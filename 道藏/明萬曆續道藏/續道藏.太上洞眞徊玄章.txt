太上洞眞徊玄章

經名﹕太上洞眞徊玄章。撰人不詳﹐約出於南北朝或隋唐。內載十方徊玄頌章﹐又見於《上淸諸眞章頌》。底本出處﹕《萬曆續道藏》。

太上洞眞徊玄章

太上發玄蘊﹐煥爛敷眞文。落落散天寶﹐十方所恭尊。不始亦不終﹐不明亦不昏。仰登玉京臺﹐逍遙憩昆侖。超度泉曲都﹐魔王願欲聞。七祖受化生﹐解我宿世怨。入控飛玄景﹐出駕浮﹝紫﹞云。

重暉曜玉晨﹐玄景開圓明。迢迢洞眞殿﹐晃晃七寶精。一念度八難﹐長與太上並。纏旋獻黃景﹐日華虛中生。世知雜俗道﹐莫聞智惠經。大矣洞眞戒﹐玄感魔王誠。萬椿若一息﹐豈系千億齡。

太上體本無﹐散形度弱喪。務猷宣玄術﹐天尊並贊揚。有緣文自表﹐無因經爲藏。若能得此道﹐首卽生元光。身濟無待津﹐飄飄逸仙堂。

無無竟無永﹐有有安入妙。天翰蔚無上﹐玄宗自有要。徊轉三寶輪﹐十方普震耀。太上觀玉京﹐魔王空中笑。天帝叉手唱﹐眾眞乘虛嘯。散花正我念﹐八願自然超。

靈仙乘慶霄﹐駕龍躡玄波。洽眞表嘉祥﹐擢足八天阿。福應不我期﹐故爾釋天羅。道得冠三界﹐地綱亦已過。感過云眞會﹐淨慧經蓮花。

無上覺四輩﹐芒芒大方外。幽顯諒有由﹐無幽故無昧。速羅運玄輪﹐眞仙幸華蒼。時遊渺茫間﹐天人無見際。

靈妙奇宣通﹐天人有津岸。泛舟不測淵﹐常恐風波渙。其緣有奇力﹐智勢誰能算。冉冉任玄樞﹐昭然冥因判。挺穎應眞子﹐靈琴空中彈。爭思恭十方﹐玄畱不我羨。

太上敷洞文﹐賢賢歸本緣。蕭條三寶囿﹐繁華秀我因。伯史與入精﹐質淨生金身。終結復始劫﹐愈覺靈顏新。希度禮無上﹐寶文降至眞。道林蔚天京﹐下光諸地仙。縱容散靈威﹐洋洋大法宣。

太上觀十方﹐晻藹融鳳穆。圓光映三辰﹐眞人披天服。魔王叉手立﹐司市酆京側。日月翳行曜﹐七寶煥無極。一切營此時﹐禍滅地獄息。渺浮無景天﹐尊人莫能測。

三寶繁十方﹐亹亹空中澄。宛轉隨化理﹐一感法輪升。漠漠皦昧間﹐四大與時興。空有靡不有﹐崔鬼多山。太上無滯念﹐滅念歸大乘。

凡十方回玄頌﹐先始北方﹐次東北方﹐東方﹐東南方﹐南方﹐西南方﹐西方﹐西北方﹐上方﹐下方。一頌一拜。回玄品者﹐出乎自然而然﹐虛峙九千餘劫﹐其文乃見。元始天王授道與太上﹐後道成﹐太上遵元始天王命而選焉﹐以配大戒。當以本命日﹐說三百部戒﹐而頌此文。若日中及夜半時修之也﹐先齋而後行道。不知本命﹐用甲子日。若十年以後﹐可正月一日行道耳。

太上洞眞徊玄章竟

