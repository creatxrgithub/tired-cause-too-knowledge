化書五代譚峭撰

卷一道化

蛇雀﹕老楓﹕耳目﹕環舞﹕鉛丹﹕形影﹕蟄藏﹕梟雞﹕四鏡﹕射虎﹕龍虎﹕遊雲﹕噦咽﹕大化﹕正一﹕天地﹕稚子﹕陽燧﹕死生﹕爪發﹕神道﹕神交﹕大含﹕

卷二術化

雲龍﹕猛虎﹕用神﹕水竇﹕魍魎﹕虛無﹕虛實﹕狐貍﹕轉舟﹕心變﹕珠玉﹕蠮螉﹕胡夫﹕陰陽﹕海魚﹕磵松﹕動靜﹕聲气﹕大同﹕帝師﹕琥珀﹕

卷三徳化

五常﹕飛蛾﹕異心﹕弓矢﹕聰明﹕有國﹕黃雀﹕籠猿﹕常道﹕感喜﹕太醫﹕讒語﹕刻畫﹕酒醴﹕恩賞﹕養民﹕

卷四仁化

得一﹕五行﹕畋漁﹕犧牲﹕太和﹕墨魚﹕神弓﹕救物﹕書道﹕鳳鴟﹕知人﹕螻蟻﹕歌舞﹕躑躅﹕止鬥﹕象符﹕善惡﹕

卷五食化

七奪﹕巫像﹕養馬﹕絲綸﹕奢僭﹕燔骨﹕食迷﹕戰欲﹕膠竿﹕庚辛﹕興亡﹕雀鼠﹕無爲﹕王者﹕鴟鳶﹕

卷六儉化

太平﹕權衡﹕禮道﹕食象﹕民情﹕慳號﹕君民﹕乳童﹕化柄﹕禦一﹕三皇﹕天牧﹕雕籠﹕禮要﹕淸靜﹕損益﹕解惑﹕

卷一道化

道之委也﹐虛化神﹐神化气﹐气化形﹐形生而萬物所以塞也。道之用也﹐形化气﹐气化神﹐神化虛﹐虛明而萬物所以通也。是以古聖人窮通塞之端﹐得造化之源﹐忘形以養气﹐忘气以養神﹐忘神以養虛。虛實相通﹐是謂大同。故藏之爲元精﹐用之爲萬靈﹐含之爲太一﹐放之爲太淸。是以坎離消長於一身﹐風雲發泄於七竅﹐眞气燻蒸而時無寒暑﹐純陽流注而民無死生﹐是謂神化之道者也。

蛇雀

蛇化爲龜﹐雀化爲蛤。彼忽然忘曲屈之狀﹐而得蹣跚之質﹔此倏然失飛鳴之態﹐而得介甲之體。斫削不能加其功﹐繩尺不能定其象﹐何化之速也。且夫當空團塊﹐見塊而不見空﹔粉塊求空﹐見空而不見塊。形無妨而人自妨之﹐物無滯而人自滯之﹐悲哉﹗

老楓

老楓化爲羽人﹐朽麥化爲蝴蝶﹐自無情而之有情也。賢女化爲貞石﹐山蚯化爲百合﹐自有情而之無情也。是故土木金石﹐皆有情性精魄。虛無所不至﹐神無所不通﹐气無所不同﹐形無所不類。孰爲彼﹐孰爲我﹖孰爲有識﹐孰爲無識﹖萬物﹐一物也﹔萬神﹐一神也﹐斯道之至矣。

耳目

目所不見﹐設明鏡而見之﹔耳所不聞﹐設虛器而聞之。精神在我﹐視聽在彼。跰趾可以割﹐陷吻可以補﹐則是耳目可以妄設﹐形容可以僞置。旣假又假﹐旣惑又惑。所以知魂魄魅我﹐血气醉我﹐七竅囚我﹐五根役我。惟神之有形﹐由形之有疣。苟無其疣﹐何所不可﹖

環舞

作環舞者宮室皆轉﹐瞰回流者頭目自旋。非宮室之幻惑也﹐而人自惑之﹔非回流之攺變也﹐而人自變之。是故粉巾爲兔﹐藥石爲馬﹐而人不疑﹔甘言巧笑﹐圖臉畫眉﹐而人不知。惟淸靜者﹐物不能欺。

鉛丹

術有火練鉛丹以代谷食者﹐其必然也。然歲丰則能飽﹐歲儉則能饑﹐是非丹之恩﹐蓋由人之誠也。則是我本不饑而自饑之﹐丹本不飽而自飽之。饑者大妄﹐飽者大幻﹐蓋不齊其道也。故人能一有無﹐一死生﹐一情性﹐一內外﹐則可以蛻五行﹑脫三光﹐何患乎一日百食﹐何慮乎百日一食。

形影

以一鏡照形﹐以余鏡照影。鏡鏡相照﹐影影相傳﹐不變冠劍之狀﹐不奪黼黻之色。是形也與影無殊﹐是影也與形無異。乃知形以非實﹐影以非虛﹐無實無虛﹐可與道俱。

蟄藏

物有善於蟄藏者﹐或可以禦大寒﹐或可以去大饑﹐或可以萬歲不死。以其心冥冥兮無所知﹐神怡怡兮無所之﹐气熙熙無所爲。萬慮不能惑﹐求死不可得。是以大人體物知身﹐體身知神﹐體神知眞﹐是謂吉人之津。

梟雞

梟夜明而晝昏﹐雞晝明而夜昏﹐其異同也如是。或謂梟爲異﹐則謂雞爲同﹔或謂雞爲異﹐則謂梟爲同。孰梟雞之異晝夜乎﹖晝夜之異梟雞乎﹖孰晝夜之同梟雞乎﹖梟雞之同晝夜乎﹖夫耳中磬﹐我自聞﹔目中花﹐我自見。我之晝夜﹐彼之晝夜﹐則是晝不得謂之明﹐夜不得謂之昏。能齊昏明者﹐其惟大人乎﹗

四鏡

小人常有四鏡﹕一名璧﹐一名珠﹐一名砥﹐一名盂。璧視者大﹐珠視者小﹐砥視者正﹐盂視者倒。觀彼之器﹐察我之形﹐由是無大小﹑無長短﹑無妍醜﹑無美惡。所以知形气謟我﹐精魄賊我﹐姦臣貴我﹐禮樂尊我。是故心不得爲之君﹐王不得爲之主。戒之如火﹐防之如虎。純儉不可襲﹐淸靜﹝宋本﹕淨﹞不可侮﹐然後可以迹容廣而躋三五。

射虎

射似虎者﹐見虎而不見石﹔斬暴蛟者﹐見蛟而不見水。是知萬物可以虛﹐我身可以無。以我之無﹐合彼之虛。自然可以隱﹐可以顯﹐可以死﹐可以生而無所拘。夫空中之塵若飛雪﹐而目未嘗見﹔穴中之蟻若牛鬥﹐而耳未嘗聞﹐況非見聞者乎﹗

龍虎

龍化虎變﹐可以蹈虛空﹐虛空非無也﹔可以貫金石﹐金石非有也。有無相通﹐物我相同。其生非始﹐其死非終。知此道者﹐形不可得斃﹐神不可得逝。

遊雲

遊雲無質﹐故五色捨焉﹔明鏡無瑕﹐故萬物象焉。謂水之含天也﹐必天之含水也。夫百步之外﹐鏡則見人﹐人不見影﹐斯爲驗也。是知太虛之中無所不有﹐萬耀之內無所不見。則世人且知心仰寥廓﹐而不知迹處虛空。寥廓無所間﹐神明且不遠。是以君子常正其心﹐常儼其容。則可以游泳於寥廓﹐交友於神明而無咎也。

噦咽

有言臭腐之狀﹐則輒有所噦﹔聞珍羞之名﹐則妄有所咽。臭腐了然虛﹐珍羞必然無﹐而噦不能止﹐咽不能已。有懼菽醬若蝤蠐者﹐有愛鮑魚若鳳膏者。知此理者﹐可以齊奢儉﹐外榮辱﹐黜是非﹐忘禍福。

大化

虛化神﹐神化气﹐气化形﹐形化精﹐精化顧盼﹐而顧盼化揖讓﹐揖讓化升降﹐升降化尊卑﹐尊卑化分別﹐分別化冠冕﹐冠冕化車輅﹐車輅化宮室﹐宮室化掖衛﹐掖衛化燕享﹐燕享化奢蕩﹐奢蕩化聚斂﹐聚斂化欺罔﹐欺罔化刑戮﹐刑戮化悖亂﹐悖亂化甲兵﹐甲兵化爭奪﹐爭奪化敗亡。其來也勢不可遏﹐其去也力不可拔。是以大人以道徳游泳之﹐以仁義漁獵之﹐以刑禮籠罩之﹐蓋保其國家而護其富貴也。故道徳有所不實﹐仁義有所不至﹐刑禮有所不足﹐是教民爲姦詐﹐使民爲淫邪﹐化民爲悖逆﹐驅民爲盜賊。上昏昏然不知其獘﹐下恍恍然不知其病﹐其何以救之哉﹗

正一

世人皆知莧菹可以剖鱉﹐而不知朱艸可以剖人。小人由是知神可以分﹐气可以泮﹐形可以散。散而爲萬﹐不謂之有餘﹔聚而爲一﹐不謂之不足。若狂風飄髮﹐魂魄夢飛﹔屐齒斷蚓﹐首尾皆動。夫何故﹖太虛﹐一虛也﹔太神﹐一神也﹔太气﹐一气也﹔太形﹐一形也。命之則四﹐根之則一。守之不得﹐捨之不失﹐是謂正一。

天地

天地盜太虛生﹐人虫盜天地生﹐營﹝右虫旁﹞虰盜人虫生。營虰者﹐腸中之虫也﹐搏﹝有口旁﹞我精气﹐鑠我魂魄﹐盜我滋味﹐而有其生。有以見我之必死﹐所以知天之必頹。天其頹乎﹐我將安有﹔我其死乎﹐營虰將安守﹖所謂姦臣盜國﹐國破則家亡﹔蠹虫蝕木﹐木盡則虫死。是以大人錄精气﹐藏魂魄﹐薄滋味﹐禁嗜欲﹐外富貴。𨿽天地老而我不傾﹐營虰死而我長生﹐姦臣去而國太平。

稚子

稚子弄影﹐不知爲影所弄﹔狂夫侮像﹐不知爲像所侮。化家者不知爲家所化﹐化國者不知爲國所化﹐化天下者不知爲天下所化。三皇﹐有道者也﹐不知其道化爲五帝之徳。五帝﹐有徳者也﹐不知其徳化爲三王之仁義。三王﹐有仁義者也﹐不知其仁義化爲秦漢之戰爭。醉者負醉﹐疥者療疥﹐其勢彌顚﹐其病彌篤﹐而無反者也。

陽燧

陽燧召火﹐方諸召水﹐感激之道﹐斯不遠矣。髙視者彊﹐低視者賊﹔斜視者狡﹐平視者仁﹔張視者怒﹐細視者佞﹔遠視者智﹐近視者拙﹔外視者昏﹐內視者明。是故載我者身﹐用我者神﹐用神合眞﹐可以長存。

死生

虛化神﹐神化气﹐气化血﹐血化形﹐形化嬰﹐嬰化童﹐童化少﹐少化壯﹐壯化老﹐老化死。死復化爲虛﹐虛復化爲神﹐神復化爲气﹐气復化爲物。化化不間﹐由環之無窮。夫萬物非欲生﹐不得不生﹔萬物非欲死﹐不得不死。達此理者虛而乳之﹐神可以不化﹐形可以不生。

爪發

爪發者﹐我之形。何爪可割而無害﹐發可截而無痛﹖蓋榮衛所不至也。則是我本無害而筋骨爲之害﹐我本無痛而血肉爲之痛。所以知喜怒非我作﹐哀樂非我動﹐我爲形所昧﹐形爲我所愛。達此理者﹐可以出生死之外。

神道

太上者﹐虛無之神也﹔天地者﹐陰陽之神也﹔人虫者﹐血肉之神也。其同者神﹐其異者形。是故形不靈而气靈﹐語不靈而聲靈﹐覺不靈而夢靈﹐生不靈而死靈。水至淸而結冰不淸﹐神至明而結形不明。水泮返淸﹐形散返明。能知眞死者﹐可以遊太上之京。

神交

牝牡之道﹐龜龜相顧﹐神交也﹔鶴鶴相唳﹐气交也。蓋由情愛相接﹐所以神气可交也。是故大人大其道以合天地﹐廓其心以符至眞﹐融其气以生萬物﹐和其神以接兆民。我心熙熙﹐民心怡怡。心怡怡兮不知其所思﹐形惚惚兮不知其所爲。若一气之和合﹐若一神之混同﹐若一聲之哀樂﹐若一形之窮通。安用旌旗﹐安用金鼓﹐安用賞罰﹐安用行伍﹖斯可以將天下之兵﹐滅天下之敵。是謂神交之道也。

大含

虛化神﹐神化气﹐气化形﹐形气相乘而成聲。耳非聽聲也﹐而聲自投之﹔谷非應響也﹐而響自滿之。耳﹐小竅也﹔谷﹐大竅也。山澤﹐小谷也﹔天地﹐大谷也。一竅鳴﹐萬竅皆鳴﹔一谷聞﹐萬谷皆聞。聲道气﹐气道神﹐神道虛﹔虛含神﹐神含气﹐气含聲。聲气形相道相含﹐𨿽秋蚊之翾翾﹐蒼蠅之營營﹐無所不至也。由此知之﹐𨿽絲毫之慮﹐必有所察﹔𨿽啾嚓之言﹐必有所聞。惟大人之機﹐天地莫能見﹐陰陽莫能知﹐鬼神莫能窺。夫何故﹖道徳仁義之所爲。

卷二術化

雲龍

雲龍風虎﹐得神气之道者也。神由母也﹐气由子也﹐以神召气﹐以母召子﹐孰敢不至也﹖夫蕩穢者﹐必召五帝之气﹐苟召不至﹐穢何以蕩﹖伏虺者﹐必役五星之精﹐苟役不至﹐虺何以伏﹖小人由是知陰陽可以作﹐風雲可以會﹐山陵可以拔﹐江海可以覆。然召之於外﹐不如守之於內﹐然後用之於外﹐則無所不可。

猛虎

猛虎行﹐艸木偃﹔毒鴆怒﹐土石揭。威之所爍﹐气之所搏﹐頑嚚爲之作。小人由是知鋏可使之飛﹐山河可使之移﹐萬物可使之相隨。夫神全則威大﹐精全則气雄。萬惑不能溺﹐萬物可以役。是故一人所以能敵萬人者﹐非弓刀之技﹐蓋威之至也﹔一人所以能悅萬人者﹐非言笑之惠﹐蓋和之至也。

用神

虫之無足﹕蛇能屈曲﹐蛭能掬蹙﹐蝸牛能蓄縮。小人所以見其機﹐由是得其師﹐可以坐致萬里而不馳。是故足行者有所不達﹐翼飛者有所不至﹐目視者有所不見﹐耳聽者有所不聞。夫何故﹖彼知形而不知神﹐此知神而不知形。以形用神則亡﹐以神用形則康。

水竇

水竇可以下溺﹐杵糠可以療噎。斯物也﹐始制於人﹐又復用於人。法本無祖﹐術本無狀﹐師之於心﹐得之於象。陽爲陰所伏﹐男爲女所制﹐剛爲柔所克﹐智爲愚所得。以是用之﹐則鐘鼓可使之啞﹐車轂可是之斗﹐妻子可使之攺易﹐君臣可使之離合。萬物本虛﹐萬法本無﹐得虛無之竅者﹐知法術之要乎﹗

魍魎

魍魎附巫祭言禍福事﹐每來則飲食言語皆神﹐每去則飲食言語皆人。不知魍魎之附巫祭也﹐不知巫祭之附魍魎也。小人由是知心可以交﹐气可以易﹐神可以奪﹐魄可以錄。形爲神之宮﹐神爲形之容。以是論之﹐何所不可﹖

虛無

鬼之神可以禦﹐龍之變可以役﹐蛇虺可以不能螫﹐戈矛可以不能擊。惟無心者火不能燒﹐水不能溺﹐兵刃不能加﹐天命不能死。其何故﹖志於樂者猶忘饑﹐志於憂者猶忘痛﹐志於虛無者可以忘生死。

虛實

方咫之木置於地之上﹐使人蹈之而有餘。方尺之木置於竿之端﹐使人踞之而不足。非物有小大﹐蓋心有虛實。是故冒大暑而撓者愈熱﹐受灸灼而懼者愈痛。人無常心﹐物無常性。小人由是知水可使不濕﹐火可使不燥。

狐貍

狐貍之怪﹐雀鼠之魅﹐不能幻明鏡之鑑者﹐明鏡無心之故也。是以虛空無心而無所不知﹐昊天無心無萬象自馳﹐行師無狀而敵不敢欺﹐大人無慮而元精自歸﹐能師於無者﹐無所不之。

轉舟

轉萬斛之舟者﹐由一尋之木﹔發千鈞之弩者﹐由一寸之機。一目可以觀大天﹐一人可以君兆民。太虛茫茫而有涯﹐太上浩浩而有象。得天地之綱﹐知陰陽之房﹐見精神之藏﹐則數可以奪﹐命可以活﹐天地可以反復。

心變

至淫者化爲婦人﹐至暴者化爲猛虎﹐心之所變﹐不得不變。是故樂者其形和﹐喜者其形逸﹐怒者其形剛﹐憂者其形戚。斯亦變化之道也。小人由是知顧六尺之軀﹐可以爲龍蛇﹐可以爲金石﹐可以爲艸木。大哉斯言﹗

珠玉

悲則雨淚﹐辛則雨涕﹔憤則結癭﹐怒則結疽。心之所欲﹐气之所屬﹐無所不育。邪苟爲此﹐正必爲彼。是以大人節悲辛﹐誡憤怒﹔得灝气之門﹐所以收其根﹔知元神之囊﹐所以韜其光﹔若蚌內守﹐若石內藏﹐所以爲珠玉之房。

蠮螉

夫蠮螉之虫﹐孕螟蛉之子﹐傳其情﹐交其精﹐混其气﹐和其神。隨物大小﹐俱得其眞。蠢動無定情﹐萬物無定形。小人由是知馬可使之飛﹐魚可使之馳﹐土木偶可使之有知﹐嬰兒似乳母﹐斯道不遠矣。

胡夫

胡夫而越婦﹐其子髯面而矬足﹔蠻夫而羌婦﹐其子抝鼻而昂首。梨接桃而本彊者其實毛﹐梅接杏而本彊者其實甘。以陰孕陽﹐以柔孕剛﹐以曲孕直﹐以短孕長﹐以大孕小﹐以圓孕方﹐以水孕火﹐以丹孕黃。小人由是知可以爲金石﹐可以爲珠玉﹐可以爲異類﹐可以爲怪狀﹐造化之道也。

陰陽

陰陽相搏﹐不根而生芝菌﹔燥濕相育﹐不母而生蝤蠐。是故世人體陰陽而根之﹐敩燥濕而母之﹐無不濟者。小人由是知陶煉五行﹐火之道也﹔流行無窮﹐水之道也﹔八卦環轉﹐天地之道也﹔神物乃生﹐變化之道也。是以君子體物而知身﹐體身而知道。夫大人之道幽且微﹐則不知其孰是孰非。

海魚

海魚有以蝦爲目者﹐人皆笑之。殊不知古人以囊螢爲燈者﹐又不知晝非日之光則不能馳﹐夜非燭之明則有所欺。觀傀儡之假而不自疑﹐嗟明友之逝而不自悲﹐賢興愚莫知﹐惟抱純白﹑養太玄者﹐不入其機。

磵松

磵松所以能淩霜者﹐藏正气也﹔美玉所以能犯火者﹐蓄至精也。是以大人晝運靈旗﹐夜錄神芝﹝宋本﹑元本作﹕晝運生靈﹐夜錄神鬼﹞﹐覺所不覺﹐思所不思﹐可以冬禦風而不寒﹐夏禦火而不熱。故君子藏正气者﹐可以遠鬼神﹑伏姦佞﹔蓄至精者﹐可以福生靈﹑保富壽。夫何爲﹖多少之故也。

動靜

動靜相磨﹐所以化火也﹔燥濕相蒸﹐所以化水也﹔水火相勃﹐所以化云也﹔湯盎投井﹐所以化雹也﹔飲水雨日﹐所以化虹霓也。小人﹐由是知陰陽可以召﹐五行可以役﹐天地可以別構﹐日月可以我作。有聞是言者﹐必將以爲誕。夫民之形也﹐頭圓而足方﹐上動而下靜﹐五行運於內﹐二曜明於外。斯亦別構之道也。

聲气

操琴瑟之音﹐則翛然而閒﹔奏鄧衛之音﹐則樂然而逸﹔碎瓴甓之音﹐則背膂凜森﹔撾鼓鼙之音﹐則鴻毛躑躅﹐其感激之道也如是。以其和也﹐召陽气﹐化融風﹐生萬物也。其不和也﹐作陰气﹐化厲風﹐辱萬物也。气由聲也﹐聲由气也﹐气動則聲發﹐聲發則气振﹐气振則風行而萬物變化也。是以風雲可以命﹐霜雹可以致﹐鳳凰可以歌﹐熊羆可以舞﹐神明可以友﹐用樂之術也甚大。

大同

虛含虛﹐神含神﹐气含气﹐明含明﹐物含物。達此理者﹐情可以通﹐形可以同。同於火者化爲火﹐同於水者化爲水﹐同於日月者化爲日月﹐同於金石者化爲金石。惟大人無所不同﹐無所不化﹐足可以與虛皇並駕。

帝師

鏡非求鑑於物﹐而物自投之﹔橐非求飽於气﹐而气自實之。是故鼻以虛受臭﹐耳以虛受聲﹐目以虛受色﹐舌以虛受味。所以心同幽冥﹐則物無不受﹔神同虛無﹐則事無不知。是以大人奪其機﹐藏其微﹐羽符至怪﹐陰液甚奇﹐可以守國﹐可以救時﹐可以坐爲帝王之師。

琥珀

琥珀不能呼腐芥﹐丹砂不能入焦金﹐磁石不能取憊鐵﹐元气不能發陶鑪。所以大人善用五行之精﹐善奪萬物之靈﹐食天人之祿﹐駕風馬之榮。其道也在忘其形而求其情。

卷三徳化

五常

儒有講五常之道者﹐分之爲五事﹐屬之爲五行﹐散之爲五色﹐化之爲五聲﹐俯之爲五嶽﹐仰之爲五星﹐物之爲五金﹐族之爲五靈﹐配之爲五味﹐感之爲五情。所以聽之者若酰雞之遊太虛﹐如井蛙之浮滄溟﹐莫見其鴻蒙之涯﹐莫測其浩渺之程。日暮途遠﹐無不倒行。殊不知五常之道一也﹐忘其名則得其理﹐忘其理則得其情。然後牧之以淸靜﹐棲之以杳冥﹐使混我神气﹐符我心靈。若水投水﹐不分其淸﹔若火投火﹐不間其明。是謂奪五行之英﹐盜五常之精﹐聚之則一芥可包﹐散之則萬機齊亨。其用事也如酌醴以投器﹐其應物也如懸鏡以鑑形。於是乎變之爲萬象﹐化之爲萬生﹐通之爲陰陽﹐虛之爲神明。所以運帝王之籌策﹐代天地之權衡﹐則仲尼其人也。

飛蛾

天下賢愚﹐營營然若飛蛾之投夜燭﹐蒼蠅之觸曉窗。知往而不知返﹐知進而不知退。而但知避害而就利﹐不知聚利而就害。夫賢於人而不賢於身﹐何賢之謂也﹖博於物而不博於己﹐何博之謂也﹖是以大人利害俱忘﹐何往不臧﹖

異心

虎踞於林﹐蛇遊於澤﹐非鴟鳶之讎﹔鴟鳶從而號之﹐以其蓄異心之故也。牛牧於田﹐豕眠於圃﹐非烏鵲之馭﹔烏鵲從而乘之﹐以其無異心之故也。是故麟有利角﹐眾獸不伏﹔鳳有利觜﹐眾鳥不賓﹔君有奇智﹐天下不臣。善馳者終於蹶﹐善斗者終於敗。有數則終﹐有智則窮。巧者爲不巧者所使﹐詐者爲不詐者所理。

弓矢

天子作弓矢以威天下﹐天下盜弓矢以侮天子。君子作禮樂以防小人﹐小人盜禮樂以僭君子。有國者好聚斂﹐蓄粟帛﹑具甲兵以禦賊盜﹐賊盜擅甲兵﹑踞粟帛以奪其國﹐或曰「安危徳也。」又曰「興亡數也。」苟徳可以恃﹐何必廣粟帛乎﹖苟數可以憑﹐何必廣甲兵乎﹖

聰明

無所不能者﹐有大不能﹔無所不知者﹐有大不知﹐夫忘弓矢然後知射之道﹐忘策轡然後知馭之道﹐忘弦匏然後知樂之道﹐忘智慮然後知大人之道。是以天下之主﹐道徳出於人﹔理國之主﹐仁義出於人﹔亡國之主﹐聰明出於人。

有國

有國之禮﹐享郊廟﹐敬鬼神也﹔亹龜策占吉凶也。敬鬼神﹐信禍福之職也﹔占吉凶﹐信興亡之數也。柰何有大不信﹐窮民之力以爲城郭﹐奪民之食以爲儲蓄﹖是福可以力取﹐是禍可以力敵﹔是疑貳於鬼神﹐是欺惑於龜策﹐是不信於天下之人﹔斯道也﹐賞不足勸﹐罰不足懼﹐國不足守。

黃雀

黃雀之爲物也﹐日遊於庭﹐日親於人而常畏人﹐而人常撓之。玄鳥之爲物也﹐時遊於戶﹐時親於人而不畏人﹐而人不撓之﹐彼行促促﹐此行佯佯﹔彼鳴啾啾﹐此鳴鏘鏘﹔彼視矍矍﹐此視汪汪﹔彼心戚戚﹐此心堂堂。是故疑人者爲人所疑﹐防人者爲人所防。君子之道﹐仁與義﹑中與正﹐何憂何害﹗

籠猿

籠中之猿﹐踴躍萬變不能出於籠﹔匣中之虎﹐狂怒萬變不能出於匣﹔小人之機﹐智慮萬變不能出於大人之道。夫大人之道﹐如地之負﹐如天之垂。無日不怨﹐無人不欺﹐怨不我怒﹐欺不我夷﹐然後萬物知其所歸。

常道

仁義者常行之道﹐行之不得其術﹐以至於亡國。忠信者常用之道﹐用之不得其術﹐以至於獲罪。廉潔者常守之道﹐守之不得其術﹐以至於暴民。財辯者常禦之道﹐禦之不得其術﹐以至於罹禍。蓋拙在用於人﹐巧在用於身。使民親稼則怨﹐誡民輕食則怒。夫餌者魚之嗜﹐膻者蟻之慕﹐以餌投魚魚必以懼﹐以膻投蟻蟻必去﹐由不得化之道。

感喜

感父之慈﹐非孝也﹔喜君之寵﹐非忠也。感始於不感﹐喜始於不喜。多感必多怨﹐多喜必多怒。感喜在心﹐由物之有毒﹐由蓬之藏火﹐不可不慮。是以君子之業﹐爵之不貴﹐禮之不大﹐親之不知﹐疏之不疑﹐辱之不得﹐何感喜之有。

太醫

太醫之道﹐脈和而實者爲君子﹐生之道也﹔撓而浮者爲小人﹐死之道也。太卜之道﹐策平而慢者爲君子﹐吉之道也﹔曲而利者爲小人﹐凶之道也。以是論之﹐天下之理一也﹐是故觀其國﹐則知其臣﹔觀其臣﹐則知其君﹔觀其君﹐則知其興亡。臣可以擇君而仕﹐君可以擇臣而任。夫揖讓可作而躁靜不可作﹐衣冠可詐而形器不可詐﹐言語可文而聲音不可文。

讒語

藏於人者謂之機﹐奇於人者謂之謀。殊不知道徳之機﹐眾人所知﹔仁義之謀﹐眾人所無。是故有賞罰之教則邪道進﹐有親疏之分則小人入。夫棄金於市﹐盜不敢取﹔詢政於朝﹐讒不敢語﹐天下之至公也。

刻畫

畫者不敢易於圖像﹐苟易之﹐必有咎。刻者不敢侮於本偶﹐苟侮之﹐必貽禍。始制作於我﹐又要敬於我﹐又置禍於我。是故張機者用於機﹐設險者死於險﹐建功者辱於功﹐立法者罹於法。動一竅則百竅相會﹐舉一事則萬事有害﹐所以機貴乎明﹐險貴乎平﹐功貴乎無狀﹐法貴乎無象。能出刻畫者﹐可以名之爲大象。

酒醴

夫酒醴者﹐迫之飲愈不飲﹐恕之飲愈欲飲。是故抑人者人抑之﹐容人者人容之﹔貸其死者樂其死﹐貸其輸者樂其輸。所以民盜君之徳﹐君盜民之力。能知反復之道者﹐可以居兆民之職。

恩賞

侯者人所貴﹐金者人所重﹐眾人封公而得侯者不美﹐眾人分玉而得金者不樂。是故賞不可妄行﹐恩不可妄施。其當也由爲爭奪之漸﹐其不當也卽爲亂亡之基。故我自卑則賞不能大﹐我自儉則恩不得奇。歷觀亂亡之史皆驕侈﹐恩賞之所以爲也。

養民

民不怨火而怨使之禁火﹐民不怨盜而怨使之防盜。是故濟民不如不濟﹐愛民不如不愛。天有雨露﹐所以招其怨﹔神受禱祝﹐所以招其謗。夫禁民火不如禁心火﹐防人盜不如防我盜﹐其養民也如是。

卷四仁化

得一

曠然無爲之謂道﹐道能自守之謂徳﹐徳生萬物之謂仁﹐仁救安危之謂義﹐義有去就之謂禮﹐禮有變通之謂智﹐智有誠實之謂信﹐通而用之之謂聖。道﹐虛無也﹐無以自守﹐故授之以徳。徳﹐淸靜也﹐無以自用﹐故授之以仁。仁用而萬物生﹐萬物生必有安危﹐故授之以義。義濟安拔危﹐必有臧否﹐故授之以禮。禮秉規持範﹐必有疑滯﹐故授之以智。智通則多變﹐故授之以信﹐信者﹐成萬物之道也。

五行

道徳者﹐天地也。五常者﹐五行也。仁﹐發生之謂也﹐故君於木。義﹐救難之謂也﹐故君於金。禮﹐明白之謂也﹐故君於火。智﹐變通之謂也﹐故君於水。信﹐愨然之謂也﹐故君於土。仁不足則義濟之﹐金伐木也。義不足則禮濟之﹐火伐金也。禮不足則智濟之﹐水伐火也。智不足則信濟之﹐土伐水也。始則五常相濟之業﹐終則五常相伐之道﹐斯大化之往也。

畋漁

夫禽獸之於人也何異﹖有巢穴之居﹐有夫婦之配﹐有父子之性﹐有死生之情。烏反哺﹐仁也﹔隼憫胎﹐義也﹔蜂有君﹐禮也﹔羊跪乳﹐智也﹔雉不再接﹐信也。孰究其道﹖萬物之中﹐五常百行無所不有也﹐而教之爲綱罟﹐使之務畋漁。且夫焚其巢穴﹐非仁也﹔奪其親愛﹐非義也﹔以斯爲享﹐非禮也﹔教民殘暴﹐非智也﹔使萬物懷疑﹐非信也。夫羴臭之欲不止﹐殺害之機不已。羽毛𨿽無言﹐必狀我爲貪狼之與封豕﹔鱗介𨿽無知﹐必名我爲長鯨之與巨虺也。胡爲自安﹐焉得不恥﹖吁﹗直疑自古無君子。

犧牲

犧牲之享﹐羔雁之薦﹐古之禮也。且古之君子﹐非不知情之憂喜﹑聲之哀樂能動天地﹑能感鬼神。刀杌前列﹐則憂喜之情可知矣﹔鷹犬齊至﹐則哀樂之聲可知矣。以是祭天地﹐以是禱神明﹐天地必不享﹐苟享之必有咎﹔神明必不歆﹐苟歆之必有悔。所以知神龍見﹐喪風雲之象也﹔鳳凰來﹐失尊戴之象也﹔麒麟出﹐亡國土之象也。觀我之義﹐禽必不義也﹔以彼爲祥﹐禽必不祥也。

太和

非兔狡﹐獵狡也﹔非民詐﹐吏詐也。愼勿怨盜賊﹐盜賊惟我召﹔愼勿怨叛亂﹐叛亂稟我教。不有和睦﹐焉得仇讎﹔不有賞勸﹐焉得鬥爭。是以大人無親無疏﹐無愛無惡﹐是謂太和。

墨魚

海魚有吐墨水上庇其身而遊者﹐人因墨而漁之。夫智者多屈﹐辯者多辱﹐明者多蔽﹐勇者多死。扃鐍固﹐賊盜喜﹔忌諱嚴﹐敵國幸。禁可以越者﹐號也﹔兵可以奪者﹐符也。蜀敗於山﹐晉敗於馬。夫大人之機﹐道徳仁義而已矣。

神弓

譽人者人譽之﹐謗人者人謗之﹐是以君子能罪己﹐斯罪人也﹔不報怨﹐斯報怨也。所謂神弓鬼矢﹐不張而發﹐不注而中。天得之以假人﹐人得之以假天下。

救物

救物而稱義者﹐人不義之﹔行惠而求報者﹐人不報之。民之情也﹐讓之則多﹐爭之則少﹐就之則去﹐避之則來﹔與之則輕﹐惜之則奪。是故大義無狀﹐大恩無象。大義成﹐不知者荷之﹔大恩就﹐不識者報之。

書道

心不疑乎手﹐手不疑乎筆﹐忘手筆﹐然後知書之道。和暢﹐非巧也﹔淳古﹐非朴也﹔柔弱﹐非美也﹔彊梁﹐非勇也。神之所浴﹐气之所沐。是故點策蓄血气﹐顧盼含情性。無筆黑之迹﹐無機智之狀﹔無剛柔之容﹐無馳騁之象。若皇帝之道熙熙然﹐君子之風穆穆然。是故觀之者﹐其心樂﹐其神和﹐其气融﹐其政太平﹐其道無朕。夫何故﹖見山思靜﹐見水思動﹐見云思變﹐見石思貞﹐人之常也。

鳳鴟

鳳不知美﹐鴟不知惡﹐陶唐氏不知聖﹐有苗氏不知暴。使陶唐氏恃其聖﹐非聖也﹔有苗氏知其暴﹐不暴也。眾人皆能寫人之形﹐而不能寫己之形﹔皆能求人之惡﹐而不能求己之惡﹔皆能知人之禍﹐而不能知己之禍。是以大人聽我聲﹐察我色﹐候我形﹐伺我气﹐然後知人之情僞。

知人

觀其文章﹐則知其人之貴賤焉﹔觀其書篆﹐則知其人之情性焉﹔聞其琴瑟﹐則知其人之道徳焉﹔聞其教令﹐則知其人之吉凶焉。小人由是知唐堯之容淳淳然﹐虞舜之容熙熙然﹐伯禹之容蕩蕩然﹐殷湯之容堂堂然﹐文王之容巍巍然﹐武王之容諤諤然﹐仲尼之容皇皇然。則天下之人﹐可以自知其愚與賢。

螻蟻

螻蟻之有君也﹐一拳之宮﹐與眾處之﹔一塊之臺﹐與眾臨之﹔一粒之食﹐與眾蓄之﹐一虫之肉﹐與眾咂之﹔一罪之疑﹐與眾戮之。故得心相通而後神相通。神相通而後气相通﹐气相通而後形相通。故我病則眾病﹐我痛則眾痛﹐怨何由起﹐叛何由始﹖斯太古之化也。

歌舞

能歌者﹐不能者聽之﹔能舞者﹐不能者觀之﹔巧者﹐不巧者辧之﹔賢者﹐不賢者任之。夫養木者必將伐之﹐待士者必將死之。綱之以冠冕﹐釣之以爵祿。若馬駕車輅﹐貴不我得﹔彘食糟糠﹐肥不我有。是以大人道不虛貴﹐徳不虛守﹔貧有所倚﹐進有所恃。退者非樂寒賤﹐而甘委棄。

躑躅

躑躅之酒﹐烏啄之脯﹐莨菪﹝宀爲廠﹞之膏﹐冶葛之乳。初啖之若芥﹐再啖之若黍﹐復啖之若丸﹐又啖之若脯。小人由是知彊弩可以漸引﹐巨鼎可以漸舉﹐水火可以漸習﹐虎兕可以漸侶。逆者我所化﹐辱者我所與﹐不應者我所命﹐不臣者我所取。所以信柔馬不可馭﹐漸賊不可禦。得之以爲萬化之母。

止鬥

止人之鬥者使其斗﹐抑人之忿者使其忿﹔善救鬥者預其斗﹐善解忿者濟其忿。是故心不可伏﹐而伏之愈亂﹔民不可理﹐而理之愈怨。水易動而自淸﹐民易變而自平。其道也在不逆萬物之情。

象符

術有降萬物之蘊毒者﹐則交臂鉤指﹐象之爲符。是故若夭矯之勢者鱗之符﹐若飛騰之勢者羽之符﹐若偃蹇之勢者毛之符﹐若拳局之勢者介之符﹐所以知拱折者人之符。夫拱手者﹐人必拱之﹔折腰者﹐人必折之﹐禮之本也。而疏之爲萬象﹐別之爲萬態。教之蹈舞﹐非蹈舞也﹔使之禱祝﹐非禱祝也﹐我旣寡實﹐彼亦多虛。而責人之無情﹐固無情也﹔而罪禮之無驗﹐固無驗也。

善惡

爲惡者畏人識﹐必有識者﹔爲善者欲人知﹐必有不知者。是故人不識者﹐謂之大惡﹔人不知者﹐謂之至善。好行惠者恩不廣﹐務奇特者功不大﹐善博奕者智不遠﹐文綺麗者名不久。是以君子惟道是貴﹐惟徳自守﹐所以能萬世不朽。

卷五食化

七奪

一日不食則憊﹐二日不食則病﹐三日不食則死。民事之急﹐無甚於食﹐而王者奪其一﹐卿士奪其一﹐兵吏奪其一﹐戰伐奪其一﹐工藝奪其一﹐商賈奪其一﹐道釋之族奪其一﹐稔亦奪其一﹐儉亦奪其一。所以蠶告終而繰葛薴之衣﹐稼云畢而飯橡櫟之實。王者之刑理不平﹐斯不平之甚也﹔大人之道救不義﹐斯不義之甚也。而行切切之仁﹐用戚戚之禮﹐其何以謝之哉﹗

巫像

爲巫者鬼必附之﹐設像者神必主之﹐蓋樂所饗也。戎羯之禮﹐事母而不事父﹔禽獸之情﹐隨母而不隨父﹔凡人之痛﹐呼母而不呼父﹐蓋乳哺之教也。虎狼不過於嗜肉﹐蛟龍不過於嗜血﹐而人無所不嗜。所以不足則鬥﹐不與則判﹐鼓天下之怨﹐激烈士之忿。食之道非細也。

養馬

養馬者主﹐而牧之者親﹔養子者母﹐而乳之者親。君臣非所比﹐而比之者祿也﹔子母非所愛﹐而愛之者哺也。駑馬本無知﹐嬰兒本無機﹐而知由此始﹐機由此起。所以有愛惡﹐所以有彼此﹐所以稔鬥爭而蓄姦詭。

絲綸

王取其絲﹐吏取其綸﹔王取其綸﹐吏取其綍。取之不已﹐至於欺罔﹔欺罔不已﹐至於鞭撻﹔鞭撻不已﹐至於盜竊﹔盜竊不已﹐至於殺害﹔殺害不已﹐至於刑戮。欺罔非民愛而裒斂者教之﹐殺害非民原而鞭撻者訓之。且夫火將逼而投於水﹐知必不免﹐且貴其緩﹔虎將噬而投於谷﹐知必不可﹐或覬其生。以斯爲類﹐悲哉﹗

奢僭

夫君子不肯告人以饑﹐恥之甚也。又不肯矜人以飽﹐愧之甚也。旣起人之恥愧﹐必激人之怨咎﹐食之害也如是。而金籩玉豆﹐食之飾也﹔鼓鐘戛石﹐食之遊也﹔張組設繡﹐食之惑也﹔窮禽竭獸﹐食之暴也﹔滋味厚薄﹐食之忿也﹔貴賤精粗﹐食之爭也。欲之愈不止﹐求之愈不已﹐貧食愈不足﹐富食愈不美。所以奢僭由玆而起﹐戰伐由玆而始。能均其食者﹐天下可以治。

燔骨

嚼燔骨者﹐焦唇爛舌不以爲痛﹔飲醇酎者﹐噦腸嘔胃不以爲苦。饞嗜者由忘於痛苦﹐饑窘者必輕於性命。痛苦可忘﹐無所不欺﹔性命可輕﹐無所不爲。是以主者以我欲求人之欲﹐以我饑求人之饑。我怒民必怒﹐我怨民必怨。能知其道者﹐天下胡爲乎叛﹖

食迷

民有嗜食而飽死者﹐有婪食而鯁死者﹐有感食而義死者﹐有辱食而憤死者﹐有爭食而鬥死者﹐人或笑之。殊不知官所以務祿﹐祿所以務食﹔賈所以務財﹐財所以務食。而官以矯佞饞讟而律死者﹐賈以波濤江海而溺死者﹐而不知所務之端﹐不知得死之由﹐而遷怨於輩流﹐歸咎於江海﹐食之迷也。

戰欲

食之欲也﹐思鹽梅之狀﹐則輙有所咽而不能禁﹔見盤肴之盛﹐則若有所吞而不能遏。饑思啖牛﹐渴思飲海。故欲之於人也如賊﹐人之於欲也如戰。當戰之際﹐錦繡珠玉不足爲富﹐冠冕旌旗不足爲貴﹐金石絲竹不聞其音﹐宮室臺榭不見其麗。況民腹常餒﹐民情常迫﹐而諭以仁義﹐其可信乎﹖講以刑政﹐其可畏乎﹖

膠竿

執膠竿捕黃雀﹐黃雀從而噪之﹔捧盤飱享烏鳥﹐烏鳥從而告之。是知至暴者無所不異﹐至食者無所不同。故蛇豕可以友而羣﹐虎兕可以狎而馴﹐四夷可以率而賓。異族猶若此﹐況復人之人。

庚辛

庚氏穴池﹐構竹爲憑檻﹐登之者其聲「策策」焉。辛氏穴池﹐構木爲憑檻﹐登之者其聲「堂堂」焉。二氏俱牧魚於池中﹐每憑檻投餌﹐魚必踴躍而出。他日但聞「策策」「堂堂」之聲﹐不投餌亦踴躍而出﹐則是庚氏之魚可名「策策」﹐辛氏之魚可名「堂堂」﹐食之化也。

興亡

瘡者人之痛﹐火者人之急﹐而民諭饑謂之瘡﹐比餓謂之火﹐蓋情有所切也。夫鮑魚與腐屍無異﹐鱁鮧與足垢無殊﹐而人常食之。飽猶若是﹐饑則可知。苟其饑也無所不食﹐苟其迫也無所不爲。斯所以爲興亡之機。

雀鼠

人所以惡雀鼠者﹐謂其有﹝襄攴﹞竊之行﹔雀鼠所以疑人者﹐謂其懷盜賊之心。夫上以食而辱下﹐下以食而欺上﹐上下得不惡下﹐下不得不疑上﹐各有所切也。夫剜其肌﹑啖其肉﹐不得不哭﹔扼其喉﹑奪其哺﹐不得不怒。民之瘠也由剜其肌﹐民之餒也由奪其哺。嗚呼﹐惜哉﹗

無爲

牛可使之駕﹐馬可使之負﹐犬可使之守﹐鷹可使之擊﹐蓋食之所感也。獼猴可使之舞﹐鸚鵡可使之語﹐鴟鳶可使之死鬥﹐螻蟻可使之合戰﹐蓋食有所教也。魚可使之吞鉤﹐虎可使之入陷﹐雁可使之觸綱﹐敵國可使之自援﹐蓋食有所利也﹐天地可使之交泰﹐神明可使之掖衛﹐髙尙可使之屈折﹐夷狄可使之委伏﹐蓋食有所奉也。故自天子至於庶人﹐曁乎萬族﹐皆可以食而通之。我服布素則民自暖﹐我食葵藿則民自飽。善用其道者﹐可以肩無爲之化。

王者

獵食者母﹐分乳者子。全生者子﹐觸綱者母。母不知子之所累﹐子不知母之所苦。王者衣纓之費﹑盤肴之直﹐歲不過乎百萬﹐而封人之土地﹐與人之富貴﹐百萬之百萬。如咂王之肌﹐如飲王之血。樂在於下﹐怨在於上﹐利歸於眾﹐咎歸於王。夫不自貴﹐天下安敢貴﹔不自富﹐天下安敢富﹖

鴟鳶

有智者憫鴟鳶之擊腐鼠﹐嗟螻蟻之駕斃虫﹐謂其爲虫不若爲人。殊不知當歉歲則爭臭斃之屍﹐值嚴圍則食父子之肉。斯豺狼之所不忍爲﹐而人爲之﹐則其爲人不若爲虫。是知君無食必不仁﹐臣無食必不義﹐士無食必不禮﹐民無食必不智﹐萬類無食必不信。是以食爲五常之本﹐五常爲食之末。苟王者能均其衣﹐能讓其食﹐則黔黎相悅﹐仁之至也﹔父子相愛﹐義之至也﹔饑飽相讓﹐禮之至也﹔進退相得﹐智之至也﹔許諾相從﹐信之至也。教之善也在於食﹐教之不善也在於食。其物甚卑﹐其用甚尊﹔其名尢細﹐其化尢大。是謂無價之寶。

卷六儉化

太平

夫水火﹐常用之物﹐用之不得其道﹐以至於敗家﹐蓋失於不簡也。飲饌﹐常食之物﹐食之不得其道﹐以至於亡身﹐蓋失於不節也。夫禮失於奢﹐樂失於淫。奢淫若水﹐去不復返﹐議欲救之﹐莫過乎儉。儉者﹐均食之道也。食均則仁義生﹐仁義生則禮樂序﹐禮樂序則民不怨﹐民不怨則神不怒﹐太平之業也。

權衡

服絺綌者不寒﹐而衣之布帛愈寒﹔食藜藿者不饑﹐而飯之黍稷愈饑。是故我之情也﹐不可不慮﹔民之心也﹐不可不防。凡民之心﹐見負石者則樂於負塗﹐見負塗者則樂於負芻。饑寒無實狀﹐輕重無必然﹐皆丰儉相形﹐彼我相平﹐我心重則民心重﹐我負輕則民負輕。能至於儉者﹐可以與民爲權衡。

禮道

禮貴於盛﹐儉貴於不盛﹔禮貴於備﹐儉貴於不備﹔禮貴於簪紱﹐儉貴於布素﹔禮貴於炳煥﹐儉貴於寂寞。富而之愈不樂﹐貴而貴之愈不美﹐賞而賞之愈不足﹐愛而愛之愈不敬。金玉者﹐富之常﹔官爵者﹐貴之常。渴飲則甘﹐饑食則香。夫惟儉﹐所以能知非常。

食象

觀食象者食牛不足﹐觀戴冕者戴冠不足。不足有所自﹐不廉有所始。是知王好奢則臣不足﹐臣好奢則士不足﹐士好奢則民不足﹐民好奢則天下不足。夫天下之物十之﹐王好一﹐民亦一﹔王好五﹐民亦五﹔王好十﹐民亦十。以十論之﹐則是十家爲一家﹐十國爲一國﹐十天下爲一天下﹐何不獘之有﹗

民情

其夫好飲酒者﹐其妻必貧。其子好臂鷹者﹐其家必困。剩養一僕﹐日飯三甌﹐歲計千甌。以一歲計之﹐可享千兵。王者歲率是享﹐則必告勞而聚怨﹐病在於增不在於損。王駕牛車﹐民驕於行﹔王居土陛﹐民恥於平。杜之於漸﹐化之於儉。所以見葛藟不足者﹐則樂然服布素之衣﹔見窳杯而食者﹐則欣然用陶匏之器﹐民之情也。

慳號

世有慳號者﹐人以爲大辱﹐殊不知始得爲純儉之道也。於己無所與﹐於民無所取。我耕我食﹐我蠶我衣。妻子不寒﹐婢僕不饑。人不怨之﹐神不罪之。故一人知儉則一家富﹐王者知儉則天下富。

君民

君之於民﹐異名而同愛。君樂馳騁﹐民亦樂之﹔君喜聲色﹐民亦喜之﹔君好珠玉﹐民亦好之﹔君嗜滋味﹐民亦嗜之。其名則異﹐其愛則同。所以服布素者﹐愛士之簪組﹔服士之簪組者﹐愛公卿之劍佩﹔服公卿之劍佩者﹐愛王者之旒冕﹐是故王者居兆民所愛之地﹐不得不慮也。況金根玉輅奪其貨﹐髙臺崇榭奪其力﹐是賈民之怨﹐是教民之愛。所以積薪聚米﹐一歲之計﹐而易金換玉﹐一日之費﹐不得不困﹐不得不儉。

乳童

乳童拱手﹐誰敢戲之﹐豈在乎黼黻也。牧豎折腰﹐誰敢背之﹐豈在乎刑政也。有賓主之敬﹐則雞黍可以爲大享﹐豈在乎簫韶也。有柔淑之態﹐則荊薴可以行婦道﹐豈在乎組繡也。而王者之制﹐設溝隍以禦之﹐陳棨戟以衛之﹐蓄粟帛以養之﹐張欄檻以遠之。蓋有機於民﹐不得不藏﹔有私於己﹐不得不防。夫能張儉之機﹐民自不欺﹔用儉之私﹐我自不疑。夫儉者﹐可以爲大人之師。

化柄

儉於聽可以養虛﹐儉於視可以養神﹐儉於言可以養气﹐儉於私可以獲富﹐儉於公可以保貴﹐儉於門闥可以無盜賊﹐儉於環衛可以無叛亂﹐儉於職官可以無姦佞﹐儉於嬪嬙可以保壽命﹐儉於心可以出生死。是知儉可以爲萬化之柄。

禦一

王者皆知禦一可以治天下也﹐而不知孰謂之一。夫萬道皆有一﹕仁亦有一﹐義亦有一﹐禮亦有一﹐智亦有一﹐信亦有一。一能貫五﹐五能宗一。能得一者﹐天下可以治。其道蓋簡而出自簡之﹐其言非玄而人自玄之。是故終迷其要﹐竟惑其妙。所以議守一之道﹐莫過乎儉﹔儉之所律﹐則仁不蕩﹐義不亂﹐禮不奢﹐智不變﹐信不惑。故心有所主﹐而用有所本﹐用有所本而民有所賴。

三皇

君儉則臣知足﹐臣儉則士知足﹐士儉則民知足﹐民儉則天下知足。天下知足﹐所以無貪財﹐無競名﹐無姦蠹﹐無欺罔﹐無矯佞。是故禮義自生﹐刑政自寧﹐溝壘自平﹐甲兵自停﹐遊蕩自耕﹐所以三皇之化行。

天牧

奢者三歲之計﹐一歲之用﹔儉者一歲之計﹐三歲之用。至奢者猶不及﹐至儉者尙有餘。奢者富不足﹐儉者貧有餘。奢者心常貧﹐儉者心常富。奢者好親人﹐所以多過﹐儉者能遠人﹐所以寡禍。奢者事君必有所辱﹐儉者事君必保其祿。奢者多憂﹐儉者多福﹐能終其儉者﹐可以爲天下之牧。

雕籠

懸雕籠﹑事玉粒養黃雀﹐黃雀終不樂。垂禮樂﹑設賞罰教生民﹐生民終不泰。夫心不可安而自安之﹐道不可守而自守之﹐民不可化而自化之。所以儉於臺榭則民力有餘﹐儉於寶貨則民財有餘﹐儉於戰伐則民時有餘。不與之由與之也﹐不取之由取之也。海伯亡魚﹐不出於海﹔國君亡馬﹐不出於國。

禮要

夫禮者﹐道出於君而君由不知﹐事出於職而職由不明。儒者棲山林﹐敬師友﹐窮理樂﹐講本末。曁乎見羽葆車輅之狀﹐鐘鼓簫韶之作﹐則矍然若鹿﹐怡然若豕﹔若醉於酒﹐若溺於水﹐莫知道之本﹐莫窮禮之旨。謂弓爲弧﹐則民不知矣﹔謂馬爲駟﹐則民莫信矣。所以數亂於多﹐不亂於少﹔禮惑於大﹐不惑於小。能師於儉者﹐可以得其要。

淸靜

奢者好動﹐儉者好靜﹔奢者好難﹐儉者好易﹔奢者好繁﹐儉者好簡﹔奢者好逸樂﹐儉者好恬淡。有保一器畢生無璺者﹐有掛一裘十年不斃者。斯人也可以親百姓﹐可以司粟帛﹐可以掌符璽﹐可以卽淸靜之道。

損益

夫仁不儉﹐有不仁﹔義不儉﹐有不義﹔禮不儉﹐有非禮﹔智不儉﹐有無智﹔信不儉﹐有不信。所以知儉爲五常之本﹐五常爲儉之末。夫禮者﹐益之道也﹔儉者﹐損之道也。益者損之旨﹐損者益之理。禮過則淫﹐儉過則朴。自古及今﹐未有亡於儉者也。

解惑

謙者人所尊﹐儉者人所寶。使之謙必不謙﹐使之儉必不儉。我謙則民自謙﹐我儉則民自儉。機在此不在彼﹐柄在君不在人。惡行之者惑﹐是故爲之文。

