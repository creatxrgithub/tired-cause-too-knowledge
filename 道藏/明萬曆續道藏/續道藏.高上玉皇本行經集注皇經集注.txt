

髙上玉皇本行經集注

經名﹕髙上玉皇本行經集注。簡稱《皇經集注》。明全眞道士周玄貞撰。匯集宋金元明諸家《玉皇經》注﹐並附《玉皇心印經注》。十卷。底本出處﹕《萬曆續道藏》。

皇經注解卷之一

皇經集注啟贊序

天猷副元帥和應善天尊制

原夫大道無刑﹐妙萬物而資始﹔至眞罔象﹐攝羣心而自歸。機若洪鍾﹐扣之立應。邈哉上聖﹐至誠遂通。恭惟《本行經》者﹐玄皇之祕言﹐穹昊之樞要。浮黎眞境﹐紀談授道之初﹔紫微上宮﹐顯露緘藏之迹。實諸天之隱韻﹐乃大梵之仙章。八角垂亡﹐本由於宸翰﹔千眞列衛﹐普度於人靈。年劫孰究﹐世數莫知。蓋大地眾生迷謬﹐喪失眞諒﹐自壞刑體﹐耽惑情欲﹐不能洗滌﹐聖文遂隱。今日昆山玉顯﹐巨海珠分﹐獲睹瓊文﹐伏增驚嘆。所謂幽囚重系﹐慕妙義以薦原﹔痼疾沈痾﹐仰徳音而頓愈。昏衢惠炬﹐溟渤舟航﹐保國寧家﹐濟生度死。金編玉軸﹐浩渺難量。非慕眞風﹐曷契斯理﹖聊敍大要﹐以化未萌云耳。

髙上玉皇本行集經前序

道本無言﹐諸經皆眞聖唾迹﹐但因言顯道﹐文亦聖賢之所不廢。自三才分﹐名教立﹐理本一致﹐謬妄者或歧之﹐歧之非是也。元始坐照於諸劫之先﹐當時至運會﹐諸眞問玉帝行因﹐遂說是經。乃法品最尊﹑靈文第一﹐自來經書無有及此者。眞文隱奧﹐不事奇麗﹐梵對而旨自難窮﹐諸聖所不能言﹐思議所不能到﹐此經括盡明若掌。臣張仲事文中古﹐供職於周﹐柢承上帝﹐卽聞此經﹐願終寶持。帝偶較人間功過﹐錄臣仲在忠孝之途﹐命掌化九天﹐編輯此經。經中玄蘊﹐益得飽味。惜世觀經者﹐不能體聖意﹐契玄旨﹐謬刊訛傳﹐言韻或誤﹐遂分洞玄﹑髙上二名﹐各執私見以傳習﹐大悖說經之意﹐甚至膠柱。狂誕之徒﹐或不信此經﹐或以爲因襲他典﹐或無知彊解﹐皆不知是經之尊﹐而罪福報應不可逃也﹖其過何可言。臣仲不忍盛典之失傳﹐惜塵俗之愚謬﹐誤犯無知不聞大道。奏承帝命﹐使仙眞解經說義﹐流傳凡世﹐作窮經之關鑰﹐爲人道之梯階。庶聖經法航﹐可濟久溺之流﹔玄宗妙藥﹐易醫積沈之病。聞經悟道﹐永無妄議﹔應機識眞﹐終免輪沈。三千大千﹐界界悉太和之域﹔從劫至劫﹐代代爲樂利之場。求道必得﹐無願不成。是經功徳﹐斯無負矣。謹序。九天開化文昌梓橦帝君臣張仲頓首百拜。

原道

南極遐齡老人臞仙撰

臞仙曰﹕稽夫道教之源﹐昔在混茫始判﹐人道未備。天命我道祖軒轅黃帝﹐承九皇之運﹐秉六龍以禦天﹐代天立極﹐以定三才。當是時也﹐天地尙未昭晰﹐無有文字﹐結繩以代政﹔無有房屋﹐巢居以穴處﹔無有衣裳﹐結艸以蔽體﹔無有器用﹐汗尊而杯飲。我道祖軒轅黃帝﹐始創制文字﹐制衣服﹐作宮室﹐制器用﹐而人事始備。今九流之中﹐三教之內﹐所用之文字﹐所服之衣裳﹐所居之房屋﹐所用之器皿﹐皆黃帝之始制﹐是皆出於吾道家黃帝之教焉。且夫老子謂﹐生天﹑生地﹑生人﹑生萬物﹐必有所生者﹐曰吾不知其名﹐彊名曰道﹐彊字之曰大﹐故曰大道﹐其教曰道教﹐世方有道字之名。以是論之﹐凡言修道﹑學道者﹐是皆竊老子之言﹐以道爲名也。豈非老氏之徒乎﹖又若老子所謂玄之又玄﹐爲眾妙門。玄二字﹐又皆竊之爲名﹐用之於經者﹐是皆用老子之言也。又若《莊子》書曰﹕有大覺而後知聖人。此大覺二字﹐乃莊子所立之名﹐徽宗取之而封金仙。其經皆用之﹐是皆出於吾道家之書﹐黃帝﹑老莊之教也。

皇經注緒前序

道之一字﹐三教同尊稱之。乃妄誕狂流﹐目道爲二乘﹐是不知道也。玉帝﹐三同尊事之。盲徒或稱爲天主﹐議其不尊﹐是不玫玉帝本行根由也。帝修徳無量﹐功成不毀﹐位至尊﹐名最勝﹐統萬天﹐包三教。禦三千大千﹐歷劫自如。儒家稱爲上帝﹐佛家號曰燃燈﹐道號玄主﹐尊貴無倫。睹是經﹐則知帝妙行﹐可破千古之疑﹐萬種之惑。惜不知者﹐未契經文﹐猶有妄議﹐不能了悟﹐增罪愈深。豈識人生本於道﹐宰於上帝﹐明心於聖訓。若輕帝慢天﹐毀謗經文﹐皆不明大道﹐是背本忘親﹐不達生成之自也。臣嵓慨此已久﹐故序於經注之首以示戒。純陽警化孚佑帝君臣呂嵓頓首百拜序。

皇經集注再緒前序

道之有經﹐如天之有日月﹐國之有典章。睹日月而面墻之獘可免﹐遵先王之法而過者未之有也。則崇信眞經﹐豈非入道之準的乎。況此經元始親傳﹐玉帝諸神承宣﹐三教最上品﹐大聖祕密言﹐在在宜尊﹐劫劫當重。但無言之道﹐此經已作文具﹐又何用注解哉﹖然經以文言﹐自得道者觀之耳。未得入門﹐正深借於此矣。不然渡河無筏﹐焉得到岸﹖嗟嗟﹐捨經求道﹐非也﹔執經爲道﹐亦非也。以心觀經﹐以經驗心﹐心融神會﹐此天寶靈章﹐固在我性分中。眞明﹐不至泥文矣﹐奚有二病哉。長春輔化明應眞君臣丘處機頓首百拜。

皇經集注前四序

道之大﹐玉帝之尊﹐《皇經》聖玄奧﹐臣震知之已久。世多昧而興妄議﹐將以道可離﹐天可褻﹐聖經可輕耶﹖豈知道有經﹐卽性有此身﹔天有帝﹐卽身有天君耳。無幻身﹐則性無所附﹐而妙不彰﹔非天君﹐則身無主﹐而形爲虛。身心不可無﹐則帝恩可不報﹐經功可不信哉﹖但信經非徒以文﹐惟神會以心耳﹐眞得不忘﹐則妙果成矣。雷霆大元帥臣鄧天君頓首百拜恪序。

三贊

臣鄧天君稽首言﹕

贊大哉至道﹐無宗上眞。

道卓爾三教﹐惟此獨尊。

贊皇矣玉帝﹐三教無倫。

帝沙界浩劫﹐永皈至尊。

贊皇經盛典﹐微妙甚深。

經三教括盡﹐法品最尊。

皇經集注初纂前序

宣聖不言神﹐而袛事上帝﹔儒者諱談玄﹐而惇尙心學。上帝固儒家之不敢慢矣﹐卒無觀道經﹐會玄旨﹐融三爲一者。豈意專立門耶﹖抑行道而不暇耶﹖吁﹐亦隘矣。事不在於徇名﹐道惟貴於實益。玄經非矣﹐何以言道﹔是矣﹐又何殊於儒﹐而可拘拘哉﹖臣洪先幼習孔訓﹐嘗及玄典﹐恍若有得﹐未敢輒是。迨長捷龍頭﹐居金鸞坡﹐得備覽三教書﹐益知莫尊於道﹐莫深於玄。三教語莫勝於《皇經》﹐如菽粟布帛之不可少。奧意難規﹐諸仙注不可不傳。因寄迹方外。虔輯成捲。惜弱軀日贏﹐未及刊布。後遇山東濟南隱客﹐周云淸氏﹐講玄經﹐修《道藏》﹐遂托友人天拙子記愚言以付之。明萬曆十三年冬﹐前狀元方憶臣江西羅洪先叩序。

皇經集注纂序

道之難言久矣。臣玄貞。蒙爾蠢質﹐艸莽下士﹐何足知道﹐而修玄藏﹐集《皇經編注》耶﹖以蚊負山﹐徒見其不勝任已。但大道不遺於卑陋﹐下學亦可以知言。玉經𨿽玄﹐諸仙明懈。適羅太史付愚﹐不匯入藏﹐是祕天寶﹔參入﹐又於見未安。懼劣質管見﹐不能聯仙旨﹐融注意﹐嚼飯旁付﹐令人嘔噦﹐使道味至趣﹐爲某調亂﹐則罪益甚矣。嗚呼﹐述者之明﹐世亦希靚。臣愚陋而潛述者之事﹐宜無功而取罪也。然志在行道﹐罪我之議﹐孔子不辭。愚何人﹐斯敢避罪而不述已成之論耶﹖若重道英流﹐觀某管見而憐之﹐繼爲發明﹐以宣此經之義﹐是編爲不徒矣。謹序。明萬曆十五年﹐講修道經臣山東周玄貞百拜。

皇經集注謄錄序

行道揚名﹐以光先人。世所謂忠以成孝﹐古今相襲之道也。臣靜粹﹐幼業儒﹐𨿽知天帝之尊﹐行道不在功名﹐寔知所未逮矣。後從玄師周云淸修《道藏》﹐供書務﹐觀《皇經注》﹐乃知三教一理﹐性道無二。此經直指玄要﹐悟此則道盡。遂僭序卷首以自勉。明萬曆十六年夏京都奉道臣王靜粹叩書。

諸義考目

道源考

道本無象無名﹐孰究其源﹐奚從而考。自元始分化﹐太虛孕妙有﹐道之祕彰﹐名因以立。眞一含三﹐三教峙焉。有無終始﹐不外五行。劫劫相生﹐聖聖相承﹐皆道也。縱有跳出三界﹐不在五行﹐亦不免爲成道之人耳。固道之所由顯﹐道家之名﹐所自來矣。故尋經源先考此。

經源考

經以載道﹐度世慈航﹐諸經皆聖眞法言﹐無非至理。但此經演自元始﹐化本玉帝。元始爲三教之首﹐玉帝爲萬法之宗。此經至玄極妙﹐獨冠三教﹔又爲諸經之王﹐浩劫常存。演從無始﹐祕之玄天﹐韞在玉岌。字非凡品﹐廣長一丈﹐光徹無量。天眞皇人﹐應時按筆﹐書傳世間。此經之所由宣布。故續道源以繼考。

玉帝萬法教主聖祖玄師出處世系考

師以度世﹐破迷拔苦﹐傳道授經﹐開來繼往。大道玄師﹐統三教﹐包萬法﹐居天中之天﹐爲聖中之聖﹐無始無終﹐本莫窮其自﹐在萬象之先。但道妙分眞﹐現生光嚴妙樂國中﹐乃往昔劫中化顯也。世人觀天道陽明﹐陽主施﹐其機常張﹐尊帝曰張大帝。迷徒不達此理﹐妄以今北直隸眞定府行唐張氏族﹐爲玉帝之後。豈知行唐張族﹐乃張果之支裔﹐張仙之後也。奚可混作一論哉﹖此姓氏世族之考耳。若論世系﹐玉帝爲大道之首分﹐浩劫之古祖﹐焉有死生姓名耶﹖若玉帝聖後﹑聖子﹑眷屬﹐皆化光嚴太子時宮眷。帝復登升﹐宮眷悉證道耳。要之﹐帝後宮眷非實女身﹐皆天至眞。爲度羣生﹐顯化女身﹐經已言之。卽佛成道﹐妻子證聖也。目玉帝爲道祖﹐累劫眾生萬類﹐皆天地之生意﹐道脈之支分。孰非玉帝之眷屬統系﹖若大羅宮眷證道後﹐皆天眞聖身。如文殊掌無垢世界﹐龍女成道而化男身﹐義同。今之僧道世人﹐不觀此理﹐妄以爲玉帝有宮眷﹐有輪回﹐爲二乘果。豈知諸天可盡﹐三淸境大羅天無盡﹔諸天帝輪回﹐玉帝不輪回。蓋玉帝乃道身﹐道無窮﹐玉帝豈有窮乎﹖信乎﹐玉帝最上一乘諸佛之師﹐萬天之王﹐宮眷皆道化之妙矣。玄系之略若此。學者勿妄論﹐請詳是考。

刊經功徳考

太古經無紙筆﹐方策記之。蒙恬﹑蔡倫造紙筆。載經書後﹐髙士刊板印記﹐功徳又加倍。世之迷徒旁門﹐不知恬﹑倫受福於兜率天﹐以玆二人有地獄之報。二人之遊冥府﹐從太乙救苦天尊﹑冥主地藏菩薩﹐執經入地府﹐化度邪說罪人耳。二人豈有地獄之苦哉﹖功徳甚大﹐刊經演教之品也。

持誦施經講注實益考

持誦講解﹐心要至誠﹐一無染眷貪妄﹐功徳如經中語。印經施捨﹐功徳又大﹐以其廣布法品。若輕經﹑謗經﹐污損經典﹐罪亦深重。勉之﹑戒之﹐勿負聖賢之教。

玉帝聖號同異考

玉帝聖號﹐崇自浩劫前﹐中古復尊上﹐重稱贊耳。世主好道﹐感玄。恩﹐各就所見聞﹑所皈重。事與時會﹐功以世顯﹐隨其彰著﹐人人共睹聽者﹐敬上諸神之號﹐以定稱謂。玉帝有四﹕一太微玉帝﹐漢武帝上太薇垣星主號也﹔二梵天玉帝﹐漢宣帝上天市垣帝主號也﹔三焰華少微玉帝﹐漢哀帝上先天定位號也﹔四紫極玉帝﹐漢光武上後天干號也。皆非此玉帝。此玉帝號昊天金闕無上至尊自然妙有﹐彌羅至眞﹐玉皇上帝﹐又曰玄穹髙上玉皇大帝。是帝宰諸天﹐永不毀淪﹐世不詳考﹐謬謂帝卽帝釋﹐不知玉帝名號﹐各有不同。其四玉帝﹐俱屬髙上玉帝統禦。今言四帝天皇同列者﹐亦非是玉帝。達天者詳之。

玉帝禦蒞推極考

葛仙翕曰﹕世界之天﹐所見皆同。儒家言一天地﹐一上帝。道教言三十億萬大法界﹐界有三十六天﹐天各有帝﹐俱屬髙上玉帝統攝。釋教言三千大千世界﹐界有三十二天﹐界各一玉帝。三教之論若殊。然言一天者﹐天外言太虛﹐稱其不可窮﹐言三十億萬。自是之外﹐亦言不可思議。言三千大千者﹐自此之外﹐亦言無盡量。故儒言順帝之則。又曰聖希天。天體無窮﹐至元會運世﹐此理亦在。是以上帝爲不變遷也。道言髙上虛無﹐眞帝不毀﹔佛言眞如自在﹐永不退轉。是俱言玉帝無毀淪也。故言一天者﹐非遺大也﹐舉總名而言之﹐與玄﹑釋不二矣。言三十億萬﹐三千大千﹐非謬說也。析分數而言﹐與儒者相同矣。至於釋言各一玉帝﹐一界各一極也。道言共此玉帝﹐眾界同一無極也。曰太虛﹐曰不思議﹐曰無盡量﹐皆知道不變﹐玉帝常在耳。苟以世界分而謂玉帝殊﹐豈以無極之理有二乎﹖或以元會遷而上帝段﹐豈無極之理有壞乎﹖知道不壞﹐則玉帝常在。信矣﹐毋持魔說以謗聖。

玉帝淸微天界考

王重陽曰﹕淸微﹐天之最上玄微處﹐卽道家所謂種民天﹐儒家所謂沖漠之表﹐蒼蒼不毀﹐釋教所謂不退轉之地。今禪之雜文內﹐誤言玉帝在須彌山頂﹐乃日月天四王天﹐或有毀壞﹐惟彌勒內院爲不退處。又言彌羅垣﹐又言彌來園﹐此三个異名﹐是道經無上元君分出﹐卽彌羅玄眞境玉帝所居淸微天也。其日月四王天﹐蓋太微玉帝之居﹐非此大天尊髙上玉帝也。故道經言﹕玄谷山頂有帝君﹐上禮玉皇大天尊。玄谷山﹐卽禪家須彌山﹐日月天主﹐管理此天之神。卽今帝都京兆尹也。是以釋經言如來說法﹐帝釋張蓋﹐卽此時狀元及第。金殿傳臚﹐禮部舉觴﹐京兆尹張蓋﹐以示朝廷旌賢之意。邪流遂以張蓋之帝釋爲髙上玉皇﹐是以張蓋京兆尹爲皇帝也。其謬甚矣﹐惟訛謬若此。斯雜文中﹐言昆侖山有八處。不知方向𨿽有八極﹐八極總有一西北﹐西北乾首昆侖﹐儒家所謂天柱地維﹐卽道之玄谷山﹑釋之須彌山﹐豈有八个之理﹖世人訛言己久﹐故因考淸微天界﹐並言而戒誤論者。

玉帝尊次考

劉海蟾云﹕玉帝﹐在道教卽三淸之化。道家先三淸者﹐先虛無而後妙有﹐所謂無極﹑太極﹐非有尊卑之殊。在釋教卽燃燈古佛﹐顯化釋迦佛身。禪家先佛而後玉帝﹐卽外國尊其主而後中國皇帝之義也。若考道之尊處﹐《金輪經》云﹕玉斗玄命駕﹐神遊上極﹐前行五星爲使者﹐後以釋梵作威儀。釋梵﹐仙佛菩薩也。帝信三淸與佛者﹐顯身度眾生使皈道也。世流妄分乘位﹐不考源流﹐以玉帝爲次尊﹐是世人有大於帝王者矣。甚至以三淸﹑佛尊比太上皇﹐又悖玉帝先後顯化之意。而以異姓異號擬父子﹐其罪尢甚。噫﹐世不能無玉帝﹐猶生必有宗祖﹑父母也。謗上帝而別立門戶﹐是舍宗祖﹑父母而自尊也。奚可哉﹖

玉帝號稱利益考

藍采和云﹕人知尊上帝﹐不稱玉帝寶號。儒者或言誦之非是﹐不知大孝終身慕父母﹐非孟子之言乎﹖慕父母而心誠﹐則爲孝子﹔稱帝號而心誠﹐永無過行﹐豈不爲乾坤肖子哉﹖踐形惟肖﹐則天地皆歸﹐利益豈不大乎﹖

皇經利益考

張紫陽云﹕有帝王之興﹐必有帝王之制﹐守王制而過者﹐未之有也。況《皇經》心印﹐乃道要心宗﹐體之則爲至聖﹐豈止免過哉﹖今人不信利益﹐惟體會誦持未誠耳。智者思之。

帝經校錄功過考

鍾離子曰﹕人物之生本於道﹐皆自天帝而分眞。故善則徳動天﹐福自至﹐卽貧賤﹐而安樂勝於他人﹐是眞福堂。惡則自作孽﹐天降殃﹐卽富貴而凶咎﹐是活地獄。禍福有定﹐隨人善惡﹔天人交應﹐捷於影響。迷徒不信﹐故功格言﹕眞誦《皇經》一部﹐爲千種功徳﹐卽升天堂。眞誦者﹐內外總一﹐言行合道﹐不在口上念經﹐惟在心心實善。善乎。王靈官曰﹕何勞妙手圖吾像﹐但願君心合我心。能心合上帝﹐則徳福並懋﹐乃眞誦善功。其餘持誦經文﹐戒口制心。尊信論歲月﹐𨿽有福徳﹐因其善之大小而應﹐是又次矣。過格言﹕不信此經﹐墮入邪道﹐以心不合道﹐遂作邪人也。又言﹕毀謗眞文﹐身墮地獄。不信者惟聞經中功徳﹐信之不及﹐尙爲小過﹔毀謗則廢天章。心作大業﹐凶咎無邊﹐淪於陰惡﹐罪不可活﹐故墮地獄途。又言﹕詆帝毀聖﹐廢神居﹐裂眞經﹐頑惡無忌﹐永受業禁﹐禍及七祖。毀謗則口訕靈章﹐言冒天威﹐故罪在自己。詆帝裂經﹐縱惡不悛﹐身爲不善﹐遺臭無窮﹐虧體辱親﹐𨿽孝子慈孫﹐百世不能攺﹔己身罪業﹐豈有出期﹔祖親之咎﹐又何能赦﹖不然﹐國家設法﹐禁罪人可矣﹐有夷三族﹑滅九族者﹐何也﹖以罪犯過重﹐故延及親族。惟若此﹐則爲法网𨿽延﹐其餘或邪視經典﹐或誦置不虔﹐或持念訛慢﹐或妄意裁度﹐或是此非彼﹐或優彼劣此﹐隨其過之大小﹐又有一定之報在矣。嗚呼﹐帝之經當今之法也。不信王法﹐律有明章﹔不遵盛典﹐豈無天條。惜人身難得﹐至道難聞﹐父母生我﹐其勞苦同。有徳者福祖親﹐卽今世登甲科﹐封贈顯親也。有過者禍祖親﹐卽今世子弟犯事﹐罪坐家長也。人身同而善惡異﹐親恩同而福業殊﹐人何不爲善而甘作惡﹐徒遺累親宗哉﹖經功過格言此﹐見眞經在人心上﹐純善則經功自有。上智行自合經﹐不在口誦。中智者因經見道﹐下愚則語之弗信。上智不常有﹐下愚亦不多﹐中人旣廣﹐則教化之功﹐信不可缺。觀是經者﹐豈可不體玉帝慈悲度世之意﹐而視爲泛常耶﹖

皇經集注義略考

石杏林云﹕《皇經》言道之眞﹐吾性分固有之﹐宜不須解。世人多慮﹐資有髙下﹐偏見者廣﹐諸仙解是﹐非能盡說玄旨。姑備後人之折衷耳。

皇經同異考

張子房云﹕此經本無二名﹑髙上靈寶之分﹐後人穿鑑﹐隨意增減字句﹐牽合文﹐殊失本旨。今考髙上靈寶﹐出自各仙眞稱揚語﹐後人誤執爲二。玆據玄都定論﹐錄傳世間。後學鑑此﹐定志默體﹐或遇刊寫傳講差處﹐從公考校。其外添文句字畫﹐皆訛誤也。達者勿泥執焉。

皇經集注刊傳疏文

大明講道經修玄箴嗣全眞弟子山東小兆臣周玄貞﹐誠惶誠恐﹐稽首頓首﹐齋沐百拜﹐奏﹕

伏以道妙無爲﹐每因時而著見﹔人心有覺﹐宜隨地以積功。臣玄貞一介微質﹐三才末品﹐慕妙法以皈玄﹐本儒行而會道。一睹帝經﹐勝獲珍異﹐卽逐字以精研﹐冀因文而了悟。但聖典無注﹐體認惟難。臣貞用發衷虔﹐博方解義。緒纂仙聖格言﹐匯入道藏函部。緣三卷之眞文﹐用集序次﹔敷五品之祕論﹐以列篇名。捲編爲十﹐幅計六百﹐總列一百八章﹐大略十餘萬言。千聖心法﹐睹冊昭然﹐浩劫玄宗﹐舉目如在。𨿽未能獨窺上聖之蘊奧﹐亦庶使眾觀最盛之眞文。寸勞旣效﹐良緣若存。涓吉朝而虔刻﹐資善信以協成。預奏疏詞﹐上干玄鑑﹐增君民淸淨之

福﹐赦小兆僭妄之罪。使諸界多方﹐盡爲十七光明之照徹﹔絕今傾古﹐悉被三十大願之陶鎔。人物俱登重玄﹐冥陽永沾法利。庶臣玄貞之誠﹐少伸萬一矣。謹奏。

經注名義序次考

經本文有作一卷者﹐從本傳﹐象太極也。分三卷者﹐象三才耳。今注作十卷﹐象十極之義﹐道數成於十也。分五品以象五行﹐合五行﹑四象﹑八卦﹐則得十七。皆太極之分。故帝於十七光明﹐天以生﹐地以成。玉帝此經﹐卽地之曲成萬物。地數三十﹐故帝示三十種功徳。帝徳超出十極﹐故具十號。修億萬劫﹐故周萬徳。今注六百幅﹐象火記六百篇。一百八章﹐從帝千八百戒。十萬餘言﹐象帝十萬妙行玄光也。至於所謂《皇經纂》﹐恐下愚不能全契聖文﹐舉大要以詔入耳。知此義﹐又何有不同之旨﹖

觀誦講授經典戒義

凡觀誦諸經﹐或講明授受﹐先齋明整衣﹐肅容請經置淨幾上。端坐定志﹐善惡兩忘﹐一乘不立﹐沖妙虛明。然後從容展捲﹐或默觀﹐或持誦﹐或發明﹐或教習﹐與帝終對越﹐至誠無息﹐方爲守戒。

抄寫經戒

凡抄寫諸經﹐規儀與觀誦同﹐心正筆正﹐非欲字好﹐卽此是道。

經名同異辧

謹按抱朴子云﹕髙上者﹐種民之上﹐盡天之極﹐其髙無對﹐卽佛家所謂不退轉之地也。玉皇者﹐聖中最尊﹐神中最貴﹐諸佛聖師﹐萬天帝主﹐故尊稱曰玉皇。呂純陽云﹕道髙無倫曰皇。上帝仁孚浩劫﹐功超列聖﹐盡善盡美﹐稱贊難窮。位乎玉淸﹐宣元始之化﹐乃號玉皇。韓湘云﹕本行者﹐述玉帝成聖根本﹐歷修妙行。集經﹐集元始五品之妙言合爲一經﹐示後人修行之正路耳。管見云﹕惟天蓋髙﹐玉帝所居之天﹐位接玉淸﹐又超諸天﹐故曰髙上。人見玉帝之尊﹐以爲絕徳﹐人終不能及﹐不知聖道無二﹐我與至聖齊肩。帝之尊﹐帝之妙﹐行成之也。故天樞張上相傳集是經﹐欲人希聖成眞。故明旨云﹕《玉皇本行集經》欲人觀經了悟﹐歷考良因﹐追蹤至聖﹐以成上眞也。其後又稱曰﹕《太上洞玄靈寶經》蓋言大不可量﹐髙不可極﹐故曰太上。闡先天道徳之祕﹐爲萬世文字之宗﹐洞明三景﹐顯露玄機﹐故曰洞玄。玄靈之蘊﹐爲天人億代法寶﹐故曰靈寶。要之﹐經以明道﹐道屬我身。人能盡性至命﹐了悟此道﹐探本躬行﹐可以入聖矣。

信經論升沈徳業辧

人自太極生化﹐天堂地獄﹐經詳言之﹐世固未信﹐豈虛語耶﹖死𨿽歸空﹐趣不盡者﹐魂有執業。伯有爲厲﹐子產信之﹐夫子不以爲非。地獄豈無﹖淸淨還造化舊物﹐天堂亦有。但福不可徼得﹐業不可幸免。天堂地獄﹐惟人心造。若信二說之名而不修徳﹐是自求禍也﹐𨿽日言果報﹐亦何益之有﹖

凡誦經者﹐有淨心等諸咒﹐今不錄。因前已教人心同於道﹐是誦眞咒矣﹐故不載其文。

《皇經》原本首載三十六聖號﹐從天上三十六之義。今經止載十誥﹐何也﹖十號十極﹐從帝稱用之耳﹐寔不以繁簡而爲去取也。觀者詳之。

髙上玉皇本行集經注解

此義乃洞玄靈寶對注者﹐後人勿疑。

長跪禮奉

此經系元始闡玉帝妙行之義﹐故誦經者長跪﹐虔誠禮奉。

仰啟三淸境﹐無上三境尊。

知大道之髙﹐三淸之尊﹐按誠企慕﹐皈身﹑皈神﹑皈命﹐上達眞心。仰瞻

啟告於玉淸﹑上淸﹑太淸。三淸境界﹐至尊無上。玉淸聖境元始﹐上淸眞境靈寶﹐太淸仙境道徳﹐三境道祖大天尊。

仰啟大羅天﹐無上玄穹生。

呂純陽曰﹕玉帝所居﹐爲三千大千世界天宗﹐永無退轉。至髙無比﹐故云大羅。玄穹主﹐穹窿蒼穆﹐諸天都教主。

仰啟三淸界﹐侍宸諸眞眾。

張紫陽曰﹕侍﹐旁列也。宸﹐髙玄不可窺見聽聞之界。諸﹐眾也。諸眞眾﹐先天九宸﹑後天仙聖﹐一切神佛﹑菩薩﹑阿羅漢﹑金剛﹐皆在焉。

妙道難思議﹐

至妙大道﹐最上一乘﹐不可以心思﹐不可以言議﹐難以思議而得。

造入資玄門。

張子房云﹕造入﹐由眞知力行進入也。資玄門﹐道義之門。眾妙玄玄難入﹐漸進悟入資玄。卽孟子所謂居之安則資之深﹐釋經所謂徒聞思修﹐流入亡所也。

妙經抉音訣玄蘊﹐

抉﹐決也﹐挑出之意。玄蘊﹐玄奧難測。此妙經自眞界中挑出神機﹐是抉玄蘊。

導引塵迷趣。

元始說妙經﹐抉玄蘊﹐導引塵俗迷人﹐使出苦海﹐脫其業趣。

臣今淨三業﹐

臣﹐看誦經者自稱也。三業﹐身業﹑口業﹐心業也。淨﹐虔誠﹐永絕此業也。

口誦及心持。

誦經者自言誦此經眞誠。口中詠誦﹐眞心持受也。

惟願大慈悲﹐開受臣所請。

悲﹐一本作尊字。悲字爲是。誦持此經﹐惟願元始玉帝諸眞垂大慈悲﹐開慈顏﹐受臣所祈請。若作尊字﹐不能承前三啟意。

慈光燭卑賤﹐聰聽聆音聲。

諸聖大慈光﹐燭照臣卑賤誠心。神聰聽聆祀誦音聲﹐

願臣諷誦時﹐響徹十方界。

願臣諷誦經時﹐法音響徹十方界﹐十方聽信大法﹐卽響徹也。

成就一切願﹐如經所稱述。

願臣悟經修眞﹐成就一切善願。如此經中所稱述玉帝歷劫妙行。

從此漸進修﹐成道事諸聖。

從此漸次進修﹐成大道﹐事諸仙聖人。

至心皈命禮

誠有未至﹐不爲至心﹐少有追悔﹐不爲皈命。諷此經﹐永誠不攺而參持﹐故云至心皈命禮。

玉淸聖境﹐

元始尊大無比﹐天中法王﹐位冠仙佛﹐其居永不毀壞﹐云玉淸聖境。

淸微天宮。

解見後。

郁羅蕭臺之中﹐

景上之極﹐天中之天﹐神光芳郁﹐蕭然眞淸。故言郁羅蕭臺之中。

森羅淨泓音弘﹐玄深不可窮也之上。

天有萬象羅列﹐深奧難窮﹐玉淸在諸天上。故言森羅淨泓之上。

現有爲之梵相﹐

元始天尊爲三教宗﹐顯化教人﹐其妙難窮﹐是現有爲億梵妙相。

具無極之神通。

具無極量大神通。一云﹐元始乃無極大道﹐故云然。前說爲是。

敷演眞玄﹐破無有色空之礙﹔

敷宣廣布﹐演說發明至眞玄宗。破世間無有色空等陣礙。無者﹐以無爲宗﹔有者徇生﹔色者執有﹔空者﹐不脫無趣。元始說此經﹐明示眞玄﹐不屬三觀﹐不落兩際。明言直指﹐如如見成。故破無有色空之滯礙﹐使皈道妙。

拯提趣類﹐絕智愚髙下之分。

拯救提拔一切情識業趣諸類出塵﹐不拘古今聖愚﹐皆可修道。是絕無智愚髙下一切分別﹐眞一不二妙法。

妙用難窺﹐靈機罔測。

至聖妙用無方﹐難以窺視﹐玄靈道機﹐不可測度。

大悲大願﹐大聖大慈﹐無量度人﹐元始天尊。

大悲﹐憐世心切﹔大願﹐願化無窮﹔大聖﹐聖中至聖﹔大慈﹐濟度無盡。無量度人﹐無限量也。元始句﹐解見後。

至心皈命禮

此是言誦看經者﹐眞心頂禮至尊﹐今人口念此句者﹐非也。

上淸眞境﹐

景上玄淸﹐至眞妙境。

禹余天宮。

自始靑而太白﹐玄光神化妙界﹐永不毀﹐髙大無比﹐神運無疆。經言元白禹余天宮。

紫微瓊臺之中﹐

妙境難測﹐永不動毀﹐故言紫微。非北辰紫微垣。瓊臺上淸宮光﹐萬寶莊嚴﹐云瓊臺中。

玄都玉京之上。

上淸﹐在太玄都白玉京之上。一言在髙天玉京山之上﹐亦通。

接元始虛皇之統系﹐

系﹐下記切。系也﹐繼也。靈寶體元行化﹐故上接元始虛皇道統世系。

超西那玉國之根苗。

經考西那玉國在陜西﹐西方白帝生處﹐靈寶在諸聖生化之先﹐故言超出西那玉國根苗。不可以元白作白帝也。一云﹐超當作紹﹐言天尊爲西那玉國根苗﹐非也。

入黍米珠﹐盡挹眞玄之精粹﹔

天尊入黍米玄珠中。卽儒家所謂九弄太極﹑佛悟正法眼藏也。挹﹐獨徹此道﹐如世人握奇珍。飽至味也﹐故云。盡挹眞玄精切華粹。

在香林苑﹐屢談祕要之筌蹄。

天尊在上淸妙香寶林玄苑中﹐屢次談說玄祕眞要之筌蹄。道本無說﹐經爲修行徑路。卽取魚之筌﹑捕兔之蹄﹐不可終執﹐故說經爲筌蹄。

妙徳難思﹐神通莫擬。

天尊妙徳難以思政﹐神通莫可比擬。

大悲大願﹐大聖大慈﹐無量度人﹐

解見前。

靈寶天尊。

始靑至太白﹐元始再彰妙化。居上淸﹐靈運無方﹐大道法寶﹐傳之不窮。爲靈寶天尊。

至心皈命禮

太淸仙境﹐大赤天宮。

三淸境天宮本一﹐以玄光大著﹐妙無窮盡﹐故言太淸仙境。元白散霞﹐赤祥徧覆﹐永無毀淪﹐故曰大赤天宮。非專言色之赤紅也。

巍巍金闕之髙﹐渺渺重霄之上。

太上所居巍巍不動﹐最上至大。無比倫﹐金光不毀。玄闕之髙﹐渺渺難窮。永居九宸九重九霄上。一云﹐冠三十六天重霄上。

降生於無量數劫﹐

太上歷劫行化﹐無有量數﹐不可窮探﹐大道玄宗﹐是降生於無量數劫。

說法於萬二千天。

太上歷來化徧三千大千。此言說法萬二千天﹐太上說法官有萬二千天界也。

五千祕言﹐融三才之妙道﹔

道有五千餘祕言﹐融貫天地人三才妙道。

八十餘度﹐接六趣之眾生。

八十一化﹐接引天人魔鬼獄畜六等趣眾生。或云﹐接六欲中滯眼﹑耳﹑鼻﹑舌﹑身﹑意六趣眾生。又云接有﹑無﹑色﹑空﹑能﹑所六趣。或從拯字﹐拯救悟道成眞﹐意亦是。六趣難脫﹐太上垂慈教化﹐技濟神人鬼物出塵﹐故亦作拯。

聖徳崇髙﹐玄功廣博。

太上聖徳﹐尊崇隆髙﹐玄功普廣博大﹐深厚莫窮。故言玄功。

大悲大願﹐大聖大慈﹐無量度人﹐

解見前。

降生天尊。

太上顯化無量﹐慈恩莫窮﹐生生不已﹐故云降生天尊。

至心皈命禮

妙有眞境﹐彌羅上宮。

上宮﹐玉帝聖父宮名。

曩音向示現國王之身﹐

曩﹐昔時往劫也。昔顯示化現光嚴妙樂國王身。

卽根本帝尊之質。

卽根本萬天聖帝慈尊之體質。

始相湛寂﹐

聖父﹐道化宗始﹐妙相湛然常淸﹐寂然不動。

實至玄至妙以難言

湛寂始相﹐實至玄遠﹐至神妙﹐而難以言議。

嗣位繼傳﹐妙無等無倫而相踵。

嗣光嚴國君位﹐繼國王宗傳﹐其徳無與同等而相倫類者。踵繼先業﹐徳福彌昌﹐故云妙無等無倫而相踵。

聖父之慈悲父﹐至尊之最上尊。

玉帝號眾生慈父﹐位至尊。聖父尊﹐指玉帝言。光嚴國王生玉帝言聖父之慈悲父﹐至尊之最上尊。

稱贊難窮﹐皈依莫盡。

王生玉帝﹐功徳永著﹐故稱贊難窮﹐皈依無盡耳。

大悲大願父天尊。大聖大慈﹐光嚴妙樂國王聖父天尊。

此聖父指光嚴國王﹐以其生至聖也。

至心皈命禮

妙有眞境﹐彌羅內宮。

內宮﹐玉帝宮深邃處﹐聖母居之。故曰內宮。

慈顏烜春日之和﹐

聖母慈善容顏﹐烜著光明﹐如春天日色之太和。

懿範凜秋霜之肅。

懿淑恭美﹐身範凜烈﹐似秋日嚴霜之威肅。

純全梵炁﹐先天地以素存﹔

全備虛無梵气﹐妙體預存於天地先。

化現妙身﹐歷后妃而示應。

化現聖母妙身﹐歷光嚴國君后妃﹐應生帝。

具一炁胚胎之始﹐

具眞一梵气。顯化胚胎之始﹐胚﹐形气初立﹔胎﹐形气稍著也。

寓帝身生化之殊。

寓寄玉帝道身﹐生化祥瑞殊異。

萬化祖根﹐眾生慈母。

聖母誕玉帝﹐分萬化﹐統眾生﹐誠萬化祖根﹐眾生慈母。

大悲大願﹐大聖大慈﹐寶月光皇后﹐聖母元君。

至心皈命禮

紫金金闕﹐白玉玉京。

紫金闕與黃金﹐非二說。玉帝京闕﹐神光妙寶無二﹐常禦者淨土。色尊爲黃金﹐宴息之所。紫金闕也。金玉重文者﹐贊文自當若此說。

住妙有之境中﹐﹝處玄眞之天上﹞。

常住妙有無迹眞境中﹐永處太玄至眞上天之上。

功成道備﹐故妙相卓冠於諸天﹔

普度功成﹐至眞道備﹐故妙好光相﹐卓然冠出於三千大界一切諸天。加冠於首曰冠。玉皇萬天教主﹐故冠諸天。

心廣體胖﹐故慈光徧燭於三界。

性天廣大﹐妙體如如﹐心本廣﹑體本胖也。人不能﹐故無光明。玉帝成道﹐心如太虛之廣﹐道身自然﹐斯慈光照諸三界。

位尊而上極無上﹐

位尊無比﹐故云上極無上。

道妙而玄之又玄。

玉帝之道﹐髙妙難窮﹐是玄之又玄。

眞聖宗師﹐天人依仗。大悲大願﹐大聖大慈﹐

解見別章。

穹蒼聖王﹐玉皇大天尊。

穹蒼聖主﹐諸天宗王也。此號贊玉帝之尊。

至心皈命禮

光嚴國內﹐妙樂土中。

解見後注。

聖母凝神夢於虛無﹐

聖母夢道君抱嬰兒付已﹐遂生玉帝。是凝會神異之夢於虛無中。夢本幻中之幻﹐故云虛無。然祥異特著﹐故云神夢。

道君授玉質於恍惚。

道君降授玉帝寶玉質付聖母於恍惚渺冥中。

慈愛和遜﹐

仁感惠愛﹐溫和謙遜。

弗貪萬乘之尊榮﹔

萬乘﹐大國出車萬乘者也。玉帝捨王位﹐是不貪萬乘君位之尊重榮華。

忍辱仁柔﹐不憚億劫之修累。

大忍恥辱﹐仁愛柔弱﹐不憚億劫之修徳累行。憚﹐畏難也。十萬曰億。

劫解見後。

功髙無比﹐徳重難踰。

功行超倫﹐故髙無比﹔恩徳邁種﹐故重大難踰過。

大悲大願﹐大聖大慈﹐現無量功徳之身﹐玉皇大天尊。

此號贊玉帝功徳之大。

至心皈命禮

尊居帝位﹐髙處天宮。

尊居玉帝位﹐髙處淸微大天宮。

徧遊於一切白玉京中﹐

徧遊周曆一切世界大天宮白玉京也。

普現於十方黃金闕內。

普徧廣現於十方一切大天宮黃金闕也。

定而能應﹐去來自在以無拘﹔

大定而能順應。或去或來﹐妙用自然﹐得大自在﹐未嘗拘拘。去來伸屈﹐翕散始終皆然。

合而可分﹐變化圓通而莫測。

翕合而可殊分﹐神變妙化﹐圓活大通﹐活潑潑地﹐莫可測度﹐變化圓通。卽佛云信手拈來﹐無不是道﹐儒家云左右逢源也。

演淸淨解脫之道﹐

演說眞淸眞淨﹐大解悟超脫之道。

濟沈迷憂苦之徒。

濟度沈淪迷惑憂悲業苦之徒。

自然而然﹐非識可識。

帝妙化自然﹐非人間識性可測識者。或以可識識字作志字看﹐非是。或作解識看﹐亦不是。

大悲大願﹐大聖大慈﹐現淸淨自然之身﹐玉皇大天尊。

此號贊玉帝聖徳之純。

至心皈命禮

昔爲王嗣﹐苦見音現玄功。

昔劫初爲光嚴二嗣﹐苦見無量玄深功化。

三千餘劫之修行﹐有如一日﹔

三千二百劫修眞行道如一日。

億萬生靈之拯度﹐廣及十方。

拯拔濟度億萬生靈﹐廣及十方一切世界。

𨿽法身由胎髒之胚腪﹐諒聖體由道原之變化。

玉帝顯化﹐生自聖母﹐法身聖體﹐𨿽由胎胞髒神之胚基腪生。腪音運﹐形化之意。諒此聖體﹐寔大道宗原之變化生成也。

不壞不滅﹐杳亡杳存。

終不壞﹐永不滅。杳若亡﹐寔妙有﹔杳若存﹐卻虛無。

大悲大願﹐大聖大慈﹐現神明堅固不壞﹐眞空無上法身﹐玉皇大天尊。

此號贊玉帝聖果至眞常住也。

長跪懺悔

長跪﹐俯伏地上﹐按誠盡恭。或云屈膝時久爲長跪﹐非也。懺﹐自陳己過﹐願永滅此惡﹔悔﹐懊恨前非﹐願自攺圖﹐卽罪人自首也。

臣等自從無始劫﹐

臣等﹐看誦經者﹐率同善人而言。自從無始劫數以來﹐無始劫﹐世數無窮﹐不可知其本始也。

無明煩惱覆眞心﹐

人性本明﹐因事物動心﹐自己遮蔽﹐不能反觀內照﹐起了妄念﹐故曰無明煩惱。因無明心起﹐煩亂恨惱﹐傾喪善心﹐故曰覆眞心。眞心常在﹐𨿽無喪失﹐因無明煩惱﹐遂昏暗蔽錮﹐如物被覆蒙不見也。去了﹐自露本眞。

常行殺盜與邪淫﹐

常行﹐不但專行殺生偸盜邪淫的事。凡有殺心﹑盜念﹑淫亂之思﹐不能斷盡意識﹐是常行惡事了。此身三惡業也。

兩舌妄言並綺音倚語﹐

或常搬說是非﹐兩頭弄舌﹔或無根造端﹐而妄說言辭﹔或萎菲售姦﹐文飾說詞﹐巧言亂聽﹐而爲綺語﹐不據實論。

誹謗大乘眞正教﹐

或不聞大道﹐謬言毀論﹐誹誦儒﹑道﹑釋大乘正教。

斗亂親朋離間人。

斗不是相毆﹐或妄言鼓人爭心﹐亂親朋情分﹐離間阻隔人家和气。此上三句皆口四惡業也。

貪嗔癡暗縱三心﹐

或欲得無厭﹐貪求不已﹐忿怨懊惱﹐嗔恨不休。或迷惑泥執﹐癡滯不攺。貪﹑嗔﹑癡暗縱三心﹐有以暗字作一病﹐過去﹑見在﹑未來言三心﹐皆非是。

喜怒愛惡增七慢。

劉朗然云﹕遂意生歡喜﹐感觸生忿怒﹐投中生溺愛﹐違意而僧惡﹐連上三心共增爲七慢。一慕浮華﹐不求大道﹐爲狂慢﹔二恣肆惡念﹐不信罪福﹐爲悖慢﹔三沈迷幻妄﹐不皈正法﹐爲褻慢﹔四樂縱凡情﹐不親正人﹐爲傲慢﹔五匿怨妬橫﹐不畏法典﹐爲怠慢﹔六縱情恣欲﹐不保身體﹐爲惰慢﹔七厭惡不輟﹐不登善地﹐不敬神明﹐爲侮慢。或以喜﹑怒﹑哀﹑懼﹑愛﹑惡﹑欲七情爲七慢﹐皆由喜怒愛惡而增貪嗔癡三心﹐不可入七慢中。此說不可從﹐依劉朗然說爲是﹐觀者詳之。

歷劫罪根難記憶﹐

歷來劫數所造惡業罪根﹐難以考記憶想。

多生業垢莫能量。

多生世世愆業﹐歷垢污染﹐莫能稱量﹐不知多少。

皈依上聖大慈悲﹐

皈至誠﹐永久歸向也。依因依仰﹑賴仗上聖大慈悲心力﹐默佑永滅罪過。悲或作尊字﹐太拘了。

發露眞心伸懺悔。

發露眞實善心﹐仰伸懺罪悔過誠意。

萬劫千生諸罪垢﹐

萬劫千生﹐略舉數而言歷來諸罪業垢污之孽。

願從懺悔悉消除。

願從懺悔之後﹐永不造業﹐夙愆盡消散除去淨。

將此身心奉上眞﹐

將此見具身心永皈奉祇承上聖至眞。

惟願罪根悉原宥。

惟願歷來罪根﹐悉蒙聖眞原無知情由﹐盡爲赦宥。

至心發願

以至誠心發大誓願。

願眼常睹玉毫相﹐

願眼中常睹見聖眞白玉毫光妙相﹐儼然如在。

願耳常聞說法聲﹐

願耳中常聞聖眞說法妙聲﹐一誠之動有眞聞。

願鼻常嗅眾妙香﹐

願鼻中常嗅聞聖眞法身眾妙眞香﹐得洽梵气。

願舌常贊無上道﹐

願舌常贊無上妙道﹐非聖眞之法言不敢言。

願身不染邪淫穢﹐

願生生身淸﹐不染邪淫穢惡﹐非聖眞之法行不敢行。

願意常存正信心。

願我心意常存至正誠信之念﹐永無邪妄欺覬之私。

發願上報四重恩﹐

天地蓋載﹐日月照臨﹐皇王水土﹐父母生身﹐爲四重恩。

發願下濟三塗苦﹐

願濟色累天塗﹐愛累地塗﹐貪累水塗﹐心﹑神﹑形﹐三重苦。

廣運慈悲憐一切﹐

願廣運我本等慈悲﹐憐卹一切。一云﹐願帝運慈悲。

廣行方便度眾生。

願作如是功徳﹐廣行大方便﹐化度世間一切眾生。

仰惟玉帝大慈悲﹐

解見前。

加護願心悉成就。

玉帝加護﹐使我願心﹑一切皆得如意﹐悉能成就。

發願已竟﹐

完也。

皈依三寶。

道經師。

玄蘊咒

重玄祕蘊﹐大梵仙咒。

大哉元始﹐

大哉﹐大不可量。元始﹐解見後。

無量度人。

解見前。

演淸淨教﹐

解見後。

登引天眞。

登進接引天眞。一云升座接引﹐太拘。

玄座說法﹐

道身常住﹐光徹十方﹐座非凡座﹐淩虛禦極。空浮轉法﹐是玄座說法。

寂然無聲。

玄玄漠漠﹐寂然無聲。

玉帝放光﹐

解見後。

喜慶難言。

喜慶難以言語形容。

是爲心傳﹐

是此眞經﹐乃教主至聖傳心要典。

亦曰天根。

此經爲天道之玄根﹐非言地雷復也。

大圓滿咒﹐

解見後。

瑤章洞文﹐

碧瑤天章﹐大洞靈文。

集以成書﹐

集元始之祕言﹐諸眞之請明﹐以成玉帝之經書。

敷落神眞。

敷布落普神眞﹐以流聖教﹐語落典章卽此意。

臣今東向誦﹐

東向坐誦此經。

願與天齊並﹐

願齊天永遠眞誦此經。

存亡俱證果﹐

存亡悉證道果。

永度愛河津。

永出愛河。眾生恩愛最難割﹐眞苦惱之津﹐誦經令一切永度愛河。

注想尊容﹐

想玉帝尊容。

稱揚寶號﹐

稱玉帝寶號。

至心皈命禮太上

注見前。

彌羅無上天﹐

太虛最上玄衝﹐彌羅無極﹐至上之天。

妙有玄眞境﹐

玉帝天宮﹐有玄象瑞光﹐非凡象幻假。永不壞﹐微難窮﹐云妙有玄眞境。

渺渺紫金闕﹐

渺渺紫金瑞光玄相之金闕。

太微玉淸宮。

太微﹐非日月天太微垣﹐乃太上玄微玉淸宮﹐玉帝所居之宮。玄瑞紫炁﹐金光四十億萬里﹐巍巍如如﹐永不毀淪﹐絕無塵染﹐諸天不能及﹐故云太微玉淸宮。

無極無上聖﹐

道髙無極﹐位尊無上﹐至徳大聖。

廓落髮光明。

恢廓無際﹐碧落重玄﹐發最大無量光明。

寂寂浩無宗﹐

𨿽著大光明﹐沖漠難窮﹐默默無聲﹐寂寂不可識﹐浩浩然無有根宗。

玄範總十方。

道體法身﹐巍巍蕩蕩﹐爲神明之宗﹐萬天之主﹐浩劫聖祖﹐是玄範總統十方。

湛寂眞常道﹐

湛然寂然﹐常淸常定﹐眞常不易之大道。

恢漠大神通。

恢恢無量﹐漠漠無朕﹐最大神通。

玉皇大天尊﹐玄穹髙上帝。

玉皇非一天之尊﹐萬天之主﹐三教之宗﹐最上無極大天尊﹐玄虛蒼穹髙上帝。念此十句聖語﹐當一句一拜。如不能逐句拜﹐先一拜﹐將語全念。後九拜﹐只念玉皇大天尊玄穹髙上帝亦可。禮完﹐端坐誦經。

大元帥馬靈官云﹕此經法中王﹐神人鬼物﹐無往不利。世間或男或女﹐不拘貧賤富貴﹑不識字者﹐但能敬此經﹐聞此經﹐女轉成男﹐人得福壽。或印造施捨﹐或勸人持誦﹐功徳無量。但要至誠﹐不可希望疑怠。此經所在﹐諸神護之。人聽吾言﹐神亦永佑。勉之﹐勿負良緣。

皇經集注卷之一竟

皇經注解卷之二

文昌開化帝君張校

純陽警化帝君呂閱

長春輔化眞君丘編

雷霆大元帥鄧天君訂證

皇經集注目錄

本經三卷一萬二千三十六字。

上卷

中卷

下卷

五品

淸微天宮神通品第一系上卷。

太上大光明圓滿大神咒品第二

玉皇功徳品第三俱中卷。

天眞護持品第四

報應神驗品第五俱下卷。

本經集注十卷十萬餘言。

首卷諸眞序﹑前序﹔附考義﹑管見序。

二卷三卷四卷俱上卷注。

五卷六卷七卷俱中卷注。

八卷九卷十卷俱下卷注。

髙上玉皇本行集經卷上

淸微天宮神通品第一

祖天師云﹕淸微天宮﹐超絕三界﹐塵染悉淨﹐虛玄明妙﹐微不可窮。居三淸境﹐是大天宮﹐玉帝居也。元始演經﹐禦此妙界﹐至聖妙用﹐運化無方﹐不可測識。經演此義﹐爲最上品﹐非神智妙慧不能明了﹐故曰神通品第一。愚按古義云﹕妙化不測之謂神﹐周貫無遺之謂通。乃五品之冠﹐三巷之宗。丹臺契此﹐全經可曉。

神通品一章

爾時﹐元始天尊

爾時﹐者﹐無極分景之初﹐太玄開化之始﹐萬聖良緣妙際﹐此經將演之時也。元﹐大也﹐首也。始﹐初也。萬聖闡化﹐肇端於元始。故曰元始天尊。

在淸微天中

淸微天﹐解見前。

玉京金闕

紫淸白眞人云﹕玉帝所居﹐白玉爲京﹐黃金爲闕﹐非世金玉﹐神通妙化﹐碧天瓊瑯﹐莊嚴官城。故曰玉京金闕。

七寶玄苑

白眞人云﹕七寶者﹐碧玉﹑瑤階﹑琉璃宮﹑虯文壁﹑白玉城﹑丹闕﹑金色徹照光﹐乃號七寶。一云玻璃﹑水晶﹑珍珠﹑瑪瑙﹑珊瑚﹑琥珀﹑碑磲。玄苑﹐重玄祕苑也。

玉皇宮殿﹐升光明座﹐

張子房云﹕元始時臨禦玉皇殿﹐升大光明玄聖之寶座。

與無鞅數眾﹐宣說靈寶淸淨眞一不二法門。

子房云﹕元始登座﹐無量眞聖來集﹐故曰與無鞅數眾﹐宣明玄靈妙寶﹐淸淨無染﹐至眞玄一祕妙﹐無間無雜﹐不二之法門。十方集說云﹕人之元神﹐性命之宗。是大天尊﹐淸微天界﹐身固有之。玉京金闕﹐七寶莊嚴﹐人人本具﹐而性命陰陽神气精又身之七寶。則瑯庭玄苑﹐天人一致。天君泰然﹐則玉皇光明之座可升﹐百體從令﹐凝神會道﹐卽天尊禦座﹐與無鞅眞宣靈寶淸淨眞一不二之法門也。然道無形迹﹐了悟明徹﹐祕臻妙境﹐若大路然﹐入之有自矣。故曰法門。

神通品二章

是時

是元始升座之時。

玉皇尊帝

尊帝﹐其崇無比﹐故云然。

與諸天眞﹑飛天大聖﹑無極神王﹑靈童玉女九千萬人淸齋建節﹐侍在側焉。

子房云﹕與﹐同也。諸﹐眾也。玉帝同眾天仙眞人妙運助化﹐升度神通﹐飛天之大聖﹑三千大界﹑無量之外諸天地無極方之神王﹐少陽梵气﹑應感侍啟之靈童﹐少陰梵气﹑宣化傳奏之玉女﹐大計九千萬之神人。不露神光﹐歸眞元始﹐淸齋持建寶節﹐侍列於元始光明座之傍。天猷副元帥云﹕人身有眞主元神﹐靈通不拘。亦有飛天大聖﹐神气扶衛一身。無間隙處﹐亦有無極神王﹐少陽之玄光﹐少陰之靈運﹐亦有靈童玉女。心同於道﹐則陽剛大數﹐亦云九千萬﹐身神朝元。淸齋﹐無貳爾心﹔建節﹐身無惰儀。管見云﹕人與天地一般﹐當淸明不雜。元神禦極之時﹐果如顏子之心齋﹐如法家之持幢﹐唱恭無二﹐則從令天君而道得矣。

神通品三章

於是

於是﹐就此際會也。

玉帝知時欲至﹐卽於會前﹐舉六通力﹐放大光明﹐徧照諸天無極梵剎﹐一切境界皆大震動﹐十方無極一切世界﹐俱同璢璃玻璃﹐無有隔礙。

梓童云﹕玉帝知道開玄光﹐文明將啟﹐演法傳經之時欲至﹐卽於盛會前﹐彰舉六通之法力﹐放普照最大之光明﹐徧照無量天﹐無窮極諸天帝神眞所居之玄梵官剎﹑一切神禦之境界﹐皆大震驚而竦動。盡十方無極量一切仙佛之世界﹐俱同璢璃玻璃之寶﹐光明瑩徹﹐盡照畢見﹐無有間隔滯礙不見之處。張紫陽云﹕六通﹐視通﹑聽通﹑神觸通﹑神會通﹑夙神通﹑預照通﹐卽佛家所謂天眼等六通也。梵剎﹐仙帝神居﹐妙麗天上﹐不依階塵﹐未嘗毀壞﹐巍然不拔﹐凡目難見﹐故曰梵剎。一切境界﹐各神所居之境。其境之界﹐一切世界﹐不止人間諸界﹐天境亦謂之世。璢璃𨿽有形光﹐而乘物畢見﹔玻璃之寶﹐無有漏脫﹐而物無不見。玉帝光明﹐射盡諸界﹐幽合悉輝﹐豈有隔礙。以如字言者﹐恐人不省﹐故比諭而論耳。管見云﹕人性光明﹐本無不通﹐以元神失主﹐故有隔礙。或聞不見﹐或見不聞﹐或知不言﹐或言不知﹐或蔽人己﹐或惑先後﹐玆不能六通也。若了徹性命﹐元神時禦﹐則普照天人﹐表裏洞觸。紫府丹臺﹐黃庭玄界﹐身神故址﹐本有天垣﹐皆光耀見輝﹐無有遮滯﹐盡被光明﹐豈非玻璃璢璃之載物無隱障耶﹖𨿽然﹐道固本明﹐明之非易﹐未知不可彊﹐已知不可惑。不先不後﹐了悟實難。人能如玉帝﹐觀時至而顯光﹐復日新而常泰﹐則大光明終不晦﹐道其永彰矣。

神通品四章

十方聖眾﹐並乘五色瓊輪﹑瑯輿碧輦九色玄龍﹑十絕羽蓋。

雷祖云﹕十方﹐四正四隅及上下也。聖眾﹐十方眞聖神眾也。睹玉帝所放光明﹐並皆乘駕五采文色瓊玉之輪﹐瑯秀華輿﹐蒼碧寶筆﹐九色華光玄龍﹐十絕無倫之羽蓋。白玉蟾云﹕五色﹐靑黃赤白黑也。輪﹐車之兩輪。輿﹐車也。筆﹐帝王車駕之總名。九色﹐靑色﹑赤色﹑黃色﹑白色﹑黑色﹑紫色﹑碧色﹑太玄色﹑金光明色。玄龍﹐有龍光象﹐不見形骸。十絕﹐十極所無﹐神奇絕倫﹐靈鳳祥鸞之羽蓋。道經云﹕羽蓋﹐卽髙柄羽扇。一云神仙帝眞輦行時﹐有瑞羽法節以爲之蓋。後說尢妙。管見云﹕人秉五行金木水火土之元靈﹐各有法寶﹐仙眞道成﹐諸寶擁隨法駕。人能默朝上帝﹐效法於天﹐身中神集﹐正气呈秀。瓊玉輪﹑瑯玗眞﹑碧寶筆﹑九气靈色玄化之神龍﹑十絕無儔之羽蓋﹐昔在一身中矣﹐豈獨天地神聖有哉﹖噫﹐惟眞得者知之。

神通品五章

麟舞鳳唱﹐肅歌當當﹐靈妃散花﹐金童揚煙﹐贊詠洞章﹐浮空而來。

虛靜天師云﹕聖眾駕行﹐有麒麟導舞﹐鳴鳳和唱﹐嘯聲和雅﹐其歌嗈嗈。天靈妃禦﹐散布瓊花﹔隨侍金童﹐輝揚祥煙﹐贊唱歌詠玄洞寶章﹐同護神駕﹐浮淩虛空﹐而來帝京。十方人云﹕神帝行駕﹐有靈童﹑采女歌隨﹐麟舞鳳唱﹐侍衛童女舞唱﹐效麟法鳳也。故曰﹕嘯歌嗈嗈。此說太鑿。神駕行有麟鳳﹐卽今帝乘禦看馬之類。況道經有云﹕天帝行時﹐龍翔鳳舞。蓋天上太和仙景﹐自有此意。又云﹐龍豹長嘯於山林﹐則嗈嗈嘯歌。爲眞麟鳳無疑。不然﹐舜帝作樂於岐山﹐何爲鳳凰儀而百獸舞耶﹖觀經味此﹐當從前說。管見云﹕人能修道﹐默順帝則﹐禮元皇﹐身中太和﹐天籟鳴唱﹐玄脈安適﹐雅如麒麟之舞﹐鸞鳳之鳴﹐嗈嗈可樂。陽精煥彩﹐陰華呈露﹐恍見靈妃散花﹐金童揚煙﹐祕樂玄韻﹐卽天人贊詠洞章﹐對越元神。如憑虛禦風﹐是亦聖眾浮空來帝闕也。此人人之同具﹐惟有志者驗焉。

神通品六章

是時梵天一切金仙﹑大乘菩薩﹑四眾八部﹐承斯光照﹐皆乘金碧飛雲玉輿﹐九霞流景﹐慶霄四會﹐三辰吐芳﹐飛香八湊﹐旋繞道前。雨眾妙花﹐如雲而下﹐徧覆會前。

子房云﹕此時諸梵天﹐一切大覺金仙﹑了悟大乘正道之大士﹑天神魔鬼之四眾﹑天龍八部﹐承此光明之照﹐皆乘金光碧色飛雲寶玉輦輿﹐所被九霞之服﹐流散妙景﹐以慶吉之霄。四眾集會﹐日月星三辰爲之吐芳秀﹐散飛異香﹐八埏環奏﹐眾聖呈此祕妙﹐旋繞周折於大道之前﹐雨降奇妙天花﹐如眾云之垂下﹐徧覆蓋盛會之前。麻姑云﹕梵天﹐最上寶林瓊宮﹐凡世未見﹐隱妙莫窮。故曰梵天。金仙﹐金剛不壞之仙。大乘菩薩﹐若觀音大士等。四眾﹐仙眾﹑將眾﹑男神﹑女神也。或亦分天神魔鬼﹐俱通。若云道俗僧尼﹐非也。蓋天上凡身難至﹐故不言此四眾。八部﹐神部﹑將部﹑天人天丁部﹑金剛部﹑龍王部﹑夜光女使部﹑修羅部﹑夜叉部也。九霞﹐碧霞﹑彩霞﹑紫霞﹑丹霞﹑雲霞﹑煙霞﹑瑞光霞﹑景輝霞﹑普運寶霞。九色玄光﹐流此異景﹐蓋衣之光。亦云神之隨形妙好﹐不專在衣被也。慶霄﹐云佳辰﹐亦云慶覲神霄也。四會﹐天良會﹑神吉會﹑時際會﹑緣湊會也。不專言四眾之會也。旋繞道前﹐飛香八湊之旋繞﹐亦云聖眾旋繞也。如雲而下﹐徧覆會前﹐妙花如雲之下﹐盡覆會前。或專言聖眾如雲而下﹐太鑿。管見云﹕人身之神甚多﹐元神弗禦則眾神不呈靈。惟修眞之士﹐默朝眞主﹐萬神恭謁﹐靈府玄光﹐諸奇百妙﹐一一湊顯。元神會前﹐諸禎列瑞﹐如祥雲徧覆﹐我與天上不二矣。

神通品七章

是時帝光徧照諸天﹐下燭十方無極世界﹐同玄都境。凡彼人間﹐上近九天﹐通接交連﹐至親至邇。凡彼下方無極世界﹐山陵坡阪﹐溝澗溪谷﹐緬平如掌。六合至邇﹐三境非遼。天寶臺殿﹐星羅人間。瓊瑰羅列﹐朗耀云衢。七寶欄循﹐以界道路。玉樹仙花﹐蒨燦珠寶﹐景秀丹田﹐芝艸綿覆。

天眞皇人云﹕是時玉帝之光﹐自此世界三十六天徧照及三千大界之諸天﹐下照燭盡十方無極量之世界﹐俱皆光明﹐同於玉帝所居玄都境界。凡彼各法界人世間﹐承此光照﹐無有隔礙﹐上近於九陽妙化之天。天地人間﹐通明相接﹐交互合連﹐極其親近。凡彼各下方無極世界﹐髙大山陵﹐崎嶇坡阪﹐污下之溝澗溪谷﹐緬然平正﹐如人手掌。盡上下四方之六合﹐聯屬至近﹐三淸境界﹐亦非遼遠。天上珍寶之臺閣殿宇﹐如星辰明密﹐羅布於人間﹐瓊瑤瑰玉﹐張羅陳列﹐朗然光耀於云空衢路。七寶妙成之欄循﹐以分界道路。玉枝寶樹﹐仙瑞奇花﹐蒨燦珠珍之寶﹐妙景秀輝。丹田瑞芝靈艸﹐綿結覆蔭。石杏林考義云﹕人王之居曰京都﹐玉帝之居﹐妙冠諸天﹐世所難見﹐故曰玄都。平時天淸地濁﹐神靈人愚﹐若不連接﹐非親邇也。帝光照徹﹐神機妙聯﹐故上下連﹐神人親近也。九天﹐九上界三十六天﹐非止九也。山舉髙大者而言。陵﹐丘大阜也。坡﹐地之失平者。阪﹐山嶺之崎嶇者也。深長曰溝。山夾水曰澗。水之流注處曰溪。山之大虛曰谷。緬﹐坦平也。地有山水谷澗﹐本不平也。帝光覆照﹐妙意融溢﹐故盡各世界之地皆平。瓊﹐美石。瑰﹐玉類也。紛然並陳曰羅列。云衢﹐天端之路。橫曰欄﹐豎曰楯﹐卽世之排攔也。蒨﹐華光之顯輝者。珠寶﹐珠寶之實。丹田﹐玄都丹陛之田耳。管見云﹕人身有天地﹐陰陽之元祕不交﹐則上下間隔遼異。若元神禦光﹐天輝煥發﹐則地天泰﹑上下融﹐髙下曲轉﹐並親邇妙合矣。身中本有之寶﹐妙顯神映﹐與天上何殊﹖丹田禦神之地﹐奇景秀見﹐靈孕神芝﹐綿覆呈瑞已﹐欄楯仙花﹐何待遠求。

神通品八章

時彼下方﹐皆見諸天鈞天妙樂﹐隨光旋轉﹐自然振響。又復皆見鸞嘯鳳唱﹐飛嗚應節﹐龍戲麟盤﹐翔舞天端﹐諸天寶花﹐零亂散落﹐徧滿道路。是時凡聖駭異﹐幽暗開光﹐天人悅慶﹐踴躍歡忻。凡夫學士﹐盡得飛升﹐仰觀劫仞寶臺﹐俯眄紫雲彌羅。是諸世界﹐一切人民﹐成臻道炁﹔白首面皺﹐皆得化度﹔紺髮朱顏﹐少壯幼稚﹐轉增形容﹐光澤美好﹐苦惱痊平﹐普蒙解脫﹐安樂快然。天下歌謠﹐欣國太平。

長生大帝云﹕當彼帝光徧照之時﹐各世界下方人民﹐皆見各天鈞天上祕之妙樂﹐隨帝光旋轉繞動﹐自然聲振而音響。又復盡見瑞鸞歌嘯﹐靈鳳和唱﹐飛動聲嗚﹐悉應節奏﹐玄龍舞戲﹐祥麟旋盤﹐翺翔舞動於天端。諸天上珍寶之花﹐紛零飄亂﹐布散降落﹐周徧充滿於諸界道路。此時凡夫聖人﹐皆震駭驚異﹐幽隱黑暗﹐盡開光明。天神民人﹐並皆豫悅喜慶﹐踴躍鼓舞﹐歡暢忻樂。無知凡夫﹑學道士人﹐皆得神遊玉京﹐飛升天上﹐仰觀劫仞髙隆諸寶之臺﹐俯眄紫雲覆映彌羅之界。是諸世界﹐一切諸人兆民﹐咸皆臻於道炁妙化之域。白頭皺面之老﹐盡得化度爲紺黑之發﹐紅朱之顏。少年壯夫﹐幼小童稚﹐轉增加華麗﹐形容光輝﹐潤澤粹美奇好。眾苦諸惱﹐痊泰安平。普三千大界老幼﹐盡蒙悟解超脫﹐安逸喜樂﹐心意快然。各天下皆謳歌誦謠﹐欣樂國運之太平。雷門使者云﹕鈞天妙樂﹐金爲八音之首。上梵玄韻﹐不毀之金元。諸韻諧和﹐無亂無毀﹐聲律之宗。一云﹐不調自勻﹐世所希聞﹐故曰鈞天。又云﹐大造爲洪鈞﹐道化妙運﹐自然太和﹐天樂之妙﹐是大造之化﹐故曰鈞天。踴躍歡忻﹐手舞足蹈而喜也。八尺曰仞。天之寶臺﹐歷眾劫難毀﹐非可磨消者﹐故曰劫仞。仰觀﹐舉目觀。俯眄﹐低首顧視也。紫雲彌羅﹐黃老寶境﹐非俯視者對寶臺言﹐若有俯仰之義。紺﹐深靑揚赤色。紺髮﹐卽今言綠鬢。管見云﹕人有陰陽﹐身分上下﹐上炁常淸﹐下气常濁。惟气問而不和﹐則上﹑妙不見不聞﹐而衰損弱虛﹐遂乘以息。人旣符大道﹐會元祕﹐輝妙景﹐則眞聞祕音﹐眞見玄化﹐鈞天雅奏﹑麟鳳龍鸞﹐悉顯奇矣。瓊花飄瑞﹐周徹美觀﹐陰陽气承佳郁﹐神若驚駭。一切幽合光明﹐上下和暢﹐卽天人之踴躍歡忻矣。陰消復﹐妙意升玄﹐是凡夫學士盡升也。上瞻碧寶之臺﹐俯顧通玄之境﹐國富民安﹐气和神泰﹐衰者壯﹐平者泰﹐不足者有餘﹐易筋換髓﹐終保太和﹐周身順熙﹐快此妙化。非老者返少﹐少壯增好﹐天下歌謠﹐欣國太平之義哉。吁﹐此實理也。達者味焉。

神通品九章

當爾之時﹐神風遐著﹐萬炁揚津﹐天震地裂﹐枯骨更生﹐沈屍飛魄﹐皆得復形。酆都鐵圍﹐長夜九幽﹐卽時破壞﹐地獄苦魂﹐化生諸天﹐三惡道苦﹐一時解脫。時諸罪眾﹐以斯光力﹐得生十方諸大天宮。

魏伯陽云﹕當天下歌欣太平時﹐帝徳神風﹐遐遠鼓著﹐妙有萬炁﹐揚太和津。乾發生機﹐陽剛行健﹐天震玄輿﹔坤開成運﹐陰柔效順﹐地裂靈幽。已枯之骨﹐更復回生﹐沈滯之屍﹐渙飛之魄﹐皆得復形﹐無拘無散。冥府酆都﹐大鐵圍山﹐大鐵圍城﹐冥冥長覆﹐九幽黑獄﹐卽時破壞﹐無復暗蔽獄禁。諸地獄中﹐受苦幽魂﹐俱化生諸天。地獄﹑餓鬼﹑畜生﹐三惡道苦﹐一時解脫﹐業冤永除。時諸亡獄﹐受苦罪眾﹐以斯玉帝玄瑞﹐道光燭照之力﹐得生十方世界﹐玄霄之上﹐沖漠之表﹐諸大天官。愚按﹕鼓萬物者﹐莫疾乎風。帝化玄通﹐神神無盡﹐徧徹法界。蒙受者﹐不識不知﹐故曰神風。一气有景色﹐無實形﹐奚云揚津﹖炁之所通﹐帝徳默運﹐太和洋溢﹐浹洽津濡﹐故曰揚津。一天震﹐非言雷﹐陽徳亨也。出乎震以施生。一地裂﹐非崩裂﹐地道卑而上行﹐陰定陽復﹐露成育之妙﹐不閉塞﹐而地藏發泄﹐故云裂。一桔骨更生﹐非杇骨再起﹐心死形稿者。悟道知眞﹐回陽換骨﹐人中之仙﹐枯骨再生也。一魄在人身﹐樂人死﹐享祭祀﹐生不明道﹐塵識染累﹐神離形死﹐魂消魄散。或自執﹐或墮罪獄﹐渙飛魄精﹐幻變漂淪﹐惡孽飛魄。復形﹐魂靈魄聚﹐不致漂沈﹐驚禁罪苦﹑一切冥業。一酆都鐵圍﹐嚴固難開﹐悉由罪魂自障蔽。帝光玄照﹐一燭罪滅。不見天日﹐長夜九幽之獄﹐悉開光明﹔酆都鐵圍﹐卽時摧壞破盡﹐獄苦罪眾﹐得生天上。三惡道苦﹐亦卽解脫。彼時承光罪眾﹐仗此道力﹐生十方大天官。夫人之生﹐神具形全﹐肖形天地﹔陰陽五行﹐性無不備。本太和貫徹﹐淸淨無染﹐至知誘物化﹐認假爲眞﹐塵勞染著﹐攀援妄想﹐一有執恃﹐牢不可破﹐欺蔽日久﹐無復開明﹐喜怒憂思悲恐驚情﹐倏臨驟懼﹐心無定見﹐忙忙不止﹐私欲苦心累身﹐語之不省﹐卽沈屍飛魄﹐酆都鐵圍﹐黑獄幽閉也。若絕欲忘私﹐使天君泰然﹐沖和澄徹﹐鼓巽風﹐周太和﹐全浩然﹐洽道脈﹐卽神風遐著﹐萬炁揚津﹐陽施陰受﹐交泰回陽﹐消無量之苦﹐除不盡之塵﹐破歷劫之迷執﹐脫暗昧之業趣。卽天震地裂﹐枯骨更生﹐沈屍飛魄復形﹐酆都鐵圍九幽卽時破壞也。陰消陽長﹐欲盡理還﹐易濁爲淸﹐精气化神。脫五苦而融五气﹐默朝元官﹔淨三業而證三元﹐上登紫府。卽地獄苦魂﹐化生諸天﹐三惡道苦﹐一時解脫﹐罪眾時承光力﹐得生諸天宮也。生世間者﹐思之寶之。

神通品十章

爾時﹐玉帝卽分其身﹐徧於諸大天宮﹐令諸天宮自然化現﹐白玉爲京﹐黃金爲闕﹐七寶玄苑大光明殿具光明座﹐幢節旛蓋﹐異寶奇花﹐徧布是處。爾時﹐玉帝卽以所分之身﹐徧於是處﹐白玉京中﹑黃金闕內﹐七寶玄苑大光明殿光明座上﹐普爲十方演說淸淨解脫之道。

鐘離帝君云﹕彼放大光明時﹐玉帝卽分化法身﹐徧及於眾大天宮﹐令各天宮自然化現。白玉京城﹐黃金闕庭﹐七寶莊嚴玄苑﹐皆如玉帝所居。大光明玄殿﹐備具大光明寶座﹐玄揮法幢﹐節旛華蓋﹐珍異妙寶﹐奇麗天花﹐徧布滿各大天宮之處。爾時﹐玉帝卽以妙分之身徧在各大天宮﹐神化玉京金闕玄苑之中﹐禦大光明殿﹐升光明座上﹐諸神座俱有光。元始玉帝演法寶座﹐其光尢妙﹐至大莫量﹐最神難言﹐妙勝佛家法王座。故帝化身升此座上﹐徧爲十方世界演說其眞淸眞淨﹑悟解超脫之道。演﹐演明﹑陳其義也。管見云﹕人之元神﹐靈通不拘﹐無所不到﹐本同玉帝之妙化﹔紫府丹臺﹐本同天上之神宮﹔瑞芝靈藥﹐本同天上之寶花。人惟牽於世利﹐元神失主﹐遂不能周流徹貫﹐觸處呈靈﹐喪我淸靜之眞﹐不得解脫之道。若保眞合道﹐默禮神王﹐則靈運普通﹐周身徧滿﹐卽玉帝分身徧諸天宮。凡身達妙﹐至寶呈奇﹐珠樓﹑寶殿﹑瓊宮﹑瑤臺﹐卽天上金玉京闕七寶玄苑也。神宮丹臺﹐卽光明殿光明座也。气和脈暢﹐光動霞揚﹐卽幢節旛蓋。神芝之秀﹐又同天上奇花也。元神禦﹐宰丹臺﹐敷靈顯祕﹐卽玉帝以分身徧各天宮﹐同時登座說法也。吾之眞性﹐歷劫不壞﹐無二無雜﹐無拘無間﹐本淸靜不染﹐脫落自然﹐大明不昧也。能神禦敷靈﹐則徧一身皆玄化。周三千無拘我﹐明了因緣﹐不昧實際﹐表裏瑩徹﹐窮神達化﹐卽玉帝演解講明淸靜解脫之道﹐教化各世界也。達者味之﹐自識此義。

神通品十一章

時化玉帝﹐各以無量天眞大聖﹑妙行眞人﹑靈妃玉女侍列左右。是諸玉女﹐顏容妹妙﹐端麗奇特。天珍異寶﹐莊嚴身相﹐言音淸徹﹐眾所樂聞。是諸玉女﹐其身復出微妙解脫自然之香﹐是香芬馥﹐周徧諸天極妙樂土及諸大地一切福處。

王母云﹕爾時﹐徧諸天宮化身玉帝﹐各以無盡量天上諸眞神通大聖﹑靈運變化﹑妙行莊嚴之眞人﹑靈通仙妃﹑護聖玉女﹐侍立分列於左右。此眾玉女﹐顏面形容﹐姝美奇妙﹐端正華麗﹐神奇特邁﹐天珍神異之寶﹐莊嚴身之形相﹐言語音聲﹐淸明通徹﹐大眾所樂聽聞。是眾玉女﹐其身邊復發出玄微神妙﹑大解脫自然之馨香﹐此香芬芳鬱馥﹐周徧充滿於眾天宮﹑極神妙快樂之淨土﹐並徧及眾大地世界一切福會之處。考義云﹕妙行者﹐人有諸善﹐不假彊爲﹐功徳不窮﹐本於自然而成眞人﹐則神通莫量﹐故曰妙行。靈妃玉女﹐陰梵妙气變化之神﹐拱衛帝眞﹐凡天上神女皆如是稱。無欲無累﹐與魔女不同。徳功俱備﹐貴美尊靈﹐純潔永無間雜﹐故曰靈妃玉女。非專言帝後。是諸玉女﹐是此也。顏容姝妙﹐姝﹐美也。端﹐莊正也。麗﹐華澤也。奇﹐神妙罕見。特﹐超絕眾美﹐世無比倫也。天寶莊嚴身相﹐天上妃女﹐玄光神化﹐妙寶莊嚴﹐其體其容﹐世所未見。言音淸徹﹐言﹐言語。音﹐音聲。淸﹐聲語分明。徹﹐通徧周聞也。微妙解脫自然之香﹕妃女了悟﹐得大解脫﹐玄機難窮﹐神妙莫量﹐不待造作﹐自然馨香。且不知其香從何而生﹐故曰微妙。是香芬馥﹐芬﹐香美气布揚也。馥﹐郁然馨香盛著也。周徧諸天極妙樂土﹐周﹐悉及也。徧﹐廣被也。極﹐甚也。各大天宮﹐侍衛玉帝化身之玉女﹐香不止及一處﹐皆徧及各世界諸天﹐甚妙無苦樂土。大地﹐盡山河世界而言。福處﹐有世界則有生成﹐故曰福處。或云恭敬精信﹐然後得聞異香﹐各世界承玉帝光﹐皆生信心﹐得遇靈妃玉女妙香﹐故曰福處。此亦通。

六道一切眾生﹐聞是香者﹐普蒙開度。所謂天道﹑人道﹑魔道﹑地獄道﹑餓鬼道﹑畜生道。若諸天道﹐ㄧ切天人﹐或有能聞是此香者﹐五衰四相﹐永得消除﹐轉增天福。若諸人道﹐王臣﹑兆庶﹐或有能聞是此香者﹐卽得人天長壽之樂﹐身或滅度﹐乃得脫殼尸解之道。若諸魔道﹐一切諸魔﹐或有能聞是此香者﹐安處天宮﹐鬥戰之苦﹐各得休息。若諸地獄道﹐一切罪魂﹐或有能聞是此香者﹐離地獄苦﹐得淨土樂。若諸餓鬼道﹐一切餓鬼﹐或有能聞是此香者﹐卽得飽滿﹐無饑渴惱。若諸畜生道﹐一切畜生﹐或有能聞是此香者﹐脫畜生苦﹐得智慧樂。

救苦天尊云﹕六道中一切眾生﹐聞是靈妃玉女自然之香者﹐普皆蒙受開化拔度之惠。六道眾生﹐所謂各天上人道﹑世界人天道﹑諸魔道﹑冥府地獄道﹑窮魂餓鬼道﹑業報畜生道﹐四種民天下一切諸天界之天人﹐或有能聞是靈妃玉女自然之香者﹐五衰四相之苦永得消滅除去﹐轉增益天福之樂。若大地一切世界諸人道中﹐帝王臣宰﹑兆民眾庶﹐或有能聞是此自然之香者﹐卽得畱形住世﹐享人天長壽之樂。身或入滅超度﹐卽得脫殼無拘﹑尸解仙化之道。若諸世界各天﹑諸魔道中﹐一切魔王﹑魔民﹑魔女﹑諸魔精類﹐或有得聞是此自然香者﹐安然附處天界別宮﹐爭鬥戰伐之苦﹐各得止休寧息。若諸世界冥途﹑地獄道中﹐一切有罪之魂﹐或有能聞是此自然香者﹐卽能脫離地獄之苦﹐得生淨土樂地。若諸窮魂餓鬼道中一切餓鬼﹐或有能聞是此自然香者﹐卽得飽味滿腹﹐無有饑渴惱恨。若諸畜生道中一切業報畜生﹐或有能聞是此自然香者﹐卽能脫離畜生之苦﹐得生智慧聰明之樂。薩眞人云﹕六道﹐道猶路也﹐在六般途路中受輪轉﹐故曰六道。首言天道者﹐天有三十六稱﹐最上四天﹐號曰種民﹐七寶九宸諸天仙所居﹐佛家云不退轉之地。種民之下﹐有四崇祕天﹐佛家云四梵天也。崇祕天下﹐有四忘象天﹐佛家云四禪天﹐卽無色界也。忘象天下﹐有色界十八天。色界十八天下﹐有欲界六天。一世界有三十六天﹐各世界俱同。四種民天﹐虛無妙有﹐妙化玄神﹐永無毀淪﹐止有上聖眞仙禦居﹐並無天人﹐不在天人道數。四崇祕天﹐塵染方淨﹐略化未神﹐未臻大乘。𨿽冠人道﹐大劫亦不能免。無色界﹑色界﹑欲界。諸天人﹐天身髙大﹐形如白銀﹐不依日月之照﹐自有光明。日月天天人身髙五里﹐其上漸加﹐至於百數﹐由旬之髙﹐由旬四十里。道經云﹕踰捨也﹐衣六銖二錢五分重之天衣﹐頭有自然珠冠﹐目不舜﹐頭不俯﹐立不倚﹐眼無淚﹐身無困憊。若不悟大乘﹐天福受盡之日﹐珠冠碎﹐目瞬雨淚﹐身屈形憊﹐五般衰弱﹐四不美相見矣。若承自然之香﹐精信恭敬﹐悟其妙香之由﹐頓契大道﹐不從外聞此香﹐遂得了悟﹐是曰能聞。五衰四相﹐永得消除。永﹐終也。終免衰相之苦﹐轉增天福。轉轉進益﹐天福無窮﹐不退盡也。人道不同﹐有陰陽老少﹐有貴賤貧富﹐有聖賢智愚。不得大道﹐壽算不長﹐死之甚難﹐屍不能化。若各世界﹐帝王宰臣﹑大小臣僚及兆庶諸民。千萬曰兆。庶﹐眾也。兆庶盡人民而言﹐極語其多也。若能承自然香﹐了悟大道﹐亦能善聞馨妙﹐卽得人天道無拘礙長壽之樂﹐縱或滅度﹐亦祕妙脫軀殼﹐尸解仙化矣。脫殼﹐或坐脫立亡﹐或投胎奪舍。尸解﹐或此已死﹑又顯身於世間﹐屍魂並去﹔或假死而上升。若諸魔道﹐魔類不同。若唂嘶囉與天帝爭衡﹐斗亂天官。修羅宄逆等。一切魔途﹐或好戰爭﹐或作幻厲﹐居處不安﹐常無休息。此魔等若聞自然妙香﹐能悟道眞﹐則攺邪從正﹐居處安然﹐守其素位﹐在天別官﹐不樂紛爭﹐鬥亂戰伐之苦﹐各得罷休止息。鬥戰苦者﹐斗亂必傷﹐戰伐必殺﹐互勝互敗﹐交爲寇讎﹐所以云苦。各得休息﹐神𨿽不侵魔﹐爲魔所亂﹐亦必應變伏魔。今魔聞香悟妙﹐安處不爭﹐神亦無事﹐神魔悉安﹐故言各得休息。諸世界地獄﹐不止一名﹐曰酆都﹐曰血湖﹐曰血峽﹐曰寒冰﹐曰火車﹐曰刀山﹐曰劍樹﹐曰愛河﹐曰制心﹐曰鐵牀﹐曰風刀﹐曰鐵狗﹐曰銅蛇﹐曰鑊湯﹐曰鋸解﹐曰磨﹐曰剝剔﹐曰泥犁﹐曰拔舌﹐以及三十六獄。一切受罪之魂﹐本難離地獄囚刑之苦。若聞此自然之香﹐卽能了悟﹐遂得超脫﹐出離地獄諸苦﹐得生淸淨樂土。諸餓鬼﹑歷劫窮魂久系鬼籍﹐或細頸大腹﹐或首大腹獈﹐或咽喉蔽塞﹐或食炭吞煙﹐或餐鎔銅﹐或啖鐵丸﹐累世不聞漿水﹐不遇飲食﹐餓餒渴痛﹐𨿽常憂懊。若諸世界﹐如是餓鬼道中一切餓鬼。聞此自然之香﹐卽能悟道﹐則道味充腹﹐卽得飽滿﹐消除饑渴﹐開明喉咽﹐永無餓惱。諸畜生道﹐卯化濕耎蠢動皆是﹐不專言禽獸也。畜生者﹐𨿽畜養於天地之問﹐無有智慧﹐業報多苦﹐𨿽苦難脫。各世界一切畜生﹐若聞自然妙香﹐卽能悟道﹐則得此解脫﹐業報卽盡﹐脫離畜生之苦﹐得聰明智慧之樂。畜生非無知﹐不能言道﹐不能體道﹐形異神殊。或豢養乘禦﹐或漁獵殺食﹐投陷阱﹐充庖廚﹐茹毛飲血﹐皮骨悉盡﹐最苦難言。聞香卽得智慧﹐皆帝光法力也。管見云﹕上兩節俱一意。人身元神﹐總禦陰陽﹐眞聖妙行﹐靈妃王女﹐皆所有也。神气精血﹐太和之中﹐本有妙香﹐解脫自然﹐微妙難窮也。气之偏正﹐非狂愚自分﹐亦有六道﹐惟天君不泰﹐則爲五行所拘﹔念頭不斷﹐紛紛擾擾﹐爲陰陽所制。是亦受六道輪轉者也。睹己身六丁玉女之美﹐聞太和解脫自然之香﹐明徹大道﹐使元神常煥﹐卽睹帝光而仙化者也﹐永脫塵凡﹐不爲身拘﹐是亦永脫六道之苦矣。達者味焉﹐自識兩節之意。

神通品十二章

爾時﹐諸生天罪眾﹐旣得生是勝天宮已﹐緣承慈光攝受之故﹐便得覺悟﹐各各明了罪福因緣﹐與諸眷屬﹐作天伎音計﹐其倚切。藝也。一本作伎字。之豉切﹑渠紀切﹐與也。伎字當從。樂﹐來詣帝前。是諸眾等﹐各各含悲﹐俱發聲言﹕臣等前後經千劫萬劫﹐不見三光﹐常處黑暗﹐三惡道中﹐多受苦惱。伏蒙上帝方便放光﹐湣救我等﹐皆生天上。是諸惡業﹐悉皆滅盡﹐無諸系滯﹐皆得往生﹐仰朝上帝﹐各到道前。是諸生天一切罪眾說是語已﹐稽首復位。

葛仙翁云﹕爾聞香脫化時侯﹐諸地獄餓鬼等途﹑一切生天罪眾﹐旣蒙自然妙香﹐得生是最勝天已﹐因承玉帝大慈光明攝受之故。攝﹐接引保持也。受﹐接引魂神﹐召之皈眞也。帝放慈光﹐妙化眞香﹐攝受諸罪眾﹐卽便得覺悟大道。覺﹐知其所以然也。悟﹐徹通也。罪眾覺悟﹐脫其三惡道趣﹐各各明通了徹﹐深知罪福因緣。風根曰因。有因則有果。由來曰緣。有緣則有業。罪眾旣明罪業福徳因果緣故﹐與諸親春屬類。與﹐同也。罪眾﹐或魔或鬼﹐或業畜﹐各有親黨統屬。旣生天明道﹐與春屬舉作天上伎藝妙樂。天伎﹐以藝字解者﹐言其妙無不通耳。來詣帝前﹐詣﹐至也。是諸生天罪眾等﹐各各包含著悲的意思。俱發聲音言說﹕臣等前前後後經歷大劫小劫﹐千千萬萬﹐不見日月星之三光﹐常處陰黑幽暗之地﹐墮於地獄﹑餓鬼﹑畜生三惡道之中﹐多受罪苦悲惱。伏蒙上帝﹐伏﹐鞠身俯伏地下也。蒙﹐承受仰被之意。言伏蒙『﹐以卑承尊﹐當作是言耳。後凡言伏蒙﹐仿此。蒙上帝普行方便﹐放大光明。方便者﹐普著道妙﹐令人得便益﹐故曰方便。慈光旣放﹐憐湣救拔我等﹐皆得生於天上。是諸惡苦業報﹐悉皆除滅了盡﹐無諸牽系滯絆﹐皆得往生諸天﹐仰朝玉皇上帝。各得到元始至尊大道之前。是諸生天一切罪眾說是言語已畢﹐稽首復歸原侍立的地位。愚按﹕人秉陰陽﹐與天地本來相同﹐溺於利欲﹐污陷眞心﹐長惡不悛﹐以報應轉輪之事爲無﹐是不知罪福因緣。故妙和眞意無有﹐蔽於塵俗之綱﹐貪嗔癡妬﹐狂亂悲喜﹐嗜欲求名﹐不見了期﹐是常處黑暗﹐如地獄﹑餓鬼﹑畜生之在三惡道中也。晝夜熬煎﹐亦與諸罪眾多受苦惱一般。是卽惡業不盡﹐有系滯不得生天之罪眾也。元神禦﹐天光發﹐則一身陰气﹑雜意惡趣皆復正气﹐而升九陽境界。知善惡凡聖之關﹐捷於影響﹐報應昭然。卽泄太和之韻﹐呈靈祕﹐禮元皇﹐是卽生天罪眾承帝慈光攝受﹐各明罪福因緣﹐與諸眷屬作天伎樂﹐來詣帝前也。陰气消﹐雜念忘﹐惡趣淨﹐易惡爲善﹐皈神皈命﹐悔悟懲創﹐自知作惡不祥。不悟大道﹐如同面墻坐井﹐寔無所見。蔽於參三貳二之途﹐遂多憂懼。惟元神禦瓊臺﹐降眞引靈﹐妙發玄輝﹐化陰全場﹐了脫塵凡﹐永無牽累﹐心同於道﹐默朝上帝。是卽罪眾含悲﹐自言累劫憂暗之苦﹐伏蒙帝光湣救﹐免惡業﹐無系滯﹐往生朝上帝而到道前也。此本天上至神妙化。近取諸身者﹐以道本在身﹐欲人反觀實踐耳。故稽首復位以上四句﹐不復贅言。達者詳焉。

皇經注解卷之二竟

皇經注解卷三

嗣漢五十代天師大眞人張國祥校

狀元方外隱江西吉水羅洪先閱

山東濟南小兆臣周玄貞集

神通品十三章

爾時﹐玉帝出大妙音﹐普告十方諸天聖眾﹕汝等諦聽﹐此諸罪眾﹐曠劫以來﹐縱無明性﹐造十惡業﹐六塵徧染﹐三業縈纏﹐肆意任心﹐曾無覺悟﹐陰罪陽過﹐日積月深。背道違眞﹐順邪棄正﹐舉心運念﹐動結愆尢。遂使命過之後﹐身落三塗﹐不得解脫。若非今日﹐遇是法筵﹐何由出離﹖

紫微大帝云﹕當光明攝受之時﹐玉帝發出大妙音聲。大妙音者﹐淸徹響明﹐徧及三千大界﹐一切皆聞﹐至妙絕倫。故曰妙音。普告諭十方各世界諸天帝﹑聖眞神眾云﹕汝等諦聽。汝﹐爾也。諦﹐詳審眞聽也。玉帝教諸聖眾諦聽己之訓﹐遂言此諸三惡罪眾曠劫以來。曠﹐廣遠也。罪眾從歷劫以至此時﹐縱放無明之性。性本靈明﹐縱情恣欲﹐狂惑悖亂﹐任意想爲﹐不復本然靈覺妙體﹐故曰無明性。造十惡業障。十惡者﹐身三惡業﹐殺生﹑偸盜﹑邪淫﹔心三惡業﹐貪﹑嗔﹑癡﹔口四惡業﹐兩舌﹑惡罵﹑綺語﹑妄言。十惡積愆﹐遂政業報﹐故曰惡業。六塵徧染。六塵者﹐眼﹑耳﹑鼻﹑舌﹑身﹑意六根不淨﹐謂之六塵。或云﹐財﹑色﹑名﹑食﹑睡﹑自便私心﹐共爲六塵﹐亦通。身之內外﹐皆受塵污﹐無些淸淨﹐故言徧染。三業縈纏。三業者﹐身﹑口﹑心之三毒惡業。或云﹐往因夙業﹑見在愆業﹑未來充業﹐亦通。縈﹐旋也。纏﹐約縛之意。積業重累﹐若繩鎖縛人﹐不得脫身者﹐故曰縈纏。肆放意思﹐不知收斂﹐任從心志﹐不知點檢﹐縱情爲惡﹐曾無知覺悔悟之期。人不見聞﹐自己獨知﹐幽隱過惡之陰罪。眾所聞見﹐不能掩飾﹐錯誤不攺之陽過。日日漸積﹐月月益深﹐背了大道﹐違逆不從眞理﹐順從邪途﹐棄捨正道。舉起心意﹐運發念頭﹐無誠正之功。隨妄動之機﹐結成僭愆過尢﹐遂使命終亡過之後﹐身落地獄﹑餓鬼﹑畜生之三塗﹐不得解悟超脫。若非今日遇此妙法會筵﹐何因由得出離業苦哉﹖愚按﹕人身神气﹐分陰陽淸濁。任陰趣﹐縱濁惡﹐順邪念﹐棄眞意﹐故釀成愆惡﹐難脫業苦。積惡之久﹐不知其業報由來﹐所以不覺悟也。元神定居﹐妙意震敷﹐周身承靈﹐默契重玄﹐陽長陰消﹐謝愆滅罪﹐與道合眞﹐皆由妙覺大悟﹐識愆罪之緣因耳。古人以致知爲入門﹐良有見矣。況人性無二說﹐善惡皆由心。無明性卽法性也。故遮蔽爲凡﹐了悟爲聖﹔聖狂之分﹐間不容髮。人能攝情歸性﹐命定神靈﹐達理欲之幾﹐知塵惡之自﹐頓脫業苦﹐默契重玄﹐卽玉帝出妙音告十方縱性造惡之因﹐業類遇法筵而出離三惡道也。若以無明性爲累﹐離此求眞﹐是分二途﹐則不得會一達妙矣。學者玩之﹐自知超凡之要。

神通品十四章

爾時﹐諸天化身玉帝卽以神通﹐不動其所﹐移接天人﹐皆令得至淸微天宮玉淸聖境元始會下。是諸眾等﹐不覺不知。是時天尊及會眾等﹐見是十方玉帝化身﹐普皆來集天尊會前﹐如無邊明鏡﹐照諸影像﹐互相容入。時諸大眾﹐稽首瞻仰玉帝化身﹐聖中最尊﹐增長淸信﹐益加志樂。心無退轉﹐起大堅固。

天皇上帝云﹕爾大慈光明徧攝受之時﹐各大天宮化身之玉帝卽以大神通﹐巍巍不動。其所攝受神光妙移接引諸天諸人﹐皆令其得至淸微天宮﹑最上玉淸之聖境﹑元始道祖會下。玉淸者﹐尊貴無比﹐大淸靜虛祕之天。聖�境者﹐至眞所禦﹐虛無妙有﹐諸神未易至﹐不退轉之地也。元始會下﹐非大神聖﹑際良緣者﹐不得覲承瞻仰。當演經時﹐諸天人俱至﹐乃玉帝神移慈接﹐使令得至耳。是諸天人大眾等﹐不覺不知其因何自﹐而幸至元始會下也。是時天尊﹐乃元始天尊。或以爲各天帝﹐非也。元始當此時﹐及會下大眾等﹐見盡十方玉帝化身﹐普徧皆來集會﹐在元始盛會之前﹐顯列不礙﹐如無邊量眾大明鏡﹐照諸眾等形影體像﹐互相含容無礙﹐攝入無遺。此時諸大眾五體投地﹐頓顆稽首﹐瞻視快仰玉帝神化之身﹐聖眞中最尊崇者。玉帝爲諸佛聖師﹐萬天帝主﹐故曰最尊。增長淸潔誠信之心﹐更益加篤志慕樂﹐重道皈眞﹐必志不攺而後爲誠﹐必眞喜樂大道而後爲皈奉也。大眾快睹玉帝之妙化﹐心悅誠服﹐故曰益加志樂﹐傾心皈依。無退毀轉移之意﹐起大堅固服膺之誠。心有退則不堅﹐心有移則不固﹐不堅固﹐非淸信志樂矣。惟瞻仰玉帝﹐心無退轉﹐則是發起最大堅固不攺毀之眞志﹐永皈大道者。愚按﹕人之神气﹐淸濁同源﹐妙化無二。心不同道﹐𨿽導引搬轉﹐終非正途。故神不凝﹐靈不見﹐不能祕化呈奇耳。若元神凝眞﹐妙攝眾有﹐俾默朝眞帝﹐會神玄宮﹐眞如自在﹐不假作爲﹐卽眾化身玉帝神通不動﹐移接天人﹐至淸微天元始會下也。气精玄會﹐默順帝則﹐不識不知﹐元神運靈﹐照身眾妙﹐不拘不漏﹐卽大眾不知覺﹐神升上界。元始及眾見帝化身咸集﹐如大明鏡﹐眾光彰照﹐諸像互相容入也。气精投神﹐會祕皈眞﹐無染無僞﹐快樂自如。一得永得﹐不毀不淪﹐卽大眾瞻玉帝化身﹐知其最尊﹐增淸信﹐加志樂﹐無退轉心﹐起大堅固也。學者密體之﹐自見其妙。

神通品十五章

時﹐諸天人邇得生天﹐忽睹天尊勝會道場﹐淸淨第一﹐無爲功徳之所莊嚴﹐踴躍歡喜﹐一時作禮﹐嘆未曾有。爾時﹐十方諸化玉帝俱復一體﹐坐法座中﹐法筵淸眾俱願欲聞玉帝本行修證﹐未敢議問。

張果云﹕玉帝化身普集之時﹐諸天天人近邇得帝慈光﹐神升太玄﹐得生淸微天上。忽然睹見玉帝大天尊﹐最勝良會﹐大利益道場。勝會者﹐凡人之聚見曰會。會上有限的利益﹐則不可言勝會。元始演玉經﹐玉帝顯慈光﹐各法界眾等普集﹐神鬼人物永沾大利。開三教之泰運﹐揚萬法之玄宗。乃法筵之最良極佳。歷劫諸會﹐難與比對﹐功徳最上﹐永無毀淪﹐故曰勝會。會上元始贊玉帝之徳﹐傳至眞之法﹐最上一乘﹐普度世間了悟﹐故曰道場。此勝會道場﹐絕無塵染﹐虛潔妙明﹐是淸淨第一。玉帝之妙化﹐出於自然﹐普濟永利之玄功﹐不假作爲﹐沙界蒙恩﹐永劫被澤。玉帝未嘗有心﹐元始未嘗著意﹐萬天讓功﹐諸佛讓徳﹐良緣妙會﹐功化普彰﹐眞無爲功徳之所莊嚴。天人睹此﹐快樂無極﹐眞不知手之舞之﹐足之蹈之﹐而踴躍歡喜。一時法會大眾五體投地﹐作禮稱欺﹐言自歷劫來﹐未曾有此妙化勝會道場也。此時十方世界諸化身玉帝﹐俱還復作一體﹐坐在大光明法座中。法筵會上淸淨之大眾。言淸眾者﹐此時乘帝光﹐上升夙塵頓消﹐絕無染著﹐故言淸眾。大眾見玉帝之化身顯於各大天宮﹐一切世界﹐悉被光明。今在元始會前﹐復爲一體﹐分化不見其不足﹐一體不見其有餘﹐倏分倏聚﹐神妙難窮﹐不知何因。有此神通﹐眾等念是﹐俱願欲聞玉帝根本行持﹑修眞證聖之由﹐未敢擅議請問。愚按﹕人之一身﹐神气滋衛﹐脈胳貫串﹐表裏相附﹐虛靈妙應﹐動靜互根﹔本一分而萬﹐萬歸一源也。人惟气拘物蔽﹐貪圖妄想﹐則明者昏﹐靈者滯。間有學道濟世﹐而小智私仁﹐矯假功徳﹐恩惠有窮﹐豈足言道。若善始不善終﹐善作不善成﹐或勉以支分﹐彊作把柄﹐或聚或散﹐𨿽若靈通﹐亦非道妙。果能眞知了悟﹐公溥明通﹐寂感悉定﹐並無將迎之擾﹔靈運默會﹐不假推運之勞。道機妙存﹐人心退聽﹐濁而返淸﹐滯而返靈﹐獨覺眞得﹐怡然快樂﹐脫拘蔽﹐妙日新﹐卽諸天人生天﹐睹天尊道場淸淨迥超﹐無爲功徳莊嚴﹐躍喜作禮﹐欺未曾有也。斂萬歸一﹐天君禦極﹐卽十方化身玉帝復一體坐法座中也。若淸眾願聞帝行﹐未敢議問﹐則說經根因﹐固不可作己身言也。學道者祕會之﹐則妙理自見矣。

神通品十六章

於是﹐天尊普告四眾言﹕往昔有國﹐名號光嚴妙樂。其國王者名曰淨徳。時王有後﹐名寶月光。其王無嗣﹐嘗因一日﹐作是思惟﹕我或作帝字讀﹐或作朕字讀。此王自言。不可作帝字。過去前劫。亦未嘗稱朕字。還作我字讀爲是。今將老﹐而無太子。身或崩歿﹐音木﹐亡也。社稷九廟委付何人﹖作是念已﹐卽便敕下﹐韶諸道眾於諸宮殿﹐依諸科教﹐懸諸旛蓋﹐淸淨嚴潔﹐廣陳供養﹐六時行道﹐徧禱眞聖。已經半載﹐不退初心。

星主大帝云﹕當淸眾欲聞玉帝修證妙因之時﹐於是元始天尊普徧告法會下四眾言﹐往昔過去浩劫前﹐有國都﹐名號稱作光嚴妙樂。其國君王名號淨徳﹐其王有皇后﹐名號寶月光。其王無繼嗣儲君。嘗因一日間﹐想念此事﹐作是思慮圖惟﹐自言我今將至老死﹐而無有太子。己身若或崩歿亡去﹐天子爲天下主﹐不敢言死﹐稱之曰崩﹐如山崩大變也。社稷九廟﹐委托付與何人﹖社﹐土神﹔稷﹐谷神。國以民爲本﹐民以土谷養生爲天。社稷之神乃至重者﹐故君有天下﹐必言社稷九廟者。有國必有太廟﹐始祖﹑繼始祖傳己支之嫡祖﹐三傳之祖﹐繼三傳之祖﹐太髙祖﹐有天下之髙祖﹐曾祖﹐祖父。始祖在中﹐其後左昭﹑右穆分列﹐共爲九廟。人以宗嗣爲重﹐況國君有天下﹐又大不同。故王慮無太子﹐社稷九廟無托。作此想念已竟﹐卽便傳下敕旨﹐詔諸道門淸眾﹐於各官廟神殿中﹐遵依道法﹐祈禳諸科教品﹐懸諸花旛寶蓋﹐齋明盛服﹐肅建壇場。內外始終﹐恭虔不亂﹐極淸淨威嚴明潔﹐廣多陳設供養品物。於白日六時辰中﹐行香演道﹐徧歷官廟﹐禱祝仙眞神聖。已經及半年之久﹐王益虔誠﹐不退悔始初立道場祈禳之心。愚按﹕人生此身﹐性得天地之理﹐形得天地之气﹐得父精母血﹐有此身體。得日月照臨之光以爲明﹐得皇王水土以爲生﹐得聖人之制以爲守持﹐得先知先覺之師友以爲進益。有道﹐則位天地﹐育萬物﹐入聖超凡﹐生死無拘。無道﹐則萬事瓦裂﹐遺臭不止﹐釀成業愆﹐報復不已。成聖﹐則身滅理存﹐與道同久﹐卽子孫相繼﹐祭祀不輟。爲凡﹐卽無子息﹐絕祖祀也。聖凡之等﹐相判若此。凡聖之關﹐相去幾何。人能知身之關系若此其重﹐知生我不偶﹐莫負此身﹐知四恩之當報﹐識五常之非輕﹐盡倫理﹐明庶物﹐涵養用敬﹐進學以知﹐厚重堅固﹐聞善必行。晝夜點檢﹐善保始終﹐不愧屋漏﹐無息至誠﹐與天地合徳﹐日月合明﹐四時合序﹐鬼神合吉凶﹐俟聖不惑﹐無一息少懈﹐生順死安﹐還造化舊物﹐身後澤名﹐彌久彌光﹐卽光嚴國王祈太子﹐行道不退心也。

神通品十七章

忽從一夜﹐寶月光皇后夢太上道君與諸至眞﹐金姿音資﹐態也。玉質﹑淸淨之儔音酬。駕五色龍輿﹐擁耀景旌﹐蔭音印﹐陰覆也。明霞蓋。是時太上道君安坐龍輿﹐抱一嬰兒﹐嬰兒當作金容字讀。身諸毛孔放百億光﹐照諸宮殿﹐作百寶色﹐幢節前導﹐浮空而來。是時皇后心生歡喜﹐恭敬接禮﹐長跪道前﹐白道君言﹕今王無嗣﹐願乞此子爲社稷主。伏願慈悲﹐哀湣聽許。爾時﹐道君答皇后言﹕願特賜汝。是時皇后禮謝道君﹐而乃收之。皇后收已﹐便從夢歸﹐覺而有娠音辰﹐姓也。懷胎一年﹐於丙午歲正月九日午時﹐誕於王宮。

廣生帝君云﹕光嚴國王祈嗣﹐不退初心。忽然至一夜間﹐王妃寶月光皇后夢見太上靈寶大道君與諸至聖眞人﹐金光姿容﹐玉潤體質﹐淸淨神光之儔侶﹐乘駕五色龍載之輦輾輿﹐擁簇光濯妖景旌節﹐蔭罩明輝霞光寶蓋。是時太上大道君安然坐在五色龍輿中﹐抱一嬰小神兒﹐其兒身各毛孔內﹐放出百億萬祥妙之光﹐照映王之各官殿﹐作百寶莊嚴之景色。法幢旌節在前導引﹐浮淩虛空而來。是時月光皇后見道君抱此神兒﹐心生歡喜﹐恭敬迎接﹐盡禮長跪於道君之前。或作道路前﹐非也。上白道君言﹕今臣國王無有繼嗣﹐願乞求此聖子爲本國社稷之主﹐伏願道君著大慈悲﹐哀憐湣卹王之無嗣﹐聽臣之請﹐許降此子爲後。彼時道君答皇后言﹕願特以此子賜汝。是時皇后盡禮﹐上謝道君﹐乃將此子收之。皇后收子已竟﹐便從夢中歸來﹐遂覺腹中有孕。懷胎一年﹐於丙午歲正月初九日午時﹐誕生玉帝於光嚴妙樂國王官中。愚按﹕人之生也﹐有气質形體﹐則有倫理性命﹐身任綱常之重﹐生負參兩之責﹐髙大光明﹐靈通自在﹐身非委形﹐生非輕易。本金質玉相﹐淸淨不染也。惟暗昧食妄﹐輕慢天寶﹐不能會神妙﹐孕玄靈﹐漫喪吾家至珍﹐委此身於無用﹐縱少知自愛﹐而見道弗明﹐用功非實﹐詐善拚惡。多金質其外﹐而敗絮其中。遂使一己之身不能自保﹐天爵良貴﹐厥美弗彰﹐何以踐形盡性﹐使我之眞主不頹哉﹖若悟生死之玄根﹐契天人之祕要﹐洞曉陰陽﹐深達造化﹐認宗祖﹐識父母﹐見生我之在坤﹐明種我之在乾﹔融金液﹐純玉煉﹐得妙於恍惚﹐會玄於渺冥﹐以虛無之神神﹐孕妙有之眞眞﹔結靈胎﹐產聖子﹐俾生我者不虛﹐長我者非徒﹐金筋玉骨﹐脫化形神﹐已枯復榮﹐永延未艾﹐卽寶月光皇后夢太上道君﹐與諸眞淸淨之儔﹐抱聖兒賜後爲社稷主也。夫人一也﹐悟則仙﹐不悟則亡。能識月光皇后祈子之義﹐可以悟道矣。

神通品十八章

當生之時﹐身寶光焰音焰﹐充滿王國﹔色相妙好﹐觀者無厭。幼而敏慧﹐長而慈仁。於其國中所有庫藏﹐一切財寶﹐盡將散施﹐窮乏困苦﹑鰥音官寡孤獨﹑無所依估﹑饑饉音謹癃音龍殘﹐一切眾生。仁愛和遜﹐歌謠有道﹐化及遐方﹐天下仰從﹐歸仁太子﹐父王加慶。

無上元君云﹕當玉帝下生之時﹐身放百寶光焰﹐充周徧滿於光嚴王國。容色形相﹐奇妙美好﹐觀看者永無厭棄之心。幼而童稚時﹐聰敏智慧﹔漸長成時﹐慈悲仁徳。於本國中倉庫府藏所貯一切財物寶貝盡將發散施捨﹐盡將字意施捨不拘多少﹐無吝惜心﹐若將盡散了的一般。如作將財盡捨﹐是不顧君親國家了。玉帝生知﹐安行之至聖﹐豈有此太過之事﹖讀者詳之。帝施庫藏﹐非繼富貴者﹐與那無財力貧窮窘乏之人﹑幽閉無柰﹑危困苦楚之輩﹑無妻之鰥夫﹑無夫之寡婦﹑無父之孤子﹑無子之獨民﹑無母靡有所依賴者﹑無父靡有所瞻辜怙者﹐當谷不熟之饑年﹐菜不熟之艱饉﹔或疾病衰癃﹑傷敗殘廢之等﹐一切艱難眾生﹐皆受玉帝賑卹惠濟﹐且又恩徳出於至誠﹐非徒外爲。仁厚慈愛﹐溫和謙遜﹐天下被其澤﹐感其徳﹐皆稱歌誦謠﹐美其有道。自畿甸達之要荒﹐功化及於遐遠之方﹐天下瞻仰景從﹐歸服仁徳之太子。歸﹐猶與也。《論語》云﹕一日克己復禮﹐天下歸仁焉。蓋求道卽得﹐效本速大。玉帝生而神異﹐長大慈仁﹐天下有不歸心哉﹖自是帝徳旣著﹐四方悅服。他日聖明至治﹐從今爲太子時已見。故其父王不但生帝之時歡悅﹐觀今日太子有道﹐心上益加喜慶。愚按﹕人生天地間﹐有此身﹐則有正眞生气﹐有正眞生气﹐而後可以爲人。此眞气在天地則爲妙理﹐在人身則爲浩然。眞气玄靈﹐光明自在﹐照徹古今﹐並包法界。人具此義﹐本無困苦艱危﹐取人厭惡也。但降之在天﹐棄之在人﹐繼善成性之眞﹐視爲泛常不急之務﹐不能全正理以孕眞靈﹐養妙機以成神化﹐暗蔽不明﹐嗔妬不道﹐貪利圖名﹐聚斂不已﹐不慕道徳﹐不卹貧困﹐傲慢自賢﹐招集謗毀﹐是害正气﹐餒浩然﹐自陷於凡愚﹐不能入聖也。若保全太和﹐凝融祕意﹐聖胎露寶光﹐神嬰發妙景﹐漸演玄神﹐靈化無礙﹐泥塗勢利﹐塵視寵榮﹐以我之有餘﹐助人之不足﹐濟人利物﹐惠徧羣生﹐任劫運之升沈﹐而功徳無盡﹐盛徳神化﹐永著仙名﹐法界浩劫﹐悉被慈恩。天神人悅﹐供服至徳。乃乾坤肖子﹐出世奇人﹐父母亦增光而嘉樂。是卽玉帝生成之神異。長而慈惠至仁﹐天下歸仁。父王加慶也。

神通品十九章

當爾之後﹐王忽告崩。太子治政﹐俯念浮生﹐告敕大臣﹐嗣位有道。遂捨其國﹐於普明香嚴山中修道﹐功成超度。

斗母云﹕當妙樂國太子有道﹐天下歸仁之後﹐國王忽然告崩大行。太子卽位﹐治一國之政事﹐俯念浮生。俯念﹐下視己身而思念也。浮生﹐人生在世﹐如天上浮雲﹐水上浮萍﹐難以常在﹐故曰浮生。帝旣念此﹐因告命勑諭本國卿相大臣﹐將大寶傳賢﹐嗣緒君位於有道者。一云﹕欲大臣嗣承此位﹐有道行善。意亦通。托位於賢人﹐遂棄捨其國﹐隱於普明香嚴山中修習大道。普明香嚴山﹐按古史﹐乃東海石頭山也。他山中玉帝遺遺迹闡教之所﹐非香嚴山故址。帝旣入山修道﹐行滿功成﹐超出凡世﹐度生天上。愚按﹕人在世間﹐如過隙白駒﹐空中雷電﹐倏有倏無﹐不能自保。貴爲天子﹐富有四海﹐被龍衣衮﹐玉食萬方。一捐賓客﹐盡爲幻夢。下此而位極人臣﹐田連阡陌﹐又不足言。況富貴希親﹐貧窮夥然。且醉生夢死﹐耽迷不悟。所以行道者罕聞﹐矧作仙人哉。人能悟身猶寄旅﹐生似蜉蝣﹐頓出塵障﹐懇覓重玄﹐明徹實踐﹐不求速效﹐時至自化﹐行成名仙。先人𨿽沒﹐亦藉聖子之至洛﹐不亡矣。非妙樂太子捨父位修道﹐功成超度哉﹖噫﹐人身有昆侖山﹐老陽消盡﹐一陽復生﹐離種種邊﹐密修至眞﹐久而仙化﹐又希仙之意﹐亦類帝行。當味之。

神通品二十章

過是劫已﹐歷八百劫﹐常捨其國﹐爲羣生故﹐割愛學道。於此後又經八百劫﹐行藥治病﹐拯救眾生﹐令其安樂。此劫盡已﹐又經八百劫﹐廣行方便﹐啟諸道藏﹐演說靈章﹐恢弘正化﹐敷揚神功﹐助國救人﹐自幽及顯。過此已後﹐再歷八百劫﹐亡身隕命﹐行忍辱故﹐捨己血肉。如是修行三千二百劫﹐始證金仙﹐號曰淸淨自然覺王如來﹐教諸菩薩﹐頓悟大乘正宗﹐漸入虛無妙道。如是修行﹐又經億劫﹐始證玉帝。說是語已﹐法筵淸眾異口同聲﹐嘆未曾有。

許眞君云﹕玉帝初拾王位修行﹐過是劫數已後﹐經歷八百劫﹐常作太子。每拾其國﹐爲度化羣生故﹐割斷六親恩愛﹐學修道眞。劫數有大有小﹐六十載爲微塵劫﹐五百載貞元會運爲羨數劫﹐三千年爲閏置劫﹔一萬八百年爲小劫﹐十二萬九千六百年爲轉輪劫﹔劫劫延積﹐經至萬數﹐乃爲大劫。八百劫﹐莫拘小大﹐但言其永久﹐大約八百劫數耳。於此割愛學道﹐諸劫已後﹐又經八百劫﹐施行藥餌﹐療治病疾﹐拯拔救濟苦難眾生﹐令其安康快樂。此劫數盡了﹐又經八百劫﹐廣多行大方便﹐開啟諸道藏法品﹐演說玄靈寶章﹐恢擴弘大正教道化﹐敷布振揚神聖經功﹐輔助國家﹐救拔人民﹐自幽微以至光顯﹐彌大彌光。一云自幽及顯﹐自幽冥及陽世﹐盡天上﹑地下﹑人問悉被其澤。意亦通。過此等劫數已後﹐再歷八百劫﹐亡沒其身不敢惜﹐損殞其命不暇顧﹐惟行含忍恥辱﹐不嗔報﹐大有容之因故﹐喜拾已之血肉﹐只是拾財物﹐人之施財如割血肉。玉帝前劫﹐忍辱喜拾﹐拾了家財﹐𨿽至貧寒危困﹐外侮來加﹐人不堪其憂﹐帝絕不知覺生退悔﹐是卽亡身頂命﹐行忍辱﹐拾血肉矣。亡公﹐苦人所難苦﹐而後成人所難成。帝成至聖﹐拾血肉之事﹐亦須有之。然聖人化度愚俗﹐無所不可﹐分身妙變﹐體實未嘗毀也。觀者神會﹐勿泥文辭﹐則善矣。自八百劫割愛學道﹐以及行藥治病﹐說經普度﹐忍辱喜拾等。如是苦修妙行﹐已歷三千二百劫﹐方始位證金仙﹐成不毀之果﹐號曰淸淨自然妙覺法王如來﹐教化諸菩薩大士﹐頓悟大乘正法眞宗﹐漸次入於虛玄眞無神妙大道。如來字意﹐人生有性﹐萬善備焉﹐其來也﹐齊肩仙佛﹐本廣大光明。暴棄者不能全天之所賦﹐本來眞如﹐剝蔽已極﹐遂作凡業。玉帝前修﹐捨妙樂王位之後﹐又歷三千二百劫數﹐功化無邊﹐永無退轉﹐不拘不染﹐大覺法王﹐範圍天地﹐曲成民物﹐不過不遺﹐視體受歸全者﹐又迥出萬萬﹐是云如來也。如是等大修行﹐又十萬劫﹐方證萬天教主玉帝之位。元始天尊說是言語已﹐法筵會上淸淨大眾異口同聲稱嘆﹐言自來未曾有此大聖妙行也。愚按﹕人之生也﹐身有陰陽﹐念有理欲。陰陽互根﹐疊爲消長﹔理欲貞勝﹐不容並立﹐欲動則陰凝﹐理純則陽盛﹐盛而達化﹐妙入神神。惟所措而咸宜﹐無所施而不可。本純陽爲上善﹐柰怠者之弗能。玉帝憫是﹐大闡妙義﹐捨王位不一而足﹐歷八百劫﹐爲羣生捨其國﹐割恩愛﹐學大道﹐此妙行最大不窮矣。況身之元神﹐禦靈臺﹐宰五官﹐役使百執事。六欲七情﹐恩愛最重。能欲盡理還﹐攝情歸性﹐剝盡沿華﹐獨會玄祕﹐又天君之棄位學道也。行藥救生﹐令其安樂。玉帝又歷八百劫度世矣。人之塵勞幻想﹐鑿喪眞意﹐甘至老死﹐終不能悟﹐爲世大病。能以元神精气三品上藥﹐凝祕結靈﹐回陽換骨﹐生而不罔﹐死而不亡﹐又內景行藥救生之義也。演經助國﹐利益幽顯﹐帝又歷八百劫矣。人之會玄達祕﹐妙變陰陽﹐位上仙﹐濟鬼物﹐身亦有默轉眞經利冥陽之義也。亡身命﹐捨血肉﹐帝歷是又八百劫矣。人之心不動﹐捐濁質﹐身亦有殞命忍辱捨血肉之義也。從劫至劫﹐虔修不攺﹐淸淨無染﹐妙化自然﹐使人人了悟﹐功無限量﹐亦如玉帝從三千餘劫至億劫矣﹐則未曾有之妙可希。

神通品二十一章

爾時﹐眾中有一玉女﹐名曰夜光﹐從座而起。嚴整衣冠﹐從容雅步﹐長跪道前﹐白天尊言﹕臣宿或作夙字。昔何幸﹐仰侍禦前﹐親奉供養﹐已經億劫。三淸境界﹐金闕玉京﹐寂淡逍遙﹐快樂自在﹐嬉遊聖域﹐餐音參﹐吞嘗味也聽法音﹐未曾見此希有之事。

鬼穀子云﹕當爾淸眾稱嘆玉帝之時﹐侍列眾中﹐有一玉女﹐其名曰夜光﹐從其座中起來﹐嚴肅端整身上衣冠。座時衣冠𨿽然潔肅﹐起來益見其端嚴﹐故曰嚴整衣冠。從容雅步﹐動履安恭﹐長跪於道祖之前﹐上白元始天尊言﹕臣夜光宿命昔劫﹐曾有何因﹐幸得瞻仰侍列﹐在天上帝主禦前。或以爲夜光云﹐在三淸界﹐又問玉帝神光之由﹐當作元始傍玉女。非也。天帝常朝三淸界﹐說經時﹐玉帝大光不常見。故玉女云然﹐以是爲天帝侍女無疑。玉女侍禦前非一次也﹐親自欽奉供養﹐已經億劫十萬之久。三淸玄境妙界﹐黃金闕﹐白玉京﹐寂然淸淡﹐無事逍遙﹐快美喜樂﹐得大自在﹐嬉喜神遊。至聖界域﹐養味聽聞妙法音聲。以餐字言者﹐淸微天眞聖祕音皆最上一乘妙理﹐有無窮之味﹐非易覺明。玉女𨿽神﹐初作聖流﹐豈能明了﹖故聞法音而詳味之﹐若吞美食而審味也。是以言養聽﹑養法音。乃玉女指平昔言﹐非今日聽元始語也。若作今日看﹐失文意本旨。夜光夙居聖界﹐久在禦前﹐大樂然。聽法音﹐眾妙無不備見﹐見眾妙無不契悟﹐如玉帝之普放慈光﹐變現攝受﹐聚散自如﹐生化祥異﹐浩劫修眞﹐功徳無量﹐教成聖流﹐了悟最上。博觀歷劫﹐遐鑑前代﹐未曾見此希奇無有之事。愚按﹕人身陰气﹐卽仙女也。玉質冰骨﹐光容雅度﹐本自有者。但塵染濁污﹐蔽垢已久﹐正陰梵气﹐陷爲穢念惡行﹔六丁陰神﹐翻做無常餓鬼。思慮種種﹐終日營營﹐食息靡定。舉動張皇﹐不能朝上帝﹐供玄元。肆意輕馳﹐食愛華麗﹐以名利自縛﹐以塵勞自累﹐不得逍遙快樂﹐隨輪回升轉﹐墮凡世無休。不聞正道妙法﹐日嗜情欲﹐動有羣魔﹐�有妙化﹐政使難逢。若純陽祕變﹐孚化陰精﹔皓魄露妙光於無窮﹐玉質顯神化於不匱﹔周身所有﹐悉爲至靈﹔化機從容﹐妙蘊瑩露﹐靜禮元始﹐默朝上帝。性道常明﹐人心聽命。丹臺紫府之界﹐七寶五明之宮﹐寂寂空明﹐疏逸快樂﹐神遊玄境﹐耳味瓊瑯﹐爲希世之奇觀﹐眞未有之勝事。卽夜光玉女從座起﹐整衣冠﹐雅步跪道前﹐白天尊﹐問夙因﹐請明玉帝妙化希有之事也。夫陰陽理气﹐人所同有﹐得道者﹐陰機作玉女神通﹐無道者反作業趣﹐則修眞之事﹐誠不可不明。

神通品二十二章

不審向來光內所現十方諸天﹐變現聖境﹐皆有玉帝應化法身﹐天眞大聖﹑妙行眞人﹑靈妃玉女以爲侍衛。是諸玉女﹐相貌端嚴﹐形體姝妙﹐出眾妙香﹐無與等者。復蒙玉帝神通移接﹐今皆普集在淸微天。未審今此玉女以何因緣﹐得證如是無上色身﹖恩惟聖慈﹐示以未悟。

南華帝君云﹕夜光玉女自言久居上天﹐聆玄論﹐未曾見玉帝妙化。若今日者﹐遂言不審向來大光明內所現出十方諸天﹐變化顯現聖眞境界。變或作徧字﹐亦通。皆有玉帝妙應神化法身﹐諸天神仙眞大聖﹑妙行眞人﹑靈妃玉女以爲侍列護徳。是諸玉女色相容貌﹐端正威嚴﹐形影體質﹐姝美奇妙﹐出眾妙神異之香﹐無復與之等倫者。復蒙玉帝大神通妙移慈接﹐眾侍衛隨帝光﹐今皆普徧來集在淸微天上。不審今此侍衛玉女以何妙因良緣﹐得證如是無上色身。無上色身者﹐玉女妙化色身﹐超絕一切﹐無與比對耳。蓋世有六道﹐地獄﹑餓鬼﹑畜生三惡道﹐無美色矣。人道色身本爲精血之聚﹐气散神離﹐其穢難言。況生也﹐有衰有老﹐有病有苦﹐則美皆夢景。故身曰幻﹐不可言無上色。外此﹐魔道一切魔女﹐𨿽容顏奇妙﹐具五通﹐能變化﹐業滿報來﹐終爲自患。何以言無上色身﹖惟此靈妃玉女奇顏勝儀﹐冠絕三界﹐天香妙化﹐不衰不凡﹐非世所得觀﹐乃無上色身﹐寔夜光玉女所不能測其故也。恩惟至聖慈悲示以未悟之義﹐使夜光得知靈妃玉女體貌端姝香妙之理。愚按﹕世界福業﹐一切由心造。心統性情﹐性無不具﹐陰陽妙化﹐人人固有。不修道﹐同陰爲幽趣﹐腐屍朽骸﹐輪業之根﹔悟道修眞﹐則陰亦身之正气﹐六丁呈妙﹐靜煥天光。玉女眞香﹐身妙用也。周身玄通﹐丹臺瓊樓﹐六陽祕境﹐眞王時禦。法體廣化﹐攝虎禦龍﹔煆玉液於玄宮﹐列女靑於座右﹔會丹靈之祕寶﹐浮妃嬪之淸香。亦帝光現十方天境。有玉帝應化法身﹐聖眞玉女侍衛﹐以神通移居淸微天耳。夫人人有性﹐具陰陽﹐含眾妙﹐身與天同。靈妃玉女之神通妙範﹐宜聞見者悉知﹐何夜光玉女成聖侍帝﹐尙未悟耶﹖蓋修證有品階之崇卑﹐而聖體由道源之變化﹐成何品之果﹐則有何品神通﹐惟聖知聖﹐惟賢知賢﹐一毫不容假借。靈妃玉女以天至眞﹐神化救人﹐則光範玄顏﹐正妙眞香﹐宜夜光之未知。夜光未知﹐以初證聖身﹑等階不同﹐非退托故言者。噫﹐靈妃玉女尙不易知﹐則帝光神化又豈能測﹖夜光尙不能知﹐他人又豈知哉﹖聖凡一性﹐人與玉帝比肩。至於知之尙不能﹐何以成聖耶﹖人宜思之﹐勉之。

神通品二十三章

爾時﹐天尊謂夜光玉女言﹕汝固初入聖流﹐𨿽有智慧﹐未能明了。此諸玉女乃自往昔無量劫中﹐修諸妙行﹐具解脫門﹐同淸淨信﹐同淸淨解﹐同淸淨念﹐同淸淨行﹐同淸淨身﹐同淸淨心﹐同淸淨意﹐同淸淨果﹐同淸淨報﹔同大慈心﹐同大悲心﹔覆護眾生﹐如母撫念﹑愛於赤子。奉戒專一﹐冥心大道﹐淸齋弘誓﹐千萬劫中﹐尊奉玉帝。

沖虛帝君云﹕爾夜光祈聖慈開未悟之時﹐元始天尊﹐謂夜光玉女言﹕汝固初得入於聖流。汝﹐爾也。聖流﹐與聖人同行列﹐作一流類也。旣爲聖矣﹐宜無不知。柰初入聖流﹐𨿽有睿智聰慧﹐尙未能大明了徹。此諸侍衛玉帝之玉女﹐非一旦有此神通也。乃自過去往昔無盡量劫數中﹐修眾妙行﹐全具大解悟超脫之門﹐歷劫無染﹐永不退正信心。玉帝夙修﹐常淸淨信矣。諸玉女往劫妙行﹐亦同此淸淨信也。不著色象﹐得大解脫。玉帝夙修﹐常淸淨解矣。諸玉女往劫妙行﹐亦同此淸淨解也。眞念無生﹐脫盡諸趣。玉帝夙修﹐常淸淨念矣。諸玉女往劫妙行﹐亦同此淸淨念也。妙行莊嚴﹐永無過動。玉帝夙修﹐常淸淨行矣。諸玉女往劫妙行﹐亦同此淸淨行也。道以物身﹐不染邪穢。玉帝夙修﹐常淸淨身矣。諸玉女往劫妙行﹐亦同此淸淨身也。心卽道﹑道卽心﹐湛然無住。玉帝夙修﹐常淸淨心矣。諸玉女往劫妙行﹐亦同此淸淨心也。無內外﹐無將迎﹐絕意忘機。玉帝夙修﹐常淸淨意矣。諸玉女往劫妙行﹐亦同此淸淨意也。位乎上淸﹐永不退轉。玉帝證聖﹐得淸淨果矣。諸玉女往劫妙行﹐亦同此淸淨果也。浩劫推崇﹐功徳莫量。玉帝至尊﹐得淸淨報矣。諸玉女往劫妙行﹐亦同此淸淨報也。仁周沙界﹐惠孚浩劫。玉帝具大慈心矣。諸玉女妙行﹐亦同此大慈心也。萬有羣生﹐悉加矜憐。玉帝具大悲心矣。諸玉女妙行﹐亦同此大悲心也。玉女大慈悲﹐心同玉帝。其實云何﹖覆蓋保護眾生﹐如慈母撫育惜念﹐恩愛赤心之幼子﹔且奉持玄戒﹐專篤誠一。或云﹐欽奉心﹑嚴戒心﹐精專純一﹐故冥心誠皈大道。意更妙。諸玉女皈大道非暫然﹐淸淨齊虔﹐弘大誓願﹐千萬劫中﹐歷來欽奉尊敬玉帝。愚按﹕人有正信心﹐自然解悟﹐念斷行純﹐身無所染﹐心淸意淨﹐證果獲報﹐必得至眞。能大慈悲﹐嚴持妙戒﹐對越上帝﹐歷久不回﹐則上仙可至。世人惑邪見﹐雜念僻行﹐身不能修﹐心擾意亂﹐果報牽纏﹐皆以不慈悲﹑弗信道也。故夜光初入聖流﹐尙不能悉諸玉女妙行﹐則與之同行﹐益難矣。意﹐道人人有也﹐善反之﹐則玉女之妙行在我。

神通品二十四章

此諸玉女非實是女﹐皆天至眞﹐爲度羣生﹐現玉女身。是故身色神通﹐智慧隱顯﹐變化與帝同焉。爾時﹐夜光聞是說已﹐心得開悟﹐稽首歡喜﹐默然復位。

關尹子云﹕此侍衛玉帝﹑往昔無量劫修諸妙行之玉女﹐非眞是女身﹐皆天仙至眞﹐爲化度法界羣生入道﹐遂化現玉女之身。惟其爲至眞之化身﹐身素非女﹐是故身色﹑神通﹑智慧﹐隱顯變化﹐非淺鮮也﹐與玉帝伺焉。凡人莫不有身﹐色身幻體不能分化﹐難以與玉帝同身。至於變身之魔鬼﹐身爲矯陣﹐又不足言。上有天人﹐或五里﹐或數里﹐或一二由旬﹐或百億萬丈﹐或在天宮﹐或見眞界﹐或著人間。一顯於此﹐不能他化。或著聞見﹐不能妙度﹐拘一處﹐限一時﹐皆非最上妙化法身。諸玉女化身徧見一切世界﹐聚散自如﹐卓絕倫類﹐是身與玉帝同。有身皆爲色﹐色不妙好﹐或美而罔終﹐皆非色於帝同。諸玉女化身妙色﹐端奇美好﹐隨在全彰﹐永無變遷。是色與帝同。天人魔道﹐皆有神通﹐神化有限﹐通非六運﹐是神通不與帝同矣。諸玉女神化無方﹐悉且六通﹐是神通與帝同。神人皆有智慧﹐有隔礙﹐未明了﹐或假體照﹐不能妙會﹐非智慧與帝伺。諸玉女徹照無遺﹐預通無礙﹐是智慧與帝同。知神通者悉善隱﹐隱有遺迹﹐非與帝同也。諸玉女散則還於太虛﹐不但芥納須彌﹐是妙隱無迹﹐隱與帝同。有隱則有顯﹐顯非大光﹐未與帝同也諸玉女妙現淸微﹐神見各界﹐是顯與帝同。有神通智慧隱顯﹐是能變化。變化若假作爲﹐非與帝同。諸玉女妙變無心﹐神化自然﹐是變化與帝同。此時夜光聞元始說諸玉女現化語意已竟﹐心中便得開明覺悟﹐知諸玉女妙化因由﹐稽首作禮﹐歡悅喜慶﹐默然忘言﹐復歸本位。愚按﹕人身陰陽﹐非判然二物﹐自一而二﹐陰以孕陽﹐陽以生陰﹐本至根也。修眞成道﹐六丁陰神化見玉女﹐妙變。奇機與元神玄靈同功。此陰化呈靈﹐豈獨坤質﹐延乾體孕育﹐陽光梵炁之化耳。況天上神眞變化無定﹐教度眾生﹐各有權宜。應以男身﹐卽現男形﹔應以女身﹐卽化女體。劫運甚久﹐世界紛然。應以女身度者﹐不可限量。此天上至聖神眞化諸玉女以度羣生﹐其身色﹑神通﹑智慧隱顯變化﹐非神人所及﹐與玉帝同。夜光𨿽朝三淸境界﹐夙聞法音﹐初入聖流。此大神通至眞妙行﹐宜其未知。𨿽然﹐聖凡同性﹐則法身一般﹐有普濟之心﹐效至眞之行。諸玉女同帝神妙﹐在吾身矣。故夜光聞說﹐了悟歡喜也。達者詳之。

皇經注解卷三竟

皇經注解卷四

嗣漢五十代天師大眞人張國祥校

狀元方外隱江西吉水羅洪先閱

山東濟南小兆臣周玄貞集

神通品二十五

爾時﹐髙虛淸明天主與諸天眷屬馭八景鸞輿﹐九光寶蓋﹐奏玄歌妙樂﹐詠無量洞章﹐散天寶花﹐噴天眞香﹐飛步遊空﹐來詣道前。承天尊玉帝威神之力﹐是諸寶花卽於空中化一寶蓋﹐蔭覆大眾﹐無不周徧。

赤松子云﹕爾夜光玉女復位之時﹐髙虛淸明天帝主與本天諸親春屬類﹐或作別天主春屬﹐非也。淸明天主與眷屬來時﹐各駕八景輝明鸞輿﹐九霞光耀寶蓋。八景﹐一作八寶妙景﹐一作八卦神景﹐一作八色光景。大抵天上神輿﹐凋八方之景﹐備八節之和﹐故云八景。奏太玄歌神妙之樂﹐詠無量功三洞寶章﹐徧散天寶奇花﹐噴著天眞妙香﹐飛步淩虛﹐遊空而來﹐敬詣道前﹐承元始天尊玉帝威徳神通之力﹐此眾寶花﹐卽於虛空中化一寶蓋﹐蔭庇覆蓋法會大眾﹐無有不周徧處。愚按﹕人之修眞﹐朝上帝﹐禮元皇﹐默轉眞經﹐淸虛神光﹐後朝玄境時呈祕妙﹐瓊花結彩﹐周覆眾妙。皆虛皇祕引﹐元神慈接。卽髙虛淸明天主後至法筵﹐呈妙樂﹐禦靈輿﹐所散天花﹐仗元始玉帝威力﹐成寶蓋覆眾無遺也。有志者﹐觀此典而神會之﹐則天上景化﹐一身具之矣。

神通品二十六章

是時﹐髙虛淸明天主見此希有﹐稽首長跪﹐白天尊玉帝言﹕賤臣懈怠﹐後會法筵。今日吉慶﹐值遇法橋﹐幽顯聖凡﹐普沾聖澤﹐放大光明﹐現希有相﹐上照諸天。四梵六欲﹐一切樂土諸眞聖眾﹐睹此光明﹐悉皆雲集。下照下方無極世界﹐同玄都境﹐近接九天﹐靈風奏樂﹐宮商相和﹐激朗云庭﹐皆成洞章。一切眾生﹐咸臻道化。酆都鐵圍﹐長夜九幽﹐一切地獄受苦眾生盡承光力﹐皆生諸天﹐得受快樂。今日所散天寶奇花旋結成蓋﹐徧覆法筵。大會諸眾盡承斯光威神之力。臣等千劫良因﹐九天運會﹐皇道蕩蕩﹐正法興隆﹐今日大吉﹐成仰玄功。

火帝眞君云﹕是寶花成蓋﹑徧覆大眾之時﹐髙虛淸明天主見此希有之事﹐稽首長跪﹐上白元始天尊﹑玉皇大帝﹐自己謙言﹐卑賤下臣﹐懈惰怠慢﹐後期遲會於法筵。今日吉辰慶霄﹐值遇尊聖慈濟法橋。橋者﹐世人建之﹐以濟水津﹐免徒涉。但凡世橋梁﹐須木石構成﹐且所濟有限﹐易於損壞﹐如長江大河湖海皆不能濟。至聖經功法力﹐濟浩劫﹐周沙界﹐不假作爲﹑形迹﹐潛移默轉﹐祕化神通﹐使人出愛河﹐離欲海﹐免血湖﹐祛洪災﹐永久不毀﹐故曰法橋。幽而冥途﹐顯而陽界。聖智凡愚﹐普同沾濡至聖恩澤。玉帝放普照大光明﹐現希有神妙相﹐上照各界諸天﹐四梵六欲等天﹐一切快樂淨土﹐諸仙眞神聖眾等睹見此大光明﹐悉皆云合集會。云之合也﹐倏忽滿空﹐不知何來。聖眾速集如雲﹐故曰雲集。其光下照下方無極量世界﹐俱同淸微天玄都境界﹐近邇神接聯九宸上天。光中靈風﹐奏天妙樂﹐如宮調商音相和。凡樂宮商等五音﹐𨿽分淸濁﹐別五行﹐天然之妙﹐或未易有。帝天靈風﹐妙和自然﹐不啻凡樂﹐是宮商相和﹐激揚朗震於云庭﹐皆成三洞寶章。下方諸世界一切眾生﹐咸臻集大道玄化。酆都獄﹐鐵圍城﹐長夜九幽﹐一切地獄受苦眾生盡仰承玉帝大光明法力﹐皆生諸天宮﹐得受快樂。今日臣所散天寶奇花旋繞結成華蓋﹐徧覆冒法筵大會諸眾﹐盡仰承天尊玉帝大光威徳神力。臣淸明天主等﹐非止一世之幸﹐遇此希有﹐千萬劫中﹐多修良因﹐又值九天嘉運聚會﹐皇天至道蕩蕩坦平﹐重玄正法興行隆盛。一云﹐元始開化﹐演最上法﹐皇風沕穆﹐大道平平﹐時無旁門外道﹐適正法興隆之際。意亦可。今日慶霄﹐是大吉辰。諸界神人﹑一切羣生咸得仰賴最玄功化。一云﹐咸欲仰希玄功﹐俯陳道要﹐亦可。愚按﹕人身𨿽小﹐包羅天地﹐萬有悉具﹐眾妙渾涵﹐淸虛靈气﹐分司六陽﹐亦有髙虛淸明天主。若元神失禦﹐玄化未呈﹐則趣溺恩波﹐機沈苦海﹐洪津巨浪﹐滔滔靡岸﹐何以免淪沒﹐拯昏墊也﹖惟一人浸淫﹐遂淪胥陷溺﹐誤己誤他﹐固不足論。其滯於小乘﹐惑於旁徑﹐行潦無源﹐難免枯涸﹐又不足道。間或浚靈源﹐接道脈﹐浸浸幾化矣。而自屯其膏﹐恩澤不降﹐又非大成耳。故有證四梵六欲之果﹐不達九宸七寶之境﹐或受人中福報﹐或作獄主魔王﹐甚至沈三惡道﹐淪九幽界﹐可哀莫大焉。是以靈化不彰﹐妙韻不露﹐眞經失轉。瓊花無彩﹐由不作良因﹐不信正法。玆不能聞蕩蕩平平之道﹐而仰被玄功也。能凝玄神﹐泰天君﹐淸虛明妙之靈﹐後機隨發﹐則通達曹溪﹐吸盡西江﹐融會金液﹐誕登道岸﹐苦海業坑﹐永得消滅﹐超絕六欲﹐髙出四梵﹐普會萬神﹐照徹幽界。靈風鼓眞﹐妙韻絕品﹐眞經默轉以無停﹐萬有蒙恩於不匱。酆都破圍﹐九幽開光﹐地獄化天堂﹐罪眾生淨土。一身陰濁﹐悉變陽明﹔瓊花霞彩﹐蓋蔭眾妙。實虛皇之靈﹐元神之力也。非積修素養﹐正法篤信﹐何以聆皇道休風﹐得仰玄功哉﹖噫﹐此身之妙眞也﹐視淸明天主後至法筵﹐慶遇法橋。稱聖化﹐揚玄功﹐謂道濟天地幽顯者同矣。而修良因﹐廣妙行﹐不求速化﹐妙本自然﹐又證聖眞訣也。學道者味之自得。

神通品二十七章

是時﹐

是法會聖眾咸仰玄功之時。

髙虛淸明天主﹐

解見前。

以偈贊玉帝曰﹕

淸明天主。以偈語贊玉帝曰。

金闕玄穹祖﹐

祖﹐一本作主字。考經意﹐玉帝爲天主﹐諸佛師﹐禦黃金闕﹐爲玄都穹蒼宗老﹐故云祖。或作主字﹐是但以天帝言矣。

髙上玉皇尊﹐

解見前。

妙相冠諸天﹐

諸天神人。皆有美相﹐或衰毀有窮﹐或神通有限﹐隨各居之天﹐變化不能相兼﹐色相容顏﹐未甚超絕。玉帝隨形妙好﹐無量無邊﹐色相奇妙﹐獨冠諸天。

慈光燭三界。

大慈光明﹐照徹上天﹑下地﹑人問﹐故云普燭三界。

眞聖妙道師﹐

眞一至聖神妙大道玄師。一云﹐玉帝之行﹐眞聖玄妙﹐道宗尊師也。

天人依仗師。

玉帝爲天人教主﹑萬神之君﹑上天神聖。世間人民皆宗依﹐仰仗功化﹐是天人師。

大乘垂法語﹐

道法三乘﹐分上﹑中﹑下。又有最上一乘﹐不依階級﹐髙超三品﹐並包無遺﹐是爲大乘。諸神法語﹐各隨智見。大乘希聞。玉帝垂教﹐明示眞宗﹐徹上徹下﹐該括諸品。羣生蒙誨﹐悉得超脫﹐是大乘垂法語

眞一指迷途。

玉帝以眞宗玄一妙理﹐指明開悟迷途﹐此直指單傳﹐使人不落旁門小法。卽指人以大路﹐使之不陷邪徑也。

功徳若虛空﹐

天下之物﹐皆有窮盡。惟虛空歷劫若是﹐再無攺移。玉帝大功至徳﹐無量無邊﹐如同虛空﹐不可窮極。諸神聖非無功徳﹐或遠或近﹐或小或大﹐可以隨分比擬。玉帝功徳﹐無有比倫﹐故若虛空。

贊揚無窮盡。

玉帝功徳如虛空﹐稱贊難窮﹐皈依莫盡﹐贊揚無窮盡﹐盛徳不可名稱矣。黃石公云﹕髙虛淸明天主𨿽後會法筵﹐眞見玉帝妙化﹐神景奇觀﹐仰慕不已﹐遂以妙演愒語﹐贊揚玉帝。昔宰我﹑子貢﹑有若善稱迷推尊孔子﹐爲智足以知聖人。今淸明天主稱玉帝功徳如虛空﹐贊揚無窮盡﹐其他贊再無如是之切盡者﹐卽宰我﹑子貢﹑有若之知孔子矣。此偈可以謂之知言。愚按﹕人身元神﹐浩劫不攺﹐四體眞主﹐萬有之宗﹐妙冠六陽﹐慈護三元﹐一己眞師﹐神气攸賴。靈照光通﹐法音最上﹐直破迷途﹐示我周行﹐妙體玄功。徳之所被﹐與虛空等。贊揚何盡﹖人不能反觀內照﹐會此眞宗﹐一身之至徳﹐不識玉帝功徳﹐又豈能知經功利益﹐無怪其不祕悟實體也。淸明天主仰玉帝功徳﹐以妙偈贊﹐固對揚天休﹐亦詔人回光耳。果能契本眞﹐知道力﹐法天不私﹐與帝同功﹐自不惑他岐﹐弗喪天寶﹐至聖可希矣。志士勗之。

神通品二十八章

是穹蒼主﹐浩劫之尊﹐妙見妙知﹐無等無倫﹐湛寂眞淨﹐杳亡杳存﹐上聖上靈﹐大神通﹐光明藏﹐大丈夫﹐開化人天﹐教導無窮﹐大慈大悲﹐流煥法輪。爲度羣生﹐是號玉皇﹐穹蒼眞老﹐妙圓淸淨﹐智慧辯才﹐至道至尊。開度眾生﹐故放是光。爾時﹐髙虛淸明天主說偈贊已﹐靜默而坐。

魏伯陽云﹕髙虛淸明天主皈揚玉帝功徳﹐不但有十句之贊﹐言此玉帝﹐是穹窿蒼穆聖主﹐浩劫之至尊。凡劫之有數﹐或億或兆﹐皆不可言浩。玉帝歷來作萬天教主﹐經歷劫運﹐不可數計﹐廣大深遠﹐難以尋窮﹐故云浩劫之尊。其遐照無遺﹐神通妙見﹐徹明無礙﹐大覺妙知﹐再無與之同等﹐與之比倫相類者。瑩徹虛明而湛然﹐巍巍不動而寂然﹐不二不息﹐其道至眞﹐無染無淪﹐其徳至淨。杳若亡﹐非眞亡﹐乃虛無自然﹔杳若存﹐非執存﹐乃妙有無心。杳若存亡﹐不可明見﹐難以測論矣。仙佛諸神咸尊玉帝﹐是聖中最上。萬神靈通﹐無如玉帝。是最上玄靈﹐神化六通﹐超絕一切。誠大神通﹐普燭久照﹐光潔不淪﹐愈出愈有﹐無滅無晦﹐眞光明藏﹐藏畜大光明無窮也。至尊莫如道。玉帝法道自然﹐最大難量﹐莫有止極。允矣大丈夫﹐世賢以成身成性﹐正己物正﹐範圍天地。爲大丈夫玉帝化天地﹐生民物﹐不見其始﹐莫有其終﹐聖中最尊﹐神中最大﹐丈夫孰甚焉。開明孚化諸人諸天﹐教成啟道﹐無有窮盡。覆愛萬有﹐憫念眾生﹐永無限量。信大慈大悲﹐轉流煥明法輪﹐俾不滯不隱。煥或作轉﹐太拘了。爲化度羣生﹐是以稱號曰玉皇。穹蒼之眞元老大尊﹐神妙圓通﹐眞淸眞淨﹐大智大慧﹐妙辯難窮﹐才施不匱﹐至道莫量﹐至尊無比。今開化拔度眾生﹐故放是大慈普照光明。彼時髙虛淸明天主說此偈贊已﹐寂靜默然復坐。愚按﹕人身元神卽上天玉帝﹐號曰元皇。又曰眞主﹐又曰玄宗﹐又曰祖眞﹐又曰天君﹐又曰性宗﹐又曰眞宗祖﹐又曰法性﹐又曰妙明眞心﹐又曰正性﹐又曰玄靈﹐又曰眞師﹐又曰玄光﹐又曰大柱杖﹐又曰法王﹐又曰妙寶﹐又曰眞根﹐又曰佛性﹐又曰眞種﹐又曰丹元。一身眞主﹐靈妙絕倫﹐明蘊無窮﹐開化陰陽﹐神智莫盡。慈卹眾妙﹐周應明通。最尊最貴﹐化機不窮。默融精气﹐以孕眞靈。故眞光時露﹐妙機生生。善體此者﹐自產神嬰﹐與帝同功徳﹐道化無盡矣。契淸明天主贊帝之偈﹐方云眞知實悟耳。不然﹐眞妙弗得﹐帝化奚識。淸明偈語﹐誦之若夢﹐何以得經功﹐獲實益﹖噫﹐性道在我﹐眞妙自足。能會妙明眞機﹐是實對揚玉帝休光者。

神通品二十九章

於是﹐天尊復告四眾云﹕是帝身卽道身也﹐非常體也﹔是無量功徳之身﹐是淸淨自然之身﹐是神明堅固﹑不壞眞空﹑無上法身。威靈恢廓﹐名聲周徧﹐無幽不燭﹐神妙巍巍﹐難可稱焉。

赤腳大仙云﹕淸明天主偈贊玉帝已﹐復坐默然。於此時元始天尊復告法會上四眾云﹕是玉帝妙化之身﹐卽大道身也﹐非尋常形體也。道本無形﹐何以言身﹖蓋道𨿽虛無﹐無量無盡﹐化萬有﹐成始終﹐鼓陰陽﹐無間息﹐眞虛而有實體﹐非徒空也。玉帝功徳若虛空﹐與道同神﹐故云帝身卽道身﹐非常體耳。是無盡量大功徳之身﹐是眞淸眞淨自然不拘之身。功有限﹐徳有窮﹐難言無盡。玉帝化一切世界﹐亙古不攺﹐何有限量。著色象﹑有拘滯﹐非淸淨自然。玉帝永無染著﹐得大逍遙﹐寧非自然。是神通光明﹐堅確永固﹐不損壞之眞空﹐最上無比之妙化法身。天下之有象者悉壞﹐惟虛空常存。壞者非堅固﹐非神明。太虛旣存﹐則空乃至眞。玉帝之靈通歷世無損﹐玉帝之玄光浩劫不滅﹐不但至神至明﹐而堅不可磨﹐固不可破﹐永無毀淪﹐終久不壞。是常住之眞空﹐不消散之妙體﹐是無上絕倫妙法身也。其威徳靈光﹐豈易窮探﹐恢恢至弘﹐廓然極大﹐不可思議名號聲稱﹐洋溢貫徹﹐周徧十方。光悉塵微﹐無幽不燭。神通玄妙﹐巍巍莫量﹐蕩蕩難名﹐不可得而稱焉。愚按﹕人性靈明﹐神妙自在。三身足﹐四智完﹐浩然之气﹐眞一之精﹐萬善眾妙﹐何者不具﹖藐焉一身﹐參位責成﹐無問可息。本非常體﹐乃道身﹐無量功徳身﹐淸淨自然身﹐神明堅固﹑不壞眞空﹑無上法身。何世人恣縱﹐虛負此身﹐心累神馳﹐精耗气散﹐性道不明。誰復至命﹐道要茫然﹐幻身空盡﹐枉過此生﹐存亡若夢﹐一無所知﹐何由達化﹖問有明徳盡性﹐或不終保其成。所以人不能窮神達化﹐還虛成仙﹐與道合眞。至名不毀﹐惟玉帝以道爲身﹐功徳無量﹐淸淨自然﹐神明堅固﹑眞空不壞﹑無上法身。凡初入聖流﹐一間未達﹐覷之不破﹐語之未悟﹐心思未通乎性命﹐不知其神之所以神﹐學術未貫乎天人﹐不知其化之所以化﹐委於天道之難知﹐希覯通玄之上士。元始憐眾生之久迷﹐言帝徳之廣運﹐盡啟世劫之聾瞶﹐以證神化之玄功﹐眞大慈深仁﹐欲眾生入妙﹐亦恢廓其威靈﹐周徧其名聲﹐光徹幽微﹐神妙巍巍﹐徳難名稱。天尊之大願也。柰世域漂沈﹐人心陷溺﹐不能順帝之則﹐奚承元始之訓﹖噫﹐天人一理﹐聖凡同心﹐不能希聖希天﹐道法自然﹐誠有愧於眞經﹑大道﹑父母﹑生身已。有志者也。

神通品三十章

是帝﹐非有爲功徳之所燻修。而帝昔𨿽下生人間﹐多劫行化﹐示大神通﹐而身淸淨﹐未嘗不在金闕分身變化﹐應現隨方﹐利濟羣生﹐超升道岸﹐普垂教法﹐開悟後人﹐依教奉行﹐登眞成道。以斯功徳之所莊嚴﹐是故光明常充諸天﹐神智妙達﹐莫可度量。

妙行眞人云﹕是神妙巍巍﹑難可盡稱之玉帝﹐非有作爲﹑勉然功徳之所需積修證。是帝往昔劫前﹐𨿽下降受生於人間﹐多劫廣行教化﹐顯示大神通。行化﹐如捨王位修行﹐割愛學道﹐行藥治病﹐演道弘化﹐忍辱喜捨﹐位證金仙﹐教度菩薩等劫。故釋藏記生佛之因﹐言自兜率天乘香象下降於摩耶夫人腹中﹐遂生文佛。是亦玉帝隨方設教之一化也。他如赴浮黎會﹐臨寶珠會﹐化士庶身﹐化道者身﹐隨遇著靈﹐普度不已﹐爲諸天尊王﹐神通莫量。是多劫行化﹐顯示大神通﹐而法身淸淨﹐巍巍不動﹐未嘗不在黃金闕內。方元始將說玉經﹐帝放大光﹐卽分身徧十方諸大天宮。一切世界﹐上天﹑下地﹑人間悉睹光明﹐各獲利益﹐咸得快樂﹐共聞大乘。是分身變化﹐應現隨方﹐利濟羣生﹐超升道岸。所著功徳﹐非止一時一地﹐普徧垂示教法﹐開度覺悟後世之人﹐若能遵依教典﹐欽奉帝命﹐有可以位登上眞﹐成全大道。帝惟以此最大上妙功徳之所莊嚴﹐是故所放光明常充滿諸天﹐至神大智﹐靈妙通達﹐莫可測度思量﹐神智妙達﹐則大光明非徒爾﹐徳盛而光妙也。莫可度量﹐則神智妙達非浮爾﹐道妙而神彰也。至是益見帝非有爲功徳之所需修矣。愚按﹕人之元神﹐浩劫如故﹐大神光妙﹐未易名言﹐豈有心作爲之所成哉﹖聞見覺知﹐行住坐臥﹐食息語默﹐應感酬醉﹐𨿽隨機呈妙﹐淸淨本體﹐未嘗不禦丹闕﹐卽凝玄妙產神嬰﹐而眞眞如如﹐未始他離。千百億化﹐隨方利濟﹐誕登道岸﹐廣宣靈蘊﹐開化後天。守祕持眞﹐超凡證聖﹐萬化悉成﹐無果不就。以此妙行莊嚴﹐則一露玄光﹐充周莫禦﹐性道奇驗﹐寧可測度量計耶﹖視玉帝聖徳神功﹐不假修爲﹐難以量度者﹐不一致乎﹖惟成性𨿽均﹐而暴棄甚眾﹐使淸淨正性爲淫惑障蔽﹐如明鏡塵埋﹐光明不露﹐故妍媸不見﹐而妙意弗彰。果刮垢磨光﹐日新月盛﹐應感無心﹐眞如自在。金闕紫府﹐永住元神。常應常靜﹐一無所擾。妙察則一以貫萬﹐顯行則順應無情。慈悲大願﹐永不退轉﹐萬妙莊嚴﹐難以數計。積修無邊﹐眞光自普﹐功徳不思議矣。吁﹐此道人所固有也﹐非有爲燻修﹐亦非頑空可能﹐不有不無。善學者體之。

神通品三十一章

是身光明﹐皆具妙號。所謂大神通光﹐大慈悲光﹐大喜捨光﹐大忍辱光﹐大平等光﹐大柔和光﹐大自在光﹐大利益光﹐大如意光﹐大智慧光﹐大吉祥光﹐大解脫光﹐大歸依光﹐大功徳光﹐大圓滿光﹐大無礙光﹐無能勝光。

大慧眞人云﹕是玉帝身所放大光明皆具上妙稱號。光號云何﹖所謂大神通等十七大光。玉帝普垂照攝﹐妙行積證﹐有大威神﹐具六通力﹐神通光嚴﹐徧燭一切。此光號第一也。次則帝具大慈﹐帝具大悲﹐慈悲無量﹐光妙弘明。大慈悲光﹐其二也。再次﹐則帝眞喜捨﹐喜捨無量﹐妙光普明﹐大喜捨光﹐其三也。帝之累劫﹐又大忍辱﹐忍辱無邊﹐光明莫遏。大忍辱光﹐其四也。帝之前修﹐行大平等﹐平等不已﹐光明莫禦。大平等光﹐其五也。帝之往劫﹐又大柔和﹐柔弱安和﹐浩劫不攺﹐普著光明﹐不可窮盡。大柔和光﹐其六也。帝徳安安﹐超然自在﹐恢霽光明﹐終無窮極。大自在光﹐是其七也。帝仁浩浩﹐兼濟永利﹐利益不窮﹐法輝普煥﹐大利益光﹐是其八也。帝之普身﹐超證妙覺﹐淸淨自然﹐法王如來﹐又億劫始證帝位﹐則最上功徳﹐妙出無心﹐神化如意﹐如意光明﹐永無極已。大如意光﹐是其九也。帝有大智﹐帝有大慧。智慧邁種﹐光明絕倫。大智慧光﹐爲十種矣。帝本至善﹐永大吉祥。以是光明﹐徹燭無息。大吉祥光﹐乃十一矣。帝夙了悟﹐得大解脫﹐脫落自然﹐金光永煥。大解脫光﹐乃十二矣。帝同大道﹐妙法自然﹐永劫正信﹐不生退轉。十方後世﹐悉永欽承﹐皈神依道﹐永明不晦。大皈依光﹐光之十三也。帝普度無量﹐曲成不遺﹐功徳最大﹐光昭不匱。大功徳光﹐光之十四也。功圓道備﹐帝徳圓滿﹐普光久麗﹐以其成功。大圓滿光﹐光之十五也。塵染夙淨﹐妙通圓明﹐神化無礙﹐帝光永昭。大無礙光﹐又十六號矣。神中最貴﹐聖中最尊﹐萬天主﹐諸佛師﹐浩劫法界一切無如玉帝。是故光明常充諸界﹐神化莫可度量。無能勝光﹐非大光明之十七乎﹖如是十七大光明神妙義﹐惟玉帝今見之﹐神通夫豈可量哉﹖愚按﹕人生世間﹐以正性爲宗﹐故仙傳實際﹐以此爲大光明種。但眞種悉具﹐而保眞無人﹐故迷惑場中﹐須作修洗功緣。是以有一種最上良因﹐則有一等神妙光明。玉帝積修無數﹐妙行難窮﹐不止十七良因﹐何爲十七大光明哉﹖蓋機多難悟﹐化繁道晦。帝十七光明﹐卽佛現丈六身﹐而頂放大祥光也。況帝光上妙﹐一種超倫﹐孰能追蹤妙行﹐識十七大義乎﹖噫﹐是難能也﹐亦可希也。道本在己﹐怠則晦﹐精則明﹐勤修無爲﹐不求速化﹐道自得之矣。

神通品三十二章

是故﹐汝等欲見是帝而不可得者﹐緣以汝等尙於身口﹐不捨結習﹐煩惱行業。由是障故﹐不能得睹是帝慈顏。吾今爲汝法會眾等宣示斷障之法﹐汝等大眾宜各奉行。時諸大眾不勝喜躍﹐各於至尊凡前稱首作禮﹐俱欲願聞。

雷師皓翁云﹕玉帝放十七大光明﹐神通莫量。是故爾髙虛淸明天主等﹐欲眞見是玉帝而不可得。所以然者﹐緣以爾等𨿽無塵染﹐證位天帝﹐上妙大乘未眞了徹﹐尙於身口不捨多劫結習﹑無明煩惱﹑凡行愆業﹐由是遮障之故﹐不能得睹見玉帝慈顏。結習﹐情欲塵凡。一切迷累本不可貪﹐因智慧不足﹐執想太重﹐識念一起﹐漸致染著﹐物交牽引﹐愈積愈深﹐作爲結毒﹐致成習气。如人以繩鎖挽結﹐一時難解。燻習舊染﹐一旦難除﹐惡種業根﹐本源未淨﹐習染物欲﹐或畜煩惱﹐或積愆行﹐或植緣業﹐煩雜靡定﹐惱亂未消﹐累行諸業﹐夙爲障蔽。今𨿽統禦梵天﹐尙未徹明﹐弗悉重玄﹐奚瞻最勝﹐不能卽見玉帝﹐以是故耳。吾今爲爾法會眾等﹐宣明顯示斷除障滯之法。汝等大眾宜各奉持躬行。時諸大眾﹐不勝歡喜踴躍﹐各於元始玉几前稽首俯悤頁﹐恭敬作禮﹐俱欲願聞斷障祕論。吾﹐元始自謂也。幾﹐案也。愚按﹕人之生來﹐各有夙因。𨿽元會初開﹐太和之气﹐而往劫修習亦難頓忘。故經以夙含業緣比之積毒﹐誠有見也。是以有喜緣者﹐則異域同心﹐爲惡緣者﹐則對面千里。莫言《道藏》功案﹑釋教錄記﹐或指爲異端之論﹐卽儒書中﹐晏嬰之沮孔子﹐先正歸之命。程﹑蘇大儒﹐分爲蜀﹑洛之黨﹐此亦緣之不偶也。而相須之殷﹐不免於相遇之疏﹐今古同以爲恨。則因緣之說﹐豈可盡廢哉﹖用是十識難盡﹐五蘊難窮﹐十有三徒﹐二十五魔種﹐七假三合﹐一切機括﹐誰復易逃。淸明天主證帝位爲尊神﹐𨿽脫塵染﹐浩劫夙積﹐未盡超融﹐境落髙虛﹐號著淸明。往昔善因﹐未脫虛無套矣。虛明妙有如玉帝者﹐豈能遽見。釋經考菩薩行﹐尙有睹面不見釋迦如來﹐文佛演最上義﹐菩薩默默以聽﹐亦此義也。至聖豈易見﹐身口結習之障豈易消耶﹖然此理最難看﹐見帝﹐非面見﹔了知帝行﹐徹契帝徳。如在孔子之門﹐眞得宣聖傳授心法者﹐一機。心若孚﹐則時異世殊﹐其揆一也。神交心會﹐其見乃眞。玆聰明顏子﹐尙未達一間﹔淸明天主不能睹玉帝﹐又何疑﹖元始斷陣之法﹐瑩明夙行﹐了驗心宗﹐捍格旣融﹐外有何障﹐見玉帝矣。所以眾欲樂聞。吁﹐起障破陣﹐一切由心。大通無礙﹐自己元神﹐對越不怠﹔口耳粗迹﹐弗爲滯障﹐大道不在我乎﹖勉之。

神通品三十三章

天尊言曰﹕斷障之法﹐當生大慧﹐無起疑惑﹐無起貪瞋﹐無起媱欲﹐無起嫉妬﹐無起殺害﹐無起凡情﹐無起凡思﹐無起昏垢﹐無起聲色﹐無起是非﹐無起憎愛﹐無起分別﹐無起髙慢﹐無起執著。

廣成子云﹕元始天尊因淸眾請問無障妙旨﹐遂言曰﹕斷除障礙﹐得睹見玉帝妙化光顏﹐其道無他﹐當生神智大慧﹐篤信正道﹐無起疑貳惑亂之心。大道至正﹐眞一不二﹐本無可疑惑。明不足以察具幾﹐遂至持兩端﹐無定見﹐魔知通從。旣知大道在我﹐知明守固﹐勿貳以二﹐勿參以三﹐更何疑焉﹖不疑則無惑﹐道可從入。故斷障融淨結習之大慧﹐必先無起疑惑。求道者不可計功﹐亦不可以他求﹐嗔怒忿怨不平之心俱不可有。斷障之次﹐無起貪嗔﹐心專於道﹐其衷自然。滋私長欲﹐妄念易生﹐纖毫淫逸嗜欲之意皆大亂眞。斷障之三﹐無起媱欲。道無所不容﹐賢不肖皆吾之師友。若絲毫忌刻賢能﹐或厭惡庸愚﹐皆爲大非。斷障之四﹐無起嫉妬﹐大道至仁﹐一不忍傷。若因逆惡﹐觸萌剪滅之心﹐背道亦甚。斷障之五﹐無起殺害。《陰符》𨿽言殺機﹐只是說能照伏邪魔﹐則至眞自在。若秋天肅殺﹐而艸木歸根﹐生機斂人﹐見天地之仁處﹐非世所謂殺也。又云﹕恩生於害。亦復其見天地之心意耳﹐非世所謂害也。大道無爲﹐情識不用。一動凡意﹐其謬無窮。斷障之六﹐無起凡情。大道志機﹐諸想須淨。一有塵思﹐其獘無邊。斷障之七﹐無起凡思。道本貞明﹐淸淨無染。少涉昏昧塵垢﹐喪我至眞矣。斷障之八﹐無起昏垢。道無聲臭。以聲色求之﹐去道遠矣。體道者﹐不惟外面聲色不礙﹐與世無干﹐道之影響畔岸﹐一切不求不執。故斷障之九﹐無起聲色。道本大同。一是一非﹐失太玄之本眞矣。斷障之十﹐無起是非。孟子𨿽云﹕是非之心﹐人皆有之。大智若愚﹐又何肯辧是非也。道無取捨。有愛惡則障眞矣。十一斷障之目﹐一視渾忘﹐無起憎愛。理本無二﹐用智分別﹐則非道矣。斷陣十二法﹐無起分別。見道分明﹐髙出塵外﹐不屑世故。一生慢心﹐違道甚矣。十三斷陣之法﹐無起自髙輕慢之念。大道活潑﹐了不可得。斷前十三障﹐而道得矣。𨿽名得道﹐實無所得。一執任有著﹐則理障未除﹐爲法縛矣。十四斷障法之終﹐無起執著。愚按﹕道之在人﹐本無障礙。惟世爲事理二端所蔽﹐遂至失道。故元始慈示淸眾斷障門品﹐歷示諸端﹐欲人奮志邁往﹐不阻於難。打脫事障﹐更出法檻﹐則玉帝光顏﹐以我之妙﹐明日與對越﹐有何不見﹖𨿽然﹐脫二障﹐人道之門也。了悟神化重玄﹐又在後論之。

神通品三十四章

凝神澄慮﹐萬神調伏﹐心若太虛﹐內外貞白﹐無所不容﹐無所不納。無令外邪亂其至道﹐牽失眞宗﹐敗其靈根﹐盜其至寶﹐致爾萬劫永墮凡流﹐透入俗网﹐萬魔來攻﹐百千萬劫﹐不聞妙法﹐鬼神執誅﹐從生入死。是故汝等應當志心﹐善護眞宗﹐無令喪失。如前所說﹐如是諸障﹐汝等各各當除斷之﹐身得淸淨﹐超度諸難﹐是名道寶﹑持法棟梁。

劉海蟾云﹕元始示斷障之法﹐生大慧﹐絕十四業趣矣。其究維何﹖障斷蔽除﹐則神明慮淨。當默住元靈玄始﹐凝元神﹐澄徹諸慮﹐萬神和調而潛伏﹐心如長空太虛﹐內外貞固潔白。凡法界羣生萬有﹐無所不含容﹐無所不包納。且定見定守﹐終焉不渝﹐無令外面回邪﹐亂其至正大道﹐牽引喪失眞正玄宗﹐敗其至妙靈根﹐盜其固有無份不壞至寶﹐政使爾等延積萬劫﹐永遠墮在凡流﹐徹透入於塵俗之网﹐種陰魔相接來攻伐。爾百千萬劫惑於魔業﹐不聞最上至眞妙法﹐鬼神乘機得以執持誅戮﹐從生途而入死地。是故汝法會眾等應當專志誠心﹐善自護持本來眞宗﹐無令捐喪亡失﹐如前面所說。疑惑等諸多障礙﹐汝眾等各各當除滅斷絕之。諸障十四障﹐外邪生死等一段事意俱在內。旣除斷諸障﹐身得眞淸眞淨﹐超出升度三界輪轉業罪災厄諸多艱苦厄難。是斷障之法﹐名道之至寶﹐扶持正法之大棟梁。樓閣塔廟殿宇門捨﹐非棟梁則難構建。修道成眞﹐入聖超凡﹐非斷障則難了脫。斷諸障則終免毀淪﹐正法大行。故天尊以斷障爲持法棟梁。愚按﹕人之正性元神﹐淸淨無染﹐萬劫不毀﹐好靜怡怡﹐未始不靈明﹐與聖眞不二。若明明不已﹐玉帝神化妙光豈不親睹﹖惟諸慮嬰心﹐相襲不攺。少知道者又冀速效﹐所以結習難盡﹐煩惱不捨﹐帝光難見也。若眞明玄通﹐至健果決﹐知性命之爲眞﹐識萬有之悉假﹐始見道而忘物﹐繼行道而忘人﹐繼得道而忘我﹐繼成道而忘心﹐繼樂道而忘趣。再忘忘以忘眞﹐事理雙融﹐眞假悉遣﹐不落聖凡相際﹐何須五位主賓。得之無得﹐守之不守﹐空而不空﹐不神而神﹐則夙習瑩淨﹐積業絕塵﹐細染盡滅﹐超入最上。不叉默朝上帝﹐與帝同神﹔不鈴法道自然﹐而與道合眞﹐何有於三乘﹐何有於諸品﹐聖中至尊﹐功徳無倫﹖人皆可爲﹐但根塵之淨﹐功玄而行妙﹐無作而無問。矯假者固不能脫﹔融之未至﹐化之未神﹐猶爲入聖不優﹐若玄中地仙﹑釋教菩薩﹑儒家大賢以上者。今人求道﹐尙法至聖﹐毋以大乘爲已足。

神通品三十五章

更當修奉是此經典﹐如近是帝﹐生尊重心﹐注想尊容﹐稱揚尊號﹐然後汝等得睹慈顏﹐咸蒙護度﹐普聞妙法﹐親奉供養﹐永無輪轉。

東華木公云﹕元始示大眾斷障之法﹐旣云是名道寶﹑持法棟梁矣﹐又以持久服膺之義示眾曰﹕爾等淸眾聞今正法﹐更當修持崇奉是此《玉皇本行經》文典章。親誦此經﹐如近玉皇尊帝﹐生尊敬保重之心。知尊經則不褻天道﹐知重經則不輕天寶﹐永久尊重﹐則終無悖慢﹐大道自得。卽《論語》所謂畏天命﹐畏聖人之言也。如近是帝﹐固非眞睹玉帝﹔一時不能對越﹐則一時不能尊重矣。注意恪想玉帝尊容妙相﹐此道非徒專在於想象也﹐儼然如在﹐昭事上帝﹐斯與天地合徳﹐而爲至聖耳。稱頌宣揚帝之至尊徽號﹐然後汝大眾等得睹見玉帝大慈光顏﹐咸皆蒙受帝之護持拔度﹐普徧聞夫無上至眞妙法﹐得以身親祗奉﹐供養是帝是經﹐永無輪滅轉移之失。一云﹐見此經典﹐聞此妙法﹐睹是帝顏﹐能親懇崇奉供養﹐則永出塵凡﹐不受輪回轉生之苦。一說心永無退轉﹐兼探之更通。考疑云﹕儒書云﹐神不可以思致。道經云﹐神化無心任自然。佛經云﹐若以色求我﹐以音聲求我﹐是人行邪道﹐不能見如來。今言注想尊容﹐稱揚尊號﹐然後汝等得睹慈顏。元始玄祖斯言豈欺我哉﹗此言不是意想思存﹐滯迹口耳。合徳於天﹐孚神於帝﹐渾化相忘。故古人云﹐天威不違顏咫尺。敬恭而化﹐不覺贊揚之至。卽儒書所謂言堯之言﹐行堯之行﹐是堯而已矣。佛家所謂法身入我性﹐我性同共如來合。道經所謂神與道合﹐則道與身一也。惟如此﹐然後聞妙法﹐奉供養﹐無輪轉。若徒心存想﹐口稱揚﹐不能皈身﹑皈神命﹐冥心會道﹐則不可言眞供養﹐焉得無輪轉﹖至無毀淪﹑不遷轉﹐則注想﹑稱揚﹑供養﹐非世俗之謂可知。愚按﹕人生性命於天﹐無不具﹐惟陷於俗流﹐故況於輪轉。若經綸天下之大經﹐能盡其性﹐是眞修奉玉帝經典﹔能對越在天﹐卽如近是帝。小心翼翼﹐祗事不違﹐是生尊重心。身代天工﹐口代天言﹐法天不私﹐帝眞時禦。是想玉帝容﹐稱帝號﹐得緒帝顏也。徳惟一﹐動罔不吉﹐盡己﹑盡人﹑盡物﹐參贊化育﹐皈命投誠﹐踐形惟肖﹐至誠無息﹐悠久無疆﹐是咸蒙護度﹐普聞妙法﹐親奉供養﹐永無輪轉也。噫﹐人之有道﹐須突不離。道之有經﹐如行之有路﹐踐彼周行﹐行道者弗全不由此道何哉﹖此孔子有何莫由道之欺。元始言凡流不能見帝也。果味是經有得焉﹐自與玉帝齊肩矣。

神通品三十六章

是時﹐四眾聞是說已﹐歡喜踴躍﹐嘆未曾有。

天官大帝云﹕是說玉經時﹐法會四眾人等﹐聞元始道祖說《玉皇本行集經�淸微天宮神通品》捲分已竟。聞帝生長之奇異﹐多世之修因﹐變化之無量﹐功徳之難窮﹐神應之自然﹐法之最大。侍衛玉女﹐化自天眞。沙界浩劫﹐悉賴經法。明罪福之緣由﹐聆斷障之妙旨。十七大光明﹐洞之有基﹔億萬劫修眞﹐述之有要。取法自在﹐入聖無難。慶塵業之已脫﹐幸七所之易入。悉皆歡悅喜樂﹐忻騰踴躍﹐同聲稱嘆。今遇法會﹐良緣最勝﹐奇逢非偶。此會此聞﹐是帝是經﹐玆時玆訓﹐歷劫以來未曾有也。或云﹐聞是說已﹐專指斷陣之法言﹐太拘了。元始道祖說經時﹐《神通品》說已竟﹐非是說了後又說。𨿽分三卷五品﹐因慈訓隨示品類﹐故天眞演經列三卷耳。若將終捲稱嘆意同他嘆言看﹐似爲未詳。所以聞是說已﹐當兼承上說。看經者詳之。愚按﹕人身精神气血聽命天君﹐妙心洞然﹐天籟發聲﹐怡然理順﹐油然太和﹐手舞足蹈﹐快樂無方﹐得道忘機﹐舉世莫尙。身亦有四眾聞說﹐歡喜踴躍﹐欺未曾有之義也。但世溺利欲﹐了悟無人﹐入聖成眞﹐不數見耳。若聞經默會﹐身具太和﹐心融神化﹐帝功不在我乎﹖

上卷分章考義

元始天尊說《玉皇本行集經》﹐諸天眞請問帝化根由﹐語𨿽不同﹐皆在一時﹐如何首卷分三十六章﹖說經固在一時﹐因問以答﹐各有不同。後不能明經旨趣﹐洞至聖玄訓﹐故諸天帝神眞﹑五老帝君校錄於前﹐天猷繼輯於後。文昌帝君﹑天樞上相各乘時有考議評正﹐以首分系曰《淸微天宮神通品第一》﹐不分他品﹐以帝神通無倫﹐其居無上。元始此訓﹐諸仙佛不能言也。漢魏伯陽﹑唐呂純陽﹑元丘長春﹑明羅念庵議之甚詳﹐分爲章注。首卷《神通品》得三十六章。非輕析眞語﹐故使支分﹐從三十六天之義以立章。且截處有旨﹐意相統承﹐不至渙散。觀誦者能澄心滌慮﹐以體至聖說經之意﹐上眞分章之趣﹐務使神與聖眞相孚。會經血脈貫串﹐則三十六章又何分﹖說經之旨又豈不可得哉﹖但泥文者多﹐默識不厭者寡﹐或以經爲無益﹐或得一句以爲奇﹐或執一字以爲病﹐別靈寶﹑髙上之名﹐無心聆神會之妙﹐則因經不能悟道﹐反爲文字障執﹐又惑之甚者也。噫﹐諸經至語﹐皆爲心印。因文見道﹐得道忘言。玄穹祕論﹐悉我固有經綸﹐又何疑其難入﹐至於輕謗﹐一得輒幸哉﹖贅此首末﹐學者戒之。

皇經注解卷之四上卷三十六章終

皇經集注卷五

嗣漢五十代天師大眞人張國祥校

狀元方外隱江西吉水羅洪先閱

山東濟南小兆臣周玄貞集

髙上玉皇本行集經卷中

右上卷《神通品》至聖天官妙化。三教聖眞皆不易及﹐故列第一﹐見傳此眞經神化之自。

此巷首列《神咒品》﹐以經中祕法語。能度人錄仙﹑制星﹑制魔﹑制水﹑鎭五方﹑濟法界﹐故曰神咒。有神通而法語祕文﹐若是利益﹐斯繼神通而第二云。

太上大光明圓滿大神咒品第二

神咒品第一章

爾時﹐天地始祖﹐五老上帝﹐稽首長跪﹐白天尊言﹕伏聞髙上玉皇﹐慈念蒼生﹐普放神光﹐照燭法界﹐六凡四聖﹐普叨道蔭。竊以凡夫短景﹐劫運將終﹐正道宜行﹐以濟兆民﹐使修眞之子﹐有期輕舉﹐末代烝民俱獲壽考。

爾時﹐﹐當元始天尊說盡《神通品》之時。天地開始之祖﹐五方五靈五老上帝。叩拜稽首﹐俯伏長跪﹐上白元始天尊言﹕伏聞髙上玉皇大慈﹐憫念世間蒼生﹐普徧放出大神通無量眞光﹐照燭三千大千﹑諸天諸地﹑一切法界。天﹑人﹑魔﹑獄﹑餓鬼﹑畜生等六樣凡品﹐以至最上一乘﹐與夫上﹑中﹑下乘四等﹐仙眞﹑佛﹑神﹑志士之四聖﹐普徧叨蒙大道慈光蔭庇。竊以凡夫不壽﹐世景短促﹐法界劫運﹐將次告終﹔仙眞正道﹐宜當傳行﹔以濟億兆之民﹐使希仙修眞之子有了脫之期﹐得以輕身沖舉﹐末代烝民無有夭折﹐俱獲壽考。夫人生世間﹐命有定數﹐三教聖人皆蛻骨塵世。顏子大賢﹐三十二歲而卒。《皇經》𨿽有利益﹐豈能違大造之數﹐而使人長生哉﹖是不然。人之身可死﹐人之生理不死。道理不明﹐𨿽生世上﹐其心已死﹐偸生苟免﹐何足言壽﹖若明了道理﹐悟徹行成﹐還虛脫化﹐則朝聞夕死﹐無復遺恨﹐卽是長生。故《道徳經》云﹕死而不亡者壽。孔子云﹕人之生也直。又曰﹕仁者壽。釋經云﹕若人了證涅盤﹐卽見如來﹐是名金剛不壞。三教至人﹐不以死爲死﹐以不明道爲死﹔不以生爲生﹐以了道爲生。造化之數﹐𨿽生死難逃﹐可拘常人﹐而不可拘聖人。《玉皇尊經》演自元始﹐最上一乘妙法﹐三教之眞宗﹐萬法之玄訣﹐法界之慈航﹐生死之要關﹐成住壞空之祕旨﹐傾劫之機括﹐超證坦途﹐度世妙品﹐解結拔罪之津梁也。至尊若爲慈演經文﹐烝民一蒙聖恩﹐承神光力﹐皆得皈依正法﹐不落邪徑﹐生死無愧﹐能令短命眾生而得長壽﹐是經神功有若此者。

蔭音印。烝與蒸同。末代將終之劫。

神咒品二章

自昔《元始洞玄靈寶赤書玉篇眞文》生於元始之先﹑空洞之中﹐天地未根﹐日月未光﹐幽幽冥冥﹐無祖無宗﹐無气無象﹐無色無名﹐無形無緒﹐無音無聲﹐混沌太無﹐靈文案腌音撚﹐不明也藹於蓋切﹐乍存乍亡﹔靈圖開化﹐玄象推遷﹐結气浮空﹐乘機應會。玉帝眞誥﹑靈寶祕篆﹑無上大不可思議神咒於是存焉。

天地始祖五老上帝言玉帝尊經之正道﹐能令末代烝民獲壽考﹐因何有此大功效。自昔《元始洞玄靈寶大赤天書》碧玉瑯篇之眞文﹐生於未立法界﹑元始本初之先﹐大空洞虛之中﹐兩儀不曾分﹐太極無極之先﹐天地未立根基﹐陰陽水火不曾肇孕﹐未有日月光明。混混茫茫﹐何所分別﹐幽幽冥冥而已。萬象未生﹐孰爲之先﹐不見造化之元﹐是無祖無宗﹐玄虛太空﹐不見其气﹐無有形象﹐無著見之色﹐無字稱之名﹐無形影﹐無端緒﹐無影響﹐衝然漠然﹐眾音何有﹐眾聲何有﹐無音無聲也。無涯無際﹐混沌太無。《元始洞玄靈寶赤書玉篇》之眞文﹐靈祕文光﹐晻然𨿽不明見﹐藹然又著端倪﹐乍存乍亡﹐非有也﹐非無也﹐非有有無無﹐有而未常有﹐無而未嘗無也。元始靈運玄圖。開張萬化﹐玄元妙化之象﹐推轉運遷﹐結妙梵之气﹐徧浮虛空﹐乘玄運之機﹐應天人叨蔭正道宜行之會。玉帝寶誥﹑靈寶祕密天篆無上功徳﹐不可稱量﹐大不可思議神咒於是顯祕著象﹐而妙法存焉。

赤書﹐玉帝眞經﹑妙有之文﹐皆諸天太初梵气結成﹐字文廣長一丈﹐色光赤煥﹐爲丹天大赤金書玉篇。九天之上﹐皆碧瑤之篇﹐元始洞玄靈寶之文。寶霞玉潤﹐故云玉篇。生於元始之先﹐乃天地本初之先﹐非元始天尊之先。天地未根﹐非天地無生化之根﹐天地生於虛無。元始眞文在三千大界未立之前﹐浩劫之先﹐故未見天地肇分之根﹐乍存乍亡﹐存而不可定其象﹐亡而未嘗滅其眞。玉帝眞語﹑皇經妙典﹐慈濟無窮﹐歷浩劫而無量﹐徧三千大千而莫盡。諸天奉行﹐三教遵依﹐是傾劫法界之語命也。靈寶祕篆﹐天書雲篆﹐非易聞見﹐不可思議﹐不可以心思﹐不可以言議﹐言莫量也。於是存焉。玉經眞文在浩劫先﹐非自今日存也﹐未乘機應會時。道涵太虛﹐夫有何形﹐孰從而見﹐𨿽存而莫知其存也。今正道宜行﹐靈文彰祕﹐神通光明﹐於昭炳顯。故云於是存焉。眞經妙法之存﹐乘機應會﹐是難遇之時也。在斯會者﹐肯自負而不求法誨乎﹖

神咒品三章

故天地得之而分判﹐三景得之而發光﹐靈文郁秀﹐洞映上淸﹐發乎始靑之天﹐而色無定方﹐文勢曲折﹐難可尋詳。元始煉之於洞陽之館﹐冶之於流火之庭﹐鮮音先其正文﹐瑩發光芒﹐洞陽气赤﹐故號赤書。靈圖旣煥﹐五帝朝眞﹐飛空步虛﹐旋行上宮﹐燒香散花﹐口詠靈章。是時天啟十二玄瑞﹐地發二十四應﹐上慶九天之靈奧﹐贊三天之寶明。神風旣鼓﹐皇道咸暢。元始登命﹐太眞按筆﹐玉妃拂筵﹐鑄金爲簡﹐刻玉爲書﹐五老掌錄﹐祕於九天靈都之館。玉女典香﹐太華執巾﹐金童侍衛﹐玉陛朝軒﹐九天玉書﹐非鬼神所聞。

惟玉經眞文﹑靈寶祕篆於是存焉。故太極生兩儀﹐淸浮爲乾﹐濁凝爲坤﹐天地得之而分判。日曜輝﹐月呈華﹐星列張﹐三景得之而發光。眞經靈文﹐郁然浮其瑞光秀气﹐洞然光映上淸境界﹐發乎始靑最上之天﹐而色無拘定方所。靈文光曜之勢﹐充周曲折﹐難可尋究測詳。元始天尊煉此眞文於洞陽重玄之館﹐鎔冶此經於流火大梵之庭﹐鮮其正文﹐光耀無方。鮮其大正妙有之文﹐瑩然騰發光芒。洞陽妙气﹐溢丹流光﹐純然大赤﹐故號赤書。靈運玄圖﹐旣煥光明﹐五帝朝元﹐至眞乘雲禦瑞﹐飛空步虛﹐旋繞行朝最上宮闕﹐燒淸淨自然眞香﹐布散天花﹐口中贊詠靈文寶章。是時天不愛道﹐元辰獻祥﹐天啟十二玄瑞﹔地不愛寶﹐二十四气﹐粹顯隹禎﹐地發二十四應。上慶九天之靈文奧旨﹐贊揚三天之寶章﹐昭明妙典﹐神通風教。旣鼓度世之機﹐皇道咸暢﹐大法普惠一切。元始登座錫命﹐太眞上仙按筆以書﹐玉女靈妃拂蕩法筵﹐鑄不毀之金光﹐以爲玄策祕簡﹔刻碧玉之玄霞﹐以爲丹書。五方五靈五老職掌騰錄﹐祕藏於九天太靈玄都之館﹐玉女則典司天香﹐太華眞人則執持玄巾﹐金童侍側﹐周衛瑤階﹐玉陛朝軒。九天玉字丹書。非一切鬼神所能聞。

有天地而後有文字﹐傳諸經。今言《皇經》存而後天地分判。人聞此語﹐多疑惑不省。蓋道之自然﹐相循不息﹐乃爲眞文﹔道之不壞﹐乃爲眞經。元始在浩劫先﹐皇經之理已在。眞文無字﹐妙化不窮。故天地自此判﹐三光自此開景也。此是實理﹐又何疑﹖文勢曲折。有以文字作支字者﹐非是。鮮其正文。有以鮮字作解字者﹐非是。瑩音盈﹐或作巽字﹑信字讀者﹐非是。玄經無象﹐何云金簡﹖玄光妙象﹐傾劫不毀﹐故云金簡玉書。玄文光瑞﹐潤麗尊嚴﹐故云玉書。

非鬼神所聞。皇經玄祕﹐鬼神不識﹐非常聞﹐非易聞﹑非凡聞能知者。

神咒品四章

故天寶之以致淸﹐地祕之以致寧﹐五帝掌之以得靈﹐三光乘之以髙明﹐上聖奉之以致神﹐髙靈尊之以致眞﹐五嶽從之以得鎭﹐天子得之以致治﹐國祚賴之以致平。實靈寶之妙徳﹐乃天地之玄根。威靈恢廓﹐普加無窮﹐蕩蕩大化﹐爲神明之宗。其量莫測﹐巍巍乎太空。是時元始革運﹐玄象開圖﹐靈文郁秀﹐神表五方﹐分判天地﹐開化萬靈。此玄宗之寶﹐可得暫披於靈韞乎。加﹐益也。

九天玉書皇經﹐非鬼神所聞。妙法難聞若此﹐故天位乎上也﹐寶重此眞經﹐得眞一以致常淸。地位乎下也﹐祕持此眞經﹐得眞一以致常寧。五方五帝掌此祕文﹐以得神通而成五靈。日月星三光乘此眞經妙法﹐以崇髙懸象著明。上聖至人奉持此眞經﹐以至於聖不可知而神髙靈。神部尊崇此眞經﹐以至眞聖之位。五嶽名山聖帝從此眞經之力﹐而不崩壞﹐以得安鎭。君天下之天子得此眞經妙法﹐以致四海無虞之治。國家祚業賴此眞經﹐以政安平。實靈寶眞宗之妙徳﹐乃天地之眞宗玄根。此經天威靈通﹐恢然莫量﹐廓爾無際﹐浩劫法界﹐一切利益無盡。是普加無窮﹐坦坦平平﹐功化無象而無方﹐誠蕩蕩大不可量之神化﹐爲神明之眞宗﹐其功量莫可測識。無象無宗﹐巍巍莫及而太空。是時元始天尊革太混之運﹐玄光妙象﹐開辟靈圖﹐靈文郁茂光秀﹐辧位工化形﹐神表東西南北中之五方﹐分判上天下地﹐開化法界萬靈﹑一切品類。此重玄眞宗祕寶﹐可得暫爾披瀝宸訓﹐開闡無上眞宗之靈韞乎。披﹐一作披閱。

皇經道家語﹐本以修證仙品﹐不言齊治均平。此雲天子得以致治﹐國祚賴之以致平﹐何也﹖蓋以道化成﹐乃爲治平﹐悟眞宗﹐明大道﹐則不言而信﹐不動而變﹐無爲而成﹐徳盛化神﹐永利無疆。故云政治政平。妙徳本無所得﹐不見施與﹐自然功化無窮﹐故云妙徳。若夫玄根﹐一切根皆有象﹔道生天地﹐𨿽有無極﹐太極生兩儀之圖﹐太極本無象。眞者﹐見不得﹐言不得﹐畫圖不過假像教人。天地之根﹐有何實像﹖𨿽無實像﹐其實循環無盡﹐故曰玄根。威靈﹐三教聖神不敢慢﹐妙化無邊﹐故曰威靈。神明之宗﹐諸聖宗法。又云﹐千神萬聖從此出也。太空﹐不見其前﹐不見其後﹐恍惚不可爲象﹐故曰太空。革運﹐或云革將終之運﹐非也。此經在浩劫先﹐是革太混運耳。神表五方﹐混沌本無﹐分辧方位﹐別中外﹐寔道妙化﹐故云神表五方。

神咒品五章

今皇道敷暢﹐澤被十方﹐仰觀劫運﹐眞風宜行。臣心實欲使靈蔭八遐﹐風灑蘭林﹐寒條仰希華陽之繁﹐朽骸蒙受靈奧之津。《明眞》有格﹐今當以行。仰對元慈﹐下伸丹懇﹐惟願哀憫﹐俯念蒼生。不審《靈寶玉篇眞文》可得見授﹐下教於未聞者乎﹖

玄宗之寶﹐冀暫披於靈韞。以今時大道敷布暢達﹐慈恩徧徹於四正四隅﹐上極下極﹐澤被十方矣。仰觀劫數气運﹐正道眞風宜當推行。臣心實欲使靈寶法惠蔭覆一切方所世界﹐盡八遐之遠﹐道澤惠風﹐蕩灑蘭林寶香玄苑。世間沈滯﹐異類傍門﹐天魔外道﹐有情無情﹐不聞正道者﹐皆蒙眞經之濟。如稿然無生意之寒條﹐仰希和煦沾潤華陽之繁﹐滋已枯使榮﹐朽毀骸骨蒙受靈文奧典之津澤。明眞上仙有度世金格﹐今當以行世間。仰對元始太慈﹐下伸丹誠懇祈﹐惟願聖慈哀憫﹐俯念蒼生﹐不審《靈寶玉篇眞文》可得見授世間﹐下教於未聞者乎﹖

十方﹐非此个小十方﹐盡三千大千世界之十方。

劫運﹐從劫至劫﹐終始相循﹐劫劫此眞經濟世﹐非止一劫一運。

八遐﹐盡三千大千之遠﹐不止言目前八方之遠。

蘭林﹐香寶華林。天地人物有此正理﹐皆有此林。人物昧之而不見。上聖眞仙﹐此林寶光。風灑﹐惠浮此林﹐恩及一切﹐澤濟無方矣。

寒條﹐人物神鬼不明正法﹐如同稿木﹐聞眞經了悟﹐是枯木再榮。

朽骸﹐人物神鬼不知正道﹐𨿽生如死﹐聞眞經超脫﹐桔骨再生。

靈奧之津﹐乃潤澤之津。

明眞﹐玉帝明封諸眞。

丹懇﹐竭盡丹衷﹐懇祈至聖。

蒼生﹐以玄首黃髮﹐老而皓白﹐蒼然無恆﹐故言蒼。又云﹐蒼天所生之民。又云﹐蒼生﹐眾也。

靈寶﹐玉篇﹐眞文﹐俱解見前。

見授﹐祈天尊傳授此經﹐下教法界一切神人鬼物﹐而度技未聞此經者。可得見授下教於未聞者乎﹐乃謙疑未定﹐不敢執言﹐恐至尊妙法﹐不易傳授﹐故先懇祈﹐又作未定之詞﹐以見求之切而尊崇之至也。

神咒品六章

於是﹐元始天尊撫幾髙抗﹐凝眞遐照﹐觀時已至﹐普爲時會一切眞聖論定陰陽﹐推數劫會﹐移校河源﹐檢錄天度﹐選擇種人﹐指拈太無﹐嘯朗九玄﹔念無開聽於陳辭﹐有若閉礙音閡求眞之路。是時五老帝君啟問不已﹐良久﹐元始天尊乃垂盼眥之容﹐慨爾嘆曰﹕微乎深哉﹐子今所扣﹐豈不善乎。此元始靈寶之玄根﹐空洞自然之眞文﹐生天立地﹐開化神明﹐施鎭五嶽﹐安國康民。靈寶玄妙﹐爲萬物之尊﹐天啟玄瑞﹐靈應自然。

《靈寶眞文》宜下教未聞。於是時元始天尊撫循玉几﹐卽寶座﹐巍崇道體﹐髙抗不俯。密凝至眞﹐默張大智﹐遐照今昔過去未來﹐定觀開度之時已至﹐普爲時會﹐六緣共際﹐諸法界皆當吉時隹會﹐一切世界天眞至聖論定陰陽貞元之會﹐推生化自然之數﹑大小劫運元會﹐移校河源水帝﹐檢察考錄天數期度﹐選擇修因善種之人﹐指拈眞玄太無﹐嘯詠朗吟九品玄章。念天地始祖五老上帝所陳懇祈傳法之辭﹐若不開慈聽許﹐有若閉塞阻礙修道求眞之路。是時五老帝君懇啟請問不已﹐時過良久﹐元始天尊乃開慈顏﹐聖目俯燭﹐垂盼眥之容﹐慨爾嘆曰﹕微妙乎﹐淵深哉。子今時所扣問豈不善乎。此元始靈寶之玄根﹐空洞妙化自然之眞文﹐生乾天﹐立坤地﹐開化諸世界一切聖眞神明﹐施鎭東泰﹑南霍﹑又名衡﹑西華﹑北恆﹑中嵩之五嶽﹐安歷代之國﹐康平法界之民。靈寶玄微奇妙﹐爲萬物之最尊。天啟玄瑞﹐地發禎祥﹐諸靈效應﹐皆出自然。

撫幾﹐撫憑玄化玉几﹐非凡案也。髙抗﹐非自髙向抗。以巍然道身﹐玄範巍巍不動﹐故云髙抗。遐照﹐有刊作想字者﹐非是。論定陰陽﹐推數劫會﹐上眞至聖非拘於數。大道不容輕傳﹐時本自然。聖教無有彊聒。移校河源﹐檢錄天度﹐下自諸水﹐上及諸天﹐一切世界﹐諸類羣生﹐皆度也。選擇種人﹐非止說於善類。教不揀擇﹐以眞經說與善類﹐則諸類皆蒙恩。指拈太無﹐道本大無﹐如何拈出。元始至尊﹐說此眞經乃最上一乘﹑三教眞宗﹐虛無重玄﹐令人聞之了悟﹐是云拈出。九玄﹐或作九九重玄﹐亦通。盼﹐分目開眸﹐垂光目際﹐故云盼訾。又云﹐訾﹐目睢也。盼或作盻﹐非是。元始至聖﹐如何稱天地五老之問爲善﹐請問眞經﹐知其利益時會﹐智見深遠微妙﹐故稱善。開化神明﹐道生諸仙神佛等。其餘解見前。

眥音姿﹐又音子。

神咒品七章

今三天數運﹐六天道行﹐雜法開也﹐當有三萬六千種道以釋來者之心。此法運訖﹐三龍之後﹑庚子之年﹐雜气普消。諸天慶會﹐吾眞道乃行。今且可相付﹐當錄於上館﹐未得行於下世。玄科有禁﹐不得妄傳。子可詣靈都紫微上宮﹐聽天音於金格﹐視俯仰於神王﹐然後當使得受天文﹐以總禦元始之天也。整﹐魯第切。

眞經若傳﹐天啟玄瑞﹐靈應自然﹐今何時哉。三气丹天整更气運﹐六六諸天一時道行。雜說小法﹐開度教化﹐當有三萬六千種門頭道理﹐以解釋來求道者之心。此法運化已訖﹐三龍﹐龍漢等三劫之後﹐庚子之年﹐貞元會運﹐雜气普消﹐諸天慶宵時會﹐吾眞道正法乃行。今暫且可以相付﹐當錄載於上玄天館﹐未得行於下塵凡世。玄科天律﹐例有禁戒﹐不得妄自輕傳。子可躬詣太靈玄都紫微上宮﹐聽聆天音﹐旨宣金格﹐傳度期數嚴重之勅﹐視俯仰於仙神天帝﹑將史天王﹐知此法典貴重利益。然後當使得受眞經天文﹐以總禦元始統化之諸天也。

整音立。作墊字﹐非是。或作整字﹐亦不是。

三天﹐靑赤禹餘三炁之天。

六天﹐欲﹑色﹑無色﹑輕塵﹑細塵﹑輕染﹑細染等。天帝神人﹐大中小三乘演教﹐各品道行﹐雜說小法﹐開示化度。

三萬六千種道﹐人身有三萬六千神气﹐淸燭彊弱不同。有正信者﹐有邪見者﹐根器各別﹐學焉而得其性之所近﹐故有大乘﹐有小乘。是有三萬六千種道。

以釋來者之心﹐應來求道者之心機。一云﹐應當來之心機﹐各就相投相信者以受持。故了悟者﹐言渙然冰釋。是釋字無疑。或作擇字者﹐非也。

三龍﹐龍漢初﹑中﹑末三劫。一云﹐龍漢﹑龍康﹑龍徵。

雜气普消﹐時將泰﹐妖氛息。

諸天慶會﹐諸天皆當吉時盛會。一云諸天喜慶法會。

玄科天律﹐有自然之禁。𨿽道不擇人﹐語非其人﹐褻天寶﹐且失言﹐所以三教聖人得其時﹐得其地﹑得其人﹐乃說法傳道。金格夜較玄格﹐功過等律也。視俯仰於神王﹐仰視仙眞﹑俯視天王神將。

總禦元始之天﹐總領統禦元始所化諸天。一云﹐視與示同。示俯仰於神王﹐示仰承俯聽之義於神王﹐統禦元始之天。統會諸天﹐近禦法駕於元始最上之天。二說俱通。

神咒品八章

於是五老帝君﹐與諸眞聖﹐淸香執戒﹐徘徊雲路﹐嘯命十方﹐上詣上淸太玄玉都﹐寒靈丹殿﹐紫微上宮﹐受俯仰之格﹐乃知天眞貴重﹐難可卽聞﹐還乃更詣元始道前﹐諮以禁戒之儀﹐遜謝不逮。

聽天音於金格﹐然後得受天文眞經。於是五方五老帝君與諸天眞聖淸著眞香﹐執守道戒﹐周步云衢﹐往還導度﹐逡巡徘徊雲路﹐嘯詠宣命十方聖神﹐上詣上淸太玄玉都﹐天宮妙界﹐寒靈丹陛寶殿﹐紫微上淸玄宮﹐受領俯仰之格。乃知天文眞經尊貴嚴重﹐難可卽得聽聞。還乃更詣元始道前﹐諮問以禁戒之儀﹐遜謝智見不及。

淸香﹐乃性眞天香﹑淸淨自然香﹑無爲正妙道徳眞香﹐非世焚香等也。

執戒﹐玄範巍肅﹐如對道祖。守天尊法戒﹐徘徊慈接無窮﹐玄光法駕﹐周命十方雲路之際。先儒云﹐天光云影共徘徊﹐卽此意耳。非世間逡巡往來不止之比也。

嘯命十方﹐嘯音笑﹐讀作勅。或作秀字讀者﹐非也。蓋肅然出令爲嘯﹐非吟笑之義。十方﹐不言十靈寶﹐但言十方神部爾。

上詣仙眞﹐朝元受法﹐玄光默升﹐恭聆玄誨﹐非凡足踵躡踐登之義。

寒靈丹殿﹐九天之上無聲气﹐日月不能及﹐天光自照﹐廣而無量﹐淸而寒肅﹐丹殿太赤玉光﹐故云然。

紫微上宮﹐紫霄之上﹐太微天中上淸玄宮也﹔非日月天端﹑世所稱紫微垣之宮﹐太微垣之宮也。

俯仰格﹐解見前。

難可卽聞﹐非云難以卽時得聞﹐但言難以聞而卽知。一云﹐玄都掌經者﹐不使卽聞﹐還乃更詣元始道前﹐更回來九天上謁元始至尊﹐認以禁戒之儀。諮﹐解見前。請問天律禁戒傳法受法之儀則。禁﹐禁令。戒﹐戒條也。遜謝不逮﹐非謝不能守禁持戒﹐但謙遜言。身𨿽神眞﹐法寶眞經素未悟入﹐一時聞之﹐智見不逮﹐此正天地五老眞知道法之尊處。非自限﹐止言不堪受此也。天下諸類皆有理﹐皆可聞道﹐故四靈之物各技其萃。人爲萬物之靈﹐神爲斗世之品﹐豈不能聞道乎﹖故顏子平日聆受夫子之教﹐不違如愚﹐相說以解。卓立之後﹐云𨿽欲從之﹐末由也已。文殊諸佛傳釋迦正法眞宗一事﹐聞者歜歜。與此語義一般。持此經者識得天地五老委曲推尊經旨之意﹐則知道矣。

神咒品九章

是時﹐天尊慈顏湣諭﹐靈關廓開﹐登命五老帝君開洞陽玉館﹐披九光八色之韞﹑云錦之囊﹐出《元始靈寶赤書玉篇眞文》﹐金書玉篆﹐微妙祕密﹐運禦乾坤﹐《大光明圓滿大神咒玉章》﹐宣付五老帝君。是時五老帝君拜受已﹐及諸天聖眾稽首禮謝天尊玉帝﹐仰奉道旨﹐按法以傳。

五老帝君與諸眞聖旣遜謝不逮矣﹐是時元始天尊大慈天顏﹐矜湣誥諭﹐靈關廓然開化﹐登命五老帝君開玄天洞陽玉館﹐披開九霞光八景色之韞﹑云錦之囊﹐出《元始靈寶赤書玉篇眞文》金書玉篆﹐淵微玄妙﹑祕密奧旨﹑運化統禦一切世界乾坤﹑無量大光明圓滿大神通祕咒玉章﹐宣布付與五老帝君。是時五老帝君拜受此法已竟﹐及諸天聖眾稽首禮謝天尊玉帝﹐仰奉元始道旨﹐按此經金格正法﹐以傳諸界神人。

湣諭。湣﹐卽大悲。諭﹐開誘也。或云當作和愉色﹐非是。

靈關廓開。藏經之天﹐丹靈玄關﹐廓然洞開。一說洞開聖衷﹐開心見誠。一說聖目流光﹐靈關廓開。俱通。

登命。登進五老帝君﹐使近前而親命之也。洞陽玉館﹐九天玄館﹐大洞無礙﹐永明無暗﹐非瓦石土木﹐玄光妙景﹐虯文奇錯﹐碧玉之章﹐故云然。

九光﹐解見前。

八色﹐太靑﹑太赤﹑太黃﹑太白﹑太玄﹑蔥蒼﹑碧玉﹑紫金等色也。韞﹐經之藏處﹐玄光無邊際﹐盡含於此也。披﹐開啟也。

云綿之囊﹐雲霞天錦﹐道化自然光結﹐非天孫之織錦也。有底曰囊﹐經注於此。諸神不測﹐故云然。非人間布帛皮革比也。靈寶至乾坤等五句﹐俱解見前。

大光明﹐三教眞文俱稱法寶﹐所在有光明。諸教經書﹐光明有限﹐惟此《皇經》法徧三千大千﹐傾劫不盡﹐故曰大光明。

圓滿﹐聖心慈濟無窮。力不能及﹐是有限量﹑有虧欠﹐故佛下不能化北極盧州﹐上不能化自在天人﹐難稱圓滿。《皇經》包萬法﹐貫諸乘﹐功化無量無盡。𨿽云道不瀆﹑不彊聒﹐道化自然﹐諸類終始循環﹐無有不化於道者。故曰圓滿。

神咒玉篇﹐諸眞法宗﹑諸神玄訣﹐度世要旨。諸教神通﹐皆不外此﹐尊重莫瑜。故云然。一考人性悟道﹐浩劫難忘﹐如囊注物不漏﹐悟入之初如囊口﹐故注經言囊。天尊﹐有連上句讀者﹐言禮謝元始天尊﹔有連下句讀者﹐言玉帝爲諸天之尊。後說可從。余解見前。

神咒品十章

是時﹐東方安寶華林靑靈始老蒼帝所受神咒誥命﹕

東方九炁﹐始皇靑天﹐碧霞郁壘﹐

中有老人﹐總校圖錄﹐攝炁舉仙。

右度人錄仙靑帝祕文二十四字﹐書於九天玄臺﹐主召九天上帝﹐校神仙圖錄。

歲星輔肝﹐角亢鎭眞。氐房星尾﹐

四景回旋。箕主七辰﹐正斗明輪。

承炁捕非﹐掃除災羣。

右制星祕文三十二字﹐書於紫微宮東華殿﹐主召星官﹐正天分度。

東山神咒﹐攝召九天﹐赤書符命﹐

制會酆山﹐束魔送鬼﹐所誅無蠲。

悉詣木宮﹐敢有稽延。

右制魔祕文三十二字﹐書於東華玄靈之館﹐主攝鬼魔﹐正九天炁。

下制東河﹐溟海水神。大劫洪災﹐

蛟龍負身。水府開通﹐通徑百千。

上帝赤文﹐風火無間。

右制水祕文三十二字﹐書於九天東北玉闕丹臺﹐主攝東海水帝﹐大劫洪災﹐召蛟龍及水神事。

《東方九炁靈寶玉篇》眞文﹐合一百二十字。皆太上無上大光明圓滿神咒空洞自然之書。一名《生神保眞洞玄章》﹐一名《東山神咒》﹐一名《靑帝八威策文》。

右玉皇誥命﹐以賜東方安寶華林靑靈始老蒼帝九炁天君﹐令統禦東方諸天諸地﹑日月星宿﹑名山靈洞﹑水府泉宮上聖髙尊﹑眞仙聖眾﹐一切威靈。符命所臨﹐如誥奉行。﹟1

玉帝仰奉道旨﹐按法以傳眞經神咒﹐其意云何﹖五老帝君﹐東方爲首。東方木徳。安寶華林靑靈始老蒼帝所受神誥命。

右東方九炁至攝气舉仙六句﹐乃度世拔人校錄神仙靑帝祕密靈文﹐二十四字﹐書於九天元臺﹐主召九天上帝﹐校神仙圖籙﹐皆仙梵祕言﹐不敢細解。

歲星輔肝至掃除災羣八句﹐乃制星祕文三十二字﹐書於紫微宮東華殿﹐主召木徳星君﹐正天分度。

東方神咒至敢有稽延八句﹐乃制東方諸魔祕文三十二字﹐書於東華玄靈之館﹐主攝鬼魔﹐正東方諸界九炁。

下制東河至風火無間八句﹐乃制東方諸水祕文三十二字﹐書於九天東北玉闕丹臺﹐主攝東海水帝﹐大劫洪災﹐召蛟龍及水神事。

東方九炁靈寶赤書玉篇眞文﹐合一百二十字﹐皆太上無上大光明圓滿大神咒﹐空洞自然之書﹐一名生神寶眞洞玄章。一名靑帝八威策文。以上不可解。故重書原文。

右玉皇誥命﹐以錫東方安寶華林靑

靈始老蒼帝九炁天君。令統禦東方諸天地日月星宿﹐山洞水泉仙聖﹐一切威靈﹐符命所臨﹐如誥奉行。如諧者﹐東方天地水。一切神祇﹐皆欽遵此命﹐無不奏行。此玄章悉天地人物大徳靑靈之祕﹐魔鬼喪膽﹐度劫免災﹐諸聖不敢違﹐故永鎭東方諸界。

神咒品十一章

南方梵寶昌陽丹靈眞老赤帝所受神咒誥命﹕

南方丹天﹐赤帝玉堂﹐中有大神﹐

號曰赤皇。上炎流煙﹐三炁勃光。

神仙受命﹐應會太陽。

右度人錄仙赤帝祕文三十二字﹐書於九天洞陽之館﹐主召九天神仙圖錄金名。

熒惑輔心﹐井鬼守房﹐柳星張翼﹐

統禦四鄕。軫總七宿﹐回轉天常﹐

召運促會﹐正道驛行。

右制星祕文三十二字﹐書於三熙丹臺﹐主召星官﹐明度數﹐正天分。

赤文命靈﹐北攝酆山﹐束送魔宗﹐

斬邪滅根。符教所討﹐明列罪原。

南山神咒﹐威伏八方。羣妖滅爽﹐

萬試推亡。

右制魔祕文四十字﹐書於西南陽正玉闕﹐主制北酆﹐正鬼炁。

南河水帝﹐太伯龍王﹐神咒流行﹐

普掃不祥﹐洪水飛災﹐止蛟召龍﹔

開除水徑﹐千道萬通。敢有干試﹐

攝送火宮。赤書所告﹐莫有不從。

右制水祕文四十八字﹐書於西南陽正玉闕﹐主攝南河水帝﹐大運交期﹐洪水四出﹐召蛟龍及水神事。

《南方三炁靈寶赤書玉篇眞文》﹐合一百五十二字﹐皆太上無上大光明圓滿神咒空洞自然之書﹐一名《南云通天寶經》﹐一名《九天無上之上咒》﹐一名《赤帝八威策文》。

右玉皇誥命﹐以錫南方梵寶昌陽丹靈眞老赤帝三炁天君﹐令統禦南方諸天諸地日月星宿﹑名山靈洞﹑水府泉宮上聖髙尊﹑眞仙聖眾﹑一切威靈。符命所臨﹐如誥奉行。

東方語文﹐永鎭東方矣。南方梵寶昌陽丹靈眞老赤帝所受神咒誥命云何﹖

南方丹天至應會太陽八句﹐乃度人錄仙赤帝祕文﹐三十二字﹐書於九天洞陽館﹐主召九天神仙﹐圖錄金名。熒惑輔心至正道驛行八句﹐乃制星祕文﹐三十二字﹐書於三炁丹臺﹐主召星官﹐明南天之度數﹐正南天之分野。

赤文命靈﹐至萬試摧亡十句﹐乃制魔祕文四十字﹐書於西南陽正玉闕﹐主制北酆﹐正鬼炁。

南河水帝至莫有不從十二句﹐乃制水祕文﹐四十八字﹐書於西南陽正玉闕﹐主攝南河水帝﹐大運交期﹐洪水四出﹐召蛟龍及水神事。

南方三炁眞文一百五十二字﹐皆太上大光明圓滿大神咒﹐空洞自然之書﹐一名南云通天寶經﹐一名九天無上之上咒﹐一名赤帝八威策文。

右玉皇誥命﹐以錫南方眞老赤帝三炁天君﹐今統禦南方諸天地日月星宿﹑山洞水泉﹑髙仙聖眾﹑一切威靈﹐符命所臨﹐如誥奉行。

度人錄仙﹐盡南方一切世界。

制星﹐盡南方一切天。

制魔﹐盡南方天地人物一切魔。

制水﹐盡南方一切水帝神物。以上制南方一切誥﹐盡一切世界之南方﹐歷浩劫﹐永鎭。三教大聖﹐亦不能違。

玄章﹐祕不敢解。

原文重記﹐示尊崇玄祕也。

以此制心﹐自得其祕。

以此虔誦默持﹐悉有至徵。

神咒品十二章

中央玉寶元靈元老黃帝所受神咒誥命﹕

中央總靈﹐黃上天元﹐始生五老﹐

中黃髙尊。攝炁監眞﹐總領羣仙﹐

典錄玄圖﹐宿簡玉文﹐催運上炁﹐

普告萬神。

右度人錄仙黃帝祕文四十字﹐書於太玄玉寶玄奎﹐主召神仙玉簡宿命總仙籙。

鎭星輔脾﹐回度北元。魁鬼勺主非﹐

截邪斬根。魑鬼行鬼睪鬼甫﹐掃穢除氛。

魒正玄斗﹐明度天關。九天符命﹐

金馬驛傳。

右制星祕文四十字﹐書於玄都玉臺﹐主攝星官﹐正天分數。

中黃總炁﹐統攝無窮。鎭星吐輝﹐

流煉神宮。勑攝北帝﹐遏塞鬼門。

翦除不祥﹐莫有當前。

右制魔祕文三十二字﹐書於玄都玉臺﹐主攝北帝﹐正天气﹐檢鬼精。

中山神咒﹐召龍上云﹐制會黃河﹐

九水河源。不得怠縱﹐善惡悉分。

千妖萬姦﹐上對帝君﹐莫有干試﹐

太陽激焚。赤書玉字﹐宣告普聞。

右制水祕文四十八字﹐書於玄都玉臺四壁﹐以攝中海水帝四泉之水﹐洪災湧溢之數﹐主召水神﹐止蛟龍。

中央一炁靈寶赤書玉篇眞文﹐合一百六十字﹐皆太上無上大光明圓滿大神咒﹐空洞自然之書﹐一名保劫洞淸九天靈書﹐一名黃天大神咒﹐一名黃帝八威策文。

右玉皇誥命﹐以錫中央保劫洞淸玉寶元靈元老黃帝一黑天君﹐令統禦中央皇天后土﹑日月星宿﹑名山靈洞﹑水府泉宮上聖髙尊﹑眞仙聖眾﹑一切威靈﹐符命所臨﹐如誥奉行。

中央玉寶元靈元老中主黃帝所受神咒誥命﹕

中央總靈至普告萬神十句四十字﹐乃度人錄仙黃帝祕文﹐書於太玄玉寶玄臺﹐主召神仙﹐玉簡宿命。總仙炁。

鎭星補脾至金馬驛傳四十字十句﹐乃制星祕文﹐書於玄都玉臺﹐主攝星官﹐正天分數。

中黃總炁至莫有當前八句﹐三十二字﹐乃制魔祕文﹐書於玄都玉臺﹐主攝北帝﹐主天气﹐檢鬼精。

中山神咒至宣告普聞十二句﹐四十八字﹐乃制水祕文﹐書於玄都玉臺四壁﹐以攝中海水帝四泉之水﹐洪災湧溢之數﹐主召水神﹐止蛟龍。

中央眞文一百六十字﹐皆大神咒自然之書﹐一名保劫洞淸九天靈書﹐一名黃天大神咒﹐一名黃帝八威策文。

右玉皇語命﹐以錫中央保劫洞淸玉寶元靈元老黃帝一炁天君﹐令統禦中央皇天后土﹑日月星﹑山洞水泉﹑聖尊仙眾﹑一切威靈﹐符命所臨﹐如誥奉行。

度人錄仙﹐制星﹑制魔﹑制水祕文﹐俱不敢解。

此文握盡黃帝之祕﹐一切皆不能逃﹐故歷劫永制中央諸靈。

皇經集注卷之五竟

﹟1案自『神咒品十章』至此處﹐原本有五版二十五行錯版。玆據《玉皇本行經》文及本書體例﹐擬補以上文字。刪去原錯版。

皇經集注卷之六

嗣漢五十代天師大眞人張國祥校

狀元方外隱江西吉水羅洪先閱

山東濟南小兆臣周玄貞集

神咒品十三章

西方七寶金門皓靈皇老白帝所受神咒誥命﹕

西方素天﹐白帝七門﹐金靈皓映﹐

太華流氛﹐白石峨峨﹐七气氤氳。

上有始生﹐皇老大神﹐總領肺气﹐

主校九天﹐檢定圖籙﹐制召上仙。

右度人錄仙白帝祕文四十八字﹐書於九天素靈宮北軒之上﹐主召仙炁﹐舉仙道。

太白檢肺﹐奎婁守魂。胃昴畢觜

主制七關。參總斗魁﹐受符北元。

右制星祕文二十四字﹐書於金關玄窗﹐主攝白帝星官﹐正明天數。

赤書玉字﹐九天正文﹐攝召萬炁﹐普歸帝君。

右制魔祕文一十六字﹐書於九天金關之館﹐以攝六天魔炁。

西山神咒﹐八威七傅。符水上龍﹐

召山送云。在所校錄﹐同到帝門﹐

輔衛上眞﹐斬滅邪源。若有不祥﹐

截以金關。赤書符命﹐風水驛傳。

右制水祕文四十八字﹐書於九天金關三圖之館﹐主攝西海水帝﹐及水中萬怪惡毒之精﹐召雲龍﹐以防水旱之災也。

西方七炁靈寶赤書玉篇眞文﹐合一百三十六字﹐皆太上無上大光明圓滿大神咒﹐空洞自然之書﹐一名金眞寶明洞微篇﹐一名西山神咒﹐一名白帝八威召龍文。

右玉皇誥命﹐以錫西方七寶金門皓靈皇老白帝七炁天君﹐令統禦西方諸天諸地﹑日月星宿﹑名山靈洞﹑水府泉宮﹑上聖髙尊﹑眞仙聖眾﹑一切威靈。符命所臨﹐如誥奉行。

西方七寶金門皓靈皇老白帝所受神咒誥命﹕

西方素天至制召上仙十二句四十八字﹐乃度人錄仙白帝祕文﹐書於九天素靈官北軒之上﹐主召仙炁﹐舉仙道。

太白檢肺至受符北元六句二十四字﹐書於金闕玄窗﹐主攝白帝星官﹐正明天數﹐制星祕文。

赤書玉字至普告帝君四句十六字﹐書於九天金闕三圖之館﹐以攝六天魔炁。

西山神咒至風火驛傳十二句﹐四十八字﹐乃制水祕文﹐書於九天金闕三圖之館﹐主攝西海水帝﹐及水中萬怪惡毒之精﹐召雲龍﹐以防水旱之災也。

西方七炁眞文﹐合一百三十六字﹐皆太上大神咒﹐一名金眞寶明洞微篇﹐一名西山神咒﹐一洛白帝八威召龍文。

右玉皇誥命﹐以錫西方七寶金門皓靈皇老白帝七炁天君﹐令統禦西方諸天地﹑日星﹑山洞水泉﹑聖眞仙眾﹑一切威靈﹐符命所臨﹐如誥奉行。度人錄仙﹐制星﹑制魔﹑制水﹐盡一切西方之祕﹐不敢明解。召山送云﹐召山之玄靈眞气。或作止字者﹐非也。

神咒品十四章

北方洞陰朔單郁絕五靈玄老黑帝所受神咒誥命﹕

北方玄天﹐五炁徘徊。中有黑帝﹐

雙皇太微﹐總領符命。仙煉八威﹐

靑裙羽矚﹐龍文鳳衣。上帝所舉﹐

制到玉階。

右度人錄仙黑帝祕文四十字﹐書於郁單無量玄元紫微臺北軒之內﹐主召諸眞人神仙圖籙。

北辰輔腎﹐鬥牛衛扉。女虛危室﹐

豁落四開。壁總七星﹐執凶紏非。

卻災掃穢﹐明道動輝。

右制星祕文三十二字﹐書於天心北元玄斗中﹐主攝北方星官﹐正天气。

北山神咒﹐激陽起雷。流鈴煥落﹐

玃天振威。北酆所部﹐萬妖滅摧。

右制魔祕文二十四字﹐書於北方洞陰朔單郁絕玄臺﹐主攝天魔北帝﹐制伏惡神萬鬼事。

九河傾訖﹐鳥母羣飛。蛟龍通道﹐水陌洞開。赤文玉書﹐驛龍風馳。

右制水祕文二十四字﹐書於洞陰朔單郁絕元臺﹐主攝九海水帝﹐制水中萬精﹐主召蛟龍興雲政雨事。

北方五炁靈寶赤書玉篇眞文﹐合一百二十字。皆太上無上大光明圓滿大神咒﹐空洞自然之書﹐一名本命紫微元神生眞寶明文﹐一名北山神咒﹐一名黑帝八威制天文。

右玉皇誥命﹐以錫北方洞陰朔單郁絕五靈玄老黑帝五炁天君﹐令統禦北方諸天諸地﹑日月星宿﹑名山靈洞﹑水府泉宮﹑上聖髙尊﹑眞仙聖眾﹑一切威靈﹐符命所臨﹐如誥奉行。

北方洞陰朔單郁絕五靈玄老黑帝所受神咒誥命。

北方玄天至制到玉階十句四十字﹐度人錄仙黑帝祕文﹐書於玄奎北軒﹐主召諸眞人﹐神仙圖籙。

北辰輔腎﹐明道動輝八句三十二字﹐制星祕文﹐書於天心北元玄斗中﹐主攝北方星官﹐正天气。北山神咒﹐萬妖滅摧六句二十四字﹐制魔祕文﹐書於洞陰朔單郁絕玄臺﹐主攝天魔北帝﹐制伏惡神萬鬼事。

九河傾訖﹐驛龍風馳六句二十四字﹐制水祕文﹐書於洞陰朔郁元臺﹐主攝北海水帝﹐制水中萬精﹐主召蛟龍興雲致雨事。

北方五炁眞文﹐合一百二十字﹐皆太上大神咒﹐一名本命紫微元神生眞寶明文﹐一名北山神咒﹐一名黑帝八威制天文。

右玉皇誥命﹐以錫北方五靈玄老黑帝五炁天君﹐令統禦北方諸天地日月星﹑山洞水泉﹑聖眞仙眾﹑一切威靈﹐符命所臨﹐如誥奉行。

度人錄仙﹐制星﹑制魔﹑制水﹑盡握北玄之祕﹐故一切永不能違。

授五方五帝眞文﹐永鎭一切世界﹐三教萬類﹐一切莫逃﹔永劫不壞﹐虛無妙有﹐祕不可窮﹔玄之又玄﹐神乎其神。吾身之五炁悉備是理。志士達人﹐徹性命之宗﹐得萬法之源﹐理數不能違。眞經常在我﹐神咒功化屬此矣。

神咒品十五章

道言﹕是大神咒者﹐元始之妙言﹐玉皇之眞誥﹐上淸自然之靈書﹐九天始生之玄紮﹐空洞之靈章﹐上聖之祕語﹐玉宸之尊典﹐成天立地﹐開張萬化﹐安神鎭靈﹐生成兆民﹐匡禦運度﹐保天長存﹔上制天機﹐中檢五靈﹐下策地祇﹐嘯命河源﹐運役陰陽﹐召神使仙﹔此至眞之妙。又神應自然﹐致天髙澄﹐令地固安﹐保鎭五嶽﹐萬品存焉。

五方神咒妙化無窮﹐何也﹖道言﹕是大神咒者﹐元始天尊至玄之妙言﹐玉皇天尊至眞之寶誥﹐上淸玄都自然之靈書﹐九天仙境始生之玄文仙紮﹐太虛空洞之靈章﹐上極無上至聖之玄言祕語﹐紫極玉宸之至尊法典﹐上成諸天﹐下立諸地﹐開張萬有妙化﹐總諸神﹐鎭萬靈﹐一生一成﹐億兆之民﹐匡輔統禦劫運化度之祕﹐保諸天長存﹐上制天覆大生之機﹐中焉檢制五方五靈﹐下以策使地只﹐嘯命一切水府河源﹐運化役使陰陽﹐召諸神使仙眞﹐此大神咒﹐乃至眞之妙文﹐神化妙應﹐惟出自然。上位乎天﹐得一以淸﹐髙明悠久﹐是致天髙澄。下位乎地﹐得一以寧﹐博厚悠久﹐是致地貞固。永安保鎭五嶽名山﹐一切萬有品類使永存焉。

道言﹐是五老上帝述道致贊述言﹐故稱元始玉皇云云﹐非元始自贊也。

妙言至靈書等﹐俱解見前。

九天始生玄札﹐稱手書曰札。《玉皇眞經》無象無聲﹐大光妙音徹十方﹑徧法界﹐傾劫不毀﹐非手可書﹐皆自然之文﹔非言可傳﹐皆心印之妙。探之無始﹐在太虛罔象之先﹐故曰九天始生玄札。

玉宸尊典﹐天子所居爲宸﹐元始爲萬教至尊﹐居玉淸聖境﹐玄化難窮﹐故曰玉宸。說此眞經﹐各教經書皆不及此﹐諸聖諸神皆不敢違﹐天律金格寶之甚重﹐十方列聖衛之甚嚴﹐故曰尊典。

安神﹐令諸神不顯神通﹐安然無爲。鎭靈﹐令萬靈不露靈響﹐斂其威靈。

匡禦運度﹐終始法界﹐掌持劫運﹐化度無窮﹐令其循環無端﹐不傾不撓﹐故曰匡禦運度。

下策地只﹐簡策旨命之也﹐非策鞭之策。運役陰陽﹐陰陽往來﹐道實主之﹐故云運役﹐非言役使陰鬼陽神也。

召神﹐攝召一切神。使仙﹔仙爲上帝之賓﹐何以言使﹖元始說此經﹐乃三教眞宗﹐諸神欽承﹐故云使仙。

天地有窮﹐萬類易盡﹐何言萬品存焉﹖從劫至劫﹐生生不窮﹐皆賴大道﹐故云萬品存焉。

神咒品十六章

玉帝昔授五老上帝。是時五帝跪捧其章﹐祕題靈都之綰。天眞皇人昔書其文﹐掌之於上淸眞境太玄玉都寒靈丹殿﹑紫微上宮。累經劫運﹐而其文保固天根﹐無有毀淪﹐與運推遷。是大神咒混之不濁﹐穢之愈淸﹔毀之不滅﹐滅之極明。大有之文﹐天眞所尊﹐自光眞名﹐帝圖刻簡﹐昭示來生。斯文隱祕﹐不得窺聞。有得之子﹐保萬炁長存。勤行修奉﹐克至神仙﹐朝禮帝君。

大神咒﹐保天地山川萬品存焉。玉帝昔以此神咒授五老上帝時﹐五帝跪捧此寶章﹐祕密題此玄章於靈都之館。天眞皇人昔書此經本文﹐掌之於上淸眞境太玄玉都寒靈丹殿﹑紫微上官。累經劫數元運﹐而其經保固天然妙化之根無有毀壞淪沈﹐與元運相推轉移。是大神咒﹐混之終不可濁﹐穢之愈見其淸﹐毀之終不滅﹐滅之則極精明。大有玄妙之眞文﹐諸天眞聖所尊崇﹐自煥天光﹐普張眞名﹐應愛帝圖刻之金簡﹐昭示當來生生諸品。斯經文隱奧深祕﹐凡常不得窺測聞見。有得斯道之子﹐保萬炁長存不毀﹐動行修習奉持﹐克至神仙﹐朝禮至尊帝君。

跪捧﹐長跪手捧寶章也。經在天﹐乃玄文﹐非世文。如何言手捧﹖天神拱捧﹐至敬之意。

祕題﹐贊而書錄也。天眞皇人書經文﹐皆玄光天書﹐金玉篇字﹐一丈之妙文也。

上淸眞境﹐靈寶所居也。經自元始天尊說﹐傳之者靈寶﹐故曰上淸眞境。

而其文保固天根﹐經之理﹐歷劫不壞﹐是保天然之玄根永固也。或以爲保天之根﹐使其悠久﹐不可從。蓋元會之後﹐天不能長在﹐故知非言天之根。

與運推遷﹐劫劫長存。

混之不濁﹐雜法渾亂﹐正道常存﹐終不能濁此經。

穢之愈淸﹐褻瀆此經者﹐天有罰﹐愈見其尊而淸。

毀之不滅﹐癡邪謗毀此經者﹐此經終不磨滅。

滅之極明﹐無道之世﹐欲滅此經﹐則經法流通﹐大行於世﹐愈顯其明。

大有之文﹐歷劫常在﹐處處不無﹐非凡象﹐乃妙有。故云大有。或以爲大有妙﹑庭之文﹐太拘。

昭示來生﹐將來之萬生﹐非一人之來生。

不得窺聞﹐非至聖不知此經﹐常人但誦其文耳。邪魔不敢窺﹐下愚不能聞。

有得此經中道理之子﹐保吾之萬炁長存﹐勤行修奉﹐自能至於神仙﹐而朝禮上帝也。或云﹐朝五老帝君﹐太拘了。一云。保萬化之炁長存﹐亦通。

此言經之明效。

玉皇功徳品第三

功徳品一續前十七章

爾時﹐玉虛上帝﹐白天尊言﹕隹願慈悲普爲四眾﹑帝釋等及四梵天王﹑一切諸天﹑一切諸仙及未來一切眾生﹑持是經人說利益事。爾時﹐天尊告玉虛上帝言﹕快哉斯問﹐不亦善乎。汝以慈悲﹐湣念眾生﹐故請問於我。汝當復坐﹐吾爲宣說。

當玉帝授五老上帝此經時﹐玉虛天之上帝﹐上白說經教主大天尊言﹕惟願至聖慈悲﹐普爲世間四眾﹐及諸天帝釋等﹐及三界之上四梵天﹑一切諸天﹑一切諸品仙人﹐及未來世一切眾生﹑持是眞經之人說利益之事。爾時﹐說經大天尊告玉虛上帝言﹕快心哉﹐斯問也﹐不亦善乎。汝以慈悲心﹐湣念世間眾生﹐故請問於我。汝當復坐﹐吾爲宣說經義。

天尊指元始言﹐或指玉帝者﹐非是。

四眾﹐解見前。

帝釋﹐乃諸天帝﹐及釋教諸佛﹑菩薩等眾。或以爲諸天主皆稱帝釋﹐亦是。若以帝爲帝釋天主﹐此僧家之訛言。不故諸經妄以天主爲玉帝﹐不知玉帝爲萬天之宗﹐非止一天之主。釋經云﹐梵王帝釋爲呈祥。蓋言天佛之宗﹐非敢言玉帝。僧人任私謬解﹐亦屬大過。故並及之。

四梵天王﹐三界上大梵天王也﹐非欲界下天之王。言梵天﹐則盡上界。不言種民諸天者﹐種民之上皆至眞大仙﹐自然契此經﹐故不言及。一切諸天﹐一切諸仙﹐自梵天之下﹐一切諸天帝神民﹑一切諸品仙。

說利益事﹐大道不言效﹐如何玉虛上帝請言利益﹖大道爲天地人物之宗﹐本來皆有實益﹐於人有自然之利﹐天地四眾未知此經者不知其義﹐罔敢信從﹐遂輕大法﹐誤自己。大道恩慈﹐不忍世迷﹐故言利益以度人。柰何愚迷者尙云﹐此經亦微言眇論﹐何益於人。豈知此經生天地人物﹐不可須臾離者。處處人人當誦持﹐劫劫相循﹐有大利益﹐乃出自然﹐非徒歆人以效也。

不亦善乎﹐非疑詞﹐乃稱其善問也。我﹐元始自謂也。

汝﹐元始謂玉虛上帝也。復坐﹐命玉虛上帝復還聽經座位。

吾﹐亦元始自稱。

宣說﹐廣布爲宣﹐告語爲說。

梵﹐扶之切。或誤作梵﹐非也。

此請經之誠﹑普利之心。

功徳品續上十八章

天尊言曰﹕若有三界十方無量國土﹐或兵戈並起﹐疫气大行﹐水旱虫蝗﹐凶災饑饉﹐是其國王大臣當發慈憫﹐爲其黎庶徧勑國內﹐州縣鎭宰令諸道流﹐淸淨嚴潔﹐於其觀內設大齋醮﹐六時行道﹐爲轉此經﹐當得國土淸平﹐五穀丰熟﹐黎庶安泰。

元始天尊旣命玉虛上帝復坐聞經﹐乃言曰﹕若有天地人三界﹑上下四正四偶之十方﹑無盡量一切國土﹐或動軍戰﹐而兵戈並起﹐或天災流布﹐值疫气大行﹐或年歲荒歉﹐而水旱虫蝗﹐凶災饑饉﹐是其國國王大臣當發慈憫﹐爲其黎民臣庶﹐徧勁國內﹐州縣鎭宰﹐令諸道門之流﹐淸冷嚴潔﹐於其觀內設大齊醮﹐白晝六時行道﹐爲轉此眞經﹐當得國土淸平﹐五穀丰熟﹐黎庶安泰。

或云三界﹐不可言天﹐恐與國土兵戈字有礙。不知天魔與諸天主爭街﹐亦有鬥戰﹐各有分界﹐故知三界言天地人也。

兵戈並起﹐只言各處兵起﹐互相戰爭﹐非言兵戈兩樣並起也。刀槍之屬﹐皆兵器戈戟也。此固不可言並起。或言兵作人﹐人戈並起﹐亦非正義。

或疫气大行。天道安常﹐災則稱變﹐疫气大行。時癘之作亦災異也。此經救除之。水旱虫蝗﹐水溢旱漧﹐諸虫害禾﹐羣蝗傷稼﹐皆災異也。

凶災饑饉﹐歲不熟﹐民物不安則爲凶。異常爲災﹐谷不熟曰饑﹐菜不熟曰饉。此皆災異也。

黎﹐黔黎﹔庶﹐庶民也。

徧勑。徧與徧同。

州縣鎭宰﹐或言州縣統鎭百姓之官﹐或言鎭爲軍鎭之官。又言鎭爲督撫﹐官之大者。皆是。

是其國王大臣﹐如是等地方之國王大臣。

道流﹐全眞﹑正一﹑淸微﹑靈寶等派道流。

淸淨嚴潔﹐內外肅然﹐身心無二﹐衣壇整飭﹐恭敬莊嚴﹐終始如一。如是淸淨嚴潔。

觀﹐觀也﹐神之所在﹐瞻者起敬﹐是誠大觀。故曰觀。

設大齋醮﹐齊內外﹐一眾志﹐齊其不齊爲齋。祈謝神只﹐酬報天地﹐合徳於神﹐依科迓福爲醮。

六時行道﹐非如今時沿途行道﹐不過依科迓神﹐轉經念道而已。或云﹐晝夜十二時﹐奇時動﹐偶時靜。六時﹐當作子﹑寅﹑辰﹑午﹑申﹑戍。或云子至巳﹐一云白晝六時。俱通。轉經﹐心與道合﹐持眞經﹐國土無厄艱﹐得淸平。

稻﹑黍﹑稷﹑菽﹑麥﹐五穀俱丰熟﹐各國各界黎民無災艱﹐永得安然定﹑泰然樂。

功徳品續上十九章

若復有人入諸山林﹐遇毒惡獸﹐但能存想一念眞經﹐山神衛護﹐猛獸自退﹐終不害己。若入江海﹐采寶求珍﹐值遇惡風﹐如法持念是此眞經﹐風浪頓止﹐安

穩達岸。

眞經之利﹐豈特消天災﹐丰歲年﹐令黎庶安哉。卒然之變﹐山水風波之厄﹐亦有不能害者。若復有人入諸山林中﹐遇毒猛惡獸﹐但能存想一念眞經﹐不忘此寶章妙法﹐山神保衛佑護﹐猛獸自然退去﹐終不傷害持經入山之己身。若人入諸江海﹐采寶物﹐求珍玩﹐值遇惡風﹐漂其船舫﹐如經中誦受之法﹐持念是此眞經﹐大風自息﹐波浪頓止﹐安穩達岸﹐持經人船終無傷害。

山林險阻﹐猛獸毒虫﹐勢不可近。一旦遇之﹐必至傷害。存想一念眞經﹐不過暫與道合﹐如何猛獸便退﹖蓋人物之生﹐本一元气﹐但分淸濁全偏。天地之初﹐人物混處﹐沕沕然﹑穆穆然﹐一切毒虫惡獸原不害人。後人心漸假﹐去害虫獸﹐所以虫獸害人。人若常行好事﹐存好心﹐敬信眞經﹐念念不忘﹐是大善人。入山林﹐自不遇毒虫惡獸。若平日庸常無有善功﹐入山適然遇著毒虫惡獸﹐不貪生怕死﹐不惶懼不斯心﹐惟信正法﹐專一無二﹐操存默想﹐一念眞經﹐心與道俱﹐山神衛護﹐毒虫猛獸自然退避。虫獸﹐道中之蠢物﹐性𨿽毒惡﹐好傷殺﹐各有所敬﹑有畏﹑有所忌。是以鷙鳥尊鳳﹑猛獸朝麟﹑蛇蠍蜈蜓諸毒虫等畏鸛宏鳥鶴鵬﹐滅迹不施其毒。仙眞達生化之機﹐明克制之源﹐一咒語﹑一符水﹐尙能制虫蛇毒﹐解虎狠厄﹐返風回天﹐況《皇經》爲萬法之宗﹐天地之祖。萬物生殺﹐系於天地﹐本於大道。一念存想此經﹐不懼虫獸﹐法寶光﹐諸神衛﹐虫獸𨿽蠢﹐性亦尊道﹐畏天懼神﹐自然退避。

江湖河海﹐風波危險﹐乃天之怒﹐數似難逃。此經爲萬法之王﹐風雷雹電皆天之妙用神威也。如法持念此眞經﹐同於天﹐同於道﹐天亦爲之霽威﹐風息浪止﹐船安然達岸。

考證﹕

《易》云﹕履虎咥人﹐凶。子曰﹕暴虎憑河﹐死而無悔。此經云﹐存想一念﹐如法持念此眞經﹐虫獸退﹐風浪息。《道徳經》言﹕合於道者﹐騺鳥不搏﹐毒虫不螫﹐虎兕無所投其角﹐藏牙伏爪﹐避不敢傷。人多疑儒道相悖﹐及考禹過江﹐黃龍挽首而逝。劉昆守江陵﹐返風滅火﹐守弘農﹐虎北渡河。伊川過江﹐主敬風息。則知《易經》﹑孔子所言﹐無道妄行者也。《皇經》《道徳》所言﹐尊經合道者也。經功尙可以脫獸趣﹐拔毒業﹐持經者豈行陸齊出毒哉。

功徳品續二十章

若在軍陣﹐戈戟旣接﹐兩刃相交﹐存心默念是此眞經﹐是諸惡賊悉自退散。

眞經之利﹐豈但解虫獸風波厄哉﹖若在軍陣﹐兵器俱舉﹐戈戟旣接﹐兩軍之刃相交﹐存心默念是此眞經﹐是諸陣上侵我之惡賊。悉自退散。

考證﹕

兵﹐凶器也。戟﹐危事也。衝鋒禦敵﹐矢石之交﹐兵刃旣接﹐如虎之斗﹐勢不可解﹐存心默念此眞經﹐不過心與道俱﹐如何惡賊便退﹖

兵法云﹕三軍可奪气﹐將軍可奪心。默念眞經﹐攝其神﹐裭其魄﹐妙典神功﹐敵人喪气﹐無殺心﹐無鬥志﹐格惡從善﹐自然退而散去。

軍陣﹐非言萬二千五百數爲軍﹐軍勢成列爲陣﹐止言戰而陣成﹐相攻之際。

戈戰非重文﹐接與交﹐無大分別﹐不過順經文官兵刃相交耳。

存心默念眞經﹐不爲苟免殺伐﹐專心致志﹐寧死而不畔於道耳。

諸﹐眾也。

惡賊﹐或言惡指惡人﹐賊爲賊黨。如此分者﹐非也。不過言惡逆之賊耳。

悉﹐皆也。

退散﹐退而自回﹐散而各歸也。

解疑﹕

老君化胡﹐於闐國以兵圍之。

天帝居天宮﹐天魔舉兵以爭衡。

佛在合衛國﹐欹利等六王爭叛。

孔子化天下﹐伐木於陳﹐削迹於宋。

此皆大聖人。道身﹐法身。常轉眞經﹐觀是若有賊害之者。其後老君布道光﹐於闐皈依。帝顯天光﹐天魔斂迹。佛運法光﹐六王歸化。孔子著徳光﹐援琴三唱三和﹐匡人解甲。是自退散。

當考賊多有誓不殺害善人者。

善人多有臨危不死者。

或又疑宋徽﹑欽之好道﹐受辱漢北﹔粱武帝好佛﹐餓死臺城﹔以爲經功不效。然三主之好道釋﹐但有虛名﹐非眞好也。情欲未絕﹐不能以道治天下﹐故有此難。若眞體道﹐正信經力﹐匹夫匹婦﹐亦可免難。若疑死難節義﹐不信經言﹐則謬矣。吁﹐稱完節﹐所以勸世﹔述經功﹐所以鼓舞人爲善也。要之﹐經旨不外吾身性道﹐遇六根之賊作亂﹐一心於道﹐則六賊斂迹。由是遇兵﹐天爲解難。老君曰﹕甲兵不能害。觀音云﹕刀尋段段壞﹐理之必然者。語豈欺我哉﹖

功徳品續二十一章

若在牢獄枷鎖之中﹐淨心定慮﹐存念是經﹐冤枉自伸﹐卽得解脫。

此經利益﹐豈止令賊兵自退哉﹖若誤犯罪過﹐在牢獄枷鎖之中﹐淸淨其心志﹐安定其念慮﹐存念是此眞經﹐冤枉自然伸明﹐卽得解脫。

考證﹕

牢獄所以系罪人。福善禍淫﹐天道之常。旣犯罪在獄﹐便不能遽出﹐如何云存念是經卽得解脫﹖夫所謂充枉自伸。其人平日﹐必定是善的﹐或宿世充愆﹐今生運限﹐或誤失過失﹐他人掛誤﹔或先亡連逮﹐救人被陷﹐一旦系獄﹐俱是冤枉。不怨天﹐不尢人﹐素患難﹐行乎患難﹐絕無意想﹐是淨心定慮﹐存想眞經矣。天相吉人﹐冤抑自白﹐不必分辯﹐自然伸理。不必曠日持久﹐天下無久屈之理﹐卽時便得解脫。

牢獄﹐系囚曰牢﹔待對曰獄。今之監倉鋪廠﹐輕重之獄不同﹐大率止以罪人之居者爲言。二字非有兩樣分別。枷鎖拘孿罪人﹐罹之者爲有罪﹐乃變故也。

或云﹐牢字從牛﹐獄子從犬。不食牛犬﹐牢獄永免。不過令人不殺生﹐勿縱口﹐而以味招禍也。此經外之意﹐附記之。

經在利益﹐克枉自伸﹐卽平日有過犯罪時﹐悔過自新﹐絕無怨望﹐經力拔濟﹐久而不怠﹐亦必解脫。

文王﹐得道而聖者也。羑里之囚﹐修《易經》而被宥免。

公冶長﹐希道而賢者也。縲紲之拘﹐尋亦得出。

徐神公﹑張紫陽﹐成道而仙者也。昌邑之囚﹐三配之苦﹐以其篤修至道﹐妙傳《悟眞》俱得解脫。不惟聖賢﹐愚人若能除去維念﹐永信眞經﹐牢獄之厄自解脫。

解疑﹕

太古無罪人﹐無刑獄。

軒轅捕蚩尢﹐制桎梏﹐畫地以禁﹐刑獄之義起﹐三代後﹐刑獄之制全。

經在浩劫之先﹐元始說於天上。如何言牢獄﹖蓋劫劫處處﹐有善有惡﹐惡自有孽﹐獄之理已在。經包萬法﹐永利羣動﹐理無不具﹐預言拔罪之效耳。釋經云﹕念彼觀音力﹐枷鎖早離身。儒書云﹕君子懷刑。《大易》云﹕無妄之災。何嘗不言獄﹖則知經非近世之言矣﹐乃無始玄章也。要之﹐一念理﹐則福堂﹔一念私﹐則業獄。欲妄滯而不除﹐一身業坑﹐牢獄在矣。孟子云﹕人之異於禽獸幾希。牢從牛﹐獄從犬。制字者有深意焉。今人與未來世﹐著力永信此經﹐劫劫處處﹐牢獄俱免。

功徳品續二十二章

若爲邪精鬼賊眾苦所加﹐如法持念是此眞經﹐眾邪遠避﹐自然安穩。

玉經神功﹐豈但解牢獄厄哉﹖若爲一切邪魔精怪鬼賊﹑眾苦所加﹐如法持念是此眞經﹐眾邪精鬼賊﹐皆遠遁避去﹐自然安穩無事。

考證﹕

若爲﹐卽云如爲也。

邪精鬼賊﹐凡不正者﹐皆爲邪﹐通靈而逞妖異者爲精﹐陰之靈者爲鬼﹐傷人害物曰賊。或云﹐賊當作人之惡者。前段已云﹐軍陣惡賊﹐悉自退散。如何此賊字﹐又作人看﹖大抵邪魔妖精鬼怪乘間伺隙﹐因人之不正以入。其來也﹐不知何從﹔其去也﹐不知何歸。暗施殘害﹐令人不測﹐故曰鬼賊。

上自天魔﹐下至土精﹑山魍魎﹑水怪異﹑木魅金精﹑火妖艸異﹑禽獸之精﹑冰炭之怪﹑魑孽鬼靈﹐邪屬甚眾。

眾苦﹐拋磚擲瓦﹐驚雞弄狗要求祭祀﹐惱亂家宅。

或令人顚倒﹐精神恍惚﹐狂亂無端﹐奔走哀號﹐迷頑不省﹐戲跳嘔惡﹐咆哮淫孽﹐醉癡損喪﹐寢食不安﹐日夜惶惶﹐生非平安﹐死有系滯﹐是爲眾苦。

加﹐以殃來加人也。

如法持念是此眞經。旣云邪精鬼賊﹑眾苦所加﹐焉能如法持念眞經﹖此云如法﹐非能易乃慮﹐一乃心﹐與道合眞。誦此經﹐但依諷經之法﹐瞻拜禮誦﹐一切邪精鬼賊皆遠避去。一云﹐如法持念眞經﹐令道人替被苦者念經﹐皆除眾邪遠避去﹐自然安穩﹐不待符水驅縛﹐藥餌告逐﹐聞經遠避﹐受苦者自然得安穩﹐無眾苦。

嘗聞祖天師以法伏諸魔。玄帝修眞﹐滅諸精邪﹐治人鬼。薩眞人闡道﹐除邪魔。老君伏天魔。佛梵咒降魔。先儒範文正公宿戰場﹐止聞小雞聲﹐鬼不爲妖。程子伏大頭鬼﹐又任眾鬼移牀﹐心如如不動﹐鬼皆潛伏。故云﹐道髙龍虎伏﹐徳重鬼神欽。如法持念眞經﹐祕密法典﹐至聖眞言﹐了鬼神覷不破之機﹐邪精鬼賊有不遠避者乎。

解疑﹕

要之﹐人身三尸﹑五窮﹑七魄﹑七情﹑六欲﹐雜念妄想﹐種種陰趣﹐皆邪精鬼賊。若了悟虛明﹐慧劍誅妖﹐欲盡﹐而邪精鬼賊遠避矣。

功徳品續二十三章

若人爲求嗣息﹐如法尊重﹑持念此經﹐帝勑天曹﹐明檢丹籍﹐九品之內﹐四果仙人﹐運應數合﹐降謫下生﹐爲其作子﹐才辯明慧﹐人中尊貴。

經功﹐豈但能伏諸邪哉﹖若人因孤苦無子﹐爲求嗣息﹐如經中尊重經典之法持念此經﹐上帝卽勑天曹﹐明檢查丹書仙籍﹐九品之內﹐四果仙人﹐運應輪轉﹐數合臨世﹐降謫下生﹐爲其作子。與無嗣誦經之人爲子﹐多才善辯﹐聰明智慧﹐得人中尊貴之果。

求﹐祈祝禱神以求也。或令人﹐或自求。有無子息﹐命系於天﹐若不可求。不孝有三﹐無後爲大。不可不求﹐況人資血气以生﹐凡有血气者﹐皆可生育。或虧損陰徳﹐獲罪於天﹔或陽差陰錯﹐命犯孤寡﹔或胎中虛偏﹐或欲怒自傷﹐因而無子。人定回天﹐至誠感格﹐無不有子﹐故嗣息可求。

嗣息﹐繼續曰嗣。或云﹐嗣﹐系也﹐繼祖宗之統續﹐如系相接也。又云﹐嗣﹐司也﹐司傳家之業﹐繼口鉆冊也。息子以繼先﹐如人之喘息呼吸﹐相繼不絕也。且人之眞息﹐生死之根﹐息住不絕气。有子不絕祀﹐故云息。太抵息﹐自心也。有子萬事足﹐可以少息此心。故曰息。三教聖人皆有子。人何不知子息之重﹖

如法尊重﹐是重經。或云﹐自己尊重者﹐非也。

天曹﹐造命掌仙籍者也。

九品﹐上三乘﹑中三﹑下三﹐共九品也。釋經云﹕九品蓮花爲父母。佛﹑菩薩﹑圓覺﹑聲聞﹑阿羅漢﹑四禪﹑亦是九品。

四果仙人﹐須陀洹﹑斯陀含﹑阿羅漢﹑阿那含﹐降謫下生﹐仙佛以生人間爲下凡﹐故曰降謫。

才﹐才藝出眾。

辯﹐口辯超羣。

明無不照。

慧無不悟。

人中尊貴﹐非卽爲君﹑爲相﹑爲師﹐有徳有道﹐爲完人肖子﹐則尊莫尊乎道﹐貴莫貴乎徳﹐天子不得而臣﹐諸侯不得而友﹐參贊位育﹐裁成輔相﹐萬代贍仰﹐三界推尊。故曰人中尊貴。

如法尊重﹐持誦此經﹐或自己﹑或令人求嗣﹐𨿽有明效﹐不可計日指望﹐惟知尊經﹐首罪謝過﹐終始如一﹐對此經如見玉帝﹐至誠敬此法寶﹐則靈章神功﹐默運造化﹐回天易命﹐嗣息自有。世間功臣﹐猶得蔭子。太善人信眞經﹑轉法輪﹐爲天地之功臣﹐寧不克昌厥後乎﹖若尊重此經﹐而嗣息不建﹐必其誠有未至﹐終始不能如法耳。世人勉之﹑愼之﹐自驗經之神效。

功徳品續二十四章

若婦人臨難之月﹐如法持念是此眞經﹐卽得母子平安﹐生福徳男女﹐人所愛敬。

經法神功﹐豈但可以廣嗣續哉。若婦人生產臨難之月﹐如法持念是此眞經﹐卽得母子早分﹐平安無事﹐生福相有徳之男女﹐人所愛親而敬重。

女子已嫁夫家﹐則稱婦人。

臨難之月﹐當生產之際﹐性命所關﹐與死爲鄰﹐故曰臨難。

如法持念眞經。或未生產時﹐自己齋虔念經﹐或生產令人念經﹐卽得母子平安﹐該生產之侯﹐無有畱難﹐卽時降生﹐母無損傷﹐子亦順利﹐平坦安康﹐兩有所益。

福﹐富貴康壽吉相之人。

徳﹐聖賢忠義﹑孝友﹑有徳之人。

男女﹐或男或女﹐皆有福徳。

人所愛敬﹐可親而不可狎﹐可近而不可玩﹐人樂就之﹑稱之﹑羨之﹐如是曰愛。然望之而畏心生﹐卽之而怠心息﹐不言而信﹐不動而敬﹐是曰敬。

解疑﹕

男爲人所愛敬﹐可也。女如何爲人愛敬﹖若福相全﹐徳行好﹐不啼不戲﹐端重寡言﹐少動不嬉笑﹐少而老成﹐長而嚴潔﹐老死不變﹐人皆愛之如親戚﹐敬之如尊長。愛非有狎心﹐羨其福徳﹐世之罕有也。

考證﹕

母子平安。《詩經生民之章》贊姜嫄生后稷曰﹕首生如撻﹐無災無害。姜嫄有徳﹐故首生如羊子之易﹐不災害﹐母安子亦安。

釋經云﹕母子早離身。

道經云﹕臨盆有慶﹐坐艸無虞。

誦經功徳﹐其應如響。

今《皇經》盛行世間﹐誦者亦有。婦人生產﹐或半產不及月﹐或災害﹐或危亡﹐或鬼胎﹐或妖異﹐或刑克﹐母子平安者固多﹐不能兩全﹔或兩不利者亦有。或以爲誦經未必有益﹐不知正法難遇。世人或不知此經尊重﹑此經利益﹐不聞其名者有之﹔聞名不知重者有之。或虛敬而不持誦﹐或持誦而始動終怠﹔或脫落混淆﹐或怠污顚倒﹐字誤句差﹐解會失當﹐𨿽有懺謝之文﹐難得全經之利。皆人自誤﹐不遇經功﹐遂以爲誦經無益﹐是爲謗法。嗚呼﹐正法宜行﹐親恩難報。救難利生﹐學道者之急務也。若教化世人﹐敬誦此經﹐則母子安﹑產難免﹐生善男善女﹐世間皆福徳相﹐正道永流傳矣。功徳最大。觀經者勉之。

皇經集注卷之六竟

皇經集注卷七

嗣漢五十代天師大眞人張國祥校

狀元方外隱江西吉水羅洪先閱

山東濟南小兆臣周玄貞集

功徳品續二十五章

若爲求官進職﹐爵祿亨達﹐貴遇人君﹐如法持念是此眞經﹐卽得職務遷轉﹐子孫榮貴﹐世世不絕。

玉經之利﹐豈但有益生產哉﹖若爲求官進職﹐使爵祿亨達﹐貴遇人君﹐如法持念是此眞經﹐卽得職司事務﹐升遷轉進﹐子孫榮貴﹐世世不絕。

求官﹐無官而求得官。

進職。進﹐升進也。職位微小﹐營求遷轉升進髙位美職。

爵﹐命官爲爵。

祿﹐俸給曰祿。

亨﹐亨嘉逸樂﹐貞吉悅利。

達﹐稱意遂心﹐謀望通達。

貴遇人君。出常曰貴﹐爵祿亨達﹐且得君行政﹐受人主之知遇。君臣相遇﹐自古爲難。貴而遇人君﹐則臣不虛貴﹐方爲可達。一云﹐遇明君智主也。

是此﹐文非重﹐句法宜云爾。

職務﹐職有官守﹑職事﹐各有所司﹐故曰職。務﹐政務也。

轉﹐轉授美缺﹐或易閒散﹐作淸要也。

子孫榮貴﹐或世官世祿﹐或蔭子蔭孫﹐安富尊崇﹐光前裕後﹐且榮且貴﹐世世不絕。𨿽非等天地﹐永世守﹐慶流後代﹐福澤綿達﹐相承不絕。𨿽數世﹐亦云久遠。若孔聖人之至徳﹐祖天師之神化﹐子孫歷朝受封﹐是眞榮貴不絕。

封爵詔祿﹐出自天朝官職﹐若不可求﹐資格相循遷轉﹐若不可謀﹐況文須讀書﹐武要知兵﹐學問功勛﹐假借不得﹐如何求進﹖夫官授有徳﹐祿以養賢。大徳者必得其位﹐必得其名。如法持念眞經﹐誦法言﹐守聖訓﹐心與天合﹐動與道俱﹐是大善人。或以言揚﹐或以行舉﹐無爵而贈官﹐無職而贈祿﹐或有官職而升轉﹐此用賢之常理。以徳招徠﹐若或求之﹐廣成﹑尹壽﹑巢由﹑嚴光﹔或爲帝師﹐或爲國賓﹐與之弗受﹐豈善人不可得爵祿乎。若漢之孔明﹐晉唐之旌陽﹑李泌﹑海蟾﹐皆修道而官者也。經云求官﹐又何疑焉﹖

要之﹐天爵良貴﹐吾身固有。超凡入聖﹐進徳有階。神化登仙﹐歷劫不壞。《道徳經》云﹕死而不亡。仙傳云﹕子生孫兮孫又支。夫道尊徳貴﹐仙傳無窮。不慕世名浮利﹐修天爵良貴﹐由凡希聖﹐出塵登仙﹐永延不絕﹐是眞能如法持念眞經。

功徳品續二十六章

若人欲求資財殷富﹐如法奉持是此眞經﹐卽得財寶充溢﹐衣食自然﹐慶流子孫﹐傳之後代。

此經利益﹐豈止遂求官之謀哉﹖若人欲求家資財用殷富﹐如法奉持是此眞經﹐卽得財貨寶玩充滿盈溢﹐衣食丰潔﹐自然充裕﹐餘慶流及子孫﹐傳之後代。

資﹐用也。身家所需曰資。一云﹐資賴也﹐言人賴此利生也。與貲義同。

財﹐財貨也。亦財用也。

殷﹐實也﹐充實之義。

富﹐家道極丰﹐財用充足曰富。

奉持。欽崇曰奉﹐持守看誦。

財寶。財﹐貨財之財。寶﹐貨貝也。金銀﹑珠玉﹑珍奇﹑玩好﹑采帛﹐希有貴重之物﹐皆稱寶。

充﹐充足也。

溢﹐丰盈也。

衣食自然﹐不費心力﹐自然丰足也。

慶流子孫。慶﹐吉祥也。福澤綿遠﹐奕葉相仍﹐故曰慶流子孫。傳之後代﹐不止及一世之子孫。代代相傳﹐後人永享安榮之福。

解疑﹕

孔子云﹕富而可求也﹐𨿽執鞭之士﹐吾亦爲之。如不可求﹐從吾所好。甚言富之不可求﹐如何此云欲求殷富﹐如法奉持此經﹐卽得富足﹐慶流後代﹖是言富若可求。子夏曰﹕商聞之矣﹐富貴在天。富𨿽可欲﹐有命存焉﹐天實主之﹐如何可求﹖然富𨿽有命﹐先儒云﹕富貴福澤以厚其終﹐所以報有徳。如法持念此經﹐口誦天言﹐欽若昊天﹐是令徳獲福者矣。詩云﹕樂只君子﹐福履綏之。此之謂也。

或又云﹐大禹聖者也﹐菲飲食﹐惡衣服﹐卑宮室﹐惟甘儉約。道家云﹐學道須學徹骨貧。此言持經足以致富﹐似以利歆人者。禹之自奉儉﹐聖人不私己之心也。道家之學貧﹐心無物累也。求富可得﹐乃設言持經之效。佛經云﹐所求如意﹐皆得滿足。兩教法門﹐大開方便﹐福利無邊﹐有求輒應﹐無願不成。若疑惑間斷﹐始勤終怠﹐江應心非﹐無正信堅固圓滿﹐心無至誠以感之﹐則𨿽求亦不得矣。觀經者善體之。

嘗考萬物皆備於我﹐本有不資而富者在。柰何世人馳逐名利﹐競浮華﹐嗜情欲﹐以假作眞﹔貧者戚戚﹐不能持大道﹐誦眞經﹔富者侈蕩﹐不能棄智利﹐奉法言﹐甘至老死﹐自喪固有之富﹖老君曰﹕金玉滿堂﹐莫之能守﹔富貴而驕﹐自貽其咎。戒人之逐外忘內也。今言求富持經之效﹐欲人攺易求富之心以重經耳。噫﹐持經誠有效也。若無誠敬﹐且招愆矣。觀經者愼之。

功徳品續二十七章

若人被諸惡星之所照臨﹐困苦牀枕﹐如法持念是此眞經﹐是諸惡星返降吉祥。

是經利益﹐豈但求富者遂哉﹖若人生命流年﹐被諸惡星之所照臨﹐困苦牀枕﹐睡眠不安﹐如法持念是此眞經﹐是諸惡星化凶爲吉﹐返降吉祥。

赤松子云﹕生民煢煢﹐各戴一星。然星之所照﹐有吉有凶﹐吉則千祥﹐凶有咎徵。在三光之下者常避忌。

惡星﹐凶星也。如羅睺﹑計都﹑天破﹑天哭﹑天敗﹑天退等星是矣。

照臨﹐或生命分度﹐或流年值遇﹐或宅遇分野﹐當生當照﹐統屬分臨。

困﹐所如不遂﹐郁而不伸也。

苦﹐或貧厄疾息﹐危迫切身也。

困苦牀枕﹐只是困危無聊﹐臥不安席﹐伏枕不寧之意。一云﹐牀枕有驚。

是諸惡星﹐所該者廣﹐凡天上凶星﹐命運宅遇當照﹐一切凶星是也。

返降吉祥﹐惡星照臨﹐多凶無吉。如法持念此經﹐靈章運化﹐凶曜呈祥﹐凡所被照臨惡星﹐不惟不見咎禍﹐返默錫福祉﹐降吉祥。

星之照臨﹐命運分野﹐本有一定。如何持經﹐惡星降吉祥﹖天人一理﹐上下相通﹐感應之機﹐捷於影響。宋襄公有君人之言三﹐退熒惑捨。不惟君也﹐孝婦含充﹐而致三年之旱﹔賤臣叩心﹐而飛六月之霜﹐匹夫匹婦﹐皆可以感天地﹑動鬼神﹐但恐不至誠耳。一誠感格﹐片言可以孚神明﹐不言亦可以運造化﹔況眞經爲天地之宗﹐三景得之以開光。如法持念眞經﹐奉至聖之玄章﹐悉貞明之祕要﹐凶星散﹐吉祥生﹐返禍爲福矣。

人一也﹐惠迪吉﹐從逆凶。《中誡經》云﹕星之照臨﹐吉凶惟人自召﹐作善則星光﹐大善則光顯﹔無善無惡﹐其光微﹔小過其光散﹔大過其光滅。惡星之臨﹐人有過﹐則惡報應﹔無過﹐則答徵免﹔善則凶去福臨矣。傳云﹕一念之惡﹐爲妖星厲鬼﹔一念之善﹐爲景星慶雲。休咎之徵﹐系一念之善惡。眞持此經﹐𨿽險災大難﹐亦當退去﹐而困苦牀枕﹑適然之厄﹐有不盡消耶。太甲曰﹕天作孽﹐猶可違。亦此意矣。夫人能弘道﹐贊化育﹐若默轉眞經﹐入神達化﹐則與天地合其徳﹐與日月合其明﹐與四時合其序﹐與鬼神合其吉凶﹐斡旋造化﹐永超塵凡﹐且鬼神覷不破﹐生死不相關﹐星辰豈能拘限哉﹖觀是經者勉焉。

功徳品續二十八章

若人命過﹐應入地獄﹐注名惡籍﹐父母師長﹐夫妻男女﹐當爲亡人持念是經﹐或安置道場﹐旛花供養﹐卽得亡者鬼籍盡除﹐神生淨土﹐同苦罪眾咸蒙濟度﹐承斯勝利﹐皆生天上。

是經功徳﹐不但免在生之咎﹐若人命過死去時﹐魂魄應入地獄﹐注其名於作惡之籍﹐其父母師長﹑夫妻男女﹐當爲亡人持念是經﹐或安置超拔道場﹐旛花供養﹐卽得亡者鬼籍盡除﹐神生淨土﹐同獄﹑同亡﹐同籍受苦罪眾咸賴經功﹐得蒙濟度﹐承斯最勝妙法利益﹐皆生天上。

命過﹐命過其數而死也。

應入地獄﹐或夙世今生有罪﹐應當入地獄﹐受罪報。地獄﹐若酆都﹑鐵圍﹑九獄﹑十八獄﹑二十四獄﹑三十六獄﹑七十二獄﹑無間等地獄。注名惡籍﹐注錄其名﹐在惡案簿籍中﹐以施報對也。

父母師長﹐或亡者之父母﹐或其師傅﹐或其尊長。

夫妻男女﹐亡者或是婦人﹐或是男人﹐必有其夫其妻在﹔卽夫妻不在﹐或有子孫﹐或有親屬之男女在。

當爲亡人持念是經﹐其見在親屬。當爲亡故之人奉持誦念是經。

或安置道場﹐或安立布置道場﹐遵道法﹐拔罪業﹐故曰道場。

旛花供養﹐旛﹐稱贊聖號不盡﹐書之長旛﹐懸堅竿端﹐以風四表﹐揚寶光。花﹐獻所有奇花﹐以迓聖神。上天揚法﹐有自然旛蓋旌幢﹐天花絢采﹐以彰休光。世間但以旛置道場﹐示莊嚴﹐迓神庥。供養。供﹐享獻也。養﹐以飲食供奉也。天上以淸靜妙法爲食﹐天廚妙供﹐惟道惟恭。今世之五供養﹑十供養﹐不過空五有﹑除五苦﹑禁五樂﹑去十惡﹑念十眞﹑住十信﹐以敬共明神﹐欽崇正法﹐奉持寶章﹐是眞供養。今但以飲食﹑花果﹑珍奇供之﹐而無恭敬之實﹐抑末矣。經所云供養者﹐是誠心天然之供也。

卽得亡者。鬼籍盡除﹐神生淨土。一轉此經﹐或立道場﹐卽得使亡故者出幽冥﹐削黑業﹐鬼籍惡業﹐盡得除去﹐神生淸淨樂土。同受地獄苦之罪眾一切咸得超脫﹐蒙受經法慈濟拔度。咸﹐皆也。承斯勝緣法利﹐皆生天上。斯﹐此也。夫天福𨿽有盡﹐一持念是眞絰﹐或立道場﹐卽除亡人並伺苦獄魂之罪﹐使生天上﹔若永遠奉持﹐功徳豈有窮盡耶﹖噫﹐地獄無門﹐惟人自召﹔天堂有路﹐昧者難行。況生來正性﹐卽帝眞經﹐常持永念﹐地獄天堂﹐一切不染﹐永證玄眞矣。方云善持經者。

功徳品續二十九章

又此經所在之處﹐當有十天至眞大聖﹑無極飛天神王侍衛供養﹐持是經人當得自稱爲正一眞人。是人在處﹐自得十方至眞至聖金剛力士潛護其人﹐如護己身。若出若入﹐遊行之處﹐百邪避路﹐魔鬼殄除﹐精靈伏藏﹐一切災殃不能侵近。是持經人命欲終時﹐更不見諸地獄惡相﹐卽見天宮玉女持幢下迎﹐而生天上。如天福盡﹐下生人間﹐卽得千生萬生中常爲國王大臣﹐聖賢慶會﹐國土淸平﹐人民樂業﹐常得宿性通明。遵奉大道﹐展轉修持﹐至登道岸。是持經人獲福如是。

是經功徳﹐豈但利益生死哉﹖又此經所在之處﹐常有十天至眞大聖﹐無盡量飛天神王侍衛供養﹐是持經人當得自稱爲正一眞人。是人在處﹐自得十方至眞至聖﹑金剛力士潛護其人﹐如護己身。若出若入﹐遊行之處﹐百邪回避﹐持經人所走之路﹐魔鬼殄絕﹐除去精靈﹐潛伏收藏﹐一切災殃不能侵近。是持經人命欲終時﹐更不見諸地獄惡相﹐卽見天官玉女持幢節下迎﹐而生天上。如天福受盡﹐下生人間﹐卽得千生萬生中常爲國王大臣﹐聖君賢相﹐明良相慶﹐聚會一朝﹐國土淸寧平定﹐人民安然樂業﹐常得宿性通明﹐遵奉大道﹐展轉修持﹐至登道岸。是持經人獲福如是。

十天﹐十方諸天。

飛天神王﹐飛身遊護諸天之神王也。

侍衛﹐侍立拱衛也。

正一眞人﹐至正無私﹑眞一不二之人也。

金剛力士﹐兩教護法﹐皆來護持經人。

潛護其人﹐暗中護持經人﹐如護神明自己之身﹐見諸神保護之切也。其持經之人或出或入﹐遊行之處﹐一切邪妖﹑魔鬼﹑精靈達避伏藏﹐殄絕除去。殄﹐絕也﹐盡也。災咎禍殃﹐不能親近。是人命終﹐更不見諸地獄種種惡相。

天宮玉女﹐一本作天官者﹐非也。

幢﹐非旛非旌﹐大法幢也。下迎接導上天耳。

千萬生爲國王大臣﹐世世尊貴﹐如佛千八世爲王世子﹐玄帝千世爲王﹐千世爲宰臣﹐老君歷劫爲皇帝王者之師。共安長樂﹐且宿性通明﹐大智大慧﹐不昧歷劫良因。

遵守崇奉大道﹐反覆展轉﹐進修操持﹐至登道岸。道岸﹐得道﹐如濟海岸也。佛云到彼岸。《大雅》云﹕誕先登於岸。此之謂也。一云畔岸。持經功徳﹐時刻有益﹐或利生﹐或利死﹐或少或眾﹐或久或近﹐隨願皆成﹐化誠神矣。叉千生萬生﹐遵奉無二﹐展轉修持﹐始登道岸。可見大成之難也。觀經者怛其志﹐可入最上。

功徳品續三十章

又若有持是經人﹐若雨下時﹐起大悲心﹐如法向空念此經三卷一徧﹐其雨所沾﹐面所向方﹐一切眾生﹐五逆十惡﹑一切重罪﹐悉皆消滅﹔一切重病﹐自得痊愈。是諸眾生命終之後﹐不墮地獄﹐神生淨土﹐蓮花化生﹐何況持是經者。又若有持是經人﹐或行於道路﹐值大風起﹐吹是持經之人。觸身之塵﹐是塵所沾﹐一切眾生﹐一切惡業﹐悉皆消滅﹐更不墮於三惡道﹐當生天上。故知持經功徳﹐不可思議。

此經功徳不但利一身也。又若有持是經人﹐若雨下之時﹐起大悲度世之心﹐如法向虛空念此經上中下三卷﹐周完一徧﹐其雨所沾濡﹐面所向方隅﹐一切眾生﹐五逆十惡﹑一切重罪﹐悉皆消散除滅﹔一切重病﹐自得痊可安愈。是持經人所向方之諸眾生﹐命終之後﹐不墮地獄﹐神生淨土﹐不假淫穢﹐蓮花化生﹔何況持是經者﹐其功徳詎可量耶﹖又若有持是經人﹐或行於道路﹐值大風起﹐吹是持經之人﹐觸身之塵土﹐是塵所沾﹐一切眾生﹐一切惡業﹐悉自消滅﹐更不墮於三惡道中﹐當生天上。故知持經功徳﹐不可思議。

考證解疑﹕

持經人無處不慈悲﹐非但雨下﹑風起﹐有大悲心﹐推言若雨下風起時也。甚言持經之效。大悲憐憫﹐衰矜卹念世間一切也。釋教云﹐婆心太切。《詩》云﹕哀此榮獨。又云﹐矜不成人。道經云﹕大悲覺世。持經者憫世人業苦﹐故起大悲心。五逆﹐不忠﹑不孝﹑不慈﹑不睦﹑不義。一云﹐不敬天地君親師﹐不敬三寶﹐不持戒律﹐不修徳行﹐不明心性。一云﹐滋縱財﹑色﹑名﹑食﹑睡。

十惡﹐殺﹑盜﹑邪﹑淫﹑兩舌﹑妄言﹑綺語﹑惡口﹑貪﹑嗔﹑癡。一切重病痊愈。痊﹐安可也。愈﹐平愈也。

蓮花化生﹐佛家言﹐西方極樂世界﹐蓮花生人。道家云﹐靑華長樂界﹐蓮花化生。又云﹐欲生因蓮花。言居世出世﹐不染一塵﹐妙法生生﹐無淫穢心。又如天地之初﹐自然化生成人也。儒者多以兩教爲妄。伊尹生於空朵﹐獨非儒者之聖人乎﹖且人心如蓮﹐知蓮生﹐則心宗印矣。善哉﹐周子觀蓮﹐𨿽愛其處泥不污﹐亦必別有眞見也。故爲道學之宗。

三惡道﹐地獄﹑魔鬼﹑畜生。

不可思議﹐不可以心思﹑不可以言議。見功徳莫量也。

夫道之濟世﹐眞經利人﹐法雨浸濡﹐普潤一切﹐響徹十方﹐利盡法界。儒家云﹐有如時雨化之者。又曰﹐樹之風聲。又曰﹐不疾而速﹐所過者化﹐所存者神﹐民日遷善而不知爲之者。故周公生﹐而無烈風淫雨﹐海外向化。人能終至道﹐持眞經﹐無論雨水所沾﹐風塵所及﹐卽風雨所不及﹐水塵所不沾﹐三千大千世界﹐永沾法利矣。故曰持經功徳﹐不可思議。

功徳品讀三十一章

是持經人﹐若經涉於江河淮海﹐沐浴其身﹐是身所沾之水﹐其中眾生﹐魚鰲黿鼉﹐一切水族﹐是諸惡業﹐悉皆除滅﹐盡此一報之身。命過之後﹐不復更受胎﹑卵﹑濕﹑化一切等身。是持經人口出一切言語音響﹐一切邪魔外道﹐聞者皆是淸淨法音。是持經人若遇諸神廟﹐能爲其神誦詠是經﹐是諸鬼神得聞是經﹐卽脫鬼趣﹐登證仙道﹐恭敬是人﹐如奉是帝。

是持經人功徳不但及於人也。若經涉於江河淮海﹐沐浴其身﹐是身所沾之水﹐其中眾生﹑魚鱉黿鼉﹑一切水族﹐其前世所造是諸惡業悉皆除滅﹐盡此見在一世報應之身。命過之後﹐得證妙果﹐不復更受胎﹑卵﹑濕﹑化一切等身。是持經人﹐口出一切言語音響﹐一切邪魔外道﹐聞者不知爲世間言辭聲气﹐皆是淸淨法音。是持經人若遇諸神廟﹐能爲其神誦詠是經﹐是諸鬼神得聞是經﹐卽脫鬼趣﹐登證仙道﹐恭敬是持經人﹐如奉是說經之帝。

經涉。經﹐歷過也。涉﹐濟渡也。一云﹐徒身過水曰涉﹐如呂祖朗吟飛過洞庭湖﹐達摩折蘆過江是也。要之凡過水﹐不拘徒身舟船﹐皆曰經涉。江河海﹐皆注水之通名。淮﹐淮河也。

沐浴其身﹐以水澡洗其身也。

其中眾生﹐水中一切生物。鱗者魚﹐甲者鰲﹑黿﹑鼉等。一切水生族類﹐諸惡業悉得除滅﹐盡此一報而已。死後不復輪轉畜業﹐若羽﹑若毛﹑若鱗﹑若甲﹑若介﹑胎卵濕化一切等身。人𨿽胎生﹐此胎字不指人說﹐只言默屬。蓋龍爲水族之尊﹐尙稱業報﹐其下水族又可知矣。眞持經人身口悉出金光﹐故言音所及﹐一切邪魔外道聞者皆是淸淨法音。

爲神說經﹐神脫鬼趣。神𨿽靈響﹐露威光﹐彰報應﹐尙有趣在。聞此眞經﹐脫其識根﹐拔其趣意﹐所謂融盡宿習也。登證仙道﹐上證眞仙之道也。

神與仙之分別等階。神𨿽有功徳﹐而功勛顯赫俱在﹐𨿽大神亦然。卽大賢未融形迹﹐與入聖而不優之類也。仙則空五蘊﹐淨九識﹐遣能所﹐融事理﹐𨿽分五品﹐比神鬼則髙出矣。

夫聖人出﹐萬物亨﹐山不潼﹐川不涸﹐鳥獸魚鱉咸若。持經人沐浴之法水﹐水族親沾﹐又不啻聖王之功化也。龍得法而髙悟﹐法水均沾﹐有不超脫哉﹖此野狐之所以得法復人身也。若說經度神鬼脫其趣﹐如薩祖師度王靈官﹐普禪師之度關聖賢﹐令其欽神威﹐忘宿念也。故至今二聖之恭敬不衰。

功徳品續三十二章

若人在世﹐不孝父母﹐不敬三寶﹐殺生偸盜﹐邪淫妄語﹐作種種極重罪業﹐將命終時﹐若有道心正信善男善女﹐於亡者未气斷時起大悲心﹐於其頭邊念玉帝尊號七徧﹐或二七徧﹐三七徧﹐四七徧﹐乃至百徧﹑千徧﹐是其亡者生前所造諸不善業﹐悉得消滅﹐更不墮諸惡趣﹐神升九天﹐何配受持是此經者﹖又若復有人自從往劫乃至今身﹐輪轉人天﹐漂沈世域﹐積千愆萬過﹐在於己身﹐若遇是持經之人﹐形影暫映其身﹐如爲帝光之所攝受﹐或與同語﹐或聞其聲﹐如奉帝言道語之所慰諭﹐彼人罪障永得除滅。

經之功徳﹐不特下及物﹐上及鬼神也。若人在世﹐不敬三寶﹐殺盜淫妄﹐作種種極重罪業﹐將命終時﹐若有道心正信善男善女﹐於亡者气未

斷時﹐起大悲心﹐於其頭邊念玉帝尊號﹐或一七﹑二三四七﹐乃至百千等徧﹐是其亡者生前所造諸不善業﹐悉得消滅﹐更不墮諸惡趣﹐神升九炁上天﹐何況受持是此經者。又若復有人﹐自從往劫﹐乃至今身﹐輪轉人天﹐漂沈世域﹐積千般愆尢﹑萬種過失在於己身﹐若遇是持經﹑之人形影暫映其身﹐如爲上帝道光之所攝受﹐或與同語﹐或聞其聲﹐如奉上帝法語道言之所慰諭﹐彼人罪障永得除滅。

三寶﹐道﹑經﹑師也。道爲三教之宗﹐萬有之祖﹔經爲度世津粱﹔師爲人天眼目﹐不敬所以有一罪。殺生﹑偸盜﹑邪淫﹑妄語﹐大犯者大罪﹐萌一念亦有罪。種種﹐非一端也﹐言不能盡記。

正信﹐至正誠信﹐一無所爲也。

一七﹑二三四七﹑千百徧﹐或云﹐言道周天功化﹐亦是。

不墮諸惡趣﹐有善根﹐無邪念﹐故不墮惡趣。

輪轉人天﹐或人間天上之福。一云﹐人中福爲人天。漂沈世域﹐生死無常﹐如萍水浮漂﹐業趣難脫﹐似水中沈溺。世域﹐世間界域也。形影暫映﹐持經人形影﹐暫時照映造業人身﹐如同帝光之所玄攝神受。受或作授﹐言帝光授與者﹐非是。大抵光臨人﹐則肅然敬心無念﹐故曰攝受。我受其光之法利也。

同語聞聲。造業者或與特經者共語﹐或聞持經者聲音。

道語﹐大道玄語。或云﹐道祖之語﹐太拘。

慰諭﹐慰﹐善言撫慰。諭﹐教誨命令也。

罪陣除滅﹐一切夙世今生罪皆釋﹐往劫今生障礙皆除也。

夫經之神功﹐存亡受益﹐利及一切﹐惟正信人有是功。可見以至誠心爲本。利亡者﹐利他人如此﹐持是經者功徳又豈可量哉﹖觀者勉之。

功徳品續三十三章

又若持是經人造作長旛﹐書帝名號於其旛上﹐懸諸長竿﹐或在觀宇﹐或在家庭﹐是旛被諸風吹所指方面﹐一切眾生皆沾勝利﹐一切惡業悉得除滅。又若有持是經人書帝名號﹐在一切有聲物上﹐或鍾或磬﹐鈴鐸鐃鈸﹐一切道具法事之屬﹐或以道場﹐或因戲擊﹐或被風觸﹐是聲出時﹐或遠或近﹐一切眾生聞是聲已﹑所有罪障悉得淸淨。

此又申言持經功徳也。

長旛書帝號﹐長竿﹐俱解見前。

觀宇﹐觀中殿宇前。觀﹐觀也。神在無他心﹐惟一誠觀之﹐故神居曰觀。

家庭﹐家之庭前。

所指方面﹐風吹寶旛﹐所指方位面向也。

勝利﹐解見前。

鍾磬鈴鐸鐃跋﹐皆法樂﹐金屬也。

一切道具法事之屬﹐除金﹑石﹑絲﹑竹﹑匏﹑土﹑革﹑木等樂﹐與有聲物﹐或一切道家所用法事之具。

道場﹐用法具鳴帝號﹐可也。戲擊如何亦有功﹖此戲非狂蕩耍戲﹐或演習法樂﹐或幼小無知者﹐或凡愚不知﹐誤鳴法器及有聲物﹐或閒時喜樂﹐鳴有聲物。

書帝名號﹐非帝之名。帝號歷劫不磨﹐乃常住大名﹐故曰名號。今贊佛云洪名聖號﹐亦此意。

風觸聲出﹐被風吹觸響物聲出也。

遠近眾生聞聲﹐罪障悉得淸淨。不拘遠近一切眾生﹐凡聞有帝號之聲者﹐罪障消除﹐悉得淸淨。

考證﹕

古人制樂﹐所以諧神人﹐和上下﹐況帝號爲玄祖榮名﹐聞者肅然﹐法音一振﹐神功無邊。大舜作樂﹐百獸率舞﹐何況於人﹖

人聞兵器則威﹐聞戲具聲則嬉﹐聞琴則和﹐何況法音﹖

一切有聲戲具﹐無論也。

法具樂器﹐所以敬共明神﹐齊一眾志。又書帝號﹐故聞者敬而罪滅。夫罪障所以報惡人也。聞法音﹐善心勃然﹐故罪障悉滅﹐得淸淨。今雷震一聲﹐聞者敬畏﹐可以作證。

解疑﹕

今世懸旛﹐及書帝號於法樂道具法事﹐共一切有聲物上者甚多﹐聞見者亦不少﹐罪障不除﹐何也﹖書號者非眞有正信持經之心﹐聞見者以爲故常﹐頑心不除﹐甚至輕慢﹐浪戲謗瀆﹐自無善心﹐何以釋罪。嗚呼﹐經法帝號﹐功徳難量。先眞持經度自己﹐則不動而敬﹐不言而信﹐更以帝號度人﹐自永利矣。

功徳品續三十四章

又若有持是經人了悟生死﹐深入山林﹐修眞學道﹐或時登臨﹐上山顧望﹐目所及處﹐山林溪谷﹐含生品類﹐有形無形﹐胎卵濕化﹐蠢動飛潛﹐種種物類﹐所有罪業﹐皆得除滅﹐身心淸淨﹐命終生天﹔何況受持是此經者﹖當知是人卽是道藏功徳身也。

此復申言持經之效。

了悟生死。生死事大﹐理最難明。依父母之精血﹐得天地之理气﹐生也﹐所以生﹐不可知。精耗气散﹐神去形枯﹐死也﹐所以死﹐不可知。未知生﹐未知死﹐𨿽能達事變﹐觀物理﹐明於言﹐不昧於行﹐未爲了悟。若有持經人絕聖去智﹐除二障﹐斷諸惑﹐融宿性﹐成大覺﹐證三元﹐登最上﹐了悟生死根源﹐卽佛家云徹悟也。

深入山林。昔人云﹕小隱居山。旣云了悟﹐髙山平地﹐總屬道場﹐修行何必入山林﹖大隱居市﹐理固有然。名山勝景﹐地靈人傑﹐眞修者﹐𨿽無志於山林﹐幽山茂林﹐天造地設﹐以成仙境也。故逸人入焉。

修眞學道。人生正性﹐至眞無假﹐性道自然﹐不待學問﹐自情欲日滋﹐知誘物化﹐眞者漸假﹐性道不明。了悟者於山中林下默加修持﹐以返天眞﹐參學大道﹐了脫生死。《道徳經》云﹕絕學無憂。此云學道﹐何也﹖彼云絕學﹐絕學之名象意識。此云學道﹐學曠然無爲之道也。夫佛家以了悟爲最上。此云了悟﹐方入山修眞學道﹐則兩門之品階可知。

或有時學道人﹐登髙臨水﹐遊歷勝境﹐上山四面顧視觀望﹐目力所及之處﹐若山若林﹐水漢澗谷。谷﹐山之溝壑虛深曠空者也。

含生品類﹐含大造生意諸品諸類。有形無形。有形﹐已生者﹔無形﹐未生者。亦有生而不見形者。

若胎生﹑若卵生﹐若因水因土﹐污下濕生﹐若無中生有﹐化生蠢動飛潛﹐大造之生﹐蠢然者物﹐含生運動﹐髙而飛躍﹐深而潛藏﹐介飛潛之間走者﹐種種一切物類﹐所有今昔罪業﹐皆得除滅﹐身心淸淨﹐無有系累﹐命終悉生天上。修眞目望所及物類超濟若此﹐何況受持是此經者﹖當知是持經人功徳難窮﹐卽是大道玄藏﹐不可稱量﹐大功徳身也。夫學道之人﹐心大慈悲﹐無不仁愛﹐未見聞者﹐心不可見﹐目望所及﹐一切物類﹐念其蠢動含靈﹐俱有法性﹐一意慈悲﹐默然神度﹐救拔出世﹐故濟一切。有如是功徳。儒書云﹐致中和﹐萬物育焉。又立靈臺﹐望氛侵﹐察災祥﹐曲成萬物﹐裁成輔相。天地之所不及﹐使人物生死順受正命﹐返歸化源﹐又有何罪業﹖贊孔子者曰﹕當年不能窮其學﹐累世不能殫其蘊。聖不可知之謂神。今贊修眞學道者曰﹐道藏功徳身。亦言其大無不包﹐深不可測﹐稱贊難窮耳。觀經者有得焉﹐方知是義。

功徳品續三十五章

爾時﹐天尊謂玉虛上帝言﹕今我略說﹐未盡其妙。若廣說之﹐凡流邪見疑惑不信﹐是經功徳窮劫難言。

爾時﹐﹐解見前。

天尊﹐元始至尊也。

謂﹐告語也﹐元始告玉虛明皇天之上帝言。一云玉淸玄虛上帝。

今我略說﹐未盡其妙。今元始指說經之時而言也。我﹐元始自己稱謂也。略說﹐稍說大略也。未盡其妙﹐未盡言道之要妙與夫最上功徳也。

若廣說之﹐此經言持經功徳﹐利人利物﹐利存利亡﹐利有形﹐利無形﹐利己利他﹐利天利地﹐亦云廣矣。猶云若廣說之﹐凡邪不信。此所言者﹐一世界人物﹐今昔天地存亡﹐若三千大千無量世界﹐從劫至劫﹐無量數劫﹐一未來世﹐一切未來世﹐無始之始﹐無終之終﹐若有知﹐若無知﹐若聞見﹐若不聞見﹐若思議﹐若不思議﹐若有盡量﹐若無盡量﹐一切功徳﹐俱在是經﹐與持經者﹐若爲廣布宣說其妙﹐凡流邪見疑惑不信。凡﹐凡世庸人﹔流﹐流俗之類。如同流水﹐不能拔萃也。邪見﹐偏邪之見﹐不正大也。疑﹐智見不央﹐兩可未定。惑﹐私意起﹐紛紛縈縈﹐是非莫知﹐雜亂無準見﹐故不信此經有無盡量之利益也。是經功徳窮劫難言﹐窮無量劫數﹐亦難盡言。一云﹐窮盡歷劫言不盡。大抵元始永在﹐劫數無盡﹐經功難窮﹐大道莫量﹐終是言不盡。夫大道無言﹐妙法無象﹐眞經無字﹐可施可受﹐可見可聞﹐可言可得﹐皆第二義耳。故我太上化生無量數劫﹐說法萬二千天﹐歷度遐方﹐著經億萬﹐一化千七百年﹐譚經九萬餘度﹐猶云吾不知其名﹐彊名曰道。孔子繼往開來﹐啟蒙萬古﹐乃曰無知也。釋迦佛說法四十九年﹐譚經三百餘會﹐著經律論三藏﹐且云我今略說﹐無力說盡。顏子卓立﹐心齋坐忘﹐亦云𨿽欲從之﹐未由也已。此經爲萬法之宗﹐其功徳果然說不盡﹐最上功徳。說也說不得。說了﹐人亦明不得。故儒家之無爲而治﹐道家之眞玄功徳﹐佛家之身命布施﹐西來正義﹐皆不可以言傳者矣。善乎﹐斷輪之妙﹐得心應手。莊子﹐三教之宗匠也﹐故六合之外﹐存而不論﹐六合之內﹐淪而不議﹐非不能言﹐言易起人之惑﹐不如無言。卽夫子罕言命﹐性道不可得聞之意也。佛氏乃言許多世界景色﹐分諸事理﹐姑不論其茫茫無稽﹐卽有所據﹐言不能盡者尙多也。從其教者以爲佛說人所不能說﹐妄以爲髙﹐不知佛生外域﹐殊俗異類﹐要荒小固﹐環之者眾﹐釋氏就其見言之﹐中國不知。妄云佛見之廣。試觀中華﹐百里不同風﹐燕﹑越﹑泰﹑齊﹑山川風北﹐不徧歷者不能知﹐況西域之遠﹐可詳考耶﹖卽有史冊﹐亦風聞雜記﹐寧保無差乎﹖人好異者多﹐不究是非﹐使佛果周知﹐如何所著經典不造唐文入中國﹐三番譯﹐乃成章耶﹖旣不知唐言唐文﹐所言者必其所鄰之國﹐或效莊子之設諭言道﹐亦有之矣。人不細考﹐謬言髙下﹐何其好異之過也﹖噫﹐不言諸界﹐不玆人之惑﹐略言功化﹐以啟人之蒙﹐示眞意﹐顯正法﹐此道之所以爲實益也。學者尙悉心究之。

功徳品續三十六章

於時﹐玉虛上帝聞是說已﹐心生歡喜﹐不勝踴躍﹐瞻仰慈顏﹐稽首贊嘆﹐而作頌曰﹕九天之上﹐謂之大羅﹐玉京金闕﹐雲層峨峨。中有天帝﹐仁慈惠和﹐至道無敵﹐降伏眾魔。天寶靈符﹐玉律金科﹐神仙億萬﹐幢幡眾多。聞者罪滅﹐永出愛河。是號玉皇﹐穹蒼眞老﹐妙圓淸淨﹐智慧辯才﹐至道至尊﹐三界師﹐混元祖﹐無能勝主﹐四生慈父﹐髙天上聖﹐大慈仁者。十號圓滿﹐萬徳周身﹐無量度人﹐拔生死苦。

爾時﹐玉虛上帝說是頌十號已﹐諸天聖眾異口同音﹐嘆未曾有。

此言聞經欽受喜慶之義。

於時﹐於天尊說此經神咒功徳品已竟之時。

玉虛上帝聞是說已﹐心生歡慶喜悅﹐不勝歡騰踴躍﹐瞻仰玉帝慈顏﹐稽首贊嘆﹐而作頌美之辭曰﹕九天之上﹐謂之大羅﹐玉京金闕﹐俱解見前。

雲層峨峨﹐峨峨﹐巍然髙峽也。大羅金闕﹐法云祥光﹐層覆無極﹐峨然巍崇﹐峽廣莫量。采和云﹐玉京官闕髙嵯峨。

中有天帝﹐金闕中有萬天教主之玉帝。

仁慈惠和﹐大仁大慈﹐至惠至和。惠﹐不是愛利﹐歷劫生化﹐人物各足﹐無所不與﹐故言惠。至道威徳無敵﹐降伏一切眾魔。

天寶靈符﹐諸天寶崇玄靈眞符也。一云寶作珍奇﹐不可從。玉律金科﹐玄戒天律金格也。

神仙億萬﹐侍宸聖眾﹐百千萬億﹐法幢寶幡以爲儀衛﹐眾多莫量。聞名號法音者罪盡消滅﹐永出愛河。眾生萬有﹐諸業易斷﹐惟愛難割﹐歷劫漂沈﹐未能頓出﹐永出愛河﹐業根斷矣。

是號玉皇﹐解見前。穹蒼眞老﹐玄穹無極﹐蒼空莫量﹐無始眞老。

妙圓淸淨﹐奇妙圓滿﹐眞淸眞淨。智慧辯才﹐大智大慧﹐妙辯宏才。

至道至尊﹐至道無極﹐至尊無對。

三界師﹐天地人三界之宗師。

混元祖﹐無始之先﹐天地未分﹐世界未有﹐帝眞長在﹐歷劫眞宗。故

曰混元之祖。

無能勝主﹐三教萬法﹐一切聖人無能比肩﹐皆以爲主。故云無能勝。

四生慈父﹐四生﹐胎卵濕化。皆賴帝徳﹐以生以成﹐善始善終﹐並以道濟﹐故曰四生慈父。

髙天上聖﹐諸天無如大羅天髙﹐諸仙諸佛無如玉帝尊﹐故曰髙天上聖。

大慈仁者﹐大慈大仁﹐無盡量者。十號圓滿﹐自穹蒼至仁者十號。玉帝行徳神功﹐皆周完圓滿如此。萬徳周身﹐帝徳無邊﹐此云萬徳周身﹐約言也。

無盡量度人﹐拔一切生死苦。

爾時﹐玉虛上帝說是頌及十號已﹐諸天一切聖眾﹐異口同音﹐欺未曾有。聞此妙法﹐聖號至徳﹐歷劫難也逢﹐故聖眾同稱歡﹐未曾見此希有。一云﹐欺世間未曾有此。夫帝之功徳若此之﹐觀經者大悟眞修﹐斯不愧矣。

皇經集注卷之七竟

皇經集注卷之八

髙上玉皇本行集經卷下

天眞護持品第四

護持品一章

爾時﹐昊天上帝聞說經法﹐從座而起﹐長跪帝前﹐白言﹕惟願聖慈普爲大眾及諸天人﹑持是經人說利益事。

於時玉皇上帝﹐興方便意﹐開利益門﹐宣玉匱科﹐傳靈寶法﹐告於昊天上帝曰﹕汝今諦聽﹐當爲汝說受持功徳﹐扶危拔苦﹐利益存亡﹐神妙之事。眾眞稽首﹐俱發聲言﹕臣等今日幸聞湛然常住之法﹐莫不上福諸天﹐徧周三界﹐三塗五苦﹐咸得消滅。惟願慈悲湣臣等故﹐演斯妙義。

諸天聖眾旣稱嘆神咒功徳品及帝號功徳已﹐當爾之時﹐昊天上帝﹐昊大髙玄天帝﹐非時稱昊天也。聞天尊說經法。從自己所居之座而起身﹐向上長跪玉帝道前﹐奏白言說﹕惟願至尊聖慈普褊爲一切大眾﹐一云諸天聖眾聽聞經者。一云世間大眾﹐天上本無世人﹐經廣度三界浩劫。二說俱是。及諸天天人﹐持是經之人﹐宣說經法﹐一切利益之事。於時玉皇上帝興方便﹐拔度一切之妙意﹐開永利大益之門﹐宣玉匱寶科。此經皆玉笈瑯函﹐珍藏上天﹐故云宣玉匱科。傳玄靈妙寶大法﹐告於昊天上帝曰﹕汝今諦聽。汝﹐指昊天上帝也。諦﹐專聽見諦之意。當爲汝說受持此經功徳﹐匡扶一切困危﹐救技一切苦厄﹐利益生存死亡神妙之事。眾眞稽首﹐俱發聲言﹕臣等今日幸聞湛然常住之法。人性靈明﹐不垢不淨﹐無成無壞﹐不升不沈﹐本自湛然常住。知誘物累﹐自取滅亡﹐漂沈輪轉﹐盲昧不明﹐不能湛然常住。鬼有趣﹐神有識﹐報盡復輪﹐亦不能湛然常住。今聞經法功徳利益﹐宿性得融﹐根塵淨盡﹐拔業識﹐除罪障﹐堅固圓滿﹐是聞湛然常住之法﹐曠世奇逢﹐豈不幸乎。此法功力﹐莫不上福諸境諸天﹐徧周三界。解見前。三塗﹐天塗﹐地塗﹐水塗。五苦﹐色累苦心﹐愛累苦神﹐貪累苦形﹐身累苦魂﹐華境苦精。咸得消滅。

惟願至尊慈悲湣臣等故。湣﹐矜卹憫念也。演斯妙義。

夫此經爲最上妙法﹐故有如是功徳。昊天上帝﹐不求妙旨﹐而請利益﹐非以效飲人。此經一言一畫﹐亦無量法寶。知其效而眞心奉持﹐斯無負說經之慈悲。

護持品二章

玉帝告曰﹕若有眾生孝養父母﹐恭敬三寶﹐竭忠於君﹐不殺不盜﹐不媱不妬﹐不嗔不恨﹐不驕不詐﹐奉戒持齋﹐冥心大道﹐生尊重心﹐持誦是經﹐我卽勑下﹐周流法界﹐徧傳十方無極世界﹐勑命東方東華帝君靑騎﹑神仙兵馬﹑無鞅數眾﹐悉令下降﹐覆護受持是此經者﹔勑命東南扶桑大帝與其部眾神仙兵馬﹑無鞅數眾﹐悉令下降﹐覆護受持是此經者﹔勑命南方朱陵大帝赤騎﹑神仙兵馬﹑無鞅數眾﹐悉令下降﹐覆護受持是此經者﹔勑命西南太華元老與其部眾神仙兵馬﹑無鞅數眾悉令下降﹐覆護受持是此經者﹔勑命西方皓靈皇老白騎﹑神仙兵馬﹑無鞅數眾﹐悉令下降﹐覆護受持是此經者﹔勑命西北皇天上帝與其部眾神仙兵馬﹑無鞅數眾﹐悉令下降﹐覆護受持是此經者﹔勑命北方紫微帝君黑騎﹑神仙兵馬﹑無鞅數眾﹐悉令下降﹐覆護受持是此經者﹔勑命東北沖虛天君與其部眾神仙兵馬﹑無鞅數眾﹐悉令下降﹐覆護受持是此經者﹔勑命上方天皇大帝﹑昆侖蒼老黃騎﹑神仙兵馬﹑無鞅數眾﹐悉令下降﹐覆護受持是此經者﹔勑命下方來和天君﹑名山大洞神仙兵馬﹑無鞅數眾﹐悉令下降﹐覆護受持是此經者。

玉帝告曰﹐持經﹐非徒口誦也。若有世間一切眾生孝順事養父母﹐恭敬道經師三寶﹐竭力盡心﹐上忠於君﹐不殺生﹐不偸盜﹐不淫欲﹐不嫉妬﹐不嗔怒﹐不怨恨﹐不驕傲﹐不姦詐﹐奉受道典淸淨玄戒﹐持守眞正齋素﹐不怠忽﹐不躁急﹐坦然澹然﹐默任自然﹐棲神養靜﹐法天凝眞﹐冥心合於大道﹐欽若昊天﹐只奉道法﹐生尊崇珍重之心。一云﹐自己嚴敬不苟且﹐奉持誦詠是經。我﹐玉帝自言也。當作朕字讀。卽勑下周流諸世間一切法界﹐徧傳十方無極世界。勑命東方東華帝君靑騎﹐南方朱陵大帝赤騎﹐西方皓靈皇老白騎﹐北方紫微帝君黑騎等神仙兵馬。東南扶桑大帝﹐西南太華元老﹐西北皇天上帝﹐乾方也。東北沖虛天君﹐上方天皇大帝﹐此非勾陳天皇﹐乃司天之神。佛云帝釋天主也。昆侖蒼老黃騎﹐下方來和天君﹐名山大洞﹐與其部眾神仙兵馬﹑無鞅數眾﹐悉令下降﹐覆護受持是此經者。覆護﹐保重護持也。持經者敬奉帝言道語﹐合徳﹐與天與道合眞﹐是大道身。道之所在﹐神人共崇﹐故帝令十方聖眾覆護。然必於忠孝恭敬戒淫殺盜妄者。持經以徳行爲本﹐冥心於道﹐道自歸之。或云﹐道流出家﹐不近君親﹐以爲不忠孝。不知道門玄戒極嚴﹐守持操修﹐不敢犯戒﹐虧體辱親。至誠堅固﹐先報四恩﹐何嘗忘君親﹑不忠孝哉﹖故許眞君著《淨明忠孝經》﹐以見道之眞忠孝也。

護持品三章

勑命十方一切金仙﹑四眾八部﹑及諸眷屬﹐悉令下降﹐覆護受持是此經者﹔勑命十方天眞大聖﹑飛天神王﹑三官四聖﹑二曜九星﹑北斗南斗﹑東斗西斗﹑中斗﹑二十八宿﹑周天眾星﹑金剛力士﹑神王等眾﹐各與部眾﹐悉令下降﹐覆護受持是此經者。

勑命十方世界一切金仙。金仙﹐諸佛﹑菩薩也。四眾﹐非世人四眾﹐陰陽神眾將卒四眾也。

八部﹐解見二卷。

及諸眷屬﹐四眾八部之姻眷屬類也。

十方天眞大聖﹐十方諸天眾眞大聖也。

飛天神王﹐解見前。

三官﹐天地水也。

四聖﹐天蓬﹑天猷﹑翊聖﹑佑聖。

二曜﹐日月也。

九星﹐金﹑木﹑水﹑火﹑土﹑月孛﹑紫炁﹑羅喉﹑計都也。

北﹑南﹑東﹑西﹑中﹐五斗。

二十八宿﹐角﹑亢﹑氏﹑房﹑心﹑尾﹑箕﹑斗﹑牛﹑女﹑虛﹑危﹑室﹑壁﹑奎﹑婁﹑胃﹑昴﹑畢﹑觜﹑參﹑井﹑鬼﹑柳﹑星﹑張﹑翼﹑軫﹐周天眾星辰。

金剛力士﹑神王等眾﹐一切將部也。各與其部下等眾。

考證﹕

經是帝勑﹐朝命所頒。三公﹑四相﹑兩京九卿﹑羣有司﹑百執事﹐貴戚異姓﹐億兆蒼赤﹐罔不欽奉。

玉經有眾神之覆護受持者﹐帝命旌賢﹑輔有徳也。人身有三元﹑四象﹑二气﹑九官﹑五行及二十八宿之度數﹐周天經緯﹐水﹑火﹑眞志﹑大慧﹑操修﹑力行﹑妙法﹑善功﹐與眾神等﹐故人之一身﹐身體毛髮﹐皮肉血髓﹐筋骨神气﹐精華經絡﹐輔我正性眞气﹐命寶存焉。夫正性眞气﹐卽帝眞經﹐三萬六千神气﹐八萬四千毫孔眞光﹐卽十方仙眞﹑金剛力士﹑星曜神王部眾。《消災經》云﹕卽有天眞眾聖﹑金剛力士各百億萬眾護衛是經﹐卽此意也。夫經不在言語文字﹐眞意在吾心。神不在十方世界﹐而在吾一身。持心修身﹐不在誦讀披閱﹐而在一誠默運﹐至誠無私。精神气全﹐聖可學﹐天可希﹐道可入﹐動罔不吉﹐神其佑之。三藥耗﹐一眞喪﹐自己之神衰气弱﹑精不充徹﹐與天違逆﹐神豈佑之﹖噫﹐人一也﹐君子修之吉﹐小人悖之凶。故經云﹐覆護持經者﹐則知天福有徳矣。帝徳無疆﹐經利最大﹐惟人之敬受何如。

護持品四章

勑命隆魔力士﹑四天門王﹑五嶽四瀆﹑及諸名山﹑四海九江﹑十二河源﹑山林川澤﹐一切主者﹐悉與眷屬﹐覆護受持是此經者。諸險惡處﹐令得安穩。勑命所在一切土地靈官﹑並溝渠等神﹐及一切諸大力鬼王﹐皆令覆護受持是此經者。

十二河源﹐今紀十三名﹐有二水共源者﹐故云十二河源。

勑命降魔王﹑天丁力士。

四天門王﹐東西南北四天門王也。

五嶽﹐東泰﹑南衡﹑西華﹑北恆﹑中嵩也。

四瀆﹐江瀆﹑河瀆﹑淮瀆﹑濟瀆之神也。

及盡世界一切諸名山。

四海﹐東﹑西﹑南﹑北四海。

九江﹐洋子﹑錢塘﹑漢陽﹑潯陽﹑混同﹑錦江﹑湘江﹑烏龍﹑鴨綠等﹐一切江也。

十二河源﹐黃河爲世界之脈﹐若昆侖﹑禹門﹑星宿海﹑火墩腦兒﹑及尾閭﹑發瀉河水等根源也。一云﹐論黃河之源﹐昆侖有九井﹑七泉﹐不止十二。十二河源﹐蓋禹疏九河﹐及汝﹑漢﹑淮水﹑泗水﹐爲十二也。九河﹐徒駭﹑太史﹑馬頰﹑覆釜﹑胡蘇﹑簡潔﹑鉤盤﹑鬲津﹑汝﹑漢﹑淮﹑泗爲十二河源。黃河﹐則河之總神。若涇﹑渭﹑沂﹑汶﹑溱﹑洧﹑滹沱﹑興洽﹑弱水等﹐及一切諸河﹐皆河之屬也。

山林﹐盡世間山林。

川澤﹐盡世間川澤。水流曰川﹔澤﹐水澤也。

一切主﹐山林川澤主者之神。

悉與其春屬。覆護受持是此經者。

諸危險艱惡之處﹐令其無虞﹐而得安穩﹐指持經者言。

帝之勑命所在﹐一切方所土地之神﹐一切感應靈官。

溝﹐無水注曰溝﹐或山或土。

渠﹐有水曰渠。等神﹐自溝渠之外﹐凡一切小神也。

及一切諸大力鬼王﹐皆令覆護受持是此經者。

帝經法旨﹐諸仙寶崇﹐諸佛受持﹐諸天奉行﹐諸神欽仰﹐諸人誦讀﹐魔鬼自伏。實惟山得以鎭靜﹐水得以流長﹐所以衛護惟嚴也。持經者旣爲諸神之護﹐又烏可慢哉﹖一慢﹐則過深罪重矣。善乎﹐孔子曰﹕小人不知天命而不畏也。狎大人﹐侮聖人之言﹐知此爲小人。觀斯經﹐尙戒勉之。

護持品五章

令諸魔外道悉皆懾伏﹐潛形遁迹﹐髙飛海外﹐遠避他方。如是山林社稷祠廟血食之屬﹐一切鬼神﹐當自消滅﹔五方行病瘟疫鬼帥﹑諸惡鬼神﹑並風王水怪﹑孽音業龍妖神﹑土精水魅﹑盡自消滅﹔五虛六耗﹑夢寐乖常﹑野道咒咀﹑蠱毒之類﹐皆自消滅。是持經人心欲願者﹐一切如意﹐皆得滿足。懾音聶。

令諸魔外道﹐諸魔﹐天魔﹑地魔﹑魔王﹑魔民﹑魔女。

外道﹐淫辭邪說﹐僻行雜法﹐旁門小術﹐私技三千六百﹑九十六種﹑三萬六千等是也

令﹐勅命禁令剿除也。

悉皆懾伏。悉﹐盡也。

懾﹐驚畏心服也。

伏﹐收斂歸伏也。

潛形遁迹。潛﹐藏也﹐藏其形象﹐不敢顯露。遁﹐逃避也﹐逃其影迹﹐不敢停止也。諸魔之形𨿽外若妖艷﹐幻象奇美﹐眞態實阻﹐不可見人。此經眞法﹐破鬼之膽﹐碎魔之心﹐諸魔難逃其鑑﹐心畏法言玄律丹勁﹐自不敢畱﹐恐露醜質。外道之言﹐欲以亂眞。正道行而邪說息﹐大道尊而傍門廢。帝命一宣﹐自不敢容。

髙飛海外﹐魔行無迹﹐可以飛言。外道人耳﹐何以言飛﹖格心易慮﹐向化忘私﹐髙騰海外﹐卽俗語言﹐魂飛天外﹐魄散九霄耳。

遠避他方﹐不敢居其故地也。

如是山林社稷祠廟血食之屬﹐一切鬼神﹐當自消滅。山林﹐解見前。社﹐土神﹔稷﹐谷神。祠﹐司也﹐祀也﹐神之司臨﹐祀而祝之也。廟﹐朝也﹐妾神於廟而朝祭也﹐血食享牲醴之祭者也。以上鬼神﹐皆宜祀者也﹐如何令自消滅﹖神邀祭祀﹐必爲不直﹔民諂鬼神﹐必爲不正。故薩眞人收伏王靈官﹐攺禁城隍﹔西門豹守濟州﹐投巫於水﹐以禁河神。況邪有假神以感人﹐人有崇邪以誑俗。故胡穎經略廣東﹐毀幻佛而殺妖蛇﹐杖僧人以脫愚俗。今云一切鬼神消滅﹐奉經旨﹐不你禍福﹐安然無威聲也。五方行病瘟疫鬼帥。諸惡鬼神﹑惡鬼神﹐非行病鬼帥﹐乃世之厲鬼彊神也。並行風之王﹐水中之怪﹐作孽暴龍﹐妖異邪神﹐土精木魅﹐盡自消滅。五虛六耗﹐精神气血身五虛﹐六脈衰耗。夢寐乖常﹐魂魄不寧。一云﹐五虛六耗﹐如天哭破敗﹐喪門﹑太歲﹑大耗﹑小耗﹑飛康﹑空亡﹑黃旛﹑豹尾﹑九果﹑赤口﹑白舌﹑惡厭神殺凶星﹑作禍神鬼之屬﹐一切辱事﹐野道邪法﹐咒詛妖語﹐或咒或誓﹐及蠱毒魘昧之類﹐皆自消滅。是持經人心欲願者﹐一切謀望趁心如意﹐皆得滿足﹐無有違逆。夫道徳之士﹐鬼神欽重﹐凶邪盡消。祥桑之死﹐梓橦驅瘟﹐旌陽伏蛟﹐祖天師伏魔﹐薩祖禁鬼﹐皆有明效。噫﹐王彥方烈士也﹐盜願刑戮﹐不令彥方知外道﹐誠有徳之鈴然者。但人之三尸﹑五累﹑七情﹑六欲﹑九識﹐下惡爲害﹐欺不能正己﹐伏邪除凶。人能正進道﹐斬三尸﹐除五累情欲盡﹐識惡除﹐己願盡而外邪消﹐凶散吉臨矣。

護持品六章

或有未能遵依科教﹐修崇齋醮﹐但能淸淨持戒﹐專一信受﹐尊重敬慕是此經典﹐並同修齋﹔護持淨戒者﹐是人功徳坦然無礙﹐自在消遙﹐號人中聖﹐徳慧長新﹐同諸眞人。

能如法受持經者﹐功徳莫量已。或有未能遵依玄科教典﹐修崇大齋醮﹐但能淸淨無染﹐持戒專一﹐持守道門戒律﹐或五戒﹑八戒﹑十二可從戒﹑十八戒二十四戒﹑三十六戒﹑七十二戒﹑百二十戒﹑百八十戒﹑三百大戒﹑女冠六百淨戒﹐專心致志﹐持此戒品專一﹐堅固無二﹐信受尊重﹐信受奉行﹐欽嚴尊重﹐誠敬仰慕是此經典。或作但能淸淨持戒﹐專一信受﹐尊重敬慕讀者﹐俱是。

並同修齋﹐護持淨戒者。未能遵依科教﹐修崇齋醮﹑淸淨尊經之人並同修齋醮者﹐功徳一般。諸神敬佑﹐護持是淨戒者。一云自己淸淨專一﹐護持所守淨戒。

是人功徳﹐坦然無礙。坦﹐平也。寬﹐廣也。心有二﹐則功徳不實。戒不持﹐於功徳有玷。心身淸淨﹐持戒專﹐信受切﹐尊敬經典﹐心無染﹐心無二﹐無有虧欠縈擊﹐功徳眞實﹐自是坦然。又有何礙﹖

自在逍遙。人性生來﹐無拘無困。客感物累﹐忙忙苦苦﹐無復自如﹐焉得快樂。淸淨正信﹐無復物累﹐得大自在﹐常樂逍遙。

號人中聖﹐不惟爲逍遙之人。消淨正信﹐髙出人儔﹐號人中聖人。

徳慧常新﹐習與智長﹐化與心成﹐聞見眞而智慮融﹐物累忘而性眞湛。徳日新﹐慧日明﹐是徳慧常新。

同諸眞人﹐淸淨正信者同持經得道諸天眞人。

夫所謂淸淨持戒﹐專一信受﹐尊重敬慕﹐非有計功之心﹐爲人之意﹐無所爲而爲﹐絕無虛假間斷。卽孔子所謂造次終食﹐顚沛無違。卽《中庸》所言無入而不自得。莊子著《逍遙》之旨﹐海蟾著《快活》之歌。佛家所謂大自在﹐儒典所謂日新﹐溫故而知新﹐皆自然之效也。豈有所假借﹐又豈有勉彊襲取之義哉﹖

噫﹐淸淨正信﹐𨿽不依科教﹐修齋醮﹐有是自然功徳﹐可見道旨玄科﹐惟在實體經義。科教齋醮﹐普法品以演道化耳。陳希夷諷《度人經》成道﹐蓋眞持經旨耳。今之齋醮無明效者﹐有盛儀﹐無眞修也。若淸淨正信﹐更修齋醮﹐則功益大。無齋醮﹐有眞誠﹐功亦神。若無眞誠﹐則齋醮﹐皆文具矣﹐寧無過乎。

護持品七章

爾時﹐昊天上帝聞是說已﹐卽於帝前稽首歌曰﹕

大哉至道﹐無形無名。渺渺億劫﹐黃道開淸。神淸朗耀﹐九炁吐精。玉虛澄輝﹐太霞髙明。玉皇開化﹐溥度天人。三元道養﹐二象攝生。朽樹故根﹐已枯使榮。蠢動蜎息﹐長生化形。懷胎含孕﹐俱得生成。亡者命過﹐魂歸三淸﹐魄受煉度﹐南宮飛升。今日大吉﹐皆得光明。五帝鑑映﹐普告萬靈。天神地只﹐及諸河源﹐五嶽四瀆﹐及諸名山﹐洞玄洞虛﹐洞空洞仙﹐無極大聖﹐至眞尊神﹐無窮無極﹐溥監度生。惡根斷絕﹐玄都記名。眾眞班列﹐成聽帝言。經是帝勑﹐保誦持人﹐至度道岸﹐無使災侵。我奉帝命﹐一切咸聽。

爾時﹐解見前。

昊天上帝聞是說已﹐指上護持功徳言也。

卽於帝玉帝也前﹐稽首歌稱贊詠歌也曰﹕

大哉至道﹐大莫可量﹐至不可及也。無形無名﹐不見不聞﹐名亦彊稱。渺渺億劫﹐無始無終﹐歷劫無數﹐一云十萬曰億﹐要之舉大數言﹐實無數耳。黃道開淸﹐吉時慶會﹐天道開通。神淸朗耀﹐神風永淸﹐朗耀光明。九炁吐精﹐融﹐炎﹑演﹑昊﹑景﹑道﹑混﹑洞﹑浩等九炁也。吐精﹐黃道開死慶消﹐九炁呈輝﹐吐精炫瑞。玉虛澄輝﹐玉光虛明﹐澄然淸輝﹐一云玉虛天呈輝。太霞髙明﹐太玄霞光﹐大髙至明。玉皇開化﹐開度教化。溥度天人﹐溥﹐徧也。盡度一切天上地下人。三元道養﹐天生﹑地成﹑人教化之﹐爲三元道養也。二象攝生﹐乾坤造化﹐生成人物。終始宰制﹐故云二象攝生。一云陰陽陶鑄爲二象攝生﹐俱是正論。朽樹故根﹐朽﹐壞也﹔故﹐死也。已枯使榮﹐枯﹐槁也。已漧枯﹐使再發榮。蠢動蜎息﹐長生化形﹐蜎飛蠕動蠢類﹐生不夭折﹐俱得脫其本形。懷胎含孕﹐俱得生成﹐人物胎孕﹐不傷不墮﹐俱得安然﹐生長而成。亡者命過﹐魂歸三淸﹐死者不經地獄﹐皆歸天上。魄受煉度﹐南宮飛升﹐死者七魄受大慈眞人煉度﹐魂神飛上南宮。今日大吉﹐指說經時言。皆得光明﹐人物咸濟﹐幽暗開光。五帝鑑映﹐五方五帝照鑑光映。普告萬靈﹐徧告一切鬼神。天神地祇﹐及諸河源﹐五嶽四瀆﹐及諸名山﹐洞玄洞虛﹐洞空洞仙﹐玄虛空洞﹐一切仙帝神佛將鬼。無極大聖﹐至眞尊神﹐無窮無極﹐無盡量也。普監度生﹐溥徧監臨﹐度化羣生。惡根斷絕﹐永除人物惡根。玄都紀名﹐玄都丹臺﹐紀功徳名。眾眞班列﹐朝斑侍列。咸聽帝言﹐玉帝言也。經是帝勑﹐此經是玉帝劫旨。保誦持人﹐保護誦持經法之人。至度道岸﹐登升道岸。無使災侵﹐一切災難不侵。我奉帝命﹐奉玉帝命。一切咸聽﹐一切人物鬼神皆徳也。此申全經功徳。

護持品八章

於時﹐昊天上帝說是歌已﹐告大眾言﹕此玉皇妙法語﹑諸聖祕密言﹐路絕道斷﹐微妙難思﹐巍巍大範﹐爲神明之宗﹐保鎭國土﹐拔度生死。爾時﹐昊天上帝說是語已﹐法筵淸眾咸仰道言﹐博得開悟。

於時﹐昊天上帝稽首稱贊玉帝﹐旣說歌已﹐告諸天仙眞神將等大眾言﹕此玉皇妙法語。諸仙聖皆有法語﹐大而可量﹐傳而有限﹐或可知其始﹐知其終﹐或利生而遺死﹐或利人而遺物﹐或鬼神可識﹐或邪魔不伏﹐或無知無形﹐不能普濟﹐非爲奇妙。今是經功化無窮﹐威利莫量﹐一切獲益﹐非常品也。乃玉皇妙法語﹐諸聖眞祕密玄言。元始說經﹐如何云諸聖﹑諸至眞聞受此經﹐皆寶重不敢輕泄。故曰諸聖祕。密言。

路絕道斷﹐最上一乘。法非常聞﹐修眞要路﹐入聖周行。情欲幻妄﹐到此拔根。愛念凡思﹐無復滋芟。輪回轉生﹐一刀兩段。故言路絕道斷。一云﹐七聖皆迷﹐人所難行﹐亦是。微妙難思﹐深微玄妙﹐神不可以思致﹐難以思入﹐人心思所不易到也。

巍巍髙大﹐妙範仙章﹐爲神明之眞宗心印。一說﹐言玉帝道範﹐爲神明宗師。太拘了。

保鎭國土﹐拔度生死。

爾時﹐昊天上帝說是妙法﹐至拔度等語已。

法筵﹐法會華筵。淸眾﹐淸淨聖眾也。

咸仰道言。道言指玉帝言。或以爲仰昊天妙法等言。

溥得開悟﹐盡得悟也。

考證﹕

夫子之言性與天道不可得而聞也。《文始經》云﹕聖智造迷﹐鬼神不識。佛在靈山說法﹐菩薩歜歜著耳聽。玉皇法語﹐路絕道斷﹐微妙難思﹐有何疑哉﹖爲神明之宗﹐鎭國土﹐度生死﹐亦自然之效矣。

解疑﹕

天下無道外之人﹐亦無人外之道。人物幽明皆道也。人性全眞﹐萬物皆備﹐一切化育﹐世界始終﹐皆吾性之眞也。

玉帝道身也﹐經爲道旨也。惟道則全功神化﹐妙本自然。人與同性也﹐寧不可以持經耶﹖知道在身﹐一心體道﹐生生世世無二﹐則聖眞在我已。

護持品九章

於是﹐天尊而說偈曰﹕

玉帝功徳大﹐玄理極幽深。生於浩劫前﹐運化於古今。我今說妙經﹐湣念諸有情。此誠極妙法﹐功徳中功徳。名號最上乘﹐無比爲第一。大光明王尊﹐威徳世希有。能破暴惡魔﹐皆令心降伏。能滅極重罪﹐皆令得淸淨。若人聞是經﹐或聞帝妙號﹐稽首生恭敬﹐一切罪消滅。十惡四重罪﹐五逆於父母﹐信心一稱名﹐隨聲盡消滅。保護人天眾﹐四相與五衰﹐三塗極重苦﹐人間凡厄難﹐凶年饑饉喪﹐毒藥及魘魅﹐刑獄與冤家﹐軍陣鬥戰苦﹐山林惡道中﹐虎豹豺狼眾﹐紅海毒龍類﹐迅雷風雨雹﹐水火及盜賊﹐蠱毒中心腹﹐失志發狂亂﹐蛇蠍毒惡虫﹐邪魔凶怪神﹐伺求人便者﹐由持是眞經﹐普皆自散滅。惡病久纏綿﹐夢寐亦不安﹐非理欲殘命﹐殄滅不爲殃。緣遇是經故﹐安穩得自在。所有希求願﹐財寶及富貴﹐以此經功徳﹐如意皆稱遂。神威自在仙﹐諸天十一曜﹐三十二天主﹐二十八宿星﹐靈妃玉女等﹐天神及地祇﹐三界虛空神﹐江海諸龍王﹐水火及風神﹐宮殿與宅舍﹐山林樹木眾﹐溝渠井泉神﹐由持是經故﹐一切皆擁護。衣食常自然﹐子孫臻富貴。出言人希聞﹐所至皆推敬。若爲求男女﹐持誦此眞經﹐帝詔下天曹﹐落籍天仙人﹐降謫生其家﹐爲其作男女。顯貴人崇重﹐七祖得超升。光大慶門戶﹐延及父母親。吉祥常熾盛﹐災障不能侵。是故我今說﹐大眾宜諦聽。慈悲度一切﹐皆令達上淸。凡音纘

於是﹐法筵淸眾開悟﹐時元始天尊說偈語曰﹕

玉帝功徳大﹐玄理極幽深。生於浩劫前﹐運化於古今。我元始自言也今說妙經﹐湣念諸有情﹐功徳中最上功徳﹐無比妙法﹐爲第一玄機。大光明王尊﹐光明無量﹐覺王至尊。威徳世希有﹐玄威妙徳﹐世間無有。十惡四重罪﹐四重罪﹐一云魔﹑獄﹑鬼﹑畜。一云雷擊﹑災疫﹑盜賊﹑刑獄。五逆於父母。孟子所謂五不孝﹐惰四肢﹑博弈飲酒﹑好貨財﹑私妻子﹑從耳目之欲﹐以爲父母戮﹐好勇斗狠﹐以危父母。一云不恭信孝順守禮﹐爲五過。信心一稱帝號﹐隨聲滅罪。五衰﹐珠冠碎身屈﹑頭俯﹑眼沮﹑鼻噴﹑身無光﹑天衣敝﹑影露﹑神運不靈通。凡數運會遇也。克家﹐前業克相遇也。迅﹐疾雷也。雹﹐冰雨也。伺﹐暗侯人空便爲害。非理欲殘害己者﹐殄絕止滅﹐不爲禍殃。東西南北﹐四八三十二天主。持經人出言玄妙﹐人所希聞﹐所至處人皆推心敬服。七祖﹐父﹑祖﹑曾﹑髙﹑傳支之祖﹑開林之祖﹑立姓之祖爲七祖。熾勝﹐大光顯也。慈悲度一切﹐皆令達上淸﹐大羅界也。此偈元始著玉帝玉經功徳﹐令人欽持也。

護持品十章

於是﹐天尊普告四眾﹕凡人持念此經﹐受誦帝號﹐皆道根深重﹐宿有善緣。此經尊妙﹐普度天人。但精心恭奉﹐家國安寧﹐保命度災﹐掃除不祥。天子王侯得奉之者﹐致國太平﹐凶寇自夷﹐邊域不爭﹐兆民歌唱﹐普天興隆﹐運推數周﹐正道當行。有得之者﹐天眞敬重。寶之祕之。

於是﹐元始天尊普告四眾﹕凡世間一切人持念此經﹐受誦玉帝寶號﹐皆道根深重﹐卽儒家所謂資稟淸且厚﹐佛家所謂根器好。

宿有善緣﹐夙世往劫﹐廣植陰徳﹐預有良緣。蓋至道難聞﹐法會難遇﹐慶宵難逢。有歷世不聞正法﹐有聞而不信不悟﹐不周完﹐不蒙實益者。皆根器之淺﹐緣分之薄。今值法會﹐聞正法﹐蒙實益﹐皆是歷劫修持﹐道根深重﹐宿有善緣。

此經尊妙﹐普度天人。但精心供奉﹐精誠恭敬﹐尊奉此經﹐家國安寧﹐保命度災﹐保命延生﹐度災消厄。自古聖賢﹐有生有死﹐災厄常有﹐何云保命度災﹖蓋保天命而全正气﹐素患難而日坦然﹐生順死安﹐吉凶無二﹐是持經之保命度災也。

掃除不祥﹐經法所在﹐凶厄潛消﹔吉人天相﹐災難永除﹐無有不祥。

天子王侯。天下之君曰天子﹐曰皇﹑曰帝﹐周則稱王。近世稱藩封一國之君曰王﹐分符世臣曰侯。古之侯分封百里。

得奉之者﹐得奉此經者。致國祚享太平﹐凶寇自夷。夷﹐平也。國有道﹐內順治﹐外威嚴﹐凶人賊寇不作﹐自然夷平﹐四夷來王﹐天下晏然﹐邊域不起兵爭。兆民眾庶﹐歌謠唱樂太平。普天下興隆﹐富庶乂安。運推數周﹐貞元會運﹐推還時數﹐已周一運﹐正道當行於世。有得經法﹑湛然神化之道者﹐天眞敬重。寶之﹑祕之。此經尊重﹐寶之可也。普度天人﹐乃云祕之﹐不幾於私天道哉﹖蓋大道𨿽然普濟﹐不信者不可輕傳。佛之正法眼藏﹐不妄示人。孔子曰﹕中人以下﹐不可以語上也。上達必由心悟。輕之則爲褻天。經云祕之﹐觀者愼之﹐自知經義。

報應神驗品第五

應驗品續十一章

爾時﹐慈悲度厄眞人﹑尋聲救苦眞人﹑濟生度死眞人﹑萬福護身眞人俱從座起﹐越班而出﹐俱白天尊言﹕若諸末世凡夫﹐𨿽宿有善緣﹐得遇是經﹐被諸邪障所隔﹐本末疑惑﹐不信是經功徳。如是之人﹐見在﹑未來﹑於諸地獄得何罪報﹖惟願聖慈﹐說其報應惡趣之苦。

爾時﹐慈悲度厄眞人﹑尋聲救苦眞人﹑濟生度死眞人﹑萬福護身眞人﹑俱從所坐座上起﹐越班而出﹐越眾神班次而出﹐俱白元始天尊言﹕若諸末世凡夫﹐𨿽宿有善緣﹐得遇是經﹐被諸邪障所隔﹐己之邪見﹑人之邪說﹐偏性拗妄﹐事障﹑理障﹑一切隔礙﹐本末疑惑﹐始不能信﹐後不能悟﹐上下扞格﹐不能融通﹐終始本末不得徹契﹐本末疑惑﹐不信是經功徳﹐如是之人見在﹑未來﹐今世﹑未來世也。於諸地獄﹐得何等罪業報應﹖惟願聖慈天尊說其報應惡趣之苦。人物業識﹐各有意趣。或善或惡﹐輪沈難脫。大聖至眞﹐融宿習﹐拔根塵﹐淨識業﹐絕諸趣﹐障執盡脫﹐不受轉回﹐無諸罪報。大賢菩薩﹐小仙小聖﹐神將鬼靈﹐善者以作福爲趣﹐惡者以作業爲趣。善者無論﹐惡者自沈業獄﹐報應種種﹐欲出無門﹐欲免無計。報盡轉生﹐捨此入彼﹐業緣牽累﹐復迷不悟﹐歷劫顚倒﹐相循不止。此等業趣﹐實可憫憐。四眞人上乞天尊﹐說其報應惡趣之苦。乃大慈悲度世心切也。

兩教言報應﹐儒者以爲不然。太甲曰﹕天作孽﹐猶可違﹔自作孽﹐不可活。傳云﹕福善禍淫。又云﹐天人之應﹐捷於影響。何嘗不言報應哉﹖夫子曰﹕君子懷刑。又曰﹐畏天命。故自不爲惡。道義悅心﹐自無他趣。歷朝於鄕飲禮射﹐而講讀律令﹐教兆民﹐惟格人非心﹐匡翼其善心耳。兩教之言報應刑獄﹐無非拔其業趣﹐使爲大善也。噫﹐惟聖人神道設教而億兆服。玉帝功徳最大﹐故經明示報應﹐拔人惡趣﹐不爲詭眾。若自不修眞﹐但以禍福眩人﹐是欺眾也。觀經者絕欲成眞﹐免一身之惡獄﹐而後可以濟世度人矣。

應驗品續十二章

是時﹐天尊謂四眞人云﹕若諸世間﹐剛彊暴惡﹑不善眾生﹐終日竟夜﹐對諸道像﹐無恭敬心﹐出誹謗語﹐是罪當墮五無間獄。若得值遇是持經人﹐設諸方便誘引開導﹐如是之人。能滅惡心﹐信向是經﹐彼人罪業淨盡無餘。

是時﹐元始天尊謂慈悲度厄等四眞人云﹕

若諸世間﹐剛彊暴惡﹐姓勇行粗者﹐不善眾生﹐言行不善一切眾生。終日竟夜。竟﹐亦終也﹐盡也﹐盡日盡夜。對諸道像﹐諸神聖像﹐無恭敬心﹐出誹謗語。誹﹐以言非之也。謗﹐以言毀之也。是不敬道像﹐誹謗神聖的人。其罪當墮五無間獄。五獄冥司大獄也。非聖者無法﹐故墮此罪。試觀誹謗妖言之陽律﹐則知謗神之罪。若得值遇是持經人。值遇﹐彼此時侯﹐適相會逢也。

設諸方便救度之法﹐誘引開導。慢神謗法之人業根深重﹐一意執迷﹐無有信心。持經人大慈悲方便﹐啟誘接引﹐開發化導﹐顯彼良心﹐生其善念。

如是慢神謗法之人﹐能滅自己一切惡心﹐信向是經﹐信心皈依﹐專向是經。彼人罪業。彼﹐指慢神謗法之人﹐所在罪業淨盡無餘。業消罪滅﹐報對悉盡﹐永免充愆﹐不入轉回﹐常淸常淨﹐惡報永除﹐再無不了之業也。無間地獄﹐業若難消﹐一心信向眞經﹐惡根立斷﹐諸塵盡滅﹐有何牽系﹐根塵立盡﹐業淨無餘。

夫神徳經功﹐利益最大﹐兩教甚言罪福﹐切示慢神謗法之罪。儒者每戒謟瀆鬼神﹐豈儒不敬神﹑不尊經哉﹖《詩》云﹕無忝爾所生。張子云﹕不愧屋漏爲無忝。又曰﹐存心養性爲匪懈。兩教所言﹐敬神尊經﹐使其存心修行﹐無愧於天地神明﹐尊信法言﹐體道成眞也。儒者言不媚神﹐戒其邀福妄瀆耳。事天﹐畏天﹑希天﹐尊先王之法言﹐對越駿奔﹐嚴敬不苟﹐儒與兩教一也。若祭無益﹐敬不足行﹐天命不足畏﹐此敝言也。儒者亦切責之﹐寧獨二氏乎﹖噫﹐善惡敬怠﹐一切由心。能絕情欲﹐去智識﹐空五蘊﹐除五累﹐則不在五行中﹐天地不能拘﹐五無間獄又何遭哉﹖佛云﹐稱佛名號﹐火坑變作蓮池。孟子云﹐誦堯之言﹐行堯之行﹐是堯而已矣。則眞善功效立見。

皇經集注卷之八竟

皇經集注卷之九

應驗品續十三章

又若有邪見愚執惡人﹐睹持是經﹐生諸惡逆﹐偏眼邪視﹐乃至起一惡心﹐發一惡言﹐妄生謗讟持經之人﹐其罪深重。命終之後﹐墮大地獄﹐永無出期。

不惟慢神謗經罪重。又若有邪見愚濁﹑執迷惡人﹐睹持誦是經者﹐目見曰睹。生諸惡逆﹐有不信心。故不知經爲道語法言﹐持之利益﹐阿慢輕忽﹐厭惡謗毀﹐生諸過惡悖逆﹐偏眼斜視﹐不喜見經並持經人﹐無有正眼定觀﹐偏眼邪視﹐輕藐憎厭﹐乃至起一念惡心﹐發一句惡言﹐妄生謗讟持經之人。讟﹐譽毀也。持經作善﹐不可毀﹐邪執惡人不知緣業罪福﹐不知持經之善﹐妄自生謗毀讟詈之言﹐加持經之人﹐其罪深重。命終之後。終﹐盡也。墮大地獄﹐無間獄也。永無出期。永﹐終也﹐長也。妄謗正法﹐業根深重﹐故墮地獄難出。

夫識見一也。見之不正則爲邪。人一也﹐執迷不悟﹐則爲愚﹑爲惡。心一也﹐生惡念則爲逆。眼目一也﹐偏眼邪視則爲過。一念至微一也﹐起一惡心爲業根。一語無幾一也﹐發一惡言爲罪本。君子成人一之美﹐嘉人之善﹐持經者當稱贊也﹐妄生謗讟﹐是自作孽。人生本無業﹐自惹其罪深重﹐是大可哀。命終﹐是還造化舊物也﹐固無拘。乃一謗法﹐墮大地獄﹐死亦不安。其過如何永無出期。天心仁愛﹐上帝好生﹐惟神正直﹐不淹沒人。今罪者無出期﹐豈天拘之哉。孽自己作﹐定業難逃。欲除己業﹐還須自信﹐至善不回﹐業根脫矣。噫﹐刑獄天討﹐法本無親﹐慈父不能庇其子﹐孝子不得私其父。至公者神﹐豈消自致之業哉﹖信經向法﹐自懺前業﹐如世人出首信誠﹐免其罪犯也。

人生世間﹐聖愚無二。卽不能出言有章﹐聲爲律﹐幸勿出訛言而爲惡口﹐不能行無過動。身爲度﹐幸勿行﹦惡事而造身業。不能心無妄想﹐守至眞﹐幸勿起惡意﹐造心業。不知大道﹐勿謗道﹔不能解經﹐勿非經﹔不能持誦﹐勿謗人﹔不明鬼神﹑生死﹑因果﹐勿起毀言。一心正信﹐久自明一道﹐漸成聖眞﹐又何罪業之有﹖

應驗品續十四章

至若在世男女﹐得遇是經﹐不生敬仰﹐穢手污觸﹐葷口讀誦﹐牀榻不淨﹐便將安置。或誦是經﹐講習俗語﹐共同戲笑﹐以爲常典。如是之人﹐命過之後﹐墮無間獄﹐永無出期﹐殃緣九祖﹐受考酆都﹐累及子孫﹐害纏後代。是人於地獄中歷無量劫﹐受大苦惱﹐縱遇聖教﹐累承救拔﹐罪惡小減。又遇上聖殊恩﹐得離地獄﹐生餓鬼中﹐歷千萬劫﹐不聞漿水之名。鬼報得盡﹐生畜生中。畜生報已﹐若生人中﹐復生邊夷外域﹐而復女身﹐貧寒困苦﹐癃殘百病﹐受無量苦﹐人所憎棄﹐求生不生﹐求死不死。輕斯經故﹐獲罪如是。

此甚言慢經之報。不生敬仰﹐不敬重仰慕也。穢手污觸﹐不淨之手或請捧經卷﹐或披閱指點﹐污觸輕犯此經。葷口讀念誦持﹐食五葷﹑五辛﹐三厭之口也。牀榻不淨﹐卓幾狀榻﹑座器不淨﹐便將此經安置供放。或誦是經﹐與人講習俗語﹐共同戲笑﹐以爲閒常書籍典章。是人不惟自惹罪報﹐禍殃緣及九祖。始祖﹑四昭﹑四穆﹐爲九祖。受考酆都。考﹐孝察過失也。或作拷掠之拷。此卽小鬼犯事﹐罪坐家長之義。累及子孫﹐害纏後代。積不善之家﹐叉有餘殃﹐受大苦惱﹐罹大罪苦﹐煩惱無限。

遇聖教累救﹐罪惡小減﹐卽蒙經功法功減。遇上聖殊恩﹐上帝恩赦也。得脫離地獄苦報。餓鬼千萬劫不聞漿水之名。餓鬼腹大﹐咽喉微小﹐飲食難下。黑獄羅酆﹐不見漿水﹐亦不聞名。

生類莫蠢於物。鬼報盡﹐生畜生中﹐其業尙在。人世𨿽一﹐中國難投﹐男身難得﹐生邊夷外域﹐而復女身﹐人中之不美也。

貧寒困苦﹐貧賤凍餓﹐困苦艱難。癃殘百病﹐衰損殘廢﹐百病縈纏。受無量苦﹐言不盡之苦。人所僧惡厭棄﹐求生不得安生﹐求死不能卽死﹐皆以輕慢此經之故。獲罪業如是之重﹐亦可哀哉。

夫人生﹐參天地爲三才﹐此身貴重﹐親賴以繼﹐光前裕後﹔道賴以傳﹐所系匪輕。一慢經法﹐殃及己身﹐緣祖先﹐禍後代﹐受業報﹐何其愚之甚也﹖又觀三教書﹐言男女法性﹐無有分別﹐在在處處﹐皆爲樂土。《中庸》云﹕富貴貧賤﹐夷狄息難﹐素位而行﹐無入而不自得。今言外域女身﹐病難之體﹐爲人憎棄﹐何也﹖蓋無分別﹐皆自得者﹐道也。分等類﹐言罪福者﹐報也。報應明﹐人斯爲善矣。嗚呼﹐人一也﹐皆可爲善人也﹐尙勉力進道﹐勿造業﹐而爲人所憎。

應驗品續十五章

又復有人﹐初𨿽信受﹐後復慢易﹐善惡童子上奏三官﹐黑簿書名﹐靑編減算﹐身歿之後﹐拘閉幽牢﹐往復三塗﹐無由解脫。或於見世﹐受種種病﹐疥癩廱疽﹐以爲果報﹔憂悲苦惱﹐日夜相煎。或身被橫惡所加﹐或牢獄系鎖﹐或非命自害﹐毒藥所殘﹔或被虎狼毒蛇之所瞰食﹐或爲冤債之所牽引﹔或行山林﹐值遇惡人﹐被他屠割﹐推落崖岸﹔或被邪精魍魎之所殘害﹐或值水火之所焚漂﹐或被刀兵之所橫誅。輕斯經故﹐橫喪天年﹐獲如是果﹐獲如是報﹐可不悲歟﹖可不痛歟﹖

此經法利﹐不特全不信者有罪也。又復有人﹐初𨿽信受無疑﹐後復怠慢輕易﹐善惡童子﹐紀錄世人善惡之童子﹐上奏三官﹐黑簿書名。黑簿﹐錄過之簿也。書慢易經典之罪。靑編減算﹐紀功靑篇﹐減慢易經者之算。身歿後﹐拘閉幽牢﹐刑獄囚系。往復三塗﹑苦累無由解脫。或於見生今世﹐受種種疾病﹐疥癩廱疽惡疾以爲果報﹐償其惡業。憂悲苦惱﹐日夜相煎﹐愁困日夜熬煎。或身被橫逆禍惡所加。或牢獄系鎖。或非命自己殘害。或毒藥傷殘。或被虎狼毒蛇之所啖傷啖食。或爲充家債主之所牽引受害。或行山林﹐值遇惡人﹐被他謀殺屠割﹐推落崖岸﹐以傷身命。或被邪精魍魎之所陰殘損害。或值火焚而水漂。或被刀兵之所橫誅。輕斯經故﹐橫喪天年﹐夭橫折喪﹐不得善終。獲如是業果﹐獲如是報應﹐可不悲歟﹐可不痛歟。旣悲哀其苦﹐又痛惜其愚﹐此見天尊之大慈也。

證疑﹕

夫後一慢易此經﹐罪報無窮﹐則尊道信經﹐貴有恆也。久道化成﹐經功全驗﹐盡被其徳﹐領其效矣。人惟無恆﹐始勤終怠﹐無怪乎罪業之及也。抑自古及今﹐不才者問出﹐不持經﹐不聞經者甚眾﹐獲罪厄患者每有﹐豈皆盡慢經者耶﹖蓋經以言道﹐不信道而無徳﹐卽慢經者也。無徳有罪﹐卽慢經之罪也。欲尊經消罪﹐當進道修徳。

應驗品續十六章

汝宜殷勤﹐依此奉行﹐勿生邪念。若諸念不生﹐萬緣頓息﹐塵沙惡業隨心消散﹐一切災魔自然殄滅。此經功徳不可思議﹐是誠無比最上妙法﹐諸經之王﹐有大利益﹐非人勿示。

天尊謂眞人云﹕慢經之罪報應如是。汝等宜殷勤懇切﹐依此經法奉行無失﹐勿生一切邪念。若諸雜念不生﹐無善念﹐無惡念﹐無無念無無無念﹐萬緣頓息。空五累﹐除九識﹐離四象﹐絕百非﹐空萬有﹐亡心一無﹐外緣﹑內緣﹑業緣﹑福緣﹑空定妙緣﹐宿世﹑今生﹐攀援未來﹐一切斷絕﹐悉盡根塵﹐塵沙惡業﹐隨心消散。世上塵﹐恆河沙﹐不可稱數。如是眾業﹐隨信經心﹐悉皆消散。一切災魔﹐自然殄滅。諸災﹐諸魔﹐自然殄絕除滅。此經功徳﹐不可思議。是誠無比最上妙法。三教﹐萬法﹐一切無可比。此誠爲最上妙法。諸經之王﹐兩門之經﹐儒之書﹐皆不及此。爲三教諸經之王。有大利益﹐非人勿示。道𨿽人人可學﹐不信不敬者不可傳﹐非人勿示﹐非重道之人不傳示也。

解疑﹕

儒者不教自暴自棄之夫。佛不度無緣之輩。道法最尊﹐豈彊不信之人哉﹖噫﹐信心進道之基﹐眞志成聖之要﹐不信不可以授經。人當至誠勵志﹐以爲受經入聖之本。

應驗品續十七章

若諸天人﹐五衰四相﹐輪回侵逼﹐能捨除妄想﹐受持是經﹐坐招自然﹐天福益固﹐身度三界﹐與道長存。

此經至尊﹐不宜妄示人矣。若諸天人﹐欲界六天﹐尙有欲樂。色界十八天﹐常有色象。無色界四天﹐以空定爲樂。大梵四天﹐知空知無﹐𨿽無冀樂﹐靜福有數。諸天之外﹐最上種民四天﹐無輪回成壞。以前諸天﹐等義不同﹐在種民下﹐有成有壞。五衰四相。五衰﹐解見前。四相﹐非人﹑我﹑眾生﹑壽者﹐福相盛衰﹐徳相盛衰﹐分四相也。一云生﹑壯﹑老﹑盡爲四相。一云﹐不威儀﹑不神通﹑不快樂﹑不精健爲四相。輪回侵逼﹐欲﹑色﹑梵﹑無色三十二天﹐久暫不同。其天人福盡﹐轉生人間﹐皆有定數﹐故雲輪回。侵逼能捨除妄想。逐緣妄生﹐或想福﹐或想慧﹐或想壽﹐或想空﹐或想定﹐或想上升﹐或想轉降。言所不盡﹐心所不窮﹐皆名妄想。捨除雜念﹐一緣不生﹐空空無無﹐是舍幻念。除妄想﹐坐招自然﹐天福益固﹐不待思求﹐自然坐致。欲界﹑色界﹑無色﹑梵界﹐皆自所居﹐而得超脫。永不輪轉﹐無毀淪﹐得大堅固﹐不入輪回。身度三界。能出欲界﹐於色界﹐及無色﹑梵界﹐天地人﹐出三有象﹐髙度上霄玄境。與道長存。與道合眞﹐浩劫長存。觀天人寶經之效﹐則世人可知矣。勉之。

應驗品續十八章

是此經典﹐無與等﹑無能勝﹐是大威徳﹐大神咒﹐能令一切枯稿便生枝葉﹐花果茂盛﹐能除眾生極重苦惱﹐能令短命眾生而得長壽。此經功徳不可思議﹐嘆莫能盡。

不信經者業如是﹐天人信經效如是。是此經典無與等﹐一切諸經諸法皆出其下﹐無與等倫﹐無能勝﹐一切諸經法利皆不及此﹐無能勝者。是大威徳﹐或除邪﹐或輔正。功徳不能相兼﹐不名威徳。今經法除邪滅罪﹐扶正成眞﹐是神功妙徳﹐恩威莫量﹐故云威徳。大神咒﹐解見前。能令一切枯稿便生枝葉﹐花果茂盛。諸艸﹐諸木﹐奇花﹐異菜﹐瑞芝﹐靈香﹐凡榮秀生類不能暢達茁育﹐一切漧枯稿損﹐此經便令復生枝葉﹐花萼果實﹐暢茂繁盛。能除眾生極重苦惱。此經消諸業﹐利人之生﹔拔諸罪﹐利人之死。除魔難﹐保人快樂。歷劫冤欲﹐終身煩惱﹐最重苦宛﹐累世難消者﹐此經便除其根。能令短命眾生而得長壽。世人之生﹐七十甚希。此經保命延生﹐能令世間夭折短命眾生益算延年﹐而得長壽。或云﹐顏子亞聖﹐年止三旬﹐是道徳無益。何云經功延壽﹖蓋死而不亡者壽。卓爾見道﹐顏子不死。經云延短命之壽﹐蓋令眾生見道死而不亡也。

此經功徳﹐不可思議﹐嘆莫能盡。稱嘆不盡也。噫﹐寇公忠義﹐枯竹成林﹔田氏孝友﹐稿荊復生。聖人在上﹐比屋可封﹐死生快然。會大道之全﹐功徳無類不及也。觀經者勉焉﹐自有最上功徳。

應驗品續十九章

若不宿植道本﹐廣種福田﹐乃至經名尙不得聞﹐何況得見是經﹖

此經功徳無盡矣。

若不宿植道本﹐本猶根也。君子務本﹐本立而道生﹐故云道本。一作道種﹐非也。宿﹐夙也﹐預也﹐植﹐立也﹐樹也﹐種也。道本﹐漸次進修﹐入道根本。道經云﹕大道無名。精修則成。孔子云﹕下學而上達。佛經云﹕從聞思修﹐入三摩地。三教皆重學問﹐爲成道本。然道𨿽頓悟﹐須假漸修﹐實非一蹴能盡。若不宿世今生﹐預加修習﹐先植道本﹐廣種福田。福田﹐積功有效﹐如種田等﹐故曰福田。外功﹐則修宮觀﹑寺院﹑庵廟﹑堂祠﹑塔閣﹑社宇﹑橋粱﹑道路﹑行藥治病﹐助國救人﹐符濟﹐祈禱﹐廣嗣﹐利生﹐除邪﹐去難﹐拔苦﹐拯貧。

內行﹐則慈悲﹐喜捨﹐忍辱﹐和光﹐普惠無私﹐堅固圓滿。粗行﹐則施財物衣食。祕行﹐則念道思眞﹐絕欲養神﹐積精累气。入聖超凡﹐種種不一。無量福田﹐皆廣種之。種世田者﹐時歲旱澇﹐人事不齊﹐或不成收﹔種諸福田﹐小則小成﹐大則大效。陰徳種種﹐若人不知﹐若說不盡﹐功徳無量。若不種諸福田﹐乃至此經名號尙不得聞。無徳無福﹐不聞經名。經云﹐正法難遇﹐此之謂也。何況得見是經。見此眞經﹐卽爲道眼。無徳無福﹐經名不聞﹐焉能得見﹖夫人之分量不同﹐承受亦異﹐有福無徳﹐富貴而愚﹔有徳無福﹐淸貧而聖。徳福並懋﹐祿位壽名。若遇正法﹐知見了脫﹐非歷劫修習﹐功徳無量﹐不能至是。佛會百萬﹐正法付之迦葉﹔孔門三千﹐一貫付之曾參。道門法眾﹐億萬萬萬﹐繼太上心法﹐文始而已。觀者勉之。

應驗品續二十章

蓋是經依三洞眞格﹐八萬劫一傳﹐此淸都至眞上聖所寶﹐祕於玉京金闕﹐甚爲微妙﹐難可得遇。如宿有仙骨﹐當爲九天眞仙之人﹐得遇斯文﹐承斯緣故﹐後當齍金寶從師告盟受之﹐方當承機應運﹐乃可付焉。不得輕泄﹐敬之﹑愼之。

此經非輕傳也。依三洞眞格。洞眞﹐洞玄﹐洞神﹐此三洞品﹐載天律金科。眞格﹐自然之數。八萬劫一傳。經八萬徧元會運世之劫。一云﹐人生於寅﹐盡於酉。八時﹐共八萬六千四百年﹐計大數八萬餘年。每年生長成收一次﹐亦謂之一劫。沙﹐塵數也。八萬劫一傳﹐此經普轉大法﹐非常遇也。前說近是。此淸都至眞上聖所寶。上淸玄都。祕於玉京金闕﹐非云玉帝之居。乃太玄寶藏帝經之閣。甚爲微妙﹐贊經難可得遇﹐不易遇此經。如宿有仙骨﹐宿世進修﹐有成道分﹐骨相合仙。當爲九天眞仙之人﹐九炁天眞上仙品。得遇斯文﹐得遇此經文。承斯緣故﹐承此當作仙遇經之良緣。後當賫金寶從師告盟受之。非但賫持世財金寶﹐告天立誓受經﹐獻至誠無私﹐永劫不攺之心﹐盟心天日﹐如白日靑天﹐無有點塵﹐是眞金寶﹐不毀者也。方當承機應運。方﹐始也﹐始當乘機會﹑應時運。乃可付焉﹐乃可傳付此人。不得輕泄。泄﹐泄也。不得輕易泄漏經旨﹐言不傳非人也。敬之﹑愼之。尊敬此經﹐不可輕忽﹐愼守此經﹐不可妄傳。噫﹐知此經之重﹐人人當修良緣﹐以爲受經之地。旣受﹐永劫不可輕也。寶之﹑勉之。

應驗品續二十一章

於是天尊重宣此義﹐而說偈曰﹕

設使江河水﹐波浪能生蓮﹐慈烏毛能白﹐如經故難遇。設使龜生毛﹐堪采爲衣服﹐夜月能消冰﹐如經故難遇。設使蚊蠓足﹐堪構爲橋梁﹐能載一切重﹐如經故難遇。設使黃口雀﹐能銜諸大山﹐擲之他方界﹐如經故難遇。設使一葉舟﹐力能載昆侖﹐浮度於大海﹐如經故難遇。設使諸水蛭﹐口能生巨齒﹐其大如象牙﹐如經故難遇。設使蓬蒿葉﹐能覆無鞅界﹐蔭庇昆侖山﹐如經故難遇。設使烏梟類﹐同樹一巢棲﹐銜食共反哺﹐如經故難遇。設使兔生角﹐堪用爲梯磴﹐上窮有頂天﹐如經故難遇。設使鼷鼠等﹐緣於兔角梯﹐至天能食月﹐如經故難遇。設使驢顏唇﹐色如蘋婆果﹐復能作歌舞﹐如經故難遇。設使蠅虫等﹐能飲鍾石酒﹐迷荒而沈醉﹐如經故難遇。

於是元始天尊重宣經功之義﹐而說偈曰﹕設使江河水﹐波浪能生蓮。江河水深﹐洶流巨浪﹐不能生蓮。慈烏毛能白﹐如經故難遇。烏鴉生來純黑﹐不能白。今言烏白﹐江有蓮花﹐以見絕無﹐甚言經之難遇。龜本無毛﹐月本太陰。今言探龜毛爲衣﹐以夜月消冰﹐只是以絕無者﹐見經之難遇。至於言蚊蠓足構橋梁﹐載諸重﹐言黃口小雀銜諸大山擲他界﹐言小舟載昆侖神山﹐度大海﹐水蛭生象牙之齒。蛭﹐水蝗小虫也。蓬蒿葉覆無量界﹐蔭昆侖山。烏梟同巢﹐共食反哺。烏梟皆惡烏。兔角爲梯上天。鼷鼠步兔角梯﹐至天食月。驢顏唇﹐如蘋婆果色﹐復能歌舞。蠅虫飲鍾石酒﹐迷荒沈醉。以上皆事之所必無﹐理之所未有。歷歷言之﹐以見經之難遇。夫大道人人有﹐眞經个个全。愚人蠢物﹐皆有正性﹐悉可化度﹐何至如此類所絕無者﹐擬經之難遇﹐豈終不傳耶﹖蓋法品不同﹐此經最上﹐傳之者未必如元始之眞﹐受之者未必契玉皇之祕。扞格偏執﹐全經難曉。或不聞不見﹐或徒聞徒見﹐功徳實效﹐語之茫然。未獲全益﹐信乎其難遇矣。不畏難之難﹐至誠有怛﹐經功自遇。

應驗品續二十二章

爾時﹐天尊宣說偈已﹐普告四眾﹕世間若有持是經人名功徳身﹐一切有情﹐被其蔭故。持是經人名神通身﹐一切吉祥﹐咸臻集故。持是經人名淸淨身﹐是諸惡業﹐不能侵故。

爾時﹐元始天尊宣說偈已﹐普告四眾。普﹐徧也。四眾﹐解見前。世間若有持是經人﹐名功徳身。有利於眾爲功﹐有益於眾爲徳。利人利物﹐曲成不遺﹐名玄功妙徳之身。一切有情世間動植﹐凡有生之屬﹐𨿽土木金石﹐情性精魄在者﹐皆有情﹐故一切有情被其蔭故﹐三教聖人﹐普渡永利。覆冒曰印。持經者﹐利己﹑利他﹑利人﹑利物﹐若有知﹐若無知﹐普惠共濟﹐一切被其慈蔭。持是經人﹐名神通身。人𨿽至靈﹐無有神通。經中妙法﹐至玄至神﹐大通無礙﹐持是眞經名神通身。一切吉祥﹐咸眞集故。三教聖人﹐永成不壞。咸﹐皆也。臻﹐至也。集﹐萃聚也。持經人爲己則順而祥﹐爲人則愛而公﹐爲天下國家則無所處而不當﹐﹐自致之福﹐千祥攸萃。天不愛道﹐地不愛寶﹐人服其化﹐物效其靈。一切吉祥皆集也。持是經人﹐名淸淨身。不染謂之淸﹐無累謂之淨。持經人萬緣俱息﹐一疵不存不能侵故。侵﹐逼害也。自作之業﹐天降之殃﹐宿業今愆﹐先亡連逮﹐時歲之咎﹐命運之滯﹐星居觸犯﹐魔鬼侵淩﹐人言物厲﹐一切幹傷﹐是諸惡業皆化凶爲吉﹐不能侵淩。夫有道之士範圍天地﹐曲成民物﹐福履禎祥﹐天保勿替。吉人天相﹐無災無害﹐眞功徳神通淸淨身也。人亦有身﹐而非功徳神通淸淨﹐亦不眞持經耳。勉之﹐自可以證其功效。

應驗品續二十三章

持是經人名威徳身﹐天魔異道不能攝故。持是經人名無等身﹐上帝遙唱﹐萬神敬故。

持是經人﹐不但名淸淨身也﹐名威徳身。解見前。天魔異道﹐諸天魔王﹐魔民魔女﹐陰暗魔鬼﹐及阿修羅﹐唂嘶羅﹐魑﹑魅﹑魍﹑魎﹑精﹑邪﹑怪﹑祟﹐世人詭誕﹐外道旁門﹐妖孽﹑艷﹑異等不正道。不能攝故。攝﹐招伏親服也。魔異侵入﹐人迷服不覺﹐云攝。如佛門阿難﹐被摩登伽女攝入淫房﹐鞠愛撫摩﹐幾毀戒體。今持經人了明心印﹐無私無爲﹐默持眞經﹐法力周完﹐道髙徳重﹐威徳赫奕﹐不可稱量。鬼妖喪膽﹐精怪亡形﹐一切邪魔﹐豈敢侵正。故天魔異道不能攝。阿難非不持戒﹐一念動於摩登伽女﹐是未悟心宗﹐持經問斷﹐故伽女攝入耳。若非佛《楞嚴經》力﹐焉復全體。此《皇經》諸經之王也﹐受持威徳﹐寧不萬倍於他經哉。持是經人﹐不但名威徳身也。名無等身﹐無等倫儔類之身。吉眞。持經者最上無與比。卽釋經云﹐一切無如佛。儒書云﹐夫子之不可及也。猶天之不可階而升也。上帝遙唱﹐上帝﹐非玉帝也﹐諸天上帝也。遙﹐遠也。唱﹐樂世有進道之人﹐天音宣贊也。一云﹐謠唱﹐是作歌謠之謠。於理未妥﹐不可從。蓋世間生男﹐萬神唱恭﹔生女﹐萬神唱奉。上帝好生﹐諸天稱慶。有道之人誠格天地﹐動鬼神﹐與天合徳﹐諸天帝歡慶。但諸帝甚尊﹐與他神不同﹐但依所居天宮常禦處﹐遙聞天音以慶﹐次非歌謠之字。不然﹐何此曰上帝遙唱﹐繼曰萬神敬故﹖萬神﹐非一神﹐所指者廣。一切諸神﹐𨿽有崇卑﹐皆重道典。遇眞持經有道之人﹐故無不敬也。夫人性剛明中和﹐比肩元始﹐本有大威徳﹐無等倫也﹐惟不禁情欲﹐故邪入而神不敬也。吁﹐子夏賢者也﹐出見紛華勝麗而悅﹐非夫子眞儒之教﹐焉能成髙弟哉﹖人能一眞無僞﹐永成道矣。

應驗品續二十四章

持是經人名堅固身﹐惡劫大難不能損故。持是經人名道藏身﹐口出語言﹐鬼神仰故。

持是經人﹐不但名無等身也﹐名堅固身。世人生死無常﹐轉回不知。或小功小徳﹐福緣身世﹔或小根小乘﹐果位有限﹔或明而未了﹐易蔽易欺﹔或行而未成﹐易得問斷﹔或度人濟物﹐分量易窮﹐身如萍燭﹐難當風浪﹐非堅固也。眞持經者心不退轉﹐名堅固身﹐惡劫大難﹐不能損故。或小劫﹑中劫﹑大劫﹐元會運世﹐三界滅轉之劫﹐物絕人盡﹐地傾天壞﹐四輪相觸﹐五行並克﹐水火風災﹐侵壞世界﹐萬象空﹐諸法盡﹐諸乘果﹐四禪界﹐三階九品﹐官神將吏﹐悉入轉回﹐蒙再造難。眞持經者得大堅固﹐超出劫數﹐永不退轉。惡劫元運﹐宿業災魔﹐意外大難﹐毫不能侵﹐貞達常變﹐億世如一﹐不能損也。持是經人﹐非但名堅固身也﹐名道藏身。藏﹐藏也﹐臧也。道無所不包﹐無往不善。道藏無有不載﹐無用不臧。人身𨿽有限﹐性無不備。但不盡道﹐所以不成道身。眞持經人淵存海含﹐法藏中包無量世界﹐故名道藏身。口出語言﹐鬼神仰故。答述曰語﹐自言曰言。人亦有言﹐鬼神不仰﹐蓋詞不誠﹐口過生﹐尢且不免﹐何以感人神﹑鬼神乎﹖眞持經人言焉成信﹐出之有章﹐不躁不隱﹐不失人﹐不失言﹔或一言續千眞之脈﹐或一言開萬代之傳﹐或一言拯人物之溺﹐或一語破死生之關﹐或一言盡天地之道﹐或一語括萬法之玄﹐或一言悉鬼神之情狀﹐或一語明劫數之升纏﹔一言而滅罪福﹐一語而露金丹。三教眞宗﹐在經一言﹐人物共寶﹐鬼神所不識也。誰不欽仰哉﹖鬼神仰故﹐云爾已矣。夫三教大聖人歷劫不退轉﹐言語天人所共崇﹐堅固道藏之旨可徵已。一持經者﹐何遽至是﹖蓋一得永得﹐理之實驗﹐人惟不眞持經耳。眞持如何﹖心齋爲本﹐神化成之。

皇經集注卷之九竟

皇經集注卷之十

應驗品續二十五章

持是經人名慈悲身﹐六道眾生賴其善故。

持是經人﹐不但名道藏身也﹐名慈悲身。大仁大惠﹐濟度無窮﹐乃名慈悲。人惟物我異念﹐久暫殊心﹐不但普濟永利﹐有失慈悲﹔卽有所惠有所度﹐有限難久﹐亦非慈悲身。故分人以財謂之惠﹐教人以善謂之忠﹐小惠私恩﹐非普濟也。眞持經人非常身也﹐大慈身也﹐大悲身也。何以見之﹖六道眾生﹐賴其善故。世界之類﹐盡於六道。六道至眾。六道之眾﹐難盡濟度。一天道髙髙在上﹐其福淸長﹐不見所生﹐奚云其眾﹖惟天𨿽髙﹐猶有三界﹐欲﹑色﹑無色﹐俱有成壞﹐縱福有長短之期。除各天主外﹐信正道可久存。其諸天人﹐一切所有﹐天上品類﹐俱非常住﹐有始有卒﹐皆名眾生。二人道﹐人爲萬物之靈。𨿽贊化育弘道法﹐貴賤異位﹐男女殊形﹐夥然繁以庶﹐億兆林林﹐不可勝計﹐是名眾生。三魔道﹐天之魔王﹑魔民﹑魔女﹑精邪﹑怪異﹑妖孽難窮﹐是魔類眾生。四地獄道﹐五無間獄﹑九幽惡獄﹑十八大獄﹑三十六獄﹑七十二獄﹐冥塗苦惱﹐獄類一切眾生。五餓鬼道﹐陰酆溟瀆﹐大力鬼王﹐鬼使﹐足長首大﹐腹廣喉微﹐千萬劫中不聞漿水。如是餓鬼眾生。六畜生道﹐胎者﹐卵者﹐濕者﹐化者﹐羽﹑毛﹑介﹑甲﹐鱗﹑蟄﹑形色蠢然﹑沕然﹐畜業一切眾生﹐悉荷持經慈恩﹐超濟覆護。固天人之福﹐解人中之厄﹐除魔獄之淪﹐滅鬼畜之報。一界﹑千萬界﹑三千大千諸世界﹐六道一切眾生﹐除業增福﹐賴其善故。是云慈悲。夫語六道﹐則盡類矣。言眾生﹐則盡眾矣。諸界皆然。則無始前﹐無盡後﹐不可思議稱量者﹐皆賴此眞持經之善矣。信乎﹐大慈悲也。噫﹐先自度而後度人﹐欲濟六道眾生﹐尙永持眞經﹐以成至善而後可也。

應驗品續二十六章

持是經人﹐名大道身﹐出入所在無怖畏故。

持是經人﹐不但名慈悲身也﹐名大道身。道本無形﹐人身有象。人性備道之全﹐得天地之理﹐得天地之气﹐若云道身﹐人人有道﹐人人不盡道﹐則父母生身﹐謂人之身可也。四大易散﹐雲幻身可也。物而不化﹐云凡身可也。醉生夢死﹐云無知身可也。朝暮忙忙﹐甘至老死﹐云業身可也。不修不學﹐輪回難脫﹐云罪身可也。秋香易度﹐華表無多﹐云色身可也。男女殊形﹐老少異狀﹐云無常身可也。大限到來﹐六親難顧﹐云獨夫身可也。風雨寒暄﹐切迫肌膚﹐云受苦身可也。此世人無有道者也。眞持經人得法成眞﹐是道身也﹐非凡身也﹐名大道身。出入所在﹐無怖畏故。怖﹐驚憂。畏﹐恐懼也。惟持經人﹐名大道身﹐出則坦然﹐入則無累﹔或出或入﹐淸淨脫酒﹐無不泰然﹔何憂何懼﹐凡其所在﹐無怖畏故。

解疑﹕

儒者云﹕戒愼乎其所不睹﹐恐懼乎其所不聞。戒愼恐懼非畏乎﹖況喜﹑怒﹑憂﹑思﹑悲﹑恐﹑驚﹐七情在人﹐个个不無。此云﹐出入所在﹐無怖畏故﹐若於戒愼恐懼相反也。是不然。戒愼恐懼﹐遏人欲﹐存道眞也。七情之具﹐見人性體用全備﹐欲人懾情歸性也。若怖畏之心﹐內見未定﹐生於外患﹐有所恐懼﹐不得其正也。故夫子云﹐內省不疚。夫何憂何懼﹖出入所在無怖畏﹐身與道一﹐觸處泰然﹐何畏之有﹖儒者云﹐見大心泰﹐與此互相發。夫持經者出入無怖畏﹐皆自然也﹐非彊制也。彊制﹐則告子之不動心﹐終非見道。自然﹐則夫子之不惑從心﹐孟子之不動心﹐皆與此經義同。善乎﹐兩教之言心學曰﹐如如自然﹐巍巍不動﹐神化之道具是矣。若勉彊把捉﹐不需自化﹐持之不永。效之欲速﹐𨿽不怖畏﹐亦非此經義也。

應驗品續二十七章

持是經人﹐名良醫身﹐善行妙法安樂人故。

持是經人﹐不但名大道身也﹐名良醫身。醫者﹐宜也。藥與病宜﹐除其疾障也。世醫察形辧理﹐愈人之疾﹐拯人之急﹐以藥去病﹐利人之生﹐有神聖工巧之名。眞持經人非世醫也﹐無凡醫也﹐不言海上之方也。金鍼默度﹐名良醫身。善行妙法﹐人生气質﹐雜揉者眾﹐气失其平﹐有生來之疾﹐有有形之疾﹐有無形之疾﹐有一身之患﹐有一家之患﹐有一國天下之患﹐有一世之患﹐有累劫之患。疾苦牽纏﹐相循無盡﹐父母所不能訓﹐聖賢所不能化﹐王法所不能禁﹐醫之無藥﹐救之無方。持是經人不詭異﹐不彊瀆﹐妙用適宜﹐良法當可﹐不苦口﹑不逆耳﹐不違汝心﹐不累汝身﹐不彊人以難﹐不詭隨以縱﹐善行妙法。安樂人故﹐妙法一行﹐聾者開聰﹔再則盲者目明﹔三則喑者能言﹔四則跛痾積逮起行﹔五則久病痼疾﹐一時復形﹔六則發白返黑﹐齒落更生﹔七則老者壯﹐少者彊﹔八則婦人孕﹐鳥獸胎﹐已生﹑未生﹐皆得生成﹔九則地藏發泄﹐金玉露形﹔十則枯骨更生﹐皆起成人。消一切災﹐度一切厄。魔異冤債﹐永不侵淩﹔九祖六親﹐往劫﹑未來﹐人我安平﹐幽無對系。物阜身輕﹐不但起人之沈痾﹐抑且消變於未形。誠勿藥而有喜﹐永保命以延生﹐非一方一技﹐安樂人一身之醫。天醫最良﹐眾生慈父﹐善行妙法﹐安樂人者矣。夫此經登眞之大道﹐淑世之奇方。人人本有﹐自迷不悟者也。善持眞經有得﹐宜濟世矣。何末代自私念起﹐稍得一二﹐不慈人物。如秦越肥瘠﹐兩不相關﹐始不教世﹐終以自快﹐暫明復蔽﹐不能成道﹐甚可惜也。噫﹐知經不度世﹐非也。不知彊以爲知﹐好爲人師﹐妄自傳度﹐又大過也。能除二病﹐勉力了明此經﹐斯可以普度。

應驗品續二十八章

持是經人﹐名光明身﹐常爲帝光所攝受故。

持是經人﹐不但爲良醫身也﹐名光明身。人性虛明﹐無所不照﹐气拘物蔽﹐昏掩其明。眞持經人性天朗耀﹐心地開通﹐光明常顯﹐命蒂精融﹐如太虛之無雲﹐如日月之代明﹐浩然充塞﹐盛大流行。誠光明身﹐非污暗者也。常爲。帝光所攝受故。帝﹐玉帝也。帝光普照﹐無所不及。人自卑污﹐難以承受。今持經人履踐天光﹐丹耀金庭﹐宇泰定而天光發。上帝昭格﹐光映玄空﹐持經仰受﹐太和景明。帝光攝入﹐保護持經。持經蒙化﹐永保常淸。光明交映﹐持經之人。信與天合徳﹐日月合明。

嘗聞天道下濟而光明﹐本無私親。人受天之明命﹐本大光明。然性本無染﹐心貴虛明。人貪欲樂﹐不能使靈臺無物﹐如日月薄蝕﹐雲霧蔽空。若不文其過﹐絕欲還理﹐一時之暗旋卽廊淸﹐四通八達﹐明者益明。天光有不煥﹐帝光有不臨﹐未之有也。人乃自暴自棄﹐念頭營營﹐晝作夜息﹐心無少停。爲者旣妄﹐念復不淸﹐與天相悖﹐故昧眞經。稍然有覺﹐過成業生。罪報森然﹐輪受不輕。不能速攺﹐以辭文之﹐則天不可欺﹐神不可瞞。人之視己﹐如見肺肝。此性何在﹐忍欺心若是也。所以天命之佑﹐帝光祥護﹐必在眞持經修道成眞之人。眞持經名光明身﹐爲帝光所攝受也。噫﹐人一也﹐明徳同也。人何不持經盡道﹐克當上帝之心﹖

應驗品續二十九章

持是經人﹐名自在身﹐天宮妙境神能遊故。持經功徳﹐說不可盡。

持是經人﹐不但名光明身也﹐名自在身。三災﹑四殺﹑五行﹑六害﹑七傷﹑八難﹑九星厄﹑十惡業﹐一切無牽﹐永除業根。證三元﹐空五蘊﹐離四相﹐絕百非﹐除萬有﹐超載劫﹐眞解脫大自在身。天官妙境﹐神能遊故。是持經人﹐玄功如意﹐身得自在。凡諸天宮﹐一切妙境﹐碧路瑤階﹐虯墻彩壁﹐玉京金闕﹐紫府黃房﹐瓊樓玉宇﹐問苑瑤池﹐玄都上境﹐祕院丹臺﹐寶林香徑﹐神室絳官﹐法橋錦檻﹐皓殿赭庭﹐及瑤艸琪花﹐冰桃雪李﹐交梨火棗﹐丹饌瓊漿﹐道光玄瑞﹐彩霞云祥﹐神輿法駕﹐法寶天人﹐諸品奇英﹐神遊定觀﹐悉歷勝遊﹐非常人所及。持經功徳﹐說不可盡﹐甚言功徳大也。

夫所言持經功徳種種﹐人物幽顯存亡今昔﹐一切並利。邪魔伏﹐帝光臨﹐神遊諸天﹐尙言不盡﹐則功徳無量矣。說經至聖又何如哉﹖噫﹐經功最大。當至誠永持矣。

應驗品續三十章

又若道士志人﹐能結壇誦經﹐著新淨衣﹐於夜半後閿閿字眞形﹐作暗非也寂之時﹐獨處淸淨室﹐叩齒九通﹐東向端坐﹐誦詠是經。於是時也﹐天眞禦幾﹐玉妃拂筵﹐萬神班列﹐諸天臨軒﹐三界侍衛﹐五帝司迎。

持是經人名十二功徳身﹐慈濟無窮矣。又若道士志人。道士﹐修道入玄之通名。志人﹐有志之人也。或作至人﹐非也。蓋得道成眞﹐方名至人。觀經者﹐但以後有天眞玉妃﹐萬神諸天﹐三界五帝﹐禦班侍迎等句﹐以爲當作至人看。不知經是帝勑﹐所在諸神供衛﹐遇持誦者﹐卽愚夫凡婦﹐衰叟蒙童﹐神敬是人﹐如奉是帝。持經誠敬﹐福徳無量。怠慢則咎殃立至。諸神侍迎﹐敬其持眞經﹐不必至人﹐況結壇新衣﹐夜半靜室﹐叩齒東坐﹐此學者誦經之常規﹐非所以論至人﹐故知爲志人無疑。能結道法﹐壇場諷誦此經﹐著新作潔淨衣服﹐於夜半後閿苟曲二音﹐大昧時也寂之時﹐獨處淸淨室中﹐叩齒九通﹐面東向﹐端身定坐﹐誦詠是經。於是時也﹐於是志人如法淸淨誦經之時。天眞禦幾﹐諸天至眞﹐臨禦法幾玄案。玉妃拂筵﹐靈妃玉女﹐拂淸法筵。拂﹐蕩也。欽敬淸肅之意﹐非拂逆之拂。筵﹐法席也。萬神班列﹐世間帝王勑令所在﹐羣臣班列。皇經爲玉帝祕言﹐元始法旨﹐志人持誦﹐卽讀宣帝勑一般﹐萬神悉皆班列拱奉。諸天臨軒﹐一切諸天帝眞法駕臨軒。軒﹐玄案也。三界侍衛﹐三界﹐天界﹑地界﹑水府界。三界諸神將史﹑侍列護衛。一云﹐志人誦經。三界﹐當作天﹑地﹑人。然夜半靜室﹐定無人在。爲天地水部三界無疑。一云﹐欲﹑色﹑無色三界﹐亦不是。五帝司迎﹐五帝﹐五方五靈五老上帝也。一云﹐五嶽尊帝也。以前有萬神三界字﹐中有五老﹐此當作五嶽萬神。三界中有五嶽﹐此作五老是也。經中有五老啟問﹐故開經﹐五老司迎道祖。司﹐主也﹐承也。迎﹐迓也。覲禮虛皇之義。一云﹐司迎﹐持經之神升玄﹐亦是。夫觀誦經之虔﹐諸神備護﹐則不誠。諸神鑑報﹐必有之矣。見聞經者﹐當凜然恭持﹐不見聞者當惕然求遇。嚴若諸神之臨﹐不求應見之效。無思無爲﹐密密持眞﹐一身之神﹐森然永保玄眞經矣。勉之勿怠。

應驗品續三十一章

又能閉目靜思﹐存想是經﹐不覺身處三色雲气之中﹐俄見其身光明赫奕﹐上升天宮﹐眾眞下迎﹐心有所請﹐一切應奉﹐仙丹妙寶﹐隨意自得。宜當依科﹐冥心奉行。

不但虔誦是經﹐得諸神護﹐又能閉目靜思五蘊之害﹐色爲第一。色之亂心﹐目實之。奉持眞經﹐身心宜﹐閉目以靜﹐心自大定。然道之玄微﹐非思不入﹐妄思又所以亂眞。閉目靜坐﹐不見可欲﹐使心不亂﹐默嘿思索﹐密入深機﹐此誦經之大要也。今言靜坐者﹐兩目半垂簾﹐不全閉﹐恐作鬼窟活計﹐不知陰趣雜念﹐是曰鬼窟。若心淸淨﹐閉目何害﹖時人心不決烈﹐閉目疑生﹐故半開眼﹐不著睡魔疑心耳。若善惡兩忘﹐無無亦無﹐眞道自入﹐閉目何妨﹖垂簾之論﹐玄師防無志者魔惑耳。且半垂簾義﹐閉目不觀﹐內有眞照﹐心法惺惺﹐光明不昧﹐如垂簾聽政﹐𨿽不觀看﹐當應者無不周知也。此修道之機括﹐故論經而並及之。存想是經﹐此存想不是招攝經中景象功效﹐對此法品﹐如見玉帝﹐念道思眞﹐不敢輕易。徒口誦經﹐靜存此心﹐密密研窮﹐經中至理。體之身心﹐云存想是經﹐不覺身處三色雲气之中。雲气蒸成於天地。思經大定﹐與天心合﹐念念眞善﹐慶雲乃生﹐不覺身處靑黃白三色雲气之中。心身靜正﹐龍虎蟠旋﹐故有是三色云。若修眞成則五色云擁﹐九霞光泛﹐又不同耳。俄見其身光明赫奕﹐上升天宮﹐眾眞下迎。俄﹐少傾時也。俄見身光煥發﹐盛耀炳蔚。余解見前。心有所請﹐至天宮心有所請求。一切應奉仙丹妙寶﹐隨意皆得。一切應當奉獻元始玉帝仙丹妙寶﹐隨意請求﹐自然皆得。不可言求寶﹐應奉自身。宜當依科﹐宜當遵依科教。冥心奉行﹐解見前。夫經本人性之眞﹐默悟永持可也。以存想言之﹐似落第二義。儒書云﹐恍惚不見之圖﹐儼然無形之視。又云﹐洋洋乎如在其上。豈亦第二義乎﹖噫﹐上智者少﹐中人最多。若不操存﹐求不聞之亦式﹐焉能盡人合天﹐超凡以入聖耶﹖學者思之。

應驗品續三十二章

此經乃至三世金仙﹑十方大聖﹐皆從此經﹐依科修奉﹐故得超證無上妙道。是玆玉帝﹐諸天之師﹐眾聖之王。

此經不但持誦志人﹐當依科奉﹐乃至三世金仙﹐過去世﹐見在世﹐未來世。金仙﹐金丹不毀﹐太玄眞仙也。十方大聖﹐四正方﹐四隅方﹐上下方﹐十方靈寶尊神﹐至眞無極大聖﹐皆從此經﹐依科修奉﹐解見前。故得超證無上妙道。進修不同﹐成就各異。證道階品未至﹐不爲無上。如神﹑人﹑地﹑鬼等仙﹐如欲﹑色﹑無色天神﹐如菩薩﹑聲聞﹑羅漢﹑佛乘﹐如化﹑大﹑美﹑信﹑善人﹑賢者等儒﹐皆非其至。如天仙﹑文佛﹑聖不可知﹐神﹑儒方名最上。金仙大聖﹐依科專奉此經﹐與帝眞合﹐故得成最上仙﹐超脫髙證無上至眞妙道﹐不落諸天福徳之果。是玆玉帝。玆﹐此也。諸天之師﹐三十三天﹐三十六天﹐萬二千天﹐三千大世界﹐一切諸天﹐皆從《皇經》而證大道。玉帝乃諸天之師﹐化成眾眞者也。眾聖之王﹐諸仙﹐諸儒聖﹐諸佛﹐諸天﹐諸神﹐一切眾聖﹐修讓其徳﹐度讓其功﹐證讓其尊﹐浩劫欽崇。眾聖之王也。噫﹐人有天君泰然﹐則道可得。若不修心了悟﹐與天合徳﹐虛崇上帝﹐抑過矣。戒之思之。

應驗品續三十三章

是故﹐凡夫值遇是經﹐精一修奉﹐乃至五帝輔翼﹐召使羣仙﹐禦役神官﹐運導陰陽﹐千靈敬仰﹐萬神攝伏﹐百邪避路﹐羣魔束形﹐命過之後﹐卽得南宮受煉﹐飛步上淸﹐逍遙自在﹐與道長存。

不特金仙大賢﹐從此經證道也。是故凡夫值遇是經﹐世間凡夫﹐因緣際會﹐值遇是經﹐精一修奉﹐精誠專一﹐修持崇奉。乃至五帝輔翼﹐五老上帝﹐不指五嶽﹐輔助其進修﹐翼加其不逮。召使羣仙﹐禦役神官。召使﹐令而使之。羣仙如命也﹐禦役﹐制而驅之﹐神官供役。經云﹕修道志人﹐中可以役鬼驅神。𨿽凡夫精一持經﹐伏道法力﹐自能召仙役神﹐運導陰陽。惟精惟一﹐允持此經。自以斡運造化﹐開導陰陽﹐千靈敬仰﹐千靈恭敬膽仰。萬神攝伏﹐攝﹐驚畏心服。伏﹐斂神默伏也。萬神攝伏﹐不待作持。百邪避路﹐百邪遠避道路﹐不敢觸犯。羣魔束形﹐諸魔束斂其形﹐不敢顯露。命過之後﹐解見前。卽得南宮受煉﹐南宮﹐朱陵府﹐度魂煉魄之宮也。受煉﹐受南宮煉度也。飛步上淸﹐飛神步上淸天界﹐此非上淸境﹐但言升天耳。逍遙自在﹐不經地獄﹐不受業報﹐無拘無系﹐自在逍遙。與道長存﹐初受持經﹐𨿽非至﹐精一修奉﹐心契於道﹐無滯無牽﹐魂神淸淨﹐不復毀淪﹐與道長存。此道典之所謂死而不亡佛經之所謂一悟便了也。夫一凡夫精一持經其驗如此則知至誠之功效。𨿽下愚﹐亦可以盡道也﹐觀者勉焉。

應驗品三十四章

又復世間眾生得聞是經﹐心生渴仰﹐能於家庭擇淸淨處﹐畫帝尊像﹐日夜虔虔﹐晨香濟濟﹐香花燈果﹐尊重供養﹐稱贊聖號﹐瞻禮誦經﹐是人當得三十種上妙功徳。

一者諸仙贊重﹐二者先亡生天﹐

三者宿殃解脫﹐四者所往通達﹐

五者無盜賊事﹐六者所求遂心﹐

七者除水火厄﹐八者橫事潛消﹐

九者夜夢吉祥﹐十者疾病不侵﹐

十一者智慧聰明﹐十二者人見歡喜﹐

十三者衣食丰盛﹐十四者子孫榮貴﹐

十五者六親見喜﹐十六者門族和睦﹐

十七者除三惡報﹐十八者轉女成男﹐

十九者形容端嚴﹐二十者爲國大臣﹐

二十一者生爲帝子﹐二十二者鬼神欽仰﹐

二十三者得宿命通﹐二十四者諸神護念﹐

二十五者九族受蔭﹐二十六者處世長年﹐

二十七者有情賴善﹐二十八者魔王保迎﹐

二十九者次超三界﹐三十者白日上升。

凡夫精一修奉此經﹐存亡大益矣。又復世間眾生得聞此經﹐心生渴仰﹐如渴得禁﹐仰感極切﹐能於家宅庭堂﹐擇淸淨處畫玉帝尊像﹐日夜虔虔﹐誠破懇篤。晝夜不怠﹐晨昏渥濟﹐齋揚祗奉﹐早蛻鏶二﹐香花燈果﹐尊重供養﹐稱贊玉帝聖號﹐瞻拜禮誦此經﹐是人當得三十種上妙功徳。一者諸仙贊重﹐贊嘆欽重。二者先亡生天﹐先亡安觀﹐悉生三界。三者宿世業殃解脫﹐永不牽纏。四者所往通達﹐向往進修﹐悉得通達。五者無盜賊事﹐永不遭此。六者﹐所求遂心。求謀盡遂。七者除水火厄難。八者橫事潛暗也。消。九者夜夢吉祥。十者﹐疾病不相侵﹐十一者智慧聰明﹐十二者人見歡喜﹐十三者衣食丰足﹐隆盛。十四者﹐子孫榮貴。子孫榮貴非叉榮華富貴﹐賢而淸不惡賤夭便好。十五者﹐六親見喜。十六者﹐門族和睦﹐十七者除三惡業報。十八者﹐轉女身成男。十九者﹐形容端正威嚴﹐二十者﹐爲國大臣。二十一者﹐生爲帝王之子。二十二者﹐鬼神欽服瞻仰。二十三者﹐得宿命通﹐宿業盡﹐命大通利。二十四者﹐諸神護念﹐護持贊念持經奉玉帝之人。二十五者九族受蔭﹐九族﹐髙﹑曾﹑祖﹑父﹑己身﹑子﹑孫﹑曾﹑玄﹐一云﹐父三族﹐母三族﹐妻三族也。二十六者﹐處世長年。二十七者﹐世界有情﹐賴其善功﹐二十八者﹐魔王保舉迓迎。二十九者﹐次超欲色無色三界。三十者﹐白日上升。諸仙升化不同﹐非必白日肉身升天。體同太虛﹐神遊玉京﹐是白日上升。尊經敬帝﹐𨿽有此功﹐先要絕盡祕欲﹐不求效驗﹐亦不間斷﹐心與天合﹐然後有效﹐卽無效﹐亦不害爲善也。若一覬效﹐非善傳帝經矣﹐觀者辮之。

應驗品續三十五章

爾時﹐天尊復告四眾曰﹕此經功徳﹐能碎鐵圍諸山﹐竭苦海水﹐破大地獄﹐拔諸罪苦﹐降暴惡魔﹐護諸國土﹔能滅一切惡鬼﹐能除一切重病﹐能解一切惡毒﹐能離一切惡人﹐能伏一切毒獸﹐能摧一切邪道﹐一切諸天﹐皆自尊敬。其餘功徳﹐說不可盡。

尊經敬帝﹐功徳有三十種。爾時﹐天尊復告四眾曰﹕此經功徳﹐能碎陰酆﹑鐵圍諸山﹐淨盡宿塵。竭苦海水﹐回頭登岸﹐苦海波乾。破大地獄﹐屏息妄緣。拔諸罪苦﹐絕斷業根﹐永無罪報。降暴惡魔﹐降伏剛暴猛惡邪魔﹐禁橫逆邪妄。護諸國土﹐悉使淸寧﹐富國安民。能滅一切惡鬼﹐除滅凶惡陰鬼﹐除陰惡趣。能除一切重病﹐除盡諸染。能解一切惡毒﹐解除世諸惡毒﹐解身大眞惡毒。能離一切惡人﹐或不相遇﹐或惡人見我﹐彼卽遁迹。能伏一切毒獸﹐馴伏世諸毒獸。又修眞之人﹐陰气化諸毒龍猛獸﹑巨虯獅子﹐各百億萬眾護我眞經﹐令自馴伏﹐永護於我。能摧一切邪道﹐摧破世諸邪道﹐摧己邪妄迷執。一切諸天﹐諸界諸天。皆自尊敬﹐自然尊敬此經。其餘功徳﹐說不可盡。解見前。

此經功徳﹐消難消之變﹐除難去之毒﹐無所不化﹐無所不利﹐大方便﹑最上法品也。𨿽至聖之微言﹐實性分之能事。勉之﹐則功自成。

應驗品續三十六章

爾時﹐道場大眾﹑金仙菩薩﹑眞聖眷屬聞是說已﹐歡喜踴躍﹐稽首敬禮﹐而作頌曰﹕

大哉至道﹐無宗上眞。上度諸天﹐下濟幽魂。上無師祖﹐惟道爲身。丹臺紫府﹐金闕玉京﹐祕此妙法﹐溥福含靈﹐滅我萬罪﹐增我遐齡。萬神朝禮﹐魔王保迎。功徳昌盛﹐黃籙書名﹐渺渺億劫﹐使我長存。於時會眾說是頌畢﹐稽首皈依﹐奉辭而退。

爾時道場大眾。道場﹐敷道之場也。金仙菩薩﹑眞聖眷屬聞是說已﹐說經已竟。歡喜踴躍﹐騰歡鼓舞之意。稽首敬禮而作頌曰﹕大哉至道﹐大不可量﹐至不可及。無宗上眞﹐無本無始﹐最上至眞。上度諸天﹐化徧於上。下濟幽魂﹐化徹幽冥﹐滯魄盡升。上無師祖﹐無師無祖。惟道爲身。頌贊此經﹐以道爲身。丹臺紫府﹐太玄妙境。金闕玉京﹐解見前。祕此妙法﹐祕﹐珍藏也。溥福含靈﹐徧福一切含靈。或以福作溥度。滅我萬罪﹐經能滅一切罪。增我遐齡﹐經能延年。萬神朝禮﹐欽重此經。魔王保迎尊持經者。功徳昌盛﹐功徳盛大﹐周徧悠長。黃錄書名﹐玄都仙籍﹐金簡黃籙以書其名。渺渺億劫﹐渺渺寥廓﹐遼遠億數多劫。使我長存﹐使持經有道者長存。於時法會眞眾說是頌畢﹐稽首皈依《無上玉皇本行集經》﹐奉辭至聖而退。

髙上玉皇本行集經卷下竟

