太上靈寶淨明道元正印經

經名﹕太上靈寶淨明道元正仰經。撰人不詳。四經同捲。底本出處﹕《正統道藏》太平部。

太上靈寶淨明道元正印經

道本無物﹐惟集於虛。內外開廓﹐不與物俱。

擾擾在前﹐至道湛如。昭曠獨觀﹐與道盈虛。

消息往來﹐如淵之魚。由水不知﹐道若是歟。

能知道者﹐精不自枯﹐血如流川﹐炁如輪珠﹐

身如枯木﹐意如飛亮。不知所止﹐不知所居﹐

自然而已。性心恬如﹐知所以否﹐不知知乎﹐

爲而不爲﹐淡然淸都。淸都之宮﹐神解意釋﹐

情定精一。一之爲道﹐一而不執。不執不僻﹐

不膠不急。惟緩乃致﹐泰定虛室。此爲道本﹐

想正合理。不想之想﹐想亦不想。不想之明﹐

想而定形。長生久視﹐道之一名。何爲長生﹐

何爲喪傾。道本常在﹐心了性明。了了旣了﹐

明明旣明。了了非了﹐明明非明。非了是了﹐

非明乃明。明明了了﹐識吾本形。形中有神﹐

神有所伸。伸而不屈﹐超達飛升。何爲風馬﹐

何爲云車。不出於中﹐於中是眞。眞本冥妄﹐

妄則非眞。以眞冥妄﹐眞妄同扃。不執不著﹐

不與不並。視乎無形﹐聽乎無聲。孰爲符篆﹐

孰爲眞經。心定神慧﹐是爲淨明。淨明三界﹐

外有玉京。玉京神都﹐遊宴三淸。此名道元正印無。

太上靈寶淨明道元正印經竟

