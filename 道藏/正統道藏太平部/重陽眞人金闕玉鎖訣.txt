重陽眞人金關玉鎖訣

經名﹕重陽眞人金關玉鎖訣。金王哲撰。一卷。底本出處﹕《正統道藏》太平部。

重陽眞人金關玉鎖訣

終南山重陽子王壯喆撰

或問曰﹕如何是修眞妙理﹖答曰﹕第一先除無名煩惱﹐第二休貪戀酒色財气﹐此者便是修行之法。夫人之一身﹐皆具天地之理。天地所以含養萬物﹐萬物所以盈天地間﹐其天地之高明廣大﹐未嘗爲萬物所蔽。修行之人﹐凡應萬事﹐亦當體之。

難曰﹕天有昏暗﹐地有動搖﹐山有崩摧﹐海有枯竭﹐日月有盈缺。且人有疾病﹑無常﹐如何治之﹖答曰﹕欲要治之﹐除是達太上煉五行之法。

問曰﹕如何是五行之法﹖訣曰﹕第一先須持戒﹐淸靜忍辱﹐慈悲實善﹐斷除十惡﹐行方便﹐救度一切眾生﹐忠君王﹐孝敬父母師資﹐此是修行之法。然後習眞功。訣曰﹕第一身中東西﹐要識庚甲卯酉。第二身中南北﹐要識坎離鉛汞。訣曰﹕庚甲卯酉者﹐爲晝夜。甲卯者﹐是肝之气。八節中立春﹑春分﹐口中爲津也。庚酉者﹐是肺之气。八節中立秋﹑秋分﹐口中爲液也。坎離者﹐寒暑。離鉛者﹐是身中心气﹐八節中立夏﹑夏至﹐身中爲血也。坎汞者﹐是腎中气。八節中立冬﹑冬至﹐身中爲精也。精生魄﹐血生魂﹐精爲性﹐血爲命。人了達性命者﹐便是眞修行之法也。訣曰﹕精血者﹐是肉身之根本。眞气者﹐是性命之根本。故曰﹕有血者﹐能生眞气也。眞气壯實者﹐自然長久﹐聚精血成形也。

問曰﹕旣爲人﹐因甚生死先後者﹐何也﹖答曰﹕先死者﹐爲其人心著欲樂﹐貪戀境界。是男子者損精﹐婦人損血。白日不斷無名煩惱﹐夜中不斬三尸陰鬼﹐男子婦人已有無常也。

問曰﹕不死之人何也﹖答曰﹕不死者﹐爲其人身淸靜無垢﹐惜眞炁在丹田﹐精血不衰﹐其人不死也。

難曰﹕多見今人淸靜休妻﹐亦不能成道者何也﹖答曰﹕𨿽是此人淸靜﹐卻不達眞淸靜之功﹐其人𨿽是一身淸靜﹐卻不能定於精血養眞气﹐此人身淸心不淸﹐其身靜意不靜。豈不聞《淸靜經》云﹕夫道者﹐有淸有濁﹐有動有靜。淸者濁之源﹐動者靜之基。經云﹕不垢不淨。若論眞淸靜者﹐眼內無淚﹐鼻內無膿﹐口內無唾﹐不煉大小便﹐男子養精﹐女子定血﹐萬邪歸正﹐萬病不生﹐方可是丹田淸靜。今人說淸靜者﹐都是假名。夫修行若內外相應﹐未言大乘﹐先說小乘。《心經》云﹕能小能大﹐未言過去﹐先說見在。過去者是果﹐見在者是功。又云﹕功成果滿﹐未言眞﹐是說假。惟一靈是眞﹐肉身四大是假相﹐借煉假成眞﹐感合爲一。訣曰﹕見在一身安樂﹐爲小乘﹐都是大乘之根。初地法﹐心爲小乘﹐結果爲大乘。小乘爲根﹐大乘爲梢。訣曰﹕梢根相借﹐梢借根而生。訣曰﹕皆不離陰陽所生﹐須借父精母血二物者﹐爲身之本也。今人修行﹐都不惜父精母血﹐耗散眞气﹐損卻元陽。故有老﹐老有病﹐病中有死。旣有無常﹐何不治之。夫眞道者﹐空中有實﹐實中有空。經云﹕大道無形﹐生育天地﹔大道無名﹐長養萬物。從眞性所生爲人者﹐亦復如是。昔日老君煉金﹑木﹑水﹑火﹑土﹐畱下三乘妙言﹐行行滅罪﹐句句長生。第一上有神仙抱一﹐第二中有富國安民﹐第三下有彊兵戰勝。

問曰﹕何者是神仙抱一﹖﹝答曰﹞﹕抱一者﹐天下人身之根本。一者﹐是萬物之根本。一者爲道也。昔爲初一者﹐眞水也。水中生气﹐气中生水。萬物者﹐從一生萬物﹐是長養。一生二﹐二生三﹐三生萬物。三中四智功﹐五眼恁起﹐六根掃蕩﹐七魄運開﹐八卦說﹐九思眞道。憑無漏果圓融﹐意想自神長在丹田﹐抱守元炁﹐莫教散失﹐此者是抱一之法。

問曰﹕何者是富國安民﹖訣曰﹕男子﹑女人身中﹐各有九江四海龍宮﹐庫藏中有七珍八寶﹐莫教六賊偸了﹐此是富國安民。

問曰﹕何者是彊兵戰勝﹖訣曰﹕夫戰勝者﹐天下少人知。夫戰勝是常之法。

難曰﹕旣論淸靜之法﹐何得說戰勝理。解曰﹕今人不達戰勝之法﹐又能治於病疾無常。戰勝者﹐第一先戰退無名煩惱﹔第二夜間境中﹐要戰退三尸陰鬼﹔第三戰退萬法。此者是戰勝之法。若人會得三乘﹣者﹐變殃惱爲福也。夫修行者﹐常淸靜爲根本大乘之法。欲爲大乘者﹐須索從小乘而起﹐淸不離濁﹐動不離靜﹐靜中便生動﹐濁中便自有淸。有天地﹐有日月﹐有水火﹐有陰陽﹐謂之眞道。經云﹕純陽而不生﹐純陰而不長﹐陰陽和合者﹐能生萬物。今人修道者﹐卻不修眞道。道者了達性命也﹐性命者是精血也。人有萬病﹐是病者皆傷人之命矣。有疾病者﹐盡不幹五臟之事﹐都是損了精﹑气﹑血三寶﹐欲要安樂長生者﹐除是持淸靜之識。或有未出家之人﹐年少時不能持淸靜之果﹐從小乘。入中乘﹑上乘。初地達法心爲小乘﹐覺悟者爲中乘﹐了達者爲上乘。第一是化城﹐第二是銀城﹐第三是金城。似一根大樹﹐先有其根﹐後有其梢。如常時只宜淸靜﹐大爲正道也。

問曰﹕假令一身淸靜﹐卻逢天魔之日﹐如何治之﹖又假令逢外道波巡﹐請曰如何治之﹖答曰﹕波巡者﹐界也。境界皆有﹐只要識進退三要﹐辧淸濁。若逢陰陽者﹐加火入水卻濁﹐不相煎之法。訣曰﹕假令魔軍來時﹐急須準備﹐檢三千彊兵。訣曰﹕三千疏眞功。彊兵者爲其气也。有來無去﹐千息數積﹐其气在丹田不散﹐只教暖不教冷﹐自結胎仙﹐爲妙法也。若人得如上妙者﹐永得如上眞功﹐功成果滿﹐永得安樂長生。一切修功之人﹐臨有難之日﹐小心準備。

問曰﹕如何治之﹖解曰﹕人臨有難之日﹐先見其死相。

問曰﹕如何是死相﹖訣曰﹕天柱動搖﹐樹倒山摧﹐六神俱亂﹐性命不能保﹐精神恍惚﹐天地暗﹐日月無光﹐便是無常之苗也。有漏之身爲地獄﹐無漏之果爲天堂。人有漏之身﹐須證無漏之果圓者﹐皆共成於道果。

問曰﹕假令白牛去時﹐如何擒捉﹖訣曰﹕白牛去時緊叩玄關﹐牢鎭四門﹐急用仙人釣魚之法﹐又用三島手印指黃河逆流﹐掩上金關﹐納合玉鎖。如大斬眼白牛﹐自然不走﹐名機出水登彼岸之法。有十般定性命之法。訣曰﹕一名金關玉鎖定﹔二名三島回生換死定﹔三名九曲黃河逆流定。是名無漏果圓者﹐皆共成於仙道。若定了寶時﹐休教滯了腰腳﹐昏了眼目﹐此是定三寶之法。

問曰﹕若有人收定三寶﹐搬運歸寄何處﹖﹝訣曰﹞﹕先用蘆芽穿膝之法﹐烹气沖寶鑪﹐骨運气直至湧泉﹐補於二足。然後七返還丹之法﹐如气滯定腰腳時﹐便行鐵車黑牛功﹐然後開宰門。如得元炁實肚者﹐先行肘後飛金晶之法。如不用行此功者﹐不行穿膝之法﹐不行七返三島之法﹐便行肘後搬精補腦之法﹐望長生不老。今人行功﹐顧上不顧下﹐如小兒建塔﹐下不堅牢也。如何是中炁實要堅牢也﹐又於坎宮便用羊﹑鹿﹑大牛三車搬﹐從荊山運寶。訣曰﹕荊山卻近有一人﹐姓卞名和。有一日刻山打柴﹐卻見一鳳凰落於一塊石上﹐卞和便知石中有寶﹐將來獻帝﹐帝大怒﹐刖了卞和雙足。訣白﹕卞和者﹐識也﹐意頑石也。鳳凰者﹐是眞气﹐成是身。玉者﹐是骨中精髓。刖者﹐是兩足不行穿膝之法。訣曰﹕善淸靜﹐名曰下元寶成﹐如日月相似﹐便用三車搬運﹐上昆侖頂。嘆曰﹕今人能道不能造﹐能說不能訣。又曰﹕行功心行意不行﹐今人多迷﹐不修身體。第一神性是大牛之車﹐須索動靑牛拽車﹐車中載寶﹐是鹿車。第二行白牛拽車﹐車中載寶。第三暖气行火﹐是羊車﹐赤牛拽車﹐車中載寶。三車行時﹐初離荊山尾閭﹐中入地軸﹐過天關﹐過下雙關腎兪二穴﹐是腰腿入曹溪地﹐夾脊上雙關﹐夾脊是也。雙射上苑巖﹑分水嶺二名﹐天臺嶺三名。女子運寶前安乳香﹐頻進眞火﹐如行此功一年﹐令婦人如童男。意想鉛汞二珠射蓬萊腦後開﹐天門自開透紅霞﹐眞炁入髓海自暖﹐令人頭白再黑﹐名日肘後飛金晶之法。我師言曰﹕皆見提並人﹐不見用繩兒。無𨿽後生有神水還丹田。夫行功之時﹐子午起踟趺坐﹐搓手﹐如眞气煎體﹐過天橋﹐過額顱是也。只教上腮﹑下腮上﹐用意分眞气﹐兩下流轉﹐太陽元中落於腮﹐上流牙齒﹐從左口角右口角取液﹐又爲玄珠甘露﹐用赤龍攪得勻停﹐漱爲雪花白﹐有甘味也。口是八色璃璃渠﹐一中八味水﹐二水中能生八識。口含藏眞气﹐眞气中分八卦﹐艮爲立春﹐震爲春分﹐巽爲立夏﹐離爲夏至﹐坤爲立秋﹐兌爲秋分﹐乾爲立冬﹐坎爲冬至。八卦中各生陰陽﹐陰陽中各分寒暑。訣曰﹕咽津爲陰﹐隨後行气乃爲陽﹐須索陰陽水火停分﹐二淸津分三兩咽﹐常畱二停﹐恐樹枯竭。又云﹕惜水流不得江河斷絕。

又問七返﹐訣曰﹕咽神水到气顆中﹐肺化爲液﹐善治諸咳嗽﹐漸生於魄。又云﹕咽津到心上﹐令人心開悟解﹐又是洗心神水﹐洗心見性。頌曰﹕見花五葉開﹐步步入仙臺。神水化血﹐又咽神水到肝﹐肝爲木﹐假名爲靑龍﹐龍得水時必旺﹐善治一切眼﹐气化爲津。又咽神水到脾﹐脾爲土﹐土得水者能生黃芽。腹爲大小腸九曲﹐至臍中一寸三分﹐方圓一寸﹐左靑右白﹐前赤後黑﹐中黃戊己﹐名爲丹田。田內一座宮﹐宮中名曰黃庭宮。中有一壚﹐名爲丹壚。壚上坐定一隻金鼎﹐下頻進眞火﹐上頻添神水。水火者﹐坎離也。夫水火是君火﹐臣火﹐民火﹐三火者﹐爲眞味也﹐心性意是也。今人未了達三般者﹐第一味不明﹐第二味不悟﹐第三味智不成道矣。若人達三般者﹐三明六通也。進火時﹐上用水洗﹐下用火煆。經云﹕身下出火﹐身上出水﹐其上合下閉﹐乾坤相合﹐教龍盤金鼎﹐使虎遠丹田者爲妙。名曰壚刀圭也。若人行此功者﹐永得安樂長生也。

問曰﹕旣刀圭﹐何者言爲一粒刀圭﹐何者自飲刀圭﹐何者爲鐵離刀圭﹖訣曰﹕三刀圭者﹐爲寶也﹐是精﹑气﹑血也。訣曰﹕一粒刀圭者﹐津液﹔自飲刀圭者﹐咽津服炁﹔鐵離刀圭者﹐是眞炁行功﹐不退變﹐萬邪皈正。如行功時饑食金飯﹐渴飲玉漿﹐冷時進火﹐熱時進水。火者是眞陽﹐水者是眞陰。此功者﹐是抽添加減之法。訣曰﹕抽者從上收眞炁﹐添者從下進暖炁入丹田﹐若人腎宮暖者﹐萬病消除。

問曰﹕男子女人忽時便有疾病無常﹐何如也﹖答曰﹕爲一切男子女人﹐心著欲樂貪戀境界之事﹐白日不斷無名煩惱﹐夜間境中不能斷三尸陰鬼﹐男子損卻精﹐女人損卻血炁﹐三寶走卻元陽﹐故乃人有疾病無常也。不聞神仙之語﹐人似破漏房屋﹐主人不修補者﹐宮殿倒塌﹐壞其梁柱﹐是人有疾病也。

難曰﹕因甚小兒淸靜不損三寶﹐亦有疾病無常者何也﹖訣曰﹕小兒有病者﹐昔日在母腹中﹐因母血气虧弱﹐受母十月胎气不足﹐又或犯風淫暑濕﹑四集不忌﹐受胎小兒故有疾病無常也。

問曰﹕因甚有醜好之人﹐何謂也﹖訣曰﹕貌正者﹐是日父母二气感應日月﹐午時已前﹐丑時已後﹐便得端正眞實﹑長命有衣祿﹐貌正得父母喜悅之心。午時已後﹐丑時已前受胎﹐有一貌不正者﹐或病﹑聾﹑喑瘂﹐多性劣﹐不得人意﹐命窮無衣祿﹐壽命不長也。此是造化之根本也。

問曰﹕假令逢冤魔者﹐如何治之﹖訣曰﹕宜淸靜。忙中偸閒﹐閒中取靜。若人有難之時﹐急須回避﹐心王須用灌想之法﹐急驅神意入上泥丸神宮﹐正坐意想﹐眼見前仙男仙女各動仙樂﹐叩齒定意﹐看昆侖山景﹐見上牛羊鹿馬玉兔﹐意想上拿住系定。功時忽思上有一寶樹﹐樹上有花﹐花開結子﹐意摘取吞之﹐是喫了此物者﹐永得安樂長生。此是修正法﹐一句了然﹐大牢鎭四門。訣曰﹕血海命門气定﹐無開閉戶精定﹐不思外境神定。精血散者﹐性命也。一意者﹐爲眞主人也。齒是爲玄關﹐閉丹田者爲下玄關﹐提金精上玄者爲金關﹐緊叩齒者爲玉鎖﹐六根不動者是六度﹐號都關。下納上腮爲頂陽關﹐鼻爲天門﹐夾脊爲雙關﹐行功之時﹐一齊開鎖。神不動者﹐意不亂也。意者恍惚也﹐此是淸靜之法也。及春夏秋冬﹐但小兒小便黃色者﹐是丹田虛敗﹐失卻下元﹐存眞炁﹐急用穿九曲之法﹐又名九轉穿小腸﹐九透眞炁入腎堂﹐小便自然靑白色也。一身便得安樂。

問曰﹕何者是三乘之法﹖訣曰﹕下乘者如新生孩兒﹐中乘者如小兒坐地﹐上乘者如小兒行走。若人通此三乘﹐便超三界﹐欲界﹑色界﹑無色界。是心性意顯具三身﹐淸靜法身﹐圓滿報身﹐三昧化身。三者各有顯迹之神。第一會太上煉甲乙木﹐是虛坦﹐會老君著靑衣﹐度三千靑衣道士者﹐轉靑神黃卷三十六部《靈寶尊經》﹐畱下九轉丹黃芽穿膝之法絕國。第二會釋迦佛畱下﹐煉南方丙丁火﹐身被烈火袈裟﹐三千赤子比丘僧人﹐畱下十二部《大乘尊經》﹐射九重鐵鼓之法﹑蘆芽穿膝之法。龍華三會﹐夫子在魯國之習學堂﹐煉西方庚辛金﹐三千白衣居士﹐畱下十卷《論語》﹐並穿九曲明珠蘆芽穿膝之法。三教者如鼎三足﹐身同歸一﹐無二無三﹐三教者不離眞道也。諭曰﹕似一根樹生三枝也。

問曰﹕大道之中離幾等神仙﹖解曰﹕聞《傳道集》中有五等神仙。第一不持戒﹐不斷酒肉﹐不殺生﹐不思善﹐爲鬼仙之類﹔第二養眞气長命者﹐爲地仙﹔第三好戰爭﹐是劍仙﹔第四打坐修行者﹐爲神仙﹔第五孝養師長父母﹑六度萬行方便﹐救一切眾生﹐斷除十惡﹐不殺生﹐不食酒肉﹐『邪非偸盜出﹐意同天心﹐正直無私曲﹐名曰天仙。當日初發善心處﹐便是吉祥之地。爲善法大修行人﹐後有禁忌之文。訣曰﹕男女五月﹑六月宜淸靜大忌﹐十一月﹑十二月宜淸靜。又男子五月﹑六月大殺之月﹐勿近婦人﹐爲五勞七傷。男損性命﹐女人損性者﹐是精血气也。損者令人左癱右瘓﹐赤白帶下。若損五行眞气爲勞﹐損七寶爲傷﹐萬病者各有來處。

問曰﹕病從何生﹖訣曰﹕萬病皆從八節不正之气而生。

問曰﹕何者八邪﹖訣曰﹕八卦中陰陽不順﹐是八節中气。令人入邪者﹐是饑飽勞役風寒暑濕。饑來痛飽﹐寒極憂心﹐遠行困倦﹐及玲熱身醉﹐亦不可行功﹐變成大病也﹐宜淸靜行之。行時舌上收玉液﹐丹鼻中收元陽﹐丹腎堂中收金液﹐丹如精髓滿骨實者﹐死經百年筋骨不解﹐名爲連子環鎭骨。訣曰﹕二十四忌大丹者﹐是一年二十四炁﹐上令告我師﹐願求妙訣﹐須索意自息﹐肯捨重金淨財。第一捨身布施﹐第二將花獻師﹐第三令膳而供養。解曰﹕捨身布施者﹐若見師長父母危時﹐捨命求命。將花獻師者﹐若師長須打罵﹐須將喜笑迎之﹐面上無嗔恕。令繕而供養者﹐食有好味﹐先奉其師。此名三布施也。仙人言曰﹕堅者爲道﹐歡喜者爲緣。若求師不勤﹐豈至於道。呂翁曰﹕不因師指﹐此事難知。又云﹕學而不知者﹐不學而悟之﹐學而不從師﹐名爲盜學也﹐是法中賊。若掩祖上師得﹐促自己壽﹐與常人同例。自揚己得﹐是斷行做作﹐此人可以成道乎﹖其人謂﹕輕師慢法﹐不堪爲師。未學修行﹐先持救濟他人者﹐爲救自己者﹐憑功德行人﹐各認祖宗科牌。太上爲祖﹐釋迦爲宗﹐夫子爲科牌。自從三教旣寂已後﹐一切男女在愛河內煎煮﹐苦海漂沈﹐受其煩惱﹐六道沈淪﹐不生不落去住。三教聖主﹐三界聖母﹐卻來救度兒女﹐名號記顯現分明﹐壽印信爲其勘同。解曰﹕一身爲全﹐受戒者爲記﹐心悟了達者爲火。《隨求經》云﹕如意寶印﹐從心顯名爲號﹐有十號者爲十善﹐十號者爲能人。一號元修﹐二號轉分明﹐三號通三界﹐四號長生﹐五號光明現﹐六號意通﹐七號全身主﹐八號福祿增﹐九號天元修﹐十號者爲能人。一加性十號﹐無漏功德自然成。三教者﹐是隨意演化眾生﹐皆不離於道也。古人言曰﹕世間性命事大。修行者生﹑老﹑病﹑死﹑苦﹐今人各不曉眞道﹐往往著空盡落空﹐現在亦不能了﹐何言過去之事。又聞《達摩經》云﹕過去非言實﹐未來不爲眞。太上煉九轉還丹﹐令人去病疾﹐了生死。夫子教仁﹑義﹑禮﹑智﹑信﹐恐人招業在身﹐令人修此亦能治其疾病。

問曰﹕如何治於病疾﹖訣曰﹕除眼大良藥。解曰﹕長大歡﹐爲良藥。訣曰﹕歡喜者﹐是藥之根本。常煩惱者﹐是萬病之根本。或常淸靜者﹐是大道之苗。但見今人修行﹐或僧道五戒﹐男子婦人﹐卻因甚病疾無常。或男子女人﹐有夫無婦者﹐丹田走卻靈龜﹐耗散眞炁﹐下元虛冷﹐漸生萬病。男子淸靜六十四日精炁滿﹐女子淸靜四十九日血炁滿。物極者則返﹐淸爲濁返﹐靜爲動返。心意散失﹐九竅走卻眞气。炁濁令女子月水多﹐男子夜夢陰境﹐盜了七珍八寶﹐故人有疾病也。

問曰﹕陰鬼如何治之﹖答曰﹕用刀圭之法。曰﹕何者爲刀圭﹖訣曰﹕刀圭者﹐一也。有水有气能生萬物也。炁爲圭﹐爲雲水﹐爲雨。又曰﹕出炁爲刀﹐入炁爲圭﹐行功爲萬有﹐驗者爲刀圭﹐是返老還童也。經云﹕身下出火﹐身上出水﹐水火爲藥。訣曰﹕蘆芽穿膝上下河車﹐安壚竈是紫河車﹐搬精補腦之上車﹐進火時水暖﹐進水時火涼﹐水火雙行者﹐是溫溫鉛鼎﹐鼎中入气起休﹐交上隨車火時﹐散入百脈﹐皮膚滋潤﹐身體光澤﹐此是修養之法。

難曰﹕因何人肥者先衰﹖訣曰﹕肥人者﹐修外不修裹﹐骨中無髓﹐丹田走卻眞炁﹐故衰病也。修內道者﹐安樂長生之苗。訣曰﹕長教龍盤金鼎﹐虎達丹田﹐震卦起雷﹐巽卦起風﹐行功時漱津一大口﹐分三度咽﹐按气下行三徧﹐自然有龍吟虎嘯之聲。亦能除腹中萬病﹐耳聽之如雷槌畫鼓。上者爲升﹐下者爲降﹐頌曰﹕眞空妙理無人知﹐曲江端坐看烏飛。震地雷聲驚鬼魅﹐正是陰陽造化時。子後午前﹐加減用水火烹煎﹐龍虎隨金公帶酒﹐黃婆醉拽定王公問是誰。

問曰﹕金公是神﹐黃婆是炁﹐陽炁是嬰兒﹐陰炁是奼女。靑龍者是肝之炁也﹐白虎者是肺之炁也﹐坎離者是精血。訣曰﹕行功時坐如泰山﹐立如寶塔﹐牢鎭四門﹐緊叩玄關﹐漱津一口﹐爲猛三咽下﹐接炁過離隔﹐活作三度﹐自然龍虎之炁復如行住坐臥禁口閉目﹑耳不聽聲﹑眼視內景﹐一日正觀丹田﹐意中想見﹐隨呼炁下降﹐隨吸炁上升﹐不過離隔﹐不教注面目上﹐六炁各到﹐中元相見。淸炁右行﹐濁气左行。各轉九遭﹐炁上下不能出﹐左右結成壚竈﹐號龍盤虎遠﹐气自然和會。又嬰兒奼汝爲夫婦之法﹐炁聚於脾上安壚﹐號黃婆匹配之法。又名天地交泰之法。又名坎離交媾﹐是體交神不交之法。神不交者﹐是淸靜之法﹐千徧不搖不動之法。今人者多修外道﹐不修內道﹐見在道過去法。夫修行者﹐外有條大道教﹐內有正路﹐無人知處。大眾前行三里﹐見三條大澗亦無底﹐怎生過去﹖訣曰﹕三條大澗者﹐是三教三乘﹐起三尸﹐定三寶﹐超三界。向前又行三里見六條深溝﹐不能前進﹐是何門﹖訣曰﹕是六度萬行﹐六根淸靜﹐斬六賊﹐戒六欲﹐樹六梯。向前又行三里﹐見三產枋﹐是寶淨枋﹐七林屍多便是臨作用。行三里﹐又見一座園﹐名爲捨果園。一翁看定園門﹐有緣者空手得過。向前園又行三里﹐見一根大樹上擊定金牛﹐河邊上有座臺﹐男子黃金臺﹐女子鳳凰臺﹐神仙釣魚臺﹐安樂千花臺﹐若無常望鄕臺。河口有三个女子﹐渡口便是魔女。眾滿舟船﹐過此河。又行三里﹐見一座大山﹐名是須彌山﹐山束坡有一隻靑羊﹐是老君之炁﹐西坡見一隻白羊﹐是夫子之炁﹐正南見一隻黃羊﹐是大覺金仙之炁。三个羊兒引接大眾入山﹐名三陽聚鼎山。山中有一座城﹐名爲北城﹐有四門﹐門上有牌﹐牌上有字。東是開光門﹐西是長生門﹐南是金光門﹐北是大淪門。此是眼﹑耳﹑鼻﹑口。入得四門﹐見四洞府﹐天樂洞﹑白雲洞﹑竹國洞﹐長生洞。入得四洞﹐見四寺﹐無淨寺﹐玄空寺﹐竹林寺。﹝入四寺﹞﹐有四果﹐安禪羅漢﹐斯陀﹐含須陀﹐洹阿那含阿羅漢﹐爲四寺主﹐此是四果仙人也。向前又見五觀﹐第一功名觀﹐第二醫藥觀﹐第三安陽觀﹐第四眞如觀﹐第五兜率觀。五觀中有五宮﹐雙女宮是眼﹐大龍宮是口﹐上白宮是鼻﹐水晶宮是耳﹐天秤宮是心。內坐大樓閣﹐上下十二呼吸﹐名曰十二重樓也。有中宮樓﹑月宮樓﹑天仙樓﹑取寶樓﹑聖井樓﹑法炁妙音樓﹑識道樓﹑禪頂樓﹑景陽樓﹑鍾鼓樓﹑二聖樓。每年十二月一日十二時﹐人身中有十二月樓﹐樓者按經十二經十二支幹。四面又見九宮﹐是人有九竅也。夫九竅宮者﹐東有風雷宮﹐雙林宮﹐南有紫微宮﹑牟尼宮﹐西有聖母官﹑惠羅宮﹐北有梵宮﹑水晶宮﹐中央號安宮。此名爲九宮﹐猶地列九州也。又微府元共計十州也﹐是十國﹐焦祖國﹑牟尼國﹑開花國﹑鹿嚴國﹑金色國﹑琉璃國﹑捨衛國﹑南禪國﹑天竺國﹑重陽國。十國者便是十地﹐每一地中一坐泰山。身是甚物﹐是治種大病﹐皆傷人命。身有四大海﹐津爲東海﹐血爲南海﹐髓爲西海﹐气爲北海。更有九洲﹐小腸是也。更有五湖﹐身是洞庭湖。精是玉湖﹐甘露是醍醐﹐心爲玄湖﹐小腸爲江湖。日月星辰三消﹐血﹑气﹑精衰也。三消是山崩海竭地裂﹐一日十二時辰中﹐得坐莫越其人﹐功成果滿﹐男子煉形如童男﹐女子煉形如童女。經云﹕形神俱妙﹐與道合眞﹐此是抽胎換骨之法﹐陰陽顚倒五行眞訣。五行含金﹑木﹑水﹑火﹑土。春木旺﹐內木不旺﹐人多病眼疾。夏火旺﹐內火不旺﹐人多瀉痢。秋金旺﹐內金不旺﹐人多咳嗽。冬水旺﹑內水不旺﹐人多疝气。脾爲土﹐四季分了﹐脾气陰陽顚倒返復也。五行各有相克﹐金克木﹑木克土﹑土克水﹑水克火﹑火克金。水火者﹐是陰陽也。一陰一陽眞道也﹐精血也。人有萬病﹐盡不幹五臟之事﹐都是損了父母精血﹐丹田弱便生病疾也﹐急收神定性。《九仙經》云﹕道者﹐一也。人得一者﹐萬事必成。行功時神气轉﹐炁逐意行﹐運時前趕前衝﹐爲陰左將陰神﹐六甲驅轉﹐六相八識﹐匡一眞靈內﹐遊九宮﹐看玩十國﹐長生降臺﹐使嬰兒奼女丹田安鑪竈﹐進火燒藥﹐意想見鑪紅竈熱﹐丹藥方成。意想靑龍在左﹐白虎在右﹐朱雀在前﹐玄武在後﹐四坐大神各手執長槍闊劍﹐看定藥鑪﹐自服妙藥﹐若人累行此功﹐永得長生﹐令邪气自散﹐眞气自生﹐口若飲荊山玉泉﹐口中自然香甜也。二下穴通達腎堂﹐隨呼气取之寶﹐气入口嗽三十六徧爲雪花﹐咽入丹田爲雪也。隨後便上合下閉﹐乾坤相合﹐眞气滿足。脾暖者﹐萬病消除。似竈中燒瓦﹐時到自然成。如雞抱卵﹐婦人懷胎﹐不計時候﹐但覺身中疼痛者便是鐵黑牛搬車也﹐是眞一气﹑眞一性。黑者是下气也﹐痛气大便出﹐腫气小便出。又有降天關地軸法﹐望項陽關泥丸宮﹐鼻中長引眞气入口﹐大呵作六徧﹐天關地軸如死不動﹐每日行宮者﹐常調和陰陽。冬至日一陽生﹐夏至日一陰生。冬至者是子時已後﹐望東方日出爲陽﹔夏至者午時已後﹐日沒是陰也。陰陽返復之理也。地气上騰﹐天雨下降﹐三日一風﹐十朝二雨﹐風雨順時﹐人民便快樂﹐便是一身快樂無病﹐長久也。人有萬病者﹐每一病各一般眞功治其病﹐自應也。第一大煉九轉還丹之法﹐有黃芽穿膝之法﹐射九重鐵鼓之法﹐太子遊四門之法﹐有金鞭指輪之法﹐有蘆芽穿膝之法﹐有軒轅跨火之法﹐有玉女摸身之法﹐有鍾離背劍之法﹐有呂翁釣魚之法﹐有陳希夷大睡之法﹐三教內行法門者﹐盡各治於疾病也。更有能超生者﹐人行轉此功﹐丹田養熱眞气﹐夜間多夢見山上放牛。其牛者﹐是赤牛﹐或靑牛﹐或仙人﹑道士﹐宮觀﹑寺院﹐大道﹑好房﹑高車﹑好樹﹐夜見小兒女並大官人者﹐並是丹田气壯。若夢見小道荒棘﹐惡人趁破房屋﹐塔墓樹倒河渡。恐怕並是丹田气衰弱﹐宜用補之。訣曰﹕封三人休言說﹐六耳恐漏神仙之機。訣曰﹕此三人者﹐第一對夫不孝之人﹐第二對夫不敬信之人﹐第三對夫不傳戒不善之人。莫說此訣﹐除此等人外﹐不分男子﹑女人﹑僧道﹑官人﹐皆得傳法受戒。此修眞成訣者﹐價直須彌金。取諸經爲祖﹐對安樂者﹐是小乘之法。𨿽是小乘卻是大乘根本。因果經中俱言修行有八般福田﹐救苦看病福田者﹐是第一救生性﹐彊如南寺燒香﹐北院送供。救一人之命﹑如造七級寶塔﹐若男子女人收得此訣﹐勿可亂傳﹐如有亂傳者﹐輕泄仙人妙機﹐九祖盡墮於沈淪﹐永鎭酆都不得人身﹐愼之﹐戒之﹐信受奉行。

重陽眞人金關玉鎖訣竟

