太平經聖君祕旨

經名﹕太平經聖君祕旨。原題《傳上相靑童君》。據王明《太平經合校前官》考證﹐此經系唐末閭丘方遠摘錄《太平經》而成。北宋賈善翔《猶龍傳》卷四稱﹕《太平祕旨》一卷﹐上相靑童君受﹐言守一之法﹐卽指此書。底本出處﹕《正統道藏》太平部。

太平經聖君祕旨

傳上相靑童君

聖君曰﹕三气共一﹐一爲精﹐一爲神﹐一爲气。此三者共一位﹐本天地人之气根。神者受之於天﹐精者受之於地﹐气者受之中和﹐相與共爲一。故神者乘气而行﹐精者居其中﹐三者相助爲理。欲壽者當愛气﹑尊神﹑重精。夫人本生混沌之气﹐气生精﹐精生神﹐神生明。本於陰陽之气﹐气轉爲精﹐精轉爲神﹐神轉爲明。欲壽者當守气而合神﹐精不去其形﹐念此三合以爲一﹐久卽彬彬自見﹐身中形漸輕﹐精益明﹐光益精﹐心中大安﹐欣然若喜﹐太平气應矣。修其內﹐反應於外﹐內以致壽﹐外以致理﹐非用筋力﹐自然而致太平矣。

守一明之法﹐未精之時﹐暝目冥冥﹐目中無有光。

守一復久﹐自生光明。昭然見四方﹐隨明而遠行﹐盡見身形容。羣神將集﹐故能形化爲神。

守一明法﹐明有正靑。靑而淸明者﹐少陽之明也。

守一明法﹐明正赤若火光﹐光者度世。

守一明法﹐明正黃而靑者﹐中和之光﹐其道良藥。

守一明法﹐正白如淸水﹐此少陰之明也。

守一明法﹐明有正黑﹐淸若窺水者﹐太陰之光。

守一明法﹐四方皆暗﹐腹中洞照。此太和之明也﹐大順之道。

守一明法﹐有外暗內暗﹐無所屬﹐無所睹。此人邪亂﹐急以方藥助之。尋上七首﹐內自求之。

守一之法﹐老而更少﹐發白更黑﹐齒落更生。守之一月﹐增壽一年﹔兩月﹐增壽二年﹔以次而增之。

守一之法﹐始思居閒處﹐宜重墻厚壁﹐不聞喧嘩之音。

守一之法﹐光通六外﹐身乃無害。可終其世﹐子得長久。

守一勿失﹐事且自畢﹔急除眾憂﹐一復何求﹖

守一不窮﹐士子欲無憂﹐不可相欺﹐垂拱。

守一是爲久遊﹐身常自謹﹐患禍去之。

守一之法﹐神藥自來。

守一之法﹐凡害不害﹐人各有一不相須。虎狼不視﹐蛟龍不升﹐有毒之物皆逃形。子欲長無憂﹐與一相求﹔百神千鬼﹐不得相尢。守而常專﹐災害不遷。

守一之法﹐不言其根﹐謹閉其門﹔不敢泄漏﹐謹守其神﹔外暗內明﹐一乃可成。

守一之法﹐將與神遊。萬神自來﹐昭昭可儔。

夫欲守一﹐喜怒爲疾﹐不喜不怒﹐一乃可睹。

守一之法﹐內有五守﹐外有六候﹐十一之神﹐同一門戶。

守一之法﹐當念本無形﹐湊液相合﹐一乃從生﹐去老反稚﹐可得長生。子若守一﹐無使多知﹐守一不退﹐無一不知﹐所求皆得﹐端坐致之。子欲大樂﹐與一相知﹐去榮辭顯﹐一乃相宜。子欲養老﹐守一爲早﹐平牀坐臥﹐與一相保﹐不食而飽﹐不德衰老。

守一之法﹐皆從漸起﹔守之積久﹐其一百日至。

守一之法﹐無致巧意﹐一乃自效。

夫欲守一﹐乃與神通﹔安臥無爲﹐反求腹中﹔臥在山西﹐反知山東。

守一之法﹐乃萬神本根﹐根深神靜﹐死之無門。

守一之法﹐老小異度﹐各因其性﹐一乃相遇。

守一之法﹐安貧樂賤﹐常內自求﹔一乃相見﹐知非貴賤。

守一之法﹐少食爲根﹐眞神好潔﹐糞穢气昏。

守一之法﹐密思其要﹐周而復始﹐無端無徽﹔面目有光明﹐精神洞曉。

守一之法﹐百日爲小靜﹐二百日爲中靜﹐三百日爲大靜。內使常樂﹐三尸已落。

守一之法﹐有三百六十六數。數有一精﹐精有一神。守一功成﹐此神可睹。

守一之法﹐有內五政﹐遊心於外﹐內則失政。守一不善﹐內逆外謹﹐與一爲怨。

守一之法﹐常有六司命神﹐共議人過失。

守一之法﹐乃諸神主﹐人善之根﹐除禍之法﹐致福之門。守一者﹐乃神器之主﹐從一神積至萬神﹐同一器則得道矣。

守一之法﹐內若大逆不正﹐五宮乖錯﹐六府失守。羣神恐恢﹐俱出白於明堂﹐必先見於面目顏色﹐天地共知之。羣神將逝﹐形當死矣。

守一之法﹐爲善﹐效驗可睹。今日爲善淸靜﹐神明漸光。始如螢火﹐久似電光。

守一之法﹐外則行仁施惠爲功﹐不望其報﹐忠孝亦同。

守一之法﹐有百福亦有百禍。所守不專﹐外事多端﹔百神爭競﹐勝負相連。

守一之法﹐內常專神﹐愛之如赤子﹐百禍如何敢幹。

守一之法﹐與天地神明同。出陰入陽﹐無事不通也。

守一之法﹐先知天意﹐生化萬物﹐不言而理﹐功成不宰﹐道生久視。

守一之法﹐可以知萬端。萬端者﹐不能知一。夫守一者﹐可以度世﹐可以消災﹐可以事君﹐可以不死﹐可以理家﹐可以事神明﹐可以不窮困﹐可以理病﹐可以長生﹐可以久視。元气之首﹐萬物樞機。天不守一失其淸﹐地不守一失其寧﹐日不守一失其明﹐月不守一失其精﹐星不守一失其行﹐山不守一不免崩﹐水不守一塵土生﹐神不守一不生成﹐人不守一不活生。一之爲本﹐萬事皆行。子知一﹐萬事畢矣。

太平經聖君祕旨竟

