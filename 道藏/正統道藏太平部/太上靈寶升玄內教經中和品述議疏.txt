太上靈寶升玄內教經中和品述義疏

經名﹕次上靈寶升玄內教經中和品述義疏。撰人不詳﹐約出於唐代。系《升玄內教經》第七卷

之注疏本。一卷。底本出處﹕《正統道藏》太平部。

太上靈寶升玄內教經中和品述義疏

是時﹐天師張道陵拜手太上老君道前﹕願聞修道明訣﹑得道原由﹑次第品格﹐謹敬之法﹑中和之科﹑長生之教﹑禁戒之儀。道陵末預之賤﹐未悟內教。願垂哀湣﹐披陳甘露﹐使天人男女咸聞靈音。道言﹕道陵所問諸法甚是勝理﹐最眞第一﹐無上要義﹐外教《五篇經》中未有此說。吾今當敷演﹐諦受之焉。

夫《中和經》者蓋是登眞之妙訣﹐入道之要方﹔理貫重玄﹐義該雙遣。修之於己﹐升玄之趣可窮﹔蘊之於懷﹐眞一之門洞啟。所言中和者﹐中是非外之名﹐和是順從之目。攝心於內﹐呼之曰中﹔順道無違﹐乃受和稱。所以此《中和》之科而次《開緣品》者前。善惡因緣﹐令人拾惡行善。恐其滯於善惡﹐故說中和之科。不惟令其拾惡﹐亦乃令其思善﹐思善拾惡﹐名曰中和。就此中和一號﹐開爲六別﹕第一﹑勸修中和行﹔第二﹑吾觀十方﹐下勸修離過行﹔第三﹑天下男女﹐下勸立善功﹔第四﹑道告道陵﹐下勸修法﹔第五﹑夫色欲敗事﹐下勸持五誡﹔第六﹑奉法修道﹐下明持經修行得益。前文爲二﹕初明天師請入道之方﹐次天尊爲說中和之義。就請文中﹐又爲二意﹕初正請﹐後出所請之意。今先辯天師請時﹐天師至禁誡之義。是時者﹐卽是機緣感會之時。天師者﹐是三天法師之號﹐張是其姓﹐道陵是其名。拜手道前者﹐夫請益則起﹐授業則起﹐旣欲諮論妙義﹐是故拜手道前。願聞修道明訣者﹐欲聞修道分明要訣。得道原由者﹐成眞得道行法原由。次第品格者﹐問行位階差﹑成眞次第。謹敬之法者﹐謹愼恭敬之法。中和之科者﹐中和順道之科。長生之教者﹐得道長生之教法。禁誡之儀者﹐科條禁誡之軌儀。此明天師請訖﹐下出所請之主。道陵末預至言咸聞靈音﹐天師令諮請妙義﹐意在利他﹐故先悅色和顏﹐畢辭自遜﹐弟子鄙賤之軀﹐預在法末﹐至如內教之理﹐是所未通﹐願垂哀湣之心﹐披陳甘露妙法﹐當使天人男女同聞靈善教音。

上來至此天師請入﹐道要方說﹐自此以下﹐太上爲說中和妙法。就此文中﹐分爲二別﹕前嘆請許說﹐後正爲開示。前文又二﹕初嘆請﹐次許說。今卽嘆請﹐道言道陵至未有此說﹐太上稱嘆天師﹐汝向來所問得道明訣﹑禁誡之儀者﹐此等諸法甚是勝理﹑最上至眞﹑微妙第一﹑無上難思要訣妙義﹐《靈寶五篇經》中未有如此之說。此嘆請訖﹐下許說吾今當敷演諦受。吾是自在之名。太上語天師云﹐汝向所問甚合我心﹐今當爲汝敷陳演說﹐好宜諦受﹐奉而行之。

上來至此嘆請許說訖﹐自此以下﹐正爲開示。就此文中﹐分爲三別﹕第一離得道階差﹔第二明入道要行﹔第三天師領解。就前文中﹐又爲四別﹕第一舉三品﹔第二列三種名﹔第三依名解釋﹔第四結勸修行。

道言﹕吾布教施誡﹐具有明訣﹐得道之品﹐莫不有三﹕上得神仙﹐中得泥丸﹐下得延年。神仙成眞﹐自然登天﹐白日乘景﹐上造紫晨。頭生肉髻﹐金剛之身。玉童散花﹐天女和煙﹐左右鳳歌﹐前後龍吟﹐威儀嚴妙﹐悉是天人。泥丸滅度﹐得免地官﹐魂神澄正﹐得升天堂。或補仙品﹐或生聖王﹐更相轉輪﹐儲積德行﹐行滿福立﹐云輿乃迎。受度積功﹐非惟一生。志意不倦﹐克成仙王。延年之法﹐康壯不死。絕谷淸腸﹐休糧無滯﹐服食艸木﹐以卻屍鬼。壽終命極﹐免隸北酆﹐得爲地下主者﹐檢攝人鬼生死之目。經三百六十歲﹐進爲仙人。於此計功﹐或附胎生﹐轉輪不滅﹐與泥丸同根。然此三者﹐皆須修身﹐中和炁性﹐反俗所行﹐斷絕榮色﹐與道合行。如此之戒﹐其義有五﹕一者﹐不得淫泆﹑志念在邪﹐勞神損精﹐魂魄不守﹐正炁離去﹐邪來合前。二者﹐不得情性嗔怒﹐心湧發憤﹐口泄揚聲﹐咒詛罵詈﹐振動天地。神不佑人﹔身中眞官上訴三天﹐注名罪目﹐萬不得仙。三者﹐不得含想毒念﹐嫉損於人。天神紏筆﹐地官奏言﹐注名黑薄﹐考至殺身。最不可犯﹐害及子孫。四者﹐不得飲酒迷亂﹐荒濁穢身﹐變易常性﹐不崇誡文﹐不畏官法﹐不敬父君﹐不識骨血﹐爲欲淫牽。魂魄悲號﹐穢注五神﹐罵詈恣口﹐反逆不順。天遺其殃﹐身受禍患。五者不得貪利錢財﹐財爲糞壤﹟1﹐而賫刀行。世末多僞﹐人情凶斃﹐或於便宜﹐動謀賊害。財爲身讎﹐何用財爲﹖有而不積﹐當種福地。空堂淸室﹐名爲仙家。有此五者﹐不可一犯。諭如履冰之險﹑蹈空之危﹐罪定考至﹐而不覺知。賢者坐起臥息﹐深用自戒﹐身無反動﹐福報明矣。若有不信之人毀疑經法﹐不從五行者﹐現世殃至。吾今所言所說﹐眞實不虛。傳授之始﹐必得其人。道陵拜手﹟2﹐惟諾奉行。

布教者﹐宣布經教﹐施爲科戒﹐具有分明要訣。至如得道階品﹐莫不有於三種。此舉數訖﹐次列名者﹐上得神仙至延年﹐神仙者﹐飛行自在﹐變化多方。或策駕而謁玉晨﹐乘雲車而遊宛利。若仁安之化冑﹐王子晉之辭周帝。泥九者﹐滅度而證無爲﹐捐屍而升彼岸。若釋子假入涅盤﹐仙公詐畱空槨。延年者﹐年命長遠﹐智力康疆。若方朔之壽九千﹐彭祖之年八百。此出三種名訖﹐下次第解釋神仙成眞至悉。是天人神仙﹐得成眞道﹐自然輕舉﹐升天白日﹐騰景乘雲﹐上至紫微殿下﹐諮問玉晨大道﹐朝拜元始天尊﹐頭自然肉髻紺﹐無勞梳櫛﹐身受金剛之質﹐災害不敢毀。玉童侍在其傍﹐散花若乎飛雪﹔天女而焚百和﹐遐郁不異升云。左右鸞嘯鳳歌﹐前後龍鱗﹐圍繞威儀﹐侍者嚴麗﹐並是天仙。此釋神仙訖﹐下釋泥丸滅度至克成仙王。泥丸滅而得度﹐免離地下鬼官﹐魂神澄正淸涼﹐而升天堂淨國﹐或補神仙之位﹐或生聖王之家。更須儲積善功輪轉﹐常修經道﹐三千之功斯滿﹐九萬之德將圓﹐故致云輿來迎﹐神龍捧接。或輪轉更滅﹐積諸善功﹐策厲精勤﹐志意不倦﹐克成仙王之位﹐控禦一切靈官。此釋泥九訖﹐下釋延年。延年之法﹐康壯遲死﹐至與泥丸同根。夫延年之道﹐勇壯康彊﹐要須絕谷淸腸﹐飡霞吸炁﹐茹靑松﹐餌紫栢﹐味白術﹐服黃精﹐卻三尸九虫﹐除四魔兵賊。至如壽終之日﹐得免北帝酆都﹐迨爲地下鬼官﹐檢錄生死之目。凡經三百六十歲﹐卽得進爲仙人。或復計功未充﹐更遣附胎輪轉﹐於是沒而不殆﹐遂與泥丸同根。此釋三品淺深義訖﹐以下結成。然此三者皆須至﹐與道合行。欲證前之三品者﹐皆須持戒修身﹐气性柔孺﹐中和所行﹐動與俗反﹐斷絕榮華色利﹐方當與道合同。上來至此辯三品行位淺深訖﹐自此以下﹐次釋中和要法。就此文中﹐開爲五別﹐初舉數﹐次列名。第一﹑第二﹑第三舉諭以戒﹐第四明迷者有損﹐第五結勸傳授。今先辯戒數。如此之戒﹐其義有五者﹐如此和之﹐或事有五條。此舉數訖﹐下列名。一者不得淫逸至邪來合前﹐第一不得縱情淫逸﹐志念在邪﹐勞費精神﹐傷損魂魄。正離去已﹐身惡卽來侵慢。所云魂魄者﹐魂卽三魂﹐魄是七魄。三魂者﹐一爽靈﹐二胎光﹐三幽精。此解第一竟﹐次出第二。二者﹐不得情性嗔怒至萬不得仙﹐不得恣情爭競﹑嗔忿﹐口泄揚聲﹐咒詛馬晉﹐惡響振天﹐怨聲動地。其罪深逆﹐神不佑人﹐卽被身中三尸奏言﹐三天注之罪目。旣被所譴﹐萬不得仙。所云三尸者﹐彭琚﹑彭質﹑彭矯。此第二訖﹐次第三。三者﹐不得含想毒念至及子孫﹐不得含懷惡想﹐毒害凶謀﹐嫉惡賢能﹐妬損勝己而被天神糾筆﹑地官奏言﹐列其罪名﹐注之黑簿﹐非惟考至殺身﹐亦乃殃流後胤。此第三訖﹐次第四。四者﹐不得飲酒迷亂荒狂至身受禍患﹐不得耽荒於酒﹐濁穢五神﹐變易常情﹐違經犯戒﹐不忌君王憲鋼﹐不識師父﹐親疏悖禮﹐謀圖不軌。寧知魂魄號泣﹐藏府沸騰。而更罵詈﹐恣心返逆﹐不順上天﹐遺其殃咎禍患﹐便及已身。此第四訖﹐次第五。五者﹐不得貪利錢財至名爲仙家。夫錢財爲糞壤﹐妨行累身﹐生有攻劫之憂﹐死有掘冢之患。旣有不須聚積﹐宜將施種福田。空堂名曰仙家﹐門戶自然淸貴。上來列五戒訖﹐自此下舉諭以勸。有此五者﹐不可一犯﹐至福報明矣﹐此之五戒﹐犯一則亡﹐諭如蹈空之危﹑履冰之險。必其故違不改﹐罪至不逭人知。賢者宜各用心﹐坐臥深當自戒。若能身無變動﹐福報之理自明。此舉諭以勸訖﹐下明違戒有損。若有不信之人毀疑經法致見世殃至。如有愚癡之輩疑毀至經﹐不從五種戒文﹐故犯三邪之過﹐卽當見在殃至﹐具如此經第一卷

中所明。此明違者有損訖﹐下勸擇人而傳。吾今所言所說至必得其人﹐此是付囑天師﹐今日所言所說﹐蓋是眞實不虛﹐子宜擇人而傳﹐愼勿輕相傳付。此設戒訖﹐下天師領解。道陵拜首﹐惟諾奉命﹐誡指旣行﹐豈敢違慢。惟諾而起﹐奉受聖言。上來至此勸修中和行訖﹐自此以下是大段第二文﹐次勸修離過行。就此文中﹐大分爲兩﹕從初至飯中余炁以來﹐舉過勸捨。第二道陵夫人之所願下﹐次舉離過之方。前文又二﹕初出惡事﹔第二或有協僞﹐釋成初文。復四﹕第一明世人無善﹐第二明其有惡﹐第三顯出惡人﹐第四列其惡狀。

道言﹕吾觀十方﹐將諸來世﹐人民﹑道士﹑男女賢善持戒﹐及天下人民輩奉道專者﹐萬無一人。何故言之﹖下世雕薄﹐時俗吏民競相華尙﹐貪榮富貴﹐仁義不行﹐權詐爲智﹔父子相欺﹐君臣相殆﹔轉相囑托﹐貨賂買官﹔黜忠貞﹐任佞邪﹐信姦臣﹐結黨阿﹔富貴相追﹐貧賤捐棄﹐服飾車馬﹐浮華藻麗﹐以爲得濟﹐塡路而行。薄居勢位﹐視人若無﹔薄有錢財﹐貧富異路﹔君子小人﹐各隨所宜﹔欣同世間﹐豈念道乎﹖此輩思戀﹐皆是愚人﹐𨿽先休休﹐不足願也。所以然者﹐愚人淺薄﹐身適榮顯﹐便是驕奢盈溢﹐施行過度﹐恣心快意﹐不順禮節。道之淸虛﹐不受此輩也。神明旣遠﹐邪鬼侵之。或有協僞背眞﹐禱鬼求請。天网恢恢﹐其罰未行耳。諭如炊熟﹐下火以滅﹐甑中余炁未盡之勢﹐安得久哉﹖惡人𨿽未遇罪﹐譬如余炁耳。道陵﹐夫人之所願﹐以生年爲貴﹔人之所惡﹐以死爲賤。豈不然乎。天地平正﹐以生賞善﹐以死罰惡。此吉凶禍福﹐從窈冥中來。禍殃非富貴者所求請而可避﹐非貧賤者所不欲而可去。修善福應﹐爲惡禍來。國君𨿽有無極之寶﹐臨命惜死﹐傾城量金﹐求乞生活﹐豈復可得﹖賢者貧賤﹐不須彊求富貴﹐勞費精思﹐廢人所存﹐傲慢亂志﹐使人失道﹐又復不壽。而愚人見富貴者﹐心欲如之﹐徒勞心願﹐得亦不弘。得旣不弘﹐未若無爲。若欲所求所願﹐當求修身﹐當願大乘﹐無大無小﹐和同心意。奉受無上大經﹐齋堂牀座以安天書﹐掃除塵穢﹐淸淨儼然﹐燒香然燈﹐光照寢席﹟3﹐長齋苦思﹐存靈念眞。道爲之降﹐計日如願﹐七祖受福﹐生死成仙。兆但勤行﹐道不負人。若有所求所願﹐不用金帛貨賂﹐不用人事意气﹐不用酒肉祭禱﹐不用巧言方便﹐眞心歸道﹐無爲自成﹐皆如本心之所願想。若須作福田之緣者﹐隨意脆信﹐香油之直﹐齋中之施﹐以立功業﹐隨力所堪﹐亦不用多。此明報不可限等﹔若效習俗人背道禱邪﹐則萬無一福﹐禍樹塞門矣。然作此功德﹐行諸所願﹐𨿽有彌天之報﹐猶復不及受持此經﹐供養修禮﹐坐起念之﹐功德復大數千﹟4萬倍。何以故﹖此經是十方天眞得至道者之所願行﹟5﹐得成道故。若有善男子﹑善女人能發自然道意﹐受持此經者﹐無願不會﹐無福不合。然復人有修短﹐心有利鈍。賢明之者鉆堅精進﹐猶恐不及﹐愚暗之者敗毀背去﹐猶恐不遠﹐如此不同﹐可復云何﹖道陵﹐汝當以此經傳度後學合眞之人﹐若有可上可下者﹐亦當開悟﹐令入法門矣。

天尊言﹐我觀十方世界男女之人﹐不問道士﹑女冠﹐無有一人修善。出家之者嫉妬潛謀﹐在俗之徒驕淫殺盜。除非出世君子﹐終無一人盡心。此明無善訖﹐自下明有惡行。就此文中﹐分爲三別﹕初出惡事﹐次辯惡人﹐後顯惡狀。今先辯惡事。何故之下世雕薄至豈念乎﹐天尊何故而發此言﹖疾時世澆僞﹐人情淺薄﹐吏民時俗競取榮華﹐仁義之禮不行﹐惟知貪求富貴﹐離道而行權詐﹐父子對面相欺﹐君臣上下異心﹐得便卽相危殆﹐爲君視聽不聰而信權臣之語﹔轉相囑托﹐而將貨賂買官﹔黜放忠貞﹐任用邪佞﹐君子在野﹐小人在朝﹔結黨連羣﹐富貴追逐﹐捐棄孤寡﹐淩易貧窮﹔車馬服章浮華藻麗﹐詵詵順啟﹐炰炰而行﹔在位視人若無有﹔貧富異類﹐積鏹呼爲君子﹐淸貧卽曰小人﹔欣欣在於世間﹐豈有一人念道﹖此出惡事訖﹐下舉惡人。此輩思戀皆是愚人至不足願也﹐如此猖狂之輩﹐皆是世俗愚人﹐𨿽復暫爾休休﹐何足可願者也。此出惡人訖﹐下舉惡狀。所以然者愚人淺薄至邪鬼侵之﹐所以說此言者﹐但爲愚人淺薄﹐不能顧後看前﹐恃勢盈溢﹐驕奢施行﹐過越法度﹐縱恣快其心意﹐弗從禮節科儀。大道儉約淸虛﹐不受如此之輩。神明旣其遠離﹐邪鬼率所侵傷。此總明惡事訖﹐自下釋成就。此文中分爲三別﹕初法說﹐次諭說﹐後合諭。先明法說。或有協僞背眞至其罰未行耳﹐或有協懷殃僞﹐背道崇邪﹐祈禱鬼神﹐請求福佑。且天綱恢恢﹐疏而不失﹐罪考𨿽未﹐禍罰分明。此法說訖﹐下諭說。諭如炊熟下火以滅﹐至安得久哉。此舉諭訖﹐下合諭。惡人𨿽未遇罪﹐譬如余炁耳。上來至此﹐舉過觀拾訖﹐自此以下﹐舉離過之方。就此文中﹐分爲三別﹕第一﹑明天道無私﹐決有賞罰﹔第二﹑明若欲離過﹐惟當修善﹔第三﹑爾時下明惡業有損﹐勸其拾離。就前文中﹐分爲五別﹕第一明人情莫不欣生惡死﹐只自不能修善遠惡﹔第二明天道平正﹐賞罰不差﹔第三明其殃報由﹐業非勢力能制﹔第四勸於賢者﹐勿希世榮﹔第五傷嘆愚人﹐不能知此。今先明世人忻生惡死。道陵夫人之所願以生年爲貴至不然乎﹐言世俗愚人不能修善遠惡﹐止願平安壽老﹐不欲夭折凶衰﹐貴賤同然﹐是誰不爾。此明忻生惡死訖﹐下明決有賞罰。天地平正至從窈冥中來﹐天眼皎然﹐纖微俱見﹐賞善罰惡﹐決定不差﹐並從窈冥中來﹐弗遣世人知覺。此明賞罰不差訖﹐次明善惡之來決不可避。禍災非富貴者此所求請至不欲而可去。禍福之來﹐所不期而至﹐貧人欲而不來﹐富者排而不去。此明善惡由業訖﹐下明報應之義。修善福應爲惡禍來至豈復可得。修善招於福報﹐爲惡決得禍酬﹐非職位之所能禳﹐非金玉之所能賂。此舉報應義訖﹐次勸賢者不希世榮。貧賤不須彊求富貴至又復不壽。富貴關天﹐榮華由業﹐勿復勞神損慮﹐非分彊求。令人失道迷亂﹐傷年損壽。此勸勿希世榮訖﹐次嘆愚人不能知此。而愚人見富貴者至未若無爲。世俗愚人見他富貴﹐亦願己身與齊等﹐不知命惡骨凶﹐縱得﹐亦不弘大長久﹐機近終成﹐必當敗失﹐未若息心無爲無事。上來至此﹐明天道無私訖﹐自此以下勸修離過之行。就此文中﹐分爲五別﹕第一勸修行﹐第二勸拾惡﹐第三舉經尊勝以勸﹐第四明愚智去取不同﹐聖者湣念﹐第五結勤流傳。今先勸修行。若欲所求所願至皆如本心之所願想。若須長生久視﹐適樂無爲﹐先當奉受至經﹐和心盡意﹐齋堂牀座﹐淸淨儼然﹐安置天書﹐香燈供養﹐專情苦行﹐存虛念眞。道不負人﹐計功酬願﹐七祖受福﹐生死成仙。兆但勤行﹐經不虛設。若欲所求所願﹐不用貨賂錢財﹐乃至方便巧言﹐飲食意气。上之四事﹐一如所願﹐但當念道存眞﹐自然獲福。此勸修行訖﹐次勸立功。若須作福田之緣者至不可限算。若欲建福立功以祈冥佑﹐可隨意﹝貝十危﹞信﹐齋直香油﹐稱力竭誠而已。如此明報﹐不可限量。上來勸立功修行訖﹐次勸拾惡。若效習俗人背道禱邪至禍樹塞門矣。勿復背道﹐輕眞崇邪﹐禱鬼千萬﹐終無一福﹐惟當禍樹塞門。此勸拾惡訖﹐次勸受經。就持經文中﹐卽爲三別﹕初明經爲勝以勸﹐第二出受經之意﹐第三勸持經得益。今先觀受經。然作此功德﹐行諸得益﹐今先勸受經。然作此功德行諸所願至數千萬倍﹐此校量功行﹐以言人作諸功德﹑施種福田不及受持此經﹐一句一偈。此舉經尊勝以勸訖﹐下釋出其意。何以故﹖此經是十方天眞至成道故。此經是眾聖父母﹐萬善由生﹐得道成眞﹐莫不遊履。下明持經得益。若有善男子至無福不合。能發自然道意﹐受持此經者﹐何福不合﹐何善不從。上來校量功德﹑勸持經得益訖﹐下明愚知去彼取此者﹐哀湣。然復人有修短心有利鈍至可復如何。人有短長﹐心有明暗。智者勤行﹐恆如不及﹔愚者背毀﹐思隔太山。如此不同﹐柰何者也。此明聖人哀湣訖﹐下勸傳授。道陵汝當以此經傳度後學至入法門矣。上來太上付囑天師﹐將經傳度後學﹐必有合眞之相﹐廣略當消息之要﹐令心垢得除﹐咸使歸於道室。上來至此﹐舉過勸拾訖﹐自此以下是前來第三文﹐正明惡業有損﹐勸令改悔。就此文中﹐分爲二別﹕初天師請問﹐次道君答釋。前文爲二﹕第一別同間仙眾﹐第二序請問事由。今先出受法時仙眾也。

爾﹟6時﹐道陵受法。是諸大聖﹑梵天道士﹟7﹑妙行眞人﹑十方天尊遣使贊嘆道陵﹐合有七千億眾同在道前。道陵眾中﹐嚴頓法服﹐叉手而立道前﹐請問因緣﹑災祥之由。道陵曰﹕伏見奉道奉法一切人民﹐或遇災害﹑暴病卒死﹑官符口舌﹟8﹐以致不利﹐所作不成﹐所求不得﹐不審此等何所觸犯﹐爲是宿緣﹐爲是身犯﹖願垂開張﹐以明未悟。

老君答曰﹟9﹕此輩皆由人惡﹐亦是宿世。何以故﹖世人奉道不勤﹐𨿽知道尊而欲奉之﹐其情性施行﹐與俗不別﹐邪僞不除﹐欲以邪僞幹於正眞﹐終不可也。邪與正眞﹐如盜賊惡人之見監伺。旣奉大道﹐又復禱邪﹐二心猶豫﹐遂與之邪。諸如此輩﹐𨿽系名奉道﹐冀道得佑﹐道不受也。染附邪精﹐而謂屬道﹟10﹐遇災遭病﹐逢禍值難﹐望道擁護﹐而道不救﹟11﹐邪精惡鬼率所侵害﹐道不爲攝﹐身致死亡﹐家得破滅。而其愚俗﹐殊不自悟﹐方更背戾﹐言道無神。𨿽不口說﹐心內怨望。此輩何不莊事﹐變易心腸﹐選濡日月﹐冀免災厄﹐萬不遺一。執性狠戾﹐心腸不改﹐命歿之後﹐三塗五苦﹐悔復何及﹖痛哉愚俗﹐崇邪輕眞﹐胡不洗心﹐於此自新。賢者正信﹐修奉經法。大道至尊﹐高而無上﹐周圓無外﹐包裹天地﹟12﹐制禦眾神﹐生育萬物﹐蝖飛蠕動﹑含諿之類﹐皆是道成。道之威神﹐何所不集﹐何所不散﹐何所不消﹐何所不成﹐何所不伏﹖把天機樞﹐驅使萬神﹐先乎無先﹐窮於無窮。人處其間﹐年命奄忽﹐如眼開閉﹐悉從道成﹐悉從道生。湣念人物﹐如母傷子。故出法度人﹐令修道行。功上者神仙﹐功中者。泥丸﹟13﹐功下者壽延。巍巍之報﹐而人不知﹐相與沈淪﹐不改俗僞。吾爲之流淚﹐而說偈曰﹕

宿世緣植惡﹐生積不潔香﹐染邪而奉道﹐招致不吉良。眞炁不爲力﹐邪惡反成殃。三災一時至﹐破家而身亡。七祖淪三官﹐魂魄相攜將。刀山令足踐﹐劍樹令手傷。上下五苦庭﹐流血成膿瘡。萬劫不蒙原﹐展轉五道場。若有科法子﹐天官降相迎。

當天師受法之時﹐有十方大聖﹑道士﹑眞人及異境天尊遣使稱嘆﹐或騰雲禦日﹐策駕乘臺﹐總有七千億人同在升玄座下。此列時眾訖﹐自此下次序諸問事由。就此門中﹐分爲兩別﹕初舉果以徵因﹐次問因以明果。初但問因。道陵伏見﹐奉道奉法至所求不得。世人奉道奉法﹐應蒙聖力護持﹐因何逢禍遇災﹐危亡不少。或有暴病卒死﹐縲紲橫加﹐作事弗成﹐諸不吉利。此承果徵因訖﹐次問因以明果。不審此等何所觸犯﹐未曉如此之輩所從而來﹐爲是當身造愆﹐爲是宿世殃咎。願垂問訖﹐自此以下老君答釋。就答中文﹐卽有長行偈誦。就長行中﹐大分爲三﹕第一﹐先物惡業﹐第二﹐次勸拾惡﹐第三﹐卽勸修道。前文爲二﹕初明其稔惡﹐次勸其改悔。初文復二﹕先物惡因﹐次釋惡行。今正是初﹐老君答曰﹐此輩皆由人惡。亦是宿世。如此壈坎之輩﹐亦有二種因緣﹐是己身自招﹐二是宿世殃及。物惡因訖﹐次釋惡行。何以故世人奉道不勤至而未見趣。向乃心起怨望﹐進退猶豫﹐無有至誠。或存或亡﹐二心不定。聞道尊勝﹐欣而奉之﹔俗行未除﹐仍懷邪僞﹐欲希眞道﹐何可得焉。不知邪遇正眞﹐如盜賊之逢監伺。以其心不專固﹐上天遂與之邪。以其染附邪精﹐至道便當不佑。縱使遇災遭病﹐亦不爲攝﹐邪精所得﹐身致死亡﹐家門破滅。愚癡世俗殊不覺悟﹐乃更言道無神﹐心內怨望。上來明惡業訖﹐自下勸其改悔。此輩何不莊治事至悔復可及。何不莊治戒行﹐選易心腸。濡浸於邪﹐日復一日。天网恢恢﹐疏而不失﹐賞善罰惡﹐萬無一遺。因何子戾﹐汝心不能思罪補過﹐命沒幽沈惡趣﹐悔恨何所及焉。此勸悔過訖﹐下勸拾惡。痛哉愚俗至於此自新。大聖大慈傷痛愚俗﹐何忍崇邪輕道﹐不肯奉戒修眞。胡不洗棄惡心﹐於此新興善行。上來舉惡勸拾訖﹐自下舉道勸修。就勸修文中﹐分爲四別﹕一明道尊勝故須修﹔二道有勢力故須修﹔三道能生成故須修﹔四道有利益故須修勝道。今先明道尊勝。賢者正心﹐修奉經戒﹐大道至尊﹐至皆是道生。賢智之者﹐宜各正心﹐奉受大經﹐勤修上道。道法尊妙﹐不可思議。天地稟以長存﹐萬類以之成育。大則周圓無外﹐小則細入微間。道法如此尊高﹐賢者那不修奉。下辯勢力。道之威神何所不集至窮於無窮。大道神力﹐何所不招﹐何所不禳﹐何所不伏。把天機關樞要﹐驅使一切鬼神。先則先乎無先﹐窮則窮於無極。此明道有勢力訖﹐下明道能生成。人處其間﹐年命奄忽﹐至令修道行。人處天地之間﹐𨿽復命有長短﹐皆是道之生成。大道湣念於人﹐若母見傷於子﹐殷懃演說經戒﹐普令修道學仙。此明道成益訖﹐下品量功行。功上者仙至不改俗僞。此明隨功深淺﹐福報不差﹐而人弗知﹐爲惡不改﹐相與淪沒﹐望返無期。大聖悲憐﹐爲之泣涕﹐故畱經戒﹐勸捨惡心。上來此長行文訖﹐自下偈頌。就偈頌文中﹐分爲三別﹕初有一行誦惡因﹐次有一行誦惡果﹐後有一行勸修道。今且誦惡業。宿世緣植惡至招致不吉良。宿世種植惡緣﹐積生不曾香潔﹐染邪而言奉道﹐招致故不吉。此誦惡因訖﹐次誦惡果。眞炁不爲力至展轉五道場。眞炁不爲勢力﹐邪惡反成殃咎﹐三災一時臨逼﹐家破身致死亡﹐七祖淪墜三官﹐魂魄相牽﹐流曳刀山﹐令其足踐﹐劍樹令其手攀﹐上下五苦之庭﹐膿瘡流血徧體﹐萬劫不蒙原赦﹐展轉五道之中。此舉惡勸拾訖﹐下勸修道。若有科法子﹐天官降相迎。若有科法之子﹐天官降下迎之﹐鸞輿靄靄雲中﹐龍車峨峨空裹。

上來至此總明離過文訖﹐自此以下是大段第三文﹐勸立善功。就此文中﹐凡有三別﹕初長行﹐以勸立功﹔次偈頌文﹐以勸立行道﹔說偈畢﹐下舉益以勸。就長行文中﹐分爲四別﹕第一勸改過﹐第二勸立功﹐第三勸修行﹐第四明得益。就改過文中﹐又爲二意﹔初勸改惡以存念﹐次勸持經以悔過。初文又二﹕先勸捨惡﹐次勸念道。先明改破惡。

道言﹕天下男女違背眞正﹐不從教戒﹐但貪愛欲﹑富貴榮祿﹑色利財寶﹐飲酒食肉﹐恣心快意﹐驕奢盈溢﹐豈念道乎﹖人常念道﹐道亦念人。人之若魚﹐道之若水﹐魚得水而生﹐失水而死。道炁不居﹐人身則虛﹟14﹔人身旣虛﹐何得久生乎﹖要在精進﹐存念至眞。告諸賢者﹐欲得保命度身﹐得道成眞者﹐當宗受《無上靈寶升玄內教眞一眞經》﹐皆當洗心﹐除去先日所犯罪過﹐革修後善﹐以順經法。能如是者﹐卽合無上正眞道意。凡爲道者﹐除過立功﹐思罪補愆。若未見經法之前﹐或手殺人者﹐當救應垂死者一人以贖之。於罪旣除﹐又得活人之功。若曾行劫盜﹟15﹑得他財物﹐今受法後﹐當心與口誓﹟16﹐以私財賄﹐施散貧乏﹐建立功德。於責旣解﹐又得施惠之報。若以口言讒謗勝已﹐譖﹟17殺賢善﹐枉說無罪者﹐進達賢人以當之。於負旣了﹐又得進賢之對。轉禍爲福﹐此眞要言。爾乃道行旣立﹐言令必珍。見人有失﹐轉相勸戒﹐宣傳經法﹐普度天人。令諸男女咸得法利。如此功報﹐甚爲無量。勿謂道之無形﹐以爲傲慢﹐但當莊事修勤﹐晨夜淸淨。若見人民疾病﹐當相救度﹐不得以智欺愚﹐乘威假詐﹐倚托鬼神﹐恐嚇天民﹐取他財物﹔才有小知﹐稱名自大﹐輕忽愚賤﹐更相毀訾。不得背向調論﹐指擿賢者。不得私情貪狠﹐敬貴恥賤﹐樂富棄貧﹐詐望意气﹐愛憎二心。不欲隨情請福﹐以爲惠施。道終不從﹐鬼不爲使﹐毀敗正法﹐身反受咎。當同志相求﹐同法相好。若男女不解書疏者﹐但受經法﹐專心好道﹐聽誦經戒﹟18﹐會於齋堂﹐諦受勿忘。亦可堂上燒香﹐淸淨在座﹐男女有別﹐儼然正體﹐安神精心﹐明聽法音。勿妄華言﹐傾斜不端。遊心他念﹐懶惰睡眠﹐兩兩相對﹐嘩語暔暔﹐勞形自役﹐當苦無獲﹟19。若能如法精肅﹐則受福無量﹐侍經仙官自來護人﹐終已無災﹐得道升天。太上老君乃說偈曰﹟20﹕

宗虛尊大乘﹐色欲俱然絕。要從精進起﹐邪魔無由列。轉禍修德行﹐宿負自然滅。功積隨日新﹐超然與俗別。言令必珍用﹐大勛由此結。

世有愚惡人﹐稱名設鬼教。私情詐公行﹐萬言無一效。任心行魔事﹐自爾招大考。不知所由犯﹐欻以致殘暴。魂囚酆都庭﹐痛毒於斯到。

必有樂法者﹐信心寄因緣。𨿽不曉文字﹐心識意在惇。虛心徹邪念﹐聽誦數千言。專心致得道﹐遂成無上眞。但能受持想﹐功德自彌天。

一切善男子﹐注心聽吾經。勿復相對論﹐好爲無至情﹟21。一則亂至教﹐二則

勞身形。勞形當自苦﹟22﹐愛報不聰明。好當自恭肅﹐勿復輕神靈。

見有精進者﹐升仙補天官。高蹈淩梵外﹐學致甚不難。何爲守濁美﹐不希騰形神。金闕不樂遊﹐相與隸北門。吾見五苦徒﹐悲叫刀山巓﹐面目無人姿﹐乞食餓鬼間。天罰備常加﹟23﹐受考彌劫年。蓋由不積善﹐謗毀害眞賢。對報在須臾﹐愚人謂不然。苟作不自革﹐獨自落天殘。未若修弘道﹐眾眞與爾羣。

世間男之與女並悉違背正眞﹐不能奉戒持經﹐惟貪榮華富貴﹐酒肉快其情意﹐財色恣其心懷﹔但知盈溢驕奢﹐豈有一人念道。此勸改惡訖﹐次勸存念。有法說諭﹐俾人常念道﹐道亦念人。但能念於道﹐道豈不念於人。示諭明說﹐人之若魚之在水﹐至失水而死。故《西升經》云﹕人在道中﹐道在人中。魚在水中﹐水在魚中。道去人死﹐水漧魚命終。卽是此義。下合諭﹐以勸修道。道炁不居﹐人身則空﹐至存念至眞。道炁旣遠﹐人身則空。人身旣空﹐豈得長久。要須勤修上道﹐存念至眞。此勸改惡存念訖﹐下勸持經以除過。文爲三﹕第一勸持經﹐第二勸除過﹐第三明得道。今先勸經。告諸賢者﹐欲得保命度身﹐至眞一眞經。道告賢者﹐子欲命度身成眞得道者﹐當須宗受《升玄靈寶眞一眞經》經力扶持﹐自然得道。此勸受經訖﹐次勸除過。皆當洗心至以順經法。當洗除垢﹐思罪補愆﹐惟道是從﹐惟法是務。此勸除過訖﹐下明得道。能如是者﹐卽合無上正眞道意。若能順道無違﹐則與至理冥合。故《道經》云﹕同於道者﹐道亦得之。卽是此義。上來勸改過訖﹐自下勸立善功。就立功文中﹐分爲五別﹕第一勸贖生﹐第二勸散施﹐第三勸進賢﹐第四明立功得益﹐第五結勸。今先勸贖生。凡爲道者除過立功至又得活人之功。凡欲結身爲道﹐當須除過立功。或未持經戒之前﹐親行手殺﹐當救垂死之命以補前愆﹐卽於宿負得除﹐又獲濟他之福。此勸贖生訖﹐下勸散施。若曾行劫盜得他財物至又得施惠之報。或未聞經法之前﹐劫奪他物﹐今當心與口誓﹐思過責愆﹐以己私財賄施於貧乏﹐植種福田﹐建立功德﹐於其前債旣了﹐又得施惠之功。此散施。說勸進賢﹐若以口言讒謗勝己至又得進賢之對。或曾經讒謗勝己﹐贊毀賢能﹐枉讒無辜﹐嫉妬君子者﹐當以薦達賢人﹐稱揚碩學﹐於其前負得除﹐又獲進賢之對。下明立功得益﹐轉禍爲福。此眞要言至甚爲無量﹐勸轉惡心﹐修於福善。道行旣立﹐言令必珍。若見人有過失﹐卽須爲說經戒﹐咸令男子﹑女人一切蒙法利益。如此功報巍巍﹐其爲無邊無量。此舉利益訖﹐下設戒勸。勿謂道之無形以爲傲慢至晨夜淸淨。莫謂大道無形﹐而欲輕忽傲慢﹐但當莊事修勤﹐晨夜淸心淨慮。

上來至此勸修善立功訖﹐自此以下﹐正勸離過。行有二別﹕初勸改過﹐次勸修善。先勸改過。若見人民疾病當相救度至身及受咎。見人有憂﹐助爲作福﹐有救度念得安穩﹐不得以智欺愚﹐倚托神鬼恐嚇天下﹐取他財物﹐薄有神智﹐調弄賢人﹐輕忽於下﹐更相謗毀﹐敬貴恥賤﹐樂富棄貧﹐愛憎二心﹐詐望意气﹐不肯隨順人情以爲惠施﹐縱欲驅除。謹案神鬼亦不從之﹐於正法誠無效驗﹐身反受於殃咎。此勸改過訖﹐次勸修道。當同志相求同法相好至病苦無獲。當須同法相好﹐同志相求﹐宗受大經﹐專心樂道。必其未明法教﹐當就明者決之﹐聽誦諦受﹐勿使遺忘。又須尊居儼然﹐安神正體﹐不得遊心他念﹐玩墮睡眠﹐相對閒語喃喃﹐畢竟都無所獲。此勸修離過行訖﹐下明得益。若能如法精肅則受福無量至得道升天。若能精肅如法﹐則受福無窮﹐侍經仙官自來擁護﹐非惟終身無咎﹐乃至得升天堂。

上來至此長行文訖﹐自此已下偈誦﹐以勸立功。就偈誦文中﹐分爲別﹕初有兩行半頌﹐立功得益。世有愚癡下有兩行半頌﹐行惡有損。必有樂法下有五行勸持經。見有精進﹐下有五行半﹐舉善對惡﹐以勸取捨。今先誦持經。宗虛尊大乘至邪魔無由列。宗奉虛無﹐尊承大法。榮色俱絕並除﹐精進旣起內心﹐外魔敢能列其過惡﹖此勸立功訖﹐下明得益。轉禍修德行至大勛由此結。若得棄粗心﹐革修善行﹐則宿昔愆負自爾云消﹐功德巍巍﹐隨日而進﹐超然輕舉﹐與世別殊。人必遵行大勛﹐由斯結矣。此明立功益訖﹐次明行惡獲損。世有愚癡人至萬言無一效。世有愚癡之人﹐稱名而設鬼教﹐私詐公然行之﹐萬語無一信實。此明行惡訖﹐次明損失。任心行魔事至痛毒於斯到。恣已愚情而行魔事﹐贓滿罪定﹐殃考自來﹐不知死日所由﹐欻然而致殘暴﹐魂囚酆都鬼庭﹐痛毒於斯邪。此明行惡政損訖﹐自下勸修經法。文爲二﹕前頌信法人﹐後頌聽受之者。先誦行法人。必有樂法者﹐至聽誦數千言。必有樂法之者敬信﹐以善爲緣﹐𨿽不能曉文字﹐用心而在惇重﹐虛豁是非﹐聽誦章句。此明信法﹐下明得益。專心致得﹐道至功德自彌天。專心政得仙道﹐遂成無上至眞﹐但能受持妙經﹐功德自然廣大。

上來誦信受人訖﹐下誦聽法者。一切善男女注心聽吾經至勿復輕神靈。道言﹐一切男女人﹐各注心聽經﹐勿復相對妄說無有顚倒之意﹐一則撓亂至教﹐二則勞汝身形。勞形徒自勤苦﹐後受不聰明報﹐好當供養經道﹐勿復輕忽神靈。

上來勸持經訖﹐自下舉善對惡﹐以勸取捨。文爲二﹕前舉善惡﹐以勸取捨﹔後勸修道﹐以明得益。初文又二﹕前一行舉善勸取﹐次五行舉惡勸捨。先勸取善。見有精進者至學故甚不難。見有精進之人棄俗而修經道﹐決得升仙度世﹐然得補天官﹐高舉淩虛﹐飛行梵外。修學卽得﹐甚不爲難。此勸取善訖﹐下勸捨惡。何爲守濁美至獨自落天殘﹐此傷時人迷沒塵俗﹐不希騰神輕舉﹐遊宴玄都﹐將隸彼北門﹐輪回五趣﹐號啼鑊湯之側﹐悲叫刀劍之巓﹐面目困苦﹐燋燎饑寒﹐乞食無所﹐天罰備加﹐其體受考﹐彌劫積年。蓋由謗毀賢良﹐不信宿命﹐爲惡不改﹐自致天殘。此勸取善拾惡訖﹐下勸修道。未若修弘道﹐眾聖與爾羣。未若修經弘道﹐光顯法門﹐當與得道眾眞以爲朋友。上來偈誦以勸立功訖﹐自下結勸修善得益。文爲二﹕前明自修得益﹐次勸令尊祕﹟24。

老君說偈畢﹐告道陵﹟25曰﹕吾昔無鞅數恆﹟26沙劫無窮無極時﹐以修此章﹐歌頌其句﹐修行禮玩﹐致得今報。其趣幽微﹟27﹐玄中之玄。今以告子諦尊之焉﹐勿以告示不信之人。若有疑毀者﹐考及滅門矣。

太上老君告天師曰﹐我昔無數劫時﹐以修此經章句﹐歌頌其義﹐禮玩策勤﹐政得今日無上道果。當知此經理趣深遠﹐玄中之玄。此舉利益訖﹐下勸尊祕。今以告子尊之焉﹐至考及滅門矣。今以大經宣告於子﹐子宜諦受﹐重道殷懃﹐勿復輕傳。他疑毀之者﹐考及滅門。

上來至此勸立善功訖﹐自此已下是前來大段第四文﹐次勸修經法﹐亦有長行﹑偈頌。就長行文中﹐又分爲二﹕前舉善惡二緣以示﹐令識人生受命﹐下次舉經戒以勸修行。初文又二﹕先物生死之惡﹐次明報應之事﹐就前文中分爲四﹕第一明世俗無知﹐第二明欣惡是等﹐第三明不得遂心﹐第四總結勸捨﹐今先明世俗無知。

老君告道陵曰﹔萬物之中﹐人最爲貴。而人處在天地之間﹐皆知生之日﹐不知死之日。善惡之人﹐富貴貧賤﹐各願壽老﹐誰欲其夭﹖夫死者﹐人所不樂﹐而見一切豈能免乎﹖惟有不生﹐無此難耳。然此之輩復有因緣﹐修善得善﹐其鬼益善﹔作惡得惡﹐其鬼亦惡。是故半在吾道堂﹐半在魔地獄。諭如呼聲﹐莫不有應。人生壽命﹟28﹐制在虛無。虛無不言﹐故置聖人。聖人隱形﹐遺傳經戒。夫惟經戒﹐卽名道也。勸人作善﹐教令修生﹐一以除過﹐二致不死﹔何但不死﹐乃成眞仙。如此之福﹐本非富貴財賄求請能得﹐本非酒肉禱鬼之所能致﹔其惟道士賢者敬奉經戒﹑勤念所致。先苦後報﹐其應明也。

天地所生﹐惟人爲貴。但愚迷雲障﹐慧識不明﹐惟知生日富貴﹐豈知死日早晚。此明世俗無知訖﹐次舉貴賤同好。善惡之人至誰欲其夭。夫人善惡志意同然﹐皆欲富貴長年﹐誰願貧窮夭折。此明忻惡是等訖﹐次舉不得遂心。夫死者人所不樂﹐而見一切豈能免乎。夫身亡魂逝﹐人皆惡之﹐而見一切誰能免此。下結勸﹐惟有不生無此。𨿽取必欲無死﹐未若無生。煉質歸眞﹐當有何患﹖上來舉生死之樂惡以勸捨訖﹐此下以明報應事。然此之輩復有因緣至諭如呼響﹐莫不有應。善惡行殊﹐因緣報別。是故爲鬼不同﹐升沈各異。諭如呼響應﹑種核得果。此舉善惡因緣﹐示令識悟。自下正舉經法以勸修習﹐就此文中﹐分爲三別﹕第一舉經以勸﹐第二明經得益﹐第三明持經方便。今先舉經以勸。人生受命制在虛無至夫惟經戒卽道也。人之生世﹐制在虛無﹐故置聖人爲演經戒。夫惟經戒﹐卽是於道。人能弘法﹐自得道眞。此舉經勸訖﹐次舉修經得益。勸人作善﹐教令修生﹐至乃成眞仙。經教之設﹐本勸修生﹐人持經﹐其年自永﹐何但不死﹐仍成道眞。此明持經得益訖﹐下明修習方便。如此之福﹐本非富貴財賄求請能得至其應明也﹐此言其福報﹐非崇爵巨富所能屈致也﹐惟有持經奉戒﹐勤苦自營﹐福報皎然﹐明如日月。

上來長行持經訖﹐自下偈頌以勸持經。就此文中﹐分爲﹕前五行勸捨惡以聽經﹐何不勤上道﹔下有一行半﹐勸勤心而革道。前文又三﹕一明世俗無知﹐二明升沈異趣﹐三勸經法。

於是老君乃說偈曰﹕

人生最爲貴﹐而不樂法熙﹐生死隨任往﹐莫知何所之。冥冥求無知﹐臨報乃悟期。惡者入三掠﹐善者獲大慈。若有合眞相﹐聽經念善思。勿復作聾盲﹐聞法而佯癡。吾湣諸天人﹐故畱無上辭﹐作人之大法﹐爲世之良醫。財賄當法用﹐勿以禱邪祠。萬萬無一報﹐妖炁殃日滋。何不勤上道﹐見法生心謀﹟29。惡者報亦惡﹐未若立善基。苦行得甘報﹐自然登玄臺。

已前頌世俗無知﹐人生最爲貴﹐至臨報乃悟。明天地之間﹐惟人爲貴﹐何不勤修經﹐淸淨喜熙。而乃任命死生莫知何趣﹐冥冥長夜﹐臨報始知。此明世俗無知訖﹐次辯升沈有異﹐惡者入三掠﹐善者獲大慈。惡者入於地獄﹐一日三掠形魂﹔善者上升天堂﹐大聖慈悲接引。此明升沈異趣訖﹐次勸聽法。若有合眞相﹐聽經念善思﹐至妖炁殃日滋。若有合眞相者﹐當須思善聽經﹐勿復詐作聾盲﹐聞法佯癡不解。大聖湣諸天人﹐故畱無上妙教﹐爲人作於大法﹐爲世作以良醫。有財當從道用﹐勿復禱鬼祠邪﹐萬萬終無一報﹐妖炁日日滋生。此勸捨惡訖﹐次勸修道。何不勸上至道自然登玄臺。因何不勤修上道﹐見法心卽謀從。行惡則得惡報﹐未若建立善基﹐苦行報自甘﹐蕭然玄臺之上。

上來至此勸持經法訖﹐自此以下是前來大段第二文﹐次勸持五戒。就此文中﹐自有長行﹑偈頌。就長行文中﹐分爲五別﹕第一舉惡勸捨﹐第二舉戒勸修﹐第三明持戒得益﹐第四明違者有失﹐第五勸令祕愼。今先勸捨惡。

道言﹕夫色欲敗事﹐最不可行﹟30﹐而世間賢愚貴賤皆亦同願。惟有道士乃能執志﹐堅持教戒﹐以自檢縛﹐行止舉動﹐心不傾邪﹐在於愛欲之間﹐初不一違。若見色利﹑榮華粲彩﹐以戒掩目﹔若聞好惡之言﹑五音之屬﹐以戒塞耳﹔若有八珍之饌﹑甘香之美﹐以戒杜口﹔若願想財貨﹑七寶奇珍﹐放情極欲﹐以戒挫心﹔若意奸淫﹑貪趣惡事﹐以戒折足。能行此五者﹐七祖生天﹐衣食自然﹐身得神仙﹐白日登晨。如其尸解﹐轉輪成眞。賢者精誠奉持之也。若男若女不能承用﹐不肯受持﹐無可如何﹐吾寧與人萬金﹐不書此言。道陵﹐子當擇其人而授﹐勿泄眞文。

染滯情色﹐敗己亡身。世俗之人不能拾遠此。舉惡勸拾訖﹐次舉戒勸修。先出持戒人﹐次出所持之戒。惟有道士﹐至不一違﹔惟有道士﹐獨能曉悟﹐堅持教戒﹐檢束身心﹐縱在愛欲之中﹐未曾違犯。此出持戒人訖﹐次出所持之戒。若見色利榮華粲彩至以戒折足。若見美色榮華﹑朗黃粲彩﹐以戒掩目﹐莫令眼看﹔若聞五音﹑淫聲妖樂﹐以戒塞閉耳﹐莫令耳聞﹔若遇八珍﹑甘香美饌﹐以戒杜口﹐莫令口嘗﹔若想錢財﹑奇珍異貨﹐以戒挫心﹐防意止想﹔若念奸淫﹑貪趣惡事﹐以戒折足﹐使足莫行。辯戒訖﹐次辯持戒。得能行此五事訖﹐次明違者有失。若男女不能承用至不書此言。傷嘆時人貴財賤道﹐故發此言。相與沈淪﹐柰何哉。此明違戒有失訖﹐次勸傳授。道陵﹐子當擇人而授﹐勿泄眞文。若有敬信之人具上十相﹐來欲請受﹐先賫信金﹑誠素﹐試之無退﹐將經付之。必其猶豫猜疑﹐祕而莫與。此長行訖﹐下舉偈頌。就偈頌文中﹐爲四別﹕第一有三行半頌﹐不持戒者有損﹔第二有三行半頌﹐持戒者得益﹔第三有三行頌﹐能離五種之惡﹔第四有兩行半頌﹐改過得益。

太上老君仍說偈曰﹕

欲欲是何物﹖悉從心中生。目睹榮麗色﹐耳洞五音聲﹐口甘八珍味﹟31﹐心想財自榮﹐意貪淫姦事﹐手足爲之行。五惡旣不住﹐考對在兆形﹐永與生道隔﹐幽魂沒鬼圖。罪畢出在所﹟32﹐有人而無情。

奉戒不行惡﹐掩塞五心門﹐目不視綺容﹐耳不采聲煩﹐口不饗甘美﹐心不愛錢財﹟33﹐意無淫向想﹐手足不爲申。五惡寂住停﹐考對焉從宣﹖永與眞道合﹐不復零鬼官。功積從戒起﹐白日登玉晨。

目以色爲仇﹐初不欲一見﹔耳以音爲讎﹐初不願欲聞﹔口以味爲苦﹐初不以自燻﹔心以寶爲咎﹐初不爲想戀﹔意以姦爲賊﹐初不欲同貫﹔足以夷爲阻﹐初不樂涉端。五苦同一路﹐初不傾邪看。若能如是者﹐所謂妙中難。難中旣能通﹐滓滯無由安。身淸神則寧﹐皇一守丹田。行備由因起﹟34﹐致得升衝天。

欲欲是何物﹑悉從心中生者﹐上欲是態欲之心﹐下欲是所貪之境。此之二心﹐從何而起﹖悉是己身顚倒妄想。此總舉訖﹐下別列。目睹榮麗色至手足爲之行。目則妄瞻五色﹐耳則通取五聲﹐口則珍味甘脆﹐心則經營賄貨﹐意旣貪求惡事﹐手足卽爲之行。此明爲惡訖﹐下明損失。五欲旣不住至有人而無情。五心起欲不住﹐災考對在兆形﹐永與長生道隔﹐幽魂沒鬼囹圄﹐罪畢﹐縱其得出受形﹐六情不具。此明違戒獲損訖﹐下明持戒得益。奉戒不行惡﹐掩塞五欲心門﹐此總舉。訖﹐下別﹕目不睹綺容至手足不爲申。目不睹色﹐耳不采聲﹐口不嘗甘﹐心不受貨﹐乃至意無外想﹐足不妄行。此明持戒訖﹐下明得益。五惡寂住停至白日登玉晨。五心旣其停住﹐考對焉得妄加﹐永與眞道合同﹐不復淪於鬼府。積功從戒而起﹐白日上升玉京。此明持戒得益訖﹐次辯能離五種。目以色爲仇至初不樂涉端。目以色爲怨仇﹐初不將眼一見﹔耳以聲爲讎隙﹐初不令耳一聞﹔口不味於美甘﹐心不戀於金玉﹐乃至意無淫想﹐不與姦惡同羣﹔手足平夷﹐未曾涉行阻難。此明能離五種訖﹐下明得益。五者同一路﹐初不傾邪看﹐至故前能升衝天。上來五欲同起一心﹐初不傾邪﹐妄有緣者﹐若能如是舍離﹐所謂妙中之難。難中旣能通﹐滓滯無由得住﹐身淸神則寧﹐皇人安住丹田。行備因戒而來﹐故政得沖虛之道。

上來至此明持戒得益訖﹐自此以下是大段第六﹐總勸持經修行﹐以明得益。就此文中﹐分爲四別﹕第一修行以捨惡﹐第二建志以持經﹐第三修經得益﹐第四戒勿輕傳。前文又二﹕前勸修道﹐次勸去邪。但勸存道。

道言﹕奉法修道當勤﹐修身當堅﹐精進當久﹐持戒當固﹐專念當執﹐諦想莫不存道﹐去邪去惑﹐去妖去僞﹐去淫去欲﹐除棄眾非﹐以爲抱眞致得升衝﹟35。是先勞後報﹐度身升仙﹐當期當來﹐勿睹目前。夫惡無交禍﹐善無近福。子善思惟﹐莊事勤身﹐效力奉持經法。此經高妙﹐綜統三洞﹐無上至眞第一玄章。受持之者﹐人中無上。自無玄名﹐萬無一見。有心之者﹐當如饑渴得飲食﹐如寒得冬衣﹐若涼得春服﹔當如貧人得寶﹐賤人得官。如作極須消息﹐疲勞欲睡寐﹔如願想﹐欲有所得。得此經法﹐當作此念﹐勤苦如法﹐福報無量矣。此經度人無數﹐修道誦之﹐得成眞人﹔畏怖誦之﹐魔不犯身﹔疾病誦之﹐立起死魂﹔憂惱誦之﹐自然喜歡﹔縣官誦之﹐得停獄門。若爲亡人誦之﹐休息寧閒﹔貧窮誦之﹐保宜財錢﹔命厄誦之﹐普皆壽延﹔愚暗誦之﹐心聰聖賢。一人誦之﹐福周九親﹐度人無量﹐潤流十天﹐無上無下﹐無大無小﹐無邊無際﹐皆蒙慈恩。子等祕之﹐愼勿妄宣。泄慢經文﹐授非其人﹐則考有風刀﹐身沒鬼官。兆宜愼之﹐吾不虛言。道陵稽首禮謝而去。

夫欲奉持經戒﹐學道修身﹐當堅固精誠﹐專念諦想﹐行住坐臥﹐以道爲心。此勸存念訖﹐次勸去邪去惑﹐去妖去僞﹐至勿睹目前﹐當去六種眾非﹐包含眞性。先𨿽勞苦﹐後獲升仙。當期未來善報﹐勿睹目前快樂。此勸捨惡訖﹐次勸持經。就爲三別﹕第一正勸﹐第二舉諭以勸﹐第三合諭。前文又二﹕初勸持經﹐次嘆經尊勝。今是初。夫惡無友禍﹐善無近福﹐至奉受經法。但福報善移﹐不必同至。好當莊事﹐勤身奉受經法。此勸受經訖﹐次嘆法。此經高妙綜統至萬無一見。此經三洞之上﹐統禦萬靈﹐無上至眞﹐微妙第一。法旣尊高﹐受者亦貴。無玄名仙骨﹐終不遭遇此經。此嘆法竟﹐下舉諭有心之人﹐當如饑渴欲得飲食﹐至願想欲有所得。此舉諭訖﹐下結成﹐見此經法﹐當作此念﹐至福報無量矣。上來八念﹐但能勤苦如法﹐則受福無窮。此勸持經誦。次勸得益。此經度人無數量﹐至福周九親。此經有十福利益竟﹐次明功德廣遠。度人無量﹐恩流十天﹐至皆蒙慈恩。此經功不可思議﹐福潤十天﹐澤流萬境﹐無上無下﹐無際無邊﹐盡沐斯恩﹐皆浹巨福。此嘆經利益竟﹐下戒勿輕傳。子等祕之﹐愼勿妄宣﹐至吾不虛言。子宜尊祕﹐擇人而傳﹐勿復妄宣﹐招於罪失。此設戒訖﹐次天師領教﹐道陵稽首禮謝而去。

上來一卷辯中和行訖﹐自此已下更會蓬萊﹐爲說顯眞大哉。

太上靈寶升玄內教經中和品述義疏竟

﹟1財﹕原作『而』。玆據惇煌P。3341改。﹝以下簡稱惇煌本﹞

﹟2手﹕惇煌本作『首』。

﹟3光﹕惇煌本作『芳』。

﹟4千﹕惇煌本作「億」。

﹟5願﹕惇煌本作「履」。

﹟6原無『爾』﹐玆據惇煌本補。

﹟7梵天﹕惇煌本作「神天」。

﹟8官符﹕惇煌本作『非橫』。

﹟9老君﹕惇煌本作『道君』﹝以下同﹐如『太上老君』作『太上道君』﹞。

﹟10謂﹕原作『諸』。玆據惇煌本改。

﹟11救﹕原作『效』。玆據惇煌本改。

﹟12天地﹕惇煌本作『無極』。

﹟13泥丸﹕惇煌本作『天仙』。

﹟14虛﹕惇煌本作『空』。

﹟15曾﹕原作『會』。玆據惇煌本改。

﹟16誓﹕字原空缺。玆據惇煌本補。

﹟17語﹕原作『贊』。玆據惇煌本改。

﹟18『聽誦經戒』前﹐惇煌本尙有『所謂不明者』五字。

﹟19當苦無獲﹕原作『當苦與獲』﹐其義不明。惇煌本作『唐苦無獲』﹐玆據改『與』爲『無』。

﹟20偈﹕惇煌本作『頌』﹝下同﹞。仁按﹕偈卽頌也﹐名異而實同。

﹟21好爲無至情﹕原作『好至無爲情』﹐『至』﹐『爲』互倒。玆據惇煌本改。

﹟22當﹕惇煌本作『唐』﹐是。

﹟23常﹕惇煌本作『當』。

﹟24『次勸令尊祕』句下原有『道說偈畢告』五字。據惇煌本﹐知系經文誤入注疏者﹐因刪。

﹟25原作『老君曰』。考惇煌本作『道君說偈畢告道陵』﹐知已竄入疏文。玆據補『說偈畢告道陵』六字。

﹟26恆﹕惇煌本作『塵』。

﹟27幽﹕原作『僉』。玆據惇煌本改。

﹟28壽﹕惇煌本作『受』。

﹟29謀﹕惇煌本作『媒』。

﹟30最﹕惇煌本作『實』。

﹟318﹕惇煌本作『雜』。

﹟32出﹕惇煌本作『生』。

﹟33財錢﹕惇煌本作『奇珍』。

﹟34因﹕惇煌本作『內』。

﹟35以爲抱眞﹕惇煌本作『以爲眞是』﹐『是』字屬上句讀。

