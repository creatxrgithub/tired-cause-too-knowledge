艸堂集

經名﹕艸堂集。金王丹掛撰。一卷。底本出處﹕《正統道藏》太平部。

艸堂集

五峯白雲子王先生撰

詞

滿庭芳十一首

因臘月二十二日﹐乃重陽師祖憫化妙行眞人降迹﹐丹陽師父順化慈願﹐眞人升霞﹐眾道友修齋畢﹐以詞贈之。

雪霽郊園﹐冰凝池沼﹐時當探入窮冬。重陽此日﹐降迹闡眞風。

還是丹陽師父﹐辭塵世﹑飛上天宮。玄元理﹐一升一降﹐顯現至神功。

無窮。眞匠手﹐京南陜右﹐河北山東。但兒童耆老﹐誰不欽崇。

應物隨機順化﹐垂方便﹑三教通同。諸公等﹐從今已往﹐何日再相逢。

贈魏德純

利鎖名韁﹐恩繩愛索﹐兀誰不被牽纏。但能省悟﹐早是具前緣。

那更苦求出離﹐情探處﹑翻作讎冤。應知否﹐暗中眞聖﹐接汝趁天元。

堅堅。惟謹謹﹐收縛意馬﹐擒捉心猿。稍些兒放蕩﹐損壞芝田。

日用常搜己過﹐居眾中﹑莫見他愆。如斯做﹐本來一點﹐不許不周圓。

贈劉四郎

冷淡家風﹐淸閒門戶﹐有誰著意搜求。元初靈識﹐剛被火宅囚。

貪戀時間恩愛﹐終不道﹑前有程頭。當省悟﹐好學我輩﹐一割萬緣休。

優遊。何可似﹐鷹離籠罩﹐魚脫綸鉤。信飄飄渾如﹐解纜孤舟。

隨分饑食渴飲﹐飽來後﹑鼓腹歌謳。無縈絆﹐功成歸去﹐高步訪瀛洲。

贈周信等

貴賤由天﹐榮枯隨分﹐分明不在彊圖。得之本有﹐失者本來無。

謾使機關巧幸﹐勞神智﹑疲役形軀。癡迷客﹐蠅頭利路﹐貪得又何如。

蟾烏。飛走急﹐百年限裹﹐光景須臾。恰紅顏靑鬢﹐盡變霜須。

不日無常來到﹐問君待﹑著甚枝梧。爭如我﹐虛閒寂靜﹐保固大丹鑪。

又

一點靈明﹐萬情牽緒﹐豈曾時暫寧閒。輪回催逼﹐販骨若丘山。

由是迷心未悟﹐誇聰辯﹑馳騁伶姦。還同似﹐飛蛾投火﹐螻蟻競循環。

今番。親得遇﹐羣仙降世﹐闡化人寰。示全眞大教﹐直指玄關。

常處常淸常靜﹐休持論﹑返老童顏。從玆後﹐除疑斷妄﹐名姓列仙班。

又

四業三彭﹐七情六欲﹐終宵永日教唆。輸他圈圓﹐難出黑風波。

起盡慳貪嫉妬﹐生機狡﹑無限張羅。堪嗟處﹐從今至古﹐誰是不遭呵。

王哥。親說破﹐直須決烈﹐愼勿蹉跎。把無情慧劍﹐每每頻磨。

假使當場臨陣﹐加剛銳﹑辟散羣魔。歸來後﹐民安國富﹐齊唱太平歌。

詠三教

釋演空寂﹐道談淸靜﹐儒宗百行周全。三枝旣立﹐遞互闡良緣。

尼父名揚至聖﹐如來證﹑大覺金仙。吾門祖﹐老君睿號﹐今古自相傳。

玄玄。同一體﹐誰高誰下﹐誰後誰先。共扶持邦國﹐普化人天。

渾似滄溟大海﹐分異派﹑流泛諸川。然如是﹐周遊去處﹐終久盡歸源。

答人問緣甚出家如何修煉

閒寫荒詞﹐謾成拙句﹐略將管見鋪陳。貪迷世夢﹐虛度二十春。

忽悟前頭路險﹐拖恩愛﹑孰敢因循。投玄教﹐搜窮密妙﹐坦蕩樂天眞。

淸貧。活計好﹐還淳反朴﹐養素頤神。幸淸風作伴﹐明月爲鄰。

占得逍逼自在﹐從烏兔﹑東出西傾。忘言處﹐些兒消息﹐能有幾人聞。

示眾

正淸油﹐重羅白面﹐如牙細米舂淘。精嚴辦供﹐庖饌列珍肴。

虔恪行香點靜﹐頻作禮﹑豈憚劬勞。惟求望﹐見存獲福﹐亡者得升超。

吾曹。聽勸化﹐休生懈怠﹐道念堅牢。在澄心滌慮﹐勿犯天條。

稍有違齋破戒﹐無慚愧﹑滴水難消。虧功行﹐將來打算﹐天地不輕饒。

平州節使完顏驃騎命作醮索詞

和气融融﹐日遲風軟﹐艷陽物景相宜。園林鋪繡﹐桃李正芳菲。

燕語鶯聲鬥巧﹐黃金嫩﹑柳帶低垂。香風細﹐仙姿是日﹐分瑞向深閨。

神儀。何秀發﹐溫顏玉潤﹐鶴態依稀。志謙和慈惠﹐大善常持。

遐壽不須重祝﹐眞元性﹑自有仙期。俗緣斷﹐人間夢覺﹐還去宴瑤池。

又

佑國雄才﹐皇家貴戚﹐禦恩守鎭平山。一方安堵﹐何幸感怡顏。

視眾猶同赤子﹐寬刑憲﹑矜卹愚頑。無私曲﹐政聲流美﹐應徧滿人寰。

公餘﹐重積德﹐投誠奉教﹐使保心閒。又遠蒙見召﹐祇建靈壇。

醮謝諸天聖眾﹐仗靑裙﹑開啟陰關。從今後﹐高眞降鑑﹐名系上仙班。

望海潮

自詠

昔年貪愛﹐平生做作﹐而今一﹑旦紛飛。知命樂天﹐風前月下﹐依山臨水幽棲。

杜口且如癡也。不管傍人﹐說是談非。盡日無餘事﹐惟保守這些兒。

幽微暗洽玄機。覺澄澄湛湛﹐並沒歸依。興卽唱吟﹐欣來歌舞﹐隨緣悅我希夷。

不整外容儀。放落魄婪耽﹐自在無爲。但樂貧閒過﹐任烏兔走東西。

玉鑪三澗雪十一首本名西江月

和秦先生

策杖水雲遊歷﹐一身到處爲家。洞天高臥養丹砂﹐茅屋柴籬入畫。

收拾黃芽白雪﹐合和玉液金茶。就中甘味不須誇﹐奪个仙魁無價。

又藏頭拆字

�大非爲堅固﹐�今迷執居家。�還悟得紫靈砂﹐�棄琴棋書畫。

�載殷懃煆煉﹐�中養就名茶。�今知味豈須誇﹐�日功成無價。拆起四字

贈顯異觀王后堂

欲覓修行捷路﹐無令馬劣猿顚。頭頭物物絕縈牽﹐問甚龜蛇相纏。

常使靈臺瑩瑩﹐自然眞息綿綿。个中仙子貌嬋娟﹐便是本來頭面。

贈安抱眞等

魚在迷津苦海﹐隨波逐浪漂遊。閒拋香餌下綸鉤﹐一釣俄然回首。

也是宿緣深重﹐一齊萬事都休。前途何處是程頭﹐作个羣仙領袖。

又

欲要超離苦海﹐先須割愛忘情。從來坑塹剗教平﹐不入荒涼斜徑。

幻景浮華識破﹐疑心妄念休生。蕭蕭灑灑向前行﹐步步蓬萊有準。

又

旣悟出家學道﹐須憑一志堅堅。假饒心上起諸緣﹐全在殷懃煉。

處眾莫生異見﹐利他損己爲先。內功外行兩雙全﹐得赴瑤池瓊宴。

贈平州菩薩堂劉僧

大道豈分貴賤﹐人人个个圓成。休教方寸萬緣生﹐念念常歸淸靜。

達了這番消息﹐不須屈體勞形。靈臺皎潔勝冰輪﹐照破無明種性。

嘆出家兒生煙發火

一等求眞慕道﹐令人堪嘆堪憐。遠葷止酒戒鮏羴﹐做就出家行遣。

靜處閉眉合眼﹐人前說道談禪。些兒觸著早生煙﹐錯了從來知見。

妙用

罷論古人公案﹐且呈自己門風。三更三點扣齋鐘﹐便是予家妙用。

湛湛空花形像﹐澄澄水月儀容。兩番消息一番同﹐看你如何拈弄。

雙泯

祖道將何言說﹐正宗著甚談論。搖唇調吻早差分﹐背了諸仙心印。

似此難爲舉向﹐不辭略與開陳。頭頭物物露全身﹐言下要君承認。

謝道友訪及

魯拙倦貪世利﹐疏慵惟愛山居。探承道友喜相呼﹐來結良緣妙趣。

但願徐登壽域﹐更祈重悟虛無。塵勞放下萬緣除﹐高外白雲深處。

金鼎一溪云四首本名巫山一段云

贈孫志道王居易

紫陌憂危客﹐紅塵名利家。區區終日謾孜嗟﹐無計伴煙霞。

儻悟浮生夢短﹐咫尺蓬萊仙館。饑餐渴飲困時眠﹐餘事總無牽。

又

風定云初斂﹐潮平浪亦安。閒揮輕棹帶蓑竿﹐垂釣近江幹。

堪湛碧天如水﹐那更月明風細。柰何魚龞不吞鉤﹐獨立寥花洲。

骷髏諭

日日迷花酒﹐朝朝競气財。偶然命盡掩泉臺﹐郊外曝遺骸。

任使敲棒打﹐不似從來尖傻。勸人早悟此因由﹐物外做眞修。

傀儡諭

顏貌胡妝點﹐形骸旋合攢。趨蹌扭捏恁多端﹐爭信被人般。

由自搖頭弄影﹐日日當場馳騁。一朝綫斷罷抽牽﹐方悟假因緣。

小重山

述懷

猛悟塵勞跳出籠。胸襟多少事﹐盡成空。逍遙物外效愚蒙。

眞脫灑﹐端的好家風。啟戶對松峯。紅塵飛不到﹐白雲中。

道心不與利心同。開懷抱﹐高臥養疏慵。

金健叫玉華六首本名減字木蘭花

勉道友

全眞妙道﹐先把我人山放倒。妙道全眞﹐決要收拾精气神。

功圓行滿﹐擎下皮囊都不管。行滿功圓﹐朝拜丹陽師父前。

又

無爲淸靜﹐虎繞龍蟠歸大定。淸靜無爲﹐子母和同出入隨。

逍遙自在﹐去去來來絕掛礙。自在逍遙﹐一任山林與市朝。

又

人非人是﹐識破全然渾小事。人是人非﹐恰似春風耳畔吹。

眞功眞行﹐意馬心猿休內縱。眞行眞功﹐十二時中煉气沖。

贈羅家莊道友

羅莊一境﹐曲水環山相掩映。地秀人賢﹐慕道崇眞種善緣。

邀予至此﹐供養殷懃心不止。報德無方﹐惟願家家福壽昌。

贈胡先生

子林苗裔﹐談論淸高超眾異。夙骨靈肌﹐半貌堂堂出世奇。

身崇三教﹐敬釋尊儒行大道。暗養仙胎﹐行看白蓮火裹開。

奏朋威縣君完顏明慧

嚴凝天气﹐萬物深根而固蒂。蓂葉全開﹐仙子移眞下寶臺。

松姿鶴質﹐遣累齋心超眾異。爲祝遐齡﹐福壽同臻等芥城。

踏雲行八首本名踏莎行

自遣

壬癸才升﹐丙丁已降。往來澆灌黃芽長。靈童采摘赴瑤宮﹐笙簧迎引聲嘹喨。

虎嘯祥風﹐龍翻雪浪。斡旋造化憑眞匠。煉丹砂就月華淸﹐踏雲行處神光燦。

又

淸靜家風﹐無爲活計。个中別有眞消息。寂澄湛契玄機﹐杳冥恍惚通幽理。

七寶山頭﹐五明宮裹。陶陶恣飲醍醐味。醒還醉了醉還醒﹐醉還醒了醒還醉。

又

世事紛紛﹐塵情擾擾。餘閒思想眞堪笑。榮枯得失幾時休﹐興亡成敗何年了。

今日𨿽存﹐來朝難保。聞康認取無爲道。修持功行兩完全﹐攜云笑指蓬萊島。

贈安山李秀才

已矣焉哉﹐之乎者也。悟來好把番番捨。童蒙訓授費精神﹐因循莫使頭生雪。

飛矢年光﹐忍教虛設。殷懃說破修仙訣。一枝丹桂肯躋攀﹐與君共賞長生月。

羅家莊梁秀才叔侄虔化地建庵

長嶺峯前﹐羅家莊後。來山去水眞明秀。而今若把道庵修﹐他年應引神仙賡。

爲寫新詞﹐聊充贊祝。福緣善慶從來有。叔侄暫結有爲緣﹐子孫永享無窮壽。

贈羅家莊崇道庵長春邑眾

邑號長春﹐庵名崇道。其間隱奧人難曉。長春靈艷莫教凋﹐眞心崇道家緣掉。

外屏喧囂﹐內搜玄妙。常懷忍辱心低小。慧風吹散嶺頭云﹐一輪性月輝華耀。

贈楊德遠

道號安閒﹐法名德遠。法名道號開方便。安閒常要性逍遙﹐悟其德遠歸眞善。

外貌如愚﹐內通修煉。下功進火猶爭戰。金烏飛向曲江池﹐玉蟾躍出通明殿。

又楊德遠求詞

道本無言﹐彊求彊索。與憑詩曲彊分解。元初模樣體眞常﹐隨機應物無纖礙。

出入縱橫﹐往來自在。目前一段光明快。君還言下敢承當﹐不移一腳超三界。

望蓬萊三首本名望江南

贈家兄忠武訪及

頻失笑﹐迷悟理全差。富貴榮華君活計﹐寂寥蕭灑我生涯。高枕臥煙霞。

長生趣﹐淸興果淸嘉。暇伴延齡千歲鶴﹐閒觀不謝四時花。何處覓仙家。

寄桃林口王都監

華宗士﹐淸譽久聞傅。邂逅相逢靑嶂表﹐盤桓共坐玉泉邊。談論契眞詮。

從別後﹐再會得無緣。切恐靈機迷愛欲﹐不辭荒拙綴狂篇。托意在毫箋。

寄張四秀才

淸河氏﹐聽取此根原。自昔未逢超岸筏﹐而今又值下坡年。猶被世情牽。

繁華境﹐虛幻不牢堅。休向夢中重作夢﹐便於玄上更搜玄。修補洞中天。

無俗念三首本名念奴嬌

詠竹謹繼長春眞人韻

一竿修竹﹐有天然標本﹐森然惟獨。檻外窗前橫翠影﹐幽雅眞非尋俗。

內蘊虛心﹐外彰高節﹐超越凡材木。靜吟風月﹐韻同敲擊冰玉。

可愛素質英姿﹐引鶴棲鳳﹐四序淸人目。茂葉重重光潤膩﹐裊裊柔枝凝綠。

根曲蛟虯﹐气含蔬筍﹐全味勝粱肉。此君嘉秀﹐並余遐等遐福。

九日

嵐光淸翠﹐動西風﹑還遇重陽節暇。丹葉黃花相間隔﹐嘉景眞堪圖畫。

往歲玆辰﹐綺羅絲竹﹐宴賞飛金斝。而今追想﹐盡成一夢虛假。

有緣悟入玄門﹐塵情種種﹐不許纖毫掛。艸舍柴籬相掩映﹐潔靜常教淸雅。

盡日忘言﹐通宵無寐﹐甘想捱蕭灑。何人同志﹐共說無生之話。

嘆世

蟾烏景急﹐暗催人﹑兩鬢銀絲如識。終日區區猶不省﹐蓋爲家緣煎逼。

蝸角虛名﹐蠅頭微利﹐得也成何濟。聞身康健﹐好尋雲路活計。

拂袖落魄婪耽﹐水邊石上﹐笑傲閒吟綴。一粒神丹光燦燦﹐免使塵情連累。

坦蕩逍遙﹐優遊自在﹐占得眞消息。功成歸去﹐永居蓬島仙位。

臨江仙四首

誡釋道相辯

禪道本來無辯證﹐皆因古聖彊名。不須方外謾勞形。人人俱有分﹐个个總圓成。

但把萬綠齊放下﹐切須戒斷無明。給孤園內任縱橫。泥牛哮吼處﹐日午打三更。

贈石遇仙等

稽首同途聽教化﹐休教虛度流年。常生覺照道心堅。包容他過失﹐整頓自邪偏。

分上本無人我相﹐閒中認正根原。但迷假合起攀緣。永沈煩惱海﹐難證大羅天。

晚景

向晚嫩涼生戶牖﹐松巖獨坐榰頤。憑高一望徹天涯。孤城煙樹慘﹐遠浦片帆歸。

萬里碧天澄似水﹐云閒不動毫釐。昭昭明且弄晴輝。圓光含法界﹐靈艷射瑤池。

聞杜鵑戲成

一片閒心閒不倦﹐騰騰兀兀忘機。曉來微雨過窗扉。翠霞靑嶂裹﹐還聽杜鵑啼。

句句不如歸去朗﹐我今已應歸期。功成自是步云霓。何須施巧辯﹐苦苦競相催。

靑蓮池上客本名靑玉案

贈烏林答德潤

而今旣悟塵勞苦﹐已是身遭遇。屏棄浮華宜朴素。

常懷柔弱﹐莫生貪妬﹐言行須相副。閒中不起閒思慮﹐自得閒中妙玄趣。

營養三田無旦暮。陰消陽長﹐气凝丹結﹐方稱全眞侶。

黃鶴洞中仙二首本名卜算子

示眾

奉勸修仙客﹐各要常寧耐。萬難千魔志轉堅﹐休把初心改。

渾似蟾光大﹐瑩靜長天外。斡運無私滿大千﹐信使浮雲寨。

贈程三

人似當風燭﹐誰肯心回顧。目下恩情緊絆牽﹐豈覺於身苦。

幸有修仙路﹐散散閒閒做。到處逍遙任自由﹐功滿蓬瀛住。

奼鶯嬌二首本名惜奴嬌

山居述懷

泉石淸幽﹐好个眞遊地。香風散﹑彩雲呈瑞。日暖天和﹐更時有珍禽戲。

嘉致。總妝點﹑山家況味。外景充盈﹐內景還相契。丹鑪畔﹑虎龍交會。

女奼嬰嬌﹐頻勸我﹑傾金液。沈醉。但高臥﹑晴霞影裹。

贈油頻王廣道

廣道王三﹐天賦精誠藝。將油面﹑和調運制。應物番番﹐但做造由心意。

依理。煉在﹑長生鑪內。按候知時﹐拈出眞奇異。光明燦﹑馨香馥鼻。

試與嘗來﹐又別是﹑甘甜味。妙矣。堪獻入﹑仙家筵會。

喜遷鶯

贈康德機

宿緣深重。早省悟﹐浮生都如一夢。壯志回頭﹐專心入道﹐塵事豁然驅屏。

要脫死生輪轉﹐認取元來本柄。甚爲準。待與君說破﹐些兒捷徑。日用。

持淸靜。積累內功﹐外行心平等。次泯貪嗔﹐調和神气﹐休放馬猿馳騁。

萬里黑雲消散﹐一點靈明光瑩。仙路穩。這回須免了﹐改頭換影。

憶王孫八首

自詠

云何便會做癡憨﹐只爲番番世事諳。

度日隨緣不外貪。處云庵。渴飲醍醐味轉甘。

又

逍遙坦蕩絕憂愁﹐管甚流年春復秋。

露地安眠放白牛。晚煙收。一曲高歌古渡頭。

又

不持齋戒不看經﹐不論金丹共五行。

玉瑟閒調月正明。韻輕淸。響徹瑤臺十二層。

又

三田常用鐵牛耕﹐種得黃芽漸漸生。

法雨時時澆灌頻。轉滋榮。采摘歸來上玉京。

又

幾人學得我風流﹐疏盡塵緣散盡愁。

閒品羌笛駕白牛。好因由。四大神舟任意遊。

又

本來眞性喚神仙﹐爲愛幽棲遠市廛。

獨隱山堂妙最玄。樂恬然。欣卽高歌困卽眠。

又

四時流轉急如梭﹐百歲韶華屈指過。

惟願人人出愛河。養沖和。功滿超升赴大羅。

因王孫二舊友同日不期而會

閒閒閒裹憶王孫﹐今幸相逢語笑頻。

各各勤修精气神。行功臻﹐同宴桃源碧洞春。

好離鄕四首本名南鄕子

警世人本是神仙﹐只爲當初縱馬猿。換骨更形無定止﹐

連綿。致使塵情種種牽。若解固根原﹐玉鼎金鑪聚汞鉛。

煉三千功行滿﹐還元。復返蓬瀛絕變遷。

﹝雪夜﹞

余隱居昆侖山淸神洞﹐常習不睡﹐因久坐﹐不覺雪降。其夜稍暖﹐巖澑半溶﹐似乎有聲。俄然而起﹐出戶視之﹐四圍山色盡爲更變﹐因倚松而作是詞。

坐久欲矓睛﹐不覺天公祥瑞呈。夜暖忽聞巖澑滴﹐聲聲。

喚覺遊仙夢不成。級履起開扃﹐四望遙峯盡變更。

惟有長松天性異﹐堅貞。獨倚幽巖顯道淸。

﹝寄族人﹞

余祖居利州﹐有李仙者自彼而來﹐言族中親春聞先生入道多歲矣﹐未知是王家那一宗派﹐請示一書。因成此詞以寄之。

聊與話行藏﹐生死輪回豈盡量。無柰頑心迷愛欲﹐滋彰。

千古悠悠不到鄕。幸遇祖重陽﹐開闡全眞出世方。

寄語吾族當省悟﹐消詳。這个從來不姓王。

贈崔妙信

一个好明師﹐洪範恢恢出世奇。香味色聲難染滯﹐須知。

縱使波流岸不移。認取莫生疑﹐休費功夫向外馳。

坐臥住行相守定﹐思惟。瞬目揚眉更是誰。

秦樓月二首

詠松

煙霞客﹐亭亭隱在幽巖側。幽巖側。霜欺雪壓﹐了無纖礙。

虯枝招颭寒云外﹐天然姿質眞堪愛。眞堪愛。靑靑別是﹐一番標格。

詠竹

性貞潔﹐柔枝嫩葉堪圖寫。堪圖寫。四時常伴﹐艸堂風月。

孤高勁節天然別﹐虛心永永無凋謝。無凋謝。綠陰搖曳﹐瑞音淸絕。

鳳樓梧五首

山居遣興

滿目靑靑松間竹。掩映山家﹐有甚閒榮辱。獨自唱吟斟美酴﹐

味濃醉倒和衣宿。淸夢覺來情未足。重抱瑤琴﹐品弄無生曲。

誰是知音余伴侶﹐艸堂風月應相許。

寄同道

世事紛紛何事苦。死去生來﹐輪販無停住。有幸高眞開法宇﹐引人同上無生路。路上行人當聽屬。屬付虔誠﹐念道忘思慮。淸靜功夫昭且著﹐無生路上常相遇。

勸遊春子

嫩柳垂金花爛坼。隨處園林﹐拂袂香風快。無限眼前閒景色﹐只應妝點春光。

遊騎駢駢馳稚態。不道繁華﹐暗換朱顏改。到底有情終不耐﹐殷懃說與尋芳客。

暮春聞鶯

短景相催何大促。麗日和風﹐又送春光暮。漸聽流鶯枝上語﹐綿蠻似把衷情訴。

昨日花開紅滿樹。今已飄零﹐狂蕩逐飛絮。奉勸遊人生覺悟﹐莫教失卻來時路。

淸明前三日因微雨過示眾

割愛忘情惟謹謹。兔走烏飛﹐催逼年華迅。又是淸明將欲近﹐家家煙火宜防愼。

和气氤氳當寶運。細雨簾纖﹐不負陽春信。造化工夫猶此進﹐仙葩迆邐飄香韻。

上丹霄三首本名上平西

用張子云韻

得眞閒﹐投眞趣﹐傲萍蓬。任運命﹑否塞亨通。生涯寂淡﹐二十年罷倒金鍾。

頭頭返照﹐破昏蒙﹑靈鑑非銅。或遊戲﹐紅塵境﹐或棲隱﹐碧巖松。

掌譚馬﹑遺範余風。驅馳造化﹐自然交媾虎和龍。上淸仙舉﹐要爭魁﹑安敢耽慵。

又

棄浮榮﹐忘羅絆﹐勝秋蓬。樂天命﹑所遇皆通。隨緣一飽﹐算來奚用祿千鍾。

甘閒守拙﹐捱淸貧﹑豈顧頑銅。陪霞友﹐邀風月﹐臨溪石﹐對巖松。

論坦然﹑出世家風。烹金煉玉﹐斡旋牝虎與玄龍。而今重悟﹐萬緣空﹑意倦心慵。

入道

死生催﹐輪回迫﹐役休期。向迷津﹑苦海爭馳。會逢聖代﹑眞仙垂教度羣迷。

頓然喚覺﹐夢浮生﹑疏遠輕肥。頭如蓬﹐面如垢﹐情如醉﹐貌如癡。

處閒閒﹑窮究幽微。嘉祥得也﹑料應塵世少人知。靈風飄蕩﹐靜乾坤﹑月照華夷。

朝中措二首

拋俗

宦途好似水﹐東流得失幾時休。選甚王侯黎庶﹐無常限到難畱。

爭如解放名韁鎖﹐且免了閒愁。異日三丹結正﹐攜云卻訪瀛洲。

和孫圓明先生韻

頓拋塵世事﹐無涯知命度年華。占斷艸堂風月﹐恬然欲對誰誇。

平生據我無拘束﹐寶鼎養丹砂。直待功成九轉﹐飄遊海上人家。

訴衷情三首

九日

重陽嘉節興尢深﹐勝賞一登臨。天闊水淸山秀﹐霜葉墜疏林。

增雅趣﹐助微吟﹐息塵襟。壺觴滿泛﹐淸韻重彈﹐誰是知音。

繼古韻

瑞云探處是仙家﹐高枕臥煙霞。調引个中物象﹐玉兔配烏鴉。

甘淡素﹐棄輕紗﹐遠浮華。身崇三教﹐心敬三光﹐頭戴三花。

贈魏老

壽高由是殢耽家﹐斜日對餘霞。不覺盡成皓鬢﹐難得再如鴉。

牙漸朽﹐眼蒙紗﹐少光華。殘年何異﹐雨打哀桐﹐風撼狂花。

行香子三首

自詠

雲水生涯﹐到處爲家。遠浮名﹑浮利浮華。三宮升降﹐上下無差。

要結靈胎﹐收靈物﹐聚靈芽。淸興幽賒﹐此外何加。恣陶陶﹑暢飲流霞。

大丹熟也﹐歸泛仙槎。便曳瓊琚﹐搖瓊佩﹐戴瓊花。

憶師父訓號白雲子名丹桂字昌齡

幼悟離塵﹐煉汞烹銀。把壺中﹑造化區分。虎龍調處﹐滋助陽初。

現亙來容﹐元來面﹐本來身。雲水爲鄰﹐風月常親。妙玄通﹑方稱全眞。

憶師慈訓﹐稍異常人。便字昌齡﹐名丹桂﹐號白雲。

示眾復用前韻

說甚根塵﹐辯甚鉛銀。這仙佛﹑路徑明分。何須外覓﹐不在勞神。

欲要全完﹐當全道﹐露全身。一體同觀﹐無起疏親。志常淸﹑常靜常眞。

不惟自利﹐兼利他人。定結祥光﹐成祥瑞﹐躡祥雲。

滿路花四首

謝昌黎道友訪及

早年忘俗累﹐雲水寄天隅。羣峯藏獘捨﹐養癡愚。

寂寥孤淡﹐默默守如如。深謝崇眞友﹐步屨攜笻﹐不辭遠訪山居。

柰門風﹑冷落淸虛。相待禮全疏。微言頻勸諭﹐省區區。

前程路險﹐認取妙元初。物物頭頭上﹐一段靈光﹐本來無欠無餘。

贈小崔評

人間何最苦﹐說著替君愁。眼前生滅景﹐象悠悠。

虛名薄利﹐隨分少貪求。幸遇嘉時節﹐乘興偸閒﹐訪尋霞侶云儔。

更那堪﹑猛悟回頭。物外恣飄遊。布袍襟袖闊﹐好風流。

紛紛塵事﹐一筆盡都勾。磨瑩先天寶﹐燦燦輝輝﹐恰如朗月當秋。

歲日贈馮六等

節令頻移改﹐寒暑遞相遷。光陰駒過隙﹐古今傳。

曉來萬戶﹐歡笑賀新年。誰肯回光照﹐紺髮童顏﹐漸成衰鬢皤然。

願人人﹑早悟根原。搜覓妙中玄。洞天風月下﹐舞胎仙。

刀圭瀲灩﹐一顆大丹圓。捧入靑霄路﹐步步無生﹐任從海變桑田。

贈兩山道友烏林答同監等

東南形勝地﹐極目鎖嵐煙。海山鍾異秀﹐產英賢。

人多吉善﹐息念屏囂喧。是處追朋挹﹐探妙賾眞﹐共修物外因緣。

願由斯﹑道念彌堅。早早悟重玄。殷懃營養就﹐火中蓮。

淸香馥郁﹐遞互盡相傳。異日眞功滿﹐拂袖攜云﹐徑超無上人天。

月中仙二首

返照

歷劫昏蒙﹐爲恩情愛戀﹐一向迷執。爭頭競角﹐觀巨浪洪波﹐豈顧沈溺。

幸今生覺悟﹐便拂袖﹑開懷暢意。返照從前事﹐行蹤過迹﹐翻作大讎隙。

飄然做个閒人﹐向靑松影下﹐白雲堆裹。怡怡自樂﹐但詠歌談笑﹐隨緣銷日。

晚來增雅趣﹐對天鑑﹑澄澄湛碧。次第銀蟾上﹐昭彰奮離三島迹。

望海

暑气方闌﹐漸云收四野﹐山海明霽。憑高放目﹐視萬里汪洋﹐東連無極。

廓然風浪靜﹐屢顯現﹑嘉祥至瑞。大哉玄元體﹐澄淸浩渺﹐浮動乾坤勢。

神功聖力難量﹐信歸墟運轉﹐無有休息。恢張萬化﹐任云物飛翔﹐魚龍遊戲。

混融千古秀﹐隱三島﹑十洲異域。直待功成後﹐騎鯨笑傲超於彼。

齊天樂二首

得遇

悟浮生幻化﹐速把恩情﹐愛戀俱棄。垢面蓬頭﹐麻衣紙襖﹐海角天涯飄逸。

摧彊挫銳﹐守柔弱淸貧﹐忘憂忘恥。劣馬斯猿﹐頓然休歇杳無迹。

些兒玄玄妙理。對碧天澄徹﹐別是一家風味。囉哩﹐唇歌舌誕﹐何有纖毫拘擊。

頻加敬禮﹐幸出自吾師﹐昔年提攜。異日參從﹐共赴蟠桃會。

贈蔡德厚

用千方萬便﹐惟把修行﹐一一開露。至道幽深﹐玄機杳邈﹐須仗十分勤苦。

韶華迅速﹐念寶運昌期﹐忍教虛度。此段因緣﹐等閒失了再難遇。

聽予重重付屬。向舊來境上﹐挑剔勿令差互。性燭照彰。

心花燦爛﹐無限淸香敷布。如斯作做﹐自然感高眞﹐暗垂加護。行滿功圓﹐步入丹霄路。

醉桃源五首本名阮郎歸

釣烏林答二郎君

今生豪貴宿生緣﹐分明說與賢。回頭早早悟根原﹐休教俗境牽。

搜祕密﹐訪幽玄。鑪中煉汞鉛。眞功眞行滿三千﹐飛騰作大仙。

贈趙姑

修行徑路坦然平﹐直須斷愛情。邪思妄念不相縈﹐三尸勢自輕。

坐與臥﹐住兼行。常休忘靜淸。一朝忽爾顯靈靈﹐輝輝晃晃明。

贈趙戒師

略將微語破昏衢﹐塵情立剪除。色空空色兩無殊﹐眞實理不虛。

常湛湛﹐體如如。出離生死途。澄潭性月一輪孤﹐光明射四隅。

贈吾古論戒師善淵

本來一點號牟尼﹐端嚴越世奇。隨緣應物任施爲﹐圓明合範圍。

或顯用﹐或潛機。靈光出入隨。但能認正決無疑﹐攜云物外歸。

贈庫使縣君完顏氏

全家一意道心堅﹐皆因宿世緣。精嚴精謹愈精專﹐眞誠實可憐。

聽教化﹐悟微言。塵勞漸漸捐。內調神息兩綿綿﹐功成自證仙。

心月照雲溪五首本名驀山溪

山居述懷

旣拋火院﹐塵事難拘檢。物外樂逍遙﹐總疏遠﹑徵榣賦斂。

粗衣淡飯﹐據分且隨緣﹐靑峯畔﹐白雲中﹐獨把淸閒占。

茅廬一廈﹐相稱平生願。裹面但容身﹐也不在﹑浮華粒點。

鎖窗寂靜﹐恣意任高眠﹐紅日上﹐兩三竿﹐猶自柴門掩。

又

五峯挺秀﹐滴翠嵐光膩。气勢壓滄溟﹐對煙浪﹑雲濤無際。

碧巖深處﹐掩映道人家﹐忘寵辱﹐絕驕矜﹐勘破人間世。

野情幽興﹐誰羨公卿貴。閒運妙玄機﹐看虎龍﹑盤旋作戲。

嬰嬌女奼﹐歡笑慶金丹﹐功成去﹐步云霓﹐顯我嘉祥瑞。

贈魏德柔家中魔障權令牧羊

當初學道﹐望脫塵緣累。迆邐漸生魔﹐是時間﹑些兒凝滯。

君還識破。愼守勿因循﹐心決烈﹐志精專﹐別有淸涼味。

羊兒牧處﹐收管休疏失。稍欲走東西﹐在主人﹑調伏斷制。

山間林下﹐早早趁歸期﹐天欲暮﹐日將沈﹐關鎖牢封閉。

牧牛諭

牛兒性劣﹐奔競無時輟。短棒與長繩﹐每驅馳。牢擒痛決。

朝來暮往﹐久久漸調柔﹐芳艸渡﹐曲江頭﹐露臥如霜雪。

牧童閒散﹐無限情懷悅。獨坐古松陰﹐短笛弄﹑聲悠韻噎。

重堆蓑笠﹐拍手笑歸來﹐淸風勁﹐碧天澄﹐現出家家月。

贈趙德備

但凡入道﹐屏棄繁華早。柔弱守淸貧﹐把靈臺﹑時時拂掃。

塵心起處﹐宜向死前觀﹐憑乞化﹐做生涯﹐餘事絕論討。

日來月往﹐勤煉先天寶。默默內含光﹐照俗緣﹑番番顚倒。

無中還有﹐此理最幽深﹐功成日﹐行圓時﹐自有天書詔。

悟黃梁二首本名燕歸梁

贈劉九郎

人間何事最堪悲。迷火院﹐受驅馳。不曾時霎暫舒眉。

等何日﹐是休期。況他衣飲各相隨。空熱亂﹐又奚爲。

明明生死眼前催。放得下﹐是便宜。

又

浮名浮利兩悠悠。終不道﹑把身囚。多貪多敗更多憂。

又著个﹑甚來由。願人識破早抽頭。從前事﹐盡都休。

飄飄物外不淹畱。管有分﹐繼吾儔。

秋霽

繼古韻述懷

肥遁人家﹐對東南萬里﹐鯨海橫碧。蘭苑芝田﹐暖香風送﹐不減鳳城春色。

壽松徑裹﹐緣茵嫩﹝艸﹞紋如識。又還是﹐鶴詔乍回﹐猶聽九霄唳。

天教賦我﹐此段嘉期﹐寸心澄寂﹐百慮蠲息。

向閒中﹑呼童煮茗﹐玉甌輕泛浪花白。神爽气和何有隔。

況眞常道﹐時時默運玄功﹐湛然無爲﹐澹然自得。

武陵春二首

寄七河鎭陳都統

美譽深仁兼孝行﹐遠近盡談揚。爲寄新詞細審詳﹐早早悟黃梁。

一朵心花初綻處﹐裊裊吐淸香。風散餘芳入道場﹐廓爾露禎祥。

寄樂亭劉嗣昌

道念精誠聞已久﹐皆是宿生因。何日相陪願結鄰﹐挑剔出迷津。

自在逍遙隨分過﹐兀兀養天眞。火裹蓮開日轉新﹐永永占長春。

煉丹砂四首本名浪淘沙

﹝贈孫義﹞

孫義來說﹐弟子昨夜夢丹陽眞人﹐化弟子出家。弟子言子孫未立﹐家道未成﹐恐無出家緣分。且只在家修行可否。眞人笑曰﹕吾固有云﹐無偎妻抱子﹐神仙沒在家﹐蓬烏公豈不知也。言訖﹐弟子覺來﹐未知怎生。因以詞贈之。

稽首富春仙﹐聽說根源。金柳玉扭緊牽纏。惟要自家心次決﹐休道無緣。

賢聖夢中言﹐的不虛傳。家緣事事待周全。更望一身成道果﹐掘地尋天。

贈女姑郭守淵郭善知

奉勸二汾陽﹐略序行藏。有緣身入道家鄕。塵事番番宜損損﹐捨短從長。

日用爇心香﹐返照回光。逢魔逢難敢承當。盡始盡終無變易﹐決赴蓬莊。

贈女姑張善行

狂語話眞誠﹐淸眾宜聽。不期白髮鬢邊生。前有無常相等待﹐著甚祇迎。

除是做修行﹐心地寬平。舊來熟境不相縈。已過更能頻改正﹐功自圓成。

贈徒單姑姑

確志慕前程﹐寵辱猶驚。五千奧旨灼然明。所以百川俱湊海﹐窪則當盈。

上士處無爭﹐柔弱爲憑。外𨿽應物內澄淸。履道如斯常坦坦﹐步步蓬瀛。

悟南柯三首本名南柯子

和常顯之

宴坐心但適﹐幽居興可嘉。靜鳴天鼓漱云芽。吐納綿綿﹐隨分保生涯。

但解安時運﹐奚憂換物華。三山瓊路信非賒。未去權依﹐積翠與明霞。

贈樂事劉司候

猿烏誠幽伴﹐泉石亦近鄰。三竿紅日欲侵門。睡起從容﹐無事暫相親。

玄谷規千聖﹐泥丸聚百神。些兒功用養天眞。遠害全生﹐淸樂未輸君。

溟州值雨阻道友畱戀

落魄白雲子﹐身無个事縈。閒思雲水下山屏。策蹇攜童﹐行化過東溟。

暑气潛然退﹐秋風分外淸。連連小雨未開晴。有意相畱﹐不放出門行。

瑤臺第﹣層三首

崔大師生辰

歲運推遷。時正遇﹐十月小春天。老人星燦﹐玉繩低縱﹐銀漢高懸。

曉來佳气聚﹐慶謫仙﹑初駐云駢。應良緣﹐漸重敷素艷﹐復闡金蓮。

飄然。塵情一蕩﹐志歸淸靜稟根原。鼎鑪烹煉﹐河車搬運﹐丹滿三田。

洞房輝煥處﹐會虎龍﹑嬰奼團圓。表長年。傲龜齡鶴算﹐永劫綿綿。

元宵

時令相催。又還是﹐元宵報春回。桂輪新滿﹐金蓮乍坼﹐不待栽培。

六街三市徧﹐列鰲山﹑輝映樓臺。競追陪﹐簇香車寶馬﹐馳騁多才。

吾儕。情忘企慕﹐絳宮深處保仙胎。覺花芬馥﹐慧光明燦﹐別是歡諧。

玉漿瓊液泛﹐結刀圭﹑不讓樽罍。恣開懷。任鸞迎鳳引﹐遊宴蓬萊。

吳大卿壽日

陰極陽升。當律應﹐黃鍾正嚴凝。昔年此際﹐素云容裔﹐瑞气淸英。

玉衡潛運轉﹐顯弧南﹑一曜增明。降仙卿﹐漸風晴閬苑﹐月冷蓬瀛。

崢嶸。天才富贍﹐早年名遂與功成。順天合道﹐退身養浩﹐同輩吞聲。

客中開小宴﹐會朋儔﹑交錯霞觥。醉還醒。表冰姿玉骨﹐壽占樁齡。

春從天上來二首

贈首陽山李志朴

旣悟塵緣﹐擺愛海恩山﹐蝸利蠅名。樂然拂袖﹐絕慮忘情。熟境愼勿牽縈。

抱始終一志﹐但兀兀﹑莫問途程。處無爲﹐捱蕭蕭灑灑﹐靜靜淸淸。

閒中做成修煉﹐煉百脈通流﹐四體和平。虎遠龍蟠﹐气結神凝﹐大丹一粒圓成。

引靈童歌舞﹐瑞云房﹑滿酌瑤觥。興無窮﹐保探根固蒂﹐久視長生。

冬至日

兔走烏奔﹐競西沒東生﹐四序潛分。亞歲方迎﹐萬戶千門。歡笑共慶良辰。

暗推移咎運﹐正南檐﹑愛日初新。考丰凶﹐會銀臺占候﹐史筆書云。

玄元大哉造化﹐漸梅蕊飄香﹐檻竹偸春。坦坦幽人﹐百福咸臻﹐默默養浩全眞。

體沖和妙道﹐自然理﹑斡運蒙屯。歲功成﹐六陰爻始盡﹐復建陽純。

桃源憶故人四首

因趙元帥舍人出示用其韻

人生百歲誠稀少。此事任誰明曉。相見但開口笑。管甚閒悲惱。

四時風月尋常好。放下心腸便了。𨿽是身難恆少。到底須遲老。

又

愁思俗態知多少。縈遠誰能分曉。方欲彊追言笑。翻復成憂惱。

春花秋月𨿽然好。總被功名悞了。才見兒童年少。又早容顏老。

又

桃源憶故人來少。獨占洞天淸曉。追想從前失笑。謾惹閒縈惱。

琴書活計端然好。一曲山堂了了。保護胎仙常少。永永依黃老。

再用前韻藏頭拆字

�來萬事心頭少。�隱任他昏曉。�兀但忘談笑。�限誰愁惱。

�閒愈覺沖和好。口後午前功了。�補衰顏重少。�檢仙無老。

水調歌頭二首

趙舍人又寫日本國人詞索和其韻

年華若飛矢﹐貪愛競無休。西城始逢春色﹐轉眼又驚秋。

日月遞相昏曉﹐暗裹消磨人老﹐甘逐逝波流。爭似聞彊健﹐拂袖覓抽頭。

放心閒﹐從體便﹐勝封侯。優遊到處無系﹐渾似一孤舟。

但得自家合道﹐任使傍人笑錯﹐忘恥亦忘憂。高臥晴嵐表﹐吟嘯對石樓。

趙相公壽日

秋色入林杪﹐湛湛碧天長。籬邊數叢黃菊﹐次第吐淸香。自昔羣眞朝會﹐共話人間興廢﹐應運佐時康。遽命騎鯨客﹐飆羽下穹蒼。稟天和﹐懷信惠﹐效忠良。甘分重職調禦﹐大度愈恢張。況是從來聲價﹐優渥溥沾高下﹐民願庇餘光。獻頌期君壽﹐永與鎭安陽。

長思仙四首本名長相思

贈平山劉志常神山劉志本

平山劉﹐神山劉。更易俗流作道流。人情誓莫畱。

悟驊驑﹐禁驊驑。燦燦神珠得自由。光明常逗𨖻。

贈演州李志持

李志持﹐做修持。早把心田荊棘治。休教下手遲。

汲華池﹐灌華池。劣馬顚猿不騁馳。功成拜玉墀。

贈平州劉志眞

慕全眞﹐處全眞。舉動行爲務正眞。惟憑一志眞。

合天眞﹐契天眞。十二時中守內眞。頭頭現本眞。

贈平州宋志洪

脫樊籠﹐離樊籠。無變無遷抱始終。直須顯志洪。

積眞功﹐累眞功。眞正無私合大空。鑪中丹自紅。

步云鞋本名軟翻鞋

贈玄眞觀單姑等獻履鞋

幸遇教風開﹐和气洽吾懷。玄眞淸眾總仙才。

志謙和﹑恭順垂慈惠﹐殷勤獻﹐步云鞋。妙手巧剜裁﹐珠寶砌雙腮。

一回朝禮躡壇臺。待他年﹑眞行眞功滿﹐超塵世﹐赴蓬萊。

浣溪沙

劉姑姑生朝

仲夏莫開四葉初﹐仙姬分秀下云輿。祥光瑞气共相扶。

法性殊無塵事累﹐靈姿那有世情拘。自然遐壽等麻姑。

醉桃源

趙恭善生朝

前期三日是蕤賓﹐芝軿別紫宸。祥煙瑞靄結氤氳﹐同資誕玉眞。

才敏慧﹐性惇淳﹐常希道德鄰。人間短景不堪陳﹐壺天別有春。

訴衷情

九日登黃崖

重陽又早一年期﹐景物正淒淒。憑高暢情凝望﹐極目徹天涯。

秋日短﹐塞天低﹐馬南飛。詩題紅葉﹐酒泛黃花﹐不醉無歸。

木蘭花幔三首

中秋

又中秋屆候﹐日初沈﹐夜微涼。對煙障云屏﹐良朋益友﹐逸興何長。

飆然玉輪宛轉﹐歷茫茫﹑巨浸躍天綱。碾破玻璃萬頃﹐洞明三界十方。

宜將。火棗交梨﹐開淸賞﹐勝飛觴。肆雅志幽懷﹐遐襟曠迹﹐百慮俱忘。

爰思教風始振﹐感重陽﹑隱語示回陽。桂樹香傳十九﹐致余極味先嘗。

用長春眞人韻

憶當時穎脫﹐道情濃﹐世緣疎。愛古洞深溪﹐蒼松翠栢﹐萬景齊敷。

簞瓢粗爲遣日﹐樂貧閒﹑況味勝尊蘆。千古昏昏醉夢﹐廓然一旦樵蘇。

瑤圖。寶籙幽微﹐精勤佩﹐未嘗辜。慶靈艷昭昭﹐心花燦燦﹐並沒凋殂。

威雄猛持慧劍﹐屏三尸﹑六賊泯狂徒。永保胎仙出入﹐往來紫府淸都。

又

嘆滔滔苦海﹐任羣迷﹐恣漂遊。被有限形軀﹐無涯愛欲﹐一向拘囚。

空生萬千計較﹐況百年﹑短景不常畱。貪爲名深利切﹐豈期水遠山悠。

如流。歲月相催﹐宜省悟﹐覓抽頭。向太一峯前﹐雙林樹下﹐早把心收。

從來旣知是錯﹐待番番﹑放下便休休。撒手縱橫無礙﹐狀同不系之舟。

洞仙歌五首

述懷

道家門戶﹐寂淡淸虛好。榮耀矜誇自無擾。

向午窗披玩﹐道德南華﹐除此外﹐閒弄絲桐一操。

秋光未老﹐錦樹屏山繞。適性攜筇任登眺。

對茫茫鯨海﹐觸目琉璃﹐天一色﹑何必搜窮密妙。

待他年﹑功滿化飛仙﹐越煙浪雲濤﹐直趨蓬島。

示門人

修行日用﹐試與重提領。本爲拋家顧性命。

下虔心苦志﹐挫銳摧彊﹐忘寵辱﹐自得神安气定。

番番境上﹐猿馬休教弄。稍覺偏頗便改正。

向閒中煉就﹐一粒金丹﹐成片段﹑萬道霞光輝映。

有靑龍﹑白虎共扶持﹐徧三界十方﹐盡來稱慶。

九日

風高露冷﹐又報重陽候。過雨羣山倍明秀。

正披巖紅葉﹐接徑黃花﹐堆錦繡﹑裊裊淸香依舊。

凝神望久﹐思入無何有。回首溪邊聽長澑。

念人生如夢﹐世事無涯﹐空汩沒﹑爭似吾家拂袖。

據盤石﹑容膝坐忘機﹐看天末飄飄﹐斷云歸岫。

又

素天澄徹﹐時令秋將暮。志尙淸虛寄巖谷。

看雲中徵雁﹐列序成行﹐續復斷﹑迆邐呱呱南度。

忘情眞侶﹐共講玄玄語。猶勝塵凡奮名譽。

待欣來舞袖﹐睡卽和衣﹐全放下﹑管甚紅輪西沒。

霎時間﹑一枕夢遊仙﹐覺來也重行﹐錦屏深處。

達虎部落遊仙觀醮畢眾人索

遊仙一境﹐上下川原秀。背負高崗面長澑。

看峯排千刃﹐地占三陽﹐佳气聚﹐相接居民淳厚。

黃童白叟﹐信道崇眞久。同啟哀誠薦枯朽。

命簪裳謄奏﹐列聖高眞﹐頒惠渥﹑符下宣恩赦宥。

釋幽塗﹑苦爽悉停酸﹐保見在家家﹐共沾福佑。

昭君怨

贈女姑蕭敬善等

奉勸修眞仙眾﹐日用全憑實行。烏兔疾如梭﹐莫蹉跎。

遇景勿令心動﹐坐外住行安靜。只此是功夫﹐合虛無。

艸堂集竟

