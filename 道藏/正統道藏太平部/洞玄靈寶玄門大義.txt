洞玄靈寶玄門大義

經名﹕洞玄靈寶玄門大義。又名《玄門大論》或《道門大論》。撰人不祥﹐約出於隋唐之際。據《道藏缺經目錄》著錄﹐原本二十卷。現僅殘存一卷。底本出處﹕《正統道藏》太平部。參見《雲笈七簽》卷六。

洞玄靈寶玄門大義

正義第一

夫十二部經者﹐蓋是通三乘之妙典﹐貫七部之鴻規。尋之者知眞﹐玩之者悟理﹐出生死之津梁﹐入大道之途徑者也。故《正一經》云﹕三乘所修各十二部。

釋名第二

夫十二部義通於三乘。今就次乘爲釋﹐余例可知。十二部者﹐第一本文﹐第二神符﹐第三玉訣﹐第四靈圖﹐第五譜錄﹐第六戒律﹐第七威儀﹐第八方法﹐第九眾術﹐第十記傳﹐第十一贊誦。第十二表奏。言本文者﹐卽三元八會之書﹑長行原起之說﹐其例是也。《眞迹》紫微夫人云﹕三元八會之書﹐太極高眞所用。本者﹐始也﹐根也。是經教之始﹐文字之根﹐又爲得理之原﹐萬法之本。文者﹐分也﹐理也。旣能分辧二儀﹐又能分列法相﹔旣能理於萬事﹐又能表銓至理。如木有文﹐亦名爲理也。又名眞文者﹐十二義通三乘眞文。教主中洞﹐非通義也。神符者﹐卽龍章鳳篆之文﹐靈迹符書之字是也。神以不測爲義﹐符以符契爲名。謂此靈迹神用無方﹐利益眾生﹐信若符契。玉訣者﹐如《河上》釋注之文。玉訣﹐解金書之例是也。玉名無染﹐訣語疑謂﹐決定了知﹐更舞疑染。靈圖者﹐如含景五帝之象﹑圖局三一之形﹐其例是也。靈﹐妙也﹔圖﹐度也。謂度寫妙形﹐傳流下世。譜錄者﹐如《生神》所述三君﹐《本行》所陳五帝﹐其例是也。譜﹐緒也﹔錄﹐記也。謂緒記聖人以爲教法﹐亦是緒其源起﹐使物錄持也。戒律者﹐如六情十惡之例是也。戒者﹐解也﹐界也﹐止也﹐能解眾惡之縛﹐能分善惡之界﹐防止諸惡也。律者﹐率也﹐直也﹐栗也﹐率計罪愆﹐直而不枉﹐使懼栗也。威儀者﹐如齋法典式﹑請經軌儀之例是也。威是儼疑可畏﹐儀是軌式所宜﹐亦是曲從物宜﹐爲威法也。方法者﹐如存三守一﹑制魄拘魂之例是也。方者方所﹐法者節度﹐修行治身﹐有方所節度也。眾術者﹐如變丹煉石﹑化形隱景之例是也。眾﹐多也﹔術﹐道也。爲趣至極之聖道也。記傳者﹐如道君本業﹑皇人往行之例是也。記﹐志也﹔傳﹐傳也。謂記志本業﹐傳示學人。贊頌者﹐如五眞頌﹑九天舊章之例是也。贊以表事﹐頌以歌德。故詩云頌者﹐美盛德之形容﹐亦曰偈頌也。偈頌者﹐以四字﹑五字爲句也。表奏者﹐如六齋啟願﹑三會謁請之例是也。表﹐明也﹔奏﹐湊也。謂表明心事﹑上湊大道。通言部者﹐以部類爲義﹐亦以部別其義﹐類以相從也。無方﹟1釋義十二﹐玄通制別﹐意如前解。然十二部內﹐惟本文有通相﹑別相﹐以十二部皆是文字﹐爲得理之本文﹐猶是經之異名。十二旣通名爲經﹐是通相本文也。於通相文內別出一部﹐是《五篇眞文》﹐有生天立地之能﹐是一切法本﹐爲別相本文也。不可言十二部﹐是玉訣別出一部﹐是別相玉訣也。餘部例然。其又有長行爲偈﹐本稱本文者。餘二乘經﹐望此可知。

出體第三

十二部經通皆以文爲體﹐名味往尋﹐自有全以文爲名者﹐自有全以詮理爲名者﹐自有文理合爲名者。有四部﹐但以文名別體﹐卽是本文﹑神偈﹑符頌﹑靈圖等也。按此四名﹐無的明義﹐但以文爲其體。靈圖乃不是文﹐旣言象相﹐類亦從文攝。次有四部﹐全以詮理之名別體﹐卽是威儀﹑譜錄﹑記傳﹑表奏等也。威儀是容上之法﹐譜錄是祖系之源﹐記傳序其功名﹐表奏啟其心迹﹐故皆就理事工能爲體也。次有四部﹐通以文理之名別體﹐卽是戒律﹑玉訣﹑方法﹑眾術等也。戒律則通心與教。戒是心善﹐亦通戒勑﹔律是言語銓量﹐亦通心之秉直也。玉訣卽道事理解。玉訣﹐文之理事方也。詣事處法﹐該文理術。通經術﹐故爲文﹔眾智數﹐故爲理也。

明同異第四

體同異者有四句﹕一者異﹐二者同﹐三者亦同亦異﹐四者非同非異。異句者﹐此十二部並得異體﹐四文體別﹐故不得同。八工義殊﹐數自成異。然八工不離四文﹐而言十二異體者﹐有二義故然。一者﹐自有四文﹐無八工能﹔二者﹐玄望若以工能﹐在一文中﹐則與三文異體﹔若在三文中﹐則與一文異體。故皆得不同也。同句者﹐十二部無離通相﹐本文皆同體也。亦同亦異句者﹐有別相本文﹐有通相本文。別相本文卽是一千一百九字爲體﹐其二百五十六字意觀似與譜錄﹑記傳﹑贊頌同體﹐其六十三字與眾術同體﹐其一百二十二字無注解者﹐是所未詳。通相本文者﹐卽是長存之經﹐爲偈本之本文也。此與八工體同﹐三文體異也。神符有得與玉訣同體。何者﹖若玉訣變此符字爲隸者﹐此符與玉訣同體。若不變字形﹐𨿽解符義﹐不得同體。余例可知。望解注靈圖則並非同體。非同非異者﹐文學相空﹐無可論同異也。曲論如此大意者﹐同則皆是文﹐異則十二文事合﹐故亦異同不可定﹐故非同非異也。

明次第第五

本文是生法之本﹐數自居前。旣生之後﹐須卽扶養﹐故次辧神符。八會雲篆﹑三元玉字﹐若不諳煉﹐豈能致益﹖故須玉訣釋其理事也。眾生暗鈍﹐直聞聲教﹐不能悟解﹐故立圖像﹐助以表明。聖功旣顯﹐若不是其祖宗物情﹐容言假僞﹐故須顯其譜錄也。此之五條﹐生物義足﹐將欲輔成﹐必須鑑戒﹐惡法交獘﹐宜前防止﹐故有戒律。旣捨俗入道﹐出家受戒﹐簉於師寶﹐須善容儀﹐故次明威儀也。又前乃防惡﹐宿罪未除﹐故須修齋軌儀﹐悔三生惡也。儀容旣善﹐宿根已淨﹐須進學方。學理期眞﹐當假道術。道術之妙﹐顯乎記傳﹐論其習學﹐以次相從也。亦是學工旣著﹐名傳竹帛﹐故次記傳。始自生物﹐終乎行成﹐皆可嘉稱﹐故次有贊頌。又前諸言教﹐多是長行散說﹐今論贊頌﹐卽是句截偈結辭。旣功滿德成﹐故須表申靈府﹐如齋訖言功之例﹐故申奏也。又前十二部明出世之行﹐後之表奏祛世間之災﹐如三元﹑塗炭﹑子午請命之流皆關表也。

詳釋第六

卽爲十二重﹐一釋本文。前就洞玄爲釋﹐若具足爲言名空釋。赤書景皇﹐眞文聖應﹐惟是一文之經﹐隨五帝所當﹐開爲五篇。帝之與篇﹐各有名字﹐出《眞文》上卷。東方安寶華林靑靈始老帝君名靈威仰﹐所掌眞文﹐名曰《生神寶眞洞玄章》﹐一名《東山神咒八威策文》。南方梵寶昌陽丹靈眞老帝君名赤熛弩﹐所掌眞文﹐名曰《南云通天寶衿》﹐一名《九天神咒》﹐一名《赤帝八威策文》。中央玉寶元靈元老帝君名含樞紐﹐所掌眞文﹐名曰《寶劫洞淸九天靈書》﹐一名《黃帝靈威策文》。西方七寶金門皓靈皇老帝君名耀伯寶﹐。所掌眞文﹐名曰《金眞寶明洞微篇》﹐一名《西山神咒》﹐一名《八威召龍文》。北方洞陰朔單郁絕五靈玄老帝君名協光紀﹐所掌眞文﹐名曰《元神生眞寶明文》﹐一名《北山神咒》﹐一名《八威制天文》。《五老玉篇》皆空洞自然之文也。委釋此文如彼流﹐本文大意正是天書。今泛論古今﹐變文凡有六種﹕一者陰陽初分﹐有三元五德八會之炁﹐以成飛天之書﹐後撰爲八龍雲篆明光之章。陸先生解三才﹐謂之三元﹐三元旣立﹐五行咸具。以五行爲位﹐三五合和﹐謂之八會。爲眾書之原。又有八龍雲篆明光之章﹐自然飛玄之炁結空成文﹐字方一丈﹐肇於未天之內﹐生立一切也。按《眞迹》紫微夫人說三元八會建文章之祖﹐八龍雲篆是其根宗所起﹑有書之始。而先生云﹐八會是三才五行﹐便在旣判之後。《赤書》又云﹐《靈寶赤書五篇眞文》出於元始之先。卽此而論﹐三元應非三才﹐五德非五行也。此正應是三寶丈人之三炁耳。有五德。故《九天生神章》云﹕天地萬物﹐自非三元所育﹑九炁所導﹐莫能生也。又曰﹕三炁爲天地之尊﹐九炁爲萬物之根。故知三元在天地未開﹑三才未生之前也。一家同宋法師﹐八會只是三元五德。三元者﹐一曰混洞太無元高上玉虛之炁﹐二曰赤混太無元無上紫虛之炁﹐三曰冥寂玄通元無上淸虛之炁。五德者﹐所本有三﹐卽陰﹑陽﹑和。陰有少陰﹑太陰﹐陽有少陽﹑太陽﹐就和中之和五德也。篆者撰集﹐云書謂之雲篆﹐此卽三元八會之文﹑八龍雲篆之章﹐皆是天書。三元八會﹐則五文八字之例是也。雲篆明光﹐則《五符》《五勝》之例是也。八會本文凡一千一百九字。其《五篇眞文》合六百六十八字﹐是三才之元根﹐生天立地﹐開化人神﹐萬物所由。故云有天道﹑地道﹑神道﹑人道﹐此之謂也。《玉訣》云﹐修用此法﹐五篇皆分字數。各有四條﹕一者主召九天上帝﹐校神仙圖籙﹐求仙致眞之法﹔二者主召天宿星官﹐正天分度﹐保國寧民之道﹔三者攝制酆都六天﹐內音天有一八字之气﹔四者勑命水帝﹐制召龍魚也。其諸天內音天有八字﹐三十二天合二百五十六字﹐論諸天度數﹑期會大聖﹑眞仙名諱﹑位號﹑所治宮府﹑臺城﹑處所﹑神仙變化﹑升降品次﹑眾魔種類﹑人鬼生死﹑轉輪因緣。其六十三字是五方元精名號﹑服禦求仙﹑練神化形﹑白月升空之法。餘一百二十二字﹐闕無音解。二者演八會爲龍鳳之文﹐謂之地音﹑地書。此下皆玄聖所述﹐以寫天文也。三者軒轅之時﹐蒼頡傍龍鳳之勢﹐采鳥迹爲古文﹐以代結繩﹐卽體也。四者周時史籀音宙變古文爲大篆。五者秦時李斯變大篆爲小篆。六者秦後程邈變小篆爲隸書﹐有云漢謂隸書曰佐書﹐此乃程邈獄中所造﹐出捉徒隸﹐故以隸爲名。此卽爲六也。就第二中﹐又有雲篆明光之章﹐爲順形梵書文﹐別爲六十四種﹐播於三十六天﹐令經書相傳﹐皆以隸字解天書﹐相離而行也。

釋本文第一

初傳古文者有邯鄲淳。又有八體﹕一曰大篆﹐二曰小篆﹐三曰刻符﹐四曰虫書﹐五曰摹印﹐六曰署書﹐七曰殳書﹐八曰隸書。王莽時使司徒甄酆校定文字﹐復有六書﹕一曰古文﹐孔子壁中書﹔二曰奇字﹐古之異者﹔三曰篆書﹔四曰佐書﹐卽隸書也﹔五曰緣篆﹐所以摹印也﹔六曰鳥篆﹐所以書幡也。蒼頡始書﹐已應有筆。《詩》云彤管﹐則是筆者也。而言蒙恬造筆者﹐恬爲秦將﹐三世有名﹐制筆精能﹐獨擅奇名也。漢和帝時﹐蔡倫始造紙爾﹐前惟書簡牒。牒者﹐詮牒語事也﹔簡者﹐在簡略恐是文字不繁也。但知本是天書金簡﹐餘地書已下八體六文皆從眞出﹐外學者自更詳之。又未知何時書於此經﹐在紙作捲。今謂劫初己自有筆﹐太眞所書﹐何容無紙﹐及以八體六文等耶﹐以而尊造化﹐具一切法故也。後人承用﹐自有前後耳。

釋神符第二

一切萬法﹐莫不以精炁爲用﹐故二儀﹑三景皆以精炁行乎其中﹔萬物旣有﹐亦以精炁行乎其中也。是則五行﹑六物﹐莫不有精炁者也。以道之精炁﹐布之簡墨﹐會物之精炁﹐以卻邪僞﹐輔正眞﹐召會羣靈﹐制禦生死﹐保持劫運﹐安鎭五方。然此符字本於結空﹐太眞仰寫天文﹐分置方位﹐區別圖像﹑符書之異。符者﹐通取云物﹑日辰之勢﹔書者﹐別析音句﹑銓量之旨﹔圖者﹐書取靈變之狀。然符中有書﹐參八圖像﹔書中有圖﹐形聲並用。故有八體六文更相顯發。六文者﹕一曰象形﹐日﹑月是也﹔二曰指事﹐上﹑下是也﹔三曰形聲﹐江﹑河是也﹔四曰會意﹐武﹑信是也﹔五曰轉注﹐考﹑老是也﹔六曰假借﹐令﹑長是也。八體者﹕一曰天書﹐八會是也﹔二曰神書﹐雲篆是也﹔三曰地書﹐龍鳳之象﹔四曰內書﹐龜龍魚鳥所吐﹔五曰外書﹐鱗甲羽毛所鳳音載﹔六曰鬼書﹐雜體微末﹔七曰夏書﹐模範雲篆﹔八曰戎夷書﹐類於昆虫。此六文八體﹐或今字同古﹐或古字同符﹐更相加減﹐共成一法﹐合爲一用﹐故同異無定也。而三洞經中﹐符有作今字者﹐此以《古文尙書》中有與今字同者耳。

釋玉訣第三

此別有經二卷﹐太上道君於南丹洞陽上觀爲學士王龍賜說此靈文玉字之訣﹐但未知定是何代所注。學者尋之。又說諸修行﹑符圖五方﹑思存禳災等法﹐正是解訣八會之文﹐而就本文理中復有明理﹐如解《眞文》中更明感通之理﹐《定志》又出思微之義﹔事中復有事﹐如玉訣中復明傳經及盟授威儀之事。然訣中凡有解訣﹐皆通謂之玉訣也。

釋靈圖第四

圖書之作﹐俱出形聲。至於玄聖著述﹐各有功用。圖以傳有﹐書以傳無。無者﹐言之與理﹐無有形迹﹐定志局等之例是也。有者﹐有形之與迹﹐八景及人鳥之例是也。書圖亦可通於有無﹐以如前出思之也云。或鎭藏五嶽﹐以保劫運﹔或宣被十方﹐開化周普﹔或祕之金格﹐以示禁重天文﹔或藏之名山﹐明會乃出﹔或題之官闕﹐隨行處所安﹔或書之空林﹐顯神通力用﹔或行之五國﹐表緣所宜﹔或及之三淸﹐辯升沈異域﹔或宣之上古﹐拯物之迷﹔或傳之下世﹐哀物之苦。皆大慈之德﹐隋病設方﹔大哀之心﹐赴緣說法也。

釋譜錄第五

如《生神章》前三寶君及《本業》道君自序宿世根本之例是也。錄者﹐條別神明﹐位次名諱﹐八景及內音之例是也。譜者之爲用﹑眾生或謂生死之理﹐倏然而有﹐倏然而無。如彼艸木﹐無所緣起﹐故述本宿因﹐令其得悟。錄亦是條牒名領﹐以付學人﹐令其領錄存思以自防﹐保舉人身以升天也。大洞所明﹐卽上皇玉錄之例是也。

釋戒律第六

戒法者﹐卽止惡也﹔止者﹐止惡心口﹐爲誓不作惡也。戒之爲義﹐又有詳略。詳者﹐《太淸》道本﹐無量法門百二十九條﹐《老君》及《三元品戒》百八十條﹐《觀身大戒》三百條﹐《太一》六十戒之例是也。略者﹐道人三戒﹑錄生五戒﹑祭酒八戒﹑《想爾》九戒﹑《智慧上品》十戒﹑《明眞科》二十四戒之例是也。律者﹐終出戒中﹐無更別目﹐多論罪報憲法之科﹐如天師老君《玄都律》《女靑等律》是也。斯則戒主於因﹐律主於果﹔戒論防惡﹐律論與罪故也。然或空中而下﹐或口內傳授﹐皆隨機而作﹐授受不同。同如上品戒﹐則弟子向東﹐定志戒則弟子向南﹐《金籙簡文》則天尊北向。若東向者﹐向陽位也。依《三元品戒》﹐則東方﹑南方爲左官﹐屬太陽﹔西方﹑北方爲右官﹐屬太陰。初先謝罪求度﹐故向太陰﹐所以北向﹐回禮十方。次請生求義﹐故向太腸﹐所以東向而受也。《定志》所明﹐法師居南﹐弟子向師﹐幕側首向之。以理而推﹐則法師居多向北﹐與《金籙》同。上品戒弟子向東﹐定志戒弟子向南﹐此皆使弟子向生气也。問《生神章》及《二﹟2十四生圖》法師向南向北﹐與此不類﹐復何義耶﹖答﹕此經於時天尊面命三天眞人﹐傳《二十四生圖》與道君﹐命九天司馬﹑侍仙玉郎傳《生神章》與飛天神王﹐飛天神王及道君於時北向﹐請天尊﹐使者銜天尊命﹐從天尊邊來仍授﹐但是傳經簡﹐異於授戒﹐不得爲例也。

釋威儀第七

三元本有威儀俯仰之格三千四百條﹐龍漢之後﹐文多不備。今所出有二百四十條﹐此以末世不堪﹐故略不傳耳。論齋功德者﹐宋師舊舉六條﹐今家大明二種﹕一者極道﹐二者濟度。極道者﹐《洞神經》云﹕心齋坐忘﹐極道矣。濟度者﹐依經總有三籙七品。三籙者﹐一者金籙齋﹐上消天災﹐保鎭帝王﹔二者玉籙齋﹐救度人民﹐請福謝過﹔三者黃籙齋﹐下拔地獄﹑九玄之苦。七品者﹐一者三皇齋﹐求仙保國﹔二者自然齋﹐修眞齊道﹔三者上淸齋﹐升虛入妙﹔四者指教齋﹐禳災救疾﹔五者塗炭齋﹐悔過請命﹔六者明眞齋﹐拔幽夜之魂﹔七者三元齋﹐謝三官之罪。此等諸齋﹐或一日一夜﹐或三日三夜﹐或七日七夜﹐具如儀軌。其外又有六齋﹑十直﹑甲子﹑庚申﹑八節﹑本命﹑百日﹑千日等齋﹐通用自然之法。其六齋月﹐正月﹑三月﹑五月﹑七月﹑九月﹑十一月也。又有三長齋月﹐卽正月﹑七月﹐十月是也。十直者﹐月一日﹑八日﹑十四日﹑十五日﹑十八日﹑二十三日﹑二十四日﹑二十八日﹑二十九日﹑三十日是也。八節所謂﹐立春﹑春分﹑立夏﹑夏至﹑立秋﹑秋分﹑立冬﹑冬至。其諸齋日等﹐更不曲辯。

釋方法第八

舊云大略有九﹕一者粗食﹐二者蔬食﹐三者節食﹐四者服精﹐五者服芽﹐六者服光﹐七者服气﹐八者元气﹐九者胎食。粗食者﹐麻麥也﹔蔬食者﹐菜茄也﹔節食者﹐中食也﹔服精者﹐符水及丹英也﹔服芽者﹐五方云芽也﹔服光者﹐日月七元三光也﹔服气者﹐六覺之气﹐天地四方之妙气也﹔服元气者﹐一切稟三元之气﹐太和之精﹐在於太虛也﹔胎食者﹐我自所得元精之和﹐爲胞胎之元﹐卽淸虛降四體之气﹐不復關外也。粗食止諸耽嗜﹐蔬食節諸肥腴﹐節食除煩濁﹐服精其身神體成英華﹐服芽變爲芽﹐服光化爲光﹐服六气化爲六气﹐遊乎十方﹐服元炁化爲元气﹐與天地合體﹐服胎气反爲嬰童﹐與道混合爲一也。此之變化﹐運數改易﹐不復待捨身而更受身﹑往來生死也。今意方法﹐未必止是食事﹐其或是方藥或按摩等事可尋也。

釋眾術第九

無所不通﹐大而論之﹐略有五事﹕一者思神存眞﹐二者心齋坐忘﹐三者步虛飛空﹐四者餐吸元气﹐五者導引三光。此皆心气相使﹐而神道冥通。論其變化﹐凡有三種﹕一者白日升天﹐二者尸解﹐三者滅度形不災也。白日升天者﹐功成道備﹐三萬六千神及三一﹑帝一混合爲體﹐體成妙一﹐故能與神俱遊﹐卽身而升天也。又誦《大洞經》及《人鳥山》﹐不須服禦而得云輿迎者﹐其身亦已化﹐又上詣朱陵受煉也。二尸解者﹐如位業義明。三滅度者﹐如太一守屍﹐或經年歲﹐屍還成人也。

釋記傳第十

記則追志過去之事﹐亦有傳記未來之事。凡聖神之體﹐有二事﹕一者自然﹐二者學得也。《大洞經》者﹐從死得生﹐從生得道﹐從道得仙﹐從仙得眞﹐從眞得爲上淸黃老君﹐如三十九眞﹑二十四帝﹑百八十道君﹑天尊﹐上聖亦有自然妙气應化所作﹐亦有修習後成﹐自然﹑後學合爲一也。然此聖眞階次萬品﹐略言大意﹐如位業科﹐其《七眞列紀》道君等傳譜記傳也。

釋贊頌第十一

四言可象四時﹑四气﹐五言以法五行﹑五德﹐七言以法七元﹑七曜。此有本文贊頌﹐如《九天生神》之流﹐以三洞飛玄之炁﹐是本文贊頌也。後諸經中﹐或有道君﹑眞人﹑諸天贊頌﹐此皆玄聖所作﹐共在經中。凡天書玉字𨿽本出梵音﹐至於行教說經﹐亦隨類得解。如書眞文﹐本是三元八會梵天之音。今以隸書﹐又以此音譯傳書﹐則篆﹑隸兩存﹐譯則此顯而梵隱也。及《九天生神章》則本文不傳﹐梵音不出﹐但有隸字而此音也。至於《內音玉字》﹐則有異同﹕同者﹐亦以隸字傳篆書﹔異者﹐不以此音譯梵語﹐故文單復不可解也。而天眞皇人演之﹐仍用大梵之音而語此問﹐卽以此間之物合玄都之事。故知眞聖之音﹐音可以通施眾物也。

釋表奏第十二

此條正一偏多。但一切萬機﹐其迹各別﹐故聖人垂法﹐制之以事。然道在人心﹐而方須以表奏者﹐旣未能冥會﹐則因事而顯﹐事顯則心明﹐故盡其形迹也。夫人心無質﹐運之有境﹐境淨則心明﹐心明則行潔﹐行潔可以交神靈﹐心明可以會天道。故登壇告盟﹐憑章表奏﹐啟心形俱﹐盡人神合會也。《章信科》云﹕輸物明信﹐信道捨財﹐消災散禍。多名。其要有三者﹐賜與凡夫﹐爰及鳥獸﹑蠕動蝖飛﹐皆同布施。二者供奉三等﹐崇飾三寶﹐周給聖賢﹐同曰供養。

明教第一

以明三十六部之義

三乘之中﹐乘各有前十二部﹐故合成三十六部也。論其相攝者﹐一往大乘具有三十六部﹐中乘具二十四部﹐小乘惟十二部。何者﹖以大得兼小故也。又﹐大乘得學爲徧行也﹐小不得兼學大﹐止十二﹐中乘可知。此遠論男內化門意也。用論三洞﹐卽是會前三乘﹐入此一乘﹐故三洞大惟一乘耳。而又約三洞開三﹐欲示一乘之內無所不包。故自後明三亦示一﹐三不三﹐三一不一不三﹐正義也。

問﹕會三歸一﹐三乘在不﹖答﹕元在不在﹐若不在﹐何所會﹖若在﹐何名會耶﹖

明行第二

有二經不同﹕一者﹐《太玄都老子自然齋儀》﹐玄經有三條﹕一曰天經﹐天眞所修﹔二曰地經﹐洞天所習﹔三曰人經﹐世間所行。三境之法相通而一一品曰三乘﹐三乘之用各有十二條﹐交會相通﹐總曰三十六部。十二條者﹐一曰無爲﹐二曰有爲﹐三曰無爲而有爲﹐四曰有爲而無爲﹐五曰續愛﹐六曰斷愛﹐七曰不斷不續﹐八曰分段﹐九曰無分段﹐十曰知微﹐十一曰知章﹐十二曰通用。當境而言﹐亦曰十二部。隱顯兼施﹐則有七十二部。今謂此文所出前之三經﹐經自可是教﹐後之十二意在行也。二者《正一》所明十二者﹐一者心迹俱無爲﹔二者心無爲﹐迹有爲﹔三者心有爲﹐迹無爲﹔四者捨家處人間﹔五者攜家入川澤﹔六者出世﹐與人隔絕﹔七者與世和光同塵﹔八者斷欲斯斷﹔九者不斷﹔十者遊空中﹔十一者在地下﹔十二者住天上。三乘皆有十二﹐故成三十六。都釋文意﹐已在位業義科。但此兩經名味不同者﹐亦當教﹐自是一途之說耳。但太玄所出多據於心﹐正一所明通論心迹。但太玄十二中第八一事﹐言分段者﹐事如涉迹又顯。

洞玄靈寶玄門大義竟

﹟1『無方』之前疑有脫文。

﹟2『二』﹐原作『一』誤。今改。

