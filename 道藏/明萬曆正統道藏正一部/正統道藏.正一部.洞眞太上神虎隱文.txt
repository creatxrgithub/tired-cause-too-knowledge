洞眞太上神虎隱文

經名﹕洞眞太上神虎隱文。撰人不詳﹔約出於東晉南期。是與《金虎》《神虎》二符合用之頌章。一卷。底本出處﹕《正統道藏》正一部。

洞眞太上神虎隱文

太上大道君﹐爰乃自彈景龍云璈﹐霄音千逸﹐萬響纏激﹐流徽郁勃﹐紫藹回陰﹐玄風八發。於是玉鳳延頸﹐金鸞整炁﹐龍吟碧波﹐虎躍瓊州﹐九嘯和唱﹐玄鈞洞天﹐伏獸攘袂﹐猛馬張喉﹐猲嶽橫﹐銜劍攝邪﹐眾聲紛亂﹐百玃妖爾。乃命玉淸上宮侍女﹐安法嬰﹑田四非﹑趙定珠﹑李雲門﹐合歌揮神之詩﹐滅精散靈之曲﹐其辭曰﹕

昔泛太霞轡﹐八浮造云營。神宗理靈襟﹐龍翰秀玉京。

金門纏蔚裕﹐九房朗紫瓊。髙駕涉北元﹐蕭蕭入無生。

朱虎導靈師﹐綠轅登上淸。四玄明朝禁﹐抱華還鳳城。

七難尙梵緣﹐擬標九元衢。宣曜寶太暉﹐飆眇躍景敷。

整控啟素鄕﹐河靈已前驅。陰雲帶夜日﹐燭月欻交初。

結朗朱生神﹐攜領同反無。萬源寫北谷﹐乘空歸流星。

滅景擢浮游﹐峨峯自霄浪。纏綿嘉樂宿﹐妙微挺虛向。

逸宅丹玄珠﹐太空道亦暢。幽明秉靈符﹐暗推豈乖喪。

落玄表羣會﹐生始似久夢。徳隱衝內迹﹐至寂不覺當。

神精感太素﹐煙映在所之。玄響奏象外﹐幽條焉能疑。

協晨鼓長扇﹐暉霞生在玆。絕洞溟溟流﹐翔翅六領臺。

神王入玉虛﹐至無侵朱兵。九羅遘幽遼﹐妙會亦已平。

道藏金極章﹐彈調赫栢榮。千龍吐綠水﹐九河倒竭傾。

洪藹攝絕宅﹐靈浪四蓋庭。齊首峻繒宇﹐莫檢形與名。

領拔納和秀﹐縱玄執化理。含精灼云房﹐蕭伻淸零紀。

靈道趣蘭闕﹐玄玄那排起。萬峯坦奇觀﹐云上有瓊子。

終劫協玉華﹐靡覺方日始。原神齊洞化﹐淪伏忘定徵。

河侯結上觀﹐景珠瑋琳庭。理元三靈表﹐凝澄豈虧盈。

太陽交重陰﹐回拂存落冥。全任六覺外﹐靈唱齊一聲。

運機璇漢道﹐煥煥動華瓊。萬神騰朱馬﹐千魔無暇生。

妖滅水火官﹐眞躬保太貞。

四命北阿﹐理神定轡﹐呼召地祇﹐土精匿炁﹐山嶽藏雲﹐九源絕滅﹐推校千精﹐執馘雷震﹐北帝啟道﹐四明奉轅﹐摧爛萬邪﹐勒割酆山﹐九鬼共首﹐千魔同身﹐五帝秉鉞﹐神公吐煙﹐紫朗竦觀﹐朱炁累纏﹐靈走夜臺﹐精藏長綿﹐毒獸萬尺﹐所屠無親﹐有何小妖﹐聚百累千﹐交炁齊瞻﹐當人生門﹐神虎縱威﹐斬攫梟殘﹐太元奇道﹐至靈所甄﹐子今受之﹐永以佩身﹐萬試不校﹐千妖不幹﹐玉華詣房﹐天眞遊旋﹐諷明靈音﹐上朝三元。

歌畢﹐於是太上大道君﹐乃命左玄玉郎郁利玄﹐執金羽節﹐召太微天帝君。太微天帝君凝化精炁﹐操眞榮虛﹐嘯吒萬神﹐擁羅本初﹐手執金眞﹐淡盻太無﹐忽聞命卒﹐行登勑駕﹐羽靈朱皇﹐啟道輦甲﹐天丁萬虎﹐驅除金龍﹐禦兵玉節﹐投景飛華﹐入冥流燭﹐煥陣行啟﹐日精打碧鼓之旁浪﹐扣瓊鐘之砰砰。於是玄鈞合和﹐廣樂遏後﹐九鳳延頸而嘯嘯﹐百龍銜律而同呴﹐金精踴音﹐入鸞翔舞﹐紫旗建霄﹐錦旄繞野﹐綠蓋列蔭﹐曲晨欻舉﹐流鈴交擲﹐月明徹響﹐瓊竿表眞﹐回渟五象﹐香花散煙﹐芬葩三景﹐輕霄納暉﹐薄霞帶光﹐鳴轡七道﹐八輿浮空﹐虛輦九千﹐衛以毒龍﹐走云赴玄﹐聚炁攝風﹐天明蓊潰﹐八光蒙籠﹐眞女右騎﹐左命靈童﹐鰷欻千億﹐已到上宮﹐停駕玉淸﹐身起帝墉﹐回步紫闕﹐稽首待通。旣至良久﹐太中大道勑命侍晨四臣﹐徐引以前﹐登蕊珠之闥﹐入七映內房。太微天帝君稱名曰﹕賤臣今到﹐請開大命矣。

太上大道君曰﹕李山淵徳合七聖﹐爲金闕之主﹐方當參謁十天﹐理命億兆﹐定中元於玄機﹐制陰陽以齊首﹐拔眞擢領﹐封河召海﹐斷任死生﹐把執天威﹐馘滅六天﹐總罰三官﹐罰執北帝。明公侍軒﹐道亦髙標﹐徳弘逸遠﹐任亦重矣﹐掌亦侔也哉。旣己說之以智慧﹐又復記之以消魔﹐智慧可以驅神﹐消魔可以滅邪。復授之以神虎眞符﹐使威馘六天﹐詠之以揮神髙章﹐亦助之散穢去患也。且太微帝君所寶﹐有金虎眞符﹐以制天地神靈﹐叱之以行﹐便得摧斬千精﹐佩之而往﹐則萬鬼滅形﹐眾魔妄侵而卽死﹐羣妖窺之而自冥﹐乃可俱授山淵﹐以成其任乎。

於是太微帝君唯唯稽首﹐乃解雲笈﹐發瓊函﹐七光映素﹐流日啟眞﹐九暉停曜﹐飛香交纏﹐執符未授﹐親命太微侍女﹐紀林華﹑嚴彩雲﹑朱條煙﹑韓放要等﹐合歌金眞之詩﹐步虛之曲。其辭曰﹕

太冥絕四玄﹐洞景寄神通。玉臺敷朱霄﹐綠霞有金墉。

上挹雲珠領﹐仰授無刃峯。靈鏡懼紫館﹐藹朱暉中空。

冥化纏玄根﹐把節攜紫童。圓塗無凝漠﹐綺藹復有重。

南排朱阜戶﹐西踰豪缺窗。體矯萬津波﹐神生攝十方。

玄歸反寂轅﹐上向乘天龍。冥攄飛景輿﹐揮鈴七道遊。

輕浪云塵津﹐欻已造玉州。左攝玉映妻﹐右命金眞夫。

上接飛霄覺﹐俯授靈妙疇。彌纏廣寒宇﹐披錦入神丘。

鳳腦固劫齡﹐蕊醴反華頹。太上寔壽稔﹐制命萬杪階。

三覺承玄數﹐縱歡煥牙回。飆粲停浪華﹔紫桂何棲棲。

琳實鳴九霄﹐玉節徵太微。黃策遏徳刃﹐豈干眞人暉。

棄素入無質﹐百象始俱遺。豁陽丹炁穎﹐爛粲絳雲飛。

齊契玉映靜﹐炫懸上淸畿。神靈應冥數﹐順感招兆世。

洪津浪紛蔚﹐並景參容裔。巍峨金闕子﹐蕭條入靈際。

俯仰萬兆變﹐將順同精契。玄棲絕寂臺﹐淸詠智與慧。

消魔減萬鋒﹐揮詩以逐穢。金虎承天威﹐摧神以匿炁。

掃妖千萬傾﹐萬里天邪芥。

於焉大神﹐割血百精﹐喪目金虎﹐奮豪吐威﹐放毒投鬼﹐無間橫截﹐刳腹六天﹐共首神靈﹐頓局烏獸﹐藏音林艸﹐偃伏太元。

奇逸靈文﹐玄郁佩之﹐而進得以朝玉皇﹐禮之於寢﹐眾眞詣其房。有泄於神虎文﹐禍遘於九宗﹐有漏於金虎眞符﹐災逮於七祖。山淵藏之﹐道徳之英矣。夜中恐畏﹐但諷此二篇詩﹐則千精迸匿﹐如與萬人同宿﹐山川聞此詠﹐皆執鞭向聲處而拜敬也。

其後一篇詩﹐九華安妃書出。十一月六臼一五鼓向曉﹐紫淸九華安妃來授此﹐令書﹐未旦畢。在太上八術智慧滅魔神虎隱文卷中。

洞眞太上神虎隱文竟

