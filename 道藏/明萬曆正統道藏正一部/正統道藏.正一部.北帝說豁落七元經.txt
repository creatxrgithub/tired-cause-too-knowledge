北帝說豁落七元經

經名﹕北帝說豁落七元經。撰人不詳。二經同捲。底本出處﹕《正統道藏》正一部。

北帝說豁落七元經

是時﹐元眞登紫金堂鳳樓閣﹐說三元品目﹐拔度羣生﹐令知報應。是時﹐三淸凝炁﹐日月朗明﹐三光振肅﹐靈禽鼓吹﹐天眞並會。時有北方九天大眞人﹐乘星步斗﹐單錦云衣﹐一時詣座。願爲眾生說延生保命之法﹐演乎中國。祛魔滅精﹐消災度難﹐拔濟困篤﹐普得安靜。願帝普宣﹐告及天下邪魔﹐令知罪源﹐盡生善念﹐不害於眾生﹐日有所益。

天尊告曰﹕三界之上北帝大魔王﹐下治在北海天地北方羅酆絕頂之山﹐山髙二千六百里﹐周旋三萬里。內外皆七寶堂室﹐生七寶宮﹐亦盛都也。皆主知萬民生死之籍﹐天下鬼神莫不由也。

北帝言﹕我之極位﹐統三十二夭之總司﹐綰諸天之簿籍。天帝皆來稽首﹐天下萬神皆來朝謁﹐萬鬼千神悉皆震伏。令以此六天宮名號相示﹐爲六天大魔王宮主。知萬鬼之師﹐執生人魂魄。閉縶重檻﹐爲陰神所縶。名系鬼官﹐延累生人。子孫作諸考訟﹐病衰連年﹐禍厄侵害。若知吾六宮名者﹐可以晨夕誦之。惡鬼不敢近﹐妖邪伏滅。禍害不能侵﹐魂精澄正﹐神炁常安﹐萬靈震怖矣。

北帝告七眞曰﹕我師昔學道修齋﹐立功救人﹐隨機濟物﹐功徳圓備﹐勤苦香燈﹐彌劫歷年﹐行乎道化﹐拯拔羣生﹐令知報應﹐得離魔域﹐俱入正眞之道。修佩靈文﹐祈醮眞官﹐回籌益算﹐解厄延年﹐除災卻障﹐消諸不祥﹐然燈行道﹐誦念眞文神咒。或一七﹑二七日﹐申奏章表。醫治之師﹐專心絕念﹐存思在法。我當遣八部禁兵﹐與五方天帝兵馬﹐二十八宿兵馬﹐五湖七澤兵馬﹐億億萬騎。排三甲之仗﹐乘三殺之炁﹐下降道場﹐隨所擁護﹐掃除妖魅﹐斷截邪精。救濟生人﹐得出鬼患。師獲衝天之機﹐愼勿輕犯。考致七世﹐名系鬼官。爲輕法之罪﹐慢師不朝。得致靈官﹐各還本職爲慢師之罪﹐不遵道科之愆矣。

七眞曰﹕欲修此法﹐當於家建立一精舍。方圓一丈﹐開四門﹐當寫本帝眞形圖於靜室之中。立燈九燈﹐盞亦七盞﹐常燃令光明﹐日卽息之﹐夜燭室中﹐立一香﹐沙壇二﹐大四寸﹐中立香鑪一口﹐靜水五椀﹐劍一口﹐勿令穢觸。淨室之前﹐建七元壇﹐廣一丈二尺﹐髙三尺﹐三層。醮祭常令七天大魔王衛護﹐非同志﹐勿窺靈壇矣。

七眞曰﹕天地疑精之炁﹐化之七炁﹐列位七宿。九炁爲九曜﹐五炁作五星﹐三炁成三元﹐八炁立八靈。降眞之炁﹐布列眞王之炁﹐以備於星辰。羣生之類﹐莫不由也﹐皆主知生死之籍。後學道士﹐專精一法。救拔凡迷﹐得出魔俗。鹹發善心﹐可列符籙。隨病所治﹐事有大小。攝伏魔精﹐保安魂爽。帶佩絹素﹐出入常隨身。萬靈傳迎﹐所在捧送。列七元之王炁﹐乘九元之精素。佩者行來﹐天下大師。入其病家﹐萬鬼自怖。邪精消亡﹐潛蹤匿迹。威震無邊﹐福濟生靈﹐超拔玄祖先魂也。

七眞曰﹕若有人能於來世中﹐值遇此法。可移動星斗﹐乘三五之炁。可以挑星撥斗﹐飛步七元。登綱駕紀﹐攝伏惡魔。助國扶難﹐覆護生民。可爲消災散禍﹐滅諸怪惡。依法行用﹐勿犯冥科。當以法信﹐履民之物。一一散施貧窮﹐憐湣困厄。方便救拔﹐當依玄科。冥助道力﹐陰兵共治﹐無不差矣。

七眞曰﹕夫末學道士﹐欲爲人治病﹑制伏妖魅﹑行我妙法者﹐科令嚴峻﹐難可奉焉。但依七元列位﹐然燈行道﹐拜奏朱表﹐上達天眞。當先詣天地水三官﹐爲主生死要司之籍。又請三宮九府百二十曹知籍君﹐解形卻禍。先爲解先亡拷對﹐又解病人冤對﹐後乃治之。先然燈七盞﹐用左麻朱繩連星綱﹐用酒七盞﹐白脯七片﹐香五鑪﹐淨水五椀。又外一座五土眞官於偏處﹐當令侍衛﹐勿爲邪穢所觸。又燈中施符一道﹐依次朱書致油中﹐降天眞矣。

七眞曰﹕大道慈湣﹐恩惠生民。故設延生之法﹐開度未遇淺學者﹐令知罪福。若國府有難﹐兵戈鬥亂﹐天下不安。但於國福徳之方﹐宮苑之內﹐鎭立北斗七元壇場﹐燃燈行道﹐申奏章表﹐鎭壓其國。轉經念咒﹐存思吐納﹐三時行道﹐轉念眞詮。當請鎭國天龍﹐五帝兵馬﹐三洞天官﹐千乘萬騎﹐羅列國界﹐殄減彊兵﹐自然歸伏﹐八方寧靜﹐國受太平。君臣用道﹐隆徳相扶﹐當建北帝神咒大齋﹐三日兩宵﹐五時行道﹐拜奏章表。上謝天威﹐下益五土。將以和天靖地﹐保國寧家﹐安鎭社稷﹐一切眞靈皆獲道福也。

七眞曰﹕下元生民﹐若有疾病﹐彌月於林﹐徧身痛苦。魂被水官所考﹐地官奏罪於天官﹐病加困篤﹐莫能救療。但請三洞眞師﹐來降宅內﹐建立道場。七日七夜﹐一日三時﹐行道轉念神咒﹐驅除災疫。我當遣飛天猛獸威神﹐擁護生民。三官除罪﹐徑上玄都。黑簿除籍﹐書生名於左宮。得恩之後﹐醮謝三官。

七眞曰﹕下元生民﹐爲彊精鬼魅所惱﹐病患連年不差者﹐當請三洞道師建立靜室﹐燃燈七盞﹐七日當下五星神符鎭五方。朱書桃板﹐廣三寸﹐長一尺七寸。靑竹一丈七尺﹐纂之卽燃燈行道﹐誦咒行諸符籙。鎭壓佩帶﹐當請五嶽眞神﹑四瀆靈將﹐長加守護﹐鬼魅永除﹐生民得差。得恩之後﹐醮謝五嶽四瀆靈官。

七眞曰﹕下元生民﹐新建精舍﹐土气侵害﹐官災拘縶﹐禍害並生。可請三洞眞師﹐來入宅中﹐掃蕩一室。北斗七元之位﹐然燈行道﹐拜上解六害。章表朱書黃絹﹐奏五帝並謝五星。當得司命除籍﹐地官恕愆﹐疾病消除﹐官私殄滅。得恩之後﹐醮謝五帝之神﹑十二月將﹑七宿眞官。當書七寶神符﹐以梓木板﹐長二尺四寸﹐懸宅四維。以斗口圍宅﹐隨建所施﹐科令嚴峻﹐爲封宅之法。冥禁不輊﹐未學道士愼勿犯此玄科﹐禍沒九祖﹐長役鬼官之中矣。

七眞曰﹕吾居七元官位之北極﹐皆有華蓋相隨﹐帝居於中。其星皆生七寶﹐光燁燦爛﹐號爲太微北極帝君。常月初三﹑二十七日﹐降下人間﹐受人之醮祭。察人之善惡﹐修學功過﹐年命長短。此夜可於中庭﹐立機筵置﹐列錢馬九分﹑精膳妙供﹑酒脯並香獻上﹐求乞度脫災厄﹐延命益算。可求法術﹐救濟萬民﹐求願治邪﹐考鬼滅精之法。當此夜欲臥時﹐先存華蓋九星在頭﹐左北斗﹐右北斗﹐上北斗﹐下北斗﹐三臺覆其中。於臥室東面﹐存二十八宿眞官﹐如嬰兒之狀﹐著錦裙﹐紫紗帔﹐執靑簡﹐口吐王炁﹐入我口中﹐皆爲眞气﹐匝滿身中。得此之道後﹐乃爲降靈之師﹐可爲世之明師。萬鬼自怖﹐行來出入伏禦﹐山靈惡獸﹑山精野魅﹐悉皆殄滅。眞經寶祕﹐四萬劫方傳一人。若有眞人傳法﹐可用白素四十尺﹐金錢質信﹐米麵香油﹐祭醮之具。可傳一人﹐如不得至人﹐可書一本﹐投名山大澤之中。題云函諱﹐可得延齡。地官所舉﹐名上金簡﹐刻字畱音﹐萬神侍衛﹐立見眞道矣。

七眞曰﹕夫欲修學此道﹐精勤苦節﹐至在一法。不吝世財﹐陰施道徳。依科醮祭求﹐萬事皆應。非但鬼神之患﹐愼勿輕泄行尸之人。禍沒九玄﹐冥禁不輕﹐符非不周細矣。

七眞曰﹕夫欲治病救人﹐考鬼之法﹐先存本師。次存三元大將軍﹐領兵九億萬騎﹐三師兵眾﹐有八萬人。次存北方大帝﹐領兵五億萬眾﹐皆黑衣﹐降入道場訖。次存七元眞官﹐皆戴七寶之冠﹐著錦華之衣﹐執七寶神符﹐來降道場﹐卽上燈著符於燈盞中。又書符兩道﹐簽安道門兩邊。明日召靈降眞﹐皆是驅馳星斗周旋﹐勿外此。元精眞炁﹐結之自然﹐皆致太玄北門鳳閣之上﹐名日陰生廣靈之符。七元降眞﹐名長生符。神出乎玄宮北海崖極玄天洞陰朔單之國﹑五龍之臺﹐南軒不傳。下仙得之者﹐皆爲五嶽眞人﹐克遊三界﹐白日登晨。

第一元精眞人素語紫童小有天王﹐爲之玉訣靈音﹐三千年一遇。

此七道符書了﹐啟請七眞降位後﹐便下符閉炁﹐從一至七﹐不得雜類穢觸人見之矣。

此符作道場﹐書置盆中。召靈降神﹐辟除萬穢。

北帝說豁落七元經竟

