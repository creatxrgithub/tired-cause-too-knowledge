洞眞太上上淸內經

經名﹕洞眞太上上淸內經。撰人不詳﹐約出於南北朝或隋唐。假托元始天王命太上大道君筆錄﹐言誦九天諸眞名諱及佩符法。一卷。底本出處﹕《正統道藏》正一部。

洞眞太上上淸內經

上淸髙眞元始天王﹐時與五老上帝﹑九天眞王﹑十方大聖眾﹑無極至眞諸君丈人﹐同於赤明世界�陵捨中﹐坐香園之中﹐長桑之下。天王回駕﹐諸天降席。是時雲霧郁勃﹐四景冥合﹐九日九夜﹐玄陰不解﹐天地無光﹐有如龍漢之前﹐幽幽冥冥。五老上眞前進作禮﹐上白天尊﹕今日侍座﹐所未嘗經﹐天尊出遊﹐諸天傾駕﹐上帝髙眞﹐神仙玉女﹐日月星宿﹐璇璣玉衡﹐三界官屬﹐五嶽山神﹐河海水帝﹐一切神靈﹐莫不振肅﹐侍衛天眞。當時天朗气淸﹐風不搖條﹐地無飛塵﹐河海靜默﹐山嶽藏煙﹐時和炁定﹐使生死同歡﹐而閉天光明﹐白日晝陰﹐天人惶怖﹐四座不寧﹐不審何故﹐所緣如是﹐願垂告誨﹐令眾見明﹐饒益一切﹐普得安全。

天王上眞元始天尊告曰﹕今日同座﹐歡樂難遇﹐天發瑞應﹐自然玉字金書煥爛﹐障蔽天光﹐未通之始﹐致如晝冥﹐日慶時合﹐希所嘗有。今當爲四眾開天妙眞﹐九天正名眞諱﹐以度上眞之人﹐應得道之身﹐鹹令一心念眞﹐閉目伏地。於是大聖髙仙﹐十方眾眞大眾﹐無鞅數眾﹐不可勝計﹐同時伏地聽命。俄頃之間﹐天炁朗除﹐冥暗豁消﹐五色光明洞徹十方﹐忽有天書自然空生﹐字方一丈﹐自然而見虛空之上﹐空玄之內五色光中﹐文彩煥爛﹐八角垂芒﹐精光亂眼﹐不可得看。元始天尊普告四座十方無極大眾﹕此是靈書九天眞諱﹐合和之炁﹐空生自然﹐九天所說杳奧﹐難可尋詳。吾昔付眞人口訣﹐祕於洞房金華之宮﹐今以告子﹐克得上眞與道合體﹐非朝則夕。明愼閉口﹐修而行之。

元始告太上大道君曰﹕妙道宜明﹐便可注筆解其正音﹐使皇道旣暢﹐澤被十方﹐周曆八極六合之內﹐六合之外﹐脫有靈瑞應運﹐宿植重緣﹐有合眞之人﹐宜以告乎上仙﹐上白天尊。元始天王曰﹕輒當因流揚波﹐乘風鼓旗﹐自隨運轉輪﹐億劫以來﹐屢經侍座﹐教導一切。初未如今日﹐遭值聖道﹐開諸法門﹐得見天書﹐自然至眞﹐骨相應圖﹐合五和之音﹐非愚情短思所能洞明。今旣廁座﹐仰忻觀玄﹐不敢藏情﹐輒當乘範﹐周曆八極六合內外﹐按所見書傳﹐冀萬有一合。稽首奉命﹐而作頌曰﹕

元始開大有﹐落落諸天明。妙哉龍漢道﹐八會結成經。煥爛飛空內﹐流光三界庭。神眞啟靈會﹐玉字應景生。天眞通妙趣﹐五和合成章。朗朗玉音響﹐飄飄萃上淸。開度無終始﹐九幽受光明。巍巍大法門﹐教導一切生。斯功不可勝﹐歡樂慶萬齡。

上淸九天眞名大符佩身升仙飛行上法

髙上空玄元始丈人自然精光玉寶符﹐第一眞名混法度應得道之人。

髙上九玄元始天王虛生結精通光玉符﹐第二眞名洞法度應得道之人。

髙上太空九天丈人玄生玉精凝靈保眞符﹐第三眞名開法度應得道之人。

髙上玄虛九天眞王空生自然淸流保仙符﹐第四眞名明法度應得道之人。

髙上空洞混化九天道父精生天通气符﹐第五眞名道法度應得道之人。

髙上空生虛無自然九天眞母九微道黃精符﹐第六眞名沌法度應得道之人。

髙上玉寶太眞丈人三炁紫靈符﹐第七眞名闥法度應得道之人。

髙上紫映九霄太眞飛靈自生神符﹐第八眞名喘法度應得道之人。

髙上玉虛萬始先生玄靈紫霞升幽符﹐第九眞名浪蘭法度應得道之人。

右九天眞名金訣眞符﹐法度上仙﹐不度中仙。得深寶祕藏之金匱﹐勿妄示人﹐有風刀之考。

郁單無量天八生自然寶符﹐姓諱杓物羅眞訣。

禪善無量壽天玉眞虛生混成靈符﹐姓諱墮杓勒眞訣。

梵監天三炁龍胎玉靈神水生自然符﹐姓諱提頭羅眞訣。

兜術天道眞空九微鳴水素元之符﹐姓諱攜任度眞訣。

不驕樂天九虛玄生天水飛靈元精符﹐姓諱須持眞訣。

化應聲天玉寶洞微左契命保眞符﹐姓諱蘇越眞訣。

郁寶天虛明左契神化通神五符﹐姓諱務云梓眞訣。

梵摩迦夷天空玄上元三炁化自然符﹐姓諱凝泓眞訣。

波梨答和天九炁生身三景淸微飛空符﹐姓諱靈淵眞訣。

右髙上九天眞王眞姓眞諱﹐法應度得道之人﹐不度中仙。閉口奉修﹐藏之洞房金華宮中﹐勿妄示人﹐泄露祕諱﹐身沒九泉﹐明愼奉行。

東方靑帝玉司上元玄靈自然道度仙符﹐姓諱區更生眞訣。

南方赤帝玉司玄天靈元皇微玉眞符﹐姓諱祝昌中眞訣。

西方白帝玉司中元皇靈八化生八炁紫仙金符﹐姓諱辱曲正眞訣。

北方黑帝玉司皇元靈都虛微八道金眞玉符﹐姓諱玄尹丰眞訣。

中央黃帝玉司三元靈微正黃書眞生之符﹐姓諱玉眞眞訣。

右九天五方玉司姓名﹐祕於九天之上﹐結十方眞炁﹐合和五方自然之炁﹐結而凝精成眞姓名﹐以爲佩帶於三十二天之中﹐科簡脫有合仙之人﹐骨相應圖﹐依立玄都具格盟天﹐金繒誓心﹐奉經之心至﹐然後而告。若得身佩九天眞王自然眞名姓諱之人﹐必得上仙﹐不旬月朔﹐但精心信向﹐勿不精勤。深藏金華洞房之宮﹐閉口奉修﹐勿以輒傳﹐泄露眞名﹐考沒爾身﹐上學之士﹐詳愼奉行。

太上黃中理炁九微玄城精漑太和主食無逝九天長笇靈侍愛中元上眞來監交上元赤子總近生下元丈人使千靈玄上飛眞主養生髙上元君益天精紫微朱官稱太平猛獸四衛爾形軀我九口長牙天四目首吞虎平河食金柱八風吹海張炎叩禮山焦禽剝鑿齒銜蛇獲天嶺萬父八文蛇年諭辰斗栴丘走萬牙斧斧猛目啖石銜豹舞師子金頭食鬼苟張山相地雷鳴獸電天牛破山賤踴百靈行飛走附彊禽在我備爾神長益炁命付魂行海及丘山使天獸促爾身太上眞丈人保長生得神仙登九微玄

右上淸紫素元君上眞撰出眞文﹐以爲回文。髙上元君以此眞文﹐度三十二天中紫微上宮宿有玄名帝簡者﹐應補上仙之人﹐不傳中仙﹐地仙不得參聞。自無萬劫植福﹐福流今身﹐終不得見。若有得者﹐克獲上仙﹐骨肉俱飛。此眞訣要﹐傳上淸紫臺玄闕宿有金名玉簡者﹐受文而不學﹐要自成仙。一名太眞陰陽靈籙﹐一名九流眞書。此眞訣無所不辟﹐無所不除。學上仙之道﹐要須受佩﹐勿妄示人﹐有風刀之拷﹐一依四極明科之制。

洞眞太上上淸內經竟

