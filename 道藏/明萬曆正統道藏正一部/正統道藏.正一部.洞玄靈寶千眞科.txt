洞玄靈寶千眞科

經名﹕洞玄靈寶千眞科。一卷。底本出處﹕《正統道藏》正一部

洞玄靈寶千眞科

爾時﹐太極左仙公以昊赤烏三年正月一日﹐登勞盛山﹐精思念道。是日中時﹐有地仙道士三十三人﹐詣坐燒香。倏爾之時﹐乃有天鈞仗樂萬鍾樂作。太上道君與諸聖﹐眾天眞皇人﹑扶乘千眞﹑仙童玉女﹐乘空履虛﹐同時俱至。變所居處﹐牀座莊嚴﹐太上道君依位而坐。仙公稽首伏地﹐良久言曰﹕玄積劫有幸﹐好道樂眞﹐銜荷慈尊﹐降此卑室﹐千眞集會﹐喜慶難言﹐沈迹下僚﹐未由大悟﹐不審人間﹐居處道俗﹐軌儀進退之誠﹐伏希指示。太上告曰﹕子有功徳﹐宿著左仙﹐暫托因緣﹐寄生下世﹐爲物宗匠﹐助道弘宣。乃命千眞﹐爲說科戒。千眞唯唯﹐伏受教言﹐護命眞人乃說科曰。

科曰﹕施制立法﹐要假能行。眾中無法者﹐不問老幼﹐悉不得共住。共住之人﹐必須同遵聖教﹐動止合儀﹐惡悉能斷﹐善共保護。如勸惡者﹐事在別科。

科曰﹕道法淸虛﹐不希名利﹐閒居靜室﹐謂曰仙家。我弟子中﹐多畜錢財寶貨﹐牛馬奴婢﹐著不已。如此之人﹐斷三寶原﹐奪眾生眼﹐能持經奉戒﹐俱爲滅法。

科曰﹕大徳名人﹐同住一處﹐有狡猾弟子﹐苦欲歸依。或愛情未離﹐或枉威逼﹐事不獲已﹐各試機宜。或先令苦使﹐或誘弘恬言﹐或獨立坐忘﹐或擯令遠去﹐或出經寶教授﹐令齋戒治除﹐或懼自尊威﹐而令傍人撫接。若終惡不攺﹐而無進善之功﹐畜斯弟子﹐是滅道法﹐永須遠離。

科曰﹕若有弟子﹐愛樂正法﹐深經大義﹐咸願欲聞。直以機在前緣﹐眾根暗鈍﹐如此之人﹐善欲曁發﹐可須安慰﹐三戒﹑五戒﹐示靜安心。大徳法師是眾生模範﹐若心性髙者﹐而令低心下意﹔若動止彊梁﹐而須攝伏﹔若其懦弱﹐勸進勇猛。旣爲眾生父母﹐寧不殷懃﹐必契道法﹐永無退轉。

科曰﹕出家之人﹐能持三戒﹑五戒﹑九戒﹑十戒﹐乃至三百大戒等﹐一戒之中﹐各有二十四善神之所擁護﹐天人供養﹐不犯眾惡。有不信戒﹐眾惡故犯﹐罪結冥陽﹐卻受生墮落盲道。違戒奉戒﹐得福獲罪﹐不問道俗﹐至理無偏﹐其功等爾。

科曰﹕上徳尊人﹐住持大眾﹐下有小過﹐須避嫌疑。若有不和於國王﹑妃嬪眷屬﹑大臣宰輔﹐及俗人兒女﹑小道士﹑淨人﹐宿新惡嫌之人前﹐並不得呵責。若應舉罰﹐先喚來隱處﹐自以示語。

科曰﹕不堪爲眾所惡﹐乃當白眾舉罰。

科曰﹕出家之人﹐務在簡靜﹐非法行事﹐動則落邪。非法者﹕一則廣求利養﹐自托我能﹔二則貪積無窮﹐爲人婚姻卜相﹔三則彊稱多解﹐視天文﹔四則行等淨人﹐躬執稱稼﹔五則岡亂大眾﹐與惡友交遊﹔六則正法爲事﹐而與凶俗結黨﹔七則坐起無分﹐混淆法次﹔八財不依正道﹐與俗同牀﹔九則暗夜出行﹐而不炳炬自照﹔十則樗櫟雙陸﹐劫盜行非﹐恣意所爲﹐而不自戒。入道依眾﹐可以矢之﹐如不自懲﹐是滅道法。

科曰﹕上淸法師﹐不應授人大戒﹐不應受人依止﹐不得畜弟子﹐不應爲人教授﹐不預評論眾事﹐不得暗夜自行﹐不得親近邪見﹐當須動止在法。

科曰﹕諸小道士所請名徳﹐皆須修飾形儀﹐整頓冠履﹐安庠雅步﹐稽首三拜。拜訖﹐長跪啟白﹕某甲小兆﹐未備法教﹐故以遠來﹐伏願大徳﹐賜垂解結﹐我有所聞﹐必無返逆。大徳爲白眾﹕今有某道士﹐從小來心﹐有結緣累﹐不能自解。今稽首求悔﹐若從生至今﹐行嗔﹐行怒﹐行劫盜﹐行貪欲﹐一切不善之行﹐於今解釋﹐不敢復犯﹐進學正戒﹐通明義理。說竟﹐謹依所說﹐乃起更三拜而退。

科曰﹕亂眾之人﹐不依正法﹐飲酒醉亂﹐輕欺上下者﹐罰錢及米﹐或余貨財﹐當時同和﹐後便違拒﹐不肯輸送﹐因玆杖罰﹐或奪財帛﹐以用供養﹐或苦役治地﹐斬伐艸木﹐鋤禾收刈。如一眾不能治罰﹐撚集道眾。又不能治﹐可送與國王﹐以依俗律。

科曰﹕若有不依正法﹐遊入他觀﹐妄有輕欺﹐科索酒肉﹔或媒嫁淨人﹐賣買奴婢﹐及余畜產﹔或造順俗之制﹐犯罪囚禁﹐遭赦得免﹔或自貨財﹐方便得脫﹔或奪賊物﹐因利求利。律有正科﹐依法與罪。

科曰﹕住立道場﹐皆須眾食﹐登齋應供﹐十方共同。擊磬鳴鐘﹐名集法眾﹐非是齋人﹐不預斯食﹐同建福善﹐道俗無違。恨客閉門﹐眾所同醜﹐或有問者﹐食則有限﹐客乃無違﹐旣不神通﹐何能供給。答曰﹕主客之人﹐遞互爲作﹐本供旣少﹐客數又多﹐聽可均分﹐減口讓哺。此是人情﹐勿宜杜絕。

科曰﹕道法平等﹐不簡親疏﹐亦貴賤同處一眾﹐護惜無僞。若人人作情﹐來求輒與﹐此不存眾﹐眾卽破攘也。各宜愼之。

科曰﹕若是齋時﹐俗人來乞食者﹐監廚之人﹐卽須借問﹐能齋以否。若能齋﹐與食﹐若不能齋﹐深示因果﹐使知罪福。非爲吝惜﹐欲令返悟﹐謹守道法﹐是爲第一慈悲。若不示語﹐眾生得罪。

科曰﹕若齋食時﹐有五事﹕一先當取晷影﹐二則鳴鐘集眾﹐三則行水洗淨﹑鋪巾列席﹐四則打磬就食﹐五則說先師食咒。若不爲此五事﹐非入淨齋﹐名爲盜食。

科曰﹕諸大眾人﹐每用常料﹐若先約三﹐不可加減﹐減爲犯盜﹐多取亦然。若行食時﹐果菜已上﹐並不可長取。若意貪長取﹐此卽犯盜。若行食時﹐上座須量下座須用多少﹐不可過取。《升玄經》云﹕上下共相顧望也。

科曰﹕道眾威儀﹐事在嚴整。衣服淸潔﹐軌行可觀﹐則生世善心﹐諸天稱嘆。若形儀疏慢﹐不喜眾心﹐不堪眾論﹐毀辱道法﹐卽是道寶有虧﹐斷大慈種。若爲眾儀軌﹐人所欽慕﹐遠玄教益隆﹐法門有異。

科曰﹕若就齋戒儀軌﹐大徳之人應當前坐﹐約語徒眾﹐必使齋整﹐勿使主人有所嫌鄙。或各爭異論﹐無有畏忌﹐非惟道俗腎善惡惡﹐亦乃十方大聖冥鑑。爲罪招殃﹐各因己受。

科曰﹕入眾坐起﹐皆有法則。若坐時﹐男先上左腳﹐正履近牀﹐次上右腳﹐徐手拓牀﹐平身向後安坐。若下牀時﹐亦徐手拓牀﹐近前取履﹐先下左腳﹐次下右腳﹐安徐而起。女前右腳﹐坐起咸然。若入堂時﹐先於門外﹐端衣笏﹐正褐帔﹐束身斂版﹐存想堂中法眾如十方天尊﹑如得道眾聖﹑如見在國王﹑如州縣府主等﹐方始安庠進步。

科曰﹕若入堂時﹐有門兩頭東西門﹐各隨左右入。若門西坐者﹐從門西入﹔若東坐者﹐可門東入。不得於門上交過。

科曰﹕道服﹐中華之衣﹐橫裙大袖﹐與俗有別。不得與白衣參雜。袍裘皮靴﹐角柄食器﹐皆須添素而已﹐不繁金銀銅器。朝修行事﹐禮謁眾聖﹐皆盛儀服﹐隨法位次。若上淸﹐衣紫帶佩﹔靈寶通黃﹐三五衣絳﹐非事時﹐細絹爲衣﹐荊槐色而已﹐不得紋綾羅錦﹐炫惑時俗。女官不得金玉釵釧﹐花妝粉飾。一則入道通惡﹐二則非爲正心。

科曰﹕道士女官﹐各須淨行。道士不得畜女童子﹐女官不得畜男童子﹐各便遠離﹐棲肅其心﹐目不見形﹐聽不聞聲。老子經云﹕不見可欲﹐使心不亂。若有此色﹐卽須白眾﹐告舉不肯制止﹐國王有法。

科曰﹕大觀私房﹐皆多混亂﹐特由尊者﹐不能謹愼﹐縱恣無方。或是綱維不出教令﹐身居寶地﹐心穢慳貪﹐導引後生﹐同開惡趣﹐凶惡長養﹐塞大道源﹐使正信者憑心何所。

科曰﹕共入寶方﹐同開善趣﹐懷嗔動煞﹐咸乖大慈。養牛畜馬﹐不免鞭撻﹐獵狗放貓﹐專懷殺意。今入淨戒﹐此等並合戒之。

科曰﹕人有尊卑﹐戒無大小﹐或身𨿽奉戒﹐意無在法﹐不修淨捨﹐詎飾殿堂﹐招引凶黨﹐動爲非法﹐聞鳴鐘禮拜﹐大笑入觀門﹐見尊徳行道﹐外生誹謗。特由綱維自爾﹐何能戮力徒眾﹐遞互作法﹐風教日乖。

科曰﹕若眾中有一人不善﹐可隱處示語云﹕眞品仙階﹐行人所踐﹐道無形像﹐要籍人和﹐十方法徒﹐助道揚化﹐聞有法要﹐學擬成身。豈得過令他知覺。今大徳諸行無犯﹐惟有其事﹐不依正道﹐請卽攺之﹐猶如月虧﹐更滿蘭歇﹐更燻幸相﹐用言共匡﹐法教不悛﹐卽舉白大眾。

科曰﹕所養子弟﹐彌加呵責﹐有大罪過﹐引五事責之﹕一我今呵責汝﹐汝須出去﹔二則出離之後﹐莫入我房﹔三從使無人﹐誓不用汝﹔四我之生前﹐莫至我所﹔五則寧引化三塗五道﹐終不與汝共語。此之呵責﹐折伏爲之甚矣。不用分外﹐非法拷打枷棒﹐懸首反縛﹐晝夜打罵。律無此條﹐傷大慈種。若師主使令弟子酤酒買肉﹐坐行販賣﹐牧牛養馬﹐並爲邪淫﹐驅使弟子﹐弟子可言曰﹕以此所作﹐非天尊之行﹐某不敢爲師弟子﹐若有嗔責﹐可須捨去。

科曰﹕惡行弟子﹐教不知悔﹐其行有十﹕一則爲惡不恥﹐二則見善不修﹐三則聞諫彌甚﹐四則動非威儀﹐五則彊梁我慢而無恭肅﹐六則夷情狠戾﹐七則友非忠信﹐八則遊習奸淫﹐九則好樂屠戮﹐十則醉亂尊卑。有此十種行人﹐是破道法。若不爲惡﹐能伏勤苦﹐淸旦入房﹐除穢淸塵﹐朝中日暮﹐三時問訊﹐求有所習﹐隨用�使﹐不辭勞苦﹐漸盈大器﹐積徳成眞。有此弟子﹐紹隆正法﹐廣以贊嘆。

科曰﹕出家之人﹐與俗旣別﹐置觀立捨﹐並不得與俗人﹑及家口寄住。若是十方法眾﹐行往經過﹐看前人徳行髙低﹐作三品安置﹐尊卑居止﹐要合行所。

科曰﹕每觀捨﹐應須精思別院置名﹐得平常集眾﹐同在齋堂。若是遠方行人﹐來暫居止﹐卽須先問﹐欲何處居止。其十方來人﹐自量才徳﹐請就居止。若才徳髙遠﹐精思別院。若無奇行﹐請平常居止。若自量卑弱﹐請乞下房小室﹐聽可以謙請﹐不可過分。若是上人讓請下人﹐可須辭謝攺處。若才非所處﹐卽須黜退。

科曰﹕出家之人﹐旣能披黃戴靑爲相。若能淵澄霜潔﹐玉潤水淸﹐世世福田﹐行無點污﹐守持正戒﹐有五種譬諭﹕一者如富貴之家﹐忽生一子而無兩目﹐經涉三月﹐兩目忽明﹐眾家歡喜。無戒之人﹐猶如無目。二者諭如磨鏡﹐漸漸增明。有戒之人﹐念念功積。三者諭如嬰兒﹐細細長大﹐能持戒者﹐以下之髙。四者諭如饑人﹐終念得食﹐不得食故﹐必死無疑。不受戒人﹐長輪盲道。五者諭如航﹐能度大海。能持戒者﹐必度生死苦海。

科曰﹕若國王﹑大臣﹐施主﹑工匠﹐能有益眾者﹐可供給飲食﹐薪火有求索﹐白眾給之。

科曰﹕若威勢及惡賊﹐能損害眾者﹐亦須供給飲食。此是不善人﹐能損壞法眾故也。

科曰﹕常住財物﹐不得貸借﹐充私房中用。其有病患﹐切急白眾求請﹐後一陪塡還。

科曰﹕非法之抓﹐不得布施。仙公曰﹕何爲非法之物﹖眞人曰﹕牛馬奴婢﹑軍械器杖等物﹐並是也。

科曰﹕時在饑荒﹐又遭離亂﹐各欲隨丰逐靜。能有守固者﹐眾可分私財物﹐以與守固之人。

科曰﹕法物﹑造像﹑造經﹐有所施用﹐輕重各別。仙公曰﹕何爲法物﹑什物﹑經像等之輕重﹖眞人曰﹕鐘磬幡花﹑鑪合帳蓋﹑寶幢經縕之屬﹐此是法物則重﹐冠履機笏﹑褐被裙襦衫褶等爲什物則輕。本心爲重﹣後作輕﹐犯五刑律。本作輕今作重﹐不犯。像有三等﹐天尊爲上﹐眞人爲中﹐眾仙﹑玄中法師等爲下。本心捨施﹐造像爲重﹐不得入輕﹐入輕犯十惡。若以卑入尊﹐不犯。經亦然﹐上淸爲大洞﹐是大乘﹔洞玄靈寶是中乘﹔洞神三皇爲小乘。本心造大乘﹐後爲中﹑下﹐犯五刑律。本心造小﹐今造中﹑大﹐不犯。

科曰﹕盜法物﹑什物﹐罪同五逆。

科曰﹕將常住食飲﹐以私餉及歸私者﹐準盜論。

科曰﹕常住之物﹐十方共同﹐遞互相付﹐百代常行。不可當時任意取用﹐不得共制私自用意﹐分以歸私﹐並犯五逆罪。

科曰﹕若母及姑姊妹等﹐爲病患及急難﹐要須扶提者﹐無犯。若是他人兒女﹐沒水墮火﹐縱有淫心﹐亦須極救﹐不得犯觸。

科曰﹕出家之人﹐單景獨宿﹐與物不羣﹐割愛遺榮﹐超然宴處。若犯逐亂﹐世不崇敬。

科曰﹕若行住道路﹐逢女人有所求覓﹐並乞食飲等﹐只得隔十步外遙言。若得物及飲食等﹐安致地上﹐或持﹐去後任來取﹐不得親授手中。若路逢婦女﹐須避路與過。

科曰﹕居淫心起時﹐如逢猛虎﹐如見毒蛇想﹐如見國王﹐如爲賊廢逢主想﹐如坐在宅中﹑宅被火發遺燒想﹐如乘舡渡海﹑舡漏欲沒想。作此六心﹐淫無起處。

科曰﹕共居觀捨﹑堂殿﹑園林﹑田地﹐三寶眾有﹐殿屬天尊﹐堂屬道士。若其營造尊卑﹐有其私房﹐是道士自造﹐廣狹等級﹐出自己身﹐死後身前﹐由身處分。若死後而無付囑﹐徒眾施爲白衣童子﹐自所營造。得度之後﹐配名則別者﹐亦聽許自己處分。惟地屬三寶﹐不得攺動。若大眾先有別約﹐眾例不犯。

科曰﹕諸初入道﹐戒行未全﹐依倚村坊﹐不住觀捨﹐上無尊徳可畏﹐下多狡猾爲朋﹐誘引兒女﹐同牀坐起﹐歌笑僖戲﹐飲酒食肉﹐俗人見之﹐返生穢慢。如此之類﹐是滅道法﹐破他信敬﹐尊徳巡察﹐依科與罪。設不能治﹐國王有法。

科曰﹕若出家之人﹐將三寶之物贈遺官人豪勢﹐內求潤己﹐翻令俗人生怖望心﹐縱能興建﹐不如淨坐。如有犯者﹐準盜物論。

科曰﹕出家之人﹐不交世俗﹐不求名利﹐不作有爲功徳﹐靜思入定﹐降伏外魔﹐名爲淨戒﹐是眞寶法母。

科曰﹕出家之人﹐淸堂虛室﹐著旣甚﹐有十惡累﹕一則廣占荒野﹑別畜田宅﹐二則種植園林﹑自求地利﹐三則出入貯積絲綿谷帛﹐四則畜販奴婢﹐五則愛養六畜﹐六則貪聚八珍﹐七則樂玩﹐八則銅飾帷帳﹐九則衣著奇異﹐十則財寶珍勤。此之十事﹐並不得爲﹐深宜攺革﹐從道日新。

科曰﹕若有人來乞索﹐是因三寶起齋﹐傳度講誦﹐轉經受施。但是因三寶得者﹐準明眞科﹐依十二折傳處分。看是此外﹐所得聽出意﹐布施濟惠﹐仍不得以不淨取﹐以爲不淨施﹐皆犯枉法得罪。

科曰﹕若諸弟子﹐恆畏天寒時亂﹑遭饑荒等事﹐儲積絲綿﹑絹布﹑五穀﹐以備時急惠施者﹐不禁。

科曰﹕若有人﹐將器杖﹑禽獸﹑非法之物﹐以惠施者﹐並不合受。

科曰﹕若有人﹐將使人奴婢以供給者﹐悉不合受。其使人能齋菜持戒者﹐可受。

科曰﹕出家之人房舍﹐與俗兒女鄰並者﹐夜宿各須閉戶﹐不閉犯律。

科曰﹕出家之人﹐寧受犯偸鐘盜像之罪﹐不得言說他家陰私﹑穢惡之事。

科曰﹕出家之人﹐衣裳鞋履﹐皆須整頓﹐行動坐起語笑﹐要須得節。若爲疾病﹐或威迫驚懼﹐或被獸﹐則趂逐被傷刻﹐舉足動步及衣服違法者﹐不犯。非此等﹐犯律。有故爲者﹐犯律。仙公問曰﹕何爲犯律。何爲犯科。眞人曰﹕律無正犯﹐而言犯律﹐杖罪﹔科無正犯﹐而言犯科﹐犯笞罪。

科曰﹕若野地得藏﹐還與國王。馴若藏中有冢銘記﹐記云是經像堂殿功徳之物﹐得者﹐依其銘記﹐處分施造﹐不須白王。若不示﹐犯十惡律。如路次野中﹐拾得之物﹐捉取其物﹐依物標榜﹐得主分付。如不得主人﹐送常住﹐不爾犯律。

科曰﹕冬天洗浴﹐每一旬一浴。先作密室﹐方六尺﹐安水槽火壚﹐筒渠注湯水入其﹐須桃枝栢葉﹑蘭香竹葉等﹐內籠濾湯。至乃鳴廚下鼓﹐尊卑以次入浴﹐不得男女同室﹐亦不得與俗人共浴及浴衣。若不示﹐並犯律。

科曰﹕出家之人﹐不得飲酒﹐或妄托天寒﹐詐稱腹痛﹐飲後色變﹐或斗亂尊卑。應供赴齋﹐或施行章醮﹐或行遊道路﹐或應對公私﹐非惟自失禮義﹐抑亦穢辱道眾﹐是滅道法﹐無生弘贊。然應人就請﹐本以淸潔爲先﹐出公入私﹐皆用端嚴爲首。有如此例﹐皆犯律論。其實是疾痛﹐眾所通知分藥﹐要須不在禁例。須令出外﹐不得入法席。仙公曰﹕道法之中﹐聽許飲酒。《靈寶經》云﹕置酒浮雲觀﹐髙飲玉淸臺。此何頓隔之﹖眞人曰﹕何見之謬。《太淸經》云﹕化金玉爲三十六水﹐以金爲水則爲金漿﹐赤玉爲水則爲瓊漿﹐白玉爲水則﹕爲玉漿﹐或玉液。《定志經》云玉液五者不醉﹐常思淨行﹐何有許法。

科曰﹕出家之人﹐出外行遊﹐見人鬥打﹐不孝父母﹐不順兄弟﹐爲偸盜﹐行軍兵﹐傷殺人事﹐皆須歸觀香湯洗浴﹐入靜思微﹐不示犯科。

科曰﹕齋時受食﹐皆須淨手巾盛

受。

科曰﹕齋後﹐須楊枝揩洗口齒。

科曰﹕齋取時﹐依立主法﹐分二十四炁﹐以定得失。

科曰﹕小師若見大徳﹐及經像在背後者﹐皆須侍衛﹐不得違背。

科曰﹕傳經度戒之時﹐女官得入道士觀﹐道士得入女官觀﹐要須請師資﹐位定白眾﹐令知嚴整法戒﹐不得一人自往聽將﹐二人同行﹐直入法堂﹐更不得私房混亂法事。當日卽出﹐不得經宿﹐不爾犯律。

科曰﹕男女官各得依止。男官依止男官﹐女官依止女官﹐大法者爲師。每一旬﹐至師所受教訓。至時﹐整理法服﹐赤心靈宇﹐恭敬謹肅﹐直詣師門﹐不得東西異向。至師門已﹐通問云﹕某弟子問訊。師知己﹐乃端嚴衣帔﹐燒香於經誦之室﹐命弟子進。進至師前﹐安詳三拜﹐問訊云﹕師比者起居安否﹖徳無損乎﹖師無他故﹐乃答云﹕亦無虧禮誦。若有疾苦﹐隨事應弟子。若有罪過﹐先聞師耳﹐可云﹕汝有某事﹐可加戒誨﹐令其攺隔。弟子拜謝乃云﹕不能自勵﹐勞師戒勑。又拜謝云﹕從今以去﹐不敢復犯。若是齋前﹐設齋。齋後﹐無所施設﹐乃辭去再拜﹕願師以自珍重。師重戒云﹕所在之處﹐勤行齋戒﹐以自愼護﹐勿起驕慢。惟然卽退﹐三步乃始轉去﹐不得更入他房。歸至本觀﹐以師戒誨之言﹐示眾大小﹐不得藏匿。若女官無大法﹐不解傳授者﹐可訪男官請受。若有髙徳女官﹐男官亦得詣請受法。俯仰之格﹐男女通用。問曰﹕道士女官﹐而被俗人不依道理輕淩﹐若爲依止﹖答曰﹕若道士女官﹐而爲俗人不依道理輕欺者﹐告父母﹑兄弟﹐及村落有勢力者﹐以爲外護。若道士女官﹐有不是罪過﹐可白徒眾﹐徒眾依律治罪。不受﹐送與國王。問曰﹕天尊初得成道﹐聽許男子出家﹐未審女人從何乃得入道﹖答曰﹕天尊因樂淨信﹐夫妻結果﹐道成爲元始﹐因許男女通令出家。妻以果地﹐爲金中候太夫人之稱﹐亦許女人相系入道。傳經度戒之後﹐大洞女官見男子入道﹐受老子自然法已﹐卽須敬禮﹐依法引接﹐爲能紹隆聖種。若見有過﹐垂心慰諭﹐不得罵詈非謗。若治籙童子﹐須禮大洞女官﹐爲敬法故。問曰﹕男女童子﹐依奉經戒﹐王勑與度﹐作何方法﹐得度之後﹐合禮父母以否﹖答曰﹕紹隆聖種相系﹐弘護男女入道﹐揀取端正慈敏﹑有道心者﹐師先試練﹐十行可軌﹐聽許講習。王勑與度﹐依王法制﹐應合度已﹐依一大觀﹐嚴整玄壇﹐施安蘭纂﹐依明眞拔罪之法。預度男女於壇南﹐依左右方面以別﹐兩行倚立。以監度官長正南橫行﹐須一大洞法師橫行之前﹐施案席然香﹐贊嘆曰﹕大聖天人尊﹐歷代所崇敬。今有珍貴者﹐是我大國王。以發慈善心﹐普令入正道。得入正道已﹐實由國王恩。永離有爲情﹐長尋聖境界。必得大法利﹐同趣證無爲。贊嘆旣已﹐白新度法師﹕今日之後﹐禮聖禮眞﹐永離親俗。人各三禮﹐長爲俗別。第一禮國王帝主﹐徳澤無盡﹔第二禮州縣官長﹐度脫之恩﹔第三禮存沒父母﹐得與出家離俗。三禮訖﹐法師投新度一人衣冠曰﹕大哉﹐聖化被無窮﹐星宿爲冠﹐日月爲服﹐法天行道﹐勿替四時﹐廣度眾生﹐求超三界。法師令大眾﹐普皆唱善彈指三聲﹐舊人唱善彈指﹐齊各三聲訖﹐乃捴著法衣。竟﹐官人行香如法﹐行道三周﹐舊人在前引發壇。嘆道事訖﹐投齋。齋竟﹐各謝法徒。從老起至下竟﹐列坐父母﹑兄弟﹐皆來禮拜。於兒女邊﹐父母並稱弟子﹐發願之後﹐師必定成道﹐與弟子等﹐同入正眞。問曰﹕出家之後﹐從少至老﹐有何階級﹖答曰﹕出家之人﹐有五種階級﹕從七歲至十一﹐名蒲車道士﹔十二至十四﹐名駐邪道士﹔十五至十九﹐名趂施道士﹔二十至六十﹐名弘護道士﹔七十至九十﹐名住持道士。問曰﹕三乘之道﹐何以爲心﹖答曰﹕一﹑小乘之人﹐隱處山林﹐自調自愛﹔二﹑中乘之人﹐徳澤弘深後﹐能兼濟度物﹔三﹑大乘之人﹐忘功絕私﹐發弘誓願。

科曰﹕能勸他人男女﹐並捨自子出家﹐譬如微塵世界之數功徳﹐亦不如勸人捨子等出家之功徳。縱有人造幡造蓋懸﹐至三淸之境功徳﹐亦不如勸人出家之功徳。

科曰﹕道俗二徒﹐造於經像﹐俗人仰之﹐以金木銅彩模寫聖儀﹐安心供養﹐名爲造像。

科曰﹔若有信敬捨施田宅園林﹐爲人侵奪﹐請報本施主﹐令其轉貨。

科曰﹕出家之人﹐與俗有別﹐然而死病亦無定法。然稍修軌制病之時﹐轉讀然香﹐晝夜不絕﹐臨打無常磬送終﹐依五練生屍法﹐失以病疾。觀內大眾﹐數以存問﹐檢校廚下﹐令前與病人食。疾病之時﹐難有達命﹐福勢旣盡﹐乃欲隱避東西。此並是前路功徳無憑﹐而以臨時驚懼作此﹐意速死而已。可以淨灑掃﹐開敞房舍﹐來往善知識達命之言﹐更相啟發﹐請法無常。寧有住者﹐必應壽盡﹐量命無機﹐可移入遷化堂。其堂﹐可於觀西北角別立﹐爲院堂三間五架﹐堂面看西北。其堂中髙座﹐上造升虛像﹐身坐蓮花﹐如人大﹐舉左手以指天門﹐左右二眞俠。侍病人恐命將絕﹐移入堂中像座後安置﹐用黃紋全幅爲幡﹐長二丈四尺﹐尖擊左眞腰﹐幡頭與病人手投﹐令病人直心正念﹐願隨二眞登天門﹐詣金闕。若未應化﹐隨建福田﹐男向左眞﹐女向右眞﹐一人入此堂﹑難得平然歸者﹐臨命將絕﹐咸稱未困﹐特是貪生﹐有此計耳。達命君子﹐豈去住爲心。

科曰﹕出外行遊﹐須思量結覓好伴﹐當有十可觀﹕一擇覓知己﹐二要須正見﹐三心心相得﹐四疾苦相憂﹐五遞樂相師﹐六威儀勿失﹐七行動檢攝﹐八所見鞠躬﹐九禮敬盡節﹐十進退合儀。可同行也。

科曰﹕道學法徒﹐速來客依﹐不問大小﹐各須安置。先與房舍﹐次給所須﹐三令隨眾朝拜﹐四教示門中諱忌﹐五語去處避就。

科曰﹕淸信俗人﹐欲入觀捨﹐觀齋聽法﹐請會供養者﹐並須淸淨﹐不染燻辛酒气﹐嚴整衣服。結束卑恭﹐斂身下意﹐先禮天尊﹐次拜大徳﹐後小戒道士。旣入門﹐通當崇敬。若是日日齋講﹐恆在二時﹐須來者﹐直於禮座﹐禮天尊﹐卽以安坐。其善女人來者﹐亦準此﹐不得語笑倡蕩﹐脂粉圖飭﹐妝眉畫面﹐常須執志整容﹐觀聽妙法﹐捨香發願﹐同契成道。

科曰﹕俗人入觀寄宿﹐不得眠坐常臥之牀﹐得坐居客別牀。眠時﹐不得脫衣露體。

科曰﹕恩徳大者﹐無過孝順﹐父母師主親自供養﹐溫良無失﹐此恩最大。又能勸課﹐令人作善﹐其功等比。若父母貧老﹑疾病﹑死亡﹐無可以充衣食﹑湯藥﹑茶餅者﹐得供營送。若父母不敬信三寶者﹐怡顏勸諭﹐令得法利。問曰﹕俗人欲齋戒者﹐何爲教示﹖答曰﹕若欲入齋者﹐可以一日﹑八日﹑十五日﹑二十八日﹑二十九日六齋日示之。若能進﹐又以一日﹑十四日﹑十五日﹑二十三日﹑二十四日﹑二十八日﹑二十九日﹐以八齋日示之。若又能進﹐以一日﹑八日﹑十四日﹑十五日﹑十八日﹑二十三日﹑二十四﹑二十八日﹑二十九日﹑三十日十直齋日示之。若又能進﹐卽以正月﹑七月﹑十月三元齋示之。若又能進﹐卽以正月﹑三月﹑五月﹑七月﹑九月﹑十一月歲中六齋月示之。若欲齋﹐人先令受戒﹐戒之所起﹐三業爲初。身業有三﹕殺﹑盜﹑邪淫﹐口業有四﹕妄言﹑綺語﹑兩舌﹑惡罵﹐意則有三﹕貪﹑嗔﹑癡。此之十戒﹐由三業根﹐先須防之。問曰﹕齋食﹐若爲次第﹖答曰﹕若自居常齋﹐廚下監廚一人﹐先自檢校廚頭巢菜﹐調和生熟﹑顏色﹑气味﹐並令得所。次看日時圭影。天陰﹐取漏刻﹐以正齋時。時﹐鳴鐘召食﹐各送食器於齋堂﹐量坐處位次安置。斂鐘訖﹐行道贊嘆竟﹐各坐定已﹐水一徧﹐次行食﹐中始就食。尊卑得序﹐前下先師拌﹐監廚人長跪擎柈於先師座前﹐節眾人座頭鳴磬子一下﹐座頭大徳咒曰﹕建齋﹐爲道眞﹑爲道種﹑道父﹑道母﹑眞人﹑神人﹑仙人﹑聖人﹐或同爲道﹐同共飲食﹐長生無極。竟﹐柈下先師前﹐次下齋人食﹐恆聲各唱巢菜飲食名示眾﹐齋人各捧器物盛受。若不須者﹐勿取。大徳顧望看食﹐通至下周徧竟﹐乃令鳴磬子一下云﹕請就食。大眾安庠正坐﹐無語無笑﹐以就食。食時﹐示不鳴唇﹐亦不�口﹐亦無歠飲之聲﹐亦無咯唾﹐亦無呻聲吐气﹐亦無驚匙打筋。上座緩食﹐相待行食之時﹐事事三徧﹐行上次下第。行食訖﹐從下收上。行食時至﹐是時應受﹐非時不得輒索。齋欲了﹐斂取眾生飯散與眾生。非監廚人﹐不得向廚下有所科索。飯食來不及齋﹐卽須下堂食。若彊入齋堂﹐卽名觸食。眾食未了﹐食飽輒起﹐卽名驚座。眾若自居長齋﹐無先師拌﹐卽無先師﹐咒卽有出。眾生飯咒食了﹐行飲一徧﹐次行水一徧﹐各收食器竟﹐鳴磬子一下﹐唱曰﹕齋食以竟﹐各隨意下息。大徳乃以捧食器出堂﹐歸房盥漱。監廚人檢校廚下﹐不得一人不出。若犯前一條者﹐對眾各罰二十拜。若應俗人齋供﹐坐起受食並同﹐惟受果不得不受﹐俗人恐生揀擇之意。但受之食竟﹐余果食並面前節﹐眾人鳴磬子一下﹐唱白﹕大眾齋余長食﹐充主人無礙用。同者嘿然﹐不同者說。三唱訖﹐齋官或有父母﹑師主老病﹐得取此余果﹐卽起白雲﹕某甲有父母﹑師主老病﹐今將某果歸家餉饋。上座大徳答云﹕好將去。若不此者﹐並令主人收充家中無礙用。或問曰﹕齋時﹐合出眾生余否﹖答曰﹕棄賢世界初開﹐元始命行道眞人下教﹐爲徧嘗百艸﹐以得五穀﹐活於人命﹐一切餓鬼﹐無種植功。於齋之次﹐各出飯七粒﹐眞人徳施與一切眾生﹐亦名神農飯﹐亦名眾生飯﹐一切眾生得此飯一粒﹐能飽千曰。

科曰﹕出家人行動語笑﹐並避譏嫌。入法之人﹐不得言殺心殺﹐不得言姦起姦﹐不得言盜起盜﹐才非正法﹐並須隱避。

科曰﹕聖人去代﹐眾生戀慕﹐可以駐心﹐發眾生敬信。堂造堂殿﹐宮闕臺榭﹐施置雕飾﹐造十方天尊﹑眞仙﹑聖眾﹐或金﹑或銅﹐或鐵﹑泥木﹑圖畫﹐隨力能辧﹐幡化仗樂﹐種種供養。若以日月增久﹐虫鼠侵傷﹐烏糞穢污﹐牛馬衝突﹐遂致毀壞。能有敬信﹐身手治理﹐或顧借工匠﹐洗飾安置﹐猶勝前人初造功徳。何以故重發人敬信﹐又續前人基址故也。

科曰﹕朝哺禮拜三寶﹐得於禮拜板上。若行道時﹐得於地鋪席上。若於路相逢無席﹐得於地上。如地上禮時﹐手至地﹐得屈指﹐指背著地﹐不使塵污掌心﹐名爲護淨。若爲髙廣大牀﹑平牀﹑長牀﹑方牀上禮拜者﹐並不合儀﹐深乖崇敬。譬如見世間髙貴﹐尙當進退合節﹐何況謁聖朝眞﹐而於牀上啟白﹐冥考一百日。

科曰﹕尊像之前﹐卽是奉眞承聖。對俗間官長﹐尙乃不敢低頓﹐豈況朝謁八眞七聖﹐而以倨傲形容﹐或大語髙聲﹐或更相虧林﹐或攘怒眼﹐或仰臥斜身﹐並以結罪冥科﹐亦大爲俗人不生敬信。

科曰﹕齋戒之家﹐未至一日﹐先於門前豎一長竿﹐懸十絕大幡﹐標門戶﹐示絕浮好﹐以存閉靜。

科曰﹕出家之人﹐常合忠正﹐出入動止﹐以正爲先。一正己身﹐二正門徒子弟﹐三正觀中良賤﹐四正四遠法眾﹐五正頑爲俗人。能正己身爲物軌﹐則能正弟子﹐承稟有儀﹐能正觀中大小從順﹐能正四遠法義稱揚﹐能正頑爲廣增惠解。能如此者﹐名爲道士。若身旣不正﹐爲物所憎﹐弟子不敬﹐卻賤師主。觀中常無禁忌﹐大小貴賤混淆﹐不存信義﹐四遠同皆厭惡﹐欺淩愚蔽﹐增長罪田﹐不能廣立威恩﹐卻更誘引他家子弟﹑奴婢﹐或圖物入己﹐或私與交關﹐不依正義在身﹐恆以邪僻爲行。有如此色逃課凶賊﹐共所防戒。如不受懲﹐國王有法。

科曰﹕出家之人﹐還歸俗家。若有父母﹐可歸父母之堂﹐別牀安置﹐不得與俗人共牀坐。若父母有疾﹐聽得扶持看侍。若無父母﹐可進客堂﹐安慰大小﹐並不得嗔聲大語﹐及俗間戲嚇哂笑﹐累雜男女﹐經宿居停﹐並犯戒律。

科曰﹕若退一紀﹐卽退三百日。若減十算﹐減十日。

科曰﹕參省師主大徳﹐皆三拜侍立﹐命坐卽拜而坐﹐更問他故﹐則起立而答﹐皆條直身體﹐並腳斂手。

科曰﹕爲弟子灑掃之禮﹐必加篇於箕上﹐兩手捧接腋下而來﹐次有五事﹕一則斂塵掃時﹐以袂拘而卻﹔二則滅迹﹐勿使有於痕迹﹐不淨於惡﹔三則不背長者﹐勿生不敬﹔四則除糞箕自向﹔五則掃篇還故處。不爾﹐犯科。

科曰﹕爲弟子之禮師主﹐令過授物事。師主若立﹐則倚授﹔師主若坐﹐則長跪授。

科曰﹕進尊者之房戶﹐知在房中﹑或庫內﹐若不聞聲﹐�咳發覺。如不聞﹐退。若問﹐稱名啟白﹐命入則入﹐房開則開﹐戶閉則閉。入戶﹐正視尊者﹐左右斜顧犯科。

科曰﹕爲弟子之禮師主﹐有客當卽拂拭牀席枕褥﹐灑掃前後訖﹐白師主﹐師主令命客進﹐乃命客進。

科曰﹕弟子有所啟白﹐得主及同觀﹑外觀大徳﹐皆整衣至房﹐房閉﹐當屈指細細打戶三過。停少時﹐不聞人聲﹐又三過﹐合九過﹐不聞人聲則退。

科曰﹕師主大徳﹐若從遠歸﹐命所使先到觀中﹐令知歸至。弟子則整衣被出觀迎接﹐當以大顧望﹐不得無故掩人不備。

科曰﹕若於道路﹐逢見得主及師知故﹐皆以下風避影﹐不隔越道路而與共言﹐當以曲腰磬拆﹐有言則對﹐無言則退。

科日﹕隨從尊者出入﹐當爲提持機杖﹑鞋履。登危臨崄﹐當以親侍左右﹐兩手提攜﹐不得散手遠離﹐老少別用。

科曰﹕夫爲弟子之禮﹐出則啟白﹐還則慰問﹐問訊上下﹐乃復常業。

科曰﹕眾有疑惑﹐我不勸成。眾有評論﹐我所審察。眾有擅造﹐我從眾宜。眾有行遊﹐我不矯俗。自常卑退﹐尊敬於前人。

科曰﹕爲師主大徳存眾之法﹐寬宏以立節容物﹐慈愛以約眾﹐行事以恭勤﹐朝修以肅敬。上乃均平﹐不生異心﹐下無怨色﹐斯爲大徳者矣。

科曰﹕爲人自己有善行﹐當與在下共之﹐勿自取歸己。

科曰﹕學道者﹐不發他人過﹐不揚己之能﹐不拒人之諫﹐不見己之怨。

科曰﹕行道時﹐齋主禮三寶訖﹐投香鑪﹐拱手長跪法師之前。法師三揲香咒曰﹕當願主人七世父母得出長夜﹐身睹光明﹐災消福降﹐生死升仙。訖乃行香。

科曰﹕自臨中食時﹐咒曰﹕二玄上道﹐四極淸泠﹐太乙帝君﹐百神黃寧﹐受糧三宮﹐灌漑脾靈﹐上饗太和﹐餐味五聲﹐魂胎之命﹐七液流停﹐百關通和﹐五藏華明﹐雙皇合景﹐飛行上淸。

科曰﹕爲人齋﹐出飯咒曰﹕今日是吉日﹐齋戒向太上。中食天行廚﹐主人福無量。

科曰﹕下先師飯咒曰﹕建齋﹐爲道眞﹐爲道種﹑道父﹑道母﹑眞人﹑神人﹑仙人﹑聖人﹐或共爲道﹐同共飯食﹐長生無極。

科曰﹕出眾生飯咒曰﹕勤修大道法﹐精誠感太冥。眞降魔魅散﹐眾妖皆滅形。七祖生南宮﹐兆身登上淸。福旣無不普﹐法食施眾生。

科曰﹕服糜咒曰﹕今日淸淨﹐服食仙糧。行香喫粥﹐壽命延長。又曰﹕乾﹑元﹑亨﹑利﹑貞﹐身爲大法王。糜粥入腹﹐五臟淸涼。漱口咒曰﹕楊枝捶口眼明好﹐願得一枝供大道。道在一樹多名香﹐願將身心奉三寶。

科曰﹕出家同道﹐與俗有乖﹐是我法徒﹐共相掩蔽﹐匿惡舉善﹐遞互生恩﹐使遠近稱揚﹐通令深信。

論云﹕天下善人少﹐不善人多。今時之人﹐吹毛覓瑕﹐互相讒嫉﹐不知己過﹐彊毀他非。設有一善﹐爭相毀謗﹐不能攺身就善﹐乃欲敗善同惡﹐故壞道法﹐專由此人。大徳尊者﹐深所約語。

科曰﹕盜造像物﹐罪同十惡。若盜將他家﹐相緣路告訖﹐又取物入己﹐被八門長考﹐萬劫無出。

科曰﹕盜十方齋供眾物﹐或爲頭首﹐私自入己﹐入火坑獄﹐萬劫方出﹐更入酆都﹐六十年考﹐長爲餓鬼。

科曰﹕若有惡口赤舌﹐凶徒惡黨以相羣聚﹐常懷遠離。設使偶會﹐情不獲已﹐須要口順心。若不能行﹐災爲切害。

科曰﹕凡人爲道﹐威儀不足﹐皆爲犯科。以此示子﹐子明審之。仙公奉科﹐稽首而退。

洞玄靈寶千眞科竟

