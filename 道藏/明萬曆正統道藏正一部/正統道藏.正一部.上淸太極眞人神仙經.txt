上淸太極眞人神仙經

經名﹕上淸太極眞人神仙經。撰人不詳﹐約出於南北期。系纂集早期上淸派修行經訣而成。有《服四極云牙上方》《淸靈眞人說神寶經》《太上明堂玄眞經》《上淸金闕帝君靈書紫文》《三元眞一經訣》等篇。一卷。底本出處﹕《正統道藏》正一部。

上淸太極眞人神仙經

太極眞人服四極云牙神仙上方

女弟子魏華存受淸虛眞人訣

眞人抱五方元晨之暉﹐食九霞之精﹐所以神光內曜﹐朱華外陳﹐體生玉映﹐形與气明﹐行之十年﹐四極老人中央元君降下﹐於子一合乘雲駕龍﹐白日登天。

昔太極眞人西梁子文﹐奉受太上口訣﹐千歲五傳﹐不得妄泄。四明科法﹐依隱書之制﹐先齋五日乃授﹐立約唼血﹐師金環五雙﹐以效天人誓信不宣之券﹐口訣五雙環也。又用靑絲五兩﹐云是西梁眞人法﹐南嶽夫人說﹐云闕絲亦可﹐本經不及故也。

常以雞鳴平旦之時﹐眠坐任意﹐叩齒九通﹐乃陰祝曰﹕

東方靑牙﹐紫雲流霞﹐三素徘徊﹐玄霜玉羅﹐服食晨暉﹐飲以朝華。祝畢﹐以舌舐接上唇之外﹐取津而咽液三十過。行十年﹐東極老人來至﹐授子丹靑眞籙﹐一合俱升。

次陰祝曰﹕

南方朱丹﹐霞曜太微﹐九道絳煙﹐散布景暉﹐服食靈晨﹐飲以丹池。祝畢﹐以舌舐接下唇之外﹐取津咽液三十過。行之十年﹐南極老人來至﹐授子丹景﹐一合上升。

次陰祝曰﹕

西方明石﹐飛霞金液﹐服食太明﹐素靈之精﹐飲以玉醴﹐神華啟靈﹐使我登虛﹐上升髙淸。祝畢﹐以舌舐上唇之內﹐取津咽液三十過。行之十年﹐西極老人來至﹐授子素符威神之訣﹐一合俱升。

次又陰祝曰﹕

北方玄滋﹐慶雲啟胎﹐綠靈敷晨﹐紫蓋蒼旗﹐服食月華﹐飲以瓊飴。祝畢﹐以舌舐下唇之內﹐取津咽液三十過。行之十年﹐北極老人來至﹐授子玄錄寶盟﹐一合上升。

又陰咒曰﹕

戊己之元﹐黃素五云﹐四霞紫觀﹐八景九晨﹐二明激暉﹐七曜靈尊﹐和精灌气﹐服食中元﹐琳華龍胎﹐飲以醴泉。祝畢﹐以舌漱滿一口之中﹐玄膺內外及舌齒之間﹐上下表裹通匝﹐取津液隨咽之三十過。行之十年﹐中央元君﹑上皇玄黃老君來降﹐授子黃气陽精藏天隱月遁景綠章靑要虎書﹐俱與四老一合上升。

此玉經上訣﹐致五老之道﹐絕谷去屍﹐面華色童﹐寒暑不避﹐災害無傷﹐神仙精明﹐延年進紀﹐益壽一萬年限之期﹐當得九琳玉液八瓊飛淸﹐則合終二景﹐天地同符。

此五陰神祝﹐皆當叩齒九通﹐亦可常修行之﹐不必待雞鳴平旦也。夜半寂體淸神﹐閒靜乃可案之。

守一之家﹐若聞此道﹐事速成也。雲淡內守﹐充元咽液﹐可謂眞一者也﹐自求多福也。致神以六液五气﹐气液己自修焉﹐故謂之爲自求多福耳。

若修此道﹐可食气﹐若聞饑可食麵物﹐以漸遣谷﹐不得一日頓棄也。所謂損之又損之﹐以至於無爲矣。

此虛映之道﹐自然之功﹐所謂遠取天地之精﹐近取諸身﹐此之謂也。云牙者﹐五老之精气﹐太極之霞煙﹐故采暉景之鋒﹐以充六液之和﹐洞微冥感﹐萬神來降﹐幽映相求﹐不唱而應。是以龍吟方淵﹐故景云落霄﹐虎嘯靈嶽﹐故衝風四振﹐陽燧昭明而朱火郁起﹐方諸罕陰而玄流湛溢﹐自然而然﹐不覺所測。況學者方柄心注玄﹐精研道根﹐穢累豁於胸中﹐眞一存乎三宮﹐采五晨之散暉﹐服六醴之霞漿﹐祝九天之奇寶﹐吐妙靈之祕言﹐龍曜發躍﹐明光七煥﹐味三華於皓齒﹐取寶液於唇鋒﹐內煉六府﹐開聰徹明﹐呼吸天元﹐魂魄煉形﹐朝玄使元﹐以至於靈修。修十年末﹐乃五神來降﹐將何足多稱哉。猥以女弱﹐備經上業﹐微音絕響﹐不可廣告﹐聊敍其妙﹐以宣同志﹐苟修徳之不逮者﹐庶不足以咎毀之矣。

右南嶽魏夫人序出。

淸靈眞人說寶神經

夫注心道眞﹐玄想靈人﹐冥冥者亦具監其意也。若外難未披﹐假詠兼存﹐實復未能回西楡之年﹐還發於玄童矣。苟耽玄篤志之懃也﹐縱令牙雕面皺﹐項生素華者﹐我道能變之爲嬰﹐在須臾之間耳。但問志之何如﹐亦老少之學無所在也﹐吾往卽其人也。

太上玄眞上經

東卿司命君曰﹕先師王君﹐昔見授《太上明堂玄眞上經》﹐淸齋休糧﹐存日月在口中﹐晝存日﹐夜存月﹐令大如環。日赤色﹐有紫光九芒﹔月黃色﹐有白光十芒。存咽服光芒之液﹐常密行之無數。若不修存﹐令日月還住面明堂中﹐日居於左﹐月居於右﹐令其二景與目瞳合气相通也。此道以攝運生精﹐理和魂神﹐六丁奉侍﹐天兵衛護﹐此乃上眞之道也。其《太上玄眞經》﹐先盟而後行﹐行之然後始可得聞玉佩金璫之道耳。

昔季偉思和長齋三年﹐誠竭單思﹐乃能得之於是神光映身﹐然後受書耳。此玄眞之道﹐要而不煩﹐吾常寶祕﹐藏之囊肘﹐故以相示有愼密者也。明堂玄眞自有經﹐經亦少少耳。大都口訣正如此而行之。季偉亦不得經﹐但按此而行﹐始乃得經耳。爾欲得﹐可就偉取經。玉佩隱書﹐非偉所見耳。

服仙藥﹐當向本命﹐服畢﹐勿卽道死喪凶事﹐犯傷胎神﹐徒服元益。夜行及冥臥﹐心中恐者﹐存日月還入明堂中﹐須臾百邪自滅。山居常爾爲佳。

道日﹐常以手按兩眉後小穴中三九過﹐又以手心及指摩兩目顴上﹐以手攏耳行三十過﹐摩惟令數無時節也。畢﹐輒以手逆按乘額三九過﹐從眉中始﹐乃上行入髮際中﹐口旁咽液多少無數也。如此常行﹐目日淸明﹐一年可夜書。亦可於人中密爲之﹐勿語其狀。

眉後小穴中﹐爲上元六合之府﹐主化生眼暉﹐和瑩精光﹐長珠徹童﹐保煉目神﹐是眞人坐起之上道也。一名曰眞人常居內經。眞人喭曰﹕子欲夜書﹐當修常居矣。眞人所以能傍觀四達﹐使八遐照朗者﹐寔皇帝君之數明也。

目下顴上﹐是決明保室歸嬰至道﹐以手耳行者﹐深明映之術也。於是理開血散﹐皺兆不生﹐目華玄照﹐和精神盈矣。夫人之將老﹐鮮不先始於耳目也。又老形兆﹐亦發始於目際之左右也。

以手乘額上﹐內赤子﹑日月雙明﹐上元歡喜﹐三元始眉﹐數畢乃止。此所謂手朝三元固腦堅發之道也。頭四面﹐以兩手乘之﹐順發就結﹐惟令多也。於是頭血流散﹐風濕不凝。都畢﹐以手按目四眥二九﹐覺令見光分明﹐是驗眼神之道。久爲之﹐得見百靈。

求道之法﹐要令目淸耳聰﹐爲事主也。且耳目者﹐是尋眞之梯級﹐綜靈之門戶﹐得失系之而立﹐存亡須之而辯也。今抄經相示﹐亦可施而用之也。

服�飯者﹐百害不能傷﹐疾病不能幹﹐去諸思念﹐絕滅三尸﹐耳目聰明﹐行步輕騰﹐十年之後﹐靑精之神給以使令﹐坐在立亡﹐能隱化遁變﹐招致風雲。凶年無谷﹐窮不能得者﹐單服南燭﹐和茯苓﹐或和蜜﹐南燭雜松柏葉。會日相參﹐非但須谷也﹐但當不得名作�飯。皆宜參以吐納咽液﹐以和榮衛﹐常當如此。�飯須云芽之用﹐云芽不須�飯。而行事若眾﹐和用古秤者﹐日可服二合半耳。若服之不患多﹐惟患不可供足﹐故以二合半爲限節耳。初就服藥﹐不便斷谷也。此上仙之名方﹐去食者之奇道也。

《大洞眞經》﹐乃中央黃老君之寶書﹐非至名上眞之道士者﹐得見其篇目章條者也。眞仙之中﹐亦乃有不聞此書者矣。初限令一百年乃得一出﹐傳可成之人而謹愼者。卻後計數足三百年﹑五百年後﹐復敢再授一人﹐正復得三授而已。年限按盟制﹐得其人謂授耳。非年限輕傳﹐泄違盟﹐非其人及宣泄天文﹐皆罪入地獄。

《太上郁儀文結璘章》﹐乃太上玉帝君之靈祕寶篇也﹐藏之於九天之房丹瑤之室﹐非勤心好眞﹐宿有飛玄天仙之骨錄者﹐莫得而見聞也。其篇目皆不可妄言稱及。妄言稱及四犯考者﹐三官天地不赦也。初亦令三百年得傳一人﹐卻後七百年乃復得一人﹐一人正得再授耳。以年限按誓信﹐得其人謂是授耳。非年限輕傳﹐泄違盟﹐非其人乃爲宣泄天文耳。凡發宣天書﹐皆死爲下鬼﹐三祖受考﹐生遇酷刑﹐火燒兵戮。玄中之科﹐太上法誓﹐玉童司察驗而速之。子其愼禍﹐禍及子先祖之父母。非年限足﹐𨿽遇仙人者﹐皆當閉口﹐閉口之人自得遠也。《大洞眞經》限計五百年﹐得授三人﹐不得復傳。

《太上郁儀結璘文章》限計七百年﹐得授二人﹐過二人不得復傳。非應所得人﹐不得妄言其人﹐不得妄說篇目。說則爲泄。

《太上郁儀結璘文章》﹐以致於日月之精神﹐上奔日月﹐通天光﹐飛空之道也。皆乘雲車羽蓋﹐駕命羣龍﹐而上升皇天紫庭也。

《大洞眞經》﹐以致於朝靈之道﹐招神成眞人之法也。乘雲駕龍﹐騰躍玄虛﹐衣繡羽﹐佩金眞玉光﹐逍遙太霞﹐上升於九霄矣。此之眞書﹐天帝之祕要﹐微乎妙矣。

其太素眞人﹐猶隱其篇目。但謾之二事者﹐是祕之也。何況世人﹐而令知其甲乙乎。有相遇而得之者﹐至誠好事﹐仍事爲之。爲之皆齋﹐別有事旨﹐故不一二。

《大洞眞經》﹐有泄之者﹐玄中科卽減一經﹐玉童玉女各減一人。三泄之﹐身死矣﹐不得復成仙人也。

《太上郁儀文結璘章》﹐若有泄之者﹐減玉童玉女各十人﹐文卽中失而還上天也。若再泄者﹐身死﹐不得復學道﹐終不成仙人也。若泄言妄說篇目﹐皆受考於三官﹐師當因緣去世之日﹐或歸反陰除屍絕迹藏變之時。要當有所授﹐若元其人﹐乃自隨耳。

若有受者﹐皆以靑金﹑丹絲之﹐爲誓天地泄宣之盟約﹐乃得出之。師隨事上聞﹐而有奏日月也。不從科條﹐皆爲泄妄傳。峨眉山北洞中石室戶樞﹐刻石書字曰﹕郁儀引日精﹐結璘致月神﹐得道爲上宮﹐位稱大夫眞人。凡二十字。下仙讀此刻書﹐甚自不解﹐其意義是何等事也。如此仙人自有不見其篇目者多矣。

上淸金闕帝君靈書紫文

用事目如左

靈書紫文采吞日气之法一﹔

靈書紫文太微服日气開明靈符二﹔

靈書紫文采服月精之法三﹔

靈書紫文服太玄陰生符四﹔

靈書紫文拘三魂之法五﹔

靈書紫文制七魄之法六﹔

靈書紫文服天皇象符七。

右七事﹐朱墨二色書﹐並是眞經言﹐一無增損。

靈書紫文采吞日气之法一

上淸金闕靈書紫文采服飛根吞日气之法﹐昔受之於太微天帝君﹐一名赤丹金精石景水母之經也。當常思見日初出之時﹐乃對日東向叩齒九通畢﹐心中陰祝﹐呼日魂之名﹑日中五帝之字曰﹕日魂珠景照韜綠映回霞赤童玄炎飆像。凡心祝呼此十六字畢﹐仍瞑目握固﹐存見日中五色流霞﹐皆來接一身﹐下至兩足。又存令五气上至頭頂﹐於是日光流霞五色﹐俱來入口中。又日光霞之中﹐自復有紫气大如瞳者數十﹐輝煥在五光之中﹐名之曰飛根水母也。並俱與五气來入口中﹐向日吞霞﹐作四十五咽气。咽气畢﹐又咽液九過畢﹐又叩齒九通﹐微祝曰﹕

赤鑪丹气﹐員天育精﹐剛以受柔﹐炎水陰英﹐日辰元景﹐號曰太明﹐八九陽化﹐二煙俱生﹐凝魂和魄﹐五气之精﹐中生五帝﹐乘光禦形﹐采飛以虛﹐掇根得盈﹐首巾龍華﹐披朱帶靑﹐轡烏流玄﹐霞映上淸﹐賜書玉簡﹐虛閣刻名﹐服食朝華﹐與眞合靈﹐謁仙太微﹐上得紫庭。祝畢﹐向日再拜。

眞仙中萬人以上﹐無有一人知日魂之名者矣。此道玄妙﹐非血食臭骸可得聽聞者也。天陰無日﹐可於室中所臥潔盛處﹐存而爲之。淸修道士﹐精通上感者﹐都可不得見日而修之。若道士休糧山林﹐長齋五嶽﹐絕塵人間﹐遠思淸眞者﹐得日日服日根之霞﹐吞太陽之精﹐則立覺體生玉澤﹐面有流光也。如其外累人事﹐未獲靜形﹐浮游世路﹐心拘禁約者﹐要以月朔﹑月三日﹑月五日﹑月七日﹑月九日﹑月十三日﹑十五日﹑十七日﹑十九日﹑二十五日﹐按而爲之。如上法﹐一月之中十過也。此日是日魂下接﹐飛根盈滿﹐水母羣夢之時也。行之十八年﹐上淸當煉以金眞﹐瑩以玉光﹐位爲眞仙﹐飛行太空﹐乘華三素﹐以行天下。

靈書紫文太微服日气開明靈符二

﹝原缺符﹞

右月晦夜半朱書靑紙上﹐東向吞之﹐以先告日魂也。臨服符時﹐閉气﹐左手執符﹐心祝曰﹕

太微丹書﹐名曰開明﹐致日上魂﹐來化我形﹐平日嚴裝﹐發自圓庭﹐飛華水母﹐日根金精﹐紫映流光﹐號爲五靈。祝畢﹐乃服符。

靈書紫文采服月精之法三

上淸金闕靈書紫文采服陰華吞月精之法﹐昔受之於太微天帝君﹐一名黃气陽精藏天隱月之經也。當思見月初出之時﹐乃對月西向叩齒十通畢﹐心中隱祝﹐呼月魂之名﹑月中五夫人之字曰﹕月魂曖蕭芬艷翳寥婉虛靈蘭郁華結翹渟金淸營炅容臺標。凡心祝呼此二十四字畢﹐仍瞑目握固﹐存見月中五色流精﹐皆來接一身﹐下至兩足。又存令五气上至頭頂﹐於是月光流精五色﹐俱來入口中。又月光精之中﹐自復有黃气大如目瞳者﹐累重數十﹐相隨在月精光五色之中﹐名曰飛黃月華之精也。並俱與五气來入口中﹐向月吞精作五十咽。咽炁畢﹐又咽液十過畢﹐又叩齒十通﹐微祝曰﹕

黃淸玄暉﹐元陰上气﹐散蔚寒飆﹐條云斂胃﹐虛彼蘭穎﹐挺濯渟器﹐月精夜景﹐玄宮上貴﹐五君夫人﹐名保母位﹐赤子飛入﹐嬰兒續至﹐回陰三合﹐光玄萬方﹐和魂制魄﹐五胎流通﹐乘霞飛精﹐逸虛於東﹐首結靈云﹐景華招風﹐左佩龍符﹐右要虎章﹐鳳羽朱帔﹐玉佩金璫﹐騫樹結阿﹐號曰木王﹐神蟇控根﹐有充明精﹐內映玄水﹐吐梁賜書﹐玉札刻名﹐云房服食﹐日月精華﹐與眞合同﹐飛仙紫微﹐上朝太皇。祝畢﹐向月再拜。存日月﹐坐立任所便耳。

仙官之中﹐無有一人知月魂之名者矣。其眞人當時有知之者耳。天陰無月﹐可於室中爲之﹐施行要訣如服日光法。夕夕服之﹐則立覺體生光照﹐目有飛精也。要法月二日﹑四日﹑六日﹑八日﹑十日﹑十六日﹑十八日﹑二十日﹑二十二日﹑二十四日﹐一月之中十過﹐亦足成仙也。此日之夕﹐陰精飛合﹐三气盈溢﹐月水結華﹐黃神下接之時也。行之十八年﹐上淸當煉魂易魄﹐映以玉光﹐乘玄轡景﹐飛行太空。

靈書紫文服太玄陰生符四﹝原缺符﹞

右月晦夜半黃書靑紙上﹐東向服之﹐先以告月魂也。是時當先服開明符也。臨服月符﹐閉气﹐右手執符﹐心祝曰﹕

紫微黃書﹐名曰太玄﹐致月華水﹐養魄和魂﹐方中嚴事﹐發自玄關﹐藏天隱月﹐五靈夫人﹐飛光九道﹐映朗泥丸。祝畢﹐乃服符。

太微靈書紫文拘三魂之法五

月三日﹑月十三日﹑月二十三日夕﹐是此時也﹐三魂不定﹐﹝爽靈﹞﹟1浮游﹐胎光放形﹐幽精擾喚。其爽靈﹑胎光﹑幽精三君﹐是三魂之神名也。其夕皆奔身遊遨﹐飄逝本室﹐或爲他魂外鬼所見畱制﹐或爲魅物所得收錄﹐或不得還反﹐離形放質﹐或犯於外魂﹐二气共戰﹐皆躁競赤子﹐使爲他念﹐去來無形﹐心悲意悶也。道士皆當拘而制之﹐使無遊逸矣。

拘畱之法﹐當安眠正臥﹐去枕伸足﹐交手心上﹐瞑目閉气三息﹐叩齒三通﹐存心中有赤气如雞子﹐從內仰上出於目中﹐出外赤气轉大﹐燒身﹐使匝一身﹐令其內外洞徹﹐有如然炭之狀﹐都畢矣。其時當覺身中小熱﹐乃叩齒三通畢﹐卽存三魂名字﹕胎光﹑爽靈﹑幽精﹐三神急住。因微祝曰﹕

太微玄宮﹐中黃始靑﹐內煉三魂﹐胎光安寧﹐神寶玉室﹐與我俱生﹐不得妄動﹐鑑者太靈﹐若欲飛行﹐惟得詣太極上淸﹐若欲饑渴﹐惟得飲徊水玉精。

太微靈書紫文制七魄之法六

月朔﹑月望﹑月晦之夕﹐是此時也﹐七魄流蕩﹐遊走穢濁﹐或交通血食﹐往鬼來魅﹔或與死屍相關入﹔或淫赤子﹐聚姦伐宅﹔或言人之罪﹐詣三官河伯﹐或變爲魍魎﹐使人厭魅﹔或將鬼入﹝身﹞﹐呼邪殺質。諸殘病生人﹐皆魄之罪﹐樂人之死﹐皆魄之性﹐欲人之敗﹐皆魄之疾。道士當制而厲之﹐陳而變之﹐禦而正之﹐攝而威之。

其第一魄名屍狗﹐其第二魄名伏矢﹐其第三魄名雀陰﹐其第四魄名吞賊﹐其第五魄名非毒﹐其第六魄名除穢﹐其第七魄名臭肺。

此皆七魄之名也﹐身中之濁鬼也。制檢之法﹐當正臥﹐去枕伸足﹐兩手掌心掩兩耳﹐指端相接交項中﹐閉息七通﹐存鼻端有白气如小豆﹐須央漸大﹐以冠身九重﹐下至兩足﹐上至頭上。頭上旣畢﹐於是白气忽又變成天獸﹐使兩靑龍在兩目中﹐兩白虎在兩鼻孔中﹐皆向外﹐在心上向人口﹐蒼龜在左足下﹐靈蛇在右足下。兩耳中有玉女﹐著玄錦衣﹐當耳門﹐兩手各把火光。良久都畢﹐又咽液七過﹐叩齒七通﹐呼七魄名畢﹐乃祝曰﹕

素气九回﹐制魄除凶﹐天獸守門﹐嬌女執關﹐煉魄和柔﹐與我相安﹐不得妄動﹐看察形源﹐若汝饑渴﹐聽飲月黃日丹。

於是七魄內閉﹐相守受制。若常行之﹐則魄濁下消﹐反善合形﹐上和三宮﹐與元合靈。一人一身有三元宮神﹐命門有玄闕太君﹐及三魂之神﹐合有七神﹐皆在形中﹐欲令人長生﹐仁慈大吉之君也。其七魄亦受生於一身﹐而與身爲攻伐之賊﹐故當制之。道士徒知求仙之方﹐而不知制魄之道﹐亦不免於徒勞。

其三元宮所在﹕其上元宮﹐泥丸中也﹐其神赤子﹐﹝字﹞﹟23元先﹐一名帝卿﹔其中元宮﹐絳房中心是也﹐其神眞人﹐字子南丹﹐一名中光堅﹔其下元丹田宮﹐臍下三寸是也﹐其神嬰兒﹐字元陽子﹐一名谷下玄。此三一之神矣。欲拘制魂魄之時﹐皆先陰呼其名﹐存三神皆玉色金光﹐有嬰兒之貌﹐上中二元皆赤衣﹐下元黃衣﹐頭如嬰兒始生之狀也。若行道服气之時﹐亦當存呼名字。

命門﹐臍也。玄闕﹐是始生胞腸之通路也。其中有生宮﹐宮內有大君﹐名桃孩﹐字合延﹐著朱巾紫容冠﹐坐當命門﹐其三魂神侍側焉。大君常手執天皇象符﹐以合注元气﹐補胎反胞。暮臥﹐先閉气二十四息﹐乃心祝大神名三通﹐咽液五十過﹐三叩齒﹐祝曰﹕

胎靈大神﹐皇象天君﹐手執胞符﹐首巾紫冠﹐黃回赤轉﹐上精命門﹐化神反生﹐六合相因﹐形骸光澤﹐玉女棲身。

常能行之一十八年﹐大君將能左激三田﹐右禦三气﹐田化成飛輿﹐气化成玄龍﹐仰役二十四神﹐俯使魂靈﹐呼陽官六甲﹐召陰官六丁﹐千乘萬騎﹐白日升天。此皆桃君之感致也。其道𨿽小﹐亦有可觀。

靈紫文服天玄象符七﹝原缺符﹞

右天皇象符﹐以付生官大神桃孩合延﹐合元上气﹐理胞運精。朱書靑紙﹐月旦﹑月望夜半﹐北向服之。以左手執符﹐閉气﹐心祝曰﹕

天帝玄書﹐皇象靈符﹐以合元气﹐運精反胞﹐萬年嬰孩﹐飛倦天樞﹐生宮大神﹐披丹建朱﹐首戴紫冠﹐與我同謀。祝畢﹐乃服符﹐又起再拜。服符之時﹐於所寢牀上也。

若道士有行還精之道﹐回黃轉赤﹐朝精灌命﹐注津漑液﹐使男女共丹﹐面生玉澤者﹐宜知大君之名﹐要服天皇象符﹐以至不老矣。若徒行事而不知神名﹐還精而不知服符﹐不見其祝說﹐不測其宮府所住者﹐𨿽獲千歲之壽﹐故自歸屍於太陰﹐徒積歷紀之生﹐故應還骨於三官也。

道士若臥及暮﹐存思大君﹐爲祝說之法﹐朔望服符﹐以運胎精之益者﹐如此亦成仙人﹐可不煩男女還補之術也。然禦女以要飛騰﹐徊气以求天仙﹐崄戲甚於水火﹐殺伐速於斧釿﹐自非灰心抱一之人﹐殆不以此取喪失者也。若中才而欲行之﹐所謂吞劍而欲使喉咽不傷者﹐豈可得邪。

生宮大神君﹐忌人食生血﹐忌燒六畜毛﹐忌燒胡蒜皮葉﹐及諸葷菜之輩﹐皆伐亂胎气﹐臭傷嬰神﹐愼之。

三元眞經訣﹝原缺符﹞

右太極寶章﹐正旦靑書﹐北向再拜服之﹐乃念三元之眞。

三元眞符﹐八節旦始服﹐一十六日止。向王存三宮神﹐執符﹐祝曰﹕

赤子凝天﹐塡我泥丸﹐眞人神珠﹐守藏衛身﹐嬰兄始精﹐通利生津。今日上元中元下元﹐服符命眞。服竟﹐再拜。

眞一經口訣

八節各十六日服符。正月旦﹐靑書服寶章符。

兩眉間下髙一寸﹐卻入骨三分﹐左爲絳臺靑房﹐右爲黃闕紫戶。又入七分爲明堂宮﹐三神皆坐向外﹐著綠錦衣。又入方寸﹐爲絳房宮﹐己魂神﹐皆赤繡衣。又入方寸﹐爲泥丸宮。心中央方寸﹐爲絳宮。臍中央下去二寸五分﹐卽在下寸入皮三寸﹐卽在裏寸方寸﹐爲丹田宮。

右頭中臺闕﹑明堂﹑洞房﹑泥丸宮﹐及心﹑臍下丹田處所。

道士坐臥行步飲食﹐憂樂矚目﹐皆當存一也。存神並如始生嬰兒之形﹐皆令仿髴在於宮中也。存法仿髴臺闕各有一神﹐衣服法於臺闕之中也。次存明堂三神﹐洞房己魂形。次存泥丸﹑心中絳宮﹑臍下丹田宮﹐宮中皆有紫靑絳三气杳煙也。存泥丸宮紫气中﹐有北斗七星覆斗﹐以杓指前﹐斗下靑絳二气中﹐左爲赤子﹐右爲帝卿﹐皆繡華衣。又存心中三气煙中﹐左神珠﹐右輔皇﹐皆朱錦華衣。又存臍下丹田三气中﹐左爲嬰兒﹐右爲弼卿﹐皆黃繡羅衣。又常以夜半時﹐隨月建存之畢﹐仍又存泥丸宮紫气﹐從眉間出﹐如筋大﹐直上衝天﹐光映九萬里﹐心存有九萬耳﹐皆數此。次存心中朱煙﹐從心前凹中出﹐如筋大﹐直上衝天﹐光映三萬里气﹐令在向紫气之內。次存臍下丹田白气﹐從臍中出﹐如筋大﹐直上衝天﹐光映七萬里气﹐又令在朱煙內﹐光雜朱紫白三气映。存朱紫白三五彌漫﹐合映分明。畢﹐乃祝曰﹕

紫戶靑房﹐有二大神﹐平靜法王﹐正心切方﹐手把流鈴﹐身生風雲﹐俠衛眞道﹐不聽外前﹐使我思感﹐通利靈關﹐出入竟利﹐上登九門﹐卽見九眞﹐太上之尊。﹝畢﹞﹟3﹐仍怳焉忘身而臥﹐閉目存神也。如此三月﹐卽神气來降﹐見形於子﹐子當求飛仙矣。

存眞守一之法﹐衣履不得假人﹐又不得與同寢也。若存一之時﹐皆須升歷﹐常知天上斗之所指也。

立春日夜半時﹐東向坐﹐閉气九息﹐咽液三十五過﹐存天上北斗七星冉冉來下﹐比至我頭頂﹐斗星大小任意怳怳﹐魁斗蓋我頂上﹐杓指前﹐光明煥煥。乃按常存宮神分明竟﹐惟不見气沖天。乃祝紫戶靑房如常法。良久﹐三宮各一帝神﹐忽變出﹐入我頂上斗中﹔須臾﹐三宮中各一卿神﹐又變出﹐入頂上。斗魁中六神﹐依次序各相扶雁行﹐隨面前星綱﹐行至前天關星上﹐俱轉向我口。良久﹐我乃噏一气﹐上元二神從气來入口﹐還泥丸宮中﹔我又噏一气﹐中元二神來入口﹐還下丹田宮。存畢﹐祝曰﹕

五方命斗﹐神致七星﹐三尊凝化﹐上招紫靈﹐六神徘徊﹐三官丹城﹐玄通太帝﹐下洞黃寧﹐天眞保衛﹐召引六丁﹐神仙同符﹐乘煙三淸﹐四體堅煉﹐五藏自生。畢﹐怳焉忘身而臥。

始自立春八日夜爲之。立夏日夜半時南向坐存﹐立秋日夜半時西向坐存﹐立冬日夜半時北向坐存。

右三元四立守一﹐各八日夜﹐存思法皆效立春存思也。

春分日夜半時﹐東向坐﹐閉气九息﹐咽液三十過﹐存天上北斗陽明星中﹐有紫气如弦﹐直下注灌我身﹐乃按常存思竟﹐次祝紫戶靑房法。次存見洞房宮中有己魂服色﹐次存泥丸宮中有覆北斗﹐斗下二神及心臍二宮﹐合六神﹐及己魂覆斗﹐皆怳焉變出於我前。三帝在前﹐己魂處中央﹐三卿在後﹐合七神﹐共乘泥丸覆斗﹐以七星各對一神頂指上﹐從陽明下紫气中﹐浮斗登入天上陽明星中﹐怳惚存在紫宮之中﹐七神相次而坐﹐各吞紫气三十過﹐己魂兼咽之﹐良久﹐七神共乘覆斗﹐緣紫气下﹐恍焉各還宮中﹐分明乃祝曰﹕

三尊上眞﹐太玄髙神﹐陽明主春﹐萬童開門﹐丹元主夏﹐朱紫合煙﹐陰精主秋﹐天威六陳﹐北極主冬﹐斬邪塞姦﹐五土秉壬﹐戊己天關﹐所摧皆滅﹐所向莫幹﹐煉我七魄﹐和我三魂﹐生我五藏﹐使我得眞﹐登飛上淸﹐浮景七元﹐長生愼往﹐嘯命千神。畢﹐當恍焉寢息﹐存念之也。

夏至日夜半﹐南向存丹元星紫气下注我身﹐存七神乘斗﹐登入北極星也。

右四節及土王﹐爲五斗三一﹐各八日夜存思。思神祝說﹐並效春分之日也。惟精心注念矣。

月取上建日﹐平旦向月建﹐按常存畢﹐三宮六神﹐忽變出於我前﹐心三拜之﹐祝曰﹕

天尊三帝﹐守某命門﹐出遊靈中﹐六气玄分﹐養我五神﹐正我三魂﹐五臟自生﹐長生飛仙。畢﹐存神恍還三宮中﹐咽液三十過。

月取一除日﹐夜仰觀北斗輔星﹐臨目存見三宮六神﹐從輔星中出直下﹐入我三宮中﹐仍還臥存念之﹐祝曰﹕

太上天轉﹐五帝所遊﹐三卿扶衛﹐與眞合俱﹐下入我身﹐安寂坐無﹐吐精灌形﹐魂魄和濡﹐使我飛仙﹐云車行浮。﹝畢﹞﹟4﹐咽液三十七過。

月取一開日﹐夜半時﹐東向散髮梳﹐梳竟結之﹐祝曰﹕

上元三眞﹐眞中嬰兒﹐散發開煙﹐上通天臺﹐泥丸堅凝﹐與天同時﹐使我飛仙﹐交行洞臺。﹝畢﹞﹟5﹐咽液十九過﹐恍焉而臥﹐存三宮六神﹑洞房中己魂﹐各噓气三十過﹐令滿宮中也。

每臨食饌之時﹐皆當臨目叩齒三通﹐又存三宮六神忽焉而出。先飲食畢﹐又存還三宮中。祝曰﹕

百谷入胃﹐與神合气﹐气塡血液﹐屍邪亡墜﹐飛登金闕﹐長生天地﹐役使六丁﹐靈童奉衛。畢﹐乃自食也。

每梳頭之時﹐皆當向王﹐結髮竟﹐叩齒三通﹐祝曰﹕

泥丸玄華﹐保精長存﹐左爲隱月﹐右爲日根﹐六合淸煉﹐百神受恩。﹝畢﹞﹟6﹐咽液三過﹐更以櫛反覆左右數梳結﹐前後數十過。

幾月旦﹐皆當沐浴﹐令數乘眞气也。俗用桃白皮八兩﹐竹葉二十兩。

右用水一斛二斗煮﹐適寒溫以浴﹐不以沐也。眞人降於世間﹐反於天上﹐亦常﹟7用此以浴也。

上淸太極眞人神仙經竟

﹟1『爽靈』二字據前後文義補。

﹟2『字』字據前後文義補。

﹟3﹟4﹟5﹟6『畢』字據前後文義補。

﹟7『常』字原誤作『尙』﹐據《西王母寶神起居經》攺。

