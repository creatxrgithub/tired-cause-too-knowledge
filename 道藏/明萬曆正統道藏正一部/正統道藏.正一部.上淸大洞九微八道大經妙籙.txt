上淸大洞九微八道大經妙籙

經名﹕上淸大洞九微八道大經妙籙。撰人不詳﹐約出於東晉。原系《三天正法經》之後半篇﹐後被分出單行。一卷。底本出處﹕《正統道藏》正一部。

上淸大洞九微八道大經妙籙

上淸除六天之文三天正法﹐東陵聖君命淸虛小有天王撰集﹐仙眞祕籙﹐總名爲六天之文三天上眞正法﹐以捕攝萬鬼﹐收束眾邪。七百年三傳﹐百年有眞人再授。皆齋三日﹐或七日。又於齋內﹐奉有經文之師好金十兩﹐爲通神之信。世間不從條者﹐七世獲罪﹐如四極科法。佩書不可經陰气濁污﹐若經則身沒必爲下鬼。奉之上淸﹐升登上淸﹐八皇以爲必仙眞券﹐有眞券者﹐太極書玉簡。

太上眾文籙

右符﹐上文朱書﹐下文靑書﹐欄並朱書。

此三元太君紫文﹐以告六天萬靈之精﹐使開導十方雲龍﹐奉迎佩者精修﹐勿履陰污。

上淸除六天眞文﹐不佩此籙者﹐太平期至﹐不得奉迎聖君於上淸宮也。三天正法﹐傳郁絕眞王。

右符朱書。

總帶眾書眞籙者﹐太上命玉童十人侍文﹐衛護有籙之身。後聖李君下命小有天王﹐集諸天眞文﹐爲三天正法。有佩之者﹐皆得迎聖君於上淸宮中。三天九微玄都太眞陰陽靈籙上元章﹐太帝丈人受之於太虛無上眞君。

太微靈都婉轉眞人三方文﹐九天眞王以授太上丈人﹐佩之朝萬神﹐延年億萬﹐衛身直符三百人﹐玉女六千人﹐六天八人﹐在太微靈都眞宮。佩文弟子﹐誓志修奉。

右已上二符﹐朱欄黃書。

右已上三符﹐並朱晝。

右已上八符﹐並朱欄黃書。

九微八道符籙﹐傳仙人道士有志者﹐百年三出﹐誓上皇君﹐祭九帝華玄黃女﹐不妄泄之﹐非至志者勿示﹐愼之愼之。

謹賫信詣三洞法師﹐臣請受玉淸大洞九微八道大妙寶文上籙﹐臣自隱志修行﹐依師告盟﹐若有志道士﹐及仙籍有名者﹐百年三傳﹐繼嗣洪業。以今下古﹐人心澆醨﹐時有其人﹐不敢遏寶﹐今有某人﹐性惟儒雅﹐好慕寶文﹐旦夕翹勤﹐曾無懈怠﹐隱住名峯﹐脫離塵累﹐抱辭賫信﹐詣臣求受﹐依法於告盟付授﹐若有違犯﹐七玄父母考罰於幽宮﹐摙石負砂﹐以塞河源﹐明當愼之愼之﹐一如盟文律令。

保舉

監度

度師

上淸大洞九微八道大經妙籙竟

