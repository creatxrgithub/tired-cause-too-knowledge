洞眞太﹣帝君太丹隱書洞眞玄經

經名﹕洞眞太一帝君太丹隱書洞眞玄經。簡稱《大丹隱書》。撰人不詳﹐約出放東晉。系早期上淸派重要經典。一卷。底本出處﹕《正統道藏》正一部。

洞眞太﹣帝君太丹隱書洞眞玄經

一名三元浩篇

紫微夫人初受此經時﹐先作此誦曰﹕

絳景浮玄晨﹐紫軒乘雲徵。仰超金闕內﹐俯眄西華城。東霞啟五暉﹐神元煥七靈。翳映紀三燭﹐流任自齊冥。風鼓空洞宇﹐香煙散玉庭。手攜織女舞﹐雙衿落錦靑。左徊文羽旗﹐華蓋隨云傾。宴寢九庭外﹐是非不我營。抱空泥丸內﹐天姿與日嬰﹐豈同�穢中﹐慘慘無聊生。扶桑翠空峯﹐朱靈葩微明。滄臺宵虛上﹐四觀映髙淸。飛景控紫輪﹐三素轡丹軿。偃宴太帝館﹐敖曹阿母庭。濯漱碧瀨波﹐提契玉醴罌。曲晨乘風扇﹐瑤飆時下傾。暫適圯藹中﹐回駕泛良貞。玄會自相要﹐流浪任玄冥。始知榮辱辛﹐方悟憂促齡。曲室可淸淨﹐頤眞待日成。何爲講當塗﹐百痾從是生。

紫微夫人姓王﹐諱淸娥﹐字愈音云﹐是西王母第二十四女。紫微宮在北溟外羽明野玄壠山﹐玄壠山在昆侖山之東北。紫微說阿母言曰﹕欲存服日月炁者﹐當知日月景象。日圓形而方景﹐月方精而圓象﹐景藏形內﹐精隱象中﹐景赤象黃﹐是爲日月之魂。若知其道﹐乃可以吐納流霞耳。服日炁之法以平旦﹐采月華以夜半﹐存之去面前九寸﹐令光景照我泥丸﹐下及五藏﹐洞徹一形﹐引炁入口﹐光色蔚明﹐良久乃畢﹐常得長生。

右中侯夫人說紫微諱字。

《太一帝君太丹隱書洞眞玄經》﹐如是寶經﹐藏之太上六合紫房之內﹐南極元君主之﹐故曰太丹隱書。此書一名帝君七化變景九形﹐一名太一三度帝寶五精﹐一名帝一混合三五立成。各四時寶焉﹐故總合太一之經也。子若有之者不死﹐奉之者長生﹐存之者神仙﹐懃之者眞靈矣。太一虛生上玄道君﹐命太極眞人遣玉華玉女九人﹑金華晨童七人﹐侍衛洞眞玄經﹐營護有經者身﹐擁濟佩符者魂。玉童玉女記諸罪福﹐言功戀修者。子有是經﹐當立密屋﹐寢處不雜﹐宣通冥會﹐以期眞炁。又常燒香左右﹐數自沐浴﹐默爾存神﹐人莫覺焉。

太極眞人三春記﹐書曰太一帝君太丹隱書洞眞玄經﹔三夏記﹐書曰帝君七化變景九形﹔三秋記﹐書曰太一三度帝寶五精﹔三冬記﹐書曰帝一混合三五立成。故四時異號﹐隨節常生﹐所謂混合萬變﹐不居一名﹐是爲至道之書﹐以致眞靈也。夫學道而無太一﹐猶視瞻之無兩跟﹔存念而無太一﹐猶胸腹之失五藏﹔禦神而無太一﹐猶起行之無四支﹔立身而無太一﹐猶屍僵而無炁矣。是爲此經﹐開通萬神﹐生成魂津﹐千塗百徑﹐須太一而立一人焉。若學無師者﹐徒自煩勞也。今別復撰此經之波流﹐鈔出其外際﹐未陳幽妙﹐靡該祕唱﹐名爲太一別訣。如有可尋﹐以悟始涉末﹐令頓開深源者也。自使別訣微行於學者﹐涉粗迹以玉覺焉。至於幽玄內構﹐合奇萬津﹐流會眞神﹐混合靈府﹐偉燦於神景之變﹐發曜於造化之外﹐煥如圓曜﹐寂如太無﹐郁起而空洞結云﹐凝思而千年繼夜﹐可謂微乎深哉。太一之愛也﹐皆理竭於此經﹐事悉於洞玄者矣。

夫人者﹐受生於天魂﹐結成於元靈﹐轉輪九炁﹐挺命太一﹐開關三道﹐積神幽官﹐所以玄液七纏﹐流津敷澤﹐日月映其六虛﹐口目運其神器﹐雲行雨施﹐徳擬天地﹐胞胎內生﹐五因來具﹐立人之道﹐其如此也。故五因者﹐是五神也。故三道者﹐是三眞也。夫五神﹐天之魂也﹔三眞﹐天之道﹔九炁﹐天之胎﹔太一﹐天之源﹔日月﹐天之眼﹔玄液﹐天之潤﹔六虛﹐天之光﹔幽宮﹐天之府﹔神器﹐天之化﹔元靈﹐帝之變。凡此言九炁者﹐乃混合帝君之變﹐變而化九﹐是謂九宮﹐混變而同一矣。夫兆欲修己求生﹐當從所生之宗。所生之宗﹐謂元父﹑玄母也。元父主炁﹐化理帝先﹔玄母主精﹐變結胞胎。精炁相成﹐如陰陽相生﹐云行兆己﹐道合無名﹐數起三五﹐兆始稟形﹐七九旣匝﹐兆體乃成﹐和合三五﹐七九洞冥﹐象帝之先﹐當須帝營﹐天皇之功﹐九變爲靈﹐功成人體﹐體與神並﹐神去則死﹐神守則生。是以三元爲道之始﹐帝君爲道之根﹐太一爲道之變﹐九天爲道之神﹐九宮爲道之宅﹐玄田爲道之圃﹐玄液爲道之津。修之三年﹐可以照鏡三田﹐以致神仙﹐朝適六合﹐夕守泥丸﹐堅執胎精﹐心中常歡。後學之子﹐須此爲緣﹐見是經者﹐始可與言九黑陶注﹐太一運神矣。子旣得爲人﹐人亦眾矣﹐自無太一靈簡﹐三元金名﹐司命隱符﹐五老紫籍﹐𨿽受天炁而生﹐皆不得聞見至道矣。子又無玄宮紫札﹐上皇寶名﹐太一玉籙﹐東華隱圖﹐三元銘神﹐太帝參魂者﹐𨿽受天之性﹐旣得暫聞至道矣。亦不能修爲﹐爲不能久﹐久而不固﹐固而不專﹐專而不能洞也。適可隱存五嶽﹐登行常生之塗耳﹐不得八景超宵﹐浮煙控暉﹐飛騰虛羽﹐踴躍太無矣。子又無瓊臺羽札流云五校太一金閣五皇隱籙﹑後聖七符空山石函丹臺素章﹑玄黃五行天母抱圖﹑太上圓名保眞秀炁九煉神軀之錄者﹐皆不得見洞眞玄經﹐睹帝一之變﹐又不得聞消魔神虎智慧之詠﹐又不得聞太上隱書八素之辭﹐又不得聞大洞眞經三十九章﹐金眞玉光豁落七元也。夫至道之經﹐幽幽冥冥﹐惟在勤心存念﹐注心冥會﹐然後靈以啟運﹐神以密感﹐九神合聚﹐太一書簡﹐徐乃得聞玄妙之門﹐生命之本源﹐微乎玄矣﹐可不勗之哉。

存念太一﹐混合帝先﹐雄雌守神﹐灌流浩淸﹐常使九天順炁﹐則一合九成也。夫洞眞其要也﹐則一體常存﹐津血自生﹐雄鎭命戶﹐雌守神室﹐太一無離﹐與天同時。故太上隱符曰﹕存其雄﹐守其雌﹐乃天地不能彌也。旣存之焉﹐則五神守宅﹐五藏生華﹐靈棲絳宮﹐帝鎭泥丸﹐百神堅固﹐胎塞命門﹐久則三一之神夕見﹐太一帝先晨降﹐並見形於子之寢處也。子當淸潔齋淨﹐斷絕外事﹐杜塞邪徑﹐節諸人物﹐罕爲修詣﹐精心在一﹐晨夕修道﹐孜孜不替﹐沐浴五香﹐別靜一室﹐燒香左右﹐以期眞炁。

夫太一之道﹐尢忌見血鮏臭臊殗穢之炁﹐若泣涕墮落﹐則帝君悲擾﹐哭聲發口﹐則太一凝結。太一凝結者﹐九炁止而不變﹐三一悲而不攝。九炁不變﹐則三一亦結﹐結滯日積﹐則生炁泄出﹐而故炁運入。故炁運入﹐將病將死之始也。是以眞人謂哭音爲死絕之聲﹐謂泣涕爲漏精之津﹐可不愼避之哉。若一見死屍﹐及積日哀哭者﹐則帝君獲罪﹐謫於太上﹐太一受考﹐譴於玄虛也。未及三年﹐子必亡矣。諸不受太上之道者﹐自不得同之於學生也。所以至忌哀哭殗穢憂淚之感﹐以爲太一帝君之精思也。又不得臨見死屍﹐自受書之後﹐若見四十九屍者﹐皆不得長生﹐必中道絕命。若見二十四屍者﹐則當暫過太陰﹐然後起仙。以爲死屍之形﹐旣眄於兩眼﹐屍鬼之胎﹐亦滯纏於人思﹐人思所存﹐記於絳宮﹐絳宮所識﹐𨿽忘猶存﹐宜漸歸身顯屍﹐塞思記之眼故也。子厚愼之哉。見血屍喪殗穢哀哭泣涕﹐皆太一之至忌也。若常齋淨﹐則存思易感﹐精神立會﹐太一鎭命﹐歡欣混合﹐行之一十八年﹐白日升天。此眞人回老反嬰之道也。

常當沐浴五香。五香者﹐靑木香也。靑木華葉五節﹐五五相結﹐故曰五香之艸也。辟惡气﹐檢魂魄﹐制鬼煙﹐致靈迹﹐以其有五五之節﹐所以爲益於人耶。此香多生滄浪之東﹐故東方之神人﹐名之爲靑木之香焉。又云﹕燒靑木香﹐及燻陸安息膠於寢處頭首之間者﹐以開通五濁之見﹐止地上魔邪之气﹐直上衝天四十里。此香之煙也﹐破濁見之炁﹐開卻邪穢之霧﹐故天人玉女﹑太一帝皇﹐隨香炁中而來下﹐憩子之面目間焉。燒香夜半時﹐亦常存而爲之﹐勿廢忘也。

存三一﹐守太一﹐精洞房﹐會帝君﹐則化生九靈﹐於子形中﹐輔子之神明﹐成子之仙眞﹐保子之長生﹐固子之胎魂也。白元﹑無英﹑桃康﹑司命﹑太一﹐混合五神﹐捧籍列符。五神各有所主﹐混合九變﹐三五洞化﹐於是三宮鎭眞﹐百節受靈﹐帝君寶籍﹐宿命無傾﹐周旋虛煙﹐啟通玄精﹐二十四眞忽然而生﹐上開上元﹐下開八冥﹐左朝六甲﹐右使六丁﹐玉華引日﹐太一並形﹐千乘萬騎﹐舉身登晨﹐白日升天。

眞人修是太一之道者﹐皆得三天之舉﹐故曰舉身登晨﹐白日升天。以雞嗚時晨登空無﹐比日之中﹐到於三天之上。日之正中爲白日﹐雞嗚之始爲登晨﹐是以存太一混合﹐多用鸚嗚及生炁時也。子有太一洞眞玄經者﹐別爲囊笈﹐封以寶器﹐盛之機上﹐每事朝拜﹐如奉君父。若所作所向﹐必先啟白再拜﹐三密呼太一九君名字﹐因言所欲求乞﹐夢應以占吉凶﹐其心精到者﹐臥覺之時﹐立有感效也。若宜誦習施行看省者﹐別寫一通﹐以謹案之。至於機上之經﹐以爲尊寶。

三元隱化﹐則成三宮﹐宮名太淸﹑太素﹑太和是也。三三則九﹐故有三丹田﹐又有三洞房﹐合上三元﹐其則九宮。九天九宮中有九神﹐是謂天皇九魂﹐變成九炁﹐化爲九神﹐各治一宮﹐故曰九宮。太淸中有太素﹑太和﹐洞房中有明堂﹑絳宮﹐是曰六府。上曰天府﹐下曰洞臺。三五之號﹐其位不同。一曰太淸之中﹐則三五帝君﹐二曰三一丹田神。又五者﹐符籍之神﹐太一﹑公子﹑白元﹑司命﹑桃康君是也﹐合而名爲三五﹐三五各有宮室。若三眞各安在其宮﹐五神上見帝君。帝君左有元老丈人﹑右有玄一老君。此則無極之中所謂九君﹐上一則眞一也。九君所謂天之魂﹐自然成眞之子也﹐以爲兆神者也。若兆知精存九君﹐深思三眞﹐必能以兆一體﹐周旋三五之中﹐反覆七九之裹﹐使天帝之靈魂﹐常治在兆己﹐五神捧籍﹐周而復始﹐必將白日登度﹐何但不死而已哉。

帝君混化﹐周旋三五﹐太一萬變﹐結成七九﹐其數合二十四也。天有二十四炁﹐炁之上化也。變而則成眞人﹐人亦稟之﹐故體有二十四神﹐神有千乘萬騎﹐云行八極之中。子若思存念之﹐愼勿忘﹐可以辟死求生﹐上超十方﹐於是神安炁洞﹐上與天通﹐越出地戶﹐過度天門﹐隱息四維﹐七星散分﹐飛行雲房﹐日月殖根﹐守金藏玉﹐制禦萬神﹐仙王何人﹐我已成其眞矣。此隱存之道也﹐並有經訣﹐在上皇中極寶景篇中。子旣有之﹐不得妄傳﹐必須歃誓﹐審人乃宣。帝一道尊﹐七九萬化﹐所謂一變萬千﹐七九復還﹐天道不遠﹐三五復反。子知一尊﹐長生飛仙﹐子知三五﹐橫行天下。不知一尊﹐𨿽生無根﹐不知三五﹐身歸於土。斯言信也。

《大洞眞經》曰﹕天有九魂﹐不可不分﹐道有三眞﹐不可去身﹐帝一變景﹐萬化以臻﹐流珠停暉﹐紫霞踴煙﹐七度回路﹐三光映眞﹐太上精符﹐相與爲親。斯言妙也。

又《髙上神霄經》曰﹕魂生無中﹐布在九宮﹐道出三極﹐常遊絳宮﹐三宮合化﹐是爲紫房﹐紫房所在﹐先由明堂﹐兆能知之﹐當開金門。金門﹐洞房之內也。又曰﹕混而合之﹐出入帝方﹐三五合一﹐必成仙王。此謂混合之時﹐三眞五神之道也。帝方﹐太淸域也。故《大洞眞經中篇》曰﹕二老在左右方﹐帝魂不可不分﹐三九變其上下﹐太一立其中根﹐五神奉我生籍﹐司命塞我死門﹐九宮合而爲一﹐六合總而內眞也。此言謂分別其宮室﹐混合其變化。此道是太上寶行﹐長生根本﹐立人之帝先﹐爲道之元始﹐生府之仙宗﹐帝籍之祕章﹐洞眞之奇妙﹐九宮之要經也。

《九眞中經》曰﹕九魂離合﹐三光同暉﹐天皇在元﹐紫煙霏霏﹐五神奉圖﹐性命不虧﹐變入九宮﹐帔服朱衣﹐腰帶虎章﹐流云繡帔﹐幃帔瓓斑﹐五色徘徊﹐日月照察﹐俠以東西﹐神庭內體﹐以除渴饑﹐三五復反﹐轉藏營機﹐周流太一﹐生均兩儀。謂天皇在太淸中﹐太一受哺養﹐五神奉符籍之時﹐學者存日月以俠照也。此中經一篇﹐指說太一之名事﹐故記出焉。

夜半生炁時﹐若雞嗚時﹐正臥閉目微炁﹐存左目中出日﹐右目中出月﹐並徑九寸﹐在兩耳之上。兩耳之上﹐名爲六合髙窗也。令日月使照一身﹐內徹泥丸﹐下照五藏﹑腸胃之中﹐皆覺見了了﹐洞徹內外。令一身與日月光共合﹐良久畢﹐叩齒九通﹐咽液九過﹐乃微祝曰﹕

太上玄一﹐九皇吐精﹐三五七變﹐洞觀幽冥﹐日月垂光﹐下徹神庭﹐俠照六合﹐太一黃寧﹐帝君命簡﹐金書不傾﹐五老奉符﹐天地同誠﹐使我不死﹐以致眞靈﹐遏萬邪﹐禍害滅平﹐上朝天皇﹐還老反嬰﹐太帝有制﹐百神敬聽。畢﹐乃開目。名爲日月煉根﹐三元校魂﹐以制禦形神﹐辟諸鬼炁之來侵﹐使兆長生不死﹐夕夕存之矣。又存左目爲日﹐右目爲月﹐共合神庭之中﹐卻上入明堂之中﹐化生黃英之醴﹐下流口中﹐九咽之﹐以哺太一。常以生炁時存之畢微咒曰﹕

日月上精﹐黃水月華﹐太一來飲﹐神光髙羅﹐使我長生﹐天地同柯。畢。五日行之。

口中舌上爲神庭﹐存日月旣畢﹐因動舌﹐覺有黃泉如紫金色﹐從舌上出﹐上流卻入明堂之中﹐名爲黃英之醴也。存思之時﹐當閉目絕念。

常以月朔之夕﹐生炁之時﹐安臥閉目向上﹐心存二十四星﹐星大一寸﹐如相連結之狀。又存一星之中﹐輒有一人﹐合二十四人﹐人皆如小兒始生之狀﹐無衣服也。於是二十四星﹐直從天上虛空中來下﹐回繞一身外三匝。三匝畢﹐以次咽以入口中﹐凡作二十四咽﹐咽時輒覺吞一星也。覺從口中徑至臍中﹐臍中名曰受命之宮也。又覺星光照一腹內﹐洞徹五藏。又存星光化爲二十四眞人﹐並吐黃炁如煙﹐以布滿臍中﹐鬱鬱然洞徹內外也。良久﹐微咒曰﹕

二十四眞﹐回入黃庭﹐口吐黃炁﹐二十四星﹐灌我命門﹐百神受靈﹐使我骨彊。魂魄安寧﹐五藏受符﹐天地相傾。畢。名曰眞炁入守命門﹐以辟災禍百鬼之疾﹐令人長生不死。

太無混合﹐以象一靈虛生之子﹐以爲上帝君。又居泥丸之帝﹐以爲三一之尊帝﹐尊帝者﹐是虛生之子也。是謂三帝焉。太一受生﹐於空洞﹐變化乎八方﹐立景於三帝之間﹐流會乎萬神之領﹐天地之尊﹐皆須太一而自運也。靈帝無太一﹐則玄虛不回炁﹐尊帝無太一﹐則三一不居其宮域。故太一之神﹐並五神以通用﹐上捨體於三帝﹐帝之爲髙﹐猶天皇帝君者也。等形九魂﹐魂生三五﹐三五合會﹐結成帝君。將帝之生也。受玄中上炁﹐三五離合之所挺焉。是以帝生於無極之表﹐玄成之中﹐見於太淸之域﹐治在玉淸紫微宮中﹐光曜五色﹐華蓋九重﹐前洞泥丸﹐後開幽門﹐下臨六合﹐上連紫雲﹐百官宿衛﹐飛閣交通﹐玉殿朱陛﹐內有金房﹐中有太眞﹐號曰天皇﹐憑虛而生﹐處無極之中﹐衣五色珠衣﹐冠九徳晨冠﹐制禦天岡﹐時乘玉龍六轡﹐超虛九道自通。此自然之精炁﹐眾眞之帝君﹐兆常思而誦之﹐可以爲仙王。

太微中有三皇﹐一曰皇君﹐二曰天皇﹐三曰皇老。此皆三元之炁﹐自然混成之眞也。三元各是一君﹐同在太淸之中。太淸有三宮﹐無上爲天皇帝君之宮﹐左爲太素宮﹐右爲太和宮﹐三宮所在﹐泥丸之門﹐無極之內。故皇君禦一﹐總持神剛﹔天皇統二﹐變景守形﹔皇老監三﹐維制萬神﹔太一混合﹐成生兆身。於是三五分化﹐塡滿九宮。故太一之神﹐爲化生之主也。

太素君元成老子﹐亦天之魂﹐治在太淸之中﹐勾陳之內﹐常侍帝君﹐主眞元之炁也。號曰大素君矣。太和君皇成老子﹐天之魄也﹐亦治太淸勾陳之內﹐號曰太和君﹐常侍天帝﹐主胎元之气也。太素﹑太和二君﹐此天地之魂魄﹐生於自然﹖太素元成老子﹐太淸之中常侍帝君﹔皇成老子﹐常侍天帝﹐出入紫微﹐正在昆侖﹐黃闕紫房﹐太一相參﹐混沌三炁﹐大道之根。子常思之﹐帝來長存。

以月二日﹑三日夜半﹐存元成皇老之法﹐安臥閉目﹐先思太極中皇帝君﹐次思左有元成老子﹐衣靑衣﹐冠九華曜冠﹐左手持靑芝﹐右手執靑幡﹔次存右有太和君黃成老子﹐衣白衣﹐冠五華白冠﹐左手持金夜漿﹐右手持白幡﹐並在太極之中。太極之中有九名﹐太淸中有五帝六府九官名﹐其域同一也。一曰太淸﹐二曰太極﹐三曰太微﹐四曰紫房﹐五曰玄臺﹐六曰帝堂﹐七曰天府﹐八曰黃宮﹐九曰玉京玄都。要而言之﹐從人項上直下一寸﹐爲太極宮﹐太極宮方一寸耳。太極宮在六合宮之上。六合宮﹐太一之神居焉。從兩眉間卻入一寸爲明堂﹐卻入二寸爲洞房﹐卻入三寸爲丹田﹐其明堂之北﹐洞房之南﹐兩眉之間上一寸﹐爲六合宮。六合宮方一寸。

存三眞人畢﹐又存我魂一人﹐如我之狀﹐上入太極宮中﹐二老因授靑芝﹑金液漿見與﹐以次存食靑芝而飲漿。靑芝似蓮華﹐漿似美酒耳。飲食都畢﹐乃己存再拜帝君之前﹐而言曰﹕

今日告靑帝君在庭﹐賜以神芝﹑金液玉漿﹐二老度籍﹐太一奉章﹐長生久視﹐壽命未央。又存帝君答曰﹕幸哉﹐奉時月二日﹑三日復來。畢﹐因以取服。名曰受帝之藥於紫房之中也。故《消魔經》曰﹕魂可求食﹐上詣太極﹐二老授命﹐帝君之力﹐是此謂也。存思太極之時﹐皆當從兩眉間而入焉。兩眉間爲泥丸之玉門﹐名曰守寸﹐黃闕紫房矣。

常以本命日﹐或正月一日﹐或以六戊日正中﹐兆冠帶入室﹐北向再拜﹐咒曰﹕

髙皇帝君﹐太上玉晨﹐皇天元老﹐無上大道﹐曾孫王甲﹐願帝君長安兆己紫房宮中。其夜人定時﹐入密室﹐正臥冥目上向﹐存念北斗太極中央大明星﹐精曜正黃光炁來下﹐存兆目前﹐引入口中﹐咽三十七過止。存使黃精和炁﹐塡滿太倉黃庭中下丹田﹐下至陰室地戶﹐周行匝體﹐悉令畢至。乃又念紫房宮中有五人﹐欻象成五帝﹐天皇帝君正在中央﹐太一來上﹐當跪帝前﹐奉兆命藉﹐司命立後﹐除兆死錄。存削去死錄。死錄﹐黑簡白書也﹔生錄﹐白簡靑書也。存見白玉之簡﹐曾靑之筆﹐司命進授此白簡靑筆於帝君﹐帝君伏南向而書之曰﹕某郡縣鄕裏王甲﹐字乙﹐生簡記年﹐長生上玄﹐所向如願﹐爲眞爲仙﹐天下見者﹐皆曰眞人﹐太一可命﹐保護甲身﹐永養日月﹐壽百萬年。

又心存籍簡一枚﹐令長一寸﹐廣五分耳。思念書﹐字﹐極令了了。又次存太一﹑公子﹑白元﹑司命﹑桃君五人﹐從六合宮中﹐上入紫房﹐入紫房中﹐各奉靑玉案﹐案上各有一符﹐符各有靑綠色﹐以呈帝君﹐帝君以次取符﹐付向者﹐共化之四帝。其一帝名曰雕梁際﹐字靑平﹔其一帝名長來覺﹐字南和﹔其一帝名彰安幸﹐字西華﹔其一帝名保成曷﹐字北伐。存此四帝﹐並共讀五符。讀五符畢﹐因授以與兆﹐兆得符﹐卽跪帝君前﹐以次服之。存一符令長一寸﹐廣五分耳。卽畢﹐又存四帝從虛空中﹐上升三天﹐臨去各告兆曰﹕子能常存我名字者﹐則辟萬害﹐長生不死﹐我太上之子﹐三元之內眞﹐度汝命籍五符入形﹐故以永存天地﹐以致仙靈也。若春月也﹐則存靑平帝﹐以靑液之醴﹐盛以靑玉椀一升﹐見與服之﹐服之畢﹐四帝俱上升三天也。若夏月也﹐則存南和帝﹐其四時仿此矣。所服之醴椀﹐亦隨春夏秋冬之色耳。

又存帝君之左有玄一老子﹐服紫衣﹐建龍冠。又存帝君之右有三素老君﹐服錦衣﹐建虎冠。夫龍虎之冠﹐象如世間遠遊冠﹐而有龍虎之文章也。玄一老子名林虛夫﹐字靈時道。三素老君名牢張上﹐字神生道。二老並從正一仙人在後﹐其左仙人仲成子﹐一名帝賓﹐字四華﹕其右仙人曲文子﹐一名光堅﹐字靈和﹐服色衣冠亦如二老之狀。畢﹐又存司命下至六合中﹐詣太一宮﹐司命合形太一﹐太一復上請帝君﹐度兆符籍。太一啟帝君曰﹕符籍已度﹐司命合形﹐四帝賜醴﹐髙上記生﹐乞得書名﹐出籙以付二老君。於是帝君忽於懷中出兆命籍﹐付左老子﹐又於懷中出兆五符﹐付右老君。二老受符籍﹐而言於帝君曰﹕某甲生錄已定﹐長存世上﹐帝符五行上記太素宮。於是二老命二正一仙人仲成子﹑曲文子﹐賚某甲命籍五符﹐上詣玉淸太素太上三元上淸髙玄諸君九天宮﹐宣令帝度某甲生籍﹐使得神仙﹐號曰眞賢﹐二老有命﹐皆使記焉。於是二人賚兆符籍﹐由曰一於九天﹐良久都畢。又存司命﹑太一分形﹐各爲一人﹐共遊行太淸﹐檢禦一體百神﹐上下旣匝﹐各還其宮。名此爲百神混合本命帝君大變之道。五帝定錄之時﹐二老定生之會也。

混合本命之時﹐眾事煩多﹐不能詣識者﹐可密室按文讀而爲之。其三一之神﹐泥丸丹田宮﹐別有天帝君﹐是紫房帝君之子也。混合本命時﹐先存在三一天帝﹑絳宮﹑命門三神﹐各安其宮﹐此宮別有三一經也。今所混合萬變者﹐非三一之天帝也。三一天帝﹐自復有混合之時耳﹐別各有異法﹐法任不同也。

帝君主變﹐太一主生﹐司命主命﹐無英主精﹐白元主魂魄﹐桃康主神靈。人有五籍五符﹐稟之帝君﹐五神執之﹐各主其一﹐間關本命﹐除死上生。而無太一之事者﹐萬不生也。𨿽復志道求生﹐精誠虛盡﹐亦無益也。縱復有至徳天地﹐功顯三官﹐柔仁之行﹐感徹萬神﹐不知思存皇君﹐內修三五﹐還五籍奉五符﹐令太一詣帝君請兆求仙﹐終不能過度七九之中﹐上補仙官矣。諸帝一君二老﹐及三眞五神名字﹐愼不可以示人﹐禍滅子門矣。太一寶訣﹐待盟乃傳。寶訣者﹐洞眞玄經也。先審其人﹐然後乃以金靑爲誓﹐以代敵血之盟也。又日日心存﹐常令三魂入在太極宮﹐與帝君周旋爲佳也。又常以本命日﹑勿言惡事﹐當閉室存生之炁﹐得爲善行﹐愼勿違之矣。

太一者﹐胞胎之精﹐變化之主。魂魄生於胎神﹐命气出於胞府﹐變合帝君﹐混化爲人。故太一之神﹐生之母﹔帝君之尊﹐生之父。太一名務猶收﹐字歸會昌﹐又一名解明﹐一名寄頻。此三元洞玄內寶經之眞名字﹐外訣雜鈔云云之名﹐皆非實非眞也。今此名字﹐甚不可告人﹐自知之者﹐長生不死﹐辟卻萬禍﹐能致神靈玉女來降已矣。夕夕當存太一在己身中六合宮﹐或存太一在兆左右﹐坐臥背向無不在也。皆以生炁時存之畢﹐咒曰﹕

太一之精﹐起於太淸﹐魂魄受化﹐形影爲靈﹐攝禦百神﹐拘制三陽﹐帝君主煙﹐合眞會昌﹐內安精炁﹐外禳災殃﹐卻除死籍﹐延命﹑水長﹐衣服老少﹐變易無常﹐常治六合﹐周旋絳宮﹐下達洞門﹐上到玄鄕﹐混合三五﹐遊息天庭﹐呼引日月﹐變化雌雄﹐攝兆符籍﹐胞胎之囊﹐死生之命﹐太一扶將。

存太一與兆形正同﹐衣服亦同也。是以兆之身常當齋潔而修盛﹐以求會景於太一也。衣服巾物﹐一不得假借於不同炁者﹐諸如此類﹐皆當愼之。子旣不能服食去谷﹐精思研眞矣﹐當節諸躁穢﹐腥血雜食葷辛之菜﹐一爲禁絕。若能如此﹐少以愈矣﹐可以庶生命之長矣。

左無英公子﹐結精田之主﹐三元上炁之神﹐結精田於天精﹐精生歸於三炁矣。故無英公子常攝精神之符命也。名玄元叔﹐字合符子﹐又一名元素君﹐一名神公子﹐常在玉房上淸之內。夕夕存思之﹐畢﹐咒曰﹕

太上玉眞﹐皇精相連﹐三元英炁﹐太玄紫晨﹐九霄挺明﹐五華生煙﹐黃闕金室﹐中有大神﹐握固流鈴﹐首建華冠﹐紫蓋回飆﹐龍文虎文﹐貌狀嬰兒﹐四靈同均﹐出丹入虛﹐合形帝君﹐呼陰召陽﹐天道有眞﹐名曰玄元叔﹐號爲無英君﹐周流九道﹐散化五常﹐生我扶我﹐與道長存。

右白元君者﹐或曰洞陽君也﹐主攝魂魄之炁﹑檢禦靈液之神。故魂魄生於九靈之宮﹐神液運於三炁之眞﹐是以主禦之者﹐號曰白元洞陽君﹐攝持魂魄之符命焉。白元君名郁靈標﹐字玄夷絕﹐又一名朱精﹐一名啟成﹐治在玉堂上淸之內。夕夕存思畢﹐咒曰﹕

太上神精﹐髙淸九君﹐三炁結變﹐正當神門﹐龍衣虎帶﹐扶命還魂﹐腰佩玉書﹐黃晨華冠﹐把籍持符﹐呼吸混分﹐名曰郁靈﹐號曰白元﹐與我俱遊﹐上到陽關﹐周旋九淸﹐六合之中﹐下養精液﹐泥丸上元﹐百神扶將﹐各鎭寶宮﹐檢禦旣畢﹐還安黃房。

中央司命君者﹐或曰制命丈人﹐主生年之本命﹐攝壽夭之簡札﹐太一變魂而符列司命﹐司命混合而對魂帝君。故司命之神﹐主典年壽魁柄長短之期﹐是以混合之大﹐以符籍而由之﹐故稱丈人焉。名理明初﹐字玄度鄕﹐一名神宗﹐一名靈華﹐白日治幽極宮﹐通禦陰房﹐出入神廬兩門中﹔夕治在玄室﹐地戶之中﹐幽宮之下﹐六合宮之上一界中耳。陰房者﹐是鼻之兩孔中也。司命出入﹐當由鼻孔﹐不從兩眉間也。夕在玄室﹐爲玉莖之中﹐地戶亦爲陰囊中也。若女子存之﹐令在陰門之內北極中。夕夕存思焉﹐存畢﹐咒曰﹕

皇一之魂﹐化成九宮﹐混合三眞﹐變景帝庭﹐幽極玄戶﹐中有天靈﹐周旋七運﹐百神合成﹐攝籌把算﹐司命之精﹐龍衣虎裙﹐冠巾七星﹐常在我已﹐安存我形﹐號爲丈人﹐名曰理明﹐上通符命﹐使我長生﹐三元六府﹐萬關調平﹐攝禦靈炁﹐與兆合並﹐龍輪徘徊﹐共登太淸﹐齊光日月﹐幽幽冥冥﹐刻命靑錄﹐天地俱傾。

命門桃君者﹐攝稟炁之命﹐此始炁之君也。還精歸神﹐回精變白﹐合化規始﹐挺生立肇﹐寔天地之資元﹐陰陽之靈宗﹐金門玉關房戶之寶﹐並制命於桃君之炁也。故太一還景﹐帝君合魂﹐還景者俱混同以萬變﹐合魂者化精液而生生也。精變之始﹐由桃君而唱﹐以別男女之兆焉。桃君名孩道康﹐字合精延﹐一名命玉﹐一名胞根。白日治在金門五域之中﹐是爲臍中命門﹐下丹田之宮也﹔夕治在六合中﹐太一之右焉。夕夕存思畢﹐乃祝曰﹕

玄元結精﹐虛無合煙﹐胞胎之結﹐陰陽之親﹐太上三炁﹐下入兆身﹐百節受靈﹐萬神各陳﹐混沌爲一﹐名爲桃君﹐形如始生﹐暉暉衝天﹐衣服五色﹐華彩風文﹐手執神符﹐合帝之魂﹐腰帶虎書﹐赤巾丹冠﹐金林玉榻﹐正當命門﹐口吸精炁﹐彊我骨節﹐右有神女﹐手把朱幡﹐左有玉童﹐書記帝言﹐陽黑左行﹐混變未分﹐陰炁右過﹐流行七旋﹐下至無下﹐上詣泥丸﹐常遊九宮﹐出入幽門﹐攝煉魂魄﹐六府之間﹐領錄萬神﹐與我俱仙。

右三五混合化生五神之法。此五神者﹐稟五炁之大靈﹐符玄命之宗也。上生虛無﹐下結一身﹐身中之生生﹐須五神以起居焉。兆當夕夕存思而祝之焉。若不能暗諷﹐可白日按文而修之﹐不必夜半﹐要生炁時耳。夫三魂生於五神﹐三眞出於五靈﹐故謂此道爲混合三五之法焉。行之者長生不死﹐名此道曰北察明堂歷神紫宮﹐生化三五朝胎上元者也。𨿽已得仙者﹐亦當行之﹐行之者常生也。存思之時﹐坐臥任意﹐若坐者得向本命爲佳。若不能頓思五神者﹐可以次先存二神﹐後存三神﹐周而復始﹐先從太一始也。

夫精思存念﹐欲得至淸至靜幽房閒室﹐若山林之中﹐不與人接聲﹐穢濁炁所不聞﹐乃可行之。先念三五混合之法訖﹐乃又閉目內視﹐叩齒九通﹐咽液九過﹐乃微咒曰﹕

九元之眞﹐眞有三田﹐云房金室﹐中有五靈﹐拘制威剛﹐變化幽冥﹐回匝玄鏡﹐周緯天地﹐三五復反﹐混合太淸﹐陽炁流潤﹐化入無名﹐與我俱仙﹐上至神庭﹐日月相望﹐三光渾形﹐越出八極﹐頭冠天精﹐左旋右顧﹐手把七星﹐隱身太微﹐元始炁並。

咒畢﹐又存五神各安坐其宮﹐五神並吐紫炁以纏我身﹐覺紫炁鬱鬱然也﹐內外冥合﹐手足不相見者﹐乃止。又存日月出我左右頰間﹐左日右月﹐二光洞照﹐於是紫炁豁然而除。又存日上入我口中﹐卽食之﹐食之作味﹐九咽止。又存月入我臍中﹐當命門下﹐照陰室之間。又存我手把北斗七星之柄﹐戴以行步﹐入紫房太微宮中﹐見帝君。帝君曰﹕子之得神仙﹐子之得長年﹐我以子上靑玉之符﹐書九有之天。我再拜曰﹕乞隱息太微﹐合景太一﹐列侍帝君﹐周旋靈室。帝君卽召太一﹐太一來帝君前﹐我又入太一口中焉。合形一景﹐與太一共爲一身體﹐良久都畢。名此爲混合太淸﹐化入無名﹐日月相望﹐手把七星﹐同形太一﹐隱身帝庭者也。

存念五神都畢﹐咒文內視所思都訖﹐乃開目啄齒五過﹐以左手第三指躡鼻下人中七過﹐以右手第二指躡兩眉間九過﹐此爲卻轡三五七九﹐封制百神門戶之法﹐令百神安兆宮室﹐三眞固兆一體﹐五神守兆符命﹐帝君監兆萬闕也。施行之畢﹐又祝曰﹕

三五相反天覆地始﹐我有五符﹑上歸帝子﹐三元長畱﹐營室之裹﹐五色

相通﹐方圓元紀﹐外禳百凶﹐內拘百史﹐三眞扶我﹐五神護己﹐統禦魁剛﹐使我不死。咒畢﹐存太一坐六合宮中﹐故與我合形同景也。乃還兩手指放其所攝處﹐又以兩手掩口﹐微咒曰﹕

太一告諸神﹐皆持陰陽關﹐不得妄去其宮室﹐當受對於帝君﹐一如三眞法﹐二如九天命。此混合變化﹐所存所行都畢也。

太一常以甲午﹑丙午﹑戊午日日中時﹐下游絳宮﹐合形眞人及兆身也。此是爲三合己也﹐三眞炁也﹐三渾化也。絳宮眞人者﹐處心中之丹田﹐中元眞人居其心中也。《三一經》具記其事矣。常以其日日中時﹐入室存太一下游絳宮﹐絳宮眞人忽然與太一合形。次又存我入絳宮﹐忽然復與太一合形。於是絳宮之中﹐惟覺有太一之身﹐身形象服如兆體也。但令形細眇然﹐有似生孩之始耳。畢﹐又思存兩鼻孔下﹐左有日﹐右有月﹐日中有黃精赤炁﹐月中有赤精黃炁。精者﹐二明之質也。色炁者﹐日月之煙也。二炁鬱鬱﹐來入絳宮﹐絳宮溢滿﹐二气復上入洞房中﹐洞房中郁滿﹐又下至黃庭中。黃庭中者﹐臍下三寸下丹田宮中也。二炁旣滿﹐又入塡溢太倉中﹐二炁洞徹鬱鬱﹐積胃管中。存太一上行﹐正當胃管中﹐南向呼召下元丹田黃庭眞人﹐衣黃衣﹐巾黃巾﹐與太一共坐﹐飲食精炁二十七咽。良久畢﹐存黃庭眞人咒曰﹕

日月之華﹐黃赤二精﹐圓光合炁﹐上發大﹐明﹐三元飲食﹐太一受靈。又存太一與中元眞人還入絳宮﹐黃庭眞人還下丹田宮﹐太一與我合形﹐還六合宮。畢﹐兆咒曰﹕

太一帝君上勑三元﹐又爲我勑制百神﹐百神按次相次畱我一身﹐不得妄出入金門牢玉關。咒畢﹐又存乳下日月﹐從兩鼻孔中上到洞房﹐洞房中有上一眞人﹐天帝也。天帝是帝君之子﹐帝君治太極紫房﹐天帝治兩眉間卻入三寸爲泥丸﹐丹田上宮﹔或治在兩眉間卻入二寸﹐爲洞房宮也。存上一天帝﹐左右手各持日月﹐左手持日﹐右手持月﹐天帝先食日月﹐兆當作十九咽。作十九咽畢﹐天帝吐气﹐气臨太一六合宮中﹐覺紫煙滿宮﹐太一吸取紫煙﹐作十九咽止。名曰混合三一帝﹐布日月精﹐變景三宮萬神﹐常生者也。

九宮上一入帝室﹐三五合炁﹐其本一七﹐變入形相﹐保密五行參差同根節﹐此消魔中符﹐帝君之經也。謂三眞相推而上登﹐五神稟帝魂而下分。常以甲子日夜半時﹐存太微紫房宮中﹐有一童子如嬰孩之狀﹐著朱衣﹐名幹景精﹐字會元子﹐正當帝君之前﹐捧赤玉按﹐按上有兆五符及命籍也。又存太一從六合宮來上﹐在帝君之左。童子曰﹕符籍主生﹐萬神皆聽﹐甲乙之記﹐已書帝庭﹐請命太一﹐定甲之名。甲﹐兆名也。帝君曰﹕太一童子﹐百變入己﹐除死上生﹐周而復始﹐形內萬眞﹐一勑伯史。於是兆身及童子﹐並合入太

一形中﹐良久畢﹐又存太一還六合宮也。名曰混合童嬰於始元之炁﹐化變太一於三眞之際也。故《大洞眞經》曰﹕太微小童﹐常在帝前﹐其名景精﹐其姓曰幹﹐合形太一﹐被服朱丹﹐五符命籍﹐把持玉按﹐帝君所命﹐主通諸神﹐此之謂也。又《髙上消魔經》曰﹕辛子景精﹐有神有威﹐合象三形﹐九道相推﹐衣服朱丹﹐步正參差﹐出入上元﹐太極內階﹐知我者生﹐存我不衰﹐人無哭兆﹐恃賴辟非﹐欲知吾家處﹐密問太微。

此胎中童子變胞太一之魂也。知其名字者﹐天下萬民無得哭兆之身也。常存之﹐辟非災萬禍﹐長生不死矣。施行變合之日﹐六甲皆佳﹐不必專用甲子日也。

太一五神奉五符奉五籍﹐上淸帝君混合之道﹐求長生神仙之訣也。

右桃君符﹐以白爲地﹐丹筆書之。

五帝內寶符﹐太一帝君混化合景之道也。可以本命日書五符﹐共盛著錦囊中帶之。帶之者長生不死。又常以本命之月中﹐有本命之日時﹐入室書五符﹐向王頓服。畢﹐咒曰﹕

太一五符﹐神籍記生﹐千年萬歲﹐與天同齡﹐帝君把籍﹐命壽不傾。

若欲數服此符者﹐常以五月五日﹑七月七日﹑九月九日﹐夜半生炁時爲佳﹐或以秋分日夜半矣。上五籍奉五符混合帝君﹐常以本命日月﹑三月十五日﹑二十六日﹐夜半時生炁﹐取令一室淸淨﹐乃可行之。坐臥任意﹐坐則接手臨目。臨目者﹐常閉而不閉也。臥則閉目內視﹐兩手拊心上﹐存帝君上在太極紫房宮中坐﹐存太微小童侍帝君後﹐又存太素元成老子侍帝君左﹐又存太和皇成老子侍帝君右﹐次存泥丸宮天帝君上入紫房﹐對帝君前。天帝者﹐三一之上眞﹐帝君之子﹐泥丸洞房之寶神也。又存帝君﹐命天帝使召六合宮五神。五神者﹐太一﹑公子﹑白元﹑司命﹑桃君﹐合五人﹐皆著朱衣絳巾﹐一神各捧一白玉桉﹐桉上有一符﹐長一寸﹐廣五分﹐籍長五寸﹐廣一寸。事事分別﹐各有所主﹐籍簡在符之上也。存籍有鄕裏姓名﹐如上法。五神各奉﹐以詣天帝﹐天帝以次取著帝君前。畢﹐又存帝君命天﹑帝召兆﹐令上詣紫房。須臾﹐兆從左鼻孔中入﹐上詣紫房﹐到帝君前﹐帝君令兆桉次讀籍。讀籍畢﹐以奉天帝﹐天帝取奉帝君。帝君使兆以次服五符﹐畢。帝君有命天帝﹐命召絳宮中元丹田眞人﹐又召下元命門眞人﹐詣紫房中。須臾﹐二眞人上詣紫房帝君前。此二眞人者﹐是中心﹐臍下三一神也。

又存天帝﹐天帝以忽合帝君形中﹐覺從口中入﹐變而合一也。須臾﹐二老子又入帝君鼻兩孔中。須臾﹐覺見絳宮﹑命門二眞人﹐又入帝君口中。須臾﹐又覺見五神從帝君左耳孔中﹐入帝君六合中。又存覺兆身及太微童子﹐從帝君右耳孔中﹐入帝君六合中。都畢﹐帝君爾時獨坐太微紫房宮中也。其所命召諸神﹐並已合形內﹐變入形於帝君前矣。存帝君咒曰﹕

太上玄淸﹐天地同精﹐合景紫房﹐混化萬生﹐五神三一﹐二老記名﹐太微童子﹐從兆反形。千千萬億﹐長年以寧﹐後帝而存﹐神仙玉淸。畢﹐兆咒曰﹕

混合旣畢﹐死籍已滅﹐天帝有命﹐不得忘失﹐百神帝君﹐各寶其室。於是乃開目﹐畢。此爲五神奉符籍之時﹐魂神混合之道﹐兆精心思而存之焉。

右五籍五符混化必生券﹐以本命日日中時﹐朱書靑紙﹐作此符一枚。夜半入室存思畢﹐服一枚﹐向本命之處也。餘一枚﹐以鉸刀中破﹐從上下黑沾處中分之﹐以一半付竈火中﹐以半付井水中。每至本命日輒行之﹐名曰保神長至之符﹐帝君記命之券也。

以白紙靑筆書之﹐本命日旦﹐東向服之畢﹐咒曰﹕

帝君制命﹐九炁同煙﹐使我不死﹐又得飛仙﹐制命安形﹐太上之賓。

以白紙雌黃書之﹐本命日日中時﹐南向服之畢﹐南向咒曰﹕

太一明靈﹐帝君合形﹐斬滅三尸﹐魂魄安寧﹐長在天中﹐九命無傾﹐飛升帝前﹐七道五生。

以白紙丹筆書之﹐以本命日暮﹐向本命服之。服畢﹐咒﹕

天玄地黃﹐三魂在堂﹐天黃地玄﹐三魂在人﹐不黃不玄﹐帝君記年﹐不玄不黃﹐太一不忘﹐使我安形﹐萬壽無疆。

右太一制三魂七魄寶命符﹐常以本命之月﹑本命之日﹑本命之時﹐朱書白紙﹐北向服之。若不知生月日時者﹐惟所知一耳﹐亦可以戊午日日中時服之。

右太上寶神招帝君符﹐以八節日日中時﹐朱書白紙服之畢﹐咒曰﹕

太上三玄﹐帝君在魂太一五靈﹐保魂安身﹐紫房有令﹐勑制百神。

帝君太一內精神符﹐合十二首﹐皆太上元精之炁也。至眞至祕﹐不得妄傳也。其別復有太一外訣符文﹐大異者﹐乃皆中矜帝昌經上符也。非此眞者﹐用之無效﹐兆善敬愼之。

帝君諱逢淩梵﹐字履昌靈﹐一名七靈﹐一名神丈人﹐常治太極紫房中﹐端坐平正﹐貌如嬰兒之狀﹐常有紫炁覆其神形﹐衣五色華衣﹐巾日月之冠﹐左耳上有日﹐徑九寸﹐右耳上有月﹐徑一尺。日日夕夕常常自存之﹐此是帝君正形之時﹐非變化之爲也。帝君口常詠一文曰﹕

微微深哉﹐玄首虛全﹐八風散景﹐變化冥淵﹐幽然絕洞﹐朗矣寄玄﹐七神徘徊﹐煉柔三魂﹐上帝用安﹐惠在兆身﹐兆身常齋﹐愼履飛塵﹐我則熙樂﹐保玆泥丸﹐血屍入目﹐穢炁紛紛﹐帝與太一﹐並命五神﹐棄官廢宅﹐徑升九天﹐子則忤矣﹐三命卽顚﹐豈若寂靜﹐與我纏綿。

此帝君之常吟詠太上虛室之神章也。子常當誦習之。其文以穢殗爲急吾謂爲冥矣。兆有知帝君名字者﹐忌﹐可不愼之。兆若有罪過﹐欲首謝求除罪者﹐夜半及日中入室﹐閉目端坐﹐北向存帝君在兆紫房中﹐存思如上。因又存兆身在紫房中﹐伏帝君前﹐內自陳�﹐並炁良久﹐匝令一身汗出﹐衣服沾蒸。如此者三過﹐自解罪目散也。汗匝一體畢﹐乃咒曰﹕

某甲有罪﹐上聞百神﹐乞度七九﹐水火之患﹐守命太一﹐拘濟帝君﹐汗流一體﹐怖在三魂﹐恩惟太上﹐永令除患。畢﹐因三呼帝君名字。畢﹐乃開目。名曰帝君懈過之道﹐內謝五神﹐流汗爲應矣。世人謝過﹐乃叩頭搏頰﹐此外法也。若修此法﹐若修行三一守洞房﹐帝君奉太一者﹐愼不可以叩頭搏頰也。夫人叩頭者﹐驚三魂﹐擾泥丸﹐慘紫房﹐傾帝君也。夫人搏頰者﹐則堅胞結﹐束魄筋﹐太一悲﹐五神迂﹐乃大忌也。若所行所念﹐但心存叩頭搏頰﹐亦內解於心中矣。仙人存心拜而已﹐不形屈也﹐吾謂爲冥矣。

兆有知帝君名字者﹐長生不死﹐形不入地矣。愼不可以告人﹐告人則衛經玉童玉女去矣﹐非盟不傳也。

常以庚申日日中入室﹐或用夜半﹐存思帝君在紫房中﹐帝君口吹一炁﹐輒成一人﹐凡作七吹炁﹐成七人。又存太一從六合中宮來﹐上詣帝君前﹐兆己從太一合形﹐爲一人身耳。凡七吹炁成七人﹐太一及帝君又爲二人﹐都合九人﹐名爲七君﹑九君﹐領理血脈筋骨之道。存帝君有命咒曰﹕

第一白气君務玄子﹐第二靑炁君按延昌﹐第三黑炁君賦來生﹐第四黃炁君祖明車﹐第五赤炁君焜離子﹐皆五方色衣﹐巾五方巾﹐從次諸神﹐不得雜錯。第六上玄君髙同生﹐第七下玄君叔火王﹐各朱衣黃巾﹐立吾後﹐抱圖籍﹐奉五符。今命第一君主炁﹐第二君主血﹐第三君主精﹐第四君主液﹐第五君主神﹐第六君主魂﹐第七君主魄﹐太一君主髓腦﹐帝君主本命。按次相比﹐言功記過﹐刻除死名﹐長上靑書﹐如天皇內令。於是帝君咒畢。

卽又因口中吹出白炁三十過﹐炁滿紫房﹐洞燻一身﹐一身冥合﹐如在雲霧中。良久﹐豁然開目止。名爲七君﹑九君校比一身﹐混合白炁﹐上固泥丸之道也。亦以此法除三尸七積之疾。

夫人生由胞胎以自變﹐稟血精以自成﹐故旣生而胞胎更結﹐旣成而血液不畱。不畱者﹐帝君混合﹐卽已畱住之矣。

胞胎有十二結節﹐盤固五內﹐五內滯閡﹐結不可解﹐節不可除。故人病也﹐由節滯也﹐人之死二由結固也。常以本命日﹐若八節日﹐上請帝君與太一混合﹐約制百神﹐而解胞中牢堅之結﹐盤根之死節也。

胞有十二結﹐內有十二節﹐節在結內。人不知解脫結節者﹐亦不免死矣﹐常解之者長生。胞上結一在泥丸中﹐二在口中﹐三在頰中﹐四在目中﹐此胞之四結在上部。胞中結一在五藏中﹐二在太倉中﹐三在大腸中﹐四在小腸中﹐此胞之四結在中部。胞下結一在膀胱中﹐二在陰中﹐三在後門中﹐四在兩足中﹐此胞之四結在下部。解結之法﹐入室閉戶存思﹐先讀帝君以下百神名字﹐再過畢﹐乃按次解結。此法是帝君太一混合二十四神﹑解結除屍炁之道也。

兆以本命日﹑若八節日﹐日中夜半時任意也。正坐向本命之日方﹐接手端心﹐叩齒二十四通﹐咒曰﹕男生某甲﹐上啟胞父胞母﹐始生之日﹐三積畱血﹐化爲十二大結﹐今本命之日﹐謹請三元之神﹑二十四眞人﹐解三關十二結。請言所名﹕

東方靑帝雕梁際﹐字靑平﹔

南方赤帝長來覺﹐字南和﹔

西方白帝彰安幸﹐字西華﹔

北方黑帝保盛昌﹐字北伐。

玄一老子林虛夫﹐字靈時道。

三素老子牢張上﹐字神生道。

正一左仙人仲成子﹐一名帝賓﹐字四華。

正一右仙人曲文子﹐一名光堅﹐字靈和。

太微小童子幹景精﹐字會元子﹐一名三矜交﹐一名對帝眞。

上胎內眞等﹐有九人﹐外合九炁﹐是爲九君﹐爲甲上解結﹐結在上關﹐四結解散﹐津血流源﹐長上生籍﹐永爲天帝仙。

太一尊神務猶收﹐字歸會昌﹐一名解明﹐一名寄頻。

左無英公子玄元叔﹐字合符子﹐一名元素君﹐一名神公子。

右白元洞陽君郁靈摽﹐字玄夷絕﹐一名朱精﹐一名啟成。

中央司命丈人君理明初﹐字玄度卿﹐一名神宗﹐一名靈華。

命門桃君孩道康﹐字合精延﹐一名命王﹐一名胞根。

泥丸天帝上一赤子玄凝天﹐字三元先﹐一名伯無上﹐一名伯史華。

泥丸天帝卿肇勒精﹐字仲玄生﹐一名起非﹐一名常扶。

絳宮心丹田宮中一元丹皇君神運珠﹐字子南丹﹐一名生上伯﹐一名史云拘。

絳宮輔皇中一卿中光堅﹐字四化靈﹐一名幽車伯﹐一名董史華。

中胎九眞﹐是爲九君﹐回靈九炁﹐

化入絳宮五藏大結﹐大腸小腸﹐皆當化散﹐四結分昌﹐中關調利﹐流注太倉﹐千災萬禍﹐一時滅亡﹐記上生錄﹐永無災殃。

命門下一黃庭元王始明精﹐字元陽昌﹐一名嬰兒胎﹐一名伯史原。

黃庭保鎭弼卿歸上明﹐字谷下玄﹐一名承申伯﹐一名承光生。

第一胎中白炁君務玄子﹐字育常生。

第二結中靑炁君按延昌﹐字合和嬰。

第三節

中黑炁君斌來生﹐字精上門。

第四胞中黃炁君祖名車﹐字神無極。

第五血中赤炁君混離子﹐字叔火堅。

第六上玄元父君髙同生﹐字左回明。

第七下玄玄母君叔火王﹐字右回光。

下胎九君﹐胞胎內眞﹐生化九炁﹐是爲九魄。九魄精胞中節堅﹐使甲不壽中年﹐願今日奉命﹐如往初生﹐乞得解散十二死根﹐名上玉籍﹐五符入身﹐下鎭九炁﹐永得纏綿﹐上開九宮﹐下開九關。脫讀再過﹐都畢﹐當和心下炁﹐勿令音啜而賽也。

又閉目存呼太極紫房天皇太帝君逢淩梵﹐字履昌靈﹐一名七靈﹐一名神丈人。如此咒之三。又存三九結解眞君﹐東方靑帝雕梁際等﹐訖玄母叔火王等二十七人﹐同著朱衣﹐巾黃巾。黃巾者﹐似遠遊冠之狀也。貌如嬰兒﹐無有長短。次引太極紫房﹐並北向﹐對太帝君而各長跪﹐其言曰﹕

上關雕梁際等九人﹐中關太一務猶收九人﹐下關下一黃庭始明精等九人﹐三九二十七人﹐卽日緣炁內咽﹐上開三關﹐關有二十四結﹐結有二十四筋﹐筋卽以斷﹐結已解散﹐津血上衝﹐徑滿泥丸﹐玉液下順﹐哺養百神﹐卽日某甲名上帝籍﹐長生神仙。畢﹐又存太一名﹐兆上詣帝君前﹐帝君曰﹕

胞結已通﹐光內徹外﹐使爾長生﹐命不傾墜﹐汝可合我形中矣。帝君因開口﹐覺我忽入帝君口中﹐徑到帝君六合宮中﹐帝君六合中又有太一神﹐名重冥空﹐字幽寥無﹐因告兆曰﹕可食日精矣。兆卽取日精食之﹐作九咽止。須臾﹐見向二十七眞人﹐皆在兆左右立﹐二十七眞人曰﹕某甲胎籍已解﹐穢炁皆除﹐面已玉澤﹐體洞太虛﹐長生億萬﹐帝君同符。又存帝君咒曰﹕

天上同眞﹐是甲之身﹐天上同靈﹐是甲之形。良久﹐都畢也。此爲九君混合內化百神﹐解胞散結﹐開利三關﹐上合六合﹐並景帝君﹐變化命籍﹐炁鎭泥丸﹐長生受符﹐方爲天仙者也。存思都畢﹐乃更散發﹐更梳頭解衣﹐更結衣﹐洗手足者。兆不能暗誦一二存念者﹐可入室按文施行之。帝君泥丸中﹐又有六合宮﹐宮中有帝皇太一君﹐名重冥空﹐字幽寥無﹐兆知之者﹐朽骨更生﹐五藏生華﹐終身不畏怖。畏怖之時﹐北向呼此名三過﹐咒曰﹕

羅阿重冥空雷風﹐幽寥無上生帝君﹐形佑兆﹐使無憂。畢﹐如與千人同旅。

太一帝君解三關十二結胞胎內符﹐以本命日﹐若八節日﹐欲施行解結時﹐先吞此符三枚﹐向本命處﹐以眞朱書靑竹中白膜也。白膜生於堅節之內﹐遂虛中而受靈者也﹐故書竹膜爲解結之符文。

太一曰﹕人有三魂﹐利人之存﹐人有七魄﹐害人之命。七魄朝在人左目下﹐暮在人鼻人中下﹐學道者欲臥﹐先以右手爪按左目下及人中﹐各三七過﹐甚佳﹐制七魄之道。

帝君太一寶玄玉經﹐太上眞人藏於五嶽華房之內﹐非有仙籍者﹐不得聞見此也。見之者生﹐行之者仙。是故重爲盟誓﹐來其天眞﹐以防宣泄﹐流布離行耳。自天尊貴仙﹐然幽祕此道﹐非仙骨者不妄授此也﹐無至誠者不聞也。有經曰師﹐受者禮焉。經之傳也﹐從師而受經﹐受經而用弟子之道也。傳授之際﹐各齋七日﹐或十日﹐先後又告齋﹐各復一日也。古者盟誓﹐皆歃血斷髮﹐立壇告天﹐以爲不宣示信人之約也。今自可以金靑之陳﹐以代發膚之體耳。列於別靜﹐祝啟上皇。法用金鐶三枚﹐鮮明赤而有光者﹐靑帛三九尺﹐以代三契之盟﹐亦可相連爲二十七尺耳。受書當寫爲兩通﹐修一機一也﹐盟物備錄﹐不得私用以自營也。

故太上中經曰﹕夫師因經業﹐故稱之曰生受者﹐習焉以同其誠﹐推盟誓天﹐固神告靈﹐纏綿憂樂﹐義齊死生﹐於是始驗克終﹐俱期仙庭矣。爾乃奉拜諮受﹐修盟曲室﹐尊卑以顯三潔﹐分別孜孜之心﹐寶經藏密﹐愼行要言﹐誠存專一﹐保敬師經﹐方寸敢墜﹐如此始可與言神靈之交﹐道徳之契矣。奉經而祕其道﹐行事而遵其誓﹐則以列名於玉簡﹐書帝錄於太極。若違其道也﹐則七祖受風刀之考﹐玄母受胎靈之害﹐身爲下鬼﹐門亦煙滅﹐摙蒙山之石﹐以投積夜之河﹐悲夫﹐有心之子﹐其愼祕也哉。此太上眞人契令﹐張天師演出於丹景經中﹐有是愼盟之書也。受太上帝君之道﹐用事如此﹐故記而修行焉。

金鐶三枚﹐盟三元之誓。靑繒二十七尺﹐帛也。盟帝君二十四神人之誓也。

赤絲五兩﹐以盟五神公子之誓也。

和香二裹﹐以爲告靈交气之煙也。

筆一枚﹐紙一丈﹐丹一兩﹐書盟也。

右五種物﹐以器盛之﹐不宣露也。皆受書者具之也。弟子寫畢﹐乃賚書﹐及物﹐來詣師室而受書。受書畢﹐乃得施用耳。不盟受而竊行之者﹐案女靑詔書﹐失兩明也。受如不行者﹐有天火考也。行而不精宣泄者﹐有風刀災考也。傳非其人﹐七世父母受其考也。此玄都鬼律女靑詔書之旨。

洞眞太一帝君太丹隱書洞眞玄經竟

