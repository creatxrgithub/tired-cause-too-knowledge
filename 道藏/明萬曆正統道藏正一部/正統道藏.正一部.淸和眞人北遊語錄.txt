淸和眞人北遊語錄

經名﹕淸和眞人北遊語錄。元尹志平述﹐弟子段志堅編。四卷。度本出處﹕《正統道藏》正一部。

淸和眞人北遊語錄序

嘗觀南伯子葵問女偶之聞道﹐對以聞諸副墨之子﹐副墨之子聞諸洛誦之孫﹐乃至贍明﹑聶許﹑需役﹑於樞﹐逮夫玄冥參寥﹐極於疑始也。足見自非生而知之﹐目擊道存者﹐曷嘗不假修心煉性﹐漸證漸悟﹐自日益至於日損﹐自有爲至於無爲﹐道成功就﹐住世成仙﹐固亦有次第矣。然則修道之教﹐忘言之言﹐詛可已乎。淸和尹眞人傳長春師之道﹐嗣掌天下大教﹐重辟玄門﹐宣演正振﹐如景星﹑丹鳳﹐爭先觀之爲快也心內則脫履樞衣者不下千計﹐外則送供請事者不遠千里﹐道價徳馨被於夷夏﹐天下翕然推尊之﹐誠一代之宗匠也。﹝眞人﹞嘗赴北京運使侯進道等醮事。門人集師《北遊語錄》一編﹐乃師資答問講論經法。諄諄然以眞實語指平常心﹐提正玄綱﹐折中妙理﹐誠入道之荃蹄也。沁郡長官杜徳康﹐將大書鋟木﹐與四方信士﹑林泉幽人共之。遂釐爲上下二卷﹐冀覽者因言悟入﹐同證長生。顧不韙歟。噫﹐今眞人退堂就閒﹐終日靜坐﹐將與造物者遊於無何有之鄕﹐面且不得見﹐而況其言乎。歲在彊圉作鄂秋一日﹐古陶李進書。

昔孔子嘗謂弟子曰﹕予欲無言。子貢曰﹕子如不言﹐則小子何述焉。故聖人之於道也﹐必以言傳。如或不然﹐何以明道。今淸和眞人尹公﹐自幼出家﹐從長春師父五十餘年。朝參夕問﹐未嘗少息﹐在眾中素號傑出者矣。遂親授訓墨﹐俾掌其教事﹐天下尊之。每於閒宴之際﹐與眾講論全眞妙旨﹐至於終日﹐登疊不倦﹐言甚簡當﹐析理易曉。與夫談玄說妙幹時惑眾者﹐固有間矣。故諸弟子恐其遺落﹐各記所聞﹐纂爲一編﹐目曰《淸和眞人語錄》﹐分爲二卷。庶使四方修眞之士皆得披讀﹐而易於入道也。以力未能就﹐嘗爲箋照會銅川長官杜徳康﹐迎師南邁。聞而樂之﹐遂命工板行﹐欲永其傳。一日﹐平遙太平興國觀提點王志寧﹐洎李志方﹐懇求予爲序。義不敢辭﹐抑又嘉仁人君子之用心深也。聊摭其實﹐以叔其始末云。時丁酉歲七月立秋日﹐南軒老人張天祚題。

夫大道無象﹐至理無言。且無象之道旣不可得而見﹐其無言之理﹐烏可得而明。理何以明﹐由言而明之。然言之則不類矣﹐故古之君子彊爲之言。言必有宗﹐言有宗則理爲言荃而出之。以是知理在言外﹐得其理而言自忘矣。故曰至理無言。無言則無象矣﹐故曰大道無象。見無象之道﹐言無言之理者﹐非眞得眞知﹐其孰能哉。旣可得而言矣﹐廣說而不爲之太過﹐約說而不爲之不及﹐卽能動則有法﹐靜則會極﹐與道玄同之謂也。若人之出世﹐亦豈易遇哉。今淸和眞人繼踵長春﹐綱領玄教﹐積有歲年。四方修眞之士﹐造席請益者歲無虛日﹐久而益敬﹐遠而益親﹐爭先觀者﹐不啻若景星之與鳳凰也。偉哉至人﹐平日以誠接物﹐以慈利人﹐不求保於人﹝而﹞人保之﹐其人天之眞依者歟。一日﹐知宮張徳方諸君﹐捧北行所錄若干捲來謁﹐曰﹕在長春先師之門者﹐惟師知公最深﹐其所托亦可謂重矣。今將以是書刻梓﹐若得公之文序之﹐以廣諸方後學願見之心﹐豈不美乎。余煉爾謝曰﹕餘言何足謂之文邪。惟眞人道純學奧﹐當代之偉人﹐其眞得眞知﹐無問乎語默﹐人得其一言一話﹐錄而成書者久矣﹐又何待餘言而傳。徳方曰﹕不然。挈裘者必以領﹐升堂者必自階﹐願借一言鉤深發至﹐列之卷首﹐庶使學者由領而舉﹐自階而升﹐亦非小補。余不敢復辭﹐乃筆以授之。時庚子秋七月初﹐吉嗣教眞常子李志常題。

淸和眞人北遊語錄卷之一

弟子段志堅編

癸巳秋七月﹐北京華陽觀﹐眾集夜坐。師日﹕自今秋涼﹐夜漸長﹐不可早寢﹐莫待招呼﹐卽來會話。不必句句談玄是道﹐至於古人成敗﹐世之善惡之事﹐道無不存。凡稱人善﹐己慕之﹐稱人之不善﹐己惡之。慕善惡惡之念旣存於心﹐必自有心去取者。行之有力﹐則至於全善之地﹐言之有益﹐兼聽者足以戒﹐亦有所益。若存心悠悠﹐不擇人之善否﹐凡己之所行﹐亦必不擇﹐因循苟且﹐流入惡境﹐終不自省。談成敗善惡﹐𨿽未盡學者之道﹐猶有所益﹐不賢於飽食終日縱心者哉。況修行之害﹐三欲食﹑睡﹑色爲重。不節食卽多睡﹐睡爲尢重﹐情欲之所自出。學人先能制此三欲﹐誠入道之門。人莫不知﹐然少有能制之者。蓋制之者志也﹐敗之者气也﹐志所以帥气。此志卑而气盛﹐不能勝也。必欲制之﹐先減晝睡﹐日就月將﹐無求速效﹐自然昏濁之气不生﹐漸得省力。吾在山東時亦嘗如此﹐稍覺昏倦﹐卽覓動作﹐日復一日﹐至二十四五日﹐遂如自然﹐心地精爽。眾等當行之。凡學道﹐𨿽卒未能到通天徹地處﹐先作个謹愼君子﹐亦不虧已。然大聖大賢皆自此出﹐他人只知縱心爲樂﹐殊不知制得心﹐有無窮眞樂。

師曰﹕吾近日甚欲不言﹐只爲師家因緣﹐須當有言。然教法於人﹐有益甚博。吾山東住觀時﹐但行寬裕之道﹐又以此教人﹐果得十數年問不起爭端。凡住叢林﹐勸諭眾人﹐能尊賢容眾﹐和睦不爭﹐實爲福田善行。當時眾中間有一二人弗率﹐十九不容﹐吾亦優容之﹐但恐其人墮落。兼或害事﹐不免少責﹐然亦須方便﹐使人受得﹐不惟自己不苦動心﹐又得有過之人易恢攺耳。白鶴觀方丈師與眾坐﹐有人獻新李﹐分食之。師因舉隋時故事云﹕當時天下一統﹐宮中創三山五湖四海十六院﹐奇葩異果畢植其中。時西院楊梅一株﹐一夕滋蔓﹐其大蔽畝。楊﹐隋姓也﹐時人皆爲榮慶。東院玉李一株﹐亦復如此。及結其實﹐則梅酸而李甘﹐人皆棄梅就李。又池中一大鯉魚﹐有王字在額。後隋滅﹐天下宗唐﹐唐李姓﹐人始悟之也。故知興亡必有定數﹐爲五行運气推移﹐不得不然。凡居陰陽之中者﹐莫不有數。所以人不能出陰陽殼中﹐惟天上無陰無陽﹐是謂純陽。俯視日月運行轉變﹐時數在運气之外﹐又豈有寒暑春秋﹑興亡否泰之數邪。人處陰陽之中﹐故爲陰陽所轉﹐曾不知元有个不屬陰陽轉換底在。學道之人不與物校﹐遇有事來﹐輕省過得﹐至於禍福壽夭﹐生死去來﹐交變乎前﹐而不動其心﹐則是出陰陽之外﹐居天之上也。如此則心得平常﹐物自齊矣。逍遙自在﹐遊於物之中﹐而不爲物所轉也。先必心上逍遙﹐然後齊得物。故《莊子》首章說《逍遙遊》﹐有旨哉。

弟子曰﹕平常是道邪。師曰﹕平常卽眞常也。心應萬變﹐不爲物遷﹐常應常靜﹐漸入眞道﹐平常是道也。世人所以不得平常者﹐爲心無主宰﹐情逐物流﹐其气耗散於眾竅之中。《孟子》之說爲志﹐云志者气之帥也。人能以志帥气﹐不令耗散﹐則化成光明﹐積之成大光明。師父有云﹕大光明罩紫金蓮。蓮諭心也﹐神明處焉﹐必先平常而後能致此。孔子說中道﹐亦平常之義。又有云﹕佛性元無悟﹐眾生本不迷﹐平常用心處﹐卽此是菩提。不知常﹐妄作凶﹐知常則明。

弟子曰﹕佛說與吾說﹐無有異乎。師曰﹕以理卽無異也。佛說﹑吾說﹑俗說﹐皆存妙理﹐只要自己心性上會得﹐則自然照見﹐恁時和心性也不要。有云﹕也無心﹐也無性﹐無性無心﹐方得神通聖。又曰﹕有人來問道﹐須對達人傳。若人心上先不通達﹐如何言語傳得過去。

長春師父升遐日七月九日﹐於白鶴觀芳桂堂﹐設祖師七眞位致祭。道眾禮畢坐﹐話及當世事﹐共賀吾門得享淸安之福。師曰﹕今日安居飽食﹐進修徳業﹐豈可不知其所自邪。皆祖師天資超卓﹐所積福大﹐了悟大道﹐成己而後﹐成人陶鑄。以次諸師眞﹐遞相訓化﹐明徹心地﹐窮究罪福﹐了達者甚多。千魔萬苦﹐所積功行彌大﹐以致教門弘揚如此。長春師父嘗言﹕千年以來﹐道門開辟﹐未有如今日之盛。然師父謙讓﹐言之未盡。上自黃帝﹑老子以來﹐未有如今日之盛﹐天運使然也。緣世道漸薄﹐天生聖賢相爲扶持。上古以道化﹐其後以仁義治。又其後風俗浸衰﹐佛教流入中國﹐以天堂地獄勸率之。至於今日﹐復生祖師﹐闡化以來﹐方七十年﹐成就如許。師眞設大方便﹐以濟生民。然佛氏二十餘代後﹐所積功行深大﹐其教流至中國﹐益世甚多﹐後人不能遵繼﹐致此凋獘。都爲人久享其福﹐則業從而生。大眾不可不深知﹐亦不可不深戒。近見吾徒﹐坐享其福﹐多所縱心﹐漸乖善行者﹐是生業之端也﹐去道益遠。夫人性本去道不遠﹐止緣多世嗜欲所溺﹐則難復於道。故孔子曰﹕性相近也﹐習相遠也。還能愼其所習﹐不爲物累﹐一心致虛﹐則所聞教言自然解悟。吾之所得教言﹐皆師眞處口傳心受﹐行持至今﹐豈不欲傳之後人。然罕有誠心聽受者﹐故常欲無言。縱有曾聞者﹐不務行持﹐與不聞同。教言如法籙﹐持之則有靈有驗﹐不持則空言也。彼此何益哉。赤腳老劉先生曾謂我云﹕譚師父宜早了道﹐嘗共化飯﹐每見日省其心﹐晚則校勘自旦所起之念﹐日一則校勘自夜所起之念﹐日復一日﹐未嘗少衰。師父言﹕丹陽二年半了道﹐長眞五年﹐長生七年。我福薄下志﹐十八九年﹐到通天徹地處﹐聖賢方是與些小光明﹐未久復奪之。此吾所親聞。若論所積功行﹐歷過苦辛﹐縱有剛戾之人﹐亦須感動其心﹐苦辛功行﹐積成大福﹐以至化行天下。目今門人﹐𨿽功徳未至者﹐便安受其福。如心上用功﹐念念在道﹐或勤勞接待者﹐庶可消得。如或不然﹐反喪其本。旣生中國﹐得遇正教﹐復離俗緣﹐若不進修行﹐徒享其福﹐則他生豈復得入道邪。若享福太過﹐積業日深﹐人身亦不得保﹐豈非喪其本邪。古論云﹕招得來生不如意。蓋此也。積善成福﹐積惡成業﹐非一朝一夕之故。人見小善爲無多益而不爲﹐見小惡爲無甚傷而不去﹐積之皆成其大而不可解。有云﹕滴水涓涓﹐漸盈大器。可不愼歟﹗祖師與諸師眞同心同徳﹐立此教門﹐四海視如一家。大凡吾門之人﹐同得同失﹐一人進道﹐爲教門之榮﹐一人作過﹐爲教門之累。此尢不可不愼﹐但勿爲地獄中事。人而作過﹐心上便有地獄。佛說阿鼻﹐又說無問。吾教說鄧都﹐皆不可誣。

粘合道人問曰﹕弟子嘗問修行於同門人﹐或教之苦鍛煉﹐或教之守自然﹐敢問如何則是﹖師曰﹕道不可以言傳﹐人必心上先自有﹐而後可入。𨿽師眞亦不能以道與人﹐惟教之重積功徳﹐爲入道之基。長春師父嘗言﹕我與丹陽悟道有淺深﹐是以得道有遲速。丹陽便悟死﹐故得道速﹐我悟萬有皆虛幻﹐所以得道遲。悟死者﹐當下以死自處﹐謂如彊梁人旣至於死﹐又豈復有彊梁哉。悟虛幻則未至於死﹐猶有經營爲作﹐是差遲也。此理非不明﹐蓋悟有淺探﹐各隨人所積福徳厚薄耳。是以先輩𨿽一鍼一艸之行﹐未嘗輕棄。古人謂寸陰可惜﹐一時刻無功無行﹐是爲虛費。𨿽一飲食﹐如何可消﹖學道必自粗入精﹐積微成著。於教門有力者用力﹐有心者用心﹐管領事務﹐調和人眾﹐無不是功行。如此則一衣一食﹐庶可消任。吾平日受人供養﹐自降心上消得。初在濰州時﹐老龍虎千戶家﹐常邀我輩十數人就其家﹐約奉給數月。未至十日問﹐眾已有悶人者﹐或至體中不安﹐彈琴奕棋﹐尙不能消遣。吾但無爲優遊﹐未嘗一日不安。緣吾本無心﹐應命而動﹐收斂心情﹐不放外出﹐𨿽左右供給人﹐不識其面目﹐不知其名字﹐又飲食不令至五分之上﹐何爲不安樂。凡人之心﹐必有所好﹐但患不得其正。若好於外物﹐則無美惡皆適於邪。若好任於道﹐則此心一切是正。此心旣正﹐財外邪自輕﹐日漸輕省﹐至於無物。將多生相逐﹐輪回遷變底業識屏除﹐亦盡把好道也不要﹐廓然虛空﹐其中自有个不空者。故云﹕非有非空﹐是謂眞空。不治其心﹐何以致此﹖故修行治心爲要﹐旣明損益﹐把世人一切所行事﹐心上都顚倒行過﹐則身中之气亦自隨之﹐百骸自理﹐性自止﹐息自調﹐命自固﹐去仙道不遠矣。今之學人不循此道﹐開口便談玄妙﹐往往落於空妄﹐未見有成功者。復以此妄傳﹐誤人多矣。人人共知神仙可慕﹐終不肯力行。所以得神仙之道﹐正如人言饅頭可食﹐果欲得食﹐則必耕田布種﹐然後得食。如告以土中覓﹝食﹞﹐則無不笑其迂謬。然究其所來﹐未有不自耕種而得者。學仙之道﹐豈異於此。

師曰﹕初學之人﹐不知性命﹐只認每日語言動作者是性﹐口鼻出入之气爲命﹐非也。性命豈爲二端﹐先須盡心﹐認得父母未生前眞性﹐則識天之所賦之命。《易》曰﹕窮理盡性﹐以至於命。

師曰﹕人察五行之气以生﹐故亦隨其性。如木性多仁﹐火性多禮之類是也。此皆非吾之本眞﹐須超出五行﹐始見吾之眞性矣。﹝郝﹞太古最似坦易﹐然受人一食﹐必默與經十卷。後人欲不校細行﹐可乎﹖

師謁遊仙觀﹐觀主李志韶拜問《悟眞篇》所疑。師不答。至夜坐﹐謂眾曰﹕張平叔平日積功行﹐甚大感悟一人﹐明指有所開悟﹐故出語極有妙處﹐遂舉所作《西江月》詞三首云﹕

天地才經否泰﹐朝昏好識屯蒙。輻來轉轂水潮宗﹐妙在抽添運用。得一萬般事畢﹐休分南北西束。損之又損愼前功﹐命寶不宜輕弄。

二八誰家奼女﹐九三何處郎君。自稱木液與金精﹐遇土卻成三性。更假丁公鍛煉﹐夫妻始結懼情。河車不敢暫畱停﹐運入昆侖峯頂。

丹是色身妙寶﹐煉成變化無窮。更能性上究眞宗﹐決了無生妙用。不待他身後世﹐見前獲佛神通。自從龍女著斯功﹐爾後誰能繼踵。

李長老同是遇眞得道﹐所畱教言﹐甚若與平叔不同。人謂李老不言命術﹐平叔不言性宗。性命本非二﹐此理甚明。但難以言形容﹐必得明達之人則可傳。故云﹕有人來問道﹐須對達人傳。又曰﹕可傳不可授。如堯以天下傳於舜﹐舜傳於禹﹐以舜禹有玄徳聖功故也。傳道亦如是。若謂人人可以傳授﹐則當日祖師不離終南﹐是人皆得成就﹐又何必區區東極海上邪。旣得四師眞﹐復以弟侄子次之﹐丹陽爲弟﹐譚爲侄﹐長生﹑長春則子也。後四師眞成道﹐亦有遲速。丹陽二年半﹐長眞五年﹐長生七年﹐長春師父至十八九年﹐以其志行通徹天地﹐聖賢方與之。各驗其所積功行淺探﹐故排次有等級﹐而成道有遲速也。師眞尙如此﹐今之學者不積功行﹐直欲造道﹐必無此理。正如人欲買千金之貨﹐顧己物當其價而後得果﹐愛其貨而不積其價﹐則徒起妄心﹐終無可得之理。爲道之要無他﹐積累功徳而已矣。祖師初至登州﹐有介官人者素好善事﹐常殷勤接待。後得馬譚二師﹐復過登州﹐介公率眾致齋﹐請出家。意謂祖師千萬方便﹐經二年方得馬譚二人﹐今予自請﹐必將欣納。懇求再四﹐不許。他日復請﹐竟不許。介公退。祖師謂諸人曰﹕二人於此﹐欲建大殿宇﹐一人則基址旣立﹐材植旣丰﹐未求匠工而匠工自往﹐何哉﹖材旣備﹐而功可成也。一人則指其立基之地﹐而窪坎未平﹐一工未施﹐匠石望之而去﹐則不復顧矣。又如良田一畝﹐時種時蕓﹐粒收倍石。薄瘠之田﹐良農不就﹐爲徒勞而無所成也。觀此﹐不以功行爲本﹐焉可成道乎。昔嘗有碾劉道人﹐於關西持不語﹐化自然飯﹐志行苦卓﹐曾十六日不得食﹐亦不敢起別念﹐度此一厄。後至十六年﹐師父亦憐其苦節﹐然性不循良﹐物有輕觸﹐則猛暴如火。吾住玉淸觀﹐曾來告住。後歸鄕裏﹐二年中凡兩過﹐漸見气象不佳﹐語言差互。時年已近六旬﹐後果聞還俗。此無他﹐初不以功行爲本﹐必致於此。往日乞飯坐圓者﹐皆是心上有所開悟﹐未至純一﹐是以居靜涵養﹐體究眞空。今之乞飯坐環者﹐多是少年未有解悟﹐眞墓虛無﹐往往落於空妄。悲夫。今教門大開﹐舉動皆是功行﹐懇心低下﹐斷絕人我﹐苦己利人﹐其所以行此者﹐卽是道性。勤勤不已﹐久而自有開悟。今人見人有善行﹐則日有道心﹐見行不善﹐則日無道心。推此意﹐豈非知道也﹐眾等無疑。

師遊北山﹐夜投通仙道院在鍼綫營﹐與眾坐。李志韶舉舊詞有句云﹕甲子天元到來也。歌旣闋﹐師戲謂曰﹕當道甲子天元過了也。眾不知所謂。師曰﹕此長生師父屢言也。吾嘗親聞之云﹕修行必當其時﹐此正天元甲子慶會之秋也。此時旣過﹐修行將至難矣。吾初聞之﹐未甚純信﹐蓋未深知也。於今入道旣久﹐信時之義大矣。嘗觀長生師父掌教初年﹐修行人居靜下功﹐行之未久﹐心上便有消息﹐如此者歷歷可數。至末年未見有所得者﹐何也﹖非其時故也。正如有人布種於仲冬之月﹐所用工力倍於尋常﹐然終無所得。不獨於此﹐凡世問之事﹐皆隨時盛衰﹐誰能違此。師父言儒家論道論語﹐孟子盡之矣。吾少時讀此書﹐便得其味﹐後入道﹐又得其理。孔子謂顏淵曰﹕用之則行﹐捨之則藏﹐惟我與爾有是夫。聖人豈獨私於顏子﹐蓋餘子未可與此理。此理云何﹐時而已矣。可以進則進﹐可以退則退﹐可以久則久﹐可以速則速﹐無可無不可﹐動靜無我﹐惟時之是從﹐則動靜莫非道也。故孟子贊孔子曰﹕終條理﹐集大成﹐爲聖之時者也。或進或退﹐或無爲或有爲﹐其道一也。故孟子有曰﹕禹稷顏淵同道﹐易地則皆然。吾少時嘗問師父曰﹕堯舜功徳巍巍﹐恭己治世﹐有爲也﹔許由竟辭堯讓﹐無意於世﹐無爲也﹐何以並稱聖人﹖師父曰﹕有爲無爲一而已﹐於道同也。如修行人﹐全拋世事﹐心地下功﹐無爲也﹔接待興緣﹐求積功行﹐有爲也。心地下功﹐上也﹐其次莫如積功累行﹐二者共出一道。人不明此﹐則不能通乎大同。故各執其一﹐相爲是非。殊不知一動一靜﹐互爲體用耳。豈惟動靜爲一﹐至於陰陽﹑晝夜﹑死生﹑幽明﹐莫非一也。能知生之道﹐則死猶是也。盡乎明之理﹐則幽亦猶是也。夫復何疑。故子路問事鬼神﹐孔子曰﹕未能事人﹐焉能事鬼。又問死﹐子曰﹕未知生﹐焉知死。爲子路者﹐當於言下達此至理﹐然此理必聰明人可達。此所以師父每見聰明之士﹐吹噓提挈﹐未嘗輕捨。如丹陽師父道童孫蓬萊﹐幼而聰敏﹐旣長﹐無所不通﹐至於文章醫藥之學﹐皆得其妙﹐以此見解﹐造道爲不難。常離羣獨居﹐師父深惜之﹐欲置左右﹐竟不肯從。聰明固可達道﹐然則情多外感﹐守淸靜爲難。杜子美詩有云﹕中夜起坐萬感集。乃知聰明人多感如此。凡聰明之士﹐惟天降神﹐𨿽至死﹐亦復親乎上﹐然情欲不除﹐未免流轉。若能以聰明之資﹐力行其道﹐克盡人欲﹐純一無間﹐如嬰兒赤子﹐造眞仙之地矣。人之性本如此﹐此外無非情欲。故諸子論性﹐或言惡﹐或言善惡混﹐惟孟子言性善。此所以亞於聖人﹐爲諸子之冠也。此言惟聰明之士可以知而行之。人之聰明﹐豈無其因故﹐寔由多生積累功行﹐以成其福﹐爲福所資﹐自得一性開覺﹐故天生聰明也。豈有無因故而天生聰明者邪。今日教門大開﹐積累功行﹐正其時也。便當有爲﹐爲入道基本。或有聽之不信﹐信之不行﹐偸閒放逸﹐蠶食於人﹐鮮有不墮落者。哀哉。

師曰﹕學人有多聞博知者﹐往往思前算後﹐利害心重﹐此篤信所以虧也。或有無所聞知﹐不知就利﹐不知避害﹐以其心志專精。或有入處﹐回愚參魯﹐故幾於道。大凡利害心重財不純﹐不純則不誠﹐不誠何以入道。

師曰﹕吾每欲以實語人﹐人將以尋常﹐不加精進﹐多謂通靈通聖方是道。嘗記有人勸師父﹐少施手段﹐必得當世信重。師父不顧﹐至於再三﹐勸者益甚。師父大笑曰﹕俺五十年學得一个實字﹐未肯一旦棄去。乃知至人不爲駭世之事﹐亦如世人於財物深藏厚積﹐𨿽造次顚沛﹐未肯輕發。是以至人有若無﹐實若虛﹐不放一毫露出﹐甚至於佯狂混世﹐猶恐人知之。人或知之﹐一加欽敬﹐有損於己。故稠禪師一解虎鬥﹐遂革第三果﹐此皆實理也。柰何人必以通顯靈聖方是道﹐殊不知必自積累功行﹐旣至深厚﹐心自靈﹐外緣自應﹐無非自得。若有心於求﹐必涉虛僞﹐其損性損福﹐不可勝言。

淸和眞人北進語錄卷之一竟

淸和眞人北遊語錄卷之二

弟子段志堅編

中秋夜﹐棲眞觀露坐﹐眾話及礬山聖泉﹐云是黃帝誕聖之地。臨泉有樹﹐帝母嘗曝藉衣於上﹐其樹遂痀樓而俯﹐柯葉蔭其泉﹐似不偶然也。父老云﹕將老﹐復有孫枝生其下﹐旣長﹐其枝榦態度一如之﹐至於今不知其幾代矣。或曰﹕旣有如此﹐何爲不聞有大興建以發揚之﹖

師曰﹕吾嘗見小碣﹐讀之﹐乃唐時一縣宰﹐輸己之俸以立﹐宋得天下之後﹐綠此地屬契丹﹐故不復振。凡大興必大廢﹐平常乃能久﹐物理固然耳。自帝至今三千六百餘歲﹐幾經世之興亡﹐而聖迹儼然﹐百世瞻仰﹐皆由平常以致於此。師父廣讀書窮理﹐深知帝之徳常稱於人。人多未窮道理﹐直以爲虛誕﹐少有能聽信者。云帝非謫降﹐乃自降也﹐因上天議大行﹐以天上無可施爲﹐願施於下土。初世爲民﹐凡有利益於世者﹐知無不爲﹐再世爲官僚﹐其功以得濟眾﹐三世爲帝﹐遂貽萬世永賴之功。故知天人必施功徳於世﹐使下民用之不竭﹐方始復升﹐安居其上。

觀主大師張公問曰﹕傳聞帝之先有五紀焉﹐咸有聖徳﹐民壽萬歲﹐可信然否﹖師曰﹕以無書傳可考﹐則似誕妄﹐以理推之﹐則爲信然。人初稟道气以生﹐亦必隨道气之盛衰。當其天地始判﹐道气精純﹐所生之人性如赤子﹐皆服其气﹐而壽數豈止於萬。道气漸離﹐地產靈芝﹐當時人皆食之﹐猶得千歲。及乎道气已散﹐而生百谷﹐人擇其精者食之﹐美滋味而嗜欲生焉﹐壽不滿百﹐不亦宜乎。以理言之﹐亦不可謂誣也。吾少時讀佛氏《蓮華經》﹐如雲日之大若干﹐月之大若干﹐天有九霄﹐地有九壘﹐各髙厚若干。初讀之﹐直以爲誕妄﹐後因入道﹐乃得其理。謂如九霄﹐卽虛無也。虛以實爲對﹐則地有九壘﹐亦固然爾。如地產金﹑銀﹑銅﹑鐵之類﹐人見其金﹑銀﹑銅﹑鐵也。是乃五行之气在乎內而秀﹐發於外而成形質﹐是自無而入於有﹐𨿽日堅剛﹐然久則必還其初。昔有客嘗論及時尙﹐以金飾衣段﹐計日所費不下數百蜓﹐不意堅金亦復有壞邪。吾是以知世人不知天道如此。天道必還﹐非有心於還﹐而自還之﹐此卽理也。金出於地﹐亦何嘗欲於世用﹐人以機巧取之不厭﹐則有傷於元气。今者形質𨿽壞﹐而其气則復於初。如或不然﹐則生生道息矣。生生之理﹐不獨於金水火土木之屬﹐凡物皆然也。吾從師父過陰山之北﹐沙漠有大林﹐𨿽無斧斤之伐﹐不以大小而舉林自朽﹐蓋所稟根气旣衰﹐不得不朽耳。然則其孫枝又復生其下﹐此卽生生之道也。以此觀之﹐榮枯生死﹐莫非自然。人生富貴貧賤﹐榮枯壽夭﹐亦各有所命也。惟人不受其命﹐則苦心勞形﹐貪求不已﹐然則終不能於定分上曾有一毫增益。若或用心失正﹐積成罪業﹐其所損有不可思議者﹐非徒無益﹐而又害之。故曰無心是道。夫世道衰微﹐民不能明達此理﹐故天生大聖大賢以拯救之。以言教﹐以身化﹐發明三理﹐將使復其常性。祖師設教﹐正爲此耳。

師曰﹕凡人無故遭人欺罔困辱﹐或至殺害﹐莫非還宿債也。惟達人明理﹐故不敢欺一念﹐不敢淩一物。一言一動﹐惟恐有負於物﹐寧人負己﹐終不以己負人。欺人則自欺﹐害人則自害﹐如以刃自傷其身。

師與眾坐﹐論及世之人多剝於下﹐而奉其上﹐以安其身。師曰﹕何惑之甚也﹖取於眾而安其眾﹐身不求安而自安。若惟求安身而不卹於眾﹐則是反危其身﹐是不明損益之道也。故云﹕損之而益﹐益之而損。此非世俗所能知。

中秋十七夜﹐棲眞觀合眾露坐﹐塑師王才作禮﹐求爲道像法。師曰﹕凡百像中﹐獨道像難爲。不惟塑之難﹐而論之亦難。則必先知教法中禮儀﹐及通相衛﹐始可與言道像矣。希夷大道﹐視之不見﹐聽之不聞。聲色在乎前﹐非實不聞不見﹐特不盡馳於外﹐而內有所存焉耳。而謂實不見聞﹐則死物也。如內無所存﹐而盡馳於外﹐則是物引之而已。道家之像﹐要見視聽於外﹐而存內觀之意﹐此所以爲難。世問𨿽大富貴人﹐其像亦甚易見。謂如富有之人﹐則多气酣肉重﹐頤頷丰滿﹐然而近乎重濁。道像則不失其風骨淸奇﹐而有大貴人之气﹐見於眉目之上﹐天庭日月之角﹐又背若萬斛之舟﹐諭其重厚也。必先知此大略﹐其爲像庶幾矣。𨿽然﹐但當有其意﹐甚不欲圭角呈露﹐此所以爲尢難。世之富貴﹐𨿽大至於帝王﹐猶於術之中可求。惟道像則要於術外求之﹐衛說外相﹐則窮到妙極處﹐至於內相﹐則術不能盡。然有諸內﹐則必形諸外﹐而可見於行事。事﹐迹也﹔所以行事者﹐理也。尋其事而理可知﹐故知內外可通爲一。惟道家貴在愼密不出﹐故人終不可得見。如列子居鄭圃四十年﹐而人莫識之。祖師以次諸師眞﹐以其開辟教門﹐是故處處在在﹐開發祕密﹐明談玄妙。師父嘗云﹕古人悟而不遇﹐今人遇而不悟。古之人有志行髙遠﹐抱朴含眞﹐不遇至人明指而終其身者﹐不爲不多。今人幸遇至人﹐大開教門﹐尙有終不可悟者﹐悲夫。古人云﹕千載一聖人出﹐五百年一賢人出﹐言聖賢問出也。誰謂祖師以次﹐諸得道師眞並見於世。今日師眞𨿽不可見﹐其所貽教言具存。人但以言辭俚直﹐謾不加意﹐殊不知辭近而旨遠也。文人以文章規矩校之﹐則不無短長。蓋至人志在明道﹐而於文章規矩有所不卹。長生師父𨿽不讀書﹐其所作文辭自肺腹中流出﹐如《瑞鷓鴣》一百二十首﹐《風入松》六十首﹐皆口占而成。又注三教經﹐筆不停綴﹐文不足而理有餘。知者以爲脫神仙模範﹐云𨿽不讀其文﹐而盡得其理。理者﹐道也。凡才士之於文章﹐百工之於技﹐妙處皆出於道﹐但終日行而不自知爾。

凡物無不自虛而生﹐因指其殿宇曰﹕只如此殿宇塑畫﹐自人性中幻出﹐人性自道中幻出﹐其妙用豈非道邪。天地𨿽大﹐萬物𨿽多﹐亦自虛而生。太極生兩儀﹐兩儀生四象﹐四象生八卦﹐相推相蕩﹐變化無窮。經云﹕道生一﹐一生二﹐一生三﹐三生萬物。復云﹕夫物蕓蕓﹐各復歸其根﹐歸根曰靜﹐靜曰復命。此道妙之極也。人生於道﹐而能復於道﹐是不失其常性矣。聖賢有千經萬論﹐何嘗雲飛騰變化﹐白日升天﹐止欲人人不失其常性。生死去來分明由己﹐若不能處身應物﹐則失之矣。一失則千差萬別﹐𨿽六道四生﹐無不爲者。﹝郝﹞太古得道之後﹐嘗問於眾曰﹕教言中何者最切於道﹖或對以不來不去。太古笑曰﹕此教法也﹐來去分明卽是也。師父在膠西時﹐亦嘗以此問眾﹐山前以自心所得對師說。後到沙漠﹐又以此問眾。吾對以應念隨時到﹐了無障礙﹐自有根源。師父亦許之。人誰無念﹐要知念之邪正﹐所欲去者邪念耳。凡損於精﹐損於神與气者﹐皆邪也。學人不知此﹐多執絕念爲是。如依理作用﹐累功積行之正念﹐亦將絕乎。絕之則又死物也﹐豈可通於道。正如人坐環堵﹐不敢交一物﹐不敢動一念﹐而欲守待其道﹐不識其道果可守待邪﹐果不可守待邪﹖吾將以天地爲環堵﹐逍遙盤礡於其問﹐而與物相周旋﹐綽綽然自有餘地﹐未覺有妨於道也。有云﹕誰無念﹐誰無生﹐若實無生無不生。又有一不。云去云來天自靜﹐花開花謝樹常閒。又指其月曰﹕此物但不爲﹐靑霄之下﹐浮雲障蔽﹐則虛明洞徹﹐無物不照﹐人皆見之矣。殊不知人人有此心月﹐但爲浮雲所蔽﹐則失其明。凡私情邪念﹐卽浮雲也。人能常使邪念不生﹐則心月如天月之明﹐與天地相終始﹐而不復昧矣。

師曰﹕前輩修行﹐塵塵剎剎﹐體究念慮﹐覺一念惡﹐則必自陳說於人﹐使自辱自恥﹐冀不復生於心。今之學者反是。有一小善則自矜自揚﹐惟恐人之不知﹐千惡萬惡自隱自恕﹐惟恐人知之。或知是終不能爲善也。

師閒居﹐門弟子侍側。師使坐﹐相爲揖讓﹐久而不定。師曰﹕禮義亦貴眞率﹐己無勝心而偶居人上﹐何傷。閒居財不必多讓﹐多讓則近僞。然禮以敬爲主﹐若不以義裁之﹐則不可行。居己以敬﹐臨事以義﹐君子也。敬﹐常也。義﹐變也。知常而不知變﹐是執一也。執一則不通矣。天之四時﹐溫凍寒暑﹐風雨雷霆﹐變也。有感則變﹐𨿽鬼神不能測。人之於事亦如此。不獨於禮﹐凡州舉一動﹐不可造次﹐隨機應事﹐要合其宜。爾等無以此爲末事而不盡心﹐道不外乎此矣。昔丹陽師父初立教法﹐以去奢從儉﹐與世相反爲大常﹐凡世所欲者﹐舉皆不爲。只緣人多生愛欲不休﹐以至迷卻眞性﹐而不能復。故有道伴不過三人﹐茅屋不過三問之戒。至於建祖堂﹐亦止三問﹐其基址頗髙爽﹐門人請一登臨﹐竟莫許。且曰﹕吾於此未嘗施工﹐況登臨乃人之所欲﹐修眞之士不爲。經云﹕如春登臺。言暢情也。下觀春物熙熙﹐心意暢然﹐意暢則情出﹐景與情會﹐則流入愛境﹐而恐漸不知反﹐兼遊勝地﹐實消人之福。嘗記師父初入長春宮﹐登寶玄堂﹐見棟宇華麗﹐陳設一新﹐立視良久乃出。眾邀之坐﹐不許。此無他﹐亦恐消其福也。時有一人知其不可﹐故作意邀我坐﹐吾卽從之坐。夫事有不可已者﹐己初無心以爲﹐而人以巧意構令爲之﹐己姑從之﹐又何害我﹐初無心故也。若藏機心外﹐𨿽不從人爲﹐亦安得無罪也。師曰﹕祖師在昆箭山日﹐長春師父從之已三年﹐時年二十三。祖師以丹陽師父宿世功行至大﹐常與談論玄妙﹐以長春師父功行未至﹐令作塵勞﹐不容少息。一日祖師閉戶﹐與丹陽論調息法。師父竊聽於外﹐少間推戶入﹐卽止其論。師父內思之﹐調息爲妙﹐則吾之塵勞事﹐與此正相反。自此之後﹐有暇則力行所聞之法。後祖師將有歸期﹐三年中於四師極加鍛煉﹐一日之工如往者百千日。錯行倒施﹐動作無有是處﹐至於一出言一舉足﹐未嘗不受訶責。師父默自念曰﹕從師以來﹐不知何者是道﹐凡所教者﹐皆不幹事。有疑欲問之﹖憚祖師之嚴﹐欲因循行之﹐而求道心切。意不能定﹐憤徘之極。一日乘問進問。祖師答曰﹕性上有。再無所言﹐師父亦不敢復問。後祖師臨歸﹐正臘月中﹐四師乞到錢物﹐令多買薪炭﹐大燃於所寢之室。室甚小﹐令丹陽﹑長眞立於內﹐而不任其熱﹐令長生﹑長春立於外﹐而不任其寒﹐內不敢出﹐外不敢入。如此者久﹐長生師父不堪其苦﹐乃遁去。至正月四日﹐祖師臨升﹐三師立林下。祖師曰﹕丹陽已得道﹐長眞已知道﹐吾無慮矣﹐長生﹑長春則猶未也。長春所學﹐當一聽丹陽命﹐長眞當管領長生。又謂長春曰﹕爾有一大罪﹐須當除去。往日嘗有念﹐云凡所教我者﹐皆不幹事。爾曾不知﹐不幹事處便是道。師父親說此言。吾初聞之﹐甚若無味﹐悟之則爲至言。凡世間幹事處﹐無非愛境﹐惟不幹事處是道也。惟人不能出此愛境﹐故多陷入惡地。蓋世問之事﹐善惡相半﹐旣有一陰一陽﹐則不得不然耳﹐惟在人之所擇也。習善不變﹐則惡境漸疏﹐將至於純善之地﹐惡念不復能生。習惡不俊﹐則惡境易熟﹐善念亦不能生矣。

棲眞觀醮罷﹐師默坐久。眾起拜請教。師曰﹕眾等無以吾爲隱。吾所以不言者﹐以其無承受之人﹐言之不聽﹐聽之不行﹐彼此無益﹐吾何以言爲。吾昔在濱州時﹐偶中風疾﹐內嘗自念曰﹕此生幸遇師眞﹐所得玄微之旨﹐皆口傳心受﹐誓將傳於後人﹐儻因此疾以終﹐甚不副師眞所傳之意。況今日嗣掌教門﹐而復有隱邪。祖師以來﹐教門如許。今四方之人所以有信於我者﹐以其曾親奉至眞﹐必有所受耳。至眞之道﹐吾豈不欲言。嘗記從師父濰州遭難北行﹐當時檀信甚眾﹐從之半月餘﹐願聞一言﹐終不可得。一日﹐蕭老先生以達師父﹐乞少應眾意。師父曰﹐何嘗無應邪﹖吾譬如一鐘﹐隨扣隨應。若有扣之大者﹐𨿽聲滿天地無難。此吾所親聞也。吾生於大定九年﹐十年祖師升﹐是以不得親奉﹐以次師眞﹐皆所親奉。太古師特爲我說《易》﹐皆世所未聞。玉陽師握吾手﹐談道妙。長春師父所授﹐不可具述。吾今年幾七旬﹐歸期將至﹐豈欲不付後人。凡吾言皆本於實﹐人多好異﹐故聽之者不入。陳秀玉於師父則貼然心服﹐嘗謂人曰﹕吾所以心服丘長春者﹐以其實而已。嘗與論教﹐有云﹕道釋雜用權﹐惟儒家不用。非深明理者﹐不能有此語。蓋道釋之教﹐方便以化人﹐爲中人以下設﹐此聖人之權也。孔子有云﹕中人以上﹐可以語上也﹐中人以下﹐不可以語上也。是以聖人曲垂方便﹐循循然誘之而使易入﹐至乎善則一也。故聖人之心豈有異哉﹐皆期於善而已。吾今以實言告諸眾﹐眾等聽之﹐非我之私言也﹐師眞之言也。人之學道奉善﹐初心莫不精進﹐行之未久而退怠﹐以其妄有所求﹐卒不見其驗﹐則疑惑不能自解﹐故中道而廢。聖人設教﹐於天下後世﹐惟欲人去妄復性﹐而不使情欲亂於中﹐使其心得其平常﹐爲入道之本。聖人豈獨無情哉﹐能自不動其心耳。如天有四時﹐寒暑運用﹐雷霆風雨﹐萬變於前﹐而太虛之眞體未嘗動。學人體究至此﹐是到平常地也。故有云﹕平常是道。先保此平常﹐其積行累功﹐皆由乎己﹐是在我者也。道之顯驗﹐聖賢把握﹐是在天﹐者也。當盡其在我者﹐而任其在天者﹐功行旣至﹐道乃自得。若有心以求﹐則妄矣。昔從師父到獻州﹐一縣令從師父左右﹐未嘗輒離一日﹐乘間有問云﹕某潛心在道﹐已靜居十五年﹐人皆謂之淸靜﹐然自知其未也。師父笑不答﹐旣久曰﹕淸靜非一﹐有內有外﹐有無爲有有爲﹐公之所行外也﹐有爲也。一男一女﹐世事之常﹐如公之行亦未易得﹐然則非眞淸靜也。無爲自得﹐是謂眞淸靜﹐聖賢與之也。今之學人﹐或有存想吐納以爲事者﹐善則善矣﹐終不見其成功。正如入於冬時﹐能開諸花卉於覆陰中﹐非不奇也﹐然終不能成其實。惟無爲淸靜﹐是爲至極﹐無漏爲驗也。三年不漏﹐則下丹結。六年則中丹結﹐其事已有不可具言者。九年上丹結﹐轉入泥丸﹐三宮升降﹐變化無窮﹐𨿽千百億化身﹐亦自此出。何以能致此令﹖曰﹕必心地平常。以爲本心平則神定﹐神定則精凝﹐精凝則气和﹐眸然見於面﹐發於四肢﹐無非自然。蓋初以心地平常爲本故也。此在乎己者﹐固不可不盡﹔系乎天者﹐不可以彊致。惟其積累功行旣至﹐則有所自得。長生師父屢言﹐今之教門中﹐至誠進道之人﹐皆宿世遭逢﹐正陽﹑純陽眞人曾結重緣。今人要知此理﹐積徳不休﹐則其超進未可量也。亦如朝廷百官﹐各分品秩﹐其黜陸進退﹐必驗其功過。旣爲修行人﹐便出於常人一等。如九品之官﹐若有功無過﹐升進不已﹐則極品可期也。學人昧於此﹐而不務實功﹐直欲享極品之貴﹐天下豈有此理邪。觀諸師眞得道﹐等級不同﹐皆由所積功行有淺深。丹陽師父才二年半得道﹐長眞五年﹐長生七年。長春師父在磻溪﹑龍門近二十年﹐志气通徹天地﹐動達聖賢﹐以道見許﹐後則消息杳然。師父下志益堅﹐才得之﹐未久復奪去﹐只緣功行未全也。師眞且如此﹐況餘人乎。學者惟當修進功行﹐無求顯驗﹐莫起疑心﹐行之旣至﹐自然有所開覺。凡天資穎悟迥出尋常者﹐非一生一世之故﹐其所積累者﹐必有漸矣。吾生三歲﹐其見聞之事﹐耿耿不忘於懷。五歲入學﹐不出冬三月﹐能記《孝經》《論語》二經﹐𨿽使日記千餘言﹐猶有餘力。先祖通陰陽之學﹐吾求學之﹐祖不許﹐曰﹕一日中能記花甲子而後可。吾堅請﹐過午授之﹐比日沒已能通誦。吾家本滄州大族﹐宋時遊宦東萊﹐因而家焉。一母三生九子﹐皆讀書登進士第﹐仕至刺吏者蓋七人﹐而今碑刻具存。及大定問﹐家法尙有未墜者﹐子生三歲﹐皆預拜墳之列。吾方五歲﹐是歲寒食﹐僅百人﹝拜墳﹞﹐須日未出禮畢﹐旣散歸﹐宴樂遊嬉﹐各從所欲。吾獨有所感﹐私念祖先悠悠﹐不知所往﹐人之有死﹐亦自不知所歸。心思惘然﹐坐於大桑之下﹐仰觀俯察﹐天地之所以立﹐萬物之所以生﹐此天之上地之下﹐又有何物爲之覆載﹐何物爲之維持﹖思察之極﹐以至於無思﹐而不知天地之大﹐萬物之多。但見水气茫茫﹐通連上下﹐如卵殼之狀﹐冥然漠然﹐不覺心形俱喪。家人訪見之﹐始呼起﹐則日已暮矣。吾初亦不知其所以然﹐後入道遇師眞﹐悟此忘心之趣。七歲遇關西王大師﹐一語相契。十四遇丹陽師父出家﹐父嚴不許﹐至十九復驅入俗中﹐鎖於家。嘗默禱於北辰之下﹐每至千拜。一日﹐武官者劉先生﹐與客談道於中門之外﹐吾潛心跪聽﹐沙石隱入膝中不自覺。後竟逃出﹐復驅入﹐反復者三﹐始得出離於俗。曩𨿽在俗中﹐亦不知俗中之事。初昌邑縣西住庵﹐嘗獨坐一桃樹下﹐每過半夜﹐有時不知天曉。一夕四更中﹐忽一人來﹐道骨仙風﹐非塵世人﹐金光玉澤﹐瑩然相照。吾一見之﹐正心不動﹐知是長生眞人也。旣至﹐揮刀以斷吾首﹐吾心亦不動。師喜﹐復安之。覺則心有悟﹐知師易吾之俗頭面也。後十日復至﹐剖出吾心﹐又知去吾之俗心也。又十日復至﹐持油餓一盤餉予。盡食之﹐過飽欲死﹐師卽剖吾腹盡去之。蓋以吾性素自髙﹐髙則多所損折﹐故去其所損者。嗚呼﹐至誠感神﹐信不虛矣。若能盡心行道﹐聖賢相去不遠。此事未嘗語人﹐今乃大白於眾。眾等勿爲空言﹐忽而不行也。

建州開元觀夜話﹐眾論及人事興廢。師曰﹕觀天之道﹐執天之行﹐盡矣。惟人不能觀察天道之微﹐又安得執而行之邪。天道至神﹐試舉其一二。如雲百刻成日﹐但總言之耳﹐然其實不滿百數。又十干配以十二時﹐相推相蕩﹐變化無窮﹐若日滿百刻﹐時幹同數﹐則定於一而無所變。惟其能變﹐是以生生萬有而不窮。凡一物一植﹐𨿽由一气之化成﹐有盛有衰﹐皆系乎時運。且如五穀以至於百艸﹐其種類不可勝數﹐若一種得歲之宜﹐其生气倍盛於余種﹐時運使然也。故云萬化隨時出。物之無情尙爾﹐況人通天地之靈者也﹐物理有盛衰﹐則人事亦不無興廢。上自國家﹐至於各門異戶﹐無不然者。如西方之教﹐入中國逾千年﹐非因其時﹐何以致此。惟因時而出﹐亦必因時而廢﹐𨿽事物興廢皆系乎天﹐而天之眞常未嘗少變。何哉﹖無心故也。人不能知此理﹐則憂喜妄作﹐逐物而遷﹐至失其正﹐而不能復。是以達人無心﹐任萬變於前而不動﹐以其知吾之性本出於天﹐與天同體﹐故所行皆法於天。學人能至此﹐則始可與入道矣。

川州玉虛觀﹐道眾檀信奉師﹐終日勤勤﹐夜久未忍去。師曰﹕長春眞人詩云﹕白髮蒼顏未了仙﹐遊山飯水且畱連﹐不嫌天上多官府﹐只恐人間有俗緣。俗緣深重﹐害道爲多﹐人情貴華﹐與道相反。此殷勤眷戀﹐卽屬愛情﹐有愛則有惡﹐以至喜怒哀樂﹔莫非情也。若不能出得情﹐又安得入道。父子之愛可謂重矣﹐而達人亦不以爲累。如《列子》載東門吳是也。云其子死而不憂﹐人問其故。云吾向日與無子同﹐今𨿽死﹐故不憂。惟其無親﹐是謂至親。視天下之老皆吾之老﹐天下之幼皆吾之幼﹐物皆吾屬﹐同仁一視﹐非至親邪。故《莊子》有云﹕至仁無親。若親其所親﹐則有所不親﹐愛其所愛﹐則有所不愛矣。此世俗之情耳。爲道之士﹐要當反此。凡世之所愛﹐吾不爲甚愛﹔世之所惡﹐吾不爲甚惡。𨿽有喜怒哀樂之情﹐發而能中其節﹐而不傷吾中和之气。故心得其平常﹐平常則了心矣。有云﹕佛性元無悟﹐眾生本不迷﹐平常用心處﹐只此是菩提。道本無爲﹐惟其了心而已。治其心得至於平常﹐則其道自生。譬如治田﹐除瓦礫﹐剪荊棘﹐去其害苗者﹐依時如法﹐布種於中﹐不求於苗﹐而苗自生矣。故曰﹕道本無爲﹐惟其了心而已。又有云﹕了心一法﹐萬行皆備。豈不見諸師眞﹐親授教於祖師﹐然猶千磨百煉﹐以制其心。只緣其性𨿽出於道﹐一投於形質之中﹐則爲情欲所累。蓋形質乃父母所遺﹐稟陰陽之气以成﹐有動有靜﹐理也。縱復一念善生﹐則爲形气所驅﹐而不果行。是以有志之士﹐知心性本出乎道﹐而不使形气奪其志﹐久則克之﹐气形俱化﹐而渾然復其天性。此皆由平心以致之﹐心平則神定﹐神定則气知﹐道自生矣。故曰形神俱妙﹐與道合眞。苟不去其情累﹐以平其心﹐則徒苦其形骸﹐而能入於道者﹐未之有也。上根生而知﹐不爲情欲累其心﹔下根近愚而不及情﹔情惟在於中人﹐若存若亡﹐可上可下﹐習善則爲上﹐習惡則爲下﹐善惡之分﹐豈止云泥。孔子曰﹕性相近也﹐習相遠也。是故人不可以不知學。吾謂十經萬法﹐特爲中人設。教法者﹐教其所未知也。學者﹐學其所未覺也。旣知所未知﹐覺其未覺﹐則欲其行也。行之旣至﹐心與法同﹐則𨿽無法可也。法如藥餌也﹐病旣痊矣﹐勿藥可也﹣。學其未覺﹐惠也﹐功也﹐弘揚教法﹐接物利生﹐行也。積功累行﹐爲道基本﹐絕學遺法﹐乃可入於道。故曰﹕絕學無憂。無憂則乃見眞空﹐不言而道自行矣。如天道運用﹐而四時自行﹐百物自生。夫何爲哉﹖

義州朝元觀會眾夜話﹐話及教門法度更變不一事。師曰﹕《易》有云﹕隨時之義大矣哉。謂人之動靜﹐必當隨時之宜。如或不然﹐則未有不失其正者。丹陽師父以無爲主教﹐長生眞人無爲有爲相半。至長春師父﹐有爲十之九﹐無爲𨿽有其一﹐猶存而勿用焉。道同時異也。如丹陽師父《十勸》有云﹕茅屋不過三問。在今日則恐不可﹐若執而行之﹐未見其有得。譬如種粟於冬時﹐𨿽功用累倍﹐終不能有成。今日之教﹐𨿽大行有爲﹐豈盡絕其無爲﹐惟不當其時﹐則存而勿用耳。且此時十月也﹐不可以種粟﹐人所共知﹐非粟不可﹐時不可也。然於春則可種﹐此理又豈可不知。吾始學道﹐悟萬有皆虛幻﹐損之又損﹐以至於無爲。後親奉師眞訓教﹐究及造化之理﹐乃知時用之大也。嘗記玉陽大師握吾手而言曰﹕七朵金蓮結子。今日萬朵玉蓮芳﹐然皆狂花也。故知道本自然﹐然必自有爲行之﹐而後可得積行累功﹐進進不已﹐外功旣就﹐不求得而自得之。有云﹕赫赤金丹一日成。學人執此言﹐謂眞有一日可成之理﹐則侯矣。本所謂功行旣至﹐天與之道﹐頓然有悟於心﹐故曰一日成也。若果有不待功行﹐一日可成之理﹐則人人得師眞一言﹐皆可入於道﹐而祖師曁諸師眞﹐又何必區區設教化人﹐修行勤苦如此。永嘉有云﹕無明實性卽佛性﹐幻化空身卽法身。所謂瞬目揚眉﹐運臂使指者是也。是卽是矣﹐如何亦有入地獄者﹐必將無明幻化鍛煉無餘﹐然後性命自得﹐合而爲一。故知必自有爲入也。無爲有爲﹐本非二道﹐但顧其時之所用如何爾。孔子謂顏淵曰﹕用之則行﹐捨之則藏。用捨者﹐時也。行藏者﹐隨時之義也。若不達此﹐則進退皆失其正﹐何道之可明﹐何事之可濟﹐信乎隨時之義大矣。國家並用文武﹐未始闕其一﹐治則文爲用﹐亂則武爲用﹐變應隨時﹐互爲體用﹐其道則一也。教門之時用﹐何獨異於此。此吾聞於長春師父。師父之心至謙至下﹐大慈大悲﹐所出之言﹐未嘗一毫過於實。常云﹕無爲之道﹐視之不可見﹐聽之不可聞﹐行之卒不可至。長生與俺﹐尙多疑心﹐中道幾乎變易﹐故知後人未易行。都不若積累功行﹐最爲有效。必有志於功行﹐莫如接待。凡所過者﹐饑得食﹐勞得息﹐時寒時暑﹐皆得其安慰。徳施於人者有如此﹐而功可不謂之至大乎。久而不易其誠﹐則當有神明報應﹐縱或未至﹐則必有外助﹐其暗中顯應﹐有不可具言者。吾所親經﹐未嘗言於人。凡人有功一分﹐卽說一分﹐猶且本分。或說作二分﹐則前功盡廢﹐默而不言﹐其功得倍。故有云﹕不求人知﹐惟望天察。經云﹕建徳若偸。己有善行﹐人或反非之﹐能不與之辯﹐則其功亦可得倍。若或辯之﹐斯不善已﹐縱復辯得是﹐又有何益。大凡修行人﹐無一時不與神明交﹐又何顧人之知與不知。經云﹕善者不辯。學者當明此理。

通仙觀方丈夜久﹐趙志完歌師父《夢遊仙》詞﹐旣闋﹐眾起拜﹐請解其義。師曰﹕丹陽師父未出家時﹐性豪縱好飲﹐然已學行功法﹐乃知性中自有道之根源。初見祖師﹐卽知非常人﹐問曰﹕如何是道﹖祖師曰﹕五行不到處﹐父母未生時。至哉此言。吾少日粗學陰陽﹐故知人皆不出陰陽。且此生所受五常之性﹐卽前生所好﹐旣習以成﹐則有以感之也。謂如前生好仁﹐今生必得其木相﹐好禮必得火相﹐好義好智必得金水相之類。所好不一﹐則必得五行不純駁雜之相。此之謂習性感化﹐又謂之因果。今之福業貴賤﹐皆不出五行因果也。本來之性有何習﹐無習有何感﹐無感無習﹐是五行不到之處﹐父母未生之時也。學人旣知今之所愛﹐是多生所習﹐便當盡除去。當從最深重處除取去﹐漸至諸習諍盡﹐心形兩忘﹐恍然入於仙界。故此詞首云﹕夢遊仙人﹐心上舉一妄念﹐卽是迷雲﹐必須除去﹐乃得淸明。故有云﹕擷气淸凝﹐素云縹緲貫無邊。《莊子》云﹕至人之息以踵﹐眾人之息以喉。學人無實功夫者﹐中丹田且不能到﹐豈能漸漸入深得至於踵。師父云﹕至人豈止以踵﹐上下一段光明也。故有云﹕大光明罩紫金蓮。金蓮﹐心也。學人儻遇惡境﹐莫令心上少有變動﹐如禪家道﹕假若鐵輸頂上旋﹐定慧圓明終不失。故云﹕皆稟道徳威權﹐神通自在﹐劫力未能遷﹐重加鍛煉﹐使習性如綿柔﹐進道之志如金石之堅﹐常在萬物之上﹐不令一物染著。學人當以道徳爲根源﹐外事𨿽有萬變﹐皆是虛動﹐然隨而應之﹐吾之湛然眞體未嘗動也。如以黃金鑄諸器物﹐然形狀有萬不同﹐而金之眞體未嘗變也。故云﹕應念隨時到﹐了無障礙﹐自有根源。若人心上未有所見﹐不能知此詞旨趣﹐卽當積功累行﹐功行旣至﹐明有響應。學道之人未至洞達神明﹐不能見道﹐此眞實之語﹐眾等識之。

淸和眞人北進語錄卷之二竟

淸和眞人北遊語錄卷之三

弟子段志堅編

癸巳冬十月﹐義州通仙觀﹐命郭志全講《道徳經》。首章有云﹕玄之又玄。志全云﹕無極之妙也。師曰﹕大凡書中重稱之辭﹐皆不盡意﹐此非《論語》時哉時哉之類也。以明天中復有天之妙理。夫人稟元气以生﹐性中各具一天﹐若人人能自通明﹐而所行盡合其道﹐則𨿽無經教可也。蓋緣眾人爲物欲所引﹐迷不能復﹐是故聖人重哀之﹐設此教法以﹐開覺拯救之。學者當因其經而究其用﹐貴在躬行﹐行之旣熟﹐從容中道尙何待﹖爲學未至此地﹐欲棄學亦不可也。故有云﹕人稟元气以生﹐得其淸者爲賢﹐濁者爲愚。此特明其大盤﹐曾不及其用。信如此言﹐則賢止於賢﹐愚止於愚﹐是絕爲學之路。吾聞師父嘗言﹕道气化生天地﹐長養萬物﹐其中把握﹐有至聖存焉。得其大者爲聖賢﹐小者爲常大﹐飛潛蠢動之屬﹐止得其偏者耳。此至明之理。𨿽萬類不同﹐其出於道則一也。旣出於道﹐而皆具道性。況人爲物靈﹐則有可復於道之理。只緣多生迷於所習﹐失其常性﹐不能自反。今者因經教明此至理﹐便合言下領受﹐將積習迷情一皆除去﹐不求於道而道自得。《陰符經》三章﹐其一神仙抱一﹐無爲自然也﹔其二富國安民﹐積行累功也﹔其三彊兵戰勝﹐物欲染習害吾正性﹐兩者交戰﹐能以道勝之﹐非有志者不能。經云﹕彊行者有志。又云﹕自勝者彊。凡己之愛惡一能反過﹐苦於己﹐利於物﹐自損自卑﹐任物欺淩而不勸﹐此自勝之道也。初則彊行﹐久則純熟﹐漸至自然﹐物欲淨盡﹐一性空虛﹐此禪家謂之空寂﹐吾教謂之淸靜。此猶未也﹐至寂無所寂之地﹐則近矣。𨿽然至此﹐若無眞實功行﹐不能造化﹐無造化則不得入於眞道﹐須入眞道則方見性中之天﹐是爲玄之又玄。至此則言辭舉動﹐凡所出者無非玄妙﹐故繼之曰眾妙之門。

講《天下皆知章》﹐剖析六對﹐至聖人處無爲之事﹐云﹕此非有爲對待之無爲﹐乃無爲無所不爲之無爲也。故以堯讓許由之事証之。云﹕以邊觀之﹐則堯有爲而許無爲﹔以道論之﹐則堯未嘗不無爲﹐許未嘗不有爲也。堯𨿽居天下之大﹐如寄如托﹐而不有其天下﹐故𨿽天下之大﹐而不能累其心﹐其讓非無爲何﹖許之辭曰﹕子治天下﹐天下旣已治也﹐吾不爲名﹐名者實之賓﹐遂不受。且天下旣已治﹐則故不受﹐或當天下之未治﹐則許將若之何﹖亦必有所爲也。堯﹑許同道﹐易地則皆然。故曰﹕堯未嘗不無爲﹐許亦未嘗不有爲也。惟其應變隨時﹐處之合道﹐初無心於其問﹐是以並稱聖人。

師曰﹕學道之賓主﹐不可不明也。學道是主﹐萬緣皆賓。凡與緣接待﹐輕重塵勞﹐一切功行﹐皆是求道之資﹐無有不可爲者。惟不可有所著﹐一有所著﹐則失其正矣。今之積累功行人甚多﹐然少有功成不居﹐爲而不恃者﹐旣有恃著﹐止是有爲福徳。若爲一切功行無恃著之心﹐則受虛無之功﹐獲自然之福﹐𨿽曰有爲﹐吾必謂之無爲矣。凡一切功行塵勞﹐實爲求學之資﹐非爲功名也。正似農人竭力耕稼﹐及百工日用其技﹐其心主於謀食﹐而耕稼及所爲之技﹐皆是賓也。要終日經營﹐而無著於經營。𨿽聖人豈無經營﹐獨不主於經營耳。故有云﹕聖人有經營之迹﹐無經營之心。凡所經營者﹐皆迹也。一著於迹﹐則便有對待﹐能不著一物﹐透入虛空﹐方可出於對待。吾嘗有云﹕踏破虛空離六對。又永嘉云﹕諸行無常一切空﹐此是如來大圓覺。修行人體至於此﹐則入未始有物之地。神師云﹕五行不到處﹐父母未生時。盡矣。

講《不尙賢》章終。云云。師曰﹕此章之義﹐道徳已過半矣。學人必先通異名異象﹐而後看諸經文則少惑。如龍虎嬰奼等語﹐不出元气陰陽。如釋氏曰教又曰禪﹐名殊而理一也。還能心上轉換過﹐則無不爲己所用。此章首言治國之道﹐又何異於治身。心卽君主﹐百體皆臣庶也。君治則國治﹐心治則百體自理。嘗記師父大定問宣見時﹐論及諸功法﹐惟存想下丹田爲最﹐然止一法耳﹐於道則未也。近年陽州王道人以此爲至極﹐以授諸人﹐曾不知有爲之僞法﹐終不可入於眞道。吾嘗言﹕如以術能開諸花卉於寒冬之時﹐然終不能結其實。嘗來參問﹐吾以眞實告之。出而有言曰﹕言性不及命﹐此是何言邪﹖一物不累﹐淸虛其心﹐十二時中皆是福徳﹐不求腹實而腹自實也。損之又損﹐一念不生﹐其志弱矣﹐志弱則骨彊﹐亦莫非自然之道也。此外又復有所謂命者﹐則吾不知也。大凡學人初莫不有志於道﹐然多中道而廢﹐止緣有求速成之心﹐卒未見其驗﹐則疑心生﹐此所以廢學。人心上未了﹐正如人抱大疾必求諸醫﹐服行所授之法﹐或久未驗﹐則必求他醫﹐行之又無驗﹐則疑心生﹐至於再三﹐則𨿽復有名醫之言﹐亦不信也。終不肯回顧自己緣命如何耳。凡得道之人﹐人但見其今世得道﹐殊未知其五世十世﹐至於百世所積修功行﹐旣大成於此一世也。豈不見諸師眞未出家時﹐皆已有心地。玉陽大師嘗言﹕太古師二十八歲﹐山束賣卜﹐一日偶書一詩﹐其語意非得道人莫能及。後遇祖師入道﹐便言爲道不難。沃州橋下四十日了道﹐非有宿積之功能至此乎﹖吾住玉淸觀﹐境中見天門開﹐吾嘗以問師父。師父曰﹕此猶未也﹖比之了道﹐如此妙境不可具言。道气內充﹐恍恍惚惚﹐正如乾卦九四﹐或躍在淵之理﹐探信大光明罩紫金蓮也。吾初不知﹐後入道乃知人人具足此理。丹陽師父初開教門﹐止言道之易成﹐門人敬信其言﹐或三數年不見其驗。一日眾集﹐上問曰﹕師言爲道之易﹐弟子等嘗觀得道人﹐皆是宿緣所致﹐非一世所能成。師瞋目大喝曰﹕旣知﹐如何不下手速修。眾皆退﹐服其言。今日爾等但勿有疑心﹐休虧日用﹐遇有惡境﹐莫使心動﹐一回忍是一回贏﹐愼勿因循苟且﹐積成罪根﹐定有墮落。吾一一占不妄矣。

會集諸家之解﹐講《谷神不死》章終﹐眾請師指證。師曰﹕諸家之說各有理。然河上公﹐神人也。故其注於性命則詳﹐於外事則略﹐卻如諸家罕言治內之事也。修行人聽受得用最多者﹐莫如河上公。夫《谷神不死》一章﹐爲道用之極致﹐而初學者便欲爲用﹐則失之矣。吾謂必先行盡前五章之義﹐始可用此谷神之道﹐是故爲第六章

。嘗記師父在濰州時﹐遊息於花園艸亭﹐吾與趙虛靜先生﹑老蕭先生﹐及龍虎千戶侍﹐師嘗授此章之大義云﹕俺於大定間入見時﹐進詞畢﹐承旨求道﹐俺心許傳谷神一章。以萬乘之君懇心求道﹐況乃實有徳行﹐亦足以傳。然必能持戒七日而後可﹐曰不能。臧至五日﹐又曰不能。又臧至三日﹐近侍猶以爲難﹐遂止。俺與丹陽同遇祖師學道﹐令俺重作塵勞﹐不容少息。與丹陽默談玄妙﹐一日閉其戶﹐俺竊聽之﹐正傳谷神不死調息之法﹐久之推戶入﹐卽止其說。俺自此後塵勞事畢﹐力行所聞之法﹐行之𨿽至﹐然丹陽二年半了道﹐俺千萬苦辛﹐十八九年猶未有驗。祖師所傳之道一也﹐何爲有等級如此。只緣各人所積功行有淺保﹐是以得道有遲速。丹陽非一世修行﹐至此世功行已備﹐用此谷神之道﹐當其時耳﹐故速見其驗。俺之功行未備﹐縱行其法﹐久而無驗﹐固其宜也。修行人必先全拋世事﹐齊修萬行﹐使一物不累﹐一心致虛﹐至寂無所寂之地﹐功行兼備則福至﹐福至則心開﹐一點光明透入﹐卽天地之根二物﹐自然合而爲一﹐方用綿綿之道以存養之﹐使之充實﹐則永劫不死矣。故張平叔有云﹕鼎內若無眞種子﹐猶將水火煮空鐺。入道自有等級﹐皆驗福徳淸靜以進升。今之人或不務實功實行以成其福﹐而徒勞空想﹐要入眞道﹐未有不落空者。哀哉﹗昔日山東堂下有一客來參問﹐本西路富商﹐有遇正陽眞人傳授微訣﹐卽日盡棄其財﹐世欲淡然﹐自忘於心。師父惟教之積福﹐愼勿馳騁於外﹐外人旣知﹐則必加尊重﹐久而有所損折﹐難以成道。是知𨿽遇眞傳﹐亦須重積功行﹐以資其福﹐方有所成也。

弟子問經中出生入死之義。師曰﹕《河上公注》可取。十有三者﹐蓋言十之有三﹐四體九竅﹐或七情六欲是也。出之則生之道﹐入之則死之道。惟人以生生之厚﹐則動而之死地。故善之生者﹐使無﹝入﹞死地﹐𨿽虎兕甲兵俱不能爲害。凡人旣有所積惡業﹐則便有死地﹐自有惡气隨之﹐故遭惡對﹐皆是還報宿債也。人無惡債﹐與人交則自然得和。和亦非一﹐有面和﹐有神和。顏色相和而無惡者﹐面和也﹐然猶有離問。神和者﹐面未熟而神先和﹐則無問矣。此無他﹐素無惡積故也。永嘉有云﹕了則業障本來空﹐未了應須還宿債。善惡皆有還報﹐且如我以和悅之色奉人﹐則人亦以和悅答我﹔我以暴慢之色加彼﹐則彼亦必以暴慢復我矣。自然之道也。小逆小順尙必還報﹐果有損人害物之惡﹐豈得無報。必欲無報﹐莫如無業。業從身出﹐有身則有業﹐七情六欲﹐內外交攻﹐盡心制禦尙有不能﹐若或縱之﹐動成其咎。玉陽大師有言最切﹐云﹕欲要修行罵假軀。蓋言使人業根不絕而有死地者﹐皆爲此假軀也。能斷諸業根﹐使無其死地者﹐惟丹陽師父一人而已。若有一分之業未盡﹐則猶有一分之報。嘗謂萬法皆通一理﹐且陰陽家推人之命﹐謂如大率以十分內﹐有三分犯惡星曜者﹐而其性果有三分之惡。夫何故﹖以其前生習性中﹐有三分之惡未盡﹐其惡星蓋自感也﹐然遇物卽有三分之惡﹐爲對有十分﹐則十分爲對。各隨已有之分數﹐或遭惡人﹑遇惡事之類是也。如影逐形﹐如響應聲﹐處處在在﹐無有可離之理。昧者不自知察﹐或遇人無故與己爲惡﹐卽欲忿去其人﹐殊不知外惡未去﹐己惡轉生﹐比之元惡又不知加幾倍。此所以人多習至全惡﹐而終不自省。不如將己之惡去盡﹐則是無對﹐外惡何從而生﹖修行人止是自治﹐或獨居﹐或與百千人居﹐亦止自治而已。旣明此理﹐卽要人當下承當﹐不然則來生又如是。何哉﹖蓋習性中帶著種子故耳。是謂種性。

或問曰﹕師嘗言人稟五行之性﹐皆習性所感化﹐亦此理邪。師曰﹕然。還能捩過﹐此來便是提挈天地﹐把握陰陽五行不到處也。故師父有云﹕裂碎中問一點﹐便超得岸神舟。凡人心上物物無礙﹐方是圓成。若有一物過不得﹐則猶未也。師父初學道﹐下志裂心﹐縱有難裂之習﹐不過百日﹐未有不淨盡者。自言俺無懼於猛虎﹐見神剎墾像﹐而有懼心﹐時時故往見之﹐或就宿其廟﹐如此者三年﹐懼心方盡。故知人心上應有難過底事﹐無非客情﹐以志裂之﹐未有不能克勝者﹐惟患無志。

講至載營魄章終﹐請師指證。師曰﹕老莊之書言不盡意﹐非得道人難以知其微。禪語如謎﹐令人難解﹐亦非故爲如此﹐其理有不容名言處﹐是以不得不耳。

志全曰﹕禪家近似老莊之言﹖師曰﹕禪家專明宗性﹐其妙處不出老莊之所云。故假其言以傳其妙﹐非其言則無以拈弄。其語言三昧﹐人人遊戲﹐若非得道之士﹐未有能忘之者。又得道之人﹐豈一一皆自經教中來﹖未有經教時﹐豈無得道之士﹖玉陽大師得道後﹐方看《道徳經》。然欲講演﹐則必假於言。此載營魄一章﹐如引握人手﹐教之修行之事。嘗記病王先生學道﹐立志苦卓﹐忘形忘世﹐食不暇擇﹐但充腸而已。如此者四年﹐所行甚合此章之義。愚一日靜中﹐覺气候衝溢﹐頂上作一聲﹐其頂開裂﹐而甘液沛降。自此後殊無消息﹐遂生疑心﹐就師父堂下參問。凡住者有問疑心﹐未嘗不受。師父愼喝﹐意謂學道復有何疑。師父素知此人之誠﹐故容累問。

師曰﹕豈不見《道徳經》所雲天門開闔乎﹖此後師父時時問﹐及知其再無消息﹐卽令住觀院﹐接待積功行。是知𨿽有苦修﹐而功行終不能成。玉陽大師自居家時﹐不知欲事﹐出家不漏。後在鐵楂山﹐忽一夕有漏﹐哭泣至慟﹐意欲食之﹐感諸天以布沖和之气。後三日乃得心地﹐此後方是千磨百煉﹐曾於沙石中跪而不起﹐其膝磨爛至骨。山多礪石刑棘﹐赤腳往來於其中﹐故世號鐵腳。云如此三年﹐舊業始消盡。學道之人要明此个道理。

或問曰﹕有人多積功行﹐而不能成大福者﹐何也﹖曰﹕只緣逐旋受用﹐卻正如人積財﹐隨得隨使﹐終不能至大富矣。

師曰﹕玉陽大師見吾觀馬﹐嘆曰﹕馬曾做人﹐人亦曾作馬。俺第二十七劫曾爲牛﹐故今生之性猶昏而不識文字﹐牛母嘗來求拔薦於我。佛教云﹕得道人能超三世父母。俺謂能超億曾萬祖。

師曰﹕長生師父預言未兆之事甚多﹐未易一一舉似。如呼老冀先生來堂下﹐不數日化去。朱二官人亦無故召至﹐七日化。冀公﹐人號冀山岡﹐爲其家以陰陽二宅爲業﹐棄妻子出家﹐有大志﹐住神山十五年﹐不復窺其門。長生師父問人曰﹕萊州誰氏爲極富﹖人以其極富者對。

師曰﹕俱不富於冀山岡先生。此公已得淸靜果﹐𨿽滿地金玉如何買得﹐此非極富者乎﹖朱二官人心地𨿽未至此﹐其功行甚大。

講至寵辱若驚章終。師曰﹕就教門下直說﹐眾人易知。一言可斷之曰﹕戒著假。旣知身是假﹐則不可著﹐著則喪我之眞。故無其身﹐非棄其身也﹐但不有其身耳。身且不有﹐況天下乎﹖聖人亦不是棄天下﹐但如寄如托﹐而不有其天下。所謂寵辱等事﹐吾何爲驚。

郭志全曰﹕《列子》鄭人得鹿一章﹐其大義以謂人不知道﹐則於得失之際無非謬妄﹐故實獲鹿者﹐妄疑於夢而失之。或者用彼疑妄之言﹐而得之彼與彼將自以爲眞得失也。殊未知所得所失俱非其正﹐是故士師而令中分之。故知儻來之得失皆猶夢幻﹐又何以妄爲寵辱若驚邪。

師曰﹕人多不識得夢。祖師有云﹕夢中識破夢中身﹐便是逍遙達彼﹐岸頭。人夢有根﹐念爲之根。念有眞假﹐夢亦如之﹐如影附形也。不止夜夢爲夢﹐念念皆夢也。何者爲眞假﹖惟不傷道徳神气者爲眞﹐此外莫非假與妄也。𨿽聖人亦豈無念﹐然應萬念曾不失其眞﹐眞爲根源故也。師父有云﹕應念隨時到﹐了無障礙﹐自有根源。夫知道之士﹐或毀或譽﹐或寵或辱﹐千變萬化﹐曾不動心﹐何哉﹖只緣識破此夢幻也。有云﹕夢裹明明有六趣﹐覺後空空無大千。《列子》所謂鄭人得鹿﹐只緣妄境上得﹐只於妄境上失。此說無他﹐止是戒有心也。

師曰﹕谷之始生﹐自吐芽布葉以至出秀﹐皆得名爲谷。然必結成子粒﹐乃得谷之實。收而貯之﹐變而爲食﹐能復爲種﹐是得谷之用也。然則有苗而不秀者﹐有秀而不實者﹐或捨之不耘﹐則不成實﹐或偃而助長﹐則反爲害﹐皆失其道也。惟當時種時耘﹐待其天成而已。學人自初地以至得道節次地面﹐皆可名爲道﹐然必得入於眞道﹐始得道之實。或有退息者自止﹐太急者反害。間有無此太過不及之病﹐而育所得者﹐猶未至實地。或不能藏密待時﹐自矜自揚﹐爲師爲範﹐些小光明散去﹐不復再得終所成。苗而不秀﹐秀而不實﹐此之謂也。

講至《視之不見章》終。師曰﹕通得此章之義﹐正是自家教門行事。丹陽師父﹐全行無爲古道也。至長春師父﹐惟教人積功行﹐存無爲而行有爲。是執古道爲紀綱﹐以禦今之所有也。經曰﹕能知古始﹐是謂道紀。凡學人先執持己之道性爲紀綱﹐而後積累功行以應諸緣﹐無施不可。丹陽師父云﹕無爲心內慈心起﹐眞行﹝眞﹞功總屬伊。功行旣到﹐心地自得開悟﹐聖賢與之道。柰何有功之人﹐多懷倚賴功行望道之心﹐還能將此心忘卻﹐便是爲而不恃。師父嘗云﹕俺今日些小道气﹐非是無爲靜坐上得﹐是大起塵勞作福上聖賢付與。得道之人﹐皆是功行到﹐聖賢自然與之。丹陽師父因乞飯中聞道﹐長眞師父路中行次得之﹐長生師父坐於洛陽瓦市中﹐至七年得之。

淸和眞人北進語錄卷之三竟

淸和眞人北遊語錄卷之四

弟子段志堅編

師父嘗說﹕徐神翁在家大孝﹐傭賃於酒肆中﹐三年所得工價奉養其母。凡塵勞之事﹐不擇輕重﹐見無不爲。一日有客畫﹑鶴於門壁問﹐神翁出觀之﹐客回目一顧﹐神翁遂得其傳。卽於稠人邊靜坐忘形﹐至七日心開悟道。若非先有博大功行﹐何以致此﹖以其有之﹐故聖賢來點化。畫鶴者卽純陽之化身。又馬自然者﹐早年知道﹐苦行勤修﹐至六十四歲尙未有成。一朝發憤﹐將投河以棄其身﹐忽遇人曰﹕公之功行已備﹐惟欠此一著爾。遂止之﹐果百日了道。以二公觀之﹐一無爲﹐一有爲﹐欲明無爲有爲之正﹐實難分解﹐只要功行成滿﹐自有所得。師父自言﹕俺學道下志﹐把握心情﹐自內觀其心﹐至寂無所寂地面﹐前後百日﹐𨿽鬼神至靈﹐不能窺測。然忽一念橫起﹐自不可遏﹐用盡智力﹐終無可柰何。此無他﹐只是少闕功行故也。若果功行周全﹐聖賢自來提挈﹐學者勿疑。

講《古之善爲士》章終。師曰﹕所講析盡其理﹐然未盡其用。往日咸陽老王先生探通經教﹐一日來堂下﹐師父問﹕卽日看何書﹖對曰﹕《華嚴經》。師令講其義。

師曰﹕句句皆妙用﹐惜乎能演而未能明也。此章爲學道之人﹐大戒己之抱道不欲人知﹐人知則有損。如藏珠玉﹐慢則招人窺竊﹐兢兢猶豫﹐如冬涉冰﹐惟恐其失﹐又恐人知。是以若畏四鄰﹐儼然若客﹐無敢妄有動作﹐此外愼也。渙若冰釋﹐惇兮若朴﹐曠兮若谷﹐言內性也。愼其外而護其中﹐然尙守其獘﹐不爲新成﹐將以成其大成也。故經云﹕大器晚成。今日學者或有些子光明﹐自盈自足﹐惟恐人不知﹐不能固守其獘﹐正玉陽所謂狂花也。學道始則甚易得﹐愈探則愈難見。往日遠方道人欲來山束堂下﹐未至時無有無敬心者﹐想象堂下皆有道之士。旣至﹐相見未久﹐惟見其無甚異於人者﹐則敬心稍衰。殊不知道愈探﹐而人愈難見﹐一此所以爲探不可識。師父常應人談說一俗話﹐連日不止﹐外人初聽者無不疑﹣訝。當時大有塵勞﹐師父一一親臨﹐至於剝麻之事亦爲之﹐堂下人亦日丘大翁。山公嘗有疑心﹐而問於我。我對曰﹕得道人不可於言語細事上看。道性旣成﹐應俗而言﹐𨿽終日言而未嘗。言﹐言旣終則復其性﹐豈非濁以久﹐動徐淸﹐安以久﹐靜徐生乎。豈如俗人勉彊說道﹐內心不覺俗念已生。學道之。人異於此﹐本志於道﹐凡百塵勞之事﹐隨動隨作﹐勞而不辭。己旣未免日食塵勞事﹐亦未可免此功行﹐豈肯教人奪卻。然事畢一皆忘之﹐復其學道之性。若一毫不忘﹐則禪家謂之住相。止要道心重﹐道心重則外緣𨿽多﹐無不壓。下。如此行持﹐自合經之大旨。五千言正說反說﹐止欲令人見道。當以八十一章合爲一章﹐復以一章爲一句﹐又。復以一句爲一字﹐和一字亦撇脫早回﹐不是可道之道。

講《致虛極章》終。志全復曰﹕靜一日復命﹐此一句終不能究其極﹐敢問。師曰﹕經教中無有不明之理﹐惟性命爲難明。往日山東李道人善談理性之妙﹐人謂之李長老﹐與赤腳老劉先生爲道伴。一日問於師曰﹕人之性得於父邪﹐得於母邪﹖師父聊復答之﹐蓋亦難言也。李后至五十八歲﹐疑心尙在﹐遂退而還俗。故知學道必須窮理﹐然亦不可求之太過﹐太過則正如物之蕓蕓矣。嘗記孟先生平峪庵中養病﹐一日出門﹐見娠婦汲水。孟揖之曰﹕吾將死矣﹐當托生於伊﹐伊卽我母也。婦聞之驚走。不數日果亡﹐其婦生一女子﹐頂上隱隱有冠痕﹐卽名之日孟仙﹐今方五歲矣。又於師叔之父於官人﹐住山束日﹐嘗夢遊一所樓臺﹐花卉之麗﹐迥非人問。後有一亭﹐數仙子列坐於上奕棋﹐一童子捧子侍立。於揖拜﹐讓令升其童子﹐視於有眷慕意﹐眾仙逐付於領而出。乃驚寤﹐時報內合生子。後年十五六﹐殊不喜俗事。旣娶﹐三年不與妻同處﹐親族皆欲重責。其父始曰當日之夢﹐乃從其所好。父亡﹐遇丹陽師父出家。以此觀之﹐則人之性果得於父邪﹐果得於母邪﹖胎未成而入邪﹐胎已成而入邪﹖亦嘗有母感而生者﹐履巨人足迹﹐孤竹端木之類﹐是己誠感化之自然﹐必欲窮其因地則不可。師父有云﹕遽遽覺閒想因緣﹐閒字極有意味。學人𨿽於理上有所未明﹐只勿有疑心。但當積行累功﹐道在其中矣。莫欺天﹐莫虧人﹐至誠與得道人結緣﹐結之至深﹐今生後世﹐直至提挈了當。師父言﹕俺惟與祖師結緣素深﹐昔在磻溪日﹐至於不令食鹽﹐未至夜半不令睡﹐比紐事亦蒙一一點檢。忽一夕﹝夢﹞境中﹐見祖師膝上坐一嬰兒﹐約百日許。覺則有悟於心﹐知吾之道性尙淺也。半年復見如前境﹐其兄已及二歲許。覺則悟吾道性漸長﹐在後自覺無惡念。一年又如前境﹐其兒三四歲許﹐自能行立。後不復見﹐乃知提挈﹐直至自有所立而後已。凡人能懇心學道﹐必遇至人開發﹐然則非有眞功實行﹐則不能遇。修行人積福一分﹐心上一分安爽﹐一切事來皆要消息。凡有大寵辱﹐人皆難過﹐眾所不容者﹐己都能輕省過去﹐及能忍納包容﹐此之謂消得﹐實學道之福也。學人當記取此關節﹐無以智力求之。若果智力可求﹐則彊心有力者皆得成道﹐恐無此理也。

講《太上》《大道廢》《絕聖棄智》三章。云云。師曰﹕所講經教字字是妙用﹐人必心上有此理﹐所聞皆有契處﹐心上先無﹐則不能入也。此三章之義﹐本明道气下衰﹐聖人設教隨時﹐自失道而後以徳﹐至於用禮﹐皆不得不然。如全眞教門﹐丹陽師父教法﹐與長春師父甚有不同﹐亦不得不然耳。孔子以仁義禮智爲教﹐然則孔子之道﹐又豈止於仁義禮智哉﹖聖人懷道而不棄仁義禮智者﹐要應一時之用﹐應過則復於道。修行人內含其眞﹐在仁爲仁﹐在義爲義﹐在禮爲禮﹐在智爲智﹐而不失其眞﹐任世下降而獨能復於古。學人止要內守其眞﹐應一切之用﹐而無所著也。吾𨿽當此時﹐而未嘗不守其眞﹐夢境中猶看初衣﹐作塵勞事化飯食。凡出家不免應緣﹐常能不忘道性﹐必有前程。此生一志於道﹐縱復再出頭來﹐又是一个好道人。今之出家人﹐或有不念此理﹐常欲在人之上﹐惟恐失其假徳外望﹐對人則瞑目拱手作坐忘態﹐無人則無所不作﹐𨿽名曰道人﹐果道人也哉﹖

講《絕學無憂》章終。師曰﹕爲學非難﹐絕學爲難。嘗記馬禪師有《十勸》﹐其四云﹕勸君四﹐廣學多聞心上刺﹐情忘見盡絕馳求﹐信手拈來無不是。忘情忘見則不馳不求矣。因有情故見解出﹐不是馳騁﹐則是貪求。經云﹕見素抱朴﹐少私寡欲。素謂素分﹐識素分則抱朴矣。私謂己私﹐欲謂貪欲﹐私不能無﹐能少私則寡欲矣。聖賢廣說詳說﹐欲人知而行之。柰何不知不學﹐則終無所知而已﹔學而知者泥於學﹐而不行其所知﹐皆虛度也。上智不行﹐與下愚相去何遠﹖過猶不及﹐正謂此也。無學者不知聖經之義﹐多惡其有學者。聞絕學無憂之言﹐則愈謂爲學者非也﹐不道不學者更不是。聖人豈不欲人爲學﹐所以戒者﹐戒其學而旣知﹐尙不能忘其學。然學者或有理義難通處﹐且當放過﹐時下不得﹐後或自得。旣知其不知﹐卽是知矣。孔子曰﹕知之爲知之﹐不知爲不知﹐是知也。戒不可以彊爲知也。經云絕學無憂者﹐戒知而不能忘﹐則有憂矣。若云便當絕學﹐聖人何爲說五千言﹖道人𨿽未能廣學《陰符》《道徳》《淸靜》三經﹐又豈可不學。

講《孔徳之容》章。師曰﹕嘗記師父問及我輩曰﹕經教中何者最爲近道﹖山公先以伊之所得爲對﹐吾以此章對。谷神不死﹐蘊奧難見﹐此章便得用度。云恍兮惚兮﹐其中有物象存焉﹐若行到則自可見矣。道𨿽窈冥難見﹐其可見者徳也。施之及物﹐則爲功行﹐原其所來﹐則實出於道。顯諸仁﹐藏諸用﹐道徳功行﹐本是一源。未有無道心而有實徳者﹐𨿽初地人亦能探知﹐何人有道心。何人無道心。凡一切美惡﹐自然呈現﹐故指而言之﹐日以此言﹐以此可見﹐非爲難也。又云﹕其中有精﹐其精甚眞。此一言爲亙古及今不去﹐以此至精化生人物。是故學道不敢起絲毫塵心﹐惟恐精神散失。禪家有一說﹐一婦人乘車過門﹐一僧偶見之﹐佇目凝視﹐其車遂增重。蓋其精神已被車載得去也。玉陽大師有言更親切﹔云著物太深者﹐至滅其性。師父亦曾說﹕人屍上實精英棺槨多年﹐化爲魍魎﹐豈不是有光明邪﹖故知人之光明﹐隨物分了。且如1碗水﹐騰倒於百碗中﹐碗碗不能瀝盡﹐皆帶余濕﹐其元水已盡矣。人之光明不可散失﹐光明大則性大﹐光明小則性小﹐以此光明照察他人﹐眞僞無遺﹐還能回光自照﹐則光明都在於己。惟有志之士能把握﹐不至散失。𨿽然﹐不得眞功實行相配﹐則不能變化。有人曾問道於師父﹐答曰﹕外修陰徳﹐內固精神。故知𨿽有精神﹐不得功行﹐終不可成道。然有功徳於人或及物﹐無得有恃賴之心。師父有詩云﹕莫問天機事怎生﹐惟修陰徳念長更﹐人情反覆皆仙道﹐日用操持盡力行。若有一毫恃賴﹐則謂之住相﹐功徳小卻。又知無爲有爲﹐本無定體。無爲有所恃著﹐卽有爲也﹔𨿽有爲無所侍著﹐卽無爲也。又何嘗有定體哉﹗

師曰﹕人多將自己光明照他人之過﹐無毫髮遺貸﹐還能返照於己﹐則不復敢見人之過。師父每見人過﹐欲加教訓﹐而必先言曰﹕彼此眾生性﹐然後方言其過。其意謂彼與我皆有眾生性﹐我先覺者﹐是以先覺覺後覺也。其教人之道﹐曲盡如此。於中下人﹐則明明指教﹐但於有靈識者﹐則聊舉其意而聽其自悟。吾從師以來﹐體其動靜語默﹐無不是教﹐惟顧其學者如何耳。果能體究盡心﹐射日自有進。今之學者惟當自照﹐不可察人之過﹐如此行持﹐漸自有得。

師曰﹕吾聞行教須用權﹐以方便化人是也﹐然則不無失其實。常體師父所言﹐無一不本於實。常曰﹕吾心知方便﹐而口不能道。吾亦曾與完顏先生論及此﹐初則是說方便﹐久則習慣於口﹐化爲常言﹐不自知覺﹐其心亦與之俱化。此當爲學者深戒。

師曰﹕學道只在一念之間﹐一念舉則爲進﹐一念疏則爲退﹐進進不已﹐方是學道。且如百工爲技﹐或幹用諸事﹐必待安排布置﹐然後可爲。惟學道不待安排布置﹐只是澄心遣欲﹐逐時處處皆做得﹐不以行住坐外﹑時寒時暑﹐與人同居或獨居﹐無所不可。學人當下承當﹐如前輩得一言﹐則行持一言。往往有所持者﹐云某時下手﹐某時理會﹐日復一日﹐志气漸衰﹐終無所成。

講《跂者不立》《有物混成》二章終。師曰﹕天下有自然之理﹐人多不知﹐知者必不爲不自然之事。事有眞妄﹐甚不可不明。未達者以妄笑妄﹐終不自知其爲妄。學道之人心性中先知眞妄﹐或有得處未得處﹐以經爲證﹐是以經配性﹐心與經合﹐則終身不妄。玉陽大師初不讀書﹐出言合經﹐得其本故也。今人有深解經文﹐而不知其本者﹐執著古人言語﹐反成迷惑。不道古人言語﹐是無言之言。若只得其語言之妙﹐自己性上不得妙用﹐全不濟事。學道至識心見性得眞空才是﹐要盡力行持。玉陽大師有云﹕自從得遇眞空伴﹐都把塵情棄。長生師父嘗走筆作《瑞鷓鴣》一百二十首﹐內有云﹕內心未驗色心魔﹐牢捉牢擒越念多。丹陽師父云﹕牢捉。牢擒生五彩﹐與此正相好。長生師父言﹕未得眞空時﹐越把捉則越念多矣。丹陽師父言﹕已得眞空則內容開﹐要功夫把握﹐故云牢捉牢擒生五彩。長春師父《要離生滅》詞云﹕旣得性珠天寶﹐勘破春花秋月。此得眞空之地也。復云﹕憊時節﹐鬼難呼﹐惟有神仙提挈。前云身心百煉﹐次云得性珠天寶﹐尙云惟有神仙提挈之語。此非至眞至實﹐誰復肯出此言。禪家以眞空便爲了徹﹐故每笑此詞﹐云旣得性珠天寶矣﹐又何復云神仙提挈邪﹖吾謂其實未知也。乾卦六龍﹐初九潛龍勿用﹐確乎不可拔。九二見龍在田﹐光明自見。九三終日乾乾﹐夕惕若厲﹐始得無咎。九四則親上與神明交接﹐或上或下﹐有時而隱﹐有時而見﹐故云或躍在淵。躍則升上也﹐在淵則復在下也﹐恍恍惚惚﹐正欲聖賢提挈。至於九五﹐始得變化無窮﹐前必身心百煉﹐而後神仙提挈﹐方能至此。學道之人不先百煉身心﹐便欲求道﹐豈可得邪。玉陽大師曾說﹕一道人不肯修持﹐云我打無爲。顚狂自縱﹐惹起官魔棒死。當時待打無爲﹐卻被無爲倒打死。又說見性有二﹐眞空亦有二。悟徹萬有皆虛幻﹐惟知吾之性是眞﹐此亦爲見性。旣知卽行﹐行之至則又爲見性。初悟道爲眞空﹐直至了處﹐亦爲眞空﹐旣至眞空﹐功行又備﹐則道黑自然一發通過。道气居身中九竅﹐無心而自閉﹐至此際則方是眞受用。一手執吾手﹐一手晝空﹐三橫一堅二作兀樣﹐云無門無戶﹐四通八達﹐是元始地面。若眾生性未盡﹐欲憑心力閉塞九竅﹐則左閉而右發﹐互相變亂﹐不可制禦矣。此言未嘗輕泄﹐今特發之也。吾拜受之﹐此皆人性分中事﹐止爲人不知保守﹐故不能達此地面。才有些子光明﹐早不肯謙下﹐自矜自滿﹐必欲求異於人﹐故不能成其大光明。如水之將聚﹐愈卑下則愈深。人之積徳亦如是。實有所得﹐愈宜深畜﹐若或輕泄一言﹐則有損非細。又如世人千萬苦辛﹐積聚財貨﹐或不自愼﹐偶非理傷觸他人﹐事不可已﹐一日一盡費其財﹐其所損豈細邪。故曰﹕積之爲難﹐保之尢難。還能自保﹐認得性分之外﹐一切事皆是虛妄﹐惡之如污物﹐眞如餘食贅行﹐方是到得自然處。如未眞知贅尢爲醜﹐更於頭上安頭﹐反謂我之所有﹐他人之所無﹐自矜自誇﹐終不自悟。如此者欲明沂﹐謂自然之道﹐不亦難乎。

講《知人者知》章。師曰﹕經云死而不亡者壽﹐其旨甚明。玉陽大師嘗云﹕賢人死而爲鬼﹐下愚則逐物遷化。吾謂賢人者必生而有賢行﹐是以得賢名﹐𨿽至於死﹐吾實謂之不死。又云自勝者彊﹐云彊行者有志。修行人降心進道﹐專以志爲主﹐志不立者﹐至於一食非美﹐則胸中不納﹐是萬神不納也。有志者𨿽每惡食不爲病﹐志旣壯而萬神從之﹐物亦隨之而變﹐不知其味惡也。人有萬神﹐非志不能帥﹐大志旣行﹐如大帥之行也﹐滿身之气皆助之﹐何事不能克勝。孟子曰﹕志者﹐气之帥也。吾行之甚效﹐故愈信其爲善。經云不失其所者久。所字如子產使校人畜魚﹐校人云得其所哉之所。經中之言﹐初欲得知﹐知而欲爲己用。若泥於言而不爲用﹐則反爲病。然經中之言﹐多反復不一﹐最要人明此。云彊行者有志﹐又云弱其志。有云學則不是﹐又云不學亦不是。有云靜則不是﹐復云動亦不是。反復抑揚﹐初無定義。惟恐學者過與不及﹐或著在一邊﹐左右扶救之﹐令立於中道。學者所宜探究。

講《執大象》一章﹐引諸家之說。內蘇子由云﹕大象卽澹乎無味﹐視聽不足見聞之大道也。上執此道﹐則天下無不往者﹐樂餌治術也。一時之善治﹐非不能使人親附﹐如過客之止﹐然不可以久。師曰﹕解經人悟道本﹐故不費辭﹐子由爲當。莊子有云﹕仁義先王之蓮廬﹐蓋此意也。

志全曰﹕五十四﹝章﹞注﹐多宗政和﹐政和多引《易》《莊》。師曰﹕三玄本一﹐宋徽宗道性本自髙﹐故取焉。吾謂知此非難﹐行此爲難。吾初入道門﹐但見老宿所行之徳﹐後觀透此經﹐都是前人所行。今日教門凡一切外事﹐無異以樂餌而止過客﹐甚不可住著於此。當捨前人所行之道﹐且能不失其本。今日門人進修道業﹐無世人之苦﹐必有因地﹐而不徒然至此。求其所因﹐實自學道上得此﹐豈可一日忘。

講《上徳不徳章》終。師曰﹕經云上徳不徳﹐是以有徳﹔下徳不失徳﹐是以無徳。以教門中所行事說﹐最爲易見。云暗積功行﹐不求人知﹐則是不自以爲徳﹐旣不自徳﹐是謂上徳。不使人知﹐則若失其徳。吾謂外其徳而徳愈存﹐豈不是實有其徳﹐故曰是以有徳。若有功行卽使人知﹐則若不失其徳﹐卽爲下徳。人知則必加敬重﹐其徳漸損﹐故曰是以無徳。旣將功行用在聲名上﹐隨時失去﹐還能用在虛無道中﹐何者是自己實得底。

講《道生一章》云云。師曰﹕聖人之道﹐本沒多子。學人少有明得此理﹐只爲未能忘我朝暮所爲。凡不合於聖人者﹐皆是自己性子﹐直須撇了自己底﹝性子﹞﹐自然合著聖人道生一。禪家參到此際﹐實爲徹處。止是此地上不能定得﹐則別生事端。邵堯夫先生有云﹕請看風急天寒夜﹐誰是當門定腳人。吾嘗論之﹕玄妙之言﹐不可以示眾﹐中下人聞之誤行者多。往日有人參學性宗甚明﹐而不持戒律﹐無所不爲。達者曰﹕此不是地獄種子邪﹖其人曰﹕此又何妨於道。其獘乃至於此。

講《治人事天莫若嗇》章云云。師曰﹕嗇﹐嗇愛也﹐愛其道也。此學人之日用。此一字爲一章之要。服﹐服食也。早服﹐食道之味。重積徳﹐自損己利物﹐以至於治人事天。盡其道之用﹐則通天徹地。是故學道以積徳爲大本﹐必有實徳﹐然後有所味﹐道家謂受用。學人皆能知心無雜念﹐气候沖和﹐卽爲受用。然少有得其味者﹐以其不知重積徳也。不有眞功徳爲本﹐實無所得。勞心極想﹐𨿽至終年﹐至十年乃至百年﹐亦終無所得。功徳旣積﹐不求所得而自得。何謂眞功徳﹖曰﹕爲而不恃﹐不自以徳爲徳﹐是謂眞功徳。

講《爲無爲》章。云云。師曰﹕經云報怨以徳。聖人舉世人最難爲者言之。且報怨尙以徳﹐於其餘事上無所不用徳。世之人不能行此﹐以怨報怨﹐無有休期﹐至於禍不能解。聖人欲絕其源﹐故特垂訓。學人能明此理﹐又何怨之能生耶﹖

講《勇於敢則殺勇於不敢則活》章。諸家之說﹐或利或害。有云勇於不敢則利﹐勇於敢則害是也。蘇子由總解云﹕不敢則生﹐敢則死﹐此物理之大常。然或敢者得生﹐或不敢者得死﹐此或然耳。世遂僥幸其或然﹐而忽其常理。以耳目觀天﹐見其曲而不觀其全﹐未有不疑天网之疏而多失也。惟能要其終始﹐而盡其變化﹐然後知其恢恢廣大﹐𨿽疏而不失也。

師曰﹕子由之說得之。孰知其故故﹐因故也。云或利或害之因﹐故𨿽聖人猶且難之。難之者﹐疑之也。難﹐或作去聲﹐更易見。𨿽難之﹐終無可疑也。吾教說因果﹐人或有一分之善﹐卻爲有業障未除﹐時𨿽未報﹐𨿽經百千世﹐業障消盡﹐卽得一分之福。或有惡亦如此。以其大數觀之﹐如天网之恢恢也。善惡必報無遺﹐則是𨿽疏而不失也。

淸和眞人北進語錄卷之四竟

