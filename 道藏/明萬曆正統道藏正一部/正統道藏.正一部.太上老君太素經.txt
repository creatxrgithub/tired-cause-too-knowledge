太上老君太素經

經名﹕太上老君太素經。簡稱《太素經》。撰人不詳﹐約出於漢末魏晉之際。《抱朴子遐覽篇》已著錄此經。一卷。底本出處﹕《正統道藏》正一部。

太上老君太素經

太素皓皓﹐命之日道。太素之時﹐神往營之﹐道乃生之。生之形之﹐道乃命之﹐道乃成之。故天地成形﹐道徳成經。道莫大於自然﹐徳莫大於長生。道生一﹐一生二﹐二生三﹐三生天地。天地充滿﹐滿則損﹐損則反其本。故天一無不覆﹐地一無不載﹐日月一無不照。故知之一﹐不知也。不一之一﹐無一之知。夫道之可奇也﹐賢者通之﹐聖人行之﹐不可不知也。道大而無形﹐隱而無名﹐其在天地外者窈冥﹐其在天地中者充盛。故天地之問盡道焉﹐非吾獨也﹐道不欲也﹐非吾異也。又云﹕生可冀也﹐死可畏也。艸木根生﹐去地而e死。魚鰲沈生﹐去水而死。人以形生﹐去气而死。故聖人知气之所在﹐以爲身寶。又云﹕大道張天下之大效﹐大書陳天下之大略﹐大人以爲足。人之所好﹐吾之所患﹔人之所執﹐吾之所捨。二者惟聖人能知其故。又云﹕大徳受天下之大惡﹐大人受天下之大辱。能受天下之大惡﹐故能食天下之尊祿﹔能受天下之大辱﹐故能爲天下之獨貴。又云﹕心之於人﹐猶水居器中﹐停之則平﹐歌之則傾﹐撓之則濁﹐澄之則淸。治心其猶水乎﹖壅之則止﹐通之則行﹐決之西則西﹐東則東。人心不可不杜塞﹐如水不可不堤防也。又云﹕故易有太極。太極謂太易。太易者﹐大曉易﹐無有先之者﹐謂皓皓白气也。乃有太初。初者﹐气之始也。有太始。太始者﹐形之始也。有太素。太素者﹐質之始也。故謂易。易變爲一﹐一變爲三﹐三變爲五﹐五變爲七﹐七變爲九。九者﹐究也。極後變爲一。一者﹐謂天也。故輕淸者卽上爲天﹐重濁者卽下爲地﹐中和气者爲人。故天地合精﹐萬物化生。

太上老君太素經竟

