上淸髙上玉晨鳳臺曲素上經

經名﹕上淸髙上玉晨鳳臺曲素上經。撰人不詳﹐約出於東晉。是早期上淸派重要經典。一卷。底本出處﹕《正統道藏》正一部。

上淸髙上玉晨鳳臺曲素上經

髙上玉晨鳳臺曲素上經﹐玄都九曲陵層鳳臺﹐結自然鳳气以成。瓊房處於九天之上﹐玉京之陽﹐虛生八會交眞之气﹐十折九曲﹐洞達八方上招扶搖之翮﹐傍通八素之靈﹐結九元正一之气﹐以成憂樂之辭﹐明於玄臺之上。字方一丈﹐文蔚煥爛﹐洞明九天﹐飛鳳云蓋﹐紫气郁冥﹐遊鱗走獸﹐交錯馳橫﹐六領師子﹐備於下關﹐五帝玉仙執五色命魔靈幡﹐以威禦五方右侍太華玉女﹐左衛金仙玉童﹐各三千人侍眞典香。日月俠映﹐七元回靈﹐三晨齊景﹐玄光洞明﹐瓊林振條﹐玉籟激庭﹐七寶華光﹐流曜上淸﹐卽髙上玉晨太上道君所治。玄都丈人以鳳文眞書憂樂之曲﹐玄授於道君焉。

如是上天萬眞及五嶽飛仙﹐悉以月五日﹑十五日﹑二十五日﹐一月三登鳳臺﹐晏禮遊香﹐誦詠憂樂之辭也。上慶神眞﹐下悲兆民﹐其辭虛微﹐玉朗洞淸﹐四眞稽首﹐萬仙禮音﹐散香逸霄﹐流煙虛庭。凡上宮已成眞人﹐及始學爲仙者﹐莫不備修九天鳳气玄丘眞書﹐誦憂樂之曲也。玄古皆萬劫一傳﹐今有其人﹐七百年中聽得三傳。得有其文﹐飛行上淸﹐登九曲鳳臺﹐朝謁玉眞也。輕泄失明﹐七祖充責﹐愼則神仙。凡得佩玄丘太眞書五帝命魔靈幡﹐則能策虛召靈﹐制魔使神。得五行祕符﹐則呼魄固魂﹐保神長存。得誦憂樂之辭﹐超身九玄﹐遊晏玉京。得佩曲素鳳炁﹐則見太平奉迎聖君﹐身升玄都﹐受仙上眞也。

如是九天鳳文憂樂之曲﹐玄丘太眞﹝書﹞﹟1﹐皆九天自然之气結而成焉。靈文表異於空玄之中﹐經九萬劫﹐玄都丈人受之於太空﹐以傳太上大道君﹐道君傳太極眞人﹐眞人以傳東海方諸靑童大君﹐使傳道士宿有玉名﹐應爲神仙人者。佩之二十年﹐得見三元君﹐迎聖君於上淸金闕。七百年三傳﹐百年有可授者﹐聽傳二人。齋中香一斤﹐上金五兩﹐畢歃金靑之誓﹐以代血壇之約也。

髙上玉晨曲素憂樂慧辭

東方靑帝

結我自然气﹐凝化紫鳳城。髙臺超九嶺﹐陵層茂飛瓊。煥樂重虛上﹐曲折洞八淸。紫虛曜雲宮﹐流暉翳五靈。四達無窮野﹐八气回圓明。扶搖運太空﹐七景轉天經。運來若無根﹐時去隨化傾。九圍交度內﹐二象互相徵。帝一固中元﹐四綱不頹靈。南采飛皇實﹐北引廣寒庭。玄房交眞會﹐虛歌自然生。五帝命靈幡﹐麾旗徵萬精。魔從空中嘯﹐道治樂未央。故興曲素辭﹐慶神欣太平。相與契何許﹐萬劫爲一齡。回轉九萬劫﹐同遊紫鳳軿。空生紫鳳臺﹐瓊闕參太微。靈風洞八會﹐北牖閶闔開。上有嘯歌兒﹐恆唱運喪衰。朝則乘景遊﹐暮則附景歸。二景齊一體﹐怕恐失景暉。九五不常居﹐天地有傾危。大劫終一椿﹐百六乘運回。洪泉湧九嶺﹐大鳥翔天垂。萬蠢飄長流﹐顧山不得依。號泣無崖際﹐能不傷人懷。賢聖勤誦經﹐故得乘景飛。至時相奉迎﹐同會九天扉。數盡金馬辰﹐萬癘交橫馳。不見學仙人﹐但聞喪屍悲。嗟此愚夫質﹐持命痛何哀。

南方赤帝

散憂九玄臺﹐聚樂階太空。攜契十天眞﹐嘯命東海童。四達八會气﹐交運閬臺風。目朗西華館﹐意合廣寒宮。婆娑紫鳳下﹐蕭條九嶺峯。流眄無窮野﹐仰觀劫仞中。淸歌宮商和﹐憂樂自相從。二趣諧一契﹐理背反還同。相與樂未央﹐持始復持終。甘飲玉池醴﹐仰歡飛華皇。靈瓜自可晏﹐未若日月光。七曜流芳暉﹐斯樂豈可忘。大劫有終運﹐運交二象傾。龍門斷天河﹐三五反相徵。赤鎭據東井﹐華蓋伏晨星。玄暉昏八荒﹐穢气翳天精。三官相操促﹐五嶽不固靈。萬癘交橫馳﹐北帝勇魔兵。八网羅天外﹐聖主不能淸。是結自然气﹐陵層九重城。髙觀湣萬兆﹐憂樂從是生。玄歌散神衿﹐蒙歡反涕零。哀此頑夫輩﹐吝財貪色縈。欣欣待命至﹐不顧禍自嬰。賢智逆方來﹐晨夜勤誦經。禮空念玄虛﹐以度不窮齡。若能尋道源﹐八節奏玉名。將免九難災﹐令爾見太平。

西方白帝

瓊鳳郁晨飆﹐紫臺曜玉林。流光拂重玄﹐嵯峨淩九陰。紫景散朱霞﹐飛煙互相尋。七寶振瓊條﹐靈獸騁云岑。萬仙乘空詠﹐神風揚妙音。上有髙晨師﹐拱靜嘯與吟。八會自然容﹐虛降皆蘭金。瓊嚼彌劫旦﹐玉漿散衝心。明珠唱靈歌﹐法容和淸琴。玉章至道宗﹐憂樂解人衿。釋我無終齡﹐良娛樂何深。自無髙仙韻﹐安能同此飲。朝戲東華宮﹐夕遊西華堂。取樂二華館﹐不與樂相逢。但聞玄歌子﹐悲聲傷天童。哀響流寒庭﹐撫悼世運窮。天馬踴九河﹐烏母乘飛龍。玄津無橋梁﹐二气隔不通。登我陵層臺﹐仰觀九難中。穢气彌三靈﹐萬兆負災衝。八域無遺民﹐大小山嶽崩。念此不知學﹐聞經若癡聾。相與任運生﹐鰷欻待命終。哀哉何期酷﹐念子傷我匈。

北方黑帝

紫鳳乘空發﹐陵層九玄嵎。气結則影見﹐气散則神無。飄颻有無際﹐天樂適我娛。安同八會唱﹐齊我髙仙疇。摧契十天眞﹐晏我九鳳驅。上登玉京闕﹐下戲閬風州。羽騎迅瓊輪﹐紫煙空相扶。極朝復待旦﹐偕樂無終休。流眄任運遷﹐億椿始一周。歡我自然衿﹐散我懷世憂。自無玄靈質﹐誰能同此遊。哀哉空洞內﹐興樂復發憂。朝登東蒙嶺﹐夕觀西壠丘。不見九靈母﹐北眞道相求。遼問大象度﹐二炁忽云周。九龍運東井﹐天馬發西嵎。北帝放天兵﹐五嶽玄相符。萬魔已束﹟2帶﹐五行早相謀。兵災羅天布﹐萬兆已被拘。上下皆受會﹐蕩除無稽畱。哀哉五難中﹐運至無親疏。髙登八會宮﹐結我冥中疇。歷觀至學者﹐福地以相扶。棄家尋我道﹐克﹟3得度爾軀。勤心修至經﹐道成當相須。逍遙觀鳳臺﹐豈不樂哉遊。

中央黃帝

大樂會中元﹐中元聚樂庭。上有八會气﹐婆娑紫鳳生。金條附玉根﹐七寶結華鈴。龍超極嶺峯﹐鳳嘯駭萬里。不見雜遊賓﹐但聞風雲聲。宮商自相和﹐音響自相成。玄歌唱妙曲﹐憂樂結成經。吾我自相求﹐誰知眞人靈。錦云帶夜月﹐紫曜翳飛瓊。三晨洞太暉﹐七元煥五星。靈幡有威光﹐流煙藹紫淸。自謂西華妙﹐未若紫鳳城。上有解衿人﹐一面歡萬齡。偕樂無終劫﹐因覺天地傾。靈運自有紀﹐數終自由玄。去來順運回﹐何爲憂纏生。散憂八荒外﹐大象不圭眞。逍遙歡樂庭﹐誰與憂爲親。五難是常會﹐所傷自有人。宮商𨿽不和﹐大歸理自均。故興憂樂曲﹐以度學道身。若行研靈文﹐妙義自當鮮。但佩曲素章﹐克入無憂津。乘空登鳳臺﹐髙觀承唐年。此樂將何樂﹐知憂在何間。

髙上玉晨憂樂之曲﹐空生鳳臺之上﹐靈文明於五方﹐金音逸朗於十天﹐玉京九曲上眞﹐皆鑄金爲簡﹐紫筆書文﹐齊聲合唱玄歌憂樂之曲也。其辭深賾﹐妙趣洞淵﹐自非髙上之儔﹐莫有能究其篇者。有金名東華﹐書字鳳闕﹐乃得見此文爾。得佩鳳气玄丘眞書命魔靈幡﹐誦憂樂之曲﹐則五帝衛眞﹐天魔教護﹐保舉上仙﹐得奉迎聖君於上淸宮﹐遊於鳳臺之堂也。

凡受此文﹐每以本命﹑太歲﹑八節之日﹐及每月五日﹑十五日﹑二十五日﹐沐浴淸齋入室﹐先東向誦靑帝﹟4曲畢﹐禮拜朝玉眞﹔轉南向誦赤帝曲畢﹐禮拜朝玉眞﹔轉西向誦白帝曲畢﹐禮拜朝玉眞﹔轉北向誦黑帝曲畢﹐禮拜朝玉眞﹐﹝轉向太歲誦黃帝曲畢﹐禮拜朝玉眞﹞。五方都畢﹐還北向九拜﹐朝玉晨君﹐仰咽炁九過止。如此皆施五帝旛於室五方也。

五帝命魔靈幡

髙上玉晨命魔靈幡﹐主制東方靑帝魔靈大王﹐咸保負某嶽先生王甲﹐體眞合仙﹐俯仰遣東嶽仙官羽輪﹐奉迎甲身上登玉淸宮紫鳳臺﹐如九天信。

右白書靑繒上。

髙上玉晨命魔靈幡﹐主制南方赤帝魔靈大王﹐咸保負某嶽先生王甲﹐體眞合仙﹐俯仰遣南嶽仙官羽輪﹐奉迎甲身上登玉淸宮紫鳳臺﹐如九天信。

右黑書絳繒上。

髙上玉晨命魔靈幡﹐主制西方白帝魔靈大王﹐咸保負某嶽先生王甲﹐體眞合仙﹐俯仰遣西嶽仙官羽輪﹐奉迎甲身上登玉淸宮紫鳳臺﹐如九天信。

右朱書白繒上。

髙上玉晨命魔靈幡﹐主制北方黑帝魔靈大王﹐咸保負某嶽先生王甲﹐體眞合仙﹐俯仰遣北嶽仙官羽輪﹐奉迎甲身上登玉淸宮紫鳳臺﹐如九天信。

右黃書黑繒上。

髙上玉晨命魔靈幡﹐主制中央黃帝魔靈大王﹐咸保負某嶽先生王甲﹐體眞合仙﹐俯仰遣中嶽仙官羽輪﹐奉迎甲身上登玉淸宮紫鳳臺﹐如九天信。

右靑書黃繒上。

右髙上五帝命魔靈幡﹐虛生鳳臺之上﹐五帝玉眞所主。有骨命合仙之人﹐東華卽以此文告五帝魔王保舉﹐卽依俯仰之格﹐遣五嶽仙官千乘萬騎飛行羽輪﹐奉迎上登紫鳳玉臺也。得佩此文﹐則五帝記名﹐天魔敬護﹐十界司迎﹐九年則得靈降﹐乘羽輪上升也。受之男當投書髙峯﹐女當醮靈度文﹐如此悉十年來降﹐男則又投書﹐女則又醮玄丘太眞書鳳气﹐悉同科文。

太極左眞人曲素訣辭

一名九天鳳炁玄丘太眞書

太上授太極左眞人﹐以傳東海方諸宮靑童大君﹐使傳道士宿有玉名﹐應爲神仙眞人者。佩之二十年﹐得見三元君﹐迎聖君於上淸金闕。七百年三傳﹐百年有可授者﹐聽傳二人。齋三日﹐齋中香十斤﹐上金百兩。受畢﹐歃金靑誓之﹐以代血壇之約。

曲素訣辭

右玄丘太眞書隱文﹐召羣靈﹐制萬精。朱書白繒佩身。白繒四十尺﹐白絹以保血液之券﹐白絹以代曲素之歃血﹐不靜不齋不盛解籙。靑二七尺﹐靑以保神仙之券﹐靑以爲七百年三傳之誓﹐入疾入火入水入山入室帶錄。金鐶三雙﹐金鐶以保長生大度之券﹐金鐶以爲抱心不泄之約﹐道士無此文﹐不得見三元君。香九兩﹐香以保通靈之券﹐香以爲明靈之盟﹐又無以召攝六天之鬼者也。男受之北向﹐師南向。女受之南向﹐師北向。男受之十年﹐又一齋投書。女受之投書及醮﹐當召於師訣。受時有十年一醮。錄香果﹐列於一座密室之中﹐請﹟5太淸髙仙景云眞人﹑太上丈人官某甲奉戒。如授者師名對錄口傳﹐不用文於師﹐靑錄香誓身師名。

太淸髙仙景云眞人啟天大錄﹐太上丈人下授五嶽君﹐佩之卻禍除殃﹐辟惡逐邪﹐朝眾精﹐從百禽﹐命鬼物﹐延年十萬﹐還魂卻老﹐安身長存。一名三天必生券。

九天鳳气玄丘太眞君九炁丈人﹐領白素玉女官十人﹐布在甲身中。

九天鳳气玄丘眞書命魔靈幡﹐連書九尺素繒上﹐授書佩身。若絕世上居﹐則書五方色繒。書命魔靈幡﹐置五方也﹐則制萬靈﹐禦天魔﹐致仙官﹐奉迎太平聖君也。玄都丈人仙科﹐受佩齋三日﹐以靑帛﹑鐶三雙﹐香繒以盟受﹐傳記太歲年月日﹐誓以奉法﹐不淫不慢﹐不溢不欺﹐不惡不嫉﹐行仁累徳﹐存神命眞﹐佩錄者神仙。

帶錄後訖此。

男受此文初﹐仍於本命之嶽投書﹐告靈而度文也。十年卽又投如前﹐三投如前﹐三投都畢。女受卽十年﹐亦一醮﹑三醮都竟也。

陽朔元年歲在庚寅﹐九月甲申朔一日甲申﹐西嶽眞人王君﹐年四十二歲﹐七月生﹐今從髙晨大師東海靑童君﹐奉受曲素鳳文玄丘太眞書憂樂之曲五行上符﹐謹開五帝五眞五仙﹑五嶽五靈﹐投書自盟已成眞人﹐奏名東華﹐定錄天仙﹐永保元吉﹐如九天之文。

右朱書銀板之上﹐五枚﹐安五座﹐置五板﹐師向北告靈畢﹐以板埋於五嶽也。若一嶽之上﹐亦可各依其方面而埋之。施五座﹐師北向叩齒三十六通﹐祝曰﹕

九玄上靈元始天王﹑五帝玉仙﹑靈嶽大宮眞人﹐王甲已被三煉九試﹐气骨合眞﹐謹按上吉九天盟文﹐投書告命﹐埋簡靈山﹐自是之後﹐依俯仰書曲﹐告下魔王﹐保舉上眞飛仙羽蓋奉迎甲身﹐上登玉淸紫鳳之宮。三告不承﹐依大眞科文﹐隨違列奏﹐明按奉行。

女受則十年一醮。初一醮度文﹐當於密室之中﹐施一座﹐向北燒香﹐甘果五盤置位前﹐寫曲素文﹐盛以飛羅之巾﹐置於別案上。師北向﹐弟子南向﹐師叩齒三十六通﹐微祝曰﹕

太淸髙仙景云眞人﹑終天大錄太上丈人﹐今有男眞王甲﹐年如幹歲﹐某月生﹐謹受曲素憂樂之辭﹑五帝命魔靈幡﹑九天鳳文玄丘太眞書﹑五行祕符﹐謹以上吉之日﹐奉請髙晨之气下映兆身﹐願告下五帝五眞﹑五嶽五靈﹐記某甲玉名﹐上奏靑宮五帝魔王﹐保舉合眞﹐早得神仙﹐飛行上淸﹐謁帝晨。三醮之後﹐如九天玄科太眞明文。畢﹐如此三過﹐醮則都止。

太上曲素五行祕符

太極左仙公撰

太上告後聖金闕帝君曰﹕元气分判﹐天地開張﹐陰陽貫位﹐三五戌宮﹐玄置六甲﹐化生五行金木水火土﹐總禦中元﹐以炁相生﹐混合成眞。後學求仙﹐不知道源﹐徒勞存思﹐損疲形神﹐積涉無感﹐望道泯泯。夫欲尋本﹐當歸其根﹐失根求生﹐萬不得全。今故抄集上皇玉文﹐出以相告﹐子擇賢而傳。其法寶祕﹐望不在言﹐可依明科﹐承而奉焉。

太上曰﹕五行祕文﹐與天地同生﹐混化萬眞﹐總禦神靈。天無五行﹐則三光不明﹐地無五行﹐山嶽崩傾﹐人無五行﹐身則朽零。故五行混合﹐相須而生。若有志心﹐當尋眞名﹐旣受其法﹐天地同根﹐呼魂召魄﹐保命役神﹐修之九年﹐刻登上仙。

夫受曲素訣辭﹐學上眞之道﹐當知五行父母眞君內諱﹐存以招魂﹐召以制魄﹐魂魄長存﹐眞神總歸宮宅﹐備守形身﹐便得反於自然。如此克日遊晏玉淸﹐與炁合眞矣。

凡修此道﹐當以甲乙之日﹐入室燒香﹐東向存思甲父﹑乙母二眞之神。父諱靑罌﹐著九元碧寶玄冠﹐翠羽章衣﹐手執靑精保命祕符。母諱浩先﹐頭作頹云之髻﹐著飛靑錦裙﹐手執化生丹霞靈符。二人以符玄授我身﹐便叩齒九通﹐祝曰﹕

眞君父母﹐化生二靈﹐三五反眞﹐與元合冥﹐外攝遊魂﹐內固魄精﹐長居宮宅﹐無離本形﹐長與三元﹐同保玉淸。畢﹐服符﹐又叩齒九通﹐咽液三過止。修此九年﹐洞觀無窮﹐徹視遠文﹐逆知吉凶。

右靑精保命祕符﹐靑書白紙﹐男先服保命符﹐後服化生丹霞靈符。

右化生丹霞靈符﹐朱書白紙﹐女先服丹霞靈符﹐後服靑精保命符。

右甲乙二眞陰陽祕符﹐靑書上符﹐朱書下符。常以甲乙日﹐東向服之﹐並書素佩身。行之九年得使常陽玉女九人﹐乘空駕虛﹐白日登晨。

丙丁之日﹐入室燒香﹐南向存思丙父﹑丁母二眞之神。父諱樞戶﹐著朱陽通天寶冠﹐絳章之衣﹐手執朱明保身長存祕符。母諱納靈﹐頭作飛雲之髻﹐衣丹飛裙﹐手執中原黃精祕符。來授我身﹐便三呼二眞內諱﹐祝曰﹕

陰陽變化﹐二景生眞﹐玉靈反魂﹐拘魄鎭神﹐三五混合﹐無離我身﹐得保日月﹐三景齊晨。畢﹐服符﹐又叩齒九通﹐咽炁三過止。修此八年﹐眞靈降見﹐云輿來迎。

右朱明保身長存祕符﹐朱書白紙﹐男先服﹐後服中原黃精符也。

右中原黃精符﹐黃書白紙﹐女先服﹐後服朱明保身長存符。

右丙丁二眞祕符﹐朱書上符﹐黃書下符﹐常以丙丁之日正中﹐南向服之﹐並素書佩身。行之九年﹐得使赤珪玉女八人﹐乘空駕虛﹐白日登晨。

以戊己之日﹐入室燒香﹐向西南存思戊父﹑己母二眞之神。父諱長卿﹐著黃華三寶玄冠﹐衣黃章單衣﹐手執中元度命保魂祕符。母諱來生﹐頭作二角頹云髻﹐著黃錦飛裙﹐手執金光自然祕符。來授我身﹐便三呼二眞內諱﹐祝曰﹕

中元玄紀﹐攝禦四方﹐化生五炁﹐混合帝房﹐拘魂禦魄﹐與形合同﹐長保天地﹐歷劫無窮。畢﹐服符﹐又叩齒九通﹐咽液三過止。修此十二年﹐徹見八方﹐身化金光﹐乘虛太空。

右中元度命保魂祕符﹐黃書白紙﹐男先服﹐後服金光自然飛符。

右金光自然祕符﹐白書白紙﹐女先服﹐後服中元度命保魂祕符。

右戊己二眞祕符﹐黃書上符﹐白書下符。常以戊己之日脯時﹐向西南服之﹐書素佩身。行之九年﹐得使黃素玉女十二人﹐乘空躡虛﹐飛行上宮。

庚辛之日﹐入室燒香﹐西向存思庚父﹑辛母二眞之神。父諱啟明﹐著九元碧寶玄冠﹐素羽章衣﹐手執素靈召神保﹝命﹞﹟6祕符。母諱徳神﹐頭作飛雲之髻﹐衣素飾飛裙﹐手執玄陰生形上化祕符。來授我身﹐便三呼二眞內諱﹐祝曰﹕

金精玄注﹐結炁九靈﹐流眞混金﹐灌晨身形﹐使我魂魄﹐安鎭黃寧﹐饑食三元﹐渴飲玉精﹐乘虛駕浮﹐遊晏紫庭。仍服符畢﹐又叩齒九通﹐咽炁三過止。修此六年﹐得駕景霄晨﹐出入紫房。

右素靈召神保命祕符﹐白書白紙上﹐男先服﹐後服玄陰生形上化符。

右玄陰生形上化祕符﹐墨書白紙上﹐女先服﹐後服素靈召神保命祕符。

右庚辛二眞祕符。白書上符﹐墨書下符。常以庚辛之日入室﹐西向服之﹐書素佩身。行之九年﹐得使素靈玉女六人﹐乘空躡虛﹐飛行上宮。

壬癸之日﹐入室燒香﹐北向存思壬父﹑癸母二眞之神。父諱朔靈﹐著玄晨之冠﹐皂執單衣﹐手執通靈長命祕符。母諱法勞﹐頭作頹云髻﹐衣玄錦飛裙﹐手執飛仙騰化祕符。來授我身﹐便三呼二眞內諱﹐祝曰﹕

上有九元﹐化生陰陽﹐五行各差﹐金剛反彊﹐三晨寶曜﹐冠我衣裳﹐五色流黃﹐天關開張﹐上升玉淸﹐出入帝房。畢﹐服符﹐又叩齒九通﹐咽炁九過止。修行五年﹐洞視無崖﹐逆知吉凶﹐乘虛駕浮﹐上升霄晨。

右通靈長命祕符﹐墨書白紙﹐男先服﹐後服飛仙騰化祕符。

右飛仙騰化祕符﹐靑書白紙﹐女先服﹐後服通靈長命祕符。

右壬癸二眞祕符﹐墨書上符﹐靑書下符。常以壬癸之日夜半﹐北向服之﹐並書素佩身。行之九年﹐得使太玄玉女五人﹐乘虛駕空﹐白日升天。

後聖金闕帝君﹐奉受太上施用曲素訣辭五行祕書寶訣﹐卽命太極左仙公鑄金爲簡﹐紫筆書文﹐祕於九天之上大有之宮玉房之內。太上以西華玉女三百人﹐侍衛靈文﹐幡七寶之華﹐流五色之精﹐金眞玄映﹐散香紫庭﹐飛霞蓊藹﹐八會俱生﹐光曜瓊宮﹐煥赫玉淸﹐陰陽否而不虧﹐履億劫而方鮮。匡絡於眾妙﹐威制於羣靈﹐呼魂召魄﹐萬神總還﹐極微之化﹐五行之妙眞。其文寶祕﹐不得輕泄﹐傳非其人。若有至學﹐欲單佩五行祕符者﹐亦聽別盟而傳。傳法師與弟子告齋七日﹐弟子賫五色之繒各五十尺﹑金鈕五雙﹐以誓玉帝之宮﹐師告誓度文。奉受之後﹐不得冒淹入穢﹐觸忤道眞。輕泄天文﹐使人見聞﹐七玄父母長閉地獄﹐己身十苦八難﹐萬不得仙﹐愼而奉行。

上淸髙上玉晨鳳臺向素上經竟

﹟1『書』字原缺﹐據上下文補。

﹟2『束』原作『來』。

﹟3『克』原作『冠』。

﹟4『帝』原作『華』。

﹟5『請』字原誤作『諸』。

﹟6『命』字原缺﹐據下文補。

