洞眞八景玉籙晨圖隱符

經名﹕洞眞八景玉籙晨圖隱符。撰人不詳﹐約出於東晉南朝。原系《洞眞金元八景玉籙》之徒半篇﹐誤分出爲另一書。底本出處﹕《正統道藏》正一部。

洞眞八景玉籙晨圖隱符

上相靑童君撰太上大道君所受

九暉太晨隱符﹐郁悅那林昌玉臺天玉淸紫道虛皇上君所佩﹐以赤書碧文九寸。

觀靈元晨隱符﹐髙桃厲衝龍羅天玉淸翼日虛皇上道君所佩﹐以赤書絳文九寸。

總晨九極隱符﹐碧落空歌餘梨天玉淸昌陽姬虛皇髙元君所佩﹐以赤書白素九寸。

沓曜璇根隱符﹐摩坦婁於翳天玉淸七靜導生髙上虛皇君所佩﹐以赤書皂繒九寸。

玄景晨平隱符﹐扶刀蓋華浮羅天玉淸太明虛皇洞淸君所佩﹐以朱書黃繒九寸。

合暉晨命隱符﹐具渭耶渠初默天玉淸始元虛皇太霄君所佩﹐以赤書黃繒九寸。

齊暉晨玄隱符﹐衝容育郁離沙天玉淸七觀無生虛皇金靈君所佩﹐以朱書黃繒九寸。

髙上龍煙隱符﹐單緣察寶輪法天玉淸八觀髙元虛皇渟景君所佩﹐朱書黃繒九寸。

上淸八景玉籙晨圖隱符﹐太上大道君所受﹐玉淸髙上君所寶祕。夫有金簡玉字﹐名刊帝籙﹐乃得聞見﹐自不誦詠大洞眞經三十九章﹐三寶神眞雌一八間十二上願﹐招霞服精赤景奔月結璘之道﹐莫得佩玉籙八景晨圖玄隱之符。有得隱符之子﹐八年克乘八景之輿。此文隱祕﹐非世所聞﹐玉淸髙上常藏於金蘭玉匱七映之房﹐封以丹蕊之笈﹐付仙都左公﹐命金晨玉童二十四人﹐玉華玉女三十六人﹐侍衛隱符。記功明善﹐玄眞下教﹐七千年聽得三傳﹐自無其人﹐封於名山﹐不得輕眞泄寶﹐師及弟子連愆﹐七祖運蒙山之石﹐塡積夜之河﹐身及先師同充下鬼﹐十苦八難無極之役。今撰集其文﹐明愼之旨。得佩太上大道君所受隱符者﹐當以別室燒香左右﹐朝夕禮拜﹐不得雜履淹穢﹐觸眞忤炁﹐玉童玉女奏子之罪於髙上﹐罰以水火之考﹐天眞祕重﹐可不愼之。

受符之身﹐每至八節之日﹐及本命日﹐沐浴入室﹐正中﹑夜半﹐惟一北向﹐心拜冥目﹐存三素之雲從天上西北行下﹐覆滿一室﹐內外掩瞑﹐良久﹐兩手掩耳口﹐引雲炁三十咽﹐咽畢覺雲炁豁除﹐有二小兒如嬰兒之狀﹐各持錦囊﹐一囊請八景玉籙隱文﹐一囊請三寶神經﹐授與兆身﹐二兒因化爲二帝尊﹐入兆身中。因咒曰﹕

出玄入淸﹐回晨華房﹐教我授我﹐無英白元﹐雌一哺養﹐五籍洞玄﹐三十九章﹐萬徧胎生﹐保魂招神﹐披睹洞門﹐玉符已畢﹐身乘紫雲﹐上謁北帝﹐朝拜玉淸。畢﹐又叩齒九通﹐咽液三十過﹐如此八年﹐克有八天玉景玄云綠軿來請子身﹐上登玉淸宮。修行勿懈﹐勤心注玄﹐髙上所寶﹐太上大道所尊﹐惟在精誠﹐祕而奉焉。

髙淸太無極上道君隱符﹐彌梵羅臺霄絕寥丘飛元云根之都玉淸上天玉淸紫暉太上玉皇明上大道君所佩。每至本命日﹐以朱書靑紙服之﹐雌黃書素帶之。此符制禦天下萬靈大匿魔神謠歌之鬼﹐通靈致眞﹐誦詠無有亂音之凶﹐佩符誦經萬徧﹐自當有三元遣八景之輿來迎兆身﹐上登玉淸宮。

晨圖隱符﹐出自八元虛生之宮﹐凝炁成章﹐玉淸紫道虛皇上君以授太上大道君﹐佩八天無鞅之宮﹐積七千劫付上相靑童君﹐使授季世當仙之夫﹐世無其文﹐自非金簡玉籙﹐不得參聞。此道髙妙﹐非素紙所能得書﹐非口所能得言﹐推百六之運﹐於三代之中﹐采擇聖佐﹐不得不傳下世耳。傳授之法﹐當依玄科﹐七千年內三傳﹐夙有仙骨﹐立盟告誓﹐賚紫金八兩﹐紫紋八十尺﹐而受焉。師授信﹐當施之寒棲之路﹐卹窮厄之夫﹐不得營己。明科不可得而違﹐深自詳愼﹐衍盟負誓﹐身被風刀之考﹐充下鬼無極之役。詳而傳之﹐量而奉焉。

昔周幽王時有金穀子﹐本姓王﹐字玄度﹐凡人耳﹐忽過北嶽﹐得一玉函﹐開見八景隱符﹐玄度不知書﹐悟是神文﹐案文佩之﹐亦不修行﹐遂得三素之云恆覆其身﹐於此自號爲金穀子﹐八年遂乘雲而升﹐今受號爲九宮外仙之任﹐坐不備其事﹐不登玉帝之庭﹐此王君所傳矣。

洞眞八景玉籙晨圖隱符竟

