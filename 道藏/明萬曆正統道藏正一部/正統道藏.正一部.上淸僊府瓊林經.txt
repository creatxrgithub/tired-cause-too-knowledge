上淸仙府瓊林經

經名﹕上淸仙府瓊林經。撰人不詳﹐約出於南北朝。系摘抄《大洞眞經》《眞誥》《登眞隱訣》等上淸派修行經訣而成。一卷。底本出處﹕《正統道藏》正一部。

上淸仙府瓊林經

經云﹕天有玄一﹐生於太陽﹐名爲流珠﹐眾妙之門﹐得而畱之﹐可得長生。人有三一﹐其居不同﹐兼能守之﹐可爲仙王也。一在北極太淵之中﹐前有明堂﹐下有絳宮﹐上有華蓋﹐玉樓萬重。

又云紫陽眞人曰﹕吾昔學道﹐受三一眞名於中嶽眞人蘇子玄﹐子玄授吾守一之法﹐凡二百餘事﹐吾奉而行之﹐爲上淸眞人﹐其道至眞。

又曰﹕二十四气以應太微二十四眞﹐其有千乘萬騎﹐羽蓋云車﹐以合紫宮上淸元圖﹐若守之彌固﹐精應感暢﹐則三一可見﹐三一可見則千乘萬騎見矣﹐羽蓋可禦﹐云車可乘﹐上造太微﹐混二十四气﹐見二十四眞﹐飛行上淸﹐列名元圖﹐此白日升天﹐兼行洞房之道也。

又曰﹕上一眞之極也﹐中一眞之至﹐下一眞之妙也。天皇得極故上成皇極﹐地皇得至故上成正一﹐人皇得妙故上成眾妙之君。三皇體眞以守一﹐故一無藏形﹐仙人尋眞以求一﹐故三一俱明。一無藏形﹐其眞極也﹐三一俱明﹐得一而已。

《上眞始生變化元錄》曰﹕皇上開眞﹐九道合明﹐變煉元虛﹐洞映上淸﹐分形化景﹐四運順生﹐八景扶翼﹐運致丹軿﹐乘雲駕煙﹐策禦上淸﹐飛行雲房﹐朝謁帝京。又曰﹕凡修九天眞王之道﹐常以冬節之日﹐沐浴入室﹐西向九拜﹐朝九天眞王﹐自然得乘九色云輿﹐飛行上淸。又曰﹕九天上靈﹐元始自然﹐云云。中寶紫元﹐三素外纏﹐云云。洞化入微﹐我道早分﹐目招靈暉﹐心披五云﹐乘策八景﹐飛入帝晨。又曰﹕含眞胤气﹐形秀紫天﹐乘雲駕浮﹐浴景八煙﹐云云。得乘霄軿﹐飛升玉晨。又曰﹕瓊琳七映之宮。又曰﹕內爲含仙靈﹐外煉眞容﹐玉池華露﹐澤流紫房。又曰﹕太上玉晨﹐回景虛明﹐分形變合﹐九煉三眞。

又曰﹕上元太素三元君晨華之气祝文曰﹕三素回天元﹐淸霄翼玉靈﹐云云。太霞𨿽云遼﹐洞映鑑有情﹐相與攜玉契﹐同期九天軿。又曰﹕太素策運﹐四景虛飛。又曰﹕皇淸摽晨暉﹐靈气翼虛遷﹐飄飄九元上﹐靡靡入帝晨。又曰﹕四老中眞﹐散花云房。又曰﹕玄晨帶髙靈﹐總眞禦八淸﹐玉華披丹房﹐紫鳳曜云營。又曰﹕我乘日吉﹐上告帝靈﹐求仙升飛﹐得禦流軿。又曰﹕紫皇元初﹐道合玄虛﹐三變九分﹐混化太初﹐飛雲流輔﹐蒼蓋綠輿。又曰﹕天夜朗淸﹐幽虛啟眞﹐流云徘徊﹐金花四騫﹐丹皇敷暉﹐雲飛紫軒。

《太上玉經寶訣》曰﹕上升玉淸中﹐邀晏九遐外。又曰﹕靈風扇華香﹐粲爛開繁矜﹐太眞撫云璈﹐眾仙彈靈琴﹐雅歌三天景﹐散惠玉華林。又曰﹕學道由丹信﹐奉師如至親﹐挹景偶淸虛﹐孜孜隨日新﹐竦身陵太淸﹐超景逸九霄﹐保元持法綱﹐遊玄適逍遙﹐萬劫猶昨夜﹐千椿如晨朝﹐靈幡順風散﹐繁想應時消。

《太洞眞經》曰﹕太宴絕九玄﹐洞景寄神通﹐玉帝乘朱霄﹐綠霞煥金墉﹐上館雲珠內﹐仰投元刃峯。又曰﹕流珠停暉﹐紫霞踴煙﹐七度回路﹐三光映眞。

《太上素靈洞玄大有經》曰﹕耽棲靈洞﹐宴景七晨﹐澄灑華園﹐息憩九玄﹐變景玉虛﹐攜領諸天。又曰﹕太眞陰神﹐號曰女靈﹐變景九玄﹐乘眞隱冥﹐運致飛霞﹐上造帝庭。

又經曰﹕九玄九天﹐謂在三界之上。又曰﹕遊戲九玄臺﹐解憩西羽河。又曰﹕八景運天輿。

《大洞眞經》曰﹕絳霞遏明曜﹐八景飛太空。又曰﹕八願玄母﹐與我俱遊三玄之間﹐乃逸轡太漠﹐回軿三玄﹐五靈扶背﹐王母比肩﹐舞輪神丘﹐停駕九天。

《洞房內經》曰﹕無極髙眞﹐晨中朱庭﹐龍衣虎帶﹐讀洞眞經﹐徘徊九天﹐髙會七虛。乘空洞之流軿﹐轡太霄之圓車。又曰﹕我混五气中﹐共化乘日軿﹐宴觀雲霄外﹐吐納七神精﹐盤栢九玄內﹐坐起霞上生。文出五老雌一經

《三元眞一經》曰﹕左激雲輪﹐右騁飛龍﹐仰役二十四神﹐千乘萬騎﹐呼陽召陰﹐白日升天。

《龜山元籙》曰﹕朝翔太陽觀﹐夕棲隱閬風。又曰﹕眾仙戲云景﹐丹葩敷春陽﹐皇駕停雲侶﹐飄颻自翺翔﹐瞻此八極外﹐誰究運所長。又曰﹕三元眞君各隨四時變化形象﹐則反所元之气﹐受煉復形。

《太洞眞經》曰﹕北隴郁霄靄﹐絳樹結紫華﹐靑藥落鳳林﹐碧�秀巖阿﹐靈闕淩太空﹐瓊房參太霞﹐云云。龍吹纏五云﹐云云。丹霞蔚晨霄。

《玉佩金璫經》曰﹕金璫九天之上﹐名曰虹映﹐一曰上淸之館﹐太霄之中﹐結白煙之气﹐靈映九天﹐云云。色如白雲﹐形如玉山﹐有瓊林之宮。又曰﹕九天帝君鎭在日門金庭之內。又曰﹕玉佩以九天魂精﹐九天之上名曰晨燈﹐云云。結靑陽之气﹐靈映九天﹐云云。色如靑玉﹐形如月圓﹐內有空玄﹐玉臺紫殿。又曰﹕日華月精﹐日霞月映﹐左回玉佩﹐右把金璫﹐二景纏綿﹐雙魂安康﹐上行太極﹐下造十方。

《紫書金根經》曰﹕靑要帝君以九陽元皇玉帝之弟子﹐育於玄丘玉國元崖之天﹐瓊林七寶之下﹐七色瓊鳳蔭君之身。又曰﹕棲心明霞之境﹐教流玉國之墟﹐執把九皇之策﹐落九域之丘﹐云云。以紫雲爲屋﹐靑霞爲城。黃金爲殿﹐白玉爲牀。

《守玄丹上經》曰﹕兩眉間上卻入一分爲守寸雙田﹐卻入一寸爲明堂宮﹐卻入二寸爲洞房宮﹐卻入三寸爲丹田宮﹐卻入四寸爲流珠宮﹐卻入五寸爲玉帝宮﹐明堂上一寸爲天庭宮﹐洞房上一寸爲極眞宮﹐丹田上一寸爲玄丹宮﹐流珠宮上一寸爲太皇宮﹐凡一頭中有九宮也。其明堂﹑洞房﹑丹田﹑流珠四宮之經﹐皆神仙爲眞人之道﹐傳於世。其玄丹經﹐亦眞官司命之要言﹐四宮之領宗矣﹐此經須太極帝君告乃可與之也。又曰﹕玉帝宮有玉淸神母居之﹐天庭宮上淸眞女居之﹐極眞宮太極帝妃居之﹐太皇宮太上君後居之﹐此四宮皆雌眞一也﹐道勝於雄眞一也。並有寶經﹐以傳已成眞人者﹐未得成眞﹐非所聞也﹐雌眞之要亦自不授之矣。太上所以出宴八景﹐入參瓊軒﹐玉女三千﹐侍眞扶軒﹐靈妃俠唱﹐神後執巾者﹐寔由守雌一之道﹐用以髙會玄晨也。此太上之宗根﹐虛皇之所傳。又曰﹕守玄丹太一眞君之道﹐暮夕靜寢﹐去諸思念﹐坐臥任意﹐先存北極辰星紫气來下﹐入己玄丹中﹐云云。又存日來入玄丹宮中﹐日滿宮內﹐在紫气中央﹐望視如暗中視火珠之狀。畢乃存上淸中黃太一眞君﹐從北極紫气中來﹐下入玄丹宮日中坐﹐君諱規英﹐字化玄﹐又存己一身忽然上入玄丹宮日中﹐在太一眞君前對坐﹐云云。於是太一君乃與己俱乘日﹐入行赤气道中﹐云云。亦卽有眞應﹐云云。則與太一同俱到七元之綱也﹐詣﹟1上淸宮。又曰﹕太上龍書曰﹐正坐玄丹﹐不徧不邪﹐言此道之要也。兆當存太一紫气以繞身﹐及咽吞之﹐又當常存太一眞君在玄丹宮紫气中﹐長生無極﹐萬凶不幹﹐玄丹之道畢也。

《道機經》曰﹕人以身爲國﹐神爲君﹐精爲臣﹐气爲民﹐炁變爲精﹐精化爲神﹐神化嬰兒。

《神仙本起內傳》曰﹕八節之日﹐諸天大聖尊神﹐妙行眞人﹐莫不上會靈寶玄都玉﹝京﹞﹟2山上宮﹐朝慶天眞。

洞神部曰﹕控景大霞宮﹐齊輪九天庭。

《龜山元籙》曰﹕眞人於金堂瓊室﹐七寶花林之中﹐淥水華池之上﹐云云。飛眞步虛﹐遊宴玉房﹐金臺寶光﹐八希之饌﹐登仙洞空﹐龜山之中﹐朝餐瓊芝﹐夕嗽玉泉﹐俱來造焉﹐十二玄龍﹐紫鳳靈虯﹐神禽丹輿﹐羽蓋眞騎﹐諸神上丹﹐諸君從靈﹐來降我焉。

《自然玉字》﹝曰﹞﹟3﹕越衡天上﹐玄都之京﹐有空峯之山﹐乃萬聖之所遊﹐道成得仙﹐徑升空峯之上﹐受號而騰空。又曰﹕皇茄天上有金華之山﹐山有五帝之宮﹐常生五色之云﹐日月俠乎左右﹐飛仙翼軒。

《靈寶經》曰﹕太上道君於西那天郁察山浮羅之嶽﹐坐七寶騫林之下﹐云云。道君方自彈景龍云璈﹐霄音逸響﹐流激千尋﹐諸天郁勃﹐紫蓋回玄﹐慶霄四會﹐八道煥明。

《太上寶訣》曰﹕微微玄宗門﹐煥朗徹空同﹐至道由靜默﹐當見三素宮。又曰《老子道徳經》稱﹕視之不見夷﹐聽之不聞希﹐摶之不得微﹐卽三元老子之號矣。又言此三者不可致詰﹐故混而爲一﹐是三素合爲元一君﹐是三尊之元父﹑玄母也。讀此經﹐二老君子見之﹐仙道成矣﹐道盡此矣。又曰﹕大朴本無質﹐聖聖謂之玄﹐二義由終始﹐萬物至淵泉。又曰﹕昆侖山上諸仙多作中夏﹐九天誦詠﹐蕭條遠暢﹐淸音泠朗﹐聽者霄絕﹐使人忘情。時會眾仙﹐歌洞詠玄﹐合﹝聲﹞﹟4齊唱﹐新聲激響﹐窈窕遐聞﹐云云。上眞之所重也。

又《髙臺銘》曰﹕子欲乘空淩虛﹐誦我步玄羽書。諸仙不解此語也。步玄羽經﹐此之兩書﹐太上玄經﹐不傳中仙矣。

《紫書金根經》曰﹕制命九天之皆﹐徵召五帝之靈﹐逸回風之混合﹐凝九轉於玄精。又曰﹕太上君後頭九玄玉精頹云之髻﹐居太淸九玄之上。臺名也﹐亦九天洞元極眞宮中。

《大洞眞經》曰﹕飄飄三霞嶺﹐徊綱七元蓋﹐八景入太無﹐飛灑九天外。瓊扉生景云﹐靈煙絕幽藹﹐西宮詠洞玄﹐淸唱扶桑際。又曰﹕七闕煥流霞﹐瓊室生龍云﹐左回三素轡﹐右撫八景輪。又曰﹕左把玉華蓋﹐飛景登七元。

《太上飛行玉經》曰﹕上步天宿﹐飛行九星﹐左把隱書﹐右執羽經﹐拜謁帝尊﹐受帝之名﹐得越華蓋﹐騰翔紫庭。又曰﹕駕景紫煙﹐飛步九元。又曰﹕五皇夫人內陰隱名﹐太上藏之玄斗紫蓋宮中﹐此五夫人皆回天轉地﹐盈縮三光﹐變化山河﹐攺易五行﹐移動萬物﹐隱藏幽冥﹐有知其道﹐皆不復經地戶﹐魂過太山也。又曰﹕道气無光﹐寥廓無端﹐混沌元形﹐虛元自然﹐太上無根﹐冥寂玄通。又曰﹕天地大劫之交﹐諸天至眞尊神﹑妙行眞人下游五嶽﹐徑觀天下至學之人﹐洪流彌天﹐皆以五龍迎之﹐登遊福地﹐得與元始同遊。

《靈寶經》曰﹕妙行眞人﹐無鞅數眾﹐一時同會﹐國土皆以融金灌地﹐四邊階道並是碧玉璢璃寶飾﹐四匝嚴整﹐光明洞徹。又曰﹕元始天尊於碧落空歌大浮黎國土﹐坐碧霞之上﹐地皆是碧玉﹐四邊階道悉以金寶銀飾﹐種種奇妙。又曰﹕禪黎世界赤明之國﹐南圃丹霍之阿﹐三元洞室﹐天尊坐絳雲之上﹐至眞大神﹑大丹玉女﹐一時同會丹霍之阿﹐其國土常生赤炁﹐似如絳雲。

守一之法﹐常以少飲食﹑無食豕肉魚臊﹐凡飲食隨四時溫涼﹐無逆時以之。

守一法﹐愼無飲濁酒。濁酒損人精五藏生炁﹐精炁不行﹐血脈不通。

《上皇先生紫君經》曰﹕神州在天關之北﹐日月回度﹐其南七星﹐輪轉其中。

《上淸經》曰﹕念三元於泥丸﹐守九眞於形宅﹐吐納五華﹐呼吸玉液﹐朝暮求仙於空洞﹐寢息感神於太漠。又曰﹕奉之者登三晨﹐遊太霄。又曰﹕大洞之經乃九天之奇訣﹐上元太淸君金書之首經也。昔中央黃老君隱禁此書﹐時元知焉﹐惟太玄有金闕玉名﹑瓊札紫簡。受讀此章萬過﹐卽便白日升天﹐上登上淸﹐受書太極﹐拜爲髙上卿。但有此書不得讀之者﹐太微天帝君拔出死簡﹐刊定眞籙﹐度籍太極﹐刻名東華﹐關奏太上﹐錄封龜臺﹐萬靈千神自稱兆爲九玄大夫﹐位準泰淸仙伯。

《大丹隱玄五晨金華玉經》曰﹕玄母八門行間篇曰﹕願玄母與我俱生於生炁之間﹐與我俱存於日月之間﹐與我俱保於九天之間﹐與我俱存於自然之間﹐與我俱飲於匏河之間﹐與我俱息於玉眞之間﹐與我俱寢於仙堂之間﹐與我俱遊於三玄之間。又曰﹕九天帝君十二上願﹐九靈玄母八門神間﹐大回元五通﹐靜於密室﹐散香竈煙﹐而讀《大洞金華經》。

《先進洞房內經》曰﹕昆侖髙而不傾﹐神仙所止﹐金堂玉城﹐九炁離合﹐雲雨杳冥﹐黃闕紫戶﹐至爲玄精﹐上衝絕霞﹐下照九靈﹐左連靑宮﹐右俠皓淸﹐金臺八素﹐遊變萬形﹐玉醴澄液﹐瓊液自生﹐六合幽戶﹐八閣會經﹐中有太眞﹐至不可名﹐微妙無中﹐號曰無英。

又曰﹕昔常安李仲﹐了不知他道﹐又亦不知施行太丹之事﹐三元之法也。惟隅得此隱朝之道﹐守行之三十年﹐得乘雲駕欻﹐升入玄洲。﹝仙﹞﹟5人王履冰﹑趙雙成﹑範叔友﹑管平何﹑李明賢﹑安生之輩﹐皆得此道﹐而升昆侖之房﹐或在玄洲三玄宮也。

又曰﹕太素三元君者﹐一眞女子也﹐服紫炁浮雲錦帔﹐九色龍錦羽裙﹐建寶瑯扶晨羽冠﹐腰流金火鈴﹐虎符龍書﹐而坐空中﹐膝下常有丹綠靑三素之云﹐郁然冠其形也。又太素三元君常詠曰﹕太元連玉淸﹐三洞曜髙明﹐八景回晨風﹐散云藹飛靈﹐圓輪擲空洞﹐金映冠天精﹐玉華結五老﹐紫煙暉霄軿﹐乘炁蕩玄房﹐金姿曜九霞。云是玉淸上宮之唱。

《玉晨明鏡經》曰﹕白素右元君者﹐白元洞陽君之母﹐太素三元君之子也﹐諱啟明蕭刃﹐字金門上﹐口中常吐出白气﹐名之曰玉晨白寶生魂之炁﹐以燻我身﹐使人神仙不死。

黃素中央元君者﹐中央黃老君之母﹐太素三君之子也﹐諱圓華黃刃﹐字太張上﹐號日黃素髙元君﹐有黃金之質﹐口吐黃炁﹐名曰玉晨黃寶大靈生五藏之炁﹐以燻我身﹐使人飛仙升天。

紫素左元君者﹐元素君之母﹐太素三元君之子也﹐諱翳傳無刃﹐字安來上﹐神鏡八方﹐而貌少嬰孩也﹐口吐紫炁﹐名曰玉晨紫寶命胎流霞之景煙﹐以燻我身﹐使人白日升晨﹐登玉淸上宮。此系節抄出者﹐其全文具在本經。

又曰﹕三素元君項後各有一寶曜﹐日气九色﹐圓光朗徹金花洞房一室之內﹐三素元君口各吐炁如上法﹐三炁會合﹐纏這相著﹐化爲一日象九寸﹐在金華洞房中。

又曰﹕太上玉晨﹐九微導煙﹐五老散景﹐八靈生門﹐三素寶炁﹐太玄玉晨﹐金華雌一﹐中有紫元﹐混化七九﹐上拔云云﹐三上三炁﹐入虛出丹﹐常與紫素﹐俱列玉仙。

《大洞雌一太極五老帝君鎭生五藏上經》曰﹕太極金華眞人以此經文刻於天帝紫微宮玄琳玉殿東壁牖上﹐其文曰﹕五炁異方﹐津光合形﹐有終而死﹐有始而生﹐萬類反本﹐千條歸冥﹐气適浮煙﹐血奔流淸﹐哀哉兆身。已後在丹方服餌注耳。

又雲南嶽眞人曰﹕吾昔有入室弟子仙人趙成子者﹐初受吾鎭生五臟上經﹐乃案爲之﹐成子後欲還入太陰﹐求攺貌化形﹐自故死亡於幽州上谷玄丘中石室之下。死後五年﹐後有山行者見白骨在室中﹐露骸冥室﹐又見腹中五藏﹐自生不爛如故﹐五色之華瑩然於內﹐彼山行人嘆曰﹕昔聞五藏可養﹐以至不朽﹐白骨胸中生花者﹐今睹其人矣﹐此子將有道不終﹐將中道帔試不過乎。因手披之﹐見五藏中各有一白石子﹐鎭生五色華﹐如容狀在焉。彼人曰﹕使汝五藏所以不朽者﹐必以五石生華故也﹐子已夫道﹐可以相與。因取而吞之。去復四五年﹐而成子之屍當生﹐彼人先服石子﹐以成子當生之旦﹐而五石皆從口中飛出如蟬狀﹐隱隱雷聲﹐五色洞日徑還死屍之髒﹐因此成子攺形而起﹐如一宿醉睡之間。其人心懼恍惚﹐因病日甚﹐乃至入山尋視死屍所在﹐到石室前﹐方見成子偃據洞嘯﹐面有玉光﹐而問之曰﹕子何人哉﹖忽見有五老仙公披錦帶符﹐手乘羽節﹐頭建紫冠﹐言於成子曰﹕昔盜吞先生五臟寶石者﹐此人是也。言畢﹐彼人面上卽生惡癩﹐噤而失言﹐比歸達家﹐癩瘡亦匝﹐一門大小﹐同時俱死﹐族亦遂滅矣。

又常服日月之精華者﹐欲得常食竹筍﹐竹筍者﹐日華之胎也﹐一名大明。又欲常食鴻脯者﹐月胎之羽烏也﹐一名月鷺﹐欲服日月﹐當食此物﹐炁感通之。

太虛眞人曰﹕鴻者羽族之總名也﹐其鵲雁鵝鴝﹐皆曰鴻鷺也。

古歌曰﹕鴻鷺千年烏﹐爲肴致天眞﹐五帝銜月華﹐列坐空中賓。此古之漁父歌也。

《玉晨明鏡經》曰﹕又存五神名﹐各安坐其宮也﹐五神並口吐紫炁﹐以纏我身﹐內外冥合﹐手足不相見乃止。又存日月出我頰間﹐左日右月﹐二光洞照﹐於是紫炁豁然﹐而徐存日上入我口中﹐口卽食之﹐作飴味﹐九咽止。又存月入我臍中﹐當命門﹐下照陰室﹐間又存我手把北斗七星之柄﹐戴以行步﹐入紫房太微中﹐見帝君曰﹕子之得神仙﹐我以子上靑玉之符﹐書九有之天也。

盤�九玄內﹐起坐霞上生﹐五符付帝子﹐上歸反華嬰。又曰﹕三五相反﹐天覆地始﹐我有五符﹐上歸帝子﹐三無長畱﹐營室之裏。已上出《五老雌一經》

《玄妙內篇》曰﹕太上曰﹐元道本起於無先﹐萬炁之祖﹐萬道之元﹐虛無之上﹐無有之先﹐無體無象﹐不有不無﹐尊無有上﹐貴不可勝。

《玉晨明鏡經》曰﹕太一帝君洞眞玄經存五神法﹐又存神太一﹑無英﹑白元﹑司命﹑桃君等﹐凡有五女子之神﹐有九男子之神﹐名曰三五九七﹐上到玄門之時﹐形貌並如嬰兒始生之狀﹐五女九男口中各吐白炁﹐互燻兆身﹐於是五女九男並兆一身﹐混共一合﹐都爲一白炁圓形﹐如日之光團團之狀﹐須臾圓光白炁變爲二小兒﹐一男一女﹐並如初生嬰胎之狀﹐男曰九元之眞﹐女號皇一之魂﹐男名拘制﹐字三陽﹐女名上歸﹐字帝子。須臾又存男兒拘制﹐女兒上歸﹐並立在日月之中﹐男在日中﹐女在月中﹐日月懸乎皇天﹐日在東方﹐月在西方﹐當時自覺一身乃已共化爲向之白炁矣。又存聞童子拘制在日中﹐有聲詠曰﹕拘制三陽﹐九元之眞﹐是我之號﹐日結我身﹐符籍玉淸﹐與天相親﹐混合雌雄﹐神仙纏綿。又存聞上歸女子在月中﹐有聲詠曰﹕上歸帝子﹐皇一之魂﹐是我之號﹐月結我精﹐主人符籍﹐已在大明﹐與玄爲親﹐壽萬億齡﹐混合雌雄﹐裸身華。

《漢武內傳》曰﹕西王母授帝《五嶽眞形圖靈光生經》﹐上元夫人授帝《六甲靈飛招眞》十二事﹐云云。或乘虛步玄之術﹐諸要妙辭﹐帝自撰集爲一卷﹐及所受之事﹐皆承以黃金之幾﹐封以白玉之函﹐以珊瑚爲牀﹐紫錦爲囊﹐安著�梁臺上﹐數自朝拜﹐燒香灑掃﹐帝後意旨自誤﹐不修至戒﹐每事不從王母之言﹐王母遂不復來。太初無年天火燒�梁臺﹐所受十二事於是燒失矣。

《化形隱景登升保仙上經》曰﹕存九晨帝君隱妃九陰內名﹐形色衣服﹐皆使朗然從北斗來﹐下炎流映﹐煥爛虛無﹐回神玄映﹐入我身中。九晨卽九星之精也。《紫度炎光經》說同也。

《眞誥》曰﹕南嶽夫人言《寶神經》是裴淸靈錦囊中書﹐侍者常所帶者﹐裴昔從紫微夫人受此書也﹐吾亦有俱如此寫西宮中定本。又問西宮所在﹐答云﹕是玄圃北壇西瑤之上臺也﹐天眞寶文盡藏於此中。裴眞人又言此盡與隱盡同輩事要﹐而卽可得用﹐一名七隱玄書。

《眞誥》曰﹕六月二十四日夜﹐紫微王夫人來降﹐因下地請問眞靈云云﹐敢諮於此﹐願誨曚昧。夫人因令復坐﹐卽見�令書﹐此以答曰﹕夫泛景虛玄﹐無塗可尋﹐言發空中﹐無物可縱﹐云云。是故放蕩元津﹐遂任風鼓枻﹐存乎虛舟而行耳﹐故實中之空﹐有中之無象矣﹐至於書迹之示﹐則揮於紙札云云。騫露有骸之物﹐而得與世進退﹐上玷逸眞之詠﹐下虧有隔之禁﹐亦我等所不行﹐靈法所不許也。請陳爲書之本始也。造化之旣肇矣﹐乃是五色初萌﹐文章盡定之秀﹐人民之交別﹐陰陽之分判﹐有三元八會羣方飛天之書﹐又有八龍靈篆明光之章也﹐其後逮三皇之世﹐演八會之文﹐爲龍鳳之章﹐拘省雲篆之迹﹐以爲順形梵書﹐分破二道﹐壞眞從易﹐配別本支﹐乃爲六十四種之書也﹐遂播之於三十六天十方上下也﹐云云。校而論之﹐八會之書是書之至眞﹐建文章之祖也﹐今三元八會之書﹐玉帝太極髙眞諸仙之所用也﹐雲篆明章﹐今所見神靈符書之字是也。

《眞誥》曰﹕南嶽夫人語弟子﹐言我明日當詣王屋山淸虛宮﹐令汝知之所至也。

《眞誥》曰﹕紫淸眞妃坐良久﹐都不言﹐妃手中先握三枚棗﹐色如漧棗而形長﹐內無核﹐亦不作棗味﹐有似於梨味耳﹐妃先以一枚見與﹐次以一枚與紫微夫人﹐自畱一枚﹐令各食畢﹐眞妃問年登答﹐云云。眞妃又曰﹕君師南眞夫人﹐司命秉權﹐道髙妙備﹐寔良徳之宗也。

《眞誥》曰﹕六月二十六日夜﹐降八眞人﹐紫微左夫人﹐紫淸上宮九華眞妃二﹐上眞司命南嶽夫人三﹐紫陽眞人四﹐淸靈眞人五﹐茅中君六﹐茅小君七。又有一神﹐甚少整頓﹐建芙蓉冠﹐朱衣帶劍﹐未曾見也﹐隱疑是桐�山眞人王子喬。多論金庭山中事﹐言多有不可解者﹐恭玄紫微上眞九華妃也﹐皆揖稱也。官上眞云﹐昨與叔申詣淸虛宮﹐校爲眞仙得失之事耳﹐近頓除落四十七人﹐都復上三人耳﹐並復視爾輩之名簡﹐如今佳耳﹐許某及得在伯紮中﹐許某卽長史名。日者霞之實﹐霞者日之精﹐君𨿽聞服日實之法﹐未見知飡霞之精也。夫飡霞之經甚祕﹐致霞之道甚易﹐此謂體生玉光﹐霞映上淸之法也。眼者身之鏡﹐耳者體之牖﹐視多則鏡昏﹐聽眾則牖暗﹐妾有磨鏡之石﹐決牖之術﹐卽能徹洞萬靈﹐眇察絕響﹐可乎。

《眞誥》曰﹕閬野者﹐閬風之府是也。昆侖上有九府﹐是爲九宮﹐太極爲太宮也。諸仙人但是九官之官僚耳﹐至於眞人﹐乃九宮之公卿。夫仙官有上下﹐各有次秩﹐仙有左右府﹐而有左右公﹑左右卿﹑左右大夫﹑左右禦史也。明大洞爲仙卿﹐服金丹爲大夫﹐服芝爲禦史﹐若得太極隱芝服之﹐便爲左仙公及眞人矣。

眞人告曰﹕人隨俗要求華名﹐譬若燒香﹐眾人皆聞其芳﹐然不知燻﹐自以燔焰盡則炁滅﹐名立則身絕﹐是故髙人哂而遠之﹐遂爲淸淨。又曰﹕有似騁冰車之陸乎炎州﹐泛火舟以浪於溺津矣。自非眞正﹐亦失者萬萬。

《眞誥》曰﹕張姜子等先在第二等中﹐亦始得入易遷耳﹐易遷童初二宮﹐是男女之道堂館也﹐其中閒靜﹐東海靑君一年再遊﹐校此諸宮﹐觀見羣輩也。

趙素臺﹐在易遷中已四百年﹐不肯徙﹐自謂天下無復樂此處也。素臺﹐趙熙之女﹐熙漢時爲幽州刺史﹐有濟窮人於河中﹐救玉惠等於族誅﹐行陰徳數十事﹐故其身得詣朱陵﹐其兒子今並得在洞天中也﹐熙常出入定錄府。

易遷中有髙業而蕭條者﹐有竇瓊英﹑韓太華﹑劉春龍﹑王進賢﹑李奚子﹑郭叔香﹐此數人並天姿郁秀﹐澄尙眇邈﹐才及擬勝﹐儀觀駭眾﹐此卽主者之髙者﹐仙官之可才﹐其次及得張姜子輩﹐鄧伯苗母有善行﹐故後來人多宗庇之。竇瓊英者﹐竇武之妹也﹐七世祖有名峙者﹐以藏枯骨活死爲事﹐故祚及於英身矣。韓太華者﹐安國妹﹐漢二師將軍李廣利之婦﹐利宿世有功徳﹐利今亦在宮受化。劉春龍者﹐漢宗正劉奉先之女。李奚子者﹐李忠之祖母也﹐忠晉東平太守﹐忠祖父云云﹐多行陰徳﹐嘗天大雪寒﹐常露谷於園庭﹐恐鳥餓死﹐其用心如此。王進賢﹐王衍女也。事許長史。郭叔香者﹐王修母也。王修字叔治﹐北海人﹐魏武郎中令﹐年七歲喪母﹐母以社日亡﹐不知是郭誰也。其童初府有王少道﹑範叔勝﹑李伯山﹐皆童初府之標者。

《眞誥》曰﹕郎宗﹐字仲綏﹐北海安丘人﹐少仕官爲吳縣令﹐學精道術﹐占候風炁﹐後一旦有暴風經窗間﹐占知京師大火燒大夏門﹐遣人往參果爾﹐諸公聞之﹐以博士徵宗﹐恥以占候就徵﹐夜解印綬負笈遁去﹐居華山下﹐服胡麻丸得道﹐今在洞中。又有朱�者﹐陳畱人也﹐爲人無道﹐專作劫盜﹐後人發覺云云。遠遁他境﹐至汝南少室山中﹐見馮先生隱學云云﹐後三年乃授其眞道﹐畱山服食﹐修道三十八年﹐後入東坑山中﹐壽百四十七歲﹐仙人降﹐將入大有山洞中成眞人。又有郭靜者﹐穎川人也﹐少孤云云。年十六縣召爲吏﹐後得下罪逃伏﹐經二月不出﹐遇見鄭先生云云。靜遂隨鄭驅使﹐經七年不敢懈怠﹐遂授其導引之要﹐餌服山木﹑茯苓﹐得壽三百年﹐後於天維山中赤松子降授其二人眞道﹐今在大有洞中爲眞人。

又曰﹕司馬季主後入委羽山石室大有宮中﹐受石精金光藏景化形法於西靈子都﹐子都者﹐太玄仙女也。其同時今在大有室中者﹐廣寧鮑叔陽﹐太原王伯養﹐穎川劉偉惠﹑代郡段季正﹐俱受師西靈子都之道也。季主臨去之際﹐托形枕席爲代己之象﹐墓在蜀郡成都升盤山之南﹐諸葛武侯昔建碑銘徳於季主墓前﹐碑贊末曰﹕玄漠太寂﹐混合陰陽﹐天地交泮﹐萬品滋彰。先生理蓍﹐分別柔剛﹐鬼神以觀﹐六度顯明。季主顏如少女﹐髭鬢三天﹐其黑如墨。男女二人各令修道﹐男名汝育﹐女名濟華﹐今皆在委羽山中﹐濟華今日正讀三十九章﹐猶未過竟。

《裴君序訣》曰﹕裴君字玄仁﹐少爲人顏儀整素﹐目有精光﹐垂臂下膝﹐聲气髙徹﹐呼如鍾鳴。

《眞誥》曰﹕火棗交梨之樹在君心中也﹐今心中猶有荊棘相雜﹐是以二樹不見﹐不審可剪荊棘出樹否﹐此樹單生﹐其幾好也。

《登眞隱訣》曰﹕太微造形紫元內神二十四人﹐生气變神﹐主仙上精﹐能修存名字者﹐治鎭一身﹐保守元精﹐紫虛並結气之玄宗﹐成體之具神﹐連導雲霧﹐帶生眞煙﹐各能致玉輦龍騎﹐千萬列行﹐同輿一體﹐白日登晨﹐此大眞人乘飆欻之道﹐行之十八年﹐太上命太微混靈道君﹐檄二十四眞人﹐千乘萬騎﹐馳風躡雲﹐呼吸流升﹐白日造天注內。案《三一經》云﹕太微中有二十四气﹐气中有二十四眞人﹐皆帝皇之臣﹐所以致分道變化矣。旣致守身中三一﹐則上太微三一﹐帝皇之君而降見於外﹐與子言矣﹐皆出入上淸﹐寢止太微﹐案如此言﹐令守身中三部﹐亦能致彼二十四眞﹐千乘萬騎而來迎也。入日左龍名飆精﹐右龍名欻亭﹐存二龍並吐白煙﹐非止己身之神眞﹐能騰躍玄霄矣。

《葛仙公內傳》曰﹕從叔孝先曰﹕卿邁俗味﹐奔華道﹐慕神仙﹐乃巢綺之上眞佳事也。

上淸仙府瓊林經竟

﹟1『詣』原本誤作『請』﹐據文義攺。

﹟2『京』字據文義補。

﹟3『曰』字據文義補。

﹟4『聲』字據文義補。

﹟5『仙』字據文義補。

