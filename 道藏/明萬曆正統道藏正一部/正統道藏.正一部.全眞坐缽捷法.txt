全眞坐缽捷法

經名﹕全眞坐缽捷法。一卷。底本出處﹕《正統道藏》正一部。

全眞坐缽捷法

嘗觀活人皆按宣洞陽城晷漏﹐且自今年冬至起算﹐來年冬至日止。所謂周天之正數﹐斗日一夜一。通計一百刻﹐每八刻二十分爲一時﹐惟寅申﹑己亥有九刻﹐皆以子午定其晝夜。今者所在壺漏異常﹐不遵古法﹐務在機巧﹐各肆瞽術工匠一時胸臆之見﹐制度旣無軌財﹐時刻宜乎差誤﹐有過與不及之失。今輒撰成滴漏循環之法﹐積年而成﹐不勞人力﹐不費工財﹐妙用玄微﹐至簡且捷﹐𨿽出萬里之外篋筍﹐皆可附行於几案之隅。所謂天運璇璣﹐盡在日中矣。切見好事君子﹐或用表標﹐或用煙篆﹐然香燥財易熱﹐香潤則燼緩﹐天晴日表可驗﹐陰晦又不可考。三者但非悠久之法。但依此造﹐似乎簡易﹐而精通玄微﹐妙中之妙也。

造盂之法

其法以銅盂二隻﹐一隻大﹐一隻小。大者貯水﹐初無定制﹐但寬大過於小者足矣。如無﹐以磁盂代之。小者重五兩﹐髙三寸四分﹐面底並闊四寸七分﹐上下四直。造之恐度量差殊﹐當以太平錢五十文﹐準其輕重。造畢﹐於盂底微鉆一竅﹐如鍼跟大﹐浮於水盆上﹐令水顚倒﹐自穴外逆通上﹐入小盂中﹐用籌探之﹐水至子時。子時至午則午﹐至更則一更矣。他皆仿此。

下漏之法

每日天曉日將出時﹐將一小盂浮於大盂水面上﹐至日入時自然水滿﹐小盂沈於水底爲度。卻取出小盂﹐去其水﹐再浮於水面上﹐至來日天曉﹐仍舊沈於水底。昏曉二時﹐俱以水滿爲度﹐定其晝夜。其日停水之時﹐切須澄濾極淨﹐毋使塵滓隘其水穴﹐庶幾水無緩迫之矣。

造籌之法

用薄木竹片﹐皆可爲簽篦樣﹐隨尺寸髙下書寫時刻﹐用探水定驗時辰更點﹐尢是簡捷。凡籌三十四分﹐均布十二段﹐每段該二分五釐。惟寅申﹑己亥上﹐分外加添四分﹐謂維偏添之數也。閏餘成歲﹐折蹉之數也。今皆捷取一路﹐以浮魚指點處是也。凡一年十二月﹐止用太平錢二十文﹐隨月加減﹐鎭壓小盂。

加減之法

十一月節﹐晝用二十文太平錢勻鋪小盂底﹐夜用空盂。十二月節﹐晝用太平錢十九文﹐夜用一文。自十二月節爲始﹐晝減一文﹐夜添一文﹐七日一次加減。正月節﹐晝用十一文﹐夜用九文。二月節﹐晝用十文﹐夜用十文。三月節晝用九文﹐夜用十一文。三月節爲始﹐每七日一次﹐晝減一文﹐夜增一文。四月節晝用一文﹐夜用十九文﹐五月節晝用空盂﹐夜用二十文。六月節晝用一文﹐夜用十九文。自六月節爲始﹐每七日一次﹐晝增一文﹐夜減一文。七月節﹐晝用九文﹐夜用一十一文。八月節﹐晝夜各用十文。九月節﹐晝用十一文﹐夜用九文。自九月節爲始﹐每七日一次﹐晝添一文﹐夜減一文。十月節﹐晝用十一文﹐夜用九文。

定太陽出沒法

正九出乙入庚方﹐二八出兔入雞場。

三七發甲入辛地﹐四六生寅入犬藏。

五月生艮歸乾上﹐仲冬出巽入坤方。

惟有十月十二月﹐出辰入申仔細詳。

九陽眞人

三日月出寅

三十日沒乙

全眞坐缽捷法竟

