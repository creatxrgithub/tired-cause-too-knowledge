太上三天正法經

經名﹕太上三天正法經。又名《上淸除六天之文三天正法》。撰人不詳﹐約出於東晉。系早期上淸派重要經典。一卷。底本出處﹕《正統道藏》正一部。

太上三天正法經

淸虛小有天王撰

九天眞王與元始天王﹐俱生始炁之先﹐天光未朗﹐郁積未澄﹐溟涬無涯﹐混沌太虛﹐浩汗流冥七千餘劫﹐玄景始分﹐九炁存焉﹐一炁相去九萬九千九百九十歲﹐靑童君曰﹕時未有歲月﹐九炁旣存﹐一炁相去九萬九千九百九十里﹐一里爲一歲也。淸炁髙澄﹐濁混下布。九天眞王﹑元始天王﹐稟自然之胤﹐置於九天之號﹐九天眞王﹑元始天王﹐始皆生於九炁之中﹐气結而成形焉。九炁玄凝﹐成於九天圖也。日月星辰於是而明﹐皆輪運周於九天之境也。便有九眞之帝﹐靑童君曰﹕九眞者﹐九天之淸炁﹐凝成九宮之位也。上眞﹑中眞﹑下眞﹐生於極上淸微之天﹔淸微之天﹐是始炁之澄也。次中三眞﹐生於禹余之天﹔禹余之天﹐是元炁之澄也。下有三眞﹐生於第三大赤天。大赤天﹐是玄炁之澄也。三號旣明﹐三元夫人從炁而生﹐以天爲父﹐以炁爲母﹐故號太素三元君。此各以炁自然之孕子也。生於三元君﹐皆女子之號。靑童君曰﹕白素元君者﹐則右白元君之母﹔黃素元君者﹐則黃老中央君之母﹔紫素元君者﹐則左無英君之母也。虛結空胎﹐憑炁而生也。各置宮第﹐便有上淸營衛之官。金晨玉童三千人﹐西華玉女三千人﹐侍給三元夫人也﹐在洞房宮。三道興隆﹐舉號爲太上大道君﹐太上大道君者﹐乃眾眞之帝﹐位髙炁淸﹐故號爲太上。皆炁胤承眞﹐積級受號﹐非始天有一太上者也。得受太上之號﹐便爲萬神之主也。置於瓊宮玉殿﹐處於太上﹐大道之君也﹐總統九天﹐次位八方。八方置八帝﹐故上三天有二十四帝﹐玉皇之君也。八帝者﹐皆受自然之胤﹐得爲帝號﹐亦非後學之任也。於是各引所承﹐造上皇之章﹐以爲寶經﹐祕於玉淸之宮﹐以度後學得眞之人。逮至黃帝﹐置立生民﹐後生之人﹐起於黃帝也。黃帝結土爲象﹐放於廣野﹐三百年中﹐五色變化﹐能言能語﹐各在一方﹐故有傖秦氐夷蠻差之類也。五姓合徳﹐亦法自然﹐承上眞之炁﹐而得爲人也。能有生死之期﹐壽命之會。若有骨炁系眞﹐便爲不死﹐得補上仙﹐有不純之行﹐死歸土也。蠢以元炁﹐五色衣冠﹐皆稟元炁而生﹐衣以五彩之衣。六天之治﹐於此而興。故太上大道君﹐給以鬼兵﹐使於三代之中﹐驅除惡人。靑童君曰﹕黃帝生民﹐各興殺害﹐不稟自然﹐使天炁憤激﹐三五失正﹐故以六天之炁﹐使誅除惡民。善行精勤﹐思念長生﹐不犯三官﹐則爲種民﹐當授眞經也。夫二炁離合﹐理物有期﹐陽九布炁﹐百六決災﹐三道虧盈﹐回運而生﹐期訖壬辰﹑癸巳之年。靑童君曰﹕大陽九﹑大百六﹐皆九千九百年﹐小陽九﹑小百六﹐皆三千三百年。六天受號至周﹐已三經大陽九之數﹐善惡猶未都平。後聖九玄道君﹐請問太上不應之期﹐太上云﹕六天事設﹐資於太眞﹐求九經陽九﹑百六之數﹐還治三天。計期盡承唐之年﹐金氏禦世﹐丁亥之末﹐壬辰之歲﹐善惡當明﹐吉凶都判也。九天眞王授於太上大道君﹐太微靈都婉轉眞三方文﹐眾書眞籙﹐以制六天三天之法。三天正法﹐以九天眞王﹑元始天王受炁之初﹐於空玄之中所授。到六天立治之法﹐授於太上。至黃帝興治﹐太上以付後學帝君﹑上相靑童君﹑西城王君﹐使付諸爲眞人者。以六天之炁﹐由三天之法﹐得者神仙。三天九微玄都太眞靈籙﹐出於九天眞王﹐以傳太上及三天玉皇﹐元始天王以授西王母﹐靈飛太眞太上丈人﹐以授眾仙得道眞人。此文祕於太上靈都之宮﹐刻以紫玉爲簡﹐黃金爲文。付五老上眞仙都左公﹐封以紫蕊玉笈﹐盛以云錦之囊。天妃侍香﹐玉華執巾﹐衛以金童﹐各三百人。如是後聖金闕帝君﹑上相靑童君﹐皆月三告﹐淸齋時﹐乘碧霞九靈流景云輿﹐飛靑羽蓋﹐從桑林千眞﹐上諸太上靈都之宮﹐朝啟眞父﹐遊宴玉庭。太上大道君﹐時與九玄聖君﹑上相靑童君﹐共登瓊宮玉殿之內﹐侍女眾眞千億萬人﹐飛龍毒獸備衛靈關﹐巨虯千尋﹐奮爪廣庭﹐流光八朗﹐煥赫玉淸﹐懸於旌蓋﹐流旗繞香﹐玉籟虛唱﹐神林激音﹐萬響揚聲﹐洞暢九元﹐眾吹云歌﹐麟舞鳳鳴﹐激給玉虛﹐瓊振三淸﹐設流霞之醴﹐鐶剛之果﹐雜案紛落﹐流盼太冥﹐末乃自引云璈之琴﹐撫而彈之﹐玉音粲麗﹐徹響太霄﹐而歌神鳳之章﹐九靈之曲。其辭曰﹕

微乎九玄炁﹐洞源三淸滓。靈化隨運生﹐淵響徹髙擬。六覺啟玄關﹐未悟方乃始。攜襟玉皇庭﹐披究太虛理。紫輝朗玄臺﹐流映無窮已。大劫有終數﹐百六翻然起。神娛不極齡﹐撫哀後生子。

於是太上歌畢﹐九玄帝君又稱名而歌曰﹕

策禦九龍轡﹐上朝玉皇庭。太虛九玄炁﹐法化沈三靈。髙會玄晨闕﹐躬命元始精。結芒太霞館﹐流盼無窮齡。神映通幽關﹐煉胎反初形。撫哀五濁子﹐命同浮朝生。

於是九玄聖君歌畢﹐上相靑童君又稱名而歌。其辭曰﹕

九天洞元紀﹐化生無方炁。三靈澄玄景﹐六精順運逝。丹霄翳空洞﹐三眞超無際。俯仰太帝堂﹐稟承三天制。驅洗六天凶﹐正立無塵穢。洞究太眞章﹐以救承唐世。啟悟末學子﹐有心齊冥契。拔脫三塗苦﹐飆然控龍轡。藹沬上淸館﹐豈覺有餘滯。

歌畢﹐於是太上與後聖九玄﹑上相靑童君﹐共序三天正法除六天之文﹐施用寶訣祝說投祭法度﹐以付二君﹐使教後學諸爲眞人者﹐以制六天﹐收戮羣凶。於是帝君﹑上相靑童君﹐奉受眞訣﹐稽首而還。

淸虛小有天王曰﹕凡受眾文三天九微玄都太眞陰陽靈籙﹐恆當精心苦念﹐入室燒香﹐祈請眞靈﹐求得奉迎聖君於上淸宮﹐加恆誦詠靈章及符經一過。如此九年﹐靈垂告感﹐太上自當遣太極眞人﹐降子寢房也。

太上告後聖君曰﹕凡詣經師受文﹐師當北向告誓﹐付度弟子。弟子受文畢﹐當還東向九拜﹐亦可心拜﹐陰祝曰﹕

上啟九天眞王﹑元始天王﹑太上大道君﹐某生值季世﹐去上玄遠﹐稟承眞統﹐得受三天正法除六天之文﹐不勝喜慶。謹以上聞﹐乞丐正眞﹐賜降眞靈﹐威禦十方﹐攝制萬精﹐嘯吒立到﹐舉響徹冥﹐得承八景﹐奉迎聖君。

畢。寫經﹐將一通盛以別室﹐朝夕燒香﹐禮拜神文﹐太上當遣玉童玉女各十人﹐侍衛己身。

太上告後聖君曰﹕凡有骨相﹐名參東華﹐得佩三天正法太上眾文靈籙。九年﹐每以本命之日﹐或太歲之日﹐以白素朱書文一通﹐詣所屬嶽封埋之﹐以制五嶽萬精之炁。埋符之時﹐北向叩齒三通﹐仰祝曰﹕

六天運周﹐三道正明﹐上仙眞文﹐制禦九靈﹐封掌五嶽﹐攝錄羣精﹐當今眞仙﹐來朝我形﹐上告萬神﹐記別我名﹐洗蕩千祆﹐後升玉淸。便埋文﹐令深九尺﹐如此二十七年﹐合三埋之﹐太上克遣四極眞人﹐來迎子身於上淸宮也。五嶽靈官﹐恆當營衛出入遊行﹐授其自然之樂﹐云輿羽駕迎子之身。

汝受九年﹐當以本命或太歲之日﹐夜半於別室﹐人民寂絕﹐露於中庭﹐施坐北向﹐用五案安著五方﹐案一香火﹐案一手巾﹐覆於案上。又用絳紋三尺﹐請經符著案上﹐以果一盤﹐棗一升﹐著一柈中。北向再拜﹐叩齒十二通﹐奉請九微八道上皇﹑九華帝玄黃女﹑九靈之官﹑監眞使者﹐稱名某甲﹐昔受眾書八靈眞籙﹐九年請奉微禮﹑上獻眾眞﹐願蒙垂降﹐下納丹心﹐使某體淸气朗﹐威制十方﹐千邪萬祆﹐悉皆執伏﹐得與神通。九年周竟﹐當又上煩明眞。願畢。如此都畢﹐以所祭果棗物﹐埋於所屬嶽也﹐令深九尺。臨埋時﹐北向叩齒九通﹐咒曰﹕

天淸在上﹐微道遐幽﹐三正理運﹐六炁沈消﹐上眞靈籙﹐攝禦萬祆﹐獻禮五靈﹐以蒙納招﹐封還靈嶽﹐當使我身﹐與嶽同休。

以灌餘物上。如此三祭﹐太上克遣眞人﹐授子元君之號﹐五嶽仙靈衛子之身也。

太上告後聖九玄帝君曰﹕君受號爲上淸金闕後聖帝君﹐上升上淸﹐中遊大極﹐下治十天﹐封掌萬兆﹐及諸天河海﹑神山地源﹐陰察羣靈﹐皆總領所關﹐勤搜上眞﹐輔正三天﹐滅除凶惡。今故出眾書八靈眞籙相付﹐宜加精勤﹐授於骨分﹐使爲聖主﹐除祆存種﹐反正三天﹐令至承唐之年﹑壬辰之歲﹐吾道當行。

太上告後聖君曰﹕凡受三天正法﹐當爲三天立效﹐佐時除凶﹐使正道演明﹐六天殄滅也。恆當沐浴淸齋﹐入室燒香﹐書眞文靈籙五通﹐安著所住室內五方﹐己身正在中央﹐平坐北向﹐叩左齒三十六通﹐瞑目內思己身吐炁﹐炁化爲火光精流﹐竟天郁冥﹐焚燒四方天下山林艸木﹐土地靈司人民﹐悉令蕩盡﹐竟天冥然﹐無復孑遺﹐洞達無涯﹐火炁都消﹐淸炁郁勃﹐上則無天﹐下則無地﹐率天以下﹐莫不歸宗於虛無﹐金門玉闕﹑瓊宮紫殿羅列﹐及己身俱在空虛之中﹐淸炁之內﹐便仰祝曰﹕

天陽地激﹐三五及靈﹐流光極崖﹐竟天郁冥﹐自下無外﹐悉還無形﹐六天羣祆﹐靡有不平﹐太一促運﹐眞道當行﹐九天有命﹐收攝賈生﹐周天徧地﹐莫有所停﹐聖皇顯蓋﹐控駕紫庭﹐推校十方﹐列奏玉淸。畢﹐引取五方炁﹐咽之﹐方引九炁止。

此九天之祝﹐九天眞王以授太上﹐太上授後聖﹐令恆修行﹐攝禦六天﹐威制萬靈。若能勤心﹐精注三官﹐佐天除凶﹐太平之世﹐太上自當科校其中﹐隨勤補用﹐以充眞仙。

太上告後聖君曰﹕凡受三天正法﹐佩帶眞文﹐恆當沐浴盥洗爲急﹐每令屐履衣服盛潔﹐不使污穢﹐眞靈遠離﹐凶邪所乘﹐便有毀敗﹐學者宜明愼之。有犯此禁﹐太極領仙退削子陟眞之爵。

太上告後聖君曰﹕凡受三天正法﹐不得妄入掩穢﹐哭泣悲淚﹐弔問死喪。犯者奪削退陟眞之爵。

太上告後聖君曰﹕凡受三天正法﹐佩帶眞文﹐出入三光﹐及冥旰臥息﹐不得露頭不著巾帽﹐及脫衣露形﹐毀慢形神﹐恥辱眞文﹐令貴靈遠逝﹐空屍獨在。犯此之禁﹐奪算﹐削退陟眞之爵﹐學者愼之。

太上告後聖君曰﹕凡受三天正法﹐不得妄與陰家共牀坐起﹐及外炁不同之人共著衣服﹐及同被臥息﹐屐履之屬更相交關。犯者滅算﹐退削眞爵﹐學者愼之。

太上告後聖君曰﹕凡受三天正法﹐收束羣靈﹐威平六天﹐當先令己身淸靜﹐儼然明正﹐不犯眾禁﹐眞靈恆肅﹐萬神衛形。案法修行﹐六天之凶自然而退﹐亦不幹子之正矣。而使己身不明﹐爲眾祆所乘﹐軾軻之日﹐不得惋吾此文﹐學者愼之。

太上告後聖君曰﹕此五條﹐出《四極明科》第十一篇

中篇﹐有玉童侍衛﹐佩者犯禁﹐玉童所奏﹐身被冥拷﹐殃及七玄。今故抄出﹐以示後學﹐佩者習焉。

太上告後聖君曰﹕得佩三元大君紫文者﹐給玉童﹑玉女各十二人﹐侍衛佩者身。得佩眾書眞籙者﹐給玉童十人﹐侍衛佩者身。得佩太微靈都婉轉眞三方文﹐給直符三十人﹑玉女十二人﹐侍衛佩者身。得佩天帝君皇湣眞書﹐給玉童十人﹐侍衛佩者身。得佩太上元君眞文﹐給玉女十二人﹐侍衛佩者身。得佩紫微玄宮玉文飛天眞書﹐給玉童﹑玉女各二十四人﹐侍衛佩者身。得佩蓬萊髙上眞書者﹐給玉童十二人﹐侍衛佩者身。得佩天帝丈人黃上眞書﹐給玉女百人﹐知吉凶。得佩玄洲仙伯開天萬仙眞書﹐給玉童十二人﹐侍衛佩者身。得佩廣生太眞五嶽兵符﹐給玉女十二人﹐侍衛佩者身。得佩元始天王眞書﹐出有入無﹐又給玉童﹑玉女各十二人﹐侍衛佩者身。

太上告後聖君曰﹕諸有骨分﹐名書東華﹐錄字上淸﹐得佩眞書眾籙﹐卽給玉童玉女﹐侍衛己身﹐記功明善﹐糾禁漏泄。佩者不得妄傳﹐傳非其人﹐不依年限﹐輕泄寶文﹐身被風刀之考﹐沒命鬼官﹐殃及七玄﹑祖父﹐運蒙山之石﹐塞九源之河﹐深愼奉行。

上淸除六天之文三天正法﹐後聖君受太上﹐淸虛小有天王撰集﹐上仙眞籙﹐總名爲六天文三天上眞正法﹐以捕萬鬼﹐收束眾邪。七百年三傳﹐一百年有其人﹐聽再授。朱靑三十尺爲要信﹐靑布四十三尺爲密誓﹐金鐶五雙爲指天大誓。男受投文不祭﹐女受當祭。相授齋三日﹐或七日。又於齋內奉有經之師﹐好金十兩﹐爲通神之信。泄閉不從科條者﹐七世獲考﹐如四極科法。佩書不經陰炁﹐陰炁濁殗﹐則身受殃大罪﹐身後爲下鬼。奉之如法﹐必登上淸。八皇以此爲祕仙券﹐有者太陰書名玉簡。

太上三天正法經竟

