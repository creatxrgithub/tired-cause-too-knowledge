洞眞太上道君元丹上經

經名﹕洞眞太上道君元丹上經。撰人不詳﹐約出於東晉南朝。系摘錄《大有妙經》而成。底本出處﹕《正統道藏》正一部。

洞眞太上道君元丹上經

靑童大君傳

太帝君﹑太上天帝君﹑太微天帝君﹐三尊君。三君昔之奉受玄丹上經於太上道君﹐施行奉修道成﹐上補帝王之眞﹐臨升霄之日﹐太帝君以眞經傳授西王母﹐太上天帝君以經傳授南極上元君﹐太微天帝君以眞經傳授金闕聖君﹐金闕聖君以眞經傳授上相靑童君﹐上相靑童君以眞經傳涓子。此經是素靈上篇﹐此道髙妙﹐非中仙所可得聞。自非名書絳簡﹐綠字太極者﹐玄丹上經不相遭遇睹聞也。道士若備修太上三眞品經者﹐位爲帝皇之上公﹑上卿也。若所遭受者偏﹐聞道有限者﹐位爲小有靈宮之王﹐神州之卿﹐太極中下大夫耳﹐亦得騁龍駕雲﹐乘飛控虛﹐神官導衛﹐散影八遐矣。微乎深玄﹐難以輕宣。品經之目﹐太上隱書八素篇中﹐有俯仰之格限也。當隱靜專修所行﹐勤至之心愈彌於往也﹐眞人因是遂有形貌之漸矣。自非爾師﹐且勿言於他人。又耳中聞簫角之音﹐吉象貴至也﹔聞叫喚號呼之聲者﹐凶象賤至也﹔聞臭炁者﹐必有厭穢之事﹐不淨潔之﹝﹞驗也﹐故以臭炁示之矣。輒更沐浴燒香﹐掃除寢室以答之﹐此是帝君將誠勸於人者也。若聞香炁者﹐是神官靈人在子側也﹐視子之狀也。其時當修好事﹐行徳惠﹐拯窮困﹐布陰功﹐施惠愛﹐神官靈人還將告子於太上﹐道子之善否也。道之微妙﹐而不可不察﹐皆此類象也。聞香炁﹐自非爾師﹐勿告他人。聞臭炁者﹐當告之﹐以明己之犯罪﹐觸穢之無狀也。若聞血气及無故見聚血者﹐兵凶也。急隱遁人間﹐守三元帝君求教﹐自藏齋三月﹐禍亦亡。此皆帝君告人之吉凶﹐以令懼戒其禍福耳。夫見凶象﹐當行陰騭﹐營惠救人﹐爲人所不能爲﹐行人所不能行者﹐始免乎必死之候也。子其勗之﹐勿守常而已。

兩眉間上﹐卻入三分爲守寸雙田﹐卻入一寸爲明堂宮﹐卻入二寸爲洞房宮﹐卻入三寸爲丹田宮﹐卻入四寸爲流珠宮﹐卻入五寸爲玉帝宮。凡存修上法﹐先叩天鼓﹐措手掩耳﹐而咒曰﹕

赤子在宮﹐九眞在房﹐請聽神命﹐永察不祥﹐太一流火﹐以滅萬殃。咒畢﹐以手拍耳門一七過﹐畢﹐當覺面熱﹐卽佳候也。若覺頭項頸間﹐色色寒者﹐惡气入也。當急臥暝目﹐存玄丹宮太一眞君﹐以流火之鈴煥而擲之﹐令惡气卽出身外﹐火光亦隨之在後﹐炯炯然照一身﹐良久平復也。耳中忽聞瀨水聲者﹐雷霆及鼓鳴者﹐是體中勞損﹐心藏極獘﹐不能味眞注生而淫﹐故喪亂﹐使六府失攝﹐魂魄哀號﹐蓋將結疾致死亡之兆矣。是以泥丸縱法﹐九宮失常﹐悲擾翻錯﹐鳴鼓亂行﹐欲捨其居館﹐以棄一身也。聞之者﹐當精思念太一眞君悉還專眞心﹐若罪未深者﹐自聽攺過也。所以身聾﹐耳神亡之矣。夫耳者﹐帝君之聽門也。目者﹐太一之日月也。鼻者﹐三元之丘山也。口者﹐絳宮之朱淵也。眉者﹐白元之華蓋也。發者﹐明堂之林精也。舌者﹐無英之龍轅也。齒者﹐胃宮之威力也。手者﹐膽神之外援也。足者﹐腎元之靈關也。陰極者﹐洞房之眞機也。夫一骸百神﹐各有所屬﹐不可不察﹐不可不愼也。耳中忽聞金聲玉音者﹐眞炁來入﹐道欲成也。忽聞弦樂之聲音﹐六丁玉女來衛子﹐皆道欲成。

兩眉間上﹐其裹有黃闕紫戶﹐絳臺靑房﹐共構立守寸之中左右耳。守寸左﹑面有絳臺﹐右面有黃闕﹐其九宮眞人出入﹐皆從黃闕﹑絳臺中間﹐爲道以導之﹐故左右置臺闕。臺闕者﹐以伺非常之气候也﹐迎眞人之往來也。紫戶大神名平靜﹐字法王也。靑房大神名正心﹐字初方。形並如嬰孩﹐各服衣如其方房戶之色﹐手執流金火鈴。守寸卻入三分﹐名爲守寸也。旦暮夜臥﹐及存思之時﹐先存二大神﹐仿髴存見﹐仍三呼神名諱﹐畢﹐微祝曰﹕

紫戶靑房﹐有二大神﹐手把流鈴﹐身生風雲﹐俠衛眞道﹐不聽外前﹐使我思感﹐通利靈關﹐出入利貞﹐上登九門﹐卽見九眞﹐太上之尊。咒畢﹐乃可存思三一洞房九道諸要道。守寸二大神﹐惟聽九宮中眞官﹐在九宮內者﹐出入耳目﹐上帝之信命﹐及玉童靈眞﹐賢聖仙人﹐往來諸帝軒﹐二大神許聽以進﹐其餘非眞﹐此二大神皆不聽進﹐以前入內宮中﹐此中黃太一法度也。於是赤子帝君﹐乃命兩耳神嬌女﹑云儀﹐使引進之﹐故人覺耳鳴者﹐外使人也。使有好惡﹐云儀時扣磬鐘﹐以聞九宮﹐使知外使來入﹐令警備也。磬鐘者﹐是令耳鳴之聲音也。其聞之者﹐措手掩耳﹐而咒曰﹕赤子在宮﹐九眞在房﹐請聽神命﹐永察不祥。

丹田中有上元眞一帝君﹑帝君之卿﹐合三人﹐共治丹田宮﹐守三元眞一之道是也。此地眞之要旨﹐挺乘龍車之經也。天尊多樂欲爲地眞人﹐地眞人隱遁於官位﹐不勞損於朝宴﹐故從容任適﹐隨時而遊﹐坐七輿以上造﹐步一炁於太無。至於天眞﹑地眞﹐𨿽差階小異﹐俱一眞矣。人亦各安其所之﹐不願復爲雲中官也。

玄丹宮有泥丸太一眞君。丹田後卻入一寸爲流珠宮﹐流珠宮眞神自別有經﹐司命之所行也。其道妙大﹐﹝﹞誓用珠帛﹐結盟乃能付之。此經三百歲一傳﹐滿出授止﹐不復得出。此太極公卿司命之道。

玄丹宮在丹田之上﹐正方一寸﹐紫房綠室﹐朱煙滿內﹐其中有泥丸太一眞君﹐治玄丹之宮。太一眞君貌如嬰兒始生之狀﹐坐在金牀玉帳之中﹐著紫繡錦衣﹐腰帶流火之鈴。流火之鈴者﹐無質而赤光﹐動之聲聞千萬里﹐蓋上淸中黃太一眞人之寶鈴也。左手把北斗七星之柄﹐右手把北辰之綱。北辰者﹐北極不動之星﹐謂之辰綱。正坐玄丹宮﹐向外﹐左右無侍。其無侍者﹐所以名之謂太一眞君也。常以旦夕守諸三一訖﹐獨後乃未存之。未存之者﹐先造其輕﹐後行其重也。夫人一頭有九宮﹐請先說之。兩眉間上﹐其裹有黃闕﹐又存之畢﹐因三呼三君名諱﹐叩天鼓二十四通﹐千妖自伏﹐萬鬼邪精滅形。若道士饑渴﹐亦存三君﹐並口吐赤炁﹐使灌己口中﹐口中吸而咽之﹐須臾飽也。若道士夜行﹐暗不見道路﹐存三君﹐使口吐出三火光照前﹐須臾﹐道路自明朗也。又若行凶處危難之中﹐有刀兵危急之地﹐急存之﹐使三君鳴玉鈴﹐精而思想之﹐敵人自然心駭意懾﹐不復生惡逆害心也。若道士欲求延年益壽不死﹐及病困臨當救濟而生者﹐正心安寢﹐精思存明堂三君﹐並向外長跪﹐口吐赤炁﹐使光貫我身﹐令匝我口傍﹐咽赤炁﹐惟多無數﹐當閉目微咽之﹐須臾﹐赤炁繞身變成火﹐火因燒身﹐身與火共作一體﹐內外洞光﹐良久乃止﹐名爲日月煉形﹐死而更生。旦暮夜臥﹐常當爲之﹐則必長生不死。常數存咽赤炁﹐使人顏色反少﹐色如童子﹐此不死之道﹐仙人所奉行明堂之要訣也。常旦起皆咽液三十過﹐以手拭面摩目以爲常﹐存唾色作赤津液。

洞房之中有三眞君﹐左爲無英公子﹐右有白元君﹐中爲黃老君﹐此三人眞君﹐共治洞房中﹐此飛眞之道﹐自別有經也。丹田之中有上元眞一帝君。夫泥丸天帝三一者﹐乃一身之靈宗﹐百神之命根﹐津液之山源﹐魂精之玉室。是以胃池體方受物﹐腦宮員虛而適眞﹐萬毛植立﹐千孔生煙﹐徳備天地﹐混同太玄﹐故名之曰泥丸。泥丸者﹐體形之上神也。兆惟能知吞炁胭津﹐鳴齒納液﹐而不知此所因者﹐乃泥丸之流沫﹐腦家之邊支耳。今將告子輔趣彼守一祕訣﹐隨得爲上仙之眞人矣。弟子受此經者﹐齋誠四十五日﹐畢乃傳﹐靑繒四十尺﹐明鏡五枚﹐金鐶二雙﹐以爲洞一之約﹐勿宣之盟誓。

兩眉間上﹐卻入一寸爲明堂﹐卻入二寸爲洞房﹐卻入三寸爲丹田。丹田直上辟方一寸﹐爲玄丹腦精泥丸魂宮也。明堂宮中﹐左有明童眞君﹐右有明女眞君﹐中有明鏡神君。明童眞君諱玄陽﹐字少靑。明女眞君諱微陰﹐字少元。明鏡神君諱照精﹐字四明。此三君共治明堂宮﹐並著錦衣﹐腰帶四玉鈴﹐口銜玉鏡﹐鏡鈴並赤玉也。頭如嬰兒﹐形亦如之﹐對坐俱向外面﹐或相向也。此明堂之道也﹐仙人所行﹐道徳所修也。若道士恐怖﹐存三神﹐使鳴玉鈴﹐使聲聞太極﹐使口吐出玉鏡赤光﹐令萬丈。明堂上一寸爲天庭宮﹐洞房上一寸爲極眞宮﹐丹田上一寸爲玄丹宮﹐流珠宮上一寸爲太皇宮﹐凡一頭中有九宮也。其明堂﹑洞房﹑丹田﹑流珠四宮之經﹐此神仙爲眞人之道﹐道傳於世。其玄丹宮經﹐亦眞官司命之要言﹐四宮之領宗矣。此一經須太極帝君告可與﹐乃與之﹐亦時出授與耳。凡合五宮之道﹐行乎世上﹐有眞名者﹐遭值之也。自非骨相挺命﹐不聞此言。又有玉帝宮﹐有玉淸神母居之﹔又有天庭宮﹐上淸眞女居之﹔又有極眞宮﹐太極帝妃居之﹔又有太皇宮﹐太上君後居之。此四宮皆雌眞一也﹐其道髙於雄眞一也。並有寶經﹐以傳已成眞人者﹐未得成眞﹐非所聞也。雌眞一之要﹐亦自不受之矣。太上所以出極八景﹐入參瓊軒﹐玉女三千﹐侍眞扶轅﹐靈妃俠唱﹐神後執巾者﹐寔守雌一之道﹐用以髙會玄晨也。太上之宗根﹐靈王之所傳也。此四宮人皆有之﹐但不修此道者﹐宮中空耳。夫不盡修於九宮者﹐宮中亦空耳﹐非但雌家四宮而已。至於丹田宮中常有帝君﹐守中常有大神﹐不復聞﹐須修乃見在宮中耳。修之者神仙﹐不修者以壽死矣。雌雄一神者﹐男女並兼修之﹐無不在也。惟決精苦之至﹐乃獲益矣。

玄丹太一眞君之道﹐暮夕靜寢﹐去諸思念﹐坐臥任意﹐先存北極辰星紫气﹐來下入玄丹宮中﹐須臾滿宮﹐溢出身表﹐使匝於身﹐通洞內外﹐與紫炁合體。畢﹐又存日來入玄丹宮中﹐日滿宮內﹐在紫炁中央﹐望視如暗中睹火珠之狀。畢﹐乃存上淸中黃太一眞君﹐從北極紫炁中來﹐下入玄丹宮日中坐。君諱規英﹐字化玄﹐衣貌服色如上。又存己身忽然上入玄丹宮中﹐在太一眞君前對坐﹐服色在意﹐自心起再拜稽首﹐膝前問道﹐求神仙長生﹐隨意言之。因乃存吞紫炁三十過﹐畢﹐咽液三十過。又存北斗七星內﹐有二赤炁大如日﹐徑下直入玄丹宮中﹐於是太一君及己﹐俱乘日入行赤炁道中﹐直上詣北斗魁中﹐寢良久﹐旦因此寢﹐亦卽有眞應。十四年行之﹐則與太一同遊﹐俱到七元之綱也。十六年﹐詣上淸宮﹐受書佩符﹐役使玉童玉女各八十人。一夕一存之﹐惟數而已﹐勿脫一夕。亦可專修此道﹐不必須守三一也。兼之益精﹐至感速耳。月一日﹑三日﹑七日﹑十一日﹑十五日﹐夜半之時﹐存玄丹宮中太一眞君﹐坐向外﹐口吐靑炁﹐下入我口中﹐隨咽之﹐凡五十過﹐畢﹐乃咽液五十過﹐祝曰﹕

太一眞皇﹐中黃紫君﹐厥諱規英﹐字曰化玄﹐金牀玉帳﹐紫繡錦裙﹐腰帶流火之鈴﹐斬邪滅姦﹐手把星精﹐頭生日眞﹐正坐吐炁﹐使我咽吞﹐與我共語﹐同宴玄丹﹐煉灌七魄﹐和柔三魂﹐神靈奉衛﹐使我飛仙﹐五藏自生﹐還白童顏﹐受書上淸﹐司命帝君﹐所願所欲﹐百福惟新。又存己上入宮中﹐在太一前寢息也。因以取眠﹐亦當夢感妙應矣。因此而數積﹐有伺見之階漸也。太上龍書云﹕正坐玄丹﹐不偏不邪。言此道之要﹐兆當常存太一紫炁以繞身﹐及咽吞之也。又當存太一眞君在玄丹宮中﹐如此長生無極﹐萬凶不幹﹐玄丹之道畢也。

洞眞素靈中經

太帝君﹑太上天帝君﹑太微天帝君﹐三尊君。三君昔之奉受玄丹上經於太上道君﹐施行奉修道成﹐上補帝王之眞。臨升霄之日﹐太帝君以眞經傳授西王母﹐太上天帝君以眞經傳授南極上元君﹐太微天帝君以眞經傳授金闕聖君﹐金闕聖君以眞經傳授上相靑童君﹐上相靑童君以眞經傳授涓子。此經是素靈上篇﹐此道髙妙﹐非中仙所可得聞。自非名書絳簡﹐綠字太極者﹐玄丹上經不相遭遇睹聞也。道士若備修太上三眞品經者﹐位爲帝皇之上公﹑上卿也。若所遭受者偏﹐聞道有限者﹐位爲小有靈宮之王﹐神州之卿﹐太極中下大夫耳。亦得騁龍駕雲﹐乘飛控虛﹐神官導衛﹐散影八遐矣。微乎深玄﹐難以輕宣。品經之目﹐出太上隱書八素篇中﹐有俯仰之格限。

夫泥丸天帝三一者﹐乃一身之靈宗﹐百神之命根﹐津液之山源﹐魂精之玉室。是以胃池體方以受物﹐腦宮員虛而適眞﹐萬毛植立﹐千孔生煙﹐徳備天徳﹐混同太玄﹐素元九靈﹐故名泥丸上府。泥丸上府者﹐大道之軀形中上神也。兆惟能知之吞炁咽液﹐鳴天鼓納液﹐而不知此所出者﹐乃泥丸上流之沫﹐是腦家之邊支耳。今將告子守一祕訣﹐隨十二時爲之神。神皆有姓字﹑鄕庭宮府﹑衣服光色。子欲合神丹者﹐當存此神形色。男長九寸九分﹐著五色玄黃素靈之綬﹐頭戴七寶朱玉之幘﹐冠無極進賢之冠﹐居無上之上太極朱宮﹐七寶之府五靈鄕玄元裏﹐姓廉名銜﹐字荒彥。女長六寸六分﹐著靑寶神光錦繡霜羅九色之紱﹐頭戴玄黃進賢之冠﹐居無上之上昆侖太幽宮中﹐明堂神府九光鄕太化裏﹐姓﹝﹞名回﹐字弼預。有此二人﹐見者皆大仙生神丹之父母也。其元炁未立﹐五政未開﹐光影未通﹐無極無窮﹐無上無下﹐無外無內﹐無左無右﹐無前無後﹐太上之祖先﹐元炁之父母﹐玄始之至妙﹐虛極之未有﹐元生於萬物﹐天地得其久。或居人間﹐年命最爲壽﹐能有存思者﹐千齡不知老﹐亦居九天中﹐萬神元授受。夫欲合藥﹐凡藥者合之﹐皆先齋戒淸潔﹐藥成則有驗。名之爲玄丹﹐故約須童女精丹水亦佳。合丹當與童女俱﹐合藥幽寂之處﹐三人勿與俗人相交關﹐三日三夕﹐可立黃壇一所。東方則有靑龍制木精符﹐用靑書之﹔南有朱雀制火精符﹐用赤書之﹔西方有白虎制金精符﹐用白書之﹔北方有玄武制水精符﹐用黑書之﹔中央黃龍制土精符﹐用黃書之。五色並立形像﹐然後合藥。靈沙及艸藥之精﹐皆可合之爲丹也。刀圭入口﹐白日升天。合藥時愼勿入厭污﹐合藥不成﹐令人無命。口訣云云﹐合藥之法﹐不可不知九天所生﹐九地俱立﹐凡重其知次第也。名曰太淸天﹐爲九天之上府﹐第一之孫﹐其炁淸虛﹐至尊所居。淸微天爲上一之宮﹐第二之孫﹐其炁微妙﹐是次尊所治。大赤天爲北一之上宮﹐第三之孫﹐其炁朱丹﹐故使太陽君治之。大靑天爲玄元之府﹐第四之孫﹐其炁玄遠﹐故使虛無君治之。大玄蒼天爲北都官之宮﹐第五之孫﹐其炁玄妙﹐故使無極君治之。太玄天爲北一之宮﹐第六之孫﹐其炁玄默﹐故使大道君治之。大皡天爲七政之都府﹐第七之孫﹐其炁浩大﹐無所不容﹐故使太上老君治之。太玄都天爲北平上宮﹐第八之孫﹐其炁淸政﹐使道徳君治之。太明天爲陽仙萬始之宮﹐第九之孫﹐其炁淸明﹐使太淸君治之。故九天俱淸﹐九地齊立﹐萬物鹹亨﹐陰陽日月﹐四時五行。故一炁在天﹐天爲之淸﹐一炁降地﹐萬物咸生﹐一之所處﹐無不淸明。故天重者道﹐人重者寶﹐天有道不妄施﹐人有寶不妄言爲﹐是故道重人輕耳。從太初太始﹐一乃玄妙﹐眾妙之宗也。故少陽華蓋絳宮﹐太一黃庭府大赤絳宮﹐金宮玉室﹐幽關俠傍﹐玉門初起﹐玉莖初生﹐昆侖之山﹐在玉闕之巓﹐直上相去萬九千里﹐其中玄妙﹐五色瑯玕﹐上有太一﹐下有絳宮﹐亦能有現﹐亦能乍亡﹐元炁所生﹐無所不容﹐道之徳一﹐則爲重爾。夫人生於地﹐元始之炁﹐無地所生次第﹐則萬物地上之精﹐不敢爲人作害也。第一之地﹐名曰元徳﹐其炁上靑中黃﹐是元土卿所治﹐厚一萬一千一百一十里﹐土家百官悉治其中。第二之地﹐皇徳通黑﹐是元庭土丞所治﹐厚一萬一千一百一十里﹐土家百官所治其中。第三之地﹐帝徳通蒼﹐是虎口土龍所治﹐厚一萬一千一百一十里﹐土家百官所治其中。第四之地﹐王徳通黃﹐是元心土大將軍所治﹐厚亦與上同。第五之地﹐元徳通赤﹐是元福土官所治﹐厚亦與上同。第六之地﹐地徳通白﹐是元骨土一所治﹐厚亦與上同。第七之地﹐裏徳通紫﹐是始早土父母所治﹐厚亦與上同。第八之地﹐復徳通靑﹐是始賢土宗正所治﹐厚亦與上同。第九之地﹐昌徳通綠﹐是軒始上下二千石所治﹐厚亦與上同。其炁數是大寒鄕溺水所出。夫爲道士﹐能參知此二卷所在﹐則與天地通靈﹐後遇奉行﹐不經九天九地九水之考﹐不入丘寒﹐不經寒冷﹐得爲天上淸明六律諸生輩中。若道士不依教旨﹐故入黃泉﹐考謫地獄之中﹐應到丘寒﹐此𨿽是鬼﹐形骸亦毒﹐痛苦濃潰﹐不可忍致鬼任﹐言虛辭眞﹐逮生男女﹐不盡年壽﹐皆爲橫夭。且又《女靑鬼律》﹐及以詔書八卷之中﹐鬼見自伏。此素靈二篇﹐自非名書絳簡﹐不得與之共雜。當具身中宮府﹐神室處所﹐百八十宮﹐三百六十關節﹐千二百孔﹐萬二千精光﹐三萬六千神主。至尊所居﹐玄聖所在﹐三魂七魄﹐十二形影﹐萬音響應。故使陰陽之數﹐歷備三元﹐頭爲天元﹐心爲中元﹐腎爲下元﹐並三萬六千神主所治﹐名曰三元微妙﹐分別左右。故言左靑﹑右白﹐前赤﹑後黑﹐中央正黃。六律所出﹐二十四炁所治﹐各有分部﹐元長副紳﹐數至三萬六千。變化易無﹐暫逃避時﹐非是爲死﹐化立而已。故使萬神置立於萬物﹐合勢並積﹐聚則爲人炁﹐泄則神散﹐神散則身不能復動﹐其眞形故自隱藏。俗人晚長﹐但自不知此理無﹐謂言永死沐沒﹐而大小號泣。此無異百虫﹐至立冬一日﹐並脫皮於孔外﹐其形歸土﹐中春之分﹐驚蟄便復出﹐其亦不知先於何處脫皮﹐便如嬰兒初生也。吾每見汝輩暫出世上﹐不學仙道﹐不合神藥﹐但爲罪過﹐身受謫罰竟﹐便還汝子孫身中﹐托形而出﹐豈知此邪。子有過罪﹐以修功補過﹐以謝先愆禁忌律令﹐所以言先人行善﹐福流子孫﹐行惡逆﹐罪歸後世﹐此皆於地下謫身未盡﹐日竟應出﹐故復於世上報之﹐亦非己身行惡得之。愼汝言﹐考官日日守汝﹐口爲天關﹐不可妄傳﹐傳非其人﹐奪算五十。

明科法﹐庚申之日﹐此日是身中六魄之鬼﹐上入天府﹐下還人身。每至其日﹐東向平坐﹐愼勿睡勿臥﹐祝曰﹕五藏精神﹐所在宮府﹐共思如法﹐有泄者抑之﹐頭泄足抑之﹐皆由師者。諸藏思之術﹐吾身左三魂在吾肝中﹐右七魄在吾肺中﹐百二十形影﹐萬二千精光﹐從吾口中天橋入﹐上升昆侖之山﹐範陽之郡﹐無爲之鄕﹐朱雀導前持幢幡﹐玄武從後負鐘鼓﹐靑龍侍左﹐白虎侍右﹐中央黃神把鉞斧﹐千鬼萬神皆伏無起﹐前有萬石鑊湯﹐後有逆鱗反甲﹐君爲吾消災散禍﹐吾時過故躡三綱六紀﹐截鬼急急如律令。旣爲道士﹐當聽察身中﹐視其光色﹐便知體贏炁衰﹐爲六醜惡鬼所擊也。子但日正中時﹐於房中閉冥處﹐內視良久﹐乃見色煒曄﹐煒曄光明盛者﹐便體壯也﹐其歲丁彊。塞耳反聽﹐聞有金石之聲者﹐及笙篁五音鐘磬聲者﹐皆好候也。若見光色贏薄﹐聞號喪叫泣者﹐此皆凶候也。當自靖和神﹐存眞一君還治宮府之中﹐咒曰﹕吾形萬神﹐安吾宮府﹐守我玉堂﹐不得遊走。俠門力士﹐中央童子﹐若有非常入出者﹐收付都市﹐繹頭拍冒﹐不得動作﹐急急如律令。子若見子精光贏薄﹐子當以日月初出時﹐東向平倚﹐祝曰﹕溫漾溫漾精光明﹐吞炁食影入我形﹐扶助我身召神靈﹐眞炁還治絕邪精﹐令我長生壽萬齡﹐急急如律令。九咽止。若體中忽恍﹐心中悲思﹐如有所憶者﹐復無指定﹐心中惶惶﹐不能自安﹐此正是體中神欲去﹐思慕宮府﹐三魂已去﹐七魄飛揚﹐惟諭定形﹐與邪共通﹐夢忤輒與女子相見﹐或見男而交通精神流泄者﹐此皆死亡之兆也。若有此候﹐當自攺更﹐詣道士祭酒上章﹐並自跪願申哀﹐以立微功﹐以暢志心﹐從今以去﹐當隨時修奉﹐朝拜四尊﹐奉行三五七九﹑二四六八﹑八風十二雷﹑二十四雨﹑三百六十電﹑九宮八卦﹐不得持眞入僞﹐行不正之事﹐爲考官所舉﹐死後三官不可復赦也。南方朱雀向南﹐符亦向南﹔西方白虎向南﹐符向西﹔北方玄武向南﹐符向北﹔中央黃龍向南﹐符亦向東﹔東方靑龍向南符向東﹐皆桃爲版。

此靑龍符﹐斬木精。

此朱雀符﹐斬火精。

此白虎符﹐斬金精。

此玄武符﹐斬水精。

此黃龍符﹐斬土精。

洞眞太上九眞明科三品律

太上告諸天帝王﹑後聖帝君﹑上相靑童﹑太極眞人曰﹕凡是後學﹐得見上眞三洞寶章﹐祕經首目者﹐皆東華書名﹐金字上淸﹐𨿽未超騰控轡紫庭﹐皆是升度之人也。然𨿽見此文﹐而不知《九眞明科》條檢儀式﹐三洞奇文﹐太眞寶書﹐不可得而便披也。明科寶祕﹐藏於玄都之宮﹐玉京金房之內﹐不傳於世。此乃明三洞之淵賾﹐摽眾眞之儀格﹐拔宿對於幽宮﹐度七玄於仙籍﹐業總絡於萬道﹐解九陰之重責﹐其妙可得﹐立用其科﹐可以肅厲。今故摽出三品篇目﹐以輔揚三奇素靈妙經﹐可誡於後學﹐使勤尙之人﹐告愼於寶科。

諸天帝王﹑後聖九玄帝君﹑上相靑童﹑太極眞童﹑太極眞人﹐稽首敢問太上天尊﹕至眞上法﹐髙秀玄澄﹐恢落萬宗﹐玄寂虛凝﹐妙趣激朗﹐法化三乘﹐彌淪億劫﹐量何勝任﹐豈復稽於明科乎﹖

太上曰﹕善子之言。夫後生之徒﹐自非玉虛之朗結自然而生者﹐皆受孕於混炁﹐染系於囂穢也。結有不純之行﹐性有不專之美﹐𨿽希慕玄賾﹐故心常背我﹐舉止所乘﹐莫不犯於過﹐過生乎外﹐滅命乎內﹐承此而學﹐豈不去眞遠哉。如使三官執咎﹐對在幽司﹐考延七祖﹐罪累於身﹐有犯斯過者﹐而使悟玄科有糾罰之制﹐聖化之大﹐復許有贖罪之法﹐按科而用﹐此期眞將必近矣。爲學之士而無此檢﹐亦徒勞於精思﹐無益於苦念也。今故出九眞三品明科﹐自可授於後學應爲眞人者。

帝君﹑上相靑童﹑太極眞人﹐於是辭退﹐齋詣上淸﹐奉受《素靈大有妙經九眞明科》﹐祕於金藏玉匱﹐衛以玉童玉女﹐各三千人﹐侍典靈文﹐散香虛庭﹐飛龍毒獸﹐巨虯千尋﹐奮爪云墻﹐備衛玉關也。如是十天大聖﹐九宮眞仙﹐一月三過﹐莫不上登玄宮﹐稟承明科﹐禮拜於靈文也。上相靑童君曰﹕凡有金骨玉體﹐名參靑宮﹐得有此文﹐祕而施行。於是承受之儀﹐玄合上典﹐施用節度﹐與眞同功﹐贖罪拔難﹐宿結咸解﹐七玄之祖﹐於是而欣﹐己身升騰﹐上宴玉宮也。

玄都九眞明科上品傳經篇

玄都上品第一篇

曰﹕《大洞眞經》《雌一寶經》《太上素靈大有妙經》﹐三奇之章﹐髙上玉皇寶篇﹐祕在九天之上大有之宮﹐太玄靈臺玉房之中。上皇之初舊科﹐經萬劫一傳﹐三道正明﹐學眞日興。髙上正科﹐七千年內聽得三傳。侍衛玉童﹑玉女﹐各七千人﹐執香典靈。按科傳授之法﹐皆對告齋百日﹐分金鈕爲盟﹐給玉童玉女﹐依四極科。不依科而傳﹐罪延七祖﹐幽魂充役﹐吞火食鐵﹐負山運石﹐以塡無極之源﹐己身抱風刀之罰﹐身沒形殘﹐長閉地獄﹐萬不得仙。

玄都上品第二篇

曰﹕傳《大洞眞經三十九章》於後學者﹐誓以上金十兩﹐銅二十五斤﹐金鈕五雙﹐金魚﹑玉龍各一枚﹐靑絲一兩﹐纏鈕爲盟。《雌一》﹐以上金五兩﹐五色錦繒各五十尺﹐香一斤﹐金鈕三雙。《太上素靈洞眞玄經》﹐上金二兩﹐紫文百尺﹐靑錦二十七尺﹐赤絲五兩﹐香一斤﹐丹一兩。上皇以信誓心﹐不得有闕﹐闕則虧科。師犯則遷侍經玉童﹑玉女還於本宮﹐不過三年﹐身被風刀之拷﹐自然失經。受者不依明科目﹐皆失明形殘﹐七祖﹑父母﹐充北酆之責﹐萬劫還生非人之道。學者愼之。

玄都上品第三篇

曰﹕凡有金名東華﹐玉字上淸﹐得受《太霄瑯書瓊文帝章》《紫度炎光玄眞變經》《上淸變化七十四方》《九眞中經》《丹景道精隱地八術》《解形遁變流景玉經》《七變舞天》﹐皆九天眞王﹑元始天王﹑太上天帝君﹑中央黃老君﹐受於太空之中﹐九玄之內﹐虛無之髙章也。皆祕在大上靈都之宮﹐紫房之內﹐三元君主之﹐侍衛玉童﹑玉女皆三千人。元始之初﹐經七千劫一傳﹐自三道立正之後﹐七年內聽三傳﹐七百年中有人亦聽傳。傳皆對齋九十日﹐或三十日﹐或九日﹐告盟而授之﹐給玉童﹑玉女﹐依《四極明科》。若不依科而傳﹐罪延七祖﹑父母﹐充責鬼官﹐運蒙山之石﹐塡積夜之河﹐萬劫還生非人之道﹐己身被風刀之拷﹐自然失經﹐終不得仙﹐傳者愼之。

玄都上品第四篇

曰﹕傳《瓊文帝章》﹐賫金魚﹑玉龍﹐靑繒三十二尺﹐金鈕三雙之誓。《紫度炎光》﹐五色錦各五十尺﹐金五兩﹐沈香五斤﹐眞珠一斤﹐書刀一口﹐金魚七枚﹐絳紋七十尺之誓。《上淸變化七十四方》﹐靑繒四十尺﹐上金十兩﹐金鈕六雙﹐好香一斤﹐金魚﹑玉龍之誓。《九眞中經》﹐具科落髮爲盟﹐今以白絹九十尺準盟﹐法於九眞之數。靑絲一斤﹐絳紋二十尺﹐此日暉之誓﹔碧繒二十四尺﹐月華之誓﹔金鐶三雙﹐無常童子質變之信。《丹景道精隱地八術》《解形化變流景玉經》﹐悉上金十兩﹐金魚﹑玉龍各一枚﹐靑繒三十尺﹐紫紋四十尺﹐金鐶各三雙。《七變舞天》﹐上金五兩﹐香一斤﹐靑繒三十二尺之誓。信以質心﹐不得有闕﹟1﹐闕﹟2則違科。師以天信投於山棲﹐或投於川棲﹐以救窮乏﹐余以供營經書之具﹐不得他散。師犯上科﹐奪玉童﹑玉女﹐減算奪紀﹐注名度還北酆。受者不依科﹐皆喪魂失神﹐風刀之拷﹐不出三年﹐自然失經﹔終不得仙。

玄都上品第五篇

曰﹕《消魔智慧》《玉淸隱書》《寶洞飛霄絕玄金章》《紫鳳赤書八景晨圖》《金眞玉光》《靈書紫文》《金璫玉佩》《金根上經》《三天正法》﹐皆太上道君﹑元始天王﹑金闕帝君之寶章﹐祕在玉淸之宮﹐金房紫戶之內﹐典衛靈文玉童﹑玉女各三千人。元始之初﹐皆千劫一傳﹐自三天立正之後﹐七百年內聽得三傳﹐百年中有其人聽一傳﹐給玉童玉女﹐依《四極明科》。授者對齋九十日﹐或三十日﹐或九日而傳。不依科而傳﹐罪延七玄九祖﹐長充鬼役﹐無有解脫﹐己身被風刀之拷﹐死充下鬼﹐萬不得仙。

玄都上品第六篇

曰﹕傳《消魔智慧》《寶洞飛霄絕玄金章》《紫鳳赤書八景晨圖》﹐皆上金十兩﹐玉札一枚﹐金魚﹑玉龍各一枚﹐紫繒四十尺。《金根眾經》《靈書紫文》﹑上金五兩﹐金簡﹑玉札各一枚﹐長一尺六寸﹐廣二寸四分﹐金魚﹑玉龍各一枚﹐紫繒百尺﹐靑紋四十尺。《三天正法》﹐靑繒四十尺﹐靑布四十三尺﹐金鐶五雙﹐以爲密誓﹔上金十兩﹐通神之信。《金眞玉光》《玉佩金璫》《玉淸隱書》﹐皆金魚﹑玉龍各一枚﹐以爲誓信。依科不得有闕﹐闕之則師奪玉童玉女﹐注名還度北酆。受者皆喪魂失神﹐拷之以風刀﹐不出三年﹐自然失經﹐萬不得仙。

玄都上品第七篇

曰﹕《七星移度》《白羽黑翩飛行羽經》《飛步天綱躡行七元》《太上隱書》《靈飛六甲》﹐皆太上太帝君﹑太微天帝君登空之道﹐隱化之祕章﹐祕在太上瓊宮之上﹐紫房之內﹐侍衛玉童玉女皆三千人。依科七千年一傳﹐三天立正之後﹐攺七百年內聽得三傳﹐若百年中有其人便傳。傳授告齋九十日﹐或三十日﹐給玉童玉女﹐依《四極明科》。不依而傳﹐罪延七玄七祖﹐長充北酆鬼役﹐十苦八難﹐己身被風刀之拷﹐身沒幽原﹐萬不得仙。

玄都上品第八篇

曰﹕傳《七星移度》﹐靑紋四十一尺﹐絳繒七十尺﹐鳳文之羅九十尺﹐金鈕一雙。《白羽經》﹐金二兩﹐靑繒三十二尺﹐以代截髮歃血之誓。《飛步天綱》﹐錦三十尺﹐金魚﹑玉龍各一枚。《太上隱書》﹐金魚﹑玉龍之誓。《靈飛六甲》﹐素紋六十尺﹐金鐶六雙﹐靑絲六兩。天科以信質心﹐不得有闕﹐闕則違玄科。師奪玉童玉女﹐除落靑簿玉名﹐移還北酆。受者不依科﹐亡精喪神﹐罰以風刀﹐不出三年﹐自然失經﹐終不得仙。

玄都上品第九篇

曰﹕諸方丈震靈﹑豁落七元﹑八天隱文﹑流金火鈴﹑金神虎符﹑消魔支幹夜照神燭﹑八術隱遁紫淸玉符﹑五籍洞玄六甲上符﹑五行祕文﹑玄都玉格諸符﹐凡有六百部。太上悉以其文標於舊經之內﹐以爲立用。傳授盟科﹐悉依經科﹐傳授有闕﹐罪同上品。有經無符﹐則天魔害人﹔有符無經﹐則思念無感﹐神眞不降。科云﹕皆不得單行﹐單行罪亦如之科。經及符本同出於自然之炁﹐虛無之章旨﹐故不可得獨修也。無科修道﹐萬不成也。

玄都九眞科中品誡罪篇

玄都中品第一篇

曰﹕是諸後學﹐七祖以下有殺害人命﹐劫賊攻掠﹐謀圖奸淫﹐篡逆之過﹐九族交通﹐謀反無道﹐其考尢重﹐冤對咎逮﹐積結九陰﹐非赦所原。後生皆不得以餘殃之身﹐參染眞經﹐竊受寶文。若有苦志﹐志尙自厲﹐首謝七玄﹐重施功徳﹐拔出幽魂﹐披露己身於三光之下﹐散髻叩頭﹐三年不倦﹐自賫重信投九江﹐贖解前咎﹐然後聽得淸齋百日﹐奉受寶經﹐然後行事。有此之罪﹐而不先自罰責﹐吐首天寶﹐而受法者﹐師及弟子同被風刀之拷﹐七玄之祖長閉幽原﹐負石擔山﹐萬劫不解﹐身亡失經。明愼之焉。

玄都中品第二篇

曰﹕凡欲修學上法﹐己身先有重罪﹐手殺人命﹐及酷虐下賤﹐煞害眾生﹐劫掠百姓﹐謀圖姦宄﹐九族相交﹐﹝﹞姤賢能﹐伐逆師主﹐不赦之罪﹐積結九陰﹐皆不得參受妙法﹐修行經文。若能苦志﹐吐首先犯﹐效功施徳﹐披露三光﹐散髻叩頭﹐三年陳謝﹐罰信投河﹐以贖己愆﹐拔出七玄﹐使三界右別﹐然後得淸齋百日﹐奉受寶經行事。有此之罪﹐而不先自首謝﹐責罰自厲﹐而受經文﹐師及弟子同受風刀之拷﹐魂魄十苦八難﹐身沒幽泉﹐自然失經﹐七祖﹑父母﹐長充幽塗﹐萬劫不解﹐學者愼之。

玄都中品第三篇

曰﹕凡是學者﹐受三奇寶文﹐上淸祕經﹐而輕泄目錄﹐以示不固﹐宣露妙祕﹐輕慢寶章者﹐一犯至十﹐罰功斷事三年﹐然後更齋修行。過此以上﹐皆罪結九陰﹐考延七祖﹐充役三塗﹐運石負山﹐十苦八難﹐經萬劫得還﹐更生不人之道﹐己身罰以風刀之拷﹐失明形殘﹐死充下鬼﹐萬不得仙﹐奉者愼之。

玄都中品第四篇

曰﹕凡是學者﹐受上淸寶經﹐三奇寶文﹐不得哭泣﹐臨見死屍﹐及血穢之厭。一犯至十﹐罰功斷事一年﹐然後得依科自罰﹐拔罪太陰﹐更淸齋行事。過此以上二十四犯﹐奪算減命﹐玉童玉女還於本宮﹐不出三年﹐失經身喪﹐七玄之祖長充鬼役﹐萬劫不解﹐學者愼之。

玄都中品第五篇

曰﹕凡學者受上淸寶經﹐三洞祕文﹐不得帶近婦人﹐及行穢獨之處﹐皆是混洿眞炁。十犯至二十四過﹐罰功斷事三百日﹐然後更淸齋修行。過此以上﹐玉童玉女各還本宮﹐減算促命﹐不出三年﹐失經亡身﹐七祖被拷﹐學者愼之。

玄都中品第六篇

曰﹕凡學者受上淸寶經﹐三洞祕文﹐而心懷賊害﹐手行逆暴﹐殺生行凶﹐攻掠姦宄﹐﹝﹞賢妬能﹐攻毀同炁﹐伐敗經師﹐一犯至十﹐聽得罰信﹐謝責九陰﹐拔罪五嶽﹐斷功禁事十年﹐聽淸齋還修所受。過五以上﹐至二十四犯﹐四司執殺﹐收攝魂神﹐充責北酆﹐七祖充役﹐經萬劫得還﹐更生非人之道﹐玉童玉女各反上宮﹐不出一年﹐失經身亡﹐終不得仙﹐學者愼之。

玄都中品第七篇

曰﹕凡學者受上淸寶經﹐三洞祕文﹐不得北向便溺﹐及食五辛六畜之肉﹐飲酒任性﹐戲道慢法﹐疑惑不專。十犯至二十四過﹐聽得依科罰信﹐謝過太陰﹐斷功一年﹐然後聽淸齋九十日﹐還修所受。過此以上﹐減算促命﹐身被風刀之拷﹐七玄充責三塗﹐不過五年﹐失經身亡﹐學者愼之。

玄都中品第八篇

曰﹕凡學者受上淸寶經﹐三洞祕文﹐當依科賚信﹐詣師告齋﹐然後受經﹐不得不告盟而妄披寶文。凡詣常人得經﹐便師而受焉﹐此皆冥使授之﹐不得輕略竊寫﹐及攺易聖文﹐以意通決﹐毀名古音﹐自作一法﹐四司所糾﹐罪書九陰。一犯至三﹐斷功禁事三年﹐按科自罰﹐投信九河﹐更淸齋三十日﹐然後得還修行。過此以上﹐至二十四過﹐玉童玉女各還本宮﹐減算奪命﹐身沒鬼官﹐七玄之祖長遭鬼役﹐經萬劫得還﹐更生非人之道﹐學者愼之。

玄都中品第九篇

曰﹕凡受上淸寶經﹐三洞奇文﹐當別室安髙牀﹐髙四尺四寸﹐廣五尺﹐以請三洞寶經﹐明燈燒香﹐朝夕禮願﹐常爲供養。不得使異炁之人冒殗履穢﹐及婦人參入室內﹐觸忤神眞﹐此世間所用之科。受經之身﹐不得衣服履屐交關非類﹐臥息坐起﹐皆與物有異。犯者從一至二十四過﹐罰功斷事一年﹐然後更淸齋修行。過此以上﹐爲四司所執﹐言過玉淸﹐還名酆都﹐七年身亡失經﹐七祖被拷﹐奉者愼之。

玄都九眞明科下品贖罪篇

玄都下品第一篇

曰﹕凡有後學之人﹐七祖﹑父母﹐生世有犯玄都上品﹑中品第一篇

之罪﹐其考尢重﹐結在九陰﹐七祖怨對﹐幽掠累劫﹐殃充後代﹐冥逮不釋者﹐皆當露身太陰之下﹐披散叩頭﹐首罪九陰﹐三年自責。年竟﹐賫金鐶九雙﹐靑絲一兩﹐金人一軀﹐投於三河之口﹐以贖七祖之罪﹐拔出幽魂之難。其科朱書五行桐版一枚﹐記曰﹕

某年某月某子朔如幹日﹐某子某郡縣鄕裏王甲﹐七祖﹑父母﹐下逮己身﹐有犯玄都上品﹑中品第一篇

之罪﹐罪結九陰﹐今謹依科﹐罰金鐶九雙﹐靑絲一兩﹐金人一軀﹐以贖幽魂酷對之辜﹐投書告命﹐歸首水官﹐以自解拔﹐罪滅三官﹐魂升九天。畢﹐次以靑絲纏物及版﹐以靑石沈之。臨沈之時﹐北向仰頭祝曰﹕

太陰九君執司靈官﹐甲今有言﹐歸告河源﹐投信九泉﹐拔出七祖﹐冤對解脫﹐我身登仙。畢。如此七祖之拷﹐於是釋散﹐得離幽宮﹐上升福堂﹐己身便得參修寶經﹐九年克有眞靈降形﹐與神同升也。玄科尢重﹐不得又犯。

玄都下品第二篇

曰﹕凡欲修學上眞之道﹐若己身先有犯上品﹑中品第二篇

中之罪﹐其考沈結﹐結罪九陰﹐盤塞冥中﹐上延七祖﹐拷對窮魂﹐纏綿不解者﹐皆當先於太陰之下﹐北向散發﹐叩頭首罪三光﹐三年克責。年竟﹐當賫眞珠一斤﹐書刀一枚﹐靑絲一兩﹐金人一軀﹐投於三河之口﹐以贖己身酷逆之過﹐解結三官﹐拔出七祖。其科朱書靑繒一尺﹐上記曰﹕

某年某月某朔某日﹐某子某郡縣鄕裏王甲﹐年如幹歲﹐甲身先無所見﹐行失玄科﹐身犯元惡﹐上罹玄都上品﹑中品第二篇

之罪﹐罪結太陰。今以依科罰金人一軀﹐眞珠一斤﹐書刀一口﹐以贖己身醜惡之罪﹐投書告命﹐歸首有靈﹐以自解拔﹐罪滅九河﹐身得長生。畢﹐以靑絲纏物及版﹐以靑石沈之﹐臨沈之時﹐北向叩頭咒曰﹕

上有太陰執司九君﹐甲今有言﹐歸告河源﹐贖罪解結﹐拔度九難﹐冤魂對魄﹐各反自然﹐禍滅學仙﹐我身得升。畢。如此九陰之結﹐便得解釋﹐冤對之魂﹐反於自然也。便得修受上淸之經﹐九年不虧﹐眞靈降形﹐與神合冥也。玄科嚴重﹐不得又犯。

玄都下品第三篇

曰﹕凡修上淸寶經﹐洞玄科文﹐己身有犯於上品﹑中品第三篇

之罪﹐其考結於太陽﹐四司所執﹐言奏玉淸﹐犯此之過﹐當斷功克己﹐入室燒香﹐叩頭首謝﹐北向叩齒十通﹐仰祝曰﹕

太玄幽邈﹐下世希聞﹐輕泄寶眞﹐上虧帝尊﹐自取罪負﹐伏款靈門﹐伏願髙上﹐曲垂玄恩﹐降以靈感﹐啟以自然。畢﹐便以叩頭九過。如此三年首謝﹐更淸齋三十日﹐得上解三官﹐解考九陰﹐便還修行寶祕﹐密念克得飛仙。玄科尢重﹐不得又犯也。

玄都下品第四篇

曰﹕凡修學上眞之道﹐己身有犯上品﹑中品第四篇

目之罪﹐罪結九陰﹐懸考玉淸﹐犯者當於中庭﹐夜半然三十二燈﹐以洗穢炁﹐淸明內外﹐入室燒香﹐北向叩頭﹐首謝所犯﹐叩齒三十六通﹐仰頭祝曰﹕

世運交喪﹐蜚屍翳障﹐穢炁紛紛﹐與眞相迎。虧犯科誠﹐身入罪鄕﹐贖以禮謝﹐洗以明燈﹐禍散三淸﹐福充我昌﹐道蔭曲流﹐其慶靡央。畢﹐又叩頭九過止。如此一年﹐更淸齋三十日﹐然後得還修事﹐檢行愼科﹐勤苦注眞﹐九年克得白日登晨。

玄都下品第五篇

曰﹕凡修上眞之道﹐己身有犯上品﹑中品第五篇

目之罪﹐罪結太陰﹐考懸靑官﹐犯者當作香湯沐浴﹐賫油於中庭﹐然二十四燈九十日﹐入室北向﹐叩頭九過﹐首謝所犯﹐叩齒二十四通﹐仰頭咒曰﹕

天地乾坤﹐二象交通﹐陰炁混正﹐穢炁彌充﹐喪神虧寶﹐損落法容﹐謹然明燈﹐上映玄宮﹐禍滅九陰﹐福慶歸宗。畢。如此九十日竟﹐退齋二十四日﹐然後得還修行眞法﹐每在告愼﹐明依科文﹐克得玄眞﹐與形合仙。玄科尢重﹐不得又犯也。

玄都下品第六篇

曰﹕凡修上眞之道﹐己身有犯上品﹑中品第六篇

目之罪﹐其罪尢重﹐爲四司所執﹐考結九陰﹐對在幽宮。有犯當於太陰之下﹐披散叩頭﹐首謝玉淸﹐解拔太陰。依科當以私寶散乞貧民﹐隨力作食﹐以施饑乏十年。入室叩頭自責﹐北向叩齒九通﹐仰祝曰﹕

天遐地廣﹐九原開張﹐身履禍門﹐懸罪玉京﹐俠羅纏絡﹐玄洞云場﹐散寶拔罪﹐施以窮糧﹐罪消太陰﹐福生十鄕﹐去故奉新﹐方隆未央。畢﹐又叩頭九過止。此乃髙上拔罪上法﹐摽於正科﹐十年如此﹐宿罪滯考並消太陰﹐施行自責年竟﹐更齋百日後﹐得還修行。檢身愼法﹐不得重犯。

玄都下品第七篇

曰﹕凡學上眞之道﹐有犯上品﹑中品第七篇

目之罪﹐罪充上淸﹐犯者當以上香十斤﹐送同學之人﹐合十處﹐拔罪一年﹐入室燒香﹐東向叩頭九過﹐首謝上眞﹐叩齒九過﹐仰祝曰﹕

五炁錯綜﹐上眞不全﹐身染穢炁﹐觸忤洞門﹐傷藏伐命﹐搖動三關﹐違科犯戒﹐罪考自延﹐謹以罰責﹐歸告帝尊﹐乞丐使我﹐於今自宣﹐去離下世﹐上登天仙。畢。如此一年﹐年竟﹐更齋二十四日﹐還修所受﹐克得眞下降。明科之大﹐不得重犯。

玄都下品第八篇

曰﹕凡學上眞之道﹐犯上品﹑中品第八篇

目之罪﹐爲監司所執﹐考結三淸﹐犯者當以淸油一斛﹐於中庭然燈﹐多少隨意﹐惟令油盡。又以上香十斤﹐奉有經之師﹐以拔其過三年﹐入室燒香﹐北向叩頭九過﹐首謝所犯﹐叩齒十二通﹐仰祝曰﹕

天眞髙遠﹐玄光下明﹐綠恃宿慶﹐得睹眞經﹐未獲玄科﹐虧略天靈﹐違眞犯戒﹐沈身分冥﹐克自責厲﹐歸告上淸﹐自是之後﹐洗濯故形﹐奉承玄眞﹐與道齊並。畢﹐三年周竟﹐當更齋九十日﹐先以師受便得修行﹐未經師受﹐當賫信詣師﹐度經修行如法﹐克得上升。玄科尢重﹐不得又犯。

玄科下品第九篇

曰﹕凡修上眞之道﹐有犯上品﹑中品第九篇

目之罪﹐罪結於太陰﹐懸考於玉淸﹐犯者當然七燈於堂前﹐入室叩頭﹐首罪經前﹐叩齒二十四通﹐仰祝曰﹕

玉光垂耀﹐仰徹上淸﹐執躬不禮﹐虧犯寶經﹐恐爲四司﹐列罪紫庭﹐謹重齋敬﹐仰希眞靈﹐曲垂下降﹐滅罪消形﹐攝奉玄科﹐永保元貞。畢。如此一年﹐更齋二十四日﹐然後得還奉修所受。玄科尢重﹐宜自明愼﹐不得又犯。

右太玄九眞明科﹐三品二十七條﹐出自太上靈都之宮﹐太上常所寶祕﹐不宣下世。今抄立用要訣﹐以付後聖﹐輔明三奇﹐標於大有素靈之經。有骨分合仙﹐便得此文施用﹐拔罪解咎﹐釋結散理﹐七玄將無﹐三年眞靈見形﹐與子合並﹐同升九天。輕泄玄科﹐罪同上文﹐惟在寶祕﹐密而奉行。

玄都九眞篇曰﹕傳授經目﹐在九眞三品科中者﹐是後聖帝君始佩經之時﹐受於太上道君。太上授經﹐出三品明科﹐以輔三寶奇文﹐上眞道經。施用之科格﹐其三十一卷﹑獨立餘事及眾經儀品﹐悉在《四極明科》之中。九眞三品﹐以三素之上篇﹐置於九帝之宮﹐四極以四司之官﹐總統眾非糾罰之禁律。太眞明科﹐以太帝君所受元始天王﹐天王之玄章﹐上眞之儀格﹐其法祕於九天之上﹐太帝之堂﹐藏誡於上眞之宮﹐不行於世。九眞明科以禁後學﹐四極明科總領四達﹐其旨幽微﹐自無金字玉名﹐不得知聞。有得此篇﹐不須學而自成。科以禁罪﹐見科知攺﹐知攺則無虧於天地﹐無虧於天地則合自然﹐合於自然便得上補眞仙也。無科而學﹐去仙將爲遠哉。

玄都九眞篇曰﹕凡有至志﹐名參玄宮﹐欲單受明科﹐知天法禁﹐然後受經﹐審有骨分﹐亦可先告盟而授之。盟信法物﹐悉依三奇寶經之數﹐年限亦同。知之不得輕泄﹐付非其人﹐宣露玄文﹐不依科旨﹐死沒鬼官﹐七祖﹑父母﹐履刀山劍樹﹐萬劫不原。外好不依科旨﹐罪同科文﹐彼此之禁﹐學者愼焉。

玄都九眞篇曰﹕凡受上法﹐而不承明科﹐虧略天禁﹐罪累七祖﹐考逮一身﹐旣知攺首﹐罰責自厲﹐還修所受﹐而回又犯﹐其考倍先。此則骨命不合﹐形與眞反﹐魄同鬼伍﹐皆不得重首﹐復修於眞經也。吾今故以明科﹐悟於末悟﹐旣知而犯﹐將何要哉。奉者愼之。

太帝君偈贊

翳翳無化初﹐眇眇晨霞散。太寂空玄上﹐寥朗二儀判。凝精抱玄胎﹐結化孕靈觀。含眞頤神內﹐鰷欻啟冥旦。始悟憂促齡﹐還交反天漢。蕭蕭步虛遊﹐旋行禮玉皇。稽首歸太無﹐乘風散靈香。俯仰帝皇堂﹐飄揚隨虛翔。妙唱發奇音﹐吟詠太眞章。流廣四大界﹐十天量無央。閬臺發幽夜﹐神燭吐奇光。璀璨玉林華﹐熠爍耀瓊堂。虛生自然煙﹐蓊郁禦玄綱。羣眞披霄贊﹐寶蓋順風昂。飛步詠空歌﹐神唱化道長。鬱鬱大化隆﹐濟濟玄道興。積學隨日感﹐功滿入大乘。福慶逮一切﹐七祖咸得升。整駕淩太華﹐回轡絕霄館。靈風鼓空洞﹐香花乘煙散。蕭蕭禮虛堂﹐詵詵步玄漢。朗詠感幽衿﹐拔度宿根難。五苦應時解﹐流芳注淘灌。玄關峙云綱﹐飛霞翼靈輿。授攜無迹眞﹐窈窕入太虛。乘空誦玉篇﹐蕭條詠羽書。廣念無不普﹐一切慶有餘。

天帝君誦

至道生寂寂﹐玄響音相求。三眞不無一﹐炁化理還殊。法輪無影內﹐飄飄淸觀流。凝章不待思﹐結炁合玄符。靈唱發空歌﹐吟詠步虛遊。玄化本無迹﹐有迹生道宗。遨遊九天際﹐息駕六領宮。提攜髙上賓﹐反我素房中。至道虛漢內﹐靈歌發太空。形感至寂庭﹐思詠希微通。雲光翳晨暉﹐停曜蔭玉房。玄龍不待駕﹐蕭蕭步虛翔。手掇七寶華﹐靈風散奇香。妙詠乘衿發﹐粲粲啟玉章。萬炁混元一﹐總歸三玄梁。乘天不云髙﹐遐望九玄遼。振翮思玄轡﹐希登慕雲霄。積念告靈感﹐期與玉眞交。曖曖天漢澄﹐飄飄景云回。三眞騰空上﹐控轡迅紫微。明唱度後身﹐咸令乘景飛。拔出三塗難﹐九玄離苦哀。

太微天帝君誦

太眞生空洞﹐瓊羅耀寶臺。旋行禮玄京﹐眾仙唱微詩。回轉無迹內﹐虛歌契幽期。度身上生天﹐吟詠積福基。策轡太霞館﹐時復宴景云。飄飄無崖際﹐離苦入玄門。意適道亦暢﹐心丹志亦分。積學隨日新﹐詠我素靈文。八景運天輿﹐飛霄蔚玄靈。素蓋乘風回﹐寥寥入紫淸。妙贊萬眞曲﹐玉響何玲玲。披拔九陰籍﹐度身反南庭。慶流普一切﹐妙化靡不榮。淸淨可道宗﹐明朗煥太空。妙化由靜默﹐潛想三素宮。積念徹玄虛﹐微微至道通。叩詠響玄寂﹐靈唱靡不隆。丹暉映云庭﹐紫煙耀玉林。煥爛七寶華﹐璀璨搖靈音。宮商自相和﹐妙趣傾人衿。玄唱種福田﹐廣度無界心。

後聖金闕帝君誦

眇莽元始天﹐三象混玄一。蕭蕭正道興﹐浩浩大乘逸。六炁還正庭﹐總歸泥丸室。出入遊帝宮﹐流精曜云日。運周返天漢﹐窈窕乘玄七。員華映明珠﹐二景對眞光。靈暉啟朔會﹐玄象交扶桑。冥度自相求﹐陰暢朗八芒。若能餐此精﹐長得禦玄綱。遊戲九玄臺﹐解憩西羽阿。神獸鳴瓊堂﹐飛鳳互參差。虛生自然詠﹐眞人唱節和。化身劫刃庭﹐緣香命淸歌。建功立福田﹐拔度身上羅。七玄散幽宮﹐出離無艱那。飛步躡霄嶺﹐翔翮東華宮。風雲虛中唱﹐玉音散瓊堂。眞人詠空歌﹐妙響絕云房。解我自然衿﹐成我積劫功。長嘯九玄上﹐淸矚睹空同。龍吟絕宅府﹐鳳嘯太霄館。虛唱無畱味﹐哀音乘風散。誰能究此章﹐精誦素靈贊。以解九陰過﹐拔度七玄難。

太極眞人曰﹕《太上素靈洞元妙經》﹐以元始同生﹐靈文旣存﹐眾眞詣座﹐燒香禮經﹐旋行誦此二十一篇之章﹐以慶於神庭也。玉音激朗﹐淸徹九天﹐其句幽微﹐妙趣傍通﹐詠誦一過﹐萬神啟靈。常能究習﹐與帝合眞﹐解宿對之重責﹐拔七玄於幽宮﹐釋五苦於愁魂﹐度身生於上天。妙乎微哉﹐斯之靈文也。

洞眞太上道君元丹上經竟

﹟1『闕』原作『閥』。

﹟2『闕』原作『關』。

