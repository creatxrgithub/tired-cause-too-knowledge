上淸明鑑要經

經名﹕上淸明鑑要經。撰人不詳﹐約出於南北朝或隋唐。言作明鏡法及服食仙藥方。一卷。底本出處﹕《正統道藏》正一部。

上淸明鑑要經

凡行持﹐先沐浴齋戒﹐解冷身體﹐衣被洗浣令新潔﹐以香燻之。

作明鏡法經第一

照鏡欲見形之法﹕當小開戶﹐居暗向明﹐暫閉目﹐思想見面形。初時漠漠﹐殊無所見﹐中宿之後﹐漸漸洞遠﹐自見面目巾幘﹐心中眼眼開明。平旦及日入﹐此時最好。若日盛明﹐當小閉戶﹐在灼灼中窺鏡﹐終無所見也。

火下照鏡﹐當以火自遠﹐勿得逼近火。欲開目照鏡﹐自視形體﹐當在灼灼明中無苦。若欲閉目思見面形﹐當居暗向明﹐然後見耳。

照鏡大要﹐當安臥﹐思想精誠。未臥之間﹐體條條﹐常須臾之頃﹐當有赤黃從額上出﹐照耀一室中。於是彷佛怳惚﹐如覺如臥﹐便自見面形在光中﹐對共相視如頃﹐卽便消滅。臥覺之後﹐輒復照鏡﹐欲臥便臥﹐思之如前法。當夕夕自見也。或臥覺兩面相對﹐或見己形兩人共並坐﹐或臥寐之間﹐見好神童玉女﹐年十五六﹐好衣服﹐頭額正見﹐輒再拜。或耳邊聞語聲﹐天下吉凶萬事﹑皆預知之。或在壁東見壁西﹐或暮臥夢照鏡﹐或還光內視五藏。照鏡當以甲始。

立規之法﹐以明鏡九寸﹐無令面中有疵瑕﹐正令淸明﹐左右各一﹐去人一尺五寸﹐與目齊。澡鋅盛井華水﹐著下也。夜照鏡﹐宜用麻油火也。自見其形分明﹐下地再拜長跪﹐言吾與子同體﹐令子分形萬千﹐乞丐常與子相隨﹐身形不衰﹐萬年相隨。受視中明鏡﹐先視形見眾物﹐聽聞人語聲。

修明鏡﹐有三童九女侍之。三童長六尺﹐九女長五尺。靑腰靑衣﹐當間衣紫﹐內子衣黑﹐素女衣白﹐皇女衣黃﹐帳上衣緗﹐道女衣黃﹐女嬰衣紅﹐曾女衣絳。

明鏡君官屬將百二十人﹐治開陽宮﹐主人兩目童子﹐精光相視見景﹐知吉凶。

眞人道士摩鏡經第二

昔有摩鏡道士﹐遊行民間﹐賃爲百姓摩鏡﹐鏡無大小﹐財費六七錢耳。不以他物摩也﹐惟以藥塗面拭之﹐而鏡光明不常。有好事袁仲陽者﹐知其有道﹐乃要畱使宿﹐爲好設﹐主人乃拜而請問之。道士告仲陽曰﹕明鏡之道﹐可以分形變化﹐以一爲萬﹐又能令人聰明﹐逆知方來之事﹐又能令人與天上諸神仙見﹐行其道得法﹐則天上諸神仙皆來至。道士自見己身﹐則長生不老﹐還成少童。又道士入山精思﹐山精老魅多來試之﹐或作人形。故道士在石室之中﹐常當懸明鏡九寸於背後﹐以辟眾惡。又百鬼老怪𨿽能變形﹐而不能使鏡中影變也。見其形物鏡中﹐則便消亡﹐退走不敢爲害也。是以道士有摩鏡之藥﹐藥方出於白子髙。方用錫四兩﹐燒釜猛下火﹐令釜正赤﹐與火同色﹐乃內錫。又末胡粉三兩﹐合內其中。以生白楊刻作人﹐令長一尺﹐廣二寸﹐厚一寸﹐其後柄長短在人耳。以此攪之﹐手無消息﹐盡此人七寸。又復內眞丹四兩﹑胡粉一兩﹐復攪之﹐人餘二寸。內摩鏡錫四兩﹐攪令相得。欲用時﹐末如胡豆﹐以唾和之﹐得膒脂爲善。又以如米者﹐於前齒上噓之﹐後以唾傅拂其上﹐以自拂之﹐卽明如日月。欲作藥﹐先齋戒七日﹐乃爲之。作淸淨密處﹐勿令人見之也。其火欲猛。祕之﹐勿妄傳非其人。

甲子旬十日向卯﹐甲戌旬十日向丑﹐甲申旬十日向亥﹐甲午旬十日向酉﹐甲辰旬十日向未﹐甲寅旬十日向巳。

夫欲致六丁玉女﹐法皆當向其旬便溺﹐周而復始﹐神女卽至矣﹐萬害皆除也。

老子百華散辟兵度世方第三

其方能辟三兵﹐卻眾邪﹐解厄難﹐延年命﹐得之者長生。

雄黃﹑丹砂﹑款冬花﹑遠志。

四物各二分﹐異治﹐合以七月百艸花﹐成末二升﹐攪和之。若凶年多疾疫﹐服半錢匕。先服之﹐禁燻菜及六畜肉﹐若有縣官之急﹐兵賊見圍﹐及船行遭風﹐以水一斗以和藥一兩﹐以洗面及浴身體。此一升可足周三人﹐當又以和少許﹐以備卒急。若不得洗浴﹐當服如小豆者二丸﹐厄卽自度也。若他人弟子運命有厄者﹐以藥與之﹐卽可免脫矣。祕之金匱﹐勿妄傳其非人也。

仙人神酒方第四

蜀椒半升﹑桂半升﹑甘艸半升﹑附子五枚﹑好麯半升﹑漧薑半升﹑苦參半升﹑漧棗肥好者半升。

八物﹐合治下篩﹐好醇酒一斛漬之﹐出曝漧之﹐復漬之﹐如此期以盡酒成矣。以油囊盛之﹐急絞其口﹐無令泄也。若欲作酒時﹐以斗水﹐以方寸匕藥投水中﹐攪之卽成酒矣。亦可以蜜丸之餌。冬天以暖水漬之。仙人行萬里﹐而不乏酒者﹐正以此也。

神仙除百病枕藥方第五

太山下老翁者﹐失其名字。漢武東巡﹐見老翁鋤於道背上﹐有白光髙數尺﹐帝怪而間之﹕有何道術﹖老翁對曰﹕臣昔年八十五時﹐衰老垂死﹐頭白齒落。有道士者﹐教臣服棗﹐飲水絕谷﹐並作神枕﹐枕中有三十二物。其三十二物以當二十四气﹐其八毒以應八風。臣行之轉少﹐黑髮更生﹐墜齒復出﹐日﹟1行三百里。臣今百八十矣﹐不能棄世入山﹐顧戀孫子﹐復還食穀已二十餘年﹐猶得神枕之力﹐住不復老。武帝視老翁顏狀﹐當如五十許人﹐驗問其鄰比﹐皆云信然。帝乃從受其方﹐作其枕﹐而不能隨其絕谷飲水也。

方用五月五日﹑若七月七日﹐取山林�木板以爲枕﹐長一尺二寸﹐髙四寸﹐空中容一斗二升﹐以�心赤者爲蓋﹐厚四分﹐善致之令密﹐又當使可開閉也。又鉆蓋上爲三行﹐行四十孔﹐凡一百二十孔﹐孔令容粟米也。其藥用﹕

芎窮﹑當歸﹑白芷﹑辛夷﹑杜衡﹑白術﹑稿本﹑木蘭﹑蜀椒﹑桂﹑漧薑﹑防風﹑人參﹑桔梗﹑飛康﹑�實﹑白蘅﹑秦椒﹑荊實﹑一書云壯荊實﹑肉蓯蓉﹑薏苡子﹑款冬花﹑簾蕪。凡二十四物﹐以應二十四气。加毒者﹕烏頭﹑附子﹑藜盧﹑皂莢﹑莽艸﹑礬石﹑半夏﹑細辛。凡三十二物﹐書云各一兩。

皆�咀﹐以毒藥上安之﹐滿枕中布囊﹐以衣枕百日﹐面有光澤。一年﹐體中所疾及有風疾﹐一皆愈瘥﹐而身盡香。四年﹐白髮變黑﹐齒落更生﹐耳目聰明。方神驗祕﹐不傳非其人也。蒿本﹐是老芎藭母也。

武帝以問﹐東方朔答﹕昔女廉以此方傳玉靑﹐靑以傳廣成子﹐廣成子以傳黃帝。近者谷城道士淳於公﹐枕此藥枕﹐年百餘歲而頭髮不白。夫百病之來﹐皆從人陽脈起﹐今枕此藥枕﹐風邪不得侵人矣。又𨿽以布囊衣枕﹐猶當復以韋囊重苞之﹐須欲臥枕時﹐乃脫去之耳。

詔賜老翁疋帛﹐老翁不受﹐曰﹕臣之於君﹐猶子之於父也。子知道﹐以上之於父﹐義不受賞。又臣非賣道者﹐以陛下好善信道﹐故上此耳。帝止而更賜以諸藥也。

道士九節杖法﹕

一節名太陰星﹐二節名熒惑星﹐三節名角星﹐四節名衡星﹐五節名張星﹐六節名營室星﹐七節名鎭星﹐八節名東井星﹐九節名拘星。

老子枕中符及藥方第六

若居不安﹐衰耗多病者﹐但以家長佩之﹐則一門安樂。若他人有卒死而身體未冷者﹐以此藥如大豆二丸吞之﹐卽活也。若人或困不能復吞﹐以棒校其口令開﹐與藥得咽﹐便活也。若惡歲時多疫及癘﹐遠行在他方國不便水土﹐當以月旦淸朝服之一丸如大豆﹐並佩之如法。當合藥之時﹐及佩藥﹐皆當先沐浴齋戒﹐然後佩之。佩之令人辟萬病﹐卻百鬼﹐消五兵﹐宜仕官﹐保子孫﹐不逢禍害﹐無不利。佩藥之後﹐體上所著故衣﹐皆不得復以借異人著之也。此藥及符甚祕之﹐不傳非其人。方用﹕

胡桃﹑天雄﹑桃膠﹑雄黃﹑巴豆﹑蜀椒﹑眞珠﹑犬膽﹑虎掌﹑虎牙﹑女靑﹑白石英﹑茵蔯蒿。

右十三物﹐各一兩半﹐合符爲十四物也。搗下細篩﹐以生薑二斤細切﹐絞取汁﹐以和藥﹐乃搗六百杵。若薑汁少者﹐可以白蜜益之。訖﹐乃雀卵三丸﹐以三寸絳爲幐囊﹐白絹爲裏。當以朱書絹作第一符﹐然後乃合絳爲幐囊也。系之男左女右。又搗藥之時﹐當西北向陰咒之曰﹕

五行相推﹐天地正舒﹐足躡文昌﹐心托太淸﹐陰陽气和﹐與我合並﹐奎婁胃昴﹐西北向陰﹐南斗主生﹐身佩日月﹐往造天庭﹐所在聽過﹐急急如道令。

若有惡異夢寤﹐以三丸著枕中也。

老子玉匣中種芝經神仙祕事第七

石室中文

老子曰﹕咨爾兆人﹐皆知生之爲樂﹐死之爲惡﹐而莫知所以自生也。千術萬藥入兆身﹐正可得老壽﹐千歲已還﹐數百年以上耳﹐終不能使兆飛行登仙﹐上朝天皇也。木藥之善者﹐松脂也。此木生茯苓﹐有脂肥故也。其葉實皆可服也。艸之善者﹐榮華﹑黃精﹑天門冬﹑山薊也。正宜長服﹐不得一日有廢也。可得五百年以還耳﹐其不能與天地相畢。後世方士﹐增加其說﹐以誤學者﹐吾深湣之。八石丸丹﹐雲母玉漿﹐服之當斷房內﹐血食污辱葷菜﹐臥名山石室之中一年﹐乃可得與鬼神相見﹐不死而已﹐亦不能使兆飛行﹐輕舉乘雲也。兆聞仙人服芝英不耶﹖此豈空言也。夫名山之陰陽﹐精泉水之上﹐古木之下﹐亦生芝﹐而其所稟﹐皆山水土木之精﹐不能立使人仙也﹐踰於凡艸耳。其積丹砂之上﹐積黃金之上﹐積曾靑之上﹐積雄黃之上﹐皆生芝。此芝非至徳感神者﹐逢而不見﹐而不得食也。此芝所以能使人立仙者﹐受此四物之至精﹐含天地陰陽之和气﹐蒸燻之津液﹐以得生成﹐其味乃神於此四物之本體也。今但取此四物﹐搗治服之爲益﹐若加之以感應﹐會納之於鑪釜之中﹐其精上飛﹐掃而服之﹐則百倍於艸藥﹐不徒爾服之也。要得天地之淳气﹐下接引此四物之精液﹐而令其上更成生物﹐不亦當復百倍於其上著土釜者耶﹖余將去矣﹐顧念億兆將成灰土﹐哀哉。今撰天文芝﹐其有骨命者﹐當得吾此文。其先人有罪﹐其身不得應長生﹐亦不得吾書。藏之名山石函九重之下﹐無妄傳﹐愼之哉﹐愼之哉。

當以立春之日﹐掘家東寅地﹐宅內外無在也﹐要欲得善土非灰壤者。掘爲坑﹐令深三尺﹐方三尺。以曾靑一斤﹐治爲屑﹐裹以羊附來﹐沃以靑葙一升﹐復其土﹐築其上。七日當有靑雲來覆其上﹐七十日生靑气﹐連其上靑雲也。百日上生芝﹐其狀如圖。以寅卯之日﹐從日下以靑繒三尺執骨刀﹐禹步而刺取之﹐愼無以顧也。歸﹐陰漧百日﹐治爲屑。服一刀圭﹐以井花水﹐日服三。芝盡﹐卽能輕舉﹐當有神來迎之﹐白日升天﹐與天地無窮矣。

當以立夏之日﹐於南山之陽掘地爲坑﹐深八尺﹐方八尺。以丹砂二斤﹐治爲屑﹐裹以雄黃赤色者﹐碎研去其夾石﹐以丹屑納其中﹐沃以玄參二升﹐復上土﹐築其上。八日當有赤云常覆之﹐八十日上生赤气如煙﹐與赤云連。百日上生赤芝﹐如圖狀。以巳午之日﹐從日下禹步﹐以絳組緹繒八尺﹐以木刀采之﹐再拜而去﹐勿復顧也。還陰漧百日﹐治服方寸匕﹐日一﹐皆以淸旦日始出未一丈時﹐以井花水送之。盡則三尸九虫七疾﹑野犬肺瘕積聚百病﹐皆化爲濁血﹐從鼻口中出﹐以井花水洗之﹐卽能步行水上﹐焰火不灼﹐絕谷不食。去世者勿入房室﹐絕血食﹐卽有龍車眾仙來迎之。欲止民間﹐愼勿種此芝也。

當以立秋之日﹐於西山之陰掘地爲坑﹐深六尺﹐方六尺。以黃金一斤﹐火洋之﹐投坑中﹐灌以靈山鶴膝艸一升﹐淸酒一斛﹐浮萍一斛﹐覆其上土﹐築之。六日上有白雲來覆之﹐六十日上生黃气如蒸﹐上連白雲。百日上生黃芝﹐如圖狀。以申酉日﹑申酉時﹐從日下以白素六尺﹐禹步以金刀采之﹐再拜而去﹐無復顧。還陰漧百日﹐治服三指攝。芝盡﹐老者更少﹐少者華色生﹐頭白皆黑﹐齒落更生。

當以立冬之日﹐於北山之陰掘地爲坑﹐深入五尺﹐方五尺。埋雄黃三斤﹐治之﹐以熟銅器盛之﹐灌以麻油二升﹐覆以雄黃粉一斤﹐復土築之。五日上有黑雲來覆之﹐五十日上生紫气﹐與黑雲連。百日上生紫芝﹐如圖狀﹐其夜則光照一里之內﹐天陰見毫毛也。以壬癸日﹐從日下以角刀禹步﹐以黑繒五尺采之﹐再拜去﹐勿後顧也。陰漧百日﹐以子亥日治末﹐服五分匕﹐日一﹐以夜半時北向服之也。芝盡﹐則老化爲童子。女人亦可服此芝者﹐司命太一遣仙官下迎之﹐壽與天同﹐斫刺不入﹐火燒不燥﹐溺水不濕﹐五毒遠之﹐邪鬼避之﹐不知饑渴。

服此四芝﹐皆長生無死期﹐所在致天官行廚﹐亦可不食﹐行輒所在山澤供給龍虎之乘﹐鬼神朝拜受使。祕之。

論者曰﹕以此言之﹐天地陰陽之數﹐能變生萬物﹐不可云無。譬如陽燧之取火﹐陰燧之取水﹐而截竹生火﹐何謂之不感乎。其有丹砂之釜﹐變成水銀﹐感動太陽之精﹐何物之不可化﹐化何物而不成﹖假托物類﹐變化而生﹐藏之金匱﹐愼勿漏泄。道有骨命之者﹐乃逢汝形﹐勤加修善﹐司命除其死籍﹐天地俱並﹐遊於九天之上﹐展轉六合之中﹐神通洞達﹐永享無窮。靑靑圖靑靑﹐則如翠羽﹐百日不攺色也。

上淸明鑑要經竟

﹟1『日』字原本誤作『臣』。

