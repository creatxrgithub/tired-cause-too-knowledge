洞眞太上三元流珠經

經名﹕洞眞太上三元流珠經。撰人不詳﹐約出矜南北朝。言存神養生法術。《無上祕要》卷四七稱此經原本有四訣八卷。現僅殘存一卷。底本出處﹕《正統道藏》正一部。

洞眞太上三元流珠經

三元流珠經﹐司命之所行﹐其道妙大﹐五經之尊。受之用白眞珠﹐員正明朗﹐大如桐子者三百六十五枚﹐應星宿之度﹐日月所會之期。絳黃二帛各二十四尺﹐誓陰陽靈官﹐延昌和之道﹐質二十四炁﹐結盟淸齋﹐啟告而付。三百年一傳﹐滿五授止﹐不得復出。此太極公卿司命之道也。

凡人兩眉之間近上﹐卻入一寸爲明堂﹐二寸爲洞房﹐三寸爲丹田﹐四寸爲流珠。流珠宮內有上太一君﹐寶座光明﹐冠於紫房﹐司命往還﹐諮稟命錄﹐有過則削生注死﹐有功則除死上生。生生之人﹐謹遵此法﹐立功無過﹐司命奏言﹐請上太一增算益年。𨿽未及四宮雌一之妙﹐實五官雄一之髙矣。

凡修《太微黃書》八卷﹐精密有效﹐乃見流珠﹐不見流珠﹐淪溺八生﹐往還勞苦﹐無由升玄。玄升之要﹐在乎流珠﹐珠明上宮﹐流光九府﹐內外洞徹﹐無礙無拘﹐逍遙九天之上﹐遊宴三淸之裏。

九臺符

上淸眞人馮先生口訣

夫學生之道﹐當先治病﹐不使體有虛邪﹐及血少腦減﹐津液穢滯也。此不先治﹐𨿽服食行炁﹐無益於身。昔有道士王仲甫者﹐少乃有意好事神仙﹐常吸引三景飡霞之法﹐四十餘年﹐都不覺益﹐其子亦學﹐服之足一十八年﹐白日升天。後南嶽眞人忽降仲甫﹐而教之曰﹕子所以不得升度者﹐以子身有大病﹐腦宮虧臧﹐筋液不注﹐靈津未溢﹐𨿽復接景飡霞﹐故未爲身益。仲甫遂因服藥治病﹐兼修其事﹐又一十八年﹐亦白日升天﹐今在玄洲﹐受書爲中嶽眞人﹐領九玄之司﹐於今在也。

夫學生之夫﹐必愛炁養神﹐服食治病﹐使腦宮塡滿﹐玄精不傾﹐然後可以存神服靈﹐咀吸三景耳。若數行交接﹐漏泄施瀉者﹐則炁穢神亡﹐精虛枯竭﹐𨿽復玄挺玉籙﹐金書太極者﹐將亦何解於非生乎。在昔先師﹐常誡我於斯事云﹕學生之人﹐一接則傾一年之藥勢﹐二接則傾二年之藥勢﹐過三往則所傾之藥﹐都亡於身矣。是以眞仙之士﹐常愼如此﹐以爲生生之大忌也。

夫學道者﹐惟欲愛炁養神﹐閉炁使極﹐吐炁使微﹐又不得多言語﹐大呼喚﹐令神勞炁損。如此以學﹐皆非養生。凡存神炁行眞仙之事者﹐又不得以衣物借人﹐亦不得服非己物﹐諸是巾褐履屐之具﹐皆使鮮盛。三魂七魄或棲其中﹐亦爲五神之炁常忌﹐污沾之燻故也。又八節之日﹐皆當齋淨﹐謀諸善事﹐以營於道之方也。愼不可以其日忿爭喜怒﹐及行威刑﹐皆天人忌﹐爲重罪也。

凡研味至道﹐及誦讀神經者﹐十言﹑二十言中﹐輒當一二過舔唇咽液﹐百言﹑五十言中﹐輒兩三過叩齒﹐以招神會靈﹐充和血炁﹐使靈津滿﹐帝一欣宅﹐所謂沖炁不勞﹐啟而不泄也。學生之法﹐不可泣淚及多唾泄﹐此皆爲損液漏津﹐使腦大竭。是以眞人道士﹐常吐納咽味﹐以和六液。

甲寅﹑庚申之日﹐是屍鬼競亂﹐精神躁穢之日也。不可與夫妻同席﹐及言語面會。常當淸齋不寢﹐警備其日﹐遣諸可欲。

凡五卯之日﹐常當淸齋入室﹐東向心拜﹐存神念炁﹐期感神明﹐亦適意所陳矣。常如此者﹐玉女降侍。

常以本命之日﹐向其方面叩齒三通﹐心存再拜﹐而微咒曰﹕

太一塡生﹐三炁合眞﹐胎室上景﹐母玄父元﹐生我五藏﹐攝我精神﹐下灌玉液﹐上朝泥丸﹐夕練七魄﹐朝和三魂﹐右命玉華﹐左嘯金晨﹐令我神仙﹐役靈使眞﹐常保利津﹐飛行十天。咒畢﹐又心拜四方﹐叩齒三通﹐咽液三過。此名爲太上咒生隱朝胎元之道也。常能行之﹐令人魂魄保守﹐長生神仙。

凡入室燒香﹐皆當對席心拜﹐叩齒陰咒﹐適意所陳﹐惟使精專﹐必獲靈感。

凡人常當存思﹐識己之形容﹐極使仿髴對在我前﹐使面上常有日月之光﹐洞照一形﹐使日在左﹐月在右﹐去面前令九寸。存畢﹐乃啄齒三通﹐微咒曰﹕

元胎上眞﹐雙景二玄﹐右抱七魄﹐左把三魂﹐令我神明﹐與形常存。咒畢﹐又叩齒三七通﹐咽液七過。此名爲帝君錄形﹐抱魂制魄之道﹐使人聰明﹐神仙長生不死。若不得咒者﹐亦可單存之耳。又學道之士當先檢制魂魄﹐消滅屍鬼。

常以月晦朔之日﹐及庚申﹑甲寅之日﹐當淸齋入室﹐沐浴塵垢﹐正席而坐﹐得不眠者益佳。當以眞朱筆點左目眥下﹐雄黃筆點右鼻孔下﹐令小半入谷裏也。點畢﹐先叩齒三通﹐微咒曰﹕

二景飛纏﹐朱黃散姻﹐炁攝虛邪﹐屍穢沈泯﹐和魂煉魄﹐合形大神﹐令我不死﹐萬壽永全﹐聰明徹視﹐長亨利津。咒畢﹐又啄齒三通﹐咽液三過﹐並以右手第二指鑷左目訾下﹐又以左手第二指鑷右鼻孔下﹐各七過。當陰按之﹐勿舉手也。於是都畢。按此二處﹐是七魄遊尸之門戶﹐殘精賊邪之津矣。故受朱黃之精﹐塞屍鬼之路﹐二景之燻滅﹐淫亂之炁也。此太極上法﹐常能行之﹐則魂和魄柔﹐屍穢散絕﹐長生神仙﹐通靈徹視。行之三年﹐色念都泯矣。

凡上淸叩齒咽液法﹐皆各有方﹐先後有次﹐不得亂雜﹐使眞靈混錯也。夫叩齒以命神﹐咽炁以和眞﹐納和因六液以運入﹐制神須鳴鼓而行列矣。凡存修上法﹐禮咒之時﹐皆先啄齒﹐上下相叩﹐勿左右也。一呼一吸﹐令得三叩爲善。須禮咒畢﹐更又叩齒﹐乃得咽諸炁液耳。此名爲呼神和眞﹐以求升仙者也。吾屢見僞俗之人﹐或誤定經文﹐先後雜亂﹐無有次序﹐用以無益﹐良可悲也。

洞眞太上三元流珠經竟

