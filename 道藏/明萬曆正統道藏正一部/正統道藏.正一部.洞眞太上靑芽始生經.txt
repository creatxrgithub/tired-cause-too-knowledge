洞眞太上靑牙始生經

經名﹕洞眞太上靑牙始生經。撰人不詳﹐約出於南北期。假托西王母傳谷希子。言服食五方生气法術。一卷。底本出處﹕《正統道藏》正一部。

洞眞太上靑牙始生經

修行五生寶圖

靑牙始生﹐西王母所修﹐傳太谷先生黃童眞人谷希子。太極眞人封一通於岱宗之山﹐七千年三傳﹐有玄名紫簡﹐當得此文﹐百年內有其人者﹐亦聽三傳。修行五年﹐三尸消滅﹐五神安鎭﹐五帝交遊﹐逍遙三淸也。

東方靑牙﹐元象蒼天﹐中爲歲星﹐流爲木精﹐下爲太山﹐鎭人肝府。其炁始生﹐如春艸之初萌﹐其光啟耀﹐如暉日之發芒。二人共吞﹐與神同一。

南方朱牙﹐元象丹天﹐中爲熒惑﹐流爲火精﹐下爲衡霍﹐鎭人心府。其炁始生﹐始絳雲之包白日﹐其光肇照﹐如玄玉之映丹淵。二人共吞﹐與神同一。

中央黃牙﹐元象黃天﹐中爲鎭星﹐流爲土精﹐下爲嵩髙﹐鎭人脾府。其炁如黃羅之裹紅雲﹐其光如紫煙之籠落日。二人共吞﹐與神同一。

西方素牙﹐元象素天﹐中爲太白﹐流爲金精﹐下爲華山﹐鎭人肺府。其炁如景云之絡明月﹐其光如幽夜之睹明珠。二人共吞﹐與神同一。

北方玄牙﹐元象玄天﹐中爲辰星﹐流爲水精﹐下爲恆嶽﹐鎭人腎府。其炁如素煙之回玉樹﹐其光如流星之赴洪波。二人共吞﹐與神同一。

男女年十二以下﹐知可及之﹐未可行之。十二以上﹐知之行之﹐不經私通﹐謂之始生。十五以上﹐皆爲晚焉。晚知多已經損﹐補復彌爲艱難﹐𨿽非私通﹐知生爲晚﹐晚生猶可得延﹐不可名爲始生矣。若經私通後知生道﹐先應齋謝﹐依科如期﹐不知謝法﹐不得參受始生之經。得受之者不死﹐能得之者必生。生生之人﹐共吞五炁﹐五藏結華﹐五神歡悅﹐五星流布﹐五老降靈﹐攜遊五嶽﹐上宴五天﹐長生不死﹐保成眞仙。凡經傷損﹐不得始生之經﹐不吞靑牙之炁﹐不納五色之津﹐𨿽習眾方﹐終不補復。補復尙未可得﹐得道從何而招矣。

夫乃同志﹐精修五徳﹐勤服五牙﹐旦旦不替﹐亦可向五王方行之。不過五年﹐位登仙聖﹐五帝使命羽駕雲輿﹐日夜迎接﹐適意逍遙﹐運未升玄﹐迹未淪隱﹐行化世間﹐出入無礙。誹謗者自受其殃﹐干犯者自罹其咎﹐惡人凶魔不能毀壞﹐辱之愈潔﹐揜之益明﹐恩徳流布﹐天人仰宗矣。

洞眞太上靑牙始生經竟

