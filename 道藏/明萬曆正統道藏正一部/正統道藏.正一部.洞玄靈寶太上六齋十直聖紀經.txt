洞玄靈寶太上六齋十直聖紀經

經名﹕洞玄靈寶太上六齊十直聖紀經。撰人不詳﹐約出於隋唐。言齊戒日期及齊法。一卷。底本出處﹕《正統道藏》正一部。

洞玄靈寶太上六齋十直聖紀經

道教五戒

一者不得殺生﹐二者不得嗜酒﹐三者不得口是心非﹐四者不得偸盜﹐五者不得淫色。

十善

一念孝順父母。二念忠事君師。三念慈心萬物。四念忍性容非。五念諫爭解惡。六念損己救窮。七念放生養物﹐種諸果林。八念道邊捨井﹐種樹立橋。九念爲人興利除害﹐教化未悟。十念讀三寶經律﹐恆奉香花供養之具。

凡人常行此五誠十善﹐但有天人善神衛之﹐永滅災殃﹐長臻福佑﹐惟在堅志。

年六齋

正月﹑三月﹑五月﹑七月﹑九月﹑十一月。

月十齋

一日﹑北斗下。八日﹑北斗司殺鬼下。十四日﹑太一使者下。十五日﹑天帝及三官俱下。十八日﹑太一下。二十三日﹑太一八神使者下。二十四日﹑北辰下。二十八日﹑下太一下。二十九日﹑中太一下。三十日。上太一下。

自下中上三太一下日﹐皆天地水一切尊神俱下﹐周行天下﹐伺人善惡。

甲子日﹐太一簡閱神只。

庚申日﹐伏屍言人罪過。

本命日﹐計人功行。

八節日﹐有八神記人善惡。

三元日。天地水三官校人之罪福。

三會日

正月七日﹑舉遷賞會。七月七日﹑慶生中會。十月五日。建生大會。

五臘日

正月一日﹑名天臘。五月五日﹑名地臘。七月七日﹑名道徳臘。十月一日﹑名民歲臘。十二月臘日。名侯王臘。

三會日﹐三官考核功過﹐宜受符籙﹐齋戒呈章以祈景福。

五臘日﹐常當祠獻先亡﹐名爲孝子﹐得福無量。餘日﹐皆是淫祀。通前三元日﹐爲八解日﹐皆可設淨供求福焉。

夫齋直之法﹐要在乎絕甘肥葷辛酒色﹐陰賊嫉妬妄想﹐一切諸惡。惟宜燒香然燈﹐誦經禮懺﹐願諸一切普免災厄﹐乃爲齋矣。昔孔子謂老子曰﹕丘居貧﹐惟不飲酒﹑不茹葷久矣。老子曰﹕是祭祀之齋也。汝一志﹐無以耳聽﹐而以心聽﹐無以心聽﹐而以气聽﹐疏瀹汝心﹐澡雪汝精神﹐掊擊汝智﹐吾將語汝。

論曰﹕按諸經齋法﹐略有三重。一者設供齋﹐可以積徳解愆。二者節食齋﹐可以和神保壽﹐斯謂祭祀齋﹐中士所行也。三者心齋﹐謂疏瀹其心﹐除嗜欲也。澡雪精神﹐去穢累也。掊擊其智﹐絕思慮也。夫無思無慮則專道﹐無嗜無欲則樂道﹐無穢無累則合道。旣心無二想﹐故曰一志焉。蓋上士所行也。詳夫齋者﹐齊也。要以齊整三業﹐乃爲齋矣。若空守節食﹐旣心識未齊﹐又惟在一志﹐則口無貪味。謂玆二法﹐表裹相資。故《大戒經》云﹕夷心靜嘿﹐專想不二﹐過中不味﹐內外淸虛是也。孔子𨿽薄閒節食﹐未解調心﹐故示玆齋法﹐令其受道。而末學之徒﹐孰能虛心一志哉。夫鄙乎祭祀之教﹐自謂得心齋理﹐蓋嗊嗃怠慢之夫矣。𨿽口譚玄寂﹐無解其目﹐是自矜焉。《易》云﹕聖人以此齋戒。

人生各有歲月日時﹐隨其所屬星宿﹐以定貧富貴賤﹑性命長短焉。然六家之物﹐有合則有散﹐有生則有死﹐有成則有敗﹐有盛則有衰﹐此天下之恆數﹐自然之對也。五色者﹐陷目之錐也。五音者﹐塞耳之錘也。五味者﹐截舌之斧也。財貨者﹐亂人之物也。故禍莫大於死﹐福莫大於生。是以有名之名﹐喪我之橐。無名之名﹐養我之宅。有貨之貨﹐喪我之賊。無貨之貨﹐養我之福。罪莫大於淫﹐禍莫大於貪﹐咎莫大於僭﹐此三者禍之車也。小則亡身﹐大則亡家。

營生養性﹐載神扶命﹐則離苦升樂﹐福慶流延矣。人之生也﹐皆由於神﹐神鎭則生﹐神斷則死﹐故勤心積感﹐則能舉形上升玄宮矣。

夫人惟知丰肴以甘其口﹐爵祿以榮其身﹐而不顧甘口之食﹐是傷命之斧﹐爵祿奢麗﹐刑對天下之怨矣。

元君曰﹕道者﹐靈通之至眞。術者﹐變化之玄技也。形之無形﹐因術以濟人。人之有靈﹐因修而會道。人能學之﹐則變化自然矣。夫道之要者﹐在乎探簡而易攻也。衛之祕者﹐惟符藥炁也。符者﹐三光之靈文﹐天之眞信也。藥者﹐五行之華英﹐地之精液也。炁者﹐陰陽之和炁﹐萬物之靈爽也。爾𨿽得一事未畢﹐要資符藥道乃訖。藥能煉形﹐符能致神。夫人愛其身﹐天地莫能害也。守其志﹐天下莫能敗也。安其貧﹐天下莫能富也。樂其賤﹐天下莫能貴也。未有敬焉而無不敬﹐未有讓焉而無不讓﹐未有矜焉而無不矜﹐未有惠焉而無不惠也。守直以曲﹐守白以辱﹐守辯以訥﹐守巧以拙﹐以無伐爲盈﹐以無知爲貴﹐以愛寵爲驚。非無患之地則不蹈﹐故百禍不能罹也。非夷易之塗則不由﹐故險阻不能危也。不以祿位穢其志﹐故刑罰不能加也。不以毀譽爲喜怒﹐故謗讟不能隨也。百禍不能罹﹐是以總萬物之要也。險阻不能危﹐是以保永安之祚也。刑罰不能加﹐是以充其壽考之年也。謗讟不能隨﹐是以完其純粹之眞也。人能虛無淸淨﹐慈惠忠信﹐孝敬和順﹐謙勤儉柔淳素﹐則與道同也。故以道理之於身﹐則心達志通﹐重神愛气﹐輕物賤名﹐思慮不惑﹐血气和平﹐筋骨便利﹐耳目聰明﹐肌膚潤澤﹐面有光榮﹐精神專固﹐身體輕彊﹐虛實相從﹐鬢髮潤光。理之於家﹐則父慈子孝﹐夫信婦貞﹐兄良弟順﹐九族和睦﹐耕桑時丰﹐倉稟積蔚﹐六畜蕃殖﹐事業修理﹐常有餘矣。故君臣有道﹐卽忠惠。父子有道﹐則慈惠。士庶有道﹐則相愛。故有道則和﹐無道則乖。由此觀之﹐道之於人﹐不可須臾而去矣。

文子問老子曰﹕何謂道徳仁義禮邪。老子曰﹕無形無爲﹐內以修身﹐外以理人﹐功成事立﹐與天爲鄰﹐道也。畜之養之﹐遂之長之﹐兼利無擇﹐與天地合﹐徳也。爲上不矜其功﹐爲下不羞其病﹐於大不矜﹐於小不偸﹐兼愛無私﹐久而不衰﹐仁也。爲上輔弱﹐爲下守節﹐達不肆意﹐窮不易操﹐一度順理﹐不私枉撓﹐義也。爲上恭嚴﹐爲下卑敬﹐退讓守柔﹐爲天下雌﹐立於不敢﹐設於不能﹐禮也。故修道卽下歸服﹐修徳卽下從令﹐修仁卽下不爭﹐修義卽下平正﹐修禮卽下尊敬。五者皆修﹐卽國家安寧。

凡當代之士﹐聰明深察﹐而近於死者﹐好議人之罪也。博辯閎大﹐而危其身者﹐好發人之惡也。若夫法天象地﹐恩及動植﹐忘而不持﹐乃合大道焉。故曰﹕深行之爲道徳﹐淺行之爲仁義﹐薄行之爲禮樂也。由是觀之﹐不若懷道抱徳﹐自然淳朴矣。

老君謂陵陽子曰﹕吾前與關令尹喜妙眞要解百萬言﹐虛白九章。虛而白者﹐吾宅也。淸而淨者﹐吾捨也。無爲自然者﹐吾素也。易而爲一者﹐吾號也。和而無體者﹐吾用也。應化無窮者﹐吾變也。夫自然者﹐道之眞也。無爲者﹐道之常也。虛無者﹐徳之尊也。淡泊者﹐徳之宮也。靜嘿者﹐徳之泉也。淸淨者﹐神之鄰也。精誠者﹐神之門也。中和者﹐事之原也。人爲道﹐能自然者﹐故道可得而通也。能無爲者﹐故生可得而長也。能虛無者﹐故气可得而行也。能淡泊者﹐故志可得而共也。能靜嘿者﹐故聲可得而滅也。能淸淨者﹐故神可得而光也。能精誠者﹐故志可得而從也。能中和者﹐故化可得而從也。是故凡人爲道﹐當以自然成其名﹐以無爲養其形﹐以虛無而養其神﹐以淡泊而存其志﹐以靜嘿而養其身﹐以淸淨而平其心﹐以精誠而守其志﹐以中和而存其神矣。夫安心遊志﹐使若大水之自澹也。深居靖處﹐使若蛟龍之潛藏也。懷虛不屈﹐使若橐鑰之挹空也。化得存神﹐使若社稷之保功也。立尊居神﹐使若宗廟之守仁也。使不我見﹐若巨魚之居大水也。使人莫我知﹐若日出而無東也。使我生無窮﹐若大道之無方也。道之相致﹐譬如髙山大澤之自致禽獸豺狼也﹐若深林巨木之自致飛鳥百虫也﹐若江海湖池之自致魚龞蛟龍也﹐若盛徳太平之自致麒麟鳳凰也﹐若精誠潔白之自致玉女芝英也﹐若中和嘉應之自致徳瑞吉祥也﹐若災異惡行之自致妖孽殃禍也。

夫人常去道﹐非道去人。人常失生﹐非生失人。若使道與生相保﹐生與道相守﹐二者不相離﹐乃能得長久。

夫有形之內﹐人爲最靈﹐天性𨿽同﹐因修各異﹐何者。以之習善﹐卽漸成眞人之風﹐用之涉惡﹐卽轉爲凶卒。故老君哀之﹐令其學道。

夫修身之道﹐乃國之寶也。不可不愛﹐不可不貴也。然一身之根有三。一爲神﹐二爲精﹐三爲气也。此三者﹐本天地之气也。神者﹐受於天。精者﹐受於地。气者﹐受於中和也。相與共爲一道也。故神者﹐形乃乘也。气者﹐神之輿也。精者﹐居其中也。三者相助爲理。夫人欲壽者﹐乃當愛气尊神重精也。故气生於精﹐精生於神﹐神生於明﹐人本爲陰陽之气﹐气轉爲精﹐精轉爲神﹐神轉生明。是故不欲老者﹐當念守元气而合精者也。令不去其形﹐合而爲一也。卽淋淋自見﹐身益輕﹐意欲精也。此神光欲生也。心中大安﹐欣欣若喜也。若冥目臥﹐著志意於身內﹐內意不出﹐則身煉形變也。如此則眞理已得﹐太平自應矣。神哉此道。神者﹐君也。精者﹐臣也。气者﹐人也。故修身之道﹐安神養气﹐不欲其喜怒﹐若能制之﹐气自彊也﹐意自得也﹐百邪自去﹐眾病自消﹐光明自見﹐善神自應也。故曰﹕大道坦坦﹐去身不遠。第一初果﹐行人之中﹐九轉仙行。一者可從於善﹐二者閉塞於惡﹐三者廣生濟物﹐四者勸助良善﹐五者布施財力﹐六者大願利人﹐七者身慈﹐不害於物﹔八者口慈﹐言不害物﹔九者心慈﹐常念於善。常行九行﹐一不可闕。

太上洞玄靈寶六齋十直聖紀經竟

