上淸瓊宮靈飛六甲籙

經名﹕上淸瓊宮靈飛六甲蘇。撰人不詳﹐約出於南北期﹐系攺編《靈飛六甲符》而成。一卷。底本出處﹕《正統道藏》正一部。

上淸瓊宮靈飛六甲籙

上淸瓊官靈飛六甲玉女六十人﹐諱字並左右上符﹐太眞九都上皇太極四眞人﹐受之於太上玉晨髙聖道君。左右靈飛六甲符﹐一名玉精眞訣﹐一名景中之道﹐一名白羽黑翮隱遊上經﹐靈飛六甲神道也。六甲之神﹐時乘六龍﹐以宴慶雲﹐盼看六合﹐回降服符者寢房也。其八節日﹐又乘白鸞之車﹐駕黑翮之鳳﹐以宴常陽倒景﹐看遊八方之神嶽也。回降服符者身﹐和合魂魄﹐通靈達形﹐三炁合香﹐五藏生華﹐坐在立亡﹐役召萬魔﹐履鋒蹈險﹐萬神來和﹐涉山入水﹐沿海步河﹐不劬律梁﹐不畏巓危﹐變化隱遁﹐招風召雷﹐立起雲雨﹐坐致行廚﹐入兵不傷﹐入水不濡﹐山神奉衛﹐玉女來迎。服之六年﹐六甲見軀﹐與人語言﹐授子眞書﹐長生天地﹐二象同符。別寢勿雜﹐遺淫忘欲﹐寂心鏡形﹐乃可見求。

太極四眞人曰﹕六炁順運於十天﹐六甲巡行於幽冥﹐有其符則隱化無方﹐聞其名則上補天眞﹐行其道則飛虛駕﹝景﹞﹐佩其文則玉女執巾。用之六年﹐方諸靑宮書名玉簡。行之九年﹐萬神奉衛﹐眞人造房。行之十四年﹐太素三元君迎以三晨之羽節﹐衣以紫華之云帔﹐夕駕八景﹐朝登昆侖﹐揮虎旗以招節﹐吹鳳樂以唱玄﹐萬神扶軒﹐攝風召云﹐太一參轡﹐白日登晨。

六甲靈飛左右玉女﹐名字六十人﹐每至甲日平旦﹐向王方閉月內視﹐存六甲一旬之玉女﹐盡來羅立我前﹐衣服形色如上﹐良久畢﹐乃叩齒六通﹐咽液六十過﹐畢而微咒曰﹕

左飛右靈﹐八景華精﹐上植琳房﹐下秀丹瓊﹐合度八紀﹐攝禦萬萌﹐神通積感﹐六炁練淸﹐雲宮玉華﹐乘虛順生﹐錦帔緋裙﹐霞映紫房﹐腰帶虎書﹐絡羽建靑﹐手執神符﹐流金火鈴﹐揮邪卻魔﹐保我利貞﹐割勒眾妖﹐萬惡泯平﹐同遊三元﹐回老反嬰﹐坐在立亡﹐侍我六丁﹐猛獸衛身﹐從以天兵﹐呼吸江河﹐山嶽流傾﹐卒致行廚﹐金醴玉漿﹐束收虎豹﹐叱吒幽冥﹐役使鬼神﹐攝伏千精﹐所願從心﹐萬事克成﹐分道散軀﹐恣意化形﹐上補眞人﹐天地同生﹐耳聰目鏡﹐徹視黃庭﹐六甲玉女﹐爲我使令。

咒畢﹐乃閉目。初存思之﹐當平坐﹐按手於膝上﹐勿令人見之﹐見則眞光不一﹐思慮傷散﹐念念存心﹐不徳他想﹔當須戒之。臨服符﹐當先呼直日玉女名﹐畢﹐微咒曰﹕

天玄地黃﹐太虛六炁﹐朝服靈精﹐神金虎文﹐當令我眞﹐又令我神﹐分散形影﹐封山召靈﹐役使萬精﹐坐亡立存﹐髙遊上淸﹐北朝玉晨。畢﹐乃服符。符文眞要如左﹕

符並朱書。

甲子太玄玉女﹐名靈珠﹐字承翼。

乙丑太玄主女﹐名蘭修﹐字靑萌。

而寅太玄玉女﹐名定華﹐字郁陵。

丁卯太玄玉女﹐名須臺﹐字馥猷。

戊辰太玄玉女﹐名愛浮﹐字眾梨。

己巳太玄玉女﹐名四浮﹐字華寧。

庚午太玄玉女﹐名會容﹐字流南。

辛未太玄玉女﹐名澄華﹐字抱珠。

壬申太玄玉女﹐名雙皇﹐字鳳文。

癸酉太玄玉女﹐名龍嬰﹐字歡生。

右甲子太玄宮左靈飛玉女部。

玉女皂帔﹐紅銷服﹐靑裙﹐執紅銷符。

甲戌黃素玉女﹐名神光﹐字非廉。

乙亥黃素玉女﹐名紫春﹐字飛芝。

丙子黃素玉女﹐名寄風﹐字參盈。

丁丑黃素玉女﹐名鳳鐶﹐字郁娥。

戊寅黃素玉女﹐名叔華﹐字上容。

己卯黃素玉女﹐名英玄﹐字羽林。

庚辰黃素玉女﹐名正齡﹐字香林。

辛巳黃素玉女﹐名蔚騰﹐字雕羅。

壬午黃素玉女﹐名琬禦﹐字千成。

癸未黃素玉女﹐名良營﹐字娥昌。

右甲戌黃素宮左靈飛玉女部

玉女靑綠黃銷帔﹐紅銷服﹐紫裙﹐執白符。

甲申太素玉女﹐名眞元﹐字瓊石。

乙酉太素玉女﹐名蘭蕭﹐字玉英。

丙戌太素玉女﹐名娥玄﹐字和明。

丁亥太素玉女﹐名興房﹐字綠華。

戊子太素玉女﹐名翔峯﹐字定暉。

己丑太素玉女﹐名煙童﹐字偃殊。

庚寅太素玉女﹐名七翰﹐字靈飛。

辛卯太素玉女﹐名肇臺﹐字篇敷。

壬辰太素玉女﹐名蔚金﹐字丹旗。

癸巳太素玉女﹐名安夫﹐字沙風。

右甲申太素宮左靈飛玉女部。

玉女白帔紅銷服﹐紅裙﹐執淺紅符。

甲午絳雲玉女﹐名丹淳﹐字云齡。

乙未絳雲玉女﹐名散陽﹐字靈華。

丙申絳雲玉女﹐名遂精﹐字玄珠。

丁酉絳雲玉女﹐名抱雲﹐字綠間。

戊戌絳雲玉女﹐名房賓﹐字石香。

己亥絳雲玉女﹐名淸嬰﹐字南靈。

庚子絳雲玉女﹐名靈羣﹐字曲澄。

辛丑絳雲玉女﹐名素姜﹐字啟淸。

壬寅絳雲玉女﹐名紛華﹐字蔚芝。

癸卯絳雲玉女﹐名曜英﹐字西安。

右甲午絳雲宮左靈飛玉女部。

玉女絳帔﹐紅銷服﹐靑裙﹐黃銷符。

甲辰拜精玉女﹐名龍源﹐字靈素。

乙巳拜精玉女﹐名歡庭﹐字逸臺。

丙午拜精玉女﹐名營生﹐字玉生。

丁未拜精玉女﹐名招風﹐字娥始。

戊申拜精玉女﹐名夜華﹐字云嬰。

己酉拜精玉女﹐名密明﹐字勝非。

庚戌拜精玉女﹐名紫虛﹐字容鐶。

辛亥拜精玉女﹐名鳳華﹐字綠安。

壬子拜精玉女﹐名儀房﹐字上晉。

癸丑拜精玉女﹐名寶華﹐字壹昭。

右甲辰拜精宮右靈飛玉女部。

玉女紫帔﹐皂緣靑裙﹐黃銷服﹐淺紅符。

甲寅靑要玉女﹐名啟元﹐字惠精。

乙卯靑要玉女﹐名慶翔﹐字娥生。

丙辰靑要玉女﹐名幽昌﹐字晨暉。

丁巳靑要玉女﹐名伏華﹐字廣敷。

戊午靑要玉女﹐名綠云﹐字安昌。

己未靑要玉女﹐名金聲﹐字曲臺。

庚申靑要玉女﹐名颼遊﹐字雲飛。

辛酉靑要玉女﹐名親賢﹐字髙英。

壬戌靑要玉女﹐名神珠﹐字貫眾。

癸亥靑要玉女﹐名云徊﹐字抱生。

右甲寅靑要宮右靈飛玉女部。

玉女紫帔﹐皂緣紅銷服﹐靑裙﹐黃銷符。

太極玉精眞訣上符﹐以甲子日始日二服﹐一以平旦男服﹐以八節日日中又服。

太極玉精眞訣上符﹐以乙丑日始日二服﹐一以平旦女服﹟1﹔以八節日夜半又服。

右二符﹐是靈飛六甲之符宗也。欲服符﹐先齋六日﹐乃服之。六十日﹐乃得服六十玉女符也。此二符招神開靈﹐通達萬精﹐長服不廢﹐飛仙長生。旣服六十玉女符﹐故當用此符也﹐兼修之也。男女各符﹐隨名而用之也。忌淹穢﹑經死喪之家﹐不得與人同狀寢臥﹐衣服不假借人﹐禁食五辛及六畜肉。又接近婦人﹐尢禁之甚﹐令人神喪魂亡﹐生邪失性﹐災及三世﹐死爲下鬼。常須燒香於寢狀之首。

太玄甲子宮玉女一部﹐同服上玄錦帔﹐下靑羅飛華裙。

黃素甲戌宮玉女一部﹐同服黃錦帔﹐紫羅飛羽裙。

太素甲申宮玉女一部﹐同服白錦帔﹐丹羅飛華裙。

甲午絳雲宮玉女一部﹐同服丹錦帔﹐靑羅飛裙。

右靈飛六甲玉女服色﹐手中並執玉精神虎符﹐頭並頹云三角髻﹐餘發散垂之至腰。

甲辰拜精宮玉女一部﹐同服紫錦帔﹐碧羅飛華裙。

甲寅靑要宮玉女一部﹐同服紫錦帔﹐丹靑飛裙。

右靈飛六甲玉女服色﹐手中並執玉精金虎符﹐頭並頹云三角髻﹐餘發散垂之至腰。

已上六十二符﹐乃是太極上宮四眞人所受於太上大道君。一受者當須齋潔精誠﹐澡除五累﹐遣穢污之漏塵﹐杜淫欲之失﹐正目存六精﹐凝思玉眞﹐香煙散室﹐幽身孤房﹐積毫累著﹐和魂保中﹐仿髴五道神生三宮﹐豁爭競於常輩﹐守寂默以感通者﹐六甲之神不逾年而降見也。子能精修此道﹐必致登仙矣。信而奉者爲靈人﹐不信者身沒鬼部。

上淸六甲靈映之道﹐當得至眞之人﹐乃可傳之﹐旣速致通降﹐而靈飛易發。久勤修之﹐坐在立亡﹐久視變化萬端﹐行廚卒至也。九嶷眞人許偉遠﹐昔受此方於中嶽宋﹝徳玄﹞﹟2。徳玄者﹐周王時人﹐服此靈飛六甲符﹐得道﹐能一日行三千里﹐數變形爲烏獸﹐得眞靈之道﹐本在嵩山。偉遠久隨之﹐乃受得此法﹐行之道成﹐今處九嶷山。有女子郭勺藥﹑趙愛兒﹑王魯連等﹐並受此法而得道者﹐復數十人﹐或遊玄洲﹐或處東華方諸臺﹐今見居之南嶽。魏夫人言﹕此郭勺藥者﹐漢度遼將軍陽平郭騫子也﹐少好精誠﹐眞人因受其六甲。趙愛兒者﹐幽州刺史劉虞別駕趙該姊子﹐好道﹐得尸解後﹐又受此符。王魯連者﹐魏文帝城門校尉範陵王伯罡女也﹐亦學道﹐一旦忽委壻李子期。李子期者﹐司州魏人淸河王傳也﹐期常言此婦狂走﹐一旦失所在。

上淸六甲靈飛﹐遁服此眞符﹐遊行八方﹐行此眞書﹐當得其人。按四極明科﹐傳上淸內書者﹐皆列盟奉所誓﹐乃宣之。七百年所傳﹐不過六人﹐限足不復得泄也。其受符﹐皆對齋七日﹐香信於有經之師。白素六十尺﹐金鐶六雙﹐靑絲六兩﹐以代剪髮登壇﹐歃血破券之誓﹐以盟奉行靈符不泄之信。如違盟負信﹐己身甘受風刀之考﹐陷積夜之河﹐撻蒙山之石﹐以塡孟津。有經之師﹐所得法信﹐當給與寒棲貧下﹐孤病老弱之輩﹐不得獨用。如不遵科典﹐三官檢案﹐死爲下鬼﹐切宜敬之愼之矣。

上淸瓊宮靈飛六甲籙竟

﹟1『服』字原本缺﹐據上下文補。

﹟2『徳玄』二字原缺﹐據《上淸瓊宮靈飛六甲符》文本補。

