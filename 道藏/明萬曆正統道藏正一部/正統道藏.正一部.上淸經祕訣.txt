上淸經祕訣

經名﹕上淸經祕訣。原不題撰人。內有『朕聞』字樣﹐當系唐明皇撰。慕集三洞﹑經訣而成。原本卷數不詳﹐現僅存六百餘字。底本出處﹕《正統道藏》正一部。

上淸經祕訣

按經旨叩齒思神﹐默想念之﹐乃得飛升。

夫大道一乘﹐分爲三洞﹐故教開漸頓﹐人有賢愚﹐設法隨機﹐要在合道。然戒以防非止惡﹐制斷六情﹐籙者進品登仙﹐遠超三界。故《道性品》云﹕戒行攝眾生﹐錄引歸眞一。自淺之探﹐非無優劣﹐從凡入聖﹐各有等差。以正一仙靈爲初戒﹐以玉淸升玄爲畢籙﹐通玄合道﹐契眞言象﹐以宗其道﹐師其人﹐行其教﹐遵其禮。朕聞寥廓之際﹐眞宰存焉﹐瞑涬之初﹐聖人利見﹐其教善貸而不有﹐其道日用而惟新﹐則煥乎雲篆仙書﹐祕於瑤篇玉簡﹐非握圖受籙之主不能行其教﹐非棲眞擇賢之士不得閥其文。明眞有五科﹐太上畱十戒﹐我國家冑白雲之積慶﹐承玄元之妙旨﹐合徳二儀﹐同光五聖﹐皆以至道滋萬類﹐惇徳臨兆人。

《上淸經》云﹕三洞者一曰洞眞﹐二曰洞玄﹐三曰洞神﹐各有一十二門﹐分爲三十六部尊經﹐上應三淸三十六天﹐下應九壘三十六宮府。故人頭有九宮﹐心有九孔﹐臍有九神﹐形有九戶﹐三十六所也。《九天生神經》云﹕人受生於胞胎之中﹐三元育養﹐九气結形﹐九月神布﹐气滿能聲﹐身尙神具﹐九天稱慶﹐太一執符﹐帝君品命﹐主錄勒籍﹐司命定算﹐五帝監生﹐聖母衛房﹐天神地祇﹐三界齊臨﹐亦不輕也。《登眞隱訣》云﹕所論一理者﹐卽是一切眾生身中淸爭道性﹐道性者﹐不有不無﹐眞性常在﹐所以通之爲道﹐道者有而無形﹐形而有情﹐變化不測﹐通於羣生﹐在人之身爲神明﹐所以爲心也﹐所以教人修心卽修道也﹐教人修道卽修心也。道不可見﹐因生以明之﹐生不可常﹐用道以守之﹐生亡則道廢﹐合道則長生也。

上淸經祕訣竟

