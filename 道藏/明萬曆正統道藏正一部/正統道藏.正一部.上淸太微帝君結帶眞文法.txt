上淸太微帝君結帶眞文法

經名﹕上淸太微帝君結帶眞文法。撰人不詳﹐約出於南北期。一卷。底本出處﹕《正統道藏》正一部。

上淸太微帝君結帶眞文法

一名《交帶文》﹐出於《太極交帶經》。

右出洞眞第四部﹐卷第三十一﹐陸先生眞本具出﹐色數如左。

本科受齋三十日﹐金八兩﹐鈕九雙。按此法﹐太微帝君淸齋玉天﹐受於髙上玉皇﹐分靈盟於九戶﹐結中帶於天門﹐投誓信於太空。告命於九玄﹐攝五靈於玉字﹐召萬騎於無間之道﹐亦曰交落之文也。

其法首上部九符﹐卽是髙上玉皇未兆於九空之中﹔結自然之精﹐出於玄母之胞﹐澄煉瓊胎以化成九帝之符﹐以黃筆書之﹐北向服之﹐變形易容﹐得見太微帝君﹐乘飛霞羽蓋﹐遊戲玄都也。

中部九符﹐卽是九天淸凝之炁結成自然之章﹐經於九玄之母化生靈文﹐以靑筆書之﹐北向服之﹐得見太微帝君﹐乘空飛行﹐上升九天也。

下部五符﹐是五帝未分之初﹐於虛無之中結空洞之精﹐煉九玄之母化生成文﹐當以朱筆書之﹐向西服之﹐而有五色精光﹐乘空飛行﹐上升太淸。

男以白紋﹐女以紫紋﹐令廣九寸﹐長九尺﹐按次書之。其下文云七祖充責﹐萬劫不原﹐皆如髙上紫素盟文者﹐此言依髙上之旨﹐已成眞人﹐合度紫素之文也﹐故其首云當傳後聖得道之人是也。

上淸太微帝君結帶眞文法竟

