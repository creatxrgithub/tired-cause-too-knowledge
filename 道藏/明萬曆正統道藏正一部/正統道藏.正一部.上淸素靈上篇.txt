上淸素靈上篇

經名﹕上淸素靈上篇。撰人不詳﹐約出於東晉南朝。系摘錄《大有妙經》而成。底本出處﹕《正統道藏》正一部。

上淸素靈上篇

太上天帝﹑上帝﹑太微天帝君玄丹上經﹐靑童大君傳第一。

太帝君﹑太上天帝君﹑太微天帝君﹐三君昔奉受玄丹上經於太上道君﹐修行道成﹐上補帝王之眞。臨升霄之日﹐太帝君以眞經傳西王母﹐太上天帝君以眞經傳南極上元君﹐太微天帝君以眞經傳金闕聖君﹐金闕聖君以眞經傳上相靑童君﹐上相靑童君以眞經傳涓子。此經是素靈上篇﹐此道髙妙﹐非中仙所可得聞﹐自非名書絳簡﹐綠字太極者﹐玄丹上經不相遭遇睹聞也。道士若備修太上三眞品經者﹐位爲帝皇之上公﹑上卿也。若所遭受者偏﹐聞道有限者﹐位爲小有靈宮之王﹐神州之卿﹐太極中下大夫耳﹐亦得馳龍駕雲﹐乘飛控虛﹐神官導衛﹐散景八遐矣。微乎深玄﹐難以輕宣。品經之目﹐出太上隱書八素篇中﹐有俯仰之格限也。

夫泥丸天帝三一者﹐乃一身之靈宗﹐百神之命根﹐津液之生源﹐魂精之玉室。是以胃池體方以受物﹐腦宮員虛而適眞﹐萬毛植立﹐千孔生煙﹐徳備天地﹐混同太玄﹐故名之曰泥丸者﹐軀形之上神也。兆惟能知咽唾吞炁﹐鳴齒納液﹐而不知此所因者﹐乃泥丸之流沬﹐腦宮之邊枝耳。今將告子﹐輔趣彼守一祕訣﹐令得爲上仙之眞人矣。弟子受此經者﹐齋戒四十五日﹐畢乃傳﹐用靑繒四十﹐赤明鏡五枚﹐金鐶三雙﹐以爲洞一之約﹐勿宣之明誓。

兩眉間上﹐卻入一寸爲明堂﹐卻入二寸爲洞房﹐卻入三寸爲丹田。直上辟方一寸爲玄丹﹐腦泥丸魂宮室也。

明堂之中﹐左有明童眞君﹐右有明女眞君﹐中有明鏡眞君。明童眞君諱玄陽﹐字少靑﹔明女眞君﹐諱微陰﹐字少元﹔明鏡眞君﹐諱照精﹐字四明。此三君共治明堂宮﹐並著綠錦衣﹐腰帶四玉鈴﹐口銜玉鏡﹐鏡鈴並赤玉也。頭如嬰兒﹐形亦如之﹐對坐俱向外面﹐或相向也。此明堂之道也﹐仙人所行﹐道徳所修也。若道士恐畏﹐存三神﹐使鳴玉鈴﹐聲聞太極﹐使吐玉鏡赤光萬丈﹐存之具畢﹐因三呼三君名諱﹐叩天鼓九通﹐則千妖自伏﹐萬鬼滅形。若道士饑渴﹐亦存三君﹐並口吐赤炁﹐使灌己口中﹐吸而咽之﹐須臾自飽也。若道士夜行﹐暗不見道路﹐又存三君﹐使口吐出三火光照前﹐須臾道路自明朗也。又若行凶處厄難之中﹐有刀兵危急之地﹐急存之﹐使三君鳴玉鈴﹐精而思想之﹐敵人自然心駭意懾﹐不復生惡逆害心也。若道士欲求延年益壽不死﹐及病臨困﹐當求救濟而生者﹐正安寢臥﹐精思存明堂三君﹐並向外長跪﹐口吐赤炁﹐使先貫我身﹐匝口傍﹐當含咽赤炁﹐惟多無數﹐當閉目微咽之﹐須臾赤炁繞身﹐皆變成火﹐火因繞身﹐身與火共作一體﹐內外洞光﹐良久乃止﹐名爲日月練形﹐死而更生。又暮臥常當爲之﹐則必長生延年不死。常數存咽赤炁﹐使人顏色反少﹐色如童子﹐此不死之道﹐仙人所奉行﹐明堂之要訣也。

常旦起皆咽液三十過﹐以手拭面摩目以爲常﹐存液色作赤津也。

洞房之中有三眞君﹐左爲無英子﹐右爲白元君﹐中爲黃老君。此三眞君共治洞房中﹐此飛眞之道﹐自別有經也。

丹田之中﹐有上元眞一帝君﹐帝君之卿﹐合三人﹐共治丹田﹐守三元眞一之道是也。此地眞之要路﹐控乘龍車之徑也。天眞多樂欲爲地眞人﹐地眞人隱遁於官位﹐不勞損於朝宴﹐故從容任適﹐隨時而遊﹐鼓七輿以上造﹐步四炁於太元。至於天眞﹑地眞﹐𨿽差階小異﹐俱一眞矣。地眞各安其所之﹐不復願爲雲中官也。

玄丹宮有泥丸太一眞君。丹田後卻入一寸爲流珠宮﹐眞神自別有經﹐司命之所行也。其道最大﹐誓用珠帛結盟﹐乃能付之。此三百歲一傳﹐滿五授止﹐不復得出﹐此太極公卿司命之道也。

夫人頭有九宮﹐請先說之。兩眉間上﹐其裹有黃闕紫戶﹑絳臺靑房﹐共構立一守寸之中﹐內左右耳。守寸左面有絳臺﹐右面有黃闕﹐其九宮眞人出入﹐皆從黃闕絳臺中間爲道以導之﹐故左右置臺闕。臺闕者﹐以伺非常之候﹐迎眞人之往來也。紫戶大神名平靜﹐字法王﹔靑房大神名正心﹐字初方﹐形並嬰孩﹐各服衣如其方房戶之色﹐手執流金鈴。守寸者﹐卻入三分﹐名爲守寸也。暮臥及存思之時﹐先存二大神﹐彷佛在目﹐仍三呼神名諱﹐畢﹐微咒曰﹕

紫戶靑房﹐有二大神﹐手把流鈴﹐身生風雲﹐俠衛眞道﹐不聽外前﹐使我思感﹐通利靈關﹐出入貞利﹐上登九門﹐卽見九眞﹐太上之尊。畢﹐乃存思三一洞房九眞諸要道也。

守寸二大神﹐惟聽九宮中眞官﹐在九宮內者出入耳。自上帝之信命﹐及玉童靈眞﹐賢聖仙人﹐來詣帝軒﹐聽以進﹐其餘非眞﹐此二大神皆不聽以前進也。此中黃太一法度也。於是赤子帝君﹐乃命兩耳神嬌女﹑云儀﹐使引進之。故人覺耳鳴者﹐外使入也。使有好惡﹐云儀時叩磬鍾以聞九宮﹐使知外人來入﹐令警備也。磬鍾者﹐是今耳鳴之聲音也。其聞之者﹐錯手掩耳﹐而祝曰﹕赤子在宮﹐九眞在房﹐請聽神命﹐亦察不祥﹐太一流火﹐以威萬凶。畢﹐以手拍耳門一七過﹐畢﹐當聞面熱﹐卽佳候也。若覺頭間色色寒者﹐惡炁入也。當急臥臨目﹐存玄丹宮太一眞君﹐以流火之鈴煥而擲之﹐令惡炁卽出耳外﹐火光亦隨之在後﹐炯然照一身﹐良久平復也。耳中忽聞瀨水聲﹐及雷霆鼓鳴者﹐是體勞內損﹐心藏極獘﹐不能珠眞注生﹐而滛放喪亂﹐使六府失竄﹐魂魄哀號﹐蓋將結疾病致死亡兆矣。是以泥丸縱法﹐九宮失常﹐悲擾翻錯﹐鳴鼓亂行﹐欲易其居館﹐以棄一身也。聞之者當精念太一眞君﹐悉還專心。若罪未深者﹐自聽攺過也。所以耳聾者﹐耳神亡之矣。

夫耳者﹐帝君之聽門也。目者﹐太一之日月也。鼻者﹐三元之丘山也。口者﹐絳宮之朱淵也。眉者﹐白元之華蓋也。發者﹐明堂之林精也。舌者﹐無英之龍轅也。齒者﹐胃宮之威力也。手者﹐膽神之外援也。足者﹐腎元之靈關也。陰極者﹐洞房之眞機也。夫一體百神﹐各有所屬﹐不可不察﹐不可不愼也。

耳中忽聞金聲玉音者﹐眞炁來入﹐道欲成也。忽聞弦樂之聲者﹐六丁玉女來衛子也﹐皆道欲成也。當隱靜專修所行﹐勤至之心愈彌於往也。眞人因是﹐遂有形見之漸矣。自非爾師﹐且勿言於他人。

耳中聞簫角之音者﹐吉象貴至也。聞叫喚號呼之聲者﹐凶象賤至也。聞臭炁者﹐必有殗穢之事﹐不盛潔之詳驗也。故臭炁示之矣﹐輒便沐浴燒香﹐掃寢室以答之﹐此是帝君將戒勸於人者也。若聞香炁者﹐是神官靈人在子之側﹐視子之狀也。其時當修諸好事﹐行徳惠﹐拯窮困﹐布陰功﹐施仁愛﹐神官靈人還將告子於太上﹐道子之善否也。道之微妙﹐不可不察﹐皆此類象也。聞香炁者﹐自非爾師勿告他人。聞臭炁者﹐當告之﹐以明兆之犯罪﹐觸穢之無狀也。若聞血炁及無故見聚血者﹐兵凶也。急遁人間﹐守三元帝君求救﹐自藏齋三月﹐禍亦亡矣。此皆帝君先告人吉凶﹐以令懼戒其禍福耳。夫見凶象﹐當行陰徳﹐營惠救﹐爲人所不能行者﹐當爲﹐始免乎必死之候也。子其勗之﹐守常而已。

兩眉間上﹐卻入三分爲守寸雙田﹐卻入一寸爲明堂宮﹐卻入二寸爲洞房宮﹐卻入三寸爲丹田宮﹐卻入四寸爲流珠宮﹐卻入五寸爲玉帝宮。明堂上一寸爲天庭宮﹐洞房上一寸爲極眞宮﹐丹田上一寸爲玄丹宮﹐流珠宮上一寸爲太皇宮。凡頭中有九宮也。其明堂﹑洞房﹑丹田﹑流珠﹐四宮之經﹐皆神仙爲眞人之道﹐道傳於世。其玄丹經﹐亦眞官司命之要言﹐四宮之領宗矣。此一經須太極帝君告可與﹐乃與之﹐爾時出授與耳。凡合五宮之道﹐行乎世上﹐有眞名者遭值之也。自非骨相挺命﹐不聞此言。又有玉帝宮﹐玉淸神母居之。又有天庭宮﹐上淸眞女居之。又有極眞宮﹐太極帝妃居之。又有太皇宮﹐太上君後居之。此四宮皆雌眞一也﹐道髙於雄眞一也。並有寶經﹐以傳已成眞人。眞人者﹐未得成眞﹐非所聞也。雌眞之要﹐亦自不授之也。太上所以出極八景﹐入參瓊軒﹐玉女三千﹐侍眞扶轅﹐靈妃俠唱﹐神後執巾者﹐寔守雌一之道﹐用以髙會玄晨也。此太上之宗根﹐虛皇之所傳也。此四宮人皆有之﹐但不修此道者﹐宮中空空耳。夫不盡修於九宮者﹐宮亦空耳﹐非但雌家四宮而已。至於丹田宮中常有帝君﹐守寸常有大神﹐不復問﹐須修乃見在宮中耳。修之者神仙﹐不修者以壽死矣。雄雌一神者﹐男女並可兼修之﹐無不在也﹐惟在精苦之至﹐乃獲益矣。

守玄丹太一眞君之道﹐暮夕靜寢﹐去諸思念﹐坐臥任意﹐先存北極辰星紫炁來下﹐入玄丹宮中﹐須臾滿宮﹐溢出身外﹐匝身通洞內外﹐與紫炁合體。畢﹐存日來入玄丹宮中﹐日滿宮內﹐在紫炁中央﹐望之如暗中視火珠之狀也。畢﹐乃存上淸中黃太一眞君﹐從北極紫炁中來下﹐入玄丹宮中坐。君諱規英﹐字化玄﹐衣貌服色如上。又存己身忽然上入玄丹宮中﹐在太一眞君前對坐﹐服色任意﹐因心起拜﹐稽首膝前問道﹐求神仙長生﹐隨意言之。因乃存吞紫炁三十過﹐畢﹐咽液三十過﹐畢。又存北斗七星內有一赤炁﹐大如弦﹐徑下直入玄丹宮中﹐於是太一眞君及己﹐俱乘日入行赤炁道中﹐直上詣北斗魁中﹐寢良久。因此寢也﹐亦卽有眞應﹐十四年行之﹐則與太一同遊﹐俱到七元之綱也。十六年詣上淸宮﹐受書佩符﹐役使玉童﹑玉女各十八人。一夕存之﹐惟數而已﹐勿令脫夕。亦可專修此道﹐不必須守三一也。兼行之益﹐精至感速耳。

月一日﹑三日﹑七日﹑十一日﹑十五日﹐夜半之時﹐存玄丹宮中太一眞君﹐向外口吐靑炁﹐下入我口中﹐隨咽之﹐凡五十過止﹐乃咽唾五十過﹐微咒曰﹕

太一眞皇﹐中黃紫君﹐厥諱規英﹐字曰化玄﹐金牀玉帳﹐紫繡錦裙﹐要帶流火之鈴﹐斬邪滅姦﹐手把星精﹐頭生日眞﹐正坐吐炁﹐使我咽吞﹐與我共語﹐同宴玄丹﹐練濯七魄﹐和柔三魂﹐眞靈奉衛﹐使我飛仙﹐五藏自生﹐還白童顏﹐受書上淸﹐司命帝君﹐所願所欲﹐百福惟新。畢﹐存己上入宮中太一前寢息也。因以取炁眠﹐亦當夢感妙應矣。因此而數積﹐有相見之階漸也。太上龍書云﹕正坐玄丹﹐不偏不邪﹐言此道之要。兆當常存太一紫炁以繞身﹐及咽吞之也。又當常存太一眞君在玄丹中﹐如此長生無極﹐萬凶不幹﹐玄丹之道畢矣。

上淸素靈上篇竟

