髙上神霄宗師受經式

經名﹕髙上神霄宗師受經式。撰者不詳。一卷。底本出處﹕《正統道藏》正一部。

髙上神霄宗師受經式

上聖開圖﹐明華散藹。眞元經粹﹐妙範流芳。粵在浩劫赤明之初﹐元始之尊乘赤混太元靈積生之炁﹐應化於東方始靑諸天﹐與十方天眞大神﹑上聖髙尊﹑妙行眞人﹐無鞅數眾﹐演說《靈寶度人》神霄眾經﹐並以授於玉宸太上道君。因命天眞皇人並上淸諸眞人﹐總其元義﹐開品分條﹐共爲六十卷﹐以應六甲之數﹐皆以無量度人爲首。其經旣成﹐簡奏虛皇﹐遂使藏於紫微上宮﹐仍今付於神霄玉淸眞王君﹐祕於東極華堂瓊室之內﹐至於後劫﹐方當下傳。逮其炎宋﹐興隆太平﹐炁至時際﹐吉會神霄﹐眞王當降世間﹐以爲人主。遂舉其弟靑華帝君﹐代領神府之任﹐眞王受天明命﹐紹承丕祚﹐統禦九有﹐協和萬邦﹐顯彰道化﹐闡神元風。政和壬辰之後﹐靑華時來密會禁掖﹐神明齊契﹐天人相通﹐所以告於期運者焉。於是﹐眞王飛神達變﹐洞合紫淸﹐乃以神霄瓊室所祕《靈寶眞經》六十卷。又以昔侍元始﹐同登郁羅﹐觀覽三元靈光玉网之炁﹐而成《髙上神霄玉淸祕籙》三卷﹐嘗於上皇年間詳考於玉晨之手﹐定格於紫微之房﹐亦在神霄歷劫禁重﹐今並當出。乃遺左右仙卿仙吏﹐將其經籙﹐著以人間之義﹐易以世俗之迹﹐置設科式﹐宣揚於志節之士。若其得遇此道﹐勤而修之﹐皆是夙簡元名﹐形繪帝軒三華﹐煉骨五輝﹐內纏克保﹐爲壬辰受度之人﹐學眞之士﹐萬劫之中﹐際遇此時﹐是爲難也﹐可不勉之者哉。

玉淸虛皇元始天尊爲祖師。

上淸玉宸元皇道君爲宗師。

髙上神霄玉淸眞王長生大君爲眞師。

已上髙上神霄大道三師。

《髙上神霄太上洞玄靈寶度人經》六十卷﹕《太上洞玄靈寶度人上品妙經》《淸微金科上品妙經》《禹余玉律上品妙經》《大赤靈文上品妙經》《玉宸大道上品妙經》《太一元精上品經》《日精陽明上品妙經》《月華陰景上品妙經》《離合五行化體上品妙經》《斷絕胎根閉塞死戶上品妙經》《騰曜二景五星上品妙經》《扶桑靑陽上品妙經》《素景曜靈上品妙經》《五方正炁上品妙經》《五行順治上品妙經》《天地八維安鎭國祚上品妙經》《求延劫運保世升平上品妙經》《飛神召靈上品妙經》《降眞召靈上品妙經》《十方聖境上品妙經》。

明體貫炁品﹕《九霄髙玄上品妙經》《九宮仙籍上品妙經》《八景神合上品妙經》《玉明運度上品妙經》。

赤符丹光品﹕《紫光丹靈上品妙經》﹑

《碧落空歌上品妙經》《煉黑變仙上品妙經》《神變炁化上品妙經》《生化胎根斷除邪穢上品妙經》《回骸起死上品妙經》《長生久視上品妙經》《三晨光曜保命延生上品妙經》《降眞延壽上品妙經》《保胎護命上品妙經》《消禳國君王侯世土上品妙經》《太一神變五福護國禳兵上品妙經》《七星除妖上品妙經》《神符除難上品妙經》《洞神禳災上品妙經》《祈禳水旱上品妙經》《消除災疫保命延年上品妙經》《除禳水火漂溺上品妙經》《解禳山谷瘴癘上品妙經》《消除病癘跛病上品妙經》《顯瑞符應上品妙經》《陰陽化生上品妙經》《五行備足生靈壽域上品妙經》《安鎭九壘土妖不祥上品妙經》《祈求嗣續慶延門閥上品妙經》《蠲化水火災癘上品妙經》《玄明洞淵上品妙經》《南宮延生上品妙經》《北都除殃上品妙經》《斬馘不祥上品妙經》《斬滅五行邪怪上品妙經》《追度上世亡魂上品妙經》《解釋幽牢上品妙經》《濟度死魂上品妙經》《化屍受形上品妙經》《永斷輪轉上口叩妙經》。

已上經題﹐各有《太上洞玄靈寶無量度人上品妙經》字。

《髙上神霄靈寶度人經》六十一卷﹐並出於神霄東極華堂瓊室之中。乃歷劫禁祕永傳經也。得遇此道﹐保己則登升三境﹐爲人則劫滅百痾﹐功徳協著﹐克度神霄﹐後當獲補﹐宰制治化之官矣。世人受誦﹐修奉如法﹐卽得福慶無量功驗之應﹐各如本經所載者。

髙上神霄玉淸祕籙

《神霄玉淸祕籙》按太微科格﹐與洞眞齊妙﹐亦上淸之標冠矣。可輔於大洞之品﹐而受佩如法﹐隨其學功﹐各如本籙所言。

解注

混元上徳皇帝《道徳》二經之義﹐乃宋徽宗道君皇帝禦制是也。《南華眞經逍遙遊眞義指歸》﹐乃宋徽宗道君皇帝禦制是也。

補注

李玉徳解《靈寶度人經》義﹐眞王君制序﹐右解注眞義。髙上神霄眞玉說《五

方天中好生不殺頌》﹐右出神霄東極華堂妙濟經科之中﹐誦之解脫物命天枉之禍﹐修好生不殺之功焉。政和禦制《金籙中科儀》﹐右科儀爲國修齋設醮﹑祈禳福佑﹐《大洞招眞通微妙章》《步虛玉淸樂》《上淸樂》《太淸樂》《散花樂》《白鶴引右招眞通微妙章》《受天明命歌》《金闕始靑步虛歌章》《髙眞道徳步虛歌章》《尢道太微步虛歌章》《夏祭地祇降格出現記》《髙上神霄眞王長生大帝降生記》《上淸玉書眞符照驗諸記》《冬祀天眞降臨示現品記》。右諸眞記神霄紀聖祕籙﹐乃述長生大君同靑華帝君﹐前後飛神臨降禁掖﹐昭示靈化之事。神霄玉府東西二臺掌治諸仙卿祕傳﹐右諸傳﹐乃紀述諸仙卿修眞得道﹑掌領神霄職任之事。右神霄內府所存三洞四輔﹐有自古以傳者﹐或多見於世間﹐有歷劫未傳禁祕寶經一千二百卷﹐分爲六等一十二品﹐列爲上中下三卷﹐藏於東西華堂。自太平啟運壬辰庚子之後﹐漸當降顯。有得備上一經法者﹐稱神霄王天洞景法師虛元統化眞卿﹐道成得爲玉府上相上宰眞伯之任。有得備中一經法者﹐當稱神霄洞化法師保度合明眞卿﹐道成得爲東西二臺仙卿仙侯之任。有得備下一經法者﹐當稱神霄元化法師靈妙通元眞卿﹐道成得爲東西二臺仙官長吏九宮眞宰之任。其法服﹕玉淸雲臺寶冠﹐紫靈翠玉之簪﹐飛雲郁靄綠光之帔三十六條﹐褐黃裳飛靑之裙﹐朱陽之履﹐洞靈碧瑤之珪﹐三炁交暉玉佩﹐震耀消魔之劍長三尺六寸﹐躡九炁之壇。若三階之中﹐或得上經﹑中經﹑下經卷帙朱備﹐或兼三洞在世一二經法﹐當稱爲神霄太平輔化弟子﹐道成得爲諸天仙眞之任﹐或亦補爲神府散官仙吏之職﹐但未得專處髙淸玉天之貴﹐不能必掌神符上司之權焉。其法服﹕素玉三華碧冠﹐或三素元冠﹐紫精水玉之簪﹐素紫之被三十六條﹐碧褐黃裳綠靑之裙﹐黃華瑤簡朱履﹐玉佩﹐五炁丹精之劍﹐長三尺二寸﹐躡三光八緯之壇。一若有受其經法﹐三階俱備﹐道成則登三天髙皇道君之位﹐與諸聖齊倫者矣。非拜表上章朝眞閱籙行事﹐其法服不可輒服﹐靈官檢察墮道之功。

髙上神霄宗師受經式竟

