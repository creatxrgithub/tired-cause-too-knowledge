崔公入藥鏡注解

經名﹕崔介入藥鏡注解。元混然子王玠注。一卷。底本出處﹕《正統道藏》洞眞部玉訣類。

崔公入藥鏡注解序

神仙之學﹐豈凡夫俗子之可聞。必是大根大器決烈丈夫﹑明眼高士之可爲也。且夫學者爲者何事﹖外則窮天地施化之理﹐內則明身心運用之機。然𨿽如是﹐宣尼若不遇老子親授﹐故無猶龍之嘆。瞿曇不是古聖再來﹐豈有出世之見。所以學者如牛毛﹐達者如麟角。此無他﹐在乎得傳與不得傳耳。神仙之學﹐不過修煉性命﹐返本還源而已。采先天一炁以爲丹母﹐運後天之气以行火候。以火煉性﹐則金神不壞。以火煉其命﹐則道气長存。換盡陰濁之軀﹐變成純陽之體﹐神化自在﹐應運無窮﹐豈不奇哉。余見其今之學仙者紛紛之多﹐及至與其辯論眞訣﹐人各偏執一見﹐不合先師正傳之道。觀其《崔公入藥鏡》八十二句﹐言簡而意盡﹐貫穿諸丹經之骨髓。予不愧管窺之見﹐遂將吾師所授口訣﹐每四句下添一注腳﹐部露玄機﹐作人天眼目。後之來者與我同志﹐試畱心玩誦﹐斷斷有神告心悟之效無疑也。或者有云吾注不足爲信﹐而崔公之言當以爲實﹐依而行之﹐信而從之﹐運煉一身﹐則學仙之能事畢矣。修江混然子序。

崔公入藥鏡注解

混然子注

先天炁﹐後天炁。得之者﹐常似醉。

先天炁者﹐乃元始祖炁也。此祖炁在人身天地之正中﹐生門密戶懸中高處﹐天心是也。神仙修煉﹐止是采取先天一炁﹐以爲丹母。後天炁者﹐乃一呼一吸﹐一往一來﹐內運之炁也。呼則接天根﹐吸則接地根﹔呼則龍吟而雲起﹐吸則虎嘯而風生。綿綿若存﹐歸於祖炁內外混合﹐結成還丹。自覺丹田火熾﹐暢於四肢。如癡如醉﹐美在其中。此所以得之者常似醉也。《道德經》云﹕谷神不死﹐是謂玄牝。玄牝之門﹐是爲天地根。綿綿若存﹐用之不勤。《易﹟坤卦》云﹕黃中通理﹐正位居體﹐美在其中﹐而暢於四肢﹐如斯之謂也。

日有合﹐月有合。窮戊己﹐定庚甲。

日月者﹐太陽太陰也。天有黃道爲度﹐三百六十五度四之一。其運轉也﹐一日一周。日月行乎其間﹐往來上下﹐疊爲出入﹐此所以分晝夜而定寒暑也。當冬至之節﹐一陽生於復﹐日從北行﹐月從南行。夏至之節﹐一陰生於姤﹐日從南行﹐月從北行。日行一日一度﹐至三十度﹐與太陰會。月本無光﹐借日之光。月行一日十二度有零﹐至三十日﹐行滿周天之度。每月晦朔﹐與太陽同會所行之宮﹐日月合壁﹐晦象年終﹐朔象歲首﹐會而復離﹐離而復還。月因日以受其明﹐陽魂漸長﹐陰魄漸消。至初八日夜﹐陽半陰半爲上弦﹔至十五日夜﹐與日對照爲望﹐故圓。圓滿之極﹐其理當虧﹐於是陰魄漸長﹐陽魂漸消。至二十三日夜﹐陰半陽半爲下弦﹔至三十日夜爲晦﹐又復與日同會。此天之日有合﹐月有合也。反求於身﹐吾身一天地﹐亦有日月也。以身爲乾坤﹐以坎離爲藥物﹐以日月運行爲火候。百姓日用而不知﹐豈知行之。吾身與天地日月無不同也。當作丹之時﹐運日月之雙輪﹐簇陰陽於一息﹐日月歸鼎﹐陰陽媾精﹐烹之煉之﹐結成聖胎。此吾身日有合﹑月有合也。了眞子曰﹕玉池常滴陰陽髓﹐金鼎時烹日月精是也。旣明日月之合﹐必窮戊己之源。戊己者﹐中央土也。水火分爲上下﹐木金列於東西。木爲火母﹐金爲水母﹐若非戊己之功﹐水火不能旣濟﹐金木不得歸並。當施化之際﹐是用戊土從坎起﹐進之以陽火﹐己土從離降﹐退之以陰符﹐攝回四象而同鑪﹐此戊己之功也。旣窮戊己之理﹐必定庚甲之方。庚西方﹐金也﹑情也﹑虎也。甲東方﹐木也﹑性也﹑龍也。言人之情﹐好於馳騁﹐見物卽逐﹐如虎昌狂﹐故每傷於性。性被情迷﹐不能爲主﹐如龍奔騰﹐故二物間膈。大修行人﹐制之不難。遇此時正好下手施功﹐須仗黃婆媒合﹐旋斗柄之機﹐一息之間卽得金木歸並﹐情性合一﹐龍虎入鼎﹐心虛湛然﹐此所以定庚甲也。丹家妙用﹐宜乎生甲生庚﹐學者不可不知也。

上鵲橋﹐下鵲橋。天應星﹐地應潮。

人身夾脊﹐比天之銀河也。銀河阻隔﹐而有靈鵲作橋﹐故有鵲橋之說。人之舌亦言鵲橋也。凡作丹之時﹐以黃婆引嬰兒上升泥丸﹐與奼女交會﹐名曰上鵲橋也。黃婆復徘徊﹐笑引嬰兒奼女同歸洞房﹐必從泥九而降﹐故曰下鵲橋也。黃婆﹑嬰兒﹑奼女非眞有也﹐乃譬諭之說﹐無出乎身心意三者而已。默運之功﹐內仗天罡斡運﹐外用斗柄推遷。起火之時﹐覺眞气騰騰上升﹐如潮水之初起﹐直上逆流﹐故曰天應星﹑地應潮也。丹經云﹕工夫容易藥非遙﹐撥動天輪地應潮是也。

起巽風﹐運坤火。入黃房﹐成至寶。

作丹之法﹐乃煉吾身中眞鉛眞汞也。鉛遇癸生之時﹐便當鼓動巽風﹐搧開鑪韝﹐運動坤宮之火﹐沈潛於下﹐抽出坎中之陽﹐去補離中之陰﹐成乾之象﹐復歸坤位而止﹐片餉之間﹐發火煆煉﹐鉛淸汞潔﹐結成空無金胎﹐歷劫不壞﹐此所以入黃房成至寶也。

《度人經》云﹕中理五炁﹐混合百神﹐十轉回靈﹐萬炁齊仙。蕭廷芝云﹕大藥三般精气神﹐天然子母互相親﹐回風混合歸眞體﹐煆煉工夫日日新。是也。

水怕乾﹐火怕寒。差毫髮﹐不成丹。

修眞內煉之要﹐鼎中之水不可乾﹐鑪內之火不可寒。《丹經》所謂﹕金鼎常畱湯火暖﹐玉鑪不要火教寒是也。以外丹言之﹐凡作丹之時﹐行武煉文烹之功﹐大要調和火力。若用之太過﹐則火燥水濫﹐不及則水漧火寒。務在行之停句﹐一刻周天﹐水火旣濟﹐鼎內丹結﹐自然而然也。若差之毫髮不成丹矣。仙師云﹕藥有老嫩﹐火有斤兩﹐學者不可不知。了眞子有云乎﹕七返九還須識主﹐工夫毫髮不容差。《悟眞篇》云﹕大都全藉修持力﹐毫髮差殊不作丹。是也。

鉛龍升﹐汞虎降。驅二物﹐勿縱放。

鉛者﹐坎中一點眞陽﹐謂之龍也。汞者﹐離中一點眞陰﹐謂之虎也。凡作丹之時﹐飛戊土抽坎中之鉛﹐木生火而炎﹐上升泥丸﹐龍從火裹出﹐故曰鉛龍升也。用己土攝離中之汞﹐金生水而流﹐下降丹。田﹐虎向水中生﹐故曰汞虎降也。擒捉之功﹐非加武火之力﹐則鉛龍不升。非用文火之力﹐則汞虎不降。一息周流妙在堅剛﹐著力擒龍虎入鼎﹐烹煉化爲王漿﹐故曰驅二物勿縱放也。張紫陽云﹕西山白虎性猖狂﹐東海靑龍不可當﹐兩手捉來令死鬥﹐煉成一塊紫金霜。是也。

產在坤﹐種在乾。但至誠﹐法自然。

張紫陽云﹕要知產藥川源處﹐只在西南是本鄕。此所以言吾身西南方﹐乃坤位也。人腹爲坤﹐人首爲乾﹐坤居下爲鑪﹐乾居上爲鼎。金丹大藥產在坤﹐種在乾。凡作丹采藥之時﹐必從坤位發端﹐沈潛尾穴溫養。見龍當加武火﹐逼逐眞陽之气﹐逆上干宮交姤﹐復還坤位而止﹐猛烹極煆﹐結成至寶。故曰產在坤﹐種在乾。其中復有先天產藥之時﹐觀心吸神﹐握定不泄﹐皆助火侯之力。古仙往往祕而不言﹐此最上機關﹐人誰知之。行持之間﹐惟在存誠。野戰防危﹐法天象地﹐應化自然。故曰﹕但至誠法自然也。

盜天地﹐奪造化。鉆五行﹐會八卦。

提挈天地﹐握定陰陽﹐攢簇五行﹐合會八卦﹐此神仙之學也。天地者﹐卽乾坤也。造化者﹐卽陰場也。五行者﹐金木水火土也。八卦者﹐乾坤坎離震巽艮兌是也。且夫天地之大﹐造化之深﹐五行分布﹐八卦環列﹐以何術能盜之奪之﹑攢之會之﹖盎者﹐竊也。奪者﹐取也。攢者﹐簇也。會者﹐合也。此言丹家之法﹐妙在口傳。凡作丹眞訣﹐只在些兒消息。待時至气化﹐藥產神知﹐便當閉風關﹐塞艮戶﹐斡天罡﹐旋斗柄﹐運符火之一息﹐簇三千六百之正炁﹐回七十二侯之要津﹐顚倒五行﹐會合八卦﹐總歸土釜﹐牢固封閉﹐須夷調燮火發﹐武煉猛烹﹐結成聖胎。所以一刻工夫﹐奪一年之節候。《丹經》云﹕人心若與天心合﹐類倒陰陽只片時。

此卽一呼一吸能奪造化。人一日有一萬三千五百呼﹐一萬三千五百吸。一呼一吸爲一息﹐則一息之間﹐潛奪天運一萬三千五百年之數。一年三百六十日四百六十八萬息﹐潛奪天運四百八十六萬年之數。於是換盡陰濁之軀﹐變成純陽之體﹐神化自在﹐聚則成形﹐散則成風﹐出有入無﹐隱顯莫測﹐豈不奇哉。

水眞水﹐火眞火。水火交﹐永不老。

水居北方﹐在卦爲坎﹐在身爲腎。火居南方﹐在卦爲離﹐在身爲心。水中藏火﹐火中藏水。人心中一點眞液﹐乃眞水也。腎中一點眞陽﹐乃眞火也。水火分於上下﹐何由而交之﹖必假戊己眞土擒制逼逐﹐得其眞火上升﹐眞水下降﹐同歸土釜。水火旣濟﹐結成金丹﹐一炁純陽與天齊壽。故曰水火交﹐永不老也。

水能流﹐火能焰。在身中﹐自可驗。

水在上﹐故能流潤於下﹔火在下﹐故能炎焰於上﹐此天地水火升降自然之理。人身作丹﹐運用之時﹐亦復如是。故曰﹕在身中自可驗也。

是性命﹐非神气。水鄕鉛﹐只一味。

性卽神也﹐命卽气也。性命混合﹐乃先天之體也﹔神气運化﹐乃後天之用也﹐故曰﹕是性命非神气也。修煉之士欲得其性靈命固﹐從下手之初﹐必是采水鄕之鉛。水鄕鉛者﹐坤因乾破而爲坎﹐坎水中而有乾金﹐金爲水母﹐母隱子胎﹐一點眞陽居於此處﹐遇身中子時陽動之際﹐急急采之。紫陽所謂鉛遇癸生須急采﹐采時須以徘徊之。意引火逼金﹐正所謂火逼金行顚倒轉﹐自然鼎內大丹凝。只此一味﹐爲大道之根。云房云﹕生我之門死我戶﹐幾个惺惺幾个悟﹐夜來鐵漢細尋思﹐長生不死由人做。指此一味﹐直欲世人於此尋之﹐方是煉丹之本。丹經云﹕好把眞鉛著意尋﹐華池一味水中金。是也。

歸根竅﹐復命關。貫尾閭﹐通泥丸。

作丹妙用﹐要明玄關一竅一性正位﹐萬化歸根復命之道﹐必由三關而轉。故曰歸根竅﹐復命關也。當復命之時﹐飛神海底﹐存火燻蒸﹐精化爲气﹐撥動頂門關捩﹐從尾閭徐徐提起﹐直上泥九﹐交姤煉气﹐化爲神。神居泥九爲本宮﹐則有萬神朝會。故曰貫尾閭﹐通泥九也。火師汪眞君奧旨云﹕夾脊三關透頂門﹐銜花騎鹿走如雲﹐捉花騎鹿踏雲去﹐霍地牛車前面迎。《黃庭經》云﹕子欲不死修昆侖。《還元篇》云﹕悟道顯然明廓落﹐閒閒端坐運天關。《道德經》云﹕歸根曰靜﹐靜曰復命。其說是已。

眞橐鑰﹐眞鼎鑪。無中有﹐有中無。

橐者﹐虛器也﹐韝也。鑰者﹐其管也﹐竅也。言人晝夜一呼一吸之气﹐气爲之風﹐如鑪韝之抽動﹐風生於管﹐鑪火自炎﹐久久心息相依﹐丹田如常溫暖﹐此吾身有眞韝鑰也。《道德經》云﹕天地之間﹐其猶橐鑰乎﹐虛而不屈﹐動而愈出。是也。鼎者﹐乾也﹐性也。鑪者﹐坤也﹐命也。旣鼓動吾身之橐鑰﹐必采藥物以入鼎。

采藥之時﹐加武火之功﹐以性斡運於內﹐以命施化於外﹐片餉之間乾坤合一﹐神炁交會﹐結成還丹﹐以爲聖胎。故曰眞鼎鑪也。旣得還丹成像﹐以文火溫養﹐虛心以守其性﹐實腹以養其命﹐恍惚杳冥之中﹐無中生有﹐有中生無﹐此卽靜極復動﹐動極復靜。故曰無中有﹐有中無也。

托黃婆﹐媒姥女。輕輕地﹐默默舉。

黃婆﹑奼女﹐皆彊名也。黃婆者﹐坤土也﹐卽戊己土也﹐又言意也。奼女﹐兌金也。兌爲少女﹐金隱水中。凡作丹必托黃婆爲媒﹐通奼女之情﹐以戊土藏火﹐火逼金行。當起火之初﹐受炁且柔﹐要當撥轉頂門關捩﹐從尾穴輕輕地默默而舉﹐須臾火力熾盛﹐河車不可暫停﹐運入南宮復還元位﹐嫁與金公而作老郎。崔公苦口叮嚀﹐以謂世人不達還丹之旨﹐故諭托以黃婆媒於奼女﹐直欲世人曉此理也。《悟眞篇》云﹕奼女遊行自有方﹐前行須短後須長﹐歸來卻入黃婆舍﹐嫁个金公作老郎。是也。

一日內﹐十二時。意所到﹐皆可爲。

意者﹐性之用﹐卽眞土也。一日之內十二時辰﹐有一年之節侯﹐自子時至辰巳六時屬陽﹐自午時至戌亥六時屬陰。一陽來復﹐身中子時也。一陰生姤﹐身中午時也。且夫水火間於南北﹐木金隔於東西﹐此四象何由而合﹐必假意以通消息。是以天地造化一刻可奪。一日之內十二時中﹐無晝無夜﹐念玆在玆﹐常惺惺地。動念以行火﹐息念以溫養火。此所以意所到﹐皆可爲也。

飲刀圭﹐窺天巧。辧朔望﹐知昏曉。

飲者﹐宴也。刀者﹐水中金也。圭者﹐戊己眞土也。言作丹采藥之時﹐必采水中之金﹐金不得自升﹐必假戊土化火﹐逼逐金行﹐度上泥九。金至此化爲眞液﹐如瓊漿甘露﹐一滴落於黃庭﹐宴之味之﹐津液甘美。故曰飲刀圭也。窺者﹐觀也。言能觀天道運化之功﹐遂執天而行﹐旋吾身斗柄之機﹐一刻之間能奪天地造化。故曰窺天巧也。《陰符經》所謂觀天之道﹐執天之行﹐盡矣。純陽詩曰﹕縱橫北斗心機巧﹐顚倒南辰膽气雄。是也。辧朔望者﹐以一歲言之﹐冬至爲朔﹐夏至爲望﹔以一月言之﹐初一爲朔﹐十五日爲望﹔以一日言之﹐子時爲朔﹐午時爲望﹔以一時言之﹐初一刻爲朔﹐正四刻爲望﹔以六十四卦言之﹐復卦爲朔﹐姤卦爲望。以一身言之﹐尾穴爲朔﹐泥九爲望﹔子宮進火爲朔﹐午位退符爲望。旣明此理﹐又要知其曉昏。昏者﹐暮也。曉者﹐朝也。於卦有朝迍暮蒙之理﹐一卦六爻﹐顚倒用之﹐遂爲兩卦。朝迍一陽生於下﹐暮蒙一陰生於上﹐一陽一陰﹐一進一退﹐人身運化﹐與天地同也。達此理者﹐可以長生久視﹐與鍾呂並駕﹐同日而語矣。有何疑哉。

識浮沈﹐明主客。要聚會﹐莫間隔。

浮者﹐汞也。沈者﹐鉛也。離汞居上曰浮﹐坎鉛居下曰沈。修丹之訣﹐沈者必使其升﹐浮者可使其降。故曰識浮沈也。旣識浮沈﹐須明主客。主者﹐命也。客者﹐性也。有身則有命﹐有命則有性。性依命立﹐命從性。是以命爲性之母﹐故爲主﹔性爲命之子﹐故爲客。日逐之間﹐借身爲用﹐仙師所謂讓他爲主我爲賓是也。旣明主客﹐以鉛汞而同鑪﹐主客而同室﹐綿綿若存﹐於二六時中﹐回光返照﹐打成一片﹐道滿太虛。若夫時至气化﹐機動籟嗚﹐火從臍下而發﹐水向頂中而生﹐其妙自有不期然而然者。孔子所謂﹕道也者﹐不可須臾離也﹐可離非道也。程子亦云﹕常心要在腔子裹。虛靖天師曰﹕神一出便收來﹐神返身中炁自回﹐如此朝朝與暮暮﹐自然赤子產靈胎。此所以要聚會﹐莫間隔也。

采藥時﹐調火功。受气吉﹐防成凶。

采藥時者﹐乃身中一陽來復之時也。於斯時則當閉關。行火之功﹐妙在調燮停勻﹐從三關運轉﹐一舉三時﹐周流復位﹐萬气凝眞。當此之時﹐獨受於我神之暢快﹐喜慶難言。故曰受炁吉也。行火退符之間﹐務在存誠一念﹐不可間斷。設或纖毫差失﹐

遂成凶矣。密意防護﹐不可不謹﹐是用野戰防危。故曰防成凶也。《丹經》云﹕配合虎龍交姤處﹐此時如過小橋時。是也。或曰﹕性靜無爲﹐要坐便坐﹐要眠便眠﹐何必辧采藥調火。蓋不知有造化者耳﹐未足與議也。

火候足﹐莫傷丹。天地靈﹐造化怪。

煉得黃芽滿鼎﹐白雪漫天﹐嬰兒成像﹐故火候足也。火侯旣足﹐只宜沐浴溫養。若不知止足﹐妄意行火﹐反傷丹矣。丹成之後﹐天地混合﹐神炁自靈﹐仙師所謂虛室生白﹐神明自來﹐故曰天地靈也。當此之時﹐宜加寶愛﹐調息務在微細﹐於靜定之中﹐內不出﹐外不入﹐形忘物忘﹐心同太虛﹐一炁純陽﹐故造化怪也。

初結胎﹐看本命。終脫胎﹐看四正。

祖劫天根﹐居混沌之中﹐乃爲結胎之所。下手之初﹐煉精化爲炁﹐煉气化爲神﹐煉神化爲虛﹐煉虛合道﹐結爲聖胎。初結胎之時﹐常於命蒂守之。故曰初結胎﹐看本命也。十月胎圓﹐移神上居泥丸﹐調神出殼﹐直待功成行滿﹐上帝詔臨﹐打破虛空﹐眞人上舉﹐駕紅雲﹐跨白鶴﹐東西南北無所往而不可。故曰終脫胎﹐看四正。《靜中吟》云﹕一朝功滿人不知﹐四面皆成夜光闕。是也。

密密行﹐句句應。

此二句總結前八十句﹐言大道金丹﹐進火退符﹐奪造化之妙訣﹐行之一身﹐如空谷之應聲﹐陽燧之取火﹐方諸之取水﹐神通气感﹐何其速之如是。故曰密密行﹐句句應。丹經云﹕視之不見聽不聞﹐及至呼時又卻應。是也。

掛金索

一更端坐﹐下手調元炁。混沌無言﹐絕念存眞意。呼吸綿綿﹐配合居中位。撥轉些兒﹐黍米藏天地。

二更淸淨﹐心要常虛守。默默回光﹐照見無中有。趕退羣魔﹐振地金獅吼。頃刻功成﹐便與天齊壽。

三更雞叫﹐冬至陽初動。取坎塡離﹐直向泥丸送。火運周天﹐鑪內鉛投

汞。九轉丹成﹐白雪飛仙洞。

四更安樂﹐萬事都無想。水滿華池﹐澆灌靈根長。靜裹乾坤﹐仙樂頻頻響。道大沖虛﹐名掛黃金榜。

五更月落﹐漸覺東方曉。谷裹眞人﹐已見分明了。玉戶鸞驗﹐金頂龍蟠繞。打破虛空﹐萬道金光校。

崔合入藥鏡注解竟

