洞玄靈寶無量度人經訣音義

經名﹕洞玄靈寶無量度人經訣音義。唐代道士張萬福撰。一卷。底本出處﹕《正統道藏》洞眞部玉訣類。

洞玄靈寶無量度人經訣音義

凡持太上洞玄靈寶無量十部尊經﹐東向前三禮﹐北向立左轉東向﹐叩齒三十六通。思五色雲气覆滿一室﹐靑龍白虎﹐師子玄武﹐朱雀鳳凰﹐備守前後﹐玉女仙童﹐五帝神官﹐神仙兵馬九億萬眾﹐營衛左右。便搖身三過而誦經竟﹐當從南面下肺﹐禮如初。

右出金錄簡文經。

凡開靈蘊﹐誦經之時﹐皆當燒香﹐整具法服﹐禮經如法﹐誦咒曰﹕

寂寂至無宗﹐虛峙劫刃阿。豁落洞玄文﹐誰測此幽遐。

一入大乘路﹐孰計年劫多。不生亦不滅﹐欲生因蓮華。

超浚三界徒﹐慈心解世羅。眞人無上德﹐世世爲仙家。

右出太極寶訣。持生神章經亦同此上咒及法o

《太上洞玄靈寶無量度人上品妙經》者﹐斯乃人法雙舉﹐總別俱捨﹐太上一代之法王﹐道君宣經之化主。洞玄靈寶是十部之總題﹐無量度人爲一軸之別目。太者﹐極大之嘉名。上者﹐窮高之美稱。窮高則居上無頂﹐極大則物莫能過。欲明聖人體貴德尊﹐窮理盡妙﹐轉回靡測﹐難可思議﹐故云太上。洞者﹐虛通不滯﹐豁達無爲﹐營覽淸遙﹐顯暢遐徹。玄者﹐衝微邃遠﹐妙寂湛然﹐理致杳冥﹐幽原眇邈。靈者﹐精用朗掙﹐智照圓明﹐將應變盡性之宜﹐實慧周萬機之境。寶者﹐珍奇挺秀﹐尊貴加榮﹐布象則天地成形﹐貸炁則含生化育。無量度人者。無是不有之目﹐量是數極之名﹐度以濟彼爲言﹐人以物類成稱。斯乃濟度天人﹐極無數量﹐凡厥升進﹐俱入妙門﹐成就有心﹐使歸無相。上品妙經者﹐此經始於無始﹐最爲先說﹐眾品之內﹐標之其上﹐元宗常湛﹐故曰妙經。尋斯旨趣﹐義含無量﹐就明無量﹐自有五意。一者體無量﹐二者德無量﹐三者威無量﹐四者品無量﹐五者音無量。體無量者﹐但天尊宗源久遠﹐本自難知﹐或眞應兩身﹐權實二智﹐是以托名龍漢﹐卽日無形﹐設號開皇﹐乃稱元始﹐隨機設教﹐逐病與藥﹐周應不窮﹐元乎不在﹐此第一體元量也。德無量者﹐體處元陽﹐恬神靜漠﹐口含五色﹐光照大千﹐能使受法珠中﹐聞經太上﹐此第二德無量也。威無量者﹐聖人懷藏日月﹐推定陰陽﹐回山駐流﹐調和炁序﹐千千截首﹐制伏祆魔﹐萬萬翦形﹐邪不擾正﹐此第三威無量也。品無量者﹐若論凡物﹐皆有品第﹐卽有高下少多之目﹐今明聖人應物隨緣﹐非高非下﹐赴機逐便﹐不少不多﹐難可以高下格量﹐無能以少多所得﹐是以無品﹐品則無量﹐此第四品元量也。音元量者﹐明聖人以無言之說﹐說則不窮﹐無聲之響﹐響則無絕﹐使歷劫解悟﹐人天曉聞﹐故云大梵隱語﹐無量之音﹐又云天中之音﹐斯之謂也﹐此第五音無量也。略陳梗槪﹐其意云爾。

右出洞元靈寶十部經序。

《四極明科》曰﹕凡誦經﹐當令心目相應﹐目無妄視﹐心無異念。每使披捲言句周竟﹐不得中住﹐越略天音﹐三犯萬不得仙﹐五犯已上﹐死充地獄三塗五苦萬劫之中。《隱注》曰﹕讀經五百言﹐則叩齒三下﹐以舌舐上下唇﹐咽液三過﹐令人不極﹐久而聲淸﹐不如此法﹐損气勞神也。

右出洞玄靈寶齋內事心業序

人間多讀誦《洞玄靈寶元量度人經》﹐𨿽有祝想之訣﹐而罕解節度﹐今復具言﹐庶可得知。自題以下降元始正經﹐旣是道君叔贊﹐宜依洞玄十部。存念內音﹐自須依本法。今具列之如左。

讀至道言﹐次依下文﹐存思祝誦臣及甲乙。若自爲﹐不宜云﹐及爲人﹐不宜云﹐臣心不兼二故也。若爲己及人﹐宜依本文。畢﹐引炁三十二過﹐須徐徐引取三十二天之炁﹐然後依法誦之。此正是元始元量度人存念法也。

行道章﹐叩齒三十二通﹐上聞三十二天﹐心拜三十二過。須一一依口密誦天名﹐心聞諸天﹐一一心拜。心拜﹐形𨿽不動﹐隨心屈伏﹐如身禮也。皆先習精熟﹐知天所在﹐無令臨事致得﹐遲回不次。凡存念祝誦﹐悉皆如此也。

太黃皇曾天﹐太明玉完天﹐淸明何童天﹐元臉平育天﹐

元明文舉天﹐七曜摩夷天﹐虛無越衡天﹐太極蒙翳天。

右八天位系東方九炁靑天﹐從北頭爲始南行也。

赤明和陽天﹐元明恭華天﹐曜明宗飄天﹐竺落皇笳天﹐

虛明堂曜天﹐觀明端靜天﹐元明恭慶天﹐太煥極瑤天。

右八天位系南方三炁丹天﹐從東頭起西行。

元載孔升天﹐太安皇崖天﹐顯定極風天﹐始皇孝芒天﹐

太黃翕重天﹐無思江由天﹐上揲阮樂天﹐無極曇誓天。

右八天位系西方七炁素天﹐從南頭爲始北行。

皓庭霄度天﹐淵通元洞天﹐翰寵妙成天﹐秀樂禁上天﹐

無上常融天﹐玉隆騰勝天﹐龍變梵度天﹐平育賈奕天。

右八天位系北方五黑玄天﹐從西頭始東行。

誦諸天內音存念法

東亶婁六十四字存念法。叩齒九通﹐思九色之龍導引前後﹐靑雲九重覆匝身形﹐咒曰﹕

赤明開圖﹐八炁回眞。總統元關﹐靑帝大神。

流化九外﹐纏綿我身。靈音八書﹐六十四篇。

洞明天地﹐與我合仙。運致龍駕﹐上升帝轅。

咒畢﹐引炁九咽止。行之九年﹐八天各以靑腰玉女﹑靑華玉童各八人﹐侍衛身形﹐致靑牙之精﹐生身光明﹐徹見虛無。萬徧道成﹐卽得飛行﹐七祖同福﹐皆升南宮也。

南南爓六十四字存念法。叩齒三通﹐思朱雀鳳凰翺翔其前﹐絳雲三重覆匝身形﹐密咒曰﹕

三炁徘徊﹐靈鳳來飛。玉音八字﹐爓煥紫微。

吉日大慶﹐我道洞開。朱丹哺飴﹐仰吸靈暉。

身生水火﹐絳被羽衣。登空飛步﹐足踐鳳梯。

周旋八天﹐七祖相隨。

咒畢﹐引炁三咽止。行之三年﹐八天各以太丹玉女﹑太陽玉童各八人﹐侍衛身形﹐降致朱丹三炁之精﹐反白畱容﹐萬劫不傾﹐七祖超升﹐上入福堂﹐反胎王家﹐卽得更生。

西刀利六十四字存念法。叩齒七通﹐思白虎師子導引左右﹐素云七重覆匝身形﹐密咒曰﹕

七炁金靈﹐八天尊神。白虎策輦﹐師子捧轅。

七炁纏綿﹐煉我成仙。身登金光﹐映照素云。

內外變化﹐升入洞門。七祖出夜﹐九幽旋魂。

億劫開度﹐隨運長存。

咒畢引炁七咽止。行之七年﹐八天各以素靈玉童八人侍衛身形﹐降致太素七炁之精﹐停年畱貌﹐萬劫童顏﹐慶及七祖﹐升度南宮﹐反胎更生﹐世世王門。

北玃無六十四字存念法﹐叩齒五通﹐思飛龍羽蓋蓊郁左右﹐黑雲五重覆匝身形﹐神童玉女羽衣飛裳﹐侍衛前後﹐密咒曰﹕

元天徘徊﹐流景上淸。大有啟運﹐八字高明。飛元澄空﹐洞陰自生。五炁纏綿﹐灌我身形。冠帶北單﹐受煉洞靈。腎府北出﹐內外光精。飛行三界﹐遊宴紫庭。七祖同慶﹐歡樂劫齡。七寶林中﹐反胎更生。長夜出離﹐南宮記名。黃籙白簡﹐世世生仙。

咒畢﹐引炁五咽止。行之五年﹐八天各以太元玉童各八人﹐侍衛身形﹐降致靈滋五炁之精﹐還年畱景﹐保命三淸﹐慶及七祖﹐世世生仙。

右出靈寶玉字經。

凡持此度人經﹐六度存念祝誦法具件如前。

音義

道古太上道君爲此經序﹐故皆云道言也。始靑天中東北之天是也。浮黎土音杜。量良去。無鞅於仰切﹐天圍限也。郁勃如字。喑音因﹐疾不言﹐陰之謂也。跛博我切﹐足疾也。痾音久﹐疾阿也。痼音沈﹐困久故遠之貌。返府遠切。勃勃音拂。廓散思幹切。監度上音緘。粗悉祖沽切。倏音叔。欻許物切。中傷中去。憎子能切。﹫音忌。經始出教或云元始出教﹐誤也。藏似郎切。璇機上旋下機﹐北斗魁四星是也。不行音衡。屍或作屍死。喪息依切。威未制天句絕。億曾音憎。上常去。尸解肯托形隱化﹐內賈身成仙也。長役營只切。斷地徒管切。長爲幹僞切。爲帝王音正月位同。蓊冥烏孔切。使者師事切。大梵日月之上八天也。眇眇劫刃眇茫也。三華平聲。離便方便之便。森所岑切。淨霐音泓。大行音衡。度厄音厄。驂音參。監眞音緘。應度音響。郁襤音藍。恬懀上音甜﹐下烏外切。皇笳音加。宛黎上於遠切﹐下力低切。阮樂音嶽。勃悖音沛。曇音潭。秀樂音洛。總監音鑑。行元下孟切。今日欣慶受度句。擔石多甘切。鼓從詞用切。遊觀音貫。咸聽音汀。涬胡頂切。使天音史。一十五分扶問切。上聞諸天或云關字﹐誤也。斬馘古伯切﹐去耳之刑。樂兮音洛﹔下同。過之古臥切。別眞彼月切。懈退古隘切。云嶒音層。易邪以致切。不樂五教切。得過音戈。舊格或云其格﹐誤也。否終音彼。炰音休﹐盛大貌。凡有此災同气句。爲音位。毫分符問切。亶丹上。薈烏外切。和胡外切。觀音音貫。回跖音只。南爓音艷。詵詵嚴公注云洗洗。推前音吹。凙洛上鐸下郝。緣邅陟連切。蕭嵎音愚。易邈音亦。攫居縛切。東覆方茂切。總監音鑑。不辟音壁。大量玄玄云元量者﹐誤也。

此經太上大道君受之於元始天尊﹐傳教於世。道君爲前序﹑後序﹑中序﹐凡有三序焉。前序自道言昔於至東向誦經是也﹐中序自三界之歌章之後﹐此二章並是至洞明至言也是也。後序自此諸天中至大量玄玄也是也。經有二章﹐自元始洞玄至列言上淸﹐且後章自元洞玉曆訖禍及七祖翁是也。其大梵隱語非其二章之數﹐或以經爲章﹐隱爲二章﹐此亦誤矣。中序云﹕誦經萬徧﹐乃能得道。洞明至言﹐此則隱語玄奧﹐不在經文二章之列可知矣。讀誦之士﹐當心信無疑﹐功滿道備﹐自當洞曉﹐人天同福﹐存歿沾恩﹐可不志哉﹐可不勉哉。玄門靈驗記﹑道門集驗記﹐持此經得驗記﹐皆有傳載﹐通眞之士﹐勤而行之。

洞玄靈寶無量度人經訣音義竟

