太上洞房內經注

經名﹕太上洞房內經注。撰人不詳。約出於東晉南朝。假托上淸眞人周紫陽撰序。內官存思人首洞房官三元君之法。一卷。底本出處﹕《正統道藏》洞眞部玉訣類。

太上洞房內經注序

周眞人撰

道可學也﹐思微實難。仙可求也﹐精至爲難。眞人可見也﹐養志性爲難。玉女可使也﹐修淸潔寂爲難。是以八素以眞思爲上首﹐祕言以九眞爲內經﹐神法以精思爲至深﹐反童以徹眞爲靈得﹐大洞以高上爲元始﹐大丹以雌一三素爲內精﹐老君以自然爲尊﹐太上以無英爲淸﹐黃老以志性爲道﹐白元以潔寂爲貞﹐眞人以志合相求﹐仙要以精感乃道成。此皆道之貴者﹐子其思而行之。思不感則道不往﹐精不微則去眞遠。勿以死傷生﹐勿以色不貞﹐忽以醉念道﹐忽以邪求生﹐勿以榮祿進﹐勿以鬼爲靈﹐忽以財爲寶﹐忽以美飾盈﹐勿以俗爲樂﹐勿以耳移聲﹐勿以污濁潔﹐勿使體不精﹐人之所勿爲亦多矣。存洞房﹐愼吾所忌言。人生自然知道者寡﹐修而行之﹐學而精之。老子曰﹕上士聞道﹐勤而行之。信哉言也。大洞所以爲眞經者﹐眞精之至也。所以思微爲難者﹐謂存洞房之難也。能微能玄﹐精思感至﹐存見無英﹐則眞人之道畢矣。老子外景曰﹕長生要妙﹐房中之要也。子在洞房﹐右見白元君﹐則仙道成﹔中央見黃老君﹐則壽萬年﹔左見無英君﹐眞之至精。三君見矣﹐白日升天﹐佩流鈴虎符﹐遊行上淸﹐人之世德其行﹐有錄名﹐無此德﹐無冀於仙。

第一生有金格玉名﹐第二太玄宮有素籙﹐第三左手有大字﹐第四背靑志﹐象如河魁﹐第五身有七星志﹐第六頂中有紫光﹐自照見其體﹐第七鶴行龍趨﹐身體絡文﹐第八心中九孔﹐肺下靑穴﹐第九頭生五气﹐上接重云﹐第十玉聲金響﹐口生紫气。若生有此者﹐不須學道﹐期必仙也。其次生無死地﹐其次靑骨﹐其次行過古人﹐其次德齊上賢﹐其次篤志至道﹐注心玄微﹐陰德流行﹐行不違道。其次志行淸淑﹐性質和善﹐柔厚溫仁﹐所存必感。以此學道﹐可致仙也。其次先人布恩﹐七世修德﹐有功三官﹐無違人神﹐己身勤道﹐可復仙也。其次先人有仙名﹐而求仙已有大功於三官﹐有三百善事﹐可致仙也。過此已下﹐𨿽才質淵朗﹐英奇邁世﹐無此上事﹐苦自勞爾﹐無仙冀也。大要生有骨錄﹐必有仙志。

今以吾所受道授子﹐愼傳非其人也。昔蘇子玄者﹐外國人也﹐善行三一﹐爲中嶽仙人。吾昔好道﹐已來見諸﹐賜我神芝﹐教我仙道﹐以老君黃庭外經眞訣內字見授。吾奉而行之﹐上作眞人。子今學道﹐書以授子﹐按而行之。

存洞房白元君﹐常以日出之時﹐玄景初生﹐正立東向﹐再拜﹐冥目內視﹐閉气咽液百二十過畢﹐乃存玉房內絳宮大神像﹐見白元君。朝夕行之﹐常以爲法。每至甲子之日﹐夜半生气之時﹐被髮傅粉﹐接手兩膝﹐服气咽液百四十過畢﹐呼玉房神名﹐呼之耳象聞如人應聲﹐或有誦經音﹐則其應也。當以兩手摩目二七過﹐乃止。行此之要﹐務欲精衣物被服﹐愼使陰气近之﹐欲得幽房靜室﹐使耳無所聞﹐目無所見﹐心無所存﹐體靜神和﹐爾乃行之。若近人間﹐爲人所視﹐及見悲哀驚恐﹐則神忌也﹐存必不感﹐作亦不成。吾乃再拜﹐奉而行之﹐存洞房五年﹐果見房內右有白元君﹐龍衣虎帶﹐正處房右。吾私心獨笑﹐知道必成。乃以遊行天下五嶽名山﹐遇諸仙人口授道訣﹐凡五百七十餘事﹐當漸以授汝﹐祕而修之﹐愼傳非其人。

吾昔登中嶽嵩高山﹐發洞庭﹐入洞門﹐遇黃老君﹐乃頓首再拜自陳﹕兆以污世肉人﹐染濁穢塵﹐年七十以來﹐私懷一心﹐竊慕大道﹐志願神仙。眞道玄邈﹐靈妙深遠﹐𨿽周遊五嶽﹐超邁名山﹐時遇仙人稟受玄訣﹐然頑穢難移﹐未緣騰邇。今重玄舒景﹐蒙光回日﹐親見眞顏﹐禦接靈暉。於是兆叩首啟乞﹐爲生年至願﹐願見哀憐﹐賜其神訣。黃老君曰﹕子存洞房﹐見白元君乎。兆進﹐長跪答曰﹕實見白元君。黃老君曰﹕子未足﹐且復遊行﹐受諸眞訣﹐當以上眞道經授子。兆又叩頭自搏﹐重從請乞﹐乞爲遊走之使﹐侍接龍車。黃老君曰﹕子有金格玉名﹐當爲眞人﹐何所憂哉。子見白元﹐仙事足矣﹐欲爲眞人﹐當存無英﹐若見無英﹐眞道成矣﹐子便存之﹐不試子也。兆復自陳﹐乞洞房經訣﹐大君內篇。黃老君日﹕洞房之內至精中有大神﹐不可名﹐非子卽所應受﹐退齋更來﹐當以授汝。兆乃再拜﹐敬受教矣。退齋少室三月﹐乃上登太室﹐復入洞門﹐復見黃老君。黃老君曰﹕今以洞房內經授子﹐子存此神﹐常以夜半﹐冥目靜念﹐思讀此經﹐奄見大神﹐則無英君也。兆再拜受教﹐奉而行之﹐積二十七年﹐乃見無英君﹐並復存見黃老君﹐黃老君以《大洞眞經》見授。遂乘雲駕龍﹐白日升天。其經甚祕﹐今以授子﹐愼傳非其人。

太上洞房內經注

黃老君曰﹕

黃老君﹐中央道君也。治云庭宮云庭洞房神門中央﹐其神名伯桃﹐所謂大君之道也。

天有神宮﹐太玄丹靈﹐

太玄丹靈﹐天帝之宮﹐一名太微﹐一名紫宮﹐一名丹臺﹐一名靈宮﹐皇天上帝之所居也。象人有洞房。論紫房內要﹐故先說紫宮丹靈。

天有太室﹐玉房云庭﹐

云庭﹐中央黃老君之所居﹐人在洞房中央。玉房﹐洞房也﹐一名紫房﹐一名絳宮﹐一名明堂﹐上有華蓋﹐東西宮也﹐洞通左右黃庭之內也。

結洞昆侖﹐高而不傾﹐

昆侖﹐頭也﹐紫房洞連於頭﹐旣高且深也。象昆侖玄圃黃室之南﹐南有洞庭房室﹐一名洞門。方論紫房﹐故先言頭也。

神仙所止﹐金堂玉城。

洞房有金城玉房﹐四達靈宮﹐玄暉夾照﹐洞精雲中﹐神仙三老之所止也。

方而直圓﹐三寸之間﹐

洞房方圓﹐金玉宮室﹐三寸間也。

黃闕紫戶﹐至爲玄精﹐

紫房內有黃闕﹐夾連黃庭﹐中央爲紫戶。紫戶一名云庭﹐中卽黃老君所居也。紫戶之內﹐旣玄且精至也。

左連靑宮﹐右夾皓淸﹐

左爲靑府﹐靑童所居也。右爲皓淸府﹐白素玉女之所居也。廣而存之﹐則靑童可爲九老君﹐微而精之﹐則白素玉女爲西淸母。此左右目中神別名﹐晝夜存之﹐可得仙也。

中有大眞﹐至不可名。

謂洞房內有大神也。至眞微矣﹐左爲無英君﹐一名元素君﹐一名神公子﹔右爲白元君﹐一名洞陽君。此玉房內至大神也。子專精能存之﹐眞道成也。

誰爲父母﹐自然虛生﹐

此皇精元素大道君﹐無有父母﹐混然獨存﹐乃先太虛生也。晝夜存之﹐勿懈怠也

華冠紫蓋﹐佩流金鈴﹐

無英君頂扶華冠﹐禦紫神蓋﹐佩流金鈴﹐周遊太玄﹐克定眞書。存之法常以夜半後生气時﹐平坐﹐接手兩膝上﹐閉气﹐冥目內視﹐祝日﹕三元英气﹐太玄紫宸﹐黃闕金室﹐中有大神﹐華冠紫蓋﹐龍衣虎文﹐出丹入虛﹐呼陽召陰﹐天道有眞﹐名曰無英﹐扶我生我﹐與道長存也。

龍衣虎帶﹐讀洞眞經。

此白元君也﹐亦著龍文衣服﹐佩神虎之符。修存﹐常以平旦日出之時﹐正東向再拜﹐閉气﹐冥目內視﹐祝曰﹕太上神精﹐正當神門﹐龍衣虎帶﹐黃晨華冠﹐把籍持書﹐是爲白元﹐與我俱遊﹐上到陽關﹐周旋九淸﹐還安黃房。

出宴黃房﹐遊戲丹田﹐

黃房﹐洞房也。無英﹑白元﹐出自黃房﹐與一俱遊丹田裹。晝夜存之﹐必作眞人也。

上通太微﹐時入洞玄﹐

神廬﹐洞玄也。太微皇天上帝宮也。若能存見無英﹐則得上眞訣﹐《大洞眞經》是也。此則眞道也。見白元君﹐仙道畢矣。廣而言之﹐無英君﹐元素眞也﹔白元君﹐上仙道也。

同會六合﹐合景桃君﹐

桃君﹐大道君也。朱衣紫冠﹐正當命門。無英君﹑大道君﹐含形於六合中也。別有經訣。

時遊七門﹐徹見黃寧﹐

黃寧﹐黃室神名也。在兩乳中心上寸也。常以黃昏時﹐叩齒二七﹐祝曰﹕黃室中人﹐披服黃精﹐和眞流气﹐周行我形﹐呼魂制魄﹐使我長生﹐左引右俱﹐黃靈隱身也。

呼陽召陰﹐役使六丁﹐

陽﹐太上三陽也。陰﹐陽中三陰也。六丁﹐神女。眞人呼陽則三气來﹐召陰則三龍登﹐使六丁則神女見。呼陽之道﹐別自有經﹐老君經也。

混沌一景﹐反於元陽。

三一﹐亦大神也。元陽﹐一之別名也。白元君與一出入﹐合會丹田裏也。三一﹐則別守訣經也。

三微妙矣﹐房爲眞京﹐

三微﹐爲頭中泥九﹑心有絳宮﹑臍下丹田也。三微皆眞妙矣﹐其眞之京﹐惟有玉房中最精﹐至微深哉。

深乎微哉﹐在元之先﹐

洞房至微﹐其中神至精至眞﹐乃先虛元君﹐上元之气生也。

子能見之﹐白日登晨。

晨﹐太微中神。太微有五宮﹐晨爲太極宮﹐其右眞人之殿也。內名玉房﹐無英君處其左﹐白元君處其右。

精通神見﹐陽气成云﹐

呼陽三气﹐是爲三素成云。徹洞六合﹐則三神來見。則三气化而爲云﹐所謂三素之云也。

徹洞六合﹐引陰招龍﹐

陰陽中﹐三陰也。精通神見﹐三素成云﹐徹洞六合﹐則三陰招龍﹐乘雲駕龍﹐眞道備矣。

紫翠上造﹐遊行仙宮。

紫翠﹐華蓋也。仙宮﹐太極官也。精至神見﹐乘雲駕龍﹐紫蓋覆之﹐玉女郁媛﹐上詣帝君﹐遊行仙宮﹐則仙道大成﹐上作眞人也。

洞房畢矣﹐愼勿妄傳。

中央黃老君說房中道畢矣﹐愼勿妄傳非其人也。

常平旦﹑日中﹑日入後﹐存想五方雲气。

東方靑气﹐化爲靑龍﹐西方白气﹐化爲白虎﹐南方赤气﹐化爲朱雀﹐北方黑气﹐化爲玄武﹐中央黃气﹐化爲己身。

平旦頌曰﹕

微妙而博大兮﹐元气精光。巨麗而可樂兮﹐魂神之翺翔。藏我胸臆兮﹐中廓然虛如張。梁白如明月兮﹐通乎萬方。芝艸何英英兮﹐不憂無根。呼吸吐故納新兮﹐以通神靈。

暮頌曰﹕

曠曠恢恢﹐與神無期﹐被服美好﹐飲食玄芝﹐招搖爲馬﹐玉衡爲輜﹐上下無垠﹐出入無時﹐百病除愈﹐神气獨持﹐司命著籍﹐玉簡丹書﹐編以金縷﹐纏以素絲﹐千億巨萬﹐無所復疑﹐太一佑我﹐神靈扶持。

淸淨絕念﹐向王方誦之﹐亦向日辰誦之﹐佩籙吏與天地作約﹐以身悟道樂法者﹐皆誦之﹐不如法﹐罰算五百﹐主吏坐。

忌戊辰﹑戊戌日﹐不得頌此。頌出《正一玄都律》第九卷

。

太上洞房內經注竟

