紫陽眞人悟眞篇講義

經名﹕紫陽眞人悟眞篇講義。七卷﹐南宋夏元鼎撰。底本出處﹕《正統道藏》洞眞部玉訣類

目

錄

序

卷一

七言四韻詩一十六首

卷二

﹝續卷一﹞

卷三

絕句詩六十四首

卷四

﹝續卷三﹞

卷五

﹝續卷四﹞

卷六

五言四韻一首

西江月十二首

卷七

西江月﹝續卷六﹞

紫陽眞人悟眞篇講義序

天臺眞人張平叔作《悟眞》詩百餘篇行於世﹐識者謂《參同》之後才有此書。予閒中𨿽頗涉蠟﹐然未能識其妙處。雲峯夏宗禹自永嘉來遊幔亭﹐示余所爲《悟眞講義》﹐章剖句析﹐讀之使人煥然無疑。顧方掩關謝賓客﹐不能從君從容咨叩﹐以盡其妙。然以君之爲人﹐材智磊落﹐蓋嘗入山東幕府﹐奉檄走燕齊間﹐功名之志銳甚。年未五十﹐顧欲捐棄軒冕﹐從安期﹑羨門爲海山汗漫遊﹐其亦太蚤計矣。予頃聞道家言﹐學仙至難﹐惟大忠大孝﹐不俟修煉而得。其說渺茫荒恍﹐未易測知﹐然使天上眞有仙人﹐必忠臣孝子爲之﹐非可幸而致也。今以君之才﹐𨿽不求用世﹐將有不吾置者﹐勉爲明時植立功業﹐報國榮家﹐忠孝兩盡﹐然後從君鼻祖夏黃公戲橘中遨商山﹐無不可者。君又有《陰符講義》諸書﹐畱茂港樓賜叔已爲之序引﹐故不復云。於時寶慶三年冬至後三日建安眞德秀序。

吾鄕諸儒以經學見推﹐文翰自命者﹐多矣﹐未有能傳張平叔《悟眞》訣者。夏君宗禹乃獨因祕受坐進此道﹐斯亦異矣。君少有奇抱﹐謂功名抵掌可致。自其二十年間﹐徧入應賈許三師﹐幕且與苟夢玉同艱難﹐繇靑齊﹐跨太行﹐深入韃境﹐極其勞瘁。旣而事與願違﹐始屏邇絕口不復道﹐著爲《藥鏡》《陰符》《悟眞》三書﹐羽流至有投誓而願受業者。予嘗志君古人功成名遂﹐如泛五湖﹐從赤松遊者﹐迄無一字可傳﹐君今得無以言爲累耶。君對以吾非自能高舉遠引者﹐推吾之志將盡﹐欲天下後世人皆能返老還童﹐出凡入妙而後已﹐吾何愛於言也。此論尢高﹐宜加敬嘆。時紹定初元仲春祕書少監永嘉曹叔遠序。

何以爲道皆本諸身﹐長生不死之藥﹐誰能於吾身之外得之。坎﹑離﹑震﹑兌﹐吾身之物也。金﹑木﹑水﹑火﹐吾身之物也。交梨﹑火棗﹐吾身之英。瓊漿﹑玉液﹐吾身之精。千形萬狀﹐不出吾身﹐惟常人知方保護之術﹐不能運化。至人獨有顚倒之法﹐故守眞抱一﹐龍從火裹出﹐虎向水中生。不顚不倒﹐何以成道。七返﹑九還﹐妙品也。八歸﹑六居﹐神品也。張平叔知之﹐夏宗禹知之﹐壽張老人望洋而嘆者也。紹定初元孟冬吉日祕書郎中四明張宓子伏序。

洞眞部玉訣類

紫陽眞人悟眞篇講義

經名﹕紫陽眞人悟眞篇講義。七卷﹐南宋夏元鼎撰。底本出處﹕《正統道藏》洞眞部玉訣類

紫陽眞人悟眞篇講義卷之一

雲峯散人永嘉夏宗禹著

七言四韻詩一十六首以象二八一斤之數

不求大道出迷途﹐縱負賢材豈丈夫。

百歲光陰石火爍﹐一生身世水泡浮。

惟貪利祿求榮顯﹐不顧形容暗頓枯。

試問堆金等山嶽﹐無常買得不來無。

《西山會眞記》曰﹕名利不可不求之﹐自有定分﹐識破者自無縈絆。恩愛不可不作﹐作之自有綠業﹐識破自無牽纏。況人生百歲﹐七十者希﹐夢幻泡影﹐曾無定據﹐昧者徒知利祿榮顯﹐堆金積玉﹐以爲永久享用﹐殊不知形容暗頓﹐難買無常﹐溘然朝露之時﹐則利祿堆金於我何益哉﹖惟大道有常﹐超出物表﹐不生不滅﹐無去無來。其在世也﹐視物無心。其厭世也﹐棲神有道。利祿不可汨﹐金玉不可污﹐歲月不可老﹐無常不可來﹐豈不誠大丈夫哉。不然古聖何以曰神仙可以學得﹐不死可以力致乎。

人生𨿽有百年期﹐壽夭窮通莫預知。

昨日街頭猶走馬﹐今朝棺裹已眠屍。

妻財拋下非君有﹐罪業將行難自欺。

大藥不求爭得遇﹐遇之不煉更愚癡。

生死晝夜﹐理勢之常。惟以道自持﹐則𨿽死猶生﹐況神仙長生不死者乎。故斬聞道﹐夕死可矣。非謂其聞道而反得速死也﹐蓋𨿽死猶生也。尸解飛升﹐謂其有幻化也﹐蓋神仙能出死入生者也。昧者不知﹐徒馳騖於利欲之場﹐朝不保暮﹐妻財棄去﹐罪業隨身﹐平叔深憫之也。苟或知之﹐則必求大藥以免是息可也。然是藥非外求也﹐所謂人人自有長生藥者也﹐特不遇師以指明之耳。儻或通師而復不能修煉﹐則石火光陰﹐易於生老病死﹐豈不愚癡也哉。

此法眞中妙更眞﹐都綠我獨異於人。

自知顚倒由離坎﹐誰識浮沈定主賓。

金鼎欲畱朱裹汞﹐玉池先下水中銀。

神功運火非終旦﹐現出深潭日一輪。

《悟眞》之詩代太上宣明金丹祕旨﹐然首二篇止勸世﹐其實此篇爲談玄之首。解注者不知幾人﹐皆不能推明其蘊。何以指迷後學﹐無他﹐饒君聰慧過顏閔﹐不遇眞師莫彊猜也。夫眞中之妙﹐妙中之眞﹐學者以爲形容大道之助語耳。不知金丹玄奧﹐正欲別於眞凡。得其眞者﹐與天地合德。造其妙者﹐𨿽鬼神莫知。或墮於凡﹐則悖道傷生矣。《云房》曰﹕些子天機論炁精﹐此眞眞外更無眞。《藥鏡》曰﹕從緣得至眞﹐能顯化通神。故平叔拳拳以眞凡爲訓﹐旣曰不識眞鉛正祖宗﹐又曰好把眞鉛著意尋。旣曰若要眞鉛畱汞﹐又曰內有天然眞火﹐與夫用鉛不得用凡鉛﹐用了眞鉛也棄捐﹐無非使人別眞凡之異﹐是明道之本﹐乃修金丹之門戶﹐烏可略而不思哉。且離南﹑午也﹐爲陽爲火。坎北﹑子也﹐爲陰爲水。陽火炎上﹐陰水潤下﹐上下若聧而不交也。然離中一爻爲耦﹐是外陽內陰之象﹐則陰負陽而趨下﹐陰降而陽亦降矣。《坎》中一爻爲奇﹐是外陰內陽之象﹐則陽負陰而趁上﹐陽升而陰亦升矣。𨿽然此陰陽升降之義﹐非顚倒坎離法也﹐世人徒泥於此﹐往往以心爲離﹐以腎爲坎﹐使心腎相交﹐水火旣濟﹐便執爲金丹作用﹐非也﹐此特安樂法也。蓋心腎有形有質﹐有盛有衰﹐何以爲道。惟神仙能虛坎實離﹐峽爲顚倒之法。何者﹐太極未判﹐有物混成﹐孰爲離﹐孰爲坎。自天一生水﹐地二生火﹐水火旣分﹐坎離始畫。故二陰抱一陽﹐爲坎﹐坎中滿﹐外像水也﹐而陽火生於其中﹐神仙必煉此陽以虛其中﹐而起其火爲金丹之用。二陽抱一陰爲離﹐離中虛外像火也﹐而陰水生於其中﹐神仙必煉此陰﹐以實其中﹐而聯其爻爲純陽之體。故坎之虛則爲坤﹐離之實則爲乾。此乾道變化﹐各正性命﹐取將坎位心中實﹐點向離官腹裏陰者是也。若夫心腎相交﹐水火旣濟﹐何關於此哉。至於浮沈賓主之說﹐尢非寓言﹐是人身有物﹐一浮一沈﹐一賓一主﹐气脈潛通﹐曾無間斷。苟沈者一損﹐則浮者亦損矣。爲主者一虧﹐則爲賓者亦虧矣。是以欲畱朱汞於金鼎﹐必先下水銀於玉池﹐則根榮而末茂﹐源深而流長者也。然而汞﹑鉛二物不能自爲造化﹐必假神功之火抽添運用﹐方得玄珠成像﹐赫赤成丹﹐曾不終朝﹐道果圓就矣。海蟾公曰﹕沈歸海底去﹐抱出日頭來。豈非深潭日輪之現矣。得道如此﹐則信我獨異於人也。

此篇說盡金丹骨髓﹐漏泄天機﹐學者能因文解義﹐則目擊道存﹐不在三千六百門矣。

虎躍龍騰風浪粗﹐中央正位產明珠。

果生枝上終期熟﹐子在胞中豈有殊。

南北宗源翻卦象﹐晨昏火候合天樞。

須知大隱居廛市﹐休向深山守靜孤。

龍﹐陽物也。虎﹐陰物也。陰陽交媾﹐托諭龍虎﹐片餉工夫﹐玄珠產於正位。正位者﹐乃黃中通理之位也。譬猶果生枝上﹐子在胞中﹐炁候周天﹐自然誕熟。南北宗源﹐翻成卦象﹐卽是前說顚倒坎離之義。道光曰面南看北斗﹐定裹采眞鉛者是也。晨昏火侯﹐合於天樞﹐卽朝屯暮蒙﹐與天地合德﹐無非自然時候﹐不在坐守庚申﹐吐納子午也。得此道者﹐無貴無賤﹐無市無山﹐志士若能修煉﹐不妨在市居朝也。王鼎眞人曰﹕坎虎﹑離龍﹑龜精﹑鳳髓﹐知君已悟丹頭﹐風燈難保﹐宜早向前修。不在存心想腎﹐亦非干孤坐巖﹐陬君知否﹐眼前有藥﹐朝夕自沈浮﹐陽精能捉住些兒﹐妙處豈假多求。望曲江澄淨﹐神水西流﹐金木無令間膈﹐陽魂與陰魄相投。鴻蒙內一輪紅日光耀﹐鼎中收。

黃芽白雪不難尋﹐遠者須憑德行深。

四象五行全藉土﹐三元八卦豈離壬。

煉成靈質入難識﹐消盡陰魔鬼莫侵。

欲向人間畱祕訣﹐未逢一个是知音。

黃芽白雪乃古聖九品上丹﹐取元君木精﹐以水火鼎器﹐不計歲月﹐久久煉養﹐自然英華結瑞﹐離於砂汞凡質﹐可謂從無入有﹐超凡入聖。服之改形換骨﹐便可飛升﹐世人安能識此寶乎。以人身內丹言之﹐亦有此二寶也﹐但其福薄行淺者﹐俯仰有愧﹐未易得此。故平叔旣勉達道者須修陰功陽德﹐契合天地﹐而復指其不難尋之路﹐謂四象五行皆藉於土﹐三元八卦不離於壬。豈非以土生黃芽而壬生白雪也﹐且土位居中﹐其色黃﹐以靑龍之木﹑白虎之金﹑朱雀之火﹑玄武之水﹐無土不能全其造化﹐是土爲五行之主﹐滋生萬物。呂仙曰震雷發動山頭雨﹐漸澆灌黃芽出土者也。壬居水位﹐因金生之﹐其色白﹐其气寒。若天﹑地﹑人之三元﹐乾﹑坤﹑艮﹑巽﹑坎﹑離﹑震﹑兌之八卦﹐皆不能離於壬水。水爲金丹之母﹐壬又爲子之初﹐是一陽才動作丹時也。古歌曰﹕修道必水府求玄﹐虛室生白﹐則白雪自壬而生也。人能煉此靈寶﹐銷盡陰魔﹐𨿽父子不傳﹐信人難識也。杳冥莫測﹐信鬼莫侵也。𨿽然人見說土生黃芽﹐便認以脾爲中土。壬生白雪﹐便認以腎爲壬水。殊不知脾腎乃有質之物﹐譬如砂汞亦有質之劑﹐何以爲變化之靈。修丹之士內固不可拾脾腎﹐外亦不可去汞砂﹐要知黃芽﹑白雪乃出於形質之外﹐謂之無中有﹑有中無﹐玄中玄﹑妙中妙﹐不可思議也。世人爭名奪利﹐荒淫酒色﹐𨿽一小安樂法尙不行持﹐欲求大道知音﹑金丹祕訣亦憂憂乎難矣。

人人盡有長生藥﹐自是愚迷枉擺拋。

甘露降須天地合﹐黃芽生要坎離交。

井蛙應爲無龍窟﹐籬鴳爭知有鳳巢。

藥熟自然金滿屋﹐何須尋艸學燒茆。

天地媾精而生物﹐男女媾精而生人。其生生化化﹑本本原原﹐無仙無凡﹑無貴無賤﹐皆受一點眞陽之炁﹐自當三才並立而長生住世也。惟人之愛河欲海流浪滋深﹐晝夜擺拋尾間﹐不禁一時恣情快樂﹐那知百歲修眞﹐眞愚迷﹐亦甚矣。故平叔憐之﹐謂長生之藥﹐人身自有﹐甘露﹐黃芽卽其實也。自天炁下降﹐地炁上騰﹐沖和燻蒸﹐則甘露降矣。離納戊土﹐坎納己土﹐水火往來﹐會於中黃之位﹐則黃芽生矣。此非身外事也﹐而下士聞道﹐必大笑之。亦如井蛙寸跳於勺水﹐籬鴳卑飛於蒿萊﹐不知滄海有龍官﹑鄧林有鳳巢﹐何足責哉。惟有道者修此大藥﹐時飲甘露﹐日探黃芽﹐火候抽添﹐周天數足﹐則回陽換骨﹐神光發現﹐金相端嚴﹐與道合眞矣。陰眞人曰﹕到得黃芽處﹐黃金滿我家。何必尋艸燒茆﹐以變外鑪之物哉。

好把眞鉛著意尋﹐莫教容易度光陰。

但將地魄擒朱汞﹐自見天魂制水金。

可謂道高龍虎伏﹐堪言德重鬼神欽。

已知壽永齊天地﹐煩惱無由更上心。

金丹大道不出鉛汞二物﹐舉世無人知者﹐何也。太上曰﹕以鉛爲君﹐以汞爲臣。鉛若不眞﹐汞亦難親。古歌曰﹕只恐鉛不眞﹐鉛眞藥自成。世人往往以鉛者﹐北方正炁一點陽精是也。殊不知其中有眞有凡﹐眞者與天地合德﹐凡者與犬彘同行。況鉛﹑汞𨿽分﹐其本一物。鉛能生汞﹐汞復生鉛﹐七反還丹是也。苟不著意推尋﹐求師訪友﹐得其金篦刮膜﹐則生老病死實蹉跎於石火光陰中矣。儻若知此﹐則將天魂﹑地魄﹑金鉛﹑火汞互相制伏﹐則道德可修矣。蓋天之魂爲陽﹑爲日﹑爲火﹑爲汞﹐地之魄爲陰﹑爲月﹑爲水﹑爲鉛﹐皆鉛﹑汞異名也。但以地魄擒制火汞﹐是陰能制陽也。以天魂制伏水金﹐是陽能伏陰也。一陰一場之謂道﹐日月交合之謂丹。則道何患不高﹐德何患不重。𨿽幽顯異類﹐自可伏龍虎而欽鬼神矣。宜其壽齊天地﹐超出物表﹐何有塵世之憂惱哉。

休煉三黃及四神﹐若尋眾艸更非眞。

陰陽得類歸交感﹐二八相當自合親。

渾底日紅陰怪滅﹐山頭月白藥苗新。

時人要識眞鉛汞﹐不是凡砂及水銀。

三黃者﹐雌黃﹑雄黃﹑硫黃者也﹐兼以水銀﹑珠丹砂則四神也。眾艸﹐乃燒煉之藥﹐皆外丹作用。世人不能守眞抱一﹐反求諸己﹐內竭精气﹐外服靈丹﹐是揚湯止沸﹐抱薪救火﹐未有能生者也。固非謂丹不靈﹐服之無益也。平叔曰裏面若無眞種子﹐猶將水火煮空鐺是也。且三黃四神乃眞仙內丹已成﹐積功累行﹐厭居塵世﹐將欲解化﹐柰何軀殼本是父母遺體﹐因其精血臭腐﹐生爲神奇﹐必當賴外丹點化﹐使之改形換骨﹐補足陽神﹐方能乘虛步气﹐跨鶴騰雲。今聲色凡流以多資而煉藥﹐以虛憊而求助﹐謂之陰陽得類可乎﹐謂之二八相當可乎。蓋有內丹方服外丹﹐以我純陽之身﹐賴彼純陽之劑﹐是得類也。譬若以我之半斤﹐稱彼之八兩﹐是相當也。如此則潭底之日赫赤輝光﹐山頭之月恍惚有象﹐正是一浮一沈﹐气豚相通﹐見之不可用﹐用之不可見﹐時人要識此理﹐當求眞鉛﹑眞汞﹐不用凡砂﹑水銀也。

紫陽眞人悟眞篇講義卷之一竟

紫陽眞人悟眞篇講義卷之二

雲峯散人永嘉夏宗禹著

不識玄中顚倒顚﹐爭知火裏好栽蓮。

牽將白虎歸家養﹐產个明珠似月圓。

謾守藥鑪看火候﹐但安神思任天然。

羣陰剝盡丹成熟﹐跳出凡龍壽萬年。

玄妙顚倒之說﹐其義詳於前矣。火裏栽蓮。﹐𨿽平叔以外事托諭﹐其實是內丹作用工夫。學者不得師傳﹐謾勞注解。且蓮生於水﹐火生於木﹐今以水中之物而種於火﹐豈理也哉。亦以人身中一物如蓮之狀﹐生於眞陽之火﹐𨿽曰火也﹐其實水也。𨿽曰水也﹐其實火也。以水言之﹐則不流濕﹑不潤下。以火言之﹐則不炎上﹑不就燥。火气藏於水﹐名曰內陽。水气藏於火﹐名曰內陰。陰陽聚精於水火﹐故有象如蓮之質。其蓮栽種成熟﹐千變萬化﹐或甜如蜜﹑大如橘者﹐此蓮也。果生枝上﹐子在胞中者﹐亦此蓮也。以至爲交梨﹑火棗﹐千名萬字﹐總是金丹之表德也。惟栽蓮得法於內﹐則其象自形於外也。白虎﹐金精也。吾能養之於家﹐不使猖狂﹐則金精之晶光發現﹐乃虛室生白﹐玄珠成像﹐故如月之圓也。修丹之士但知外丹火候在藥鑪﹐不知內丹火候在一己。聖人傳藥不傳火﹐不將火候著於文﹐故平叔使之守眞抱一﹐以契天地造化﹐自然陰陽升降﹐若合符節。羣陰剝盡﹐體爲純陽﹐不生不滅﹐超出物表﹐何樊籠之可拘﹐何壽數之可期耶。

學仙須是學天仙﹐惟有金丹最的端。

二物會時情性合﹐五行全處虎龍蟠。

本因戊己爲媒娉﹐遂使夫妻鎭合歡。

只候功成朝玉闕﹐九光霞裏駕翔鸞。

鍾﹑呂問道曰﹕人中修取仙﹐仙中升取天。夫仙一也﹐胡爲復有升天之間乎。蓋純陰而無陽者﹐鬼也。純陽而無陰者﹐仙也。陰陽相雜者﹐人也。惟人可以爲鬼﹐可以爲仙。然仙有五等﹐一曰天仙﹐二曰神仙﹐三曰地仙﹐四曰鬼仙﹐五曰人仙。其天

仙何修而政哉﹐非法﹑非術﹑非气﹑非力﹐惟積德累行以修金丹而已。金丹者何﹐不過二物交會﹐五行純全﹐長生久視而爲仙也。太上曰﹕恍恍惚惚﹐其中有物。杳杳冥冥﹐其中有精。是二物者﹐乃日月﹑魂魄﹑陰陽媾精﹐體天法象﹐於交會之時﹐感而遂道。夫情性之妙﹐所謂一月三旬一遇逢者是也。若五行者﹐乃金﹑木﹑水﹑火﹑土﹐心﹑肝﹑脾﹑肺﹑腎﹐攢簇其精英﹐不用其形質﹐使其無一或虧﹐陰陽畢備﹐自然龍虎蟠旋﹐精神威猛﹐可以禦外魔﹐可以衛大道。探本尋源﹐三物豈能自合﹐五行豈能自全﹐只因戊己之土坐於中官﹐勾引東西﹐不令間隔﹐所謂金木交並﹐水火交媾﹐如夫妻之歡合﹐此自媒娉之力也。以此修爲於無之中﹐成像於罔象之際﹐積日累月﹐廣修陰功﹐冥契天地﹐自然體歸純陽﹐白日飛升﹐上朝玉皇於金闕﹐下跨彩鸞於紫霄﹐翺翔九震之光﹐遊行八極之表。學仙端的之效﹐豈非天仙爲上乎。

要知產藥川源處﹐只在西南是本鄕。

鉛見癸生須急采﹐金逢望遠不堪嘗。

送歸土釜牢封閉﹐次入流珠配廝當。

藥重一斤須二八﹐調停火候托陰陽。

《易》曰﹕西南得朋﹐東北喪朋。蓋西南坤位也﹐卽日月魂魄相需之方也。每月晦之﹐三十日當昧爽時﹐月出於乙﹐日出於甲﹐甲乙相合﹐故曰西南得朋。是夜月華無迹﹐故曰東北喪朋。今平叔乃日產藥川源﹐只在西南之地﹐豈非以月出於坤﹐震符始受﹐是坤一變而爲震﹐月之陽魂初生﹐故能懸象著明﹐所謂三日庚生兌戶開﹐黑銀出白銀來。又曰﹕山頭月出藥苗新﹐卽其川源所產也。然月𨿽是太陰之精符﹐證金水﹐實竊陽晶以爲明。究其天一所生之水﹐非金鉛不能生之﹐故金旺則水生﹐月圓則潮大。今乃采此鉛於癸生之時﹐是母隱子胎﹐吾能采之以爲金丹之用﹐正一陽才動作丹時也。若金逢望遠﹐則月過十五以後始生魄矣﹐其魄屬陰﹐自十六日至三十日﹐則魄滿魂虧﹐陽衰陰盛﹐不堪嘗也。旣不堪嘗望遠之金﹐當急探癸生之鉛﹐是水中金一味﹐吾得之矣﹐當送歸土釜之中官﹐以流珠配之﹐以火候煉之。封閉牢實﹐不使有飛走之患。斤兩停勻﹐不使有偏勝之失。金丹何慮不成。《參同契》曰﹕汞日爲流珠﹐靑龍與之俱﹐舉東以合西﹐魂魄自相拘。上弦兌數八﹐下弦數亦八﹐兩弦合其精﹐乾坤體乃成。二八應一斤﹐易道正不傾。良與此詩合同也。

莫把孤陰爲有陽﹐獨修此物轉羸。

勞形按引皆非道﹐煉气飡霞更是狂。

舉世謾求金汞伏﹐何時得見虎龍降。

勸君窮取生身處﹐返本還原是藥王。

云房《指玄篇》曰﹕涕睡精津气血液﹐七者元來盡屬陰。若將此物爲仙質﹐怎得飛神貫玉京。又曰﹕四大一身皆屬陰﹐不知何物是陽精。有綠得遇明師指﹐得道神仙在只今。二詩指迷後學﹐何其深切著明耶。今釋氏頑空﹐飽座面壁﹐以爲絕色欲﹐保精气﹐可以造道。吾見其形癢體弱﹐轉加贏﹐鍾嗚漏盡﹐終爲陰靈善爽鬼而已。甚而學道無知者﹐亦徒熊頸烏伸﹐飡霞服气﹐或指心腎爲金汞﹐肝肺爲龍虎﹐皆是盲修瞎煉﹐不識眞陽祖宗﹐何以返本還原得成大藥耶。𨿽然於入道之初﹐密察人之一身﹐不過涕﹑唾﹑精﹑津﹑气﹑血﹑液﹐心﹑肝﹑脾﹑肺﹑腎﹐內外滋養成此幻軀﹐豈可皆謂屬陰。拾此之外﹐寧復有眞陽爲何物乎。私心甚不愜。云房之論﹐凡二十年閒﹐親閱《道藏》﹐請問九流﹐所謂道人拜了千千个﹐盡說吞津並咽唾。舉世無能釋此疑者﹐及《觀靈源大道歌》又只說此物元來無定位﹐隨時變化因心意。在體感熱則爲汗﹐在鼻感風則爲涕﹐在腎感合則爲精﹐在眼感悲則爲淚﹐亦不說眞陽是何物色。又看《太上七寶無漏經》﹐亦曰凡欲養神先養气﹐養气先養淚﹐養淚先養涕﹐養涕先養唾﹐養唾先養血﹐養血先養精﹐養精先養液﹐養液先養水。水是華池津液﹐元炁之精﹐在口中舌竅者﹐亦不說陽精之實。愈使人心意迷惑﹐𨿽質諸鬼神而無所次。但見獨修此物﹐果致尪贏。或心躁而煩﹐或隨便而濁﹐或腰重而拘﹐或無夢而漏。導引吐納﹐夜以繼日﹐容或少康。苟因冗而廢﹐則百病交攻﹐藥餌並進。非徒無益﹐反大害焉。旁觀者竊笑﹐同道者亦退志而已。惟予下愚不移﹐信道愈堅﹐鈴謂上聖前賢垂世立教﹐豈可有誤後人。只是吾身踐履不實﹐師授不眞﹐毅然脫去樊籠﹐徧歷名山洞府﹐默禱幽冥﹐求竟玄指。忽於龍虎山先感異夢﹐次於祝融峯遭遇聖師﹐其詳已具遇仙本末﹐果得眞陽祕訣﹐可以攝伏四大一身之陰﹐非精非气﹐非腎非心﹐非涕非唾﹐非血非液。生身處此物先天地生﹐沒身處此物先天地沒。金﹑木﹑水﹑火﹑土之五行攢簇於此﹐心﹑肝﹑脾﹑肺﹑腎之五臟鍾靈於此﹐涕﹑唾﹑精﹑津﹑气﹑血﹑液之七物結秀於此。其大也﹐天地可容。其小也﹐纖塵不納。其用也﹐無內無外。其得也﹐無聖無凡。百姓日用而不知﹐聖人能究其本原。苟得七返九還之妙﹐可以爲藥之王﹐爲道之本﹐則羣陰之物﹐周流四體﹐如子戀母﹐自然不去。心亦不躁﹐便亦不燭﹐腰亦不重﹐夢亦不漏。神气混融﹐精光映物﹐何有於尪羸之患。目如電閃﹐髭如漆黑﹐心靈能先知﹐酬酢萬事不倦。金汞自然伏﹐龍虎自然降。不在抽筋拔骨﹐吐故納新﹐自然與天地合德﹐與日月合明﹐與四時合序﹐與鬼神合其吉凶。信乎﹐我有些子神仙術﹐不在三千六百門也。玄哉妙哉﹐非盟天告地﹐父子不傳。違者天禍人刑﹐無所禱也。

艸木陰陽亦兩齊﹐若還闕一不芳菲。

初開綠葉陽先唱﹐次發紅花陰後隨。

常道卽斯爲日用﹐眞源返復有誰知。

報言學道諸君子﹐不識陰陽莫彊嗤。

一陰一陽之謂道﹐偏陰偏陽之謂疾。陰陽兩齊之論﹐豈虛語哉。萬物負陰而抱陽﹐不容有一之偏勝。苟陽偏而無陰﹐則陽無以化。陰偏而無陽﹐則陰無以生。譬諸艸木﹐綠葉先唱﹐是陽先發生也。紅花後隨﹐是陰後茂實也。其發生也﹐則長養成就於春夏。其茂實也﹐則歸根復命於秋冬。人能體此爲日用常行之道﹐則晝爲陽﹐夜爲陰。子爲陽﹐午爲陰。陰陽疊運﹐相須而成道。眞原返覆﹐生化爲無窮﹐是與天地合德者也。𨿽然陰陽兩齊﹐非截然分爲兩事也。陰中未嘗無陽﹐陽中未嘗無陰。故日爲太陽﹐而中有金烏之陰。月爲太陰﹐而中有木兔之陽。陰陽兩齊﹐互爲造化﹐學道者未易以彊嗤也。

萬卷丹經語總同﹐金丹只此是根宗。

依他坤位生成體﹐種向乾家交感宮。

莫怪天機今漏泄﹐都綠學道自迷蒙。

若人了得詩中意﹐卽見三淸太上翁。

乾坤者﹐《易》之門戶﹐眾卦之父母也。學道者若不先修乾坤二卦﹐如人無父母﹐何以生身。蓋坤位西南﹐乾位西北。坤爲純陰﹐乾爲純陽。陰陽旣純﹐迥然遼絕﹐何以爲造化。惟坤位有生成之體﹐而乾家有交感之官。平叔探賾索隱﹐鈞深玫遠﹐發明《參同契》之祕奧﹐敷揚《龍虎經》之玄微。上可以代太上說法﹐下可以曉誨後人。鍾﹑呂以後﹐惟平叔獨步而已﹐椅歟休哉。且丹經萬卷﹐有道﹑有法﹑有術﹐疑若浩繁﹐而金丹之語則總同也。小法旁門三千六百﹐而根本宗元﹐拾金丹皆非道也。夫道者何也﹐與天地合德是也。故乾爲天﹐坤爲地。天爲陽﹐地爲陰。勢若曠遠也﹐而六子相生﹐陰陽代謝﹐見於日月交合之際。《易》云﹕天地不交﹐則萬物不通。天地一月一合﹐乾坤一月六變。自坤而生成﹐自乾而交感。故始也﹐以坤而三變則爲乾。終也﹐復以干而三變則爲坤。運用無窮﹐周而復始。晦朔以之定﹐弦望以之成。二十四炁之循環﹐周天度數之經歷。所以陶萬匯而成歲功者﹐皆乾坤六子之用也。何以明之﹐《龍虎上經》云﹕三日月出庚西﹐分於卯酉。《參同契》日﹕畢勗之上震出﹐爲證陽气造端。蓋庚與畢易皆西方之坤位﹐以坤之純陰而月生於此地﹐是月稟純陰之炁也。其炁旣陰﹐其體叉沈﹐其性必昏﹐何以明照﹐八表生西入束﹐而能運化無窮也。夫月不能自明﹐必受正陽之炁而始明。是以月哉生魄於初三﹐見於西方之坤﹐坤一變而爲震﹐震主六庚﹐庚是震卦所直之辰﹐是陰陽而能明也。《參同》謂三日出爲爽﹐震受庚西方。長子繼父體﹐因母立兆基。平叔云三日庚生震戶開﹐黑銀竈出白銀來者是也。坤二變而爲兌﹐兌乃月之初八日月出於丁地﹐兌主六丁﹐是兌卦所直之辰。《上經》云﹕八日月出丁﹐上弦金半斤。《契》云﹕兌受丁符﹐上弦平如繩也。平叔雲月才天際半輪明﹐早有龍吟虎嘯聲是也。坤三變而爲乾﹐乾乃月之十五日月出於甲地﹐乾主六甲﹐甲是乾卦所直之辰。《上經》云﹕十五三陽備﹐圓照東方甲﹐金水溫太陽﹐赤髓流爲汞﹐妮女弄明當。《契》云﹕三五德備﹐乾體乃成。是夜月華圓滿﹐太陰大明也。非陰之能明﹐乃眞陽大旺也。然陽盛必擊乎陰﹐而物極鈴反其本。盛衰消長﹐天理自然。《上經》云﹕月盈自合虧﹐十六轉相減﹐乾爻缺成巽﹐平明月建辛。是月之十六已後﹐出於辛地﹐乾一損成巽﹐巽主六辛﹐辛是巽卦所直之辰。是時月光歸日﹐陽爻當虧。《契》云虧折神符﹐盛衰漸革﹐終還其初﹐巽繼其統是也。自二十一日至二十五日﹐月出於丙南﹐乾再損﹐成艮﹐艮主六丙﹐丙是艮卦所直之辰。《上經》云﹕乾二損成艮﹐二十三下弦﹐水半斤。《契》云﹕艮主進止﹐不得踰時是也。自二十六至三十日﹐月出乙地﹐乃乾三損成坤﹐坤主六乙﹐乙是坤卦所直之辰。《上經》云﹕乾三變成坤﹐坤乙三十日﹐東北喪其朋。月沒於乙坤﹐乙坤月旣晦﹐土木金將化﹐繼坤生震龍﹐乾坤括終始。《契》云﹕五六坤承﹐結括終始。此其返本還原﹑陰陽代謝﹐其道大光﹐其用無窮﹐謂之天地交秦﹐日月交合。謂之乾三索而生三男﹐坤三索而生三女。男女氤氫﹐陰陽匹配﹐豈非依他坤位生成體﹐種向乾家交感官乎。吁﹐日者﹐天之魂也﹐大道之血髓也。月者﹐地之魄也﹐大道之精炁也。大道不失其日月﹐所以曠劫而長存。人身不失其日月﹐所以不死而長生。柰學者迷蒙﹐天姿不穎﹐甚者以妄爲常﹐以酒爲漿﹐六欲七情斷喪本眞﹐則行屍行鳳﹐去人道遠矣﹐何以爲三才並立之道乎。今平叔漏泄天機﹐直指玄關要路﹐人能明此奧義﹐則三淸太上之尊非有限隔於我也。所謂一得永得﹐立躋聖位是也。此理至玄至妙﹐非夙有靈骨﹐辦道堅心者﹐難遇聖師﹐往往當面蹉過﹐學者謹之。

不識眞鉛正祖宗﹐萬般作用枉施功。

休妻謾遣陰陽隔﹐絕粒徒教腸胃空。

艸木金銀皆滓質﹐雲霞日月屬朦朧。

更饒吐納並存想﹐總與金丹事不同。

學道以禁欲爲先﹐此詩之意﹐豈使人縱其欲哉。非也﹐大道無爲﹐旁門多事﹐世人徒知不近女色﹐不食姻火﹐或燒煉丹藥﹐或飡霞服气﹐或吐故納新﹐或存心想腎﹐以爲道之奧妙﹐盡在是矣。殊不知彊制不出。於自然﹐有爲未免於妄想﹐況鉛有眞有凡﹐有祖有宗﹐誠未易識。苟得師傳﹐則目擊道存﹐赫赤金丹一日成矣。儻盲修瞎煉﹐以上諸法止可安樂延年﹐差勝於輕生迷本之徒。仰視金丹大道﹐初不相關也。𨿽然漢天師迄今三十六代﹐許旌陽家有四十餘口﹐不妨白日飛升。劉安王﹑劉綱亦夫妻雙修﹐魏伯陽亦有子仕宦﹐豈休妻絕粒爲得道哉。此無他﹐或得道於童男之身﹐或辦道於已娶之後﹐無非動修內行﹐廣積陰功﹐自下乘以達中乘﹐自中乘以達上乘﹐未有一蹴而能造大道也。平叔之意﹐非盡掃旁門之無益﹐持以重形容金丹之道耳﹐學者不可以文害意。

三五一都三个字﹐古今明者實然稀。

束三南二同成五﹐北一西方四共之。

戊己自居本生數﹐三家相見結嬰兒。

嬰兒是一含眞炁﹐十月胎圓入聖基。

三五者﹐十五也。以一加之﹐得十六也。十六卽二八之數。古今求道之士﹐或以二八爲卯酉﹐或以二八爲一斤。殊不知金丹大道不出五行造化﹐五行造化不逃天地大數。何以明之﹐蓋以二合八﹐其數爲十。十之爲數﹐總括五行之祕﹐彌綸天地之經。是知天一生水﹐地六成之。地二生火﹐天七成之。天三生木﹐地八成之。地四生金﹐天九成之。天五生土﹐地十成之。此天一﹑地二﹐天三﹑地四﹐天五﹑地六﹐天七﹑地八﹐天九﹑地十﹐無非生成之大數。神仙之隱語﹐故不曰十﹐而曰二八。不曰十六﹐而曰三五一。古今學者如牛毛﹐而達者如麟角。信乎﹐明此道者實稀也。𨿽然天地生成之數不出於十﹐而五行造化之妙叉歸於五。蓋以五爲土數﹐土爲丹祖。以東三之木﹐南二之火﹐歸於陽位﹐同成於五。北一之水﹐西四之金﹐處於陰位﹐亦成於五。至戊己自以五數而生土。今平叔不言四象合和﹑五行攢簇﹐而獨言三家相見者﹐何也。蓋金﹑木無令間隔﹐得土居中而爲媒婆﹐是三家也。水﹑火運化爲旣濟﹐得土居中而爲勾般﹐亦三家也。所謂遇土卻成三姓﹐若無戊己不成丹也。嬰兒結於三家﹐卽是無中養就兒也。𨿽然嬰兒之結﹐豈自外來﹐皆由太一之眞﹑先天之气﹐返本還原﹐歸於自己而已。其初也﹐天施地生﹐得父母之遺體﹐以十月而胎養生身。今也﹐返本還原﹐奪陰陽之造化﹐亦以十月而超凡入聖也。玄中玄﹐妙中妙﹐非塵凡所可測也。此平叔《悟眞》祕旨﹐露於三五一之詩﹐學者不遇仙師﹐妄亂穿鑿﹐予不揆詳解以發明之﹐或者咎其言下漏泄爲多﹐予應之曰﹕嗜茶者不入酒肆﹐好色者不樂淸齋﹐凡流俗子隨業有蠹﹐不可以一律化也。使其昧於性命之學﹐𨿽以黃老爲師﹐孔顏爲友﹐耳提面命﹐彼無冰炭者幾希﹐視五言爲何用。儻夙生靈骨﹐得此筌蹄﹐因文解義﹐則知心千載﹐晤對萬里﹐何幸如之。所謂操百金遊市而失之途﹐有得而用者﹐五金爲不失也。或者無語﹐卒敬書十六篇詳解﹐以破天下之迷。

紫陽眞人悟眞篇講義卷之二竟

紫陽眞人悟眞篇講義卷之三

雲峯散人永嘉夏宗禹著

絕句詩六十四首以應六十四卦之數

先把乾坤爲鼎器﹐次將烏兔藥來烹。

會驅二物歸黃道﹐爭得黃芽不解生。

乾爲天﹐坤爲地。乾爲陽﹐坤爲陰。天之陽在上﹐地之陰在下。上下旣定﹐則鼎器之形具矣。烏爲日﹐兔爲月。日爲陽﹐月爲陰。日之陽生於東﹐月之陰生於西。東西旣分﹐則藥物必間隔矣。黃道者﹐中五之正位也。黃芽者﹐金丹之靈苗也。在天地以乾坤爲鼎器﹐則吾身之鼎器得不體乾坤之用乎。天地以烏兔爲藥物﹐則吾身之藥物又豈不烹烏兔之精乎。然有旣濟之鼎器﹐有未濟之鼎器﹐俱不能忘水﹑火之功。故烹煉金賴於水火﹐而水火不能以自存﹐必資土德以成之。若無戊己﹐不成丹也。苟能日煉時烹﹐驅使二物歸於中官眞土之位﹐則金丹大藥如芽蘗生長﹐日受東風和气而到純陽境矣。所謂心花發明﹐道果圓就﹐大如橘﹐甜如蜜者﹐皆此黃芽滋生也。

安鑪立鼎法乾坤﹐緞煉精華制魄魂。

聚散氤氳成變化﹐敢將方體預言論。

鑪安於外﹐鼎立於內。𨿽法象在器﹐實乾坤之體也。故假此鼎器以烹煉藥物﹐則日之精﹑月之華﹑日之魂﹑月之魄。使二物聚散﹐一气氤氳﹐以成變化﹐則金丹可就矣。曷敢以方體而預言哉。故神無方而易無體﹐卽玄中之玄﹐妙中之妙﹐非口耳之學也。此內外二丹作用﹐一同其無方無體之妙﹐不可思議﹐不可言迷。學者有綠﹐則心傳口授﹐一得永得﹐不立文字﹐直指玄關上乘﹐而立躋聖位﹐平地登仙矣。

休泥丹竈費工夫﹐煉藥須尋偃月鑪。

自有天然眞火養﹐不須柴炭及吹噓。

丹道深矣﹐有內丹﹐有外丹。內丹者﹐煉日月之華﹐聚元神之正﹐乃返本還原﹐上道也。外丹者﹐取眞鉛﹑眞汞﹐火候抽添﹐以成長生藥物也。苟有內丹而無外丹﹐則道𨿽可得而形軀沈滯﹐未逃寒暑﹐不能飛升。須得外丹以化形質﹐使臭腐可以生神奇也。有外丹而無內丹﹐所謂裏面若無眞種子﹐猶將水火煮空鐺﹐則神奇復化爲臭腐也。平叔此詩非謂絕不用外丹﹐特憐世人知有外而不知有內﹐故假柴炭丹竈之諭以曉之耳。偃月鑪者﹐卽人身中煉丹之器﹐其狀如月之初生﹐自有天然眞陽之火﹐四時溫養﹐洞照天地﹐故不假柴炭吹噓也。若夫修煉外丹﹐則不可無也﹐特反而言之耳。

偃月鑪中玉藥生﹐朱砂鼎內水銀平。

只因火力調和後﹐種得黃芽漸長成。

內外二丹作用一同﹐安鑪立鼎﹐烹砂煉汞﹐無非以水火爲主。蓋火能生土﹐土能生金﹐而黃芽者﹐金丹靈苗也。此指外丹之鼎器﹑藥物﹐以諭吾身之鼎器﹑藥物也。或者以偃月鑪爲內腎之形﹐非也。以朱砂鼎爲心紅之象﹐亦非也。又以玉藥﹑水銀爲精津之﹐異物﹐俱非也。蓋鑪如偃月﹐

鼎用朱砂﹐𨿽托象有異﹐其實人身中煉金丹之一器也。玉藥﹑水銀𨿽指諭不同﹐其實人身中金丹之一母也。若能抽添運用﹐進火退火﹐升降契天地﹐交合如日月﹐火候調和不差毫髮﹐自然黃芽結秀﹐瑞气氤氳﹐金丹成寶﹐當與天地相畢矣。

咽津納气是人行﹐有物方能萬物生。

裹面若無眞種子﹐猶將水火煮空鐺。

津者﹐水也。气者﹐火也。人之一身﹐津以潤之﹐﹟气以運之﹐水火交養﹐可以長生。自其嗜欲滋熾﹐竭盡水火之本原﹐則眞精旣耗﹐如樹木無根﹐𨿽沾雨露﹐亦不能自植矣。今眞元旣無﹐徒然咽津納气﹐譬猶水火煮一空鐺﹐非徒無益﹐而又害之。論至於此﹐則保合太和﹐各正性命者﹐非陽剛純全﹐乾健不息﹐其孰能與於此。

調和鉛汞要成丹﹐大小無傷兩國全。

若問眞鉛何物是﹐蟾光終日照西川。

金丹以鉛汞而成﹐鉛汞以兩全爲妙。儻一偏勝﹐不能調和﹐則不傷於大﹐必傷於小。二气盈虧﹐何以成丹。昧者乃以陽尊爲大﹐陰卑爲小。又以小往大來爲一陽來復之無傷﹐皆是穿鑿。殊不知金丹無獨成之理﹐必用一鉛﹑付汞﹐自分兩國﹐要當調和火候﹐合爲一處﹐方結成丹﹐故曰﹕異名同出少人知。兩者﹐玄玄是要機也。若問眞鉛之名狀﹐正如蟾魄之光﹐終日照於西川。蓋蟾魄者﹐月之水也。西川者﹐坤申之金也。《龍虎經》曰﹕三日月出庚﹐西分於卯酉。是金生水之象﹐月之蟾魄方生也。月旣爲水屬陰﹐其陰則暗﹐不能自明﹐必假太陽之火而後明﹐故終日有蟾光也。譬如銅鐵之鏡﹐新鑄出模﹐塊然昏暗﹐何嘗有明可以照物﹐惟加以鉛錫﹐則光明發越﹐與日月爭光。無他﹐銅鐵者﹐陰也。鉛錫者﹐陽也。是陰假陽而後明也。《參同》日日合五行精﹐月受六律紀者是也。

未煉還丹莫隱山﹐山中內外盡非鉛。

此般至寶家家有﹐自是時人識不全。

大隱居廛﹐小隱在山。蓋崖者﹐十日所視﹐十手所指﹐乃城市闤闠之所﹐萬寶百物之所﹐聚隱者居之﹐則丹事名易辦。非曰外丹也﹐譬如人之一身﹐亦有廛市之地﹐乃百骸﹑百脈之所會﹐七寶﹑六陽之所居。修眞者於此用力﹐則可還丹矣。若夫山者﹐幽深遠僻﹐處於至陰﹐何足隱也。亦如人之修丹﹐不求至陽﹐乃求至陰﹐如雲房先生謂涕唾精津气血液﹐元來七者皆屬陰﹐豈非山中內外盡非鉛乎。平叔謂人欲還丹﹐當修眞陽﹐不當修至陰。眞陽之寶﹐有生咸具﹐無貴無賤﹐無小無大﹐無僧無道﹐無凡無仙﹐如吾儒謂有物有則﹐秉彜具存﹐卽是至寶家家有之說。

竹破須將竹補宜﹐覆雞當用卵爲之。

萬般非類徒勞力﹐爭似眞鉛合聖機。

方以類聚﹐物以羣分﹐大《易》嘗言之矣。矧金丹大道﹐不出吾身之內﹐其機緘默應﹐與天地同符﹐要當尋根摘蒂﹐反本還原﹐則至道不繁矣。若萬般非類﹐不識眞鉛之陽﹐是綴花求其

結果﹐於道何有哉。故知有竹可以補竹﹐有難可以覆卵﹐有眞鉛可以合聖機。何也﹐譬之有元精可以補元气﹐有元气可以補元神﹐皆出自然感化之道﹐以眞陽而攝常陰。若用凡鉛非類之物﹐則徒勞耳。

用鉛不得用凡鉛﹐用了眞鉛也棄捐。

此是用鉛眞妙訣﹐用鉛不用是誠言。

古仙云﹕狐兔不乳馬﹐燕雀不生鳳﹐種禾當用粟﹐煉金鈴以金。又曰﹕鉛爲芽母﹐芽爲鉛子﹐旣得金花﹐棄鉛不使。是知鉛母有眞凡之異﹐用否有先後之殊。要當以母而養子﹐則必用眞鉛以肇丹基。及生子之成村﹐則必棄鉛母而獨立。古歌丹訣云養子成龍意气高﹐卻嫌元母是庸囂是也。此論外丹工夫﹐學者當體爲內丹之用﹐譬之存心﹑想腎﹑惜气﹑煉精﹐皆是用鉛之意﹐及造金丹上乘大道無爲﹐則心﹑肝﹑脾﹑肺﹑腎﹐精﹑津﹑气﹑血﹑液﹐皆使不著﹐故用鉛不用是誠言。

虛心實腹義俱深﹐只爲虛心要識心。

不若煉鉛先實腹﹐見教守取滿堂金。

心虛則一塵不染﹐可以養性。腹實則至寶不虧﹐可以養丹。此修眞者安手下腳之地也。然世人心欲虛而返實﹐腹欲實而返虛﹐何也﹐吾觀其心之實者﹐百念蝟集﹐妄想顚倒﹐姦貪嗔癡﹐逐物忘返﹐何嘗自識其心。其腹之虛者﹐恣意情欲﹐以妄爲常﹐傾瀉眞元﹐朝暮取樂﹐何嘗能實其腹。故平叔憫之﹐於虛心實腹之事﹐兩致其戒﹐必不得已﹐而先其所當先﹐則實腹爲不可緩矣。無他﹐人心未易虛也。虛則與天地同量﹐造物同遊。吾夫子七十而從心所欲﹐不踰矩。其虛豈易至哉。若夫實腹﹐則容可先也。苟能薄於聲色﹐寡於嗜欲﹐保眞元﹐護精气﹐則鉛爲可煉﹐腹爲可實也。金寶滿堂﹐亦能長生住世矣。

夢謁西華到九天﹐分明授我指玄篇。

其中簡易無多語﹐只是教君煉汞鉛。

平叔曰﹕學仙須是學天仙。蓋天仙者﹐離去洞府﹐位列九天﹐乘雲禦風﹐驂鸞駕鶴﹐陸降帝所。𨿽大地山河囿於劫運﹐而天仙之快樂無爲劫還不能囿。是果何修而玫此哉﹐其旨玄微﹐其法簡易﹐不過煉汞鉛二物而已。故學道之人精誠所格﹐發於夢寐﹐西華天門可以朝謁﹐故天仙敬授以指玄之篇﹐而使之煉鉛汞之大藥﹐其中簡而易行﹐非若三千六百旁門之多事也。

道自虛元生一气﹐便從一气產陰陽。

陰陽再合生三體﹐三體重生萬物昌。

大朴未散﹐有物混成﹐孰爲陰陽﹐執爲萬物耶。自道生一﹐一爲太一含眞之气。一生二﹐二爲陰陽闔辟之形。二生三﹐三生萬物﹐散殊矣。學者誠能原始要終﹐知大道無名﹐本於一气﹐則取一气於杳冥恍惚之內﹐以造化金丹﹐則陰陽感合﹐如天地之萬物化生﹐當與天地相畢而鼎立爲三才矣。

坎電烹轟金水方﹐火發昆侖陰與陽。

二物若還歸一處﹐自然藥熟徧身香。

坎者﹐水也。電者﹐火也。烹轟者﹐

擊搏之聲也。金水方者﹐西北之位也。火發者﹐純陽上蒸也。昆侖者﹐峻極於天之山﹐乃日用遊行之地也。陰與陽者﹐一陰一陽之謂道也。二物者﹐烏兔之物也。歸一處者﹐交感之宮也。藥熟身香者﹐金丹成之效驗也。玄哉﹐妙哉﹐此詩說盡大道之骨髓﹐皆無爲中有爲﹐罔象中有象﹐無非自然之理。如地雷復於子﹐其卦屬坎﹐坎中有電﹐是水中起火﹐陰陽相擊﹐其聲烹轟也。然火必炎上﹐其勢必發於昆侖﹐昆侖𨿽高﹐乃有陰陽二物﹐若能調此陰陽合此二物歸於一處﹐自然大藥成熟﹐徧身有香。此玉在山而木潤﹐珠生淵而崖不枯也。

離坎若還無戊己﹐𨿽含四象不成丹。

只綠彼此懷眞土﹐遂使金丹有返還。

《參同契》曰﹕坎納戊土﹐離納己土。然離爲火﹐火從木生﹐蓋木爲靑龍﹐火爲朱雀也。坎爲水﹐水從金生﹐蓋金爲白虎﹐水爲玄武也。離坎𨿽二體﹐其中含四象﹐儻不以中官之土配之﹐則水火相激﹐不能成丹矣。蓋四象𨿽是水﹑火﹑木﹑金﹐而四辰乃是子﹑午﹑卯﹑酉﹐如北子爲水﹐子有女土蝠。南午爲火﹐午有柳土獐。東卯爲木﹐卯有氏土路。西酉爲金﹐酉有胃土雉。是知四象彼此各懷眞土﹐金丹方有返還。若＇無戊己不成丹者是也。

日居離位翻爲女﹐坎配蟾宮卻是男。

不會个中顚倒意﹐休將管見事高談。

日爲太陽﹐居於離南午位﹐宜爲男也。今反爲女﹐蓋離中虛﹐乃陽中之陰也。月爲太陰﹐配於坎北子位﹐宜爲女也。今反爲男﹐蓋坎中滿﹐乃陰中之陽也。《參同契》曰﹕坎戊月精﹐離己日光。以太陰之月得坎戊水土之陽者﹐而發輝之則精明矣。以太陽之日得離己火土之陰者﹐而資助之則光耀矣。此一陰一場之謂道﹐五行顚倒之謂丹。至理幽微﹐非師莫諭。儻管見無知﹐則談河無益矣。

取將坎位心中實﹐點化離宮腹裹陰。

從此變成乾健體﹐潛藏飛躍盡由心。

虛坎實離之祕﹐卽非水火旣濟﹐心腎交養之說﹐其義已詳於自知顚倒由離坎之篇。從此變成乾健體者﹐其說亦詳於種向乾家交感官。玆不再迷。然平叔尢謂潛藏飛躍盡由心者﹐蓋以大《易》之《乾》六畫﹐其象爲六龍﹐乃純陽之卦也。初爲潛藏﹐次爲飛躍﹐皆由吾心之用。亦如修此金丹﹐自純陰而煉爲純陽﹐則與乾健之體等爾。

震龍汞自出離宮﹐兌虎鉛生在坎方。

二物總因兒產母﹐五行全要入中央。

木液金精﹐象爲龍虎。東震﹑西兌﹐卦祖《坎》《離》。龍汞出於離官﹐是木生火也。虎鉛生於坎官﹐是金生水也。然火豈從虛而生﹐必依於木。水豈從空而有﹐鈴賴於金。金木各隱於水火之中﹐是母隱子胎也。𨿽然五行非土不成造化﹐是以旺於四季者﹐各一十八日﹐始成一歲之功。況金﹑木問隔於東西﹐水﹑火迥別於南北。若非中官土德以配之﹐則去

道遠矣。故曰﹕自稱木液與金精﹐遇土卻成三姓。又曰﹕離納己土坎納戊土﹐若無戊己不成丹也。

赤龍黑虎合西東﹐四象交加戊己中。

復姤自然能運用﹐金丹誰道不成功。

龍者﹐木也。虎者﹐金也。合西東者﹐金﹑木無令間隔也。四象者﹐靑龍﹑白虎﹑朱雀﹑玄武也。戊己者﹐中官之土位也。交加者﹐是四象合於中官﹐若無戊己不成丹也。復者﹐一陽生也。姤者﹐一陰生也。人能於陰陽升降之初﹐妙其運用﹐與天地合符﹐則金丹何難之有。陰眞人謂至神聖極容易者是也。

西山白虎性猖狂﹐東海靑龍不可當。

兩手捉來令死鬥﹐化成一塊紫金霜。

西者﹐兌也。山者﹐土也。白虎者﹐金也﹐是土生金﹐其象爲虎也。東者﹐震也。海者﹐水也。靑龍者﹐木也﹐是水生木﹐其象爲龍也。然金虎在西﹐木龍在東﹐其勢間隔﹐何以爲道。是必兩手捉此二獸﹐令其死鬥﹐則二气感合﹐化成一塊金霜。然龍虎爲托象﹐兩手亦寓言﹐固非眞有所執也。亦須握固存神﹐使猖狂者歸化﹐不可當者馴服﹐則赫赤金丹項刻而成矣。

華嶽山頭雄虎嘯﹐扶桑海底牝龍吟。

黃婆自解爲媒合﹐遣作夫妻共一心。

華山者﹐西山也。雄虎者﹐剛金也﹐土生金之象也。扶桑者﹐東海也。牝龍者﹑柔木也﹐水生木之象也。東西異位﹐金﹑木異質﹐若不可合爲一也。惟黃婆之土歸於中宮﹐自解爲媒娉﹐使金﹑木無令間隔。先舉西來後合東﹐則二物歸於一處﹐如夫妻共一心也。

月才天際半輪明﹐早有龍吟虎嘯聲

便好用工修二八﹐一時辰內管丹成。

月盈則魄滿﹐月虧則輪半﹐是上弦金半斤也。此正初七八之時﹐月竊日之陽魂﹐光明漸長﹐早有龍吟虎嘯之象。龍屬震﹐震爲木。虎屬兌﹐兌爲金。金能生水﹐木能生火。金﹑木相克﹐水﹑火交戰。故龍必吟而虎叉嘯﹐便好用工﹐以修二八﹐則丹必成矣。何謂二八﹐非卯酉之二八門也﹐非二八爲一斤數也﹐正是以二合八﹐其數爲十﹐乃天地造化之大數﹑五行生成之總括也。故天一生水﹐地六成之。地二生火﹐天七成之。天三生木﹐地八成之。地四生金﹐天九成之。天五生土﹐地十成之。此天一地二﹑天三地四﹑天五地六﹑天七地八﹑天九地十之數﹐彌綸天地之常經﹐攢簇五行之造化。學道者於此得其徹妙﹐則片餉工夫﹐玄珠成像﹐眞人出現﹐金丹之成﹐何難之有。所以一時辰內管丹成也。

紫陽眞人悟眞篇講義卷之三竟

紫陽眞人悟眞篇講義卷之四

雲峯散人永嘉夏宗禹著

先且觀天明五賊﹐次須察地以安民。

民安國富當求戰﹐戰勝方能見聖人。

夫戰勝之說﹐乃用兵之道。今修眞之玄﹐乃登仙之道。平叔輒混而一之﹐後學得無異見乎。《陰符經》云﹕天有五賊﹐見之者昌。此五賊者﹐乃金克木﹐木克土﹐土克水﹐水克火﹐火克金﹐五行互相戕賊﹐方成大道。要當仰觀乎天﹐以明是道之妙。次須俯察乎地﹐以安眾兆之民。何爲民﹐蓋士﹑農﹑工﹑商者﹐天下之民也。而耳﹑目﹑江﹑鼻﹑心﹑肺﹑肝﹑腎者﹐吾身之民也。國猶吾之一身也﹐地猶五身之地位也。人能聰明不蔽﹐視聽不擁﹐五臟和平﹐內外交養﹐一身泰然﹐宇定光發﹐是民旣安﹐國旣富矣。當求戰勝之功﹐固非逞干戈以赴敵也﹐亦非探戰爲下衛也。陰疑於陽必戰﹐其血玄黃。人身中陰陽晝夜交戰﹐惟聖人能以陽勝陰﹐不爲陰邪所蕩。此富國彊兵之術﹐非聖人孰能與於此哉。

用將須分左右軍﹐饒他爲主我爲賓。

勸君臨陣休輕敵﹐恐喪吾家無價珍。

此詩學者當存思無邪之志﹐方可諦觀﹐否則難會其意矣。金丹大道﹐以陰陽二气交感而成。一左一右﹐一賓一主﹐而又有臨陣之象﹐何也﹐蓋陽極則陰生﹐陰極則陽生﹐陰疑於陽必戰﹐其血玄黃﹐是必用將以統其左右之軍。何謂將﹐正心是也﹐饒他爲主我爲賓。何謂主﹐一陽先動時也。何謂賓﹐隨其動而應之也。我旣應之﹐未免有對敵之舉。吾見其雷轟電閃﹐虎躍龍驤﹐混合回風﹐絕利一源﹐用師萬倍﹐金丹奏功矣。否則動靜失宜﹐輕於進取﹐則大陽流珠﹐其性猛烈﹐元气走矣﹐豈非喪吾家之無價珠珍乎。

火生於木本藏鋒﹐不會鉆研莫彊攻。

禍發總因斯害己﹐要能制伏覓金公。

木能生火﹐火藏於木而不自露。人身有火﹐火藏於身而不自知﹐惟善鉆研者可以奪天地之造化。故鉆燧以改火﹐則火不在吹噓而在鉆研之工。焚身以起火﹐火不在外假而在修養之道。《陰符經》云﹕火生於木﹐禍發必克。是木以火而自焚﹐人以火而自害。惟聖人制伏此火﹐從其本始而制之﹐則覓金公以克木。況金能生水﹐而水又能克火。如此則木火不足爲吾之禍﹐而反爲吾之福矣﹐豈非善鉆研之道乎。

金翁本是東家子﹐送在西鄰寄體生。

認得喚回歸舍養﹐配將奼女作親情。

金生於巳胎﹐養於卯﹐卯屬東方﹐是金乃東家之子也。金玨於酉﹐酉爲西方﹐是金寄體在西鄰也。東西𨿽異位﹐金﹑木必交並。一气往來﹐初非有異﹐猶嬰兒﹑奼女結爲親情﹐何有東家﹑西鄰之間。二物終歸一處﹐以成天地之造化﹐此金丹之道﹐玄之又玄﹐妙之又妙也。

奼女遊行自有方﹐前行須短後須長。

歸來卻入黃婆舍﹐嫁个金翁作老郎。

奼女者﹐太陰也。太陰者﹐月魄也。月魄遊行﹐自有方位。《龍虎經》曰﹕三日月出庚西﹐分於卯酉。蓋庚者﹐金也。月者﹐水也﹐卽金生水之象也。庚旣屬西方﹐每初三晚﹐日始沒於西方之酉﹐而月卻隨後而生於庚﹐是日行在前﹐而月行在後。在前者﹐光景須短。在後者﹐光景漸長。夫短謂日魂旣沈﹐長謂月魄漸滿也。然或短或長﹐晝夜相須﹐以成天地之造化﹐必得中官之黃婆﹐則嫁金公作老郎矣。蓋黃婆者﹐土也﹐土能生金也。向者金能生水﹐而奼女之月魄始盈。今又土能生金﹐其造化無窮﹐故金公爲老郎也。《參同》謂巍巍尊高是也。

縱識朱砂及黑鉛﹐不知火候也如閒。

大都全藉修持力﹐毫髮差殊不作丹。

金丹大道﹐不過鉛汞二物。鉛產北方﹐乃天一生水之眞。汞出南方﹐乃地二生火之妙。至眞至妙﹐初非外假﹐本來面目﹐百姓日用而不知。非心腎也﹐非坎離也﹐非人間水火也﹐非凡鉛凡汞也。儻夙生靈骨﹐因文會意﹐識破砂﹑鉛﹐已得金丹之藥物。柰何此藥至靈﹐難爲烹煉。譬之鉛﹑錫﹑水銀﹐見火飛走﹐如何成丹。儻不知火候﹐𨿽識砂﹑鉛﹐亦無益也。蓋火是火﹐候是候﹐學者以火候爲一事﹐非也。且以外丹言之﹐有文火﹑有武火﹐有插火﹑有寄火﹐有周天火﹑有四正火﹐有旣濟火﹑有未濟火﹐與內丹之火無異也。五日爲一候﹐三候爲一气﹐七十二候爲一年﹐此一歲之候也。亥至子爲陰交陽侯﹐巳至午爲陽交陰候﹐此一日之候也。子與丑交﹐是陽交陰侯。丑與寅交﹐是陰交陽候。此一時之侯。與內丹之候﹐亦無異也。故平叔謂﹕世人縱識砂鉛之正﹐徒得金丹之藥物耳﹐末明火候之祕﹐亦等閒耳。須要修持至誠﹐不差時刻﹐金丹成矣。否則盲修瞎煉﹐無所師承﹐毫髮差殊﹐金丹遠矣。蓋聖人傳藥不傳火﹐不將火侯著於文也。

契論經歌講至眞﹐不將火候著於文。

要知口訣通玄處﹐須共神仙子細論。

甚矣﹐金丹之難也。得其傳者﹐立躋聖位。非其人者﹐父子不傳。吁﹐非金丹之難也﹐乃火侯之難也。聖人傳藥不傳火﹐若魏伯陽之《參同契》諸神仙之藥物論﹐與夫丹經歌詩﹐無非講明眞詮之理﹐可謂詳矣﹐而火候一節﹐不曾明言於文字間﹐須遭遇聖師口傳心受﹐則一得永得。至道不繁矣﹐況火是火﹐侯是候﹐世人懵然不知。然火候𨿽二事﹐而實一理。𨿽一理﹐而實二用。若不得口訣﹐何以通玄。饒君聰慧過顏閔﹐不遇眞師莫彊猜﹐故須共神仙子細論也。

八月十五玩蟾輝﹐正是金精壯盛時。

若到一陽才起復﹐便堪進火莫延遲。

八月十五﹐秋气正中﹐金气正旺﹐其卦屬兌﹐修眞之士必於此時而畱意。至一陽起後﹐其卦爲復﹐是冬至之候﹐便當施功而進火﹐不可遷延﹐恐失時也。𨿽然平叔托諭如此﹐以明金﹑水相生之理﹐非日每年直待八月與十一月而後修丹﹐其餘月日不可用﹐非也。謂一日之間自有秋旺之金精﹑陽生之冬至﹐且陽生於坎﹐其坎屬水。水豈自生﹐必金而後生之。蓋金至酉而帝旺﹐是八月也。水至子而帝旺﹐是十一月也。此攢年簇月﹐攢月簇日﹐橫日簇時者是也。

一陽才動作丹時﹐鉛鼎溫溫照幌帷。

受气之初容易得﹐抽添運用卻防危。

人身與天地一同陰陽﹐逐日升條﹐陽气自夜半子時而升﹐陰气自日中午時而降。修眞者當於此時運動天機﹐以合符證﹐不使毫釐差殊﹐則丹道成矣。鉛鼎者﹐乃人身中煉丹之器。幌帷者﹐卽云房塞兌垂簾之旨﹑洞賓光透簾帷之詞。故平叔引而用之﹐謂一陽自子時始生﹐卽受气之始﹐乃作丹之時。若過此以往﹐則有防危之患。蓋鉛見癸生須急采﹐金逢望遠不堪嘗也。

玄珠有象逐陽生﹐陽極陰精漸剝形。

十月霜飛丹始熟﹐此時入口鬼神驚。

仰之彌高﹑鉆之彌堅﹑瞻之在前﹑忽焉在後者﹐此儒氏之玄珠有象也。圓陀陀﹑光爍爍﹑明了了﹑活潑潑者﹐釋氏之玄珠有象也。靈明寶藏﹑洞照乾坤﹑一點眞如﹑虛室生白者﹐道氏之玄珠有象也。三教𨿽殊﹐大道則一。然大道無形﹐生育天地﹐黃帝遺珠﹐罔象得之。今云玄珠有象者﹐何也。蓋大道從無入有﹐其象自著﹐故現出深潭日一輪者﹐此象也。眞人自出現者﹐亦此象也。曰玄珠曰金丹﹐皆岡象中之象也﹐不求而自至者也。玄哉﹐妙哉﹐此象能有能無﹐能隱能顯﹐時方陽生而玄珠有象﹐時至陰生而玄珠無象﹐故顯於陽極之初﹐而隱於陰極之後。其卦爲復﹐是一陽生於子而玄珠有象矣。其卦爲剝﹐是六陰極於亥而玄珠無象矣。然必待十月而丹始熟者﹐乃霜飛凜冽之時﹐萬物歸根復命﹐陰極陽生﹐周天數足﹐至此丹方凝結矣。故其大如橘﹐甜如蜜﹐爲交梨﹐爲火棗﹐可吞可吐﹐如龍頜珠﹐如牛有黃。呂洞賓謂當時有飲刀圭﹐則德重鬼神欽﹟矣﹐豈非入口鬼神驚乎。

前弦之後後弦前﹐藥味平平气象全。

采得歸來鑪裹煆﹐毀成溫養自烹煎。

前弦者﹐乃上孩初七八弦也。後弦者﹐乃下弦二十二三之弦也。何謂弦﹐蓋月之初生與月之退縮﹐其形有半﹐如彎弓上弦之狀﹐當此之時﹐丹華澄淸﹐金精壯盛﹐藥味平和﹐气象全備。學道者必體天法象﹐采取吾身金水之气﹐煆於神鑪﹐火候抽添﹐溫養烹煎﹐不失水火之宜﹐則金丹成矣﹐奚他求哉。

長男乍飲西方酒﹐少女初開北地花。

若使靑娥相見後﹐一時關鎖在黃家。

長男﹐震也。少女﹐兌也。震屬木﹐兌屬金也。西方酒者﹐西爲金方﹐酒爲水象﹐乃金生水之諭也。北地花者﹐北爲坎水﹐花爲鉛華﹐乃水中鉛之諭也。靑娥者﹐靑女木汞也。黃家者﹐黃婆中官也。《參同契》曰﹕丹砂木精﹐得金乃並。蓋大道以相克爲妙﹐金﹑木無令間隔。若非關鎖於中官﹐則震在東﹐兌在西﹐何以爲造化。蓋木性愛金順義﹐金精戀木慈仁﹐相吞相啖始相親﹐必假中官乏土以成造化也。

兔雞之月及其時﹐刑德臨門藥象之。

到此金砂宜沐浴﹐若還加火必傾危。

物極必反﹐理勢然也。故乾之上九﹐純陽之極也﹐聖人必以亢龍有悔戒之。況金生於巳﹐旺於酉。木生於亥﹐旺於卯。是兔者﹐卯之木也。雞者﹐酉之金也。金主刑﹐木主德。刑德臨門者﹐卯酉爲二八之門﹐乃日月出入之路﹐陰陽晝夜之分也。大道旣以陰陽﹑日月爲主﹐才到卯酉極旺之地﹐便當沐浴﹐以專气致柔﹐無爲恬淡﹐使沖和元陽充塞天地之間﹐此心無外﹐自然與太虛同體﹐所謂百骸俱理正無爲﹐不可更加炎火﹐則藥物走失必傾危矣﹐正是抽添運用卻防危也。

日月三旬一遇逢﹐以時易日法神功。

守城野戰知凶吉﹐增得靈砂滿鼎紅。

天地以日月爲功﹐照臨萬象﹐晝夜不停﹐必以三十日交會於晦朔之時﹐周而復始﹐所以無所終窮。大道以金丹爲用﹐烹烏煉兔﹐降龍伏虎﹐體天法象﹐以時易日﹐而奪天地之造化﹐亦如日月之合璧﹐所以長生不死。然而攢年簇月﹐攢月簇日﹐攢日簇時﹐要當固守城郭﹐戰退韋魔﹐不興妄想﹐不動情欲﹐自然有吉而無凶。蓋勝則吉﹐敗則凶。吉則生﹐凶則死。苟一戰一勝﹐長吉無凶﹐所以無價珍寶在吾一身﹐如九轉靈砂﹐日積月累﹐紅光透徹﹐將動天地﹑驚鬼神矣。

否泰才交萬物盈﹐屯蒙受卦稟生成。

此中得意休求象﹐若究羣爻饅役情。

天地旣交而爲泰﹐不交而爲否。泰之義者﹐卽旣濟﹑未濟之象也。水雷屯﹐君子以經綸。山下出泉﹐蒙﹐君子以果行育德。屯蒙之義﹐卽陰陽生長之初﹐正修眞持養之時也。世人求金丹﹐惑於抽添﹐迷於火候﹐乃以六十四卦三百八十四爻而爲作用﹐謾勞歲月﹐白首無成。故平叔謂天地一交﹐萬物便盈﹐當於屯蒙始生之初﹐保養元神﹐一如屯難蒙童之時﹐不可一毫外用其心﹐自然進道﹐則天地萬物皆備於我﹐豈不得意﹐何必泥於象數而爲韋爻所役乎。

卦有設像象儀形﹐得意忘言意自明。

後世迷人惟泥象﹐卻行卦气望飛升。

太極未判﹐有物混成﹐孰爲卦象耶。自天地旣分﹐乾坤始定﹐則設像畫卦﹐聖人亦不過以日月爲易而已。其旨玄微﹐大道在是﹐學者不知徒泥其象而行卦气﹐乃用朝屯而暮蒙﹐朝需而暮訟﹐以六十四卦三百八十四爻分爲三十日﹐而乾一坤坎離四卦爲不用。又或二十九日別用補卦之法。此眞怪誕﹐謾自勞苦。不知其卦用水電屯於早問﹐如何作用而象屯也。卦用山水蒙於晚間﹐如何作用而象蒙也。與夫水天需﹑天水訟之類﹐又有何法度可以體狀之也。宜某迷迷相引﹐破壞大道﹐而輒望飛升﹐可謂愚迷甚矣。

天地盈虧自有時﹐審能消息始知機。

由來庚甲申明令﹐殺盡三尸道可期。

天地𨿽大﹐道有虧盈。大道玄微﹐機通消息﹐此非恍惚誕謾也。人之一身與天地等﹐凡盈虧消息之理﹐無一不與天相似。故子初陽生﹐午後陰降﹐先庚後甲﹐號令嚴明﹐故淸明在躬﹐志气如神也。柰何三尸陰魔有以汨其性眞﹐亂其血气﹐顚倒妄想﹐於道何有哉。惟能反邪歸正﹐申明庚甲﹐使金﹑木交並﹐不失其時﹐消息通玄機﹐緘默應自然﹐殺盡三尸﹐則道可期矣。

要得谷神長不死﹐須憑玄牝立根基。

陽精旣返黃金室﹐一顆明珠永不離。

太上曰﹕谷神不死﹐是謂玄牝。《靈樞經》曰﹕空谷元神﹐守之自眞。蓋谷則至虛﹐神則至靈。虛則善應﹐靈則變化。此長生久視之道﹐故謂之谷神﹐謂之神室﹐謂之靈寶藏﹐謂之水晶官﹐謂之元陽觀﹐謂之太一鑪﹐皆是煉金丹之所也。然一陰一陽之謂道﹐一玄一牝之謂丹。自鴻蒙未判﹐有物混成﹐先天地生。及太極旣分﹐則二儀奠位﹐玄牝始立矣。今欲谷神不死﹐長生久視﹐須憑玄牝二物立爲根基﹐日煉時烹﹐使陰邪消盡﹐陽精獨全﹐返於中官黃金之室﹐則一顆明珠洞照六合﹐與天地相畢矣。

玄牝之門世罕知﹐休將口鼻妄施爲。

饒君吐納經千載﹐爭得金烏搦兔兒。

太上曰﹕玄牝之門﹐爲天地根。其意玄微﹐凡夫豈易知耶。惟其罕知﹐乃以鼻爲天門﹐謂之玄。口爲地戶﹐爲之牝。吐故納新﹐多入少出﹐晝夜不停﹐以爲得道者在是。殊不知此特道引安樂法耳﹐𨿽行經千載﹐何預於金丹大道哉。惟金烏擺兔於玄牝之門﹐返本還原於陰陽之祖﹐使二儀合一﹐太朴如初﹐則日月合而成丹﹐所謂與天地合德日月合明者是也。

異名同出少人知﹐兩者玄玄是要機。

保性全形明損益﹐紫金眞藥是靈奇。

一陰一陽之謂道﹐一鉛一汞之謂丹。其名𨿽異﹐其實則同。其數則兩﹐其體則一。惟少有人知﹐所以不得其玄中之玄﹑機中之要也。夫苟知之﹐則保性全形﹐爻明損益之理﹐何謂損退火之符也﹐何謂益進火之侯也。一損一益﹐如天地之消長。盈虧不差气侯﹐則藥物靈奇不可思議。此所謂之紫金丹﹐謂之靈寶藏也。

始於有作人爭覺﹐及至無爲眾所知。

但見無爲爲要妙﹐豈知有作是根基。

大道無爲﹐一本自然之妙。天何言哉﹐四時行焉﹐百物生焉。此其理也﹐況金丹玄妙不可以智力求﹐不可以形質取。謂之有也﹐則迎之不見其首﹐隨之不見其後。謂之無也﹐則恍恍惚惚其中有物﹐杳杳冥冥其中有精。是知有作者人爭覺之﹐而無所爲者眾亦知之。於是有優劣之分﹐而以無爲爲要妙。夫豈知無爲者﹐道之本體。而有作者﹐道之根基。固非泥象執文﹐桔橰勞碌﹐而後爲有作者也。亦非瑰然獨處﹐槁木死灰﹐而後爲無爲也。上善若水﹐行其所無事。至道不煩﹐得其所固有。無爲者旣安於自然﹐而有作者亦行之自然而已。

紫陽眞人悟眞篇講義卷之四竟

紫陽眞人悟眞篇講義卷之五

雲峯散人永嘉夏宗禹著

黑中有白爲丹母﹐雄裹懷雌是聖胎。

太乙在鑪能謹守﹐三田寶聚應三臺。

《參同契》曰﹕知白守黑﹐神明自來。《抱朴子》曰﹕守雌抱一﹐專气致柔﹐此丹母聖胎也。𨿽然金丹大道﹐固當黑白相扶﹐雌雄相守﹐以成丹母聖胎之功。要知太一含眞之气﹑三田所聚之寶﹐不可少虧﹐故寶聚於三田﹐鑪守於太乙﹐精﹑气﹑神全﹐火候不爽﹐自然聖胎可成﹐丹母可就﹐上應三臺之象﹐充實而有光輝矣。

恍惚難求中有象﹐杳冥莫測是眞精。

有無從此互相入﹐未見如何想得成。

視之不見其色﹐聽之不聞其聲﹐搏之不得其形﹐此恍惚杳冥之狀也﹐於道何有哉。然而罔象中有象﹐無形中有形﹐虛實生白﹐從無入有。旣虛矣﹐而白從何而生。旣無矣﹐而有從何而得。此玄中之玄﹐妙中之妙﹐非得之踐履﹑應之效驗﹐則難以語此。惟於恍惚杳冥之中而見其眞精之象﹐於非有非無之中而見其互爲相入之理﹐則道在我矣。苟未見焉﹐則旁門小法﹐饅爾存想﹐如何可以成功乎。

四象會時玄體就﹐五方行處紫光明。

脫胎入口身通聖﹐無限龍神盡失驚。

四象者﹐靑龍﹑白虎﹑朱雀﹑玄武也。五方者﹐東﹑西﹑南﹑北﹑中﹐金﹑木﹑水﹑火﹑土也。大道虛無﹐以金丹爲玄妙。金丹𨿽妙﹐不過攢簇五行﹐合和四象也。四象一會﹐則玄體又就。五方旣合﹐則丹光鈴明。非日存心之火想腎之水也﹐亦非曰以肝爲龍以肺爲虎也。天生人物﹐人生靈寶﹐五行簇於此﹐四象聚於此﹐苟行玄機﹐則烹成大藥﹐脫胎入口﹐超凡入聖﹐無限龍神﹐咸起敬畏﹐豈不盡驚耶。此道高龍虎伏﹐德重鬼神欽也。

華池燕罷月澄輝﹐跨个金龍訪紫微。

從此眾仙相識後﹐海潮陵谷任遷移。

金丹之術﹐百數其要﹐在神水﹑華池。蓋華池者﹐煉丹之池﹐中有神水﹐混混不輟﹐晝夜流通。苟得此而咽之﹐則月凝輝矣。吾儒之與日月合明﹐釋氏之圓陀陀﹑光爍爍者是也。金是西方兌虎﹐木是東方震龍。今也﹐能修眞而跨此金龍﹐則金﹑木無令間隔﹐可以朝上帝﹐出元神﹐豈非訪紫微乎。苟得此道﹐則已長生仙舉﹐𨿽滄海變桑田﹐於我何有哉﹐所以任陵谷之遷移也。

要知煉養還丹法﹐宜向家園下種栽。

不假吹噓並著力﹐自然果熟脫眞胎。

人稟陰陽之靈气﹐合有大丹一斤之數﹐苟無耗散﹐可以與天地相畢。惟其六欲七情﹐斷喪天眞﹐故若朝不保暮。上聖垂慈﹐以還丹之法教之﹐使其煉養以盡九還七返之妙。初非假於艸木之質﹑人爲之僞﹐皆是反求諸己。故以四大。一身爲家園﹐以陰陽二气爲種子﹐朝種暮收﹐春生秋殺﹐開花結子﹐果熟胎圓﹐無非自然時候﹐與天地合符﹐初不待吹噓著力﹐以外務爲勞也。

休施巧僞爲功力﹐認取他家不死方。

壺內旋添畱命酒﹐鼎中收取返魂漿。

作德心逸日休﹐作僞心勞日拙。修道之士以眞常爲心﹐以正直爲念﹐則反邪歸正﹐出死入生矣。苟施巧僞﹐則非心邪念﹐類倒妄想﹐與死爲鄰矣。𨿽然死生之分在於眞僞之別﹐果何修而致之也。惟畱命之酒旋添於壺內﹐返魂之漿收取於鼎中﹐不使眞元斲喪﹐本領耗折﹐如燈之有油﹐如木之有根﹐自然光明發越﹐枝葉暢茂﹐其爲不死之方﹐豈欺我哉。

雪山一味好醍醐﹐傾入東陽造化鑪。

若遇昆侖西北去﹐張騫始得見麻姑。

此設像寓言﹐言以人身中有雪山﹐能出醍醐珍味。蓋山屬土生金﹐金气寒﹐故曰雪山。然金生於土﹐其液流注﹐味甘色白﹐狀若醍醐﹐傾入東陽鑪中﹐方成造化。蓋東陽屬甲乙之木﹐木中有火﹐火能克金﹐可以成就至寶。其造化玄微﹐凡夫莫測。若昆侖峯頂遇西北金﹑水之位﹐使之相生相克﹐奪天地之造化﹐則陰陽得類﹐自然感合﹐如張騫乘搓逆流而上﹐可以見麻姑之仙矣。張騫者﹐陽男也。麻姑者﹐陰女也。亦寓言匹配之意也。

不識陽精及主賓﹐知他那个是疏親。

房中空閉尾閭穴﹐誤殺閻浮多少人。

陽精者﹐一身魂神之宰司也﹐人安能識之。況有賓有主﹐有疏有親﹐須得師口訣﹐方通玄奧。否則禦房閉精﹐徒於尾閭用意﹐非矣。云房曰﹕堪嘆三峯黃穀子﹐誤殺南閻多少人。蓋三峯者﹐乃陰丹之術﹐固形住世之方﹐非神仙之道也。是世人气血未定﹐對境不能忘情﹐心𨿽慕道﹐嗜欲難遏。古仙垂慈﹐於三千六百門中﹐亦有閉精之術﹐使夫人知生生化化﹐以精﹑气﹑神爲主﹐操之則存﹐捨之則亡。施之於人﹐可以生人。畱之於身﹐可以生身。非劇戲也﹐非可恣也。故滄海𨿽大﹐不實漏卮。尾間不禁﹐人豈長生者乎。惟其不得師傳﹐則誤閻浮之人多矣。

萬物蕓蕓各返根﹐歸根復命卽常存。

知常妙道人難會﹐妄作招凶往往聞。

太上曰﹕萬物蕓蕓﹐各歸其根。歸根曰靜﹐靜曰復命。復命曰常﹐知常曰明。不知常﹐妄作凶。平叔之詩﹐專體此意也。夫萬物作於性而復於性﹐譬如華葉之生於根而歸於根﹐濤瀾﹟１生於水而歸於水。一有所歸﹐則靜定而復命。守常而不昧﹐外妄盡除﹐泰定光發﹐不與物俱遷﹐不與化俱逝﹐自本而自根﹐常久而不變。故《易》之《眾怛》曰﹕日月得天而能久照﹐四時變化而能久成﹐聖人久於其道﹐而天下化成。怛之時義﹐大矣哉。是豈凡俗之人可以曉會耶。惟人之難會﹐則往往妄作而招凶﹐自作不靖矣。故曰反常﹐曰改常﹐曰異常﹐皆有凶而無吉者也。

歐冶親傳鑄劍方﹐耶溪金水配柔剛。

煉成便會知人意﹐萬里誅凶一電光。

歐冶子﹐聶古之村士﹐千金鑄劍﹐非有他也﹐亦以金水相生﹐剛柔相配﹐百煉而成﹐天下無敵也。若諭金丹大道﹐是亦鑄劍之法﹐故以人身言

之﹐亦耶漢之地﹐有金水之物﹐有剛柔之用﹐苟得師鑄煉﹐則其鋒不可當。自然洞洞屬屬﹐物來能明﹐事來能鑑﹐𨿽萬里凶頑﹐亦可朱伏於電光之下。此明視萬里﹐芒寒色正﹐皆自然之餘效也。

敲竹喚龜吞玉芝﹐鼓琴招鳳飲刀圭。

近來透體金光現﹐不與常人話此機。

此設像寓言﹐皆托譬人身所有之物。蓋竹與琴同擊作﹐有聲者是。龜與鳳同形狀﹐相類者是。玉芝與刀圭同﹐皆和气所生﹐金﹑土所產也。異名𨿽六﹐本體只三。以大道無爲言之﹐初無假於作用﹐然符節相應﹐气詠相通﹐於無爲中有爲﹐以應天地之機﹐皆自然感合之道。故人身中一物﹐敲之如竹﹐則龜可喚。鼓之如琴﹐則鳳可招。皆聲气相求﹐呼吸相應﹐速如影響﹐自然和气致祥﹐則玉芝可吞﹐刀圭可飲﹐其關節脈理貫通上下﹐气類感召﹐不勞餘力而見驗也。宜其金光透體﹐有諸中而形諸外﹐如玉在山而木潤﹐珠生淵而崖不枯﹐至玄至妙﹐曷可與常俗說其玄機哉。

藥逢气類方成像﹐道卽希夷合自然。

一粒靈丹吞入腹﹐始知我命不由天。

同聲相應﹐同气相求﹐金丹大藥﹐不出鉛汞二物。鉛能化汞﹐汞復化鉛。七返九還﹐是此外丹也。視之不見名曰希﹐聽之不聞名曰夷。希夷大道﹐出於自然﹐淸靜無爲是也﹐此內丹也。有內丹以煉神﹐必有外丹以煉形﹐使形神俱妙﹐與道合眞。一粒之丹﹐靈明妙用﹐自然超凡入聖﹐出死入生﹐豈非我命在我不在天乎。

赫赤金丹一日成﹐古仙畱語信堪聽。

若言九載三年者﹐盡是推延款日程。

金丹大道﹐乃登仙上乘﹐宜若至難也。平叔乃謂一日可成﹐豈理也哉。又曰﹕都來片餉工夫﹐永保無窮逸樂。由是知陰眞人日﹕至神聖極容易。信斯言也﹐則至道不煩﹐初非旁門之多事﹐片餉一日﹐目擊道存﹐若說九載三年﹐護自推款日程而已。所謂操則存﹐拾則亡﹐出入無時﹐莫知其鄕者﹐去道遠矣。顏子之如愚﹐曾子之一惟﹐香巖之擊竹﹐善財之彈指﹐儒﹑釋尙牟﹐況平地登仙﹐超凡入聖﹐豈非一日可成乎。

大藥修之有易難﹐也知由命也由天。

若非積行施陰德﹐動有艸魔作障綠。

人與天地並立爲三才﹐何故人多夭折而天地無終窮。達者知之﹐必修金丹大道﹐與天地相畢。豈細事哉﹐故欲修仙道﹐先修人道﹐人道有媿﹐則仙道遠矣。人道者何﹐惟積行救人﹐陰德在世﹐如天地之覆載﹐一毫無私。如上帝之好生﹐一念不殺。所以仰無愧而俯無作﹐則自天佑之﹐吉無不利。若修大藥以求仙﹐其道甚易﹐皆由我也。儻或愧於屋漏﹐欺於暗室﹐則魔障日生﹐其爲難也。甚矣﹐非固難也﹐是天所不容也。非天故也﹐是無德行以契天心也。學道者可不求其易而拾而難哉。

三才相盜食其時﹐道德陰符顯聖機。

萬化旣安諸慮息﹐百骸俱理證無爲。

《陰符經》曰﹕天地﹐萬物之盜。萬物﹐人之盜。人爲萬物之盜。又曰﹕食其時﹐萬化安。其說已詳於《陰符講義》矣。然平叔尢有證無爲之說者﹐蓋以生生化化﹑消息盈虛﹐疑若多事也。然大道爲公﹐無非自然之理﹐人能充此以爲用﹐則心伺太虛﹐萬慮自息﹐气涵元始﹐百骸和暢﹐無爲之道可證於太淸之仙境矣。

陰符寶字逾三百﹐道德靈文滿五千。

今古上仙無限數﹐盡於此處達眞詮。

甚矣﹐大道難傳﹐不立文字﹐然而瑯函玉笈金誥瓊章如武庫之森列﹐如總龜之備具﹐學道者將孰從而考訂也。惟至煩中有至簡之理﹐至詳中一有至要之用﹐得非黃帝之《陰符經》字逾三百﹐太上之《道德經》文滿五千﹐而大道玄微殆無餘蘊。今古神仙飛升金闕﹐遊宴玉京者﹐不可勝計也﹐無非於此二經達其眞詮﹐得其妙用。學者不可不知其要﹐而求旁門於三千六百也。譬之諸子百家﹑傳記雜說﹐充棟汗牛﹐不知其幾也﹐六經之道同歸乾坤之理簡易﹐亦由金丹大道不出《陰符》《道德》之二經也。

饒君聰慧過顏閔﹐不遇眞人莫彊猜。

只爲丹經無口訣﹐教君何處結靈胎。

大道惟一﹐設教分三﹐自其三而推之﹐則千門萬戶﹐千經萬論﹐不知其紀極也。由其一而貫之﹐則天得以淸﹐地得以寧﹐人得以生﹐至道不繁矣。然不知其紀極也﹐似難而實易。苟有聰明慧智之姿﹐則旁通博覽﹐若無餘蘊。惟至道不繁之理﹐𨿽似易而實難﹐縱有聰慧顏閔之材﹐於此亦難自悟﹐須遇聖師至人親傳口訣﹐指出天機﹐則一言得事﹐片餉成功﹐靈胎可結﹐而大道可致矣。

了了根源方寸機﹐三千功滿與天齊。

自然有鼎烹龍虎﹐何必擔家戀子妻。

了了根源﹐機在方寸。三千行滿﹐功與天齊。方寸者何﹐此心是也。齊天者何﹐亦此心是也。心爲天君﹐主宰萬象﹐若了了內明﹐一塵不染﹐修眞奉道﹐行滿三千﹐𨿽天道杳冥不可測識﹐而對越無愧與天爲徒矣﹐自然有鼎以烹金丹﹐龍蟠虎這﹐法象著明﹐其藥無涯。何必滯於塵俗﹐迷於恩愛﹐擔家戀子﹐困於妻孥﹐而與艸木俱腐乎。

未煉還丹須急煉﹐煉了須還知止足。

若也持盈未已心﹐未免一朝遭殆辱。

還丹之法﹐乃長生久視之道﹐世凡塵俗烏能造其妙耶﹐惟仙風道骨者方能知修煉之法。然而藥物火侯﹐運用抽添﹐當與天地合符﹐不可知進而不知退﹐知作而不知止。故未煉還丹急須修煉﹐是呂仙謂下手速修尢太遲也。若是煉了﹐便當保守﹐不可妄加火候。若火候失宜﹐則太陽流珠﹐其性猛烈﹐常欲去人﹐未免一朝傾失﹐故殆辱也。鍾離謂藥熟不須行火候﹐若行火侯叉傷丹也。由是觀之﹐不知修煉者﹐是不耘苗者也。知修煉而不知止足者﹐是樞苗助長也。可不饉與。

須知死戶爲生戶﹐莫執生門作死門。

若會殺機明反覆﹐始知害裹卻生恩。

生者﹐死之根。死者﹐生之根。恩生於害﹐害生於恩。此《陰符經》言也﹐平叔此詩無非發明其蘊。蓋金生於巳﹐死於子。子爲水鄕﹐而金能生水。木生於亥﹐死於午。午爲火地﹐而木又能生火。水土生於申﹐死於卯。卯爲木位﹐而水又能生木。是生者死之根﹐死者生之根也。然而生死之根固然﹐而恩害之義卻異。惟金﹑火之造化﹐不可以生死論也。《龍虎上經》曰﹕金﹑火者﹐眞藥也。丹術著明﹐莫大乎金﹑火。蓋火生於寅﹐死於酉﹐酉爲金鄕﹐其火但能克金﹐豈能生金耶。況酉爲金旺之鄕﹐而火爲就死之地﹐旣不能克之爲害﹐而金反以生旺爲恩。《參同契》曰﹕金入於猛火﹐色不奪精光﹐豈非恩生於害乎。此殺機反覆之理﹐非洞曉五行造化﹐不可知也。或者乃以生門死戶爲婦人陰僻之地﹐恩生於害爲交媾損德之術﹐非也﹐大道淸靜元爲﹐烏得穢行而可求仙乎。

禍福由來互倚伏﹐還如影響相隨逐。

會能轉此生殺機﹐返掌之間災變福。

禍兮福所倚﹐福兮禍所伏。殆猶影響之應形聲﹐不可忽也。人能學道修眞﹐則福德增崇﹐長生久視﹐爲人中仙﹐此出死入生之妙道也。苟背道傷生﹐耽於聲色﹐則行屍行廁﹐自速敗亡而已﹐其機則轉生爲殺﹐變福爲災﹐持反掌之易爾。由是觀之﹐則惠迪吉﹐從逆凶﹐惟影響﹐儒書﹑道書﹐其揆則一。

修行混俗及和光﹐圓則圓兮方卽方。

顯晦逆從皆莫測﹐教人爭得見行藏。

大隱居塵﹐小隱居山﹐何也﹐塵者﹐市井之地﹐修眞者居之﹐一念不動﹐純誠無雜﹐酒色財气所不能入﹐富貴功名所不能變﹐玆其所以爲大隱也。若夫山者﹐僻靜林麓之野﹐隱者固無異念也﹐逮出遇紛華﹐一見可欲則凡情莫遏﹐嗜欲如初﹐玆其所以爲小隱也。平叔謂修行者﹐必混於俗﹐不爲立異之行﹐和其光﹐同其塵﹐隨圓逐方﹐無可無不可﹐或顯或晦﹐或逆或從﹐如雲出無礙﹐人莫能測﹐太虛湛然﹐萬象無累﹐此其所以爲得道也。若標表自暴﹐爲驚世絕俗之舉﹐是行藏爲人所見﹐非惟辦道不成﹐其不被害於世者幾希﹐故於六十四詩之終而重垂教於後學也。

紫陽眞人悟眞篇講義春之五竟

﹟１原文不淸﹐疑爲『瀾』。

紫陽眞人悟眞篇講義卷之六

雲峯散人永嘉夏宗禹著

五言四韻﹣首以象太一之數

女子著靑衣﹐郎君彼素練。見之不可用﹐用之不可見。恍惚裹相逢﹐杳冥中有變。一霎火焰飛﹐眞人自出現。

平叔此詩用法太一之數﹐大道玄微﹐畢露無隱﹐苟聰明慧智﹐無師傳授﹐終難彊猜也。且女子者﹐陰也。郎君者﹐陽也。靑衣者﹐東方甲乙木也。素練者﹐西方庚辛金也。男女異體﹐陰陽異气﹐金木異質﹐東西異位﹐若不可以爲道也。惟聖人鈴混而一之﹐使男女﹑陰陽交感於中官﹐金木﹑東西交並於黃道。以女子而著靑衣﹐則陰能負陽也。以郎君而披素練﹐則陽能抱陰也。自然和順積中﹐英華發外﹐虛室生白﹐充實光輝﹐則見之不可用﹐用之不可見﹐此正儒道之如有所立卓爾。立則見其參於前﹐卽見之之謂也。及瞻之在前﹐忽焉在後﹐𨿽欲從之末由也﹐已此又不可用也。釋氏之圓陀陀﹑光爍爍﹑明了了﹑活潑潑﹐亦用之之謂也。而冷智妙圓﹑體自空寂﹐此又不可見也。太上曰﹕恍恍惚惚﹐其中有物﹐則恍惚裹相逢者﹐固非無所睹也。杳杳冥冥﹐其中有精﹐則杳冥中有變者﹐亦非無所用也。存無守有﹐頃刻而成﹐至神聖﹐極容易﹐豈非一霎火焰飛﹐眞人自出現乎。如此則身外生身﹐性上見性﹐去住自如﹐識破本來面目。故以此凡火飛出眞火﹐以此凡人現出眞人。然則恍惚杳冥者﹐豈其實耶﹐無中有﹐有中無﹐玄中玄﹐妙中妙﹐可與神仙語﹐難與凡骨言。

西江月十二首以應十二月之數

內藥還如外藥﹐內通外亦須通。丹頭利害略相同﹐溫養兩般作用。內有天然眞火﹐鼎中赫赫長紅。外鑪增減要勤功﹐妙絕莫過眞種。

修仙要道須煉金液還丹﹐然丹分內外﹐溫養兩般﹐要是兼得其宜﹐可以超凡入聖。苟有內丹而無外丹﹐則軀殼遺體﹐皆父精母血﹐四大假合﹐凡骨沈滯﹐無以點化﹐何緣成道。有外丹而無內丹﹐則大藥𨿽奇﹐徒爲外﹑物﹐反求諸己﹐天眞已耗﹐神疲气散﹐精爽不靈﹐以外藥投之﹐譬若火煮空鐺﹐自速敗壞﹐詛成造化。平叔托詠此詞﹐首以著明內外二藥﹐其知道乎﹐且外藥只用鉛﹑汞二物﹐並無雜﹑類﹐若五金﹑八石﹑艸木滓腐﹐皆使不著﹐以火侯抽添﹐體天法象﹐久久烹煉﹐气數周天﹐可以成寶仙。經曰﹕大藥旣成﹐鵲餌成鳳﹐鴉食成鸞﹐犬舐成龍﹐人服登仙是也。若內藥在身﹐非心非腎﹐非肺非脾﹐非气非精﹐非血非液﹐亦不過鉛﹑汞二物﹐陰陽匹配﹐以眞火元陽煉之﹐一同外藥﹐使鼎中赫赤﹐依時增喊﹐煉成純陽之質﹐日中無影﹐方可服食外丹﹐使形神俱妙﹐與道合眞﹐蛻去凡骨﹐白日升舉。此外藥還如內藥﹐內通外亦須通﹐不可偏而不全也。然而眞種則一同﹐溫養則兩般何也。所同者﹐鉛﹑汞是也。兩般者﹐火侯是也。蓋外藥則用凡炭人爲之火﹐內藥則用眞一天然之火也。

西江月

此道至神至聖﹐憂君分薄難消。調和鉛汞不終朝﹐早睹玄珠形兆。志士若能修煉﹐何妨在市居朝。工夫容易藥非遙﹐說著人須失笑。

甚矣﹐五百歲間气生賢﹐無非地靈人傑。凡道德﹑勛庸﹑文章﹑政事﹐所以致君澤民者﹐世不乏人。若夫至神至聖﹐爲人中仙﹐陰功陽德﹐上合天心﹐白日飛舉者﹐實難得其人也。儻非夙有靈骨﹐福分深厚﹐疇以得此﹐使其分所當得遭遇聖師﹐則至神聖﹐極容易。蓋金丹神聖之道﹐不過鉛﹑汞二物﹐一能調和火侯﹐則片餉之間玄珠形兆。有志之士﹐若能精勤修煉﹐初無貴賤之別﹐在朝不妨爲治國平天下之事﹐在市不失爲士﹑農﹑工﹑商之業﹐如前詩謂休妻謾遣陰陽隔﹐絕粒徒教腸胃空﹐心﹑肝﹑脾﹑肺﹑腎之五臟徒勞存想﹐涕﹑唾﹑精﹑津﹑气﹑血﹑液之七寶饅費吐吞。凡三載九年之限程﹐三千六百之旁門﹐皆非金丹之用。吁﹐道則至神至聖﹐藥則容易非遙﹐所謂道在眼前人不見﹐說教失笑更何疑。太上曰﹕下士聞道﹐大笑之。不笑不足以爲道也。

西江月

白虎首經至寶﹐華池神水眞金。故知上善利源深﹐不比尋常藥品。要假修成九轉﹐先須煉己持心。依時采取定浮沈﹐進火仍防危甚。

白虎者﹐金精也。首經者﹐元首谷神也。至寶者﹐靈明寶藏也。華池者﹐偃月鑪也。神水者﹐神明之水也。眞金者﹐金丹大藥也。上善者﹐無上之妙道也。利源者﹐無窮之利源也。九轉者﹐九還之金體也。煉己持心者﹐七寶之無漏身也。采取者﹐采有時﹑取有日也。浮沈者﹐陰陽升降之二物也。進火防危者﹐丹熟不須行火候也。古仙日﹕金丹之術百數﹐大要在神水﹑華池。然天一生水﹐水豈自然﹐必金能生水﹐是金剛不壞﹐萬古常存﹐得天一至眞之气而生水﹐故金精爲首經至寶。華池旣生神水﹐神水復生眞金﹐所謂母隱子胎﹐水中金﹑水鄕鉛是也。太上日﹕上善若水。《陰符經》曰﹕絕利一源。呂洞賓曰﹕七返還丹﹐在人先須煉己待時。必當精﹑气﹑神全﹐三田俱足﹐與天地合德。陰陽﹑升降﹐每月那日﹐每日那時﹐輕輕采取﹐無過無不及﹐定其浮況。奪天地造化﹐機緘合符﹐毫釐不爽。如丹已成就﹐則守恬養气﹐不可妄亂進火。鍾離仙曰﹕丹熟不須行火候﹐若還加火爻傾危是也。

西江月

七返朱砂返本﹐九還金體還眞。休將寅子數坤申﹐但看五行成準。本是水銀一味﹐周流經歷諸辰。陰陽炁足自通神﹐出入豈離玄牝。

七返九還之論﹐乃金丹大道之玄﹐學者不遇聖師﹐妄自臆說﹐或者乃以十二支神從子數至申爲九還﹐自寅數至申爲七返﹐非也。《龍虎上經》曰﹕丹術著明﹐莫大於金﹑火。金火者﹐日月之魂魄。上半月初三日﹐月哉生魄﹐其體屬金﹐金數四﹐成數九﹐所謂三日更生兌戶開﹐黑銀竈﹝﹞出白銀來。此金气發生﹐名曰九還也。下半月魄光漸喊﹐日當受符日爲火﹐又名朱砂﹐外赤而內白﹐復盜月之光﹐添日之眞火﹐火數二﹐成數七﹐﹐名曰七返。然還返之義﹐𨿽曰金﹑火﹐究其源宗﹐本是水銀一味而已。蓋天一生水﹐水爲丹母。凡天地之運動﹐日月之升沈﹐皆在水輪之內。人身之陰陽造化﹐在於坎水之鄕﹐自其子初陽生﹐午後陰降﹐周而復始﹐經歷諸辰﹐周天气足﹐自然通神。然出入之間﹐豈離玄牝。蓋谷神不死﹐是爲玄牝。玄牝之門﹐爲天地根。此金丹之玄妙也。

西江月

若要眞鉛畱汞﹐親中不離家臣。木金間隔會無因﹐須用媒人勾引。木性愛金順義﹐金情戀木慈仁。相吞相啖卻相親﹐始覺無中有孕。

修煉金丹﹐不出鉛﹑汞二物。然汞多飛走﹐實難畱停﹐惟得眞鉛﹐則汞可畱住。蓋是一气所鍾﹐親中家臣﹐初非異類﹐自相眷戀也。柰何大朴旣分﹐東震西兌﹐木﹑金間隔﹐無因相會爲一﹐今以丹法煉之﹐須用媒人勾引﹐乃黃婆。匹配之義﹐以中官土爲用也。蓋土能生金﹐金能克木﹐木能克土﹐三姓異質﹐相吞相啖卻能相親﹐此五行類倒之法。《陰符經》云﹕害裹生恩是也。仙經云﹕順則成人﹐逆則丹用。蓋相生者爲順爲恩﹐而相克者爲逆爲害也。始覺無中有孕者﹐蓋金﹑木之質外別於形﹐而木液﹑金精內感於气﹐所謂鑿開混沌髓﹐擘出坎離精。卽此爲丹﹐則無中有孕可知矣。太上曰﹕恍恍惚惚﹐其中有物。非孕而何。

西江月

二八誰家奼女﹐九三何處郎君。自稱木液與金精﹐遇土卻成三姓。更假丁公煆煉﹐夫妻始結歡情。河車不敢暫畱停﹐運入昆侖峯頂。

二八者﹐陰數也。奼女者﹐陰女也。九三者﹐陽數也。郎君者﹐陽男也。木液者﹐東方震龍之液﹐水生木之象也。金精者﹐西方白虎之精﹐金生水之象也。土者﹐戊己中官也。丁公者﹐火侯也。河車者﹐北方正气﹐爲河車般運之象也。昆侖者﹐泥丸官神室也。平叔此篇說盡金丹道地﹑火候﹑藥物﹐實慈悲引接﹐人自不明耳。且純陽者﹐爲天﹑爲仙。純陰者﹐爲地﹑爲鬼。陰陽俱備者﹐爲人。況一陰一陽之謂道﹐繼之者善也﹐成之者性也。大《易》深言之﹐何異金丹之道乎。蓋金丹在人之身﹐不出陰陽之用﹐故以數諭之﹐則有二八﹑三九。以人諭之﹐則爲郎君﹑奼女。以五行言之﹐則有金﹑有木。以四象取之﹐則有龍﹑有虎。以人事譬之﹐則爲夫﹑爲妻。千章萬句﹐皆是設像寓言無他。自元始祖气﹐混沌爲一﹐太極旣判﹐分列爲二。惟其分也﹐則奇偶異數﹐男女異體﹐金木異質﹐東西異方﹐龍虎異象。今旣欲返本還原﹐煉而爲丹﹐則必合異而歸於同。若非歸於中官﹐則二者何綠合一。故曰遇土卻成三姓﹐乃中官黃婆匹配之地也。𨿽然二物有形有質﹐豈能果作一處﹐不過以精﹑液交感﹐神﹑气混融﹐隔礙潛通﹐如磁石吸鐵﹐自然一點眞陽靈明洞照而已。故不曰木而曰木液﹐不曰金而曰金精﹐其義深矣。然金﹑木豈能自有精液哉﹐須假丁公煆煉﹐火候抽添﹐則陰陽始得交媾﹐金﹑水始得成丹。是火也﹐非己巽風火也﹐非離午心火也﹐乃坎官北方正气﹐號爲河車般運不停﹐直上泥九昆侖峯頂﹐一點眞陽洞明宇宙﹐所謂沈歸海底去﹐抱出日頭來。一撞三關﹐透徹無上﹐則赫赤金丹成於金﹑木交並之際﹐仙道豈遠哉。

紫陽眞人悟眞篇講義春之六竟

紫陽眞人悟眞篇講義卷之七

雲峯散人永嘉夏宗禹著

西江月

牛女情綠道本﹐龜蛇類稟天然。蟾烏遇朔合嬋娟﹐二炁相資運轉。總是乾坤妙用﹐誰人達此深淵。陰陽否隔卻成愆﹐怎得天長地遠。

牛女者﹐夫婦之義也。龜蛇者﹐水火之象也。蟾烏者﹐日月之精也。乾坤者﹐天地之對也。此一陰一陽之謂道﹐日月交合之謂丹。有陽而無陰﹐則陽無以化。有陰而無陽﹐則陰無以生。二气相資﹐運而變化﹐或分或合﹐妙用無窮。故如牛郎﹑織女情義綠合﹐爲道之本。水龜﹑火蛇坎離交媾﹐類稟天然。月蟾﹑日烏遇朔必合﹐嬋娟久照。乾天﹑坤地覆載廣大﹐妙用神通。人以一身與天地並立爲三才﹐亦以陰陽二气匹配而成道﹐曰玄牝﹐曰鉛汞﹐曰龍虎﹐曰烏兔﹐曰金木﹐曰水火﹐曰黑白﹐曰東西﹐曰坎離﹐曰夫婦﹐不可枚舉﹐無非陰陽交感之義。苟陰自爲陰﹐陽自爲陽﹐否隔不通﹐則成愆過而夭折矣。何以出死入生﹐與天地相與長久哉。

西江月

雄裹內含雌質﹐負陰卻抱陽精﹐兩般和合藥方成﹐點化魂靈魄聖。信道金丹一粒﹐蛇吞立化龍形﹐雞飧亦乃變鸞鵬﹐俱入淸陽眞境。

一陰一陽之謂道﹐合日與月之謂丹。然而日爲陽爲火﹐內有壁月烏﹐乃雄裏含雌也。月爲陰爲水﹐內有房日兔﹐是負陰抱陽也。蓋烏屬庚辛金﹐兔屬甲乙木﹐毋令間隔﹐則日之魂﹑月之魄﹐兩件和合於一處﹐則至靈至聖﹐玄珠有象﹐金丹成於片餉之間。譬之外藥亦同﹐陰陽匹配﹐點化成丹﹐蛇雞服餌﹐亦化龍鸞﹐況於人乎﹐況得道乎。此內外二丹無非以陽精爲主﹐不問人禽異類﹐苟能以陰煉陽﹐使其魂靈魄聖﹐則一粒金丹﹐蛇服成龍﹐雞飱成鳳﹐人服登仙﹐俱入

淸陽眞境矣。

西江月

不辧五行四象﹐那分朱汞鉍銀﹐抽添火候未曾聞﹐早便稱呼居隱。不解自思己錯﹐更將錯路教人﹐誤他永世在迷津﹐似怠欺心安忍。

五行者﹐金﹑木﹑水﹑火﹑土也。四象者﹐靑龍﹑白虎﹑朱雀﹑玄武也。朱汞者﹐砂中取汞也。鉛銀者﹐鉛中取銀也。火候者﹐眞陽之火﹑節符之候也。平叔謂學者妄亂以肺爲金﹐以肝爲木﹐以腎爲水﹐以心爲火﹐以脾爲土。又以肝屬靑龍﹐肺屬白虎﹐心屬朱雀﹐腎屬玄武。此爲五行﹑四象﹐修煉金丹﹐可謂無所辧別﹐那分朱汞﹑鉛銀。亦非拾一身之外而別謂五行四象﹐譬之鉛砂爲有質之物﹐五臟亦有質之形﹐如何可以成道。惟於有形質之中﹐而得其無形質之用﹐則自粗造精﹐超凡入聖﹐始得鉛汞之祕矣。𨿽然縱識朱砂及黑鉛﹐不知火侯也如閒。況不識不解﹐而錯以教人﹐所謂迷迷相引﹐無有出期﹐如此用心﹐尙安忍哉。

西江月

天地才經否泰﹐朝昏要識屯蒙。輻來湊轂水朝宗﹐妙在抽添運用。得一萬般事畢﹐休分南北西東。損之又損愼前功﹐命寶不宜輕弄。

天地交而爲泰﹐是上陰下陽也。不交而爲否﹐是上陽下陰也。云雷屯﹐君子以經綸﹐是物之屯難始生﹐不可棧賊也。山下出泉﹐蒙﹐君子以果行育德﹐是泉之始達﹐當蒙以養正也。卽此四卦之義﹐托諭金丹﹐正合其宜。或者以六十卦分爲三十日﹐以干﹑坤﹑坎﹑離四卦爲鑪鼎﹐抑何穿鑿牽彊也。殊不知一陰一陽之謂道否﹑泰﹑屯﹑蒙之謂功。以金丹言之﹐全在陰陽交媾之精。儻若天自天地自地﹐否塞不通﹐不能交而爲泰﹐則陰陽何以爲道﹐大藥何以成丹。至於朝屯暮蒙﹐卽是謹於持守﹐常若屯難養蒙之時﹐不可一念差失﹐不可一時恣縱﹐戒謹乎所不睹﹐恐懼乎所不聞﹐實不忘於朝昏頃刻間也。若能如此修爲﹐則輻來奏轂﹐如車之運行﹐初無敗闕。如水之流轉﹐萬折必東。故眞一先天之气機緘相應﹐符節不爽。抽添運用﹐妙斡天機。得此眞一命寶﹐當持盈守成而矣。抱朴子曰﹕人能守一﹐一能守人。人不能守一﹐一能去人。豈非命寶不宜輕弄乎。

西江月

冬至一陽來復﹐三旬增一陽爻﹐月中復卦朔晨超﹐望罷乾終變妮。日又別爲寒暑﹐陽生復起中宵﹐午時娠象一陰朝﹐煉藥方知昏曉。

一年有三百六十日﹐以六陰六陽盈虧消長攢簇於爻象之間﹐有年中冬至﹐月中冬至﹐日中冬至。六位相乘﹐片陽相蕩﹐十二卦備﹐則天道明而周天火候足矣。且年中冬至陽生於子﹐是十一月用地雷復卦爲一陽爻。十二月建在丑﹐用地澤臨卦爲二陽爻。正月建在寅﹐用地天泰卦爲三陽爻。每月三十日換一卦﹐以進火符﹐是三旬增一陽爻﹐乃一年卦气周天之侯也。夫攢年簇月爲月中冬至者﹐以一月三十日﹐一日十二時﹐共得三百六十時耶﹐準一年三百六十日﹐卻以初一日爲復卦﹐每二日半共坎卦﹐至十五爲乾純陽卦。然陽極則陰生﹐至十六日爲望﹐用天風姤卦以退火符﹐乃陰長陽消。所謂望罷乾終變姤﹐乃一月日卦數準一年周天之侯也。若夫攢年簇日爲日中冬至者﹐以一日十二時分爲陰陽升降之節﹐以子初陽生爲冬至﹐以午後陰生爲夏至。亦以一時辰爲一卦﹐用復姤進退陰陽之始也﹐用乾坤變化陰陽之終也。晝夜循環於百刻之內﹐以時易日法神功﹐亦象一年卦數周天之候也。修眞之士外立表漏以測天運之晷刻﹐內修眞一以驗本身之刻漏。旣知一年之冬至﹑夏至如此﹐又知一月之冬﹑夏二至如此﹐又知一日之冬﹑夏二至如此。體天法象﹐洞知昏曉﹐神淸气爽﹐百脈和暢﹐𨿽未能升舉衝天﹐豈不勝似荒迷酒色﹑與鬼爲鄰者哉。此與天地合德﹐與日月合明﹐與四時合叔﹐與鬼神合其吉凶者是也﹐豈異端曲學乎。

西江月

德行修逾八百﹐陰功積滿三千。均齊物我與親冤﹐始合神仙本願。虎兕刀兵不害﹐無常火宅難牽。寶符降後去朝天﹐穩駕鸞輿鳳輩。

天得一以淸﹐地得一以寧﹐人得一以靈。吾儒之道一以貫之﹐釋氏之教一心卽佛﹐道家之法眞一常存。今平叔言八百三千之異何耶﹐吁﹐道體則一﹐道用則殊。亙古今﹐窮天地﹐推萬有之夥﹐究象數之煩﹐道無往而不在﹐惟修眞者無一不洞曉於心﹐踐履於己﹐如四端萬善之皆備﹐六度萬行之兼修﹐陰功陽德眞積力久﹐物我親充同仁一視﹐始合神仙本願。古語曰﹕欲修仙道﹐先盡人道是也。推是心以往﹐則禍息自消﹐虎兕刀兵所不能害﹐跳出世网無常﹐火宅所不能牽﹐上合天心﹐太一賜召﹐如張天師沖舉﹐許旌陽上升﹐皆是天降寶符﹐詔歸金闕﹐鸞車鳳筆穩駕紫宸﹐此修眞奉道之效﹐大丈夫功成名遂之秋也﹐有志者可不勉旃。

紫陽眞人悟眞篇講義春之七竟

