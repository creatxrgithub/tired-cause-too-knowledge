悟眞篇注釋

經名﹕悟眞篇注釋。三卷﹐原題象川無名子翁淵明注﹐卽翁葆光﹐出於南宋時期。底本出處﹕《正統道藏》洞眞部玉訣類。

悟眞篇注釋序

夫子嘗謂余曰﹕天臺仙翁道成授命紫陽眞人之號於上帝﹐默相皇家﹐時嘗隱顯於世﹐人莫之識也。翁少偕我祖肄業辟雍﹐惟翁不第﹐夙挺靈根﹐因玩佛書﹐忽生擊竹之感﹐頓悟無生﹐直超眞空淸靜性海。晚景遇靑城丈人於成都﹐盡得金丹之奧旨﹐洞曉陰陽互用之機﹐天地反覆生成之理﹐故能修眞復命﹐升入無形﹐抱一明心﹐咸臻空寂。是以形神俱妙﹐與道合眞﹐變化無窮﹐普現法界。卽玆妙用﹐廣度羣迷。逮今而有遇其性命之道者﹐誠爲鮮矣。元丰間﹐與劉奉眞之徒廣宣佛法﹐以無生畱偈而入寂﹐奉眞之徒焚其蛻﹐獲舍利千百﹐其大如茨。後七年﹐奉眞之徒至王屋山﹐復會仙翕如故﹐此以示其形神俱妙也﹐性命兩全之意。仙翕蘊性慈仁﹐慷慨特達﹐窮理盡性以至於命﹐三宗一致﹐妙用無殊﹐不欲獨善諸身﹐故作《悟眞篇》提誨後學。先以神仙命道誘其修煉﹐故以命金丹之術首詠是篇﹐終以眞如空性遣其幻妄﹐故以禪宗詠其歌詩畢其卷末。金丹之要﹐以二八眞陰﹑眞陽之物立爲鑪鼎﹐取先天之一气歸斯鑪鼎之中﹐變成一粒大如黍米﹐號曰太一含眞。是以首立七言四韻一十五首﹐以表二八眞陰眞陽之數。五言一首﹐以表太一之一粒。旣得一粒餌歸丹田﹐然後運火﹐依約六十四卦而行之﹐故吟成絕句六十四首﹐以按《周易》六十四卦。其運火之功有十月﹐並沐浴共有一十二月﹐又續添《西江月》一十二首﹐以應周天之歲紀。十月功備﹐胎圓而成﹐化爲純陽之气﹐故總吟成律詩八十一首。以象純陽九九之數。形化气矣﹐然後抱元九載﹐煉气成神﹐以神合道﹐故得形神俱妙。妙而無形﹐神與道合冥而不測﹐是命性悉居於究竟空寂之本源也﹐故以禪宗性道畢其卷末者也。故上皆取金丹大旨﹐次序如此。若乃藥物火候口訣皆寓意在歌詠之中﹐覽者可尋文而解悟。自後傳之浸廣﹐文理頗有不同﹐又多錯謬﹐惟龍圖陸公之孫思誠之家其本爲眞﹐此乃仙翁親傳之本也﹐仙翁亦自序其所得之詳於卷末矣。愚因遊於洞天﹐得斯眞文﹐改而正諸﹐始悟仙翁所作之意﹐次序篇章取金丹之法象。其言𨿽約而義理該著﹐寓意𨿽微而比類親切﹐誠爲後學之眞規﹐羣經之要覽。今夫學者多取旁門非類而証之﹐或以天庭至寶﹑玉壺金丹﹑混元靈丹之類妄亂穿鑿﹐終莫證其深根固蒂而具者。又有葉文叔者﹐以太極大衍之數釋而辧之﹐復撰圖附於卷末﹐謂之《悟眞篇外傳》﹐此乃簾瞻幙影﹐定馬爲乾﹐非惟素亂眞經﹐而使學者愈增疑惑。

噫﹐仙翁有言曰﹕不解自思己錯﹐更將錯路教人﹐誤他永劫在迷津﹐似恁欺心安忍。非文叔之謂乎。焉知金丹一粒﹐卽太極之一炁也。聖人假借二八之物﹐采其气於一時之中﹐變成一粒餌之﹐則立躋聖地。仙翁曰﹕一時辰內管丹成。又曰﹕一粒金丹吞入腹﹐始知我命不由天。豈虛言哉。文叔不達斯理﹐反以一時爲非。若非止用一時而言之﹐是非三年必九載矣。爲至簡至易﹐而仙翁有都來片餉工夫﹐永保無窮逸樂之語哉。又以一粒而爲一日之丹﹐妄引眞一子有日食一粒之說。然則三年九載﹐必食千有餘粒﹐豈仙翁特以一時之語誑人乎。舉此兩端﹐足知文叔不得金丹之術明矣。是以妄亂箋注﹐紕謬非一﹐殊不知太極大衍之數其實運火托象之時也。若托象求金丹之至道﹐是猶象龍致雨﹐畫餅充饑﹐不亦難乎。愚固不敏﹐陪仙翁之遺躅﹐旣承眞應﹐寅夕不忘﹐安敢坐視紅紫亂朱而不能廣仙翁之辭意而明之者耶。是以不懼天譴﹐直泄天機﹐謹依師之祕旨﹐課解眞文。分爲三卷﹐上卷言其彊兵戰肚之衛﹐以采其金也。中卷言其富國安民之法﹐以運其火也。下卷言其神仙抱一之道﹐以入元形也。一一說其實事﹐罔有纖微遺漏﹐同志覽之﹐坦然明白﹐直證至道﹐而不昧於邪宗曲流也。無名子謹序。

悟眞篇注釋卷上

象川無名子翁淵明注

夫煉金丹﹐每以中秋初刻﹐一陽動時﹐坐鎭魁罡﹐壇升三級﹐左擒龍而審定鼎弦﹐右擒虎而精調气侯。一文一武﹐爭交戰於玄門。一去一來﹐互鬥危於牝戶。息符刻漏﹐數應周天﹐無令毫髮差殊﹐纖微悔吝﹐故得片餉時中﹐三戰才終﹐立奪丹珠入口矣。故曰彊兵戰勝之術也。戰者﹐交媾也。兵者﹐龍虎也。不一時辰獲金丹入口者﹐戰肚之術也。故《西華經》曰﹕彊兵戰勝究在於養玄珠之功也。是以仙翁首列七言二八首者﹐以明龍虎之數也。五言一首者﹐以表一時辰得金丹一粒也。此愚所以爲上卷表而出之﹐則彊兵戰勝之義也。采金丹之功﹐煥然而明白矣。

七言四韻十五首

不求大道出迷塗﹐縱負賢才豈丈夫。百歲光陰石火爍﹐一生身世水泡浮。

爲貪利祿求榮顯﹐不顧形容暗瘁枯。試問堆金等山嶽﹐元常買得不來無。

人間所重之至極者﹐日富與貴是也乃人之所欲﹐故天下之人莫不快其性命之情﹐盡其平生之志﹐爭先力求之爲快。觀其所以然者﹐無過浸淫利祿聲色﹐實爲伐性命之戈矛也﹐爲此身之桎梏也。何則﹐夫世人不明道德之心﹑性命之大﹐惟貪利祿﹐日恣眞癡﹐汨沒愛河﹐漂沈欲海﹐是非人我﹐交戰胸中。喜怒哀樂﹐互殘軀內。是致屍鬼促其年壽﹐寒暑消其容光。不覺身生一世﹐瞥然水上之涯。光景百年﹐瞬若石中之火。縱使積金齊鬥﹐玉壘等山﹐逮至元常﹐而欲買身﹐使不爲螻蟻窟穴﹐可乎。哀哉﹐痛哉﹐命未告終﹐其靈已投於別殼矣﹐虛靖眞君曰﹕今生不覺﹐換入別殼﹐轉轉不覺。嗚呼﹐與其投身於異類﹐曷若棲遲於大道。若道遂功成﹐身超碧落﹐乘雲炁﹐馭飛龍﹐而遊乎無極﹐永世不變乎己﹐位號眞人﹐此大丈夫得志之秋﹐至樂至耀之日也。若區區俗務﹐碌碌塵心﹐而墜於世网者﹐縱負孔孟之賢才﹐兼有蘇﹑張之榮耀﹐不過爲土上之遊魂﹐行尸之陰鬼耳﹐烏足以爲眞丈夫哉。是以仙翁首詠是篇﹐蓋爲特達高明之士而言之﹐可因一言而自悟﹐速求大道﹐出離迷途﹐爲無爲之事﹐乃眞丈夫耳﹐除此俱無足取矣。

人生𨿽有百年期﹐壽夭窮通莫預知。昨日街頭猶走馬﹐今朝棺裹已眠屍。

妻財拋下非君有﹐罪業將行難自欺。

人之壽夭﹑窮通﹑富貴﹑貧賤﹐未嘗不默定於本然有分之數﹐豈可測而預知哉。夫人之壽夭約百年﹐近者七十固已稀矣﹐今以有限易摧之身﹐終日役役﹐以逐無涯﹐不亦勞乎。一息不來﹐則薾然長往﹐不知所歸﹐可不爲大哀耶。故有昨日方走馬﹐今日已眠屍﹐出息不保入息者也。當斯之際﹐𨿽榮居極品﹐祿享萬鍾﹐家丰無價之寶﹐室美傾城之艷﹐皆悉拋下﹐爲之一空﹐非己之有也。所有與之偕行而不可欺者﹐平生所造業罪而已。故云萬般將不去﹐惟有業隨身者也。曹眞人詞曰﹕嘆人生﹐多忙亂﹐火宅塵綠日相牽絆。驀地喉中三寸斷﹐性魄神魂自此俱消散。任妻兒哀切吹﹐萬句千聲更不回頭看。饒你在生多計算﹐臥在荒丘失了惺惺漢。誠哉是言也。

大藥不求爭得遇﹐

夫人欲免輪回而不墮世网者﹐莫若金丹大藥爲升天之靈梯﹐超幾之捷徑也。其道甚簡甚易﹐𨿽愚昧小人得而行之﹐立躋聖位矣。柰何而上聖祕重﹐不許輕惇﹝亻﹢享﹞漏泄﹐惟口訣授賢﹐不記文字﹐是以難遇而易成者。自非勤求苦志﹐誠動高穹﹐未聞有一二得者。其謝自然以玆道之難遇﹐思慕眞師於蓬萊﹐是以竭其精誠﹐傾囊倒廩﹐悉備舟楫﹐不顧洪濤巨浸之危﹐直往而不少憚﹐遂感海神而語曰﹕蓬萊弱水三萬里﹐一芥不爲之浮﹐子將安往。赤城山有司馬子微居焉﹐子往師之。於是回舟﹐尋訪赤城﹐果遇子微﹐授其道﹐修煉不數載﹐白日升天。噫﹐精誠發之於中﹐感格應之於外﹐則無所不至也。若能操心立志之如此﹐奚慮金丹之道不成邪。道不負人﹐人常負道耳。《參同契》曰﹕夫道無適無莫兮﹐惟付與賢者。倘不堅誠力慕﹐爭得遇之哉。

遇之不煉大愚癡。

金丹祕要誠難遇矣﹐得遇之者﹐宿有仙骨﹐祖宗陰德厚也。又須巨有財力﹐結友三人﹐方能就此理。在達者自知固難言也﹐是故王衝照遇海蟾公得金丹之道﹐無財下手﹐遂入洛謁韓富二公﹐賴有力者成道而去。苟有遇此道﹐又得有力者同心修煉﹐而不肯爲者﹐實愚癡之甚也。仙翁贈劉君詩曰﹕聞君知藥已多年﹐何不收心煉取鉛。莫教燭被風吹滅﹐六道輪回難怨天。正謂是也。

學仙須是學天仙﹐

仙有數等﹐陰神至靈而無形者﹐鬼仙也。處世無諸疾惱而壽永者﹐人仙也。飛空走霧﹐不饑不撓﹐寒暑不侵﹐遨遊海島﹐長生不死者﹐地仙也。形神俱妙﹐與道合眞﹐步日月無影﹐入金石無礙﹐變化無窮﹐或老或少﹐或隱或顯﹐或存或亡﹐聚則成形﹐散則成气﹐蓍龜莫能測﹐鬼神莫能知者﹐天仙也。故陰眞君曰﹕若能絕欲修胎息﹐移神脫殼﹐入定投屍﹐托陰生不壞者﹐爲下品仙也。若授三甲符籙﹐太一盟威﹐上淸三洞經法及劍衍尸解之法得道者﹐並爲南官列仙﹐在諸洞府﹐爲中品之仙也。若修金丹大藥成道者﹐全身衝天﹐乃爲無極上品天仙也。仙翁勉修眞之士﹐須立慷慨特達之志﹐斷念絕浮華﹐凝神樂無爲﹐不羣中下之仙﹐當證無上無極上品上仙也。

惟有金丹最的端。

丹有七十二品﹐欲學天仙﹐其道簡而易成者﹐惟有金丹至道最端的矣。此蓋無中生有﹐非天地後生五金﹑八石﹑朱砂﹑水銀﹑黑鉛﹑白錫﹑雌雄﹑砒粉﹑秋石﹑艸木之類﹐及自身津﹑精﹑气﹑血﹑液應干有中生有等物﹐惟先天之前混沌眞一之炁。用法追攝於一時辰之中﹐結成一粒大如黍米﹐號曰金丹﹐又曰眞鉛﹐曰陽丹﹐曰眞汞﹐曰眞一精﹐曰眞一水﹐曰水火﹐曰太乙含眞炁﹐人得服餌﹐立躋聖地﹐此乃無上之甲科﹐天仙之妙道﹐舉世罕得聞此。

二物會時情性合﹐五行全處虎龍蟠。

眞一之气生於天地之先﹐混於虛無之內﹐恍恍惚惚﹐杳杳冥冥﹐視之不見﹐聽之不聞﹐搏之不得﹐如之何凝結而成黍米哉。聖人以實而形虛﹐以有而形無。實而形有者﹐眞陰眞陽也。同類無形之物﹐虛而無者﹐是二八初弦之气也﹐有气而無質者也。兩者相形﹐一物生焉﹐所謂一者﹐眞一之气也﹐凝而爲一黍之珠者也。經曰﹕元始一寶珠﹐在空玄之中﹐大如黍米。此其證也。聖人恐泄天機﹐以眞陰﹑眞陽取諭爲靑龍﹑白虎兩弦之气﹐又譬爲眞鉛﹑眞汞也。今仙翁詩曲中復以龍之一物﹐又名曰赤龍﹐曰震龍﹐曰天魂﹐曰乾家﹐曰乾鑪﹐曰玉鼎﹐曰扶桑﹐日玉池﹐曰下弦半輪月﹐曰東陽﹐曰長男﹐曰朱汞﹐曰朱砂鼎﹐曰離日﹐曰赤鳳﹐無過比類靑龍之一名也。又以虎之一物名曰黑虎﹐曰兌虎﹐曰地魄﹐曰坤位﹐曰坤鼎﹐曰金鼎﹐曰金鑪﹐曰華嶽﹐曰前弦半輪月﹐曰西川﹐曰少女﹐曰黑鉛﹐曰偃月鑪﹐曰坎月﹐曰黑龜﹐無過比類白虎之一名也。又以龍之弦气曰奼女﹐曰木汞﹐曰靑娥﹐曰朱裹汞﹐曰情﹐曰黃芽﹐曰流珠﹐曰靑衣女子﹐曰金烏﹐曰離女﹐曰牝龍﹐曰眞火﹐曰二八奼女﹐曰玉芝﹐曰木液之類﹐一也。又以虎之弦气名曰眞鉛﹐曰金公﹐曰金精﹐曰水中金﹐曰水中銀﹐曰性﹐曰金花﹐曰白雪﹐曰素練郎君﹐曰符水﹐曰九三郎君﹐曰玉兔﹐曰坎男﹐曰雄虎﹐曰刀圭之類﹐一也。二物會時情性合者﹐二物卽龍虎也。靑龍在東屬木﹐木能生火。龍之弦气爲火曰情﹐屬南方﹐謂之朱雀。白虎在西屬金﹐金能生水。虎之弦气屬水曰性﹐屬北方﹐謂之玄武也。龍木﹑虎金﹑性水﹑情火﹐謂之四象﹐會聚中官﹐歸功戊己而成丹也。丹者﹐土也。此乃眞五行﹐故曰﹕二物會時情性合﹐五行全處虎龍蟠。

本因戊己爲媒娉﹐遂使夫妻鎭合歡。

木龍在東﹐金虎在西﹐二物間隔﹐安能使之配合而成造化哉。配合者﹐黃婆也。左手驅龍﹐右手駕虎﹐方可使之交並矣。龍虎東西﹐黃婆使之會合﹐若非媒娉﹐安使結爲夫妻而歡合乎。今則眞一之炁感結而成金液還丹者﹐實外藥之象也。

直候功成朝玉闕﹐九光霞裹駕祥鸞。

服此金丹之後﹐仍有十月之功﹐煉形成气。又有九載抱一之機﹐乃能化炁成神﹐形神俱妙﹐與道合眞﹐而駕鸞鶴於九霄霞裹﹐上朝玉闕也。

此法眞中妙更眞﹐都綠我獨異於人。

此道至神至聖﹐至簡至易﹐至尊至貴﹐玄之又玄﹐妙之又妙﹐舉世罕聞。仙翁出乎其類﹐拔乎其萃﹐獨得深旨。衝照仙翁曰﹕金丹之道﹐舉世道人無可許者﹐惟平叔一人而已。泰山也﹐河海也﹐丘丘行潦者﹐何敢望焉。

自知顚倒由離坎﹐誰識浮沈定主賓。

離爲陽而居南﹐反爲女者﹐外陽而內陰也﹐謂之眞汞。坎爲陰而居北﹐卻爲男者﹐外陰而內陽也﹐謂之眞鉛。仙翁曰﹕日居離位反爲女﹐坎配蟾官卻是男。不會个中顚倒意﹐休將管見事高談。此言坎之男﹑離之女﹐猶父之精﹑母之血﹐日之烏﹑月之免﹐砂中汞﹑鉛中銀也。又天之黃男﹐地之玄女也。此數者﹐皆指示初弦二气也。主賓者﹐陽尊高居左﹐曰主。陰卑下居右﹐曰賓。夫離爲火﹐火炎上﹐與木之性俱浮﹐屬陽﹐故爲主也。坎爲水﹐水潤下﹐水與金性俱沈﹐爲陰﹐故爲賓也。此常道之順理也。今則離反爲女﹐坎反爲男﹐主反爲賓﹐賓反爲主﹐豈非爲顚倒乎。故曰﹕自知顚倒由離坎﹐誰識浮沈定主賓。定主賓者﹐道中取二弦之炁爲顚倒之主賓﹐不取常道之主賓也﹐故曰主賓。

金鼎欲畱朱裹汞﹐玉池先下水中銀。

金鼎者﹐金爲陰物﹐鼎中有陽炁﹐是陰中有陽之象﹐白虎是也。玉池者﹐玉爲陽物﹐池中有陰炁﹐是陽中有陰之象﹐靑龍是也。砂中汞﹐龍之弦炁也。修丹之士若欲以虎畱戀龍之炁﹐必先驅龍就虎﹐然後二气捆縊﹐兩情和暢﹐施功煆煉﹐自然凝結眞一之精。且火者﹐聖人不傳之妙﹐至高則八萬四千里﹐至下則北極大淵深處﹐激發而有火﹐是以聖人得火成丹﹐愚人用火成禍矣。

神功運火非終旦﹐現出深潭日一輸。

火者﹐二弦之炁也﹐是一晝之首也。子爲六陽之元也﹐故曰旦﹑日子也。聖人運動丹火﹐有神妙之功﹐不半時中﹐立得眞一之精﹐一粒如黍﹐現於北海之中﹐光透簾幛﹐若深潭之現一輪赫日也。非終旦也﹐一時之內﹐金丹立就。此謂外藥法象也。

虎躍龍騰風浪粗﹐中央正位產玄珠。果生枝上終期熟﹐子在胞中豈有殊。

此詩言眞一之精﹐造化在外﹐曰金丹﹐曰眞鉛﹐曰眞土﹐吞入五內﹐卽名陽丹。此言虎卽金丹也。龍者﹐我之眞炁也。風浪者﹐我之炁自元海而起﹐其湧如浪﹐其動如風爾。中央正位者﹐卽丹中金胎神室也﹐乃丹結處也。玄珠者﹐嬰兒﹐而曰金液還丹也。夫金丹是先天地之熙凝結而成﹐故爲母﹐爲君﹐爲鉛﹐謂之虎也。己之眞炁﹐後天地生﹐爲子﹐爲臣﹐爲汞﹐謂之龍也。金丹自外來﹐吞入腹中﹐則己之眞炁自下元气海而上﹐湧起如風浪﹐翕然湊之﹐如臣之朝君﹐似子之慕母﹐其相與之意可知矣。龍虎交合神室土釜之中﹐結成聖胎﹐若果生枝上﹐子在胞中﹐豈有殊別。十月胎圓﹐自然脫胎神化也。

南北宗源翻卦象﹐晨昏火候合天樞。

南北者﹐子午時也﹐宗源者﹐起首之切也。晨昏者﹐晝夜之理也。子爲六陽之首﹐故爲晨﹐屯卦直事﹐進火之候也。午爲六陰之源﹐故爲昏﹐蒙卦直事﹐進水之侯也。一日兩卦直事﹐始於屯蒙﹐終於旣未﹐周而復始﹐循環不已﹐故曰翻卦象也。《參同契》曰﹕朔旦屯直事﹐至暮蒙當受。晝夜各一卦﹐用之依次序。旣未至晦爽﹐終則復更始是也。一日兩卦直事﹐並牝牡四卦﹐一月計六十四卦。一卦六爻﹐六十四卦計三百八十四爻﹐以應一年並閏餘之數。乾之初九起於坤之初六﹐乾之策三十有六﹐六爻計二百一十有六。坤之初六起於乾之初九﹐坤之策二十有四﹐六爻計一百四十有四。總而計之﹐三百六十度周天之度。日月行度﹐交合升降﹐不出卦爻之內。月行速﹐一月一周天。日行遲﹐一歲一周天。天樞者﹐斗樞也﹐一畫一夜一周天﹐而一月一移也。如正月建寅﹐二月建卯是也。且如正月建寅﹐如太陽未過官分﹐以寅加亥﹐至酉見子﹐正月斗建臨酉﹐是正子時也。如太陽已過官分﹐用寅加戌﹐至寅見午﹐正月斗柄臨寅是正午時也。上士至人知日月盈虧﹐明陰陽上下﹐行子午符火有晝夜﹐數有加減﹐一一依斗建運轉﹐自然暗合天度﹐故曰合天樞也。至道之妙在於此。

須知大隱居朝市﹐休向深山守靜孤。

金丹大藥﹐家家自有﹐不拘朝市。柰何見龍不識龍﹐見虎不識虎﹐逆而修之幾何人哉。片餉之間﹐結一寶珠﹐大如黍米。將擎掌內﹐霞光燦斕。吞入腹中﹐寶殿重新。大道隱朝市﹐山中知不知。孤陰寡陽之士﹐安能會此道邪。

黃芽白雪不難尋﹐達者須憑德行深。四象五行全藉土﹐

龍之弦气曰黃芽﹐虎之弦气曰白雪。大藥根源﹐實根基於此。其道甚簡﹐其事非遙﹐若非丰功偉行﹐莫能得遇眞師指授玄要也。蓋此首肇自虛無而生一炁﹐一炁變陰陽﹐曰龍曰虎。龍木生火﹐虎金生水﹐木﹑火﹑水﹑金﹐四象也。四象合而成丹﹐丹之成本於土﹐土無正形﹐分位四方四時﹐不得四季之土﹐四序不行﹐萬物不生﹐是以四象五行全藉土。

三元八卦豈離壬。

壬者﹐水也﹐卽眞一之炁也。眞一之炁卽眞一之水也﹐生於天地之先﹐變而爲陽龍陰虎也。龍虎合而丹成﹐丹卽土也﹐龍卽木也﹐虎卽金也。金﹑木﹑土謂之三性﹐三性卽三元也﹐三元不離眞一之水變也。八卦者﹐其一之炁一變爲天﹐曰乾﹐爲父。二變爲地﹐曰坤﹐爲母。乾以陽炁索坤之陰炁﹐一索而生長男﹐曰震。再索而生中男﹐曰坎。三索而生少男﹐曰艮。此乾熙交坤炁而生三陽也。及乎坤以陰炁索乾之陽炁﹐一索生長女﹐曰巽。再索生中女﹐曰離。三索生少女﹐曰兌。此坤炁交乾炁而生三陰也。亦不離眞一之炁變也﹐故曰﹕三元八卦豈離壬也。非止三元八卦不離眞一之炁﹐自開辟以來﹐凡有形與名之類﹐莫不由此而成變化。眞一子曰﹕眞一之精﹐爲天地之母﹐陰陽之根﹐水火之本﹐曰月之宗﹐三才之源﹐五行之祖。萬物賴之以生成﹐千靈承之以舒慘。至於高天厚地﹑洞府名山﹑玄象靈神﹑仙佛賢聖﹑風雨晦朔﹑春夏秋冬﹐未兆之前﹐莫不因此鉛气產出而成變化也。修丹之子﹐苟得眞一之水﹐則萬事畢矣。

煉成靈質人難識﹐消盡陰魔鬼莫侵。

眞一之黍吞歸丹田﹐運火十月﹐爍盡羣陰﹐體化純陽之仙﹐陰魔屍鬼迸遁無門。

欲向人間畱祕訣﹐未逢一个是知音。

善根種而靈骨鍾﹐靈骨鍾而仙事畢﹐靈骨之鍾﹑善根之種也久矣﹐不於一生二﹐二生三﹐乃至百億生中種於善根﹐才出頭來﹐便有脫塵气象。噫﹐走鬼行屍﹐一缾一缽﹐便欲登仙﹐神仙中人不易得也﹐胡不捫心揣己﹐與平凡之心有以異乎﹐無以異乎。我之仙事未有涯也﹐必也廣大變通。道獨於己﹐高起一世﹐鶴立雞羣﹐人笑我爲迂疏﹐自知我非幾輩。黃精赤松乃吾友﹐蓬萊方文乃吾家﹐自然遭遇異人﹐傳授至道﹐結同心友﹐一黍丹成。仙翁欲向人間而畱妙旨﹐莫怪子期之不遇﹐怎生得个我般人。

好把眞鉛著意尋﹐莫教容易度光陰。但將地魄擒朱汞﹐自有天魂制水金。

可謂道高龍虎伏﹐堪言德重鬼神欽。

眞鉛卽金丹也﹐先天之一炁﹐類如明月﹐乍圓乍缺﹐與江潮同宗﹐共月官同派。地魄者﹐外藥也﹐則白虎是也。內藥者﹐則金丹是也。天魂者﹐外藥也﹐則靑龍是也。在內則己身朱汞是也﹐在外則龍之弦炁是也﹐內則金丹也﹐又謂之水中銀。此言諭內外二藥也。是日已過命則隨滅﹐吾儕著意尋師﹐速煉金丹﹐以超生死。但將白虎擒魂﹐自有靑龍制魄。二炁相吞﹐而產金丹。旣得金丹﹐復將此丹擒己眞汞﹐眞汞變化金丹﹐而成聖胎也。內之眞龍眞虎旣降﹐外之凡龍凡虎自伏。身內神魂鬼魄旣聖﹐世外陰神滯鬼自欽。非道德隆盛﹐孰能如此。

已知永壽齊天地﹐煩惱無由更上心。

體化純陽﹐壽齊天地﹐逍遙物外﹐自在人間﹐萬念俱空﹐則煩惱上心不能矣。

休煉三黃及四神﹐若尋艸木更非眞。陰陽得類歸交感﹐二八相當自合親。

三黃四神﹑金石艸木皆後天地生滓質之物﹐安能化有形入於無形哉。故《西華經》曰﹕外肉不可成胎﹐綴花不可結子。眞一之炁生於天地之先﹐杳杳冥冥﹐不可測度﹐因二八同類相當之物﹐合而成親﹐捆縊交感之中﹐激而有象。同類者﹐無情之情也﹐不色之色也﹐烏肝八兩﹑兔髓半斤是也。

潭底日紅陰怪滅﹐山頭月白藥苗新。

潭陰日陽也﹐山陽月陰也。潭底日紅者﹐陰中陽也。陰中之陽﹐爲純陽而無陰炁﹐故陰怪滅也﹐乃虎之初孩炁也﹐謂之紅鉛。山頭月白者﹐是陽中之陰也﹐乃龍之初弦炁也﹐謂之黑汞。聖人以此二物﹐於一時辰中﹐造化成一粒陽丹﹐結在北海之中﹐赫然如日﹐光透簾幃﹐卽時探入腹﹐點我陰汞。陰汞則一身陰邪之气﹐悉皆消滅﹐亦如曉日初自東海而升﹐赫然照耀則怪滅也。已之陰汞﹐自丹田下峯之頂乍稟陽丹之气﹐漸漸凝結﹐萌芽新嫩﹐藥苗新也。亦如月之朔旦﹐與日交光﹐乍稟太陽之气於日沒時﹐吐微光於西山庚上﹐狀若娥眉﹐其光嫩﹐藥苗新也。此寓意內外二藥之象也。

時人要識眞鉛汞﹐不是凡砂與水銀。

《西華經》曰﹕陽中之陰﹐名曰奼女。陰中之陽﹐號曰金公。此乃壺中夫婦也﹐紫府梯階也。悟之者﹐神仙現在眉睫。迷之者﹐杳隔塵沙。夫外之眞鉛﹑眞汞﹐卽龍虎初弦之炁也。內之眞鉛﹑眞汞﹐卽己之眞炁﹐金丹也。時人要識鉛汞之眞﹐卽此是也﹐其他悉非眞。道此二眞物﹐能化有形入於無形﹐爲眞仙子﹐而凡世之鉛汞難以比論也。

不識玄中顚倒顚﹐爭知火裹好栽蓮。

以人事推之﹐男兒故不能有孕﹐火裹故不可栽蓮。然神仙有顚何顚之妙輒﹐使男兒有孕﹐亦如火裹栽蓮也。何則﹐日離爲男﹐反是女。月坎是女﹐卻爲男。此顚倒顚也。二者顚倒卽生丹﹐以丹點己之汞而變嬰兒﹐卽是男子有孕﹐豈非頻倒乎。能透此理者﹐是火裹栽蓮也。

牽將白虎歸家養﹐產个明珠是月圓。

靑龍﹑白虎﹐俱是眞一之精﹐二物分位東西﹐實同出而異名也。眞一之精屬汞﹐汞爲龍﹐在東﹐故眞一之精居東方也。白虎本是眞一之子﹐寄體生在西﹐其家在東也。仙翁曰﹕金公本是東家子﹐送在西鄰寄體生。認得喚來歸舍養﹐配將奼女作親情。是以牽白虎歸家﹐配以靑龍﹐結爲夫妻﹐產出明珠﹐猶如圓月。蓋修丹之法﹐先取上弦西畔半輪月D﹐得陽金八兩。次取下弦東畔半輪月﹐得陰水半斤﹐以此兩个半輪月﹐合炁而生丹﹐丹似明月而圓也。《大丹火記》曰﹕靈丹一粒﹐大如黍米﹐重於一斤。以此兩个八兩合成一斤﹐而與仙翁月圓之意一同耳﹐皆比諭外藥法象也。乃得此丹吞入己腹﹐則金丹卻爲白虎矣。又牽此白虎歸己腹中﹐配以我汞﹐然後運陰符﹑陽火﹐循歷六十四卦﹐煆煉而成金液還丹﹐一粒亦重一斤﹐似月圓也﹐此內藥之法象也。內藥似月圓者﹐運火之卦﹐每卦有六爻﹐六十四卦計三百八十四爻﹐三百八十四爻象一斤三百八十四銖也。外藥似月圓者﹐上下兩弦半輪二八之數也。《參同契》曰﹕上弦兌數八﹐下弦艮亦八﹐兩弦合其精﹐乾坤體乃成。二八應一斤﹐易道正不傾。眞一子曰﹕上下兩弦﹐一斤之數。三百八十四爻﹐以應火候﹐爻之計是也。仙翁指示月圓之意﹐要使學者洞明造化之旨﹐分內外二八之數﹐不可一槪論也。

謾守藥鑪看火候﹐但安神息任天然。羣陰剝盡丹成熟﹐跳出凡籠壽萬年。

火非世間之凡火也﹐乃元始陰陽之祖炁也。亦無藥鑪可守﹐假諭而已。靑霞子曰﹕鼎鼎非金鼎﹐鑪鑪非藥鑪。火從離下發﹐水向坎中符。三性旣會合﹐二味自然拘。固濟胎不泄﹐變化在須臾。高象先曰﹕天地捆縊男女姤﹐四象五行相輻輳。晝夜屯蒙法自然﹐安用孜孜看火候。此言自然鑪火也﹐非世問之鑪火也。但安神定息﹐調文治武﹐策符刻漏﹐切勿毫分有差﹐在半時辰中﹐立得丹餌。然後依時進退陰符陽火﹐運甩抽添﹐防危慮險。十月功圓﹐剝盡羣陰﹐體化純陽﹐跳出凡籠﹐豈止壽萬年而已耶。姑約而言之﹐到此方是金液還丹﹐尢未入妙﹐更抱一九載﹐使炁歸根﹐形神俱妙﹐與道合眞矣。

要知產藥川源處﹐只在西南是本鄕。

《西華經》曰﹕藥生西南﹐收歸戊己﹐探及其時﹐下功有日。夫西南是坤也﹐虎生之所。坤方又是月出之位﹐故曰本鄕。月乃金水之晶﹐上下兩弦﹐金水合炁而生﹐藥材是土產川源之處﹐實出自坤母也。

鉛見癸生須急采﹐金逢望遠不堪嘗。

鉛見癸生之時﹐月正圓也。金逢望遠之時﹐月將虧也。得時失時﹐存乎口訣﹐要在心傳。古詩云﹕周天息數時時數﹐玉漏聲傳滴滴符。此眞人口口相傳之密旨。陸思誠作仙翁《悟眞篇後序》﹐爲此詩傳者多謬以鉛字爲若字﹐以金字爲如字﹐甚失仙翁之深旨。金與鉛﹐卽金丹也。以癸日子時﹐用功不得逾時過刻﹐是宜急探也。不用若過望日﹐故云不堪嘗。此天機也﹐訣當口授﹐不可書傳。陸公發其端緒﹐救愚魯之失。祕其源﹐懼竹帛之傳。吾儕親授玄旨﹐當自知之。如或未然﹐空懸之中﹐去地五丈﹐黍米之珠﹐不易得也。柰何傍門紛紛﹐多以圭丹爲鉛金﹐在天癸探摘﹐有兒戲。葉文叔又有坤納癸之語﹐可付之一笑。此皆未遇眞師﹐妄亂穿鑿也。

送歸土釜牢關閉﹐次入流珠配廝當。

餌丹歸黃庭土釜之中﹐固濟胞胎不泄﹐運火飛流珠入汞﹐以配胎﹐結而靈也。

藥重一斤須二八﹐調停火候托陰陽。

烏肝八兩﹐兔髓半斤﹐兩个八兩﹐合成一斤﹐故藥重一斤須二八。火實無火﹐假托陰陽之气調停運用而得耳。

萬卷仙經語總同﹐金丹只此是根宗。依他坤位生成體﹐種在乾家交感宮。

莫怪天機都漏泄﹐蓋綠學者自迷蒙。若能了得詩中意﹐立在三淸太上公。

萬卷仙經﹐志當歸一﹐莫不以二八初弦之炁爲丹之質﹐但依坤母生成之理﹐逆而修之。得丹之後﹐種在乾父交感官中﹐以運符火。修丹之妙﹐不出鉛火二字﹐仙翁於此泄盡天機﹐學者酷自迷蒙﹐何不近取諸身﹐以明至道﹐結成一黍﹐立賓上帝。

艸木陰陽亦兩齊﹐若還闕一不芳菲。先開綠葉陽先唱﹐後發紅花陰後隨。

常道卽斯爲日用﹐眞源返本有誰知。報言學道諸君子﹐不識陰陽莫彊嗤。

艸木未生之初﹐含孕至朴。及其甲拆﹐稟一炁以萌芽﹐故抽一干以象一炁。次分兩葉﹐以象陰陽。其次於兩葉中間﹐復抽一藥﹐以應三才也。過此以往﹐漸漸枝離﹐花葉芬芳﹐春以之生而綠葉﹐夏以之長而紅花﹐此陽炁使之然也。秋以之肅而結實﹐冬以之殺而糞土﹐此陰炁使之然也。陰陽兩齊﹐化生不已﹐若還闕一﹐萬物不生。眞一子曰﹕孤陰不自長﹐寡陽不自成。是以天地捆縊﹐萬物化醇。男女姤精﹐萬物化生。百姓卽玆日用﹐以爲常道﹐不知眞源妙理﹐反覆陰陽﹐顚倒互用之機﹐以超生死。學者若不明此反笑我者﹐乃自蒙蔽耳。

三五一都三个字﹐古今明者實然稀。東三南二同成五﹐北一西方四共之。

戊己自居本生數﹐三家相見結嬰兒。

三﹑五﹑一﹐不離龍虎也。龍屬木﹐木數三﹐居束。木能生火﹐故龍之弦炁爲火。火數二﹐居南。二物同源﹐故三與二合而成一五也。虎屬金﹐金數四﹐居西。金能生水﹐故虎之孩气屬水。水數一﹐居北。二物同官﹐故四與一合而成二五也。二五交於戊己中官﹐屬土﹐土數五﹐成三五也。三五合而生丹﹐丹者﹐一也。此三个字﹐自古迨今﹐能了達者﹐結就嬰兒﹐實爲稀有也。嬰兒是一含眞炁﹐十月胎圓入聖基。一者﹐丹也。丹者﹐嬰兒也。一是眞一之炁也﹐天地之母也。我之眞一﹐

乃天地之子也。以母炁吞歸五內﹐以伏子炁﹐猶描之伏鼠﹐而不走也﹐故曰子母之炁相戀於胞胎之中而結嬰兒之一﹐故謂之大一含眞也。含眞一炁﹐如人懷胎﹐十月滿足﹐自然降生聖胎。亦如之十月功圓﹐自然神聖﹐故曰十月胎圓入聖基也。

莫把孤陰爲有陽﹐獨修一物轉贏廷。勞形按引皆非道﹐煉炁飡霞總是狂。

陽裹陰精﹐己之眞精也﹐是一也。精能生炁﹐炁能生神﹐榮衛一身﹐莫本於此。油盡燈滅﹐髓竭身亡。此言精炁實一身之根本也﹐柰何此物屬陰﹐如朱砂內含水銀﹐亦如木中之生火﹐火性好飛﹐易失難擒﹐不受煉制。若不得混元眞一之陽丹以伏之﹐無由凝結以成變化。如只修此一物﹐轉見贏尪。況按引勞形皆非正道﹐飡霞服气總是狂徒。設使吞日月之精華﹐光生五內。運雙關於夾脊﹐補腦還精。以致尸解投胎﹐出神入定﹐千門萬法﹐不過獨修一物而已。孤陰無陽﹐如雀雞自卵﹐欲抱成雛﹐豈可得乎。鍾離公曰﹕涕唾津精气血液﹐七件元來盡屬陰。若將此物爲丹質﹐怎得飛神貫玉京。一身之中﹐非惟眞精一物屬陰﹐五臟六腑俱陰非陽。若然則可分心腎爲坎離﹐以肝肺爲龍虎﹐得乎。用神炁爲子母﹐執津液爲汞鉛﹐得乎。若執此等治身而求純陽之證﹐是猶去冷加冰﹐除熱用湯﹐飛龜舞蛇﹐愈見乖張。《參同契》曰﹕使二女共室﹐顏色甚姝﹐使蘇秦通言﹐張儀結媒﹐發辯利舌﹐奮爲美辭﹐推心調諧﹐合爲夫婦﹐獘發腐齒﹐各不相知。以女妻女﹐以陰煉陰﹐胡爲乎而捆縊﹐胡爲乎而化生。

舉世饅求鉛汞伏﹐何時得見虎龍降。勸君窮取生身處﹐返本還源是藥王。

眞虎﹑眞龍﹐二八是也。眞鉛﹑眞汞﹐二弦之炁是也。此道至簡至近至邇﹐但學者執僻堅認傍門﹐不識其類﹐妄求鉛汞。胡不知仙翁直指汞鉛所產川源之處﹐窮己之身根﹐從何來﹐命從何立﹐反此之中﹐還此之源﹐卽眞龍﹑眞虎自降﹐眞鉛﹑眞汞自伏。非藥中之王﹐孰能與於此者哉。近世或者以混元小藥擬議金丹﹐如接竹點月﹐不亦遠乎。後天地生有形有質者﹐皆非至藥﹐蓋形下者﹐非先天之道也。

不識眞鉛正祖宗﹐萬般作用枉施功。

眞鉛之要﹐二八爲宗﹐此外皆非正道﹐旣非正道﹐枉施功耳。

休妻饅遣陰陽隔﹐

夷門《破迷歌》曰﹕孤陰不是道﹐陰陽失宗位。王眞人曰﹕學人剛彊辭妻妾﹐不念無爲無不爲。高象先曰﹕或陽兮孤棲﹐或陰兮寡宿。此言偏陰偏陽﹐獨修一物﹐執此卻行房中禦女之術﹐毀謗仙道﹐誤之甚矣。

絕粒徒教腸胃空。

《破迷歌》曰﹕休根不是道﹐死復作餓鬼。誠哉﹐是言也。

艸木金銀皆滓質﹐霞云日月屬朦朧。更饒吐納並存想﹐總與金丹事不同。

此歌言後天地生滓質之類﹐易遇難成﹐烏可與金丹同日而語耶。

五言一首以象太一之奇

女子著靑衣﹐郎君披素練。

女子著靑衣﹐女子者﹐龍之弦炁也﹐陽中之陰﹐故曰女子﹐又曰木姬。生於靑龍﹐故著靑衣。郎君者﹐虎之弦炁也﹐陰中之陽﹐故日金郎。生於白虎﹐故披素練也。

見之不可用﹐用之不可見。

有質可見者﹐後天地生滓質之類也。以其有質﹐故可見而不可用也。無質可觀者﹐初弦二無是也﹐故𨿽不可見而可用也。

恍惚裹相逢﹐杳冥中有變。

恍惚杳冥者﹐混元眞一之炁也﹐生於天地之先﹐不可測度。恍惚中有物者﹐龍之初炁界也。杳冥內有精者﹐虎之初弦炁也。因二弦之炁在於恍惚之中﹐杳冥之內。有精者﹐虎之弦炁也。有物者﹐龍之弦炁也。恍惚杳冥﹐捆縊磅磚﹐故得眞一兆靈而有變也﹐此無質而生有質也。

一霎火焰飛﹐眞人自出現。

眞人者﹐金丹也。聖人移一年炁候攢在一个時辰中﹐又於一个時辰中分爲六侯﹐只於兩侯之中﹐用火煆煉﹐立得眞一之精﹐結成一黍﹐現在北海之中﹐豈非一霎時火而眞人出現乎。此道至妙﹐非遇仙師親傳口訣﹐其孰能與於此哉。仙翁蓋謂金丹一粒𨿽是太極之炁變﹐若不因二弦之炁相交﹐不能成丹。丹者﹐土也。龍虎與二弦炁共成四象也﹐四象會於中官而爲五行。

太上歌曰﹕五行只是藥﹐四象不可越。是以五行四象和會而成丹。此五言四韻﹐寓意太一含眞气之奇妙也。

悟眞篇注釋卷上竟

悟眞篇注釋卷中

象川無名子翁淵明注

夫虛無大道肇生一炁﹐一炁判爲陰陽。故至陽之炁輕淸覆冒於上﹐謂之天。至陰之炁重濁負載於下﹐謂之地。積純陽之炁飛升於天者﹐仙也。積純陰之炁沈淪於地者﹐鬼也。稟一陰一陽之炁﹐不升不沈之軀﹐處乎天地之中﹐可仙可鬼也。是故人能知修煉﹐剝盡羣陰而形化爲純陽之炁﹐則升仙矣。不知修煉﹐日耗元陽而體化純陰之炁﹐則下鬼矣。《易》曰﹕本乎天者親上﹐本乎地者親下。則各從其類也。是以聖人仰觀俯察﹐知人稟天地之秀气﹐爲靈貴之最者﹐故假眞陰﹑眞陽之物﹐奪先天地之一炁以爲丹﹐餌歸丹田炁海之中﹐以禦一身天地後生之炁﹐則一身之無翕然歸之﹐若萬邦之朝人主﹐眾星之拱北辰也。知人因父母交感之情而有其身﹐是以盜陰陽純精之炁以爲化基﹐號曰陰符﹑陽火。循環六十卦中﹐周而復始﹐回七十二侯﹑二十四炁於一日一夜之中﹐奪得四千三百二十年之正炁﹐輻奏於丹田炁海之中﹐溫養子珠﹐子珠則處中官無爲而制其外﹐故得外接陰陽符火﹐內生眞一神軀。十月脫胎﹐形化純陽之無﹐饑渴無能撓﹐寒暑不能侵。是以富國安民之法﹐夫國者﹐諭身也。民者﹔精炁也。民爲邦本﹐本固邦寧。邦苟無君﹐則民何歸。君苟無臣﹐則國罔治。是以聖人以丹爲君﹐以火爲臣。丹火相須﹐君臣慶會﹐則天下平治。精民安樂﹐則一身之國富也。《西華經》曰﹕精完炁足﹐是爲富國安民。正在餌金丹之後。是以仙翁繼迷絕句六十四首﹐按《周易》諸卦者﹐以明運火爻之計也。又續添《西江月》一十二首﹐以象沐浴共有一十二月之功也。此愚所以分爲中卷﹐以明運火富國安民之意。蓋修丹之次序﹐當如此焉耳。

絕句六十四首

赫赤金丹一日成﹐古仙垂語實堪聽。若言九載三年者﹐盡是推延款日程。

金丹大藥﹐下功不逾半个時辰﹐立得金丹服餌。此言一日者﹐聖人移一年炁侯於一月之中﹐又以一月炁候移於一日之內﹐復以一日作用移在一時之中﹐此大槪而言之﹐通作一日也。仙翁曰﹕以時易日﹐發神功是也。金丹入口﹐立躋聖地。諭明驗如此之速﹐豈三年九載﹐遷延歲月﹐以款日程耶。

先把乾坤爲鼎器﹐次搏烏兔藥來烹。旣軀二物歸黃道﹐爭得靈丹不解生。

古歌曰﹕日月本是乾坤精﹐萬象森羅著甚明。聖人以乾坤諭爲鼎器﹐以日月諭爲藥物。且乾坤卽是眞龍﹑眞虎﹐藥物乃是龍虎之弦炁也。魏公曰﹕鼎鼎元無鼎﹐藥樂元無藥。聖人假名托象﹐立諭如此也。其要只在眞龍﹑眞虎初弦二炁交姤煆煉﹐眞一之精結於北海中官之內而已。故仙翁云﹕旣軀二物歸黃道﹐爭得靈丹不解生。黃道卽中官凝結之處也。

取將坎位中心實﹐點化離宮腹內陰。從此變成乾健體﹐潛藏飛躍盡由心。

離卦外陽內陰﹐坎卦外陰內陽﹐以外陽點內陰﹐卽成乾卦。金母是至陽之炁﹐號曰陽丹﹐結在北海中官﹐取來點己陰汞﹐化爲純陽之體。然後運火﹐抽添﹑進退﹐俱由在我心運用也。或者以圭丹爲坎中一畫﹐卻與金丹大藥云泥護隔矣。殊不知是後天滓質之物﹐非先天之一炁也。

離坎若還無戊己﹐𨿽含四象不成丹。只綠彼此懷眞土﹐遂使金丹有反還。

《參同契》曰﹕離己日光﹐坎戊月精。離己象龍之弦炁﹐坎戊象虎之弦炁。戊己是土之一體﹐分居龍虎二體﹐故彼此各有眞土也。龍虎苟無土炁﹐安能合並而使四象入於眞土而成丹哉。只綠彼此各懷土炁﹐是以龍虎交而戊己合也﹐四象會而丹成﹐故有反還之道矣。

日居離位反爲女﹐坎配蟾宮卻是男。不會个中顚倒理﹐休將管見事高談。

日中烏屬陰﹐故曰離女。月中兔屬陽﹐故曰坎男。談不及此﹐如以管窺天﹐何所見之小。

震龍汞自出離鄕﹐兌虎鉛生在坎方。二物總因兒產母﹐五行全要入中央。

汞爲震龍屬木﹐木生火﹐故木爲火母﹐火爲木子﹐此常道之順也。及乎朱砂屬火爲離﹐汞自砂中生﹐卻是火反能生木﹐故曰兄產母也。太白眞人歌曰﹐五行頻倒術﹐龍從火裹出是也。夫鉛爲兌虎屬金﹐金生水﹐故金爲水母﹐水爲金子﹐此常道之順也。及乎黑鉛屬水爲坎﹐銀自鉛中生﹐卻是水反能生金矣﹐故曰兒產母也。又歌曰﹐五行不順行﹐虎向水中生是也。仙翁所以言鉛生在坎﹐不言銀生者﹐蓋鉛中銀謂之眞鉛﹐又曰水中銀﹐故取眞鉛而言之﹐是以言鉛而不言銀也。二物互相生產而成四象﹐會合中官而成五行﹐五行會而金丹。結矣﹐故曰五行全要入中央也。

卦中設像本儀形﹐得象忘言意自明。後世迷徒爲泥象﹐卻行卦炁望飛升。

卦者﹐火之筌蹄也。因魏公讀《易》悟金丹作用與易一同﹐故作《參同契》﹐演《易》象以明大丹﹐開示後人﹐故諭乾坤爲鼎器﹐象己愎中靈胎神室。又以坎離爲藥物﹐象已鉛汞在靈胎神室中也。乾坤爲眾卦之父母﹐坎離爲父母眞精﹐故以此四卦居於中官﹐猶靈胎鉛汞在丹田中也。處中以制外﹐故四卦不系運轂之數。其餘諸卦並分在一月之中﹐搬運符火﹐始自屯蒙﹐終於旣未﹐周而復始﹐如車之輪運轉不已。一日兩卦直事﹐三日計六十卦﹐連乾坤﹑坎離四卦﹐共六十四卦﹐總計三百六十四爻﹐以象一年並閏餘三百八十四日也。又象金丹二八一斤之數﹐計三百八十四銖。盡皆比諭設像。如此學者觀其卦象﹐悟火之作用可也。旣明火侯﹐卦象皆可以忘而無用也。今學者反迷此而行卦气﹐勞形﹐苦思而望飛升﹐不亦悲乎。得魚忘筌﹐得兔忘蹄﹐今反執筌蹄爲魚兔﹐去道逾遠矣。

咽津納炁是人行﹐有物方能造化生。鼎內若無眞種子﹐猶將猛火煮空鐺。

世所謂學咽津服炁者﹐皆是天地後生之物也﹐非眞服炁也。夫眞服炁者﹐先伏而後服也。伏炁不服炁﹐不服須伏气﹐服炁不長生﹐長生須伏炁是也。夫眞一之炁﹐混於杳冥恍惚之間﹐難求難見﹐聖人以法伏之﹐故得杳冥中有物﹐恍惚中有精﹐以此精物變煉成丹﹐服歸丹田之中﹐則萬化生也。故曰有物方能造化生物者﹐眞種子也。若無此眞種子﹐萬般作用﹐勞而無功﹐是猶大火煮空鐺﹐不久俱敗壞矣。

華嶽山頭雄虎嘯﹐扶桑海底牝龍吟。黃婆自解相媒合﹐遣作夫妻共一心。

華嶽是西山象﹐虎也。雄虎者﹐乃虎之弦炁也﹐陰中之陽﹐故號爲雄虎也。扶桑是海底日出之處﹐以象龍者也。牝龍者﹐乃龍之弦界也﹐陽中之陰﹐故號爲牝龍。二物相隔﹐分位東西。媒者﹐黃婆能使交合結爲夫妻﹐共同一心﹐以產黃芽也。

調和鉛汞要成丹﹐大小無傷兩國全。

驅龍則火汞飛揚﹐駕虎則水鉛閃爍。捆縊造化以立﹐先天和炁結成﹐何傷之有﹐是以大小無傷兩國全也。龍大虎小﹐陽尊陰卑之義也。

若問眞鉛何物是﹐蟾光終日照西川。

金丹因上下兩弦金水結成﹐號曰眞鉛。蟾光者﹐金水之精﹐屬陰也。照者﹐與日交光之義也﹐象陰陽交合之道。西是金之方﹐正得八月之中炁。川者﹐水也。聖人於八月十五日金水二炁﹐感結眞一之精﹐故曰蟾光終日照西川也。

不識陽精及主賓﹐知他那个是疏親。房中空閉尾閻穴﹐誤殺閻浮多少人。

鍾離曰﹕四大一身皆屬陰﹐不知何物是陽精。精是眞一之炁﹐至陽之物﹐名曰陽丹也。己身內眞屬陰﹐爲一身之主﹐以養一體。其陽丹自外來﹐以制己之陰汞﹐則是丹反爲主﹐而己汞反爲賓。二物相戀﹐結成金砂﹐自然不走﹐然後加火煉成金液還丹。故知陽丹在外謂之疏﹐己眞炁在內謂之親。反此親疏﹐以定賓主﹐道可成也。迷徒不達此理﹐卻行禦女之術﹐彊閉精炁﹐而曰煉陰丹﹐將欲延年﹐如以薪救火也。經曰﹕火生於木﹐禍發叉克。誤人之甚﹐可不愼歟。

用鉛不得用凡鉛﹐用了眞鉛也棄捐。此是用鉛眞妙訣﹐用鉛不用是誠言。

凡鉛﹐卽後天滓質之類也。眞鉛﹐是眞一之炁也。夫人精炁日逐飛散﹐無由凝結而成聖胎﹐故聖人煉眞鉛以伏之﹐使凝結成砂﹐日逐運火﹐漸漸添汞﹐汞炁漸多﹐鉛炁漸散﹐添汞減鉛﹐其妙如此。十月火足﹐六百卦終﹐鉛炁飛浮﹐如明窗中塵﹐片片飛浮而去。九載抱一﹐鉛炁浮盡﹐只畱得一味乾水銀也。鉛盡汞乾﹐鉛盡汞乾化爲金液大還丹﹐體變純陽﹐與天齊壽﹐故曰用了眞鉛也棄捐也。用鉛不用之句﹐豈虛誕哉﹐聞道至此﹐當明心於天﹐曰﹕師恩難報。誓成道以答師恩﹐若負師﹐如負天也。

竹破還將竹補宜﹐覆雞當用卵爲之。萬般作用徒勞力﹐爭似眞鉛合聖機。

竹器破矣﹐用金木之物補﹐可乎。亦必以竹補之﹐然後器用完矣。雛將覆矣﹐以土石之物抱之﹐可乎。亦必以卵覆之﹐然後轂育生焉。陶眞人曰﹕竹斷須竹續﹐木破須木補﹐屋漏以瓦蓋﹐人衰以類主。修眞若非同類之炁﹐徒施工巧﹐謾勞力矣。《參同契》曰﹕同類易施功﹐非類難爲巧﹐欲作服食仙﹐當以同類者。蓋人稟天地之秀炁而有生﹐眞鉛是天地之母炁﹐托同類之物孕而有之﹐故眞鉛爲母炁﹐我精炁爲子炁﹐豈非同類之至妙。曷以臻此﹐聖人之深機﹑自然之要道也。

藥逢炁類方成像﹐道合希夷卽自然。一粒金丹吞入腹﹐始知我命不由天。

有物混成﹐先天地生﹐聖人彊名曰混元眞一之炁。視之不見﹐聽之不聞﹐搏之不得﹐聖人以同類二八初弦之炁﹐感而遂通﹐降靈成像﹐於空玄之中﹐一粒如黍﹐取而餌之﹐立干己汞﹐化爲純陽之軀﹐與天地齊年。朝元子曰﹕死生盡道由天地﹐性命元來屬汞鉛。此非我命在我不在天乎。

道自虛無生一炁﹐便從一炁產陰陽。陰陽再合生三體﹐三體重生萬物張。

道本虛﹐而實形之。道本無﹐而有形之。形則生焉﹐一生二﹐二生三﹐三生萬物。萬物莫不負陰而抱陽﹐沖炁以爲和﹐方其未形﹐沖和之炁不可見也。及其旣形﹐輕淸之炁爲陽﹐重濁之炁爲陰﹐故陽天爲父﹐陰地爲母。二炁捆縊﹐兩情和合﹐合成三體﹐謂之三才﹐曰天﹑曰地﹑曰人。《易》曰﹕天地捆縊﹐萬物化醇。男女媾精﹐萬物化生。聖人探斯之賾而知源﹐窮斯之神而知化﹐故能反其本﹑還其源﹐顚倒陶鎔﹐逆施造化﹐賊天地母炁爲丹﹐盜陰陽之精無爲火﹐煉形反歸於一熙﹐煉熙復歸於虛無﹐故得身與道合﹐微妙玄通﹐變化無窮﹐隱顯莫測﹐號曰眞人。雪山一味好醍醐﹐傾入東陽造化鑪。

雪山﹐白色﹐西方之象﹐卽金丹也。金丹一粒﹐味若醍醐﹐取而餌之﹐入我丹田造乎鑪中﹐煉成聖胎也。

若過昆侖西北去﹐張騫始得見麻姑。

昆侖山在海水中﹐我身昆侖亦在下元水海中﹐生狀若昆侖山﹐實發火之處也。昆侖山有門﹐謂之玄門﹐卽天門也。天門在西北方乾位﹐仙翁曰種在乾家交感官是也。所以西北去﹐則張騫見麻姑矣。張騫象乾卦﹐爲陽火也﹐又象眞汞。麻姑象坤卦﹐爲陰符﹐又象眞鉛。此言若過昆侖發火﹐自玄門而入﹐則鼎內眞鉛始見眞汞而有變化也。方其眞胎內融﹐眞火外接﹐坤策並乾策﹐陰水逐陽符﹐兩火交通﹐鉛汞迎合﹐神仙之道根本於斯。張騫之乘搓﹐至月官而遇女宿者﹐比諭陰陽相會之意而言之耳。

奼女從遊自有方﹐前行須短後行長。

奼女者﹐汞也﹐謂之汞火遊從有方。前行者﹐外藥之作用也。後行者﹐內藥之作用也。有此兩用﹐故曰遊從自有方也。聖人下功煉丹之初﹐運汞火不出半个時辰﹐立得眞一之精而吞餌之﹐故曰前行須短也。及乎服丹之後﹐運己汞火﹐卻有十月之功﹐故曰後行長也。

歸來卻入黃婆舍﹐嫁个金公作老郎。

黃婆內象﹐卽金胎土釜是也。金公﹐眞鉛也。老郎﹐純陽之象也。眞汞因外運火﹐飛入神室之中﹐配合眞鉛﹐相交相戀﹐化爲純陽之體﹐故曰嫁个金公作老郎也。歸來者﹐取其收功之意也。

用將須分左右軍﹐饒他爲主我爲賓。勸君臨陣休輕敵﹐恐喪吾家無價珍。

此明火候作用也。將者﹐火也。左爲文﹐右爲武。聖人縮一年之火候於一月之內﹐縮一月火候於一日之中。自子至巳六時屬陽﹐象春夏發生之德﹐故爲文居左﹐謂之陽火也。自午至亥六時屬陰﹐象秋冬肅殺之刑﹐故爲武居右﹐謂之陰符也。饒他爲主我爲賓者﹐則是守雌而不守雄也﹐持靜而不爭也。夫主爲陽而雄﹐好爭也。賓爲陰而雌﹐好靜也。此

慮險防危﹑敬畏之意也。兵法曰﹕以逸待勞﹐又曰﹕制人而不制於人﹐此之謂也。道之用在乎火﹐火之用在乎人﹐諭如賓之見主﹐進退恭謹﹐不敢妄動也。運火之士﹐不可不知此矣。夫運火者﹐先定刻漏﹐以分子午。次接陰陽﹐以爲化基。般六十四卦於陰符﹐鼓二十四炁於陽火﹐天關在手﹐地軸存心。回七十二侯之要津﹐攢歸鼎內。奪三千六百之正气﹐輻奏胎中。運用有方﹐抽添有序﹐動則防危盧險﹐非敢差忒毫分﹐故得外接陰陽之符﹐內生眞一之體。苟或用心不恪﹐節候差殊﹐致使奼女逃亡﹐鼎內靈胎不結﹐還丹無價之寶失矣。今也臨陣﹐可不守雌而輕敵者乎。

西山白虎性猖狂﹐東海靑龍不可當。兩手捉來令死鬥﹐化成一塊紫金霜。

此言外像﹐已釋在前四韻第三篇

中。紫金霜﹐卽金丹也。海蟾公曰﹕左手捉住靑龍頭﹐右手拽住白虎尾﹐一時將來入口吞﹐思量此物甚甘美。算來只是水中金﹐始達玄微眞妙理。此其證也。以兩手作兩獸者﹐非也。

前弦之後後弦前﹐藥味平平炁象全。采得歸來鑪裹煆﹐煉成溫養自烹煎。

月至三十日﹐陽魂之喪盡﹐陰魄之水盈輪﹐是以純黑而無光也﹐象卦﹐故曰晦。此時與日相交在晦朔兩日之中﹐合體而行﹐同出同役。至初二日﹐因感太陽之光而有孕﹐漸漸相離。至初三日日沒時﹐卽現蛾眉於庚上﹐於純陰輪中生一陽光﹐魄中魂生﹐象震卦﹐此時陽魂之金初生﹐藥苗新也。至初八日﹐二陽生﹐象兌卦﹐此時魄中魂半﹐其平如繩﹐故曰上弦也。此弦之前屬陽﹐其後屬陰﹐陰中陽半﹐得水中之金八兩﹐其味平平﹐其炁象全也。至十五日﹐三陽備﹐象乾卦﹐此時陰魄之水消盡﹐陽魂之金盈輪﹐是以團圓純陽而無陰也﹐故曰望。陽極則陰生﹐故十六日於純陽輪中生一陰﹐魂中魄生﹐象巽卦。漸漸缺至二十三日﹐二陰生﹐象艮卦﹐此時魂中魄半也﹐其平如繩﹐故曰下弦也。此弦之前屬陰﹐其後屬陽。陽中陰半﹐得金中之水半斤﹐其味平平﹐其炁象全也。聖人采此二八﹐擒歸造化鑪中煮煆﹐眞一炁變成黍米﹐吞歸腹內﹐溫養烹煎而成金液還丹。全籍陰符﹑陽火﹐進退抽添﹐毫髮差殊﹐丹道不成也。仙翁於此章叮嚀反復﹐使自烹者﹐良有旨哉。

先且觀天明五賊﹐次須察地以安民。民安國富方求戰﹐戰勝方能見聖人。

五賊者﹐在天爲五星﹐在地爲五嶽﹐在神爲五帝﹐在隅爲五方﹐在人爲五臟﹐在行爲五常﹐在物爲五行﹑五色﹑五炁﹑五音﹑五金﹑五味﹑五穀﹐是賊也。經曰﹕天有五賊﹐見之者昌。人能見此而逆修之﹐則宇宙在乎手﹐萬化生乎身也。察地之理﹐莫大乎安民﹐民爲邦本﹐本固邦寧而國富矣。聖人以身爲國﹐以精炁爲民﹐以火爲臣﹐以丹爲君也。吾儕若能親擒五賊而逆修之﹐盜陰陽而化之﹐則眞一之精可奪﹐己之陰汞立乾﹐精固

炁牢﹐求戰必勝﹐是以運火無殆。十月功圓﹐脫胎神聖而爲眞仙子﹐故曰戰勝方能見聖人也。

日月三旬一遇逢﹐以時易日法神功。守城野戰知凶吉﹐增得靈砂滿鼎紅。

太陰﹑太陽一月一合﹐聖人則之﹐縮一月之侯在於一日﹐移一日之侯分於一時。般運符火則守城沐浴﹐罷攻野戰則龍虎交斗。神功者﹐進火之度也。苟或陰陽錯亂﹐日月乖戾﹐外火𨿽動而行﹐內符閒靜不應。幾有道之士﹐進火退水知吉知凶﹐旋斗歷箕暗合天度﹐自然靈胎密運﹐神鼎增輝。

陰符寶字逾三百﹐道德靈文滿五千。今古上仙無限數﹐盡於此處達眞詮。

二經爲羣經之管轄﹐諸子之樞紐﹐古今達道﹐盡由斯得也。

八月十五玩蟾輝﹐正是金精盛壯時。若到一陽才起復﹐便堪進火莫延遲。

八月十五日﹐正是金水生旺之時﹐一陽來復﹐半夜子時也。內外二丹﹐火工並進﹐不可延遲﹐失於時節。

玄牝之門世罕知﹐指他口鼻妄施爲。饒君吐納經千載﹐爭得金烏搦兔兒。

經曰﹕玄牝之門﹐是謂天地根。綿綿若存﹐用之不勤。妙哉﹐至言也。舉世莫能知此﹐非眞人指示﹐孰能曉了。近有葉文叔以兩腎中間爲混元一穴﹐排拉他說﹐尢甚非也。玄牝二物﹐豈可一穴言之。自開辟以來﹐若無此二物﹐安能有萬物哉。故因內外二丹從此而立﹐聖人祕之﹐曰偃月鑪﹑懸胎鼎也。金烏卽金丹也。金丹制我汞﹐如貓伏鼠﹐似烏搦兔﹐不能逃遁。若以口鼻爲玄牝﹐直饒千載吐納﹐轉見旭羸矣。

休將死戶爲生戶﹐莫執生門號死門。若會殺機明反復﹐始知害裹卻生恩。

陰陽五行﹐順之則生﹐逆之則死﹐此常道也。庸人詎知有不生之生則長生﹐不順之順爲至順。若能明此反復之理﹐害裹生恩﹐男兒有孕也。殺機者﹐盜機也。

月才天際半輪明﹐早有龍吟虎嘯聲。便好用工修二八﹐一時辰內管丹成。

月之半輪者﹐一八之數也。仙翁指示龍虎各有一八之數﹐合成二八也。道之妙用都在一時辰中﹐此時水源至淸﹐有炁無質也。一年之中﹐止有一日。一日之中﹐止用一時。一時之中﹐分作六候﹐下功不逾兩候﹐金丹立成。尙餘四侯﹐別有作用。此乃天機﹐不書竹帛﹐口傳心授。仙翁通作一時而言之﹐故曰一時辰內管丹成也。葉文叔不達此理﹐妄意解釋﹐有言藥成於一時﹐非盡用一時。茫然不知所歸﹐私意揣度也﹐可笑之甚。若非止用一時﹐是將欸日程也﹐奚爲至簡至易耶。妙矣哉﹐此道非人間可得而聞矣。謹按南龜子《大丹火記》曰﹕伏睹聖人始於下工之際﹑造鉛之初﹐盜三元一大周天之炁﹐奪二千零七十三萬六千之正炁﹐聚於乾坤之鼎﹐會於生殺之舍﹐天地之數奪盡﹐日月之數奪盡﹐龍虎之數奪盡﹐生成之數奪盡﹐陰陽五行之數奪盡﹐擒在一時辰中﹐制造聖丹一粒﹐其大如黍﹐其重一斤﹐至靈至聖﹐至尊至貴﹐爲天地之元精﹐作一身之主宰。可謂賊天賊地﹐賊陰賊陽﹐宇宙在乎手﹐萬化生乎身﹐成至眞仙子﹐賓於上帝。故我仙師有言一時辰內管丹成﹐豈虛語哉﹐此其證也。

火生於木本藏鋒﹐不會鉆研莫彊攻。禍發只因斯害己﹐要能制伏覓金公。

經曰﹕火生於木﹐禍發爻克。精生在身﹐情動必潰。不會鉆研斯害己呂公曰﹕火燒七戶密閉牢﹐莫教燒破河車路。要能制伏﹐須藉金公。《參同契》曰﹐將欲制之﹐黃芽爲根是也。

安鑪立鼎法乾坤﹐煆煉精華制魄魂。眾散捆組爲變化﹐敢將玄妙托言論。

積諸陽炁爲天在上而不潤下﹐積諸陰炁爲地在下而不炎上﹐則天地不交也。不交﹐焉能生萬物哉。蓋天𨿽爲至陽之物﹐而有一陰之炁﹐故能降地。地𨿽爲至陰之物﹐而有一陽之炁﹐故能升天。二炁捆縊﹐萬物化醇﹐因以炁交合遂成變化也。金丹之道﹐安鑪立鼎﹐煆煉精華﹐以制魂魄﹐莫不法爲天地也。《子母歌》曰﹕情交無用藥﹐炁合無言說是也。金丹以炁爲類﹐結而成變化也。始自無生有﹐復自有生無﹐是以變化無窮﹐此乃天機﹐安敢饒舌﹐自取輕泄漏慢之愆尢哉。

坎電烹轟金水方﹐火發昆侖陰與陽。二物若還和合了﹐自然藥熟徧身香。

坎電者﹐水中之火﹐謂之陰符﹐卽虎之弦炁也。金水方者﹐西北乾位﹐卽龍是也。西方又是天門﹐謂之玄門也。此言虎以陰中之火﹐烹爍乾龍﹐龍卽發昆侖火應之﹐二火相並﹐眞一之精自然疑結﹐卽時采餌﹐百骸俱理﹐香且美矣。《參同契》曰﹕金砂入五內﹐霧散若風雲﹐燻蒸達四肢﹐顏色悅好。鬢髮皆變黑﹐更生易牙齒。老翁反丁壯﹐耆嫗成奼女。此非眞香滿身乎。旣餌丹後﹐運陰陽符火﹐虎以陰中之火爍其玄門﹐龍發昆侖之火以應之。二物和合了﹐金液還丹自然香熟﹐徧身增輝﹐香且美矣。詩言內外二丹法象。

要得谷神長不死﹐須憑玄牝立根基。眞金旣反黃金室﹐一顆圓光永不離。

《易》曰﹕陰陽不測之謂神。無形者﹐感而遂通﹐若谷之應聲﹐故曰谷神。夫神因炁而立﹐炁因精而生。精能生炁﹐炁能生神﹐故神炁爲一身之主宰﹐一身爲神炁之官府。形不得神炁不生﹐神不得形器不立。三物相須﹐故始能生也。若欲長生﹐須憑玄牝。根基始立﹐然後長生可致矣。萬物莫不由此二物而生﹐還因此二物而死。實爲天地之根﹐五行之祖﹐陰陽之蒂﹐萬化之基。聖人憑此以成外丹﹐籍此以就內藥。故得眞一之精反於黃金之屋﹐變現一顆靈光﹐化身爲炁﹐化炁爲神﹐形神俱妙﹐與道合眞﹐隱顯莫測也。

三才相盜食其食﹐道得神仙隱此機。萬化旣安諸慮息﹐百骸俱理證無爲。

天地以四時相盜萬物﹐故有榮有悴而不長榮。萬物以五味盜人﹐故有生有死而不長生。人以五行盜萬物﹐故有壞有成不能長存也。三盜

旣宜﹐三才旣安﹐是以有盛有衰﹐有生有死﹐有榮有悴﹐有晝有夜﹐有往有來﹐有出有沒﹐有廢有興﹐有物有我﹐有是有非﹐紛紛而起﹐循環無窮而不可測者﹐自然之道也。若能混此三盜而一之﹐反其機而執之﹐逆其時而食之﹐則百骸俱理而萬化安﹐萬化旣安則諸慮俱息。

否泰才交萬物盈﹐屯蒙受卦稟生成。此中得意休求象﹐若究羣爻謾役情。

冬夏二至爲一陰一陽之首﹐子午二時爲一日一夜之元。聖人運動陰符﹑陽火﹐協天地﹑陰陽﹑升降之道﹐日月往來之理﹐攢簇四時﹑八卦﹑七十二候﹑二十四炁﹐環列鼎中而成眞一之體﹐其理甚簡﹐其功不繁﹐無得妄爲﹐故托諸卦象。分擘一月三旬中﹐以闡玄機﹐以明火用。爻象者﹐荃蹄也。屯蒙爲眾卦之首﹐以象運火生成之始﹐造化稟受妝源﹐故朝以屯﹐暮以蒙﹐作用炁過如此而已矣。至若天地陰陽之升降﹐於四時之中﹐二月春分之節﹐陽升到天地之中﹐陰陽相半﹐不寒不熱而溫﹐故爲泰卦﹐亦如月之上弦气候也。此時陰陽二炁自然相交﹐聖人不進火候﹐謂之沐浴也。八月秋分之節﹐陰炁降到天地之中﹐亦陰陽相半﹐不熱不寒而涼﹐故曰否卦﹐亦如月之下弦气候也。此時陰陽二炁亦自然相交﹐聖人不進水侯﹐亦謂之沐浴。若於此四卦中得意﹐何必紛執羣爻﹐勞心疲思哉。仙翁慈悲﹐直指其捷徑之如此。

俗謂常言合聖道﹐宜向其中細尋討。能將日用顚倒求﹐大地塵沙盡成寶。

眞鉛﹑眞汞不離常言﹑俗語﹑日用之間﹐顚倒修之﹐大地俱成至寶。古詩曰﹕朝朝只在君家捨﹐日日隨君君不知。

天地盈虛自有時﹐審能消息始知機。由來庚甲申明令﹐殺盡陰屍道可期。

天地盈虛有時者﹐蓋天地相去八萬四千里﹐冬至日地中有一陽之炁上升﹐一日升四百六十里二百四十步﹐五日爲一候﹐三候爲一气﹐三炁爲一節﹐二節爲一時﹐卽春分日也。計九十日﹐陽炁共升到天四萬二千里﹐正到天地之中﹐此時陰中陽半﹐爲泰卦﹐其炁變寒爲溫﹐萬物發生之時﹐爲春。自此之後﹐陽炁升入陽位﹐亦如前說﹐漸漸升到夏至之日﹐並前計一百八十日﹐共升八萬四千里﹐乃到天也﹐此時陽中有陽﹐爲乾卦﹐純陽也。其炁變溫爲熱﹐故曰夏。萬物茂盛盈滿之時﹐故曰盈也。夫熱極則陰生﹐故夏至日一陰自天降﹐亦一日降四百六十里二百四十步﹐亦五日爲一侯﹐三候爲一炁﹐三炁爲一節﹐二節爲一時﹐卽秋分也。計九十日陰炁共降四萬二千里﹐正到天地之中﹐此時陽中陰半﹐爲否卦。其炁變熱爲涼﹐萬物結實之時﹐爲秋分。自此之後﹐陰入陰位﹐亦如前﹐漸漸降到冬至之日﹐並前計一百八十日﹐其炁降八萬四千里乃到地﹐此時陰中有陰﹐爲純陰坤卦﹐其炁變涼爲寒﹐故曰冬。萬物收藏之時也﹐故曰虛也。天地盈虛﹐因月而見。月從日生﹐初三日震庚生形﹐初八日兌丁成弦。十五日乾甲周滿﹐天地盈之時也。十六日巽辛受統﹐二十三日艮丙守弦。三十日坤乙消滅﹐天地虧之時也。聖人消息天地﹐盈虧之機﹐移一年炁侯在一月之中﹐以初一日爲冬至﹐分兩日半爲三十時﹐以當一月炁候。故初三日﹐月現蛾眉於庚上。初八日上弦﹐陰中陽半﹐卽春分日也。至十五日﹐得四月節炁﹐爲純陽﹐故月圓滿﹐陽炁盈輪﹐故曰盈也。此夕月出甲方﹐至十六日一陰生﹐漸缺沒於庚上﹐爲夏至。二十三日爲下弦﹐陽中陰半﹐象秋分日也。至三十日得十月節炁﹐爲純陰炁滿輪﹐故曰虛也。此日之旦月轉在甲﹐與日相交﹐復生陽光﹐循環不已。運動陰符陽火﹐一一依天地盈虛﹑升降﹐循環六十四卦﹐由庚及甲圓缺之理﹐運轉抽添﹐亦猶人君申明號令﹐故曰殺盡陰屍道可期也。

歐冶親傳鑄劍方﹐耶溪金水配柔剛。煉成便會知人意﹐萬里誅凶一電光。

歐冶先生鑄劍﹐天地遣神女爲之侍鑪﹐制以金水配以柔剛﹐煉成誅剪妖邪﹐一電光頃﹐其靈如此。聖人鑄鼎亦如之﹐以天地爲鑪冶﹐以陰陽爲水火﹐配以五行﹐制以神炁﹐煉成之後﹐能曲能直﹐能柔能剛﹐能善能惡﹐能圓能方﹐心有所思﹐意有所適﹐飛揚誅剪﹐一電光頃﹐此乃自然神劍也。修丹之士若無此劍﹐猶取魚兔而無筌蹄也。仙翁托歐冶而言之﹐實謂玄珠罔象也。

異名同出少人知﹐兩者玄玄是要機。保命全形明損益﹐紫金丹藥最靈奇。

經曰﹕無名﹐天地之始。有名﹐萬物之母。又曰﹕此兩者同出而異名。方其無也﹐眞一之炁爲汞﹐不可見也﹐故爲天地之始。及其有也﹐眞一之炁如黍現於空玄﹐爲鉛而可見也﹐故爲天地之母。在天曰離﹑曰汞﹐在地曰坎﹑曰鉛﹐其本則同﹐其出則異﹐謂玄之又玄。上士至人執此兩玄之機﹐以明損益﹐以治諸身﹐則形可完﹐命可保也。所謂損者﹐五行順兮﹐常道有生有滅是也。所謂益者﹐五行逆兮﹐丹體長靈長存是也。吁﹐純陽紫金立乎天地之始﹐出乎天地之母﹐故曰紫金眞藥最靈奇者﹐當知先師嘆羨不盡之意也。

虛心實腹義居深﹐只爲虛心安識心。不若煉鉛先實腹﹐且教守取滿堂金。

虛心則無我﹐無我則萬法皆空﹐絲毫不立。實腹則煉鉛乾汞﹐汞乾形化﹐與道冥一而無形矣。二理俱妙﹐殊途同歸﹐非大聖人不能識此。守取滿堂金者﹐乃一身中之精炁神也。修眞之士﹐未煉鉛以干汞﹐其腹未實﹐其心未虛﹐則無搖汝精﹐精少﹐還丹不成也。

大藥修之有易難﹐也知由我也由天。若非積行施陰德﹐動有羣魔作障綠。

魔障在天﹐修持在我。陰德不施﹐觸途有礙。

黑中有白爲丹母﹐雄裹懷雌是聖胎。太乙在鑪宜愼守﹐三田聚寶應三臺。

鉛中取銀﹐卽爲丹母。砂裹取汞﹐乃是聖胎。二物感化眞一之炁精﹐結

在鑪中﹐惟要精明炁候﹐恪守規模﹐不得毫分差忒﹐故得三性聚會﹐結成丹寶﹐上應三臺也。

長男乍飲西方酒﹐少女初開北地花。若使靑娥相見後﹐一時開鎖住黃家。

震爲長男﹐卽龍也。兌爲少女﹐卽虎也。北地﹐卽陰物也。花陰炁﹐卽虎之弦炁也﹐謂之鉛火。靑娥﹐奼女也﹐卽龍之弦炁﹐謂之汞火也。此言修丹之士﹐驅龍乍來就虎﹐故曰乍飲西方酒也。虎卽開陰戶之花以就龍﹐若運靑龍汞火與白虎鉛火相戀之後﹐一時封鎖會於黃家﹐而產眞一之精也﹐故曰若使靑娥相見後﹐一時關鎖住黃家也。

偃月鑪中玉藻生﹐朱砂鼎內水銀平。只因火力調和後﹐種得黃芽漸長成。

偃月鑪﹐陰鑪也﹐中有玉藻之陽炁﹐卽虎之弦炁也。朱砂鼎﹐陽鼎也﹐中有水銀之陰炁﹐卽龍之弦炁也。金丹只因此陰陽二弦之火﹐調停和合之後﹐種得眞一之芽﹐長在黃家﹐結成黍米也。

夢謁西華到九天﹐分明授我指玄篇。其中簡易無多語﹐只是教人煉汞鉛。

高象先曰﹕思神不覺魂升玉京﹐上帝矜之﹐命西華夫人指示丹訣﹐其篇略曰﹕叔通從事﹐魏伯陽相將﹐笑入無何鄕。準《連山》作《參同契》﹐畱爲萬載丹中王。首日乾坤易門戶﹐乾道男兮坤道女﹐時人不識眞陰陽﹐茫茫天下尋龍虎。其言甚多﹐只是教人明眞龍﹑眞虎﹐煉鉛汞而已。

華池燕罷月澄輝﹐跨个金龍訪紫微。從此眾仙相識後﹐海潮陵谷任遷移。

華池﹐丹也。飲罷﹐功圓脫胎神化﹐肌膚若冰雪﹐綽約若處子﹐形容如秋月﹐禦炁乘雲﹐遊手無極﹐飽觀塵世﹐海變桑田﹐桑田變海也。

未煉還丹莫隱山﹐山中內外盡非鉛。此般至寶家家有﹐自是時人識不全。

龍不在東溟﹐虎不在西山﹐家家自有﹐逆而修之﹐還丹可冀。山中陰寂﹐內外非鉛﹐鉛乃眞陽之物﹐卽不遙遠也。

縱識朱砂及黑鉛﹐不知火候也如閒。大都全藉修持力﹐毫髮差殊不作丹。

金丹造化﹐全藉金公。毫髮有差﹐千里懸隔。是以聖人傳藥不傳火也。

休泥丹竈費工夫﹐煉藥須尋偃月鑪。自有天然眞火養﹐不須柴炭及吹噓。

葉文叔指兩腎中間爲偃月鑪﹐謬哉。靡肯自思己錯﹐更將錯路教人﹐不揣之甚邪。此鑪之口仰開如偃月之狀而名之﹐乃北海也﹐元始祖炁存焉。內有自然眞火﹐何柴炭吹噓之有。

一陽才動作丹時﹐鉛鼎溫溫照幌帷。受炁之初容易得﹐抽添運用愼防危。

一陽才動﹐乃初九潛龍之位﹐急宜運用﹐克期可成﹐只一時內﹐又何在九年三載。孰不知下工之初﹐卽赫赤金丹﹐大如黍米﹐收入黃庭﹐養成至寶也。鉛鼎者﹐乃洞陽金鼎﹐存於虛無杳冥之間﹐乃自然之鼎也。鉛者﹐先天虛元中物也。下手之後﹐鉛鼎溫溫﹐如火之攻﹐如雲之敷﹐和暢情性﹐彌漫海嶽。鉛若是眞﹐不失家臣。是以鉛爲宗祖﹐居玄牝之內﹐爲天地之根﹐虛靜不能成﹐作用不能得﹐其道至妙。照幌帷者﹐修煉時精光發溢﹐行持後秋毫可鎰﹐觀有藏府。受炁者﹐受炁之初﹐陰極陽生﹐得在受炁。防危者﹐失在抽添。知其幽隱﹐子細詳酌﹐無忽於時﹐運用防危﹐不可輕敵﹐故有抽添之患。天地妙炁﹐《易》象之法﹐豈不聞甲劍一揮﹐魔軍皆散﹐有調和也。

玄珠有象逐陽生﹐陽極陰消盡剝形。十月霜飛丹始熟﹐此時神鬼亦須驚。

金液還丹﹐暖之有象者﹐自冬至一陽子時進陽火﹐所以逐陽而生眞精。夏至一陰午時進陰符﹐剝至十月霜飛之時﹐還丹始熟。脫胎神化爲純陽之天仙﹐鬼驚神伏矣。

兔雞之月及其時﹐刑德臨門藥象之。到此金砂宜沐浴﹐若還加火必傾危。

兔二月爲德﹐雞八月爲刑。此兩月爲沐浴之時﹐卽宜罷火﹐加叉傾危﹐還丹走失矣。

契論經歌講至眞﹐不將火候著於文。要知口訣通玄處﹐須共神仙仔細論。

《火記》六百篇﹐篇篇相似﹐出入貫串﹐與天合符。天之所祕﹐聖莫傳文。須遇眞師﹐無自鹵莽也。

饒君聰慧過顏閔﹐不遇至人莫彊猜。只爲丹經無口訣﹐教君何處結靈胎。

千經萬論﹐惟布枝條。至道不繁﹐獨傳心印。未遇眞師﹐縱聰明過於顏閔﹐徒自揣量﹐終不能凝結聖胎也。

要知煉養還丹法﹐自向家園下種栽。不假吹噓並著力﹐自然果熟脫眞胎。

此道甚近﹐家園下種﹐其近可知。若求非類﹐愈求愈遠。同類易施工﹐何著力之有。

四象會時玄體就﹐五方行處紫光明。脫胎入口通身聖﹐無限龍神暗聳驚。

龍虎才交﹐卽五行四象皆會矣。五行四象會合之時﹐眞一玄體結成黍米﹐紫色光明。然後密運赤龍﹐奪歸入仰﹐吞入丹田﹐立通神聖﹐天地龍神盡失驚矣。

金公本是東家子﹐卻在西鄰寄體生。認得喚來歸舍養﹐配將奼女作親情。

此意已在前四韻第九篇

中﹐今不欲重稈。都在作用法象之內﹐有陽中之陰復陽而又陰者﹐有陰中之陽復陰而又陽者。又有內藥陰陽水火﹐外藥陰陽水火。內三性﹐外三性。內五行四象﹐外五行四象。又有內外陰陽互用法象﹐反反復復不可名狀﹐吾儕默識心通可也。如未逢眞旨﹐莫能洞曉其端。仙翁作是詩﹐明者舉一隅斯足矣。

萬物蕓蕓各反根﹐反根復命卽長存。知常反本人難會﹐妄作招凶往往聞。

經曰﹕萬物蕓蕓﹐各歸其根。歸根曰靜﹐靜曰復命。復命曰常﹐知常曰明。夫人未生之前﹐冥然無所知﹐混乎至朴。及其生也﹐察之陰陽﹐受之父母﹐逆而修之﹐奪先天一炁以爲丹母﹐賊陰陽眞炁以爲化基﹐煉形反入於無形﹐煉炁復還於至朴﹐煉神與道而合眞﹐故曰歸根復命卽長存也。能知常道而反其本者﹐聖人也﹐是以長生焉。不知常道﹐眾人也﹐是以妄作招凶往往聞也。

赤龍黑虎合西東﹐四象交加戊己中。復媾自然能運用﹐金丹誰道不成功。

東﹐赤龍之弦炁也﹐名曰奼女。西﹐黑虎之弦炁也﹐名曰金公。二物亦猶砂中汞﹑鉛中銀也。赤龍﹑黑虎合兩弦之炁﹐卽是南北東西四象交加於戊己中﹐結就一粒黍米。服歸丹田﹐卻運火自復卦子時起﹐首進陽火。至媾卦午時起﹐首進陰符。復媾是陰陽之元﹐爲冬夏二至之節也。陰符﹑陽火自此筆始﹐抽添運用一一依法﹐勿令差殊﹐孰謂金母不成耶。

未煉還丹須急煉﹐煉了仍當知止足。若也持盈未己心﹐不免一朝遭恥辱。

光陰迅速﹐時不待人。未煉還丹﹐急須下手。旣已煉了﹐十月功圓﹐卻須抱元守一﹐持盈守城﹐不須用火。若不知足﹐持不已心﹐則反招禍辱矣。故鍾離公曰﹕丹熟不須行火候﹐若行火候叉傷丹。到此果能誠心見性﹐如達摩面壁九載﹐則道成矣。

始因有作人爭覓﹐及至無爲眾所知。但見無爲爲要道﹐豈知有作是根基。

世有學釋氏修性之道﹐執一切有爲皆是虛妄之語﹐以毀老氏修命之道。此知其一不知其二﹐窺見其門未升其堂也。焉知修命之道﹐始則有作﹐煉外藥而化形。中則有爲﹐煉形而化炁。終則無爲自在﹐謂之抱一以識其心﹐以見其性﹐炁自歸神﹐神自合道﹐故形與神俱妙而不測﹐神與道合眞而無形。形旣無矣﹐何得謂之有形﹑有作﹑有爲﹑有幻乎。安知其命非性耶﹐安知其性非命耶。。彊自分別﹐曰性﹑曰命﹐混而一之﹐未嘗有異。故知有作乃至無作﹐有形乃至無形﹐斯道至矣﹐非中下之所知也。仙翁作是詩以勉後學﹐但見無爲爲要妙﹐而不知有爲有作﹐實無爲之根基也。一本云﹕筌蹄在手﹐莫我知也。到岸不須船﹐十月俄瞠視。凡聖雜朝市﹐魚龍混通衢﹐懊惱世間人﹐對面不相遇。

鑑形閉炁思神法﹐初出艱難後坦途。倏忽縱能遊萬國﹐柰何居舊卻移居。

鑑形﹑閉炁﹑思神之法﹐初學甚難﹐及至習熟﹐坦然無礙﹐瞬息之間﹐徧遊萬國﹐蓋其陰神善爽靈妙如此﹐柰何其形屬陰﹐易獘難固﹐不免投胎奪舍者也。

投胎奪舍及移居﹐舊住名爲四果徒。若解降龍並伏虎﹐眞金起處幾時枯。

投胎﹑奪舍﹑移居之法﹐謂之四果﹐修行屬陰神﹐爲鬼仙﹐非陽仙也。若能驅龍﹑駕虎﹐煉餌金丹﹐化形入於無形而爲陽仙﹐始得形神俱妙﹐與道合眞自不枯矣﹐豈比他陰神耶。故崔公云﹐靈光歸去入幽寂﹐死作陰冥善爽鬼是也。

釋氏教人修極樂﹐亦綠極樂是金方。大都色相惟玆實﹐餘二非眞謾度量。

釋氏化人修極樂冷土者﹐修妙色眞金之象也。近世誦佛號化人﹐謂之淨土﹐此爲中下設耳﹐實大根大器之塵垢也。殊不知眞極樂淨土﹐固在西方﹐咫尺不遠﹐彼處產育眞金﹐其金一粒大如黍米﹐重一十六兩﹐故釋氏有丈六金身。人能煉此眞金餌之﹐立超聖地﹐化有形入於無形﹐聚則金相堂堂﹐散則入於空寂﹐變化無窮﹐著龜莫測﹐隨緣應感﹐無所不通﹐而其眞身寂然未嘗有作﹐故謂之西方極樂。所以云大都色相惟玆實﹐餘二非眞謾度量耳。佛自周末時入滅﹐數百年至漢明帝時﹐遣使取得骨來復埋在鳳翔﹐唐憲宗又掘出一經骨﹐豈知軒皇駕龍升天之至道者歟。

恍惚難求中有象﹐杳冥莫測是眞精。有無由此自相入﹐未見如何想得成。

恍惚之中有物者﹐龍之弦炁也。杳冥之中有精者﹐虎之弦炁也。二弦有炁無質也﹐恍恍惚惚﹐杳杳冥冥﹐視之不見﹐聽之不聞者﹐眞一之炁有靈而無形也。眞一子曰﹕無者﹐龍也。有者﹐虎也。無者﹐汞炁也。有者﹐鉛精也。是知二弦之炁相交﹐故有因無感而生靈﹐故無因有激而成像﹐故得有無相因﹐遞互相入﹐乃得眞一之炁凝結而成黍米﹐懸於空中﹐霞光照日。彼之兀兀坐思﹐塵埃心地﹐豈知此哉。

修行混俗且和光﹐圓卽圓兮方卽方。晦顯逆從人莫測﹐教人爭得見行藏。

被褐懷玉﹐和光同塵﹐剖破藩籬﹐無人無我﹐內外充親﹐取合俱泯﹐始合神仙行藏也。

又續添五首

休施巧僞爲功力﹐認取他家不死方。壺內旋添畱命酒﹐鼎中收取返魂漿。

《參同契》曰﹕同類易施功﹐非類難爲巧。修眞之士多執非類假僞之法﹐施功於己﹐而不肯下問他家同類不死之方。能於鼎中探取返本之陽丹﹐腹內旋添延命之汞火﹐二物眞修身之至寶也。

禍福由來互倚伏﹐還如影響相隨逐。若能轉使生殺機﹐反掌之間災變福。

陽主生曰福﹐陰主殺曰禍。陰消陽長﹐陽極則陰生﹐互相倚伏﹐如影之隨形﹐響之應聲﹐此常道自然之理也。若能返此生殺互用之機而逆修之﹐則反掌之間災變爲福﹐害中生恩﹐男兒有孕也。

敲竹喚龜吞玉芝﹐鼓琴招鳳飲刀圭。近來透體金光別﹐不許常人話此規。

竹乃虛心無情之義也﹐琴有正聲諧和之義也。龜乃黑虎也﹐鳳乃赤龍也。龍之弦炁曰玉芝﹐虎之孩炁曰刀圭。此言龍虎皆是無情之物也﹐而能相交﹐故曰敲竹﹐乃二物相擊之義也。龍虎相交結爲夫婦而和諧﹐故曰鼓琴也。龍虎交﹐則二弦之炁相吞相啖而煉成金丹﹐光透簾帷﹐卽時探取﹐餌歸丹田﹐制己陰汞﹐然後虛心運火﹐諧和陰陽﹐合乎呼吸。以呼吸運用神炁﹐聚散水火。以水火煉養胎息﹐綿綿若存﹐游泳坎離﹐交感而生金液也﹐故曰凡運火之際﹐忽覺夾脊眞炁上衝泥丸﹐瀝瀝有聲﹐似有物觸上腦中﹐須臾如雀卵顆顆自齶上入重樓﹐若冰酥甘美﹐其味無比。如有此狀﹐乃得金液還丹之道。徐徐咽下丹田﹐綿綿不輟﹐五藏淸虛﹐暝目內視有光如燭。五藏中有萬道金光出體﹐如火輪雲霧﹐盤旋罩身﹐粲然奇異﹐豈與塵埃輩比肩哉。

了了猿心方寸機﹐三千功滿與天齊。自然有鼎烹龍虎﹐何必擔家戀子妻。

世情濃後﹐道心難以知﹐人人擔家而愛戀子妻也﹐不知返本源之道矣。仙翁嗟念﹐故作此時﹐以警修眞之士云耳。

饒君了悟眞如性﹐未兔拋身卻入身。縱此變新修大藥﹐迥超無漏作眞人。

大用未現前﹐大法未明透﹐一毫滲漏﹐拋身入身。若圓明照了﹐飽煉金丹﹐道成十極﹐號曰眞人。

西江月一十三首

仙翁曰﹕西者﹐金之方。江者﹐水之體。月者﹐藥之用也。

內藥還如外藥﹐內通外亦須通。丹頭和合略同﹐溫養兩般作用。

夷門《破迷歌》曰﹕道在內安鑪﹐立鼎卻在外道。在外離坎﹐汞鉛還在內。此明內外二藥也。夫外藥者﹐金丹是也。造化於二八鑪中﹐不出半時﹐立得成就。夫內藥者﹐金液還丹是也。造化於自身之中﹐直待十月足﹐方能脫胎成聖。觀內外二藥﹐和合丹頭﹐作用之法﹐𨿽略相同﹐及其用功﹑火候﹐實相遠矣。吾儕下功之日﹐內外和合丹頭之際﹐防危慮險﹐毫分無武可也。敬之敬之。

內有天然眞火﹐鼎中赫赫長紅。外鑪增減要勤功﹐妙絕莫過眞種。

內藥𨿽然眞火在土釜中﹐赫然長紅﹐若不憑外鑪勤功﹐增添抽減運用﹐無令差忒﹐庶免危殆也。然內外眞火變化無窮者﹐實藉眞鉛之妙也。此寶偏能擒汞﹐不使飛走。或有不達此理﹐卻言內藥以眞火烹煉﹐外藥假凡火增減﹐如以管窺天﹐可付一笑。殊不知內外𨿽異﹐其用實同﹐道不二也。所言內外者﹐人之一身稟天地秀气而有生﹐托陰陽鑄冶而成形﹐故一形中﹐以精﹑气﹑神爲本。神生於炁﹐炁生於精﹐精生於神。然此三者﹐後天地生之一炁﹐至陰之物﹐修眞之士若執此一身而修煉﹐無過精﹑炁﹑神三物而已。柰何三物一致﹐俱後天地生﹐純陰無陽﹐安能出乎天地之物外耶。仙翁所以言獨修此物轉贏旭。鍾離公曰﹕涕唾津精炁血液﹐七件由來盡屬陰。又曰﹕獨修一物是孤陰。眞一子曰﹕孤陰不能自產。《參同契》曰﹕牝雞自卯﹐其雛不全。聖人知己身之炁後天地生﹐乃屬陰物﹐難擒易失﹐故采先天一炁﹐以眞陰﹑眞陽二八同類之物﹐擒在一時辰內﹐煉成一黍至陽之丹﹐號曰眞鉛。造化在外﹐故曰外藥。以陽丹擒己陰汞﹐猶貓捕鼠。陽丹是天地之母炁﹐己汞是天地之子炁﹐以母炁伏子炁﹐豈非同類乎。此造化在內﹐故曰內藥。仙翁曰﹕藥逢炁類方成像﹐道合希夷卽自然。眞一子曰﹕未有天地混沌之前﹐眞鉛得一而生﹐漸生天地﹑陰陽﹑五行。《參同契》曰﹕先天地生﹐巍巍高尊。此皆證金丹先天一炁也。以先天陽丹點己陰汞﹐化爲純陽﹐更假陰陽﹑符火﹐運用抽添﹐十月功圓﹐形化爲炁﹐炁化爲神﹐神與道合﹐升入無形﹐變化莫測﹐故能出乎天地之外﹐立乎造化之表﹐提挈天地﹐陶鑄陰陽﹐而不爲陰陽陶鑄者﹐是先天一炁使之然也。其絕妙之如此﹐故曰絕妙無過眞種。安可以後天地至陰之類而爲內藥耶﹐安可以後天地凡砂﹑凡汞﹑凡火﹑凡水非類滓質之物而爲外藥耶。學道之士研窮本始﹐無惑邪說﹐永墜三途。

七返朱砂返本﹐九還金液還眞。休將寅子數坤申﹐但看五行成準。

九還七返者﹐不離天地﹑五行生成之數也。天一生水﹐地以六成之。水居北﹐積坎陰之正炁﹐爲眞水﹐故曰居六也。地二生火﹐天以七成之﹐火返南﹐孕離陽之正炁﹐爲眞砂﹐故曰七返朱砂還本也。天三生木﹐地以八成之。木歸東﹐處震位而爲汞﹐故曰八歸也。地四生金﹐天以九成之。金還西﹐化兌而爲鉛﹐故曰九還金體還眞也。天五生土﹐地以十數成之。土居中﹐變而爲丹也。故知金丹不出金﹑木﹑水﹑火﹑土而成﹐故曰但看五行成準。安可以寅子數坤申﹐爲九還七返耶。

本是水銀一味﹐周流﹐經歷諸辰。陰陽炁足自通神﹐出入豈離玄牝。

眞一之水﹐結而成精。精者﹐汞也。眞一之炁一變而爲水在北﹐二變而爲砂在南﹐三變而爲汞在東﹐四變而爲金在西﹐五變而爲丹在中。丹非天地不生﹐非曰月不產﹐非四時不全﹐非五行不熟﹐非總數不成﹐是以徧歷諸辰﹐陰陽數足﹐自然變化通神也。然其妙用造化﹐出入不離玄牝二門﹐眞爲天地之根也。

若要眞鉛畱汞﹐親中不離家臣。木金間隔會無因﹐須仗媒人勾引。

木性愛金順義﹐金情戀木慈仁。相吞相啖卻相親﹐始覺無中有孕。

此言內象也。家臣﹐卽己之眞炁也。己之眞炁因眞金而始凝結﹐金丹因己汞而方有神功。二物相須﹐兩情相戀﹐乃能變化通靈。故曰﹕若要眞鉛畱汞﹐親中不離家臣。鉛丹屬金則外﹐己汞屬木則內。二物相隔﹐無由會合﹐全仗黃婆制造成丹。吞入腹中﹐與已汞配合﹐要在黃婆勾引也。二性旣媒合了﹐交接陰符場火﹐是以木性愛金順義﹐金情戀木慈仁也。內外金木惰性相吞相啖﹐遂成夫妻﹐孕育嬰兄在我腹中﹐始覺無中有孕﹐此道妙矣。

白虎首經至寶﹐華池神水眞金。故知上善利源深﹐不比尋常藥品。

白虎首經者﹐卽初弦之炁也﹐非女子天癸也。若以三峯二十四品毀謗至道﹐至道可毀乎﹐九天之不可階而升矣。夫眞一之炁在天曰一水﹐在虎曰初弦﹐煉養在華池中曰神水﹐此乃眞金之至寶也﹐不離眞一之精﹐流歷諸處﹐有種種異名而能造化。經曰﹕上善若水。蓋眞一之水生於天地之先﹐故曰上善。其利源甚深遠也﹐不類尋常後天地生滓質之藥品也。

若要修成九轉﹐先須煉己持心。依時采取煉浮沈﹐進火堤防危甚。

九轉﹐九年也﹐在十月脫胎之後﹐如達摩面壁﹐抱一無爲﹐故使形神俱妙﹐與道合眞﹐謂之九轉金液大還也。達摩隻履西歸﹐是其驗也。欲成九轉﹐先須十月下功﹐還火煉己﹐持心依時﹐以運其火。謹守以防其危﹐探取抽添﹐以定浮沈﹐以分賓主。守雌不雄﹐方免危殆。故得形化爲炁﹐炁化爲神﹐神化爲虛﹐超入於無形矣。

牛女情綠道本﹐龜蛇類稟天然。蟾烏遇朔合嬋娟﹐二炁相資運轉。

總是乾坤妙用﹐誰能達此深淵。陰陽否隔卻成愆﹐怎得天長地遠。

牛﹑女一歲一交﹐太陰﹑太陽一月一合﹐龜蛇以類蟠虯相扶﹐此皆陰陽二炁使之然也﹐實眞道之根本也。金丹大藥作用﹐一一如之。蓋眞一之炁﹐杳然無形﹐不得二八陰陽之炁相交﹐安能感格兆形黍米者哉。旣得丹餌之後﹐若無陰陽符火氤氳﹐焉能變金液還丹者哉。《參同契》曰﹕關關睢鳩﹐在河之洲。窈窕淑女﹐君子好求。雄不孤處﹐雌不孤居。玄武龜蛇﹐蟠虯相扶﹐以明牝牡竟當相須﹐理之所在﹐夫復何疑。盡是乾坤妙用之機﹐天地生成之道﹐誰能達此深淵而顚倒修之﹐宇宙在乎手。眞一子曰﹕孤陰不自產﹐寡陽不自成。須假牝牡合炁﹐方能有胎化之道也。天地所以能長且久者﹐陰陽交合自然之道也。天炁不降﹐地炁不騰﹐四時不序﹐萬物不生。以此觀之﹐陰陽否隔﹐卽成愆尢﹐焉能天地長久哉。《易》曰。。一陰一陽之謂道。仙翁於此一章再三致意﹐深於此道者當以意會。

此藥至神至聖﹐憂君分薄難消。調和鉛汞不終朝﹐早睹玄珠成兆。

至士若能修煉﹐何妨在市居朝。工夫容易藥非遙﹐說著人皆失笑。

金丹入口﹐立躋聖域﹐豈非至聖至神耶。煆煉不出半時﹐金丹立見形兆﹐豈非至簡至易耶。故說著令人不覺也。得之者﹐第恐陰功靡薄﹐不騰其道﹐叉是難矣。

不辧五行四象﹐那分朱汞鉛銀。燒丹火候未曾聞﹐早便稱呼居隱。

心靡肯自思己錯﹐更將錯路教人。誤他永劫在迷津﹐似想欺心安忍。

丹經萬卷﹐妙在《參同契》其間三字﹐《鼎器﹟１歌》一章乃丹之骨髓也。舉世學此道者﹐莫能曉解﹐胡不思之甚耶。試取此歌證我之所得﹐如或未明﹐我之所得未盡善也。何迷惑乎旁門非類之有﹐今之學者未識吐舊納新之方﹐便起飛雲走霧之興﹐自高大模範於人﹐己自不知悔恨﹐誤他溺在迷津﹐擔版一生安忍。

二八誰家奼女﹐九三何處郎君。自稱木液與金精﹐遇土卻成三性。

二八﹐陰數。奼女﹐卽我眞炁也﹐又曰木液。九三﹐卽陽數也。郎君﹐卽陽丹也﹐又曰金精。二物相交﹐會於丹田土釜之中﹐卽成三性也。

更假丁公煆煉﹐夫妻始合歡情。河車不敢暫畱停﹐運入昆侖峯頂。

丁公者﹐火也。河車者﹐水也。水火﹐卽陰符﹑陽火也。日夕運轉不停﹐若河畔水車循回不已也。此言鉛﹑汞二物在土釜之中須假火煆﹐是以內外夫妻始結歡情。運動陰符﹑陽火﹐不得暫停﹐般運炁候﹐自昆侖頂入﹐溫養聖胎﹐化爲純陽金液大丹也。

雄裹內含雌質﹐負陰卻抱陽精﹐兩般和合藥方成﹐點化魄靈魂聖。

信道金丹一粒﹐蛇吞立化龍形﹐雞餐亦乃變鸞鵬﹐盡入眞陽仙境。

雄裹雌﹐龍之弦炁也。陰抱陽﹐虎之弦炁也。二物相合﹐靈丹自生﹐吞入腹中﹐點化陽魂以消陰魄﹐一粒如黍﹐雞養蛇食﹐亦化龍鸞﹐飛入眞陽聖境﹐其藥至聖之如此。

天地才經否泰﹐朝昏好用屯蒙﹐輻來輳轂水朝宗﹐妙在抽添運用。

未用火﹐下功始於屯蒙﹐休功終於否泰。日夕般運符火歸於鼎中﹐如車之輪輻輳於轂﹐若百川之朝宗於海。運用抽添﹐其妙如此也。

得一萬般皆畢﹐休分南北西東﹐損之又損愼前功﹐命寶不宜輕弄。

一者﹐眞一之精也。一之炁生於陰陽﹐陰陽生四象﹐四象生五行﹐五行生萬物﹐俱不出眞一之炁變化也。故眞一之精爲天地之丹﹐陰陽之宗﹐四象之祖﹐五行之根﹐萬物之基﹐得此一﹐萬事畢矣。東西南北﹐皆一也。損之又損﹐以愼前功﹐方能盡得一之妙。蓋一有之象﹐運用陰陽二火以形之也。旣得一﹐吞歸五內﹐如前運陰符﹑陽火﹐亦愼前功﹐故曰愼前功也。慮險防危﹐不可輕動﹐恐失命寶者玄珠也。

冬至一陽來復﹐三旬增一陽爻﹐月終復卦朔晨超﹐望罷乾終遇兆。

冬至一陽生﹐爲復卦﹐乃一陽爻也。又三十日﹐爲臨卦﹐增二陽爻也。又三十日﹐爲泰卦﹐增三陽爻也。又三十日﹐爲大壯﹐增四陽爻也。又三十日﹐爲夬卦﹐增五陽爻也。又三十日﹐爲純乾﹐六場爻也。乃陽火之侯。陽極則陰生﹐故夏至一陰生﹐爲姤卦乃一陰爻也。亦如前三十日﹐增二陰爻爲遁卦﹐爲否卦﹐爲觀卦﹐爲剝卦﹐爲坤卦純陰。乃陰符之侯也。陰極則陽復生﹐周而復始﹐此一年之候。聖人移此一年之炁﹐一月之中﹐以朔旦爲復卦。兩日半當三十日﹐至十五日望爲純乾卦﹐故月圓也。十六日爲姤卦﹐一陰生﹐故曰望罷乾終。姤兆陰炁﹐初萌謂之兆也。

日又別爲寒暑﹐陽生復起中宵﹐午時姤象一陰朝﹐煉藥須知昏曉。

又將一月之候移在一日之中﹐分爲寒暑溫凍四時之節炁。故以中夜子時一陽生爲復卦﹐午時一陰生爲姤卦。運用陰符﹑陽火﹐抽添進退﹐一一合天地四序﹑陰陽升降﹐不得毫釐差忒﹐煉藥須知昏曉陰陽之首。

德行修逾八百﹐陰功積滿三千﹐均齊物我與親冤﹐始合神仙本願。

虎兕刀兵不害﹐無常鬼賊難牽﹐寶符降後去朝天﹐穩駕鸞與鳳輦。

抱一九載﹐功滿道成﹐物我俱忘﹐形化爲無形。形旣無矣﹐何刀兵虎兕之能害﹐無常火宅亦何能牽哉。於是和光混俗﹐救度眾生﹐物我不計﹐充親坦然。天降寶符﹐身飛碧落﹐此眞大丈夫出世間功成名遂之時也。

丹是色身妙寶﹐煉成變化無窮﹐更能性上究眞宗﹐決了無生妙用。

不待他身後世﹐見前獲福神通﹐自然龍女降奇功﹐爾後誰能繼踵。

仙翁作丹書一巷﹐恐後不信﹐又作《西江月》十二章﹐使人明西來之意﹐會西歸之旨也。安得圓明了悟之人﹐又聞至道。丹是色身妙寶﹐度此色身﹐卽是空身。空此幻身﹐則玉符保神﹐金液煉形﹐形神俱妙﹐與道合眞。烏知達摩西來爲悟眞翁耶﹐悟眞翁爲達摩耶。

悟眞篇注釋卷中竟

﹟１此處當漏一『器』字﹐今補上。

悟眞篇注釋卷下

象川無名子翁淵明注

《悟眞》下篇﹐蓋紫陽先生讀《參同契》之作也。其神仙抱一之道﹐乃聖人運火功圓而體化純陽眞炁﹐然後抱元九載﹐俾炁成神﹐與道冥一之謂也。故曰道爲性本﹐性是心源﹐心性同體﹐變化無邊。百姓不知﹐乃曰自然。若能了悟﹐忘象﹟1亡心言。虛心實腹﹐抱一而遷。功成九轉﹐乃得神仙。此其旨也。夫九轉者﹐九年也﹐乃陽極之數也。一者﹐道之彊名也。抱者﹐抱無所抱者也。神仙當此之際﹐隳肢體﹐黜聰明﹐離凡塵﹐齊物我﹐無固﹑無叉﹑無取﹑無拾﹐心境一如﹐逍遙自在﹐故得泰定﹐發乎天光。九載功圓﹐則無爲之性自然﹐無形之神自妙。變化無窮﹐隱顯莫測。性﹟圓則慧照十方﹐通靈無礙﹐故能分身百億﹐應現無邊﹐而其至眞之體闃然而未嘗有作也。此形﹑性﹑神﹑命俱而道合眞矣﹐故謂之神仙抱一之道矣。昔者仙翁成道後﹐示劉奉眞之徒以無生而入寂。旣入寂矣﹐而又能現眞身於王屋山者﹐卽斯道也。昔達摩面壁九年﹐旣入寂矣﹐而又能隻履西歸者﹐此也。昔如來涅盤後﹐自湧金棺於空中﹐化火三昧。旣焚身竟﹐因母哭泣不已﹐又能現金身於空中﹐爲說半句偈者﹐亦斯道也。普陀旣投身於巨焰﹐又能釋身於空中。若此之流﹐未易悉數。儻非性命之道雙圓﹐形神之眞俱妙﹐孰能若此哉。是以仙翁畢其卷末﹐而以禪宗性道者﹐實非神仙抱一之道也。故愚分作三巷。夫性之道﹐虛無廣漠﹐默默昏昏﹐無可得而言﹐人與非人﹐悉皆平等﹐無有高下。但無始以來﹐幾有形與名者﹐未有一物不圓成具足矣。以其本始自然﹐淸靜足備﹐故未始有可得而言者。然則大藏有五千餘卷者﹐此皆味道之甚﹐不獲已而彊言之者也。故後人因言以明道﹐若道旣明﹐則語言俱成非矣。故《金剛經》云﹕若人言如來有所說法﹐卽是謗佛。是知有言卽是謗也。今則仙翁歌性道﹐不獲已而言之者也。故已多矣﹐此愚所以不復敢加疣贅也。惟願猛烈高明之士﹐不由外得﹐直於自己胸中自悟自明﹐卓然獨耀﹐直下承當﹐拓拓受用﹐將去不問靜喧﹐語默﹐酒肆﹑淫坊﹐恁麼也得﹐不恁麼也得﹐頭頭無別﹐處處偶偕﹐盡十方世界具一隻眼﹐出一隻身﹐妙用縱橫﹐四通八達﹐蓋天蓋地﹐無所運而非眞﹐無所施而不可者﹐卽知這裹本來淸靜具足﹐元無少欠﹐理路絕矣。無問﹐無應﹐無思﹐無知﹐𨿽佛一字﹐抑亦用不著也。

讀周易參同契

大丹妙用法乾坤﹐陰陽運兮五行分。五行順兮常道有生有滅﹐五行逆兮丹體常靈常存。

乾坤者﹐父母也。乾坤運陰陽二炁﹐化五行而生萬物者也。故順陰陽陶鑄﹐則成人矣。是以人之一身﹐所以陰陽相半者﹐因陰陽而有形也。自陰陽而有形﹐故有生有滅矣。夫陽主生﹐陰主死﹐一生一死﹐一去一來﹐此常道順理之自然者也。聖人則之﹐反此陰陽﹐逆施造化﹐立乾坤爲鼎器﹐盜先天一炁以爲丹﹐以丹煉形入於無形﹐與道冥一﹐道同無極。仙豈有終﹐是以長靈長存也。

一自虛無化質﹐二儀因一開根。四象不離二體﹐八卦互爲祖孫。萬象生乎變動﹐吉凶悔吝玆繁。百姓不知日用﹐聖人能究本根。故易妙造化之體用﹐故托象於斯文。

虛無﹐道之體也。道生一炁﹐而變陰陽﹐故陽天陰地﹐二儀是也。天以一生水﹐居北日冬。地以二生火﹐居南日夏。天以三生木﹐居東日春。地以四生金﹐居西日秋。而成四時﹐謂之四象也。天爲乾﹐居戌亥。地爲坤﹐居未申。坤索乾而生三男﹐長曰震居卯﹐中曰坎居子﹐少曰艮居寅丑。乾索坤而生三女﹐長曰巽居辰巳﹐中曰離居午﹐少曰兌居酉。合成八卦﹐謂之八方。故子至巳爲陽界分﹐自午至亥爲陰界分。陰﹣陽運轉﹐則四時之气循歷八方﹐更相始終﹐互爲祖孫﹐而成變化。故春夏爲至陽之炁﹐生長萬物以德﹐萬物承之以舒矣。秋冬爲至陰之炁﹐肅殺萬物以刑﹐萬物承之則慘矣。吉凶﹑悔吝﹑萬象﹑八卦﹑四時﹑陰陽﹐皆出於一炁而生大道者也。是以大道與炁爲祖﹐四時﹑陰陽﹑五行﹑八卦﹑萬象﹑變改﹑吉凶﹑悔吝之一體﹐則無乎不在矣。故𨿽視聽﹑言貌﹑寢味﹑舉止﹑觸事﹑喧鬧﹑恢詭譎怪﹐無適而非道也。故道在人中而人不知﹐人在道中而道不虧矣﹐是以百姓日用而不知也。聖人探奧索憑﹐窮理盡性以至於命﹐故能作易道之妙用﹐立乾坤爲易之門戶﹐乾坤立而道行乎其中矣。是故乾坤索而成八卦﹐八卦相因而變爲六十四卦。一卦六爻﹐陽爻奇﹐陰爻偶。故陽之一爻四因九數﹐而得三十六策﹐六陽爻共得一百九十二爻﹐乾之策也。故陰之一爻四因六數而得二十四策﹐六陰爻共得一百九十二爻。因乾坤二篇﹐分三百八十四爻﹐合成一萬有一千五百二十策﹐是爲太極大衍之數﹐囊括三才﹐包含萬象﹐故吉凶悔吝之機﹐死生禍福之兆﹐未有能逃此數﹐而皆有所考矣。故曰易之妙﹐盡造化之體用也。魏公觀此易道與金丹相侔﹐故托易象作《參同契》以明大丹之旨﹐而寓其言而矣也。

否泰交﹐則陰陽或升或降。屯蒙作﹐則動靜在朝在昏。坎離爲男女﹑水火﹐震兌乃龍虎﹑魂魄。守中則黃裳元吉﹐遇亢則無位而尊。旣未愼萬物之終始﹐復媾昭二炁之歸奔。月虧盈﹐應精神之衰盛。日出沒﹐合榮衛之寒溫。本立言以明象﹐旣得象以忘言。猶設像以指意﹐悟其意則象皆捐。達者惟簡惟易﹐迷者愈多愈繁。故修眞之士讀《參同契》者﹐不在乎泥象執文。

修丹之要﹐不出金﹑火二字。金者﹐金丹也﹐又曰眞鉛也。火者﹐陰陽二炁也﹐又曰陰符﹑陽火也。夫修金丹﹐先以眞陰﹑眞陽之物立爲鑪鼎﹐然後誘太極一炁爲丹。太極之炁混合虛無﹐不可求測﹐苟不以眞陰﹑眞陽之物而誘之﹐則不能降靈成像矣。是以《參同契》立乾坤二卦爲鼎鑪﹐分坎離二卦爲藥物﹐處於中官。其餘諸卦﹐分在一月三十曰中﹐以運符火。故乾坤者﹐龍虎也﹐震兌也﹐夫婦也﹐魂魄也。坎離者﹐鉛汞也﹐水火也﹐男女情性也。觸類而長之﹐則不可勝紀矣。原其至當而言之﹐無過比諭眞陰眞陽之二物也。以此二物合炁於中官黃道之室﹐而煉成丹﹐故曰守中則黃裳元吉也。旣得丹餌﹐非眞火無以育其聖胎﹐是以運元陽之炁爲火。火無定位﹐周流六虛﹐故曰遇亢則無位而尊也。夫天一生水﹐在人曰精。地二生火﹐在人曰神。夫人之精神榮衛一身﹐常與天地﹑陰陽﹑四時﹑五行之炁運行不息﹐故冬至之曰﹐地有一陽之炁上升﹐爲復卦。人之元炁乃亦如之﹐故進陽火。至二月陰陽之炁相半﹐自然交並﹐爲泰卦。人之元炁亦然﹐是以息火謂之沐浴。夏至之曰﹐天中有一陰之炁下降﹐爲姤卦。人之元炁亦然﹐故進陰符。至八月陰陽之炁相半﹐自然交並﹐爲否卦也。人之元炁亦然﹐是以停符﹐亦謂之沐浴。故曰﹕否泰交﹐則陰陽或升或降也。聖人移此一年炁候於一月三十曰中﹐以兩曰半計三十辰﹐以當一月。故自月之一曰已後﹐太陰之光初萌﹐爲復卦用事。至十六曰已後﹐月漸虧﹐爲姤卦用事。至下弦二十三曰﹐月虧一半﹐金水半分﹐爲否卦用事。故曰月虧盈﹐應精神之衰盛也。又移此一月炁候於一曰十二時辰中﹐子時一陽生﹐故人之腎中有一陽純精之炁上升﹐進陽火爲復卦。午時一陰生﹐故人之心中有一陰至神之炁下降﹐進陰符爲姤卦。故曰復姤昭二炁之歸奔也。夫曰出爲晝﹐曰沒爲夜。聖人運動符火﹐於一曰一夜之中﹐分擘溫涼寒暑之炁﹐外應天符﹐內合榮衛﹐消長一身﹐抽添運用﹐溫養子珠﹐故曰﹐曰出沒﹐合榮衛之寒溫也。夫子時起陽火﹐子爲六陽之首﹐故爲朝用屯卦直事﹐故曰屯蒙作﹐則動靜在朝在昏也。一日一夜﹐兩卦直事﹐三十日計六十卦。《屯》《蒙》爲六十卦之始﹐旣未爲六十卦之終﹐終而復始﹐始而復終﹐故曰旣未愼萬物之終始也。已上皆魏公以金丹之道至簡至易﹐無可云爲敷揚祕典﹐故假《易》卦意寓於言﹐俾學者觀斯卦象悟其意﹐以曉其言。苟得金丹祕要﹐則乾坤﹑坎離﹑震兌﹑龍虎﹑情性﹑魂魄﹑鉛汞﹑水火之類﹐皆可亡言矣。苟明運火眞機﹐則屯﹑蒙﹑旣﹑未﹑復﹑姤﹑否﹑泰卦象爻銖﹐皆可無用也。此仙翁恐學者讀《參同契》不曉魏公之意﹐惟只泥象執文﹐而不知指象忘言之意﹐故作此以示同志。其仁慈濟物之如此﹐𨿽然自非至人口訣﹐然亦未能有以蹈堂奧之萬一者也。

悟眞篇注釋卷下竟

﹟1原作『家』﹐當作『象』。

