元始無量度人上品妙經四注

經名﹕元始無量度人上品妙經四注。南齊嚴東﹑唐薛幽棲﹑李少微﹑成玄英四家注解﹔北宋道士陳景元集注。四卷。底本出處﹕《正統道藏》洞眞部玉訣類。

度人經集注序

右街道錄眞靖大師陳景元撰

夫空洞浮光﹐渾淪未判﹐大道之將化﹐故玄文發於中天﹔虛無之乍凝﹐乃妙黑結乎碧落。字方一丈之廣﹐勢垂八角之芒﹐粲粲煌煌﹐光華煒曄。是時﹐元始之降捨栢陵﹐五老之環侍云坐﹐遽命天眞皇人﹐規模盤屈﹐仿像奪眞﹐疏成諸天隱書﹐編作五方靈範。紀混元龍漢之載﹐藏郁羅紫微之宮﹐演爲三十六部尊經﹐分爲萬二千圖錄。天章雲篆﹐八會之書﹐莫不祖焉。昔在始靑天中﹑寶珠之內﹐講集靈寶之教﹐拯拔天人之倫。玉晨君�之﹐以序其首尾﹐祕於上館﹐約四萬劫一傳﹐誓不輕泄於下世。於是龜臺金母憫陽九﹑百六之災﹐親禮玉京﹐懇請流布。洎乎軒轅黃帝問道於峨媚之陰﹐稽首皇人﹐載傳寶訓。至吳有句曲葛玄﹐訪道會稽郡﹐祈眞上虞山﹐遇太極誥使之駕﹐降靈寶眾經之帙﹐斯爲上品﹐最先�焉。

厥後修誦之士﹐浹於寰區﹐隱韻祕音﹐世莫能究。齊之嚴東首爲注解﹐仰推梵炁之旋箕﹐俯測酆都之泉曲﹐布諸方冊﹐表裹煥然。若非洞闡幽微﹐曷由條達宗旨﹖遂使向風之客﹐抉塞啟窾﹐隨性發明。及有唐道士薛幽棲﹐揮紱靑城﹐毓眞衡嶽﹐眞解序說﹐明白存修。繼有太淸供奉李少微﹑西華法師成玄英﹐各撰注疏﹐援引內音而拾遺補闕﹐事理悉備。景元總角慕道﹐少探玉經﹐不揆蔽蒙﹐輒敢編綴。今於四家之說﹐刪去重復﹐精選密義﹐纂成四卷。庶免多惑云爾。治平四年﹑歲次丁未﹑仲秋望日序。

夫道者﹐在於寂默虛無﹐心冥神契﹔經者﹐資於書寫傳授﹐誦詠弘暢。非寂默則莫能契道﹐非敷誦則無以弘經。𨿽宗轍有殊﹐而體貫齊一。張之則異域﹐混之則同歸。因道所以立經﹐因經所以明道。道爲經之本體﹐經卽道之迹用﹐本迹相明﹐體用玄合﹐是以煥眞文於空洞之上﹐開洪源於紫極之館。則三品眞目﹐析羣方飛天之書﹔七部眾經﹐播雲篆光明之迹。於是元始天尊坐於玄都玉京紫微上宮﹐以三洞正經居前﹐三大副經居後﹔道德二篇爲輔弼﹐玉淸隱書爲教主。且《洞玄靈寶》﹐則三洞中洞之一部﹐《無量度人》﹐則中洞一部之一卷。修習之法﹐則一部多門﹔諷誦之篇﹐則此卷爲首。上消天災﹐保鎭帝王﹐下禳毒害﹐以度兆民﹐中拔祖宗﹐已身得道。斯則巍巍大範﹐獨步三淸者哉。此經義旨冥奧﹐音韻隱祕﹐皆申明大梵之理﹐非化誘常途之辭﹐故云上聖已成眞人﹐通玄究微﹐能悉其章。所以誦讀者多焉﹐精達者鮮矣。今不揆蠛蠓之力﹐彊舉千鈞之重﹐直以凡下裁斷聖意﹐儻親承玄師﹐必冀蒙詢誨。時甲午歲﹑庚午月也。衡嶽道士薛幽棲序。

元始元量度人上品妙經四注卷之一

太上洞玄靈寶無量度人上品妙經

幽棲曰﹕太者﹐至大之名﹔上者﹐尊崇之稱。洞者﹐通達也﹔玄者﹐微妙也。靈卽聖化也﹔寶卽珍尙也。無量者﹐不可稱數﹔度人者﹐從凡入聖。欲明此經﹐開度升仙﹐無限制約。且《洞玄靈寶》是品秩之名﹐《無量度人》卽一卷之目。旣品位高尊﹐復言上品﹔功用微妙﹐故言妙經也。○少微曰﹕太上﹐極道之境。洞玄﹐能通之智。皇皇元始﹐萬帝之尊﹐渺渺大羅﹐三天之上。旣至﹐大而無外﹐亦窮高而不測。故曰太上洞通也﹐玄妙也。探幽索明﹐鉤深致遠﹐通天下之至理﹐窮萬物之妙數﹐故曰洞玄。變化無方﹐曰靈﹐欽崇貴愛曰寶。眞文郁秀﹐五帝朝軒﹐玉字垂芒﹐諸天宗範。於是刻書金簡﹐注解流通。寶愛靈文﹐故曰靈寶。元始天尊隨劫應化﹐進行三界﹐出法度人﹐得道成眞﹐有如雨霧﹐考歷不知其算﹐故曰無量度人。三洞天書﹑靈歌要頌﹐凡厥功行﹐開度爲先﹐作眞位之階梯﹐爲種人之根本﹐故曰上品妙經也。

道言﹕

幽棲曰﹕卽太上玉晨高聖大道君之言也。道君﹐元始天尊之弟子﹐太微天帝君之師也。居上淸上元玉晨官﹐卽上淸之境﹐太淸尊崇之位也。旣受此經﹐因篇其序﹐故首題之始﹐是卽標焉。○玄英日﹕按《本行經》云﹕道君是西那玉國人。蓋紫晨以流芳﹐皇上之冑裔﹐能尊承靈寶元始﹐封爲郁悅那林昌玉臺天帝。位登高聖﹐治玄都。《玉京大洞經》云﹕上淸高聖大道君者﹐一號玉晨君﹐治藥珠玉闕七瑛紫房﹐受事虛皇。虛皇﹐卽元始天尊也。

昔於始靑天中﹐碧落空歌大浮黎土﹐受元始度人無量上品。

幽棲曰﹕昔﹐往也。始靑天﹐卽東方九炁靑天也。在圓羅之上﹐出東極之表。始者﹐五方建首之名﹔靑者﹐東方九炁之色。故眞文日東方九炁始皇靑天。旣天蒼﹑炁靑﹐則碧霞廓落﹐故云碧落。靈鳳瓊樹﹑空中鼓歌﹐故云空歌。大浮黎土﹐卽浮黎大國名。受者﹐道君言我昔於此天之國﹐受元始度人之文。○少微曰﹕始靑天者﹐東北玉隆天也。此天碧霞羅絡﹐靈奏神風﹐紫字鳴林﹐自成歌詠。此國土帝諱浮黎天尊﹐降臨十方﹐共會度人之際﹐受得是經。《靈書》云﹕東極大浮黎國﹐地皆碧玉﹐常生碧霞。又有靑林之樹﹐樹葉並有自然紫書。風吹樹﹐聲音皆作洞章璨爛﹐朗徹太空﹐故曰碧落空歌也。○玄英曰﹕大浮黎土者﹐大是廣遠之名﹐浮黎是其帝諱﹐土是國中之地。

元始天尊當說是經﹐周回十過﹐以召十方。始當詣坐﹐

幽棲曰﹕元者﹐初也﹔始者﹐首也。言元始天尊建萬化之初﹐爲眾道之首﹐居玉淸上元之境﹐統大羅玄都之域。植天地之根﹐生萬物之母。旣欲傳經說法﹐先召十方天眞﹐方各一周﹐十方十過﹐非復同於十方周曆十過。周召旣畢﹐然後登坐。○少微曰﹕元始天尊是虛皇應號﹐從眞起應﹐則曰﹕證修。妙思幽源﹐乃自性獨有。故《洞神經》云﹕妙象無形﹐應感有體。眞精之炁﹐化成姿容﹐於時十徧轉經﹐十方萃止﹐無遠不應方詣坐﹐端也。詣者﹐就也。

天眞大神﹑上聖高尊﹑妙行眞人﹑無鞅數眾﹐乘空而來。

少微曰﹕鞅﹐止也。夫眞聖尊神﹑部從洋溢﹐千乘萬騎﹐諸天盡來﹐﹑以此格量﹐其數何止。

飛云丹霄﹐綠輿瓊輪﹐羽蓋垂蔭﹐流精玉光﹐五色郁勃﹐洞煥太空。

幽棲曰﹕鞅者﹐央也﹐古字少以鞅爲央。央﹐盡也﹐已也。卽無鞅數眾﹐而復存思也。○少微曰﹕自元始洞玄以下曰經也。不可稱量﹐皆蔭羽蓋而乘綠輿﹐飛云丹霄而捧瓊轂﹐天眞無不咸集﹐上聖一合齊至﹐流精曜於十方﹐玉光煥於空洞。流精者﹐卽玉光之中有五色流精也。玉光者﹐卽眞人身光也。太空者﹐在太淸之上。○少微曰﹕飛云丹霄﹐結成衣服﹔綠輿﹑瓊輪﹐驂駕﹑龍鳳。皆精光倏爚﹐彩色熒煌﹐天尊法服。科曰﹕自梵天以上﹐並飛云流霄自然妙炁結成衣服。○玄英曰﹕輿者﹐車中之廂也。旣以流霄爲衣﹐乘駕綠輿之輦﹐又以靈鳳之羽爲車輿之蓋﹐參駕九色之龍鳳﹐更相蔭映﹐故云羽蓋垂蔭﹑光輝敻煥﹔故云流精玉光﹑車服赫奕﹔故云五色。五色充盛﹐謂之郁勃。億乘萬騎﹑浮空而來﹐徧滿太虛之中﹐悉往浮黎聽法﹐故云洞煥太空。

七日七夜﹐諸天日月星宿﹑璇璣玉衡﹐一時停輪。神風靜默﹐山海藏雲﹐天無浮翳﹐四炁朗淸。

幽棲曰﹕凡言諸天者﹐皆三十二天也。諸天之中﹐各有日月﹐其精光本化﹐皆此境分根。璇璣﹑玉衡者﹐北斗七星也。四炁朗淸者﹐天﹑地﹑日﹑月四象之炁也。夫眞之傳眞﹐聖之授聖﹐故得三光息輪以駐照﹐山海納炁而吞煙﹐風伯不敢鳴條﹐云將理無翳景。故得天地開朗﹐日月淸明﹐七日七夜﹐法事將畢。旣稱停輪﹐那復有夜﹖卽以常時準量﹐七日七夜之頃。○少微曰﹕此三者﹐天瑞也。《天文志》曰﹕北斗七星﹐所謂璇璣玉衡。魁四星﹐爲琁璣。杓三星﹐爲玉衡。夫日月星辰天官宮室﹐時來聽法﹐所以停輪也。

一國地土﹐山川林木﹐緬平一等﹐無復高下﹐土皆作碧玉﹐無有異色。

幽棲曰﹕一國者﹐卽浮黎之大國也。山有騫林瓊木﹐川有神溪靈澗﹐且坦然泯平一等﹐理無高下相傾。旣皆碧玉爲地﹐寧有異色之雜。此卽當時神變靈化﹐自然使日月停輪﹑山川自坦。○少微曰﹕此二者﹐地應也。山川土府﹐地只所居﹐感應虛無﹐化成碧玉也。

眾眞侍坐﹐元始天尊玄坐空浮五色師子之上。

幽棲曰﹕師子在空虛之中﹐玄坐置師子之上。師子是獸中之王﹐威伏眾獸﹐一吼則邪魔皆伏。天尊神德﹐降伏眾魔﹐復居師子之坐。天尊旣登坐說經﹐眾眞則列侍而聽○。少微曰﹕此一者﹐天尊道相也。

說經一徧﹐諸天大聖﹐同時稱善。是時一國男女聾病﹐耳皆開聰。

幽棲曰﹕初聞天尊之靈音﹐開闡至聖之妙理﹐故齊聲稱嘆﹐善莫大焉。於是浮黎大國若男若女﹐聞之者聾病皆聰﹐此一徧之驗也。○玄英曰﹕是時國中聽法之男女﹐聞經一徧﹐耳聞心悟﹐名曰開聰。亦云國者﹐身也。聞法卽悟﹐了入心宮﹐是開聰也。

說經二徧﹐盲者目明。

幽棲曰﹕初使耳聞妙義﹐次令目睹天尊﹐此二徧之驗也。○玄英曰﹕二徧漸識文字﹐故云目明﹐若據注意而言﹐非形骸之病也。

說經三徧﹐喑者能言。

幽棲曰﹕旣令目能睹聖容﹐卽使口得言經﹐此三徧之驗也。○玄英曰﹕三徧心識悟解﹐自能傳說妙法﹐故曰能言也。

說經四徧﹐跛痾積逮﹐皆能起行。

幽棲曰﹕旣令口能言經﹐卽使足能行道﹐此四徧之驗也。○玄英曰﹕三徧𨿽能言說﹐由未了達眞理﹐乃至四徧﹐卽解尋師問義﹐故曰能行。積逮者﹐世傳之疾﹐流引相及也。

說經五徧﹐久病痼疾﹐一時復形。

幽棲曰﹕旣令足能行道﹐卽使舉體俱修﹐此五徧之驗也。○玄英曰﹕五徧卽了悟在心﹐功滋福潤﹐能令久病痼疾﹐盡得消除﹐一時復形﹐還如未病之時也。

說經六徧﹐發白反黑﹐齒落更生。

幽棲曰﹕旣舉體俱修﹐故體蒙眞效﹐此六徧之驗也。○玄英曰﹕六徧功多福深﹐能令白髮更黑﹐落齒更生。

說經七徧﹐老者反壯﹐少者皆彊。

幽棲曰﹕初則從首示以靈效﹐次則通體沐浴聖恩﹐此七徧之驗也。○玄英曰﹕七徧轉經﹐老者皆成少﹐壯少者更益康彊。

說經八徧﹐婦人懷妊﹐鳥獸含胎﹐已生未生﹐皆得生成。

幽棲曰﹕旣在生之者﹐則還童卻老﹔未生之者﹐則得其生﹐此八徧之驗也。○玄英曰﹕七徧功包七識﹐化被三才﹐八徧則通潤四生﹐含靈有慶。胎生者不殰﹐卵生者不殈﹐俱蒙養育﹐故云皆得生成。

說經九徧﹐地藏發泄﹐金玉露形。

幽棲曰﹕人旣得性命之生﹐復感地藏開見﹐國人皆獲金玉之重寶﹐此九徧之驗也。○玄英日﹕前明通化四生﹐此則幽只感慶。發其地藏﹐露出金玉之形﹔徧滿山川﹐人得足用﹐故云金玉露形。

說經十徧﹐枯骨更生﹐皆起成人。

幽棲曰﹕旣獲祕藏之珍寶﹐次卽變臭腐爲神奇﹐此十徧之驗也。○玄英曰﹕九徧旣通於地理﹐十徧則上感諸天﹐故得太一回骸靈符﹐起死積年枯骨﹐更起成人。

是時一國﹐是男是女﹐莫不傾心﹐皆受護度﹐咸得長生。

幽棲曰﹕當此之時﹐浮黎之國若男若女﹐無老無少﹐皆受聖恩﹐普得濟度。生者不死﹐死者更生﹐故咸得長生也。○玄英曰﹕傾﹐盡也。天尊說經之時﹐浮黎一國男女皆在坐側﹐聞說妙法﹐各自盡心諦聽﹐故云莫不傾心也。一國之人受此度人妙法﹐故云皆受護度﹔度得成眞之道﹐故云咸得長生。凡諸天人﹐病有輕重﹐修道之法﹐隨功深淺﹐病輕則徧少而瘥﹔病重則功多而愈﹐故知誦經十徧﹐上達諸天﹐起死回骸﹐長生久視。○少微曰﹕夫龍虎嘯而風雲生﹐聖人作而三才應﹐此自然之數﹐必至之符﹐是以十徧說經﹐百痾立愈。非元始之大聖﹐孰能與於此乎﹖而舊學之法﹐以爲心智之病非形骸之病﹐謬亦甚矣。或曰﹕按種人四天﹐斷諸結習﹐人皆靈洞﹐不受胎生。今天尊說經於碧落﹐則種人第三天也。何因一國疾病同於天下凡夫﹖今所不取﹐以威制所行則稱一國﹐若諸侯以境內爲國﹐天子以四海爲國﹐三十二帝各以三十二天爲國﹔然則天尊道無不周﹐化無不及﹐則可以八圓世界﹐總爲一國。若以此爲國﹐則誰非天尊之國哉﹗男女有病﹐亦何怪也。《空洞靈章》云﹕風動八圓﹐回浮更朗幽遼。舊說云﹕八方﹐諸天﹐謂之八圓。玄都爲中宮﹐八方各有五億五萬五千五百五十億重。如此眾天﹐是元始一化之境域也。

道言﹕是時元始天尊說經一徧﹐東方無極無量品至眞大神無鞅之眾﹐浮空而至。

幽棲曰﹕是時者﹐卽明初說經之時也。初說一徧﹐卽東方之眾傾城而至。旣尊卑升降﹐品位殊多﹐故云無極無量品。又如隙中細塵﹐不可勝數﹐故云無鞅之眾也。皆乘虛駕浮自空而至。鞅者﹐央也﹐義已明上。此卽初說一徧﹐聾病耳皆開聰之時也。○玄英曰﹕此章復述天尊周回說經﹐以召十方之事。前文通召十方﹐未顯指其方所。此文重出﹐使學者深知天尊召集諸天非無次叔﹐故說經一徧﹐感得東方無極無量品至眞大神﹑無鞅數眾浮空而至。鞅﹐猶止也。眞聖心無止著﹐有感卽應﹐故聞經一徧﹐浮空所召廣遠﹐故至於無極。眞聖無限﹐故云數眾俱來證法﹐傳度天人。

說經二徧﹐南方無極無量品至眞大神無鞅之眾﹐浮空而至。

幽棲曰﹕諸義十方﹐並同此初說二徧﹐盲者目明之時也。

說經三徧﹐西方無極無量品至眞大神無鞅之眾﹐浮空而至。

幽棲曰﹕此初說三徧﹐喑者能言之時也。

說經四徧﹐北方無極無量品至眞大神無鞅之眾﹐浮空而至。

幽棲曰﹕此初說四徧﹐跛痾積逮﹐皆能起行之時也。

說經五徧﹐東北無極無量品至眞大神無鞅之眾﹐浮空而至。

幽棲曰﹕此初說五徧﹐久病痼疾一時復形之時也。

說經六徧﹐東南無極無量品至眞大神無鞅之眾﹐浮空而至。

幽棲曰﹕此初說六徧﹐發白反黑﹐齒落更生之時也。

說經七徧﹐西南無極無量品至眞大神無鞅之眾﹐浮空而至。

幽棲曰﹕此初說經七徧﹐老者反壯﹐少者皆彊之時也。

說經八徧﹐西北無極無量品至眞大神無鞅之眾﹐浮空而至。

幽棲曰﹕此初說經八徧﹐婦人懷妊﹐鳥獸含胎﹐已生未生﹐皆得生成之時也。

說經九徧﹐上方無極無量品至眞大神無鞅之眾﹐浮空而至。

幽棲曰﹕此初說經九徧﹐地藏發泄﹐金玉露形之時也。

說經十徧﹐下方無極無量品至眞大神無鞅之眾﹐浮空而至。

幽棲曰﹕此初說經十徧﹐枯骨更生﹐皆起成人之時也。

幽棲曰﹕說經一徧﹐召集一方﹐十徧旣周﹐十方俱至﹐卽三十二天與四維上下﹐謂之十方。○少微曰﹕此復序周回說經﹐以召十方之事也。且天尊至神﹐延保自在﹐說經十徧不頓召十方者﹐何哉﹖將以鄭重殷勤﹐使人曉悟也。

一國男女﹐傾心歸仰﹐來者有如細雨密霧﹐無鞅之眾﹐連國一半﹐土皆偏陷﹐非可禁止。

幽棲曰﹕迮者﹐充塞也。重說國人歸仰靈範﹐回心眞化﹐來如細雨之飛空﹐集若密霧之四合。充塞旣徧﹐致令倫陷﹐此是明其甚多之時耳。推理不應偏陷也﹐靡靡而順風﹐復安可逆止﹐故聖人無心﹐方圓任物也。○少微曰﹕此國是浮黎大國也。迮國一半者﹐言聚會之處﹐占國半境。迮﹐占也。

於是元始懸一寶珠﹐大如黍米﹐在空玄之中﹐去地五丈。元始登引天眞大神﹑上聖高尊﹑妙行眞人﹑十方無極至眞大神﹑無鞅數眾﹐俱入寶珠之中。

幽棲曰﹕寶珠者﹐諭道也。故懸於空玄之中﹐亦同玄珠之義。大如黍米者﹐卽五穀之首米﹐卽生人之本。言人得經﹐如命之資米。又欲得寶珠之內﹐傳授靈寶之文﹐則寶中更寶﹐玄中又玄﹔眞中之眞﹐道中之道﹐於是引十方之眾﹐納一珠之中。更示以神化無方﹐非物理所測。去地五丈者﹐欲令人出五濁之世﹐脫五行之用。五濁旣出﹐自無眾患之�﹔五行不用﹐永離相刻之息。是故五行不相刻﹐萬物悉可全﹐自然長生久視﹐得道成眞也。

天人仰看﹐惟見勃勃從珠口中入。

玄英曰﹕勃勃者﹐無量眾多﹐同於雨霧之狀﹐入於珠口之中﹐亦明眞智無窮也。

旣入珠口﹐不知所在。國人廓散﹐地還平正﹐無復欹陷。

幽棲曰﹕天人﹐卽始靑天中人也。國人﹐卽浮黎大國之人也。旣非天眞大神﹑上聖高尊﹐故不隨入珠口之內。引例﹐復不與監度之盛事。所以於下仰觀﹐惟見勃勃而入﹐入而不閡。珠之小﹐殊不防人之多。多少自容﹐小大相納﹐故不知所在也。前云偏陷﹐此云欹陷者﹐偏傾。高者偏低﹐初塞半國﹐似如偏陷﹐及乎廓散﹐還似復平也。○少微曰﹕舊說以珠表淸虛圓極之體﹐黍表馨香百谷之長。納人入珠﹐明妙道包容也﹔處在空中﹐不累諸有也﹔去地五丈﹐離於五欲也。地還平正﹐示大道平夷﹔元復欹陷﹐明正性得復也。皆背文生義﹐妄作異端﹐駭其常情﹐謂無此事。嘗試論之曰﹕夫元始開圖﹐法教非一﹐或無爲端寂﹐示物歸根﹔或變化威靈﹐使人懾伏。而神通自在﹐眞應無窮。珠納天人﹐何容不可﹗且謫仙小術﹐猶隱現壺中﹐豈虛皇大聖礙行藏於珠內也。

元始卽於寶珠之內﹐說經都竟。

玄英曰﹕竟﹐猶畢也﹐了也。悟道之者﹐已得升珠入妙﹐天尊說經旣畢﹐乃於寶珠之內﹐傳此眞經於太上道君﹐謂下文也。

眾眞監度﹐以授於我。

玄英曰﹕此明道君得經之事也。眾眞者﹐監領度人眞官之職也。元始說經已畢﹐勑此監度眾眞﹐令將此經傳授道君﹐道君受得此經﹐故云以授於我。

當此之時﹐喜慶難言﹐法事粗悉﹐諸天復位。

玄英曰﹕道君自稱﹐受得眞經﹐略已悟解。其中法事旣得悟解﹐故諸天眾聖各歸本位﹐復其常處。

倏欻之間﹐寂無遺響。

幽棲曰﹕我﹐卽道君自稱也。旣於珠中傳寶後﹐是以聖授眞﹐千眞共監﹐萬聖齊度﹐眾慶斯會﹐何可勝言1。法事旣畢﹐天會將復﹐悅爾之頃﹐冥寂無聞。○少微曰﹕聖人無心﹐眞應隨機﹐遇感則興﹐緣離便息。

是時天人遇值經法﹐普得濟度﹐全其本年。

玄英曰﹕旣得聞此妙經﹐大眾俱蒙濟度﹐保其全福﹐故得終其本命之年也。

無有中傷﹐傾土歸仰﹐鹹行善心。

幽棲曰﹕當此之時﹐天人國人﹐若男若女﹐因玆聞經見法﹐莫不罄竭丹心﹐度災難之流﹐無夭閼之患。三業旣靜﹐六根不生﹐眾惡俱消﹐萬善齊起。

不殺不害﹐不嫉不妒﹐不淫不盜﹐不貪不欲﹐不憎不﹐言無華綺﹐口無惡聲。

幽棲曰﹕不殺不害者﹐謂除身業罪﹔不嫉不妒者﹐謂除心業罪﹔不淫不盜者﹐謂除身業罪﹔不貪不欲者﹐謂除心業罪﹔不憎不者﹐謂復除心業罪也。華綺者﹐飾妄浮辭也。惡聲﹐穢罵毒語也。此都遣十二之惡行﹐然後乃至大順。

齊同慈愛﹐異骨成親。

玄英曰﹕人皆十惡不生﹐動合眞常之理﹐故得齊同慈愛﹐異骨成親。古人不獨親其親﹐不獨子其子﹔堯舜授禪﹐能令天下歸心﹔況天尊說經﹐一國歸仰﹐自然異骨成親也。

國安民丰﹐欣樂太平。

幽棲曰﹕齊同慈愛之如﹐一等萬物之若﹐己保國民之丰盛﹐樂太平之永日也。○少微曰﹕斷命曰殺﹐殘傷爲害。惡他勝己曰嫉﹔憎同儔曰妒﹔男女不以禮交爲淫﹔竊人之物曰盜﹔無厭曰貪﹐嗜好曰欲﹐嫌人曰憎﹐猜疑曰。十惡旣滅﹐則異骨成親﹔萬行玄同﹐則聲無悖戾。自然疾疫不作﹐人無夭傷﹐年谷丰登而國太平也。○玄英曰﹕齊同慈愛﹐其國必安。無有中傷﹐人自饒足。五穀成熟﹐災害不生。有此眾善之功﹐故云忻樂太平也。

經始出教﹐一國以道﹐預有至心﹐宗奉禮敬﹐皆得度世。

幽棲曰﹕於是元始天尊睹國人之信善﹐出眞範以導之﹐若精誠修奉﹐必升仙度世也。○少微曰﹕言一方化而羣方得﹐邇人順而遠人服也。

道言﹕元始天尊說經中所言﹐

玄英曰﹕謂說混洞赤文﹐及以元洞玉曆﹐此謂《靈寶本章》也。

並是諸天上帝﹐內名隱韻之音﹐

幽棲曰﹕經中所言者﹐卽後二章所說三十二天隱名﹐三十二天帝之內諱。皆大梵之言﹐言非造次致詰﹐故云隱韻也。

亦是魔王內諱﹐百靈之隱名也﹐非世之常辭。

幽棲曰﹕魔王內諱﹐卽五帝大魔之諱字也。百靈之隱名者﹐卽無英﹑白元之名號。旣皆隱名內諱﹐故非世之常辭也。

上聖已成眞人﹐通玄究微﹐能悉其章。

少微曰﹕《字林》云﹕悉﹐詳盡也。○幽棲曰﹕旣內名隱韻﹐非世常辭﹐故眞人之中﹐有通玄之才﹑究微之鑑者﹐乃能悟其旨耳。

誦之十過﹐諸天遙唱﹐萬帝設禮﹐河海靜默﹐山嶽藏雲﹐日月停景﹐琁璣不行。

幽棲曰﹕言上聖已成眞人﹐通玄究微者﹐誦之十過﹐則道契諸天。故同聲而遠唱﹔德齊萬帝﹐故設禮而來賓。河海息飆浪之飛騰﹐山嶽攝雲煙而不起﹐三光駐景﹐七曜凝輝﹐天地貞明﹐晝夜燭也。

羣魔束形﹐鬼精滅爽﹐回屍起死﹐白骨成人。

幽棲曰﹕旣正道坦行﹐卽邪魔消匿﹐故使朽骸歸再超之魄﹐白骨復重形之魂。旣能使死者更生﹐固宜令生者不死﹐此眞人之格者也。

至學之士﹐誦之十過﹐則五帝侍衛﹐三界稽首﹐魔精喪眼。鬼祆滅爽﹐濟度垂死﹐絕而得生。

幽棲曰﹕至學之士者﹐則心堅於鐵石﹐操烈於水火﹐天地不能逾﹐鬼神不能惑﹐行人之所不能行﹐已有若無。以此﹐太極已上有眞名者﹐誦之十過﹐則五帝翼侍於左右﹐三界稽首而致敬﹐邪魔喪其睛目﹐垂死自然而得生。五帝﹐則五方之天帝。三界﹐則三界之魔王也。○少微曰﹕上聖大道﹐威能制天﹐至學力微﹐惟能禦地。制天能使三景停輪﹐白骨復命﹐禦地能令三界稽首﹐垂死卻生。大小之涯﹐不可相越也。

所以爾者﹐學士穢气未消﹐體未洞眞﹐召制十方﹐威未制天政。

少微曰﹕天政﹐謂日月五星﹐天文七政也。

德可伏禦地只﹐束縛魔靈﹐但卻死而已﹐不能更生。

幽棲曰﹕爾者﹐然也。夫至學之士﹐名行旣登於眞格﹐功用則蔑於世人。

所以然者﹐爲骨體未眞﹐穢气仍在﹐則十方未可召制﹐諸天未得振威。止可攝禦邪魔﹐卻垂死之死﹐不能令朽骸枯骨復形更生﹐此至士之格也。○少微曰﹕學士卽上至學之士也。神力不弘﹐功未圓備﹐不能威制天象﹐只可伏禦地祇。力能臨死卻死﹐未能回骸起朽也。

輕誦此章﹐身則被殃。

少微曰﹕五帝威神侍衛《靈寶》﹐司察輕慢﹐良爲險巇。

供奉尊禮﹐門戶興隆﹐世世昌熾﹐與善因緣﹐萬災不幹﹐神明護門。

幽棲曰﹕輕誦者﹐謂不整潔形服﹐不依按科儀﹔或行立坐臥﹐聊耳妄誦。豈但己身受考﹐抑亦上累祖宗。若惟敬禮尊崇﹐則致門戶興盛﹐一身受福﹐昌系子孫﹐惡根不生﹐常與善會。

旣千神來護﹐何萬災能幹﹖以此而言﹐誦而不味者﹐未若不誦而敬。諸持經之士﹐宜審詳焉。

斯經尊妙﹐獨步玉京。

少微曰﹕言獨用此妙道﹐可以飛步玉京。《本相經》云﹕大羅天上﹐有玉京之山﹐無根而生﹐據空而停﹐其中有紫微上宮﹐辟方三十萬里。金樓玉臺﹐七寶光飾。玉室上有三十六所﹐方圓八千里﹐眞文大字﹐滿在其中。

度人無量﹐爲萬道之宗﹐巍巍大範﹐德難可勝。

少微曰﹕《爾雅》云﹕範﹐法也。○幽棲曰﹕旣諸天所崇﹐不傳下世﹐處紫微之祕藏﹐在玄都之特用﹔爲度人之最﹐標眾道之首。巍巍聖範﹐殆昆侖之冠霄﹔德量難勝﹐以溟海之莫測。斯之妙道也。

道言﹕凡誦是經十過﹐諸天齊到。億曾萬祖﹐幽魂苦爽﹐皆卽受度﹐上升朱宮。

幽棲曰﹕此言凡誦者﹐則不限高下之格﹐是能依法精心誦持十過者。則諸天眾聖﹐降集於房廟﹐播祖禰之幽魂﹐及昆宗之苦爽。下離北府﹐上入南宮。朱宮者﹐卽南宮也。

格皆九年﹐受化更生﹐得爲貴人。而好學至經﹐功滿德就﹐皆得神仙﹐飛升金闕﹐遊宴玉京也。

幽棲曰﹕格皆九年者﹐卽九年之格也。謂法三火之數﹐卽三三如九。朱宮是南方﹐屬火。以火煉形﹐故云三火。九年受其煉化﹐然後更生貴族。生卽便修此經﹐昔燻習之仍在﹐萬徧之功旣滿﹐三千之德復圓﹐遂超然升度﹐徑得神仙﹔登金闕而朝聖君﹐遊玉京而謁元始﹐此十徧之格也。○少微曰﹕此明能度先祖也。按《三元品戒》﹐朱陵度人之格﹐凡有三等。九年者﹐中福之格﹐大福則乃三年﹐小福則二十四年。皆更生下界﹐得爲貴人。藉其先緣而能好學﹐不經生死﹐便得神仙。

上學之士﹐修誦是經﹐皆卽受度﹐飛升南宮。

幽棲曰﹕上學之士者﹐則聞道勤行﹐見法必學﹐始終不替。寒暑無虧﹐此太淸九宮已下有仙名者。旣修誦此經﹐使身得道﹐飛升仙域﹐受煉南宮。夫魂魄升仙﹐則火煉鬼質﹔生身得道﹐則火煉垢穢。初故皆入南宮﹐然後登其本位﹐此上士之格也。

世人受誦﹐則延壽長年﹐後皆得作尸解之道。魂神暫滅﹐不經地獄﹐卽得反形﹐遊行太空。

幽棲曰﹕世人者﹐卽常途之人也﹐非出羣之士。旣以祖因福淺﹐身業功微﹐故生前則享壽遐齡﹐沒後則解形暫滅。然不拘三官之制﹐不受九府之艱﹐期限數登﹐則神歸形復。旣改形容於三官之館﹐易童顏於九煉之屍﹐故不入南上之宮﹐便歷太空之境。太空在太淸已上三域﹐此世人之格也。從眞至此凡有五等﹐則階級差殊也。○少微曰﹕又明世人誦之﹐亦能自度也。世人德薄﹐功行未圓﹐𨿽不能骨肉同飛﹐亦能尸解而度。《本相經》云﹕前功不立﹐後則骨肉不仙﹐是故尸解而得道也。按上經﹐尸解有四種﹕一者兵解﹐若嵇康寄戮於市﹐淮南托形於獄﹔二者文解﹐若次卿易質於履﹐長房解形於竹﹔三者水火煉﹐若馮夷溺於大川﹐封子焚於火樹﹔四者大陰煉質﹐視其已死﹐足不靑﹑皮不皺﹑目光不毀﹐屈伸從人﹐亦尸解也。肉皆百年不朽﹐更起成人。《眞語》﹕裴君曰﹕尸解仙者﹐不得禦華蓋﹑乘飛龍﹑登太極﹑遊九宮﹐但不死而已。以弓劍曰兵解﹐竹杖曰文解﹐兼水火﹑太陰﹐爲四種解也。

此經微妙﹐普度無窮﹐一切天人﹐莫不受慶。無量之福﹐生死蒙惠。

幽棲曰﹕此經功力致用﹐眇邈難思﹐十轉則萬炁齊仙﹐五級則度人無量。天人沐解脫之慶﹐生死﹐賴拔度之恩也。

上天所寶﹐不傳下世。

少微曰﹕天尊說經之時﹐不傳下世﹔王母所請許保甲申之災﹐因此流通﹐人間始有也。宋君曰﹕此經度人﹐凡有四種。一者白日升天﹐卽身而度﹔二者尸解變易而度﹔三者死而不朽﹐後更起生﹔四者魂神暫滅﹐卽升南宮受化。業有輕重﹐故報有差殊﹐兼度曾祖﹐故曰生死蒙惠。

至士賫金寶效心﹐盟天而傳。輕泄漏慢﹐殃及九祖﹐長役鬼官。

幽棲曰﹕旣稱祕於玄都﹐固宜不傳下世。今因太上流布﹐方復降授人間。故令至士賫金寶以效心約輕﹐宣之重誓﹐違盟則九祖獲考﹐寶祕則億曾齊功。○少微曰﹕夫靈文祕重﹐授受良難﹐豈得率爾輕傳﹐殃延九祖。

侍經五帝﹐玉童玉女﹐各二十四人﹐營衛神文﹐保護受經者身。

幽棲曰﹕此言五帝玉童玉女者﹐是五帝之玉童玉女來侍﹐非五帝與玉童﹑玉女俱侍此。五帝卽五老帝君﹐非五方之帝也。童之與女﹐都四十八人﹐旣常營衛神經之文﹐亦兼保護誦經之者。則叉薦舉精誠之功﹐司察泄慢之過﹐受誦之子﹐宜愼之焉。若出入遊行﹐必宜攜執﹐則使持文而護身﹐免災而無慮矣。

道言﹕正月長齋﹐誦詠是經﹐爲上世亡魂斷地逮役﹐度上南宮。

幽棲曰﹕正月﹐上元大慶之月也。故能福及上世祖曾﹐幽魂苦爽﹐斷鬼神連逮之役﹐受仙官拔度之慶。夫言齋者﹐謂身無雜務﹐心不外想﹐內外淸虛﹐抱元守一﹐終乎此月。故言長齋。

七月長齋﹐誦詠是經﹐身得神仙﹐諸天書名﹐黃蔍白簡﹐削死上生。

幽棲曰﹕七月卽中元大慶之月也。故中及己身﹐諸天上生﹔名於白簡﹐酆岱落死﹔籍於黑簿﹐身得神仙﹐位登天府。黃籙﹑白簡者﹐以黃金爲書﹐以白玉爲簡也。此獨不言十月下元者﹐爲上元上延祖考﹐中元中及己身﹐下元下逮子息。今旣皆明至學爲首﹐則至學上有祖考而下無子息﹐故十月下元﹐略而不言。經中亦不說下元功過。至學之士﹐詳而審之。○少微曰﹕天官考時﹐宜度先祖﹔地官校月﹐可度己身。此先後之差﹐尊卑之序。黃籙﹑白簡﹐記仙之籍也。《錄字回年經》曰﹕名書帝籙﹐蓋有宿緣﹐皆由勤慕﹐非自然也。○玄英曰﹕按《三元品械》﹐正月三陽炁生﹐位在上元諸天校定之時﹐宜度先祖。七月是中元校定之月﹐地官考校之辰﹐宜度己身。亦是先後之差﹑尊卑順序之儀也。謂修道之法﹐普度無窮﹐通濟死生﹐動植咸潤﹔上爲皇家宗廟﹐下爲五苦幽魂﹐豈獨先超七祖。此乃使人追孝之心﹐故云爲上世亡魂。

十月長齋﹐誦詠是經﹐爲帝王國主﹑君臣父子﹐安鎭國祚﹐保天長存。世世不絕﹐長爲人君﹐安鎭其方﹐人稱太平。八節之日誦詠是經﹐得爲九宮眞人。

幽棲曰﹕謂四立﹑二分﹑二至﹐爲八節日也。皆諸天大慶吉會之日﹐檢勾學者功過之辰。若於其日能齋而誦之﹐則得爲九宮眞人也。所以爾者﹐其九宮除中央之尊位﹐周回八宮﹐以應八節。旣與其日相符﹐故誦之得登此境。○少微曰﹕一元有三宮﹐三元有九宮也。又解﹕夫八節之日﹐皆有八史神下伺人善惡﹐所以八節必須修誦。何故八節之日爲九宮眞人﹖明八節是八卦﹐左三右七等並﹐以中宮首足合於九宮﹐故曰九宮眞人也。

本命之日﹐誦詠是經﹐魂神澄正﹐萬炁長存﹐不經苦惱﹐身有光明。

幽棲曰﹕本命卽年辰之日﹐惟檢勾一身之功罪﹐故令其日齋誦之。且人以炁爲根﹐以神爲本。炁存則神正﹐本固則根深。內神炁以相符﹐外光明而自軫。如此則萬憂不生﹐苦惱奚入﹖旣以我本命之日修誦﹐故能存我之神炁。聖人作則﹐皆有由然﹐以此推之﹐則修眞之理自明矣。○少微曰﹕夫神和而炁暢﹐故聞靈音而澄正﹐感虛白而光明也。○疏曰﹕本命日則有司命君下察人善惡﹐所以亦須修此經。人若爲惡﹐則邪炁入身﹔若其爲善﹐則正炁歸己。而永保長存﹐不經苦惱也。

三界侍衛﹐五帝司迎﹐萬神朝禮﹐名書上天。功滿德就﹐飛升上淸。

幽棲曰﹕三界侍衛者﹐卽三界魔王左右侍衛也。五帝司迎者﹐卽五方天帝出入迎送也。於是坐朝眾靈﹐名書帝籙﹐萬徧功備﹐千行德圓﹐卽白日升天﹑飛登上淸也。○少微曰﹕陸先生云﹕上淸﹐中都也。按《龍蹻經》﹕四梵以上﹐次有三淸。太淸十二天﹐九仙所居﹔次上淸十二天﹐九眞所居﹔玉淸十二天﹐九聖所居。今三十六天﹐並不壞之境。《洞神經》云﹕三淸天﹐自然化也。憑空而立﹐七寶宮殿﹐不生不滅﹐百靈侍衛矣。

道言﹕行道之日﹐皆當香湯洗浴﹐齋戒入室東向。

幽棲曰﹕行道之日﹐卽持誦此經之日也。恐人不得此長持﹐故云行道之日﹐亦是前所說吉日也。每皆以香湯洗浴﹐然後入別室齋心潔己﹐淸淨無爲。若山居寡力者﹐亦可於所寢之室﹐常護令整潔﹐先被服盥漱﹐置經於桉﹐然後又於經堂焚香﹐禮請跪啟。今修誦之旨﹐卽取經於室中﹐東向正坐。焚香披讀﹐注心歷目﹐微聲吟詠。若直爾念誦﹐文多錯誤﹐則卻﹐上三十字讀﹐勿使忽速﹐苟貪徧數﹐翻爲失功﹐誤人不小。調聲誦詠﹐令神和魂暢﹐常令香炁綿綿不絕於室。至此章﹐則依法存叩之也。

叩齒三十二通。上聞三十二天﹐心拜三十二過。

少微曰﹕《眞語》云﹕叩齒以集神﹐咽津以和眞。《易》曰﹕帝出於震。震﹐長生之方﹐諸天之尊也﹐故東向也。先想皇曾天而拜之﹐以次天帝﹐每一想一拜﹐而取徧也。

閉目靜思﹐身坐靑﹑黃﹑白三色雲炁之中。

少微曰﹕玄炁﹐靑也。元炁﹐黃也。始炁﹐白也。想此三炁也。

內外蓊冥﹐有靑龍﹑白虎﹑朱雀﹑玄武﹑師子﹑白鶴﹐羅列左右﹐日月照明。洞煥室內﹐項生圓象﹐光映十方﹐如此分明。密咒曰﹕

幽棲曰﹕更焚香臨目。臨目者﹐半開也。接手者﹐兩手杳於膝上﹐卽叩齒三十二通。每叩一通﹐令響應一天。訖﹐存我起拜三十二天帝﹐從東方北首而始。以次周回四方﹐每一拜存一帝﹔而拜之訖﹐閉目存我。坐下自然有靑﹑黃﹑白三色雲炁﹐須臾滿一室之中﹐鬱鬱藹藹﹐左有靑龍﹐右有白虎﹐前有朱雀﹐後有玄武﹔師子左右各兩行﹐行有其八﹐對坐相望。白鶴與師子同也。日在前﹐月在後﹐明照室內﹐項生光象﹐照徹十方。如此存訖﹐更重覽所存者﹐分明如睹也。密咒者﹐卽口動而無聲也。

無上玄元太上道君﹐召出臣身中三五功曹﹑左右官使者﹑侍香玉童﹑傳言玉女﹑五帝直符﹑直日香官﹐各三十二人﹐關啟所言﹕今日吉慶﹐長齋淸堂﹐修行至經﹐無量度人。臣及甲乙轉經受生﹐願所啟上徹﹐徑禦無上三十二天元始上帝至尊幾前。

少微曰﹕元始上帝﹐天尊之別號也。

畢。引炁三十二過﹐

少微曰﹕引炁者﹐以口吸引之也﹐非引出也。仍想三十二天本天中炁色﹐依次第而吸之﹐從皇曾天爲始。

東向誦經。

幽棲曰﹕旣發壚之祝﹐不假悉注﹔略言要用者耳。直日香官﹐卽三十二天各一官也。下來監察﹐而復上奏。今日吉慶者﹐卽三元八節之吉日也。每皆云﹕今某日吉慶﹐旣屢言長齋﹐卽不得不齋也。臣及甲乙者﹐後日月﹑天地﹑星辰﹑國主﹑兆民等之所稱也。若平常之時﹐卽言臣及祖考也。元始上帝者﹐卽非元始天尊也。夫上帝高尊亦位齊元始﹐故得稱焉。是知元始之號﹐非一尊之稱。祝畢﹐卽以鼻吸三色雲炁﹐入口而咽之。三十二過畢﹐洞徹一形之內﹐良久誦經。上香誦經。初一徧﹐從序誦﹐因便存思﹔其後徧﹐直從元始洞玄題去﹐每令一存﹐周得十過爲佳。若有急事﹐暫起亦得﹔若經時稍久﹐卽須卻依前﹐新從序續﹐而復存思也。○少微曰﹕自元始洞玄以下曰經也。

元始元量度人上品妙經四注卷之一竟

元始無量度人上品妙經四注卷之二

齊嚴東﹑唐薛幽棲﹑李少微﹑成玄英注﹐宋陳景元集

元始無量度人上品妙經

幽棲曰﹕前題兼稱太上洞玄靈寶﹐此題直云元始無量度人﹔序題太上﹐欲明太上所序經。前則都總部秩之名﹐後則單指一經之目。上品妙經﹐義同首注。○少微曰﹕前是道君序經﹐故以道言標首﹐此是天尊自說﹐故書元始爲題。又自然已前﹐亦是道君小序﹔混沌已後﹐方是天尊本章也。

元始洞玄﹐靈寶本章﹐

東曰﹕元者﹐先也。先天而生﹐故曰先也﹔亦曰大也﹐大無不包﹐故曰大也。亦曰炁也﹐細無不入﹐故曰炁也。亦曰無也﹐無形無影﹐故曰無也。亦曰靈也﹐能變能化﹐故曰靈也。亦曰道也﹐經曰﹕道可道﹐非常道也。明常道無形﹐不可得而名﹐故略云其狀。始結也﹐無炁始結﹐故言結也。亦初也﹐玉字初開﹐故曰初也。亦化也﹐化生天地﹐故曰化也。亦端也﹐爲萬物之首﹐故曰端也。亦終也﹐終乎無終﹐故曰終也。經曰﹕無名天地始﹔又曰﹕天下有始﹐以爲天下母﹔又曰﹕始制有名﹐故曰﹕始生一。一﹐天也。天從始而生﹐明始亦元也。會歸於元。元生之時﹐無天無地﹐無神無鬼﹐溟涬蒙鴻﹐無所分別﹐元炁始結﹐而成玉字。

玉者﹐自然之精。精出而發光以成天地﹑日月﹑星辰﹐所以化成元始尊神者﹐明其有靈也﹐所以化生天地﹑日月﹑星辰者﹐欲以生養萬物也。所以天地萬物生後﹐而有號者﹐明元始造化也。所以號元始者﹐示人知始終之歸趣也。洞﹐明也。洞照無極﹐故曰明也。亦通也﹐通達無窮﹐故曰通也。玄﹐空也。杳然空洞﹐故曰空也。無炁始結而成玉字﹐在空玄之中﹐通達照乎四方﹐顯乎龍漢﹐隱乎延康﹐先乎赤明﹐耀乎開皇﹐逮至上皇也。靈者﹐眾聖之通稱也。寶者﹐眾聖之所珍也﹔章者﹐文章也。玉字始出﹐本形如印﹐八角垂芒﹐文彩煥耀﹐洞應無窮。在天曰靈﹐在地曰寶﹔空玄爲靈﹐入藏爲寶﹐故曰靈寶。太上道君說其所由也。○少微曰﹕元始微言﹐通同玄妙﹐靈文寶貴﹐音韻成章。

上品妙首﹐十回度人。

東曰﹕上品者﹐元炁始凝結靑﹑黃﹑白三炁﹐置上元三宮。其第一宮名玄都元陽七寶紫微宮﹐始陽之炁﹐總主上眞自然﹐玉虛高皇上帝﹑諸天帝王﹑上聖大神﹐其官皆五億五萬五千五百五十五萬重。靑陽之炁﹐其中官寮亦有五億五萬五千五百五十五萬眾﹐皆結自然靑陽之炁而爲人也﹐衣則靑羽飛衣。宮中有延生符﹐八方之炁﹐欻然而到﹐便成人也。毀符焚身﹐卽隨煙而化還爲炁也。太玄上府紫微宮有左﹑右﹑中三府﹐左府主生宮﹐太陽火官考﹔右府主死宮﹐太陰水官考﹔中府主生死罪錄﹐風刀之考。三府各領官寮九千萬眾﹐總統生死罪福一十二曹。其左宮﹐名太玄都元黃太極左宮。則元黃之炁總主上眞﹐已得道及未得道修眞男女﹐生命錄籍。其宮有招靈之符。右宮名太玄都洞白太極右宮﹐則天元洞白之炁﹐總主上眞已得道﹑及未得道修眞男女滅度仙錄﹐及罪簿死籍。宮中有明眞之府﹐其中官寮品格﹐具如紫微宮之儀也。上元品天官凡有三宮﹐宮有三府﹐宮統十二曹﹐三宮合三十六曹﹐並治元陽之上﹑太空之中﹐自然之號﹐普統上眞已得道。三元日﹐集校陰陽﹑水﹑火﹑風刀三府﹐考官三十六曹﹑靑黑二簿﹐列奏紫微﹑太微左﹑右﹑中三宮。其事自具出《三元品戒》中。今略舉一隅。昔龍漢之年﹐玉字始出﹐日月始明﹐天地亦分﹐眾眞列位﹐元始出法度人。說經十徧﹐周回十方﹐度人無量之數。元始因撰作十部妙經﹐以紫筆書著空靑之林﹐眾聖所崇﹐爲經之祖宗﹐故曰上品妙首也。○幽棲曰﹕此演經之時﹐故亦都敍題目之旨趣也。明誦之十過﹐卽能度人﹐故元始說之十過﹐以召十方。每以十過爲法。所以前序言﹕凡誦是經十過﹐億曾萬祖皆卽受度﹐亦是回法輪十轉之義也。○少微曰﹕卽此章句﹐言約事弘﹐是謂上品眞經﹐妙道之首﹔十回輪轉﹐廣度天人也。○玄英曰﹕上品者﹐羣經品秩之中﹐此品最爲第一也。妙首者﹐此經有度人之法﹐爲眾妙之宗﹐故稱妙首也。十回度人者﹐天尊誦經度人﹐皆有徧數﹐十徧爲一過﹐百徧爲十過也。

百魔隱韻﹐離合自然。

東曰﹕百魔﹐神霄王等。隱﹐玉字也﹔韻﹐調也。魔王與諸炁俱生﹐參於洞章﹐隱其韻調﹐合於自然之書﹐以爲經也。○幽棲曰﹕卽諸魔王隱名及三界祕章﹐隱顯離合﹐同符自然也。○少微曰﹕於時天人鬼神莫不服化﹐故三界大魔率其羣魔﹐隱括聲韻﹐來朝元始。離飛玄之炁﹐合自然之音﹐鼓以靈風﹐皆成歌詠﹔太上貴重﹐列於經文也。○玄英曰﹕此明天尊誦經﹐感得三界羣魔飛行空中﹐歌隱韻之音﹐俱來朝會。隱韻者﹐明此靈章皆是諸天上聖自然隱祕之音。非世所知﹐謂之隱韻。屬對成文曰韻﹐五聲相和爲音﹐合而言之﹐謂之隱韻。自然者﹐言此靈文皆諸天妙炁﹐靈風鼓奏﹐自成歌詠之音﹐非關造作而成﹐故云自然也。離合者﹐謂三界魔王各自歌其天中自然妙炁﹐以爲歌詠之曲﹐謂之爲離。其音與洞章相參﹐理合自然之妙﹐故云合。參﹐猶雜也。音辭𨿽雜﹐理合自然﹐故云離合自然也。又解云﹕離者﹐天尊所說﹐魔王亦說﹐各各自說﹐謂之爲離﹔說音不同﹐理合眞妙﹐謂之離合自然也。

混洞赤文﹐無無上眞。

東曰﹕混﹐大也﹔洞﹐通也。赤文赤書﹐大洞之經﹐通明龍漢﹐淪於延康。元始開運於洞陽之宮﹐火煉玉字﹐洞陽炁赤﹐故號赤文。出法度人﹐玉淸治煉眞中之眞﹐故曰無無上眞也。○幽棲曰﹕混者﹐混沌之名﹔洞者﹐洞陽之炁。赤文者﹐赤書眞文也。言赤書眞文﹐齊混沌之初﹐在天地之先﹐凝化空洞之上﹐鬱結太無之中。太無之無﹐亦無其無﹐旣無其無﹐是謂無無。故云無無上眞也。元始煉之以洞陽之炁﹐治之於流火之庭﹐洞陽炁赤﹐故曰赤書也。○少微曰﹕混洞是高上玉皇九億萬炁也。言玉皇之炁﹐混沌通同﹐成其赤書眞文﹐乃於無無未有之時﹐分布五方。元始用之度人﹐皆登上眞之位也。

元始祖劫﹐化生諸天。

東曰﹕祖﹐先也。元始﹐未受號之先﹐已化生天地﹐但龍漢久遠﹐劫運始開﹐天地亦分﹐自此已前不可記識﹐是故觀古可以知今﹐則古今無異。○幽棲曰﹕言赤書眞文﹐開運祖始之劫﹐化生三十二天。祖劫者﹐赤明之劫也。○少微曰﹔祖﹐始也。玄元始炁於始劫之初﹐欻然而造化﹐能生五億諸天﹐按天地一成一敗﹐謂之一劫﹐言始劫者是世界初生﹐未經成敗也。

開明三景﹐是爲天根。

東曰﹕三景﹐三光也。三光旣明﹐天地乃分﹐萬物乃生﹐神靈得治﹐長爲天根也。又能光明日月﹐朗耀眾星。○少微曰﹕二儀分形﹐三光垂耀﹐皆稟始炁﹐故爲天根。○玄英曰﹕景﹐光也。此明諸天位成﹐卽有三光列耀﹐通照宇宙﹐謂之開明。俱稟妙炁而成﹐故爲天之根本也。

上無復祖﹐惟道爲身。

東曰﹕祖﹐宗也。上無所宗﹐惟道炁結精而後成其身也。○幽棲曰﹕旣齊混沌之物﹐復在天地之先﹐故云上無復祖也。眞文之質卽道眞之體爲文﹐故云惟道爲身也。○玄英曰﹕此舉眞文之體﹐爲諸天之根本﹐稟元始妙炁之自然﹐而化成大道之法身。妙炁自成﹐不復更有先祖也。《西升經》云﹕虛無生自然﹐自然生道。今云上無復祖者﹐道以虛無爲宗﹐以自然爲本﹐以道爲身。然此三者﹐悉無形相﹐尋考其理﹐乃是眞空。眞中有精﹐本無名稱﹐聖人將立﹐教迹不可無宗﹐故舉虛無爲道之祖﹐其實三體俱會一眞﹐形相都無﹐能通眾妙﹐故云﹕上無復祖。復猶別也。別無先祖也。

五文開廓﹐普植神靈。

幽棲曰﹕五文者﹐卽眞文五篇也。以應五方五老之所償錄者。旣開朗三光﹐亦開廓五篇玉字眞文﹐各植神靈者也。○少微曰﹕妙本自成﹐無復先祖﹐括囊無外﹐盡是道身﹐五篇眞文開廓形狀﹐普生天地﹐安置神靈也。

無文不光﹐無文不明。

東曰﹕光﹐三光也。明﹐分明也。玉字不出﹐則日月無光﹐天地不分明也。

無文不立﹐無文不成﹐

東曰﹕立﹐形也。成﹐生也。玉文不出﹐天地無以形﹐萬物無以生也。

無文不度﹐無文不生﹐

東曰﹕度﹐升也。生﹐化也。眞文不出﹐魂神無以升﹐萬物無以化也。○少微曰﹕若無眞文開廓﹐則日月不得光﹐星辰不得明﹐乾坤不得立﹐世界不得成﹐幽魂不得度﹐枯骨不得生。○玄英曰﹕謂三塗﹑八難﹑五苦幽魂若不得此眞文﹐則不得超度三界﹔亦明修學之人無此眞文﹐則不得成眞入道。

是爲大梵﹐天中之天﹐

東曰﹕大梵者﹐則風澤大梵之炁結而成天﹐在空虛之中﹐抗舉澄淸﹐高而洞浮﹐懸而不落﹐在眾天之上﹐故謂天中之天也。○幽棲曰﹕旣生成之功浩汗﹐造化之用彌綸﹐故云是爲大梵。梵者﹐道中之道也。道卽玄文﹐故云道中之道﹑玄中之玄。天者﹐玄也。○少微曰﹕範﹐法也。所能開明三景﹐安置五文﹐皆元始天尊運行大法﹐在諸天之上﹐故曰天中之天也。

郁羅蕭臺﹐玉山上京。

東曰﹕郁﹐盛也。羅﹐大羅也。大羅之天上有玉京之山﹐山有七寶玄臺﹐臺在七寶城﹐城中有玉淸之殿﹐高上玉皇治乎其中也。○幽棲曰﹕言玉淸之上有九層之臺﹐窮於高際﹐參於太無﹐故映郁大羅之上﹐蕭然九層之臺。太無﹐卽大羅也。以玉爲山﹐故云玉山。山上有京﹐故云上京﹔亦有名玉京﹐亦名玉淸﹐皆因玉以得名也。此卽通謂玄都玉京也。○少微曰﹕自此十句﹐皆說玄都境中宮殿壯麗。玉京山在諸境之上﹐故曰上京。山有玉城﹐城中有臺號曰蕭臺。城闕山林郁然羅布﹐皆高上玉皇所理之處也。○玄英曰﹕郁羅者﹐謂蕭臺四面城闕山林﹐郁茂光華﹐羅落其處﹐故云郁羅。

上極無上﹐大羅玉淸。

東曰﹕大羅之天﹐在眾天之上﹔紫微之宮﹐處乎玉淸之上﹐煥乎紫虛之中。明道旣彰﹐大羅之天則郁然澄淸﹐七寶之樹各生一方﹐彌覆一天﹔八樹彌覆八天﹐包羅眾天﹐故曰大羅也。○幽棲曰﹕言玉京之上極乎無極﹐窮乎無窮﹐惟大羅之玉淸耳。大羅﹐卽虛景﹔玉淸﹐卽宮闕者也。○少微曰﹕大羅玉淸境窮高極遠﹐更無一物在其上﹑能包羅眾天﹐故曰﹕大羅其上﹐無塵豁然﹐太空無爲之道場也。○玄英曰﹕《本相經》曰﹕大羅之上﹐無色無塵﹐是無上也。

眇眇劫刃﹐若亡若存。

東曰﹕眇眇者﹐高遠也。一劫者﹐如有巨石﹐方圓四百里﹔又如空城﹐方圓四百里。上下齊等﹐滿中芥子﹐天人每百年一度﹐取一芥子。又羅衣拂巨石﹐石消芥子盡﹐名爲一劫。七尺日刃﹐存有亡無也。七寶玄臺﹐臺高芥子無數之仞﹐步虛云﹑仰觀劫仞臺﹐此之謂也。七寶之臺﹐非地仙所見﹐而況凡人乎﹗睹之則言有﹐不見則言無﹐故言若亡若存也。○幽棲曰﹕刃者﹐仞也。古之字少以刃爲仞。天眞以劫計仞﹐世人以尺計仞﹐卽玉淸九層之臺﹐復謂之劫仞臺也。旣高遠眇邈﹐隱化無方﹐故云若亡若存﹐非定相也。亦𨿽有形而無其體﹐眞精造化﹐自然而然也。○少微曰﹕按《眞一自然經》云﹕玉山一名劫仞臺﹐言以仞量之﹐如彼劫數﹐故曰劫仞。形而不礙﹐若存若亡也。

三華離便﹐大有妙庭。

東曰﹕三華者﹐卽太極宮靑華門名也。離布三便之殿﹐則三界門名也。三華在三界之上﹐上有梵天神人飛遊太極之上﹐玄歌無量洞章﹐曲爽靈風之炁﹐拂揚洞章之曲﹐太和玉女於華都之門而和神人之歌﹐慶大有於元始﹐欣眾眞於妙庭﹐不離三界﹐故曰離便也。○幽棲曰﹕夫入宴三淸之宮﹐則必遠離三便之門﹐卽三界門也。三華宮卽玉淸三元宮也。上元玉華﹑中元金華﹑下元九華﹐皆三元上皇道君居之。大有者﹐大道也﹐義同大塊﹐理齊有物。言三華之宮旣天尊大道君居之﹐故云大有妙庭耳。

金闕玉房﹐森羅淨霐。

東曰﹕天中有金闕玉房﹐以界三便之門。森﹐長也﹔羅﹐大羅也。上有騫林之樹﹐覆蔭東華之宮﹐騫林之葉﹐有大洞之章﹐紫書玉字﹐煥乎上淸。淨霐者﹐都監之神內名也﹐治紫微宮。曲房之內﹐下有扶桑之樹﹐上有騫林之叢﹐碧雞嗚其蓋﹐靑霞翠其峯﹐神風流反香之艸﹐以鼓桑林百籟之音。神風一鼓﹐空生洞章之音也。○幽棲曰﹕言玉淸之境﹐以黃金爲城闕﹐以白玉爲宮室。黃金之闕則森然煥邈﹐以周羅白玉之房﹐則精潔嚴凝﹐以霐瑩也。○少微曰﹕言繞三便之殿﹐循大有之宮﹐皆金闕﹑玉房﹑騫林﹑紫樹﹑森聳羅列﹐淨潔霐澄也。○玄英曰﹕闕者﹐門也。此明玉京城內華飾妙麗﹐積金爲闕﹐累玉爲房﹐周繞大有之宮﹑三便之殿。又植騫林﹑紫樹羅列森聳﹐淸淨霐澄﹐安居其上﹐勝妙殊絕﹐故云淨霐也。

大行梵炁﹐周回十方。

東曰﹕大行者﹐天元綱紀也。維羅八極﹐總大梵之炁﹐通明龍漢之闕。龍漢推數而自開﹐赤明待運而敷辰。赤明旣開﹐三十二天並有神靈﹐置中元二品地官。元洞混靈之炁﹐凝黃之精﹐置中元三官﹐其第一宮名洞靈淸虛宮﹐總主五帝﹑五嶽﹑諸眞人及地上神仙已得道。一號明晨武成宮﹐置左﹑右﹑中三府﹐左府號耐犯明晨府﹐主生官﹑太陽火官考﹔右府號紂絕陰天府﹐主死官﹐太陰水官考﹔中府號七非恬照府﹐主生死罪錄﹑風刀之考。三府各領官寮五千萬人﹐統生死罪福一十四曹﹐並治山洞空虛之中﹐系大梵之炁也。○幽棲曰﹕玉淸眞道梵炁﹐大行於十方之域﹐周流於諸天之境也。○少微曰﹕總五億之諸天﹐混八圓之經緯﹐下窮九壘﹐上際大羅﹐皆是梵炁流行﹐周回不息﹐故得億千世界高而洞浮﹐懸而不落﹐其狀似風非風﹐似水非水﹐維而持之﹐若有情信。

中有度人不死之神﹐

東曰﹕度人更生之神也。名飛生學士﹐能誦洞章。諸天稱慶﹐飛生卽爲開不死之門﹐流長生之炁﹐下煉三魂。三魂之神被煉﹐八景存焉。八景備守﹐共舉人身﹐上飛九層之臺﹐遊於騫林之中﹐上升玄都之宮也。○幽棲曰﹕謂諸天十方有此之神﹐主司度世不死之事﹐非言神不死者也。

中有南極長生之君﹐

東曰﹕南極者﹐南極眞人也。中元二品﹐左宮名洞陽宮﹐一號宗天宮﹐總主地上九土土皇﹐四維八極諸靈官。混黃之炁﹐其中土府﹑地上官察九萬九千九百九十九萬眾﹐皆是死者有功之魂﹐受度而補其局。其宮置左﹑右﹑中三府﹐其左府號諒事府﹐右府號宗靈府﹐中府號靈如神府。三府考官如上法﹐主生死一十四曹。中元二品﹐右宮名北酆宮﹐一號陰天宮﹐總主地上諸靈官﹐置左﹑右﹑中三府。左府號連宛泉曲府﹐右府號泰殺九幽府﹐中府號罪气鹹池府。主生死﹐中元二品。地上三官左﹑右﹑中各三府﹐統一十四曹﹐並治山洞空玄之中﹐皆自然之號。地上五嶽﹑四維﹑八極﹑神仙﹑眞人以八節日下詣淸靈洞陽北酆三宮﹐集校諸地﹐上生死功過罪福。眾官齊到﹐三宮九府四十二曹﹐考召官屬﹐各操生死﹔靑黑二簿﹐列言三宮。南極眞人治洞陽宮中﹐下有流火之庭。學人得道者﹐皆詣流火之庭﹐受煉而成眞﹐然後進入洞陽宮中長生者。宮中有度命之君﹐字吁員﹐得入南宮吁員卽爲煉度朽骸也。○幽棲曰﹕南方主生﹐故復有南極主司長生之名簡者也。○少微曰﹕流火之庭廣八十萬里。

中有度世司馬大神﹐

東曰﹕南宮中有度世司馬大神者﹐十方飛天神王並治宮中也。○幽棲曰﹕司馬大神主司度世之錄籍。司馬﹐官位也。○少微曰﹕南宮又有度世司馬﹐亦有度世大神﹐並治宮中﹐長生不死也。

中有好生韓君丈人﹐

東曰﹕好生君諱猷﹐治南上宮中也。韓君司命﹑司錄也。治九幽酆都。人有善功者﹐大聖開玄夜之戶﹐酆都度八難之場﹐七祖於是而還幽魂於是﹐而光上帝育養始生之神﹐司錄則度算於南宮也。○幽棲曰﹕復有韓君丈人監長生籍﹐與南極事同。神中之尊﹐謂之丈人。韓君﹐官司之號也。○少微曰﹕韓君是上帝闕下司錄仙籍度人南宮也。○玄英曰﹕丈人﹐長老之稱也。好﹐樂也。明其南宮之中復有樂人長生不死之君﹐錄人善功﹐出三界之苦。

中有南上司命司錄﹐

東曰﹕南上宮﹐名也。九華眞人治在其中﹐主九幽之中宿對死魂。司命主壽算之神﹐司錄主簿錄之神﹐並南上帝君司官也﹐常校學仙之名。上言玄都之官﹐有知八字之音應得度者﹐至災劫交之時則司命使鳥母迎以鳳車﹐上登昆侖之墟也。○玄英曰﹕南上者﹐洞陽宮之別名也。

延壽益算﹐

東曰﹕延﹐申也。算﹐紀也。九靈之母治東海扶桑湯谷之淵﹐常總地機轉輪﹐元炁上應天關。天關轉地機動周天一度﹐水則湧三千三百度﹐九海溟合﹐坤母出東海之上﹐以召鳥母﹐使申劫會於帝君﹐延壽益其算紀﹐度學仙之人也。

度厄尊神﹐

東曰﹕南上宮中有益壽延年﹐度厄尊神﹐上帝君也。諱育常﹐乘象輪之車﹐遊行九玄之門﹐轉九機之度以應劫會之期﹐天運之終而日童停光﹐拔度學仙之人﹐灌以水母之精﹐導以太和之炁﹐度其災厄﹐煉長夜之屍。○幽棲曰﹕復有南方司命﹑司錄二尊神﹐司命尊神主延壽益算﹐司錄尊神主過災度厄也。

回骸起死﹐無量度人。

東曰﹕無量則大眾之始神也﹐總統飛天之眾﹐旣樂天中有無量品眾大聖﹐眾皆受其品量而得升度死骸﹐受炁而更生爲人也。○幽棲曰﹕夫延壽益算﹑過度災厄及回死骸之形﹑已死之屍者﹐皆由乎司命﹑司錄之二君也﹐故云無量度人也。○少微曰﹕總彼眞官各司其職﹐並能回骸復命﹑起死成生﹐劫運頻交﹐度人無量也。○玄英曰﹕此二句通結上文﹐從中有度人至此諸司眞官皆能回骸起死﹐度脫生靈回骸者。骨爲骸﹔骸﹐形也。能令死骸白骨更起成人也。起死者﹐謂新死之人﹐更令得活也。無量度人者﹐凡於劫劫之中度人成道﹐非可算數﹐故云無量度人。此明元始垂慈﹐死生通濟﹐置立金官玉殿﹐總彼眞官照臨三界之中﹐弘度九天之內﹐人則存亡獲慶﹐萬物則動植銜恩﹐劫劫之中﹐長生久視。

今日校錄﹐諸天臨軒。

東曰﹕校錄﹐校生死之錄也。臨軒﹐宴會也。玉帝在南昌之宮中﹐校度生死錄籍﹐普得開赦。○幽棲曰﹕今日校錄﹐謂校量持誦之人建功立行之名簡﹐應合升度之錄籍﹐故諸天十方無量神眞乘輿禦筆﹐上詣帝前。○少微曰﹕今日者﹐赤明開圖日也。校錄者﹐校死生錄籍也。凡校錄之日﹐皆可借言今日耳。是時元始天尊校死生錄籍﹐諸天聖眾。並臨軒字而朝也。

東方無極飛天神王長生大聖無量度人﹐

東曰﹕太上說玄都玉京山八方諸天﹐有三千大千世界﹐東方無極諸天安太堂鄕大千納善之世界也。○幽棲曰﹕卽前序云﹕說經一徧﹐東方大神浮空而至也。

南方無極飛天神王長生大聖無量度人﹐

東曰﹕南方無極諸天﹐宛梨城境大千棄賢世界也。○幽棲曰﹕此說經二徧﹐南方大神浮空而至也。

西方無極飛天神王長生大聖無量度人﹐

東曰﹕西方無極諸天﹐福堂洲大千咸行世界也。○幽棲曰﹕此說經三徧﹐西方大神浮空而至也。

北方無極飛天神王長生大聖無量度人﹐

東曰﹕北方無極諸天﹐郁檀野大千淸冷世界也。○幽棲曰﹕此說經四徧﹐北方大神浮空而至也。

東北無極飛天神王長生大聖無量度人﹐

東日﹕東北方無極諸天﹐福集都大千長安世界也。○幽棲曰﹕此說經五徧﹐東北大神浮空而至也。

東南無極飛天神王長生大聖無量度人﹐

東曰﹕東南方無極諸天﹐元福田大千用賢世界也。○幽棲曰﹕此說經六徧﹐東南大神浮空而至也。

西

南無極飛天神王長生大聖無量度人﹐

東曰﹕西南方無極諸天﹐延福鄕大千仁靜世界也。○幽棲曰﹕此說經七徧﹐西南大神浮空而至也。

西北無極飛天神王長生大聖無量度人﹐

東曰﹕西北方無極諸天﹐福德野大千延賢世界也。○幽棲曰﹕此說經八徧﹐西北大神浮空而至也。

上方無極飛天神王長生大聖無量度人﹐

東曰﹕上方無極無巓玄都玉府紫微之中﹐無鞅之眾飛天神王也。○幽棲曰﹕此說經九徧﹐上方大神浮空而至也。

下方無極飛天神王長生大聖無量度人﹐

東曰﹕下方無極五嶽五帝﹐洞陽淸靈北酆都諸官府之中也。○幽棲曰﹕此說經十徧﹐下方大神浮空而至也。

十方至眞飛天神王長生大聖無量大神﹐

東曰﹕十方大羅之天﹐有玉京山﹐山有八方﹐上下合爲十方﹐各有無極無窮飛天神王﹑長生度世君﹑無量大神﹑無鞅之眾﹑並到帝前也。○幽棲曰﹕此十方眞神﹐並主司監得道成眞﹑長生度世之事﹐故雲長生大聖無量度人。

並乘飛云﹐丹輿綠輦﹑羽蓋瓊淪﹐

東曰﹕飛云者三﹐素云也﹐丹赤也﹐綠碧也。羽﹐旄也﹔蓋﹐覆也﹔瓊﹐玉也。十方大聖﹑飛天神王各乘丹霞之輿﹐碧霞之輦﹐朱雀﹑鳳凰﹐以爲輿輦之蓋﹐七寶輪轂也。○玄英曰﹕丹是赤色之霞﹐綠是碧霄之炁﹐此明十方大聖來朝元始之時﹐皆結太上三素飛云﹑丹霞碧霄爲其車乘﹐故云丹輿綠輦。

參駕朱鳳﹐五色玄龍﹐

東曰﹕參﹐雜也。雜駕朱雀﹑鳳凰﹑五色之龍﹑白虎﹑玄武也。○幽棲曰﹕羽蓋蔭輿輦之上﹐飛云騁輪轂之下﹐朱鳳則參輦﹐玄龍則駕輿﹐於是鳳輦﹑云輿﹑雲炁雙邁。羽蓋者﹐仙禽靈鳥之羽爲蓋也。瓊輪者﹐以珪璧琬琰之寶爲輪。○玄英曰﹕龍有五色而言玄者﹐玄猶天也﹐謂天龍也。又云玄是眾色之主﹐故特舉以明之。

建九色之節﹐十絕靈旛。

東曰﹕節﹐蓋也。旛﹐華旛也。九色者﹐靑﹑赤﹑白﹑黃﹑黑﹑綠﹑紅﹑紫﹑紺也。上眞執九色之旄節﹐玉女把十絕之靈旛。○幽棲曰﹕夫上眞皆建三七九色節﹐紫旄節﹑靈旛節﹐以十色間錯﹐色各一絕﹐故云十絕。節在旛前﹐皆左右持﹐執以導前。○少微曰﹕十方大聖並乘三素飛云丹霄之輦﹐鳳凰羽蓋﹑瓊玉之輪。參﹐雜也。又雜駕以朱鳳﹑玄龍﹐文耀五色﹐玉女建九光之節﹐眞人持十絕之旛﹐文物威儀﹐異方同軌。○玄英曰﹕十絕靈旛者﹐以十色之素橫幅剪斷謂之爲絕﹐又分間其色﹐接而縫之﹔其幅通者﹐十接謂之十絕。擊於竿首﹐謂之爲旛。旛者以轉爲名﹐令人轉禍爲福也。執節使刑罰有度﹐罪無濫刑﹐持旛使悔過修眞﹐化惡爲善。大聖所建﹐曉示愚迷﹐使眞人執旛﹐玉女持節﹐其旌節貴賤隨法﹐高低如上淸眞人建紫毛之節﹐其餘等級具列科儀﹐此不兼哉。

前嘯九鳳齊唱﹐後吹八鸞同鳴﹐

東曰﹕雄曰鳳﹐雌曰凰﹐赤色五彩曰鸞。前導九部之鳳﹐後從八部之鸞﹐侍晨一嘯﹐九鳳齊唱﹐西靈眞人吹九鳳之簫﹐則八鸞同鳴也。○幽棲曰﹕前有嘯歌﹐鳳與之齊唱﹐後吹管鑰﹐則八鸞與之同嗚。○玄英曰﹕八九者﹐前部屬陽﹐陽數奇﹐故九也。後部屬陰﹐陰數偶﹐故八也。

師子白鶴﹐嘯歌邕邕﹐

東曰﹕邕邕﹐和鳴也。鳳唱鸞嗚﹐眾音並作也。○幽棲曰﹕師子作虎嘯﹐白鶴爲鳳歌﹐和嗚諧合﹐二音邕穆也。○少微曰﹕此天鈞樂也。前部嘯歌則九鳳齊唱﹐後部流吹則八鸞同鳴。《洞神經》曰﹕天一左宮有天鈞樂器﹐子日玉女能吹笙竽﹐丑日玉女能嘯歌﹐寅日玉女能鼓瑟﹐卯日玉女能擊築﹐辰日玉女能鼓琴﹐巳日玉女能撞鐘擊磬﹐午日玉女能吹簫﹐未日玉女能吹笳﹐申日玉女能爲九音之歌﹐酉日玉女能爲六變之歌﹐戌日玉女能作百獸嗚﹐亥日玉女能爲天下新聲之曲。天鈞﹐樂器名也。名與世同﹐音與俗異﹐俗音淒思以促命﹐天音和暢以延生。○玄英曰﹕此明師子﹑白鶴從駕而行﹐天樂一張則百獸率舞﹐故得齊聲唱和﹐嘯歌邕邕。

五老啟塗﹐羣仙翼轅﹐

東曰﹕五老﹐五帝也。啟﹐開也。塗﹐道也。翼﹐侍也。轅輿﹐輦轅也。

十方飛天無極大神臨軒於始靑天中﹐五帝開道﹐羣仙侍引也。○幽棲曰﹕五老啟塗以前引﹐羣仙則侍轅之左右。五老卽五老帝君﹐掌領五篇眞文也。○少微曰﹕五老﹐五帝也。十方大聖道位尊高﹐乃感五帝﹐前驅羣仙﹐驂勝乘五符。《本行經》云﹕東方安寶華林靑靈始老號曰靑帝﹐姓合﹐諱開﹐字靈威仰﹐服色尙靑﹐駕蒼龍﹐建翠旗﹐從羣神九十萬人﹐和春气﹑生萬物。南方梵寶昌陽丹靈眞老號曰赤帝﹐姓洞浮﹐諱極炎﹐字赤熛弩﹐服色尙赤﹐駕赤龍﹐建朱旗﹐從羣神三十萬人﹐和夏气﹑長萬物。中央玉寶元靈元老號曰黃帝﹐姓通班﹐諱元氏﹐字含樞紐。服色尙黃﹐駕黃龍﹐建黃旗﹐從羣神十二萬人﹐和土气﹑上載九天。西方七寶金門皓靈皇老號曰白帝﹐姓上金﹐諱昌開﹐字耀魄寶﹐服色尙白﹐駕白龍﹐建素旗﹐從羣神七十萬人﹐和秋气﹐成萬物。北方洞陰朔單郁絕五靈玄老﹐號曰黑帝﹐姓黑節﹐諱靈會﹐字隱侯局﹐服色尙黑﹐駕黑龍﹐建玄旗﹐從羣神五十萬人﹐和冬气﹐藏萬物。五老帝君皆天眞自然之神﹐故曰元始。五老非後學而成﹐眞者自受符命﹐各治一方﹐大劫交周﹐其位仍易也。

億乘萬騎﹐浮空而來。

東曰﹕萬萬曰億也。乘鳳車也﹐騎龍麟也﹐飛仙並乘龍駕無鞅之眾﹐鳳車羽蓋浮空而到也。○幽棲曰﹕億乘萬騎﹐明其多也。浮空而來﹐非履地也。

傾光回駕﹐監眞度生。

東曰﹕傾﹐蓋也。光﹐日也。度生﹐眞人也﹐字扶羲﹐常主教九幽之錄﹐善惡之因。善者則受其開度﹐惡者則極其對根。爾時十方大聖﹐蓋天而來﹐下障翳日光﹐回駕於諸天之境﹐傾光於上帝之前﹐監諸修誦成眞之至士﹐度祖考應生之魂魄者也。○玄英曰﹕傾﹐動也。光者﹐車輿章服輝耀也。回駕者﹐眾聖臨軒﹐旣受天尊符命訖﹐遂乃傾動光儀﹐回其車駕﹐各歸本國﹐監領羣眞﹐度脫得仙之人﹐故云監眞度生也。

諸天丞相﹐南昌上宮。

東日﹕丞相﹐大羅天之神公也。上宮﹐朱陵宮也。丞相爲受度更生之賓﹐定命籍於朱宮﹐削罪根於三官也。○幽棲曰﹕九宮有上相二眞之位﹐輔弼諸天之事﹐故居於南昌上宮﹐卽九宮之南﹐赤明和陽天中者也。

韓司主錄﹐

東曰﹕韓司﹐司命也。應得度者﹐司命卽執主錄算度於南宮﹐而得受煉度者也。

監生大神。

東曰﹕監生大神主領長夜之宮﹐校學道簿錄﹐度九幽之魂。大神者﹐十方飛天神王也。常在飛玄之上﹐而誦洞玄之經﹐以自然之炁﹐拔度學道之人也。○幽棲曰﹕韓司﹐卽前韓君之司也。主錄﹐卽主監長生之錄﹐故云監生大神也。

執錄把籍﹐齊到帝前。

東曰﹕十方大神﹐各領司錄執持錄籍以到玉帝之前。玉帝諱廓奕﹐治玉京玄臺之中﹐與元始同生﹐爲玄元之範﹐開滅度之門﹐教學仙之人也。○幽棲曰﹕十方至眞﹐與諸天丞相及監生大神並抱執算度之錄籍﹐俱會帝前以遷舉也。○少微曰﹕韓司主錄門下司錄也﹐主人錄籍﹐故曰主錄。監生大神﹐更生眞人也。字扶羲﹐領長夜之府﹐度九幽之魂。是時諸天帝主各領丞相﹐齊到陛下校度死生。帝者﹐天尊自謂也。天尊一號玉帝。按《龍蹻經》元始有十號﹕一曰自然﹐二曰無極﹐三曰大道﹐四曰至眞﹐五曰太上﹐六曰老君﹐七曰高皇﹐八曰天尊﹐九曰玉帝﹐十曰陛下。

隨所應度﹐嚴校諸天。

東曰﹕學士若能明八字之音﹐則神公開長明之戶﹐十方幽魂並得度入更生之門﹐上登玉京之臺﹐歡樂紫極之宮。中有神嬰之童﹐一歌無量之章﹐立得反形於三煉之房﹐身受自然之炁﹐歡樂無極之齡。

○幽棲曰﹕隨所在修誦之人應合得度者﹐校勘諸天之名簿籍﹐句會功滿之錄也。○少微曰﹕皆隨功輕重﹐應事開度﹐嚴校諸天﹐罔有遺失。

普告三界﹐無極神鄕。

東曰﹕三界者﹐欲界﹑色界﹑無色界也。無極者﹐十方無極世界也。普告十方﹐無極無窮之神﹐普令知聞也。○幽棲曰﹕告勑三界﹑五帝之魔王﹐逮及無極無窮之神域﹐有司必告無幽不聞也。○少微曰﹕玉帝告也﹔三界者﹐欲界六天﹐色界十八天﹐無色界四天﹐諸神之鄕無有限極﹐故曰無極神鄕。

泉曲之府﹐北都羅酆。

東曰﹕北都﹐玉都也。羅酆﹐山名也。羅酆之山在天地之北﹐北海之外﹐山高二千六百里﹐內外皆七寶宮室﹐天地鬼神之所處﹐三界六天﹑北帝大魔王治乎其中。凡六宮皆六天鬼神之治﹐洞中有六宮﹐亦相像如一。下元三品水官結風澤之炁﹐凝晨浩之精﹐置下元三官。第一名湯谷洞泉宮﹐一號淸華方諸宮﹔總主水帝湯谷神王﹑九江水府﹑河伯﹑神仙﹑諸眞人﹑水中諸大神已得道﹑過去及未得道有功之魂﹐受度而升。其宮置左﹑右﹑中三府﹐左號靑元靈淵府﹐右號九冰寒夜府﹐中號朔單靑靈府。簿錄並封九河洞室。其下元左宮名淸泠宮﹐一號南水會宮﹐總主水中萬精﹑蛟龍﹑鯨鯢﹐入會水母龍門各五億﹐萬重風澤金剛之炁。其宮置左﹑右﹑中三府﹐中號靈寶劫刃府﹐左號齡劫府﹐右號長夜寒庭府﹐主水中萬靈。下元右宮名北酆都宮﹐一名羅酆宮﹐總主水中積夜死魂謫役之劫﹔其左府號開度劫量府﹐右府號泉曲鬼神府﹐中府號通靈大劫府。下元三品﹐水官三宮﹐宮統一十四曹﹐三宮合四十二曹﹐並治九江洞室﹐皆自然之號﹐並統三河四海九江水府一切神靈﹑已得道及未得道並地上五嶽眞仙﹑玉女。常以太歲甲子庚申之日﹐下詣湯谷﹑淸泠﹑北酆都三官﹐校集九府生死簿錄。昔天地改運﹐淪於延康﹐冥冥無開﹐飛天啟光﹐於是散暉諸天﹐受炁灑靈﹐玄都故云玉都﹐亦大聖之號。北帝上眞治乎玄靈之宮﹐下有寒冰夜庭﹐又有八難之場﹐故曰泉曲府也。○幽棲曰﹕泉曲府卽九幽長夜之鬼府﹐北都羅酆卽酆都﹐北帝之鬼都。羅酆是北海九幽之山﹐名鬼都﹐卽在羅酆幽山之上者也。○少微曰﹕此下元右宮也。按《眞誥》云北酆在天地之北外癸地﹐一名酆都泉曲府﹐酆都右府也。羅酆是北都上山名也﹐高二千六百里﹐周回三萬里﹐下有洞天﹐周回萬五千里。內外皆有七寶宮室﹐有上﹑中﹑下三官﹐各八獄﹐合二十四獄﹐皆天地鬼神所處也。

三官九署﹐十二河源。

東曰﹕三官者﹐天﹑地﹑水三官也。上元天官﹐有三官。官統一十二曹﹐合三十六曹。中元地官﹐亦有三官﹐﹟官統一十四曹﹐合四十二曹。下元水官﹐亦有三宮﹐官統一十四曹﹐合四十二曹。三官都合一百二十曹﹐主領鬼﹑神﹑人。天﹑地﹑水三官﹐合爲九署。及九海﹑三河﹑十二川源之中生死圖籍﹐無淵無底﹐無極神仙﹑一切神靈﹐普皆宣告也。○幽棲曰﹕三官卽酆都三官。酆都有六宮﹐二宮立一官﹐六宮故立三官也。一官有三署﹐三官有九署。左爲火官﹐右爲水官﹐中爲女官﹐並隨事源﹐主司考掠﹐如世上之六曹。十二河源卽水府也。事與三官九署相符。三官九署亦十二也﹐且屬北方﹐與北俱是陰位﹐故取二六之數﹐以置十二官也。此亦舉主宰耳﹐其餘小位﹐不復言也。○少微曰﹕三官者﹐上元天官﹐中元地官﹐下元水官。主九署﹐九府署司也。十二河源者﹐月爲太陰之精﹐諸水之母。井﹐是天河之源﹐眾水之泉。一月一周天﹐一年十二月﹐每月皆過於東井﹐沃黃水之華﹐濯天人之容。若先祖未生﹐皆蒙煉度﹐以成仙眞。事見《三五順行經》。按《三元品戒經》說上元天官隸玉淸境﹐結靑﹑黃﹑白三炁﹐置上元三官。玄炁爲中宮﹐始炁爲左宮﹐元炁爲右宮﹐其中宮名元陽七寶紫微宮﹐結靑元始陽之炁﹐總主上眞自然玉虛高皇上帝﹑諸天帝王﹑上聖大神。其官皆五億五萬五千五百五十五億萬重﹐其中神仙官寮亦有五億五萬五千五百五十五億萬眾﹐皆結自然靑元之炁而爲人也。衣則靑羽飛衣。紫微宮中有延生之符﹐出符以置八方﹐則八方之炁效然響應﹐皆卽成人﹐藏符則復化爲炁。宮置左右中三府﹐左府主生官﹐太陽火官考﹔右府主死官﹐太陰水官考﹔中府主生死﹐罪福風刀之考。考者﹐核實其事﹐大福三年考﹐中福九年考﹐小福二十四年考。三府各領官寮九千萬眾﹐總統生死罪福一十二曹。其左宮名太玄都元黃太極左宮﹐卽玉淸左相宮也。結元黃之炁而成﹐總主千眞已得道及男女生命籙籍﹐宮數﹑官寮不異中宮﹐亦結自然元黃之炁而爲人﹐衣則黃羽飛衣。太極左宮有招靈之符﹐用之亦如延生符也。左宮亦置三府﹐主考罪福﹐一同中宮也。右宮亦名太玄都洞白太極﹐右宮是淸微宮也。結天元洞白之炁而成﹐總主上眞已得道﹑未得道百姓男女仙錄罪籍﹐宮數﹑官寮亦不異中宮。其人亦結自然洞白之炁而成﹐衣則白羽飛衣。宮中有明眞之符﹐用之亦同延生招靈也。左右中三府主考罪福﹐一同中宮。上元三宮﹐宮統三府﹐府統四曹﹐九府共三十六曹﹐並治元陽之上﹐太空之中有功德滿足﹑應合仙者﹐言名紫微宮﹔有敬信宗奉大法者﹐言名太極左宮﹔應死者﹐言名右宮。中元二品地官者﹐隸上淸境﹐結元洞混靈之炁﹐凝極黃之精而成。其中宮名洞靈淸虛宮﹐總主五帝五嶽諸眞人﹑及諸地神仙已得道者。其宮皆五億五萬五千五百五十五億萬重﹐其中神仙官寮有九萬九千九百九十九萬眾﹐此皆死者有功德之魂﹐非自然之炁也。受度得神仙地官之任﹐各有年限﹐功滿德進﹐升爲天府仙官﹔功未滿者﹐還生人中。中宮置左﹑右﹑中三府﹐左號耐犯明晨府﹐右號紂絕陰天府﹐中號七非恬照府。主考罪福﹑陰陽﹑年數﹐不異上元也。左宮名南極洞陽宮﹐主地上九土土皇﹑八極諸靈官及生命錄籍﹐宮數官寮不異淸虛宮也。宮置三府﹐左號連宛曲泉府﹐右號大煞九幽府﹐中號罪气鹹池府﹐主考罪福﹐年數不異左宮。中元三宮三府﹐共統一十四曹﹐九府合四十二曹﹐並治山洞空中﹐言奏善惡﹐不異上元也。下元三品水官﹐隸太淸境﹐結風澤之炁﹐凝晨浩之精而成。其中宮號湯谷洞泉宮﹐一曰靑華方諸宮﹐總主水帝湯谷神王﹑九江水府﹑河伯神仙﹑水中諸大神及仙籙簿籍﹐宮數官寮與中元同也。官寮亦是有功德之魂補之。宮置三府﹐左府號靑元靈泉府﹐右號九泉寒夜府﹐中號朔單靑靈府﹐主考年限罪福﹐不異中元。左宮名淸靈宮﹐生水中萬精﹑鮫龍鯨鯢﹐又會水母龍門﹐度數之期﹐及人命籙籍生死功過﹐炁是風澤金剛之炁﹐官寮宮數不異中宮。右宮置三府﹐左號靈劫府﹐右號長夜府﹐中號靈寶劫刃府﹐主考罪福﹐亦如中宮也。總主水中精魂百鬼萬靈﹐無是風澤梵行之炁﹐宮數官寮亦同中元也。右名酆都宮﹐置三府﹐左號開度劫量府﹐中號通靈大劫府﹐右號泉曲鬼神府﹐主考罪福﹐亦同中元也。下元三宮﹐宮統三府﹔九府合四十二曹﹐三府共一十四曹﹐並治九室﹐總統八海四瀆水帝神王﹑水中一切靈祇。三元總九官二十七府﹑百二十曹。左主生事﹐右主死事﹐有功書左府靑簿﹐有罪書右府黑簿﹐若罪中涉福﹐福中涉罪﹐則不專一曹也。得道奉中宮﹐有功奏左宮﹐有罪奏右宮﹐每到三元八節日﹐絕滅惡根也。○玄英曰﹕此明黃水月華煉度死魂之事。十二者﹐年中十二月也。河源者﹐河卽天河也。天有二十八宿﹐東井星是天河之源﹐眾水之泉﹐月爲太陰之精﹐諸水之母。月行則每月一周天﹐皆經東井﹐吐水灌注﹐故云十二河源。若死魂受生﹐皆蒙黃水煉度﹐以成眞仙﹐此文開度死魂﹐故舉十二河源以明其事﹐且三元八節﹑勸在修行﹐學者若得輕升﹐亦能超度先祖﹐謂下文。

上解祖考﹐億劫種親。

幽棲曰﹕解脫累代祖考之幽魂﹐原宥億劫之宗親也。○少微曰﹕每三官校錄﹐因子孫有大功﹐玉帝卽爲上解﹐億劫祖考﹑一切種親﹐度生諸天也。

疾除罪簿﹐落滅惡根。

東曰﹕疾﹐速也。簿﹐錄也。速除罪錄﹐絕滅惡根也。○幽棲曰﹕速除其罪謫之黑簿﹐急落其惡對之深根者也。

不得拘畱﹐逼合鬼羣。

東曰﹕拘﹐閉也。逼﹐彊也。不得閉系魂爽﹐彊聚鬼庭之中﹐遏塞正教也。○幽棲曰﹕旣賴經功以技度﹐復沐道恩以解脫﹐豈更有拘系畱滯之艱﹐混合羣鬼之中。○少微曰﹕約勑三官有功德者﹐不得拘畱魂爽﹐逼合鬼羣也。

元始符命﹐時克升遷﹐北都寒池﹐部衛形魂。

東曰﹕元始天尊說經之時﹐命召十方無極世界地獄之中﹑一刻之時幽夜之中﹑寒冰夜庭三官九府﹐一時各部領鬼神侍衛﹐將從得出﹐長夜之府﹐並皆開度﹐得見光明也。○幽棲曰﹕元始降符﹐勑命晝時﹐克以升超。北帝告寒池受形之魂﹐部領出泉曲之府。寒池者﹐刑罰之池也。○少微曰﹕酆都下有寒池﹐諸鬼神有舒慢者﹐玉帝卽用符命﹐一時一刻﹐寒冰夜庭﹐三官九府各部領幽魂移出長夜之府﹐並承開度﹐得見光明。

制魔保舉﹐度品南宮。

東曰﹕三界魔王常作謠歌以亂學者之心。心固者﹐魔王保舉徑升黃笳天中﹐詣金華山﹐受太一之信﹐以制大魔之試﹔然後得度。當爾之時﹖符制魔王﹐使保度南宮也。○幽棲曰﹕旣勑北帝出鬼魂於北府﹐卽制魔王度仙品於南宮。

死魂受煉﹐仙化成人。

東曰﹕南宮者﹐長生之宮也。度命君治在其中﹐諱吁員﹐得入南宮之中。吁員卽煉度朽骸﹐生童卽灌其生津﹐著生契於四極﹐給自然之羽童。生童者﹐日中靈童也。○幽棲曰﹕死魂舉度於南宮﹐則以流火之膏煉其鬼質﹐從玆改化﹐便得仙也。

生身受度﹐劫劫長存。

東曰﹕生身者﹐魂受煉度而還得遷人﹐值元始開化﹐身升長生之宮﹐億劫長存者也。

隨劫輪轉﹐與天齊年。

東曰﹕輪轉不滅﹐與天地等年也。○幽棲曰﹕若卽此生﹐身便受升度﹐則與天齊久﹐與道同存﹔劫始劫終﹐從劫至劫﹐劫自成敗而我獨存者。天地世界一期運終﹐是名爲一劫也。○玄英曰﹕隨劫輪轉者﹐劫有大小﹐若大劫交周﹐卽是天地敗壤﹑劫火起時是也。小劫是人之生死一期之盡﹐謂之爲劫。隨劫者謂度死魂受煉成人﹐不能無死﹐死後托化﹐更生爲人﹐是隨劫也。劫劫得生人道﹐故云與天齊年。

永度三徒﹑五苦八難。

東曰﹕永﹐長也。三徒者﹐三惡門名也。第一﹑名色欲門﹐一名上尸道﹐一名天徒界。第二﹑名愛欲門﹐一名中尸道一名人徒界。第三﹑名貪欲門﹐一名下尸道﹐一名地徒界。此爲三惡門﹐一名三尸道﹐一名三徒界﹐常居人身中﹐塞人三關之口﹐斷人三命之根﹐遏人學仙之路﹐抑人飛騰之魂。五苦者﹐一名五道門。第一名色累苦心門﹐一曰太山地獄苦道﹔第二名愛累苦神門﹐一曰風刀苦道﹔第三名貪累苦形門﹐一曰提石負山苦道﹔第四名華競苦精門﹐一名塡海作河苦道。第五名身累苦魂門﹐一名吞火食炭鑊湯苦道。故經曰﹕吾所以有大患者﹐爲吾有身﹐及吾無身﹐吾有何患﹗此五苦﹑五道常居人身﹐系人命根﹐遏人招眞之路﹐斷人修仙之門。三徒﹑五苦合爲八難﹐爲罪之本。而不解形於五道之上﹐滅迹於五苦之下﹐眾累不斷﹐沈淪罪田。夫學諸上道﹐當先斷諸累﹐絕滅苦道﹐眞炁自降﹐神仙自成﹐克得變形﹐遊行三淸﹐身入長生之府﹐無復八難之患也。

超淩三界﹐逍遙上淸。

東曰﹕超﹐升也。淩﹐高也。飛升南宮﹐神王卽勑羽林監簡上生簿﹐受符而升仙﹐遊行雲宮之中﹐身著結云之衣﹐徑入朱陵之宮﹐受福於天堂﹐與飛天合景﹐飛行雲中。神王﹐妙成天王也﹐字育生﹐總統十方飛天之神。羽林監﹐字邈學﹐知天中之音﹐三界所稱地只﹐奉迎洞明神鬼﹐坐知自然﹐飛行三界﹐遊乎上淸也。○幽棲曰﹕旣與天齊年﹐復與道合形﹐永出三徒之役﹐長離五苦之謫﹔超八難於鬼都﹐登九天之眞域。三徒者﹐一曰長夜徒﹐二曰寒池徒﹐三曰摙石徒。五苦者﹐一曰刀山苦﹐二曰劍樹苦﹐三日鑊湯苦﹐四日鑪炭苦﹐五日考謫苦。八難者﹐三徒﹑五苦﹐共爲八難也。○少微曰﹕三徒者﹐三官徒役也。一曰天官徒役﹐奔雷走電﹔二曰地官徒役﹐擔山負石﹔三曰水官徒役﹐摙汲溟波。五苦者﹐登刀山﹑履劍樹﹑入鑊湯﹑抱銅柱﹑吞火食炭也。八難者﹐八門幽曠之難﹐道君所問﹐飛天對之也。

上淸之天﹐天帝玉眞﹐無色之景梵行。

東曰﹕上淸之天﹐有天帝玉眞﹐字陁與。五篇眞文﹐結炁俱明﹐在云阿之嶺﹐號曰妙成之天者是也。玉眞在上淸之天﹐不參色界﹐乘大梵之炁﹐遊行入太黃皇曾之天也。○幽棲曰﹕上淸之天﹐天帝卽三十六天帝最尊極之位﹐道齊元始﹐位列玉淸﹐故云玉眞﹐此卽上淸。已下四境﹐境有九天﹐四九合三十六天﹐此不同三十二天也。無色天景則有景無色﹐故云梵行。此後卽明後四方之天﹐方有八天﹐四八合三十二天﹐謂之四梵天也。景者﹐身也。色者﹐質也。言三十二天﹐上帝高尊形相﹐宛然有景無質﹐𨿽有眞相﹐猶如虛空出入無間﹐不閡於物﹐故云梵行。梵者﹐道中之道也。此三淸五境三十六天﹐謂之大羅四方。四梵三十二天內﹐種民四天﹐謂之中羅。其欲﹑色﹑無色三界﹐二十八天謂之小羅也。○少微曰﹕上淸天帝名玉眞﹐字陁與﹐號曰紫晨天帝君。不參色界﹐無有三景﹐故曰無色之景。惟有大梵之炁﹐流行混成﹐圖云諸天﹐各有一日一月。上淸至大羅﹐自生九色光明﹐不假日月﹐故謂無色之景梵行也。

太黃皇曾天﹐帝郁襤玉明。

東曰﹕東第一﹐屬淸微天﹐帝位元陽之黑。○少微曰﹕此天色黃﹐炁系西北方梵炁﹐帝諱觀覺﹐主張生籙。天中人壽九百萬歲﹐六根俱染﹐是名欲界。○玄英曰﹕凡言梵炁者﹐皆是四維之天。維是角也。其四方正面之天﹐名系二十八宿之炁﹔其四維之天﹐不屬正宿﹐但得兩邊宿炁相假而成﹐故云梵炁。梵是泛雜之名﹐無系著之貌也。如皇曾一天﹐承奎壁二宿之炁﹐故云梵炁。已下三天仿此其三十二天之中﹐天人壽命從此天向上﹐每天皆一倍因之﹐數可知矣。又從皇曾已下三十二天經文之中﹐從天字向上皆是其天之稱號﹐從帝字向下﹐卽是天帝之號也。

太明玉完天﹐帝須阿那田。

東曰﹕東第二﹐屬禹余天﹐帝位上陽之炁。○少微曰﹕此天色綠﹐炁系北方壁宿﹐帝諱攬覺﹐主度魂更生。天中人壽一千八百萬歲﹐一欲根粗淨﹐五欲根粗染。

淸明何童天﹐帝元育齊京。

東曰﹕東第三﹐屬大赤天﹐帝位太陽之炁。○少微曰﹕此天色黑﹐炁系北方室宿﹐帝諱大覺﹐主敷布政教﹐度脫天人。天中人壽三千六百萬歲﹐二欲根粗淨﹐四欲根粗染。

玄胎平育天﹐帝劉度內鮮。

東曰﹕東第四﹐屬元景天﹐帝位九天第一淸陽無。○少微曰﹕此天色赤﹐炁系北方危宿﹐帝諱育王﹐主召魔舉仙。天中人壽七千二百萬歲﹐三欲根粗淨﹐三欲根粗染。

元明文舉天﹐帝醜法輪。

東曰﹕東第五﹐屬無量壽天﹐帝位九天第二洞陽炁。○少微曰﹕此天色蒼﹐炁系北方虛宿﹐帝諱梵云﹐主通行元炁。天中人壽一萬四千四百萬歲﹐四欲根粗淨﹐二欲根粗染。

上明七曜摩夷天﹐帝恬懀延。

東曰﹕東第六﹐屬上監天﹐帝位通陽之炁。○少微曰﹕此天色黑﹐炁系北方須女宿﹐帝諱玉眞﹐主開度幽難。天中人壽二萬八千八百萬歲﹐五欲根粗淨﹐一欲根粗染。以上六天﹐謂之欲界。《太眞科》曰﹕初下二天﹐果報尙粗﹐猶以身交爲欲﹔次二天以執手爲欲﹐第五天以口說爲欲﹔第六天以眼視爲欲。今緣六欲感此六天﹐一根粗淨﹐上進一天﹐六欲總淨﹐超出欲界﹐上登色界。宗君曰﹕言有色欲﹐交接陰陽﹐人民胎生﹐故爲欲界也。

虛無越衡天﹐帝正定光。

東曰﹕東第七﹐屬兜術天﹐帝位建陽之炁。○少微曰﹕此天色碧﹐炁系北方牽牛宿。帝諱無上﹐主明無上之道。天中人壽五萬七千六百萬歲﹐六色塵俱染﹐初出欲界﹐猶染色塵。

太極蒙翳天﹐帝曲育九昌。

東曰﹕東第八﹐屬不驕樂天﹐帝屬東方極陽之炁。○少微曰﹕此天色紫﹐炁系北方斗宿﹐帝諱吁員﹐主煉度朽骸。天中人壽十一萬五千二百萬歲﹐一色塵粗淨﹐五色塵粗染。

赤明和陽天﹐帝理禁上眞。

東曰﹕南第一﹐屬化應聲天﹐帝位始陽之炁。○少微曰﹕此天色白﹐炁系東北方梵炁﹐在箕鬥之間。帝諱煥明﹐主煉仙成眞。天中人壽二十三萬四百萬歲﹐二色塵粗淨﹐四色塵粗染。

玄明恭華天﹐帝空謠醜音。

東曰﹕南第二﹐屬梵寶天帝﹐位陽暉之炁。○少微曰﹕此天色黃﹐炁系東方箕宿﹐帝諱世元主﹐應化一切。天中人壽四十六萬八百萬歲﹐三色塵粗淨﹐三色塵粗染。

耀明宗飄天﹐帝重光明。

東曰﹕南第三﹐屬摩夷迦天﹐帝位洞陽之炁。○少微曰﹕此天色綠﹐炁系東方尾宿﹐帝諱落覺王﹐劫終納學仙之人。天中人壽九十二萬一千六百萬歲﹐四色塵粗淨﹐二色塵粗染。

竺落皇笳天﹐帝摩夷妙辯。

東曰﹕南第四﹐屬答和悲皇天﹐帝位陽明之炁。少微曰﹕此天色靑﹐炁系東方心宿﹐帝諱韶﹐主魔試學仙之人。天中人壽一百八十四萬三千二百萬歲﹐五色塵粗淨﹐一色塵粗染也。○玄英曰﹕此前六天是色塵之天﹐學者若修極此天﹐卽色塵俱盡﹐超入細塵天中﹐謂下文也。細塵有六天。

虛明堂曜天﹐帝阿婁生。

東曰﹕南第五﹐屬梵明天﹐帝位陽演之炁。○少微曰﹕此天色赤﹐炁系東方房宿﹐帝諱云上﹐主開度天地。天中人壽三百六十八萬六千四百萬歲﹐六色塵粗淨﹐六細粗染。

觀明端靜天﹐帝郁密羅千。

東曰﹕南第六﹐屬摩雜和天﹐帝位陽明之炁。○少微曰﹕此天色蒼﹐炁系東方氐宿﹐帝諱淨生﹐主度學者之身。天中人壽七百三十七萬二千八百萬歲﹐一細塵淨﹐五細塵染。

玄明恭慶天﹐帝龍羅菩提。

東曰﹕南第七﹐屬億羅天﹐帝位陽浩之炁。○少微曰﹕此天色黑﹐炁系東方亢宿﹐帝諱鏡主﹐度得道之人。天中人壽一千四百七十四萬五千六百萬歲﹐二細塵淨﹐四細塵染。

太煥極瑤天﹐帝宛梨無延。

東曰﹕南第八﹐屬那首明天﹐帝位陽極之炁。○少微曰﹕此天色碧﹐炁系東方角宿﹐帝諱廓奕﹐主教學仙之人。天中人壽二千九百四十九萬一千二百萬歲﹐三細塵淨﹐三細塵染。

元載孔升天﹐帝開眞定光。

東曰﹕西第一﹐屬染梨恭首天﹐帝位少陽之炁。○少微曰﹕此天色紫﹐炁系東南方梵炁﹐在軫角之間﹐帝諱猷﹐主煉度死魂更生。天中人壽五千八百九十八萬二千四百萬歲﹐四細塵淨﹐二細塵染。

太安皇崖天﹐帝婆婁阿貪。

東曰﹕西第二﹐屬首來天﹐帝位太陽之炁。○少微曰﹕此天色白﹐炁系南方軫宿﹐帝諱宛﹐主開度善人。天中人壽一萬一千七百九十六萬四千八百萬歲﹐五細塵淨﹐一細塵染。○玄英曰﹕此前六天是細塵之天﹐學者修極此天﹐卽細塵都盡﹐升入輕塵天中﹐謂下文也。輕塵有六天。

顯定極風天﹐帝招眞童。

東曰﹕西第三﹐屬首爲稽那天﹐帝位浩陽之炁。○少微曰﹕此天色黃﹐無系南方翼宿﹐帝諱流﹐主度有善功之魂。天中人壽二萬三千五百九十二萬九千六百萬歲﹐六細塵淨﹐六輕塵染。

始黃孝芒天﹐帝薩羅婁王。

東曰﹕西第四﹐屬阿那波邏迦天﹐帝位洞陰之炁。○少微曰﹕此天色綠﹐炁系南方張宿﹐帝諱易邈﹐主披夜開幽。天中人壽四萬七千一百八十五萬九千二百萬歲﹐一輕塵淨﹐五輕塵染。

太黃翕重浮容天﹐帝閔巴狂。

東曰﹕西第五﹐屬波羅離和天﹐帝位開陰之炁。○少微曰﹕此天色靑﹐無系南方星宿﹐帝諱阿濫﹐主召魔集眞。天中人壽九萬四千三百七十一萬八千四百萬歲﹐二輕塵淨﹐四輕塵染。

無思江由天﹐帝明梵光。

東曰﹕西第六﹐屬梵明元黃天﹐帝位玄陰之炁。○少微曰﹕此天色赤﹐炁系南方柳宿﹐帝諱阿丘﹐主開度善魂。天中人壽一十八萬八千七百四十三萬六千八百萬歲﹐三輕塵淨﹐三輕塵染。

上揲阮樂天﹐帝勃勃監。

東曰﹕西第七﹐屬蔡濘元天﹐帝位昊陰之炁。○少微曰﹕此天色蒼﹐炁系南方鬼宿﹐帝諱無量﹐主品類天人等級。天中人壽三十七萬七千四百八十七萬三千六百萬歲﹐四輕塵淨﹐二輕塵染。○玄英曰﹕等級者﹐貴賤貧富壽命也。

無極曇誓天﹐帝飄弩穹隆。

東曰﹕西第八﹐屬天阿梨和天﹐帝位極陰之炁。○少微曰﹕此天色黑﹐炁系南方井宿﹐帝諱曇﹐主度一切仙人。天中人壽七十五萬四千九百七十四萬七千二百萬歲﹐五輕塵淨﹐一輕塵染。以上十八天謂之色界。《太眞科》曰﹕無色界之中﹐至眞無情﹐不交陰陽﹐人民化生﹐但啖香炁﹐無復形質之患也。○玄英曰﹕然此前一十八天﹐通名色界。若從此天升上﹐卽至無色界天﹐形色都無﹐亦得同彼天人壽命。前明色界天中﹐猶有輕塵爲累﹐此明無色之界﹐形相都無﹐學者修至此天﹐惟存心識﹐以入炁觀。

皓庭霄度天﹐帝慧覺昏。

東曰﹕北第一﹐屬阿答和天﹐帝位陰生之炁。○少微曰﹕此天色碧﹐炁系西南方梵炁﹐在參井之問﹐帝諱育﹐主拔度學人。天中人壽一百五十萬九千九百四十九萬四千四百萬歲﹐色塵俱淨﹐形相都如虛空也。惟存心識﹐以入炁觀。炁觀道成﹐卽升入元洞天也。

淵通元洞天﹐帝梵行觀生。

東曰﹕北第二﹐屬扇明民天﹐帝位陰化之炁。○少微曰﹕此天色紫﹐炁系西方參宿﹐帝諱上﹐主度學仙之人。天中人壽三百一萬九千八百九十八萬八千八百萬歲﹐尙有心識勞動﹐便作捨識意修﹐得生妙成天也。○玄英曰﹕又以心識爲息﹐若能捨除心識﹐以至無爲﹐卽得升入妙成天中也。

太文翰寵妙成天﹐帝那育醜瑛。

東曰﹕北第三﹐屬梨那天﹐帝位陰明之炁。○少微曰﹕此天色白﹐炁系西方觜宿﹐帝諱陀﹐主統理神王。天中人壽六百三萬九千七百九十七萬七千六百萬歲﹐前因都忘﹐心識卽居此天。此天不使都忘﹐故應用卽有﹐不爲卽無﹐若有若無﹐卽升禁上天也。○玄英曰﹕此天不使兼忘﹐若令空有都無﹐卽失眞中之應。以其空中有眞﹐眞中有應﹐生成萬象﹐皆出於空﹔萬法在心﹐亦無形相﹐應用則有﹐有卽非無。將令學者觀心若有若無﹐卽生禁上天也。

太素秀樂禁上天﹐帝龍羅覺長。

東曰﹕北第四﹐屬明梵括大招天﹐帝位陰洞之炁。○少微日﹕此天色黃﹐炁系西方畢宿﹐帝諱隗﹐主領錄魔王。天中人壽一千二百七萬九千五百九十五萬五千二百萬歲﹐炁觀轉妙﹐結習都忘﹐若洞入自然﹐卽升居種民天也。以上四天謂之無色界。《太眞科》曰﹕無色界中﹐人身微妙﹐無復形色﹔或復形長數百丈而人不見﹐惟眞人能見之。以其無形可見﹐故云無色。但三界之人﹐生死之根未斷﹐陰陽之炁猶存﹐故有壽盡之數﹐或升入上境﹐或下生人中﹐隨功厚薄﹐輪轉無窮﹐得道乃已也。○玄英曰﹕此四天是無色界天﹐修學之者若至此天﹐更能進修卽生四種民天也。

太虛無上常融天﹐帝總監鬼神。

東曰﹕北第五﹐屬阿尼姤天﹐帝位陰靈之炁。○少微曰﹕此天色綠﹐炁系西方易宿﹐帝諱極﹐主校學者之功。天中人壽二千四百一十五萬九千一百九十一萬四百萬歲﹐初出三界﹐淸淨無染﹐喜樂無爲也。

太釋玉隆騰勝天﹐帝眇眇行元。

東曰﹕北第六﹐屬須達天﹐帝位陰魂之炁。○少微曰﹕此天色靑﹐無系西方胃宿﹐帝諱浮黎﹐主召集仙聖。天中人壽四千八百三十一萬八千三百八十二萬八百萬歲。

龍變梵度天﹐帝運上玄玄。

東曰﹕北第七﹐屬元梵須帶太昏天﹐帝位陰結之炁。○少微曰﹕此天色赤﹐炁系西方婁宿。帝諱惡奕﹐主進仙成聖。天中人壽九千六百六十三萬六千七百六十四萬一千六百萬歲﹐隨炁升降﹐無復結習。

太極平育賈奕天﹐帝大擇法門。

東曰﹕北第八﹐屬釋嬋自然天﹐帝位陰極之炁。○少微曰﹕此天色蒼﹐炁系西方奎宿﹐帝諱精上﹐主度學者之身。天中人壽一萬九千三百二十七萬三千五百二十八萬三千二百萬歲。以上四天爲四民天﹐亦謂之種民天。一云此四天人出二炁之外﹐無年壽之限﹐喜樂淸淨也。《本際經》云﹕結習已盡﹐超種民位。謂煩惱爲結﹐學業爲習。《太眞科》曰﹕上升四天﹐洞入道境﹐隨炁升降﹐災所不及。以上三十二炁及系星宿﹑帝諱﹑主掌皆見《洞神經》﹐人壽歲數﹑根塵染淨見《龍蹻經》。

三十二天﹐三十二帝﹐

東曰﹕四八三十二天也﹐內名隱諱﹐皆多相類﹐梵語難解﹐別有訣解﹔凡有三十二天﹐各有一帝﹐合爲三十二帝。

諸天隱諱﹐諸天隱名﹐

東曰﹕經中所說並是諸天內名隱諱者也。○幽棲曰﹕此四方之天﹐卽東方九炁靑天﹐南方三炁舟天﹐西方七炁素天﹐北方五炁玄天。一方八天﹐四八三十二天也。在三景之上﹐九宮之下。四極之方與四維上下﹐通爲十方。其天名﹑帝號旣稱隱諱﹑隱名﹐不可注釋。○少微曰﹕隱諱﹐帝諱﹔隱名﹐天名也。

天中空洞自然靈章。

東曰﹕空﹐玄也。洞﹐虛也。靈章﹐玉字也。玄虛之中有自然玉字﹐故云靈章也。○幽棲曰﹕言此經是太極空洞之眞詞﹐虛無自然之靈奧者也。○少微曰﹕空洞靈章卽八會靈書﹐自然玉字也。本其所出﹐皆結空洞之炁﹐自然成章﹐非世上言詞﹐是諸天音韻也。○玄英曰﹕空洞者﹐謂諸天太空虛無之中也。靈者﹐卽八會靈文﹑自然玉字是也。章者﹐言詞合會﹐蔭映成文﹐謂之爲章。八會者﹐八方之炁也。自然者﹐明此靈章之本迹﹐皆結空洞之中﹐八方眞妙之炁﹐靈風鼓奏﹐自然成此言章﹐非因造作而成﹐故曰自然靈章也。

諸天隱韻﹐天中之音。

東曰﹕韻﹐調也。音﹐章也。諸天各有八字之章﹐隱其調韻﹐文旨玄奧﹐難可尋詳﹐故曰隱韻也。○幽棲曰﹕亦是諸天隱微之韻﹐十方幽祕之音也。○玄英曰﹕音﹐蔭也。單出爲聲﹐五聲相蔭而成文﹐謂之音。《禮記樂記》曰﹕聲成文﹐謂之音。

天中之尊﹐天中之神。

東曰﹕天中亦有至尊﹐又有大神也。○幽棲曰﹕尊者卽三十二天之帝尊﹐神者卽十方飛天之神王也。

天中大魔﹐天中之靈。

東曰﹕大魔者﹐卽三界魔王也﹐靈卽司命司錄﹑監度諸靈官也。

九和十合﹐變化上淸。

東曰﹕和﹐解也。合﹐會也。天王昔在龍漢之中﹐諸緣並盡﹐而得過度三界之庭﹐身入太虛之館﹐受九仙煉度而得進大聖之號。赤明開運﹐元始錫爲梵度天王﹐奕奕而升靈門﹐上登玉淸之宮也。○幽棲曰﹕此明諸天神靈﹑大魔皆是舉度之主﹐錄籍之司。若九和十合﹐共相保舉﹐立能應時變化﹐飛登上淸也。○少微曰﹕尊是上聖高尊也﹐神是飛天神王也﹐大魔是三界魔王也﹐靈是五帝靈章也。玉字所出﹐是尊神魔靈﹐和九炁之精﹐合十方之音﹐變化上淸之天﹐流布三十二境。《玉訣》云﹕五帝靈章﹑五帝眞文﹑五老同生﹐統九天之炁也。○玄英曰﹕此明眞文玉字之緣起﹐皆是諸天上＇聖之高尊﹐及飛天大神﹐三界魔王﹑五方大帝等﹐和九炁之精﹐合十方之音﹐變化上淸天中之妙﹐流布三十二天﹐成其靈章之文也。九炁者﹐九天之炁也。

無量之奧﹐深不可詳。

東曰﹕奧﹐隱也。詳﹐審也。無量之文﹐其義隱奧﹐難可詳審也。○幽棲曰﹕此經旣能變凡入聖﹐煉粗入妙﹐乃出離五濁﹐飛步三淸﹐則幽奧難詳﹐忘言理絕。

敷落神眞﹐普度天人。

東曰﹕敷﹐布也。落﹐置也。元始隨運度人﹐布置神眞﹐以立三十二天﹐安鎭五嶽﹐普度天人也。○幽棲曰﹕敷﹐張也。落﹐廓也。敷張開設之貌﹐廓落廣大之旨﹐言此經神眞仙化﹐敷張廓落﹐人間天上﹐普度無窮。○玄英曰﹕言天尊布落玉策眞文﹐普度天人神鬼也。

今日欣慶受度﹐歷關諸天。

東曰﹕道君昔於始靑天中﹐寶珠之內﹐受十部妙經。元始爾時引十方大聖﹐飛天神王﹑無鞅之眾﹐俱入寶珠之中﹐說經都竟﹐眾眞監度以授道君。當爾之時﹐喜慶難言﹐三十二天。普徧關盟﹔十方國土並皆受度﹐惡對罪根﹐一時開赦也。○

幽棲曰﹕旣沐神眞監舉﹐則永賴升度之恩。上關三十二天﹐下告九幽之府﹐此時

欣慶﹐何可勝言也。

請滅三惡﹐斬絕地根﹐

東曰﹕三惡﹐三徒也。第一色欲﹐第二愛欲﹐第三貪欲﹐爲三惡門也。地根﹐地獄也。請滅三惡之道﹐斬絕地獄之根也。

飛度五戶﹐名列太玄﹐

東曰﹕五戶﹐五道門也。前章已說﹐今重再解。一色累苦心﹐二愛累苦神﹐三貪累苦形﹐四華競苦精﹐五身累苦魂。出門由戶﹐故云戶耳。太玄﹐太玄都也。人稟自然﹐陰陽淳和﹐無欲不履三惡﹑五欲﹐飛度五苦之門﹐徑升玄都之宮也。○幽棲曰﹕五戶者﹐五道之門戶。五道者﹐以前三惡加以故炁﹑人道﹐共爲五道。旣斬絕三惡之趨﹐復超五道之門﹐則酆都落鬼錄之名﹐太玄克仙籍之簡。太玄卽玄中九宮﹑上淸之境。

魔王監舉﹐無拘天門。

東曰﹕拘﹐礙也。人得魔王保舉﹐徑升三淸﹐得經天門﹐無所拘礙﹐逍遙上淸也。○少微曰﹕天尊賜升天之券﹐魔王保舉而奉之﹐所到天門﹐無敢拘礙執問也。《洞神經升天券》出人皇文中第六十八字﹐以靑素書帶身。道士臨升天之日﹐五嶽不得此券﹐則拘入魂魄﹐不使同升﹔江河淮海不得此券﹐則畱人血液﹐不使同升﹔地官不得此券﹐則拘人之形﹐不使升度﹔天官不得此券﹐則拘閉天門﹐不使升進。天門吏士訶禁求券得券﹐卽前入太一紫府﹐見大道君﹐然後一切諸神不敢拘制也。

東斗主算﹐西斗記名﹐

東曰﹕東華天中有散華之臺﹐四斗眞人治在其中﹐主錄算生死功德。有功者﹐西斗記其名也。○幽棲曰﹕東斗者﹐卽斗之第一星﹐主增算壽。西斗者﹐卽斗之第二星﹐主記錄其功名也。

北斗落死﹐南斗上生﹐

東曰﹕南北二斗﹐主人生死。有善功者﹐三官列言﹐南斗卽度三界之難﹐拔九幽之苦﹐宣告魔王﹐不使破敗人之行惡。三官卽列言北斗﹐卽告下魔王﹐魔王卽收人魂付九幽之役﹐萬劫無期﹐長淪惡緣。當爾之時﹐無善無應﹐北斗除死籍﹐南斗上生名。○幽棲曰﹕北斗者﹐卽斗之第六星﹐主落其死籍。南斗者卽斗之第五星﹐主上其生錄也。

中斗大魁﹐總監眾靈。

東曰﹕魁﹐大也。靈﹐神也。斗中有靈童﹐字郁馥﹐常運育輪於太無﹐回十轉以召眞﹐總統十方天關。十轉﹐十方大聖上朝玉宮﹐萬神高眞眾靈同到﹐則郁馥唱焉。○幽棲曰﹕魁﹐首也。中斗者﹐斗之第七星﹐爲四斗之首﹐總統一身眾靈。此五方之斗是北斗五星﹐以主五方﹐旣是斗星﹐故言云東斗﹑西斗﹐非方方各有斗也。○少微曰﹕此明五方斗宿﹐各受元始職司﹐東方七宿主人壽算﹐西方七宿記人罪名﹐北方七宿落人死籍﹐南方七宿上人生契﹐中方卽今人所謂北斗也。《天官書》曰﹕斗爲帝車﹐運於中央﹐臨制四鄕﹐以察妖祥。又張衡《靈憲》曰﹕一居中央﹐故知是斗。斗﹐中極也。以神州之人居極之南﹐自北而視﹐故謂北斗﹑北極也。論之寔同王命布於四方﹐則天心於是乎見矣。言中斗爲炁之大帥﹐總監一切神靈﹑生死罪福也。○疏曰﹕《眞一口訣》云﹕斗中自有五斗﹐陽明爲東斗﹐陰精爲西斗﹐丹元爲南斗﹐北極爲北斗﹐天關一星爲中斗﹐恐非此也。今解東斗卽是東方七宿﹐角﹑亢等少陽之職﹐主人生之算﹐今人上功名也。西斗卽西方七宿﹐奎﹑婁等太陰之職﹐主記人善名也。北斗卽北方七宿﹐斗﹑牛等太陰之職﹐又主死﹐故削落死名。南斗卽南方七宿﹐井﹑鬼等太陽之職﹐又主生﹐故上生錄也。中斗卽魁﹑�等七宿﹐所謂中斗而總監四斗﹐一切眾靈生死罪福之事也。

靑帝護魂﹐白帝侍魄﹐赤帝養炁﹐黑帝通血。

東曰﹕靑帝君姓閻﹐諱開明﹐字靈威仰﹐常主人魂。白帝君姓上金﹐諱昌開﹐字耀魄寶﹐常主人魄。赤帝君姓洞浮﹐諱極炎﹐字赤熛怒﹐主洞陽之炁﹐在於心府。黑帝君姓黑節﹐諱靈會﹐字隱侯局﹐主於血气﹐統於腎。上淸眞人云﹕靑帝君姓常﹐諱精明﹔白帝君姓混﹐名艸蓐收﹔赤帝君姓炎﹐諱洞丹﹔黑帝君姓玄﹐諱明萌。○幽棲曰﹕靑帝位東﹐主木﹐管肝﹐魂藏於肝﹐故曰護魂。白帝位西﹐主金﹐管肺﹐魄藏於肺﹐故曰侍魄。赤帝位南﹐主火﹐管气﹐气從火生﹐故曰養气。黑帝位北﹐主水﹐管血﹐血歸於水﹐故云通血也。

黃帝中主﹐萬神無越。

東曰﹕黃帝君姓通班﹐諱元成﹐字含樞紐﹐主土气﹐鎭於脾。上淸眞人云﹕姓麻﹐諱忠愼。○幽棲曰﹕黃笳天中金華之山﹐山上有五帝之攻。五帝神王治宮中﹐常生五色之云﹐日月俠乎左右﹐飛仙翼其軒。五帝在天﹐主領飛仙﹔在地﹐鎭於五嶽﹐主領鬼神﹐在人主五藏﹐主領五神。肝藏魂﹐肺藏魄﹐心藏气﹐腎藏血﹐脾處中宮﹐主於肌肉﹐故人法地﹐地法天﹐天法道﹐道法自然﹐神有所歸﹐故云無越錯。三合以成其德也。○少微曰﹕此明五老帝君各受赤書符命﹐在天﹐是主領五方神仙﹔在地﹐則主領五嶽神鬼﹔在人﹐則主領五藏精神。各有所主﹐故無錯越﹐告命次第﹐具在眞文也。

靑天魔王﹐巴元醜伯。

東曰﹕靑天魔王姓斌﹐諱齒成巴。靑天魔王與元始同生﹐統禦九天。醜伯亦三界之魔王也﹐主領三界之中。學人識其音則享福﹐不識其音則被殃﹐若得魔王保舉者﹐身入三淸也。○幽棲曰﹕事連靑帝﹐上四言位號﹐中二言諱﹐下二言字。其餘並同此義也。

赤天魔王﹐負天擔石。

東曰﹕赤天魔王姓弗﹐諱由肅﹐勢能揭天﹐力能傾山﹐飛空三界中﹐遏人功德﹐制伏眾魔也。○幽棲曰﹕事連赤帝。

白帝魔王﹐反山六目。

東曰﹕白天魔王姓赤﹐諱張市﹐一頭六目﹐能破山反石﹐總統六天鬼神﹐斷人生生之路也。○幽棲曰﹕事連白帝。

黑天魔王﹐監醜朗馥。

東曰﹕黑天魔王姓徐﹐諱直事。爲性凶醜而好殺害也。○幽棲曰﹕事連黑帝。

黃天魔王﹐橫天擔力。

東曰﹕黃天魔王姓天門﹐諱波狂大魔王。身衣玄文之衣﹐頭戴橫天之冠﹐腰佩龍頭之劍﹔常乘羽輪之車﹐飛行雲中﹔常作謠歌﹐有三千言﹐亂敗後學。太上故書其曲在《消魔寶經》也。○幽棲曰﹕事連黃帝﹐其位號﹑名字並同靑帝﹐主保護學人﹐驅除魔試者也。○少微曰﹕次明魔鬼﹐亂人受命﹐誅戮宗君。曰天魔身者﹐皆是前生持戒布施﹐勇猛精進﹔不免嫉妬勝己﹐故斯報也。

五帝大魔﹐萬神之宗。

東曰﹕靑帝魔王姓迫落﹐諱萬刑﹔赤帝魔王姓赭﹐諱上栢﹔白帝魔王姓鄧﹐諱吁兒﹔黑帝魔王姓梟﹐諱公孫﹔黃帝魔王姓宛躬﹐諱產生。各領官屬三萬八千人﹐與六天同生也。主領三界﹐功等諸天﹐爲鬼神之宗也。○幽棲曰﹕此五方天帝﹐五天大魔﹐並統領五天五方一切神祇﹐故云宗也。

飛行鼓從﹐總領鬼兵。

玄英曰﹕此明五帝大魔﹐常部領鬼兵﹐飛行大虛之中﹐以音聲鼓吹之從﹐故云飛行鼓從也。

麾幢鼓節﹐遊觀太空。

東曰﹕導從鬼神﹐麾幢曲蓋﹐五色玄黃﹐飛行雲中﹐遊看十方﹐周遊太空也。○幽棲曰﹕飛天靈魔乘虛駕浮﹐前導後從﹐統押鬼兵﹐持幢執節﹐鳴鼓把麾﹐出入眞境﹐遊歷太空。○少微曰﹕《玉淸隱書》云﹕五帝魔王各帶虎頭鞶囊﹐領官屬三萬八千人﹐與天同生﹐常惱亂學。人不欲成道﹐又自矜與諸天上帝齊其聖功﹐後因龍漢開圖﹐乃服於元始之化。故《步虛頌》云﹕魔王敬受事﹐故能朝諸天也。○玄英曰﹕夫大聖遊行﹐皆列威儀服飾﹐麾者以指撝爲義﹐注羽毛於竿首﹐狀似旌旗之類也。王者執之以誓﹐眾誓者宣勑約之詞﹐如今之人君處分事是也。幢者﹐旗韣委之類也。鼓節者﹐擊鼓流吹以爲音樂節奏也。此明五天魔王﹐各自部領萬眾﹐建立麾幢鼓節﹐遊觀太虛之中﹐騎從駢闐﹐恣意所欲。

自號赫奕﹐諸天齊功。

東曰﹕導從赫奕﹐威儀具足﹐諸天敵勢﹐故曰齊功。○玄英曰﹕旣能備此威儀﹐又自稱爲赫奕﹐侍以尊貴。

上天度人﹐嚴攝北酆。

東曰﹕魔王在三界統乘玄都﹐常檢校北酆鬼府宿對死魂。以上言玄都保應得度者。○幽棲曰﹕旣前導後從﹐卽麾幢鼓節﹐故自號赫奕也。復舉學度者﹐以制攝精魔﹐故與諸天齊功也。赫奕者﹐貴盛貌也。○少微曰﹕天尊在始靑天度人時﹐乃攝召北帝﹐使宣告魔王斬馘鬼神﹐勿行災害﹐每劫度人﹐法令如此。

神公受命﹐普掃不祥。

東曰﹕神公者﹐大羅天丞相也﹐字廓奕﹐在始陽之臺﹐主品人神得度大千世界﹐升無量之堂﹐不祥不善也。爾時受天尊符命﹐掃蕩萬魔之精﹑不善之鬼﹐拔三官之府﹐度更生之賓﹐定命籍於朱宮﹐削死根於九祖﹐受景福於眞人﹐披幽夜於萬劫﹐受更生於神公也。○幽棲曰﹕神公﹐卽大羅之神公也。受命﹐卽降五帝大魔之命也﹐使防衛學者﹐掃除不祥也。

八威吐毒﹐猛馬四張。

東曰﹕八威者﹐龍麟﹑虎豹﹑師子﹑丹蛇﹑天馬猛獸﹐吐毒四張也。○幽棲曰﹕八威者﹐八威之神龍也。猛馬者﹐卽天靈之陸馬也。神龍吐毒以攝祆氛﹐陸馬奔張以逐邪魅也。

天丁前驅﹐大帥仗旛。

東曰﹕天丁﹐五丁力士也。大帥﹐都督殺伐將軍也。導從天兵節蓋﹐仗旛威儀﹐侍從左右前後﹐誅除不祥﹐翦滅鬼祆也。○幽棲曰﹕天丁卽天鄒甲卒也﹐故導前以驅除。大帥﹐卽大魔鬼帥﹐故仗旛以辟斥也。

擲火萬里﹐流鈴八衝。

東曰﹕左右流金火鈴﹐一擲萬里﹐流光煥爛﹐交錯八衝﹐充滿空虛之中﹐消魔滅鬼也。○幽棲曰﹕擲火流鈴者﹐流金火鈴也。擲之有聲﹐聞乎太極﹐光振千里﹐故徹萬里以交煥﹐達八方以衝擊﹐則眞人常持之以制禦魔精。○少微曰﹕《洞眞經》曰﹕火鈴有光而無質﹐一擲萬里也。

敢有干試﹐巨遏上眞。

東曰﹕萬魔藏形﹐百鬼豈敢當拒。

巨者﹐拒也。○幽棲曰﹕謂不遏上眞也。持此經者﹐則爲上眞也。

金鐵前戮﹐巨天后刑。

東曰﹕鉞者﹐似斧也。巨天者﹐力士也。則金鉞於前而斧戮﹐巨天於後以刀刑。金者﹐亦鐵之總名﹔或云以金飾鉞﹐故云金鉞也。又云天丁力士前誅後斬﹐除滅鬼精者也。○少微曰﹕若有鬼神敢行干觸﹐自縱凶害﹐塞我上眞﹐則使彼天丁前誅後斬也。

屠割鬼爽﹐風火無停。

東曰﹕屠割﹐破裂也。爽﹐魂也。風火者﹐風刀火山也。破裂鬼魂於風刀火山也。○幽棲曰﹕屠鬼之爽﹐割魔之精﹐其急如風﹐其速如火﹐故云風火元停。

千千截首﹐萬萬翦形。

東曰﹕首﹐頭也。形﹐身也。言其有罪鬼魂千千萬萬﹐斬其頭首﹐解剔身形也。○幽棲曰﹕千千萬萬﹐言其多也﹐非卽定數。或斬其首﹐或解其形。以爾者﹐夫有眞則有邪﹐有善卽有惡﹐故邪能遏眞﹐惡能喪善也。

魔無干犯﹐鬼無妖精。

東曰﹕百魔伏形﹐萬妖喪精﹐旣屠精割爽﹐復截首前形﹐則何有能幹﹐豈敢更犯也。○幽棲曰﹕用此威刑﹐翦除鬼賊﹐所以百魔伏匿﹐羣妖喪精也。

三官北酆﹐明檢鬼營。

東曰﹕三官﹐天﹑地﹑水三官也。北酆﹐北部刺姦也。酆都九府之中﹐有九部刺姦也。又有九都使者﹐本是龍漢後一劫﹑九炁各生一獸﹐以害惡民。其劫旣開﹐九獸改號﹐爲九醜之鬼。北帝上眞在酆都之上﹐立九醜以輔三官﹐數極九九八十一萬﹐度天炁﹐交九醜﹐轉號爲九都使者﹐常檢校三官九府之中。善惡之魂﹐不得隱匿也。○幽棲曰﹕三官卽六宮之三官也﹐六宮在北酆之上。三官統萬鬼羣﹐故令檢守營域﹐不得干犯學仙者也。

不得容隱﹐金馬驛呈。

東曰﹕金馬﹐金龍也。檢校善惡﹐驛馬飛馳以呈其事也。○幽棲曰﹕有所容其隱匿﹐卽金馬驛來呈奏。金馬者﹐言堅勁如金剛之馬也﹐故言金馬驛呈。○少微曰﹕懼其威武﹐明檢鬼營﹐若有逃藏﹐不敢容隱﹐每驛龍關奏﹐急赴前呈者﹐如世間驛馬有呈限也。

普告無窮﹐萬神咸聽。

東曰﹕普告天上﹑地下一切神靈﹐咸使聽伏。○幽棲曰﹕天上天下﹐無幽無冥﹐有告遐邇﹐莫不咸聽也。

三界五帝﹐列言上淸。

東曰﹕神公受命之時﹐普告三界五帝神王﹑一切神靈﹐解遣地獄之中惡對死魂﹐並列言上淸也。○幽棲曰﹕三界﹐卽三界之魔王﹔五帝﹐卽五帝與大魔並列言﹐舉功保度學者﹐上登上淸之闕朝﹐奏太上之前也。○少微曰﹕神公耿介﹐普告無窮﹐五帝萬神﹐咸來聽命。魔軍已喪﹐列奏上淸。○玄英曰﹕三界者﹐此前色欲等天之界也。

元始無量度人上品妙經四注卷之二竟

元始無量度人上品妙經四注卷之三

元洞玉曆﹐

東曰﹕元﹐元始也﹔洞﹐通也。玉者﹐玉字也﹔歷﹐記也。元始結自然之精﹐以成八角垂芒之文﹐玄洞虛空﹐光照四方﹐二儀分判﹐日月星宿於是列明。眾聖所珍﹐號爲玉曆﹐記天地之劫運﹐推歷度數。眞人書記其事﹐撰集成經﹐故曰玉曆也。○少微曰﹕元洞者﹐元始天尊結元洞正眞之炁爲玉曆﹐以紀功行﹐注其九品仙階。自九品仙階而遷九眞﹐至於九聖﹐方出三界之外﹐逍遙上淸﹐卽與道合眞﹐永無淪墜矣。

龍漢延康。

東曰﹕龍﹐神也﹔漢﹐大也。玉字始見﹐出法度人﹐示以神奇﹐因名爲之大福堂國長樂之舍。蕩蕩大化﹐號曰龍漢也。延﹐長也﹔康﹐安寧也。龍漢運訖﹐天書玉字隱其精光﹐日月滅景﹐天地冥然﹐無所分別﹐長寧久遠﹐故號延康也。○幽棲曰﹕元洞玉曆﹐卽天上空洞歷紀之名。龍漢﹑延康﹐卽杳杳冥冥億劫之號。延康之劫﹐在龍漢之前﹐此並過去二劫也。○少微曰﹕此章論劫運成壞也。《龜山玄錄》曰元洞上皇﹐炁也。天尊結元洞之炁﹐爲玉曆之書﹐其歷以龍漢劫爲初劫﹔開圖日赤明劫﹐終日延康劫﹐循環無窮﹐終而復始。延﹐長也﹔康﹐安也。劫終之後﹐三界空壤﹐萬物精爽﹐長安在太虛﹐故曰延康爲壞劫之稱﹐赤明是開圖之名。二者交周﹐是謂大劫﹐故終際皆號延康。中間開圖﹐例曰赤明。其餘開皇﹑上皇﹐小劫名也。《靈章》云﹕龍漢承延康界開號﹐赤明開光﹐天地復位。此龍漢後延康﹑赤明也。○玄英曰﹕元者﹐根元本始也。洞者﹐虛無空洞也。玉是寶中之貴﹐歷者以歷迷爲名。此明元始天尊將此眞文紀錄前代經歷﹐劫劫運終之大數﹐以其眞文可貴﹐歷數可憑﹐寶而存之﹐謂之玉曆。

眇眇億劫﹐混沌之中﹐

東曰﹕眇眇﹐高遠也。億﹐萬萬爲億也。劫者﹐已解前章元始玉字淪於延康之中﹐一淪億劫﹐可謂塵沙之數者也。混﹐合也。天地元分別﹐混沌爲一也。○幽棲曰﹕言此二劫眇邈久遠﹐莫知紀歷之數﹐幽幽寥寥﹐在於溟涬之中。○少微曰﹕祖劫已來﹐塵沙莫紀﹐不可徧舉﹐略以億劫明言。見億劫數終﹐皆成混沌﹐萬物精爽在其中。《龍蹻經》云﹕三界劫壞﹐混沌無形﹐每劫重造﹐三炁爲宗。

上無復色﹐下無復淵。

東曰﹕色﹐光靑也﹔淵﹐深也。積空成靑﹐積河成淵﹐故天高而靑﹐水深而淵﹐人精而神﹐故天有三光以垂明﹐地有三河以納川﹐人有三宮以捨神。人得理則天地平寧﹐仍值延康﹐天無復色﹐一時混然也。○幽棲曰﹕夫每一劫運終﹐則三光幽暝﹐天地世界混沌如初﹐道歸本源﹐萬物失一。則上有何色﹐下有何淵﹖○少微曰﹕每至劫終﹐上盡二十八天﹐無復光色﹐下終九壘三十六地﹐無復泉源也。

風澤洞虛﹐金剛乘天。

東曰﹕風澤者﹐元始梵風之炁也。洞﹐通也﹔虛﹐無也。金﹐眞也﹔剛﹐彊也。風澤之炁彊於眞金﹐故曰剛風。包於九壘﹐乃載九天﹐通達虛無﹐抗舉澄漢之精﹐高而洞浮﹐懸而不落﹔金剛眞炁以乘於天﹐政令空而懸立﹐地系於金剛炁也。○幽棲曰﹕風澤者﹐道之炁也。金剛者﹐精之炁也。道炁至柔﹐則洞洽於虛﹔精炁至剛﹐則運成於天。世劫自然﹐天境常在﹐但無光耳﹐故猶呼爲天也。○少微曰﹕風澤﹐第八壘炁也。風澤之炁﹐堅剛如金﹐故曰金剛﹐亦曰剛風。劫盡之時﹐能洞滿空虛﹐承天不墜。按《九地內音素靈丹經》﹕地下深億萬里﹐得潤澤地﹐其炁黃﹔又二十億萬里﹐得色剛澤地﹐其炁紫﹔又二十億萬里﹐得大風澤地﹐其炁靑﹔又下無窮無極﹑無邊無際﹑洞淵綱維地﹐其炁綠﹔皆風梵綱維之故。能擎持地輪﹐懸而不落。九壘各有四皇﹐合三十六皇﹐上應三十六天。若學者不知天上內音﹐則天帝不領兆名﹔不知地下內音﹐則土皇不奏兆籍﹐終閉而不得仙也。

天上天下﹐無幽無冥﹐無形無影﹐無極無窮。

東曰﹕幽﹐遠也﹔冥﹐近也。天上天下﹐無高無下﹐無遠無近﹐不可區別﹐皆冥然也。形﹐天地也﹔影﹐三光也﹔極﹐盡也﹔窮﹐終也。天地無形﹐日月無光﹐極乎無盡﹐窮乎無終。○幽棲曰﹕在天之上﹐無幽無冥﹐不可測﹔在天之下﹐無影無形﹐不可觀。旣在上下﹐不知其窮﹐極惟混成自然而獨立也。

溟涬大梵﹐寥廓無光。

東曰﹕溟涬﹐長遠也。大梵﹐炁也。寥廓﹐空遠也。元始淪於延康之中﹐溟涬久遠﹐寥廓空虛﹐億劫無光也。○幽棲曰﹕大梵者﹐大道也。言大道之炁玄冥而未分﹐故云溟涬虛無之境﹐汗漫而未朗﹐故云無光也。○少微曰﹕劫壤之時﹐其狀如是。言三界之上﹑四民之下無有幽深冥遠﹐空無形影﹐曠無窮極﹐惟有大梵之無﹐溟涬遼廓﹐三景元光。○玄英曰﹕溟涬者﹐空虛不測之狀也。寥者﹐敻遠無窮也。廓者﹐空無邊際也。此明三界之中﹐無日月之光﹐惟有大梵之炁﹐溟涬寥敻﹐洞滿太空之中。故云寥廓無光也。此上是前劫延康之際﹐今劫龍漢之初﹐二儀未有﹐區分混沌﹐空流梵炁﹐次至赤明開運﹐具例下文。

赤明開圖﹐運度自然。

東曰﹕赤者﹐火也﹐元始九煉之炁也。開﹐啟也﹔圖﹐像也。元始在於延康之中﹐開啟赤明之運﹐因禪黎世界與高上大聖玉帝以火煉眞文﹐瑩發光芒﹐玉精流澳﹐爲洞陽之宮﹐萬物立像﹐號爲赤明也。○幽棲曰﹕是時赤書眞文﹐開圖籙之煥爛﹐運陰陽之分度。天因之以暉三光﹐地因之以生萬物﹐故知天地有成敗休廢﹐非復此時艸創開辟也。於是四時遷謝﹐萬化亭育﹐不知所以﹐故云自然也。因此遂號赤明之劫。○少微曰﹕自後明劫運將成也。眞文火煉﹐故號赤明﹔度運數行﹐自然之理也。○玄英曰﹕此明劫運初開﹐承龍漢之際﹐列植宇宙﹐政立三光。赤明者﹐卽前玉曆眞文也。元始天尊以火煉之﹐眞文明而色赤﹐因號赤明。用此眞文﹐開列天地﹐運化乾坤﹐三光運度有常﹐各是自然之理﹐非關造作之功也。運度者﹐運行也﹔會﹐數也。《赤書》云﹕劫運晝夜圓周﹐三十日爲一交﹐十二交爲一度。三千三百度爲小劫﹐九千九百度爲大劫。又《生神章》云﹕一度一年也。

元始安鎭﹐敷落五篇。

東曰﹕安﹐立也﹔鎭﹐守也﹔敷﹐布也﹔落﹐置也。五篇眞文﹐赤書玉字也。○幽棲曰﹕敷﹐施張也﹔落﹐廣廓也。於是元始以赤書玉字﹐敷張眞文﹐安天之根﹐鎭地之源﹐敷落五方之色位﹐陶鑄陰陽之器物﹐敷張元化﹐靡有不備。

赤書玉字﹐八威龍文。

東曰﹕眞文旣受火煉﹐號曰《赤書》也。《八威》卽八威玉策也。《龍文》﹐召龍之文也。元始安立五嶽﹐布置五篇﹐眞文鎭於五方﹐五帝鎭守﹐制神召龍﹐以禳劫運之期也。○幽棲曰﹕《赤書》卽五篇眞文也。玉字卽自然內音也。八威龍文﹐眞符之類﹐傳授於上眞。

保制劫運﹐使天長存。

東曰﹕元始安鎭五嶽﹐建天地之根﹐以卻眾災﹔制神召龍﹐以申劫運。天高而不傾﹐地重而不淪﹐始終安立﹐故得長存也。○幽棲曰﹕言此赤書眞符龍文等﹐並能制禦劫運﹐消劫否終﹐使天地長久而無傾覆。○少微曰﹕《赤書》﹐五篇眞文也。《玉字》﹐八會靈書﹑八威玉策文也。驅役八種之威﹐因以爲稱。《龍文》﹐召龍文也。元始行道之初﹐以赤書安鎭五方﹐玉字布三十六天﹐玉策以威制萬神﹐龍文以召龍保劫﹐所以天得長存﹐不有傾覆也。

梵炁彌羅﹐萬範開張。

東曰﹕梵者﹐大梵之炁也。彌羅者﹐包羅也。範﹐形也。元始抗大梵之炁﹐開赤明之運﹐天地萬物﹐一時受形也。○幽棲曰﹕元始卽安鎭二像﹐敷落五篇﹐又以玉字龍文保制劫運﹐則布眞梵之炁﹐於十方﹐開玄化之文於宇宙﹐故天下品類﹐觸物齊興。○少微曰﹕梵炁彌布﹐陶鑄萬形﹐曲直方圓﹐各有模範也。

元綱流演﹐三十二天﹐

東曰﹕元綱者﹐元炁之綱紀也。敷演三十二天中也。○幽棲曰﹕元者﹐星也﹔綱者﹐星綱也。旣二儀開朗﹐三景齊明﹐故星羅流轉﹐上照三十二天﹔日月遞明﹐下朗百億世界。○少微曰﹕元﹐大也。演﹐布也。梵炁爲萬物大綱﹐流布三十二境。

輪轉無色﹐周過十方。

東曰﹕無色者﹐無形也。十方者﹐八方並上下﹐合爲十方也。大梵之炁﹐無所不布也。○幽棲曰﹕輪光於三界﹐周照於十方﹐則無幽不明﹐是物皆燭。無色者﹐卽三界之上界者也。

旋斗歷箕﹐

玄英曰﹕旋斗者﹐旋是回轉之名﹐斗﹑箕是二十八宿之中星名也。斗星在北方東上。歷箕者﹐歷﹐猶履也。箕星在東方北上﹐故注云﹕箕﹑斗二星﹐夾東北角也。此明大梵之炁流行﹐起自東北角扶搖臺﹐其炁羊角而上﹐從東左行向南﹐先歷箕星中過﹐故云歷箕。從南向西﹐從西向北﹐經於賈奕﹑皇曾二天中過﹐又卻東回﹐經於斗星中過﹐入扶搖臺中﹐是梵炁周天一匝﹐生長萬物﹐成一歲之功﹐故云旋斗歷箕。注云﹕賈奕天﹐在角左者﹐角星位在東方﹐賈奕天在西方﹐梵炁左行從東向西入賈奕。賈奕是三十二天之極位﹐故曰在角之左也。皇曾處其右者﹐皇曾是三十二天之初位﹐在箕星之右﹐故爲始箕之分野。始箕者﹐梵炁始於箕星而行﹐故云始箕。旋斗歷箕﹐義略如是。

回度五常。

東曰﹕斗﹐北斗也。箕﹐箕宿也。回度﹐運導也。五常﹐五行也。以自然之炁運導五行也。○幽棲曰﹕轉七辰於北方﹐隨日時以杓建﹐周曆箕﹑畢之運﹐經緯五常之度。五常者﹐五星也。箕﹑畢﹐二十八宿之數也。○玄英曰﹕明此梵炁流行﹐繚繞三十二天﹐回運五常之炁﹐故得四時順序﹐變化生成。五常者﹐五行﹐金﹑木﹑水﹑火﹑土是也。若歷而言之﹐則木屬東方﹐火南方﹐土位在中宮﹐金西方﹐水位北方也。此五行者﹐生成萬物皆因梵炁之功﹐爲天地常行之道﹐故云回度五常也。

三十五分﹐總炁上元。

東曰﹕三十五分者﹐三十五天也。分者﹐分野也﹔總﹐統也。炁者﹐元始之炁也。上元者﹐元始開明無上之道﹐總統羣仙﹐包羅天地﹐剖判陰陽﹐運導五行﹐諸天授位﹐三象旣分﹐九層之臺﹐煥然而明。處乎玉京之山﹐煥乎玄都之上﹐飛天常散百和之香﹐流五云之華﹐以灌飛天眞人﹐臺上有太眞玉郎﹐一日三回﹐十絕之旛﹐一周則諸天上朝﹐繞臺三匝﹐誦詠洞章。三十二天位在四方﹐方有八天﹐合三十二天也。三天羅其上﹐大羅之上﹐並皆空虛﹐有自然五霞﹐其色蒼黃﹐號曰黃天。黃天之上﹐其色靑蒼﹐號日蒼天。蒼天之上﹐其處玄空﹐積空成靑﹐號曰靑天。凡有三十五天﹐各有分野﹐並總系元始之炁﹐無上之道也。故曰總炁上元也。論三十五者﹐三十五星也。○幽棲曰﹕三十五分者﹐卽都明前日月五星﹑二十八宿﹐共爲三十五分。且二十八宿﹐宿有數星﹐日月二曜﹐又非星類﹐則不可呼爲三十五星﹐故謂之三十五分耳。分者﹐位也﹐俱總受上元之炁。上元卽披稟之元也。○少微曰﹕箕斗二星﹐夾東北角﹐賈奕天在角左﹐爲周斗之分野。皇曾天處角右﹐爲始箕之分野。梵炁先起於東北扶搖臺﹐羊角而上﹐左回向右﹐歷箕而度﹐旋斗而終。繚繞三十二天﹐回運五常之炁﹐然後四時變化﹐品物流形。《太極億訣》云﹕香煙自然生﹐玄階興扶搖。言梵炁出扶搖之臺﹐如香煙之狀也。○玄英曰﹕三十五分者﹐三十五天分界也。三界有二十八天﹐兼北斗七星﹐星主一天﹐是爲三十五天也。北斗以陽明﹑陰精﹑丹元﹑北極此四星主種民四天﹐以玄冥﹑眞人﹑天關此三星主最上三天﹐總爲三十五天也。最上三天日玉淸﹑上淸﹑太淸天是也。一云以三臺三星主上三天﹐並前三十二天﹐是爲三十五天之分也。總炁上元者﹐上元卽太上玉淸玄都也。明梵炁流行﹐旋斗歷箕﹐徧滿三十五天也。其炁升上上淸天中﹐總入玄都之境﹐故云總炁上元也。

八景冥合﹐炁入玄玄。

東曰﹕八景﹐八色也。冥合者﹐洞體道炁也。玄玄者﹐深奧也。太上道君乘八景之玉輿﹐策三素之飛云﹐升玄都之上﹑六合之臺﹐開元始之玄奧﹐演大法以度人。至炁玄妙﹐體道自然。○幽棲曰﹕總而言之呼爲八景﹐謂二十八宿列於四方﹐方有七星﹐則四方之宿與日月﹑五星﹑北斗合爲八景光炁﹐自然冥合。冥合光炁﹐俱入玄玄。此之玄玄﹐卽上元之玄。旣先稟上元之炁﹐還復炁入玄﹐玄則上下之炁相注﹐故光津之曜不息也。○少微曰﹕若人得道﹐則三部八景之神冥然混合﹐共舉兆身﹐入重天之上。玄玄者﹐天天也。○玄英曰﹕八景者﹐景光也。上元總炁爲一景﹐七曜合爲八景。七曜者﹐日月五星是也。冥合者﹐明此八物﹐光景冥然相合﹐通照萬天﹐故云冥合。又解八景者﹐八天光景之色。炁入玄玄者﹐卽前大梵之炁﹐周回旋輪﹐升入太上天中﹐故雲炁入玄玄也。玄玄者﹐高上無窮無極之貌也。若世人得道﹐則八景之神共舉兆身﹐入重天之上。重天者﹐諸天上界之天﹐卽上淸玄都之境也。

玄中太皇﹐上帝高眞。

東曰﹕太皇號易邈﹐從龍漢而來﹐至赤明而出。在始開之中﹑空虛之內﹐遊乎遼遼之境﹐處乎寂寂之庭。神景玉秀﹐爲萬道之標也。○幽棲曰﹕前云玄玄﹐卽玄中之上玄也。此云玄中﹐卽二空三境之域也。二空卽太空﹑空洞也。三境者﹐卽玉淸﹑上淸﹑太極也。太皇在玉淸﹐上帝在上淸﹐高眞在太極也。凡稱皇者﹐卽天尊之號﹐與元始之齊位﹐卽上皇高皇﹑虛皇﹑玉皇之例是也。上帝﹐太微帝君﹐三十六天帝最尊者。高眞卽中央黃老太極最尊之稱也。

泛景太霞﹐嘯詠洞章。

東曰﹕泛景者﹐遊翔也。太霞﹐炁也。飛玄之炁而誦詠空洞之經﹐以和自然之炁﹐拔度學道之人也。○幽棲曰﹕泛者﹐浮也。景者﹐身也。言此三尊所行﹐縱身於雲中﹐泛景於霄漢﹐發口則吟洞章之句﹐詠高上之篇。洞章卽大洞之章﹐高上篇亦洞章之篇名也。○少微曰﹕太皇﹐虛皇道君也。上帝﹐金闕上帝也。高眞﹐第三品眞人。上淸天有虛無景之山﹐山有太霞之炁。虛皇上帝與此高眞泛八景玉輿﹔飛太霞之上﹐嘯誅空洞以接學人也。

金眞朗郁﹐流響云營。

東曰﹕金眞者﹐自然之章。梵天神人飛遊太極之上﹐玄歌無量之音﹐激爽靈風之炁﹐拂揚洞章之曲。太和玉女於華都之門而和神人之歌﹐流響慶云之宮﹐故曰云營也。○幽棲曰﹕金眞者﹐卽金眞玉光也。此是天尊之身光耳。郁者﹐光耀也。營者﹐凝聚也。旣泛景大霞之中﹐故金眞煥爛﹐吟詠洞章之句﹑云合煙凝者也。○少微曰﹕金眞﹐金簡眞文也。昔眞文始現結於玄空﹐瑩發光芒﹐刻書金簡﹐故明朗鬱鬱然也。云營﹐雲宮也。百玉容堂在玄都龍山之上﹐言上帝高吟金簡﹐淸音響亮﹐流入雲宮。○玄英曰﹕金眞者﹐刻金紀錄眞文。朗者﹐眞文書字明朗也。郁者﹐明盛之貌也。云營者﹐玄都之內百玉置立容堂之名也。其堂在龍丘山之上。流響者﹐將明眾聖嘯詠﹐響徹云營宮中﹐故云流響云營也。

玉音攝炁﹐靈風聚煙。

東曰﹕玉音者﹐玉光之章也。飛天神人常乘碧霞之筆﹐飛遊玉隆之天。一日三時﹐引天中大聖﹐上朝七寶之宮﹐天王稱慶﹐鳴玉扣鐘﹐侍晨一嘯而靈風聚煙。靈風旣鼓﹐音成洞章也。○幽棲曰﹕玉音卽太皇高眞嘯詠之音也。言太皇嘯詠﹐則玉音冠霄以攝炁﹐靈風生虛以聚煙者也。

紫虛郁秀﹐輔翼萬仙。

東曰﹕紫虛者﹐紫微宮也。郁﹐勃也。秀﹐出也。紫微之館郁勃出乎玉淸之上﹐中有沙蘭之宮﹐宮有新得度者﹐受靈寶之人﹐巨億萬眾。功德未備﹐停散其中。劫運一交﹐陁丘之眾計功之重﹐而得升度朱陵之宮﹐受福而升仙﹐然後成至眞也。○幽棲曰﹕玉淸中元號爲紫淸﹐故亦呼爲紫虛。言此三尊𨿽各爲一景之宗源﹐並是玉淸之品位。但預是道君﹐皆位入玉淸﹐且紫虛之宮﹐自然郁秀﹐加以萬仙之曄翼﹐故增眾聖之曦暉也。○少微曰﹕紫虛﹐紫微宮﹐別名沙蘭宮。宮館壯麗﹐郁然秀茂。宮中有陁丘之眾﹐巨億萬人﹐皆新度者。時運未舉﹐且停散其中。須運交則三部八景二十四眞﹐輔佐翼助﹐升度南宮而受其仙者也。

千和萬合﹐自然成眞。

東曰﹕和﹐解也﹔合﹐聚也。眞人積學已來﹐經無數劫﹐解形易體﹐捨身受身﹐隨運輪轉﹐經粗入妙﹐玉眸沃煉﹐然後成眞也。○幽棲曰﹕言修誦之人若千眞和神﹐萬道合炁﹐眞與神混﹐體道與炁合形﹐自然而成眞也。○少微曰﹕夫升度者﹐皆立三千善功﹐萬行圓備﹐然後三官校錄﹐升度南宮﹐太和哺飴﹐玉膏冶煉﹐經歷和合﹐然後成眞也。

眞中有神﹐長生大君。

東曰﹕長生宮中有長生之君也。○幽棲曰﹕旣與眞合體﹐旣體中有眞﹐卽眞中有神﹐卽此大君及後諸神是也。大君居臍下命門宮﹐亦號爲明堂之宮也。○少微曰﹕此說度人本神也。眞中﹐南眞宮中也。長生大君﹐卽度命君也。字曰吁員﹐主鎭朽骸也。

無英公子﹐白元尊神。

東曰﹕左無英﹐諱公子。右白元﹐諱洞陽。號曰專神。○幽棲曰﹕無英﹑白元﹐二神名也。共居洞房宮。宮在眉間﹐直入二寸。無英亦時在肝﹐一名公子。白元亦時在肺。尊神卽重指白元﹐非別號也。

太一司命﹐桃康合延。

東曰﹕太一﹐諱務猶收。司命﹐上帝司命也﹐諱理明初。桃康﹐命門中神也。○幽棲曰﹕太一﹐亦大君也。大君爲身中百靈之尊﹐萬气之主﹐故稱太一﹐亦名大君也。司命者﹐主生命也﹐復謂司命。桃康﹑合延二神﹐諱字與大君同﹐共望其二君諱字﹐乃交互而言﹐非的正也。○少微曰﹕太一諱務猷收﹐司命字玄度卿﹐桃君諱回孩﹐康君諱精延。○玄英曰﹕太一總領羣司﹐爲眾神之主。司命等眞官﹐皆南上度人職司之位也。

執符把籙﹐保命生根。

東曰﹕公子執符﹐司命把錄﹐太一制魔﹐以洞章舉度於長生之宮也。○幽棲曰﹕大君常執八符以保人命﹐生人根也。○玄英曰﹕此明度人成道之時﹐令公子執元始度人之符﹐司命之宮把度人名之籍﹐太一主制約羣魔﹐共舉學人﹐保命生根。

上游上淸﹐出入華房。

東曰﹕上淸﹐紫微宮也。紫微在玉淸之上。華房者﹐太極宮﹐宮有靑華門﹐裏有曲房也。○幽棲曰﹕此諸神本是上淸太微宮中之神也。分釋降炁﹐下入人身之中﹐故時復上進上淸﹐出入華房﹐卽太微房也。

八冥之內﹐細微之中。

東曰﹕八冥﹐八極也。細微﹐毫芥也。進於八極之外﹐毫芥之內者也。○幽棲曰﹕八冥﹐八極之表﹐冥昧不測﹐故云八冥也。言此諸神則大無不處﹐細無不入﹐或舒布於八冥之中﹐或貫穿於一毫之末。在人爲道﹐在物爲生﹐道性之炁也。

下鎭人身﹐泥丸絳宮。

東曰﹕泥丸﹐腦也。絳宮﹐心也。天尊在上淸宮中﹐號曰太一君﹐下在人身﹐爲泥丸君。《開經蘊咒》日﹕天尊𨿽遠妙﹐近緣泥丸君。此之謂也。○幽棲曰﹕明下鎭人身之中﹐或在泥丸或處絳宮。泥丸從眉間卻入三寸﹐絳宮卽心也。

中理五气﹐混合百神。

東曰﹕五气者﹐五藏气也。百神者﹐百關也。混﹐和也﹐調理百關﹐和合神气也。○少微曰﹕華房﹐玉淸三華房也。八冥﹐八極也。細微﹐毫芒也。泥丸﹐腦也。絳宮﹐心也。此等眞神以太一爲主﹐則遊行三淸﹐出入三華之房﹐周於八極之內﹐徧於毫芒之中。下鎭人身﹐則太一在腦﹐總眾神也﹔司命處心﹐納生元也。無英在肝﹐制三魂也﹔白元在肺﹐拘七魄也﹔桃君住臍﹐保精根也﹔延康居腎﹐守命門也。中在空洞﹐則理於气﹐和合百神﹐表瑞靈文﹐隨劫度人。《易》曰﹕神無方﹐易無體﹐陰陽不測之謂神也。然則神無不在﹐所在皆無﹐不可以識智知﹐不可以有無定。或以爲人身之內﹐各有此神﹐爰披眾經﹐其理非一也。按《天老祕讖》曰﹕神有尊卑﹐太一爲貴。上鎭三淸﹐下游九官。《洞神經》曰﹕太一名務猷收﹐字歸會昌﹐主諸天地﹐其神最尊。形黑上而赤下﹐頭戴通天之冠﹐縱目視也。久久存之﹐長生不死。《大洞玉經》曰﹕司命奉帝書﹐號爲玄度卿﹐其形白上而靑下﹐面圓正等。《洞神三元記》曰﹕三元君者﹐太素三元君也。一女子耳首有頹云三角髻﹐餘發散垂至腰﹐著扶晨冠服﹐紫浮雲錦被腰﹐九色龍錦羽裙﹐帶流金火鈴虎符書。坐中膝下﹐出丹綠靑三炁。三元君生三素元君﹐長女紫素元君生無英﹐中女黃素元君生黃老﹐小女白素元君生白元。黃老﹑白元﹑無英﹐號三元帝君。帝君母號三素元君﹐卽三元君也。朝禮精苦積年﹐三元降房﹐三素玉女先來降矣。學道不識三元﹐修行無效。此三元﹐皆是自然之神﹐與元始同出。萬人共感眞炁﹐遂各有其神也。

十轉回靈﹐萬炁齊仙。

東曰﹕萬炁者﹐萬神也。泥丸君說經十徧﹐萬神俱仙﹐三官六府一切神靈各率所部億乘萬騎﹐郁然變化﹐導從威儀﹐乘雲騎龍﹐共舉人身﹐百寮宰官﹑一切神明﹐同得升仙也。○幽棲曰﹕十轉者﹐天關十轉也。言一人得道﹐天關爲之十轉﹐則回百靈以成性﹐變萬炁以俱仙。○少微曰﹕總彼七神﹐慈憐兆庶﹐十方輪轉﹐回度生靈﹐欲使萬炁流行﹐齊成仙道也。

仙道貴生﹐無量度人。

東曰﹕無量者﹐大聖眾像之尊神也。天中有無量大聖眾﹐皆統十方飛天﹐並受其品量而得升遷也。度人者﹐飛天神也。常以雞鳴之始﹐上登玉臺之上﹑仙堂之中﹐探五方云芽之精﹐而仰咽日月三辰之光。常簡學仙之人生死錄籍﹐開度九幽之魂﹐升入法輪之門。學者知此法﹐能策神風以迅煙﹐上升騫林之業﹐七祖出長夜之府﹐而上登更生之宮也。○少微曰﹕仙道所貴﹐惟在於生﹐故無量度人﹐不可勝算也。

上開八門﹐飛天法輪。罪福禁誠﹐宿命因緣。

東曰﹕八門者﹐天開八方法輪之門也。中有罪福之場也。太上道君開於八門﹐以度學者生死之魂也。故曰法輪。○幽棲曰﹕旣得生度﹐卽魔王上開八方法輪之門以度﹐學者則自然升舉﹐故得無拘於天門也。○少微曰﹕八方罪福之門﹐飛天人所司﹐故曰飛天法輪。道君八門問罪福﹐飛天人對宿命﹐說因緣事迹根由﹐具在《法輪經》中也。

普受開度﹐死魂生身。

東曰﹕法輪之門﹐罪福之場﹐各有禁戒﹐罪福所由﹐具在《法輪經》中。太上道君開大慈之化﹐拔地獄宿對之魂﹐責其罪目﹐然後原赦﹐得入法輪之門﹔駕乘八景之輿﹐升乎玉淸之中﹐上朝紫微之宮﹐位及聖眾之賓﹐謂死魂生身也。○幽棲曰﹕七祖生我一身﹐興此五業。今旣一身受度﹐五業自然而亡﹐七祖則煉化更生﹐五業則無根自落。故云普受開度﹐仰荷解脫之恩也。

身得受生﹐上聞諸天。

東曰﹕聞﹐開也。身得受生﹐上開諸天也。

諸天之上﹐各有生門。

東曰﹕八門之中﹐各有受生之門也。○幽棲曰﹕旣生身受度﹐復死魂受生﹐則三界五帝﹐上奉諸天。諸天之上﹐亦著生錄。故云各有生門也。○少微曰﹕死魂受生﹐皆奏諸天。諸天之上﹐各有受生之門。然後三官校錄﹐配入生處。

中有空洞謠歌之章﹐魔王靈篇﹐辭參高眞。

東曰﹕空洞者﹐三界也﹐三界皆空。魔王﹐魔羅也﹐常在三界之中﹐謠歌雜曲﹐辭參靈篇﹐惑亂人心。靈童轉八門之關﹐眾眞上朝﹐郁馥一唱﹐魔王束身。人能誦靈音﹐則名書於紫微宮法輪﹐列籍於司命﹐攬覺﹐度魂於更生之宮也。○幽棲曰﹕魔王旣保舉諸天之上﹐故有謠歌於諸天之中﹐辭列高眞﹐理契空洞﹐誦之仙舉﹐故曰靈篇也。○少微曰﹕三界之中﹐空洞之上﹐魔王伏化﹐奏唱謠歌﹐靈篇善辭﹐參合眞聖也。

第一欲界﹐飛空之音﹕

東曰﹕欲界自黃曾天﹐至上明七曜摩夷六天﹐欲界之分也。中有魔王﹐字郁默﹐作飛空之歌。○幽棲曰﹕第一欲界者﹐下界也。謂居此世之上﹐故云第一。欲者﹐染著也。界者﹐境界也。欲界有六天﹐言此天之人﹐有形有欲﹐觸物染著﹐故云欲界。魔王於此界空玄之中﹐謠歌此章﹐故云飛空之音也。○少微曰﹕道教經曰﹕凡人口業淨﹐有十善功﹐以上生欲界之天。

人道眇眇﹐仙道莽莽。

東曰﹕眇眇﹐羣碎也﹔莽莽﹐暗昧也。人道在羣小之中﹐難可成也。仙道莽莽昧昧﹐難可曉了﹐非可見也。故云莽莽也。○幽棲曰﹕目少曰眇﹐遠而可見﹔混漫曰莽﹐杳然莫測。言人道非遠力之而可政﹐仙道冥昧不動而易沮。

鬼道樂兮﹐當人生門。

東曰﹕樂者﹐歡樂也。生門者﹐三界命門也。鬼道在三界之內﹐導從鬼兵﹐遏人生命﹐枉暴殺人﹐以爲歡樂。○幽棲曰﹕夫鬼道者﹐縱心逐欲﹐適性隨世﹐故云樂也。此卽動之死地﹐日喪其生﹐生死門對﹐故曰當人生門也。○少微曰﹕鬼道以殺害爲樂﹐羣行凶暴﹐常遏人生門。生門﹐三界受生之門也。

天道貴生﹐鬼道貴終。

東曰﹕貴﹐好也。天道好生﹐鬼道好殺也。○幽棲曰﹕神仙之道﹐在於長生久視﹐湛然長存。邪鬼之道﹐務欲人歸太陰﹐悉在終滅也。

仙道常自吉﹐鬼道常自凶。

東曰﹕好生者吉﹐好殺者凶。○幽棲曰﹕仙道旣生﹐故吉祥自兆﹔鬼道旣死﹐故凶禍自應。○少微曰﹕人道﹐三界以下也。仙道﹐三淸以上也。鬼道﹐酆都六天也。

高上淸靈爽﹐悲歌朗太空。

東曰﹕高上者﹐天王也。名阿濫﹐常乘景霄之輪﹐遊觀九層之阿﹐處玉樓之上﹐明洞章以召魔﹐上爲仙眞之館﹐下爲鬼神之家﹐誦詠靈章﹐悲歌朗徹﹐響應太空也。○幽棲曰﹕𨿽復高眞上聖﹐爽炁淸靈﹐猶如哀湣悲歌﹐朗徹空洞﹐卽五苦之頌是也。○玄英曰﹕前明勸人成道﹐此明贊美悲歌﹐普度無窮。發此言也明高上玉皇湣傷三界﹐常於三淸之上﹐詠此悲歌﹐歌聲朗徹太空﹐慈憐兆庶﹐故曰悲歌朗太空。靈爽者﹐是玉皇精靈爽利之炁也。

惟願仙道成﹐不欲人道窮。

東曰﹕天王上云樓之上﹐吟詠無量之章﹐看見下世學士不得度三界之難﹐故誦之以制魔靈。神魔卽應響而束身﹐羣鬼則詣座而伏形﹐以度學者之身﹐成其至眞之道。○幽棲曰﹕窮﹐極也。人道之窮極﹐貴者也。若仙道旣成﹐則眾妙期會﹐五濁之苦自滅﹐三淸之樂未央。若人道𨿽極﹐當時之榮﹐萬樂期須﹐一苦永蔽。○少微曰﹕高上玉皇淸明靈爽﹐悲歌朗徹﹐聲滿太空﹐惟願仙道早成﹐不欲人之窮苦。

北都泉曲府﹐中有萬鬼羣。

東曰﹕北都之山是六天神魔所治﹐中有泉曲之府﹐萬鬼羣眾在其中。六天鬼者﹐並是百魔凶暴醜惡之鬼﹐常欲殺人也。○幽棲曰﹕北都者﹐在北方溟海之中﹐北玄太帝之都也。中有泉曲之府﹐卽九幽長夜之府也。旣是鬼之大都﹐故有萬鬼羣也。總言其萬﹐豈惟萬哉﹗但知據人﹐便知鬼也。

但欲遏人算﹐斷截人命門。

東曰﹕六天魔鬼常欲遏截命算﹐斷人生門﹐欲人死也。○幽棲曰﹕夫鬼之爲理﹐常刻人算壽﹐欲人早終﹐截人生根﹐斷人命門﹐故上云鬼道貴終﹐當人生門也。

阿人歌洞章﹐以攝北羅酆。

東曰﹕阿人者﹐魔王自共語也。誦詠詠洞章﹐以召北酆之魔鬼﹐不得妄爲殺害﹐有犯卽斬﹐以佐天治也。○幽棲曰﹕阿者﹐何也﹐何人能歌此空洞之章﹐攝禦羅酆之鬼﹐則無遏算之慮﹐自遠夭傷之息。羅酆﹐北都之山名也。

束送妖魔精﹐斬馘六鬼峯。

東曰﹕束﹐縛也。馘﹐滅六天羣魔也。峯者﹐魔之總名也。故祝六天魔鬼云﹕天蓬﹑天蓬﹐九元殺童﹐此之謂也。魔王歌此曲﹐掃滅眾魔精也。○幽棲曰﹕束者﹐拘錄也。送者﹐斥逐也。斬者﹐截首也。馘者﹐割耳也。若能歌誦此章﹐則妖魔可以拘錄﹐可以斥逐﹐可以截首割耳矣。六鬼峯者﹐卽酆山有六峯﹐峯各一宮﹐旣有六宮﹐故云六鬼峯。一宮周回千里也。○少微曰﹕阿人﹐魔王自稱也。斷首日斬﹐截耳日馘。六鬼者﹐六天鬼賊也。鋒言其先。鋒者﹐鋒銳也。魔王言我受符命﹐常歌洞章﹐制攝酆都﹐束送魔鬼﹐有爲祆害則刑戮絕之也。○玄英曰﹕誠謂截其左耳也。殺鬼眾多﹐每於一身﹐但割取其左耳﹐獻上魔王﹐明其殺數多少。左耳屬陽﹐故取之也。

諸天炁蕩蕩﹐我道日興隆。

東曰﹕蕩蕩淸明也。興隆者﹐魔王謠歌飛空之中﹐蕩除鬼炁﹐以成其功﹐故曰日興隆也。○幽棲曰﹕旣束勒妖魔之精﹐斬馘六峯之鬼﹐故得諸天眞炁坦蕩﹐而我道正化興弘也。○少微曰﹕持此威刑﹐斬馘魔鬼﹐則六天邪炁蕩除﹐三天正法興盛也。

第二色界﹐魔王之章﹕

東曰﹕色界自虛無越衡天﹐至太安皇崖天﹐合十二天﹐是色界之分也。魔王諱摩﹐字羅也。○幽棲曰﹕第二色界者﹐中界也。謂欲界之上﹐故云第二也。色者﹐形質也﹔界者﹐境域也。色界有十八天。言此天之人﹐有形無欲﹐故云色界。魔王旣統管此界﹐故因立此章也。○少微曰﹕自虛無越衡天至無極曇誓天﹐凡一十八天﹐爲色界。道教經曰﹕身業淨冷有三百善功﹐得生色界﹐魔王諱摩羅。

落落高張﹐明炁四騫

東曰﹕落落﹐高遠也。明炁者﹐淸明也。天炁高遠﹐淸而明也﹐故曰四騫也。○幽棲曰﹕落落者﹐廓落也。騫者﹐開也。言十方諸天﹐則廓落而高張﹐明光之熙而四騫也。○少微曰﹕騫﹐回上也。落落我界﹐高遠開張﹐梵炁光明﹐四方回上。○

梵行諸天﹐周回十方。

東曰﹕梵者﹐大梵之炁也。十方者﹐十方飛天神人也。乘大梵之炁﹐飛空三界之中﹐遊乎十方也。○少微曰﹕大梵之炁﹐行匝諸天﹐則十方神仙周回十過﹐故日周回十方。如此神仙﹐其數無量﹐由我保度﹐得成大仙。故曰﹐皆由我身也。我有洞章。萬徧成仙﹐卽此歌曲也。

無量大神﹐皆由我身。

東曰﹕無量者﹐十方無量大神也。魔王與諸天俱生學得道者﹐皆由魔王保舉而得成眞人也。故曰皆由我身也。○幽棲曰﹕梵行者﹐至眞之行也。我者﹐魔王自稱也。言三十二天梵行眞人至於十方無量大神﹐莫不皆由我之保舉﹐而得居於此天也。

我有洞章﹐萬徧成仙。

東曰﹕洞章者﹐魔王歌曲也。學士若能誦之萬徧﹐魔王卽保舉徑升上仙。

仙道貴度﹐鬼道相連。

東曰﹕仙道欲令人升度﹐鬼道欲令人死亡﹐更相連逮﹐共入惡道也。○幽棲曰﹕言我有此空洞之章﹐誦詠萬徧﹐皆得升仙。夫仙道貴形神俱度﹐鬼道貴生死相連﹔升度則祖考亦度﹐相連則子孫亦連也。

天地眇莽﹐穢气氛氛。

東曰﹕眇莽者﹐暗昧也。穢﹐惡也。氛﹐亂也。天地高遠﹐無所不容﹐眞者處上﹐濁者處下﹐魔精惡气﹐滿於空中也。○幽棲曰﹕天高無涯﹐地廣無際﹐常穢气氛合﹐彌貫太虛也。

三界樂兮﹐過之長存。

東曰﹕三界者﹐欲界﹑色界﹑無色界。此非至樂﹐若得過三界之上﹐乃得仙道﹐與劫輪轉﹐更不生死﹐故得長存也。○幽棲曰﹕言三界之人﹐若迷樂住樂﹐則樂盡而淪墮﹔若悟樂之非樂﹐則超出而長存也。

身度我界﹐體入自然。

幽棲曰﹕若悟樂之非樂﹐則不住樂而修進﹐故得身度三界之難﹐體入自然之境。○少微曰﹕三界𨿽樂﹐福盡則傾。壽等塵沙﹐終當死壞也。

此時樂兮﹐薄由我恩。

東曰﹕得入無色界之中﹐至此歡樂。我恩者﹐魔王自稱我也。爾皆由我保舉而得入仙品也。故言薄由我恩也。○幽棲曰﹕若入自然之境﹐則自然之樂﹐長存眞樂﹔三界之樂輪轉妄樂。此之一樂﹐則名同理殊﹐人乖境異。皆由魔王保舉而致此眞樂之域。故云薄由我恩。○少微曰﹕過得三界﹐始可爲樂﹐故曰此時樂兮﹐由我恩。保度得入三淸﹐故曰﹕薄由我恩也。

龍漢蕩蕩﹐何能別眞。

東曰﹕龍漢之年﹐玉字始出大福堂國﹐日月始明。元始撰集玉文﹐出法度人。其國風雅﹐非可稱名﹔人民始治﹐禮樂亦興﹐人壽三萬六千歲。蕩蕩大化﹐劫運旣終﹐經於延康﹐一淪億劫﹐眇莽久遠﹐的而不虛﹐自非通玄究微﹐莫能識也。○幽棲曰﹕旣煉質成仙﹐修凡得聖﹐出苦入樂﹐去死登生﹐故知道之靈化﹐妙用致此。當龍漢之際﹐混沌未分﹐天旣未立﹐空虛蕩蕩﹐復何分別其眞﹖○少微曰﹕龍漢初劫﹐人人淳朴﹐同焉自得﹐不知所求。𨿽蕩蕩而平夷﹐無能別得眞僞﹐我界多有試難﹐故眞僞可得而分也。

我界難度﹐故作洞文。

東曰﹕魔王言我從龍漢已來﹐功德至重而未得仙。末學道淺﹐求度我界﹐實亦是難。故歌此曲以勸學者﹐令識眞也。○幽棲曰﹕言此界之難超﹐非洞章之莫度。故魔王津濟而立此文﹐旣荷舉保之恩﹐復賴引援之德也。○少微曰﹕我界羣魔﹐多諸幻惑﹐爲此難度﹐故作洞文。

變化飛空﹐以試爾身。

東曰﹕魔王在空虛之中﹐飛行謠歌﹐以試末學之心正與不正也。○幽棲曰﹕猶恐趣道之不篤﹐秉操之不堅﹐故作變試於空中觀﹐履水火而無惑。○少微曰﹕飛行變化﹐騁現神通﹐試爾身心﹐令失正道。

成敗懈退﹐度者幾人。

東曰﹕學士猶豫之心不固﹐一至到者少﹐不別眞僞﹐羣邪所惑﹐致生懈怠。至得度者﹐萬無有一也。○幽棲曰﹕旣履水火之難﹐則有成敗之流。超然獨濟者寡﹐渝變退落者眾﹐度無一人。

笑爾不度﹐故爲歌音。

東曰﹕爾﹐汝也。笑汝徒有希道之心而無得道之實。𨿽復億劫輪轉不滅﹐心不冥一﹐終不得度也。○幽棲曰﹕其成敗退者﹐復嗟哂湣之﹐故制此歌章﹐欲使普令超度也。

第三無色界魔王歌曰﹕

東曰﹕從顯定極風天﹐至秀樂禁上天十天﹐爲無色界分也。從無上常融天﹐至太極平育賈奕天四天﹐無色界上也。○幽棲曰﹕第三無色界者﹐謂在色界之上﹐故云第三。無色者﹐無形質也。界者﹐域也。無色界有四天﹐言此天之人﹐形欲俱空﹐故云無色。魔王歌者﹐卽此界魔王之謠歌也。○少微曰﹕道教經曰﹕心業淨有六百善功﹐生無色界四天﹐此界魔王諱韶也。

三界之上﹐眇眇大羅。

東曰﹕眇眇音﹐高遠也。大羅者﹐大羅之天也﹐在三界之上也。○幽棲曰﹕言三界之上﹐卽圓羅之外﹐𨿽卽未至太無﹐亦通是大羅之域也。○少微曰﹕眇眇﹐高遠也。三界之上猶有四梵三淸﹐然後至於大羅。今言三界之上有大羅者﹐魔王作歌從省文也。

上無色根﹐雲層峨峨。

東曰﹕層者﹐重疊也。峨峨者﹐高峻也。大羅之天不參色界﹐在眾天之上﹐結雲气而成山。上有九層雲樓﹐高而峨峨也。○幽棲曰﹕此大羅之中﹐都有五境。上無躓閡之色﹐下無固著之根﹐皆妙气之化成﹐若景云之杳煥。此乃無狀之狀﹐恍惚難名﹐故云若存若亡也。○少微曰﹕大羅之境﹐結云成山﹐層臺九重﹐峨峨高峻﹐瓊林空峙﹐無根而生。○玄英曰﹕此明大羅天上眞空境界﹐山林城宇﹐宮殿臺榭﹐皆結自然妙炁而爲之﹐非因造作﹐肉眼不見﹐謂之無色。浮空而立﹐謂之無根。

惟有元始﹐浩劫之家。

東曰﹕元始者﹐天尊也。浩劫者﹐浩浩無數也。元始之道﹐經無數之劫﹐常居大羅之天也。○幽棲曰﹕此五境之宮闕﹐皆元始之所居。元始則元始無終﹐旣湛然常存﹐故云浩劫之家也。非五境之中﹐盡皆元始﹐謂每境之主﹐以元始爲尊。○少微曰﹕元始天尊﹐家住其境﹐浩浩蕩蕩﹐劫數難知。

部制我界﹐統承玄都。

東曰﹕部制者﹐言大羅之天﹐天尊所治﹐並大聖在其上﹐上有玄都之山﹐七寶之臺。臺有《三寶神經》﹐大聖一日三時上朝七寶之臺﹐旋行誦詠﹐以制萬魔也。○幽棲曰﹕元始非惟一境之道主﹐亦制三界之魔王。又總玄都﹐敷弘萬化。玄都﹐玉京大羅之天者也。

有過我界﹐身入玉虛。

東曰﹕我界﹐無色界也。卽體入玉虛之境。無色旣爲上界﹐卽與玉虛鄰次。玉虛者﹐玉虛之炁也。得度無色之上﹐身入紫極之宮﹐玉虛上帝治在其中也。紫極者﹐太極之別名也。○幽棲曰﹕玉虛卽玄都玉京也。○少微曰﹕元始部制我界﹐統承玄都紫微。有過我界﹐身入玉虛﹐得過我無色界也。旣過色界四天﹐卽入玉虛。萬炁上元﹐三部八景﹐皆結玉虛之炁爲人也。

我位上王﹐匡禦眾魔。

東曰﹕上王﹐魔王之主也﹐字韶。自言我位上王﹐制禦眾魔﹐故日上王也。○幽棲曰﹕王者﹐卽眾魔之上王也。故言匡禦眾魔。匡﹐正也﹔禦﹐制也。○少微曰﹕此界魔王最居上位﹐下統三界﹐制理羣魔。

空中萬變﹐穢气紛葩。

東曰﹕紛亂也﹔葩﹐華也。三界並空﹐天魔鬼神變化紛亂華麗﹐幻惑學者之心﹐故曰紛葩也。○幽棲曰﹕空中萬變﹐謂試學者﹐故云變化飛空﹐以試爾身。紛葩者﹐亦氛氛也。言世間俗境常穢气氛氛﹐衝隘空虛﹐塡塞宇宙也。

保眞者少﹐迷惑者多。

東曰﹕保﹐固也﹔迷惑﹐邪亂也。固眞者少﹐邪亂者多。○幽棲曰﹕痛乎世人保守眞者鮮矣﹐迷惑不悟者多﹐況乎天下皆迷也。

仙道難固﹐鬼道易邪。

東曰﹕仙道無形﹐故難守﹔鬼道多欲﹐故易邪也。經曰﹕不見可欲﹐使心不亂﹐此之謂也。○幽棲曰﹕學仙之道﹐則正性難固﹔鬼道不學﹐俗心已邪。隨風順流﹐靡靡而去﹐故云鬼道易邪也。

人道者心﹐諒不由他。

東曰﹕人道廢﹐本於心。諒己度情﹐而不由傍人也。○幽棲曰﹕夫人道之理﹐在於方寸﹔或悟道修眞﹐或迷邪入鬼﹐皆由自己之心肺﹐信不由於他人。諒﹐信也。

仙道貴實﹐人道貴華。

東曰﹕仙道應於自然﹐去浮華﹐取至實﹐人道貴榮華﹐與仙道反也。○幽棲曰﹕夫修仙之道﹐道貴於眞實﹔行人之道﹐道貴於浮華。故經曰﹕居其實﹐不居其華。

爾不樂仙道﹐三界那得過。

東曰﹕爾﹐汝也。汝不專一﹐那得度三界也。○幽棲曰﹕言汝世人若不學仙道﹐飛登五境﹐卽三界之難﹐無由得過﹐言出越其界﹐非過止其所也。

其欲轉五道﹐我當復柰何。

東曰﹕五道者﹐五苦之場也。柰何﹐悲痛之辭也。魔王在三界而見學者身﹐不得度﹐爲邪精所敗﹐不能正見﹐淪於惡道﹐喪失前功﹔方復經於五道之中﹐諸惡備受﹐甚可悲傷。故深發此嘆者也。○幽棲曰﹕若不超越三界﹐則自然流轉五道。旣自爾之身所致﹐而我爭柰爾之何﹖故云人道者﹐心諒不由他﹐五道之義﹐以明於上也。○少微曰﹕不樂三天輪轉五道﹐貴華棄實﹐吾柰之何也。

此三界之上﹐飛空之中﹐魔王歌音﹐音參洞章。

東曰﹕謂三界之上﹐魔王於空中贊誦靈文﹐還在三界之內參雜﹐故云音參洞章也。○幽棲曰﹕言魔王常在三界之上﹐虛空之中﹐而歌此章﹐傷嗟世人﹐痛嘆之甚。其音意參合﹐乃遠符大洞。魔王者﹐是魔之王﹐非王是魔。故身爲至靈﹐辭參大洞也。

誦之百徧﹐名度南宮﹔誦之千徧﹐魔王保迎﹔萬徧道備﹐飛升太空﹐過度三

界﹐位登仙公。

幽棲曰﹕言誦之百徧者﹐乃專是此魔王之章﹐非全經也。百徧卽名籍升度南上朱宮﹔千徧卽魔王保護﹐出入送迎﹔萬徧之道旣備﹐卽駕龍升乎太淸﹐飛登太極﹐遊行太空﹐卽身超三界之難﹐位登仙公之格。今人所有讀誦萬徧﹐而不得依此旨者﹐或善惡齊行﹐功過相半﹔或口誦心馳﹐乖儀失法﹐此乃更招墮墜﹐何有望於升騰﹗若心與經通﹐行與經合﹐惟善爲一﹐杜絕諸緣﹐此卽逮至數千﹐便有仿髴﹔亦奚必俟於萬徧之後﹐升於太空也。○玄英曰﹕仙公者﹐太上高眞之位也。若得飛度三界﹐先到種人四天﹔其上次有三淸﹐乃是仙公之位。今言飛度三界﹐位登仙公者﹐文中略也。

有聞靈音﹐魔王敬形。

玄英曰﹕有聞靈音者﹐謂聞靈寶本章也。道君嘆美﹐三界魔王自作洞玄之歌﹐人能誦持﹐尙得成眞入道﹔況有聞我靈寶本章之人﹐若能誦持﹐悉得三界魔王敬其形體﹐故云魔王敬形也。

勑制地祇﹐

少微曰﹕太上勑之也。《博物志》曰﹕地祇位在昆侖山下也。

侍衛送迎。

幽棲曰﹕儻有聞此靈章之音句﹐卽魔王勑勒土地祇靈﹐居家則侍衛﹐出入則送迎。

拔出地戶五苦八難﹐七祖升遷﹐永離鬼官。

幽棲曰﹕拔七祖之升仙﹐超八難之鬼謫﹐永出玄夜之河﹐長辭北府之官。三塗﹑五苦﹐共爲八難﹐已注於前也。

魂度朱陵﹐受煉更生﹐是謂無量普度無窮。

幽棲曰﹕七祖旣得升遷﹐皆入南宮受煉﹐煉化旣畢﹐遂得更生。可謂普度無邊﹐廣濟無量。朱陵﹐卽南上朱陵宮也。

有祕上天文﹐諸天共所崇。泄慢墮地獄﹐禍及七祖翁。

幽棲曰﹕若有能寶祕尊重此文﹐則諸天帝﹑眾聖尊神﹐共所欽敬。若輕漏泄慢﹐則身謝三官﹐殃及七祖。經旣終畢﹐故重有戒言﹐此二章也。

道言﹕此二章並是諸天上帝及至靈魔王隱神祕之音﹐

東曰﹕道言者﹐道君自序也。二章者﹐一是元始洞玄章﹐二是元洞玉曆章﹐名爲二章也。諸天大神﹑上帝魔王名諱隱奧﹐故云隱祕之旨也。○幽棲曰﹕復此後每章皆稱道言者﹐亦是道君之言也。與前序同。此二章本經卽元始所說。前序後述﹐復太上所加。前章有三十二天帝之隱諱﹐後章有三界魔王之祕音。

皆是大梵之言﹐非世上常辭。

幽棲曰﹕旣元始所說﹐太上所敷﹐皆諸天祕章﹐靈魔隱韻﹔固宜是大梵之至理﹐豈世上尋常之辭也。

言無韻麗﹐曲無華宛﹐故謂玄奧﹐難可尋詳。

幽棲曰﹕旣非世上常辭﹐故無韻麗。天中奧旨﹐故無華宛。自非眞人通玄究微﹐莫能詳察也。言者﹐辭說﹔曲者﹐章句也。○少微曰﹕玄﹐深也﹔奧﹐隱也。此二張天名帝諱及魔王名稱﹐皆言無音韻美麗﹐曲無華艷宛約。有此深隱﹐所以難祥。

上天所寶﹐祕於玄都紫微上宮。

幽棲曰﹕旣諸天上聖共所崇重﹐故祕於言都玉京之上。太極﹑玉淸﹑上淸三境﹐各有紫微之宮也。

依玄科﹐四萬劫一傳。

東曰﹕上天者﹐卽是上境諸天也。明此經乃是上境諸天聖人所寶重﹐祕在玄都紫微宮中﹔依玄科﹐四萬劫一傳也。玄者﹐天也。此是上天之期限﹐人間則四十年一傳﹐故稱玄科也。又云學道受經﹐四十年得傳一人﹐延壽者四百年﹐得地仙四千年﹐得天仙四萬年﹐得無上至眞之道全言﹐四萬劫。○幽棲曰﹕旣云萬劫及如昨夜﹐此是上天道之期也。千春如今朝﹐則四萬劫一傳﹐亦非久遠。此乃天眞之格﹐故云依玄科﹐卻不說至人傳授之期限也。

若有至人賫金寶﹐質心依舊格﹐告盟十天﹐然後而付焉。

東曰﹕前云上天有期限﹐其中有至信之人﹐心耽大法﹐能用金寶之信﹐以質其心。來欲請受者﹐然後冒禁﹐告盟十天﹐方可傳付也。○幽棲曰﹕前序及此﹐俱云賫金寶﹐復不言多少之量。旣此質心﹐則至人之心一假多也。隨其丰儉以告十方﹐誓盟諸天﹔金寶𨿽微﹐盟約復重。旣前序已說﹐今經後復盟﹐恐人忽略冥科﹐故此再三曉諭也。

道言﹕夫天地運度﹐亦有否終。

東曰﹕運度者﹐有四也﹐一生人﹐二死人﹐三禳災﹐四功德利益﹐又云天一﹐地二﹐天三﹐地四﹐運是劫運﹐度是度數。陽九百六﹐皆是度數之休否﹐故天地𨿽大﹐猶有傾廢之期﹐卽其義也。○幽棲曰﹕天屯爲陽九之災﹐地否爲百六之禍﹐故雲天地運度﹐亦有否終也。○少微曰﹕小則百六陽九﹐大則三界消亡。○玄英曰﹕否終者﹐否謂陽九百六﹐終謂三界消亡。陽九百六者﹐按《周易》大演十九年爲一章﹐四章爲一部﹐二十部爲一統﹐三統爲一元﹐一元四千六百二十年。其中通有五十四年水旱。陽九者﹐陽數奇極於九﹐災應之時﹐大則九年之旱﹐其次則七年﹑五年﹑三年﹑一年之火也。陰數偶極於八﹐災應之時﹐則八年﹑六年﹑四年﹑二年之水也。百六者﹐初入元一百六十年﹐陽數奇﹐有小旱之災﹐故云百六之災也。通論陽九百六之會者﹐初入元三百年﹐爲小陽九﹑小百六﹐九百年爲大陽九﹐大百六。大則大旱九年﹐大水八年。《漢書》云﹕四千六百一十七年爲一元﹐數盡三元﹐爲大劫之終﹐天地消亡也。三元合一萬三千八百五十一年﹐初入元一百六十年爲一小災﹐故云百六﹐否終之義﹐略舉如前也。

日月五星﹐亦有虧盈。

東曰﹕日中則昃﹐月滿則虧。星宿停關不轉﹐亦是天道之期﹐皆自然理數也。○幽棲曰﹕日月有薄蝕虧盈﹐五星有經緯錯度也。

至聖神人﹐亦有休否。

東曰﹕至聖未是大聖﹐赤猶文王囚於羑里﹐孔子厄於陳蔡﹐皆是休否之辰。○幽棲曰﹕惟聖與神﹐猶有休盛否泰﹐況乎凡俗﹐何可勝言﹗

末學之夫﹐亦有疾傷。

東曰﹕天地聖人﹐尙有休否。末學之類﹐寧無疾傷﹗○幽棲曰﹕至於微生末學﹐理宜疾病災傷﹐儻有遭遇﹐甘之勿怨。

凡有此災﹐同气皆當齊心修齋﹐

少微曰﹕同炁﹐同法也。同稟妙炁之法﹐故日同炁。

六時行香﹐十徧轉經﹐福德立降﹐消諸不祥。無量之文﹐普度無窮。

幽棲曰﹕若有此災﹐則召同學同志﹐齊心齊力﹐修齋禮懺﹐六時行道﹐轉誦此經。令周十徧﹐福德之報立應﹐不祥之禍自消。故知靈文功用弘普﹐廣濟天下者也。

道言﹕夫末學道淺﹐或仙品未克﹐運應滅度﹐身經太陰。

東曰﹕云死者﹐皆過太陰之官﹐如此之人皆爲轉經行道。○幽棲曰﹕末學者﹐或宿運功微﹐今緣德薄﹐遂使趣道之心不篤﹐墮業之障易侵﹔仙品之格莫登﹐鬼錄之編已著。於是玄運所引﹐應當奄終﹐魂歸太陰﹐屍偃后土也。○少微曰﹕鬼道爲太陰也。

臨過之時﹐同學至人﹐爲其行香誦經十徧﹐以度屍形如法。

幽棲曰﹕同盟同學﹐至人至友﹐能爲精心修齋﹐誦經十徧﹔臨終之際﹐共度屍形﹐則存者獲濟拔之功﹐亡者得度魂之福。言如法者﹐咸依五煉生尸之法也。

魂神徑上南宮﹐

東曰﹕明滅度之人﹐臨將命過﹐同學者復爲行香誦經﹐以度屍形﹐魂神卽升南宮﹐受自然之福也。

隨其學功﹐計日而得更生﹐轉輪不滅﹐便得神仙。

東曰﹕功滿三千﹐卽白日升天。○幽棲曰﹕旣作度尸之法﹐則魂神上升於朱陵之宮﹐受煉於流火之庭。隨其處修學功業之深淺﹐準其年歲日月之多少﹐時限旣畢﹐則神歸復形﹐便得更生。外𨿽終歿﹐經時積稔﹐有如睡頃﹐不覺稽久。從玆已往﹐便得神仙。此亦得尸解之道者也。

道言﹕夫天地運終﹐亦當修齋﹐行香誦經。

東曰﹕以禳災運也。○幽棲曰﹕天地屯否﹐運數將終﹐卽當修齋禮懺﹐讀誦此經以鎭禳也。

星宿錯度﹐日月失昏﹐亦當修齋﹐行香誦經。

東曰﹕以保安寧也。○幽棲曰﹕五星經緯錯度﹐日月薄蝕失昏﹐卽當修齋禮懺﹐讀誦此經﹐以整復也。

四時失度﹐陰陽不調﹐亦當修齋﹐行香誦經。

東曰﹕以理陰陽也。○幽棲曰﹕春夏秋冬﹐寒暑不遷﹐陰陽律呂﹐气候乖錯﹐卽當修齋禮懺﹐讀誦此經以調理也。

國主有災﹐兵革四興﹐亦當修齋﹐行香誦經。

東曰﹕以保衛護也。○幽棲曰﹕國有災運﹐兵戈四起﹐卽當修齋禮懺﹐讀誦此經﹐以消其災運也。

疫毒流行﹐兆民死傷﹐亦當修齋﹐行香誦經。

東曰﹕以用消伏也。○幽棲曰﹕疫癘之毒﹐時行疾病﹐死傷萬民﹐卽當修齋禮懺﹐讀誦此經﹐以除其災也。○玄英曰﹕天子曰兆民﹐諸侯曰萬民。十億爲兆﹐舉其多也。卽明國主有災﹐故知傷害兆民也。

師友命過﹐亦當修齋﹐行香誦經。

東曰﹕師徒朋友﹐命過之時﹐行香誦經十過﹐以濟度魂靈也。○幽棲曰﹕師主道友﹐臨終之時﹐依前章法修齋以度屍形﹐令得神仙也。

夫齋戒誦經﹐功德甚重﹐上消天災﹐保鎭帝王﹐下禳毒害﹐以度兆民。

幽棲曰﹕夫修齋持戒﹐行香誦經﹐功德旣深﹐福報亦重。上可以消滅天災﹐保鎭帝王之祚﹐下可以禳除毒害﹐普度蒼生之厄。○少微曰﹕每歲十二月大陵積屍星﹐其气下地下丘墓朽骸﹐其气上屬﹐鬼乘之﹐因行寒熱之病﹐謂之疫毒。誦經可以消蕩不死藉鄕人之像也。

生死受賴﹐其福難勝﹐故曰無量普度天人。

幽棲曰﹕生賴者﹐卽身得道﹐白日升天也。死賴者﹐魂度朱陵﹐受煉仙化也。天人登坐三淸之樂﹐世人立超八難之苦﹐廣濟之功旣大﹐普度之德尢深。○少微曰﹕諸言齋者﹐謂黃籙等齋﹐皆用五文鎭謝﹐非常俗之齋也。三時啟奏﹐所以感天動地﹐降福禳災也。

元始無量度人上品妙經四注卷之三

元始無量度人上品妙經四注卷之四

道言﹕凡有是經﹐能爲天地帝主兆民行是功德﹐有災之日﹐發心修齋﹐燒香誦經十過﹐皆諸天記名﹐萬神侍衛。

幽棲曰﹕記名者﹐記其善名也。若人能受持此經﹐依按前條﹐一一發心﹐修齋自效﹐則上消天地之災﹐中益帝主之福﹐下救兆民之苦。則諸天記名於黃籙白簡﹐萬神侍衛於行住坐臥也。

右別至人﹐克得爲聖君金闕之臣。

東曰﹕右別者﹐亦如文牒右件分別也。○幽棲曰﹕若有玄解體眞之士﹐能依經格﹐按而修行﹐必得輔佐聖君﹐列侍金闕。金闕者﹐卽聖君所居也。○少微曰﹕聖君者﹐金闕後聖太平李眞君也。諱弘﹐來劫下爲人主﹐故預稱後聖君也。尹氏《玄中記》日﹕太上老君常居紫微宮﹐一號天皇大帝﹐一號太乙天尊﹐一號金闕聖君。天地萬物﹐莫不由其造化焉。若能精誠齋戒﹐誦詠靈文﹐克得飛升紫微﹐爲其臣佐也。《玉錄》云﹕不存二十四神﹐不知三八景名字者﹐不得爲金闕聖君之臣也。

諸天記人功過﹐毫分無失。

幽棲曰﹕諸天司察報對﹐區分記錄人之善惡﹐糾舉學者之功過也。旣毫分無失﹐亦纖芥無遺。

天中魔王﹐亦保舉爾身。得道者乃當洞明至言也。

東曰﹕其五天﹑三界至靈魔王﹐當保爾身﹐必舉爾功。有骨相挺分之子﹐應得道成眞之人﹐乃當洞鑑經言﹐深體眞旨也。○少微曰﹕凡人但當勤修齋戒﹐得道之日﹐自明至言。將慮凡人未通深義﹐中道懈怠退志﹐故發此言也。

諸天中大梵隱語無量音

道君撰

東曰﹕隱者﹐有四也。一隱名﹑二隱諱﹑三隱事﹑四隱語也。○幽棲曰﹕此是題目也。梵者﹐道也。言此篇乃是三十二天中大道隱諱語﹐不可測量也。○少微曰﹕大梵者﹐元始大梵之炁﹐離合以成音也。梵之言泛﹐六合無處不同。隱語者﹐謂隱祕天中﹐世人不解也。無量音者﹐言殊方異類﹐普聞妙義﹐無有限極也。凡二百五十六字﹐分置三十二天﹐天各八字﹐又書玄都宮闕及諸天樓觀。若能服其字﹐則隨人所習﹐乘炁各歸其處也。○玄英曰﹕學者能服其字﹐則隨人所習﹐功滿之日﹐乘炁各歸其處。其法在內音玉訣。

元始靈書中篇

東曰﹕此篇之文﹐有二百五十六言﹐字方一丈﹐八角垂芒也。一者分置三十二天﹐天有八字以消不祥﹐成濟一切。二者將書玄都及天宮門戶樓觀之上﹐若有修服其字﹐則升其處﹐攝召十方眾仙也。此道君自標於題目之下也。元始靈書者﹐卽元始天尊靈書八會之音也。在三十二天之中﹐旣事理關涉﹐故編撰此。○少微曰﹕今所注者﹐一依天眞皇人內音訓釋﹐或刪繁取要﹐或加字益明。回互經文﹐不依輪次者﹐務使人速見其意也。

亶婁阿蒼﹐無和觀音。

少微曰﹕此八字﹐黃曾天內音也。亶者﹐坦然廣遠貌。婁者﹐玉京山下長樓之名也。上承玄都宮﹐亦謂之樓都﹐言山樓互聳﹐亶然廣遠。阿者﹐玄都中阿那之神名也。掌樓之監﹐主大梵之炁﹐炁數交周﹐阿那之神則嗚樓都之鼓﹐以集眾眞﹐上朝元始。日三周而一鳴﹐以爲常節。蒼者﹐帝君遊臺之名﹐蒼蔚華秀﹐故曰薈。無者﹐太無﹔言太無之中﹐自然能生眞聖。《太霄瑯書》曰﹕無形生眞﹐眞從無中生也。和者﹐日月門戶之名﹐言天中日月會於和門。觀者﹐觀覺也。是天中帝君之諱﹐主長夜之錄。音者﹐八字之音也﹐能誦八字之音﹐則眞人乘金輪以開冥﹐玉女揚華旛以披鈕。觀覺主長夜之錄﹐四冥拔九幽之府﹐七祖披朗﹐朽骸還生。○玄英日﹕天眞皇人曰此八字並飛玄自然之書﹐字方一丈﹐文彩煥耀﹐洞明八方。元始下教﹐使我撰其字﹐解其音﹐合成皇曾天中大梵隱語﹐無量之音以付道君﹐使教皇曾天中宿有仙名者﹐應得道之人。其章以皇曾天中合五方飛玄之炁﹐以和八字自然之音﹐名曰無量洞章﹐已下諸天﹐義同此說。

須延明首﹐法攬菩曇。

少微曰﹕此八字﹐玉完天內音也。須延者﹐王完西北闕名也。大劫數交﹐須延而開﹐玉眞上聖於是而回明首者﹐元始之都候也。元始開運﹐則都侯啟道﹐梵行諸炁﹐倏忽自朗。法者﹐法輪罪福之場。攬﹐覺也。是天中帝君之諱﹐主度魂更生。菩者﹐菩提也。執九色之麾。曇者﹐曇頤也。把十絕之旛﹐並上元眞人也。人能常誦洞章﹐則法輪引籍於司命﹐攬覺度魂於更生﹐菩提轉九色以輪運﹐曇頤旋十絕以停椿﹐天地得之以不傾﹐萬物得之以長存也。

稼那阿奕﹐忽訶流吟。

少微曰﹕此八字﹐何童天內音也。稼那者﹐天中主圖﹐先生之號也。領人生死圖錄﹐總主神仙﹐治金華之宮﹐金華與龍山連宇﹐煒燁玉淸之上﹐郁勃洞虛之中。阿奕者﹐七寶林中樹名也。彌覆四方﹐實上聖之遊圃﹐乃眞人之戲園也。忽者﹐覺也﹐飛天神人名也﹐主大小劫會。訶者﹐訶摩也。天中呼元始天尊爲訶摩。流吟者﹐流布歌吟也。劫運旣終﹐訶摩則開化教法﹐普度天人。天人歡樂﹐萬道流行。於時天度炁促﹐人道轉喪﹐將來劫壞﹐眞經隱藏。天尊已知﹐故預爲歌吟也。人能常誦洞章﹐主圖先生則削罪錄於長夜﹐注生名於南宮也。

華都曲麗﹐鮮菩育臻。

少微曰﹕此八字﹐平育天內音也。華都者﹐天中太極宮靑華門之別名也。曲者﹐天中有梵天神人飛行太極之上﹐爽靈風之炁﹐歌洞章之曲也。麗是太和玉女之名。鮮者﹐鮮云﹐卽慶云也。菩者﹐菩樓也﹐天中樓名也。玉女於華都之門﹐詠神人之歌﹐則慶云應時以敷舒﹐散菩樓之上。育者﹐天中帝君之隱名。臻﹐至也。育帝常乘八景之輪﹐遊觀八極之外﹐至於鬼神之家﹐回十絕之旛﹐以召天魔﹐舉度天人。人能常誦洞章﹐飛天遙唱﹐三界司迎﹐七祖出離長夜﹐上升南宮也。

答落大梵﹐散煙慶云。

少微曰﹕此八字﹐文舉天內音也。答者﹐天中玉闕名也。是三界便門也。落者﹐宮闕落落然也。大者﹐大宥也。天尊開運之初﹐皆放大赦﹐謂之大宥﹐使三惡道空﹐九幽罷對﹐與之更始也。梵者﹐梵行之炁﹐能閉龍漢之劫﹐運赤明之辰也。散煙者﹐眞人散香於玉闕也。慶云者﹐五色備也。謂之揚燻以拂上眞﹐慶云接乎紫館﹐飛天舞乎空輪者也。

飛灑玉都﹐明魔上門。

少微曰﹕此八字﹐摩夷天內音也。飛者﹐飛天神人之號也。天地改運﹐淪於延康﹐冥冥炁開﹐飛天啟光﹐於是散暉﹐諸天受炁也。灑者﹐龍漢一會﹐倏忽而回也。玉者﹐玉眞主開長夜之聖號。都者﹐九幽之酆都。人有善功則玉眞開長夜之戶﹐酆都度八難之場﹐七祖於是而還生﹐幽魂於是而揚光也。明者﹐解八字之義。魔者﹐魔王。上者﹐上帝。門者﹐門下也。人能明識八字之義﹐則魔王敬伏﹐上帝育養於始生之神門﹐門下有韓君司命﹐司錄度算於南宮﹐慶流九族﹐生死蒙恩也。

無行上首﹐回跖流玄。

少微曰﹕此八字﹐越衡天內音也。無者﹐上道也。言元始之炁﹐開明元上之道也。行者﹐天元之綱紀﹐維羅八極﹐梵炁彌布﹐流行不息也。上首者﹐北斗之罪官也。轉運天關﹐推會度數﹐數極則大劫交也。回﹐轉也。跖﹐履也。劫運之初﹐元始則履空而輪轉﹐布化於十方。流者﹐流晨之光也。又使流晨之光﹐照長夜之府。玄者﹐空也。越衡天上玄都之景﹐有空峯之山﹐乃萬聖之所遊﹐生死之所歸。道未足備﹐身應滅度﹐魂升空峯﹐受煉而度南宮也。

阿陁龍羅﹐四象吁員。

少微曰﹕此八字﹐蒙翳天內音也。阿者﹐天中有九折之山﹐連阿相屬。陁者﹐山上之樓﹐上通玉淸之炁﹐以望三界之鄕。帝君常乘三素之云﹐駕九龍之輿﹐上游阿丘之嶺﹐下監萬生之罪。龍者﹐龍山﹔與阿陀相去九億萬里。羅者﹐日月之名也。《玉緯》曰﹕上淸九天眞人呼日爲濯曜。羅﹐言山勢相交﹐日月明於峯上。四者﹐四極之宮﹐謂東華﹑南極﹑西靈﹑北眞也。四極眞人主生死命籍。象者﹐象輪之車也。眞人常乘象筆遊行三界﹐校人生死罪錄﹐開度學道之人。吁者﹐育也。是天帝之諱﹐爲南宮度命君﹐主煉度朽魂。員者﹐童也。是日中生童﹐主灌津於天人。人能誦詠洞章﹐則玉名入於帝錄﹐生死度於南宮﹐四極給自然之羽車﹐七祖歡遊於福堂也。右東方﹐九炁靑天﹐自然玉字。○玄英曰﹕天有八字﹐合成六十四音﹐亦名六十四篇。按內音玉字﹐東方八天密咒曰﹕靈音八書六十四篇是也。修學之人﹐隨所服佩﹐天中之音﹐假如修學皇曾天﹐卽服佩其天八字。按《內音玉字訣》第一云﹕皇曾天中﹐第一﹑第二﹑第三三字﹐皆仰書玄都長樓之上﹐其文以正天之度數﹐主召十方眾眞天神。其次第四﹑第五二字﹐則書帝君遊臺南軒之上﹐主空無之中﹐能生自然神眞。其次第六﹑第七﹑第八﹐此三字書日月之門﹐主通幽之光﹐開長夜之府。其字皆方一丈﹐八角煥明於皇曾天中。天眞皇人曰﹕修飛仙之道﹐當以月十齋日﹐朱書皇曾天中第一﹑第二﹑第三三字﹐向壬服之﹐咒如法﹐百日﹐萬神朝身。以月十五日﹑三十日朱書第四﹑第五二字﹐向東服之﹐咒如法﹐服之二十四年﹐神眞並生﹐生死皆得上升帝君遊臺之上。以月上下弦望之日﹐朱書第六﹑第七﹑第八三字﹐向月服之﹐八年﹐身內有光﹐面作金色﹐生死皆得上升日月之館﹐受煉而成仙。佩其文﹐三官無復惡對之錄﹐名書皇曾天中﹐隨運生死﹐億劫無窮。其法妙重﹐飛天齊功。○右略舉一天以明其理﹐已下服佩諸天﹐一依《內音玉訣》也。

南燜洞浮﹐玉眸詵詵。

少微曰﹕此八字﹐和陽天內音也。南燜者﹐南方有流火之庭﹐廣七萬里﹐飛焰煥乎八方也。洞浮者﹐洞陽之宮﹐流火之炁﹐炎而浮流也。玉眸者﹐流火之膏也。煉身體則生玉光﹐明如眸子﹐故曰玉眸。南極眞人理於宮內諸學人始得道者﹐皆詣流火之庭。南極眞人則以火膏洗煉﹐蕩除塵垢﹐得與眞人爲侶。詵詵然﹐眾多也。

梵形落空﹐九靈推前。

少微曰﹕此八字﹐恭華天內音也。梵形者﹐元始天尊在龍漢時號也。至赤明世號無名君﹐上皇開運﹐號元始丈人。梵炁化形﹐隨劫化生﹐以一神而見﹐不受胎生﹐故曰梵形。落空者﹐元始自空中而生﹐故曰落空。九靈者﹐九華眞人也。理於南上宮中﹐主九幽之下宿對死魂。推前者﹐九華眞人主命錄﹐推算死魂前生功德﹔天中有散花之臺﹐四斗眞人所處焉。有善功者﹐四斗眞人書延生之符﹐授之則得拔度九幽也。

澤洛菩臺﹐綠羅大千。

少微曰﹕此八字﹐宗飄天內音也。凙者﹐天中山名也。其山上有眾龍之窟﹐中有黃房之室﹐一名玉容之堂也。洛者﹐眞晨道君之內名也。理於黃房之內﹐混大劫而不終﹐經龍漢而更明﹐故幽中有悅焉。菩者﹐飛天眞人之隱號﹐有無數之眾。臺者﹐玉臺也。處於澤山之陽。綠羅者﹐月中夫人﹐字羅英﹐容色如玉﹐著綠帔靑衣﹐故曰綠羅。理在日月之宮﹐上乘大羅之天梵行之炁﹐運度之門﹐以應天地之數﹐終於大劫。旣受交日月﹐則會於玉臺之上也。大千者﹐世界之數。陸先生云﹕以千數至千﹐卽千千﹐爲小千。小千數至千﹐爲中千。中千數至千﹐爲大千。千中之大﹐故曰大千。人能誦詠洞章﹐則得駕羽輪之車﹐升黃房之室﹐遊玉臺之上﹐覽大千之境也。

眇莽九醜﹐韶謠緣邅。

少微曰﹕此八字﹐皇笳天內音也。眇者﹐眇眇然也。元始昔淪於延康之中﹐天書玉字﹐翳而不彰﹐眇眇然也。莽者﹐龍漢開運其文﹐復明莽莽然也。遇其道﹐男女並皆壽三萬六千歲。其運之極﹐又經一劫﹐九炁各生一獸﹐以害惡民。其劫旣開﹐而九獸號爲九醜之鬼﹐北帝上眞﹐主生死圖籙﹐故立九醜以輔三官。數極九九八十一萬﹐度天炁之交﹐九醜當得輔﹐號爲九都使者。韶者﹐皇笳天神霄王之內名。神霄王是魔王之神﹐主常試學道之人正與不正。魔王恆作謠歌﹐以亂人心。心固者﹐王卽保舉﹐徑升皇笳天中。緣邅者﹐南﹑北二斗君之內諱也。人有善功列言於南斗﹐南斗卽度三界之難﹐拔九幽之苦﹐告下魔王﹐不敢敗害之也。人行惡﹐則三宮列罪於北斗﹐北斗卽告下魔王﹐滅魂付九幽之下﹐充長夜之役﹐萬劫無期。皇笳天上有金華之山﹐山有五帝之宮﹐常生五色之云﹐日月俠於左右﹐飛仙翼其華軒。學成得道﹐皆詣金華之山﹐受太一之信﹐以制神霄之王﹐滅大魔之試。然後得乘景輪之車﹐遊宴八方。九炁者﹐按《三天正法經》始炁生三炁﹐一曰赤洞﹐二曰白章﹐三曰淸浩。元炁生三炁﹐一曰綠炳﹐二曰黃景﹐三曰蒼混。又曰﹕白遁玄炁生三炁﹐一曰紫融﹑二曰碧炎﹑三曰黑演﹐謂之九炁也。

云上九都﹐飛生自騫。

少微曰﹕此八字﹐堂曜天內音也。云上者﹐飛天神王內諱也。開龍漢之劫﹐啟赤明之運﹐敷自然之書﹐立天地之根也。九都者﹐三象旣分而有九層之臺﹐處乎玉京之山﹐煥乎空玄之上。飛天神人常散百和之香﹐流五云之華﹐以觀飛天眞人。臺上有太眞玉郎﹐一日三回十絕之旛﹐回旛一周﹐則諸天上帝三朝玄臺﹔繞臺三匝﹐誦詠洞章也。飛生者﹐南上更生之神名也。學士能誦洞章﹐聲參上宮﹐諸天稱慶﹐飛生卽爲開不死之路﹐流長生之炁﹐下煉五魂。五魂旣煉﹐則八景存焉。自﹐從也。騫者﹐騫林也。旣共舉人身上升九層玄臺﹐遊於騫林之下﹐身佩天書﹐口誦洞章﹐二十四年﹐卽得上朝玄都之宮也。

那育郁馥﹐摩羅法輪。

少微曰﹕此八字﹐端靖天內音也。那者﹐天王侍郎之內名也。主天四時之炁﹐梵行虛無之綱﹐以正端靖天中分度也。育者﹐天關空輪之名。郁馥者﹐斗中靈童之名。常運育輪於太無之中﹐回十轉以召眞天﹐關十轉則十方大聖上朝玉帝﹐萬神齊到而郁馥唱禮焉。摩羅者﹐天中大魔之內諱。郁馥一唱﹐魔王束形。學者知四時之炁﹐十轉之關﹐則入法輪之門﹐乘八景之輿﹐升乎玉淸之中﹐上朝紫微之臺也。

霐持無鏡﹐攬姿運容。

少微曰﹕此八字﹐恭慶天內音也。霐者﹐天中都監神內名也。持者﹐龍淵之名﹐眾龍蟠乎其中﹐常禦金罌而運東井之華﹐以灌天眞也。華者﹐日中黃華之精﹐沃注東井之流﹐津無窮之源也。無鏡者﹐飛天神王諱也。遊乎大羅之上﹐出無色之光﹐總生死之籍﹐開度學道之人。攬姿者﹐三界之門名也。人知此號神王﹐則開長夜之府﹐拔九幽之魂﹐以度三界之門也。運容者﹐玄和玉女之名也。人得度三界之門﹐運容則以朱靈之炁導之於形﹐太和之津灌之於神﹐上升福德之堂﹐保劫運而無窮矣。

馥朗廓奕﹐神纓自宮。

少微曰﹕此八字﹐極瑤天內音也。馥朗者﹐天中玉京玄臺之別號。西靈眞人常誦洞章﹐以遊其上。廓奕是天中神公之內名﹐與元始同生﹐爲玄炁之範﹐教學仙之人。能明八字之音﹐則神公爲開長冥之戶﹐升入更生之門﹐上登玉京之臺。神纓者﹐紫微宮靈童也。主滅度之屍﹐若得神纓歌無量之章﹐則反形於三煉之房﹐受自然之炁﹐歡享無窮之齡也。右南方三黑丹天自然玉字。

刀利禪猷﹐婆泥咎通。

少微曰﹕此八字﹐孔升天內音也。刀利者﹐南方無極世界之號。禪是刀利之國﹐亦曰禪黎。其國上有洞陽之宮﹐浮燜爲流火之庭﹐靈文始於流火受煉﹐瑩飾光芒。旣明之後﹐刀利之國改爲福德之堂﹐苦魂皆得度入洞陽之宮。猷者﹐南上好生君之內名。婆泥﹐則火煉池之靈童也。咎通﹐是刀利世界魔神﹐常遏人生路﹐若人知好生君名﹐得度洞陽之宮﹐乃詣火池受煉﹐卽更生福德之國﹐則魔神奉焉。人能誦八字之音﹐則刀利世界無極靈官侍衛其身﹐徑造南宮﹐仙人司迎﹐三年必能策丹霄之輪﹐上升三炁之天也。

宛藪滌色﹐太渺之堂。

少微曰﹕此八字﹐皇崖天內音也。宛藪者﹐皇崖天帝之內名也。主開太漠之經﹐以明八字之文﹐明道旣彰﹐大羅之上﹐郁然澄淸也。滌色者﹐是色界上飛天眞人名也。常乘景云之車﹐駕九色之龍﹐遊乎色界之上﹐出入玉淸之中﹐蕩除穢气﹐開度善根之人。太渺之堂者﹐化生堂也。空洞之化﹐結自然之章﹐坦然廣大﹐開度萬生之歷也。學人通八字之音﹐則飛天眞人降景云之車﹐載兆上升化生之堂也。

流羅梵萌﹐景蔚蕭嵎。

少微曰﹕此八字﹐極風天內音也。流者﹐天王之內名也。處乎紫霄之上﹐遊觀玉京之山。羅者﹐月女之諱﹐主王遊宴之儀﹐流暉極風之天﹐洞照九玄之眞也。梵者﹐飛天眞人名也﹐主回九天之關。萌者﹐元始天神也﹐固極風之根。景者﹐景皇是四極上眞人也。蔚者﹐郁秀景霄仙人也。並理玉京臺﹐常乘三色之云﹐歷校長夜之中﹐開度善根之魂。蕭者﹐蕭仞也﹐是白素元君之宮。嵎者﹐蕭仞之嵎對賓之所也。人能常誦洞章﹐乃得駕九色之云﹐上升景黃之臺矣。

易邈無寂﹐宛首少都。

少微曰﹕此八字﹐孝芒天內音也。易邈者﹐孝芒天中天王之號。無者﹐虛無﹔寂者﹐寂寂﹔是虛無寂寂之庭。言此天王從龍漢而來﹐至赤明而出﹐居乎虛無之內﹐處乎寂寂之庭也。宛首者﹐太上道君之內號。道君常駕八景玉輿﹐策三素飛云﹐開元始玄奧﹐演大法以度人。少都者﹐日中靈童名也。常散日精以灌眞流﹐飛華以拂塵。學人知八字之音﹐則天王飛景云之輿﹐降三素之軿﹐度身三界之上﹐進入寂寂之庭也。

阿襤郁竺﹐華漠延由。

少微曰﹕此八字﹐翁重天內音也。阿襤者﹐天帝諱也。常乘景霄之輪﹐遊觀九層之臺﹐處玉樓之上﹐唱洞章以伏魔王。郁者﹐郁默天中魔王隱名。竺者﹐欲也。是魔王都伯恆在欲界之上﹐誦詠空謠之歌。華者﹐言色界光華也。漠者﹐言欲界渺漠不可尋也。延者﹐束鬼之庭﹔由者﹐禁鬼之房。天王登云樓之上﹐詠無量之章﹐則天魔應響而束身﹐羣鬼詣由而伏形。奉之者﹐九祖開泰﹔修之者﹐灰骸更生也。

九開自辯﹐阿那品首。

少微曰﹕此八字﹐江由天內音也。九開者﹐大演之初﹐天地未判﹐輪轉三炁﹐開爲九分。九度旣明﹐九位乃列﹐陰陽萬品於是而生﹐自然明辮也。阿者﹐阿丘天皇之古名也。常乘九色之龍﹐駕三素之軿﹐上登龍山之嶺﹐遊觀九玄之中。那者﹐那邪飛天神人之隱名也。飛行三界之上﹐歷校長夜之中﹐拔度善人之魂也。有知八字之音﹐則天王品度兆身﹐入飛天之眾﹐首化桔骨﹐成童子之顏矣。

無量扶蓋﹐浮羅合神。

少微曰﹕此八字﹐阮樂天內音也。無量者﹐天中無量大聖之始神也。總統飛天神人﹐皆受其品量﹐而得升遷也。扶者﹐更生眞人之內名﹐常校幽夜之錄﹐簡善惡之根。蓋者﹐玄中福堂之號也。浮者﹐幽夜之魂﹐受眞人開度﹐謂之浮也。乘運而歸﹐上升福堂也。羅者﹐大羅也。開大千世界﹐召更生之賓﹐詣大羅之天﹐定籍諸宮﹐削死三官。合者﹐合慶也。神者﹐神公也。是大羅丞相﹐人能知八字之音﹐與神公合慶﹐受度爲更生之賓﹐故曰合神也。

玉誕長桑﹐栢空度仙。

少微曰﹕此八字﹐曇誓天內音也。玉誕者﹐曇誓天中玉都名也。長桑者﹐天中騫林﹐亦名桑林騫木﹐覆蔭東華之宮﹐葉上有大洞之章﹐紫書玉字煥乎上淸﹔下有扶桑之樹﹐上森騫木之叢﹐碧雞鳴其蓋﹐靑霞翠其峯﹐神風流反香之艸﹐鼓桑林百籟之音﹐神風一鼓﹐洞章成音﹐故曰栢空也。度仙者﹐飛天神人也。常以雞鳴之始﹐登玉臺之上﹐來取五方云牙﹐仰咽三辰之光﹐簡學仙之人生死錄籍﹐開度九幽之魂﹐升入法輪之門也。右西方七炁素天自然玉字。

玃無自育﹐九日導乾。

少微曰﹕此八字﹐霄度天內音也。玃無者﹐龍漢時飛天之神也。元始始開之炁﹐溟涬無色之中﹐玃無乘運而出﹐凝炁而立霄度﹔旣立﹐自抗不終之劫。育者﹐霄度天王之內名也。九者﹐育王乘象輪之車﹐進九玄之門﹐轉九機之度﹐應劫會之期。日者﹐天中日童。導者﹐導引和炁。天運之終﹐日童停光﹐拔度學者﹐灌以水母之精﹐導以太和之炁﹐洗煉五神﹐進入朱宮﹐故曰導乾。

坤母東覆﹐形攝上玄。

少微曰﹕此八字﹐元洞天內音也。坤母者﹐太陰之都候九靈之母也。理東海扶桑﹐湯谷之淵﹐常總地機﹐轉輪元炁﹐上應天關。天關轉﹐地軸動﹐周天一度﹐水則湧溢三千三百度。天地炁交﹐九海冥一﹐水則彌天。東者﹐東海受會﹐制期河源也。覆者﹐水神也。理於昆侖之山﹐塡固巨海﹐遏斷東井﹐則地機不淪﹐保劫長存。形攝者﹐災交之時﹐坤母形出東河之上﹐攝召鳥母以鳳車迎學仙之人﹐上昆侖之墟。鳥母乃水之候神。上者﹐坤母上詣帝君﹐申劫會之期﹐度學仙之人﹐言名於玄都之宮也。或云上玄者﹐帝司命也。水之欲出司命﹐料校學仙之人﹐名言上宮也。

陁羅育邈﹐眇炁合云。

少微曰﹕此八字﹐妙成天內音也。陁者﹐天帝內名也。與妙成俱生在云阿之嶺。羅是月始生之名﹐陁在云嶺之上﹐抱月而明。育者﹐妙成天神王名。育﹐生也。總統十方飛天之神也。邈者﹐天中羽林監神名也。神王常使匡禦三界﹐簡人生死之籍﹐令魔王保度得道之人。眇者﹐眇眇高遠也。人得保度﹐詣羽林受符而升天﹐眇眇行於雲宮也。炁者﹐雲炁也。合者﹐合景也。旣入羽林﹐結雲炁以成衣﹐飛升朱宮﹐受福天堂﹐遂與諸天合景而上升也。

飛天大醜﹐總監上天。

少微曰﹕此八字﹐禁上天內音也。飛天者﹐十方飛天神王也。天上有飛玄之炁﹐結成大洞之經﹐十方神王常在空霄之上﹐而誦此經﹐以和自然之炁﹐接引學道之人。大者﹐三界之都錄﹐主生死圖錄。醜者﹐伯也。是三界之魔王﹐受事於大醜﹔學士識其音﹐則魔王保眞而身騰三淸也。總是飛天都統之官﹐常攝八會之炁﹐以促天地之運﹐監領長夜之官﹐開度九幽之魂。學士知天中之音﹐則天魔列言﹐大醜勒錄仙部而上升天中也。

沙陁劫量﹐龍漢瑛鮮。

少微曰﹕此八字﹐常融天內音也。沙者﹐天中有沙蘭之宮﹐是紫微之別館﹐處乎玉淸之上﹐煥乎紫虛之中。陁者﹐陁丘也。陁丘之眾有巨億萬人﹐皆是新得道受度者也。功德未備﹐停散其中。劫量者﹐每至劫運一交﹐此陁丘之眾﹐計功之量﹐得升朱陵之宮﹐受福而仙也。龍漢者﹐初劫之名﹐是時大道淳朴﹐徒有其化﹐難可爲雜也。瑛者﹐龍漢時飛天神名也。常開度九幽之魂﹐升蘭宮之中。鮮者﹐南宮之童﹐學人得度而鮮童煉其形容﹐度於朱陵之上也。

碧落浮黎﹐空歌保珍。

少微曰﹕此八字﹐玉隆天內音也。碧者﹐玉隆天中常生碧霞之炁﹐以蔭玉隆之天。落者﹐空中飛天神名﹐常乘碧霞之輦﹐遊玉隆之天。一日三時﹐引天中眾聖﹐上朝七寶之宮。浮黎者﹐天王內名也。眾聖上朝而天王稱慶也。空者﹐天中侍晨之名。歌者﹐洞章之曲﹐侍晨一嘯﹐靈風旣奏﹐音成洞章﹐故曰空歌。保珍者﹐學人知八字之音﹐則上升南宮﹐爲飛天之賓﹐保此不終之劫。珍其自然之文﹐故曰保珍。按此義與章首不同者﹐若得道無形﹐則與雲炁混合﹐空有之妙﹐惡能辯之﹖故洞章云﹕騰勝碧重云﹐羅落耀上玄。又《靈書》云﹕靈書燦爛﹐朗徹太虛﹐故知落之與空歌﹐不獨人名也。

惡奕無品﹐洞妙自眞。

少微曰﹕此八字﹐梵度天內音也。

惡奕者﹐天王之內名也。昔於龍漢之中﹐諸緣並盡﹐而過度三界之庭﹐升入太虛之館﹐受九仙之籙﹐登大聖之號。赤明開運﹐元始錫爲梵度天王。無者﹐太無眞人﹐受天王之符﹐度長夜之魂。品者﹐品量幽魂之罪福﹐洞者﹐洞明宿對也。妙者﹐妙化之堂也。宿對旣解﹐乃入妙化之堂。自者﹐與也﹔眞者﹐天眞也。太無眞人度九幽之魂﹐洞識宿命﹐惡緣並盡﹐度入妙化之堂﹐與飛天而合眞也。

元梵恢漠﹐幽寂度人。

少微曰﹕此八字﹐賈奕天內音也。元梵者﹐元始大梵風澤之炁﹐抗舉澄漢之精﹐高而洞浮﹐懸而不落也。恢漠者﹐遠而無礙﹐有而若無﹐微而不可名﹐妙而不可尋也。幽寂者﹐幽兮寂兮﹐不可聞見﹐其中有眞﹐眞中有精﹐冥度天人也。天眞皇人曰﹕諸天內音﹐自然玉字者﹐皆結飛玄之熙﹐合五方之音﹐生於元始之上﹐挺於空洞之中。其文宛奧﹐難可尋詳。天尊獎勸而勑令解義﹐夫玄科有制﹐不敢違命﹐按筆之日﹐神衝太霄﹐精之與粗﹐極乎心慮。皇道旣明﹐諸天稱慶。寶之者眞降﹐修之者形遷﹐威靈恢廓﹐難可名焉。

右北方五熙玄天自然玉字。

道言﹕此諸天中大梵隱語﹐無量之音。

幽棲曰﹕三十二天﹐各有八字﹐合成諸天中大梵隱語﹐無量之音﹐故云諸天內音。此飛玄自然眞文﹐生於元始之上﹐出於空洞之中﹐匠成天地﹐應運劫數﹐天眞皇人亦粗解其旨。

舊文字皆廣長一丈﹐天眞皇人昔書其文以爲正音。

東曰﹕道言﹐太上之言﹔諸天﹐三十二天也。大梵隱語者﹐是天帝之名﹐皆隱而不顯。無量之音者﹐其洞章自然響徹諸天﹐故曰無量之音﹐舊文是也。本文八角之字﹐廣長一丈者﹐四面共方一丈﹐爲萬善之長。天眞皇人者﹐是上古高眞也。昔以龍漢之劫﹐書寫此文以爲諸天之善長者也。○幽棲曰﹕本文舊字﹐各方一丈﹐八角垂芒﹐文采光煥﹐洞朗八方。元始天尊遂命天眞皇人使撰其字﹐解釋其義﹐以付道君﹐使教諸天應得道成眞﹑有仙名錄籍者﹐皇人卽考校焉。大帝使領峨眉洞者。○少微曰﹕按《內音經》﹐元始天尊於赤明世界栢陵捨座﹐是時雲霧郁勃﹐三日三夜﹐玄陰不解。五老上白天尊曰﹕今日侍座﹐所未曾見﹐天尊演教﹐則河海靜默﹐山嶽藏煙﹔今白日晝陰﹐天人惶懼﹐不審何故﹖天尊告曰﹕今日諸天發瑞﹐靈應自然﹐玉字煥爛﹐障蔽天光。咸令四座暝目伏聽。俄須天炁頓啟﹐冥愔豁消﹐五色光明﹐洞照十方。忽有靈書字方一丈﹐見於空玄之上﹐文彩煥爛﹐八角垂芒﹐精光亂目﹐不可得看。天尊普告曰﹕此靈書八會﹐字無正形﹐其趣宛奧﹐難可尋詳。可注筆解之﹐於是天眞皇人受天尊明命﹐注解其音﹐分其分度﹐三十二天﹐天各八字﹐並飛玄自然之書﹐合五方飛玄之炁﹐以和八字之音﹐名曰大梵隱語﹐此卽無量之音是也。《眞一五牙經》曰﹕皇人者﹐不知其得道之始也。身長九尺﹐玄毛被體﹐皆長尺餘。黃帝時﹐在峨眉山絕陰之下﹐以蒼玉爲屋﹐黃金爲座﹐張華羅之旛﹐然千和之香。侍者﹐仙童玉女﹔座賓三人﹐皆稱太淸仙王。黃帝再拜問道﹐授以五牙三一之文云。

有知其音﹐能齋而誦之者﹐諸天皆遣飛天神王下觀其身﹐書其功勤﹐上奏諸天。

幽棲曰﹕有知大梵隱祕之音﹐能潔身齋心﹑持誦之者﹐卽三十二天帝召命十方無極飛天神王﹐下詣房室﹐觀其身心﹐列書功勤﹐聞於諸天也。

萬神朝禮﹐地祇侍門。大勛魔王﹐保舉上仙﹐道備克得﹐遊行三界﹐升入金門。

東曰﹕金門者﹐在太霞九宮之中﹐中有騫林之樹﹐上有金翅之鳥﹐冶煉之池。金翅鳥以毛羽結爲仙衣﹐上登九宮也。○幽棲曰﹕旣得萬神朝禮﹐地祇侍門﹐以衛護三界五帝之大魔﹐共相保舉以仙度﹐遂得名書帝簡﹐位列眞編。及至萬徧道備﹐千功行圓﹐必乘雲車以上造金闕之帝前也。

此音無所不辟﹐無所不禳﹐無所不度﹐無所不成﹐天眞自然之音也。

東曰﹕辟除鬼賊﹐禳卻不祥﹐濟度窮魂﹐成就萬物﹐皆眞文祕音之力也。○幽棲曰﹕言此無量之音﹐能辟逐一切精邪﹐消禳一切災害﹐度脫一切生死﹐成就一切天人﹐故謂之天眞靈書﹐自然玉字之內音也。

故誦之致﹐飛天下觀﹐上帝遙唱﹐萬神朝禮﹐三界侍軒﹐羣祆束首﹐鬼精自亡。

幽棲曰﹕若能誦之者﹐則致十方神王下觀﹐三十二天帝遙唱﹐萬神眾靈以禮敬﹐三界魔王以翼轅﹐羣邪自然束首﹐諸鬼爽固宜消亡也。

琳瑯振響﹐十方肅淸。

少微曰﹕天書玉字﹐故曰琳瑯。誦詠樞吟﹐是謂振響。

河海靜默﹐山嶽吞煙。

東曰﹕並此經之神力。

萬靈振伏﹐招集羣仙。

少微曰﹕於是瓊林振天籟之響﹐十方晏三景之明﹐河海風浪﹐而澄靜山嶽﹐吞納乎雲煙﹐伏萬靈而震懾﹐招羣仙而詣室。

天無氛穢﹐地無祆塵﹐冥慧洞淸﹐大量玄玄也。

東曰﹕冥者﹐冥靈也。慧者﹐智慧也。洞者﹐通洞也。淸者﹐淸澄也。大量者﹐平等也。兼濟度人﹐大無不包﹐度一切物。玄玄者﹐深遠也。明此無量經﹐功德深遠﹐故云玄玄也。○幽棲曰﹕當此之時﹐天無氛穢之炁﹐地無祆塵之災﹐若更混智冥慧﹐以天光之凝﹐寂空洞之明瑩﹐則妙中之妙﹐玄中又玄﹐隱祕莫測﹐故云大量玄玄也。○少微曰﹕冥修慧命﹐遠洞三淸。大量﹐至深至妙也。○玄英曰﹕此明諸天內音﹐冥通慧照之力。冥者﹐幽深不測﹔慧者﹐通照無窮。慧能照空﹐故云冥慧。高而不極謂之爲洞煥﹐耀三淸之上謂之洞淸。洞者﹐空也﹔淸者﹐淨也。無邊無際﹐謂之大量。大量之內﹐惟有眞空。眞中有精﹐其中有信﹐能生眞聖﹐非有非無﹐常住湛然﹐微妙莫測﹐究竟其理﹐不可尋詳。玄中更玄﹐故云大量玄玄也。上聖慈憐﹐下界降此眞經﹐列以玄科﹐開人度物﹐誦詠之者﹐上感諸天﹐服佩靈文﹐卽隨炁所至﹐功圓行滿﹐升爲金闕之臣。是知積學成眞﹐通眞入聖﹐生天生地﹐應用無窮﹐能知玉字之音﹐骨肉同飛有日。上學之士﹐勤而勉之。

元始無量度人上品妙經四注卷之四竟

經

說

此經太上道君受之於元始天尊﹐傳教於世。道君爲前序﹑後序﹑中序﹐凡有三序焉。前序自道言昔於始靑天中﹐至東向誦經是也。中序自三界之歌章之後﹐此二章並是至洞明至言也是也。後序自此諸天中﹐至大量玄玄也是也。經有二章﹐自元始洞玄至列言上淸﹐且後章自元洞玉曆訖禍及七祖翁是也。其大梵隱語﹐非二章之數﹐或以經爲一章﹐隱語爲二章﹐此亦誤矣。中序云誦經萬徧﹑乃能得道﹐洞明至言。此則隱語玄奧﹐不在經文二章之列﹐可知矣。讀經之士﹐當恭信無疑﹐功滿道備﹐自當洞曉人天同福﹐存歿受蔭﹐可不志哉﹗可不勉哉﹗《玄門靈驗記》《道門集驗記》﹐持此經得驗記﹐皆有傳載﹔通眞之士﹐勤敬誦之。

釋

音

浮黎土音杜。妙行於孟切。無鞅音央。蔭於禁切。喑音陰。跛博我切。痾音阿。痼音固。妊汝鴆﹐切。地藏自浪切。迮音責。勃勃音拂。音自﹐妬也。尸解音賈﹐謂托形隱化﹐內身成仙。斷地徒短切。三華平。離便方便之便。梵行下孟切。郁襤音藍。懀烏外切。皇笳音加。阿音茄。揲音牒。阮樂音嶽。勃勃音沛。秀樂音洛。溟音茗。涬胡頂切。泥丸音完。馘古栢切。不樂五孝切。得過音戈。亶丹上聲。和音和﹐去聲。觀音貫。總監音鑑。下觀音官。嘿音墨。

