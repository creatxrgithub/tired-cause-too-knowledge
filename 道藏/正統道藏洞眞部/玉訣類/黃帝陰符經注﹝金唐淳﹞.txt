黃帝陰符經注

經名﹕黃帝陰符經注。唐淳撰﹐成書於金哀宗正大己丑。二卷。底本出處﹕《正統道藏》洞眞部玉訣類。

黃帝陰符經注序

深達天機者乃能說天道之妙﹐未造聖域者烏能釋聖人之經﹖何哉﹖蓋聖人之言遠如天﹐非探賾索隱者﹐豈能知哉﹖如黃帝《陰符經》者﹐章才止一二﹐字不過於三百﹐言𨿽約而旨益遠﹐文𨿽簡而意彌深。或以富國安民爲修煉之術﹐或以彊兵戰勝爲養攝之方﹐包羅乎天地﹐總括乎陰陽﹐視之無色﹐聽之無聲﹐冥冥然熟察其精眞﹖杳杳然莫窮其微妙。自非內外虛朗﹐表裏玲瓏﹐能提挈乎天地﹐把握乎陰陽者﹐先剖析而注解之﹐孰能窺其壺奧﹐測其涯淚矣﹖然注此經者﹐不啻十數家﹐得聖人之微旨者﹐唐公一人而已。公諱淳﹐號金陵道人﹐不知何代人也。於是乃述己所聞﹐依聖意而解之﹐傍引諸書而証之﹐使後來觀者視其經﹐則𨿽至深而至遠﹐求其注則誠易見而易知。一字所說﹐如燈之破暗﹔一言所解﹐若龜之決疑。非唐公素識有無之源﹐深窮造化之端﹐達乎天機﹐造乎聖域﹐安能爲此耶﹖邇來瑩然子周至明寔﹐今之好事者﹐因遊崆峒﹐感黃帝故事﹐慨然有兼善之心﹐懇求此本﹐鏤板印行。庶修眞者亦得淘眞而去僞﹐入聖而出凡﹐握陰陽乎掌上﹐攝日月於胸中﹐眞古人之用心也。求予爲序﹐予欲不言﹐蓋有美不揚友之罪也。於是援毫而書之﹐以繼公之好事耳。時正大己丑濩澤孟綽然序。

黃帝陰符經注卷上

金陵道人唐淳注

神仙抱一演道章

夫神者﹐在目爲視﹐在耳爲聽﹐在舌爲言﹐在鼻則聞香﹐在手則拳握﹐在足則行﹔晝則爲想﹐夜則爲夢﹔呼則來﹐遣則去﹔在心爲志﹐言爲文章。無質之間﹐聚散無迹。入則爲情狀﹐出則爲虛無﹔散則宇宙九夷無所不至﹐隱然則微塵芥子無所不入。存乎丹田﹐出世爲神仙。若昏昧爲下鬼而有餘神﹐散者意﹐聚者气﹐气行則神行﹐气聚則神聚。《易》曰﹕陰陽不測之謂神。又曰﹕神在丹田﹐气結爲胎。眞气不散﹐神明自來。故神炁相守﹐豈不爲長生之道﹖神是炁之子﹐炁是神之母。《道經》曰﹕旣知其子﹐復守其母。淳曰﹕子母相守﹐神仙之道。施眞人曰﹕神炁若不散﹐保爲長生人也。仙者﹐遷也。凡人爲神仙﹐仙字﹐人傍著山。凡人修煉﹐性如山嶽﹐神气不動不搖﹐故人傍著山也。夫神仙二字﹐得道之人稱也。諭人稱郎字者﹐爲有財寶見之稱也。抱者﹐包藏之意也。一者﹐道也。故言抱一者演道章上是也。

觀天之道﹐執天之行﹐盡矣。

觀者﹐觀也。上音官字﹐下音貫字。仰者觀﹐俯者觀。觀者﹐六門之觀想也。釋氏云﹕攝景歸心謂之觀想。故謂之六門之鎖閉﹐內不出﹐外不入﹐名觀行法。仰者﹐觀也。觀者﹐見也。觀見天道﹐北斗直下﹐太一眞君炁也﹐名曰太一。陰眞君曰﹕太一含眞炁是也。凡書云﹕畜之爲元精﹐施之爲萬靈﹐含之爲太一﹐放之爲太淸。太一直下﹐眞一運行﹔太一直上﹐北斗直符。斗者爲柄﹐但觀北斗月建﹐以天道觀正月建﹐寅道在寅是也。周而復始﹐運行不絕。一气升降﹐日月流行﹔五星六曜﹐森羅萬象﹐無不運行。故曰﹕五日一侯﹐十五日一气﹐四十五日一節﹐九十日一季。春生夏長﹐秋收冬藏﹔發生萬物﹐天上天下﹐仙宮人世﹐胎卵濕化﹐一根一苗﹐一枝一葉﹐一花一子﹐有情無情﹐皆受道炁而所產也。故萬物內外莫不是道也。故見天道運行﹐又觀人道不別於天道也。人道太一兩腎﹐堂間中黃﹐上赤下黑﹐左靑右白﹐其包五行﹑混元一﹑點眞一之道﹐名曰太一。太一者﹐水之宗號。北斗直符者﹐心之七竅也。日月者﹐心腎也。人無日月﹐以心腎爲日月﹔天無心腎﹐以日月爲心腎。五星六曜﹐五臟六腑。森羅萬象者﹐是皮毛骨節三萬六千精光神也。《道經》云﹕不出戶﹐知天下也。河上公曰﹕人身諭似天地之用也。又將自己太一運行﹐日月循環﹐直得眞。心火下降﹐腎水上騰﹐水上火下﹐五臟百脈生津。气津液血神自然通流﹐五行四象八卦萬神自歸大道。百骸九竅自得通靈﹐手握太一﹐性命固窮。若是依天道運行﹐豈不與天地齊壽矣﹖故曰﹕執天之行﹐盡矣。是故聖人指天道諭人觀天道之運行。執天之行﹐無不成神仙者矣。

天有五賊﹐見之者昌。

得賊則昌﹐失則亡。七賢云﹕五星﹑五嶽﹑五臟﹑五方﹑五賊﹐五賊五行之義﹐洪儒珍重之言﹐無不包也。淳曰﹕天地用五行﹐遞相爲克伐﹐相生相投也。天之五賊﹐木﹑水﹑金﹑土﹑火﹔地之五賊﹐金﹑木﹑水﹑火﹑土。見聖人言天之五賊逆行﹐陰陽顚倒相返也﹐地之五賊隨地順行﹐故人有生死矣。若見天賊﹐隨天賊而運用﹐故人只有生而無死也。故曰﹕見之者昌矣。且見地之五行﹐金生水之類也﹐天之五行﹐則不然也﹐卽水生金也。且見水气上騰﹐化爲云在天上﹐天屬金﹐雲气上騰至天﹐故曰﹕水來生金。子見母﹐現本形﹐化爲雨也。《易》曰﹕雲行雨施﹐品物流形。是天道逆行也。且見地之五行﹐木生火﹔天之五行﹐則不然也﹐火生木也。在人則爲气﹐在天則爲太陽。眞气發生萬物﹐則是陽气入木﹐枝葉發生﹐燻蒸萬物﹐木石皆榮。故曰﹕火生木也。豈不是天道乎﹖故聖人指天之道﹐要人體天法道﹐人則不會逆行。若要長生﹐須行顚倒法。如何是五行顚倒法﹖但取心火發於腎水﹐水見火化爲气﹐其气上騰至於肺﹐肺屬金﹐是水生金也。其水化爲金液﹐此是金液來入肝。肝者﹐木也。心者﹐火也。火來生木﹐肝臟榮旺﹐目生光明﹐其黑白自分明。木得火之性﹐金得水之情﹔南方火來生東方木﹐北方水來生西方金。四象二儀復配入戊己土﹐故云五行不順行﹐四象合入中宮﹐名曰五行顚倒術。太白眞人曰﹕五行顚倒術﹐龍從火裏出。五行不順行﹐虎向水中生。眞一子曰﹕此二十字少則少焉﹐妙則妙焉﹐是謂泄天地互用之機。陰眞君曰﹕北方正炁號河車﹐東方甲乙成金砂﹐朱雀調運生金華﹐金華生天地寶。人會此言﹐合至道內外﹐同於天地道﹐志煉其精﹐修爲神丹﹐點化四大﹐輕舉飛升﹐豈不爲神仙之道乎﹖故曰﹕見之者昌。

五賊在心﹐施行於天。

五賊在心者﹐五行眞炁也。以心爲主﹐動則五行隨之。故曰﹕五賊在心也。施行於天﹐則並用其心﹐須依天道﹐一切善惡由心造。凡有施爲﹐且合天爲道﹐心有作用﹐合天之五賊而運用施行也。

宇宙在乎手﹐萬化生乎身。

宇宙在乎手﹐萬化生乎身者﹐此神仙下手修煉之處﹐賢聖匠手﹐陰陽權柄也。陰陽者﹐日月也。日爲龍﹐月爲虎﹔日爲汞﹐月爲鉛﹔日爲離﹐月爲坎﹔日爲火﹐月爲水﹔日爲陽魂﹐月爲陰魄﹔日爲炁﹐月爲精﹔日爲性﹐月爲命。權握宇宙者﹐性命在乎手也。我命在我﹐不在天也﹐在天爲日月﹐在人爲精气﹐天以日月運轉﹐人以精气運行。呂眞人曰﹕有人問我修行法﹐遙指天邊日月輪。魏伯陽《參同契》載歌曰﹕聖人奪得造化意﹐手扶日月安鑪裏。微微騰倒天地精﹐鉆簇陰陽走神鬼。日魂月魄若人識﹐識者便是神仙子。煉之餌之千日期﹐身旣無陰那得死。《素問�上古天眞論》曰﹕余聞上古眞人提挈天地﹐把握陰陽﹐呼吸精气﹐獨立守神﹐肌肉若一﹐故能壽比天地﹐無有終始。張夢乾曰﹕攝乾坤於掌上﹐聚散三辰﹔握日月於襟前﹐捲舒八景。《道德經》云﹕深根固蒂﹐長生久視之道。其日月在心腎﹐其心好動﹐其神好泄漏其精華。是故聖人制伏心不動﹐權握腎不泄以至無漏﹐堅固故身輕﹐乃長生久視﹐豈不爲神仙下手修煉之處﹐心腎相交﹐精炁逆﹐萬化生乎身﹖故曰﹕神仙作用之機變﹐下鬼爲神仙﹐救死人爲活人﹐是宇宙在乎手矣。

天發殺機﹐龍蛇起陸。

此是三百字內元﹐天性﹐人也﹔人心﹐機也。立天之道﹐以定人也。一十六字是杜光庭加此文理也。淳曰﹕天發殺機者﹐秋三月也﹐西方金气生霜﹐降能殺萬物也。金能克木﹐龍蛇入墊﹐萬物可殺。《道德經》云﹕天地不仁﹐以萬物爲芻狗。龍蛇起陸者﹐春三月也﹐萬物發生﹐天地發陳﹐龍蛇起陸。秋殺春生﹐道之理。春泰卦﹐秋否卦﹐春生秋殺﹐天地否泰之義也。

人發殺機﹐天地返覆。

人發殺機者﹐莫大於不孝﹐罪在不赦﹐故天地返覆也。修殺者運一气而升騰﹐三尸自死﹐殺滅九虫﹐造化金丹﹐純陽爲體﹐故名殺機。天地返覆者﹐造化一气﹐故令死者返生﹐故陰陽天地返覆。

天人合發﹐萬變定基。

天人者﹐一气也。合發者﹐升騰一陽初動也。萬變者﹐萬物變化也。定基者﹐萬物皆炁運動也﹐名曰定基也。

性有巧拙﹐可以伏藏。

法性本一﹐根性不同也。且甘艸甜﹐黃蘗苦﹐本卽一气一根﹐性各差互。人有巧拙之性﹐可以隱密伏藏。《易》曰﹕君不密則失臣﹐臣不密則失身﹐機事不密則害成。由此言之﹐道也稟五行而生﹐故知五行之性情﹐各逐五行而用事﹐皆在隱密伏藏也。《劉子》曰﹕山狙見巧﹐終必招殃。山狙者﹐猿也﹐善能避箭。楚王出獵﹐山狙繞樹﹐王見巧﹐令養由基射猿。由基欲射﹐山狙抱樹而啼﹐知由基善射﹐莫能避也﹐必見死也。故曰﹕因巧招禍﹐人𨿽至巧﹐不能得死者﹐非天巧也耶﹖

九竅之邪﹐在乎三要﹐可以動靜。

九竅在心﹐心有七竅﹐三毛內隱﹐二竅藏陰陽之所﹐一孔爲陰﹐一孔爲陽﹐以爲輔弼。帝若乃心王也﹐故心有九孔也。三要者﹐耳﹑目﹑口也﹐目可視其色﹐耳可聽其聲﹐口可納其味。心之九竅﹐受其聲色口爽﹐故令納邪可以動乎﹖在三要也﹐目不視邪色﹐耳不聽邪聲﹐口不爽邪味﹐心竅不納邪﹐可以靜也。老君曰﹕澄其心而神自淸﹐自然六欲不生﹐三毒消滅。夫人分七十五等﹐上二十五等﹐中二十五等﹐下二十五等。上中下分爲九品﹐上等上品心有九竅﹐中等上品心有七竅﹐下等上品心有五孔﹐至下等下品心實無竅﹐名曰愚﹐何異蠢物乎﹖三要之說﹐乃防於心﹐此動靜死生之門戶也。

火生於木﹐禍發必克。

火生木者﹐天道逆行也﹔木生火者﹐地道順行也。禍發必克者﹐地道順行也﹐木罰而自焚﹔天道逆行者﹐木旺而自榮。夫人身之道﹐順地之用事﹐順行則死﹔用天之道﹐逆行則生。夫人身爲木﹐自發火心﹐無明不覺﹐敗壞其身﹐及事至禍發必克﹐此則愚人也。若夫聖人以身爲木﹐以心爲火﹐焚其源﹐修煉其身﹐暗換形質而成聖人矣。

姦生於國﹐時動必潰。

淫邪惑心﹐气動神散也。時動必潰﹐神气離乎身﹐心潰散也。《老子》曰﹕以身爲國﹐以精气爲民﹐民散則國離。

知之修煉﹐謂之聖人。天生天殺﹐道之理也。

遭遇聖人﹐得傳口訣﹐知修煉之法﹐子午下功﹐勤而行之﹐以煉凡胎濁骨﹐獲無窮之壽﹐謂之聖人。

黃帝陰符經注卷上竟

黃帝陰符經注卷下

金陵道人唐淳注

富國安民演法章中

《老子》曰﹕以身爲國﹐以精气爲民﹐眾神爲萬姓。淳曰﹕精能養形﹐气能養神﹐精气神爲壯之道也。可能運精煉形謂之富國﹐存神保气謂之安民﹐聖人外指家邦爲諭﹐以身爲國﹐一身之內﹐煉精气以修大道。老母曰﹕甘酒珍饌﹐伐性之戈矛也﹔淫聲美色﹐破骨之斧鋸﹐不覺敗壞其身﹐故民散國離。演法者﹐演教法也。章者﹐明也。

天地﹐萬物之盜﹔萬物﹐人之盜﹔人﹐萬物之盜。

天地﹐萬物之盜者﹐萬物盜天地之气養形。萬物﹐人之盜者﹐人盜萬物養其性命﹐故立身活形也。人﹐萬物之盜者﹐不測萬物情性﹐返被萬物盜人也。蓋萬物之情性者﹐煉谷之法也。人之所食﹐不宜大飽。煉谷之法﹐五日一侯﹐內使火數煉谷﹐如彈上九竅﹐眼如蜂窠﹐緞煉大便退滓之法﹐太陽如白膏所結也。小便之法﹐四十九日可以小便中溺出朱砂也。故曰﹕天地又被萬物之盜﹐萬物又被人之所盜﹐人又被萬物盜之。有此三盜﹐不能出離。人能奪萬物之精气﹐運用而煉谷﹐腸胃如酥酪﹐運元气而絕粒﹐出離萬物﹐乃令絕食非也。老母曰﹕天地盜萬物﹐盜萬物使人不得常榮盛而有衰朽﹔萬物盜人﹐使不得常少壯而有老死也﹔人盜萬物﹐使不得常存。有此三盜﹐皆不覺不知互相盜其精气﹐是盜其形也。日日不可闕﹐乏則饑寒疾病生矣。如盜精气者﹐勤而行之﹐則太和充溢﹐芳華郁暢﹐百脈皆榮﹐三關流潤矣。故不能善用盜者﹐返被萬物之盜也。故能善盜其形﹐賊其精﹐煉其气﹐以保長生。

三盜旣宜﹐三才旣安。

天地盜萬物﹐萬物盜人﹐人盜萬物﹐皆合宜也﹐不得過分。如失其此道者﹐先當伐矣。

故曰﹕食其時﹐百骸理。動其機﹐萬化安。

食其時﹐百骸理者﹐飲食知時﹐百脈自安﹔飲食失時﹐五臟不和﹐靈物受病﹐百骸不理也。動其機﹐萬化安﹐天機運也。呂眞人曰﹕天機深遠﹐下手速修猶太遲。天機者﹐臍下一寸三分也﹐聖人下手養胎仙之處。楊氏注《難經》云﹕臍下腎間動气者﹐丹田也﹐人之性命也。丹田者﹐性命之本。道士思神﹐比丘坐禪﹐皆聚眞气於臍下﹐良由此也。丹田有神龜﹐呼吸眞气﹐非口鼻而呼吸也。口鼻是气之出入門戶也﹐丹田爲气之本源﹐聖人下手之處﹐收藏眞一所居。故曰﹕胎息﹐炁也。動其機者﹐機心也。施眞人曰﹕心爲使炁﹐神養成胎﹐萬化安者。老母曰﹕食者非貪飲食﹐所食者﹐盜萬物之精炁。蓋形能食其味﹐神能食其气也。若以時而食﹐其形則動﹐其機以用精﹐則萬化安也。

人知其神而神﹐不知不神而所以神也。

人知有陰陽禍福之神﹐不知自己身中有出入神也﹐能爲了其生死也。人則知手足舉動之神也﹐不知天機發動用之至神也﹐故曰神中神也。人則知口鼻內出入之气﹐不知丹田有眞一之气﹐故曰气中之气也。人則知五穀之精﹐不知本來有眞一之精﹐故曰精中精也。老君曰﹕精中有精﹐气中有气﹐神中有神﹐是我自然之道也。老母曰﹕人則知祭祀之神﹐不知自己身有三萬六千道精光神﹐能爲出世之神也。

日月有數﹐大小有定。聖功生焉﹐神明出焉。

天地之數五十有五﹐大衍之數五十﹐其用四十有九。五行之數﹐水一﹐火二﹐木三﹐金四﹐土五﹐此是生數。又有成數﹐水六﹐火七﹐木八﹐金九﹐土十。數者﹐三十輻也。三十輻者﹐水一﹐火二﹐木三﹐金四﹐金木水火共十數。土無正形﹐隨四季而旺﹐在四方各五數﹐四五二十﹐更加十數﹐共三十輻﹐一月之用也。如是之運動也﹐天地作數人之气﹐此月數之用也。日數者﹐九九之數﹐令人從冬至一日數九九八十一日﹐是太陽之數也。五日一侯﹐十五日一气﹐四十五日一節﹐九十日一季。月有圓缺﹐萬物生成各有定分﹐故大小歷皆有定分﹐聖功生焉﹐神明出焉。修行之士若依日月之數抽添﹐運用補接﹐增加日遠﹐死途漸至﹐生路旣脫。凡軀修煉眞形﹐神形俱妙﹐豈不爲神仙乎﹖

其盜機也﹐天下莫能見﹐莫能知。

天地萬物遞相爲盜﹐莫能見之矣﹐是賊盜天地之機也。天下莫能見者﹐是盜賊之無色﹐聽之無聲﹐搏之無形﹐呼之無名﹐故天下莫能見也﹐莫能知也。窮一炁之造化﹐觀萬物之發生﹐故莫能知也。《化書》云﹕仰寥廓而不見其迹﹐處虛空而亦無聞神明且不遠﹐君子常正其心。顏子曰﹕仰之彌高﹐鉆之彌堅﹐瞻之在前﹐忽焉在後。明恍惚不可爲形象也。淳曰﹕恍惚者﹐有無也。故聖人明有無之源﹐窮造化之端﹐修之則形成而有象。故謂之莫能知﹐莫能見也。

君子得之固窮﹐小人得之輕命。

君子小人各正性命也。君子得其性命固窮﹐其性命恐有無常至﹐故悟其性﹑養其命﹐乃得延年﹐則長生矣。小人得其性命不能守﹐皆亡其命﹑失其性﹐甘酒淫荒志猛﹐不固其性命﹐故曰輕命也。《易》曰﹕君子與天地合其德﹐與日月合其明﹐與四時合其序﹐與鬼神合其吉凶。君子者﹐外修陰德﹐內煉心神﹐固窮養命﹐以保性命﹐乃君子也。凡小人舉止﹐不合陰陽日月﹐不顧性命王法﹐而自稱我彊﹐暗中昧其神道﹐內無寸眞﹐外行不仁﹐隔宿無恩﹐常懷荊棘﹐天地不容﹐陰公奪功奪算﹐然有壽而殃於子孫。故曰﹕小人作也﹐故輕其性命也。

彊兵戰勝演術章下

夫彊兵戰勝者﹐百萬人戰十萬人﹐十人打一人﹐豈不易彊兵戰勝也﹖君子思而詳之﹐非兵法也。袁叔眞人曰﹕夫用兵者﹐雄豪入戰﹐乃獲其勝。使黃公《三略》﹐呂望《六韜》﹐孫子《十三篇》﹐以少敵多﹐以寡敵眾﹐以弱敵彊﹐回敗作勝﹐此三兵法也。豈用師眾而敵寡者也﹖淳曰﹕聖人將修行諭兵法﹐可以治亂﹐直指一心諭夫爭勝﹐心不動則百邪無所入﹐性濁則气亂生路遠矣。心靜則道生﹐神仙自來。李衝曰﹕彊兵者﹐大道天師﹐萬化之主﹐降魔劍气。若達此道﹐貪嗔癡毒﹐六賊無明﹐神鬼不祥﹐妖僞陰魔一齊潰散﹐獨見至尊。是太古玄道謂之彊兵。古聖之立法要降魔治亂﹐教化天下淸靜﹐豈是銳武彊兵﹐亂役生靈﹐殺害性命﹐招冤引業﹐禍累子孫爲彊兵戰勝者也﹖章言孫吳韓白﹐皆得彊兵戰勝之術﹐凡攻戰之法﹐兵彊陰謀詭詐﹐以命煞命﹐神鬼之行﹐豈達《陰符》旨趣哉﹖古聖人旨趣哉﹖攝養之方﹐是謂彊兵戰勝。

瞽者善聽﹐聾者善視﹐絕利一源﹐用師十倍﹔三反晝夜﹐用師萬倍。

瞽者善聽﹐聾者善視者﹐淳曰﹕著其聲色也。聲色兩忘﹐絕利一源﹐修行加其十倍﹐運養固性則能專一。至於精神用師者﹐使兵也。又師者﹐兵也﹐眾也。如此言之﹐則文理可否﹐言不合道也。李衝曰﹕師者﹐非兵之稱也。大道眞一無上﹐至尊元始之君羣士﹐道教文名﹐背境向心﹐觀用師十倍﹔三反者晝夜﹐用師萬倍。淳曰﹕三反者﹐神气精也。神反气﹐心使神﹐神使心也。气返精﹐精火也﹐火返下﹐水上騰。旣濟相反﹐運則度過。尾閭通腦後脊骨腎脈之間﹐上行夾脊﹑雙關﹑風府﹑泥丸﹑百會穴﹐明堂﹑洞房﹑鼻柱骨﹐流入丹田﹐復行神巍尾閭﹐流而不絕﹐血化爲膏﹐此是神仙般運精气入泥丸之處也﹐則用師萬倍矣。逍遙子曰﹕一回滿來一回舉﹐便與神仙爲伴侶。朗然子曰﹕有人通得泥九穴﹐何必區區煉大丹。又云﹕夾脊雙關至頂門﹐修行徑路此爲根。《上生經》曰﹕其水上湧﹐遊於梁棟之間者是也。

心生於物﹐死於物﹐機在目。

機在目者﹐袁叔眞人曰﹕心者欲之源﹐目者色之根。目主見﹐心主知﹔心苟不知﹐目不能辧﹐由此言之耳。淳曰﹕目見一物﹐無因不動﹔心著一物﹐無所不隨﹔眞心不灰﹐靈物受病。散蕩眞元﹐蓋不能死於物也。機在目者﹐其目有漏﹐黑白不分﹐神光昏昧﹐此人有死無生。死於物者﹐得道之人也。目主見而心不動﹐神气運行而精炁不泄﹐此人有生無死。機在目者﹐黑白分明﹐其精無漏﹐神光自明﹐機在目也。古云﹕活水銀養死人﹐死水銀養活人。水銀在人主精。《醫書》云﹕心重十二兩﹐藏精計三合。故靈物在心﹐其精死而水銀乾﹐經云死於物。故曰﹕死水銀養活人﹐乃眞人也﹔活水銀養死人﹐修行之士﹐精气不能結﹐水銀不能乾﹐此乃死人也。故水銀活則人死也。凡煉神仙者人也。

天之無恩﹐而大恩生。

天本不施恩﹐合時而運動﹐眞气升騰﹐萬物發生﹐萬物承天之大恩而長久矣。

迅雷烈風﹐莫不蠢然。

陰陽發泄﹐天地气交﹐至精施行﹐自然有聲﹐萬物蠢然而生。人之修行無別也﹐子午下功﹐陰陽作結成精﹐坎離气交﹐水火旣濟﹐自然有聲。如迅雷烈風者﹐至精發泄而作其聲﹐陰消陽純﹐翺翔雲霄﹐豈不爲神仙﹖取用合陰陽﹐皆是至精所作也。老母曰﹕人修煉陰陽之炁氤氳﹐如風之行﹐如雷之聲﹐故能通流﹐淘淸去濁﹐五臟生津﹐百骸調暢也﹐眞一之道存矣。

至樂性余﹐至靜則廉。

至樂性餘者﹐樂天之道也。靜者﹐歸根也。故曰靜廉者道也。樂者﹐天之性以至於命也。老母曰﹕外無所求﹐內無所惑﹐至樂之道也。至樂最樂也﹐本性無餘﹐凡性得至眞靜﹐此則有餘。凡人以子孫歡娛之樂者﹐非聖人之樂也。非山爲靜﹐非市爲鬧﹐聖人悟性﹐則養命爲靜﹐得一則爲廉。《亢倉子》曰﹕貴則語通﹐富則身通﹐窮則意通﹐靜則神通﹐此四通之義也。

天之至私﹐用之至公。

天之曲成萬物﹐隱密藏機也。故曰至私用之至公者﹐生成萬類﹐各得其道也﹐名曰至公正也﹐以公正萬物。

禽之制在气。

聖人將飛禽翺翔諭如羽客者﹐飛禽乘一气而上靑霄﹐人不如也。人爲萬物之靈﹐不能制伏道德之气﹐固窮養命。如善用道德之气者﹐如龍換骨﹐如蛇退皮﹐如蟬脫殼﹐人則修煉換形﹐飛入大羅﹐上登云漢﹐不亦難乎﹖以至九天之上﹐盡是從凡入聖。《玉皇聖語》曰﹕是以九天上卿﹑司命眞君抱純粹之精﹐得混元之气﹐方可超凡入聖。修行之士﹐若將混元之气修煉純粹之精﹐盡成極陽之體而作神仙﹐豈是難乎﹖凡有所學不見者﹐如隔萬里山水之外﹐大小亦然。明聖人制伏之源﹐奪天地造化之功。假令水至冬寒而結成冰﹐非冷之至也﹐遇朔風乃結。朔風者﹐北風也。至夏月不畏其熱﹐畏南風能消其冰﹐後化爲水也。夫人眞精要結成丹者﹐使北方腎气朔風也。其精結成丹藥﹐要化眞一之精。南方心火﹐化精爲气﹐燻蒸四大﹐純陽流注﹐人無死生矣。老母曰﹕飛禽身道虛空之中者憑其气﹐況人爲萬物之靈﹐能修養煉自己者﹐盡成純陽之體﹐气遂能入金石而無礙﹐行日月而無影﹐豈不能變形證果﹐禦气遊玄哉﹖

生者﹐死之根﹔死者﹐生之根。

心貪名利﹐厚養其家﹐貪淫好色﹐廣畜資財﹐人見爲生道﹐我見是死之根。死者﹐生之根也。夫人不貪非利﹐知分合宜﹐榮枯待命﹐自守一心﹐常懷君子之行﹐技危拯苦﹐不害物命﹐克己安仁﹐積精全神﹐死者﹐生之根也。生者﹐死之根。根死卽生﹐生死由根。根者﹐心與腎也。心生者死﹐心死則生。心是神之根也﹐腎是气之根也﹐心死則性寂﹐腎死則命存﹔心活則性貪﹐腎活則精漏。切在固守根源﹐乃得長生久視也。

恩生於害﹐害生於恩。

天地以陰陽二气恩生於萬物﹐不知萬物情性反盜天地之气﹐故曰﹕恩生於害也。天施恩害﹐秋殺春生﹐故曰﹕害生於恩也。大小亦同﹐內外無別。道者﹐本恩害也。修之則壽長﹐輕之則命短矣。

愚人以天地文理勝﹐我以時物文理哲。

愚人以天地文理勝﹐人皆觀星象﹐以文理知吉凶﹑禍福﹑存亡﹑得失之事﹐故理。聖人全不知自己之生死者﹐愚人也。我以時物文理哲者﹐但觀一物而知盛衰﹐見一物而曉生死﹐在乎掌握﹐我命在我﹐反視一物而知大道﹐察一物而知吉凶﹐故能生死在乎掌握。我命在我﹐反老還少﹐出生入生﹐故我以時物文理哲矣。淳曰﹕略以瑣見導注斯經﹐然不立章句﹐且光暢其文云耳。

黃帝陰符經注卷下竟

