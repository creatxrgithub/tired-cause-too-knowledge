宋眞宗禦制玉京集

經名﹕宋眞宗禦制玉京集。六卷。宋眞宗撰。底本出處﹕《正統道藏》洞眞部表奏類。

宋眞宗禦制玉京集卷之一

謝瑞麥表一道

玉皇

嗣天子臣某誠感誠慶﹐頓首頓首﹐再拜上言﹐臣比者朝眞之禮﹐𨿽徇於傒來﹔若厲之心﹐實虞於涼薄。顧惟福壤﹐遽顯祥徵﹐俾彼膏田﹐再生嘉穟。睹靈休之協契﹐知天意之眷懷。祗荷降禎﹐益思自勵。臣無任感幸激切之至﹐謹奉表稱謝以聞。臣某誠感誠慶﹐頓首頓首﹐再拜謹言。

謝祥瑞表三道

三淸

嗣天子臣某誠感誠慶﹐頓首頓首﹐再拜上言﹐臣伏以龍井檜壇﹐檮靈禧而順拜﹔福庭太室﹐揆言日而告期。枚卜攸同﹐多儀斯薦﹐高旻降鑑﹐嘉應發祥。內顧眇衝﹔誕膺於介祉﹔永惟勵翼﹐用答於凝禎。臣無任感幸激切之至﹐謹奉表稱謝以聞。臣某誠感誠慶﹐頓首頓首﹐謹言。

玉皇

嗣天子臣某誠感誠慶﹐頓首頓首﹐再拜上言﹐臣伏以飆馭降禎﹐駐仙遊於中禁﹔璇圖協慶﹐示寶誨於億年。顧令序之載臨﹐乃精衷而紹薦。天祺紛委﹐允彰眷佑之懷﹔夕惕無忘﹐益勵夤威之志。臣無任感幸激切之至﹐謹奉表稱謝以聞。臣某誠感誠慶﹐頓首頓首﹐再拜謹言。

聖祖天尊大帝

嗣天子臣某誠感誠慶﹐頓首頓首﹐再拜上言﹐伏以報況於龍井福庭﹐先期已戒﹔祇見於琳宮淸廟﹐昭告虔伸。禮盛焫蕭﹐樂揚拊石。蓋靈源之敷佑﹐故瑞典而斯隆。錫類之仁﹐紹彰於丕應﹔遹追之孝﹐永勵於精衷。臣無任感幸激切之至﹐謹奉表稱謝以聞。臣某誠感誠慶﹐頓首頓首﹐再拜謹言。

謝天地祥瑞表一道

玉皇

嗣天子臣某誠感誠慶﹐頓首頓首﹐再拜上言﹐伏以精衷昭格﹐乃感動於靈心﹔嘉應誕敷﹐實章明於天眷。臣比者禮文祇考﹐毖祀恭修。膺穹昊之降衷﹐荷珍符之錫佑。祥經交煥﹐瑞物薦臻。表福祉之來成﹐示基圖之永固。內慚涼德﹐獲顯鴻禎﹐益勵小心﹐用承丕錫。臣無任感幸激切之至﹐謹奉表稱謝以聞。臣某誠感誠慶﹐頓首頓首﹐再拜謹言。

謝雨表二道

三淸

嗣天子臣某誠感誠慶﹐頓首頓首﹐再拜上言﹐伏以纘紹慶基﹐統臨浹寓﹐寶資天佑﹐用保民和。近者方展燔禋﹐稍愆十雨﹐慮傷稼穡﹐致爽千箱。冀觀離畢之祥﹐庶協充箱之望。爰伸密禱﹐果洽明徵。式顧原田﹐已沾膏澤。穹旻之眷﹐旣同影響而冥符﹔夙夜之心﹐益鑑盤盂而自勵。臣無任感幸激切之至﹐謹奉表稱謝以聞。臣某誠感誠慶﹐頓首頓首﹐再拜謹言。

玉皇

嗣天子臣某誠感誠慶﹐頓首頓首﹐再拜上言﹐臣紹臨綿寓﹐獲致洽平﹐祇答鑑觀﹐豈忘寤寐。近者方成茂典﹐稍屬愆陽。多稼充箱﹐屢虧於丰茂﹔油云觸石﹐冀睹於沾濡。密禱虔伸﹐明徵下浹﹐俄流甘澤﹐溥濟大田。眷佑之祥﹐旣昭昭而響答﹔欽承之志﹐尢翼翼而日增。臣無任感幸激切之至﹐謹奉表稱謝以聞。臣某誠感誠慶﹐頓首頓首﹐再拜謹言。

爲皇子謝加恩表二道

三淸

嗣天子臣某誠感誠慶﹐頓首頓首﹐再拜上言﹐伏以洪覆之靈﹐誕敷於丕佑﹔本枝之盛﹐克固於永圖。某祇受天祺﹐年當就傅﹐載詢國典﹐禮有建封。爰疏寵於苴茅﹐復升榮於環衛。誕昭嘉慶﹐實帝室之增華﹔率勵精心﹐庶神禧之昭報。益期介祉﹐常茂多祥。臣無任感幸激切之至﹐謹奉表稱謝以聞。臣誠感誠慶﹐頓首頓首﹐再拜謹言。

嗣皇子臣某誠感誠慶﹐頓首頓首﹐再拜上言﹐伏奉制書云云者﹐仰被茂恩﹐伏增榮懼。恭以疏封之典誠﹐屬於本枝﹔列爵之崇允﹐歸於盛德。伏念臣適當稚齒﹐獲備維城。奉慈訓於承顏﹐方蒙天蔭﹔錫徽章於啟宇﹐遽煥國經。位峻桓圭﹐秩尊環衛。集邦家之異數﹐昭藩屏之鴻輝。敢不自勵夙宵﹐服勤詩禮。務交修於忠孝﹐庶永洽於慶靈。臣無任感幸激切之至﹐謹奉表稱謝以聞。臣某誠感誠慶﹐頓首頓首﹐再拜謹言。

爲皇子生日表一道

玉皇

嗣皇子臣某誠感誠慶﹐頓首頓首﹐再拜上言﹐伏以候當朱夏﹐月屆正陽。鄰元歷旣望之辰﹐乃本枝載誕之日。天心錫佑﹐宗緒凝禎﹐俾百福之咸宜﹐實三靈之丕貺。敢不益勤齋栗﹐用報高明﹐期昭鑑之俯臨﹐庶繁禧之常茂。臣無任感幸激切之至﹐謹奉表稱謝以聞。臣某誠感誠慶﹐頓首頓首﹐再拜謹言。

謝忠武軍大麥表一道

玉皇

嗣天子臣某誠感誠慶﹐頓首頓首﹐再拜上言﹐今睹忠武軍奏大麥一莖七穗者﹐竊以靈心眷顧﹐瑞典昭彰﹐瞻彼原田﹐育玆嘉麥。而況生關輔之奧壤﹐俯接於都畿。因農畝之效祥﹐用昭於善歲。旣欽承於丕佑﹐彌勵翼於精忠。臣無任感幸激切之至﹐謹奉表稱謝以聞。臣某誠感誠慶﹐頓首頓首﹐再拜謹言。

謝玉石過淄州气色表一道

玉皇

嗣天子臣某誠感誠慶﹐頓首頓首﹐再拜上言﹐今以將謀刻像﹐恭侍殊庭。爰自海濱﹐采玆燕石﹐遵塗所屆﹐善應攸敷。因景物之效祥﹐見穹旻之降鑑。內循衝眇﹐仰荷顧懷﹐益勵素衷﹐用承鴻佑。臣無任感幸激切之至﹐謹奉表稱謝以聞。臣某誠感誠慶﹐頓首頓首﹐再拜謹言。

謝瑞應表一道

玉皇

嗣天子臣某誠感誠慶﹐頓首頓首﹐再拜上言﹐伏以靈宮款謁﹐將祝於純禧﹔瑞諜章明﹐用昭於景貺。矧先期之誕戒﹐復淸醮之方修。素魄效祥﹐矞云表異。降瀼瀼之甘露﹐沾鬱鬱之喬柯。內顧眇躬﹐膺玆丕應。欽承之志﹐實積於夤威﹔敷佑之仁﹐庶隆於億萬。臣無任感幸激切之至﹐謹奉表稱謝以聞。臣某誠感誠慶﹐頓首頓首﹐再拜謹言。

冬至謝表一道

玉皇

嗣天子臣某誠感誠慶﹐頓首頓首﹐再拜上言﹐伏以歲序言周﹐天正斯屆。大田之稼﹐克協於順成﹔率土之民﹐咸躋於仁壽。臣獲膺靈眷﹐仰紹慶基。萬國來庭﹐實懷於景貺﹔九功惟序﹐永賴於純禧。臣無任感幸激切之至﹐謹奉表稱謝以聞。臣某誠感誠慶﹐頓首頓首﹐再拜謹言。

年節謝表一道

玉皇

嗣天子臣某誠感誠慶﹐頓首頓首﹐再拜上言﹐伏以銅儀成歲﹐緹管生春。罄寓多歡﹐咸躋於仁壽﹔含靈有幸﹐並集於福禧。臣猥以眇躬﹐纘玆丕緒。夙興之志﹐敢怠於欽承﹔紹至之祥﹐益期於昭錫。臣無任感幸激切之至﹐謹奉表稱謝以聞。臣某誠感誠慶﹐頓首頓首﹐再拜謹言。

奏告加上聖號表三道

玉皇

嗣天子臣某誠感誠慶﹐頓首頓首﹐再拜上言﹐臣猥以眇衝﹐承玆保佑。俯臨綿寓﹐旣荷於監觀﹔仰報降眞﹐敢忘於乾鞏。是以翹瞻紫極﹐恭薦鴻名。由顯應之下垂﹐俾精衷之上達。今則對越眞像﹐昭示輔臣﹐將申命於攸司﹐仁誕興於徽則。淸都在望﹐同咫尺之不違﹔丹腑罄伸﹐庶高明而斯察。謹奉表啟告以聞。臣某誠感誠慶﹐頓首頓首﹐再拜謹言。

又

嗣天子臣某誠感誠懼﹐頓首頓首﹐再拜上言﹐臣紹臨區宇﹐獲保於隆平﹔降鑑基圖﹐永惟於眷佑。是以虔瞻普宙﹐仰薦彊名。伸有翼之精心﹐答無疆之寶命。今則已頒中詔﹐誕告外庭。顧盛典之克伸﹐實鴻靈而俯照。內思涼薄﹐彌切夤威。但勵至恭﹐庶昭丕錫。臣無任精虔激切之至﹐謹奉表奏告以聞。臣某誠惶誠懼﹐頓首頓首﹐再拜謹言。

聖祖天尊大帝

嗣天子臣某誠惶誠懼﹐頓首頓首﹐再拜上言﹐臣承積累之丕緒﹐獲撫中區﹔荷太紫之鴻禎﹐用成至治。仰瞻璇極﹐祇薦寶名。克膺眷佑之仁﹐俾展夤威之禮。今則已伸誕告﹐盛顯降祥﹐內顧眇衝﹐敢忘欽翼。臣無任精虔激切之至﹐謹奉表奏告以聞。臣某誠惶誠懼﹐頓首頓首﹐再拜謹言。

爲奏告上聖號祥瑞表一道

玉皇

嗣天子臣某誠感誠慶﹐頓首頓首﹐再拜上言﹐臣恭藉鴻靈﹐獲隆基緒﹐方崇徽稱﹐用報監觀。恭對睟容﹐親告臺席。遽顯彰於美應﹐獲紛睹於祥經。顧以眇軀﹐承玆景貺﹐但虔夕惕﹐以答天祺。臣無任感幸之至﹐謹奉表稱謝以聞。臣某誠感誠幸﹐頓首頓首﹐再拜謹言。

謝降制告論恭上聖號表一道

玉皇

嗣天子臣某誠感誠慶﹐頓首頓首﹐再拜上言﹐臣獲膺寶歷﹐用撫烝民。承眷佑之無疆﹐勵夤威而有益。由是仰瞻普宙﹐俯率綿區。罄達精衷﹐上崇顯號。爰詢今日﹐誕布外庭。百執交趨﹐共忻於嘉會﹔九淸垂鑑﹐增盛於禎期。敢不夕惕惟夤﹐夙興靡捨。庶茂宣於大典﹐俾欽奉於鴻靈。臣無任感幸激切之至﹐謹奉表稱謝以聞。臣某誠感誠慶﹐頓首頓首﹐再拜謹言。

謝降制祥瑞表一道

玉皇

嗣天子臣某誠感誠慶﹐頓首頓首﹐再拜上言﹐臣抑懷純錫﹐俯率輿民。祇薦鴻名﹐茂揚寶貺。外庭宣布﹐方協於元辰﹔嘉瑞章明﹐用昭於丕眷。顧惟菲德﹐薦覿祥徵﹐益務至虔﹐永承善應。臣無任感幸激切之至﹐謹奉表稱謝以聞。臣某誠感誠慶﹐頓首頓首﹐再拜謹言。

謝上寶號表一道

聖祖天尊大帝

嗣天子臣某誠感誠慶﹐頓首頓首﹐再拜上言﹐伏以膺積累之祥﹐丕圖獲啟﹔荷鑑觀之德﹐盛典攸伸。臣虔紹慶靈﹐撫綏黎獻。寰區底定﹐允賴於降禎﹔夙夜勵精﹐敢忘於昭報。是以俯

同綿宇﹐仰望玄都﹐共薦丕名﹐庶揚鴻佑。淩兢之至方﹐靡於自寧﹔顧諟之仁遽﹐彰於下濟。今則已諧宣布﹐將講禮容。過天聽之蓋高﹐由仙源之協贊。內惟衝眇﹐祇戴詒謀﹐但益夤威﹐欽承錫類。臣無任感幸激切之至﹐謹奉表稱謝以聞。臣某誠感誠慶﹐頓首頓首﹐再拜謹言。

謝上寶號祥瑞表一道

聖祖天算大帝

嗣天子臣某誠感誠慶﹐頓首頓首﹐再拜上言﹐臣欽承覆冒﹐祇紹和平﹐但勵至虔﹐用膺介祉。比者俯同罄宇﹐恭上鴻名﹐式揆元辰﹐方從誕布。精心勵翼﹐尙切於戰兢﹔嘉應咸通﹐遽彰於鑑佑。永惟錫類﹐茂顯降禎﹐益務夤威﹐丕隆道蔭。臣無任感幸激切之至﹐謹奉表稱謝以聞。臣某誠感誠慶﹐頓首頓首﹐再拜謹言。

謝允上寶號表一道

玉皇

嗣天子臣某誠感誠慶﹐頓首頓首﹐再拜上言﹔臣聞丕圖累盛﹐由普宙之鑑臨﹔善應誕彰﹐自淸都之昭感。獲荷高明之降顧﹐實增寤寐之夤恭。竊以臣克紹成基﹐有慚菲質﹐茂膺寶命﹐薦錫元符。俾四海之咸寧﹐賴九陽之垂貺。𨿽巍巍之德祇答無階﹐而栗栗之心勵精曷捨。由是思同率土﹐上薦鴻名﹐乾鞏內深﹐誠思罄竭﹐威神仰望﹐彌切淩兢。伏蒙天意冥通﹐靈謀協契﹐昭玆懇至﹐示以允兪。今則宣布綿區肅修大典。豈惟衝眇﹐曲被於顧懷﹐實亦寰瀛﹐共承於覆冒。但勤夙夜﹐用表欽崇。臣無任感幸激切之至﹐謹奉表稱謝以聞。臣某誠感誠慶﹐頓首頓首﹐再拜謹言。

謝祥異等表一道

聖祖天尊大帝

嗣天子臣某誠感誠慶﹐頓首頓首﹐再拜上言﹐伏以開奧之圖﹐早膺於丕錫﹔集眞之館﹐爰勵於精心。顧寶閣之肇營﹐蓋瑯函而斯奉。崇梁錯事﹐明應儲祥。實聳動於輿情﹐益昭彰於瑞典。恭承景貺﹐伏積虔誠。臣無任感幸激切之至﹐謹奉表稱謝以聞。臣某誠感誠慶﹐頓首頓首。再拜謹言。

宋眞宗禦制玉京集卷之一竟

宋眞宗禦制玉京集卷之二

眞遊殿祥瑞表十道

天

嗣天子臣某誠感誠慶﹐頓首頓首﹐再拜上言﹐臣欽奉仙遊﹐繕完祕殿﹐僝功斯協﹐降鑑尢明。顧瑞典之交呈﹐實靈心而丕顯。載惟涼德﹐獲荷於祥徵﹔守乃慶基﹐益勤於潔志。臣無任感幸激切之至﹐謹奉表稱謝以聞。臣誠感誠慶﹐頓首頓首﹐再拜謹言。

聖祖天尊大帝

嗣天子臣某誠感誠慶﹐頓首頓首﹐再拜上言﹐伏以飈遊降格﹐蘭殿增修。顧棟宇之方新﹐睹祺祥之紛集。虔披瑞諜﹐茂顯靈心。眷佑之仁﹐旣邦家而允洽﹔欽承之志﹐諒夙夜而無渝。臣無任感幸激切之至﹐謹奉表稱謝以聞。臣某誠感誠慶﹐頓首頓首﹐再拜謹言。

宣祖皇帝

嗣天子臣某誠感誠慶﹐頓首頓首﹐再拜上言﹐仰奉仙宗﹐俯新祕殿。欽承之意﹐獲動於監觀﹔紛委之祥﹐茂彰於尢異。內惟涼德﹐薦睹鴻禎。但勵戰兢﹐用承眷佑。臣無任感幸激切之至﹐謹奉表稱謝以聞。臣誠感誠慶﹐頓首頓首﹐再拜謹言。

太祖皇帝

嗣天子臣某誠感誠慶﹐頓首頓首﹐再拜上言﹐伏以眞馭降臨﹐告發祥於邃古﹔曾軒增茸﹐答儲祉於淸都。徵役在辰﹐流禎屢顯。瑞圖柢考﹐實佑於家邦﹔慶緒恭承﹐庶隆於宗社。臣無任感幸激切之至﹐謹奉表稱謝以聞。臣誠感誠慶﹐頓首頓首﹐再拜謹言。

太宗皇帝

嗣天子臣某誠感誠慶﹐頓首頓首﹐再拜上言﹐伏以眞馭排云﹐茂頒於鴻佑﹔曾軒﹝﹞日﹐用茸於宏規。言屬僝工﹐薦彰降鑑。禎祥紛委﹐永荷於垂恩﹔宗佑欽承﹐益隆於追孝。臣無任感幸激切之至﹐謹奉表稱謝以聞。臣某誠感誠慶﹐頓首頓首﹐再拜謹言。

昭憲皇后

嗣天子臣某誠感誠慶﹐頓首頓首﹐再拜上言﹐伏以鴻緒發祥﹐皇圖累盛。言新寶構﹐用志飈遊。棟宇方興﹐薦昭於明應﹔祺祥疊委﹐實荷於貽謀。益勵孝思﹐以承基命。臣無任感幸激切之至﹐謹奉表稱謝以聞。臣誠感誠慶﹐頓首頓首﹐再拜謹言。

孝明皇后

嗣天子臣某誠感誠慶﹐頓首頓首﹐再拜上言﹐伏以駕飈之遊﹐俯臨於祕宇﹔淩雲之構﹐欽奉於靈源。完茸在辰﹐祺祥疊矩。瑞圖祇考﹐實茂於降禎﹔慈訓永懷﹐益增於追孝。臣無任感幸激切之至﹐謹奉表稱謝以聞。臣某誠感誠慶﹐頓首頓首﹐再拜謹言。

明德皇后

嗣天子臣某誠感誠慶﹐頓首頓首﹐再拜上言﹐伏以層霄降邇﹐久駐於禁闈﹔崇棟增基﹐庶揚於寶貺。羣工咸集﹐嘉瑞茂昭。燕翼之仁﹐上懷於慈訓﹔淩兢之志﹐永勵於孝思。臣無任感幸激切之至﹐謹奉表稱謝以聞。臣某誠感誠慶﹐頓首頓首﹐再拜謹言。

懿德皇后

嗣天子臣某誠感誠慶﹐頓首頓首﹐再拜上言﹐向以寶貺昭彰﹐飆遊臨曁。顧延眞之祕殿﹐茸大狀之宏模。丕應薦敷﹐嘉祥茂顯。禎圖有煥﹐累集於家邦﹔慈訓追思﹐增勤於寤寐。臣無任感幸激切之至﹐謹奉表稱謝以聞。臣某誠感誠慶﹐頓首頓首﹐再拜謹言。

元德皇后

嗣天子臣某誠感誠慶﹐頓首頓首﹐再拜上言﹐向以降紫淸之禦﹐久集於宸闈﹔恢棟宇之規﹐用昭於丕佑。鴻禎茂顯﹐嘉瑞繼臻。俯念眇躬﹐誕隆於美應﹔載惟慈訓﹐伏切於至懷。臣無任感幸激切之至﹐謹奉表稱謝以聞。臣某誠感誠慶﹐頓首頓首﹐再拜謹言。

萬歲殿祥瑞表十一道

三淸

嗣天子臣某誠感誠慶﹐頓首頓首﹐再拜上言﹐伏以內寢興工﹐方從於必茸﹔上眞降鑑﹐曲表於殊祥。克協祥圖﹐允彰靈眷。內慚菲德﹐茂集於監觀﹔仰報璇霄﹐但增於勵翼。臣無任感幸激切之至﹐謹奉表稱謝以聞。臣某誠感誠慶﹐頓首頓首﹐再拜謹言。

玉皇

嗣天子臣某誠感誠慶﹐頓首頓首﹐再拜上言﹐近以茸宇禁闈﹐方從於徵役﹔儲仁霄極﹐薦睹於降禎。瑞典交臻﹐靈心茂顯。高明之佑﹐實表於無方﹔欽翼之心﹐敢忘於若厲。臣無任感幸激切之至﹐謹奉表稱謝以聞。臣某誠感誠慶。頓首頓首﹐再拜謹言。

聖祖天尊大帝

嗣天子臣某誠感誠慶﹐頓首頓首﹐再拜上言﹐近以兩儀之殿﹐方茸於規模﹔百世之祥﹐茂垂於眷佑。克成壯麗﹐交集禎祺。眇薄之姿﹐曲膺於介祉﹔纘承之志﹐但勵於至虔。臣無任感

幸激切之至﹐謹奉表稱謝以聞。臣某誠感誠慶﹐頓首頓首﹐再拜謹言。

宣祖皇帝

嗣天子臣某誠感誠慶﹐頓首頓首﹐再拜上言﹐近以官司率職﹐用茸於中闈﹔帝室開祥﹐茂膺於累善。欽承嘉貺﹐薦睹殊禎。瑞典有孚﹐實昭於鴻蔭﹔孝心無怠﹐永奉於皇靈。臣無任感幸激切之至﹐謹奉表稱謝以聞。臣某誠感誠慶﹐頓首頓首﹐再拜謹言。

太祖皇帝

嗣天子臣某誠感誠慶﹐頓首頓首﹐再拜上言﹐近以宸闈必茸﹐久﹝﹞於輿工﹔吉日協期﹐爰從於授役。宗祊積德﹐符瑞炳靈。仰紹丕圖﹐茂膺於眷佑﹔內循菲質﹐但切於淩兢。臣無任感幸激切之至﹐謹奉表稱謝以聞。臣某誠感誠慶﹐頓首頓首﹐再拜謹言。

太宗皇帝

嗣天子臣某誠感誠慶﹐頓首頓首﹐再拜上言﹐近者遵壯麗之規﹐言修於帝宇﹔膺積累之佑﹐茂顯於天祺。宗佑炳靈﹐福祥疊矩。內惟眇德﹐獲盛禎猷﹐益務欽承﹐用符追遹。臣無任感幸

激切之至﹐謹奉表稱謝以聞。臣某誠感誠慶﹐頓首頓首﹐再拜謹言。

昭憲皇后

嗣天子臣某誠感誠慶﹐頓首頓首﹐再拜上言﹐近以禁宇歷年﹐頗虧於宏壯﹔良工揆日﹐爰務於繕完。嘉應薦彰﹐丕禎屢覿。宗祊之佑﹐俯示於發祥﹔夙夜之心﹐敢忘於追孝。臣無任感幸激切之至﹐謹奉表稱謝以聞。臣某誠感誠慶﹐頓首頓首﹐再拜謹言。

孝明皇后

嗣天子臣某誠感誠慶﹐頓首頓首﹐再拜上言﹐近以中闈授役﹐方在繕完﹐普宙降祥﹑遽彰鑑佑﹐嘉祥屢睹﹐瑞典寔符。纘紹基圖﹐茂臻於善應﹔勵精夙夜﹐庶展於孝思。臣無任感幸激切之至﹐謹奉表稱謝以聞。臣某誠感誠慶﹐頓首頓首﹐再拜謹言。

明德皇后

嗣天子臣某誠感誠慶﹐頓首頓首﹐再拜上言﹐近以丹禁累年﹐莫展斧斤之效﹔梓人率職﹐薦遵壯麗之規。方在授工﹐屢觀薦瑞。宗祧之佑﹐彰累洽於有開﹔繕治之心﹐勵夤恭於善守。臣無任感幸激切之至﹐謹奉表稱謝以聞。臣某誠感誠慶﹐頓首頓首﹐再拜謹言。

懿德皇后

嗣天子臣某誠感誠慶﹐頓首頓首﹐再拜上言﹐近以大壯之規﹐方崇於中禁﹔紛委之瑞﹐薦洽於禎期。宗稷降靈﹐家邦協吉。荷發祥之佑﹐介祉交臻﹔伸追孝之心﹐鴻仁永恃。臣無任感

幸激切之至﹐謹奉表稱謝以聞。臣某誠感誠慶﹐頓首頓首﹐再拜謹言。

元德皇后

嗣天子臣某誠感誠慶﹐頓首頓首﹐再拜上言﹐近以彤闈茸宇﹐方屬程工﹐紫宙降禎﹐屢觀善應。瑞圖允協﹐丕貺實隆。宗佑之仁﹐俯垂於保佑﹔家邦之慶﹐愈勵於纘承。臣無任感幸激切之至﹐謹奉表稱謝以聞。臣某誠感誠慶﹐頓首頓首﹐再拜謹言。

謝皇子加恩表一道

太宗皇帝啟聖院影殿

嗣天子臣某誠感誠慶﹐頓首頓首﹐再拜上言﹐臣祗荷天祺﹐茂隆世冑。熊羆葉夢﹐早盛於本枝﹔寶玉分封﹐今膺於丕典。仰憑燕翼﹐用保延洪。屬明命之已須﹐勵孝思而彌積。慶靈追感﹐夙夜增虔。臣無任感幸激切之至﹐謹奉表稱謝以聞。臣某誠感誠慶﹐頓首頓首﹐再拜謹言。

爲元德皇后升祔表二道

天

嗣天子臣某誠感誠慶﹐頓首頓首﹐再拜上言﹐臣今者升祔先後﹐合饗神宗。揆元辰於日宮﹐展鴻儀於太室。允祔眷佑﹐獲舉典章。虔伸若厲之心﹐用佇來同之應。伏冀繁陰不作﹐愛景有融。表穹昊之降靈﹐俾聲明之茂著。臣無任精虔激切之至﹐謹奉表奏告以聞。臣某誠感誠慶﹐頓首頓首﹐再拜謹言。

又

嗣天子臣某誠惶誠懼﹐頓首頓首﹐再拜上言。臣比者﹐伸劬勞之感﹐展升祔之儀。已只考於元辰﹐方虔修於合饗。慮因陰曀﹐或失禮容。慰夕惕之交增﹐祈神休之俯洽。伏望克逢霽景﹐獲顯祥徵。俾盛典之有成﹐安孝思之無措。臣無任精虔激切之至﹐謹奉表奏告以聞﹟1臣某誠惶誠懼﹐頓首頓首﹐再拜謹言。

謝祥端表一道

天

嗣天子臣某誠感誠慶﹐頓首頓首﹐再拜上言﹐伏以仙馭降臨﹐聿當於陽月﹔元辰肇紀﹐用答於上旻。顧令晨之載周﹐乃契誠而仰薦。靈心昭感﹐垂嘉瑞以章明﹔神貺欽承﹐實至精而增積。臣無任感幸激切之至﹐謹奉表稱謝以聞。臣某誠感誠慶﹐頓首頓首﹐再拜謹言。

宋眞宗禦制玉京集卷之二竟

﹟1『聞』原作『開』﹐誤﹐據文義改。

宋眞宗禦制玉京集卷之三

謝皇子加恩表一道

玉皇

嗣天子臣某誠感誠慶﹐頓首頓首﹐再拜上言﹐比者﹐自天之佑下﹐庇於本枝﹔裂壤之封獲﹐頒於成命。臣仰膺靈眷﹐克盛帝圖。孺子勝衣﹐早憑丕蔭。名邦祚土﹐載峻寵章。家邦之祉實隆﹐太紫之仁曷報。惟思祇栗﹐愼守於慶基﹔庶洽升平﹐用承於大造。臣無任感幸激切之至﹐謹奉表稱謝以聞。臣誠感誠慶﹐頓首頓首﹐再拜謹言。

爲流決刑禁表一道

天

嗣天子臣某誠感誠慶﹐頓首頓首﹐再拜上言﹐伏念猥以眇衝﹐撫玆億兆﹐克隆繼體﹐實自降祥。今以方屬長嬴﹐深傷縲系。將仰祈於錫羨﹐敢俯議於在寬。是用躬臨﹐各從原減。冀延丕佑﹐用保修齡。虔伸祇告之誠﹐恭佇咸宜之應。謹奉表啟告以聞。臣某誠感誠慶﹐頓首頓首﹐再拜謹言。

迎奉聖像表一道

天

嗣天子臣某誠感誠慶﹐頓首頓首﹐再拜上言﹐伏以答元命之符﹐肇新於祕宇﹔摹高眞之像﹐已慶於成功。仙馭遠迎﹐中塗俯屆。荷威靈之所被﹐故跋履之攸宜。敢薦精衷﹐用揚丕貺﹐益期介祉﹐以慰徯來。臣無任瞻望激切之至﹐謹奉表以聞。臣某誠感誠慶﹐頓首頓首﹐再拜謹言。

謝立仗景色表一道

天

嗣天子臣某誠感誠慶﹐頓首頓首﹐再拜上言﹐伏以恭紹帝圖﹐允膺天佑。盛儀每舉﹐純緞必臻。比者﹐聿屆元正﹐言陳朝禮。顧來庭於萬國﹐承錫佑於三靈。旭景含和﹐與情胥悅。蓋高穹之委鑑﹐故景福以咸宜。益勵夤恭﹐用酬保乂臣無任感幸激切之至﹐謹奉表稱謝以聞。臣某誠感誠慶﹐頓首頓首﹐再拜謹言。

謝皇后授冊表一道

天

嗣天子臣某誠感誠慶﹐頓首頓首﹐再拜上言。伏念猥以眇軀﹐紹玆寶命﹐思隆內則﹐用訓多方。今者﹐妙選元妃﹐俾臨中饋。庶宗祊而仰奉﹐期風化而下流。爰考令辰﹐恭膺茂典。緬瞻霄極﹐實茂於福禧﹔俯守璇圖﹐愈懷於祇栗。臣無任感幸激切之至﹐謹奉表稱謝以聞。臣某誠感誠慶﹐頓首頓首﹐再拜謹言。

降聖節謝表一道

天

嗣天子臣某誠感誠慶﹐頓首頓首﹐再拜上言﹐伏以早紆飈駕﹐俯降中闈﹐親聽寶音﹐緬聞鴻緒﹐肇新令節﹐用茂純禧。今則聿屆首冬﹐復臨元日。祺祥總至﹐實顯於顧懷﹔夙夜勵精﹐用承於保佑臣無任感幸激切之至﹐謹奉表稱謝以聞。臣某誠感誠慶﹐頓首頓首﹐再拜謹言。

冬至謝表二道

天

嗣天子臣某誠感誠慶﹐頓首頓首﹐再拜上言﹐伏以建子之月﹐履長之辰﹐九域蒸黎﹐克隆於祉福﹔萬齡命歷﹐益洽於延洪。臣內顧眇躬﹐紹膺丕構。無疆之佑﹐曲荷於鑑臨﹔若厲之心﹐益隆於欽奉。臣無任感幸激切之至﹐謹奉表稱謝以聞。臣某誠感誠慶﹐頓首頓首﹐再拜謹言。

玉皇

嗣天子臣某誠感誠慶﹐頓首頓首﹐再拜上言﹐臣祇守成基﹐顧慚涼德。膺上穹之錫佑﹐致率土之洽平。今以冬律戒期﹐天正協節。九圍底定﹐咸被於福禧﹔五稼順成﹐罔聞於疵癘。荷紫淸之貺施﹐增夙夜之戰兢。期益勵於撫綏﹐用永康於生植。臣無任感幸激切之至﹐謹奉表稱謝以聞。臣某誠感誠慶﹐頓首頓首﹐再拜謹言。

年節謝表一道

天

嗣天子臣某誠感誠慶﹐頓首頓首﹐再拜上言﹐伏以三陽肇始﹐萬匯咸新﹐溥率來賓﹐或修於職貢﹔照臨無外﹐並洽於王正。臣獲紹慶靈﹐誕膺保佑。懷生之福﹐旣荷於昭彰﹔報貺之心﹐愈增於祇栗。臣無任感幸激切之至﹐謹奉表稱謝以聞。臣某誠感誠慶﹐頓首頓首﹐再拜謹言。

謝聖祖降表一道

三淸

嗣天子臣某誠感誠慶﹐頓首頓首﹐再拜上言﹐今月十七日﹑十八日獲於夕寐﹐得奉靈期。二十四日﹐爰在禁庭。肇紆飆駕﹐丕休所集﹐方冊未聞﹐眇德載思﹐戰兢罔措。伏念臣紹承﹐命歷臨撫﹐烝黎夕惕﹐靡忘夙興。是念高穹之聽﹐俯鑑於勵精﹔率土之濱﹐克諧於治定。向者﹐薦頒祕籙﹐恭展上儀﹐實愧衝人﹐遽揚盛節。比者﹐九天司命﹐天尊神遊。預兆仙馭下臻﹐仰覿睟容﹐俯聞寶訓。淸都景佑﹐紛屬於有邦﹔紫府高眞﹐誕恢於駿命。此蓋三神介祉﹐

百福來同。錫乃鴻禧﹐彰於玄鑑。敢不愈勤夙夜﹐益務恪恭。庶增祇栗之懷。永報監觀之德。臣無任感幸激切之至﹐謹奉表稱謝以聞。臣某誠感誠慶﹐頓首頓首﹐再拜謹言。

上梁表一道

玉皇

嗣天子臣某誠感誠慶﹐頓首頓首﹐再拜上言﹐伏以向者﹐元符申錫﹐靖館肇營。建寶閣之宏規﹐奉靈文之祕檢。僝工有漸﹐層構爰成﹐言屆令辰﹐聿陛巨橑。俾殊猷而允集﹐荷介祉之下昭。益勵夤恭﹐用膺顧諟。臣無任感幸激切之至﹐謹奉表稱謝以聞。臣某誠感誠慶﹐頓首頓首﹐再拜謹言。

祈福表四道

聖祖天尊大帝

嗣天子臣某誠感誠慶﹐頓首頓首﹐再拜上言﹐伏以慶靈下浹﹐肇啟昌圖。祉福無疆﹐實期丕蔭。臣永惟眇質﹐思獲純禧。敢虔望於淸都﹐用恭禱於鴻應。伏望誕彰景貺﹐以庇於家﹐邦允勵精﹐心庶安於海域。臣無任精虔激切之至﹐謹奉表奏告以聞。臣某誠感誠慶﹐頓首頓首﹐再拜謹言。

又

嗣天子臣某誠惶誠懼﹐頓首頓首﹐再拜上言﹐伏以靈謀降鑑﹐世德儲禎。昭積累之鴻仁﹐佑盈成之丕緒。臣顧惟眇質﹐克紹慶圖﹐祇述精衷﹐用祈鴻應。伏望夤威克照﹐祉福茂臻。彰景貺於九淸﹐保崇基於億載。臣無任精虔激切之至﹐謹奉表奏告以聞。臣某誠惶誠懼﹐頓首頓首﹐再拜謹言。

又

嗣天子臣某誠惶誠懼﹐頓首頓首﹐再拜上言﹐伏以長髮之符﹐克成於帝業﹔不匱之孝﹐思集於天祺。載念臣只荷慶靈﹐惠綏區寓﹐將祈純嘏﹐允勵精心。伏望美應無疆﹐祥徵丕顯﹐愈勤纘服﹐用報詒謀。臣無任精虔激切之至﹐謹奉表奏告以聞。臣某誠惶誠懼﹐頓首頓首﹐再拜謹言。

又

嗣天子臣某誠惶誠懼﹐頓首頓首﹐再拜上言﹐伏以帝圖之盛實﹐自於發祥﹔道蔭之隆允﹐期於降顧。臣茂承丕緒﹐思庇無疆。祇叩玄都﹐庶諧有應。伏望昭彰純嘏﹐鑑佑下方。愈極夤威﹐用承覆冒。臣無任精虔激切之至﹐謹奉表奏告以聞。臣某誠惶誠懼﹐頓首頓首﹐再拜謹言。

謝道場表一道

聖祖天尊大帝

嗣天子臣某誠感誠慶﹐頓首頓首﹐再拜上言﹐臣祗答降禎﹐虔修法醮。薦隆孚佑﹐愈罄精心。慶五稼之順成﹐仰懷丕蔭﹔考九淸之科教﹐用達至誠。高明洞照於丹衷﹐興寐益欽於鴻應。臣無任感幸激切之至﹐謹奉表稱謝以聞。臣某誠感誠慶﹐頓首頓首﹐再拜謹言。

五嶽觀祥異表一道

玉皇

嗣天子臣某誠感誠慶﹐頓首頓首﹐再拜上言﹐伏以列嶽儲祥﹐中區是仰。集靈建宇﹐宏構方新。精感所通﹐明徵斯顯。表神心之鑑佑﹐增人意之夤威。內顧眇躬﹐獲臻嘉應。欽酬景貺﹐倍勵素衷。臣無任感幸激切之至﹐謹奉表稱謝以聞。臣某誠感誠慶﹐頓首頓首﹐再拜謹言。

星見謝表一道

玉皇

嗣天子臣某誠感誠慶﹐頓首頓首﹐再拜上言﹐昨以祗謁檜庭﹐欽崇於至道﹔仰瞻珠緯﹐浚發於丕禎。觀瑞彩於德星﹐見祥徵於寶歷。太官飲至﹐歲律未移。霄極著明﹐靈輝再覿。穹蒼垂佑﹐溥率同和。衝眇之軀﹐薦臻於福祉﹔淩兢之志﹐愈切於纘承。臣無任感幸激切之至﹐謹奉表稱謝以聞。臣某誠感誠慶﹐頓首頓首﹐再拜謹言。

謝玉津園種成占城稻表一道

玉皇

嗣天子臣某誠感誠慶﹐頓首頓首﹐再拜上言﹐向者﹐肅膺寶眷﹐昭示嘉生。自殊俗而結根﹐屆中區而挺質。可滋瘠土﹐足拒驕陽。俾畎畝之農民﹐保倉箱之歲事。爰居靈囿﹐肇伸播植之功﹔曁涉商秋﹐允副順成之望。洪惟景貺﹐茂集禎圖﹐愈勵克恭﹐奉承介祉。臣無任感幸激切之至﹐謹奉表稱謝以聞。臣某誠感誠慶﹐頓首頓首﹐再拜謹言。

謝降制立後表一道

玉皇

嗣天子臣某誠感誠慶﹐頓首頓首﹐再拜上言﹐伏以臣實愧眇躬﹐獲膺寶命﹐思崇內治﹐用訓中區。必淑問以言求﹐冀柔儀而允穆。某氏早聞令德﹐夙冠後庭。將敷化於河洲﹐俾正名於椒掖。已頒明詔﹐俯告外朝。此蓋穹昊眷懷﹐家邦集慶。期茂揚於壺教﹐庶祇奉於宗祊。恭答景靈﹐敢忘勵志。臣無任感幸激切之至﹐謹奉表稱謝以聞。臣某誠感誠慶﹐頓首頓首﹐再拜謹言。

謝景色表一道

玉皇

嗣天子臣某誠感誠慶﹐頓首頓首﹐再拜上言﹐伏以臣獲紹成基﹐誕膺丕佑﹐將興盛典﹐必荷殊禎。比者言舉舊章﹐式崇中饋。當外庭之誕告﹐遽美應以來臻。景物融和﹐祺祥昭顯。但內增於乾鞏﹐用仰答於高明。臣無任感幸激切之至﹐謹奉表稱謝以聞。臣某誠感誠慶﹐頓首頓首﹐再拜謹言。

謝禮畢表二道

玉皇

嗣天子臣某誠感誠慶﹐頓首頓首﹐再拜上言﹐伏以靈期昭示﹐眞馭格思。錫以天禧﹐述玆帝緒。欽承寶命﹐冀答於丕休﹔祇率精衷﹐用伸於明薦。至神委鑑﹐美應誕敷。景气融和﹐祺祥昭顯。紹膺純祉﹐允茂珍圖。敢忘夙夜之憂勤﹐以答圓淸之貺施。臣無任感幸激切之至﹐謹奉表稱謝以聞。臣某誠感誠慶﹐頓首頓首﹐再拜謹言。

又

嗣天子臣某誠感誠慶﹐頓首頓首﹐再拜上言﹐伏以肇膺寶命﹐旋降眞遊。述帝緒之綿長﹐示天休之紛屬。至神保佑﹐允協於格思﹔嘉薦苾芬﹐敢伸於昭報。虔誠洞達﹐美應章明。旭景流輝﹐殊禎表異。載惟涼薄﹐克荷監觀。勵精意而有加﹐答景靈而無捨。臣無任感幸激切之至﹐謹奉表稱謝以聞。臣某誠感誠慶﹐頓首頓首﹐再拜謹言。

承天節表一道

玉皇

嗣天子臣某誠感誠慶﹐頓首頓首﹐再拜上言﹐伏以穹吳降康﹐祖宗流慶。顧惟眇德﹐獲紹丕圖。當仲呂之禦辰﹐乃猗蘭之協吉。隆平之緒﹐昭介祉於中區﹔保佑之徵﹐荷錫禧於霄極。愈思勵翼﹐用答監觀。臣無任知感戰汗激切之至﹐謹奉表稱謝以聞。臣某誠感誠慶﹐頓首頓首﹐再拜謹言。

謝迎奉聖像瑞應表一道

玉皇

嗣天子臣某誠感誠慶﹐頓首頓首﹐再拜上言﹐昨以緬瞻福地﹐摹肖像而成功﹔祇遣輔臣﹐奉仙遊而戒路。薦承委鑑﹐誕集繁禧。屬跋履於洪川﹐實紛綸於景貺。奉安恭館﹐永伸欽翼之心﹔錫佑睿圖﹐常佇昭彰之應。臣無任感幸激切之至﹐謹奉表稱謝以聞。臣某誠感誠慶﹐頓首頓首﹐再拜謹言。

宋眞宗禦制玉京集卷之三竟

宋眞宗禦制玉京集卷之四

天貺節表二道

三淸

臣名言向者﹐紫壇潔祭﹐將建於元封﹔綠字降祥﹐實昭於景貺。肇新佳節﹐用顯靈期。霄極降康﹐紹膺於多福﹔璇璣仰察﹐復屆於今辰。況施永懷﹐誠明益勵。臣無任感幸激切之至﹐謹奉表稱謝以聞。臣名誠感誠慶﹐頓首頓首﹐謹言。

玉皇

臣名言向者﹐日觀建封﹐將成於大典﹔河圖錫佑﹐遽顯於鴻禧。紀丕應於元辰﹐肇嘉名於令節。寅威之志﹐故夙夜以無忘﹔保乂之祥﹐屬歲時而斯浹。益期齋栗﹐用答顧懷。臣無任感幸激切之至﹐謹奉表稱謝以聞。臣名誠感誠慶﹐頓首頓首﹐謹言。

謝上尊號表二道

天

臣名言臣虔議升中﹐用伸報本。勉從羣望﹐祇受崇名。仰荷天休﹐俯增夕惕。臣名誠感誠幸﹐頓首頓首。竊念臣繼臨大寶﹐嗣撫羣生。顧慚寡昧之姿﹐克致隆平之治。蓋三辰之垂佑﹐俾百福以咸宜。由是恭答元符﹐聿陳封祀﹐眷言率土﹐固薦徽稱。載揆令辰﹐允膺茂典。由穹旻之降鑑﹐成億兆之樂推。敢不益勵小心﹐愈勤昭事。思上酬於顧諟﹐惟下泰於蒸黎。臣無任齋栗戰汗激切之至﹐謹奉表稱謝以聞。臣名誠感誠慶﹐頓首頓首﹐謹言。

玉皇

臣名言伏以高明垂視﹐用協於無私﹔歷數會昌﹐允鍾於有德。玄休俯洽﹐徽號爰增。𨿽仰荷於慶靈﹐實內慚於寡昧。竊念臣誕膺景貺﹐嗣守成基。賴穹吳之眷懷﹐奉祖宗之謀訓。夙宵自勵﹐小心常畏於三辰﹔遐邇粗康﹐至治未臻於萬匯。屬以靑陽﹐葉吉黃素。垂文式酬元命之符﹐虔采上封之議。非敢揚於盛節﹐但期答於洪禧。豈意斑白羣黎﹐搢紳庶尹﹐封章並獻﹐稱謂載加。顧溢美以爲虞﹐匪當仁而可處。屢形惇讓﹐靡奪輿情。又念﹐儀天尊道之名﹐蓋施於昭事﹔寶應章感之旨﹐寔契於降祥。難遂固辭﹐遽從祗受。俟克終於祀禮﹐方聿舉於冊書。輒伸薦告之文﹐庶達寅恭之志。永惟涼薄﹐彌不迨遑。謹奉表啟謝以聞。臣名誠感誠懼﹐頓首頓首﹐謹言。

謝偃兵表二道

玉皇

臣名言臣自纘丕圖﹐常虞黷武。非因式遏於寇亂﹐未嘗輕舉於甲兵。載念先後開基﹐中區未靖。﹐每興薄伐﹐止爲弔民。今則穹壤眷懷﹐書文無外﹐集玆成命﹐屬於衝人﹐祇栗內增﹐寤寐無措。是以俯伸精懇﹐仰謝鴻靈。伏冀昭介祉於祖宗﹐示降祥於衝眇。勵至誠而有翼﹐敷丕應而無垠。臣無任知感祈恩激切屏營之至﹐謹奉表奏告以聞。臣名誠惶誠懼﹐頓首頓首﹐謹言。

聖祖天尊大帝

臣名言臣恭承丕歷﹐常戒佳兵﹐苟當疆場之無虞﹐未嘗戈甲而先舉。載念兩朝創統﹐諸夏未康。每興薄伐之師﹐蓋徇徯來之志。今則慶靈所佑﹐區宇大同。猥以眇躬﹐纘玆鴻緒。內惟戰栗﹐交集衷心。敢罄精誠﹐用伸昭謝。伏望降禎於二後﹐介祉於衝人。馨勵由衷﹐誕期丕應。臣無任精虔激切之至﹐謹奉表奏告以聞。臣名誠惶誠懼﹐頓首頓首﹐謹言。

爲二聖祈謝表二道

玉皇

臣名言臣祇荷鴻明﹐紹臨綿寓。好生之德﹐常稟於高穹﹔黷武之譏﹐敢忘

於古訓。蓋每因於禦敵﹐乃暫動於興師。載念二後﹐禦圖四方。未一蒸黎﹐無告卽用﹐軫憂戰伐﹐伸威止期﹐平亂實靡。佳兵之志﹐本懷濟物之心。今則萬域攸同﹐三神所佑。追念干戈之未戢﹐諒惟寤寐以責躬。伏願敷介福於祖宗﹐錫純禧於衝眇。申衷之感﹐增夕惕以交深﹔不宰之仁﹐佇天祺而斯洽。臣無任精虔激切之至﹐謹奉表奏告以聞。臣名誠惶誠懼﹐頓首頓首﹐謹言。

聖祖天尊大帝

臣名言臣內惟涼薄﹐祇紹慶靈。法天道而子民好生是務﹐肆威武而樂戰誓志不爲。每屬興師﹐莫非應敵。載念祖宗創業﹐書軌未同。俯徇徯來﹐𨿽伸於薄伐﹔曁當克勝﹐卽用於懷柔。志本異於佳兵﹐心但期於拯溺。今則上旻敷佑﹐浹寓大康。追思未息於干戈﹐或慮莫分於玉石。是以虔伸精意﹐顒佇鴻禎。伏望福二後於上仙﹐庇衝人於纘服。罄輸丹腑﹐祗謝皇明。恭惟察懇悃之心﹐靡忘於寤寐﹔錫紛綸之祉﹐永佑於家邦。臣無任祈恩懇禱激切之至﹐謹奉表奏告以聞。臣名誠惶誠懼﹐頓首頓首﹐謹言。

祈雨表一道

玉皇

臣名言伏以災沴之生﹐信由於人事﹔精誠所至﹐必動於靈心。竊念臣獲嗣丕基﹐實慚昧道﹐徒懷惕勵﹐罔致和平。顧雨澤之久愆﹐慮農耕之失望。𨿽再形於懇禱﹐尙未克於感通﹐啟處不遑﹐鑑寐無措。三辰垂戒﹐蓋德教之有虧﹔九谷靡登﹐在蒸黎而可念。是以重形悃愊﹐仰訴高明。伏願息鳴鳶之風﹐駐離畢之月。流玆鴻澎﹐穌彼嘉生。剪爪之勤﹐故弗違於終日﹔膚寸之潤﹐期普濟於大田。臣無任精虔激切之至﹐謹奉表奏告以聞。臣名誠惶誠懼﹐頓首頓首﹐謹言。

謝雨表二道

玉皇

臣名言臣聞﹐風雨不時﹐誠由於寡昧﹔乾坤垂佑﹐乃致於感通。竊以臣獲嗣慶基﹐未臻至治﹐刑政有失﹐早嘆爲災。民將廢於春耕﹐心實增於夕惕。是以屢伸精禱﹐庶格靈休。果膏澤以應期﹐俾原田而無害。此蓋高明顧諟﹐博厚眷懷。豈涼德之可當﹐諒羣生之共荷。旣沾旣足﹐俯遂於虔祈﹔克儉克勤﹐愈懷於祗畏。冀罔違於勵翼﹐用昭答於鑑觀。臣無任感幸激切之至﹐謹奉表稱謝以聞。臣名誠感誠慶﹐頓首頓首﹐謹言。

又

臣名言伏蒙聖慈﹐特賜降雨者。臣聞風雨不時﹐誠由於寡昧﹔乾坤垂佑﹐乃致於感通。臣名誠歡誠慶﹐頓首頓首。伏念臣獲嗣丕圖﹐未臻至治﹐刑政有失﹐旱暵爲災。才露精誠﹐普施甘雨。此蓋睿慈委曲﹐聖眷彌隆。豈涼德而可當﹐諒羣生而同慶。得觀丰稔﹐樂上瑞於寰區﹔更勵寅恭﹐思少酬於生育。臣無任感恩荷聖歡抃榮懼之至﹐謹奉表稱謝以聞。臣名誠歡誠慶﹐頓首頓首﹐謹言。

又祈雨表四道

玉皇

臣名言近以亢陽爲沴﹐甘雨未沾﹐慮有損於嘉生﹐致莫登於善歲。仰瞻層宙﹐備形顯若之懷﹔俯濟大田﹐靡獲需然之應。敢再伸於精意﹐庶克動於靈心。俾鴻澎而允諧﹐使中疇而協望。淩兢斯積﹐鑑佑期臻。臣無任精虔激切之至﹐謹奉表奏告以聞。臣名誠惶誠懼﹐頓首頓首﹐謹言。

又

臣名言近以甘澤未沾﹐大田慮損。倉箱之望﹐莫保於順成﹔夙夜之心﹐靡遑於寧處。是以仰瞻環極﹐疊貢精衷。伏望洞鑑誠明﹐誕敷福應。俾驕陽之退舍﹐使嘉雨之順時。濟平秩之民﹐克諧於善熟﹔答無疆之佑﹐敢怠於寅威。臣無任精虔激切之至﹐謹奉表奏告以聞。臣名誠惶誠懼﹐頓首頓首﹐謹言。

聖祖天尊大帝

臣名言近以自屆春時﹐頗愆十雨﹐永言農事﹐慮爽千箱。𨿽仰叩於淸都﹐尙未沾於鴻霪。俯慚涼薄﹐益用兢心。再禱慶靈﹐虔思孚佑。俾其蒙之斯降﹐庶旣渥而可諧。允獲朝隮﹐敢渝夕惕。臣無任精虔激切之至﹐謹奉表奏告以聞。臣名誠惶誠懼﹐頓首頓首﹐謹言。

又

臣名言近以灰管言新﹐油云罕布。祁祁之澤﹐莫潤於原田﹔芃芃之苗﹐慮傷於億庾。𨿽慶靈而仰叩﹐顧沾洽而未諧。伏望俯照至虔﹐誕隆丕應。俾玆零雨﹐濟彼中疇。夙夜之心﹐實戰兢而無措。紫淸之貺﹐庶昭感而有孚。臣無任精虔激切之至﹐饉奉表奏告以聞臣名誠惶誠懼﹐頓首頓首﹐謹言。

爲火罪己表一道

天

臣名言伏以高明降顧﹐實顯諸仁﹐衝眇承基﹐豈忘罪己。中謝竊念臣維城後夜﹐烈焰延焚。火禁不修﹐致震驚之斯作﹔政經內省﹐乃祇畏而交增。今則寤寐載思﹐啟處無措﹐敢述宣於丹抱﹐俟臨鑑於層穹。臣無任戰兢憂惶激切之至﹐謹奉表待命以聞。臣名誠恐誠懼﹐頓首頓首﹐謹言。

謝降天書表一道

天

臣名言臣嗣守慶基﹐獲膺駿命。當上春之旭旦﹐受大帝之祥符。靈貺薦臻﹐丹衷增惕。臣名誠惶誠恐﹐頓首頓首。伏念臣猥以涼薄﹐寅奉宗祧﹐幸一紀於玆﹐荷庶邦咸乂。撫綏黎獻﹐祇畏穹玄。慮政之未孚﹐懼德之弗類。常加勵翼﹐罔敢怠遑。豈謂蒼吳儲祥﹐高眞降鑑。爰因獻歲之始﹐特垂祕籙之文。諭以十世之延長﹐誨以爲治之淸靜。周旋戒勗﹐俯伏震驚。臣敢不上奉神休﹐恭膺純錫。虔守大中之道﹐用康率土之民。益誓精勤﹐少酬覆露。臣無任懇禱激切之至﹐謹奉表稱謝以聞。臣名誠感誠慶﹐頓首頓首﹐謹言。

謝東封禮畢表一道

天

臣名言近者寶籙儲祥﹐岱宗展禮。荷洪休之載洽﹐俾茂典以無違。臣誠感誠幸﹐頓首頓首。伏念臣嗣守成基﹐撫臨寓縣﹐內循寡薄﹐莫庇蒸黎。徒惕厲以自勤﹐何施德教﹔顧治平而僅致﹐實擊明靈。屬祕撿之下臨﹐因輿民之上請。爰登喬嶽﹐用答元符。薦蒼璧而奠黃琮﹐精誠𨿽竭﹔賓百神而來萬國﹐衝眇皈慚。敢期雲起於園封﹐尙虞雨至於中阪。今則泥金告畢﹐瘞玉言終﹐盛禮咸宣﹐殊禎顯應。六驂初往﹐免迷駕於襄城﹔七萃來歸﹐克受釐於宣室。非高明之眷佑﹐豈福祉之誕膺。惟當勵翼君臨﹐憂勤子育。庶阜安於品物﹐用昭報於穹旻。臣無任祇畏戰汗屏營之至﹐謹奉表稱謝以聞。臣名誠感誠慶﹐頓首頓首﹐謹言。

謝上二聖護號表一道

天

臣名言臣恭答元符﹐登封神嶽。伸嚴配於穹壤﹐增尊謚於祖宗。盛禮載揚﹐景靈是荷。臣名誠感誠幸﹐頓首頓首。竊念臣顧慚涼德﹐嗣守成基﹐俯慶隆平﹐仰懷錫羨。是以勉從輿議﹐虔舉上儀。陳禋祀於喬峯﹐聿祟大報﹔益徽名於淸廟﹐用展孝思。伏賴眷佑下臨﹐典章克振。獲諧追遠之志﹐克資降鑑之明。敢不寅畏居心﹐憂勤思治。庶保綏於萬國﹐期對越於三辰。臣名無任齋栗戰汗激切之至﹐謹奉表稱謝以聞。臣名誠感誠慶﹐頓首頓首﹐謹言。

謝秋成表﹣道

玉皇

臣名言臣聞庶匯生成﹐並緊於妙道﹔三天政令﹐咸稟於虛皇。旣福應以攸彰﹐實降祥而允賴。臣夙慚涼德﹐獲嗣成基。百姓爲心﹐常思於惠養﹔一夫失所﹐豈敢於遑寧。由怵惕以疚懷﹐致杳冥而垂佑。瞻言南畝﹐方屆中秋。望莓莓之原田﹐盈芃芃之穡事。爲水爲旱﹐𨿽申儆於衝人﹔如茨如梁﹐寔無愆於多稼。允致丰年之上端﹐用安比屋之蒸黎。此蓋正直儲靈﹐高明降監。由元和之交感﹐俾嘉應以昭宣。敢不履薄增虞﹐乘奔積懼。俯愼君臨之道﹐仰符子育之仁。臣無任感幸激切之至﹐謹奉表稱謝以聞臣誠感誠慶﹐頓首頓首﹐謹言。

謝今歲無事表二道

天

臣名言臣獲以寡昧﹐恭紹慶靈。祇畏三神﹐𨿽小心而罔捨﹔在宥萬國﹐顧明德以多慚。今者杓建云周﹐湯春俯屆﹐嘉生允植﹐善气交臻。蓋穹吳之儲靈﹐故黔黎之集福。敢不益思齋潔﹐用答顧懷。若厲之誠﹐旣夙宵而增惕﹔紹至之佑﹐期區夏以膺常。臣無任感幸激切之至﹐謹奉表稱謝以聞。臣名誠感誠慶﹐頓首頓首﹐謹言。

三淸

臣名言臣獲守丕基﹐有慚盛德。乘奔之志﹐惟戒於怠遑﹔降鑑之明﹐誕昭於顧諟。今以言周斗建﹐肇屆天正﹐疵癘靡興﹐封疆絕警。祇荷九陽之眷佑﹐用諧萬國之晏寧。恭答慶靈﹐愈增虔鞏。期明徵之紹至﹐俾庶匯以常康。罄露精衷﹐佇回嘉應。臣無任感幸激切之至﹐謹奉表稱謝以聞。臣名誠感誠慶﹐頓首頓首﹐謹言。

謝天慶節表三道

天

臣名言臣顧慚寡昧﹐祇荷景靈。俾區夏之感寧﹐賴穹旻之委鑑。向以誕膺眷佑﹐昭錫珍符﹐肇紀元辰﹐用揚丕應。今則載周月紀﹐益茂神休。答玄貺於高明﹐但增夕惕﹔降鴻禧於溥率﹐愈冀日新。庶保治平﹐永綏蠢動。臣無任感幸激切之至﹐謹奉表稱謝以聞。臣名誠感誠慶﹐頓首頓首﹐謹言。

三淸

臣名言臣紹膺命歷﹐獲撫中區。仰荷眷懷﹐用康庶匯。向以靑陽肇屆﹐綠歷薦頒﹐祗協靈辰﹐聿新令節。今則載周四序﹐紛委千祥。齋栗之心﹐故無忘於寤寐﹔高明之佑﹐期紹集於家邦。虔露精衷﹐佇回玄應。臣無任感幸激切之至﹐謹奉表稱謝以聞。臣名誠感誠慶﹐頓首頓首﹐謹言。

玉皇

臣名言臣獲嗣寶圖﹐實慚菲德。俾人倫之交泰﹐由天意之曲成。向以貺施下臨﹐珍符申錫。仰儲休於獻歲。紀協吉於靈辰。今則言屆履端﹐益彰降鑑。二儀顧諟﹐實增祇畏之誠﹔九土樂康﹐更佇格思之應。庶紹膺於景福﹐用永庇於羣生。臣無任感幸激切之至﹐謹奉表稱謝以聞。臣名誠感誠慶﹐頓首頓首﹐謹言。

宋眞宗禦制玉京集卷之四竟

宋眞宗禦制玉京集卷之五

告謝詞六道

天

臣早因主鬯﹐遂至承祧。但思憂勤﹐罔敢逸豫。薦更歲律﹐馴致成平。蓋襲慶於祖宗﹐每推功於穹吳。爰陟東岱﹐俯順下民。殊庭睠懷﹐休佑斯及。肸蠁無際﹐符瑞薦臻。惟仰頌於昭回﹐誠不忘於戒懼。臣無任懇倒之至﹐謹詞。

又

臣纂承鴻業﹐欽奉上天。𨿽萬務憂勤﹐不忘宵旰﹐而八方淸謐﹐實自鑑觀。寶符已示於殊禎﹐眞馭復宣於景命。內惟涼薄﹐彌負戰兢。但持勵翼之懷﹐庶答高明之賜。臣無任懇倒之至﹐謹詞。

玉皇

伏以三界攸宗﹐十方所仰﹐尊惟太上﹐位極高眞。蓋浩劫以難窮﹐固彊名之不及。臣叨膺寶歷﹐嗣撫蒸黎。荷玆睠懷﹐蒙被純嘏。深惟大幸﹐並在眇躬。寢寐不遑﹐祇栗無措。臣無任懇倒之至﹐謹詞。

又

伏以造物之源﹐咸歸於大道﹔列眞之長﹐是處於高天。睠佑所臨﹐欽承敢怠。內慚涼德﹐叨嗣慶基。𨿽已洽隆平﹐而益深祇畏。至誠斯罄﹐景貺聿垂。敢不愈勵精心﹐虔遵寶訓﹐永期昭事﹐少答顧懷。臣無任懇倒之至﹐謹詞。

聖祖天尊大帝

伏以高極九天﹐位尊眾聖。是推寶命﹐下迨衝人。若乃銷偃五兵﹐每歸功於道蔭﹔懷柔萬國﹐實受賜於眞庭。𨿽寅畏之常﹐深於德教﹐而何有屢膺戩谷﹐交需純禧﹐顧負荷以莫遑﹐惟兢惕而彌厚。臣無任懇倒之至﹐謹詞。

東嶽岱嶽觀

三淸

伏以無得而升天﹐所以爲大﹔莫知其始道﹐於是居尊。竊念祇嗣丕圖﹐薦膺瑞命。喬峯檢玉﹐已藉於江茅﹔吉壤瘞繒﹐復觀於汾鼎。賴高明之眷佑﹐俾典禮之昭彰。由是瞻紀號之名山﹐顧集靈之珍宇﹐式嚴淸醮﹐用答鴻休﹐期精意以洞神﹐俟殊禎而狎至。臣無任懇倒之至﹐謹詞。

謝聖祖降臨詞二道

玉皇

伏以無始太虛﹐莫窮眞躅。含生有象﹐皆被大恩。萬化推尊﹐百王受命。惟衝人之寡薄﹐紹歷數之延洪。獲蹈眞風﹐遐依聖蔭。淸宵警寐﹐遽降於靈仙﹔紫殿凝神﹐恭承於祕訓。敢不虔遵景貺﹐愈勵深衷。益修精潔之儀﹐用伸致謝之禮。臣無任懇倒之至﹐謹詞。

聖祖天尊大帝

伏以治國之基﹐奉天爲大。化民之本﹐崇道居先。在欽翼之不忘﹐故感通而斯至。殊祥兆夢﹐眞馭應期。屬淸夜之方闡﹐降紫宸而彌久。躬宣聖訓﹐昭示靈徵。享是丕休﹐實慚涼德。謹當益勤庶政﹐上答洪恩。臣無任懇倒之至﹐謹詞。

祈福庇民詞六道

天

伏以秉玆一气﹐總彼萬靈。實覆育於羣生﹐用鑑觀於率土。竊念鴻基嗣守﹐景貺薦膺。𨿽粗致於治平﹐故無忘於惕厲。尙虞品匯﹐罔獲晏安。允資下濟之靈﹐俾協咸寧之治。是以虔伸淸醮﹐罄達素衷。伏望祥降九淸﹐惠流六合﹐星躔靡爽。年谷有成﹐衡漳泰華之封﹔疆場不聳﹐廣漢番禺之域。縣道常康﹐凡混車書﹐並消疵癘。儻荷高明之賜﹐愈增齋栗之心。臣無任懇倒之至﹐謹詞。

三淸

伏以混元之教﹐無方之神﹐蓋典治於百靈﹐用生成於萬有。竊念欽承駿命﹐紹撫中區。期茂育於黎氓﹐但祇畏於穹吳。尙虞涼薄﹐罔致隆平。思薦擁於殊禎﹐爰仰祈於純錫。是以虔修淸醮﹐用達素衷。伏望玄應昭彰﹐黔民富壽﹐三辰順序﹐百谷用成。交河遼海之封﹐永通聲教﹔五嶺二江之域﹐常獲底寧。克協惠綏﹐允資顧諟。敢勵寅恭之意﹐載求保佑之仁。臣無任懇倒之至﹐謹詞。

聖祖天尊大帝

伏以炳煥威靈﹐發撝瑞命。精心所仰﹐純錫攸臻。將下庇於蒸黎﹐實上憑於丕應。伏冀人無疵癘﹐歲保順成。十雨協期﹐五星順軌。偃七兵於率土﹐和一气於含生。淸醮宿陳﹐用祈於降鑑﹔洪禧載洽﹐允賴於儲休。臣無任懇倒之至﹐謹詞。

又

伏以俯佑蒸民﹐允資神道。上回玄鑑﹐必勵精心。竊念嗣撫中區﹐內慚闕政。去秋多稼﹐頗失於歲功﹔今載甫田﹐益虞於天厲。是以素衷下罄﹐鴻福仰祈。伏冀風雨不愆﹐倉箱有望。恭俟昭彰之應﹐彌增戰栗之懷。臣無任懇倒之至﹐謹詞。

聖祖天尊大帝

伏以含生之患﹐𨿽默定而有期﹔錫類之祥﹐必鴻禧而可禱。緬瞻戎壘﹐俯介邊陲。屬洪潦之流行﹐慮羣倫之失所。將祈景貺﹐敢薦精衷。庶洞照於寅威﹐用誕敷於祉福。俾民災之弭息﹐賴天佑之昭彰。臣無任懇倒之至﹐謹詞。

太淸宮

聖眾

竊念猥以眇躬﹐紹臨大統。荷百靈而降鑑﹐俾九寓以咸宜。瞻瀨水之福庭﹐有淸都之祕館。實昭介祉﹐俯庇含生。是以祇遣廷臣﹐遠伸潔醮。載形密疏﹐聿道丹衷。冀不昧於至神﹐用誕敷於景貺。臣無任懇倒之至﹐謹詞。

謝天禎節詞一道

聖祖天尊大帝伏以明靈之顧﹐旣昭昭而下臨﹔祇畏之心﹐乃乾乾而上達。向者長嬴之月﹐郁蒼之區﹐方展於元封﹐薦頒於祕檢。紀玆令序﹐用志於延祥﹔錫以繁禧﹐彌彰於降鑑。載臨吉日﹐虔仰淸都。敢伸昭薦之精衷﹐益佇來同之美應。臣無任懇倒之至﹐謹詞。

會靈觀興工詞一道

伏以靈鑑錫符﹐薦承於丕應﹔精心報貺﹐實罄於至誠。竊念躬接誨言﹐眇聞鴻緒。肇建集眞之宇﹐用昭長髮之符。爰揆月以聚工﹐遽延祥而介祉。緬瞻恭館﹐仰謝繁禧。期肸蠁以下垂﹐庶靖恭而上達。臣無任懇倒之至﹐謹詞。

景靈宮興工詞一道

玉皇

伏以倦遊昭格﹐恭覿於睟儀﹔實欽承﹐緬聞於丕緒。荷發祥而斯在﹐期錫類以無疆。乃葺宇於福庭﹐佇降眞於霄極。庶工經始﹐愼考於元辰﹔嘉應流禎﹐誕昭於景貺。敢虔伸於精意﹐用祗答於明禎。臣無任懇倒之至﹐謹詞。

皇子生辰詞二道

天

伏以臣紹膺元歷﹐實愧眇衝。獲茂本枝﹐允昭貺施。瞻言孺子﹐薦屆生辰。承保佑之至靈﹐克諧安乂﹔感高明之介祉﹐益勵寅恭。敢罄達於精衷﹐冀永敷於純錫臣無任懇倒之至。謹詞。

玉皇

伏以臣紹膺命歷﹐實荷慶靈。仰上帝之眷懷﹐俾本枝之蕃茂。眷言繼體﹐俯及勝衣。屬生日之戒辰﹐感神心之降鑑。敢伸精意﹐用答鴻禧。庶曲茂於延祥﹐俾永膺於介福。臣無任懇倒之至﹐謹詞。

祀事祈晴詞一道

三淸

伏以妙道無方﹐至神虛受﹐獲膺保佑﹐諒在虔恭。比者言徇輿情﹐恭修潔祀。將川塗而載涉﹐恐雨雪以交零。致玆扈從之人﹐因乃泥塗之事﹐敢伸精意﹐冀格丕休﹐庶自啟行﹐曁臨旋蹕。克免常陰之患﹐允彰降鑑之靈。臣無任懇倒之至﹐謹詞。

爲虫螟詞二道

三淸

伏以彊名之道﹐與太始以俱生﹔不宰之神﹐蓋羣倫而總治。竊念恭膺一命歷﹐惟務戰兢﹐惠養黎元﹐常期昭泰。眷都畿之接壤﹐屬農事之方興。遽產飛蝗﹐漸傷多稼。實仰資於天鑑﹐用俯殄於人災。是以祇竭素衷﹐上祈丕應。伏望淸都降佑﹐金闕儲祥。俾疵癘之咸消﹐使和平之溥洽。明明之福﹐儻荷於來成﹔栗栗之心﹐愈思於若厲。臣無任懇倒之至﹐謹詞。

玉皇

伏以百神受職﹐咸聽於上靈﹔萬匯化成﹐並資於至道。洪惟丕應﹐實顯洪休。竊念祇嗣慶基﹐有慚涼德。惟精心而自勵﹐庶和气以常臻。屬以都畿﹐曁玆關輔。顧農耕而屆候﹐遽螟螣而爲災。思上格於明徵﹐敢下伸於精意。庶膺純錫﹐以兆丰年。伏望玄感升聞﹐紫淸委鑑。俾嘉生之並育﹐致率土之咸寧。蠢爾之民﹐儻承於保佑﹔惕然之志﹐愈積於嚴恭。臣無任懇倒之至﹐謹詞。

爲迎鑄聖像詞一道

天

伏以比者﹐擇福地而範鎔﹔允成肖像﹐詔輔臣而迎奉。仰祝降禎﹐膺顧諟以誕敷﹐錫福禧而紹至。明靈眷佑﹐景物淸和。跋履咸宜﹐薦承於昭鑑﹔至虔報貺﹐愈勵於精心。臣無任懇倒之至﹐謹詞。

爲聖像在路詞二道

天

伏以殊庭肇建﹐答眷佑之靈﹔眞禦仰摹﹐勵欽崇之意。元辰協吉﹐迎奉戒期﹐丕應延祥﹐感通實冀﹐適當煩暑﹐常保淸和。俾跋履之咸宜﹐繁高明而錫佑。臣無任懇倒之至﹐謹詞。

三淸

伏以誕膺眷佑﹐祇竭誠明。恭館肇新﹐用昭介祉。眸容虔寫﹐獲睹成功。揆吉日以在辰﹐奉眞儀而戒路。伏冀鬱蒸靡盛﹐气序鹹和。俾利涉之攸宜﹐彰炳靈之降鑑。臣無任懇倒之至﹐謹詞。

景靈宮興謝祥瑞詞二道

天

伏以昭彰之應﹐允協於有孚﹔齋栗之心﹐實增於無斁。竊念仙遊俯降﹐寶緒欽承。佇飆駕以常回﹐法琳宮而必葺。繕完玆始﹐符瑞薦臻。由是緬望殊庭﹐恭伸精意。冀答三神之佑﹐益期百福之臻。臣無任懇倒之至﹐謹詞。

又

伏以眞馭下臨﹐奉碎儀之炳煥﹔鴻源逖示﹐承丕佑之昭彰。旣寶誨而欽承﹐故純禧而仰答。擇神區之爽塏﹐建恭館之密淸。初吉在辰﹐方興於庶役﹔維棋協應﹐爰睹於嘉祥。敢伸勵翼之心﹐用報紛綸之祉。臣無任懇倒之至﹐謹詞。

謝祀汾陰禮成詞二道

東嶽王母殿

伏以龜臺福地﹐夙挺神居。日觀喬峯﹐下回仙馭。靈遊所屬﹐善應實昭。昨以祇答珍符﹐虔修封祀。俄慰徯來於西土﹐復祈介福於方丘。俾茂典之有成﹐賴殊休之伸錫。是以遐瞻祕宇﹐恭薦精衷。期玄感以紹臨﹐庶鴻禧之永洽。臣無任懇倒之至﹐謹詞。

泗洲塔下

伏以化流眞俗﹐惠浹人天。奠五達之名區﹐挺百常之寶塔。昨以時巡冀壤﹐親祀坤靈。典禮咸昭﹐書文無外﹐荷明祇之協吉﹐資大士之儲休。是以遐薦精衷﹐用酬介福。冀悲心之不捨﹐俾繁祉以薦臻。臣無任懇倒之至﹐謹詞。

滋福殿道場謝降臨詞一道

聖祖天尊大帝

伏以長髮之符﹐啟鴻源而有自﹔來成之佑﹐昭不應以無方。膺貺施以薦臻﹐勵齋明而斯積。屬以碎容作繪﹐祕宇延眞。祗栗於中﹐奉蕭薌而增惕﹔監觀在上﹐回欻駕以儲祥。玉羽羣嬉﹐瑤觴徧舉。緬懷錫類﹐實用戰兢。恭答凝禎﹐豈忘欽翼。敢罄伸於精意﹐庶仰答於景靈。臣無任懇倒之至﹐謹詞。

宋眞宗禦制玉京集卷之五竟

宋眞宗禦制玉京集卷之六

爲皇子事詞一道

聖祖天尊大帝

伏以靈禧丕顯﹐道蔭博臨。承累洽於天源﹐顯多昌於世冑。皇子某克諧成立﹐咸繁寵綏。具章綬而寶誨屢頒﹐分珪玉而列爵爰啟。燕翼之訓﹐垂慶緒以無疆﹔祇畏之心﹐率眞科而仰報。臣無任懇倒之至﹐謹詞。

祈福詞一道

聖祖天尊大帝

臣竊思錫類儲仁﹐承基紹緒。蓋仰依於積佑﹐乃俯洽於多祥。今以炎气方新﹐火旗攸貺。奉眞科於琳館﹐達精意於璇都。伏願九城晏寧﹐五稼丰楙。黎元靡於疾癘﹐家邦集於福禧。繼孝之心﹐敢忘於兢惕﹔來同之祉﹐常冀於昭彰。臣無任懇倒之至﹐謹詞。

謝刻玉祥瑞詞一道

天尊

臣向以茂膺寶命﹐申錫元符。肇建琳宮﹐用昭丕貺。祕文仰奉﹐將置於瑯函﹔溫玉古。刊﹐先摹於綠字。式當協吉﹐方在致虔。顧河洛之書﹐近臨於外

次﹔瞻紫淸之座﹐益勵於至恭。臣無任懇倒之至﹐謹詞。

爲奉祀事詞九道

三淸玉淸昭應宮

臣仰報純禧﹐俯從傒望。厲鄕仙宇﹐將展於朝修﹔春首令辰﹐式遵於時邁。敢伸嘉薦﹐用禱祥徵。伏冀霄極﹐降禎綿區。俾乂使輿情而咸若﹐致盛典以斯成。眷佑之靈﹐儻符於昭感﹔寅畏之志﹐彌切於至虔。臣無任懇倒之至﹐謹詞。

聖祖天尊大帝

臣順考古經﹐遹宣茂則。靈區款謁﹐方祝於純禧﹔法從戒期﹐將詢於吉日。佇祥徵而允洽﹐故精意以虔伸。伏冀佑錫高旻﹐慶敷綿寓。俾人只而胥悅﹐使典禮之咸宜。惕惕之心﹐敢忘於善禱﹔禳穠之應﹐益俟於來同。臣無任懇倒之至﹐謹詞。

三淸上淸宮

臣祇考禮經﹐恭懷道蔭。琳宮款謁﹐已戒於先期﹔玉輅省方﹐卽登於夷路。冀誕於景貺﹐敢仰叩於淸都。伏冀萬國咸康﹐千祥紛委。克揚茂則﹐允賴純禧。仰望殊庭﹐顧精衷而斯薦﹔益祈鴻應﹐昭介祉而無疆。臣無任懇倒之至﹐謹詞。

三淸太一宮

臣緬瞻靈域﹐祇謁仙詞。協吉元龜﹐已謀於剛日﹔戒期大輅﹐卽涉於皇衢。思介祉之誕隆﹐故至誠而仰薦。伏冀克揚嘉應﹐茂集丕禎。俾區寓之晏康﹐致禮容之昭顯。殊庭瞻望﹐罄述於精衷﹔神鑑章明﹐允期於鴻福。臣無任懇倒之至﹐謹詞。

聖祖天尊大帝

臣仰懷純錫﹐俯勵至精。三檜之庭﹐將伸於款謁﹔六驂之駕﹐方屬於戒期。思眷佑以誕敷﹐故寅威而昭薦。伏冀高明降顧﹐祉福來成。俾溥率以咸康﹐使禮容而克展。無疆之錫﹐儻荷於鑑觀﹔不匱之心﹐益期於祗栗。臣無任懇倒之至﹐謹詞。

三淸滋福殿

臣欽崇祕道﹐款謁眞官。六轡省方﹐已戒期於春序﹔九許卽路﹐將展禮於靈辰。思鴻應之有敷﹐勵精心而無教。伏冀高明垂貺﹐溥率同歡。俾茂實之克揚﹐俟丕休之允屬。夙興之意﹐敢怠於至虔﹔降鑑之仁﹐益祈於丕顯。臣無任懇倒之至﹐謹詞。

聖祖天尊大帝

臣緬望厲鄕﹐載稽春序。靈宮款謁﹐已吉於先期﹔齋輅省方﹐俯臨於剛日。佇凝禎之昭錫﹐伸虔禱之勵精。伏冀茂集千祥﹐保康萬匯。克揚盛節﹐允賴鴻休。祇栗之懷﹐顧夙宵而靡捨﹔鑑觀之佑﹐期紫淸而誕敷。臣無任懇倒之至﹐謹詞。

謝玉淸昭應宮奉安聖像祥瑞詞一道

三淸

臣向以獲聞丕緒﹐思佑寶圖。乃勵至精﹐用揚累盛。申詔列郡﹐虔奉眞儀。建恭館於譙都﹐方興茂則﹔仰仙遊灊嶽﹐遽集殊禎。允協靈期﹐再翔瑞羽。祇荷昭彰之應﹐實增齋栗之心。臣無任懇倒之至﹐謹詞。

先天節詞一道

三淸

伏以紀飆馭之下臨﹐肇新令序﹔顧靈場之中啟﹐用報鴻禎。昭感有敷﹐祥經丕覿。集翩翻之珍羽﹐見浹洽之純禧。仰眷佑之心﹐永隆於景貺﹔勵寅恭之志﹐常守於慶基。臣無任懇倒之至﹐謹詞。

內中設醮謝祥瑞詞一道

三淸

臣紹膺寶命﹐繼受珍符。顧盛典之增修﹐遽祥禎而昭顯。霄云絢彩﹐仙羽流音。穹厚之心﹐表顧懷而斯在﹔夙宵之志﹐罄勵翼而攸勤。中禁密淸﹐醮筵祇肅。冀垂鑑佑﹐洞察寅威。臣無任懇倒之至﹐謹詞。

上淸宮設醮謝祥瑞詞一道

三淸

臣恭纘成基﹐誕膺丕貺。方琳宮而順拜﹐爰霄極而降衷。嘉气捆縕﹐靈禽頑頡。荷高昱之鴻應﹐俯佑禎圖﹔勵明發之小心﹐仰酬靈眷。瞻言靖館﹐恭啟醮筵。期委鑑之昭章﹐洞至誠之欽翼。臣無任懇倒之至﹐謹詞。

爲火事詞十三道

三淸玉淸昭應宮

臣顧以眇躬﹐纘玆大寶。𨿽純禧之溥洽﹐實至治之未臻。屬以宮城﹐偶延焚燎。眷言朝列﹐頗屬震驚。𨿽人事之有因﹐敢忘於祇畏﹔庶靈謀之不昧﹐曲照於戰兢。虔達中懷﹐用伸昭謝。臣無任懇倒之至﹐饉詞。

玉皇

臣紹撫中區﹐有慚盛德。𨿽炳靈之曲佑﹐然制治之失中。屬以藩房﹐煽玆遺燼。久方從於撲滅﹐遂頗致於延燒。誠則因人﹐敢忘罪己。但思抑畏﹐以務增修。庶協側身﹐允期降顧。臣無任懇倒之至﹐謹詞。

聖祖天尊大帝

臣仰承保佑﹐但積寅威。俯念震驚﹐靡遑寧處。蓋由王邸﹐不謹於周防﹔乃致宮城﹐頗延於焚燎。實暫人事﹐莫副靈心。引咎之懷﹐但兢兢而無捨﹔昭謝之懇﹐庶明明而曲臨。臣無任懇倒之至﹐謹詞。

北極

臣永惟涼德﹐仰紹丕圖。𨿽明發以自勤﹐顧政經而多闕。因玆王邸﹐不謹於防閒﹔遽致宮城﹐頗延於焚燎。敢忘引咎﹐以謝皇靈。允冀儲仁﹐洞明丹懇。臣無任懇倒之至﹐謹詞。

天書

臣內顧衝人﹐薦膺瑞命。𨿽靡忘於恭巳﹐實無報於降禎。餘燼相延﹐偶興於王邸﹔連甍莫遏﹐遂及於宮城。載念震驚﹐愈增祇栗。敢思引咎﹐用謝錫符。臣無任懇倒之至﹐謹詞。

太祖皇帝

臣祇紹慶基﹐茂膺蕃錫。顧惟涼德﹐靡報發祥。屬烈焰之相延﹐自維城而欻煽。旣難向爾﹐遂致焚如。內顧眇衝﹐有虧於申儆﹔仰懷夙累﹐伏積於多慚。昭謝宗祊﹐敢忘寤寐。臣無任懇倒之至﹐謹詞。

太宗皇帝

臣欽承命歷﹐祇紹基圖。申做有虧﹐延災斯作。顧玆遺燼﹐偶發於宮城﹔致彼炎煙﹐頗驚於民聽。載惟人事之不謹﹐實慚邦治之無閒。兢業之懷﹐靡遑於明發﹔昭謝之志﹐庶罄於聿修。臣無任懇倒之至﹐謹詞。

二星殿

伏以天顧之仁﹐實膺於保佑﹔君臨之德﹐但媿於眇衝。火禁罔修﹐宮城延燎。蓋不謹於人事﹐敢有惻於靈心。昭謝著明﹐敢忘克己。恭伸精意﹐允鑑至虔。名無任懇倒之至。謹詞。

翊聖

伏以衝眇之姿﹐仰膺於寶命﹔兢業之志﹐庶答於鴻禎。言屬戚藩﹐偶忘周愼。遂令烈焰﹐遽有延燒。旣睹震驚﹐益懷只畏。敢忘咎己﹐用謝炳靈。名無任懇倒之至﹐謹詞。

諸小殿

竊以命歷仰承﹐茂臻景貺。眇衝俯念﹐莫報丕祥。由不謹於維城﹐致延災於烈焰。震驚中禁﹐焚燎端闈。思盛德之靡昭﹐積丹心之引咎。敢伸致謝﹐允冀俯臨。名無任懇倒之至﹐謹詞。

三淸上淸宮

臣眇衝之德﹐靡足感通。穹吳之仁﹐誕回眷顧。莫洽建中之治﹐遽生炎上之祥。維城偶失於愼微﹐烈焰欻驚於延燎。載惟菲薄﹐敢怠責躬。祇述誠明﹐庶伸昭謝。臣無任懇倒之至﹐謹詞。

玉皇

臣顧以眇躬﹐紹玆丕歷。𨿽靡忘於兢業﹐蓋偶爽於堤防。藩邸之中﹐遽因遺燼。端闈之內﹐遂致延燒。思有失於愼微﹐實自深於克己。恭伸昭謝﹐允鑑至誠。臣無任懇倒之至﹐謹詞。

聖祖天尊大帝

臣纘紹慶圖﹐祗畏靈命。𨿽懷戰栗﹐靡報鑑觀。烈焰延災﹐偶興於王邸﹔環廊莫救﹐遽及於端門。內省眇衝﹐靡遑寧處。庶鴻源而昭謝﹐敢精意而洞伸。臣無任懇倒之至﹐謹詞。

宋眞宗禦制玉京集卷之六竟

