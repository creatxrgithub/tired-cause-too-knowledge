土司燈儀

經名﹕土司燈儀。一卷。底本出處﹕《正統道藏》洞眞部威儀類。

土司燈儀

法事如式

伏聞一元初判﹑二炁攸分﹐斡四序以成功﹐奠八方而定位。仰布經躔之次﹐俯均分野之私。有生咸賴於洪鈞﹐無物不資於大造。惟人之貴﹐實位乎中。凡居起處之間﹐悉荷乾坤之賜。重嗟庸昧﹐動積過愆。自離穴處以巢居﹐作於上楝而下宇。鑿泉運土﹐肆興作犯於方隅﹔架栱飛梁﹐每有悞幹於禁忌﹐或日時之不利﹐適年月之未宜。謀非龜筮之徒﹐辭用師巫之嬌。較於幽顯﹐盡屬愆尢。而況太歲尊神﹐土司禁忌﹐總權禍福﹐經制方隅﹐隨六甲以遷移﹐屬七星而斡運。凡居造作﹐致犯方隅﹐賴其教有金科﹐經存玉軸。昧之者﹐災興吉散﹔修之者﹐禍滅福生。以今某人爰於住舍﹐造作不時。動土役工﹐實有俟幹於禁忌﹔培基辟址﹐寧無冒犯於天星。謹擇良辰﹐恭修淨供。經開雲篆﹐祈積釁以潛消﹔科演瑯函﹐迎眾眞之來格。伏望爲祥爲瑞﹐集百福於門闌﹔無害無災﹐殄千殃於眷屬。祛除寇盜﹐悉滅火殃。稽首歸依﹐虔誠贊詠。

臣眾等志心歸命﹐東方震宮大聖﹑三綠星君。

伏聞震乃三陽之首﹐位居四序之端。在八卦﹐以爲先﹔處六甲﹐而爲長。能甲能拆﹐令庶物之蕃鮮﹔以懼以兢﹐使兆民而修省。資興造化﹐垂象發生。凡有修營﹐慮多觸犯。以今某人備嚴醮典﹐首謝眞靈﹐謹依科式﹐建立星壇﹐備香花供養之儀。至心歸命﹐東方震宮大聖﹑三綠星君。伏願眞仙降佑﹐眾聖垂慈﹐蠲消作犯之愆尢﹐曲賜休祥之慶瑞。門庭肅穆﹐長幼諧和﹐祈壽算以彌昌﹐增福基而永固。稽首歸依﹐虔誠贊詠﹕

大道著明﹐寂默玄眞。五斗中運﹐五行生成。北都萬鬼﹐遏人年齡。我有神章﹐度世長存。供養尊禮﹐主人精神。玄之又玄﹐嵯峨玉京。消除災障﹐道炁長存。

臣眾等志心歸命﹐束南方巽宮﹑四碧星君。

伏以巽爲申命﹐太乙司神﹐位處東南﹐宮居四碧。主羣萌之節序﹐致萬物之潔齊。凡有修營﹐豈無干犯。以今某人備嚴醮典﹐首謝眞靈﹐謹依科式﹐建立星壇﹐備香花供養之儀。志心歸命﹐東南方巽宮﹑四碧星君。伏願神光燭昧﹐惠炬舒明﹐鑑今辰祈禱之誠﹐滌往日修營之過。寇攘之害﹐永息於家庭﹔焚燎之憂﹐不生於戶牖。門中眷屬﹐普錫純禧。凡所施爲﹐吉無不利。稽首歸依﹐虔誠贊詠﹕

巽宮大聖﹐眞宰諸司。天罡太一﹐雷電百神。吹飆厄禍﹐鎭滅妖精。施行造化﹐滋育含生。綿綿錫祉﹐永永來臻。無極無上﹐金闕玉京。消諸災障﹐願得長生。

臣眾等志心歸命﹐南方離宮﹑九紫星君。

伏以化成天下﹐罔非中正之功﹔揭照多方﹐固得繼明之象。使萬物之相見﹐以位處於南方。應在兩儀之中﹐俱被照臨之德。凡居住舍﹐違犯過多。今辰祝燈﹐弟子某人備嚴醮典﹐首謝眞靈﹐謹依科式﹐建立壇場﹐備香花供養之儀。志心歸命﹐南方離宮﹑九紫星君。伏願鑑玆丹悃﹐特降仙儀﹐消除不測之災﹐賜以無窮之祉。九橫不臨於眷屬﹐千祥茂集於門闌。火盜潛消﹐貨財增益。稽首歸依﹐虔誠贊詠﹕

熒惑大聖﹐九紫星君。炎光散世﹐符咒普臻。柳星經制﹐翼軫司存。丙丁樞籍﹐火德潛奔。畱恩降福﹐善慶來並。上極無上﹐玄都玉京。消除災障﹐願得長生。

臣眾等志心歸命﹐西南方坤宮﹑二炁星君。

伏以斡運坤宮﹐恢弘地道﹐承天效法﹐含物化光。秉後德﹐而載物無疆﹔體四時﹐而孳生不已。宮當二黑﹐位次西南。凡有修營﹐豈無干犯。以今某人備嚴醮典﹐首謝眞靈﹐謹依科式﹐建立壇場﹐備香花供養之儀。志心歸命﹐西南方坤宮﹑二黑星君。伏願廣惠仁慈﹐普施陰德。削愆尢於黑簿﹐注福壽於丹書。永消坎坷之災﹐常履平康之慶。千眞護佑﹐萬聖扶持。稽首歸依﹐虔誠贊詠﹕

坤元後德﹐弘降無垠。承天行道﹐顯德化生。自然恩惠﹐育養人民。無遺無墜﹐乃利乃貞。驅除妖魅﹐賜福安寧。上極無上﹐大羅玉京。消除災障﹐願得長生。

臣眾等志心歸命﹐西方兌宮大聖﹑七赤星君。

伏以七炁素宮﹐金天兌位。肅嚴萬物﹐利其民而應其時﹔悲湣羣生﹐顯其德而助其化。凡夫迷謬﹐過咎惟多。冒犯威靈﹐豈知懺謝。以今某人備嚴醮典﹐首謝眞靈﹐謹依科式﹐建立星壇﹐備香花供養之儀。志心歸命﹐西方兌宮大聖﹑七赤星君。伏願畱恩降福﹐卻禍除災。憫物好生﹐冀永消於罪咎﹔承休蒙惠﹐錫蕃衍於祺祥。眷屬咸寧﹐門闌有慶。稽首歸依﹐虔誠贊詠﹕

虛明衝寂﹐以道爲根。上極無上﹐紫微帝君。眞中有靈﹐玄經正神。森羅大緯﹐各有紏分。昭明威令﹐總領人身。巨名終始﹐太皇高眞。無上之上﹐大羅玉京。消除災障﹐道炁長存。

臣眾等志心歸命﹐西北方乾宮大聖﹑六白星君。

伏以功全四海﹐義主三綱。出庶物以爲君﹐見羣龍而爲首。蓋以剛健中正﹐故能保合太和。使萬物各遂其生﹐無一夫不被其化。爰居住宇﹐慮犯神司﹐非悔過以陳愆﹐曷變災而爲福。以今某人備嚴醮典﹐首謝眞靈﹐謹依科式﹐建立星壇﹐備香花供養之儀。志心歸命﹐西北方乾宮大聖﹑六白星君。伏願天德寬洪﹐神司洞照。行藏有利﹐動止無危。災與障而俱消﹐福與祿而共永。子孫蕃衍﹐常沾丹桂之榮﹔眷屬雍和﹐同保大椿之算。稽首歸依﹐虔誠贊詠﹕

乾乾始兆﹐赫赫威光。洞照天下﹐育物時康。一炁推運﹐萬物禎祥。神光震攝﹐妖孽俱亡。陽精明曜﹐掃蕩災殃。至眞扶衛﹐上升玉堂。消除災障﹐道炁長存。

臣眾等志心歸命﹐北方坎宮大聖﹑一白星君。

伏以德潤至廣﹐百川所宗。性蘊三能﹐功涵七善。其爲卦也﹐萬物之所歸﹔其爲斗也﹐眾星之所拱。泮而爲水﹐疑而爲冰﹐濯萬物之昏蒙﹐滌羣生之塵垢。凡興住宇﹐冒犯斯方。悔過虔恭﹐變災爲福。以今某人備嚴醮典﹐首謝眞靈﹐謹依科式﹐建立星壇﹐備香花供養之儀。志心歸命﹐北方坎宮大聖﹑一白星君。伏願一德淵澄﹐千殃洗蕩。福祿保綿長之祉﹐壽齡增延永之期。水陸安寧﹐行藏葉吉。稽首歸依﹐虔誠贊詠﹕

北辰宗極﹐大聖通靈。濟度厄難﹐超出羣生。若有所告﹐修奉安寧。咸生百福﹐衛護萬民。生生快樂﹐世世心淸。眞仙保舉﹐上升玉京。消除災障﹐道炁長存。

臣眾等志心歸命﹐東北方艮宮大聖﹑八白星君。

伏以成終成始﹐潛施造化之功﹔時止時行﹐密顯歸藏之用。司權否泰﹐主掌興衰﹐位次三陽﹐宮居八白。工旣興於土木﹐咎恐犯於方隅。實慮過愆﹐用祈禳謝。以今某人備嚴醮典﹐首謝眞靈﹐謹依科式﹐建立星壇﹐備香花供養之儀。志心歸命﹐東北方艮宮大聖﹑八白星君。伏願碧穹至聖﹐紫府元君﹐洪恩廣布於門庭﹐巨澤徧施於宗族。更承道蔭﹐永賴帡幪。稽首歸依﹐虔誠贊詠﹕

艮宮大聖﹐靑帝尊神。首權威柄﹐道炁發生。興雷興雨﹐存善存眞。舒揚造化﹐滌蕩妖氛。綿綿景福﹐永永駢臻。璇璣無礙﹐上升玉京。消除災障﹐道炁長存。

臣眾等志心歸命﹐中宮大聖﹑五黃星君。

伏以覆載含靈﹐德素衝於后土﹔生成稼穡﹐仁實仰於中央。在五事﹐則爲恩﹔於五常﹐則爲信。故能包含萬象﹐長育羣生﹐凡有修營﹐豈無干犯。以今某人備嚴醮典﹐首謝眞靈﹐謹依科式﹐建立星壇﹐備香花供養之儀。志心歸命﹐中官大聖﹑五黃星君。伏願九壘至眞﹐中宮主宰。降善降祥﹐回吉於八方之內﹔消災消難﹐畱恩於九域之中。茂育田蠶﹐祛除火盜。稽首歸依﹐虔誠贊詠﹕

惟德中央﹐總領四方。提攝萬象﹐罔越紀綱。賞善罰惡﹐瑯函玉章。埋藏鬼賊﹐摧斬鋒芒。度世無量﹐名昭彼蒼。供養尊禮﹐掃除不祥。消除災障﹐道炁長存。

諷經向來回向

土司燈儀竟

