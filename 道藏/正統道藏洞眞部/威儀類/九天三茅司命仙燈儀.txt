九天三茅司命仙燈儀

經名﹕九天三茅司命仙燈儀。一卷。底本出處﹕《正統道藏》洞眞部威儀類。

九天三茅司命仙燈儀

法事如式

伏以太極分形﹐秀峙華陽之地﹔眞仙顯迹﹐靈彰句曲之名山。閟金壇﹐遠通玉洞。疊蟑參差而煙凝含翠﹐重岡枕帶而日映分紅。異艸薦馨﹐靈芝表瑞。虎嘯龍吟而風雲吐納﹐鶴翔丹現而仙駕回還。爰有眞君﹐實爲司命﹐紏仙凡之功過﹐掌生死之權衡。纖細不遺﹐毫分無失。治赤城而冊編九錫﹐佐靑嶽而職隸三峯。顯著聖德仁﹐總司天地水。今古均沾於惠澤﹐邇遐咸沐於恩波。臘二春三﹐燦天燈而炯炯﹔普天之下﹐投香信以拳拳。凡有歸崇﹐悉蒙孚佑。以今贊燈﹐弟子某人宿慕眞風﹐久依道蔭。聳瞻三秀﹐常懷敬奉之心﹔傾竭一忱﹐仰答生成之惠。維時吉日﹐輒啟淸齋﹐祗肅眞斿﹐敷陳妙範。瑯函玉笈﹐憑羽士以宣揚﹔寶節金幢﹐想霄衢而下邁。虔誠點照九天三茅司命眞君瑞像仙燈。明續三眞﹐光齊二景。道紫陽之妙炁﹐符絳府之沖和。伏願吐露瑞花﹐肇嘉祥於此日﹔圓成道果﹐膺福壽於今生。副以微誠﹐永承巨貺。稽首皈依﹐虔誠贊詠。

臣眾等志心歸命﹐太玄妙道沖虛聖佑眞應眞君﹐一切神仙諸靈官。

伏以幼稟異操﹐捨父修眞於北嶽﹔夢符眞降﹐求師訪道於西城。獲參神虎之軿﹐躬侍飛鳧之舄。管領祕章神籙﹐親傳丹訣仙方﹐故能嘯命風雷﹐禦役龍虎。神光下逮﹐瑞靄中存。朝驅萬靈﹐使鬼神而畏伏﹔暮遊八極﹐騰霄漢以飛翔。位宅九天﹐職司五嶽。聖治四十二載﹐眷佑丕圖﹔道炁百千萬重﹐覆護羣品。凡伸情悃﹐必沐玄恩。以今贊燈﹐弟子某人祗按仙科﹐敷陳妙範﹐儼羽繡霞衣之像﹐備香花燈燭之儀﹐志心歸命﹐東嶽上卿司命太玄妙道沖虛聖佑眞應眞君。伏願妙道克臻﹐沖虛昭格﹐四序均調於玉燭﹐九秋慶遂於金穰。國富忠良﹐家多孝悌。士民工賈﹐各膺遂意之歡﹔貴賤賢愚﹐隨分養生之樂。稽首皈依﹐虔誠贊詠。

信禮沖虛聖佑眞君

虛挺遠朗﹐幽耽妙言。爰自童蒙﹐散發北巓。靜心林澤﹐精思求仙。登峻履谷﹐艱尋師門。擲形絕嶽﹐投驅萬津。丹成率往﹐肆其天然。遂造明匠﹐乃授靈篇。剪髮祝跪﹐殘手截身。帶索自樂﹐不恥饑寒。所適惟道﹐所保以眞。情昭上帝﹐感激泰玄。今敬受命﹐位爲太元。

臣眾等志心歸命﹐定錄右禁至道衝靜德佑妙應眞君﹐一切神仙諸靈官。

伏以秉性孝廉﹐榮注郎官之膴士﹔持心仁恕﹐精修上道之玄功。受命當先﹐職封定錄。統地眞之升降﹐察人世之功愆。治金壇句曲之名山﹐任宮館洞臺之主宰。武威嚴肅﹐無私而福善禍淫﹔右禁淸明﹐有犯而陽行陰報。儻或歸依之篤﹐必能撫育之隆。以今贊燈﹐弟子某人祗按仙科﹐虔遵妙範﹐儼月被霞衣之像﹐備香花燈燭之儀﹐志心歸命﹐定錄右禁至道衝靖德佑妙應眞君。伏願至道宏慈﹐眞仙鑑善﹐赦故作悞違之咎﹐賜起居視履之祥。歲事丰登﹐寇兵消彌﹐人民樂業﹐家國咸寧。稽首皈依﹐虔誠贊詠。

信禮衝靖德佑眞君

太上有命﹐天眞書言。姬胃分宗﹐初成玄孫。咸陽茅姓﹐厥宅南閽。字曰季偉﹐受命常仙。位爲定錄﹐兼統地仙。使保有道﹐年命相閛。勤恭所蒞﹐四極法全。宮館洞臺﹐麓澤川源。宜治丹陽﹐句曲之山。君其勉之﹐動靜察聞。

臣眾等志心歸命﹐三宮保命微妙衝惠仁佑神應眞君﹐一切神仙諸靈官。

伏以節行顯名﹐任漢室西河之太守﹔積功成道﹐治良常北洞之仙山。領三官保命之權﹐法百鬼校精之典。標名才穎﹐誘童蒙後學之徒﹔挺秀該淸﹐訓女官妙靈之眾。總括岱宗﹐靈洞種植五芝﹔職司江海﹐水源滋生百谷。有求卽應﹐無願不從。以今贊燈﹐弟子某人祇按仙科﹐虔依妙範﹐儼鶴氅云冠之像﹐列溪泉澗藻之儀﹐志心歸命﹐三官保命微妙衝惠仁佑神應眞君。伏願誠心昭格﹐衝惠潛孚﹐書三官保命之仙名﹐削六洞仇讎之罪目。雨暘順序﹐妖怪滅形。靈芝瑞艸以呈祥﹐麰麥嘉禾而倍稔。物無疵癘﹐民有歡聲。稽首歸依﹐虔誠贊詠。

信禮衝惠仁佑眞君

惟君稟賦﹐挺業該淸。須晚返正﹐思微徹誠。斬馘六天﹐才穎標名。屈司三官﹐保命建名。總括岱宗﹐領死記生。位爲地仙﹐九宮之英。勸教童蒙﹐開道方成。訓誨女官﹐授諸妙靈。治祛百鬼﹐典祟檢精。關察水源﹐江海流傾。分掌金穀﹐藏錄玉漿。監植龍芝﹐洞艸夜光。良常北洞﹐永鎭陰宮。醮官歸命﹐願得長生。

諷經宣疏化財回向

九天三茅司命仙燈儀竟

