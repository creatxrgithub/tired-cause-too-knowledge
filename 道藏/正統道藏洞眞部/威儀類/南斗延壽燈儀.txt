南斗延壽燈儀

經名﹕南斗延壽燈儀。一卷。底本出處﹕《正統道藏》洞眞部威儀類。

南斗延壽燈儀

法事如式

具位某誠惶誠恐﹐稽首頓首﹐焚香再拜﹐上奏﹕三淸上聖﹐十極高眞﹐中天星主紫微大帝﹐日宮太陽帝君﹐月府太陰皇君﹐五星四曜星君﹐南斗六司延壽星君﹐北斗九皇延生星君﹐東西中斗星君﹐二十八宿星君﹐普天宿度羣眞﹐本命元辰星君﹐三元三官大帝﹐北極四聖眞君﹐五師三省眞君﹐三界四府﹐無鞅聖眾。燈壇會上﹐萬聖千眞。恭望聖慈﹐洞回昭鑑。

臣聞﹕天地之德﹐莫大於生﹔洪範之疇﹐莫全於福。爰有主司之職﹐可伸禳祝之心。仰惟三境之中﹐南斗爲長生之府﹔六司之內﹐眞君持掌握之權。凡彼流形﹐歸於所宰。是以按河圖之品格﹐披靈寶之科儀﹐嚴設星燈﹐恭陳醮禮﹐宜通上境﹐延降高眞。今弟子某心假香傳﹐誠惟物顯﹐仰瞻南極﹐上法斗司。然寶炬之光明﹐以昭垂像﹔誦眞科而吟詠﹐庶獲來臨。狀願天鑑不違﹐神心善應。瓊輿羽蓋﹐咫尺威靈﹐金馬瑤車﹐森羅空際。延生定命﹐克臻瑞气之來﹔燭幽察微﹐丕示照臨之德。恭持法信﹐上贊神明﹐稽首皈依﹐虔誠贊詠。

臣眾等志心皈命﹐明德宮大聖﹑南斗天府司命上相鎭國眞君﹐諸靈官。

臣聞﹕天賦羣靈﹐均有自然之命﹔人懷大本﹐咸歸皇極之中。養之者﹐福謝尢生﹔敗之者﹐禍因自起。永惟宰制﹐實在司存﹐倘有祈禳﹐宜修誠懇。今辰某洗心滌慮﹐養气存神﹐夙懷慕道之心﹐仰畏在天之像﹐謹依科式﹐建立星壇﹐備香花燈燭之儀﹐歸命明德宮大聖﹑南斗天府司命上相鎭國眞君。伏願天誘其衷﹐咸迪綿長之道﹔物蒙其澤﹐悉無短折之凶。稽首歸依﹐如儀贊詠﹕

南斗司命﹑上相高眞。包羅萬象﹐鎭國威靈。爲天之府﹐左右帝臣。羣仙受令﹐萬气來生。金闕上宰﹐玉淸尊神。玄元妙道﹐敢有不遵。萬神安鎭﹐衛護帝庭。

臣眾等志心皈命﹐洞文宮大聖﹑南斗天相司錄上柑鎭嶽眞君﹐諸靈官。

臣聞﹕太極之初﹐道無常體。我生之後﹐物有定名。災祥在德﹐而貴賤罔差﹔吉凶在人﹐而賢愚靡間。眷玆主者﹐付之自然﹐倘施丹懇之誠﹐必獲洪休之報。今辰某專心正意﹐向道修眞﹐仰惟成像之著明﹐虔仗上天之助順。謹依科式﹐建立星壇﹐備香花燈燭之儀﹐歸命洞文宮大聖﹑南斗司錄上相鎭嶽眞君。伏願恢弘上道﹐默收紏察之威﹔普濟羣生﹐式序修爲之善。稽首歸依﹐虔誠贊詠﹕

南斗司錄﹐天相尊神。定生注祿﹐保命延生。嶽神受命﹐總監眾靈。赫然妙道﹐蕩滌妖氛。蠲除惡障﹐保衛身形。羣仙歸仰﹐眾妙咸明。造化自然﹐飛升上淸。

臣眾等志心皈命﹐柔德宮大聖﹑南斗天梁延壽保命眞君﹐諸靈官。

臣聞﹕長生久視﹐乃大道之體常﹔祝壽延生﹐實庶民之所欲。在天﹐則常存而不易﹔在人﹐則命遠而不傷。欲其壽延﹐莫先所禱﹐將叩靈司之祝﹐宜修庶物之誠。今某專意致明﹐仰天觀象﹐冀神眞之降鑑﹐祈壽考之增崇﹐謹依科式﹐建立星壇﹐備香花燈燭之儀﹐歸命柔德宮大聖﹐南斗天梁延壽保命眞君。伏願誕布至仁﹐咸迪綿長之慶﹔鋪張生德﹐永無夭閼之虞。稽首歸依﹐虔誠贊詠﹕

南斗延壽﹐爲天之梁。普度萬類﹐咸其浸昌。壽考惟祺﹐億載無疆。永保天命﹐以除不祥。生生不滅﹐如陵如岡。仁愛普施﹐箕翼重光。與神合德﹐亙古綿長。

臣眾等志心皈命﹐保光宮大聖﹑南斗天同益算保生眞君﹐諸靈官。

臣聞﹕數分而多寡﹐殊多則爲美﹔命降而長短﹐辧長乃其祥。惟方寸之不欺﹐庶年齡之可益﹐上眞所掌﹐精意是求。今某欲增耆艾之年﹐欽若昭回之像﹐交於恍惚﹐應以形聲﹐謹依科式﹐建立星壇﹐備香花燈燭之儀﹐歸命保光宮大聖﹑南斗天同益算保生眞君。伏願大慈下際﹐長如春日之生﹔遐算巨增﹐盛若嵩山之固。稽首歸依﹐虔誠贊詠﹕

南斗益算﹐與天爲同。高明悠久﹐生德無窮。保玆元命﹐使不失中。壽考且寧﹐永契眞風。至數流衍﹐福祿來崇。億萬斯年﹐以衛我躬。洞淸上境﹐命駕雲龍。

臣眾等志心皈命﹐天節宮大聖﹑南斗天樞度厄文昌煉魂眞君﹐諸靈官。

臣聞﹕二气密移﹐亦有盛衰之理﹔五行疊運﹐曾無消息之機。念彼勞生﹐豈無厄會。眞聖旣司於救度﹐黔黎宜竭於忱恂。今某恐懼以飭躬﹐敬信而瞻像。誓歸依於大道﹐願受度於神休。謹依科式﹐建立壇場﹐備香花燈燭之儀﹐歸命天節宮大聖﹑南斗天樞度厄文昌煉魂眞君。伏願常善救人﹐庶潛消於災咎﹔永懷濟世﹐示陰驚以休祥。稽首歸依﹐虔誠贊詠﹕

南斗度厄﹐爲天之樞。靜以運化﹐品匯榮枯。文昌炳煥﹐以府圖書。轉禍爲福﹐作我丹車。煉魄守神﹐護魂保軀。天光泰定﹐災厄掃除。道炁長存﹐聖眞與居。

臣眾等志心皈命﹐大聖宮南斗天機上生監簿大理眞君﹐諸靈官。

臣聞﹕眞仙作德﹐恥一物而不知﹔聖道應時﹐爲羣心之妙用。降衷立命﹐受气賦形﹐眷掌握於生成﹐敢恭虔而請禱。今某齋心向道﹐精意瞻天﹐仰思長育之恩﹐敢僭祈禳之禮。謹依科式﹐建立星壇﹐備香花燈燭之儀﹐志心皈命大聖宮南斗天機上生監簿大理眞君。伏願體乾坤之生德﹐以運化權﹔使性命之委和﹐咸歸有道。稽首歸依﹐虔誠贊詠﹕

南斗上生﹐爲天之梁。斡運造化﹐出入應時。職在文籍﹐鬼神莫窺。大虛寥廓﹐大理之司。自根自本﹐委順無虧。﹣萬劫長存﹐久視不移。普天司命﹐上升太微。

南斗延壽燈儀竟

