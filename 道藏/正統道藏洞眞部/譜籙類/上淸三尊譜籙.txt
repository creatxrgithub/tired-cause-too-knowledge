上淸三尊譜錄

經名﹕上淸三尊譜錄。撰人不詳﹐約出於南北期末或隋唐之際。內言金明七眞等神君身世及教義。一卷。底本出處﹕《正統道藏》洞眞部譜錄類。

上淸三尊譜錄

無上九天丈人三尊譜錄

眞人曰﹕自上淸﹑靈寶﹑三皇﹑五嶽﹑五千文經等﹐皆修存禮此三尊也。此卽金明初應之法門矣。十方天人﹐有我師金明如是法者﹐卽與我同明於玉界也。可止從此寫取神眞圖籙矣。前者勿輒寫﹐恐其獲罪也。

第一度師上玄眞明道君﹐卽元始上皇丈人也。法姓﹐眞人曰﹕卽正音無也。法諱﹐眞人曰﹕卽正音延世音也。法字﹐眞人曰﹕卽正音觀無觀也。形長丈八﹐身相金容﹐體洞七寶﹐項薄五色圓明﹐頭冠暉耀流精玉冠﹐衣九暉飛陵之衣﹐披流光云明飛玄無縫自然寶被﹐帶日月之珠﹐佩流明耀雷炎光火玉之綬﹐上蓋七寶飛瓊華蓋﹐足踐三天明霄之上﹐坐卽五色獅子之座﹐左右前後玉童玉女三萬。眞人恆燒香散華﹐侍於道前。四面列眞元鞅之眾﹐並衣飛天明光之服﹐同坐自然靈花之座上。道君眞形景﹐常在上淸之上金相宮中瓊天府八明鄕之眞裏。眞人曰﹕十方天人受道﹐當存我師具相如是也。卽上徹無上﹐神光下映爾身﹐眞降兆矣。卽心禮三拜。存眞畢﹐

心願而祝曰﹕

願無極上玄眞元始天尊﹐降某歷世存亡羽明飛車﹐普得度脫十苦八難﹐上升十方飛天無上福堂﹐受慶歡樂﹐逍遙七寶林中。天下並蒙開度﹐一切結惑莫不釋然。某身得道之日﹐升入無形。

第二度師元上玄老﹐卽高上九天太上眞王是也。法姓﹐眞人曰﹕卽正音虛無也。法諱﹐眞人曰﹕卽正音上觀柌也。法字﹐眞人曰﹕卽正音運梵靈也。形長丈八﹐身相金光寶耀﹐體洞朱日﹐項薄九色相輪﹐頭冠金華流明玉冠﹐衣三色飛錦之衣﹐披云明鳳彩飛綾無縫自然寶帔﹐帶晨光日鈴雙珠明月﹐佩神金明光玉綬﹐上蓋飛云七寶華蓋﹐足踐九天明霞之上﹐坐卽九色獅子之座﹐左右前後玉童玉女亦三萬。眞人恆燒百和合香﹐散卽流云五色之華﹐侍於道前。四面列眞無鞅之眾﹐並衣飛天七寶之服﹐同坐自然七色蓮花之座上。道君眞形景﹐常在上淸金蘭宮中太極府開明鄕通眞裏。眞人曰﹕存師具相畢﹐卽神光下映爾身矣。卽心禮三拜。

存眞畢﹐心願而祝曰﹕

願無上太上天尊﹐普開大慈無量法乘﹐以濟十方天地﹐帝王國主承平﹐國祚長存﹐一切臣民億兆﹐並蒙福佑。下及某歷世存亡﹐淩虛九天﹐上升玄都無極道前。天下怨親平等﹐罪對靡不釋然。某等得道之日﹐升入無形。

第三度師﹐眞人曰﹕卽兆應現在度師也﹐而金明七眞是矣。法姓﹐眞人曰﹕卽正音虛玄妙也。法諱﹐眞人曰﹕卽正音延世明也。法字﹐眞人曰﹕卽正音系上無也。形長丈八﹐身相金容寶耀﹐同煥十方﹐項薄七寶相輪﹐頭冠金光飛精百變玉冠﹐衣流光自然云錦之衣﹐披飛森霜珠自然大光寶帔﹐帶日月明相之鈴﹐佩流金飛電玉綬﹐上蓋明光九色寶蓋﹐足踐玉眞九天飛霞三華之上﹐坐卽錦雲龍煙之座﹐左右前後玉童玉女亦三萬。眞人恆燒百和合反生靈香﹐散卽流云九色之華﹐侍於道前。四面列十方至眞無鞅之眾﹐並衣飛天之服﹐同坐自然反生靈花之座也。金明眞形景﹐常在上淸玉眞高上九天金相洞明玉國丹靈上宮開淸神府九眞鄕上景金輪裏。眞人曰﹕暫應世﹐現在度師﹐爲法化天人之師也。兆存師具相畢﹐卽神光下映爾身矣。卽心禮三拜。存眞畢﹐心願而祝曰﹕

願三尊開度某歷世億曾萬祖﹐永升福界﹐形受光相﹐劫劫長存。諸隱居山棲學眞同志士﹐俱得道眞﹐云車綠軿速得降。某得道之日﹐升入無形。

序金明玄應品

虛無眞人曰﹕我師金明﹐昔來應赤明之運﹐時與高上九天上皇元君﹑

眞人曰﹕元君者﹐卽九天上玉虛眞王道君之號矣﹐治在九天明眞臺上也。

九天上皇老君﹐

眞人曰﹕老君﹐卽高上玉虛太上老君也。亦號高上玉帝﹐或號洞眞帝一君矣﹐治於上淸九霄之臺也。

俱乘日月玉輪之車﹐遊於太元明霄廣漢之上﹐周盻八浩之外﹐歷觀九元之煙化。回登洞羅浮廣通梵天﹑

眞人曰﹕此天卽玉虛南極飛天上九朱天之正名也﹐乃玉淸翼日虛皇大道君所治處也。

金明玉國﹑

眞人曰﹕卽諸天中一域之總號也。惟八極虛皇帝之所遊﹐其中有三光流明金晨寶闕﹐裹有三萬層自然玉文。寶宮四面並是飛晨玉暉﹐照耀光明。其宮卽亦曰虛皇君所居也﹐亦是玉眞金仙之所棲處矣。

洞明玉臺﹑

眞人曰﹕此臺卽玉虛南上朱陵之臺名也。臺高萬仞﹐其間皆是流精寶耀玄輝﹐明珠玉光也。凝然而立﹐爲此靈臺。臺自然光明煥徹﹐洞虛照耀﹐映郎南方元量諸天也。亦是玉淸上明太上玉皇君所居處矣。

靈都洞中。

眞人曰﹕靈都者﹐卽朱天上元虛皇大道君之上都﹐其中有三元洞天﹐上洞大寂之界﹐下通無窮之域﹐中有三元元气丈人所治。洞天中有自然流明玉精﹐朱霞鳳彩﹐日月暉曜飛霄晨之煙﹐常勃炎於三元﹐狀似流火之盛也。卽是元一先於此冶煉大有眞文﹐至今有此上妙之靈藏也。故號曰洞耳。夫得道眞人升騰之者﹐莫不先詣於南朱洞天﹐以煉質屍气﹐更受明相﹐瑩發金容﹐寶耀莊嚴﹐妙形具足﹐卽體同朱日之盛明矣。方得乘虛駕浮﹐上登妙寂之上﹐光相威明﹐卽森麗十方﹐可謂身受長存﹐於斯畢也。

以玄元元年歲在甲午正月一日午時﹐同諸大光元始三尊﹐奉受《洞玄靈寶元始五老赤書眞文》。

眞人曰﹕此年號日月﹐皆是赤明劫中時也。太光元始三尊﹐卽元高虛皇元始是也。至乎上皇元年﹐已經五劫矣。

爾時三尊降受﹐登玉寶長明之壇。

眞人曰﹕玉寶者﹐朱天之中央﹐自然流金玉精日月華光﹐而凝眞結寶爲此壇。壇卽九重﹐以應九天之數。高九千仞﹐明照十方。卽金明之所登﹐玄應受事於元始天尊時也。

九天眞皇﹑無上三天眞王﹑元始五老監度告誓﹐天地水三官爲盟約。惟眞是慕﹐

眞人曰﹕惟眞是慕者﹐玄聖所應﹐妙化方興﹐大乘引接﹐普惠無窮﹐周徧六道﹐大慈大悲﹐廣濟十方﹐法藏淸虛﹐無塵欲澤﹐淨若妙鏡。卽非與爲點同行﹐直誓法頂明盛﹐明於四象凝然湛寂﹐不可以常理所指﹐亦非仁智能象之。

十方俱明﹐

眞人曰﹕爾時十方天地俱感瑞應﹐七寶如雨﹐十方天人受福﹐幽顯同慶九千餘年﹐日月停輪也。

九天同證﹐

眞人曰﹕卽眞皇眞王﹐於斯證明也。

以擬合眞之人﹐

眞人曰﹕此說卽是其運未行﹐故簡合道法相人也。若非金骨玉藏﹐便不得受矣。自非名書帝簡玄圖者﹐亦不得傳也。

開度無量﹐長充十方福橋。

眞人曰﹕若無九天運文﹐靈寶卽下教﹐救世於季劫之末。故普濟十方﹐咸令得免水火之災﹐度之無量。故不揀善惡﹐有歸依法乘者﹐悉得度於福岸﹐以遺種人之後天也。自非靈寶之功﹐何能致此。可謂賢劫方值﹐靈寶下教﹐雜法僞道俱自消滅﹐獨此法之興矣。故知無量度人﹐普惠萬生也。是以慈法饒益十方﹐常以大慈心﹐故潤及三界﹐廣利無礙﹐智照羣生﹐能成就一切天人法行﹐定心取寂﹐令眾修習寂樂﹐斷無明業﹐念念歸空。故以示尊經三十六部妙唱之旨﹐備此空有種種因緣﹐成示相煩惱結惑﹐示眾生苦對未斷未盡之報﹐生死本業。故開妙善大行之門﹐令蒼生正見罪福無差﹐令修十誡﹐歸依十善爲勝之力十二可從﹐依行明律﹐以攝受羣迷﹐以悟彼大寂勝界﹐往坺三徒﹐卽使冤親平等。自非靈寶之功﹐何致此也。

虛無眞人曰﹕夫正法者﹐則以正覺應於正教﹐以悟羣迷覺於正道也。妙理淵玄﹐實非仁智所論矣﹐豈敢於身心之所擬哉。且三尊所應﹐隨運周徧﹐靡不備焉。隨劫應現﹐或出或處﹐妙化之由﹐若非斯應﹐誰復當之。則神奇之妙至於聖智﹐乃實玉天之靈近﹐以示大道之源澳。法性淵微﹐故超九淸之外﹐通悟萬道於未肇之天﹐而爲應也。其功耀於四象赤暉﹐啟暗於混然﹐二儀從之以得制﹐於是靈圖煥妙八會﹐應於太溟之中﹐是以羣方朗覺於斯矣。但幽沈旣曉﹐昏睡普悟﹐卽因斯樹言﹐言而詮理。然有立教上聖﹐旣衝霞之發﹐可謂化主。宜應所感﹐獨能無礙於萬物﹐故引慧力而從化功﹐所謂道是窮微極化之尊妙﹐妙絕稱大藏之主。若指其源趣﹐則淵海莫比﹐故非言象之所能則。空心眇眇﹐非三界等議﹐功超羣數之端﹐實挺心絕識之域。自之無爲﹐無名而無不爲﹐非空之空﹐無形而無不形。則是萬法俱集﹐而無象不應﹐非空寂之太寂﹐無靈不應﹐無祖無宗﹐空無而不無﹐空之所應也。彌玄十方﹐布於沖漠﹐是事皆任﹐無事不任﹐同會一趣﹐故能統濟羣生﹐弘焉於萬象之上﹐獨立萬機之表﹐億劫千慶﹐常爲上眞棲神之寂界矣。大道無極之眇眇﹐豈能以形言指之﹐而論其妙域哉。但羣生頓寢﹐爲日已久﹐非應不覺﹐非化莫曉﹐所以致我師金明﹐從神天而來降焉。保玆劫會﹐正道下教﹐似若晨燈之光耀﹐有如玉眞之妙鏡初應也。能使神眞妙覺﹐洞照十方﹐流明三界﹐亦乃六道開泰﹐弘暢諸天﹐光烈眾聖﹐非惟永誓妙寶之珍﹐亦長爲萬法之母。故得永濟苦海於季劫﹐卽任彼蒼生至心歸依﹐其福立然。可謂六度四等三明﹐並照羣方﹐俱達神慧﹐洞徹幽顯﹐更無隔越﹐三寶之盛﹐於斯隆矣。蓋金標金明受事者﹐此卽赤明之應數也。若取其妙體﹐終無二也。實察自然之然哉﹐復何師友於己乎。歸則一矣﹐應則數矣﹐非我智之能究玄宗之妙賾也。旣被金明命使﹐令譏三尊譜錄﹐敢以管窺而爲注之乎。故記以示來運後學同志諸子矣。

金無高上天寶玉皇曰﹕是時太無玉天高祖虛皇道君﹑無上玉淸虛無眞人﹑無上九天丈人等﹐

金眞曰﹕如是三眞﹐皆金明上妙入寂洞經弟子也。

各被金明使誤三尊玉傳譜錄﹐立成妙品金章上篇玉經一卷﹐卽以上簡元一天尊禦前。爾時天尊以付三寶玉皇掌錄﹐藏之於太無玉天天寶紫耀金暉流明大光寶皇上宮﹐以玉天十方金晨玉童各三十六﹐眞人恆燒自然百和合反生靈香﹐散卽五色流云百寶之花﹐侍衛三尊譜錄玉經也。十方諸天修上道至人﹐若值明運﹐有得三尊譜經者﹐卽當與三寶同臺而寶錄之﹐此卽至眞上妙眞之眞業矣。

金眞曰﹕有奉玉經者﹐當以三洞妙經同處﹐供養尊禮朝拜也。勿得泄慢穢藉於三尊矣。侍經金晨之童﹐卽奏爾罪於天寶﹐風刀立然而生於爾身也。

金明曰﹕天人有得我道者﹐可隨其法次第高下﹐當素書其所應三尊譜錄玉經也。以錦彩之囊盛經﹐與三洞經同處供養。爾若無三洞經供養處者﹐可安置別室﹐如供養三洞經也。朝夕燒香禮拜矣。爾時修行尊敬﹐不離法則﹐必存朝拜﹐不去須臾者﹐三尊道眼久自玄鑑﹐爾心卽致感十方﹐洞至眞﹐通妙寂﹐降飛眞﹐升玉界﹐入無形﹐受長存﹐體金靈也。於斯玉童侍側﹐道眞成矣。

金眞曰﹕爾能存敬尊奉玉經者﹐卽十方諸善大聖天神﹐及三界官屬﹐俱來營衛爾之門庭﹐恆朝禮其文也。天眞亦當月三下降﹐朝禮三尊譜錄﹐況復鬼神守護﹐天人侍衛﹐可不尊而奉焉。

金明曰﹕三尊者﹐卽三寶也。道之上妙﹐其尊無極無上﹐無窮無量﹐無高無下﹐可謂無極也。可愼之愼之。我今故重誠之誠之﹐保爾成眞於斯矣。爾若無三尊玄應者﹐誰當相度於空寂之大寂焉。

金眞曰﹕其經金明﹐乃從無量劫來﹐以度十方諸天﹐至眞大聖尊神也。若非法輪之運﹐而莫值斯者也。

上淸三尊譜錄竟

