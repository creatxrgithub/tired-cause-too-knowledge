析疑指迷論

經名﹕析疑指迷論。元代神峯逍遙大師牛道淳撰。一卷。底本出處﹕《正統道藏》洞眞部眾街類。

析疑指迷論序

神峯逍遙大師﹐出示高論二編﹐名曰《析疑指迷》。淸談不吝於胸懷﹐奧妙發揮於翰墨﹐平生所養﹐於玆見矣。幸緣一覽﹐俾予泠泠然獨立於通衢﹐不知四肢之有無﹐則可以墻塹玄門﹐梯航後學者。大德戊戌仲春朔﹐汝南重玄子劉道眞謹跋。

前火傳後火﹐薪異而焰同。今聖嗣古聖﹐時殊而道一。故宜乎馬﹑譚﹑劉﹑丘已來﹐演玄風敷妙化之眞人﹐繼繼而出也。神峯逍遙先生牛君練師﹐新出奇論二卷。目曰《析疑指迷》﹐屬余以文開卷﹐一閱不覺身世兩忘﹐若馭淸飆而遊乎碧落矣。其誘人也﹐循循然有條而不紊﹐使人惑志頓消而朗徹。其進人也﹐端語一發﹐使人浩然長往而不畱。其言簡﹐其理微﹐其示教也深﹐其用心也切﹐此可謂火傳而聖繼者也。門人恐其微言將沒﹐裒而錄之﹐以裨後進。其弘師之道如是﹐此亦可謂用心之厚者焉。時大德三年中秋前三日﹐靜安沖漠道人王道亨書。

神峯逍遙子閒居幽室﹐倚軒塊坐﹐隱幾忘懷。適有悟眞子李志恆﹐從座而起﹐恭然而立﹐攜箋作禮﹐拜而謂曰﹕敢問全眞妙理﹐至道精微﹐性命之義﹐修行次序﹖願師演而析疑矣。逍遙子答曰﹕夫至道精微﹐無形無名﹐難演難言﹐非容取捨而可得也。故心困焉而不能知﹐口辟焉而不能辭﹐在人虛府自悟耳。其人叩之不已﹐志之愈誠﹐由是不得已而應命。輒述是論﹐名曰《析疑指迷》﹐庶資初學之漸悟耳。時元貞二年孟春上元日題。

析疑指迷論

析疑

或問曰﹕何謂全眞﹖答曰﹕卽爾之一念未萌之前也。夫一念未萌﹐等同太虛﹐視之不見其色﹐聽之不聞其聲﹐搏之不得其形。其上無蓋﹐其下無底﹐其傍無門﹐其正無體﹐其大無外﹐其

小無內。杳冥莫測﹐恍惚難明﹐體之非有﹐隨用不無﹐隱大無外﹐藏微有餘。寂然不動﹐感而遂通﹐包含萬象體﹐不掛一絲頭。吾不知其名﹐字之曰全眞。釋教謂之圓覺﹐又云圓空。太上所謂混成﹐又云圓通。故《南華經》云﹕未始有物者﹐至矣盡矣﹐不可以加矣。此之謂歟。

或問曰﹕何謂心性﹖答曰﹕夫心性之義﹐譬猶漚水﹐水本至淸﹐有感漚起風浪﹐渾濁不能鑑理﹐風浪息時﹐水澄漚止。以此論之﹐水卽是漚﹐漚卽是水。由是言之﹐心卽性用﹐性卽心體﹐體用俱忘﹐全眞而已。

或問曰﹕何謂性命﹖對曰﹕夫性命之理﹐乃陰陽神气之異名也。夫神气二字﹐呼喚無窮﹐今略言其大槪。或謂動靜﹑龍虎﹑水火﹑坎離﹑東西﹑南北﹑春秋﹑溫涼﹑冬夏﹑寒暑﹑否泰﹑窮通﹑升降﹑往來﹑有無﹑虛實﹑上下﹑浮沈﹑高低﹑探淺﹑金木﹑剛柔﹑天地﹑日月﹑震兌﹑昏明﹑夫婦﹑嬰奼﹑金翁黃婆﹑絳雪玄霜﹑紫芽紅粉﹑眞鉛眞汞。其他殊名異呼﹐不可窮極﹐種種名相﹐不可著止﹐總名神气而已。夫欲全神養气﹐當明體用賓主﹐屏盡萬緣﹐一塵不染﹐表裹淸淨﹐久久精誠﹐自然气結神凝﹐性停命住﹐性命雙全﹐气神爲一﹐一與道同﹐功行圓畢。

或問曰﹕何名體用賓主﹖答曰﹕若要修眞﹐須明體用賓主何謂也﹖若不明體用者﹐情欲不能遣也。如未曉陰陽賓主﹐則不能契於虛無之至神。奚謂體用﹖曰﹕虛寂爲體﹐覺照爲用。體用兩全﹐洞合道原。曰﹕何名賓主﹖答曰﹕前念爲賓﹐後念爲主。念起不著﹐本無根緒。故洞明眞人云﹕念頭起﹐覺時休。此一句體用賓主俱全也。何謂俱全﹖曰﹕夫念頭起者爲賓﹐覺者是主﹐主正爲用﹐休歇是體。由是言之﹐體卽用也﹐用卽體也﹐體用雙泯﹐全眞者也。

或問曰﹕人多說傳命基﹐其義如何﹖答曰﹕夫命者﹐气也。基者﹐本也。一气之本﹐卽道是也。夫道者無形無名﹐非容取捨而可得也。取捨不容﹐有何傳哉。故關尹子曰﹕聖人竟不能出道以示人。又子列子云﹕不知所以然而然﹐謂之命。此之謂歟。

或問曰﹕祖師言五行不到處﹐一气未生前﹐其義奚若﹖應曰﹕夫五行者﹐乃吾之五識也﹔一气者﹐卽爾之一念也。若五識不起處﹐一念未萌前者﹐卽與向之所謂未始有物之義同也。旣未始有物者﹐彊名曰道矣。

或問曰﹕且未始有物者謂道﹐旣已爲物矣﹐物中有道乎﹖對曰﹕夫物從道生﹐物卽是道﹐亦猶心從性生﹐心卽是性。又如漚從水生﹐漚卽是水也。

故洞明云﹕師傳祕語悟心開﹐物外家風物裹培。又關尹子云﹕天地成理﹐一物包焉。又云﹕卽一物中知天盡神﹐致命造玄﹐物旣如此﹐人豈不然。又太上云﹕有物混成﹐先天地生﹐寂兮寥兮﹐獨立而不改﹐周行而不殆﹐可以爲天下母。吾不知其名﹐字之曰道。正謂此也。

或問曰﹕淸和眞人有云﹕止念降心越念多﹐不降不止﹐逐浪隨波。如何卽是﹖答曰﹕凡初學道者﹐必先悟其眞心。夫眞心者﹐元無一物﹐等同太虛﹐本來淸淨﹐於此淨中﹐一念忽起﹐頓然回光﹐返本歸元﹐則湛然淸淨矣。故經云﹕澄其心而神自淸﹐自然六欲不生﹐三毒消滅。旣得三毒消滅﹐卽合於道矣。若不明此理者﹐一念旣起﹐又起念降之﹐降之不下﹐生心遣之﹐降遣不已﹐還自纏縛。若不降遣﹐縱欲昏迷﹐轉不相應。故常知常覺﹐還自把捉﹐不知不覺﹐透入別殼。亦與托生的一般也。直待報盡方歸﹐馬乏人困﹐終不悟矣。豈不悲哉。

或問曰﹕如何得萬法圓通﹖答曰﹕修行之士﹐必先明心悟性﹐然後絕疑﹐方能養道。夫心者是萬法之源﹐性者是羣經之要。故心生則種種法生﹐心滅則種種法滅。若一念不生﹐卽脫生死﹐向這一念不生處﹐卽見本來面目也。久久涵養﹐圓明光大﹐則無法不通﹐無經不解﹐此名法眼圓通矣。至如一大藏經﹐只是說這些理趣也。古今聖賢所得者﹐得此而已。過去師眞所演者﹐演此而已。五祖七眞所了者﹐了此而已。奉勸同流﹐若能悟此﹐更莫狐疑﹐斯爲學道樞機﹐正是修眞之祕訣。

或問曰﹕昔神光大師向達摩祖師前求安心之法﹐祖師答云﹕將汝心來﹐吾與汝安。神光良久曰﹕弟子覓心無所得。祖師曰﹕吾與汝安心已竟矣。其神光言下大悟絕疑矣。其理何如﹖對曰﹕夫心本無心﹐心因物感而見。故紫陽云﹕見物便見心﹐無物心不見﹐十方通塞中﹐眞心無不徧。夫眞心無象﹐諭如寶鑑含輝﹐若物來則見物﹐人來則見人﹐人物俱泯﹐則圓明瑩徹矣。如是言之﹐覓心無所得也。關尹子云﹕眾人之權歸於惡﹐賢人之權歸於善﹐聖人之權歸於無所得。惟無所得者﹐所以爲道。旣是悟道者﹐豈不絕疑哉。

或問曰﹕長春眞人云﹕不有神仙福﹐難明造化機。何名造化機﹖答曰﹕夫造化者﹐乃陰陽否泰之異名也。陰陽機要﹐卽道之別稱也。夫否者﹐塞也。泰者﹐通也。故《化書》云﹕是以古聖人窮通塞之﹐端得造化之源。造化之源者﹐卽妙道而已矣。理旣如此﹐不有神仙福﹐安能明道哉。

或問曰﹕道𨿽無方﹐學則有序。何謂有序﹖應曰﹕凡初學道者﹐必先拋棄塵緣﹐屏除愛欲﹐徧訪明師﹐究研妙理﹐妙理精明﹐更要端的志節。次須朋戒定慧三者﹐此序進之要妙也。夫戒者﹐是上天之梯凳﹐渡苦海之舟航﹐陟道之初基﹐乃修仙之漸路也。若無戒則不能入於定門也。不入定門者﹐無由發於慧也。故《莊子》云﹕虛室生白﹐吉祥止止。又云﹕宇泰定者﹐發乎天光。天光若發﹐則與道同其源矣。與道同則鬼神難以測度﹐陰陽不能陶鑄﹐陶鑄不得者﹐至人哉﹗至人哉﹗

或問曰﹕出家修道﹐又言道本無修﹐其意何如﹖對曰﹕夫道本無修﹐心卽有煉。夫道之在人﹐如金在礦。礦內有金﹐不煉而爲石﹐石若煉去﹐卽名爲金。旣已爲金﹐不復爲礦也。人中有道﹐不煉而爲凡﹐凡心煉盡﹐卽名爲仙。旣已爲仙﹐不復爲凡也。若已爲金﹐不須鍛煉﹐旣成仙道﹐復何修哉。

或問曰﹕丹陽眞人云﹕速把我人山放倒﹐急將龍虎穴衝開。其義何如﹖應曰﹕若我人山放倒﹐財龍虎穴便開也。何謂也﹖夫我者﹐心卽是也﹔人者﹐境卽是也。若心境兩忘﹐則人我山倒矣。夫龍虎者﹐卽人動靜生滅之心也。生滅之心始於眞空之性﹐眞空之性﹐寥廓虛寂﹐故名謂穴也。又云虛府也。太上所謂眾妙之門﹐又云玄牝之門矣。又《莊子》名謂天府﹐此乃龍虎穴之義也。云衝開者﹐是無遮障之貌。旣無遼障者﹐卽道蘊於此矣。

或問曰﹕如何是金丹﹖答曰﹕夫金者﹐諭如曾經鍛煉﹐眞堅剛利﹐明白瑩素也。丹者﹐譬若圓成光大﹐環樞應變﹐反覆無窮於本末端倪也。丹之爲義﹐若人服之﹐定超生死之病矣。故曰﹕金丹也。

或問曰﹕凡初修煉﹐必須減飯﹑除情﹑戰睡。又云饑來喫飯困時睡。其理何如﹖答曰﹕其理兩說。一者初心進道﹐熟境難忘﹐馬猿易動﹐所以衣食睡欲不教如意。古人云﹕學道休望如意﹐如意休望學道。又云﹕飽暖生淫欲﹐饑寒守自然。若以塵心絕盡﹐道眼衝開﹐則無爲而無不爲也。無爲而無不爲者﹐又豈妨於飯食睡眠也哉。

或問曰﹕離峯眞人云﹕有體亦是病﹐無體亦是病﹐有無俱不用﹐何處安身命。其理奚若﹖答曰﹕有體則著於色相﹐無體則滯於頑空。有無俱不用﹐則落於沸蕩矣。曰﹕如何出得三重障礙去﹖答曰﹕二邊俱不立﹐中道亦非安﹐回首二乘外﹐靈光射廣寒。

指迷

廣漠先生閒居於丈室﹐恬然而宴坐﹐澹漠而忘懷﹐委蛇而自適﹐任運而逍遙﹐恣放情於自得之鄕矣。時有昭然子﹐越坐而起﹐恭然而稽首﹐立侍乎前。曰﹕弟子得爲役久矣﹐未獲夫子傳吾妙道而已。今日宴閒﹐敢問其道若何﹖廣漠先生移位近前﹐默然良久﹐動容有間﹐仰天而笑曰﹕道奚傳哉。昭然子曰﹕夫子勿稽﹐弟子終願聞之。

廣漠先生曰﹕道本無問﹐問亦無答。才涉有言﹐卽墮於第二義也。故曰﹕道不可傳﹐傳而非也。視之不見﹐聽之不聞﹐搏之不得﹐思之不知﹐瞻之在前﹐忽焉在後。是謂無狀之狀﹐無物之象﹐是謂惚恍。恍兮惚兮﹐其中有物﹔窈兮冥兮﹐其中有精﹔其精甚眞﹐其中有信。自古及今﹐獨立而不改﹐周行而不殆﹐可以爲天下母。吾不知其名﹐字之曰道。故心困焉而不能知﹐口辟焉而不能辭﹐在人靈府自悟耳。

昭然子曰﹕道旣無傳﹐弟子嘗聞﹐道家者祖宗遞授﹐師資相承﹐遞授相承个什麼﹖答曰﹕遞授玄教﹐相承妙法也。曰﹕玄教妙法而亦有道否﹖答曰﹕不卽不離﹐譬猶筌蹄也。夫筌者所以在魚﹐得魚而忘筌﹔蹄者所以在兔﹐得兔而忘蹄。言者所以在意﹐得意而忘言矣。安得夫忘言之人﹐而與言哉﹖夫忘言之人者﹐言無言﹐終日言而未嘗言﹔爲無爲﹐終日爲而未嘗爲也。故曰﹕無言而無所不言﹐無爲而無所不爲矣。

昭然子曰﹕未得魚兔﹐必用筌蹄﹐不能悟意﹐須假言教。惟願夫子慈湣﹐少垂微言﹐發吾之覆也。於是再拜稽首﹐曲躬而立。廣漠先生曰﹕居﹐吾語汝。夫道無後先﹐而教有頓漸﹔人性有利鈍﹐而悟有淺深。稟气不同﹐而賢愚有異﹐循之於本也﹐咸始於道矣。故曰異途而同歸也。夫頓悟之者﹐不假修持﹐則直超彼岸﹐立證無生矣。而後眼如耳﹐耳如鼻﹐鼻如口﹐口無不同也。心凝形釋﹐骨肉都融﹐而能反山川﹐移城邑﹐蹈水火﹐入金石﹐縱橫無礙﹐而變化無方者也。夫漸悟之者﹐先要明其心﹐悟其性﹐而後養其命也。次須累其功﹐積其行﹐而以歲月求之也。歲之深也﹐月之久也﹐而造次必於是﹐顚沛必於是﹐行住必於是﹐坐臥必於是。綿綿若存﹐用之不勤﹐如是無間﹐鍛煉功著也。而形如槁木﹐心類寒灰﹐窈窈之中﹐獨見曉焉﹔冥冥之內﹐獨聞和焉。而得體合於心﹐心合於气﹐气合於神﹐神合於無也。而能攝乾坤於掌上﹐傳日月於襟前﹐捲舒八景﹐聚散三辰﹐出有入無﹐存亡自在﹐而陰陽不能測矣。

昭然子曰﹕頓漸之理﹐敬聞命矣。敢問心性之義若何﹖弟子性鈍﹐願夫子細細釋之。廣漠先生曰﹕嘻﹐愚矣﹐子之難悟也。且若問吾者﹐心也。吾答若者﹐亦心也。心之與心﹐有何異哉。又奚問乎﹐亦奚說哉。若之問也﹐吾之答也﹐總屬妄心﹐妄心滅處﹐而不知其誰何。故曰﹕未始出吾宗。宗者﹐性也。性稟於道﹐道稟於自然矣。

曰﹕心性之義﹐敬聞命矣。敢問養命之理﹐而有爲乎﹐無爲乎﹐奚若﹖答曰﹕而無爲乎﹐無爲而無不爲也。故曰﹕爲者敗之﹐執者失之﹐是以聖人無爲故無敗﹐無執故無失也。曰﹕旣是無爲者﹐過去師眞而謂曰減飯也﹐戰睡也﹐擒猿而捉馬也﹐薄滋味而愼言也。而似有爲乎。其理何如﹖答曰﹕夫道本無爲也﹐而心卽有煉也。煉者﹐損也。損其舊習而新染也。損之又損之﹐以至於無爲﹐無爲而無不爲也。故曰﹕爲無爲﹐則無不治矣。夫無爲可養命也。曰﹕命者﹐何謂也﹖答曰﹕卽混元眞气也。故曰﹕物受之謂命﹐天賦之謂性﹐率性之謂道。又曰﹕不知所以然而然﹐謂之命。此之謂歟﹖

昭然子曰﹕古云不知命無以爲君子﹐此云不知所以然而然謂之命。是兩也﹐而不同乎﹖答曰﹕而言異而理同也。夫不知命無以爲君子者﹐謂不知守其命分也。分外貪生而失其本者﹐非君子也。夫人以精爲根﹐以命爲本﹐以性爲宗﹐命者气也﹐性者神也。夫神﹑气﹑精三者咸原於一﹐而未嘗離也。而離之者﹐皆越於分也。曰﹕何謂越分﹖答曰﹕夫人性分﹐無欠無餘﹐本來具足﹐凡養生之物﹐皆是不得已而爲之。夫不得已之類﹐可爲無心矣。無心而可以養命也。人而不知此理﹐心慕於妄緣﹐而以爲其預謀﹐積聚而以爲久﹐恣縱於驕淫之地﹐流蕩於名利之場﹐往而不返﹐迷而不悟﹐豈能爲君子哉。

昭然子曰﹕夫精气神未分﹐則不問。旣已分矣﹐奚復爲一邪﹖答曰﹕夫三者分離﹐皆因其有心也。心之所之﹐則气從之﹐气之所之﹐則形應之。是故心感於外者﹐感於悲則淚出﹐感於辛則涕出﹐感於燥則汗出﹐感於酸則液出﹐是故感於淫則精出也。人能寧心於虛極之鄕﹐息慮於無爲之域﹐則寂然不動﹐感而遂通﹐而心不動也﹐而精自祕也。精化爲气﹐气化爲神﹐神化爲虛﹐虛實相通﹐是謂大同。大同而無所同也﹐而無所不同矣。

昭然子曰﹕養命之理﹐敬聞命矣。敢問煉丹之要﹐亦可得而聞乎。廣漠先生曰﹕煉丹之要法有多門﹐而有邪正﹐亦有大小不同也。曰﹕奚謂邪﹖答曰﹕有煉五金者﹑八石者﹐有采日精而月華者﹐有吞霞而服气者﹐有采戰而閉精者﹐或服水火而還元者﹐吐故而納新者﹐按摩而數息者﹐熊經而烏伸者﹐搖筋而擺髓者﹐咽津而納气者﹐守下丹田而明堂者﹐默朝上帝而運气者﹐倒卓昆侖而偃黃河者﹐肘後飛金精而存想者﹐休糧而辟穀者﹐服餌而延形者神向之所謂法有多門﹐而不能盡述也。略言數端﹐皆是小乘之邪法也。於戲﹐多迷於傍門﹐而不能悟其眞道矣。所以學道者如牛毛﹐而了道者若麟角也。曰﹕何由如是之寡也﹖曰﹕皆爲不遭遇於眞師之所訣﹐而被邪師之所惑﹐以致於自執固而不悟也。故曰﹕大迷者終身不反﹐大愚者終身不靈也。所謂冰不可鏤﹐愚不可賢﹐此固然矣。故正陽頌云﹕妙法三千六百門﹐學人各執一爲根。可憐些子神仙法﹐不在三千六百門。又云﹕神仙見汝太頑愚﹐畱下丹經萬卷余。句句章章皆譬諭﹐元來眞道不關書。正謂此也。

於是昭然子再拜而起﹐稽首而立。曰﹕正煉丹之法若何﹖先生答曰﹕夫正煉丹之法者﹐而有三門﹐上中下而分爲九品﹐上三品﹑中三品﹑下三品。而神亦有三名﹐太上者﹐虛無之神﹔天地者﹐陰陽之神﹔人虫者﹐血肉之神也。而仙亦有九品﹐有虛無之仙﹑天仙﹑地仙﹑神仙﹑鬼仙﹑山仙﹑水仙﹑人仙﹑物仙﹐是爲九品也。夫虛無之仙﹐不可論也。故天仙不離於天﹐地仙不離於地﹐神仙不離於神﹐鬼仙不離於鬼﹐山仙不離於山﹐水仙不離於水﹐人仙不離於人﹐物仙不離於物也。夫原其所始﹐本無三九之分也。爲其悟有深淺﹐稟有淸濁﹐而功有多寡﹐故有如是之異也。

曰﹕上乘煉丹者若何﹖答曰﹕夫上乘上品煉丹者﹐以太虛爲罐﹐以眞空爲鼎﹐以圓明爲藥物﹐以天光爲進火﹐以妄情爲滲漏﹐以不爭爲防危﹐以淸淨爲沐浴﹐以無爲爲外護﹐以恍惚爲抽添﹐以不染爲革穢也。而得之於一息之間﹐而了在於百日之內矣。曰﹕中乘煉丹者何如﹖答曰﹕夫中乘上品煉丹者﹐以乾坤爲壚﹐以陰陽爲鼎﹐以眞鉛眞汞爲藥物﹐以純陽爲進火﹐以欲念爲滲漏﹐以不昧爲防危﹐以消灑爲沐浴﹐以柔弱爲外護﹐以定慧爲抽添﹐以忘機爲革穢也。而得在於百日之中﹐而了在於三年之外矣。曰﹕下乘煉丹者若何﹖答曰﹕下乘上﹐品煉丹者﹐以身爲壚﹐以心爲鼎﹐以神气爲藥物﹐以覺照爲進火﹐以逐境爲滲漏﹐以不睡爲防危﹐以滌慮爲沐浴﹐以謙和爲外護﹐以升降爲抽添﹐以純素爲革穢也。而得之於三年之內﹐而了在於九載之中矣。夫下乘下品煉丹者﹐亦以身爲壚﹐以五臟六腑爲鼎﹐以精血爲藥物﹐以運气爲進火﹐以精泄爲滲漏﹐以節飲爲防危﹐以漱津爲沐浴﹐以修善爲外護﹐以導引爲抽添﹐以不淫爲革穢也。而終年無成﹐而修之於累世矣。此可以延年﹐而不能出離輸回耳。𨿽然﹐比於誣善之人﹐亦云泥有間矣。

昭然子曰﹕煉丹之理﹐敬聞命矣。敢問《淸淨經》云﹕能悟之者﹐可傳聖道乎﹖於是廣漠先生放下拂子﹐斂身而臥﹐良久曰﹕會麼﹖昭然子於言下大悟﹐踴躍而喜﹐怡然而笑﹐遂禮三拜﹐稽首立侍乎傍。廣漠先生蹙然而起曰﹕子見个什麼道理﹐而便拜乎﹖昭然子曰﹕夫子是何道理之有哉﹖廣漠先生曰﹕如是如是﹐子善護持矣。

頌曰﹕

本來無說亦無傳﹐只爲學人酷殢筌。

若會其中端的意﹐寒潭秋月冷沈淵。

析疑指迷論竟

