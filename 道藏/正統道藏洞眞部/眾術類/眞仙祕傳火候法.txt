眞仙祕傳火候法

經名﹕眞仙祕傳火候法。一卷﹐不著撰人﹐疑出於南宋。底本出處﹕《正統道藏》洞眞部眾街類。

眞仙祕傳火候法

夫火候之法﹐非意中存想之虛炁﹐亦非呼吸腰上之眞炁。其傳之有三﹕心爲之君火﹐而曰上昧。腎爲之臣火﹐而曰中昧。膀胱爲之民火﹐而日下昧。三炁聚而爲火﹐散而爲炁﹐故曰三昧眞火也。升降循環﹐如天之道﹐一十五兩三百六十銖﹐而有丹天之度﹐天炁五日一加系候也。人之修煉五數一進退火。呂公曰﹕一輸火內養黃婆。海蟾曰﹕燒丹無使火龍飛﹐戌亥時下手子時止。幽室靜坐﹐頻去思慮﹐微微托幾﹐輕輕臉腹﹐鼻息綿綿﹐用之不勤。默想丹田如火輪轉不倦﹐脇下不動如困﹐暫歇再脇者聚﹐聚散之黑想火輸以制下心。火炁入黃庭宮﹐始覺腹微痛﹐次覺漸熱﹐若止行此法﹐自可補虛益炁﹐穩而安樂延年。以前龍虎交媾並行百日﹐下火五兩﹐自戌至子﹐煉成津汞﹐而藥力余。二百日下火十兩﹐自酉至子﹐煉砂成金砂﹐而聖胎圓。三百日下火十五兩﹐自申至子﹐煉砂成金﹐純陽炁生。計日三百﹐計火三十兩﹐故號日功滿三千是也。以金砂一斤八﹐凝息計數。二足方號銖﹐二十四爲之一兩。用肘後飛金晶像肘後金晶火象也。

玉京山

論曰﹕凡煉金丹起火﹐十一月甲子日起﹐一陽生戰五陰﹐謂之地雷復卦。何者﹖坤爲震母﹐坤一爻變﹐成震﹐是木木爲陽。坤爲陰宮﹐五土能養一陽﹐一陽水銀也﹐象鉛之有銀。故《參同契》之因立基兆者﹐從坤而變成陽。故起復卦者﹐上坤下震﹐此明黃芽初養蒙之義﹐變化之漸也。起爲日後一月子時至五日六十時爲一候﹐三候一炁運火﹐若運火時﹐須鼻引閉炁﹐端坐運心火上行﹐須髮頂火下至丹田﹐晝夜行八百一十丈。故尺分爲寸﹐若人知寸後守分兩合百刻﹐故觀天之道在乎掌。凡人呼吸﹐脈行六寸一息﹐四至二尺四寸爲一刀﹐二丈四尺爲圭﹐二百四十尺爲銖﹐二千四百尺爲兩。且一斤十六兩﹐都總三百八十四銖﹐何異陰陽緊數﹐以應一年三百六十日二十四炁矣。又半故在易合策數﹐在人合息數。如修藥逐節換鼎﹐便火加至九節﹐卽不加也。漸漸隨火添黃芽白雪之炁﹐旋入鼎中煉爲金丹。其丹煉至九个月換鼎﹐謂之九轉金丹也。

行武火六十四時中火候

鉛汞𨿽得凝結﹐未能便伏﹐須憑火力煉元自守﹐立作命基也。《西山會眞記》中子後午前行火法﹐令腎炁上升﹐心液下降﹐服丹之日便當火在子午寅申之時﹐子武火一百六十一參抽添﹐寅文火一百八息﹐戊己火六十四﹐甲丙火七十二﹐平偸卯酉用在寅申﹐男生於丙寅﹐女生於壬申﹐餌丹羅行己火﹐存神端坐﹐正抱外腎澄絕思慮﹐抱元守一。然後定息七十二數﹐自此不得喜怒急躁﹐恐或奔逸不爲小事。

行水

用鼎在懷﹐神不與交﹐閉息七十二數。情狂興落﹐切在把捉﹐無令失措。謹蓄兵威﹐陣而不戰﹐煉合之時﹐須行子午。九鼎五字訣﹐存縮吸閉呵﹐又名五固法。

方便眞人露火機

吾於入道之初﹐便聞仙訣云﹕神仙祕易不祕難﹐聖人傳藥不傳火之語。藥可知而火不可得而聞也。自後求師訪友﹐識得南離北坎﹐東木西金﹑龍虎升降﹑日月魂魄﹐至於鼎器藥物﹑三關無礙﹑順死逆生之理﹐惟火候未明﹐丹莫能結。閱盡千經萬論﹐究其淵源則智莫能測﹐無非自悟。況眞仙火候說到妙處﹐皆云須遇至人口傳心授﹐學道之人無不因此以至息墮﹐中道而廢者﹐可謂若牛毛之多也。自念幸逢無上之機﹐若不遇火候之訣﹐亦墮於牛毛之數矣。於是朝夕忘餐棄寢﹐盡將平日所得仙經祕典﹐苦志研窮﹐𨿽自覺有所悟﹐猶疑未然。如是荏苒數載﹐忽遇至人傳斯妙訣。及聞師言曰﹕吾得師旨之後﹐於仙經參究﹐絲毫無差﹐方悟仙經所謂﹕尋文終不的﹐義向文中出﹐若不遇眞師﹐典籍成虛述。豈空言哉﹖予旣得師旨﹐卽便下功﹐陽九之數方周天﹐大丹已就﹐妙哉。仙經所謂﹕祕易不祕難﹐傳藥不傳火者﹐正恐凡愚下士容易得知﹐竊弄天機﹐必生輕慢。又恐志道之士畱神丹經﹐至人未遇火候難明﹐故不得已而托之易象﹐諭之爻辭以類日月之盈虧﹑陰陽之升降﹐仿此以爲抽添之紀綱也。切原煉丹之要﹐當以眞鉛眞汞﹐爲基﹐火候爲本。學道之初當以精炁神爲本﹐火候爲末。經所謂天得一以淸﹐地得一以寧﹐人得一以靈。夫人之靈莫靈於神﹐寶莫寶於炁﹐愛莫愛於精。人之眼目居於昆侖之下﹐爲神之門﹐口鼻爲炁之戶﹐尾閭爲精之路。言其神則有陰有陽﹐論其炁則有淸有濁﹐究其精則有逆有順。天機妙用悉隱於斯﹐是以聖人必先靜定﹐虛其神﹐煉其炁﹐逆其精﹐凝結於黃房之內。開金鎖﹐徹玉關﹐斡運璇璣﹐則銀浪滔天﹐金精飛頂。於是則運天符擬日月度數﹐準更漏遷移五行生克﹐不失抽添﹐則卦象乃筌蹄耳。論其火﹐則身有周天火﹐漫天漫地火﹐焚身三昧火﹐劫壞敵陰靈龜火。其於造化丹運符行火﹐則有文武火﹐陰陽火。其符則有天符﹑地符﹑日符﹑月符﹑陽符﹑陰符。其文武之符火﹐是逆度三關進退抽添結丹之火。其劫壞敵陰靈龜火者﹐乃陰陽交娠之火﹐通徹三關﹐若順流尾聞﹐則生人矣。經云﹕順則成人﹐逆則飛升。提畜陰龜文火生﹐緊守玄關武火烹﹐契合日月天符行﹐男女神交劫火崩。人能悟此訣者﹐火候得之已有餘矣。細論符火之要﹐晝夜行兩卦﹐互用乾坤上下交移﹐用符之言也。火乃震巽所生﹐是還丹之父母也。進乃魄中生魂﹐火木用事﹐﹐退則魂中生魄﹐金水當權。前有白日陽符﹐後有黑月陰象﹐棲其身﹐接其气﹐三元用逆順抽添﹐四季在晝夜兩卦﹐十二爻以應周天之數﹐蹙三百六十日造化。豈愚暗之徒妄意揣度哉﹖眞仙所謂年是象﹐月是象﹐日時是眞。訣曰﹕用卦不用卦﹐須向卦中爲﹐執著用卦時﹐用卦卻成非。詳斯旨訣﹐眞仙豈隱祕哉﹖以是明盡天機﹐予欲傳示後學﹐書此天機敬呈我師。師曰﹕首肯云﹐汝能如是方便。卽書云方便眞人露火機。頌曰﹕火記六百篇﹐隱奧理難識。前聖與後聖﹐誰肯言端的。眞人大方便﹐說盡眞消息。祗此無上機﹐何勞更尋覓。

火候訣者﹐一年有十二个月﹐內除卯酉二月八月兩个月不行火外﹐十个月﹐每日行兩卦﹐一月行六十卦也。十个月六百次﹐行火六百徧﹐火結養還丹﹐行自己息火。又有煉丹九轉之火﹐須眞陰眞陽交合烹煉也。結養還丹息火﹐每日於子時後午時前﹐乃復姤二卦﹐行自身中之息火。得種子之後未能成丹。方可行息火﹐令丹結就。若未得種子﹐虛勞功力。夫運符行火﹐於子後午前子正一刻止正四刻﹐午初一刻止初四刻。存神端坐﹐兩手各掐子文﹐澄絕思慮﹐抱元守一﹐閉息畜兩外腎縮穀道﹐定息七十二數﹐然後彎背淩頸﹐候气自尾閭上到夾脊﹐至曹溪之下﹐乃三椎骨下是也。用頭左轉播動兩肩﹐次以右手中指不放訣。捺定右鼻孔﹐吸炁一口﹐又隨用兩手中指塞入兩耳內﹐亦不放訣。乃緊閉鬧市。假令气沖過曹溪﹑上至腦轉額前﹐自眉間下﹐兩眉中間有微汗出息應。至口甘甜﹐卽用舌尖拄定上齶﹐候津液滿口﹐徐徐咽下。想自肺而下﹐入至丹田訖。少時气定﹐又依法而行之﹐如忍气不住﹐卻用鼻吸气﹐自然安也。子後行功半个時辰﹐陰極陽生之時﹔午前行功半个時辰﹐乃陽極陰生之時。仙經云﹕復姤自玆能運用﹐金丹誰道不成功。子後乃復卦￥後乃姤卦。又是運系還精補腦﹐一撞三關﹐常使炁沖﹐關節透自然精滿谷神存。自己一身行之。煉丹九轉之火﹐須眞陰眞陽生神造化﹐與太陰同經一月一周火。凡五日﹐水中生金﹐先沈而濁﹐三日之後卽浮而淸。可於戌亥時用事﹐鼎在懷中﹐神不與交。正定抱元守一﹐彎背湊頸﹐十指如鉤﹐掐兩子文﹐畜外兩腎﹐閉息九淺一深﹐時縮穀道﹐進七十二數畢﹐少定﹐又行之﹐不拘次數。或行三數﹐或五數﹐或七數﹐每數七十二﹐亦運令炁自夾脊衝上三關﹐至頂而下﹐候太陰情狂興發舌冷卽止。一月候至﹐則於三日之內戌亥時行功。一切在把捉﹐無令失措﹐謹蓄兵威﹐每行三數﹐乃小陽文火也。若行七數﹐乃武火烹也。乾坤之卦﹐會於戌亥之間﹐日月合朔﹐陰陽交姤﹐故萬物察气於亥﹐宜行功。煉丹九个月﹐行功九次﹐乃九轉也。故云﹕煉得金丹成九轉﹐大如金彈﹐色同朱橘﹐與天地同長久。到此丹熟﹐不須行火也。故云﹕一年火候都經過是也。

眞仙祕傳火候法竟

