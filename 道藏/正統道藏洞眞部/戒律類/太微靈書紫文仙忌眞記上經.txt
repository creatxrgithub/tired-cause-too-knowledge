太微靈書紫文仙忌眞記上經

經名﹕太微靈書紫文仙忌眞記上經。簡稱《仙忌眞記》。撰人不詳﹐約出於東晉南朝。原系《靈書紫文》之一。篇。底本出處﹕《正統道藏》洞眞部戒律類。

太微靈書紫文仙忌眞記上經

方諸靑童君﹐上淸乃鈔傳於朱天丹陵龔仲陽﹑幼陽﹐使授南宮諸成眞人者。

靑童君曰﹕學仙之難﹐非一條也。難者非俗間之難也﹐仙難固有不可得而書焉。夫人𨿽有仙相﹐當得升騰﹐然復有敗仙相者十條。若𨿽恃此仙相﹐猶犯而敗之﹐亦不得仙矣。今密告有相之人﹐子其奉焉。

第一勿好淫﹐淫則魂液外漏﹐精光枯竭﹐神燋魄散﹐骨薄髓穢﹐魂號靈府﹐上聞天閣﹐三宮權爭﹐胎英悲錯﹐此一敗仙相。

第二勿爲陰賊凶惡。凶惡則黃庭競亂﹐三尸好殺﹐魂神窺姦﹐魄鬼幹室﹐目光兵散﹐口生傷气﹐此二敗仙相。

第三勿醉酒。醉酒則形質淪壞﹐神眞交錯﹐魂忘本室﹐魄遊邪宅﹐赤子

飛揚﹐喉腦火竭﹐此三敗仙相也。

第四勿穢慢不盛。穢慢不盛則淸靈失眞﹐精魂不居﹐三宮生虫﹐赤子浮游﹐血濁髓臭﹐神光失廬﹐魄走邪門﹐求我死書﹐此四敗仙相也。

第五勿食父母本命獸肉﹐則元形﹐喪始﹐根本亡度﹐胎神號咷﹐絳君叫慕﹐三魂慘毒﹐魄索丘墓﹐此肉入口﹐命墜長夜﹑此五敗仙相也。

第六勿食己身本命獸肉﹐則形神可犯眞﹐泥丸減落﹐三宮閉門﹐嬰兒交錯﹐魂爽飛逐﹐魄求棺槨﹐此六敗仙相也。

第七勿食六畜肉﹐則炁形郁臭﹐精靈濁滯﹐腦黃齒枯﹐脾育死气﹐魂不受眞﹐魄生一邪勃﹐身沈長淵﹐骨願土沒﹐此七敗仙相也。

第八勿食五辛之菜﹐則五藏惡臭﹐三華潰亂﹐神不正達﹐精胎下淪﹐魂魄生離﹐赤子煩頓﹐飛靈失守﹐眼光流逮﹐此八敗仙相也。

第九勿殺生昆虫以上﹐則兵對萬物﹐束骸血怨﹐形暴魄凶﹐魂气交戰﹐胎靈彷徨﹐眞兒逃散﹐泥丸姦狂﹐赤子棄叛﹐屍形湯鑊﹐水煮火爛﹐此九敗仙相也。

第十勿北向便曲﹐仰視三光﹔勿北向理髮﹐解脫衣裳﹔勿北向唾罵﹐犯破毀王。破謂歲下辰也﹐王謂王气之所在也。勿怒日月星辰﹔勿以八節日行威刑﹔勿以月朔个怒恚﹔勿以六甲日食龜龍鱗甲之物肉﹔勿以丙午日食雉肉﹔勿以丙子日食黑獸物肉﹔勿以庚申日行陰陽﹐與婦人同牀而臥﹔勿以乙卯日大醉﹔勿以正月四日北向殺生﹔勿以二月九日食魚﹔勿以三月三日食諸五藏肉﹑百艸心﹔勿以四月八日殺艸伐樹﹔勿以五月五日見血﹔勿以六月六日起土﹔勿以七月七日思存惡事﹔勿以八月四日市諸履屐﹐諸附足之物﹔勿以九月九日健沫席﹔勿以十月五日罰責人﹔勿以十一月十一日不沐浴﹔勿以十二月晦內三日不齋燒香念仙也。諸如此忌﹐天人大禁﹐三官告察﹐以是爲重罪矣。或令人三魂相疾﹐七魄流競﹐或胎神所憎﹐三宮受惡之時也。是以惡夢交於丹心﹐妖魅乘其朱闕﹐精液觸犯﹐神眞恍惚﹐流變多禁﹐莫識忌術。子能奉修﹐則爲仙才﹐不奉天禁﹐則爲傷敗者也。

學道者至秋分之日﹐皆當存眞齋戒﹐勿念邪惡﹐心當常願飛仙。古之神人曰﹕子欲升天愼秋分﹐罪無大小皆上聞﹐以罪求仙仙甚難﹐是故學道爲心寒。此眞要言也。若長齋道士﹐秋分日中﹐皆謝七祖﹑父母﹐下及一身罪過﹐求自改之誓也。自非眞正絕世之性﹐愼於此日謝罪﹐愼之。

靑童君曰﹕子知仙相爲不急﹐宜知敗相爲密要。世濁之人﹐徒有其骨形﹐豈悟相濟之蹊路乎。夫學道者﹐第一欲得廣行陰德﹐慈向萬物﹐救人艱厄﹐度人危難﹐輕財重道﹐施惠布德﹐不吝財寶﹐投之窮地﹐啟誓眞气﹐虛心跪請。是以古之至言﹐謂耕種福田﹐以取登仙者也。

太微靈書紫文仙忌眞記上經竟

