太微仙君功過格

經名﹕太微仙君功過格。一卷。底本出處﹕《正統道藏》洞眞部戒律類。

太微仙君功過格序

《易》曰﹕積善之家﹐必有餘慶﹔積不善之家﹐必有餘殃。道科曰﹕積善則降之以祥﹐造惡則責之以禍﹐故儒道之教﹐一無異也。古者聖人君子﹑高道之士﹐皆著盟誡﹐內則洗心煉行﹐外則訓誨於人﹐以備功業矣。余於大定辛卯之歲﹐仲春二日子正之時﹐夢遊紫府﹐朝禮太微仙君﹐得受功過之格﹐令傳信心之士。忽然夢覺﹐遂思功過﹐條目歷歷明了﹐尋乃披衣正坐﹐默而思之﹐知是高仙降靈﹐不敢疏慢﹐遂整衣戴冠﹐滌硯揮箋﹐走筆書之﹐不時而就﹐皆出乎無思﹐非干於用意﹐著斯功格三十六條﹑過律三十九條﹐各分四門﹐以明功過之數﹐付修眞之士明書日月﹐自記功過﹐一月一小比﹐一年一大比﹐自知功過多寡﹐與上天眞司考校之數﹐昭然相契﹐悉無異焉。大凡一日之終﹐書功下筆乃易﹐書過下筆的難。卽使聰明之士﹐明然頓悟罪福因緣﹑善惡門戶﹐知之滅半﹐愼之全無。依此行持﹐遠惡遷善﹐誠爲眞誡﹐去仙不遠矣。

西山會眞堂無憂軒又玄子序。

太微仙君功過格

功格三十六條

救濟門士一條﹑教典門七條

焚修門五條﹑用事門士一條

過律三十九條

不仁門十五條﹑不善門八條

不義門十條﹑不軌門六條

凡受持之道﹐常於寢室牀首﹐置筆硯簿籍﹐先書月分﹐次書日數﹐於日下開功過兩行﹐至臨臥之時﹐記終日所爲善惡﹐照此功過格內名色數目﹐有善則功下注﹐有惡則過下注之﹐不得明功隱過。至月終計功過之總數﹐功過相比﹐或以過除功﹐或以功折過﹐折除之外者﹐明見功過之數﹐當書總記訖﹐再書後月﹐至一年則大比﹐自知罪福﹐不必問乎休咎。

功格三十六條

救濟門十二條

以符法鍼藥救重疾一人爲十功﹐小疾一人爲五功﹐如受病家賄賂則無功﹐治邪一同。凡行治一度爲一功﹐施藥一服爲一功。

傳一符一法一方一術﹑令人積行救人﹐每一術爲十功﹐如受賄而傳﹐或令人受賄﹐則並無功。

傳人保益性命符法藥術等﹐每一事爲五功﹐如受賄而傳爲一功。

救一人刑死性命爲百功﹐免死刑性命一人爲百功﹐減死刑性命一人爲五十功﹐救人徒刑爲四十功﹐兔人徒刑爲三十功﹐減人徒刑爲二十功﹐救人杖刑爲十功j兔人杖刑爲八功﹐減人杖刑爲六功﹐救人笞刑爲五功﹐兔人笞刑爲四功﹐減人笞刑爲三功﹐救謂非自己主事﹐得門竭力救之是也﹔免謂自己主事﹐特爽原免者是也。如依法定罪則無功﹐如私家減兔婢僕之屬﹐同此論功。

救有力報人之畜一命爲十功。謂駝﹑騾﹑牛﹑馬﹑驢畜等。

救無力報人之畜一命爲八功﹐謂山野禽獸之屬虫蟻飛蛾濕生之類一命爲一功。

賑濟鰥寡孤獨窮民百錢爲一功﹐貫錢爲十功﹐如一錢散施﹐積至百錢爲一功﹐米麥幣帛衣物﹐以錢數論功﹐饒潤窮民債負﹐亦同此論。濟饑渴之民一飲一食皆爲一功。

濟寒凍之民暖室一宵爲一功。

救接人畜筋力疲困之苦一時爲一功。

葬無主之骨一人爲五十功﹐施地與無土之家葬一人爲三十功﹐若令出備租課則無功。埋藏自死者﹑走獸﹑飛禽﹑六畜等一命爲一功﹐若埋藏禽獸﹑六畜骨殖及十六斤爲一功。

平理道途崄阻及泥水陷沒之所一日一人之功爲十功﹐若造船橋濟渡﹑不求賄賂者﹐所費百錢爲一功﹐一日一人之功爲十功。

教典門七條

自己受救人法籙經教一宗爲二十功﹐受保護自身法籙經教一宗爲十五功。

於高士處求救人法籙經教一宗爲八功﹐求保護自身法籙經教一宗爲四功。

傳受行法官一人爲百功﹐度籙生弟子一人爲五十功﹐度受戒弟子一人爲三十功。

以救眾經法付人爲五功﹐保養性命經法付人爲四功﹐演道經論付人爲三功。爲朋友間相受也。

自己注撰救眾經法一宗爲三十功﹐保養性命經法一宗爲二十功﹐謂得功驗者贊道之文一篇爲一功﹐謂詩詞歌頌等若詠無教化者則無功。

自己簡編救眾經法一宗爲十功﹐保養性命經法一宗爲五功﹐贊道之文一篇爲一功。

雕造經教所費百錢爲一功﹐貫錢爲十功﹐印造散施與人小經一卷爲十功﹐謂千字已下者大經一卷爲二十功﹐謂千字已上者並謂上聖正典有教化者﹐非談論興亡勝敗之書及詠風月之文。

焚修門五條

修聖像﹑壇宇﹑幢蓋﹑幡花﹑器皿﹑牀坐﹐及諸供養之物﹐費百錢爲一功﹐貫錢爲十功﹐如施與人錢物﹐修置百錢爲半功﹐貫錢爲五功﹐或以什物一件爲一功。

旦夕朝禮﹐爲國爲眾﹐焚修一朝爲二功﹐爲己焚修一朝爲一功。

章醮﹐爲國﹑爲民﹑爲租先﹑爲孤魂﹑爲尊親﹐祈禳災害﹐薦拔沈魂﹐一分爲二功﹐爲己一分爲一功﹐爲施主一分爲一功﹐若受法信則無功。

爲無告孤魂告行拔亡符命一符爲十功﹐祖先尊親一亡爲十功﹐爲平交親知及卑幼一亡爲五功﹐爲施主一亡爲四功﹐若受法信則無功。

爲國爲民﹐或尊親先亡﹐或無主孤魂﹐誦大經一卷爲六功﹐小經一卷爲三功﹐聖號百徧爲三功﹐爲平交親知及卑幼誦大經爲四功﹐小經聖號爲二功﹐爲施主誦大經一卷爲三功﹐小經聖號爲一功﹐若受法信則無功。爲己禳謝﹐誦大經一卷爲二功﹐小經聖號爲一功。

用事門十二條

興諸善事﹐利益一人爲一功。

講演經教及諸善言﹐化諭於眾﹐在席十人爲一功﹐百人爲十功﹐人數𨿽多﹐止五十功。

以文章詩詞﹐誠勸於眾﹐一篇爲一功。

化人出財﹐修諸功德﹐一貫爲一功。

勸人官門鬥訟﹐免死刑爲十功﹐兔徒刑爲五功﹐兔杖刑爲二功﹐免笞刑爲一功。

勸諫人鬥爭﹐一人爲一功。

舉薦高明賢達有德之士用事﹐一人爲十功。

贊揚人之善道﹐一事爲一功。

掩遏人之惡業﹐一事爲一功。

勸諫人令不爲非﹑不廉﹑不孝﹑不貞﹑不良﹑不善﹑不慈﹑不仁﹑不義﹐一人回心爲十功。

自己著紙衣一件爲二功﹐著布素粗衲之衣一件爲一功﹐謂有而不著者是功著執帛者無功。

自己飲鱔﹐有而不食者爲三功﹐晚而不食者爲二功﹐素食下味爲一功﹐素食中味爲半功﹐素食上味爲無功。謂有上味及素饌佳肴而故不食者﹐止甘淡薄粗糲中下之味者爲功﹔若無上味而食中等之味者﹐非爲功﹔若無中味而食下味者﹐亦非爲功。蓋有而故不食者爲功。

過律三十九條

不仁門十五條

凡有重疾告治﹐不爲拯救者﹐一人爲二過﹐小疾一人爲一過﹐治不如法爲一過﹐不愈而受賄百錢爲一過﹐貫錢爲十過。

修合毒藥﹐欲害於人爲十過﹐害人性命爲百過﹐害人不死而病爲五十過﹐害一切眾生禽畜性命爲十過﹐害而不死爲五過﹐舉意欲害爲一過。

學厭禱咒咀邪法﹐欲害於人爲十過﹐害人性命爲百過﹐害人不死而病爲五十過﹐害人六畜一命爲十過﹐令病爲五過﹐舉意欲害爲一過﹐厭禳人家﹐令見恎異﹐欲取財賄爲十過﹐得財百錢爲一過﹐貫錢爲十過。

謀人死刑﹐成者爲百過﹐不成爲五十過﹐舉意不作爲十過﹔謀人徒刑﹐成者爲四十過﹐不成爲二十過﹐舉意不作爲八過﹔謀人杖刑爲十過﹐不成爲八過﹐舉意爲五過﹔謀人笞刑爲三過﹐不成爲四過﹐舉意爲三過。凡爲官吏﹐入人罪者﹐同此論。爲行法官﹐妄入鬼神罪者﹐亦同此論。

心中暗舉惡事﹐欲殘害於人﹐一人爲一過﹐事成殘害一人爲十過﹐心意中邪淫雜想非理之事﹐一事爲一過。

凡言舉惡事﹐欲殘言於人﹐一人爲一過﹐事成爲十過﹐惡語向師長﹑尊親爲十過﹐向善人爲八過﹐向平交爲四過﹐向卑幼爲一過﹐言約失信爲一過﹐揚人惡事爲一過﹐掩人善事爲一過。

故傷殺人性命爲百過﹐誤傷殺性命爲八十過﹐以言遽殺者﹐同使人殺者﹐爲六十過。

故殺有力報人之畜﹐一命爲十過﹐誤殺爲五過﹔故殺無力報人之畜﹐飛禽走獸之類﹐一命爲八過﹐誤殺爲四過﹔故殺虫蟻飛蛾濕生之屬﹐一命爲二過﹐誤殺爲一過﹔故殺傷人害物者﹑惡獸毒虫爲一過。謂虎﹑狼﹑蛇﹑竭﹑毒虫之屬使人殺者同上論。

見殺不救﹐隨本人之過減半﹐無門可救﹐不生慈念爲二過﹐助贊殺生爲五過。

見若救得而不救者爲十過﹐無門可救﹐不生慈念者爲一過。

見人有憂﹐不行解釋而故暢快者爲五過。

見人畜死﹐不起慈念者爲一過。凡言慈念者﹐謂見苦不能得救﹐止以持念聖號經文﹐過向以結善緣也。

役使人畜﹐至於疲乏力倦﹐不矜其苦而剛使役者﹐一時爲十過﹐加之鞭笞者﹐一杖爲一過。

用水陷溺路徑﹐使人畜出入行履艱難者﹐一時爲十過。

摧毀船橋﹐使不通渡者﹐一時爲十過。

不善門八條

毀壞功德﹑聖像﹑壇宇﹑幢蓋﹑幡花﹑器皿﹑牀具及諸獻供之物﹐百錢之直爲一過﹐貫錢之直爲十過﹐以巧言說人﹐毀壞百錢之直爲半過﹐貫錢之直爲五過﹐見而不觀爲一過﹐贊助爲五過。

以言指斥﹐毀天尊聖像爲二十過﹐眞人爲十五過﹐神君爲十過﹐見毀滅不勸爲一過﹐贊助毀滅爲五過﹐毀滅經教﹐與此同論。

每遇齋日及諸節令吉辰﹐故不朝眞爲二過﹐因私務不及並非齋日爲一過﹐因公務不及無過﹐爲食酒肉葷辛及犯觸不朝眞爲五過﹐忌日誤朝眞爲一過。

遇節辰食晚食爲二過﹐常日晚食爲一過。

齋醮供聖鎭信之物﹐一物不備爲一過﹐章詞一字差錯爲一過﹐誤違科律格式﹐一事爲一過﹐威儀有失﹐一事爲一過﹐唱念不專爲一過﹐宣科讀狀﹐奏對詞表﹐差錯一字爲一過﹐三時朝眞﹐一時有失爲五過﹐供養進獻之物﹐一物不備爲一過﹐一物不潔爲一過﹐及不如法爲一過。

應受施主法信錢物﹐非理使用﹐百錢爲一過﹐貫錢爲十過。

薦亡符簡文字等﹐一字差錯爲一過﹐脫漏一字爲一過﹐符文差錯脫漏爲十過﹐修寫書篆不如法爲五過。

誦念經典﹐漏一字爲一過﹐漏一句爲五過﹐音釋乖背﹐字音交差﹐一字爲一過﹐念誦語句錯亂﹐有失文意﹐一句爲五過﹐若念誦之時﹐心意不專爲五過﹐邪淫雜想及思惡事爲十過﹐住經語惡事訖續念經爲十過﹐語常事爲五過﹐接陪賓侶爲三過﹐語善事爲一過﹐不依誦經法式爲五過﹐念經發嗔怒爲十過﹐淩辱他人爲十過。凡言﹢過﹐其功全無﹐並是虛念。但一過去功一分﹐十過去功十分﹐所以不用也。

不義門十條

教唆人官門鬥訟﹐死刑爲三十過﹐徒刑爲二十過﹐杖罪爲十過﹔笞罪爲八過。

教唆人鬥爭﹐一人爲一過。

教人爲不廉﹑不孝﹑不義﹑不仁﹑不善﹑不慈﹐爲非作過﹐一事爲一過。

見賢不薦爲一過﹐見賢不師爲一過。

見明師不參授典教爲。二過﹐不依師之教旨爲十過﹐反叛師長爲五十過﹐違師教公爲三十過﹐尊長父母同此論。

良朋勝友不交﹐設爲一過。

窮民不濟爲一過﹐復加淩辱一人爲三過。

偸盜人財物﹐或教人偸盜﹐百錢爲一過﹐貫錢爲十過﹔若見偸盜﹐不勸爲一過﹐贊助偸盜爲五過﹐米麥幣帛衣服﹐並論錢數定過。

不義而取人財物﹐百錢爲一過﹐貫錢爲十過。

欠人財物﹐抵諱不還﹐百錢爲一過﹐貫錢爲十過﹐因而謀害﹐其過加倍。

不軌門六條

傳教法﹐隱眞出僞﹐欺罔弟子﹐一事爲五過﹔如受法信﹐百錢爲一過﹐得人不傳爲一過﹐傳非其人爲十過。

注撰煙粉傳記﹑詩詞﹑歌行﹐一篇爲二過﹐傳與一人爲二過﹐簡編一篇爲一過﹐傳與一人爲一過﹐自己記念一篇爲一過。

食肉﹐故殺性命食之爲六過﹐買肉食之爲三過﹐違禁肉故食爲六過﹐誤食爲三過﹐過齋日食之爲十過﹐食後入壇念善爲十過。

飲酒爲評議惡事﹐與人飲一升爲六過﹐無故與不良人飲一升爲二過﹐無故與常人飲一升爲一過﹐助淫歡飲一升爲十過﹔爲和合事理﹐與友人飲﹐祭酒﹑待賓﹑服藥﹐皆不坐﹔遇齋日飲致醉﹐或酒後人壇念善爲五過。

五辛無故食之﹐一食爲一過﹐食後持念經一大捲爲十過﹐一小經爲五過﹐一聖號爲一過﹐齋日食之爲五過。

受觸極親爲五十過﹐近親爲三十過﹐遠親爲二十過﹐良家爲十五過﹐受觸之後﹐入壇念道﹑朝眞﹑禮聖及齋日犯觸隨儀﹐每一過爲五過。

太微仙君功過格竟

