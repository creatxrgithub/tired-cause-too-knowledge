無上內祕眞藏經

經名﹕無上內祕眞藏經。簡稱《眞藏經》。撰人不詳﹐約出於隋唐之際。十卷。底本出處﹕《正統道藏》洞眞部本文類。參校本﹕《眞藏經要訣》。

目錄

卷一

顯道品

辧三寶品

辧四眞品

卷二

惠澤品

卷三

解脫品

卷四

辧相明部帙品

卷五

普明品

卷六

顯功德品

顯戒行品

卷七

妙德品

卷八

集仙品

卷九

明行品

卷十

究竟品

無上內祕眞藏經卷之一

顯道品

爾時﹐元始天尊遊行法界﹐至靈解山八騫樹下﹑七寶林中﹐變諸色像﹐顯奇特心﹐殊光普照﹐徧入微塵﹐無量國土皆得惠潤﹐無量眾生善能信向﹐無量眞仙了達大乘﹐無量上士悟空非空﹐無量中士解離存亡﹐無量下士覺迷知反﹔如諸法界﹐具足莊嚴﹐功德普燻﹐自然踴見﹐瑞相芬芳﹐各各自視﹐絕諸他念﹐無有漏想。

爾時﹐天尊告諸四眾及大弟子﹕汝等所居嚴淨國土﹑眞藏法中﹐無憂無惱﹐斷生死際﹐入大乘轅。諸仙弟子聞是說已﹐歡喜作禮﹐上白天尊﹕久聞《眞藏妙經》﹐未曾睹音。今日所說﹐今日所聞﹐嘆希有法﹐奇特難言﹐不可思議。惟願慈尊決了眞性。愚蒙受潤﹐自不覺知﹐𨿽在眞藏﹐猶處漏塵﹐身受末生﹐五形各染﹐染情觸著﹐遂睹色身﹐智力不明﹐云何顯了﹖

天尊答曰﹕善哉善哉。眞藏深奧﹐統攝眾經﹐爲法舟航﹐濟沈溺苦﹐功德深遠﹐非可言譬。諦聽善思﹐吾當爲說。眾兆異形﹐趣情各別﹐種種施爲﹐取捨紛紜﹐皆爲其實。若如是者﹐眾生無因無果﹐無去無來﹐亦無眾生﹐亦無眞道﹐云何說眾生而云業果﹖惟願大慈﹐曉發愚蒙。

天尊曰﹕眞藏法中﹐眾兆本身﹐非空非有﹐非眞非實﹐眾生苦樂﹐非空非有﹐種種施爲﹐無非眞實。非空非有﹐見在眾生﹐等天尊性﹐非空非有﹔未來眾生﹐等天尊性﹐非空非有﹔過去眾生﹐等天尊性﹐非空非有。云何有差﹐而生分別。無生無滅﹐無因無果﹐而爲眞果。諸法名字﹐大道施爲。但自思惟﹐反看舊地。諸善男子﹐閉目諦聽。須臾之頃﹐忽見四方嚴淨國土獅子座下﹐千葉蓮華﹐散滿虛空﹐眾仙妓樂﹐無鞅數眾﹐各各具足﹐功德裝嚴﹐不盈瞬間﹐閉天光明。大眾哽咽﹐泣涕交流﹑願我神尊開朗光明﹐決重昏网。言詞未訖﹐光明洞照﹐非色象光﹐非相好光。大眾歡喜﹐各各自視﹐地變爲金﹐樹爲珠玉﹐眾惡毒艸﹐悉成甘露。諸來會眾﹐慧力奇特﹐一相無相﹐等眾相故﹐融淨自在﹔無障礙故﹐能轉換故。以轉換故﹐一切悉轉﹐轉無所轉。善男女等﹐一向師宗﹐勿生異見﹐起疑惑心﹐謂無因果。夫因果者﹐不起本心﹐以爲妙因﹐以無得故﹐而爲妙果。所以者何﹖心爲善惡因﹐意爲善惡果。心性寂滅﹐無學無會﹐謂之妙因﹔意根不動﹐善惡俱喪﹐故名妙果。智慧解脫﹐無果無想﹔因不礙果﹐果不礙因﹔因爲道果﹐果爲道因﹔因果一相﹐一無所相﹔眞道寂滅﹐滅無所滅。進虛空故﹐所以不起。本心以爲妙因﹐以無得故﹐而爲妙果。若依此法﹐名爲道行。以不起爲順通﹐以無得爲照寂。通寂無二﹐名發道行﹐則無想無念。無想無念﹐不住生源。生源旣忘﹐三界果喪。杜心滅意﹐緣動俱寂﹐名發道行。道行絕空﹐無心無意﹐無覺無觀﹐無波無動﹐萬物同源﹐是爲眞道。思惟深達﹐體解自然﹐晃朗內照﹐通天徹地﹐一切相盡﹐究竟自在﹐解脫無爲。是時大眾聞深法已﹐悉會道眞﹐皆得解脫。得解脫已﹐得道心﹐得道意﹐得道眼﹐得道聲﹐得道香﹐得道味﹐一切悉通達。復次﹐仙靈童子從座而起﹐伏地閉目﹐上白天尊﹕一切諸法﹐皆具十二種印。惟願大慈開演法藏﹐令眾得明。

天尊於是重告仙靈童子﹕汝之所問﹐廣大利益。末代眾生﹐聞便融寂﹐變易果喪。何以故﹖悟道心者﹐心如道心。見諸種類無量眾生﹐是非得失﹐彼此分別﹐皆是道心﹐名爲正印。悟道意者﹐意如道意﹔一切眾生﹑雜物之類﹐是非得失﹐顚倒分別﹐一切不善﹐皆是道意﹐名爲正印。悟道眼者﹐眼如道眼﹔一切眾生﹐種種諸見﹐皆是道見﹐名爲正印。悟道聲者﹐聲如道聲﹔一切眾生﹐種種雜類﹐禽獸之聲﹐皆是道聲﹐名爲正印。悟道香者﹐香如道香﹔一切眾生﹐種種燻香﹐皆是道香﹐名爲正印。悟道味者﹐味如道味﹔一切眾生﹐雜物之類﹐種種臭香﹐皆是道味﹐名爲正印。此十二印者﹐合爲六印﹐通印諸法﹐名爲一印。說是法時﹐仙靈童子復白天尊﹕何故說十二印﹐用非以爲是﹖

天尊告曰﹕善哉善哉﹐快問是義。今當爲汝分別解說。譬如大醫﹐觀諸艸木﹐皆入醫方﹐種種方便﹐救治疾病﹐皆得差愈。弟子尋師﹐學諸道術﹐三年欲成﹐師故試之﹐示病臥牀﹐語學醫者﹕我今患重﹐須無用艸與我服之﹐病便得差﹔若不得者﹐我今當死。我有好馬﹐隨意卽到。汝當馳之。弟子受師之命﹐裝飾駿馬﹐縱情尋求﹐隨意卽到。不盈旬日﹐天下地上﹐悉皆周普﹐求無用艸﹐終不能得。行泣歸家﹐而啟師曰﹕徧歷天下﹐求無用艸﹐而不可得。今當柰何﹖師卽蹙然而起﹐語諸弟子﹕我實不患﹐故試汝耳。汝今藥成﹐堪能救物。隨汝方便﹐在外救疾﹐得識病源﹐悉皆差愈。當知此經最爲第一﹐無上醫王。以此證者﹐悟法之人周徧虛空﹐上至九天﹐下通九地﹐求覓非法之物﹐了不可得。當知悟十二印者﹐神通無礙﹐恬然寂泊﹐等一無爲。爾時﹐仙靈等眾聞此譬諭﹐顯深法性﹐皎然明了﹐無復疑滯﹐六根漏盡﹐直至大乘﹐入平等道。座中徒眾銜荷而已。於是仙靈等眾以偈頌曰﹕

大慈廣顯無邊身﹐眾生普聞皆悟解﹐

眞藏奧中千葉華﹐華飄徧滿諸國土。

放光動地悉成金﹐平等大乘皆周普。

性眞微妙無形假﹐正印隨形終不睹。

眾生臥地不知起﹐冥然長夜無依止。

大師巧說方便慧﹐誘引羣迷趣眞理。

大眾哀號皆哽咽﹐天閉光明絕情視。

說此頌已﹐上白天尊﹕惟願大慈﹐賜垂哀欲﹐諸仙童子﹐歡喜無量﹐一切眾生﹐皆得利益﹐壽命長遠﹐無生無滅﹐悉悟大乘﹐平等無礙﹐各自具足﹐光明晃曜﹐非可譬諭。於是諸仙童子還復初座﹐諦聽善思。

辯三寶品

爾時﹐座中有童子名曰獨脫﹐勇猛精進﹐爲眾騰疑﹕不審三寶爲是道寶﹑法寶﹑師寶爲當﹐眾生分內自有三寶。若分內無者﹐一切眾生寧神無所﹐迷悶殞絕﹐轉增塵累。何以故﹖一切眾生所有行行﹐無量方便﹐皆從內發。若外有三寶者﹐卽非分內﹔旣非分內﹐卽是無常。愚蒙不曉﹐猶如醉人﹐眠睡臥地﹐而無動起。惟願大慈﹐哀湣救護﹐解除疑网﹐令得開悟。

爾時﹐元始天尊聞是問已﹐甚大歡喜﹐卽放五色光明﹐含笑而言﹕善哉善哉﹐汝大慈悲﹐哀戀無量﹐爲開未悟﹐如是問者﹐寧神大寂﹐更莫外緣。何以故﹖聽若不審﹐法不染神﹐微慮浮動﹐爲漏所牽。向云三寶爲是道寶﹑法寶﹑師寶爲當﹐眾生分內自有三寶。又復難云﹐若外有三寶者﹐卽非分內﹔旣非分內﹐卽是無常。何以故﹖復作此疑。夫三寶者﹐貪﹑嗔﹑癡是。何以故﹖貪性寂滅﹐塵累無染﹐戒行不虧﹐名爲法寶﹔嗔性不起﹐不憤外塵﹐定無生轉﹐是名師寶﹔癡性無取﹐無惱無患﹐慧通無礙﹐是名道寶。此三寶者﹐非內非外﹐非聲非色﹐非香類觸﹐非長非短﹔示有三名﹐實無三體﹔非三非一﹐是爲眞實。眞實不生不滅﹐無貪相﹐無嗔相﹐無癡相﹐諸法自在﹐淸涼和雅﹐等一無爲。

獨脫童子復白天尊﹕大慈所說﹐一一根中﹐甚深法寶。下根眾生﹐愚癡障重﹐𨿽有法寶﹐了不覺知﹐長夜流轉﹐妄行邪道﹐輪回三界﹐何由得曉﹖

天尊曰﹕妄行邪道﹐名爲外求﹐無返照力。汝言眞實不滅﹐湛然常存者﹐但眾生流動﹐動性常一﹐一一生中﹐而無染污。但行方便﹐善自思惟﹐方睹妙軌﹐悟道不遙。往古來今﹐千賢萬聖﹐悉歸眞道。眾生業趣﹐一一根中﹐悉歸眞道﹐徧滿虛空﹐業趣悉歸眞道。悟眞道者﹐進如朗日﹐無形無相﹐無惡業趣﹐無善業趣﹐無貪嗔趣﹐徧滿虛空﹑無虛空趣﹐悉歸眞道。無眞道趣﹐了了淸淨。不失機緣﹐諸根異趣﹐各自歸本。

獨脫等眾悚然毛豎﹐上白天尊﹕法體淸淨﹐顯三寶源。不審三寶爲是貪嗔癡﹐爲諸根中各有三寶。若諸根中各有三寶﹐不應顯三。

天尊曰﹕向云示有三名﹐實無三體﹔無三體故﹐云何指有三名﹖一切眾生﹐六情所趣﹐四大運爲﹐皆名三寶。何以故﹖諸根性空﹐性無染著﹔無染著故﹐名爲法寶﹔法寶淸淨﹐各自在故﹐名爲師寶﹔法通無礙﹐悉成就故﹐名爲道寶。一一塵中﹐名爲三寶﹔禽獸之中﹐名爲三寶﹔魚龞之中﹐名爲三寶﹔虫蟻之中﹐名爲三寶﹔艸木之中﹐名爲三寶。三寶無量無邊﹐不可思議。諸善男子﹐勿泄漏心而遺三寶。但自內思﹐勤行供養﹐巧使心力﹐直趣本源。一念有虧﹐諸根悉斷﹐塵境擊縛﹐塞三寶源﹐永絕眞道﹐𨿽在道中﹐而迷不識。不識道故﹐慧力不彊﹐而嬰苦惱。諸善男子﹐諦聽善思。於是獨脫童子歡喜無量﹐而作頌曰﹕

天尊慈悲開寶藏﹐普施眾生甘露藥。

一切根中皆受潤﹐自然無生受大樂。

三毒性淨眞寶門﹐智力慧力能排卻。

羣迷曉悟大乘宗﹐蠢動昆虫皆踴躍。

廣說三寶通明路﹐一一塵中非譬諭。

眞道究竟煩惱中﹐生生寂滅無來去。

業相消融入性海﹐滌蕩無邊絕思慮。

眾生不信三寶源﹐二心取捨懷猶豫。

大師徧入五無間﹐纖介分毫無不被。

殷勤勸請守心源﹐覺悟大乘歸一處。

我等徒眾皆歡喜﹐慶此羣迷得依止。

大師畢竟無棄心﹐猶如父母視兒子。

父母念子猶不恆﹐我師決定眞可擬。

說此頌已﹐上白天尊﹕下仙微劣﹐蒙沾惠潤﹐宣示三寶﹐究竟眞源﹐微妙義趣﹐歡喜踴躍﹐不能自勝。非是下愚所能譬諭﹐顯其功德。一切眾生皆蒙利益﹐悟三寶門﹐入眞藏道。各各稽首﹐而復本位。

辯四眞品

復次﹐獨脫童子上白天尊﹕如上所說﹐眾生身有三寶等一切法。如是說者﹐眾生身中應有四眞。

天尊曰﹕甚善甚善﹐如汝所問。一切眾生﹐四眞爲本﹐行動坐臥﹑食息嬉戲﹐皆依四眞。

又問﹕何謂四眞﹖

天尊曰﹕玄精妙气爲四眞﹐變下通生。冷气非冷﹐熱气非熱﹐動气非動﹐靜气非靜。四气虛寂﹐而無掛礙﹐無嗔無喜﹐無貪無捨﹐無去無來﹐故曰四眞。

又問﹕一切眾生﹐悉具四眞﹐應無罪果﹐亦無業報。修善行者﹐應入地獄﹔造惡業者﹐應生天堂。如是說者﹐悉壞因果﹐斷眾生行﹐而無修道。一切眾生﹐智根淺薄﹐聞如是者﹐必生謗心。惟願慈尊﹐顯令悟解。

天尊曰﹕譬如有人行路﹐拾得遺篋﹐開篋視鏡﹐自見其影﹐謂是篋主﹐心地惶怖﹐稽首而謝﹐棄之而去。眾生迷惑﹐捨眞取僞﹐棄本尋末﹐亦復如是。又云﹕修善行者﹐應入地獄﹔造惡業者﹐應生天堂。如是疑者﹐悉入地獄﹐苦惱嬰身。何以故﹖我顯眞者﹐眾生性淨﹐無染無著﹐亦無天堂﹐亦無地獄。諸法一相﹐非因非果﹐何壞之有﹖眾生肉眼﹐終不自覺﹐猶如盲人﹐𨿽在人間﹐日月之下﹐而竟不知日月光明。何以故﹖日光皎然﹐盲者不見。眾生本性﹐亦復如是。行動坐臥﹐常相隨逐﹐自無見者。譬如室中宿有寶藏﹐貧窮忍餓﹐終無見寶。忽有明師﹐地鏡占之﹐自知有寶﹐鑿深四丈﹐便卽得寶。廣作功德﹐徧救眾生﹐皆得利益。

獨脫童子重白天尊﹕大慈廣遠﹐譬諭甚深。今蒙利益﹐諸疑頓盡。眾仙玉女﹐各各受潤﹐無量無邊﹐皆得具足﹐功德圓滿。

爾時﹐天尊重告諸仙及善男女等﹕眞道非言非說。向𨿽譬諭﹐隨機爲顯。何以故﹖一切眾生﹐淺根微弱﹐不可直說。若直說者﹐羣迷倒惑﹐轉生不信。若證法者﹐非譬諭說﹐亦非直說﹐隨法卽證﹐徑入大乘﹐入功德本﹐入無所入﹐證無所證。

獨脫等眾復白天尊﹕眾生業行﹐有精有粗﹐有長有短﹐諸行差別﹐云何得等﹖若不等者﹐譬諭說之﹐而非證法﹐亦非大乘。云何有益﹖譬如枝條﹐風飄卽動﹐其根安靜。枝不離根﹐根不離枝﹐要須得根﹐風飄不動。眾生不離大乘﹐大乘不離眾生﹐要須證入。若不證者﹐飄浪生死﹐何由得止﹖慈尊譬諭﹐卽非大乘。云何反令眾生顚倒﹖

天尊曰﹕諦聽吾言﹐分明爲說。眾生行業﹐有精有粗﹐有長有短﹐皆由業因﹐證道果者﹐無精無粗﹐無長無短。又復難云﹐譬諭說者﹐則非大乘﹐云何反令眾生顚倒﹖善男子﹐莫著語言。若悟譬諭說者﹐無非大乘﹐無非眞實﹐無非一相﹐無非寂滅﹐云何彊生分別。天尊於是而作頌曰﹕

仙靈妙解眞實性﹐訣問開宗悟眾生。

眾生諸根本來淨﹐聾盲跛躄不能行。

𨿽復方便多譬諭﹐終歸內行絕恩情。

眞藏皎皎徧虛空﹐六根根中皆滿盈。

三寶非爲三處顯﹐萬物性海皆等平。

惟須巧積方寸力﹐日夜鉆求無堅硬。

豁朗寂然證慈父﹐變化去來無有爭。

愚蒙冥昧常臥地﹐不覺死生恆淸淨。

四眞爲本成形象﹐眾生外求虛嗟詠。

獨脫爲此而決疑﹐我今廣開諸法藏。

一一塵中甘露藥﹐眾生慧解無惆悵。

日日竟夜眞君前﹐四魔永滅無災障。

三業究竟淸淨果﹐萬法歸宗無有妄。

天尊說此頌已﹐告諸仙童子及諸大眾﹕澄神眞境﹐愼勿外緣。吾今分明解說﹐開眞法藏﹐等一切法﹐一一沙塵而爲眞實﹐眾生雜想而爲眞實﹐眾生顚倒而爲眞實。眞實性空﹐不生不滅﹐不一不異﹐無去無來。一切形質﹐苦樂不同﹐種種業報﹐皆悉眞實﹐不生不滅。諸善男子﹐勿生異見。若得身相﹐而有去來者﹐是爲謗法﹐是爲滅法﹐不見大乘。眾生謗法者﹐不信根中而有三寶﹐不信去來而爲眞實﹐不信大乘而爲根本﹐不信眾生等天尊性﹐不信諸法寂滅無相﹐無因無果﹐不信眾生從無量劫種種示形﹐而無生滅。如此不信﹐是名謗法﹐是名毀法﹐是名滅法。法不可滅﹔障法不見﹐名爲滅法。旣滅法已﹐而得身相﹐是爲生死﹐輪回不絕﹐必墮地獄﹐無緣得出。諸善男子﹐怒力歸家﹐勤行供養﹐愼勿外求﹐而生謗法。說是法時﹐無量國土皆放光明﹐同入眞藏﹐坐寶蓮華﹐獅子白鶴﹐散滿虛空﹐諸天伎樂﹐無鞅數眾﹐皆入眞藏﹐無有迫迮﹐不壞身相﹐而爲眞藏﹔不壞身相﹐徧滿諸國﹔不壞身相﹐滿虛空界﹔不壞身相﹐不生不滅﹔不壞身相﹐坐獅子座﹔不壞身相﹐出千葉華。諸善男子﹐諦聽善思。非離眾生﹐而出相好﹔非離眾生﹐徧滿國土﹔非離眾生﹐坐獅子座﹔非離眾生﹐出千葉華﹔非離眾生﹐滿虛空界﹔非離眾生﹐有眞藏寶﹔非離眾生﹐見諸光明。諸善男子﹐勿生不信﹐起疑惑心。金口演說﹐更無虛謬。若有諱說﹐讀誦此經﹐修行供養﹐功德甚重﹐非可譬諭﹐皆得解脫﹐一切眾生﹑蠢動之類﹐悉蒙利益。眞仙童子歡喜受命﹐稽首而去﹐各還本所。

無上內祕眞藏經卷之一竟

無上內祕眞藏經卷之二

惠澤品

爾時﹐元始天尊與諸眷屬及大弟子住靈解山﹐顯諸法相﹐示奇特身﹐微妙第一。諸仙童子充塞虛空﹐圍繞千匝﹔百億獅子﹐備衛左右﹔猛獸毒虫﹐各獻奇寶﹔諸天發瑞﹐自然音樂﹐種種殊妙﹐不可思議。

爾時﹐天尊散本微華﹐其華飄飄﹐徧滿法界﹐非靑非白﹐非赤非黑﹐非長非短﹐非大非小﹐非廣非狹﹐入於細微﹐離諸色像。華中有自然之果﹐其果圓淨﹐具一切味﹐非一切味﹔具一切聲﹐非一切聲﹔具一切色﹐非一切色﹔具一切香﹐非一切香﹔具一切觸﹐非一切觸﹔具一切法﹐非一切法﹔具一切智﹐非一切智。其果名具慈甘泉﹐得此泉味﹐自然飽滿﹐無饑無渴﹐姿容端正﹐妙麗希有。到靈解山﹐不生不滅﹐湛然常住﹐證無生果。

爾時﹐四座見此神變﹐散本微華﹐顯未來事﹐歡喜無量﹐不可思議。眾中疑惑﹐未了斯事﹕不審天尊所會之處﹐地皆璢璃﹐光明普照﹐地獄咸寧。其華飄飄﹐徧滿法界﹐非靑非白﹐非赤非黑﹐非長非短﹐非大非小﹐非廣非狹﹐入於細微﹐離諸色像。又云﹐華中有自然之果﹐其果圓淨﹐具一切法﹐非一切法。得此泉味﹐自然飽滿。到靈解山﹐不生不滅。惟願慈尊﹐告所未悟。

天尊曰﹕善哉善哉﹐子之所問﹐要如是乎﹐要如是乎。諦聽善思﹐吾今爲汝顯本微華。此華玄妙﹐終劫說之﹐亦不能盡﹔略其機要﹐示以一源。我分身法界﹐徧滿虛空﹐無大不覆﹐無小不入。悟此華者﹐舉目便正。眾生迷惑﹐信心淺薄﹐耽著恩愛﹐不敬三寶﹐富貴自在﹐輪回生死﹐冥冥長夜﹐無曉無出﹐苦惱相縈﹐習諸惡業﹐報生貧病﹐或饑或渴﹐或寒或熱。如是苦惱﹐非可能說﹔種種因緣﹐隨其業報。

爾時﹐眾中有一童子名曰善達﹐座而起﹐上白天尊﹕不審本微之華﹐華中有自然之果﹐散滿法界﹐盡諸微塵﹐無大不覆﹐無小不入﹐爲靑爲白﹐爲赤爲黑﹐爲長爲短﹐爲大爲小﹐爲廣爲狹﹐爲見爲聞﹐爲來爲去﹐爲天爲地。如是華果﹐浩博周普﹐徧成法界﹐不可思議。不審一切眾生同稟一華﹐云何諸緣各有差別﹐善惡不同﹐生死業對﹐苦樂殊形﹐返覆往還﹐受生各異﹐或生邊夷﹐或生中國﹐或生奴婢﹐或生人王﹐或生貧賤﹐或生富貴﹐或生跛躄﹐或生具足﹐或生愚癡﹐或生智慧﹐或生慳貪﹐或生布施﹐或生好殺﹐或生慈悲﹐或生五逆﹐或生孝順﹐或生受苦﹐或生受樂﹐或生聾盲﹐或生聰哲﹐或生禽虫﹐或生魚龞。如是業報﹐種種不同。惟願慈尊﹐分別解釋。

天尊曰﹕善哉善哉﹐子之所問﹐甚得機緣。吾今爲汝顯諸因緣。一切諸法﹐相好不同﹐苦樂殊別﹐皆有因緣。由其業行﹐信心不等﹐造惡行好﹐受報無差﹐如影隨形﹐如響應聲。一切諸法﹐生皆從一﹐一本微華﹐種種相好。眾生迷惑﹐不自覺知﹐於實相中﹐橫生顚倒。顚倒法成﹐受苦見徵﹐自生不孝﹐慈愛遠離﹐失本求末﹐冥冥不曉﹐長處暗中﹐無有解脫。我懷慈湣﹐種種濟度﹐顯法因由。

眾中疑惑﹐不了業緣。諸法空寂﹐畢竟無我。推問東方生物﹐有邊崖不﹖南方顯照﹐有極源不﹖西方衰殺﹐有情變不﹖北方冥昧﹐有窮通不﹖色聲香味觸﹐有香聲觸不﹖貪嗔癡縛﹐有貪嗔癡縛不﹖善惡行業﹐有行業可修不﹖不也﹐大慈所顯﹐推問諸法行業﹐並無所得﹐云何差別﹑苦業不同﹖

天尊曰﹕諸法幻生﹐幻生幻滅﹔諸法幻滅﹐幻滅幻生。如是幻相生滅﹐幻無生滅﹔幻相去來﹐幻無去來﹔幻相貪癡﹐幻無貪癡﹔幻相取捨﹐幻無取捨﹔幻相煩惱﹐幻無煩惱﹔幻相恩愛﹐幻無恩愛﹔幻相差別﹐幻無差別。一切眾生﹐業緣端正﹐生滅無幻﹐去來無幻﹐貪癡無幻﹐取捨無幻﹐煩惱無幻﹐恩愛無幻﹐差別無幻﹐如是空寂﹐究竟道場。

善達聞之﹐忽然覺悟﹐端坐內思﹐伏地嘿然﹐不起於坐。四眾嚴整﹐各各斂容﹐須臾之間﹐天尊變現本微之華﹐從地踴出﹐徧滿法界﹐無大不覆﹐無小不入﹐一一華中各有寶座﹐座方一丈﹐諸天雲集﹐無有迫迮。一一座中﹐各有天尊﹐一一尊所﹐各說諸法﹑祕密眞藏﹐一切諸法﹐無不自在﹐非空非有﹐非長非短﹐非去非來﹐非高非下。具一切法﹐非一切法﹐是名眞法﹔具一切色﹐非一切色﹐是名眞色﹔具一切聲﹐非一切聲﹐是名眞聲﹔具一切香﹐非一切香﹐是名眞香﹔具一切味﹐非一切味﹐是名眞味﹔具一切觸﹐非一切觸﹐是名眞觸﹔具一切智﹐非一切智﹐是名眞智。如是諸法﹐本微玄妙﹐能生法界﹔法界之中﹐能生眾聖﹔眾聖能爲法母﹐通達無礙。不生不滅﹐無內無外﹐無長無短﹐無去無來﹐是名道母。道母能生惠因﹐惠因能生惠果。以惠果故﹐諸法淨﹔諸法淨故﹐無因無果。云何有眾生差別﹖云何有眾生取捨﹖云何有眾生貪欲﹖云何有眾生業報﹖云何有眾生持戒﹖云何有眾生破戒﹖云何有眾生得道﹖云何有眾生失道﹖如是祕密眞藏﹑大乘經典﹐世所希有。眾生狹劣﹐自生顚倒﹐聞此祕密眞藏大乘﹐反生誹謗﹐自招罪業﹐迷沒暗中﹐如盲者不睹光明﹐聾者不聞鐘鼓。善達﹐汝今悟解﹐由未盡源﹔𨿽悟諸相﹐心都未了﹐於實相中﹐浩博窅然﹐反成迷惑。

善達聞之﹐郎然覺悟﹐嘆喜踴躍﹐嘆未曾有。四眾茫然﹐各各思惟﹐稽首伏地﹐須臾之間﹐有一童子﹐名曰達相﹐從座而起﹐稽首天尊﹕一切眾生﹐生皆從一。旣得從一﹐何好何惡﹖若從一者﹐心亦從一﹔心旣從一﹐種種施爲﹐造好作惡﹐皆心所作﹔旣是心作﹐皆一所爲﹔若一所爲﹐何有苦樂﹖旣有苦樂﹐卽是因緣﹑業行所爲﹐苦樂報對。一若有對﹐不名爲一﹔旣名一已﹐卽無有對。云何有善惡苦樂殊別﹖

天尊曰﹕如是如是。一切眾生﹐生皆從一﹐一生無相。生旣無相﹐心亦無相﹔心旣無相﹐種種施爲﹐造好作惡﹐皆是空寂﹐何好何惡﹖眾生愚暗﹐千思萬慮﹐不止一源﹔源旣不止﹐諸行競受﹐善惡殊形﹐自招業對﹐於一相中受諸苦惱。眾生懷惡﹐貪有所纏﹐不能了達﹔旣不了達﹐積惡日深﹐冥冥長夜﹐何能識本﹖旣本識本﹐離大慈源。源旣遠離﹐迷失父母。旣失父母﹐兄弟怨憎﹐更相讎鬩﹐種種懷惡﹐心恆察察﹐不顧死生。惡業旣成﹐無明障重﹐遂至煩惱。煩惱所牽﹐飄浪生死﹐彊生恩愛。恩愛著身﹐如魚失水﹐豈能得久﹖恩愛旣集﹐罪業日臻﹐不久之間﹐業緣各至﹐隨分報對﹐受諸惡業﹐輪回三界﹐墮落諸苦﹐遂成差別。

復告惠力童子曰﹕眾生受業﹐可推求不﹖眾生心數﹐可推求不﹖眾生煩惱﹐可推求不﹖眾生業報﹐可推求不﹖眾生顚倒﹐可推求不﹖眾生虛妄﹐可推求不﹖地水火風﹐可推求不﹖過去未來見在三世﹐可推求不﹖不也﹐大慈天尊所顯推問﹐實無所得﹐實有所得﹖

天尊曰﹕諸法微妙﹐非幻非非幻﹐非妄非非妄﹐非長非非長﹐非短非非短﹐非去非非去﹐非來非非來﹐非外非非外﹐非內非非內。一切眾生﹐業緣解脫﹐具三世身﹐非三世身﹐是名眞身﹔具三寶相﹐非三寶相﹐是名眞相﹔具三毒業﹐非三毒業﹐是名眞業。如是深奧經典﹐小乘眾生永不聞見﹔縱使聞見﹐終不信向﹐反生謗毀﹐自招罪業。惠力童子﹐汝等徒眾勤行大乘﹐絕諸漏想﹐非心觀心﹐滅一切心﹐是名眞心﹔非身觀身﹐滅一切身﹐是名眞身﹔非色觀色﹐滅一切色﹐是名眞色﹔非聲觀聲﹐滅一切聲﹐是名眞聲﹔非香觀香﹐滅一切香﹐是名眞香﹔非味觀味﹐滅一切味﹐是名眞味。如是行行﹐證無生法﹐非無生法﹐名爲證法﹐是名大乘。善男子﹐汝等徒眾作如是修﹐作如是行﹐勿生懈怠﹐起疑惑心﹐墮諸邪見。

爾時﹐惠力童子曰﹕不審非心觀心﹐滅一切心﹐是名眞心﹔非身觀身﹐滅一切身﹐是名眞身﹔如是等行﹐是大乘不﹖

天尊曰﹕非大乘也。大乘之道﹐離一切相﹐離一切行﹐離一切觀﹐離一切智﹐離空有心﹐離眞實際﹐名爲大乘。

惠力童子曰﹕不審離一切相﹐離一切行﹐離一切觀﹐離一切智﹐離空有心﹐離眞實際﹐如是等行﹐是大乘不﹖

天尊曰﹕非大乘也。大乘之道﹐無離無無離﹐無行無無行﹐無觀無無觀﹐無空無無空﹐無眞無無眞﹐名爲大乘。善男子﹐汝等徒眾聞此祕密眞藏大乘經典﹐宿緣有幸﹐得遇眞經。汝等徒眾各發弘願﹐修行大乘﹐勿生懈怠。

於是﹐惠力童子及諸眷屬與大弟子俱發願言﹐修習大乘﹐誓無退轉﹐了諸法性﹐得到邊底﹐無有掛礙﹐利益一切﹐並及後學﹐愛樂深法﹐達重玄理﹐一湛凝照﹐窮源盡空﹐悟解大乘﹐成無上道﹐到靈解山﹐究竟圓滿﹐功德具足﹐證果無爲。

復次﹐寶明童子聞說祕密眞藏大乘經典﹐發弘願心﹐講大乘法﹐誓度眾生﹐到解脫處﹐成無上道。如是誓願﹐功德深遠﹐非可譬諭。

復次﹐山際童子聞此願已﹐勇猛精進﹐發弘誓心﹐學大乘道﹐修四大城﹐決五逆賊﹐除七惑鬼﹐殺七礙魔﹐刳無明障﹐刻三賊心﹐堅硬不退﹐到靈解山﹐不生不滅﹐湛然常住﹐究竟淸淨。

爾時﹐天尊見諸童子發此願已﹐嘆未曾有﹕我從昔來﹐見諸眾生﹐惟習小道﹐不信大乘﹐無發願者。汝諸童子﹐甚爲希有。天尊於是分形散體﹐徧滿法界﹐一一毛孔放大光明﹐照無邊底﹐盡虛空界﹐無極眾生﹐承道威光﹐不覺而去﹐俱到道前﹐自在神力。

爾時﹐眾中忽有童子﹐名曰金燈﹐從座而起﹔敢問天尊﹐如是光瑞﹐由何所起﹐因何而興﹖天尊形貌﹐云何散滿法界﹖諸大眾等﹐有何因緣﹐神通而至﹖惟願天尊分別爲釋﹐令得悟解。

爾時天尊聞金燈童子問此瑞相﹐嘆未曾有﹕善哉善哉﹐汝等四眾﹐伏聽訣言﹐以無聽無不聽而聽受之﹐以無說無不說而說授之。今當略說瑞相因緣。我懷大慈﹐放神通力﹐徧諸法界﹐普雨甘露﹐盡諸微塵﹐以無起無不起而起因緣。大眾來者﹐皆是宿世久遠﹐已曾聞說祕密眞藏經典﹐故承光集會﹐樂聞大乘﹐神通自在﹐得無畏力。不集會者﹐不信大乘﹐宿緣淺薄﹐𨿽被慈光﹐不能悟解。譬如采寶﹐無有導師﹐了無識者。法性深奧﹐覺無所覺﹐無所覺而覺﹐是名眞覺﹔得無所得﹐無所得而得﹐是名眞得。如是祕密小乘眾生﹐不能聞﹐不能見﹐不能修﹐不能行﹐不能信。今爲聞解﹐令無量眾悟解道眞。

爾時﹐大眾聞是語已﹐踴躍歡喜﹐得神通力﹐承道威光﹐以偈頌曰﹕

慈尊顯眞藏﹐住在靈解山。諸仙並雲集﹐示現本微華﹐飄飄滿世界﹐玄妙難思議。一一華中果﹐自然淸淨圓。非靑非色像﹐非長非短因。具一切智法﹐微妙莫能尋。眾生到迷惑﹐耽著恩愛親﹔富貴懷自在﹐死入長夜門﹔相牽習諸惡﹐業報生貧窮﹔常懷饑渴想﹐苦惱莫能通﹔信心不淳厚﹐跛躄生盲聾﹔離道甚遙遠﹐不見日月光。天尊顯眞藏﹐非幻亦非眞。諸法得自在﹐善惡無不均。座中方丈室﹐容眾巨沙塵。去來無迫迮﹐說法度天人。眾中歡喜悅﹐各悟大乘因。了了見法性﹐無非功德林。勇猛發弘願﹐誓度於眾生﹐證成無上道﹐究竟爲法城。

我等徒眾無量劫﹐學小迷暗不能行。

離身尋求求覓道﹐辛苦逐疑失山間。

忍苦饑寒無報應﹐不覺方寸寸能生。

諸法從心心證道﹐悟解倏忽忽神靈。

爾時﹐大眾說此頌已﹐重誡身心﹐顯天尊力﹐功德無量﹐不可思議﹐終劫說之﹐亦不能盡。惟願天尊開示未聞﹐顯因緣相﹐一切眾生﹐令得悟解﹐了達大乘。

爾時﹐天尊聞諸徒眾說此偈頌﹐嘆未曾有﹕善哉善哉﹐快能顯了﹐深問其義﹐本末未袪。汝今四座以無聽無不聽而聽受之﹐我今以無說無不說而說授之。爾時大眾聞是語已﹐悟解法性﹐了眞藏源﹐證無生果。天尊於是重宣是義而說頌曰﹕

眞藏微妙無形假﹐無狀無名不腐壞。

隨流混合常自然﹐寂靜惠光照無礙。

圓法究竟爲軌式﹐常湛淸淨善能貸。

無量賢聖由此悟﹐萬劫淡然不移度。

軌法消伏功德林﹐滅除三毒貪嗔路。

和柔大力道眼開﹐五情豁爾無畱固。

我今慈湣救一切﹐普施甘露眞妙藥。

自然流入性海中﹐勇勢降伏諸魔賊。

我以無量功方便﹐曉示本微甚奇特。

萬相玄注實性中﹐出入去來常軌則。

眾生迷惑不信眞﹐愚癡世間無厭足。

我今自歸眞性海﹐諸法寂泊亦復然。

六情受納常無染﹐虛空法界是道身。

眾生妄惑來日久﹐念念逐樂習業因。

冥冥暗獄處無窮﹐苦痛難聞難可臨。

汝等徒眾各努力﹐絕想因緣各內尋。

方寸自在金剛力﹐成眞證果不勞心。

天尊說此頌已﹐諸仙童子驚怖喪忙﹐自便改革﹐各悟大乘﹐歡喜無量﹕不審天尊所說﹐經法卽顯。一切眾生﹐身爲法聚。若一切眾生身爲法聚者﹐惟願天尊慈哀爲說﹐令無量大眾﹐及下方一切諸眾生達解自身究竟法聚﹐息於外求﹐見其知識。

天尊重告諸仙童子﹕一切眾生﹐身無邊相﹐名爲經法﹐亦名法聚。何以故﹖解惑立名﹐不同體解﹐究竟名爲祕密眞藏。迷惑立名﹐同體相解﹐名爲眾生﹐亦名生死﹐亦名苦聚﹐亦名顚倒﹐亦名外求。何以故﹖眾生不解﹐名之爲惑﹐以是緣由﹐不識自身﹐自身之中﹐有無量法聚﹐具三淸境。眾生迷惑﹐遂使外求﹐不信正法﹐不求善友﹐名爲眾生﹐將法逐法﹐迷沒世間﹐從劫至劫﹐終無曉了。若遇善知識者﹐名爲宿緣﹐種其福德。何以故﹖昔因今果﹐得遇天尊﹐爲其說法﹐顯無上眞藏祕密重玄﹐了達昔因﹐證今生果。善男子﹐汝等若欲求者﹐先當自求﹔若自求者﹐祕密法現﹐廣開眞藏﹐顯三寶源。以此法藏﹐統收諸法﹐盡無邊底。

惠力童子白天尊言﹔大師所說﹐教諸眾生﹐若求法者﹐先當自求﹐若自求者﹐祕密法現﹐廣開眞藏﹐顯三寶源。𨿽聞聖說﹐不能解了。不知何者爲道﹖何者爲法﹖何者爲師﹖何者爲聚﹖何者爲內﹖何者爲外﹖以不知故﹐願爲說之。

天尊告惠力童子﹕諸善知識﹐汝所問者﹐問於自求眞藏法現。汝今澄神靜處﹐吾今廣爲說之。一切眾生﹐身性淸淨﹐天眞正道﹐隱在其中﹐名爲眞藏。此眞藏者﹐無內無外﹐無法聚﹐無眾生聚﹐無道德聚﹐究竟寂滅﹐名爲祕密。隱爲衝寂﹐顯爲應妙﹐廣示多途﹐能開物障﹐利益深遠。

諸仙童子及諸眷屬﹑天仙地仙﹑無量等眾﹐歡喜嘆曰﹕善哉善哉﹐天尊功德普照無窮﹐潤益蒼生﹐平等無礙。

天尊告諸四眾及大弟子﹕當來眾生﹐若有讀誦﹑受持講說《眞藏經》者﹐此人功德﹐不可思議﹐則見我身成無上道。何以故﹖此經說諸法根本﹐利益處深﹐功德廣遠﹐難可譬諭。若有眾生信心讀誦﹐捨諸他念﹐卽得道眼﹐照三世因緣﹐平等無礙﹐悟因非因﹐悟果非果﹔達身心相。非心不心﹐亦不不心﹐是眞心相﹔相無所相﹐無相之心﹐徧周法界。法界之相﹐不生不滅﹐前際不去﹐後際不來﹐今不往古﹐古不來今﹐今古一相﹐一無所相﹐隨分解脫﹐湛寂無爲﹐功德具足。

爾時﹐四座同聲唱言﹐嘆法微妙﹐眞藏大乘﹐功德希有﹐奉辭尊顏﹐泣涕還國。

無上內祕眞藏經卷之二竟

無上內祕眞藏經卷之三

解脫品

是時﹐元始天尊遊居濟生國土檀林園中﹐與諸眷屬﹐四方雲集﹐無量等眾﹐各各莊嚴﹐到檀林園﹐聽天尊說。爾時天尊在虛空中端然不動﹐莊嚴妙麗﹐坐師子座﹐宣揚正法。時善明童子在大眾中﹐忽然而起﹐稽首道前﹐上白天尊﹕大慈希有﹐善度羣生﹐念諸徒眾﹐令發善心﹐修無上道﹐不審行何行﹐觀何法﹐調理身心﹖

天尊曰﹕善哉善哉﹐如汝所問﹐濟生國土﹐宣揚正法﹐度諸眾生。汝今諦聽﹐吾爲汝說。善男女等﹐各發善心﹐修無上道﹐調伏其行﹐滅諸魔賊﹐守一濟生﹐平等無二。作如是行﹐作如是觀﹐一切羣生﹐有識無識﹐有形無形﹐皆悉正慧﹐成無上道。如是成道﹐無量法界﹑諸天品類﹐羣生實無羣生﹑得成道者﹐何以故﹖若有羣生﹐可行可觀﹐有身相者﹐有滅度者﹐有成道者﹐有失道者﹐卽壞世法。所謂入諸法界而行智慧﹐入諸煩惱而行智慧﹐入諸生死而行智慧﹐入諸貪愛而行智慧﹐入諸國土而行智慧﹐入諸山林而行智慧﹐入諸異類而行智慧﹐入諸非法而行智慧﹐入諸無間而行智慧。一切諸法﹐微妙深遠﹐無入而入﹐此之功德﹐不可思議。善明童子﹐汝等云何五色﹑六情﹑四惑﹐可求得不﹖可以有身﹐證成道不﹖可以有相﹐求無相不﹖可以眾生求道性不﹖不也﹐天尊。

天尊曰﹕一切法相﹐皆非法也。若鑑諸法﹐寂滅無生相﹐無住相﹐無滅相﹐則見道果。諸善男女﹐聞如是大乘祕密經典﹐而生不信﹐此人從無量劫來﹐受六畜身﹐致生我慢﹐不信三寶﹐不信眞經。我說祕密眞藏﹐有大弟子修行讀誦﹐講說尊經。於此眞藏能生信心﹐常行不怠﹐當知是人於諸天尊所施行功德﹐而種福田﹐無量劫來﹐遵行大乘。今遇此經﹐生諸信心﹐不住空有而求道者﹐不住非空非有﹐而求道者﹐不住非非有﹐非非空﹐而求道者﹐不住色聲而求道者﹐不住非色﹑非聲而求道者﹐不住非非色﹑非非聲而求道者﹐不住智慧而求道者﹐不住非智﹑非慧而求道者﹐不住非非智﹑非非慧而求道者。

復告善明童子﹕我之圓應﹐悉知悉見﹐了達眾生﹐知其根性﹐照三世因。何以故﹖見知眾生有心取相者﹐則生煩惱﹐則生顚倒﹐則生死壞。若非心而取非相﹐而取非法﹐而取非著﹐而取非見﹐則壞世法﹐斷諸善相。汝不應取有捨無﹐取無捨有﹐取以是義故﹐我常顯法﹐法法常明﹐明法無相﹐無非法相﹐無非非相。汝等徒眾﹐知我說意。譬如虛舟﹐泛浮濟溺﹐無意而浮﹐任人東西﹐到所岸者﹐捨舟便去﹐況非舟耶﹖

善明童子﹝問﹞天尊﹕證成道果耶﹖有所說法耶﹖

天尊曰﹕一切諸法﹐無有定相﹐亦無定法﹐究竟空寂。若言我所說者﹐則謗我法﹔若言有法證成道者﹐則壞世法。何以故﹖諸法微妙﹐無有非法﹑非非法﹐盡爲功德﹐無有差別。所以爾者﹐一切眾生﹐習業不同﹐皆從微妙而有差別。當知差別非差別。善明童子﹐汝等云何﹐若人行是功德於五惑世界﹐金玉重寶﹐並悉捨施。此人所得功德﹐以爲多不﹖善明童子﹐甚多天尊所說功德﹐奇特希有。若人於此經講說書寫﹐受持供養﹐此人所得功德﹐勝彼百千萬倍。何以故﹖一切仙眞上聖皆從此經而成道果。若無此經而成道者﹐終無有是。當知此經功德非可格量。所謂道果﹐卽非道果﹐而爲道果﹔所謂三空﹑四惑﹐皆有所受﹐卽非道果﹐而爲道果。何以故﹖我行一行﹐絕諸有漏﹐於法相中最爲第一。善明童子﹐汝等徒眾各淨國土﹐離色香觸﹐莊嚴妙麗﹐以爲法界﹐瑩飾其心﹐是心非心﹐名爲大心﹐是名功德﹐不可思議。若有善男女等﹐盡心供養﹐講說讀誦﹐當知是人功德第一﹐成就羣生﹐希有之法。此經所在之處﹐皆有道慧﹐神通妙力﹐善救法幢。金剛童子隨處湧出﹐護持法藏﹐不得輕泄。

爾時﹐善明童子上白天尊﹕當何修此經﹖我等徒眾﹐云何受持﹖

天尊曰﹕修此經者﹐無文無字﹐斷諸漏行﹐證眞法藏。此經名爲慧力法城﹐善護羣生﹐除邪惑障。我說一切諸法﹐卽非諸法﹐故名爲法城。我說一切微塵﹐卽非微塵﹐非微塵故﹐名爲法城。我說一切異類﹑國土﹐卽非異類﹑國土﹐非國土故﹐名爲法城。善男子﹐汝等若於眞藏法中能行一字﹐或他方界爲人講說﹐其福廣大﹐不可稱量。若於半法修行證全法者﹐功德甚重﹐與彼無量。

善明童子聞說是經﹐悟解其義﹐涕洟泣淚﹐恨不早聞希有天尊說如是眞藏深法﹐度諸眾生﹕我昔以來﹐學小乘行﹐所得法眼﹐達理未深﹐不曾得聞如是祕密大乘經典。今遇天尊﹐授我妙藥﹐令得受持﹐信心定志﹐莊嚴功德﹐希有第一。

天尊曰﹕所說功德實相﹐卽非功德實相﹐非相非非相﹐是名功德實相。若能微思達解功德實相者﹐證法不足爲難。何以故﹖離一切微塵相故﹐則是一切諸正眞法。善男子﹐若有人得聞此經﹐此人卽得金剛力﹐得無畏心。當知此人無量劫來﹐修習此經﹐勤行不懈。

復告善明童子﹕一切眾生﹐非有非非有﹐非無非非無﹐非心非非心﹐是名悟解﹐是名眞實﹐是名功德。善男子﹐我非誑說﹐非妄說﹐非惑說﹐非異說。若有法可修可受﹐可住可去﹐可爲可得﹐則壞正眞﹐縛諸法性﹐失諸功德﹐不見道源﹐不慈不孝﹐冥冥暗室﹐無解無出。復次﹐善明童子﹐若有人忽聞此經﹐心念不逆﹐當知此人功德無量﹐況書寫讀誦﹐爲人講說﹐功德不可思議。善男子﹐在在處處﹐皆有此經。何以故﹖不受聞見﹐不受香味觸﹐達諸法性﹐是人悉見此經﹐則得功德﹐名爲供養﹐名爲受持。善男子﹐應須恭敬﹐應須供養﹐功德甚重。復次﹐善男女﹐若有人常行大心﹐勸人修善﹐讀誦此經﹐功德廣遠﹐不可格量。復次﹐諸善知識﹐各各自愼﹐愼勿輕泄。輕泄之者﹐其罪甚重﹐難可譬諭﹐終劫說之﹐亦不能盡。其人無根﹐宿無善念﹐惟罪是務﹐或聞善法﹐心則狂亂﹐狐疑不信。當知此人難可勸化﹑生死罪報﹐無有限量。

爾時﹐善明童子復白天尊﹕一切眾生﹐善男女等﹐發心求無上道﹐云何發心﹖云何行行﹖云何調理﹖云何證道﹖云何滅眾生行而成道果﹖

天尊曰﹕一切眾生﹐善男女等﹐發心求無上道者﹐云何所疑而作此問﹖我本無生﹐而無有滅。一切眾生﹐亦復如是﹐無生無滅﹐無住無去﹐無人無我﹐究竟平等﹐實無有法。發心求無上道者﹐我於大慧之所﹐所有一切棲聚皆是大慧之本。善明童子﹐汝解如是前﹐解如是義。善明童子﹐所解天尊說義﹐於大慧之所者﹐實無眾生可求道者﹐亦無眾生而得道者。

天尊曰﹕無說無聽﹐以無說而無聽受之﹐以無眾生而無眾生受之﹐以無法而無法受之﹐不壞世法而爲道果。爲道果者﹐無得無失﹐無生無減﹐無憂無苦﹐無顚無倒﹐一切諸法﹐皆是正道。所言正道者﹐無一切法﹐亦無正法﹐是名眞法。非眞非眞﹐而名道果。

善明童子問天尊﹕言大慧具五眼不﹖

天尊答曰﹕實具大慧﹐有肉眼﹐有法眼﹐有慧眼﹑有功德眼﹐有道眼。何以故﹖肉眼卽是法眼﹑慧眼﹑功德眼﹐名爲道眼。眾生卽是法身﹑慧身﹑功德身﹐名爲道身。何以故﹖一切法界﹐名爲道身。恆沙之眾﹐數不能盡。一切眾生﹐異國殊心﹐種種色相﹐類聚羣分﹐道眼悉知。何以故﹖天尊所顯﹐色相殊心﹐卽非有心﹐非色相心﹔非心不心﹐亦非不心﹔非相不相﹐亦非不相﹔非過去心﹐亦非非心﹔非未來心﹐亦非非心﹔非現在心﹐亦非非心。當知法力甚深﹐功德微妙﹐祕密眞藏難可譬諭﹐得其邊底。

善明童子歡喜嘆曰﹕善哉善哉。四眾各各伏地﹐同聲贊嘆﹐而說頌曰﹕

天尊顯法王﹐微妙無虛假。功德隨心王﹐慧源無不普。種種色相好﹐大心平等土。度脫諸眾生﹐消滅三塗苦。四眾各得法﹐法城自然睹。迷者不信眞﹐沈淪擊在五。天尊善方便﹐說法無偏普。道跟一時照﹐狐疑無不洗。五陰豁朗開﹐六情不相染。方寸堅得道﹐思微志可顯。

爾時﹐大眾說此頌已﹐嘆大慈尊顯諸法性﹐自在神力﹐我等徒眾不能顯了。何以故﹖天尊所說法﹐卽非說法﹐若言天尊說者﹐卽是壞法﹐卽是毀法﹐卽是謗法﹐卽是滅法。何以故﹖不解天尊意故。惟願天尊﹐隨機爲說。

天尊曰﹕我得成無上道者﹐爲無所得﹐覺法空寂﹐覺無所覺﹐寂無所寂﹐無覺而覺﹐無寂而寂﹐證法理故﹐名無上道。無法可證﹐無道可顯﹐故名得道。復次﹐善男子等﹐諸法平等﹐無高無下﹐無生無滅﹐無去無來﹐是名無上道果。我今所說非法﹐名爲法王﹐悉爲自在。若有人於此經中﹐修行一句﹐爲人講說﹐勸人受持讀誦﹐所得功德﹐億千萬倍﹐非可譬諭﹐恆沙算數不能盡。或有捨身毀碎﹐或有投身餓虎﹐或有火焚身命﹐或有系業因果﹐捨施求福﹐如此功德甚薄﹐法力不成。何以故﹖無慧解故﹐無通達故﹐自證自求﹐自得自我﹐如是自縛﹐墮無明障。假使碎身如恆河沙塵﹐塵成灰土﹐終無有盡。以無盡故﹐系業不除﹐業業相牽﹐云何解脫﹖汝諸徒眾﹐各自思惟﹐勿生懈怠﹐勤行智慧﹐證果須臾。天尊於是而說頌曰﹕

法王徧法界﹐濟度諸眾生。慈恩惠澤普﹐斷惑爲法城。寶珠非內外﹐照曜甚分明。汝等諸徒眾﹐迷惑不能行。徒勞修苦行﹐萬劫亦無榮。忘身自無我﹐功德坦然平。常行不懈怠﹐魂神無有驚。我今顯法王﹐了了常淸淨。悟解由方寸﹐緣緣等無病。功德徧法界﹐何假虛嗟詠。汝等須努力﹐勤行無堅硬。

天尊說此頌已﹐告諸徒眾﹕汝等深心伏聽﹐告示諸法﹐非外非內﹐非長非短﹐非去非來﹐非虛非假﹐微妙宛約﹐百寶莊嚴﹐功德具足﹐非可顯名。所說功德﹐非功德﹐是名功德﹔所說證果﹐非證果﹐是名證果﹔所說得道﹐非得道﹐是名得道。悟解深解﹐名爲大乘。所說大乘﹐非大乘﹐是名大乘﹔所說法界﹐非法界﹐是名法界。徧入沙塵﹐非沙塵﹐是名沙塵。如是微妙功德﹐非可譬諭。諸仙等眾聞如是說﹐驚怖振惶﹐汗流至踵﹐各各自思。俄頃之間﹐遂經一劫﹐得悟大乘﹐證無上道。

天尊曰﹕不以具足智慧而得成道﹐不以具足相好而得成道﹐不以具足煩惱而得成道﹐不以具足諸塵而得成道﹐不以具足法寶莊嚴而得成道﹐不以具足法界而得成道﹐不以具足布施而得成道。若有善男女等﹐能悟一切諸法大自在王﹐平等究竟﹐此人功德不可思議。諸得道者﹐不受功德﹐不受智慧﹐不受諸行﹐不受慈悲﹐不受忍辱。

善明童子上白天尊﹕云何諸仙學道不受功德﹐不受智慧﹐不受諸行﹐不受慈悲﹐不受忍辱﹖

天尊曰﹕大乘法印﹐諸漏永斷﹐云何貪受功德﹖云何有貪受智慧﹖若有善男女等﹐說言天尊﹐應見有來有去者﹐此人迷惑﹐不解我說。當知天尊平等無二﹐故名天尊。若有人於法界以爲微塵﹐此塵之數﹐以爲多不﹖諸仙等﹕甚多。

天尊曰﹕如我說法﹐百億日月﹐百億星宿﹐數未及其一。何以故﹖我說法界﹐非法界﹐而爲法界﹔我說眾生﹐非眾生﹐而爲眾生﹔我說得道﹐非得道﹐而爲得道。眾生貪著﹐事事取捨﹐生死變易﹐迷惑神魂﹐失平等性。若有男女等﹐捨身盡諸世界所有珍寶布施﹐此之功德以爲多不﹖諸仙等﹕甚多。若有人受持此經﹐爲人演說﹐不著諸相﹐不著諸相﹐不證我人﹐不一諸理﹐此之功德﹐不可稱量﹐勝彼百千萬億﹐此之功德﹐百千萬億分亦不及其一。當知此經功德甚重﹐不可稱量。

爾時﹐四座於靈解山及諸天等眾﹐悉皆悟解﹐僉然稱善﹐稽首贊嘆﹕天尊廣演大乘﹐濟無邊眾﹐各各自願﹐報我國王﹐思天尊力﹐由我國王覆育我等﹐致得尋眞﹐求學聖道。我等隨緣得悟﹐難可思議。善男女等﹐人身難得﹐努力勤行﹐勿生懈怠。一失善道﹐萬劫無期。

天尊曰﹕善哉善哉﹐諸徒眾等﹐並有宿緣﹐根機易解。聞此大乘﹐信此勤行﹐玄心遠念﹐離空有相﹐證法無生。汝等四眾﹐各率眾緣﹐隨機化導﹐勿滯一方﹐悟諸緣理。我顯眞藏大乘經典﹐付屬國王並大弟子﹐畱傳宣布﹐濟沈溺苦。大乘甘露﹐其味希有。得此味者﹐無生無滅﹐無去無來﹐湛然常住﹐究竟道場。若有毀謗﹐不信此經﹐此人見世惡業所種﹐死入酆都中府﹐風刀之考﹐鬼神謫役一十四曹﹐曹一考官﹐百二十考吏﹐一千二百考兵﹐一萬二千考主﹐三河九江﹐四瀆溟波﹐死魂作役﹐如是考對﹐痛毒難勝。天尊於是重說苦魂而作頌曰﹕

爲人不信法﹐毀謗於賢良。受死酆都報﹐劍樹碎形傷。萬劫劫無期﹐魂神痛斷腸。叫聲聲不絕﹐獄卒淬鑊湯。受報無休息﹐嗔眼四邊張。誰能受此苦﹐迷惑亂猖狂。寄語修行子﹐修福永無殃。

天尊說此頌已﹐告諸四眾﹔善男子等﹐各各勤行﹐禁諸四患﹐行平等心﹐學大乘道﹐三便永畢﹐六通智慧﹐得無畏心。善明童子及諸四眾歡喜無量﹐頂戴不勝﹐慧心定志﹐受教奉行﹐從身至身﹐從劫至劫﹐誓無退轉﹐稽首作禮﹐各還本國。

無上內祕眞藏經卷之三竟

無上內祕眞藏經卷之四

辯相明部帙品

是時﹐元始天尊恬然安靜﹐在靈解山徧施功德﹐示眾經相﹐顯眞道源﹕一切諸法﹐性相空寂﹐無生無滅。何以故﹖法本微妙﹐功德深遠。眾生迷惑﹐信法不淳﹐自生謗毀﹐失三寶源。何以故﹖煩惱障深﹐慧源不曉﹐輪轉三塗﹐永無解脫。爾時善明童子聞是語已﹐上白天尊﹕今日侍座﹐歡樂難勝。敢問天尊﹐眾經名相﹐其數幾何﹖爲有部帙﹐爲法界總名。愚情不了﹐惟願天尊分別爲說。

天尊曰﹕善哉善哉﹐子之所問﹐正得機宜。一切諸法﹐並是經目﹐無內無外﹐非長非短﹐微妙淸淨﹐常住不壞。何以故﹖法性空故。愚人淺識﹐不悟大道﹐失眞常性﹐迷惑正經。示爲部帙﹕一者上淸﹐二者妙眞﹐三者太一﹐四者妙林﹐五者開化﹐六者仙人﹐七者黃林﹐八者上眞﹐九者道教﹐十者上煉﹐十一者上妙功德﹐十二者道德。此十二部經蘊在大洞玉淸境藏中﹐無毀無壞﹐無生無滅﹐湛然常住﹐徧眾妙門。一者洞玄﹐二者元陽﹐三者原辰﹐四者大劫﹐五者上聞﹐六者內音﹐七者煉生﹐八者靈祕﹐九者消魔﹐十者無暑﹐十一者案摩﹐十二者上通。此十二部經在大洞上淸境藏中﹐微妙淸淨﹐爲諸天根本﹐萬有之基。一者太淸﹐二者徹視﹐三者集仙﹐四者洞淵﹐五者內祕﹐六者眞一﹐七者集靈﹐八者中精﹐九者無量﹐十者集宮﹐十一者黃庭﹐十二者小劫。此十二部配屬大洞泰淸境藏中﹐濟生度死﹐爲萬法舟航。此三淸奧內眞藏之中﹐示有名迹﹐顯眾妙經﹐包羅無外﹐妙入細微。若有人能受持書寫﹐講說讀誦﹐此人功德不可思議﹐非譬諭格量得其邊際。何以故﹖金口所說﹐無虛假故。一切諸仙聖道﹐未有不由此經而成道者。何以故﹖此經微妙﹐具眾經目﹐諸天童子﹑大力﹑鬼神﹑金剛﹑師子共相衛護﹐不得輕泄。若有誹謗不信﹐此人卽得重病﹐前業受報﹐今暫爲人﹐致生誹謗不信大乘﹐後死當入黃泉﹐長處暗獄﹐無有解脫。善明童子﹐汝等徒眾深思此經﹐勿生不信﹐隨邪見道。何以故﹖無信故﹐信不深故﹔無慧故﹐慧不深故﹔無解故﹐解不深故﹔無思故﹐思不深故﹔無定故﹐定不深故﹔無通故﹐通不深故﹔無絕故﹐絕不深故﹔無便故﹐便不深故﹔無證故﹐證不深故﹔無妙故﹐妙不深故﹔無道故﹐道不深故。汝等徒眾﹐歷劫艱辛﹐學小乘行﹐終無得道。何以故﹖諸法解脫﹐有擊相違﹐動則乖所﹐失正道源。

善明童子伏受教言﹕未曾所說﹐今日所說﹔未曾所聞﹐今日所聞﹔未曾所見﹐今日所見。四座歡喜﹐眾兆咸寧﹐多所不解﹐敢問天尊諸經部帙﹐統攝諸法﹐爲止其數﹐爲無數耶﹖若亡數者﹐不攝諸法﹔若無數者﹐則無部帙。云何數有三十復有六名﹖旣有數者﹐數則有窮﹐何能妙微﹐濟窮苦厄﹖眾所未了﹐惟願天尊隨緣顯示。天尊含笑﹐徧體光明﹐照諸國土﹐無極世界﹐並皆應見﹐不動本國﹐到靈解山聽天尊說。

天尊曰﹕汝所問法﹐未解經旨。吾爲汝說。一切諸法﹐普是經目。眾生愚暗﹐不曉本源﹐失眞常道。分別爲說﹐假示眾經﹐顯諸部帙﹐隨緣爲釋。或說大乘﹔或說中乘﹐或說小乘﹔或於大乘而得悟解﹐或於中乘而得悟解﹐或於小乘而得悟解。悟解之理﹐絕三乘迹。當知諸經盡妙﹐非數非非數﹐非大非非大﹐非中非非中﹐非小非非小。𨿽止部帙﹐妙入細微﹐濟沈溺苦﹐略顯其數﹐示者指歸。若能悟解﹐本微化見﹐究竟圓滿﹐了達諸法。無取無捨﹐無貪無愛﹐無癡無欲﹐無瞋無喜﹐無殺無盜﹐一相平等。平等之理﹐隨分功德﹐各各具足﹐慧解無窮。眾生不曉﹐自相違犯。譬如油能燃燈﹐燈明自煎﹐油盡燈滅。眾生迷惑﹐亦復如是。自造自報﹐如影隨形。形直影端﹐形斜影曲﹐諸法業報﹐果皆從因。一切眾生無有行者﹐云何見道﹖譬如種植﹐種谷穀芽則生﹐不種谷者無谷無芽﹐云何得谷﹖眾生因果﹐亦復如是。不種善因﹐亦無善果﹐無善果故﹐則惡因生。生長惡果﹐惡果生長﹐業業相因﹐因果不絕﹐彌淪三界﹐墮諸惡道。後生人中﹐永無人禮﹐云何信道﹖云何行道﹖云何悟道﹖何以故﹖﹐無善因故﹐無智慧故。善明童子及諸四眾諦聽善思﹐無狐疑想。此經深妙﹐最尊最貴﹐諸天神聖無不敬重。汝等徒眾﹐宿緣有幸﹐得預知聞﹐入功德所﹐無以爲諭。

善明童子伏受教旨﹐諸疑不了﹐敢問﹕此經等一切諸法﹐無有分別﹐旣無分別﹐云何說此經最尊最貴﹖若獨尊貴﹐卽不等法。旣不等法﹐則有差別﹔有差別故﹐則有優劣﹔有優劣故﹐則有貪欲﹔有貪欲故﹐則有生死﹔有生死故﹐則有愛念﹔有愛念故﹐則隨邪見﹐云何得道﹖

天尊曰﹕經等諸法﹐諸法等經﹔道等諸經﹐諸經等道﹔道等生死﹐生死等道﹔道等貪欲﹐貪欲等道﹔道等恩愛﹐恩愛等道﹔道等去來﹐去來等道﹔道等富貴﹐富貴等道﹔道等貧賤﹐貧賤等道﹔道等愚智﹐愚智等道﹔道等畜生﹐畜生等道﹔道等禽虫﹐禽虫等道。如是等故﹐等無所等。云何諸法而有差別﹖

善明童子上白天尊云﹕道等無所等﹐不審一無所等﹐非一等不﹖答曰﹕非一無等。又問﹕非一無等﹐云何名道﹖答曰﹕非道爲道。又問﹕非道爲道﹐是眞道耶﹖答曰﹕非眞道也。又問﹕云何非眞﹖答曰﹕諸法無二﹐非眞非俗﹐非大非小﹐非長非短。眾生愚暗﹐障翳日月﹐常臥不起﹐如盲者不睹﹐如聾者不聞。如此經者﹐億千萬劫不可得聞﹐瓦能了解﹖吾昔於靈解山宣揚此經﹐時此座主﹐名曰達慧﹐廣延徒眾﹐四方雲集。到靈解山﹐次等而坐﹐供給衣食﹐並皆充足﹐功德徧施﹐無饑無渴。爾時十方大地悉皆震動﹐師子猛獸﹐並共護持。有一賢者﹐名曰法才﹐心樂道德﹐父爲國王﹐禁制不得﹐自在泣涕交流﹕我生何罪﹐心志不遂。惟願天尊聖道憐湣愚心﹐今身不果﹐願我後生﹐遇見天尊﹐教我出家﹐學大乘道。發願已後﹐常行慈心﹐晝夜念道﹐今得遇我顯揚大乘﹐習無漏法。善明童子﹐及諸大眾﹐當知今者眞藏童子﹐卽是昔日法才是也。法才心願久遠﹐始得見聞。當知此經尊貴﹐理趣深遠﹐難可卒聞﹐況今淺識能得信解。

爾時﹐眞藏童子於座而起﹐稽首上白天尊﹕小子有幸﹐得悟大乘。昔日𨿽在聾俗﹑心願不輕﹐當時不遂﹐道降無差。今遇天尊﹐顯大乘道﹐施無上藥﹐悟解諸法﹐了達宿因﹐證無生法﹐深思慶幸﹐難可諭知。不審天尊此經方便﹑後學其法﹐云何爲簡而授﹑爲普度之﹖

天尊曰﹕善哉善哉﹐汝慈悲行﹐自度度他﹐接續方來﹐爲法梯磴。如是功德﹐廣博難稱。此經大乘﹐無大不包﹐無細不入﹐濟沈溺苦﹐普救蒼生﹐何有簡法﹖

眞藏童子稽首復問﹕不審一切眾生信心不等﹐各由宿因﹐修善行業﹐積劫累功﹐而成道果。若不修善而得道者﹐則無因有果﹐無果有因﹐果業顚到﹐故修善者應墮地獄﹐作惡者應得生天。

又云﹕普度眾生﹐濟沈溺苦﹐如是之理﹐眾生不修﹐經自度之﹐得成道果。

天尊曰﹕大乘平等﹐普濟蒼生﹐盡虛空際。譬如日月﹐乘天普照﹐而盲者不睹﹐非日月不照。又如大地﹐能生隨緣﹐而種皆得果實﹐而愚者不種﹐非地不生。又如慈母愛子﹐子而不孝﹐非母不念。當知此經﹐亦復如是﹐皆須供養﹐決其眼目﹐眼目明淨﹐得見本源﹐遊塵永滅。如是因淨果淨﹐因卽是果﹐果卽是因﹐因果一相﹐平等無二。無二者﹐非因非果﹐而爲道果﹔非高非下﹐而爲高下﹔非長非短﹐而爲長短﹔非見非聞﹐而爲見聞﹔非香非味﹐而爲香味﹔非智非德﹐而爲智德﹔非經非道﹐而爲經道﹔非心非想﹐而爲心想。如是達觀﹐證法生靈﹐善解護持﹐功德具足。汝等徒眾勤心學行﹐修無上道﹐勿信邪言﹐受無漏業。疾病將至﹐憂惱萬端﹐欻爾之間﹐索然命盡﹐永不自覺﹐終身迷惑﹐輪轉三塗﹐長離善道。

爾時﹐眞藏童子及諸四眾聞是語已﹐歡喜贊言﹕

天尊在靈解﹐說法教天人。顯揚諸經相﹐四眾並來尋。功德無不普﹐非長非短因。三淸斷四惑﹐道德隨日新。經敷滿法界﹐部帙示關津。我等諸徒眾﹐與道爲善鄰。斷諸漏永盡﹐惡業不能侵。積善無畏力﹐自然功德林。天尊巧能說﹐施藥通流布。愚者不能飲﹐智者餐甘露。聾盲自不見﹐巧說終無悟。大乘難思議﹐寂然無不度。

爾時﹐眞藏童子及諸四眾﹐說此贊已﹐功德廣遠﹐非可嘆說﹕我等徒眾共贊法王﹐顯天尊德﹐終劫說之﹐亦不能及。敢問天尊﹐經寶次第﹐功德階級﹐何者爲先﹖早證果者﹐何法最易﹖惟願天尊慈悲爲說﹐眾中優劣﹐有難悟易悟﹐數請繁重﹐觸冒尊顏。

天尊曰﹕往古無量劫時﹐有一仙人﹐名曰仙靈﹐不信大乘﹐常習小道﹐長齋苦行﹐隱在山林﹐服餌餐松﹐學他仙道。累劫辛苦﹐道不可階﹐終無解脫﹔𨿽得延年益壽﹐不必三便﹐沈淪在苦。眞藏大乘經典﹐包羅無外﹐細入毫端﹐行內行者﹐悟解須臾。諸經部帙﹐示相凡愚﹔功德因緣﹐隨方引誘。冥心內照﹐眞趣道場﹐絕諸漏相﹐無先無後﹐無內無外﹐無階無級﹐功德浩蕩﹐重於法界。法界殊方﹐無內無外﹐無視無聽﹐無思無想﹐隨分功德。功德具足﹐無出無入﹐無去無來。汝等四眾勿疑功德經寶﹐無寶無差﹐教迹淺深﹐布張得所。何以故﹖法性眞故﹐不受塵故。若無慧解﹐法性不通﹐六情受染﹐則生六塵不滅﹐心識不住﹐念念相摧﹐習業旣多﹐輪回五道﹐煩惱憂懼﹐疾病逼身﹐父子恩情﹐索然命盡﹐魂神流漂﹐墮三惡道。如是苦痛﹐不可思議。善男女等﹐勤行精進﹐勿生懈怠﹐各發善心﹐修無上道。功德莊嚴﹐則六情不染﹔六情不染﹐則六塵淨﹔六塵淨故﹐則六識通﹔六識通故﹐智慧具足﹐則成道果。成道果已﹐得無畏心﹐究竟平等﹐了達諸法﹐縱容自在﹐無餘憂﹐無餘喜﹐無餘樂﹐無餘苦﹐無餘貪﹐無餘愛﹐無餘惱﹐無餘瞋﹐無餘思﹐無餘想﹐無餘視﹐無餘聽﹐無餘觸﹐無餘博﹐無餘取﹐無餘捨﹐無餘增﹐無餘念﹐得法自在﹐名功德林﹐是爲眞道。善男子等﹐汝等四眾發大乘心﹐悟諸餘理﹐常行四念﹐度諸眾生﹐濟窮苦厄﹐福德無量﹐不可稱說。

爾時﹐眞藏童子及諸四眾聞如是說﹐嘆未曾有﹐歡喜作禮﹐而作頌曰﹕

法王慧澤無邊底﹐說法無量度眾生。跛躄聲盲皆自得﹐五欲四倒坦然平。

我等徒眾欣歡悅﹐悟入大乘無有盈。生死變化無轉動﹐浸溺稽天而不驚。

法王法力猶方寸﹐大智大行等生露。天尊廣遠慈悲力﹐徧灑微塵成甘露。

眾生受潤猶不知﹐迷途造惡終不悟。我等善行方便慧﹐各各勸誘流傳布。

慧日慧音音不絕﹐愚者漸染諸根祚。

是日﹐眞藏童子及諸四眾贊誦天尊﹐顯功德力﹐徧法無間﹐非可譬論﹐得其根際﹐如是功德不可思議。

天尊曰﹕一切諸法﹐皆是三世法身﹐身有三世慧眼。若無慧眼﹐云何識別﹖旣無識別﹐喪我本身﹐迷惑諸法﹐卽是顚倒。顚倒旣見﹐則成煩惱﹔煩惱習業﹐苦痛切身﹐生死輪回﹐終無解脫。諸善男子﹐淳謹行業﹐勿令二心﹐毀謗賢良﹐反善作惡﹐兩舌傷人。如是罪報﹐苦毒難勝。

眞藏童子及諸四眾聞此妙音﹐歡喜無量﹐敢問天尊﹕三世慧眼﹐爲一開三﹐爲三合一。若一爲三﹐爲三無一﹔若三爲一﹐爲一無三﹐云何一有三慧﹖若一而有三者﹐亦應一眼而有三身。如是疑惑﹐惟願天尊善別爲說。

天尊曰﹕善哉善哉﹐如汝所疑問難。諸法無量﹐功德無量﹐或一爲三﹐一三無體﹔或三爲一﹐三一無名。或一眼成無量形﹐或一形成無量眼。如是方便功德﹐不可思議。所云一爲三者﹐並是爲緣﹐顯無明障﹐緣眼障滅﹐三一非眞。何以故﹖要由此經。此經能開慧眼﹐有利益故﹐一切仙聖皆由此經而成道果。諸善男女﹐吾念羣生﹐如母愛子﹐化導誘引﹐懇志殷勤﹐故說此經﹐分明委悉﹐眞實要義﹐顯然易解。若復有人得聞此經﹐信心恭敬﹐諸仙童子﹑大力善神自然衛護。當此之時﹐國王帝主受持此經﹐一國男女無有夭傷﹐國富人丰﹐兵災不起﹐風雨及時﹐萬人安樂。當知此經有大神力﹐功德廣遠﹐非可譬諭。天尊於是而說頌曰﹕

大乘平等教﹐普化諸眾生。非外亦非內﹐功德坦然平。愚人不信法﹐智者見公驚。悟解眞藏理﹐法界自然成。我非形色象﹐法性盡無名。汝等虛嗟詠﹐心識不能明。

天尊說此頌已﹐告諸四眾﹐大力神王﹑金剛師子善念護持﹐修行正法。爾時眞藏童子及諸四眾聞此妙音﹐神開意解﹐歡喜受持﹐各守一元﹐修無上道。

天尊曰﹕成道果已﹐寂然無我﹐究竟淸淨。淸淨微妙﹐能生諸法。諸法各得自生﹐自生各得﹐無滅無生﹐無生無滅﹐自在法王﹐功德具足。一切眾生﹐愚暗不通﹐閉塞六情﹐諸根受染﹐染著迷惑﹐迷惑相傅﹐遂不覺悟﹐輪回五道﹐不信大乘。何以故﹖一切眾生受有爲樂﹐云何能捨﹖假使捨有﹐卽取空法。取空爲空﹐空不離有﹐有不離空﹔空有二名﹐擊業縛身﹐云何得出﹐超入道源﹖

眞藏童子敢問天尊﹕空有二名是道體不﹖是眞空不﹖是妙理不﹖是淸淨不﹖是究竟不﹖是寂滅不﹖若通是者﹐云何有縛﹖

天尊曰﹕善哉善哉﹐如汝所問﹐甚得機緣。空有二名﹐𨿽是道果﹐究竟眞空。眾生不曉﹐染有受著﹐卽非道果。何以故﹖一切眾生﹐究竟淸淨﹐非空非有﹐非長非短。若受相者﹐則壞正眞﹐卽乖本所﹐卽非道果。何以故﹖眾生非空非有﹐云何有知空有﹖云何有知道性﹖云何有知正法﹖云何有知究竟﹖眞藏童子及諸四眾聞此妙法﹐各自思惟﹐稽首而退。

無上內祕眞藏經卷之四竟

無上內祕眞藏經卷之五

普明品

爾時﹐元始天尊遊居西那大福堂國﹐形無定相﹐或隱或顯﹐或粗或妙﹐在靈解山從容自在。其山高廣﹐徧覆法界﹐林藪蒙籠﹐虎狼獅子﹑毒虫惡獸﹐傷害羣生﹐啖食物命。其山之內﹐復有隱居賢士精思修道﹐學大乘行﹐決定無疑﹐護守心城﹐摧滅魔賊。復有三萬六千眾生習其緣業﹐各有所趣﹐種種不同。元始天尊處於大眾﹐忽然變體﹐入寶珠中﹐寂然不動。四眾驚駭﹐莫知所在。七日七夜﹐光景不見﹐猛獸毒虫轉加興盛﹐一國男女號天叩地﹐無所歸依。爾時眞藏童子於大眾中恬然靜慮﹐稽顙伏地﹐奉請天尊﹐願救蒼生﹐慈恩重見。懇陳未訖﹐忽見山上光明徧照﹐十方無極世界﹑地獄幽徒﹐悉皆解脫。

爾時﹐天尊坐本微華﹐端然不動﹐怡神含笑﹐威德光明﹔猛獸毒虫﹐悉皆摧滅。於是天尊告眞藏童子﹕汝當爲諸大眾宣揚眞藏甚深無上妙法﹐令諸眾生覺煩惱性﹐達空有心﹐滌蕩五情﹐生死一相﹐有無平等。眞藏童子承天尊力﹐冉冉升虛﹐變見自在﹐於大眾中顯智慧光﹐說無生理。慧光普照﹐無大不通﹐無細不入﹐進彼百千日月光景﹐隨諸眾生所求﹐皆得無極世界。有緣無緣﹐悉皆備足﹐信心重者皆來聽受﹐四眾雲集。天尊變大光明﹐淸涼奇雅﹐顯眾生性﹐寂靜無爲﹐無生無滅﹐無去無來。預有緣者﹐皆了正法﹐寂然悟道﹐緣慮永斷﹐分別不生。何以故﹖道無二故。生死無二﹐去來無二﹐愚智無二﹐高下無二﹐取捨無二。眾生迷惑﹐假說因緣﹐接引示迷﹐扶欄徙步。眾生根性﹐種種不同﹐略說異途﹐開爲三品。上根眾生﹐了達身相﹐不入道德﹐不出生死﹐無道德際﹐無生死際﹐無人我際﹐無塵垢際﹐無行業際。中品眾生捨離生死﹐貪求道德﹐有出有入﹐有道德際﹐有生死際﹐有人我際﹐有塵垢際﹐有行業際。下品眾生﹐無明障重﹐不覺不知﹐沈溺苦海﹐冥冥長夜﹐無有出期。四部大眾及諸男女﹐汝等諦聽﹐善思如是慧光從何而來﹐出入推求﹐非內非外﹐湛然淸淨﹐究竟道場﹐一相光明﹐平等無二。眼入慧者﹐達色妙理﹔耳入慧者﹐達聲妙音﹔鼻入慧者﹐達香妙气﹔舌入慧者﹐達味妙味﹔身入慧者﹐達身妙身﹔心入慧者﹐達心妙心。一切諸法﹐悉皆被入。惡鬼﹑毒虫及諸邪見﹑地獄﹑餓鬼﹑獄卒﹑畜生﹐皆發善心﹐餐甘露藥。善男女等﹐深入法性﹐自在無爲﹐善察心源﹐皎然無礙﹐學大方便﹐不捨有爲﹐不住無爲﹐功德具足﹐成無上道。

大眾疑惑﹐有一童子名曰善音﹕敢問眞藏童子顯天尊德﹐宣揚慧光﹐因緣普被﹐爲一光周﹐普爲一切﹐自有斯光。若一光被者﹐則從外來﹐一切眾生從外受得﹐則是無常﹔若各自有﹐不應又云慧光普被。如是疑惑﹐惟願決了耳。眞藏童子答言﹕汝諸大眾﹐分明聽受。我從無量劫來發大乘願﹐今始得聞﹐了達因緣﹐識諸業報。汝所問者﹐眾生外受卽是無常﹐若各自有﹐不應又云慧光普被。我所顯光﹐眾生受潤。天尊大慧之光﹐非內非外﹐非長非短﹐非顯非不顯﹐妙鑄羣生﹐普皆蒙益。所利益者﹐一切眾生﹐與天尊無毫壓差別﹐云何有外入無常﹖云何有光可顯﹖又問﹕旣無差別﹐卽是天尊﹐云何有眾生迷惑﹖云何有眾生受苦﹖云何有眾生修道﹖

答曰﹕汝漸就迷﹐作如此難。一切眾生﹐受苦樂者﹐皆是慧源﹐與天尊無毫屋差別。汝等當行六行﹐通六合之道。何謂六合﹖眼與色合﹐心不緣色﹐不緣色故﹐則是忘色﹔耳與聲合﹐心不緣聲﹐不緣聲故﹐則是忘聲﹔鼻與香合﹐心不緣香﹐不緣香故﹐則是忘香﹔口與味合﹐心不緣味﹐不緣味故﹐則是忘味﹔身與觸合﹐心不緣觸﹐不緣觸故﹐則是忘觸。如是行行﹐去來常一﹐取拾常一﹐坐臥常一﹐動靜常一﹐是非常一。心城守固﹐斷諸外賊﹐羣邪徒黨﹐並皆磨滅。法王自在﹐猶如明珠﹐內外通徹﹐見法明淨﹐塵穢莫染﹐入一相門﹐卽名大道﹐則是法母﹐能生諸法。諸法悉具三十二相﹑八十一好﹐裝嚴色身﹐功德具足。若有善男女等﹐靜心直念﹐常行慈愛﹐不貪不欲﹐翻卻六賊﹐入五通城﹐破三兵陣﹐四固無侵﹐得無畏力﹐煩惱不生﹐恩愛永斷。

善音等眾歡喜嘆曰﹕善哉善哉﹐眞藏童子宣揚妙義﹐廣示因緣﹐開大乘

門﹐濟沈溺苦﹐爲法梯隥﹐爲法舟航。

天尊告諸徒眾﹕善音大士﹐汝等莫疑眞藏童子﹐此人無量劫來﹐發心求道﹐功德廣遠﹐不可稱量。今當爲汝廣說玄心密行﹐反守舊城﹐晝夜巡行﹐勿令缺漏。一切眾聖﹐常行此法。此法最妙﹐爲眾行之本。吾今得道﹐由此而悟。汝等徒眾﹐不得懈怠﹐勤行此行﹐調伏六關﹐法無有定﹐不可執爲。何以故﹖法如幻故﹐寂滅無生﹐法常變故。官官無心﹐幻生於變﹐變生於幻﹐變生幻滅﹐變生無生﹐幻滅無滅。各不相知﹐自然解脫。眾生愚暗﹐夜中織网﹐自纏自縛﹐恆處网中。三大毒蛇﹐共同一室﹔八劫之賊﹐圍繞四方。冥冥長夜﹐不能得出。汝等徒眾﹐勤行精進﹐取吾一字﹐勿他念想。何以故﹖法無二念。當知三界之中﹐有漏眾生﹐無方便慧﹐煩惱火燒﹐炎熾難滅﹐種種教示﹐終無悟解。善男子﹐汝等正念思惟﹐鉆煩惱性。煩惱淨者﹐得慧眼淨﹔慧眼淨故﹐得方便力﹔方便力故﹐則六識常轉﹔六識常轉﹐則無受無染﹐無縛無解﹐得法自在﹐名爲法王。

眞藏童子上白天尊﹕今日大眾﹐承法威顏﹐得方便慧﹐悟解眾生﹐達諸根性﹐入實相門。天尊巧說﹐善得機緣﹐方便易解。不審當來眾生﹐受持何法﹐云行何法﹖何法易受﹐何法易行﹖何法難受﹐何法難行﹖

天尊答曰﹕善哉善哉﹐汝大慈悲﹐爲緣請益。當來眾生﹐無有慧眼。汝等諦聽﹐善思善念﹐吾爲汝說眞藏正經﹐無生無滅。當來眾生依此文義﹐自然得解。我顯一字﹐非過去﹐非未來﹐非見在﹐非內非外﹐非長非短。此一字者﹐易受易行﹐諸觀之法﹐種種方便。此觀第一﹐初從數心。心法不住﹐法不住故﹐則無定法﹔無定法故﹐則見道慧﹔見道慧者﹐卽是本身﹐不生不滅。復有三種莊嚴智慧﹐入法神通﹐一者貪著﹐二者嗔怒﹐三者癡愛。此三法者爲行之先﹐證道之所。何以故﹖法無貪故﹐貪性寂滅﹔法無嗔故﹐嗔性淸淨﹔法無癡故﹐癡性解脫。證此性者﹐達三寶門﹐入眞藏法﹐名大法王﹐種種具足。

是時﹐善音童子及諸大眾聞此妙法﹐各各自思﹕昔所未聞﹐今日所聞﹔昔所未見﹐今日所見。十方眾聖﹐甚深法藏不可思議﹐並是天尊大慈悲力開闡要門﹐令眾易解。爾時善音童子及諸大眾歡喜稽首﹐而作頌曰﹕

法王法鼓鼓無邊﹐四魔八賊皆降伏。我等我眾眾易悟﹐諸法究竟無差別。

慧光慧炬炬常明﹐徧照羣生無遣失。大乘大行行無方﹐輪轉法音巧能說。

羣生羣業業相親﹐識网迷途無眞實。天尊神德德護持﹐善說愚夫令捨質。

貪嗔貪著著無求﹐變成眞藏常歡悅。稽首稽心心正念﹐常行供養無虧徹。

爾時﹐天尊告諸大眾﹕善音童子﹐善哉善哉﹐汝能稱嘆眞藏妙經﹐勸諸徒眾勤行修習﹐反觀慧光﹐莊嚴六行﹐息世機嫌﹐不生愛結﹐心慧明朗。何以故﹖法性淨故﹐煩惱性淨﹐貪欲性淨。復有諸善男女﹐𨿽復出家﹐學小乘行﹐端坐無爲﹐日常一食﹐教化羣生﹐令習我業﹐自尊自貴﹐自是非彼﹐名爲眾生﹐不名善士﹐非吾弟子﹐吾非其師﹐徒自疲勞﹐終無得道。我昔無量劫時﹐亦復如是。勤行苦行﹐隱於山林﹐求道妙果﹐累劫辛苦﹐道不可階。後遇無上尊師﹑大善知識﹐爲我決疑﹐教心迷道﹐入五無間﹐殺五魔賊﹐守一不變﹐神靈自在﹐正念思惟﹐悟無上道。是時三萬六千眾生隨吾學道﹐出分別城﹐得無相理﹐坐獅子座﹐宣揚妙法﹐廣濟眾生﹐慈悲普覆。汝等徒眾﹐調伏諸相﹐尋善知識﹐平等正直﹐達正世因﹐鼓動眾生﹐法芽增長﹐慧眼開發﹐入方便門﹐巧積智深﹐成無上道。復次﹐一切諸法猶如鏡像﹐非空非有﹐畢竟無我。復次﹐眾生色心猶如鏡像﹐非空非有﹐畢竟淸淨。復次﹐三乘教迹猶如鏡像﹐非空非有﹐畢竟解脫。復次﹐眾生三業猶如鏡像﹐非空非有﹐畢竟空寂。善男子﹐當知此經大乘無漏﹐非覆相說﹐非妄說﹐非假說﹐顯諸法性﹐入實相門﹐於諸經中最爲第一。

復次﹐往古劫時﹐有五貧士﹐常懷我慢﹐不信經法﹐聞此大乘而生毀謗﹐滅三寶門﹐不信眾生有眞道性﹐不信眾生有經妙法﹐不信眾生無我寂滅﹐不信眾生等大乘法﹐不信眾生不生不滅﹐不信眾生心大如海﹐不信眾生等天尊行﹐不信眾生等諸賢聖﹐不信眾生爲大空聚。如此不信﹐卽得重病﹐生入暗獄﹐死入暗獄﹐行入暗獄﹐住入暗獄﹐坐入暗獄﹐臥入暗獄﹐食入暗獄﹐息入暗獄。諸善男女﹐各息思惟﹐勿生不信。若不達解﹐能行直心﹐不生毀謗﹐此人得無量福田﹐功德廣遠。何以故﹖法無相故﹐法無定故﹐法解脫故。當知直心道場﹐不壞諸法﹐入諸妙寂﹔不壞生死﹔入諸實相﹔不壞取捨﹐入諸智慧﹔不壞嗔癡﹐入諸解脫﹔不壞貪欲﹔入諸法寶﹔不壞是非﹐入諸正道﹔不壞聲色﹐入諸福田﹔不壞六情﹐入諸無漏﹔不壞五陰﹐入諸大慧﹔不壞四大﹐入諸神通。此法微妙﹐終劫說之﹐亦不能盡。若有眾生知易悟者﹐略說半字﹐直證大乘﹐解無上道。假使說法數如沙塵﹐眾生迷暗﹐亦不能解﹐說亦無量﹐況善男子。若有信心﹐受持讀誦﹐講說供養﹐善解忘神﹐洗除心垢﹐功德廣遠﹐不可思議。

爾時﹐有一國王﹐名曰大通﹐甚信道德﹐常行恭敬﹐受持眞藏妙經﹐宣揚國內﹐大臣子弟﹑天下百姓悉皆受持此經。當爾之時﹐國富民丰﹐男女歡樂﹐壽命長遠﹐無有夭傷。當知此經威神德重﹐未有不由此經而得成道。此經最尊最貴﹐次開耳目﹔爲法舟航﹐濟沈溺苦﹔爲法梯隥﹐超出五苦﹔爲法父母﹐普度眾生﹔爲法本身﹐悉得自在。何以故﹖十方眾聖悉共護持﹐方便降魔﹐顯微妙藥。

爾時﹐眞藏童子告善音等﹕汝等大眾在靈解山聽天尊說﹐有一明珠在此山內﹐光明瑩淨﹐非表非內﹐非高非下﹐輪轉去來﹐寂然無動。汝等四眾見此珠不﹖善音等眾嘆曰﹕善哉善哉﹐我等徒眾累劫求道﹐在此山中聞有明珠﹐未曾得見。惟願大士承天尊力﹐爲顯明珠﹐分明證實。大士眞藏告諸來者﹕汝等各各反顧﹐伏地諦思﹐明珠自顯。說此語已﹐須臾之間﹐光照表裏﹐各各迷途﹐猖狂失性﹐人人自視﹐絕迹無端﹐獨脫還家﹐自然覺悟﹐明識寶珠非可顯詔。

是時天尊歡喜無量﹐而說偈曰﹕

我說大乘宗﹐分別顯諸相﹐方便引眾生﹐寶光無限量。智者了分明﹐愚人自生謗。我顯眞藏經﹐洗蕩無明障。汝等善修行﹐一字中含養。諸法無定形﹐猶如鏡中像。寶珠非內外﹐冥心內神朗。功德並燻天﹐大乘無偏黨。十方諸聖道﹐受持眞藏經。常行不懈怠﹐得成無上尊。我今說譬諭﹐示本假明權。眾生不信道﹐習業恩愛因。各行方便慧﹐五蔭裹求尋。

是時﹐元始天尊在靈解山宣揚半偈﹐告諸男女﹐善建福田﹐修行供養﹐不離身心而得解脫。得解脫者寂靜道場﹐入法正印﹐證三世因﹐成無上果。復告善音童子﹕一切眾生﹐心性解脫﹐身相解脫。心爲言教﹐身爲文字。尋文逐字﹐教迹斯忘﹔悟此文字﹐入解脫門﹐證無上道。

善音童子上白天尊﹕不審何故眾生心爲言教﹐身爲文字﹖眾生心是癡心﹐身是暗网﹐云何令眾生學其癡心﹐而求暗网﹖若求暗网而得成道﹐眾生癡心復不知學﹐應得成道﹐不知學者而不成道。若學癡心﹐亦不成道。何以故﹖以癡學癡﹐智性不發﹐云何成道﹖眾生癡心﹐癡不知學﹐亦不成道。譬如木中有火﹐火不自生﹐必假人功﹐方得其火。眾生癡心﹐必假導師而得悟解。惟願法師哀念我等﹐而爲我說。

天尊曰﹕善哉善哉﹐我爲汝說。諸法淸淨﹐無生無滅﹐云何有眾生得道﹖云何有眾生失道﹖云何有眾生癡网而學成道﹖云何有眾生癡心不學而得成道﹖法無自性﹐畢竟無我﹐云何有眾生差別而作此難﹖我說文字﹐性離則是﹐﹝非性解脫﹐方便引誘﹐令識文字﹔性離則是﹞�﹐法性解脫﹐方便引誘﹐令識正音。證法音者﹐無法可證﹐無法可修﹐無法可學﹐無法可行�﹐無法可受﹐究竟淸淨﹐混成非一。二乘眾生聞此語者﹐驚忙震懼﹐立身無所。是時善音等眾豁然意解﹐悟大乘宗﹐平等無二﹐歸命忘形﹐稽首而去。

無上內祕眞藏經卷之五竟

�據《眞藏經要訣》補入。

�『行』﹐《眞藏經要訣》作『得』。

無上內祕眞藏經卷之六

顯功德品

是時﹐善音童子及諸仙眾在香林園詣天尊所﹐聽習大乘﹐遂生迷惑﹕敢問一切眾生普受光者﹐云何利益不同﹐受生各異﹖若俱受者﹐根機應等﹐不應有難悟易悟﹔若不等者﹐慧光不周﹐天尊偏說。又問﹐眾生要須此經而得成道﹐若無此經﹐終無解脫。

天尊曰﹕善哉善哉﹐如汝問者﹐以空問空﹐空無所問。我所答者﹐以空答空﹐空無所答。一切眾生異類差殊﹐諸根不等。不等故空﹐空無所等﹔無所等故﹐是名解脫。眾生迷惑﹐而不知覺﹐悉有慧光﹐眼瞳不曉﹐本性淸淨﹐心識昏迷。要須此經開訣耳目﹐耳目明淨﹐照諸法本﹐無差無別。當知一切眾生同稟道源﹐悟解先後。譬如玄珠﹐遺在赤水﹐種種推求而不能得。當知眾生本性空寂﹐非空非有﹐非內非外。有心求者﹐終不能得﹔無心不求﹐亦不能得。要須方便﹐巧積慧源﹐自然得果。若言我說法者﹐則謗正法﹐毀壞善根。當知所說非說﹐非說非非說﹐平等一相﹐一無所相。善男子﹐汝等內行靜照﹐冀著空有。天地成形﹐道德成經﹐智者悟之﹐仁者行之﹐見其所不見﹐不見其所見﹔知其所不知﹐不知其所知﹔反人常見﹐反人常聞﹔一切有爲無爲﹐悉皆而反。如是行者﹐體入大乘﹐證成功德。

善音童子及諸大眾聞如是說﹐心地驚疑﹐迷懼失所﹕敢問諸法究竟﹐非空非有﹐云何有法而反得入大乘﹖旣無法者﹐云何證成功德﹖

天尊曰﹕我說一字﹐反覆無端。眾生虛妄﹐忘有盲無﹐執妄生迷﹐妄成倒惑。我說反者﹐達妄無妄﹐妄有非有﹐妄無非無。如是觀者﹐是名反本。得入大乘﹐證成功德。

又問﹕眾生虛妄﹐虛妄卽是無法﹐無法云何可反﹖若無法反﹐云何有大乘可入﹖云何有功德可證﹖

天尊曰﹕如是如是﹐諸法解脫。得解脫理﹐名入大乘﹐證成功德。

又問﹕諸法解脫﹐名入大乘﹐證成功德。一切眾生不修不學﹐名爲大乘﹐證成功德。禽虫雜獸﹐不修不學﹐名爲大乘﹐證成功德。如是一切諸法﹐名爲大乘﹐證成功德。云何有眾生虛妄﹖云何有眾生顚倒﹖云何有眾生取捨﹖云何有眾生去來﹖云何有眾生差別﹖云何有仙聖化度﹖

天尊曰﹕如是如是﹐如我所說﹐諸法具滿一字。若有一法不具大惠功德者﹐則謗諸法﹐毀滅大乘。何以故﹖一切眾生行住坐臥﹐悉入大乘﹐證成功德﹔五蔭六情﹐悉入大乘﹐證成功德﹔貪癡取捨﹐悉入大乘﹐證成功德﹔一切有爲無爲﹐悉入大乘﹐證成功德。所說大乘﹐非大乘﹐是名大乘﹔所說功德﹐非功德﹐是名功德。諸法微妙﹐自在無爲。所有言說﹐皆是名字﹐非眞實道。悟斯理者﹐得無畏力﹐心合天德﹐心合地德﹐心合聖德﹐心合日月之德﹐心合星宿之德﹐心合萬類之德。一切諸法﹐悉皆合德﹐無傷物性﹐是名究竟大乘功德。眾生虛妄﹐妄受諸有﹐失功德力。譬如畫師﹐畫形而非眞形。又如聲響﹐響非眞聲。當知一切諸法﹐如幻如化﹐非空非有。眾生顚倒﹐妄受煩惱﹐煩惱妄生﹐妄成受苦﹐恩愛別離﹐苦無極已﹐倏忽之間﹐索然都盡﹐魂識飄揚﹐轉增苦惱。善男子﹐勿生不信﹐失慈愛力。吾爲汝說﹐大人能受天下之辱﹐大德能受天下之惡。何以故﹖大達無妄﹐故能受辱﹐故能受惡。所能受者﹐皆是功德﹐大慧福德莊嚴﹐具足成就。復次﹐無爲故能生能長﹐虛無故能體能行﹐澹泊故能受能張﹐寂嘿故能能聲能藏﹐恬淡故能聚能散﹐淸淨故能神能光﹐精誠故能得能從﹐中和故能化能同。當知祕密眞藏﹐眾經第一﹐無爲養性﹐虛無存生﹐澹泊安身﹐寂嘿者榮。恬淡樂志﹐淸淨平心﹐精誠守節﹐中和存神。艸本地生﹐去地而死﹔魚鱉水生﹐離水而死﹔人以气生﹐去气而死。聖人愛气守精﹐以爲身寶。上無所指﹐下無所揆﹐心無想念﹐意如流水。善男子﹐當知一切諸法﹐本性恬澹﹐悉入大乘。眾生迷惑﹐不達生靈﹐失大乘道﹐彌年積劫﹐輪轉不悟。汝等徒眾﹐各開緣化﹐功德甚重﹐不可格量。

爾時﹐善音童子及諸大眾歡喜無量﹐俱發善心而說偈曰﹕

天尊顯功德﹐微妙莫能尋。施張徧法界﹐鬱鬱香園林。智者巧能入﹐方便種善因。愚夫迷日久﹐自與失爲鄰。我等生信行﹐共習大乘津。法王王自在﹐解脫脫相親。大乘平等道﹐濟度於天人。冥心自然合﹐方寸隨日新。

爾時﹐善音童子及諸四眾說此偈頌﹐贊仰天尊﹐顯揚功德﹐濟度眾生。所說功德﹐非功德﹐是名功德。各各自悟﹐見一赤珠﹐非內非外﹐懸在空中﹐光明映徹﹐照曜諸國﹐無大無小﹐皆同一類。俱入珠中﹐不生不滅。須臾之間﹐忽然不見。四眾茫然﹐莫知所在﹐各各自視﹐復無所得。荏苒之間﹐法界宛然﹐在寶珠中。四眾視之﹐復無所得。非空非有﹐非長非短﹐非妙非粗﹐非廣非狹﹐離一切相﹐一切相離。所說法界﹐非法界﹐而爲法界﹐卽是寶珠﹔所說寶珠﹐非寶珠﹐而爲寶珠﹐卽是法界。當知寶珠不離法界﹐亦不在內﹐亦不在外﹐非內非外﹐非非內﹐非非外﹐育語道斷﹐絕諸漏行。如是功德﹐微妙深遠﹐不可稱說。

顯誡行品

是時﹐元始天尊告諸四眾﹕一切眾生﹐貪著有爲﹐欣生惡死﹐意𨿽求生﹐由造死業。不持誡行﹐假使長壽﹐猶如老樹﹐有何殊別﹖若持誡行﹐死補天官﹐升仙自在。人𨿽有王公之位﹐苟不持誡﹐死皆重罪﹐無益魂神。魂神受苦﹐不可堪忍。善男子﹐汝等思惟﹐明奉誡行﹐直心行道。吾爲汝說﹐天下萬物無有長存﹐有生有死﹐有成有敗﹐日出則沒﹐月虧則滿﹐從古至今﹐誰能長存。惟有道德﹐不生不滅。修善積善﹐今日亦善﹐今月亦善﹐今時亦善﹐善善積德﹐諸行備足﹐善念護持﹐令入法寶。誡曰﹕

不得盜竊人物﹐不得妄取人財﹐

不得妄言綺語﹐不得因恨殺人﹐

不得貪嗔癡狠﹐不得慢老欺人﹐

不得咒詛毒心﹐不得罵詈高聲﹐

不得訾毀謗人﹐不得兩舌奏佞﹐

不得持人短長﹐不得好言人惡﹐

不得毀善自譽﹐不得自驕我慢﹐

不得畜毒藥人﹐不得投書譖人﹐

不得輕慢經教﹐不得謗毀聖文﹐

不得恃威淩物﹐不得貪淫好色﹐

不得好殺物命﹐不得耽酒迷狂﹐

不得殺生淫祀﹐不得燒野山林遊獵﹐

不得評論師長﹐不得貪惜財賄﹐

不得言人陰事。

天尊曰﹕略說誡條﹐罪各有報。善男子﹐善聽在心﹐今當爲說﹕

盜竊人物者﹐死入金槌獄﹔

妄取人一錢以上者﹐死入鑊湯獄﹔

妄言綺語者﹐死入拔舌獄﹔

因恨殺人者﹐死入五牢大地獄﹔

貪嗔癡狠者﹐死入大檻獄﹔

慢老欺人者﹐死入酆都獄﹔

咒詛毒心者﹐死入八闥獄﹔

罵詈高聲者﹐死入泥犁獄﹔

訾毀謗人者﹐死入北寒獄﹔

兩舌奏佞者﹐死入火山獄﹔

持人長短者﹐死入碓磴獄﹔

好言人惡者﹐死入黑暗獄﹔

毀善自譽者﹐死入大劍獄﹔

自驕我慢者﹐死入寒冰獄﹔

畜毒藥人者﹐死入灰炭獄﹔

投書譖人者﹐死入黃泉大暗獄﹔

輕慢經教者﹐死入障明獄﹔

謗毀聖文者﹐死入銅火獄﹔

恃威淩物者﹐死入炎鑪獄﹔

貪淫好色者﹐死入溟泠獄﹔

好殺物命者﹐死入無間獄﹔

耽酒迷狂者﹐死入渴寒獄﹔

殺生淫祀者﹐死入沸山獄﹔

燒野山林遊獵者﹐死入分形獄﹔

評論師長者﹐死入磨山獄﹔

貪惜財物者﹐死入餓鬼獄﹔

言人陰事者﹐死入黑水獄。

如是誡行﹐不得輕犯﹐輕犯之者﹐隨犯輕重﹐如影隨形﹐如響應聲﹔聲大響大﹐聲小響小﹐善惡報應﹐亦復如是。善音童子﹐汝等四眾勤行此誡﹐積漸累功﹐證成道果。一切法聚﹐悉是誡行。略顯數科﹐示爲善否。若通一行﹐諸誡無犯﹐人法自在﹐解脫無爲。

善音童子上白天尊﹕敢問說諸誡行﹐罪業報應﹐如影隨形﹐犯誡罪報﹐深淺云何﹖爲犯一誡罪深﹐爲犯多誡罪深﹖若犯一誡深者﹐不應誡多﹔若犯多誡深者﹐初犯一誡﹐應無有罪。眾中疑惑﹐惟願天尊分明曉示。

天尊曰﹕善哉善哉。眾生業行千差萬別﹐報對不同。廣說誡文﹐隨緣利益。若犯誡者﹐隨犯輕重﹐不論一多﹐犯一誡重﹐罪卽隨重﹐犯多誡重﹐各各重報。若犯輕誡﹐報對亦輕。如身長者﹐影卽隨長﹐身若短者﹐影卽隨短。犯誡罪報﹐亦復如是。我說雜誡﹐斷諸雜心﹐無雜煩惱。

又問﹕煩惱是有是無﹖答曰﹕不有不無。又問﹕不有不無﹐何名煩惱﹖答曰﹕不有爲有﹐不無爲無﹐於實法中橫計爲有﹐則成煩惱。又問﹕正法非有非無﹐云何受此橫計﹖若受橫計﹐卽是有無﹐不名正法。答曰﹕正法無相﹐於無相中﹐而報爲有。又問﹕法旣無相﹐云何於無相中而得爲有﹖答曰﹕妄報爲有﹐此有非有。又問﹕此有非有﹐若如是者﹐眾生橫計﹐則是正法﹔眾生犯誡﹐亦是正法﹐云何有罪業報應﹖云何有眾生虛妄﹖亦無罪業﹐因果業倒﹐修善得罪﹐造惡得善。

天尊曰﹕何故作如是疑﹖諸法業正﹐因果無差﹐妙理報應﹐纖芥無遺。行善得善﹐行惡得惡。譬如種谷生谷﹐種麻生麻。因果業倒﹐當知種子不差﹐因果亦爾。諸善男女﹐善聽吾言。我說正法﹐不離空有﹐而爲正法﹔我說正法﹐不離生死﹐而爲正法﹔我說正法﹐不離煩惱﹐而爲正法﹔我說正法﹐不離去來﹐而爲正法﹔我說正法﹐不離取捨﹐而爲正法﹔我說取捨﹐非取捨﹐而爲取捨﹔我說去來﹐非去來﹐而爲去來﹔我說煩惱﹐非煩惱﹐而爲煩惱﹔我說生死﹐非生死﹐而爲生死﹔我說空有﹐非空有﹐而爲空有。當知法無有二﹐亦不一不二﹔不一不二﹐湛然常住。何以故﹖眾生業行淨﹐故取捨淨﹐故去來淨﹐故貪欲淨﹐故煩惱淨﹐故生死淨﹐故眞實究竟。應無掛礙﹐當知此經最尊最貴﹐三世天尊皆由此經而得成道﹐十方大聖亦習此經而得成道﹐異類國土亦習此經而得成道﹐諸天天帝亦習此經而得成道。此經包羅無外﹐所在之處﹐皆受此經而得成業。此經威力廣大﹐度諸眾生﹐不可稱說。善男女等﹐若能信心﹐受持此經﹐福德深遠﹐非可譬諭﹐得其邊底。

爾時﹐天尊在靈解山宣揚正法﹐告諸大眾﹐而說偈曰﹕

我說功德本﹐積劫修苦行。不遇眞藏經﹐勤行不退轉。無犯諸誡愆﹐後悟無上道。皆由在昔因﹐汝等精勤學。功德隨日新﹐妙道非近遠。五陰裏追尋﹐行行𨿽辛苦﹐證理不勞心。

天尊於是告諸眷屬及大弟子﹕我說半偈﹐顯本因緣。人從信生﹐人從解生﹐人從苦行﹐入樂正因﹐善本而立﹐道慧自明。一切諸法﹐無有自性﹐畢竟空寂。證此理者﹐者爲了因﹐卽是正果。一切眾生愚癡外想﹐六賊俱生﹐各貪愛著﹐分別世間﹐悉爲邪道。爲邪道者﹐心行妄起﹐習系業因﹐業對相牽﹐生老病死﹐遂無解了﹐無明覆蔽﹐貪愛甚深﹐種種是非﹐罪累增長。如是行業﹐煩惱切身﹐十惡報應。汝等四眾善察業因﹐明識緣起。

善音童子及諸大眾得思微旨﹐悟解道場﹐歡喜贊曰﹕

無上天尊眞道眼﹐照法圓淨顯明珠。

眾生得聞皆悟解﹐離垢無欲等無餘。

我等徒眾皆利益﹐得見身上八角書。

觀彼世間皆實相﹐無取無捨湛然居。

天尊平等說誡行﹐無犯無漏業消除。

悉皆充滿方丈室﹐幻化自在等空虛。

天尊積劫修苦行﹐後遇無上大乘轅。

顯示眾生令深信﹐遊心法界一乘門。

諸法不生亦不滅﹐自然解脫寂無言。

爾時﹐善音童子與諸眷屬說偈頌已﹐嘆未曾有﹐大乘經教﹐濟度無涯﹐玄冥隱奧﹐非世能知。敢問學行因緣﹑大乘方法。眾生根淺﹐惠力不深﹐觸有纏身﹐六情受染﹐如是下劣﹐不識經教﹐不信大乘﹐不受化導﹔𨿽聞眞藏﹐心由不顧﹐云何方便引誘﹖復次﹐三乘教門﹐引三根性﹕上智生知﹐聞有眞藏﹐自然覺悟﹐證入大乘﹐到天尊所﹐解脫無爲﹐不生不滅﹐印眾經相﹐能出能入﹐巧積方便﹐功德深遠﹐難可測量﹔中智依文﹐受持誡行﹐漸積功著﹐得入中乘﹐勤苦累階﹐終不覺悟﹔下根眾生﹐惟知貪愛﹐引誘教化﹐捨施外財﹐心貪吝惜﹐無明暗鈍﹐𨿽預下乘﹐未有功入。眾生根性利鈍如此﹐受益不同﹐云何得入大惠﹖

天尊曰﹕善哉善哉。善音童子得世機宜﹐巧能快問﹖吾爲汝說﹐各各聽受﹐入內思惟。至道窅冥﹐絕諸情愛﹔大乘玄妙﹐視聽莫聞。一切眾生從道而生﹐從道而滅﹐業緣悉被﹐同貫一門。譬如母能生子﹐子懷不孝﹐棄擲其母﹐四向造罪﹐被系羅网。母思憶之﹐枯腸寸斷﹐子終不覺﹐身自受苦﹐楚痛難當�。眾生顚倒﹐迷失其本﹐亦復如是。魂神受苦﹐楚痛切身�﹐自當苦惱。大乘玄教﹐隨根布德﹐了自不知�。𨿽不覺知﹐隨根度脫﹐一切眾生﹐悉皆受潤﹐在眞藏中﹐含生奧養﹐出苦入樂﹐不離眞藏。眾生迷惑﹐妄想爲有﹐於眞藏中終不覺悟。何以故﹖法性眞故﹐於眞受有﹐有是苦聚﹐卽是苦惱。我說三乘﹐猶如天网﹐廣覆施張﹐隨根利益。我觀一切﹐悉是大惠﹐無生無滅﹐無苦無惱﹐去來平等﹐出入平等﹐受業平等﹐苦樂平等﹐三乘平等。下根布施﹐受施無受﹐卽是平等﹔中根誡行﹐行誡無誡﹐卽是平等﹔上根智慧﹐無智無我﹐卽是平等。眾生受樂﹐樂受無受﹐卽是平等﹔眾生業報﹐報業無業﹐卽是平等﹔眾生根性殊別﹐別無所別﹐卽是平等。一切諸法﹐等無所等﹐無所等故﹐名爲大道。善音童子﹐汝等勤行教化﹐依此大乘﹐勿生異想﹐卽是方便﹐得入大惠法門﹐功德自在﹐得自在力﹐不生不滅﹐能度眾生﹐滅煩惱業。汝等徒眾﹐勿生倒想。

爾時﹐善音童子及諸大眾聞此語已﹐歡喜無量﹐不可思議﹐各各伏地﹐稽首奉辭而退。

無上內祕眞藏經卷之六竟

��『楚痛』﹐《眞藏經要訣》作『痛楚』。

�『了自不知』﹐《眞藏經要訣》作『了不自知』。

無上內祕眞藏經卷之七

妙德品

爾時﹐眞藏童子與諸眷屬﹑天仙地仙﹑無鞅數眾﹐俱詣天尊﹐遊行世界及下方無極地獄﹐天上天下﹐悉皆周匝。見一國土﹐國名長引。男女長大﹐長三十丈﹐年壽八千﹐皆學道德。又見一國男女純朴﹐無有文字﹐尊卑上下﹐各自禮敬﹐不失威儀。又見一國自然衣食﹐男女歡樂﹐無有哀憂。又見一國﹐國名塞河﹐人長一丈三尺﹐多力如獸﹐不知道德﹐無有人禮。又見一國男女一足﹐食自生之谷﹐無有衣服。又見一國之人身長九寸﹐止息樹間﹐不衣不食。又見一國男女禮敬﹐修學大乘﹐無爲自化。又﹑見一國男女鳥頭人面﹐衣自然之衣﹐猶如禽獸。又見一國男女長壽﹐生而不死。又見一國男女身三足﹐兩頭﹐裸身無衣﹐猶如野鹿。又見一國男女惟有一眼﹐在於頂上﹐身生毛羽﹐一足而行﹐語似鳥音﹐不知父母。又見一國﹐國中有山﹐左右金光之樹﹐樹高三百丈許﹐其實美於甘泉﹐食之千日﹐皆得仙道。乃至下方無極世界地獄﹐罪報苦樂不同。或抱銅柱﹐或循劍樹﹐或入鑊湯﹐或上刀山﹐或分形碎體﹐或拔舌鐵錐﹐各配考曹﹐或在北元曹﹐或在九府曹﹐或在幽夜曹﹐或在苦神曹﹐或在毒刃曹﹐或在溟彼曹﹐或在考正曹﹐或在四極曹﹐或在長劫曹﹑或在三難寶﹐或在萬掠曹﹐或在長苦曹﹐或在無極曹。如此考掠罪報﹐不可思議。略述所見﹐雜類不同。敢問天尊﹐大乘道教爲徧周不﹖若不徧者﹐不名大乘﹔若普徧者﹐悉應知道﹐知道教者﹐應無罪業﹐各有道德﹐亦無善惡。惟願天尊垂慈教示﹐令眾得聞。

天尊曰﹕何故復作此問﹖吾爲妝說。譬如百昌﹐一地生長﹐種種不同﹐或大或小﹐或長或短﹐千差萬別。從兆雜類﹐亦復如是。大乘造化﹐品物不同﹔國土差殊﹐形貌不等。天尊隨類相好優劣﹐各順物宜﹐習其本業。旣得本業﹐隨類受形。所受形者﹐皆具道德﹐悉入大乘。當知祕密眞藏功德廣遠﹐非可格量。一切眾生心心同受﹐業業不等﹐或造惡者﹐或行善者﹐種種運爲﹐皆由心作。道常冥通﹐不在中間﹐亦不在外。譬如夜室暉光﹐隨孔而照﹐光𨿽萬殊﹐而本之者一。眞藏童子﹐汝等善思大乘功德殊妙﹐不可證知。若證功德者﹐一切善惡非善惡﹐而爲功德﹔一切罪業非罪業﹐而爲功德﹔一切地獄非地獄﹐而爲功德﹔一切道場非道場﹐而爲功德﹔一切眾生非眾生﹐而爲功德﹔一切諸法非諸法﹐而爲功德﹔一切生死非生死﹐而爲功德﹔一切去來非去來﹐而爲功德﹔一切天尊非天尊﹐而爲功德﹔一切眾聖非眾聖﹐而爲功德﹔一切大乘非大乘﹐而爲功德﹔一切愚智非愚智﹐而爲功德﹔一切雜類非雜類﹐而爲功德。如是功德徧周﹐皆是道惠﹐亦名道跟﹐亦名解脫﹐亦名究竟﹐亦名大通﹐亦名普德﹐亦名冥寂﹐亦名遠逝﹐亦名法母﹐亦名能生﹐亦名妙相﹐亦名出入﹐亦名眞藏﹐亦名法寶﹐亦名眾生﹐亦名善惡﹐亦名生死﹐亦名取捨﹐亦名雜類﹐亦名分別﹐亦名人我。功德微妙﹐不可思議﹐種種示形﹐非可演名。

爾時﹐眞藏童子及諸四眾聞如是功德﹐驚悸喪忙﹐反迷大道﹕不審世間積財功德及修道業功德﹐云何爲有功德﹑爲無功德﹖若有功德﹐天尊徧說大乘微妙功德卽是虛誕﹐誑惑眾生﹐不爲眞實﹔若無功德﹐眾生不修﹐不作功德﹐應成道果。

天尊曰﹕善哉善哉﹐我說大乘微妙功德﹐盡虛空界﹐纖芥無遺。汝所問者﹐積財修業﹐亦是功德。何以故﹖積財非財﹐修業非業﹐無人無我﹐三毒旣淨﹐卽是微妙功德﹐亦沸大乘﹐亦名證果﹐亦名智惠﹐亦名解脫。一切諸法﹐亦復如優﹐究竟淸淨﹐究竟道場﹐究竟功德。汝等四眾﹐善思積念﹐精專無二﹐功德深遠﹐卒不能聞。譬如穿井﹐井穿愈深﹐漸漸功多﹐運土難出﹐旣至泉源﹐得止眾渴﹐悉令飽足﹐無饑渴想。穿井功勞﹐隨泉亦滅。修道積行﹐亦復如是。陰恩密惠﹐研盡窮源﹐了達性情﹐從容自在﹐功迹不見﹐得至大乘﹐功德具足。又如遠行﹐遊步萬里﹐種種艱辛﹐無所不見。修道積行﹐亦復如是。艱辛苦行﹐遊歷世間﹐滅迹塵勞﹐得諸根性﹐證成道果。眾生根性﹐六賊馳騁﹐四魔纏身﹐三業取捨﹐五蔭纏綿﹐舉手運爲﹐皆成罪業。善男子﹐汝等徒眾深研靈奧﹐棲心事表﹐勿著我人﹐累結塵勞﹐怨憎競起﹐心邪亂惑﹐百鬼來侵﹐壽夭不長﹐死入惡道。一切眾生﹐亦復如是﹐飄浪生死﹐恩愛貪求﹐念念施爲﹐遂無覺察。譬如猿猴﹐跳躑恃便﹐忽罹機辟﹐自喪身本。眾生心賊﹐亦復如是。汝等建志﹐如履冰谷。吾爲汝說。昔有一人﹐不知內行﹐鉆研智惠﹐向外求善﹐朝夕拜跪枯樹﹐云乞長生﹐二十八年﹐不倦時刻﹐枯木忽然生華﹐內有甘汁﹐其味甜蜜。此人乃卽飲之﹐卽得地仙。當知心志懇到﹐道不負人。枯木猶感直心﹐況研內行﹐自然解脫。爾時眞藏童子及諸四眾聞此譬諭﹐澤被不勝﹐悟解大乘﹐深淺同等﹐功德殊妙﹐各入軌儀。

天尊於是而作頌曰﹕

諸法微妙相﹐自然功德本。生靈解脫師﹐體悟道非遠。我顯歸舊宗﹐功德無遲晚。勤行積善行﹐大乘與物反。煩惱內尋眞﹐諸根寂然混。汝等各自思﹐愚夫終不忖。他方雜世界﹐功德徧皆滿。物類𨿽不同﹐眞德無虧損。我說眞藏經﹐度脫皆平等。小乘人不信﹐慈心內含養。方便令受持﹐功德隨日長。汝等勤精進﹐證法如影響。五蔭香園林﹐禁持牢守掌。

天尊說頌﹐贊揚功德﹐告諸童子並及眷屬﹕一切眾生不離言教﹐而求道果﹔不離文字﹐卽是功德。

爾時﹐眞藏童子敢問天尊﹕若有男女求學文字﹐及諸言教﹐云何問厥言教﹖文字的在何方﹖爲在過去﹐爲在未來﹐爲在見在。若在過去﹐過去已去﹐復無可求﹔若在未來﹐未來未至﹐亦不可得﹔若在見在﹐見在不住﹐不住故無可求。惟願天尊指掌開示。

天尊曰﹕善哉善哉。未求道者﹐離一切相﹐絕空有心。我說文字﹐性離言教﹐亦空非空﹐不空亦不不空。卽此言者﹐卽是道果﹐亦名內求。

又問﹕一切眾生根機不等﹐心識難知。若決空理﹐恐觸愚情﹔若執有陳﹐復乖智者。云何可授﹖

天尊答言﹔當觀其行具六正法﹐便可授與。又問﹕何謂六正﹖一者眼不受色﹐眼根解脫﹔二者耳不受聲﹐耳聰明朗﹔三者鼻無羴气﹐鼻徹眾腥﹔四者口無言過﹐口辯法本﹔五者身不受觸﹐身性虛通﹔六者心意無累﹐惠解無方。此六正者﹐上士之行﹐當合大乘﹐入功德本。復次﹐有五善法堪授教人。何謂五善﹖一者善離世間﹐華色之法﹔二者﹐善行恩愛﹐隨緣濟給﹔三者﹐善建功德﹐常懷忍辱﹔四者﹐善事明師﹐修學正道﹔五者﹐善能方便﹐諮請良友。此五善者﹐中士之業﹐當合中乘﹐進升道境。復次﹐有九戒法。何謂九戒﹖一者戒身﹐身不妄殺﹐愛育羣生﹔二者戒意﹐意不妄貪﹐無犯諸惡﹔三者戒足﹐足不忘踐﹐無傷害命﹔四者戒手﹐手不妄操﹐無受他物﹔五者戒心﹐心忍如地﹐無有怨結﹔六者戒耳﹐耳不妄受﹐無善惡聲﹔七者戒眼﹐眼不妄視﹐無五色見﹔八者戒口﹐口不妄言﹐無毀良善﹔九者戒鼻﹐鼻不妄嗅﹐無染燻馨。此九者戒爲下品﹐眾生修行﹐堅受福德﹐立降如是眞藏。善逗機緣﹐布張得所。汝等徒眾﹐依此受持﹐功德無量﹐不可稱說。若有善惠解者﹐爲人講說﹐曉示羣迷﹐功德深遠。何以故﹖續續相傳﹐經教不絕﹐猶如傳燈﹐一燈傳之﹐百千萬燈一時俱照﹐光明無損﹐前燈後燈﹐無優無劣。智慧傳者﹐亦復如是。

爾時﹐眞藏童子與諸徒眾共言﹕契會我等並有宿福﹐得遇天尊﹐顯揚功德﹐教示委曲﹐悟解機緣。我等各自建志﹐從身至身﹐從劫至劫﹐經涉履歷﹐終無退轉。復次﹐各各誓願﹐濟度蒼生﹐令出苦海。若見急難﹐當誦此經﹐難卽消滅。若見國土﹑有橫祆�﹐當誦此經﹐祆卽自止。若有水早兵災﹐當誦此經﹐兵甲不起。若見疾病衰厄﹐當誦此經﹐病自消愈。此經神力廣遠。諸天童子﹑大力鬼王﹑師子金剛共相衛護。我等正念﹐勿負願言。各各自視﹐心心相得﹐恬神靜念﹐歡喜贊曰﹕

法王法力惠慈尊﹐開演功德徧法界。

眾生眾行並沾恩﹐蠢蠕峭翹皆蒙賴。

大乘大道平等師﹐普教羣迷無遺芥。

愚人愚暗不信眞﹐棄背慈母生恩愛。

慈母慈悲常度脫﹐出入去來無有礙。

我等我行內思惟﹐累積功勞經千載。

小乘小知無寸功﹐難化自我終無改。

十方十聖皆受持﹐證果無方得自在。

爾時﹐眞藏童子及諸眷屬說此贊頌﹐上白天尊﹐諮論妙法﹕一切眾生﹐各自人我﹐行眾生行﹐乃至小乘﹐二見之人引導羣迷﹐亦自說言﹐我所說者﹐文眞理直﹐世間無比﹐最尊最妙﹐爲眾經本。復有諸雜鬼神之類﹐亦自說言﹐我所說者﹐文眞理實﹐希有第一。復有異類國土祆鬼甚多﹐人民欣樂﹐行小乘法﹐專思斷惡﹐志行善果﹐貪善無已﹐不作諸惡﹐亦自爲是。如此人行﹐各各自專。眾生淺劣﹐易信小言﹐志學爲善﹐云何得離小乘而習大行﹖

天尊曰﹕如是如是。眾生顚倒﹐易牽易誘﹐從易牽誘﹐悉入邪道。何以故﹖昔有一國﹐名曰自通﹐常行善行﹐智劣不深﹐信邪善法。有一野狐卽是狐王﹐多妖詐惑﹐種種方術﹐欲化國王﹐語狐徒眾﹕自通之國﹐國王樂善棄惡﹐智淺不深﹐聞善則信。我有妙術﹐能飛能隱﹐聰明智朗。飛向殿前﹐變作人像﹐端正第一﹐懸坐虛空﹐去地百丈﹐說諸妙經﹐談空解義﹐辯別陰陽﹐聲響如鍾﹐言泉河瀉﹐遂不輟音。國內宮人﹑嬪妃﹑婇女及諸眷屬﹑境內臣民﹐信我靈聖﹐必當聚集﹐觀聽我說﹐以爲希有﹐隨我所要﹐必用我語。我當勸其捨命﹐脫取衣裳﹐並及寶物﹐收攝歸家﹐入市貨易﹐買取肥肉﹐與我妻子眷屬共相餐食﹐豈非上計美樂之業﹖野狐徒眾俱聲唱善﹐啟白王言﹕徒眾常行偸盜﹐並取野物﹐恆怕畏人捉獲身命﹐無量辛苦﹐供給大王﹐不能得濟。王有如此上妙才伎﹐絕世希有﹐何不急興。狐王聞此語已﹐便卽起心﹐暗誦幻術經文﹐棄惡從善﹐三日四夜﹐誦得百餘卷﹐悉皆利滑﹐卽變形體﹐飛空而去﹐直到國王殿前﹐去地百丈﹐坐虛空中﹐口誦經典﹐果如前言。國王﹑宮人﹑婇女﹑妃嬪﹑及百千眷屬﹐一時雲集﹐舉目仰視﹐觀見狐王說法奇特﹐哀鳴哽咽﹐悲泣交流﹐勸善捨惡﹐宮人﹑婇女﹑並及羣臣嗟嘆無已。聖人出世﹐希有難聞﹐國內寶物並及百姓人民﹐悉皆捨施。復有三十餘人﹐於王殿前一時捨命。狐王語時眾曰﹕如此捨命﹐最是上士。我以神力攝持將去﹐安置玉山寶堂之內﹐常行供養。作是語已﹐化作疾風﹐死屍寶物﹐悉皆攝去﹐無有遺失﹐到羣狐窟﹐共食人肉﹐復遺狐子。變化人形﹐賫詩寶物﹐入市貨賣﹐用將買肉。至屠兒行中評論肉價﹐屠兒行中有數猛狗﹐爭骨相嚙。狐子見狗﹐心生忙怕﹐不覺變形﹐狗便嚙殺。屠兒惶布﹐得此寶物﹐不敢私藏﹐卽告市官﹐具說如是。市官不敢藏之﹐卽告州縣﹐州卽申奏國王﹐陳狐寶物﹐具述迹狀。國王見表寶物之狀﹐便卽覺悟﹐識此之物是我小兒所玩寶物﹐前施聖道﹐何故在狐手中﹖爾時有一慧解之士﹐名曰仙靈﹐卽前伏地﹐上啟大王﹐賜臣萬死﹐敢以上陳。王卽開恩﹐百死不問﹐若有別見﹐任當說言。仙靈長跪而啟王曰﹕前空中說經教化者﹐卽是狐魅祆術。臣當欲啟大王﹐懼違王意﹐不敢出言。王曰﹕汝何得知﹖仙靈曰﹕但誦其文﹐不解其理﹐勸人棄惡從善﹐心口乖違。復能飛空﹐卽知虛屬。一切大聖﹐寂滅無端﹐云何有此惑眾﹖王曰﹕錯失柰何﹖仙靈曰﹕可集軍眾﹐多將猛狗圍彼大陵﹐斷徐妖種﹐正法流行。王卽命諸軍眾﹐克定時日﹐圍彼丘陵﹐狐卽變作人形﹐稽首再拜﹐奉迎於王﹐猛狗來逼﹐變爲狐狀﹐狗卽嚙殺。王命羣臣鑿地窟中﹐必得寶物﹐羣臣卽尋鑿掘﹐得至狐窟﹐大得寶物。王卽勅下天下﹐召來認物。所來認者﹐皆得其實。當知世間難辯﹐口是心非﹐假說僞途﹐情迷倒惑。汝等四眾﹐喜自觀察﹐六正法中﹐取其一義﹐無毀無壤﹐無邪無惑。何謂一義﹖

天尊曰﹕不受諸有﹐不受諸空﹐忘身無我﹐畢竟空寂﹐卽是第一義端。又問﹕忘身無我﹐誰受空義﹐得爲第一﹖天尊答言﹕惟我自受。又問﹕自受無我﹐云何有我自受﹖如是如是﹐實無自我﹐卽是第一義﹐無生無滅﹐究竟湛然﹐故名自受。復次﹐一切眾生心行迷惑﹐流在六十五道﹐雜類邪見﹐鬼神入其心府﹐常作鬼語﹐不自覺知﹐聞說浮言﹐卽將爲善。若值祕密眞藏﹐逆耳無聞﹐卽生不信。邪見外道﹐巧說僞詞﹐入其骨髓。歡喜贊嘆﹐語其妻子﹐歸崇此法﹐卽得成道。何以故﹖此法善見於人﹐邪言易染﹐便卽受信。若聞眞藏﹐離一切相﹐滅空有心﹐卽生誹謗。復次﹐諸善男女等﹐昔有一國﹐國王名曰突敖﹐自在爲人﹐通辯物理﹐諸方外道﹐邪見妖術﹐種種方計﹐來化國王﹐行習僞道。初有一人﹐最爲多解﹐作術變形﹐騰空自在﹐音鍾伎樂﹐充塞虛空﹐徑至王所﹐鏗鏘贊誦﹐不可稱名。宮人婇女﹑上下羣臣觀此法音﹐迷狂倒惑﹐三七五旬﹐遂無悟者。王告之曰﹕汝是外道祆邪﹐急須早去。吾當減汝。今亂惑羣臣﹐來破我國。此人答言﹔我是正道﹐來見國王﹐觀王修善﹐王可熟觀﹐聽我說法。王曰﹕汝行僞術﹐種種變見﹐在於人間﹐更無過汝。我國之中有大乘眞藏經典﹐爲眾生法鏡﹐無此浮言。誑惑於我﹐我聞有道之士藏名匿迹﹐人眾不知。又聞至道窅冥﹐有形則僞。急須疾去﹐吾當滅汝。我有智臣﹐名曰通靈。汝有道術﹐共來論義。王召通靈﹐通靈卽前﹐稽首上白大王﹕不審有何意故﹐追臣急速﹖王曰﹕汝聞昨所有人顯其妙術﹐誑惑羣臣﹐化我修善。汝須定卻收並外道﹐論義研窮﹐觀其吐納﹐測其神行。通靈曰﹕外道多僞少實﹐不足堪談。請王召取﹐來王殿前﹐對王決問。三日三夜﹐共言論義﹐談空說有﹐辯古顯今﹐遂無屈滯。通靈卽顯慧源﹐共論正道﹐滿口異音﹐形無立所﹐仍卽絕對﹐竄影逃蹤。王命羣臣收羅捕取。於是羣臣召一國內﹐有此等色﹐卽須捉獲﹐遂爾失蹤﹐徧求不得。外道徒黨三千餘人﹐更無敢出﹐自然磨滅﹐國內淸正﹐信向大乘﹐愈加殷重。十方諸國聞此國王自在諸法﹐辯邪無礙﹐外道誘化不勝﹐當自退滅﹐各遣大臣尋諸道法﹐迎請尊經。爾時國王卽遣通靈諮請尊法﹐具述所由﹐十方諸國來請尊經﹐惟願神尊垂恩赴請。

爾時﹐天尊聞彼諮請﹐放大光明﹐隨經普照。金剛童子﹑衛法善神﹑無鞅數眾﹐香華鬱鬱﹐徧空飄飄﹐神德威光﹐悉皆擁護。彼諸國土各見瑞相﹐旛幢伎樂﹐虛空而至﹐復有郁蕙﹐反風名香﹐不焚自燻﹐充滿空中﹐濟生度死。彼諸國王﹐各淨國土﹐裝辦洗拭﹐迎請聖尊到彼國內﹐七日七夜﹐法音不絕。仙童玉女徧滿法界﹐諸天歡樂﹐各奏音樂﹐鏗鏘和雅﹐動諸國土﹐歡喜無量。各各發願﹐歸依無上道﹐歸依無上經﹐歸依無上師﹐福德報應﹐不可格量。天王自在﹐國盛人昌﹐兵戈永絕﹐萬劫無殃。復有邊邦雜類國土﹐聞此妙經神德威力﹐各各奏迎﹐尊崇聖道﹐心與口誓﹐從身至身﹐學無上道﹐不生厭倦。於是神尊卽遣童子﹑護法善神﹑無量等眾各賫反風郁蕙名香﹐隨心請到。所到之國﹐地皆璢璃﹐人人歡樂﹐衣食自然。國內淸淨。十方大聖﹐並共護持﹐宣揚眞藏祕密妙經﹐相傳付囑﹐委寄國王﹐並及大臣﹐受持供養﹐天上天下﹐三淸境界﹐功德徧燻﹐不可稱說。諸善男女等﹐勤學大乘﹐修行三慧。何謂三慧﹖一者﹐巧積方便﹐善滅外塵﹔二者﹐斷諸行漏﹐不出他境﹔三者﹐尋求實相﹐直至道場。旣證反本﹐二見常明﹐三業輪轉﹐四大恆通﹐五蔭開朗﹐六情不染﹐七識自在﹐八正無我﹐九德綿綿。先賢後聖﹐莫不由此而得成道。當知眞藏最爲第一。何以故﹖諸餘經教皆說枝條﹐小乘階級﹔此經顯其根本﹐言眞理實﹐易解分明。

是時﹐座中有一智士﹐名曰法寥﹐上白天尊﹕我昔以來﹐經七小劫﹐從師學道﹐種種聞知﹐多有不了﹐未敢諮請。又隨天尊到靈解山﹐顯揚功德。眞藏大乘﹐悉皆平等﹐無極境界﹐並悉沾恩。不審何故更有諸國各遣大臣﹐尋詣道法﹐迎請尊經﹖若普沾被﹐不應更來迎請﹔旣有請者﹐道則不周。惟願天尊分明指掌。

天尊曰﹕善哉善哉﹐汝所問者﹐眾兆同疑。我今當說。大乘經教﹐混物爲先﹐無法不周﹐無法不徧。他方請者﹐未有開發﹐不識道源。一切雜類皆從道生﹐而不知道﹐要須師發。譬如寶藏埋在地中﹐眾人踐之﹐遂不知覺。若善別者﹐占視則知。他方功德﹐亦復如是。𨿽有不知﹐要須迎請而爲發之。一切眾生﹐亦復如是。或居中國﹐王法當行﹐遂無悟者﹐終劫說之﹐亦不能盡譬如頭圓戴天﹐不知天之高邃﹔足方踐地﹐不知地之深厚。一切諸法生在道中﹐不知道之形像。眾生迷惑﹐亦復如是。

爾時﹐法寥及諸大眾歡喜作禮﹐覺悟六正﹐通三慧道﹐守一舊城﹐諸魔賊滅。稽首奉辭無上慈尊﹐哀嗥哽咽﹐默然別去矣。

無上內祕眞藏經卷之七竟

無上內祕眞藏經卷之八

集仙品

爾時﹐眞人名曰仙靈﹐與諸徒眾七千四百餘人﹐遊居世界及林屋山﹐彌齡積劫﹐餐芝服餌﹐吐納導養﹐遂得長生﹐爲地仙道﹐不悟大乘而無解脫。仙靈於是伏地頓首﹐上白天尊﹕久聞眞藏妙經在靈解山﹐濟生度死﹐斷煩惱際﹐排百劫魔﹐蕩千祆惑﹐慈恩普照﹐潤被蒼生。諮論請益﹐惟願天尊垂見恩念。

是時﹐天尊坐五色璢璃寶座﹐在靈解山﹐去地百丈﹐宣揚正法祕密眞藏﹐復有郁蕙反風名香﹐散布諸法﹐悉皆利益﹐一切蠕動﹑有識含生﹐無不受潤﹔四方來眾﹐自然悟解﹔復能成就下方穢雜國土﹐裝嚴妙麗﹐奇特希有。於是天尊告諸仙曰﹕汝等徒眾﹐積習小乘﹐業緣難斷。吾今爲汝宣揚大乘﹐恐驚怛汝。何以故﹖妙絕心源﹐見者難矣。若欲求者﹐先斷三惑。何謂三惑﹖一者心惑貪生﹐二者情惑財色﹐三者意惑善惡。除此三惑﹐可以求道。復有一行﹐爲道根本﹐萬行之先。何謂一行﹖不住世間﹐不離世間﹔不住空有﹐不離空有﹔不住人我﹐不離人我﹔不住因果﹐不離因果﹔不住身心﹐不離身心。常行實道﹐如是行行﹐常得解脫﹐出離生死。

仙靈於是伏地稽首﹐上白天尊﹕敢問行此一行﹐依何所行﹖天尊曰﹕依舊文字。又問﹕初學小乘﹐累年積劫﹐不識道源﹐云何是舊﹖答曰﹔不生心是。又問﹕不生心者﹐則是無法﹐無法云何得名舊字﹖答曰﹕心行處滅﹐斷煩惱際﹐得無爲理﹐證此理者﹐無生無滅﹐究竟道場﹐功德具足﹐則名舊字。又問﹕心行處滅﹐誰斷煩惱﹖誰證無爲﹖誰知寂滅﹖若知寂滅﹐證無爲者﹐則是有法﹐有法遷移﹐常變不住。以不住故﹐則是無常﹐云何得名舊字﹖諸疑不了﹐願重告示。

天尊含笑﹐五色煥明﹐彌冠十天﹐脫眾色像﹐歡喜答曰﹕善哉善哉﹐汝所問者﹐爲眾決疑﹐開生靈旨。吾爲汝說﹐諦聽善思﹐分明易解。我所顯者﹐法無自性﹔無自性故﹐皆是舊字。爾時仙靈及諸徒眾聞此大乘﹐心開意解﹐喜悅難勝﹕我等累劫艱辛﹐遠求彌失﹐今聞大乘﹐各歸本國﹐自在無爲。天尊又告﹕諸善知識﹐勿生外想。何以故﹖一切諸法﹐皆是舊字。若言諸法有生滅者﹐則謗諸法﹐是名邪見﹐亦是外道﹐亦名分別﹐亦名得失﹐亦名顚倒﹐亦名人我。若言諸法無生滅者﹐則壞諸法﹐亦名邪見﹐亦名外道﹐亦名分別﹐亦名得失﹐亦名顚倒﹐亦名人我。何以故﹖一切法本﹐淸淨究竟﹐非空非有﹐非非空﹐非非有。卽此法性﹐自在無礙﹐名無上道。故名舊字﹐亦名正經﹐亦名功德。不壞諸法﹐名無上道﹔不壞是非﹐名爲舊字﹔不壞生死﹐名爲正經﹔不壞去來﹐名爲功德﹔不壞取捨﹐名爲法寶﹔不壞人我﹐名爲定慧。如是妙法﹐名大生死﹐名大去來﹐名大是非﹐名大人我﹐名大取捨﹐名大彼此。何以故﹖法本無窮﹐終日說之﹐亦不能盡。譬如大海﹐百川所住﹐無增無減。大乘經典功德微妙﹐亦復如是。略顯譬諭﹐百千萬分﹐不及其一。此經功德﹐不可格量。復次﹐諸大弟子及諸仙等﹐初學小乘﹐系業功重﹐何由可捨﹐聞此大乘﹐心不能受﹐勿生悔恨﹐失功德本。我懷慈念﹐如母愛子。何以故﹖法無斷故﹐法淸淨故﹐法智慧故﹐法解脫故。一念相違﹐善根悉斷。母愛子者﹐亦復如是。气气相續﹐念念不移﹐無時可捨。兒子不孝﹐自棄其母﹐逃走向外﹐不顧其母。眾生迷惑﹐亦復如是。不懷恩愛﹐失孝慈母﹐遠離善道。

爾時﹐仙靈稽首無上尊﹐稽首無上法﹐稽首天尊﹕門弟子有幸得遇大乘﹐逢善知識﹐歡喜踴躍﹐嘆未曾有。昔學小乘﹐累年辛苦﹐不離生死﹐不離是非﹐不離煩惱﹐不離恩愛﹐不離攀緣﹐不離人我﹐不離分別﹐不離斷常。如是苦惱﹐永無解脫。今悟大乘﹐豁然無滯。復次﹐一切眾生諸根不等﹐云何得入大乘﹖

天尊答言﹕悉入大乘。又問﹕若不等法﹐入大乘者﹐云何有眾生修道﹐云何有眾生善惡﹐云何有聖人教化。若有眾生行善惡者﹐則諸法不可以不等﹐故大乘不等﹔大乘不等故﹐云何悉入大乘﹖

天尊答言﹕大道無方﹐差殊悉正。眾生顚倒﹐悉入大乘。眾生善惡﹐悉入大乘。眾生處在其中﹐自迷不曉﹐以不曉故﹐自受爲有。有法業成﹐輪回被縛﹐失大慈道。

又問﹕善惡名異﹐而俱得入大乘者﹐眞俗名異﹐而俱得入小乘。若眞俗名異而非小乘者﹐云何善惡名異﹐俱入大乘﹖

答曰﹕善惡二名﹐眞俗何別﹖大乘等於小乘﹐何有大小殊異﹖

又問﹕若如是者﹐大小一者﹐相反而不同﹐亦應大小二體﹐殊異非俱﹐有若二體。俱有而不異者﹐二名亦應俱小而無大﹐云何悉入大乘﹖

答曰﹕大小二乘﹐相對而得名﹐實無二體而可顯。

又問﹕大小二乘﹐相對而得名﹐則是互從﹐若大從小而得名者﹐大應從小而名小。若小從大而得名者﹐小應從大而名大。云何大小二名﹐相對而顯﹖

天尊答曰﹕相對顯者﹐藥病相破﹐眾生二心﹐俱無所得。於無所得﹐橫生顚倒﹐分別二見﹐善惡差殊。

又問﹕若如是者﹐善生之時﹐惡名應滅﹔惡生之時﹐善名應滅。云何二名一時俱顯﹖

天尊曰﹕如是如是。善名若生﹐惡名則滅﹔惡名若生﹐善名則滅。

仙靈曰﹕若如是者﹐惡名應通﹐三世過未﹐亦應是惡。若過未非惡者﹐見在云何有善惡更相互起﹖

天尊曰﹕過﹑未旣無﹐見在互起﹐亦無所起﹐云何得有善惡名起﹖

又問﹕善惡二名﹐俱無體者。善惡生時﹐亦應有體。

答曰﹕善惡生時﹐各無名體。

又問﹕善惡二名而不同者﹐不得二名﹐俱無其體。二名旣無體者﹐惡名應是有體﹖

答曰﹕有無所有。

又問﹕惡名無體而是無者﹐亦應善名有體而是有有。

天尊曰﹕善惡二名﹐而無二體﹐一相平等﹐無所善惡。無所善惡﹐究竟淸淨。一切諸法﹐悉得自在﹐無大無小﹐無長無短﹐究竟解脫。諸善男女﹐勤行布施﹐勤行持戒﹐勤行精進﹐勤行慈悲﹐勤行忍辱﹐勤行智慧。一切諸法﹐名大道場。未來布施﹐未來持戒﹐未來精進﹐未來慈悲﹐未來忍辱﹐未來智慧﹐功德具足﹐不可思議。若有善男女等﹐深信大法﹐誦念此經﹐功德燻天﹐不可格量。若有人受持供養﹐爲人講說流通﹐智慧猶如日光﹐並照不輟。智慧相傳﹐潤及七祖﹐悉令解脫﹐三界諸天及諸艸木塵沙等數﹐比此功德﹐萬分不及其一。如是祕密眞藏﹐難可睹聞﹐自非宿福﹐功德深厚﹐不得聞見。諸仙等眾聞此大乘﹐勤行精進﹐宣告未聞。若不流通﹐諸緣頓絕﹐遏塞道源﹐彌年積劫﹐永離善因。汝等各各淨心﹐勿生不信﹐誹謗大乘﹐自招重考。我從無量劫來修行不懈﹐從身至身﹐非可算數﹐心心相續﹐念念尋求。學此大乘而無退轉﹐成無上道﹐當發大願﹐誓度眾生﹐憐湣一切。汝等四眾懷慈悲行﹐方便引誘。爾時仙靈等眾惶悸戰汗﹐受命深重﹐信而奉行。當此之時﹐王法淸正﹐人懷慈心﹐三惡道滅﹐五欲不生。

是時﹐諸仙等眾歡喜無量﹐贊嘆法王功德微妙﹐而作偈曰﹕

我師惠澤潤無邊﹐眾生受業隨分度。

不易性相寂無爲﹐功德具足無不普。

我等昔學小乘行﹐累劫艱辛甚勤苦。

今悟大乘巧方便﹐不動形神自然睹。

神妙窅窅難思議﹐羣生眇眇迷本土。

是時﹐仙靈等眾贊我法王功德微妙﹐利益蒼生﹐度諸苦難﹐悉皆受潤。大乘廣遠﹐不可格量。我等徒眾各各受持﹐宿緣有幸﹐得遇眞經金口顯授﹐悟無上道。

天尊曰﹕法無內外﹐法無長短﹐法無去來。眾生微弱﹐煩惱覆蔽﹐永不覺知﹐冥冥長夜﹐無時可曉。譬如日月﹐無有私照﹐而盲者不睹。眾生迷聞﹐亦復如是。復次﹐諸善男女﹐譬如玉山內外俱照﹐玉從土出而無瑕染。眾生本性﹐亦復如是。迷惑顚倒﹐終不悟解。復告諸大弟子﹕建志修研﹐勤行勿退﹐微密靈神﹐自然感果。復有諸天諸地﹐各有仙官﹐位分不等﹐差別殊方﹐各有階級﹐功行受業﹐異類不同。終劫說之﹐亦不能盡﹐徒復艱辛﹐累劫勤苦﹐終不得道。要須此經而得成道。眞藏密祕﹐收攝外魔﹐及天神地祇﹑五嶽名山洞府諸仙﹐皆由此經隨分而受。此經第一﹐眾經中王﹐決定自在。

天尊於是而作偈言﹕

此經本微妙﹐非我能巧說。顯舊逗機緣﹐智者聞欣悅。汝等諸徒眾﹐勤行勿滅裂。非汝小乘經﹐悟懈無功拙。我今廣譬諭﹐愚者聞易解。言淺理深微﹐近證無生果。道非內外心﹐眾生身等我。汝各自思惟。妙法平等土。智慧功德林﹐忘形形自普。略贊一言音﹐凡愚愚不睹。

爾時﹐天尊說偈贊頌﹐諸天發瑞﹐自然靈應﹐百億遊仙一時感會﹐百億童子虛空自至﹐百億士夫聞而踴躍﹐百億眾生自然歸向﹐百億日月一時俱照。復有郁蕙反風名香﹐散布諸法﹐諸法染著。郁蕙名香﹐不生不滅。當此之時﹐一切雜類各染名香﹐自然郁蕙﹐皆吐諸香﹐入被密藏。大乘微妙﹐非可嘆說。時有國王﹐名曰天寶﹐見此瑞相﹐嘆未曾有﹐嘆喜無量。羣臣左右。自無邪佞﹐局局相守﹐各各自願。王率國內悉令書寫﹐受持供養﹐功德效驗﹐國土淸虛﹐干戈靜息﹐人人歡樂﹐壽命長遠﹐風化自均﹐無憎無惱。

仙靈稽首伏地﹐上白天尊﹕今日所見﹐實未曾見﹔今日所聞﹐實未曾聞。爲法自變﹐爲是神化。若化變者﹐法應無法﹐無法云何得化﹖變若自變者﹐則是有法﹐有法無常﹐云何得化﹖諸疑不了﹐惟願天尊慈哀爲決。

天尊曰﹕善哉善哉﹐大乘微妙﹐非有非無﹐非長非短﹐非大非小﹐亦非自變﹐亦非他化。何以故﹖法自在故﹐法眞實故﹐法玄妙故﹐法解脫故﹐法不生故﹐法不滅故﹐法無縛故﹐法無解故﹐法無憎故﹐法無念故﹐法無親故﹐法無疏故。所以爾者﹐大乘經典﹐盡通物性﹐非假惑說。仙靈等眾聞此說已﹐悟解漸深﹐益加功德﹐六通智慧﹐戒行圓滿﹐施爲得所﹐精進無礙﹐忍辱慈悲﹐智慧解脫﹐證本微妙﹐等一性味﹐到靈解山﹐成無上道。

爾時﹐天尊告眞藏童子﹕汝等深得法味﹐照理圓具﹐智慧泉通﹐才堪出入﹐開示未聞﹐決諸仙行﹐隨緣指掌﹐其福深遠﹐非可譬諭。假使黃金萬斤﹐捨施功德﹐百千萬分﹐不及其一。若有受持﹐講說贊誦﹐功德廣遠﹐與前功德﹐無毫釐差別。何以故﹖法微妙故﹐法深遠故﹐法無生故﹐法無滅故﹐法利益故。復告仙靈等眾﹕法無先後﹐有德爲尊﹔法無大小﹐覺悟者全。眞藏童子功行深遠﹐堪爲物軌。汝等𨿽悟﹐由未盡冥。承奉宗匠﹐能滅漏心﹐始得慧解。善男女等﹐各自勤行﹐深信大法﹐行十直心﹐行十直行﹐行九法心﹐行九法行﹐行八正心﹐行八正行﹐行七覺心﹐行七覺行﹐行六慧心﹐行六慧行﹐行五解心﹐行五解行﹐行四等心﹐行四等行﹐行三定心﹐行三定行﹑行二受心﹐行二受行。行如是行﹐了達塵勞﹐盡諸法界﹐功德廣遠﹐非可顯名。

諸仙等眾聞此法寶﹐的委所由﹐歡喜踴躍﹐震動大地﹐物悉開悟﹐未聞者聞﹐未見者見﹐未知者知﹐未信者信﹐未解脫者解脫。一切萬類﹐悉皆受潤。仙靈等眾不動本國﹐至靈解山﹐長樂自在﹐稽首而去。

無上內祕眞藏經卷之八竟

無上內祕眞藏經卷之九

明行品

爾時﹐眞藏童子於大眾中庠序雅步﹐往詣天尊﹐諮請問道﹐爲眾決疑﹕不審下方所有外道眾生甚難教化﹐不信正眞無上大道﹐云何誘引﹐令得信向﹖又云﹕我所說者﹐文字分明﹐世所希有。幹忤大乘﹐自是爲實。復有諸鬼﹑雜神﹑祆魔惑正﹐大識大道。復有小乘行者﹐計功立位﹐不信眞經﹐虛玄寂靜。復有下根眾生﹐聞而誹謗﹐云何化度﹖天尊所云﹐無大不包﹐無細不入﹐法性平等。何故回向不同﹐諸法差別。眾中疑惑﹐所照不深。願爲隨根顯令悟解。

天尊曰﹕汝等徒眾﹐諦聽善思﹐當爲汝說。天高地卑﹐等無差別﹐丘山河海﹐等無差別﹔一切雜類﹐等無差別﹔三淸境界﹐下土眾生﹐等無差別﹔邪言惑正﹐等無差別﹔眾生經教﹐等無差別。一切諸法﹐爲大空本﹐無等爲等。若受塵累﹐名行邪道﹐亦名謗法﹐不名回向。若信大乘﹐乖小乘行﹐是行邪道﹐亦名謗法﹐不名回向。若信小乘﹐乖大乘行﹐是行邪道﹐亦名謗法﹐不名回向。若受眾生﹐祛於三惑﹐是行邪道﹐亦名謗法﹐不名回向。若有眾生不信大乘﹐是行邪道﹐亦名謗法﹐不名回向。若有眾生不信經教﹐是行邪道﹐亦名謗法﹐不名回向。若有眾生說人短長﹐是行邪道﹐亦名謗法﹐不名回向。如是謗法﹐有深有淺。若受塵累﹐煩惱未盡﹐不見道源。若信大乘﹐乖小乘行﹐心源不明﹐貪善無已。若信小乘﹐乖大乘行﹐取捨不停﹐心暗多惑。若受眾生﹐祛於三惑﹐有心求心﹐念念無已。若有眾生不信大乘﹐迷途顚倒﹐失孝慈母。若有眾生不信經教﹐愚癡暗塞﹐不聞法音。若有眾生﹐說人長短﹐自揚己善﹐貪愛在懷﹐罪業深重﹐終劫說之﹐亦不能盡。

又問﹕邪正眾生﹐信行不等。行邪道者﹐是名謗法﹔行正道者﹐爲是謗法﹐爲非謗法。又云﹕道本虛寂。若虛寂爲道者﹐眾生誹法﹐亦是虛寂而爲道本。云何名爲謗法﹖若非道本﹐名爲邪行。行正道者﹐亦是邪行﹐名爲謗法。何以故﹖眾生卽是道體﹐行業不同。云何卽有差別﹖若有差別﹐邪正不同﹐眾生卽非道體﹐邪正皆爲謗法。云何天尊勤行正道﹖

天尊曰﹕何故復作如是疑﹖邪正共同﹐一根解脫。由是一門﹐𨿽同一體﹐非無二源。何以故﹖行邪道者﹐顚倒競起﹐煩惱纏懷﹐則乖正道。行正道者﹐無待無對﹐無寂無滅﹐假名寂滅。眾生取捨﹐有待有對﹐妄生爲有﹐卽是待對。生死業對﹐報應業對﹐善惡業對﹐輪轉業對﹐業報無極﹐邪緣不絕。

又問﹕道生萬物﹐卽是萬物之母﹐母與眾生﹐顚倒與眾生﹐分別與眾生﹐妄想與眾生﹐邪見與眾生﹐取捨與眾生﹐輪轉與眾生﹐業報種種﹐云爲皆是道與﹖若如是者﹐則無善惡可﹐故有眾生顚倒差別。若有顚倒差別者﹐天尊所說大乘﹐無人無我﹐無大無小﹐無高無下﹐無長無短﹐無五常行﹐無六識轉﹐如是說者﹐則是謗法﹐誑惑眾生。天尊含笑﹐應諸十方﹐各見天尊﹐一時捨笑﹐諸天境界﹐亦復如然﹔雜類眾生﹐普皆歡樂﹐眞藏等眾﹐嘆未曾有﹐微妙第一。𨿽知道妙﹐猶不盡其妙源﹐不審妙道難窮﹐未知眾生是妙道不﹖若是妙道﹐則無眾生﹔旣有眾生﹐則無妙道。四眾皆疑。

天尊曰﹕妙法無妙﹐云何有眾生可顯﹖

又問﹕無眾生可顯﹐云何天尊說法誘引﹖若有誘引﹐則有眾生﹐云何說云無眾生相﹖信心眾生﹐不達法性﹐猶自有疑﹐況諸眾生﹐寧得信乎﹖惟願天尊隨根曉示。

天尊曰﹕我說一字﹐舒善十方。一切法界沙塵之數﹐盡然顯了。汝等徒眾難悟難聞﹐眾生一相二行而行﹐行之一相﹔眾生一相三行而行﹐行之一相﹔眾生一相四行而行﹐行之一相﹔眾生一相五行而行﹐行之一相﹔眾生一相六行而行﹐行之一相﹔眾生一相七行而行﹐行之一相﹔眾生一相八行而行﹐行之一相﹔眾生一相九行而行﹐行之一相﹔眾生一相十行而行﹐行之一相。如是行行﹐達了慧源﹐悉皆解脫﹐名爲上樂。名爲上樂﹐到靈解山﹐不生不滅。復次﹐非心不心﹐亦不不心﹔非色不色﹐亦不不色﹔非我不我﹐亦不不我。非緣不緣﹐亦不不緣﹔非慮不慮﹐亦不不慮。如是行行﹐道眼淸淨﹐故具足一切無量功德﹐智慧成就﹐到靈解山﹐常住安樂。樂生三業﹐煩惱益纏﹐正性不顯﹐倒惑甚深。種種譬諭﹐不自覺知。何謂三業﹖一者貪愛﹐思慮百端﹐計劃無已﹐貪性一發﹐遂惑迷途﹐六情馳騁﹐不可制禦﹐自乖行戒﹔二者瞋恚忿發﹐外觸動情﹐瞋恨無已﹐自乖定行﹔三者癡暗﹐冥冥不曉﹐五情纏繞﹐惡業相連﹐億劫無已﹐自乖慧解。此三業受﹐能滅道種。復此三業行﹐能種道果。何以故﹖一者捨離世間﹐心棲域外﹐行業徧通﹐斷貪心種﹐直至道場﹐名大乘戒﹔二者﹐諸行無深﹐不受不觸﹐慈愛眾生﹐歡喜無量﹐善根解脫﹐名大乘定﹔三者﹐達了眾生﹐五情六觸﹑煩惱業緣﹐顯發無礙﹐徑入道場﹐名大乘慧。復次﹐諸善男子﹐此三業者﹐惑成惑敗﹐皆由心發。一切諸法﹐心則爲本﹔善否由心。心不在內﹐亦不在外﹐不近不遠﹐不粗不妙﹐無大無小﹐無長無短﹐不圓不方﹐善否自在﹐爲惡業者﹐業報立至﹐過去亦縛﹐未來亦縛﹐見在亦縛﹐沙塵劫數悉是冤家﹐斷諸道種。爲善業者﹐道果立至﹐過去亦解﹐未來亦解﹐見在亦解﹐沙塵劫數悉是善因﹐斷諸惡種。

又問﹕心旣非內非外﹐非長非短﹐非大非小﹐絕無有相﹐亦無非相﹐云何善惡立至﹐善至則解﹐惡至則縛﹖惟願天尊慈恩見念﹐眾得明了。

天尊曰﹕譬如鏡像﹐像形分明。如言有者﹐取而不得﹔如言無者﹐像見分明。當知非有非無﹐妍醜立見。前心後心﹐心心相續。𨿽無相貌善惡﹐則由分別二見﹐誹謗是非﹐毀善譽惡﹐皆是心作﹐名爲凡夫。在得失中﹐以失爲失。行人修行﹐照本實情﹐無分別相﹐無善惡相﹐無人我相﹐不名凡夫。在眞實中﹐以得爲得。略說心行﹐得失差殊﹐況諸凡計﹐千差萬別﹐殊𨿽萬途﹐得之者一。

又問得一之時﹐爲是一邪﹖爲非一邪﹖若有一者﹐應有二法﹔若一非一﹐一無所得。云何得一﹖

天尊曰﹕猶如足字﹐百一非二﹐非縛非解﹐非空非不空。所言得一者﹐證虛空理﹐證無所正﹐名爲得一﹔不壞諸法﹐名虛空相﹔虛空之相﹐是名道體﹐亦名功德。如是廣說功德因緣﹐無邊眾。

眞藏等眾稽首敢問﹕本迹二途﹐云何有二﹖爲本中有迹﹐爲迹有本。若本中有迹﹐有迹應無有本﹔若迹中有本﹐有本應無有迹。譬如空有﹐有有無空﹐有空無有﹐云何一時顯其本迹﹖

天尊曰﹕實無二義。開方便門﹐卽迹是本﹐本無有迹﹐無迹無本﹐名爲眞本。一切諸法﹐不離本故﹐故名諸法。諸法性離﹐故名道本。心水澄淸﹐見眞實本﹐非眞非假﹐了了分明。

眞藏等眾各悟大乘﹐歡喜無已﹐而說謁言﹕

大乘無虛假﹐廣布於天人。利益無邊眾﹐非果亦非因。眾生聞悉悟﹐自然解脫身。我等勤精進﹐積劫勞苦辛。三業定慧本﹐文字裏追尋。凡夫迷日久﹐分別失天津。天尊往往說﹐方便度眾生。三業各各受﹐法內有天經。因果微妙相﹐遂成功德林。我等諸徒眾﹐未曾聞此音。應變諸國土﹐物類盡歡欣。冥功不可測﹐心見實難陳。寄語悠悠子﹐努力尋道眞。世間非非實﹐離相得遊神。眞藏功德力﹐破惑慳貪瞋。四眾皆歡樂﹐證法盡方圓。

爾時﹐眞藏童子及諸四眾說是偈已﹐歡喜天尊功德方便﹐說微妙法﹐廣度眾生﹐潛功不宰。敢問眾生差殊﹐諸行不等﹐根機淺深。云何天尊說言足字﹖未審眾生是足字不﹖若是足字﹐根機應等﹐應悉悟解﹔若非足字﹐天尊說之﹐有何利益﹖惟願天尊不簡雜言﹐隨緣爲說。

天尊答言﹕我說足字﹐諸法共之。一切眾生﹐皆是足字﹐悉皆平等。𨿽復千差萬類﹐無非畢竟。凡夫迷惑﹐不自覺知。教迹漸多﹐方便誘說。下根眾生﹐爲說有法﹐睹相生善。中相眾生﹐爲說空有﹐若聞空有﹐卽生信向。上根眾生﹐爲說非空﹐非有亦空﹐亦有非非﹐空非非有。聞此說者﹐虛心了悟。說𨿽不同﹐隨緣布德﹐皆是足字﹐應病與藥﹐悟足字者﹐無言無教﹐若病不眼藥者﹐終無差損。眾生不信大乘﹐終無悟解。是故此經能破眾生煩惱﹑無明暗障﹐能滌眾生﹐離惡垢塵﹐能調眾生生死苦惱﹐能令眾生妻子安樂﹐能令眾生孝事君父﹐能令眾生長命富貴﹐能令眾生得金剛力﹐能令眾生甚多智慧﹐能令眾生慈愛孝順﹐能令眾生不生怖畏﹐能令眾得法自在﹐能令眾生不生不滅。此經功德力重﹐非可譬諭得其邊際。

又問﹕三乘經教隨化三根﹐稱機布德。不審愚癡最下眾生不解布施﹐不識人禮﹐云何化度﹖

天尊答言﹕𨿽指三乘﹐化途無量。若能信心恭敬﹐幡花供養﹐抄寫受持﹐功德甚重﹐亦不可量。用此捨施﹐功德百千﹑萬分不及其一。

又問﹕若能如是受持供養者﹐則是上根智慧之士﹐不名愚癡眾生﹐四座顒顒﹐祛疑未了。

天尊又言﹕有耳有目者﹐悉可提撕﹐非止三乘﹐種種方便。愚蒙本性﹐悉在靈解﹐回向卽至。此經深妙﹐爲眾經第一。先示余行﹐斷截外魔。外魔消滅﹐內行調伏。城塹堅固﹐眾賊永斷。功德莊嚴﹐具足圓滿﹐一切種智﹐自在解脫。十方天尊得一切智﹐慧解無方﹐到靈解山﹐成無上道﹐究竟淸淨﹐斷諸漏道。一切諸法﹐皆爲實相﹔一切煩惱﹐皆爲種智。是行人行處﹐是功德本。汝等四眾證微妙身﹐入祕密藏﹐出離生死。入五濁中化度眾生﹐隨三業行﹐示方便惠。所以爾者﹐十方大聖證入妙身﹐皆是煩惱內發﹐不由外來﹐自然微妙﹐無形無相。復次﹐一切諸法﹐非造作法﹐非生滅法﹐非昔有法﹐非今無法﹐湛寂自然﹐與天尊合德。一切眾生聞如是語﹐反生謗心﹐便更起惑。𨿽然﹐要在逆俗﹐功德甚深﹐利益廣遠。復次﹐正行修道﹐離一切相﹐印無生理﹐虛妄自斷﹐與道爲一﹐不生不滅﹐無去無來。何以故﹖妙道寂滅故。寂滅能生生滅﹐能生去來﹐能生動轉﹐能生業行。一切諸法﹑悉能生育﹐生育之法﹐相好不同﹐或優遊自在﹐或常生苦惱﹐或處富貴﹐或居貧賤﹐或姿容婥約﹐或形貌醜陋﹐千差萬別﹐種類不同﹐皆是妙道﹐寂滅無爲。凡夫不能解了﹐自生顚倒。

天尊爾時欲顯大乘眞藏妙典﹐說偈頌曰﹕

本體不生滅﹐法相自玄通。諸受常淸淨﹐無爲性自空。十方天尊德﹐眾生等共同。汝等咸恭敬﹐修行立大功。五蔭香圍宅﹐窅然無始終。三業戒定慧﹐無去亦無來。道相不可測﹐示見無不該。我說方便慧﹐妙法絕三才。顯揚功德本﹐世孕是瓊胎。能修無上道﹐六識自然開。悟法端正慧﹐三毒靡不回。於法得自在﹐萬劫不逢災。眾生長苦夜﹐不覺年命摧。轉輪無窮極﹐欲樂不知哀。嘆汝愚癡輩﹐不信大乘經。棄離眞父母﹐習惡爲因緣。不逢善知識﹐無由作福田。能行此經者﹐悟解諸法前。

爾時﹐天尊說此偈已﹐贊揚功德﹐顯諸法相﹐示大乘經無大不包﹐無細不入﹐度諸眾生﹐令入法寶。一切眾生﹐善知識等﹐勤行精進﹐習讀此經。此經功德最大﹐爲諸法本﹐爲法舟航﹐爲法梯橙﹐能疾能速﹐能救諸病﹐爲大醫王﹐種種救治﹐隨病與藥﹐無不差愈。汝等徒眾廣化眾緣﹐觀其業趣﹐勿生機宜﹐得性順從。夫性違戾﹐得性恬愉﹐失性憂惱。

又問﹕不審恬愉之性﹐云何修行﹖

天尊答言﹕五常之行﹐皆悉恬愉﹐實無相克。眾生顚倒﹐貪欲取捨﹐失恬愉行﹐皆悉相克。情深外塵﹐失恬愉行﹐名爲相克﹔五陰不通﹐失恬愉行﹐名爲相克。能行布施﹐名爲恬愉﹔能行持戒﹐名爲恬愉﹔能行智慧﹐名爲恬偸﹔能行讀誦﹐名爲恬愉﹔能行書寫﹐名爲恬偸﹔能行供養﹐名爲恬愉﹔能行受持﹐名爲恬愉﹔能行講說﹐名爲恬愉﹔能行觀行﹐名爲恬愉﹔能行遠離﹐名爲恬愉。我說布施﹐非布施﹐名爲恬愉﹔我說持戒﹐非持戒﹐名爲恬愉﹔我說智慧﹐非智慧﹐名爲恬愉﹔我說讀誦﹐非讀誦﹐名爲恬愉﹔我說書寫﹐非書寫﹐名爲恬愉﹔我說供養﹐非供養﹐名爲恬愉﹔我說講說﹐非講說﹐名爲恬愉﹔我說諸行﹐非諸行﹐名爲恬愉﹔我說諸法﹐非諸法﹐名爲恬愉﹔我說修道﹐非修道﹐名爲恬愉﹔我說一二﹐非一二﹐名爲恬愉﹔我說眞藏﹐非眞藏﹐名爲恬愉﹔我說本性﹐非本性﹐名爲恬愉﹔我說譬諭﹐非譬諭﹐名爲恬愉﹔我說小乘﹐非小乘﹐名爲恬愉﹔我說大乘﹐非大乘﹐名爲恬愉。恬愉之行﹐非大非小﹐非長非短﹐非廣非狹﹐非去非來﹐亦非色相﹐亦非聲相﹐亦非觸相。

又問﹕恬偸之體﹐是道體否﹖

天尊答言﹕一切諸法﹐皆是道體﹔一切諸法﹐皆是恬愉。𨿽有二名而爲一體。我說一體﹐非一體﹐名爲一體。善男女等﹐勿取文字﹐勿著語言。文字性離﹐離相修行﹔言語道斷﹐斷相修行﹔心識處滅﹐滅相修行﹐五蔭性空﹐空相修行﹔三業性淨﹐淨相修行﹔六識常住﹐住相修行﹔四大常通﹐通相修行。能如是行﹐功德廣博﹐濟無邊眾﹐度生死海﹐到靈解山﹐神通自在。

爾時﹐眞藏童子及諸四眾稽首贊嘆﹕善哉善哉﹐天尊深智﹐聞顯大乘微妙之義。我等徒眾各恬心源﹐哀念深遠﹐冥功濟度﹐非是二乘之所能知。又於諸法相中顯大慧源﹐成無上道﹐被諸來生﹐悉令易悟。大乘平等﹐等一切相﹐不偏不黨﹐授與能行﹐無賤無貴。當知天尊爲眾生父母﹐爲眾生橋梁﹐廣施布教﹐開決耳目﹐紹隆三寶﹐輪轉無極。我等徒眾各發大意﹐宣揚妙法﹐示來眾生﹐令聞正法。得正法已﹐父子妻孥安樂無已。

天尊又曰﹕此經從無量劫來﹐不終不壞﹐度人無量﹐終劫說之﹐亦不能盡。得道之人﹐相傳不絕﹐要須此經而得道果。若無此經﹐終無有是。此經神驗﹐疾於影響。若在急難﹐讀誦此經﹐難卽消滅﹐自然擁護。昔有玉印童子燒香供養﹐讀誦此經﹐忽有仙童玉女徧滿虛空﹐一時來至﹐燒反風名香﹐贊詠靈文﹐驚動一國﹐玉印童子安然不恐﹐遂無輟音。眞藏等眾寂默無言﹐稽首而去。

無上內祕眞藏經卷之九竟

無上內祕眞藏經卷之十

究竟品

爾時﹐天尊領諸徒眾﹐在靈解山顯揚功德﹐無量國土皆受慧潤﹐無量眾生悉得度脫﹐無量法界並悉聞知﹐無量小乘皆得悟解﹐無量眞仙能顯功德﹐無量眷屬能受持經﹐無量童子能說眞藏﹐無量上士能體大乘﹐無量中士能行供養﹐無量下士能生信心﹐無量師子衛護法城﹐無量金剛斷邪魔惑。

爾時﹐天尊放慧光明﹐徧照東方﹐無量國土﹐各隨形類﹐而得受潤﹐見此神變﹐尋光而來﹐不動本國而睹天尊﹐稽首無上尊﹐稽首無上法﹐歸依無上師。又照南方無量國土﹐各隨形類而得受潤﹐見此神變﹐尋光而來﹐不動本國而睹天尊﹐稽首無上尊﹐稽首無上法﹐歸依無上師。又照西方無量國土﹐各隨形類而得受潤﹐見此神變﹐尋光而來﹐不動本國而睹天尊﹐稽首無上尊﹐稽首無上法﹐皈依無上師。又照北方無量國土﹐各隨形類而得受潤﹐見此神變﹐尋光而來﹐不動本國而睹天尊﹐稽首無上尊﹐稽首無上法﹐皈依無上師。又照上方無量諸天﹐各隨形類而得受潤﹐見此神變﹐尋光而來﹐不動分度而睹天尊﹐稽首無上尊﹐稽首無上法﹐皈依無上師。又照下方無極世界﹐各隨形類﹐而得受潤﹐見此神變﹐尋光而來﹐不動本所而睹天尊﹐稽首無上尊﹐稽首無上法﹐皈依無上師。又照地獄﹐幽徒楚痛﹐各隨業報而得解脫﹐見此神變﹐尋光而出﹐不動其所而睹天尊﹐稽首無上尊﹐稽首無上法﹐皈依無上師。

爾時﹐天尊告諸來者﹕吾爲汝等猶居幻中﹐妄生業縛﹐生死憂惱﹐不能悟解。又有諸仙行小乘行﹐𨿽得長年﹐終皈變易。何以故﹖業受累故。汝今回向﹐皈命大乘﹐諦聽善思﹐吾爲汝說。我發神光﹐徧照十方無量國土。汝等各見神光殊妙﹐希有第一﹐不識所由。此光非外非內﹐非靑非白﹐非赤非黑﹐脫諸色像﹐而得自在。汝等各有此光﹐非近非遠﹐變見在物﹐能爲五聲﹐非五聲﹔能爲五色﹐非五色﹔能爲五味﹐非五味﹔能爲物像﹐非物像﹔能爲智慧﹐非智慧﹔能爲解脫﹐非解脫﹔能爲微妙﹐非微妙﹔能爲淸淨﹐非淸淨﹔能爲不動﹐非不動﹔能爲取捨﹐非取捨﹔能爲去來﹐非去來﹔能爲寂滅﹐非寂滅﹔能爲是非﹐非是非。略示此光﹐千分萬分﹐未顯其一。善男子等﹐汝勿驚疑﹐自生退悔。我累劫來修行大乘﹐坐觀行觀﹐四宜不失﹐遂經劫載﹐艱辛備經而成道果。汝等眷屬﹐聽受不等﹐多有疑惑。何故不問﹖我今最後顯深妙理﹐令汝易解﹐勿懷不信﹐迷情不已。須臾之間﹐汝自當見。

言語未訖﹐忽然神變﹐空中發聲﹐震天動地﹐回易日月﹐驚駭眾生﹐蠢蠕之類﹐一時變易﹐莫知所在﹐五苦囚徒﹐咸得解脫。眾仙等眾乘空而來﹐到靈解山﹐一時稽首﹐瞻視天尊﹐欣慶無已﹐俱發聲言﹐嘆大慈尊﹐顯揚妙德﹐異相威嚴﹐種種方便﹐能成能壞﹐能妙能粗﹐能長能短﹐不可思議。不審爲法自有殊妙﹐奇特變見﹐非諸色像﹐爲當天尊神德回易。

天尊答言﹕善哉巧問。諸法自在﹐非粗非妙﹐亦非自有﹐亦非我作﹐我與汝等﹔更無差別﹔汝與我等﹐亦無差別。我等眾生﹐眾生我等。所變動者﹐皆是正慧﹐法性自顯。自顯非相﹑非非相﹐非法﹑非非法﹐淸淨自在﹐解脫無爲。

爾時﹐四眾聞此瑞相﹐非內非外﹐非眞非假﹐各在本性﹐寂然無照。四眾皆至﹐不動本國而見他方﹐不壞法相而法相自在﹐不壞煩惱而煩惱淸淨﹐不壞生死而生死解脫﹐不壞去來而去來無我﹐不壞是非而是非無主﹐不壞智慧而智慧寂滅。我等徒眾﹐久習諸經﹐未聞此法。又經履歷﹐名山洞府﹐諸仙宮殿﹐各有仙經﹑無量部帙﹐略披尋讀﹐遂經數劫﹐種種教方﹐學長生術﹐修善外求﹐內懷人我﹐無方便慧﹐自顯功能﹐彊化他緣﹐自緣不曉。我等昔日徒勞辛苦﹐不遇眞經。今睹天尊示我妙藥﹐顯《眞藏經》﹐決生靈旨。我等宿緣﹐種福淳厚﹐得聞此經﹐不踰旬月﹐無進無退﹐覺悟大乘﹐至靈解山﹐豁然無滯。

天尊又告諸大弟子及諸來眾﹕此經無量劫來常存不壞﹐神德微妙﹐廣布威嚴﹐生天立地﹐造化無端。汝等勸化﹐受持供養﹐書寫流通﹐功德甚重﹐福報無窮。若有誹謗﹐不信此經﹐見世招禍﹐祆邪惡鬼﹐不意而生。汝善觀察﹐惑貧惑賤﹐惑疾惑病﹐惑苦惑惱﹐惑聾惑盲﹐惑喑惑瘂﹐皆由緣業﹐報應不差。惑前惑後﹐宜各愼之。修身立行﹐有五福德。何謂五福德﹖勤行恭敬﹐勤行慈悲﹐勤行忍辱﹐勤行精進﹐勤行布施。何謂恭敬﹖恭敬有二﹕一者睹相﹐恭敬外形﹐人見則信﹔二者當照﹐本性皎然﹐等眞道法。行此恭敬﹐名爲正解。何爲慈悲﹖慈悲亦有二﹕一者憐湣﹐哀念眾生﹔二者慈能﹐破有樹立。行此慈悲﹐名爲度物。何謂忍辱﹖忍辱亦有二﹕一者惡業外來觸己﹐心能懷忍﹐不生怨恚﹔二者無我﹐外無塵累﹐得法自在。行此忍辱﹐名爲等性。何謂精進﹖亦有二種﹕一者專精﹐定心執志﹐欲人敬己﹔二者內行﹐照物妙心﹐無人我相﹐無去來相﹐常行常照﹐證果不差﹐名爲精進。何謂布施﹖亦有二法﹕一者財施﹐受用不周﹐功德不具﹔二者法施﹐懷在胸中﹐慧無不普。此之功德﹐心行不等﹐有深有淺。若印法者﹐觀理則住﹐名爲大乘﹐最勝功德﹐希有難聞。若有不印者﹐縛在色聲﹐名爲小乘﹐辛苦累劫﹐證因受果﹐𨿽得少分﹐終無解脫。復有最下愚癡眾生﹐不知恭敬﹐不知慈悲﹐不知忍辱﹐不知精進﹐不知布施﹐如此等類﹐難可化諭﹐不可思議。汝等聽受而聽受之。

是時﹐眞藏等眾聞此妙說﹐利益甚深﹐難可譬諭﹐而說偈言﹕

無上天尊慧無窮﹐顯法隨方皆得度。

逗機萬行不差殊﹐巨細淺深歸正路。

放光動地見諸像﹐非巧言辭能譬諭。

我等積劫習小乘﹐勤苦艱辛終不悟。

今聞天尊顯眞藏﹐不盈日月了深趣。

慈悲究竟眞道場﹐壞忍受生端正果。

我師巧說無虛假﹐救濟蒼生無不可。

眾生不信善因緣﹐誹謗大乘懷自我。

天尊法母慈受深﹐布德徧周無不普。

我今曉了大乘經﹐內行思惟自然睹。

天尊善離於世間﹐方寸受納諸國土。

示見微妙奇特身﹐不生不死非今古。

是時﹐眞藏等眾說偈贊嘆﹕天尊希有﹐湣傷一切﹐廣布大乘﹐顯眞藏法﹐開化愚蒙﹐教導利益﹐使未見者見﹐未聞者聞﹐未悟者悟﹐未解脫者令得解脫。我等眷屬普入法門﹐悟無上道。復有下根眾生﹐不能曉達本性探微﹐迷情不到﹐云何可顯﹖惟願天尊重宣委示。

天尊答言﹕一切眾生﹐不聞法寶﹐不信大乘﹐不行正法﹐未入定位。當審其行﹐隨心爲說。我得道已﹐無量劫來﹐常住世間﹐濟度諸法﹐無時捨離。若得度者﹐則見我身﹐非外非內﹐非靑非白﹐非赤非黑。彼土眾生﹐業緣感對。汝等徒眾﹐各取所宜﹐而隨物化。我今反入無間﹐汝等肉眼不能見我妙相法身﹐謂言我滅。汝自觀身﹐當得見我圓滿具足。汝未體空﹐迷途倒惑﹐要憑文字﹐執系其心。汝等受持眞藏妙經﹐功德立至﹐當見我身。見我身者﹐無文無字﹐無去無來﹐亦無我相﹐無非我相﹐非相﹑非非相。何以故﹖經微妙故﹐連法不二﹔法微妙故﹐連眾生不二﹔眾生妙故﹐連我不二﹔我等妙故﹐連一切法﹑非法非非法。復告四眾﹕我初學行﹐遂經數劫﹐種種尋求﹐學長生業﹐餐芝服餌﹐吐納導養﹐遂得長生﹐𨿽壽千齡﹐終必變易。乃復進修﹐學中乘行﹐尋文記事﹐外相求眞﹐執著語言﹐謂言是實。後遇本師﹐逢善知識﹐曉示眞源﹐決無爲理。我稟受形﹐四妙爲本﹐五蔭成相﹐遣我行行。先觀四妙﹐遊歷五成﹐五成之相﹐窅窅冥冥﹐變化出沒﹐不住生生﹐反源守一﹐照理明明。此時覺悟諸法平等﹐一相無相﹐究竟寂滅。無初中後﹐汝等四眾廣開法門﹐除五垢行﹐斷四緣愛﹐三惑得除﹐一慧能通﹐六聰明徹﹐映照內外。如琉璃山﹐無表無內﹐皎然明淨﹐慧解無窮。眾生不曉﹐自懷我慢﹐煩惱覆蔽﹐不能顯了。猶如泥中﹐玉處不見﹐終無污染。汝等四眾﹐各勸修行﹐勿生外想。眾生顚倒﹐迷惑世間﹐耽著五欲﹐以此爲樂﹐謂言不死﹐須臾之間﹐百病具生﹐或頭眩風病﹐或內疾充心﹐或手腳不遂﹐或喑瘂聾盲。如此病至﹐求死不得﹐苦惱自嬰﹐妻子看守﹐經年累月﹐復無孝心﹐如此怨報﹐苦痛切身﹐不可嘆說。若身死後﹐名系三官﹐魂神被縛﹐考對幽牢﹐長夜之中﹐不見日月﹐受苦報對﹐永無期限。妻子欣然﹐不知不覺。汝等觀察前後因緣﹐明瑩身心﹐達三世因﹐了三世果﹐善知眾生根性差別﹐隨分自在﹐從無量劫受身定位﹐不生不滅﹐與我同身﹐與道同根。一切諸法﹐亦復如是。汝等要須先習此經﹐悟諸緣理。何以故﹖此經正印﹐通印諸法﹐顯物妙心﹐眞實不二﹐無虛假說﹐是一相門﹐圓滿具足。修行至此﹐堅固不退﹐滌蕩無爲﹐外道羣邪﹐自然磨滅。此經神力﹐爲大法輪﹐運載眾生﹐輪轉不絕。猶如日月﹐懸照四方﹐盲者不睹。眞經妙性﹐亦復如是。眾生顚倒﹐煩惱覆蔽﹐不見正經﹐自生誹謗﹐失愛慈母。

眞藏等眾稽首伏地﹐上白天尊﹕眾疑不了﹐敢問眾生等天尊性﹐無差無別﹔爲眾生性﹐等天尊相﹔爲眾生相﹐等天尊性。若相等者﹐眾生應見﹔若見尊相﹐則無顚倒﹐亦無煩惱﹐亦無誹謗﹐亦無是非﹐亦無生死﹐云何眾生顚倒不了﹖若性等者﹐相則不等﹐性相則別。眾生有相﹐則無有性﹔天尊有性﹐則無有相。若相卽性﹐性卽是相﹐眾生卽是天尊圓應﹐天尊卽是眾生執著。如此疑惑﹐願垂誨示。

天尊歡喜贊嘆﹕善哉﹐巧能問義﹐於眾得聞。譬如種樹﹐根深枝盛﹐離枝無根﹐離根無枝。眾生性相﹐亦復如是。離相無性﹐離性無相。性不可見﹐則相非相﹐非非相﹔相不可見﹐則性非性﹐非非性。等我性者﹐則是等相﹐等無所等﹐云何難言﹖相則可見﹐性不可見﹐分別二途﹐失眞實道。我說此經﹐名大醫王﹐能療諸疾。應病與藥﹐能服之者﹐無不差愈﹔不能服者﹐病則不廖﹐徒嗟大醫﹐終無有損。此經亦復如是。眾生顚倒﹐不信大乘﹐而生誹謗﹐不行恭敬﹐不肯受持﹐自生顚倒惑。此經能破煩惱重病﹐能破貪欲愛网結縛﹐能破瞋恚愚癡障惱﹐能令眾生得無畏心﹐能令眾生得不死術﹐能令眾生智慧方便﹐能令眾生慈仁孝順﹐能令眾生長命富貴﹐能令眾生安樂自在﹐能令眾生成無上道。此經功德﹐廣遠徧周﹐非言可顯。汝能方便﹐功積修行﹐到靈解山﹐入眞實際﹐證大乘轅﹐平等無礙。若無方便﹐不曉眞宗﹐反成執滯﹐更增煩惱﹐失大慈母﹐失平等心﹐失無爲理﹐失解脫慧﹐失功德本。諸行皆失﹐自然禍殃。天尊於是說偈贊揚﹐重宣功德﹐令諸四眾反照身心。說偈頌云﹕

大乘廣分布﹐隨分教眾生。我顯眞藏本﹐正印證分明。能行此經者﹐智慧自然成。汝等諸徒眾﹐廣化勤修行。證法得自在﹐了達無上經。我今說譬諭﹐近聞令易解。小乘人得信﹐漸證無生果。究竟功德林﹐非人復非我。最後殷勤說﹐所言無不可。巨細各相容﹐神力隨行坐。大乘不可顯﹐反覆在環堵。

天尊說此偈已﹐告四眾及諸眷屬﹕我說法訖﹐當還本所。此經委付國王聖主﹐次及大臣﹑王侯子弟﹑我大弟子共傳宣布﹐經法流通﹐功德廣達﹐不可格量。何以故﹖猶如良井﹐徧給眾渴﹐井泉不竭。此經功德﹐亦復如是。廣宣分布﹐眾人皆得﹐本猶不失。若不流通﹐此經不行﹐功德斷絕﹐塞諸智慧﹐斷眾生行﹐斷解脫源﹐斷因緣業﹐其罪深重﹐非可譬諭。汝諸四眾勤行大行﹐勿生分別。我當反神﹐不沈不浮﹐離諸色像。

四眾顒顒﹐聞此語已﹐哀號哽咽﹐涕淚不勝﹐齊聲唱言﹐畱請天尊垂恩住世。天尊答言﹕我遊諸國﹑昆侖九土﹐思法教化﹐令彼眾生回向大道。我別汝當不易時。汝等各居嚴淨國土﹐郁蕙名香﹐在靈解山﹐自當見我。忽然冉冉升空而去。眞藏等眾瞻視無已﹐莫知所在﹐各還本所。

無上內祕眞藏經卷之十竟

