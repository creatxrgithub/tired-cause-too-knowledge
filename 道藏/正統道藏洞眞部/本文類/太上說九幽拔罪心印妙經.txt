太上說九幽拔罪心印妙經

經名﹕太上說九幽拔罪心印妙經。撰人不詳﹐約出於唐宋間。假托元始天尊爲救苦眞人說拔度眾生罪根﹐使身心淸靜之法。一卷。底本出處﹕《正統道藏》洞眞部本文類。

太上說九幽拔罪心印妙經

爾時﹐元始天尊坐七寶殿﹐放大光明﹐徧照三千大千世界﹐觀見眾生受諸苦惱﹐沈淪生死﹐受報無窮。於是救苦眞人卽從座起﹐贍仰尊顏﹐長跪問曰﹕是諸眾生﹐以何因緣﹐飄蕩苦海﹐沈沒無邊﹖

天尊告曰﹕如是眾生﹐受諸惡業﹐皆由自心﹐妄想顚倒﹐不悟無爲﹐一切罪根﹐皆從心起﹐天堂快樂﹐自由心生﹐三界沈淪﹐亦從心起。心生邪見﹐妄起念嗔﹐心生惑亂﹐存念非眞﹐心懷殺害﹐受諸類身﹐心生諂曲﹐與道無因﹐心生虛寂﹐與道相親。重宣此義﹐而說偈曰﹕

大道澄廓﹐元理幽深。先天而生﹐運化古今。道無形體﹐澄瀘身心。不貪不欲﹐不嗔不淫。是非莫識﹐表裏思尋。身心淸淨﹐煩惱不侵。無起無滅﹐冥漠難斟。湛然空寂﹐了心元心。自然合道﹐眾聖來欽。升朝金闕﹐遊玩騫林。七祖解脫﹐永離幽陰。皆契心印﹐悟道合眞。念念相繼﹐勿起塵心。

是時受苦眾生聞說妙經﹐咸皆解脫。眾眞作禮﹐悉大歡喜﹐稱揚贊嘆﹐依教奉行。

太上說九幽拔罪心印妙經竟

