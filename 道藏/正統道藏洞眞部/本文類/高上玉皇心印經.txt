高上玉皇心印經

經名﹕高上玉皇心印經。撰人不詳﹐約出於唐宋間。歌頌內丹修煉法訣。一卷。底本出處﹕《正統道藏》洞眞部本文類。

高上玉皇心印經

上藥三品﹐神與气精。恍恍惚惚﹐杳杳冥冥。

存無守有﹐頃刻而成。回風混合﹐百日功靈。

默朝上帝﹐一紀飛升。知者易悟﹐昧者難行。

履踐天光﹐呼吸育淸。出玄入牝﹐若亡若存。

綿綿不絕﹐固蒂深根。人各有精﹐精合其神。

神合其气﹐气合其眞。不得其眞﹐皆是彊名。

神能入石﹐神能飛形。入水不溺﹐入火不焚。

神依形生﹐精依气盈。不凋不殘﹐松柏靑靑。

三品一理﹐妙不可聽。其聚則有﹐其散則零。

七竅相通﹐竅竅光明。聖日聖月﹐照耀金庭。

一得永得﹐自然身輕。太和充溢﹐骨散寒瓊。

得丹則靈﹐不得則傾。丹在身中﹐非白非靑。

誦之萬徧﹐妙理自明。

高上玉皇心印經竟

