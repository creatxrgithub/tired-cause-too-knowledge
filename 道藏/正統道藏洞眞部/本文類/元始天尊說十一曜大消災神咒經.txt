元始天尊說十一曜大消災神咒經

經名﹕元始天尊說十一曜大消災神咒經。撰人不詳﹐約出於唐宋間。假托元始天尊爲靑羅眞人說念誦十一曜大消災神咒之法。一卷。底本出處﹕《正統道藏》洞眞部本文類。

元始天尊說十一曜大消災神咒經

爾時元始天尊在大羅天上﹑玉京山中﹑騫林樹下﹐鳴大法鼓﹐扣大法鐘﹐普集十方三界諸天諸地﹐日月星宿﹐一切聖眾﹐爲說過去未來一切眾生善惡報應﹑災福因緣。時於座中有一眞人﹐名曰靑羅﹐卽於座起瞻仰尊顏﹐稽首再拜﹐長跪而言﹕弟子夙生慶幸﹐得遇人天﹐伏遇天尊大慈﹐設大法橋﹐廣爲眾生說諸因緣﹐令得開悟﹐普入法門。臣今下觀欲界眾生﹐以何因緣﹐四時之中﹐橫遭刑獄﹐一生之內﹐疾病纏綿﹐或分野州縣﹐水火災荒﹐兵戈競起﹐疫疾流行﹐臣今未悟﹐幸望天尊特開慈憫﹐以釋愚蒙。天尊隱幾而言﹕奇哉﹐靑羅能爲眾生問諸緣業﹐切以欲界眾生﹐輪回生死﹐沈溺愛河﹐惟務貪生﹐不修正道﹐不知有五行推運﹐十一曜照臨﹐主其災福﹐至如土火畱伏﹐金木淩犯﹐羅計勃逆﹐日月薄蝕﹐致以州縣播遷﹐人民災難﹐水火虫蝗﹐刀兵相犯﹐悉皆由也。凡以眾生托蔭爲人﹐皆稟陰陽造化﹐或貴或賤﹐或富或貧﹐定分𨿽殊﹐災福一矣。至如帝王國主﹐后妃臣僚﹐系於紫微垣中﹐各有品位﹐五嶽四瀆﹐乃如分野一切人民﹐屬於日月五星臨照。吾今示汝下觀星斗﹐看其行度﹐如有五星不順﹐淩犯宮宿﹐照臨帝土及諸分野﹐災難競起﹐疫毒流行﹐兆民死傷。速令塑繪十一曜形儀﹐於淸淨處建立道場﹐嚴備香花燈燭﹐請命道士﹐或自持念《十一曜大消災神咒經》﹐一七日﹐二七日﹐或三七日﹐修齋行道﹐禮念懺悔﹐卽得上消天災﹐保鎭帝土﹐下禳毒害﹐以度兆民﹐汝宜聽信﹐轉轉教人受持讀誦。靑羅眞人叩頭再拜﹐上告天尊﹐伏願大慈廣爲宣說。是時﹐天尊卽說十一曜大消災神咒﹕

九星都咒

九曜順行﹐元始徘徊。華精瑩明﹐

元靈散開。流盻無窮﹐降我光輝。

上投朱景﹐解滯豁懷。得馭飛霞﹐

騰身紫微。人間萬事﹐令我先知。

五星神咒

五星列照﹐煥明五方。水星卻災﹐

木德致昌。熒惑消禍﹐太白辟兵。

鎭星四據﹐家國利亨。名刊玉簡﹐

字錄帝房。乘飆扇景﹐飛騰太空。

出入冥無﹐遊宴十方。五云覆蓋﹐

招神攝風。役使萬靈﹐上衛仙翁。

太陽眞君神咒

東望扶桑宮﹐稽首朝郁儀。

太陽洞明景﹐寥寥何所思。

令我拜金色﹐候天望英姿。

皇華將玉女﹐臨軒降此時。

太陰眞君神咒

仰望顧八表﹐惟月孕陰精。

中有太素皇﹐夫人駕綠軿。

耀華光二極﹐混明照三淸。

殷懃求至道﹐五色下來迎。

木星眞君神咒

歲星乘木德﹐展轉耀束鄕。

淩天姿潤澤﹐正色滉明皇。

尋花歌浩漾﹐擲水詠芝房。

經時頻禱祝﹐獲福自然長。

火星眞君神咒

芒角森龍鳳﹐威光叱十方。

丹罡耀五夜﹐朱火焰三邊。

晶明符正炁﹐劍戟煥兵權。

攙搶應滅迹﹐孛彗敢當前。

金星眞君神咒

太白淩淸漢﹐騰霜耀素英。

亭亭浮瑞彩﹐皎皎盛長庚。

鋒高能禦寇﹐色潤每降兵。

推窮符歷數﹐合道與長生。

水星眞君神咒

妙哉符五炁﹐彷佛見辰門。

嵯峨當丑位﹐壬癸洞靈君。

分輝凝皎潔﹐肸蠁赴思存。

仙歌將舞蹈﹐良久下金天。

土星眞君神咒

高穹符戊己﹐藏陸起重霄。

五行尊暗耀﹐九土見光昭。

甘石推畱伏﹐陶巫算泬寥。

上仙垂雨露﹐伏地禮空搖。

羅睺眞君神咒

神首循黑道﹐冥冥超至靈。

暗明期朔望﹐陽德晦陰精。

高鎭黃旛闕﹐矛戟耀霜鈴。

志心俟多福﹐稽首諷眞經。

計都眞君神咒

處暗表陰德﹐豹尾鎭星宮。

怒指摧山嶽﹐權雄暝太空。

龍蛇生怪狀﹐變異忽昏朦。

主人長壽福﹐禳應在恪恭。

紫炁眞君神咒

授制宗元帝﹐含精耀紫微。

陰陽乘運極﹐幽顯閩靈機。

玉輿登廣漢﹐金鈴步斗飛。

四宿循周度﹐九土尊天威。

月孛眞君神咒

太陰光玉緯﹐精魄育羣生。

靑桂黃華輔﹐郁羅保素靈。

毛頭分怪狀﹐彗尾或潛經。

捨次流災福﹐齋修洞杳冥。

三啟頌

妙哉三洞響﹐寥寥何鈴鈴。

尋聲若無有﹐運之不見形。

響音洞十方﹐聽之不聞聲。

又

大道須人弘﹐遊心歸太空。

朝禮運十方﹐升度乘九龍。

飄飄超三界﹐亦由雲中崇。

又

吾師天中尊﹐超超無上皇。

仰觀地維表﹐彷佛紫炎堂。

巍峨玄都室﹐但見仙人房。

天尊告靑羅眞人曰﹕此諸神咒﹐若能虔心諷誦﹐卽得星辰順度﹐疾病消除﹐社稷安寧﹐人民道泰。靑羅眞人稽首再拜﹐及諸仙眾聞說經咒﹐皆大歡喜﹐作禮而退。於是靑羅眞人下傳世間﹐推窮歷數﹐信受奉行。

元始天尊說十一曜大消災神咒經竟

