太上洞眞五星祕授經

經名﹕太上洞眞五星祕授經。撰人不詳﹐約出於唐宋間。南宋《祕目》及《通誌藝文略》著錄「靈寶五星祕授經一卷」﹐當卽此書。經文假托元始天尊爲天地水仙說三元九曜星君名號﹐勸人敬禮念咒﹐祈福消災。一卷。底本出處﹕《正統道藏》洞眞部本文類。

太上洞眞五星祕授經

爾時元始天尊﹐於大羅天上白玉京中﹑黃金闕內承華殿上﹐與天仙地仙水仙等說三元兩曜五星﹐及羅睺計都二十八宿等眞君之號﹐而言曰﹕吾觀見四海之內﹐九地之人﹐上至帝王侯伯﹐下及飛走萬類﹐山河分野臨照之處﹐禍福應見﹐不能詳辯﹐況大地人民多造罪惡﹐希成善因﹐致九州靈官三元上奏罪業探重﹐減祿促壽﹐速歸下泉﹐變種種形狀﹐永居畜類﹐今我演此眞經﹐令九地之人﹐依法遵敬﹐獲種種福﹐俱得延齡。而宣言曰﹕

東方木德眞君﹐主發生萬物﹐變慘爲舒﹐如世人運炁逢遇﹐多有福慶﹐宜弘善以迎之。其眞君﹐戴星冠﹐躡朱履﹐衣靑霞壽鶴之衣﹐手執玉簡﹐懸七星金劍﹐垂白玉環佩。宜圖形供養﹐以異花珍果﹐淨水名香﹐燈燭淸醴﹐虔心瞻敬﹐至心而咒曰﹕

木星眞君﹐動必懷仁。憫見志願﹐壽我千春。

西方金德眞君﹐主揫斂萬物。告成功肅﹐如世人運炁逢遇﹐多有災怪刑獄之咎﹐宜弘善以迎之。其眞君﹐戴星冠﹐躡朱履﹐衣皓鶴白霞之衣﹐手執玉簡﹐懸七星金劍﹐垂白玉環佩。宜圖形供養﹐以異花珍果﹐淨水名香﹐燈燭淸醴﹐虔心瞻敬﹐至心而咒曰﹕

金星眞君﹐禍無常準。蠢動成形﹐俱希含忍。

南方火德眞君﹐主長養萬物﹐燭幽洞微﹐如世人運炁逢遇﹐多有災厄疾病之尢﹐宜弘善以迎之。其眞君﹐戴星冠﹐躡朱履﹐衣朱霞壽鶴之衣﹐手執玉簡﹐懸七星金劍﹐垂白玉環佩。宜圖形供養﹐以異花珍果﹐淨水名香﹐燈燭淸醴﹐虔心瞻敬﹐至心而咒曰﹕

火星眞君﹐主張諸惡。去邪護眞﹐愼勿交錯。

北方水德眞君﹐通利萬物﹐含眞娠靈﹐如世人運炁逢遇﹐多有災滯劾掠之苦﹐宜弘善以迎之。其眞君﹐戴星冠﹐躡朱履﹐衣玄霞壽鶴之衣﹐手執玉簡﹐懸七星金劍﹐垂白玉環佩。宜圖形供養﹐以異花珍果﹐淨水名香﹐燈燭淸醴﹐虔心瞻敬﹐至心而咒曰﹕

水星眞君﹐含育萬類。禍福不差﹐其功罔匱。

中央土德眞君﹐主四時廣育萬類﹐成功不愆﹐如世人運炁逢遇﹐多有憂塞刑律之厄﹐宜弘善以迎之。其眞君﹐戴星冠﹐躡朱履﹐衣黃霞壽鶴之衣﹐手執玉簡﹐懸七星金劍﹐垂白玉環佩。宜圖形供養﹐以異香珍果﹐淨水名香﹐燈燭淸醴﹐虔心瞻敬﹐至心而咒曰﹕

土星眞君﹐陰弘至德。福我蒼生﹐長躋壽域。

太陽眞君﹐主照臨六合﹐舒和萬匯﹐如世人運炁逢遇﹐多有喜慶﹐宜弘善以迎之。其眞君﹐戴星冠﹐躡朱履﹐衣絳紗之衣﹐手執玉簡﹐懸七星金劍﹐垂白玉環佩。宜圖形供養﹐以異花珍果﹐淨水名香﹐燈燭淸醴﹐虔心瞻敬﹐至心而咒曰﹕

太陽眞君﹐杲杲高邁。萬類仰之﹐羣動是賴。

太陰眞君﹐主肅靜八荒﹐明明輝盛﹐如世人運炁逢遇﹐多有慘慘之憂﹐宜弘善以迎之。其眞君﹐戴星冠﹐躡朱履﹐衣素紗之衣﹐手執玉簡﹐懸七星金劍﹐垂白玉環佩。宜圖形供養﹐以異花珍果﹐淨水名香﹐燈燭淸醴﹐虔心瞻敬﹐至心而咒曰﹕

太陰眞君﹐常弘正道。陰德不愆﹐福我億兆。

羅睺眞君﹐主九天之下一切諸惡﹐如世人運炁逢遇﹐多有災厄深重﹐宜弘善以迎之。其眞君﹐戴星冠﹐躡朱履﹐衣純玄之衣﹐手執玉簡﹐懸七星金劍﹐垂白玉環佩。宜圖形供養﹐以異花珍果﹐淨水名香﹐燈燭淸醴﹐虔心瞻敬﹐至心而咒曰﹕

羅睺眞君﹐冥冥可畏。好道含弘﹐可期千歲。

計都眞君﹐主九地之上一切罪惡﹐如世人運炁逢遇﹐多有厄難困苦之災﹐宜弘善以迎之。其眞君﹐戴星冠﹐躡朱履﹐衣純玄之衣﹐手執玉簡﹐懸七星金劍﹐垂白玉環佩。宜圖形供養﹐以異花珍果﹐淨水名香﹐燈燭淸醴﹐虔心瞻敬﹐至心而咒曰﹕

計都眞君﹐默默察察。九天之下﹐護命惡殺。

二十八宿眞君﹐主世人榮樂壽苦之數。其眞君﹐俱戴星冠﹐躡朱履﹐衣絳紗之衣﹐手執靑玉簡﹐佩七星寶劍﹐垂金鐺珠佩。各宜圖形供養﹐以異花珍果﹐淨水名香﹐燈燭淸醴﹐虔心瞻敬﹐至心而咒曰﹕

羣星飛光﹐環拱辰極。普天兆民﹐常蒙至德。

天尊言﹕九地世人﹐若遇災星臨照之處﹐但依受此法﹐無不獲諸福慶﹐若三元設醮﹐建立壇場﹐誦諸神咒﹐廣積吉善﹐爲民祈福﹐三官上奏。卽命眞籙延算﹐俱得長生。天尊勑諸大仙﹐及九府靈官三元上奏三官﹐隨其善惡﹐速須上奏﹐我令一切成形﹐永不墜諸惡類﹐獲種種福。是時應諸大仙稽首上奏﹐願承慈旨﹐永當奉行。

太上洞眞五星祕授經

