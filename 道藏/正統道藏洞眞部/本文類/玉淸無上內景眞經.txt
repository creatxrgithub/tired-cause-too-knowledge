玉淸無上內景眞經

經名﹕玉淸無上內景眞經。撰入不詳﹐約出於宋元。言元始眞尊化生天地五方精气及內煉髒气﹐返老還嬰之法。一卷。底本出處﹕《正統道藏》洞眞部本文類。

玉淸無上內景眞經

大羅眞天元天大聖後紫光天母下傳

爾時﹐元始至眞大聖化生開天﹐以其大神通力﹐大智慧力﹐結造世界﹐配合陰陽﹐主張造化。先於大梵眞天玄空之中﹐化諸外像﹐以表內景﹐而分九气﹐爲東方木精之色﹐結化九气丈人而君主之﹐在人爲肝爲魂。次分七气﹐爲西方金精之色﹐結化七气丈人而君主之﹐在人爲肺爲魄。次分三气爲南方火精之色﹐結化三气丈人而君主之﹐在人爲心爲神。次分五气爲北方坎精之色﹐結化五气丈人而君主之﹐在人爲腎爲精。四方餘气水火金木分布中央爲黃庭之色﹐結化一气丈人而君主之﹐在人爲脾爲思。五臟含識﹐共具十眞﹐十眞之英﹐能成九轉﹐聚爲丹藥﹐散爲甘露﹐周旋上下﹐煉養百骸﹐沐濁畱淸﹐消陰鑄陽﹐復我太初﹐保我大全﹐出於昆侖﹐入於太淵﹐引其龍變﹐經於虎城﹐四气和合﹐成我至眞﹐衰殘易盛﹐耄耋還嬰﹐朽容再鮮﹐白髮重靑﹑韻如鍾發﹐身如羽輕﹐盡更凡骨﹐飛升上淸。世之學士﹐立戒持定﹐而生智明﹐以其三力﹐永保億年﹐履輕淸之气﹐運定變化以超仙也。左右二玄無極眞宰﹐以我此道廣布天人﹐使其捨離無常之業﹐而入眞一之妙﹐非老非死﹐湛寂常存。

元始眞尊於其七竅放大光明﹐照無量土﹐萬二千天百億人界﹐各以自力散香雨華﹐而爲貢奉﹐莫不欣悅﹐鹹悟本心。爾時玉淸化宮於空玄中﹐忽見寶月光明﹐照映內外十虛﹐寶月之中﹐包含紫炁之內﹐有一嬰兒﹐坐寶華臺﹐口放金光﹐發大玉音﹐而說偈曰﹕

一心生正定﹐萬象自然陳。逐方分五气﹐五气孕一靈。

一靈通變化﹐結煉本來眞。本眞非有相﹐非有亦非無。

兆能通此理﹐方悟攝塵珠。

玄空之中﹐月光之內﹐玉嬰演教﹐天上天下﹐一時皆聞。莫不慧海湛然﹐業山摧毀﹐反觀內照﹐永契道眞。仰望聖光﹐拜禮而去﹐敬信奉持。

玉淸無上內景眞經

