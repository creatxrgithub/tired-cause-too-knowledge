太上導引三光九變妙經

玄古高聖﹑無極天眞﹑玄和靈妃﹑太明玉女﹐與三十二天天君天帝﹑天眞大神﹑靈寶眞人﹑諸天仙眾﹑仙童玉女﹑日月眞官﹑列曜星辰﹑無鞅僚掾﹐及日月星內遊散仙民﹐常以太陽正炁之時﹐正月﹑三月﹑五月﹑七月﹑九月﹑十一月﹐左引日華﹐右引月魂﹐仰朝萬聖﹐俯挹列星﹐奉修定光眞常之道。一名流精﹐二名澤嬰﹐三名法炁﹐四名陽玉﹐五名雲華﹐六名道仙﹐七名九變﹐八名定光。此道都畢﹐歸眞於常。隨炁升淪﹐與道玄會﹐不生不滅﹐億劫常存。諸天眞仙﹐咸所玩習。日君月帝﹐星宿眞官﹐亦所常契﹐眞常之道﹐莫不嘆服。元炁吐天流精﹐嗡漱澤嬰﹐引伸法炁﹐導禦陽玉﹐灌煉雲華﹐化演導仙﹐超騰九變﹐身生奇彩﹐手回定光﹐躍影太空﹐登度三界﹐永出生死﹐飛升上宮。

五老大聖﹐諸天眞人﹐導引三光流精。時一百二十五眞人﹐誦詠法契八會之音。

妙道分一炁﹐炁中分陰陽。凝化日月星﹐燦然流三光。九華含九道﹐八色怡八方。煥爛洞眞體﹐流精歸太芒。下生淵泉宮﹐上列無何鄕。縱體復飛迹﹐欻然都相忘。七寶流精結﹐混沌雜華芳。咽服九云散﹐此樂殊未央。

道引流精﹐誦契畢﹐服三符。

五老大聖﹐諸天眞人﹐導引三光澤嬰。時一百二十五眞人﹐誦詠法契八會之音。

玄絕九炁中﹐澤嬰生太無。郁儀煥暘谷﹐結璘耀天衢。五星流寶光﹐斗極回乾樞。飛炁郁勃散﹐咽禦方踟躕。超迹天寶階﹐煉芝服華敷。炁布萬神備﹐舉形升太虛。

導引澤嬰﹐誦契畢﹐服三符。

五老大聖﹑諸天眞人﹐導引三光法炁。時一百二十五眞人﹐誦詠法契八會之音。

浩晶生法炁﹐氤氳凝玄中。兩曜共澄澈﹐五緯交相通。三光煥已明﹐寶炁盈三宮。帝鄕會九老﹐咽服百骸丰。金華照光鏡﹐身與日月同。念道上聖前﹐萬劫壽無窮。

導引法炁﹐誦契畢﹐服三符。

五老大聖﹐諸天眞人﹐導引三光玉陽。時一百二十五眞人﹐誦詠法契八會之音。

玉陽正眞炁﹐妙道三景分。玄和唱靈音﹐八會敷瓊文。五老冥丹宅﹐飄飄乘景云。大聖諸天眾﹐駕龍飲玉津。三五定生籍﹐遊戲太上賓。華光朗無際﹐攜手朝帝晨。

導引玉陽﹐誦契畢﹐服三符。

五老大聖﹐諸天眞人﹐導引三光雲華。時一百二十五眞人﹐誦詠法契八會之音。

引炁郁羅外﹐九芒結雲華。七神高上道﹐三景耀朱霞。捧香服晨精﹐功滿解世羅。煉化塵結盡﹐億齡不爲多。落籍三界庭﹐結友太上家。禦景控玄耳﹐八極何足賒。

導引雲華﹐誦契畢﹐服三符。

五老大聖﹐諸天眞人﹐導引三光導仙。時一百二十五眞人﹐誦詠法契八會之音。

自然至眞道﹐妙極玄中玄。萬天朝玉陛﹐九老參華軒。三光有靈炁﹐所度惟聖賢。勤行導仙業﹐咽禦吞華根。神形合三象﹐渺渺歸本元。皇鳥翔十天﹐飛舉不顧還。

導引導仙﹐誦契畢﹐服三符。

五老大聖﹐諸天眞人﹐導引三光九變。時一百二十五眞人﹐誦詠法契八會之音。

迢迢三天上﹐落落九玄臺。眞童采芝集﹐玉女持花回。天賓挹仙客﹐俯仰升瑤階。天河處東井﹐寶炁縈空來。咽納漱瓊津﹐兆劫不復衰。矯首三淸路﹐振衣何樂哉。

導引九變畢﹐誦契後﹐服三符。

五老大聖﹐諸天眞人﹐導引三光定光。時一百二十五眞人﹐誦詠法契八會之音。

至矣上眞道﹐妙哉靈寶章。吸景導五星﹐咽嗽存華芒。流精灌百體﹐皎晶凝雪霜。洞違照內外﹐滓塵都消亡。丰肌不復老﹐契此名定光。永宴太明館﹐斯爲不夜鄕。攝迹歸本根﹐九轉凝眞常。

導引定光﹐誦契畢﹐服三符。

服符揖眞﹐導體咽炁﹐二景混合﹐三光會同。我身超然﹐與光合一。應則歸有﹐寂則入無。逍遙太虛﹐隱見無極。以此自在﹐爲自然至眞之人﹐亦名元始五老靈寶三十二天定光眞人也。常與十極大聖﹑十華高眞﹐四天帝王﹑五老上帝﹐侍從千眞萬神﹑三界官屬﹐遊息洞陽之闕﹐絕觀臺中﹐卽有皇曾天﹑和陽天﹑孔升天﹑霄度天﹐四天各有三十六國﹐國有君臣土地﹐人民帝王﹐人鳥昆侖﹐玉京金闕﹐玄都五嶽﹐神仙靈司﹐大澤名山﹐八威神獸﹐飛沈遊息﹐鱗介羽毛﹐丘林蠢動﹐化成七寶﹐映照四方。法鼓駭空﹐靈音合奏﹐歌詠太上八會之章。有進學初仙﹐得預觀聽﹐升綱飛紀﹐從紀旋斗入魁﹐咽元吞精﹐融神合妙﹐手回六度﹐足躡九華﹐縱身淩虛﹐與景混一﹐永登妙道﹐後天常存也。

玉完天﹑恭華天﹑皇崖天﹑元洞天﹐有浩陽玄元之臺﹐爲九變眞人所登之處。

何童天﹑宗飄天﹑極風天﹑妙成天﹐有玉華之林淩雲之臺﹐爲導仙眞人所登之處。

平育天﹑皇笳天﹑孝芒天。﹑禁上天﹐有玄昌寶臺﹐爲雲華眞人所登之處。

文舉天﹑堂耀天﹑翁重天﹑常融天﹐有回陰太眞之臺﹐爲玉陽眞人所登之處。

七耀天﹑端靖天﹑江由天﹑騰勝天﹐有云結靈飛之臺﹐爲法炁眞人所登之處。

越衡天﹐恭慶天﹑上揲天﹑梵度天﹐有無量極觀之臺﹐爲澤嬰眞人所登之處。

蒙翳天﹐極瑤天﹑曇誓天﹑賈弈天﹐有十絕九華之臺﹐爲流精眞人所登之處。

凡此八臺﹐皆三光眞仙﹑四天天王﹐與諸眞人登覽遊宴之所﹐天文玉書﹐鏤玉爲字﹐在此臺之內﹐名曰元始八天符命。導引者尊奉吞餌﹐變質易形﹐煉有待之軀﹐入無形之道。修行之時﹐別室存道﹐淸齋絕塵﹐以六陽之月﹐六炁宣和﹐天眞感應。或於靈丘仙嶽之上﹐澄神注念﹐立可上通。若在民間﹐諒難感徹也。

元始天尊﹑太上大道君﹑太上老君﹑五老上帝﹑四極眞王﹑九天帝君﹑四天帝王﹑三十二天帝﹑太上十華眞人﹑三元君統錄眾聖﹐一切尊神﹐每以此月﹐導引三光。三光開玄﹐正炁宣行﹐天度均正﹐八風無愆。卽命眞仙官眾﹐朝謁四方老子天尊﹐隨念顯形﹐神光煜耀﹐以助日月之明。修此道者﹐當於齋室﹐旦夕存禮﹐以冀感通也。

東方八天老子天尊。太玄老子總禦天尊。

玄微老子八明天尊。方禦老子流霞天尊。

太丹老子三眞天尊。黃庭老子太乙天尊。

北帝老子太皇天尊。天威老子顥炁天尊。

紫極老子回眞天尊。南方八天老子天尊。

龜山老子五炁天尊。圓行老子寶煉天尊。

導通老子侍極天尊。千誦老子回道天尊。

四明老子隨生天尊。云慶老子雲光天尊。

遊玄老子上京天尊。寶量老子元老天尊。

西方八天老子天尊﹕太衡老子普度天尊。

九炁老子眞化天尊。黃老老子度生天尊。

紫陽老子養神天尊。定相老子飛行天尊。

高業老子觀天天尊。飛黃老子九光天尊。

大法老子玄極天尊。北方八天老子天尊﹕

回元老子三素天尊。六合老子北度天尊。

紫度老子流嬰天尊。興相老子眞炁天尊。

勸化老子至容天尊。百仙老子延眞天尊。

兵刃老子五炁天尊。九變老子淸靜天尊。

元始天尊﹐統億劫以來諸天大聖﹑十方應化老子天尊﹐修洞天靈寶導引齋法。當以正月﹑三月﹑五月﹑七月﹑九月﹑十一月﹐六陽齋月﹐正中之時﹐隨方敬禮老子天尊。首體投地﹐三十二禮﹐散華燒香﹐晝日祈請﹐然燈靜念﹐夜以朝懺﹐一心丹竭﹐萬善咸臻﹐至眞太神﹐當自冥應﹐克得通感﹐度學道之人也。

太上洞玄靈寶導引三光妙經竟

