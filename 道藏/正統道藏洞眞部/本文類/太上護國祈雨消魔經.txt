太上護國祈雨消魔經

經名﹕太上護國祈雨消魔經。撰人不詳﹐約出於唐宋間。假托元始天尊爲月光眞人說祈雨消災法。一卷。底本出處﹕《正統道藏》洞眞部本文類。

太上護國祈雨消魔經

爾時﹐元始天尊與諸天大聖﹑妙行眞人﹑及諸天龍﹑鬼神﹑天仙﹑飛仙﹑神仙﹑天童﹑玉女﹑太上﹑二師在玉京山說法﹐廣大濟惠。是時天雨寶花﹐地皆金色﹐天尊放大光明﹐徧照十方無量世界﹐上至三十六天帝諸宮﹐下至幽冥無數地獄﹐悉令普褊﹐救攝眾生﹐令得安穩﹐受諸妙樂﹐天香普燻﹐饑餐玉粒﹐渴飲金漿﹐餓鬼眾生皆得飽滿﹐速得離苦﹐面見天尊﹐生於淸淨長樂界中﹐常居法會。

爾時﹐下方有一眞人﹐名曰月光﹐乘白鶴﹐手執玉英﹐來至法會﹐整理衣冠﹐恭敬禮拜﹐長跪稽首﹐白天尊言﹕我今修行﹐欲得救治一切眾生﹐而無神通方便智慧﹐我見下方閻浮世內﹐種種諸惡﹐或被水漂﹐或遭火難﹐或遇饑饉﹐或有劫賊﹐或有疫疾﹐或遇大旱﹐艸木焦然﹐五穀不熟﹐國界不安﹐人民驚懼﹐如何救拔﹖惟願天尊廣說方便﹐救護眾生﹐令免斯厄。

爾時﹐元始天尊語月光眞人曰﹕善哉善哉﹗子今能爲大地眾生作大利益﹐至誠救護﹐我有無量天丁力士﹑妙行眞人﹑慈悲眞人﹑玉淸眞人﹑皇洞眞人﹐百千萬眾﹐玉淸童子二十萬眾﹐天靈赤官﹑功曹主簿﹑長生司馬﹑韓君丈人﹐以百千萬眾﹐天仙飛仙神仙二十萬眾﹐威劍神王﹑大力神王﹑攝毒神王﹑消魔神王﹑食邪神王﹑碎魔神王﹑擲火神王﹑灑水神王﹑食精神王﹑收瘟神王﹑飛仙神王百千萬眾﹐禁戒三師﹑云雷八部﹐常居世間﹐救諸厄難。若遇水火﹐當轉此經﹐若有劫賊﹐當轉此經﹐若遇時疫﹐亦轉此經﹐若遇災旱﹐亦轉此經﹐國界不安﹐亦轉此經﹐五穀不收﹐亦轉此經。若能書寫﹐至心轉讀﹐獲無量福﹐是諸惡毒﹐悉皆消滅﹐是諸劫賊﹐悉令破散﹐是諸疫毒﹐自得除滅﹐水火災患﹐自然止息﹐國界不安﹐當得安帖﹐四夷歸奉﹐異國來朝﹐疫病速差﹐口舌磨滅﹐官事枷鎖﹐速得解散﹐復連斷絕﹐魔邪不興﹐疫毒遠去。

爾時﹐月光眞人又白天尊言﹕天下及諸方外國﹐時遭災旱﹐如此苦惱﹐作何法事﹐卽得雨水調和﹐五穀令得丰熟﹐人民飽滿﹖

天尊語月光眞人曰﹕子受吾教﹐於閻浮之內﹐或在聚落﹐或在高山﹐或在水岸﹐或在洞穴﹐或在淸淨之處﹐建立壇場﹐安置尊像﹐掛諸幡蓋﹐燒香然燈﹐香湯沐浴﹐著新淨衣服﹐轉讀此經﹐廣爲眾生設諸花果名香﹐隨時供養﹐廣設齋饌﹐上獻十方無量天尊﹑三十六天帝君﹑天功父母﹐及諸神仙﹑一切龍神﹐及諸靈聖﹐作大利益﹐天帝當遣八部大龍王﹑雲雷雨師﹐興動雲霧﹐旋繞世間﹐須臾之頃﹐卽令江河溪澗﹑上下田疇﹐令得霶霈﹐艸木叢林﹑一切花果五穀之類﹐悉皆生成﹐枝葉茂盛。

於是月光眞人禮謝元始天尊﹐以偈贊曰﹕

北云曇曇至﹐西云呼嘯來。南注江流水﹐東方九神靈。

中央眞龍王﹐救濟諸眾生。五龍一時下﹐飄飄太上京。

天降開大雨﹐蔭蓋昆侖山。吾以此經教﹐永得共興行。

爾時﹐月光眞人重啟天尊曰﹕我從無量劫來﹐希見難遇﹐今日得聞微妙經典﹐及大醫王﹐一切聖眾﹐種種變化﹐不可思議﹐是經當何名之﹖我等如何受持﹖

天尊曰﹕此經名曰《天功護國祈雨消魔經》﹐子好宣傳﹐恭敬頂戴﹐若有愚人輕賤﹐當墮惡道﹐長夜受苦。坐中天人龍梵仙眾﹐皆悉信受﹐作禮而去﹐稽首奉行。

太上護國祈雨消魔經竟

