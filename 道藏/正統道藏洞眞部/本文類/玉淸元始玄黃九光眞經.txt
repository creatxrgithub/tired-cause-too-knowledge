玉淸元始玄黃九光眞經

經名﹕玉淸元始玄黃九光眞經。撰人不詳﹐約出於宋元。假托元始天尊等仙眞上帝說誦經念咒﹐煉形凝神之法。一卷。底本出處﹕《正統道藏》洞眞部本文類。

玉淸元始玄黃九光眞經

大羅高天﹐玄黃玉文。盤結萬炁﹐金玉璀璨。侍香金童﹐傳言玉女。

飛云成蓋﹐散香成樓。中有神君﹐與我爲儔。元始保命﹐太上司喉。

靑衣奼女﹐純陽玉童。共煉正炁﹐歸於道宗。層層峨峨﹐玉京宸闕。

杳靄大梵﹐超越眾天。非無非有﹐眞體自然。降神流世﹐爲人精魂。

陽魂護精﹐陰魄育血。精血純全﹐至陽內備。乘彼凡質﹐復歸無物。

浩浩眞體﹐大合太空。空中有象﹐眞體玄融。抱一守眞﹐眞體不變。

旣來不隨﹐倏去無戀。無中有體﹐體法眞空。眞無妙理﹐與道符同。

聖行純備﹐功德圓熟。出沒自我﹐化俗成眞。所化緣盡﹐復歸高淸。

高淸天上﹐上無復色。以神爲體﹐以空爲宅。神我徧空﹐如波涵月。

道合無爲﹐求眞問宅。三界大魔﹐贍仰稽首。非魔所測﹐當盡不惑。

九天眞聖﹐諷誦此文。誦經得福﹐助眞超神。至神無我﹐至道無名。

巍巍大道﹐萬法眞宗。九陽天眞﹐六陰幽鬼。福業不同﹐聞我妙咒。

兩耳皆通﹐我今稽首。萬劫道祖﹐元始天尊。太上道君﹐太上老君。

五宮黃老﹐三玄丈人。飛天神王﹐妙行眞人。左右眞人﹐太乙眞君。

十方天尊﹐諸天上帝。一切苦惱﹐及所希求。保身養命﹐洞徹明幽。

聞誦一過﹐同力扶衛。玉童玉女﹐記過書名。名登仙籍﹐所向皆成。

元臺眞人直奏天宮曰﹕此經乃玉經中髓﹐天上眾眞有職務者﹐以大經統計二百六十餘卷﹐難可常誦﹐撮其要妙﹐三百餘字﹐而常誦之。以子心希大道﹐仰慕瓊文﹐發我心緘﹐開新爾志﹐使汝誦之﹐精血內凝﹐形神和合﹐邪魔隱避﹐二炁交淸﹐自然神聞玉書﹐歡和戀殼﹐久而神炁相合﹐凝神爲體﹐聚精爲質﹐神非可見之神﹐精非有形之精﹐眞所謂神中之神﹐精中之精﹐凡有所執﹐非我所云﹐勤而行之﹐寶而奉之﹐家藏一紀﹐或至二紀﹐俟當天運﹐擇有道焉。

元始保命天君太上左臺神侯眞君降曰﹕復有祕咒直奏不言﹐以我玉經未敢擅行﹐昔元始天尊嘗居始靑天內﹐說大梵眞音﹐普度萬靈﹐神咒曰﹕

唵元始生天﹐唵元始生地﹐唵元始生人﹐三才備位﹐萬物紛紜﹐人不保生﹐化爲陰神﹐神炁不全﹐流爲下鬼﹐唵下鬼聞我玉音﹐鬼形卽滅﹐捨彼鬼形﹐生我天宅﹐唵人道聞我玉音﹐頓舍人業﹐長生神仙﹐與天地同壽﹐與日月合明﹐一身被福﹐七祖蒙榮﹐旣度七祖身劫玉淸﹐唵天道聞我玉音﹐天福頓增﹐宿業永盡﹐不墜下天﹐常居玉淸﹐急急一如元始上帝嚴勑﹐二教合一唵﹐急急一如淸淨法身毗盧遮那大聖主勑。此咒名曰混元劫一普度萬靈神咒﹐萬神之祖﹐一炁之宗﹐唵爲世界種眞之炁﹐咒而保命﹐無所不辟﹐無所不成﹐生天生地﹐化育羣品﹐爲福惠基﹐解厄延壽﹐解脫先業﹐福蔭見存﹐形神俱妙﹐一炁俱淸﹐漸入無爲之境﹐性無累德﹐與道合明﹐萬神歸仰﹐羣魔束形﹐勤誦此經﹐無不度也。

玉淸元始玄黃九光眞經竟

