太上無極總眞文昌大洞仙經

經名﹕太上無極總眞文昌大洞仙經。原題甘山摩維洞主校正。據序文稱﹐乃南宋乾道戊子文昌君降授道士劉安勝﹐景定甲子秋道士羅懿子重校正。歲在攝提格繡梓宣行。系模仿《上淸大洞經》及《靈寶度人經》編造。五卷。底本出處﹕《正統道藏》洞眞部本文類。

太上無極總眞文昌大洞仙經卷一

九天開化主宰澄眞正觀寶光慈應更生永命天尊序

甘山摩維洞主太玄無上上德眞君校正

予之居事畎澮﹐忽於鋤下得一金像﹐詢之父老﹐曰乃元始天王相。昔夏禹理水﹐冶金爲像﹐以鎭方嶽﹐予香火奉祀﹐未嘗少懈﹐因海風翻浪﹐人力不可支﹐予爲眾捨金像投駭浪中﹐由是風潮遂回﹐一境獲安。思憶之久﹐一夕沙磧中有光亙天﹐掘之﹐再得舊像﹐歸築宮安奉﹐同邦人共事之﹐積年靈感﹐不可勝紀。予考妣不幸死於瘟疫﹐予葬廬墓﹐培壅周隅﹐有三神人乃眞定光﹐郁羅翹﹑光妙音三眞人葛巾羽褐芒鞋訪予﹐以《大洞經》一帙賜予﹐曰晨夕誦之﹐必獲善果﹐於三才中﹐上可以資奉父母祖族魂靈﹐出離幽苦﹐中可以滅罪消災﹐延年益福﹐下可以庇族救人同獲保全﹐汝可捨金寶拜吾三人﹐吾爲奏傳。予卽日依命設齋﹐貢金繒﹐奉師受之。爾後晨夕持誦不最輟﹐屢獲靈感﹐因盛暑洪水奫浸考妣墳墓﹐予禮奉金像﹐誦《大洞經》﹐期以千卷爲終﹐以保無虞。次年秋雨霖霪﹐傍溪湧漲﹐數流爲一﹐予益恐﹐及水落視之﹐則墳前溪谷變成堅埇﹐廣一里餘﹐自是松楸無害。予嘗思父母死於疫疾﹐恨瘟鬼之害﹐切骨爲讎﹐幽明路殊﹐力不能報﹐每旦夕勤誦《大洞仙經》﹐虔懇金像﹐願賜威力﹐以治瘟鬼。又三年﹐忽夢金像語予曰﹕《大洞仙經》汝熟記矣﹐《大洞法籙》爾未見也﹐今當授汝﹐以治邪魔﹐非惟可以契汝初心﹐亦可以佐天行化﹐助國救民也。袖中出書二件﹐予百拜受之。一曰《大洞籙》﹐二曰《大洞法》。旣覺﹐此二書在枕前﹐因設齋置匭收貯﹐擇日出而閱之。讀至大洞天騶甲卒一萬人下度之句﹐忽風雷晝暝﹐金甲朱綬者無數﹐列於予前﹐俯而請命。一人執紅旗立於眾先﹐曰﹕願聽使令。予方恍惚﹐不覺厲聲謂之曰﹕吾要汝等往治瘟鬼﹐此鄕某家合門病瘟﹐爲吾驅來﹗語畢﹐一持旗者﹐領百餘人入其家﹐俄頃執鬼使五人而出﹐有蒙虎皮者﹐冠雞雄者﹐貌若人者﹐若烏鴉者﹐若驢馬者﹐所執皆水火羽翣鑿之具。予怒而叱之﹐將滅其形﹐彼乃詞曰﹕弟子等歲運所生﹐歲炁所成﹐所遊有方﹐所病有人﹐陰譴至者受其災﹐天命絕者致其死﹐亦非弟子所敢私行。始自三官五嶽上奏玉帝﹐呈世人罪狀﹐由是帝命行下三官五嶽行病﹐年王案分給牒分遣﹐某等一依定籍施行﹐若蒙眞官賜以寬貸﹐自後願遵約束﹐遇有行瘟﹐見眞官符籙所在﹐卽不至矣。予因依經法授以教法而去﹐閭裏病瘟者﹐予與之符法﹐皆得全活﹐予因以此法籙救人病疾眾矣﹐名聞遠方﹐士庶官吏踵門求治者﹐不可計數。予積玄功妙行﹐皆由持誦此《大洞仙經》﹐而獲《大洞法籙》﹐故能全收神效﹐立正除邪﹐濟生度死﹐消災延壽。其後冥冥中有大力鬼神﹑社廟英爽來求予誦經回施者﹐皆謝云﹕乘眞官經力﹑增助威德遷神善籍矣。或有沈魂滯魄不得往生者﹐托夢附形來求予誦經資薦者﹐皆謝云﹕乘經力已出苦趣﹐俱得更生矣﹐應遇天行時疫﹐侵染不止﹐但誦此經﹐行籙法中遣瘟符﹑絕瘟符﹑止瘟符﹑天騶甲卒已上收瘟食瘟吏﹑收毒食毒吏﹑收邪食邪吏﹑收炁食炁吏﹐收鬼食鬼吏﹑收殃食殃吏﹑收精食精吏﹑治病神醫吏﹑誅符破廟吏等九部﹐各領甲卒﹐及北方黑騎天官五億萬騎﹑蒼老麻姑金剛力士等收捕之﹐先牒年王﹐次申岱嶽﹐分委城隍社令﹐札遣瘟疫使之﹐若拒正不伏退散﹐聞經不依盟約﹐然後奏而滅之。

夫大道尙慈﹐太淸常善﹐上帝好生﹐推仁止殺﹐行經法籙者﹐不可循私苛暴﹐以招天譴。但以禮遣之﹐以經奉之﹐以法籙威之﹐以善功勸之﹐亦方便修行之捷徑也。行此經籙法之士﹐宜在詳酌﹐以立玄功﹐此經尊重﹐能解冤結﹐除冢訟﹐止譴罪﹐釋咒詛﹐解觸犯﹐安墳宅﹐寧軍府﹐息兵甲﹐止疫疾﹐祈風雨﹐降祥瑞﹐致蠶谷﹐保形命﹐庇族屬﹐救邦社﹐安邊陲﹐禁虫虎﹐止旱澇﹐滅妖怪﹐息羣凶﹐安奉祀典鬼神﹐資薦先祖魂識﹐拯濟窮魂滯魄﹐皆可設齋誦經行道以禳謝之。其餘治病域毒﹐有紫庭天醫神方﹐乃禹皇金後之餘恩及乎萬世﹐使人無夭橫之傷﹐時免札瘥之患﹐奉教之士﹐當尋訪受習﹐以取仙功。

予曩生吳會﹐以此經功﹐位證梵鎭如來﹐厥後誦持不替﹐證果太上不驕樂育天帝﹑澄眞正觀寶光慈應更生永命天尊﹐由誦經之勤﹐遂獲上淸之貴﹐可不深加尊敬而授之乎﹗得受誦者勉而行之﹐願同文昌一會中人齊登妙行。乾道戊子秋降於鸞臺﹐劉安勝捧。至景定甲子秋再降﹐重校正於鱉頭山摩維洞﹐金蓮石著儀壇﹐羅懿子捧。繼後歲在玄默攝提格菊月重九日﹐再降書於西陵桂巖衛生總眞壇云﹕《度人經》《大洞書》﹐諸經之祖﹐黍米珠﹑蒼胡寶﹐眾聖之源﹐斯二經者﹐同出而異名﹐生天立地﹐孕玄分元﹐非誣民惑世之言﹐乃入聖生神之要﹐主持造化﹐斡旋樞機﹐言無韻麗﹐曲無華宛﹐故爲玄奧﹐難可尋詳﹐眞上天之所寶也。自無極迄今﹐詎容缺焉。世人惟知誦《度人經》﹐而不知誦《大洞經》﹐蓋《度人經》予曾作煩以美其意﹐《大洞經》未之有也﹐今命侍化諸子繡木宣行﹐予亦當作頌以彰其德﹐庶幾觀者易曉﹐誦者易悟也。

敍經意

始自蒼胡檀熾音﹐結云成篆度天人。

太玄道父親求授﹐下世方聞大洞經。

修眞道

大地凡夫學悟眞﹐仙源路杳實難尋。

欲知捷徑無差錯﹐口誦心持大洞經。

祈祿嗣

宗祖前生善力輕﹐今生祿嗣頗艱辛。

禱祈欲得如君意﹐何似勤看大洞經。

弭天災

日月無光苦並吞﹐星辰錯度紊天文。

上消天厄寧凡庶﹐至士同宣大洞經。

祈風雨致田蠶

旱魃爲災雨若金﹐虫蝗水澇谷無成。

普教丰稔無饑饉﹐祈禱全憑大洞經。

化凡庶

工賈農商與四民﹐貪求不覺業隨身。

忙中好割閒心力﹐習誦文昌大洞經。

寧府庫息兵甲

府庫資財甚滿盈﹐兵戈永息樂升平。

民歌有道圖長治﹐報國勤看大洞經。

安奉鬼神

社廟神祇與百靈﹐欲求升擢蓋無因。

遷名善籍增威力﹐旦暮須聽大洞經。

薦先祖

眷屬宗親父母魂﹐久畱地府不超升。

欲思薦拔緣無力﹐齋戒勤看大洞經。

除冢訟

冢訟徵呼累後人﹐又兼譴罪在天庭。

生生世世遺殃咎﹐解止宜看大洞經。

解觸犯安墳宅

或爲營修與築墳﹐興工動土犯凶神。

致令宅宇多災咎﹐解息宜持大洞經。

除瘟疫

行病年王統五瘟﹐徧州歷裏害生民。

保全鄰簇無傳染﹐嚴潔同看大洞經。

治疾病

月厄年災久染身﹐尋醫問卜與求神。

不能解離無門告﹐命道皈依大洞經。

拯濟沈魂滯魄

六類冤親男女魂﹐冥冥漠漠在幽陰。

普告受煉生天界﹐好與頻看大洞經。

解冤結

六道冤家結得深﹐冤冤相報幾時停。

欲令各各生歡喜﹐除是聽聞大洞經。

止咒詛

或爲爭財或爲嗔﹐一時忿怒叫神明。

結成鬼訟何時了﹐解雪無非大洞經。

息羣凶

疾病喪亡不離身﹐官災盜賊苦侵淩。

財消物散如冰雪﹐保佑當持大洞經。

滅妖怪

木石狐貍猴犬精﹐拋磚放火現人形。

作威作福求淫祀﹐殄滅宜看大洞經。

開心志啟聰明

士子儒生茅塞心﹐神童應對不聰明。

揮毫欲得如神助﹐先好常持大洞經。

保形命

如幻如泡是此身﹐气精神裏好修眞。

保全形命同天在﹐熟玩文昌大洞經。

戒富豪

莫恃家豪積萬金﹐天司奪祿易危傾。

有時正好修功德﹐割己刊行大洞經。

述應驗

一片眞心達上淸﹐感通得授自三神。

此身位證天尊果﹐只爲勤看大洞經。

普勸二頌

聽我重言大洞經﹐斯文玄奧果難名。

無邊功德莫思議﹐普勸凡夫不可輕。

元始天王說大乘﹐有緣方遇此尊經。

若能終始勤修誦﹐共作文昌一會人。

淸河老人頌節要

三洞諸經貴玉音﹐文章錯落粲珠金。

禳災辟厄生天地﹐度盡塵沙無鞅人。

大道施張結洞文﹐濟人利物極無邊。

凡胎欲作飛升客﹐爲我淸心讀妙篇。

道本無聲豈有言﹐聖人立法彊傳宣。

求魚須是因筌力﹐獲得魚兒豈用筌。

元始初傳大洞經﹐一音初出眾知聞。

法燈自許時人續﹐不但天尊與道君。

神風靜默海無云﹐天地澄閒四气淸。

若使一緣才妄動﹐璇璣又是不停輪。

日吉時良好誦經﹐世間萬慮勿縈心。

濟人利物功成也﹐玉簡金書爲記名。

不無不有本純眞﹐非色非聲絕等倫。

模寫形容難到處﹐玄中位象甚分明。

位極無炁最上眞﹐始乎龍漢迄於今。

不增不減爲淸靜﹐是則名爲大法身。

諦觀符命自維宣﹐能釋幽牢罪苦纏。

返本還元扶起命﹐人人時刻得升遷。

罪垢皆由心境昏﹐三塗五苦累形魂。

天光一洗根塵淨﹐仙化朝元禮至尊。

漸入無爲得道宗﹐一塵不染意圓通。

回眸下視三千界﹐萬法都來一个空。

無影無形大法身﹐不生不滅號成眞。

幾經劫石消磨盡﹐寂寂神光依舊明。

歷盡關山道路辛﹐這回金榜喜題名。

男兒志气誰能禦﹐駟馬榮歸自在行。

學道須憑慧力多﹐淸江毋或漲風波。

融心直入丹霞外﹐滿目戈矛柰我何。

九天開化本願經序

北府樞相集福眞君作

此經乃太上金口宣說﹐無非爲救末劫設也。自說經畢﹐卽奉玉旨﹐付玉宸內殿收貯。並勑下諸天演化﹐眾眞照此傳行。於是諸壇傳降﹐迨已八所﹐獨紹熙靈應﹐鳩眾鋟梓﹐余則謄寫轉誦而已﹐鼎之民好善﹐優於諸郡﹐大帝開化﹐莫甚於此邦﹐吾主香火﹐亦近十餘﹐然純一不雜﹐終始無怠﹐惟文昌靈應﹐頗嘉於此而傳降焉。且勉善信刊板印施﹐今幸告成。噫﹗凡顯名靑編而受此經者﹐豈非欲生之徒﹐求免兵戈疫癘之苦者歟﹗予謂受經未善也﹐必誦之而後可﹐誦之又未善也﹐必行之而後可。行者何﹖孝悌忠順公恕是也﹐孝悌忠順公恕非難﹐亦惟曰安本分三字而已。吾言如是﹐可以消劫﹐疑之信之﹐吾何有焉。

持誦禮法

凡誦經﹐當齋沐﹐服淸淨衣﹐入室焚香﹐叩齒九通﹐心拜九天﹐存想元始天王與諸高眞﹐七曲大帝開化仙官﹐迂臨法會﹐皆列虛無﹐然後念咒。

淨心口神咒

丹珠口神﹐吐穢除氛。舌神正倫﹐通命養神。羅千齒神﹐卻邪衛眞。喉神虎賁﹐伸炁引精。心神丹元﹐令我通眞。思神煉液﹐道炁長存。急急如律令﹗

淨身神咒

靈寶天尊﹐安慰身形。弟子魂魄﹐五藏玄冥。靑龍白虎﹐隊仗紛紜。朱雀玄武﹐侍衛我眞。急急如律令﹗

淨三業神咒

身中諸內境﹐三萬六千人。動作履行藏﹐前劫並後劫。願身常自在﹐常住三寶中。當於劫壞時﹐願身常不滅。誦此神咒時﹐三業悉淸淨。

解穢神咒

太一之精子﹐束井之華卯﹐流灌身體午﹐蕩穢除邪酉﹐淨如明珠子﹐潔如蓮華卯﹐化金光身午﹐步云錦霞酉﹐登七寶殿子﹐爲眞仙家午。急急如九天開化主宰元皇上帝律令﹗

淨天地神咒

天地混沌﹐穢气分葩。洞中虛玄﹐晃耀太元。三淸玉勑﹐光映九衢。八方威神﹐使我自然。靈寶符命﹐普告九天。乾囉怛那﹐洞罡太玄。斬妖縛邪﹐殺鬼萬千。中山神咒﹐元始玉文。持誦一徧﹐卻鬼延年。按行五嶽﹐八海知聞。魔王束首﹐侍衛我軒。凶穢蕩淨﹐道炁常存。

淨壇咒

太上說法時﹐金鍾響五音。百穢藏九地﹐羣魔護騫林。天華散法雨﹐法鼓震迷沈。諸天慶善哉﹐金童撫瑤琴。願傾八霞光﹐照我皈依心。早登大法橋﹐翼侍五云深。急急如律令﹗

安土地咒

元始安鎭﹐普告萬靈。嶽瀆眞官﹐土地祇靈。左社右稷﹐不得妄驚。回向正道﹐內外肅淸。各安方位﹐備守帝庭。太上有命﹐搜捕邪精。護法神王﹐保衛誦經。皈依大道﹐元亨利貞。急急如律令﹗

五星神咒

五星列照﹐煥明五方。水生卻災﹐木德致昌。熒惑消禍﹐太白辟兵。鎭星四據﹐家國利亨。名刊玉簡﹐字錄帝房。乘飆扇景﹐飛騰太空。出入冥無﹐遊宴十方。五云浮蓋﹐招神攝風。役使萬靈﹐上衛仙翁。

發鑪

無上三天眞元始三炁太上老君﹐召出臣等身中三五功曹﹑左右官使者﹑捧香驛龍騎吏﹑侍香金童﹑傳言散花玉女﹑五帝直符直日香官﹐各三十六人出。默想出者嚴裝關啟﹐此間土地里域眞官令臣焚香誦經之所﹐金童揚姻﹐靈妃散花﹐三界眞聖交集軒前。伏願某誦經之後﹐眞炁周流﹐上以保全宗社﹐安奉帝王﹐禳兵戈水火之災﹐除疫病旱蝗之厄﹔中以祝延永命﹐保佑合門消九星八難之迍﹐免五苦三災之累﹔下以落名黑簡﹐脫籍鬼鄕﹐七祖升仙﹐先亡證道。次祈人民異姓﹐乘經法而萬福興隆﹐山澤含靈﹐感聖功而咸超道岸﹐庶使某疾患不侵﹐災殃掃蕩﹐思眞慕道﹐延想丹華﹐滌慮澄心﹐以祈輕舉﹐濟人利物﹐立功爲先﹐凡有所祈﹐克獲通感﹐天上天下﹐咸丐聞知。願得太上十方正眞生炁下降﹐流入臣某身中﹐令臣所啟﹐速達無極大道三淸上聖﹑昊天玉皇上帝﹑梓潼神文聖武孝德忠仁王﹑救劫大慈悲更生永命天尊禦前。

集神咒

元始大眞﹐五雷高尊。太華皓映﹐洞朗八門。

五老告命﹐無幽不聞。上禦九天﹐中制酆山。

下鎭河海﹐十二水源。八威神咒﹐靈策玉文。

召龍致雨﹐收气聚煙。日月五星﹐北斗七元。

合明天帝﹐敕下太玄﹐宣威三界﹐不得稽延。

諸天諸地﹐諸水諸山。玉眞所部﹐溟泠大神。

仙王遊宴﹐大帥仗旛。天丁前袪﹐金虎後奔。

玃天猛獸﹐羅備四門。所呼立至﹐所召立前。

赤書煥落﹐風火無間。攝籙應命﹐金馬驛傳。

太上無極總眞文昌大洞仙經卷之一竟

太上無極總眞文昌大洞仙經卷之二

甘山摩維洞主太玄無上上德眞君校正

祝香

伏以祥風澤雨﹐鍾靈秀於五香﹐大德至仁﹐鑑精誠於一縷﹐可通無際之際﹐是名非煙之煙﹐憑此氤氳﹐普伸供養﹐一志惟恭﹐萬神遙鑑。願開金鑰﹐仰贊瑤章﹐伏願寶光分敷﹐梵音朗徹﹐死者受生﹐生者受度﹐無願不成﹐天之所覆﹐地之所承﹐有緣悉證﹐啟請有頌﹐謹爲舉揚。

各發無上至誠心﹐願入文昌祿嗣會。

皈依三寶諸祖師﹐惟望慈悲常攝授。

仰啟三淸境﹐無上三境尊。元始大法王﹐大慈眞教主。玉宸大道君﹐太玄眞道父。仰啟大羅天﹐無上玄穹主。仰啟三淸界﹐侍宸諸眞眾。蒼胡頡寶珠﹐所結大洞經。妙道難思議﹐玉章生萬神。大慈元始尊﹐金像出地戶。化現三神人﹐葛衣贈金寶。夢中袖二書﹐籙法並相授。變化顯文昌﹐隨願隨靈應。臣今淨三業﹐永斷血屍根。奉符入玉京﹐稽首黃金闕。一心頭面禮﹐元始大法王。惟願大慈悲﹐開受臣所請。願臣默想念﹐合符帝一前。越度仙黃庭﹐俱躋大漠外。七祖斷玄滯﹐受事會玉皇。願臣諷誦時﹐百靈皆會集。音徹通萬天﹐流響達九地。成就一切願﹐如經所稱述。從此漸進修﹐成道事諸聖。經筵諸孝友﹐金石矢初心。一禮一稱名﹐皈依七曲主。注想始靑天﹐先天長壽母。注想紫雲巖﹐文昌眞國土。後天慈父母﹐化現桂香宮。孝子及慈孫﹐列仙侍慈容。願受眞信禮﹐放大如意光。隨心隨夢應﹐嗣祿互儲祥。願我侍慈親﹐生生榮鶴髮。願我逢聖時﹐步步榮寵渥。願我處生方﹐隨念如意光。願我善緣熟﹐學道早悟眞。願我業垢空﹐惟心達淨土。普與人天眾﹐量緣證善果。金石一眞心﹐眞心皈帝君。諸聖諸天尊﹐心香同贊祝。願與諸經生﹐一心皈命禮。

至心皈命禮

玉淸聖境﹐淸微天宮﹐郁羅蕭臺之中﹐森羅淨泓之上﹐現有爲之梵相﹐具無極之神通﹐敷演眞玄﹐破無有色空之礙﹐拯提趣類﹐絕智愚高下之分﹐妙用難窺﹐靈機罔測。

大悲大願大聖大慈無量度人元始天尊。

至心皈命禮

上淸眞境﹐禹余天宮﹐紫微瓊臺之中﹐玄都玉京之上﹐接元始虛皇之統系﹐超西那玉國之根苗﹐入黍米珠﹐盡挹眞玄之精粹﹐在香林苑﹐屢談祕要之筌蹄﹐妙德難思﹐神通莫議。

大悲大願大聖大慈無量度人靈寶天尊。

至心皈命禮

太淸仙境﹐大赤天宮﹐巍巍金闕之高﹐渺渺重霄之上﹐降生於無量數劫﹐說法於萬二千天﹐五千祕言﹐融三才之妙道﹐八十餘度﹐接六趣之眾生﹐聖德崇高﹐玄功廣博。

大悲大願大聖大慈無量度人道德天尊。

至心皈命禮

紫金金闕﹐白玉玉京﹐住妙有之境中﹐處玄眞之天上﹐功成道備﹐故妙道卓冠於諸天﹐心廣體胖﹐故慈光徧燭於三界﹐位尊而上極無上﹐道妙而玄之又玄﹐眞聖宗師﹐天人依仗。

大悲大願大聖大慈穹蒼聖主玉皇天尊。

至心皈命禮

股肱佐漢﹐家世相韓﹐掉三寸舌而爲帝者之師﹐受一編書而作人中之傑﹐身不勞於汗馬﹐功已著於丹書﹐向遇黃石公﹐卽根本神仙之地﹐後從赤松子﹐乃飛升大有之庭﹐眷隆上相之尊嚴﹐位正天樞之鎭重﹐啟三洞眞經之詳﹐演膺九光寶節之榮﹐褒萬古敷揚諸天贊重。

大悲大願大聖大慈校經主宰﹐道高聖邁上上大德尊天帝法主道君天尊。

至心皈命禮

北上太虛無上常融天﹑寂虛玄梵境﹐太乙眞慶官﹑眞玄上聖九天遊奕使﹐左領天罡北極右垣大將﹑太極眞宗太玄慈父靈通大妙仙﹑八威九光聖執乾元帝﹑心印秉陰靈斗極符﹑總玄武右弼司判﹑左領聖府院﹐誓斷妖魔﹐救護羣品﹐匡扶劫運﹐統攝萬靈﹐威德無邊﹐神通浩溥﹐巡遊十洞﹐檢察諸天﹐福佑孝忠﹐剿除孽害﹐至聖至神至帥鎭天眞武治世福神﹑玉虛師相紫皇天乙眞君﹑玄天仁威淸微上帝金闕化身天尊。

至心皈命禮

甘山福地摩維洞天中﹐有老人一炁根紫微之應化﹐上朝金闕九華﹐通碧落之生芒﹐說六章經陶凡煉聖之文﹐贊萬壽觀復古通今之化﹐扶持人極﹐發越地靈﹐道大難名﹐功高莫議﹐大仁大孝大聖大慈儲福定命九天丈人﹑大玄無上上德眞君﹐玄眞萬福天尊。

至心皈命禮

本來南土﹐上溯蜀都﹐先獲黃帝九鼎之丹書﹐後事老君﹐兩度於玉局千軸得修行之要﹐一時成吐納之功﹐法籙全成﹐受盟威品而結璘訣﹐正邪兩辯﹐奪福庭治而化咸泉﹐德就大丹﹐道齊七政﹐大悲大願大聖大慈三天上相玄都丈人﹑扶教度人天師﹑正一輔元體道衝玄神化靜應顯佑眞君﹑六合無窮高明大帝降魔護道天尊。

至心皈命禮

永平柱史﹐唐代易玄﹐得異術以全神﹐脫塵囂而厭役﹐主光華之大法﹐悟萬有之眞機﹐遒骨常仙﹐畱馬躍入淵之迹﹐恕心決獄﹐致鼠飛穿牖之祥﹐受赤龍丹號碧梧子﹐大悲大願大聖大慈﹑三天次相九炁丈人﹑丹琳大帝﹑隨機演化天尊。

至心皈命禮

誕生漢室﹐錫號晉朝﹐惟布炁以降邪﹐曾吞虎而救世﹐管玉霄洞淸之法﹐傳玄壇內教之經﹐掌雷府刑判都督府便宜之事﹐領天師職升紫微天右相之班﹐判洞陽宮主混元教﹐大悲大願大聖大慈無極眞元淸皇上帝﹑九天保冊司命天尊。

至心皈命禮

德彰巴峽﹐迹隱渝江﹐幼題金榜之姓名﹐親授玉階之冕服﹐止殺應霜臺之夢﹐現威變日表之容﹐悟最上乘以勸善﹐大師而友助﹐究眞常道﹐假恭天觀主﹐以講磨膺仁濟之褒﹐嘉表神功之莫測﹐鎭國祚復興之地﹐開蜀民再造之天﹐恩被羣生﹐德隆百世﹐大悲大願大聖大慈璧山顯應眞人淸明河童天帝。

至心皈命禮聖祖母十月初五日誕。

始靑天上元命化﹐初一炁未漓﹐含七曲眞元之粹﹐九天肇始﹐包三光精體之全﹐鸞機無兆朕之可名﹐鶴質仰淸高而莫議﹐先天先地之慈母﹐不古不今之婉容﹐陽回十月五日之春﹐教演三綱五常之祖﹐壽綿長壽﹐形賦元形﹐載觀本行集之跋經﹐莫測始靑天之證道﹐大悲大願大聖大慈七曲初劫賦形長生壽母太極元君。

至心皈命禮聖父二月十一日誕。

桂香寶殿﹐文昌上宮。道體混成﹐含九十餘生之化﹐眞元未露﹐儲三萬六千之精﹐開後天不老之鸞書﹐奉靑霄莫測之態夢﹐神父之大慈父﹐至人之上善人﹐脈壽三綱五常之根﹐心包百行萬善之體﹐皈依莫盡﹐稱贊何忘﹐大悲大願大聖大慈七曲聖父﹑顯慶慈佑仁裕令德王玄初大帝﹑證果長壽王菩薩儲眞衍慶天尊。

至心皈命禮聖母七月初七日誕。

桂香內殿﹐文昌輔宮。淑質春和﹐含太眞之淑气﹐淸光秋湛﹐蘊七夕之淸輝﹐包龍像於未漓﹐隱鸞機於不露﹐劍泉之大慈母﹐蓬萊之上善人﹐產萬世之綱常﹐生九天之名教﹐皈依莫盡﹐稱贊何忘﹐大悲大願大聖大慈七曲聖母﹑昭德積慶慈懿恭惠太后﹑證果寶光菩薩嗣慶儲祥元君。

至心皈命禮元皇天帝二月初三日誕。

桂香寶殿﹐文昌上宮。九十六生﹐種善果於詩書之圃﹐百千萬化﹐培桂根於陰騭之田﹐自雷杼炳靈於鳳山﹐至如意儲祥於鰲岫﹐開人心﹐必本於篤親之孝﹐壽國脈﹐必先於致主之忠﹐應夢保生﹐垂慈憫苦﹐不驕帝境玉眞慶宮﹐現九十八化之行藏﹐顯億千萬劫之神異﹐飛鸞開化﹐在在建壇﹐助國救民﹐人人被德﹐功存乎儒道釋教﹐職盡乎天地水官﹐威靈不可度量﹐功德果難思議﹐至仁至孝﹐不樂不驕﹐

大聖大慈大悲大願神文聖武孝德忠仁王﹑安樂不動地遊戲三昧定慧王﹑菩薩證果迦釋梵鎭如來救劫大慈悲更生永命天尊。

至心皈命禮聖後五月初三日誕。

桂香內殿﹐文昌輔宮。懿範冰淸﹐掬九天之霽月﹐仁心春粹﹐扇七曲之家風﹐婉儀入侍於親闈﹐慈淑天全於母道﹐上下一堂之和气﹐古今萬世之春臺﹐應夢儲祥﹐因心演化﹐大仁大孝大聖大慈七曲聖後﹑恭順淑應德惠昭懿皇后﹑證果定應菩薩沖和洞妙元君。

至心皈命禮聖長子三月初三日誕。

桂香內殿﹐文昌輔宮。聖德慈祥﹐一念嗣家聲之脈﹐神功顯著﹐九天寬帝父之心﹐戲彩雲巖﹐詳無體無聲之禮樂﹐問安月窟﹐傳有典有則之箕裘﹐錫五福於生生仁孝之家﹐榜三元於奕奕詩書之裔﹐因心立教﹐應夢儲祥﹐至仁至孝至聖至慈聖長子嗣德履孝王﹑演化淸微天帝﹑文昌衍慶眞君。

至心皈命禮聖長婦八月初一日生。

桂香內殿﹐文昌輔宮。淑質春柔﹐粹婉容於侍問﹐眞心玉潔﹐儼懿範之淸高﹐相成震長之家聲﹐默識兌和之閫則﹐教流愷悌﹐化洽沖和﹐應夢儲祥﹐因心錫慶﹐至仁至孝至聖至慈聖長子婦﹑善助顯懿循孝夫人﹑元眞妙洞眞妃﹑文昌靜應天君。

至心皈命禮聖次子正月初一日生。

桂香內殿﹐文昌輔宮。父子一家﹐全克孝克慈之道﹐君臣千載﹐盡止仁止敬之心﹐模範人天﹐本綱常而立教﹐準繩世道﹐根詩禮之趨庭﹐幹蠱於陰騭之天﹐福謙於行藝之圃﹐因心演化﹐應夢儲祥﹐至仁至孝至聖至慈聖次子﹑昌德立孝王﹑演化妙成天帝﹑文昌司祿眞君。

至心皈命禮﹦聖次子婦二月十八日誕。

桂香內殿文昌輔官。孝德謙柔﹐稟一元之淑質﹐眞心坤順﹐婉七曲之閨儀﹐五婦嶺前揭問安之華典﹐三潮水上流積慶之淸源﹐應夢儲祥﹐因心演化﹐至仁至孝至聖至慈聖次子婦﹑助順惠懿克孝夫人﹑玉眞洞應眞妃﹑文昌嗣慶天君。

至心皈命禮懿孝公主四月十六日誕。

桂香內殿文昌輔官。蟾魄凝祥﹐根父天之慈愛﹐鸞心斂福﹐陶母德之雍和﹐霜姿雪質之淸﹐不物於物﹐春風秋月之抱﹐自天其天﹐內觀萬境之空幼﹐得九天之道﹐心淸莫議﹐德婉難名﹐至仁至孝至聖至慈聖女﹑淑眞妙靖懿孝公主﹑洞元眞人﹑文昌萬壽天君。

至心皈命禮聖長孫七月初三日誕。

桂香內殿﹐文昌輔宮。凜凜天姿﹐道矩肅家聲之粹﹐挺挺風烈﹐仁聲流化治之新﹐雷霆間發於春和﹐人人開悟﹐雨露旁周於天表﹐物物生成﹐應念儲祥﹐炳靈應夢﹐至仁至孝至聖至慈聖長孫﹑紹應昭靈至孝侯﹑寶華圓滿天君文昌積慶眞人。

至心皈命禮聖長孫婦正月二十八日誕。

桂香內殿﹐文昌輔宮。聖質天姿﹐粹出春風之抱﹐仙標道矩﹐豁開秋月之淸﹐四世一堂﹐印印閨儀之雍肅﹐百行萬善﹐天天家慶之精詳﹐應夢炳靈﹐隨機演化﹐至仁至孝至聖至慈聖長孫婦﹑淑應昭孝夫人﹑玄眞靜素文昌積慶天君。

至心皈命禮聖次孫十月十三日誕。

桂香內殿﹐文昌輔宮。談笑春風﹐字字仁心之發育﹐動容和气﹐言言家法之流傳﹐子承聖子之心﹐根培陰騭﹐孫繼神孫之體﹐果證眞仙﹐應夢儲祥﹐因心立教﹐至仁至孝至聖至慈聖次孫﹑承應宣靈順孝侯﹑祖德妙淸天君文昌襲慶眞人。

至心皈命禮聖次孫婦七月二十三日誕。

桂香內殿﹐文昌輔官。玉質金姿﹐父母熟栽培之地﹐恩光化日﹐子孫綿嗣續之天﹐生根榮陰騭之根﹐內資相警﹐休命續衣冠之命﹐婉出相成﹐應夢儲祥﹐隨機演化﹐至仁至孝至聖至慈聖次孫婦﹑惠應體孝夫人﹑眞元育粹文昌襲慶天君。

至心皈命禮

文昌佐神﹑太一眞官天順眞君﹑三茅司命眞君﹑文班左司主祿獨孤大王﹑武班右司主嗣英惠忠烈翼濟福安王﹑雙松報喜太尉﹑桂祿二籍仙官﹑仙童玉女﹑飛鸞從駕﹐天聾地啞侍駕左右﹐三仙北府贊佐碧玉醮筵﹑雲雷雨部﹑諸仙列聖﹑輔道一切眞宰。

禮贊已周﹐依光懺悔﹕

七曲慈尊眞教主﹐慈父慈母同我生。

子生聖子皆孝慈﹐孫繼神孫盡慈孝。

一家和气天無盡﹐萬世春臺月有光。

慈光普照諸天人﹐細入微塵滿天地。

我生同得乾坤體﹐一似文昌始劫時。

聖非自聖凡自凡﹐流浪至今方覺悟。

願逢七曲慈尊教﹐惟忠惟孝惟慈心。

不以口業傲神人﹐不以身業累父母。

不以意業欺天地﹐不以心業禍子孫。

願從孝行與陰功﹐種種力行諸方便。

懺贖多生諸罪垢﹐皈依元皇大慈光。

求嗣求祿求生方﹐不求諸人求諸己。

惟我文昌七曲師﹐歷劫待人存恕法。

願放一種如意光﹐憫念眾生眞懺悔。

懺悔已周﹐次當發願﹕

父母願同長壽果﹐龜齡鶴髮映慈光。

己身願拜大吉祥﹐仰事俯育無苦惱。

子孫願嗅雲巖桂﹐嘉與己身同發榮。

父慈子孝一家春﹐光明無負慈尊教。

願蒙七曲親提接﹐指引登眞入道門。

捨生受生正徧知﹐盡未來世俱圓滿。

發願已周﹐次當贊頌﹕

桂香殿上仁孝主﹐教雨周流洗業根。

業根化作桂華香﹐善本種成長壽果。

一家骨肉無煩惱﹐七曲子孫同護持。

普願今世與來生﹐紫雲巖前成道果。

步步心心帝左右﹐生生世世天主張。

骨凡身換形可灰﹐一點眞心自金石。

發如是願者﹐是日爰有本貫弟子某稽首元始天王﹑千眞萬聖﹐持誦大洞仙經﹐丐賜赦過宥罪﹐改禍成祥﹐惡根斷絕﹐進道無魔﹐祖先父母早度南宮﹐獲生中土﹐眷緣眾生﹐均賴陶鎔﹐災殃殄滅﹐所伸凡懇干冒天威﹐願冀感通﹐曲從所請﹐伏願香火使者領玆丹懇﹐普爲關聞﹐稽首皈依﹕

三淸應化天尊。

玉淸普化天尊。

太乙救苦天尊。

天樞上相法主道君天尊。

終劫濟苦天尊。

消災解厄天尊。

雷聲普化天尊。

玄眞萬福天尊。

斗府天曹列位星君。

三元三官大帝三百六十應感天尊。

定光澄明普度天尊。

紫淸介福天尊。

更生永命天尊。

無量度人天尊。

普天懺罪天尊。

十方靈寶天尊。

不可思議功德﹐當願眾生心開悟解﹐受持轉誦。

元皇全號

金闕上相檢校太師﹑混元內輔三淸上宰大都督府﹑都統三界陰兵行便宜事﹑管天地水三界獄事﹑收五嶽四瀆眞形虎符龍券﹑總諸天星曜﹑判桂祿嗣籍﹑上仙英顯元皇眞人﹑司祿職貢舉眞君﹑洞照通眞先生﹐編修飛仙列籍﹑掌混元造化輪回六道救苦救難慈尊﹑玉淸內境淸靜道眞﹑身現紫雲巖﹑手持如玉杖﹑統禦萬靈溥濟諸苦大仁大孝大聖大慈無上不驕樂育天帝﹑都統混天誠心接物萬天教主﹐隨願慈應天尊﹑九天定元保生扶教輔元開化文昌度人主宰﹑長樂永佑靈應大天帝君﹑掌五湖四海總十二河源水府運使定慧王﹑菩薩證果迦釋梵鎭如來﹑澄眞正觀注祿定籍﹑寶光慈應治世顯道﹑保安拔罪更生永命﹑扶善濟苦消劫行化純一顯應天尊。

太上無極總眞文昌大洞仙經卷之二竟

太上無極總眞文昌大洞仙經卷之三

甘山摩維洞主太玄無上上德眞君校正

玄蘊咒

玄元始炁分﹐淸華開洞神。靈風回太和﹐玉音攝流精。至哉本自然﹐誰識此玄文。堅剛明一悟﹐倏忽超三乘。寂寂無色根﹐永劫奚漂沈。胡能精修持﹐究竟登玉淸。

道言﹕昔在龍漢劫初﹐元始天王出《大洞玉經》於高上大有玉淸宮﹐演太玄重玄玄一之道﹐命之曰《大洞仙經》。元始天王始以太玄一音﹐流響玉淸﹐弘帝一眞道﹐說大洞寶文﹐示九統之法﹐傳九光之符﹐至士誦之﹐登齋修行卽得萬神歡慶﹐百靈護持﹐萬聖感格﹐萬仙翕臨﹐可以飛度三災四煞﹑五鬼六害﹑七傷八難﹑九厄十惡﹐登仙入聖﹐神生紫微﹐自然無爲﹐不系陰陽五行六炁之所拘束﹐念念增長﹐趣入大乘﹐弘之無窮﹐諸天下觀玉帝降鑑﹐飛天保迎億曾萬祖歷劫種親﹐遊爽飛魂﹐俱得更生﹐世冑接仙﹐長爲貴人﹐功滿道備﹐骨肉同升﹐乘龍駕雲﹐上朝玉淸。

元始天王嘯詠太玄﹐凝神遐想而說洞章﹕

高上洞元﹐元生九天。炁祖太無﹐宗風胤玄。

玄曾絕散﹐四淸撫閒。帝一上景﹐連眾攝煙。

長契一運﹐七世投閒。托靈屬命﹐反華自然。

泯邈流輝﹐六曜沈遷。陵範禦暉﹐西華彰安。

並編帝簡﹐盡得解源。胎田邃路﹐世發玉蘭。

靈光八輝﹐混生萬神。

元始天王曰﹕

玉虛順玄歸﹐天晨金霄遊。朗朗生帝景﹐欻爾宴玉洲。

左攝始童神﹐右命起恆符。明眞煥九霄﹐三日映玄敷。

幹景並三衿﹐內有幽寥無。令我得長年﹐千劫始一周。

黃籙保德仞﹐披錦入神丘。太一務命根﹐公子召合符。

十回度初心﹐得入大信根。

元始天王曰﹕

玉帝玄上旛﹐制命九天階。七覺成道數﹐歡熙神風回。

飆燦北停華﹐紫英唱東瓊。琳和九霄外﹐玉符徵太微。

三素生泥丸﹐發曜金靈暉。老君牢張上﹐守衛死節機。

十善生玄中﹐度厄而自然。

元始天王曰﹕

太冥絕九玄﹐洞景寄神通。玉帝乘朱霄﹐綠霞煥金墉。

上館雲珠內﹐仰接玄仞峯。靈關太漠下﹐藹沬竟沖空。

冥化混離坎﹐玄玄叔火王。瑋寂高同生﹐無極保谷童。

圓塗無凝滯﹐綺合有九重。南披七祖根﹐西解累劫凶。

體嬌萬津波﹐神生攝十方。大歸反胎轅﹐三合乘天龍。

元始天王日﹕

太微天帝宮﹐八浮入云營。神宗理靈襟﹐龍山秀玉京。

金房郁明霞﹐九戶朗高瓊。黃庭涉北元﹐元父左回明。

朱晶啟明師﹐幽寥登上淸。四玄秉元禁﹐長保五帝城。

元始天王曰﹕

紫精太無中﹐三元上景衢。秀朗保太暉﹐眇眇扇帝敷。

伯史啟三素﹐帝靈登玉虛。慶炁育五云﹐司命神明初。

十華妙行仙﹐制魔生六明。

元始天王曰﹕

眞陽帝賓老﹐受事會玉皇。滅魔除穢水﹐百司詣絳宮。

逸宅丹玄內﹐五炁結十方。七轉司命至﹐三回召仙公。

泰山主鬼者﹐急校三官中。十德初成基﹐同飛七覺元。

元始天王曰﹕

太素三華炁﹐晨登廣靈堂。玉賓表玄籍﹐守命孩道康。

徊風散萬魔﹐金符召廣鄕。輔衛地戶內﹐保此長生王。

轉入十仙門﹐八景齊洞陽。

元始天王曰﹕

紫精毓華林﹐長暝太無外。玉房生寶云﹐九扇胞胎內。

帝賓奉五符﹐三光回紫蓋。蒼玉斌來生﹐衛此長夜會。

五靈度符籍﹐九統合九光。三玄出太淸﹐紫陽發萬生。

玄精育九靈﹐元父結胎仙。

元始天王曰﹕

靑靈扇八炁﹐鼓輪三華城。拔兆胞胎結﹐七世受福生。

宿對滅五道﹐長守帝一營。公子執五符﹐太一居紫房。

三合地戶下﹐拔命玉帝宮。少女郁墨子﹐衛兆七炁窗。

拘制盟血液﹐盈滿五藏充。十眞登黃房﹐帝子化金仙。

白玉飛符招﹐引升龍臺天。

元始天王曰﹕

高上宴紫霄﹐五老輔玉根。太素拂眇景﹐合符帝一前。

白帝皓郁將﹐回金太霞鄕。度我死戶下﹐拔出三途梁。

十通由斯生﹐妙行由此興。洞明光景中﹐帝一眞玄玄。

太上無極總眞文昌大洞仙經卷之三竟

太上無極總眞文昌大洞仙經卷之四

甘山摩維洞主太玄無上上德眞君校正

道言﹕爾時﹐元始天王眉放靑毫﹐頂旋紫炁﹐萬華寶蓋﹐浮羅覆形﹐玉光金霞﹐紆絢晃耀。玉宸道君太玄道父﹐稽首顒佇﹐願聽洞章﹐於是元始天王怡然嘯詠曰﹕

皇上超無景﹐輪轉九曜生。徊風混帝心﹐八炁運常寧。

廣霞參神天﹐五帝散日精。液溢元中漠﹐血凝五華平。

體寶圓珠映﹐流曜拔兆形。號爲壽逸阜﹐亦曰澄溱渟。

俱濟三塗關﹐啟籍登太明。使子保仙眞﹐七世披緣靑。

解禍冥途下﹐超福晨上靈。世世登玉鄕﹐累祖反胎嬰。

洞觀無礙空﹐始通生因明。驪珠湛方瞳﹐內外洞照淸。

元始天王曰﹕

玉宸九天司﹐太上大道生。常保景化內﹐九回鏡上淸。

解帶玉映室﹐乘素入四明。擭提日中王﹐並羽月晨靈。

太一召天魔﹐帝君校萬精。拔過死積炁﹐越度仙黃庭。

帝立三關上﹐八風舞神兵。左把福醴液﹐右提慶源缾。

洞微無障玄﹐梵通生虛明。貫顙聞十方﹐豁落一切聲。

元始天王曰﹕

泰淸浮絕空﹐三天寶神符。日中開五暉﹐靑帝圓常無。

捧籍登太明﹐受錄金華樓。五藏植玉根﹐魂魄一凝和。

洞空淸淨玄﹐炁通生淸明。定和妙明覺﹐玄息自長生。

元始天王曰﹕

太極元景王﹐三天攝神生。紫素翳鬱仞﹐安來上華京。

拔出五苦積﹐返胎七元庭。九玄解重結﹐累祖樂錦淸。

徘徊秀華下﹐俯仰要五靈。兆身升玉堂﹐五神回孩嬰。

俱躋太漠外﹐養素朝圓明。洞虛淸淨和﹐華通引玄明。

砥煉五牙珠﹐含善味長生。

元始天王曰﹕

皇初紫元中﹐暉光郁霄明。三天煥九景﹐離合億萬生。

披珠巾綠霞﹐上徊寒童靈。拔出五苦毒﹐超身過始靑。

白素啟蕭仞﹐金門衛朱兵。七世積屍結﹐一化百散傾。

受福東霞室﹐反胎朱火庭。洞靈淸淨行﹐力通自衝明。

淨眞手握斗﹐足躡九元星。揮執天地關﹐精神生命根。

元始天王曰﹕

無英眞上玄﹐玄元九素炁。寄頻攜運珠﹐混化啟明日。

正一左右仙﹐長扶靈虛室。兆有玉符籍﹐合仙得眞炁。

魂生太無中﹐魄亦五道會。世世解死戶﹐七祖無住滯。

神風吹胞樹﹐根葉已斷絕。胎中種鬼殃﹐五符開地結。

長爲神眞王﹐應仙續萬世。洞眞淸淨身﹐道通自然質。

眞應化現相﹐不動住黃室。應化無方在﹐骨肉金玉實。

靜眞明正道﹐至老長不易。

元始天王曰﹕

中央黃素炁﹐圓華玉壽靈。太張上玉門﹐伏云三仞明。

靑景翳逸寥﹐攜提太一精。帝女抱定陵﹐吟詠玉淸經。

五籍編紫房﹐五符入圓庭。七祖反胎宅﹐滅絕三途生。

流風斷血滯﹐玄葉得黃寧。洞玄淸淨光﹐元命靈通成。

性命宗本堅﹐孝道成明王。生根得太和﹐無爲登上淸。

元始天王曰﹕

靑精上華炁﹐太微玄景童。神化玉室內﹐飛羽逸紫空。

日爲三衿交﹐奉符登帝墉。開關把金節﹐閉戶扣瓊鍾。

滅魔三酆野﹐招靈上淸宮。明出窮關陰﹐入精六合房。

回老變皓形﹐還白返嬰童。洞源淸淨光﹐津液具神通。

咽液生萬神﹐神水華池融。湧升灌而潤﹐往來無有窮。

通生道之源﹐天根常茂丰。

元始天王曰﹕

太陽化三晨﹐紫軿微玄下。元君保谷童﹐守胃塞死戶。

金符煥北華﹐玉契拔七祖。帝眞灌上生﹐斷我三途苦。

洞明淸淨光﹐帝心大玄通。宿命過去智﹐根本元由中。

未來及他心﹐一切無礙融。洞源與洞明﹐萬道由通生。

元始天王曰﹕

太初九素炁﹐炁出華景中。法垣舞仙旗﹐逡巡五老公。

天人名啟珠﹐執籍歸紫房。元父左回明﹐混會太微童。

洞淸明智慧﹐太意朗元通。根塵悉消滅﹐有無皆虛空。

妙行眞一全﹐名大心神通。道備登玉淸﹐位爲聖仙翁。

元天王曰﹕

元始授太玄﹐蒼胡頡寶珠。檀熾鈞音妙﹐希聲徹太虛。

九皇上眞炁﹐四司大仙王。飛霞散天日﹐凝渙六合房。

上淸朝玉虛﹐乘景晨暉中。三神號發紐﹐捧籍啟虛皇。

逸錄登紫淸﹐金符刻羽宮。頂玄蒼胡頡﹐弘濟登普光。

運度玄中人﹐咽味生五芳。結集成胎仙﹐丹母金眞陽。

主伴合元範﹐太易生玄鄕。

太上無極總眞文昌大洞仙經卷之四竟

太上無極總眞文昌大洞仙經卷之五

甘山摩維洞主太玄無上上德眞君校正

道言﹕爾時﹐元始天王以大洞高上混沌太無元天寶玉皇之炁﹐結一寶珠﹐命之曰蒼胡頡﹐曰﹕吾以此寶珠從道妙一﹐善貸生根﹐孕玄分元﹐誕始傳眞﹐化生諸天﹐凝成萬炁﹐大哉至寶﹐惟我獨存。今爲玉宸道君重出斯寶﹐諸天帝王﹑天眞大聖瞻望寶光﹐其光分敷百千萬億﹐結成《大洞仙經》玉文﹐凝而成云﹐絢而成章﹐諸天帝王天眞大聖﹐以淸明識﹐以始通觀﹐以華舌通﹐齊聲宣詠大洞云章﹐響徹萬天﹐流響九地﹐天界地界﹐水界神鄕﹐一切神靈﹐不離本坐﹐俱睹云章﹐絢目仙梵﹐歷耳皆悉﹐百生障滅﹐萬劫塵消﹐三塗九幽﹐十方惡趣﹐咸承光音﹐所及十纏九結六染七塵﹐於是頃間一時解脫。是時太玄道父前詣蕭臺﹐再拜稽首﹐求受寶珠所結《大洞仙經》玉文云章﹐庶以導化人天眾生﹐俱免萬災﹐咸消眾罪﹐不沈惡趣﹐俱等一乘﹐弘是願育﹐殷勤啟請。元始天王命元神大聖玉宸道君具俯仰威儀﹐手付太玄道父蒼胡頡寶。

元始天王告曰﹕此蒼胡頡寶﹐與檀熾鈞音﹐若非太玄﹐可得求請﹐惟子慈深願重﹐可畀寶章。

元始天王曰﹕

天皇上眞炁﹐三元乘晨回。法垣興朱霄﹐帝晶啟玉扉。

拔屍命門內﹐解結桃康階。斂神保五籍﹐越轉入太微。

單入而雙修﹐一曲水天開。海日自東生﹐元命生太初。

元始天王曰﹕

太一生元炁﹐日中司命童。煥然神光明﹐披霞升帝墉。

列坐震靈席﹐混合五日房。白炁育上生﹐靑君安延昌。

左攜精上門﹐右抱合和嬰。我生日月華﹐友賓赤炁王。

八景照泥丸﹐朗然洞房中。嬰兒爲赤子﹐混離生玉容。

五道秀金華﹐位爲上淸公。七祖斷玄滯﹐身得乘神風。

徘徊玉淸上﹐和樂反嬰童。太始三炁周﹐眞文肇生明。

元始天王曰﹕

元虛黃房內﹐中有黃寧童。左有堅玉君﹐右有帝昌皇。

浮淸翳神炁﹐蔚蔚虛靈容。靑肝明輪子﹐開朗徹八窗。

太一壽丘蘭﹐奉符入玉宮。拔我七世罪﹐回元期十通。

混合帝一室﹐五老變孩蒙。太素梵行初﹐一善四金通。

元始天王曰﹕

太極主四眞﹐淩羽逸上淸。七轉召司命﹐太一揚威明。

司錄促詣位﹐三舉登震靈。魔王來受事﹐仙官束鬼精。

月中靑帝母﹐號曰芬艷嬰。太張上五符﹐安來上玉名。

混化六合內﹐洞房列火兵。太極五靈衝﹐橫文帝子賓。

元始天王曰﹕

斗中四眞人﹐散花玉淸臺。帝卿中玄生﹐一徊眾眞來。

香風扇三寶﹐五藏映淸夷。蒼胡頡光華﹐檀熾鈞吉祥。

太中六炁淸﹐曲水襄天河。六度功圓成﹐五魔伐六陰。

中結元始王﹐高觀六合庭。

元始天王曰﹕

晨中黃景炁﹐三秀登霄庭。滄臺飛羽輪﹐延迎道已成。

司命奉帝書﹐號爲玄度卿。保生太霞宮﹐列賓館上淸。

命門合精延﹐守我身黃寧。左攜元素君﹐右攝朱郁靈。

太和度七覺﹐點火生眞文。紫華領胎仙﹐元命眞中神。

元始天王曰﹕

金闕上景炁﹐十方暉紫煙。三命太一帝﹐五召太平神。

七轉招嶽眞﹐玉符告三官。拔籍三靈下﹐受生高上晨。

太帝八靈王﹐一化回慶玄。桃君守六合﹐勒精衛泥丸。

太淸八景觀﹐十德眞文宣。保子神中神﹐元命生自然。

元始天王曰﹕

太虛空無景﹐霞中有彭室。九云合重扉﹐帝君靜幽密。

八眞合景君﹐上攜女太一。雌雄混玉房﹐九變還得七。

分形散六合﹐泥丸易分別。太眞九光輪﹐十佺丿文結。

保子元炁通﹐五炁理中頡。混一歸帝闕﹐永壽無終劫。

變化飛上淸﹐三千行超越。

元始天王曰﹕

太玄九炁上﹐煙回大暉間。神光秀空峯﹐五道煥三天。

駕景登絕霄﹐乘風蕩滯神。中一日運珠﹐理心入淸閒。

混合三五宮﹐累變億萬年。伐絕胞樹生﹐永斷血屍根。

七祖散積滯﹐返華黑幽玄。萬炁生萬神﹐齊仙成仙王。

太玄啟十明﹐妙行登十眞。

元始天王曰﹕

上淸絕霞外﹐八皇運九天。幽寥生帝宇﹐攜此景中人。

晨登太老寢﹐夕宴金華軒。羽節命太一﹐錦旗招萬神。

堅我六府胎﹐伐滅胞樹根。解結生七祖﹐散禍寧九玄。

赤帝丹靈峙﹐扶兆入玉門。月母靈素蘭﹐守閉死炁關。

死炁自今絕﹐生津從玆延。萬神萬炁仙﹐超脫位眞王。

十眞妙行全﹐太玄會明陽。無上大洞尊﹐一炁同龍光。

元始天王曰﹕

東華發始暉﹐高晨映上淸。煥洞圓珠藹﹐朗朗紫曜明。

七神回帝席﹐五老飛玉軿。太一景中立﹐司命攝萬精。

泛然云波間﹐寂盻泥丸城。七轉召三官﹐北君稽首靈。

五嶽應炁到﹐拔死書長生。三舉震靈符﹐玄解大魔精。

七祖解血結﹐玄華保黃寧。

元始天王曰﹕

太帝九老京﹐校仙登扶桑。七轉召天帝﹐司命乘神綱。

五嶽啟靈戶﹐傳聲大魔王。河海皆受事﹐立爾應會方。

保符泥丸內﹐守神曰桃康。回明易死籍﹐記仙叔火王。

拔絕三途疾﹐去禍生上英。七玄登朱室﹐兆身會玉堂。

上友方盈子﹐下攜理維藏。左攝明車君﹐右輔歸盛昌。

混一玉京炁﹐化兆吉以昌。反嬰元命童﹐檀熾吉祥鈞。

天一元根仙﹐自在光明輪。

元始天王曰﹕

玉淸萬華宮﹐高仙藏帝經。主圖九天表﹐洞觀無中生。

七轉召萬神﹐五嶽一來庭。三官招眾魔﹐司錄校所呈。

拔籍重泉曲﹐記仙書上淸。

元始天王曰﹕

玄洲絕三津﹐羽景太無庭。回霄飛垂漠﹐委化混萬精。

五云蔚絕空﹐七霞落圓明。朗朗幽寥子﹐梵昌濟黃寧。

五老揮絳華﹐散香攜玉靈。金質濯帝川﹐綠煙藹流瓊。

神拔三塗積﹐仙胎結兆形。上淸玉皇師﹐玉宸大道君。

與心絳宮神﹐飛澄太玄尊。

元始天王曰﹕

三眞生太元﹐玉戶映晨華。太素洞元虛﹐丹林森朱柯。

回神九重府﹐南昌發瓊華。百關納津液﹐停玄三秀阿。

兆身騰玉淸﹐七祖離幽扃。長保不終劫﹐萬世成仙家。

位爲聖統尊﹐玉淸大洞神。

元始天王曰﹕

西元九靈炁﹐金丹流雲宮。上極璇曜抄﹐暉景太霞中。

動回九天輪﹐靜沈八流綱。室有胎仙母﹐攜衿太帝皇。

玄一靈時生﹐三老素牢張。左把兆符籍﹐右攜理神宗。

同登琳龍闕﹐稽首玉淸房。拔棄死滅根﹐養形三五中。

七祖解屍結﹐受福明珠方。上證聖中尊﹐符化元炁王。

玉宸道君言﹕我師元始天王﹐授我此《大洞仙經》﹐其旨玄奧﹐修眞妙門。初定通息﹐太和一千﹐中觀變眞﹐離相消塵﹐元合五千﹐坐在立亡﹐大定全眞﹐妙行通靈。初曰通炁﹐次曰通神﹐終日通靈﹐十通成眞﹐道備登宸﹐超脫飛升﹐過度三界﹐往來三淸﹐證品太洞﹐天一帝尊﹐六度十通﹐萬行圓成﹐千和萬合﹐自然至尊。

太上無極總眞文昌大洞仙經卷之五竟

