太上三十六部尊經

經名﹕太上三十六部尊經。撰人不詳﹐約出於南北期末。六卷。底本出處﹕《正統道藏》洞眞部本文類。

太上三十六部尊經玉淸境經上

上淸經。妙眞經。太一經。妙林經。開化經。仙人經已上六經同捲

玉淸境上淸經第一

是時天尊曰﹕若諸眞人﹑無量大神行道心時﹐修慈悲行﹐得眞法地﹔修捨心時﹐修智慧行﹐卽此功德﹐無量劫中﹐復得何法﹖諸天聖眾﹑諸大眞人﹑無量大神行此功德﹐能如是得﹐不可思議。

天尊今如是說法﹐令一切皆知是法。寶法眞人曰﹕臣今未解要法﹐未識宗本﹐未了空相﹐未了一切。道言﹕善哉善哉﹐汝善知時﹐知我說法﹐汝則諮問眞人大神﹑無邊聖眾﹐修一切行﹐修一切智﹐則得無爲安樂﹐住於眞空平等諸法自在長樂之宮﹑難勝國土﹑福德之鄕﹑光王國內。當知一切眾生無量苦患及一切種種無量愁憂﹐已令一切等其身體平復如本﹐受諸快樂﹐免離生死﹐亦不變不異﹐眞實正住﹐善方便法﹐於未來世﹐故有善巧方術﹐多設福業﹐修行布施﹐尊重恭敬。作如是言﹐善哉。汝等一切亦能於天中之天及於世間﹐能大增長利益之事﹐能令眾生至無量壽命。汝今是大醫之三﹐善治眾生無量重病﹐善治方藥﹐處處療治﹐曾無暫捨﹐爲於眾生出病根原﹐善巧方便﹐治種種病﹐漸漸遊行﹐利益眾生﹐無量快樂。於諸眾中最勝最尊。汝今是何因緣得如是智慧﹐值遇如是功德﹖戒定修持﹐甚難得此最上福田。如此之事﹐皆由往昔因緣﹐過去﹑未來﹑見在﹐廣遠果報端正微妙﹐形色殊特﹐威德具備﹐能令一切安穩受樂﹐則捨無量一切諸病﹑百千怖畏﹐能消滅之﹐能爲眾生設大罪福。無生虛假﹐世間空有﹐是身不堅﹐是身不淨﹐是身如幻﹐是身如夢﹐是身如泡影﹐是身如浮雲﹐是身如猛火﹐是身如風露﹐是身如霜雪。如是觀察﹐甚可怖畏﹐甚可厭患。以求寂滅無上泥洹﹐永離憂患﹐最上至淸﹐無常變異﹐生死休息﹐無諸塵累﹐無量精思﹑智慧功德﹐具足成就微妙法身﹐百福莊嚴﹐諸天所贊。如是無量無邊﹐作是大願﹐而說偈曰﹕

我於往昔﹐無量劫中﹐爲諸眾生﹐發明正道。

徧視一切﹐如不轉動﹐而不爲害﹐解脫之力。

若有說者﹐窮劫不盡。若復至人﹐及以末學。

當捨難捨﹐以難捨故﹐以身無損﹐是名正道。

上淸經靈符

玉淸境上淸經終

玉淸境妙眞經第二

如是無上法﹐無量大慈悲﹐修諸心﹐修諸法﹐於諸學人第一勇健﹑不可思議﹐微妙之處﹐如無上道﹐難可譬諭﹐猶如大海﹐等於虛空。無量諸天大聖﹑無量眾眞﹑無量大神咸生歡喜﹐作如是言﹐欲求無上正眞妙法。

天尊謂﹕汝等住空平等難勝之地﹐則不見有父母﹑兄弟﹑親族﹑知識﹑姊妹﹑兒息﹑愛憎中人﹐譬如虛空﹐無有父母﹑兄弟﹐乃至無有眾生壽命。一切諸法﹐亦復如是。其心平等﹐多所利益﹐如彼虛空。何以故﹖爲行功德﹐善能修集諸空法故。是內法空﹐常樂我淨﹐得無所畏。是內法中𨿽有道性﹐而是道性非內非外﹐非上非下﹐非有等﹑非無等﹑眞性常住﹐無變易故﹐是名眞教。觀於內空﹑外空﹐觀一切法本性皆空﹑無常苦樂﹑淨不淨者﹐是名正法。汝等無量無邊一切聖眾及諸眞人﹑諸天大神常於是中通達妙理﹐廣及一切﹐令今見在﹑過去﹐未來得如是空門﹐玄之又玄﹐則得住虛空。我於大眾之中說如是等諸空義時﹐復有百千萬億眾聞如是說﹐卽得住於虛空等法。住是地已﹑於一切法中無有滯礙﹑擊縛拘執﹐心無迷悶﹐常樂自在﹐淸靜無爲。以是因緣﹐名虛空等一切諸法。譬如虛空﹐於可愛色不生貪著﹐不愛色中﹐不生瞋恚。汝等一切住是地已﹐亦復如是。一切法中﹐亦見亦知。若行時﹖若緣若因﹐若根若精﹐若思若乘﹐若遇善識﹐若持禁戒﹐若能布施﹐如是等法﹐一切知見無上解脫甚探。所行智慧﹐見諸眾生﹐行諸非法﹐必墮地獄﹐無量苦惱。知諸眾生從地獄出﹐生於人中﹐若行布施﹐乃至具足﹐是諸所施﹐是人必得入正解脫﹐是名正眞微妙。復有亦見亦知。云何爲見﹖云何爲知﹖若有若無﹐苦惱不生﹐常樂我淨﹐菑障消滅﹐一切無爲﹐諸神尊定不入生死輪回﹐堅固不壞﹐已得成就﹐亦復能知一切眾生悉有道性。而說偈曰﹕

我念宿命﹐一切不定﹐假於眾法﹐可不是空。

寶性五塵﹐從何得有﹖不得不空﹐解脫法門。

嘆未曾有。一切時眾﹐不能解義﹐爲若此也。

智者聞是﹐解脫法門﹐皆應恭敬﹐頂受此法。

妙眞經靈符

玉淸境妙眞經終

玉淸境太一經第三

大道明言﹕一切諸法﹐無邊智慧﹐令諸天人﹑大聖﹑無量眞人及諸法界有色﹑無色﹑有相﹑無相﹐各令心信成就。知是眾生求於正教﹐是人從流﹐此人非流﹐是人正住﹐此人非住﹐知此法時﹐已到法岸﹐住於至境﹐得法深味﹐得法宗本﹐得正解脫。修諸正行﹐以淨天眼。見諸眾生造身口意三業不善﹐墮於地獄﹑畜生﹑餓鬼﹐難忍塗炭﹐風刀往還﹐晝夜不息。見諸眾生修善業者﹐勇猛精進﹐行持道法﹐務欲濟人﹐當知此人得生天上﹐快樂無極﹔若在人中﹐聰明殊勝。我於無量劫中﹐見諸眾生從暗入暗﹐昏塞迷悶﹐不能解悟﹔有諸眾生從暗入明﹐知識知見﹔有諸眾生從明入暗﹐捨眞入僞﹐不識道法﹔有諸眾生從明入明﹐眞如滿月。若或一切﹐或因惡業成就﹐或因貪欲﹑瞋恚﹑愚癡﹐是業深重﹐必墮地獄﹐受諸惡報。如是之人﹐若能發心修身修戒﹐行種種法﹐知省知悟﹐不墮地獄﹐懺悔發露所有諸惡﹐今日懺悔﹐旣悔之後﹐於今已去﹐更不敢作﹐慚愧成就﹐脫離三惡道﹐供養三寶﹐以是因緣﹐不墮地獄﹐獲大善利﹐種種果報﹐莊嚴其身﹐得天妙相﹐淸靜自在﹐如靑蓮花具足果報。若或生不信想起﹐一切惡業諸罪皆至﹐所求不得﹐所願不遂﹐所作不成﹐所望不至﹐種種愁憂﹐非是一端。受如是等無量之苦﹐現世受報。無量大慈大智大慧眞人乃見是人不知因緣﹐不能懺悔﹐不自省思﹐不自悔覺﹐不生慚愧﹐無有怖懼﹐是罪增長﹐地獄受報﹐解脫何期﹐長夜冥冥﹐苦毒備經。如是眾生﹐亦有道性﹐爲諸煩惱之所覆蔽﹐不能得見光明智慧﹐無量功德﹐猶如暗夜﹐所見不眞。所謂世間男女﹐若識若不識﹐若去若來﹐若彼若此﹐捨宅﹑城村﹐衣裳﹑飲食﹐山海﹑林木﹐眾生壽命﹐皆是道本﹐無有他相﹐無有他色﹐太妙純一﹐至寂無爲﹐永生永樂﹐無有障塞﹐大通圓滿。而說偈曰﹕

我於是時﹐明大智慧﹐說諸微妙﹐示諸眾生。

得聞是語﹐令其堅固﹐故行無厭﹐眞心淸靜。

歡喜無悔﹐無所怖畏﹐不內不外﹐不嗔不怒。

如此之時﹐無有顚倒。是諸性相﹐無礙自在。

太一經靈符

玉淸境太一經終

玉淸境妙林經第四

諸大法海無量無邊﹐大周法界無有窮盡﹐種種法本功德﹐卽是天尊無限智慧﹐實非賢智能明是因。得如是法﹐無有障礙﹐無有轉動﹐無所怖畏。於一法中作種種名經﹑無量劫說﹐不能盡善哉。是法不可以智﹐不可以賢﹐是法至妙﹐不可得聞。一切凡夫取著於色﹐乃至著色﹐則生貪心﹐故爲系縛﹐則不能免生老病死憂悲大苦一切煩惱。以是因緣﹐得聞是法﹐免離諸難﹐無量眾生俱得解脫。若復有人﹐一生以來﹐多諸罪障﹐業報深重﹐不聞是法﹐名爲魔鬼纏繞其身﹐乃至一身終不能說。若不戀著﹐卽脫魔鬼。亦如世間有罪之人﹐爲官枷械﹔無罪之人﹐官不枷械。汝等一切亦復如是﹑有所著者﹐魔自繞身﹔無所著者﹐魔鬼遠之﹐常生自在﹐所著自然﹐離諸色相﹐離諸塵网﹐無復有諸煩惱相﹐無復有諸障礙相﹐得法自在。種種利益﹐亦復如是。從道得法﹐無有他說﹐無有異念﹐離欲自然﹐得眞寂滅。一切諸法微妙光艷﹐猶如重寶﹐莫可稱量。汝等若復見聞﹐轉轉教人行諸方便﹐咸使見聞甚深妙義眞實言語﹐令深信者﹐各得受持。無量眾生發無上道心﹐然後爲諸天所宗﹐恭敬供養﹐難可思議﹐眞實明了﹐決破諸疑﹐辯論眞僞﹐玄妙無極。當爾之時﹐有百千萬億眞仙道主而在坐中﹐總持正法﹐已成無量具足六通大智﹐轉入法輪﹐爲無爲之品﹐不可思議無上正眞﹐難可譬諭。上得之眞﹐應見下方無量之形﹐徧諸國土﹐引接眾生﹐未當暫捨。若復有人發無上道心﹐所行種種利益﹑無邊智慧﹐更於道果種種奉持﹐𨿽形無相﹐其理甚眞﹔𨿽名無體﹐其用甚眞。能知是法﹐壽命長久。修行功德﹐無有懈倦﹐卽於此時常勸於眾生﹐莫生怨想﹐莫生欲想﹐無有貪著﹐無有夢想﹐無有邪見﹐皆得眞實具足正性。而說偈曰﹕

若生邪見﹐是不信空。諸漏諸塵﹐從何而有﹖

如其本有﹐烏得無爲﹖若其今有﹖云何得生﹖

爲是緣生﹐爲是寄生﹐爲無因生﹐爲是共生。

離諸問答﹐等旣無生。故知非有﹐不可思議。

妙林經靈符

玉淸境妙林經終

玉淸境開化經第五

道範敷張﹐開度羣品﹐俾登道岸﹐故於是法﹐廣宣教化﹐令一切眾生修諸功德。汝若如是﹐於是法中﹐得壽命長。所以者何﹖善知因緣﹐諸方便法﹐令未來一切眾生種諸善根﹐是故令知諸法假生度生﹔故令諸世間懃行三業﹐修福果行﹔故復有十仙﹐九十六種俱其眷屬﹐所來悉至﹐同共道場﹐成就功德。如於其中調伏其心﹐如是外來﹐恆以一心求於功德。說是法時﹐得聞是事﹐心生歡喜﹐各各相謂﹐言語嗚咽﹐如是開導﹐未曾有也﹐難可得遇。復於是時﹐無量至眞上聖至眞大神﹑無量眞人﹑無邊聖眾﹐廣及十方大周法界﹐如是之眾﹐不可悉記。以其先緣﹐今得會遇﹐俱在坐中﹐卽自思省﹐思於經法﹐求於法身﹐捨難捨身﹐復於音聲歌誦聖德﹐香花贊嘆種種所行﹐盡皆如意﹐以爲供養﹐無上尊者﹐卽於是時﹐俱入香淨﹐卽於是時﹐無礙解脫﹐得不思議﹐得善果報﹐常得法輪﹐入不退行﹐常生法地。得是事已﹐心得聞法﹐了解苦﹑空﹑無常﹑無我﹐常﹑樂﹑我﹑淨。旣聞法已﹐各率眷屬而還本土。如是眾中﹐復有解脫。知見妙理﹐得法宗本﹐十二因緣﹐辯了三相。如見說法﹐得道得果﹐得因得緣﹐無量妙通﹐輪神入定﹐了說無漏智慧﹐善信方便﹐謂是大慈﹐入空寂定﹐不可思議。如是眾中有善能希有之法﹐於眾坐中解脫法要﹐甚難可得﹐甚難可得﹐甚深之義。於其大眾各各勇猛﹐歡喜踴躍﹐贊嘆無量﹐咸稱果報。能於此時﹐尊所聽受﹐勝法甚善﹐解悟欲悟。未見大慈大悲威儀所行﹐悉皆同等﹐發悟未知﹐與其方藥。如是希有難得果實﹐我等眷屬卽時應當捨難捨﹐勸諸餘人﹐令其同發如是無上不可得心﹐莫使悔想﹐普皆同等﹐卽時百寶種種莊嚴廣大之座。莊嚴旣已﹐舉眾稽首﹐諮請頂禮﹐瞻視慈顏﹐自嘆宿生有幸﹐得聞是說﹐稱大慈悲﹐廣爲宣揚﹐而說偈曰﹕

無上至眞﹐無極德至﹐寂然之地﹐最上眞妙﹐

無極中尊﹐我得仙來。至尊大道﹐無古無今﹐

無去無來﹐無思無想。常以正教﹐令諸世間﹐

皆獲善果﹐最大利益﹐無憎無愛﹐同承妙力。

開化經靈符

玉淸境開化經終

玉淸境仙人經第六

玉眞妙果﹐莊嚴希有。希有之法﹐天中之天﹐中亦不能﹐三界之內﹐及以世間﹐況能有耶﹖難思議耶﹖我不任勝。爾時會中一切至眞大聖﹑無量大神及諸聖眾言曰﹕我等眷屬悉皆外來﹐神尊所有祕要言語﹐猶能憐湣﹐譬如日月﹐其光無隱。我以眷屬﹐歸依禮足。惟願哀受我等同共發心﹐歸奉教化﹐若有不如。我心我願﹐咸生恭敬。卽於爾時心復嘆言﹐慚愧尊重。所領要言﹐終不能盡﹐及於虛空﹐甚難甚難﹐於難不難﹐蒙今大眾﹑令我演教﹐我自思惟﹐不敢嘿然。若不宣說﹐則於來世之人不得善果﹐不得善果﹐不得增進福田。若不宣說所領之言﹐深是祕法﹐不遵上說﹐卽於此時見其威力﹐天神侍衛﹐神龍翼軒﹐百千種伎﹑一時和雅﹐卽時上座講誦諸法﹐嘆言道深﹐甚奧虛無﹐浩渺曠蕩之淵。如人不信﹐如天亢旱﹐不生華實﹐及水陸所生之物﹐皆悉枯悴﹐無有潤澤﹐不能增長﹐一切諸藥﹐無有勢力。不信之人﹐亦復如是。自受枯悴﹐無復他咎。如復有人初有信心﹐自不堅固﹐猶如春華敷時﹐羣蜂盡至﹐色香細味﹐不知厭足﹐及其飛落﹐羣蜂盡去。信心不固之人﹐亦復如是。於其眾中善來眷屬聞如是大乘經典﹐無量無邊不可思議功德之聚。汝今隨順世間之法﹐而作是言﹐甚爲希有。善哉﹐當來之世﹐是經流布﹐降大法雨﹐彌滿其處﹐具足無滯﹐利益安樂一切眾生。譬如金在沙中﹐陶煉滓穢﹐然後銷鎔成金之後﹐價值無量。譬如商人有無價寶﹐詣市賣之﹐愚人見之﹐而問寶主曰﹕此寶何價﹖寶主曰﹕此寶價值百千萬數。聞已﹐復詈﹕此是何物﹐誑我是寶。各相謂曰﹕此非眞寶。不信法人﹐亦復如是。善來今眾如彼愚人﹐不識眞寶﹐亦復如是﹐於其眾人能信此法﹐而無正信。譬如識寶而無貨價。若能勸人修持善事﹐久而不倦﹐亦明正信。而說偈曰﹕

大法無邊﹐不生不滅。降伏魔障﹐顯明正要﹐

摧諸外道。由善果故﹐得生自在。上道玄奧﹐

名體深妙﹐不可定求﹐神用難思﹐無有定相﹐

無有障惱。復有良醫﹐能救病苦﹐自然安樂。

仙人經靈符

玉淸境仙人經終

太上三十六部尊經玉淸境經下

黃林經。上眞經。道教經。上煉經。上妙功德經。道德經已上六經同捲

玉淸境黃林經第七

正教廣明﹐無有限量﹐人天歸依﹐無有窮盡。於一切見在﹑未來﹐均俱正性。若或過去生中有未聞法﹐今令皆得自然﹐歸奉教法﹐無有障礙。若復有人出家慕道﹐能知信向﹐因是長養。其身旣長養以來﹐未識法性﹐卽於此中輕噪諂曲﹐彊要名譽﹐希望眾人恭敬﹐自無所得﹐何以利他﹖將謂出家能明正性﹐而復愚癡﹐猶如盲人自無所見﹐引人路途﹐轉轉迷惑﹐而不知覺。若或布施﹐彊生贊嘆﹐皆生貪求而無利益﹐則於一一念中皆是煩惱﹐無有休息。又如嘆言曰﹕道以一音而爲說﹐彼欲彼眾生各各具足﹐各各得其解脫﹐悉皆贊嘆﹐而於自性未能解悟。

天尊遂謂眾曰﹕我於說法時﹐先令一切自明本性﹐然後教人受持﹐如我所說。以是因緣﹐故諸法通明﹐還復教人。是諸眾生得是法教﹐如子得父母﹐故於一切嘆說是妙法﹐增益功德﹐如大海水﹐還復周流無盡。時於大眾得聞是說﹐皆生歡喜。因緣如是希有﹐諸餘眷屬聞法﹐亦稱希有﹐則於眾中未聞未了﹐皆得通解﹐無量增益。從此發念﹐俱獲正眞。仙童侍衛﹐百千音樂﹐種種香花﹐受諸果報﹐俱入大教無爲之果。汝等今眾及未來世﹐總除惡行﹐而行正法﹐遠惡就善﹐棄絕爲始﹐捨樂求道﹐是吾種子。如上正行﹐實難思議。而不淨者變令淨﹐爲我法受持。如或未淨﹐卽令了淨。如是如是。若或具足眞實智慧﹑眞實妙寶﹐故非虛謬﹐善來眷屬甚深妙法﹐因緣會遇﹐念念遷改﹐轉凡入聖﹐從粗入妙﹐捨身受身﹐爲眞仙侶。六住﹑七住﹐亦復如是﹔成眞得道﹐亦復如是。若或眾生爲魔所擾﹐形神離捨﹐長役陰關﹐無有解脫﹐如是之事甚可怖畏。思道出家﹐遠出塵漏﹐如我所說。復能行者﹐是生快樂﹐不墮輪回﹐不生邪見﹐能除一切﹐無有貪著﹐常奉正教﹐無有暫捨﹐恆如饑渴﹐須得飲食。而說偈曰﹕

淸靜妙因﹐普及一切。未發心者﹐令得發心。

諸不信者﹐亦令趣向。大發善傾﹐各得精進。

善說法者﹐猶如良醫。得以妙藥﹐治諸盲人。

令見日月﹐是大經典。開發慧眼﹐令得安住。

黃林經靈符

玉淸境黃林經終

太上三十六部尊經玉淸境經下

黃林經。上眞經。道教經。上煉經。上妙功德經。道德經已上六經同捲

玉淸境上眞經第八

淸靜妙品﹐自然無有他想﹐至上無極﹐徧及無邊無量﹐一切天人無不敬仰﹐受持經法﹐如愛重寶﹐如敬我身﹐如愛己子﹐念念不忘。卽令汝等便得解悟﹐得無上力﹐常住不動﹐無上無極﹐轉輸成就﹐是修道行仙之導師。若或說法﹐無不稽首﹔若或辯論﹐無不稽首。善來聞法﹐一切解悟﹐三界虛空﹐權假是名。聖人如是有威德力﹐故行妙法﹐示諸眾生如是難事﹐凡夫下劣﹐無有勢力﹐不能度量如是之事﹐故昏迷難入。聖人於是故行智慧方便門戶﹐引諸眾生皆成妙善﹐至於上境﹐精持教化﹐乃可脫離苦趣。況夫五陰無實﹐三徒苦多﹐念念生滅﹐諸法不住。善來會中﹐不退不轉﹐善得果報﹐是名爲樂勝因。常行淸靜﹐無礙自在﹐得善果報。汝於會中﹐思量功德輕重利益之者﹐復次覺眞。若有道士﹑女冠功德積累﹐不可思議。眞實法侶三萬六千人﹐眾所共知﹐明大智慧行﹐皆悉成就。大道威神爲護法城﹐受治正法﹐名聞十方﹐眾人所請﹐紹隆三寶﹐能使不絕﹐降伏魔障﹐制諸外道。悉以淸靜﹐永離愛纏﹐心常安住﹐無礙解脫。念念總持﹐辯才不斷﹐布施持戒﹐忍辱精思﹐微妙智慧﹐及方便力﹐無不具足﹐一隱一顯﹐處於虛空﹐其大智力得無生忍﹐成道名字﹐入不退轉﹐入淸靜行。略說大道﹐五百劫中﹐講經說法﹐終日竟夜﹐論說其義﹐終不能盡。汝等當知﹐自此以去百千萬劫﹐若有修行至無爲處﹐無相有相﹐智慧入定﹐不起法忍﹐從上至下﹐稽首稽首﹐三十二相﹐了見道意﹐神智無量﹐猶如虛空﹐不可量度。復次﹐至人於往昔時求道正教﹐憐湣眾生﹐如母愛子﹐道甚久遠﹐非是今日。若能懃心奉持﹐念念不忘﹐自發是言﹐善哉善哉﹐名爲方便。十方尊神感我是心﹐皆施妙法力﹐卽於是時﹐五路通達﹐魔鬼潛伏﹐正於其時皆明正願﹐各得成就。而說偈曰﹕

我今所見﹐卽知正法。有大果報﹐難可譬諭。

如於暗處﹐得大明燈。普使一切﹐得是光明。

身得安穩﹐無有煩惱。以是因緣﹐悉得具足。

善哉妙法﹐方是深奧。以是義故﹐成就果實。

上眞經靈符

玉淸境上眞經終

太上三十六部尊經玉淸境經下

黃林經。上眞經。道教經。上煉經。上妙功德經。道德經已上六經同捲

玉淸境道教經第九

聞至道無言﹐妙隱玄中之玄。因問之曰。天尊遂謂諸天仙眾﹑無極無邊至眞大神﹐同會妙有殊庭﹐闡揚教範。汝等皆欲求道﹐而曰聞道粗妙甚多。汝今發問﹐是聞果實﹐乃發此心﹐求無上道﹐終不可得。如五道大力鬼神則於劫中﹐皆同天地生化﹐爲生疑网﹐求於祭酒﹐永居土地﹐不能聽戒﹐去失道本。如汝等心欲聞我正教﹐當於此時﹐發無上大智慧心﹐大不可思議心﹐而後得聞。汝令覓道﹐汝曾得聞﹐希有希有。道非色中求﹐非不色中求﹐不著有中求﹐不著無中求﹐爲諸眾生假作諸法﹐隨其所設﹐彊立名字﹐得其名字﹐實離名字。無上正眞﹐但聞其名﹐無量功德﹐不可思議。何況受持﹐𨿽無形相﹐杳杳冥冥﹐其中甚精﹐無礙上法﹐眞性不動﹐其威如海﹐其威廣大﹐降伏勞怨﹐制諸外道﹐甚難可得﹐應化無邊﹐不可思議。是道玄妙﹐是言希有之事。說是法相﹐我今受汝﹐汝當信念﹐莫生退想﹐莫懷疑想﹐莫起畏想﹐莫信他想﹐莫言無力﹐莫言甚難﹐但須直心正念﹐種諸善根﹐自然了法﹐入道源流。常得一味﹐若無所得﹐不起法忍﹐善習智慧﹐常勸一切﹐普令得道﹐無生障礙﹐勿生嫉妬﹐但施一心﹐平等說法﹐最上因緣實難思議﹐無有窮盡。廣說因緣﹐無有懈怠﹐常作法音﹐贊嘆歌詠﹐令一切眾生同生回向﹐發無上至眞大不可得心﹐成大圓滿﹐修習正教﹐廣度無窮。各運大不可思議力﹑大智慧神通力﹐當於此時受法﹐得度善來因緣。如是如是。若有眾生於劫劫中略得聞法﹐亦復如是﹐無有限量﹐無有邊際﹐皆是種子。恐於種子﹐自不能種﹐難生果實。汝等一切甚難希有﹐能隨順轉﹐永不退輪﹐悉皆具足。知種善根﹐是諸天眾﹐得無所畏﹐功德智慧﹐以修其心﹐相好嚴身﹐具足第一。先得善果﹐捨諸世間所有好名稱高﹐志趣高遠﹐無餘復習。而說偈曰﹕

以此善道﹐示諸世間。猶如天雨﹐潤益增長。

一切諸眾﹐成就果實。悉除饑饉﹐多受丰樂。

神尊祕藏﹐無量智慧。眾惡永滅﹐萬邪不幹。

神照深遠﹐得其玄妙。眞實不動﹐得無畏力。

道教經靈符

玉淸境道教經終

太上三十六部尊經玉淸境經下

黃林經。上眞經。道教經。上煉經。上妙功德經。道德經已上六經同捲

玉淸境上煉經第十

道言﹕會中善來無量聖眾﹑一切天眞﹑無邊無極至眞大神﹐一切諸法﹐有等不等﹐眾生亦等不等﹐復有無量不可思議。我常歷觀諸天﹑諸惡趣門﹐故有六宮主其罪福。一曰紂絕陰天宮﹐二曰泰殺諒事宗天宮﹐三曰明晨耐犯武城天宮﹐四曰恬照罪气天宮﹐五日宗靈七非天宮﹐六曰敢司連宛屢天宮。復有二十四獄﹕一曰鑊湯地獄﹐二曰銅柱地獄﹐三曰鐵犁耕舌地獄﹐四曰刀山劍樹地獄﹐五曰銼碓地獄﹐六曰毒蛇食心地獄﹐七日鎔銅灌口地獄﹐八曰鑪炭地獄﹐九曰鐵輪地獄﹐十曰運石爲山地獄﹐十一曰鐵牀地獄﹐十二日劍林地獄﹐十三曰寒冰地獄﹐十四曰猛火地獄﹐十五曰鐵杖亂考地獄﹐十六曰大石壓身地獄﹐十七日鐵錐刺身地獄﹐十八曰鐵丸地獄﹐十九日吞火食炭地獄﹐二十曰磑磨確搗地獄﹐二十一日鐵汁地獄﹐二十二曰拔舌地獄﹐二十三曰鐵鎖地獄﹐二十四曰鋸解地獄。復有五苦之門﹐周圍二十四獄。一曰色累苦心門﹐二日愛累苦神門﹐三曰貪累苦形門﹐四日華競苦精門﹐五曰身累苦魂門。三塗﹐上尸﹑中尸﹑下尸。三塗五苦﹐八難之門。復有九幽九獄分布四方﹐東風雷獄﹐南火翳獄﹐西金剛獄﹐北溟泠獄﹐中普掠獄﹐東南銅柱獄﹐西南屠割獄﹐西北火車獄﹐東北鑊湯獄。復有男女墮落此中﹐無有限數﹐非可堪忍﹐不捨晝夜。太極眞人稽首禮拜﹐上白天尊。天尊曰﹕此諸罪人不信三寶﹐惟罪是修﹐故墮此間﹐無有出期。我今爲汝演揚正教﹑無上玉匱﹐令諸眾生悉得解脫。

玉虛君於是盟誓至眞﹐請出玉匱中科品﹐皆黃書靑軸﹐備言要品﹐籙集救苦眞符﹐而白天尊曰﹕臣已聞是教典﹐得如是法﹐永離地獄苦趣﹐奉持玉契﹐升入金門﹐無有滯礙。中一卮燈明﹐分布八後﹐九獄皆除。於大眾中若有聞是法要﹐恭聽法音﹐便生快樂。而說偈曰﹕

天尊言曰﹐此諸苦趣。皆是自入。若得聞法。

亦是慶幸﹐汝今宣揚。當自堅固﹐勇猛精進。

復以光明﹐淸靜法水。破除諸障﹐惟破八獄。

中及五苦﹐自然消滅。萬里鐵城﹐崩落如沙。

上煉經靈符

玉淸境上煉經終

太上三十六部尊經玉淸境經下

黃林經。上眞經。道教經。上煉經。上妙功德經。道德經已上六經同捲

玉淸境上妙功德經第十一

道言﹕善哉善哉。若復有無量天眞大聖﹑至眞大神於其會中﹐東西南北飛天神主咸皆稽首﹐種種法緣﹐非可盡言。四方大智﹐可令此等無量無邊。若諸男女能發善心﹐生大智慧﹐先當調伏其心﹐修行要行﹐如是要行﹐度入法輪﹐飛天流轉。大藏正教﹐五千餘文﹐萬八千篇﹐盡歸寶藏。飛天八神運力旋轉﹐四方金龍旋柱斗珠﹐八面垂珠﹐三十二館閣﹐三十二天帝周回八方﹐五色祥雲敷地擁出﹐光明徧照﹐藏心書《九天生神章經》﹐餘經皆歸館閣﹐轉輪三度﹐咸使眾生皆明眞性﹐能於法輪受以勸戒﹐使得更生﹐還生人中﹐了見諸法﹐無有疑惑﹐種種善根。修此要道﹐無邊智慧﹐無量教法﹐皆在其中﹐萬世通行﹐無有障礙。如是功德﹐無有窮盡﹐實難思議。於其眾中能明是理﹐一切見聞悉皆如意。其或未聞如是要法﹐亦當發心歸依﹐隨法輪轉﹐略聽眞音﹐亦得解脫。修此要道﹐莫生退悔﹐精進誦詠﹐以聞奧妙上眞之道﹐而復光明﹐救度一切免離苦趣﹐作大利益﹐種種方便。進修行業﹐天人歸依。百千萬劫﹐已生﹑當生﹑未生﹐若發善念﹐當須敬奉﹐引入法門﹐使於此生﹑當生漸漸聞法﹐無有魔障﹐亦能得遇此法。若復有人已於法中聞是說已﹐亦能精勤而無終始﹐初𨿽得道﹐後生退悔﹐貪著世緣﹐亦無解脫。汝等當依我說聽受﹐廣開法門﹐自堅本行﹐亦使未悟者悟﹐未聞者聞﹐建大功德。諸行成就﹐度入善果﹐見大因緣﹐普入無爲之果﹐更入煉度﹐以致道眞﹐入淸靜果。諸有所作﹐普皆上善。如是一切具﹐諸功德力﹐無量無邊﹐悉皆具足細微之力。法始萌芽﹐不善修持﹐而失法本﹐不能長生。若能積習﹐功德無有限量。我卽說法之時﹐不有亦不無。以是因緣﹐故諸法應﹐亦無我無人﹐種種見聞悉皆成就。以斯妙力是大不可思議。而說偈曰﹕

能知古始﹐謂是道紀。未解令解﹐道之種子。

所以者何﹖天尊智慧。不可量極﹐微妙之義。

深遠難識﹐彊爲其相。慧行難思﹐應見諸法。

何爲不得﹐是諸眾生。貪著不識﹐若明皆悟。

上妙功德經靈符

玉淸境上妙功德經終

太上三十六部尊經玉淸境經下

黃林經。上眞經。道教經。上煉經。上妙功德經。道德經已上六經同捲

玉淸境道德經第十二

我說一切皆是微妙。汝等眾眞於過去﹑未來﹑今生皆有無量智慧﹐而不明了﹐八達交橫﹐種種業緣皆非正念。或有上品不明正性﹐未全大乘﹐猶貪香花﹐不生道德﹐不發智慧﹐不行善信﹐亦能墮落。況或有人顚倒非意﹐永失因緣﹐不遇三寶﹐不聞要法﹐不聞法鼓﹐不聞祕藏。如是之人若聽我說法﹐亦不能分別﹐所作亦不分別﹐爲法相亦不分別。旣無自性﹐亦無他性。若能於此中得聞是說﹐而能解悟﹐則於一切法中皆得成就﹐而至不生不滅﹐而復成就一切法﹐而離諸法相﹐一切言說﹐亦離諸所言說﹐不言不說﹐是明法要。欲行大道﹐莫示小徑﹐無以大海內水譬諸小水﹐無以太陽譬於餘光。我於說法無有滯礙﹐一切圓滿﹐實難思議﹐實難辯明﹐徧滿三千大千﹐具諸法界﹐如視掌中﹐不以二相﹐亦無妄相﹐淸靜無爲﹐無今無古﹐無終無始﹐廣勸眾生以求善本﹐捨此身命﹐方求解悟﹐堅修法教﹐悉皆圓滿﹐甚大饒益一切眾生。卽於此時﹐於未來世中﹐流布教法。未見未聞及他國土余諸愚暗﹑未有達者﹐皆令因今說法亦得解悟。旣得解悟﹐入不退轉無爲大業﹐到長壽處﹐第一勝因﹐難可譬諭。於是眾中稽首禮拜﹐五體投地﹐歡喜踴躍﹐大聲贊嘆﹐是大不可思議功德﹐無有邊際。我今聞說﹐千萬劫中未有今日﹐一言卽於此中無限。眞人聞是說已﹐瞻禮金容﹐拜受玉科﹐皆得解悟。須臾之間﹐得不可思議。復有無量無邊諸天神王及諸聖眾從空而來﹐皆欲增益道德﹐妙有眞靜。無量大神及諸仙眾同時稽首﹐無上正眞﹐微妙要品﹐皆是大梵。若有見聞﹐悉皆利益﹐而況持誦﹐授諸戒法﹐及廣勸眾生均受妙法﹐得大圓滿﹐具足法性﹐六欲不生﹐三毒皆滅﹐神識俱淸﹐成大通智慧﹐轉轉教人。以是功德無有限量﹐是眞教法難盡宣揚。而說偈曰﹕

汝等當知﹐靜有二種。一者有靜﹐我念精微。

常念靜行﹐二者空靜。思念如海﹐常念精行。

卽存守一﹐方得淵源。得究竟靜﹐盡有歸依。

得於諸法﹐乃可無盡。以諸眾生﹐本先自澄。

道德經靈符

玉淸境道德經終

太上三十六部尊經上淸境經上

洞玄經。元陽經。元辰經。大劫經。上開經。內音經已上六經同捲

上淸境洞玄經第一

至妙妙品﹐無上至眞﹐隱奧難明。於是諸天同聲贊嘆﹐上白天尊﹐請開法要。時於座中﹐咸生歡喜﹐無量光明﹐開悟羣品。復有無色界天子從彼所來﹐其名曰皓庭霄度國天帝王子﹑淵通元洞國天帝王子﹑翰寵妙成國天帝王子﹑秀樂禁上國天帝王子﹐如是等輩四天王子﹐聞是希有妙相之事﹐各率國人﹐智男正女同會﹐四種民天﹐騰勝﹑梵度﹑賈奕﹑常融天皆云﹐如是甚深因緣﹐得轉勝地無礙之處﹐得道之眞。復有色界天子十八天王﹐越行天帝王子﹑蒙翳天帝王子﹑和陽天帝王子﹑恭華天帝王子﹑宗飄天帝王子﹑皇笳天帝王子﹑堂曜天帝王子﹑端靖天帝王子﹑恭慶天帝王子﹑極瑤天帝王子﹑孔升天帝王子﹑皇崖天帝王子﹑極風天帝王子﹑孝芒天帝王子﹑翁重天帝王子﹑江由天帝王子﹑阮樂天帝王子﹑曇誓天帝王子﹐如是國王﹐並其臣子及以國人來至我所﹐我卽爲其隨時演說眞道上力。是國恭敬﹐作無礙法﹐作大法幢﹐不可思議﹐聞是妙事﹐心生歡喜﹐嘆未曾有。得此善果﹐甚爲希有﹐得淸靜緣﹐永離聲色﹐無復煩惱﹐轉不退輪﹐永無生死﹐成大具足。是眞微妙﹐不可具陳。復有欲界六天帝王子俱來稱揚如是大不可思議功德﹐實難會遇。皇曾天帝王子﹑玉完天帝王子﹑何童天帝王子﹑平育天帝王子﹑文舉天帝王子﹑摩夷天帝王子﹐如是等天帝王子﹐諸臣﹑太子﹑其國人民多不具足﹐無量苦惱﹐流浪生死﹐愛憎別離﹐怨家惡殺﹐不可思議。有至心者﹐聞道所在﹐不計遠近。我今爲說十二因緣﹐咸使回向﹐同生眞境﹐及度諸國﹐隨緣高下﹐次第令悟。如是眷屬卽受正果﹐俱不退轉﹐悉得安樂﹐羣臣吏民普得無礙法﹐同入正眞﹐會登淸靜智慧門﹐發無上心﹐超安樂道場。我說諸法﹐常以勸誘﹐令諸世間漸入正宗﹐皆得道果。而說偈曰﹕

是法光明﹐最妙經典。若見在世﹐及未來世。

在在處處﹐城邑聚落。山澤空處﹐若王宮宅。

順是經典﹐所流布處。我當此處﹐大威力神。

往至彼所﹐隨逐擁護。說是法者﹐普令成就。

洞玄經靈符

上淸境洞玄經終

太上三十六部尊經上淸境經上

洞玄經。元陽經。元辰經。大劫經。上開經。內音經已上六經同捲

上淸境元陽經第二

爾時諸天聖眾﹑諸天大神﹑無量至眞大神心生歡喜﹐得聞天尊如是廣爲大眾演說﹐次第修行﹐具足成就。是作無量無邊廣大福田﹐爲諸眾生作命根本。若能善調理性命﹐自生和暢﹐保全肌膚。隨時方便﹐精修行業﹐於其田中常得甘雨灌注﹐年年丰熟﹐無有損傷。是大利益不可思議﹐普使羣生皆受濟度﹐成就如是﹐以此自在﹐威猛精進。旣聞法已竟﹐卽於此經中復起淸靜心﹐起自然心﹐起無畏心﹐起慈悲心﹐尊重修行﹐復得聞此。諸國外道聞得受記﹐亦皆受記﹐最大因緣﹐是無量果﹐得如是事﹐心開意發﹐悉皆明了﹐身得廣大天而無邊際﹐大周法界無有窮盡﹐三十二相徧滿虛空﹐八十種好門門利益﹐示有示無﹐或隱或顯﹐無量甚深﹐微妙無爲。上力不勝歡喜﹐如此所說﹐爲善方藥﹐能救諸苦﹐方便濟人。善識病源深淺﹐對證用藥﹐乃知四大增損。常發大慈﹐悲湣眾生﹐故令同得歸依﹐以教諸眾生。演說大智慧﹐欲使一切眾生深入法門﹐得聞祕藏﹐卽得不生不滅。一切世間不知不見﹐無量無邊。諸天信眾悉能知見﹐能覺悟者﹐是名眞人。能知正悟﹐直至上乘。若非世間有何異相﹐亦是世間﹐亦非世間。如言其異﹐要須約略。如是汝當宣行要法﹐爲諸來生者作大善緣﹐常須演說﹐非但今日今時﹐究竟善法當莫窮盡﹐大通智慧皆莫能盡。況諸演說而能得盡﹖汝當信受﹐卽當告汝﹐一一分別﹐甚深道本﹐當得解脫﹐第一因緣。若通智慧﹑大慈悲哀湣﹐普濟眾生﹐爲法因緣﹐爲世作親友。善哉﹐難可思議。先立是法﹐普救諸有情﹐徧觀諸眾生染著於色﹐染著於欲﹐不自知覺﹐自作如是苦惱﹐念念以此爲樂﹐妄言綺語﹐兩舌惡罵﹐貪欲嗔恚﹐愚癡邪見﹐𨿽聞是法﹐亦不精進﹐自致斯苦﹐永無解脫。我說諸法﹐皆得滿足。而說偈曰﹕

我今聞法﹐莫起分別。若起分別﹐沈迷惡趣。

若男若女﹐皆生信向﹐皈身皈命﹐得成道子。

汝得是言﹐故須演說﹐難得之法。爲當來世﹐

善利法子﹐虛靜還源。成我弟子﹐旣靜且常。

元陽經靈符

上淸境元陽經終

太上三十六部尊經上淸境經上

洞玄經。元陽經。元辰經。大劫經。上開經。內音經已上六經同捲

上淸境元辰經第三

大道旨趣奧妙﹐隱韻難言﹐凝然不動﹐自得常存。若復有眾生不知道本﹐不察根源﹐恣縱貪欲﹑瞋恚﹑愚癡﹐邪淫﹑偸盜﹐殺害物命﹐不敬天神﹑地只﹐不奉教法﹐穢慢日月星辰﹐諸惡皆至﹐種種行諸不善﹐爲鬼磨滅身形﹐常多乖謬。驕慢於一切善法﹐心不信吾道﹐橫作於無道﹐非法所行﹐眾鬼皆疾﹐善神皆散﹐不來護持﹐諸惡業緣悉皆聚集﹐病患連綿﹐欲滅其身﹐不能得於老壽。諭如朝露﹐不近太陽。捨遠諸善法﹐無有善念道時﹐增長於惡趣﹐行諸不善﹐實難懺悔﹐命終之日﹐無有出期﹐永沈地獄。其家若有奉道弟子﹐智男正女﹐精修大道﹐發一切善念﹐請命道士嚴潔家庭﹐堅立絆黃二旛﹐各長九尺。

徘旛立左﹐當寫《九天應眞經品》大書道字﹐嬸頂四帶三十六符﹐旛身書《九天應眞經品》四句云﹕

符命通溟漠﹐靈旛揚曉風。遷神超北府﹐飛舄上南宮。

黃旛立右﹐當寫《九天生神章經》五仙中靈之炁﹐大書仙字﹐旛頂四帶三十六符﹐旛身書《生神章經無》四句云﹕

太微回黃旗﹐無英命靈旛。攝召長夜府﹐開度受生魂。

二旛俱立門首。振響帝鐘﹐召集十方發心懺悔﹐亦能成就智慧﹐從前罪障悉令消除﹐十方十地之中盡處福德﹐自在之鄕徧及一切﹐等於虛空﹐無有障礙。諸天大力﹑無量大神王興大慈大悲無邊善念﹐無小無大﹐悉皆度脫。一切苦惱﹐如湯火銷鎔冰雪。如此大智慧力無所障礙。普爲諸天人﹐同發至眞願﹐出入非有無﹐應化無邊畔。無有別心﹐有一切大智﹐度脫於眾生。若有行念者﹐眞是道種子。當發種種善心﹐願達過去﹑未來最大因緣﹐無量惡業悉皆了解﹐過去﹑未來卽於長在。習方便法﹐於無量無邊眾中各起敬恭﹐得聞道要。而說偈曰﹕

汝今得道﹐永保長存。礙然不動﹐方名正道。

本非起住﹐亦無去來。但見眾生﹐均有生滅。

眞道大慈﹐常無棄捨。何有生滅﹐以爲眾生。

不能常住﹐探可悲湣。微妙之道﹐皆爲無量。

元辰經靈符

上淸境元辰經終

太上三十六部尊經上淸境經上

洞玄經。元陽經。元辰經。大劫經。上開經。內音經已上六經同捲

上淸境大劫經第四

大道境界徧滿﹐無量無邊﹐盡虛空界﹐無有窮盡﹐無有劫數﹐東西南北﹑四維上下﹐無復滯礙﹐能成一切諸法﹐了解三業﹐要路通達。諸法相無有遺滯者﹐心願成﹐盡無礙樂﹐得道法﹐得聞無上事眾﹐廣說要法因緣。大法無限﹐當作難盡思議言說﹐精修六行﹐能進入無爲。更發如是淸靜大智慧願﹐大慈悲願﹐能棄一切色﹐能棄一切欲﹐能棄一切貪﹐能棄一切瞋﹐能棄一切癡﹐方便平等﹐慈悲救度﹐救一切苦眾生。我今施汝三五一四中忍辱一切事﹑精進不穢法﹐思念不退輪轉﹐永不思邪意﹐念念是一切法王﹐能思受於一切諸法。所有迷妄者悉無有怨恨﹐讓德於世間﹐不欲人之所欲﹐亦容於一切﹐無理亦不辯諍﹐遠去世間諸煩惱﹑夢想﹐藏身無爲﹐處於湛寂幽靜。心不負所言﹐行業不遠離經戒﹐晝夜常行道果﹐飲食坐外﹐皆明道法﹐五味不貪著﹐六情俱能解結﹐口𨿽雜食﹐心常不味。凡所養生集气﹐亦非服藥﹐自生肌膚﹐彊壯眞陽。竟不思想﹑耗散精神﹐目不虛視。種種諸惡業﹑一切諸煩惱﹐並皆消除。其諸來世男女生於末劫﹐不遇明師﹐不親善教﹐生諸一切無量諸惡業﹐起一切念想﹐輕陷良善﹐作諸無量重罪﹐不能懺悔﹐死入無邊大地獄﹐沈溺五苦諸惡道﹐身體抱銅柱﹐足履刀山﹐手攀劍樹﹐復入鑊湯﹐吞火食炭﹐頭面焦然。天道﹑地道﹑人道﹑畜生道﹑餓鬼道﹑地獄道﹐或胎生﹑或卵生﹑或濕生﹑或化生﹐無復有因緣﹐離諸惡趣﹐永不見光明﹐終不得出離。若有一切發無上智慧心﹐廣爲宣說﹐得是因緣﹐開悟正因﹐還明本性。今日大善﹐不可思議。如此所說﹐汝等無量無邊大眾得聞未聞法﹐得見未見法﹐始登道場﹐皆承妙力。凡有一切見聞﹐盡皆如意﹐不復顚倒迷惑。諸大智慧皆令得道﹐普行正教。而說偈曰﹕

心念眾生﹐如母愛子。眾生生死﹐自溺輪回。

無有出離﹐難明正法。若有見聞﹐亦能精進。

上道無親﹐惟是善人。勸念眾生﹐宜加衛護。

以其身心﹐令解調伏﹐尋道根本﹐眞正智慧。

大劫經靈符

上淸境大劫經終

太上三十六部尊經上淸境經上

洞玄經。元陽經。元辰經。大劫經。上開經。內音經已上六經同捲

上淸境上開經第五

如是經中大圓滿性無有限量﹐所有演說一切諸品要法﹐上境至眞甚深微妙﹐無有虛謬。前劫﹐今劫﹑後劫﹐諸如此等言說﹐汝等各宜敬信﹐生大慈大悲無礙心﹑大不可得心﹐必見希有之事。凡今天下所願﹐皆欲冥心寂靜﹐恭敬聽信﹐不得生諸惡業﹐貪毒﹑邪見﹐無復妄談。諸天日月星宿周回數度﹐皆主明災福因緣﹐或順或逆﹐或畱或伏﹐或明或暗﹐或升或降﹐或沈或寥﹐或躔或度﹐皆主吉凶。周天二十八宿皆歷諸天。故有下方人民﹐皆當修崇恭敬﹐看其行度﹐祈禱禳謝﹐卽得兔離諸厄難。我今爲汝演說禳度星辰之法﹐當嚴備香花燈燭﹐於淸靜堂宇塑繪十一曜儀形﹐二十八宿﹑諸金井﹑銀河﹑紫堂分野﹑吉祥凶禍﹑妖孽暗昧星眞形儀﹐看宣經文﹐修設醮筵﹐用五穀布燈﹐取本命年月日時所屬﹐更用五方色彩安鎭壇內﹐皂一尺﹐赤二尺﹐靑三尺﹐白四尺﹐黃五尺﹐稱揚法事﹐一切星眞並皆回曜﹐轉禍爲福﹐變凶爲祥。若有男女能依此法﹐而未聞如是要法﹐凡能修齋﹑建立道場之人﹐各宜轉轉教人莫生障礙﹐於其福德亦不可思議。若復有人無力可以修崇﹐能生敬信﹐贊嘆功德﹐其於善根亦能增長﹐一切災難亦皆消滅。若復一切善士能發大慈悲行﹐則於境內大施福力﹐建立壇宇﹐廣崇供養﹐欲令一切皆承道恩。如是福德無有邊際﹐無有窮盡。能發善心﹐爲人修禳﹖莫生懈怠﹐亦復如是。於其眾中﹐若復有人見人建立道場﹐自生輕慢﹐不信戒法﹐稱是虛言﹐若有災難﹐但欲希望苟免﹐當於此時﹐若發善念﹐不能上達﹐使及一切眷屬皆不聞法。如是諸苦﹐皆是自致﹐及生異世﹐永失道德本原﹔所有諸障惱連綿﹐世世無復解脫﹐卽於其後大得傷害﹐流及累世子孫﹐誠可悲哀。我今說法﹐欲得皆能信受。而說偈曰﹕

汝等敬奉﹐莫生懈怠。莫起怨恨﹐莫生惡相。

絕滅一切﹐種種諸累。心常淸靜﹐行常智慧。

意滅煩惱﹐念不退道。如是等事﹐各宜執戒。

永不復犯﹐故現諸法﹐皆信是行﹐至無上道。

上開經靈符

上淸境上開經終

太上三十六部尊經上淸境經上

洞玄經。元陽經。元辰經。大劫經。上開經。內音經已上六經同捲

上淸境內音經第六

天地變異﹐自有定數﹐陽九百六﹐以爲災害。若顯示妖祥﹐皆明證效。今夫一切人民﹑六親眷屬皆得神气與性命﹐假托父母與生育而成﹐而實受稟於天地﹐以天地爲父母。見災害﹑善惡是天地之气淸濁。凡一切修習上道﹑增進智慧之人﹐若能廣勸修崇﹐卽知禍福因緣﹐皆由天地變異﹐懃心禱祝﹐修持上道﹐各發如是上願﹐遵奉道典﹐能令一切各歸正教。夫天地不通﹐或因大怒﹐自生災咎﹐五穀不熟﹐人民死傷﹐兵戈競起﹐疫毒流行﹐日月星辰皆失度數﹐此乃天地大凶之歲﹐罪惡不可復名。如聽上妙至眞要法﹐俾令一切諸惡悉皆絕滅。汝知天地奧妙意義難可稱揚。夫大災異變怪者﹐是天地大怒也﹔中災變異者﹐是天地中怒也﹔小災變異者﹐是天地小怒也。比之人事﹐大事大言﹐中事中言﹐小事小言。不空言也﹐不空見也﹐不欺人也。夫見大瑞﹐則應天地大喜悅﹔見中瑞﹐則應天地中喜悅﹔見小瑞﹐則應天地小喜悅。夫無災無瑞﹐是天地气藏﹐不見象﹐不見形﹐不顯祥﹐不明變。當知歸奉至尊上境﹐明了一切諸法內隱音韻玉章﹐皆得成就一切善緣。復有天地大譚﹑天地中譚﹑天地小譚﹐皆有示象。如十一曜中惟有紫炁﹐不示象﹐則永不興災異。日示赤雞﹐月示白兔。日遇春靑龍﹐夏朱雀﹐秋白虎﹐冬玄武。月兔中有靑桂﹑臼杵﹐四時不變。木德星君兔頭﹑豬身﹑虎尾。火德星君馬身﹑蛇尾。金德星君猴頭﹑雞身。水德星君黑猿捧筆墨硯。土德星君羊角﹑龍頭﹑犬耳﹑牛身。羅喉星君羊角﹑犬爪﹑牛尾﹑龍身。計都星君龜。月孛星君蛇。若示此正象﹐皆不爲災。若興變異﹐昏暗不明﹐悉無文采﹐日月木金紫水皆不爲災。若遇失次﹐則略失明。火失次﹐赤髮露眼﹔土失次﹐遲滯﹔羅﹑計﹑孛失次﹐皆隨十二宮變相﹐則示災。遇金星吉。若能依度禳之則吉。而說偈曰﹕

禳度之法﹐感化之機。汝等當知。淸淨身心。

修習上業﹐先當恭敬。次示正信﹐四德成就。

方盡皈依﹐若男若女。依教奉行﹐不懷疑惑。

了達眞源﹐洞達杳冥。更能信受﹐而復度人。

內音經靈符

上淸境內音經終

太上三十六部尊經上淸境經下

煉生經。靈祕經。消魔經。無量經。按魔經。上通經已上六經同捲

上淸境煉生經第七

道明正統﹐從古到今﹐皆令上士﹑中士﹑下士一切見聞﹐無有限量﹐徧虛空界﹐曠蕩無涯﹐漠然開通。皆令諸餘一切咸得受用。凡人將興者﹐多因好善﹔凡人將衰者﹐多因好惡。將吉者易開導﹐將凶者難辯明。天道常佑善人﹔大道立法﹐思歸有得。天道每遠惡人﹔大道示威﹐不肯扶護。若復有人能修持上道﹐敬奉師尊﹐傳受經法﹐還復精气灌注身田。以丹砂書祕篆靈符﹐吞服入其腹中﹐當見腹中之文﹐大吉﹐百邪皆去。五官爲主﹐爲道之初﹐爲神之祖﹐百節筋骨﹑四肢八脈皆合眞元。門戶出入﹐邪气自散﹐眞道流行﹐內外洞明。守之積久﹐天醫自下﹐百病悉能消除﹐因得老壽。愚者不知自然﹐捐去妙法﹐𨿽遇宿善﹐亦變爲凶。賢者以爲重寶﹐尊重敬奉。此可謂長存之道也。獨貴自然﹐形神俱妙﹐體相常樂。守此神气﹐性命自得﹐逍遙道果﹐升入金門。若不知其祕要﹐抱其有奇思﹐反爲咎﹐則失自然﹐不可得長生之道也。汝今若欲依前修持﹐不若先養其母﹐後愛嬰兒﹐五精皆朝泥丸﹐還元復命﹐自得保守﹐無復虧損。乃可精修行業﹐出入華房﹐森羅郁茂﹐覆蓋羣生﹐是眞寂眞定﹑大圓滿﹑大智慧﹑大無邊無盡莊嚴法相﹐普救一切﹐徧周法界﹐四方四境﹐萬萬餘里。遠近多諸冤結﹐善惡相半﹐未能解悟。惟憑一心﹐歸奉眞宗﹐求師慕道﹐自到帝前。積習已久﹐亦能超凡入聖﹐遠離惡趣﹐當令淸靜。汝等未來皆未門法﹐﹐若復將來皆是因此福田能種百谷﹐歲歲丰熟﹐無有旱傷。普集諸天﹐無量無邊﹐盡虛空界﹐難可思議﹐福德廣大圓滿。萬聖千眞﹐同伸贊嘆﹐是斯良因﹐利益一切。諸天仙聖俱會一時﹐常生歡喜﹐作如是言。若復至人用心堅固﹐永不退轉﹐無有障礙﹐卽於世世生生﹑永劫流轉﹐得遇明師親授奧旨。如斯法教﹐難可盡述。而說偈曰﹕

感化之德﹐難可稱揚。汝等善智﹐各奉教言。

悟彼眞元﹐輪轉善道。無有休息﹐淸靜解脫。

無爲自在﹐常行正念。必自當得﹐行此事時。

寬裕爲心﹐捨除四惡。行大功德﹐作無礙心。

煉生經靈符

上淸境煉生經終

太上三十六部尊經上淸境經下

煉生經。靈祕經。消魔經。無量經。按魔經。上通經已上六經同捲

上淸境靈祕經第八

夫人居天地之間﹐開辟以來﹐自有名字爲人。人乃中和之气﹐凡物之長也。尊且貴﹐與天地相似。而不能與天地長久﹐是招攝之道不能修習﹐所以致其淪喪。至人能明是理﹐會合形神﹐修眞煉气﹐造於俱妙之地﹐自可逍遙正性﹐直入金門﹐永斷輪回﹐超升成道﹐誓度眾生﹐作諸善緣。當知人身難得﹐眞道多迷。若失人身﹐萬劫難復。今或一死﹐乃終古窮天畢地﹐莫知其因﹔旣死之後﹐莫知其往。乃是攝魂集魄﹐會合其身﹐頃刻之間﹐復歸杳冥﹐故大可悲哀﹐大可痛傷。我今語子﹐當明正見﹐了悟生死﹐不爲悲嘆﹐一切冤尢﹐俱得解脫﹐永不爲累。故天地格法﹐天地萬物父母﹐恐於其中復有自冤自哭﹐致諸苦惱﹐妄生惡業﹐實非天地患難所鐘。苦毒難忍﹐仰呼於天﹐俯叩於地﹐而自悲傷﹐稱其冤苦。故天地爲生眞道﹐一切奇方轉轉教人﹐煉魂陶魄而能生化﹐然後可以自防而得小壽。初無正道大智慧法﹐通解要法﹐與天地齊其長久﹐與日月齊其明照﹐與星辰隨其周運﹐與劫數隨其輪轉﹐𨿽得小壽﹐亦無利益。凡有形賦受於天地之間﹐皆有磨滅。況於人居天地之間﹐七情六欲有以牽纏﹐富貴得以驕忽﹐自謂充足﹐不知思慕眞道﹐貧賤自生怨恨﹐反道輕身﹐不生慚愧﹐惟生惡業。學道之人初乘智慧﹐未達世機﹐尙縈煩惱而有所求﹐亦不肯力學眞道善方﹐自生輕忽而共生悔恨﹐笑賤眞道﹐反以爲邪僞﹐但求小利以亂天道﹐欺罔正眞﹐自致死地。一切愚人皆知有死﹐修治墳冢﹐皆欲堅固不壞﹐預修作死約﹐制造凶服以遺子孫用﹐多置財寶以爲威儀具備﹐世俗可觀﹐種種如法﹐實無利益。不思此身旣死﹐若復更生﹐作何報對。汝等若非聽受吾言﹐亦應如是。我於一切法中皆明正道﹐示諸眾生﹐隨緣應感﹐不復貪著﹐快樂自在。而說偈曰﹕

發一切心﹐皆當盡意。若男若女﹐須明妙本。

卽於此時﹐念念不退。是我弟子﹐有道之人。

常行上行﹐不處四惡。不行邪欲﹐不行一切。

種種諸業﹐不見所有。不見所無﹐念道求法。

靈祕經靈符

上淸境靈祕經終

太上三十六部尊經上淸境經下

煉生經。靈祕經。消魔經。無量經。按魔經。上通經已上六經同捲

上淸境消魔經第九

人之生世﹐常知有歸﹐生死周回﹐曾不休息。譬如日出於東﹐亦自西沈。古今帝王聖賢﹐亦皆如是。但於時時每思自重﹐愛生畏死﹐旦夕思念﹐皆求異聞﹐妄假殊方異術﹐以爲延生﹐反害其性。敬事鬼神﹐諂求餘福﹐將以求福﹐反以招禍。應有道術之士托爲祥瑞﹐自謂感動天地﹐得延老壽﹐可以度世。萌此念願﹐卽生妄想﹐信邪敗正﹐自沈惡趣﹐永不解悟﹐不修正道﹐不明正因﹐不遇善知識﹐不斷惡根本﹐不能深計遠慮﹐自致憂惱﹐昏亂不明。如此之事﹐皆爲反道害教﹐造無邊罪。不復懺悔﹐是其邪說已固﹐正道難入﹐故能如是。古者聖人聰明大達﹐以爲天下萬世規模﹐亦欲後世皆知邪道而能魔障善道﹐故明智慧﹔亦令一切魔鬼皆悉消除﹐俱聞正道。而於利益﹐不可思議。當時亦出眾賢﹐人俱會盛時講明法要﹐實爲輔相﹐洞明天地始終﹐深窮往復輸回﹐不言人死復生之理﹐不言生死異途﹐亦不明言生死去來不實﹐言無生滅法要﹐使得道者自達玄機﹐了生滅法﹐而於智慧無有限量﹐生滅之理自然無畏﹐一切種智普及後來。如聞是法﹐亦皆得度無上至眞要路﹐登大法橋﹐直超道岸。若復有人尊重正教﹐具足智慧﹐亦復如是﹐永除貪著﹐魔王保舉﹐上達帝庭。上及帝王﹐得之則垂拱無爲﹐天下自治。賢者得之﹐盡其孝悌忠信﹐上輔其君﹐安鎭國祚﹐災害不生﹐妖孽永消﹐吉星常照﹐禍星自滅﹐兵戈不起﹐春瘟不行﹐夏疫不作﹐秋癘不興﹐冬廣不侵﹐風調雨順﹐禾稼丰登。一國男女欣樂太平﹐廣大徧滿﹐無有窮盡。更能精心奉持﹐永滅三塗五苦八難﹐執符把籍﹐直上玉京﹐逍遙自在﹔升入朱宮﹐煉度身形﹐名標紫策﹐受命丹霄。五帝大魔﹑諸天上仙﹑三界魔王﹑飛天神王﹑無量大神並乘恩宥﹐咸度妙法﹐徧遊諸天﹐共保具舉﹐飛升上淸。而說偈曰﹕

心發大願﹐作是福力。今及大眾﹐亦當信念。

自得高妙﹐眞正妙法﹐得無量善﹐上道徧知。

正念弘普﹐令來眾生﹐行時當得﹐長本入妙﹐

智慧具足。有相無相﹐最大智慧﹐離諸他念。

消魔經靈符

上淸境消魔經終

太上三十六部尊經上淸境經下

煉生經。靈祕經。消魔經。無量經。按魔經。上通經已上六經同捲

上淸境無量經第十

天地正統﹐永除災難。日月五星﹐光明晃曜。兆民因而興盛﹐各發善念。迨夫人民囂浮﹐時俗態異﹐自傷和气﹐天地興夫大怒﹐日月星辰三光失明﹐天地戰鬥不和。其驗則風雷不時﹐傷損物性﹐各不發生﹔兆民死傷﹐陰陽气戰鬥不和﹐五穀不熟﹐水火失度﹐災難並起。夫陰與陽本合﹐相扶助共生和气﹐而反戰鬥。我故明示法要﹐講說禳謝之因﹐得免諸難﹐俾令一切人民皆知道本。於是至眞大神﹑無鞅數眾﹑一切天眞﹑十方無極無量品聖眾咸皆稽首﹐上白天尊曰﹕臣等未知正道探妙。幸望大慈廣爲宣說。敢問亢旱﹑一切艸木焦枯﹑民困饑餓而死﹐是何異因﹖

天尊曰﹕夫亢旱之災﹐乃是太陽失度﹐六陽俱恨﹐因以爲害也。陽九之數一千八百年﹐遇甲爲太陽九﹔百六之數一千六百年﹐遇申爲大百六。陽九不過甲﹐百六不遇申﹐不爲災矣。小陽九一百八十年﹐小百六一百六十年﹐總運甲申﹐方爲災矣。若不甲申﹐不爲災矣。敢問水災﹖

天尊曰﹕水是太陰失度﹐六陰俱恨﹐因爲害也。皆同其數。敢問火災﹖

天尊曰﹕火是火星躔度﹐失次過所﹐過分野﹐下爲童謠﹐美則爲福﹐惡則爲凶。下寅﹑申﹑巳﹑亥位﹐主焚州縣津鎭。下子﹑午﹑卯﹑酉位﹐主焚寺院﹑宮宇﹑廟捨。下辰﹑戌﹑丑﹑未位﹐主焚人民住居﹑城市﹑山澤舟船。於是大眾咸爲啟請﹕若有此厄﹐如何救度﹖

天尊遂謂眾曰﹕夫水早火災﹐皆因人民爲善與不爲善。鄕境爲善﹐災變爲福﹔鄕境爲不善﹐福變爲災。復有天攙﹑天搶二星下降﹐主盜賊紛亂﹐劫奪人物﹐殺害性命。若不修崇醮筵﹐拜奏表文﹐應難禳度。

於是天尊乃示太乙醮式﹐令寶德眞人下降流傳﹐令一切人民俱免災難﹐永無水火旱魃﹑盜賊災殃。如是利益﹐廣及一切。若於所在﹐無力修崇﹐可以齋戒沐浴﹐請命道士專誦此經﹐乃至百徧﹐亦可禳度。而說偈曰﹕

道法無名﹐在人修行。至眞妙法﹐難得遭遇。

汝今得遇﹐夙生慶幸。轉轉教人﹐作大福力。

災殃自解﹐福慶旋臻。若能敬奉﹐常亨利貞。

天地陰陽﹐皆調和气。一切人民﹐皆得自在。

無量經靈符

上淸境無量經終

太上三十六部尊經上淸境經下

煉生經。靈祕經。消魔經。無量經。按魔經。上通經已上六經同捲

上淸境按魔經第十一

天地分形之後﹐判以淸濁﹐淸者爲天﹐濁者爲地。以何爲始﹖始十極千﹐位證眞人﹐分形教化﹐而後天地陰陽日月運行之度始分。度數得定﹐於是分炁。東方九炁﹐木位柔順﹔南方三炁﹐火炁猛焰。火炁惟三﹐與木位九炁相等平分一十二炁。西方七炁﹐金位堅實﹔北方五炁﹐水炁浩蕩。水惟之炁﹐與金位七炁相等平分一十二炁。東北﹑東南﹑西南﹑西北取四方余炁爲梵炁。東南炁平﹐西北炁平﹐與四方炁同。東北炁多生山石﹑大木﹑巨獸﹐西南炁少﹐惟生寶物。上﹑下二位﹐卽中央土位分一十二炁。起爲天﹐藏爲地﹐故天地各有三十六炁﹐而後能生產萬物。於是十極至眞大神﹑天眞大聖同時稽首﹐上白天尊曰﹕臣等幸聞正教﹐未達玄機。惟願慈悲廣爲宣說。

天尊謂大眾曰﹕天地之炁隨數運動﹐亦有否終。日月五星諸天星宿至聖神人難免災否﹐而況末學道淺﹐欲無疾傷。於是大眾咸皆驚怖﹐稽首再拜﹕若有此災﹐如何救度﹖

天尊曰﹕汝等宿生慶幸﹐得遇善因﹑種種見聞。夫人之生於天地間﹐皆爲七情六欲迷亂身心﹐遂使不聞正道﹐不悟妙法﹐惟罪是修﹐故𨿽懺悔。我今爲汝宣揚正教﹐敷演玉音﹐看轉眞經﹐廣陳供養。或因甲子﹐或遇庚申﹐或於正月﹐或於七月﹐或於十月﹐並八節﹑本命﹑生辰﹐嚴持香火﹐精勤奉法﹐修集至眞之炁﹐會合陰陽﹐通上下血脈﹐與天地交﹐納正炁﹐卻除邪穢﹐災病不生﹐鬼魅悉除﹐五路通達﹐六畜興生。汝宜聽受﹐轉轉教人﹐悉令後學俱聞善果﹐皆獲吉利﹐闔門眷屬悉沾勝善。是經乃名爲不可思議﹐其功德力亦不可思議。於是諸天仙眾﹑無量天眞﹑至眞大聖﹑無量無邊諸天大神﹑無鞅數眾俱聞是語﹐皆生歡喜﹐擁護教法﹐流傳於世﹐普令一切利益無量﹐勿令下世未悟凡夫輕泄漏慢﹐不獲福果。而說偈曰﹕

眞常不變﹐是名眞道。一切諸惡﹐悉皆遠離。

譬如蓮花﹐不生陸地。滋濕之處﹐乃生是花。

濁泥之中﹐出諸染穢。出諸貪著﹐汝行淸靜。

如比蓮花﹐行此道時。上德之子﹐眾相具足。

按魔經靈符

上淸境按魔經終

太上三十六部尊經上淸境經下

煉生經。靈祕經。消魔經。無量經。按魔經。上通經已上六經同捲

上淸境上通經第十二

虛無自然之炁化生天地﹐正炁變通﹐邪炁消滅。夫正炁少則天地爲邪炁失明。惟邪炁多故能害正炁﹐正炁多則能禁邪炁。此乃天地自然之炁。夫一切邪炁﹐皆因正炁不行﹐邪炁得入。凡修眞之士當令邪炁消散﹐修無上至眞之道﹐以得延年不死之法。夫人受天之命﹐自有格法。天地所私者三十歲﹐若此天地日月相推有餘閏也。若修存上道﹑至眞之道﹑吐納藏神之法﹐則與天地相升降﹐乃能不死。是以固守形軀﹐不能通變﹐終無損壞﹐不若和神集气﹐與道合眞﹐隨物見形﹐莫迷正性﹐乃可長久。夫人之生﹐一切算數衣食皆有定分。𨿽有定分﹐亦在人修行上道﹐以增福祿。如人春不耕田﹐至秋望收﹐及其無應﹐乃曰此乃天分﹐自不作善﹐以圖福報﹐何異於是。今日食人﹐而後日往食之﹐不名食人﹐名爲寄糧。今日代人負重﹐後日往寄重焉﹐不名代人負重﹐乃名寄工。今日得人共謀﹐後日亦往與共謀﹐不名爲助人﹐名爲交功。今日譽舉於人﹐後日得人譽舉﹐不名爲譽舉於人﹐乃名爲更疊相稱。如此比類者眾多﹐不可勝計。今人略作善行﹐便望福報﹐何異於是。至人上士則不然也。人不佑吾﹐吾獨陰佑之﹐必獲善果報。人人盡爲惡行﹐我獨爲善﹐必獲善報。人不加功於我﹐我獨樂加功於人﹐必獲善報。人不食飲於我﹐我獨食飲於人﹐必獲善報。人盡習虛僞之行﹐以欺於我﹐我則以誠信待人﹐必獲善報。如此比類者眾多﹐不可勝計。今日有恩於人﹐必望其報﹐若或不報﹐卽生怨恨﹐不能如是。至人上士卽求天澤﹔中士卽求人澤﹔下愚亦不爲善以應於天﹐亦不爲功力以應於人﹐空欲求福﹐誠可羞恥。如人今生富貴智慧﹐是人先世爲善﹐應受此福。若於今生富貴智慧﹐卽生貪求﹐不肯布施﹐不作因果﹐則於後世﹐還復貧賤愚癡﹐現世因緣亦復如是。而說偈曰﹕

解了空旨﹐解一切念。必其會遇﹐同入妙門。

自在如意﹐如此等法。無有窮盡﹐略明要說。

汝等當知﹐但行善念。思念一切﹐幽冥之處。

皆得光明﹐無爲妙相。悉令具足﹐利益如是。

上通經靈符

上淸境上通經終

太上三十六部尊經太淸境經上

太淸經。徹視經。集仙經。洞淵經。內祕經。眞一經已上六經同捲

太淸境太淸經第一

皇天之炁悉下生﹐后土之黑炁上養﹐五行之炁悉相生﹐四時之炁悉相通。凡天下之民均同是性。天性旣善﹐悉生萬物﹐無不置也﹔地性旣善﹐養生萬物﹐無不置也。聖人悉樂理天下﹐而實法天地﹐故萬物皆受其功。大善神仙眞人助天地而不敢輕﹐尊之﹑重之﹑愛之﹑佑之﹐悉與元气同﹐與天心相符﹐與地輿相得﹐故獨長吉而無凶也。古者聖賢之人深思遠慮﹐乃知天道﹐故專行善﹐不敢爲惡。後世巧僞﹐務行惡業﹐而欲去凶遠害﹐不可得也。且欲示子一法﹐可以終古自養﹐而極至者﹐不可暫忘也。今人欲去凶而遠害﹐得長壽者﹐本當保其自愛﹑自好﹑自親﹐以此自養﹐乃可無凶害也﹐身得長保。飲食以時調之﹐不多不少﹐是其自愛自養也﹔閉門戶居內﹐不與俗事﹐是自愛自養也﹔而盡日求道根源﹐安貧樂賤﹐無憂而已﹐是其自愛自養也。若以此而爲自愛自養﹐不可得也。夫自愛之道在誠﹐𨿽應世而不見其擾﹐𨿽處靜而不見其拘﹐見人之過﹐不以爲過﹐而還自視﹐未嘗須臾離之﹐是自愛之道也。夫自養之道在於無憂﹐晝夜運動﹐未嘗役於其心﹐是自養之道也。若能信是而行﹐萬劫受用﹐無有窮盡﹐我自天地未判之先﹐太淸之外﹐不可稱計。虛無自然﹐渾合眞理﹐一切無有。汝等若非吾設大法教﹐普爲宣說﹐無復得聞如是要法。視之不見﹐聽之不聞﹔若言有﹐不見其形﹔若言無﹐萬物得之以生。百億變化﹐浩浩蕩蕩﹐無前無後﹐無圓無方﹐無去無來﹐無生無滅﹐無形無像﹐無高無下﹐自然空玄。分形之後﹐方有天地﹑日月﹑星辰。道法開明。一切羣生得聞是法﹐快樂自然﹐無有邊際。本性皆空﹐非觀心照﹐等於虛空﹐自悟本性因緣﹐無有他想﹐平等無有異念。若能志心念誦﹐深心受持﹐則能滅除一切宿障﹐皆得和合﹐厄難俱消﹐身心淸靜。而說偈曰﹕

樂求勝法﹐斷色斷識。具足行之﹐遠欲遠貪。

如是果報﹐無礙無障。淸靜自然﹐無有餘穢。

樂法爲妻﹐愛經如玉。慚愧之心﹐常生回向。

心意柔軟﹐所說修行。多增智慧﹐以爲覺悟。

太淸經靈符

太淸境太淸經終

太上三十六部尊經太淸境經上

太淸經。徹視經。集仙經。洞淵經。內祕經。眞一經已上六經同捲

太淸境徹視經第二

學道修眞﹐極道﹑濟度﹐應當發心。學道﹐從初至終﹐念念持齋﹐心心不退﹐忘心滅心﹐終始運意﹐行坐動形﹐寂若死灰﹐同於枯木﹐滅一切想﹐滅一切念﹐滅一切心﹐則隨念隨忘﹐神行不繼。歸心於寂﹐眞至道場﹐謂回心至道﹐翹眞玄眞至道﹐福降無窮﹐災消未兆。隨力修行﹐惟竭一心。丹心贍望十極﹐燒香禮拜﹐運身運心﹐歸身歸命﹐恭敬道祖三寶。抽捨淨財﹐市諸香油﹑八珍﹑百味﹐營饌供養﹐請命道士﹐歸心啟告﹐懇祈至眞。如此運心﹐洗諸塵累﹐宿根罪惱﹑生死愆尢﹐等一至誠﹐齋修萬善﹐內外洞徹﹐徧照萬方﹐令諸眾生同得贍視。其福無量﹐不可思議。若或齋戒﹐精思上道﹐萬慮都泯﹐物我齊忘﹐虛室生白﹐眞靈玄應。此最上道所修。若復有人發無上心﹐欲有歸向﹐皆須持齋﹐始啟本心﹐上救七祖窮魂﹐下及己身﹐禳災度厄﹐增延福壽。獨運至誠﹐設齋開度﹐必使魂超九夜﹐爽煉三淸﹐命遠年長﹐神仙得道﹐思賢慕道﹐以彼之有開此之無﹐以彼之德開此之愚﹐破其慳貪﹐成其高行﹐淸靜身心﹐神气運用﹐往來無窮﹐無有滯塞。祈告天地﹐啟告明靈﹐須絕妖氛﹐精潔內外﹐皆欲泯其萬境﹐息此六情﹐普洗煩心﹐徧證諸想。故學道者不勤行業﹐不修齋戒﹐難達至眞﹐徒勞山林。凡持齋嚴奉戒律﹐務欲行道﹐歸奉上淸。求眞學道﹐煉气延生。普及人天﹐徧資凡聖。然上士所行﹐非凡下能奉。夫金籙科品﹐保鎭國祚﹐消災延壽﹔玉籙要品﹐保安社稷﹐永絕干戈﹔黃籙正範﹐開魂度爽﹐徧及生死﹐聖凡同修﹐自然廣濟幽明﹐普救一切孤滯﹐徧救付切九幽苦爽﹔三元﹑八節﹑本命﹑生辰﹐學道修身﹐謝愆求福﹐救諸三途五苦八難﹑牢獄疾病死亡之厄﹐持念神咒﹐辟斥瘟災﹑時行疫癘﹑邪魅故气。復有《金房》《天寶》《正一》《太平》《五煉》《旨教》等經。精勤行道﹐依奉正範﹐各具本經。而說偈曰﹕

燒香建齋﹐功德無量。甘露法食﹐解脫爲漿。

示彼之有﹐現諸國土。供養十方﹐無量道寶。

及諸眾生﹐而修淨土。教化眾生﹐具習威儀。

施無畏力﹐發無上道。普伸啟請﹐而示其行。

徹視經靈符

太淸境徹視經終

太上三十六部尊經太淸境經上

太淸經。徹視經。集仙經。洞淵經。內祕經。眞一經已上六經同捲

太淸境集仙經第三

夫行道皆有至行﹐當盡虔恭﹔運志運心﹐使眞靈降感﹔行炁行神﹐令人天周布。故入靖登壇﹐誦經禮拜﹐朝眞謝罪﹐皆徧行道﹐繞壇三匝﹐並依本法﹑凡雜謝罪祈恩之會。或爲天地﹐或爲帝王﹐或爲國土﹐或爲人民﹐或爲祖世﹐或爲己身﹐或爲家門﹐或爲三塗五苦﹐或爲六道四生﹐皆須建齋行道﹐燒香禮拜﹐誦經贊詠。凡所祈向﹐並須修齋﹔凡國土有災﹐兵革四興﹐兆民疾疫﹑水旱死亡﹑一切凶危﹐皆須修齋。若造經像﹐殿宇﹑宮館﹑觀室﹑洞府﹑巖舍等處﹐建立道場﹐或造鐘磬﹑法器﹑天樂﹐成就一切功德﹐亦須恭敬﹐廣設淸齋﹐虔伸啟請﹐誦經念道﹐斷諸惡想﹐令內外增善﹐贊嘆功德﹐不可思議。凡讀誦經文﹐禮拜行香﹐一依經典。三撚上香﹐三禮﹐三度九禮﹐端身稽首﹐贊詠玉音﹐令其和暢﹐無使不齊。欲其一切見聞皆悉歡喜﹐同聲贊嘆﹐敷揚道法﹐如斯功德﹐是不可思議﹐是無量無邊智慧。亦復以是功德﹐過往宗親﹐俱起淨境﹐見世眷屬﹐受諸快樂﹐當來托生﹐常居福地淨土﹐衣食常自然。是故發是淨心﹐普令莊嚴。種種香花燈燭羅列供養﹐普獻於三界諸天﹑四司五帝﹑三官九府﹑一百二十曹僚﹐虔伸懇請﹐注福延生﹐消災度厄﹐營護臣身﹐普及一切有情﹐天道﹑地道﹑人道﹑畜生道﹑餓鬼道﹑地獄道﹐一切苦惱普皆消滅。更能持齋﹐精心用意﹐絕其貪取﹐不著聲色﹐隨力布施經像﹐勸人廣作福緣﹐如斯利益﹐乃爲不可思議﹐七世父母離苦升天﹐逍遙快樂﹐合門和睦﹐世世昌熾﹐與道因緣﹐罪累蕩除﹐福慧圓滿﹐天下太平﹐萬國和同﹐一切眾生兔離諸苦﹐同入正眞。至心稽首無上正眞三寶﹐贊詠功德﹐爲諸來生作諸善緣﹐開於愚昧﹐仰受聖恩﹐百福莊嚴﹐萬善雲集﹐資於羣生﹐離苦解脫﹐供養尊禮﹐慈悲教典。永願受持﹐旦夕燒香﹐以求福利。流傳於世﹐無有懈怠。而說偈曰﹕

善方便智﹐隨意能現。成就羣生﹐通達無礙。

離有離無﹐無有彼我。常持善願﹐勸人發心。

令求勝善﹐去遠惡道。得無畏力﹐淸靜法果。

一切無礙﹐普入法門。皆有是心﹐悉皆得度。

集仙經靈符﹑

太淸境集仙經終

太上三十六部尊經太淸境經上

太淸經。徹視經。集仙經。洞淵經。內祕經。眞一經已上六經同捲

太淸境洞淵經第四

大洞《太淸經》中寶云玉座﹐五色祥雲徧滿虛空﹐無有窮盡。諸天大聖及諸仙眾會集其中﹐洞明奧理。時有天童﹑天女奉寶來獻﹐供養正眞﹐願請大慈廣垂方便﹐講說諸經﹐散布道流。乃至千經萬論﹑總是妙義﹐能令一切皆得解悟。

天尊是時遂爲眾曰﹕凡道士﹑女冠出家之後﹐須持經戒﹑法錄﹐詣師參受﹐當竭至誠﹐得經之後﹐不敢怨道咎師﹐泄慢靈文﹐殃及七祖﹐受考冥司。若有至士罄竭丹誠﹐德業淸素﹐立行正直﹐世代所稱﹐身心俱淨。未聞道典祕要﹐宜精心向道﹐求師開度﹐超登福果﹐進無上道。旣備經法﹐同心一意﹐必期冥感﹐不得外假威儀﹐內懷自足﹐妄稱此長彼短﹐妄言此是彼非﹐嫉人勝己。常懷勸誘﹐莫笑未達。如斯智慧﹐日日增長﹐以至無盡智慧﹐難可稱揚。夫三洞大經﹐傳有年限﹐上聖以四萬劫方傅上眞﹑上仙﹔神仙以四千年﹐或千年﹑或七百年﹔凡世以四十年。若能明是經典﹐實爲不可思議。賢智尙以爲難遇﹐而況於末學道淺﹐豈易得哉﹖若有學士傾心期﹗於一會﹐宜須盡心﹐永持盟誓﹐精感神明﹐不負初心﹐久而不怠﹐亦能進階仙品﹐成無上道。惟恐無志﹐中道自廢﹐反覆害道﹐非惟無功﹐又且有罪。汝等宜信吾言﹐遵守教法﹐廣度流傳。凡有祈請﹐皆須依法受持﹐端心正容﹐羅列次第﹐從容雅步﹐聽十二時鐘﹐持花贊引﹐持節執鑪﹐把旛建諦﹐雍容上壇。凡道士﹑女官自爲及爲人祈恩請福﹐懺罪消災﹐皆須至心一意﹐至誠懇禱﹐關啟白言﹐皆調暢聲气﹐使文理正直﹐不得戲弄音曲﹐高下作聲﹐詞音混雜﹐令眾怪異。或行法事﹐或禮謝贊唱﹑講說﹐皆須習﹐使流利﹐不應臨時停廢﹐文理斷續。非惟關奏﹐有失威儀﹐抑且又招災咎。每事專心﹐執按本格儀範﹐當獲福報﹑無量無邊種種利益。天眞欣悅﹐眾法和美﹐如斯功德﹐永臻福慶。而說偈曰﹕

淨爲法果﹐大可稱揚。淨爲法藥﹐救一切病。

淨心爲最﹐安樂爲至。淨嚴等一﹐無有邊際。

世間道法﹐消除眾毒。先救餓渴﹐化彼眾生。

令得成就﹐了斷諸惑。常存好事﹐得法深重。

洞淵經靈符

太淸境洞淵經終

太上三十六部尊經太淸境經上

太淸經。徹視經。集仙經。洞淵經。內祕經。眞一經已上六經同捲

太淸境內祕經第五

諸經功德﹐歷劫祕藏華堂宮室寶蘊之內﹐不敢輕泄於下世﹐今幸得聞。若有受持之人行道演說﹐持誦眞經﹐皆當以五色花置笥中﹐每行道唱善﹐則四散虛空﹐名爲散花﹐以陳志願。讀誦此經﹐皆當先繞經一匝﹐撚香禮拜﹐三禮﹐平座﹐行淨水﹐執香燻淨行經﹐思神集气﹐贊詠歸依﹐恭伸啟請﹐方獲福報﹐不可思議。天眞隱祕﹐不明於世﹐所以修眞養气之士難知要典。我今略明﹐汝當聽受﹐無復異念﹐乃可得聞。至士以不語爲養气﹐此保气也﹐則失之昏﹔以入淸出濁爲養气﹐此換气也﹐則失之虛。昏則气散神狂﹐眞靈自厭﹐終無所歸。虛者丹田無寶﹐徒勞吐納﹐終不能住。此皆非養气﹐所以招致病﹐認爲胎息﹐自傷性命。如此之流﹐誤者甚多。上咽下搐﹐聚气修神﹐指作還丹﹐自傷性命。如此之流﹐誤者甚多。綿綿若存﹐委气而和神﹐出息入息﹐要住﹐納之不出﹐閉气而煉形﹐一咽復一咽﹐雙收兩夾﹐以虛咽爲法﹐是借气取水﹐灌漑之術也﹐認爲已固身田﹐反以自虛。如此之流﹐誤者甚多。正坐升身﹐气滿四大﹐血絡通行﹐營護和暢﹐是布气焚身之法。若此皆非養气﹐而認爲凝神坐忘﹐反喪身害命。如此之流﹐誤者甚多。凡此等事者﹐皆術也﹐術立則道消。所謂修眞者﹐當因術以明道﹐而至於道﹔因天地生成而求乎道﹐則得乎道。失道者﹐以虛無自然之气而生混沌而全乎道﹐混沌鑿七竅而混沌死﹐而有天地﹐天地判而難全乎道。天地會陰陽而動﹐神气發用﹐生人﹑禽獸﹔神气靜而生艸木﹑山石。及其人以男女會合而生﹐艸木以種﹐則天地化生之機已滅。凡應以術﹐是無天地之機﹐安可言道﹖夫修眞養气是全道﹐應天地气爲修眞養气﹐以至湛然常應常靜﹐處於無事而若有事﹐處於有事而若無事﹐可言道矣。而說偈曰﹕

此道一行﹐而無有形。安可有術﹐略明其粗。

一切眾生﹐咸皆解脫。以勸導人﹐令入眞門。

是可希有﹐現作無窮。用之不盡﹐因以導人。

施以無畏﹐學者正意。莫迷一術﹐結種種願。

內祕經靈符

太淸境內祕經終

太上三十六部尊經太淸境經上

太淸經。徹視經。集仙經。洞淵經。內祕經。眞一經已上六經同捲

太淸境眞一經第六

眞一之气因道而生﹐受气而生﹐受气而成﹐而謂之命。自眞一稟形﹐能全其性。性命之動﹐皆主乎心。心若有所思﹐則謂之意。意之運動﹐有所思慮﹐而謂之志。思慮以至成事﹐而無不固者﹐謂之智。智周萬物謂之慮。動以營身謂之魂。靜以鎭身謂之魄。流行骨肉謂之血。保形養神集气謂之精。神和而悅﹐气淸而快﹐謂之和。神集气而後有所營護﹐總括百骸﹐謂之身。眾象備見謂之形。塊然不動謂之質。形貌可則謂之體。小大有分謂之軀。眾思不得謂之神。漠然變化謂之靈。气來入身謂之生﹐气去於形謂之死。所以通生謂之道。道者﹐有而無形﹐無而有精﹐變化不測通神。羣生自得其生﹐自得其養﹐所以全道乎粗﹐亦得其生成﹐皆當自然﹐不可逆理。汝等當依吾言﹐以廣教化﹐不得邪生別見﹐以亂正眞。勸人修道﹐卽以修心﹔教人修心﹐自可見道。道不可得見﹐因心以見﹔道不可得聞﹐因心以聞。夫聞見於道﹐皆因以心﹔心不可常﹐用道以守。若非以道守﹐隨心聞見﹐則是入邪宗﹐永不解脫﹐永不聞法。是以諸天仙眾﹑諸天大聖至眞天眞﹐無鞅數眾曾聞我法﹐方得知道。若更能虛心﹐以遣其實﹐無心以遣其有﹐定心以令其不動﹐靜心以令其不亂﹐正心以令其不邪﹐淸心以令其不濁﹐淨心以令其不穢。汝等非不明此﹐而欲常勤其行﹐莫令退悔﹐莫令障礙。當知一切法皆應如是。若於其中﹐復生他見﹐自迷正道﹐無復見解﹐別生思想﹐以爲智慧﹐迷亂身心﹐反不知道﹐反傷正气。如此眾等﹐是其先世得是因緣尙淺﹐故於正教自生障礙。我今演說﹐汝皆當明是心﹐轉轉教人﹐令其心直﹐不得反覆。心平無復高下﹐心明終不暗昧﹐心通無有滯礙﹐卽於淸靜身心﹐解悟諸心﹐了見一切。如是功德具足﹐不可思議﹐不可稱量﹐悉皆圓滿。而說偈曰﹕

汝等一切﹐未見未聞﹐從今以去﹐悉見悉聞。

當歸依道﹐行此事時﹐嘆其功德﹐入功德海。

無爲會道﹐念心發心﹐無量因緣﹐無量果報。

無爲之法﹐成道名字﹐無礙解脫﹐是名眞道。

眞一經靈符

太淸境眞一經終

太上三十六部尊經太淸境經下

集靈經。中精經。無量意經。集宮經。黃庭經。小劫經己上六經同捲

太淸境集靈經第七

天眞大聖﹑至眞大神﹑十方無極無量飛天神王及諸仙眾同會其所。汝今得道﹐當知無上勝因﹐是諸妙果﹐同其回向﹐集靈資道﹐神气相合。若欲聞是要理﹐當在奉行吾法﹐以引一切未來皆知吾教。夫人身本皆同有﹐自以七情六欲傷其本性﹐所以不聞吾法。汝今發願﹐度諸一切﹐得如是無量智慧眞心﹐少思少念﹐少欲少事﹐少語少笑﹐少愁少樂﹐少喜少怒﹐少好少惡﹐故靈光不亂﹐神气不狂﹐方可奉道。於其眾中復有多思者﹐其神必殆﹐多念者其志必散﹐多欲者其气必損﹐多事者其形必役﹐多語者其气必弱﹐多笑者其髒必傷﹐多愁者其血必散﹐多樂者其气必溢﹐多喜則百神交錯﹐多怒則百脈不定﹐多好則昏迷不理﹐多惡則憔悴無歡﹐則於其原不潔﹐所學不精﹐其气自散。縱遇明師﹐不解正理﹐𨿽知養生之方﹐不悟修行之法﹐則所見所聞皆非正道。𨿽知煉神之意﹐不明得道之要﹐則所學所講皆非正論。不多言說﹐而在得法。是故修眞之士志在玄元而甘寂寞﹐𨿽運動常見其靜定﹐𨿽靜定常見其運動﹐一日气滿功盈﹐五气調順﹐以至朝元﹐三花聚頂﹐血凝气聚﹐萬神朝眞﹐俱在上宮﹐富貴華盛﹐樓臺殿閣﹐玉童天童﹐玉女天女﹐十二辰童﹐十二辰女﹐自鼓天樂﹐香花旛蓋﹐羅列笙簧﹐似非人世莊嚴﹐名爲至眞上境﹐是自身上宮。未能解脫﹐貪著故魂﹐神散亂﹐若是於此中稍萌一念﹐自落迷津。上學之士當於此時不動一切境地﹐但發無上心﹐但修無量福﹔但發無上心﹐但修無量慧﹔但發無上心﹐但修無量善。但發無礙自在意﹐欲廣及十方﹐無量無邊一切未來皆聞正道﹐不起一切貪心﹐不起一切邪見﹐不起一切夢想﹐不起一切障礙﹐不起一切煩惱﹐不起一切染著情欲。如是正法大不可思議﹐大不可稱說﹐方知正統出於杳冥﹐無求小驗﹐以迷眞性。而說偈曰﹕

一切歸依﹐總是一緣。若復有人﹐德行具足。

捨有爲心﹐發無爲意﹐不遠尊德﹐不親不仁﹐

思念三寶﹐無時暫捨﹐終不悔意﹐諸行圓滿﹐

具足成道﹐無復染滯。汝等當知﹐如此經典。

集靈經靈符

太淸境集靈經終

太上三十六部尊經太淸境經下

集靈經。中精經。無量意經。集宮經。黃庭經。小劫經己上六經同捲

太淸境中精經第八

我於爾時欲明正道﹐旣放五色光明﹐徧滿三千大千世界﹐種種異類世界﹐天堂地獄﹐悉於中見﹔復有十方天尊﹑諸大眞仙悉於中見﹔生死苦樂﹐福報多少﹐悉於中見﹔修道階梯﹐悉於中見﹔苦樂國土﹐亦於中見。十方來眾猶如微塵﹐不可稱數﹐悉見如是光明﹔地獄眾苦﹐無量無邊﹐亦見如是光明。時太極眞人以大慈大悲大智慧力哀湣眾生﹐見諸苦樂不同﹐天堂地獄受報差等﹐惟願天尊至聖爲眾宣說﹐救護一切﹐作大利益﹐令得解脫﹐永離惡緣﹐速生淨土。

天尊告十方天尊曰﹕汝今以我之气化身下降東方。若有一劫人民見世受苦﹐則曰玉淸降福天尊救度一切災難。過往魂爽未得超生﹐則曰玉寶皇上天尊救度一切沈滯。南方延壽益算天尊濟生﹐玄眞萬福天尊度死﹔西方八卦護身天尊濟生﹐太妙至極天尊度死﹔北方消災解厄天尊濟生﹐玄上玉晨天尊度死﹔東北方紫淸賜福天尊濟生﹐度仙上聖天尊度死﹔東南方長生保命天尊濟生﹐好生度命天尊度死﹔西南方福生無量天尊濟生﹐太靈虛皇天尊度死﹔西北方九宮捍厄天尊濟生﹐無量太華天尊度死﹔上方保命護身天尊濟生﹐玉虛明皇天尊度死﹔下方興大福力天尊濟生﹐眞皇洞神天尊度死。夫人之生皆是天气。正北位居中一炁生水﹐萬物皆因水而生。故北斗居中天而旋回四方﹐主一切人民生死禍福。北斗第一貪狼星﹑第三祿存星爲東斗﹐主算﹔北斗第二巨門星﹑第四文曲星爲西斗﹐記名﹔第六武曲星﹐正居本位爲北斗﹐落死﹔第五廉貞星爲南斗﹐上生﹔第七破軍星正居中位爲中斗大魁﹐總監眾靈。凡一切萬物生死皆屬北斗。洞明星外輔周回﹐隱元星內弼﹐指十二辰。濟生則總曰旋璣玉衡﹐度死則總曰豁落。若有眾生遇其災厄﹐隨方禳謝﹐祈禱醮禮﹐善無不應。而說偈曰﹕

以此要法﹐流通世間。若有見聞﹐無量因緣。

善男信女﹐依事修行。行平等行﹐心念歡喜。

有行之者﹐亦皆成就﹐正入無爲﹐不退因緣。

一切眾生﹐當信是言﹐受此正教﹐精勤奉行。

中精經靈符

太淸境中精經終

太上三十六部尊經太淸境經下

集靈經。中精經。無量意經。集宮經。黃庭經。小劫經己上六經同捲

太淸境無量意經第九

我若說法﹐與汝等言﹕汝當靜默安神而無雜慮﹐然後得聞是法。夫法本無法﹐理歸自然。心因境亂法本﹐心生立法之意。當發如是大不可思議無量善因﹐不可別生異見。我於玉淸不言一切法。上淸法品十八門照七階﹐太淸法品二十門照九階。靈寶正品亦不言一切法。靈寶輔品五十門照三十六品﹔玉虛法品二十門照一階﹐兼投壇占卜祕訣﹔北極天心法部一十二階品。第七品四聖照法亦屬酆都第三品﹐故言酆都考召。四聖照法兼酆都共一十二品。七品三五兼附體﹔五品酆都兼考召。四聖照法七階﹐酆都照五品﹐斗下靈文三十六門照四階﹐兼鏡水香照﹑三五紙照﹑酆都地照﹐皆爲一切。修眞之士未至妙境﹐當發如是心﹐救度一切生靈﹐凝想至眞﹐莫起貪心﹐莫求果報﹐積習漸久﹐亦能漸入初乘。若於法中復生貪求﹐卽失正道﹐招無量罪。是時天眞大神﹑至眞大神﹑無量飛天大神﹑諸天聖眾聞說是已﹐各各歡喜﹐作如是言﹕若有奉道之士能發如是心﹐欲救一切苦﹐臣等當化身下降﹐令諸天大將及所在十方四直都大神將吏兵助法行持﹐俾諸眾生及無量六道四生等眾生者得以延生﹐死者得以復生﹐病者得以安﹐鬼妖邪魔皆得解脫﹐冤家執對各獲消散。如斯利益﹐乃爲不可思議。時於眾中旣發善念﹐稽首禮謝。天尊遂告諸大眾曰﹕汝等宿生慶幸﹐得預人天﹐受諸快樂﹐衣以天繒﹐食則甘露﹐無有四時寒暑﹐無有日夜冥暗﹐亦無生老病死﹑三塗八難痛苦之名﹐地平如鏡﹐七寶莊嚴﹐所受之身六根淸靜﹐不染六塵﹐常聞我說法﹐增益智慧。今能如是﹐發無上智慧心﹐欲救一切苦惱﹐令諸眾生皆能聞法﹐最爲利益。惟有薄福之人﹐信根下劣﹐𨿽聞是法﹐多生障礙﹐自沈苦趣﹐永無出期。如此之人﹐亦難救度。而說偈曰﹕

汝觀世人﹐一切障難﹐煩惱之患﹐亦難可說。

不知回向﹐終日積聚﹐旣復得已﹐復生貪求。

種種諸罪﹐無量無邊。或遇重病﹐空喪身命。

旣沒之後﹐還歸苦輪。若不聞法﹐永無解悟。

無量意經靈符

太淸境無量意經終

太上三十六部尊經太淸境經下

集靈經。中精經。無量意經。集宮經。黃庭經。小劫經己上六經同捲

太淸境集宮經第十

我若演說﹐令汝等諸天諸仙﹑諸大眞人及諸聖眾等皆因妙法﹐智慧高明﹐咸同一類﹐無復殊異﹐容色微妙﹐道行自然﹐聲音和雅﹐所居宮觀隨意高下﹐應念具足無量寶网及諸寶樹彌覆其地﹐自然淸風吹諸寶网及諸寶樹﹐發微妙音。有遇其風﹐皆能令諸塵勞不起。其風拂身﹐自得淸涼﹐無量快樂﹐散諸香花徧滿其地﹐隨色次第而不雜亂﹐於其國中無限至眞。一切得道諸天眞人﹑大神各各放千百光明﹐普爲十方微塵世界開演妙法﹐普度羣生。若復有人正智圓滿﹐生彼國者﹐皆卽住於正定﹐隨其惡業高下不同﹐爲其開演上乘﹑中乘﹑下乘﹐各隨智願。是時十方國土無量眞人及諸仙眾皆詣此所恭敬供養﹐聽受經法﹐宣揚道化。其有眾生於此國來詣其宮﹐皆具智慧。時諸眞人及諸仙眾乘玆無量大功德力﹑無量大智慧力﹑無量大神通力﹐去來無礙﹐徧滿十方無量世界﹐自然化生﹐應念而至。是諸眞人出微妙音﹐贊嘆善事﹐聽受經法﹐歡喜無量﹐乘空步虛﹐能令聞者心開意解﹐隨其善音而得正果。時有微風吹起﹐七寶樹中自出微妙音聲﹐奏諸天妙樂﹐自然快樂﹐不可勝言。所說諸法﹐其義廣大﹐利益眾生。於其國中無我﹑無人﹐淸靜無爲﹐智慧常勝﹐得如是報。若復有人𨿽受人身﹐殊無智慧﹐信根下劣﹐不聞正法﹐不見妙道﹐宿集淺故﹐得如是報。於是至眞大聖﹑天眞大聖﹑無量飛天大神聞是語已﹐咸生恭敬﹐稽首長跪﹐上白天尊曰﹕臣等旣蒙說法﹐而得如是利益。幸望大慈廣爲救護﹐欲使一切未聞者聞﹐未見者見﹔亦令諸一切眾生受諸苦者咸得解脫。

天尊曰﹕善哉﹐汝等發此善念﹐是大不可思議功德。我今爲汝宣揚正法﹑諸品醮謝﹐令於甲子﹑庚申﹑三元﹑八節﹑本命﹑生辰祈恩請福﹐謝過禳災﹐同得快樂。而說偈曰﹕

我示此法﹐直作是言。心歡喜故﹐種種所患﹐

卽得除瘥﹐平復如本。一切諸法﹐亦復如是。

而無所得﹐無所得耶﹐有何所得﹐了不得耶。

善者智得﹐念念是心﹐常得法味﹐精進賢達。

集宮經靈符

太淸境集宮經終

太上三十六部尊經太淸境經下

集靈經。中精經。無量意經。集宮經。黃庭經。小劫經己上六經同捲

太淸境黃庭經第十一

人物異形﹐受生惟一气﹐魂得之於天﹐體魄得之於地。無形無象﹐自空中來﹐但假父母﹐以無爲有﹐三百日胎完﹐胎完旣足則生﹐是因無爲有。故神以气爲母﹐气以形爲捨﹐煉气成神﹐煉形成气。陽神未聚﹐三花不入泥丸﹔眞气未朝﹐五彩不生丹闕。故天地大也﹐未免輕淸重濁之象﹔日月明也﹐難逃過圓明缺暗之形。積陽生神﹐上以麗乎天者﹐星與辰﹔積陰生形﹐下以壯乎地者﹐土與石。水中气升﹐升而爲霧﹑爲云﹔气中水降﹐降而爲雨﹑爲露。萬象羣生﹐不能無形﹐集靈以生﹐資道以成。故三淸以下有三太﹐三太之內有二儀﹐二儀旣判而列五帝﹐五帝旣立而同一區。此天地之內﹑上下之气﹐惟人以精爲母﹐以气爲主﹐五臟各有精﹐精中生气﹔五臟各有气﹐气中生神﹔神能生壽﹐長生保命。煉精爲丹﹐養气爲神。眞仙上聖﹐修眞養气﹐自然而然﹐內眞外應﹐有作必成﹐自凡入聖。男子之生﹐先生右腎﹐以外精而內血﹐陰之裹也。女子之生﹐先生左腎﹐以外血而內精﹐陽之裹也。腎生脾﹐脾生肝﹐肝生肺﹐肺生心﹐心生小腸﹐小腸生大腸﹐大腸生膽﹐膽生胃﹐胃生內腎﹐內腎生膀胱﹐膀胱生三元﹐三元生三焦﹐三焦生八脈﹐八脈生十二經﹐十二經生十五絡﹐十五絡生一百八十繼絡﹐一百八十繼絡生一百八十纏絡﹐一百八十纏絡生三萬六千孫絡﹐三萬六千孫絡生三百六十五骨﹐三百六十五骨生八萬四千毛竅。胎完旣足﹐靈光入體﹐與母分離而爲人也。以內外言之﹐經絡之內而爲內﹐肌膚之外而爲外。養命養其五臟﹐五臟爲根﹐根固葉自茂矣。養形養其五气﹐五气爲源﹐源深流自長矣。眞气大運﹐隨天元气﹔眞气小運﹐隨日元气。五臟之中﹐腎爲精海﹐心爲气館﹔眞精在腎﹐余精自還下丹田﹔眞气在心﹐餘气自朝中元﹐悉歸黃庭正景。而說偈曰﹕

思道出家﹐接引眾生。令得離苦﹐得聞道法。

饒益一切﹐無量眾生。得大神力﹐悉從道成。

得無所畏﹐神通自在﹐去來往返﹐無所障礙。

故有斯法﹐濟度羣生。識法宗本﹐入道因緣。

黃庭經靈符

太淸境黃庭經終

太上三十六部尊經太淸境經下

集靈經。中精經。無量意經。集宮經。黃庭經。小劫經己上六經同捲

太淸境小劫經第十二

天地分形變化﹐隨气數運轉﹐故有泰有否。日月因天地以運行﹐故有明暗圓缺﹐星辰亦是而躔度﹐故有或捨或次。人受天地气以生﹐豈無災福。故我說法﹐常令汝等廣宣正道﹐明其要法﹐與諸天諸仙﹑無量飛天大神﹑無極聖眾同生贊嘆﹐得聞是說。上白天尊曰﹕未審下民若遇災否﹐作何功德﹐修何行業﹐得免離一切苦惱﹐證無上道﹖

天尊曰﹕若欲求諸解脫﹐永免輪回﹐離諸疑网﹐惟有虔心看轉經文﹐修諸功德﹐禮拜懺悔﹐贊嘆稱揚﹐燒香燃燈﹐造十絕旛﹐行道講誦﹐散施貧乏﹐放諸生命﹐六欲七情常無染著﹐三業六根永不復作﹐精思端寂﹐念慮都捐﹐往生天境﹐快樂自在﹐生大福堂。若復有人﹐若痛苦﹑若官事﹐禁擊枷鎖﹐身被羅网﹐瘟毒時气﹑災厄纏綿﹐無由解脫﹐及其過往神識尙處沈淪﹐受地獄苦﹐是經功德﹐乃爲無量。更能廣發眞心﹐大施福力﹐建立道場﹐懸諸旛蓋﹐齋戒懺悔﹐修設齋筵﹐徧及一切六道四生﹑無主孤魂滯魄等眾﹐用伸薦拔﹐日夜虔誠﹐丹心懇禱﹐應時苦厄咸得消除。無量眞人稽首贊嘆﹐咸稱善果﹐利益眾生﹐如是大神通力﹐百千萬劫實難遭遇。則於此經﹐其意有七﹕一者智得﹐二者行解﹐三者顯利﹐四者利用﹐五者智慧﹐六者得力﹐七者德滿。智得者﹐念念是心﹔行解者﹐求道出家﹔顯利者﹐引接眾生﹔利用者﹐思念聖人﹔智慧者﹐得大神力﹔得力者﹐得無所畏﹔德滿者﹐神通自在。如是七者﹐去來往返﹐無所滯礙﹐故有如是微妙。與諸眾生用爲法藥﹐濟度諸厄﹑疾病苦惱。若善男女能得了解﹐得眞實言說﹐識大法力宗源﹐入大道因緣﹐從所念處﹐得無量因緣﹐得無上至眞大智慧﹐深妙難思。終始受持﹐勿生懈怠﹐永存無盡﹔用是而行﹐皆還正性﹔應用自得深遠﹐感應眞實﹐無邊無限。示諸眾生﹐皆得如是方便之力。而說偈曰﹕

上道一切﹐平等無礙。大乘所行﹐小乘所用。

不假不實﹐不有不無。轉入法輪﹐終始成就。

但有妙相﹐無爲不爲。無量因緣﹐或去或來。

而成正悟﹐眞爲妙身。皆成微妙﹐悉從願來。

小劫經靈符

太淸境小劫經終

