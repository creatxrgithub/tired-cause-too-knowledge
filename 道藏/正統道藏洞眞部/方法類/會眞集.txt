會眞集

經名﹕會眞集。元超然予王吉昌撰。五卷。底本出處﹕《正統道藏》洞眞部方法類。

會眞集序

夫易廣矣大矣﹐其無體也。始於一气﹐卽道也。易有三義﹕不易也﹐變易也﹐簡易也﹖不易者﹐獨立而不改。變易者﹐四時更代也。簡易者﹐天地簡易也。六爻者﹐內卦謂之貞﹐天地人爲之三才之定體也。因而重之曰悔﹐謂吉凶悔吝生乎動者也。下二爻爲地﹐中二爻爲人﹐上二爻爲天﹐上下無位。二五本以人事論之﹐故稱見龍飛龍﹐利見大人。三四本天地之位﹐不稱龍。以人事君子呼之﹐卽天人相通之象也。乾坤﹐天地之德也。以剛柔相配﹐生三男三女﹐分制五材﹐謂之五行﹐代天地行事也。後生六十四卦﹐分布一年三百八十四爻﹐大約統以年月气候日時﹐一日變十二卦。一人爲萬物之靈﹐其性命全﹐與天地同體。惟聖知聖﹐仁者見之謂之仁﹐知者見之謂之知﹐能斡運於自身者﹐是謂養道之士也。後人判教有三﹐以《易》爲眞玄﹐以《老子》爲虛玄﹐以《莊子》爲談玄。其說則異﹐至於玄則同歸﹐非常人所通曉﹐惟神仙能之。

去歲春﹐余於靑義淸神觀﹐會識吉昌王先生﹐號曰超然子。與之語﹐咳唾珠玉﹐呼吸煙霞﹐混三玄而講義。惜乎別之速矣。雙鳧西邁﹐俄變星霜﹐使老夫夙夕不忘。今者二仙子得得來雲溪﹐倒屐出迎﹐一者寫唐梁振之﹐一者紛南梁之秀﹐皆故人也。延之尙座﹐茗飲小會﹐坐中乃舉其師超然子所著《會眞文集》﹐欲縷板通布於四方﹐請老拙作序引。袖出其文﹐老夫從首至尾﹐歷觀其詞語﹐以去歲一會之語話也。考其圖繪詠歌﹐皆出自胸臆中﹐埏壇輪旋﹐調和大塊﹐心腹間鑪韝煆煉混元﹐明七八九六之老少﹐水火木金土之生成。王子晉所謂顚倒五行﹐推移八卦﹐正謂此也。非神仙﹐孰能與此乎。若徧行於世﹐使學道之士如秉燭入於暗室也。欽二仙子能揚師之美﹐可謂不忘本也。故不敢違命﹐略序其實於卷首。魏南雲溪閒老揚志朴序。

會眞集卷之一

﹝周易象數圖說﹞

太極

夫太極者﹐乃無極之稱﹐不可得而名。其气形質混沌﹐而未相離也。內具五十五數﹐其二儀﹑三光﹑四象﹑五行﹐悉備其中﹐有性而無形。《老子》所謂有物混成者是也。玉策云﹕玄黃未分﹐气象昏昏。凡學道者﹐豈可不知一气之元﹐萬物之祖哉。

數生行五

水一

O乾甲

夫五太旣分﹐二儀肇判﹐遂乃潛生四象﹐密著五行。其中气色變移﹐形象分顯﹐其昏昏之气一百萬年變成黑色。黑者水象﹐其生數一也。一者﹐乃乾元之始﹐八卦之宗﹐而生甲。甲是五行之首﹐十干爲元也。謂當此太古﹐聖人觀其气象﹐畫成天策﹐具載天文。繼有賢者謹奉﹐以紀天元﹐畫縱橫而定其歷數。自時厥後﹐歲紀暮布而見矣。

火二

黑气一百萬年復變成赤色。赤者火象﹐其生數二﹐乃巽卦之始﹐而生辛也。

木三

赤气一百萬年變成靑蒼色。靑者木象﹐其生數三﹐乃艮卦之始﹐而生丙也。

金四

靑气一百萬年復變成白色。白者金象﹐其生數四﹐乃坤卦之始﹐而生癸也。

士五

白气一百萬年又變成黃色。黃者土象﹐其生數五﹐乃離卦之始﹐而生己也。

五行成數

夫五行從生數至成數﹐謂一三五數成陽九﹐甲丙主之而爲客。緣中央五數離己土﹐合於甲﹐加之水一﹐得成數六﹐而下降生坤乙﹐故先動而爲客也。二四數成陰六﹐辛癸主之而爲主也。又五土加於火二﹐得成數七﹐而上升生震庚。乙與庚合﹐南北交遷﹐故後動而爲主也。其水一火二土成十﹐生坎戊。又火生數巽辛﹐隨己土合於木三艮丙﹐得成數八﹐而生兌丁。又水生數乾甲﹐亦就中宮土五數﹐合於金四坤癸﹐得成數金九﹐而生乾壬。丁壬交合﹐東西互換﹐此所以運兩地三天造化﹐推陽九陰六生成﹐變幹轉支輪﹐分飛伏納甲。具二升一降﹐抽添水火﹐明三匿四浮﹐互換木金。是以道朴散萬化門基﹐妙用彰千靈降瑞。凡修眞之子﹐可不窮陰陽之祖哉。

火六

從五土加水一﹐得成數六﹐而生坤乙。

火七

又五土加火二﹐得成數七﹐而生震庚。

木八

又五土加木三﹐得成數八﹐而生兌丁。

金九

又五土加金四→得成數九﹐而生乾壬。

土十

又五土加五土﹐得成數十﹐而生坎戊。乃得八卦﹐俱備十干方全。混融而母懷子腹﹐子隱母胎﹐未能分別也。

交互成十

夫乾坤配偶﹐而生成數全﹐分陽降陰升﹐浮沈頰倒﹔左旋右轉﹐上下連綿﹐五位相得﹐而各有合。一九成十﹐壬甲相見﹐乾偶於坤而生坎﹐坎藏甲乙。四六成十﹐乙癸同遷﹐坤配於乾而生兌﹐兌藏癸壬。

交互成十

又三七成十﹐庚丙相見﹐乾偶於坤而生震﹐震藏丙丁。二八成十﹐丁辛相見﹐坤配於乾而生離﹐離藏庚辛。

土象自交坎戊

又離納己而得五﹐坎納戊而得十﹐共得一十五數。其數得天地之中數﹐其位得天地之中位﹐所以無配偶而自相合也。

四象生八卦

夫二儀生四象﹐四象之中﹐坎成數六﹐本卦存三﹐外有三數﹐而生乾﹐納壬不納癸﹐乾坤偶而癸納於坤。兌成數九﹐本卦存三﹐外有六數﹐而生坤﹐納乙不納甲﹐坤乾配合而甲納於乾。離成數七﹐本卦存三﹐外有四數﹐而生巽﹐納辛不納庚﹐震巽交而庚納於震。震成數八﹐本卦存三﹐外有五數﹐而生良。納丙不納丁﹐艮兌交而丁納兌。是以明顚倒五行﹐定相推變化﹐遂分生﹐成八卦﹐具形體﹐昭彰證。中男產老陽﹐是金向水中出。少女誕老陰﹐是土從金裹生。惟木生於火﹐中女降巽辛。而土生於木﹐長男挺艮丙。以是知明乾坤剛柔動靜﹐述震巽鼓潤風雷﹐仍丙丁胥會隔角﹐明分振飛伏移宮。生成數備﹐乃體更反復﹐魂變歸遊﹐隱顯還元﹐升沈攝迹﹐己上八幹神﹐爲之三換位。其有戊己無象而獨攝﹐四傍居位而亦無配偶。以己爲陰﹐納於中女離卦﹐以戊爲陽﹐納於中男坎卦。得十干方全﹐數成奇偶﹐顯一時造化﹐動靜合眞。足表觀天之道﹐執天之行盡矣。凡修眞者﹐宜順考爻辭﹐明循卦體﹐奪上下陰陽升降﹐窮生成消息往來。精專內巧之心﹐冥盡日新之變﹐得鼎中悔吝不生﹐至精气降﹐金汞凝形﹐指日結神丹﹐其如視諸掌矣。

幹合樞要

八卦還元

夫十干八卦者﹐體五行四象﹐變化生成﹔坼南北東西﹐還返互換。其間匡轄坎離門戶﹐樞紐乾坤鼎器﹐推陰陽交配﹐派二气奔馳。一降一升﹐幹神移位﹐二儀三合﹐卦象投宗。凡學道者﹐豈可不體天地之施化﹐驅日月而同宮哉。但一呼一吸﹐一周天也﹔一聚一散﹐性命定矣。老子云﹕玄牝之門﹐是謂天地之根者是也。謂陽符當行﹐則坤逐於乾﹐而出乎左﹔陰直持權﹐則乾隨於坤﹐而應乎右。來往綿綿﹐與卦象幹合之理契矣。訣曰﹕因呼而成數七﹐離爲火﹐火中眞水下降﹐己合於甲﹐甲喜而上升﹐飛入於神宮。以吸而成數六﹐坎爲水﹐水中眞火上升﹐戊合於癸﹐癸忻然而下降於丹室。丁壬配合﹐復同於離己﹐乃山澤通气﹐鳳舞烏飛。乙庚顧戀﹐又從於坎戊﹐乃風雷相薄﹐兔耀蟾輝。是以四象還歸金鼎﹐五行聚入玉鑪。顯丙辛﹐會乾坤﹐合體戊己﹐運十干歸元。聚則如握十指﹐散則各復歸於位矣。

王

行

顚

倒

夫五行顚倒者﹐謂坎爲水﹐水生金﹐是生乾金﹐藏甲乙﹐飛伏木﹐長生在亥。兌爲金﹐金生土﹐是生坤土﹐藏壬癸﹐飛伏水﹐長生在申。離爲火﹐火生木﹐是生巽木﹐藏庚辛﹐飛伏金﹐長生在巳。震爲木﹐木生土﹐是生艮土﹐藏丁丙﹐飛伏火﹐長生在寅。其有戊己﹐獨中央﹐兼旺四季﹐寄於西南坤地﹐是土正旺之處﹐長生在於申也。謂呼而陽幹順行﹐吸而陰漧逆轉﹐陰陽逆順聚散﹐隱於成數。成數者﹐天元之動气也。

五

行

幹

合

夫天地初分﹐陰陽析位﹐乃天分五气﹐地列五行。五行定位﹐布政於四方﹔五气分流﹐散之於十干。其幹神移位﹐配偶相生﹐形象分著而各有合﹐派天元五气而成眞五行也。凡修眞者﹐當先窮幹輪互換之機﹐次曉配合生成之象﹐此乃結括性命之本﹐造化大丹之基。謂基本立則大道生矣。

甲己眞土

夫癸生東方甲乙木神﹐乃水生木戊爲甲父﹐將中央陰土己﹐配與甲爲妻﹐甲己合而成眞土。

乙庚眞金

夫己生西方庚辛金神﹐乃土生金甲爲庚父﹐將東方陰木乙﹐配與庚爲妻﹐乙庚合而成眞金。

丙辛眞水

夫乙生南方丙丁火神﹐乃木生火庚爲丙父﹐將西方陰金辛﹐配與丙爲妻﹐丙辛合而成眞水。

丁壬眞木

夫辛生北方壬癸水神﹐乃金生水丙爲壬父﹐將南方陰火丁﹐配與壬爲妻﹐丁壬合而成眞木。

戊癸眞火

夫丁生中央戊己土神﹐乃火生土壬爲戊父﹐將北方陰水癸﹐配與戊爲妻﹐戊癸合而成眞火。

揭此爲用﹐周而復始。

木金間隔

夫學道者﹐究性命之本﹐窮造化之根﹐辯木金間隔之因﹐明水火抽添之理﹐達陰陽顯伏﹐曉魂魄浮沈。所謂木中隱金間隔者﹐蓋木爲陽魂﹐乃東方震卦爲體﹐震納庚爲坤卦之長男﹐是一陽二陰﹐乃爲陽魂﹐本合上升﹐爲二陰伏一陽﹐而不能升也。在人之五臟爲肝﹐沈於肺金之下﹐爲肝有庚金間隔﹐肝之眞性𨿽欲上浮﹐柰庚屬陰魄﹐能盜陽魂﹐使陽不得升﹐所以沈於下也。若奪得玄機﹐運周天火符﹐千日無差﹐煉盡肝中庚魄﹐肝還祖性﹐純而不雜﹐自然升矣。

泠然子云﹕請問肝中何物是金﹖對曰﹕肝生而入水卽沈﹐爲沈者金也。木金相混﹐其色乃紫。紫者﹐金也。故沈而在下﹐遇火烹煎而熟﹐肝自浮而在上﹐其色變靑﹐號曰還元。適其本性﹐乃得魂神凝靜﹐而不亂也。所謂金中隱木間隔者﹐蓋金藏陰魄﹐屬西方﹐兌卦爲體﹐本合沈而反浮者﹐何也﹖緣兌爲乾之少女﹐一陰二陽也。爲一陰不能伏二陽﹐故浮而在上也。兌乃庚金﹐乙與庚合﹐婦從夫室﹐而金爲主。金者屬肺﹐被乙木浮﹐而金在水之上也。若奪得周天火候﹐烹煉千日無差﹐煉盡肺中之木﹐乃得不雜而顯其金之本體﹐自然沈而下也。泠然子曰﹕請問肺中何物是木﹖對曰﹔肺生而色紅﹐白者木也。故入水而浮﹐若遇火烹而熟﹐肺自沈而在下﹐其色變紫﹐得返其本性之眞魄﹐安而壽命延矣。

金木入火辯賓主

夫金木相混﹐遇火則體性還元﹐要木中去金﹐金中去木。旣二物同煉﹐何木中獨去其金而存其木﹐金中獨去其木而存其金乎﹖蓋謂木中去金者﹐爲木有本像而爲主﹐金隱木中﹐金色浮而爲客。遇火烹之﹐則先去其客﹐而存其主也。金中去木者﹐爲金有剛體而爲主﹐木在金中﹐木性柔而爲客﹐遇火烹之﹐則主在而客去矣。凡修眞之士﹐當明金木鍛煉之因﹐究賓主存亡之理﹐憑火候加減無差﹐鉛汞抽添依數﹐自不日而丹成矣。平叔注曰﹕養丹無火﹐似抱胎母死﹐久而無功﹐徒勞役也。與金木得火而後辯者﹐理何異哉。

水火旣濟未濟

夫水火之性﹐遞相含孕。水中有火﹐火中有水。所謂水中有火者﹐何也﹖蓋水屬北方坎卦﹐乃陰中抱陽﹐謂水能照物者﹐卽眞火也。水於人五臟爲腎﹐腎藏精﹐精爲火也。謂火中有水者﹐何也﹖蓋火屬南方離卦﹐乃陽中抱陰也。謂火中心黑者﹐卽眞水也。火於人五臟爲心﹐心主血﹐血爲水也。

《易》曰﹕一水在火上﹐旣濟﹔火在水上﹐未濟。平叔注曰﹕水中三火聚﹐火內水煎烹。凡修眞者﹐憑法象調和陰陽﹐鈐鍵契之潛化﹐令水火升降﹐合旣未抽添﹐自然鼎內鉛汞凝結﹐而得丹成﹐則金光滿室矣。

水火升降因土

夫《易》稱﹕水流濕﹐火就燥﹐無識而相感﹐明自然之理也。且水曰潤下﹐火曰炎上﹐因何水火旣濟﹐水在上而火在下﹖蓋坎水有火者﹐爲坎納戊爲陽﹐淸而爲精﹐化淸陽之气﹐能上升變爲眞水也。離火有水者﹐爲離納己爲陰﹐濁而爲血﹐化重濁之气﹐能下降而變爲眞火也。謂水火者﹐天元之眞气﹐而生於脾。脾神專權造化﹐獨中央﹐斡運四傍﹐上升下降﹐隨呼吸而來往。夫天元气動﹐一息而有五者﹐潛契五行也。《易》曰﹕天數五﹐地數六﹐乃陰陽之中數。中數謂土也。《參同契》曰﹕土旺四季﹐羅絡始終﹐靑赤白黑﹐各居一方﹐中宮所稟﹐戊己之功。又平叔曰﹕四象五行全藉土。謂坎離不得戊己中气往來升降﹐終不生產神丹矣。

坎離气變還元

夫心中藏汞﹐腎內隱鉛﹐二物如何取用﹖蓋五行顚倒術﹐眞火變神水﹐鉛汞化遊魂﹐呼吸隨風起﹐自然成其造化也。謂天元气動於腎﹐乃坎戊爲陽﹐一呼而動之有五。地元气動於心﹐乃離己爲陰﹐一吸而動之有五。陰陽气動﹐數合成十。《易》曰﹕天九地十﹐戊己自合也。謂心中抽汞而化精﹐腎內升鉛而變气﹐精气爲物變化﹐而自結刀圭。夫心中抽汞者﹐汞去則眞水下降﹐是離卦去陰而成乾體。乾﹐天也﹐輕淸而無陰。人能契之﹐則自然七情灰滅﹐六欲冰消。謂腎內升鉛者﹐鉛離則眞火上行﹐是坎卦去陽而爲坤象。坤﹐地也﹐重濁而無陽。人能契之﹐則自然三聚成圓﹐萬緣心泯。好道君子﹐請事斯語矣。

嘗聞廣成子曰﹕夫天樞之上﹐天元一气主之﹔天樞之下﹐地元一气主之﹔天樞之中﹐陰陽之源從之。謂修眞之士﹐形肖天地﹐頭圓象天﹐淸陽之本﹐斡旋七曜﹐應動一樞﹐輔弼紫微虛谷﹐元神拱之。黃帝曰﹕效七政運虛之道﹐奪陽煉陰也。且貪﹑巨者﹐應兩耳也。輔弼靈臺﹐使諸塵不染﹐萬緣不掛﹐得神識寂然而定。謂祿﹑文者﹐應兩目也。若張之則神泄於外﹐閉之則神定於內。夫廉﹑武者﹐通輔弼之徑﹐貫玄牝之門﹐是天地根基﹐性命關鑰。依時互換﹐綿綿若存﹐得五神交感﹐而丹鑪火熾矣。謂破軍者﹐鎭守金關﹐密封地戶﹐眞風內扇﹐水气難攻。令緘閉金胎﹐使不得漏失﹐赤龍精气﹐致三尸遁迹。以心寒六賊﹐望風而膽碎﹐得火燒金鼎﹐水泛玉關﹐始一身元气﹐上下三田而貫矣。謂周身八卦者﹐離爲絳宮﹐是甲巳會合之鄕﹐虎龍變生之地﹐乃萬神之宅也。夫坎隱兩玄﹐乃攢簇五行﹐合和四象﹐精光共聚﹐戊癸歸根﹐號太一之宮矣。肺丁藏魄也﹐不驚悸以能安。肝庚隱魂也﹐無喜怒而常靜。壬甲主大腸而傳道﹐巽辛附膽性以中和。坤土爲曲江而返復陰陽﹐艮山注水源而生淸眞浩气。此七政八卦之用﹐乃陰陽根蒂﹐造化金丹﹐妙不可量。《陰符經》云﹕七政成功﹐黃芽內長﹐八卦周圍﹐神光黯淡。《易﹟系辭》云﹕聖人立象以盡意﹐設卦以盡情。

會眞集卷之一竟

會眞集卷之二

超然子王吉昌撰

行香子木金間隔

木性慈仁﹐體順融金。混難分﹑返復浮沈。還元祖性﹐造化幽深。得木抽金﹐金去木﹐罷相侵。精變遊魂﹐湛入禪心。杳冥時﹑蹤迹難尋。無中顯有﹐透古通今。自魄安魂﹐魂勝魄﹐鬼神欽。

又

震內藏庚﹐金乙成姻。假沖和﹑雷電交陳。龍吟虎嘯﹐幽谷澄神。向杳冥中﹐風雲裹﹐傲全身。煙雨蒙蒙﹐芝艸芽新。正東君﹑經緯長春。岷山火衮﹐一而藏眞。已泯抽添﹐無間隔﹐返歸純。

又

震乙情柔﹐酷愛庚金。角商和﹑律應淸音。木人鼓掌﹐石女調琴。顯巧施仁﹐勤行義﹐道情深。二物相融﹐交互浮沈。火煎烹﹑體變而金。開蒙旣濟﹐陽煉勝陰。得復根元﹐分魂魄﹐識眞心。

行香子木去金

木隱金形﹐金色浮存。木森森﹑有像稱尊。全憑火力﹐逗引遊魂。自客先還﹐獨存主﹐各歸根。去往碁分﹐性命云屯。樂天眞﹑默默昏昏。養成陽體﹐霞步高奔。得傲玄玄﹐躋壽域﹐出乾坤。

行香子金去木

金體堅剛﹐木性柔和。辯賓主﹑火力功多。剛爲主掌﹐柔像銷磨。顯各還元﹐歸本性﹐息風波。透入神鑪﹐霞罩嵯峨。放銀鉛﹑花綻婆娑。輝光滿室﹐神變無何。鎭玩蓬宮﹐遊紫府﹐恣蹉跎。

南鄕子水火交互旣濟

坎內一陽停﹐本性澄淸照物形。眞火炎炎功足顯﹐叮嚀。旣濟氤氳緝寶瓶。神用奮威靈﹐气證升沈聚戊丁﹟1。日耀飛騰烹藥鼎﹐蘭馨。造化功成入杳冥。

又

火裹六陰培﹐熾艷心藏點黑煤。功表淸泠眞水象﹐神胚。中气抽添自往來。赫赫振金雷﹐煙雨彌漫映斗魁。造化自家天地合﹐心灰。拍塞乾坤道體恢。

南鄕子水火升降因土

戊己媾陰陽﹐斡運專權攝四傍。驅駕天元隨呼吸﹐非常。來往綿綿造化昌。气聚結玄霜﹐壺鼎冰凝透體香。神變靈通歸物外﹐淸涼。無礙眞空置道場。

又

離苑綠波飛﹐坎殿澄淸奮火威。變化降升凝眞象﹐功歸。土德恢弘斡妙機。梨棗體嬌肥﹐玉女殷慧獻紫微。香襯彩霞光日月﹐巍巍。無像圓明法界輝。

南鄕子坎離气變還元

癸府隱銀鉛﹐朱汞神宮裊瑞煙。變化遊魂成風動﹐樞旋。運入黃庭造化權。離去水爲乾﹐坤體無陽厚德全。二气經營仙藥就﹐功圓。出世名標聞九天。

又

水府火籠藏﹐煙霧朦朧瑣桂光。气動隨風成造化﹐中央。聚變刀圭藥味香。不見坎中陽﹐虛室無陰本體彰。育出朝元眞浩气﹐瓊漿。攢簇丹壚結玉霜。

醉桃源貪狼巨門

杓樞貪巨秉天眞。玄皇附耳親。扶持五蘊已通神。都收萬劫塵。寂然定﹐體淸新。溫存一性純。冥冥物外傲長春。逍遙月作鄰。

醉桃源祿存文曲

祿存文曲附神光。驅驅逐色忙。昧禪徒亂角和商。如何作道場。雙簾掩﹐瑣明堂。仙童奪正陽。神功機在性昭彰。冥冥混八方。

醉桃源武曲廉貞

武廉幽貫地天根。綿綿息若存。六天交戰定朝昏。丹鑪火力溫。驅神窟﹐養生門。玄功主掌尊。牝關天閉煉陽魂。雲霽性命屯。

醉桃源破軍

破軍雄鎭北方陰。牢封地戶深。眞風高捲鎖猿心。氤氳气制禽。三田貫﹐五神欽。元胎體變金。羣魔離位九陽臨。功成耀古今。

醉桃源左輔右弼玄牝

司分木火地天通。玄關主掌雄。鹿羊神輅逗眞風。都歸保運功。樞九竅﹐貫三宮。燻蒸藥鼎紅。萬神輻輳性疏通。無形廓太空。

又

暗藏兩曜撫坤乾。綿綿息斡旋。扶持來往貫三田。還元五气全。河車運﹐玉鑪煎。炎炎結汞鉛。彩霞光襯晃禪天。明明性月圓。

醉落魄八卦配九宮

陰陽气結。乾坤振﹑六爻交設。四分九數明羅列。兩遁推移﹐周歲用相疊。殷懃進取功無缺。抽添加減應時節。烹成二八丹威烈。吸海吞山﹐方寸道明徹。

木蘭花慢坤卦老陰之象

剖坤柔立象﹐太陰體﹐換三陽。因六變心虛﹐關開實腹﹐應候呈祥。沖和易靈變態﹐運聖功﹑旋轉斡天罡。消息栽培道化﹐六宮轂輳中央。融融品物含章。歸土德﹐密收藏。性與命咸通﹐个中將養﹐气孕玄霜。香浮彩霞烜赫﹐混浩然﹑純粹散諸方。造化冥冥極妙﹐超凡不離玄黃。

木蘭花慢乾卦老陽之象

判乾元剛象﹐德純貞﹐利元亨。運一气氤氳﹐施生品物﹐分布形成。調和四時簡易﹐正始終﹑機動應經營。日月東西出沒﹐總因元气流行。參羅列曜循環﹐晃寥廓﹐體輕淸。盡變化無方﹐杳冥眞造﹐內隱精誠。醞就命基性燭﹐混太虛﹑模樣貌崢嶸。了了眞空無礙﹐八弦揮斥難名。

風入松

乾坤兩卦上天梯。分柔健高低。六關爻變推天道﹐斡璇璣﹑日月東西。妙采精華成液﹐通神息﹐飲刀圭。溶溶金水泛曹溪。得九轉功齊。變成丹體香風裊﹐木童喜﹑壽域長躋。顯出元初气艷﹐廓胸襟﹐吐虹霓。

又

乾坤羅列道綱維。斡斗轉星移。守遷飛伏隨方變﹐應周天﹑衰旺相推。保護坎離丹藥﹐啟玄牝﹐契希夷。冥冥杳杳入無爲。會三姓相期。應時烹煉循火數﹐結圓明﹑二八芳姿。徹地通天聖變﹐表身外﹐顯容儀。

又

乾坤爻變括天心。樞簡易浮沈。斡旋升降成甘露﹐種黃芽﹑陸地根深。瀲灩滋榮金蕊﹐丹霞照﹐萬神欽。云收天靜酒重斟。韻聒耳嗚琴。醺醺酩酊乘風舞﹐恣神怡﹑鼓掌歌吟。深入洞天靜境﹐得眞樂﹐寫知音。

又

陰陽爻變坼乾坤。運一气高奔。推移動靜分升降﹐攝浮沈﹑造化歸根。引養谷神不死﹐表塞兌﹐閉其門。七星羅列繞昆侖。分取捨司存。扶持日進無爲道﹐現神光﹑金色高噴。巧醞華英成秀﹐露玄體﹐證陽魂。

又

乾坤簡易定長生。推變化虛盈。默契四時神功用﹐泄沖和﹑品物生成。茂養深根固蒂﹐臨金井﹐吐瓊英。芳姿香襯彩霞明。聒萬籟聲淸。造化冥冥無中有﹐顯虛皇﹑陽體飛行。縱橫恣遊法界﹐廓神變﹐混無名。

又

乾坤鼎沸煉神丹。聚虎肺龍肝。合和蟾鳳凝嘉瑞﹐變盈空﹑甘露漙漙。斂掠烹成金液﹐噴眞味﹐靄椒蘭。崢嶸酌飲醉乘鸞。韻法曲吟彈。舞袖婆娑容儀整﹐傲淸風﹑明月天寬。一段淸涼活計﹐占長春﹐得眞懼。

又

乾坤分布派春秋。進九六添抽。陽升陰復生元气﹐輔靈臺﹑配定剛柔。進退八歸六聚﹐定浮沈﹐顯眞修。瓊漿八味一渠流。聚百寶相投。滋榮君聖民安富﹐樂陶陶﹑馳驟神洲。天地不能陶鑄﹐無爲體﹐恣優遊。

又

乾坤爻體兩相纏。統造化機權。剛柔變態分動靜﹐斡生成﹑運契周天。日月陰陽匹配﹐聚戊室﹐鎭團圓。兩情將養入瓊田。甃玉雪團團。占得長生曹溪路﹐向五湖﹑四海畱連。領略尊禪祖意﹐抱眞樂﹐復便便。

又

乾坤爻斡气玄黃。攝進退陰陽。造化數符周火候﹐動淸風﹑遞轉天罡。簡易浮沈變態﹐吐消息﹐醞瓊漿。仙童觥飲奏宮商。引歌舞悠揚。半醉式微明月下﹐主邀賓﹑笑傲中堂。脇服羣魔遁迹﹐擅祖意﹐轉淸涼。

又

乾坤營魄煉陽精。攝離坎煎烹。九還七返神功用﹐定捆縊﹑气象推行。日月照臨滿室﹐和二物﹐產瓊英。器成常靜體無傾。飽浩气輕淸。內全得一眞靈顯﹐露元初﹑模樣圓明。不在地天機彀﹐超物外﹐任縱橫。

蘇幕遮乾坤卦象明道

序乾坤﹐分賓主。匹配周天﹐甲己局分五。六十時歸五日聚。五六三十﹐六六依策補。離中己﹐坎藏戊。離坎交媾﹐二土刀圭祖。減息綿綿自飲取。鎭日忘情﹐定裹神歸姥。

墻頭花

復

黃鍾應律﹐一點陽生速。陸地泉深地雷復。坤柔立象﹐神交體變﹐鉛升汞伏。長男尊女﹐月殿同恩育。造化風雷兩情睦。靑牛駕起河車﹐海底雲煙擁簇。靈臺凝結气﹐氤氳體淸肅。混合歸丹室烹煮﹐炎炎異香馥。郁來百日功夫﹐初九爻成退六。

墻頭花

臨

陽升地澤﹐鼓潤臨春候。地軸天關體相救。四維十干﹐番騰逆轉﹐黃河水湊。雙關衮沸﹐瀲艷曹溪透。木馬嘶風徧巡狩。玉京山引駕泥牛﹐牧童眠云左右。玄通驅玉液﹐瀲灩月堂逗。不放三尸神劣撫﹐離宮盡輻輳。大都龍躍功程﹐顯出丹田德就。

墻頭花

泰

地天交泰﹐正是通玄奧。白虎靑龍气相導。威風郁罩﹐靈臺區區﹐玉京引到。木童興逸﹐功喜成顚倒。湛入壺天樂長傲。氤氳浩養形全﹐獨顯卓然雅操。飛行玄體健﹐偃仰瑞云蹈。縱放徘徊喜功表﹐陰陽兩停造。推排淸靜因緣﹐萬劫塵情盡掃。

墻頭花

大壯

雷天大壯﹐匝地和風起。遠振龍威躍淵水。時當密固﹐玄黃暗盜﹐陰陽骨髓。魂凝烜赫﹐魄散羣魔止。志逸神全道情喜。收拾一段淸涼﹐捧出心花綻蕊。澄澄絕點翳﹐眞性顯窮理。愛欲桃康死五气﹐奔騰玉關裹。冥冥晝夜神功﹐功超蓬瀛證彼。

墻頭花

夬

飛龍踴躍﹐造化泥丸裹。上接雲天施澤美。冥冥吐霧﹐噴煙引惹﹐和風競起。氤氳變化﹐健體乘金柅。高越蓬山恣情喜。不知舞蹈歌彈﹐月底翺翔不已。希夷眞樂受﹐無爲體如鄙。步步雲蹤遠廓達﹐鵬程自由己。功憑气滿神宮﹐顯得長生久視。

墻頭花

乾

乾天極處﹐健體全滋育。飛上昆侖六陰逐。九陽和暢﹐咸亨驅汞﹐回還已伏。璇龍悔恨﹐怒捲云雷速。密降瓊珠結玉粟﹐賫排國富民安﹐證果刀圭入腹。燻蒸陽體健﹐冥冥道情肅。返本眞消息驅白﹐畱靑瑞煙簇。巍巍聖境修全﹐已見如如面目。

墻頭花衮

姤

乾坤正否﹐兩隔陰陽位。天癸歸元九還至。法界最好﹐乘龍擁簇﹐笙篁韻美。眞懼眞樂﹐酩酊眞自醉。滿腹香噴混淸吹。冥然束體純陽﹐吟彈飛行作戲。捲舒安﹐消息靜﹐魂凝制﹐性光熾。上傲三天際身外﹐觀形顯不二。分明物物頭頭﹐全露西來祖意。

墻頭花衮

觀

風地大觀﹐六四樞神變。始露元初舊頭面。塵襟冰潔﹐無疵秀气﹐虹蜺出現。煉神合道﹐法像隨空轉。應變無方體明衒。白牛牽過天河﹐回頭主人不見。月空明﹐形無影﹐行無伴﹐樂獨擅。雪路西歸去黯淡﹐天寬恣遊宴。拍懷颯颯風淸﹐一點河沙撒徧。

墻頭花衮

剝

山地剝盡﹐始見靈通性。瑩徹天涯迥淸淨。恢弘法界﹐眞空變態﹐冥冥契聖。分開鐵壁﹐捧出如如鏡。一點無虧混眞命。非中非外圓融﹐物物頭頭究竟。透三天﹐通九地﹐神和暢﹐志恬靜。本有淸涼貌不減﹐不增顯中正。放開拍塞虛空﹐道體崢嶸有慶。

墻頭花衮

坤

坤元復本﹐捧出純乾位。兩正分形體離器。含弘光大﹐冥冥無像﹐陽魂顯瑞。不空不有﹐喚覺西來意。物我光塵總無累。如今了了元初﹐徧撒諸方不二。相無儀﹐神無礙﹐通千變﹐體一致。朗朗眞空露究竟﹐圓通貌淸粹。巍巍一混希夷﹐生滅梯磴遠離。

減字木蘭花九還陽丹進道

長男尊女。甲帳辛堂同宴處。一返遊魂。閃爍壚開火力溫。風雷酷烈。威赫云深明電掣。煙雨蒙蒙。飛下金烏宿桂宮。右初一日﹐震偶巽。

一陽光啟。戊室盤旋離合體。二返鉛葩。汞鼎溫溫進火車。深連巨海。踴出神鱉飛五彩。洞瑣煙霞。密罩金童弄月華。右初二日﹐坎偶離。

山通澤气。亂捲云騰風浪沸。三返壚煎。熾焰炎炎映洞天。奇蓮煥吐。五葉香浮霞萬縷。信手拈來。捧弄輕便上月臺。右初三日﹐艮偶兌。

乾坤呈瑞。六合三才八卦備。四返歸眞。一粒神丹气像新。見前心定。酩酊沈沈渾未醒。子母團圓。云步長春法界天。右初四日﹐乾偶坤﹐通得六合。

巽榮春谷。辛水溶溶滋震木。五返云雷。玉桂蟾宮應候開。月娥淸寫。風震庚金調木馬。功顯彊兵。火衮深淵四海平。右初五日﹐巽配震。

己從戊室。藥味烹煎成玉質。六返金光。烈焰輝輝滿洞房。內全養浩。壯觀酡顏能永保。體透淸香。捧出陽魂樂道場。右初六日﹐離配坎。

澤山同器。一點精華天癸至。七返丹成。遠放流霞射玉淸。气安神定。滌蕩塵煩心月瑩。獨露禪天。萬泒波澄一樣圓。右初七日﹐兌配艮。

坤乾情睦。十二周天明二六。八卦循環。驅率陰陽造化間。時當交泰。昧爽氤氳神气會。體煉純陽。輕健冰姿散異香。右初八日﹐坤配乾﹐陰陽通得六合。

返還成數。八卦爻抽同體聚。藥祖完全。運就三三九九天。歸根復命。鼎冷丹凝常樂冷。烜赫金光。透體明連滿室香。右九日九陽而還元。

會眞集卷之二

﹟1戊丁﹕原誤作『戊癸』。

會眞集卷之三

超然子王吉昌撰

月中仙九轉功成

道泄沖和﹐運開基杳冥﹐生發元首。推排七返﹐配二三成六﹐再三成九。九還眞造化﹐分八卦﹑妻男自偶。默默眞情契﹐凝然气神﹐如一鎭相守。

盈虛動靜歸元﹐證不空不有。頭面仍舊。無爲性普﹐應地天神化﹐視之能久。任從劫運變﹐太空體﹑綿綿不朽。次了無生滅﹐恢弘妙用眞樂受。

風入松煉神合道

太陰二八產純乾。抱六合眞筌。二气經營元數足﹐始離形﹑祖意空傳。變態超塵契聖﹐顯物外﹐性空圓。冥冥反朴表精研。越枯木巖前。拍手歸來明月下﹐拉淸風﹑戲舞瑤天。笑傲華胥眞境﹐喜坦蕩﹐夢遊仙。

又

煉神入道混融成。表眞淨眞淸。造化陽魂離體變﹐恣縱橫﹑觸處蓬瀛。野鶴孤云無礙﹐觀自在﹐任飛行。死生寵辱不須驚。得久視長生。欣見主人眞頭面﹐露堂堂﹑妙體崢嶸。了了圓空一著﹐形無像﹐道爲名。

綠頭鴨大圓覺海

混融成。大圓覺海崢嶸。性珠顯﹑恢弘祖意﹐慧風通﹑虛谷傳聲。有中無﹑無中有有﹐應變處﹑廓爾縱橫。坦蕩融通﹐杳冥豁爽﹐澄澄一混體無榮。證動靜﹑俱忘何在﹐觸處露圓明。如如貌﹑莫形莫狀﹐眞淨眞淸。靈通像﹑不增不減﹐罄劫來一段光榮。無限域﹑含容萬有﹐徧四海﹑三際充盈。荏苒沖虛﹐無離無壞﹐浩然一點括長生。證本有﹑巍巍極致﹐奇特體妍精。這模樣﹑人能悟入﹐與道同名。

又

貌幽玄。混成法像無邊。悟眞常﹑靈明妙用﹐越驪珠﹑獨耀深淵。衒眞聖﹑穿山透壁﹐展威風﹑入地升天。變化多方﹐神通揮霍﹐一輸炳耀顯孤圓。淨灑灑﹑難握難把﹐朗朗湛如然。無爲相﹑高低莫測﹐遠近難詮。非空色﹑亦無二體﹐顯本來﹑淸淨因緣。大千界﹑渾無掛礙﹐證方寸﹑拍塞坤乾。究竟圓通﹐不離不卽﹐堂堂恢廓體翛然。括慧灼﹑天眞至理﹐悟入奮威權。妙中妙﹑騰今跨古﹐無像功全。

瑞鶴仙

五行生數至成數

五行眞气集。通玄牝﹑谷神應時出入。綿綿定呼吸。顯平調榮衛﹐蠕分和輯。脈方動十。得火候﹑燻蒸自給。蕩百骸﹑九竅關開﹐上下溯流相襲。功及三天兩地﹐九六陰通﹐七八陽立。降升气揖。推造化﹐寶瓶緝。配剛柔合體﹐抽添循數﹐養就神丹一粒。變陽魂﹑法界恢弘﹐跨云步急。

瑞鶴仙

成數造化金丹

金丹眞造化。在進火﹑功夫抽添相亞。綿綿息全藉。配天關地軸﹐器壚形借。鉛消汞瀉﹐引彩鳳﹑金烏自下。入黃庭﹑展轉相交﹐降升兩情迎迓。多暇月娥捧酒﹐間簇笙簧﹐喜連夙夜。仙童力霸。乘空舞﹐彩雲跨。向三天深處﹐放懷如意﹐五色光輝緊射。料玉壺﹑九轉金成﹐殆難估價。

又

煉丹成數究。進水火﹑抽添六陽時候。嚴嚴虎龍開﹐捲淸風匝地﹐兩情精媾。雷轟宇宙。漬玉蕊﹑靈芝吐秀。待藥壚﹑火冷冰凝﹐方是雪肌成就。身富香噴蘭麝﹐內放金光﹐夜明如晝。沖虛德懋。表淸淨﹐果無漏。罄色空都泯﹐魄纖魂聖﹐地厚天高遠透。向三淸﹑妙選叢中﹐已爭領袖。

玩溪沙飲刀圭

離坎升沈气不迷﹐天門減息飲刀圭﹐月宮飛過日中雞。東北朋生調玉兔﹐兩情和气吐虹霓。烹成火棗主童攜。

又

勤飲刀圭煉極陽﹐燻蒸藥味透天香。旋噴甘露返魂漿。爛飲醺醺長日醉﹐婆娑飛舞應笙簧。陶陶眞樂上天方。

又

三八爲刀息緩畱﹐圭憑戊己吸呼修。飛伏十干證添抽。造化結成仙藥體﹐依時餌訖禦神遊。日飛天外得優遊。

又

飲息時時藥味加﹐五神運起海金沙。天河仙子渡靈槎。水滿金城凝露冷﹐人牛不見月空華。淸風捧擁笑歸家。

萬年春

玉瑣金關互換封閉

玉瑣金關﹐陰陽擊柝牢封閉。相凝制。變通無系。滿腹淸風細。九气天中﹐云買步無纖翳。眞根蒂。道情潛契。湛湛通三際。

又

一气沖和﹐心猿緊瑣難奔走。調柔受。密封關口。太一氤氳守。二者相融﹐默默昏昏久。成奇偶。煉須九九。丕享虛空壽。

又

浩气流行﹐綿綿擁簇眞禪定。頤神興。杳冥難醒。凝結玄黃孕。造化圓空﹐剔透靈臺瑩。能常應。木童形勝。穩步雲霞徑。

江神子慢眞坐

修眞萬緣擎。心地下﹑功夫要剛烈。育愚拙。放四大﹑自在安閒不惙。志如鐵。彊斬馬猿雙足折。罷顚劣﹑都收歸寂滅。八關六腑三宮﹐總和暢﹐萬神悅。龜息玄通無間﹐得澄湛子母﹐團圓交結。兩情泄。顯陽體﹑煉就飛行時節。意冰潔。造化眞空歸物外﹐無爲道﹑圓成還若缺。放開性月輝輝﹐貫乾坤徹。

江神子慢僞坐

谷神死不作。蟄窟彼﹑心迷有功錯。妄穿鑿。搜玄妙﹑水谷云根爲托。謾消索。扭捏一身常把捉。相專著﹑地關無鎖鑰。天門不折彌封﹐豈畱气﹐有無若。難爲三宮升降﹐執一性返失﹐西來糟粕。道情薄。乖魂魄﹑動靜龍虎盤礡。昧崇鑰。怎煉玉壚金水結﹐無丹體﹑何能云步樂。儻還剔透玄機﹐會蓬萊約。

無俗念气邪

一呼一吸﹐昧谷神﹑玄牝綿綿踵至。聚散忙忙乖造化﹐根蒂懸懸遠離。上下無歸﹐往來失禦﹐不向三宮施。內迷歸勝﹐意因執定一位。外灌四體皮膚﹐浮行散亂﹐蠢蠢難安置。壯觀渾身多震動﹐變易千般何啻。意不灰寒﹐形不木槁﹐性命云泥異。禪功鬱結﹐怎成陽體純粹。

江梅引气邪歸正

浩然气動混元宮。契修崇﹐運淸風。透徹三關﹐上下自然充。勝外浮游收入內﹐盡一指﹐都歸玉路中。神迎天谷傲晴空。養沖融﹐得疏通。體了無縈﹐澄湛證參同。物我兩忘眞豁暢﹐無爲理﹐至圓成﹐顯聖功。

江梅引神邪

四肢气散失根芽。作神邪﹐發空華。異物千般﹐目下亂如麻。一切聖賢隨意現﹐總變化﹐都因一念差。不知心病尙彊誇。景無涯﹐事爲嘉。特昧玄通﹐道眼被塵遮。不作眞禪成魔境﹐陰陽隔﹐看如何﹐煉玉砂。

江梅引神邪歸正

靈襟澡雪蔑塵污。幻形刳﹐外容愚。恬淡場中﹐馳驟道情娛。一气制神神酩酊﹐乘醉舞﹐金童玉女扶。玄機眞造志勤劬。蛻凡軀﹐入虛無。恢廓圓明﹐性月一輪孤。冷浸禪天風霧靜﹐冰肌彩﹐傲澄澄﹐晃玉壺。

又

景忘情滅萬緣疏。覽滌除﹐道情舒。把握權輿﹐神息動徐徐。將養靈臺山嶽靜﹐常默默﹐調神定有餘。森羅眞境傲華胥。顯元初﹐妙如如。無像堂堂﹐模樣契沖虛。飛舞遊嬉無掛礙﹐狂歌詠﹐恣欣欣﹐類接輿。

又

萬斜不作一靈孤。妙容模﹐契虛無。覺海縱橫﹐獨耀越驪珠。雲靜水寒無點翳﹐淸淨體﹐穿山透壁殊。無人野上傲雙鳧。奮天衢﹐玩仙都。一點圓明﹐變化不能拘。腹實沖和懷美玉﹐密藏匱﹐更不求﹐善價沽。

月中仙賓主互換

索妙修眞﹐分元神作賓﹐一气爲主。玄機不昧﹐憑坎離精粹﹐權衡三五。浩然成造化﹐銷尸魄﹑純陽結聚。

七返眞陰降﹐功全攝迹﹐歸本認元祖。

煉神合道冥冥﹐始眞空體露。實相難睹。無窮變化﹐顯性珠如意﹐恢弘光吐。獨超三界外﹐令淸淨﹑騰今跨古。反換賓爲主﹐首提究竟功德普。

又

志士窮元﹐派浮沈動靜﹐體用分別。神初象客﹐藉氤氳爲主﹐應時提挈。杖頭挑日月﹐斡天地﹑推移气泄。北斗南辰轉﹐輝輝洞天﹐深處木童悅。

而今主掌專權﹐證陽極返還﹐陰降時節。眞功造化﹐顯本來體段﹐淸輝冰潔。煥然無點污﹐罄三界﹑十方透徹。一混希夷化﹐不空不有無生滅。

武陵春欲界

欲界谷神初剖判﹐情逸混沖融。太一云興匝地風﹐嶽頂雨蒙蒙。造化陰陽升降應﹐八脈醴泉通。琴韻瑯瑯聒耳聰﹐絕念醞奇功。

又

一气始方離混沌﹐八卦九宮期。羅絡壺中媾坎離﹐消息浩充肌。斡轉璇璣神寂定﹐龍虎甲庚頤。性普三宮造化奇﹐默默入希夷。

又

嗜愛頓忘情不縱﹐去智道頤形。心迹交時醉半醒﹐子母聚黃庭。九气天中嗚玉韻﹐晝夜不曾停。斷送仙童入杳冥﹐變態奮威靈。

又

心樂澄澄時靜應﹐陰裹媾陽精。颯颯和風海底生﹐六腑九宮盈。一气混挑罡斗轉﹐天谷至神迎。慮念俱無淨德成﹐咫尺傲鵬程。

永遇樂色界

心慮灰凝﹐妙圓德備﹐威儀無缺。杳杳禪安﹐冥冥色礙﹐壺裹風光泄。雲霞來往﹐虎龍昤嘯﹐捧弄木童神悅。廓胸臆﹑洪飲沖和﹐坦蕩醉吟時節。笙歌鼎沸﹐驚凰風舞﹐縱橫自在行列。滿目祥光﹐盈空瑞靄﹐隱隱飄紅雪。拍懷冰瑩﹐充襟月冷﹐壯貫道情明徹。傲眞境﹑眞樂眞懼﹐出塵妙絕。

又

機括獨行﹐猶然形累﹐莊嚴神正。諸漏牢封﹐萬緣齊剪﹐豁達開心鏡。禪關打破﹐壺春深入﹐萬象拱環七政。天河轉﹑月窟光飛﹐低襯碧霄相映。純陽束體﹐瑞云高臥﹐輕淸拂面風勁。歡樂無涯﹐變通難約﹐時復狂歌詠。笙簧繚繞﹐雷霆鼓潤﹐做弄木童餘慶。冥冥

證﹑一點圓空﹐至淸至淨。

長思仙無色界

命還空﹐性還空。物我雙忘闡慧風。冥冥一混同。運神功﹐契鴻蒙。反素靈光天地中。虛形處處通。

又

定心惺﹐識心停。主客同宮湛湛寧。人牛不見形。性眞靈﹐像眞靈。動靜無爲混杳冥。圓空上下經。

黃鶴洞中仙頑空

深染頑空病﹐未識修眞命。徒昧陰陽變化機﹐密翳眞心鏡。念斷爲見性﹐正是沈空淨。不煉成丹妙體全﹐久久難歸聖。

又

性命根基奧﹐道本陰陽造。孤守靈光一點淸﹐殆失觀天道。三盜宜深討﹐四象當逆考。奪得乾坤造化權﹐結就圓明寶。

一剪梅斷空

奪得周天火候煎。丹壚晝夜﹐煮汞烹鉛。海源江岸气噴煙。繼日奔騰﹐通貫三田。不悟冥冥入定禪。神離气散﹐子母難圓。陰陽失媾昧玄玄。九載三年﹐不見壺天。

又

一气升騰寶鼎煎。相交水火﹐玉路飛鉛。不能神定兩團圓。隔若云泥﹐難契重玄。切要澄心剿萬緣。自然性命﹐混合歸禪。陽魂變化恣升遷。百日千朝﹐云步壺天。

望海潮眞空

眞空根蒂﹐全憑神息﹐分開五蘊精華。和暢六神﹐氤氳三島﹐天河浪泛靈槎。乾鼎煮丹砂。正云駕坤牛﹐風送羊車。密運黃金井﹐成燦爛﹐結瓊花。

滋彰極妙生涯。放空圓顯理﹐玄覽無瑕。純粹一眞﹐通天透地﹐恢弘無障無遮。方寸括河沙。恣興陪風月﹐醉臥煙霞。个裹眞消息﹐偏分付﹐道人家。

又

形神俱妙﹐靈通無礙﹐卓然獨立玄玄。顯理簡情﹐空色無閡﹐揭爲究竟因緣。祖意密空傳。自心境俱冥﹐智解都蠲。一段眞淸淨﹐廓神變﹐出坤乾。

恢弘妙體空圓。露如如無像﹐高傲禪天。烜赫慧光﹐崢嶸實相﹐森羅法界無邊。契道奮威權。已打破虛空﹐劫力難煎。擘碎輸回殼﹐拉眞一﹐度流年。

老君吟三千功

淸神奪鳳髓﹐止息收烏血。六陽飛宇宙﹐五气通關節。云雷風電擊﹐向三天﹐降冰雪。瑤山海嶠噴紅霧﹐赫赫如晴﹐晝性光明徹。兩情結。禪天齊物變﹐意寫成懼悅。陽魂全造化﹐號眞功﹐功妙絕。三千數合無圓缺。神超歸物外﹐永離生滅。

又

靈風透骨髓﹐秀气盈肢節。抽添離與坎﹐動靜相交設。符數周天造﹐聚陰陽﹐气神結。黃庭錦帳渾孕瑞﹐變化陽魂﹐勝地天通徹。細分別。三千

眞造化﹐消息玄黃泄。性光無點污﹐瑩如冰﹐攄澡雪。頓超三界眞歡悅。歌吟遊閬苑﹐道情淸絕。

老君吟八百行

靈源無點污﹐常應常淸淨。陰陽已罷交﹐子母同宮慶。沖虛葆眞一﹐廓圓明﹐輝心鏡。頭頭照破歸寂滅﹐妙用弘法﹐海變通無竟。具眞行。慈悲形道本﹐慘怛心無爭。普施咸利物﹐執謙德﹐爲權柄。圓成八百無漏果﹐頓超云步穩﹐脫凡歸聖。

放心閒返老還童

地水火風。裝成四大﹐到頭衰老成空。死生蟬蛻﹐憑據妙用修崇。合天地﹑推移眞造﹐陰陽運﹑匹配雌雄。神胎剖判﹐氤氳聖體﹐輕健還童。養就如如﹐玄皇消息﹐匠至虛﹑法像靈通。密藏浩气﹐廓變化﹐體無窮。恣烜赫﹑元初模樣﹐跨鸞鶴﹑笑傲天宮。縱橫自在﹐顯超凡入聖﹐千古淸風。

又

一气玄功。三奇眞造﹐本來玉貌修完。混歸寶藏﹐密蘊九轉神丹。傲陽體﹑堂堂實相﹐棲眞境﹑坦蕩天寬。從渠日月﹐忙催四大﹐迆邐衰殘。物壯難畱﹐假軀易失﹐獨卓爾﹑一點冰寒。恢恢聖變﹐奮飛舞﹐恣吟彈。伴云外﹑淸風明月﹐放宛轉﹑隱顯多般。還童不老﹐任災臨劫運﹐無像神安。

無俗念火候不正

周天火候﹐要升沈飛伏﹐無差無錯。气運前升穿絳闕﹐透上九天燻烙。兩目難開﹐終爲火患﹐急急須臾撥。遷延歲月﹐變成魔境淪落。六神失禦猖狂﹐三尸放蕩﹐五賊俱成惡。要鎭炎炎歸玉路﹐深入神宮恢廓。三盜循環﹐相交水火﹐鍛煉成丹藥。驅馳歸正﹐得醇賢聖糟粕。

感庭秋全眞

陰陽悉備道風淳。精粹保天眞。分擘剛柔動靜﹐煉九還﹑丹體淸新。扶持一性已通神。觸處露全身。了了三空無礙﹐混太虛﹑體淨超塵。

又

志通天地媾精神。消息葆全眞。造化玄黃極妙﹐煉九陽﹑魂變逡巡。西來祖意坦然伸。無礙法門親。應化河沙周普﹐露妙圓﹑糟粕淸醇。

又

如如徹底性圓明。三昧理研精。縱使頭頭應顯﹐是一靈﹑陰魄神情。

玄機須悟志澄淸。丹體鼎煎烹。養就純陽法象﹐性命全﹑永保無生。

會眞集卷之三竟

會眞集卷之四

超然子王古昌撰

春從天外來

名利如何。嘆六朝七國﹐五霸山河。幾多興廢﹐一夢南柯。光陰暗裹消磨。悟雲山煙水﹐好歸去﹑策杖披蓑。任春秋﹐樂調神養气﹐行止蹉跎。

家園雪梅火棗﹐醞玉壺瀲灩﹐滿泛金波。爛飲醺醺﹐神遊雲外﹐眞樂自在吟哦。伴淸風明月﹐通天爽﹑飛舞婆娑。泄沖和。證鴻蒙體段﹐超彼波羅。

其二

返本修眞。待一陽初動﹐五气全伸。金童施義﹐玉女弘仁。剛柔消息成姻。會黃庭仙館﹐慧風引﹑宴拉諸神。瑞煙濃﹐泛瓊壺雪浪﹐烹點鉛銀。冰肌爛霞帳錦﹐癮三奇光射﹐瓊萼淸新。體膩蘭香﹐魂飛羽健﹐陪從道德爲鄰。傲太虛寥廓﹐眞淸淨﹑不變長春。性中珍。輝十方三界﹐元邁冰輪。

水調歌頭

沖和養眞命﹐神耀破昏衢。水山明秀﹐雷澤深處孕玄珠。七曜北辰樞紐﹐燦爛金華气結﹐槁木得重蘇。靈腑風煙靜﹐嶽頂月輪孤。透三天﹐滋九鼎﹐飲瓊酥。華胥笑傲﹐陶陶沈醉玉童扶。窈窕芝軿鶴駕﹐馳驟純陽聖境﹐宇宙不能拘。寂闃先天貌﹐隱顯混虛無。

其二

慧風掃魔障﹐寶劍剿輪回。內澄神息﹐驅逐甘露灑靈臺。四象五行三一﹐聚鼎煙凝橐鑰﹐鼓潤發云雷。水泛金花折﹐火養玉蓮開。應符數﹐合九六﹐契三才。資成健體﹐淸風明月久追陪。杳杳冥冥精變﹐一混希夷道化﹐神用顯恢恢。仿髴歸極樂﹐咫尺玩蓬萊。

解愁

今古常情﹐多彊侮弱。蠻觸是非成惡。上天垂孔監﹐定富貴﹑理無適莫。決烈英賢﹐總不如﹐訪道德﹑至虛淸樂。旋調燮﹑木液金晶﹐九重玉闕﹐煉玄霜藥。光灼。滿室輝華﹐顯陽

體飛行﹐變通難約。放懷明月下﹐恣酩酊﹑玉童斟酌。萬籟聲淸嗚管鑰。傲物外﹑澄澄寥廓。放祖意獨暈﹐禪天透徹﹐占得最長生著。

滿江紅慢

勘破榮華﹐提智劍﹑急逃生死。要黜聰﹑隳體虛室﹐內專窮理。綠水靑山成伴侶﹐淸風明月爲知己。得自歌﹑自樂樂天眞﹐眞常美。胸襟靜﹐神情喜。從舒捲﹐恣行止。肖孤云野鶴﹐往來難擬。釋氏眞風勤整頓﹐淨除諸障如頑鄙。醒圓明﹑一點證菩提﹐功超彼。

其二

志士窮元﹐憑決烈﹑豁開塵网。務理神﹑和暢眞素﹐內純恬養。一气氤氳成造化﹐九宮上下通來往。運三光﹑臨照晃乾坤﹐華英長。金光燦﹐心燈朗。常淸淨﹐絕阿黨。盡頭頭能顯﹐劫來形像。非外非中眞境露﹐不生不滅通天爽。已虛空﹑打破脫輪回﹐遐齡享。

燭影搖紅贈高瑩蟾

心冷狙徒﹐志循教父尋宗祖。上天祕訣始恢弘﹐冰雪充靈腑。封閉庚金土釜。定陰陽﹑斡旋子午。應時升降﹐造化希夷﹐三光明吐。性命相資﹐地天交泰分賓主。湛然昏默契神功﹐法像周沙普。此理君休輕侮。莫貪愛﹑縱心踰矩。一朝功滿﹐三島同歸﹐名超今古。

其二警善惡

大道門開﹐正當甲子天元數。三淸仙院列名科﹐精選須超度。此出幽人理悟。棄榮華﹑淨云不顧。鑿開圓覺﹐打破虛空﹐梯登雲路。愛海愚流﹐樂歸觳魷沈諸趣。冥冥深夜昧三光﹐手足渾無措。縲紲酆都難訴。恨修遲﹑迷途失步。相躋眞境﹐動扯淸風﹐何時能遇。

繡定鍼

道忠告。想射日回天﹐到頭虛耗。曠劫沈埋﹐名利气財識破﹐余風一掃。寸心淸操。會得過﹑个中三盜。斡旋星斗﹐銀河運轉﹐浪傾丹竈。玄黃气相導。結地髓天精﹐蠢然騰倒。烹玉燒金﹐神化至虛﹐體合希夷深奧。彩雲高蹈。露妙體﹑眞空長傲。這些風味﹐咫尺世人不到。﹞

其二

釀金醴。灌上下三田﹐劫塵一洗。養浩師軻﹐貧樂慕回情逸﹐泛湖襲蠡。內攄愷悌。傲妙苑﹑道風濟濟。滌除心照﹐無離抱一﹐致柔循禮。胸襟冒云陛。盜月殿蟾精﹐日宮烏髓。二物相資﹐烹煉玉霜﹐滿室丹霞光啟。變成玄體。諒作个﹑陽魂頭抵。步風超越﹐不在九霄境底。

水龍吟

沖和牧養循天數﹐暗契運行纏度。陰陽戀態﹐風雷云電﹐相凝作澍。點滴靈源注。徧澆漑﹑宿塵難污。顯曲江瑩靜﹐烏擒玉兔。桂柯宿﹐吐紅霧。

二气氤氳結聚。散金光﹑三山密布。煉成健體﹐童顏滋潤﹐飛行余裕。神變超塵﹐趣表淸淨﹐眞容全露。是劫來一段﹐通天活計﹐在人人悟。

其二

乾坤利判陰陽位﹐朴散氤氳成器。母懷子腹﹐兒因母產﹐杳冥分瑞。體化成純粹。廓神室﹑云收塵累。現風淸月朗﹐金童飛舞﹐傲嘉山﹐景奇異。

宴罷歸來沈醉。到華胥﹑玉關猶閉。劈開璧帳﹐主人邀我﹐密傳祖意。豈有三空﹐體顯淸淨﹐圓明不二。放縱橫自在﹐無縈無系﹐與虛空類。

其三

慧驅茅塞開心地﹐气養氤氳純粹。三奇聚鼎﹐炎炎火裹﹐丹花吐瑞。海底上淸吹。異香噴﹑芳姿肥膩。被木童拈弄﹐飛行無礙﹐寶光襯﹐彩霞熾。

奧室淸涼常媚。廓胸襟﹑冰霜光被。煙消火滅﹐雲收霧斂﹐頓成不二。頭角逍遙﹐事混河沙﹐光塵不異。這元初妙有﹐淸虛法體﹐證菩提位。

其四

至人主掌修眞柄﹐格外玄言究竟。澄澄沈慮﹐綿綿至息﹐氤氳眞性。一混炎風勁。五門開﹑三奇光並。動盈虛時候﹐陰陽變泰﹐顯眞造﹐契天命。

整頓神情中正。現長春﹑風光卓敻。爛霞萬縷﹐煙嵐一派﹐盈空澄淨。遠近樓臺﹐映奮云步﹐逍遙歌詠。傲淸涼法界﹐安閒活計﹐證無爲聖。

瑞鶴仙

衷情崇淡薄。蕩浮萍﹑縱迹逐波淪落。聰明總不作。念掀天富貴﹐夢驚爲錯。猛揮愛索。訪余裕﹑眞風綽綽。谷神寧﹑緩息通眞﹐元气動符橐鑰。揮霍玉鑪金鼎﹐火衮云翻﹐妙娠丹藥。神魂剔撥。成純粹﹐體恢廓。向冥冥杳杳﹐湛徹壺天﹐領略淸風逸樂。混虛無﹑眞淨眞淸﹐了空一著。

永遇樂

妙契天輪﹐斡樞七政﹐玉衡旋轉。潛運升沈﹐推窮造化﹐一气三奇變。龜精蟾髓﹐鸞津烏血﹐滚滚鼎中烹煉。玄珠結﹑金藥鮮妍﹐噴起九龍光電。嬰投金室﹐奼歸銀闕﹐笙歌鬧簇淸宴。翡翠幃低﹐珍珠簾捲﹐喜气祥雲衒。冰寒天闊﹐風淸月皎﹐顯出本來頭面。圓空廓﹑無礙神通﹐太虛撒徧。

其二

蝸角功名﹐蠅頭利賂﹐慨然除剿。唾手提鋒﹐剔開關要﹐个裹玄元曉。迷雲瓦解﹐禪天冰瑩﹐頓露月明風裊。印千派﹑綠水澄澄﹐普浸一輸皎皎。卓然獨立﹐圓融模樣﹐邇遐一混不擾。來往分明﹐斷常都泯﹐吉應陽魂兆。淸涼彼岸﹐妙明活計﹐坐外玉花窈窕。巍巍證﹑無漏功圓﹐聖機了了。

其三

智劍剛鋒﹐百魔剿退﹐膽驚心顫。猛虎生擒﹐蛟龍活捉﹐撒起威神變。雷轟鐵鼓﹐蛇飛金電﹐衮衮亂云噴霰。徹江海﹑洪浪衝翻﹐兩獸正當死戰。三山火進﹐九天霞燦﹐罩籠寶藏光現。瑞色千條﹐黃金一點﹐壺鼎頻頻煉。烹成瓊蕊﹐肌膚雪樣﹐顯出玉人頭面。木童喜﹑相拉歸來﹐異香滿院。

其四

一气氤氳﹐斡旋宇宙﹐萬端神變。造化升沈﹐東西顚倒﹐金木情相戀。紅霞千縷﹐金光一振﹐應是日歸蟾殿。異香襯﹑丹桂爭輝﹐六陰九陽習戰。云

收雨散﹐風淸月朗﹐始見舊時頭面。靜裹加恬﹐閒中沈慮﹐法界從遊宴。网疏銀漢﹐關開鐵壁﹐隱顯變通難見。無中有﹑體混河沙﹐妙場業擅。

神光燦

悲歡歇念﹐動靜刳心﹐無人野上恢恢。秀气融融﹐巧醞鼓潤風雷。發揮地天變泰﹐作甘霖﹑法種蓮開。顯嘉瑞﹐向黃庭錦帳﹐妙產神胎。靄靄祥光罩體﹐九龍水浴出﹐捧上瑤臺。笑傲長春﹐笙歌鬧送金曇。景簇瓊英燦爛﹐醉乘風﹑飛舞徘徊。得眞樂﹐料前途生滅自摧。

其二

神功造化﹐斡轉天輸﹐閒中默契眞修。照耀三光﹐推移五气添抽。北斗南辰圍繞﹐捲銀河﹑萬派波流。玉關啟﹐運三車衮衮﹐齊駕金牛。霹靂轟驚宇宙﹐紅光迸山川﹐電掣無休。布設黃芽﹐霞罩鳳闕龍樓。定結圓珠無價﹐木童喜﹑祕密牢收。這模樣﹐拉虛空證果到頭。

南歌子

洞鎖猿馴靜﹐韁收馬不顚。气凝神聚契空圓。浩劫云收﹐長傲自家天。

皓月淸風爽﹐祥光罩瑞蓮。木人石女共談玄。變態神通﹐物外證金仙。

其二

固蒂恢機柄﹐深根植化權。拈花摘葉總除蠲。引養沖和﹐上下貫三田。

江岸和烏兔﹐丹壚煮汞鉛。數成九轉聖功圓。體透金光﹐晃耀照禪天。

其三

絕念驅羣丑﹐澄心剿萬緣。內樞橐鑰息綿綿。一貫三宮﹐經緯契周天。

火力溫金鼎﹐明循六百篇。烹成二八體方圓。隱映祥光﹐綽約傲飛仙。

其四

燭點心光吐﹐云收性月輝。一壺冰瑩振風威。萬象參羅﹐魁斗斡璇璣。

造化無爲理﹐恢恢道化巍。冥冥杳杳契天機。鳩倨神功﹐法界步云歸。

其五

靈腑諸塵淨﹐民山一气生。三田晝夜鐵牛耕。鼓潤風雷﹐金井長瓊英。

火力憑加減﹐冰肌應候烹。圓明方寸鬼神驚。悅暢仙童﹐餌訖恣飛行。

其六

極品輕肥貴﹐金章列鼎雄。掀天聲價暫時中。電轉星飛﹐身沒气隨風。

唾手驚前拙﹐裝愚不作聰。元陽眞秀緊修崇。九九功圓﹐平步玩蓬宮。

其七

大藥西南采﹐調和東北隅。火龍水虎奮天衢。七政樞機﹖斡轉運瓊酥。

月窟噴香麝﹐水壺進玉珠。金童拈弄謁仙都。喜動天顏﹐賜壽等虛無。

其八

气射秋光冷﹐胸藏麗色風。騰身宛轉離龍宮。趨造蘭庭﹐笄歲喜和同。

跨虎淸溪裹﹐驅烏皓月中。攢完鼎煉藥成功。揮霍神通﹐無礙傲眞空。

江梅引

玄珠吐瑞電光飛。透簾幃﹐繞璇璣。倒捲黃河﹐風浪湧神威。子後六爻陰復降﹐成七返﹐仙童展羽衣。浩然恬養道巍巍。主無違﹐客同歸。不見元初﹐萬象境依稀。湛入希夷常默默﹐全體露﹐證鴻蒙﹐一點輝。

其二

猿顚馬劣論修眞。最艱辛﹐道難親。要个惺惺﹐慷慨脫凡塵。推倒恩山心裂碎﹐樂雲水﹐歸依德有鄰。坎離眞造養元神。曲江濱﹐藥苗新。醞就瓊田﹐富國已安民。壯觀九陽玄體健﹐揮法界﹐表巍巍﹐道化純。

其三

黃裳元吉縱金風。擊疏桐﹐退殘紅。萬物歸根﹐祖意證圓空。兀兀時當明西令﹐黃菊綻﹐秋香滿玉叢。登高聖會興無窮。燕金翁﹐聚仙童。爽气盈襟﹐沈寂內靈通。高傲無爲眞自樂﹐顯本體﹐振巍巍﹐萬古雄。

其四

無明咬斷契眞修。度春秋﹐志淸幽。江月光飛﹐冰彩耀神州。萬劫云收明祖意﹐眉毛剔﹐齊偕萬事休。混融性命妙機投。兩綢繆﹐恣神遊。湛湛眞空﹐天地彀難收。通變罔極非內外﹐太虛體﹐廓元初﹐气艷浮。

采桑子

贈王姑性弘定慧空消息﹐虛谷傳神。無像天眞。拍塞乾坤貌至純。歷年無礙圓明相﹐不變長春。祖意明伸。陰粹陽精身外身。

其二

性珠瑩徹禪天月﹐三界流光。四海呈祥。气會神交降玉霜。靈芽勻漬金花綻﹐透體淸香。麝噴明堂。歷劫宗風道化昌。

其三

慧光剔透茅心鄙﹐絕慮忘情。形靜神淸。捧出圓空一點明。驅雲掃霧神機勝﹐出入縱橫。實相難名。揮斥光華耀八紘。

其四

志樞動靜勤朝暮﹐特玩屯蒙。消息玄通。橐鑰吹噓契太空。匠成伏火純陽體﹐法界沖融。造化眞功。宇宙都歸掌握中。

綠頭鴨

道風淸。武簾交互經營。聚三天﹑合和兩地﹐斡元宮﹑眞气流行。變

剛柔﹑遊龍牝馬﹐應七十﹑二候生成。走玉飛金﹐噴煙吸霧﹐相交水火迅當嗚。六陰散﹑三陽鼎聚﹐丹品秀華英。香風襯﹑金光透體﹐幾縷霞明。頓開基﹑頭頭性顯﹐徹大千﹑沙界縱橫。拉輕吹﹑徘徊踴躍﹐步雲霄﹑體段崢嶸。非色非空﹐不增不減﹐海珍如意吐眞晶。罄內外﹑光華無礙﹐神用六通迎。先天貌﹑功成蕩蕩﹐無復能名。

其二

體希夷。谷神玄牝爲基。气回蹙﹑三千六百﹐遡雙關﹑風浪漣漪。繞金城﹑泥牛拉鳳﹐度玉徑﹑木馬參龜。七返歸眞﹐九還復命。孕成魂聖瑞煙彌。念般若﹑不迷三昧﹐得岸證無爲。超眞境﹑紅光素艷﹐出入相隨。洞天瑩﹑淸微灑落﹐恣陽魂﹑輕健風馳。抉神耀﹑無涯炳煥﹐總輝開﹑千古容儀。淸淨風光﹐沖虛活計﹐浩然一點頓無虧。放聖變﹑通天徹地﹐珠顯露摩尼。如如相﹑騰騰兀兀﹐處處瑤池。

雨霖零

萬緣心歇。放神情和暢﹐痼疾蟄

窟。淸虛道業修崇﹐蠕神息﹑運無倉卒。七曜迎眞虛室潔﹐冷輝冰骨。鎭九天﹑十二樓前﹐五气騰空帳金闕。

高提慧劍仙童謁。進寒光﹑尖鋒挑日月。收藏炳耀精華﹐聚壺鼎﹑激玄霜發。有物生成﹐無上妙﹑總歸恍惚。廓性海﹑浸潤無爲﹐綽約三空越。

其二

乾元資始。偶坤柔成物﹐默契天癸。推移造化淸虛﹐運三要﹑五行神水。九气騰空六陰靜﹐潛生煙紫。顯降升﹑消息還元﹐玉窟三花吐金蕊。

虛皇寶藏風琴美。送靑娥﹑離宮宴赤子。螺杯灩灩香浮﹐恣洪飲﹑寫眞情喜。物外巍巍﹐陽體露﹑出離生死。相曠代﹑販骨輪流﹐了了今生止。

會眞集卷之四竟

會眞集卷之五

超然子王吉昌撰

驀山溪

元來一點﹐本也無生滅。逐景落陰陽﹐匠成形﹑頭面轉別。五濁惡代﹐八苦鎭交煎﹐生還死﹐死還生﹐生死何時徹。教君省悟﹐志奪玄黃訣。七耀貫三奇﹐斡珠璣﹑推移气泄。九還七返﹐藥配按時烹﹐黃金窟﹐綻瓊英﹐五气飛紅雪。

醉落魄

齋心養浩。斡顚倒五行眞造。靈風上下牙三島。功契周天﹐眞一內深抱。有形資養無形道。無情醞就有情寶。扶持體健神永保。獨露禪天﹐心照月光皓。

金盞子

鎖猿心﹐慮沈沈。冥冥杳杳玄機運。南天火﹐北淵金。開汞鼎﹐虎龍吟。滋九气﹐剝羣陰。酒勤斟﹐韻風琴。斷送木童洪醉飲。六腑暢﹐五神歆。濟聖域﹐脫凡襟。淸淨體﹐鬼神欽。

其二

保天眞﹐養元神。調和二物東陽醞。循天數﹐應時辰。抽添謹﹐起庚申。烹汞藥﹐煉鉛銀。八瓊新﹐雪肌勻。紅雲匝地香風動。西來客﹐意精純。華胥夢﹐夢遊春。歸物外﹐露全身。

其三

扣玄關﹐步雲山。花光石潤松風軟。琴解慍﹐酒開顏。衷情逸﹐放心閒。諸境滅﹐我獨頑。九陽還﹐六陰刪。收藏八寶金光滿。融體耀﹐彩霞殷。形實相﹐太無間。迎仙客﹐越塵寰。

其四

剿塵情﹐慧風生。天關地軸爲權柄。玄機運﹐斗樞行。蟾兔髓﹐日烏精。壬府聚﹐玉鑪烹。秀華英﹐萬神淸。三臺六輔天宮慶。餐玉液﹐醞眞精。歸覺海﹐混圓成。觀自在﹐貌崢嶸。

其五

翠嵐晴﹟1﹐緣波淸。光浮艸屋松窗靜。暮旋著﹐膝琴橫。閒唱詠﹐愜眞情。貧自樂﹐勝公卿。寵無榮﹐辱無驚。靈臺將養消息勝。禪月淨﹐性珠明。三昧解﹐六通精。無上道﹐證圓成。

醉蓬萊

混元形一气﹐位析乾坤﹐朴分呈瑞。曠劫難逃﹐被陰陽相累。頓悟回﹑光合和金﹐木簇坎離精粹。瘴海風高﹐雲行雨施﹐丹基勻漬。九會三期﹐六爻數足﹐奇偶相乘﹐谷神離器。透上昆侖﹐拉淸風遊戲。偃仰安閒﹐白雲堆裹﹐任陶陶沈醉。看破虛空﹐行藏綽約﹐神珠如意。

醉江月

鴻蒙一气﹐運天樞魁斗﹐斡旋星象。日月纏移分進退﹐定立朝昏弦望。四序循環﹐陰陽調燮﹐造化功無上。含弘光大﹐匠成品匯咸暢。神用剖判乾坤﹐生成應候﹐七九功歸向。虎繞龍蟠吟嘯曲﹐江岸聲嗚風浪。將養神胎﹐奔騰聖變﹐法界眞情放。玄中珠顯﹐廓開光像無量。

其二

眞心徑寸﹐括太極分瑞﹐玄黃交結。造化中間消息聖﹐日月虎龍羅列。釜下紅光﹐勤交文武﹐進退依時節。烹成金蕊﹐密攢丹體冰潔。沖和國裹人安﹐天根默契﹐沈靜眞如悅。珠鑑晶光牛斗射﹐耿耿淸輝霜雪。萬劫云收﹐多生塵斂﹐心法渾雙滅。無言可說﹐慨然脫底明徹。

南鄕子

萍梗涉天隅。遣累刳情物物無。漱石枕流甜養浩﹐勤劬。拈弄龜蛇入玉鑪。黑水產金珠。曲岸紅霜潤點酥。體甃寸丸丹品妙﹐無虞。馳驟神通日月壺。

其二

進退兔和烏。驅入乾坤造化鑪。少減多眾循度運﹐情娛。巧煉丹凝體不枯。性養點塵無。放蕩空圓傲玉壺。應物頭頭無掛礙﹐形殊。密蘊摩尼不夜珠。

其三

符火應周天。加減無差達四禪。潛養鐵牛噴玉蕊﹐功圓。換骨回陽證妙玄。般若有因緣。超上波羅意坦然。穩駕神舟歸極樂﹐塵捐。淸淨心攄出水蓮。

其四

默默有如愚。一气氤氳日月壚。玄牝驅馳三性會﹐凝酥。醉飲醺醺性自娛。風月不能拘。天復天中運斗樞。消息玄黃形妙趣﹐情愉。一派紅光晃太無。

其五

大道在三田。知一都休執一邊。通貫兩間方寸內﹐幽玄。三一分形象帝先。鉆則愈彌堅。仰亦彌高廓化權。視聽不知無極旨﹐空圓。耀古騰今妙體全。

畱客住

悟生滅。頓剿斷﹑馬顚猿劣。萬緣齊放﹐感得玄黃眞訣。歸依洗心淸淨﹐一向調燮。陰陽功決烈。呼精吸粹﹐盜虛無﹑眞秀養成愚拙。息分別。气會神交﹐忘形眞悅。聒耳淸音﹐萬派無中幽噎。寥陽化成仙域﹐捧出純白。風光冰玉潔。神超物外恣翺翔﹐坦蕩步虛淸絕。

降中央

盜天地沖和一气﹐造化丹基。玄牝輔弼樞機。四象三奇。消息盈虛否泰﹐鉛汞抽添坎離。進退循環﹐玉關風透九霄吹。雲行雨施﹐徧澆漑﹑黃芽雪肌。五彩騰輝低蔭﹐二八香姿。六陽鼎沸﹐運火候﹑周天數隨。引養形全﹐霧收云斂入無爲。

其二

廓玄覽神淸性淨﹐健體輕馳。無涯炳煥光飛。月樣披離。揮霍千靈變態﹐觸處頭頭顯儀。念慧除迷﹐拍懷冰瑩赴瑤池。嘉賓燕會﹐散異香﹑氤氳絳幃。樂奏淸音相陪﹐慶飲神怡。無生體段﹐笑傲歸﹑眞境寵綏。浩劫圓明﹐迫超無上混希夷。

望蓬萊

推妙理﹐藏用顯諸仁。神定杳冥天地合﹐勿疑恍惚惠風純。五气保天眞。金鼎沸﹐燦爛玉瓊新。養就劫來無礙相﹐靈源三覺證全身。淸淨兔沈淪。

其二

澄神久﹐消息入無爲。終日怕兮其未兆﹐如嬰動止樂熙熙。必固總心離。不斷妄﹐眞亦不修持。眞妄之心屬塵翳﹐翳塵不染性希夷。珠瑩露摩尼。

其三

潛龍動﹐剛健海源蟠。黑霧三關深掩映﹐紅霞九曲密巑岏。玉鼎煉金丹。寶瓶就﹐雪浪滚漫漫。八牖四扉輝日月﹐六神豁暢地天寬。眞境寫眞歡。

其四

眞火運﹐五藏气煎烹。陽伏六陰潛變化﹐化精爲髓血爲精。白乳體生成。元神聚﹐朝現保身榮。金骨換形形不朽﹐光飛萬縷爛霞明。云步越蓬瀛。

武陵春

水火互交南北位﹐金木換西東。胎結源流帝旺宮。消息造眞功。

一馬驟歸三島外﹐九曲六牛通。醞就玄珠透體紅﹐輕健混沖融。

其二

二八藥苗陰嶺采﹐采得雪金英。四腳無爲鼎鑄成。三性聚眞晶。

海底欵吹無焰火﹐鍛煉數研精。烹就冰肌耀素瓊。魂聖貌縱橫。

其三

仙道古今人卽是﹐恐爾自心迷。爾說天高我道低。三寸上天梯。

十九這些人不到﹐相隔似云泥。妙訣傾心肯若稽。功德與天齊。

柳梢靑

苦海渺茫流蕩。似闊遠﹑北溟洪浪。汩沒羣生﹐類魚遊戲﹐往來趨向。

漂淪逐隊情暢。幾个化鵬形狀。一去天池﹐垂云騰翥﹐頓超無上。

雙雙燕

循環日月﹐春秋變榮枯﹐幾多相綴。唐朝漢闕﹐楚苑秦宮興替。愛海淪流何定﹐盡蕩蕩﹑無生淹滯。驚回浩劫塵情﹐返照推窮根蒂。明慧。通三抱一。眞心運乾坤﹐坎離相濟。氤氳結括﹐紫蘊素華藩衛。珠孕玄冥煥赫。顯魄煉﹑雲英蟬蛻。出入杳冥無礙﹐混通三際。

瑤臺第﹣層

暑往寒來﹐被日月循環進退忙。春秋更變﹐枯榮疊運﹐幾換風光。人生催促﹐斷送沈腰﹐皤貌俱﹝九十王﹞。至無常。有滿贏金玉﹐救護無方。參詳。輸回猛悟﹐豁開心地養元陽。手搏天地﹐身生萬化﹐空界遊揚。死生揮斷﹐跳出世网﹐眞相淸涼。道情昌。證三時了了﹐千古堂堂。

月華淸

一點靈光﹐千回淪落﹐四生六道遊徧。苦海淹流﹐幾許改頭更面。涼四大﹑虛幻無根﹐出沒甚﹑流星飛電。無限。遞來往奇臭﹐枯榮遷變。識破般般不戀。悟夢蝶燈蛾﹐超生﹟2專擅。密扣玄關﹐摧挫寸心千煉。煉得顯﹑元初灑落﹐展入地﹑升天體現。一貫。傲神通揮霍﹐淸涼風扇。

鶯穿柳

觀天能盡﹐向三山四海﹐氤氳風趁。金木玄冥﹐云聚一時﹐六卦火記潛進。七返功宜緊煉﹐丹質蕙蘭香陣。到此鬼神欽﹐不許三尸親近。塵情碎爲殘粉。潑無明恚火﹐翻作冷燼。智藏揮開神耀﹐占上淸選院﹐名科精俊。實相崢嶸﹐障步虛際﹐爛霞光襯。體顯九陽﹐勝出塵堪信。

百寶妝

雲水閒情﹐松筠雅操﹐根究入道眞訣。掃霧驅煙﹐磨煉志如鐵。慨然不改簞瓢樂﹐廓愚谷﹐聰明養素拙。放胸襟﹐取興狂吟﹐奮筆楮面揮徹。虎龍發怒﹐盤旋萬丈﹐艷噴詞翰﹐摛錦淸絕。靜裹功夫﹐神用至靈泄。如如性月。光全露﹐表耀古明今圓若缺。混希夷一气﹐縱橫八表﹐眞體無別。

定風波

功煉心開智藏圓。靈明一點邁嬋娟。物外崢嶸惟獨步﹐玄玄。不空不有貌難詮。觸處全伸無礙相﹐虛空打破應無邊。喜脫輪回今度了﹐功遷。九玄超上太微天。

其二

悟結淸涼浩劫因。生涯淡薄出囂塵。物物般般心上離﹐思純。克勤虛谷養元神。接物和光循德柄﹐無方應變任天眞。豁落圓通精三昧﹐懷珍。道人才調特淸新。

其三

一寸丹心碎煉摩。揮開智海息風波。林下樂投甘養素﹐中和。放開心月照娑婆。澄淨內全三聚戒﹐安閒身富六波羅。隱顯神遊渾飄逸﹐無何。靑霄物外恣蹉跎。

摸魚兒

養疏慵夢驚俗態﹐浮雲富貴虛矯。高提寶劍霜姿冷﹐蠻觸是非齊剿。猿馬夭。世務起﹑心頭絆迷相縈擾。冰襟洞曉。樂淨境行藏﹐善芽茂養﹐飲水識多少。眞氤氳﹐定海心珠皦皦。凜然云外寂悄。離塵瑞孕丹基造。麗螮蝀神光﹐晶眞了了。破千古昏衢﹐放徹禪天皎。魂飛杳杳。恣盤磚淸微﹐遊揚法界﹐出露儀表。

轉調木蘭花

气融和﹐風韻切。龍蟠虎繞﹐戊庭交結。溫存寸體縈春雪。神光月樣﹐九天輝徹。照破迷雲魔陣滅。三臺六腑﹐八關冰潔。純陽體證無爲訣。優遊法界﹐道情淸絕。

六麼令

觀天造化﹐進取慕希夷。剛柔中正扶持﹐五蘊樂無爲。靈育九陽嘉瑞﹐坤殿坎交離。日中彩鳳﹐翺翔江曲﹐萬重水底覓烏龜。紫霧彌漫嶽頂﹐消息結冰肌。巍巍體段淸涼﹐風韻六神頤。豁爽三光洞照﹐海角恣棲遲。云間偃仰﹐陶陶無系﹐朗然恢廓舊容儀。

愛蘆花

心開五對忘﹐性逸六情絕。气神形變化﹐首級空飛血。功旌丹品瑩﹐產陽魂﹐奮威烈。始終不變實相露﹐貫通無內外﹐貌難分別。出生滅。縱橫淸淨體﹐無像天中徹。究竟眞法眼﹐剔眉毛纖翳抉。輝開萬古淸光潔。圓明物物顯﹐了然如缺。

會眞集卷之五竟

﹟1晴﹕原誤作『時』不合韻﹐文義不通。

﹟2超生﹕原本此下衍『業』字。

