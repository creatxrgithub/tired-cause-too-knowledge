無上三天玉堂正宗高奔內景玉書

書名﹕元上三天玉堂正宗高奔內景玉書。撰人不詳。二卷。底本出處《正統道藏》洞眞部方法類。

無上三天玉堂正宗高奔內景玉書卷上

師曰﹕夫學上道﹐希慕神仙﹐惟日精月華﹐乃能煉成仙道﹐非假玄功﹐則莫能合眞。所謂晶華者﹐夫豈求之於外﹐乃吾身自得之眞也。道法千門萬戶﹐曲徑傍蹊﹐雜說紛冗﹐故學者多捨眞入僞﹐棄內就外﹐行之愈久﹐功必難成。今高奔日月之道﹐卽是太上傳祖師之祕旨﹐古惟口口相授﹐不假文辭。今特紀之筆端蓋使後世有緣者﹐易以尋究也。且天以日月爲精神﹐人身象之﹐故能體天而修其身﹐則回陽換骨﹐白日登晨﹐信卽此而取效。故《黃庭經》云﹕高奔日月吾上道﹐郁儀結璘善相保。又云﹕日月光華救老殘。枯非虛語。若夫上學之士﹐心開悟解﹐觸類而長將捨有爲而造無爲之地。然下士根器淺狹﹐非自有爲而入道﹐則不能把握成眞。故教主以爲道難言論﹐必在文辭。故以玄妙﹐盡成於此。若後學勤而行之﹐堅而守之﹐則可以乘雲炁﹐履光華﹐入長生﹐通仙聖。此法豈口耳區區之比哉。

師曰﹕上乘神仙之道﹐本不勞於存運﹐入修眞之正路﹐須假符章。且五百年而聖人生﹐七百年而方傳有道﹐此道法﹐蓋艱於得人也。觀今奉法之士﹐多以少年浮好﹐戒行不修﹐侮法淩師﹐欺天罔地﹐故愚輩希利﹐不擇賢愚﹐因財常書﹐如同負販。夫弟子投師﹐旣許齋金寶之禮。而度師傳化﹐尢宜擇忠信之人。儻弟子恃多貲而傲師﹐而師乃循情而求利﹐則致生謗訕﹐必自招愆。今此高奔之書﹐實上天所禁之典﹐須在擇人付度﹐不宜泛示非人。苟不能傾心肘步之人﹐是必罔法欺心之士。切宜謹戒﹐毋得有違。

初陽赤輝化生內景

咒曰﹕

陽生元海﹐自下而升。混混陽陽﹐逐散羣陰。中有大神﹐郁儀之君。願降眞炁﹐濯我眞形。

師曰﹕學士於月旦日寅時﹐淸齋靜坐﹐叩齒三十六﹐服符。存自身爲昆侖山﹐下爲大海﹐日從海底透出﹐光射我身﹐坐於峯頂。閉息誦咒九徧﹐咽津九徧而坐﹐良久而退。

眞陽初升玉虛內景

咒曰﹕

眞景上騰﹐照我天門。炎輪赫輝﹐開冥散昏。陽神混合﹐飛出昆侖。乘空策景﹐拜謁高奔。

師曰﹕於每月三日卯時﹐淸齊靜坐﹐叩齒三十六通。存自身爲昆侖山神﹐升其頂上。閉息﹐誦咒九徧﹐服符。存日升﹐照我己身。服炁﹐一良久而退。

明陽耀光赫眞內景

咒曰﹕

金輸呈瑞﹐洞煥陽明。炎光奔飛﹐萬里流晶。魔爽滅焰﹐塵垢蕩消。沖虛飛步﹐馭气高升。

師曰﹕學士於每月一日﹐淸齋靜坐﹐叩齒三十六通。。存自己身從昆侖頂上﹐望見日光晃耀﹐日中金光射我。閉息﹐誦咒九徧﹐咽津﹑服符如前。

元陽火雲赫赤內景

咒曰﹕

神迸云衢﹐運駕靈烏。沖融無礙﹐升入虛元。眞陽梵炁﹐自然合符。內煉成功﹐上朝玉都。

師曰﹕學士於每月九日﹐淸齋靜坐﹐叩齒三十六通。存日降火雲成橋﹐我身從昆侖峯頂﹐騎火雲上奔日宮。未升且服其炁﹐覺暖﹐方閉息﹑誦咒如前。

洞陽火龍奔飛內景

咒曰﹕

火龍前驅﹐透頂光飛。神入無何﹐朝拜郁儀。瞬目上禦﹐混合靈輝。一直逐本﹐燒滅彭屍。

師曰﹕學士於每月十二日﹐淸齋靜坐﹐叩齒二十六通。存自己如前﹐從峯頂﹐乘金龍駕火橋﹐上奔日宮。次山下瑞炁和暖。閉息﹐誦咒九過﹐咽津九過﹐服火炁﹐覺通身如春色也。

正陽朝拜靈輝內景

咒曰﹕

乘陽眞光﹐躍入金門。陰穢燒燼﹐朝拜高尊。靈炁歸我﹐竅竅光明。神冥內煉﹐變出仙魂。

師曰﹕學士於每月十五日﹐如前誦咒﹑服符﹑叩齒﹑咽津按數。存身入日﹐朝拜帝君﹐奏所願學仙之事﹐良久而退。

正陽靈光通明內景

咒曰﹕

暘宮炳焰﹐服禦靈光。八窗通明﹐九戶輝煌。形神歸源﹐炁煉光芒。濯煉無漏﹐谷神飛翔。

師曰﹕學士行之至此﹐身入純陽﹐當誦咒八十一徧﹐服符禦炁﹐叩齒咽津。存身入日官﹐正坐﹐服光取炁﹐靈烏吐光﹐入兆口中﹐徧身光明。系每月十七日午時﹐行持此法。

純陽金耀煥明內景

咒曰﹕

天景混形﹐神炁合天。離明眞火﹐卽我三田。去來自如﹐飛騰自然。純陽備體﹐位得神仙。

師曰﹕學士於每月二十日﹐如前行持。次存身在日中﹐內外混同﹐和暖自然﹐九芒散輝﹐普天大赤。誦咒八十一徧﹐叩齒﹐咽津﹐服符﹐良久而退。

九陽離明眞炁郁儀內景

咒曰﹕

洞陽炁赤﹐赫赫洗晶。陰散陽會﹐育我眞形。形神俱化﹐混合離明。冶煉自然﹐數周飛騰。

師曰﹕學士於每月二十日﹑二十五日晦日﹐誦咒﹑服符﹑叩齒﹑咽津如前。存身與太陽混而爲一﹐不見我形﹐但混光而已。行之一年無病﹐二年神壯體輕﹐三年尸魄消蕩﹐五年可以禦炁乘光。久久不怠﹐帝君下盻﹐眞仙爲友﹐白日登晨。戒之。

素華始玄初元內景

呎曰﹕

溟涬虛玄﹐混混眞源。華景未露﹐玄輪自圓。會合初基﹐象帝之先。依時服煉﹐炁入玄玄。

師曰﹕每遇月朔夜﹐如前法誦咒九徧。存自己爲昆侖﹐山下爲大海﹐渺渺無際﹐水底透起月輪黑色﹐未有光彩。我服其始玄之炁﹐良久﹐咽津﹑叩齒﹐如誦咒之數。

淸光太初生輝內景

咒曰﹕

眞景初生﹐陰中至陽。水泛玄輸﹐金露微芒。津源暢通﹐輝映瓊房。炁增光盛﹐服禦飛翔。

師曰﹕學士於每月初二日夜﹐靜坐淸齋。存自己如昆侖山﹐身坐山頂﹐望海邊月出如鈞﹐水輪上圓。叩齒﹑咽津﹐各三九徧。誦咒﹐服符﹐禦炁﹐良久而退。

晶光淸明耀華內景

咒曰﹕

景散天池﹐金水半規。光開幽夜﹐照我玄珠。飲泛晶漿﹐香透靈軀。數用眞會﹐乘景衝飛。

師曰﹕學士每遇初七日﹐淸齊靜坐。存自己登昆侖之頂﹐仰望月光如半規。誦咒二十四徧﹐服符﹑咽津﹐各如誦咒之數。禦炁﹐良久而退。

玉光澄輝高明內景

咒曰﹕法輪飛天﹐玄之又玄。淸波湛湛﹐黃華涓涓。蕩滌屍垢﹐滋養丹田。高奔內景﹐結璘光圓。

師曰﹕學士每遇十三日夜﹐淸齋靜坐。存自己升昆侖之頂﹐望月光芒。誦咒三十六徧﹐叩齒﹑咽津﹐亦各三十六。服符﹐禦炁﹐良久而退。

圓光靈明洞照內景

咒曰﹕

瓊輸光輝﹐全盈不虧。玄景澄徹﹐神扃啟扉。中有高尊﹐瓊冠羽衣。願降靈炁﹐赴我歸期。

師曰﹕學士每遇月望日﹐淸齋靜坐。存身立昆侖頂上﹐月圓光滿﹐月中降水雲成橋﹐光爛如銀。我服其炁﹐未升。誦咒三十六徧﹐叩齒﹑咽津﹑亦如之。服符﹐禦炁﹐良久而退。

咒曰﹕

天源周流﹐光透重樓。霄映十方﹐五液蕩幽。沖虛攝景﹐眞身飛浮。一眞上朝﹐陽九無憂。

師曰﹕旣如前行﹐再於十六日﹐存月中眞水成橋﹐下接昆侖﹐我身乘彩鳳入月中。誦咒八十一徧﹐叩齒﹑咽津﹐亦如之。服符﹐禦炁﹐良久而退。

金光淸虛含眞內景

咒曰﹕

靈輝膛朦﹐身造玄宮。朝拜結璘﹐有願立從。咀嚼玄華﹐服禦靈風。尸魄蕩散﹐神變仙容。

師曰﹕學士再思入月官﹐朝拜皇君﹐所願學仙之事。服符﹑誦咒﹑叩齒﹑咽津﹐各四十九度﹐乃十七日夜也。

師曰﹕奔月者﹐止有兩旬﹐過此﹐則虧光矣﹐故此疊日行之。

神光無上虛澄內景

咒曰﹕

月是我神﹐神隨月並。內符外合﹐變化眞形。秀結華房﹐上開金英。功成無漏﹐上升玉京。

師曰﹕學士於十八日﹐存身在月中﹐內外洞明。服符﹐誦咒六十徧﹐咽津九口﹐叩齒九通。覺金光四散﹐普天光明。然後禦炁﹐良久而退。

定光淸泠玉光結璘內景

咒曰﹕

圓輪魄回﹐幽衢夜開。玉虛混景﹐金光徘徊。津源暢通﹐照徹靈臺。香浮甘露﹐變我仙胎。

師曰﹕學士至此﹐與月混一。當存身與太皇混一而同﹐不見我形﹐但淸明而已。行之十日﹐則其功尢倍於太陽矣。但學者戒行未修﹐立志未專耳﹐𨿽然拈起放下時一﹐存之尢可延生度世﹐況專修者乎。

朝光化景

師曰﹕學士復於下旬存此景﹐以俟云馭生虛無也。

混眞頌

飛揚靈駕出華房﹐玉壺瑞气騰眞光﹐太和瑞結水火鄕。中有眞人佩瓊璫﹐高奔冉冉散天香﹐出虛入元陰變陽。混混溶溶金醴漿﹐灌漑百骸自長生﹐稽首元上玉虛皇。

師曰﹕下士根器淺陋﹐未知澄寂圓通長生自然之道﹐須假存運行之。然行之旣專久﹐則與道通仙。但此法甚祕﹐人鮮能知此。苟有知者﹐未必能行﹐行者未必能久﹐所以仙人道師﹐謹於擇人付度也。行持之人﹐入靖不許作聲﹑咳唾﹐忌與人語。行之精久﹐飛神馭空﹐去來無礙﹐同得仙眞。則知此文﹐乃天師飛騰太空之祕﹐學者寶之。

無上三天玉堂正宗高奔內景玉書卷上竟

無上三天玉堂正宗高奔內景玉書卷下

師曰﹕護身延生者﹐莫大於斗眞拘魂煉陽九光於罡炁。故聖人云﹕出入斗中﹐身彊炁盛﹐延壽益算﹐萬邪皆避者是已。又云﹕萬法皆從斗出﹐萬神皆從斗役﹐是知一切法﹑一切行持﹐非斗莫能通應。故聖師必以升斗度人者﹐以異學士通仙致眞﹐存無守有﹐坐役三界﹐制禦六天﹐則此法實三奔之一祕﹐登眞之階梯也﹐可不敬之。

第一太星精﹐名玄樞神﹐四陽明魂﹐曰天樞魂。神斗天之太尉﹐司政﹐主非。上極九天﹐中監五嶽飛仙﹐下領學眞之人﹐天地神靈﹐莫不隸焉。

第二元星精﹐名北臺神﹐名陰精魂﹐曰天璇魂。神斗天之上宰﹑主祿。

上總天宿﹐下領萬靈﹐學仙之人莫不隸焉。

第三眞星精﹐名允極上眞神﹐曰眞人魂﹐曰天機魂。神斗天之司空﹐主神仙。上總九天高眞﹐中監五嶽靈仙﹐下領學道求仙之人﹐莫不隸焉。

第四紐星精﹐名遊根神﹐曰玄冥魂﹐曰天樞魄。靈斗天之遊擊﹐主伐逆。上總九天鬼神﹐中領北帝三官﹐下監萬兆﹐伐逆不臣﹐悉隸焉。

第五綱星精﹐名太平神﹐曰丹元魄﹐曰玉衛魄。靈斗天之斗君﹐主命錄籍。上總九天譜錄﹐中統鬼神簿目﹐下領學眞兆民合籍﹐悉隸焉。

第六紀星精﹐名命機神﹐曰北極魄﹐曰閱陽魂。靈斗天之太常﹐主升進。上總九天上眞﹐中總五嶽飛仙﹐下領學道之身。凡有功勤﹐得轉輪階級。

第七關星精﹐名亢陽神﹐曰天關魂﹐曰搖光。大明斗天之上帝﹐王天地截運﹐如四時長短﹐天地否泰﹐劫會推遷﹐莫不隸焉。

第八帝星﹐名曰高上玉皇神﹐曰八景虛元君。第九尊星﹐名日太微玉帝神﹐曰七晨七素君。二星是帝星大尊精神也﹐見之者壽﹐修之者仙。昔漢相霍光家奴名還車﹐忽見二星在斗中﹐明非常﹐乃拜而還﹐遂年六百歲。

師曰﹕常以月三七日夜半入室﹐按手定炁﹐閉目內視﹐乃一身冉冉起上﹐飛升北斗魁中﹐背眞人星坐。良久爲之﹐覺我形如在斗中也。極念爲之﹐常覺體中熱﹐是眞炁合德。存斗中星辰﹐光下注我身﹐照映內外。又存九星三大神。

次存三元大神。

上元大神﹐名奇劍﹐字靈剛﹐著紫宸鳳羽紫帔﹐虎錦丹裳﹐左佩﹐右璫﹐兩手握流金火鈴。

中元大神﹐名旋度﹐字素康﹐項負圓光﹐扶晨冠﹐絳羽帔﹐龍帶虎裳。

下元大神﹐名抗萌﹐字流郁﹐著扶華綠冠﹐黃鳳羽帔﹐龍衣虎帶﹐佩流金火鈴﹐手把日芒。

三神與我對坐﹐令背元辰坐。我心拜之﹐精思恍惚﹐存三大神問﹕何不速來稽首﹖答曰﹕畏六天三官眾魔。三神共怒﹐振鈴吐气﹐煥激八方。又忽見一女子﹐狀如嬰兒﹐在三神前向我坐﹐吐紫煙﹐直入心中﹐呼日﹕斗中九精陰靈玉淸上妃﹐名密華﹐字鄰倩。仍咽液九過﹐叩齒九通﹐左手撫心。

咒曰﹕

太上丹靈﹐玄光飆煥。九緯啟旋﹐暉炁澄散。紫宸幽燭﹐七曜蔚散。二景奏明﹐陰陽以判。四度運昌﹐云津回灌。吉辰啟气﹐上升九元。據斗攀罡﹐奉見三君。問我稽畱﹐何不升仙。我則稽首﹐畏鬼莫前。帝乃赫莊﹐口銜日根。左破六天﹐右蹙鄧山。流鈴上煥﹐魔首碎分。逐我七魄﹐彊我三魂。藏斗內揮﹐九精在心。紫霞洞映﹐飛光萬尋。和魂制魄﹐六胎修煉。精感變曜﹐玉妃忽見。坐當我心﹐俯視仰盻。其名密華﹐厥字璘倩。吐納朱氛﹐和平百關。自服錦帔﹐鳳光鸞裙。腰帶虎錄﹐龍章玉文。手執月華﹐頭巾紫冠。騰躍太霄﹐駕景蓋云。書名太素﹐我得飛仙。起浮空洞﹐垂瓊太元。上造朱房﹐役使萬神。紀分二度﹐還返嬰顏。北帝激雷﹐南帝火陳。東倉啟燭﹐赫赫雷震。西流雙撲﹐鳴音倡鈞。四舉起躍﹐薦我玉眞。遂乘八景﹐遨遊紫煙。畢﹐提手如初﹐咽液三十過﹐叩齒九通。祝畢起﹐向西北再拜﹐閉目存密華上﹐已上素炁。

師曰﹕凡一日﹑三日﹑五日﹐存泥丸宮﹐咽液五十過﹐叩齒九通﹐左手撚兩眉中心﹐微咒曰﹕

太上紫暉﹐九通之神。華蓋七落﹐回耀萬神。動禦高靈﹐靜和景炁。陰陽流灌﹐三炁中分。遊濟無外﹐煥明眾天。今月啟晨﹐來登泥丸。無精結感﹐化爲大神。名曰奇劍﹐厥宇靈剛。正坐斗中﹐遊我明堂。鳳羽紫帔﹐虎錦丹裳。左帶玉佩﹐右腰金璫。手把流鈴﹐頭巾晨光。吐炁漑灌﹐泥丸以康。魂魄和同﹐植華柱梁。使我飛仙﹐超虛躡空。上造上淸﹐策虎命龍。北朝玉帝﹐瓊琳上宮。西謁太素﹐稽首三元。畢﹐更按手﹐

咽液九過﹐叩齒九通。又祝畢起﹐北向再拜。次西北再拜。

師曰﹕常於七日﹑九日﹑十三日﹐存絳宮﹐咽液五十過﹐叩齒九通﹐以右第一指微搯念咒﹐撚心微咒曰﹕

太上紫眞﹐九炁中靈。包括萬度﹐璇璣煥明。飛霞流曜﹐暉燭玉淸。玄蓋眾神﹐來應心庭。飛光落景﹐中元充盈。六府啟開﹐華液泯平。魂魄制煉﹐得眞之精。感至觸變﹐億化立成。忽見大神﹐正坐安房。整然朝眞﹐百節開通。攀斗據魁﹐盻日百方。其名璇度﹐厥字素康。絳羽華帔﹐龍帶虎裳。身充寶曜﹐項負圓光。首巾飛晨﹐芙冠飛昂。使我飛仙﹐超浮太空。上造紫闕﹐北朝玉皇。役使萬神﹐眾靈奉迎。心上生華﹐慶云永昌。鳳簫泠泠﹐鸞吹鏘鏘。畢﹐更按手﹐咽液九過﹐叩齒九通。又呎畢﹐再拜如前。

師曰﹕常於十五日﹑十九日﹑二十二日﹐存丹田宮﹐咽液六十過﹐叩齒九徧﹐以左手第二指撚人中﹐微咒曰﹕

太上紫皇﹐煥朗中樞。九緯炳靄﹐光透太微。萬神仰鎭﹐千神植牙。七度撚人中。微祝曰﹕分葩制陽﹐表順執陰。以和其暉﹐啟陣玄根。物羅��﹐肇月惟吉。觀應臍內﹐紫炁發霄。飛光縱墜﹐煉我魂魄。華精瑩蔚﹐忽見大神。上宮靈貴﹐名曰抗萌。厥字流郁﹐正坐臍中。乘斗九炁﹐吐納雲液。平血理胃﹐黃鳳羽帔。龍衣虎帶﹐�啟日根。頭巾綠芙﹐腰流火鈴。煥電映無﹐使我飛仙。超空躡浮﹐上造玉房。攜帶霄虛﹐役使萬神﹐天地同休。更按手﹐咽液二十徧﹐叩齒九通。又祝乃起﹐向本命再拜。

師曰﹕已上謂之升斗奔辰﹐能拘魂制魄﹐益炁延年。招眞致靈﹐皆從此起。

臥斗

師曰﹕凡旦暮臥﹐先存九皇星在臥席上。身於牀前立北向﹐兩手捧心﹐閉炁暝目﹐存天上北斗並帝尊九星﹐依當時所皆之位﹐乃見冉冉來下至席﹐列如圖。令天關作月建斗形﹐長九尺﹐廣六尺﹐乃繞於眞星之外。若時朔日之夕﹐卽並存晨蓋之星俱下﹐亦列如圖。乃從魁下至斗口﹐於尊星外入魁中﹐正偃臥﹐閉目存思其星作圓光之象﹐星紫色﹐剛赤色﹐連繞其星﹐如步圖者。今我頭首九極﹐使眞炁入於泥丸﹐令眞星正當頂上﹐存眞炁紫光隨身入泥丸﹐並溢出混頭腦之地﹐光映洞徹﹐足躡尊星﹐心念飛仙﹐令太微制我三魂。小屈左足﹐以鑷之足躡帝星﹐心念飛仙﹐令高上拘我七魄。伸右足以躡之﹐左手把北臺。北臺﹐元星之精也。仰左手小舉之﹐抱元星下綱﹐使星形在虎口。右手執璇根。璇根﹐紐星之精也。覆右手﹐執紐星綱﹐使星在虎口上。

次安身如法訖﹐閉目存有九星君。

第一太星精﹐名玄樞上眞。願臣飛仙﹐乘虛駕浮。存星在左手小指前。

第二元星精﹐名北臺上眞。願臣飛仙﹐遊行洞臺。存左手把之。

第三眞星精﹐名九極上眞。願臣飛仙﹐得治三玄。存星在頭上。

第四紐星精﹐名璇根上眞。願臣飛仙﹐玉名列爲飛仙。存星右手執之。

第五綱星精﹐名太平上眞。願臣飛仙﹐登行上淸。存星在紐星右﹖

第六紀星精﹐名命機上眞。願臣飛仙﹐名書太微。存星在綱星右。

第七關星精﹐名玄機上眞。願臣飛仙﹐得使玉童。存星次紀星君。

第八帝星精﹐名高上玉皇君。願臣飛仙﹐得登後聖之堂。存星在魁星中﹐綱連紐星﹐令對右足心。

第九尊星精﹐名太微玉帝君。願臣飛仙﹐得入丹闕玉房。存星連太星綱﹐今對左足前。次都存見九星﹐叩齒三七徧﹐咽液三七徧。

咒曰﹕

九星太精﹐北極眞君。益我胎精﹐彊我三魂。左引日華﹐右拘月晶。辰中黃景﹐元虛上眞。使我飛仙﹐上登紫宸。神虎玉符﹐備守生門。萬邪伏法﹐受煉斗君。視畢良久﹐乃存斗星之精﹐忽然入洞房﹐存席上九星並綱﹐一時分精﹐作促小之形﹐後炁戶卻入洞房中﹐偃魁口口口口口前﹐卽是席上頤中兩處具有也。洞房魁中﹐左有黃老君﹐王色黃繡衣﹐右是我神與黃老君對坐﹔口有泥丸赤子帝君﹐向外坐﹐光照一身﹐內外洞徹﹐三閭百節﹐皆令赤色。

咒曰﹕

洞房元精﹐赤子太尊。斗光華蓋﹐來照泥丸。保煉骨血﹐拘制魄魂。使臣飛仙﹐乘雲登晨。上朝玉帝﹐太乙元君。祝畢閉目﹐息念忘形安眠。

師曰﹕外北斗陰精政仙﹐使靈洞房。致北斗陽精﹐使五臟自生﹐遂得成仙景﹐進行上淸。月朔存華庭紫蓋﹐惟月旦一存席上下分﹐精入洞房也。先存九皇畢﹐卽存晨蓋﹐次祝九星名﹐以至於畢也。平旦欲起﹐密叩齒二七通﹐咽液二七過。

咒曰﹕

天元上斗﹐中有七童。上淸紫精﹐在兆身中。華晨紫蓋﹐太素元宮。投聖靈炁﹐下入洞房。使我飛仙﹐得升太極玉堂。祝畢﹐存九星歉然不見。翔夕辰蓋亦然。所云平旦起者﹐謂專行此法耳。若夜中別行他務﹐亦宜祝而後起。

回元訣

師曰﹕奔辰臥斗巳行﹐然下學之士﹐積功穢罪﹐未能消蕩﹐須行此法﹐懺洗愆非﹐方可登眞矣。

每丁卯日夜半﹐於寢牀平坐﹐北向﹐按手暝目﹐叩齒七通﹐仰存七星煥明在天。

祝曰﹕

存賜明星從斗飛入兆口中﹐光芒日散﹐竟在心中﹐內外光徹。當存斗中缺一陽明星﹐餘如故。

第一太星﹐玄樞陽明天樞魂神上玄君﹐七過。願得臣七世以來﹐下逮臣身﹐陽罪陰愆﹐皆令消除。所向如願﹐萬事合心。飛步七星﹐與天相傾。名刊斗辰﹐延紀億年。

丁丑日夜半﹐於寢牀平坐﹐北向﹐按手暝目﹐叩齒七徧﹐仰存七﹣星煥明在天。

祝曰﹕

存陰精星從斗飛入口﹐竟在肺中﹐餘如前。

第二元星﹐北臺陰精天璇魂神上玄君﹐七過。願得臣七世以來﹐下逮臣身﹐陽罪陰愆﹐皆令消除。所向如願﹐萬事合心。飛步七星﹐盈滿四神。虛飛行七元﹐名刊玉虛﹐上登紫淸。玄駕無﹐出入利貞﹐與天同符。

丁亥夜半﹐於寢牀平坐﹐北向﹐按手暝目﹐叩齒七通﹐仰存七星煥明北方﹐良久。

祝曰﹕

存眞人星飛入口﹐徑在肺中。存訖﹐心再拜﹐咽液﹑叩齒﹐餘如前。

第三眞皇﹐九極上眞天機魄精上素君﹐七過。願得除臣七祖以來﹐下逮臣身﹐生罪﹑死過﹑積惡﹑私匿﹑違犯天地水三官者﹐皆得消滅。目明徹視﹐鑑洞幽無。飛行七元﹐名書上淸。役使萬靈﹐上登玉庭。駕景乘空﹐與天相傾。

丁酉夜半﹐於寢牀平坐﹐北向﹐按手暝目﹐叩齒七通﹐仰存七星煥明北方﹐良久。

祝曰

第四紐星﹐璇根玄冥天權魄精上虛君﹐七過。願得除臣七祖以來﹐下逮臣身﹐無恩無德﹑不仁不孝陰惡之罪數千萬計﹐皆令消減。服食納精﹐日以進益。飛登七元﹐錄刊太玄。上列玉皇﹐乘飆九天。役使神靈﹐日月同新。

丁未夜半﹐於寢牀平坐﹐向北﹐按手暝目﹐叩齒七通﹐仰存七星煥明北方﹐良久。

祝曰﹕

存丹元星飛入口中﹐覺在胃內。咽液三九徧﹐餘如前。

第五綱星﹐太平丹元玉衡魄靈上玄星君﹐七徧。願得除臣七祖以來﹐下逮臣身﹐內外穢罪深沈﹐過數千萬億﹐記在幽關者﹐皆令消滅。當令太玄素景紫宮右侍玉女﹑左侍玉童﹐日月同輝﹐位爲眞王。

丁巳日夜半﹐於寢牀平坐﹐北向﹐按手暝目﹐叩齒七通﹐仰存七星煥明北方﹐良久。

祝曰﹕

存北極星君入口﹐竟在腎中﹐陽日左﹐陰日右。咽液二七徧﹐餘如前。

第六紀星﹐命機北極閱陽魂靈七丹皇虛君﹐七徧。願得除臣七祖以來﹐下逮臣身﹐所犯所存賊惡罪過﹑姦逆辭妄列在帝君﹐皆令消滅。百癘康愈﹐體炁利貞。名書仙臺﹐列位上淸﹐役使萬靈。

月晦日夜半後﹐雞未鳴時﹐於寢牀外束向﹐平坐﹐按手﹐叩齒﹐仰存七星煥明北方﹐良久。

祝曰﹕

存天關星飛入目瞳﹐陽日左﹐陰日右﹐通映兩目﹐內外洞然。

第七關星﹐玄陽天關瑤光太明上皇道君﹐七徧。願得除臣七祖以來﹐下逮臣身﹐間昧逆罪﹑五罪五刑﹑身中之神數千萬億﹐記在北帝鬼宮者﹐皆令消滅。當令神精八達﹐坐在立亡。耳聽絕音﹐同生紫光。刊玉太素﹐洞覽鬼形。名書帝軒﹐命均二明。飛行七元﹐寢宴紫淸。

六甲日夜半﹐於寢牀坐﹐任意首向﹐握固閉炁凝和﹐良久。叩齒九通﹐存北斗九皇煥明於頂上﹐令光芒相映。

祝曰﹕

存帝尊二星來J飛入泥丸中﹔洞照內外﹐通生紫光。咽液三九過﹐若六甲六丁日且晦日同者﹐重行之。

第八帝星高上玉皇八景靈元君﹑第九尊星太微玉帝神素七辰元君﹐九徧。願得除臣九世父母以來﹐下逮臣身﹐諸丘山水源大小罪過﹑名上死籍﹑陰匿陰賊﹑惡伏﹑姦藏﹑欺事有億萬計﹐列在鬼帝鄧山上﹐死罪條例之愆﹐記北上九元太極眞人黑簿者﹐乞九天元太上尊帝王元君﹐皆令罪事消除。飛行七道﹐上登玉淸。洞遊太元﹐乘景晨生。北宴八素﹐與日相傾。總朝眞妃﹐攝禦萬靈。

無上三天玉堂正京高奔內景玉書卷下竟

