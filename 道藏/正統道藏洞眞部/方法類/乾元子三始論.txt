乾元子三始論

經名﹕乾元子三始論。乾元子著。底本出處﹕《正統道藏》洞眞部方法類。

乾元子三始論

太易

天地者﹐起於太易﹔太易者﹐不可見也。從地而生﹐故日陽在下也。質形未辧﹐玄黃雜居﹐故曰龍德而隱者也。謂气從下而生﹐故動於地之下﹐則應天之上﹐乃從無而生其有。且天地之精﹐受乎天者﹐發作動用而歸於乾﹐天气上騰﹐爲云爲气﹔受乎地者﹐發作動用而歸於坤﹐地气下降﹐爲霧爲露。守之者則大業盛矣﹐昌矣。

太初

太初者﹐气之始也﹐從坎而生﹐故易變而爲一。一者﹐陽之始也﹐天地之元气也。歷九州而終於乾。乾者﹐健也。始於坎﹐而成一徵﹐故曰初九爻生。潤物濟眾﹐气用無窮﹐終而復始﹐故謂之長生也哉。

太始

太始者﹐形之始也﹐名之日器。一變而爲七。七者﹐南方火位也。陰陽交泰﹐萬物長養矣。左化爲離﹐以象其日﹐右化爲坎﹐以象其月。日爲天而左旋﹐月爲地而右轉﹐二气其濟﹐交成太素﹐而成二徵﹐故日九二爻生。至之太極。太極至二儀﹐而生八卦。八卦曰法象。法象莫大乎天地﹐天地著明莫大乎日月﹐日月運行久而通變﹐通變之道﹐其可得而究哉。

太素

太素者﹐質之始气也。形質具﹐名日大象﹐而未相離﹐故日混沌﹐涵不散也。萬物莫不因此三始而煦育焉。而成三徵﹐故日九三爻生也。乾旣具質﹐坤之生焉。而法六五﹐則陰气生。故謂之日月如合璧。存而勿忘機乎。故春秋節令有度﹐悔悟不生﹐是以外圓而靑气周乎。六律象成斗建﹐故《易》曰﹕君子居則觀其象而骯其辭﹐動則觀其變而骯其占。是故雲龍風雨﹐晝夜變在其中矣。白者取象其金﹐西方。黑者取象其水﹐北方。坎內陽珠﹐其象也。從子存其貞至巳也﹐爲終而晦生。方圓也﹐象之守職。而上不在天﹐下不在田﹐寂默相守﹐神气不散。覆壅之者﹐則天地閉塞﹔通流之者﹐則陰陽生成。生成之功﹐天下理也。乃七變而化九。九者乾也。陰陽終始究﹐而求其始也。從午存其晦至亥﹐而爲終貞至是坎﹐君臣各得其位。終而復始﹐故日自彊不息。謂終則更生﹐四象之說﹐則終於艮﹐始於震。保生存性﹐龜蛇龍鶴﹐守元而不散之所致也。

右授之者﹐戒愼非道不軌之人。

乾元子三始論竟

