眞气還元銘

經名﹕眞气還元銘。題彊名子注。據書序當爲五代粱人所撰。一卷。底本出處﹕《正統道藏》洞眞部方法類。

眞气還元銘序

余幼親墳典﹐長慕煙霞﹐比跳龍門﹐欲攀蟾桂。著錦衣於世上﹐騎躍馬於人問﹐置立機關﹐開張造化﹐榮沾父子﹐福及子孫。體仁義爲當代之楷模﹐用禮智作將來之規矩。夢未同於傅說﹐釣不遇於姜牙﹐而遂灰心志求仙道﹐詩書陡罷﹐筆硯頓拋。見寰區之多少是非﹐睹朝市之無限得失﹐榮如石火﹐貴似浮樞﹐不假高低﹐瞥然聚散。屍行鬼步﹐非聖哲莫可知之﹔動肉活塵﹐非賢良莫能分別。邇後專尋幽洞﹐徧訪名山﹐歷險登危﹐二十年矣。自梁貞明歲﹐遊於泰山頂高松之下﹐忽見一人﹐形容異俗﹐言語非常﹐惟稱萬代之師﹐柢道九天之主。余遂稽首長跪。爲余曰﹕汝有仙相﹐方得遇吾。付汝學仙之門﹐汝能受否﹖余又長跪﹐感謝形言。又曰﹕吾請汝剪髮敵血爲盟﹐與汝屈伸吐納煉形之術。又曰﹕兩紀之內﹐輒莫傳人﹐傳之非人﹐彼受譴責。余又長跪﹐忽然不見。余自後常依次第﹐不報功夫﹐但是微言﹐無不神驗。余旣承師命﹐合祕天機。兩紀將終﹐許傳人世。而乃重修舊則﹐翻作新經﹐寫之市朝﹐藏諸山石。後來學者得之幸哉﹗

眞气還元銘_彊名子注解

一气未分﹐

一者﹐道之所立。气者﹐一之所生﹐未分爲混沌未分也。此言一气﹐𨿽從大道以成名﹐而且混沌之气﹐未分淸濁也。此則是無名生有名﹐有名生萬物。《道經》云﹕無名﹐天地之始。有名﹐萬物之母。無名言道也﹐有名言气也。言道者﹐是一气之父﹐言一气者﹐萬物之母﹐有相有形﹐未有不因一气而生者也。是故修生則貴道﹐修道則重气﹐言气是精神之本﹐性命之源﹐神明之主。人若得法修之﹐克爲神仙矣。故《黃庭經》云﹕出淸入玄二气煥﹐子若遇之升天漢。又云﹕何不食气太和精﹐故不入死居黃寧。其義明矣。

三才同源。

三才者﹐天地人爲三才也。同源﹐是三才同居混沌之源也。

淸濁旣異﹐

淸者﹐天也﹖濁者﹐地也。旣已也﹐異別也。此言混沌之气分別也﹐則淸气騰而爲天﹐濁气降而爲地﹐人在其中﹐是已有分別也。

元精各存。

元者﹐元气也。精者﹐元气之精也。言天地人元气之精各存也。

天法象我﹐

此言元精𨿽存﹐而天法象與人無二也。

我法象天。

言人法象天以成形也。或問曰﹕前言天法象我﹐我法象天﹐天道因甚無傾覆﹐人道何故有死生﹖余答曰﹕天道𨿽有樞機﹐而淸虛無心﹐淸虛而無其心﹐則元气自運。旣元气自運﹐則五行無妨﹐五行無妨﹐則無刑克﹐旣無刑克﹐則是大空﹐旣是大空﹐則與道合同﹐是以不傾也。余又答曰﹕人有生死者﹐非與天道不同也﹐乃人之自致也。自致者﹐從父母媾結精气﹐至成形降生﹐便有悲啼喜怒哀樂﹐漸漸口責五味﹐耳聽五聲﹐眼觀五色﹐心耽五欲﹐一向萬機﹐無所不有。此已上四事﹐皆因有心之變動也﹐旣有其心﹐是無淸虛也﹐旣無淸虛﹐是人失道也﹐旣人失道﹐則與萬類同矣﹐眾物齊焉。任運死生﹐隨綠枯朽。或如石火﹐或似浮涯﹐成時暫成﹐滅時便滅。此蓋人之自爲﹐非大道之所致也。人若心能無心﹐色能無色﹐味能無味﹐觀能無觀﹐欲能無欲﹐聽能無聽﹐機能無機﹐和光同塵﹐湛然常存﹐則與道同矣。又何不得長生如天之乎﹖

我命在我﹐

言人性命生死﹐由人自己。人若能知自然之道﹐運動元和之气﹐外吞二景﹐內服五芽﹐動制百靈﹐靜安五藏﹐則寒溫饑渴不能侵﹐五兵白刃不能近﹐死生在手﹐變化由心﹐地不能埋﹐天不能煞﹐此之爲我命在我也。

不在於天。

言人性命死生不由天也。

昧用者夭﹐

言昧用元气之人﹐反致夭壽﹐此則須事明師傳受﹐方可得爲之。不然則又致夭壽也。

善用者延。

言達元气道理之人﹐則壽命延長。

气和體寂﹐

气﹐元气也。體﹐形體也。言元气淳和而形體自寂﹐形體旣寂﹐而气自和。

守一神閒。

一者﹐一气也。神者﹐神形也。此言人但能守一气﹐則神形自然閒矣。夫神者是气之子﹐气者神之母。但知守其母﹐則子不遠﹐知守其君﹐則神不散。此皆合自然之道﹐譬如水潤下﹐火炎上﹐雲從龍﹐風從虎之類是也。

靈芝在身﹐

靈芝﹐芝艸也。在身﹐在人身中也。指元气是也。

不在名山。

不在名山所探也。

反一守和﹐

一是一神也﹐和是和气也。前言守一神閒﹐此言反一神守和气﹐是爲神气相守者﹐爲念念相續﹐綿綿不斷是也。

理合重玄。

理﹐道理也。重玄﹐又玄也﹐言人能知反一神卻守和气﹐此名玄之又玄也。

精極乃明﹐

精爲精气也﹐明爲神明也。此言人得抱元守一之法﹐則精气充滿﹐乃通於神明矣。

神極乃靈。

神是一神也﹐靈是人通靈也。此言人達抱元守一之道者﹐則三萬六千神常不離人﹐則自然通靈也。

气極乃淸。淸气爲神﹐濁气爲形。

气爲元气也﹐淸爲淸虛也。此言元气旣極﹐則濁气自散﹐人乃淸虛也。

因气而衰﹐

此言人皆因气衰﹐則形衰也。

因气而榮。

人气王﹐則身榮也。

因气而滅﹐

人气竭﹐則身滅也。

因气而生。

人皆因元气交結﹐以生身也。

喜怒亂气﹐

言人或喜或怒﹐皆亂正气也。

情性交爭﹐

言人旣有喜怒﹐財情性交爭也。

擁隔成病﹐

前言情性交爭﹐則元气擁隔也﹐气旣擁隔﹐則成病矣。

神形豈寧﹗

神爲萬神﹐形爲形體﹐豈寧爲形體不得安寧也。

煉陽銷陰﹐

煉如燒煉也﹐陽是陽气也﹐銷如銷鑠也﹐陰是陰气也。上言神形不得安寧﹐此言煉陽銷陰﹐此是擒制之門﹐調治之法。大凡求仙學道﹐攝養乖宜﹐則須知燒練陽气而銷鑠陰邪﹐則可以長生矣。且凡人病息﹐皆因五味以生身﹐卻因五味以喪身。初服气時﹐但先積心火以通身燒之﹐燒訖則依法服之﹐無不愈者﹐廣成子曰﹕積火以燒五毒。五毒者﹐五味也。五毒盡﹐可以長生矣。

其气自行﹐其神自靈。

此言陰气消散之後﹐陽气自行。

以正遣邪﹐

正爲正气﹐邪爲邪气也。言用正气而發遣邪气也。

其患自平﹐

平如不息時也。上言以正气遣邪气﹐則如湯沃雪﹐以火銷冰﹐自然平復如故矣。

乾坤澄靜。

此已下說服气法次序也。乾天也﹐坤地也﹐言爲天地澄淸﹐無風雲霧雨雪時也。

子後午前﹐

子爲夜半時也﹐午爲日午時也。大凡吐納調服元气﹐皆取夜半子時﹐直至日午已前﹐並可調服﹐號曰六陽之气也。午後至夜半子時﹐號日六陰之气也﹐不許吐納調服內气﹐則百無所妨。

閉目平坐﹐

此爲天道澄淸﹐子後午前﹐吐納調服時也。則須閉目向王方﹐平坐調服﹐是平常之法也。

握固瞑然﹐

閉目平坐﹐便須握固。握固﹐握大拇指也。暝然﹐暝目也﹐似閉不閉是也。

納息廬中﹐

廬﹐鼻也。後便納外息於鼻中﹐微微引入﹐令滿气海﹐已久爲妙﹐號日納新是也。

吐息天關。

吐息﹐吐气也。天關﹐口也。前旣引納外气入气海中﹐旣良久﹐又須吐之﹐則號日吐故是也。

入息微微﹐

微微﹐爲鼻引外气時﹐微微引入﹐不令耳聞。小則生之門﹐大則死之路﹐故引納宜微微然。

出息綿綿﹐以意引气﹐

此爲鼻引外气時也﹐須以意引外气﹐直入气海中也。

腑臟回旋。

此言以意引外气入气海﹐滿則五臟六腑之气自然回旋﹐小轉動﹐作聲汨汨然。

然後呵之﹐

呵爲口呵吐之。上言腑臟回旋﹐气極又須呵吐之﹐不得彊閉也。

榮衛通宣。

此言旣行吐納之理﹐則榮衛無擁滯也。

但有不和﹐

爲人非時﹐五臟六腑不和也。

遣之踵前﹐

遣之上文云已﹐正遣邪是踵前。《南華經》云﹕眾人之息以喉﹐眞人之息以踵。踵猶跟也。又《胎息經》云﹕凡人呼吸與眞人呼吸有殊﹐凡人息气﹐出入於咽喉﹐眞人息气於气海﹐是气之根本之處。余按外出云踵﹐足爲踵﹐踵爲腳跟也。此言踵﹐踵爲气根也。跟之言根也﹐言气海是人生根本之處﹐故但有不和﹐則令發遣邪气﹐胎息如前法是也。

呵五六度﹐

呵爲六气也﹐言大凡五臟六腑之气﹐皆屬心﹐心屬呵﹐但以呵吐納之﹐爲上法也。吐納畢﹐則依﹟法服气行气。

無疾不鐲。

言依呵吐納之﹐無疾病不鐲除也。

凡欲胎息﹐

气凝日胎﹐呼吸日息﹐則胎向气中凝﹐气向胎中息﹐故曰胎息也。

導引爲先。

爲子後午前﹐未閉目平坐﹐握固暝然前也。

經脈不擁﹐

言先導引﹐則經豚气不擁滯也。

關節不煩﹐

言爲導引擺掣動關節﹐元气流行﹐無所擁滯﹐故言關節不煩問也。

或如射雕﹐

此已下是導引法也﹐此言如人翻身射雕之勢也。

側身彎環。

一句便是射雕勢也。

或舉腰背﹐

此又是一法﹐仰外以兩手背托地﹐便舉腰收腳﹐令頭著地是也。

如蟾半圓﹐

此是舉腰法。交指腦後﹐此別是一法﹐以兩手十指相叉﹐交於腦後﹐抱著玉枕是也。

左旋右旋。

上言交指腦後﹐次便須回頭背﹐或左旋轉﹐或右旋轉是也。

勁手足气﹐

言導引時﹐勁挺兩手﹐便感元气是也。

出於指端。

上言旣勁挺手足﹐元气自然出於十指之端也。

擺掣四肢﹐

此言爲導引時﹐擺掣動手足﹐故云四肢也。

捉攝三關。

此言爲導引時﹐或閉气﹐或握固﹐直至腳十趾皆捉擴之是也。三關﹐口手腳也。

熟摩尺宅﹐

以兩手摩面上是也。

气海亦然。

爲亦使兩手摩之。

叩齒集神﹐

大凡服气導引﹐須先叩齒三十六通﹐以集五臟之神。齒爲上下齒﹐號曰天鼓﹐神聞鼓聲則集矣。

合眸固關。

眸爲眼目也﹐關爲口手足也。言三關閉﹐則萬邪不入。

冥心放骸﹐

萬慮不入﹐放縱也。骸﹐形骸也。此言灰心﹐萬慮不入﹐放縱形骸﹐如太空是也。

任气往還。

閉江任气神廬中往還也。

覺气調勻﹐

覺鼻中生還之气﹐調勻也。

擁塞喉關。

喉气和取﹐出息時便閉气﹐令外不入﹐內不出﹐是擁塞喉關也。

擁塞則咽﹐

此爲前擁塞得元气在喉問﹐旣外不入﹐內不出﹐則咽之。

三咽相連。

又說咽气之常法也。三咽相連﹐爲一閉气﹐三連咽之﹐不許津與气同咽也。

轉舌漱入﹐

爲閉气時﹐卻微吐出﹐气在口中﹐含之以舌﹐小轉動﹐便漱入也。

咽下丹田。

此言漱咽下元气﹐直入丹田﹐下丹田﹐臍下三寸气海是也。

以意引气﹐

旣咽下气﹐則以意引气﹐令入丹田。

令聲汨然。

咽气下時﹐有聲汨汨然﹐如水瀝坎﹐聞之分明。

一咽三咽﹐

此言咽气時﹐一咽至三咽﹐則一閉气﹐三連。咽是也。

再咽如前﹐

此言三咽旣畢﹐任气從神廬中往來﹐候气調則如前三連咽之﹐是再咽如前也。

三十六咽﹐

是每三連咽畢﹐候气調則如前三連咽之﹐直至三十六咽﹐气之常宜也。《黃庭經》云﹕三十六咽玉池裹。此之謂也。若未絕粒﹐卽須少食﹐務令腹中曠然﹐虛冷無問﹐坐外但腹空則咽之﹐一日通夕至十度﹐自然百六十咽矣。若久服通﹐頓至三百六十咽﹐亦謂之中成。一千二百咽﹐謂之大成﹐是爲太息也。如小胎息﹐但閉气數至一千或一百息﹐亦謂之大成。然不能煉形易質﹐縱得喪生﹐如同桔木無精光也。幾啃攝養乖宜﹐卒生疾﹐但依服气法﹐急治之﹐取差。咽气時一不鈴三十六咽也。上至三十咽﹐五十﹑六十﹑七十﹑八十﹑九十﹑一百咽﹐並得腹內气轉﹐四肢气通﹐則須且外﹐放散手﹐閉口任气從神廬中往來﹐令微微然﹐但微之又微﹐閉气多﹐出少﹐是法此可爲眞胎矣。

胎息成焉。

胎息气但三連咽﹐咽至三十六咽爲成。

大道無爲﹐

大道﹐諭人身無爲﹐是無所施爲也。但習胎息時﹐或坐或外﹐或行或立﹐任气胎息﹐縱身如大空﹐始至無爲﹐是人無身也。旣至無身﹐則是無亂想﹐旣無亂想﹐則元气不求而自﹣至﹐不召而自來。

而無不爲。

此言卻破大道無爲﹐恐學人執著無爲﹐故云無不爲也。

若能無爲﹐

前注云﹕縱身如彼大空是也。

是名無思﹔

前注云﹕旣如大空所空﹐無心是名無思。

若能無思﹐

前注云﹕若能空空無心﹐則自然所無思也。

萬物自歸。

萬物﹐萬姓也。萬姓﹐指元歸也。自歸者﹐則自然歸也。言能無思﹐則元气自然歸身也。若作用而求元气者﹐如緣木求魚也。

法象無二﹐

言習眞气還元之道﹐古今如一。

不假施爲。

言自然也﹐如作用而彊施爲者非。

不寒不熱﹐

此說是眞气還元返本之功效也。久而行之﹐則不寒不熱。

不渴不饑。

此一句眞气功效也﹐勤而行之﹐乃至不渴不饑也。

妙中之妙﹐微中之微。

此上二句﹐是贊此眞气還元之不可思議。視之而不見﹐聽之而聞﹐搏之而不得﹐與希夷微同矣。

恬然無欲﹐

恬爲無味之味﹐然常也。言此道恬常而無所欲。

以道自怡。

怡﹐悅也。言人得眞气還元之道﹐且我命在我不在於天﹐功滿之後﹐白日升天﹐坐在立亡﹐萬神朝拜﹐山嶽傾而我不傾﹐世界壤而我不壞﹐故自怡然矣。

懷道君子﹐

此一句指學道之人也。

銘之佩之。

此一句令求學仙道之人敬重此文﹐可以鐫之於石﹐佩帶於身矣。

眞气還元銘竟

