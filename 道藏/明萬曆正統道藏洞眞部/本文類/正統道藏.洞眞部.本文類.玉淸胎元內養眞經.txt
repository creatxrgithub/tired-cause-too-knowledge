玉淸胎元內養眞經

經名﹕玉淸胎元內養眞經。撰人不詳﹐約出於宋元。假托元始上帝爲太上老君說煉形凝神﹐保養胎元精气之法。一卷。底本出處﹕《正統道藏》洞眞部本文類。

玉淸胎元內養眞經

玉淸寶神元臺眞君下傳

爾時﹐太上老君因朝元始上帝﹐告太上曰﹕精虛則炎上﹐气虛則下走﹐陰陽各行於水火﹐金木不成於夫婦﹐是致下上之人﹐眞气日衰﹐陰邪日戾﹐殘其本壽﹐精神不全﹐淪爲下鬼。我當授汝胎元妙道﹐以外玄牝合內玄牝﹐以外眞神補內眞气﹐聚集天之萬寶﹐養我胎之元精﹐使神生於胎﹐气戀於神﹐心君潛禦﹐气息調勻﹐萬神敬禮﹐羣魔束形。汝當教其兆民﹐先學定心﹐心定气住﹐气住神全﹐神全形固﹐綿綿若存而不息﹐用之不窮而見功﹐谷神不死﹐合我眞宗。我湣世人外爲酒色之所賊﹐內爲思慮之所縈﹐惟貪名利﹐消落精神﹐戀著粉屍﹐巧笑蛾眉﹐逐外亡本﹐崩我靈基﹐使坎離之壤散﹐致魂魄之流離﹐兒女成列﹐形骸漸衰﹐爲一棺之聚土﹐失天地之眞機﹐良可悲乎﹗汝勸世人先持小戒﹐以至大戒﹐先學息心﹔漸入無爲﹐因定生明﹐因明悟道﹐上品之人﹐以粗易細﹐成光明身﹐居淸淨天﹐壽命無量。中等之人﹐延年住世﹐補復胎元﹐不致夭傷。下品之人﹐遠離情欲﹐淡薄利名﹐歸向眞風﹐順行聖教。汝當以我妙語﹐分千萬形﹐周流教化﹐漸漸接引﹐捨邪歸正﹐去濁畱淸﹐證無上道。

是時﹐太上老君恭奉聖訓﹐卽與紫光天母﹐各化其形爲塵沙眾﹐分身世界﹐普度有情﹐未久之間﹐上界萬二千天﹐於蓮華中化生無量天人﹐各各乘空詣玉淸境﹐面對眞尊﹐而說頌曰﹕

無上神父﹐開大方便。戒敕太上﹐紫光天母。

化形下方﹐廣度我輩。並因戒定﹐咸得上生。

獲意生身﹐證無上道。我等變化﹐百千萬身。

身具萬舌﹐贊揚玄徳。百千萬劫﹐亦未能盡。

巍巍功徳﹐不可窮詰。我等信受﹐將何補報。

誓發大願﹐於未來劫﹐復度有情。惟此一心﹐

是名報徳。

無量天人說是妙頌﹐各以天華寶香散虛空中﹐而爲貢奉﹐遙望眞尊﹐百禮而退。

玉淸胎元內養眞經竟

