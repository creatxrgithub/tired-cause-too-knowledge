太上元始天尊說續命妙經

經名﹕太上元始天尊說續命妙經。撰人不詳﹐約出於唐宋間。假托﹐元始天尊爲太上道君說﹐勸人誦經消災延壽。一卷。底本出處﹕《正統道藏》洞眞部本文類。

太上元始天尊說續命妙經

爾時﹐元始天尊告太上道君曰﹕三界眾生﹐漂流苦海﹐無有解脫﹐汝豈忍受﹐宜須精勤奉行我法﹐普該救度。太上道君旣奉告命﹐不敢藏情﹐若有眾生危厄疾病﹐當誦此經﹐稱大慈大悲大惠眞人﹐大慈大悲救苦眞人﹐卽得離苦﹐長得解脫﹐永離嬰纏﹐長生益壽﹐老命更延﹐一切厄難﹐皆得消滅。

太上道君宣說頌曰﹕

大慈二眞人﹐能救三界苦。放光照世間﹐地獄悉停住。

刀山髙巍巍﹐鑊湯飛炎炎。至心念眞人﹐罪魂解宿冤。

疾病多苦厄﹐非災難可言。痛哉傷五神﹐眞人湣悲辛。

淸信善男女﹐歸命須至心。常念二眞人﹐離苦免憂沈。

疾病消眾厄﹐邪魔不敢侵。晝夜心不離﹐解脫全爾身。

勇猛發回向﹐同歸七寶林。

太上元始天尊說續命妙經竟

