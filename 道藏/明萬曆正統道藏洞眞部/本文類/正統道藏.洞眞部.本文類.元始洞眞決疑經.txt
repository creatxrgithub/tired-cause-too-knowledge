元始洞眞決疑經

經名﹕元始洞眞決疑經。又名《太上決疑經》。系唐人攺變《本際經》第二卷

之名﹐單行成書。一卷。底本出處﹕《正統道藏》洞眞部本文類。

元始洞眞決疑經

爾時﹐元始天尊在協晨靈觀崚嶒之臺﹐與太上道君及十二億髙眞上聖俱坐白玉獅子之座﹐具宣祕要﹐開闡妙門。自非天尊同業共行入道界人﹐不預斯集。是時天尊放五色微妙光明﹐徧照十方一切國土﹐光中演出種種類音﹐各隨風俗﹐聞者皆解。宣說諸法悉是無常﹐煩惱穢惡無自在者﹐須臾變滅﹐猶如夢幻。汝等咸應生厭離想﹐𨿽壽億劫不體道妙﹐終必死壞。三淸眾聖﹐念念無常﹐是故世間無可保者。元始天尊爲汝等故﹐權見應身﹐教導汝等﹐並得開度﹔諸未度者﹐爲後世緣﹐功成事遂﹐誓願克滿。今當反神﹐還乎無爲湛寂﹑常恆不動之處。汝等若有疑网之心﹐悉來啟問﹐當爲演說。是吾最後委訣之辭﹐宜各及時﹐勿懷憂悔。復以神力震動大地﹐周回旋轉﹐驚駭物心。當爾之日﹐三惡眾生皆得休暇﹐人天之報各蒙增益﹐無諸苦惱障難之事。莫不一時遠近俱集﹐其眾無量﹐不可勝言。是時大眾鹹同一心﹐瞻仰道君﹐目不暫眴﹔稽首興悲﹐而說偈言﹕

元始無上天人師﹐今捨大慈離生死﹐

獨反善寂妙一源﹐不住世間濟塵滓。

眞智淳淨無礙身﹐譬諭言辭莫能擬﹐

非是我等所知見﹐何能觀之悟玄理。

我等始發上乘心﹐猶如初生小犢子﹐

惟賴應身大悲牛﹐法乳飲餵成壯齒。

天尊應現無比身﹐一切含生所怙恃﹐

云何一旦棄本誓﹐世間孤露失依止。

善哉世眼大道君﹐了達眞應無終始﹐

願爲勸請元始尊﹐覆護眾生如父母。

太上道君爲眾生故﹐從座而起﹐稽首天尊﹕惟願大哀﹐湣傷一切﹐久畱妙應﹐常住世間﹐教導利益﹐使得成就﹐咸蒙起度﹐普入法門。

元始天尊大悲燻心﹐答道君曰﹕乃能憂念一切含生﹐隨順世間﹐請我住世。道君﹐當語此眾之中未入定者﹕自我得道以來﹐經無量劫﹐常在世間﹐未曾捨離。若應度者﹐常見我身﹔運會遷移﹐則不能見。此劫眾生﹐機宜所感﹐當由道君而得度脫。是故我今升玄入妙﹐汝等肉眼不能見我眞實之身﹐謂言滅盡。但修正觀﹐自當見我﹐與今無異。若於空相未能明審﹐猶憑圖像系錄其心﹐當鑄紫金寫我眞相﹐禮拜供養如對眞形﹐想念丹到﹐功徳齊等。所以者何﹖身之與像俱非實故。若能明了非身之身﹐圖像﹑眞形理亦無二。是故敬像隨心﹐獲福報之輕重﹐惟在汝心。貧窮之人﹐泥木銅彩隨力能辦﹐殿堂帳座﹑旛花燈燭稱力供養﹐如事我身。承此因緣﹐終歸正道﹐必當與我期在大羅。復告道君﹕諸大眾中有疑未了﹐隨意問難﹐當助教誨﹐令速悟解﹐勿使失時。

太上道君舉手告眾﹕我奉天尊垂慈教勑﹐令使汝曹庾所未悟﹐各宜知之。是時太極法師眞人徐來勒﹐於大眾中從座而起﹐到太上前﹐長跪啟曰﹕臣以有幸﹐預接尊顏﹐加見訓示三寶洞極﹐位忝上眞法師之任﹐過蒙甄錄﹐未可爲諭。今奉告命上問天尊﹐誠非愚訥﹐所能啟請。然臣旣任法師﹐方宣正道﹐兼蒙教令﹐不敢藏情﹐輒欲諮問。惟願弘慈指誨可不進退之義﹐伏惟誡示。

太上道君告來勒曰﹕汝積功累徳﹐致上聖顯徵﹐作大法師﹐開導後學﹐有疑請決﹐正是其人。時徐來勒斂容正服﹐安庠雅步﹐於大眾中猶如弟子在栴檀林﹐從容無畏﹔承道聖旨往詣天尊﹐五體投地﹐叉手作禮﹐悲感涕淚﹐上白天尊﹕向於光中﹐已奉教命重禮道君﹐上宣勸督。不揆愚淺﹐輒欲諮問﹐惟願天慈必賜哀許。

於是﹐天尊歡喜﹐答曰﹕善哉﹐善哉。汝有所問﹐甚得機宜。汝今善聽。譬如國王統領天下﹐具足七寶種種庫藏。是王有時巡行四海﹐以自娛樂﹐普益黎氓。儲君承統﹐紹宣洪業﹐加以委寄。有大智臣﹐贊揚正治﹐利安臣民。我亦如是﹐運禦一切爲大法王﹐欲巡至妙升玄之域﹐以正觀心導三淸眾。悉以正眞祕密寶藏委付道君﹐拯卹貧窮無善財者﹐班錫功效精進之人。復欲普令諸眞大聖共弘正道﹐隨機所稱﹐各開利益﹔亦如國王所付之臣﹐必選深智堪委寄者﹐然後付之。汝亦如是﹔又於無量微塵之劫﹐捨欲守眞﹐精進猛勇﹐智慧明了﹐福徳燻修﹐故能發無上心﹐諮論大法。我以圓足具福慧故﹐善能釋汝疑惑之心﹐知汝堪受甚探祕藏﹐輔助道君弘道利物。

於是﹐太極眞人白天尊曰﹕敢問委世正法流行﹐所說言辭隨從世典﹐天魔異道添糅眞經﹐語以義求﹐云何分別﹖願示其要﹐使將來世無畱礙心。

天尊曰﹕道本無言﹐亦無文字。但爲世間無明眾生愚癡觸壁﹑懸心置道無由悟解﹐故立世典﹐漸啟童蒙﹔乃寄語言宣示正道﹐假借文字著述經圖。語字乃同﹐非復流俗。子欲識者﹐當一心聽﹕有十二印﹐印我正法。若諸教中有此法印﹐卽是正經﹔無此印者﹐卽是邪說。何等十二﹖一者﹐世間有爲之法﹐皆悉無常﹐卽生卽變﹐卽老卽滅﹐逝水電光﹑駿馬飆風莫之能比。諸夭壽限﹐期滿亦謝﹐隨業流轉三惡道中。大期死壞﹐易可知覺﹔變易無常﹐世不能了。三淸之人﹐見生滅相﹐覺無常苦﹐智明了故﹐體無相故﹐以智慧故﹐能知能覺﹔忘不著故﹐不以爲苦。而是任放﹐恬愉安樂﹐懸解未圓故﹐隨念生滅。二者﹐一切世法皆無有我﹐不自在故﹐非眞實故﹐相因待故。三者﹐世間有心之法﹐皆悉苦惱。何以故﹖可逼迫故﹐可違逆故﹐無常遷滅故。苦有二種﹐一粗一細。云何爲粗﹖一切受生﹐老病死壞﹐冤家合會﹐恩愛分離﹐所求不稱﹐是名粗苦。云何爲細苦﹖卽細無常﹐念念損壞﹐眞是苦惱﹐人不能知﹐是名細苦。四者﹐一切世間不淨穢惡﹐亦有粗細﹐粗者可見﹐細不可知。如世肉身﹐皮膚血脈﹐大小不淨﹐屍形臭爛﹐是粗不淨﹔煩惱結漏﹐慧者棄薄﹐是細不淨。五者﹐萬物皆是空﹐無性無實故﹐假眾緣故。六者﹐出世升玄﹐至道常住﹐湛體自然﹐無生無滅﹐離有爲相。七者﹐眞一妙智﹐自在無礙﹐神力所爲﹐隨意能辯﹐故名大我。八者﹐離二無常﹐不受諸授﹐心相寂滅﹐故名安樂。九者﹐眞性虛通﹐離一切相﹐無染無穢﹐是名淸淨。十者﹐至道眞實﹐非僞雜身﹐是金剛身﹐故名善有。十一者﹐是世間法及出世法﹐皆假施設﹐悉是因緣﹐開方便道﹐爲化眾生﹐彊立名字。十二者﹐正道眞性不生不滅﹐非有非無﹐名正中道。十二法印﹐定我法門﹐隨其有言﹐卽宜遵奉。無此說者﹐不可修行。吾以道眼﹐遙於寂地觀察眾生﹐有能分別明了法印﹑依教行者﹐我卽化身種種﹐示現人天六道﹐隨宜施作﹔倏有欻無﹐權示接引﹐覆護輔持﹐令無畱難。卿當以此正法之印﹐普告天人﹐咸使知識﹐按法奉行。太極眞人稽首奉命。

天眞皇人避席稽首﹐上白天尊﹕我於今日欲有所問﹐惟垂聽許。天尊告曰﹕善哉善哉。恣隨所問。

皇人啟曰﹕不審初學未入定位﹐何所修習﹐以爲階梯﹖

天尊曰﹕善哉。皇人乃能爲諸未悟眾生﹐作如是問﹔末世男女﹐當得其恩。夫爲學者﹐初修十事以爲階梯。如人沿梯﹐從初一桄至第二桄﹐乃至極頂﹐陛階亦爾﹐自下之髙。要須先習此十事法﹐然後乃能深入正觀。何等爲十事法﹖一生信樂心﹐乃能進趣。二近善友﹔遇善友故﹐引導其心﹐深信正道。三造明師﹔師有妙法﹐廣能宣告﹐示以要衛。四聞正教﹐能受讀誦。五能出家﹐離諸桎梏。六受正戒﹐防身心口。七隱山林﹐棲遁獨處﹐永離囂塵﹐修寂靜志。八念大道﹐眞是法王﹐能度眾生﹐越生死海﹐猶如船師拯濟沈溺。九念經教﹐是妙醫方﹐能示眾生﹐治煩惱藥。十念法師﹐是眞父母﹐善能生我﹐法身慧命。因是十法﹐能令行人增進正解﹐入決定位﹐如陟階梯至於極頂。

皇人又問﹕云何名爲修習正觀﹑登頂之相﹖

天尊答曰﹕始學之人﹐精修十行爲方便道﹐學相似空﹔能解眾生無眞實體﹐漸悟微塵亦無眞性﹐悉皆虛假﹔入一相門﹐堅固不退﹐是名登頂。如上髙山﹐至頂得住﹐而無退墮。知不退已﹐進更修習﹐轉得勝明﹐能生眞道﹐力用增益﹐似於無欲。體滯著故﹐故名爲似﹔入眞法門﹐故名無欲。甚深正教﹐能通眾生入無欲道﹐復名法門無欲。增長洞解眞性﹐正見諸法無生滅相﹐轉出生死﹐破諸魔眾﹐心如璢璃映徹無礙﹐正中之正畢竟永斷﹐名轉法輪。法輪之體﹐是眞實智﹐運出三界﹐超踰玉淸﹐到常寂處﹐故名法輪。是諸神尊得是法已﹐復欲令彼諸眾生等﹐乘此正智出到道場﹐方便善巧如所悟說﹔因此巧說﹐今得開曉﹐轉暗入明﹐由此妙教﹐是故復名爲正法輪。如車有輪能運乘者﹐隨意所至到安樂處﹐是正法輪亦復如是﹐能載行者至解脫處。又如國王有大輪寶﹐能破怨敵﹐是法如是﹐能破四魔異道怨敵﹐是故復名正法輸也。是名修習正解正觀﹑登頂之相。

皇人復問﹕若諸大士於惡濁世欲教眾生﹐先以何法而成熟之﹖願垂告誨﹐得兼利益。

天尊告曰﹕譬如良醫﹐善知治術﹐然後能治一切病苦。如此經者﹐卽世良醫﹐能示眾生治煩惱病之要術故。所以者何﹖未見此經﹐不識眾生造惡根源﹐顚倒病相﹔又不能知治斷之法。如愚癡人身嬰重病﹐不遇良醫﹐隨心自服諸餘毒藥﹐病旣不愈﹐橫夭其壽。始學之人不遇此經﹐亦復如是﹐暗習邪道以自救度﹐旣不得度﹐墮三惡道。是故應當聽受是經﹐識醫良術﹐乃能療諸妄惑之病﹐過度神仙。云何爲術﹖行者欲度一切眾生﹐先當入定﹐察其緣起﹑樂欲﹑根性差別若干﹕貪欲偏重﹐說身無奇﹐不淨臭穢諸惡充滿﹐破其染愛念想之心﹔嗔恚多者﹐示四等行﹐使學慈仁忘我愛物﹐解其忿懟﹐令無怨惱﹔愚癡重障﹐示以法門﹐方便教誨﹐令得慧解﹔散亂之人﹐示令守一﹐拘魂制魄﹐專柔其心﹔學嬰兒行﹑著諸見者﹐示以空相﹐泯其分別﹔計畫之心多憍慢者﹐示無我相﹑無自在力﹐何所恃怙而起髙心﹐不久磨滅﹐終必死壤﹔苦惱逼迫無暫安時﹐以無常苦通治諸病﹐常念正道等療眾疾。是名成熟眾生之相。旣成熟已﹐堪任爲說﹐重玄兼忘﹐平等正法﹐入眞實際﹐是名大乘教化之術。此經如是示善治法﹐是故我說諭如良醫。得此經者﹐能識眾生諸所偏病及以等病﹐隨宜授藥﹐無不差愈。如此人者﹐亦名醫王。依此經故﹐能消眾惱﹐是故復稱爲智慧藥。能生智慧﹐離煩惱病﹐故名智慧藥。卿等當知﹐名義無量﹐或說因爲果﹐或說果爲因﹐能如說教法﹑爲智慧藥者﹐是名因中而受果稱。何以故﹖能愈病者乃名爲藥﹐是智慧藥從正教生﹐是故正教名爲智慧藥。此經非但能治惑病﹐亦能發生妙善之法﹐能使學者到常樂處﹑不死之宮。譬如甘露﹐有服之者﹐終無橫死﹐長命延年﹔此經如是﹐有服行者﹐必得常恆安樂之命。若有不能行巧方便﹐學一向作解而起執滯﹐更增煩惱﹐不保長生。譬如有人﹐𨿽服甘露﹐不能將節﹐傷損藥性﹐反致毒傷。是故應當於正法門深解方便﹐隨宜取悟﹐證甘露道﹐是乃名爲得法利益。皇人作禮﹐稱善復座。

上相靑童君內自思惟﹕天尊所說十種階梯﹐爲如學者入道方便始是之相﹐我尙未了。初發意者﹐豈有解耶﹖作是念已﹐從座而起﹐嚴整衣冠﹐一心庠序﹔到天尊前﹐禮畢長跪﹐白天尊曰﹕向聞十法爲修行階梯﹐愚未能解﹐願重告示﹕云何名爲善欲之心﹖

天尊曰﹕善哉。上相問有二種﹕一者﹐狐疑未解﹐故問﹔二爲一切未解者問。上相已於久遠劫來善解知聞﹐通達正法﹐已入道界﹐沐浴法流﹔並觀空有﹐善知廣略說法之要﹔爲眾生故﹐方便啟請。夫說法者有二種相﹐一略二廣。爲鈍根者﹐亦略亦廣﹕但開一門﹐故名爲略﹔若多說者﹐智不堪故﹐於一事中分別說﹐故名之爲廣﹔以其難悟﹐指掌殷懃﹐故名爲廣。爲利根者﹐亦有廣略﹕備開法門﹐是名爲廣﹔智力堪故﹐不須曲碎而能具解﹐粗釋一隅﹐故名爲略。我爲皇人處中爲說﹐初學下根理所未究。上相慈湣﹐爲來世人啟請分別﹐今當廣示。言善欲者﹐承宿習因﹐自然而發信敬之念﹐願樂三寶﹐欲求出世﹐厭惡世間。一切眾生凡所爲作﹐皆因欲生﹕若欲行善﹐則能趣善﹔欲行惡者﹐便造惡事。是欲所本﹐由根利鈍﹕福果之人稟气明利﹐其根利故﹐能生善欲﹔鈍根罪報受气濁辱﹐其根暗鈍﹐則生惡欲。習欲增積﹐成性不移﹐是名分別善欲之相。

靑童君曰﹕云何復名近於善友﹖

天尊曰﹕友亦二種﹐有敗有成。若人勸言﹕人生受報﹐任命自然﹐數盡終敗﹐非關習業。如刺頭尖﹐火燥水濕﹐誰之所爲﹖凡聖愚智﹐貴賤富貧﹐誰作之者﹖但能守分達其所稟﹐從容自足﹐何須苦行求學善法﹖矯性自傷﹐勞而無獲﹐尙無見益﹐何道之有﹖作此說者﹐名惡知識﹐不可親近﹐宜卽遠離。若有說言﹔一切果報由業緣來﹐肉眼不睹三世報相﹐謂言自然﹔此非實義﹐汝勿信之。當發善志﹐尋師問道﹐修行正教﹐爲來生緣轉入信根﹐成無上道。如是說者﹐名善知識﹐如是之人﹐常應親近。何以故﹖是能生成法身命故﹐能生二世福利樂故。

靑童君曰﹕始聞善友利益之相。云何名爲造事明師﹖

天尊曰﹕師有二種﹐一華二實。所言華者﹐內無所解﹐外見解相﹐光飾誑物﹐令使信從﹐是名愚師﹐不可歸依。所言實者﹐內解備故﹐行無缺故﹐衣獘履穿﹐謙光晦迹﹐外若不肖﹐名大丈夫。若因善友識此師者﹐宜往服勤﹐諮稟嚴訓。若說小乘有得之義﹐生滅相法﹐有有有無﹐有因有果﹐說如是等﹐名爲暗師。若說諸法無修無礙﹐無滅無生﹐非有非無﹐非因非果﹐而有而無﹐非不因果﹐巧解因緣﹐假名中道示教是法﹐乃名明師。

靑童君曰﹕如是天師﹐甚爲希有。云何名爲出家之相﹖

天尊曰﹕夫出家者﹐義趣甚深﹐利益弘遠。家有二種﹕一者恩愛﹐二者諸有。始學之人﹐旣值明師﹐志能勤苦﹐執事奉承﹐稟受妙訓。若在居家﹐父母妻子愛累自纏﹐如處囹圄﹐不得自在。適志從容﹐遠近隨師﹐詢請玄業。故求父母﹐請別妻子﹐捨離居室﹐遠遊山林﹐依憑精舍﹐棄俗服玩﹐黃褐玄巾﹐捨世榮華﹐惟道是務﹐是名初出恩愛之家。旣出家已﹐勤行齋戒﹐兔離三塗﹐信根已立﹐學靜入空﹐離三界愛﹐登入九淸﹐是名出離諸有之家。是名出家。

靑童曰﹕我今乃離三惡道家﹐願得出離諸有家也。不審何者名爲正教﹖

天尊曰﹕若有經文具十二印﹑應三洞者﹐是名正經。自此之外﹐皆名邪法﹐不可受持。當自請師﹐審之分別。

靑童君曰﹕云何名戒﹖

天尊曰﹕戒有二種﹐一者有得﹐二者無得。有得戒者﹐三戒﹑五戒﹑八戒﹑九戒﹑十戒﹑二十七戒﹑百八十戒﹑三百大戒﹐止惡防罪﹐未達方便﹐名有得戒。止離三塗及人中苦﹐未入道分。若戒諸法﹐畢竟空寂﹐是名正戒。無持無犯﹐開正觀門﹐爲道根本。

靑童君曰﹕云何名爲隱處山林﹖

天尊曰﹕是亦二種。﹐下士小心﹐常畏諸塵之所染污故﹐入巖阜林藪之間﹐避諸穢惡﹐靜然端拱﹐修淸淨行。上士在世﹐不畏塵勞﹐𨿽居世間﹐無所染污﹐猶如珠玉體性明淨﹐處智慧世﹐依無相野﹐是名善解山棲之相。

靑童君曰﹕云何名爲念道之相﹖

天尊曰﹕夫念道者﹐通能制滅一切惡相﹐猶金剛力無所不斷﹐猶如猛火無所不燒。念有二種﹕一念生身﹐七十二相﹑八十一好﹐具足微妙﹐人中天上﹐三界特尊﹔是我歸依覆護之處。二念法身﹐猶如虛空圓滿淸淨﹐卽是眞道﹐亦名道身﹐亦名道性﹔常以正念不間余心﹐是名念道。

靑童君曰﹕請事要言﹐云何復名念經之相﹖

天尊曰﹕經有三種﹐大乘小乘及以中乘。系心受持﹐常生信慕﹐存想不移﹐審知是法﹐是出要道﹐無他雜念﹐是名念經。若知諸法本無文字﹐正觀實相﹐達其旨趣﹐亦名念經﹐是名善解念經之相。

靑童君曰﹕云何念師﹖

天尊曰﹕師者﹐父也。我若無師﹐不能得道。是故應當遠近隨逐﹐心眼觀想﹐常在目前﹐不替須臾﹐無他離此﹐是名念師。又當正念一切得道大聖眾眞﹐通是師寶﹐皆能訓我﹐是良福田﹐系念歸依﹐心心相續﹐邪念不趣﹐是名念師。

靑童君曰﹕始蒙開明﹐諸疑永斷﹐來生男女﹐無復迷惑。禮拜畢已﹐依位而座。

元始天尊抗手告眾﹕汝等當知﹐我之眞身淸淨無礙﹐猶如虛空﹐不生不滅﹐常住善寂大智慧源。𨿽復窈冥﹐其精甚信。無量劫來證此眞體﹐安恆不動﹐超絕無倫﹐非聖所知﹐非凡所解。爲眾生故﹐現應受身﹐遊入五道﹐稱緣開度﹐隨宜方便﹐皆使悟入﹐應物根性﹐權示色像﹐故名應身。而此應身﹐亦無生滅﹐無有去來﹐常住不變﹔爲利一切﹐隱顯不同﹐發起精進﹐令無退轉。諸所應作﹐皆已畢訖﹐所未應行﹐道君自了。汝諸大眾眞﹐宜共奉承﹐勿於我所生分別念。作是語已﹐冉冉升空﹐大眾極目不復能睹。是時﹐眾眞哽咽號慕﹐如失父母﹐仰空作禮。轉拜道君﹐而說偈曰﹕

無上淨妙眞智身﹐眞實無相莫能睹﹐

但現應體還本源﹐是故各懷大憂苦。

仰賴太上無極尊﹐猶如失母依慈父。

眾生沒在憂火中﹐惟願時澍甘露雨﹐

斷絕倒想戀著心﹐消除諸見滅邪趣。

太上道君告四座曰﹕汝等當知﹐一切諸法皆空寂相﹐生死道場性無差別﹐不應妄生去來之想。若始發意﹐當識無常﹐各求自度﹐離生死苦。天尊遺教﹐戒勸分明﹐努力勤修﹐早求解脫。勿懷憂惱﹐虛喪善功。說是語已﹐卽與侍從還返玉京。諸餘神仙﹑十方來者﹐各禮道君﹐一時而退。

元始洞眞決疑經竟

