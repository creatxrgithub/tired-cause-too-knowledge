元始五老赤書玉篇眞文天書經

經名﹕元始五老赤書玉篇眞文天書經。又名《洞玄靈寶赤書眞文》。撰人不詳﹐約出於東晉。系古《靈寶經》之首經。原本二卷﹐後分作三卷。底本出處﹕《正統道藏》洞眞部本文類。參校本﹕惇煌S。5733號抄本。

元始五老赤書玉篇眞文天書經卷上

東方安寶華林靑靈始老﹐號曰《生神寶眞洞玄章》。南方梵寶昌陽丹靈眞老﹐號曰《南云通天寶靈衿》。中央玉寶元靈元老﹐號曰《寶劫洞淸九天靈書》。西方七寶金門皓靈皇老﹐號曰《金眞寶明洞微篇》。北方洞陰朔單郁絕五靈玄老﹐號曰《元神生眞寶明文》。五老玉篇﹐皆空洞自然之書﹐祕於九天靈都紫微宮七寶玄臺﹐侍衛五帝神官﹐依玄科四萬劫一出。

《元始洞玄靈寶赤書玉篇眞文》﹐生於元始之先﹐空洞之中。天地未根﹐日月未光﹐幽幽冥冥﹐無祖無宗﹐靈文晻藹﹐乍存乍亡。二儀待之以分﹐太陽待之以明。靈圖革運﹐玄象推遷﹐乘機應會﹐於是存焉。天地得之而分判﹐三景得之而發光。靈文郁秀﹐洞瑛上淸﹐發乎始靑之天而色無定方。文勢曲折﹐不可尋詳。元始煉之於洞陽之館﹐冶之於流火之庭﹐鮮其正文﹐瑩發光芒﹐洞陽气赤﹐故號赤書。靈圖旣煥﹐萬帝朝眞﹐飛空步虛﹐旋行上宮﹐燒香散華﹐口詠靈章。是時天降十二玄瑞﹐地發二十四應﹐上慶九天之靈奧﹐下贊三天之寶文。神風旣鼓﹐皇道咸暢﹐元始登命﹐太眞按筆﹐玉妃拂筵﹐鑄金爲簡﹐刻書玉篇﹐五老掌錄﹐祕於九天靈都之宮。玉女典香﹐太華執巾﹐玉童侍衛﹐玉陛朝軒﹐九天上書﹐非鬼神所聞。天寶之以致浮﹐地祕之以致安﹐五帝掌之以得鎭﹐三光乘之以髙明﹐上聖奉之以致眞﹐五嶽從之以得靈﹐天子得之以致治﹐國祚享之以太平。寔靈文之妙徳﹐乃天地之玄根。威靈恢廓﹐普加無窮﹐蕩蕩大化﹐爲神明之宗。其量莫測﹐巍巍乎太空。

《元始五老赤書玉篇》﹐出於空洞自然之中﹐生天立地﹐開化神明。上謂之靈﹐施鎭五嶽﹐安國長存﹐下謂之寶﹐靈寶玄妙﹐爲萬物之尊。元始開圖﹐上啟十二靈瑞﹐下發二十四應。一者是時無天無地﹐幽幽冥冥﹐靈文晻藹﹐無有祖宗﹐運推自來﹐爲萬气之根﹐空洞結眞﹐气淸髙澄﹐成天廣覆﹐倏欻自玄。二者是時二象分儀﹐气流下凝﹐開張厚載﹐一時成形。三者是時三萬六千日月一時同明﹐照曜諸天﹐無幽不徹。四者是時上聖大神﹐妙行眞人﹐無鞅數眾﹐朝禮玉庭﹐旋行太虛﹐贊誦靈文。五者天發自然妓樂﹐千百萬種一時同作﹐激朗雲宮﹐上慶神眞。六者靈風百詠﹐空生十方﹐官商相和﹐皆成洞章。

七者璇璣停關﹐星宿不行﹐天無晝夜﹐四運齊晨。八者紫雲吐暉﹐流灑諸天﹐一切萬物﹐普受光明。九者春秋冬夏﹐不暑不冰﹐四气柔和﹐枯朽皆生。十者五鎭安立﹐符圖經文﹐一時開張﹐表見玄虛﹐普教無窮。十一者是時懸下七寶神奇﹐以散諸地﹐資生兆民。十二者七寶奇林﹐一時空生光明﹐垂蔭彌覆十天。其十二靈瑞﹐空生自然﹐玄圖肇運﹐表明靈文。地發二十四應﹐上慶神眞。一者是時天气混沌﹐未有光明﹐晨雞啟旦﹐四景朗淸﹐天玄地張﹐成生五行。二者三萬六千日月﹐於上下同光明﹐向幽夜照曜無窮。三者靑鳥﹟1。銜書﹐以告五帝﹐正天分度。四者白虎吐金﹐安鎭五靈。五者靑龍奉符﹐以告水帝﹐制會促運﹐江海開張。六者瓊龍﹟2。銜璽﹐以獻帝王﹐安國保祚﹐五鎭長存。七者鸞嘯鳳唱﹐飛嗚邕邕。八者羣烏翔舞﹐飛掀天端。九者蛟龍踴躍﹐鼓洋淵澤。十者河水停流﹐魚鱗交會。十一者甘露自生﹐芝英滂沱。十二者冬不冰霜﹐枯木並榮。十三者林木禾稼﹐冬夏生華﹐結實繁茂﹐無有凋傷。十四者四气調和﹐災疫不行﹐天人悅慶﹐無有天年。十五者毒螫閉齒﹐不生害心。十六者獅子猛獸﹐依人爲鄰。十七者天下男女﹐盲聾跛痾﹐一時復形﹐無有傷疾﹐皆得康彊。十八者老年反少﹐少年不老﹐華容偉貌﹐精彩光明。十九者鳥獸六畜﹐懷胎含孕﹐已生未生﹐皆得生育﹐無有折傷。二十者婦女懷妊﹐普天生男。二十一者地藏發泄﹐金玉露形﹐散滿道路﹐無有幽隱。二十二者天震地裂﹐枯骨更生﹐沈屍飛魂﹐並起成人﹐天下歌唱﹐欣國太平。二十三者地生蓮華﹐天人稱慶﹐莫不欣欣。二十四者五嶽洞開﹐符經並出﹐教導天人﹐是時學者﹐莫不飛仙。其二十四應﹐上贊元始之靈圖﹐欣五老之開明。靈文旣振﹐道乃行焉。天地開張﹐正法興隆﹐神風遐著﹐萬气揚津。五帝輔翼﹐驅策天仙﹐役禦神官﹐運導陰陽。固三景於玄根﹐保天地以長存﹐鎭五嶽於靈館﹐制劫運於三關﹐建國祚以應圖﹐導五气以育民。敷弘天元﹐普教十方﹐威靈恢廓﹐無幽不開﹐神奇堂堂﹐難可稱焉。

是時上聖太上大道君﹑髙上玉帝﹑十方至眞﹐並乘五色瓊輪﹑瑯輿碧輦﹑九色玄龍﹑十絕羽蓋﹑三素流云﹔諸天大聖﹑妙行眞人﹐皆乘碧霞九靈流景飛雲玉輿。慶霄四會﹐三晨吐芳﹐飛香八湊﹐流電揚烽﹐華精灌日﹐三景合明﹐神霞煥爛﹐流盻太無。從五帝神仙﹑桑林千眞﹑獅子﹑白鵠﹑虎豹﹑龍麟。靈妃散華﹐金童揚煙﹐五道開塗﹐三界通津﹐徘徊雲路﹐嘯命十天。上詣上淸太玄玉都寒靈丹殿紫微上宮﹐建天寶羽服﹐詣元始天尊金闕之下﹐請受《元始靈寶赤書玉篇眞文》。於是天尊命引眾眞入太空金臺玉寶之殿九光華房。靈童玉女﹐侍衛左右﹐九千萬人。飛龍毒獸﹐備守八門﹐奔蛇擊劍﹐長牙扣鐘﹐神虎仰號﹐獅子俯嗚﹐麟舞鳳唱﹐嘯歌邕邕。天鈞奏其袊蓋﹐玉音激乎云庭。上聖五老﹑太上大道君稽首而言﹕伏聞元始革運﹐玄象開圖﹐靈文郁秀﹐神表五方。天地乘之以分判﹐三光從之以開明。此大宗之業﹐可得暫披於靈蘊乎。

臣過承未天之先﹐於大劫之中﹐殖眞於九靈之府﹐稟液於五英之關﹐受生乎玄孕之胞﹐睹陽於冥感之魂﹐拔領太虛﹐髙步長津﹐朗秀三會﹐濯瀾上玄﹐流景冥華之都﹐抗志八圓之中﹐叨受開明之司﹐過蒙玄師之宗。撫念羣生﹐悼運流遷﹐皇道旣暢﹐眞亦冥行。私心實欲使云蔭八遐﹐風灑蘭林﹐寒條仰希華陽之繁﹐朽骸蒙受靈奧之津。不審《靈寶五篇玉文》﹐可得見授﹐下教於未聞者乎。

元始天尊方凝眞遐想﹐撫幾髙抗﹐命召五帝﹐論定陰陽﹐推數劫會﹐移校河源﹐檢錄天度﹐選擇種人﹐指拈太無﹐嘯朗九玄﹐永無開聽於陳辭﹐乃閉閡於求眞之路。太上道君啟問不已﹐元始良久乃垂眄眥之容﹐慨爾嘆日﹕微乎深哉﹐子今所扣﹐豈不遠乎。此元始之玄根﹐空洞自然之文﹐保劫運於天機﹐鎭五靈以立眞。今三天整運﹐六天道行﹐雜法開化﹐當有三萬六千種道﹐以釋來者之心。此法運訖﹐三龍之後﹐庚子之年﹐雜气普消﹐吾眞道乃行。今且可相付﹐當錄於上館﹐未得行於下世﹐教始學之人。玄科有禁﹐不得便傳。君自可詣靈都紫微上宮﹐視天音於金格﹐取俯仰於神王也。然後當使得備天文﹐以總禦元始之天也。於是太上大道君﹑眾眞同時退齋三月﹐詣靈都宮﹐受俯仰之格。乃知天眞貴重﹐難可卽聞﹐還乃更詣元始天尊﹐諮以禁戒之儀﹐遜謝不逮﹐天顏湣論﹐靈關廓開﹐登命五老上眞﹐披九光八色之蘊云錦之囊﹐出《元始赤書玉篇眞文靈寶上經》﹐以付太上大道君﹑髙上玉帝﹑十方至眞﹑諸天大聖﹑妙行眞人。使依玄科﹐六天气消﹐按法以傳。

東方安寶華林靑靈始老九天炁靑天赤書玉篇眞文

右二十四字篆文。

右三十二字篆文。

右三十二字篆文。

右三十二字篆文。

《東方靑帝靈寶赤書玉篇》﹐上二十四字﹐書九天元臺﹐主召九天上帝校神仙圖錄。其下三十二字﹐書紫微宮東華殿﹐主召星官﹐正天分數。其下三十二字﹐書東桑司靈之館﹐主攝鬼魔﹐正九天气。其下三十二字﹐書九天東北玉闕丹臺﹐主攝東海水帝﹐大劫洪災之數﹐召蛟龍及水神事。合一百二十字﹐皆元始自然之書也。一名《生神寶眞洞玄章》﹐一名《東山神咒八威策文》。

東方靑帝符靈寶九炁天文化生赤帝炁

右少陽之气﹐化生太陽三气丹天﹐主小劫巳﹐大劫午運周﹐赤帝行佩此文度其災。以朱書靑繒九寸佩身。

東方安寶華林靑靈始老君符命

右元陽之气﹐生九炁靑天﹐寶東方靑帝治九九八十一周﹐則九天炁交﹐爲大劫更始。佩此文則與運推移﹐度洪災。靑筆書文。

南方梵寶昌陽丹靈眞老三天炁丹天赤書玉篇眞文

右三十二字篆文。

右三十二字篆文。

右四十字篆文。

右四十八字篆文。

《南方赤帝靈寶赤書玉篇》﹐上三十二字﹐書九天洞陽之館﹐主九天神仙圖籙金名。其下三十二字﹐書三炁丹臺﹐主召星官﹐明度數﹐正天分。其下四十字者﹐主制北酆﹐正鬼气。其下四十八字﹐主攝南海水帝。大運交﹐洪水四出﹐召蛟龍水神事。題於西南陽正玉闕﹐合一百五十二字。皆南方梵寶昌陽丹靈眞老君自然之書也。一名《南云通天寶靈衿》﹐一名《九天神咒》﹐一名《赤帝八威策文》。

南方赤帝符靈寶三炁天文化生黃帝炁

右太陽之炁﹐化生中元﹐主小劫丑未﹐大劫辰戌﹐九天炁交﹐黃帝行佩此文﹐防陽九。黃書絳繒三寸佩身。

南方梵寶昌陽丹靈眞老君符命

右洞陽之炁﹐生三炁丹天﹐寶南方赤帝治九天運周﹐陽炁激﹐大劫終。佩此文度災橫﹐見太平。丹筆書文。

中央玉寶元靈元老﹣十二炁黃天赤書玉篇眞文

右四十字祕篆文。

右四十字篆文。

十六字祕篆文。

右四十八字篆文。

《中央黃帝靈寶赤書玉篇》﹐上四十字﹐書太玄玉寶玄臺﹐主神仙玉簡宿名總歸仙炁。其下四十字﹐主攝星官﹐正天度數。其下十六字﹐主攝北帝﹐正天气﹐檢鬼精。其下四十八字﹐主攝中海水帝﹑四泉之水﹑洪災湧溢之數﹐召水神及蛟龍事。此文皆題玄都之臺四壁也﹐合一百四十四字。皆中央玉寶元靈元老一君自然之書也。一名《寶劫洞淸九天靈書》﹐一名《黃神大咒》﹐一名《黃帝威靈策文》。

中央黃帝符靈寶一气天文化生白帝炁

右元一之炁﹐化生少陰七炁素天﹐主小劫申﹑大劫酉﹐大運交會﹐洪災掃天﹐白帝行佩此文﹐得過太陽九。白書黃繒三寸佩身。

中央玉寶元靈元老君符命

右元皇之气﹐生元一黃炁之天﹐寶中央黃帝治九九運終﹐陽炁激﹐陰炁勃﹐大災湧水﹐彌天掃穢。佩此文度天災見太平君。黃筆書之。

西方七寶金門皓﹐皇老七炁白天赤書玉篇眞文

右四十八字篆文。

右二十四字祕篆文。

右十六字祕篆文。

右四十八字篆文。

《西方白帝靈寶赤書玉篇》﹐上四十八字﹐書九天素靈宮北軒之上﹐主召仙炁。其下二十四字﹐題金闕之玄窗﹐主攝白帝星官﹐正明天度。其下十六字﹐主攝六天鬼炁。其下四十八字﹐主攝西海水帝及水中萬精﹐召雲龍以防水災。此文皆題九天金闕三圖之綰﹐合一百三十六字﹐皆西方七寶金門皓靈皇老君自然之書也。一名《金眞寶明洞微篇》﹐一名《西山神咒》﹐一名《八威召龍文》。

西方白帝符靈寶七炁天文化生黑帝炁

右少陰之炁﹐化生太陰五炁玄天﹐主小劫亥﹐大劫子﹐陽炁之極﹐百六乘九﹐黑帝行佩此文﹐度甲申大水洪災﹐以黑書白繒七寸佩身。

西方七寶金門皓靈皇老君符命

右元陰之气﹐生七炁素天﹐寶西方白帝﹑治九九陰炁湧﹐陽炁否﹐九天炁交﹐爲大陽九之災。佩此文﹐其行時則宴鴻毛而髙翔﹐觀洪波於天際也。當白筆書文。

北方洞陰朔單郁絕五靈玄老五炁玄天赤書玉篇眞文

右四十字祕篆文。

右三十二字祕篆文。

右二十四字祕篆文。

右二十四字祕篆文。

《北方黑帝靈寶赤書玉篇》﹐上四十字﹐出郁單無量玄元紫微臺北軒之書﹐主諸眞人神仙圖籙。其下三十二字﹐是天北元玄斗中書也﹐主北方星官正天气。其下二十四字﹐主攝天魔北帝萬鬼事。其下二十四字﹐主攝北海水帝制水中萬精﹐召蛟龍以負身。此文皆書北單郁絕元之臺﹐合一百二十字。皆北方洞陰朔單郁絕五靈玄老君自然之書也。一名《元神生眞寶明文》﹐一名《北山神咒》﹐一名《八威制天文》。

北方黑帝靈寶五炁天文化生靑帝炁

右太陰之气﹐化生少陽九炁靑天﹖主小劫亥﹑大劫子﹐陰炁勃﹐天地周﹐靑帝行佩此文﹐度洪流大水之災。以靑書黑繒五寸佩身。

北方洞陰朔單郁絕五靈玄老君符命

右洞陰之炁﹐生五气玄天﹐寶北方黑帝治九九大運交﹐陰炁勃﹐陽炁激﹐九天炁交﹐爲天地大災。佩此文則免洪流萬癘之中﹐當朱筆書文。

《元始赤書玉篇眞文》﹐上淸自然之靈書﹐九天始生之玄札﹐空洞之靈章。成天立地﹐開張萬眞﹐安神鎭靈﹐生成兆民﹐匡禦運度﹐保天長生。上制天機﹐中檢五靈﹐下策地祇。嘯命河源﹐運役陰陽﹐召神使仙。此至眞之文﹐妙應自然﹐致天髙澄﹐使地固安﹐五嶽保鎭﹐萬品存焉。元始刻題上帝靈都之綰﹐累經劫運﹐而其文保固天根﹐無有毀淪。與運推遷﹐混之不濁﹐穢之愈淸﹐毀之不滅﹐滅之極明。大有之文﹐天眞所尊﹐自光眞名﹐帝圖刻簡﹐昭示來生。斯文隱祕﹐不得窺聞。有得之子﹐與三气長存﹐勤行其法﹐克致神仙。但精心躬奉﹐家國安寧﹐保命度﹑災﹐掃諸不祥。天子侯王奉之﹐致國太平﹐凶寇自夷﹐邊域不爭﹐兆民歌唱﹐普天興隆。運推數周﹐正道當行。有得之者﹐坐招自然。天眞妙重﹐九天所祕﹐不得輕泄﹐考罰爾身。

元始五老靈寶官號

東方安寶華林靑靈始老﹐號日蒼帝﹐姓爓﹐諱開明﹐字靈威仰。頭戴靑精玉冠﹐衣九炁靑羽飛衣。常駕蒼龍﹐建鶉旗﹐從神甲乙官將九十萬人。其精始生﹐上號東方靑牙九炁之天﹐中爲歲星﹐下爲泰山。其炁如春艸之始萌﹐其光如暉日之初降。下有朝華之淵﹐上有流英之宮。室有靑腰玉女﹐堂有太上眞王。玉女乘九山之獸﹐眞王駕九光神龍﹐上導九天之和气﹐下引九泉之流芳。養二儀以長存﹐護陰陽以永昌。天致元精於太極﹐地保山嶽於句芒﹐神運靈虛於寂臺﹐人養五臟於唇鋒﹐所以營漑之者無極﹐存之者不終。於是回萬劫而更始﹐安國祚而方隆﹐采流霞於上宮﹐卻衰朽而童蒙。爾乃鵬舉九遐﹐上登玄洞﹐仰尋太眞之靈官﹐與仙寶而爲宗。大哉靈寶﹐靑牙長存﹐由始老九炁之功。

南方焚寶昌陽丹靈眞老﹐號日赤帝﹐姓洞浮﹐諱極炎﹐字赤熛弩。頭戴赤精玉冠﹐衣三炁丹羽飛衣﹐常駕丹龍﹐建朱旗﹐從神丙丁官將三十萬人。其精始生﹐上號南方朱丹三炁之天﹐中爲熒惑星﹐下爲霍山。其气如降云之包日﹐其光如玄玉之瑛淵。下有赤泉之丹池﹐上有長生之朱宮。室有太丹玉女﹐居於太陽三山之上。堂有元炁丈人﹐駕三角之麟。上導泰淸玄元之靈化﹐下和三炁之陶鎔。今萬物之永存﹐運天精於南夏﹐養人精於丹唇。所以采之者無終﹐營之者永存。於是卻凋老於反嬰﹐易枯朽而茂繁﹐禳秋霜之落葉﹐反光華於萬春。爾乃龍眄空洞﹐鸞翔云端﹐忽縱心而豁朗﹐無塵埃之是戀。寔九天之玄根﹐開元首之妙門。大哉靈寶﹐朱丹長生﹐由眞老三黑之勛。

中央玉寶元靈元老﹐號日黃帝﹐姓通班﹐諱元氏﹐字含樞紐。頭戴黃精玉冠﹐衣五色飛衣﹐常駕黃龍﹐建黃旗﹐從神戊己官將十二萬人。其精始生﹐上號中央元洞太帝之天﹐中爲鎭星﹐下爲嵩髙山。上出黃气﹐下治地門。其煙如雲﹐徑烝九天。元精往來﹐炁眞如弦。太上無極﹐下生神靈。其光如飛景之羅朝日﹐其明如朗月之照幽域。內有玄膺九窗之關﹐外有醴泉玉漿之池。眞人名曰子丹。天中黃庭戊己﹐天倉玉女卻死養生。官號日太帝﹐總禦九天之兵﹐乘地軸之輦﹐從六丙六丁。遷賞道功﹐誅罰魔精。上等自然之和﹐下旋五土之靈。天地守以不虧﹐陰陽用之不傾。天气柔順而無極﹐人漱唇齒以不零。於是抗虞淵之頹日﹐反朝霞之始萌﹐延惛朽之枯﹟﹐革休滅而方淸﹐光顏燦然而還初﹐炁充然而流盈。爾乃虹步八域﹐上升雲路﹐超羣萃而淩盻﹐挹天气而自度。返眞仙於太微﹐極三光而告暮。巍巍乎太虛﹐可謂停靈運於元祚。妙哉靈寶﹐黃庭長生﹐由一炁之永固。

西方七寶金門皓靈皇老﹐號曰白帝﹐姓上金﹐諱昌開﹐字曜魄寶﹐一字白招拒。頭戴白精玉冠﹐衣白羽飛衣﹐常駕白龍﹐建素旗﹐從神庚辛官將七十萬人。其精始生﹐上號明石七炁之天﹐中爲太白﹐下爲華陰山。其气如明月之落於景云﹐其光如幽夜之睹於明珠。白龍銜芝艸而啟騰﹐靈眞降素醴而沾濡。其乃士天之靈澤﹐上眞之瓊腴﹐气甘和而淡妙﹐𨿽鼎味而不殊。下有玉泉長河﹐上有流英之樓。室有太上素女﹐堂有元气大夫。乘崩山之墜虎﹐騁云輦於虛無。上導洪精於士天﹐下和眾生於靈衢。挹云露於皓芝﹐飲靈液於龍須﹐叩天池而嗚鼓﹐收甘津於舌頭。所以存之者若遂﹐爲之者永居﹐卻素髮而玄黑﹐反枯朽而嬰孩。爾乃鳳舞景漢﹐朗嘯淸虛﹐枕云岫而練神﹐養精和於太初﹐收眞人而爲友﹐焉知榮辱之所如。大哉靈寶﹐明石長生﹐由七炁之娛。

北方洞陰朔單郁絕五靈玄老﹐號曰黑帝﹐姓黑節﹐諱靈會﹐字隱侯局﹐一字葉光紀。頭戴玄精玉冠﹐衣玄羽飛衣﹐常駕黑龍﹐建皂旗﹐從神壬癸官將五十萬人。其精始生﹐上號玄滋五炁之天﹐中爲辰星﹐下爲常山。其气如颼風之激於炎林﹐其光如流星之墮於洪波。煎玉飴於龍鼎﹐汲玄炁於天湖。下有長生之淵﹐中有太上之家。室有夜光玉女﹐服雲林之翠羅﹐乘雲虯以啟眞﹐駕鹿輦於天河﹐逍遙取道於玄元之根﹐保和始生於九玄之阿。上導五帝之流炁﹐下拯生生之眾和﹐護二儀而不傾﹐保羣命以永安。天致元精於太玄眞人﹐養六府於齒牙。所以爲之者長存﹐用之者壽多﹐漱神津於元首﹐含淳和而弗華。於是迥陽光之西傾﹐還冥夜於東陵﹐卻衰枯而絕煙﹐反童稚而方升﹐鼓云池而郁勃﹐見鰷欻而龍騰。友眞人以爲好﹐與靈仙而髙登﹐其徳洪矣﹐焉有能勝。大哉靈寶﹐玄滋長生﹐由五气之興。

元始五老出五帝眞符﹐以度五帝人﹐天光開陽﹐出此文玄都宮。

元始靑帝眞符

召直符更生守靈寶天文。道士吞之﹐靈气鎭肝﹐生靑精寶華九葉神﹐爲役使通靈致神仙。

右上始天光文﹐出靑帝眞文篇﹐以安東方九炁之天。靑帝受此文以鎭東嶽﹐封一通九靈洞室﹐四萬劫一開。道士命屬東嶽﹐靑書絳繒佩身。並本命日朱書﹐向東服之九枚﹐直符吏區更生隨符入腹肝藏之府﹐九年皆生靑精寶華九重﹐光映於形外。又當靑書絳文﹐內神杖上節中﹐衣以神衣﹐靑腰玉女九人侍衛。勿不精﹐有考吏。

元始赤帝眞符

召直符昌中守靈寶天文。道士吞之﹐靈气鎭心﹐生丹精寶華三葉神﹐爲役使通靈致神仙。

右上陽明文﹐出赤帝眞文篇﹐以安南方三黑之天。赤帝受此文以鎭南嶽﹐封一通南霍之阿﹐四萬劫一開。道士命屬南嶽﹐赤書黃繒上佩身。並本命日朱書﹐向南服之三枚﹐直符吏祝昌中隨符入腹心府之中﹐三年皆生赤精寶華三重﹐光映於形外。又當赤書黃繒﹐內神杖次靑帝下節中﹐太丹玉女三人侍衛。勿不精﹐有考吏。

元始黃帝眞符

召四方直符守靈寶天文元中央正吏。道士吞之﹐靈气鎭脾﹐生黃精寶華十二葉神﹐爲役使通靈致神仙。

右總靈文﹐出黃帝眞文篇﹐以安中央一炁之天。黃帝受此文﹐天炁中開運﹐應轉輪此文﹐始見天關停輪﹐無有晝夜。元始收其本文﹐還於上元之炁﹐黃帝中嶽則闕此一文。今所以書於舊經者﹐爲使存之不絕。四帝共典衛於上宮﹐無正吏可守。道士命屬中嶽﹐自可黃書白繒佩身。並本命日朱書﹐向王服之十二枚﹐無吏可隨﹐然十二年亦生黃精寶華十二重於脾藏之中也。又黃書白繒﹐內神杖次赤帝下節中。道士所以偏得佩此文者﹐值以有黃帝生人﹐使以應天之炁﹐𨿽爾﹐亦闕無守吏。勿不精﹐有考吏。

元始白帝眞符

召直符曲正守靈寶天文。道士吞之﹐靈炁鎭肺﹐生白精寶華七葉神﹐爲役使通靈致神仙。

右光元靈文﹐出白帝眞文篇﹐以安西方七炁之天。白帝受此文以鎭西嶽﹐封一通於金穴九掖洞中﹐四萬劫一開。道士命屬西嶽﹐白書黑繒佩身。並本命日朱書﹐向西服之七枚﹐直符吏辱曲正隨符入腹肺府之中﹐七年皆生白精寶華七重﹐光映於形外。又當白書黑繒﹐內神杖次黃帝下節中﹐太素玉女七人侍衛。勿不精﹐有考吏。

元始黑帝眞符

召直符尹丰守靈寶天文。道士吞之﹐靈气鎭腎﹐生玄精寶華五葉神﹐爲役使通靈致神仙。

右通明文﹐出黑帝眞文篇﹐以安北方五炁之天。黑帝受此文以鎭北嶽﹐封一通於玄陰洞室﹐四萬劫一開。道士命屬北嶽﹐黑書靑繒﹐佩身。並本命日朱書﹐向北服之五枚﹐直符吏尹丰隨符入腹腎府之中﹐五年皆生黑精寶華五重﹐光映於形外。又當黑書靑繒﹐內神杖次白帝下節中﹐太玄玉女五人侍衛。勿不精﹐有考吏。

五帝眞符﹐上精在天爲五星﹐中精在人身中爲五臟﹐下精在地爲五嶽。故三元之炁﹐各有所屬。天無五文﹐三光不明。人無五文﹐無以立形。地無五文﹐五嶽不靈。五帝眞符﹐以元始同生﹐舊文今祕於玄都紫微宮﹐侍眞五帝神官五億萬人。諸天皆一月三朝眞文﹐有火水陰陽官考﹐禁於漏泄。元始天尊封於神杖之中﹐常以隨身。所以爾者﹐祕掌天眞﹐不欲離身形須臾爾。

元始神杖﹐用靈山向陽之竹﹐令長七尺﹐總七節﹐上下通直﹐以五符次第置其中。空上一節﹐空下一節﹐以應天象地也。

道士隱學﹐書文置東方﹐則東嶽仙官至。長齋百日﹐精思靈寶尊神﹐則天眞下降﹐給靑腰玉女九人﹐取東嶽神仙芝艸﹐不死之藥。靑帝鬼魔遠捨九萬里﹐一方凶勃惡獸毒螫﹐皆不生害心﹐反善仁人。長齋修行二十四年﹐身得神仙。但佩此文﹐亦得尸解﹐轉輪成仙。國土東方及春三月有災﹐欲使東鄕安鎭﹐當赤書靑石上﹐鎭東方九日﹐災自滅﹐凶逆自消。一方仁人﹐蒼龍來翔﹐善瑞自至﹐國土太平。書文佩身﹐卻諸禍殃﹐身無橫患﹐常與神明相當﹐保國寧家﹐享福無窮。

道士書文置南方﹐則南嶽仙官至。長齋百日﹐精思靈寶尊神﹐則天眞下降﹐給朱陵玉女八人﹐取南嶽神仙芝艸不死之藥。赤帝鬼魔遠捨八萬里﹐一方凶勃惡獸毒螫皆不生害心﹐反善仁人。長齋修行二十四年﹐身得神仙。但佩此文﹐亦得尸解﹐轉輪成仙。國土南方及夏三月有災﹐欲使南鄕安鎭﹐當朱書赤石上﹐鎭南方八日。災自滅﹐凶逆自消。一方仁人﹐善瑞顯明﹐鳳凰來遊﹐白鸞飛嗚﹐天人歌詠﹐欣國太平。書文佩身﹐萬災不生﹐禳凶卻穢﹐坐致神靈﹐福慶無窮﹐延年長生﹐家致興隆﹐國祚安寧。

道士書文置中央﹐則中嶽仙官至。長齋百日﹐精思靈寶尊神﹐則天眞下降﹐給黃素玉女十二人﹐取中嶽神仙芝艸不死之藥。黃帝鬼魔遠捨十二萬里﹐中央凶勃惡獸毒螫皆不生害心﹐反善仁人。長齋修行二十四年﹐身得神仙。但佩此文﹐亦得尸解﹐轉輪成仙。國土中央及四季月有災﹔欲使中國安鎭﹐當朱書黃石上﹐鎭中央十二日。災自滅﹐凶逆自消。四方和睦﹐善瑞日生﹐麒麟來歸﹐白虎遊庭﹐國丰民富﹐普天安寧。書文佩身﹐萬災不經﹐身康气彊﹐五宮淸明﹐長保家國﹐永亨利貞。

道士書文置西方﹐則西嶽仙官至。長齋百日﹐精思靈寶尊神﹐則天眞下降﹐給太素玉女六人﹐取西嶽神仙芝艸不死之藥。白帝鬼魔遠捨六萬里﹐西方凶勃惡獸毒螫皆不生害心﹐反善仁人。長齋修行二十四年﹐身得神仙。但佩此文﹐亦得尸解﹐轉輪成仙。國土西方及秋三月有災﹐欲使西鄕安鎭﹐當朱書白石上﹐置西方六日。災自滅﹐凶逆自消。西方自歸﹐善祥自集﹐靈獸飛軒﹐金雀銜符﹐氏老歸賓﹐國寧民休。書文佩身﹐神明交遊﹐災不加身﹐與五帝同儔﹐子孫昌熾﹐世享王侯﹐與善因緣﹐何慮何憂。

道士書文置北方﹐則北嶽仙官至。長齋百日﹐精思靈寶尊神則天眞下降﹐給太玄玉女五人﹐取北嶽神仙芝艸不死之藥。黑帝鬼魔遠捨五萬里﹐北方凶勃惡獸毒螫皆不生害心﹐反善仁人。長齋修行二十四年﹐身得神仙。但佩此文﹐亦得尸解﹐轉輪神仙。國土北方及冬三月有災﹐欲使北鄕安鎭﹐當朱書黑石上﹐置北方五日。災自滅﹐凶逆自消。北方自賓﹐善瑞日昌﹐地藏發泄﹐金玉露形﹐天人歌詠﹐國富民丰。書文佩身﹐萬災消亡﹐壽同天地﹐福祿光亨﹐所向所求﹐莫不利貞﹐子孫昌盛﹐世出賢明。

元始施安靈寶五帝鎭官宅上法﹐以施於上學好道之士﹐不行凡庶。奉此法﹐師弟子對齋九日﹐以上金五兩﹐五帝紋彩五匹﹐以誓五老上帝﹐舉盟五嶽而受文。然後以佩身﹐施安所住如法﹐將招大福於自然﹐度凶厄於窮年﹐安國寧家﹐享祚無窮也。

元始五老赤書玉篇眞文天書經卷上竟

﹟1靑鳥﹕教煌S�5733抄本作『靑烏』。

﹟2教煌S。5733『龍』字作『鳳』。

元始五老赤書玉篇眞文天書經卷中

太上洞玄靈寶召伏絞龍虎豹山精八威策文﹐與《元始玉篇眞文》同出於赤天之中﹐挺自然之運表﹑明太空之靈象﹐開三圖以通眞﹐演五行於玄府﹐運四气以應神﹐鎭玉篇以固劫﹐保地於元根﹐命靈策以制魔﹐吐神祝以遐震﹐施八威以正度﹐嘯五帝以召龍。是故關機乘之不傾﹐五獄保之以長存﹐山河得之而不淪﹐人神受之而無窮。太上大道君受之於元始天尊﹐賞籙於上三天玄都紫微上宮。依玄科﹐四萬劫六天气消﹐眞道當行﹐有其人依科﹐以傳三天太上召伏蛟龍虎豹山精八威策文﹐此是赤精受天炁後﹐其文明於南丹洞靈橭林之下。

某年某月某日﹐靈寶赤帝某君﹐佩元始上三天太上大道君制六天總地八威策文﹐召天下神﹐攝地束靈﹐封山呼云﹐制河上龍﹐承師某帝某甲元始之章。

某州郡縣鄕裏﹐洞玄弟子某嶽先生女人﹐某嶽道士某甲﹐本命某辰﹐年若干歲﹐某月生﹐太歲某子某月朔某日子﹐謹於某气天中﹐請太上靈寶八威策文三牒文﹐太上所傳黃帝﹐合封爲策﹐以出俯仰之式。

九天太素陽生符﹐元始付太上丈人﹐其文在赤書後劫﹐見日宮之陽。

玄都紫微宮舊格﹐丹書白素﹐方五寸﹐淸齋百日﹐入室思日精﹐含而吞之﹐與日同壽﹐天地俱存﹐思靈念眞﹐形自能飛。存濁炁於口﹐符旣出而死也。一名生眞券﹐一名八威龍書。女吞此符後﹐生爲男身。

三天太玄陰生符﹐元始以付太上大道君﹐其文在赤書後二劫﹐見月之上館。

玄都紫微宮舊格﹐黑書黃繒﹐方五寸﹐淸齋百日﹐入室思月精﹔含而吞之﹐與月同壽。道士欲尸解者﹐黑書木刀劍﹐抱而臥﹐卽爲代人形而死矣。行此宜精﹐他念穢濁於口﹐符卽出﹐身卽死。此符一名化形券﹐一名九陰靈書﹐男人吞此符後﹐化爲女子。

此二符﹐陰陽二气﹐日月之精﹐自不精身苦志﹐愼輕服禦﹐惟淸齋合式﹐卽能無窮。

九天玉眞長安神飛符﹐出元始靑明上光气後赤書四劫﹐見於三天北元玉關之上。

玄都紫微上宮舊格﹐朱書白素上﹐以佩身﹐履大陽九﹑大百六﹐大劫之交﹐洪災三會﹐佩之千毒不加身﹐過水火之難﹐得見太平﹐爲聖君種民。其文今封南霍石碽﹐四萬劫一出。

三天眞生神符﹐出元始通景玄光气後赤書五劫﹐見於玄都玉京上館。

玄都紫微上官舊格﹐黑書黃繒上﹐以佩身﹐履小陽九﹑小百六﹐小劫之交﹐萬災四充﹐佩之千害不加﹐身過萬癘之中﹐得見太平﹐爲聖君種民。今封北單廣靈洞室石碽之中﹐四萬劫一出。

二符﹐太上大道君受於元始天尊﹐以傳西王母﹐元始五老始生五帝﹐天元分度。

東方九炁靑天﹐天有九元﹐九元運關﹐周回三十二覆。晝夜三十日﹐天炁一交﹐一十二交爲一度。三百三十度﹐諸天炁王於木﹐靑帝用事。寅卯之年﹐靑帝眞人下世﹐教化太山﹐度九人以補仙官。其方其年﹐禾稼丰熟﹐災不行﹐兵火息止。三千三百度靑炁勃﹐黃炁否﹐陽數之九九者﹐天之極﹐謂小陽九﹔六天炁上﹐百官受會﹐謂小百六。此天炁勃於火宮﹐巳午之年﹐疫炁流行﹐五穀丰而無食民。九千九百度﹐靑炁激﹐黃炁食﹐陽數九九﹐謂大陽九﹐六天炁返﹐百官收炁﹐謂大百六。此天炁激於金宮﹐申酉之年﹐禾稼摧折﹐兵病並行﹐疫炁彌天﹐人獸得過﹐萬中遺一。其時當有靑帝神人﹐乘靑龍﹐賫符命太山制天炁。得佩此符﹐則免此災。

南方三炁丹天﹐運關三百三十度﹐諸天炁王於火﹐赤帝用事。巳午之年﹐赤帝眞人下世﹐教化霍山﹐度三人以補仙官。其方其年丰熟﹐國安民盛。三千三百度赤炁勃﹐白炁否﹐此則赤帝小陽九﹑小百六﹐天炁勃於土宮﹐辰戌丑未之年﹐四炁驅除﹐兵災流行﹐土中生火﹐金玉自然﹐天下燋枯。九千九百度赤炁激﹐白炁食﹐此赤帝大陽九﹑大百六﹐天炁激於水宮﹐亥子之年﹐火精絕滅﹐萬里無煙﹐洪災至天﹐人獸得過﹐萬中遺一。其時當有大鳥東南而飛﹐赤帝神人乘朱鳳﹐賫符命霍山制天炁。得佩此文﹐則免此災。

中央一炁黃天﹐運關三百三十度﹐諸天炁王於土﹐黃帝用事。辰戌丑未之年﹐黃帝眞人下世﹐教化嵩髙山﹐度十二人以補仙官。其年中國大丰﹐四方安平。三千三百度黃炁勃﹐黑炁否﹐此則黃帝小陽九﹑小百六﹐天炁勃於金宮﹐申酉之年﹐土霧障天﹐晝夜不別﹐七年而解﹐障炁行﹐人獸疫死﹐三分遺一。九千九百度黃炁激﹐黑炁食﹐此黃帝大陽九﹑大百六﹐天炁激於木宮﹐寅卯之年﹐九土崩陷﹐民無立踵﹐萬疫驅除﹐萬無遺一。其時當有黃帝神人﹐乘黃龍﹐賫符命中嶽制天炁。得佩此文﹐則免此災。

西方七炁素天﹐運關三百三十度﹐諸天炁王於金﹐白帝用事。申酉之年﹐白帝眞人下世﹐教化華山﹐度七人以補仙官。其方其年丰熟﹐國土安﹐人民盛。三千三百度白炁勃﹐靑炁否﹐此則白帝小陽九﹑小百六﹐天炁勃於水宮﹐亥子之年﹐金玉化消﹐橫屍塡於江海﹐人民相啖﹐海成血川。九千九百度白气激﹐靑炁食﹐此白帝大陽九﹑大百六﹐天炁激於火宮﹐巳午之年﹐金石自消﹐兵災驅除﹐人獸滅種。其時當有白帝神人﹐乘白龍﹐或乘白虎﹐賫符命華山制天炁。得佩此文﹐則免此災。

北方五炁玄天﹐運關三百三十度﹐諸天炁王於水﹐黑帝用事。亥子之年﹐黑帝眞人下世﹐教化恆山﹐度五人以補仙官。其方其年﹐五穀丰熟﹐禾不種自生﹐兵不興﹐人民安。三千三百度黑炁勃﹐赤炁否﹐此則黑帝小陽九﹑小百六﹐天炁勃於木宮﹐寅卯之年﹐禾稼傷死﹐五穀大貴﹐水湧河決﹐洪水流天﹐人民飄屍﹐骨血分離。九千九百度﹐黑炁激﹐赤炁食﹐此黑帝大陽九﹑大百六﹐天炁激於土宮﹐辰戌丑未之年﹐江河枯竭﹐海底生塵﹐人民烏獸焦死無遺。其時當有黑帝神人﹐乘玄龍﹐賫符命恆山制天炁。得佩此文﹐則免此災。

五方運關三十二覆﹐九千九百度﹐周五方之炁﹐皆上運元始靑陽之炁﹐回轉靈寶玄都玉山中關﹐周回諸天日月星宿十空之外﹐九億九萬九千九百九十九度。天炁反一劫之災﹐天地萬生山川江海金石人民一時化消。當此之時﹐天地攺易﹐鰷欻之間﹐非所如何。有佩靈寶玉文﹐乃可卽得更生始分之中﹐正如睡眠之頃爾。自非此文﹐莫能致之。

陽炁則轉天關﹐陰炁則轉地機﹐九河之口﹐水之盈縮﹐皆應天分﹐度會亦如之。故陽數之九謂之陽九﹐陰數之八謂之八災。天地運度﹐人亦同之。靈寶玄都玉山﹐處於上天之中﹐七寶之樹﹐垂覆八方﹐有十方至眞尊神﹐妙行眞人﹐朝衛靈文於玉山之中﹐飛空步虛﹐誦詠洞章﹐旋行玉山一匝﹐諸天稱善。五億五萬五千五百五十五億重道﹐五億五萬五千五百五十五億萬無鞅數﹐至眞大神﹐當靈寶大齋之日﹐莫不稽首遙唱玉音﹐諸天伎樂﹐百千萬種﹐同會云庭。當此之時﹐眞樂乎哉。

天地大劫之欲交﹐諸天至眞尊神﹑妙行眞人﹐下游五嶽﹐遙觀天下至學之人﹐洪流滔天﹐皆以五龍迎之﹐上登福堂﹐令得與元始同沒同生也。

東方九炁靑天下元小陽九小百六﹐出靈寶靑帝下元符命﹐下東嶽﹐制九炁靑天分度﹐出此文以度學者人身。其文九千年一出東嶽。

五帝符﹐並依五方色書之。

東方安寶華林靑靈始老帝君﹐出下元符命。

小陽九巳﹐小百六午﹐其年大災驅除﹐以此文固天炁﹐安國存種民﹐度陽九百六之會。靑書白繒。

東方九炁靑天中元大陽九大百六﹐出靈寶靑帝中元符命﹐下東嶽﹐制天分度﹐﹝度﹞﹟1學者身。其文九千年一出。

大陽九申﹐大百六酉﹐其年天災激﹐林木禾稼﹐一時消滅﹐驅除兆民。出此文以固天炁﹐安鎭存國﹐以度種人大災出﹐靑書白繒。

東方九炁靑天上元大劫之周﹐天地攺易﹐出靈寶靑帝上元符命﹐下東嶽﹐以固靑天元始之炁﹐其文九千年一出。

大劫交周﹐天地攺易﹐金玉山海﹐人民鳥獸﹐一時消滅﹐天地溟涬﹐無復光明﹐以此文故固天元始之炁。佩之皆卽得化生始分之中﹐刻書金札以佩身。

南方三炁丹天下元小陽九小百六﹐出靈寶赤帝下元符命﹐下南嶽﹐制三炁丹天分度﹐出此文以度學者人身﹐其文九千年一出南嶽。

南方梵寶昌陽丹靈眞老帝君﹐出赤帝下元符命。

小陽九辰戌﹐小百六丑未﹐其年土中生火﹐金玉自然﹐天下燋燒﹐萬民自死。出此下元符﹐固天炁﹐禳此災﹐度陽九百六之會。赤書黑繒。

南方三炁丹天中元大陽九大百六﹐出靈寶赤帝中元符命﹐下南嶽﹐以固赤天分度﹐度學者身。其文九千年一出。

大陽九亥﹐大百六子﹐其年火精消滅﹐萬里無煙﹐洪水四出﹐天災蕩民。中元出此文﹐固天炁﹐禳此災。赤書黑繒。

南方三炁丹天上元大劫之周﹐天地攺易﹐出靈寶赤帝上元符命﹐下南嶽﹐以固赤天元始之炁。其文九千年一出。

大劫交周﹐天地攺易﹐金玉山海﹐人民鳥獸﹐一時消滅。天地溟涬﹐無復光明。以此文固天元始之炁﹐佩之皆卽得化生始分之中﹐刻書金札以佩身。

中央一炁黃天下元小陽九小百六﹐出靈寶黃帝下元符命﹐下中嶽﹐制一炁黃天分度﹐出此文以度學者人身。其文九千年一出中嶽。

中央玉寶元靈元老帝君﹐出下元符命。

小陽九申﹐小百六酉﹐其年土下出霧﹐障气障天﹐晝夜不分﹐七年除民。出此下元符﹐固天炁﹐禳此災﹐度陽九百六之會。黃書靑繒。

中央一炁黃天中元大陽九大百六﹐出靈寶黃帝中元符命﹐下中嶽﹐制天分度﹐度學者身。九千年一出。

大陽九寅﹐大百六卯﹐其年山岡丘壠﹐土地陷沒﹐民無立踵。中元出此文﹐固地炁﹐禳此災。黃書靑繒。

中央一炁黃天上元大劫之周﹐天地攺易。出靈寶黃帝上元符命﹐下中嶽﹐以固黃天元始之炁。其文九千年一出。

大劫交周﹐天地攺易﹐金玉山海﹐人民鳥獸﹐萬物一時消滅﹐天地溟涬﹐無復光明﹐以此文固天元始之炁﹐佩之卽得化生始分之中﹐刻書金札以佩身。

西方七炁素天下元小陽九小百六﹐出靈寶白帝下元符命﹐下西嶽﹐制七炁素天分度﹐﹝出﹞﹟2此文以度學者人身。其文九千年一出西嶽。

西方七寶金門皓靈皇老帝君﹐出下元符命。

小陽九亥﹐小百六子﹐其年金玉化消﹐人民水居﹐飄屍洪流﹐血爲海川。出此下元符﹐固天炁﹐禳此災﹐度陽九百六之會。白書赤繒。

西方七炁素天中元大陽九大百六﹐出靈寶白帝中元符命﹐下西嶽制天分度﹐度學者身。其文九千年一出。

大陽九巳﹐大百六午﹐其年金石自消﹐兵災蕩民。中元出此文﹐固天炁﹐禳此災。白書赤繒。

西方七災素天上元大劫之災﹐天地攺易﹐出靈寶白帝上元符命﹐下西嶽﹐以固白天元始之炁。其文九千年一出。

大劫交周﹐天地攺易﹐金玉山海﹐人民烏獸﹐萬物一時消滅﹐天地淇津﹐無復光明。以此文固天元始之黑﹐佩之卽得化生始分之中﹐刻書金札以佩身。

北方五黑玄天下元小陽九小百六﹐出靈寶黑帝下元符命﹐下北嶽﹐制五黑玄天分度﹐出此文以度學者人身。其文九千年一出北嶽。

北方洞陰朔單郁絕五靈玄老帝君﹐出下元符命。

小陽九寅﹐小百六卯﹐其年洪水四出﹐水災連天﹐人民流散﹐死者無遺。出此下元符﹐固天炁﹐禳此災﹐度陽九百六之會。黑書黃繒。

北方五炁玄天﹝中元﹞﹟3大陽九大百六﹐出靈寶黑帝中元符命﹐下北嶽﹐制天分度﹐度學者身。其文九千年一出。

大陽九辰戌﹐大百六丑未﹐其年天地枯旱﹐江海竭乾﹐海底揚塵﹐人民燋死﹐萬無遺一。中元出此文﹐固天炁﹐以禳此災。黑書黃繒。

北方五炁玄天上元大劫之交﹐天地攺易﹐出靈寶黑帝上元符命﹐下北

嶽﹐以固玄天元始之黑﹐其文九千年一出。

大劫交周﹐天地攺易﹐金玉山海﹐人民鳥獸﹐萬物一時消滅﹐天地溟涬﹐無復光明。以此文固天元始之炁﹐佩之卽得化生始分之中﹐刻書金札以佩身。

元始五老三元玉符﹐與《靈寶玉篇眞文》大劫﹑小劫符命﹐同出太玄都玉京山紫微上官。此文固天三元之炁﹐以禳大小陽九﹑大小百六﹑大小劫會之災﹐度學者之身。玄都宿有金名﹐皆得見此文。佩之得免大災﹐爲聖君種民﹐皆白日升天﹐上朝玄都上宮。功徳未備﹐卽得尸解﹐轉輪成仙﹐隨運沈浮﹐與眞結緣。

元始靈寶五老尊神﹑諸天帝皇﹑妙行眞人常以正月﹑三月﹑五月﹑七月﹑九月﹑十一月﹐一歲六會於太上三天靈都宮元陽紫微之臺﹐集算天元﹐推校運度。諸天各下天帝﹑太乙使者﹑日月星宿﹑三部三官考召﹐五嶽四瀆河海大神﹐周行天下﹐糾察功過﹐搜擇種人。當此之月﹐天下﹑地上莫不振肅﹐執齋持戒﹐尊奉天眞。學者以其月隨科修齋﹐功記三官五帝﹐列名上天﹐六年克得拜謁太上﹐七祖皆升福堂﹐神靈佑護﹐萬災不幹。

元始五老赤書玉篇眞文天書經卷中竟

﹟1「度」字據上下文例補。

﹟2「出」字據上下文例補。

﹟3「中元」二字據上下文例補。

元始五老赤書玉篇眞文天書經卷下

元始靈寶西北天大聖﹑眾至眞尊神﹑元極大道上帝﹑眞皇老人﹐常以月一日﹐上會靈寶玄都西北玉山紫微上宮﹐奉齋朝天文﹐校地上人鬼功過。其日勑北斗﹐下與三官考召﹑四部刺姦﹐周行天下﹐糾察兆民﹐條列善惡﹐輕重上言。其日有奉修齋直﹐不犯科律﹐三官除罪﹐列名玄都﹐萬神衛護﹐得爲種民﹐犯惡爲非﹐移名地官。

元始靈寶北天大聖眾﹑至眞尊神﹑無極大道﹑太上老君﹑靈寶妙行眞人﹐常以月八日﹐上會靈寶玄都北上玉山陰元臺﹐奉齋朝天文﹐校地上兆民簿錄年命算籍。其日劫北斗司殺鬼﹐下與八極司隸﹐周行天下﹐司殺善惡功過﹐輕重列言。其日犯惡爲非﹐移付地官﹐執心奉齋﹐不犯科律﹐三官削除罪名﹐三天記上仙錄﹐告下天神地祇侍衛營護﹐萬災不幹。

元始靈寶東北天大聖眾﹑至眞尊神﹑妙行眞人﹑元極大道﹑太上萬度萬生神皇﹑上玄老﹑元靈老君﹐常以月十四日﹐上會靈寶玄都玉山通陽靑微宮﹐奉齋朝天文﹐校天下學道年月功過及鬼神之事。其日勑太乙使者﹐下與北酆都伯使者﹐周行天地﹐司察人神功過深淺﹐列言上宮。有修齋立徳﹐卽勒錄九天﹐記名仙籍﹐鬼神隨功進秩﹐人鬼有犯﹐移還鬼府。

元始靈寶束天大聖眾﹑至眞尊神﹑太淸玄元上三天元極大道﹑無上玄老﹑太上老君﹑太上丈人﹑皇上老君﹑皇上丈人﹑靑靈上眞天帝君﹑天帝丈人﹑太帝君﹑太帝丈人﹑九老仙都君﹑九气丈人﹑百千萬重道气﹑千二百官君﹑太淸玉陛下﹑東極老人﹑靑華大神﹑上相司馬靑童﹑金闕後聖帝君﹑眞陽始靑神人﹑靈寶九仙君等﹐靑和玉女﹑主仙玉郎﹐常以月十五日﹐上會靈寶太玄都玉山靑華玉陛官﹐奉齋朝天文﹐共集校定學仙人名功過深淺﹐其日天帝自下。天帝自下者﹐日月星宿﹑天上天下﹑地上地下﹑五嶽四瀆﹑河海神靈﹐莫不慘然俱下﹐周行諸天地上﹐察校學士兆民功過輕重﹐列言靑宮。其日修齋奉戒﹐則五帝保舉﹐上言東華﹐生死爲仙﹐勑下三界神靈侍衛﹐千災不幹。有犯科律﹐移付地官。

元始靈寶東南天大聖眾﹑至眞尊神﹑元極大道南上赤帝﹑丹臺老子﹑太和玉女﹑長生司馬﹑好生君﹑司命﹑司錄﹑南極度世君﹑萬福君﹐常以月十八日﹐上會靈寶太玄都玉京山洞靈元陽之綰。奉齋朝天文﹐共集校等人民祿命長短﹐區別善惡。其日勑太乙八神使者﹐下與三官考召﹐周行天下﹐司察天人善惡﹐列言丹臺。其日有修奉靈寶眞經﹐燒香行道﹐齋戒願念﹐不犯禁忌﹐則司命長生司馬注上生簿﹐延算益命﹐勑下地官營衛佑護﹐列爲善民。有違科犯戒﹐減算縮年﹐移付地官。

元始靈寶南天大聖眾﹑至眞尊神﹑元極大道南上老君﹑丹靈南極眞人﹑太和玉女﹐常以月二十三日﹐上會靈寶太玄都玉山洞靈丹臺﹐奉齋朝天文﹐集校人民簿錄﹐區別善惡。其日勑天一﹐下周行地上﹐司察兆民功過輕重﹐列言靈寶洞靈丹臺。其日有修奉靈寶眞經﹐燒香行道﹐齋戒願念﹐不犯科禁﹐則司命勒名生錄﹐勑地祇營護﹐福慶日隆﹐萬願如心。有違科犯禁﹐削除生籍﹐移名鬼官。

元始靈寶西南大聖眾﹑至眞尊神﹑元極大道天皇老人﹑南極元眞君﹑洞陽太靈君﹐常以月二十四日﹐上會靈寶太玄都玉京朱宮﹐共集考校三官﹑九府﹑五嶽﹑北酆﹑泰山二十四獄罪刑簿目﹐鬼神天人責役輕重之事。其日勑北辰﹐下與三官考召﹑北部刺姦﹐周行天下﹐覆校諸司廉察萬民善惡﹐列言朱宮。其日有修奉靈寶眞經﹐燒香行道﹐執齋持法﹐則北辰列言善功﹐上宮記名﹐削除罪錄﹐得爲種民。有違科律則長充鬼役﹐不免三塗五苦之中。

元始靈寶西天大聖眾﹑至眞尊神﹑元極大道﹑西華金堂玉仙眞母﹑金闕後聖上相帝君﹑四極眞人﹐常以月二十八日﹐上會靈寶太玄都玉京金闕七寶宮﹐奉齋朝天文﹐共集推校日月星辰分度﹐並得道人名。其日太一下歷﹐校天宿周行﹐學人善惡﹐列言金堂。其日月星宿﹑璇璣玉衡﹐皆慘然俱會天關之門。凡爲學者﹐能修齋奉戒﹐思仙念道﹐爲太一所舉言﹐書名仙簿﹐得爲眞人。有違科犯法﹐三官所糾﹐移付地官﹐長爲罪民。

元始靈寶下元天大聖眾﹑至眞尊神﹑無極大道﹑下元玄黃洞淵洞靈萬仙﹑五帝四司眞人﹐常以月二十九日﹐上會髙皇天太玄都玉京黃房﹐奉齋朝天眞﹐算校五嶽四瀆河海水帝﹑地靈神鬼之事﹐萬民罪簡深重。其日遣中太乙﹐下與三官九府九部刺姦﹐周行五嶽三官水府﹐條正鬼事﹐司人功過﹐罪簡所由輕重﹐列言玄都。其日有修奉靈寶眞經﹐燒香行道﹐執齋奉戒﹐則爲三官九府所保﹐列言善功﹐削除罪簡﹐上名三天﹐神明衛護﹐千災不幹。有違科犯禁﹐移名地官﹐長爲罪民。

元始靈寶上元天大聖眾﹑至眞尊神﹑無極大道上下中央四面八方太上無爲大道諸君丈人﹑最大至尊﹑無上無巓無極無窮普照普察無量洞明最上正眞無鞅數道气﹑無先寥廓無端混沌無形虛無自然太上﹑無根冥寂玄通大智慧原﹑正一盟威太上無爲大道﹑道中之道﹑神明君﹑無上元初萬萬億億數無鞅數道徳諸君丈人﹑太上道徳君﹑道徳丈人﹑無上萬生君﹑萬生丈人﹑無上萬气君﹑萬气丈人﹑無上萬元君﹑萬元丈人﹑無上萬福君﹑萬福丈人﹑鴻保天神諸君丈人﹑玄元老君﹑太淸玄元上三天元極大道﹑元上丈人﹑太上三气君﹑太上老君﹑太上丈人﹑太淸君﹑太淸丈人﹑太玄上一君﹑太玄丈人﹑中黃正一君﹑中黃丈人﹑太元君﹑太元丈人﹑太始君﹑太始丈人﹑太初君﹑太初丈人﹑太素君﹑太素丈人﹑太虛君﹑太虛丈人﹑太一君﹑太一丈人﹑太儀君﹑太儀丈人﹑太平君﹑太平丈人﹑太淵君﹑太淵丈人﹑天帝君﹑天帝丈人﹑九老仙都君﹑九老丈人﹑玉曆君﹑玉曆丈人﹑九气君﹑九气丈人等﹐百千萬億億億萬萬數元鞅數萬重道气君﹑道气丈人﹑千二百君﹑千二百官丈人﹑太淸玉陛下﹑太上玉眞君﹑玉眞丈人﹑五仙君﹑五仙丈人﹑九靈君﹑九靈丈人﹑太淸十二眞君﹑十二眞丈人﹑二十四神人君﹑二十四神人丈人﹑太淸三十六眞君﹑三十六眞丈人﹑五气君﹑五气丈人﹑陰陽生炁君﹑生炁丈人﹑上上太乙君﹑太乙丈人﹑皇天太上帝﹑無極太上元君﹑太上元君丈人﹑太元一君﹑太元一君丈人﹑神寶君﹑神寶丈人﹑眞寶君﹑眞寶丈人﹑天寶君﹑天寶丈人﹑靈寶君﹑靈寶丈人﹑元神君﹑元神丈人﹑元眞君﹑元眞丈人﹑元靈君﹑元靈丈人﹑天皇老君﹑天皇丈人﹑南極老君﹑南極丈人﹑黃神老君﹑黃神丈人﹑黃老君﹑黃老丈人﹑太和君﹑太和丈人﹑太上皇眞道君﹑皇眞丈人﹑上古天師君﹑天師丈人﹑萬道父母﹑萬徳父母﹑天地父母﹑神仙所出﹑神仙所聚﹐東王公﹑西王母﹑日君﹑月後﹑五星眞君﹑五星皇妃﹑璇璣玉衡星眞君﹑眾仙﹑天官﹑大神等﹐常以月三十日﹐上會靈寶太玄都玉京七寶紫微官。奉齋朝天眞﹐萬帝眾神﹐諸天諸地﹐集算校大劫﹑小劫﹑大小百六天地運度﹐料別善惡﹐學道應得神仙人名。其日遣上太一下。上太一自下﹐其中諸天星辰日月璇璣北斗慘然俱下﹐與五帝五嶽四瀆江河淮濟水帝九部刺姦﹐三官考召﹑地上神祇﹐周行天下﹐司察善惡功過輕重﹐列言上天。其日有修奉靈寶眞經﹐修齋戒﹐燒香念道﹐爲太乙所舉﹐列言善功﹐則名上仙簿﹐﹫地神營護。有違科犯戒﹐移名付地官﹐長爲罪民。

太玄上宮北帝﹐常以庚申日﹐制天民三尸魂神﹐條人罪狀﹐上奏帝君。當此日﹐能修齋奉戒﹐晝夜思神﹐則三尸不得上天言人之罪﹐地司奏人善功﹐列言帝君﹐太一歡喜﹐卽記名左契﹐長爲種民。

太玄上宮至眞尊神﹐常以甲子日﹐遣大一中臺大使者下﹐周行諸天諸地﹐檢校神祇﹐驅散雜俗鬼精。當此日﹐能設齋燒香﹐中臺大使者皆條善功﹐奏上三天上帝﹐上帝卽除爲監天﹐領地上鬼普神王者﹐書名玉曆﹐長爲眞人。

太玄上宮髙眞大神﹐常以立春之日﹐會諸尊大聖仙人於太極上宮﹐算校玉札金名﹐應得神仙之人﹐列奏靈寶玄都上宮。

太玄上官太。素眞人﹐常以春分之日﹐會諸仙官於昆侖瑤臺﹐校定靈寶眞經學者﹐功業輕重﹐列言靈寶玄都上宮。

太玄上宮五帝﹐常以立夏之日﹐會諸仙人於紫微宮﹐校定學者功過﹐列言靈寶玄都上宮。

太玄上宮天上三官﹐常以夏至之日﹐會於司命上宮﹐校定兆民﹐算會簿錄﹐列言靈寶玄都上宮。

太玄上宮五嶽諸眞人﹐常以立秋之日﹐上詣中黃老君於黃房靈庭﹐會諸仙官﹐檢校天下神圖靈藥﹐列言靈寶玄都上宮。

太玄上官上皇大帝﹐常以秋分之日﹐上登上淸靈闕太微之館﹐會靈寶尊神﹑太上五老君﹑北極眞公﹑八海大神﹐集算天下兆民罪錄﹐功過輕重大小﹐列言靈寶玄都上宮。

太玄上宮陽臺眞人﹐常以立冬之日﹐會論仙官玉女於靈寶陽臺之上﹐校學道簿錄名目輕重深淺﹐列言靈寶玄都上宮。

太玄上宮天眞眾仙﹐常以冬至之日﹐上詣方諸束華靑宮﹐會於束海靑童金闕上相至眞大神﹐校定眾仙名錄﹐列言靈寶玄都上宮。

八節之日﹐是上天八會大慶之日也。其日諸天大聖尊神﹑妙行眞人﹐莫不上會靈寶玄都玉京山上宮。朝慶天眞﹐奉戒持齋﹐旋行誦經﹐各遣天眞威神﹐周行天下四海八極﹐五嶽名山學人及得道兆庶﹐糾察功過輕重﹐列言上宮。其日諸天星宿﹐日月璇璣﹐地上神祇莫不振肅。凡是修齋持戒﹐宗奉天文﹐皆爲五帝所舉﹐上天右別﹐書名玉曆﹐記爲種民﹐告下三官神靈侍衛﹐門戶整肅﹐萬災不幹。至學之士﹐三界司迎﹐神仙度世﹐上爲眞人。爲惡犯戒﹐司考所糾﹐移付地官﹐長爲罪民。

五老靈寶五篇眞文﹐元始天書﹐生於空洞之中﹐爲天地之根﹐靈尊妙貴﹐法教威嚴。三元開張﹐徳冠諸天。一十四徳﹐皆以三元齋之﹐貴行標於髙稱。一者其徳如太空﹐無形蕩蕩﹐爲無始之宗。二者其徳如虛元﹐無中生有﹐有中歸無。三者其徳如大道﹐威靈恢廓﹐爲神明之寶。四者其徳如天﹐澄淸髙虛﹐廣覆無邊。五者其徳如地﹐開張廣納﹐無毫不載。六者其徳如三光五曜﹐諸天普受光明。七者其徳如髙眞﹐敷演玄教﹐爲天中之尊。八者。其徳如神人﹐廣度一切﹐普受自然。九者其徳如太玄﹐淸開廣置爲神仙之都。十者其徳如雲雨﹐一切萬物﹐普受其蔭潤。十一者其徳如風﹐一切萬物受其施泄。十二者其徳如四時﹐一切萬物﹐受其生成。十三者其徳如泰山﹐保固元祚﹐安寧神器。十四者其徳如大江﹐蕩蕩無礙﹐莫不開容。靈文妙重﹐斯一十四徳﹐其徳如之巍巍髙範﹐量難可勝﹐垂蔭福流﹐萬劫無窮﹐開明元化﹐莫不由焉。

靈寶五篇眞文﹐施一十四福﹐福報如之。一者形神澄正﹐不受眾橫﹐永離痛惱﹐身無疾病。二者萬魔降伏﹐五帝所敬﹐地祇侍衛﹐心端神定。三者上聖玄監﹐天神記名﹐右別簿錄﹐削死上生。四者徳慧長新﹐役使鬼神﹐舉向所欲﹐坐招自然。五者神童玉女﹐侍衛身形﹐出入遊行﹐所在司迎。六者天災賓伏﹐福慶日臻﹐門戶昌熾﹐道徳日隆。七者門族端偉﹐世世安寧﹐中外享慶﹐潤流無窮。八者五帝所舉﹐上補眞人﹐三界司迎﹐項負寶光。九者塵垢普消﹐表裹明鮮﹐身香體潔﹐淨如金剛。十者志無不克﹐願無不從﹐適意所欲﹐洞達無窮﹐心聰體聖﹐神明交通。十一者爲諸天大聖尊神﹑妙行眞人﹑五嶽飛仙﹐一切所宗。十二者功成徳滿﹐道報自然﹐身生羽服﹐白日升天。十三者功徳之大﹐上延七祖﹐解脫三塗﹐五苦八難﹐上升天堂﹐受仙南宮﹐下流種孫﹐世世興隆。十四者功言一切蠢飛蜎息﹐已生未生門內六畜﹐普皆延年﹐宗奉靈文﹐修齋供養。斯功至重﹐徳報自然﹐三官記識﹐無失毫分。影響相酬﹐其理甚明。

二篇徳福二十八條﹐出玄都紫微宮上元格中﹐至眞學者行之徳也。

玄都紫微宮中元格。靈寶眞文﹐見眾眞修齋奉戒﹐朝禮天文﹐有一十二念。一念精進苦行﹐不犯經戒﹐每事尊法。二念道尊徳貴﹐法化髙大﹐心所希願。三念悔謝眾罪﹐無所隱匿﹐整心修敬﹐每以盡節。四念願求神仙﹐得見眞君﹐免度厄世﹐身睹太平。五念度諸苦難﹐三惡之道﹐五災之中。六念願得飛行﹐駕乘雲龍。七念爲億曾萬祖﹐上世父母﹐宿考解散﹐免離徒責﹐上升福堂。八念家中大小﹐同學之人﹐福慶日升﹐善念日生。九念普爲一切人民﹐後世子孫﹐厄中得免﹐居危獲安。十念畜牧已下﹑一切眾生﹐蝖飛蠢動﹐及得喘息有生气者﹐普蒙惠澤﹐恩潤覆護。十一念志遠榮華﹐姦祆雜俗﹐邪諂假僞﹐祆孽鬼神﹐精魅雜法之術。十二念使鬼役神﹐收攝邪姦﹐天人無害﹐普離眾惡﹐三災九厄﹐十苦八難﹐克獲上仙﹐白日升天﹐仙度之後﹐與道念同。此一十二念﹐發自然天心﹐大慈之徳﹐功懋諸天。舊儀系靈寶中元篇目﹐在玄都宮。

玄都紫微官中元格﹐施一十二念﹐而有一十二報。一者身體剛彊﹐軀形安寧。二者名聲遠著﹐一切之人﹐願所欲聞。三者爲諸天大聖尊神﹑妙行眞人所見愛敬﹐日月星宿所惠﹐仙聖所宗﹐地祇所仰﹐鬼神所畏。四者世間萬姓敬奉﹐稱爲眞人﹐吉無不利﹐慶載永安。一切蠢動﹐希爲橋梁﹐千精萬邪﹐妖僞鬼神﹐一時消滅﹐舉響從心。五者謂之所詣﹐出入行來﹐吏兵衛身﹐天官導從﹐地神奉迎。六者制伏天地一切鬼神﹐坐致天廚玉女侍衛。七者驅馳六甲﹐運走星辰﹐訶役三皇﹐走使鬼神﹐行來坐起﹐飲食臥息﹐天神侍護﹐地神直衛。八者所在住止﹐方圓三千六百里中﹐妖僞雜俗﹐姦詐魍魎﹐一時消減。九者交遊上道﹐提攜仙人﹐浮游五嶽﹐出入民問﹐無敢疾傷。十者斬邪破敵﹐不教自行。十一者壽骨日生﹐仙道日成﹐道成徳滿﹐白日升天。十二者得與上聖諸君丈人爲友﹐升入無形﹐與道合同。此十二報﹐施徳所延﹐上帝所貴﹐坐要自然。

二篇施念獲報二十四條﹐出玄都紫微官中元格中﹐至眞學者行之徳也。

玄都紫微宮下元格。靈寶眞文﹐明見眾眞奉齋﹐朝禮天文﹐有一十二恩。一者解上世之考﹐及見世之罪。二者致福卻禍。三者來生卻死。四者招財致祿。五者宜後世子孫。六者福延先亡。七者見世興隆。八者與天地結親。九者交友眞人。十者卒得上仙﹐白日升天。十一者仙度之後﹐上升道堂。十二者一切普福﹐爲世橋梁。其一十二恩﹐皆精行所致﹐徳感天眞。

玄都紫微宮下元格。靈寶眞文﹐明見眾眞奉齋﹐朝禮天文﹐有一十四功。一爲上世﹐二爲子孫﹐三爲居世﹐四爲居山﹐五爲修道﹐六爲求仙﹐七爲眾官﹐八爲治民﹐九爲眾生﹐十爲世間﹐十一爲天﹐十二爲神﹐十三爲人﹐十四爲一切萬物。齋直上聖之法﹐淸虛簡素﹐棄穢來眞﹐上應列星﹐中應人情﹐下副物心。聖者見之謂之聖﹐仁者見之謂之仁﹐智者見之謂之智﹐賢者見之謂之賢。元始置法﹐爲眾道之尊﹐上帝之所﹐修來者之橋梁也。

二篇施恩置功二十六條﹐出玄都紫微宮下元格中﹐至眞學者行之徳也。

元始自然赤書玉篇眞文﹐開明之後﹐各付一文安鎭五嶽。舊本封於玄都紫微宮﹐眾眞侍衛﹐置立玄科﹐有俯仰之儀。至五劫周末﹐乃傳太上大道君﹑髙上大聖眾﹑諸天至眞﹐奉修靈文﹐敷演玄義﹐論解曲逮。有十部妙經三十六卷﹑玉訣二卷﹑以立要用﹐悉封紫微上宮。眾眞並以上合天慶之日﹐淸齋持戒﹐上會玄都﹐朝禮天文﹐誦經行道﹐上贊元始自然之章﹐中和三元洞明之气﹐下慶神眞大慈之教。道在則尊﹐惟淸爲貴﹐故齋戒存其檢行。當其齋日﹐諸天大聖尊神﹑妙行眞人﹑日月星宿﹐皆會玄都玉京之臺紫微上宮﹐持戒朝禮﹐旋行誦經。諸地上五嶽神仙眞人﹑四海水帝﹑北酆三官﹑三界地祇﹐一切神靈﹐莫不束帶肅然持齋﹐尊道重法﹐以崇天眞也。其儀典格式﹐具出靈寶中金紫格﹐有左右陰陽考典賞。

靈寶眞文﹐以赤明開玄之始﹐號曰空渾赤書景皇眞文。天地分判﹐天號之靈﹐地號之寶﹐故曰靈寶。至黃帝五劫下教﹐度得道之人﹐令得升玄矣。

元始五老赤書玉篇眞文天書經卷下

