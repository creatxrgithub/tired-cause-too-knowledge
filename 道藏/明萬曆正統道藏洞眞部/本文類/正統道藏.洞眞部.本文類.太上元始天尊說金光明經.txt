太上元始天尊說金光明經

經名﹕太上元始天尊說金光明經。撰人不詳﹐約出於唐宋間。假托元始天尊演說﹐勸世人修道誦經﹐消除眼疾﹐得見光明。一卷。底本出處﹕《正統道藏》洞眞部本文類。

太上元始天尊說金光明經

爾時﹐元始天尊與諸大眾登寶座說法﹐歷觀世界眾生受種種苦楚。或被疫疾﹐眼目暗昧﹐三光𨿽照﹐由如盲人﹐皆爲不敬三寶。或被冤愆﹐咒詛相纏﹐致使眼目昏暗﹐視之不見。

爾時﹐元始天尊開大慈悲方便之門﹐憫念生民﹐乃爲演說此經﹐救度眾生。善男子善女人﹐若遇此經救世﹐急當香湯沐浴﹐建立道場﹐轉誦此經﹐信敬供養。卽有金光童子﹑日光童子﹑月光童子﹑開光童子﹑星光童子﹑光明童子﹑煥光童子﹑淸光童子﹑道眼童子﹑法境童子﹑圓光童子﹑慧光童子﹟1。

道言﹕此十二童子能消災難﹐若有眾生眼目障昧﹐急轉此經﹐自然開度﹐光明無礙﹐仙眞護佑﹐萬惡消亡﹐伏屍故气﹐精邪之鬼﹐遠令除蕩。善信男子女人敬信此經﹐卽得疾病痊愈﹐眼目光明﹐前緣業障﹐見世愆辜﹐罪累消除﹐眾聖佑助﹐同睹光明。此經神驗﹐不可思議。有輕之者﹐殃及七祖﹐禍連汝身。於是天尊及諸仙聖﹑天仙地仙﹑三界官屬﹐聞說妙法﹐皆大歡喜﹐信受奉行。

太上元始天尊說金光明經竟

﹟1文意未完﹐疑有脫句。

