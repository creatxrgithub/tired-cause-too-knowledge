玉淸無上靈寶自然北斗本生眞經

經名﹕玉淸無上靈寶自然北斗本生眞經。撰人不祥﹐約出於宋元。假托元始上帝爲寶上眞人說玉淸紫光夫人本生故事﹐勸人設醮持誦《九光眞經》﹐祈求智慧福壽。一卷。底本出處﹕《正統道藏》洞眞部本文類。

玉淸無上靈寶自然北斗本生眞經

三十六天大司命宸京保命大天帝君下傳

洪惟大道﹐浩浩赤明﹐元始開圖﹐化導羣有﹐現大光明﹐照百千界﹐於玉淸皇極宮中﹐放種種光明﹐所謂金藏雲光﹐玉藏雲光﹐珠藏雲光﹐海藏雲光﹐香藏雲光﹐花藏雲光﹐火藏雲光﹐五行之光﹐周徧天下﹐下及人寰﹐上則萬二千天﹐下則八千萬國﹐莫不承我元始之力﹐一時雲集﹐聽說無上至眞妙道。元始上帝太極眞尊撫明云幾﹐下觀大眾﹐發大梵音﹐如大天鼓震響十方﹐天上天下﹐一時皆謂元始上帝與我獨語﹐莫不歡喜﹐誠服聽受。元始上帝乃敷奧義﹐大發至眞之淵淪﹐披迷雲之日月﹐其時龍音雷吼﹐駭聽動心。

道曰﹕一心玄微﹐廣包萬景之多﹐一心所受﹐表裹洞然﹐本無畱礙﹐生死去來﹐如影如夢﹐緣何倒置﹐認此爲眞﹐淪沒妄波﹐不能出離。方說是法﹐時有眞人﹐從座而起﹐虔恭百拜﹐仰瞻威容﹐告眞尊曰﹕臣名寶上﹐諸天子中﹐最爲第一﹐今有微願﹐望賜開弘﹐臣所願也。中天七星﹐巍巍赫奕﹐統禦羣曜﹐斡旋炁運﹐斟酌死生﹐威力至重﹐以何因緣﹐殊勝第一﹐起自何劫﹐始終之化﹐願詳聞之。眞尊嘆曰﹕大哉﹐汝之問也﹐在昔龍漢﹐有一國王﹐其名周禦﹐聖徳無邊﹐時人稟受八萬四千大劫﹐王有玉妃﹐明哲慈慧﹐號曰紫光夫人﹐誓塵劫中﹐已發至願﹐願生聖子﹐輔佐乾坤﹐以裨造化。後三千劫﹐於此王出世﹐因上春日﹐百花榮茂之時﹐遊戲後苑﹐至金蓮花溫玉池邊﹐脫服澡盥﹐忽有所感﹐蓮花九包﹐應時開發﹐化生九子﹐其二長子﹐是爲天皇大帝﹐紫微大帝﹐其七幼子﹐是爲貪狼﹑巨門﹑祿存﹑文曲﹑廉貞﹑武曲﹑破軍之星﹐或善或惡﹐化導羣情﹐於玉池中﹐經於七日七夜﹐結爲光明﹐飛居中極﹐去地九千萬里﹐化爲九大寶宮﹐二長帝君居紫微垣太虛宮中﹐勾陳之位﹐掌握符圖﹐紀綱元化﹐爲眾星之主領也。昔大願注此剛彊世界七千萬劫﹐方還玉淸﹐紫光夫人亦號北斗九眞聖徳天后﹐道身玄天大聖眞後﹐應現上天南嶽﹐是名慶華紫光赤帝之尊。若有信心男女﹐能於上春日一心齋戒﹐肅爾神明﹐設九光醮﹐迎請紫光聖母並七元君﹐虔恭奉獻﹐縱有多劫十惡重罪﹐冤家苦報﹐如九日輪照於冰山﹐應時消釋﹐上至國王大臣﹐下及民庶﹐能奉之者﹐感獲景貺﹐福壽增延﹐無量天眞俱來擁衛﹐見世圓滿﹐子孫昌盛﹐命終之後﹐超生大梵眞天。世上之士﹐若能常誦《九光眞經》﹐設九光醮﹐持紫光名﹐智慧福壽﹐如彼甘泉﹐隨汲隨發﹐受用無盡﹐此功徳藏世間第一﹐汝當傳布﹐助我道風。寶上眞人旣聞金口所宣﹐與諸天眾﹐莫大歡躍﹐感謝鴻恩﹐各起心念﹐我等當供養眞尊﹐眞尊之恩﹐如父如母﹐難以報稱﹐於是各運神通﹐就玄空中散百千萬種光明﹐寶藏無量光明﹐寶香無量光明﹐寶云無量光明﹐寶雨無量光明﹐天樂不鼓自嗚﹐並合節奏﹐無量大寶光明宮殿旋空而下﹐至眞尊前﹐而爲貢獻﹐無鞅眞聖萬口一辭﹐贊揚眞梵﹐口稱偈曰﹕

巍巍元始尊﹐神通居第一。世間無與比﹐如日照萬天。

智慧廣方便﹐而能化有生。我等以萬身﹐身身俱萬舌。

以贊眞尊道﹐窮劫不能盡。仁哉紫光天﹐善能變現身。

男形或女形﹐應機而接物。歸命北極母﹐無盡功徳海。

永爲盲者目﹐照耀於今古。功徳與元始﹐通爲內外化。

陶鎔大法器﹐普成無量眞。

寶上眞人與諸天眾說是偈畢﹐一切天神敬禮眞尊﹐奉辭而退。

玉淸無上靈寶自然北斗本生眞經竟

