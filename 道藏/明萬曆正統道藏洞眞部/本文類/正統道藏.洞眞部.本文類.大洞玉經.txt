大洞玉經

經名﹕大洞玉經。宋元間道士趙眞人等撰﹐龔徳同抄錄並序。系《上淸大洞眞經三十九章》之校釋本。二卷。底本出處﹕《正統道藏》洞眞部本文類。

大洞玉經

秉簡當心﹐臨目叩齒﹐存室內紫雲之炁徧滿﹐來冠兆身﹐金童玉女侍經左右﹐三光寶芝洞煥室內﹐叩齒微祝曰﹕

天朗气淸﹐三光洞明﹐金房玉室﹐五芝寶生﹐玄炁紫蓋﹐來映我身﹐

仙童玉女﹐爲我致靈﹐九帝齊景﹐三元同軿﹐上乘紫蓋﹐升入帝庭。

開經玄蘊咒

徹微玄景門﹐煥朗徹空同。至道由靜默﹐當見三素宮。大道於此成﹐驂景策雲龍。左右侍經眞﹐玉女及玉童﹐身濟不死律﹐解羅順靈風。七祖反胎生﹐世爲神仙宗。

叩齒冥目﹐俯心祝曰﹕

糞土小兆男臣某﹐今有微言﹐上啟玉淸瓊元君﹑髙聖萬眞太上道君﹑中央黃老元素道君﹐上淸總仙大司馬長生法師主三天君栢成上眞﹑降授《大洞眞經》經師上眞聖母紫微元君王夫人﹑降授回風大混合師上眞聖母中侯元君王夫人﹑上淸九微太眞玉保王金闕上相大司命髙晨師東海王靑華小童君﹑上淸太無東霞扶桑丹林大帝上道君﹑祖師南極紫眞上淸道主玉晨聖後金闕上保東華道君﹑金闕大夫上淸仙侯﹐臣今入室誦詠《上淸大洞眞經三十九章》﹐願晨暉煥發﹐﹫照臣身髒府榮華﹐災禍消散﹐七祖返胎﹐同駕雲輿。

閉目存帝一尊君﹐如嬰兒﹐長四寸﹐居鼻下人中皮內﹐主集百神﹑坐五色雲中。存帝一尊君空玄中﹐其口正對兆口﹐聽誦玉經。

大洞震靈符文

符文用黃素爲地﹐以朱書內﹐黑書郭。行則佩﹐坐迹拜就以爲褥﹐制伏萬魔﹐全神定志。

大洞照辟符文

符用貴重之物﹐兩面刻文﹐囊用錦﹐外用黃羅爲之。遇行事佩之﹐六天魔王三天禁君﹐不敢砠遏也。

誦經內訣

身坐震靈符﹐帶照辟符﹐靜思身在三臺北斗中。畢﹐叩齒三十九通﹐然後誦隱書﹐入本經。

大洞神慧隱書

玄景散天湄﹐淸漢薄雲回。妙炁煥三晨﹐丹霞映紫微。諸天書靈彩﹐流霄何霏霏。神燈朗長庚﹐離羅吐明暉。四嶺帶髙云﹐玄精蔭八垂。三素啟髙虛﹐蘭闕披重扉。金墉映玉淸﹐靈秀表天畿。風生八會宮﹐猛獸騁云馳。紛紛三洞府﹐眞人互參差。上有千景精﹐冥徳髙巍巍。太一務猷收﹐執命握神麾。正一履昌靈﹐攝召萬神歸。公子翼寂轅﹐洞陽衛玄機。明初合道康。龍輿正徘徊。七景協神王﹐飆輪萬杪階。體嬌玄津上﹐飛步絕嶺梯。披景入神丘﹐璀璨振羽衣。冥攄交云會﹐飛景承神通。靑峯無毫薈﹐綺合生絕空。金華帶靈軒﹐翼翼髙仙翁。萬轡乘虛散﹐蓊藹玄上窗。中生合景君﹐九帝昌上皇。明輪﹫黃寧﹐羽珠耀玄陽。天精元素炁﹐中五號養光。結朗始生神﹐九眞合成雙。妙景啟冥數﹐順感標神蹤。泥丸洞元光﹐運珠正絳官。元陽部命門﹐三神攜紫童。拘制招上歸﹐夾闕侍明窗。翳蔚對啟明﹐圓華煥三衝。方盈引接生﹐反老回嬰蒙。飆粲麗九天﹐綠轅繞丹房。蕭蕭纏靄表﹐曲絳寢華堂。遊冥盻萬變﹐歸會神霄王。仙道樂子生﹐鬼道樂子凶。但聞貴生道﹐不聞鬼道隆。瑤歌參天炁﹐貴生元正章。神慧命朱兵﹐五帝符寒鄕。仗旛攝萬魔﹐瓊文檢北酆。體解自然道﹐妖滅非爾功。泛景鼓長扇﹐含靈慶霄峯。俯盻四謝飛﹐天劫永難終。妙中生眞景﹐回輦若遲遲。意合存冥感﹐攜提髙上奇。翔翅期妙會﹐洞觀誰與齊。嘯叱咄嗟頃﹐倏忽歷九圍。攝炁反交初﹐並景幽玄棲。

三素者﹐三素老君也。務猷收﹐太一名。履昌靈﹐玉帝君字也。公子﹐無英公子也。洞陽君﹐右白元神名也。理明初﹐中央司命丈人名也。孩道康﹐命桃康名也。合景君﹐膽中八眞名也。九帝昌上皇﹐泥丸九眞名也。明輪﹐肝中四眞名也。黃寧﹐精血三眞名也。羽珠﹐胃管二眞名也。玄陽﹐左腎七眞名也。天精﹐心中一眞名也。元素﹐無英公子名也。養光子﹐脾神名也。洞元君﹐泥丸君名也。運珠﹐心中丹元君名也。元陽昌命門﹐下元元王君名也。紫童﹐太微小童名也。拘制﹐九元眞男名也。上歸﹐皇一魂女名也。翳蔚﹐紫素左元君名也。啟明﹐白素右元君名也。圓華﹐月神名也。方盈﹐月中桃君名也。接生﹐日中司命名也。神慧﹐心神名。五帝﹐腎神名也。

大洞太微玉符

服符微咒曰﹕

太微小童君﹐名幹景精﹐字會元子﹐一名三衿交﹐一名對帝眞。常鎭舌根之下﹐血液之府。

太微﹐乃兆初地修行之身。小童﹐卽童子。對帝眞﹐卽同參知識之義。

玉淸眞王咒曰﹕

天寶大隱生﹐明梁玄上炁﹐爲我塞下戶﹐受生牢關外﹐益元羽童君﹐列於綠室軒﹐七祖得解結﹐隨風離根源﹐配天升遷基﹐洞達變八玄。

太隱生﹐人之心也。明梁者﹐人之鼻息。益元羽童﹐鼻之神也。綠室﹐乃人中也。

又咒曰

元炁自本生﹐五塗承靈出﹐雌雄寄神化﹐森羅邃幽蔚﹐

玉音響太和﹐萬唱元中發﹐仙庭回九轉﹐百混同得一﹐

易有含虛中﹐俱入帝會室。

雌雄﹐乃大洞雌一﹑雄一之君。易有﹐九天西北門名。帝會﹐堂室之名。

存思圖

大洞玉經卷上

髙上虛皇君道經第一

髙上洞玄﹐元生九天。炁祖太無﹐宗風胤玄。

玄曾散絕﹐四淸撫閒。帝一上景﹐連眾攝煙。

長契一運﹐七世投閒。托靈屬命﹐反華自然。

泯邈流虛﹐六曜浮遷。淩梵銜暉﹐西華彰安。

仙編帝簡﹐盡得解源。胎田邃路﹐世發玉蘭。

靈光八曜﹐混生萬神。﹝三藍羅﹐波逮臺。﹞

髙上玉皇之炁﹐在人身爲明梁之炁﹐下應人之鼻中。蓋以人受胎結形﹐先始生鼻﹐鼻祖之義取於此。宗風乃祖炁之異名﹐生生化化﹐玄之又玄﹐玄孫之義取於此。曾親結散者﹐謂人身乃祖親之委蛻隱顯﹐中有自然感召之機﹐結散乃得大解脫也。帝一上景者﹐乃眞一不二法門﹐最上乘之妙道也。連眾攝煙者﹐連貫眾炁﹐攝聚靈煙﹐取肺爲五臟華蓋﹐明梁祖炁系乎鼻。六曜﹐謂南斗六曜﹐炁浮南炎﹐爲兆化形易貌也。淩梵﹐玉帝君名逢淩梵。彰安﹐肺神白帝名彰安幸﹐字西華。胎田﹐謂結胎仙於丹田也。八曜﹐八景也。

大洞太一玉符

服符微咒曰

太一尊神﹐名務猷收﹐字歸會昌﹐一名解萌﹐一名寄頻﹐常枕我玉枕之下﹐泥丸之後戶。

腦後枕骨﹑眉間﹐卻入三寸爲丹田﹐卽泥丸官。泥丸後戶﹐正在玉枕之下﹐督脈所入處。

上皇玉虛君道經第二

玉虛順玄歸﹐天晨金霄遊。朗朗生帝景﹐欻生宴玉洲。

左攝始童神﹐右命起常扶。明眞煥九霄﹐三日�玄敷。

千景並三衿﹐內有幽寥無。今我得長生﹐千劫始一周。

黃錄保徳仞﹐披錦入神丘。太一務命根﹐公子命靈旛。

十回度初心﹐得入大信根。離堂合﹐推運回。

玉虛之天﹐乃乾陽也。順者﹐以人得一炁之正﹐故順生﹐非若艸木逆生﹐禽獸橫生也。玄歸子﹐太一精魂之名﹐又泥丸之靈根也。天晨者﹐雌一君之名。金霄者﹐雄一君之名。遊乃逍遙也。朗朗者﹐日月之華。帝景者﹐雌一所居之景也。欻生者﹐風之名。玉洲者﹐雄一所居之景也。始童神﹐黃庭元王名也。起常扶﹐泥丸帝卿之名也。明眞者﹐九天臺名也。千景並三衿﹐謂大微小童君﹐一名千景精﹐一名三衿交。幽寥無者﹐帝皇太一君之字也。徳仞者﹐九天臺名也。神丘者﹐帝一之靈穴也。公子﹐無英公子也。

大洞皇上玉符

服符微祝曰

皇上玉帝君﹐名逢淩梵﹐字履昌靈﹐一名匕靈﹐一名神丈人。常鎭我兩眉之問﹐紫戶之外。

眉間卻入一寸爲明堂﹐左方一寸爲靑房﹐右方一寸爲紫戶。

皇上玉帝君道經第三

帝有玄上旛﹐制命九天階。七覺乘妙道﹐歡熙神風回。

飆燦北停華﹐紫英唱東隈。琳和九霄外﹐玉符微太微。

三素生泥丸﹐發曜金靈暉。老君牢張上﹐守衛死節機。

十善生玄中﹐度死而熙熙。珠郁羅﹐廣都靈。

玄上旛﹐一名反華旛﹐玉帝招眞政靈之號令也。北停華者﹐北方有畱春仙苑﹐號曰停華也。東隈者﹐東極靑華之天也。九霄者﹐神霄﹑瑯霄﹑紫霄﹑靑霄﹑碧霄﹑絳霄﹑景霄﹑太霄﹑玉霄也。三素者﹐三素老君也。金靈暉﹐金丹之神光也。牢張上﹐三素老君名也。死節機﹐死戶也。七覺﹐火之數也。

大洞無英主符

服符微咒曰

左無英公子﹐名玄無叔﹐字合符子﹐一名元素君﹐一名神公子。常鎭我左腋之下﹕肝之後戶。

在背去脊骨左三寸﹐與前左乳相對﹐左臂甲骨之下。

上皇先生紫宸君道經第四

太冥絕九玄﹐洞景寄神通。玉帝乘朱霄﹐綠霞煥金墉。

上館雲珠內﹐仰接無仞峯。靈關太漠下﹐靄沫鏡中空。

冥光混離子﹐玄上叔火王。瑋寂髙同生﹐無極保谷童。

圓塗無凝滯﹐綺合有九重。南拔七祖根﹐西解累葉凶。

體矯萬津波。神生攝十方。火歸反胎轅﹐三合乘天龍。弗育邈﹐散兆生。

寄者﹐不著相也。朱霄者﹐朱陵之天。金墉者﹐九天館名。雲珠者﹐九庭名﹐謂金墉館在雲珠庭內也。太漠﹐指地戶也。靄卽露電﹐沬卽泡影﹐謂俯盻世塵﹐如靄沫也。冥光者﹐左腎七眞之字。混離子﹐血中赤炁君名也。玄上叔﹐謂無英公子名也。瑋寂者﹐心君內名。髙同生﹐上玄元父君名也。無極者﹐胞中黃炁君之字也。保谷童子﹐結中元君精魂之名也。綺合者﹐九天臺名也。南指南昌上官也﹐根乃胎根胞樹。西指西王母之都也﹐葉乃玄葉孫枝。萬津波﹐在綺合臺下。火歸者﹐流金火鈴之神﹐使火假上果也。返心乾者﹐回度胎仙之車﹐於路絕道斷之際也。

大洞白元玉符

服符微咒曰

右白元尊神﹐名洞陽官蔚靈標﹐字玄夷絕﹐一名朱精﹐一名啟成。常鎭我右腋之下﹐肺之後戶。

在背去脊骨右三寸﹐與前乳相對﹐右臂甲骨之下。

太微天帝君道經第五

太微天帝君﹐八浮入云營。神宗理靈襟﹐龍山秀玉京。

金房郁明霞﹐九戶朗髙瓊。黃庭涉北元﹐元父左回明。

朱精啟明師﹐幽寥登上淸。四玄秉元禁﹐長保五帝城。超滯天﹐橫冥始。

八浮者﹐風之名也。神宗者﹐中央司命君名也。龍山者﹐玉淸天中臺名也。明霞者﹐九天宮名。髙瓊者﹐九天室名﹐謂九竅之戶﹐通明於髙瓊之室也。北元者﹐黃庭之幽闕也。左回明﹐上玄元父君字也。朱精者﹐白元尊神名也。啟明者﹐白素右元君名也。幽寥者﹐太一君字也。四玄者﹐四象也﹐四聖也﹐四體之神也。

五帝城﹐指五臟也。

大洞司命玉符

服符微咒曰

中央司命丈人君﹐名理明初﹐字玄度卿﹐一名神宗﹐一名靈華。常鎭我絳宮心房之中﹐四孔之戶。

心有七竅﹐神名丕﹐曰法垣﹑曰朱霄﹑曰丹皇﹑運珠﹑曰神慧﹑曰洞源﹑洞明。

三元紫精君道經第六

紫精太元中﹐三元上景衢。秀朗寶太混﹐眇眇扇帝敷。

伯史啟三素﹐帝靈登玉虛。慶炁育五云﹐司命神明初。

十華妙行仙﹐制魔羽明車。騫苞庭﹐盻猷已。

上景者﹐日官也。秀朗者﹐九天臺名也。帝敷者﹐帝座也。伯史原﹐黃庭元王名也。三素者﹐三素老君也。帝靈者﹐帝一之名也。神明初﹐中央司命君名也。十華者﹐十極之天也。羽明﹐車名也。

大洞桃康玉符

服符微祝曰

命門桃康君﹐名孩道康﹐字合精延﹐一名命門﹐一名胞根。常鎭我臍中之關﹐命門之外。

在臍下三寸﹐其形方圓一寸﹐男藏精﹐女藏胎﹐下丹田也。

眞陽元老玄一君道經第七

眞陽帝寶老﹐受事會玉皇。滅魔除穢水﹐百司詣絳宮。

逸宅丹玄內﹐五炁結十方。七轉司命至﹐三回召仙翁。

太山主鬼者﹐急校三官中。十徳初成基﹐同飛七覺充。玄握沙﹐稱福神。

眞陽者﹐上淸天中館名也。帝賓﹐左仙仲成子名也。穢水者。屍穢之水也。絳官謂心也。逸宅者﹐眞炁之明堂也。丹玄﹐卽泥丸之宮。七轉者﹐念頭也﹐一念才動﹐七竅俱通﹐謂舉念而司命至也。主鬼者﹐嶽神也。

大洞天戶玉符

服符微祝曰

泥丸上一天帝君﹐名赤子玄凝天﹐字三元光﹐一名伯無上﹐一名伯史原。常鎭泥丸之中﹐九孔之戶。

卽上丹田﹐內有九宮﹐四雌五雄﹐各方一寸﹐其形內圓虛中﹐紅而瑩﹐乃神之所居。其後戶有兩脈﹐貫於脊骨之端。

上元太素三元君道經第八

太素三華炁﹐晨燈廣靈堂﹐玉賓表玄籍﹐守命孩道康。

回風散萬魔﹐金符召廣鄕。輔衛地戶內﹐保此長生王。

轉入十仙門﹐八景齊洞陽。明柱子﹐會合存。

三華者﹐三華聚頂也。神燈者﹐靈光也。玉賓者﹐三元君所居館名也。孩道康﹐命門桃康君名也。召廣鄕﹐召登廣漠之鄕也。地戶者﹐陰魔之門。輔衛﹐卽封形閉債﹐背土淩空之事。洞陽者﹐白元尊神名也。

大洞丹皇玉符

服符微祝曰

絳宮中一丹元君﹐名皇神運珠﹐字子南丹﹐一名生上伯﹐一名史云拘。常鎭我頂中央﹐大椎骨首戶之下。

人脊骨有二十四椎﹐上第一椎是也。

上淸紫精三素君道經第九

紫精毓華林﹐長明太無外。玉房生寶云﹐九扇胞胎內。

帝賓奉五符﹐三元回紫蓋。倉玉斌來生﹐衛此長夜會。

五靈度符籍﹐九統合九元。三玄出太淸﹐紫陽發萬玄。

玄精育九靈﹐元父結胎仙。樂伯勒﹐飛明賢。

紫精者﹐天中之樹﹐葉似竹而赤﹐花似鏡而明﹐實似李而無核﹐食其葉則辟饑﹐花則不死﹐實則飛仙﹐名毓華之林。九扇者﹐九重之門﹐乃帝一胎尊所居之處。帝賓者﹐左仙仲成子之名也。三元者﹐上元泥九﹑中元絳官﹑下元命門也。紫蓋者﹐黃庭門名。倉玉斌來生者﹐節中黑炁君﹐名斌來生﹐字倉玉也。長夜者﹐節中黑炁所會之名也。五靈者﹐五老君也。三玄者﹐道之三眞也。紫陽者﹐官名。玄精者﹐膽中八眞名。九靈者﹐天之九魂也。

大洞黃庭玉符

服符微祝曰

命門下一黃庭元王﹐名始明精﹐字元陽昌﹐一名始童神﹐一名藏明初﹐一名嬰兒胎﹐一名史伯原。常鎭我兩完間﹐車軸之下戶。

脊骨下第二十四椎是也﹐與尾閭並兩腿﹑臂骨相連綴耳﹐運動載身﹐若車之有軸也。腰胯當中是也。

靑靈安陽元君道經第十

靑靈扇八炁﹐鼓輪三華城。披此胞胎結﹐七祖受福生。

宿對滅五道﹐長守帝一營。望昌謁﹐順萬煙。

披者﹐脫體之義。五道﹐卽五苦。滅之者﹐生神章云﹕五難緣理去﹐是也。

大洞九眞玉符

服符微祝曰

泥丸九眞﹐名帝眞上皇﹐字帝先靈﹐一名元宗。常鎭我口之四際。

想自頂上是也。口神﹐一名淸淨和。

皇淸洞眞大道君道經第十

公子執五符﹐太一居紫房。三合地戶下﹐拔命玉帝宮。

少女郁墨子﹐衛兆七炁窗。拘制盛血液﹐盈滿五藏充。

十眞登黃房﹐帝子化金仙。白玉飛符招﹐引升龍臺天。回素充﹐吉求靜。

公子者﹐無英公子也。五符者﹐五文眞符也。三合者﹐皇淸元君﹐女之髙仙﹔洞眞眞人﹐男之髙仙﹐卽雌一﹑雄一之異名﹐二眞與太一合化於廣漠之境﹐故曰三合。地戶﹐卽坤宮也。郁墨子﹐皇一魂女之內名。七炁者﹐七情也﹐一曰七竅﹐未詳孰是。拘制者﹐九元眞男名也。十眞者﹐妙行十全﹐位登太上黃房也。龍臺﹐天宮名也。

大洞八眞玉符

服符微祝曰

膽中八眞﹐名合景君﹐字北臺﹐一名玄精。常鎭我背中骨節之府。

一名威明﹐上一椎丹皇君守之﹐下第一椎黃庭王守之﹐上七節玄陽七眞守之﹐中七節玄陰七眞守之﹐下七節膽中八神守之。

髙上太素君道經第十二

髙上宴紫霄﹐五老輔玉根。太素拂眇景﹐合符帝一前。

白帝號蔚將﹐回金太霞鄕。度我死戶下﹐拔出三塗梁。

十通由斯生﹐妙行由此圓。洞明光景中﹐帝一眞玄玄。和歸落﹐結舒永。

玉根者﹐天中之山名﹐或以爲人之鼻也。眇景者﹐日名。白帝浩蔚將者﹐白帝運浩景之炁﹐於蔚將之官也。十通者﹐謂十眞事畢﹐妙澄十通﹐自一至十﹐皆天地之數﹐此道通天地之外﹐陰陽莫能拘﹐罪福莫能報﹐超出天地定數﹐故曰十通。

大洞左七眞玉符

服符微祝曰

左腎間七眞﹐名玄陽君﹐字冥光﹐一名元生﹐一名玄冥﹐一名五帝。常鎭我背骨盡際﹐地戶之下。

皇上四老道中君道經第十三

皇上超無景﹐輸轉九曜生。徊風混帝心﹐八炁運常寧。

廣霞參神天﹐五帝散日精。液溢玄中漠﹐血凝五華平。

體寶圓珠�﹐流曜瑩兆形。號爲壽逸阜﹐亦曰澄溱渟。

俱濟三惡關﹐啟籍登太冥。令我保仙眞﹐七世披綠靑。

解禍冥途中﹐超福晨上靈。度世登玉卿﹐累祖返胎嬰。

洞觀無礙空﹐始通生圓明。驪珠貫方瞳﹐內外洞照淸。三樂深﹐五達門。

九曜者﹐日名﹐又云眼爲日輪也。廣霞者﹐玉淸山名。五華者﹐五臟也。壽逸阜﹐九天山名﹐號延壽之國。三惡關﹐鬼關也。綠靑者﹐服靑華之炁。登玉卿﹐位登玉府上卿也。圓明者﹐日月也。三樂深五達門者﹐九天祝言﹐皇上君內名也。或釋之曰﹕法輪回道上生。

大洞右七眞玉符

服符微祝曰

右腎間七眞﹐名玄陰君﹐字太眞﹐一名上生。常鎭我背下骨﹐玉關之戶。

玉晨太上大道君道經第十四

玉晨九天司﹐太上大道君。常保景化內﹐九回鏡上淸。

解帶玉﹫室﹐乘素入四明。攜提日中王﹐並羽玉晨靈。

太一召天魔﹐帝君致萬精。拔過死積炁﹐越度仙皇庭。

帝立三關上﹐八風舞神兵。左挹福醴液﹐右提慶元軿。

洞微無障玄﹐梵通明靈生。貫顙聞十方﹐豁落一切聲。泓郁遐﹐渡法令。

景化者﹐三景道化也。九回者﹐金丹九轉也。鏡上淸者﹐以大微小童﹐駕羽明之車﹐上朝元始﹐如求鏡裹之形也。四明者﹐玉帝南門之名也。左挹右提者﹐謂左耳斟右腎之水﹐右耳酌左腎之水。梵通明靈者﹐妙通大梵﹐聰明達靈也。貫顙聞十方者﹐靈音貫顙﹐流響云營也。

大洞六眞玉符

服符微祝曰

肺中六眞﹐名上元素玉君﹐字梁南中童。常鎭我頸外﹐十二間梁之中。

十二間梁﹐肺筒兩邊也。蓋頸兩條﹐各有六條大筋。存法﹐一神守二梁也。

太淸大道君道經第十五

太淸浮絕空﹐三天寶神符。日中開五暉﹐靑帝圓常無。

捧籍登太明﹐受籙金華樓。五臟植玉根﹐魂魄一凝和。

洞空淸淨玄﹐炁通生淸明。定和妙明覺﹐玄息自長生。明考梨﹐拔劫阿。

浮絕空﹐太淸山名﹐應鼻爲中嶽。太明者﹐日宮名也。金華樓﹐太淸樓名。玉根﹐鼻神名也。玄息者﹐象龜引炁﹐以耳不以鼻﹐是爲玄息。

大洞五眞玉符

服符祝曰

脾中五眞﹐名養光君﹐字太倉子﹐一名羽臺子。常鎭我喉內﹐極根之戶。

上有橫文﹐中黃之正印。極根﹐乃重樓十二﹐環之左右﹐各有一戶﹐正與炁顙之左右密相連。炁顙﹐名三思臺。

太極大道君道經第十六

太極元景王﹐三天攝神仙。紫素翳鬱仞﹐安來上華京。

拔出五苦界﹐返胎七元庭。九玄解重結﹐累祖落冤名。

徘徊秀華下﹐俯仰邀五靈。兆身升玉堂﹐五神回孩嬰。

俱濟太漠外﹐養素朝圓明。洞虛淸諍和﹐華通引玄冥。

舐練五芽味﹐含善吐長生。回圓明﹐神初羅。

翳鬱仞者﹐紫素左元君名。華京﹐乃元君所都之處。秀華者﹐天中之山名也。圓明者﹐日之名也。淸淨和者﹐口爲太和之官。玄冥者﹐腎神名。舌下爲華池﹐內有二竅﹐下通腎水﹐謂華舌﹐妙通玉華也。徊圓明神羅初者﹐九天祝言﹐元景君內名也。或釋之曰﹕暉履安固止身。見茅山大洞經﹐天上內音﹐地上外音。

大洞四眞玉符

祝曰

肝中四眞﹐名靑明君﹐字明輪童子。常鎭我胃管之戶﹐膏膜之下。

五臟惟心肺居膈上﹐今存神在胃口之外﹐胃管之戶﹐乃咽食物處﹐膏膜﹐卽膏肓之膜。

皇初紫元靈元君道經第十七

皇初紫元中﹐暉光郁霄淸。三天煥九景﹐離合億萬生﹐

披朱巾綠霞﹐上徊寒童靈。拔出五苦毒﹐超身過始靑。

白素起蕭仞﹐金門衛朱兵。七祖積屍結﹐一化百散傾。

受福東霞室﹐返胎朱火庭。洞神淸諍妙﹐力通自衝明。

淨眞手握斗﹐足躡九元星。揮執天地關﹐精神生命根。發遷合﹐光運長。

九景者﹐九日並出也。寒童靈﹐九天山名。啟明蕭仞﹐白素右元君名也。九元星者﹐九靈之罡也。天地關﹐手爲天關﹐足爲地關。發遷合光運長者﹐九天祝言。

大洞三眞玉符

祝曰

精血三眞﹐名元生君﹐字黃寧子玄。常鎭我鼻兩孔之下源。

鼻準頭內﹐名玄達之戶﹐俗云鼻尖。

元英中眞上老道經第十八

無英眞上玄﹐玄元素炁郁。寄頻攜運珠﹐混化啟明日。

正一左右仙﹐長挾林虛闕。兆有五符籍﹐合仙得眞契。

魂生太無中﹐魄亦五道會。世世解死結﹐七祖無住滯。

神風吹胞樹﹐根葉已斷絕。胎中眾鬼殃﹐五符開地結。

長爲神眞王﹐應仙續萬世。洞眞淸諍身﹐道通自然質。

眞應化現相﹐不動在黃室。應化無方在﹐骨肉金玉實。

靜眞明正道﹐至老長不易。彌勒車﹐大生彰。

素炁郁﹐謂靑黃白三色也。寄頻者﹐太一名也。混化者﹐泥丸君內名也。啟明者﹐白素元君名也。左仙名仲成子﹐右仙名曲文子。林虛者﹐中央玄一老子名﹐謂長挾精炁﹐於林虛之玄關。五道者﹐天中之官名也。五符開地結者﹐除去陰魔﹐必仗五符而散地結也。黃室者﹐黃庭也。

大洞二眞玉符

祝曰

胃管二眞﹐名堅玉君﹐字凝羽珠。常鎭我太倉之府﹐五腸之口。

胃爲太倉﹐是傳送達於五腸之口﹐口乃胃之下竅﹐心肺相接處﹐謂之五攢頭﹐卽胃口納食處。

中央黃老君道經第十九

中央黃老君﹐圓華玉壽靈。太張上玉門﹐仗云三仞明。

赤景翳逸寥﹐攜提太一眞。帝女抱定陵﹐吟詠玉淸文。

五符編紫房﹐玉籍標圓庭。七祖返胎仙﹐滅絕三途生。

流風斷血滯﹐玄葉得黃寧。洞玄淸淨元﹐元命靈通成。

性命宗本堅﹐孝道成明王。生根得太和﹐無爲登上淸。滿景生﹐比孛通。

黃素中元君﹐名圓華黃仞﹐字太張上﹐天中山名玉壽靈。太一眞者﹐太一胎尊也。抱定陵﹐皇一之魂女內名也。玄葉﹐卽玄孫也。精血三眞﹐名黃寧子玄。孝道成明王者﹐謂孝感於天﹐於日中爲孝道明王﹐於月中爲孝道仙王﹐斗中爲孝悌王也。生根者﹐性命之宗本也。

大洞一眞玉符

祝曰

心中一眞﹐名天精液君﹐字飛生上英。常鎭我胸中四極之口。

胸前兩乳之上﹐正中央﹐自心坎鳩尾骨度上四寸﹐乃神所居。

靑精上眞內景君道經第二十

靑精上華炁﹐太微玄景童。神化玉室內﹐飛羽逸紫空。

日爲三衿交﹐奉符登帝墉。開關把金節﹐閉戶叩瓊鐘。

滅魔三酆野﹐招靈上淸宮。明出窮陰間﹐入精六合房。

回老變皓形﹐還白養嬰蒙。洞元淸淨光﹐津海具神通。

咽液生萬神﹐神水華池融。湧身灌而潤﹐往來無有窮。

通生道之源﹐天根常茂丰。種炁會﹐出蘭蒙。

靑精之天﹐上華之室中﹐有返香之煙﹐其炁迎風三千里﹐猶徹聞也。玄景童﹐此小童君之號。三衿交﹐太微童君名也。帝墉者﹐玉帝金墉之館也。開關者﹐應人之鼻﹐謂調鼻息以節約肺金之炁。瓊鐘者﹐叩齒集神﹐如叩大寶鐘也。六合者﹐明堂也。

大洞九元玉符

祝曰

九元眞男﹐名拘制﹐字三陽。常鎭我左耳之下﹐伏晨之戶。

在左耳垂下二指面許﹐向後一分是也。

大洞玉經卷上竟

大洞玉經卷下

太陽九炁玉賢元君道經第二十一

太陽化三晨﹐紫軿微玄下。元君保谷童﹐守胃塞地戶。

金符煥北華﹐玉契披七祖。帝眞灌上生﹐斷我三塗苦。

洞明淸靜光﹐帝心太玄通。宿命過去智﹐根本元由中。

未來及他心﹐一切無礙融。洞源與洞明﹐萬道由通生。會命初﹐幽中和。

玉晨﹐宮名。微玄﹐日神名。保谷童子﹐元君精魂名也。北華﹐亭名。洞原﹑洞明者﹐言此心乃大洞之靈源﹐大洞之神明也。

大洞皇一玉符

祝曰

皇一魂女﹐名上歸﹐字帝子﹐一名郁墨子﹐一名抱定陵。常鎭我右耳之下﹐伏晨之戶。

在右耳垂下二指面許﹐向後一分。

九素金華景元君道經第二十二

太初九素炁﹐炁出華景中。法坦舞仙旗﹐逡巡五老翁。

夫人名啟珠﹐執籍歸紫房。父寧在回明﹐混合太微童。

洞淸冥冥慧﹐大量玄玄同。根塵悉消滅﹐有無皆虛空。

妙行眞一全﹐名大心神通。道備登玉淸﹐位爲聖仙公。冥衝次﹐信明都。

華景者﹐宮名。啟珠﹐流汨池水神名也。父寧在﹐帝一名也。左回明﹐上玄元父君字也。根塵消滅﹐謂具道眼﹑聖耳﹑玄鼻﹑華舌﹑眞身﹑帝心也。

大洞紫素玉符

祝曰

紫素左元君﹐名翳鬱無仞﹐字安來上。常鎭我頭面之境。

上部八景﹐齒神﹑發神﹑皮膚神﹑目神﹑頂髓神﹑耳神﹑鼻神﹑舌神。

九皇上眞司命君道經第二十三

元始授太玄﹐蒼胡頡寶珠。檀熾鈞音妙﹐希聲徹太虛。

九皇上眞炁﹐四司太仙王。飛霞散天日﹐凝煥六合房。

上淸朝玉虛﹐乘景晨暉中。三神號發紐﹐捧籍啟虛皇。

逸錄登紫淸﹐金符刻羽宮﹐頂玄蒼胡頡﹐弘濟登普光。

運度玄中人。咽味生五方。結集成胎仙﹐丹母金眞陽。

主伴合元範﹐大易生玄鄕。掌堂庭﹐元眇靈。

蒼胡頡﹐寶珠名。太仙王﹐司命君之位號﹐統領四司。六合房﹐乃明堂之房也。晨暉﹐宮名。發紐者﹐血中之神名。羽宮﹐水神所居之處。普光者﹐大洞殿名。金眞陽者﹐乾父也。謂乾父﹑坤母結成胎仙。元範者﹐所謂檀熾鈞也。掌堂庭元眇靈者﹐九天祝言。

大洞白素玉符

祝曰

黃素中元君﹐名圓華黃仞﹐字大張生。常鎭我胸腹之境。

天皇上眞玉華三元君道經第二十四

天皇上眞炁﹐三元乘神徊。法坦興朱霄﹐帝昌啟玉扉。

拔戶命門內﹐解結桃康階。斂神保五福﹐越轉入太微。

單入而雙修﹐一曲水天衢。海日自東生﹐元命生太初。保解乘﹐結六庭。

天皇上眞者﹐玉華仙女之母也。神徊者﹐車名也。法坦﹐心神名。朱霄﹐心神宮﹐帝昌﹐上皇泥丸九眞內名﹐寶閣之戶玉扉。單入而雙修者﹐謂天一生水﹐便對地二生火﹐性命雙修之義也。天衢﹐乃西北天門之路也。

大洞白素玉符

祝曰

白素右元君﹐名啟明蕭仞﹐字金門上。常鎭我下關之境。小腹至腳底。

下丹田在臍下三寸﹐其形方圓一寸﹐男子藏精﹐女子藏胎之所。地關﹐足名。

太一上元禁君道經第二十五

太上上元君﹐日中司命童。煥然神光明﹐披霞升帝墉。

列坐震靈席﹐混合五日房。白炁育尙生﹐靑君按延昌。

左攜精上門﹐右抱合和英。我生日月華﹐友賓赤炁王。

八景照泥丸﹐朗照洞房中。嬰兒爲赤子﹐混離生玉容。

五道秀金華﹐位爲上淸公。七祖斷玄滯﹐身得乘神風。

徘徊三淸上﹐和樂返嬰童。太始三炁周﹐眞文肇生明。丹明昌﹐左帝根。

司命童﹐號赤炁王﹐內名將軍梁﹐爲日中上神。帝墉者﹐玉帝金墉館也。震靈席者﹐震靈符文﹐可拜可坐臥也。延昌者﹐結中靑炁君名也。精上門者﹐節中黑炁君名也。赤子玄凝天﹐泥九上一天帝名也。混離子﹐血中赤炁君名也。五道﹐宮名。金華﹐山名。

大洞日中玉符

服符微祝曰

日中司命君﹐名接生﹐字通靈﹐一名上景﹐一名圓光﹐一名眇景﹐一名九曜﹐一名微玄﹐一名曜羅司命童﹐號赤炁王﹐內名將軍梁﹐乃日中上神。常鎭我左手通眞之戶。

左手掌心宛﹐宛中一戶。

元虛黃房眞晨君道經第二十六

元虛黃房中﹐內有黃寧童。左有堅玉君﹐右有帝昌皇。

浮淸翳晨炁﹐鬱鬱虛靈容。靑肝明輪子﹐開朗徹八聰。

太一疇丘蘭﹐奉符入玉宮。拔赦七世罪﹐回元期大通。

混合帝一室﹐五老變孩童。太素梵行初﹐一善四金融。變世炁﹐三道遷。

黃房﹐乃眞晨君之所治也。黃寧子玄﹐精血三眞名也。堅玉君﹐胃管二眞名也。帝昌上皇﹐泥九九眞內名也。虛靈者﹐谷神字也。明輪童子﹐肝中四眞名也。八聰者﹐八景也。疇丘蘭﹐太一帝尊內名也。

大洞月中玉符

服符微祝曰

月中桃君﹐名盈子﹐字運景。靑帝母號芳艷嬰﹐日月之明曰朗朗﹐曰圓明。常鎭我右手通眞之戶。

在右掌心宛﹐宛中是神所居。

太極主四眞人元君道經第二十七

太極主四眞﹐淩羽逸上淸。七轉召司命﹐太一揚威明。

司錄保儲命﹐三舉登震靈。魔王來受事﹐仙官束鬼精。

月中靑帝母﹐號曰芬艷嬰。太張上五符﹐安來上玉名。

混化六合內﹐洞房列火兵。太極五靈衝﹐橫文帝子賓。登來章﹐乘法謨。

威明者﹐膽神之字也。震靈者﹐符名也。靑帝母﹐月中之神也。太張上﹐黃素中元君名也。安來上﹐紫素左元君名也。火兵者﹐陽靈也。橫文乃中黃之正印﹐黃帝執此文﹐而爲萬神之主﹐與諸天帝子﹐皆爲仙賓也。

大洞陽光玉符

祝曰

左目童子名靈飛﹐字陽光﹐常鎭我左目之瞳。

四斗中眞七晨散華君道經第二十八

斗中四眞人﹐散華玉淸臺。帝卿中玄生﹐一回眾眞來。

香風扇三寶﹐五臟映淸夷。蒼胡頡光華﹐檀熾鈞吉祥。

太中六炁淸﹐曲水天河襄。大度功圓成﹐五魔伐六陰。

中結元始王﹐髙觀六合庭。鮮曲玄﹐鏡重車。

四眞人﹐四斗之神也。中玄生﹐泥丸帝卿名也。三寶﹐山名。淸夷﹐宮名。襄者﹐升也。泉曲之水﹐下注北酆﹐升爲天河﹐上貫南斗﹐了明此道﹐沈者皆升。五帝大魔伐六陰﹐而陽回六府。

大洞陰精玉符

祝曰

右目童子﹐名晨嬰﹐字陰精。常鎭我右目之瞳。

辰中黃景元君道經第二十九

辰中黃景炁﹐三秀登霄庭。滄臺飛羽輪﹐迎延道已成。

司命奉帝書﹐號爲玄度卿。保生太霞宮﹐列賓館上淸。

命門合精延﹐守我身黃寧。左攜元素君﹐右攝朱蔚靈。

太和度七覺﹐點火生眞文。紫華頂胎仙﹐元命眞中神。總命本﹐登龍津。

三秀﹐山名。滄溟﹐臺名。迎延﹐符名。玄度卿﹐司命丈人名也。合精延﹐桃康君名也。黃寧子玄﹐精血三眞名也。元素君﹐無英公子名也。朱蔚靈﹐右白元尊神名。七覺者﹐火之成數也。又離爲火﹐而文明發混洞赤文之祕也。華頂胎仙者﹐三華聚頂﹐胎結成仙也。眞中神﹐乃眞中之陽神也。

大洞胎仙玉符

祝曰

肺部童子﹐名素明﹐字虛成。常鎭我肺部之下。

金闕後聖太平李眞天帝上景君道經第三十

金闕上景炁﹐十方暉紫煙。三命太一尊﹐五召太平神。

七轉招嶽眞﹐玉符告三官。拔籍三靈下﹐受生髙上晨。

太靈八靈王﹐一化回慶雲。桃君守六合﹐勒精衛泥丸。

太淸八景觀﹐十徳眞文宣。保子神中神﹐元命生自然。暉延勒﹐得日賢。

金闕者﹐肺也。太一胎尊﹐隨所應現﹐太平後聖﹐自然通神。嶽眞者﹐五嶽眾眞也。頒玉符而告三官大帝﹐技死籍於三靈之神鄕﹐則受生於髙上之晨官矣。八靈君﹐太帝精魂之字。六合﹐明堂名。勒精﹑泥丸﹐帝卿名。八景﹐八神名。

大洞胎神玉符

服符微祝曰

胎中一元白炁君﹐名務玄子﹐字育上生。太一精魂﹐名玄歸子﹐字盛昌﹐號八靈王。二神常鎭我五臟之上﹐結喉之本戶。

結喉﹐一名金樓﹐一名重樓﹐一名三思臺﹐神有十二﹐亭長眞人在其內﹐主通上下炁也。

太虛後聖元景彭室眞君道經第三十一

太虛空無景﹐霞中有彭室。九云合重扉﹐帝君靜幽密。

八眞合景君﹐上攜女太一。雌雄混玉房﹐九變還返七。

分形散六合﹐泥丸易分別。太眞九光輪﹐十住音曳文結。

保子元炁通﹐五炁理中頡。混一歸帝闕﹐永壽無窮劫。

變化飛上淸﹐三千行超越。乘元輪﹐入幽宗。

空無景﹐山名。彭室者﹐彭君之室﹐室中主延生之符。重扉者﹐門也。合景君﹐膽中八眞名。十住﹐乃十地﹐一屬陽﹐略伸筆過右﹐便是陰﹐此耦之所由生也。此言文者﹐正得反陰爲陽之義。理中頡者﹐中理五炁﹐混合百神﹐頡乃升上之義。

大洞結中玉符

祝曰

結中靑炁君﹐名按延昌﹐字合和嬰。元君精魂﹐名保谷童子﹐字明光。二神常鎭我五臟之下﹐胃之上口。

正指胃口﹐存其神在胃口內也。前言胃管二眞者﹐存其神在胃口外也。

太玄都九炁丈人主仙君道經第三十二

太上九炁上﹐煙回太暉間。神光秀空峯﹐五道煥三天。

駕景登絕霄﹐乘風蕩滯神。中一曰運珠﹐理心入淸閒。

混合三五宮﹐累變億萬年。伐絕胎樹生﹐永斷血屍根。

七祖散積滯﹐反華墨幽玄。萬炁生萬津﹐齊化成仙人。

太玄啟十明﹐妙行登十眞。無阿景﹐奉神衝。

太玄都在九炁之上﹐九炁卽返魂之香。太暉者﹐宮名。空峯者﹐山名。五道者﹐宮名。蕩滯神﹐亦山名也。運珠者﹐心中一眞名也。金木水火﹐混合於土﹐名曰三五官。

大洞節中玉符

祝曰

節中黑炁君﹐名斌來生﹐字精上門。帝眞精魂﹐名幽臺王﹐字灌上生。二神常守我九腸之口﹐伏梁之下。

九腸之口﹐是小水出處﹐伏梁下戶﹐是大小腸窮相近間隔處當中。按祕訣云﹕伏梁下戶﹐在陰囊之後﹐肛門之前﹐二陰中央也。

上淸八皇老君道經第三十三

上淸絕霞外﹐八皇運九天。幽寥生帝子﹐攜化景中人。

晨登太老寢﹐夕宴金華便。羽節命太一﹐錦瘻召萬神。

堅我玄胎仙﹐伐減胞樹根。解結生七祖﹐散禍寧九玄。

赤帝丹靈峙﹐扶兆入金門。月母靈素蘭﹐守閉死熙關。

死炁自今絕﹐生津從玆延。萬神萬黑仙﹐超脫位眞王。

十眞妙行全﹐太玄會明陽。無上大洞尊﹐一炁同龍光。映遂劫﹐度連絕。

太一君﹐字幽寥元。晨登大老寢﹐諭理脾土之元。夕宴金華便﹐又諭咽肺金之液。丹靈﹐臺名。靈素蘭﹐月母之號。明陽﹐玉堂名。龍光﹐車名。

大洞胞中玉符

服符微祝曰

胞中黃素君﹐名祖明車﹐字神元極。天帝精魂﹐名理維藏﹐字法運珠。二神常鎭我小腸之內﹐二孔之本。

小腸之端﹐胞囊系焉。胞有一帶﹐合於小腹之內﹐其右一帶﹐管便溺水﹐左一帶﹐則漏泄精華。故日二欲孔焉。

東華方諸宮髙晨師玉保王靑童君道經第三十四

東華發始暉﹐髙晨映上淸。洞煥圓珠靄﹐朗朗紫曜明。

七神回帝席﹐五老飛玉軏。太一景中王﹐司命攝萬靈。

泛然云波問﹐寂盼泥丸城。七轉召三官﹐北君稽首呈。

五嶽應命到﹐拔死書長生。三舉震靈符﹐玄解大魔精。

七祖生福堂﹐玄華保黃寧。觀軒寢﹐明賓郁

始暉者﹐日出之鄕。髙晨者﹐官名。圓珠﹑紫曜﹐皆日名也。黃寧者﹐精血三眞名也。

大洞血中玉符

祝曰

血中赤熙君﹐名混離予﹐字叔保堅。司命精魂﹐名發紐予﹐宇慶玄。二神常鎭我百關之血﹐絕節之下。

歷劫受質﹐未有不由精血而成身也。故節結不解﹐仙道難成。經曰﹕兩腳絕骨之戶﹐在兩腿經骨之下節﹐向外之踝骨下宛﹐宛中名日絕骨之戶。

扶桑大帝九老仙皇君道經第三十五

大帝九老京﹐校仙登博桑。七轉召天帝﹐司命承神綱。

五嶽啟靈戶﹐傳制大魔宗。河海皆受事﹐立示應會方。

保符泥丸內﹐守神曰桃康。回明易死籍﹐記仙叔火王。

拔出三塗疾﹐去禍生上英。七玄登朱宮﹐兆身會明陽。

上友方盈子﹐下攜理維藏。左攝明車君﹐右輔歸盛昌。

混一玉景炁﹐化兆吉以彊。反嬰元命童﹐檀熾吉祥鈞。

天一元根仙﹐自在光明輪。盈劫運﹐邕玉升。

京者﹐玉京之山也。靈戶者﹐符名也。叔火王﹐下玄元母君名也。上英者﹐心中一眞名也。朱官者﹐流火之庭也。明陽者﹐玉堂也。方盈子﹐月中桃君名也。理維藏﹐天帝精魂名也。祖明車﹐胞中黃炁君名也。歸盛昌﹐太一精魂名玄歸子﹐字盛昌。

大洞七神玉符

服符微祝曰

上元玄父君﹐名髙同生﹐字左回明。下玄元母君﹐名叔火王﹐字右回光。帝皇太一君﹔名重冥空﹐字幽寥無。九帝尊君﹐名日明眞﹐字飛眾帝生。太帝精魂﹐名陽堂王﹐字八靈。天帝九關開魂君﹐名回錄道﹐字絕冥。天紀帝魂大魔王﹐名照無阿﹐字廣神。凡七神﹐常鎭我本命之根﹐胞胎本結。

本命之根﹐卽臍輪﹐子母分炁之根蒂也。胞胎大結臍中﹐與腎相連﹐結胎之戶也。命門內宮﹑外宮﹐言入臍一寸內﹐有一帶通丹田中門﹐乃結胎之地。外宮指腎之外也﹐內宮﹐指臍之內也﹐只是一處。

小有玉眞萬華先生圖玉君道經第三十六

玉眞萬華宮﹐髙仙藏帝經。主圖九天表﹐洞觀無中生。

七轉召萬眞﹐五嶽一來庭。三官招眾魔﹐司錄校所呈。

拔籍重泉曲﹐仙名書太淸。七世解牢結﹐穢血息沈零。

反胎朱火室﹐更受洞神靈。伯史衛神軀﹐令我保黃寧。合帝伯﹐方超凝。

主圖者﹐玉君主掌圖錄於九天也。朱火室﹐朱陵火室。伯史原﹐嬰童之名。黃寧﹐精血三眞名。

大洞九神玉符。

服符微祝曰

三素老君﹐名牢張上﹐字神生道。人中神名綠室。蓋老子之玄牝。醫經之任督﹐道家之人中﹐世莫知其機會之端。正一左仙名仲成子﹐字四華尊﹐一名帝賓。正一右仙名曲文子﹐字靈和﹐一名光賢。凡三神﹐常鎭我鼻下人中。鼻神曰羽童﹑曰明梁﹑曰辟非﹑曰玉根﹑曰靈戶﹑曰開關。中央玄一老子﹐名林虛夫﹐字靈時道。常鎭通精之竅。九曲﹑下戶﹐人之陰也。男曰九曲﹐女曰下戶。北方黑帝﹐名保成昌﹐字北伐。常鎭膀胱之中。膀胱在小腸並胞之前﹐傳之兩邊﹐密密相連。故小腸水滿﹐則膀胱少陽炁蒸之﹐然後腸之中水﹐隨陽炁而過胞中﹐復化爲水也。西方白帝﹐名彰安幸﹐字西華。一名淩梵七靈。常鎭男之外腎﹐女之兩乳。南方赤帝﹐名長來覺﹐字南和。常鎭口中舌下。下有華池之水。東方靑帝﹐名雕梁際﹐字靑平。常鎭五臟之外。膏膜膈也。五臟惟心肺居膈上。中央黃帝﹐名含光露﹐字魂明。常鎭脾胃之中。《黃庭經》曰﹕脾長一尺掩太倉。又《中黃經》曰﹕胃爲太倉。太倉之口﹐胃脘之內﹐正是分擘淸濁﹐傳遞之戶也。

玄洲二十九眞伯上帝司禁君道經第三十七

玄洲絕三津﹐羽景太無庭。回霄飛重漠﹐委化混萬精。

五云蔚絕空﹐七霞落圓明。朗朗幽寥子﹐梵昌濟黃寧。

五老飛絳華﹐散香攜玉靈。金質濯帝川﹐綠煙靄流瓊。

神拔三塗積﹐仙胎結兆形。上淸玉皇師﹐玉宸大道君。

與心絳宮神﹐飛澄太玄尊。開神華﹐大紀元。

玄洲絕島之下﹐有三弱之津﹐卽弱水也。羽景﹐堂名。重漠﹐山名。圓明﹐日名也。幽寥子﹐太一君字也。梵昌﹐太一精魂名也。黃寧﹐精血三眞名也。玉靈﹐上淸之玉童也。帝川﹐池名。玉宸﹐卽上淸也。

大洞三神玉符

服符微祝曰

泥丸上元帝卿﹐名兆勒精﹐字中玄生﹐一名起非伯﹐一名常扶肇。絳宮中元輔卿﹐名中光堅﹐字四化靈﹐一名幽車伯﹐一名董史華。黃庭下元弼卿﹐名歸上明﹐字谷下玄﹐一名奉申伯﹐一名承光生。常鎭我三元之宮﹐衛我本命﹐守我帝室。

太無晨中君刊峨眉山中洞宮玉戶太素君道經第三十八

三眞生太無﹐玉戶�晨霞。太素洞元靈﹐丹林生朱柯。

回神九重府﹐內昌發瓊華。百關納精液﹐停年三秀阿。

兆身騰玉淸﹐七祖離幽塗。長保不終劫﹐萬世承仙家。

位爲聖統尊﹐玉淸大洞都。陵昌玉﹐百塗君。

太素洞元靈者﹐太素之天﹐洞煥元靈之殿也。內昌﹐臺名。三秀﹐山名。大洞都﹐神都也。

大洞帝一玉符

服符微祝曰

大洞帝一尊君﹐名父寧在﹐字合母精﹐回風混合﹐鎭衛死炁緊關﹐統三十九戶之神﹐常在人中或上唇之內﹐光�目中瞳子﹐自無而有之﹐自有而無之﹐有有不有﹐無無不無﹐號眞一之所﹐變萬歸一之道。

上唇之內﹐上齒之外﹐及鼻下人中﹐乃神所居﹐混合百神之事。蓋任督二脈﹐爲一身陰陽之海﹐五炁眞元之會。仙經云﹕一物含五采﹐永作仙人梯。

西元龜山九靈眞仙母靑金丹皇君道經第三十九

西元九靈炁﹐金丹流雲宮。上極遊曜杪﹐暉景大霞空。

動回九天輪﹐靜沈八流綱。室有胎仙母﹐攜衿太帝皇。

玄一靈時生﹐三老素牢張。左把五符籍﹐右攜理神宗。

同登龍朱闕﹐稽首玉淸房。拔棄死滅根﹐養形三五中。

七祖解屍結﹐受福明朱方。上澄聖中尊﹐符化玄炁王。極炁壽﹐受乘明。

西元者﹐桐柏山﹐或云昆侖山。九靈﹐山中館名也。九天輪﹐乃天闕也。八流鋼﹐流綱之八山﹐卽地軸也。仙母乃坤母﹐爲黃婆﹐爲無夜夫人﹐爲大藥王﹐卽太陰煉形之道。靈時者﹐中央玄一老子之字也。牢張上﹐三素老君名也。神宗﹐中央司命丈人名也。死滅根﹐言拔棄三十九死戶也。三五中﹐河圖縱橫﹐三五之數也。

大洞總眞玉符

右符總三十九符眞炁﹐於帝一之所。同三十九符並以丹書﹐服皆用黃紙﹐佩通靑素一幅﹐五尺五寸。此符單用﹐亦可功備大成。

太玄眞人咒曰

眞人姓趙﹐諱守眞﹐主太玄淸明宮。

天中之天﹐仙峯嶽京﹐樓臺殿閣﹐宮室闕廷﹐洞房庭館﹐福堂金城﹐

靈軒帝席﹐上首之名﹐關竅開通﹐門戶窗欞﹐日月星躍﹐光�目睛﹐

風雲煙霞﹐气息混凝﹐川池海波﹐血液津精﹐五臟六府﹐面部身形﹐

胞胎結節﹐各有神靈﹐求之不見﹐呼之斯應﹐神有萬萬﹐主一淸寧﹐

一源萬派﹐濁濁澄澄﹐萬流一源﹐四海合並﹐大哉空洞﹐六合黃庭﹐

眞一不二﹐法門無扃﹐三十死戶﹐死炁常冰﹐我呼我神﹐常令惺惺﹐

如睡斯覺﹐如醉斯醒﹐虛靈谷神﹐混合五行﹐九十七相﹐放大光明﹐

死戶之炁﹐自然更生﹐祖炁回潤﹐孫枝敷榮﹐冢訟罷對﹐冤債無徵﹐

普度天人﹐妙行圓成﹐大洞之富﹐萬寶充盈﹐大洞之貴﹐仙位髙登﹐

車回畢道﹐太微上淸。

大洞內煉玉章

靑童大道君﹐東躡扶桑云。心傳大洞旨﹐靈章粲符文。

瑯瑯瓊玉音﹐淸響徹帝閽。哀憫人間世﹐滅魔絕妖氛。

惠我淸淨光﹐弘濟照無垠。有如蒼胡頡﹐運度玄中人。

五府生華采﹐九元常鎭身。虎服攝眾邪﹐龍旗召百神。

離羅吐白炁﹐開朗髙上晨。太一雌雄混﹐七眞陰陽分。

暫詣六淵宮﹐再回九光輪。永壽無終劫﹐太初長爲鄰。

元君號紫虛﹐乘鸞謁玄都。手持大洞經﹐鏘然鳴瓊琚。

分章三十九﹐噓炁寫靈符。召攝生身神﹐靜密守所居。

九眞肅嚴衛﹐三元護儲胥。左攜千景精﹐右抱起常扶。

並襟樂黃室﹐鏡心畱雲珠。遊玩眞陽館﹐夙駕羽明車。

靑峯插霄漢﹐玄景薄天衢。洞微根至理﹐豁落起太無。

豈期咄嗟頃﹐奮迅風雷俱。長保爲仙伯﹐萬神伺招呼。三茅句曲山﹐兄弟列仙班。振接魏元君﹐金簡玉斑斕。濟濟朱霞被﹐峨峨玉晨冠。紫房錦帷幄﹐形庭靑瑯玕。同心詣蘭闕﹐接武登天壇。逍遙躡雲漢﹐嘯傲鳴佩環。三晨散靈彩﹐四海澄波瀾。迅轡禦神虎﹐拂衣乘靑鸞。位登聖統尊﹐消彌累劫艱。呼吸九靈炁﹐煉造七還丹。養形混帝室﹐回風啟天關。道通自然質﹐靈威來人間。

玉淸大洞內煉玉經

玉淸帝君玉章上品

碧梅靑童君﹐駕龍朝紫宸。九曜耀八極﹐五斗臨生門。

二十八宿君﹐燦爛明天閽。五帝來玉軿﹐三官降玄恩。

祥光洞天地﹐瑞气回陽春。天司定仙籍﹐丁甲除妖氛。

金朦啟玉章﹐日月停朱輪。萬神含我室﹐壽與天地存。

玉淸內煉玉章中品

無上大羅天。三景合四明。紫戶生梵炁﹐金光煥九淸。

混合萬神備﹐大聖期玉京。洞章歌玉音﹐中黃敷寶經。

五帝宣玉符﹐三官啟百靈。劫劫應太平﹐返本如孩嬰。

眞風日蕩蕩﹐道炁常泠泠。玉女散璚葩﹐金童閒玉扃。

無爲赤元君﹐與道伺升沈。

玉淸內煉玉章下品

嵯峨九光山﹐璚闕居上仙。日月運金炁﹐龍虎奔玄關。

灌漑碧芝房﹐靈苗生翠煙。煥赫紫霞光﹐萬聖垂云軿。

洞歌聲朗朗﹐上徹天上天。若能保其室﹐萬劫爲天仙。

內寶不外求﹐是爲無上玄。煉成大寶器﹐消搖歸帝軒。

都匠符

服符咒曰

日出洋洋﹐眞武遊行﹐行符敕水﹐坐視四方﹐求道得道﹐求仙得仙﹐

長生久視﹐位納眞祥﹐萬邪一見﹐情慘驚忙﹐急急如律令。服用參揚。沐浴﹐亦用此符。

一名大洞玉淸都錄眞符﹐乃老君玉篆符廉中第一符﹐三中靈文﹐此符端首。

太玄眞人咒曰

三十九戶﹐固有神靈﹐未聞玉經﹐莫知其名﹐三十九符﹐隨炁運行﹐

不見玉經﹐其文未明﹐我有道緣﹐心運玉經﹐經以致敬﹐經以致誠﹐

符求同炁﹐神應同聲﹐靈穀洞虛﹐萬籟自鳴﹐靑天不云﹐眞文自成﹐

感應之理﹐會神聚精﹐胞結自解﹐屍血自澄﹐陽回祖根﹐玄華長靑﹐

父寧母精﹐徊風棍凝﹐寶珠放光﹐返胎結嬰﹐气轉洪鈞﹐火候調停﹐

守雌抱雄﹐收視返聽﹐頤養嬰童﹐富貴黃庭﹐升降自然﹐回鏡玉淸﹐

胎轅旣返﹐玉席髙登﹐萬徧道備﹐龍鶴來迎﹐功成名遂﹐玄俗光榮。

大洞玉經卷下竟

