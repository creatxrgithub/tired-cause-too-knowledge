無上大乘要訣妙經

經名﹕無上大來要訣妙經。撰人不詳﹐似出於隋唐之際。一卷。底本出處﹕《正統道藏》洞眞部本文類。

無上大乘要訣妙經

爾時﹐天尊以龍漢之年﹐於大福堂國化作自然七寶玄臺﹐眾寶粒飾﹐懸繒華蓋周覆一國﹔於中平坐﹐放大光明徧照十方無極世界﹐一切朗然。當是其時﹐大聖眾神﹑飛天神王﹑丹靈眞老﹑太上三炁天君﹑玉晨上皇諸眞人﹑左右二眞﹑無量大眾一時同會。三界大魔王﹑萬海中龍王﹑十方仙人乘光來至﹐奉獻珍寶價直無量﹐百和之香不焚自燻﹐天鈞妓樂同時俱作。

元始天王告太上大道君曰﹕子積勛重大﹐神智得道﹐教化眾生﹐開度一切﹐三便已達﹐萬聖之宗﹐悉爲備矣。然未得此無上大乘要訣﹐究竟常住無量大法。累劫積徳﹐今果之矣。因授以無上大乘要訣﹕至法上無復色﹐下無復淵﹐究竟法身得不退轉﹐位如我也。拜以三乘之法﹐濟度眾生﹕汝當勤行大慈之心﹐令諸眾生得離煩惱﹐超拔三界﹐爲之橋梁。

於是﹐太上道君避座稽首﹐前受記旨﹐而作此言﹕今聞此法音﹐心懷踴躍﹐得未曾有。所以者何﹖我昔學道以來﹐獨處山林﹐或坐或行﹐每作是念﹕我亦同入法性﹐云何天尊以小乘法而見濟度﹖然是我咎﹐非天尊也。所以者何﹖若我發心﹐修行洞慧﹐必以大乘而得度脫。我等智淺﹐聞有道法而便信受﹐遂獲仙度﹐支年而住﹐不聞有此無極大乘之法。今蒙告誨﹐疑嫌泰然﹐今日乃知是道眞子﹐從道中生﹐從法化生。於是道君不勝欣釋﹐以偈頌曰﹕

我聞是法音﹐得所未曾有。心懷太歡喜﹐疑綱皆夷朽。

令不失大乘﹐無滅壽長久。能除眾生惱﹐我聞諸漏愈。

情斷住小乘﹐自責最上咎。

今獲無上記﹐至極諸苦解。同共一法中﹐我昔未知此。

煩惱諸眾生﹐孰能達伏倚﹖積徳行所招﹐今蒙甘露灑。

金色三十二﹐八十種妙體。功徳甚深重﹐魔王莫能訾。

於空法得證﹐疑悔悉已洗。波巡並降伏﹐今爲稽首禮。

道言﹕我昔於無數劫所說無上道﹐常教化汝等﹐汝亦長夜隨我受學﹐隨所應度﹐引導汝等生道法中﹐欲令汝志造我上道。而汝彌委得小乘法﹐而謂已足。我今爲汝說大乘經﹐名無上靈寶教諸眞法。

天尊曰﹕汝積行厚重﹐今得所願﹐位登無上﹐智慧具足﹐臺闕七寶﹐天華輝燁。汝亦當以三乘法教化眾生。

於是眾聖共會﹐諸天並集﹐見道君獲無上果記﹐心大歡喜﹐踴躍無量﹐各脫天衣及妙華香而以供養。諸天妓樂百千萬種﹐於虛空中一時俱作﹐一切大眾皆發無上正眞道意。

爾時﹐道君得無上道記﹐白天尊言﹕昔隨教法﹐能離眾中生老病死常住之法﹐願爲四眾說其因緣﹐今離疑悔。

天尊曰﹕諸有智者﹐以譬諭得解。譬若丈人﹐其年衰邁﹐財富無量﹐其家廣大。惟有一門百餘許人﹐住止其中。堂閣朽故﹐欻然火起﹐卽大驚怖。我𨿽得出﹐而諸子等火宅嬉戲﹐不知怖畏﹐火來切已﹐不知爲患。告諸子曰﹕此爲火宅﹐垂應燒死﹐其可怖畏。我有下車﹑中車﹑大牛之車﹐今在門外﹐可以遊戲。汝等出來﹐隨所欲得﹐隨意相給。諸子歡喜﹐競馳走出。丈人見子安穩得出﹐於四座無復障閡﹐其心泰然﹐歡喜踴躍。時諸子等各白父言﹔先父所許玩好之具﹐下車﹑中車﹑大牛之車﹐願特賜與。時丈人各賜諸子等一大車﹐其車髙廣﹐眾寶裝鉸﹐周匝欄楯﹐四面懸鈴。又於其上張設軒蓋﹐亦以珍奇雜寶而嚴飾之﹐寶繩交絡﹐垂諸華瓔﹐重敷綩綖﹐安置丹枕。駕以白牛﹐膚色充梁﹐形體姝好﹐有大筋力﹐行步平正﹐其疾如風。又多僕從﹐而使侍衛。丈人言﹕此諸幼童﹐皆是我子﹐我旣丰富﹐寶車無數﹐應當等心﹐各各與之﹐不宜差別。所以者何﹖我眾寶周給一國﹐猶尙不匱﹐何況諸子。各乘大車﹐甚爲歡喜﹐非本所望。

道言﹕而此丈人濟我子命火宅之難﹐兼又賜之七寶之車。我行大慈﹐亦復如此。我爲一切世間之父﹐於諸怖畏﹑衰惱憂患﹑無明暗蔽﹐永盡無餘﹐恆以善事度脫眾生。三界煩惱﹐皆是火宅﹔而諸眾生﹐生老病死﹐憂悲苦惱﹐愚癡暗蔽﹐三毒之火。教化令入無上至眞之道。見諸眾生爲生老病死﹑憂悲苦惱之所燒煮﹔亦以五欲財利﹐故受種種苦惱﹔又以貪著追求﹐故現受眾苦﹐後受地獄畜生餓鬼之苦﹔若生天上﹐及在人間﹐貧窮困苦﹐愛別離苦﹐怨憎害苦。如是等苦﹐眾生沒在其中﹐歡喜遊戲﹐不覺不知﹐不求解脫﹔於此三界火宅﹐東西馳走﹐𨿽遭大苦﹐不以爲患。道見此厄﹐便作此言﹕我爲眾生之父﹐應拔其苦﹐與其無量智慧﹐無極道場﹐命其遊戲﹐以自夷釋。

道言﹕若以神力不說怖畏者﹐眾生不能以是得度。所以者何﹖是諸眾生﹐免生老病死﹑憂悲苦惱﹐而爲三界火宅所燒﹐何由能解聖之智慧﹖如彼長者﹐𨿽復身手有力﹐而不用之﹐但以殷懃方便﹐濟諸子等火宅之難﹐後各與珍寶大車。我亦復如此﹐但以智慧方便﹐於三界火宅拔濟眾生﹐爲三乘地仙﹑天仙﹑無上道乘。汝等莫得樂住三界火宅﹐貪著粗獘聲色香味之類﹔若貪著生愛﹐則爲火所燒。汝速出三界﹐當得三乘下仙﹑中仙﹑上道之乘。此言信矣﹐終不虛也。汝等明此三乘﹐聖所稱贊﹐惟湣眾生無所哀求﹐靜定存思而自娛樂﹐便得安穩無爲快樂。若有眾生聞法信受﹐勤修精進﹐求一切智﹐湣傷眾生﹐度脫一切﹐是名大乘﹔求此乘者﹐名爲無上至極之士。如彼諸子爲求牛車﹐出於火宅﹐我欲令眾生兔三界苦﹐得不滅樂﹐道說三乘引導眾生。然後﹐但以大乘而度脫之。此法無窮﹐但不能盡受。以是因緣﹐當知聖人隨宜說法。

於是﹐道君旣受記歡喜﹐而說偈頌曰﹕

天尊說妙訣﹐今聞昔未曾。得道大智力﹐壽命不可量。

一切皆歡喜﹐聞經之道場。勤修六度行﹐執志當勇猛。

洞章布三界﹐妙響流十方。騰身大羅外﹐翺遊無爲鄕。

大慈湣眾生﹐重告壽命長。一切具善根﹐除漏趣淸涼。

若求一切慧﹐行六大度行。

守戒常淸淨﹐堅志無上業。施寶設供養﹐盡心無吝惜。

持此一心福﹐願求無上徳。我得一切智﹐悉諸神定力。

散香陳上願﹐累功在萬億。信受大乘法﹐念道遣所著。

遨神升空洞﹐萬願無堅塞。

自我成仙道﹐無數劫已經。常演法教化﹐一切諸眾生。

念入玄眞迹﹐神方過爾形。煉體久視法﹐停神在上淸。

我常住於此﹐智慧力和平。勤行升大羅﹐遊樂造玉京。

眾仙爲知識﹐神爽得夷榮。

哀哉諸眾生﹐彌沒於苦惱。故不爲現身﹐令其思妙道。

因心有翹慕﹐爲之敷靈寶。躋神達玉京﹐宮殿甚珍好。

劫盡水火蕩﹐其土隨運浩。玉林耀華果﹐法池可練澡。

無爲洞無爲﹐不餐亦充飽。自享無終壽﹐畢契衛三寶。

念罪諸眾生﹐惡業爲因緣。萬劫更痛惱﹐不聞靈寶篇。

賢者修功徳﹐柔和質保堅。求得道場處﹐托孕入華蓮。

法音悟耳目﹐羣旅並諸天。升仙壽無量﹐仁者當歸賢。

久修業所得﹐破魔拔穢塵。壽命無數劫﹐挺質求長生。

煩惱悉已盡﹐速成無上眞。

天尊曰﹕是大乘經﹐甚爲深奧﹐淺識之人﹐迷惑不解。其餘下仙﹐信道語故﹐隨順此經﹐非己智慧。忿憍慢怠者﹐莫信此經。凡夫淺識﹐深著五欲﹐聞不能解﹐亦勿爲說。設復有人﹐不信是經﹐聞有受持供養﹑齋戒讀誦而毀謗之﹐輕賤憎嫉而懷結恨﹐是人之罪﹐甚爲巨重﹕命終之日﹐墮地獄中﹐經無數劫﹐嬰大徒苦﹔從地獄出﹐還墮畜生之中﹐受諸漏形疥癩﹑萬毒惡瘡﹐皆以身受﹐𨿽云得生﹐其苦頗重。謗斯經故﹐獲罪如是。若此罪人﹐後生人中﹐諸根暗鈍﹐偏曳攣癖﹐盲聾背傴﹔其有所言﹐人不信受﹐口气常臭﹐鬼魅所著﹔貧窮下賤﹐爲人所使﹐多病消瘦﹔又無衣服﹐𨿽親附人﹐人不在意﹔若有所得﹐尋復亡失﹔或爲醫道﹐順方治病﹐更增他疾﹐或復致死﹔若自有病﹐無人救療﹐設服良藥﹐而復增劇﹔反逆劫盜﹐重輒橫罹其殃。如斯罪人﹐永不得見眾聖神王說法妙經。若有持戒淸潔之人﹐翹心信道﹐希求大乘﹐此諸人等﹐乃可爲說靈寶妙經。

道君稽首﹐請問天尊﹕自此末世﹐若有善男子﹑善女人﹐聞是靈寶經﹐隨所願欲賫金寶信受﹐及往觀聽﹐得幾許福﹖

爾時﹐元始天尊告道君曰﹕當今末世﹐若有淸信道士及余智者﹐不問長幼﹐忽聞是經﹐若能受持餐味爲善者﹐乃於功徳之處﹐敷演此事﹐其中聞者﹐又發信心﹐功徳甚大。譬如一人﹐家室富盛﹐心發大願﹐布施財寶以給眾乏﹔又以道法教導眾生﹐令得下仙﹐飛騰五嶽。其福多不﹖

道君稽首曰﹕甚多。

天尊曰﹕其人但施珍寶給與眾生﹐其功無量﹔況復教之神方﹐令得升仙。此功𨿽重﹐故不如聞此靈寶經而爲歡喜﹐其功甚大﹐倍於施主﹐非可算計﹑譬諭得知。而此之人﹐所爲不多﹐乃獲此功﹐況復賫受而爲供養者耶。若復有人﹐於講法處﹔若復有人﹐曾入齋戒﹐乃語友人﹕有此靈寶尊經﹐言辭深妙﹐共往聽受。是人功徳﹐轉身得於大乘之迹﹐利根智慧﹐百千萬世終不喑瘂﹔口气不臭﹐舌常先病﹐口亦無病﹔齒不垢黑﹐不黃不疏﹐亦不缺落﹔唇不下垂﹐亦不搴縮﹔口不喎斜﹐不厚不大﹐亦不黧黑﹐無諸可惡﹔鼻不月扁月弟﹐亦不曲戾﹔面色不黑﹐亦不屈曲。無有一切不可喜相﹐唇舌牙齒悉皆嚴好﹐鼻隆髙直﹐面貌圓滿﹐眉髙而長﹐額廣平直﹐人相具足﹔世世所生﹐常與福會﹐亦與經教相遇。令人往聽﹐功徳如此﹐何況一心齋戒﹐承受讀誦﹐其福無量﹐不可思議。爾時﹐天尊以偈頌曰﹕

若人於齋戒﹐得聞是經音。斯人功爲重﹐獲福陪﹟1爲深。如有大施主﹐供給無量賓。乃復爲演法﹐令其入仙眞。暫生若水泡﹐疾生厭離心。得道位眞人﹐三明通六神。不如一句經﹐教化同法人。此人福深厚﹐功徳不可論。得具足身相﹐峨峨上聖賓。口气無臭穢﹐吐納出煙馨。後生天人中﹐宮殿玩奇珍。勸人坐聽經﹐眞道常爲鄰。何況受持者﹐其福不可陳。

設復有人﹐以國城﹑妻子﹑無量珍寶之物而供養者﹐是人所得功徳﹐不如受持此靈寶眞經﹐其福最多。譬如一切川流江河諸水之中﹐海爲第一﹐此經亦復如是﹐於諸經中最爲其上。又如眾星之中﹐月爲第一﹐此經亦復如是﹐於千萬億諸經法中最爲照明。又如白日耀光﹐能除諸暗﹐此經亦復如是﹐能破一切不善之暗。又如諸小王﹐聖帝之王最爲第一﹐此經亦復如是﹐於眾經中最爲其尊。又如大梵天王﹐一切眾生之父﹐此經亦復如是﹐一切賢聖眾仙之父。此經能救一切眾生﹐離諸苦惱﹔此經能大饒益一切眾生﹐充滿其願。如淸涼池能濟一切諸渴之者﹐如寒者得火﹐如裸者得衣﹐如子得母﹐如渡得船﹐如病得醫﹐如暗得燈﹐如貧得寶﹐此大乘經﹐亦復如是﹐能令眾生等離一切苦﹑生死之縛。若人能賫金寶受持供養﹐若復聞者﹐其人功徳﹐諸聖神王﹑天帝之王莫能籌計。

天尊告道君曰﹕眾生可湣﹐嬰諸苦惱﹐甚在可哀。吾故殷懃﹐重說是經。汝勤廣開演﹐濟度一切。

道君稽首﹐伏受命旨。當是之時﹐諸來會者咸皆發自然正眞道意﹐四座神王作禮而退。

無上大乘要訣妙經竟

﹟1陪﹕疑當作『倍』。

