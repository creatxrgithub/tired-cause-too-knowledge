髙上太霄瑯書瓊文帝章經

經名﹕髙上太霄瑯書瓊文帝章經。撰人不詳﹐約出於東晉。系早期上淸派重要經典。一卷。底本出處﹕《正統道藏》洞眞部本文類。

目錄

九天元始號

郁單無量天王太霄瑯書瓊文第一

上上禪善無量壽天王太霄瑯書瓊文第二

梵監天王太霄瑯書瓊文第三

寂然天王太霄瑯書瓊文第四

不驕樂天王太霄瑯書瓊文第五

化應聲天王太霄瑯書瓊文第六

梵寶天王太霄瑯書瓊文第七

梵摩迦夷天王太霄瑯書瓊文第八

波梨答和天王太霄瑯書瓊文第九

云務子者﹐蓋元皇玉虛之胤﹐太帝之中子也。抱瓊胎於玉房﹐結云精於金門﹐含日月於紫胞﹐變洪露以凝神﹐煉胎息以推運﹐任歷劫以轉輪﹐化生於元氏﹐告陽道以成眞。於是上皇元年三月一日﹐天暉啟晨﹐誕於九玄之上寶耀無量之天﹐睹太陽於云崖﹐耀金容於瓊軒﹐順皇基於帝圖﹐法玉秀於自然﹐濯以九靈之暉﹐灌以甘香玉泉﹐飲以靈妃皇芝﹐哺以九煉飛霜﹐神龍翼其側﹐瓊鳳蔭其顚﹐紫煙生於上﹐流光郁於鄰﹐二象抗其綱﹐三晨協其眞﹐神州歌其妙﹐七轉變其神﹐靈風迅其軀﹐回香蕩其塵﹐蕭蕭太虛之上﹐靡靡洞波之濱。年冠二九﹐思微念玄﹐適性理運﹐任時推遷﹐不慕皇道﹐逍遙中原﹐遊娛太霄﹐徘徊紫天﹐流眄歷劫﹐得趣忘旋﹐運非我制﹐挺標上仙。遂名書帝簡﹐位登太眞﹐三元下教﹐贈爵皇篇﹐於時受命﹐朝禮玉天﹐上登九玄之臺大有之宮﹐紫鳳玉京七寶珠房﹐於明霞之館﹐淸齋玉軒﹐靈瑞告感﹐項負圓光﹐夜照神燭﹐自明瓊堂。於是虛皇道君﹐於空洞之上﹐玄虛之中﹐以《太霄瑯書瓊文帝章》﹐降授於君。是時天光冥逮﹐三晨回精﹐五宿攺度﹐七元運靈﹐九色晃曜﹐煥絡玉淸﹐飛煙蓊郁﹐流漫八冥﹐玉陛登階﹐萬帝臨庭﹐飛仙羽蓋﹐輔翼太眞﹐仙童玉女各三千人﹐執巾散香﹐流芳掃塵。於是命駕﹐檄召五靈﹐飛霄回輪﹐乘空絡煙﹐神鳳挺轡﹐靈妃導仙﹐明皇啟路﹐三道合明﹐流電揚精﹐逸駕九玄﹐遊眄瓊闕﹐宴景三元﹐盤徊玉霄﹐適肆紫晨。於是披瑯書於無崖﹐誦帝章於碧雲﹐理宿根於玉訣﹐檄威靈於瓊文﹐唱妙曲於空洞﹐精靜念於玉軒﹐理二儀於玄圖﹐掌帝錄於萬仙﹐總地司於五嶽﹐領上眞於三關﹐上統無崖﹐下攝洞源﹐自天以下﹐莫不咸隸於太眞﹐神非可測﹐化不可名﹐近難可論﹐遠不可尋﹐淸難可滓﹐混難可澄﹐微乎妙哉﹐斯至徳之帝靈﹐巍巍乎髙尊也。

太霄瑯書﹐乃九天王飛霄之曲﹐瓊文帝章﹐乃九天之上文。並以元始之初﹐生於自然空洞之中﹐虛皇玉帝受之於九玄。於是天王仍記名焉﹐鑄金爲簡﹐刻玉結篇﹐金鏤玉字﹐以明寶文。祕於九天之上﹐大有之宮﹐西華玉女﹑金晨玉童各三千人﹐侍衛典香。如是九帝上聖﹐一月悉三登玉階﹐朝宴神眞﹐運周萬劫﹐傳於太眞王。其道髙妙﹐眾經之宗﹐神挺奇秀﹐精冠九天﹐玉慧虛朗﹐洞趣入玄﹐自非上眞之士﹐不得參聞﹐皆受已成眞人﹐不傳於中仙也。

太霄瑯書﹐乃九天王飛霄之曲﹐瓊文帝章﹐乃髙靈玄映之道﹐九天之精﹐洞監於萬气﹐總統於眾經。凡修《大洞三十九章》﹐徊風混合帝一之道﹐《雌一玉檢五老寶經》﹑解釋宿根﹐拔度七玄﹐而無此文﹐財九天王不納其音﹐九气錯綜﹐神眞不歡﹐天魔侵景﹐萬試來幹﹐思不徹微﹐天不啟關。凡修眾經﹐以瓊文爲先﹐誦詠寂室﹐靜慶霞庭﹐通暢九霄﹐整絡上玄﹐令玉宮駭聽﹐萬眞臨軒﹐羣魔伏袂﹐萬試敢前﹐隨意所修﹐乃得道眞﹐萬徧道備﹐騰身太淸。要訣不煩﹐正在此經﹐精心苦行﹐克得上仙也。

云務子不修他道﹐受虛皇帝君《太霄瑯書瓊文帝章》﹐於九霄之上﹐歌詠妙篇﹐遊娛適肆﹐感暢神眞﹐致三元下教﹐位登太眞王。以傳太華眞人﹑三天長生君﹑太和眞人﹑東華老子﹑南極總司禁君﹑西臺中侯﹑北帝中眞﹑九靈玉子﹑太靈眞妃﹐赤精玉童﹑玄谷先生﹑南嶽赤松﹑中山王喬﹑紫陽眞人﹑西城王君﹑中皇先生﹑趙伯玄﹑山仲宗等。一十八人﹐並修此道﹐面發金容﹐項負圓光﹐乘空登霄﹐遊宴紫庭﹐變化萬方﹐適意翺翔﹐嘯命立到﹐徵召萬靈﹐攝制羣魔﹐決斷死生﹐駕霄乘煙﹐出入帝庭﹐皆由瓊文﹐以致上眞。王君令封一通於西城山中﹐有金名帝簡﹐綠字紫淸﹐合眞之人﹐當得此文。得者寶祕﹐勿妄輕傳﹐泄露靈篇九祖被拷﹐永責鬼官﹐長閉地獄﹐萬劫不原。

九天元始號

第一天名郁單無量天﹐天上又別置三天之號。九天丈人治於無量天﹐

去第二天二十四萬里。其天上人經九百萬歲﹐如世間五百歲。天有四玉帝君﹐常以月一日﹑三日﹑九日﹐遣玉晨使者履行天下。有修學上道﹐佩太霄瑯書﹐檢愼法戒﹐名書帝籙﹐得同無量天人之位。有犯科違律﹐爲四司所糾﹐考屬左右三官。至此日當淸齋﹐平旦入室﹐誦無量天太霄瑯書瓊文一徧﹐則玉晨使者奏子於天王﹐記名於靑宮﹐九年得乘太霄瓊輪﹐上升無量之天也。

第二天名上上禪善無量壽天﹐天上又別置三天之號﹐悉隸於無量壽天。九天眞王治於無量壽天﹐去第三天四千六百萬里。其天人經三千六百萬歲﹐如世間人歷一千歲。天中有四天帝王﹐常以月七日﹑十日﹑十一日﹐遣領直侍仙履行天下。有精修上道﹐佩太霄瑯書﹐齋戒誦經﹐不犯於科﹐名書帝簡﹐紫字上淸者﹐得同無量壽天人之位。有犯科違禁﹐四司所糾﹐考屬左右三官。至此日當淸齋﹐平旦入室﹐誦無量壽天太霄瑯書瓊文一徧﹐則侍仙奏子於天王﹐記名於靑宮﹐九年得乘太霄飛輪﹐上升無量壽天也。

第三天名梵監天﹐一名須延天﹐天上又別置三天之號﹐隸於梵監天。元始天王治於梵監天﹐去第四天六百七十二萬里。其天人經一億五千二百萬歲﹐如世間二千歲。天中有四帝眞王﹐常以月二日﹑四日﹑十三日﹐遣主仙玉郎履行天下。有精修上道﹐佩太霄瑯書﹐齋戒誦經﹐不犯於科﹐名書帝籙者﹐得同梵監天一人之位。有犯科違禁﹐四司所糾﹐考屬左右三官。至此日淸齋﹐平旦入室﹐誦梵監天太霄瑯書瓊文一徧﹐則主仙玉郎奏子於天王﹐記名於靑宮﹐九年得乘太霄飛輪﹐上升梵監天也。

第四天名兜術天﹐一名寂然天﹐天上又別置三天之號﹐皆隸於兜術天。元始天王所治兜術天﹐去第五天千二百四十萬里。其天人經六億八百萬歲﹐如世間三千歲。天中有四天元王﹐常以月五日﹑十二﹑十六日﹐遣定仙玉眞下履行天下。有精修上道﹐佩太霄瑯書﹐齋戒誦經﹐不犯天禁﹐名書帝圖者﹐得同兜術天人之位。有違科犯禁﹐四司所糾﹐考屬左右三官。至此日當淸齋﹐平旦入室﹐誦兜術天太霄瑯書瓊文一徧﹐則玉眞奏子於天王﹐記名於東華﹐九年得乘太霄瓊輪﹐上升兜術天也。

第五天名不驕樂天﹐一名波羅尼密天﹐天上又別置三天之號﹐皆隸於不驕樂天。髙上元皇所治不驕樂天﹐去第六天三千六百八十萬里。其天人經二十三億四千萬歲﹐如世間四千歲。天中有四天統眞王﹐常以月十四日﹑十七日﹑十九日﹑遣中眞使者履行天下。有精修上道﹐佩太霄瑯書﹐齋戒誦經﹐不犯科禁﹐名書帝圖者﹐得同不驕樂天人之位。有犯科違禁﹐四司所糾﹐考屬左右三官。至此日當淸齋入室﹐誦不驕樂天太霄瑯書瓊文一徧﹐則中眞使者奏子於四天王﹐記名於東華宮﹑九年得乘太霄瓊輪﹐上升不驕樂天也。

第六天名化應聲天﹐一名他化自在天﹐天上又別置三天之號﹐皆隸於化應聲天。虛皇玉帝所治化應聲天﹐去第七天五千三百八十四萬里。天人經九十二萬億一千六百萬歲﹐如世間五千歲。天下有四天寶帝王﹐常以月十八日﹑二十﹑二十三日﹐遣萬石使者履行天下。有精勤好向﹐佩太霄瑯書﹐齋戒誦經﹐不犯科禁﹐名書帝圖者﹐得同化應聲天人之位。有犯科違禁﹐四司所糾﹐考屬左右三官。至其日當淸齋入室﹐誦化應聲天太霄瑯書瓊文一徧﹐則萬石使者奏子於天寶帝王﹐記名於東華宮﹐九年得乘太霄瓊輪﹐上升化應聲天也。

第七天名梵寶天。一名波羅尼耶拔致天﹐天上又別置三天之號﹐皆隸於梵寶天。萬始先生所治梵寶天﹐去第八天五百二十萬里。其天人經一劫﹐如世間六千年。天中有四天髙上帝王﹐常以月二十一日﹑二十四日﹑二十七日﹐遣監天眞使者履行天下。有精心苦行﹐勤修上道﹐齋戒誦經﹐不犯天科﹐名書帝簡者﹐得同梵寶天人之位。有犯科違禁﹐四司所糾﹐考屬左右三官。至其日當淸齋入室﹐誦梵寶天太霄瑯書瓊文一徧﹐則監眞使者奏子於髙上帝王﹐記名於東華宮﹐九年得乘太霄瓊輪﹐上升梵寶天也。

第八天名梵摩迦夷天﹑一名梵眾天﹐天上又別置三天之號﹐皆隸於梵眾天。紫虛帝君所治梵摩迦夷天﹐去第九天六百八十萬里。其天人經二劫﹐如世間一萬餘歲。天中有四大明眞王﹐常以月二十六日﹑二十八日﹑二十九日﹐遣羽仙使者履行天下。有精心﹐苦行﹐修齋誦經﹐不犯科禁﹐名參靑宮﹐得同梵摩迦夷天人之位。有行惡犯科違戒﹐爲四司所糾﹐考屬左右三官。至其日當淸齋入室﹐誦梵摩迦夷天太霄瑯書瓊文一徧﹐則羽仙使者奏子於大明眞王﹐列死名於東華宮﹐九年得乘太霄瓊輪﹐上升梵摩迦夷天也。

第九天名波梨答和天。名大梵天﹐去下五百億二十萬里﹐其天別置三天之號﹐皆隸於大梵天也。太眞王治於波梨答和天。其天人經三劫﹐如世間二萬五百年。天中有四帝王﹐常以月一日﹑十五日﹑三十日﹐遣領仙使者履行天下。有修齋戒﹐整束法服﹐誦經精思﹐不犯天科﹐名書帝籙者﹐得同波梨答和天人之位。有行惡犯科﹐爲四司所糾﹐考屬左右三官。至其日當淸齋入室﹐謂波梨答和天太霄瑯書瓊文一徧﹐則領仙使者奏子於四帝﹐記名於東華宮﹐九年得乘太霄瓊輪﹐上升波梨答和天也。

此九天是始气之精﹐眾眞帝皇所治。其天別置三天。三天者﹐皆是九天之別號﹐合三十六天也。宮室官司﹐悉有次第。其外有諸梵天名﹐皆以九天支幹﹐悉系屬於九天王也。九天又各有一天王﹐非帝王之號﹐皆處九天之上。修行上道﹐求仙度世﹐宜知天王諱字。知者九天列名﹐玄以紫气覆蔭其身﹐神兵衛己﹐令得九天祕書﹐位何九天之仙。得者寶密﹐妄宣非人﹐死入九幽地獄考掠﹐萬劫不原﹐愼之。

第一郁單無量天王﹐姓混諱﹐衣九色無縫自然斑文之裘﹐頭戴耀精日圓﹐恰天無映玄臺紫戶之內﹐左右侍眞玉女九萬人。

第二上上禪善無量壽天王﹐姓楔諱﹐衣九色自成云文之裘﹐頭戴暉精月光﹐治天玉國珠林七寶瓊臺﹐左右侍眞玉女七萬人。

第三須延天王﹑姓滓諱﹐衣﹐九色三法云文之裘﹐頭戴天元寶明﹐治天玉京靈都宮﹐左右侍眞玉女九萬人。

第四寂然天王﹐姓浮諱﹐衣七色龍文通光之裘﹐頭戴陰精夜光﹐治天珠宮瓊臺之上﹐左右侍眞玉女六萬人。

第五不驕樂天王﹐姓凝諱覆﹐衣九色飛霜云文斑裘﹐頭戴靑華歲星玄精﹐治天無映丹房九層玉臺﹐左右侍眞玉女七萬人。

第六化應聲天王﹐姓輝諱﹐衣九色流光耀云錦裘﹐頭戴白光太白玉精﹐治天瓊林上宮朱映之房﹐左右侍眞玉女六萬人。

第七梵寶天王﹐姓精諱霧云﹐衣九色流雲飛晨之裘﹐頭戴流丹絳寶熒星玄精﹐治天南上七映之宮﹐左右侍眞玉女八萬人。

第八梵摩迦夷天王﹐姓玄諱霐﹐衣九色無縫飛雲之裘﹐頭戴玄晨辰星流精﹐治天九玄鳳城紫瓊玉臺﹐左右侍眞玉女五萬人。

第九波梨答和天王﹐姓王諱靈﹐衣九色無縫玄云寶裘﹐頭戴無極流黃鎭星飛精﹐治天陵層玉京大有妙宮九曲之房﹐左右侍眞玉女九萬人。

九天九王﹐萬气之本宗﹐眾帝之祖先﹐乃九气之精源。以天地未凝﹐三晨未明﹐結自然而生於空洞之內﹐溟涬之中。歷九萬劫﹐而分气各治﹐置立九天﹐日月星辰於是而明﹐萬气流演﹐結成道眞。元始上皇﹑髙上玉虛﹐並生始天之中﹐三十九帝﹑二十四眞﹐遂有宮闕次序之官。上皇寶經﹐皆結自然之章以行。長生之道﹐不死之方﹐符章玉訣﹐皆起於九天之王﹐傳於世代之眞。至三五攺運﹐九靈應期﹐後聖九玄道君﹐推校本元﹐以歷九萬億九千累劫﹐上皇典格﹐多不相參。道君以中皇元年九月一日﹐於玉天瓊房金闕上宮﹐命東華靑宮尋俯仰之格﹐錄校古文﹐攺定撰集靈篇﹐集爲寶經三百卷﹐以付上相靑童君﹐使傳後學玉名合眞之人。凡學求仙﹐不知道之所出﹐寶訣所生﹐投暗而學﹐無有祖宗﹐眞不爲降﹐道亦不行。諸欲求仙﹐當尋九天之根﹐得其本元﹐道無不備﹐仙無不成也。但九天王祕諱﹐藏於九天之上大有之宮﹐不傳於下世。有玄名帝圖﹐金字上淸﹐推運遇會﹐得知九天王名﹐天王卽遣玉童十二人﹑玉女九人﹐侍衛兆身。依科淸齋九十日﹐或九日﹐賫上金九兩﹐紫文九十尺﹐以誓九天之信﹐師然後而盟傳。不得輕泄至靈﹐考延七祖﹐長充鬼役﹐負石運山﹐身沒三官﹐萬不得仙。

郁單無量天王太霄瑯書瓊文第一

太霄空洞气﹐結气成云營。我王挺神匠﹐有化若無形。無形中有眞﹐有眞無中生。眇莽玄虛上﹐蕭蕭元始精。法景朗妙覺﹐玄運來相徵。列宿羅玉宇﹐飛霞超綠瓊。煥落三晨曜﹐流光郁紫淸。攜衿玉景臺。解和戲鳳城。回霄登九嶺﹐以啟不窮齡。誰能同此遊﹐可來尋余名。余名甚易知。安在東華庭。自可超玄都﹐精微思帝靈。棄去云外念﹐專一守黃寧。披誦太霄章﹐三關自當明。玄降徘徊輩﹐虛遣飛霞軿。九天𨿽玄遐﹐妙想安爾形。

上上禪善無量壽天王太霄瑯書瓊文第二

靈運啟空洞﹐金眞秀瓊胎。法景太寂庭﹐玄化自相推。歷劫淪九冥﹐與眞契幽期。三晨告元始﹐運通自來綏。匡轡明霞上﹐流精耀玉枝。顧眄無中有﹐混合似嬰兒。父寧與母精﹐逍遙戲鳳臺。落景遊雲房﹐獨妙誰能知。合慶離羅門﹐解禊紫霄崖。若欲相尋索﹐精研瑯書辭。回轉瓊文章﹐天王自當知。洞存帝一尊﹐以爲求仙基。絕念棄外想﹐常使心神夷。精感致眞降﹐郁然煥羽儀。拔度七祖根﹐咸同登云階。玉章映髙靈﹐瓊文難尋思。二妙以相和﹐各稱本不齊。子欲戲九玄﹐但誦太霄書。萬劫在俄頃﹐勿憂天應遲。

梵監天王太霄瑯書瓊文第三

澄淸無毫穢﹐結气成紫暉。丹霄映監天﹐羅布乃南回。三晨明列宿﹐七轉朗太微。靈風迅奇香﹐玉籟聲何悲。神鳳翔瓊林﹐羣仙振羽衣。天王乘運徵﹐握節總萬機。虛輪振空洞﹐遼朗九天扉。攜提霄中賓﹐解衿入瓊幃。敷爛扶晨气﹐耀羅煥玉階。陵梵映朱日﹐幹景翼靈輝。飄飄元化內。玉輩正徘徊。公子命虎符﹐總攝萬神歸。拔滅七祖根﹐窮魂皆仙飛。瑯書慶雲庭﹐瓊文洞虛微。精研道日鮮﹐億劫靈不衰。萬化隨運遷﹐乃知妙者希。

寂然天王太霄瑯書瓊文第四

宴景太寂鄕﹐回風迅瓊輪。丹霄翼綠輿﹐神公輔帝尊。翳翳九玄化﹐離離開趣門。徘徊金羅上﹐嘯歌慶靈云。三唱朗玄覺﹐五回道乃分。金房煥嵯峨﹐流精何紛紛。左顧見無英﹐右眄睹白元。履昌度黃籙。太一挺命根。爲我記仙籍﹐授我度命文。淸唱運天眞﹐靜思理百關。帝一鎭靈宮﹐法服飛靑裙。相與契何計﹐合會九天端。有日若無期﹐皇華正四圓。至感棄余念﹐道從玄中傳。靈感各有運﹐至學故多全。

不驕樂天王太霄瑯書瓊文第五

空中生紫煙﹐郁勃翳華宮。流明順運回﹐丹霄映綠房。翼輔虛中景﹐耀靈煥十方。萬帝由眞運﹐莫若九天王。體結自然秀﹐含气挺虛宮。理化正四維﹐號爲眾帝宗。落景乘八煙﹐總統輪空洞。朝遊西臺館﹐夕憩扶桑宮。攝校玄圖籙﹐拔度靑華童。桃康定命籍﹐明初保劫功。流眄無崖際﹐萬化隨運通。飛步誦太霄﹐幽尋元始蹤。積思感至寂﹐以致登玄窗。宿基流餘慶﹐七祖返南宮。五苦非所履﹐結友在太空。靈嶽非常宮﹐飛雲是我龍。結攜九嶺眞﹐偶景以成雙。何爲坐囂穢﹐婆娑待命窮。

化應聲天王太霄瑯書瓊文第六

髙靈秀空洞﹐凝气結朱煙。握節回九霄﹐飄飄天帝眞。瓊臺耀巖阿﹐紫鳳郁玉麟。靈歌逸幽宮﹐蕭條云上人。攜契七映房﹐金羅煥中田。天王正有九﹐飛仙有億千。洞陽郁靈標﹐爲兆度命年。丹華朗朱日﹐流芳觀兆身。仰歠月中漿﹐九源降液津。永保不終劫﹐內外洞虛鮮。積思感太空﹐洞得無極淵。形與混合同﹐遊宴莫能旋。

梵寶天王太霄瑯書瓊文第七

三晨朗幽夜﹐流霞耀金日。丹房煥嗟峨﹐靈香繞瓊室。公子合慶堂﹐履昌攜帝一。三元混合宮﹐微言甚幽密。兆欲度命年。靜思無雜匹。寂若𨿽云無﹐眞從空中逸。慶加靡不周﹐七玄自蒙拔。積福有重基﹐宿根咸消滅。瓊文有妙章﹐斯篇愼忘失。存念至靈諱﹐道降同玄一。

梵摩迦夷天王太霄瑯書瓊文第八

九玄洞元气﹐紫素淩玉霄。靈秀煥金門﹐神融茂瓊條。豁落紫虛館﹐慶雲隨化消。淵響叩靈機﹐法鼓振太幽。宴景玄晨闕﹐流回薄靈飆。匡轡九天外﹐運駕以逍遙。徘徊紫霞峯﹐客治玉皇朝。萬劫不俄頃﹐倏欻二象交。虛庭無稽逮﹐去來順運寥。大化不攺度﹐三晨洞靈標。瑯書慶神室﹐瓊文理淸謠。合秀自玄挺﹐反容非華翹。

波梨答和天王太霄瑯書瓊文第九

玄气結九霄﹐紫虛朗太陽。飛瓊淩華芒﹐流精凝玉霜。天眞乘運回﹐薄雲茂玄梁。冥會自相感﹐丹霄映輕行。幽期髙晨府﹐攜契朝玉京。靈化沖漠裹﹐寥寥冥運彰。流芳翳朱日﹐回風迅奇香。煥爛金門上﹐瓊臺吐玉英。蘭芝盈玄谷﹐仰咽六胃昌。神逸感寂宮﹐幽思徹洞鄕。執契太霄館。歸眞瓊文章。

《太霄瑯書瓊文帝章》﹐皆以九玄微辭﹐九天王於空洞之中﹐元始之先﹐玄歌理命﹐遊慶霄庭﹐音句虛微﹐玄中而生神眞寶訣﹐故著靈篇。得行此道﹐位同九天﹐微思至諱﹐存神念眞﹐靈瑞告感﹐自然登晨。

凡修此道﹐當以本命八節之日﹐浴淸齋﹐正中入室﹐東向叩齒九通﹐仰存九天之上﹐九色飛雲流光下映﹐蓊藹室堂﹐微呼九天王諱﹐存念眞神﹐便誦太霄瑯書瓊文之章九篇一徧﹐以慶霄庭﹐神歡寂室﹐靈感九玄﹐如法九年﹐克乘飛景﹐宴轡紫晨也。

若以九天遊宴下降﹐察行萬仙玄會之日﹐如上淸齋﹐各以其時誦詠一徧﹐則九天記名﹐右別太眞﹐九年無虧﹐克得上仙。

帝章皆九天元精所生﹐九天帝王隱書寶名﹐符章玉訣悉表其中。有佩此文﹐九天同眞﹐萬靈稽首﹐羣仙衛迎﹐威制天魔﹐出入無方﹐乘雲駕虛﹐遊宴太空。此文微妙﹐萬帝之宗﹐有明此訣﹐卽爲仙王。有泄輕傳﹐死沒九泉﹐殃逮七祖﹐洞塡河源﹐萬劫之掠﹐宜愼奉行。

右瓊文帝章二百四十音﹐皆九天之元精﹐萬眞之隱名﹐當刻書棗心之木﹐受之於絕巖淸泉之札﹐施於飛羅之巾﹐北向上誓九天﹐奉受九天之章。弟子執上金九兩﹐紫文九十尺﹐向南而伏﹐師讀瓊文﹐而授弟子也。若未得刻書印文﹐亦可以雌黃書靑碧上﹐盟而授之﹐然後可徐徐更刻文﹐登山盟於九天也。

若刻書瓊文於棗心之上﹐不得懸印章向於四方﹐以玉函盛之於別室﹐正向於上﹐朝夕燒香禮拜九天之王也。兆欲召東嶽仙官﹐問吉凶之兆﹐通靈致眞之法﹐當以甲乙之日﹐以帝章向東讀之一過﹐則仙官立到﹐與眞共言。召南嶽﹐當以丙丁之日﹐如上法﹐則南嶽仙官立到﹐與眞通言。召西嶽﹐當以庚辛之日﹐如上法﹐則西嶽仙官立到﹐與眞﹐共言。召北嶽﹐當以壬癸之日﹐如上法﹐則北嶽仙官立到﹐與眞通言。召中嶽﹐當以戊己之日﹐如上法﹐則中嶽仙官立到﹐與眞通言。凡召五嶽之法﹐皆向正方叩齒三十六通﹐便讀帝章也。精心齋戒﹐神無不降﹐若體履囂穢﹐未洞玄冥﹐便閉眼精思﹐無不見神。自當究幽察冥﹐知吉凶之兆﹐九年與眞同形﹐出空入無﹐遊宴玉晨。

兆修行道備﹐有眞人下降﹐云輿紫蓋來迎兆身。兆當以帝章之印﹐印兩跖及兩手﹐以立成羽翮﹐運兆同升也。

若於五嶽隱靜之處﹐修行誦詠﹐有異物假托眞形﹐降兆之房﹐當以帝章之印向之﹐則眞僞立見。若是眞人仙官﹐兆當稽首奉迎﹐隨意陳請﹐克得要言。若是魔精﹐卽復本形也。

兆當叩齒三十六通﹐讀帝章一徧﹐魔卽滅景絕形於兆前。如此之法﹐惟令心口相應﹐愼勿示人。示人泄眞﹐其道不行。

兆暮臥獨處﹐當以帝章置於心上﹐卽有太霄眞仙來衛﹐兆形景應夢想﹐與眞共言﹐不出九年﹐得面對眞人。

凡受帝章之印﹐不得妄泄見人。見三人道去﹐施用不行。

凡修此道﹐愼勿輕履殗穢﹐觸忤眞神﹐犯之九年﹐拷掠兆之身。

若有玄圖帝簡﹐綠字紫書﹐金骨玉髓﹐名書靑宮﹐九天王自當遣四極眞人﹐下授兆身瓊文帝章也。

若有宿緣﹐遭遇明師﹐皆玄挺運會﹐應得此文﹐克成上仙。皆當賫金繒之信﹐詣師淸齋﹐奉受修行。若無信盟﹐天不啟靈﹐眞不降格﹐萬不成仙。師傳輕泄﹐拷及七祖﹐長充鬼官﹐明愼玄科﹐愼勿妄宣。

凡傳《太霄瑯書瓊文帝章》﹐當於髙山空寂之間﹐施飛羅之巾於北面﹐香餅棗果之物置之﹐盛以別盤﹐以經置於飛羅之上。師北向叩齒三十六通﹐奉上請九靈元眞玄始上官﹐金仙玉女﹐太乙靈神﹐監眞直司﹐五帝眾眞﹐今有某嶽先生某甲﹐紫絡結胞﹐宿命挺仙﹐賫金繒之信﹐求受靈文﹐九天眞諱瓊文帝章﹐天科告愼﹐誓寶靈眞﹐願迂神光玄映下臣﹐有泄之日﹐歸身河源﹐七祖謝罪﹐不敢又仙。畢﹐以經章手執﹐付弟子也。訖﹐以餅果埋於玄嶽之中﹐不得他用。此九天王之祕奧﹐太眞之妙訣。修學之士﹐而無此天科﹐徒勞於空山﹐無感於寂庭。勤向篤志﹐思念九玄﹐天王感悅﹐遣玉童玉女侍衛兆身﹐九年之內﹐克乘飛瓊﹐上升九天。

髙上太霄瑯書瓊文帝章經竟

