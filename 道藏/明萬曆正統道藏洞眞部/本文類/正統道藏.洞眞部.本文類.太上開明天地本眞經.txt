太上開明天地本眞經

經名﹕太上開明天地本眞經。原題通玄三教眉山師舛壽授。底本出處﹕《正統道藏》洞眞部本文類。

太上開明天地本眞經

通玄三教眉山師仁壽授

夫大道者﹐本眞也。眞是道之本﹐經乃運之眞。天地經本﹐升降眞明﹔聖賢運本﹐歸返眞靈。本來眞面目﹐大道體分明。自乾坤開辟以來﹐經日月陰陽之道。定寒暑﹐顯晦明﹐發三光﹐育萬物。顯三大聖人之徳﹐體兩儀造化之功。明天文﹐分地理﹐成世界﹐立兆民﹐畫卦象﹐法制度。人造書契﹐合符明道﹐結繩而政﹐以開國成家。鉆木取火﹐以變生爲熟。辧藥艸而治病﹐教播種以養生。制衣裳以蔽體資身﹐立器物而應機利用。建宮室﹐避風雨﹐置舟楫﹐渡江河。爲人淳朴則仁壽長生﹐務本眞常而道明不昧。發顯千賢萬聖﹐升化通靈漸生。眾智多獰﹐爭彊戰國。貪色欲﹐致叛淫﹐有興廢﹐迷本眞。逆天地之道﹐背日月之明。汩汩沒沒﹐以濁惡澆漓﹔世世生生﹐而頑膽蘊積。忘其道理﹐亂其紀綱。人衰壽促﹐世變時荒。故立刑獄以治平﹐乃制國法而今行。昔乎上聖垂世﹐開化度人。遂興三教之機﹐重剖一眞之道。儒體乾坤健用一陰一陽之道﹐天之經﹐地之義﹐民之行﹐孝之禮﹐法而制之﹐謹身節用﹐不失本眞﹐不廢中道。通五常﹐行四徳﹐知死生﹐說日用安和﹐樂而不淫﹐哀而不傷。充實之謂美﹐光大而成聖。道體乾坤妙用一水一火之道﹐日魂月魄﹐內陰外陽﹐復命還源﹐深根固蒂。奪天地之造化﹐行火候之工夫。溫養成丹﹐同登仙品。不失其所者久﹐死而不亡者壽。本眞堅固﹐得道長生。釋體乾坤大用一權一實之道﹐隨機接物﹐見色明空﹐拶有無中道﹐精修證妙相。比空成就﹐同入無生。忍全超﹐有作功。那伽大定以返本歸源﹐實際眞如而靈明眼迸。通天徹地﹐證聖成眞。所以三教各稱其尊者﹐道本眞一也。生從本眞來﹐死因本眞去。得眞非女男﹐明道無來去。儒務本﹐不致於淫﹐合天地之徳。道守本﹐溫養爲功﹐含天地之化。釋返本﹐明了眞歸﹐超天地之表。況今三教錯會一眞﹐說務本而邪念恣淫﹐無制節之謹度﹔誇守本而傍門失養﹐無火候之眞玄﹔說返本而妄想迷流﹐無精修之妙法。今吾三教通玄﹐多方直指﹐哀湣死生﹐開明天地。中天性﹐天無上天﹔此地心﹐地不動地。運天地之大道﹐經天地之大本。告天祝壽﹐保國安民。咸資本體﹐普度冤親。亡者得化﹐存者通靈。諸魔無害﹐萬病難侵。然則未能運藏眼之眞經﹐不得眞本﹔未能返眞源之本根﹐不得修養﹔未能養生保命﹐不得靈明﹔未能寂照含空﹐不得見性﹔未能覺性圓常﹐不得通徹﹔未能通玄徹悟﹐不得眞歸。妄求作佛成仙﹐不得超凡入聖。要且憂死生一事之大﹐無人我﹐三教之分。求至人﹐指經法﹐明此本﹐歸一眞。日用作何修﹖源本作何得﹖眞性作何見﹖前路作何歸﹖如然了徹了明﹐當證非仙非佛。全超聖地﹐頓徹古今。奉勸儒釋道俗﹑善信賢良﹐或持運經行﹐速得通利﹔若精修解悟﹐卽證無生。明超外道諸經﹐勝轉如來一藏。勿用譊譊萬徧﹐攝歸炯炯一眞。經義經法經訣﹐非中非外非心。了眞經﹐非此經﹐得眞本﹐非此本。當知大道眞經﹐務在口傳心印﹐依法祕授﹐歡喜奉行。

太上閉明天地本眞經竟

