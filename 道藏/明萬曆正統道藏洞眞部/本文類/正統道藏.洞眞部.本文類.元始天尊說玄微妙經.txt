元始天尊說玄微妙經

經名﹕元始天專說玄微妙經。撰人不詳﹐約出於唐宋間。系攺編《五斗三一經訣》而成。一卷。底本出處﹕《正統道藏》洞眞部本文類。

元始天尊說玄微妙經

道言﹕欲達玄微之妙﹐當靜念﹐依時行道。至春分日夜半時﹐起坐東向﹐冥目存我身中三宮三一﹑三卿及我﹐合七人﹐我在中央也﹐俱乘紫气之煙﹐共登北斗陽明星。陽明星者﹐北斗之東神也。於是存入星中央坐之﹐吞紫气三十過﹐行之久久﹐自見陽明星東元太上官﹐官中有靑玄小童﹐授子眞光也。先當從存北斗星下紫气大如弦﹐從上直下注我前﹐然後乃存三一也。

周君口訣曰﹕存七人巾斗七星﹐而共登陽明﹐雁行﹐我居中央也。巾星者﹐以魁覆頭﹐柄杓前指也。吞紫气三十過﹐我存紫气而咽之也。又思三一﹑三卿﹐並同時吞之也。吞畢﹐更存七人乘紫气﹐空中來下﹐還兆三宮中﹐良久﹐心祝曰﹕

三尊上眞﹐太玄髙神﹐陽明主春﹐萬童開門﹐丹元主夏﹐朱紫合煙﹐陰精主秋﹐天威六陳﹐北極主冬﹐萬邪塞姦﹐五土秉壬﹐戊己天關﹐所摧皆滅﹐所向莫幹﹐煉我七魄﹐和我三魂﹐生我五臟﹐使我得眞﹐登飛上淸﹐浮景七元﹐長生順住﹐嘯命千神。畢。亦可眠存之﹐四節共此一咒耳。

至夏至之日夜半時﹐起坐南向﹐冥目存我身中三宮三一﹑三卿及我﹐合七人﹐我在中央也﹐俱乘紫气之煙﹐共登北斗丹元星。丹元星者﹐北斗之南神。於是存入星中共坐﹐吞紫气三十過﹐行之久久﹐自見丹元星南極太上宮﹐宮中有朱陽靈妃﹐授子絳書寶文也。

至秋分日夜半時﹐起坐向西﹐冥目存我身中三宮三一﹑三卿及我﹐合七人﹐我在中央也﹐俱乘紫气之煙﹐共登北斗陰精星。陰精星者﹐北缺文﹐欠四百七十有餘字。﹟18節﹐自宜案歷之。八節﹐蓋璇璣之正度也﹐萬眞靈仙神明朝宴之日也。

北帝自然法﹐月數之中﹐日三景气相適之日﹐亦大吉時也。宜以建修思道。並而論之﹐吾從惟一。

外國以月一日爲建﹐二日爲除﹐以次數之。今窮景無歷日﹐此乃可用。匈奴國以正月一日爲甲寅﹐朔六甲﹐周而復始﹐正月大﹑二月大﹑三月小﹑四月大﹑五月小﹑六月大﹑七月小﹑八月大﹑九月小﹑十月大﹑十一月小﹑十二月大。若窮景深林﹐外邇冥絕者﹐亦當案此也。

每至建日﹐或月一日﹐平旦﹐存三一從己三官中出﹐坐已前﹐乃心起再拜﹐若如見之仿髴﹐因心祝曰﹕

天尊三帝﹐守某命門﹐出遊虛中﹐六气玄分﹐養我五神﹐正我三魂﹐五臟自生﹐長生飛仙。畢﹐又存從虛中還三宮﹐良久﹐咽液三十過。作十過爲之﹐夜當夢見三一及三卿也。或夢見白烏白鵠﹐白虎金玉之物﹐皆三一之化景示象也。如是守之勿殆﹐則見之象也﹐對面之漸也。

每至除日夜半時﹐密起向北﹐視北斗七星之內象﹐見三一從輔星中下﹐來入己三宮中畢﹐還寢靜思﹐存之仿髴似見﹐乃微祝曰﹕

太上天輔﹐三帝所遊﹐三卿扶骨﹐與眞合俱﹐下入我身﹐安寂坐元﹐吐精灌形﹐魂魄和濡﹐使我飛仙﹐云行遊浮。畢﹐咽液二十七過。月取一除日耳。

每至開日夜半﹐起坐東向﹐去巾﹐亦可散發﹐更梳櫛結之﹐結令良久畢﹐微呼曰﹕

上元三眞﹐眞中嬰兒﹐散發開煙﹐上通天臺﹐泥丸堅凝﹐與天同時﹐使我飛仙﹐交行洞臺。畢﹐咽液十九過畢﹐乃巾而寢。精心存三一﹑三卿各安其宮﹐帝與卿相對而坐﹐存三一呼气宮中三十過。己存時﹐亦自呼气三十過也。呼气者﹐開口吐气之法也。其時亦覺一體熱﹐則和神凝魂之驗也。存一皆閉臨兩目﹐內視神宮也。

存一之道﹐使太上三素气見三宮中。三素者﹐紫靑絳三杳色气也﹐紫在上也。則存守三一在其中﹐因想見北極紫戶玉宮﹐使天官序列﹐思我將在帝前對坐﹐所求乞﹐乃心拜焉。太上是上淸也﹐上淸之帝﹐極貴者也。北極紫房﹐帝之房耳。亦存己三一﹐與帝論飛眞生生之道也。

凡臨盛饌﹐皆正心存一﹐因想一先飲食﹐然後兆乃食之也。恆如此﹐則邪气遠退﹐眞气來前。飲食畢﹐心祝曰﹕

百谷入胃﹐與神合气﹐塡補血液﹐屍邪亡墜﹐長生天地﹐飛登金闕﹐役使六丁﹐靈童奉衛。

守一之法﹐以甲午﹑甲辰﹑甲寅日夜半﹐掃除靜寢之庭﹐方圓一丈布席﹐燒香北向再拜﹐亦可心拜而已。因仰視北斗七『星﹐使紫气從斗中出﹐入兆身中三宮之內﹐向北接手兩膝上﹐存三一﹑三卿與兆﹐俱乘紫气上登太極。太極﹐星也。令忘身失體﹐恍然如升天之狀﹐如此則仙道近矣。仙人謂之大靜也。陰雨﹐可於寢牀上思之﹐亦可預作壇於靜處﹐使方圓一丈﹐籬四面使髙數尺﹐至日恆當修之﹐此大靜之道也。

守一之道﹐常伺月初出之時﹐向月再拜畢﹐微祝曰﹕

太陰玄精﹐明月夫人﹐初生流光﹐照我三宮﹐神仙上飛﹐髙遊八方﹐所向所願﹐皆與福中。

守一之道﹐恆存北斗覆頭上﹐柄指前﹐此百邪不幹﹐凶气滅亡之要訣也。

守一人﹐忌食五辛及一切肉﹐履生產婦家。甲子日存思﹐又忌見醉人﹐及諸殗臭﹐皆避而愼也﹐遣之勿疑矣。又勿抱嬰兒﹐己兒乃可。不與人共衣履﹐同牀席﹐惟存一也。思眞靜神﹐念道招靈﹐皆得別處﹐非徒此一事而已。

後聖金闕帝君﹐昔受《三元眞一經》《太極帝君眞符》《五斗眞一經》《太極帝君寶章》﹐凡四訣﹐後以傳仙人涓子。涓子釣河獲魚﹐剖得靑玉函﹐發視獲二符二經法是也。此太上內隱地眞之上道﹐亦得朝宴上淸﹐遊盻太極﹐飛遨崆峒﹐寢息昆侖矣。

按四極明科照生靈符之法﹐諸有地眞上經者﹐皆有出傳年限﹐盟誓三官﹐委帛血壇﹐割革之約﹐乃得授付。受者齋百日﹐或五十日﹐或三十日﹐或二十一日﹐或十日﹐或七日。惟必可教精心信眞者﹐當傳授守三元之眞﹐用二帝之符﹐登五斗之道者﹐是地眞之上道也。法以四十年得傳一人﹐四百年傳十人止。若無其人者﹐白素寫一通﹐封付五嶽隱密巖室之中﹐須四十年輒寫一通﹐封付五嶽耳。夫五嶽者﹐聚在一山而已﹐不必均匝周而布付五山﹐蓋取其所止處之近者也。若不及嶽山者﹐名山亦可也。若北之抱犢﹐西之地肺﹐南之羅浮﹑太和﹐東之天臺﹑括霍﹐是此之類﹐皆名山也。若四百年中有十人﹐可授之﹐過限不得復出矣。違科犯泄﹐不遵法度﹐身詣水官﹐受風刀之考﹐子孫殃絕滅後也。其脆約之代血誓者﹐是靑童君受﹐出以示晚學﹐爲永用之節度矣。若受《三元眞一經》﹐當脆有道之師﹐白素八十七尺﹐銀鐶三雙﹐一本用白素二十九尺﹐銀鐶一雙耳。上總合之也。或用鈕三枚耳﹐以代割革不漏之約。其受《太上五斗眞一經》﹐當脆有經之師﹐紫文帛四十尺﹐金鐶兩雙﹐以代歃血敗泄券契也。其受太極眞符﹐脆有符之師﹐朱帛二十尺。其受太極寶章符﹐脆有經章之師﹐碧帛二十尺﹐以當登壇剪髮﹐爲歿身之誓也。受者以待林澤山柄之窮﹐不得妄用贍己之私矣。違而不奉﹐皆立割削之科﹐身隕三泉。父子傳授﹐以脆盟如科。傳授皆相師﹐所以崇根本﹐明天誠之苦也。又不但施於此而已﹐蓋欲更其有訓法始耳。夫自非宿有仙骨玄籙者﹐亦自不得聞見其眞一之妙道也。

元始天專說玄微妙經竟

﹟1按此處所缺文字﹐可參見《上淸金闕帝君五斗三一圖訣》。

