上方天一尊說眞元通仙道經

經名﹕上方天專說眞元通仙道經。撰者不詳。一卷。底本出處﹕《正統道藏》洞眞部本文類。

上方天一尊說眞元通仙道經

太極降徳上篇

粵有上方眞元浩浩﹐一炁化均之天﹐九淸自然之國。生三秀之艸﹐植七寶之樹﹐赤城慶藹以騰騰﹐玉樓輝煌而赫赫﹐翠華闕庭﹐紫眞宮掖﹐碧瑣彤扉﹐龍樂鳳樂﹐絳霞溶溶﹐靑雲疊疊。皆太元凝結﹐眞元變化﹐禁中之宸﹐獨尊其內。爾時天宸尊稱十號﹐所爲我上方乾元至聖天師﹐中皇太元上眞法王﹐九陽太皇眞元教主﹐元上三洞開化仙君﹐十天淸衍聖才慈憫大常﹟妙道化均上帝﹐諸天應號淸諍赦罪上徳至尊﹐上方無極太上靈寶天尊﹐上方無極太上道徳天尊﹐上方褊慈救苦天尊﹐上方玉虛明皇天尊。其皇闈神女﹐制禮侍奉﹐樅法鼓﹐鏗華鍾。次諸天女﹐執捨虛散絲殊妙之慶﹐持朱纓靑綬絳雲之節﹐建九天華芝﹐開五明羽扇。天尊升千光云殿﹐登七珍寶座﹐於藤光洞明白金顥色瑤席之上。俄爾﹐上方無極飛天神王長生大聖﹐無量上品好生度人至眞大神﹐三十二天君臣輔佑星官眞人﹐大鈞消災彌羅比天神仙靈官﹐無鞅之眾﹐皆奉天顏﹐來朝幾前。護道神人劍鐵鏘鏘﹐驅邪仙戍旌旗赫赫。是時金闕發眞香﹐騰於太漠﹐飄揚於一炁之上。射天光﹐照於道域﹐晃朗於八紘之中。

於是十華仙君﹐各瞻帝光﹐乘雲龍而來格大羅飛梵之門。歸命侍晨﹐引朝鳳墀。自然天風肅肅﹐吹九龍之花。仙樂嗈嗈﹐嘯八鸞之曲。靈飆鼓黃英之律﹐神淵著靑華之色。諸君設禮﹐瞻望聖顏﹐猶朱霞暉曖﹐煌煌奕奕﹐深居尊嚴之像﹐眩晃而奚能仰視。

於是﹐上方大明仙君﹐出斑告曰﹕臣等伏觀天尊上帝﹐陸降流暉之殿﹐出入凝華之闕﹐施張四時之運﹐掌握七政之司﹐仙文示淸眞之風﹐法令警神元之化。慈光普照﹐聖恩均被。臣等稽首﹐來朝帝廷。欲望皇慈垂憫﹐敢問太極之運﹐非上帝至髙至明﹐安得赫然垂訓乎﹖臣等恭聽上聖玉音。

於是天尊蘊玄冥於虛無﹐凝寂默於自然﹐混眞元於有間﹐理太素於無生。泯以名色之誥﹐契以希夷之篇。良久已而言曰﹕上徳何從來﹖蓋降於太極。夫太極也者﹐大包天地之表﹐先居混沌之中。自虛而產有﹐因濁而復淸。歸之則罔窮其所﹐播之則咸著其像。故見曜羅宿﹐茂毓方物﹐功資一炁﹐澤被九垓﹐是以化物所至﹐無不由之。莽莽者﹐帝眞也。浩浩乎﹐元一焉。以其安三才而臣五行矣。且長天久地﹐賓居太極之問。陽日陰星﹐熙朝眞元之下。故得之大者﹐遂沖和而久視。失之鮮者﹐漸桔槁而夙已。但大方之內﹐有名之屬﹐莫不通其變而仰其化。蓋眞一元炁﹐生化蕩蕩﹐吾未名其然﹐彊名曰道。道之徳大﹐不可無﹟１﹐吾稱肇於玄聖。其徳廣之﹐攸論昭然﹐肖眞光燦彩﹐𨿽神書祕札﹐復何其加焉。

曰﹕玄聖成章﹐神哉無疆。示天上人問﹐其徳無間。柰臣倥恫﹐不足以解天猷。今者幸甚﹐伏遇上帝隆徳聖才﹐太明洞鑑。臣輩今欲聞其大教﹐上干宸造﹐敢望曲貽天聽。

曰﹕夫玄聖所尙﹐其徳者三。始一論上徳﹐次一論明行﹐又一其所論﹐又行而禁非。然三者之爲教﹐亡所不同。各觀其論﹐則名異也。名𨿽或異﹐而未嘗有違於太極﹐率同降徳﹐爲通玄微妙之變﹐吾上方貴之。如其弗從玄變﹐固欲進眞元之道﹐噫嘻也歟﹐將安能乎﹖

於是﹐上方仙君﹐而子廣靈﹐仰贊宏論﹐稱揚愒言﹕天淵蒼蒼﹐雲宮皇皇。中有聖才﹐攸啟龍章。太極浩蕩﹐眞元琳瑯。徳降有名﹐通變無疆。髙論昭昭﹐玄迪揚揚。能承之者﹐臣朝上方。

於是天尊復爲三羅仙曹之眾曰﹕夫天功所貴﹐導誘爲先。普度天人﹐咸臻至妙。離於有像﹐適於無爲。免生化陸降之苦﹐得精眞元靈之道。今將擬訓紫霄﹐兆等還能逝夫。

於是﹐眾仙願奉帝裁。時鑪停瑞謁﹐花發祥煙。仙兵徵路﹐執旌旗而翼翼。天丁導引﹐持劍鐵而恍恍。仙君之屬﹐奉承法駕。鳳蓋飄飄﹐龍車刮。上陸五云之鑾輿﹐臣馭九斑之鱗蚪。丹輸徘徊兮﹐雲霞捧出。白鶴翺翔兮﹐風煙晻映。黃闕參差﹐碧天杳渺。擊磬初鳴﹐舉仙音而宛轉。鈸鍾才散﹐作天樂而鏗鏘。玉女麾幢﹐肇從玄漠之中。金童鼓節﹐來臨紫虛之上。

上方天一尊說眞元通仙道經

徳歸素無中篇

若夫紫淸之境﹐碧雲之鄕﹐仙云之中﹐爰有太皇。憑黃龍之玉几﹐天姿穆穆。處白鱗之金轄﹐鑾聲間間。眞人翼轅﹐飛行煙轂。神仙導駕﹐從履云颼。風飄飄而龍旗﹐云苒苒而繞鶴氅。步闕淸陽飛神之天﹐入三景紫霄妙眞之界。忽聞華音﹐淸聲飄逸。諸仙邇聽﹐廣靈遙觀。則云捧鶴臺而遠﹐風引星旗而班。於中主者﹐號淸都仙君。瞻望云輿﹐參禮幾前﹕恭惟至聖﹐仙遊紫淸。曲回九陽之車﹐垂軴十華之云。今者伏遇﹐臣之幸甚。敢希天造﹐賜降臣所。伏丐畱神﹐少加矜憫。

於是﹐天尊抑如其檮。是時﹐諸眞奉翠華仙仗﹐降自皇宮﹐擎紫淸帝輦﹐來履王府。自然凝結﹐雲山巍峨。道炁流化﹐仙苑浩涆。太霞之京﹐祥煙之宇。廊應杳靄﹐宮廷暉耀。瓊花飄落於雲間﹐絳節繽紛於庭下。蒼龍獻寶於池沼﹐白鹿銜芝於欄檻﹐神鸞穿卉於丹墀﹐天麟噴香於玉砌。上帝升座於瑤局﹐云官侍奉於金殿。

於是﹐仙君上香奉膳﹐以逮諸眞﹐設齋旣已﹐天尊上帝而謂仙君曰﹕吾受命玉淸之主﹐獲任上方之尊﹐樂大通景眞之理﹐統天政泛元之道。俯視羣生﹐也不猷何略﹖失徳迷元﹐亡歸太素。陸降罔息﹐吾深悼之。然後飛靈瑞之光﹐以召諸天之眾。欲計萬眞﹐遊行九天﹐勁之眞官﹐將施教化。且聖君之教﹐以化契徳。其徳也者﹐故地天以之泰﹐品匯以之生﹐人若由之﹐以其登仙。昔聖君之徳教時﹐天人無諭者﹐惟眞皇識之﹐書於玉京。原其大宗﹐以徳爲貴。如十方仙君﹐其於眞文則未聞﹐及其徳也則大成﹐今階列仙府﹐蓋徳之至也。

曰﹕臣竊惶懼﹐虔仰尊儀﹐出九霄金闕之上﹐會諸仙玉京之隅。特章太猷﹐降誨臣等。願聞十天君者﹐昔作奚善﹐今爲天王﹐臣匪知其然也。欲望上聖曲賜矜憐﹐臣惶駭之至﹐謹埃天裁。

曰﹕夫建徳者﹐太上所貴也。失徳者﹐上帝其禁之。是故應徳成之者﹐及乎調守交煉。愛凝神气者﹐然後而朝玉宸矣。匪其行行累功者﹐天位安得而有之。夤乃有訊於諸君﹐故我可肆於上善。積善諸君﹐昔在人間﹐皆通三墳之典﹐亦明七部之經。廣徳兼濟﹐神升十方。夫上方皇極太洞天府沖虛仙君者﹐嘗作上徳﹐慈愛國人。下方鍼中萬化天府崇徳仙君者﹐昔爲徳政﹐忠事聖君。東華靑陽神化天府晨暉仙君者﹐嘗行孝悌﹐救生之行心南極丹陽炎明天府朱暉仙君者﹐夙爲善徳﹐出世之功。西靈太素顥徳天府淸和仙君者﹔明解悟之法﹐行淸髙之行﹐述三乘之範﹐開四宗之猷。北眞太淵玄一天府元冥仙君者﹐煉內外之丹﹐從陰陽之衛﹐演四輔之源﹐宗三洞之奧。艮鄕太昱中成天府明文仙君者﹐任天運之俯仰﹐齊時物之興衰﹐誦三皇之教﹐行五常之道。巽界大寧丹華天府進道仙君者﹐建像宇而度生﹐行科教而濟死﹐弘九天之法﹐受三境之籙。坤域廣寧承柔天府朱華仙君者﹐初祖述於通玄仙伯之書﹐終宗法於洞靈眞人之旨。捐有害而取利性﹐處無爲而推自然。間導引以資气味﹐時呼吸以還元精。晉洞眞洞玄之理﹐符始神妙化之源。乾維太昊淸樂天府幽源仙君者﹐嘗進心於司命天尊之訓﹐亦勤志於混元大道之科。知黑白而用玄牝服天炁而傳精神。餌仙藥以制伏陰魄﹐煉神丹以點化陽魂。納二景七元之爽﹐抱八宏五緯之和。於是﹐存眞一元一之炁﹐辧初九上九之爻﹐故得丹成於中已﹐而行完於外如。諸君昔者皆煉神煉气﹐煉形煉質。飲餌匪疑﹐學炎帝之文。調攝有理﹐習軒後之書。故徳備下方﹐思淸厭世﹐身化神蛻﹐白書仙去。逐乘雲路﹐逍遙紫極﹐所歸太素之元。爲無以加況猶未聞雲篆眞文。

於是淸都仙君﹐仰荷天恩曰﹕廣哉徳也﹐而臣等均受教矣。是時﹐上方紫虛眞人﹐道炁淸偉﹐仙顏神秀﹐綠發黃冠﹐鶴氅云裳﹐出班設禮﹐上白天尊曰﹕臣切伏觀吾師上帝﹐聖徳暉宣於鳳闕﹐神章振發於雲天﹐集眾妙之源﹐極廣靈之聽。臣意願法駕貺降昆侖﹐普垂慈誨﹐大啟法言。望賜聖裁﹐天威特許。

曰﹕夫變微通妙者﹐述先師之正眞。發言弘道者﹐錫後聖之命元。旣子有訊﹐務在度人。斯爲勝善﹐吾寧拒之﹖時命九霄之君﹑十極之王﹐衣山紋之服﹐列星旗之隊﹐上方天兵神仙之師。奉翠華天仗﹐步紫虛雲路。瑯音初輟於天關﹐簫聲齊啟於地戶。凝結宮廷而復本﹐流化池沼以還元。云旋靈﹐風行熠熠。遙指昆侖﹐仙遊而適矣。

上方天一尊說眞元通仙道經

眞元通仙下篇

夫惟九淸渺邈﹐蘊昆侖之天。一炁混凝﹐秀琳溪之峴。天山嵯峨﹐溪水潺湲﹐淸流環引﹐神閣云城o煙雲之中﹐諸天之眾﹐儀仗列翠華之節﹐塤箎

和玉石之音。只奉天帝法駕﹐俱入玄華靈囿。皆紫煙神變﹐云闕龍庭。陽精結化﹐仙官鳳墀。上升玉壇﹐而登寶座﹐天眞侍衛﹐欽承幾前。

於是﹐紫虛眞人及仙宮侍晨﹐鏗鍾擊磬﹐焚香散花﹐歌玉音之章﹐進金幣之儀﹐稽首歸依﹐恭俟誨焉。我上方天尊﹐而爲紫虛眞人之眾曰﹕昔淵兮眞元﹐來從大道﹐肇虛玄之首﹐神一而容不書﹔開太初之際﹐上九而凝成篆。其識之者﹐自然尊也。冊妙無上帝﹐先啟之鴻蒙之運﹔命天眞皇人﹐亞紀之龍漢之年。則云章建言﹐爲仙京所貴﹐非囂囂之辭﹐乃鬱鬱之文。吾幸承大洞之訓﹐輒行開化之科。如汝發問﹐今將論之。

是時﹐眞人聞師慈誨﹐再拜長跪﹐稽首而言﹕臣聞天徳至玄﹐開道無窮。若夫徳元﹐旣聞明訓﹐擬請雲篆﹐幸蒙恩許。瞻望聖徳﹐特降法音。

曰﹕盛矣哉﹐如子之問也。不有玄思﹐孰能訊之以此。然前言略明﹐其道未若﹐今爲爾再廣之。夫大空無極﹐眞人自然。寥廓渾淪之妙﹐太虛蒙昧之奧﹐明像明忘之主﹐妙無妙有之宗。非視聽而可知﹐𨿽傳用而曷得。惟無形眞神之珍﹐乃太素元精之源。故珍源之炁﹐神而無間。君哉炁也﹐其通者一﹐上爲浩浩之飆﹐下承沃沃之泛。風澤之中﹐元炁存焉。大哉玄虛﹐靈陽天淵。玄一名父﹐稟雄一無英之炁。元眞﹟２洞陰坤柔。眞一稱母﹐受雌一白元之精。兩半同成﹐合爲太一。太一布化而神變﹐三一生成於玉嬰﹐分列九一以全像﹐臣朝帝一以爲尊。是以一气混凝﹐九陽肇基﹐其炁淸虛﹐幽渺惚悅。杳冥運播﹐太和數生﹐變易初化﹐有古眞人。次號無上髙眞﹐於有古之時﹐胚判混沌﹐勸神帝降運﹐以分淸濁。故非能而能﹐非然而然﹐然後演道﹐遂明靈篆﹐紀書垂訓﹐亦號云章。安鎭天境﹐主持中央﹐統禦八極﹐生成五常。故三才九炁﹐恩被眞元。洞眞化神水木火土金之運﹐成形於地。元靈輪風火暑濕燥寒之炁﹐布玄於天。變流於時﹐物生固有。厥陰﹑少陰﹐太陰之徙﹔少陽﹑陽明﹑太陽之繼。終而復始﹐肖循連環。爲至神之宗﹐妙化之君者也。後洞神混元太極之帝﹐分輝於世時也。洞眞元尊復命玄皇大道君﹐特書云章﹐署爲眞文。言亡英誕之華﹐理蘊玄冥之旨。刻赤晶之玉﹐賁碧霞之字。乃天倫之訓﹐非世常之辭。盛以丹銷之囊﹐置以靑霞之岌。神光降集﹐狀若雲煙。祕封神霄天眞王玉府。中相太虛仙﹐統帥剛烈天兵﹐營衛寶科雲篆眞文。至開皇之劫時﹐髙上大有之尊﹐詔下鈞天﹐特旨宣吾。命太玄都省仙公﹑天樞上相眞君﹐發寶華之岌﹐取未傳之書﹐遂錫於我。受謝而退﹐卽得開導無窮﹐而何教矣。此大羅天尊至神太奇之篆﹐非若孰能當之。如臨大運﹐遇時九六﹐其力進之年也。乃能發云軒﹐從風駟﹐垂斯雲篆﹐永以爲訓﹐普行度人﹐不亦可乎。使夫天人誦解﹐由之一日行完。夫惟下詔﹐則拜帝宣越人世。離滔天之苦海﹐淩不夜之仙墟。乘靑鸞之輿﹐入紫冥之京﹐朝丹闕之宮﹐遊玄圃之苑。遂道炁通眞之元﹐樂不神妙無之化。惟此聖功﹐寧無佳乎。

於是﹐委皇極祚靈﹐掌書仙者﹐傳太無赤玉之書﹐光芒榮射﹐集然而成華色﹐以付紫虛眞人。眞人受之﹐神伏雅祝﹐彰聞天尊﹕上徳巍巍﹐欲廣雲篆之奧﹐故示天人之眾。救時之昧獘﹐肖道之化均。則天慈教育﹐固特行憫賜。切念臣力﹐𨿽訣未備。蓋承天旨﹐何敢不遵。今謹奉命﹐恭爲宣揚。

曰﹕必欲弘玆古篆云章﹐以明洞眞元始玄通之道。徳洽仙經﹐非若無可。與我全功﹐應運度人。誠如子言﹐不其偉歟。

洞眞元文雲篆玄科道源開題之章三天雲篆﹐玄一妙眞。莽莽默默﹐杳杳冥冥。悅惚綿綿﹐有無繩繩。道大茫茫﹐自然亡名。溟涬奚極﹐洎五太成。寂兮寥兮﹐神炁肇伸。靜兮動兮﹐應變重淸。玄君造物﹐黃母孕魂。沖和氤氳﹐甄像丕分。始靑開盟﹐標題八門。通生萬匯﹐液濡有情。皇元奭墿﹐非文而文。靡所不在﹐方方緯經。炁運徧毓﹐古今繼承。仙人徳洽﹐行惟混凝。制澤固嶽﹐點眞炁根。泥丸帝一﹐丹元陽嬰。絳宮赫奕﹐太和黃庭。功行俱足﹐云升上京。大羅渺渺﹐玉淸之宮。教主垂訓﹐粵亡粵存。九眞旣啟﹐命元邃明。

有無妙一之章

雌雄元一﹐炁變生神。眞常太始﹐玄源化煙。

細入妙有﹐巨處乾坤。郁想聖君﹐保眞眞靈。

陰晨泰始﹐陽華炁尊。光浮梵瑞﹐隆遊汶迎。

空洞攸尙﹐囊迪寶此。神鳳鼓舞﹐瑤田素金。

三華丹玄﹐九閽羅天。神哉大化﹐咸度長生。

洞眞元道之章

空洞通眞﹐無英白元。廣靈躍出久五帝廓仙。振貸九淵﹐妙變通生。體與凱爲﹐符契神源。中逸云﹐靑霞紫靄。遼邈混融﹐猷晶髙。精煉六秀﹐修黃祕。永載形神﹐上易廣大。﹐。颩﹐。﹐奭。諹遆﹐邡志乎。﹑﹐。鹵津暠暠﹐妙玉凝波。大炁浩浩﹐獲眞元道。

於是﹐紫虛眞人仰辭而退。驅神驄兮﹐踐破雲霞之色。鼓仙樂兮﹐振開天籟之聲。出靑幢黃旛之士﹐引星弁云衣之吏。從官之屬﹐皆蹈翠煙。煙雲苒苒﹐放鑰天關。時諸天眞神仙之眾﹐屢受虛皇大慈髙論。稱﹕臣等幸甚﹐伏遇聖恩。宣眞神變化之妙﹐明元炁通生之道。故大眾諒伏﹐巍巍徳音。遂贊揚步虛﹐同聲舉唱﹐若天仙云﹐飛出洞天。

縹緲自然國﹐逍遙靈寶尊。在昔開皇劫﹐傳今雲篆文。明哉貫玄理﹐或然敷洞眞。大通流妙元﹐神變適淸冥。玆義將何如﹐爰由欲度人。人能歸至化﹐云升侍帝宸。

諸仙辭謝而退﹐乘雲各還天府。是時﹐玉龍蹻首兮﹐吟出帶霞之勢。金鸞引吭兮﹐鳴成舞天之歌。鈞天神仙﹐威儀肅然。擢九宮寶劍﹑飛十絕靈旛。我上方帝尊﹐熙怡如也。乘神龍之玉轄﹐建和鑾之寶蓋。天女娥娥﹐持芙蕖之玉壺﹐淸香馥鬱。仙姬倩倩﹐執妙洞之金鑪﹐瑞馤氤氳。麾大化觀妙之幢﹐鼓眞華瑤光之節。侍晨歌吹﹐音樂鏗鏘。神戍徵路﹐旌旗飄揚。祥飆飁飁兮﹐動襟袖而鳴佩玉。慶雲苒苒兮﹐擁軒轂而繞霓裳。欲返天闕之中﹐先進星河之上。於是﹐靑編紀鳳文之籙﹐丹鼎息龍篆之香。噫﹐昆侖雲飛兮﹐雨桂華以悅然。宮壇凝散兮﹐鈸金聲而安在。天極妙化之像﹐神淵杳冥之狀。非風非露之鄕﹐如存如亡之奧。眞元歸太初之基﹐沖虛復無名之本。

上方天尊說眞元通仙道經竟

太淸時公告子明曰﹕吾聞學因徒進﹐道在師傳。徒弟𨿽然從師發蒙﹐尋其至理﹐出自天性。故伯樂不能禦駑聆爲麒驥﹐良匠不能伐檸礫爲棟梁。蓋其朽木不可雕也﹐糞土之墻不可村也。《眞元錄》稱﹕教祖先師﹐恬淡無爲﹐專以長生爲務。柰何眾生迷責愛之綠﹐烏得無罪。上聖運慈悲之化﹐常善救人。如人在世﹐身體違和。輕則作疾﹐重則成病。逮諸災咎﹐或介鬼魔。卽當面向西北天門﹐焚香禮念十位尊號。初號上方乾元至聖天師﹐次號中皇太無上眞法王﹐又其次號九陽太皇眞元教主﹐四號無上三洞開化仙君﹐五號十天淸衍聖才慈憫大常妙道化均上帝﹐六號諸天應號淸淨赦罪上徳至尊﹐七號上方無極太上靈寶天尊﹐八號上方無極太上道徳天尊﹐九號上方徧慈救苦天尊﹐十號上方玉虛明皇天尊。

伏以道藏瑯函﹐仙謚天尊之號。塵寰福地﹐人弘太上之經。禮念恭信﹐則見存獲慶﹔香花供養﹐則已往生天。普願世人﹐同沾明驗。及請符水﹐仍得救治。是故符者﹐天之信也。水者﹐道之一也。若生道入腹﹐自然康寧。但遇甲子﹑甲寅﹑甲辰﹑甲午﹑甲申﹑甲戌等日﹐志心敬禮上方有智神王﹑均天天大將軍﹑眞元藥仙上靈童子之眾﹐望賜降臨﹐行神布炁﹐治病驅邪﹐殄滅災咎。謂諸下文﹐所祝意願﹐皆全此例﹐不須復稱。當三元八節之辰﹐靑書上方眞元雲篆。

咒﹕

元始自然﹐靑陽郁冥﹐玄化空洞﹐無量無形。

結炁凝國﹐芬世爲名。總覆諸天﹐普植萬靈。

云房金羅﹐嵯峨上淸。十二極品﹐標題元精。

玉音徹微﹐玄響朗瓊。吟詠發出﹐帝眞臨庭。

曲映垂條﹐我享上靈。與天齊位﹐三景合明。

永保太空﹐隨劫無傾。急急如太上帝君律令敕。

每於各人六十甲子旬中﹐式用悉全。次於乙丑﹑乙卯﹑乙巳﹑乙未﹑乙酉﹑乙亥等日﹐志心敬禮有力神王﹑天力將軍﹑上玄童子之眾。

又其次﹐於丙子﹑丙寅﹑丙辰﹑丙午﹑丙申﹑丙戌等日﹐志心敬禮有慧神王﹑大威將軍﹑上元童子之眾。

繼於丁丑﹐丁卯﹑丁巳﹑丁未﹑丁酉﹑丁亥等日﹐至心敬禮有威神王﹑天上將軍﹑上虛童子之眾。

紹於戊子﹐戊寅﹑戊辰﹑戊午﹑戊申﹑戊戌等日﹐志心敬禮有相神王﹑天通將軍﹑上空童子之眾。

及於己丑﹑己卯﹑己巳﹑己未﹑己酉﹑己亥等日﹐至心敬禮有徳神王﹑天光將軍﹑上仙童子之眾。

兼於庚子﹑庚寅﹑庚辰﹑庚午﹑庚申﹑庚戌等日﹐至心敬禮有靈神王﹑天智將軍﹑上眞童子之眾。

重於辛丑﹑辛卯﹑辛巳﹑辛未﹑辛酉﹑辛亥等日﹐至心敬禮有畏神王﹑天靈將軍﹑上智童子之眾。

再於壬子﹐壬﹑﹐壬辰﹐壬午﹑壬申﹑壬戌等日﹐至心敬禮有見神王﹑天果將軍﹑上相童子之眾。

復於癸丑﹐癸卯﹑癸巳﹑韋癸酉﹑癸亥等日﹐至心敬禮有通神王﹑天蓋將軍﹑上徳童子之眾。

以上六甲旬中﹐敬禮眞元神仙之眾。所祝意願﹐悉同無異。救護羣品﹐安樂果。

如人吞之﹐可以消災。非惟消災散禍﹐兼善瘳疾愈病。但專一志心之信﹐感授九眞之方。

有人佩之﹐可以護身。非惟護身保神﹐及能降福除殃。抑亦金名紫簡﹐綠字玉京者也。凡人旣得康寧﹐名曰大福田也。於福田中可修無上眞元之道﹐行滿而升仙矣。謹按《聖紀經》云﹕若人每月二十九日﹐禮念上方天尊十號者﹐將來不墮地獄之中。又《預修經》言﹕善者臨終之時﹐薪祖上方自然國內﹐隨願往生。其次《天官圖序》云﹕夫道本虛無﹐因悅惚而有物﹟３。物炁元衝﹐始乘運化而分形。精象玄著﹐列宮闕於淸境。幽質潛凝﹐開洞府於名山。元皇先乎象帝﹐獨化卓乎眞宰。湛爾冥寂﹐感而通焉﹐皇矣夫。《玉京經》稱﹕十華諸仙集﹐紫煙結成官。明哉聖人﹐道徳乃成。故宣王無可而無不可﹐太上無爲而無不爲。玄皇乘白鹿升天﹐黃帝跨火龍出世。髙居金殿﹐燕處瑤臺﹐皆知長生之道﹐以此諒不誣矣。

夫修道作徳者﹐凡有其五焉。一修道於身者﹐所謂心閒性恢﹐愛气養神﹐少私寡欲﹐益壽延年﹐諸僞咸盡﹐其徳乃眞人之行。一修道於家者﹐所謂父慈子孝﹐兄友弟順﹐夫信妻賢﹐上下和睦﹐其徳乃有餘之方。一修道於鄕者﹐所謂尊奉耆艾﹐撫育童幼﹐教誨愚鄙﹐而百姓和集﹐上下信向﹐其徳乃久長矣。一修道於國者﹐所謂君信臣忠﹐朝不壅塞﹐禮樂自興﹐百官稱職﹐禍亂不生﹐萬寶丰熟﹐其徳乃充實矣。一修道於天下者﹐所謂不言而化﹐不教而治﹐平易而無爲﹐和一而大通﹐比屋可封﹐化被異域﹐其徳乃周普矣。如進道建徳者生﹐違道反徳者死。故天有四司之星﹐在虛危之間﹐人星之側﹐以司於人。司命二星﹐主人之功過﹑年壽﹑賞奪。司祿二星﹐主人之祿秩﹑衣食。司危二星﹐主人之僑佚不正。司非二星﹐主人之邪惑多私。明哉﹐天惟顯斯﹐陸降厥士。日鑑在玆﹐豈不爾思明乎哉。

上方天一尊說眞元通仙道經

釋音

上篇

栥。音節。摐。音窗。翇。音弗。比。音瑟。戍。傷遇切。吹。尺僞切。告。音梏。有間。吉莧切。無間。同上。見音現。馤。於蓋切。軴。中戍切。

中篇

羾。音貢。浩。音浩。涆。音汗。累。力委切。黅。音金。衣。於旣切。熠羊入切。

下篇

峴。胡典切。闍。音都。思。相史切。汜。音似。斁。音亦。奭。音適。墿。音液。櫜。音髙。。音戒。。音待。。音無。。音太。。音悅。。音造。。音初。。音迪。。音中。。音汰。颩。音器。。音乾。。音芒。。音繩。。音九。。音有。。音赫。。音。。音气。。音杳。。音宮。。音會。。音亡。。音暘。。音晨。奭。音昊。。音申。諹。音靑。。音惶。。音抱。邡。音相。忐。音醜。乎。音仙。。音誥。。音陰。。音上。。音明。。音素。。音粵。。音隆。。音洞。。音奧。鹵。音魯。暠古老切。。音考。蹻。其虐切。吭。下浪切。。吐臥切。。音皇。

﹟１不可無﹕疑當作『不可無名』

﹟２『元眞』上疑缺二字。

﹟３『物』字據上下文義補。

