太上虛皇天尊四十九章經

經名﹕太上虛皇天尊四十九章經。撰人不詳﹐似出於隋唐之際。假天尊爲妙行眞人等演說教義。一卷。底本出處﹕《正統道藏》洞眞部本文類。

太上虛皇天尊四十九章經

立功章第一

天尊曰﹕凡欲修道﹐建功爲先。是以諸天上帝﹑諸天髙尊﹑諸天眞人﹑諸天神仙﹐咸以功勤超聖眞位﹐諸天記功而爲品格。積功滿千﹐形神俱仙﹔功不及千﹐形滅神仙﹔功及兆民﹐玉淸之賓。凡蛻爲仙﹐仙化爲眞﹐眞人無礙﹐洞合自然。消則爲炁﹐息則爲人﹐神通自在﹐變化無形﹐飛行三界﹐出幽入明。吾昔在世﹐立世之功﹔吾遊天中﹐諸天奏功。一切眾生﹐咸願濟拔﹐心不退轉﹐自得眞道。

齋戒章第二

天尊曰﹕齋戒者﹐道之根本﹐法之津梁。子欲學道﹐淸齋奉戒﹐念念正眞﹐邪妄自泯。一切眾生﹐捨淸淨域﹐耽嗜葷膻而以觸法。譬如餓鬼﹐啖食死屍﹐火燒饑腸﹐無有飽滿。又如蠅虫﹐爭奪臭腐﹐妄爲膻香而以觸法。三宮混濁﹐六腑不淨﹐尸魄欣昌﹐樂於死地。子當割嗜欲根﹐入淸靜境﹐無作諸苦﹐無造諸惡﹐無生諸見﹐無起諸邪。子觀戒文如世法律﹐欲有所犯﹐懼金木刑。子於戒文﹐精意奉持﹐凜然在前﹐如對所畏。秉心正嚴﹐滅一切想﹐諦聽不二﹐可會正眞﹐是吾弟子。

識本來章第三

天尊曰﹕虛無自然﹐道所從出﹐眞一不二﹐體性湛然﹐圓明自足﹐不墮諸見。遠離塵垢﹐學無所學﹐修無所修﹐於中了然。不去不住﹐不取不捨﹐無樂無惱﹐無死無生﹐無古無今﹐是眞解悟。觀諸形相﹐等皆虛空﹐滅除世幻﹐體合自然。

善應章第四

天尊曰﹕人有一善﹐百神俱泰。人有十善﹐司命儲算。人有百善﹐東華注名。人有千善﹐福及七祖﹐死魂爲仙﹐萬善旣備﹐玉符下迎﹐千神來朝﹐白日登宸。

法力能捍章第五

天尊曰﹕子知悲人﹐不能悲身。地水火風﹐假合四大﹐埏土爲器﹐托炬火中而得堅固。子身猶器﹐法猶炬火﹐能捍子身﹐成不壞質。

積善爲寶章第六

天尊謂妙行眞人曰﹕子登寶山﹐周行左右﹐萬寶縱橫﹐無不可愛。當下山際﹐能勿持乎﹖妙行眞人曰﹕不持以歸﹐是謂自棄。天尊曰﹕善哉。人生於世﹐如在寶山﹐種種善緣﹐皆爲寶也。子不造善﹐當來離世﹐是猶登彼寶山空手而歸﹐不持一物﹐後無悔乎﹖

除垢章第七

天尊曰﹕子形不淨﹐受諸染著﹐積垢於身﹐必思澡漸。心垢不淨﹐六根所染﹐弗思其澣﹐玆爲迷惑。是故身垢不淨﹐以世水洗之﹔心垢不淨﹐以法語洗之。六根淸淨﹐表裹洞明﹐無毫髮染﹐方造無爲。

味道章第八

天尊曰﹕子之食蜜﹐徧口皆甜﹐舌有餘味。味吾之言﹐有甚於是。

斷因緣章第九

天尊曰﹕一切眾生﹐從因生因﹐從緣生緣。以因緣故﹐結諸煩惱﹐成無量業﹐墮於生滅﹐輪轉不窮。如浪中漚﹐幾成幾壞。爾須了悟﹐本來皆空﹐自生諸見﹐自著一切﹐種種眷屬﹐是煩惱根﹐與牢獄等。此心不悟﹐如大罪人﹐無始以來﹐身被摯縛﹐無有解脫。吾今爲汝滅前後因﹐斷一切緣﹐識因非因﹐識緣非緣﹐不因不緣﹐湛然常定﹐無去無來﹐無離無著﹐一切解脫﹐超出三界。

自新章第十

天尊曰﹕一切男女﹐於三寶前稽首歸命﹐洗滌垢穢﹐令心地淨﹐悔過自新﹐誓勿復造﹐可以爲吾弟子。其有男女﹐處世以來﹐於三寶前內省於中﹐無可懺悔﹐是吾眞弟子。

布施章第十一

天尊曰﹕有餘而施﹐非難不足﹐施之爲難﹔施所不欲﹐非難施所﹐甚愛爲難。一切諸福﹐皆自歡喜中來﹔一切布施﹐生歡喜心﹔一切財寶﹐眾生性命。或施以物﹐歸獻三寶﹔或施以法﹐覺悟一切。種種善果﹐福報無邊。

勤行章第十二

天尊曰﹕知吾道者﹐復不能行﹔行吾道者﹐復不能久。難至於道﹐知而能勤﹐久而不怠。如渡滄海﹐日求著岸﹔終始若一﹐道爲子得。

煉穢成眞章第十三

天尊語妙行眞人曰﹕子未生時﹐混混沌沌﹐本無一物﹐視聽不得﹐與眞常會﹐無有名相﹐孰爲妙行﹖吾今爲汝﹐究未生理。種種形相﹐俱爲幻假﹐眷此幻身﹐與我爲累。譬如鑄劍﹐煆煉滓穢﹐始見精鋼﹔勇烈無滯﹐當成妙器。

演化章第十四

天尊謂妙行眞人曰﹕從吾道者﹐是名善業﹔離吾道者﹐是名惡業。太上立徳﹐其次立功﹐其次立言。成有等差﹐同歸於道。一切眾生﹐顚倒妄想﹐造地獄行﹐不自覺知﹐踴躍相進﹐投於愛河。汝爲眾生敷演教法﹐啟方便說而爲接引﹐當得福報﹐同證無爲。

眞成章第十五

妙行眞人問天尊曰﹕何者名爲眞人﹖復修何道﹐獲證此果﹖天尊曰﹕精心苦行﹐絕世所欲﹐不興妄想﹐無有染著﹐煉形化炁﹐煉炁化神﹐煉神合道﹐體入自然。斂萬法歸於一身﹐以一身而化萬境。不滯有無﹐永絕生滅﹐是名眞人。

三乘等差章第十六

天尊曰﹕末學之士﹐目不妄視﹐耳不妄聽﹐心不妄知﹐禁約一切﹐泯絕萬態以致於道。至學之士﹐視無所見﹐聽無所聞﹐心無所知﹐動無所逐﹐以觀眾妙。大乘之士﹐無見而無不見﹐無聞而無不聞﹐無知而無不知﹐內外洞然﹐達彼無間﹐故能參宇宙而遊無盡之域。

以言勸善章第十七

天尊曰﹕贈人以財﹐不若贈人善言。黃金𨿽貴﹐用之則窮﹔善言於心﹐終身爲寶。一切神仙眞人﹐皆以無上要言得成道果。子能持是說﹐普告眾生﹐令得奉行﹐獲福無量。

苦樂先後章第十八

天尊曰﹕學道之士﹐斷諸愛欲﹐卻絕肥鮮﹐長齋淸思﹐研味至道﹐是爲苦中求樂﹐能知其樂﹐不見其苦。一切眾生﹐貪戀榮華﹐迷惑聲色﹐肆情縱欲﹐造諸快樂者﹐是造諸苦。吾道苦而後樂﹐眾生樂而後苦。吾今告子﹐當明愼之。

不二門章第十九

天尊曰﹕吾道無親疏﹐吾眼無貴賤﹐一切眾生﹐皆以等觀。有善性者﹐與成其善﹔有道性者﹐與證其道。若有所擇﹐是有二門。

不殺章第二十

天尊曰﹕子欲學吾道﹐愼勿懷殺想。一切諸眾生﹐貪生悉懼死。我命卽他命﹐愼勿輕於彼﹐口腹樂甘肥﹐殺戮充啖食。能懷側隱心﹐想念彼驚怖﹐故當不忍啖﹐以證慈悲行。

淸淨章第二十一

天尊曰﹕學道之士﹐以淸淨爲本﹐長齋眇思﹐嘯詠太無﹐觀諸邪道﹐如睹仇讎﹔遠諸愛欲﹐如避臭穢。除苦惱根﹐斷親愛緣﹐冥冥濁海﹐自得淨界。如白蓮花﹐生淤泥中﹐亭亭出水﹐不受污染。五臟淸夷﹐三田華素﹐太玄眞人﹐自與子鄰。

不妄章第二十二

天尊告妙行眞人曰﹕大乘法可出三界。如不行吾道﹐卽是以我爲妄。吾以不妄﹐故得證此。故信者心之寶﹐一切眞人﹐皆以信心得成道果。

慈悲章第二十三

天尊曰﹕汝等眾生﹐以慈悲爲本﹐睹一切物﹐常行不忍。世人痛苦﹐如在我身﹐當願救護﹐普令安樂。一切眾生﹐以愚癡故﹐陷諸罪苦。爾不救拔﹐等是愚癡。常行大悲心﹐自成無上道。

萬法歸一章第二十四

天尊曰﹕萬派枝流﹐同歸於海﹔萬法紛紜﹐同歸於道。眾生執著﹐自生分別。當有圓通無閡﹐一貫諸義。

斷穢濁章第二十五

天尊曰﹕一切眾生﹐皆自穢濁中來﹐復以穢濁而往。有能淸淨信吾戒言﹐不受染著﹐斷除雜想﹐卽得出離濁浪﹐入我法門﹐無去無來﹐永超塵劫。

洗心章第二十六

天尊曰﹕六根不淨﹐當洗其心﹐心不受垢﹐自無諸穢。故心爲宰官﹐統禦一切﹐降伏其心﹐猶馭猛虎﹐如有縱怠﹐反傷汝身。

證眞章第二十七

天尊曰﹕學道之士﹐淸虛而容﹐非拯危而濟難﹐慈向萬物﹐滅毒惡想。觀一切眾生﹐如我眷屬﹐有饑寒者﹐念與衣食﹔有疾病者﹐念與醫藥﹔有冤讎者﹐念與解釋。如是慈悲心﹐種種不可量﹐當來及後世﹐證彼眞人行。

財爲患本章第二十八

天尊曰﹕財爲患之本﹐聚財爲聚業﹔財爲愛欲根﹐能起一切罪。若以財非財﹐始可入道境。

至言普潤章第二十九

天尊曰﹕一切眾生﹐牽於情愛﹐如蹈猛火﹐靡得休息﹐從少至老﹐不自知覺。吾言如甘露﹐能灑一切﹐使其心地﹐自得淸涼。

忍辱章第三十

天尊曰﹕忍者身之寶﹐愼勿與人爭。一切諸魔來﹐吾以忍坐勝﹐不與羣魔競﹔來者自反戈﹐損人還自損﹐我實得安靖。一切諸眞人﹐皆以忍辱故。

造福田章第三十一

天尊曰﹕人生一世間﹐譬如電光速﹐嬰兒化老耄﹐倏忽春夢中。勇猛進於善﹐自己悲不及﹐處世無福田﹐瞑目何所恃。

正念章第三十二

天尊曰﹕子心無邪念﹐一念徹虛空﹐一切虛空中﹐皆有聖與賢。常作平等觀﹐勤修無上行﹐自見虛無老﹐久久入大乘。

出有無章第三十三

天尊曰﹕眾生迷惑﹐妄見諸有。吾道本無﹐有諸眾生顚倒﹐妄見諸無。吾道亦無﹐非有非無﹐卽有卽無。作是解者﹐能超一切。

施言無罪章第三十四

妙行眞人問天尊曰﹕何者布施功徳最重﹖天尊曰﹕以吾言施人﹐功徳最重。妙行眞人曰。﹔處世何物爲寶﹖天尊曰﹕無罪於身﹐是爲至寶。

隨緣受報章第三十五

妙行眞人問天尊曰﹕宿命因緣﹐可以知否﹖天尊曰﹕汝思見世因緣﹐則知宿命因緣。汝修見世因緣﹐則知來世因緣。一炁無偏阿﹐所種還自生﹔植此荊棘根﹐何由望騫林﹖

大力章第三十六

妙行眞人問天尊曰﹕世間何力爲大﹖天尊曰﹕慈悲之力﹐最爲廣大。慈悲之心﹐能化一切﹔慈悲之行﹐能伏一切。惡者無與爭﹐暴者無與抗﹐所向無敵﹐是爲其力廣大無邊。

契道章第三十七

天尊謂妙行眞人曰﹕子欲學吾道﹐口無是非言﹐心無人我相﹐身不受染著﹐方契無爲道。眾生俱幻化﹐墮彼色相因﹐𨿽知樂是苦﹐一念了無爲。

心起憂樂章第三十八

天尊曰﹕子勿包禍心﹐損害於一切。眾生初未覺﹐神明悉已知。危人還自危﹐枉彼還自枉。天堂及地獄﹐一切由心造。

道法章第三十九

天尊曰﹔吾道猶炬火﹐取之無窮﹐隨其所與﹐能飪熟一切。吾法等泉源﹐能灌漑枯槁﹐潤澤一切。子身障惱﹐自與道違。

入妙章第四十

天尊曰﹕入我法門者﹐學至於無所學﹐行至於無所行﹐了至於無所了﹐是謂入眾妙門﹐洞觀無礙。眾生執著﹐妄究終始﹐自謂造於最勝﹐是猶妄見諸色。

去華章第四十一

天尊曰﹕淸淨者﹐道之本﹔榮華者﹐道之殃。子勿憎淡泊﹐是中有至味。愚癡戀世欲﹐類蛾投火光﹐不知其爲害﹐以至於滅亡。

同好惡章第四十二

天尊曰﹕子愼無錡妄﹐誑惑諸眾生﹐勿懷毒惡心﹐陰謀諸一切。以身譬他人﹐好惡元無異﹐能作是念者﹐可證無上道。

先實後施章第四十三

妙行眞人問天尊曰﹕頗謂聖王﹐以能利益一切﹐救拔眾生﹐無有厭倦﹐念念相因﹐故能成眞。若復有人﹐能作是念﹐當知果報無差﹖天尊曰﹕汝勿輕用﹐勤修其行﹐使中實有見道之源﹐自然流施無盡。

超色相章第四十四

妙行眞人曰﹕聖王妙相七十二項﹐負九色光。諸天仙人以是睹天尊也﹐靡不贊善﹐恭敬禮拜﹐無上希有。天尊曰﹕我以非色﹐汝妄爲色﹔我以非相﹐汝妄爲相。一切初地﹐以肉眼故﹐不能洞觀。若以九色七十二相觀我﹐卽是離無著有﹐不可與聞無上之義。

一切恃道章第四十五

妙行眞人問曰﹕一切有目﹐可見諸色﹔至於微妙之法﹐不可得見。天尊曰﹕吾道猶日﹐光明普照﹐種種色相﹐人始能別。廢日之光﹐有目絕視。子愼爲道﹐無復中輟。

勇決學道章第四十六

天尊曰﹕學道之士﹐愼無二心﹐斷絕塵染﹐割棄愛緣﹐心如寒灰﹐滅除猛焰﹐苦身勵行﹐禍難不顧。如矢一發﹐往而不回﹐吾保子身﹐必得道眞。

魔誡章第四十七

天尊曰﹕學道甚難。鬼神魔王﹐敗人成功﹐但欲其死﹐不喜仙道。子將道成﹐復有諸天仙人來試爾身。仙人之來試也﹐或試以所欲﹐或試以所不欲﹔或試以所難﹐或試以所畏﹐皆於心之所不悟﹑意之所不造也試之。過者諸天保舉﹐魔王奉迎﹐是謂得道。

易心向道章第四十八

天尊曰﹕上士貪善﹐下士貪財﹔一切眾生﹐晝不能息﹐夜不能寐﹐惟慮貨財不足於身。子易其心而學道﹐安有不得矣。

勉行章第四十九

妙行眞人問曰﹕學道甚苦﹐如負重登山﹐可厭而止﹖天尊曰﹕子勉於前﹐旣登絕頂﹐其苦亦息﹐俯視一切﹐皆微眇也。

太上虛皇天尊四十九章經竟

