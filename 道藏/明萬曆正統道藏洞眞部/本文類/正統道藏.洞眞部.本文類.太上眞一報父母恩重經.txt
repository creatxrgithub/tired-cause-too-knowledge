太上眞一報父母恩重經

經名﹕太上眞一報父母恩重經。撰人不詳﹐約出於隋唐。假托元始天尊爲上智仙人講述父母寄胎養育恩重﹐勸人爲父母建齋消災﹐超度亡靈。一卷。底本出處﹕《正統道藏》洞眞部本文類。

太上眞一報父母恩重經

元始天尊在西那玉國七寶城中﹐琉璃宮內﹐與諸天仙如常說法。無鞅數眾﹐周匝圍繞。爾時眾中有一仙人﹐名曰上智﹐作禮前進而白天尊﹕臣從昔劫以來﹐屢聞正道﹐惟報父母恩重﹐未睹因緣﹐願聽妙音﹐爲眾演說﹐欲使來世有所稟修。

天尊答曰﹕汝當靜念在心﹐我爲汝說。天下人民﹐皆因父母寄胎﹐誕育而得生身﹐受炁在胎﹐其苦無量﹐懷胎十月﹐迅速不停﹐受孕滿時﹐肢脈俱解。其中非一因以喪身﹐幼小嬰孩﹐提攜養育﹐洗浣穢濁﹐不憚艱辛﹐寧損己身﹐欲兒寧處。父母恩重﹐難報難量。若或有人能爲父母多修齋供﹐廣造眞經﹐讀誦受持﹐教人遵奉﹐當知是人及於父母﹐承此果報﹐卽得長生﹐給養自然﹐心靈快樂。或薦亡沒﹐七七修齋﹐轉誦靈文﹐以資魂識﹐不歷塗毒﹐便得生天﹐身詣玉京﹐神遊金闕。或因父母疾病纏綿﹐建立道場﹐修崇道法﹐其病卽愈﹐平復如常。或因父母險厄囚系﹐惡鬼害身﹐虫獸爲妖﹐夢寐驚恐﹐但能恭潔念道修齋﹐退殄災殃﹐消除魘魅﹐當以降生之日﹐默念至親生我之恩﹐精勤齋戒﹐廣修眾善﹐以報劬勞。如是等人修持如上﹐免墮幽塗﹐生於正覺。汝當遵奉﹐宣布教化﹐持此經典﹐罔令謗讟﹐生不信想﹐獲罪無量。爾時上智及諸天眾旣聞是語﹐歡喜踴躍﹐言我等眾若遇是人﹐皆當擁護﹐得受快樂﹐瞻仰無已。而說頌曰﹕

大慈無上尊﹐眾生眞父母。能說報恩經﹐聞者皆開悟。有人精受持﹐不久登仙路。略贊一毫端﹐稽首天尊去。

太上眞一報父母恩重經竟

