太上洞淵辭瘟神咒妙經

經名﹕太上洞淵辭瘟神咒妙經。撰人不詳。四經同捲。底本出處《正統道藏》洞眞部本文類。

太上洞淵辭瘟神咒妙經

爾時﹐元始天尊與諸大眾﹐在上陽宮內敷演教法。時有洞淵天尊上白元始天尊﹕竊見下界生民﹐盡染瘟疫之疾﹐四肢壯熱﹐手足酸疼﹐頭痛眼華﹐五臟盛熱﹐迥如鍼刺﹐不能喫食﹐如何救療﹖是時﹐元始天尊曰﹕皆是下界生民﹐處居人世。不敬三寶﹐呵天罵地﹐全無敬讓。心行諂曲爲非造罪﹐致令此疾所傷。凡爲人民﹐身彊力健﹐不知回向﹐出入往來﹐並無避諱。蓋是五帝使者﹐奉天符文﹐牒行於諸般之疾。凡人之所爲﹐系在簿書﹐遂行其毒。若人吸著﹐便成此疾。如有男子女人﹐家染此患﹐宜令闔家斷絕五辛﹐低聲下气﹐柔軟身心﹐歡喜慈湣﹐禮謝辭遣。置立香位﹐請道迎眞﹐於家建立道場。焚香轉誦妙經﹐依教禮謝﹐開於道位。次施設齋筵香燈﹐如法請於天符﹐十二年行病神王﹐五帝使者﹐七十二候聖者﹐二十四炁聖眾﹐行瘟大判官﹐偯藥主事﹐行豬羊牛馬瘟疫使者﹐松災使者﹐癘毒使者﹐地分神王后土社令﹐各領部眾﹐俱降道場大道之處。解此毒癘﹐宜轉此經﹐一時禳謝。若凡人系在簿書﹐仍須勾銷放赦奏聞。今有弟子某﹐歸依投懇﹐拜奏誠心﹐莫爲畱難﹐攺死重生。於是﹐聖者見此禮謝﹐收瘟攝毒﹐故不流行。是時﹐元始天尊乃爲頌曰﹕

太上立科教﹐敬信除災殃。瘟疫畱毒害﹐聞善化吉祥。

歸依念三寶﹐家門漸吉昌。芳能轉此經﹐鬼禍悉潛藏。

是時﹐洞淵天尊並諸大眾﹐聞此聖言﹐各各歡喜。作禮而退﹐信受奉行。

太上洞淵辭瘟神咒妙經竟

