黃帝陰符經頌

經名﹕黃帝陰符經頌。原題元陽子頌﹐約出於唐末五代。《通誌藝文略》著錄。一卷。底本出處﹔《正統道藏》洞眞部贊頌類。

黃帝陰符經頌

元陽子頌

神仙抱一演道章上

觀天之道﹐執天之行﹐盡矣。

在天垂象化元精﹐至道沖和在杳冥。

得一觀天無別行﹐太陽元旨盡分明。

故天有五賊﹐見之者昌。

惠覺心通九一光﹐五星眾會入離鄕。

若教浮世因修得﹐黃帝徒誇五賊昌。

五賊在心﹐施行乎天。

五賊克伏轉天關﹐次第分飛證九還。

咫尺金華門豁啟﹐淮南王采不爲難。

宇宙在乎手﹐萬化生乎身。

妙手能搏日月光﹐出身萬象卦牙黃。

道之宇宙無瑕謫﹐不悟焉知坎裏陽。

天性﹐人也。人心﹐機也。

天利人和宇宙同﹐人心至感道機通。

靈元豈是無情物﹐得路焉知成有功。

立天之道﹐以定人也。

天一陽光顯照西﹐木三靑气以爲妻。

水銀不是眞鉛力﹐坎子如何認得圭。

天發殺機﹐龍蛇起陸。

天補將軍丙化權﹐龍蛇出陸罷潺湲。

太淸海變蓬萊島﹐鎭在庚辛位獨尊。

人發殺機﹐天地反覆。

人興殺气布炎宮﹐猶鼠交馳不見蹤。

旣濟往來龍虎見﹐坎離翻履定難窮。

天人合發﹐萬變定基。

人天定迹合雙弦﹐進退輝光曉夜遷。

萬變旣通神室內﹐本基剛定一丹田。

性有巧拙﹐可以伏藏。

積徳圓成大辧音﹐智愚人法兩機沈。

目前雲路道非遠﹐拙解應難爲得心。

九竅之邪﹐在乎三要﹐

有鼎防姦應八門。密封三要制陽魂。

復爻運轉通消息﹐申得功成直至坤。

可以動靜。火生於木﹐禍發必克。姦生於國﹐時動必潰。

木生眞火禍成恩﹐轉體剛金位更尊。

法象不全仁義亢﹐路元何處覓姦門。

知之修煉﹐謂之聖人。

仙骨能通上下眞﹐知之重顯不凡身。

煉鉛若得流珠住﹐太陽應力助於人。

富國安民演法章中

天生天殺﹐道之理也。

赤髓生來降白天﹐遇陽與殺卻歸鉛。

水銀一味仙家祿﹐住火應知不偶然。

天地﹐萬物之盜﹔

天地元開履載門﹐森羅萬象液乾坤。

可憐造化區區盜﹐五賊交橫曉夜奔。

萬物﹐人之盜。

人求地利顯多同﹐興廢焉知造化功。

恍惚有鉛何不盜﹐悠悠虛過百年中。

人﹐萬物之盜。

饑食寒衣養色身﹐不知浮幻盜心神。

何如究取陰符理﹐免被榮枯賺殺人。

三盜旣宜﹐三才旣安。故曰﹕食其時﹐百骸理。動其機﹐萬化安。

三盜同元入兌宮﹐四時遭遇賴金公。

仙桃美熟延筋骨﹐百怪機關速命通。

人知其神而神﹐不知不神而所以神也。

功道由來立紀綱﹐有神須假法威光。

白金晦迹誰能測﹐太一知來助聖皇。

日月有數﹐大小有定。聖功生焉﹐神明出焉。

魂魄靈蹤九一興﹐復遷交媾定相應。

聖功漸覺香气郁﹐神裏來宮必上升。

其盜機也﹐天下莫能見﹐莫能知也。

萬萬神機功覆元﹐人人盡見莫能詮。

積陰居解陰知悟﹐石火光中得遇蓮。

君子得之固窮﹐小人得之輕命。

道士防姦煉鼎心﹐刀圭變老旋塡陰。

愚夫小利天官法﹐輕命惟崇點化金。

彊兵戰勝演術章下

瞽者善聽﹐聾者善視。絕利一源﹐用師十倍﹔

視聽行師絕利源﹐華池截頸削姦煩。

采鉛百日仙鄕近﹐立降流珠封子桓。

三反晝夜﹐用師萬倍。

日月年開曉夜光﹐克時三濟幾相當。

算來萬倍功成歲﹐顯是長生太上皇。

心生於物﹐死。於物﹐幾在目。天之無恩而大恩生。迅雷烈風﹐莫不蠢然。

目分萬望掌乾坤﹐對境心崇不二門。

泄在蠢然恩在己﹐物標生死住陽魂。

至樂性余﹐至靜則廉。

畢功瀟灑離囂喧﹐任意遨遊逸道源。

守訥固閒廉已靜﹐一鑪丹飯壽千年。

天之至私﹐用之至公。禽之制在气。

天之制禽飛入神﹐舉之功用未惟新。

卯生金玉潛通碧﹐戌亥爲良火要津。

生者﹐死之根﹔死者﹐生之根。

有生根死死爲神﹐殺汞成丹活得人。

若離五行應不盜﹐未通元理卒難陳。

恩生於害﹐害生於恩。

月魂恩生胞在離﹐又憑庚氏奪金姿。

當從害上恩生惠﹐特地全由五兆龜。

愚人以天地文理聖﹐

從凡入聖歷崎嶇﹐道合乾坤法有無。

衮芥投峯還自住﹐了知元會不同愚。

我以時物文理哲。

四時薄气在陰陽﹐神水曾淸轉醴漿。

平地有鉛鉛豈錫﹐但窮天理妙斟量。

自然之道靜﹐故天地萬物生。

二儀交泰气調和﹐物象雕鐫似琢磨。

動靜全由烏兔力﹐易元我在石人歌。

天地之道浸﹐故陰陽勝。

地升天降理元珠﹐入妙還同水躍魚。

陽動陰消神自聖﹐日魂月魄昧來無。

陰陽相推而變化順矣。

相生相克互包藏﹐變化鉛飛石煉鋼。

否極泰來歸順矣﹐眼前誰不是陰陽。

是故聖人知自然之道不可違﹐故因而制之。

神仙制气指元機﹐金石陰陽不可違。

惠用一門先聖易﹐自然鼎道合天機。

至靜之道﹐律曆所不能契。鳥獸之位也。爰有奇器﹐是生萬象。

全陽至靜道沖虛﹐本末寧教律曆拘。

橐鑰旣無藏鳥獸﹐彼中方有混元圖。

八卦甲子﹐神機鬼藏。

離頭坎水巽金精﹐兌入龍宮震玉淸。

甲會丙壬乾鬼藏﹐庚辛機艮必坤成。

陰陽相勝之術﹐昭昭乎﹐

奼女求媒欲住顏﹐黃君聽聖直臨軒。

相攜同入金華頂﹐盡日乾坤掌內閒。

進乎象矣。

回顧塵好忖思﹐進程有路會仙岐。

但求已上陰符理﹐天道分明有見知。

黃帝陰符經頌竟

