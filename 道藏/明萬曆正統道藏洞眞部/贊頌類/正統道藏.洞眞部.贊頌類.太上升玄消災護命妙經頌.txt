太上升玄消災護命妙經頌

唐貞一先生司馬子微撰

經名﹕太上升玄消災護命妙經撰頌。唐道士司馬永禎﹝字子微﹞一卷。底本出處﹕《正統道藏》洞眞部贊頌類。

太上升玄消災護命妙經頌序

天尊示見三界﹐慈憫四生﹐開眾妙之門﹐救無極之苦﹐是以垂文玄教﹐曲奏妙音﹐俾未聞者聞﹐令未悟者悟。此經者﹐蓋太上玄元老君之所作也。其旨也﹐卽妙性之本﹐萬法之宗焉。文𨿽簡略﹐理實淵深﹐一毛吞四海之波﹐巨黍納無鞅之眾﹐神明莫測﹐智識難詮﹐不可以聲求﹐不可以色見﹐遠而無外﹐近而無親﹐追之不見其前﹐伺之不來其後﹐無上之上﹐不可階而升也。玄之又玄﹐不可得而聞也。混先天而不古﹐歷浩劫以長存﹐尊而無名﹐貴而無位﹐邊巡萬變﹐倏忽無邊﹐照耀則日月有虧﹐覆載則乾坤不普﹔隨機化導﹐對境忘心﹐訣疑网以入玄宗﹐引輪回而歸覺路﹐散餘一气﹐毓彼羣生﹐失我則逝水以俄傾﹐保我則後天而不老。毀之者持巨帚以掃昆侖﹐究之者類鴻鵲之飲滄海。所以玄言莫暢﹐聖道難彰﹐縱有修行﹐徒多讀誦﹐朝聞夕死﹐未見其人﹐不揆斐然﹐輒爲頌云。

太上升玄消災護命妙經頌

漂浪愛河﹐流吹欲海﹐

誰言河海闊﹐深淺尙能知﹐愛欲情無底﹐何年有出時。

沈滯聲色﹐

水鳥及風林﹐咸歸一法音﹐如何顚倒性﹐自起萬般心。

迷惑有無﹐

虛無含有象﹐有象復歸無﹐心若分明了﹐知權呼有無。

無空有空﹐無色有色﹐

無空空不空﹐無色色不色﹐若能知色空﹐色空皆自得。

無無有無﹐有有無有﹐

有有兼無有﹐無無及有無﹐虛心能不動﹐妙道自來居。

終始暗昧﹐不能自明﹐

如人入黑暗﹐目睹又何曾﹐若要分明見﹐須憑浩劫燈。

畢竟迷惑。

有相兼無相﹐迷惑終不知﹐未能明覺性﹐安得決狐疑。

天尊告曰﹕汝等眾生﹐

眾生情行劣﹐迷失道根源﹐特謂宣宗旨﹐教令入妙門。

從不有中有﹐不無中無﹐

物向無中有﹐道從有裏無﹐莫生無有見﹐迷執自消除。

不色中色﹐不空中空﹐

空色互相生﹐相纏如糾墨﹐要知空色理﹐自莫分空色。

非有爲有﹐非無爲無﹐

道性本虛無﹐虛無亦假呼﹐若生無有見﹐終被法來拘。

非色爲色﹐非空爲空。

不空是眞空﹐不色是眞色﹐空色便爲眞﹐眞法何曾得。

空卽是空﹐空無定空﹐色卽是色﹐色無定色。

是空及是色﹐究竟總非干﹐要認眞空色﹐回心身己觀。

卽色是空﹐卽空是色﹐若能知空不空﹐知色不色﹐

空色宜雙泯﹐不須舉一隅﹐色空無滯礙﹐本性自如如。

名爲照了﹐始達妙音。

妙音諭虛性﹐虛心非妙音﹐認他毫髮事﹐難得自由心。

識無空法﹐洞觀無礙﹐

一心觀一切﹐一切法皆同﹐若能如斯解﹐方明智慧通。

入眾妙門﹐自然解悟。

了悟性根源﹐名爲入妙門﹐妙門方便法﹐是法勿畱存。

離諸疑网﹐不著空見﹐

決破疑惑网﹐有無都不幹﹐正心長自在﹐如準入云盤。

淸靜六根﹐斷除邪障﹐

心靜六根淸﹐六根隨性行﹐性能無著物﹐邪障那邊生。

我故爲汝說是妙經﹐名曰《護命》。

妙經無礙性﹐權立妙經名﹐故爲眾生說﹐令教悟此經。

濟度眾生﹐隨身供養﹐

一眞度一切﹐如檝濟橫流﹐眞性隨身有﹐勿於身外求。

傳教世間﹐流通讀誦﹐

傳教虛無理﹐世間散布行﹐誦經能萬徧﹐其義自分明。

卽有飛天神王﹑破邪金剛﹐

眞性號神王﹐飛天無定方﹐破邪能自外﹐堅固諭金剛。

護法靈童﹑救苦眞人﹑金精猛獸﹐

靈童卽正性﹐無染號眞人﹐威猛諭師子﹐名殊一法身。

各百億萬眾﹐俱來侍衛是經。

諸天諸聖眾﹐無一亦無二﹐性不逐波流﹐是名眞侍衛。

隨所供養﹐捍厄扶衰﹐

語默及遊息﹐無生一念思﹐忘形歸恍惚﹐神鬼不能窺。

度一切眾生﹐離諸染者。

正法度邪法﹐眾生見處偏﹐若生無有見﹐卽被染心田。

爾時天尊卽說偈曰﹕

天尊重說偈﹐直爲指心源﹐者﹐令歸解脫門。

視不見我﹐聽不得聞﹐

道非於視聽﹐視聽轉生疑﹐應物臨機用﹐虛心卽可知。

離種種邊﹐名爲妙道。

心疑隨萬境﹐隨境認心田﹐道非有爲有﹐方名離種邊。

太上升玄消災護命妙經頌竟

