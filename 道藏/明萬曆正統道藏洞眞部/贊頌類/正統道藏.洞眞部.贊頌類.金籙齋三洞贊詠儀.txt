金籙齋三洞贊詠儀

宋太宗皇帝禦制通奉大夫守尙書右僕射兼中書侍郎上柱國淸河郡開國公張商英奉敕編

經名﹕金籙齋三洞贊詠儀。三卷﹐北宋張商英編。底本出處﹕《正統道藏》洞眞部贊頌類。

金籙齋三洞贊詠儀卷上

步虛詞十首

淸靜建金壇﹐無爲大道理。歸依玉帝前﹐稽首求宗旨。發詠爇名香﹐一心專不已。願同四海知﹐萬億神仙子。悟卽杳冥中﹐玄談皆彼此。眞人受命時﹐覺者有終始。象外好優遊﹐愚情生謗毀。羽蓋駕靑龍﹐行徧八方水。右一

天尊馭六龍﹐百萬神仙騎。雲起自逍遙﹐五音皆鼓吹。碧桃爛熟時﹐七寶林中賜。白鳳集千羣﹐雪身排玉翅。華嚴如意珠﹐聖化不思議。師子善非常﹐華胥妙法智。凡愚有道心﹐慧眼眾生施。無限小丫童﹐蕊宮深殿戲。右二

玉籙受經師﹐科儀尊上帝。頌聲世界中﹐道業心相濟。靈寶度眾生﹐丹丘雲雨翳。虛無入太淸﹐白鶴聲嘹唳。百谷盡朝宗﹐煙霞全美麗。囂塵自不迷﹐祕要門開閉。洞府最深嚴﹐神仙無系綴。天髙似掌平﹐一一皆精細。右三

上帝化無窮﹐仙居紫府位。信心杳若空﹐稽首拜天地。晴霽布星羅﹐眞門持不二。十州散雨花﹐五福眞人祕。符瑞表其恭﹐戰兢擎寶器。善哉諸法師﹐祈福來凡意。功行滿三千﹐心緣勿退志。歸依大道君﹐一切靈官記。右四

仙集會玄都﹐法輪常轉處。持齋振寶鈴﹐冬夏無寒暑。絳節蕊珠宮﹐瀛洲臨遠渚。天尊侍立人﹐崇道絕私語。妙入大乘經﹐六情皆盡去。默然念在心﹐澹泊勿疑阻。月皎盛明時﹐淸娥搖玉杵。叩鍾雅調音﹐煉質容相許。右五

天上典人間﹐黃衣受玉籙。經開道眼明﹐持念果成速。若遇邪魔臨﹐灰心似艸木。丹田是命根﹐俯仰皆生福。鶴骨爲飡霞﹐修行如野鹿。三才郁茂中﹐執捲但勤讀。太一及星官﹐康民無反覆。還淳務實時﹐四序長盈縮。右六

慕道要歸眞﹐知非求得一。先須修煉心﹐甚好變凡質。禮懺用精專﹐登壇明似日。六丁驅使易﹐去住如風疾。念咒與神符﹐邪魔無縱逸。靑詞奏表章﹐善惡包凶吉。元始諸天尊﹐聖言分甲乙。香燈及醮茶﹐噀弄神刀筆。右七

七寶璢璃宮﹐飛符排絳節。玉京鎭十方﹐眾眞頌眞訣。天地杳冥中﹐景云浮不絕。太仙跨鶴遊﹐齋醮淸嚴潔。詠贊亦非常﹐長生無隕滅。上帝伏魔王﹐執事皆賢哲。下察向黎民﹐靈官爲等列。香華從輦時﹐揚教動喉舌。右八

寶鐸振鑾鳴﹐諸仙相聚集。較量髙下時﹐浮淺不能入。旋繞如意珠﹐破壞善修茸。玉皇朝謁前﹐眞人傍侍立。步虛聽自然﹐仰望華胥邑。駕鶴與乘龍﹐祥光起耀耀。三千功行來﹐壺有大丹粒。玄都鎭八方﹐臨壇皆蓊郁。淸風發播揚﹐養命存噓吸。右九

日月五星明﹐公平鑑善惡。三官五帝君﹐億萬周遊樂。法雨從行時﹐乘雲與駕鶴。如意一顧身﹐所化化城郭。馥鬱杳冥中﹐眞宗皆澹泊。九天利物多﹐寶林葉交錯。象教福人間﹐仙花開紫萼。剛柔轉智輪﹐大道心依托。右十

白鶴贊一十首

白鶴凝霜一頂紅﹐常隨碧落杳冥中。三淸好是逍遙處﹐天上人間事不同。右一

白鶴生來羽翼鮮﹐一聲髙唳玉皇前。虛無境裹飛翔異﹐去住人稀倒九天。右二

白鶴希奇瑩月華﹐雪毛翳日戀朝霞。神仙抱向長生殿﹐疏羽飛騰出絳紗。右三

白鶴非凡迥不同﹐人間描在畫屏中。桃花話子千年實﹐自在優遊萬里空。右四

白鶴雲中朝太淸﹐玉童髙送鳳池鳴。常教棲宿蟠桃下﹐三島眞人畫不成。右五

白鶴毛欹夜月圓﹐髙飛來至步虛前。仙壇絳節霓裳舞﹐太一眞人福壽年。右六

白鶴靈禽與壽年﹐生教常得羽毛鮮。五云自有千峯嶂﹐紫蓋巖巒海上仙。右七

白鶴銜丹羽翼輕﹐玉皇常使混三淸。昆侖來去飛閒暇﹐五色雲中萬里程。右八

白鶴朱紅一頂深﹐鈞天似聽沃羣心。常隨羽客避人世﹐碧玉桃花萬丈尋。右九

白鶴山髙第九層﹐毛衣潔淨瑩春冰。化人宮室諸天遠﹐云翼靈飛大道稱。右十

太淸樂二十首

太淸樂﹐太淸樂﹐太淸樂處以逍遙﹐太淸樂紫微瑞色駕靑龍。太淸樂玉籙香箋夜奏封。太淸樂羽蓋雲中皆縹緲﹐太情樂霓裳一舞貌思恭。太淸樂﹐太淸樂右一

精誠大道動幽元﹐太淸樂天地常存不死仙。太淸樂象外不同人世界﹐太淸樂眾生願福太平年。太淸樂﹐太淸樂右二

帝星明耀斗星魁﹐太淸樂絳闕云浮夜醮臺。太淸樂七寶山髙棲白鳳﹐太淸樂瓊樓十二月中來。太淸樂﹐太淸樂右三

仙官朝會儼珠旒﹐太淸樂素月當天運九秋。太淸樂方丈云軿閒玉闈﹐太淸樂巍巍瞻望殿依樓。太淸樂﹐太淸樂右四

焚香夜啟醮仙壇﹐太淸樂麗景遲遲柳拂煙。太淸樂天上星繁光溢目﹐太淸樂眞人似降步虛前。太淸樂﹐太淸樂右五

黃衣受籙用心勞﹐太淸樂法事壇前夜佩刀。太淸樂修煉但教祛俗態﹐太淸樂瀛洲仙境不爭髙。太淸樂﹐太淸樂右六

秋風入律正淒淸﹐太淸樂道法邪魔振鐸鈴。太淸樂恬澹虛無眞可重﹐太淸樂科儀次第夜堪聽。太淸樂﹐太淸樂右七

遙天薄暮景云連﹐太淸樂一軸靑詞月下文。太淸樂四气調來思長養﹐太淸樂仙壇夜醮紫微君。太淸樂﹐太淸樂右八

時來樂道正熙熙﹐太淸樂八極靈仙是我師。太淸樂太一眞人臨土宇﹐太淸樂蟠桃枝下屬文詞。太淸樂﹐太淸樂右九

風淸恬澹夜焚香﹐太淸樂光景如流四序長。太淸樂瑞气浮空何快意﹐太淸樂醮茶不敢預先嘗。太淸樂﹐太淸樂右十

九天無間運三淸﹐太淸樂夜月寒光海上明。太淸樂紫府洞中堪眷戀﹐太淸樂步虛齊唱一聲聲。太淸樂﹐太淸樂右十一

夜壇移燭似流星﹐太淸樂駕鶴乘龍羽蓋輕。太淸樂勢聳云端成絳闕﹐太淸樂十洲花好洞中明。太淸樂﹐太淸樂右十二

步虛文好思無窮﹐太淸樂姑射逍遙夜境中。太淸樂龍闕降祥天畔出﹐太淸樂韶音遠聽貫心聰。太淸樂﹐太淸樂右十二

天仗門開辟帝閽﹐太淸樂登壇玉籙受經文。太情樂谽谺洞府吞祥气﹐太淸樂王母追遊駕五云。太淸樂﹐太淸樂右十四

玉皇下視九天淸﹐太淸樂仰望層霄一炷馨。太淸樂勝境幽奇千萬億﹐太淸樂延年字字受丹經。太淸樂﹐太淸樂右十五

上方章奏起淸編﹐太淸樂道士科儀事業專。太淸樂玉燭調來云靉叇﹐太淸樂丹丘遊歷莫知年。太淸樂﹐太淸樂右十六

奇絕文通妙入神﹐太淸樂凝情瑞雪片紛紛。太淸樂玉華殿裹排章奏﹐太淸樂月滿楹庭擁白雲。太淸樂﹐太淸樂右十七

寶閣香飄遠殿樞﹐太淸樂帝城緣業士民居。太淸樂天眞可愛遙空裹﹐太淸樂子育黎元盡樂胥。太淸樂﹐太淸樂右十八

大象星羅混太淸﹐太淸樂五千言道世長生。太淸樂神仙來往雲霞麗﹐太淸樂白鳳經天自有程。太淸樂﹐太淸樂右十九

一聲鶴唳九霄中﹐太淸樂王母行天閬苑風。太淸樂幾許仙人來侍從﹐太淸樂齋心淸潔盡微躬。太淸樂﹐太淸樂右二十

金籙齋三洞贊詠儀卷上竟

金籙齋三洞贊詠儀卷中

步虛詞一十首

銅渾春律至﹐玉闕曉煙披。吉夢通天意﹐靈文表帝期。奉符成巨典﹐胥宇報純禧。克布烝民佑﹐應諧百福宜。右一

錫符瞻絳闕﹐揆日會彤庭。迎導森容衛﹐夤威罄典刑。氤氳流協气﹐絡繹奏祥經。芯芯修嘉薦﹐祗祗達杳冥。右二

將議元封禮﹐期觀上帝心。淸都云杳杳﹐丹禁漏沈沈。先覺回飆馭﹐遵期錫玉音。喬封成紀號﹐虔鞏倍欽欽。右三

上封初蕆事﹐吉夢復通眞。王檢功成近﹐龜書錫佑臻。靈丘揚典禮﹐恭館答威神。介祉從穹昊﹐流祥及下民。右四

岱嶽瑯函至﹐神州藻仗迎。流金炎气散﹐觸石慶雲生。喜見傾都意﹐歡聞載路聲。華簪皆仰望﹐仙羽表殊淸。右五

神臯求爽塏﹐珍館法圜淸。鴻應流無極﹐丕功見有成。發祥開茂緒﹐介祉佑羣生。億兆觀宏壯﹐虔恭意倍傾。右六

夕夢通中禁﹐仙遊降上蒼。鴻源昭浚發﹐丕歷協無疆。報況虔心積﹐儲休瑞命昌。慶雲知不竭﹐億載保咸康。右七

福地求淸界﹐良金範粹儀。中霄聞聖訓﹐邃古啟昌期。累洽彰敷佑﹐精衷報錫禧。乾乾瞻肖像﹐簡簡茂丕基。右八

藥宮成壯麗﹐郢匠極精微。層閣形疑湧﹐虛檐勢若飛。寶龜生綠毳﹐畫棟見靈輝。欽奉求多福﹐常期惠九圍。右九

﹝﹞窱門扃啟﹐崢嶸殿宇開。云低龍影度﹐風靜鶴音來。金簡藏三洞﹐飄車奏九垓。何煩言閬苑﹐卽此是龜臺。右十

玉淸樂一十首

玉淸樂﹐玉淸聖境異諸天﹐玉淸樂五門髙敞在雲中。玉淸樂知與三天路暗通。玉淸樂絳節參差凝瑞目﹐玉淸樂洞音縹緲引和風。玉淸樂﹐玉淸樂右一

祕殿岧峣象玉虛﹐玉淸樂飆遊臨曁福祥敷。玉淸樂百神設衛尊靈命﹐玉淸樂億載延禧佑帝圖。玉淸樂﹐玉淸樂右二

千尺髙髙薄紫煙﹐玉淸樂望中隱隱見靈仙。玉淸樂上藏玉字昭丕貺﹐玉淸樂下佑璇圖保億年。玉淸樂﹐玉淸樂右三

宏構巍巍如嶽峙﹐玉淸樂層軒弈弈狀翚飛。玉淸樂上淸降冶流鴻福﹐玉淸樂下土祈褫仰烈輝。玉淸樂﹐玉淸樂右四

畫棟華榱臨福地﹐玉淸樂瑯函金簡祕仙經。玉淸樂民風永使臻淸靜﹐玉淸樂帝緒常期奉慶靈。玉淸樂﹐玉淸樂右五

虛廊顯敞列丹靑﹐玉淸樂萬匯森然罔遁形。玉淸樂已桉玉書圖隱景﹐玉淸樂更摹寶應載祥經。玉淸樂﹐玉淸樂右六

三尺齋壇碧玉成﹐玉淸樂五更醮席對繁星。玉淸樂靈儀祗率遵三洞﹐玉淸樂景福咸臻保萬齡。玉淸樂﹐玉淸樂右七

萬壽無疆期景貺﹐玉淸樂百靈鹹秩表虔心。玉淸樂蕭薌午夜思昭格﹐玉淸樂欻駕層霄想降臨。玉淸樂﹐玉淸樂右八

臺號通天聞漢氏﹐玉淸樂閣名降聖想唐時。玉淸樂豈將往古矜宏壯﹐玉淸樂但冀烝民受福禧。玉淸樂﹐玉淸樂右九

測影神臯求吉地﹐玉淸樂僝工剛日建宏規。玉淸樂烝黎受福慶無算﹐玉淸樂穹昊延祥悉在玆。玉淸樂﹐玉淸樂右十

太淸樂一十首

太淸樂﹐太淸樂﹐太淸何處以逍逼。太淸樂寶錄凝祥下玉虛﹐太淸樂靈心敷佑屬瑤圖。太淸樂肇開恭館揚丕佑﹐太淸樂永祕瑯函在上都。太淸樂﹐太淸樂右一

金繩揆日將成禮﹐太淸樂玉字遵期復降靈。太淸樂緬法圜方營壯麗﹐太淸樂仰延飆欻答髙明。太淸樂﹐太淸樂右二

仙官協夢告靈期﹐太淸樂眞馭排云下禁闈。太淸樂鴻緒發源聞錫羨﹐太淸樂珠宮報貺務夤威。太淸樂﹐太淸樂右三

貢金在冶鎔天表﹐太淸樂離衛遵塗展國經。太淸樂邃古發祥成茂緒﹐太淸樂億年恭已奉鴻靈。太淸樂﹐太淸樂右四

珍符錫佑彰垂裕﹐太淸樂祕宇成功答降祥。太淸樂勵翼豈曾忘夙夜﹐太淸樂誠明常冀達穹蒼。太淸樂﹐太淸樂右五

芯芬淸夜列皇闈﹐太淸樂星斗熒熒瑞气滋。太淸樂玉酒更無餘瀝在﹐太淸樂飆車默有降臨期。太淸樂﹐太淸樂右六

顯敞層楹奉帝期﹐太淸樂森羅珍果備鴻儀。太淸樂芳馨徧享彰來格﹐太淸樂感應冥通見錫禧。太淸樂﹐太淸樂右七

天柱喬峯藏瑞石﹐太淸樂道林開土著微辭。太淸樂眞宗浚發形先覺﹐太淸樂丕歷延洪示後期。太淸樂﹐太淸樂右八

昊穹降鑑顯鴻威﹐太淸樂方冊披文敍烈輝。太淸樂瑞日徳星常並照﹐太淸樂矞云協气每交飛。太淸樂﹐太淸樂右九

方地效祥羣寶日﹐太淸樂靈芝擢秀瑞尢多。太淸樂已占共穎符多稼﹐太淸樂更育交柯協至和。太淸樂﹐太淸樂右十

白鶴贊一十首

羣嬉瑞羽出靑田﹐望以霜華編撓天。人世不知空仰嘆﹐靜思應是洞中仙。右一

仙姿相續呈祥至﹐瑞典徐觀自古同。方信揚音淸蹕內﹐還同嬌翼燎煙中。右二

霜翎髙逐祥風勢﹐朱頂低浮瑞日輝。爲顯靈心來表瑞﹐前迎祕籙每羣飛。右三

八景戒期登祕宇﹐九淸敷佑協祥經。曾云頡頏瞻仙羽﹐暴日徘徊在福庭。右四

五金鎔範粹儀成﹐千里森羅藻衛行。應有靈仙來述職﹐化爲珍羽蔽空迎。右五

福地將興橐鑰功﹐人心祗栗夙宵同。忽觀淬羽丹靑色﹐飛上瑤壇煙霧中。右六

良冶將期睹粹容﹐醮壇先事禱神功。豈期嘉薦當中夜﹐忽有仙音在半空。右七

舢艫相接濟洪川﹐萬目叢觀意惕然。因見靈潮來巨壑﹐益知降祉自髙天。右八

寶艦乘流近帝都﹐應龍表瑞見全軀。不隨蓊郁飛雲去﹐常與輝煌藻衛俱。右九

鴻淵極目接蒼煙﹐巨艦揚帆獨晏然。不獨陽侯收駭浪﹐更觀等覺見金田。右十

散花詞一十首

玉宇千門啟﹐金鑪百和然。芬芳盈法座﹐祗栗待羣仙。右一

天上春常在﹐花開不計時。瑤壇沾瑞露﹐芳气更蕃滋。右二

仙葩色最紅﹐望與火雲同。爲問生何處﹐瀛洲淸景中。右三

仙花不記名﹐百步有芳馨。華席開淸醮﹐飆車降紫庭。右四

洞中春不歇﹐常有百花香。攀折來瑤席﹐芬芳徧道場。右五

禁苑花齊發﹐人間第一芳。雕盤和湛露﹐蘭殿奉虛皇。右六

非剪亦非裁﹐先春曉夕開。爲迎眞馭至﹐常有好風催。右七

散花花不盡﹐徧在玉淸中。還似卿雲起﹐紛紛迎碧空。右八

空裹花無際﹐元生玉帝宮。只來臨靖館﹐不去逐和風。右九

此花顏色異﹐片片綺霞飛。散布瑤壇上﹐徧沾羽客衣。右十

又散花詞七言﹐一十首

散花何處最花多﹐天上髙天有大羅。花在此中生本異﹐況將瑞露慶雲和。右一

昆丘絕頂有龜臺﹐臺上奇花四序開。不是羣仙朝玉帝﹐何由散到世間來。右二

天上天花旦夕開﹐不同人世待春來。天花每有天人折﹐將獻層城日幾回。右三

瑤臺半夜露華滋﹐月帔朝眞在此時。時有仙花空裹降﹐吹來玉宇奉金姿。右四

五色奇葩降洞天﹐仰觀空裹勢翩翩。莫言仙境常時有﹐動是人寰億萬年。右五

仙花折得自仙宮﹐散在珍臺曉景中。玉闕有春春不老﹐璇圖受福福無窮。右六

羽客驂鸞在半天﹐下瞻珍館意乾乾。蓬萊折得花無數﹐散在殊庭黼座前。右七

上林花卉先春發﹐幽谷鶯聲尙未知。不遣常人攀折得﹐盡將福地奉眞期。右八

洞中三十六天春﹐仙境由來異世人。采得名花何處去﹐將來宮館奉髙眞。右九

仙官眞侶往還頻﹐去看蓬山閬苑春。每采芳華朝上帝﹐願均福佑及生民。右十

金籙齋三洞贊詠儀卷中竟

金籙齋三洞贊詠儀卷下

玉淸樂一十首

地居天上接空居﹐玉淸樂萬象森羅徧八區。玉淸樂功用不知誰主宰﹐玉淸樂絳霞丹霧閟淸都。玉淸樂﹐玉淸樂右一

碧落空歌黍米珠﹐玉淸樂十方勃勃入無餘。玉淸樂聞經慶喜難言說﹐玉淸樂九色龍騰八景輿。玉淸樂﹐玉淸樂右二

羽童呼吸辟非煙﹐玉淸樂煙气徘徊綠室前。玉淸樂造化不從身外得﹐玉淸樂自根自本卽三天。玉淸樂﹐玉淸樂右三

帝景相將會玉洲﹐玉淸樂明眞層觀紫雲浮。玉淸樂掣開三八黃金鎖﹐玉淸樂無極虛皇在上頭。玉淸樂﹐玉淸樂右四

白玉飛符下紫庭﹐玉淸樂華旛三舉召羣靈。玉淸樂攀條咀嚼空靑蕊﹐玉淸樂五體金光射日星。玉淸樂﹐玉淸樂右五

遠昌臺下海揚波﹐玉淸樂得道髙眞始得過。玉淸樂下格小仙追莫及﹐玉淸樂邕邕遙聽八鸞和。玉淸樂﹐玉淸樂右六

五色云營靉靉屯﹐玉淸樂三三洞戶敞瓊門。玉淸樂何方道士通朱表﹐玉淸樂玉女飛函達上尊。玉淸樂﹐玉淸樂右七

上景三元妙色精﹐玉淸樂絳宮久已列仙名。玉淸樂更從大混存雌一﹐玉淸樂縹緲云車駕羽明。玉淸樂﹐玉淸樂右八

眞陽館裹气徘徊﹐玉淸樂升降三宮密往來。玉淸樂生死不懺浮世事﹐玉淸樂相將五老上金臺。玉淸樂﹐玉淸樂右九

三華太素自然生﹐玉淸樂空裹芙蓉灼灼明。玉淸樂絳室金房虛寶座﹐玉淸樂大微童子下相迎。玉淸樂﹐玉淸樂右十

上淸樂一十首

紫淸天上育華林﹐上淸樂絳實朱柯竹葉深。上淸樂咀嚼繁英身不老﹐上淸樂下觀烏兔換光陰。上淸樂﹐上淸樂右一

元君八炁號靑靈﹐上淸樂錦帔飛裙住玉城。上淸樂把握帝符司道籍﹐上淸樂拔除塵累濟羣生。上淸樂﹐上淸樂右二

髙上皇人宴紫霄﹐上淸樂擷芳常引八騫條。上淸樂肌膚表裹璢璃徹﹐上淸樂映照三塗萬苦消。上淸樂﹐上淸樂右三

九日宮中四老眞﹐上淸樂廣霞山上宴仙賓。上淸樂鳴鐘鼓瑟行靈醑﹐上淸樂碧落融融別有春。上淸樂﹐上淸樂右四

浮絕山連白玉京﹐上淸樂金華樓共日華明。上淸樂五眞結就圓珠炁﹐上淸樂骨似丹瓊貌似嬰。上淸樂﹐上淸樂右五

秀華峯下五靈都﹐上淸樂元景神君握化樞。上淸樂眞火有功能造物﹐上淸樂銷鎔五毒出陰途。上淸樂﹐上淸樂右六

赫赫瞳瞳日九輪﹐上淸樂六淵宮殿紫元君。上淸樂霞冠錦坡端居暇﹐上淸樂披拂祥煙著赤文。上淸樂﹐上淸樂右七

佳炁靑蔥覆紫空﹐上淸樂靑精羽駕命元童。上淸樂逆風浩蕩三千里﹐上淸樂七返香煙處處通。上淸樂﹐上淸樂右八

流汩池中大寶蓮﹐上淸樂開花十丈映池泉。上淸樂嗅香飲水無饑渴﹐上淸樂綽約金華葉上仙。上淸樂﹐上淸樂右九

萬仞霞山峙玉虛﹐上淸樂四司冠劍護靈都。上淸樂眾眞稽首持天禁﹐上淸樂腰佩仙皇逸錄符。上淸樂﹐上淸樂右十

太淸樂一十首

太一元君掌列仙﹐太淸樂彤暉絳彩射芝田。太淸樂功圓會遇刊名籍﹐太淸樂可但洪崖笑柏肩。太淸樂﹐太淸樂右一

五節淸香半夜焚﹐太淸樂天人玉女盡遙聞。太淸樂味同炁合遙相應﹐太淸樂絳節霓旌下五云。太淸樂﹐太淸樂右二

太極元君翠翮車﹐太淸樂萬魔奔走聽神符。太淸樂九龍縱步齊驤首﹐太淸樂時見空中吐火珠。太淸樂﹐太淸樂右三

蕊珠宮裹七言成﹐太淸樂十一神君一一名。太淸樂云擁蒼虯歸火府﹐太淸樂風隨素虎出滄瀛。太淸樂﹐太淸樂右四

金闕明光後聖君﹐太淸樂流津煥彩結丹云。太淸樂不因太上相傳授﹐太淸樂安得人間有玉文。太淸樂﹐太淸樂右五

元景巖巒聳太空﹐太淸樂彭彭仙室在霞中。太淸樂九靈變化俄離合﹐太淸樂羽駕颻颻不可窮。太淸樂﹐太淸樂右六

東井中涵皓月精﹐太淸樂羣龍奮搦運金﹝﹞。太淸樂仙人灌沐知何代﹐太淸樂惟見玻璃透骨明。太淸樂﹐太淸樂右七

渺渺三津繞帝川﹐太淸樂川連紅霧霧連天。太淸樂玉靈仙母時遊息﹐太淸樂侍衛森羅日月軿。太淸樂﹐太淸樂右八

九靈玉館接昆侖﹐太淸樂山隔流剛不可親。太淸樂囑付紫蘭令說與﹐太淸樂紅塵何苦獘精神。太淸樂﹐太淸樂右九

左右靈飛運甲庚﹐太淸樂琳房八景煉華精。太淸樂常陽宴罷歸何處﹐太淸樂擲火流金事克成。太淸樂﹐太淸樂右十

步虛詞一十首

太極分髙厚﹐輕淸上屬天。人能修至道﹐身乃作眞仙。行溢三千數﹐時丁四萬年。丹臺開寶笈﹐金口爲流傳。右一

大梵三天主﹐虛皇五老尊。尙難窺徹妙﹐豈復入名言。寶座臨金殿﹐霞冠照玉軒。萬眞朝帝所﹐飛舄躡雲根。右二

蒙蒙如細霧﹐冉冉曳銖衣。妙逐祥煙上﹐輕隨彩鳳飛。幾陪瑤室宴﹐忽指洞天歸。佇立扶桑岸﹐髙奔日帝輝。右三

旋步云綱上﹐天風颯爾吹。飄裾淩斗柄﹐秉笏揖參箕。獅子銜丹綬﹐騏驎導翠輜。飛行周八極﹐幾見發椿枝。右四

綠鬢頹云髻﹐靑霞絡羽衣。晨趨陽徳館﹐夜造月華扉。搏弄周天火﹐韜潛起陸機。玉房畱不住﹐卻向九霄飛。右五

昔在延恩殿﹐中宵降九皇。六眞分左右﹐黃霧繞軒廊。廣內尊神禦﹐仙兵護道場。孝孫今繼志﹐咫尺對靈光。右六

寶籙修眞範﹐丹誠奏上蒼。冰淵臨兆庶﹐宵旰致平康。萬物消疵癘﹐三辰效吉祥。步虛聲已徹﹐更詠洞玄章。右七

宛宛神洲地﹐巍巍眾妙壇。鶴袍來羽客﹐鳧舄下仙官。玉斝斟元醴﹐瑯函啟太丹。至誠何以祝﹐四海永澄瀾。右八

水噀魔宮懾﹐燈開夜府明。九天風靜嘿﹐四極炁澄淸。嘯詠朱陵曲﹐翺翔白玉京。至誠何以祝﹐國祚永安榮。右九

華夏吟哦遠﹐人聲自抑揚。沖虛歸道徳﹐曲折合宮商。殿閣沈檀散﹐樓臺月露涼。至誠何以祝﹐多稼永丰禳。右十

散花詞一十首

絳節徘徊引﹐天花散漫飛。髙眞無染著﹐片片不沾衣。右一

八陛旋瑤級﹐千花揚錦英。綠渟並紫﹝﹞﹐煥麗不知名。右二

淺淺黃金萼﹐勻勻白玉英。天風隨禦駕﹐吹滿九重城。右三

綽約縈空際﹐繽紛落座隅。韶華長不老﹐何處覓仙都。右四

淨侶吟仙曲﹐人人贊善哉。萬花興供養﹐飛舞自天來。右五

寶葉開琪圃﹐珍柯在紫微。不教蝴蝶采﹐長共彩鸞飛。右六

聖境三千歲﹐仙花始一開。如何金籙會﹐並奉列眞來。右七

幾席延飆馭﹐香燈建寶壇。丹心無可獻﹐碎錦灑云端。右八

碧綠相差次﹐紅黃疊淺深。化工應自失﹐雕斲本何心。右九

洞案鑪煙起﹐無爲道徳香。同根無異气﹐噴鼻更芬芳。右十

白鶴詞一十首

胎化靈禽唳九天﹐雪毛丹頂兩相鮮。世人莫認歸華表﹐來端升平億萬年。右一

瑤臺風靜夜初分﹐仰喙驚鳴露气新。太液徘徊歸未得﹐曾於往劫作麒麟。右二

靈鶴翩翩下太淸﹐玉樓金殿曉風輕。昂昂不與雞爲侶﹐時作衝天物外聲。右三

三山碧海路非遙﹐來瑞淸都下紫霄。霜雪羽毛冰玉性﹐瑤池深處啄靈苗。右四

金火純精見羽儀﹐長隨王母宴瑤池。玉壇夜醮神仙降﹐飛過緱山人不知。右五

五雲宮殿步虛長﹐斗轉旋霄夜未央。白鶴飛來通吉信﹐淸音齊逐返魂香。右六

一聲嘹淚九臯禽﹐換骨輕淸歲月深。遼海等閒人不識﹐大羅天上有知音。右七

白毛鮮潔映霜華﹐丹頂分明奪絳紗。千六百年神炁就﹐飛鳴長伴玉仙家。右八

蓬萊會散列仙歸﹐羽駕飄然白鶴飛。明代爲祥人慣見﹐何須樂府詠金衣。右九

玉宇沈沈瑞霧開﹐香風未斷鶴徘徊。奇姿會與靑田別﹐定是仙人次第來。右十

金籙齋三洞贊詠儀卷下竟

