元始無量度人上品妙經注

經名﹕元始無量度人上品妙經注。南宋道士靑元眞人注﹑淸河老人頌﹑郭岡鳳參校。三卷。底本出處﹕《正統道藏》洞眞部玉訣類。

度人上品妙經序

竊以美玉混塵﹐必假磨礱之巧﹔至言藏妙﹐須憑潤色之功﹐故經傳能悉之辭﹐《易》有盡象之語。靈機所悟﹐玄理斯彰。恭惟《太上洞玄靈寶無量度人上品妙經》者﹐飛玄結炁﹐雲篆成文﹐爲萬法之宗﹐冠三洞之首。淵兮隱奧﹐難可尋詳。若非已造於幽微﹐孰敢亂陳於箋注。矧下士罕窺其篇目﹐玄科切禁於妄傳。𨿽念誦勤渠﹐莫知宗旨﹐如登寶所﹐素手而回﹐數墨巡行﹐竟無所得。於是東海靑元眞人憫斯愚昧﹐大闡洪音﹐斥新舊疑文﹐立見成要論﹐條分八事﹐詳釋二章。首明理性之因﹐終顯命根之祕﹐開盲釋聵﹐演道登眞﹐破執著之旁觀﹐接探端之上學。或微微微引諭﹐或縷縷談玄﹐與乎浩劫慈尊﹐金口無異﹔間有包括未詳﹐予乃作頌。重美其意﹐俾誦之士得以研窮。然後動地放光﹐處處黍珠出現﹔因言悟理﹐人人法病頓除。斯爲宗教之淵源﹐可爲度人之本旨也﹐故以無量名之。化諸道子﹐鋟木刊行﹐廣施未悟﹐豈世之小補哉。淸河老人書。

元始無量度人上品妙經注卷上

東海靑元眞人注淸河老人頌淨明道子郭岡鳳參校並贊

太上洞玄靈寶無量度人上品妙經

太上二字之妙﹐言不能盡﹐渾淪未判﹐此一炁包括在恍惚之中﹐無名無形﹐含眞一之靈﹐卽其象也。太者﹐大也﹐爲至大之稱。上者﹐尊也﹐處崇髙之位。昔天地未分﹐先肇五太﹕太虛﹑太元﹑太素﹑太質﹑太極也。五太旣分﹐然後三才立﹐乾坤敍位。道大﹐天大﹑地大﹑王亦大﹐道得一而成其大﹐故曰太也。上者﹐聚三才之質者﹐故成上也。太上爲道徳之祖﹐天地之根﹐故標經之首。洞玄者﹐乃三洞之品﹐洞眞﹑洞玄﹑洞神是也。又曰洞者﹐通也﹐達也﹔玄者﹐奧也﹐妙也。謂元始洞達玄一不二之道﹐以禦靈寶也。靈寶者﹐玉宸道君受元始玄一之炁﹐化生爲赤明劫﹐位靈寶之宮。明此經乃道君受元始之教也。靈者﹐含育萬物﹐變化莫窮。寶者﹐光明瑩徹﹐人所珍愛。而此靈寶爲萬化之始﹐神明之宗﹐羅絡諸天﹐生成萬有﹐莫不由之。無量度人者﹐乃元始上聖自浩劫已來﹐廣化眾生﹐超凡入聖﹐算諭莫及﹐窮古及今﹐元邊際也。愚者賢之﹐鈍者智之﹐故云無量度人也。上品者﹐如三洞之中三十六部﹐統天法藏﹐總三百九十餘萬之多﹐莫不以此經爲首。劫終劫始﹐獨步玉京﹐故曰上品。妙者﹐微妙﹔經者﹐經綸。又經者﹐徑也。爲人天修行﹑入道離俗﹑升仙之徑也。

頌曰﹕

大道施張結洞玄﹐濟人利物極無邊。

凡胎欲作飛升客﹐爲我淸心讀妙篇。

道言﹕

視之不見名曰道﹐聽之不聞名曰言。道之爲道﹐淸靜虛寂﹐不可名模﹐太上亦不知﹐假得彊名﹐豈言之可言哉﹗。惟太上道君洞了元始微妙之由﹐深造靈寶之道﹐假象設化﹐俾夫眾生了悟靈寶﹐權稱曰言。夫道之爲言﹐如求魚兔必假筌蹄﹔魚兔旣獲﹐當忘筌蹄。蓋道者﹐虛玄之魚兔﹐言乃大道之筌蹄﹔道本無言﹐因言顯用﹐故云道言。

頌日﹕

道本無聲豈有言﹐聖人立法彊宣傳。

求魚須是因筌力﹐獲得魚時豈用筌。

參校曰﹕《道徳經》云﹕有物混成﹐先天地生﹐字之曰道。夫道者﹐天地與人實同﹐其根在人曰心﹐在心曰性。性卽道﹑道卽性。盡性至命者﹐形神俱妙﹐與道合眞也。儒家云﹕言者﹐聲也。蓋道乃心之體﹐言乃心之用。道君演元始之教﹐因人心以度人﹐故曰道言。

昔於始靑天中﹐碧落空歌大浮黎土音度﹐受《元始度人無量上品》。

昔者﹐過去無量種劫曰昔。太上道君言﹕我往昔於元始處﹐受此上品。始靑卽東方大梵九霄之一也。靑霄梵寶之熙凝成此天。東者﹐諸方之始。天尊所說靈寶度人﹐百有餘會﹐首臨此天﹐表爲眾所﹐尊上品之義。此天之炁﹑碧而靑﹐化生碧霞﹐豁落徧布﹐故云碧落。碧落之炁爲神風所振﹐自成空洞之歌﹐演不空不色之妙﹐故云空歌。此天有國號大浮黎。浮者﹐虛也﹔黎者﹐麗也。其炁浮泛﹐嚴麗無比﹐乃云浮黎。土有淨穢﹐而此大國碧落空歌﹐虛元嚴麗﹐爲淨境之首﹐非三界可擬也。天尊說此經度人之功無有限量﹐故稱《元始度人無量上品》也。

頌曰﹕

元始初開無上品﹐一音初出眾知聞。

法燈自許時人續﹐不但天尊與道君。

元始天尊

元者﹐玄也。玄一不二﹐玄之又玄﹐爲眾妙門。始者﹐初也。元始稟玄一之道﹐於元始之初﹐先天先地﹐爲眾妙之宗﹐出生之始﹐故曰元始。天者﹐一炁之最上﹔尊者﹐萬法之極深。當其氤氳未朕之時﹐湛然獨立﹐天地憑之而處尊大者﹐故號元始天尊。

頌曰﹕

大塊初分一炁渾﹐先天先地獨爲尊。

諸生莫作元皇看﹐此物由來浩劫存。

當說是經﹐周回十過﹐以召十方﹐始當詣座。

昔天尊將說此經時﹐以法周十過﹐普召十方﹐方且就坐。十者﹐盡數之極稱也。以極數之法﹐召極方之靈﹐何自不至﹐炁化相感﹐其應又然。周者﹐徧通以告﹔回者﹐逆順而宣﹐告召之理明矣。法應普施﹐道無妄傳﹐皆元始召靈命眞之道也。若人守胎尊之君行周回十過之法﹐則三萬六千神炁無不湊應也。

頌日﹕

天尊將欲透玄機﹐法召諸方使徧知。

只爲主人降得定﹐自然舉動使人隨。

天眞大神﹑上聖髙尊﹑妙行眞人﹑無鞅於仰切數眾﹐乘空而來。

天眞大神者﹐已度三界﹐無修無證。上聖髙尊﹐從修始證﹐從證登眞。妙行眞人者﹐積妙成眞﹐與道自然者也。無鞅言其眾多﹔皆元始飛行﹐來去無礙﹐故雲乘空。天尊將說此經﹐首分三品﹐髙眞以勉﹐修眞在人﹐則爲精﹑气﹑神也。若人胎元一定﹐萬炁冥然﹐與無鞅之多略無少異也。

飛雲丹霄﹐綠輿瓊輸﹐羽蓋垂蔭﹐流精玉光﹐五色郁勃﹐洞煥太空﹐七日七夜。

飛雲丹霄﹐精光五色﹐皆上聖之靈者也。合則爲云﹐施則爲炁。陽之純者爲云爲霞﹐陰之純者爲輪爲蓋。至於流精耀彩﹐五色郁勃﹐洞然煥乎太空﹐皆變合之妙。在人則爲五臟之華﹐煉之如法﹐陰陽數足﹐靈寶放光﹐灌注一身﹐洞入空景。三數爲陽﹐四數爲陰﹐合而爲七。聖人光景回旋﹐𨿽億劫不泯﹐何止七日七夜﹐其義蓋法陰陽。

諸天日月星宿音秀﹐璇璣玉衡﹐一時停輪。

自大羅已下天﹐天皆有日月星辰﹐爲元化之機。璇璣卽斗﹐玉衡卽柄﹔盈虧消長﹐晝夜運度﹐輪轉不停。今以天尊說法在定﹐故諸天動物﹐暫得止息﹐彰乎妙用也。在人則心爲琁璣﹐目爲日月﹐心目俱定﹐萬化無不停閒。○參校曰﹕經云﹐日月琁衡停輪。此亦兼假象設教也。靑元所注﹐在人心目俱定﹐萬化停閒﹐此誠切於初學習定之入門。按《老君聖紀》曰﹕常習止觀﹐以檢其心﹐此之義也。

神風靜默﹐山嶽藏雲﹐天無浮翳﹐四炁朗淸。

天尊在定﹐萬境虛元﹐陰陽旣和﹐風雲气侯﹐自然淸肅。但以智慧觀身﹐機緣不動﹐則出入之息泰定﹐何气不淸。

頌曰﹕

神風靜默海無雲﹐天地澄間四炁淸。

若使一緣才妄動﹐琁璣又是不停輪。

參校曰﹕四炁之說﹐經注未詳﹐圭堂居士《佛法大明錄》論四眞之妙﹐正引證此段。四炁之淸﹐其曰四眞﹐謂眞常﹑眞我﹑眞樂﹑眞淨﹐以明性命混融之妙﹐因附見於此。

一國地土﹑山川﹑林木﹐緬平一等﹐無復髙下﹐土皆作碧玉﹐無有異色。眾眞侍座。

以象考之﹐一國地土卽浮黎也。若以道觀之﹐當以普天普地皆爲元始一國。山川林木則髙下不齊﹐榮枯不等﹐土則淨穢不同。今說法之間﹐皆卽平等﹐純爲玉相﹐無有差殊。眾眞列侍其座﹐但觀這个作用﹐是何光景。於人之身﹐山川林木一一具足﹐以定力一觀﹐則諸塵頓息﹐一等緬平﹐如玉之無瑕﹐安有髙下之殊﹖止在乎心而已。心若不平﹐遂成堆阜。

頌曰﹕

一國山川在已身﹐定中觀處坦然平。

純爲玉色元無異﹐髙下都從妄裹生。

參校曰﹕經云緬平一等﹐無復髙下﹔與夫無有異色﹐此皆假象設教也。《金剛經》云﹕是法平等﹐無有髙下。黃蘗葉禪師解云﹕心若平等﹐不分髙下﹐卽與眾生諸佛世界山河﹑有相無相﹑徧十方界一齊平等﹐無彼我相﹔此本原淸淨心﹐常自圓滿光明徧照也。其義與此正同﹐故附見於此。

元始天尊懸坐空浮五色獅子之上。

初以道法感召眾眞﹐次以定力等齊虛妄。眞妄旣息﹐究竟升玄﹐此懸坐空浮之義也。又懸坐者﹐難測也﹔空浮者﹐無際也。懸者﹐玄也﹔空者﹐虛也。玄虛而坐﹐不著實相也。獅子爲百獸中王﹐明此爲法中主也。威伏眾獸﹐表天尊以無畏化人﹐降伏百魔﹐使躋道境也。五色﹐明天人之五識﹐眼﹑耳﹑鼻﹑舌﹑身﹐色﹑聲﹑香﹑味﹑觸﹐爲幻之本﹔修學之士﹐必先降伏而坐其上。天尊𨿽登此座﹐而身在空浮﹐欲使人虛其心﹑外其形﹐道乃斯應﹐始爲超脫之本。

頌曰﹕

法身湛寂本眞常﹐色相求時本屬狂。

虛心便是空浮座﹐正意名爲百獸王。

說經一徧﹐諸天大聖同時稱善。是時一國男女聾病﹐耳皆開聰。說經二徧﹐盲者目明。說經三徧﹐喑者能言。說經四徧﹐跛痾積逮﹐皆能起行。說經五徧﹐久病痼疾﹐一時復形。說經六徧﹐發白返黑﹐齒落更生。說經七徧﹐老者反壯﹐少者皆彊。說經八徧﹐婦人懷妊﹐鳥獸含胎﹐已生未生皆得生成。說經九徧﹐地藏發泄﹐金玉露形。說經十徧﹐枯骨更生﹐皆起成人。是時一國是男是女﹐莫不傾心﹐皆受護度﹐咸得長生。

天尊說經﹐非念此經一徧止運神思﹐舉揚大法也。故一徧才周﹐諸天大聖隨品髙下皆得受生﹐懼喜悅心﹐贊美之音﹐一時同出﹐故稱日善。而十徧之義﹐莫不體卦合變。如第一徧召東方無極無量品﹐體卦則東方應震﹐震驚百里﹐所以聾病耳皆開聰。二徧召南方﹐其卦應離﹔離﹐明麗乎萬物﹐故盲者目明。三徧召西方﹐其卦爲兌。兌者﹐說也。說以習誦﹐故喑者能言。四徧召北方﹐其卦應坎。坎則止物。不可中止﹐止尙行﹐故跛痾積逮皆能起行。五徧召東北﹐其卦爲艮。艮爲物之終﹑物之始﹐終而復始﹐故久病痼疾一時復形。六徧召東南﹐其卦爲巽。巽尙潔淨﹐故發白返黑﹐齒落更生。七徧召西南﹐其卦應坤。坤道政養﹐故老者反壯﹐少者皆彊。八徧召西北﹐其卦應干。乾之道﹐各正性命﹐保合太和﹔所以婦人懷妊﹐鳥獸含胎﹐已生未生皆得生成。九徧地藏發泄﹐金玉露形。九陽因自發泄形完﹐旣得性命之生﹐復感地藏開現﹐人皆獲金玉之重寶﹐則變臭腐爲神奇。說經十徧﹐其數乃極。極則反故枯朽之質﹐復起成人。蓋眾生耳病則不能聞道﹐目病則不能見道﹐舌病則不能宣道﹐足病則不能行道﹐疾痼則不能進修﹐是以天尊四徧說經﹐使其根器平復。至十徧之周﹐則返本還元。度人之功﹐斯乃備矣。殆夫功圓道就﹐法病頓除﹐故咸得長生﹐傾心於至道之域也。經注說九徧解義﹐故續添出薛幽棲注。

頌曰﹕

一身須籍六根成﹐根性昏迷病乃侵。

只自耳邊初領解﹐一時無病得長生。

道言﹕是時元始天尊說經一褊﹐東方無極無量品至眞大神﹑無鞅之眾﹐浮空而至。說經二徧﹐南方無極無量品至眞大神﹑無鞅之眾﹐浮空而至。說經三徧﹐西方無極無量品至眞大神﹑無鞅之眾﹐浮空而至。說經四徧﹐北方無極無量品至眞大神﹑無鞅之眾﹐浮空而至。說經五徧﹐東北無極無量品至眞大神﹑無鞅之眾﹐浮空而至。說經六徧﹐東南無極無量品至眞大神﹑無鞅之眾﹐浮空而至。說經七徧﹐西南無極無量品至眞大神﹑無鞅之眾﹐浮空而至。說經八徧﹐西北無極無量品至眞大神﹑無鞅之眾﹐浮空而至。說經九徧﹐上方無極無量品至眞大神﹑無鞅之眾﹐浮空而至。說經十徧﹐下方無極無量品至眞大神﹑無鞅之眾﹐浮空而至。

天尊說法﹐周回十過﹐招眞命靈﹐載度人物﹐綜錯而言﹐其辭重復。蓋此經以度人爲要﹐故先顯靈驗﹐次迷應現之殊。道君序意大義如此﹐卽非兩有十徧也。如十方世界一切天﹑一切國﹑所有眾眞﹑無極無量品而皆稟至眞之炁﹐處至大之域。神居其中﹐所化之身﹐無有限量﹐浮空而至天尊之所﹐亦元始自然之炁應化元有定名也。東方東北上上禪善﹑無量壽天﹑太明玉完天等﹐以至九地﹐震宮卯位﹐卽無鞅也。南方東南卽梵監須延天以至赤明和陽天﹐離宮午位。西方西南卽靈化梵輔天﹑元載孔升天以至九地九水﹐兌宮酉位。北方西北卽髙虛淸明天﹑皓庭霄度天以至坎宮子位。上下之方九風九水之多﹐眾也。筆不可紀﹐今略言之。始﹐元始在淸微天宮說法﹐是時玉帝至於會前﹐舉六神通放大光明﹐徧照無極梵剎﹐乃分其身﹐示諸天宮。今彼天宮各現玉京金闕﹐光明寶座。一一寶座各有化身玉帝﹐一一玉帝各於其方演說解脫之道。此諸天豈各有玉帝者哉。設教示人﹐分眞垂化者也。

頌曰﹕

自有神靈億萬該﹐猶如空谷應聲來。

十方日月虛空現﹐只要當人道眼開。

十褊周竟﹐十方無極天眞大神一時同至。一國男女傾心歸仰﹐來者有如細雨密霧﹐無鞅之眾﹐迮國之半﹐土皆偏陷﹐非可禁止。

十徧周竟﹐十方畢集。然後天人男女感此神化﹐傾心皈奉﹐敬仰而來﹐狀如細雨飛空﹐密霧四合。故迮國之半﹐何其多也。蓋緣浮黎爲有限之土﹐而天尊現無鞅之身﹐以無鞅之多﹐臨有限之迮﹐理不相容﹐故形偏陷之語。又偏陷者﹐明天人未聞至理﹐其心局促﹐紛亂無際﹐莫止其止也。

於是元始懸一寶珠﹐大如黍米﹐在空玄之中﹐去地五丈。

寶者﹐人之所愛﹔珠者﹐淸淨圓明﹔黍米者﹐物至微﹑其用甚廣。表此靈寶之體形微而用大﹐淸淨光明﹐爲眾所愛。又黍爲五穀之長﹐人之資生﹐不可暫乏﹐明人之不可暫離於道也。離此而獲存者﹐如人之無食非形也哉。懸於空虛﹐去地五丈者﹐示靈寶之妙﹐不爲五運所拘﹐隱妙於太玄﹐示使人天超離五濁﹐寄妙於靈虛者也。

頌曰﹕

一顆寶珠如黍米﹐人人皆有非元始。

不上不下向空懸﹐誰能會得天尊旨。

元始登引天眞大神﹑上聖髙尊﹑妙行眞人﹑十方無極至眞大神﹑無鞅數眾﹐俱入寶珠之中。天人仰看﹐惟見勃勃音拂從珠口中入﹐旣入珠口﹐不知所在。國人廓枯落切散﹐地還平正﹐無復欹其雞切陷。

視之不見名曰夷﹐聽之不聞名曰希﹐搏之不得名曰微。此三者﹐不可政詰﹐復歸於無物。蓋道之微妙﹐本於虛無而天眞之身﹐豈有容礙﹗但以天人與夫聖眞同時混殽雲集﹐以至土皆偏陷﹐無可禁止﹐殆將何以別之﹖所以寓物化人﹐懸珠應變﹐使無形者還於無物也。登者起而攀行﹐引者指示化導﹔無鞅數眾已合道眞﹐故能隨天尊升入珠內。而天人有累﹐未可偕行。然後眞僞之身﹑修証之異﹑斯可見矣﹗道旣復隱﹐迹豈容追﹐廓然分散﹐地土還平﹐無復欹陷者也。此皆元始示現神化﹐從無起有﹐自有入無﹐混合百神之道﹐非技術之比也。

頌曰﹕

聖人法性本虛空﹐聚散初無異與同。

萬境攝歸眞靜界﹐更於何處覓余蹝。

元始卽於寶珠之內﹐說經都竟﹐眾眞監度﹐以授於我。當此之時﹐喜慶難言﹐法事粗悉﹐諸天復位﹐倏欻音叔忽之間﹑寂元遺響。

天尊旣引諸眞升玄入妙﹐卽於珠內傳道說法﹐以授太上道君。眾眞齊臨監度﹐道君受得是法﹐喜慶之情﹐非言可說。法事者﹐謂授受之法。其事粗能詳悉﹐不待其終﹐諸天皆以復位。何則﹖靈寶之道﹐不在其煩﹐貴得其要﹔聖聖相傳﹐一聞千悟﹐此義莫窮也。凡一略有五倏欻﹐一倏欻間﹐寂寂然更無聲響之遺。明夫至道﹐復於常者也。

頌曰﹕

這个靈根本自如﹐天尊親付與佗誰。

龍宮拾得連城寶﹐金匱牢收勿使遺。

參校曰﹕寶珠去地五丈之諭﹐自了命修煉者言之﹐以明身中玄關。謂五丈之義﹐以丈爲尺﹐以尺爲寸﹐此說切矣。今注以諭性珠之妙﹐其旨尢深。蓋上文元始登引天眞大神以及至眞大神﹑無鞅數眾俱入珠中﹐而天人止於仰看﹐未可偕行﹐以辯眞僞之身﹐修証之異。蓋非眞見證道之人﹐不能造入寶珠淸淨光明境界﹐此於了性之旨尢切。五丈以諭超離五濁﹐不爲五運所拘﹐此說亦通。若夫末後﹐倏忽之間﹐寂無遺響﹐則證有己竟﹐歸乎一無也。儒書《中庸》無聲無臭之至﹔釋典人空法空﹑空空之悟﹔《淸靜經》所空旣無﹐無無亦無之極﹐皆此義也。因並附見於此。

是時天人遇值經法﹐普得濟度﹐全其本年﹐無有中傷。

天者﹐謂天也。人者﹐世人也。此則互說天人﹐以接下士﹔或遇或值﹐普獲受度﹐得全本數之年﹐而無中道夭傷之苦。且夫人之生也﹐皆稟妙道﹐貴不可言﹐不以髙下﹐皆壽百歲。在人作善不善而已。或以前因﹐或以後業﹐自夭其壽﹐不能終於本年﹐非天有差殊之異。凡人世壽九十而上﹐謂之上壽﹔七十而下日中年﹐五十而下皆中道夭傷也。南昌有格積善而獲上壽者﹐死則先獲煉度﹐匪則沈屍而待焉。

傾土歸仰﹐鹹行善心。不殺不害﹐不嫉不妬﹐不淫不盜﹐不貪不欲﹐不憎不。音恣。言無華綺﹐口無惡聲﹐齊同慈愛﹐異骨成親。國安民丰﹐忻樂太平。

夫念想見聞者﹐皆謂之殺﹔陷於不義﹐折傷一切物謂之害﹔毀人成功謂之嫉恨﹔彼榮富起曲見心謂之妬﹔癡迷著景謂之淫﹔取之不義謂之盜﹔愛樂無厭謂之貪﹔妄起念心謂之欲﹔齒唾巧拙謂之憎﹔疑忌仁信謂之﹔虛浮詐誕謂之華綺﹔出言不規﹑淺學悞人﹐謂之惡口。今一國男女已獲護度﹐故傾土歸仰﹐反是而行﹐亦云十二善業也。且不殺不害﹑不淫不盜﹐卽身業之罪除。不嫉不妬﹑不貪不欲﹐不憎不﹐卽心業之罪除。言無華綺﹑口無惡聲﹐卽口業之罪除也。前者耳聰目明﹐則是六根淸淨﹔今乃三業頓除﹐故成慈愛之行。慈者﹐和柔不諍也。愛者﹐物我兼容﹑自利利他。慈愛之大﹐故𨿽異骨相親﹐然後國自安﹐民自丰﹐相忘於道徳之鄕﹐欣樂於太平之世者也。淸靜常樂曰太﹐恬澹無欲曰平。國以諭身﹐民以諭炁。

經始出教﹐一國以道﹐預有志心﹐宗奉禮敬﹐皆得度世。

此言謂道君初受此經﹐教導一國宿有志心者﹐皆悉宗奉禮敬也。宗者﹐宗奉此經﹐如舟如楫﹐如橋如梁﹐蓋欲憑之以求濟度。奉者﹐崇奉此經﹐如天尊親以教我﹐我親得聞其義。蓋欲誦其言而行其行也。禮者﹐禮事此經﹐如父如母﹑如師如長﹐畏愛之間﹐惟恐慢易。敬者﹐敬重此經﹐如金如寶﹑如珠如玉。愛惜不已﹐惟恐失之。旣盡四心﹐皆得度世而長生矣。

頌曰﹕

數墨巡行謾役形﹐要須行善作規箴。

長生度世無他事﹐只要修持一片心。

道言﹕元始天尊說經中所言﹐並是諸天上帝內名隱韻之音﹐亦是魔王內諱﹐百靈之隱名也。非世之常辭。上聖已成眞人通玄究微﹐能悉其章。誦之十過﹐諸天遙唱﹐萬帝設禮﹐河海靜默﹐山嶽藏雲﹐日月停景﹐琁璣不行﹐羣魔束形﹐鬼精滅爽﹐回屍起死﹐白骨成人。

三十二天帝卽內名隱韻。靑帝護魂以至流鈴八衝﹐卽魔王內諱。不死之神下以至桃康﹑合延皆百靈隱名也。夫靈寶爲道炁之祖﹐度人爲百法之先﹔元始含蘊妙道﹐出法度人﹐流散文言﹐制成音韻﹐非下世文章之比。中下之仙不可盻其篇目﹐惟上聖眞人深造道妙﹐始能究玄微矣。所言音韻者﹐謂音律相諧者也。且諸天萬帝﹑日月山川皆從祖炁之分散爲形質﹐今天尊說法﹐是以祖炁之音﹐收攝炁散之質﹐何自不應者也。所以雲霧藏隱﹑三景停閒﹑鬼盡魔消﹑還元返本﹐一一感應﹐皆由定景而生。又如律呂之召陰陽﹐必然理也。

頌曰﹕

洞達玄微識道宗﹐山川日月一家風。

非干苦苦誇靈寶﹐自是眞人定境融。

至學之士﹐誦之十過﹐則五帝侍衛﹐三界稽首﹐魔精喪眼﹐鬼妖滅爽﹐濟度垂死﹐絕而得生。所以爾者﹐學士穢气未消﹐體未洞眞﹐召制十方﹐威未制天政﹐徳可伏禦地祇﹐束縛魔靈﹐但卻死而已﹐不能更生。

勤苦精進﹐無有退轉﹐謂之至學。故誦經十過﹐則五方五帝皆來侍衛﹐三界神靈稽首敬伏﹐一切魔鬼喪眼滅類也。今夫學士修行之至﹐形煉气寂﹐一身神靈守衛其身﹐不相遠離﹐所謂神識自守也。三界諭三尸﹐五帝諭五臟。若萬緣紛起﹐此名內魔﹔災苦所逼﹐名爲外魔。爲苦之劇﹐是名爲精﹐故曰魔精。七情六欲﹐是謂之鬼﹔惱亂顚倒﹐障我道徳。是爲之妖。以至學而誦經﹐皆不得侵也。𨿽大限到來﹐能禦殺鬼妖﹐可畱此生﹐然止可伏禦地只﹐但能卻死而已﹐不能更此形骸﹐長生久視。所謂饒經百萬劫﹐終是屬空亡。蓋眞人者﹐與道合通﹔至學者﹐塵情未盡﹐誦經則品位殊矣。所以如此者﹐緣幻虛僞﹐究竟非眞﹐小劫可逃﹐劫盡終壞。良由道之未全﹐不具眞常﹐穢气未消也。體質暫堅﹐未能洞入眞境﹐故無威力﹐未可召致十方。政﹐七政也。

頌曰﹕

脫得無常壽且延﹐算來不離幻中仙。

淺根學士休輕惑﹐煉質方期上九天。

輕誦此章﹐身則被殃﹐供養尊禮﹐門戶興隆﹐世世昌熾﹐與善因綠﹐萬災不幹﹐神明護門。斯經尊妙﹐獨步玉京﹐度人無量﹐爲萬道之宗。巍巍大範﹐徳難可勝。

若誦若遇﹐不能嚴潔﹔或徒爲玩視﹐或心意不專﹐或講演不規﹐或不擇人而授受﹐此皆爲之輕矣。蓋此經爲萬天所寶﹐度人最急隱聖藏眞﹐出生入死﹐禳災卻禍﹐保鎭邦家﹐莫不由此。若輕而誦之﹐身則被殃。殃者﹐連綿不絕者也﹐可不戒乎﹗又設供養尊禮一門﹐以接下士﹐而興隆昌熾﹐與善因綠﹐萬災不幹﹐神明守護﹐此皆爲常人謂經之普獲功徳也。斯經尊妙者﹐皆梵炁結成﹐旋聚旋散﹐𨿽大劫相交﹐天地旣壞﹐此文獨存﹐巍巍乎實萬天之大法﹐推其徳﹐可勝言哉。玉京者﹐玉京山﹐在大羅天之上﹐有金樓玉殿。眞文祕篆﹐徧在其

間﹐以此經爲獨步。

頌曰﹕

神仙口口密相傳﹐勿謂輕疑作等閒。

萬物總隨桑海變﹐斯文獨步大羅間。

道言﹕凡誦是經十過﹐諸天齊到﹐億曾萬祖﹐幽魂苦爽﹐皆卽受度﹐上升朱宮。格皆九年﹐受化更生﹐得爲貴人。

凡者不以髙下差別之稱。億曾萬祖者﹐自無始已來﹐拾身受身﹑所育父母﹑乃祖乃先也。凡人誦經﹐則諸天帝君齊到其前﹐應億曾以來幽滯魂靈﹑久拘若爽﹐悉獲受度﹐上升朱官也。南方丹天世界有南昌上宮﹐宮有朱陵之府﹐府有流火之庭﹐乃煉化度仙之所也。世人獲超升者﹐經由此宮﹐受三火大煉﹐煆煉五濁穢形﹐以玉眸之光煉其气質﹔次以黃華之水灌蕩屍形﹔然後禦孕靈眞﹐隨其報化而遂更生也。煉度之格﹐凡有三﹕上學三年受度﹐中智九年﹐下學二十四年也。今以誦經之力﹐故億世祖先皆從中等之格受化﹐更生爲貴人之品﹐復自貴中修學﹐卽獲升度也。

而好學至經﹐功滿徳就﹐皆得神仙﹐飛升金闕﹐遊宴玉京也。上學之士﹐修誦是經﹐皆卽受度﹐飛升南宮。

愛而不捨﹐念而不忘﹐是名好學。好學此經者﹐修靈寶心﹐行度人行﹐功滿徳就之日﹐上同祖曾克證神仙之道﹐故云皆也。飛升金闕﹐朝謁太上﹐遊宴玉京之境也。上學精修至道﹐達妙超羣者也。而修者﹐修行﹔誦者﹐誦經。修﹑誦兩全﹐功髙徳重﹐故不從限格﹐徑便飛升南丹受煉者也。

頌曰﹕

修持靈寶要心堅﹐誦詠經文意欲專。

修誦兩全功徳大﹐卽時輕舉作神仙。

世人受誦﹐則延壽長年﹐後皆得作尸解之道。魂神暫滅﹐不經地獄﹐卽得返形﹐遊行太空。

宿慶與善因綠﹐故生人趣。值正教流行﹐得遇此經者﹐受而誦之﹐卽獲髙年﹐享世壽已﹐不免死壞其形。𨿽死﹐神則不滅﹐名爲尸解。如楊王孫﹑嵇康﹑郭璞皆捐軀返眞之道。故知尸解之人﹐皆目瑩骨輕﹐或精血不變﹐投其屍於名山大川﹐可生珠玉也。凡誦經之士﹐修靈寶心﹐持度人行﹐必致延年﹐皆後得成尸解之道。魂神暫滅﹐更不經由地獄﹐卽得返形於太空也。若學淺功微﹐不能骨肉同飛﹐不免尸解而返神也。

頌曰﹕

百年屋子豈長新﹐物化虧時換主人。

道徳修成千日就﹐是非還與一堆塵。

此經微妙﹐普度無窮﹐一切天人﹐莫不受慶﹐無量之福﹐生死蒙惠。

上消天災﹐下劫地禍﹐無量之福﹐周洽死生﹐俱蒙利益。

上天所寶﹐不傳下世。至士賫金寶﹐效心盟天而傳。輕泄漏慢﹐殃及九祖﹐長役鬼官。

上眞朝奏往來﹐必嘯詠此篇﹐最爲寶愛﹐不傳下世。因後聖君堅乞傳世﹐以保甲申洪災﹐所以聖聖相傳﹐不及凡俗。惟有志之士﹐賫查持金寶效信﹐質心盟告諸天﹐方可傳授。何則﹖人之愛者﹐惟金寶也﹐又爲堅剛之物。太上設此言﹐使人捨己所愛﹐破慳吝心。以此捨心回向大道﹐方聽傳行。又表其心堅如金石也。若輕慢漏泄﹐則殃及九祖﹐長爲鬼官所役﹐如推潮鼓浪﹐負石塡河是也。

頌曰﹕

元始區區談妙義﹐舉來法法度天民。

人心自是生囹圄﹐會得牢收一卷經。

侍經五帝﹑玉童玉女各二十四人﹐營衛神文﹐保護受經者身。

五方之帝各敕玉童玉女二十四人﹐合爲一百二十﹐營衛此文﹐保護人身也。

道言﹕正月長齋﹐誦詠是經﹐爲上世亡魂斷地逮役﹐度上南宮。七月長齋﹐誦詠是經﹐身得神仙﹐諸天書名﹔黃籙白簡﹐削死上生。十月長齋﹐誦詠是經﹐爲國王帝主﹑君臣父子﹑安鎭國祚﹐保天長存﹐世世不絕﹐常爲人君﹐安鎭其方﹐民稱太平。

凡人作一切善﹐福及九祖﹐若已生人天者﹐增益福報也。若未生天者﹐隨炁升度也。若作一切不善則禍及七祖﹐殃連子孫﹐其人死於冥府﹐以罪累故連逮生人﹐起徵呼復連傳染之禍也。蓋正月爲四時之首﹐天地通泰﹐萬物更生之時。於此長齋誦經﹐乘天官考校之格﹐可度上世亡魂﹐斷地司連逮之苦﹐上登南昌之官也。七月爲萬物成功之際﹐於此長齋誦經﹐乘中元舉善之格﹐故身得神仙﹐諸天書其姓名於金籙白簡﹐削滅死籍﹐別注生名﹐蓋人之仙也。須得南北二司先削死上生﹐方得升度﹐非此則終無成功也。十月天地寧閒之際﹐於此長齋誦經﹐乘下元解落之功﹐故宜上爲邦國﹑下爲民庶﹐禱福禳災。如正一眞人曰﹕宜須爲國爲家﹐興利除害﹐然後臣事三境﹐吾無愧焉。此之謂也。學士以此爲心﹐是謂無量度人之本。夫念念不忘﹐久久不替謂之長﹐靜念守心﹐戒愼無染謂之齋﹐故曰長齋也。

頌曰﹕

日吉時良好誦經﹐世間萬慮勿縈心。

濟人利物功成也﹐玉簡金書爲記名。

八節之日﹐誦詠是經﹐得爲九宮眞人。本命之日﹐誦詠是經﹐魂神澄正﹐萬炁長存﹐不經苦惱﹐身有光明﹐三界侍衛﹐五帝司迎﹐萬神朝禮﹐名書上天﹐功滿徳就﹐飛升上淸。

立春﹑春分﹑立夏﹑夏至﹑立秋﹑秋分﹑立冬﹑冬至﹐此日是太乙司命領諸官屬﹑紀錄世人罪福功過之日﹐有功則舉﹐有過則罰。於此誦經﹐乘保舉之格﹐故得爲九宮眞人也。本命之日﹐一身神爽﹐同本屬星官﹐糾錄功過﹐上奏北斗日也。於此誦經﹐故得魂神澄正﹐萬炁永存。萬炁若存﹐則苦惱頓息﹔苦惱頓息﹐則神光自明矣。夫念動則魔生﹐气澄則魔息﹐故三界魔王侍而衛之﹐不爲外事。凡誦經存想﹐則官史諸神皆自頂門而出﹔事畢﹐復從眾妙門而入。故五帝司其迎送也。萬神朝集而致禮書名字於上天﹐俟功徳滿日﹐與此一身之神﹐同升上淸之境。

頌曰﹕

若言誦詠作眞人﹐个个生疑未必聽。

不道炁存神正後﹐身中無限有光明。

參校曰﹕《靈寶淨明度人經法》﹐度師九州都傳太史髙明大使許眞君教也。萬神不散曰靈﹐一炁朝元曰寶﹐纖塵不污曰淨﹐無幽不燭曰明。受法曰忠孝弟子。有十戒文﹕一毋忘八極。忠者欽之極﹐孝者順之極﹐廉者淸之極﹐謹者戒之極﹐寬者廣之極﹐裕者樂之極﹐容者和之極﹐忍者智之極。二毋忘鑑水。鑑者﹐諭心﹔水者﹐諭性。心明則萬法皆照﹐性淨則五濁不歸。三毋忘日錄。日錄者﹐所以修檢善惡。今以日錄﹐錄日所爲﹐不可下筆者﹐皆己之非也﹐攺之爲貴。四毋忘追度安鎭。追者﹐謂誦經行符﹐上爲父祖六親之過去者﹐以資冥路。度者﹐謂誦經行符﹐上爲父祖六親之見存者﹐以資福算。安鎭者﹐謂誦經行符﹐上祝國王﹑帝主﹑聖壽﹐安鎭四方。五毋忘救治。救治之術﹐慈憫爲先。人有病者﹐爲其誦經行符﹐至誠禳卻﹐如己父母﹔男女凡有方便﹐種種惠澤﹐皆盡其心。六毋忘服煉。服煉之術﹐參同天地﹐效法陰陽﹔念念正眞﹐存存不缺﹐則自然超脫﹐變化無方。七毋忘剛潔。剛則有守﹐不行非淫﹔潔則戒污﹐不貪非食﹔不淫則不損身之精神﹐戒食則不殺物之性命。八毋忘儉約。凡所衣物食用﹐當知皆是元始祖炁化生﹐灰水蕩穢﹐不得修飾﹔栗麥充饑﹐不用珍庖。九毋忘願約。願者﹐從初入道時發心﹔約者﹐從初入道者設誓。天地神明司之﹐毋輒中變﹔洞神有科﹐不可不愼。十毋忘師友。師者﹐所以教﹔友者﹐所以勸。教汝者似父﹐勸汝者似兄。孰爲父兄可不欽重而委棄之乎﹖又曰得此法者﹐上則飛升﹐次則度世﹐或得尸解。務在觀心﹐無心乃見眞心﹔觀形﹐無形乃見眞形。心形俱無目入﹐無形之道則大定﹐神光湛然﹐見玉淸境﹔此飛升法也。又按《升眞識神篇》曰﹕學道超眞﹐乘雲飛升﹐天書來降﹐仙官奉迎。仙官爲誰﹖諸位眞人雙龍�車﹐力士捧旌﹐前呵後衛﹐大力天丁﹑玉童玉女執綬執印﹐銀璫小臣口傳帝命﹔於此無悸﹐於此無驚﹐自然魂魄受煉朱陵。朱陵大將流金火鈴﹐入天之界。天有四門。東華之門﹐門官之司﹐中有主宰﹐日直元君﹔中有主判錄事尊神﹐中有主閽金剛力士三位眞仙﹐問子名字﹐考汝罪犯﹐第汝功績﹐不謬不錯﹐子方可入。錄事二人引子上升﹐南斗﹑北斗各有眞君﹐錄事旣退﹐眞君奉迎﹐次第奏達紫微之庭。於此之時﹐仙道已成﹐稽首大羅元始玉淸昊天玉皇三境。天尊不可以見﹐惟睹祥雲﹐玉童傳勑﹐彷佛可聽﹐賜汝丹藥﹐金佩珠纓。汝如得之﹐禮拜舞抃﹐自有眞仙教汝朝見。此經眞妙﹐故說其略﹐心宜存思﹐愼勿乖錯。念念眞經﹐上受天爵。又有《行淺尸解篇》曰﹕末學道淺﹐尸解升仙。於未死時﹐必有善緣。塵劫已盡﹐東嶽落籍﹐西嶽落牒﹐杜令神君﹐中有二使﹐追引魂神。汝於此時﹐長記汝因﹔旣見冥官之庭﹐中有刑獄﹐可畏可驚﹐汝無畏懼﹐直述汝情﹔道其緣由﹐無隱實誠﹐惡簿無姓﹐善籍有名。中有東極救苦眞人﹐聞汝好辭﹐歡喜而迎﹐同上玉輿﹐輜軿四輪。左右之神﹐一如升眞﹐當識其姓﹐當識其名。送汝神魂﹐受煉朱陵﹐次第階列﹐逍遙上淸﹐登天之門﹐入紫微庭。或有丹藥﹐或有眞經﹐玉童傳奏﹐一似飛升。汝之骸骨﹐塊然遺形﹐如蟬之蛻﹐臭腐不馨。曰子曰孫﹐葬以盡誠﹔宗派蒙蔭﹐亦升仙梯﹔仙梯在目﹐而人不知﹐因附見於此。

愚又竊論都仙許眞君以此上品妙經述靈寶淨明經法﹐而淨明二字﹐非太空日月不足爲諭。《晁文元公集》有云﹕儒書言淸明在躬﹐志气如神。《莊子》言﹕水淨猶明﹐而況精神﹐聖人之心淨乎。普光佛爲無盡意說淨明三昧﹐離一切煩惱﹐性如虛空﹐不受垢染﹐本無一物﹐元空之體﹐淨之極也。寂照含虛﹐空終顯之用﹐明之極也。如太空爲淨﹐日月爲明﹐不見淨明心﹐此理臻極﹐故無一法可得。照昏如炳燭﹐虛己若淸宮。此語皆三教聖人發明二字之妙者﹐與經中緬平一等﹐無復髙下。上皆碧玉﹐無有異色﹐及懸珠寂無遺響一章﹐旨意皆同﹐因再附見於此。

道言﹕行道之日﹐皆當香湯沐浴齋戒﹐入室東向﹐叩齒三十二通﹐上聞三十二天﹐心拜三十二過。閉目靜思﹐身坐靑黃白三色雲炁之中﹐內外蓊冥﹐有靑龍﹑白虎﹑朱雀﹑玄武﹑獅子﹑白鶴羅列左右﹐日月照明﹐洞煥室內﹐項生圓象﹐光映十方。如此分明。密咒曰﹕

貪羅郁羅﹐符無蘇陀。太衝太極﹐陰陽包和。出有入無﹐鬼神莫測。出死入生﹐變化自然。元始混炁﹐玄中之玄。上干有頂﹐下洞太淵。誦之一徧﹐況痾自痊。煉魂育魄﹐眞陽自全。齋戒禮誦﹐萬過飛仙。無上密咒﹐萬神綿綿。心中心咒﹐重復宣傳。貪羅洞明﹐與道合眞。玉淸上極﹐梵炁氤氳。分靈布炁﹐降注臣身。形神俱妙﹐變化飛升。一如令格﹐統攝萬靈。

急急一如元始上帝玄都律令。

無上玄元太上道君召出臣身中三五功曹﹑左右官使者﹑侍香金童﹑傳言玉女﹑五帝直符直日香官各三十二人﹐關啟所言。今日吉慶﹐長齋淸堂﹐修行至經。臣今奏爲某願得所啟﹐徑禦上徹無上三十二天元始上帝至尊幾前。

行道有二﹕燒香誦經﹐步虛朝贊﹐亦云行道﹔精煉身心﹐行持道徳﹐亦云行道。沐浴﹐沐者﹐沐髮﹔浴者﹐浴身。亦有二法﹕以五香水持咒洗身﹐此外沐浴﹔大行梵炁﹐周回十方﹐以至中理五炁﹐混合百神﹐卽內沐浴。齋者﹐非止禁茹葷食穢﹑遠離貪淫﹐亦欲齊心以防患﹐戒性以絕非。入室者蓋欲入靖絕塵﹐身心專注﹐可與神靈交通者也。東向爲長生之方﹐召集眞炁﹐以生爲本。叩齒之法﹐左爲天鍾﹐右爲天磬﹐召仙靈也。中爲天鼓﹐朝上聖也。心拜者﹐身形不動﹐專意存禮。閉目者﹐收視內觀﹐炁乃凝寂。靑爲玄一之炁﹐黃爲元一之炁﹐白爲始一之炁。三色之義﹐取法三淸。坐而存之﹐神明自見也。如是內境亦明﹐外境亦明﹐蓊然冥合﹐故曰蒼冥。次存靑龍自肝出﹐居吾左﹔白虎自肺出﹐居吾右﹔朱雀自心出﹐居吾前﹔玄武自腎出﹐居吾後。獅子白鶴各以六數存之﹐自六腑而出﹐居吾左右前後。左目化爲日輪﹐現紫赤之光九重﹔右目化爲月輪﹐現黃白之光十重﹔與身相去九尺﹐光明煥爛﹐射入鼻中﹐通腦後﹐入金華宮﹐結成圓光大如車輪。以前靑﹑黃﹑白三色有間﹐是爲九色圓象﹔以此光明徧徹十方世界﹐然後微音次第存神史俱自吾之頂出﹐布列於前。述願祝之﹐次存思三十二天﹐一一取炁咽之而畢。

頌曰﹕

閉目將身子細觀﹐定中別是一干坤。

圓光出現仙靈集﹐問爾誰爲元始尊。

元始無量度人上品妙經注卷上竟

元始無量度人上品妙經注卷中

元始無量度人上品妙經

元爲萬物之根﹐立乎大象之首﹐寥廓而幽光﹐運化而不窮。人能深其根﹑固其蒂﹐與天相久矣。

頌曰﹕

自已根宗欲了眞﹐鐵鞋踏破謾勞形。

癡兒住舍須千載﹐今日方能識主人。

始爲恍惚之數﹐在毫末之初﹐變化之先者﹔萬物起乎始﹐歸乎終﹔復歸元始。始之爲義﹐湛然獨尊﹐而變遷遂有形質。

頌曰﹕

當時愚魯未知賢﹐被汝勾牽入世纏。

有志丈夫終識破﹐去來自在不攀緣。

無者﹐有也﹐有卽無也。無有有無爲道之本﹐迎之不見其首﹐隨之不見其後﹐隱然默存也。

頌曰﹕

恍惚之中妙用殊﹐个中端的立形軀。

不須境外徒勞覓﹐混物氤氳更是誰。

量者﹐道之用﹐極而不盡也。天之數一﹐地之數二﹐萬物之數三。一﹑二﹑三﹐萬物極品類殊﹐當歸其一﹐以此爲量﹐卽無量也。

頌曰﹕

登髙看處幾由旬﹐無極無窮甚杳冥。

俯仰不知天地闊﹐要須籠絡一其眞。

度者﹐道無體也﹐含光而立人﹔無根也﹐變僞爲眞。元一變生神﹐神一變生眞﹐眞一變生道。物假物成物﹐人假眞成道﹔識物守眞﹐斯爲度矣。

頌曰﹕

土木形骸竟屬空﹐無明影裹逐洪蒙。

須憑物外非常術﹐方可飛騰出世籠。

人者﹐杳冥恍惚要妙之問﹐人在其中矣。恍恍惚惚﹐火中生神﹔杳杳冥冥﹐水中生精。火炎升上﹐七變爲神﹔水流降下﹐六化爲精。七六變化﹐上下相成﹐精神往來﹐妙體含眞﹐各眞其眞﹐是謂眞人也。

頌曰﹕

此身元自貴無比﹐本來湛寂通天地。

造化只憑陰與陽﹐地水火風都是穢。

上者﹐道之妙也。吞赤納黃﹐吸蒼服素﹐收元於元宮﹐生神生象焉。然後棄萬物﹑遺萬化﹑獨得其玄﹐是謂無上之上。

頌曰﹕

三百功成萬行奇﹐塵中奪得錦標歸。

玉臺已爲題名籍﹐方顯男兒志不卑。

品者﹐識眾觀一﹐守一抱一﹐歸吾至一﹐是謂之品。道本無形﹐言安有品﹖方便設教﹐故有品也。

頌曰﹕

三千六百法門多﹐只要分明識正他。

大道不期千日就﹐休教歲月謾蹉跎。

妙者﹐萬法之宗﹐故天地虛妙而淸﹐陰陽同妙而純﹐日月合妙而明﹐五行含妙而精﹐萬物盡妙而眞。妙觀者﹐見無象之象﹔妙聽者﹐聞無聲之聲。不可視﹑不可聽﹑不可有﹑不可無﹐斯爲眞妙矣。

頌曰﹕

不無不有本純眞﹐非色非聲絕等倫。

模寫形容難到處﹐玄中位象甚分明。

經者﹐天地之經綸﹔日月運行﹐晝夜不息﹐終而復始﹐化而不盡者也。古之人仰視俯察﹐必依乎道﹐不踰軌﹑不失常﹑不以外物失其素﹐斯經之本也。

頌曰﹕

屈指師資願力悲﹐驪珠不惜等閒揮。

分明指我飛仙道﹐山嶽玄恩報勿虧。

參校贊元始二字﹐贊云﹕大象之先﹐彊名曰元﹐天地之祖﹐萬物之源。三才旣分﹐有始可言﹐人知還返﹐終歸其根。眞空寂照﹐浩劫之前。無量二字贊云﹕形未有時﹐道實在玆﹐莫知其名﹐以無字之﹔不可究詰﹐孰能測窺﹐卽此爲量﹐其量莫推﹔玄之又玄﹐悟者同歸。度人二字贊云﹕形旣有時﹐變化由斯﹔所以變者﹐非道而誰﹖僞度而眞﹐腐度而奇。眾人之中﹐獨異何爲﹖蛻凡入聖﹐同夷希微。上品二字贊云﹕莫知其髙﹐乃以上言﹔有物混成﹐在天地先。自下而觀﹐孰居其前﹖卽此爲品﹐言豈容宣﹗等倫之中﹐迥出超然。妙經二字贊云﹕朝陽升東﹐夜月當空﹐玉出石璞﹐珠現蚌中。最貴者道﹐妙豈可窮﹖敷落爲經﹐眞常則同﹐天地有劫﹐妙經無終。

元始闡道開化普度章

闡揚道徳﹐開化人天。周治三界﹐是則名普。

參校曰﹕經有道言﹐此二章之標揭﹐而靑元眞人經注﹐以此表二章之一也。

立象起修﹐四百五十七言。

凡夫性昧﹐背本失眞﹐故首立象法﹐開示蹊徑﹐爲道之根本。

參校曰﹕淸河老人序迷靑元經注有曰﹕條分八事﹐此八事之一也。

元始洞玄﹐靈寶本章﹐上品妙首﹐十回度人﹐百魔隱韻﹐離合自然。

此乃天眞皇人迷經本旨﹐言天尊含弘妙道﹐稟立自然﹐覆蓋萬品﹐最尊最貴﹐洞觀玄一﹐化度人天﹐故云元始洞玄也。能以大慧光明煥照十方世界。在天曰靈﹐在世曰寶﹐故曰靈寶。皆金口敷演﹐故云本章﹐具載修眞合道之本﹐其品最上﹐爲眾妙之首﹐密隱魔眞之諱。合梵炁而凝﹐散則爲炁﹐合則爲文﹐乃變化消息之道﹐非墨迹之比﹐爲萬法之祖﹐三洞之尊。智者識之﹐修煉成寶。《黃庭經》云﹕治生之道了不煩﹐祖修洞玄與玉篇。此之謂也。

頌曰﹕

欲知元始度人方﹐靈寶元來號本章。

內隱百魔誰會得﹐若能離合自然光。

混洞赤文﹐無無上眞﹐元始祖劫﹐化生諸天。開明三景﹐是爲天根﹐上無復祖﹐惟道爲身﹐五文開廓﹐普植神靈。

混洞者﹐天地未判之象也。元始之前﹐其炁純而赤﹐風澤相混﹐是爲大洞。始結文章﹐惟天尊凝凝獨立﹐在無無之最上﹐得眞中之至眞﹐故云無無上眞。元始祖劫﹐卽龍漢小劫﹐曰延康。初因一炁生三炁﹐爲三淸上境﹔三炁生九炁﹐以成九天﹔九天之外﹐又列三十二天﹐卽化生諸天也。然後布日月星辰﹐主持萬物﹐卽開明三景之光﹐爲天地之象﹐然不逃遷變之運。天尊乃含混洞始﹐生五行眞炁﹐凝爲符篆﹐俾安鎭天地﹐生化神靈﹐屍於三界﹐使主持萬法﹐故得懸而不落﹐久而不壞者也。以此五文演成五千之字﹐具載妙元神眞道之根本﹐上應五行﹐爲開化之首也。如人之未形﹐神識安在哉。混混沌沌﹐屯屯蒙蒙﹑無分無別﹑不有不無﹑無無曰道﹐道爲人之根﹐此道之散﹐遂成其朴。朴散爲炁﹐炁凝生神﹐神具則有形矣。乃人之本元﹐本始如此。然後布三田﹐開九竅﹐五臟六腑﹐卽化生諸天之象。三田者﹐精血之湊理﹑萬炁之根原。卽開明三景﹐爲一身陰陽﹐營衛之本也。且人之生﹐𨿽自胞胎﹐其元則起於元始之始﹐誰祖誰宗﹐稟道炁爲﹐質假精血﹐而寓成變化者也。五神列布﹐然後三萬六千關節﹐根元本始一時生神﹐豈不爲神靈普植哉。乃知道不遠人﹐人悟而修煉﹐可以升仙。愚人執迷不能尊其炁﹑貴其根﹑保其命﹑固其形﹐自取死壞﹐離其本眞耳。故遠於道也。

頌曰﹕

位極無無最上眞﹐始乎龍漢迄於今。

不增不減常淸靜﹐是則名爲大法身。

無文不光﹐無文不明﹐無文不立﹐無文不成﹐無文不度﹐無文不生。

大朴散﹐天地分﹔靈文結﹐玉字出。然後萬象有光﹐萬象開明﹐萬法定立﹐萬物自成﹐萬靈受度﹐萬類出生﹐若一炁未判﹐五文不形﹐則何以生成者哉。如人之生﹐若非道炁﹐降以眞靈資養﹐開之化之﹐則幻色之身﹐憑何據立矣。

頌曰﹕

靈寶分光初敞露﹐文章煥燦無今古。

安天鎭地顯生成﹐不是云云紙上語。

是爲大梵﹐天中之天﹐郁羅蕭臺﹐玉山上京﹐上極無上﹐大羅玉淸﹐渺渺劫仞﹐若亡若存﹐三華離便﹐大有妙庭﹐金闕玉房﹐森羅淨霐。大行梵炁﹐周回十方﹐中有度人不死之神﹐中有南極長生之君﹐中有度世司馬大神﹐中有好生韓君丈人﹐中有南上司命司錄﹑延壽益算﹑度厄尊神﹐回骸起死﹐無量度人。今日校錄﹐諸天臨軒。

自無色以去﹐悉名梵天。此云大梵者﹐卽道炁始凝者也。天中之天者﹐卽三淸大羅聖境也。大者﹐覆蓋萬天﹔羅者﹐羅絡三界﹔極髙無上﹐故稱大羅。中有玉京之山﹐周回八萬里﹐下與昆侖對立。山有郁羅蕭臺﹐臺有七寶城﹐城有玉淸殿﹐天尊居其中。上極﹐謂無極也。渺渺浩勃﹐惟上仙視之卽見﹐中下之仙不可窺也。其髙數仞而不可量﹐乍有乍無﹐故云若存若亡﹐乃元始消息之道。又有三華離便之宮﹐大有之庭﹐皆宴息之所。每諸天上帝相會之時﹐必步虛吟詠﹐三繞此庭﹐方睹玉相也。金闕玉房﹑瑤池翠水﹐森森列布﹐憑梵炁周回運轉不息﹐故得久而長存。此宮有度人不死之神﹐隱居其中﹐亦元始分化之號。長生君卽朱陵大帝﹐治太微垣﹐司火煉之事。度世君主陽九百六之變。司馬君主滅邪卻試﹐好生君卽靑華之別名也﹐主治詮校。韓君﹐主南昌﹐品秩學人。司命司錄﹐主功過﹐予奪延壽益算﹐主增注年命。度厄之神﹐主消平厄難。回骸起死君﹐主升度死魂﹐飛屍登晨。今天尊說法之際﹐皆蒙召制﹐臨集帝軒﹐校圖檢錄﹐品度學人也。如人之身﹐七寶之貴﹐與玉京無異。腦宮爲郁羅之臺﹐金闕玉房森羅淨霐﹐冥然列布﹐不死之神﹐位其中。若使梵炁周回不息﹐亦如天之不落﹐久而無壞也。

頌曰﹕

梵炁周回徧十方﹐玉京金闕極森芒。

忘情內觀三淸境﹐盡是長生不死鄕。

參校曰﹕經曰化生諸天﹐又曰是爲大梵天中之天﹐以至大羅玉淸。經注已明別錄。又載九天﹑九霄﹑梵炁天名﹑霄名﹐今附錄焉。始靑天附以太霄暉明流光素景天﹐靑元天附以靑霄元眞寶曜天﹐始丹天附以丹霄總生開靈傳道天﹐太丹天附以絳霄太平應化道主天﹐始素天附以景霄中極至妙變空天﹐太素天附以玉霄皓元威徳耀晶天﹐始玄天附以瑯霄飛靑元關溥濟名﹐太玄天附以紫霄合景雙關化身天中天﹐淸微天附以神霄玉淸妙境﹐下統九霄梵炁。又別本經注有三天﹑九天﹑三十二天之圖﹐附生神章。九天在三天之下﹐三十二天之上。第一郁單無量天﹐在南﹔第二上上禪善無量壽天﹐在西北﹔第三梵監須延天﹐在東﹔第四寂然兜術天﹐在西南﹔第五波羅尼密不驕樂天﹐在東南﹔第六洞無化應聲天﹐在北﹔第七靈化梵輔天﹐在西﹔第八髙虛淸明天﹐在東北﹔第九無想無結無愛天﹐在北﹐或日波利天。此九天皆是梵炁﹐又卽是始靑天及太霄等天別名也。並附見於此。

東方無極飛天神王長生大聖無量度人。南方無極飛天神王長生大聖無量度人。西方無極飛天神王長生大聖無量度人。北方無極飛天神王長生大聖無量度人。東北無極飛天神王長生大聖無量度人。東南無極飛天神王長生大聖無量度人。西南無極飛天神王長生大聖無量度人。西北無極飛天神王長生大聖無量度人。上方無極飛天神王長生大聖無量度人。下方無極飛天神王長生大聖無量度人。

自東爲始﹐乃至十方﹐道炁分形﹐其妙難測。此則飛天大聖無極神王之尊號。神王繼元始而生﹐自龍漢之前﹐元始開化﹐首布此神﹐俾執持天炁﹐領括天仙﹐總禦生死﹐洞理陰符﹐撫掌兆民。凡劫運終﹑則神王陶鑄學人﹐行保舉事﹐凡升降之格﹐悉皆所系。

頌曰﹕

法身本自無異相﹐化現十方元一樣。

只緣大聖能長生﹐度人所以無邊量。

十方至眞﹑飛天神王﹑長生度世無量大神﹐並乘飛雲﹐丹輿綠輦﹐羽蓋瓊輪﹐驂駕朱鳳﹐五色玄龍﹐建九色之節﹐十絕靈旛。前嘯九鳳齊唱﹐後吹八鸞同嗚。獅子﹑白鶴﹐嘯歌做邕邕﹐五老啟途﹐羣仙翼轅。億乘萬騎﹐俘空而來﹐傾光回駕﹐監眞度生。

輿輦輪蓋皆陽精之炁所成﹐鳳鳥龍鶴乃陰精之炁所化。上聖之人具眞常之道﹔呼吸合散﹐隨意現前。陰陽之炁調諧成歌成曲﹐皆純眞所爲﹐非外物也。人能修煉靈寶內成﹐陰魔屏盡﹐齊集陽神﹐以會煉眞之府。其元炁一呼﹐萬神咸聽﹐五臟神靈﹐各隨方色自現﹐輿輦儀衛來迎。然後百骸眾神﹐前導後從﹐升舉朝元﹐與斯無異也。

頌曰﹕

紛紜仙仗貴難勝﹐雜還笙歌盡不成。

此个風光誰使得﹐大都不離自家身。

濟度生死一百五十八言。

前者設像﹐示勸修眞﹐今當濟生拔死﹐以彰載度之事。

參校曰﹕此靑元注經﹐條分八事之二也。

諸天丞相﹑南昌上宮﹑韓司主錄﹑監生大神﹐執籙把籍﹐齊到帝前﹐隨所應度﹐

嚴校諸天。

三十二天各有丞相﹐乃天中宰協侍宸﹐主錄勒籍之司也。南昌卽丹天世界朱陵火府﹐遷化學人﹐煉度之所也。韓司卽宮中文人﹐主煉度文籍之事。監生主生魂鑄魄﹐更生之別名也。感天尊願力﹐各持錄籍﹐齊到帝前﹐校其應受度者﹐或以宿名玄圖﹐骨相合仙﹔或修齋奉戒﹐功徳積感﹔或以敬奉三寶﹐善功徹天﹔或供養師寶﹐爲三官所。稱名在諸天者﹐各爲嚴行考校﹐然後據功量品而升度之。

頌曰﹕

感召諸天集帝庭﹐區區校錄有何因。

世間積善功髙者﹐便有南昌煉度人。

普告三界﹑無極神鄕﹑泉曲之府﹑北都羅酆三官九署﹐十二河源﹐上解祖考億劫種親疾除罪簿﹐落滅惡根﹐不得拘畱逼合鬼羣﹐元始符命時刻升遷。

三界﹐天﹑地﹑水也。無極神鄕﹐盡三界中神庭社廟之司也。泉曲在北溟之最下﹐爲江海之要府﹐皆停錄罪魂之處。北都羅酆者﹐自淸炁上爲諸天之外﹐其重濁之炁凝成此山﹐在天地之北﹐山髙五億五萬五千五百里﹐周回三萬里。上參碧落﹐下際風泉﹐黑郁之炁盤磚。其中山有六天洞宮﹐一日紂絕陰天宮﹐二日奉殺諒事宗天宮﹐三日明晨耐犯武城天宮﹐四日恬照罪炁天宮﹐五日宗靈七非天宮﹐六日敢司連宛天宮﹐每一宮各有一大魔王主之﹐爲三元之總轄﹐五嶽之都司。又有三宮﹐上元宮在山之阿﹐去天爲近。天官領之主校功錄善﹐升降品秩。中元宮在山之左﹐地官領之﹐中有靈獄﹐主治罪魂﹐爲追呼之府也。下元宮在山之右﹐去風壘近﹐水官領之。下有九囚大獄﹐寒水之庭﹐八難之場﹐主治世間惡逆重罪囚鬼。此三宮各有三府﹐府有一百二十冥曹﹐盡酆都界官史﹐總九萬九千九百萬眾﹐皆以世間明靈者爲之。九署者﹐卽九壘土皇﹑九令之司也。十二河源者﹐如導岍導嶓之類﹐乃分治罪魂之所。今天尊旣命諸天嚴行檢校﹐升度學人﹐又下九龍符命﹐普告三元﹐使爲學人上解祖考億劫已來種識支親﹐速爲削除罪籍﹐落滅三惡之根﹐不得拘畱滯礙﹐逼合於囚鬼之羣。應時刻而升遷也。

頌曰﹕

諦觀符命自誰宣﹐能釋幽牢罪苦纏。

返本還元扶起命﹐人人時刻得升遷。

北都寒池﹐部衛形魂﹐制魔保舉﹐度品南宮。死魂受煉﹐仙化成人﹐生身受度﹐劫劫長存。隨劫輪轉﹐與天齊年。

酆都洞陰之境﹐有朔單郁絕之都﹐五靈玄老五﹑炁天君主之。九地之中﹐北陰天君主之﹔九水之中﹐太溟水帝主之﹔總號曰北都。中有三界大魔﹑三五將軍﹑六甲掾吏﹑五帝考官﹐又有孰罰神兵﹑巨天力士萬人﹐皆司校罪魂名籍之神也。夫人在世﹐修學淺薄﹐而罪器深重者﹐不免歸此。其生也爲陽魂﹐其死也爲陰魄。若妄源不息﹐則陰魂散亂﹐莫可執持。故令部衛其形﹐使不散壞﹐制禦羣魔﹐令行保舉﹐度品於南宮﹐使彼死魂受大火煉﹐鬼質消盡﹐然後羽化成仙。死魂受煉者﹐謂血肉更生﹐非但父母所生之身﹐蓋道身也。故云生身﹐此之道身﹐一蒙仙度﹐則隨劫流轉﹐與天齊年也。

頌曰﹕

形魂只要我扶持﹐制得羣魔不受欺。

這个生身須自度﹐待他保舉恐成遲。

永度三途五苦八難﹐超淩三界﹐逍遙上淸。上淸之天﹐天帝玉眞無色之境梵行。

三途者﹐謂地獄﹑鬼趣﹑旁生。五苦者﹐謂刀山﹑劍樹之屬﹐在世則生﹑老﹑貧﹑病﹑死。八難者﹐謂墮落異類﹐生爲下賤﹐形容不正﹐生在邊方﹐稟性凶戾﹔不遇仁君﹐常值兵火﹐與一切善自生魔障。故《三途五苦經》云﹕三業淨則不墮三途。謂身﹑心﹑口。也。由此三業爲十惡根﹐爲眾業本心。業淨則地獄無有﹐口業淨則鬼气淸消﹐身業淨則不生異趣。去五毒﹐則除五苦。謂眼觀五色﹐鼻嗅五香﹐舌了五味﹐耳聽五音﹐心生五欲。但使一根一塵淸淨﹐則五苦惡道從何而起﹖當自泯矣。修八行則消八難﹐謂仁慈﹑孝敬﹑忠信﹑淸廉﹑和柔﹑忍辱﹑奉戒﹑平等﹐由此八行﹐爲萬善根度世之本也。或以八難爲地獄囚閉之事﹐此則滯境﹐不該至理﹐宜從此義。上淸者﹐乃玉帝之都﹐大道無色之境。梵行者﹐法也﹐謂有法可修﹐有行可進﹐故稱梵行。凡死魂受度﹐拜謁帝京﹐然後隨功各升彼天﹐次第修習。

頌曰﹕

罪垢皆由心境昏﹐三途五苦累形魂。

天光一洗根塵淨﹐仙化朝元禮至尊。

品述諸天四百一十三言。

前者令下三界根括生死﹐升度學人﹔次當敷迷諸天升降品格﹐以示進修地位。

參校曰﹕此靑元注經﹐條分八事之三也。

東方八天

元始積九陽梵炁以成﹐故應東方六天﹐爲欲界二天。爲色界黃曾天﹐在虛梵之首宿﹐次奎璧。惟餘七天宿﹐次斗﹑牛﹑女﹑虛﹑危﹑室﹑璧。參校曰﹕別本注帝服﹐靑冕﹑靑蔬﹑靑服﹑靑裳六天爲欲界。○淸濁分九陽﹐一輕之炁成天﹐在眾天之下﹐去凡五百二十億萬里﹐乃風霄之界。世人行三淨行﹐建百善功者﹐得生此天。天人壽命不等﹐初出凡界﹐欲染未除﹐故天中之人有形可見。其間或以接手爲欲﹐或以言辭﹑或以眼視﹑或以身交﹐故云欲界。此天快樂﹐絕勝諸天﹐故多貪著﹐衰相易現﹐壽命終盡﹐則復淪諸趣。若漸次修習﹐欲染頓除﹐則升入色界。修小乘道可以證此﹐謂之天人。釋經所謂修六度﹐行初進之侶。天中具有太淸三百六十科戒﹐檢制天人﹐如大劫交大火﹐自昆侖根起﹐梵燒世界﹐炎焰上升﹐直至和陽天﹐於是元炁潰散﹐天乃淪壞。

頌曰﹕

珠闕瓊樓是欲根﹐嬪娥彩麗奏天鈞。

但將愛處休耽染﹐項背圓光轉轉明。

太皇黃曾天﹐

異號淨天﹐或稱睹史。其色黃﹐應東一方﹐宿次奎璧。世人修十善功﹐初出凡者﹐得生此天。

帝鬱鑑玉明。

郁縊﹐天帝覺之內諱﹔玉明﹐帝魔之隱音。雲篆太虛之文﹐元始以玉簡金書祕於天之紫極官。

參校曰﹕別本注云﹕帝主長生籙。

太明玉完天﹐

或稱勝妙天﹐色綠﹐應東方﹐宿次璧。世人建二十善功﹐二根淨者﹐生此天。

帝須阿那田。

須阿﹐天王內文﹔那田﹐天王隱音。四字金書祕之於天之紫房宮。

參校曰﹕別本注云﹕帝主度魂更生。

淸明何童天﹐

異號光天﹐其色黑﹐應東方﹐宿次室。世人建四十善功﹐三根淨者﹐生此天。

帝元育齊京。

元育﹐天王之隱諱。齊京﹐眞人內文。四字金書祕於天之九晨宮。

參校曰﹕別本注云﹕帝主敷布政教﹐度脫天人也。

玄胎平育天﹐

異號梵天﹐或稱忉利﹐其色赤﹐應東方﹐宿次危。世人建六十善功﹐四根淨者﹐生此天。

帝劉度內鮮。

卽天帝君之隱名﹐四字金書祕於天之元景宮。

參校曰﹕別本注云﹕帝主召魔舉仙。

元明文舉天﹐

或云化樂﹐其色蒼﹐應東方﹐宿次虛。世人建八十善功﹐五根淨者﹐得生此天。

帝醜法輪。

醜﹐天君內文。法輪﹐帝之異號。三字金書祕於天之廣寒宮。

參校曰﹕別本注云﹕帝主通行元炁。

上明七曜摩夷天﹐

異號化樂﹐謂欲樂之極﹐其色黑﹐應東方﹐宿次女。世人修一百善功﹐六根淨者﹐得生於此天。

帝恬燴烏外切延。

恬懀﹐天帝內音﹐延爲隱號。三字金書祕於天之太陰宮。

參校曰﹕別本注云﹕帝主開度幽難。

一十八天爲色界。○淸濁分輕淸之炁以成其色﹐不同在元色之下﹐去欲界三十萬里﹐乃丹霞之景。鹿塵六天修下元三百戒﹐積三百善功者﹐乃升此天。細塵六天﹐修中元五百戒﹐積七百善功者﹐升之。輕塵六天﹐修上元七百戒﹐積八百善功者升之。𨿽無情欲﹐尙有形色可見﹐故云色界。若漸次修習﹐塵染頓盡﹐形色不升﹐則轉入無色界。若生貪著﹑則復墜下天。修中乘道可以證此﹐謂之天仙。其上者謂眞仙。釋名四果天中具有上淸二百四十科戒﹐檢制天人﹐如大劫交水﹐自東井起﹐洪泉鼓波﹐漂蕩世界﹐直望極風天﹐元炁潰散﹐此天淪壞。

頌曰﹕

勤修功行始超塵﹐快樂宮中享大椿。

心鏡一輪勤拂拭﹐花冠整頓勿欹傾。

虛無越衡天﹐

或云初梵﹐其色碧﹐應東方﹐宿次牛。天人六根𨿽淨﹐尙拘色塵﹐乃升此天。亦號初禪天。

帝正定光。

卽天帝君之內文﹐三字金書祕於天之太玄宮。

參校曰﹕別本注云﹕帝主無上之道。

太極蒙翳天﹐

或云上梵﹐其色紫﹐應東方﹐宿次斗。天人一色﹐塵鹿淨﹐乃升此天亦號初禪天。

帝曲育九昌。

曲育﹐天王之隱號﹔九昌﹐乃帝之總文。四字金書祕於天之玄都宮。

參校曰﹕別本注云﹕帝主煉度朽骸。

南方八天

元始積三陽梵炁以成﹐故應南方﹐治屬太淸炁﹐太上老君爲化主。赤明天在虛梵之首﹐宿次箕﹑斗。惟餘七天﹐宿次角﹑亢﹑氏﹑房﹑心﹑尾﹑箕。

參校曰﹕別本注云﹕帝服靑冕﹑赤旒﹑朱服﹑黃裳。

赤明和陽天﹐

或號少光﹐其色白﹐應南方﹐宿次箕﹑斗。天人二色塵鹿淨﹐乃升此天﹐亦號初禪天。

帝理禁上眞。

四字天王之隱號。金書祕於天之長明宮。

參校曰﹕別本注云﹕帝主煉仙成眞。

玄明恭華天﹐

或雲光音﹐其色黃﹐應南方﹐宿次箕。天人三色塵鹿淨﹐乃升此天﹐亦號二禪天。

帝空謠醜音。

四字﹐卽天君之內文。金書祕於天之東華宮。

參校曰﹕別本注云﹕帝主應化一切。

耀明宗飄天﹐

或云無量光﹐其色綠﹐應南方﹐宿次尾。天人四色塵鹿淨﹐乃升此天﹐亦號二禪天。

帝重光明。

三字﹐卽天帝之總號。金書祕於天之昊玄宮。

參校曰﹕別本注云﹕帝主劫終納學仙之人。

竺落皇笳天﹐

異號初淨﹐其色靑﹐應南方﹐宿次心。天人五色塵鹿淨﹐乃升此天﹐亦號二禪天。

帝摩夷妙辯。

摩夷﹐天君之隱諱﹔妙辯乃帝之內音。四字金書祕於天之靑玄宮。

參校曰﹕別本注云﹕帝主魔試學仙之人。

虛明堂曜天﹐

異號嚴淨其色赤﹐應南方﹐宿次房。天人六色塵鹿淨﹐尙有細塵﹐乃升此

天﹐亦號三禪天。

帝阿音茄婁生。

阿﹐天王之隱音。婁生﹐玉君之梵號。四字金書祕於天之重華宮。

參校曰﹕別本注云﹕帝主開度人天。

觀明端靖天﹐

異號徧淨﹐其色蒼﹐宿次氐﹐應南方。天人一色塵細淨﹐乃升此天﹐亦號三禪天。

帝郁密羅千。

郁密﹐帝之隱文。羅千﹐天君內號。四字金書祕於天之光華宮。

參校日﹕別本注云﹕帝主度學者之身。

玄明恭慶天﹐

或號無量淨﹐其色黑﹐應南方﹐宿次亢。天人二細塵淨﹐乃升此天﹐亦號三禪天。帝龍羅並口提。龍羅﹐卽飛天內音。菩提﹐帝君之隱號。四字金書祕於天之開闔宮。

參校曰﹕別本注云﹕帝主度得道之人。

太煥極瑤天﹐

異號福愛勝﹐其色碧﹐應南方﹐宿次角。天人三細塵淨﹐乃升此天﹐亦號四禪天。

帝宛黎無延。

四字﹐天王之內文。金書祕於天之帝康宮。

參校曰﹕別本注云﹕帝主教學仙之人。

西方八天

元始積九陽梵炁以成﹐故應西方﹐治屬上淸炁﹐太上道君爲化主。孔升天在虛梵之首﹐宿次軫角﹔惟餘七天﹐宿次井﹑鬼﹑柳﹑星﹑張﹑翼﹑軫。

參校曰﹕別本注云﹕帝服靑冕﹑金旒﹑白服﹑白裳﹑緋祀。鄒戀切。

元載孔升天﹐

或云快樂﹐其色紫﹐應西方﹐宿次軫角。天人四細塵淨﹐乃升此天﹐亦號四禪天。

帝開眞定光。

開﹐卽天帝君內音。眞定光﹐卽天主隱諱。四字金書祕於天之延壽官。

參校曰﹕別本注云﹕帝主煉度死魂更生。

太安皇崖天﹐

異號極樂﹐其色白﹐應西方﹐宿次軫。天人五細塵淨﹐乃升此天﹐亦號四禪天。

帝婆婁阿貪。

婆婁﹐天君隱音﹔阿貪﹐帝魔內諱。四字金書祕於天之開明宮。

參校曰﹕別本注云﹕帝主開度善人。

顯定極風天﹐

或云廣樂﹐其色黃﹐應西方﹐宿次翼。天人六細塵𨿽淨﹐尙餘輕染﹐乃升此天。亦號四禪天。

帝招眞童。

三字﹐天君之祕號。金書祕於天之大赤宮。

參校曰﹕別本注云﹕帝主度有善功之魂。

始皇孝芒天﹐

或云上妙﹐其色綠﹐應西方﹐宿次張。

天人一輕染淨﹐乃升此天。

帝薩羅婁王。

四字﹐乃玉眞之隱文﹐金書祕於天之太丹宮。

參校曰﹕別本注云﹕帝主披夜開幽。

太皇翁重浮容天﹐

或云﹕色究竟﹐其色靑﹐應西方﹐宿次星。其色塵漸除﹐故云色究竟。天人二輕染淨﹐乃升此天。

帝閔巴狂。

三字﹐天中帝君之內文。金書祕於天之華蓋宮。

參校曰﹕別本注云﹕帝主召魔集眞。

無思江由天﹐

或號最上妙﹐其色赤﹐應西方﹐宿次柳。天人三輕染淨﹐乃升此天。

帝明梵光。

三字﹐天中帝君之內號。金書祕於天之明堂宮。

參校曰﹕別本注云﹕帝主開度善魂。

上揲樂﹐音嶽。天﹐

或號自在﹐其色蒼﹐應西方﹐宿次鬼。天人四輕染淨﹐乃升此天。

帝勃音拂勃音沛監。

勃勃乃天君內文﹐監乃帝之內號。三字金書祕於天之運靈宮。

參校曰﹕別本注云﹕帝主品類天人等級。

無極云誓天﹐

異號大自在﹐亦云不還。音旋。其色黑﹐應西方﹐宿次井。天人五輕塵淨﹐乃升此天﹐天人到此﹐更無復墜下﹐故云不還。

帝飄弩穹隆。

飄弩﹐天魔內文﹔穹隆﹐帝君隆諱。四字金書祕於天之中元宮。

參校曰﹕別本注云﹕帝主度一切天人。

北方八天

元始積五陽梵炁以成四天﹐爲無色界。四天﹐爲種民天﹐治屬玉淸炁﹐元始天尊爲化主﹔霄度天﹐在虛梵之首﹐宿次參井﹐惟餘七天﹐宿次奎﹑婁﹑胃﹑昴﹑畢﹑觜﹑參。

參校曰﹕別本注云﹕帝服靑冕﹑白旒﹑皂服﹑朱裳。

四天爲無色界。○淸濁分﹐淸髙之炁以成四天之色﹐純碧﹐在種民之下﹐去色界三十六萬里﹐乃碧霞之景。天人塵染俱淨﹐洞入自然﹐乃升此天。身形微妙﹐或大或小﹐無復色象﹐人不能見﹐故云無色。天中亦無日月星辰﹐壽量無盡﹐若空有兩忘﹐結習俱盡﹐乃升種民。修大乘之道﹐可以證此﹐謂之眞人。釋云﹕菩提薩埵天中﹐具有玉淸一百二十科戒﹐檢制天人。如大數交火劫﹐焚至和陽天﹔水劫漂至極風天。水火到此衰絕﹐不能上升﹐相乘化合﹐爲風扇蕩於是﹐元炁潰散。自孝芒至霄度六天爲風所壞﹐自元洞以去七天﹐但元炁散而復合﹐不拘三界劫運也。

頌曰﹕

漸入無爲得道宗﹐一塵不染意圓通。

回眸下視三千界﹐萬法都來一个空。

皓庭霄度天﹐

異號不同﹐應北方﹐宿次參﹑井。天人輕染𨿽淨﹐尙餘染習﹐乃升此天。

帝慧覺昏。

三字﹐帝君之內音。金書祕於天之瓊瑤官。

參校曰﹕別本注云﹕帝主拔度學人。

淵通元洞天﹐

異號大不空﹐應北方﹐宿次參。天人色塵都忘﹐但有心識﹐漸入炁觀﹐乃升此天。

帝梵行觀生。

梵行﹐天君內音﹔觀生﹐帝之隱諱。四字。金書祕於天之眞元宮。

參校曰﹕別本注云﹕帝主度學仙之人。

太文翰寵妙成天﹐

異號非想﹐應北方﹐宿次觜。天人心識兩忘﹐炁觀漸妙﹐乃升此天。

帝那育醜瑛。

四字﹐天帝魔王之內文。金書祕於天之靈幽官。

參校曰﹕別本注云﹕帝主統理魔王。

太素秀樂音洛禁上天﹐

異號非非想﹐應北方﹐宿次畢。天人結習漸忘﹐炁觀轉妙﹐乃升此天。

帝龍羅覺長。

龍羅﹐天王內諱﹔覺長﹐帝之隱文。四字金書祕於天之化靈宮。

參校曰﹕別本注云﹕帝主領錄魔王。

四天爲種民天。○淸濁分得髙虛之炁以成四天之色﹐不同在大羅之下﹐去無色界一百三十五萬八千里﹐乃太虛之景。天人經歷諸天﹐諸塵漏盡﹐一相無相﹐皆悉空寂﹐結習頓忘﹐洞入眞道者﹐乃升此天。釋云﹕已入正修得三摩地天中﹐常住不滅。多是歷代聖君賢臣居之﹐如羲皇﹑周孔之屬是也。亦無禁戒﹐但飛行元炁﹐上朝九淸﹐若積功而眞妙﹐則升入大羅﹐修最上乘之道﹐可以證此﹐謂之仙聖。如大數交﹐三劫大起﹐三界損盡﹐此天元炁復混爲一﹔聖人降生凡世﹐開教立法﹐制造萬物﹐以度人庶。故《生神經》云﹕以充種民。此之謂也。蓋爲民之種﹐故云種民。

頌曰﹕

無影無形大法身﹐不生不滅號成眞。

幾經劫石消磨盡﹐寂寂神光依舊明。

太虛無上常融天﹐

異號不動﹐其色綠﹐應北方﹐宿次昴。天人初出三界﹐結習頓忘﹐尙喜無爲﹐漸入神觀﹐乃升此天。

帝總監音鑑鬼神。

乃天帝君之都諱﹑乃攝魔之內音。四字金書祕於天之萬福宮。

參校曰﹕別本注云﹕帝主校學者之功。

太釋玉隆騰勝天﹐

異號大不動天﹐其色靑﹐應北方﹐宿次胃。天人喜習頓除﹐神觀轉妙﹐乃升此天。

帝眇眇行元。

四字﹐乃帝君之隱號。金書祕於天之白蓋宮。

參校曰﹕別本注云﹕帝主召集仙聖。

龍變梵度天﹐

異號上妙天﹐其色赤﹐應北方﹐宿次婁。天人淸淨無染﹐證不空果﹐乃升此天。

帝運上玄玄。

運上﹐天王之內文﹔玄玄﹐玉眞之總音。四字金書祕於天之靈寶宮。

此天別有宮闕﹐號曰延眞。釋氏見性成佛﹑頓悟大乘﹑洞入最上乘者﹐乃居其中。時遊三界諸天﹐教諸天人菩薩﹐修諸梵行。

參校曰﹕別本注云﹕帝主進仙成聖。

太極平育賈音古。奕天﹐

異號最上妙﹐其色蒼﹐應北方﹐宿次奎。天人洞入道妙﹐證無上玄覺﹐乃升此天。天人修習至此﹐號爲究竟升玄﹐轉入三境。

帝大擇法門。

天王之總文﹐四字。金書祕於天之天寶宮。

參校曰﹕別本注云﹕帝主普度學者之身。

三十二天﹐三十二帝﹐諸天隱諱﹐諸天隱名。天中空洞﹐自然靈章。諸天隱韻﹐天中之音﹐天中之尊﹐天中之神﹐天中大魔﹐天中之靈﹐九和十合﹐變化上淸﹐無量之奧﹐深不可詳﹐敷落神眞﹐普度天人。

天尊所說諸天諸帝﹐皆是空洞之炁﹐自然結成。隱文﹐帝魔神靈尊之祕﹐神靈憑之而變化﹐遊空飛行於上淸﹐乃九和十合之歌音﹐非文辭之比也。敷者﹐布也﹔落者﹐置也﹐皆元始開化而述布置於諸天﹐使執持天炁以度天人也。

頌曰﹕

一層天有一般名﹐只要修行不染塵。

直到諸天最髙處﹐始知平育作眞人。

參校曰﹕三十二天﹐有欲界﹑色界﹑無色界﹑種民天四者之分。《靑元經注》備述學人內功外行升進之序甚詳。愚嘗參考道經釋典﹐述成修證品﹐附於經卷之後。敕魔護道二百六十六言。

前明品位勸修﹐今當檢敕神靈﹐掃蕩魔試﹐扶衛學人。

參校曰﹕此《靑元》注經﹐條分八事之四也。

今日欣慶受度﹐歷關諸天。請滅三惡﹐斬絕地根﹐飛度五戶﹐名列太玄。魔王監舉﹐無拘天門。

夫人作諸不善﹐則魂怒而神靈去體﹐知其同入惡道故也。若作一切善﹐則魂喜而百靈集﹐知其同證道故也。修學之士﹐一旦成眞受度﹐則百骸眾神﹐欣然而相慶也。今日者﹐謂成道之日也。人之求仙﹐須得惡根斬絕﹐罪垢消泯﹐使身器淸淨﹐乃得仙度。故天尊言今日欣慶受度﹐則必歷關於諸天﹐親謁大帝﹐請滅三途之惡難﹐斷絕地司之罪根﹔不歷五苦﹐紀名字於太玄都司﹐注定仙籍。於是諸天魔王監眞保舉﹐更無拘滯於天門。

頌曰﹕

歷盡關山道路辛﹐這回金榜喜題名。

男兒志气誰能禦﹐駟馬榮歸自在行。

東斗主算﹐西斗記名﹐北斗落死﹐南斗上生﹔中斗大魁﹐總監眾靈。靑帝護魂﹐白帝侍魄﹐赤帝養气﹐黑帝通血﹐黃帝中主﹐萬神無越。

東斗九星﹐斗中生气﹐故主生算。西斗五星﹐斗中成形﹐故主記名。北斗七星﹐斗中司命﹐故主落死。南斗六星﹐斗中司禁﹐故主上生。中斗五星﹐斗中大魁﹐故總監百骸眾靈也。夫人之修學﹐必得五斗標名﹐然後降神守護﹐乃得成道﹐此天尊救攝﹐以保學人也。斗中之極﹐各有一帝。五帝在天﹐則總禦三界﹐制主萬神﹐不使過越分度。若降炁在人身中﹐則往返三田﹐調禦五炁﹐故靑帝治肝而護魂﹐白帝治肺而侍魄﹐赤帝治心而養气﹐黑帝治腎而通血﹔黃帝中主於黃堂﹐制禦百骸﹐萬神不使錯越也。且炁淸而上者曰天陽﹐炁之濁而下者曰地陰﹐其中曰靈陰。陽之道﹐上中下三分﹐其用則一。五方五臟各傳一炁﹐交合爲一﹐凝而成眞﹐號曰靈寶。故云五神安靜﹐則萬炁流通﹔三田升降﹐則神靈純一。神靈純一則與道合眞﹐長生不死。此皆顯明靈寶爲學人調神護道之事。

靑天魔王巴元醜伯﹐赤天魔王負天擔石﹐白天魔王反山六目﹐黑天魔王監醜朗馥﹐黃天魔王橫天擔力。五帝大魔萬神之宗﹐飛行鼓從﹐總領鬼兵﹐麾幢鼓節﹐遊觀太空﹐自號赫奕﹐諸天齊功。

靑天魔王﹐靑面朱發﹐總統九醜﹐遊空飛行﹐是名巴元醜伯﹐皆其隱諱也。若降炁人身﹐耗人肝气﹐使人喜慍不常。赤天魔王負荷元炁﹐撐主天地﹐力可摧山﹐是名負天擔石。耗人心气﹐令人彊暴。白天魔王一首六目﹐力破山嶽﹐遊行三界﹐遏人善功﹐是名反山六目﹐耗人肺气﹐令人食恣。黑天魔王形質獰惡﹐監領小醜﹐性好殺伐﹐是名監醜朗馥。耗人腎气﹐令人好殺。黃天魔王常乘羽車﹐飛行三界﹐橫行天地﹐舉唱謠歌﹐惱亂學人﹐是名橫天擔力。耗人脾气﹐令人災病。此五帝大魔﹐卽天王也。現魔王相﹐魔試學人﹐人若識之﹐與彼俱化﹐其魔各現帝相﹐升度爾身。今以天尊開化度人攝之故﹐於是飛行鼓從﹐總領其下所轄魔兵麾幢鼓節﹐周遊觀察於太空﹐自行號令﹐威靈赫奕﹐與諸天等倫﹐代天尊開化﹐遊行乾坤﹐掃蕩諸魔﹐升度學人也。

頌曰﹕

名日天王復號魔﹐橫行天地破山河。

被予識得渠名姓﹐倒卻旗槍掛玉珂。

上天度人﹐嚴攝北酆﹔神公受命﹐普掃不祥。八威吐毒﹐猛馬四張﹐天丁前驅﹐大帥仗旛﹐擲火萬里﹐流鈴八衝。敢有干試﹐拒遏上眞﹐金鉞前戮﹐巨天后刑﹐屠割鬼爽﹐風火無停﹐千千截首﹐萬萬剪形。魔無干犯﹐鬼無妖精﹐三官北酆﹐明檢鬼營﹐不得容隱﹐金馬驛呈。普告無窮﹐萬神咸聽。三界五帝﹐列言上淸。

以度人故﹐嚴行檢攝三界邪魔也。且北都羅酆有六天洞宮﹐一宮各有一大魔王﹐司之部屬甚多﹐不可數窮﹐耗人爲事﹐懺惱學人﹐皆所致之。故天尊攝之﹐以保學人也。神公者﹐玉淸丞相﹐受天尊敕﹐宣布號令﹐揮斥不祥。八威者﹐巨虯﹑獅子﹑毒龍﹑猛虎﹑玄豹﹑丹蛇﹑麒麟﹑巨獬﹐吐毒而收邪。天馬四布﹐天丁前驅而稟命﹐大帥仗幡而領行﹔烈火一擲則飛揚萬里﹐流鈴一震則交錯八衝。敢有干試﹐拒遏上帝眞命﹐則天丁執金鐵而前戮﹐力士持巨天之斧而後刑﹐屠割鬼爽﹐如風而不停。以嚴速﹐故重云﹕千千截首﹐萬萬剪形﹐魔無干犯而擾。正鬼無妖﹐沴而爲精。三官府署﹐北都洞宮﹐各明檢鬼營﹐不容隱停。金龍驛遞而傳行﹐普告無窮世界﹐三界萬神﹐咸使聞知。如是掃蕩旣畢﹐然後三界諸神﹑五方五帝言功於上淸。此皆天尊制教﹐爲學人掃魔衛體之事。人若內境融寂﹐神靈咸布﹐入大定相﹐則萬邪不幹﹐魔試消滅矣。

頌曰﹕

學道須憑慧力多﹐淸江母或漲風波。

融心直入丹霞外﹐滿目戈矛柰我何。

元始無量度人上品妙經注卷中竟

元始無量度人上品妙經注卷下

元始演法煉眞保度章

眾生執相﹐難造玄微﹐故重演混元﹐顯陳模範也。

參校曰﹕此靑元注經﹐表二章之第二也。

天地運度八十八言。

前者制魔護道﹐今當再肇生成﹐的彰靈寶作用。

參校曰﹕此靑元注經﹐條分八事之五也。

元洞玉曆﹐龍漢延康﹐眇眇億劫﹐混沌之中﹐上無復色﹐下無復淵。

元洞者﹐元始大洞之祖炁也。玉曆者﹐大洞啟運﹐紀述天眞功績升降﹐及劫運度數之事也。始於龍漢﹐終於延康﹐天地生成﹔幾成幾壞﹐莫可記憶﹐故云眇眇。每一劫壞﹐則天地蕩散﹐山海消融﹐物象一空﹐無復形質﹐但元洞之炁混然不分﹐沌然始構者也。故云混沌。當此之時﹐暗包眞一之水﹐而五行未胚﹐故上無色象可見﹐下無淵極能窺。

風澤洞虛﹐金剛乘天。天上天下﹐無幽無冥﹐無形無影﹐無極無窮﹐溟音茗涬胡頌切大梵﹐寥廓無光。

風﹐木也﹔澤﹐水也。上風下水﹐空洞虛無﹐隨炁扇潤﹐而金剛之炁乘載天根﹐天地之形於斯始見。幽冥者﹐隱顯之謂也。形影者﹐物象之謂也。窮極者分際之謂也。溟涬者﹐曠蕩之謂也。當其混沌之中﹐天上天下﹐塊然無形﹐孰有隱顯物象分際之別﹖惟大梵之炁﹐溟溟涬涬﹐自成其功﹔寥兮廓兮﹐未有光影。及後金風之炁相摩﹐乃生其火﹔四象化合﹐土自生成﹐博載天地﹐長養萬物﹐爲造化之主也。五行旣判﹐二儀始分﹐於是陽炁上而成天﹐陰炁下而爲地﹐卽五行相生﹐天地之道也。且三境髙眞過度災劫﹐如閱世之春秋﹐易於反掌。而眾生沈滯生死﹐輪轉無窮﹐亦如是也。

赤明開圖﹐運度自然。

至赤明元年﹐大運啟圖﹐玉曆定紀﹐天地再開。於是天地﹑日月﹑星辰﹑山川﹑物象一時分判﹐晝夜寒暑四序推遷﹐各得其所﹐岡有差忒﹐故云運度自然。凡世間一甲子爲一小變﹐一百年爲中期﹐五百年爲一大變﹐十變爲一小劫﹐三小劫爲一大劫﹐此億劫之例也。混洞之炁降兆﹐生成五行﹐返覆爲天地之終始。如人在胞胎﹐漸分形識﹐五臟布化﹐以丹田爲基﹐長養黍珠﹐惟此爲妙。假赤明之炁煆煉成寶﹐運度無差﹐自然合道﹐永作眞人﹐不拘此劫運也。

頌曰﹕

乾坤劫運與人同﹐變滅無常始復終。

惟有一靈眞寶物﹐光明烜赫鎭無窮。

元始安鎭﹐敷落五篇。赤書玉字﹐八威龍文。保制劫運﹐使天長存。

天地旣立﹐猶拘劫運﹐元始乃觀梵炁之結形﹐刻玉爲雲篆﹐以鎭梵天﹐已經火煉﹐故曰赤書。著成靈寶之文﹐具載妙元神眞道﹐故曰五篇。一以保制劫災。一以提拔下士﹐俾夫學者悟其妙者入其妙﹐悟其元者入其元﹐悟其神者入其神﹐悟其眞者入其眞﹐悟其道者入其道﹐然後盡妙合元﹐盡元合神﹐盡神合眞﹐盡眞合道﹐自然無毀無滅﹐超出度數﹐與天長存。

頌曰﹕

五篇文字隱玄功﹐保制災危鎭梵宮。

个是赤書眞妙訣﹐且將符篆作形容。

參校曰﹕《九品仙錄經》曰﹕昔混元溟涬﹐諸天未分﹐元始肇形﹐五劫初化﹐乃命梵元祖晨道君肇錄天元﹐運乘五劫。故元洞者﹐以成祖炁﹔玉曆者﹐以紀天元。自一炁化分﹐三因成九﹐若龍若蜒﹔蟠曲九道﹐漠漠無極﹐總九陽祖炁之元﹐太上以運梵合炁。開始靑天元祖炁﹐故東方得九炁以分天境﹐劫號龍漢。又合炁開南丹天元祖炁﹐故南方得三炁以分

天境﹐劫號赤明。又合炁開中黃天元祖炁﹐故中央得十二炁﹐以分天境﹐劫號上皇。又合炁開素靈天元祖炁﹐故西方得七炁以分天境﹐劫號延康。又合炁開北玄天元祖炁﹐故北方得五炁以分天境﹐劫號開皇。五劫旣周﹐昊天成像﹐一炁混道﹐八景流光。八帝示形﹐九霄分化。故元始天尊命天眞皇人以玉曆紀元洞之初﹐劫運流復之本。諸天分境結元洞五陽之炁﹐爲玉曆﹐以紀天眞﹑天民劫運功績升退之道﹐明九聖九品之階。今附見於此。至如億劫年數﹐考究未的。蓋劫運大小不一﹐年數亦不一﹐有天地成壞劫﹐其最大者也。有大劫﹑中劫﹑小劫之分﹐其年數多寡﹐上天所祕﹐經文所不載者﹐非世人所能盡知故也。

混合成眞一百六十八言。

前明生成建立之規﹐今則的指眞靈孕寶運化之妙。

參校曰﹕此靑元注經﹐條分八事之六也。

梵炁彌羅﹐萬範開張。元綱流演﹐三十二天。輪轉無色﹐周回十方。旋斗歷箕﹐回度五常﹔三十五分﹐總炁上元﹔八景冥合﹐炁入玄玄。

梵炁者﹐元洞一炁之所化﹐先天地立﹐爲大道根﹔倏升倏騰﹐自浩劫來﹐彌覆三界﹐羅絡諸天。元始資之而禦運﹐天地賴之而生成。兩儀旣分﹐物象咸布﹐故爲萬範開張也。梵炁爲元化之綱﹐流演於三十二天﹐如輪運轉自然﹐無色界起﹐周回十方﹐綿綿不息﹐從斗至箕﹐左歷二十八宿﹐纏度如是一周天﹐應人間一歲之運。天罡左旋﹐五星右轉﹐會合成功也。二十八宿合日月五星﹐故云三十五分也。總受髙上天元之炁﹐八景冥然交合﹐是謂玄功。玄而又玄﹐故云玄玄。如《生神寶章》曰﹕混化歸玄一﹐髙結元始王之義。如人之身﹐筋昹纏布﹐百昹通流﹐元炁徘徊﹐一身受潤﹐三田華素﹐五臟淸夷﹐始得成眞。

頌曰﹕

梵熙從教左右旋﹐須突歷盡一周天。

可憐不費纖毫力﹐直到華胥謁上仙。

玄中太皇﹐上帝髙眞。泛景太霞﹐嘯詠洞章。金眞朗郁﹐流響云營。玉音攝炁﹐靈風聚煙。紫虛郁秀﹐輔翼萬仙。千和萬合﹐自然成眞。

玄者﹐紫微天心玄都中宮也。太皇﹐卽明皇道君﹔上帝髙眞﹐卽靈寶至眞也。言玄都中有此上眞﹐當泛景太霞之上﹐嘯詠大洞之章﹐開度學人。於是金眞結而朗郁﹐流聲響於云營﹐玉音收攝於散炁﹐靈風混合而生煙。徧紫虛而郁秀﹐乃輔翼乎萬仙。故千和而萬合﹐成靈寶而登眞。修眞之士﹐使梵炁回旋﹐帝眞在定﹐金光朗徹﹐流云徘徊﹐自然虎嘯風生﹐龍吟炁聚﹐大寶無不媾成也。

頌曰﹕

祖炁朝元玄又玄﹐太皇面目儼然全。

風煙聚散神光定﹐精煉成容合自然。

眞中有神﹐長生大君﹐無英公子﹐白元尊神﹐太一司命﹐桃康合延﹐執符把籙﹐保命生根。上游上淸﹐出入華房。八冥之內﹐細微之中﹐下鎭人身泥丸絳宮﹐中理五炁﹐混合百神。

長生大君乃斗中之尊星也。太一﹑桃康爲領衛﹔無英﹑白元爲輔宸﹐皆斗中眞人也。執玉符﹑定金籙﹑保人形命﹐主生化之根。上則遊行上淸髙虛之表﹐出入丹華之房﹐周極八冥﹐目至細微造化之內。下則鎭人身宅﹐或居泥丸﹐或住絳宮。中則調理五運之炁﹐會合百神也。若降炁在人﹐則爲內景之精光﹐長生主心﹐白元治肺﹐元英居肝﹐太一司命﹐住腎﹔合延桃康﹐主脾。符錄以諭气血斡旋﹐以保生根。一則居臍﹐所以調理五炁﹔一則升腦﹐所以混合百神。交合依時﹐是名顚倒升降得所﹐是名返復。故五行顚倒﹐則大寶炁足﹐三田返復﹔則陽神上升﹐永爲眞人。所以十轉回旋﹐靈光褊體﹐萬炁俱得而仙﹐始超無漏。如《救苦經》云﹕天炁歸一身﹐皆成自然人。

頌曰﹕

妙哉靈寶七般神﹐上通天關下微塵。

運用只憑些子訣﹐便超無漏作眞人。

十轉回靈﹐萬炁齊仙。

十者﹐陰陽之成數也。如乾九坎一成十﹐坤六離四﹐巽二兌八﹐艮三震七﹐皆合成十﹔乃天地之大數﹐變化之根元。所以十轉回靈﹐則盡周天之極數﹐自然靈光充溢﹐萬炁還元﹐各得其眞也。

頌曰﹕

周回十過運三靈﹐萬炁歸根混一眞。

這个機關能解悟﹐霎時天地變黃金。

參校曰﹕經注條分混合﹐成眞一百六十八言。此皆靈寶度人﹐煉形了命之妙。而靑元注內又發明之。《道徳經》曰﹕谷神不死﹐是謂玄牝。此內丹歸根復命之根蒂也。蓋探藥而歸復﹐入室而成胎﹐舞蛻而脫胎﹔升頂煉形而釋結﹐解胞瘟養而气足﹐形充功滿而調神出殼。《老君聖紀》有訓﹕羽化神仙﹐無令斷絕﹐丹成而蛻﹐蛻而騰虛禦景﹐身外有身﹐是謂之仙。近代紫陽張眞人一派有《金丹四百字》《悟眞篇》《翠虛吟》《紫淸文集》等丹經口訣﹐亦多顯露。如﹕潭底日紅陰怪滅﹐山頭月白藥苗新。歸根自有歸根竅﹐復命還尋復命關。卯酉甲庚須沐浴﹐朔弦晦望每防危。百刻寒溫忙裹準﹐六爻文武靜中看。探藥沐浴﹑火候抽添之眞機﹐未嘗不泄於文字間。但禁戒至重﹐古今所同﹐魔試相干﹐堅定方可。故必眞踐實履﹐積行累功﹐方能因緣遇合成就。又如《參同》釋祖達摩形神俱妙﹐隻履西歸之事﹔《實錄》中有《胎息經》略曰﹕玄牝之門﹐駐景之戶。若能兼行﹐自然甘露。蓋未嘗非《道徳經》中旨也。又有《調神歌》一篇﹐與丹經調神之法合同。其歌曰﹕調神如嬰﹐萬法無情。恬如恬如﹐神兮自寧。調神如嬰﹐寒暑枯榮。治之﹑覆之﹐形神自貞。調神如嬰﹐啟合形神。形神啟合﹐如琉璃瓶。中有金像﹐虛實交並。像諭法體﹐瓶諭色身。外不可染﹐內不可塵。像之與瓶﹐皎潔分明。不一不二﹐如水澄停。無濁無淸﹐水亦無形。出不由戶﹐非功非程。鏡兮若明﹐萬像自形。水兮若淸﹐月影自形。非學所得﹐非師所成。如虫食木﹐偶然自成。萬像之形﹐如月之明﹐萬法之名﹐如谷之聲。法本無法﹐名本無名﹐無名無法﹐不起神形。形神不起﹐感之則生。妄風不起﹐神何不寧。善聆若聾﹐善視若盲。智不如愚﹐老不如嬰。調之千日﹐自然能醒。惺中之夢﹐夢中之惺。明者不言﹐言者不明。有言則漏﹐有漏不生。日待朝升﹐我性常明。月待圓成﹐我體長形。天食滋形﹐含靈抱英。醍醐之瑩﹐牛頭之馨。行一空味﹐神怡體淸。血化爲乳﹐骨化爲瓊。能獅子吼﹐變野牛聲。白毫生額﹐金仙道成。祖師之妙﹐寂寂冥冥。神不見形﹐形不見神。卽心無心﹐卽形無形。心尙不見﹐此外無名。形神無主﹐捨識皆平。誰健誰衰﹐誰滅誰生。誰喜誰怒﹐誰怖誰驚。誰念誰思﹐誰辱誰榮。如日升天﹐自行自明。勤而行之﹐祖師之程。今附於此。勸勉學士四百一十三言。

前明煉眞軌範﹐今則開示勤惰﹐黜陟自白﹐重伸勸勉。

參校曰﹕此靑元注經﹐條分八事之七也。

仙道貴生﹐無量度人。上開八門﹐飛天法輪。罪福禁戒﹐宿命因緣。普受開度﹐死魂生身。身得受生﹐上聞諸天。諸天之上﹐各有生門。中有空洞謠歌之章﹐魔王靈篇﹐辭參髙眞。

仙道好生﹐甚於之求生。仙道度人﹐常欲眾生不死。而死滅之理﹐人世自迷。故太上慈悲﹐區區至切﹐所以上開八門﹐下應八元﹐自八門中進修﹐皆可升眞入妙。法輪者﹐無上妙法之所﹐運轉不息﹐亦開示輪回之道﹐設以罪福之禁戒﹑宿命之因緣。皆警悟凡夫﹐使超出苦輪而轉無盡法藏也。於是死魂生身﹐皆獲品度﹐上告諸天﹐隨念升入諸天﹐各有長生之門。升墮之格隱空洞正音謠歌之章﹐乃魔王之所述﹐勸勉學人﹐其辭皆與髙眞參合也。

頌曰﹕

仙道區區度學人﹐八門開設向迷津。

勸君只向生門入﹐升入諸天轉法輪。

第一欲界飛空之音﹕

此界天人以欲樂而墜﹐故魔王述飛行虛空之道﹐使離諸欲樂﹐進入輕淸﹐故雲飛空。

人道眇眇﹐仙道莽莽﹐鬼道樂兮﹐當人生門。仙道貴生﹐鬼道貴終。仙道常自吉﹐鬼道常自凶。髙上淸靈爽﹐悲歌朗太空。惟願仙道成﹐不欲人道窮。北都泉曲府﹐中有萬鬼羣。但欲遏人算﹐斷絕人命門。阿人歌洞章﹐以攝北羅酆。束送妖魔精﹐斬馘六鬼鋒。諸天炁蕩蕩﹐我道自興隆。

人道甚微﹐易失故也。仙道莽大﹐易證故也。六欲染著﹐易爲迷惑﹐故云樂也。欲之爲害﹐當人生根﹔仙道好度﹐使超欲樂﹐進入髙空。而天人欲根﹐未嘗暫離仙鬼之道﹐如君子﹑小人﹐各願爲其類﹐相爲喜也。是以仙道尙升﹐鬼道尙墮﹔如善人爲善﹐惟日不足﹔惡人爲惡﹐亦惟日不足。爲仙道者﹐常自吉慶﹐爲鬼道者﹐常自凶邪。所謂吉者去欲而已﹐所謂凶者愛欲而已。惟髙上至聖言辭淸靈爽秀﹐悲憫天人﹐易入鬼趣﹐故作空歌。敍六欲之苦﹐不欲其墜也。北都泉曲者﹐拘囚之所﹐凡天人報盡﹐乃入其境。故云﹕中有萬鬼羣﹐但欲遏人年算﹐絕人命根。欲染之樂﹐其報如是。天人能保人道﹐深鎰鬼趣﹐故稱﹕阿人常歌洞章﹐攝伏魔類﹐斷絕六欲之根﹐故云鋒也。

頌曰﹕

六欲原從暗裏來﹐相牽鬼道可哀哉。

君還會得悲歌意﹐束盡羣妖道眼開。

第二色界魔王之章﹕

此天自以色塵爲樂﹐故述以玉淸之道﹐離色忘塵﹐升玄入妙。

落落髙張﹐明炁四騫。梵行音衡諸天﹐周回十方。無量大神﹐皆由我身。我有洞章﹐萬徧成仙。仙道貴度﹐鬼道相連。天地眇莽﹐穢气氛氛。三界樂兮﹐過之長存。身度我界﹐體入自然。此時樂兮﹐薄由我恩。龍漢蕩蕩﹐何能別眞。我界難度﹐故作洞文。變化飛空﹐以試爾身。成敗懈退﹐度者幾人。笑爾不度﹐故爲歌音。

此天落落然髙張遠大﹐明騫之炁四朗﹐乃梵炁所化﹐周布十方也。無量大神﹐卽天中魔試之所變﹐故云皆由我身。蓋仙道好度﹐出此洞章﹐使人了忘色塵﹐超出空有﹐升入三淸。而天人自以爲樂﹐不知所向﹐故云仙道貴度。而鬼道常與相連﹐所謂進則成仙﹐退則成鬼﹐進退之間﹐人當自擇。天地之間眇莽髙大﹐穢气氛積﹐色界𨿽樂﹐尙有劫災墜之下苦﹐失之不難。須得了忘塵染﹐升入三境﹐乃可長存。能度此界﹐則眞相之體進入自然﹐當爾之時﹐不生不滅﹐萬爲樂也。我恩﹐謂色塵﹔良由超出色塵也。龍漢﹐謂玉淸上聖之道。蕩蕩無際﹐皆可証之﹐今爾等但以色界爲樂﹐故眞僞莫分﹐故化洞章以相勉也。千變萬化﹐魔試天人﹐其間懈怠者多﹐升進者少。笑爾不求自度﹐故作是言也。

頌曰﹕

人言此界極難度﹐我道色塵容易消。

但使自家心似鐵﹐從教鑪鑄火來燒。

第三無色界魔王歌曰﹕

此界天人以遣心故﹐返爲所累﹐故魔王述以匡禦之道。令識變詐﹐使決證神仙。

三界之上﹐眇眇天羅。上無色根﹐雲層峨峨。惟有元始﹐浩劫之家。部制我界﹐統承玄都。有過我界﹐身入玉虛。我位上王﹐匡禦眾魔。空中萬變﹐穢气紛葩。保眞者少﹐迷惑者多。仙道難固﹐鬼道易邪。人道者心﹐諒不由他。仙道貴實﹐人道貴華。爾不樂仙道﹐三界那得過。其欲轉五道﹐我當復柰何。

此界天人去色忘塵﹐而未達究竟之道﹐以遣魔故﹐返爲魔累﹐故天王陳匡禦之法﹐欲開悟之。言此三界之上﹐惟有眇眇大羅無色之宗﹐但雲層峨峨而已﹐下仙不可窺盻。得元始之道居其中﹐無有終始﹐故云浩劫之家也。統系玉京部制﹐過此分界﹐則轉玉虛之境。魔王自言我居此天最上王位﹐常匡禦眾魔﹐方保長存﹔飛空之中﹐千變萬化﹐升度學人﹐而塵穢之气常自紛葩也。言天人𨿽則離染忘色﹐未能遣忘﹐尢以心識爲患。至於觀空入妙﹐尢復爲難。故鬼道易爲﹐邪入欲作﹐眞人忘心﹐自遣而已。諒不由於他事﹐乃爲仙道者以實﹐爲人道者以華。今爾等天人若不進登眞仙之道﹐則三界何以超淩。

頌曰﹕

聲聲勸我禦羣魔﹐惟是韋魔直恁多。

要做神仙元自已﹐若居鬼道不由他。

紀述功果一百一十七言。

前者以顯戒言﹐則今明示所得決定功果﹐以堅固學人。

參校曰﹕此靑元注經條分八事之終也。

此三界之上﹐飛空之中﹐魔王歌音﹐音參洞章。誦之百徧﹐名度南官。誦之千徧﹐魔王保迎。萬徧道備﹐飛升太空。過度三界﹐位登仙公。有聞靈音﹐魔王敬形。敕制地祇﹐侍衛送迎。拔出地戶﹐五苦八難﹐七祖升遷﹐永離鬼官。魂度朱陵﹐受煉更生﹐是謂無量﹐普度無窮。

如上歌音者﹐乃三界之上﹑飛空之中﹐魔王之所制也。其音參大洞之章﹐若人誦之百徧﹐亦如天人﹐離塵絕欲﹐故得名度南宮。誦之千徧﹐亦如天人觀空入妙﹐是爲道備﹐飛升太空。仙公者﹐太極第一品之仙眞。此則誦經功徳所獲如是。其有聞見者﹐次獲如下功徳﹕魔王敬形﹐敕制地只﹐侍衛送迎﹐拔出地戶五苦八難﹐𨿽七祖皆得受生。如是生死兼濟﹐故云無量無窮。

有祕上天文﹐諸天共所崇。泄慢墮地獄﹐禍及七祖翁。

此經盡天地萬有﹑聖賢資生﹐皆所總言﹐故劫以四萬之遠方許傳度﹐恐下士輕易﹐重設禁綱而爲偈。

頌曰﹕

三炁氤氳結大羅﹐述成音韻作空歌。

天尊說法本無法﹐豈是人間筆舌多。

道言﹕此二章並是諸天上帝及至靈魔王隱祕之音﹐皆是大梵之言﹐非世上常辭。言無韻麗﹐曲無華宛﹐故謂玄奧﹐難可尋詳。上天所寶﹐祕於玄都紫微上宮﹐依玄科四萬劫一傳。若有至人賫金寶質心﹐依舊格告盟十天﹐然後而付焉。

聖賢隱奧﹐下仙不可窺盻得眞道﹐粗識其詳。有志﹐以金寶質心﹐方許傳付。祕禁之科﹐不可輕犯。後世淺識之士﹐妄有攺易﹐及傳非其人者﹐宜省斯言。

頌曰﹕

玉臺深鎖印金泥﹐云錦龍文祕紫微。

四萬劫來方一遇﹐學人曾敢怠修持。

道言﹕夫天地運度﹐亦有否終﹔日月五星﹐亦有虧盈﹔至聖神人﹐亦有休否﹔末學之夫﹐亦有疾傷。凡有此災﹐同气皆當齊心修齋﹐六時行香﹐十徧轉經﹐福徳立降﹐消諸不祥。無量之文﹐普度無窮。

未得眞道之士否泰吉凶﹐故常理也。後學心未堅固﹐乃設此章﹐以天地聖賢不逃大數﹐而況後學者乎﹗博達之士﹐三省斯言﹐自無魔試。同气者﹐自淸濁分。一生二﹑二生三﹑三生萬物﹐品物流形﹐均受元始一炁而生。人人皆是同炁。

頌曰﹕

霄壤神人或異常﹐幾夫安可沒災殃。

同心發个度人願﹐十讀斯文爲解禳。

道言﹕夫末學道淺﹐或仙品未充﹐運應滅度﹐身經太陰。臨過之時﹐同學至人﹐爲其行香誦經十過﹐以度屍形。如法﹐魂神徑上南宮﹐隨其學功計日而得更生﹐轉輪不滅﹐便得神仙。

末學之士﹐未遂成道﹐則仙曹未有名籍。遇數則終﹐形識當壞﹐不免同入太陰﹔返視陽仙﹐誠隔霄壤。若同學之流爲之濟度﹐方得返形爲陽。

頌曰﹕

學人修道冀登眞﹐逐妄翻成墜苦因。

若也同儕垂濟度﹐南丹卽日煉魂神。

道言﹕夫天地運終﹐亦當修齋﹑行香誦經。星宿錯度﹐日月失昏﹐亦當修齋﹑行香誦經。四時失度﹐陰陽不調﹐亦當修齊﹑行香誦經。國主有災﹐兵革四興﹐亦當修齋﹑行香誦經。疫毒流行﹐兆民死傷﹐亦當修齋﹑行香誦經。師友命過﹐亦當修齋﹑行香誦經。夫齋戒誦經﹐功徳甚重﹐上消天災﹐保鎭帝王﹔下禳毒害﹐以度兆民。生死受賴﹐其福難勝﹐故曰無量﹐普度天人。

自利利他爲第一行﹐太上設此一章﹐明此經非惟度己﹐𨿽天地君臣民庶皆可兼濟﹐方爲道備﹐乃顯度人之普。

頌曰﹕

學人修習洞玄章﹐慈愛之心不可忘。

爲國爲家兼濟度﹐度人功徳始無量。

道言﹕凡有是經﹐能爲天地帝主兆民行是功徳﹐有災之日﹐發心修齊﹐燒香誦經十過﹐皆諸天記名﹐萬神侍衛﹐右別至人﹐克得爲聖君金闕之臣。諸天記人功過﹐毫分無失。天中魔王亦保舉爾身得道者﹐乃當洞明至言也。

宗奉禮敬﹐輕泄漏慢﹐有一至此﹐則鬼神所不容私﹐而況諸天乎﹗太上以世人之志成毀無定﹐故云諸天記人功過﹐毫分無失。前章已是誦經威儀﹐今復以四種美功重伸優勸。皆諸天記名者﹐隨功紀籍。萬神侍衛者﹐靈寶眾神也。友別者﹐五帝以友別之﹐稱爲至人。克得爲聖君金闕之臣者﹐卽爲後聖金闕之侍臣也。

頌曰﹕

學人志念若浮漚﹐勤惰難爲定性求。

若也洞明靈寶語﹐上淸卽日可遨遊。

諸天中大梵隱語無量音

元始靈書上篇

東方八天

廣生髙映﹐覺元洞虛。應玄九眞﹐化交肇圖。文靈運構﹐宗範玄都。感變總括﹐威昭自成。綠岑遷景﹐皇道含明。天琳耀權﹐炁精育魂。融羅負立﹐圓英隱昱。期巨神包﹐洪綱告寧。

南方八天

章炎通泛﹐堅敷澄宗。虛像玄華﹐龍陽舞穹。微正霄艷﹐淵太凝衝。元關三紐﹐太梵飛空。隱覺隆益﹐天倫慶呈。神戶纏絡﹐眞元散精。淨握冥昭﹐回合升遷。導騫宴云﹐靈應騰天。

西方八天

剛澤徽控﹐陰峻孤儀。貫炁明素﹐宸洞開微。周化幽應﹐澄虛帝臺。平遐揖虛﹐恢茂童池。結飆臨育﹐麗無散開。陽通百六﹐沈芒隱階。幽廓冥默﹐眞峯會靈。堅丕順道﹐告命騫林。

北方八天

龍安洞變﹐純陽隱玄。方本還炁﹐象伏髙員。神變慧化﹐解煉靈根。赤精純道﹐成號威尊。利云友常﹐億劫中丘。郁城瓊壘﹐謠音慶流。受位玉室﹐大憲通幽。玄章煥落﹐綱輪乃周。

上篇龍章鳳篆之文﹐亦名除禳水火漂溺玉章。

參校曰﹕靑元經注引《天公經》云﹕大羅官宮上篇。觀覺郁縊者﹐龍篆正文謂此也。蜀本叔在靈書下篇後﹐但旣曰上篇﹐章篆合置上篇之列。別本已有置此在上篇後者﹐今從之。

觀覺郁襤﹐太明紫靈。九神度魂﹐開關玉眞。阿奕煒燦﹐飛天流音。輪景帝常﹐都靈頤臻。豁落大有﹐慶雲啟靈。七曜輝魔﹐恬懀敷榮。虛無上首﹐天啟彌宸。四吁育象﹐濯曜騰精。煥赫洞陽﹐浮景玉光。七靈謠歌﹐世元紫堂。羅英散景﹐耀明玉房。八景總獸﹐韶王攝精。九都騫郁﹐飛生上靈。密羅淨境﹐馥鬱空輪。灌沃黃華﹐霐運玄明。神官開朗﹐延宛丹庭。大猷浮景﹐眞定化元。蜓宛素眇﹐玉梁澄煙。蕭峙結嵎﹐景羅七纏。秀盤三府﹐流輝九玄。寂然虛邈﹐飛華拂軿。晨濫錄籍﹐太漠由延。阿丘九度﹐六龍舞轅。蓊藹浮羅﹐紫精馥淵。溟涬太育﹐九機化乾。覆形厚徳﹐元河瀹精。育英明陀﹐景辰眇云。大陳總監﹐秀樂禁天。紫虛陀丘﹐劫量交前。碧霞韻梵﹐眇眇遊元。六變運量﹐馘絕惡愆。恢寂玄漠﹐萬度成仙。

元始靈書中篇道君撰

《天公經》云﹕𨿽有諸天﹐猶拘劫運﹐於是玉宸道君撰《元始靈書》四篇﹐凝雲作篆﹐每字方廣一丈﹐八角垂芒﹐以鎭三十二天。大羅宮有上篇﹐觀覺郁襤﹐龍篆正文。中篇卽此文也。道君所述下篇﹐卽森角儲云﹐乃皇人美此隱音﹐重述之也。

東方八天

叩齒九通﹐思九色玄龍導引從前﹐後靑雲九重﹐覆匝身形。密咒曰﹕

赤明開圖﹐九炁回眞。總統元關﹐靑帝大神。流化九外﹐纏綿我身。靈音八書﹐六十四篇。洞明天地﹐與我合仙。運政龍駕﹐上升帝軒。呎畢﹐引炁九咽止。

亶婁阿蒼﹐無想觀音。

亶婁卽玉京山上長樓也。阿者﹐此天司候之神名。阿那蒼者﹐天中遊冶臺名。無者﹐虛無﹔和者﹐日月之戶。觀者﹐觀覺天帝之諱。音者﹐歌音﹐謂玉京亶婁。其勢長大﹐上接玄都之阿﹔每朝會時﹐阿那登此樓擊大鼓﹐則諸天眞聖皆集歌洞章﹐自日月戶間﹐朝元始於虛無也。然後天帝觀覺﹑領眞人登遊冶之臺﹐三唱洞章﹐以開度人天。此則元始以鎭黃曾天之云文。

須延明首﹐法攬菩曇。

須延﹐皆天眞之諱。明首﹐先聖之名。法﹑攬﹑菩﹑曇卽玉淸四府眞人也。當大劫交﹐元始命須延開玉眞之府﹐納諸仙眞。明首主持正炁﹐開導諸天梵熙。於是元始散遊諸天﹐則法輪引籍﹐攬覺度魂﹐菩提轉輪﹐曇頤揚幡。自是九地開光﹐學人受度﹐此則元始以鎭玉完天之云文。

稼那阿奕﹐忽訶流吟。

稼那﹐此天中掌籍眞人。阿奕﹐此天苑圃中瓊林寶樹之呼。忽者﹐飛天神王名﹔訶者﹐元始消息之稱。流者﹐流布﹔吟者﹐吟詠。當劫初時﹐元始於阿奕之下﹐噓呵元梵之炁﹐自成靈音﹐流布萬天﹐皆得吟詠。然後稼那舉藉﹐定是非死生﹐上奏玉京﹐卽飛天神王下度世人也。此則元始以鎭何童天之云文。

華都曲麗﹐鮮菩育臻。

華卽東極靑華之都。曲者﹐歌曲。麗者﹐玉女之名。鮮者﹐慶雲之象。菩者﹐此天中寶樓名也。育者﹐帝諱。臻者﹐至也。謂元始時於華都命仙聖領諸玉妃登菩樓﹐歌洞章﹐則鮮雲集其上﹐於是玉帝乃臻﹐開度九夜。此則元始平育天之云文。

答落大梵﹐散煙慶雲。

答落﹐謂此天中宮闕巍巍﹐上有答落之庭。大梵﹐元始宥令之稱。散煙慶雲﹐乃北天梵炁之餘者也。謂元始開大赦於答落宮庭﹐收攝元炁﹐放釋罪魂﹐咸得余炁復元﹐結成雲煙而聚集。此則元始以鎭元明文舉天之云文。

頌曰﹕

阿那登樓鳴法鼓﹐洞章三奏日月戶。

元始遊行轉法輪﹐登命須延開玉府。

嗟呵之炁成玉音﹐流布萬天得歌舞。

天君王妃登菩樓﹐煙雲搖曳舒玄素。

答落官庭大宥開﹐無量眾生皆受度。

飛灑玉都﹐明魔上門。

飛者﹐飛天神王。灑者﹐迅速之狀。玉者﹐玉眞。都者﹐酆都。明者﹐明曉。魔者﹐魔王。上者﹐上帝。門者﹐門下也。謂元始爲諸飛天神王演說正道﹐自龍漢之劫﹐至於延康﹐一一灑然﹔學人能明曉其音﹐則玉眞開長夜之府﹐酆都度八難之魂﹐魔王保迎﹐上帝育神﹐門下天眞﹐欣然保度。此則元始以鎭摩夷天之云文也。

無行上首﹐回跖流玄。行﹐音莖。跖﹐音只。

無者﹐虛無。行者﹐運行。上首﹐北帝下宮之名。回者﹐回轉。跖者﹐履跖。流者﹐流晨之華。玄者﹐空也。謂元始稟虛無上道﹐綱維八極﹐使梵炁流行﹐下環北帝宮﹐以彌羅諸天。運推數極﹐財大劫交至﹐初則元始復以流晨光華﹐履導空虛而布化。玄者﹐玄空。此天有空峯山﹐乃生死所歸。學人道未備足﹐身應滅度﹐其魂升入此山。俟功滿徳足﹐然後轉入南丹煉度。此則元始以鎭越衡天之云文。

阿陁龍羅﹐四象吁員。

阿者﹐此天中之山名﹐九折連阿而上。陁者﹐山上樓名。龍者﹐亦山名﹐與阿陁相去九萬里。羅者﹐日月之呼。四者﹐四極。象者﹐象車。吁者﹐南昌上帝隱諱。員者﹐日中仙童

之名。謂阿山陁樓﹐其炁與玉淸相屬﹐此天帝君常遊其上﹐察人罪福。日月之光照於上。學人道備則四極眞人乘象車而下度其身﹐引領而謁南丹吁帝﹐以求煉度。日中仙童仍以九陽金精之華﹐灌濯其體。此則元始以鎭蒙翳天之云文也。

南方八天

叩齒三通﹐思朱雀﹐鳳凰翻翻直前﹐後絳雲三重﹐覆匝身形。密咒曰﹕

三炁徘徊﹐靈鳳來飛。玉音八字﹐爛煥紫微。吉日大慶﹐我道洞開。朱丹哺飴﹐仰吸靈暉。身生水火﹐絳被羽衣。登空飛步﹐足踐丹梯。周旋八天﹐七祖相隨。咒畢﹐引炁三咽止。

南爓爓音艷洞浮﹐玉眸詵詵。

南者﹐南方丹天世界。爓者﹐火焰。洞者﹐洞陽宮也。浮者﹐浮沈。玉眸者﹐火之膏質。詵詵者﹐盛也。謂南方丹天有洞陽宮流火之庭﹐火焰飛浮﹐洞煥八方﹐玉眸之質﹐光明交映﹐詵詵然何其多也﹐乃眞人煉形之所。此則元始以鎭和陽天之云文也。

梵形落空﹐九靈推前。

梵形﹐謂元始。從劫至劫﹐歷代化生﹐皆以大梵之炁﹐凝而成形﹐以一神而現﹐不受胎生﹐從空而生﹐故云落空。九靈者﹐玉都九華眞人。推前者﹐此天中臺名眞人﹐常奉天帝散花其上﹐嘯詠洞章﹐開度天人也。此則元始以鎭恭華天之云文。

凙音托洛音鶴菩臺﹐綠羅大千。

凙者﹐天中山名。洛者﹐神眞道君諱。菩者﹐飛天眞人內音。臺者﹐玉臺在凙山之陽。綠羅者﹐月宮夫人內音。大千者﹐世界劫數之稱。凡百至千日一千﹐自一千至再千日小千﹐自小千至再千日大千。謂凙山眾龍所伏﹐中有黃房之宮﹐洛君居其中﹐自劫至劫﹐不滅不生﹐時領諸菩登玉臺﹐歌洞章以度人。綠羅﹐字羅英﹐其形如玉﹐美瑩無艷﹐乘大梵炁﹐理治太陰﹐度數以應天元﹐無有差忒。至大劫交﹐則日月俱會於玉臺﹐俟劫運再開﹐復運化也。此則元始以鎭宗飄天之云文。

頌曰﹕

浩劫由來元始王﹐龍漢說法至延康。

開明無上眞道炁﹐連環運轉維八荒。

學人道備功徳滿﹐拜謁吁帝登南昌。

玉眸黃華光四映﹐火煉魂神應九陽。

始乎元始下生界﹐梵炁結形空裹翔。

凙山眞人得至道﹐不生不滅居黃房。

經緯天地日與月﹐亙大千兮莫可量。

眇莽九醜﹐韶謠緣邅。

眇莽者﹐混沌之狀。九醜者﹐大力鬼獸。韶者﹐魔王內音。謠者﹐瑤歌。緣者﹐南斗之別名。邅者﹐北斗之別號。謂天地未分﹐其狀眇眇莽莽﹐九獸之鬼﹐齊天而生﹐應天度九九八十一萬數﹐數極而劫交。此鬼號爲九都使者。元始使輔三官﹐同考生死。韶者﹐神霄宮魔王﹐謠歌惱試學人。若心堅固﹐保舉之司﹐詣南北二司系仙籍﹐除死名。次入此天之金華山﹐謁太乙帝君﹐求合同符契﹐乃得遊宴諸天。此則元始以鎭皇笳天之云文。

云上九都﹐飛生自騫。

云上者﹐飛天神王內諱。九都者﹐九玄之都﹐玄臺之別名也。飛生者﹐更生大神之名。自者﹐從也。騫者﹐騫林也。謂云上散百和名香﹐流五云之華﹐執太眞玉印﹑十絕靈旛﹐一日三回﹐回旛一周﹐則諸天上帝齊到壇下﹐繞壇三匝﹐誦詠洞章﹐然後開度。若人識此歌音﹐則更生大神爲開不死之路﹐流長生之炁﹔煉其五魂﹐五魂旣煉﹐則八景存焉。從而保舉入玄臺﹑遊騫林矣。三十四年畢﹐元始命下﹐乃得南丹煉度。此則元始以鎭堂耀天之云文。

那育鬱馥﹐摩羅法輪。

那者﹐此天天王侍郎之內名。育者﹐天闕空輪。鬱馥者﹐斗中靈童內號。摩羅者﹐天中魔王。法輪者﹐大法之輪也。謂那主四時之無﹐運大法輪﹐正天分度﹐罔有差忒。數極則劫交﹐然後魔王歌洞章之曲﹐而度應受度人。天輪十轉足﹐則諸天上帝三界萬神俱至﹐鬱馥唱禮。一唱萬神齊禮﹐魔王束形。此則元始以鎭端靖天之云文。

霐持無鏡﹐攬姿運容。

霐者﹐龍淵之神﹐都監之內號。持者﹐龍淵之名也。無鏡者﹐飛天神王名也。攬姿者﹐三界天門之名。運容者﹐玄和玉女異號。謂九龍伏於持淵﹐常含金罌而運東井黃華之水以灌濯於天人。學人成道﹐無鏡爲開長夜之府﹐升度其九祖﹐同過三界天門。然後運容玉女以朱陵之炁引導其魂﹐玄和之津灌注其體。此則元始以鎭恭慶天之云文。

馥朗廓奕﹐神纓自宮。

馥朗者﹐天中玄臺山名。廓奕者﹐天中神公之內號。神纓者﹐紫微靈童名也。宮者﹐紫微宮。謂廓奕神公與元始同生﹐爲玄炁之祖﹐常與此天帝歌洞章於馥朗之上。然後眞人爲開度學人﹐神纓導引﹐自紫微宮而朝元始。此則元始以鎭極瑤天之云文。

頌曰﹕

學人欲謁金華眞﹐謠歌不試胡爲成。

況復飛生流道炁﹐煉濯五魂澄百神。

那兮運輪魔敢犯﹐朗馥一唱束萬形。

無鏡時開長夜府﹐九祖俱沐玄和津。

廓奕猶歌洞章曲﹐直造紫微朝玉宸。

西方八天

叩齒七通﹐思白虎獅子導引左右﹐素云七重﹐覆匝身形。密咒曰﹕

七炁金靈﹐八天尊神。白虎策輦﹐獅子捧轅。七炁纏綿﹐煉我成仙。身發金光﹐映照素靈。內外變化﹐升入洞門。七祖出夜﹐九幽放魂。億劫開度﹐隨運長存。

咒畢﹐引炁七咽止。

刀利禪猷﹐婆泥咎咎音髙通。

刀利者﹐南方世界之號。禪者﹐國名﹐禪黎也。猷者﹐好生君內名。婆泥者﹐洞陽宮靈童名也。咎通者﹐天中魔王內諱。謂刀利世界禪黎國土有洞陽之宮﹐元始於此火煉眞文﹐眞文旣經火煉﹐光明瑩徹﹐洞煥萬天。然後此世界爲大福堂﹐一切罪魂咸令升入﹐若人成道﹐猷君監眞﹐婆泥煉魂而度命﹐咎通常遏絕生門。若明此音﹐則眾魔奉焉。此則元始以鎭孔升天之云文。

宛藪滌色﹐太眇之堂。

宛藪﹐天帝內號。滌者﹐滌蕩也。色者﹐色界也。太眇之堂者﹐乃天中大福堂也。謂皇崖天帝主開太漠之經﹐理治天炁﹐每領諸眞遊行色界﹐諸天出入上淸之府﹐蕩滌穢气﹐保持此界之天﹐開度善信之人。若諸天人行業髙者﹐則天帝升之﹐得乘景云之車﹐上生太眇之堂﹐乃天之祕府﹐中隱大洞自然之章。此則元始以鎭皇崖天之云文。

流羅梵萌﹐景蔚蕭嵎。

流者﹐天王名也。羅者﹐月女之諱。梵者﹐飛天眞人名也。萌者﹐元始天王之名。景者﹐景皇﹐乃四極上眞。蔚者﹐蔚秀﹐乃景霄仙人。蕭嵎者﹐劫仞之宮。謂流君時遊九霄﹐月皇遊宴之儀﹐飛天眞人開九天之關﹐萌君正梵炁﹐開度天人﹐保固極風之根。又蕭嵎者﹐乃西方白素元君之宮﹐景皇蔚秀﹐開治其中﹐學人明識其音﹐乃可以馭丹龍之轡﹐升九色之霄﹐陟九皇之臺。此則元始以鎭極風天之云文。

易邈無寂﹐宛首少都。

易邈者﹐始皇天帝內名。無者﹐虛無。寂者﹐庭名也。宛首者﹐太上道君內諱。少都者﹐日中仙童名也。謂始皇天君自龍漢而來﹐至於赤明﹐居虛無之內﹐處寂寂之庭﹐奉道君開元始之奧﹐演大法以度人。靈童少都﹐仍散日華之精﹐以灌眞流﹐飛霞之輝以拂塵。此則元始以鎭孝芒天之云文。

阿襤襤卽濫郁竺﹐華漠延由。

阿襤者﹐天帝隱諱。郁者﹐魔王郁默之稱。竺者﹐謂欲界也。華者﹐謂色界也。漠者﹐溟漠也。延乃束鬼之庭﹐由乃禁鬼之房。謂郁魔之眾﹐惱亂天人﹐或居色界﹐或居欲界﹐隱現於光華之內﹐眇漠而不可尋究。帝君阿襤﹐登九層之樓﹐歌洞章以攝之。於是眾魔應響而束身﹐韋鬼詣由而伏形﹐保愛天人也。此則元始以鎭浮容天之云文。

九開自辯﹐阿那品首。

九開﹐天地大衍之數。自者﹐自然。辯者﹐明辯。阿者﹐天帝內名阿丘也。那者﹐那邪飛天神人隱名。品者﹐品量。首者﹐眾首。謂大衍之數﹐天地未判﹐三炁混沌﹐開爲九分九度。九度旣開﹐然後陰陽男女別﹐自然明辯也。又帝君阿丘常登龍山﹐遊九玄之都。赦諸那邪遊空﹐開度善根之人﹐品度其魂﹐升入飛仙之上首。此則元始以鎭江由天之云文。

頌曰﹕

眞文火煉光瑩徹﹐無量罪魂升福國。

皇崖帝君遊諸天﹐升出天人齊行業。

流羅梵萌持九霄﹐極風之根無散滅。

赤明教主日道君﹐開玄演法以度人。

郁魔隱現不可尋﹐一聞洞章皆伏形。

戒爾眾生修善行﹐升入飛仙第一倫。

無量扶蓋﹐浮羅合神。

無量者﹐此天大聖尊神。扶者﹐更生

君內名。蓋者﹐此天有蓋官。浮者幽魂之呼。羅者﹐大羅。合者﹐合慶。神者﹐神公。謂無量尊神總統飛天神人﹐皆受品量而升進之。更生君主長夜之錄﹐定善惡之根﹐開大千世界﹐度諸幽魂﹐升於大羅諸宮﹐與神公而合慶。此則元始以鎭阮樂天之云文。

玉誕長桑﹐栢空度仙。

玉誕者﹐天中玉都之別名。長桑者﹐扶桑之林。栢空者﹐洞章之音。度仙者﹐度人成仙。謂玉誕有騫木扶桑之林﹐蔭覆諸天﹐其葉上皆紫字玉書﹐大洞之文。每神風吹返魂之艸﹐桑林鼓百籟之音﹐自成空歌之曲﹐故曰栢空。靈雞棲於其上﹐一鳴則天下羣雞皆應聲而鳴﹐於是靑霞扶搖﹐太陽乃升﹐故諸飛天神人以雞鳴之初﹐登玉臺﹐探五方云牙﹐吸咽三晨之光﹐同度學仙之人。此則元始以鎭曇誓天之云文。

北方八天

叩齒五通﹐思飛龍羽蓋。蒼郁左右﹐黑雲五重﹐覆匝身形﹐神童玉女﹐羽衣飛裳﹐侍衛身形。密咒曰﹕

玄天徘徊﹐流景上淸。大有啟運﹐八字開明。飛玄澄空﹐洞陰自生。五炁纏綿﹐灌我身形。冠帶北單﹐受煉洞靈。腎府仙化﹐內外光精。飛行三界﹐遊宴紫庭。七祖同慶﹐歡樂劫齡。七寶林中﹐反胎更生。長夜出離﹐南宮記名。黃籙白簡﹐世世生仙。

咒畢﹐引炁五咽止。

玃無自育﹐九日導乾。

玃無者﹐飛天神王內名。自者﹐從也。育者﹐卽天帝內名。九者﹐九玄之都。日者﹐日童也。導卽引導也。乾者﹐天常也。謂玃無從龍漢溟涬之間﹐乘運而出﹐時與育帝乘鳳車﹑遊九玄之都﹐轉九機之度﹐以應劫運之數。日華童子仍開導和炁﹐俟劫交則日停光而運化。此則元始以鎭霄度天之云文。

坤母東覆﹐形攝上玄。

坤母者﹐太陰都候九靈仙母。東者﹐東海。覆者﹐理水大神。形者﹐地機之形。攝者﹐召也。上者﹐上言。玄者﹐玄都。謂九靈坤母治東極扶桑暘谷之淵﹐總持地機﹐旋轉元炁﹐以天關地機﹐轉動一周﹐則水湧溢三千三百度。度極則天地炁交﹐九海混一﹐眾水彌天﹐覆神治昆侖之頂﹐主塡涸巨海﹐遏斷東井之源﹐使地機不淪。如劫數終﹐則坤母出東井﹐召鳥母於龍門﹐制會河源﹐上詣帝前﹐申告劫會﹐仍以大鳳之車﹐升載學人﹐升於昆侖﹐以朝玄都。此則元始以鎭元洞天之云文。

陀羅育邈﹐眇炁合云。

陁者﹐飛天神王之名。羅者﹐月光之稱。育者﹐妙成天主之諱。邈者﹐羽林監神名。眇者﹐眇眇髙遠也。炁者﹐雲炁。合者﹐合景。謂陁與育俱生於云阿之嶺﹐抱月之光﹐總持羽林軍﹐時敕邈神遊行三界﹐保度得道之人﹐令詣羽林受符信。羽林在北自與諸天合景﹐眇眇然行於雲宮結雲炁以爲衣。此則元始以鎭妙成天之

云文。

頌曰﹕

阮樂天君無量尊﹐開度長夜出幽昏。

神風飄飄吹返魂﹐柏之空歌皆洞言。

靈雞初鳴扶桑端﹐眞人探集云芽餐。

玃無乘運應干元﹐旋轉九運保天根。

劫終鳥母會龍門﹐學人乘鳳升昆侖。

羽林受符拜新恩﹐云衣縹緲朝帝軒。

飛天大醜﹐總監上天。

飛天者﹐飛天神王。大者﹐都錄之司。醜者﹐宗伯。總監者﹐總是飛天都統之官﹐監是領長夜之官。上天者﹐升上天中也。謂飛天神王總治天地之運﹐爲三界之宗。三界魔王皆受事﹐於其府總主領八會之炁﹐監主錄長夜之魂﹐乘其命而升度幽魂於諸天。此則元始以鎭禁上天之云文。

沙陁劫量﹐龍漢瑛鮮。

沙者﹐此天有沙蘭官。隱者﹐陁丘山。劫量者﹐隨劫詮量。龍漢者﹐始劫之名。瑛者﹐飛天神王之諱。鮮者﹐日童名也。謂沙蘭宮陁丘山乃紫微之別館﹐系玉淸新得受度而功未圓者﹐常有巨萬人停散其中﹐皆龍漢時人。俟劫交則詮其功而詣上宮。人能明此音﹐則瑛君度人﹐沙蘭鮮童引而煉形。此則元始以鎭常融天之云文。

碧落浮黎﹐空歌保珍。

碧落者﹐碧霞落落。浮黎者﹐天王內諱。空者﹐天中侍宸之名。歌者﹐大洞之歌。保者﹐保持。珍者﹐珍愛。謂玉隆天常有碧霞落飛天神王﹐乘碧霞之輦﹐一日三回引導天中諸聖﹐七朝七寶﹐謁帝君而稱慶。於是侍宸一嘯﹐靈風扇而成大洞之歌﹐保此天人不拘劫運﹐此曲尢爲天人珍愛﹐故曰保珍。此則元始以鎭騰勝天之云文。

惡奕無品﹐洞妙自眞。

惡奕者﹐天帝內音。無者﹐太無眞人。品者﹐品量。洞者﹐洞明。妙者﹐此天有福堂日妙化。自者﹐與也。眞者﹐合眞。謂惡奕天帝自元始祖劫修行﹐超出三界﹐位入玉虛﹐故得證大聖之位。﹐至赤明開圖﹐元始錫爲梵度天王﹐時勅太無眞人開長夜之府﹐品度罪魂﹐使了然洞識宿命﹐淨盡惡根﹐升入妙化之堂﹐與道合眞矣。此則元始以鎭梵度天之云文。

元梵恢漠﹐幽寂度人。

元梵者﹐元始大梵﹐風澤之炁。恢漠者﹐廣大之辭。幽者﹐幽寥。寂者﹐虛寂。度人者﹐度無量人。謂元始大梵之炁恢漠無窮﹐髙而洞浮﹐懸而不落﹐妙不可名﹐幽兮寂兮﹐不可見聞。其中有眞﹐眞中有精﹐冥度天人。此則元始以鎭賈奕天之云文。

頌曰﹕

學人能識大洞章﹐三界魔王爲錄姓。

新受度者升陁山﹐劫終品量騰三景。

飛天進宴升碧霞﹐導引天中諸大聖。

一日三朝七寶宮﹐玉隆帝前自稱慶。

太無眞人度罪魂﹐普度洞然知宿命。

巍乎成功不可尋﹐元梵恢漠惟溟涬。

幽兮寂兮離見聞﹐中有眞精精甚信。

度人濟物妙難名﹐故曰隱語無量音。

道言﹕此諸天中大梵隱語無量之音﹐舊文字皆廣長一丈。天眞皇人昔書其文以爲正音﹐有知其音﹐能齋而誦之者﹐諸天皆遣飛天神王下觀其身﹐書其功勤﹐上奏諸天。萬神朝禮﹐地祇侍門﹐大勛魔王﹐保舉上仙﹐道備克得﹐遊行三界﹐升入金門。

言此者﹐梵炁所結﹐隱祕之文﹐上能保鎭天度﹐呼召天仙﹐下則利益生民﹐開度苦爽﹐故曰無量度人也。舊文者﹐乃元始觀梵炁流注之迹﹐合而成之字﹐皆周回一丈﹐薄於太虛。每八字爲一天炁之根﹐幾諸天劫運成毀者﹐亦由字之散合所政也。𨿽髙聖莫曉其字﹐乃命皇人書爲正音。然得天仙則識之。大勛魔王保舉上仙者﹐都領三界之尊神﹐保舉學人升入上仙品秩。俟其道備﹐卽得遊行三界﹐拜謁金門。

頌曰﹕

大梵靈章隱祕文﹐皇人攺正始流傳。

齋心誦處諸天悅﹐卽得升騰作上仙。

此音無所不辟﹐無所不禳﹐無所不度﹐無所不成﹐天眞自然之音也。故誦之致飛天下﹐觀上帝遙唱﹐萬神朝禮﹐三界侍軒﹐羣妖束首。鬼精自亡琳瑯振響。十方肅淸﹐河海靜默﹐山嶽吞煙﹐萬靈振伏﹐招集羣仙。天無氛穢﹐地無妖塵。冥慧洞淸﹐大量玄玄也。

前後標敍﹐可謂盡矣。今此復以結嘆靈寶所感功徳一十四事。書於卷末者﹐蓋欲成就大洞之功也。冥慧洞淸﹐又爲靈寶四種聖功。冥者﹐冥契一切。慧者﹐慧照無窮。洞者﹐洞觀十方。淸者﹐淸淨致極。皆靈寶之道備﹐所獲全徳也。大量玄玄者﹐道君感嘆此經﹐利濟普博﹐妙不可名也。又匠成萬物而不言我爲者﹐玄之徳也。玄而又玄﹐眾妙之門﹐故云

大量玄玄也。

頌日﹕

三洞諸經貴玉音﹐文章錯落燦珠金。

保天鎭地禳災厄﹐度盡塵沙無鞅人。

參校曰﹕靈書中篇乃三十二天保鎭開度之梵音﹐誦詠宣揚﹐功用莫大。而三十二天又爲天人學人修證升進等級之品﹐三界有三乘之分﹐種民入上乘之最﹐性命混融﹐與道合眞。故道言成終總括。又以冥慧洞淸表之﹐且申以大量玄玄者﹐亦備迷大乘與上乘玄覺之妙歟。贊日﹕大象冥冥﹐至玄之名。冥合玄玄﹐視而無形。窈冥有精﹐梵炁深凝。寂兮寥兮﹐合道混成。何以言慧﹐至神之義。正慧自然﹐神光所麗。無幽不燭﹐無之不遂。自然而然﹐如是如是。何以言洞﹐眞空之謂。天中空洞﹐載在經旨。纖毫無滯﹐貫徹表裏。空無所空﹐洞然而已。何以言淸﹐眞一之稱。《道徳經》曰﹕得一以淸。生一之始﹐大羅玉淸。純淸絕點﹐歸於無形。冥慧洞淸﹐四者之全。空玄妙混﹐玄之又玄。空有兩忘﹐無無亦然。其太上洞玄靈寶無量度人之極功歟。

元始靈書下篇天眞皇人撰

東方八天

森角儲云﹐九魂煉精。枳默窺玦﹐浮枚曰。鹿幾揚房﹐碧提酇回。池滇黨負﹐跂逭謁攜。藻章變瑜﹐蘭泮碧環。亢傍野生﹐極中昆淸。耀展洞涸﹐寂無妙凝。素倚虛羅﹐皇達元靈。

南方八天

炎鍍綽堂﹐太霄瑤隅。歷遐薦倚﹐周扃加圖。披峣蹊臄﹐觚亶渾都。戟蕓荼炫﹐井欺持蒲。掌維迮儀﹐奕晃瑯璀。扁縷益但﹐幽微畢雷。涓湟寔東﹐赤曜叢稽。玉玄演侯﹐柏璖至規。

西方八天

鎬正左適﹐婆尼煞靈。悲招均疆﹐洎南躔魁。靜夷損光﹐混元覺緣。道守岑遙﹐綿徵知宣。太靈湮漠﹐炳和盧隨。哲京常華﹐墟咸堅沙。栗鐸黜株﹐會衍球裴。卓云靑府﹐業睹般基。

北方八天

窪孩蒙甘﹐翠宇九闌。蕭鉤漣興﹐龍汾神關。溝淪泬魔﹐豁蠻祈通。玄寥亢息﹐無知肆明。蟒修吉夕﹐馥壇時畎。湯長敷昌﹐匪庸謹濟。朝康堲寬﹐祕法侈宜。廣帝理生﹐衛肇宏人。天眞皇人梵炁玄遼﹐天寶自然八合之音﹐主治世會地壘洪澤變災厄難。誦詠之者﹐禳辟妖祥﹐淸靜道炁﹐無不寧也。地官奉書﹐百靈畏敬﹐神朱寫文﹐服佩明驗﹐施之於至學﹐不宣於下俗也。

太極眞人頌

神云煥層虛﹐梵羅屯碧霄。元始九龍駕﹐皇人按靑軺。靈光集萬眞﹐珠影開陽寥。出示靈寶篇﹐福徳由是招。洞玄隱髙嚴﹐玉音泛云璈。無量匪得思﹐道海生波濤。法義同涓流﹐滋植成嘉苗。用以賬窮饑﹐教興衛中朝。帝尊壽億年﹐太平滅兵刀。稽首望玉宸﹐靈華散金毫。

參校總贊曰﹕太上眞經﹐無量度人。人所以生父母之身﹐始生之根﹐與天地均﹐同稟梵炁﹐聚精生神。凡軀所累﹐六根六塵﹔三業所毒﹐首曰食嗔﹔逐流忘返﹐浸失善因。天尊慈憫﹐弘濟天民﹐性命妙混﹐經典開陳。復歸其根﹐不墮轉輪。妙經初宣﹐道性爲先。靜默朗淸﹐眞淨本源。髙下平等﹐不間山川。玉相純色﹐皆表性天。空玄之中﹐寶珠之懸。眞源旣證﹐眞空又全。寂無遺響﹐盡歸忘言。何以了命﹐煉炁成仙。中理五炁﹐得玄牝門。百神混合﹐十轉胎圓。蛻凡而眞﹐體入自然。所以致此﹐功行兼焉。行滿八百﹐功足三千。諸天記功﹐毫分不愆。魔王界中﹐明炁四騫。懈退有戒﹐金石非堅。保舉爾身﹐飛行翩翩。空有俱寂﹐染習絕源。超過三界﹐玉虛髙遷。依經行持﹐得魚之筌。道子作贊﹐莫盡玄玄。天恩覆冒﹐普度無邊。

元始無量度人上品妙經注卷下竟

誦度人經應驗

杜三師修誦經驗

閬州天慶觀道士杜延眞﹐精心修行﹐常持誦《度人經》。以衣缽修經庵石老君﹐安龜像之座﹐滿堂盡繪經中出相﹐嚴潔無怠。年七十八歲﹐一日忽謂眾曰﹕爾不樂仙道﹐三界那得過﹔大眾暫別﹐各保歲寒。言訖﹐屈膝跪化。旣葬之後﹐冢上常有白光﹐居人異之。其諸徒共視﹐則冢有一穴而屍不見﹐止存雙履而已。然眾亦未曉。忽有人自成都來﹐云﹕杜三師有書。啟緘視之﹐乃云﹕傳言石太上﹐勤謹視鄕龜。此謂石老君也。此則方悟尊師已獲尸解矣。

劉氏女誦經驗

紹熙間﹐果州居民劉氏有女﹐年七歲。一日有道人誦經緣化﹐因白父母曰﹕此所誦者何經﹖答曰﹕《度人經》。女子敬欲受之﹐父母從之。不旬月﹐悉能記憶。日夜誦念不歇。一日西鄰大火﹐其家正在烈焰中﹐人但聞誦經聲不歇。將已爲灰燼﹐俄有大風回旋﹐火勢遂過劉氏一家﹐了無所害。豈非經中神明護門之驗耶﹗因鏤板印施以傳之。

王明聽經驗

慶元間﹐梓府寶珠會﹐凡遇誦經﹐有跛者王明策杖常至聽經。一日聽經至十方無量度人處﹐似有壯力拽其腳﹐視之不見﹐遂棄杖而歸。人問其故﹐明曰﹕予二十年聽經﹐方知四徧說經﹐跛痾積逮皆能起行之驗。

張將仕誦經驗

淳熙間﹐閬州東街張將仕﹐晚年從黃冠受《度人經》。每旦夜齋潔竈香﹐調聲正气﹐轉誦數過﹐凡三十年。忽一日﹐謂家人曰﹕爾等安知吾學尸解之道﹗尋卽果捐一館﹐時年七十七歲。公丁亥生﹐旣葬﹐再越月﹐復值丁亥日﹐忽於凡筵灰燼中產蓮華九莖﹐色甚鮮白﹐修纖踰尺。因命親族聚觀﹐共相嘉嘆。越三日﹐華乃萎﹐根植宛若。因閱經蘊﹐則有欲生因蓮華之句﹐方悟其事。後有子辛﹐於嘉泰甲子與鄕薦﹐今爲望族。

任照誦經驗

合州石照縣吏任照於嘉泰間﹐因目疾喪明﹐遂棄職﹐誦《度人經》以求痊。忽一日﹐雙目頓明。於是愈加勤恪﹐發大誓願﹐將《度人經》寫成﹐元始天尊聖像刊行首﹐以化導本州天慶觀﹐化《道藏》及藏經功徳。不日落成﹐以是觀之﹐豈非經中所謂說經二徧﹐盲者目明之驗歟。

