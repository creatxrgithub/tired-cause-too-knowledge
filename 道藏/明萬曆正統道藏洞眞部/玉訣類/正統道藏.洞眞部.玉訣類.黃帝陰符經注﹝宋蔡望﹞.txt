黃帝陰符經注

經名﹕黃帝陰符經注。原題蔡氏注。《宋史藝文志》著錄蔡望《陰符經注》一卷﹐當卽此書。一卷。底本出處﹕《正統道藏》洞眞部玉訣類。

黃帝陰符經注

蔡氏注

上篇

觀天之道﹐執天之行﹐盡矣。

道分而爲天地﹐天地分而爲萬物﹐萬物之中人爲最靈﹐本與天地同體﹐然人所受於天地有純雜不同﹐故必觀天之道﹐執天之行﹐則道在我矣。言天而不言地者﹐地在其中也。

天有五賊﹐見之者昌。五賊在心﹐施行於天。宇宙在乎手﹐萬化生乎身。

五賊﹐五行也。天下之善由此五者而生﹐而惡亦由此五者而有﹐故卽其反而言之曰五賊。五賊𨿽天地之所有﹐然造天地者亦此五者也。降而在人﹐則此心是也。能識其所以然﹐則可以施行於天地﹐而造化在我矣。故曰﹕見之者昌。

天性﹐人也。人心﹐機也。立天之道﹐以定人也。

天地之所以爲性者﹐寂然至無﹐不可得而見也。人心之所稟﹐卽天地之性。故曰﹕天性人也。人之心自然而然﹐不知其所以然者﹐機也。天之所以動﹐地之所以靜者也。此機在人﹐何所不至﹖爲堯舜﹐爲桀紂﹐同是機也。惟立天之道以定之則智。故去而理得矣。

天發殺機﹐龍蛇起陸。人發殺機﹐天地反覆。天人合發﹐萬化定基。

殺機者﹐機之過者也。天地之炁一過﹐則變異見而龍蛇起陸矣。人之心一過﹐則意想生而天反地覆矣。天人合發者﹐道之所在﹐天意人情所同。然天序有典﹐天秩有禮﹐人之大倫是也。西方之學以此爲世网而絕之﹐然而不能搖者﹐以萬變之基一定而不可易也。

性有巧拙﹐可以伏藏。九竅之邪﹐在乎三要﹐可以動靜。

聖人之性與天地參﹐而眾人不能者﹐以巧拙之不同也。惟知所以伏藏﹐則拙者可使巧矣。人之所以不能伏藏者﹐以有九竅之邪也。竅𨿽九而要者三﹐耳﹑目﹑口是也。知所以動靜﹐則三返而九竅可以無邪矣。目必視﹐耳必聽﹐口必言﹐是不可必靜﹐惟動而未嘗離靜﹐靜非不動者﹐可以言動靜也。

火生於木﹐禍發必克。姦生於國﹐時動必潰。知之修煉﹐謂之聖人。

火生於木﹐有時而焚木﹔姦生於國﹐有時而必潰。五賊之機﹐亦由是也。知之修煉﹐非聖人孰能之﹖修煉之法﹐動靜伏藏之說也。

中篇

天生天殺﹐道之理也。

生殺者﹐道之降而在炁﹐自然而不可逃者也。

天地﹐萬物之盜﹔萬物﹐人之盜﹔人﹐萬物之盜。三盜旣宜﹐三才旣安。

天地生萬物而亦殺萬物者也。萬物生人而亦殺人者也﹐人生萬物而亦殺萬物者也。以其生而爲殺者也﹐故反而言之﹐謂之盜﹐猶曰五賊云爾。然生殺各得其當﹐則三盜宜。三盜宜﹐則天地位﹐萬物育矣。

故曰﹕食其時﹐百骸理。動其機﹐萬化安。

天地萬物主於人﹐人能食天地之時﹐則百骸理矣﹔動天地之機﹐則萬化安矣。此爲盜之道也。時者﹐春秋早晚也。機者﹐生殺長養也。

人知其神之神﹐不知不神之所以神。

神者﹐靈怪不測也。不神者﹐天地﹑日月﹑山川﹑動植之類也。人知靈怪之爲神﹐天地﹑日月﹑山川﹑動植﹐耳目所接﹐不知其神也。

日月有數﹐小大有定。聖功生焉﹐神明出焉。

日月者﹐人不知其神也。日之數大﹐運三百六十日﹔月之數小﹐運三百六十辰。天地變化﹐不外乎三百六十。聖功之所以生﹐知此而已﹔神明之所以出﹐由此而已。

其盜機也﹐天下莫能見﹐莫能知。君子得之固躬﹐小人得之輕命。

盜機者﹐卽五賊流行天地之間﹐上文所謂日月之數也。見之知之﹐則三盜宜而三才安矣。然黃帝堯舜之所以得名得壽﹐蘇張申韓之所以殺身赤族﹐均是道也。民可使由之﹐不可使知之。至哉﹐言乎。

下篇

瞽者善聽﹐聾者善視。絕利一原﹐用師十倍﹔三返晝夜﹐用師萬倍。

瞽聽聾視﹐用志不分也。一可以當十。三反者﹐卽目﹑耳﹑口也。返者﹐復其初也。晝夜者﹐陰陽之運。三者旣返﹐則超乎陰陽之運﹐而通晝夜一死生矣﹐一可以當萬。《易》所謂神武而不殺者也。

心生於物﹐死於物﹐機在目。

心因物而見﹐是生於物也﹔逐物而喪﹐是死於物也。人之接於物者﹐其竅有九而要有三﹐而目又要中之要者也。老聃曰﹕不見可欲﹐使心不亂。孔子答﹕克己之目﹐亦以視爲之先。西方論六根六識﹐必先曰眼曰色者﹐均是意也。

天之無恩而大恩生。迅雷烈風﹐莫不蠢然。

無恩之恩﹐天道也。惟無恩然後能有恩﹐惟無爲然後能有爲﹐此用師萬倍﹐必三返而後能也。

至樂性余﹐至靜性廉。天之至私﹐用之至公。禽之制在炁。

至樂者無事﹐故性余﹐裕而能先天下之憂﹔至淨者無染﹐故性廉﹐潔而能同天下之患。此三返之道﹑無爲之至也。若不拔一毫者之所爲也。然天之道至私﹐而用之至公﹐是至樂至淨乃所以有爲也。惟物亦然。物之可取者謂之禽﹐萬物之相制伏﹐彼豈有爲於其間﹖蓋炁之自然也。虎豹之於麟﹐鷹隼之於鳳﹐非以其才之搏與驚也。此三返晝夜﹐所以能至於一當萬也。

生者﹐死之根﹔死者﹐生之根。恩生於害﹐害生於恩。

生死恩害﹐道無不然。此霜雪之殘﹐所以有至恩﹔雨露之滋﹐所以有至忍也。極而論之﹐則有無動靜之機﹐未嘗不相與爲往來﹐故正言若反也。

愚人以天地文理聖﹐我以時物文理哲。

人見天有文﹐地有理﹐以爲聖也﹐不知其所以聖。我以時之文﹑物之理而知天地之所以聖。天文有時﹐地理有物﹐哲知也。以天地之常言之﹐其道固如是﹔自變者言之﹐亦如是也。此觀天之道﹐執天之行﹐至於通乎晝夜﹐而與造化同體﹐動靜無違也。

黃帝陰符經注竟

