太上大通經注

經名﹕太上大通經注。元人李道純注。一卷。底本出處﹕《正統道藏》洞眞部玉訣類。

太上大通經注

都梁參學淸庵瑩蟾子李道純注

太上謂無上可上﹐大通謂無所不通﹐經謂登眞之徑路﹐眾所通行之道也。首章云無形無體﹐謂眞空妙理最上一乘之妙也﹐卽太上之義。次章云如空無相﹐謂四通八達無所窒礙﹐卽大通之義也。下章云無相無爲﹐廣無邊際﹐謂大道至廣至大﹐至妙無窮﹐日用之間﹐頭頭顯露﹐此所以爲經也。

先天而生﹐顯諸仁。生而無形﹐藏諸用。後天而存﹐所存者神。存而無體﹐神無方易無體。然而無體﹐陰陽不測。未嘗存也。運化不息。故曰不可思議。妙用無窮。

右眞空一章。原道之始也。子曰﹕天何言哉﹐四時行焉﹐百物生焉。卽先天而生﹐生而無形之義也。《中庸》曰﹕視之而不見﹐聽之而不聞﹐體物而不可違﹐卽後天而存﹐存而無體之義也。然而無體﹐故運化生成而無窮也。非窮理盡性者﹐其孰能與於此﹐故授之以玄理章。

靜爲之性﹐寂然不動。心在其中矣。感而遂通。動爲之心﹐見物便見心。性在其中矣。無物心不見。心生性滅﹐心生種種法生。心滅性現﹐心滅種種法滅。如空無相﹐大象無形。湛然圓滿。通上徹下。

右玄理章。原性之元也。《中庸》曰﹕喜怒哀樂未發之謂中﹐中也者﹐天下之大也。卽靜爲之性之義。又曰﹕發而皆中節﹐謂之和﹐和也者﹐天下之達道也。卽動爲之心之義。性本靜﹐非心則不見。心本靜﹐非動卽不見。因物見心﹐潛心見性。性寂知天﹐是謂通也。苟或心隨物轉﹐性所以忘也。故曰心生性滅。設若潛心入寂﹐性所以現也。故曰心滅性現。蓋性如虛空﹐動與不動﹐常寂﹔見與不見﹐常明。一切物來相撓﹐如片雲點虛空相似﹐太淸還受點也。無旣不受點﹐則湛然圓滿。我之性天亦復如是。

大道無相﹐故內其攝於有。養其無象﹐象故常存。眞性無爲﹐故外不生其心。無所用心﹐心故常存。如如自然﹐廣無邊際。無爲則無不通。對境忘境﹐不沈於六賊之魔。我不逐境﹐境無干我。居塵出塵﹐不落萬緣之化。我不立塵﹐塵不染我。致靜不動﹐大定。致和不遷﹐大慧。慧照十方﹐大明。虛變無爲。大通。

右玄妙章。明道之理也﹐故次之以玄理章。《洞古經》云﹕養其無象﹐象故常存﹐卽大道無相之義。孟子曰﹕無爲其無所不爲。卽眞性無爲之義。內無相則如如自然﹐外無爲則廣大悉備。祖師謂丹田有寶休問道﹐對境無心莫問禪。卽此義也。對境忘境﹐何魔之有﹖居塵出塵﹐何緣之有﹖緣息則性靜﹐魔息則心和。致靜則不動﹐致和則不遷。二理兼持﹐則圓明普照﹐神變無方也。

頌曰﹕有法悟無法﹐心隨法生﹐法隨心滅。無修解有修。性本無修﹐修卽非性。包含萬象體﹐心空性寂﹐無所不容。不掛一絲頭。才染一塵﹐卽成滲漏。

右頌。言其體用也。體之則無﹐用之則有。所以自有法頓悟無法﹐因無修勘破有修。至於有無不立﹐心法雙忘﹐體同太虛﹐包羅無外﹐大道之理﹐至是而盡矣。

太上大通經注竟

