元始無量度人上品妙經內義

經名﹕元始無量度人上品妙經內義。南宋道士蕭應叟撰。五卷。底本出處﹕《正統道藏》洞眞部玉訣類。

元始無量度人上品妙經內義表

臣應叟言﹕謹按《靈寶度人妙經》﹐撰著內義成書﹐鋟木流傳者。元始祖劫﹐是謂先天﹐靈寶本章﹐故曰上品。造化獨還丹可擬﹐範圍非大梵誰能﹖已遂刊行﹐敢忘昭告。臣誠惶誠恐﹐稽首頓首。竊惟湛湛一眞﹐乾坤並體﹔紛紛萬化﹐生死同根。𨿽云含靈有識之殊﹐皆本契虛合無之妙。夫何名利勃志﹐意气繆心﹖源一而流分﹐性近而習遠。皆緣執幻﹐安有知常﹖五色亂目﹐誰肯回光﹖萬變紛葩﹐誰能轉物﹖謂壑舟藏之已固﹐柰曦馭駐之不畱。與其哀夭而貪生﹐莫若修眞而重命。故我虛皇聖主﹐演妙道於空劫之前﹔玉晨至尊﹐受眞詮於黍珠之內。度人無量﹐介福奚窮。顧大道無非正中﹐自後世因仍踳駁﹐觀妙至爲之金鎖﹐迷源有類於盆魚。談虛無淸淨﹐溺於苦空﹔論砂汞鉛銀﹐執於固有。非明祖炁之造化﹐曷證大梵之幽微。按眞經以爲之宗﹐暢玄機不泄其旨。在昔烏焉成馬﹐未免糾紛﹔於今目無全牛﹐觸知戒止。挽迷車而回指南之鄕﹐障狂瀾而順從下之流﹐普令下民﹐咸躋仁壽。恭惟太上昊天至尊玉皇上帝玉陛下﹐巍巍莫量﹐蕩蕩難名﹐大公無私﹐至幽靡察﹐利物常善救物﹐度人故無棄人。遂令蕞爾之材﹐輒肆菲然之作。倘有裨於萬一﹐願鑑勤誠﹔若無補於毫釐﹐冀原狂妄。所有內義一部﹐分爲二卷﹐鏤版印集﹐申納都省﹐乞賜敷奏外﹐謹具表上告以聞。冒犯天威。臣誠惶誠恐﹐稽首頓首。謹言。

寶慶二年太歲丙戌七月甲寅朔初七日庚申﹐上淸大洞玄都三景法師臣蕭應叟上表。

經旨

太上者﹐無極至尊也﹐元始之始也。卽父母未生以前﹐一點眞陽之精﹐二炁相感而生兩腎﹔兩腎旣生﹐便生兩目。然後攢簇五臟﹐已圓其容﹐方有身也。始曰於洞。洞者﹐形骸具足﹐降生成人﹐卽見其身耳。玄者﹐玄一之精也。身旣存﹐卽精守於關元﹔精旣守於關元﹐則气周流﹔气周流則神全耳。神全則百竅開關﹐萬物感矣。眼通光﹐則能視萬物﹔鼻開孔﹐則能聞香气﹔耳開關﹐則能聽音聲﹔口通心﹐則能味百物。此四者備足﹐則靈矣。所謂萬物之中﹐惟人最靈﹐此之謂也。然而人靈不悟。夫人所以長生不老者﹐能以一靈不泄於外。令眼不視於色﹐其魂守之於肝﹐固木气﹐不泄於外﹔令鼻不聞於香﹐則魄守於肺﹐固金气﹐不泄於外﹔令耳不聽於聲﹐則精守於腎﹐固水气﹐不泄於外﹔令口不言語﹐則神守於心﹐固火气﹐不泄於外﹔令一身端坐﹐四大不動﹐則意守於脾﹔固土气﹐不泄於外。五方固蒂﹐則神气精混合爲一﹐返本還元﹐歸根復命﹐則萬神會聚﹐化爲嬰兒。棄離幻殼﹐出入與造物了不相干﹐與道合眞﹐卽寶矣。人得此寶於身﹐出入縱橫﹐飄然自在﹐長春不老﹐與天齊休。布眞炁而能化土石﹐土石爲寶﹔布眞炁而能起枯骨﹐枯骨成人﹔布眞炁而能救萬病﹐萬病自痊﹔布眞炁而能辟妖邪﹐妖邪自滅﹔布眞炁而能動風雷﹐風雷自震。布眞炁而能扶萬物﹐萬物自暢﹔布眞炁而能拔幽魂﹐幽魂自拔﹐此卽無量度人矣。上品者﹐大乘之法也。妙者﹐玄奧之捷也。經者﹐修眞之徑路也。若能口誦其經﹐心悟其奧﹐則隨念有玄應耳。至於修眞學道﹐濟生度死﹐無不在此矣。密而行之﹐方得成道。

《靈寶妙經》義宏理奧﹐非鉤深索隱﹐通玄究微者﹐未易窺測。愚曰不然。故經有云﹕苟得一﹐萬事畢。天尊豈作艱難事﹐以惑人乎﹖凡人日用常行﹐皆此經也。善究竟者﹐如富貴之觀飲器﹐𨿽觥觴杯斝錯落盈前﹐知其金也。爲何難哉﹗不善觀者﹐隨器所轉﹐得不惑歟﹗是經也﹐道而已﹔妙談玄理﹐幽演洪名﹐無非梵炁分根﹐眞空闡化。人作境會﹐散漫難入。欲明是經者﹐莫若以我與造化同揆﹐彼亦如是﹐我亦如是﹐熟觀諦思﹐必有所契。非特此經爲然﹔一大藏教皆如是也。老泉蘇公有言﹕天之所以與我者﹐豈偶然哉。夫其所以與我者﹐必有以用我也。我知之不得行之﹐不以告人﹐天固用之﹐我實置之﹐其名曰棄天。自卑以求幸其言﹐自小以求用其道﹐天之所以﹐與我何如﹖而我如此也﹐其名曰褻天。棄天﹐我之罪也﹔褻天﹐亦我之罪也。愚每以此爲戒﹐自惟天幸﹐師友琢磨﹐而於靈寶之宗﹐竊有所睹﹐是亦天其與我矣。旣得之﹐力行之﹐不敢棄天也。詳言之﹐謹藏之﹐不敢褻天也。不棄不褻﹐遊於斯﹐息於斯﹐修於斯﹐藏於斯﹐此其願矣。同志或知之﹐俾與眾共﹐愚懼其褻天而辭焉。彼乃曰﹕子不聞李光玄之事乎﹖昔光玄精勤求道﹐積有年矣。一日﹐於少室山遇異人﹐告之﹕爾今求道﹐惟當提拔世人耶﹖惟當只了自己耶﹖若止爲一身﹐神仙不取矣。又不聞宋之愚人乎﹖昔宋之愚人得燕石﹐藏之以爲寶。周客聞而觀焉﹐胡盧而笑曰﹕此特燕石也﹐其與瓦甓不殊。愚人大怒﹐守之愈固。若子之言是﹐卽與李光玄同科﹔若子之說非﹐卽蹈宋愚人之轍。儻與眾共﹐大方之家﹐或能糾子繆戾﹐開子窾啟﹐非特益人﹐天之果於子有得﹐亦豈淺哉。愚𨿽不敏﹐謹奉斯語﹐仍取嚴﹑薛﹑成﹑李四家注解﹐撮其明白者﹐並以師友之說﹐繼於句下﹐正卷中小字是﹐以明經旨。若夫義因象明﹐象因義顯﹐經旨丹道﹐一致無殊者﹐並附象說﹐書之於後。管窺天﹑蠡測海﹐𨿽未能以究涓埃﹐蓋亦見量如是也。嗚呼﹗孔子曰﹕知我者﹐其惟春秋乎。罪我者﹐其惟春秋乎。

寶慶二年歲在丙戌﹐七月甲寅朔﹐觀復道子蕭應叟識。

太極妙化神靈混洞赤文圖

混洞赤文﹐無無上眞﹐此所謂無極而太極也。元始祖劫﹐化生諸天﹐開明三景﹐是爲天根。上無復祖﹐惟道爲身﹐此所謂太極動而生陽。動極而靜﹐靜而生陰﹐靜極復動﹔一動一靜﹐互爲其根﹐分陰分陽﹐兩儀立焉。

五文開廓﹐此所謂陽變陰合而生水﹑火﹑木﹑金﹑土﹐五炁順布﹐四時行焉。五行﹐一陰陽也﹔陰陽﹐一太極也。太極本無極也﹐五行之生﹐各一其性。普植神靈﹐無文不光﹐無文不明﹐無文不立﹐無文不成﹐無文不度﹐無文不生。此所謂無極之眞﹐二五之精﹐妙合而凝。乾道成男﹐坤道成女﹐二炁交感﹐化生萬物。萬物生生而變化無窮焉。學者當究其辭﹑索其意﹐則先天之道不謀而契﹐造化之妙可得而窺。故儒者知幽明之故﹐周乎萬物﹐原始反終﹐窮理盡性﹐得不怵死生之妙。老氏則曰﹕深根固蒂﹐長生久視。蓋各有所宗也。夫如是﹐何以致之﹖經曰﹕知其雄﹐守其雌﹐復歸於嬰兒。知其白﹐守其黑﹐復歸於無極。此乃金液還丹之道﹐故能深根固蒂﹐長生久視矣。

體象陰陽升降圖

譬諭

此身爲天地鑪竈﹐中宮爲鼎﹐身外

乃太虛。乾官髓海﹐坤宮精房﹐神室丹鼎﹐名曰三宮。乾坤者﹐天地之綱紀也。陰陽運乎其中。天地爲大冶﹐陰陽爲化機﹐一炁爲藥物。凡煉丹憑乾坤﹑牝牡之炁﹐運養周星而爲鼎器﹔金母居中﹐以妙化發生之炁﹐遞互感激﹐名曰修煉。陽精日熾﹐眞神化生﹐謂之聖胎。陰剝陽純﹐謂之嬰兒。所謂太一含眞﹑契合虛無﹑復歸無極者也。神室之所﹑運養之機﹐輕泄有愆﹐誓盟授受。爲其師者﹐明指以告﹐毋誤志士﹐墮迷津耳。

第一環八卦者﹐地也。八卦成像﹐互用也。

第二環二十八宿者﹐天也。明用周天行度大數﹐起天元也。

第三環三十圓缺者﹐一月火數﹐應六十卦﹐互用也。

第四環一百白點﹑黑點者﹐陰符陽火刻漏﹐應天符動靜也。

第五環十二卦者﹐爻象進退﹐龍虎起伏也。

第六環十二辰者﹐火候升降﹐攢天符也。

第七環者顯周天之大數﹐感合四時五行﹐應內象也。

第八環者﹐列陰陽五行萬象入鼎中﹐輔助金火龍虎﹐離女坎男﹐陰陽夫妻﹐交媾生成眞砂眞汞﹐而爲神丹也。

右眞一子彭曉所撰大還心鏡火候之圖﹐取以明大梵隱語之用。

誦經訣

有五戒﹑十無益之言。

夫誦經之訣﹐不可不知﹐齋潔沐浴﹐捐去情慮﹐欲表裏相映﹐則爲善也。嘗見太極葛仙公誦經之法﹐有五戒﹑十無益之言。髙人求善﹐能遵斯語﹐則利益無涯。豈止一身升度﹐必福流後裔也。

夫五戒者﹕第一不得口誦心違。第二不得輕慢辭理。第三不得自作生人我想。第四須謙退師問。第五慈惠接引﹐更相發明。

十無益者﹕不忠於君﹐不孝於親﹐不慈於物﹐執無明﹑較人我﹐嫉諸賢﹑妬勝己﹐訕良善﹑辱孤貧﹐惡口兩舌﹐欺心害物﹐嗜酒肉﹑好邪淫﹐生貪嗔﹑起憎愛。儻能遵此﹐則何災不滅﹐何罪不消﹖諸天錄名﹐魔王保舉。不然﹐則𨿽終身誦之﹐欲求福慧﹐不可得也。髙人達士﹐宜鑑而愼焉。

凡誦經之人﹐不拘道俗﹑男女。淸齋內無雜想﹐外絕肥葷。入靖﹐謂淨潔之室也。整其法服﹐衫褙皆可﹐但須潔淨。啄齒啄正中板齒﹐日鳴法鼓﹐集身神。焚香﹐丰香烈火﹐通達誠心。心拜東南西北四方﹐次拜東北方﹑東南方﹑西南方﹑西北方﹑上方﹑下方﹐方各一拜。拜訖﹐東向平座。拜十方者﹐經文關涉故也。身拜不如心拜。東向者﹐升天之序﹐自東西上。平座﹐正座也。或蟠膝﹐或垂足﹐初無拘限。次啄齒﹐誦淨心口咒﹐及淨身咒﹐戒飾身神。次啄齒念淨天地咒﹐開經玄蘊咒。

誦此咒畢﹐然後開卷誦經。其餘訣目﹐一一詳注﹐備具於後。

元始無量度人上品妙經內義卷之一

觀復子蕭應叟學

謹按《靈寶大法》﹐明《度人經》中七事﹐大略區貫云﹕元始祖炁﹐無形之先﹐作何比擬﹖降質成炁﹐化生萬寶﹐今世作何體狀﹖復采煉此炁爲寶﹐餌之登眞。竊觀先眞上聖﹐示此一條﹐實生死之上機﹐乃性命之大要。若非金液還丹之道﹐曷明元始祖炁之玄﹖罄索幽微﹐推尋奧妙﹐浚發神澤﹐灌漑芝田耳。

太上洞玄靈寶無量度人上品妙經

惟此經萬聖尊崇﹐眾眞欽仰﹐無上可上﹐玄之又玄。且洞玄靈寶﹐是品秩之總名﹔無量度人﹐卽此卷之篇目。諸經所宗﹐故曰上品﹔由玆明道﹐是謂妙經。

我朝眞宗禦制序曰﹕大易垂教﹐先於至神﹔混元著書﹐本於妙道。契陰陽之不測﹐標衝默之難名。蓋以闡無爲之爲﹐著無象之象﹐範圍幽贊﹐藏用而顯仁﹔怳惚窈冥﹐化民而育物。𨿽古今而異制﹐誠訓導以同歸。若乃藏室靈文﹐昭臺祕籍﹐紛綸玉笈﹐充溢丹函。龜關墉城﹐自髙眞而降授﹔赤明龍漢﹐應劫運以流傳。斯固超視聽之先﹐在名言之表﹐弼成至治﹐漸漬羣生。首出於九流﹐抗行於百代﹐干戈俶擾之際﹐用之而豈遑﹖虫魚咸若之辰﹐拾之而孰可﹖《度人經》者﹐元始之妙言﹐玉晨之寶誥。浮黎眞境﹐紀談受之初﹐紫微上宮﹐顯械藏之迹。實諸天之隱韻﹐爲大梵之仙章。八角垂芒﹐本由於神翰﹔千祇列衛﹐普度於人靈。其或育質圓方﹐稟和霄壤﹐少私寡欲﹐背僞歸眞﹐端慮以潔齋﹐洗心而成誦。精專外積﹐純粹內充﹐可以自晦而明﹐無幽不燭。類虛室之生白﹐同溫泉之蕩邪﹐熙熙而陟春臺﹐濟濟而躋壽域。至誠所極﹐介福何窮。

猗歟偉哉﹐夫靈寶者﹐或曰靈卽聖化也﹐寶卽珍尙也。或曰靈者﹐眾聖之通稱﹐寶者﹐眾聖之所珍。或曰變化無方曰靈﹐欽崇貴愛曰寶。或曰在天曰靈﹐在地曰寶。或曰神降爲靈﹐炁聚爲寶。所謂仁者見之謂之神﹐知者見之謂之知﹐百姓日用而不知﹐故彊爲之容﹐以應化設教﹐禦物利生也。炁而精至於無形﹐大至於不可圍。若夫遠取諸物﹐近取諸身﹐則大而爲天地﹐微不離肖翹﹔明則爲日月﹐隱則爲陰陽﹔在儒爲仁義﹐在釋爲知慧﹐在人爲神炁﹐在丹爲汞鉛。寓萬物爲性情﹐統元炁爲造化﹐其實皆道也。惟達者能一貫之﹐然其執幻迷眞﹐任情逐物﹐遂使靈源決蕩﹐妙本支離﹐不能返老還童﹐以至衰壞。故《生神章》云﹕夫人得還生於人道﹐濯形太陽﹐驚天駭地﹐貴亦難勝。天眞地神﹐三界齊臨﹐亦不輕也﹔當生之時﹐亦不爲陋也。但人得生而自不能尊其炁﹐貴其形﹐寶其命﹐愛其神﹐自取死壞﹐離其本眞耳。《西升經》云﹕生我於虛﹐置我於無﹔生我者神﹐殺我者心﹔積气聚血﹐成我身耳。身乃神之車﹐神之舍﹐神之主。安靜﹐神則居之﹔躁動﹐神則去之。《黃庭經》云﹕長生至愼房中急﹐何爲死作令神泣。寸田尺宅可治生﹐若當決海百瀆傾。葉去樹枯失靑靑﹐气亡液漏非已形。《莊子》曰﹕吾生也有涯﹐而知也無涯﹔以有涯隨無涯﹐殆矣。又曰﹕夫人生炁之聚也。聚則爲生﹐散則爲死。形勞而不休則獘﹐精用而不已則勞﹐勞則竭矣。太史公曰﹕凡人所生者﹐神也。所托者﹐形也。神太用則竭﹐形太勞則獘。形神離則死﹐死者不可復生﹐離者不可復返﹐故聖人重之。諦觀斯言﹐皆知返本還源者也。所以自然靈寶之道﹐金液大還之旨﹐達者向慕﹐代不乏人。太上啟接引之方而詔人曰﹕常無欲以觀其妙﹐常有欲以觀其微。而釋氏亦云﹕人被物轉﹐若能轉物﹐卽同如來。故道﹑釋二教﹐各有超越死生之理。釋氏以性爲宗﹐故修禪定﹔道家以神爲主﹐故煉金丹。禪定之極﹐寂乎陰﹔金丹之極﹐歸乎陽。此兩者同出而異用﹐皆由所生之本而成正眞﹐非假外物而造作者也。神之與性﹐可以意會﹐不可以理析。析之則紛擾是非﹐有物我之殊﹔會之則契合異同﹐無彼此之別。此乃無上正眞之妙道﹐故萬法千門﹐無非靈寶。《混元實錄》云﹕昔老君龍漢以來﹐分身教化﹐出眞文於中天大福堂國﹑南極赤明國﹑東極浮黎國﹑西極西那國﹑北極郁單國﹐此五之內皆稟靈寶之教。又在夏時以靈寶五符﹑靈寶眞文授禹。又化胡王曰﹕吾在中華﹐常以道法開化世人。王曰﹕何謂道法﹖老君曰﹕道法者﹐乃太上靈寶﹐生於天地之先﹐大無不包﹐細無不納。天不得此﹐無以耀明﹔地不得此﹐無以表形﹔神不得此﹐無以入冥﹔人不得此﹐無以生成﹐是以萬物蕓蕓﹐以道爲根。蛇得之爲龍﹐禽得之爲鳳﹐獸得之爲麟﹐凡得之爲仙人。能修之﹐逍遙太空﹐攺易五內﹐變化形容﹐役使鬼神﹐隱顯無常﹐上仙之道也。王曰﹕所說靈寶﹐固爲希有﹐由是觀之﹐所謂得之修之﹐果何物﹖乃知靈寶﹑金丹﹐同出而異名也。又《靈寶經》者﹐乃是天眞皇人於峨媚山授於軒轅黃帝。又天眞皇人授帝嚳牧徳之臺﹐夏禹鹹降於鍾山﹐闔閭竊窺於勾曲。其後有葛孝先之類﹐鄭思遠之徒﹐師資相承﹐蟬聯不絕﹐此乃經旨出教也。

道言﹕

太上玉晨道君﹐靈寶天尊之言也。昔受經於虛皇元始天尊﹐紀錄成編﹐藏於玄都紫微上宮﹐道君傳付玄一眞人而流傳焉。

昔於始靑天中﹐

東方九炁﹐靑天也。始者﹐五方建始之名﹔靑者﹐東方之色。

碧落空歌大浮黎土﹐

此天炁靑碧﹐霞廓落﹐故云碧落。靈風瓊樹﹐空中鼓歌﹐故云空歌。大浮黎土者﹐卽東極大浮黎之國也。

受元始度人無量上品。

道君謂我昔在此天此國﹐受虛皇天尊妙經﹐廣度人天﹐功徳不可稱計﹐是爲上品眞詮矣。

《內義》曰﹕夫天地之大﹐肖翹之微﹐凡囿形隸數者﹐無非體造化而生成。靈寶天尊敍經首云﹕始靑天中﹐碧落空歌大浮黎土者﹐示人造化之端也。物生於土﹐終於土﹐故《陰符經》云﹕火生於木﹐禍發必克。知之修煉﹐謂之聖人。夫木中有火﹐發而不制﹐則灰飛煙滅﹐無復本性。能制之者﹐𨿽火刑木燼﹐則聚而爲土﹔旣爲之土﹐本性存矣。始靑之天﹐禾之方也﹔碧落空歌﹐火之象也。東極大浮黎地皆碧玉﹐常生碧霞。又有靑林之樹﹐風吹樹聲皆作洞章﹐燦爛朗徹太空。夫浮黎國者﹐屬東北玉隆之天。東北寅位﹐火生之地也。靑林之樹風吹者﹐靑卽木之色﹐林字兩木也。關尹曰﹕兩木摩火生﹐樹亦木也。木風﹐巽也。麻衣道者曰﹕地二生火者﹐離之炁孕於巽木也。燦爛朗徹太空者﹐卽火光明之象。碧霞廓落﹐火性虛明﹐類乎空中之聲。故曰碧落空歌也。大浮黎土﹐土之本也。土者﹐是爲還丹之基。還丹者﹐返本還元之道也。經曰﹕致虛極﹐守靜篤﹐萬物並作﹐吾以觀其復。夫物蕓蕓﹐各復歸根。歸根曰靜﹐靜曰復命﹐此乃返還之理。《易》之復卦是矣。復者﹐陰陽返還之道也。故曰﹕復其見天地之心乎。天地者﹐陰陽之體﹔心者﹐明其所用也。天動地靜﹐陽動陰靜﹐天動極而陰生﹐地靜極而陽生﹐蓋剝於上而復於下﹐動靜消長﹐此所以見其心也。人亦然耳。復之爲卦﹐一陽在王陰之下﹐其體震下坤上。震木者﹐始靑之天也。木生火﹐碧落空歌也。火生土﹐故坤土者﹐大浮黎土也。碧落空歌﹐以經而言﹐乃炁之與聲﹐蓋從無而入有。以丹而言﹐震木坤土﹐各有實體﹐於中虛而見火之象。以此推明﹐足知經旨﹐丹道自然﹐造化契合矣。土爲造化之本﹐故土生金﹐名爲空炁。金胎實先天之祖炁﹐故曰受元始度人無量上品。元始者﹐祖炁也。乃自已曩劫不壞元神﹐名日眞鉛﹐以是作丹之母。《龍虎經》曰﹕金火者﹐眞鉛也。丹術著明﹐莫大乎金火。張紫陽眞人《悟眞篇》云﹕火生於木﹑木藏鋒﹐不解鉆研莫彊攻。禍發只因斯害己﹐要須制伏覓金公。

又曰﹕離坎若還無戊己﹐𨿽含四象不成丹﹔皆緣彼此懷眞土﹐遂使金丹有返還。由是推明丹道﹐可以果見也。趙州和尙云﹕金佛不度鑪﹐木佛不度火﹐泥佛不度水﹐如何度得我。若要度得我﹐除非我度我。是以此道乃返我之神﹐復我之性﹐而度我之身。人自爲度﹐無不度者。初無限數﹐是爲上乘。故曰度人無量上品也。

元始天尊

此乃虛皇之應號﹐從眞起應﹐則曰證修。妙思幽源﹐乃自性獨有。《洞神經》云﹕妙象無形﹐應感有體者也。

當說是經﹐

經﹐徑也。謂由是而行﹐可以造道。《內義》曰﹕元始天尊卽法身之祖炁﹐所謂本來面目﹐不壞元神﹐名曰眞鉛者也。當說是經者﹐明祖炁爲丹之體。老君謂尹眞人曰﹕子能知一萬事畢﹐閉塞情欲入奧室﹐煉金食炁爲第一﹐子能知之守勿失。又曰﹕紅鉛黑錫大丹頭﹐從紅入黑是眞修﹔黑中取精赤取髓﹐解取赤黑藥無比。用赤入黑保長生﹐用黑入赤天仙矣。又曰﹕一者是鉛鉛爲君﹐二者是汞汞爲臣。若鉛不眞﹐其汞難親﹔若鉛是親﹐不失家臣。靑腰使者﹐赤血將軍。和合兩姓﹐異放同羣。白汞作腦﹐黃芽爲根。化鉛爲粉﹐煉汞成塵。陰居陽位﹐陽數陰勻。月盈日反﹐寒暑區分。開設法象﹐赫然有文。惟吾此道﹐天地長存。當說是經之理﹐此可見矣。或問經中惟言修持讀誦﹐濟生度死﹐曷嘗有龍虎坎離﹑砂汞鉛銀之理﹖答曰﹕大道無方﹐寓物顯理。有如易之爲書﹐始於一炁﹐判爲陰陽﹐剛柔交索﹐變化無窮。伏羲畫之以明道﹐神農擬之而制器。堯用之南向爲君﹐舜行之北面爲臣。文王演之﹐而盡造化之妙﹔孔子廓之﹐而極天地之蘊。伯陽假之述丹旨﹐麻衣托之言化機。圖南分象數﹐挺之言性命﹐康節究先天﹐濂漢造太極。或窮物理﹐或推卜筮﹐圓機萬化﹐寧拘一端。此經之道﹐曷異是乎﹖傳曰﹕知禮而不知神者﹐非長生之士也。超理入神﹐混合於炁﹐無爲而無不爲者﹐我眞宗之道也。故尹眞人曰﹕善吾道者﹐卽一物中﹐知天盡神﹐造玄至命﹔失之殉異﹐名析同實﹐得之契同﹐實誌異名矣。

周回十過﹐以召十方。

《內義》曰﹕說經十徧以周者﹐召天地眞聖髙尊也。修丹十月而成者﹐運陰陽精粹造化也。所以周回十過者﹐乃生數五﹐成數五也。天一水﹐地二火﹐天三木﹐地四金﹐天五土也。地六鉛﹐天七汞﹐地八砂﹐天九銀﹐地十丹也。以召十方者﹐乃一﹑三﹑五﹑七﹑九陽也﹔二﹑四﹑六﹑八﹑十﹐陰也。此乃還丹之妙用﹐若夫幽微造化﹐則詳著於後。

始當詣座﹐

虛皇天尊登就於座。

天眞大神﹑上聖髙尊﹑妙行眞人﹑無鞅數眾﹐

乃五億諸天﹐八圓世界﹐三元九聖﹐

九眞九仙﹐日月星宿﹐天眞地祇也。

乘空而來﹐飛雲丹霄﹐

三素之云﹐絳霞之炁。

綠輿瓊輪﹐羽蓋垂蔭。

昔西王母授經漢武﹐凡服器文物﹐一從漢制﹔觀今知古﹐故不詳言。

流精玉光﹐五色郁勃﹐洞煥太空﹐

流精乃日月星暉﹐玉光卽仙眞圓象﹐五彩交錯﹐通明太虛也。

《內義》曰﹕始當詣座者﹐金母就室也。金母在室﹐則追二無於黃道﹐會三性於元宮。攢簇五行﹐合和四象﹐是謂天眞大神﹑上聖髙眞﹑妙行眞人﹑無鞅數眾﹐乘空而來也。以神攝炁﹐以炁煉神﹐鉛汞相投﹐陰陽奔奏﹐金母耀彩於神室﹐銀精吐輝於丹房。虛室生白﹐神宇泰定﹐則飛雲丹霄﹐綠輿瓊輪﹐羽蓋垂蔭﹐流精玉光﹐五色郁勃﹐洞煥太空之謂也。

七日七夜。諸天日月星宿﹐璇璣玉衡﹐一時停輪。神風靜默﹐山海藏雲。天無浮翳﹐四炁朗淸﹐一國地土﹐山川林木﹐緬平一等﹐無復髙下。

凡言諸天者﹐皆三十二天也。諸天之中﹐各有日月。其精光本化﹐皆此境分根。璇璣玉衡者﹐北斗七星也。四炁朗淸者﹐天地日月之炁也。夫眞之傳眞﹐聖之授聖﹔故得三光息輪﹐山海納炁﹐風伯不敢鳴條﹐云將埋無翳景﹔天地開朗﹐日月淸明﹐山川坦然﹐泯平一等。旣稱停輪﹐那復有夜﹖卽以常時準量﹐七日七夜之頃矣。玄師曰﹕此乃大定﹐神光湛然﹐見玉淸境。

《內義》曰﹕《易大傳》曰﹕剛柔者﹐晝夜之象也。說者云晝則陽剛﹐夜則陰柔。伊川曰﹕剛柔一炁之往來也。人之一炁往來者﹐呼吸是也。夫一呼一吸﹐而爲一息﹔一息之間﹐則分陰陽。呼而明爲陽爲晝﹐吸而晦爲陰爲夜。七竅之呼﹐七日也。七竅之吸﹐七夜也。金母功行﹐天機不動﹐神凝目定﹐脈住心停﹐故曰七日七夜﹐諸天日月星宿﹐璇璣玉衡﹐一時停輪。神風靜默者﹐息不出入也。山海藏雲者﹐炁無升降也。天無浮翳者﹐華念妄緣不生也。四炁朗淸者﹐動靜有無俱遣也。以至忘形絕慮﹐萬有皆空﹐無我無人﹐湛然體性。故曰一國地土﹐山川林木﹐緬平一等﹐無復髙下矣。

土皆作碧玉﹐無有異色。前則天瑞﹐此乃地應。

《內義》曰﹕土者﹐性淸也。性虛化而生神﹐存於室中曰戊土﹐炁感激而有情﹐攝於釜內。曰己土﹐神怡炁寂﹐性復情冥﹐如色之碧無瑕﹐如玉之眞無雜﹐故曰土地皆作碧玉﹐無有異色也。

眾眞侍座。

《內義》曰﹕用志不分﹐乃凝於神矣。

元始天尊玄座空浮五色師子之上﹐

此一者﹐天尊道相也。

《內義》曰﹕元始天尊者﹐元神也。玄座者﹐神室也。空浮者﹐法身也。五色者﹐妙化之炁也。師子者﹐心知也。元神在室﹐運心攝炁﹐法身虛寂﹐心知明妙神之禦炁﹐心以象師﹐得非天尊道相乎﹖

說經一徧﹐諸天大聖同時稱善。是時一國男女聾病﹐耳皆開聰。

《內義》曰﹕說經一徧者﹐天一生水也。乃坎之炁孕於乾金。諸天大聖同時稱善者﹐萬神一時俱暢也。一國男女者﹐法身陰陽二炁也。聾病者﹐坎爲耳﹐故屬之。夫人神炁相養﹐神昏則炁滯﹐炁亂則神濁﹐冥冥蒙蒙﹐有如聾聵。行功通暢﹐炁靜神淸﹐覺所未覺﹐故曰開聰。此乃初階入道之漸﹐若夫身體之疾﹐遇值經法而痊愈﹐不待釋注可知矣。

說經二徧﹐盲者目明。

《內義》曰﹕說經二徧者﹐地二生火也。乃離之炁孕於巽木﹐離爲目﹐目應心﹐心昧於物。暗而若盲﹐依道而行﹐心開意悟﹐物莫能蔽﹐邪正可知﹐如目之明﹐由路而趨也。

說經三徧﹐喑者能言。

《內義》曰﹕說經三徧者﹐天三生木也。乃震之炁孕於艮水。艮爲山﹐山髙土厚﹐水泉出焉。此乃麻灰之說。夫言者﹐音聲也﹐金性有焉。天三生木﹐而說經三徧﹐云喑者能言﹐何也﹖此明木中有金之象。夫木絕於申而胎於酉﹐𨿽金克木而木反寄胎於金鄕。蓋金生水﹐水生木﹐故金乃木之祖。天三生木﹐金之三傳而見木﹐如甲子乙丑海中金是也。以金在海﹐而水生子丑是也。水生木﹐甲乙是也。陽生於子﹐三陽從地長。故《莊子》曰﹕赫赫發乎地也。由下而生﹐上象震變兌﹐明木中有金矣。

說經四徧﹐跛痾積逮﹐皆能起行。

積逮者﹐世傳此疾﹐流引相及也。《內義》曰﹕說經四徧者﹐地四生金也。乃兌之炁孕於坤土。起行者﹐乃植立之狀﹐木性有焉。地四生金﹐而說經四徧﹐云跛痾積逮﹐皆能起行者﹐何也﹖明金中有木之象。夫金絕於寅而胎於卯﹐金乃木之鬼﹐寄胎於木鄕者﹐蓋木生火﹐火生土﹐土生金﹐故木乃金之元。地四生金木之四傳而見金﹐如甲午乙未沙中金是也。甲乙﹐木也﹐生火﹔午未﹐火也﹐生土﹔沙石﹐土也﹐生金。陰生於午﹐三陰從天降。故《莊子》曰﹕肅肅出乎天也。由上降下﹐象兌變震﹐明金中有木。以此推明﹐可見金木間隔之理。然造化幽微﹐固非紙上工夫可得而盡。

說經五徧﹐久病痼疾﹐一時復形。

《內義》曰﹕說經五徧者﹐天五生土也。乃離寄戊﹐而土炁孕於離也。凡物生於土而終於土﹐如上乃五行之生數也。久病痼疾者﹐按《道藏》曰﹕人者﹐物之靈也。壽本四萬三千二百餘日﹐其神三萬六千元陽眞炁。本重三百八十四銖﹐內應乎乾。不知保而政之散﹐是以中道夭閼。乾者﹐六陽具而未知動作施泄﹐知此修行卽神仙也。自十五歲至二十五﹐施泄不止﹐則眞炁虧四十八銖﹐存者其應乎姤二。嗜欲之甚﹐加十歲則又虧四十八銖﹐存者其應乎遁。又不知養﹐更加十歲﹐又虧四十八銖﹐存者其應乎否。至此乃天地之中炁﹐又不知養﹐更加十歲﹐其虧七十二銖﹐存者其應乎觀。又不知養﹐更加五歲﹐其虧九十六銖﹐存者其應乎剝。又不知養﹐八八六十四卦﹐元炁終矣。其應乎坤。坤者﹐純陰也。惟安穀气而生﹐故名苟壽。人至於此﹐去死不遠﹐不復能修丹﹐其或戕敗之甚者﹐又不逮此而盡也。元炁消減﹐豈非久病痼疾乎。一時復形者﹐旣修此道﹐眞神日壯﹐元炁日盛﹐復命返本﹐安樂長年﹐此之謂也。

說經六徧﹐發白反黑﹐齒落更生。

《內義》曰﹕說經六徧者﹐天一生水﹐地六成之。居北積坎陰正炁爲鉛﹐乃乾坎合而水成於金。鉛者﹐金之母﹐鉛黑而金白﹐謂發白返本還元也。齒落更生者﹐已枯復榮也。

說經七徧﹐老者返壯﹐少者皆彊。

《內義》曰﹕說經七徧者﹐地二生火﹐天七成之。返南往離宮爲汞﹐乃巽離合而火成於木。蓋汞從砂而抽也。夫南方﹐火也﹐汞亦火也。火而又火﹐炎炎不息之象。經曰﹕物壯則老﹐是謂不道。不道早已﹐若不知返還之道﹐則火炎煙飛﹐無復故存﹐豈得壯而不老乎﹖旣達返還之理﹐斡旋窮極之用﹐還而復元﹐極而歸本﹐是以老而壯﹐少而彊也。

說經八徧﹐婦人懷妊﹐鳥獸含胎﹐已生未生皆得生成。

《內義》曰﹕說經八徧者﹐天三生木﹐地八成之。歸東處震爲砂﹐乃艮震合而木成於水。砂者﹐汞感鉛炁而結也。砂含汞質﹐象類懷胎。夫汞遇鉛而凝結﹐炁遇神而混合。此炁非身中後天陰炁﹐乃妙化發生先天之炁。學者不可不察也。已結之炁日益壯盛﹐發生神炁又復混凝﹐不隨物化﹐長養聖胎﹐故曰已生未生﹐皆得生成也。

說經九徧﹐地藏發泄﹐金玉露形。

《內義》曰﹕說經九徧者﹐地四生金﹐以天九成之。還西兌方爲金﹐乃坤兌合而金成於土。蓋汞歸土釜而成寶也。《參同契》曰﹕金來歸性初﹐乃得名還丹﹐所謂一炁還元者也。夫天一之水﹐始因空炁金胎而生﹐未見金質。地四生金﹐猶爲化機﹐至此則還元復性﹐居於中宮﹐是爲丹體而有玄象。中宮﹐土也。土爲地﹐金母居其中﹐故曰地藏發泄﹐金玉露形也。

說經十徧﹐枯骨更生﹐皆起成人。

《內義》曰﹕說經十徧者﹐天五生土﹐地十成之。乃離於己而土成於火﹐居中作萬物生成之本﹐而爲丹體。道經曰﹕衝無以爲和。夫炁之中和﹐所以能生萬物。天五之土﹐乃陽土地十之土﹐乃陰土兩土相疊﹐金居其中。故還丹有刀圭之號﹐夫還丹之妙﹐返老還童﹐超凡入聖﹐世人期於有死﹐舉而目之﹐皆行屍也。旣得此道﹐修之長生﹐不爲泉壤之魂﹐豈非枯骨更生﹐皆起成人乎﹖此乃五行之成數也。漢天師序《金液神丹經》云﹕神仙之趣﹐要妙之言﹐無理之至理﹐不然之大然。已具載於淵宗﹐非一毫之所宣也。太上亦復暢此沖虛妙道者也。

是時﹐一國是男是女﹐莫不傾心﹐皆受護度﹐咸得長生。

明得其道﹐則長生不死。當此之時﹐其國若男若女﹐無老無少﹐皆受聖恩﹐普得濟度。生者不死﹐死者更生也。

《內義》曰﹕一國猶一身﹐男女猶陰陽也。傾心﹐類相投也。護度﹐得所養也。陰陽相投﹐神炁得養﹐身安道隆﹐長生之理也。

元始無量度人上品妙經內義卷之一竟

元始無量度人上品妙經內義卷之二

觀復子蕭應叟學

道言﹕是時元始天尊

說經一徧﹐東方無極無量品至眞大神無鞅之眾﹐浮空而至。

說經二徧﹐南方無極無量品至眞大神無鞅之眾﹐浮空而至。

說經三徧﹐西方無極無量品至眞大神無鞅之眾﹐浮空而至。

說經四徧﹐北方無極無量品至眞大神無鞅之眾﹐浮空而至。

說經五徧﹐東北無極無量品至眞大神無鞅之眾﹐浮空而至。

說經六徧﹐東南無極無量品至眞大神無鞅之眾﹐浮空而至。

說經七徧﹐西南無極無量品至眞大神無鞅之眾﹐浮空而至。

說經八徧﹐西北無極無量品至眞大神無鞅之眾﹐浮空而至。

說經九徧﹐上方無極無量品至眞大神無鞅之眾﹐浮空而至。

說經十徧﹐下方無極無量品至眞大神無鞅之眾﹐浮空而至。

《內義》曰﹕以經而言﹐天尊說經十徧﹐十方大神至者﹐乃三元九聖﹑九眞九仙﹐髙眞上聖﹐天神地祇﹐俱會始靑天浮黎國聽法也。以丹而言﹐元始說經﹐卽眞鉛爲藥祖﹐玄精作丹基也。十徧者﹐天地生成之數。十方者﹐五行配合之數。一三五七九﹐天數二十有五﹐陽精也。二四六八十﹐地數三十﹐陰華也。一二三四五﹐應四正上方﹔六七八九十﹐應四維下方。陽之生數五﹐五行之本也。陰之成數十﹐萬化之根也。一九﹑四六﹐各合爲十﹐金水同宗﹔二八﹑三七﹐各合爲十﹐木火同體。總而言之﹐五十有五﹐分隸五方。一六居北﹐二七居南﹐三八居東﹐四九居西﹐五十居中。以法除之﹐五方除一二三四五﹐乃水火木金土之元也。又除一二三四五﹐乃五行之本也。除外五方各剩五數﹐共而二十有五﹐爲五行之根﹐是眞陽戊土之體也。復將根數二十有五﹐除去五方之本﹐北一﹑南二﹑東三﹑西四﹑中五。卽見北剩四數﹐象金﹐金本生水。金反自水而生﹐如鉛自銀炁而有﹐鉛中生銀﹐乃兒產母也。金﹐虎也。金在水中﹐乃虎向水中生也。南剩三數﹐象木﹐木本生火﹐木反自火而有﹐如汞感鉛炁結砂﹐砂自汞成﹐乃兒產母也。木﹐龍也。乃龍從火裹出也。東剩二數﹐象火﹐火生於木﹐砂中抽汞﹐乃七返朱砂返本也。西剩一數﹐象水﹐水自金生﹐一炁還元﹐是九還金液還眞也。中央虛無以四象相合而成十﹐乃見眞陰己土自然妙用。故張紫陽曰﹕震龍汞自出離鄕﹐兌虎鉛生在坎方。二物總因兒產母﹐五行全要入中央。又曰﹕赤龍黑虎各西東﹐四象交加戊己中。復姤自玆能運用﹐金丹誰道不成功。太一眞人曰﹕五行顚倒術﹐龍從火裏出。五行不順行﹐虎向水中生者﹐此也。無量大神至者﹐乃取乾坤眞純潛運之迹而爲法象﹐分三百八十四爻﹐循環火內﹐運五星二十八宿﹐環列鼎中﹐蹙三千六百之正炁﹐回七十二候之要津﹐驅六十四卦之陰符﹐鼓二十四炁之陽火。幽微詳密﹐見於隱語心鏡。故天地不能匿造化之機﹐陰陽不能藏亭育之本﹐由是神變無方﹐化生純粹﹐盡歸把握之內﹐混合空洞之中矣。或問程伊川云﹕聖人不師仙﹐厥術異也。聖人能爲此等事否﹖曰﹕此是天地間一賊﹐若非竊造化之機﹐安能延年。故《陰符經》曰﹕人﹐萬物之盜。所謂竊造化盜萬物﹐則天地間皆吾所有﹐取之無禁﹐用之不竭。

十徧周竟﹐十方無極天眞大神﹐一時同至。一國男女﹐傾心歸仰﹐來者有如細雨密霧。無鞅之眾﹐迮國一半﹐土皆偏陷﹐非可禁止。

天尊開國﹐萬聖咸集﹐威徳崇重﹐厚載不勝﹐故至偏陷。蓋有非常之事﹐則有非常之應。牛頭法融禪師講《大般若經》﹐至成靜品﹐地且爲之震動﹐況虛皇演化乎﹗

《內義》曰﹕十徧周竟﹐十方天眞大神﹐一時同至者﹐乃息住神凝﹐炁歸室也。一國男女﹐傾心歸仰者﹐一身陰陽之炁﹐混合融煉也。神炁之聚﹐燻蒸蓊郁。《參同契》曰﹕金砂入五內﹐霧散若風雨。金者﹐天地之至精﹐乃神也。砂者﹐陰陽之純粹﹐乃炁也。故曰﹕來者有如細雨密霧﹐無鞅之眾﹐至於金精肘後﹐眞炁過陽關﹐乃性情相蕩﹐天機默運﹐陰陽感激﹐眞神化生。𨿽曰體自然而運用﹐尙在作爲之境﹐不能無躁勝寒﹑靜勝熱之變。蓋由持而盈之﹐性情未冥。性情屬土﹐故曰迮國一半﹐土皆偏陷﹐非可禁止。

元始懸一寶珠﹐大如黍米﹐在空玄之中﹐去地五丈。

寶珠諭道﹐懸於空玄﹐亦同玄珠之義。於內傳經則寶中更寶﹐玄中又玄﹐眞中之眞﹐道中之道。去地五丈者﹐令人去五濁之世﹐脫五行之用。五濁皆出﹐自無眾患﹐五行不用﹐永離相克。是故五行不相克﹐萬物悉可全﹐自然長生久視﹐得道成眞。玄師曰﹕此乃玉淸寶珠﹐神化胎仙之道。

《內義》曰﹕元始懸珠者﹐神與道俱也。向來說經獅子之上者﹐是神凝室中﹐從無求有者也。今此懸珠空玄之中者﹐乃超神物外﹐出有入無也。天尊慮後世末學﹐不達此理﹐徒守頑空﹐故顯示妙化﹐明其至無之中﹐有至眞至精者存。經曰﹕杳兮冥兮﹐其中有精﹐其精甚眞﹐其中有信。以理而言﹐乃神冥性復﹐卓爾圓明﹐豁然無覆﹐空然無基。熙熙怡怡﹐昏昏默默﹐固非五行之數可得而拘﹐五濁之境可得而混。川老云﹕有相有求俱是妄﹐無形無見墮偏枯。堂堂密密何曾間﹐一道寒光爍太虛。

元始登引天眞大神﹑上聖髙尊﹑妙行眞人﹐十方無極至眞大神﹐無鞅數眾﹐俱入寶珠之中﹐天人仰看﹐惟見勃勃從珠口中入﹐旣入珠口﹐不知所在。

天尊施玄妙大化﹐懸珠在空玄之中﹐莫測所懸之系﹐登引三元九聖﹑九眞九仙﹐俱入其中。其一切天人﹐非天眞上聖眞人﹐故難隨無爲化機﹐不能同入空玄之妙﹐祇仰看而已。見勃勃從珠口中而入﹐旣入珠口﹐不知所在。且如下格小仙有芥納須彌之妙﹐壺懸天地之境﹐何況大聖天尊敷宣大化﹐示現神變也。所言寶珠大如黍米﹐已是微妙﹔更去五丈﹐能見寶珠在空玄之中者﹐非天人﹐亦無此明慧。又況見其珠口者﹐實天尊登引聖眞入妙有虛無之境﹔當時隨天尊入於寶珠之時﹐天人仰看﹐卽見入寶珠之中﹐不能見珠內玄妙之化。

《內義》曰﹕眞神旣冥﹐炁亦隨寂﹐契虛合無﹐升玄入妙。所謂斂萬有於一息﹐散一息於萬有。迎之不見其首﹐隨之不見其後。其來無從﹐其去無在。

國人廓散動﹐地還平正靜﹔無復欹陷。

《內義》曰﹕動靜兩忘﹐有無俱遣。

元始卽於寶珠之內﹐說經都竟。

《內義》曰﹕元始者﹐神寶珠卽性。說經者﹐指明祖炁爲丹之體。都竟者﹐謂神性圓明﹐了無一物。

眾眞監度﹐以授於我。

《內義》曰﹕眾眞者﹐妙化發生之炁。我卽道君也。

當此之時﹐喜慶難言。法事粗悉﹐諸天復位。絳欻之間﹐寂無遺響。

《內義》曰﹕行功之際﹐妙應難述。如人飲水﹐冷暖自知。工夫已竟﹐萬神還元﹐恍惚之中﹐遺明息照。

是時天人遇值經法﹐普得濟度﹐全其本年﹐無有中傷。

《內義》曰﹕考古鑑今﹐其則不遠。經法丹道﹐一理無殊。六祖有言﹕我今說法猶如時雨﹐溥潤大地。汝等佛性﹐譬諸種子﹐遇玆沾洽﹐悉得發生。此乃值遇經法﹐普得濟度之理。內象之作體﹐此意矣。得之者﹐知其神而愛之﹐明其炁而寶之﹐可以全其本年﹐無有中傷。本年者﹐不遭橫天之謂﹐若夫向上一著﹐當進步焉。

傾土歸仰﹐鹹行善心。不殺不害﹐不嫉不妬﹐不淫不盜﹐不貪不欲﹐不憎不﹐言無華綺﹐口無惡聲﹐齊同慈愛﹐異骨成親。

《斷命》曰﹕殺殘傷爲害﹐惡他勝己曰嫉﹐憎同儔曰妬﹐男女不以禮交爲淫﹐竊人之物曰盜﹐無厭曰貪﹐嗜好曰欲﹐嫌人曰憎﹐猜疑曰妒。十惡旣滅﹐則異骨成親﹐萬行玄同﹐則聲無勃戾。○淫之一節﹐謂男女不以禮交者﹐蓋欲正人倫也。若修行之士﹐當屏絕之﹐故《太微靈書》以淫欲爲十敗之首﹐昔紫虛元君與茅君校勘天下眞仙得失之事﹐頓落者四十七人﹐復上者才二人﹐蓋爲抱淫欲之心﹐行上眞之道﹐非止頓落﹐又將被考於三官。求長生者﹐豈宜不絕此念乎﹖盜之一節﹐非止竊人之物﹐但得之不以道﹐皆是也。欲之一節﹐非止嗜好﹐蓋謂私己也。太上曰﹕罪莫大於可欲﹐咎莫大於欲得。夫欲心一萌﹐我則有已如上諸惡。皆因此致以致黷亂國經﹐羣生失寧﹐利用之心﹐可不戒乎﹗

《內義》曰﹕人心皆善﹐無不善者﹐因物欲所蔽﹐昧其本初。一聞道要﹐諸惡冰消﹐人我一如﹐親疏無間。如上諸事﹐《感應篇》言之持詳﹐乃世人日用錯處。蜀士李昌齡解釋報應因緣十萬餘言﹐讀之寒栗﹐毫髮之私﹐不敢萌於心端﹐有益於世教也。諦觀經旨﹐謂鹹行善心﹐不殺不害云云者﹐乃絕無惡念也。若毫芒惡念﹐潛蘊於心﹐不得謂之善矣。何則﹖玉有微瑕﹐謂之良玉可乎﹖蓋善惡不待見於行事﹐一念才興﹐神明已錄。昔衛仲達爲館職﹐被攝至冥司﹐冥官命吏呈其善惡二錄。比至﹐則惡錄盈庭﹐善錄如筯。冥官變色﹐索秤稱之﹐而小軸乃能壓起惡錄﹐地爲之動。官乃喜曰﹕君可出。衛曰﹕某年未四十﹐安得過惡如是之多乎﹖官曰﹕不然。但念不正﹐此卽書之﹐不待其犯也。衛曰﹕然則小軸所書何事﹖官曰﹕朝廷嘗大興工役﹐修三山石橋﹐君上疏諌止之﹐此諫稿也。衛曰﹕某𨿽言之﹐朝廷初不從﹐於事何益﹐而能有如是之力乎﹖官曰﹕朝廷𨿽不從﹐然念之在君者﹐已是。向使聽從﹐則君善力何止如是﹖將見乘此立獲度世﹐尙安得攝君乎﹗柰何惡念太多﹐力已減半﹐不可復望大拜矣。嗚呼﹐空有其念﹐尙在損福﹐況眞犯乎。夫善惡報應﹐難以盡錄﹐但觀範文正公述竇諫議《陰徳錄》﹐足以知其善可爲也。或曰﹕我𨿽待之以善﹐彼爲不善報我﹐豈能平乎﹖不然﹐若知南嶽赤君之言﹐則炁自平矣。南嶽赤君曰﹕人若遇我以禍﹐但以福往﹐自然福徳之炁常生於我﹐害炁重殃自生於彼。此學道之大行矣。南嶽赤君豈誑人者乎。

國安民丰﹐欣樂太平。

此乃鹹行善心之所致也。

《內義》曰﹕按老君授幹吉眞人太平之道﹐其要曰﹐夫人之生也﹐天付之神﹐地付之精﹐中和付之炁﹔人能保精愛神護炁﹐內則保身長生﹐外則致國太平。又曰﹕人臣之行﹐當上愛其君﹐欲其長生。爲人子者﹐當念父母﹐畏其將死﹐風化其意﹐使之入道﹐常爲求索奇方殊術﹐以奉君親。爲人弟子者﹐當念錄師恩。夫人生於父母﹐成道徳於師﹐得尊榮於君。每念君﹑父﹑師﹐將老無以復﹐或行學更事﹐賢明求奇方異法而資益之﹐此乃應太古上皇最善忠臣﹑孝子﹑順弟子也。人皆爲之﹐則天下太平矣。夫有其內﹐必有其外﹐故善行著而謂之福﹐神性明而謂之慧。福慧雙修﹐內外兼濟。則國猶身也﹐民猶炁也﹐國則有君﹐身則有心。君治則民安﹐心正則炁和。經曰﹕我無爲而民自化﹐我好靜而民自正﹐我無事而民自富﹐我無欲而民自朴。治國修心﹐其政一也。

經始出教一國﹐以道預有至心﹐宗奉禮敬﹐皆得度世。

《內義》曰﹕經出教立﹐人依道行﹐預之爲言﹐先也﹑前也。人稟道炁而生﹐是心寧無有乎﹖蓋由耽著幻妄﹐迷昧昏蒙﹐一遇經法﹐此心復明﹐謂如今之指出丹體﹐乃人人本來之物﹐非昔無而今有。𨿽得之於聞經聞道之後﹐實先有於聞經聞道之前﹐故曰﹕預有至心也。所謂宗者﹐祖其道也。奉者﹐崇其文也。禮者﹐尊其法也。敬者﹐欽其徳也。故《本起經》云﹕夫爲道者﹐當知道徳經行之法﹔道謂路﹐道徳謂善功﹔經謂徑路﹐行謂行步﹐法謂有成。道經可修而得道也﹐謂有成道路可隨而行之也。人能依是而行﹐必皆得度世矣。

道言﹕元始天尊說經中所言﹐並是諸天上帝內名隱韻之音﹐卽天帝玉字內音是也。亦是魔王內諱﹑百靈之隱名也﹐非世之常辭。

《內義》曰﹕所謂上帝內名隱韻﹑魔王內諱﹑百靈隱名者﹐亦如《丹經》云﹕日魂月魄﹐庚虎甲龍﹐水銀朱砂﹐紅鉛黑錫﹐黃芽白雪﹐奼女嬰兒﹐黃婆金公﹐鑪竈鼎器之類。𨿽名殊號異﹐並是先天一炁﹐非別陰雜之物也。

上聖已成眞人﹐通玄究微。

《內義》曰﹕上聖修行妙道﹐已得成功。眞人洞明奧旨﹐識達玄微。蓋有實用﹐非執虛文。如混洞赤文﹐元始祖劫開明三景﹐大行梵炁﹐皆知其底蘊﹐得其要機﹐則天地造化之妙﹑生死有無之理﹐都在睫前﹐不遠身外也。

能悉其章﹐誦之十過﹐

《內義》曰﹕旣能通玄究微﹐則能知其道﹐十過之效﹐功齊元始。以丹而言﹐十過者﹐功則十月入室﹐理則九轉。

諸天遙唱﹐贊其功。萬帝設禮。尊其經。河海靜默﹐

周公居政﹐海不揚波。眞人誦經﹐河淸海晏。事殊理一﹐功異徳同。

山嶽藏雲。

蓄雲爲雨﹐澤及萬物。

日月停景﹐璇璣不行。

十過之效﹐功齊元始﹐此之謂也。

羣魔束形﹐鬼精滅爽。

經謂束﹐送妖魔精﹐斬馘六鬼鋒是也。

回屍起死﹐白骨成人。

老君起徐甲枯骨是也。

《內義》曰﹕諸天遙唱﹐萬帝設禮者﹐《莊子》所謂澹然無極﹐而眾美從之﹐天地之徳﹐聖人之道者也。河海靜默者﹐愛河苦海也。皆人之心妄幻所有﹐愛從情生﹐苦由識致。旣已徳合天地﹐道同聖眞﹐則愛河靜息﹐苦海淵默。山嶽藏雲者﹐《黃庭經》曰﹕五嶽之雲炁﹐彭亨卽五臟雲炁也。眞人者﹐其息深深﹐五臟炁盈﹐如山嶽之蓄云也。日月﹐兩目也。景﹐光也。光卽神也。眞人神不外馳﹐目𨿽視物而凝然之不動﹐故曰停景。璇璣﹐斗極也。人心象之極者﹐旋而不移﹐視而察之﹐似若不動。眞人者﹐任其自然﹐心𨿽應物而湛然常寂﹐故曰不行也。羣魔者﹐紛紜萬緒﹐惑亂我心者也。旣任其自然﹐則應之若無事﹐是謂束形也。鬼精者﹐三尸也。三尸不去﹐道無由而成。能體純素﹐三尸自絕﹐故謂滅爽也。回屍起死﹐白骨成人者﹐丹成之士﹐非特獨善其身﹐更宜推功及物﹐故淨明法云﹕吾丹旣成﹐變化自在。所不足者﹐上帝之詔未至﹐於是積功以期眞命焉。凡羣品有善﹐可與延年益算。不幸病死者﹐救以活之﹐如吳猛眞君起於慶之死是也。

至學之士﹐

至學之士﹐心堅如鐵石﹐操列於水火﹐天地不能逾﹐鬼神不能惑﹐行人之所不能行﹐太極之上﹐有眞名者也。又至學者﹐不待念起事至而後學﹐故能於有念無念﹐有事無事之間力行也。此之眞人﹐抑又次焉。

誦之十過﹐則五帝侍衛﹐三界稽首。

此經乃妙炁結成靈文﹐是爲萬炁之宗﹐在處有五行之炁﹐從之五炁之神﹐謂之帝。故曰五帝侍衛。季康子問五帝於孔子﹐孔子答﹕以五行佐成上帝﹐而稱五帝。三界者﹐卽三界大魔也。至學之篤行積功立﹐三界魔王保而敬之﹐故曰三界稽首也。

魔精喪眼﹐鬼妖滅爽。

大魔旣已保敬﹐鬼神焉敢正視﹐亦束形滅爽之理也。

濟度垂死﹐絕而得生。

《內義》曰﹕五帝﹐五臟之神也。肝魂﹑肺魄﹑心神﹑腎精﹑脾意﹔此五者﹐若人恬淡則神定魂淸﹐意安魄寧﹐精不走失。若人躁競﹐則神疲魂濁﹐意亂魄散﹐精逐潰耗。夫人非不欲安而壽﹐然而日日應酬﹐神稍疲倦﹐則三尸九虫作我蠡賊。所以絳宮之眞﹐爲其所擾﹔修煉之士﹐則屍虫消絕﹔五臟之神﹐各安其職﹐故曰侍衛也。三界﹐三尸也。乃人身三部陰濁昏邪之气﹐以屬三徒之界。上尸彭踞居人頭﹐中尸彭躓居人腸﹐下尸彭蹻居人足。人之嗜欲貪淫﹐種種不善之事﹐皆屍鬼所使﹐至於庚申之日﹐則詣天曹﹐言人罪過﹐毫髮不遺。欲人速死﹐彼則欣躍。故葛稚川曰﹕子能絕三彭之仇乎﹖三彭者﹐三尸也。除絕之法極多﹐備載《道藏》庚申部。然不若金丹爲妙。古詩曰﹕窮盡世間無限法﹐除非丹藥殺三尸。張眞人曰﹕由來庚甲申明令﹐殺盡三尸道可期。此乃鑄惡成仁﹐化頑從善﹐被其制伏﹐故曰稽首也。魔精鬼妖者﹐乃九虫六賊之類。三尸是渠魁﹐虫賊是徒伴﹐剿其渠魁則徒伴自潰﹐故曰喪眼滅爽也。若然者﹐故能延垂死之年﹐續已絕之命﹐則神炁壯盛﹐學者勉而行之﹐其功不言可知矣。

所以爾者﹐學士穢气未消﹐體未洞眞﹐召制十方﹐威未制天政。徳可伏禦地祇﹐束縛魔靈﹐但卻死而已﹐不能更生。

《內義》曰﹕學者欲心未絕﹐性理未明﹐探煉𨿽勤﹐玄虛未達﹐只可保神嗇炁﹐制伏陰魔﹐駐景延年﹐辟卻疾病。長生之道﹐未可冀矣。

輕誦此章﹐身則被殃。

謂不整形服﹐不按科儀﹐行立眠臥﹐聊耳誦念。若夫誦而不敬﹐不若不誦而敬矣。

《內義》曰﹕輕誦此章﹐謂輕行是道。夫金丹之要﹐全在燮調﹐首則動於采取﹐次則戒於持盈﹐以俟鼎器圓成﹐藥物全備﹐則運符進火﹐添抽汞鉛﹐時晷相符﹐節侯無爽。故得陰陽炁足﹐離坎珠圓﹐神化成眞﹐長生久視。若乃情躁心怠﹐妄作謾爲﹐緯候相差﹐符節不應﹐則隆冬大暑﹐盛夏嚴霜﹐奼女逃亡﹐赤龍奔逸。神精旣失﹐金液難求﹐气索體贏﹐形衰身歿矣。

供養尊禮﹐門戶興隆。世世昌熾﹐與善因緣。萬災不幹﹐神明護門。

《內義》曰﹕若修行篤敬﹐外則宅合昌盛﹐內則身心安寧。日新其徳﹐動與吉會﹐禍患無侵﹐神明衛護。

斯經尊妙﹐獨步玉京。度人無量﹐爲萬道之宗。巍巍大範﹐徳難可勝。

《內義》曰﹕《七簽經教部》云﹐夫三洞者﹐蓋是一乘之妙旨﹐三境之玄言。了達則上聖可登﹐曉悟則髙眞斯陟。龍章鳳篆﹐顯至理之良詮﹐玉簡金書﹐引還源之要術。所謂斯經尊妙﹐獨步玉京者﹐又爲三洞之冠矣。從古至今﹐仙眞上聖未有不由是而修證者。錄籍具載﹐莫知幾何。萬法千門﹐靡不出此。巍巍蕩蕩﹐非可以名言思議。

道言﹕凡誦是經十過﹐諸天齊到﹐億曾萬祖﹐幽魂苦爽﹐皆卽受度﹐上升朱宮。

凡誦者不限髙下之格﹐是能依法精心誦持十過者﹐則諸天齊到﹐眾聖降集於房廟﹐拔祖襧之幽魂﹐及昆宗之苦爽﹐下離北府﹐上入南宮也。

格皆九年﹐受化更生﹐得爲貴人﹐而好學至經功滿徳就﹐皆得神仙。飛升金闕﹐遊宴玉京也。

格皆九年者﹐卽九年之格﹐法三火之數﹐三三如九。朱宮是南方屬火﹐以火煉形﹐故云三火。九年受其煉化﹐然後更生貴族。生則便修此經﹐昔需習之仍在﹐萬徧之功旣滿﹐三千之徳復圓﹐遂超然升度﹐徑得神仙﹐登金闕而事聖君﹐遊玉京而謁元始。按《三元品誡》朱陵度人之格有三等。大福三年﹐中福九年﹐小福二十四年。九年者﹐約中福之格也。

《內義》曰﹕此言十過者﹐則月之理也。諸天齊到者﹐萬神混歸元一也。億曾萬祖﹐乃父母假合之物﹔幽魂苦爽﹐卽有身之後﹐昏濁之炁﹐皆卽受度。上升朱宮者﹐乃煉化假合昏濁之气﹐超入靈明炳煥之域。格皆九年受化更生。得爲貴人者﹐謂融煉假合昏濁之气﹐俱化陽神﹐更生眞炁﹐萬神爲一神﹐萬炁爲一炁﹐長養聖胎也。學士到此地位﹐已得神全炁足﹐延生長年﹐所謂仙者未可言也。故曰﹕而好學至經﹐功滿徳就﹐皆得神仙﹐更須進修﹐內功成就﹐徳行庶可以冀。內功者﹐火候脫胎神化之道。修行之法詳著於後。徳行者﹐要在濟物利人﹐如漢天師區別人鬼﹐葛仙翁普度幽魂﹐許眞君誅剪蛟蛇是矣。經云﹕學者𨿽守道﹐不作功徳﹐亦不能得道。昔漢天師丹成未服﹐謂王長眞人曰﹕神丹成就﹐若服餌之﹐當必衝天﹐便爲眞人。然吾未有大徳﹐宜須爲國爲民﹑除害興利﹐後可服丹輕舉上升。臣事三境則無愧矣。如是﹐方能飛升金闕﹐遊宴玉京也。

上學之士﹐修誦是經﹐皆卽受度﹐飛升南宮。

上學者聞道勤行﹐見法必學﹐始終不替﹐寒暑無虧﹐此太淸九宮以下有仙名者。旣修誦此經﹐使身得道而飛升仙域﹐受煉南宮朱陵之府。夫魂魄升仙﹐則火煉鬼質﹔生舟得道﹐則火煉垢穢﹐是故皆入南宮﹔然後登眞本位矣。

世人受誦﹐則延壽長年﹐後皆得作尸解之道﹐魂神暫滅﹐不經地獄﹐卽得返形﹐遊行太空。

世人卽常流之人﹐非出羣之士。旣以祖因福淺﹐身業功微﹐生前享壽遐齡﹐歿後解形暫滅。然不拘三官之制﹐不受九府之艱﹐期限數登﹐則神歸形復﹔旣攺形容於三宮之館﹐易童顏於九煉之房﹐故不入南上之宮﹐便歷太空之境矣。○尸解有四種。一者兵解﹐若嵇康寄戮於市﹐淮南則托形於獄。二者文解﹐若次卿易質於履﹐長房假形於竹。三者水火煉質﹐若馮夷溺於大川﹐封子焚於火樹。四者太陰煉質﹐視其已死﹐足不靑﹑皮不皺﹑目光不毀﹐屈伸從人﹐亦尸解也。肉皆百年不朽﹐更起成人。《眞誥》云﹕尸解仙不得禦華蓋﹐乘飛龍﹑登太極﹑遊九宮﹐但不死而已。《內義》曰﹕修誦𨿽殊﹐成功則一。金丹之道﹐難遇易成。儻宿命合眞﹐得之者努力而行﹐必契經旨﹐無疑矣。

此經微妙﹐普度無窮。一切天人﹐莫不受慶。無量之福﹐生死蒙惠。

《內義》曰﹕此經隱奧﹐是道玄微﹐廣濟有情﹐普度無量。經功滿足﹐丹道圓成﹐先亡蒙解脫之恩﹐兆身被生成之澤。

上天所寶﹐不傳下世。至士齋金寶效心﹐盟天而傳。輕泄漏慢﹐殃及九祖﹐長役鬼官。

長役鬼官者﹐死魂被謫於天徒驅雷役電官﹐地徒擔沙負石官﹐水徒撻汲溟波官。

《內義》曰﹕三洞眞經列於金格﹐玄都所祕﹐萬劫一開﹐傳授效盟﹐經有明旨。在昔劫數蹇屯﹐世運否塞﹐西臺龜母有請玉京﹐由是降授﹐用濟斯民。玉晨道君付於玄一眞人﹐玄一眞人付太極徐眞人﹐徐眞人付葛仙公﹐傳行於世。法有內外﹐事仍兩存。以丹而言﹐禁戒尢重。須嚴盟誓﹐不敢漏泄﹐內象之作﹐已露機緘﹐告天而行﹐廣用提拔。凡得此者﹐切勿慢輕﹐威神護持﹐靈官司察。若違此祝﹐身必禍殃貽累九玄﹐冥責難逭。

侍經五帝﹑五帝巳解在前。玉童玉女﹐各二十四人﹐營衛神文﹐保護受經者身。

童女都四十八人﹐旣常營衛神經﹐亦兼保護誦者。必薦舉精誠﹐司察慢泄﹐受誦之士宜愼之焉。若出入遊行﹐必宜攜帶﹐使持文而護身﹐免災而無慮。

《內義》曰﹕經者﹐祖炁也。五帝者﹐妙化五行之炁也。玉童玉女二十四人者﹐內外二景眞神﹐眞炁也。保養元神﹐是謂營衛神文﹐保護受經者。

道言﹕正月長齋﹐誦詠是經﹐爲上世亡魂斷地逮役﹐度上南宮。

正月﹐上元大慶之月﹐故能福及上世祖曾﹐幽魂苦爽﹐斷鬼神連逮之役﹐受仙官技度之慶。齋者﹐謂身無雜務﹐心不外想﹐內外淸虛﹐抱元守一﹐終乎此月﹐故言長齋。南官﹐已解在前。《內義》曰﹕正月者﹐寅也。修丹采藥以寅申爲起伏之候。寅乃陽起之候﹐欲於申時行功﹐則於寅時先守﹐以至申時施用。長齋者﹐淸心也。誦經者﹐攝炁也。謂之采藥。上世亡魂﹐乃陰炁也。陽炁𨿽曰子時發生﹐一陽尙在五陰之下。至於寅時﹐猶陰陽相半﹐陰上陽下﹐郁而未暢﹐故曰逮役。至於申時以法燻蒸﹐陽炁奮發上騰﹐入於離宮﹐得不謂之斷地逮役﹐度上南宮乎﹖

七月長齋﹐誦詠是經﹐身得神仙﹐諸天書名﹐黃錄白簡﹐削死上生。

七月﹐中元大慶之月。中及己身﹐諸天上生名於白簡﹐酆都落死籍於黑書。身得神仙﹐位登天府。黃籙白簡者﹐以黃金爲書﹐白玉爲簡也。凡修道之法﹐普度九窮﹐通濟生死。

《內義》曰﹕七月者﹐申也﹐乃陽伏之候。欲於寅時行功﹐則於申時先守。至寅時運汞投鉛﹐入鼎成寶。亦名采藥﹐亦鑄鼎器﹐如此則陽炁日盛﹐陰炁日消﹐所謂純陰鬼也﹐純陽仙也。陽炁旣壯﹐卽修仙之漸﹐功滿炁足﹐神化長生﹐故曰身得神仙。凡得道之士﹐皆酆岱落名﹐移注仙籍﹐膺圖受錄﹐乃獲上升﹐故曰諸天書名﹐黃籙白簡﹔削死上生也。

十月長齋﹐誦詠是經﹐爲國王帝主﹑君臣父子﹐安鎭國祚﹐保天長存﹐世世不絕。常爲人君﹐安鎭其方﹐民稱太平。

正月寅爲鬼道﹐故拔先亡﹕七月申爲人門﹐故度己身﹔十月亥爲天門﹐故上爲帝王安鎭國祚﹐永保太平。

《內義》曰﹕探藥足備﹐鑄鼎圓成。預先十月入室﹐調和神炁﹐去冬至十五日爲始﹐謹存神腎間﹐謂之築固靈根﹐使根元本始神炁俱生。國者﹐身也。神爲身之主﹐炁爲神之臣。神滿炁盈﹐百骸俱理﹐丹成質蛻﹐久視長生﹐骨肉同飛﹐形神俱妙﹐一如經之謂矣。

八節之日﹐誦詠是經﹐得爲九宮眞人。

八節日﹐元始分遣天尊天君天帝神仙兵馬教化人間﹐開度羣品。北斗南辰四司五帝亦復下降﹐條錄罪福﹔含炁之流﹐每至是日﹐各有變化﹐翾飛蠕動﹐艸木飛沈﹐隨緣感應﹐攺故易新。輕或更重﹐重或更輕。善惡回換﹐炁象之運﹐自然而然。上學之士﹐每於此日﹐自當存想祈謝﹐因變行化﹐習吉除凶﹐進善黜惡﹐升明棄暗﹐入正去邪﹐煉僞成眞﹐勵思登眞﹐開度羣品﹐生成萬匯。夫八節與八卦九宮相表裏﹐故八節誦經﹐得爲九官眞人矣。

《內義》曰﹕八節八卦入室運符進火﹐以冬至之日﹑子時爲首﹐起火神﹐存在腎。陽火運行﹐其神隨逐而進。腎中﹐根也。神室﹐蒂也。自根至蒂﹐根帶相連﹐結胎成果矣。一舉三時﹐自子至寅末住﹐金火逼﹐逐至神室。其丹漸結﹐應冬至立春節﹐坎艮卦。卯時沐浴﹐辰時進火﹐至巳末住。金火逼逐至髓海﹐應春分立夏節﹐震巽卦。陽火至極﹐午時運符﹐至申末住。金水推運﹐從雙關鵲橋入室﹐玄珠漸兆﹐應夏至﹑立秋節﹐離坤卦。酉時沐浴﹐戌時運符﹐至亥末住。眞炁歸元﹐一陽來復﹐應秋分﹑立冬節﹐兌乾卦。周而復始﹐循環不已﹐蓋促一年之功於一日之內﹐以應八節﹐用符八卦﹐凡此運用陽火陰符﹐皆歸中宮。長養聖胎﹐十月炁足﹐寶鼎功成﹐脫胎神化﹐是爲眞人。夫八卦環列﹐外實中虛。《易》曰﹕八卦成列﹐象在其中矣。此其所以爲九宮眞人。

本命之日﹐誦詠是經﹐魂神澄正﹐萬炁長存﹐不經苦惱﹐身有光明﹐三界侍衛﹐五帝司迎﹐萬神朝禮﹐名書上天﹐功滿徳就﹐飛升上淸。

人身有三魂﹕一魂居直﹐本屬宿官﹔一魂居地府﹐一魂居形內﹐七魄常住而不散也。遇本命日﹐魂神降體就屍﹐合同循環﹐歸降不絕﹐則生人安穩﹐災病不生。若其日淸淨身心﹐不酒不色﹐著新衣服﹐焚香習善﹐更於其日眠睡少時﹐卽魂與魄合﹐陰與陽並﹐道炁內隆﹐命根堅固。若嗜酒色﹐昏亂形體﹐則魂當歸時﹐去身三步之遠﹐取合不能﹐穢惡衝射﹐魂復而往。若三度昏亂﹐魂不合魄者﹐則陽衰陰旺﹐魄靈與陰鬼交通﹐致使遊夢眾惡﹐耽睡迷亂﹐災病俱生﹐將至於死。人能於本命齋誦﹐則有如上感應﹐功滿徳就﹐則飛升也。旣以我本命之日修誦﹐故能存我神炁﹐聖人作則﹐皆有由然。以此推之﹐則修眞之理自明矣。

《內義》曰﹕火候畢﹐行脫胎神化之道﹐聖胎存於髓海之中。以周星六十日爲期﹐本命一周以合周星之數。忽然如霹靂之聲﹐天門裂開﹐聖胎脫出﹐凡蛻爲仙﹐長生不死﹐魔王保舉﹐諸天奉迎﹐功備徳隆﹐飛騰可待。李昌齡曰﹕功者﹐日用之謂﹔徳者﹐日新之謂。苟能閔閔然如農夫之望歲﹐汲汲然如商賈之營財﹐今日積徳﹐明日又積徳﹐今日累功﹐明日又累功﹐所謂天仙一千三百善﹐行之只在四年﹔地仙三百善﹐行之只在一年。第人不能﹐多至中廢﹐不聞穿石禮樹之說乎﹖紫虛元君曰﹕昔有傅先生者﹐自少好道﹐入焦山石室中。積七年﹐忽遇太極眞人﹐授以木鉆﹐使之穿一磬石。戒曰﹕石透﹐吾當度汝。石厚五尺餘﹐傅穿之不息﹐積四十七年。石忽穿透﹐太極眞人果來度之。又南嶽夫人曰﹕昔有人勵志於道﹐然不知求道之方﹐惟日夕禮一枯樹﹐求丐長生﹐如是不已。積二十八年﹐樹忽生花﹐有汁如蜜﹐其人取花並汁吞之﹐遂獲度世。嗚呼﹗鉆石﹑禮樹﹐尙得度世﹐況持經行妙道﹐寧有不得者乎﹖

道言﹕行道之日﹐皆當香湯沐浴﹐齋戒入室﹐東向叩齒三十二通﹐上聞三十二天﹐心拜三十二過。

誦經之日﹐先被服盥漱﹐置經於案。然後焚香禮請﹐跪啟修誦之意。卽東向正坐﹐焚香披讀﹐注心歷目﹐微聲誦詠﹐若或錯誤﹐則卻上三十字讀﹐忽使匆速﹐苟貪徧數﹐翻爲失功﹐誤人不少。調聲誦詠﹐令神魂和暢﹐常令香炁不絕於室。叩齒者﹐當以中齒上下兩兩相叩﹐令響﹐內以集神﹐外以徹天。《眞誥》云﹕叩齒以集神﹐咽津以和眞。次則存拜三十二天﹐每想天帝﹐存一拜之。從東北方首始﹐東行左旋﹐止於西北。

閉目靜思﹐身坐靑黃白三色雲炁之中。

玄炁靑﹐元炁黃﹐始炁白。

內外蓊冥﹐有靑龍﹑白虎﹑朱雀﹑玄武﹑獅子﹑白鶴﹐羅列左右﹐日月照明﹐洞煥室內﹐項生圓象﹐光映十方﹐如此分明。

靑龍左﹐白虎右﹐朱雀前﹐玄武后﹔獅子左右各兩行﹐行有其八﹐對坐相望﹔白鶴亦然。日在額左﹐月在額右。光明一室﹐項生圓象﹔九色相間﹐靑﹑赤﹑黃﹑白﹑黑﹑綠﹑紅﹑紫﹑紺﹐照徹十方﹐存令分明如睹。

密咒曰﹕密者﹐口動而無聲也。

貪羅郁羅﹐符無蘇陀。太衝太極﹐陰陽包和。出有入無﹐出生入死。鬼神莫測﹐變化自如。元始混炁﹐玄中又玄。上干有頂﹐下洞太淵。誦之一徧﹐沈痾自痊。煉魂浴魄﹐眞陽自全。齋戒禮誦﹐萬過飛仙。無上祕咒﹐萬神綿綿。心中心咒﹐重復宣傳。貪羅洞明﹐與道合眞。玉淸上極﹐梵炁氤氳。分靈布炁﹐降注臣身。形神俱妙﹐變化飛升。一如令格﹐統攝萬靈。急急如律令。元上三天玄元始三炁太上道君。

玄元始三炁化生三寶君﹐各居一天。三天在人額上髮際。中爲淸微天﹐天寶君治之﹔左爲禹余天﹐靈寶君治之﹔右爲太赤天﹐神寶君治之。凡誦經﹐當存思三帝君。

召出臣身中三五功曹﹑左右官使者﹑侍香金童﹑傳言玉女﹑五帝直符﹑直日香官﹐各三十六人出。

上﹑中﹑下三境﹐每境八人﹐三八二十四人﹐並三魂七魄﹑陰陽二君﹐共三十六人。

關啟所言﹐

受法籙者﹐卽具位。如未受法籙﹐卽稱奉道弟子﹐當盡心中所欲言詞。然亦貴在簡當﹐至誠默奏。

今日吉慶﹐長齋

今某日吉慶﹐隨其日言之。如長齋卽言長齋﹐如不長齋卽不言也。

淸堂﹐修行至經﹐

若知三洞中盟之道﹐見行事卽言修行至經﹐自非此人卽不言修行至經。但言淸堂誦經。

無量度人。

或爲一事而誦﹐卽言爲某事誦經。若爲十方普度﹐乃可言無量度人。

臣及甲乙﹐轉經受生﹐

若常時自誦﹐卽言臣及祖考。若爲他人﹐卽言臣爲某人。但以意而陳述。甲乙者﹐某人某人之理也。

願所啟上徹﹐徑禦無上三十二天元始上帝至尊幾前。

元始上帝者﹐卽非元始天尊﹐乃上帝髙尊﹐位齊元始者。或云元始上帝卽天尊也。畢﹐引炁三十二過﹐引者﹐以鼻引而咽之。三十二過者﹐東南西北方﹐每方八天﹐各一引。東方靑炁﹐納於肝﹔南方赤炁納於心﹐西方白炁﹐納於肺﹔北方玄炁﹐納於腎。洞徹五內﹐然後誦經。

東向誦經。

東方乃長生之方﹐諸天所尊重。誦經之格﹐初一徧從序誦起﹐至此存思畢﹐卽誦後經。第二徧﹐則宜從元始無量度人上品妙經起誦。每十徧爲一過﹐若欲禳襘濟拔﹐須得十徧爲佳﹐以遵十回度人之義。或有事務暫起﹐亦得若經時稍久﹐卽須依前法。

《內義》曰﹕如上發鑪﹐密咒乃誦經﹐行持啟出官將通奏齋意﹐以祈感格。若夫三炁蓊冥﹐六神侍衛﹐日月洞煥﹐圓象照明﹐皆備內象之中矣。萬法皆有內外﹐事仍兩存﹐有內無外﹐皆非大道﹐乃屬旁門﹐內修祕密﹐外用顯明。是故太上微示內修﹐彰顯外用﹐令人溯流尋源﹐窮末知本﹐使其自悟自得﹐兼而行之﹐以取仙道也。

元始無量度人上品妙經內義卷之二竟

元始無量度人上品妙經內義卷之三

觀復子蕭應叟學

元始無量度人上品妙經

皇人曰﹕此乃道君標目也。

《內義》曰﹕玉笈瓊章﹐分爲三洞﹐日洞眞﹑洞玄﹑洞神。總而言之﹐是爲一乘也。此經屬洞玄﹐爲眾經之冠﹐故太上道君敍經於前﹐題曰太上洞玄靈寶也。此則直標元始無量度人上品妙經者﹐以明虛皇天尊所說。在經﹐故以此名篇﹔在丹﹐則金液還丹也。

元始洞玄﹐靈寶本章。

此是皇人所題內號。元﹐先也﹐先天而生。始﹐結也﹐元炁始結。洞﹐通也﹐通達無窮。玄﹐空也﹐杳然空洞。謂元炁始結而成玉字﹐在空玄之中﹐通照乎四方﹐空玄爲靈﹐入藏爲寶也。又曰﹕始生一﹐一﹐天也。天從始而元﹐明始亦元也。會合於元﹐元生之時﹐無天無地﹐無神無鬼﹐溟涬鴻蒙﹐無所分別﹐元始結而成玉字。玉者﹐自然之精﹐精出而發光﹐以成天地﹐日月星辰所以化成。元始尊神者﹐明其有靈也。化生天地日月星辰者﹐欲以生養萬物也。天地萬物生後而有號者﹐明元始造化也。號元始者﹐示人知終始歸趣也。

《內義》曰﹕元始者﹐虛無自然先天祖炁洞通也﹐玄妙也。通則通貫一切﹐妙則妙用無窮。靈寶者﹐金丹異名。本者﹐根也。章者﹐文也。謂虛無自然先天祖炁﹐通貫一切﹐妙用無窮﹐而爲金液還丹之根﹐宗演而爲文﹐以顯其迹也。

上品妙首﹐十回度人。

龍漢之年﹐玉字始出﹐日月始明﹐天地亦分。眾聖列位﹐元始出法度人﹐說經十徧﹐周回十方﹐度人無量。元始因撰作十部妙經﹐以紫筆書著空靑之林﹐眾聖所崇﹐爲經之祖宗﹐故曰上品妙首者也。

百魔隱韻﹐離合自然。

此四句乃皇人總明一經之宗旨。

《內義》曰﹕上品妙首者﹐金液還丹爲無上妙道之冠。十回度人者﹐十月之功﹐度世爲仙。此乃入室﹢月工夫。百魔隱韻﹐如丹藥異名﹔離合自然﹐猶金木間隔﹐復能互並﹐水火相克﹐復成旣濟﹐自然而成造化。

混洞赤文﹐無無上眞。

混者﹐混沌之名﹔洞者﹐洞陽之炁﹔赤文者﹐赤書眞文也。齊混沌之初﹐在天地之先﹐凝化空洞之上﹐鬱結太無之中。太無之無﹐亦無其無﹔旣無其無﹐是謂無無﹐故日無無上眞。

《內義》曰﹕混洞赤文﹐萬化之本源﹐眾生之眞性。在道﹐則爲一炁之祖﹔在人﹐則爲萬神之宗。先天地萬物﹐莫知其首初﹐故曰元始﹔成天地萬物﹐莫知其神妙﹐故曰靈寶﹔統天地萬物﹐莫知其廣大﹐故曰道徳﹔示人達本而行﹐故曰妙經﹔攝人返本而修﹐故曰還丹。演爲三乘﹐立爲三教﹐無窮法門﹐皆此化也。唐明皇制《混元贊》曰﹕大哉至道﹗元爲自然﹐劫終劫始﹐先地先天﹐含光默默﹐永劫綿綿。東訓尼父﹐西化金仙﹐百王取法﹐萬聖攸傳。大教之祖﹐玄之又玄。故《道徳經》云﹕有物混成﹐先天地生﹐不知其名﹐字之曰道。《西升經》曰﹕虛無生自然﹐自然生道。夫道者﹐無形無體﹐則先天一炁是也。而化生萬物﹐實天地造化之本。修金丹者﹐體循造化﹐以虛無自然﹑先天純精眞一之炁﹐名曰空炁金胎﹐生金母而作丹基。夫純精眞一之炁﹐父母未交之前﹐與混沌同體。《道徳經》曰﹕無名﹐天地之始者是也。在經故曰混洞。因父母媾精之始﹐此炁欻然感附﹐彊名曰神﹐謂之陽精﹐諭爲銀礦。是元神也﹐藏在坤宮。兩腎間。故謂之性﹐乃我本來面目。未生之前謂之陰金﹐已生之後謂之陽鉛﹐是爲五金之母。天地萬匯未有不因此炁而能成立者也。《道徳經》曰﹕有名﹐萬物之母。是矣。眞一子彭眞人敍《參同契》曰﹕徑指天地之靈根﹐將爲藥祖﹐明示陰陽之聖母﹐用作丹基者﹐此也。因日用妙化發生之炁運歸中宮﹐而爲丹母﹐故曰道生一﹐象乎祖炁﹐結而成玉字也。在經則曰赤文﹐是爲金火﹐金者﹐先天自然之炁﹐金胎也。火者﹐日用發生之陽炁也。同出一源而爲體用者矣。此乃無上可上﹐至眞妙道﹐故曰無無上眞也。

元始祖劫﹐化生諸天。

祖﹐始也。玄元始炁於祖劫之初﹐欻然而造化五億諸天。按天地一成一敗﹐謂之一劫。言始劫者﹐謂世界初生﹐未經成敗也。

573／3

《內義》曰﹕周濂漢曰﹕大哉乾元﹗萬物資始﹐誠之源也。乾道變化﹐各正性命﹐誠斯立焉。故元始祖劫者﹐乃大哉乾元﹐萬物資始者也。是眞之源也。化生諸天者﹐乃乾道變化﹐各正性命者也。則眞斯立焉。原夫化生諸天之祖﹐自一炁而立三境﹐由三境而生九天﹔三境九天各又下生三天﹐合三十六天﹔次下四種民天﹐次分三界二十八天﹐次八梵天﹐以至化生五億諸天﹑八圓世界﹐而人之生亦類是也。父母精血相包自己本有﹐而成性命。人初結胎在母腹中﹐精血未凝﹐飛潛不定﹐如珠似露。凝結之後﹐生形三瓣﹐頭與四肢。男子先生左腎﹐次生右命門。女則反是。本性繼種於兩腎之間﹐名曰坤宮﹐日用妙化之炁自此發生。次則上生兩瞳神水﹐以至化生五臟六腑。憑母呼吸﹐炁足而生。故老君曰﹕天地媾精﹐陰陽布化。一月爲胞﹐精血凝也﹔二月爲胎﹐形兆胚也﹔三月陽神爲三魂﹐動以生也﹔四月陰靈爲七魄﹐靜鎭形也﹔五月五行分五臟﹐以安神也﹔六月六律定六腑﹐用資靈也﹔七月七精開七竅﹐通光明也﹔八月八景神具﹐降眞靈也﹔九月宮室羅布﹐以定精也﹔十月炁足﹐萬象成也。夫人𨿽與天地同造化﹐而不得並其長久者﹐何耶﹖蓋由不能復其本也。本者﹐祖炁也。本於一心﹐專一炁而致柔﹐修一心而成道。若能通而會之﹐則閉戶造車﹐出門合轍﹐返本還元﹐形神俱妙。故傅大士頌釋迦曰﹕六年雪嶺爲何因﹐只爲調和炁與神。一百刻中爲一息﹐方知大道是全身。通而會之﹐此頌是也。所以道冠﹑儒履﹑釋袈裟﹐非徒爲者也。

開明三景﹐是爲天根。

二儀分形﹐三光垂曜﹐皆稟始炁﹐故爲天根矣。

《內義》曰﹕經曰﹐道生一﹑一生二﹑二生三﹑三生萬物。故《虛無自然本起經》曰﹐夫道得三乃成。故曰三合成徳﹐道不滿三﹐諸事不成。《系辭》曰﹕易有太極﹐是生兩儀。由一炁而分淸濁﹐是爲三也。《九天生神章經》云﹕三炁合生九炁﹐三炁爲天地之宗﹐九炁爲萬物之根﹐因三成九﹐爲物之根﹐謂之三生萬物。三合成徳﹐在道﹐爲三炁﹔在物﹐爲三才﹔在天﹐爲三光﹔在人﹐爲三元。皆元始之祖炁﹐作萬物之本根。故曰開明三景﹐是爲天根。以內而言﹐假設法象﹐則曰鉛﹑汞﹑砂也。直指其物﹐則是本有之性﹐與夫日用妙化陰陽之二炁也。人𨿽知本有之性﹐而莫知二界之用者﹐亦不免其衰謝也。鍾離眞人曰﹕有無交入名丹本﹐隱顯相符是水金﹔莫謂此身緣是道﹐獨修一物是孤陰。夫天地間之萬物﹐先有本而後有根﹐若果之有核是其本也﹐種之於土﹐陰陽激薄﹐則甲坼勾萌﹐而生根﹐故能長茂華實﹐生生不窮。若無根株﹐而欲其本之久存者﹐未之有也。是故天尊先指祖炁而爲道之本﹐次明三境而爲道之根﹐由是降本流末而生萬物。人能常無欲以觀其妙﹐反身而誠﹐則範圍天地﹐造化自我。經曰﹕宇宙在乎手﹐萬化生乎身。非孟浪之說也。

上無復祖﹐惟道爲身。

妙本自成﹐無復先祖﹐括囊無外﹐盡是道身。道以虛無爲宗﹐自然爲本﹐以道爲身也。然此三者﹐悉無形相﹐尋考其理﹐乃是眞空。眞中有精﹐本無名稱﹐聖人將立教迹﹐不可無宗﹐故舉虛無爲道之祖。其實三體俱會一眞﹐形相都無﹐能通眾妙也。

《內義》曰﹕天地人物品類𨿽殊﹐無別根宗﹐獨道所化。故《老子西升經》曰﹕道者﹐元炁虛無﹐混沌自然﹐無表無裏﹐無有髙下。天地從之而生﹐萬物資之而形。又曰﹕有形之類﹐皆自道生。《西升經》曰﹕天地與人物本皆道之源﹐俱出於太素虛無之始端。故金液還丹亦同是而爲體也。

五文開廓﹐普植神靈。無文不光﹐無文不明﹐無文不立﹐無文不成﹐無文不度﹐無文不生。

五篇眞文開廓形狀﹐普生天地﹐安置神靈。若無眞文開廓﹐則日月不得光﹐星辰不得明﹐乾坤不得立﹐世界不得寧﹐幽魂不得度﹐枯骨不得生。

《內義》曰﹕五文在丹爲五物﹐先天一炁之所化﹐依時存於室中爲鉛水﹐妙用發生之炁感而爲砂木。陽極生陰名日汞﹐火。陰歸陽室而爲銀﹐金。中宮生成而爲丹。土。分布五行﹐散化萬神﹐皆一炁之妙用﹐爲萬道之根宗。故曰五文開廓﹐普植神靈。目非此而不光﹐心非此而不明﹐身非此而不立﹐丹非此而不成﹐生非此而不度﹐死非此而不生。

是爲大梵﹐天中之天﹐

《內義》曰﹕此兩句總結前文﹐是謂大道玄中之玄﹐以丹而言﹐金丹之道﹐散在諸經﹐或以淸靜爲宗﹐或以虛無爲宗﹐或言陰陽﹐或言造化﹐或言龍虎鉛汞﹐或言神炁水火。此經總眾體而大備﹐析至理而無遺﹐故曰是爲大梵天中之天也。得之者﹐可以探本求源﹐窮神知化﹐宴息玄虛之境﹐逍遙靈寶之場﹐四威儀中﹐無非行道也。

郁羅蕭臺﹐玉山上京。

郁者﹐盛也。羅者﹐大羅也。大羅天上有玉京山﹐山上有七寶玄臺﹐在七寶城中。中有玉淸之殿﹐髙上玉皇治其中。○玉淸之上有九層之臺﹐窮於髙際﹐參於太無﹐故映郁大羅之上﹐蕭然九層之臺。大無卽大羅﹐以玉爲山﹐故云玉山。山上有京﹐故曰上京﹐亦名玉京﹐亦名玉淸﹐皆因玉而得名。此卽通謂之玄都玉京也。

上極無上﹐大羅玉淸。

大羅玉淸之境﹐窮髙極遠﹐更無一物在其上﹐能包羅眾天﹐故曰大羅。其上無塵﹐豁然太空﹐無爲之道場也。

眇眇劫仞﹐若亡若存。

眇眇者﹐髙遠也。劫者﹐譬如巨石﹐方圓四百里。又如空城﹐方圓四百里。上下齊等﹐滿中芥子﹐天人百年一度﹐取一芥子。又羅衣拂巨石﹐石消芥子盡﹐名爲一劫。故《步虛經》曰﹕仰觀劫仞臺﹐此之謂也。七寶之臺﹐非地仙所見﹐況凡人乎。睹之則言有﹐不見則言無﹐故曰若亡若存。若亡若存者﹐非定相也。亦𨿽有形而無其體﹐眞精造化﹐自然而然也。

《內義》曰﹕郁羅蕭臺者﹐腦際也。玉山上京者﹐泥丸也。上極無上大羅玉淸者﹐泥丸之上太玄也。內祕一機﹐謂之日月髙奔﹐神化脫胎之要。《黃庭經》曰﹕髙奔日月吾上道﹐乃見玉淸虛無老者也。眇眇劫仞﹐若亡若存者﹐性也﹐非象數﹑方色可以窺測﹐又非芒昧全然無物﹐有同太虛﹐恍惚窈冥﹐故眇眇劫仞﹐不可窺測也。若亡若存﹐恍惚窈冥也。經曰﹔視之不足見﹐聽之不足聞﹐用之不可旣。張眞人曰﹕視之不可見其形﹐及至呼時又卻應﹐莫道此聲如谷響﹐若還無谷有何聲。

三華離便﹐大有妙庭。

三華者﹐金華﹑玉華﹑九華三宮。離便者﹐三宮乃玉淸境離宮便殿。大有﹐卽髙上大有。玉淸宮﹐天尊所禦﹐故曰妙庭。《內義》曰﹕泥丸腦際﹐謂之離宮﹐亦謂之午位﹐亦謂之乾宮。三者﹐南方之數。華者﹐華蓋﹐亦名圓蓋﹐乃百關總會之穴﹐萬神朝宗之所﹐卽泥丸腦際是矣。離者﹐南方午位也。便者﹐變也﹐陽炁至巳而極﹐變而生陰﹐陰始於午。《龍虎經》曰﹕陽爻畢於巳﹐正陰﹐發離午者也。大有者﹐《易》曰﹕火在天上大有。離午﹐火也。乾宮﹐天也。妙﹐玄也﹐庭﹐中也。玄則玄炁也。玄元始之玄炁。中則腦中也。中者﹐四方之中﹐以指內事﹐則腦中﹑心中﹑脾中是也。玄炁居於腦中﹐卽是眞陰生於離午。以爻而言﹐柔居尊位﹐諸陽應之﹐象虛皇天尊凝寂玉淸之上﹐而天地萬物自然造化﹐生成於下者也。

金闕玉房﹐森羅淨霐。

黃金之闕﹐森然煥邈﹐以周羅白玉之房﹐則精潔嚴凝而光瑩。

《內義》曰﹕太玄金華玉女曰﹕土之精生石﹐石之陰精爲玉﹐石之陽精爲金。故《金經》曰﹕一石之中分陰陽﹐爲金玉﹐一陰一陽之謂道矣。金闕﹐日也﹔玉房﹐月也。森羅﹐星宿也﹔淨霐﹐日月星宿﹐瑩淨霐澄也。夫日月者﹐陰陽之精﹐坎離之體﹐乾坤之用。日中有烏象﹐離中有陰月﹐中有兔象。坎中有陽﹐陽無陰不能自耀﹐其魂陰無陽不能自瑩。其魄列宿環布周天爲經﹐日月五星躔度爲緯﹐推移寒暑﹐造化萬物。在丹道則爲化機至藥﹑符火妙用﹐故《參同契》引《易》而言天地設位﹐而易行其中矣。天地者﹐乾坤也。設位者﹐列陰陽配合之謂也。易謂坎離。坎離者﹐乾坤二用。二用無爻位﹐周流行六虛﹐往來旣不定﹐上下亦無常。又曰﹕坎戊月精﹐離己日光﹐日月爲易﹐剛柔相當。易者﹐象也。懸象著明﹐莫大乎日月。窮神以知化﹐陽往則陰來。又曰﹕混沌旣交﹐接權輿﹑樹根基﹐經營養鄞鄂﹐凝神以成軀。眞一子注曰﹕天地設位者﹐以其旣濟鼎器象乾坤也。易行乎其中﹐陰陽離坎運於其中也。中安金母﹐外施水火﹐運轉動靜﹐周流六虛﹐更爲變化之宗﹐互作生成之本。坎戊月精。月﹐陰也﹔戊﹐陽也。乃陰中之陽﹐象水中有金虎。離己日光。日﹐陽也﹔己﹐陰也。乃陽中之陰﹐象火中有汞龍也。故易者﹐象藥也。日月相合而成也。金液大丹﹐合日月陰陽之精炁而成﹐故陰陽之炁﹐出入捲舒﹐晝夜循環﹐周而復始。符火進退﹐陰來陽往﹐陽伏陰施。混沌者﹐神室也。陰陽龍虎在混沌之中﹐承交感之化炁﹐樹立根基﹐長養鄞鄂﹐以至凝神成軀﹐終爲精物。故鼎室之中﹐別一天地日月之用妙矣。

大行梵炁﹐周回十方。

玉淸眞道梵炁大行於十方之域﹐周流諸天之境。

中有度人不死之神﹐

諸天十方有此神主﹐司度世不死之事﹐非言神不死也。

中有南極長生之君﹐

卽南極長生大君﹐主治生錄者。

中有度世司馬大神﹐

南官有度世司馬﹐有度世大神﹐並治宮中﹐主司度世。

中有好生韓君丈人。

好生君諱猷﹐治南昌上宮。韓君乃神中之尊﹐謂之丈人﹐監長生籍者。

中有南上司命司錄﹑延壽益算﹑度厄尊神﹐

南上﹐洞陽宮之別名。尊神﹐卽南斗六司眞君也。

回骸起死﹐無量度人。

此二句通結上文﹐從中有度人至此諸司眞官﹐皆能回骸起死﹐劫劫度人成道。

《內義》曰﹕大行梵炁者﹐卽先天純精眞一之炁藏於坤宮者也。妙化發生﹐上至乾宮﹐陽極陰生﹐下降還元﹔升降循環﹐流行不息﹔故曰周回十方也。張眞人曰﹕只是水銀﹐一味周流﹐經歷諸辰。道光曰﹕循行十二位﹐赤腳猛將軍者矣。由是陽炁日盛﹐長養聖胎以至度世長生﹐脫胎神化﹐修之則得﹐無有限量﹐豈非中有度人不死之神﹑長生之君﹑度世大神﹑好生韓君﹑司命司錄﹑延壽益算度厄尊神﹑回骸起死﹑無量度人者乎﹗玄師曰﹕金母居西龜之山﹑言金之體也﹔亦曰龍山﹐言木之道也。乃元炁之根紐﹐眞土之淵府。西北之角﹐亥子之間﹐中有梵炁之主﹐雌一眞母居焉。萬炁日夜上朝﹐若稍有塵心﹐則失大行﹐梵炁不能彌羅一身﹐修眞之士可不謹哉。已上正經﹐乃元始所說正文。

今日校錄﹐諸天臨軒。

今日乃赤明劫初﹐在浮黎國中開圖校錄之日。校是比量罪福錄﹐是記錄功過。

《內義》曰﹕此時行功﹐萬神聚室者也。

東方無極飛天神王長生大聖無量度人﹐

玄都玉京山八方諸天﹐皆有三千大千世界。東方無極諸天安大堂鄕大千納賢世界。

南方無極飛天神王長生大聖無量度人﹐

南方諸天宛黎城大千棄賢世界。

西方無極飛天神王長生大聖無量度人﹐

西方諸天福堂洲大千咸行世界。

北方無極飛天神王長生大聖無量度人﹐

北方諸天郁單野大千淸淨世界。

東北無極飛天神王長生大聖無量度人﹐

東北諸天福集都大千長安世界。

東南無極飛天神王長生大聖無量度人﹐

東南諸天元福田大千用賢世界。

西南無極飛天神王長生大聖無量度人﹐

西南諸天延福鄕大千仁靜世界。

西北無極飛天神王長生大聖無量度人﹐

西北諸天福徳野大千延賢世界。

上方無極飛天神王長生大聖無量度人﹐

無極無上玄都玉京紫微之中﹐無鞅之眾飛天神王。

下方無極飛天神王長生大聖無量度人﹐

下方五嶽五帝洞陰淸靈北都諸宮府之眾也。

《內義》曰﹕以身而言﹐上自泥丸﹐下至湧泉﹐五臟三田﹐百千關節之神炁也。萬神聚爲一神﹐萬炁混爲一炁﹐挈提天地﹐把握陰陽之理也。

十方至眞飛天神王長生度世﹐無量大神。

此乃總結前文﹐此十方眞聖並主監得道成眞長生度世之事。故云﹕大聖無量度人。

並乘飛雲﹐丹輿綠輦﹐羽蓋瓊輪﹐驂駕一朱鳳﹐五色玄龍﹐建九色之節﹐十絕靈旛。

飛雲者﹐三素云。神王各乘丹霞之輿﹐碧霞之輦﹐朱雀鳳凰以爲蓋﹐七寶瓊玉爲輪轂。玉女建九色之節﹐眞人持十絕之旛。

前嘯九鳳齊唱﹐後吹八鸞同鳴。

前有嘯歌﹐則九鳳齊唱﹔後吹管鑰﹐則八鸞同鳴也。

師子白鶴﹐嘯歌邕邕。

此鈞天樂也。天一左宮有樂器﹐子日玉女能吹笙竽﹐丑日玉女能嘯歌﹐寅日玉女能鼓瑟﹐卯日玉女能擊築﹐辰日玉女能鼓琴﹐巳日玉女能撞鐘擊磬﹐午日玉女能吹簫﹐未日玉女能吹笳﹐申日玉女能爲九音之歌﹐酉日玉女能爲六變之歌﹐戌日玉女能作百獸鳴﹐亥日玉女能爲天下新聲之曲。名與世同﹐音與俗異﹐而俗音淒思以促命﹐天音和暢以延生。

五老啟途﹐羣仙翼轅。

十方大聖﹑道位髙尊乃感五帝前引﹐羣仙驂乘。五老者﹐東方靑靈始老﹐姓關﹐諱開﹐字靈威仰﹐和春炁生萬物。南方丹靈眞老﹐姓洞浮﹐諱極炎﹐字赤熛弩﹐和夏炁長萬物。中央元靈元老﹐姓通班﹐諱元氏﹐字含樞紐﹐和土炁上載九天。西方皓靈皇老﹐姓上金﹐諱昌開﹐字耀魄寶﹐和秋炁成萬物。北方五靈玄老﹐姓黑節﹐諱靈會﹐字﹝隱侯局﹐和冬炁藏萬物﹐皆天眞自然之神﹐故曰元始五老。非後學而成眞者﹐自受符命﹐各治一方﹐大劫交周﹐其位乃易。

億乘萬騎﹐浮空而來。

《內義》曰﹕十方大神者﹐法身之神炁﹐神之禦炁﹐陰陽雜還﹐萬億法象﹐俱備其中﹐故曰並乘飛雲﹐丹輿綠輦﹐羽蓋瓊輪﹐驂駕朱鳳﹐五色玄龍也。乃若九色之節﹐陽精也﹔十絕靈旛﹐陰華也﹔前鳳陽﹐先唱也﹔後鸞陰﹐後隨也。師乃獸王﹐象心﹔鶴乃靈禽﹐類性。嘯歌邕邕﹐神思熙熙也。五老﹐啟途者﹐祖炁妙化而爲五行發暢上騰也。羣仙翼轅者﹐萬神攢簇於元宮也。億乘萬騎﹐浮空而來者﹐三部八景陽魂陰魄﹑千二百形影﹑萬二千精光﹐一時混化﹐歸於元一者也。

傾光回駕﹐

傾光者﹐流精玉光﹐互相輝煥。回駕者﹐飛雲輪轂﹐回旋法座。

監眞度生。

十方上聖朝集帝所﹐監領眾眞而拔度羣生也。

《內義》曰﹕傾光回駕者﹐坎離旣濟﹐陰陽交泰之象。夫陽升陰隨﹐會歸鼎室﹐造化收攝﹐二炁混合﹐卽前所謂神之禦炁﹐陰陽雜還﹐法象俱備者也。二炁﹐坎離陰陽也。坎中陽爻下交離中陰爻﹐陽光之下傾也﹐故日傾光。陰隨陽升﹐象車駕物﹐內陰求攝外陽﹐外陽慕戀內陰﹐陰陽交互﹐故曰回駕。由是至精感激﹐眾陽通暢﹐正炁滋榮﹐眞神化生﹐故曰監眞度生。

諸天丞相﹑南昌上宮﹐

丞炁﹑相炁﹐能立造化。丞相乃大羅天之神公。南昌上宮﹐卽朱陵宮﹐在於赤明和陽天中者也。

韓司主錄﹑監生大神﹐

韓司﹐司命也﹐主得受煉度之錄。監生大神﹐主度九幽之魂者。

《內義》曰﹕以內而言﹐象法身大梵﹑妙化發生之炁﹐𨿽眞神居於室內﹐若無此炁﹐亦莫得而生也。

執錄把籍﹐齊到帝前。

《內義》曰﹕錄籍者﹐記功罪也。諸天司職主宰大神﹑齋執同會虛皇天尊之前者﹐乃校功量福﹐普度人天也。象乎妙化之炁﹐歸乎神室﹐資育生化之理﹐太虛之先﹐寂寥何有﹗祖炁旣判﹐而陰陽分焉。混沌之初﹐杳冥無朕﹐三才旣立﹐而文籍生焉。顯諸仁﹐則爲錄籍﹔藏諸用﹐則爲陰陽。若幽明無錄籍﹐功罪何所記﹖天地無陰陽﹐造化何由成﹖夫陰陽者﹐丹道之用﹐離析異名﹐莫能盡錄。

略而言之﹐象交馳曰龍虎﹐類藥物曰汞砂﹐爲化機曰坎離﹐在升降曰水火。諸家殊號﹐以類求焉。前者卽中宮神室之所﹐陰陽乃金丹之妙用。神室則金丹之樞紐﹐帝之所禦﹐四海朝貢﹐莫不輻湊。神之所捨﹐萬炁感附﹐莫不混凝。神爲君炁﹐爲臣神﹐居室內﹐萬炁俱聚﹐故曰執錄把籍﹐齊到帝前也。張眞人曰﹕夫煉丹者﹐須洞曉陰陽﹐深明造化﹐方能追二炁於黃道﹐會三性於元宮。攢簇五行﹐合和四象﹐龍吟虎嘯﹐夫唱婦隨﹐玉鼎湯煎﹐金鑪火熾﹐玄珠有象﹐太一歸眞。由是觀之﹐還丹之要﹐無出乎陰陽﹐本生於道。道生一﹑一生二﹑二生三﹑三生萬物。《悟眞篇》云﹕道自虛無生一炁﹐便從一炁產陰陽。陰陽再合生三體﹐三體重生萬物昌。夫丹者﹐體循造化而修之也。其餘百千異名﹐無窮妙義﹐皆從陰陽而出﹐如丸走盤﹐縱橫曲直﹐莫得而測其實﹐不出其盤矣。若夫不體造化﹐不循陰陽﹐𨿽有要妙之言﹐玄微之論﹐只是旁門小法﹐豈得與金丹同日而語哉。然修丹之士﹐且當遷善攺過﹐守戒防非﹐又其要在於去詐息機﹐淸心寡欲。機詐運變於中﹐則神亂气昏﹔身中炁候﹐與天地不相符合﹐藥無由采。聲色愛慕於外﹐則神馳炁散﹐內外造化﹐不相交涉﹐鼎無由成。有志之士﹐不能去此﹐是卻行而求前矣。嗟夫世人逐末忘本﹐賤命輕身。英雄豪傑者﹐爲功名事業所役﹔聰明特達者﹐爲進取富貴所誘﹔衣食丰足者﹐爲營求計算所惑﹔貧窮不給者﹐爲口體交累所苦。其有出塵之士﹐秪樂逸豫之康﹐以此謂淸靜無爲﹐誤矣。是皆當面蹉過﹐殊不念張平叔有志士﹐若能修煉﹐何妨在市居朝之語。使世人能以此道自任﹐日日撥置﹐少頃爲之﹐勤行不退﹐必有成效﹐應機接物之間﹐毋忘回光返照﹐則金丹光明﹑常現爍爍﹐縱未打成一片﹐亦是安樂法門﹐益壽延年﹐不被業轉。如能確志﹐道不負人﹐故鍾離眞人有曰﹕皇天若負道心人﹐令我三徒爲下鬼。眞人者﹐豈誑言乎﹖經曰﹕從事於道者﹐道者同於道﹐徳者同於徳﹐失者同於失。同於道者﹐道亦樂得之﹔同於徳者﹐徳亦樂得之﹔同於失者﹐失亦樂得之。信不足焉﹐有不信焉。若夫機緘﹐不敢輕泄﹐略開綫路﹐用啟後人。葛仙公歌曰﹕流珠流珠﹐役我區區。奔馳四海﹐歷徧萬書。焚盡金石﹐燒竭汞珠。彼尋不見﹐情思若愚。賴師傳授﹐元炁虛無。杳冥中起﹐恍惚中居。眞陰眞陽﹐一吸一呼。先存金鼎﹐次辦玉鑪。離火激發﹐坎水規模。玉液灌漑﹐洞房流酥。眞人度人﹐要大丈夫。念玆在玆﹐語吾記吾。彭眞人曰﹕至道希夷微且深﹐燒丹先認大還心。日爻陰偶生眞汞﹐月卦陽奇產正金。女妊朱砂男育雪﹐癸藏熒丙含壬。兩端的指鉛金祖﹐莫向諸般取次尋。天師虛靜先生曰﹕神若出便收來﹐神返身中炁自回。如此朝朝還暮暮﹐自然赤子產眞胎。

浮丘伯原道歌云﹕虎伏龍亦藏﹐龍藏先伏虎。但畢河車功﹐不用堤防拒。諸子學飛仙﹐狂迷不得住。左右得君臣﹐四物相念護。乾坤法象成﹐自有眞人顧。𨿽曰不漏機緘﹐歌詩之中﹐要領已備。倘有志者﹐研必得之。此乃天之所授也。

580／3

隨所應度﹐嚴校諸天。

隨功輕重﹐應事開度﹐嚴校諸天﹐罔有遺失。《內義》曰﹕金丹之道﹐與他術不同。一得永得﹐隨功受報。十分工夫﹐有十分受用﹔其或滅裂﹐則報亦滅裂。然所修至密﹐無聲無臭﹐而眇眇大羅之境﹐寥寥虛廓之鄕﹐無所不關﹐無所不達。謹嚴校錄﹐毫髮不遺。倘勤篤無倦﹐必臻度世矣。已上正文玉晨道君序述。

普告三界﹐無極神鄕。

三界者﹐欲界﹑色界﹑無色界也。無極者﹐十方無極世界也。

泉曲之府﹐北都羅酆。

下方正北有一大海﹐穢惡腥黑﹐莫測邊際。中有一山﹐髙十萬六千里﹐上參碧落﹐下入風泉﹐名日北都羅酆山。近水面有一大洞﹐名曰陰景天宮﹐周回三萬六千里﹐中有三十七獄。主此洞者﹐名曰太陰天君。山上又別有六洞六天﹐大魔各主其一﹐卽太陰天君外六曹﹐曹吏合有三十六萬人。第一洞名紂絕陰天宮﹐第二洞名泰殺諒事宗天宮﹐第三洞名明晨耐犯武城天宮﹐第四洞名恬照罪气天宮﹐第五洞名宗靈七非天宮﹐第六洞名敢司連宛天宮。若能持此六宮名﹐常生敬畏者﹐魔王保舉﹐削落罪名﹐生死受賴﹐獲福無窮。此羅酆在天地之北外癸地。

三官九署﹑

三官者﹐天﹑地﹑水三官。三官有九官﹐故曰九署。上元天官﹐隸玉淸境﹐置三官九府﹑三十六曹。官僚皆結自然之炁﹐而爲人總主。上眞自然玉虛髙皇上帝﹑諸天帝主﹑上聖大神﹑千眞已得道﹐及男女生命錄籍﹐及已得道未得道百姓男女仙錄罪福。中元地官﹐隸上淸境﹐置三宮九府四十二曹﹐官僚皆死者﹐有功徳之魂﹐受度得任﹐各有年限﹐功滿徳就﹐升爲天府仙官。功未滿者﹐還生人中也。中宮總主五帝五嶽﹑諸眞人﹑諸地神﹑仙已得道者。左宮主地上九土﹑土皇八極諸靈官﹑及生命錄籍。右宮主地上諸靈官﹐下元水官﹐隸泰淸境。置三宮九府四十二曹﹐官僚與中元同。是有功徳之魂﹐補充中宮﹐總主水帝﹐暘谷神王九江水府河伯神仙﹑水中大神﹐及仙錄簿籍。左宮主水中萬精蛟龍鯨鯢﹐又會水母龍門度數之期﹐及人命錄籍生死功過。右宮主水中精魂百鬼萬靈。其詳載《三元品戒經》。

十二河源。

十二河源者﹐月爲太陰之精﹐諸水之母﹐井是天河之源﹐眾水之泉。每一月一周天﹐一年十二月皆過東井﹐沃黃華﹐濯天人之容。

上解祖考﹐億劫種親。

每三官校錄﹐子孫有大功﹐玉帝卽超

度其玄祖也。

疾除罪簿﹐落滅惡根。

一身受度﹐則九祖蒙恩﹐故令疾除於罪簿。惡根者﹐惡念根性﹐𨿽死猶存﹐當以煉度爲之滌蕩也。

不得拘畱﹐逼合鬼羣。

《內義》曰﹕以身而言﹐三田爲三界﹐上自泥丸﹐下至湧泉﹐爲無極神鄕。大腸小腸爲泉曲之府﹐腎之下爲北都羅酆。三尸九虫﹐乃三官九署﹐十二經絡爲十二河源﹐如上諸處﹐各皆有神。《黃庭》《大洞》二經﹐備著詳悉﹐然此諸神皆後天之物﹐華競所撓﹐嗜欲所汨﹐昏濁沈滯﹐不得淸明。有如人之先亡祖禰﹐拘系幽陰﹐不得超度之比。若修煉之士﹐則萬炁朝生門﹐百神守死戶﹐頓超塵境﹐了悟無爲﹐不致沈迷﹐淪墜苦趣矣。

元始符命﹐時刻升遷。北都寒池﹐部衛形魂。制魔保舉﹐度品南宮。死魂受煉﹐仙化成人。生身受度﹐劫劫長存。隨劫輪轉﹐與天齊年。永度三徒五苦八難﹐超淩三界﹐逍遙上淸。

此元始降勃﹐北帝衛送﹐幽魂制告﹐魔王保度﹐南宮受煉注生。若死魂在世有功徳﹐形神暫滅﹐鬼質受煉仙化。或無功徳﹐遇會受煉﹐卽生人界。修行至經﹐生身受度﹐劫劫長存。或生死之根未斷﹐但劫劫不失人身﹐了悟此因﹐善根習熟﹐則永度三徒五苦八難﹐超淩三界﹐逍遙上淸矣。三徒者﹕第一色欲門﹐上尸道天徒界。第二愛欲門﹐中尸道人徒界。第三貪欲門﹐下尸道地徒界。此名三惡﹐遏人學仙之路。五苦者﹕第一色累苦心門﹐曰泰山地獄苦道﹔第二愛累苦神門﹐日風刀苦道﹔第三貪累苦形門﹐曰提石負山苦道﹔第四華競苦精門﹐曰塡海作河苦道﹔第五身累苦魂門﹐曰吞火食炭鑊湯苦道。三徒五苦﹐故曰八難﹐總八般難也。

《內義》曰﹕元始符命﹐卽元始祖炁也。是炁出陰入陽﹐隨刻隨時﹐升騰生化。子時一陽於坤官發生﹐是爲復卦﹐一陽祖炁所化。乾始於坤六陰柔爻之下﹐變一剛爻﹐陽炁用事﹐漸漸上騰﹐故曰元始符命﹐時刻升遷。北都寒池﹐五陰之下也。部衛形魂。一陽之升也。陽炁上騰﹐巳時至離官﹐六陰化爲純乾﹐故曰制魔保舉﹐度品南宮。死魂受煉﹐純陰。仙化成人。純陽。生身受度者﹐先天一炁感附於父母媾精之初﹐而有此身。故曰生身。有知之後﹐情竇一開﹐元炁日喪﹐以至老死。達人志士則不然﹐復我之性﹐返我之宗﹐斡造化之玄微﹐運陰陽之妙理﹐有如陽極於巳而陰生於午。六陽剛爻之下變一柔爻﹐陰炁用事﹐漸漸下降﹐則收斂於中宮﹐使聖女靈男交陰陽於神室。飛龍伏虎﹐構魂魄於母胎﹐故曰受度。劫劫者﹐日日之謂。陽升陰降﹐復命歸根﹐妙化無窮﹐周而復始﹐故曰劫劫長存。夫陽剝於上﹐而復生於下﹐循環不息﹐與身終始﹐故曰隨劫輪轉﹐與天齊年。功用不輟﹐火侯無差﹐則形神俱妙﹐與道合眞﹐故曰永度三徒五苦八難﹐超淩三界﹐逍遙上淸。

582／3

上淸之天﹐天帝玉眞﹐元色之景梵行。

《內義》曰﹕薛幽棲曰﹕上淸之天天帝者﹐卽三十六天帝。最尊極者﹐道齊元始﹐位列玉淸﹐故曰玉眞。此卽上淸以下三十六天﹐不同三十二天也。有景無色﹐故云梵行。梵行者﹐道中之道﹐天中之天﹐出入無間﹐眞空無礙也。以內而言﹐丹成純陽乾金之象﹐乾用九金﹐數四九四三十六矣。道齊元始﹐均一炁也。位列玉淸﹐妙一貫也。金歸性初﹐故得有景無色﹐還丹之功到此則羣陰剝盡﹐陽體純全﹐心識瑩然﹐升玄入妙﹐如秋空之澄碧﹐若寒潭之靜淵。稍異毫芒﹐則瞇人目。安能造於無色之景梵行者乎﹖

太黃皇曾天帝郁襤玉明﹐正音云﹕開玄攝明天炁黃﹐系梵炁。

太明玉完天帝須阿那田﹐正音云﹕保玄道靈天炁綠﹐系璧宿。

淸明何童天帝元育齊京﹐正音云﹕明生九眞天炁靑﹐系室宿。

玄胎平育天帝劉度內鮮﹐正音云﹕飄翰默然天炁赤﹐系危宿。

元明文舉天帝醜法輪﹐正音云﹕開生舒天炁蒼﹐系虛宿。

上明七曜摩夷天帝恬懀延﹐正音云﹕延虛明天炁黑﹐系女宿。

虛無越衡天帝正定光﹐正音云﹕鏡無翹天炁碧﹐系牛宿。

太極蒙翳天帝曲育九昌﹐正音云﹕阿難洋明天炁紫﹐系斗宿。

赤明和陽天帝理禁上眞﹐正音云﹕治安保仙天炁白﹐系梵炁。

玄明恭華天帝空謠醜音﹐正音云﹕飛音洞靈天炁黃﹐系箕宿。

曜明宗飄天帝重光明﹐正音云﹕翹貞英天炁綠﹐系尾宿。

竺落皇笳天帝摩夷妙辯﹐正音云﹕難玄明天炁靑﹐系心宿。

虛明堂曜天帝阿婁生﹐正音云﹕彌綸玄明天炁赤﹐系房宿。

觀明端靖天帝郁密羅千﹐正音云﹕朗觀曜明天炁蒼﹐系氏宿。

玄明恭慶天帝龍羅菩題﹐正音云﹕威淸道玄天炁黑﹐系亢宿。

太煥極瑤天帝宛黎無延﹐正音云﹕洞眞永觀天炁碧﹐系角宿。

元載孔升天帝開眞定光﹐正音云﹕開光竟眞天炁紫﹐系梵炁。

太安皇崖天帝婆婁阿貪﹐正音云﹕暉莫阿魂天炁白﹐系診宿。

顯定極風天帝招眞童﹐正音云﹕回翹威天炁黃﹐系翼宿。

始皇孝芒天帝薩羅婁王﹐正音云﹕君華大權天炁綠﹐系張宿。

太皇翁重浮容天帝閔巴狂﹐正音云﹕惠威光天炁靑﹐系星宿。

無思江由天帝明梵光﹐正音云﹕朗法元天炁赤﹐系柳宿。

上揲阮樂天帝勃勃監﹐正音云﹕郁元眞星天炁蒼﹐系鬼宿。

無極曇誓天帝飄弩穹隆﹐正音云﹕飛天虛英天炁黑﹐系井宿。

皓庭霄度天帝慧覺昏﹐正音云﹕無淸明天炁碧﹐系梵炁。

淵通元洞天帝梵行觀生﹐正音云﹕法權道先天炁紫﹐系參宿。

太文翰寵妙成天帝那育醜瑛﹐正音云﹕虛燻慧光天炁白﹐系貲宿。

太素秀樂禁上天帝龍羅覺長﹐正音云﹕陽威耀靖天炁黃﹐系畢宿。

太虛無上常融天帝總監鬼神﹐正音云﹕攝靈眞天炁綠﹐系昴宿。

太釋玉隆騰勝天帝眇眇行元﹐正音云﹕空微道明天炁靑﹐系胃宿。

龍變梵度天帝運上玄玄﹐正音云﹕相靈妙光天炁赤﹔系婁宿。

太極平育賈奕天帝大擇法門。正音云﹕永玄九生天炁蒼﹐系奎宿。

《內義》曰﹕此諸天玉諱玉音﹐皆以赤晶之玉﹐碧字刻之﹐祕於上淸宮中。持經之士﹐不請讀誦。三十二天之中﹐天中之人壽命有數﹐且如皇曾天人壽九百萬歲﹐從此向上﹐每天皆一倍因之﹐則太明玉完天人壽一千八百萬歲。又倍因之﹐何童天人壽三千六百萬歲。倍而因之﹐至秀樂禁上天﹐人壽一千二百七萬七千九百五十七萬一千二百萬歲。此二十八天﹐是爲三界﹐卽欲界﹑色界﹑無色界也。欲界者﹐下界也。欲界有六天﹐自黃曾至七曜天是。此天之人﹐有形有欲﹐觸物染著。初上二天以身交爲欲﹐次二天以執手爲欲﹐第五天以口說爲欲﹐第六天以眼視爲欲。謂有色欲﹐交接陰陽﹐人民胎生﹐故云欲界。一歌根淨﹐上進一天﹐六欲根淨﹐卽登色界。色界者﹐中界也。色界有十八天﹐自越衡天至曇誓天是。此天之人有形無欲﹐而有六色十八塵﹐曰六粗塵﹑六細塵﹑六輕塵。一粗塵淨﹐上進一天﹐六粗塵淨﹐則進六天。又六細塵﹐一細塵淨上進一天﹐六細塵淨復進六天。又六輕塵﹐一輕塵淨﹐上進一天﹐六輕塵淨﹐升入無色之界。無色界者﹐上界也。無色界四天﹐自皓庭至秀樂天是。《太眞科》曰﹕無色界之中﹐至眞無情﹐不交陰陽﹐人民化生﹐但啖香炁﹐無復形質之患。故色欲俱空﹐修至第一天﹐惟存心識以入炁﹐觀炁觀道﹐成卽升一天。尙有心識﹐若能捨除心識﹐以至無爲﹐復升一天。前因都忘﹐心識卽居此天。此天不使都忘﹐故應用卽有不爲﹐卽無若空﹐有都無卽﹐失眞中之應。以其空中有眞﹐眞中有應﹐生成萬象﹐皆出於空﹔萬法在心﹐亦無形相﹔將令學者觀心﹐若有若無﹐又升一天。炁觀轉妙﹐結習都忘﹐洞入自然﹐卽升種民之天。《太眞科》曰﹕無色界中﹐人身微妙﹐無復形色﹔或形長數百丈﹐而人不見﹐惟眞人能見之。以其無形可見﹐故云無色。但三界之人﹐生死之根未斷﹐陰陽之炁猶存﹐尙隸乎數。壽歲有盡﹐或升入上境﹐或下生人中﹐隨功髙下﹐輪轉無窮。惟得道乃己自常融﹐至平育天﹐曰四種民天﹐壽數亦因倍而見。一云﹕此四天人出二炁之外﹐無年壽之限﹐喜樂淸靜。故《本際經》云﹕結習已盡﹐超種民位。謂煩惱爲結﹐學業爲習。《太眞科》曰﹕上升四天﹐洞入道境﹐隨炁升降﹐災所不及。以上三十二天炁及所系星宿﹐見《洞神經》。人壽歲數﹑根塵染淨﹐見《龍蹻經》。其餘見李少微﹑成玄英之注釋矣。數者﹐始於一炁﹐道生一﹑太極生兩儀是也。旣隸乎數﹐必有其終﹐此其所以難逃生死也。天人壽數可得而推者是隸數也o故不免有輪回墜墮所以傅大士曰﹕饒經百萬劫﹐終是落空亡。釋氏謂十種仙是矣。此乃有爲小乘﹐卽緣覺﹑聲聞之儔﹐以其未造淸靜無爲之故。若金丹者﹐契虛合無﹐形神俱妙﹐出於炁數之表﹐豈生死﹑壽歲﹑形相可得而拘乎﹗薛幽棲曰﹕四方之天三十二者﹐謂四梵天也。天帝髙尊﹐形相宛然﹐𨿽有眞相﹐猶如虛空﹔出入無間﹐不閡於物。饉按經云﹕元始祖劫﹐化生諸天。則三十二天皆一炁之所化。還丹之修﹐本於一炁﹐功成道備﹐空洞無迹﹐亦若諸天帝尊𨿽有眞相﹐猶如虛空者也。然諸天之寶諱爲券﹐可以濟拔苦爽﹔而一炁之還元成丹﹐是能度脫凡軀。事異道同﹐功殊理一。已上正文﹐元始天尊所說。

三十二天﹐三十二帝﹐諸天隱諱﹐諸天隱名﹐天中空洞﹐自然靈章。諸天隱韻﹐天中之音﹐天中之尊﹐天中之神﹐天中大魔﹐天中之靈﹐九和十合﹐變化上淸。無量之奧﹐深不可詳。敷落神眞﹐普度天人。

《內義》曰﹕諸天諸帝﹐隱諱隱名﹐靈章音韻﹐神尊魔靈者﹐象一炁所化﹐而爲鉛銀﹑砂汞﹑龍虎﹑水火﹑丹藥異名之類也。九和十合﹐卽陰陽交締﹐相生相成。變化上淸﹐乃陽極於乾﹐陰生於午矣。造化無迹﹐陰陽無端﹐玉晨道主猶云﹕無量之奧﹐深不可詳。況末學乎﹗。關令有言﹕譬如大海能變化億萬蛟魚﹐水一而已。我之與物﹐蓊然郁然﹐在大化中﹐性一而已。由此觀之﹐故造化之機可得而窺﹐所以究經道之玄微﹐依返還之妙理﹐推尋藥物﹐本認丹基。明鉛銀砂汞之機﹐運日月陰陽之用﹐期以長年度世﹐入聖登眞﹐流傳眞諦﹐自利利他﹐此所謂敷落神眞﹑普度天人耳。已上正文﹐玉晨道君序述。

今日欣慶受度﹐歷關諸天﹐今日謂元始以經授付道君之日。請滅三惡﹐謂三徒也。斬絕地根﹐謂地獄也。飛度五戶﹐謂五苦也。名列太玄﹐謂玄都也。魔王監舉﹐無拘天門。

《洞神經升天券》﹐出皇人文中第六十八字﹐以淸素帶身。道士臨升天之日﹐五嶽不見此券﹐則拘人魂魄﹐不得同升。江河淮海不得此券﹐則畱人血液﹐不得同升。地官不得此券﹐則拘人形﹐不得升度。天官不得此券﹐則拘閉天門﹐不使升進。天門史士呵禁求券﹐得券則前入紫府﹐見大道君﹐然後一切諸神不敢拘制也。

《內義》日﹕今日欣慶受度者﹐丹成也。丹成者﹐陽神萃於乾宮﹐直登三界。陰炁剝於坤戶﹐超脫五行﹐故曰歷關諸天﹐請滅三惡﹐斬絕地根。飛度五戶﹐名列太玄者﹐乃聖胎存於髓海﹐魔試不幹﹐神靈贊佑﹐天門忽震﹐身外有身﹐是謂魔王監舉﹐無拘天門。已上正文﹐元始天尊所說。

東斗主算﹐西斗記名﹐北斗落死﹐南斗上生﹐中斗大魁﹐總監眾靈。

《東斗長生護命經》云﹕東斗五星。

《西斗大計護身經》云﹕西斗四星。

《北斗本命延生經》云﹕北斗七星。

《南斗延壽度人經》云﹕南斗六星。

《中斗大魁掌算伏魔經》云﹕中斗三星。或以東西南北七宿爲四方之

斗﹐以今人所謂北斗爲中斗﹐引《天官書》而証之﹐曰鬥爲帝車﹐運於中央﹐臨制四方﹐以察妖祥。以神州之人居極之南﹐自北而觀﹐故曰北斗。《眞一口訣》云﹕斗中自有五斗﹐陽明爲東斗﹐陰精爲西斗﹐丹元爲南斗﹐北極爲北斗﹐天關爲中斗。所說不同﹐故並存之。

《內義》曰﹕得度之人﹐丹成之士﹐則四斗爲之主算記名﹐落死上生。中斗則總統其事。

585／3

靑帝護魂﹐白帝侍魄﹐赤帝養气﹐黑帝通血﹐黃帝中主﹐萬神無越。

靑帝姓常﹐諱精明。白帝姓混﹐諱蓐收。赤帝姓炎﹐諱洞丹。黑帝姓玄﹐諱明萌。黃帝姓麻﹐諱忠。五帝在天﹐主領飛仙﹔在地﹐鎭於五嶽﹐主領鬼神﹔在人﹐主領五藏五神﹑肝藏魂﹑肺藏魄﹑心藏气﹑腎藏血﹔脾處中宮﹐主於肌肉也。《內義》曰﹕得度之人﹐更生受胎﹐則五帝降气﹐化生五臟﹐成其五行。丹成之士﹐長生不死﹐則五帝降神﹐與之混合﹐脫其五行也。《上淸大洞通靈五帝錄》云﹕五帝與天地同存﹐陰陽剖判﹐化生五行。結自然之炁﹐宴景瓊宮﹐徘徊上淸。遊觀常陽正元﹐於中促五行以推運﹐采後學以補眞﹐典生死之圖藉﹐主算祿於天年。五帝內眞通靈之文﹐生於九玄之中﹐結靑陽之炁以成玉文﹐輔於五帝﹐神光煥乎紫虛﹐流眞郁乎玉淸。五行混合﹐洞耀瓊宮。金木水火土﹐變化雌雄﹐分靈散景﹐出玄入微﹐洞達無窮﹐炁包天地﹐精貫太空。能離能合﹐能陰能陽﹐能上能下﹐能死能生﹐能有能無﹐能敗能成。諦觀此文﹐則盡還丹之道也。

靑天魔王巴元醜伯﹐赤天魔王負天擔石﹐白天魔王反山六目﹐黑天魔王監醜朗馥﹐黃天魔王橫天擔力。

五帝魔王﹐上四言位號也﹐中二言諱也﹐下二言字也。一云別有姓諱﹐並衣玄文之衣﹐頭戴橫天之冠﹐腰帶龍頭之劍﹐常乘羽輪﹐飛行雲中﹔常作謠歌三千言﹐亂敗後學﹐太上故書其曲﹐在《消魔經》中。

《內義》曰﹕舊說謂魔王作謠歌以亂後學﹐靖而思之﹐不然。魔王非故亂敗學者﹐蓋試之也。《色界魔王章》曰﹕我界難度﹐故作洞文﹐變化飛空﹐以試爾身。身𨿽好道而信不篤者﹐多矣。徒慕虛名﹐不爲實行﹐魔王安得不試之也。試之過者﹐保舉成眞﹔其敗亂者﹐亦秉持不堅之過﹐於魔王亦何怪焉。

五帝大魔﹐萬神之宗。

此別是五帝之下有大魔王﹐別有姓名﹐非前五天魔王也。

飛行鼓從﹐總領鬼兵﹐麾幢鼓節﹐遊觀太空﹐自號赫奕﹐諸天齊功。

《內義》曰﹕《玉淸隱書》云﹕五帝魔王領官屬﹐與天同生﹐常惱亂學人﹐不欲成道。又自矜與諸天上帝齊其聖功﹐後因龍漢開圖﹐乃服元始之化。故《步虛頌》曰﹕魔王敬受事﹐故能朝諸天。由是而言﹐若學者堅持素志﹐如矢一發往而不回﹐道富丹成﹐則魔王敬奉﹐反爲之用﹐又何敢而魔障哉。

上天度人﹐嚴攝北酆。

《內義》曰﹕欲界飛空之音卒章曰﹕北都泉曲府中有萬鬼羣﹐但欲遏人算﹐斷絕人命門。阿人歌洞章以攝北羅酆﹐束送妖魔精﹐斬誠六鬼鋒。諸天炁蕩蕩﹐我道日興隆。蓋北酆鬼神乃職司殺﹐樂於遏算絕命。天尊開度﹐魔王順化﹐勒攝鬼帝﹐普告關盟﹐宣約處分﹐毋輒肆虐﹐丹成之士﹐故亦如之。

神公受命﹐普掃不祥。八威吐毒﹐猛馬四張。

大羅天神公命五帝大魔掃除不祥﹐防衛學者。八威神龍﹐天靈陸馬也。

天丁前驅﹐大帥仗旛﹐擲火萬里﹐流鈴八衝。

得道升度﹐帝敕大帥神君﹐仗旛而前驅﹐天丁力士﹑火鈴大將以左右﹐一如妙濟許眞君故事。

敢有干試﹐拒遏上眞﹐金鉞前戮﹐巨天后刑。屠割鬼爽﹐風火無停。千千截首﹐萬萬剪形。魔無干犯﹐鬼無妖精。

《內義》曰﹕功圓道備﹐內外一致也。

三官北酆﹐明檢鬼營。不得容隱﹐金馬驛呈。普告無窮﹐萬神咸聽。三界五帝﹐列言上淸。

《內義》曰﹕三官九府﹐北都羅酆﹐乃考校世人罪惡之司。道成之士﹐慮綰宿業﹐未解於彼﹐或先亡祖襧罹其中﹐未蒙原宥﹐有滯甄升﹐故令明加檢討﹐鬼營罪錄﹐應有冤咎﹐咸與蠲除。勿政稽畱﹐驛馬呈上﹐亦若妙濟眞君帝賜錄功宥過之理﹐徧告十方一切神靈﹐咸使聞知。悉如命令三界五帝﹐諸天大魔﹐保舉列言﹐馳奏上淸矣。已上正文﹐元始天尊所降之令﹐乃道君紀錄也。

元始無量度人上品妙經內義卷之三竟

元始無量度人上品妙經內義卷之四

觀復子蕭應叟學

元洞玉曆﹕

此章論劫運成壞。按《龜山玄錄》曰﹕天尊結元洞之炁﹐爲玉曆之書。《內義》曰﹕《太極妙化神靈混洞赤文章》云﹕九霄總梵﹐八帝治天﹐非混洞赤文﹐不能攝化九陽而明天度。此九霄九天皆混洞赤文之所開化﹐故赤文化混洞﹐混洞化彌羅﹐五劫開化。《元洞玉曆章》云﹕昔混元溟涬﹐大梵彌羅﹐諸天未分﹐九陽冥合。三因九轉﹐六變七回﹐元始肇形﹐五劫初化。乃命道君筆錄天元﹐運乘五劫。故元洞者﹐以明祖炁﹔玉曆者﹐以紀天元。劫運五周﹐復歸其一﹐是以五劫旣周﹐昊天成像也。卽此而推混洞赤文﹐而曰太極妙化。神靈者﹐先天自然之道也。元洞﹑玉曆而曰五劫開化者﹐後天修証之理也。故李少微謂此章論劫運成壤是也。以丹而言﹐元洞乃先天虛無之祖炁﹐空炁金胎是矣。玉曆則炁之結而成像﹐乃我之本來面目﹐丹基藥祖也。與混洞赤文一理無殊﹐故曰元洞以明祖炁﹐玉曆以紀天元。天元則人之根本是也。卽此而修證眞道者矣。

龍漢延康﹐

劫之名號。龍者﹐神也﹔漢者﹐大也﹔延者﹐長也﹔康者﹐安也。

《內義》曰﹕嚴東云﹕元炁始結而成玉字﹐顯乎龍漢﹐隱乎延康﹐光乎赤明﹐耀乎開皇﹐逮至上皇也。夫龍漢之劫﹐玉字初顯﹐類乎人之分炁初生也。延康之劫﹐玉字淪隱﹐類人身之沒也。赤明之劫開圖﹐玉字復光﹐類乎人之再出世也。開皇上皇之劫﹐玉字耀明﹐類乎人之處世也。所謂劫運五周﹐復歸其一﹐五劫旣周﹐昊天成像者也。天地以三界空壞爲劫﹐人身以死爲劫。天地不知幾經成敗﹐人身不知幾度生死﹐而虛無自然之炁歷劫常存。劫終之後﹐三界空壞﹐萬物精爽﹐長在太空。人之老死﹐百骸枯朽﹐一靈眞性﹐亦復如是。《西升經》曰﹕上世無始以來﹐所更如沙塵﹐動則有載劫﹐自惟甚苦勤﹐所以爲生死之根本﹐升沈六道﹐苦輪不息﹐惟得道乃己。

587／3

渺渺億劫﹐混沌之中。

言此二劫﹐眇邈久遠﹐莫知歷數﹐在於溟涬之中矣。

上無復色﹐下無復淵。

每劫運終﹐三光冥暗﹐天地混沌﹐上有何色﹐下有何淵﹖

《內義》曰﹕《陰符經》云﹕立天之道﹐以定人也。《上淸經》云﹕大運之交也﹐天炁窮於太陰﹐地炁極於太陽。陽極則孛﹐陰極則否。陽極則其精化爲水﹐陰極則其精化爲火。先焚以大火﹐次漂以大水﹐上至九天之下﹐下至九地之內﹐毫末無遺﹐然後元炁復合﹐謂之混沌。混沌再分﹐亦如初劫。如比變革﹐總名爲元炁離合。夫龍漢延康之前﹐與夫此身之先﹐不知其幾經變革離合﹐歸乎空洞而無色無淵矣。

風澤洞虛﹐金剛乘天。

風澤者﹐道之炁。金剛者﹐精之炁。道炁至柔則洞洽於虛﹐精炁至剛則運乘於天。

《內義》曰﹕風者﹐有炁無形﹔澤者﹐有形無質﹐乃虛無自然之理也。薛幽棲雲﹕道之炁是矣。《易》曰﹕澤上有風﹐中孚。其爲卦也﹐內外皆實而中空﹐象乎虛無。《道徳經》云﹕天地之間﹐其猶橐鑰乎﹖虛而不屈﹐動而愈出。乃能順信一切﹐造化萬物。故曰說而巽﹐孚乃化邦也。《麻衣》曰﹕中孚則始生之理也。道之炁﹐豈非始生之理乎﹖金者﹐亙古不變﹔剛者﹐堅貞不壞。是純眞至妙之精。薛云﹕精之炁是矣﹐乃合干道。夫乾者﹐六爻皆陽﹐反覆顚倒﹐其體不變。四徳俱備﹐萬物以之亨長遂成。《麻衣》曰﹕乾者﹐造化之樞機。精之炁豈非造化樞機乎﹖此兩者﹐《道徳經》所謂惚兮恍

兮﹐其中有象﹔恍兮惚兮﹐其中有物﹐窈兮冥兮﹐其中有精。其精甚眞﹐其中有信。自古及今﹐其名不去者也。卽是人之一靈妙有。夫劫運變革﹐三界消壞﹐而種民之上﹐寂然不動﹐故此炁洞虛無之妙﹐乘不壞之天﹐分化開圖﹐成立三界﹐如人一靈復胚胎而生身者也。是炁也﹐金液還丹之基本矣。

天上天下﹐無幽無冥﹐無形無影﹐無極無窮。

謂天上天下﹐不可觀測﹐惟混成自然而獨立也。

《內義》曰﹕類人之死﹐殞其形骸﹐眞性獨存者也。《道徳經》曰﹕視之不見名曰夷﹐聽之不聞名曰希﹐搏之不得名曰徹。夫如是﹐故曰無幽無冥﹐無形無影﹐無極無窮﹐不可得而致詰﹐故混而爲一﹐是謂大行梵無炁也。

溟涬大梵﹐寥廓無光。

劫壞之後﹐惟有大梵之炁﹐溟涬寥廓﹐三景無光矣。

《內義》曰﹕張子平《靈憲》曰﹕太素之前﹐厥中惟虛﹐厥虛惟無。斯謂溟涬道之根也。玄師曰﹕人自溟涬大梵而生﹐亦自溟涬大梵而死。夫溟涬大梵者﹐乃自然之炁﹐渾沌未分者也。父母媾精之始﹐此炁欻然感附成胎﹐彊名曰神。於混洞赤文下詳注。自是而生者﹐此也。寥廓無光者﹐乃混沌未分﹐陰陽屈郁﹐日月滅景﹐天地冥然﹐象人受胎於母腹之中﹐未出世也。及其生也﹐動之死也。故《莊子》曰﹕南海之帝爲倏﹐北海之帝爲忽﹐中央之帝爲渾沌。倏與忽時相遇於渾沌之地﹐而渾沌待之甚善。倏與忽謀報渾沌之徳﹐曰﹕人皆有七竅﹐以視聽食息﹐此獨無有。嘗試鑿之﹐日鑿一竅﹐七日而渾沌死。注云﹕倏﹐有象也﹔忽﹐無形也。渾沌乃淸濁未分﹐諭自然也﹔其鑿之者﹐不順自然﹐彊開耳目矣。蓋諭七情開發﹐走失大梵祖炁而致衰朽﹐所謂自是而死者也。

赤明開圖﹐運度自然。

元始於延康之中﹐開啟赤明之運﹐開圖籙之煥爛﹐運陰陽之分度﹐因此遂號赤明之劫也。

《內義》曰﹕赤明者﹐劫壞之後﹐陽炁復肇﹐立劫之名也。開圖者﹐劫運再立﹐天尊開演圖籙﹐運度自然之道。圖籙者﹐混洞赤文﹐元洞玉曆是也。由是天地成立﹐日月光明﹐羣生遂性﹐萬匯亭育。以人而言﹐出離母胎﹐立劫之始也。性識萌動﹐開圖之理也。口言目視﹐鼻嗅耳聞﹐手執足行﹐心明意達﹐乃運度自然之道也。而愚者不及﹐知者過之﹐以是失中﹐自然之道喪矣。

元始安鎭﹐敷落五篇﹐赤書玉字﹐

祖炁復肇﹐安天鎭地﹐五文開廓﹐混洞赤文﹐宣布復出。

八威龍文。

乃八威召龍之錄﹐能禦伏妖異﹐策役神靈。

保制劫運﹐使天長存。

大朴旣散﹐炁結成文。有無相資﹐顯仁藏用。經曰﹕有之以爲利﹐無之以爲用。在道則造化不忒﹐在天地則長久不壞﹐在人則長生不死。故曰保制劫運﹐使天長存。

《內義》曰﹕元始安鎭﹐乃純精一炁﹐鎭靜坤宮﹐敷落五篇﹐乃妙化五行。簇置神室﹐赤書玉字﹐乃元精眞炁。八威龍文﹐乃八景陽神﹐保度此身﹐不終之劫﹐超越生死﹐使與天而長存。夫人之稟生﹐有命有性﹐命有限而性不滅。性𨿽不滅﹐庸愚之流﹐命終之後﹐不能無淪蕩。達者戒愼修持﹐死生一政﹐命𨿽有終﹐性無革變。然𨿽如是﹐不若金丹之道﹐形神俱妙。故彭眞人云﹕將無涯之元炁﹐續有限之凡軀。元炁乃天地長生眞精﹑聖父母之炁也。凡軀乃陰陽短促濁亂﹐凡父母之身也。故將此聖父母之炁變化﹐凡父母之身﹐爲純陽眞精之形﹐乃得與天地同壽矣。

梵炁彌羅﹐萬範開張。

《內義》曰﹕道炁彌綸﹐包羅太虛﹐萬物軌範﹐由此開張。如日月星辰人民品匯﹐皆因梵炁生成肇化也。按《開化置品經》曰﹕吾於無名無形﹐蒙頭溟涬之中﹐開導玄黃﹐分靈散炁﹐從大羅下生三境﹐次生九天﹐立九天帝爲三寶之玄津﹐二十七天爲境界之修品﹐三十六部爲三景之玄根﹐下爲三十六天之域宅。次三十二天﹑三十二帝潛運開化﹐下分三界﹐傍貫璇璣﹐二十八宿五星躔度以明五方。淸炁上騰﹐重濁下凝﹐下生九地﹐中生九人﹐天地人物﹐無不備焉。故陽和正炁﹐化生上聖髙眞﹔柔和衝靜之炁﹐化生元君聖後﹑仙妃玉女﹔剛烈英勇之炁﹐化生天丁力士﹑神兵將史﹔陰陽五行之炁﹐化生男女﹔雜謬之炁﹐化生禽獸。咸承一炁﹐萬種不同﹐隨其生化。夫太虛旣在道炁彌綸包羅之內﹐則此身亦在其中矣。如萬物軌範日月星辰人民品匯者﹐類一炁升降而應陰陽﹐寒暑推運而爲砂汞鉛銀者也。此蓋無中化有﹐彊名法象﹐若執而有之﹐卽非妙道﹔返而合元﹐是爲丹矣。

元綱流演三十二天﹐輪轉無色﹐周回十方。旋斗歷箕﹐回度五常﹐三十五分﹐總炁上元。八景冥合﹐炁入玄玄。

五常者﹐五行也。三十五分者﹐日月五星及二十八宿也。

《內義》曰﹕元始祖炁﹐綱維一體﹐三官升降﹐往來無窮。是謂元綱流演三十二天﹐輪轉無色﹐周回十方也。旋斗歷箕﹑回度五常者﹐明大梵祖炁始旋於斗﹐終歷於箕﹐周回天度而成五行也。斗﹑箕屬東北之方﹐艮寅之位。以人身而測天度﹐則下丹田之上是矣﹐元炁初發﹐沖漠幽隱。寅時於下丹田之上﹐始得舒暢。當是之際﹐以鉛攝汞﹐以陰召陽﹐類大鈞之播物﹐無不發生者也。《參同契》曰﹕混洞鴻蒙﹐牝牡相從﹐滋液潤澤﹐施化流通。始於東北斗箕之鄕﹐旋而右轉﹐嘔輪吐萌﹐潛潭見象﹐發散精光者也。然後陽炁上升﹐陽極生陰﹐陰炁下降﹐返本歸源﹐匝繞周身﹐運化五行。故易玄子云﹕還丹命可延﹐返覆陰陽炁。父子與君臣﹐循還歸一位。春仁煦於木﹐夏火存於禮。秋則義屬金﹐冬以水爲智。黃君獨守信﹐土符稱戊己。此是眞五行﹐五行固同類﹐道徳甚分明﹐祖師專味是耳。夫一日之間﹐一年節炁天地萬物皆備於我。元炁發而陰陽分﹐陰陽分而四時成﹐四時成而炁節周﹐炁節周而五行備﹐五行備而造化成。陰陽二炁﹐日月也。四時者﹐四象也。二十四節炁﹐火候也。五行﹐藥物也。陰陽五行﹐應北斗四時。二十四炁﹐應二十八宿。是謂三十五分。造化成者﹐皆由一炁綱維﹐八卦變化﹐密運妙機﹐潛符玄理。故曰三十五分﹐總炁上元﹐八景冥合也。不可以致詰﹐故混而爲一﹐繩繩兮不可名﹐復歸於無物﹐故曰炁入玄玄。

玄中太皇﹐上帝髙眞。

凡稱皇者﹐卽天尊之號﹐與元始之齊位。

《內義》曰﹕玄中者﹐仙中之仙﹐眞中之眞﹐聖中之聖﹐道中之道。太皇卽元始也﹐上帝卽道君也﹐髙眞卽老君也。紀云﹕元始是大羅天人﹐道君是西那國人﹐老君乃元生之至精﹐兆形之至靈也。三號𨿽殊﹐其道則一。以內而言﹐元始大羅天人者﹐祖炁也﹔道君西那國人者﹐金母也﹔老君元生之至精﹑兆形之至靈者﹐丹體也。皆我眞性﹐初非別物。道經云﹕無狀之狀﹐無物之象是矣。釋氏所謂自性具三身者也。六祖云﹕淸淨法身﹐汝之性﹔圓滿報身﹐汝之智﹔千百億化身﹐汝之行。儒書亦然。《中庸》曰天命之謂性﹐元始也。率性之謂道﹐道君也。修道之謂教﹐老君也。一以貫之﹐皆道也。儒者以之治世﹑禮君臣﹑正上下﹐功及於物﹐亦能度世。故《元始上仙記》云﹕自古至忠至孝﹑至貞至廉者﹐不同常流﹐皆擢仙職。釋氏以之出世﹐故曰﹕諸行無常是生滅法﹐生滅滅已﹐寂滅爲樂。玄門則有無互用﹐虛實相通﹐聚則成形﹐散則成炁。故曰玉符保神﹐金液煉形﹐形神俱妙﹐與道合眞也。

泛景太霞﹐嘯詠洞章。

泛者﹐浮也﹔景者﹐身也。言天尊泛景霞霄而吟詠洞章也。

《內義》曰﹕泛景者﹐經所謂大道泛兮﹐其可左右之理。太霞者﹐常陽之炁﹐蓋道無不在﹐泛兮所至﹐無非常陽之域而嘯詠洞章﹐乃雍容自適之理。若人之眞性﹐涵泳於元和之中﹐熙熙怡怡者也。《莊子》曰﹕遊心於淡﹐合炁於漠之謂也。

金眞朗郁﹐流響云營。玉音攝炁﹐靈風聚煙。紫虛郁秀﹐輔翼萬仙。

金眞者﹐自然之章﹐流響慶雲之宮。玉音﹐玉光之章﹐侍晨一嘯而靈風聚煙。

《內義》曰﹕金眞朗郁﹐眞神明盛也。流響云營﹐炁歸神室也。玉音攝炁﹐鉛炁感汞也。靈風聚煙﹐眞汞結砂也。紫虛郁秀﹐輔翼萬仙﹐乃陽神隱煥﹐萬炁簇擁﹐居於神室之中。是謂金丹之體。故文始先生《贊紫虛陽光錄》曰﹕虛元無上紫虛祕錄﹐乃三洞之玄根﹐天地之眞祖﹐至髙至極﹐至妙至靈﹐修之長年﹔神仙行之﹐還淳返朴。諦觀此言﹐紫虛之道﹐金丹無殊矣。

千和萬合﹐自然成眞。

《內義》曰﹕千神和爲一神﹐萬炁合爲一炁。自然之理﹐契合成眞。

眞中有神﹐長生大君﹐

《內義》曰﹕卽性中之眞神﹐長生不死之本道。經所謂其精甚眞﹐其中有信﹐自古及今﹐其名不去者也。是謂金液還丹矣。

無英公子﹐白元尊神﹐太一司命﹐桃康合延。

無英公子乃肝神也﹐白元乃肺神也﹐太一乃百神之主﹐司命爲南上之眞﹐桃康﹑合延乃左右腎神也。

《內義》曰﹕帝一混合法曰﹕白元﹑無英﹑桃君﹑司命﹑太一﹐混合五神﹐捧籍列侍。五神﹐各有所主﹐混合九變﹐三五洞化。於是三宮鎭眞﹐百節受靈。帝君寶籍﹐宿命無傾。周旋虛煙﹐啟通玄精。二十四眞﹐忽然化生。上開上元﹐下開八冥。左朝六甲﹐右使六丁。玉華引日﹐太一並形。千乘萬騎﹐舉身登晨。修帝一眞道﹐功成百神混合﹐如此金丹之理道備亦然。

執符把籙﹐保命生根。

《內義》曰﹕符籙者﹐以有象而言﹐則文字也﹔以無象而言﹐則靈炁也。修丹之士﹐把握陰陽﹐挈提天地﹐明造化之妙用﹐運鉛汞之玄微﹐神全炁備﹐與道合眞﹐眞神保其性命﹐靈炁護其生根。

上游上淸﹐出入華房。八冥之內﹐細微之中。下鎭人身﹐泥丸絳宮。中理五炁﹐混合百神。十轉回靈﹐萬炁齊仙。

華房﹐玉淸三華房也。八冥﹐卽八極也。細微﹐毫芒也。泥丸﹐腦宮也。絳宮﹐心也。此等眞神以太一爲主﹐則遊行三淸﹐出入三華之房﹐周於八極之內﹐徧於毫芒之中。下鎭人身﹐則太一在腦﹐總眾神也。司命處心﹐納生元也。無英在肝﹐制三魂也。白元在肺﹐拘七魄也。桃君處臍﹐保精根也。延康居腎﹐守命門也。中在空洞﹐則理於炁﹐和合百神﹐《易》曰神元方﹐陰陽不測之謂。然則神無不在﹐所在皆無不可以識﹐智知不可以有無定。

《內義》曰﹕內外之理﹐一致無殊﹔上淸華房﹐八冥細微﹐此乃外像﹐一炁所化泥凡絳宮﹐五炁百神﹐此乃內象﹐亦一炁所化。夫無﹐大無不包﹐細無不入﹐神之爲物﹐不疾而速﹐不行而至。《孟子》曰﹕浩然之炁﹐塞乎天地之問。《莊子》曰﹕精神四達並流﹐無所不極。上際於天﹐下蟠於地。若乃順而養之﹐則三部八景﹑三關五臟六腑﹑九宮金樓玉室﹑十二重門紫戶玉合﹑三萬六千關節﹐根源本始﹐神全炁足﹐是謂道純素者也。故曰能體純素。謂之眞人﹐則遊躋上淸﹐出入華房﹐大包八冥﹐細入毫芒﹐聚則爲形﹐散則爲炁﹐天關爲之十轉﹐諸眞爲之度靈。萬炁還元﹐俱成仙道。

仙道貴生﹐無量度人。上開八門﹐飛天法輪。罪福禁戒﹐宿命因緣。普受開度﹐死魂生身。身得受生﹐上聞諸天。諸天之上﹐各有生門。

天中有無量大聖眾﹐常簡學仙之人生死錄籍﹐開度九幽之魂﹐升入八方法輪之門也。已上正文﹔元始天尊所說。

《內義》曰﹕仙道所貴﹐惟在長生。初無限量﹐應度卽度。《感應篇》曰﹕欲求長生者﹐是道則進﹐非道則退﹔積徳累功﹐慈心於物﹔忠孝友悌﹐正己化人。所謂善人﹐人皆敬之﹐天道佑之﹐福祿隨之﹐眾邪遠之﹐神靈衛之﹐所作必成﹐神仙可冀。欲求天仙者﹐當立一千三百善﹔欲求地仙者﹐當立三百善。諸惡莫作﹐眾善奉行。故吉人語善﹑視善﹐行善一日有三善﹐三年﹐天必降其福。凶人語惡﹑視惡﹑行惡﹐一日有三惡﹐三年﹐天必降其禍。人之善惡﹐皆由心造。夫心者﹐出入以象﹐其門運動以象。其輪心機成於內﹐天機應於外﹐由是有八方法輪之門﹐中有罪福之場﹐禁戒事迹﹐因緣所由﹐具載《法輪經》。𨿽曰大慈之化﹐善開濟度﹐而福有淺深﹐報應有差等﹐是謂夙命皆聞﹐上天隨其善功﹐稟賦受生﹐死魂則有隨果受生之門﹐生身則有仙階髙下之品。

中有空洞謠歌之章﹐魔王靈篇﹐辭參髙眞。

《內義》曰﹕上文諸天之上﹐各有生門。道君繼而述云﹕中有空洞謠歌之章。或云空洞者﹐三界總名﹔或云卽洞章之理。合而言之﹐三界者﹐諸天在其中﹐蓋諸天之中﹐有空洞歌章﹐乃三洞經錄所載﹐天眞著述﹐贊頌之類﹐玄文妙理﹐開悟後學者也。魔王所作飛空歌音﹐義在儆戒﹐理契天眞。道君敍述於左﹐卽非靈寶本章﹐故不在內象之列﹐惟釋其義矣。已上正文﹐玉晨道君敍述。

第一欲界飛空之音﹕

《內義》曰﹕欲界魔王作歌﹐凡人口業淨盡﹐有十善功﹐上生欲界六天。人道眇眇﹐輕浮。仙道莽莽﹐難明。鬼道樂兮﹐當人生門。邪僻趨死。天道貴生﹐欲人長生。鬼道貴終。欲人終死。仙道常自吉﹐知常﹐明﹐故吉也。鬼道常自凶。妄作﹐是以凶也。髙上淸靈爽﹐悲歌朗太空。惟願仙道成﹐不欲人道窮。

《內義》曰﹕謂明則髙眞上聖﹐幽則淸靈精爽。哀憫世人﹐聲明物理﹐警覺至學之士﹐昭彰天地之間。惟願仙道成﹐不欲人道窮也。古徳云﹕幽林鳥叫﹐碧澗魚跳。云片展張﹐瀑聲嗚咽。如是景象﹐示人入處。由是觀之﹐紛紜萬化﹐無非悲歌。洞山云﹕若將耳聽終難會﹐眼裏聞聲始得知。《莊子》曰﹕無聽之以耳﹐而聽之以心。有如湍水逝川﹐白駒過隙﹐日鳥月兔﹐顯示丹基﹔蛇脫蟬蛻﹐彰明解理。靈龜服炁﹐蜣螂轉丸﹔漆園濠上之魚﹐濂溪窗前之艸﹐皆可心領意會﹐目擊道存。是謂不言之教﹐無聲之聞也。

北都泉曲府﹐中有萬鬼羣。但欲遏人算﹐斷絕人命門。

《內義》曰﹕羅酆之職﹐主治罪罰﹐收錄愆過﹐削奪壽算。壽算旣除﹐命限滅絕。饉按﹐經云﹕人之受生﹐所謂之算。記在諸天﹐太上勅勒﹐諸天諸地﹑日月星斗﹑天眞上聖﹑將軍使者﹑大神童子﹑天地飛仙﹑三界四司﹑嶽瀆官屬執籙把籍﹐巡行考案。三日一言﹐十日一奏﹐百日一結。三元八節﹐五臘三會﹐考較功過﹐不輟須臾。若修善則延年﹐爲惡則減算﹐錄送羅酆﹐毫分無失。

阿人歌洞章﹐以攝北羅鄧。束送妖魔精﹐斬馘六鬼鋒。諸天炁蕩蕩﹐我道日興隆。

《內義》曰﹕外姦除則諸天炁蕩蕩﹐內行著則我道日興隆。

第二色界魔王之章﹕

《內義》曰﹕色界魔王作歌﹐凡人身業淨盡﹐有三百善功﹐上生色界十八天。

落落髙張﹐天也。明炁四騫。炁也。梵行諸天﹐周回十方。梵炁匝繞。無量大神﹐皆由我身。諸得道者。皆自魔王保舉成眞。蓋示學人升黜之意﹐使其知所懲戒也。我有洞章﹐萬徧成仙。

《內義》曰﹕洞章乃龜山丹黃飛玄紫文。昔尹眞人道成﹐老君與之西道毫臺﹐入七寶園﹐觀其文﹐修之有法﹐具載靈寶經法中﹐功成爲靈寶眞人﹐卽非魔王之歌也。萬徧成仙﹐萬乃一之積﹐非一朝夕能造乎﹐是故在積習而致之。昔定錄眞君謂雷平許君曰﹕學道如穿井﹐井愈深﹐土愈難出。若不堅心正行﹐豈得見泉源邪﹖此乃積習之理也。

仙道貴度﹐鬼道相連。

修仙所貴長生度世﹐否則身歿炁散﹐魂神被考﹐累及祖宗﹐可不謹哉﹗

天地眇莽﹐穢气氛氛。三界樂兮﹐過之長存。身度我界。體入自然。此時樂兮﹐薄由我恩。

《內義》曰﹕物形之大﹐無出天地﹐而穢濁之气亦盈其中。太虛廓然﹐不礙紛觸。大慧有言﹐太虛空中還有一物﹐礙得他否﹖𨿽不受物礙﹐而不妨諸物往來。人若性天虛廓﹐不滯於物﹐以象太空之含容﹐則離六根六塵而超欲界﹑色界﹑無色界﹐結習都忘﹐不復淪墜。骨肉同飛﹐升入無形﹐得至於此﹐眞樂長存。𨿽由修進﹐功滿徳就﹐亦自魔王保舉。此乃修行經力成道者。若丹道功成﹐不歷階級﹐卽登上品之仙。

龍漢蕩蕩﹐何能別眞。

龍漢者﹐初劫之名。是時大道淳朴﹐徒有其化﹐難可爲雜﹐人之本性亦如然。

《內義》曰﹕受性之初﹐如嬰兒之未孩﹐安有精粗之別﹖夫本有之性﹐湛然淸淨﹐因情識迷幻﹐故有染著。太上曰﹕吾有大患﹐爲吾有身﹔及吾無身﹐吾有何患﹖有身者﹐有識情也。無身者﹐無識情也。夫識情皆因惑於妄幻﹔能知妄幻﹐識情自除。《圓覺經》云﹕知幻卽離﹐離幻卽覺。亦不須彊生排遣﹐則性復心冥﹐渾然龍漢之初。經云﹕專炁致柔﹐能如嬰兒。如是﹐則眞亦何有﹖

我界難度﹐故作洞文。

我界﹐卽色界也。洞文﹐卽此歌也。蓋魔王欲人成道而作歌以勉之。

變化飛空﹐以試爾身。

《內義》曰﹕關尹子云﹕物來無窮﹐我心有際。故我之良心﹐受制於情﹔我之本情﹐受制於物。夫世緒紛紛﹐類似妨道﹐隨機而應﹐勿畱於心。故曰物非我物﹐不得不應﹔我非我我﹐不得不養。𨿽應物﹐未嘗有物﹔𨿽養我﹐未嘗有我。若夫所不免者﹐衣食也。然衣食者﹐人之涉世舟楫。若到彼岸﹐亦無所用。萬事已定﹐浮生自忙﹐功名隨分﹐軒冕倘來﹐故非力取巧得﹐隨世緣可也。其或迷惑聲色﹑輕棄精神﹑決性命之情﹑造生死之業者﹐意逐物遷﹐神識流蕩﹔於至無中﹐執以爲有﹔於至變中﹐執以爲常。經曰﹕耳目聲色﹐爲子畱愆﹔鼻口所喜﹐香味是冤。身爲惱本﹐痛癢寒溫﹔意爲形累﹐愁毒憂煩﹔弗疾去之﹐壽命不延。君子見幾而作﹐不俟終日﹐何待其試乎﹗

成敗懈退﹐度者幾人﹖笑爾不度﹐故爲歌音。

《內義》曰﹕成敗懈退﹐四字之中﹐一利而三害。倘不以輪回生死爲念者﹐則信道不篤﹐進寸退尺﹐必矣。故經曰﹕民之從事﹐常於幾成而敗之。饉終如始則無敗事﹐謂其鮮克有終也。

第三無色界魔王歌曰﹕

《內義》曰﹕無色界魔王作歌﹐凡人心業淨盡﹐有六百善功﹐生無色界四天。

三界之上﹐眇眇大羅。

三界之上﹐卽種民四天也。種民之上﹐卽大羅天也。

上無色根﹐雲層峨峨。

大羅天上有玉京山﹐無根而生﹐據空而停。山上有九層雲樓﹐髙而峨峨也。

惟有元始﹐浩劫之家。部制我界﹐統乘玄都。

元始天尊自空劫以來﹐宅居其中﹐總治三界者也。

有過我界﹐身入玉虛。

《內義》曰﹕我界卽無色之界﹐玉虛乃虛無玉京。修行之人﹐得度無色之界﹐以入四種民天之上﹑玉京虛無道境﹐方無墜墮。未得過者﹐猶滯輪回﹔蓋生死之根未斷﹐陰陽之炁猶存﹐尙隸乎數﹐或升或墜﹐輪轉無窮﹐惟得道乃已。

我位上王﹐匡禦眾魔。空中萬變﹐穢气紛葩。保眞者少﹐迷惑者多。

《內義》曰﹕保眞者﹐乃任常不渝﹔迷惑者﹐卽居幻易遷。有如蘭麝之馨﹐達者謂之妖淫穢气也﹔是非之場﹐達者謂之罪福紛擾也﹔粉黛之容﹐達者謂之鳩毒葩華也。舉世樂爲﹐故曰迷惑者多。

仙道難固﹐鬼道易邪。

仙道恬淡無爲﹐𨿽設禁戒﹐鮮有堅守。世事縱心快欲﹐不待教誘﹐自然從靡也。

人道者心﹐諒不由他。

《內義》曰﹕三教皆由心地發明。儒曰存心﹐仙曰修心﹐佛曰明心。或曰正心﹑洗心﹔或曰虛心﹑靜心﹔或曰息心﹑降心﹐無非令人淑此以復其善。故儒者修身﹑齊家﹑治國﹑平天下﹐皆由心正而後身修。推此及彼﹐綽然有裕﹐豈外乎心﹗《書》曰﹕人心惟危﹐道心惟微﹔惟精惟一﹐允執厥中。若夫致知﹑格物﹐亦自正心而得矣。道家云﹕生我於虛﹐置我於無﹔生我者神﹐殺我者心。又曰﹕眾生受諸惡業﹐皆由自心妄想顚倒﹐不悟無爲。一切罪根﹐皆由心造。天堂快樂﹐自由心生﹔三界沈淪﹐亦從心起。佛家云﹕若人欲了知三世一切佛﹐應觀法界性﹐一切惟心造。又曰﹕百千法門﹐同歸方寸﹔河沙妙徳﹐總在心源。一切戒門﹑定門﹑慧門﹐神通變化﹐悉自具足﹐不離汝心。馬祖所謂﹕卽心是佛也。《圓覺經》云﹕是諸眾生淸淨覺地。裴休曰﹕眞淨明妙﹐虛徹靈通﹐卓然而獨存者﹐心也。背之則凡﹐順之則聖﹔迷之則生死始﹐悟之則輪回息。楊龜山曰﹕孟子一書﹐只是要正人心﹐教人存心養性﹐收其放心。千變萬化﹐只說從心上來。人能正心﹐則事無足爲者矣。邵康節曰﹕天向一中分造化﹐人從心上起經綸。又曰﹕身生天地後﹐心在天地前﹔天地自我出﹐其餘何足言。由是觀之﹐信乎不由他矣。其要在於謹獨﹐非禮勿視﹐非禮勿聽﹐非禮勿言﹐非禮勿動﹔不見可欲﹐使心不亂。靜定棲神﹐毋生雜想。抱一守眞﹐神和炁淸。死灰其心﹐槁木其形。外景不入﹐內景自扃。勿逐勿染﹐萬慮自澄。專炁致柔。復性如嬰。其或反此﹐徒取苦辛耳。

仙道貴實﹐見素抱朴﹐復命曰常。人道貴華。如享太牢﹐如登春臺。爾不樂仙道﹐三界那得過。其欲轉五道﹐我當復柰何。

《內義》曰﹕不樂仙道者﹐人道貴華也。爲貪世樂﹐不知輪回之苦。按《本起經》云﹕思想不能復﹐還反於道﹐便入五道無休息時。何謂五道﹖一道者﹐神上天爲天神﹔二道者﹐神入骨肉形爲人神﹔三道者﹐神入禽獸爲禽獸﹔四道者﹐神入薜荔爲餓鬼﹔五道者﹐神入泥犁地獄中考。嗚呼﹗大聖慈悲﹐諄諄告戒﹐倘或悟世樂之非樂﹐度三界之爲樂者﹐必不忍輪回於五道矣。已上正文﹐道君敍述。

此三界之上﹐飛空之中﹐魔王歌音﹐音參洞章。誦之百徧﹐名度南宮。誦之千徧﹐魔王保迎。萬徧道備﹐飛升太空﹔過度三界﹐位登仙公。有聞靈音﹐魔王敬形。

靈音謂靈寶本章﹐道君嘆美魔王歌章﹐誦之尙得成眞入道﹐況我靈寶本章乎﹗

《內義》曰﹕心與經通﹐行與經合﹐惟善爲一﹐杜絕諸緣者﹐誦之方如經旨。

敕制地祇﹐侍衛送迎﹐拔出地戶五苦八難﹐七祖升遷﹐永離鬼官。魂度朱陵﹐受煉更生。右敕制乃元始天尊所降﹐道君紀錄。

《內義》曰﹕敕制乃元始天尊之命令元始祖炁也。命令﹐造化也。地﹐土也﹔只﹐神也﹐諭祖炁造化﹑眞土之性而生神。侍衛者﹐養正持盈﹑守雌抱一也。送迎者﹐坎流於戊﹐離就於己也。此乃功成而丹就也。故《悟眞篇》曰﹕取將次位心中實﹐點化離宮腹裏陰。從此變成乾健體﹐潛藏飛躍自由心。如是則陽炁純全﹐陰炁剝盡﹐離五行之數﹐脫八卦之機﹐故曰拔出地戶五苦八難也。陰炁絕於坤戶﹐故曰七祖升遷﹐永離鬼官。陽神聚於離宮﹐故曰魂度朱陵﹐受煉更生。此乃脫胎神化﹑長生神仙也。

是謂無量﹐普度無窮﹐有祕上天文﹐諸天共所崇。泄慢墮地獄﹐禍及七祖翁。

《內義》曰﹕大而天地﹐微而昆虫﹐此道具足﹐初無欠闕。不以貴而與﹐不以賤而抑。其所祕者﹐蓋恐人之輕瀆﹐倘能尊敬奉行﹐獲福無量﹔或有不饉﹐冥憲具存耳。

道言﹕此二章並是諸天上帝﹑及至靈魔王隱祕之音﹐皆是大梵之言﹐非世上常辭。言無韻麗﹐曲無華宛﹐故謂玄奧﹐難可尋詳。

《內義》曰﹔此二章﹐混洞赤文﹑元洞玉曆是也。一明先天之道﹐一明後天之理。隱祕之音﹐大梵之言﹐丹藥玄微﹐理亦如之。非世言辭﹐難以尋究﹐不因師旨﹐其可易爲乎﹖

上天所寶﹐祕於玄都紫微上宮﹐依玄科四萬劫一傳。若有至人賫金寶質心﹐依舊格告盟十天﹐然後而付焉。

萬劫如昨夜﹐千春如今朝。則四萬劫一傳﹐亦非久遠﹐此乃天眞之格﹐非人世傳受之期限也。

《內義》曰﹕此經此道﹐上天寶祕﹐授受有格﹐其可輕邪。

道言﹕夫天地運度﹐亦有否終。

否者﹐陽九百六之厄。終者﹐三界消亡也。

日月五星﹐亦有虧盈。至聖神人﹐亦有休否。末學之夫﹐亦有疾傷。

天地聖人尙有休否﹐況末學之夫﹐寧無疾傷﹖倘有遭遇﹐甘之勿怨。

凡有此災﹐同气皆當﹐齊心修齋﹐六時行香﹐十徧轉經﹐福徳立降﹐消諸不祥。無量之文﹐普度無窮。

《內義》曰﹕人與天地萬物﹐均一炁也。故太上謂四眾曰﹕凡彼有災﹐同气皆當齊心修齋﹐行香誦經者﹐欲其一體同觀也。爲人者詎宜以靈臺置人我於其間﹖曾子曰﹕夫子之道﹐忠恕而已。盡己之謂忠﹐推己之謂恕。然則我之欲安﹐彼寧不欲安乎﹖故當己欲立而立人﹐己欲達而達人﹔則不殺不害﹐不嫉不妬﹐不淫不盜﹐不貪不欲﹐不憎不﹐言無華綺﹐口無惡聲。齊同慈愛﹐異骨成親﹐由此而致。所謂欲爲地仙﹐當立三百善﹔欲爲天仙﹐當立一千三百善﹐是不難也。苟能遵行﹐何特成仙﹐太平之道畢矣。

道言﹕夫末學道淺﹐或仙品未充﹐運應滅度﹐身經太陰﹐臨過之時﹐同學至人爲其行香誦經十過﹐以度屍形如法。魂神徑上南宮﹐隨其學功﹐計日而得更生。轉輪不滅﹐便得神仙。

《內義》曰﹕學力未至﹐數不可逃。委蛻此形﹐視其已死。然而足不靑﹑皮不皺﹑目光不毀﹐屈伸從人。依科作度尸之法﹐則神經陰煉﹐隨其功業之淺深﹐準其年月之多少﹐時限旣畢﹐神歸返形﹐復得更生。外𨿽終歿﹐經時積稔﹐有同時頃。從玆已往﹐便得神仙﹐此亦得尸解之道也。

道言﹕夫天地運終﹐亦當修齋﹐行香誦

經。星宿錯度﹑日月失昏﹐亦當修齋﹐行香誦經。四時失度﹐陰陽不調﹐亦當修齋﹐行香誦經。

此三者﹐造化不能逃乎數﹐假人力而助之﹐人力不能政其功﹐而道與之。

國主有災﹐兵革四興﹐亦當修齋﹐行香誦經。疫毒流行﹑兆民死傷﹐亦當修齋﹐行香誦經。師友命過﹐亦當修齊﹐行香誦經。

此三者﹐天不能神其用﹔人成之﹐人不能極其摯﹐亦道與之也。

夫齋戒誦經﹐功徳甚重﹐上消天災﹐保鎭帝王﹐下禳毒害﹐以度兆民。生死受賴﹐其福難勝。故曰無量﹐普度天人。

《內義》曰﹕人肖天之貌﹐身處陰陽之間﹐未離範圍﹐寧免屯否。造化潛運﹐寒暑密移﹐倘不以時消息﹐忽罹沴疫﹐豈無疾患乎﹖以內而言﹐所謂天地運終者﹐則數之盡也。星宿錯度﹐日月失昏者﹐乃神气濁亂﹐心目眩悸也。四時失度﹑陰陽不調者﹐則燥濕寒溫失宜﹑二炁乖理也。所謂修齋行﹑香﹑誦﹑經者﹐卽虛心煉炁﹐頤神葆眞也。可以濟世垂死﹐弭患蠲疾矣。其或國主有災﹐兵革四興﹐疫毒流行﹐兆民死傷﹐師友命過﹐當奮發忠誠﹐慈悲惻隱﹐禳禬消度﹐拯救濟技﹐以資善果﹐積著陰功。故曰齋戒誦經﹐功徳甚重。夫齋者﹐齋其心也。顏子不飲酒﹐不茹葷﹐孔子謂祭祀之齋﹐非心齋也。心齋者﹐虛其心也。《道藏紀算錄》云﹕淸齋一旬﹐增算一紀﹔淸齋一日﹐增算十旬。淸齋卽心齋是矣。戒者﹐老君曰﹕夫學上道﹐不奉大戒而誦經行咒﹑佩符析神﹑合丹服藥﹑隱處山林﹑求升仙之舉﹐恐未可希也。若能全戒於內﹐和光於外﹐乃庶幾於靈標之崖矣。非修行難﹐奉戒難耳。子能全戒﹐念及十方﹐太上將保爾登仙矣。戒全而誦寶經﹐佩大符而行事﹐若復不仙﹐則天下無有不死之道矣。我所慨世﹐求其人難得耳。夫有經而無戒﹐猶涉海而無舟楫﹐猶有口而無舌﹐何緣度兆身也。夫道要在行合眞科﹑積善內足﹐然後始涉大道之境界。弗能耳者﹐皆爲徒勞於風塵﹐無益於生命之修短也。故戒有別文﹐略具其目﹕老君五戒﹐授尹眞人一百八十戒﹐授幹眞人天師七十二戒﹐太淸二十四戒﹐修齋行道十二戒﹐修眞十戒﹐九眞妙戒﹐靈寶九戒﹐正一五戒﹐其他具載經懺﹐不可盡名。無非檢心律己﹐止惡防非。約而言之﹐思無邪﹑毋不敬而已。所最急者﹐淫欲爲先。故曰淫欲爲十敗之首﹐殺又次之。其他行妨於道事﹐礙於理﹐皆應去之。經曰﹕損之又損﹐以至於無爲。凡行戒者﹐須當精詳修習﹐或有不解﹐或有遺忌﹐或有謬誤﹐或冒禁故﹐皆招愆罪﹐悉名破戒。卽應懺悔首謝。西王母曰﹕夫好道慕仙者﹐精誠志念﹐齋戒思愆﹐輒除過一百﹐克己反善﹐奉敬眞神﹐存眞守一。行此一月﹐輒除過一千。如是則過者化﹑存者神﹑濟世福國﹐其以美利利天下﹐陰陽和靜﹐鬼神不擾﹐羣生遂性﹐萬物不傷。外應如是﹐內應可知。得不謂上消天災﹐保鎭帝王﹐下禳毒害﹐以度兆民﹐生死受賴﹐其福難勝﹖故曰無量普度天人乎。

元始無量度人上品妙經內義卷之四竟

元始無量度人上品妙經內義卷之五

觀復子蕭應叟學

道言﹕凡有是經﹐能爲天地帝主兆民行是功徳﹐有災之日﹐發心修齋﹐燒香誦經十過﹐皆諸天記名﹐萬神侍衛﹐右別至人﹐克得爲聖君金闕之臣。

《內義》曰﹕前雲天地運度否終﹑日月五星虧盈﹑至聖休否﹑末學疾傷﹐皆當修齋誦經。又云﹕齋戒誦經﹐可消天災﹑保帝王﹑禳毒害﹑度兆民﹐行是功徳﹐皆諸天記名﹐萬神侍衛﹐右別至人﹐得爲聖君金闕之臣。是則功歸於我也。故前輩謂善之一字﹐最能成就一切行。願人發善願﹐天上聞之﹐聲如爆竹﹐上眞諸聖無不主持﹐心契故也。經曰﹕旣以爲人己愈有﹐旣以與人己愈多。觀經之旨﹐豈欺我哉﹗

諸天記人功過﹐毫分無失。天中魔王﹐亦保舉爾身得道者﹐乃當洞明至言也。

舊注曰﹕修行是道﹐功徳積著﹐諸天錄善﹐魔王保舉﹐自然玄解體眞﹑通達經旨。

諸天中大梵隱語無量音

《內義》曰﹕大梵者﹐元始大梵之炁﹐離合以成音。梵之言泛﹐六合無處不同。隱語者﹐謂隱祕天中﹐世人不解。無量音者﹐殊方異類﹐普聞妙義﹐無有限極。凡二百五十六字﹐分置三十二天﹐各八字。又書玄都宮闕及諸天樓觀。若能服其字﹐則隨人所習﹐乘炁各歸其處也。按《內音經》云﹕元始天尊於赤明世界栢陵捨座﹐是時﹐雲霧郁勃﹐三日三夜﹐玄陰不解。五老上白天尊曰﹕今日侍座﹐所未曾見。天尊演教﹐則河海靜默﹐山嶽藏雲。今白日晝陰﹐天人惶懼﹐不審何故﹖天尊曰﹕今日諸天發瑞﹐靈應自然﹐玉字煥斕﹐障蔽天光。咸令四座暝目伏聽。俄頃﹐天炁頓啟﹐冥暗豁消﹐五色光明洞照十方。忽有靈書字方一丈﹐見於空玄之上﹐文彩煥爛﹐八角垂芒﹐精光奪目﹐不可得看。天尊普告曰﹕此靈書八會﹐字無正形﹐其趣宛奧﹐難可尋詳﹐可注解之。於是天眞皇人受天尊明命﹐注解其音﹐以付道君﹐使教諸天應得道成眞﹑有仙名者也。

元始靈書中篇

道君撰

《內義》曰﹕靈書所標白字﹐乃卦炁法象﹑節候時晷﹐先眞謂此靈書合於大易六十四卦。此經在天地之先﹐在有卦之前。西王母以九日導乾坤毋東覆兩卦顯之﹐故乾坤二卦始於此﹐繼以屯蒙﹐終於旣未﹐爲造化之綱維也。次列六十甲子於下者﹐明炁數始終循環也。次系月建節候十二卦者﹐以表一年陰陽伐謝﹑寒暑推遷也。復別朔望盈虧者﹐以明一月也。又標十二時辰者﹐以準一日火候﹐水符進退也。蓋以一年之節﹐陷於一月﹐兩日半準一月。復以十二卦﹐以應十二時者﹐又促一月歸於一日也。一時準兩日半。故上下卦象所用皆殊﹐甲子節候﹐其義亦別。綜而言之﹐上卦甲子﹐經也﹔下卦節候時晷﹐緯也。志士但觀動靜起伏﹑消息盈虛﹐自然得意忘言﹐幽微之理盡在是矣。仍依天眞皇人內音訓釋﹐或刪繁取要﹐或加字益文以注之﹐蓋欲使人皆曉意義耳。

亶婁阿蒼﹐豫丁丑

舊注曰﹕亶者﹐坦然曠遠貌。婁者﹐玉京山下長樓﹐上承玄都宮。阿者﹐玄都宮阿那之神名也。掌樓上之監﹐主大梵之炁﹐炁數交周﹐則阿那鳴樓都之鼓﹐集眾眞﹑朝元始﹐日三周而一鳴﹐以爲常節。蒼者﹐帝君遊臺之名﹐蒼郁華秀也。

無和觀音。隨戊寅春分節應大壯卦﹐日應卯時。

舊注曰﹕無者﹐太無也。言太無之中﹐自然能生眞聖。和者﹐日月門戶名。觀﹐覺也﹐是天中帝君之諱。音乃八字之音﹐能誦則眞人乘金輪以開冥﹐玉女揚華凡旛以披鈕。觀覺主長夜之錄﹐四冥拔九幽之府﹐七祖披朗﹐朽骸還生。此八字﹐乃黃曾天內音也。

須延明首﹐蠱己卯

舊注曰﹕須延者﹐玉完西北闕名。大劫數交﹐須延而開﹐玉眞上聖於是而回。明首者﹐元始之都侯也。元始開運﹐則都候啟道梵行﹐諸炁倏忽自朗。

法攬笠口曇。臨庚辰

舊注曰﹕法輪﹐罪福之場。攬﹐覺也﹐是天中帝君之諱﹐主度魂更生。菩﹐菩提也﹐執九色之麾。曇﹐曇頤也﹐把十絕之旛﹐並上元眞人也。人能常誦洞章﹐則法輪引籍於司命﹐攬覺度魂於更生﹐菩提轉九色以輪運﹐曇頤旋十絕以停椿。天地得之不傾﹐萬物得之長存。此八字乃玉完天內音。以下每八字爲一天內音﹐從東行南轉西至北止平育賈奕天矣。

稼那阿奕﹐觀辛巳

建辰月淸明節。

舊注曰﹕稼那者﹐天中主圖先生之號也﹔領人生死圖錄﹐總主神仙之籍。阿奕者﹐乃七寶林中樹木之名也。彌覆四方﹐實上聖之遊圃﹐眞人

之戲園也。

忽訶流吟。噬嗑壬午

舊注曰﹕忽﹐覺也﹐飛天神名也。訶﹐訶摩也﹐天中呼元始天尊爲訶摩。流吟者﹐流布歌吟。劫運旣終﹐訶摩開化教法﹐普度天人﹐將來劫壞﹐眞經隱藏﹐天尊已知﹐預爲歌吟也。人能常誦洞章﹐則主圖先生削罪錄於長夜﹐注生名於南宮也。

華都曲麗﹐賁癸未谷雨節﹐應夬卦﹐日應辰時。

舊注曰﹕華都者﹐天中太極宮靑華門別令。曲者﹐天中有梵天神人飛行太極之上﹐爽靈風之炁﹐歌洞章之曲。麗是太和玉女之名也。

鮮菩育臻。剝甲申

舊注曰﹕鮮者﹐鮮云﹐卽慶雲也。菩者﹐菩樓﹐卽天中樓名也。育者﹐帝君隱名。臻﹐至也。育帝常乘八景之輪﹐遊觀八極之外﹐至於鬼神之家﹐回十絕之旛以召天魔﹐舉度天人也。人能常誦洞章﹐則飛天遙唱﹐三界司迎﹐七祖出離長夜﹐上升南宮。

答落大梵﹐復乙酉

舊注曰﹕答者﹐天中玉闕名。落﹐落然也。大者﹐大宥也。天尊開運之初﹐皆放大赦﹐謂之大宥。梵者﹐梵行之炁﹐開龍漢之劫﹐運赤明之辰矣。

散煙慶雲﹐無妄丙戌

建巳月立夏節。

舊注曰﹕散煙者﹐眞人散香於玉闕。慶雲者﹐五色備也。慶雲接乎紫館﹐飛天舞乎空輪。

飛灑玉都﹐大畜丁亥

舊注曰﹕飛者﹐飛天神人之號。天地攺運﹐淪於延康﹐冥冥無開﹐飛天啟光﹐於是散暉﹐諸天受炁也。灑者﹐龍漢一會﹐倏欻而回。玉者﹐玉眞主開長夜之聖號。都者﹐九幽之酆都。人有善功﹐則玉眞開長夜之戶﹐酆都度八難之場。七祖還生﹐幽魂揚光也。

明魔上門。頤戊子

小滿節應干卦﹐日應巳時。

舊注曰﹕明者﹐解八字之義。魔者﹐魔王。上者﹐上帝也。門者﹐門下也。人能明識八字之義﹐則魔王敬服﹐上帝育養於始生之神門。門下有韓君司命司錄﹑度算於南宮﹐慶流九族﹐生死蒙恩也。

無行上首﹐大過己丑

舊注曰﹕無者﹐上道也。言元始之炁﹐開明元上之道。行者﹐天元之綱紀﹐維羅八極﹐梵炁彌布﹐流行不息也。上首者﹐北斗之罪宮也。

回蹶流玄。坎

坎者﹐水也。玄﹐龜也。化﹐機也。陰內含陽象﹐鉛中有眞銀﹐陰無陽不能自瑩其魄﹐故名雄金﹔屬北方﹐謂之坎男。

舊注曰﹕回﹐轉也。跖﹐履也。劫運之初﹐元始則履空而輪轉﹐布化於十方。流者﹐流晨之光﹐照長夜之府。玄者﹐空也。越衡天上玄都之景﹐有空峯之山﹐萬聖之所遊﹐生死之所歸﹐道未足備﹐身應滅度﹐魂升空峯﹐受煉而度南宮也。

阿陀龍羅﹐離

離者﹐火也﹐朱雀也﹐化機也。陽內含陰﹐象砂中有眞汞。陽無陰不能自耀其魂﹐故名雌火﹐屬南方﹐謂之離女。

舊注曰﹕阿者﹐天中有九折之山﹐連阿相屬。陀者﹐山上之樓﹐上通玉淸之炁﹐以望三界之鄕。帝君常遊阿丘之嶺﹐下監萬生之罪。龍者﹐龍山與阿陀相去九億萬里。羅者﹐日月之名。上淸九天眞人呼日爲濯。羅﹐言山勢相交﹐日月明於峯上。

四象吁員。咸庚寅

咸﹐感也。乃中宮交會之所。四象吁員﹐合此卦者可見經旨符契﹐眞精元炁。至於中宮龍虎交締﹐陰陽得類﹐金水停均﹐坎離旣濟﹐甘露降﹑黃芽生﹑是爲還丹之質。咸之爲卦﹐艮下兌上﹐經曰地藏發泄﹐金玉露形﹐玆足明矣。

舊注曰﹕四者﹐四極之宮。謂東華﹑南極﹑西靈﹑北眞也。四極眞人主生死命籍。象者﹐象輪之車﹐眞人常乘象輦﹐遊行三界﹐校人生死罪錄﹐開度學道之人。吁﹐育也﹐是天帝諱﹐爲南宮度命君主﹐煉度朽魂也。員者﹐童也。是日中生童﹐主灌津於天人也。人能誦詠洞章﹐則玉名入於帝籙﹐生死度於南宮﹐四極給自然之羽車﹐七祖歡遊於福堂也。已上六十四字系東方八天眞文。

南爓洞浮﹐恆辛卯

建午月﹑芒種節。

舊注曰﹕南爓者﹐南方有流火之庭﹐廣七萬里﹐飛焰煥乎八方。洞浮者﹐洞陽之宮﹐流火之炁﹐炎而浮流也。

玉眸詵詵。遁壬辰

舊注曰﹕玉眸者﹐流火之膏﹐煉身體﹑生玉光﹑明如眸子。南極眞人理於宮內﹐諸學人始得道者﹐皆詣流火之庭。南極眞人以火膏洗煉﹐蕩除塵垢﹐卽與眞人爲侶。詵詵者﹐眾多也。

梵形落空﹐壯癸巳

月望。

舊注曰﹕梵形者﹐元始天尊在龍漢時號也。赤明世號無名君﹐上皇開運號元始丈人。梵炁隨劫化生﹐以一神而見﹐不受胎生。落空者﹐謂元始自空而生也。

九靈推前。晉甲午

夏至節﹐應媾卦﹐月虧日﹐應午時。

一陰始生﹐乃砂中抽汞。《龍虎經》曰﹕正陰發離午﹐赤水流爲汞者也。眞陰下降﹐如月之象﹐復還中宮﹐陰歸陽室﹐汞來投鉛矣。

舊注曰﹕九靈者﹐南宮九華眞人也。王九幽宿對死魂。推前者﹐眞人主命錄推算死魂前生功徳﹐

譯落菩臺﹐明夷乙未

澤音托﹐落亦作﹫﹑音壑。

舊注曰﹕澤者﹐天中山窟。其山上有眾龍之窟﹐黃房之室。落者﹐眞晨道君之內名。理於黃房﹐混大劫而不終﹐經龍漢而更明。菩者﹐飛天眞人之隱號﹐有無數之眾。臺者﹐玉臺也﹐處凙山之陽。

綠羅大千。家人丙申

建未月﹑小暑節。

舊注曰﹕綠羅者﹐月中天人﹐字羅英理﹐在日月之宮﹐上乘大羅之天﹐梵行之炁﹐運度之關﹐以應天地之數﹐終於大劫。旣受交於日月﹐則會於玉臺之上。大千者﹐世界之數。陸先生云﹕以千數至千﹐卽千千爲小千﹐小千數至千﹐爲中千﹐中千數至千﹐爲大千也。人能誦詠洞章﹐則得駕羽輪之車﹐升黃房之室﹐遊玉臺之上﹐覽大千之境也。

眇莽九醜﹐睽丁酉

舊注曰﹕眇者﹐玉字翳而不彰﹐眇眇然也。莽者﹐其文復明﹐莽莽然也。遇眞道﹐男女並皆壽三萬六千歲﹔其運之極﹐又經一劫﹐九炁各生一獸﹐以害惡民。其劫旣開﹐而九獸號九醜之鬼﹐北帝上眞主生死圖錄﹐故立九醜以輔三官。數極九九八十一萬﹐度天炁之交﹐九醜當得輔﹐號爲九都使者。

韶謠緣邅。賽戊戌

大暑節﹑應遁卦﹐日應未時。

舊注曰﹕韶者﹐皇笳天神霄王內名。神霄王是魔王之神﹐主常試學道之人正與不正﹐作謠歌以亂人心。心固者﹐王卽保舉﹐升上皇笳天也。緣邅者﹐南北二斗君之內諱。人有善功則列言於南斗﹐南斗卽度三界之難﹐技九幽之苦﹐告下魔王﹐不敢害敗之也。人有惡則三官列罪於北斗﹐北斗卽告下魔王﹐滅魂付九幽之下﹐充長夜之役﹐萬劫無期矣。

云上九都﹐解己亥

舊注曰﹕云上者﹐飛天神王之內諱。開龍漢劫﹐啟赤明運﹐敷自然之書﹐立天地之根也。九都者﹐三象旣分﹐而有九層之臺﹐處乎玉京之山﹐煥乎玄空之上﹐飛天神人常散百合之香﹐流五云之華以觀飛天眞人。臺上有太眞玉郎﹐一日三回十絕之旛﹐回旛一周﹐則諸天上帝三朝玄臺﹐繞臺三匝﹐誦詠洞章。

飛生自騫。損庚子

舊注曰﹕飛生者﹐南上更生之神。學士能誦洞章﹐飛生卽爲開不死之路﹐流長生之炁﹐下煉五魂﹐則八景存焉。騫者﹐騫林也。旣共舉人身上升玄臺﹐遊於騫林之下﹐佩天書﹑誦洞章﹐二十四年﹐得上朝玄都。

那育鬱馥﹐益辛丑

建申月﹑立秋日。

舊注曰﹕那者﹐天王侍郎之內名。主天四時之炁﹐梵行虛無之綱以正端靖天中分度。育者﹐天關空輪之名。鬱馥乃斗中靈童之名﹐常運育輪﹐以召眞。天關十轉則十方大聖上朝玉帝﹐萬神齊到﹐而鬱馥唱禮焉。

摩羅法輪。夬壬寅

舊注曰﹕摩羅者﹐天中大魔內諱也。鬱馥一唱﹐魔王束形。學者知四時之起炁﹐十轉之關﹐則入法輪之門﹐駕輿升乎玉淸﹐而朝紫微之臺。

霐持無鏡﹐媾癸卯

處暑節﹐應否卦﹐日應申時。

至於庚時﹐名曰水半斤﹐陰歸陽室﹐汞來投鉛﹐其質肖母﹐而成白銀。古經云﹕元君始煉汞﹐神室含洞虛。玄白生金公﹐巍巍見始初。謂金來歸性初﹐始可名還丹者也。

舊注曰﹕霐者﹐天上都監神內名。持者﹐龍淵之名。眾龍蟠乎其中﹐銜金嬰運東井之華﹐常灌天眞也。無鏡者﹐飛天神王出無色之光﹐總生死之籍﹐開度學道之人。

攬姿運容。萃甲辰

舊注曰﹕攬姿者﹐三界門名。人知此號﹐則神王開長夜之府﹐拔九幽之魂﹐以度三界門也。運容者﹐玄和玉女名也。得度攬姿則運容以朱靈之炁﹐導之於形﹐太和之津灌之於神﹐上升福徳之堂。

馥朗廓奕﹐升乙巳

舊注曰﹕馥朗者﹐天中玉京臺別號也。西靈眞人常誦洞章以遊其上。廓奕者﹐天中神公內名。與元始同生﹐爲玄炁之範﹐教學仙之人﹐能明八字之音﹐則神公爲開長冥之戶﹐升更生門而登玉京臺也。

神纓自宮。困丙午

建酉月﹑白露節。

舊注曰﹕神纓者﹐紫微靈童也。主滅度之屍。若得神纓歌無量之章﹐則返形於三煉之房﹐受自然之炁﹐歡無窮之齡也。

已上六十四字﹐系南方八天眞文。

刀利禪猷﹐井丁未

舊注曰﹕刀利者﹐南方無極世界之號也。禪是刀利之國﹐亦曰禪黎。其國有洞陽之宮﹐流火之庭﹐靈文始於流火﹐受煉旣明之後﹐刀利攺爲福徳之堂。猷者﹐南上好生君之內名也。苦魂皆得度入洞陽之宮。

婆泥咎通。革戊申

秋分節﹐應觀卦﹐日應酉時。

舊注曰﹕婆泥乃火煉池靈童也。若人得度洞陽之宮﹐皆詣火池﹐受煉更生福徳之國。咎通﹐是刀利世界魔神﹐常遏人生路。人知好生君名﹐及詣靈童受煉﹐卽生福徳之國﹐則魔神奉焉。人能誦八字之音﹐則刀利無極靈官侍衛其身﹐徑造南宮﹐仙人司迎﹐三年必能策丹霄之輪﹐升三炁之天。

宛藪滌色﹐鼎己酉

舊注曰﹕宛藪者﹐皇崖天帝之內名也。主開大漠之經﹐以明八字之文。滌色者﹐乃色界飛天眞人也。常乘車駕龍﹐出入玉淸之中﹐開度善人。

太渺之堂﹐震庚戌

震﹐木也﹐龍也﹐火之化機也間隔幽微之理﹐巳釋於前矣。

舊注曰﹕太渺之堂卽化生堂也。空洞之化﹐結自然之章﹐坦然廣大﹐開度萬生之歷也。學人通八字之音﹐則飛天眞人降云車﹐載兆上升化生之堂。

流羅梵萌﹐艮辛亥

建戌月﹑寒露節。

艮﹐土也﹐生成之本﹐造化之根。妙義已解於前矣。

舊注曰﹕流者﹐天王之內名﹐處於紫霄之上﹐遊觀玉京之山。羅者﹐月女之諱﹐主王遊宴之儀。梵者﹐飛天眞人名也。主回九天之關。萌者﹐元始天神也﹐固極風之根。

景蔚蕭嵎。漸壬子

舊注曰﹕景者﹐景黃也﹐是四極上眞人也。蔚者﹐蔚秀也﹐景霄仙人也。並理玉京臺﹐常歷校長夜之中開度善根之魂。蕭﹐仞也。是白素元君之宮。嵎者﹐蕭仞之嵎﹐對賓之所。人能常誦洞章﹐乃得駕九色之云﹐而上升景黃之臺矣。

易邈無寂﹐歸妹癸丑

霜降節﹑應剝卦﹐日應戌時。

舊注曰﹕易邈者﹐孝芒天王之號也。無寂者﹐虛無寂寂之庭也。言天王從龍漢而來﹐至赤明而出﹐居乎虛無之內寂寂之庭。

宛首少都。丰甲寅

舊注曰﹕宛首者﹐太上道君內號也。道君常開元始玄奧﹐演大法以度人。少都者﹐日中靈童之名﹐常散日精以灌眞流﹐飛華以拂塵。學人知八字之音﹐則天王飛景云之輿﹐降三素之耕﹐度身三界之上﹐進入寂寂之庭也。

阿襤郁竺﹐旅乙卯

舊注曰﹕阿襤者﹐天王隱名也。常乘景霄之輪﹐遊九層之臺﹐處玉樓之上﹐唱洞章以伏魔王。郁者﹐默郁是天中魔王隱名。竺﹐欲也。是魔王都伯常在砍界之上﹐詠空謠之歌。

華漠延由。巽丙辰

建亥月﹑立冬節。

巽者﹐風也。凡物之生﹐賴其吹噓而。得長養華實。陰非風不凝﹐陽非風不融。《易》曰﹕隨風﹐巽。君子以申命行事﹐服夫申命行事﹐亦陰陽施用之理也。

舊注曰﹕華者﹐言色界光華也。漠者﹐言欲界渺漠不可尋也。延是束鬼之庭﹐由是禁鬼之房。天王登雲樓之上﹐詠無量之章﹐則天魔應響而束身﹐羣鬼詣由而伏形。奉之者九祖開泰﹐修之者灰骸更生也。

九開自辯﹐兌丁巳

兌者﹐金虎也。金者﹐水之化機。間隔幽微之理﹐已釋於前矣。

舊注曰﹕九開自辯者﹐大演之初﹐天地未封﹐輪轉三炁﹐開爲九分。九度旣明﹐九位乃列﹐陰陽萬品於是可而生﹐自然明辯也。

阿那品首。渙戊午

小雪節﹐應坤卦﹐日應亥時。

舊注曰﹕阿者﹐阿丘天王內名也。常駕龍軿﹐登龍山之嶺﹐遊觀九玄之中。那者﹐那邪飛天神人隱名也。飛行三界﹐歷校長夜﹐技度善人之魂﹐有知八字之音﹐則天王品度兆身﹐首化枯骨﹐成童子之顏矣。

無量扶蓋﹐節己未

舊注曰﹕無量者﹐無量大聖之始神也。總統飛天之神人﹐皆受其品量而得升遷也。扶者﹐更生眞人內名。常校幽夜之錄﹐簡善惡之根。蓋者﹐玄中福堂之號也。

浮羅合神。中孚庚申

舊注曰﹕浮者﹐幽魂受眞人開度﹐謂之浮也。羅者﹐大羅也。開大千之界﹐召更生之賓﹐詣大羅之天﹐定籍削死。合者﹐合慶也。神者﹐神公也。是大羅丞相﹐人能知八字之音﹐與神公合慶﹐度爲更生之賓﹐勿故曰合神。

玉誕長桑﹐小過辛酉

建子月﹑大雪節。

舊注曰﹕玉誕者﹐曇誓天中玉都名也。長桑者﹐天中騫林亦名桑林也。

栢空度仙。旣濟壬戌

旣濟者﹐砂也。汞感鉛炁而結砂。坎﹐鉛也。離﹐汞也。水火旣濟﹐則坎離交而爲砂之象。

舊注曰﹕騫林覆蔭東華之宮﹐葉上有大洞之章﹐紫書玉字﹐煥乎上淸。下有扶桑之樹﹐上森騫木之叢﹐碧雞

鳴其蓋﹐靑霞翠其峯﹐神風流反香之艸﹐桑林鼓百籟之音﹐神風一鼓﹐洞章成音﹐故曰柏空度仙者也。飛天神人簡學仙之人﹐度九幽之魂也。

已上六十四字﹐系西方八天眞文。

玃無自育﹐未濟癸亥

月晦。

未濟者﹐汞也。水火異處﹐汞未成砂﹐離坎還元﹐汞復本性。

舊注曰﹕玃無者﹐龍漢之時﹐飛天神也。元始始開之炁﹐溟涬無色之中﹐玃無乘運而出﹐凝炁而立﹐霄度旣立﹐自抗不終之劫。育者﹐霄度天王內名也。

九日導乾。乾

乾者﹐萬物之始﹐虛無自然。純精眞一之炁。號曰空炁。金胎諭爲銀鍍﹐因父母媾精﹐感附受胎﹐藏於腎中﹐謂之元神。因一炁化歸中宮而爲丹母﹐金火運推﹐返本還元﹐是爲銀也。金者﹐先天自然之炁。金﹐胎也。火者﹐日用建生之陽炁也。同出異名而爲體用﹐初非二物矣。

舊注曰﹕九者﹐育王乘象輪之車﹐遊九玄之門﹐轉九機之度﹐應劫會之期。日者﹐天中日童導引和炁﹐日童當天運之終﹐則停光拔度學者﹐灌以水母之精﹐導以太和之炁﹐洗煉五神﹐進入朱宮。

坤母東覆﹐坤

坤者﹐萬化之成﹔受胎之後﹐神藏腎中﹐是謂坤宮。謂之性﹐曰鉛﹔化機運歸中官﹔化機乃日用發生之陽炁。而爲丹基藥祖﹐謂之元精﹔收攝砂汞﹐而爲丹質。夫造化者﹐從元生有﹐故坤因乾而立﹐乾因坤而成。乾坤相互而生成﹐初無先後。伊川曰﹕造化無端﹐陰陽無始。譬若鉛因銀而生﹐銀因鉛而成之理。按﹐道經曰﹕此兩者同出而異名。如是先眞上聖推物理而明造化﹐彊以鉛﹑銀﹑砂﹑汞而諭丹旨者何也﹖蓋欲後世易以明矣。

舊注曰﹕坤母者﹐太陰都候九靈母也。理東海扶桑暘谷之淵﹐常總地機﹐轉輪元炁﹐上應天關﹔天關轉﹑地機動﹐周天一度﹐水則湧溢三千三百度。天地炁交﹐九海冥一﹐水則彌天。東者﹐東海。受會制期河源也。覆者﹐水神理於昆侖山﹐塡固巨海﹐遏斷東井﹐則地機不泄﹐保劫長存。

形攝上玄。屯甲子

冬至節﹐應復卦﹐月朔﹐日應子時。

一陽來復﹐妙用之炁﹐自坤宮而發生。古經曰﹕陽炁黑髮坤﹐日晷南極﹐五星連珠﹐日月合璧。又曰﹕金精一化﹐靑龍受符﹐陽爻是池。眞陽上升﹐如日之象。至於中宮﹐金母收攝﹐是爲砂也。砂者﹐木也。木者﹐龍也。此靑龍受符也。

舊注曰﹕形攝者﹐災交之時﹐坤母形出東河之上﹐攝召鳥母﹐以鳳車迎學仙之人﹐上昆侖之墟。鳥母﹐乃水之候神。上者﹐坤母上詣帝君﹐申劫會之期﹐度學仙之人﹐言名於玄都也。

陀羅育邈﹐蒙乙丑

舊注曰﹕陀者﹐天帝內名﹐與妙成天俱生在云阿之嶺。羅是月始生之名﹐陀在云嶺之上﹐抱月而明。育是神王名﹐總統十方﹐飛天之神。邈是天中羽林監神名。神王常使匡禦三

界﹐簡人生死之籍﹐令魔王保度得道之人也。

眇炁合云。需丙寅

建丑月﹑小寒節。

舊注曰﹕眇炁者﹐人得保度﹐詣羽林監受符升天﹐眇眇行雲炁也。合者﹐合景也。旣入羽林﹐結雲炁成衣﹐遂與諸天合景上飛也。

飛天大丑﹐訟丁卯

舊注曰﹕飛天者﹐飛玄之炁﹐結成洞空之經。飛天神王常誦之﹐以接學者。大者﹐三界都錄﹐主生死圖籍。醜﹐伯也。是三界大魔﹐受事於大醜。學士識八字之音﹐則魔王保眞而身騰三淸矣。

總監上天。師戊辰

大寒節﹑應臨卦﹑日應丑時。

舊注曰﹕總是飛天都統之官﹐常攝八會之炁以保天地之運﹐監領長夜之官﹐開度幽魂。人知天中之音﹐則天魔列言﹐大醜勒錄仙部﹐上升禁上天也。

沙陀劫量﹐比己巳

舊注曰﹕沙者﹐常融天內紫微別館沙蘭之宮。陀者﹐陀丘之眾﹐有巨億萬人﹐並是新得道受度者﹐功徳未備﹐停散宮中。劫量者﹐每至劫運一交﹐此陀丘之眾計功量徳﹐升朱陵之宮﹐受福而仙也。

龍漢瑛鮮。小畜庚午

舊注曰﹕龍漢﹐初劫之名也。瑛者﹐龍漢時飛天神名也。常開度幽魂﹐升沙蘭之官。鮮者﹐南宮之童也。學人得度而鮮童煉其容也。

碧落浮黎﹐履辛未

建寅月﹑立春節。

舊注曰﹕碧者﹐玉隆天常生碧霞之炁。落者﹐空中飛天神名。一日三時﹐引天中眾聖上朝七寶宮。浮黎者﹐天王內名。眾聖上朝則天王稱慶也。又洞章云﹕騰勝碧童云﹐羅落耀上玄﹐蓋非特神名也哉。

空歌保珍。泰壬申

舊注曰﹕空者﹐天中侍晨名也。歌者﹐洞章之曲。侍晨一嘯﹐靈風旣奏﹐音成洞章﹐故曰空歌保珍也。學人知八字之音﹐則升南宮爲飛天之賓。保此不終之劫﹐珍其自然之文﹐故曰保珍也。

惡弈無品﹐否癸酉

雨水節﹐應泰卦﹑日應寅時。

泰者﹐天地交而萬物生也。至於申時﹐名曰金半斤。龍虎交締﹐陰陽得類。古經云﹕陰陽混交接﹐精液包元炁﹐萬象憑虛生﹐感化各有類。乃聖胎形兆之象。

舊注曰﹕惡弈﹐一作奕。天王內名也。昔於龍漢中﹐諸緣並盡﹐過度三界﹐升太虛之館﹐受九仙之籙﹐登大聖之號。至赤明開運﹐元始錫爲梵度天王。無者﹐太無眞人也。眞人受天王之府﹐度長夜之魂。品者﹐品量幽魂之罪福也。

洞妙自眞。同人甲戌

舊注曰﹕洞妙自眞者﹐太無眞人度九幽之魂﹐洞識宿命﹐惡緣並盡﹐度入妙化之堂。自者﹐與也。與飛天而合眞也。

元梵恢漠﹐大有乙亥

舊注曰﹕元梵者﹐元始大梵風澤之炁﹐抗舉澄漢之精﹐髙而洞浮﹐懸而

不落。恢漠者﹐遠而無礙﹐有而若無﹐微而不可名﹐妙而不可尋也。

幽寂度人。謙丙子

建卯月﹑驚墊節。

舊注曰﹕幽寂者﹐幽兮寂兮﹐不可聞見﹐其中有眞﹐眞中有精﹐冥度天人也。天眞皇人曰﹕諸天內音﹐自然玉字者﹐皆結飛玄之炁﹐合五方之音﹐生於元始之上﹐挺於空洞之中。其文宛奧﹐難可尋詳。天尊獎勸而敕令解義。夫玄科有制﹐不敢違命﹐按筆之日﹐神衝太霄﹐精之與粗﹐極乎心慮。皇道旣明﹐諸天稱慶﹔寶之者眞降﹐修之者表遷﹐威靈恢廓﹐難可名焉。

已上六十四字﹐系北方八天眞文也。

道言﹕此諸天中大梵隱語無量之音﹐

隱語是天帝之名﹐隱而不顯。無量之音者﹐眞洞章﹐自然響徹諸天也。

《內義》曰﹕大梵隱語﹐無量之音﹐乃自然妙炁結而成文。凡天地之道﹐皆在其中。虛實相通﹐象數可見﹐以九日導乾推之﹐理無遺矣。夫乾始於北者﹐卽陽生於子也。甲子配乾﹐子爲黃鍾﹐故甲子始於冬至。《漢志》曰﹕伏犧之作《易》者﹐紀陽炁之初﹐以爲律法﹐建日冬至而聲以黃鍾爲官﹐此聲炁之元也。《國朝會要》曰﹕古者﹐黃鍾爲萬事根本﹐由是觀之﹐九日導乾位﹐卽梵炁之始﹐甲子之首也。一炁所播﹐萬匯均被﹐四時生成﹐豈外是炁隱語之道﹐造化亦然。還丹者﹐循體大梵而修爾。四象五行﹑三元八卦﹑日月龍虎﹑砂汞鉛銀隱語之中﹐俱備至於陰符。火候溫養﹐抽添非依卦炁升降﹐甲子循環﹐茫然無憑﹐何以取則。故乾﹑坤﹑坎﹑離四卦而象天﹑地﹑日﹑月﹐包囊萬物﹐爲鼎器藥物樞紐根宗。餘六十卦以應甲子之數﹐準則春秋﹐推移寒暑﹐分二十四炁﹐擘七十二候﹐以一年十二月之節﹐歸於一月之內﹔以一月之候陷於一晝夜十二時中﹐定刻漏﹑正時晷﹑明子午﹑按陰陽﹑通晦朔﹑合龍虎﹐依天地之大數﹐葉陰陽之化機。故卦有三百八十四爻﹐爻有三百八十四銖﹐由是萬化憑虛而生。不知虛之生我歟﹐我之生虛歟﹖大梵之理﹐其道大矣。

舊文字皆廣長一丈﹐天眞皇人昔書其文﹐以爲正音。

隱語舊來本文﹐字廣一丈﹐八角垂芒。天眞皇人於龍漢中書寫﹐仍訓釋之。

有知其音﹐能齋而誦之者﹐諸天皆遣飛天神王下觀其身﹐書其功勤﹐上奏諸天﹑萬神朝禮﹐地祇侍門。大勛魔王保舉﹐上仙道備﹐克得遊行三界﹐升入金門。此音無所不辟﹐無所不禳﹐無所不度﹐無所不成﹐天眞自然之音也。

《內義》曰﹕此無量之音﹐能辟逐一切精邪﹐能消禳一切災害﹐能度脫一切生死﹐能成就一切天人。故謂之天眞靈書﹑自然玉字。至若金丹之道﹐乃大梵自然元精妙气﹐契虛合無。修之者﹐諸天鑑觀﹐萬神默佑﹐功圓道備﹐必證神仙。所謂丹者﹐旣曰契虛合無﹐固非有形有質。妄者云﹕大若彈丸﹐色同朱橘﹐何謬之甚﹗是不識金丹爲何物也。若云無亦非也﹐有亦非也﹔或有或無﹐亦非也﹔非有非無﹐亦非也。然𨿽如是﹐畢竟若何﹖蓋金丹者﹐寓物見質﹐麗物無形。何謂寓物見質﹖故《淸靜經》云﹕大道無形﹐生育天地﹐道𨿽無形﹐天地可見其形也。大道無情﹐運行日月﹐道𨿽無情﹐日月可察其情也。大道無名﹐長養萬物﹐道𨿽無名﹐萬物可識其名也。何謂麗物無形﹖內觀其心﹐心無其心﹐不著也。故虛外觀其形﹐形無其形﹐不有也。故無遠觀其物﹐物無其物﹐不礙也。故空此見丹道契虛合無﹐無餘蘊矣。皆由體自然而然﹐不彊爲而爲﹐所以大梵隱語謂天眞自然之音。故能無所不辟﹐無所不禳﹐無所不度﹐無所不成。合大易﹐準甲子﹐成造化﹐契金丹。無所不辟者﹐永離無有也。無所不禳者﹐照用皆空也。無所不度者﹐超越生死也。無所不成者﹐造化天地也。略言其大﹐則小者可知矣。

故誦之﹐致飛天下觀﹐上帝遙唱﹐萬神朝禮﹐三界侍軒﹐羣祆束首﹐鬼精自亡﹐琳瑯振響。

金書玉字﹐故曰琳瑯也。誦詠樞吟﹐故曰振響也。

十方肅淸﹐河海靜默﹐山嶽吞煙﹐萬靈振伏﹐招集羣仙。

誦此則瓊林振天籟之響﹐十方晏三景之明﹐河海風浪而澄靜﹐山嶽吞納乎雲煙﹐伏萬靈而震懾﹐招羣仙而詣室也。

天無氛穢﹐地無祆塵。

天無氛穢之气﹐地無祆塵之災也。

《內義》曰﹕功滿行圓﹐道成徳就者﹐飛天下觀書功也。上帝遙唱﹐稱贊也。萬神朝禮﹐敬仰也。三界侍軒﹐翼衛也。羣妖束首﹐魔賊伏也。鬼精自亡﹐屍虫滅也。琳瑯振響﹐自然感應也。十方肅淸﹐純素無雜也。河海靜默﹐性情冥也。山嶽吞煙﹐神息定也。萬靈振伏﹐眾聖欽也。招集羣仙﹐無非眞也。天無氛穢﹐陽無愆也。地無祆塵﹐陰無伏也。

冥慧洞淸﹐大量玄玄也。

《內義》曰﹕此明諸天內音﹐冥通慧照之力也。冥者﹐幽深不測﹔慧者﹐通照無窮。慧能照空﹐故曰冥慧。髙而不極謂之洞﹐煥耀三淸謂之淸。洞﹐空也。淸﹐靜也。無邊無際﹐謂之大量。大量之內﹐惟有眞空。眞中有精﹐其中有信﹐能生眞聖﹐非有非無﹐常住湛然﹐微妙莫測﹐究竟其理﹐不可尋詳。玄中更玄﹐故曰玄玄也。上聖慈憐下界﹐降此眞經﹐列以玄科﹐開人度物。誦詠之者﹐上感諸天﹐佩服靈文﹐卽隨炁所至﹐功圓行滿﹐升爲金闕之臣。是如積學通眞入聖﹐生天生地﹐應用無窮﹔能知玉字之音﹐骨肉同飛有日矣。上學之士﹐勤而勉之。○天尊敍經首﹐言造化於始﹐末言大梵於終。此其所以體用循環而無窮也。恐學者不悟﹐常淸常靜之理﹐墮於執有執無之見。故明詔之曰﹕冥慧洞淸﹐大量玄玄。夫冥則契虛合無﹐慧則圓明妙智﹐洞則通達無礙﹐淸則澄瑩無形。大量則無所不容﹐難以測度﹔玄玄則妙中更妙﹐不可思議。若然者﹐言龍虎不滯於弄精魂﹐談性命不偏於執空寂﹐十方通徹﹐八面玲瓏。經曰﹕用其光﹐復歸其明﹔此之謂也。夫道之於人﹐不啻慈母之愛赤子﹐覆之載之﹐生之育之﹐至於分身降世﹐陳綱立紀﹐禮君臣﹑正上下﹐生有所養﹐死有所藏。其或出類拔萃者﹐則與相爲終始﹔若乃華目以隨世﹐畏死而希仙者﹐因其學功而成就之。片善不遺﹐可謂至矣。人能體道﹐皆無懷葛天氏之民﹔經不必出﹐教不必立可也。惟其不仁﹐則我有己經﹐由是出教﹐由是立焉。故有天堂﹑地獄之報﹐是亦爲勸善懲惡之權耳。或者謂一死則已﹐更有何物﹖天堂地獄皆無是事。斯言也﹐達則達矣﹐其柰若何﹗今夫人死之後﹐或夢之﹐或見之﹐或附人而言﹐或憑物而靈﹔由是觀之﹐固不得謂一死則已﹑更有何物也。神淸之洞﹐淸燕之堂﹐白骨埋形﹐水獄陰慘﹐又不可謂天堂地獄﹐皆無是事也。天尊曰﹕眾生未悟﹐故有攝因﹔眾生旣悟﹐攝因何在﹖地獄天堂﹐孰非假合﹖此皆人心自造﹐豈得一切撥爲無因果乎。太上常善救﹐人故不愛道。誘諭世俗﹐勿錯用心﹐使其返性冥情﹐捨惡從善﹐上可超凡入聖﹐次可解化登眞﹐又其次隱遁長生﹔下則延年安樂﹐生生世世不失人身﹐燻習性根﹐亦證仙道。比之疾病嬰纏﹑夭傷危厄﹑非命橫亡﹑沈淪惡趣者﹐孰得孰失﹐達士必能詳擇焉。

梵炁玄遼天寶自然八合之音

元始靈書下篇

天眞皇人撰

《後釋》曰﹕謹按﹐《靈寶度人上品妙經》﹐漢元封中﹐西王母下降﹐授武帝﹐已爲第七授。中間傳授﹐經傳不顯﹐其在天捲秩繁多﹐此才一品。至晉﹐太極左宮仙公﹐於會稽上虞﹐上感太極眞人徐來勒所受《度人經》﹐卽有《靈書下篇》﹐及《太極眞人後序》﹐授經眾眞﹐聚集終散之文﹐方成全篇。自後以兵火之變﹐抱朴子葛洪於鄭眞人思遠所受﹐其後止於大量玄玄也。其下篇遺失﹐不可考復﹐故世無全經﹐莫可而得。今昌運流行﹐天吏下降﹐以其闕文續於經末。誦詠之者﹐得本經二章三篇之妙範﹔修用之者﹐備全品十過十方之殊功﹐齋戒遵行﹐則上淸可躋矣。《五牙經》曰﹕天眞皇人者﹐不知其得道之始﹐然是前劫修眞極道之人也。身長九尺﹐玄毛被體﹐皆長尺餘。黃帝時在峨眉山絕陰之下﹐蒼玉爲屋﹐黃金爲座﹐張華羅旛﹐然千和之香﹐侍者仙童玉女﹐座賓三人﹐皆稱太淸仙王。黃帝再拜問道﹐授以五牙三一之文。

東方八天

森�儲云﹐九魂煉精。枳默窺玦﹐浮枚臼。鹿幾楊房﹐碧提酇回。池滇黨負﹐蚑逭謁攜。澡章變瑜﹐蘭泮璧壞。亢滂野生﹐極中昆淸。曜展洞涸﹐寂無眇凝。素倚虛羅﹐皇達元靈。

南方八天

炎鍍綽堂﹐太霄瑤隅。歷遐薦漪﹐周扃加圖。披峣蹊臄﹐觚亶渾都。戟蕓荼炫﹐井欺持蒲。掌維迮儀﹐奕洸瑯璀。扁縷益但﹐幽微畢雷。涓湟實東﹐赤曜叢稽。玉玄演侯﹐栢璖至規。

西方八天

鎬正左適﹐婆泥殺靈。悲招均疆﹐洎南纏魁。靜夷損光﹐混元覺緣。道守岑遙﹐綿徵知宣。太靈湮漠﹐炳和盧隨。哲京常華﹐墟咸堅沙。栗鐸黜株﹐會衍球裴。卓云靑府﹐業睹般基。

北方八天

窪孩蒙甘﹐翠宇九闌。蕭鉤漣興﹐龍汾神關。溝淪泬魔﹐豁蠻祈通。玄寥亢息﹐無知肆明。蟒修吉夕﹐馥壇時畎。湯長敷昌﹐匪庸謹濟。朝康聖寬﹐祕法侈宜。廣帝理生﹐衛肇宏人。

《後釋》曰﹕此與中篇隱語爲相類﹐非如中篇有皇人內訓可考。然東方森字從木﹐南方炎字從火﹐西方鎬字從金﹐北方窪字從水﹑土。水﹑土俱旺於北﹐而孩字從亥從子﹐必關涉天地造化之妙理。得道者乃當洞明至言也。

天眞皇人梵炁玄遼天寶自然八合之音﹐主治世會地壘洪澤﹑災變厄難。誦詠之者﹐禳辟祆殃﹐淸靜道炁﹐無不寧也。地官奉書﹐百靈畏敬﹐神朱寫文﹐服佩明驗。施之於至學﹐不宣於下俗也。

太極眞人頌曰

神云煥層虛﹐梵羅屯碧霄。元始九龍駕﹐皇人按靑軺。靈光集萬眞﹐珠影闓陽寥。出示靈寶篇﹐福徳由是招。洞玄隱髙嚴﹐玉音泛云璈。無量匪得思﹐道海生波濤。法義同涓流﹐滋植成嘉苗。用以賬窮饑﹐教興衛中朝。帝尊壽億年﹐太平滅兵刀。稽首望玉晨﹐靈華散金毫。

太極眞人曰﹕

太上玉晨大道君居紫霞之上七映之天﹐紀錄玄文﹐玉妃捧經﹐金童散香﹐太一執巾﹐玉郎侍筵。龍吟虎嗥﹐慶雲蒙靄。十方天眞大神﹑上聖髙尊﹑妙行眞人﹑無極飛天神王﹑三界大魔﹑九天丈人﹑無鞅數眾﹐吟詠玉經﹐歸依太上靈寶妙法。昌運流行﹐億劫長存。

誦經十徧畢﹐叩齒三十六通﹐心拜十方而起﹐南面下座﹐東向立。心禮三拜﹐密咒曰﹕

臣誦經已竟﹐向來所出身中三五功曹﹑左右官使者﹑侍香金童﹑傳言玉女﹑五帝直符﹑宜日香官﹐各三十二人﹐請還入臣身中﹐復於宮室﹐毋令差互。後召復到﹐一如故事。

次精思身中諸神各還宮訖﹐叩齒三通﹐咽液三過﹐上香密咒曰﹕

向來聽經聖眾﹐解壇散席﹐各復所司。神風靜默﹐山海肅淸﹐千邪伏匿﹐百靈

護形。

次自東爲始﹐存天眞上升﹐每方心拜三拜﹐三叩齒送之。次鼻引三色雲炁﹐咽入五臟﹐想四獸復本位﹐叩齒三通﹐咽液三過。然後收經出室﹐語言無礙。誦經如不依此﹐不若不誦﹐而免怠慢之愆。或謂丹旨何須載此﹐蓋道存內外﹐不得不然。庶幾人知崇重﹐各招福徳也。

元始無量度人上品妙經內義卷之五竟

