黃帝陰符經注解

經名﹕黃帝陰符經注解。任照一撰﹐約出於北宋。《通誌藝文略》著錄。一卷。底本出處﹕《正統道藏》洞眞部玉訣類。

黃帝陰符經注解序

道之所貴者書也﹐書之所貴者言也﹐言之所貴者意也。故大道無言﹐非立言無以明乎理﹔大象無形﹐非立象無以測乎奧。象之妙非言不宣﹐言之妙非學不傳。

混元皇帝有言﹔吾學而得之﹐非得於自然也。意者未有不因學而能鑑道者也。蓋一眞之妙﹐道體顯然﹐其不知者天地相遠﹐知之者豈離目前﹖蓋上眞慈憫﹐垂元法於世中﹐撈摝羣生﹐立教之言﹐言盡詮而理隱乎意也。黃帝《陰符》書三百餘言﹐直指人心﹐使諦觀天道與人道﹐有陰符契機之理。故言觀天之道﹐執天之行﹐盡矣。臣愚﹐嘗覽後人注解﹐往往穿鑿﹐不究經旨﹐首尾言意﹐但分門臆說汗漫﹐使學者無所適從。臣愚不揆﹐謾有解釋﹐非敢僭符聖教以光己說﹐蓋得至人一言﹐方敢

黃帝陰符經注解

綏徳軍道民任照一注

陰者﹐暗也﹔符者﹐合也。故天道顯而彰乎大理﹐人道通乎妙而不知﹐是以黃帝修《陰符經》﹐以明天道與人道﹐有暗合大理之妙﹐故謂之《陰符》焉。

觀天之道﹐執天之行﹐盡矣。

天運乎上﹐地處乎下﹐聖人位乎天地之中。而達爲三才者﹐有相通之用。緣有相通之用﹐故《陰符經》首言﹕觀天之道﹐執天之行﹐盡矣。觀則望而可見﹐執則取而可行﹐蓋《陰符經》三百餘言﹐首尾盡明。天道始終﹐動靜之理﹐使學者執而行之﹐方盡進道之妙。故天道不觀則不見﹐人道不察則不知﹐是以人道與天道同根一炁﹐有陰符暗合修行之理﹐要在尋文而知乎根本。探微取妙﹐搜正遣邪﹐托日月而成功﹐卽爲神人﹐由乎通微入妙之致也。微則與道爲一﹐妙則與神同體。《莊子》云﹕其一與天爲徒﹐其不一與人爲徒。卽知天法與我法不異﹐我道與天道何殊﹖不可不察也。

天有五賊﹐見之者昌。五賊在心﹐施行乎天。

宇宙在乎手﹐萬化生乎身。

天道本無賊人之心﹐以人心自不覺知。五行有逆順相返之炁﹐猶乎賊之盜也。要在學人系心﹐五賊返爲我用。故天生天殺﹐造化萬物﹐莫不因五行爲用也。五行者﹐是陰陽之炁散而爲五星﹐五星之炁散而爲五行。五行之炁散而爲萬物﹐萬物之炁聚而爲五味﹐五味之炁化而爲眞一﹐眞一散而五芽生﹐五芽生而五根成﹐五根成而五行具﹐五行具而五臟全﹐是以人有五臟同天地之包五行。故天以五行之炁內人腹中﹐五臟日日有損﹐月月添衰﹐況性命四時推遷﹐身形寒暑銷爍﹐一臟有損卽有病生﹐五臟並枯性命何在﹖以此察之﹐緣五星在天﹐或順或逆﹐賊殺人物﹐能見之者昌也。善見者﹐人因五行﹑五穀﹑五味而生﹐因五行﹑五穀﹑五味而死﹐卽知五穀之炁﹐是天之沖炁﹑地之土液﹐吾能食之以時﹐返盜物精﹐順其造化﹐上補泥丸﹐下塡骨髓。世人若解返元合於性命﹐卽無五行相克之虞﹐自然五臟不朽。𨿽使五賊施行乎天﹐吾以得之於心﹐藏之於用﹐返爲我有。則宇宙𨿽大﹐莫不在吾掌握﹔萬化𨿽廣﹐莫不在吾道身矣。

天性﹐人也。人心﹐機也。立天之道﹐以定人也。

盡人則同乎天﹐體天則同乎道﹐道與之生一而不雜。人生而厚者﹐性也。復其性者﹐處其厚而已。卽知天有性﹐性通人也﹔人有心﹐機同天也。是以人抱厥靈﹐本與天道﹐心性相合﹐機務相符﹐根於一而已。由此立天之道以定人也。且道通一體﹐性混一眞﹐爲天地本﹐亦爲三才之元。天得一以淸﹐地得一以寧﹐人得一以靈﹐卽知天性同人而人性同天也。機出一心﹐卽知人心機天而天心機人也。心性旣同﹐則動合天機﹐心合天機﹐卽知天藏機於混沌之內﹐卽知混沌中藏天機也。天機者﹐天心也。混沌中玄機者﹐人心也。以心師心﹐能契道者﹐天機與我心同﹐而我性與天機合也。故天道人道同根一源﹐是天人不相勝也。經云﹕立天之道﹐以定人也﹐是已。

天發殺機﹐龍蛇起陸。人發殺機﹐天地反覆。天人合發﹐萬變定基。

天道純陽﹐以陰爲殺機﹔人道處陰陽之中﹐以陽爲殺機。故春生秋殺﹐是乾坤播大道之風﹐陽炁復而萬物漸生﹐陰炁騰而萬物漸壯。龍蛇是陰中有性之物﹐乘五月姤卦一陰始生之炁﹐隨而奔騰出陸者﹐是天道顯肅殺之機﹐自此而始也。人道求生﹐純陽卽仙﹐純陰卽鬼。善攝生者﹐能盜天機﹐乘十一月復卦一陽始生之炁﹐以動殺機﹐磨煉陰滓﹐蕩除尸魄。故言天地反覆者﹐是天道人道用陰用陽有所不同﹐而用機之理同於一揆也。卽知天道發機於返陰之初以定萬變之基﹐卽知人道發機於返陽之始以定萬變之基﹐是天道人道合發﹐定基之理也。

性有巧拙﹐可以伏藏。

巧則蕩乎心﹐拙則昧乎性﹐是世俗巧拙之用也。故聖人之性﹐巧不露機﹐拙不昧性﹐而無馳騁於非道之務﹐動合天機﹐無不伏藏也。故天道卽無巧拙之用而能長能久者﹐因本性不移﹐常守虛寂。合自然之道﹐萬物潛而自化﹐是以天有大美而不言﹐故無巧拙之用也。蓋自古髙眞﹐潛符天道﹐取合自然﹐惟聖人所以恃道化而不任其智巧也。但韜迹隱智以密於外﹐澄心封情以定於內﹐《道經》云﹕我愚人之心也﹐純純兮。孔子曰﹕吾與回言終日﹐不違﹐如愚。純純兮。天機不張﹐而默與道契﹐玆謂大智。學者能通大智﹐與天同徳﹐則道化可恃﹐而豈有事巧拙之性﹐能契天理者邪﹖故聖人抱一以守﹐不搖其精﹐卽知伏藏之性﹐合於自然之道也。噫﹐世人之性﹑事巧之心但馳騖於外而患乎﹖人所不知患乎﹖人所不見﹐是以失其性而漏乎神﹐縱乎心而蕩乎志﹐是不知伏藏之理者也。經云﹕大巧若拙。是巧得於性﹐而事拙於守中者矣。

九竅之邪﹐在乎三要﹐可以動靜。

物誘於外﹐則心悅於內。聽視口鼻﹐神明出焉。愼汝內﹐閉汝外﹐不以通物爲樂﹐無得而引之﹐則樂天而自得﹐孰獘獘焉以物爲事邪﹖故九竅受邪﹐由乎心性之有動靜﹐邪正之有交涉也。心不正則性返爲情﹐情爲用也。故動謂之心﹐靜謂之性。方其動也﹐返性爲情﹐故萬變無常而不能靜也﹔方其靜也﹐返情歸性﹐故吾心常一而不能動也。是以心性相混﹐致有邪正交涉也。故學者三要不可不知﹐心爲動靜之要﹐情爲亂性之要﹐性爲樂道之要。知此三要﹐則不失本性﹐復其性而處厚也﹐故喜怒哀樂不能動乎心。或有所動﹐則發於自然﹐是不失吾心常一而物不能引也。可以靜則得於守廉﹐而萬變不能惑也。故學者動靜之要﹐不可不察也。

火生於木﹐禍發必克。姦生於國﹐時動必潰。知之修煉﹐謂之聖人。

達士得機﹐指示後人。中有富國安民之道﹐取此爲理也。緣人之有心﹐心火受姦﹐耗損精炁﹐譬木中有火﹐禍發必克。要在修煉禁姦﹐然後能通神矣。故木者﹐物也。陰中有陽﹐是木中藏火也。及乎陰木就焚﹐灰燼火滅﹐其何堪焉﹖故聖人立法﹐譬人之有身﹐包含道體﹐抑亦生死系焉。《道徳經》云﹕吾有大患﹐爲吾有身。故身譬國也﹐胸腹之爲室也﹐四肢之列猶郊境也﹐骨節之分猶百官也﹐神猶君也﹐血猶臣也﹐炁猶民也﹐所以安其國﹐吝其炁﹔全其身也。爲國之姦者﹐九竅爲受邪之門﹐三虫爲六欲之鬼﹐誘惑人心﹐交涉六情﹐以此爲身國之姦也。所以謂身譬國也﹐緣人之身抑亦物之象也。內感眞一之炁﹐資養百骸﹐得全性命﹔儻心火不禁﹐一眞耗散﹐尸魄姦生﹐天年數盡﹐是時動必潰之際也。要在禁制心火﹐修煉陰滓﹐防未起之患﹐治未病之疾﹐用意於未然之前﹐使神自恬而心自灰﹐性自靜而情自弭。豈不是知之修煉爲富國安民之法者哉﹖

天生天殺﹐道之理也。天地﹐萬物之盜﹔萬物﹐人之盜﹔人﹐萬物之盜。三盜旣宜﹐三才旣安。

世之人莫不爲萬物所誘﹐盜乎性命也。要在學人返盜萬物精華﹐補塡耗損以守常道﹐則徳全而神自恬也。故一炁含靈於混沌﹐是三才同乎一源也。道散則三才分判﹐元炁各存。天陽也﹐地陰也﹐陰返陽則萬物生﹐陽返陰則萬物死﹐是天生天殺道之理也。天地施工於萬物﹐綿綿若存﹐或聚或散﹐是物無定體而道存乎不二也。《莊子》云﹕物無成無毀﹐復通爲一﹐卽知天地以陰陽還返之機爲萬物之盜也。且物中最靈者人也﹐惟人同天地爲三才﹐抑亦根乎一炁﹐與天同徳﹐亦爲萬物之盜也。惟萬物同人而生以資人之所欲引﹐盜人之性情﹐抑亦爲人之盜也。卽知人盜萬物以資生﹐萬物盜人以同死﹐天地盜萬物以歸根。是三盜旣宜﹐三才旣安﹐不失造化本末之妙也。

食其時﹐百骸理。動其機﹐萬化安。

學人旣知能盜物精以資吾炁﹐要在食不失時﹐則用機自合造化。故食者﹐是五穀之精也﹐所以爲精者﹐是天之沖炁﹑地之土液。食其時則資益五臟﹐散乎百骸﹐潤澤肌膚﹐卽不失造化之本末也。是以隨日月之炁﹐復化爲太乙眞水﹐上貫靈源﹐要在養。舌下神水流入肺化爲唾﹐唾色白象金﹐心火來克﹔流入心化爲血﹐血色赤象火﹐腎水來克﹔流入腎化爲精﹐精者水也﹐脾土來克。返上泥丸﹐其色黃﹐謂之黃芽。復流入鼎﹐烹之爲白雪﹐煉之爲靑金﹔復貫入心﹐洗滌心血﹔復流於炁海﹐散化補塡骨髓。卽知水盛則土多﹐土多則血彊﹐血彊則精溢﹐精溢則腦滿﹐是還精補腦之理﹐要在食其時矣。

人知其神而神﹐不知不神之所以神。

至幽而無形者神也﹐合自然之體者性也﹐應機接物者情也﹐故神性本乎一體﹐情性分爲二用。獨知情之爲用者﹐往往事神在彼而不知我能神而神也﹔知性通至幽而無形者﹐知神用在我而不以彼神爲仰也。故學道者將全精神欲達性命﹐則性命之源不可不知也。故命者性之本而性其根也﹐精者神之母而神其子也。精全則神王﹐盡性則至於命矣。故神恬則性靜﹐性靜則心和﹐心和則純素之道可守﹐而不失與神爲一也。能與神爲一者﹐精不離人而神不離炁也。神炁相合﹐則形全而通乎無方之用﹐卽知不神之神在我﹐而不在彼也。

日月有數﹐大小有定。聖功在焉﹐神明出焉。

日者﹐陽也。月者﹐陰也。陰陽者﹐道用也。故道用法於自然﹐所以日月之有常數﹐大小之有定分。大則莫大乎天地﹐小則不出乎人物。人物𨿽小﹐況萬物中人抱厥靈﹐蓋與天性相通﹐機用同一﹐小可以慕大道之體﹐聖功生而神明出矣。且人之生也﹐精受於天一而爲智之源﹐神得於天五而爲性之本。及其至也﹐可以入神﹐可以復命﹐卽知人分𨿽小﹐可以慕天地之大﹐而聖功生達日月之數而神明出。傳曰﹕學始乎爲士﹐終乎爲聖人。彼學道者﹐日月之數不可不知﹐大小定分不可不察。且天道一日一夜行三百六十五度﹐帶行日月。日其行遲﹐一日一夜行一度﹔月其行疾﹐一日一夜行十二度。日一年行一周天﹐月一月行一周天﹐一日有十二時﹐六時陽﹐六時陰。天降地騰﹐一日一合﹐五日象一元炁﹐一月有三百六十時﹐象一年火候日﹐月三十日一交﹐十五日一合﹐月至晦日隱﹐朔日又生﹐循環晝夜。聖功立而萬物生﹐神明出而萬物化﹐是以聖人以此取則﹐修煉一月之間﹐奪天地一年火侯以立聖功。經云﹕三十輻共一轂。卽知一月有三旬﹐首尾二旬是用武火之時也﹐中間一旬月盛圓明﹐是用文火之時也。經云﹕首尾武﹐中間文﹐此故也。又云﹕藥成須藉月爲師。又云﹕髙奔日月吾上道。所以髙眞上聖體天道之盈虛﹐托日月之定數﹐以小慕大﹐與天同一而通乎大理﹐卽知道無小大之間也﹐明矣。故《莊子》云﹕其一與天爲徒﹐其不一與人爲徒。故言大小有定﹐指乎天人之分同乎一而已。

其盜機也﹐天下莫不見﹐莫能知。君子得之固躬﹐小人得之輕命。

黃帝得皇人言﹐爲道求生必由所生﹐法言道機也。達士稱下有彊兵戰勝之術﹐理在此也。儻人能得機﹐要在固躬﹐不可縱情恣欲以輕乎命。《抱朴子》云﹕善其術者能卻走焉以補腦。故事顯而理隱者﹐天下莫不見也﹔理有可盜而事有可棄者﹐天下莫能知也。理有可盜則非道不能取﹐故善爲盜者﹐可使由之﹐不可使知之﹐知則沖炁不降。機用貴密而事無不濟﹐惟君子所以能固躬而得乎機矣。儻小人見理用機行盜﹐則往往不能固躬﹐返有所失﹐是輕命而窮及濫矣。故戰勝之術﹐理密機深﹐恐文繁不欲細解﹐但討《太一固命金丹經訣》﹐卽知其詳矣。

瞽者善聽﹐聾者善視。絕利一源﹐用師十倍﹔三返晝夜﹐用師萬倍。

師者﹐範也。範者﹐正也。故正者道之常。惟正也﹐故能禦萬變而獨立於萬變之上﹐是得心師一源之正者也。故先達得機之士指示後人﹐稱上有神仙抱一之道﹐理在斯而已。是以瞽不善視則專於聽也﹐聾不善聽則專於目也﹐兩者能視聽之專﹐而與常人利於十倍看﹐是得之於心﹐師而利乎一源也。故聾瞽之微﹐緣三關外擁﹐內有所隔﹐尙能得利於一源﹐況道者三返晝夜﹐希夷視聽﹐專利一源﹐以心師心﹐豈不有萬倍之利乎﹖故學者抱眞守一之道﹐要在歸根﹐可以長存。歸根者﹐復元炁之本也。《莊子》云﹕通於一而萬事畢。所謂致一則不二﹐抱一則不離﹐守一則不遷。惟其不二則能致一也﹐惟其不離則能抱一也﹐惟其不遷則能守一也。故守一之道﹐要在心不放逸﹐則性自靜而神自恬﹐徳自全而道自集。蓋神仙抱一之道始因黃帝見皇人﹐曰﹕博聞有眞一之神﹐可得聞乎﹖皇人大驚曰﹕子在民問﹐安得聞此﹖乃上皇主錄首篇﹐恐文繁不欲具注﹐但討皇人《三一圖經》閱之﹐卽知抱一守道之詳矣。

心生於物﹐死於物﹐機在目。

學人旣習抱眞守一之道﹐或起動念著物之心﹐要在當用目機以禁乎動念也。且心者是一身之主﹑百神之帥﹐勞神疲思﹐莫不因心也。故心有動用之機﹐在物不能無惑﹐在意不能無著﹐是以心眼有相須之用﹐情性有取捨之機。故心因物動則死於物而有所著﹐有所著則心源不一﹐神性變亂焉﹐能取萬倍之利乎﹖故善爲道者﹐心有所著則當用目機﹐禁乎心而百非自泯也。當泯心之際﹐勿覺心著﹐但暝蒙瞪目東瞻能如嬰兒﹐則精神不去﹐心潔而淸也。古詩云﹕髭頭灑血眼如環﹐是用機在目而泯乎心有所著也。《道經》云﹕善閉無關楗﹐而不可開。是心靜而不著物者也。

天之無恩而大恩生。迅雷烈風﹐莫不蠢然。

恩威之大﹐莫大乎天地﹐受賜之心﹐莫出乎人也。蓋天降沖和之炁以資世人﹐不有乎間也。所以無間者﹐施惠大恩及於萬類﹐惟容人之樂善﹐使通眞達道入於聖域。經云﹕皇天無親﹐惟與善人。卽知道無親疏﹐亦無好醜﹐但人能通道﹐則道自通人。惟至者能受賜天之大恩﹐與天爲徒。𨿽使天道鼓陰怒肅殺之炁﹐張迅雷烈風之威﹐彼至者坦然無畏懼之色﹐由是乎視聽關於外而心意鑰於內也。

至樂性余﹐至靜則廉。

虛靜而不與物雜﹐道之體也。古之體道者﹐以內遊爲務﹐不以通物爲樂﹐樂其性而已。人樂其性者﹐非意之也。返一無迹﹐因其自然而已。故樂性則性無不余﹐不與物雜則靜無不廉﹐是以樂天知命故不憂﹐性寂喜淡卽無貪﹐則心不勞也。心不勞則神不漏﹐神不漏則情不動﹐而性至樂也。蓋至樂之性得乎至美之遊﹐而達乎至靜之境者﹐廉之政也。

天之至私﹐用之至公。

天道容善則至私也﹐用道平始則至公也。故天道私人而不私乎道。用道至公而不私乎物﹐是至公也。皇天無親﹐惟徳是輔﹐是私人而不私道也。蓋世人之性﹐善惡相混﹐近善卽善﹐近惡卽惡﹐非本然也﹐蓋因習以性成而已。故學人之性﹐要在求訪明師﹐親近良友﹐專心克志﹐方通入聖之門。天且不違﹐應感上靈﹐要在洗心克己﹐不放道心﹐自有天神暗助﹐志不可退也。若尋訪師友得其人﹐則師事之﹔不得其人﹐則兀兀而行﹐身且安樂﹐性命之學不可忽也。

禽之制在炁。

天虛則炁浮﹐炁浮則禽因羽而制炁﹐飛而能上也。故學者要在虛其心而守乎靜﹐平其炁而恬乎神﹐則心自順而不姦﹐性自靜而不惑。是以神爲炁子﹐炁爲神母﹐神炁相合則眞精不散﹐神安而形固﹐炁使之然也。蓋人之有身﹐物之象也。象同乎物﹐則生死系焉﹐有時而盡也。要在炁壯則神全﹐炁衰則神敗。經云﹕禽之制在炁。禽者﹐擒也。擒乎心﹐制乎炁也。且禽能飛而上者﹐猶人之有炁﹐充實太虛﹐扶持天地﹐舉形而仙矣。良由心虛﹐則炁充大宇﹐與道集虛。虛室生白﹐是能養一炁﹐制使之然也。《孟子》云﹕吾能養浩然之炁﹐塞於天地之間。是深得制炁之道者也。

生者﹐死之根﹔死者﹐生之根。

造化密移﹐陰陽不測﹐生於神而死於形者﹐通一炁本於自然也。故生者造化之所始﹐死者陰陽之所變﹐蓋物無並盛﹐陰陽是也。卽知萬物因陰陽以形﹐因陰陽以化。本經云﹕天生天殺﹐道之理也。故大道根乎一炁﹐運行日月。日月是陰陽之祖﹐互相交感﹐布炁生靈。陽炁返而萬物生﹐陰炁復而萬物死﹐卽知生死之理根於道源﹐若存若亡也。蓋人之道﹐抑亦生死所系﹐根於一炁﹐感父母陰陽炁合而生也﹐陰陽數盡而死也。要在以陽煉陰﹐陰滓盡而陽體就﹐一炁充而道自亨﹐則還元返本﹐歸根復命而至矣。

恩生於害﹐害生於恩。

以仁爲恩﹐害則隨之。故恩愛相生﹐是人之用情之本也。學道者往往爲恩愛系累﹐中道而止﹐半塗而廢﹐始勤而終怠者﹐凡民之情莫不然歟。所以自取害﹐而害生於恩也﹐要在切知一炁通靈﹐萬禍不侵﹔一身達道﹐七祖升天。能克志進道者﹐恩及身而害不加我也﹔其昧者﹐恩愛之心不除﹐則恩及彼而害及我也。故恩愛之心滿﹐世人之惑也﹔榮辱之情舉﹐世人之貪也。噫﹐憂苦勞傷之害﹐何爲天下人之樂﹖從而不爲害者﹐是恩愛厚而爲害之深根也。善爲道者則不然﹐以恬神爲樂﹐以寂寞爲榮﹐澡雪乎心﹐靜嘿乎志﹐所以恩不加彼而害不及我也。

愚人以天地文理聖﹐我以時物文理哲。

日用資生養命之物﹐是助道本根之靈液也。故人有賢愚﹐量有淺深。人賢則智見髙明﹐量寬志大﹔人愚則慮淺識卑﹐出言叉下。殊不知天地文理法於自然﹐循流萬古﹐不變不遷﹐以常數爲定體。愚人者獨以此爲聖﹐而殊不察時物文理﹐人所日用而不知其詳也。故五穀者﹐是天下人之日用之物也。但世人務取乎飽食﹐而不究乎造化之本末也。蓋五穀盜天地造化而生﹐盜天地沖炁而實﹐卽知五穀是天地眞一之精﹐長茂成熟﹐人得食之﹐接炁延生﹐受脾胃磨而精華靈液化爲太一眞水﹐是五行之先號﹐又焉知五穀精炁是天地之靈液﹐日月之華英﹑五行之精髓﹐能資我生﹐能益我炁﹐能助我形﹐能延我命﹐能全我神﹐能通我聖。所謂我以時物文理爲哲者﹐其是之謂歟﹖

黃帝陰符經注解

