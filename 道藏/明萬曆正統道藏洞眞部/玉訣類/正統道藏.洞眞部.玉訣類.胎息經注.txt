胎息經注

經名﹕胎息經注。題幻眞先生注。一卷。底本出處﹕《正統道藏》洞眞部玉訣類。參校版本﹕一﹑《道藏輯要》本﹐收入該書其集第九冊。二﹑《道藏精華錄》本﹐收入該書第七集。

胎息經注

胎從伏气中結﹐

臍下三寸爲气海﹐亦爲下丹田﹐亦爲玄牝。世人多以口鼻爲玄牝﹐非也。口鼻卽玄牝出入之門。蓋玄者水也﹐牝者母也。世人以陰陽炁相感﹐結於水母﹐三月胎結﹐十月形體具而能生人。修道者﹐常伏其炁於臍下﹐守其神於身內﹐神炁相合而生玄胎﹐玄胎旣結﹐乃自生身﹐卽爲內丹﹐不死之道也。

气從有胎中息。

神爲炁子﹐炁爲神母﹐神炁相逐﹐如形與影。胎母旣結﹐卽神子自息﹐卽元炁不散。

气入身來爲之生﹐神去離形爲之死。

《西升經》云﹕身者神之舍﹐神者身之主也。主人安靜﹐神卽居之﹔主人躁動﹐神卽去之。神去無散﹐安可得生﹖是以人耳目手足﹐皆不能自運﹐叉假神以禦之。學道養生之人﹐常拘其神以爲神主﹐主旣不去﹐宅豈崩壞也。

知神气可以長生﹐固守虛無以養神气。

道經云﹕我命在我﹐不在天地。天地所息人不能知至道﹐能知而不能行。知者但能虛心絕慮﹐保炁養精﹐不爲外境愛欲所牽﹐恬淡以養神炁﹐卽長生之道畢矣。

神行卽炁行﹐神住卽炁住。

所謂意是無馬﹐行止相隨﹐欲使元炁不離玄牝﹐卽先拘守至神﹐神不離身﹐無亦不散﹐自然內實﹐不饑不渴也。

若欲長生﹐神气相注。

相注者﹐卽是神炁不相離。《玄綱》云﹕錙銖陰炁不滅不爲鬼﹐纖毫陰炁不盡不爲仙。元炁卽陽炁也﹐食炁卽陰炁也﹐常喊食節欲﹐使元炁內運﹐元炁若壯﹐卽陰炁自消﹔陽壯陰衰則百病不作﹐神安體悅﹐可覬長生矣。

心不動念﹐無來無去﹐不出不入﹐自然常住。

神之與炁﹐在母腹中本是一體之物﹐及生下爲外境愛欲所牽﹐未嘗一息暫歸於本。人知此道﹐常泯絕情念﹐勿使神之出入去來﹐能不忘﹐久而習之﹐神自住矣。

勤而行之﹐是眞道路。

修眞之道﹐備盡於斯。然聖人之言﹐不可妄乎﹗幾胎息用功後﹐關節開通﹐毛髮疏暢﹐卽但鼻中微微引炁﹐相從四支百毛孔中出﹐往而不返也。後炁續到﹐但引之而不吐也。切切於徐徐﹐𨿽云引而不吐﹐所引亦不入於喉中﹐微微而散。如此﹐內炁亦下流散矣。

胎息銘

三十六咽﹐一咽爲先。吐惟細細﹐納惟綿綿。坐外亦爾﹐行立坦然。戒於喧雜﹐忌以鮏羴。假名胎息﹐實日內丹。非只治病﹐央定延年。久久行之﹐名列上仙。

胎息經注竟

