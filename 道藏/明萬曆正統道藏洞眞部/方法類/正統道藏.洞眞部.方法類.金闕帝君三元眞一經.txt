金闕帝君三元眞一經

經名﹕金闕帝君三元眞一經。撰人不詳﹐約出矜南北朝﹐假托仙人涓子授靑童君﹐言存守三元眞一法術。一卷。底本出處﹕《正統道藏》洞眞部方法類。又見《雲笈七簽》卷五十。

金闕帝君三元眞一經

涓子授東海靑童君

眞人所以貴一爲眞者﹐上一爲一身之天帝﹐中一爲絳宮之丹皇﹐下一爲黃庭之元王。並監統身中二十四气﹐以應太微二十四眞。夫气者﹐結虛煙而成神也。三元君各有千乘萬騎﹐云車羽蓋﹐常以內入紫宮﹐以登上淸﹐列錄元圖﹐位爲眞人﹐飛行九霄。若能守之彌固﹐則三一可見。三一可見﹐則千乘萬騎至矣。羽蓋可禦﹐云車可乘﹐白日升天﹐上造太微。太微中有二十四气﹐混黃雜聚﹐將結炁而變化﹐有時忽爾而分流也。气中有二十四眞人﹐皆三一帝皇之炁﹐所以致分道變化矣。旣能守身中三一﹐則上太微中三一帝皇之君﹐而降見於外﹐與子言矣。

身中復有二十四眞人﹐亦身中精光爽气所分化而造也。若云車來迎﹐以登太微﹐太微二十四眞人﹐俱與身中神明合宴於混黃之中﹐共景分升﹐俱齊內外之徳也。皆出入上淸﹐寢止太微﹐又當兼行洞房。洞房之中﹐自有黃闕紫戶玄精之室﹐身中三一尊君﹐常棲息處所也。兼行之者﹐見一神益速也。洞房眞人須守一爲根本﹐守一眞人須洞房爲華蓋。故三一相須﹐洞房相待﹐𨿽其居不同﹐而致道用齊相須。若但各得一道﹐注心堅固者﹐可入太淸而已﹐位爲太淸仙王耳﹐不得遊行太微﹐浮登上淸。上一眞帝之極也﹐中一眞皇之至也﹐下一眞王之妙也。天皇得極﹐故上成皇極﹔地皇得至﹐故上成正一﹔人皇得妙﹐故上成眾妙之君。三皇體眞以守一﹐故一無藏形﹐其眞極也。三一俱明﹐得一而生﹐是故三皇世人學之者﹐皆貴守眞一。守眞一﹐心朴神凝﹐混專玄感﹐所以百念不生﹐精意不散。但三月內視﹐注心一神﹐神光化生身外﹐與之而遊﹐是注念不散﹐專气致和﹐由朴之至也﹐得之速也。自朴散以來﹐眞離之後﹐華僞漸起﹐競心亂生﹐故一不卒見﹐神不卽應。非不欲住﹐存之者不專﹐思之者不審﹐故起積年之功﹐始有仿髴也。若能心齋遠世﹐專心無營﹐亦必三月之感﹐與一俱面也。三元者﹐九天之玉眞﹐太上之正道也。故正一大道﹐以出眞帝﹐正道玄眞﹐以生大神﹐三元解變﹐則一之所生﹐故眾眞歸一而玄功成焉。此正道之祖﹐元气之根始也。

夫三一之法﹐觀道備於三元﹐總括靈篇﹐握寶神經。第一之訣《大洞眞經》﹐第二之訣《大有妙經》﹐第三之訣《太上素靈》。是故上一帝君寶《大洞眞經》﹐中一丹皇寶《大有妙經》﹐下一元王寶《太上素靈》。此之三文﹐眞道之至精﹐三一之極章﹐並上淸之禁訣也。妙哉無名﹐其道不遠。守一所生﹐三一見矣﹐子旣見一﹐可求此經﹐亦當祕授守三一法。皇天上淸金闕帝君眞書之首篇﹐眾眞之妙訣。子能守一﹐一亦守子﹔子能見一﹐一亦見子。子身進退﹐千端萬事﹐常當念一。飲食念一﹐喜樂念一﹐哀戚念一﹐疾病念一﹐危難念一﹐履水火念一﹐乘車馬念一﹐有急念一。人之念一﹐舉止屬目﹐念亦多矣﹐思念專矣。患人有志不固﹐固不能久﹐知一名字而不能守﹐守不能堅志﹐多有誇心﹐不能恆守。故三一去則正气離﹐夫失正气者故气邪﹐气邪則死日近也。俗人學道﹐多尋浮華﹐不信眞一爲貴。初有其志﹐後必變敗﹐由用志不一﹐邪气來入故也。守一之戒﹐戒於不專﹐專復不久﹐久不能精﹐則三一去矣﹐身爲空宅無主﹐其禍安久哉。

气結爲精﹐精感爲神﹐神化爲嬰兒﹐嬰兒上爲眞人﹐眞人升爲赤子﹐此眞一也。天有三玄﹐謂日月星也﹐亦有三精﹐是用長生。人有三寶﹐三丹田也﹐亦爲三眞﹐是用永存。《靈寶經》曰﹕天精地眞﹐三寶常存﹐此之謂也。

兩眉間﹐上丹田也﹐心絳宮﹐中丹田也﹐臍下三寸﹐下丹田也﹐合三丹田也。赤子居上丹田宮﹐眞人居中丹田宮﹐嬰兒居下丹田宮。兩眉間上﹐卻入一寸爲明堂﹐卻入二寸爲洞房﹐卻入三寸爲丹田泥丸宮。卻入者﹐卻就項後之背向也。丹田泥丸宮﹐正四方面各一寸﹐紫气沖天﹐外映九萬里﹐覆北斗七星魁爲蓋﹐以杓柄前指外向也。變化大小﹐飛形恍惚﹐在意存之。上元赤子居中﹐在斗蓋之下。赤子諱玄凝天﹐字三元先﹐位爲泥丸天帝君。其右有帝卿一人相對﹐是齒舌腦之精神﹐升化而生也。諱肇勒精﹐字仲玄生﹐上入爲帝卿君。此二人共治泥丸中﹐並著赤繡衣﹐貌如嬰兒始生之形。天帝君執上淸神虎符﹐帝卿執《大洞眞經》﹐坐俱外向﹐或相向也。內以鎭守泥丸﹑面目﹑口舌齒﹑兩耳﹑鼻發之境﹐外以威震六天萬鬼凶惡之魔也。三魂五日一來朝﹐而受事焉。

心爲中丹田﹐號爲絳宮﹐鎭心中中央﹐正四方方面各一寸﹐朱煙參天﹐外映照三萬里﹐變化恍惚﹐在意存之。中元眞人居其中﹐諱神運珠﹐字子南丹﹐位爲絳宮丹皇君。其右有輔皇卿一人﹐是四藏之精神結化也。入絳宮爲輔卿﹐諱光堅﹐字四靈。此二人共治絳宮中﹐並著朱錦衣﹐貌如嬰孩始生之形。丹皇君左手把熒惑星﹐右手執太保經﹐輔卿君執《大有妙經》八景﹐坐俱外向﹐或相向也。內以鎭守筋骨﹑五藏﹑血肉之境﹐外以震消萬邪之不祥﹐養光安神﹐長生久視﹐飛仙太霄。三魂七魄三日一來朝﹐而受事焉。

臍下三寸號命門丹田宮﹐下元嬰兒居其中﹐四方各一寸﹐白气沖天﹐外映照七萬里﹐變化大小﹐飛形恍惚﹐在意存之。下元嬰兒諱始明精﹐字元陽昌﹐位爲黃庭元王。其右有保鎭弼卿一人﹐是精气津液之神﹐結煙升化也。入在丹田宮弼卿﹐諱歸上明﹐字谷下玄。此二人共治丹田下元中﹐並著黃繡羅衣﹐貌如嬰孩始生之形。黃庭元王左手把太白星﹐右手執玉晨金眞經﹐弼卿執《太上素靈經》﹐九庭生景符﹐坐俱外向﹐或相向也。內以鎭守四肢﹑津血﹑腸胃﹑膀胱之府﹐外以消災散禍﹐辟卻萬邪。三魂七魄一日三來朝﹐受事於元王矣。

守一之法﹐至立春之日﹐夜半之時﹐正坐東向﹐吹气九過﹐咽液三十五過﹐畢﹐乃存北斗七星﹐冉冉來下﹐在我頭上﹐卻向天﹐以杓柄正向前指東也。存陰精﹑眞人二星﹐親薄頭頂上﹐陽明﹑玄冥二星﹐卻在上也。陽明﹑陰精二星在星後面﹐玄冥﹑眞人二星在前面﹐於是仿髴存念位定。又思三一之尊君﹐忽乃變生﹐共出在斗魁之中﹐須臾﹐三卿君復生如三尊﹐須臾﹐見六人俱登玄冥﹐剛行東去﹐達天關而止﹐俱向我口。又存見上元手扶上卿﹐中元手扶中卿﹐下元手扶下卿也。我乃咽气一通﹐良久止﹐上元二人從气中來入我口﹐上升還泥丸宮。次咽气一通﹐良久﹐中元二人從气中入來我口﹐下徊絳宮中。次咽气一通﹐良久﹐下元二人從气中來入我口﹐下徊入下丹田中。存天關星﹐令去口七尺﹐星令對口前﹐三一入我三宮中。都畢﹐乃精念眞一各安所在﹐坐臥思之在心﹐心有所願﹐事事心啟之﹐所求者亦心啟求之。存思惟令靜寂﹐靜之寢室﹐晝日亦可存思。

立夏存三一﹐南向如初立春精思。

立秋存三一﹐西向如立夏精思。

立冬存三一﹐北向如立秋精思。

存思三一各安其官﹐畢﹐乃微祝曰﹕

五方命斗﹐神致七星﹐三尊凝化﹐上招紫庭﹐六神徘徊﹐三宮丹城﹐玄通大帝﹐下洞黃寧﹐天眞保衛﹐召引六丁﹐神仙同浮﹐乘煙三淸﹐四體堅煉﹐五臟自生。

右守三元眞一經訣。

金闕帝君三元眞一經竟

