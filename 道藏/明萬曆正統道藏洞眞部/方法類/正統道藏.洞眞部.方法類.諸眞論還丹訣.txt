諸眞論還丹訣

經名﹕諸眞論還丹訣。不著編人﹐疑出於宋代。一卷。底本出處《正統道藏》洞眞部方法類。

諸眞論還丹訣

玉壺頌十首

房是靑龍參白虎﹐日爲朱雀月玄武﹐欲知大藥立元基﹐須得中央戊己土。

靑龍本自丹砂宅﹐白虎元歸黑金客﹐古仙名作神龍精﹐淮南說之是秋石。

神水從來是汞神﹐束方木徳發陽春﹐南來又是火中主﹐學者尋之方契眞。

龍虎相逢在母胎﹐二精相合亂花開﹐畱心但逐初陽起﹐至九方知道自媒。

陽極陰生甲午中﹐己拋六卦入乾宮﹐神仙妙術此來久﹐自是時人迷道風。

砂產於金汞在鉛﹐神仙不許俗人傳﹐不辭便說還丹術﹐只恐天符責宿愆。

二气推尋不暫停﹐陰陽互用若神靈﹐非論化物變凡質﹐能滅千災與萬精。

古往今來事可嗟﹐時光遷變換年華﹐迷蹤失路悠悠甚﹐不知將底作黃芽。

十月飛霜雪又濃﹐黃芽內熟色顯顯﹐修眞但見黃芽熟﹐安得不忌金虎龍。

服如麻粒淸眞气﹐凝靜凝心可隨意﹐非論變化救孤貧﹐從此長生應不死。

靑霞子贊《金碧龍虎經》

靑霞《金碧莖面龍虎﹐有名形體終難睹。虎隱在龍宮﹐龍行虎抱蹤。一般求不錯﹐兩種難尋度。會取一如人﹐性情不離身。

眞鼎

煉丹先要修眞鼎﹐功夫到日方神聖。凡物不相富﹐全乖陰與陽。沖和象一气﹐爭柰名同異﹐南北路交差﹐朦朧是一家。

贊魏伯陽《參同契》

魏君三卷《參同契》﹐於中一一言眞諦。子細說還丹﹐還丹事不難。制時何所似﹐黃白如雞子。小小一事中﹐乾坤法象同。

明水火

從來水火爲樞轄﹐一方王處多相殺。眞水與眞陽﹐一源難攺張。直須窮玄理﹐易字形應是﹐日月不相拋﹐坎離兩位交。

明火候

一陽生後爲春夏﹐一陰才至秋冬卦。陽气上升時﹐陰雲暗下垂。專須聽漏刻﹐莫遣乖常則。造化手中權﹐身爲壺裹客。

明至藥

家家盡有長生藥﹐人人取用皆差錯。气候似浮沈﹐問君何處尋﹖眼看猶不識﹐手授無蹤迹。大道不繁論﹐靑龍白虎門。

容成公內丹歌訣

始靑之下月與日﹐

始靑者﹐元气也﹐月屬陰﹐以象下元﹐日屬陽﹐以象中元也。

兩半何升合爲一﹐

靑气元气及津液﹐爲三合爲一﹐成珠也。

出彼玉池入金室﹐

玉池口也﹐金室胎也﹐津液與气﹐俱在气海中﹐結成珠﹐如橘﹐色黃也。

大如彈丸黃如橘﹐

胎因气結﹐气因胎成珠也。

中有佳味甜如蜜﹐

胎气旣成珠如橘也﹐气海中每服气﹐存想以气繞裹﹐其珠也﹐見之﹐卽口中華池自甜如蜜。

子若得之愼勿失﹐

胎結成珠﹐見之愼勿與非道說﹐若與婦人交接﹐折此玄珠﹐永不結矣﹗

審能修之仙道畢。

精气結卽名日內還丹﹐其津液上下灌丹田頭上﹐卽有九官﹐卽是九轉八瓊丹也。修气九年﹐功成大道畢矣﹗。與天地齊也。精爲玉﹐气爲金﹐元屬玄珠﹐以白气裹玄珠入金室。金室者肺也﹐胎也﹐气海存三者心也﹐大數三也。

曹聖圖鉛汞歌

金有一个身﹑運用從南北﹐知音𨿽數人﹐盡住蓬萊側。寰海無人遇﹐遇者還不識﹐日月與五星﹐並作雲遊客。鄙夫若繼壽﹐三曾超大息﹐志在傳一气﹐變化成金液。金液通神仙﹐須向五行覓﹐五行處處有﹐素非仙人惜。要識眞鉛汞﹐一水還一石﹐中宮先爲主﹐水火結爲物。二儀成夫婦﹐夫婦相配匹﹐百刻達離宮﹐丹砂從此出。亦如眞珠狀﹑丹砂本無赤﹐見水歸水性﹐見火成金﹐液。大聖各靈藥﹐眞人號寶衛。世問勺諸學士﹐問著說金石﹐金石是頑物﹐焉得化金液。脫胎除黑暈﹐黑暈是鉛質﹐元气補元气﹐豈資凡砂石。雄黃莫貴買﹐朱砂不用覓﹐水銀徒自誇﹐不見有人得。竹破用竹補﹐木斷用木植﹐人除气補外﹐萬物總爲客。若能窮水火﹐名必列仙籍。鉛汞有多名﹐根源在五行﹐若能修煉者﹐服餌得長生。

諸眞論還丹訣竟

