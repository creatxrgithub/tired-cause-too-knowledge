至眞子龍虎大丹詩

經名﹕至眞子龍虎大丹詩。北宋周方撰。一卷。底本出處﹕《正統道藏》洞眞部方法類。

至眞子龍虎大丹詩序

宣徳郎權發遣提舉淮南西路學事借徘魚袋盧天造

少室山隱居布衣周方﹐字歸一﹐道號至眞子。方常覽仙經﹐每窮虛旨﹐探登眞之門戶﹐詳煉气之樞機﹐欲身契虛無﹐乃心忘塵境。縱遊諸郡﹐多歷名山﹐京洛之間﹐或逢髙士﹐親承傳付便話幽微﹐判玉水之根元﹐割金丹之宗祖。指水虎火龍之妙用﹐訣土金火水之玄機﹐明乾坤反覆之宜﹐曉晝夜循環之候。方聞傾心踴躍﹐注意懼聽﹐乃卜名山﹐擇眞勝地。乾坤爲鼎﹐天地爲鑪﹐坎離爲至藥之宗﹐鉛汞作大丹之體。須憑四象又按三才﹐法戊己成其眞形﹐駕河車運爲正質。發則陰陽交媾﹐勝則日月盤旋。虎嘯則玉磬鑪前﹐龍吟則金華鼎內﹐水火結伏﹐龍虎相乘﹐刻漏無差﹐金丹成矣。淮王遇而煉秋石﹐服之拔宅升天﹔軒皇得而探金華﹐餐畢跨龍登漢。此丹非金石之類﹑艸木之名﹐非三峯少女之方﹐非百數吸精之術。已上皆是不遇明師﹐或得汞而不得鉛﹐或明水而不明火。故云孤陽不產﹐寡陰不生。且如母之孕兒﹐鸚之抱卵。若逢師指﹐得遇丹方﹐功成而名列上淸﹐行滿而身遊紫府。今乃略伸拙意﹐用剖眞機﹐聊述宏綱﹐用傳同好。天聖四年丙寅歲九月九日序。

至眞子龍虎大丹詩

鉛中有汞號黃芽﹐時輩凡流莫饅誇。解把虎龍調鼎鼎﹐能師日月運河車。

安排鑪鰲飛金液﹐造化乾坤煉玉華。上法豈同蟬蛻去﹐逍遙自是玉皇家。

棄卻閒昤罷讀書﹐持心一志采玄珠。乾坤鼎裹煉三汞﹐日月鑪中烹五符。

解聚世情多徧歷﹐能生枯骨下眞軀。行功速徹刀圭力﹐跨虎乘龍上玉都。

認得根宗悟得坤﹐束西南北自爲鄰。離宮隱奧九還藥﹐坎裹深藏七返銀。

白雪降時分甲乙﹐黃芽產日定庚辛。金丹火候三年滿﹐且泛束都萬萬春。

金烏玉兔路無差﹐三女三男本一家。意馬又隨紅僅艷﹐心猿常泛白楡花。

曾朝王母杯瓊液﹐只候丁公破玉瓜。八百綠中同會去﹐千朝丹伏倚煙霞。

十載區區歷世機﹐就中此道少人知。鵬搏瞑海非無日﹐龍躍丹砂自有時。

袖隱金錘除五虎﹐匣藏寶劍殺三尸。雷車一震乾坤靜﹐奪得明珠在坎離。

移山覆海用神鑪﹐化劍爲龍吼鑑湖。雷震一聲除魍魎﹐電飛千里殺陰蛆。

乾坤已奪無爲寶﹐離坎新添造化珠。金骨點成鉛汞力﹐雙鸞直引至蓬壺。

去謁神仙叩洞門﹐嫦娥帳裹抱龍孫﹐金花朱日連根取﹐鼎煉鉛霜造化尊。

制伏虎龍爲事業﹐豈拘烏兔走朝昏。大終甲子循環滿﹐必駕河車渡海村。

采摘鉛華配甲庚﹐日魂月魄定虧盈。三才鼎裹攻金笑﹐萬象鑪中煉石精。

野馬收歸龍虎懼﹐顚猿伏得鬼神驚。天門開處靈光至﹐遠了星河豁地明。

呂家曾與我眞鉛﹐只向玄中悟得玄。赤馬捉歸金穀內﹐靑牛趕放玉溪前。

星煙夜裹追符使﹐云洞朝來發劍仙。除剪業虹期此日﹐滄波回去棹徵船。

大丹一訣自先生﹐白簡黃衣奏赤城。金鼎煉時封子號﹐玉鑪烹日系仙名。

神砂伏火華光罩﹐靈汞飛凝彩气淸。魂魄養成經九轉﹐壺中豁落透申明。

卓劍安鑪煉日華﹐水中眞水號流霞。離宮有徑靑龍室﹐坎戶無門白虎家。

節候恣情收白雪﹐向前選日采黃芽。玉壺倒盡天庭液﹐換骨通靈一粒砂。

白金變紫最殊功﹐解點衰顏反幼童。靈液到壺藏坎戶﹐神丹開鼎透離宮。

依稀已達仙家景﹐髻髭將遊聞苑風。煉經千日開鑪看﹐萬象都鉆一鼎中。

苦把行藏說與君﹐悟時須是解須眞。莫教浪撲傾舟棹﹐竊忌風髙舉釣綸。

鍛煉蟾光火內汞﹐速烹日景水中銀。還丹寶質三周滿﹐野鶴逍遙板苑人。

眼前眞境五峯云﹐解采玄珠種谷神。鍛煉日魂滋朽骨﹐煎烹月魄聚遊塵。

黃芽鼎內歸壬癸﹐白雪鑪中判丙寅。四象暗交龍虎懼﹐乘搓泛海上天津。

鼎非金鼎是眞鉛﹐只向玄中遠又玄。牝馬收時朝紫府﹐乾牛放日貯丹田。

蟾宮赫奕離龍子﹐嗚鳳威暉兌虎仙。須藉甲兵施水火﹐煉成秋石自延年。

十載洪波一息機﹐釣鱉非是等閒時。壺中快樂長春景﹐海內逍遙在世奇。

修僎錦鱗餐稻飯﹐瓶斟金液自凝脂。平生不掛是非事﹐表我分明宇宙知。

亂峯深處五云生﹐裹隱丹砂最許名。正見鼎中施造化﹐祖師鑪內斷分明。

乾坤已奪嬰兒性﹐鉛汞將凝姥女情。煉就一丸龍虎藥﹐定知入口鬼神驚。

戴月簪星著羽衣﹐此流應未見希夷。汞生鉛裹鉛何識﹐道在人中人不知。

恍惚光陰虛過日﹐寂寥門戶豈尋師。安排金鼎烹龍虎。服了童顏徹骨滋。

一溪泉石古峯前﹐四季花開別洞天。日月流暉金鼎上﹐虎龍昤嘯玉鑪邊。

匣中煉就星辰劍﹐囊裹修成錦繡篇。斬絕陰蛆淸宇宙﹐自然返老得延年。

還丹九轉是三年﹐須藉金公結汞鉛。姥女銷宮朝紫戶﹐嬰兒握固運丹田。

玄珠采得乾坤靜﹐流液收歸宇宙堅。要識長生根祖事﹐長生根祖在人邊。

世人不解覓長生﹐饅去尋山靜處行。須修丹藥誰惺悟﹐藉施陰徳甚分明。

華池養就無爲物﹐水火烹成恍惚精。吞卻龍虎壺中寶﹐須滋形質定常榮。

修道須明陰與陽﹐陰陽門戶見皆昌。龍生束海須知位﹐虎在西山自有方。

八卦鼎中添水火﹐三才鑪內覆靑黃。還丹克日工夫就﹐遁迹神都且泛觴。

野鶴孤云宇宙中﹐一壺靈藥一條飾。囊中傳寫三淸錄﹐袖裹誅妖隱劍龍。

十載精窮書卷捲﹐六時渴飲酒千鍾。自行南北束西路﹐少有同聲向此逢。

一契希夷寂寞中﹐海山羣嶽總相同。直須只把顚猿制﹐更且收將野馬籠。

白雪產時分汞象﹐黃芽生自和眞風。還丹三載純陽後﹐跨鶴逍遙過海束。

世人不會識鉛花﹐絳雪靑龍白虎家。須假精魂和气魄﹐煉成元液變神砂。

離宮火盛金生寶﹐坎戶泉聲汞產芽。服餌主周延甲子﹐滿身光透慶雲霞。

五味還來號至精﹐嬰兄姥女自忘情。陰中產就純陽物﹐火內燒成太易卿。

妖气散爲千景象﹐元神收得一般名。到壺吞卻離龍子﹐返老移顏骨格淸。

捉得金虹奪得珠﹐活吞入口美如酥。驪龍走日飛神劍﹐海怪奔時鎭鐵符。

白雪返魂塡玉櫃﹐黃芽寶質發紅鑪。華池澆灌靈龜勝﹐萬象齊鉆在鼎壺。

一物分形幾萬般﹐堅心修整不爲難。但將玉水和鉛汞﹐須藉金華下火丹。

藥透三關趨坎戶﹐神淸六腑鎭泥丸。燒香奉戒虔恭處﹐自有眞仙降寶壇。

至道分明事不煩﹐淡然一味豈艱難。龍居二八門中隱﹐虎在三五數內安。

鉛汞合和靑鳳髓﹐烏蟾匹配紫瑯牙。南方女子能收掌﹐采得歸來作大丹。

上玄下玄天機密﹐大道須明三五一。冬後陽生乾卦中﹐立春仲遇坤爻畢。

龍分金水殺庚辛﹐夏至火林從甲乙。訣得還丹妙更微﹐自然放蕩心舒逸。

煉丹子細辧陰陽﹐一个壺中二物昌。識藥之時明鼎器﹐下功至日選鑪方。

三才得勝乾坤主﹐四象歸從天地王。服卻龍精和虎汞﹐自然有位霸仙鄕。

烏兔奔騰下玉虛﹐河車般運向瓊壺。煉丹須按三才鼎﹐養藥令安四象鑪。

鉛汞烹爲流液質﹐虎龍鍛作降眞酥。軒皇昔日靑雲路﹐畱得蹤由許丈夫。

至眞子龍虎大丹詩竟

