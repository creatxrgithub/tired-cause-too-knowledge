玉溪子丹經指要

經名﹕玉溪子丹經指要。三卷﹐南宋李簡易撰。底本出處﹕《正統道藏》洞眞部方法類。

玉溪子丹經指要

混元仙派之圖

西靈金眞萬炁祖母元君

混元教主萬代宗師太上老君

東華木公上相靑童帝君

玉溪子丹經指要序

僕家宜春郡城之束﹐遠祖朝議觀休官學道﹐自號玉溪叟﹐今大族不稱郡望﹐皆止稱玉溪。兩遇純陽眞人而不悟。一於嶽山松樹下﹐再於嶽陽樓﹐且夜聞笛聲。後再遊南嶽﹐欲見藍養素﹐道中逢一人﹐荷釘鉸之具者﹐謂公日﹕公非李某乎﹖往嶽山見養素乎﹖公曰﹕然。如此則煩公寄一信於藍﹐云劉處士奉問先生﹐十月懷胎﹐如何出得﹖遂長揖而去。公行數里﹐但怏不快﹐因思此人旣知余姓名﹐又知余心事﹐且言不類俗。因詢求之﹐不復得矣﹗曁見藍﹐具述所言。藍曰﹕眉問得無白痣乎﹖曰﹕有。藍曰﹕此劉海蟾也。吾養成聖胎﹐若非此人﹐不能證果。公更爲我言之。公日﹕劉處士奉問先生﹐十月懷胎﹐如何出得﹖藍撫掌大笑。惟聞頂雷隱然見一人﹐如雪月之輝﹐與藍無異﹐直上衝霄﹐而藍已逝矣﹗公焚香嘆息而退﹐今嶽山長笑先生是也。見《本家奇遇傳》及《宜春志》。公歸﹐取神仙傳記道書諸子﹐閉門不通賓客﹐盡日披玩。未幾﹐亦無疾而逝。有《顯親集》行於世。僕其嗣孫也﹐幼習儒業﹐𨿽不遂志﹐其於道佛經典﹐星算醫卜﹐靡不究心。獨於金丹一訣﹐尢酷意焉﹗於是參訪江湖﹐奔馳川陸﹐𨿽乞丐者﹐亦拜而問焉﹗以夙志不回﹐天誘其裹﹐得遇至人於桂仙坊王子廟內﹐繼而再遇於江陵府。一言點化﹐頓悟七返九還之旨。嘗寄迹武當﹐襄漢江淮﹐莫不經遊。其問鮮有明達圓機之士﹐遂絕口不談一玄字。迨景定癸亥﹐自荊襄而星沙鄕﹐關不遠矣﹖時逢故里之人﹐話問詢及親舊﹐而壯者老﹐老者逝﹐不覺流涕﹐因此念曰﹕紫陽眞人有云﹕自爲計則得矣﹗斬固天道﹐罪莫大焉﹐。卽啟心檮天﹐開金關玉鑰集而爲《悟眞篇指要》《長生久視之書》﹐及《辯惑論》《或問法語》﹐尢慮法象未盡﹐又述義皇作用﹐以明符火進退﹐可謂泄天機矣﹗有志於道者﹐當自珍惜。所冀人人修煉﹐个个圓成﹐功滿徳就﹐同證仙果﹐或生輕慢﹐殃禍立彰﹐其中語句鄙質﹐無過入室中實事。好道君子﹐宜鈿味之﹐儻有所悟﹐乃天所賜﹐不在僕區區之口傳也。時景定五年歲次甲子四月圓望﹐宜春玉溪子李簡易自序。

玉溪子丹經指要卷上

玉溪子李簡易纂集

悟眞篇指要

交會圖

三五﹣都圖

一曰九還七返

還返者﹐顚倒之義也﹐乃金火之乘數耳。紫陽曰﹕七返朱砂返本﹐九還金液還眞﹐休將寅子數坤申﹐但看五行成準。謂金數四﹐以土乘之卽九還矣﹗火數二﹐以土乘之卽七返矣﹗《參同契》所謂祕在鉛火者﹐卽金丹也﹐金丹卽神水華池也。《古文龍虎上經》曰﹕丹術著明﹐莫大乎金火。又曰﹕神室煉其精﹐火金相運推﹐雄陽翠玄水﹐雌陰赭黃金。《契》云﹕搗治並合之﹐持入赤色門。祕旨在其中矣﹗紫陽曰﹕白虎首經至寶﹐華池神水眞金。今直指而明之﹐庶幾開悟。金者眞鉛也﹐火者神汞也﹐眞鉛是先天之气﹐自腎中生﹐故丹經云﹕卓哉﹗眞鉛﹐天地之先﹔神汞是性中之眞﹐從心中出。腎中之气藏眞水﹐性中之眞畜眞火。石眞人云﹕藥取先天气﹐火尋太陽精﹐能知藥取火﹐定裹作丹成。不得眞土則不伴矣﹗是以金火還返﹐爲內丹之至要﹐當於一身中求之﹐捨此之外﹐皆非道也。

﹣曰鼎器

鼎器者﹐陽鑪陰鼎也﹐玉鑪金鼎也﹐一曰神室﹐一名上下釜﹐一名黃房﹐一名偃月鑪﹐又日坎離匡廓﹐又日玄關一竅﹐異名眾多﹐不可枚舉。此乃還丹之樞紐﹐神气歸藏之府。其實有二焉﹕一曰內鼎神鑪﹐一曰外鼎法象﹐一身上下之正中﹐前對臍後對腎﹐鉛汞相投﹐一點落於此中。紫陽曰﹕要得谷神長不死﹐須憑玄牝立根基。眞精旣返黃金室﹐一顆明珠永不移。所謂立基一百日是也。外鼎法象者﹐取法陰陽﹐上水下火﹐明弦望晦朔﹐按八卦四時﹐鉆簇五行﹐和合四象﹐烹煉龍虎﹐拘制魂魄﹐內外相符﹐顚倒升降。以天地爲父母﹐以坎離爲夫妻﹐分三百八十四爻﹐循行火候﹔運五星二十八宿﹐環列鼎中。固濟堤防﹐晷刻不武。紫陽云﹕先把乾坤爲鼎器﹐次搏烏兔藥來烹﹐旣驅二物歸黃道﹐爭得金丹不解成。一云生《契》云﹕經營養都鄂﹐凝神以成軀。又曰﹕眞人潛深淵﹐浮游守規中。乃玄關一竅耳。此內外鼎鑪﹐法象顯露﹐亦已分明。若更於外覓及關情欲邪妄﹐於有形處做造﹐則懸隔千萬里矣﹗

﹣曰眞鉛

眞鉛者﹐坎男也﹐嬰兒也﹐月魄也﹐陰虎也﹐金公也﹐鉛中銀也﹐黑中有白也﹐陰中有陽也。異﹐名眾多﹐名日眞鉛﹐實先天一气耳。采之於太易之先。紫陽曰﹕但將地魄擒朱汞。是遇眞汞而成丹﹐得眞土而相制也。

一曰眞汞

眞汞者﹐離女也﹐日魂也﹐奼女也﹐陽龍也﹐砂中汞也﹐雄裹雌也﹐陽中有陰也。異名眾多﹐名曰眞汞﹐實木液而已。紫陽曰﹕自有天魂制水金。是遇眞鉛而成丹﹐得眞土而相制也。

﹣曰眞土

眞土者﹐戊己也﹐中宮也﹐坤宮也﹐卽非脾也。當鉛投汞之時﹐非眞土不能融結﹐提劍偃戈﹐以鎭四方。《古文龍虎上經》曰﹕四海輻輳﹐以置太平﹐並由中宮土徳﹐黃帝之功。《契》云﹕三物一家﹐皆歸戊己。紫陽曰﹕送歸土釜牢封閉是也。爲金木水火之關鍵﹐則五行功全矣﹗

一曰刀圭

紫陽曰﹕離坎若還無戊己﹐𨿽函四象不成丹﹐蓋綠彼此懷眞土﹐遂使金丹有返還。育眞人曰﹕大藥不離眞戊己﹐仙家故日一刀圭。刀者金之諭﹐圭者二土之諭﹐飲刀圭者﹐流戊就己也。石眞人曰﹕要知鉛汞合﹐便可飲刀圭。《復命》曰﹕龍虎一交相顧戀﹐坎離才垢便成胎﹐溶溶一掬乾坤髓﹐著意求他攘取來。卽當時自飲刀圭也。

一曰媒人

媒者﹐媒合之諭也﹐投鉛合汞﹐非媒不可﹐黃婆是也。亦非脾也。紫陽曰﹕若要眞鉛畱汞﹐親中不離家臣﹐木金問隔會無因﹐須假媒人勾引。亦流戊就己之義也。

一曰采取

采者﹐以不采之采﹐取者﹐以不取之取。是不可以有心求﹐不可以無心得。邵先生曰﹕冬至子之半﹐天心無攺移﹐一陽初動處﹐萬物未生時。皆從這裹起﹐使是作用處。《易》曰﹕乾道成男﹐坤道成女。所以男子十六而眞精滿﹐而應乎乾﹔女子二七而天癸降﹐而應乎坤。乾納甲壬﹐坤納乙癸﹐造化有自來矣﹗紫陽曰﹕鉛見癸時須急采。是坤之末﹐復之初﹐太易未見气之前﹐候一陽動而急采之也。金逢望遠不堪嘗者﹐謂莫使嬌紅取次零也。復命禪師曰﹕采取須教密﹐誠心辯醜妍﹐事難尋意脈﹐容易失寒泉。紫陽曰﹕敲竹喚龜吞玉芝﹐鼓琴招鳳飲刀圭。是采鉛入鼎之樞機﹐卽非金華禦女之術也。

一曰融結

古歌曰﹕日爲離兮月爲坎﹐日月精魂相吞啖。紫陽曰﹕二物總因兒產母﹐五行全要入中宮。卽五星聯珠﹐日月合璧也。近代馬丹陽有雲﹕水中火發休心景﹐雪裹花開滅意春。是融結之時景象也。學道者宜熟味之﹗

一曰烹煉

《參同契》曰﹕下有太陽气﹐伏蒸須臾間。又曰﹕升熬於飯山兮﹐炎火張設下。又曰﹕嗷嗷聲甚悲兮﹐如嬰兒之慕母。又曰﹕熒惑守西﹐太白經天﹐殺气所臨﹐何有不傾﹐貍犬守鼠﹐烏雀畏鶴。復命曰﹕奪得烏兔精與髓﹐急須收拾鼎中燒。古歌曰﹕神火夜烹鉛气盡﹐老龜吞盡祝融魂。乃自然烹煉之旨﹐不知造化者﹐未可與之輕議。

一曰金木交並

金者鉛之情﹐木者汞之性﹐杳冥恍惚﹐不可名狀。金之在體﹐剛健純粹﹐暢於四肢﹐是金之本情也﹐非情欲之情也。木之處內﹐柔順惻隱﹐如聞蛙嗚而汗下﹐爲木之本性也﹐乃仁之端是也。金之情因鉛而育育﹐木之性因汞而凝凝﹐鉛汞相投之時﹐凝凝育育而情性自相戀也。眞一子所謂雄情雌性﹐相須含吐﹐類聚生成﹐變化眞精﹐以爲神藥。紫陽曰﹕木性愛金順義﹐金情戀木慈仁﹐相吞相啖卻相親﹐始覺男兒有孕。《契》云﹕金來歸性初﹐乃得稱還丹。又曰﹕金伐木榮。若非媒人和合﹐則有問隔之患矣﹗

一曰水源淸濁

水源者﹐心源性海之諭也﹐若龍蟠虎踞﹐雲散霧收﹐可謂欲海波澄﹐愛河浪息﹐靜處乾坤大﹐閒中日月長。日濁曰淸﹐當時自見矣﹗

一曰溫養

除情去欲﹐收視返聽﹐墮肢體﹐黜聰明﹐終日如愚﹐不可須臾離也。如龍養珠﹐無令間斷﹐如雞抱卵﹐暖气不絕。老子曰﹕專气致柔﹐能嬰兒乎﹖又曰﹕治大國若烹小鮮。訣曰﹕忘形以養气﹐忘气以養神﹐忘神以養虛。眞人守規中﹐气如春在花﹐節气旣周﹐脫胎神化。

一曰火候

火者﹐神火也﹔候者﹐符候也。法天地爲鼎鑪﹐以陽爲炭﹐以陰爲水﹐日月運行﹐一寒一暑。中君申令﹐細意調燮﹐蓋靈藥無形﹐而能潛隨化機﹐顚倒升降。曹眞人曰﹕百刻達離气﹐丹砂從此出。有抽添進退沐浴之節﹐若毫髮差殊﹐立致悔吝。紫陽曰﹕縱識朱砂及黑鉛﹐不知火候也如閒﹐大都全藉維持力﹐毫髮差殊不作丹。事屬天機﹐不容輕議﹐大意已見於羲皇作用中。明哲之士﹐日加九思﹐自然而悟。古有太上老君金丹火候祕訣一十二句﹐謹錄於後。

訣曰

日月本是乾坤精﹐卦象周回甚箸明。終坤始復﹐如循連環。前三五兮後三五﹐前弦後弦也。五六三十復還生﹐一月節气。生兮滅兮周十二﹐一年節气也。十二中分二十四。二十四气周一歲之火候也。二十四气互推遷﹐周而復始。萬象爻銖都在此。水銀一味分爲二﹐變化陰陽成旣未﹐旣未卻合爲夫妻﹐始覺壺中有天地。

右歌訣乃太上金口所宣﹐露盡藥物火侯細微之旨。詔諸後來學道者﹐宜加敬重。如或輕慢﹐殃罰立見﹐在在處處﹐有神明焉﹗不可不愼。純陽眞人跋云﹕大哉十二句﹐契合五千言。

﹣曰沐浴

《參同契》曰﹕二月楡死﹐八月麥生﹐刑徳臨門﹐慮防危險。紫陽曰﹕兔雞之月及其時﹐刑徳臨門宗象之到﹐此金砂宜沐浴﹐若還加火必傾危。故卯酉二時﹐宜沐浴以平之﹐不進火候。

一曰脫胎

漸漸大﹐漸漸靈﹐漸漸成。紫陽曰﹕果生枝上終期熟﹐子在胞中豈有殊。云房曰﹕孩兒幼小未成人﹐須藉爺娘養育恩﹐九載三年人事盡﹐縱橫天地不由親。回視舊骸﹐一堆糞土﹐功圓果滿﹐上朝元君。可謂形神俱妙﹐與道合眞也。《太乙眞人破迷歌》曰﹕道傍逢一魚﹐猶能掉紅尾﹐子若欲救之﹐速須送水底。當路逢一人﹐性命將淪委﹐子若欲救之﹐速須與道理。傍門並小法﹐千條有萬緒﹐眞道事不多﹐不出於一己。爲省迷中人。略舉其一二﹐行气不是道﹐呼吸亂榮衛﹐咽津不是道﹐津液非神水﹕存想不是道﹐畫餅豈爲餌﹔采陰不是道﹐精竭命隨逝﹔斷鹽不是道﹐飲食無滋味﹔辟穀不是道﹐饑餒傷腸胃﹔休妻不是道﹐陰陽失宗位。如何卻是道﹐太乙含眞气﹐气交而不交﹐升降效天地。二物相配合﹐起自於元始﹐詫女與嬰兒﹐匹配成旣濟。本是眞陰陽﹐夫妻同一義。所以不須休﹐孤陽豈成事﹖出示爲神仙﹐金丹豈容易﹖志士不說眞﹐大洞隱深誼。五行不順行﹐虎向水中生﹐五行顚倒術﹐龍從火裹出﹐斯言眞妙言﹐便是太一力。紫陽曰﹕休妻饅遣陰陽隔﹐絕粒徒教腸胃空。蓋引《太一眞人破迷歌》之語。辟穀故非至道然﹐休妻之說﹐其理深遠。今世地獄之輩﹐見紫陽言此﹐卽將金華三峯禦女之衛﹑妄爲箋注﹐迷惑後來﹐陷士大夫於地獄。殊不知太一眞人與紫陽眞人之旨趣﹐乃是身中眞陰眞腸交合之義也。故《參同契》曰﹕雄不獨處﹐雌不孤居。又云﹕物無陰陽﹐違天背元﹐牡鷄自卵﹐其雛不全。云房曰﹕莫謂此身俱是道﹐獨修一物是孤陰。白玉蟾曰﹕自家身裹有夫妻﹐說向時人須笑殺。蓋爲此也。紫陽曰﹕能將日用顚倒求﹐大地沙塵盡成寶。又云﹕若能轉此生殺機﹐反掌中問災變福。又曰﹕勸君臨陣休輕敵﹐恐喪吾家無價珍。又云﹕若會殺機明返覆﹐如知害裹卻生恩。後又誠曰﹕未煉還丹須急煉﹐煉了還須知止足﹐若也持盈未已心﹐不免一朝遭殆辱。此論防危慮險﹐蓋轉返覆之機。若色心未除﹐欲火下熾﹐則大寶傾喪﹐命基頹圯﹐到此之時﹐悔之何及﹗僕所以再此以警世之學道者﹐但願俱趨正道﹐同證仙階﹐提攜後來﹐毋復一盲引一盲也。《葛仙翕流珠歌》曰﹕流珠流珠﹐投我區區﹐雲遊四海﹐歷涉萬書。茫茫汲汲﹐忘寢失哺﹐參徧知友﹐燒竭汞朱。三十年內﹐日日長吁﹐吾今六十﹐憂赴三塗。賴師傳授﹐元气虛無﹐先定金鼎﹐後定玉鑪﹐離火激發﹐坎水規模。玉液灌漑﹐洞房流酥﹐眞人度我﹐要大丈夫。念玆在玆﹐寄吾記吾。以此顯見前眞學道勤苦﹐未有不遇至人點化也。修煉內丹之道﹐藥物不過鉛汞二物而已﹐當先修人道﹐以忠孝爲本﹐濟物爲先。寶此一身﹐內功外行﹐除嗜欲﹐定心气﹐節飲食﹐省眠睡。身中至藥﹐精與气神﹐精不妄泄則元气混融﹐元气混融則元神安逸。三者旣固﹐則鼎器漸完。鼎器旣完﹐方可言修煉也。或問﹕如何是順則生人﹐逆爲丹母﹖答曰﹕順者﹐人倫之大端﹐分精气以成人﹐精气爲物﹐遊魂爲變﹐有身則有患﹐煩惱從此起也。逆者顚倒五行﹐和合四象﹐采混元未判之气﹐奪龍虎始姤之精﹐入於黃房﹐產成至寶。可謂無質生質﹐身外有身﹐曁乎功滿徳就﹐而證上仙焉﹗

玉溪子丹經指要卷上竟

玉溪子丹經指要卷中

玉溪子李簡易纂集

長生久視之書

《黃帝陰符經》曰﹕上有神仙抱一之道﹐中有富國安民之法﹐下有彊兵戰勝之術。義演三篇﹐總數百字﹐其文隱奧﹐其道淵微﹐注釋𨿽多﹐所見各異。昔華陽眞人傳道於楊眞人谷﹐祕爲三條﹐大抵皆修眞內煉之玄旨也。玉溪子探其端倪﹐指其章義﹐而爲《長生久視之書》。原夫一身之設﹐一國之象也﹐心爲主宰﹐精气爲民。人能虛心棲神﹐所以養性也﹔惜精愛气﹐所以養命也。精气旣固﹐神不妄馳﹐自然血气通流﹐榮衛調暢﹐五臟六腑﹐四肢三關﹐千二百靈﹐萬二千神﹐周匝一身﹐潛爲備禦主宰。究《陰符》之義﹐行淸靜之教﹐屏耳目之好﹐去口腹之欲﹐建五常以綜綱紀﹐布七政以察萬神。主居中宮﹐靡敢縱逸﹐取用於己﹐務本於身﹐蕓鋤艸萊﹐培植善地﹐於是紫芝生丹田﹐黃芽長玄圃﹐靈臺神室﹐金體玉英﹐闈苑蓬壺﹐交梨火棗﹐三光合度﹐四時如春﹐物阜民安﹐一如華胥氏之國焉﹗有眞人丹元者﹐羽衣蹁躚邏﹐謁於主宰﹐主宰延之上座﹐致恭而謂之曰﹕眞人從遠方來﹐何以教我﹖丹元曰﹕吾居規中﹐咫尺不遠。主宰曰﹕何謂規中﹖丹元曰﹕《契》云﹐眞人潛深淵﹐浮游守規中。乃寶珠之中耳。自太易之先﹐與子俱生﹐在太極之後﹐與子俱立﹐動靜語默﹐悉與子俱。令子所行﹐乃《陰符》中下二篇之法術耳。二者以之治國﹐足以致隆平﹐以之修身﹐止可延壽算﹐若能行神仙抱一之道﹐升入玉虛﹐位爲眞人﹐功滿徳就﹐臣事三境矣﹗主宰曰﹕我畱神此道已久﹐𨿽徧參問﹐未契於心。眞人之來﹐天界我也。乃再拜而請其道。丹元曰﹕神仙抱一之道者﹐是內丹金液煉形之道也。吾非生而知之﹐夫琢和氏之璧﹐穿隋侯之珠者﹐良工也﹐死大道還丹乎﹗不遇師傳﹐終無自悟之理﹐子性理粗明﹐於命未了。夫命須煉內丹﹐內丹旣成﹐則性命之道畢矣﹗主宰固請﹐願聞其要。丹元曰﹕內丹之道﹐先以乾坤爲鼎器﹐次以坎離爲藥物﹐餘六十卦爲火候﹐有采取烹煉之節﹐有溫養沐浴之宜﹐奪造化之神功﹐體天地之作用﹐仙聖口傳心授﹐科禁至嚴﹐非細事也。在有道者﹐當自敬之。主宰曰﹕敢問內丹如何以乾坤爲鼎器﹐坎離爲藥物﹖丹元曰﹕《易》云﹕天地設位而易行乎其中矣﹗鼎器藥物﹐具在於斯。古歌曰﹕鼎鼎非金鼎﹐鑪鑪非月鑪﹐離從坎下起﹐兌向鼎中居。又魏仙翁曰﹕偃月法鑪鼎﹐白虎爲熬樞﹐汞日爲流珠﹐靑龍與之俱。此乃取法陰鼎陽鑪﹐上水下火﹐列二十八宿﹐按八卦四時﹐鉆簇五行﹐和合四象﹐烹煉龍虎﹐拘制魄魂﹐內外相符﹐顚倒升降﹐權輿造化﹐孕育玄珠。大哉乎﹗鼎器也。主宰曰﹕丹經只言鉛永﹐不知鉛永是何物也﹖丹元曰﹕此卽藥物也。分而言之曰龍虎﹐曰烏兔﹐日水火﹐曰金木﹐日夫婦﹐曰嬰兒奼女﹐異名眾多﹐不可枚舉。吾直指與子﹐庶幾開悟﹗且夫天一生水﹐水中有金﹐外陰而內陽﹐象月中有兔﹐爲鉛中銀﹐黑中白金﹐精也﹐眞鉛是也﹔地二生火﹐火生於木﹐外陽而內陰﹐象日中有烏﹐爲砂中永﹐雄裹雌﹐木液也﹐眞永是也。眞永出自離宮曰龍﹐從火裹出﹐眞鉛生於坎位﹐日虎向水中生﹐卽非世問凡砂水銀﹐硫黃黑錫﹐五金八石之類﹐只是身中眞陰眞陽而已。亦非精津气血液之屬﹐但以滋養精气而藥日生矣﹗修煉者﹐取坎位之陽鉛﹐合離宮之陰汞﹐火候無差﹐丹必成矣﹗紫陽眞人曰﹕取將坎位中心實﹐點化離宮腹裹陰﹐從此變成乾健體﹐潛藏飛躍盡由心是也。主宰曰﹕何謂采有日﹐取有時﹖丹元曰﹕《參同契》云﹕晦至朔旦﹖震來受符﹐復卦建始萌﹐長子繼父體。皆從這裹起﹐便是作用處。《易》曰﹕復其見天地之心乎﹗主宰曰﹕何謂交合﹖丹元曰﹕日爲離兮月爲坎﹐日月精魂相吞啖是也。主宰曰﹕何謂烹煉﹖丹元曰﹕丹經云﹐升熬於飯山兮﹐炎火張設下。又曰﹕朱雀炎空﹐紫華曜日﹐黃金銷不飛﹐灼土煙雲起。云房眞人曰﹕白虎凶頑不可當﹐靑龍猖獗更難防﹐只消閃入華池鼎﹐眞火掀天毀一場。悉其旨也。主宰曰﹕何謂溫養﹖丹元曰﹕如龍養珠﹐如雞抱卵﹐朝屯暮蒙﹐日用兩卦。主宰曰﹕何謂沐浴﹖丹元曰﹕觀與大壯﹐陰陽始分﹐刑徳在門﹐慮防危險。主宰曰﹕敢問眞土何物﹖刀圭何似﹖丹元曰﹕所謂不離眞戊己﹐仙家乃日一刀圭。契曰﹕坎戊月精﹐離己日光﹐日月爲易﹐剛柔相當。刀圭眞土﹐悉在其中。主宰曰何謂媒人﹖丹元曰﹕媒何之謂﹐投鉛合汞﹐非媒不可。主宰再拜曰﹕內丹作用己粗知之﹐火候細微﹐願祈眞教。丹元曰﹕此事端屬天機﹐不容妄泄﹐今旣相遇﹐又不可不爲言之。且人之性猶水也﹐水能生木﹐木主仁﹐所以性至善。木能生火﹐火主心﹐心凝而爲神﹐則爲神火矣1。以此神火煆煉鉛中之銀﹐是以《參同契》至祕在鉛火二字﹐則神火之功﹐不小矣﹗然此火非凡火﹐此紫陽有﹐鼎內若無眞種子﹐猶將猛火煮空鐺之諭﹐若無藥而行火候﹐適所以自焚其軀。故《陰符經》曰﹕火生於木﹐禍發必克﹔姦生於國﹐時動必潰。紫陽曰﹕火生於木本藏鋒﹐不會鉆研莫彊攻﹐禍發只因斯害己﹐要須制伏覓金公。金公則眞鉍是也。其候也﹐三日震動﹐八日兌行﹐三五徳就﹐乾體乃成。巽繼其統﹐固濟操持﹐艮主進止﹐不得瑜時。六五坤承﹐結括終始﹐溫養子珠﹐世爲類母。曁乎陰盡陽純﹐則脫超神化﹐是爲無質生質﹐身外有身﹐浩劫長存﹐胎凡入聖。是道也﹐掃三千六百旁門。太極以此而生三才﹐父母以此而育我體﹐我當以此而成我眞。孕於洪蒙﹐生於坤癸﹐杳冥恍惚﹐悟者自得。言訖﹐丹元卽從座起﹐入於規中﹐忽失所在。主宰汗下﹐有如朝露之襲體﹐又如晝夢之初覺。訪玉溪子﹐具述所遇。丹元之事﹐因喟然嘆曰﹕道在邇而求諸遠﹐事在易而求諸難。丹元之言﹐自太易之先﹐與我俱生﹐在太極之後﹐與我俱立﹐入規中而杳默覺靈臺之添眞﹐得非我中之我乎﹗認以爲是﹐則又有子焉﹗敢問子與我孰若﹖玉溪子曰﹕丹元之於主宰﹐主宰之於玉溪﹐猶月之在水﹐大而江海﹐小而盤盂﹐分之則眾月皆見﹐聚之則還歸於一。豈不聞《靈寶經》云﹕元始懸一寶珠﹐大如黍米﹐在空玄之中﹐去地五丈。元始登引天眞大神﹐上聖髙尊﹐妙行眞人﹐十方無極至眞大神﹐無鞅數眾﹐俱入寶珠之中。則是珠也﹐大則包三千大千世界﹐小則入於秋毫之末﹐勃勃而投珠口﹐乃是萬而歸一。瓦止三乎﹖主宰曰﹕寶珠之諭﹐於人如何﹖玉溪子曰﹕卽丹元所謂金液內丹煉神之道也。黃帝赤水求玄珠﹐非罔象無由得之﹐爲此珠也。不問貴賤﹐人人具足﹐但不離一身之中﹐前輩有詩云﹐無價夜光人不識﹐凡夫虛度幾千生。蓋憫其斷喪也。寶珠奧義﹐實《靈寶經》之祕旨也。非下士所得聞﹐縱有修行﹐徒多讀誦﹐朝聞夕死﹐未見一人。今泄天機﹐明以告子。元始卽始靑之祖黑﹐爲天地之根﹐萬物之母﹐卽黑中白﹐鉛中銀﹐眞鉛是也。大浮黎土諭坤癸之宮﹐初則神風靜嘿﹐山海藏雲﹐气升空玄﹐空玄者﹐天玄也﹐生於坤官﹐長爲黃芽﹐則地黃也。天玄乃木汞之气﹐地黃乃金鉛之色。《契》云﹕雄﹐陽播玄施﹐雌陰化黃包﹐混沌相交接﹐權輿堅根基。經營養鄞鄂﹐凝神以成軀﹐眾夫蹈以出﹐蠕動莫不由。明玄黃之气﹐相感而孕至珍﹐是爲無質生質﹐號曰還丹。又曰驪珠玄珠﹑寶珠﹐得遇而煉之者﹐至緣福也。主宰曰﹕然則子之寶珠﹐何在﹖玉溪子指坤之上﹐乾之下﹐果有一物﹐如黍米大﹐光明瑩徹﹐洞照內外。玉溪子曰﹕此一日之丹也﹐以我之眞﹐奪造化而生之﹐從微至著﹐三年成功﹐能入此﹐則不在五行之數矣﹗玉溪子登引主宰隨之而入﹐旣入珠口﹐恍然而悟。

辯惑論

修眞之旨﹐金丹而已﹐金丹卽鉛火也﹐鉛火卽金木也﹐金木卽情性也。靜者爲性﹐動者爲情﹐《參同契》曰﹕金來歸性初﹐乃得稱還丹。明情復乎性﹐性歸太易也。性歸太易﹐則命全矣﹗若止明此一性﹐不修乎命﹐則曰孤修。如望後之月﹐日臧一日﹐不見其明。及其晦也﹐則猶人之遽逝﹐人之遽逝﹐性則依然﹐但命斷物壞﹐性不能駐而自遷耳﹗東坡詩引禪宗諭云﹕猶如寒月附淸晝﹐空有孤光畱故纏。假饒心地上徵理得明白﹐亦只是守一个頑空。若能徹底無瑕﹐可以直超佛地。《心經》所謂不增不臧﹐不垢不冷﹐不生不滅﹐還你本來面日。或滲漏未盡﹐則又再出頭來﹐不失人身。幸矣﹗緣爲命上不了故也。昔劉海蟾有歌曰﹕眞个佛法便是道﹐一个孩兒兩个抱。紫陽眞人曰﹕釋氏教人修極樂﹐亦綠極樂是金方。豈知夫所謂金方哉﹗《參同契》曰﹕白者金精﹐黑者水基﹐水者道樞﹐其數名一。五金之主﹐北方河車。又曰﹕金爲水母﹐母隱子胎﹐水者金子﹐子藏母胞。老子曰﹕知其白﹐守其黑﹐爲天下式。明眞鉛生於北方坤癸之位﹐是元气之祖。其采之也﹐在太易未見气之先﹐則可用矣﹗以此鉛中之銀﹐合砂中之汞﹐無中生有﹐故號還丹。上合雞嗚﹐下合潮水﹐人居三才之一﹐在天地之間﹐元气八百一十丈﹐大運隨天﹐小運隨日﹐呼吸素鑰﹐應乾坤之開闔。故一呼脈行三寸﹐一吸脈行三寸﹐一呼一吸﹐擊於命帶。《黃庭內景經》云﹕兩腎水王對生門﹐出入日月呼吸存。是一身上下之正中﹐樞轄經緯﹐前向臍﹐後對腎﹐有如混沌﹐心腎合爲一脈﹐其白如綫﹐其連如環﹐廣一寸二分﹐包一身之精粹﹐元气擊之於此。修眞之士﹐采鉛投汞﹐一點落於此中﹐所謂立基﹐一百日是也。此基旣成﹐方名玄牝。玄牝者﹐卽非口鼻諸竅﹐亦無形象可求﹐老子曰﹕玄牝之門﹐是謂天地根﹐綿綿若存﹐用之不勤。莊子曰﹕眞人之息以踵。亦非足也﹐寓此意也。《扁鵲靈櫃經》曰﹕上玄下牝﹐子母相親。則玄牝爲陰陽之源﹐神气之宅。玄牝旣立﹐則猶胎之在母腹中﹐母呼亦呼﹐母吸亦吸﹐故云子母相親﹐所以常人不可得而猜度﹐內丹將成﹐則元气兀然自住於此﹐又豈問乎寒暑饑渴﹐而與年壽哉﹖達摩禪師面壁九年﹐而無毫髮走失者﹐是息自住﹐別無他術。蓋得此道也。欲立玄牝﹐先固本根﹐本根之本﹐元精是也。元精卽元气所化也﹐故精气一也﹐以元神居之﹐則三者聚於一矣﹗石眞人云﹕以神居气內﹐丹道自然成。若精虛則气竭﹐气竭卽神逝。《易》曰﹕精气爲物﹐遊魂爲變。此卽性命之輪回也。眞仙所修者﹐亦只從此歸於本根﹐而復乎性命﹐性命之藥﹐無過神與气精﹐神卽遊魂﹐物卽精气。《易》曰﹕天地捆縊﹐萬物化醇﹐男女媾精﹐萬物化生。以元精未化之元气﹐而點化至神﹐則神有光明﹐而變化莫測矣﹗名曰神仙。則是從本身而修﹐非用外物也。今世之學道者﹐不肯於性命上究竟﹐競於傍門雜術﹐及服餌金石艸木﹐以僥幸﹐可謂之忘本矣﹗況又有一等地獄種子﹐妄引仙聖歌訣﹐以僞掩眞﹐欺誑士大夫﹐相挽入鬼錄﹐如引紫陽眞人詩云﹕休妻謾遣陰陽隔﹐卻注爲三峯禦女采戰之術﹐誣『污前眞﹐甚可懼也。僕歷江湖數年﹐親見此輩﹐如牽羊入屠肆﹐續續而死者﹐不可枚數﹐誠可哀哉﹗又豈知夫紫陽之深旨乎﹗乃身中自有眞陰陽也。前賢有云﹕自家身裹有夫妻﹐說向世人須笑殺。爲內之坎離流戊就己也。及其立基已兆﹐則更不可言采藥矣﹗紫陽曰﹕未煉還丹須急煉﹐煉了還須知止足﹐若也持盈未已心﹐不免一朝遭殆辱。是不獲已﹐而法天地父母﹐奪造化於自己﹐出乎爾而反乎爾﹐如渡河筏子上天梯﹐到彼悉皆遺棄。若得玄珠成像﹐太一歸眞﹐當究眞空﹐與道混一。其地獄種子﹐豈可與同日而語哉﹗

或問玉溪子曰﹕子之《辯惑論》﹐所言玄牝﹐還如是否﹖玉溪子答曰﹕似是而非﹐不可執爲有焉﹐不可泥爲無相。紫陽眞人曰﹕要得谷神長不死﹐須憑玄牝立根基﹐眞金旣返黃金屋﹐一顆明珠永不移。此乃聊指造化之基耳。除卻自身﹐安頓著何處去﹖然其中體用權假﹐本自不殊。如以乾坤法天地﹐坎離體日月是也。老子曰﹕谷神不死﹐是謂玄牝﹐玄牝之門﹐是謂天地根。谷者至虛之義﹐神者諭我﹐實一性而已。是立鄞鄂﹐以爲室宅﹐則神气有所收藏﹐不致亂﹐回光返照﹐便歸來﹐造次弗離﹐常在此。人之則玄珠自結﹐聖胎自成。《古文龍虎上經》云﹕神室含洞虛﹐玄白生金公。又云﹕神室有所象﹐雞子爲形容。《契》云﹕眞人潛深淵﹐浮游守規中。《鼎器歌》曰﹕來去遊﹐不出門﹐漸成大性情純。探玄賾奧之士﹐當眞於義皇心地上立命﹐混沌裹面安身﹐則到个中矣﹗如何是義皇心地上立命﹐未畫卦之前﹐將畫卦之始﹐月到天心處﹐風來水面時﹐一般淸意味﹐料得少人知。如何是混沌裹面安身﹖噫﹗昨夜七星潭底見﹐分明神劍化爲龍﹐更待形出个模樣﹐與諸人看。咄﹗水銀實滿葫蘆裹﹐固塞其口置探水。水銀卽我葫蘆意﹐沈浮任他水猶气﹐此處有妙理﹐達者得眞趣。石眞人云﹕意馬歸神室﹐心猿守洞房﹐精神魂魄意﹐聚作紫金霜。可謂一孔玄關﹐湛然神室﹐不內不外﹐分明指出。

丹房法語

心凝日神一凝神歸气以煉丹﹔情復乎性﹐復性歸根以養命。還丹之本﹐鉛汞而已。元精爲命之祖﹐寶元精而眞鉛自生﹔元神乃性之宗﹐嗇元神而眞汞自產一是故固精以養气﹐固气以養神﹐鉛汞有時而相投﹐注息綿綿而爲火候﹐神气無刻不相聚﹐忘念久久而成金丹。。若眞鉛走﹖而眞汞枯﹐元精散而元神泣﹐欲求還返﹐不亦難乎﹖劉海蟾眞人授馬自然眞人《金丹訣》曰﹕曾遇眞人親口訣﹐剖腹開腸爲君說﹐劈破蓮花未拆心﹐湧出赤龍身上血。奔流直達太一宮﹐鼎見壺中眞日月﹐除陽交結烏兔合﹐一顆明珠光皎潔﹐衝開兩路透天門﹐熟耕三田種紫雪﹐昆侖頂上刮天明﹐撼海門中如地裂。三十輻輳法界輸﹐上下兩弦接偃月﹐進火工夫但寂然﹐日月循環無暫歇。煉成朱橘如彈丸﹐跨鶴乘鸞朝帝闕。玉溪子曰﹕言簡而要眞遇者﹐方知命基之妙﹐盡於斯矣﹗非語言文字可造也。

羲皇作用

《道藏金液論》曰﹕上古之人﹐皆服金華龍胎大丹﹐而後能羽化飛騰﹐升入無形。且此時未有鼎器薪火﹐又無五金八石﹐顯是內丹明矣﹗羲皇至聖﹐發天機而畫卦﹐體造化而啟易。易自畫卦始也。《易》曰﹕天地定位﹐山澤通气﹐雷風相搏﹐水火不相射。九還七返﹐體之而作用也。原夫乾坤坎離﹐牝牡橐鑰﹐本一本一而已。設像顚倒﹐以明鼎器藥物﹐當夜气之初動﹐肇一陽之始萌﹐海波沸騰﹐黑龜噴淇﹐金水相符﹐如蟾吐輪﹐采之以片餉﹐結之以頃刻。中黃施令﹐國無害道﹐兵寢刑措﹐天淸地寧。日月東西經﹐水火南北政﹐龍蟠虎踞﹐金伐木榮。當乙癸之運﹐始應乎朔旦之復。亨魂生震庚﹐而兌受丁﹐是爲上弦而金八兩﹔三五圓望﹐極於甲壬﹐魄長巽辛﹐而艮納丙﹐是爲下弦而水半才斤。六五歸晦﹐東北喪朋﹐循環無端﹐進退符火﹐居停主人﹐潛心內煉﹐收視返聽﹐曼然自如。包括萬象﹐以全至神﹐二至二分﹐溫涼寒暑﹐晝夜晷刻﹐則而勿武。卯酉刑徳﹐沐浴蕩滌﹐一日之中﹐變態萬狀﹐翹熙和暢﹐百脈拂拂﹐淫淫若春澤﹐液液象解冰﹐從頭流達足﹐究竟復上升。笙簫虛嗚﹐秋蟬抑揚﹐眞气游泳﹐溢心則懣﹑臍腹陰疼﹐隱忍躑躅。當此之時﹐調息綿綿﹐注意規中﹐陰疼非疼﹐隱忍翹﹝夋﹢血﹞作﹐柔情淑意﹐海棠春睡。覺兩腎如揚煎﹐次膀胱如火熱﹐乃神室精气爲物﹐自己遊魂爲變耳。於是引一气以運轉﹐激靈泉而訴流﹐璞酥飛花﹐參差四墜﹐化爲玉液。又如甘露頂門﹐欲裂三陽﹐並聚神气滿室﹐莫之能畱。守之者昌﹐失之者亡﹐三五至精﹐天地至靈﹐衝逸純粹﹐其神不疲﹐乃知乾健之正體﹐復還爲嬰兒。靜坐則虛室生白﹐雪月輝映﹐流珠金藥﹐驚電朱橘﹐恍然在外。或見舊宅﹐分分朗朗﹐凡塊土質﹐不以爲喜﹐不以爲異﹐一心按定﹐倏欽合體問﹐有丹蛇來纏於心。又見怪物﹐露見形象﹐美女狂魄﹐悲戀求憐﹔或報未來事﹐或稱天使者﹐去而復至﹐動於惑想﹐凝然勿顧﹐任生任死﹐心旣不受﹐久之自泯。皆是身中神及外魔來試﹐若恐懼﹐則縈亂失所守矣。惟絕交而屏人事﹐宜先休有徳有力者柄焉﹗一歲三百六十日﹐計四千三百二十時﹐除卻沐浴﹐共七百二十﹐止有三千六百時。則是蹙三千六百之正气應干之策二百一十有六﹐坤之策一百四十有四﹐以爲六十卦之作用。牝牡四卦﹐不在其中。牝牡四卦﹐乾坤坎離也﹐合之則三百八十四爻﹐按三百八十四銖﹐應一斤之數﹐閏在其中矣。二篇之策﹐合三百六十﹐每一時準二十四銖爲一兩之火﹐一月除卯酉﹐合七千二百銖﹐一年合八萬六千四百銖﹐準二百二十五斤之火﹐在則包之十﹐而乘之﹐則奪八十六萬四千之正气﹐計二千二百五十斤火﹐換盡父母之軀﹐已成純陽之體。眞爲無質生質﹐身外有身﹐始則一步兩步﹐次則百步一里﹐三年九載﹐縱橫天地。蹈水火﹐透金石﹐𨿽堯洪湯旱之珍﹐陽九陰六之災﹐俱無患矣﹗道成徳就﹐港伏俟時﹐太乙乃召﹐移居中州﹐功滿上升﹐膺籙受圖。尢當擇人而授﹐以繼將來﹐則臣事上淸﹐爲無魄焉﹗

玉溪子丹經指要卷中竟

玉溪子丹經指要卷下

玉溪子李簡易纂集

張紫陽贈白龍洞劉道人歌

兔走烏飛兩曜忙﹐始聞花發又秋霜﹐徒誇錢壽千餘歲﹐也似雲中一電光。一電光﹐何太急﹐百年三萬六千日﹐其間寒暑互煎熬﹐不覺紅顏暗中失。縱有兒孫滿目前﹐都成恩愛轉牽纏﹐及乎精絕身枯朽﹐誰解教君暫駐延。暫駐延﹐旣無計﹐不免將身隨逝水﹐但看古往聖賢人﹐幾个解畱身住世。身住世﹐也有方﹐柢爲時人誤度量﹐競向山中尋艸木﹐伏鉛制汞點丹陽。點丹陽﹐事迥別﹐須向坎宮求赤血﹐取歸離位制陰精。

坎坤體﹐離乾體﹐乾以陽交坤而成坎﹐所謂流戊也﹔坤峽陰交乾而生離﹐所謂就己也。萬物妊娠於子﹐乾坤壬癸﹐會於北方﹐故曰坎官﹐坎官卽坤官也。西南是本鄕﹐非未申之位也。元气從此而生﹐赤血者﹐卽是身中一點陽精﹐又曰陽鉛﹐實先天一气耳。經曰﹕卓哉﹗眞鉛﹐天地之先﹐是爲眞鉛也。離位者﹐卽乾官是也。知時采取此陽鉛﹐以制離位之陰精﹐陰精卽陰汞也﹐木液也﹐二物交結﹐而成內丹﹐卽非世間朱砂水銀﹐五金八石﹐艸木有形之物。

匹配調和有時節﹐

藥味平平﹐金水各半﹐黃婆媒合﹐婚冠相求﹐貴在知其時節也。

時節正用媒人﹐

《參同契》曰﹕晦至朔旦﹐震來受符。是一陽初動時也。當斯之時﹐牝龍吟﹐雄虎嘯﹐得媒人卽自交合﹐媒人卽黃婆也。古歌曰﹕三四同居共一室﹐一二夫妻爲偶匹﹐要假良媒方得親﹐遂使交遊情意密。紫陽曰﹕本因戊己爲媒娉﹐遂使夫妻鎭合歡。又曰﹕須假媒人勾引。石眞人云﹕阿誰知運用﹐大意要黃婆。然則黃婆爲眞土﹐眞土卽黃婆﹐當雄雌交會之時﹐剛柔相結而不可解﹐非黃婆不能也。實爲還丹之樞紐﹐金水之堤防﹐黃中通理﹐正位居體﹐美在其中。黃婆眞土﹐已見其大槪矣﹗

金公奼女結親姻。

金公奼女﹐見下文釋﹐結親姻﹐卽是投鉛合汞。

金公偏愛騎白虎﹐

金公鉛也﹐抱天一之質﹐本從月生而寄位於西方庚辛金﹐而出於坎位﹐故曰虎向水中生﹐卽鉛中銀﹐黑中白﹐水中金也。《參同契》曰﹕金爲水母﹐母隱子胎。水者金子﹐子藏母胞。又曰﹕被褐懷玉﹐外爲狂夫。乃眞鉛也﹐實先天之一炁耳。

奼女常駕赤龍身。

奼女汞也﹐汞負正陽之气﹐本從日生而寄質於東方甲乙木﹐而出於離官﹐故曰龍從火裹出﹐卽砂中汞﹐雄裹雌﹐太陽流珠也。《參同契》曰﹕汞曰爲流珠﹐靑龍與之俱。又經曰﹕赤髓流爲汞﹐媳女弄明當。乃眞汞也﹐木液是矣﹗

虎來靜坐秋江裹﹐龍向碧潭奮身起﹐

秋江卽是西江碧潭﹐卽是東海眞龍﹐見眞虎則一起一伏﹐兩相飲食﹐俱相貪便。

兩獸相逢戰一場﹐波浪奔騰如鼎沸。

古歌曰﹕靑龍逐虎虎尋龍﹐赤禽交會聲嗈嗈。是龍爭虎戰﹐水激火發﹐鼎沸暴湧﹐顚倒受制﹐時有嬰兒之聲。

黃婆丁老助威靈﹐

石眞人云﹕黃婆雙乳美﹐丁老片心慈﹐龍虎相交戰﹐束君總不知。黃婆見前釋﹐丁老乃文火也。陰眞君曰﹕我爲世上道無窮﹐不知只伏嬰兒心。眞漏泄天機也。

撼動乾坤走神鬼﹐

古歌曰﹕聖人奪得造化意﹐手搏日月安鑪裹﹐微微騰倒天地精﹐撈簇陰陽走神鬼。神鬼卽天魂地魄。

須臾戰罷雲气收﹐

雲收雨散﹐萬籟淨返﹐掌中間夾變福。

種个玄珠在泥底。

《復命篇》曰﹕夜來混沌擷落地﹐萬象森羅總不知。乃一點落黃庭也。黃庭卽中官黃房也﹐玄關也﹐諭如泥底也。紫陽曰﹕一時辰內管丹成﹐爲一日之丹就也。日添一黍米大﹐漸漸成玄珠也。黃帝赤水求玄珠﹐非罔象無由得之﹐是此珠也﹐罔象無思無慮也。

從此根芽漸長成﹐時時灌漑抱眞精﹐

三穀子曰﹕立基一百日﹐溫養以周星﹐但當保精音神﹐水自滋﹐火自養﹐待其气足。

十月脫胎吞入腹﹐忽覺凡軀已有靈。

紫陽又曰﹕一粒靈丹吞入腹。又日脫胎﹐又曰通神聖。《參同契》曰﹕金砂入五內﹐霧散若風雨。旣是內丹﹐如何又曰入腹入口入五內﹖後人疑此﹐便爲外丹。殊不知無質生質﹐乃謂還丹。眞一子所謂首探天地眞一混沌之气﹐而爲根基﹔繼取乾坤精粹﹐潛運之蹤而爲法象﹔循坎離否泰之數﹐而爲刑徳﹐盜陰陽變化之機﹐而成冬夏。陰生午後﹐陽發子初﹐故以乾坤爲鼎器﹐以坎離爲藥物﹐餘六十卦爲火候﹐烹煉溫養﹐潛奪化工。如果生枝上﹐子在胞中﹐十月火侯气足﹐則倏爾而蛻神入眞胎﹐與天相畢矣﹗故云入口入腹入五內。《參同契》曰﹕類如雞子﹐白黑相符﹐縱廣一寸﹐以爲始初。四肢五臟﹐筋骨乃俱﹐彌歷十月﹐脫出其胞。可謂無質生質﹐身外有身﹐戀故軀則困在昏衢﹐出泥九則縱橫天地﹐名題仙籍﹐位號眞人﹐乃大丈夫功成名遂之時也。

此个事﹐世間稀﹐不是等閒人得知﹐夙世若無仙骨分﹐容易如何得遇之。得遇之﹐宜速煉﹐都綠光景急如箭﹐愛取魚兒須結腎﹐莫使臨淵空嘆羨。聞君知藥已多年﹐何不收心煉汞鉛﹐莫教燭被風吹滅﹐六道輪回難怨天。

此語警劉仙﹐且教其收心煉汞鉛﹐以此見內丹須自己內煉﹐非假外藥分曉。

近來世人多詭詐﹐競著布衣稱道者﹐問他金木是何般﹐噤口無言低害啞。

金木見《指要》中金木交並釋云﹕修丹不知此﹐不可與語還丹矣﹗

卻云服气與休糧﹐別有門庭道理長﹐君不見《破迷歌》裹說﹐太一含眞法最彊。

旁門小法千條萬緒﹐於金液還返內丹之道﹐了無干涉。所謂如何卻是道﹐太一含眞气﹐五星連珠﹐日月合璧也。內丹從此而結﹐法身從此而出﹐別無第二門也。

莫怪言辭甚乖劣﹐只爲世人無鑑別﹐惟君心與我心同﹐方敢傾懷爲君說。

規中圖十二字訣序

三千六百法﹐養命數十家﹐率皆旁門﹐無非曲徑。且如服气鼓虛腹﹐肘後飛金晶﹐吸擂運河車﹐閉息爲火候﹐納淸吐濁﹐接境訴流﹐引龜轉輸鱸﹐鑑形希超脫﹐存頂囪﹐守眉心﹐盡是頭上安頭﹐無事起事﹐顚倒失序﹐乖於至眞。遂使百脈沸騰﹐三田潰亂﹐本期永壽﹐反爾傷生。良由逆天地之和﹐不合自然之旨。故簡易閱歷《參同》僅三十載﹐頗得其奧﹐伸諸丹經﹐以其緒餘﹐作《規中圖十二字訣》﹐用傳學道君子﹐以正心誠意﹐爲主爲中心柱子﹐處中以制外。以八字爲輔﹐調禦四時﹐由外以應中。上合天心﹐中稽人事﹐默符造化﹐順軌陰陽﹐外法五行﹐內理五藏﹐以爲日用循環無端也。不施爲也﹐不存想也﹐晏然大定﹐以總元機﹐但要絕嗜欲﹐定心气﹐省思慮﹐節飲食﹐調鼻息﹐警昏睡﹐怪視聽﹐養天和。於四威儀中﹐胳合自然﹐別無繁難也。已立鄞鄂者﹐以是契符火養聖胎﹐未立鄞鄂者﹐以是益元气﹐養精神﹐爲立鄞鄂之漸。至於虛耗損失﹐病疾交攻﹐則以是驅疾固元﹐爲補益延年﹐養命之術﹐可謂簡易之門矣﹗

規中圖

規中者﹐如居一規之中﹐不在中間﹐不在內外也﹐不泥象也﹐不著物也﹐在身中之中﹐意中之中﹐如大圓鏡中之一我﹐但正心誠意﹐爲中心柱子﹐當萬慮俱泯之時﹐眞人出現﹐如魚居深淵﹐游泳自在﹐而不離方寸﹐卽眞人潛深淵﹐浮游守規中矣﹗喜怒哀樂未發﹐當此之時﹐可以居規中﹐浮泳而潛禦四時﹐以正造化。四威儀中﹐不可失節焉﹗物來則應過﹐復居於中﹐切不可動著中心柱子。於中常令空虛﹐一塵不立﹐久之不縱不拘﹐自得受用。其要妙也﹐六陰歸坤﹐萬物還元﹐復卦始萌﹐長子繼父體﹐一陽潛動處﹐萬物未生時﹐皆從這裹起﹐便是作用處。當斯時也﹐踟趺大坐﹐凝神內照﹐調息綿綿﹐默而守之﹐則一炁從虛無中來﹐杳杳冥冥﹐無色無形﹐兆於玄冥﹐坤癸之地﹐生於腎中﹐以育元精﹐補續元炁﹐續續不耗﹐日益日彊。始之去病﹐次以返嬰﹐積爲內丹之基本矣﹗土展眞人云﹕所謂是元炁﹐補元炁﹐豈是凡砂。此補益之上法也。朝屯者﹐體君子經綸之始﹐是萬物萌芽之初﹐仁之端也。子時其始生之炁在腎﹐是不召而自來﹐宜寶而養之。調息無令耳聞﹐但聽其悠悠綿綿﹐合乎自然﹐與天地秦鑰相應﹐久之則腎炁合心炁﹐二炁交感﹐以降甘露﹐而產玄珠焉﹗暮蒙者﹐蒙以養正﹐聖功也﹐不失赤子之心也。午時其始生之炁在心﹐無思無慮﹐寂然不動﹐冥心內照﹐以合之。是宜靜坐以斂之﹐久之則心炁自合腎炁﹐而成旣濟之功焉﹗人居三才之一﹐一身與天地等﹐故與天地之炁相應﹐眞一之精相符。人之元炁八百一十丈﹐橐鑰相似﹐所以元炁大運隨天﹐小運隨日﹐但人不能體法天地﹐以致斷喪傷敗﹐精神迷亂﹐自與之違﹐豈天地違之也哉﹗若能順其理﹐挃其機﹐則可以符化工而爲修丹﹐內煉長生久視之道也。除人之外﹐總皆稟濁混淆﹐而在元炁中﹐均爲化物耳。又安能禦元炁者哉﹖《參同契》云﹕春夏據內體﹐從子到辰巳﹐秋冬當外用﹐自午訖戌亥。又云﹕賞罰應春秋﹐昏明順寒暑﹐爻辭有仁義﹐隨時發喜怒﹐如是應四時﹐五行得其理。故以子丑寅爲春﹐卯辰巳爲夏﹐午未申爲秋﹐酉戌亥爲冬。子丑寅應春木用事﹐木主仁﹐萬物發生之時﹐故熙和二字﹐養之熙熙然﹐如春登臺。和者美也﹐黃中通理﹐正位居體﹐暢於四肢﹐發於事業﹐美之至也。如嬰兒之未孩﹐號而不嘎﹐和之至也。未知牝牡之合﹔而翹作﹐精之至也。卯辰巳應夏火用事﹐火主禮﹐萬物茂齊之時﹐故以一中和二字養之﹐旣和矣﹐無大過無不及﹐是謂之中﹐始得情性優遊而無蕩泱也。午未申應秋金用事﹐金主義﹐艸木黃落﹐萬物收成﹐故以斂靜二字畜之﹐以遂萬物之情。酉戌亥應冬水用事﹐水主智﹐萬物歸根﹐元气始肅﹐故以斂肅二字以藏之﹐以應天地之气。《參同契》云﹕眞人港深淵﹐浮游守規中。眞人者﹐卽我之一眞﹐凝則爲神﹐用則爲心﹐靜則爲性﹐非動非靜﹐虛則靈通﹐亦名眞心﹐游泳於規中﹐在方圓規矩之中﹐爲造化之主﹐運移不失﹐中應四時﹐有信育之﹐而爲眞土。發號施令﹐亭育元气﹐制養元精﹐化生純粹﹐綜五行而不武﹐以通天地之和﹐故正心誠意﹐乃能無私。始得乾坤泰而坎離交﹐陰陽和而萬物得﹐三光合度﹐以致太平。然後國富民安﹐而百骸俱理矣﹗

解純陽眞人給園春並序

純陽妙道眞人《沁園春》一詞﹐訣盡還丹至理﹐天下播傳。注釋𨿽多﹐不免迂闊﹐豈知些子神仙法﹐不在三千六百門。如是﹐則當以心會心﹐以意會意﹐倘到个中之趣方﹐信出於自然。可謂要道不繁﹐工夫容易﹐離諸疑网﹐入眾妙門。某輒成七言四句﹐通寧眞人詩一絕﹐共一十六首﹐按二十斤之數﹐直下注腳﹐用發玄機。覽者幸詳味之﹐舉一隅則頭頭俱是。咸淳丙寅﹐修楔宜春晚學玉溪子序。

沁園賽

拈起話頭便是道心事。咦﹗

好天良夜淸明侯﹐赤子嬰兒混沌時﹐

自得無弦琴裹趣﹐官商不許外人知。

七返還丹﹐金歸性初﹐便是七返﹐得土成功﹐號曰九還。

情歸性海稱交並﹐鑪冶金華號返還﹐

混養全資眞土力﹐煉成靈質出塵寰。

在人﹐大道只在己身﹐內丹須是百煉。

太一分三人得一﹐大藥只於身內覓﹐

可憐萬萬與千千﹐盡把將來爲樂逸。

先須煉己待時。煉己先要降心﹐采藥自有時節。

撥轉機關與俗乖﹐怡心寂澹似嬰孩﹐

細看造物本無物﹐春到江南花自開。

正一陽初動﹐坤變成復﹐復其見天地之心乎﹗

靜坐蒲團絕所思﹐神廬出入漸遲遲﹐

氤氳暖气回天谷﹐知是一陽來復時。

中宵漏永﹐中宵便是午夜﹐漏裹始覺更長。

瀕气騰騰萬籟淸﹐身中冬至恰三更﹐

可人風味孰能會﹐時聽銅壺滴漏聲。

溫溫鉛鼎﹐鼎鼎非金鼎﹐鑪鑪非月鑪﹐離從坎下起﹐兌在鼎中居。

玉兔湯煎濡沸馳﹐金鑪火熾轉光熹﹐

杳冥誰識無中有﹐內蘊金華是聖基。

光透簾幃﹐元神陽生﹐神光閃爍﹐冥心內照﹐一歸沖漠。

始靑一炁色非色﹐出彼龍樓歸鳳闕﹐

璢璃箔下燭交輝﹐婦練江頭雨初歇。

造化急馳﹐夫婦歸室﹔月到陽官﹐桃花浪裹﹐龍虎相逢。

紅黑相投世莫猜﹐全憑戊己作良媒﹐

溶溶一掬乾坤髓﹐著意求他啜取來。

進火工夫猶鬥危。水中火發﹐雷裹花開﹐一意堤防﹐穩著方便。

鴻蒙官裹气氤氳﹐紅杏枝頭二月春﹐

但把金關牢鎖閉﹐轉機總是屋中珍。

曲江上看月華瑩靜﹐有个烏飛。

牛女緣情﹐道本龜蛇﹐類稟夫然﹐陽烏遇朔合嬋娟﹐二气相資運轉。此是鉛汞相投﹐莫認是小腸九曲。宵眞人詩云﹕曲江之上鵲橋橫﹐牛女情緣﹐道本是也。大藥金丹自此生﹐不信但敲甲乙戶﹐雙童自解教君行。甲乙戶卽如戊己門。此內理至深遠﹐筆舌難宣﹐但只是一身中事。

咦﹗要知山下路﹐但問去來人。

當時自飲刀圭﹐二土便是戊己﹐金刀卽是鉛汞。

龍盤虎踞鎭中央﹐離坎交並日月光﹐

飲罷醒酬歸洞府﹐華池鬱鬱藕花香。

又誰信無中養就兒。身裹陰陽﹐壺中日月﹐一切仙聖﹐元來無別﹐不个中人﹐教我如何說﹖

精養靈根气養神﹐化滋鉛汞孕眞身﹐

恍然透出泥丸頂﹐始信神仙不誤人。

辧水源淸濁﹐木金間隔﹐不因師指﹐此事難知。鉛沈銀浮﹐淸在上﹐濁在下﹐淸爲金華﹐濁爲鉛質。以金華合木液﹐用鉛之妙訣也。二物會則情性混融﹐黍珠成則金木間隔﹐不因師指﹐此事難知。

淸濁沈浮共一源﹐取淸拾濁更玄玄﹐

混融間隔須分判﹐妙在師眞一語傳。

道要玄微﹐天機深遠﹐下手速修猶太運。

學到知羞處﹐方知藝不精。白雲先生所謂毀之者如持巨蒂﹐以掃昆侖﹔味之者類鴻鵠之飲滄海。井蛙籬鸚之見﹐豈知海闊天髙耶﹗勤而不遇。終須遇﹐遇之不煉更愚癡。當惜分陰﹐莫教虛度﹐直須猛省﹐急急修持﹐寶珠入手幾時明﹐庵子壞了如何造﹖

黍米珠中世界寬﹐仙眞勃勃入其間﹐幾多未遇徒瞻仰﹐空嘆天髙不可攀。長春眞人詩云﹕日月忽忽頂上飛﹐光陰忽忽眼前移﹐回頭返顧卽成老﹐下手速修猶太遲。紹興間﹐宜春城南魏安撫家多陰隱﹐一日有異人直入書齊中﹐呼安撫可來就語。時魏晝寢﹐左右不敢以白﹐乃題一詞於壁而去﹐名《蘇幕遮》。魏起﹐見而悔甚﹐使人尋覓﹐竟不可得。詞日﹕水中金衝牛斗﹐玉鎖金關﹐護法靈童守。赤水丹臺。龍虎走﹐萬象森羅﹐勃勃投珠。。飲靈源明火侯﹐太一鑪開﹐丹熟神光透。浮名浮利終不久﹐下手速修﹐窮取無中有。

蓬萊路﹐仗三千行滿﹐獨步雲歸。

《虛皇經》云﹕幾欲修道﹐建功爲先。是以諸天上帝﹐天帝髙尊﹐諸天眞人﹐諸天神仙﹐咸以功勤﹐超聖眞位。諸天記功﹐世間學人修眞志恪﹐功滿徳就﹐凡蛻爲仙﹐仙化爲眞﹐眞人無礙﹐洞合自然。消則爲气﹐息則爲人﹐神通自在﹐變化無形﹐飛行三界﹐出幽入冥。修煉之士﹐始則惜精愛气﹐柄心凝神﹐自立基溫養後。乃入室三千﹐內功不可少虧﹐以至分胎純熟﹐超脫朝元﹐尢資外行﹐以符天道。是以功不厭多﹐行不厭廣﹑是以功滿三千﹐大羅爲仙﹐行滿三千﹐大羅爲客。鍾離祖師云﹕有功無行如無足﹐有行無功足不前﹐功行兩全足自

備﹐誰云無分作神仙。且修眞得道﹐先居蓬萊﹑方丈﹑瀛洲﹐得爲散仙﹐太一元君乃召受圖﹐名題仙籍﹐以次階升之躋聖位﹐上朝玉帝﹐位號眞人。更須接引後來﹐溥行開化﹐至無修證處﹐乃曰自然。髙眞詩云﹕十月分胎火侯捐﹐內功時計已三千﹐更資外行符天道﹐超脫朝元證上仙。全眞瓦張眞人道成之日﹐作《解佩令詞》曰﹕修行之士﹐功勤不小﹐識五行逆順類倒﹐妙理玄玄。玉鑪中龍蟠虎踞﹐金鼎內煉成至寶。陽神離體﹐杳杳冥冥﹐剎那問遊徧三島。出入純熟﹐按捺住﹐別尋玄妙﹐合眞空﹐太虛是了。

密語詩五首

噓呵三尺覓無蹤﹐放去收來疾似風﹐

十萬人中提一二﹐的將此道付於公。

其二

伸如驚電圓如月﹐不是男兒莫近前﹐

證佛成眞須用此﹐這些微妙要師傅。

其三

斬釘截鐵剖昏迷﹐妙用縱橫得自師﹐

適意歸來盈袖裹﹐摩娑恩養作孫兒。

其四

光芒焰焰逼人身﹐骨悚毛寒作麼生﹐

果是男兒應不怕﹐一揮當下見眞情。

其五

十萬人中一二人﹐一揮要合聖賢心﹐

赤童顯出英靈瑞﹐枯木開花鐵變金。

贊純陽仙像

至徳難名﹐元功不宰﹐偈誦何勞稱贊。皇天無私﹐惟徳是輔﹐聖師因不遠焉。仙姿鳳質﹐命世之眞儒﹐月相虯髯﹐大唐之宦裔﹐柢因驚覺黃糧夢﹐截斷輸迥生死關﹐丹成只要度人﹐位重每來援溺。下南州則金鉛木汞﹐遊汴京則玉液蘇迦。流一振爲全眞﹐則億兆蒼生賴其休﹔垂三劍爲箴規﹐黝百千弟子蒙其愛。有時白蘋紅夢﹐有時紫府淸都﹐放下般般見太虛﹐依舊立侍通明殿。率土想其丰度﹐寰區昭著靈蹤。郭上鰲久欲歸來先生自謂也。彭道人尙希點化。卽彭衝陽也。

老謬累劫﹐習气纏綿﹐有識以來﹐殊不量力﹐無所不好﹐獨於仙佛之道﹐未暇問津。前輩長沙宦裔嶽君素蟾﹐與吾同好﹐遂爲忘年交。素知其與彭衝陽﹑胡古蟾三人法友﹐同受玉溪先生金丹口訣。一日因話邊扣及﹐卽慨然立談﹐平日訪友尋師﹐不惜身命﹐後遇玉溪老師﹐吾與子平日無非淡好雜衛﹐學道自有時節因綠﹐子旣及此﹐則惟其時矣﹗少俟吉日傳授。遂於甲子辰中﹐密指數語﹐謾試爲之。未及一月﹐丹道卽驗﹐所謂金光徧體﹐瓊樓絳闕﹐龍虎嬰奼﹐須臾恍惚﹐分明呈現﹐嶽君聞之﹐因捫淚嘆曰﹕吾聞道以來﹐身品肉病﹐不能收足﹐故於進火工夫﹐尙未下手。子夙有仙骨﹐非細事也。吾不敢爲汝師。且指彼中一人﹐絕肖玉溪先生者曰﹕但加衣冠﹐以寫先生小像師事之。而盡以先生手澤及今十書﹐嚴加付囑。旣而又聞薄識束總管云﹕先生曩嘗柄述吾家﹐吾父安撫任滿﹐同載歸淮先生宿食於廚船中﹐而以鐵索帶於坐船之後﹐將及眞州﹐忽焉風濤大作﹐鐵索截斷﹐人船什物盡入洪波而沒。越二日﹐則先生手挾小衣包詣揚子橋。織舟之次﹐與吾父面別而去。始知先生得入水不溺之道﹐臯家嘆息不已。吾自受授﹐迄今五十五載﹐今及九旬﹐勉貌仙像於十書序尾﹐並壽諸梓﹐用廣其傳。至正十四年月日﹐中陽王珪君璋焚香敬書。

玉溪子丹經指要卷下竟

