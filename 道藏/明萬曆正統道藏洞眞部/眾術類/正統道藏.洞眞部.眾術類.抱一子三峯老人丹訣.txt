抱一子三峯老人丹訣

經名﹕抱一子三峯老人丹訣。元金月巖編﹐黃公望傳。一卷。底本出處﹕《正統道藏》洞眞部眾術類。

抱一子三峯老人丹訣

劉先生長生不死金蟬脫殼天仙圖口訣﹑眞性命假性命口訣﹑尾閭穴七言絕句詩一十六首﹐應乾坤一斤之數﹐並前自敍。

自從盤古分天地﹐直至今日﹐這人生輪回﹐無有休期。傷嗟人身難得﹐光景疾如閃電﹐年小不肯省悟﹐老時甘分候死。若臨行一念才差﹐打在六道中生﹐眞性入於別殼﹐饒經萬劫﹐難以出離。當此之時﹐悔何及也。多柰古今慕道者﹐不遇明師親傳口訣﹐自生短見﹐亂起愚迷。有餐松啖栢者﹐有飲水吞符者﹐有嗽咽津唾者﹐有吐故納新者﹐有吸日精月華者﹐有按摩導引者﹐有齋戒休糧者﹐有盲修瞎煉者﹐有舌柱心灰者。窮此數般﹐皆是傍門小法﹐並不關修性命之事。爭知性命二字﹐尙有眞假﹐眞性命者﹐出陽神也。陽神者﹐此是天仙大成之法也。假性命者﹐出陰神也。陰神者﹐此是鬼仙小成之法也。可笑此等出陰神之人﹐柰何少學無知之徒﹐不達抽鉛添汞﹐煉金丹大藥之術﹐又豈知伏龍降虎之法也。卻妄內觀存想下丹田﹐安心定意﹐固養神炁﹐言我庾成功﹐意內成金丹﹐想中取大藥﹐此等有如小兒戲耍也。不識眞鉛眞汞﹐指神炁便爲性命﹐卻如見他財爲己財﹐呼別姓作親兒。乃曰﹕夢裹得財﹐焉能濟事﹐畫地爲餅﹐豈能充饑。空中又空﹐如鏡花水月﹐終難成事。若不識金丹太藥之法﹐執著內觀存想者﹐達士奇人一向毀之。長生眞人詩曰﹕胎仙若是想得成﹐女子無夫也懷孕。張平叔曰﹕更饒吐納並存想﹐總與金丹事不同。又鐘離眞人曰﹕還丹不得眞鉛汞﹐萬劫沈淪入死鄕。是也。

初進道之人﹐心猿意馬﹐奔走如飛﹐無所停畱。恐遊外景而喪志﹐使耳不聽﹐目不視﹐心不狂﹐意不亂﹐內觀存想下丹田﹐安心定意﹐固養神炁﹐行持不可缺乏﹐不可執著﹐勿得輕示小用矣。鉛汞二字﹐非干是神炁。鉛汞有分兩﹐神炁如何有分兩﹖鉛汞有抽添﹐神炁如何言抽添﹖更有一等修行之人﹐於神炁也不會養﹐小成法尙自不知﹐卻一向執著他包天裹地﹐豁達頑空。言我無做無作﹐大道無形無象﹐本來無少無多﹐修个甚底﹖饑時喫飯﹐飽時打睡。此等修行之人﹐到頭如枯樹發狂花﹐何異於迷人行夜路﹐深可痛哉﹗若夫大道無言無相﹐王祖師甘河鎭上遇呂眞人﹐卻是个甚麼修行﹖

學道之人﹐金丹大藥成時﹐光照十方﹐明徹四海﹐聚則成形﹐散則無窮﹐千變萬化者也。此乃是大道也。男子有內腎﹐內腎者對臍貼著脊骨﹐兩个腰子是也。人之元陽金精﹐從內腎而生。內腎者﹐又名偃月壚﹑玉壚。心爲金鼎﹐內腎與外腎﹐坎家一卦﹐切勿不得淨身﹐去其外腎﹐損其造化﹐難成道也。腎者﹐此是五臟之主也。人有三宮三田﹕頂門爲泥丸﹐名曰上丹田﹔心爲絳宮﹐名曰中丹田﹔臍下一寸三分爲黃庭宮﹐名曰下丹田。此是養聖胎之房﹐煉金丹大藥之壚竈也。人有五臟﹐各有一精﹐五精皆聚在下丹田。下丹田左靑右白﹐上赤下黑﹐中央黃。下丹田者﹐一名五明宮﹐一名寶瓶宮﹐一名水精宮﹐一名五行壚﹐一名龍池﹐一名鳳池﹐一名瑤池﹐一名丹池﹐一名華池﹐一名七寶池﹐一名阿耨池﹐一名金利國﹐一名气海。人心是南方丙丁火﹐腎是北方壬癸水﹐心腎者是假水火也。人心腎中鉛汞﹐是眞坎離也。

夫修仙學道之士﹐先要識性命賓主。性家賓主者﹐縱放心猿﹐迷失在外爲賓﹐省後還家﹐不昏不昧﹐不搖不動爲主﹐此是性家賓主也。夫命家賓主者﹐汞象木火龍者﹐浮在離爲賓﹐鉛象金水虎者﹐沈在坎爲主。張平叔曰﹕自知顚倒猶離坎﹐誰識浮沈定賓主是也。太上曰﹕以鉛爲君﹐以汞爲臣﹐鉛若不眞﹐汞難以固。鉛爲造化之主﹐此是命家之賓主也。且鉛汞有眞有假﹐亦此人身中煉金丹大藥內﹐鉛汞玄妙之中。眞鉛汞生在天地之先﹐假鉛汞生在天地之後。眞鉛汞﹐此是無形造化﹔假鉛汞﹐此是有形造化。夫眞鉛汞者﹐未有天地虛空先生者﹐此是西方無象庚辛眞金也。金者是鉛﹐鉛能生汞。鉛汞者﹐此是北方無象壬癸眞水也。鉛得汞而生形﹐次以漸生天地﹑生日月﹑生山海﹑生人倫﹐生一切萬物也。金爲水之母﹐母隱子胎。水者金之子﹐子藏母胞。金體剛固無敗朽﹐金爲之根﹐固濟爲大丹之根基也明矣。眞金是萬物之母。《道徳經》曰﹕無名

天地之始﹐有名萬物之母是也。

天眞皇人注《陰符經》曰﹕一者﹐天地之根﹐陰陽之母﹐萬物類之以生成﹐千靈感之以舒慘﹐生於髙天厚地﹐洞府仙山﹐玄象靈宮。神仙聖眾﹐未有一物不因鉛气生者也。子能煉鉛成炁﹐而萬神自生﹐故不死耳。夫鍛煉鉛汞者﹐此是黑錫水銀也。黑錫是鉛﹐水銀是汞﹐黑錫是五金之母也﹐水銀是五金之賊也。黑鉛造化黃丹﹐此是陰返陽也。黃丹復造化黑錫﹐此是陽返陰也。水銀造化新紅﹐此是陰返陽也。新紅復造化水銀﹐此是陽返陰也。黑錫造化瑩粉﹐水銀造化輕粉。水銀﹑黑錫二物﹐各藏金木水火土五行﹐造化五般顏色靑﹑紅﹑黃﹑白﹑黑。黑錫﹑水銀𨿽是假鉛汞﹐與天地人造化相類也。天地抽鉛添汞而生萬物﹐得其長生。冬至一日﹐地中陽炁上升﹐直至於天﹐此是天地飛金精﹐又是抽鉛也。夏至一日﹐天中陰炁下降﹐直至於地﹐此是天地抽汞也。天地翻一炁而爲春夏秋冬﹑木火土金水﹐四時俱備﹐惟戊己無形﹐隨四季而運轉。呂眞人曰﹕五行精髓一胞中是也。

《陰符經》曰﹕觀天之道﹐執天之行﹐盡矣。鉛汞二字﹐不只一說。變化多般﹐不可只定。砂中生水銀﹐相日中雞。雞者陰也﹐陰者是汞也。黑鉛相月中兔﹐兔者陽也﹐陽者是鉛也。仙有五等﹐天仙﹑地仙﹑鬼仙﹑人仙﹑神仙。

惟有天仙者﹐形神俱妙﹐與道合眞。聚則成形﹐散則無窮。呂眞人詩曰﹕金丹一粒定長生﹐須得眞鉛煉甲庚是也。

三峯老人號抱一子劉某﹐遊徧天下四海﹐參問亂言者如牛毛﹐同道者千萬中無一二。凡學道之人﹐性命二字皆要雙全也。

謹按古今得道諸仙﹐直捷簡要經書﹐作此天仙之圖﹐今將長生不死淸靜天機﹐顯揚泄漏於人間矣。幸聰明君子用心用意﹐子細參詳究問﹐詳見後傳。

假性命出陰神是鬼仙小成之法

口訣曰﹕不在言多。凡修仙學道之士﹐先要識性命根源。根源者﹐此是人之心腎也。腎是爲命之根﹐心是性之源。男子婦人以內腎是命之根﹐以心是性之源也。夫人性命者﹐此是人心腎中神气也。心是神之宅﹐腎是气之舍。神者元本在心﹐心屬陰气者﹐系根在腎﹐腎屬陽。神是气之子﹐气是神之母。神气者﹐此是假子母也。神是性﹐气是命﹐神气者﹐此是假性命也。又神者在目爲視﹐在耳爲聽﹐在舌爲言﹐在鼻爲嗅﹐在手爲把握﹐在足爲行走。晝則爲想﹐夜則爲夢。散則是意﹐聚則是气。聚散無蹤迹﹐入爲一身之主宰﹐出爲靈空無邊﹐大包天地﹐小入

芥子。意在心中守定﹐神在下丹田安靜。

口訣曰﹕精不散﹐則神不離也。心不可用﹐意不可動﹐用心則意動﹐意動則神移﹐神移則气散﹐气散則神亡。《周易》云﹕陰陽不測之謂神是也。劉眞人詩云﹕心靜天堂路﹐意亂地獄門是也。性命二字﹐如玉隱在頑石中﹐遇良匠鏨鑿﹐分剖出來﹐方可下工。若要下工﹐十二時中須是志誠堅守﹐久久自然純熟矣。夫日用間飲食則定﹐萬事俱忘﹐深居靜室﹐厚鋪坐褥﹐寬擊衣帶﹐疊掌盤膝﹐正身端坐﹐莫起一念﹐晝夜休睡﹐神性長明。眼不視物﹐耳不聽聲﹐緊閉其口﹐鼻中出入气息﹐似有似無﹐莫教間斷﹐一心存神﹐存想視聽。只在臍下一寸三分下丹田內﹐安心定意﹐莫教散亂﹐抱守元陽眞气﹐卽是長生養命眞道﹐亦是出死入生妙法﹐又是仙壚也。這回下丹田內﹐安心定意﹐昏昏默默﹐綿綿不斷﹐日積累功﹐久而見驗。

學道之士﹐古往今來多不遇明師。安心定意﹐鎖系心猿意馬﹐乃是學道之大病﹐苦中苦也。如遇明哲師匠﹐傳其口訣﹐便會日用於下丹田內﹐安心定意﹐鎖擊心猿意馬。此法又如人家養豬﹑羊﹑牛﹑馬有欄圈相似。不得身外存想﹐不得身外觀想﹐不得想包天裹地。虛空一意旣出眞性﹐不知所往﹐只拋下一間空捨。且下丹田者﹐此是自己產出﹐仙聖洞天福地也。下丹田內有眞陰眞陽﹐金精重一斤﹐此是神仙之母。學道之士﹐若不在下丹田內安心定意者﹐如嬰兒無母自荒也﹐似迷人失路自迷也。《生天經》云﹕注想身田五臟六腑﹐心目內觀眞气所有﹐淸靜光明虛白晃曜是也。劉眞人頌曰﹕心無雜念﹐意莫外遊。依此修行﹐更去何求是也。若能忘機絕念﹐勤而行之﹐如雞抱卵﹐似蜣螂轉丸﹐丸成精思之。思無絕斷﹐常以神守气﹐气守神﹐神气相守﹐聚於下丹田﹐結成胎仙。一志不散﹐可以入定﹐定中以出陰神﹐千里萬里如同展臂。陰神出處﹐他見別人﹐人不見他﹐此無名鬼關修﹐無可歸止。能投胎奪舍﹐就入軀殼﹐乃得淸虛之鬼﹐非純陽之仙也。名曰出陰神﹐是名小成之法也。

眞性命出陽神是天仙大成之法

口訣曰﹕不在多言。凡修長生不死﹐煉龍虎金丹大藥之士﹐先要識性命根源。根源者﹐在離坎二卦也。言坎離者﹐此是心腎也。人以心爲離卦﹐以腎爲坎卦﹐坎離二卦﹐此是性命之根源也。夫人之眞性命﹐是坎離中鉛汞也。鉛汞者﹐乃龍虎也。離卦生八兩汞﹐汞者龍也。坎卦生八兩鉛﹐鉛者虎也。離卦藏龍﹐坎卦藏虎。呂眞人曰﹕陽龍元向離宮出﹐陰虎還從坎內生。離卦屬南方﹐丙丁火。坎卦屬北方﹐壬癸水。鍾離眞人曰﹕水藏白虎火藏龍﹐自古神仙向此中是也。太白眞人曰﹕五行顚倒術﹐龍從火裹出﹐五行不順行﹐虎向水中生是也。

眞性命二字﹐多包籠說﹐或言水火﹑金木﹑夫婦﹑日月﹐異名千變萬化﹐不可勝言。口訣曰﹕只是心腎中精血二字。心是血海﹐腎是精海﹐心是血之源﹐腎是精之根。精者﹐是鉛也。血者﹐是汞也。汞生在南方﹐丙丁火﹐屬陽。鉛生在北方﹐壬癸水﹐屬陰。眞性命只是陰陽二理。陽者是性﹐陰者是命﹐若直說陰陽者﹐陽只作陽說﹐陰只作陰說。離中汞者是性﹐坎中鉛者是命。若顚倒說陰陽者﹐陽者卻作陰﹐說陰者卻作陽。說坎中鉛者在下﹐卻是性﹔離中汞者在上﹐卻是命。顚倒說陰陽者﹐此是合天地日月造化之理也。鉛是汞之母﹐汞是鉛之子。鉛汞者﹐乃是眞子母也。鉛者是性﹐汞者是命﹐鉛汞者乃是眞性命也。天地無心腎﹐以日月爲心腎。人無日月﹐以心腎爲日月。日中有雞﹐卦屬南方離女﹐陽中藏陰也。月中有兔﹐卦屬北方坎男﹐陰中藏陽也。離藏八兩汞﹐象日中離。﹟1坎藏八兩鉛﹐象月中兔。心象日﹐腎象月﹐心腎中陰陽﹐象日月中之造化也。呂眞人曰﹕有人問我修行法﹐逼指天邊日月輪是也。

月上弦下弦。每月初一日﹐月生一兩金。初二初三到初八日﹐月生八兩金。月直如弦弓﹐不髙不低半斤月﹐名曰上弦。此後七日並前八日﹐總得十五曰﹐陽生俱圓數滿是矣。十六日陽數漸減﹐數當生陰﹐陰退八日至二十三日﹐月直如有弦弓﹐不髙不低半斤月﹐名曰下弦。上弦是八兩﹐下弦是八兩﹐上弦又是金﹐又是火﹐下弦又是銀﹐又是水。上弦下弦又是陰陽﹐又是龍虎﹟2變化多端﹐不可盡言。王祖師曰﹕上弦金﹐下弦銀﹐上下金銀各半斤﹐彼我合爲十六兩﹐內中星分怎生均是也。劉海蟾曰﹕爲君試說大還丹﹐五色形圓似彈丸。二味合和十六兩﹐周天火候四邊攢是也。鍾離眞人曰﹕二象包含共一斤﹐陰陽相制化爲眞是也。

凡學道之人﹐得遇明師志友﹐切勿虛負師友親授之道﹐急急下手修煉﹐和合四象﹐攢簇五行﹐匹配鉛汞﹐二八相合﹐運周天火候﹐煆煉成就一十六兩赫赤龍虎金丹大藥﹐形如彈丸﹐色同朱橘﹐以應乾坤一斤數。每兩二十四銖﹐按周天三百八十四爻也。修煉之士﹐先要固養神气。神气者﹐乃是眞戊己土也。戊己爲媒人﹐又是黃婆﹐戊土者﹐乃是坎中气也。己土者﹐乃是離中神也。神气不散﹐鉛汞自然匹配﹐烏兔自不相離﹐煉成一粒龍虎金丹大藥。鍾離眞人曰﹕鉛汞兩般爲藥本﹐若無戊己不成丹﹐三家合一爲眞種﹐始見金丹有返還是也。世人指脾爲戊己﹐爲黃婆﹐爲媒人者﹐此是假戊己也。

修煉之士﹐先要識煉丹之火有三等﹐分於內外兩火。外火者﹐有形有象﹐可煉五金﹐造化五穀﹐遊養人物﹐此火非能煉丹。煉丹之火﹐其在內﹐內火者﹐無形無象﹐發之有焰﹐藉五穀之气﹐卽生眞火。以精爲民火﹐气爲臣火﹐心爲君火。君火者﹐神火也。神火者﹐性火也。惟性火不可發﹐亦不可用。性火若發﹐如火生於木﹐自燒其身。惟火不可用﹐不可動﹐動亦是神動﹐神動則气動﹐气動則精動。性火不動者則神定﹐神定則气定﹐气定則精定。三火旣定﹐並會於下丹田﹐聚燒金鼎﹐鍛煉玉鑪﹐燻蒸關竅﹐使一身陰消陽長﹐太眞

陽气上下顚倒循環﹐自然鍛煉成一粒赫赤龍虎金丹大藥也。

性命二者﹐如玉隱在石中﹐遇良工妙手鏨鑿分解﹐剖破出來﹐方可下工﹐不悞人之性命也。如要下工﹐須索依前出陰神小成法行之﹐爲初從小至大也。天地有自然之气﹐气有自然之數﹐人稟天地之气而生﹐气數與天地等。修道之士﹐窮通造化之根源﹐知陰陽升降之路徑﹐能於下丹田內﹐安心定意﹐一念不生﹐湛然無欲。從半夜子時﹐一陽生時﹐自然下丹田內元陽金精變成五彩之气﹐行如烈火﹐狀如炎風﹐穿過尾閭穴﹐一撞三關﹐直至頂門泥丸宮。下降﹐復至下丹田﹐自下丹田復還過尾閭穴﹐沖和气透﹐醍醐灌頂﹐黃河倒捲﹐神气精血四物混成一气﹐上下顚倒循環﹐周而復始﹐自然暗合周天火候﹐鍛煉成一粒赫赤龍虎金丹大藥。

金丹成而陽神出現。陽神者﹐此是聖胎也。言聖胎者﹐卽是金丹﹐金丹者﹐卽是聖胎。聖胎者﹐與凡胎造化無別。凡胎者﹐只是父母鉛汞造化成人。鉛者是父之精﹐汞者是母之血﹐相合造化成人。將凡比聖﹐以外見內。聖胎者﹐全在抽鉛添汞也。所以抽鉛者﹐自下丹田眞气直入上丹田﹐又名河車運轉﹐又名肘後飛金精﹐上補腦中﹐名曰抽鉛所以添汞者。金精飛從肘後上補腦中﹐補之如足金水注﹐從頂門中降落﹐口內味甘气香﹐咽過重樓十二環﹐撞見肺﹐肺屬西方﹐庚辛金﹐其色白﹐水返爲唾﹐肺有兩道炁脈﹐气流入心﹐心屬南方丙丁火﹐其色赤﹐唾返爲血﹐血者是汞﹐名曰鉛添汞也﹐又是鉛生汞也。心有兩道气脈注入腎﹐腎屬北方壬癸水﹐其色黑﹐血返爲精﹐精者是鉛﹐名曰是汞生鉛也。修學之士﹐晝夜行持﹐時無間斷﹐抽鉛添汞﹐十月爲足﹐決定聖胎圓成。張平叔眞人詩曰﹕嬰兒是一含眞气﹐十月胎圓入聖基是也。

又《西江月》半篇詞曰﹕木性愛金順義金﹐情戀木慈仁。相吞相啖卻相親﹐始覺男兒有孕是也。五行不顚倒﹐龍虎不相交﹐三田不返復﹐聖胎不圓成是也。抽鉛添汞一百日﹐藥力完全。抽鉛協汞二百日﹐聖胎堅固。抽鉛添汞三百日﹐聖胎完備。四肢五臟﹐筋骨俱全。驀然間時動﹐臍下丹田亦動﹐如婦人懷孕之動。溫養十月胎﹐出其胎有如金蟬脫殼﹐身外有身。陽神出現﹐如嬰兒肌體鮮潔﹐神彩瑩然﹐體同虛空﹐聚則成形﹐散則無窮。次要會調神出殼﹐神出數步﹐回觀故軀﹐亦不見有如見之者﹐如見糞堆﹐憎醜萬端﹐神頃刻遠遊﹐初且莫遠去﹐初時一步二步﹐次後二里三里﹐積日而出入純熟﹐千里萬里如同展臂﹐乃曰出陽神。此是天仙大成之法﹐長生不死之術盡矣。

金蟬脫殼天仙之圖

口訣曰﹕凡修長生不死﹐煉龍虎金丹大藥之士﹐先須知陰陽升降之路徑﹐然後可以下手﹐抽鉛添汞﹐飛騰日月﹐返復陰陽眞气﹐上下顚倒循環﹐周而復始﹐自然鍛煉成一粒龍虎金丹大藥。人身脊骨有二十四節﹐從下數起第一節

下﹐名尾閭穴﹐又名龍虎穴﹐又名曹溪路﹐又名九重鐵鼓﹐又名三叉骨﹐又名河卓骨﹐又名河車路﹐又名气海門﹐又名朝天嶺﹐又名上天梯。尾閭穴骨樣如金鼎﹐上有九竅﹐內外相通﹐脊骨中間﹐脊骨雨傍﹐共有三條徑路。衝直至頂門泥丸宮﹐從泥丸宮降下復至下丹田﹐下丹田復運過尾閭穴﹐此是從後上升之路徑二泥丸宮此是從前下降之路徑﹐泥丸宮﹑尾閭穴二處﹐是陰陽升降之路徑也。人脊骨上下有三關﹐尾閭穴名曰下關﹐有三節﹐從下關第三節

數至第十八節

處﹐名曰中關。又從中關第十八節

處﹐數至玉枕關﹐及上大椎三節﹐直至泥丸官﹐名曰上關。此是三關之名也。披云眞人詩曰﹕撞透三關神泰定﹐衝開九竅气沖和。周天火候無凝滯﹐半夜顚狂獨自歌是也。修學君子﹐於墳墓內枯骨中﹐看尾閭穴﹐骨孔穴﹐摸樣如此無別也。洞賓眞人詩曰﹕尾閭九竅爲鐵鼓﹐周天火候作弓箭。鐵鼓撞透功非小﹐一派黃河上下轉是也。

尾閭骨圖

煉就金丹藥﹐推翻造化鑪。一輪無影月﹐天地不能拘。

七言絕句

一十六首﹐應乾坤一斤之數。

靑龍白虎各西東﹐兩獸擒來烹鼎中。

煉就九轉成大藥﹐一粒金丹頂上紅。

嬰兒在坎水中坐﹐奼女在離火內居。

匹配奼嬰作夫婦﹐十月產个定顏珠。

誰信男兒卻有胎﹐分明臍下產嬰孩。

四肢五臟筋骨就﹐金胎脫殼赴蓬萊。

長生不在說多言﹐便向坎離采汞鉛。

煉就火丹十六兩﹐天仙決受玉皇宣。

龍虎修成九轉功﹐能驅日月走西東。

若知火候抽添法﹐金液還丹滿頂紅。

火取南方赤龍血﹐水求北海黑虎精。

和合二物居一處﹐嬰兒養就定長生。

水雲遊玩到西方﹐認得眞金堅又剛。

煉就大丹吞入腹﹐五明宮裹且徜徉。

心如朗月連天淨﹐性似寒潭止水同。

十二時中長覺照﹐休教昧了主人翁。

萬景縱橫世事纏﹐虛空應物樂淸便。

煉磨心地無纖翳﹐正似污泥出水蓮。

行持心月澄萬幻﹐住處神珠照十方。

坐靜常觀眞自在﹐臥時休滅眼前光。

性命兩般各自別﹐兩般不是一枝葉。

性宗到了陰鬼仙﹐修命陽神超生滅。

日月分明說與賢﹐馬猿牢鎖在丹田。

眞空覺性常無昧﹐九轉功成決作仙。

撞透三關奪聖機﹐衝開九竅上天梯。

黃河倒捲無凝滯﹐一對金蟬上下飛。

瓊花頂戴最爲奇﹐奪得天然造化機。

最上山頭飛日月﹐算來塵世沒人知。

河車滚滚過三關﹐搬運瓊花不敢閒。

補滿泥丸宮裹去﹐逍遙歸上玉京山。

注解戴花劉道子﹐騎龍跨虎打金球。

被吾搬在天宮裹﹐贏得三千八百籌。

抱一子三峯老人丹訣竟

﹟1坎卦應是﹐攺爲。

﹟2『又龍虎』﹐依本校法﹐當攺爲『又是龍虎』。

