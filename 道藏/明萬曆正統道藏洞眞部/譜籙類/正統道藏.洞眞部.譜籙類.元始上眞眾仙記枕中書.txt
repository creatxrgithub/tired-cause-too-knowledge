元始上眞眾仙記

經名﹕元始上眞眾仙記。撰人不詳﹐約出於南北期。前半篇爲葛洪《枕中書》﹐復半篇爲《眞記》﹐所載仙眞名號多見矜陶弘景《眞誥》及《眞靈位業圖》。一卷。底本出處﹕《正統道藏》洞眞部譜錄類。

元始上眞眾仙記

葛洪枕中書

洪歷觀天地之寶藏﹐上聖之宮第﹐至上之尊神仙圖記﹐猶未知極妙之根。以去月乙丑夜半﹐靜齋於羅浮山﹐忽驚風駭起﹐香馥亂芳﹐龍嗚虎嘯﹐躑躅空中。有頃之間﹐紫雲覆林﹐忽見一眞人﹐眼瞳正方﹐項負圓光﹐天顏絕世﹐乘白麟之車﹐建九旄之節﹐腰帶瓊文鳳繡之錦旌﹐頭戴六通之冠﹐年可二十許﹐侍者執夜光之火﹐玉羽衛可有千人﹐自號玄都太眞王﹐問曰﹕子是葛洪乎﹖何爲而希長存﹖洪稽首披陳﹐長跪執禮。神告余曰﹕子是籍九天之嘉慶﹐乘運挺英﹐復千年之後﹐太淸有仙伯之名。今當遠變去世﹐卜宅西鄕﹐相攜於太華之上﹐丹宮之中﹐且還時朝﹐以龍淵代身﹐密乎寂往﹐莫識今眞。子窮玩墳典﹐聰秀逸羣﹐解滯悟惑﹐可謂妙才矣。但未知眞仙之宮第﹐上聖之所由耳。吾今行矣﹐相告計共事﹐不復爲久也。洪因伏叩頭﹐於是眞神卽令侍者執筆擘紙﹐口授妙言。旣畢﹐左手授與洪﹐云﹕吾往方丈簡仙官﹐致復相過﹐子勗之焉﹐吾去矣。見駕乘冉冉而髙﹐乃失所在也。

《眞書》曰﹕昔二儀未分﹐瞑涬鴻蒙﹐未有成形﹐天地日月未具﹐狀如雞子﹐混沌玄黃﹐已有盤古眞人﹐天地之精﹐自號元始天王﹐遊乎其中。溟涬經四劫﹐天形如巨蓋﹐上無所系﹐下無所根﹐天地之外﹐遼屬無端﹐玄玄太空﹐無響無聲﹐元气浩浩﹐如水之形﹐下無山嶽﹐上無列星﹐積气堅剛﹐大柔服結﹐天地浮其中﹐展轉無方﹐若無此气﹐天地不生﹐天者如龍﹐旋回雲中。復經四劫﹐二儀始分﹐相去三萬六千里﹐崖石出血成水﹐水生元虫﹐元虫生濱牽﹐濱牽生剛須﹐剛須生龍。元始天王在天中心之上﹐名曰玉京山﹐山中宮殿﹐並金玉飾之﹐常仰吸天气﹐俯飲地泉。復經二劫﹐忽生太元玉女﹐在石澗積血之中﹐出而能言﹐人形具足﹐天姿絕妙﹐常遊厚地之間﹐仰吸天元﹐號曰太元聖母。元始君下游見之﹐乃與通气結精﹐招還上宮。當此之時﹐二气絪縕﹐覆載气息﹐陰陽調和﹐無熱無寒﹐天得一以淸﹐地得一以寧﹐並不復呼吸﹐宣气合會﹐柑成自然飽滿﹐大道之興﹐莫過於此。結積堅固﹐是以不朽。金玉珠者﹐天地之精也﹐服之與天地相畢。元始君經一劫﹐乃一施太元母﹐生天皇十三頭﹐治三萬六千歲﹐書爲扶桑大帝東王公﹐號曰元陽父﹔又生九光玄女﹐號曰太眞西王母﹐是西漢夫人。天皇受號十三頭﹐後生地皇﹐地皇十一頭﹐地皇生人皇九頭﹐各治三萬六千歲。聖眞出見﹐受道天文﹐無爲建初﹐混成天任﹐於今所傳三皇天文﹐是此所宣﹐故能召請天上大聖﹐及地下神靈﹐無所不制。故天眞皇人﹑三天眞王﹐駕九龍之輿是也。次得八帝﹐大庭氏﹑庖羲﹑神農﹑祝融﹑五龍氏等﹐是其苗胤也﹐今治五嶽。是故道隆上代﹐獘極三王。三王﹐夏禹﹑殷湯﹑周武也。是以淳風旣澆﹐易變而禮興﹐禮爲亂首也。周末陽弱而陰彊﹐國多寡婦﹐西戎金兵起﹐而異法興焉。旣而九州湮沒﹐帝業荒蕪﹐此言驗也。後來方有此事。道隆之代﹐其人混沌﹐異法之盛﹐人民猾僞也。

洪曰﹕此事玄遠﹐非凡學所知﹐吾以庸才﹐幸遭上聖眄目﹐論天地之奧藏﹐暢至妙之源本﹐輒條所誨﹐銘之於素﹐以爲絕思矣。夫無心分之人﹐愼勿以此元始告之也。故置遺迹﹐示乎世之賢耳。

《眞記》曰﹕玄都玉京七寶山﹐周回九萬里﹐在大羅之上﹐城上七寶宮﹐宮內七寶臺﹐有上中下三宮﹐如一宮城﹐一面二百四十門。四方生八行寶林﹐綠葉朱實﹐五色芝英﹐上有萬二千種芝﹐沼中蓮花徑度十丈。上宮是盤古眞人元始天王﹑太元聖母所治﹐中宮太上眞人金闕老君所治﹐下宮九天眞皇三天眞王所治。玉京有八十一萬天路﹐通八十一萬山嶽洞室。夫以得道大聖眾﹐並賜其宮第居宅﹐皆七寶宮闕﹐或在五嶽﹐或在名山﹐山嶽艸眞所居﹐都有八十一萬處。古今有言﹐九九八十一﹐是終天路玉京山也。上仙受天任者﹐一日三朝玄都太上眞人也𨿽有億萬里﹐往還如一步耳﹐世人安知此哉。眾仙或有日三朝扶桑公﹐或三朝西王母。玉京金闕﹐是太上眞人月三朝元始天王﹑太上眞人。元始之弟子﹐皆如帝王有司徒﹑丞相也。金闕老子﹐太上弟子也。扶桑大帝﹐元始陽之气﹐治東方。故世間帝王之子﹐應東宮也。

西漢九光夫人﹐始陰之气﹐治西方。故曰木公﹑金母﹐天地之尊神﹐元气煉精﹐生育萬物﹐調和陰陽﹐光明日月﹐莫不由之。精神長存﹐命則無終﹐抱一不離﹐故能長久。天失陰陽﹐水旱不節﹐人失陰陽﹐神根命竭。世人不能保一守三﹐修生反死﹐固其宜矣﹐可後怨耶。吾復千年之間﹐當招子登太上金闕﹐朝宴玉京也。此電頃未足爲久﹐今且可浮游五嶽﹐采靈芝﹐尋隱仙之友﹐逍遙無爲﹐吾言信可望哉。

扶桑大帝住在碧海之中﹐宅地四面﹐並方三萬里﹐上有太眞宮﹐碧玉城萬里﹐多生林木﹐葉似桑。又有椹樹﹐長數千丈﹐二十圍﹐兩兩同根偶生﹐更相依倚﹐名爲扶桑﹐宮第象玉京也。眾仙無量數﹐玄洲方丈諸羣仙﹐未升天者在此﹐去會稽岸六萬里﹐太淸仙伯太上丈人所治。蓬萊山對東大海之東北岸﹐山周回五千里﹐瞑海中濤浪衝天﹐九气丈人所治。

昆侖玄圃﹐金爲塘城﹐四方千里﹐城上安金臺五所﹐玉樓十二﹐瓊華之屋﹐紫翠丹房﹐七寶金玉積之連天﹐巨獸萬尋﹐靈香億千﹐西王母九光所治﹐羣仙無量也。

廣成丈人﹐今爲鍾山眞人﹐九天仙王。漢時四皓仙人﹑安期﹑彭祖﹐今並在此輔焉。

務成子﹑力墨子﹐爲岷山眞人。今玄子﹑玉子﹐爲岷山侯。

太昊氏爲靑帝﹐治岱宗山。顓頊氏爲黑帝﹐治太恆山。祝融氏爲赤帝﹐治衡霍山。軒轅氏爲黃帝﹐治嵩髙山。金天氏爲白帝﹐治華陰山。

右五氏爲五帝。

堯治熊耳山﹐舜治積石山﹐禹治蓋竹山﹐湯治玄極山﹐靑烏治長山﹐及馮修山長。

右五人爲五帝佐相﹐領五帝事﹐五帝一劫遷佐者代焉。

許由﹑巢父﹐今爲九天侍中﹐箕山公。夏啟﹑周發﹐受書爲四極明公。。或住羅酆﹐或在洞天。三周大者爲絳陵眞人﹐二人並在金華山。漢髙祖﹑光武﹐並爲四明賓友。周靈王今爲太虛侍郎﹐治波龍山。樂子長闔家得仙﹐未升天任﹐並住方丈之室﹐神洲受太玄生籙﹐五芝爲糧也。郭景純爲都錄司命﹐治虛臺也。左元放今爲天柱眞人﹐監仙侯。葛玄受金闕君命﹐爲太極左仙公﹐治蓋竹山﹐又在女幾山﹐常駕乘虎騎也。許映始爲霍林仙人。許穆在華陽洞天立宅﹐爲眞人。許玉斧在童初之北﹐位爲眞人﹐未有掌領。鮑靚爲地下主者﹐帶潛山眞人﹐復五百年﹐當爲昆兵侍郎。鄭思遠住南霍﹐常乘虎豹﹑白鹿﹐未有職事。蔡郁壘爲東方鬼帝﹐治桃丘山。張衡﹑楊云爲北方鬼帝﹐治羅酆山。杜子仁爲南方鬼帝﹐治羅浮山﹐領羌蠻鬼。周乞﹑嵇康爲中央鬼帝﹐治抱犢山。趙文和﹑王眞人爲西方鬼帝﹐治嶓冢山。

夫地仙遊五嶽﹐朝朝西王母﹐夕憩鍾山嶽﹐𨿽未升天﹐此歡樂亦難言也。及童初之府﹐易遷之宮﹐惟有此樂也。名山之中﹐年年有仙去者﹐世人不見﹐不信神仙﹐可哀嘆也。夫學不顧軀命﹐心志淸白者﹐吾未見虛往也。或修之不勤﹐勤而不除貪欲之樂﹐三業十惡未攺﹐猶抱石而赴長津矣。

吳越及梁益﹐風气淸貞﹐故多仙人。是以成都之境﹐丹陽之域﹐會稽之東南﹐天路所衝﹐善宜修尙也。凡此眾仙﹐及命過受書者巨眾﹐不可具記﹐在小嶽之中者﹐亦略舉之也。

鬼谷先生爲太玄師﹐治靑城山。王子喬爲金闕侍中﹐治桐�山。赤松爲昆林仙伯﹐治南嶽山。王子登爲小有天王﹐治王屋山。孤竹﹑伯夷﹑叔齊等﹐並爲九天僕射﹐治天臺山。孔丘爲大極上眞公﹐治九疑山。顏回受書﹐初爲明泉侍郎﹐後爲三天司眞。七十二人﹐受名玄洲﹐門徒三千﹐不經北酆之門。項儀山爲蓬萊司馬。周公旦爲北帝師﹐治勁革山。莊周爲太玄博士﹐治在荊山。孫權受任﹐治亦在荊山。張道陵爲三天法師﹐統禦六虛﹐數侍金闕﹐太上之股肱﹐治在廬山﹐三師同宅。王方平今爲上相﹐治月支國人烏山。墨翟爲太極仙卿﹐治馬迹山。徐來勒爲太極眞人﹐治括蒼山﹐小宮在天臺山。陳安世治小臺山。嚴君平今治在峨媚山。屈原爲海伯﹐統領八海。王弼爲北海監。郭聲子爲閬風眞人。魏夫人治南嶽山。裴淸靈治四明山。馬明生今在鍾山。陰長生爲地肺眞人。

孫登爲聞丘眞人。九華眞妃治夏蓋山﹐或在龍山。王長﹑趙升二人﹐受書爲廬山中正一三天都護。韓眾今爲霍林眞人。瑯琊於吉﹐爲太虛左掾侍史。

三茅爲保命定錄司非監﹐在華陽洞府治北居﹐棲憩包山有數千﹐小山亦不減百﹐皆是神山。今略證仙人之數﹐足以令子心堅仰慕矣﹐祕之勿宣。若髙賢心馳嶺外﹐子去世之際﹐可緘以示之。苟行業不建﹐徳務不仁者﹐終天無令見也。凡靑嶂之裹﹐千嶺之際﹐仙人無量﹐與世人比肩而不知。凡人有因緣者﹐或在探山迷誤﹐入仙家使﹐爲仙洞玉女所畱﹐請先功厚也。初學道不必入山﹐閉門勤修﹐不雜人物﹐長齋執志﹐或淸香灑掃﹐亦能降眞矣。魏夫人﹑許氏之徒﹐皆其流也。要當裙拾方術眞書良久﹐傳影響粗應﹐便當絕迹耳。若出入人間﹐暫捨山谷﹐事緣衣服飲食﹐不須與世交﹐當有異矣。外和光同塵﹐內守其眞一﹐斯言之妙也。

元始上眞眾仙記竟

