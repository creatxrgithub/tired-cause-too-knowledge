黃籙九陽梵炁燈儀

經名﹕黃籙九陽梵炁燈儀。一卷。底本出處﹕《正統道藏》洞眞部威儀類。

黃籙九陽梵炁燈儀

法事如式啟白

焚香供養太乙救苦天尊﹐九天生神上帝﹐九陽梵炁天君﹐九州社令神君﹐九幽地獄冥官﹐冥府考治一切聖眾。

伏以混元本始﹐藏三炁於太初﹔神景含輝﹐布九光於霄極。大塊旣判﹐元始開圖﹐神資惠靈﹐炁分羅絡﹐恩流下土﹐法出度人。是以金籙垂科﹐云編闡教﹐紫微玉室﹐光明空洞之中﹔東極碧霞﹐變化始靑之上。本形有象﹐煥爛八方。文彩垂芒﹐廣長一丈。祕九重之金格﹐耀七寶之騫林。妙炁結成﹐靈風鼓奏。壇司得請﹐許接引以宣行﹔幽爽蒙休﹐獲開明而度化。今齋官某人披心大梵﹐稽首太玄。願賜九色之陽光﹐照破重陰之幽獄。伏願萬仙翊衛﹐六丁前驅﹐分善惡之種名﹐回人天而向道。周行不殆﹐普度無窮。稽首歸依﹐稱揚功徳。

舉隨方救苦天尊

謹然東卮神燈﹐布帝眞胞命元元一黃演之炁﹐下照風雷地獄﹐用破飛戈飄戟之難。

舉隨方救苦天尊

伏以帝出乎震﹐首歲徳以發生﹔物植乎東﹐宅嵎夷而賓日。木司九炁﹐箕主七辰。翠羽華林中﹐有開明之童子﹔碧霞玉闕上﹐對始皇之老人。今有齋官某人拔度亡過某人形魂﹐往升天界﹐然點神燈。施郁單無量天生神寶章。

眾和宣章﹐一黃演之炁

混合空洞炁﹐飛爽浮幽寥。延康無期劫﹐渺渺離本條。苦魂沈九夜﹐乘晨希陽翹。大有通玄戶﹐郁單降晨霄。黃雲凝靈府﹐陰陽炁象交。胞元結長命﹐惡根應化消。桃康合精延﹐二帝秀玉飄。灌漑胞命門﹐精煉神不凋。九天命靈章﹐生神神自超。元君遏死戶﹐司馬誦洞謠。一唱萬眞和﹐九徧諸天朝。稽首恭劫年﹐慶此榮舊苗。

伏願象輪布化﹐龍頷垂光﹐遊行三界之中﹐下赦萬生之罪﹐普令悟道﹐俱入大乘。得道之後﹐升入無形。

謹然東南卮神燈﹐布帝眞胎命元洞冥紫戶之炁﹐下照銅柱地獄﹐用破身體焦爛之難。

舉隨方救苦天尊

伏以陽出東南﹐象重明之烜赫﹔巽乎中正﹐言萬物之潔齊。處江海之不爭﹐鼓風雷之相搏。在元福用賢之界﹐有好生度命之尊。今有齋官某人拔度亡過某人形魂﹐往升陽界﹐然點神燈。施上上禪善無量壽天生神寶章。

眾和宣章﹐二紫戶之炁

無量結紫戶﹐炁尊天中王。開度飛玄爽﹐凝化輪空洞。故根離昔愛﹐緣本思舊宗。幽夜淪遐劫﹐對盡大運通。帝眞始明精﹐號曰字元陽。嬰兒史伯原﹐結胎守黃房。斬根斷死戶﹐熙頤養嬰童。禪善導靈炁﹐玄哺飛天芳。華景秀玉質﹐精煉自成容。務玄育上生﹐羅列備明堂。太虛感靈會﹐命我生神章。一唱動九玄﹐二誦天地通。混合自相和﹐九徧成人功。大聖慶元吉﹐散花禮太空。諸天並歡悅﹐一切稽首恭。

伏願回駕傾光﹐隨機變化。掃除五苦﹐詣長樂之淸都﹔消殄三塗﹐利眞常之妙景。普令萬匯﹐俱入大乘。得道之後﹐升入無形。

謹然南卮神燈﹐布帝眞魂命元長靈明仙之炁﹐下照火翳地獄﹐用破吞火食炭之難。

舉隨方救苦天尊

伏以三炁天中﹐赤帝號丹靈之老﹔重陽宮內﹐玉眸煉流火之庭。當萬物相見之時﹐保億劫無窮之運。尋聲赴感﹐應念分輝。今有齋官某人拔度亡過某人形魂﹐上生天界﹐然點神燈。施梵監須延天生神寶章。

眾和宣章﹐三明仙之炁

須延總三云﹐玄元始炁分。落落大梵布﹐華景翠玉尊。明梵飛玄景﹐開度長夜魂。遊爽赴期歸﹐炁炁返固根。大帝號陽堂﹐字曰八靈君。九關回祿道﹐胎炁生上元。陵梵度命籍﹐太一輔精延。泥丸敷帝席﹐三部八景分。魂生攝遊炁﹐九轉自成仙。瑯瑯九天音﹐玉章生萬神。三徧列正位﹐炁參八辰門。玄關遏死戶﹐靈鎭津液源。應會感靈數﹐明道潛回輪。慶此嬰兒蛻﹐稽首贊洞文。

伏願億曾受度﹐煉以玉膏﹔九族同升﹐賜之金液。北府滅大魔之試﹐南河制洪水之災。得道之後﹐升入無形。

謹然西南卮神燈﹐布帝眞魄命元碭屍冥演由之炁﹐下照屠割地獄﹐用破倒懸割體之難。

舉隨方救苦天尊

伏以坤輿載物﹐未申居地勢之中﹔梵炁流罡﹐參井處星羅之右。廣運太靈之徳﹐髙臨仁靜之鄕。萬寶裝嚴﹐百靈成伏。今齋官某人拔度亡過某人形魂﹐往升陽界﹐然點神燈。施寂然兜術天生神寶章。

眾和宣章﹐四演由之炁寂然無色宗﹐兜術抗大羅。靈化四景分﹐萬條翠朱遐。遊魄不顧反﹐一逝洞羣魔。神公攝遊炁﹐飄飄練素華。榮秀椿劫期﹐乘運應靈圖。空洞生神章﹐靈音逸九霞。一唱萬眞會﹐騫爽合成家。九轉景靈備﹐鬱鬱曜玉葩。兜術開大有﹐一慶享祚多。上聖回帝駕﹐嬰兄欻以歌。不勝良辰會﹐一切稽首和。

伏願億萬分輝﹐百千應號。校九府死生之錄﹐開八方罪福之門。至賤至微﹐普登道岸﹔無窮無極﹐悉轉法輪。得道之後﹐升入無形。

謹然西卮神燈﹐布帝眞臟腑命元五仙中靈之炁﹐下照金剛地獄﹐用破金錘鐵杖之難。

舉隨方救苦天尊

伏以金靈黃老﹐空靑嗚鳴紫字之林﹔玉國西那﹐郁剎峙浮羅之獄。八威煥爛﹐七炁氤氳。星分太白之精﹐治在少陰之境。今齋官某人拔度亡過某人形魂﹐上升天界﹐然點神燈。施波羅尼密不驕樂天生神寶章。

眾和宣章﹐五中靈之炁

翻翻五帝駕﹐飄飄玄上門。遊步黃華野﹐回靈驕樂端。采集飛空景﹐舊爽多不存。太微回黃旗﹐無英命靈旛。攝召長夜府﹐開度受生魂。公子輔黃寧﹐總錄具形神。玉章洞幽靈﹐五轉天地分。炁煉元藏府﹐紫戶自生仙。數周眾眞會﹐啟陽應感繁。玉女灌五香﹐聖母慶萬年。三界並歡悅﹐稽首禮天尊。

伏願眾聖臨軒﹐諸天降駕。九幽開夜騫林﹐咸返於舊條﹔十轉回靈福捨﹐更生於來運。凡居道界﹐俱入怯門。得道之後﹐升入無形。

謹然西北卮神燈﹐布帝眞靈府命元髙眞沖融之炁﹐下照火車地獄﹐用破兵刃火輪輸之難。

舉隨方救苦天尊

伏以法輪十轉﹐帝闕九重。天粵穹窿﹐郁化精於三變﹔乾元剛健﹐應君徳於六爻。居四九之稱尊﹐位重陽之極數。不言而應﹐有感必通。今齋官某人拔度亡過某人形魂﹐往升天界﹐然點神燈。施洞元化應聲天生神寶章。

眾和宣章﹐六沖融之炁

應聲無色界﹐霄映冠十方。回化輪無影﹐冥期趣道場。靈駕不待轡﹐朗然生神章。空洞諒無崖﹐玄爽亦爲疆。煉胎返本初﹐長秉飛玄梁。蘄畜喪天眞﹐散思候�常。斬伐胞樹滯﹐心遊超�﹟1京。願會旣玄玄﹐悟我理兼忘。介福九天端﹐交禮地辰良。混化歸元一﹐髙結元始王。稽首儔靈運﹐長謝囂塵張。

伏願種民立品﹐梵行開光﹐燒香散花﹐同來尊所﹐執符把籙﹐齊到帝前。絕六趣之惡根﹐興五門之善念。得道之後﹐升入無形。

謹然北卮神燈﹐布帝眞元府命元髙仙洞笈之炁﹐下照溟泠地獄﹐用破寒池楚毒之難。

舉隨方救苦天尊

伏以元冥五炁﹐坎爲天一之精﹔黑帝雙星﹐璧總太微之境。四時成歲﹐萬物所歸。玉隴神丘﹐湛眞常之返照﹔靑裙羽﹐凝妙寂以裝嚴。今齋官某人拔度亡過某人形魂﹐往生天界﹐然點神燈。施靈化梵輔天生神寶章

眾和宣章﹐七洞笈之炁

玄會統無涯﹐混炁歸梵輔。務猷運靈化﹐潛推無寒暑。乘數構貞條﹐振袂拂輕羽。瓊房有妙韻﹐泛登髙神所。圓輪無停映﹐眞仙森列序。上上霄衢邈﹐洞元深萬巨。秀葉翳翠霞﹐停蔭淸泠渚。遨玩怡五神﹐繁想嘯明侶。五難緣理去﹐衝心自怡處。爽魂隨本根﹐釁釁空中佇。七誦重關開﹐豁滯飛神武。運通由中發﹐髙唱稽首舉。

伏願慈因永劫﹐惠及有生。定水淸泠﹐制萬靈於郁絕﹔鐝天豁落﹐束六鬼於羅酆。道徳興隆﹐天人欣慶。得道之後﹐升入無形。

謹然東北卮神燈﹐布帝眞華府命元眞靈化凝之炁﹐下照鑊湯地獄﹐用破鐵叉煮漬之難。

舉隨方救苦天尊

伏以旋斗歷箕﹐羊角出扶搖之炁﹔九和十合﹐碧霞分羅絡之天。爰居長樂之福堂﹐下有朔陰之幽獄。歲之自始﹐物所成終。今齋官某人拔度亡過某人形魂﹐上升陽界﹐然點神燈。施髙虛淸明天生神寶章。

眾和宣章﹐八化凝之炁

淸明重霄上﹐合期慶雲際。玉章散衝心﹐孤景要靈會。煥落景霞布﹐神矜靡不邁。玉條流逸響﹐從容虛妙話。靈音振空洞﹐九玄離幽裔。感爽無凝滯﹐去畱如解帶。明識生神章﹐髙遊無中敗。玄景曜云衢﹐迹超神方外。應感無方圓﹐聊以運四大。研心稽首誦﹐眾聖共稱快。

伏願天寶金書﹐混元祖炁﹐開光龍漢﹐照燭重陰。亡魂克遂於飛仙﹐枯骨更生於人道。得道之後﹐升入無形。

謹然中央卮神燈﹐布帝眞嶽府命元自然玄照之炁﹐下照普掠地獄﹐用破刀山劍樹之難。

舉隨方救苦天尊

伏以至聖至眞﹐三境出大羅之上﹔無形無影﹐八方朝七寶之宮。統皇上之天元﹐鎭中央之地紀。威光翼翼﹐神徳巍巍。今齋官某人拔度亡過某人形魂﹐往升陽界﹐然點神燈。施無想無結無愛天生神寶章。

眾和宣章﹐九玄照之炁

無結固無情﹐玄玄虛中澄。淪化無方序﹐數來亦叵乘。誰云無色平﹐峨峨多丘陵。冥心縱一往﹐髙期淸神徵。良遇非年歲﹐劫數安可稱。浮爽緣故條﹐反胎自有恆。靈感洞太虛﹐飛步霄上冰。津趣鼓萬流﹐潛凝眞神登。無愛固無憂﹐髙觀稽首升。

伏願無爲大道﹐上帝髙眞。居慈悲善巧之門﹐現微妙光明之相。一身受福﹐得爲金闕之臣﹔九族同仙﹐俱入玉虛之會。得道之後﹐升入無形。

諷經向來回向

黃籙九陽梵炁燈儀竟

﹟1『口』﹐底本不淸﹐疑爲『上』字。

