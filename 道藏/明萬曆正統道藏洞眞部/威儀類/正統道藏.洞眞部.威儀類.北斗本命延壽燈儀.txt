北斗本命延壽燈儀

經名﹕北斗本命延壽燈儀。一卷。底本出處﹕《正統道藏》洞眞部威儀類。

北斗本命延壽燈儀

法事如式

伏以元綱示像﹐乃垂上屬之科﹔梵炁經天﹐故有命星之宰。一歲而纏周六度﹐三甲而次徧九宮。總下土之羣靈﹐回凶示吉﹔符上天之列曜﹐決否咸亨。有感必通﹐無幽不燭。以今贊燈﹐弟子某人虔遵聖教﹐遙感眞司。焚紫鳳之熒熒﹐光通玉斗﹔焰紅蓮之爍爍﹐照徹金衡。伏願太極頒祥﹐南宮度命﹐保壽年之遐遠﹐資福祉之無窮。稽首歸依﹐虔誠贊詠﹕長生保命天尊。

臣眾等志心皈命﹐某本命星君﹐諸靈官。

伏以眞鑑非遙﹐密通於至禱﹔天階𨿽遠﹐可薦於馨香。仰祈圓極之神﹐以貸純禧之佑。以今然燈﹐弟子某人攝心返照﹐刻意眞風。慮多生之罪籍仍存﹐致此世之運行連蹇。欲求濟度﹐獲遇明科﹐然本命之星燈﹐滌身宮之愆過。伏願削斗司之罪簿﹐列南極之仙名。復連流注之殃﹐必成於祥福﹔否賽迍虞之難﹐可革於光榮。稽首歸依﹐虔誠贊詠﹕長生保命天尊。

玉眞上帝﹐紫微尊神。繡衣羽﹐丹靑緋裙。雙珠曜景﹐華燈散陳。神光洞映﹐百福維新。八威所告﹐無幽不聞。志心歸命﹐願得長生。

臣眾等志心皈命﹐某本命星君﹐諸靈官。

伏以太虛妙一﹐固衝用以無方﹔仙錄明科﹐著精修而有感。惟眞庭之聖境﹐乃玉帝之晨居。仰駐仙斿﹐掃淸琳館﹐奉元辰之上宰﹐延生炁之眞神。以今然燈﹐弟子某人修徳省躬﹐勵心悔過﹐虔施醮禮﹐潔辦珍。伏願三靈交泰﹐萬炁齊仙﹐闔門長保於利亨﹐畢世用臻於善庇。魂神澄正﹐邪气不侵﹐財祿丰盈﹐福基綿永。稽首歸依﹐虔誠贊詠﹕大慈延壽天尊。

玉京嵯峨﹐朱闕洞開。中有皇人﹐總衛霄階。紫繡羽被﹐首冠金巾。主判命籍﹐封山召云。若有所告﹐神威巨兵。志心歸命﹐願得長生。

臣眾等志心皈命﹐某建生本命星君﹐諸靈官。

伏以太極璇圖﹐演玉京之元範﹔東華寶籙﹐唱金闕之洪猷。圓羅翠蓋﹐遮天首之十山﹔郁秀瑤臺﹐觀空靑之九仞。是以流光開演﹐化功初動於招搖﹔妙炁周旋﹐歲序復還於箕斗。貴賤𨿽資於宿福﹐年齡必注於建生。以今然燈﹐弟子某人仰無上之玄司﹐向眞常之妙道﹐循天星而布位﹐然絳炬以通光。伏願道與性通﹐心隨意會﹐薦集聖眞之佑﹐仰延降簡之祥。稽首歸依﹐虔誠贊詠﹕消災捍厄天尊

太一眞皇﹐中元紫君。厥諱規英﹐字曰泥丸。金牀玉帳﹐紫繡錦裙。腰帶火鈴﹐斬妖滅姦。手把星精﹐項負白圓。一心歸命﹐願得長生。

臣眾等志心皈命﹐某建生本命星君﹐諸靈官。

伏以云琳天緯﹐施熠耀於淸霄﹔玉影金圓﹐布方隅於紫漢。爰自二儀初判﹐騰景曜於髙虛﹔五炁元司﹐列羣明於空表。因流逆之變﹐成禍福之虞。傍正或經於命宮﹐過咎乃生於身位。以今燃燈﹐弟子某人慮星辰之下照﹐啟燻禱於元司。伏願福曜髙臨﹐克保大椿之算﹔災躔退舍﹐永膺光顯之榮。稽首歸依﹐虔誠贊詠﹕長生保命天尊。

大明靈神﹐九度郁靑。朝霞散輝﹐灌煉五形。宮駕六合﹐七神調平。使我飛仙﹐登行上淸。功成道合﹐三素來迎。一心歸命﹐願得長生。

臣眾等志心皈命﹐某建生本命星君﹐諸靈宮。

伏以混元肇始﹐啟分靑運之基﹔造化權輿﹐次立赤明之號。洪推運炁﹐綱紀寰區﹐實左右於生民﹐乃總司於禍福。以今然燈﹐弟子某人頂魁罡而應命﹐投眞教以傾心﹐注蘭液之芬芳﹐布銀缸之紫焰。伏願五福茂隆﹐九淸孚佑﹐水履平康之運﹐長居寧謐之鄕。稽首歸依﹐虔誠贊詠﹕福生無量天尊

九炁靑天﹐元始陽精。皇老尊神﹐衣服羽靑。設禦天宮﹐煥明歲星。散輝流芳﹐淘漑身形。五炁混合﹐天地長並。一心歸命﹐願得長生。

諷經宣疏向來回向

北斗本命延壽燈儀竟

