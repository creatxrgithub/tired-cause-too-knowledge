三官燈儀

經名﹕三官燈儀。一卷。底本出處﹕《正統道藏》洞眞部威儀類。

三官燈儀

法事如式

伏聞玄元妙道﹐運一炁而肇乾坤﹔淸濁殊分﹐備三才而明日月。顯晦分於晝夜﹐寒暑布於四詩。人本沖和﹐爲萬類之最靈﹔性本淸虛﹐因五行而受賦。列尊卑於貴賤﹐應罪福於因緣。是以三官考校﹐賞功過以無私﹔五帝紀明﹐著愆非而有在。切以人生下境﹐命系上天。星辰運轉﹐值流逆而照臨﹔運限推遷﹐遇刑克而衝並。或動止悞違於五典﹐或命運值罹於三災。殺生縱意於貪婪﹐益己損彼而不善。惡言咒咀﹐或違犯於天基﹔營造興工﹐或冒幹於地府。至於六根三業﹐種種過愆﹐非憑道力﹐無以蠲除。今辰某慶逢吉旦﹐節屆上中下元﹐當三官考校之辰﹐乃九天賜福之會。所以齋戒身心﹐精崇淨供﹐華燈徧照於層霄﹐銀燭交輝於星漢。紅蓮萬朵﹐齊開於三五之期﹔醁酒三斟﹐供獻於百千之聖。沈檀芬馥﹐遙達於金闕之天﹔仙範吟哦﹐速徹於玉淸之界。輒伸丹悃﹐仰叩洪禧。法眾虔誠﹐贊揚功徳。

信禮無上大羅天長生保命護身天尊

臣眾等志心歸命﹐上元一品九炁賜福天官紫微大帝﹐一切神仙諸靈官。

伏聞自然大聖﹐降九天太極之權﹔總主上眞﹐禦七寶紫微之闕。降鳳輦於舉遷之會﹐回云軿於上中下元之辰。校錄天人﹐標提功過﹐屆三陽而賜福﹐合九炁以流輝。今辰某注想髙明﹐傾心酌獻﹐仰玄都而設像﹐建淨宇之陳儀。志心歸命﹐上元一品九炁賜福天官紫微帝君。伏願衝鑑融明﹐純禧錫善。北都幽籍﹐永詮不朽之名﹔南昌上宮﹐克注長生之字。生生道備﹐世世心淸。稽首皈依﹐虔誠贊詠。

信禮髙上紫微宮九炁賜福天官

眞都元陽﹐紫微宮主。自然大聖﹐賜福天官。統攝天界﹐役使鬼神。鳴鐘擊鼓﹐乘車駕雲。隊仗千萬﹐統攝天兵。滌除凶穢﹐去濁流淸。上帝有勑﹐普濟含靈。祛邪輔正﹐保天長存。

臣眾等志心歸命﹐中元二品七炁赦罪地官淸虛大帝﹐一切神仙諸靈官。

伏聞太陽殿上﹐仰大道之淸虛﹔洞陰闕中﹐瞻元君而洞耀。五嶽八紘之類﹐會校錄於慶生﹔九幽三府之流﹐願關宣而赦罪。矧玆下土﹐實仰元恩。今辰某澡滌塵襟﹐虔遵聖範﹐仰洞靈而設像﹐建淨宇以陳儀﹐志心歸命﹐中元二品赦罪地官淸虛大帝。伏願啟耀流光﹐歆誠矚懇。削愆尢於動植﹐得遂生成﹔施善利於飛潛﹐咸臻寧晏。至仁廣度﹐品物蒙庥。稽首皈依﹐虔誠贊詠。

信禮髙上洞空宮七炁赦罪地官

中兄赦罪﹐主帝元君。靈眞大聖﹐社稷之神。滋生萬物﹐長養下民。祛除妖怪﹐掃蕩邪氛。乘雲跨虎﹐遊行乾坤。保安家國﹐內外咸寧。蠲消九橫﹐馘滅五瘟。流祥賜福﹐與道合眞。

臣眾等志心歸命﹐五炁解厄水官暘谷神王﹐一切神仙諸靈官。

伏聞金靈炳景﹐水官理暘谷之宮﹔寶歷分權﹐大帝主洞陰之道。定川源之品匯﹐考江海之威靈。會五炁於建生﹐無幽不燭﹔遵羣倫之解厄﹐有願皆從。今辰某夙幸崇眞﹐無生奉教﹐仰扶桑之設像﹐建淨宇以陳儀。志心歸命﹐下元三品解厄水官暘谷神王。伏願飆馭俯回﹐精崇仰達。長生大聖﹐願延海宇之生﹔度厄尊神﹐以解存亡之厄。福祥至止﹐禍患潛消。稽首皈依﹐虔誠贊詠。

信禮髙上洞源宮五炁解厄水官

下元解厄﹐金闕洞陰。大帝水君﹐淸泠之神。乘雲禦炁﹐搜捉邪精。驅

雷逐電﹐海晏河淸。平波伏浪﹐役使風

云。敢有小鬼﹐輒惱生靈。寸屍萬斷﹐

永不畱形。凶穢消蕩﹐道炁長存。

諷經宣疏回向

三官燈儀竟

