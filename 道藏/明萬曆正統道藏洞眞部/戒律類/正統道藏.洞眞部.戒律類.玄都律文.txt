玄都律文

經名﹕玄都律文。撰人不詳﹐約出鈴南北朝末。據《三洞珠囊》等書引述﹐原本應有二十品以上。《通誌﹟藝文略》著錄作二十五卷。現僅殘存一卷。底本出處﹕《正統道藏》洞眞部戒律類。

玄都律文

虛無善惡律

一者遺形忘體﹐怕然若死﹐謂之虛。二者損心棄意﹐廢僞去欲﹐謂之無。三者專精積神﹐不爲物集﹐謂之淸。四者反神服气﹐安而不動﹐謂之靜。五者深居宴處﹐功名不顯﹐謂之微。六者去妻離子﹐獨與道遊﹐謂之寡。七者呼吸沖和﹐滑澤細微﹐謂之柔。八者緩形縱體﹐以奉百事﹐謂之弱。九者僧惡尊榮﹐安貧樂辱﹐謂之卑。十者遁贏逃滿﹐衣食粗疏﹐謂之損。十一者爭作陰陽﹐應變卻邪﹐謂之時。十二者不饑不渴﹐不寒不暑﹐不喜不怒﹐不哀不樂﹐不遲不疾﹐謂之和。十三者愛視愛聽﹐愛言愛慮﹐不費精神﹐和光順世﹐謂之嗇。

律曰﹕凡此十三者﹐混沌爲虛無﹐行道守眞者﹐敬奉師法﹐順天教令﹐窮極無爲之道﹐虛﹑無﹑淸﹑靜﹑微﹑寡﹑柔﹑弱﹑卑﹑損﹑時﹑和﹑嗇。夫爲道者﹐气煉形易﹐民和國寧家吉﹐災不起﹐壽命延﹐家國昌。違律者爲天所刑。

律曰﹕人不念作善﹐但行惡事﹐父母不孝﹐事師主不義﹐事君不忠﹐爲善者自天佑之﹐爲惡者天必殃之。人有一善﹐心定體安。人有十善﹐气力彊壯。人有二十善﹐身無疾病。人有三十善﹐所求者得。人有四十善﹐昌熾富貴。人有五十善﹐子孫富盛。人有六十善﹐遭厄得脫。人有七十善﹐神明護之。人有八十善﹐得地之利。人有九十善﹐尊貴顯榮。人有百善﹐天徳降之珍寶。人有二百善﹐後世揚名。夫下人有三百善﹐後世大富。人有四百善﹐後世出富貴人。人有五百善﹐後世延壽。人有六百善﹐後世出忠孝。人有七百善﹐後世智慧。人有八百善﹐後世道徳。人有九百善﹐後世出賢聖人。人有千善﹐後世出神仙眞人。

右人有爲善者﹐得福自天佑之。人有一惡﹐心勞體煩。人有十惡﹐血气虛羸。人有二十惡﹐身多疾病。人有三十惡﹐所求不諧。人有四十惡﹐轗軻衰耗。人有五十惡﹐絕無子孫。人有六十惡﹐數得非禍。人有七十惡﹐賊鬼害之。人有八十惡﹐水火害之。人有九十惡﹐貧賤困極。人有百惡﹐天地殘罰其形。人有百五十惡﹐寇賊害之。人有二百惡﹐後世無姓族。人有三百惡﹐後世受貧困。人有四百惡﹐後世沒爲奴婢。

戒頌律

第一勿詐鬼欺神﹐輕罔天道。第二勿以僞爲眞﹐以眞爲僞。第三勿以善爲惡﹐以惡爲善。第四勿以曲爲直﹐以直爲曲。第五勿以濁爲淸﹐以淸爲濁。第六勿以邪爲正﹐以正爲邪。第七勿以醜爲好﹐以好爲醜。第八勿以虛爲實﹐以實爲虛。第九勿以逆爲順﹐以順爲逆。第十勿以非爲是﹐以是爲非。第十一勿以親爲疏﹐以疏爲親。第十二勿以東爲西﹐以西爲東。

律曰﹕十三條名曰妖惑之人耳﹐身受其害﹐捨命不得全生﹐災殃流及五世﹐子孫犯者﹐害命奪算﹐犯主吏坐謫﹐依罪輕重論也。

律曰﹕常敬從師教﹐令一如師法﹐不得輕冒﹐詐僞欺罔﹐違律罰算四百日﹐主吏坐謫。

律曰﹕常以平日一﹑日中﹑日入後存想五方五气。東方靑气化爲靑龍﹐西方白气化爲白虎﹐南方赤气化爲朱雀﹐北方黑气化爲玄武﹐中央黃气化爲己身﹐則調和五方﹐音而頌之。違律者罰算三百日﹐主吏坐謫。

律曰﹕平旦頌曰﹕微妙而博大﹐子元气之精光。巨麗而可樂﹐子魂神之翺翔。藏我胸臆中﹐子廓然虛而張。潔白如明月﹐子通洞乎十方。芝艸何英英﹐子不憂無食糧。呼吸新與故﹐子因以通神明。

律曰﹕暮頌曰﹕曠曠怖怖﹐與神元懼﹐被服精華﹐飲食玄武。招搖爲馬﹐玉衡爲輻﹐上下無限﹐出入無時。百病除愈﹐神气獨持﹐司命著籍﹐玉簡丹書。編以金縷﹐纏以素絲﹐千億巨萬﹐無所復疑。太一佑我﹐神明扶持﹐淸靜絕念﹐向王相地。頌之佩籙﹐吏與天地作約﹐以身修道樂法者﹐皆頌之。不如法﹐罰算五年﹐主吏坐謫。

律曰﹕戊辰﹑戊戌日不得頌﹐正心守一念道﹐眼無妄視﹐口無妄言﹐心無妄念﹐耳無妄聽﹐違律奪算五十。安神定志﹐尊道徳﹐敬師長。不如律﹐輕慢道徳﹐不敬師友﹐爲家則禍災﹐爲國則亂亡﹐罰算二紀﹐主吏謫千日。謂道徳之人師朋友﹐當如禮敬事之。

律曰﹕寬和忠孝﹐恭敬朝修﹐淡泊慈仁﹐畜孝篤信﹐思義所行。不如律﹐罰算七紀。不得因鬼稱神﹐托名官號﹐誹師謗道﹐淫祀百鬼﹐反眞亂正﹐自作法度﹐不如師法。違律者罪及害身﹐主吏罰五年也。

律曰﹕不得食日暮之食﹐不得食祭神之食。違律罰算千日也。謂日之暮亦不須食也。遇祭鬼神之食﹐食之者皆坐罪也。

百藥律

律曰﹕夫徳以除災﹐藥以愈病。不知律者﹐爲國則無延祚之期﹐爲家則無子孫﹐爲身則刑兆虛亂﹐正气不居﹐年命爲衰。故非道而治﹐非法而言﹐亡算奪紀﹐司過言罪﹐司命削籍。

律曰﹕徳爲醫也﹐行爲藥也。人不修其徳行而廣求醫藥﹐藏罪而多求章表﹐上而所行不攺﹐其罪更凶。

律曰﹕柔弱去欲﹐寬和恭遜﹐藥之道徳府。違律者罰算五年﹐主吏坐之。尊天敬地爲一藥﹐欽奉三光爲一藥﹐恬淡無欲爲一藥﹐仁恕謙讓爲一藥﹐好生惡殺爲一藥﹐不多聚財爲一藥﹐不犯禁忌爲一藥﹐廉潔貞信爲一藥﹐不燒山林爲一藥﹐空車助載爲一藥﹐志弱性柔爲一藥﹐不自尊大爲一藥﹐行寬心和爲一藥﹐不好陰私爲一藥﹐動靜有禮爲一藥﹐陰徳樹功爲一藥﹐起居有節爲一藥﹐不論訴人爲一藥﹐近徳遠色爲一藥﹐災病不幹爲一藥﹐施不望報爲一藥﹐爲人慕願爲一藥﹐推恩義讓爲一藥﹐慈湣憐愛爲一藥﹐好稱譽人爲一藥﹐心靜意定爲一藥﹐爲人願福爲一藥﹐被邪弼正爲一藥﹐不幹豫人爲一藥﹐教化愚暗爲一藥﹐戒勑童蒙爲一藥﹐解散思慮爲一藥﹐因貴爲惠爲一藥﹐內修孝悌爲一藥﹐爲人起利爲一藥﹐蔽惡揚善爲一藥﹐以力助人爲一藥﹐好飲食賜人爲一藥﹐憐貧傷危爲一藥﹐救日月蝕爲一藥﹐言語謙遜爲一藥﹐恬淡寬舒爲一藥﹐不負宿債爲一藥﹐思神念道爲一藥﹐質徑端正爲一藥﹐立功不倦爲一藥﹐不爭是非爲一藥﹐除情去欲爲一藥﹐受辱不怨爲一藥﹐不取非財爲一藥﹐推好取醜爲一藥﹐𨿽災自受爲一藥﹐稱揚賢良爲一藥﹐好相引用爲一藥﹐不自彰顯爲一藥﹐救禍濟難爲一藥﹐不自伐善爲一藥﹐諫正邪亂爲一藥﹐勞苦不恨爲一藥﹐開導迷誤爲一藥﹐覆蔽人過爲一藥﹐因富布施爲一藥﹐進勝己者爲一藥﹐扶接老弱爲一藥﹐惠與窮乏爲一藥﹐誓不罵詈爲一藥﹐爲人嚴淨爲一藥﹐智徳不退爲一藥﹐位髙接士爲一藥﹐好言善語爲一藥﹐恭敬卑微爲一藥﹐生無懈怠爲一藥﹐至誠篤信爲一藥﹐不罵畜生爲一藥﹐推直引曲爲一藥﹐心平意等爲一藥﹐進退可否爲一藥﹐不念舊惡爲一藥﹐推善掩惡爲一藥﹐聽諫受化爲一藥﹐推多取少爲一藥﹐忿怒自制爲一藥﹐見賢自省爲一藥﹐閉門恭肅爲一藥﹐推功救苦爲一藥﹐尊奉耆老爲一藥﹐好人有功爲一藥﹐淸廉貞分爲一藥﹐聽經實行爲一藥﹐助人執力爲一藥﹐富有湣無爲一藥﹐遠嫌避疑爲一藥﹐安貧不怨爲一藥﹐尊奉聖文爲一藥﹐好成功徳爲一藥﹐宣揚聖化爲一藥﹐得失自觀爲一藥﹐勸人學道爲一藥﹐願禮拜三寶爲一藥﹐以言爲善爲一藥。

律曰﹕夫人有疾病者﹐坐於過惡﹐陰掩不見﹐故應以病。因綠非飲食風寒溫气而起也﹐由其人犯法違戒﹐神魂拘謫﹐不在形質﹐肌疏藏虛﹐精气不守﹐敢爲利焉。𨿽居榮服﹐不敢爲非。度形而爲衣﹐量腹而爲食。𨿽富且貴﹐不敢恣欲。𨿽貧自賤﹐不犯戒律。是故自然外無殘暴﹐內無疾病也。

百病律

律曰﹕求災除難﹐不如防之易。治病療疾﹐不如修之吉。若事父母師長以孝道﹐事君以忠敬﹐朋友以篤信。違律者罰算一紀﹐主吏坐其病到身。

律曰﹕有君不能保社稷﹐有臣不能全壽命。聖人求福於未兆﹐絕禍於未有﹐蓋災生於稍稍﹐病起於細微﹐小善不積﹐大福不成。爲惡者𨿽欲以章脆願﹐服符籙以自防救﹐不肯攺更心腹﹐必爲罪不除﹐亦罰算﹐五病則入身。

律曰﹕常思病來之罪所犯過惡﹐司過神﹑解過神﹑司過君﹑解過君當解除之一切罪過﹑世間所犯諸惡﹐則病消除。

喜怒無常是一病﹐不好耆老是一病﹐好色無徳是一病﹐舛戾自用是一病﹐憎之欲死是一病﹐從貪獘惡是一病﹐擅變自可是一病﹐鬼點諛諂是一病﹐快禍遂非是一病﹐兩舌無信是一病﹐乘權縱橫是一病﹐罵詈風雨是一病﹐侮易孤寡是一病﹐教人墮胎是一病﹐威勢逼勒是一病﹐孔內窺人是一病﹐借不念還是一病﹐背向異端是一病﹐曲人自直是一病﹐調戲異同是一病﹐惡人自喜是一病﹐探巢破卵是一病﹐愚人自賢是一病﹐水火敗人是一病﹐以功自與是一病﹐教人去婦是一病﹐以勞自怨是一病﹐合禍睽愛是一病﹐喜說人過是一病﹐唱禍導誹是一病﹐以貴輕人是一病﹐見物欲得是一病﹐以賤恥貴是一病﹐亡義取利是一病﹐以徳自顯是一病﹐專心系受是一病﹐以私亂公是一病﹐敗人自舉是一病﹐陰惡自害是一病﹐輕口喜語是一病﹐論評誹議是一病﹐非人自是是一病﹐瑕人自誓是一病﹐以力勝人是一病﹐無施眞人是一病﹐語欲勝人是一病﹐怒自怨評是一病﹐貨不念賞是一病﹐蠱道厭人是一病﹐以嗔傷人是一病﹐憎人勝己是一病﹐怒喜自伐是一病﹐心不平等是一病﹐以賢自眞是一病﹐不受諫諍是一病﹐謗有功人是一病﹐煩符輕疏是一病﹐以富驕人是一病﹐好自作正是一病﹐以貧妬富是一病﹐蹲踞無禮是一病﹐讒人求婦是一病﹐輕易老小是一病﹐惡能醜對是一病﹐敗人成功是一病﹐喜禁善人是一病﹐樂塞人路是一病﹐惡言不攺是一病﹐好掩戲人是一病﹐危人自安是一病﹐激厲謗悖是一病﹐多憎少愛是一病﹐推負著人是一病﹐嗜得懷詐是一病﹐持人長短是一病﹐乘酒險橫是一病﹐與人追悔是一病﹐幹務人事是一病﹐施人望報是一病﹐惡生好殺是一病﹐罵詈虫畜是一病﹐負債盜竊是一病﹐呰毀髙大是一病﹐喜短唐突是一病﹐毒藥醜餌是一病﹐故患誤人是一病﹐言語不忠是一病﹐欲談人短是一病﹐追念舊惡是一病﹐刀胎剖形是一病﹐內疏外親是一病﹐笑盲聾暗是一病﹐談愚癡人是一病﹐教人撾捶是一病﹐撾捶無理是一病﹐教人作惡是一病﹐多疑少信是一病﹐笑顚狂人是一病﹐醜言惡語是一病﹐彊奪人物是一病

律曰﹕人能除此百一病﹐無災無患﹐長生度世﹐子孫蒙祚矣。

律曰﹕天下萬民﹐教化罪福﹐違法令病入身﹐奪命刑籍﹐災死名滅﹐則其身已。言人犯罪當攺心易行﹐奉承道法﹐不敢﹟１行人鬼加罪﹐半原。非違法事﹐則一切過得度﹐長生也。

制度律

律曰﹕制道士﹑女官﹑道民﹑籙生﹑百姓所奉屬師者﹐父亡子繼﹐兄沒弟紹﹐非嫡不得繼。或兒息小弱﹐當大人攝治﹐兒長則立治依舊。若無人承領﹐則尋根本上屬﹐不得他人屬。違律罰算一紀。

律曰﹕道士﹑女官﹑籙生﹑道民﹐本師亡沒之後﹐子孫不令其堪承襲﹐或遭亂失﹐本屬師推尋原末﹐不相知識﹐皆聽上屬事師﹐皆當遵奉法教﹐此性命之主也。不敬事師﹐冒慢神明﹐治國則亂﹐治家則亡﹐殃考延及後世也。

律曰﹕制﹐男官﹑女官﹑籙生﹑道民﹐天租米是天之重寶﹐命籍之大信﹐不可輕脫﹐禍福所因﹐皆由此也。七月七日爲上功﹐八月爲中功﹐九月爲下功﹐十月五日輸者無功無過﹐皆輸送本治。違法則命籍不上吏守人﹐上延七祖﹐下流後代﹐家長罰算二百日﹐戶口皆各罰二紀。

律曰﹕制男官﹑女官﹑主者領戶治位﹐皆有科次品號。若是甲治﹐受所領民租米百斛﹐七十斛納治中用﹐折三十斛傳天師治。若二百斛﹐皆當詣本治施設。若去本治三百里以外﹐聽於家設。不如法﹐罰算三紀。

律曰﹕生男上廚﹐生女中廚﹐增口益財﹐求官保護﹐延口歲中無他。上廚之例﹐求度厄難﹐遠行﹐求遷官。廚中之例﹐求治疾病﹐消縣官口舌牢獄系閉。下廚之例﹐故略。條品法律﹐科格如此。違律罰算一紀。

律曰﹕男官﹑女官﹑主者﹑籙生﹐年初願口數﹐竟歲無十人﹐設廚二十人。若三十口已上﹐設二十四人廚。若百千萬口﹐不過二十四人廚。一口設一人廚﹐至二十四人止也。違律罰算一紀。

律曰﹕男官﹑女官﹑主者﹑籙生﹐條願品格﹐十人以下﹐絹二十尺﹐二十人已上﹐絹四十尺﹐蒙恩則輸送。不如法﹐則罰算一紀。

律曰﹕男官﹑女官﹑主者﹐三會之日﹐所以供廚﹑使布﹑散租米﹐而比者眾官令使百姓以供會﹐此皆不合科典﹐違律罰算一紀。

律曰﹕生男兒﹐設廚食十人﹐中章紙百張﹐筆一雙﹐墨一丸﹐書刀一口。生女子﹐廚食五人﹐席一領﹐糞箕一枚﹐掃篇一枚。月滿則輸。不如律法﹐父母奪算二紀﹐兒子奪算。天師治不得長取﹐亦得奢結﹐鬼气不去﹐及還中傷﹐不得隱匿他用﹐以營家私﹐此罪不輕﹐滅身。

律曰﹕男官﹑女官﹑主者﹐尋奉道之民﹐各有根本﹐而比者眾官互受他戶﹐寔由主者之過﹐不能以科法化諭﹐輒便領受。愚民無知﹐謂可輕爾﹐致使去就任意﹐不遵舊典﹐主者受奪略之罪﹐民受叛違之愆﹐師則以狀言奏﹐天曹必至。違律者各罰算一紀。

律曰﹕男官﹑女官﹑籙生﹑道民﹐至於解廚﹐家主齋戒﹐宿請客言﹐刺被請之身﹐皆嚴整﹐勿履穢污﹐悉沐浴﹐換易衣裙﹑幘﹑褐﹑袴﹑褶﹐不得著裙履露衣﹐輕冒至眞。所以爾者﹐此律是天官之威﹐神仙臨降﹐非小故耶。皆正心存想﹐不得亂語說流俗不急之事﹐悉依法籙大小爲次第。若所受同﹐以前後爲次。若所受法籙治職同日﹐當以年長爲次。若受外官﹐次𨿽大﹐悉不得加上內治。次若不用﹐別爲次第也。違律罰算一紀。

律曰﹕男官﹑女官﹑主者﹐上廚﹐人酒五升﹐錢三百。中廚﹐人酒四升﹐錢二百五十文。下廚﹐人酒三升﹐錢一百文。某甲治受領民租百斛﹐折八十斛入甲乙治﹐以二十斛傳天師治。又某甲治受所領民租米百斛﹐折八十斛入丙丁治﹐以二十斛傳天師治。及公誓物﹐一如上治計丈尺﹐以傳天下萬民。米一斛﹐具使令二斗達天師治。其米不至﹐天師主者受割截之罪。惟紙筆墨給治用﹐不煩傳上。明各依承﹐違律罰算三紀。

律曰﹕男官﹑女官﹑主者﹑百姓﹐有疾病厄﹐急歸告之者﹐當匍匐救之﹐不得以私事托設﹐妄說禍祟﹐求人意气﹐受取皆計減爲罪。違律罰算一紀。

律曰﹕男官﹑女官﹑主者﹑道民﹐年初保家口﹐或病痛百事﹐至心立願﹐皆質其辭誓﹐主者依承狀申述﹐蒙恩限滿則輸﹐卽爲言功報勞。不得違言負約﹐此罪不輕。若不蒙恩福便爲言除﹐不可橫受。其歲中𨿽有死亡減口﹐租不例﹐依常輸上。宜各尊奉。違律者﹐罰算一紀。

律曰﹕男官﹑女官﹑主者﹐當詳擇救民﹐不得苟且塵穢。淸虛化民﹐皆檢其墨辭﹐質卻情狀﹐令家內大小和同﹐然後宣化﹐依科救之。違律者﹐奪算二年。

律曰﹕道士﹑女官﹑主者﹐誅罰邪僞﹐淸寧四海﹐受民以禮﹐養育羣生﹐三會吉日﹐質對天官﹐教化愚俗﹐布散功徳﹐使人鬼相應。而比者眾官烹殺畜生﹐以供廚會﹐不合冥法。殺生求生﹐去生遠矣。犯者殃及後世﹐主者罰算一紀。

律曰﹕男官﹑女官﹑主者﹑籙生﹐安靖於天徳者﹐甲乙丙丁地﹐治有品第。民家靖廣八尺﹐長一丈。中治廣一丈二尺﹐長一丈四尺。大治廣一丈六尺﹐長一丈八尺。面戶向東﹐鑪按中央。違治則罰算一紀﹐按如盟威律論法也。

律曰﹕男官﹑女官﹑主者﹐受法籙治職之號﹐譬如王位﹐至於選補﹐皆由天臺。而頃者眾官輒便私相拜署﹐或所受治小而加人大治﹐或以身所佩法以授人﹐此皆不合冥典。若堪任者﹐當表言上。違律者﹐各罰算二紀。

律曰﹕男官﹑女官﹑主者﹐制陽平治得署四正遊治﹐鹿堂治﹑鶴嗚治得署三正遊治﹐自此以下﹐一歸天師治。凡受法﹐當隨功輕重﹐依品受任﹐不得苟且﹐互求大治。違律者﹐罰算二紀。

律曰﹕道士﹑女官﹑主者﹑籙生﹐朔望皆朝拜﹐雞嗚皆起﹐嚴敬整容﹐冠帶朝拜﹐衣幘椅褶﹐入治依位號執笏朝拜﹐訖﹐便簡閱如舊法。出朝於師﹐皆五拜﹐問訊起居安否而退。其戊辰﹑戊戌不朝﹐違律罰算一紀。

律曰﹕男官﹑女官﹑主者﹑籙生﹐己午忘失朝﹐退位一等﹐奪算三年。不朝﹐退位三等﹐奪算七年。不朝於師﹐皆有考坐﹐謂故不朝﹐輕罔天地也。

律曰﹕男官﹑女官﹑籙生﹑道民﹐家有穢污﹐不過晦朔﹐不得入治。哭亦三日。穢﹟２三年之喪未滿﹐百日不得入治拜禮﹑奏表章書。違律者﹐考坐﹐罰算一紀。

律曰﹕奉道之民﹐誓心至死歸道﹐不得兩心猶豫﹐違背道徳﹐悔道還俗。此罪不輕﹐禍至滅門。亦不得淫祀邪鬼。若有犯者﹐牒狀歸首太治﹐專心悔過﹐得免殃咎。而知者故違﹐罰等一紀。

律日﹕道士﹑女官﹑主者﹐受道之日﹐內以修身﹐外以禳災﹐不得妄同﹐中傷百姓﹐及漁獵萬端﹐或更相評論﹐拓忌勝己。此是聾盲所行﹐非道法眞正之體。犯者罪考八十﹐主者科之。如謂狀罰之人也。贖玉四兩準罪。

律曰﹕道士﹑女官﹑籙生﹐身年十八已上﹐得受大法。若外法﹐自受百五十將軍籙已上﹐堪著黃色法服﹑衣冠。內法﹐自然升玄眞文已上﹐上淸大洞已下﹐須用紫色法服﹑衣褐﹐笏履袴褶﹐其笏但十戒已上﹐則執之。若朝朝禮謁集及章表﹐而須法具衣冠幘褐笏履。違律罰玉八兩﹐考及三世﹐自身水火官事所考﹐如玉法。言三皇以前﹐人民淳朴﹐禮制蓋微﹐謂之板﹐二頭俱平。自人皇以後﹐謂之爲笏者﹐言之似天地方員﹐眾官所執﹐常存天地﹐與道同體﹐敬之如法也。

律曰﹕道士﹑女官﹑祭酒﹑籙生﹐身任法誠﹐若死﹐要在靖宇觀治﹐不得在俗人捨宅。言死時喪禮﹐送葬不合在俗也。其魂神所居穢地﹐天地水三官不許屍被考掠﹐作河三年徒役。

律曰﹕陽平﹑鹿堂﹑鶴嗚諸治﹐男官﹑女官﹑主者﹑籙生等﹐教寫科制如右。竊尋比頃以來眾官百姓道民﹐或有無師而自立法﹔或去本治遼遠﹐布於四野﹐私相號授﹐領民化戶﹐威福自由﹔或有去治不遠而致隔絕﹐至於租民脆物﹐通廢積年﹐私自沒入己﹐不傳奏上﹐自作一法﹐無所稟承﹐背違冥科﹐前後非一﹐其事萬端。致使正法不明﹐眞僞無別﹐气候錯亂﹐妖惡滋生﹐罹災被考﹐豈不痛哉。斯皆主者之疊﹐不能贊揚聖化﹐令愚人惶怖﹐謂輕惑有心﹐而不見科律儀令事件﹐別各標所用。咸使聞知﹐宣揚布化﹐賞善罰惡﹐相與揭厲﹐精加檢察﹐使功勤必獲其徳。犯違之者﹐地官牒名連引上﹐依法檢治﹐若不糾問﹐主者與同罪。明須告示﹐各遵承一如玄都科令律也。

章表律

律曰﹕轗軻衰耗﹐數得飛禍﹐絕無子孫﹐疾病痿厄﹐所求不諧﹐牢獄閉系﹐血气虛贏﹐貧賤困極﹐殘年夭死﹐癡狂聾僻﹐或出妖臣逆子﹐破家癲厲﹐刑人市死﹐蕩失骸骨﹐水火刀兵﹐寇賊所害﹐田蠶耗漏﹐衣食不充﹐仕官不達﹐皆由罪惡。司過司考﹐師家治中﹐將吏所害﹐考罪先世﹐殃咎所逮也。皆參詞條﹐某州縣鄕裏﹐年紀﹐男女﹐大小戶口﹐居止﹐所屬師主﹐實效審古旨列事狀﹐詣天師下治官祭酒﹑精進主領民戶者﹐奏詞皆依春秋冬夏﹐頓首俯仰﹐自傳頰滿數則止。謂奏詞請章﹐貢上天曹﹐解過除罪﹐禳災降福。

律曰﹕於洛陽靖﹐天師隨神仙西遷蜀郡赤城﹐人濁不淸﹐世渾不平﹐於是攀天柱﹐據天門﹐新出正一盟威之道﹐欲更淸明天人﹐誅罪不義﹐養育羣生。立二十四治﹐署男職女職二十四職﹐乘玄元之施﹐開化後代﹐皆悔過﹐及得列爲眞人。一月聽三貢上章表﹐自攺悔罪過﹐斷絕復連﹐消除災害﹑疾病。危急﹐一月聽三上章也。

律曰﹕入治上章﹐皆自嚴裝衣冠﹐正法服﹐平坐﹐存五方生气及身中功曹吏兵﹐按分位﹐恭如相臨對倚﹐侍左右前後也。謂入治奏章之時﹐絕念定意﹐悉憶想神明也。

律曰﹕入治上章﹐避戊辰﹑戊戌不上章。穢污法﹐不過晦朔﹐亦不得上章。天下百姓不得觸穢詣治見師主者。違律罰算減年﹐返獲其罪也。依律皆爲司過司考所劾其罪。

律曰﹕入治上章﹐皆正身趨步﹐科次左右肅恭致﹐不得男女雜錯﹐望視謬語﹐前卻遲速。主者職吏降一階﹐不降﹐罰玉三兩﹐又罰算二紀。

律曰﹕道士不得妄爲惡逆男女上章。輕慢淫盜取﹐凶逆無道﹐不孝父母師主﹐不義君長姑姨﹐不敬奉道徳﹐輕慢鬼神﹐賊害冒姦﹐毀辱賢善﹐讒誹謗﹐背父母﹐叛師主﹐不順不善﹐皆爲惡逆男女也。此皆不得爲上章。不滿一年﹐被奪壽五年﹐死付河伯謫作﹐又罰玉八兩﹐退位二等也。

律曰﹕章詞質而不文﹐拙而不巧﹐朴而不華﹐實而不僞﹐直而不曲﹐辯而不煩﹐弱而不穢﹐淸而不濁﹐直而節﹐簡要而輸誠﹐則感於天地﹐動於鬼神﹐禦上天曹﹐報應立至也。違律司非執法﹐治官吏坐。

律曰﹕章消疾病﹐向鬼門。消災﹐向地戶。求長生﹐向天門。求富貴財利﹐向地戶。消口舌咒詛﹐向人門。厭虎﹐向寅。厭蛇﹐向巳。與天罡並力大吉也。

律曰﹕上章求財富貴﹐用天倉日戊子是。求爵位﹐用天府日上﹐不用自刑日。午酉亥辰﹐皆自刑。寅刑巳﹐戌刑未﹐子刑卯﹐申刑寅﹐卯刑子﹐巳刑申。違律被罰考﹐病五十日也。

律曰﹕請求章奏﹐解先亡冥考殃罪﹐及身中所犯坐疾病災禍吉凶﹐由本治。若去師遼遠﹐聽詣同法。自非宗祖師﹐又非甲祭酒領戶治官之者﹐上章不達天曹﹐甲乙丙丁以下﹐皆爲奏上對。夫領戶三百以上﹐爲治疾官﹐三戶以上﹐爲職署﹐皆爲主者也。

律曰﹕修福延年﹐消災害﹐治厭百病﹐皆東向上章。解墓除責﹐開心聰明﹐過災厄﹐皆向西上章也。

律曰﹕災難厄急﹐從死中求生﹐消惡伏邪﹐皆北向上章也。

律曰﹕修身養性﹐溫潤富貴萬願﹐皆南向上章。

律曰﹕上章皆質立信﹐以驗心志。與吏兵要誓﹐不得違律也。

律曰﹕天爲除之應死者﹐天爲減罪。如此者﹐眾身有益﹐勿效他人。後世子孫﹐皆老人福是爲耳。諸職治道士女官﹐及散民新民﹐皆不得與狼戾祭祀家飲食。狼戾之家更相請呼﹐飲酒食肉﹐男女合會﹐小大語笑﹐從心快意﹐吾之所禁。勿爲口腹所誤﹐令人故气來往不絕﹐以致災禍。宜當節度身中吏兵﹐皆受不淸之名﹐豫爲作備。若見中傷﹐勿得咎怨也。

律曰﹕諸職道士女官﹐皆不得使民數行問解淨污﹐多有忌諱﹐綠眞作僞﹐私行意气狐疑﹐爲意不正﹐終不得道恩。邪僞自至﹐徒自苦耳。久於身無益﹐科律所禁﹐可得怨天也。

律曰﹕道士女官﹐皆不得使民私祠祀鬼神﹐殺豬羊﹐妖言惑語。此僞事﹐皆道之所禁。若有此色﹐皆須斷除。違律者犯籙上禁﹐罰算一紀也。

玄都律文竟

﹟１﹝敢﹞字當爲﹝攺﹞字之誤

﹟２﹝穢﹞字疑衍

