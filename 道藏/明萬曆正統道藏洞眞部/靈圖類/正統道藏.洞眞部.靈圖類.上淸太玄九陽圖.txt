上淸太玄九陽圖

姑射山神居洞太玄子撰

經名﹕上淸太玄九陽圖。金侯善淵撰。一卷。底本出處﹕《正統道藏》洞眞部靈圖類。

序

法本無言﹐假立言而明道。神亦無像﹐假托像以求眞。內通陰魄﹐外煉陽魂﹐適有無之理﹐應動靜之機。一升一降﹐易三宮妙化之元﹔一浮一沈﹐禦六洞飛玄之气。非用爲用﹐成一眞之性﹐不爲而爲﹐煉九陽之丹。丹適珠凝﹐精流天癸﹐遘日升霞﹐極乎萬象之先矣。

頌曰﹕

未悟須憑萬法﹐心開一物全無。

內有玄珠出現﹐寂然無侶太虛。

太玄混沌之圖

夫混沌虛梵﹐溟津無光﹐玄精未兆﹐人物不分﹐體淨冥無﹐不知所以然而然也。

頌曰﹕

洞寂無聲無色﹐默然杳杳冥冥。

未分天地之象﹐深藏太一之精。

淸冷

無爲

道徳自然

未見之圖

夫未見者﹐蓋修眞之士﹐不通道眼之分也。𨿽對日月之明﹐無能知自己之性。晝夜經行﹐不明諸有。然通物物﹐由瞀之精者也。

頌曰﹕

未見目生疵病﹐心通道覽滌除。

悟則日中現斗﹐迷之浪失玄珠。

太玄制魄之圖

夫內視無形﹐瑩然虛靜﹐象若玄霜者﹐乃固窮命蒂之元也。

頌曰﹕

柔弱沖虛至徳﹐謙和隱獘無私。

閉目精思遺照﹐寂然內守眞慈。

太玄煉魂之圖

道非常見﹐可以眞見。妙然神化﹐光於四達﹐煌煌兮混陽魂﹐遊於象帝之先矣。

頌曰﹕

俊目扶眉光奕﹐撞透京山虛璧。

璨然靈寶滋純﹐徧塞太空微密。

太玄動靜之圖

道之無心﹐寂然不動。默而玄之﹐靜也。神之有應﹐感而遂通﹐渙然妙之﹐動也。一動一靜﹐可成眞道矣。

頌曰﹕

劈碎荊山尋玉﹐擘開世网搜玄。

兩點淸光瑩徹﹐一輸紅日當天。

太玄有無之圖

大道無爲而無不爲﹐爲之有而體無﹐無之用而還有。通玄入妙﹐顯道神徳行﹐而是謂有無相生之理也。

頌曰﹕

玉桂深藏海月﹐瓊林透出寒光。

玄照混然一體﹐含弘至大無疆。

太玄升降之圖

仰之彌髙﹐神而升之。見天象浮之兆也。鉆之彌堅﹐神而下降﹐應地理沈之﹐備衝而用之﹐俯仰對接﹐通於萬機﹐易乎上下之變也。

頌曰﹕

神化一升一降﹐道機上下浮沈。

玄中妙滋靈寶﹐光明照破天心。

太玄三要之圖

太始之元﹐虛無之道也。徧昱之通﹐象帝之明也。胎光之凝﹐元神之照。三一混然﹐現於眞空之理也。

頌曰﹕

金丹有如紅日﹐至道全似靑天。

但得眼光不昧﹐何須向外搜玄。

太玄六合之圖

天道與人道相通﹐虛含虛也。沖和與混元相接﹐气含气也。慧光與象帝相凝﹐神含神也。六洞飛玄﹐是謂三及之道也。

頌曰﹕

日照冥陽洞濟﹐風吹頂裂天開。

滿國龍光進彩﹐神功兩翼徘徊。

太玄九陽之圖

如上之理﹐混而爲一。一眞之變﹐化於無狀之狀。煥然流光﹐明於八極﹐內外瑩徹﹐是謂九陽玄象之眞也。

頌曰﹕

明眞察地觀天﹐星飛悟入重玄。

到此由有微障﹐爭如未始之先。

謹按《金碧古經》修眞之圖﹐月初三日﹐月出於庚位﹐得震卦﹐升一陽爻。八日上弦月出於﹐丁位﹐得兌卦﹐升二陽爻。十五日照望﹐月圓於甲地﹐得乾卦。十六日平明時﹐月在於辛位﹐得巽卦﹐復一陰生。二十三日﹐下弦月在於丙位﹐得艮卦﹐復二陰生。三十日月盡於乙地﹐得坤卦。經曰﹕如上三十日

坤生震兌乾﹐乾生巽艮坤。神功運移﹐如環無端。八卦布列﹐不失於節用者也。

頌曰﹕

中元易坎離﹐頓覺見聞知。

水火藏神聖﹐陰陽配耦奇。

心凝融素質﹐形釋越靑微。

混合干元象﹐星光霄漢輝。

震象之圖

初三日﹐月出於庚位﹐得震卦﹐升一陽爻也。

頌曰﹕

初九變成震﹐月三漸出庚﹐淸眸開鑑處﹐始進一爻生。

兌象之圖

八日上弦﹐月出於丁位﹐得兌卦﹐升二陽爻﹐頌曰﹕

震卦變成兌﹐八日月在丁。靈華盈秀目﹐陰退二陽升。

乾象之圖

十五日照望﹐月圓於甲地﹐得乾卦之象。頌曰

兌卦變成乾﹐乾元法象天。圓明盈甲照﹐純粹始通玄。

巽象之圖

十六日平明﹐月在於辛﹐得巽卦﹐復一陰生。頌日﹕

乾卦變成巽﹐平明月在辛。陰生陽气減﹐進退若晨昏。

艮象之圖

二十三下弦﹐月在丙﹐得艮卦﹐復二陰生也。頌曰﹕

巽卦變成艮﹐下弦二十三。玉環沈丙位﹐一半落深潭。

坤象之圖

三十日﹐月盡於乙地﹐得坤卦﹐純陰之象也。頌曰﹕

艮卦變成坤﹐坤元气象蒙。

純陰從乙地﹐至道悟無窮。

離象之圖

離中虛﹐在天爲日﹐在人爲目﹐望而知之爲神也。頌曰﹕

髙卦藏虛日﹐陽光滿目淸。

境宸開寶鑑﹐天地緬然平。

坎象之圖

坎中實﹐在天爲月﹐在人爲耳﹐聞而知之者爲聖也。頌曰﹕

坎中藏水月﹐靈耳悟淸吟。

至聖功尢雅﹐無弦疊疊音。

頌曰

大哉元象﹐洞皇淵明。剛健中正﹐純一之精。

頌曰

道往通亨﹐神物滋萌。嘉美之徳﹐秀植光榮。

頌曰

道滋美利﹐萬物咸寧。徳施弘普﹐天下文明。

頌曰

一性純貞﹐萬化含靈。眞元精粹﹐實結瑯星。

太玄九陽修眞之圖

歌曰

混沌初開辟﹐元和易太初。三宮分上下﹐六洞應沈浮。梵气通周匝﹐元

華徧有無。乾坤爲寶鼎﹐天地作丹鑪。象帝含靈質﹐圓明洽太虛。神凝丹鳳髓﹐气結碧蟾酥。煉就眞精粹﹐純陰盡削除。九陽神火聚﹐一變混元珠。

頌曰

傳寫作規模﹐其中辯有無。

有無明徹底﹐玄象化丹珠。

太玄十二時歌

夜半子﹐玄元聖祖畱宗旨。陽素偏明太古風﹐梁宬自適沖虛子。各稱能﹐奚盡爾﹐忘一機兮皆在此。子臯奕羽降神禽﹐不逢怪鵬緣何事。

其二

雞嗚醜﹐夢中喚覺明元首。陽光未出早開眸﹐天癸回靈潛斗口﹐啟玄關﹐通機肘﹐默釋無兮明自有。輯吁方知逃逸機﹐大音朴惔焉能吼。

其三

平旦寅﹐靈陽未現物華新。圓至明難啟口﹐媔奕無知語甚頻。忘濁質﹐換穢身﹐道伴仙居擇上鄰。不分眞僞狂徒者﹐兀兀塵中爭我人。

其四

日出卯﹐丹風禦無縈惱。燦燦交光匝太空﹐輝輝照徹盈纖杪。上仙機﹐訣然了﹐玄眞幽粹仍非小。璺釋中華理易徽﹐天瑩無塵傳六寶。

其五

食時辰﹐密密天光照谷神。盈溥泊然融一體﹐入歲由咇論三身。道虛靜﹐性自臻。混元凝化物滋淳。休將檮杌同琳苑﹐楓間靈椿出舊新。

其六

禺中巳﹐道自存三一生二。子鐘馗瞀不精思﹐伸奕悉文聖意。悟眞空﹐明宗旨﹐一靈覺性通天地。寂寥常處大虛間﹐到此歸元孰可示。

其七

日中午﹐天光赫赫熠寰土。

子深居室中﹐眃淸面皙忘甘苦。

悟與迷﹐各得所﹐輔正除邪須測度。

開明象帝出先天﹐運化純風含太古。

其八

日昳未﹐庭中靜絕金獒吠。

默守神功上善機﹐靈波滚底盈天地。

處玄微﹐眞淸麗﹐未悟之流須子細。

闡開玉戶見星眸﹐道字一無孰善計。

其九

哺時申﹐樂天知命絕艱辛。

不羨啟期三事美﹐非圖林類百年春。

道爲主﹐性爲賓﹐二气凝然合至眞。

窺上資蟾闕影﹐已逢浮木出波津。

其十

日沒酉﹐孤然恢靜無交友。

髙岑月出散瓊花﹐溪邊風細搖金柳。

道自生﹐神思守﹐圓明湛湛無中有。

精陽豁落太虛間﹐嚇退陰魔天外走。

其十﹣

黃昏戌﹐兩條畫燭明空室。

晃奕兒童玩此中﹐暒照赤子斯功畢。

運性光﹐神威力﹐形釋心凝申退屈。

信哉一味太陽酥﹐慧師餌覺甘如蜜。

其十二

人定亥﹐垂簾掩戶忘憎愛。

自適恬然物外機﹐逍遙任性無妨凝。

道滋符﹐眞元在﹐天地盈虛明否泰。

屯蒙受卦稟生成﹐萬聖千眞皆倚賴。

上淸太玄九陽圖竟

