靈寶無量度人上品妙經符圖

經名﹕靈寶無量度人上品妙經符圖。原不題撰人﹐卷首有宋徽宗序﹐當出於南宋。三卷。底本出處﹕《正統道藏》洞眞部靈圖類。

靈寶無量度人經符圖序

宋徽宗禦制

原夫華靈隱藹﹐藏三炁於鴻蒙﹔神景含輝﹐潛萬眞於至賾。虛無郁秀﹐劫化自然﹐中有妙極神一挺生﹐是爲元始之尊。開圖帝先﹐凝粹流形之本﹐玄黃植象之宗也。故其判辟天地﹐分序陰陽﹐四始循度﹐八索盈虧﹐並稟承於上徳﹐咸統隸於司權。隱配其神﹐協孕其性﹐列位開方﹐造育裁成﹔九和十合﹐無物不臻﹔綿綿而來﹐難極難窮。道以彊名﹐號爲靈寶。蓋靈寶者﹐太元生化之本根也。自爾幽機發明﹐啟迪晨精﹐當思上古立運之前﹐融結萬品﹐朗耀英鮮﹐至理昭彰於龍漢﹐妙文煒著於赤明。圓羅敷燦﹐周布云章﹐五方煥落﹐八角垂芒﹐微蘊遁於眞奧﹐神用晦於元綱。將恢大教﹐慈惠流芳﹐書按於皇人之筆﹐義宣於太上之言。或爲符圖﹐或爲隱篇﹔或演妙於浮黎之土﹐或藏玄於黍米之珠﹔或付之於我等﹐或受之於玉虛﹔或祕在於藥珠芝宮﹐或嚴崇於神府華堂。開聯品秩﹐別類分條﹔散則經維於六甲之數﹐合則總括於一元之標。爲大法梁﹐超涉玄津﹐無所不度﹐無所不禳。撫運數於窮厄﹐保祥社於隆昌﹐安鎭國祚﹐封掌山川﹐巍巍大範﹐靡不彌綸。此其謂之靈寶者﹐實爲元大之髙稱焉。在其上館大有之宮﹐寶禁此經﹐萬天至重。有勤苦而聞者﹐須審其賢﹐遵明科於紫微之格﹐視仰俯於神王之儀﹔不許輕出﹐萬劫一傳。我昔總眞玉境﹐開化妙庭﹐擁瑞霞之九映﹐飛鳳蓋於三華﹐陸耀景之龍臺﹐盻運會於元扃。考校歷數﹐稱慶太平。仰祈上帝﹐降世度人。後至壬辰﹑庚子之年﹐炁應九陽﹐邪法消蕩﹐正道方行﹐開悟羣黎﹐授度無窮。是其時也﹐啟紫泥之寶笈﹐解玉鑰於瑯函。瓊編藥簡﹐當用宣明﹔希眞之子﹐得以見之﹐豈不幸哉﹗。我每居於碧琳之房﹐宴接於玉晨之範﹐嘯詠髙虛﹐研擴微詮﹐備明要於神府﹐覽至理於澄鑑﹐故得披釋元義﹐齊玄妙輸﹔辯深旨於本章﹐析宛麗於靈音﹔闡無量之樞轄﹐精詳究於杳冥。將可以登玄峯於萬仞﹐濟浩蕩之溺淵者焉。蓋濯羅騰煥於虛淸﹐無不照於幽沈之間﹐妙紀敷揚﹐存乎簡易之道﹔昭昭可別﹐開悟有緣。學者無忽於至用﹐修而進之﹐則可以召靈炁於三關﹐藹寶華於九戶﹐功滿徳就﹐名書上淸﹐逸轡髙上﹐翺翔太明。徳化之大﹐豈可議其津極者哉。

靈寶無量度人上品妙經符圖卷上

靈寶者﹐以至道言之﹐卽是神化之生也。混沌一判﹐元始開圖﹔眞炁羅絡﹐普植神靈﹐滋演長存﹐生成無窮。蓋人之生也﹐惟物之珍﹔具其情識﹐變用無方﹔原其大本﹐悉稟天常。覆載陶育﹐包括紀綱。神降爲靈﹐炁聚爲寶﹐神降炁聚﹐具質成形。無所不生﹐無所不明﹐無所不立﹐無所不成。是以左居無英﹐右結白元﹐太一﹑司命﹐桃康﹑合延﹐三眞﹑九宮﹐散布俱全﹐復何擬議而容心焉。故其黍珠納受無鞅﹐媾孕傳播﹐蕃息綿昌。大以天地﹐小以一形﹐下逮艸木﹐品匯之眞﹐莫不由此經營自然。故其道也﹐彌綸萬天﹐範圍十地﹐推運陰陽﹐調和寒暑﹔統行八卦﹐率禦三元﹐部制鬼神﹐保養民物。故其文也﹐招眞召靈﹐度人無量﹐爲萬道之宗﹐稱上品之經者也。蓋靈寶一門﹐洞該三道﹐上通上淸﹐下兼洞神。神炁玄合﹐元精之根﹔巍巍其名﹐崇大尊髙﹐莫甚於此者矣。

道言﹕昔於始靑天中﹑碧落空歌大浮黎土﹐

天眞皇人以紫筆記靈寶之炁﹐交始靑之炁﹑變化之象也。主世間及天地鬼神之生道﹐能資蓄生炁﹐以抱魂結﹐煉以得眞也。兆能有之﹐以靑書竹帛之上﹐面西北服之﹐保生延年﹐神炁不散﹐固全生道也。佩之則生炁歸身﹐返老回嬰﹐應運滅度﹐身經太陰。帶服始靑變化之圖﹐始靑帝君與兆同升﹐逍遙太空也。

天眞皇人曰﹕碧落之炁在人物爲縷脈筋絡﹐連貫穿注。其炁生於碧落始靑之天﹐在人生三百六十脈﹑三百六十經﹑三百六十絡﹐又生眇絡﹑支絡﹑絲絡﹑﹫絡。大範之炁﹐以爲其元﹐中結此文以成圖。佩用者﹐神仙以碧書尺素召十方天眞﹐空歌一奏﹐萬聖齊聞。服用施行﹐亦同上法。

天眞皇人紫筆定書﹐以靑爲地﹐黃爲文﹐赤爲界。封此圖爲浮黎土者﹐區貫跖穴之所在也。中黃太上明梵之炁回旋流演﹐以正域內宮闕樓觀之所存。有能佩之﹐百神朝身﹐三界司迎﹔魔王稟命﹐五帝侍軒。中黃太一帝若與兆洞章同升紫房﹐此圖主人脾胃﹐榮養太和﹐服用同前法。

受《元始度人無量上品》。元始天尊當說是經﹐周回十過﹐以召十方﹐始當詣座。天眞大神﹑上聖髙尊﹑妙行眞人﹑無鞅數眾﹐乘空而來﹐飛雲丹霄﹐綠輿瓊輪﹐羽蓋垂應﹐流精玉光﹐五色郁勃﹐洞煥太空﹐七日七夜。諸天日月星宿﹑璇璣玉衡﹐一時停輪。神風靜嘿﹐山海藏雲﹐天無浮翳﹐四炁朗淸。一國地土﹑山川﹑林木﹐緬平一等﹐無復髙下﹐土皆作碧玉﹐無有異色。眾眞侍座﹐元始天尊玄座空浮五色師子之上﹐說經一徧﹐諸天大聖同時稱善。是時一國男女聾病﹐耳皆開聰﹔說經二徧﹐盲者目明﹔說經三徧﹐喑者能言﹔說經四徧﹐跛痾積逮﹐皆能起行﹔說經五徧﹐久病痼疾﹐一時復形﹔說經六徧﹐發白反黑﹐齒落更生﹔說經七徧﹐老者返壯﹐少者皆彊﹔說經八徧﹐婦人懷孕﹐鳥獸含胎已生未生﹐皆得生成﹔說經九徧﹐地藏發泄﹐金玉露形﹔說經十徧﹐枯骨更生﹐皆起成人。是時﹐一國是男是女﹐莫不傾心﹐皆受護度﹐咸得長生。

道言﹕是時﹐元始天尊說經一徧﹐東方無極無量品至眞大神﹑無鞅之眾﹐浮空而至﹔說經二徧﹐南方無極無量品至眞大神﹑無鞅之眾﹐浮空而至﹔說經三徧﹐西方無極無量品至眞大神﹑無鞅之眾﹐浮空而至﹔說經四徧﹐北方無極無量品至眞大神﹑無鞅之眾﹐浮空而至﹔說經五徧﹐東北無極無量品至眞大神﹑無鞅之眾﹐浮空而至﹔說經六徧﹐東南無極無量品至眞大神﹑無鞅之眾﹐浮空而至﹔說經七徧﹐西南無極無量品至眞大神﹑無鞅之眾﹐浮空而至﹔說經八徧﹐西北無極無量品至眞大神﹑無鞅之眾﹐浮空而至﹔說經九徧﹐上方無極無量品至眞大神﹑無鞅之眾﹐浮空而至﹔說經十徧﹐下方無極無量品至眞大神﹑無鞅之眾﹐浮空而至。十徧周竟﹐十方無極天眞大神一時同至。一國男女傾心歸仰﹐來者有如細雨密霧。無鞅之眾﹐迮國一半﹐土皆偏陷﹐非可禁止。於是元始懸一寶珠﹐大如黍米﹐在空玄之中﹐去地五丈。元始登引天眞大神﹑上聖髙尊﹑妙行眞人﹑十方無極至眞大神﹑無鞅數眾俱入寶珠之中。天人仰看﹐惟見勃勃從珠口中入﹔旣入珠口﹐不知所在。國人廓散﹐地還平正﹐無復欹歌陷。元始卽於寶珠之內說經都竟﹐眾眞監度﹐以授於我。當此之時﹐喜慶難言﹐法事粗悉﹐諸天復位。鰷欻之間﹐寂無遺響。是時天人遇值經法﹐普得濟度﹐全其本年﹐無有中傷。傾土歸仰﹐鹹行善心。不殺不害﹐不嫉不妬﹐不淫不盜﹐不貪不欲﹐不憎不﹫﹐言無華綺﹐口無惡聲。齊同慈愛﹐異骨成親﹐國安民丰﹐欣樂太平。經始出教一國以道﹐預有至心﹐宗奉禮敬﹐皆得度世。

道言﹕元始天尊說經中所言﹐並是諸天上帝內名﹑隱韻之音﹐亦是魔王內諱﹑百靈之隱名也。非世之常辭。上聖已成﹐眞人通玄究微﹐能悉其章。誦之十過﹐諸天遙唱﹐萬帝設禮﹐河海靜默﹐山嶽藏雲﹐日月停景﹐璇璣不行﹐羣魔束形﹐鬼精滅爽﹐回屍起死﹐白骨成人。至學之士﹐誦之十過﹐則五帝侍衛﹐三界稽首﹐魔精喪眼﹐鬼妖滅爽﹐濟度垂死﹐絕而得生。所以爾者﹐學士穢炁未消﹐體未洞眞﹐召制十方﹐威未制天政﹔徳可伏禦地只﹐束縛魔靈﹐但卻死而已﹐不能更生。輕誦此章﹐身則被殃﹔供養尊禮﹐門戶興隆﹐世世昌熾﹐與善因緣﹐萬災不幹﹐神明護門。斯經尊妙﹐獨步玉京﹐度人無量﹐爲萬道之宗﹐巍巍大範﹐徳難可勝。

道言﹕凡誦是經十過﹐諸天齊到﹐億曾萬祖幽魂苦爽﹐皆得受度﹐上升朱宮﹐格皆九年﹐受化更生﹐得爲貴人。而好學至經﹐功滿徳就﹐皆得神仙﹐飛升金闕﹐遊宴玉京也。上學之士﹐修誦是經﹐皆卽受度﹐飛升南宮﹐世人受誦則延壽長年﹐後皆得作尸解之道﹐魂神暫滅﹐不經地獄﹐卽得返形﹐遊行太空。此經微妙﹐普度無窮﹐一切天人莫不受慶無量之福﹐生死蒙惠﹐上天所寶﹐不傳下世。至士賫金寶﹑效心盟天而傳。輕泄漏慢﹐殃及九祖﹐長役鬼官。侍經五帝﹑玉童玉女各二十四人﹐營衛神文﹐保護受經者身。

道言﹕正月長賫﹐誦詠是經﹐爲上世亡魂斷地逮役﹐度上南宮。七月長齋﹐誦詠是經﹐身得神仙﹐諸天書名。黃籙白簡﹐削死上生。十月長齊﹐誦詠是經﹐爲國王帝主﹑君臣父子﹐安鎭國祚﹐保天長存﹐世世不絕﹐常爲人君﹐安鎭其方﹐民稱太平。八節之日誦詠是經﹐得爲九宮眞人。本命之日誦詠是經﹐魂神澄正﹐萬炁長存﹐不經苦惱﹐身有光明。三界侍衛﹐五帝司迎﹐萬神朝禮﹐名書上天﹐功滿徳就﹐飛升上淸。

道言﹕行道之日﹐皆當香湯沐浴﹐齋戒﹐入室東向。誦經之日﹐先被服盥漱﹐置經於案。然後焚香﹐禮請跪啟修誦之意。卽東向正坐﹐焚香披讀﹐注心歷目﹐微聲誦詠。若或錯悞俟﹐則卻上三十字讀﹐勿促勿速。苟貪徧數﹐翻爲失功﹐俟人不少。調聲誦詠﹐令神魂和暢。常令香炁不絕於室﹐已下依法存叩。叩齒十二通﹐上聞三十二天﹐心拜三十二過。叩齒者﹐當以中齒上下兩兩相叩﹐令響。內以集神﹐外以徹天。《眞誥》云﹕叩齒三以集神﹐咽津以和眞。次則存拜三十二天﹐每想天帝﹐存一拜之。從東北方首始﹐東行左旋﹐止於西北。閉目靜思﹐身坐靑﹑黃﹑白三色雲炁之中。玄炁靑﹐元炁黃﹐始炁白。內外蓊冥﹐有靑龍﹑白虎﹑朱雀﹑玄武﹑獅子﹑白鶴羅列左右。日月照明﹐洞煥室內﹐項生圓象﹐光映十方﹐如此分明。密咒曰﹕靑龍左﹐白虎右﹐朱雀前﹐玄武后。獅子左右各兩行﹐行有其八﹐對坐相望。白鶴亦然。日在額左﹐月在額右﹐光明一室。項生圓象﹐九色相間﹐靑﹑赤﹑黃﹑白﹑黑﹑綠﹑紅﹑紫﹑鉗﹐照徹十方﹐存令分明如睹。卽密咒云。密者﹐口動無聲。

貪羅郁羅﹐符無蘇陀。太衝太極﹐陰陽包和。出有入無﹐出生入死。鬼神莫測﹐變化自然。元始混炁﹐玄中又玄。上干有頂﹐下洞太淵。誦之一褊﹐沈痾自痊。煉魂浴魄﹐眞陽自全。齋戒禮誦﹐萬過飛仙。無上祕咒﹐萬神綿綿。心中心咒﹐重復宣傳。貪羅洞輪﹐玉淸太極。九炁氤氳﹐分靈而然。降注付身﹐形神俱妙。變化飛升﹐一如令格。統攝萬靈﹐急急如律令。

無上玄元太上道君﹐玄元始三炁﹐化生三寶﹐各居一天。三天在人額上髮際中﹐爲淸微天﹐天寶君治之。左爲禹余天﹐靈寶君治之。右爲太赤天﹐神寶君治之。凡誦經﹐當存思三帝君。召出臣身中請我身中眾官。三五功曹﹑直使功曹在心﹐從口出。正一功曹在膽﹐從左目出。治病功曹在脾﹐從鼻準出。左玄功曹在肝﹐從右目出。右玄功曹在肺﹐從鼻出。上部功曹從眉間出﹐中部功曹從口中出﹐下部功曹從臍間出。左右官使者﹑左官使者在左脇﹐右官使者在右脇。侍香金童﹑在左眉間。傳言玉女﹑在右眉間。五帝直符﹑五帝﹐五藏有五帝直符五帝﹐又有左扶﹑右扶﹑侍中。直日香官各三十六人出。上﹑中﹑下三境﹐每境八人﹐三八二十四人。三魂七魄﹐陰陽二君﹐共三十六人。掐玉皇訣﹐移下至醜﹐勒至巳上剔出。關啟所言﹐受法籙卽具位。如未受法籙卽言奉道。弟子當盡心中所﹐欲言。然亦貴在簡當﹐至誠默奏。今日吉慶長齋﹐今日某日言慶﹐隨其日言之。如長齋卽言長齋﹐如不長齋卽不言。淸堂修行至經﹐若知三洞中盟之道﹐見行事卽言修行至經﹐自非此人﹐卽不言修行至經﹐但言淸堂誦經。無量度人﹐或爲一事而誦﹐卽言爲某事誦經﹐若爲十方幽爽﹐乃可無量度人之句言之。臣及甲﹑乙﹐轉經受生。若常時自誦﹐卽言臣及祖考。若爲他人﹐卽言臣爲某人﹐但以意而陳述甲乙者。某人﹐某人之理也。當願所啟之誠﹐上徹徑禦無上三十二天元始上帝至尊幾前。元始上帝者﹐卽非元始天尊﹐乃上帝髙尊﹐位齊元始者。或云元始上帝卽天尊。畢﹐引炁三十二過﹐引者﹐以鼻引而咽之。三十二過者﹐東﹑南﹑西﹑北方﹐每方八天﹐各一引。東方靑炁﹐納於肝。南方赤炁﹐納於心。西方白炁﹐納於肺。北方玄炁﹐納於腎。洞徹五臟之內﹐然後誦經。東向誦經。東方﹐長生之方﹐諸天所尊重。誦經之格﹐初一徧從序誦起﹐至此存思。畢﹐卽誦後經。第二徧則直從元始無量度人上品妙經起誦﹐每十徧爲一過。若欲禳禬濟拔之類﹐須得十徧爲佳﹐以遵十回度人之義也。或有事務暫起﹐亦得若經時稍久﹐卽須依前誦序存思。

靈寶無量度人上品妙經符圖卷上竟

靈寶無量度人上品妙經符圖卷中

元始洞玄靈寶本章﹐上品妙首﹐十回度人﹐百魔隱韻﹐離合自然。

混洞赤文章

元始開運﹐太玄肇靈。虛極無象﹐一炁流形。化生二景﹐五緯凝精。混合自然﹐怛除結嬰。總眞布景﹐煥赫九淸。炎持廓奕﹐七紀齊並。析師盧浩﹐丹天耀晶。朱光煉度﹐赤靄散明。三華郁秀﹐輝映帝晨。

太極妙化﹐神靈混洞赤文章﹐昔天眞皇人降玉隆騰勝天﹐授虛皇天尊靈寶大法﹐謂東華上卿﹑洞神大夫領下元生籍左官及諸仙官﹐日九霄總梵八帝治天﹐非混洞赤文不能攝化九陽而明天度。是以神霄玉淸虛皇天﹐泛上靈景華九陽淸眞虛梵之炁而成天境﹔丹霄南極玉文天﹐泛丹靈妙華洞陽景眞元梵之炁而成天境﹔碧霄太虛眞極天﹐泛廣靈太華上陽元眞靈一之炁而成天境﹔玉霄玉靈素華天﹐泛玉靈素華純陽至眞元一之炁而成天境太霄太靈眞元天﹐泛大靈洞華三陽九眞太一之炁而成天境﹔瑯霄素靈皓元天﹐泛素靈皓華六陽洞眞至一之炁而成天境﹔紫霄元靈上極天﹐泛元靈紫華淸陽妙眞天一之炁而成天境﹔景霄妙靈寶華天﹐泛妙靈寶華景陽精眞虛一之炁而成天境﹔靑霄玉華無極天﹐泛靑靈玉華元陽天眞純一之炁而成天境。此九霄九天﹐皆混洞赤文之所開化﹐明煥妙梵淸英﹑紫丹上靈之秀而成天篆眞文矣。故赤文化混洞﹐混洞化彌羅﹐總天元九炁之道﹐下復九因至八梵眞玉官﹐亦此文之化也。是以太丹天內有赤明帝宮宛利城棄賢世界﹐梵寶丹靈赤帝君所理﹐中有朱陵之府﹑流火之庭﹑大炎之宮﹑赤明之館﹑丹丘火池。元始天尊煉眞文之所﹐乃混洞赤文之所化梵也。天中﹐中下二眞由不能得此﹐吾以此文並混洞梵元圖﹐並付之於汝。此去六九運亨﹐壬辰合度﹐庚子政化﹐自然敷露﹐其諸祕妙﹐符應皆定﹐莫可測矣。

混洞赤文梵元之圖

乃神霄玉府﹑三五璇璣﹑中黃分炁﹑九霄混陽﹑元梵彌羅之炁﹐化生九天。其所行之法﹔具三五璇璣﹑洞陽天仙祕錄中﹐此不備載。

混洞赤文九光之炁化生九天之圖

九霄朕兆之初﹐攝洞陽九光之炁﹐混洞赤文﹐招攝天元﹐分靈散炁﹐而成九霄。其諸玄奧﹐神府內禁﹐所祕至重﹐不可輕露。

混洞赤文﹐無無上眞。元始祖劫﹐化生諸天﹐開明三景﹐是爲天根。上無復祖﹐惟道爲身。五文開廓﹐普植神靈。無文不光﹐無文不明﹐無文不立﹐無文不成﹐無文不度﹐無文不生。是爲大範天中之天。郁羅簫臺﹐玉山上京﹐上極無上大羅玉淸﹐渺渺劫仞﹐若亡若存。

三華離便﹐大有妙庭﹐金闕玉房﹐森羅淨霐。大行梵炁﹐周回十方。中有度人不死之神﹐中有南極長生之君﹐中有度世司馬大神﹐中有好生韓君丈人﹐中有南上司命司錄﹑延壽益算﹑度厄尊神﹐回骸起死﹐無量度人。今日校錄﹐諸天臨軒。

東方無極飛天神王長生大聖無量度人﹐諱忽。

南方無極飛天神王長生大聖無量度人﹐諱飛。

西方無極飛天神王長生大聖無量度人﹐菩。

北方無極飛天神王長生大聖無量度人﹐云上。

東北無極飛天神王長生大聖無量度人﹐度仙。

東南無極飛天神王長生大聖無量度人﹐無鏡。

西南無極飛天神王長生大聖無量度人﹐滌色。

西北無極飛天神王長生大聖無量度人﹐那郁。

上方無極飛天神王長生大聖無量度人﹐玃元。

下方無極飛天神王長生大聖無量度人﹐瑛。

十方至眞飛天神王長生度世無量大神﹐並乘飛雲﹐丹輿綠輩﹑羽蓋瓊輪﹑驂駕朱鳳﹑五色玄龍﹔建九色之節﹐十絕靈幡﹐前嘯九鳳﹐齊唱後吹﹐八鸞同鳴。獅子白鶴﹐嘯歌邕邕﹔五老啟途﹐羣仙翼轅。億乘萬騎﹐浮空而來。傾光回駕﹐監眞度生。諸天丞相﹑南昌上宮﹑韓司主錄﹑監生大神﹐執錄把籍﹐齊到帝前。隨所應度﹐嚴校諸天﹐普告三界。

普告三界符

無極神鄕﹐泉曲之府﹐北都羅酆三官九署﹑十二河源﹐上解祖考億劫種親﹐疾除罪薄﹐落滅惡根﹐不得拘畱﹐逼合鬼羣。

元始符命

元始符命﹐時刻升遷。北都寒池﹐部衛形魂。制魔保舉﹐度品南宮。死魂受煉﹐仙化成人。生身受度﹐劫劫長存。隨劫輸轉﹐與天齊年。永度三塗五苦八難﹐超淩三界﹐逍遙上淸。上淸之天﹐天帝玉眞﹐無色之境梵行。

三境玉函隱諱

四方總隱諱

三淸金闕隱諱

元始靈書上篇道君撰﹕

東方八天大黃皇曾天﹐帝郁襤玉明。正音云﹕開玄攝明天﹐炁黃﹐系梵炁。

太明玉完天﹐帝須阿那田。正音云﹕梁玄道靈天﹑炁綠﹐系壁宿。

淸明何童天﹐帝元育齊京。正音云﹕明生九眞天﹐炁靑﹐系室宿。

玄胎平育天﹐帝劉度內鮮。正音云﹕飄輪默然天﹐炁赤﹐系危宿。

元明文舉天﹐帝醜法輪。正音云﹕開生舒天﹐炁蒼﹐系虛宿。

上明七曜摩夷天﹐帝恬儈延。正音云﹕延虛明天﹐炁黑﹐系女宿。

虛無越衡天﹐帝正定光。正音云﹕鏡無翹天﹐炁碧﹐系牛宿。

太極蒙翳天﹐帝曲育九昌。正音云﹕阿難洋明天﹐炁紫﹐系斗宿。

南方八天

赤明和陽天﹐帝理禁上眞。正音云﹕治安保仙天﹐炁白﹐系梵炁。

玄明恭華天﹐帝空謠醜音。正音云﹕飛音洞靈天﹐炁黃﹐系箕宿。

曜明宗飄天﹐帝重光明。正音云﹕翹貞英天﹐炁綠﹐系尾宿。

竺落皇笳天﹐帝摩夷妙辯。正音云﹕難玄明天﹐炁靑﹐系心宿。

虛明堂曜天﹐帝阿﹫婁生。正音云﹕彌玄明天﹐炁赤。系房宿。

觀明端靖天﹐帝郁密羅千。正音云﹕朗觀曜明天﹐炁蒼﹐系氏宿。

玄明恭慶天﹐帝龍羅菩題。正音云﹕威淸道玄天﹐炁黑﹐系亢宿。

太煥極瑤天﹐帝宛黎無延。正音云﹕洞眞永瑤天﹐炁碧﹐系角宿。

西方八天

元載孔升天﹐帝開眞定光。正音云﹕閣光竟眞天﹐炁紫﹐系梵炁。

太安皇崖天﹐帝婆婁阿貪。正音云﹕暉莫阿魂天﹐炁白﹐系軫宿。

顯定極風天﹐帝招眞童。正音云﹕回翹威天﹐炁黃﹐系翼宿。

始皇孝芒天﹐帝薩羅婁王。正音云﹕君華大權天﹐炁綠﹐系張宿。

太皇翕重浮容天﹐帝閔巴狂。正音云﹕惠威光天﹐炁靑﹐系星宿。

無思江由天﹐帝明梵光。正音云﹕朗法元天﹐炁赤﹐系柳宿。

上揲阮樂天﹐帝勃勃監。正音云﹕巒元眞星天﹐炁蒼﹐系鬼宿。

無極曇誓天﹐帝飄弩穹隆。正音云﹕飛天虛英天﹐炁黑﹐系井宿。

北方八天

皓庭霄度天﹐帝慧覺昏。正音云﹕無淸明天﹐炁碧﹐系梵炁。

淵通元洞天﹐帝梵行觀生。正音云﹕法權道先天﹐炁紫﹐系參宿。

太文翰寵妙成天﹐帝那育醜英。正音云﹕靈燻慧光天﹐炁白﹐系觜宿。

太素秀樂禁上天﹐帝龍羅覺長。正音云﹕陽威耀淸天﹐炁黃﹐系畢宿。

太虛無上常融天﹐帝總監鬼神。正音云﹕攝靈眞天﹐炁綠﹐系昴宿。

太釋玉隆騰勝天﹐帝眇眇行元。正音云空微道明天﹐炁靑﹐系胃宿。

龍變梵度天﹐帝運上玄玄。正音云﹕掬靈妙光天﹐炁赤﹐系婁宿。

太極平育賈奕天﹐帝大擇法門。正音云﹕永玄久生天﹐炁蒼﹐系奎宿。

此諸天帝玉諱﹐皆以赤晶之玉﹐碧字刻之。祕於上淸帝宮之中矣。

三十二天﹑三十二帝諸天隱諱﹑諸天隱名﹐天中空洞自然靈章﹔諸天隱韻﹐天中之音﹐天中大尊﹐天中之神﹐天中之魔﹐天中之靈﹐九和十合﹐變化上淸。無量之奧﹐深不可詳。敷落神眞﹐普度天人。今日欣慶﹐受度歷關諸天。

歷關諸天符

請滅三惡﹐斬絕地根﹐飛度五戶﹐名列太玄。魔王監舉﹐無拘天門。東斗主算﹐西斗記名。北斗落死﹐南斗上生。中斗大魁﹐總監眾靈。

靑帝護魂﹐護得道者三魂﹐使其通靈澄徹。

靑帝歌曰﹕

東望重拜手﹐蒼帝玉皇君。靈風鼓橐鑰﹐育物布元春。雲龍轡嚴駕﹐玉衛擁瓊輪。枯萌泛沾及﹐大惠無不均。萬仙歌以道﹐委曲戒天人。心根迷自固﹐拱跽戴洪仁。

靑帝護魂之符

姓閻﹐諱開明﹐字靈威仰。

右靑書白素佩之﹐以立春之日受。若吞服﹐書以竹膜上﹐三枚。

白帝侍魄﹐侍得道者七魄﹐使無散亂﹐閉絕鬼道。

白帝歌曰﹕

六甲抱金關﹐七政守靈壇。流鈴擲

化火﹐威劍巨龍蟠。懇彼素靈眞﹐明憲孰敢幹。束制妖鬼魔﹐凜落霄風寒。沴炁旣已息﹐萬天俄而安。眞儔荷大庇﹐抵顙相歌歡。

白帝侍魄之符

姓上金﹐諱昌開﹐字耀伯寶。

右白書紫素佩之﹐以立秋之日受。若吞服﹐書以竹膜上﹐四枚。

赤帝養炁﹐赤帝主火﹐能生養元炁。黃帝曰壯火食炁﹐少火生炁﹐炁得溫而後養。

赤帝歌曰﹕

太景開玉樞﹐洞堂啟金除。騫林蔭瑤砌﹐丹鸞踏瓊株。寶房名曲麗﹐明璫神所居。飛遊豁云道﹐引目盻眞都。天日永不夕﹐重煙鎖淸廬。太上勅印開﹐帕幾羅簡書。裨風樹玄化﹐愨辛諒有餘。

赤帝養炁之符

姓洞浮﹐諱極炎﹐字赤熛弩。

右丹書黃素佩之﹐以立夏之日受。若吞服﹐書以竹膜上﹐二枚。

黑帝通血﹐護育得道之人﹐使血脈通利﹐榮盛一身﹐無有窒礙。黑帝﹐太元水帝也。水在人身而爲血。

黑帝歌曰﹕

無質統有物﹐淵兮上帝心。不啟不發道﹐蘊妙化機深。恐爾漏未盡﹐陰想勿侵淫。轉輪無涯波﹐苦道相迷尋。萬年嘗謹約﹐一旦自湮沈。無衝落鬼境﹐殃譴不可任。

黑帝通血之符

姓黑節﹐諱靈會﹐字隱候局。

右黑書靑素佩之﹐以立冬之日受。若吞服﹐書以竹膜上﹐一枚。

黃帝中主﹐營衛中府﹐拘制萬神﹐不令錯越。若近取一身﹐則肝藏魂﹐肺藏魄。絳宮丹田二炁交媾﹐則赤炁下降﹐玄泉上升。心藏血﹐腎藏精﹐二炁返復﹐交相生養。黃庭之中﹐神意所在也。

萬神無越。

黃帝歌曰﹕

黃天拱中宸﹐控駕玉化根。翹機貫億歷﹐洞朗辟四門。大有混皇眞﹐﹫制星宿魂。非帝道不運﹐有方賴之存。威忿卽霜秋﹐和預爲陽春。生成握元紀﹐仰荷戴無垠。

黃帝中主之符

姓通班﹐諱元成﹐字含樞紐。

右黃書絳素佩之﹐以土王之日受。若吞服﹐書以竹膜上﹐五枚。

靑天魔王巴元醜伯﹐赤天魔王負天擔石﹐白天魔王返山六目﹐黑天魔王監醜朗馥﹐黃天魔王橫天擔力。五帝大魔﹐

萬神之宗。

東方靑靈始老靑帝消魔王咒曰

洞耀育元晶﹐靑華開太明。布育九天炁﹐始生薦無英。扶陽通攝禦﹐丹林合總眞。積霄始暉上﹐郁疊明霞晨。靈光煥羅落﹐衛育保形魂。混化合玄景﹐仁惠消魔羣。萬徧道已超﹐功當書上淸。

南方丹靈眞老赤帝消魔王咒曰

三炁藹靈闕﹐明虛煥玉丹。朱陵有帝眞﹐華雲飛絳軿。統禦萬界中﹐撫運超億千。執策按簡錄﹐洞章敷神篇。解結散禍根﹐流金摧凶姦。志能成此道﹐魔試俱無前。保度冥劫津﹐宴盻無窮年。

西方皓靈皇老白帝消魔王咒曰

西靈徊七度﹐太渺郁明華。白元維我神﹐皇眞禦景霞。皎皎三素輝﹐昭昭破百邪。攝音延至炁﹐金晶育三田。練結固玉質﹐寶耀映瓊鮮。魔精當滅試﹐逮地無沈連。逸轡髙淸館﹐齊輪太上仙。

北方五靈玄老黑帝消魔王咒曰

北玄三秀藹﹐太上紫皇居。總炁攝幽機﹐造化敷靈綱。下統虛危精﹐寶育天元房。靈通太妙神﹐纏羅衛百關。豁落滅魔試﹐凶災永不幹。大道保自然﹐壽命無虧殘。萬劫享慶會﹐白日登雲輪。

中央元靈元老黃帝消魔王咒曰﹕

混化歸沖妙﹐元皇總帝靈。眞老閉黃闕﹐四禦齊玄鈞。圓華太張上﹐同攜堅玉君。結津固百骸﹐瓊耀擁胎仙。晨暉注明景﹐魔映自滅形。萬道保無虧﹐返老回童嬰。五會合一炁﹐飛馭超云京。

靑天魔王制邪玉文

姓斌﹐諱齒成巴。

郁藹蒼晶﹐洞景開明。始陽九炁﹐停華育魂。流。英妙府﹐靈眞上神。瓊碧雲冠﹐飛光羽羣。靑腰玉女﹐太上眞人。保度仙籙﹐消魔卻氛。

右文與靑帝大符通靈合變﹐節度同功。

赤天魔王制邪玉文

姓佛﹐諱由肅。

昌陽眞老﹐赤靈尊神。統禦丹天﹐檢制魔羣。嚴駕朱鳳﹐三角之麟。上道泰淸﹐玄元之根。炎熛三炁﹐盤徊降云。育養丹府﹐保制長存。

右文與赤帝大符通靈合變﹐節度同功。

白帝魔王制邪玉文

姓赤﹐諱張布。

七靈皓炁﹐三景元眞。中有皇老﹐制攝魔精。庚辛官將﹐七十萬兵。羽旗云節﹐金虎云奔。斷除妖妄﹐練育華英。與道長存﹐歷劫無傾。

右文與白帝大符通靈合變﹐節度同功。

黑天魔王制邪玉文

姓徐﹐諱直事。

北陰鬱單﹐玄炁之官。帝眞靈會﹐驅神駕龍。室有玉女﹐夜光之童。掌握圖籙﹐攝制魔蹤。虛危合化﹐紫煙激風。寶晶練育﹐後天無終。

右文與黑帝大符通靈合變﹐節度同功。

黃天魔王制邪玉文

姓天門﹐諱波狂。

元皇上靈﹐沖妙之尊﹐混合眞朴﹐造化玄根。感激幽微﹐挺生大神。攝召萬炁﹐齊會華房。消蕩百魔﹐與道俱昌。保度卻災﹐滅試除殃。

右文與黃帝大符通靈合變﹐節度同功。

五帝符

靑帝禦魔總眞符

右符吏啟華﹐領兵九十萬人﹐守衛其文。其符並前赤書眞文﹑以春甲乙之日﹐朱書紫上﹐置於東方﹐禳卻萬災﹐保鎭無窮﹐召延嘉祥﹐物阜時康。學道之士以時服之﹐三年之後﹐生靑玉之英於肝府之中﹐光映形外。道成﹐靑帝召迎。志誠佩之﹐未消殃患矣。切須敬愼。

赤帝禦魔總眞符

右符吏明眞﹐領兵三十萬人﹐守衛其文。其符並前赤書眞文﹐以夏丙丁之日﹐朱書靑上﹐置於南方。禳卻萬災﹐保鎭無窮﹐召延嘉祥﹐物阜時康。學道之士以時服之﹐三年之後﹐生赤玉之英於心府之中﹐光映形外。道成﹐赤帝召迎。志心佩之﹐永消災患矣。

白帝禦魔總眞符

右符吏茂成﹐領兵七十萬人﹐守衛其文。其符並前赤書眞文﹐以秋庚辛之日﹐白書黃上﹐置於西方。禳卻萬災﹐保鎭無窮﹐召延嘉祥﹐物阜時康。學道之士以時服之﹐三年之後﹐生白玉之英於肺府之中﹐光映形外。道成﹐白帝召迎。志誠佩之﹐永消殃患矣。

黑帝禦魔總眞符

右符吏守元﹐領兵五十萬人﹐守衛其文。其符並前赤書眞文以冬壬癸之日﹐黑書白上﹐置於北方。禳卻萬災﹐保鎭無窮﹐召延嘉祥﹐物阜時康。學道之士以時服之﹐三年之後﹐生玄玉之英於腎府之中﹐光映形外。道成﹐黑帝召迎。志誠佩之﹐永消殃患矣。

黃帝魔總眞符

右符吏協冥﹐領兵一千萬人﹐守衛其文。其符並前赤書眞文﹐於四季戊己之日﹐朱書黃素﹐置於中央。禳卻萬災﹐保鎭無窮﹐召延嘉祥﹐物阜時康。學道之士以時服之﹐三年之後﹐生黃玉之英於脾府之中﹐光映形外。道成﹐黃帝召迎。志心佩之﹐永消殃患矣。飛行鼓從﹐總領鬼兵﹐麾幢鼓節﹐遊觀太空。自號赫奕﹐諸天齊功。上天度人﹐嚴攝北酆。神公受命﹐普掃不祥。八威吐毒﹐猛馬四張。天丁前驅﹐大帥仗磨。擲火萬里﹐流鈴八衝。敢有干試﹐拒遏上眞。金錨鋮前戮﹐巨天后刑。屠割鬼爽﹐風火無停。千千截首﹐萬萬剪形。魔無干犯﹐鬼無妖精。三宮北酆﹐明檢鬼營。不得容隱﹐金馬驛呈。普告無窮﹐萬神咸聽。三界五帝﹐列言上淸。

靈寶無量度人上品妙經符圖卷中竟

靈寶無量度人上品妙經符圖卷下

元洞玉曆章

眞陽開化梵無流通。金闕在上﹐玉府居東。鬱結五文﹐煥散九空。妙炁自然蘊奧難窮。三靈共貫萬聖攸宗。參稽學行﹐標紀眞功。以神俱契﹐與道合同。安鎭帝籙﹐億劫無終。

昔混元溟涬﹐大梵彌羅﹐諸天未分﹐九陽冥合。三因九轉﹐六變七徊。元始肇形﹐五劫初化﹐乃命梵元祖晨道君﹐筆錄天元﹐運乘五劫。故元洞者﹐以明祖炁﹔玉曆者﹐以紀天元。劫運五周﹐復歸其一﹐自一炁化分﹐三因成九﹐若龍若蜓﹐蟠曲九道﹔漠漠無極﹐總九陽祖炁之元。

大上以三九運梵﹐三五乘元﹐合四十二炁﹐以開始靑天。元祖气明﹐東方始靑之元應九陽木王之初﹐故東方得九炁以分天境﹐劫號龍漢。次九因重復﹐陽炁開明﹐赤文流光﹐敷落五度﹐開圖丹書。

太上以三乘五﹐三轉朱英﹐合二十四炁﹐以開南丹天元祖炁。明南方丹光之元﹐應三陽火王之初﹐故南方得三炁以分天境﹐劫號赤明。次復九因重積﹐中黃化元﹐天緯周纏﹐梵元乘五﹐太上以五五三徊﹐混陽十二﹐合五十二炁﹐以開中黃天元祖炁﹐明中靈黃華之光﹐應五陽土王之初﹐故中央得一十二炁﹐以分天境﹐劫號上皇。次九元復因素景肇陽﹐七明煥梵﹐五緯乘天。

太上以七五三乘﹐合三十六黑﹐以開素靈天元祖炁﹐明西華皓景之光﹐應七陽金王之初﹐故西方得七炁以分天境﹐劫號延康。次復九因周竟﹐混化歸本﹐一炁肇明。

太上以二五乘十三﹐積元陽合三十炁﹐以開北玄天元祖炁﹐明玄冥上景之光﹐應一陽水王之初﹐故北方得五炁以分天境﹐劫號開皇。是以五劫旣周﹐昊天成像﹔一炁混道﹐八境流光﹔三積九乘﹐八方開景。八帝示形﹐九霄分化。

故元始天尊命天眞皇人以玉曆紀元﹐洞混化之初﹐劫運流復之本﹐諸天分境﹐結元洞正陽之炁爲玉曆﹐以紀天眞﹑天民劫運﹐功積升退之道﹐明九聖九品之階。其諸玄祕﹐在玉府之中﹐別有《九道太微神妙九品仙籙經》﹐具載其詳。

九霄梵無之圖

五劫開化梵元混明玉曆之圖

龍漢始靑玉曆寶章開九陽天元梵華之炁

九陽回妙气﹐三景散元精。碧靄浮靈篆﹐靑林粲淑英。超遙玉淸府﹐遼邈蓬萊瀛。眞化通無間﹐神風滋萬生。

赤明丹光玉曆寶章開三陽天元梵靈之炁

浩劫開神運﹐龍文泛赤霞。八威奔電激﹐九鳳破凶邪。煉度丹皇室﹐飛升元始家。炎明常繼照﹐靈慶襲晨華。

上皇中靈玉曆寶章開五陽天元梵寶之炁

混黃生一炁﹐感化結眞形。上徳持柔順﹐金光洞杳冥。建中該九極﹐執本統三辰。煒燁天端上﹐飛芒耀玉靈。

延康素靈玉曆寶章開七陽天元梵英之炁

黃老儲靈粹﹐金精耀斗威。六天咸馘滅﹐萬寶復幽微。爽炁浮髙闕﹐寒光靄素輝。空同披玉勒﹐華麗九霄飛。

開皇玄上玉曆寶章開一陽天元梵混之炁

五炁符元妙﹐諸天混太冥。辰精飛羽黑﹐玉女散華靑。紫冊封天寶﹐玄光凜帝庭。羣魔欽至化﹐萬國保安寧。

元洞玉曆﹐龍漢延康﹐眇眇億劫﹐混沌之中﹐上無復色﹐下無復淵。風澤洞虛﹐金剛乘天。天上天下﹐無幽無冥﹐無形無影﹐無極無窮﹐溟涬大梵﹐遼廓無光。赤明開圖﹐運度自然。

彌綸天紀之圖

元始安鎭敷落五篇赤書玉字八威龍文

第一篇

明炁發育﹐木精飛英﹐仁惠之炁﹐滋衍萬生。天界地綱﹐與時皆正。凝耀神鄕﹐結爲靑書﹐光映萬里。號太淸九眞安化上愛玉符。

第二篇

太丹之炁﹐衍光洞煥﹐飄擲化火﹐融煉九陰。赤字凝章﹐其文甚異。敷映九億﹐精明炳天。號交神生明玉化之符。

第三篇

黃眞之炁﹐結精飛英。中央虛落之炁﹐混沌黃元之精。交流歷律﹐化感生文。光耀萬里﹐精芒焜煜。天端之間﹐號眞皇混丹肅玄之符。

第四篇

素威禁炁﹐流化粹端。飄權耀神﹐凝結成書。光映萬里﹐其文甚異。列明淩芒﹐威摧萬妖。號八威禁龍制虎飛英太白。玉化之符。

第五篇

玄精發耀﹐萬物滋形。生端不竭﹐天歷有紀。玉皇上相﹐髙觀靈化。接摘玄序﹐開明天教。冊封萬帝﹐玄眞感和。天文敷炳﹐典約淸律。天化大成﹐凝結玉章。光映九億﹐號明綱玄兆大冥九化之符。

保制劫運﹐使天長存。梵炁彌羅﹐萬梵開張。元綱流演﹐三十二天。輪轉無色﹐周回十方。旋斗歷箕﹐回度五常。三十五分﹐總气上玄。八景冥合﹐炁入玄玄。玄中太皇﹐上帝髙眞。泛景太霞﹐嘯詠洞章。金眞朗郁﹐流響云營。玉音攝炁﹐靈風聚煙。紫虛郁秀﹐輔翼萬仙。千和萬合﹐自然成眞。眞中有神﹐長生大君。無英公子﹑白元尊神﹑太一司命﹑桃康合延。執符把籙﹐保命生根。上游上淸﹐出入華房。八冥之內﹐細微之中。下鎭人身﹐泥丸絳宮﹔中理五炁﹐混合百神。十轉回靈﹐萬炁齊仙。仙道貴生﹐無量度人。上開八門﹐飛天法輪。罪福禁戒﹐宿命因緣。普受開度﹐死魂生身。身得受生一﹐上聞諸天。諸天之上﹐各有生門。中有空洞謠歌之章﹑魔王靈篇﹐辭參髙眞。

第一欲界飛空之音﹕魔王諱郁默。

人道眇眇﹐仙道莽莽。鬼道樂兮﹐當人生門。天道貴生﹐鬼道貴終。仙道常自吉﹐鬼道常自凶。髙上淸靈爽﹐悲歌朗太空。惟願仙道成﹐不欲人道窮。北都泉曲府﹐中有萬鬼羣。但欲遏人算﹐斷絕人命門。阿人歌洞章﹐以攝北羅酆。未送妖魔精﹐斬馘六鬼鋒。諸天炁蕩蕩﹐我道日興隆。

第二色界魔王之章﹕魔王諱摩羅。

落落髙張﹐明炁四騫﹐梵行諸天﹐周回十方。無量大神﹐皆由我身。我有洞章﹐萬徧成仙。仙道貴度﹐鬼道相連。天地眇莽﹐穢气氛氛。三界樂兮﹐過之長存。身度我界﹐體入自然。此時樂兮﹐薄由我恩。龍漢蕩蕩﹐何能別眞。我界難度﹐故作洞文。變化飛空﹐以試爾身。成敗懈退﹐度者幾人。笑爾不度﹐故爲歌音。

第三無色界魔王歌曰﹕魔王諱韶。

三界之上﹐眇眇大羅﹐上無色根﹐雲層峨峨。惟有元始﹐浩劫之家。部制我界﹐統承玄都。有過我界﹐身入玉虛。我位上王﹐匡禦眾魔。空中萬變﹐穢气紛葩。保眞者少﹐迷惑者多。仙道難固﹐鬼道易邪。人道者心﹐諒不由他。仙道貴實﹐人道貴華。爾不樂仙道﹐三界那得過。其欲轉五道﹐我當復柰何。

此三界之上﹑飛空之中﹐魔王歌音﹐音參洞章。誦之百徧﹐名度南宮﹔誦之千徧﹐魔王保迎﹔萬徧道備﹐飛升太空。過度三界﹐位登仙翁。有聞靈音﹐魔王敬形。動制地祇﹐

勅制地祇符

侍衛送迎拔出地戶﹐五苦八難七祖升遷﹐永離鬼官。魂度朱陵﹐受煉更生﹐是謂無量﹐普度無窮。有祕上天文﹐諸天共所崇。泄慢墮地獄﹐禍及七祖翁。

誦洞章

龜山丹黃飛玄紫文﹐此是洞章正文﹐卽色界魔王稱我有洞章者也。

飛玄紫炁凝靈根﹐綱維玉靈總萬神。空中郁勃結自然﹐上有陵層十二傳。玉樓峨峨曜景云﹐流精紫闕帶金軒。瓊臺瑋鑠繞八騫﹐中有靑金九靈仙。丹黃眞母號精延﹐飛靑羽禲晨嬰冠。左執玉節握靈幡﹐五色命魔對帝尊。把持符籍當生門﹐咀日嚼月噏玉泉。離羅吐暉煉五魂﹐內充外溢絳符欣。金光煥煥形正圓﹐從朔入金色沌沌。惟有開明曉此言﹐日五月十精北元。刻見華蓋領仙君﹐紫炁左回與鬥連。歷度四七入金門﹐正是丹皇校萬仙。有明此訣加精勤﹐披形密思每令分。妙景感會得要文﹐三年當審保長存。九年乘空致羽裙﹐鳳衣輕翔升龍山。俯仰九靈謁玉晨﹐混合自然朝上淸。修其道﹐常以正﹑二﹑三﹑四﹑六﹑七﹑八﹑九﹑十一﹑十二月﹐一年計十月。每月中三日﹑五日﹑九日﹑十五日﹑二十五日。一月五過﹐淸齋誦詠玄文一徧。以半夜之後﹐露出中庭﹐仰思北斗華蓋之中﹐有紫雲之炁﹐從斗呈左回﹐歷度二十八宿竟﹐還金門之上。若在人中﹐天陰無光﹐當於室內存思如法﹐每令分明。思畢﹐當心拜紫雲四過﹐叩齒三通﹐仰祝曰﹕

天夜朗淸﹐幽虛啟眞。流云徘徊﹐金華賜褰。丹皇敷暉﹐靈飛紫軿。是夕開陳﹐靑金受仙。成我上願﹐體應自然。結命月華﹐保年日根。三靈合景﹐永停龍山。密夜淸披﹐請如所言。畢﹐便叩齒﹐口引紫炁二十八咽止。行此三年﹐刻有神降兆寢席也。身有紫炁﹐映絡一形﹐九天書名﹐必獲上仙也。天有紫炁之云﹐幹於日月﹐五星之分﹐在其方國﹐皆有合道之人。得仙之君也。如此之侯﹐其象自見。得見紫雲﹐便依文禮祝﹐不必須其常日也。勤加在意﹐刻得云降﹐升騰有會也。止可對之於心﹐不可輕以示人。道泄則靈散﹐仙炁無由成也。如文始先生尹君﹐侍金闕﹐聖君爲標準矣。兆宜愼之﹐勉而行之。

道言﹕此二章並是諸天上帝及至靈魔王隱祕之音﹐皆是大梵之言﹐非世上常辭。言無韻麗﹐曲無華宛。故爲玄奧﹐難可尋詳。上天所寶﹐祕於玄都紫微上宮。依玄科﹐四萬劫一傳。若有至人齊金賫質心﹐依舊格﹐告盟十天﹐然後而付焉。

道言﹕夫天地運度﹐亦有否終。日月五星﹐亦有虧盈。至聖神人﹐亦有休否。末學之夫﹐亦有疾傷。凡有此災﹐同气皆當齊心修齋﹐六時行香﹐十徧轉經﹐福徳立降﹐消諸不祥。無量之文﹐普度無窮。

道言﹕夫末學道淺﹐或仙品未充﹐運應滅度﹐身經太陰。臨過之時﹐同學至人爲其行香誦經十過﹐以度屍形如法。魂神徑上南宮﹐隨其學功﹐計日而得更生。轉輸不滅﹐便得神仙。

道言﹕夫天地運終﹐亦當修齋行香誦經﹔星宿錯度﹐日月失昏﹐亦當修齋行香誦經﹔四時失度﹐陰陽不調﹐亦當修齋行香誦經﹔國主有災﹐兵革四興﹐亦當修齋行香誦經﹔疫毒流行﹐兆民死傷﹐亦當修齋行香誦經﹔師友命過﹐亦當修齋行香誦經。夫齋戒誦經﹐功徳甚重﹐上消天災﹐保鎭帝王﹔下禳毒害﹐以度兆民。生死受賴﹐其福難勝﹐故曰無量普度天人。

道言﹕凡有是經﹐能爲天地帝主兆民行是功徳﹐有災之日﹐發心修齋燒香誦經十過﹐皆諸天記名﹐萬神侍衛﹐右別至人﹐克得爲聖君金闕之臣。諸天記人功過﹐毫分無失。天中魔王亦保舉爾身﹐得道者乃當洞明至言也。

諸天中大梵隱語無量音

元始靈書中篇道君撰

東方八天

亶婁阿蒼﹐無和觀音。須延明首﹐法攬菩曇。稼那阿奕﹐忽訶流吟。華都曲麗﹐鮮菩育臻。答落大梵﹐散煙慶雲。飛灑玉都﹐明魔上門。無行上首﹐回跖流玄。阿陀龍羅﹐四象吁員。

東方靈篆

叩齒九通﹐思九色之龍﹐導引從前後﹐靑雲九重﹐覆匝身形。誦念密咒曰﹕

赤明開圖﹐八炁回眞。總統元關﹐靑帝大神。流化九外﹐纏絡我身。靈音八書﹐六十四篇。洞明天地﹐與我合仙。運政龍駕﹐上升帝轅。

咒畢﹐引炁九咽止。行之九年﹐八天各以靑腰玉女﹑靑華玉童各八人侍衛身形﹐致靑靈九炁之精﹐主身光明﹐徹見虛無。萬徧道成﹐卽得飛行﹐七祖同福﹐皆升南宮也。

南方八天南閻洞浮﹐玉眸詵詵。梵形落空﹐九靈推前。澤洛菩臺﹐綠羅大千。眇莽九醜﹐韶謠緣邅。云上九都﹐飛生自騫。那育鬱馥﹐魔羅法輸。霐持無鏡﹐攬姿運容。馥朗廓奕﹐神纓自宮。

南方靈篆

叩齒三通﹐思朱雀﹑鳳凰翻翔其前後﹐絳雲三重覆匝身形。誦密咒曰﹕

三炁徘徊﹐靈鳳來飛。玉音八字﹐爛煥紫微。吉日大慶﹐我道洞開。朱丹哺飴﹐仰吸靈暉。身生水火﹐絳被羽衣。登空飛步﹐足踐鳳梯。周旋八天﹐七祖相通。

咒畢﹐引炁三咽止。行之三年﹐八天各以太丹玉女﹑太陽玉童各八人﹐侍衛身形﹐降致朱丹三熙之精﹐反白畱容。萬劫不傾﹐七祖超升﹐上入福堂。反胎仙家﹐卽得更生矣。

西方八天

刀利禪猷﹐婆泥咎通。宛藪滌色﹐太渺之堂。流羅梵萌﹐景蔚蕭嵎。易邈無寂﹐宛首少都。阿襤郁竺﹐華漠延由。九開自辯﹐阿那品首。無量扶蓋﹐浮羅合神。玉誕長桑﹐栢空度仙。

西方靈篆

叩齒七通﹐思白虎﹑獅子導引左右﹐素云七重覆匝身形。次誦念密咒曰﹕

七炁金靈﹐八天尊神。白虎策輦﹐獅子捧轅。七炁纏綿﹐煉我成仙。身登金光﹐映照素云。內外變化﹐升入洞門。七祖出夜﹐九幽旋魂。億劫開度﹐隨運長存。

咒畢﹐引炁七咽止。行之七年﹐八天各以素靈玉童八人侍衛身形﹐降致太素七炁之燻﹐停年畱世﹐萬劫童顏。及七祖升度南宮﹐反胎更生﹐世世仙家。

北方八天

玃無自育﹐九日導乾。坤母東覆﹐形攝上玄。陀羅育邈﹐眇气合云。飛天大醜﹐總監上天。沙陀劫量﹐龍漢瑛鮮。碧落浮黎﹐空歌保珍。惡奕元品﹐洞妙自眞。元梵恢漠﹐幽寂度人。

北方靈篆

叩齒五通﹐思飛龜羽蓋蓊郁左右﹐黑雲五重覆匝身形。神童玉女羽衣飛裳﹐侍衛身形。密咒曰﹕

天徘元徊﹐流景上淸。大有啟運﹐八字髙明。飛天澄空﹐洞陰自生。五炁纏綿﹐灌我身形。冠帶北單﹐受煉洞靈。腎府北出﹐內外光精。飛行三界﹐遨宴紫庭。七祖同慶﹐歡樂劫齡。七寶林中﹐反胎更生。長夜出離﹐南宮記名。黃籙白簡﹐世世仙生。

咒畢﹐引炁五咽止﹐行之五年﹐八天各以太元玉童八人侍衛身形。降致靈滋五炁之精﹐還年畱景﹐保命三淸﹐慶及七祖﹐世世仙生。

道言﹕此諸天中﹐大梵隱語﹑無量之音舊文字皆廣長一丈。天眞皇人昔書其文以爲正音﹐有知其音能齊而誦之者﹐諸天皆遣飛天神王下觀其身﹐書其功勤﹐上奏諸天。萬神朝禮﹐地祇侍門。大勛魔王﹐保舉上仙。道備克得遊行三界﹐升入金門。此音無所不辟﹐無所不禳﹐無所不度﹐無所不成。天眞自然之音也。故誦之致飛天下﹐觀上帝遙唱﹐萬神朝禮﹐三界侍軒﹐羣妖束首﹐鬼精自亡﹐琳瑯振響。十方肅淸﹐河海靜默﹐山嶽吞煙﹐萬靈振伏。招集羣仙﹐天無氛穢﹐地無妖塵。冥慧洞淸﹐大量玄玄也。

靈寶無量度人上品妙經符圖卷下

