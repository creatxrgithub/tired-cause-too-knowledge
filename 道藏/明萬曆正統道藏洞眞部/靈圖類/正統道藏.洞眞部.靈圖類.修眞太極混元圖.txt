修眞太極混元圖

經名﹕修眞太極混元圖。一卷。宋蕭道冉撰﹐施肩吾傳。底本出處﹕《正統道藏》洞眞部靈圖類。

修眞太極混元圖序

夫金丹者﹐上聖不傳之祕﹐實大道之源﹐包羅天地。其大無外﹐其小無內﹐運行莫測。立天立地﹐與人同焉。非聖人之不傳而閉塞仙路乎﹐乃世人澆漓﹐人物蔑劣﹐而緣生分淺﹐安可之傳乎﹗經」石﹕以四萬劫一傳﹐非上天之所惜﹐在得人而傳﹐蓋不容輕泄。上至三淸﹐中至上聖﹐下及羣仙﹐皆因煉金丹而至聖也。豈不祕乎﹗予謂宿緣流慶﹐叨荷師資﹐非爲用心而致斯也。昔年已宿志不回﹐徧遊諸方﹐參傳至道﹐遂遇先師﹐憫余勤苦﹐遂將金火返還﹐刀圭符火之祕授予﹐不勝喜悅﹐遂歸試煉﹐則一息之間﹐龍虎爭鬥﹐而追軒轅﹐撼昆侖﹐過扶桑。神哉﹗堪笑今之學徒﹐不悟大道之源﹐止求空寂﹐認爲了達。𨿽能入定出神﹐柰何精神屬陰﹐宅舍難固﹐豈能聚三花而回五气﹐絕陰換骨﹐駕景乘鸞﹐而純陽之仙乎﹖然而情明性寂者﹐則爲淸靈之鬼仙也。余以九丹者﹐金液爲上﹐然九轉之功﹐純陽之數足矣﹗故得陽神踴躍﹐魂長魄消﹐造化與天地同焉。其問鼎器萬物﹐吉凶消長﹐浮沈主客﹐抽添鉛汞﹐癸生消息﹐陽龍陰虎﹐升降水火﹐百端機含者﹐其問不出龍虎交媾﹐溫養癸生﹐捉出坎陽﹐去補離陰﹐潛龍衰浪﹐一撞三關﹐此乃一息之功能奪天地造化。然而二六時中﹐要審觀微妙﹐知機下手﹐不許昏朦﹐錯時亂刻﹐不合符節﹐則嚴冬大暑﹐夏月濃霜﹐而造化獎矣﹗因觀祖師施眞人《修煉太極混元圖》者﹐其問天地人三才定位﹐煉丹節要者﹐玄哉明矣﹗前輩日﹕旣得兔魚而忘棄蹄荃。今作是圖﹐私自生歡﹐知此身之不可死﹐故知了悟者﹐其來久矣﹗。遂述序而爲諸同志幸爲一覽﹐章貢混一子蕭道存謹序。

修眞太極混元圖

欲扣玄關﹐須憑匠手﹐不遇眞師﹐難明大道。僕遊江南﹐於南京﹐遇華陽眞人施肩吾施聖者﹐靑巾紫履﹐皂帶寬衣﹐光彩射人﹐望之儼然可畏。及其交談﹐指諭天機﹐開陳大道﹐古今不特見有矣﹗。遂授《修眞指玄》﹐顯然明白﹐可謂眞仙之祕寶。遂依師指﹐不敢隱匿自用﹐乃繕其本﹐傳諸好道者君子。勿示非人﹐不同凡世之書矣﹐古杭竹坡金全子傳。

三景之圖

此乃大道之始﹐出乎自然﹐而居三十六天之上。本無形狀﹐見於有象﹐上列三淸﹐下分五太。玉淸聖境﹐元始所居玉山上京之下﹐而有上淸眞境﹐太上道君所居。其下有太淸仙境﹐老君居之﹐而下有太虛之界。太虛之界內有太無之界﹐太無之界內有太空之界﹐太空之界內有太質之界﹐太質之界內有天地混沌之形﹐而分玄黃之色。若人奉行眞道﹐一超三淸之界﹐不墮輪回。

議曰﹕三淸者﹐人之三田也﹔五太者﹐人之五行也。煉五行秀气而爲內丹﹐合三田眞气而爲陽神﹐內丹就則長存﹐陽神現則升仙矣﹐。

三才定位分道圖

《玉華經》曰﹕一气分而列二儀﹐二儀旣定而布三才。輕淸而上者天也﹐重濁而下者地也。天有九霄﹐地有九泉。以人中自下而上﹐風霄雲霄﹐煙霄气霄﹐霞霄之上﹐有名無形﹐蓋純陽也靑霄碧霄﹐丹霄景霄﹐乃天之際以中爲度﹐自上而下﹐塵泉沙泉﹐泥泉石泉﹐源泉之下﹐有名無形﹐蓋純陰也。黃泉黑泉﹐幽泉窮泉﹐乃地分也。天地分際之中﹐風塵之內﹐乃人世也。人世積福積業﹐不出九泉也﹐輪回人世﹐奉道奉眞﹐可升九霄。

西山議日﹕比之內事﹐气如人心﹐心上無陰是也。源泉如人之腎﹐腎下無陽是也。使心腎交合﹐二气無差﹐升降自可安樂延年﹐一如積福之比也。煉心腎眞气而結內丹﹐自可長生不死﹐亦如奉道之諭也。

天地陰陽升降之圖

《靈寶眞一經》云﹕天如覆盆﹐陽到難升﹐積陽生陰。所以生陰者﹐以陽自地中﹐暗負眞陰而上升故也。地如盤石﹐陰到難入﹐積陰生陽。所以生陽者﹐以陰自天﹐暗包眞陽而下降故也。陰極陽生﹐陽極陰生﹐陰陽逆生﹐而天地之道反立故也。若人識陰陽升降之

理﹐悟天地反立之道﹐自可修煉煉气而結眞精﹐精中生气﹐我气也﹔气中生神﹐我神也。

劉議日﹕心如天而腎如地﹐气如陽而液如陰﹐气不相交而不合﹐精在婦人之子宮﹐卽日生人﹐精在男子之黃庭﹐卽曰生神。神集气聚而胎气出殼﹐而升仙矣﹗

日月弦望圖

《太上隱書》日﹕日月之形﹐周圍各八百里。日者﹐太陽之精﹐而行乾策﹔月者﹐太陰之精﹐而行坤策﹐東西出沒﹐以分晝夜﹐南往北來﹐以定寒暑。日得月魄而淸﹐月得日魂而明。淸明者﹐日月之气也﹔精華者﹐日月之質也﹔陰陽者﹐日月之道也﹔烏兔者﹐日月之象也﹔卯酉者﹐日月之路也﹔晝夜者﹐日月之度也﹔交合者﹐日月之用也。往來不差﹐所以萬古不虧不損。若悟日月之道﹐亦可比之而浩劫不死。乾策以九爲數﹐坤策以六爲數﹐一九一六﹐而計十五﹐所以爲弦望晦朔﹐不出三百六十日也。

西山十二眞人議日﹕以外見內也﹐天地如人心﹐日如人之眞陽﹐陽非腎气也﹔月如人之眞陰﹐陰非心气也﹐眞陽眞陰﹐乃人之眞水火也。上水下火而日旣濟﹐旣濟了爲陸地神仙﹔前火後水而日火候﹐畢自可以丹成仙也。

天地日月時候與人參同圖

《西山參同契》曰﹕天地日月人之理﹐並無差矣。天地有二十四气﹐日月有二十四踱﹐人之有二十四時。天地有八節﹐日月有八候﹐人之有八卦。天地有春夏秋冬﹐日月有弦望晦朔﹐人之有子午卯酉﹐大小莫不同矣﹗惟人不悟天地日月矣﹐若人悟天地陰陽升降之理﹐自知心腎有交合之處。若人悟日月往來之數﹐自知肝肺有傳送之時。以心气爲火﹐依日之踱度﹐加臧自無差矣﹗以腎气爲精﹐依月之出沒﹐抽添自無失矣﹗天地日月﹐無綠獨得長久﹐我自法效﹐當亦不死。

不知修煉耗散走失圖

《淸靜經》日﹕大道無形﹐生育天地﹔大道無情﹐運行日月﹔大道無名﹐長養萬物。萬物之中﹐最靈最貴者﹐人也。人亦道之所生﹐何得不比天地之長久﹐日月之堅固﹖蓋以七情亂於中﹐六欲誘於外。上則重樓浩浩而出﹐下則金龜續續而泄。气生之時﹐不解養﹔气旺之時﹐不解采﹔气散之時﹐不解收﹔气弱之時﹐不解補。以至气亂而病﹐气衰而老﹐气絕而死。

議曰﹕使气和而不亂﹐自有胎息使气堅而不衰﹐自有煉气之使气眞而成神﹐自有煉神之訣。未絕嗜欲﹐自有少女之術﹐倦於行持﹐自有外丹之訣。

人世七十二福地之圖

《福地記》曰﹕福地不在山﹐而在人世之中。上等一十二福地﹐富貴貌壽﹐子孫興焉。下等三十六福地﹐貧賤夭陋﹐刑疾並焉。中等二十四福地﹐禍福不常﹐貧富無準﹐或夭而有子﹐或陋而多疾。貴賤反覆﹐得失循環。若人積行﹐止得升遷﹐如人作孽﹐當得墮落。奉行大道﹐超出輪回﹐如有仙路可登﹐不知修煉﹐轉轉失墜﹐當生異路﹐永在苦海。

議曰﹕上等福地﹐人之上田也﹐煉神棄殼之比也。中等福地﹐人之中田也﹐煉气反老之比也。下等福地﹐人之下田也﹐煉精住世之比也。以外見內﹐將假認眞。

海中三島十洲之圖

《十洲記》曰﹕風塵之外而有四海﹐四海之中而有三山﹐三山之中而分十洲。上島而日方丈﹑蓬萊﹑瀛洲﹐中島而曰芙蓉﹑闈苑﹑瑤池﹐下島而日赤城﹑玄關﹑桃源。中有一洲﹐而日紫府。紫府者﹐太微眞君所居﹐句管神仙功行之所也。若人煉气成神﹐棄殼升仙﹐先見太微眞君﹐契勘鄕原﹐對證功行﹐先居下島﹐次以升遷。

議日。一塵世如人之腹﹐福孽因果﹐如人造化五行﹐止得安樂長生而已。三島如人肘後三關﹐棄殼升仙﹐非五行之效﹐當飛金晶﹐先補泥九﹐髓實骨健﹐自可升騰。又況神水下降﹐漸出金光﹐指日棄殼﹐而作仙矣﹗

虛無洞天圖

《洞天記》曰﹕若人奉行大道﹐煉精爲丹﹐自可長生。煉气成神﹐殼升仙。先居三島﹐若以厭居二且復來塵世﹐轉爲傳道度人﹐行滿功成﹐受紫詔丹書﹐自三島而入洞天。洞天在虛無之問﹐是天仙所居之位也。若以厭居洞天﹐效職以爲仙官﹐上曰天官﹐中日地官﹐下日水官。於天地有大功﹐於今古有大行﹐當爲眞君﹐而升陽天﹐不復再到人世。

議日﹕塵世福地﹐如人運五行﹐不出心腎之內。海外三島﹐如人肘後般三气﹐不離三關之中。虛無洞天﹐如人煉神入頂﹐漸有升仙之期。故知五行﹐下手在三田也﹐見功超脫﹐三關是也。

生死路邪正圖

夫名利不可不求﹐求之自有分定﹐識破者﹐自無縈絆﹔恩愛不可不濟﹐濟之自有分綠﹐識破者﹐自無牽纏。世人不悟﹐堆金積玉﹐將爲萬劫常存﹔愛子憐孫﹐顯望永生共聚。殊不知金玉滿堂﹐病來著甚抵當﹔滿眼兒孫﹐气斷誰能替換。憂愁不絕而疾病生焉﹐疾病不止而衰老至焉﹐衰老未了而死亡及焉。人若解回心奉道﹐先當養气﹐气壯而形自堅固。次當煉神﹐神淸而命自長生。然後結內丹而純陽气生﹐煉眞气而元神自現﹐當得超凡入聖﹐免使傍道輪回矣﹗

信心入道仙凡圖

議曰﹕學道不難而師人爲難﹐師人不難而識法爲難。世人不達此理﹐望風師人﹐不辯眞假。或師於道貌古顏﹐或於辯辭利口﹐或師於虛名假像﹐或師於狂蕩風魔﹐終身竟不獲一事﹐空嘆福力之薄。主如傳法﹐指肝爲龍而肺爲虎﹐如何交合﹖認髙爲汞而坎爲鉛﹐如何抽添﹖咽津爲藥﹐如何造化﹖聚气爲丹﹐如何停畱﹖髙談大論﹐一向虛無﹐口耳之學﹐何足爲用﹖差年錯月﹐廢日亂時﹐不知三才首尾﹐安識五行根蒂﹖由是復入輪回﹐反稱神仙爲虛語﹐不死爲妄言。蓋世人自恨﹐非先師之不用心而教人也。

三田五行正道之圖

《洞微經》日﹕一气旣分﹐上中下而列三才﹔二儀旣判﹐束西南北中而布五位。五位傳送一气﹐三才交合一道﹐自古及今﹐循行不差﹐而大道故無生滅。

西山議日﹕比之內事﹐胎完气足﹐三百日與母分別之後﹐四脈百脈﹐外形旣備﹐上中下而有三田﹐如三才之比也。腎屬水﹐而肝屬木﹐心屬火﹐而肺屬金﹐脾日土矣﹗五臟之气﹐會合而爲丹﹐丹就自可長生不死。下田精﹐中田气﹐上田神﹐三寶之气合會﹐而道成。道成自可入聖超凡。太上有訓﹕玄中有玄﹐是我命中有精﹐是我气中有气﹐是我神中有神﹐自然之道也。故知五行三田之證道﹐非此不合玄微﹐徒勞神用心耳。

五行配象之圖

《上淸識語》日﹕人身之中﹐萬象存焉﹗以九州言之﹐腎爲冀州﹐膀胱爲徐州﹐肝爲靑州﹐膽爲兗州﹐心爲揚州﹐小腸爲刻州﹐肺爲梁州﹐大腸爲雍州。以八卦言之﹐腎爲坎卦﹐膀胱爲艮卦﹐肝爲震卦﹐膽爲巽卦﹐心爲髙卦﹐小腸。爲坤卦﹐肺爲兌卦﹐大腸爲乾卦。此是比象立號﹐不可勝紀。及夫玄中又玄﹐而腎气爲嬰兒﹐心液爲姥女﹐脾之殘液而日黃婆﹐肺之餘气而曰金翁。是此亦爲玄矣﹗至如腎气之中﹐暗藏眞一之水﹐而日陰虎﹔心液之上﹐暗負正陽之气﹐而日陽龍。龍虎交媾﹐而日內丹。頂水下降﹐而曰神水﹔丹中眞气上升﹐而日正火。

眞五行顚倒圖

《龍虎中丹經》曰﹕腎﹐水也﹐水中生火﹔心﹐火也﹐火中生水﹔肝﹐木也﹐旺於西方﹔肺﹐金也﹐生於束方。此是五行顚倒之理。世人若悟此理﹐自可養之不亂﹐補之不耗﹐乃有延年之效。腎水也﹐水中生火﹐火內自有眞一之水﹐而曰杳杳冥冥﹐陰虎之象也。心火也﹐火中生水﹐水內自有正陽之气﹐而曰恍恍惚惚﹐陽龍之象也。世人若悟此理﹐自可長生不死。以下田反上田﹐以上田反中田﹐非止五行顚倒﹐而此三田反復。三田反復﹐自可棄殼升仙。故先師訣日﹕五行不顚倒﹐龍虎不交媾﹐三田不反覆﹐胎仙不气足。

眞五行交合傳送圖

《天元正歷》日﹕五帝傳一气﹐而天地之道不差﹐五臟傳一气﹐而人物之道不差。故知人之眞气﹐大運隨天地。春在肝而夏在心﹐秋在肺而冬在腎。人之元气﹐子時而腎气生﹐丑末寅初﹐腎气以膀胱气﹐傳送入肝气﹔卯時肝气生﹐辰末巳初﹐肝气以膽气傳送入心气﹔午時心液生﹐未末申初﹐心液以小腸液傳送入肺液﹐酉時肺液生﹐戌末亥初﹐肺液以大腸液傳送入腎液。卽液生气﹐周而復始﹐運行不已。善修煉者﹐會合五行之气﹐而日還丹。采取陰陽之气﹐而日內丹。丹就﹐長生气足﹐棄殼則升仙矣﹗

匹配陰陽胎息訣圖

修眞太極混元圖竟

