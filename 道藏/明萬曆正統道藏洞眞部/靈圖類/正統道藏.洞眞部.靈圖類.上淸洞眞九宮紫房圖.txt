上淸洞眞九宮紫房圖

經名﹕上淸洞眞九宮紫房圖。撰人不詳﹐當出於唐宋間。言存思人首九宮諸神祕訣﹐配以圖像。一卷。底本出處﹕《正統道藏》洞眞部靈圖類。

上淸洞眞九宮紫房圖

九宮紫房三丹田訣

夫卻入者﹐從南卻往﹐就項後之北是也。兩眉間上卻入三分﹐爲守寸雙田﹐卻入一寸爲明堂宮﹐卻入二寸爲洞房宮﹐卻入三寸爲丹田宮﹐卻入四寸爲流珠宮﹐卽入五寸爲玉帝宮。明堂上一寸爲天庭宮﹐洞房上一寸爲極眞宮﹐丹田上一寸爲玄丹宮﹐流珠上一寸爲太皇宮。凡一頭中有九宮也。

兩眉間上丹田宮﹐心絳宮中丹田宮﹐臍下三寸下丹田宮﹐合三丹田也。赤子居上丹田﹐眞人居中丹田﹐嬰兒帝君居下丹田也。丹田中有上元眞一帝君居之﹐卽合二人共治丹田宮﹐守三元眞一之道是也。

守寸雙田者﹐其裹有黃闕紫戶﹑絳臺靑房﹐共構立守寸之中左右耳。守寸左面有絳臺﹐右面有黃闕﹐其宮眞人出入﹐皆從黃闕絳臺中間爲道。故以道之左右置臺闕者﹐以司非常之气﹐伺迎眞人之往來也。守寸雙田中﹐有二大神居之。

明堂宮中﹐左有明童眞君﹐右有明女眞官﹐中有明鏡神君。此三君共治宮中﹐並著彩錦衣﹐腰帶四赤鈴﹐口銜赤鏡﹐鈴並赤玉也。貌如嬰兒形﹐坐俱向外面﹐或相向也。

洞房宮中有三眞﹐左爲無英公子﹐右爲白元君﹐中爲黃老君。三人共治宮中﹐此飛眞道也。

丹田宮正四方面﹐各一寸。

流珠宮﹐司命之所﹐行其道妙矣。

玉帝宮﹐玉淸神母居之。

天庭宮﹐上淸眞女居之。

極眞官﹐太極帝妃居之。

玄丹宮方一寸﹐紫房綠室﹐朱煙滿內﹐其中有泥丸太一眞君治之﹐貌如嬰兒始生之形也。坐金牀玉帳之中﹐著紫繡錦衣﹐腰帶流火之鈴。流火之鈴者﹐無質而赤光﹐動之聲聞十萬里﹐蓋上淸中黃太一眞人之寶鈴也。正坐玄丹宮﹐向外左右無侍者﹐故謂之太一眞君也。

夫三一者﹐乃一身之靈宗﹐百神之命根﹐津液之山源﹐魂精之玉室。是以胃池體方以受物﹐腦宮圓虛而適眞﹐萬毛植立﹐千孔生煙﹐徳備天地﹐洞同太玄﹐故名之曰泥丸。泥丸者﹐軀形之神也。

太皇宮﹐太上君後居之。

上淸洞眞九宮紫房圖竟

