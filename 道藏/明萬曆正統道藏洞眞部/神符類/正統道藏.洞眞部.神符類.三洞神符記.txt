三洞神符記

經名﹕三洞神符記。撰人不詳﹐約出於唐代。原系《玄門大論》中一篇﹐後分出單行。一卷。底本出處﹕《正統道藏》洞眞部神符類。參見《雲笈七簽》卷七。

三洞神符記

說三元八會六書之法

《道門大論》曰﹕一者陰陽初分﹐有三元五徳八會之气﹐以成飛天之書﹐後撰爲八龍雲篆明光之章。陸先生解三才﹐謂之三元。三元旣立﹐五行咸具。以五行爲五位﹐三五和合﹐謂之八會﹐爲眾書之文。又有八龍雲篆明光之章﹐自然飛玄之气﹐結空成文﹐字方一丈﹐肇於諸天之內﹐生立一切也。按《眞誥》紫微夫人說﹐三元八會之書﹐建文章之祖﹐八龍雲篆﹐是根宗所起﹐有書之始也。又云﹕八會是三才五行﹐形在旣判之後。亦書云﹕靈寶赤書五篇眞文﹐出於元始之先。卽此而論﹐三元應非三才﹐五徳應非五行也。此正應是三寶丈人之三气。三气自非五徳耳。故《九天生神章》云﹕天地萬化﹐自非三元所育﹐九气所導﹐莫能生也。又曰﹕三气爲天地之尊﹐九气爲萬物之根。故知此三元﹐在天地未開﹐三才未生之前也。宋法師解八會秪是三气五徳。三元者﹐一曰混洞太無元髙上玉皇之气﹐二曰赤混太無元無上玉淸之气﹐三曰冥寂玄通元無上玉虛之气。五徳者﹐卽三元所有三五會﹐卽陰陽和﹐陰有少陰﹑太陰﹐陽有少陽﹑太陽﹐就和中之和﹐爲五徳也。篆者﹐撰也﹐撰集云書﹐謂之雲篆。此卽三元八會之文﹑八龍雲篆之章。皆是天書﹐三元八會之例是也。雲篆明光﹐則五符五勝之例是也。八會本文凡一千一百九字。其篇眞文﹐合六百六十﹟八字。是三才之元根﹐生立天地﹐開化人神﹐萬物之由。故云有天道﹑地道﹑神道﹑人道﹐此之謂也。《玉訣》云﹕修用此法﹐五篇皆分字數﹐各有四條﹕

一者﹐主召九天上帝﹐校神仙圖籙﹐求仙致眞之法。二者﹐主召天宿星宮﹐正天分度﹐保國寧民之道。三者﹐攝制酆都六天之气。四者﹐勑命水帝﹐制召龍鳥也。其諸天內音﹐一天有八字﹐三十二天合二百五十六字。論諸天度數期會﹐大聖眞仙﹐名諱位號﹐所治官府﹐臺城處所﹐神仙變化﹐升降品次﹐眾魔種類﹐人鬼生死轉輪因緣。其十三字是五方元精名號﹐服禦求仙﹑煉神化形﹑白日騰空之法。餘一百二十二字闕元音解。

二者﹐演八會爲龍鳳之文﹐謂之龍書。此下皆玄聖所述﹐以寫天文也。

三者﹐軒轅之時﹐蒼頡傍龍鳳之勢﹐采鳥迹爲古文﹐以代結繩﹐卽古體也。

四者﹐周時史籀變古文爲大篆。

五者﹐秦時程邈變大篆爲小篆。

六者﹐秦後盱陽變小篆爲隸書。又云﹕漢謂隸書曰佐書。或言程邈獄中所造﹐出於徒隸﹐故以隸爲名。此卽爲六書也。

雲篆

又有雲篆明光之章﹐爲順形梵書﹐文別爲六十四種﹐播於三十六天。今經書相傅﹐皆以隸字解天書﹐相雜而行也。

八體六書六文

一曰大篆﹐二曰小篆﹐三曰刻符﹐四曰虫書﹐五曰摹印﹐六曰署書﹐七曰殳書﹐八日隸書。王莽時使司徒甄丰校定文字﹐復有六書﹕一曰古文﹐孔子壁中書﹐二曰奇字﹐古文異書﹐三曰篆書﹐四曰佐書﹐卽隸書﹐五日繆篆﹐所以摹印﹐六曰鳥篆﹐翻言也。倉頡始書﹐已應有筆。《詩》云彤管﹐則是筆也。而言蒙恬造筆者﹐蓋恬爲秦將﹐三世有名﹐制削筆精﹐能獨擅名也。漢和帝時蔡倫始造紙爾。前惟書簡牒。牒者﹐詮牒語事也。簡者﹐在簡而不繁也。但知本是天書金簡﹐餘地書已下﹐八體六文﹐皆從眞出外﹐學者自更詳之。又未知何時書於此經在紙作捲。今謂劫初已自有筆﹐太眞所書﹐何言無也﹖及以八體六文等耶﹖以天尊造化﹐具一切法也。後人承用﹐自有前後耳。六文﹐一曰像形﹐日月是也﹐二曰指事﹐上下是也﹐三曰形聲﹐河海是也﹐四曰會意﹐武信是也﹐五曰轉注﹐考老是也﹐六曰假借﹐令長是也。

符字

一切萬物﹐莫不以精气爲用。故二儀三景﹐皆以精气行乎其中。萬物旣有﹐亦以精气行乎其中也。是則五行六物﹐莫不有精气者也。以道之精气布之簡墨﹐會物之精气﹐以卻邪僞﹐輔助正眞﹐召會羣靈﹐制禦生死﹐保持劫運﹐安鎭五方。然此符本於結空﹐太眞仰寫天文﹐分置方位﹐區別圖像符書之異。符者﹐通取云物星辰之勢﹔書者﹐別析音句詮量之旨﹔圖者﹐畫取靈變之狀。然符中有書﹐參似圖像。書中有圖﹐形聲並用。故有八體六文﹐更相發顯。

八顯

八顯者﹐一曰天書﹐八會是也﹐二曰神書﹐雲篆是也﹐三曰地書﹐龍鳳之像也﹐四曰內書﹐龜龍魚鳥所吐者也﹐五曰外書﹐鱗甲羽毛所載也﹐六曰鬼書﹐雜體微昧﹐非人所解者也﹐七曰中夏書﹐艸藝雲篆是也﹐八曰戎夷書﹐類於蜫虫者也。此六文八體﹐或今字同古﹐或古字同今﹐符彩交加﹐共成一法﹐合爲一用﹐故同異無定也。此依宋法師所說﹐未見正文。而三洞經中﹐符有字者﹐如古文《尙書》中有古字﹐與今同者耳。

玉字訣

太上道君於南丹洞陽上綰﹐爲學士王龍賜說此靈文玉字之訣。但未知定是何世所注。學者尋之。又說諸修行符醮五方思存禳災等法﹐然正是解訣八會之文﹐而就本文理中復明理﹐如解眞文中更明感通之理。《定志經》又云﹕出思微之義﹖事中復有事﹐如《玉訣》中復明傳經及盟授威儀之事。然諸經中凡有解訣﹐皆通謂之《玉訣》也。

皇文帝書

《三皇經》云﹕皇文帝書﹐皆出自然虛無﹐空中結气成字﹐無祖無先﹐無窮無極﹐隨運隱見﹐綿綿常存。

天書

《諸天內音經》云﹕忽有天書﹐字方一丈﹐自然見空﹐其上文彩煥爛﹐八角垂芒﹐精光亂眼﹐不可得看。天眞皇人曰﹕斯文尊妙﹐不譬於常。是故開大有之始﹐而閉天光明。以寶其道﹐而尊其文。其字宛奧﹐非凡書之體。蓋貴其妙象而隱其至眞也。

龍章

《靈寶經》云﹕赤明開圖﹐運度自然﹐元始安鎭﹐敷落五篇﹐赤書玉字﹐八威龍文﹐保制劫運﹐使天長存。此之龍章也。

鳳文

《紫鳳赤書經》云﹕此經舊文﹐藏在太上六合紫房之內﹐有六頭獅子巨獸夾墻﹐玉童玉女侍衛鳳文。

玉牒金書

三元布經﹐皆刻金丹之書﹐盛以自然云錦之囊﹐封以三元寶神之章﹐藏於九天之上大有之官﹐謂之玉牒金書。又云﹕以紫玉爲簡﹐生金爲文﹐編以金縷﹐纏以靑絲。《太上太眞科》云﹕玉牒金書﹐七寶爲簡﹐又名紫簡。

石字

《本行經》云﹕道言﹕昔禪黎世界隊王有女字絓音﹐生仍不言﹐年至十四﹐主怪之焉﹐乃棄女於南浮長桑之阿空山之中。女行山周市﹐忽與神人會於丹陵之舍栢林之下。神執絓音右手﹐題赤石之上﹐語桂音曰﹕汝𨿽不能言﹐可憶此也。天爲其感﹐湣其疾﹐遣朱宮靈童下教絓音治身之衛﹐授其赤書八字。絓音於是能言。《靈寶玉訣經》云﹕道告阿丘曾曰﹕汝前生與南極尊神同在禪黎世界﹐於丹陵之舍栢林之下同發道意﹐爾時南極姓皇字度明﹐執汝右手﹐俱題赤石﹐以記姓名﹐南宮卽書汝筆迹題於南軒﹐今猶尙在﹐石字亦存﹐汝憶之不﹖丘曾心悟﹐舉目卽見南極所主﹐南壁刻書云﹕太甲歲七月一日皇度明王阿丘曾同於丹陵栢林下發願﹐合二十三字﹐字甚分明。

題素

《五符經》云﹕五符一通﹐書以南和之繒﹐南和﹐赤色繒也。封以金英之函﹐印以玄都之章﹐付震水洞玄之君。《仙公請問經》云﹕《道徳上下經》及《洞眞玄經》《三皇天文》﹑上淸眾篇詠等﹐皆是太上所撰﹐而爲文書於南和之繒﹐故曰題素也。

玉字

《內音玉字經》云﹕天眞皇人曰﹕諸天內音自然玉字﹐字方一丈﹐自然而見空玄之上﹐八角垂芒﹐精光亂眼﹐靈書八會﹐字無正形﹐其趣宛奧﹐難可尋詳﹐皆諸天之中大梵隱語﹐結飛玄之气﹐合和五方之音﹐生於元始之上﹐出於空洞之中﹐隨運開度﹐普成天地之功。

天尊命天眞皇人注解其正音﹐使皇道淸暢﹐澤被十方。皇人不敢違命﹐按筆注解之曰﹕形魂頓喪﹐率我所見﹐聊注其文五合之義﹐其道足以開度天人也。和合五方﹐無量之音﹐以成諸天內音﹐故曰五合之義也。

文生東

《太平經》云﹕文者生於東﹐明於南﹐故天文生東北﹐故書出東北而天見其象。虎有文章﹐家在寅。龍有文章﹐家在辰。文者生於東﹐盛於南﹐是知眞文初出在東北也。

玉籙

《玉淸隱書》有帝簡金書﹑玄玉籙籍﹐可以傳玄羽玉經也。又云﹕自非帝圖玉籙者﹐不得聞見上皇玉慧玉淸之隱書﹑金玄隱玄之羽經也。

玉篇

《眾篇序》云﹕元始命太眞按筆﹐玉妃拂筵﹐鑄金爲簡﹐刻書玉篇﹐五老掌錄﹐祕於九靈仙都之宮﹐云蘊而授葛仙公之經也。

玉札

《金根經》云﹕太上大道君以大洞眞經付上相靑童君﹐掌錄於東華靑宮﹐使傳後聖﹐應爲眞人者。此金簡玉札﹐出自太上靈都之宮﹐刻玉爲之。

丹書墨籙

《太眞科》云﹕丹簡者﹐乃朱漆之簡﹐明火主陽也。墨籙者﹐以墨書文﹐明水主陰也。人學長生﹐遵之不死。故名丹簡墨籙﹐祕不妄傳。

玉策

天皇手執飛仙玉策﹐人皇手執上皇保命玉策﹐地皇手執元皇定錄玉策。

福連之書

《三十九章經》曰﹕太上有瓊羽之門﹐合延爲胎﹐命之王玄﹐一爲三气之尊﹐元老爲上帝之賓﹐並扶兆身﹐神臺刊名於福連之簡。又曰﹕太上金簡玉札﹐爲福連之書。

瑯蚪瓊文

《飛行羽經》云﹕金書玉籙﹐乃瑯蚪瓊文也。

白銀之編

《金房度命經》云﹕太常靈神都宮中﹐有金房度命回年之訣﹐皆鑄金爲簡﹐刻白銀之編﹐紫筆書文也。

赤書

《玉訣經》云﹕元始赤書五篇眞文﹐置以五帝﹐導以陰陽﹐轉輪九天之紐﹐運明五星之光也。

火煉眞文

《本相經》曰﹕吾昔赤明元年與髙上大聖玉帝於此土中煉其眞文﹐以火瑩發字形爾。時眞文火漏﹐余處气生﹐化爲七寶林﹐是以枝葉成紫書金地銀鏤玉文﹐其中及諸龍禽猛獸一切神虫﹐常食林露﹐眞气入身﹐命皆得長壽﹐三千萬劫當終之後﹐皆轉化爲飛仙﹐從道不輟﹐亦得正眞無爲之道。

金壺墨汁字

《聖紀》云﹕浮提國獻善書二人﹐乍老乍少﹐隱形則出影﹐聞聲則藏形﹐時出金壺四寸﹐上有五龍之檢﹐封以靑泥﹐壺中有墨汁﹐若淳漆﹐灑木石皆成篆隸科斗之字﹐記造化人倫之始。老君撰道經垂十萬言﹐皆寫以玉牒﹐編以金繩﹐貯以玉函。及金壺汁盡﹐浮提二人乃欲刳心瀝血﹐以代墨焉。

瓊札

《玉淸隱書金虎符》云﹕郁儀赤文﹐招日同輿﹐結璘黃章﹐與月共居。《上淸消魔經》﹕啟洞門於希林﹐尋靈迹於丹穴﹐發元天之朱匱﹐望上淸之瓊札﹐玄書旣刻於玉章﹐絳名始刊於靈闕﹐四遇三元於玄宮﹐六造五老於靈室。

紫字

《八素經》云﹕八素眞經玄文生於太空之內﹐見於西龜之山﹐玄圃之上﹐積石之陰。《八素髙玄羽章》﹕靈文郁乎洞標﹐紫字煥乎瓊林﹐神光流輝於九元﹐金音虛朗於紫天﹐文威煥赫﹔气布紫庭﹐眾眞晏禮﹐稱慶上淸。

自然之字

《玉帝七聖玄記》云﹕爾乃回天九霄﹐白簡靑錄﹐上聖帝君受於九空﹐結飛玄紫气自然之字﹐玄記後學得道之名﹐靈音韻合﹐玉朗稟眞﹐或以字體﹐或以隱音﹐上下四會﹐皆表玄名空生﹐刻書廣靈之堂。舊文有十萬玉言﹐字無正類﹐韻無正音﹐自非上聖﹐莫能意通。積七千年而後﹐昆侖之室﹐北洞之源﹐字方一丈﹐文蔚煥爛﹐四合垂芒﹐虛生晻藹﹐若存若亡。流光紫气拂其穢﹐黃金冶煉瑩其文﹐遂經累劫﹐字體鮮明。至中皇元年九月十七日﹐七聖齊靈淸齊長宮﹐金靑盟天﹐脆誓告靈﹐奉受靈文。髙上解其曲滯﹐七聖通其妙音﹐記爲回天九霄得道之篇﹐刻以白銀之簡﹐結以飛靑之文﹐藏於云錦之囊﹐封以啟命之章﹐付於五老仙都左仙公掌錄瓊宮也。

四會成字

《玉帝七聖玄記》云﹕七聖玄記﹐回天上文﹐或以韻合﹐或以支類相參﹐或上下四會以成字音﹐或標其正諱﹐或單復相兼﹐皆出玄古空洞之中﹐髙眞撰集﹐以明靈文。後學之人﹐若有玄名者﹐得見此文﹐靑空捒初角切名﹐四司所保﹐五帝記名也。

瑯簡蕊書

《八素經》云﹕西華宮有瑯簡蕊書﹐當爲眞人者﹐乃得此文。

石碽

《三洞珠囊》云﹕西王母以上皇元年七月於南浮洞室下教﹐以授淸虛眞人王君﹐傳於夏禹﹐禹封文於南浮洞室石�之中。�亦有作此碽者。故《五符》云﹕九天靈書﹐猶封於石碽是也。今檢諸字類﹐無此碽字也。《玉訣》下云﹕五老眞文﹐封題玉碽。亦其例也。孔靈符《會稽記》云﹕會稽山南有宛委山﹐其上有石﹐俗呼爲石簣。壁立干云﹐累梯然後至焉。昔禹治洪水﹐厥功未就﹐齋於此山﹐發石簣﹐得金簡字﹐以知山河體勢﹐於是疏導百川﹐各盡其宜也。

書符訣

收視反聽﹐攝念存誠﹐心若太虛﹐內外貞白﹐元始卽我﹐我卽元始﹐意到運筆﹐一炁成符。若符中點畫微有不同﹐不必拘泥﹐貴乎信筆而成﹐心中得意妙處也。但淸微中抹筆之法﹐須分水火。如祈雨雪﹐行水煉﹐治陽病﹐悉用水筆。祈晴﹑起電動雷﹑袪殟﹑行火煉﹑治陰證﹐悉用火筆。或三天諱﹐或五帝諱﹐隨宜用之。

太上敷落五篇

東方蒼精飛雲玉篇

木公扶桑蒼皇君﹐白元太一左無英。

桃康保命衛生根﹐出入華房混百神。

玄中太皇開八門﹐回度五常運法輪。

混沌洞虛無期劫﹐徊風離合植神靈。

祖劫化生明三景﹐諸天惟道爲我身。

郁羅大有妙梵气﹐九和十合映始靑。

普度天人飛五戶﹐變化自然升上淸。

靑帝護魂無形影﹐無窮無極蹈玄英。

洞景嘯詠馭太霞﹐金眞流響朗云營。

攝气聚煙執符籙﹐死魂生身別至眞。

統禦飛雲育九气﹐俯研洞惠自然神。

南方赤字玄精凝章玉篇

朱陵南昌有帝眞﹐勑制地祇侍送迎。

受煉更生出五戶﹐永離鬼宮仙道成。

逼合鬼羣除罪簿﹐隨劫輪轉滅惡根。

韓司主錄隨所度﹐諸天嚴校衛形魂。

祖劫渺渺運大羅﹐玉山白石會上京。

好生韓君延壽算﹐度厄回骸起死形。

時刻升遷超三界﹐逍遙稽首玉帝尊。

空洞自然合梵气﹐魂神澄正身光明。

生死受賴皆卽度﹐億曾萬祖苦不經。

反形遊行太空際﹐受化更生爲貴人。

赤帝養气通營衛﹐不生不滅使長存。

三气飛騰擲火鈴﹐赤字凝章聚元精。

悟理兼忘體洞眞﹐獨步飛升宴玉京。

西方流精神英玉篇

飛天煒燁齊天鈞﹐皓景元老攝黃兵。

萬帝設禮諸天唱﹐河海靜默嶽藏雲。

日月停輪合三景﹐璇璣星斗齊八經。

羣魔鬼精滅形爽﹐回屍起死骨成人。

通玄究微悉其章﹐流輝感激渺神英。

萬道宗祖大乘逸﹐窈窕瓊華徳可勝。

金闕玉京陰陽室﹐郁羅蕭仞寶臺明。

尸解返形窮造化﹐九宮通徹噏金涬。

洞煥三色靑黃白﹐內外蓊冥形气神。

白帝侍魄營固守﹐碧落懸珠引妙眞。

禁制龍虎威慶雲﹐倏欻寂響度天人。

遇值經法普得濟﹐全其本年鹹善心。

永度三塗五苦難﹐歷關諸天魔王傾。

監舉無拘天門制﹐三界五帝言上淸。

北方紫冊玄冥玉篇

元眇復色無復形﹐總气彌羅浩太玄。

項負白光成九象﹐始靑開化杳無邊。

玄冥公子度眞符﹐太一元君掌列仙。

彤輝絳瑞舞胎仙﹐飛軿玉彩射芝田。

九龍驟首吐火珠﹐玄龜炎迸吐金蓮。

國安民富欣太平﹐土作碧玉與鬥連。

日月星宿旋玉衡﹐神風靜默山吞煙。

飛天下觀琳瑯響﹐冥慧天眞合自然。

遊行三界入金門﹐輪轉不滅災不幹。

黑帝通血流脈津﹐中理五气貫百川。

三十五分回五常﹐元綱流演箕斗旋。

歷度風澤金剛天﹐綱紀滋生萬气全。

九和十合能變化﹐飛晨稽首玉帝前。

中央飛英總云玉篇

結精飛英八角芒﹐郁勃太空煥景房。

百魔隱韻气靈寶﹐自然離合植陰陽。

無無上眞爲天根﹐渺渺劫仞若存亡。

大行梵气周十方﹐無量玄奧難可詳。

總靈上老握五斗﹐嚴攝北酆掃不祥。

溟涬大梵運赤明﹐遼廓龍漢紀延康。

三十二天按節度﹐故作五篇鎭帝王。

統禦萬天威八景﹐回死作生保至陽。

三素紫煙循上下﹐黃帝中主招回黃。

泥丸絳宮合百神﹐攝魂還魄無滯殃。

總監眾靈掌大魁﹐碧落空歌贊法王。

諸天大聖同稱善﹐全其本年無中傷。

濟度垂死絕而生﹐超淩無色混太皇。

萬仙輔翼成至道﹐宿命因緣始可當。

三洞神符記竟

