太上感應篇

經名﹕太上感應篇。原題宋李昌齡傳﹐宋鄭淸之贊。三十卷。底本出處﹕《正統道藏》太淸部。

進太上感應篇表

臣瑩微言﹐凝旎重道﹐深嘉太上之格言﹔鋟梓迄工﹐幸畢微臣之素願。輒僭聞於淵聽﹐用祇答於﹝﹞恩。臣惶懼惶懼﹐頓首頓首。臣竊觀寶藏之諸經中﹐有瑤編之大訓﹐本慈悲而救物﹐爰諄復以誨人。謂善惡感召之由﹐端類樞機之發﹔而禍福應驗之理﹐捷於影響之隨。千二百懇懇之辭﹐億萬載昭昭之誡﹐然必賴明良之敷闡﹐乃能率眾庶以皈依。恭惟皇帝陛下垂拱視朝﹐緝熙典學﹐講貫𨿽專於六籍﹐搜羅旁及於羣書。道訪窈冥﹐繼聖祖下風之請﹔化流淸靜﹐邁漢皇當日之規。怡神政事之餘﹐玩意天人之際﹐將推行而傳遠﹐故裒集以加詳。羲畫丁寧﹐冠驪珠之八字﹔甘盤敍贊﹐擅鴻筆於一家。煥乎﹐函笈之光﹔榮矣﹐簪裳之遇。臣麼麼無取朴野﹐何庸焚修濫廁於竹宮﹐名姓誤塵於楓陛。曩已躐教門之陛﹐擢今又叨睿旨之使。令寵拜賜金﹐冒司鏤牒﹐誓竭眇綿之力﹐少伸報效之私。慨念先臣﹐每懼斯文之廢闕﹔不圖回祿﹐愈增吾道之宣明。董摹刻以旣周﹐謹緘燻而恭進。伏望皇帝陛下俯畱一覽﹐誕布四方﹐俾爾民皆遷善之歸﹐自樂從於教化﹐則是書爲扶世之助﹐庶不負於君師。臣謹以所刊禦題《太上感應篇》一部八卷﹐隨表上進以聞。臣瑩微惶懼惶懼﹐頓首頓首﹐謹言。

紹定六年八月日﹐右街鑑義主管教門公事﹐太一宮焚修臣胡瑩微上表。

太上感應篇卷之二

李昌齡傳鄭淸之贊

忠孝。

傳曰﹕東卿司命曰﹕有蕭邈之才﹐絕眾之望﹐養其浩然﹐不營富貴。或至貞至廉﹐不食非己之食﹐不衣非己之衣﹐紛華不能散其正气﹐萬乘不能

激其名操。或先世有功﹐流逮後嗣﹐易世練化﹐攺氏更生。此皆有應仙格﹐當登仙品。然必多歷年所﹐始得漸進。至於至忠至孝﹐則今日謝世﹐明日便當補爲地下主者﹐復從地下主者﹐便當進補仙階。大抵忠也者﹐人臣之大節。孝也者﹐人子之本事。使爲臣而皆不忠﹐則爲君者﹐復何望於臣﹔爲子而皆不孝﹐則爲父者﹐復何望於子。如此則君臣之分﹐父子之倫﹐一切喪矣。人不禽獸如﹐必夷狄如也。惜其不知忠孝﹐乃超度之本﹐得獲度世﹐莫此爲速﹐不聞呂公誨﹑蘭公期之事乎。昔呂公誨爲禦史中丞﹐正色直言﹐傾動朝野。一日獨坐﹐悅見一靑衣授以一丹曰﹕此淸涼丹也﹐上帝非久南遊炎州﹐命子紏正羣仙﹐彼州大熱﹐故先以此賜公。再拜吞之﹐不啻冰雪下咽。未幾﹐果捐館。時朱明復初登第﹐在湘江見公﹐跨一玉角鹿﹐左右皆靑衣小童﹐吏兵數百﹐前後呵擁。明復迎揖曰﹕君其已仙乎﹖公曰﹕吾此行侍上帝南遊﹐不及欸曲﹐乃口占一詩曰﹕功行偶然書玉闕﹐衣冠無限葬塵埃。我今從帝爲司紏﹐更遣何人直栢臺。言訖不見。蘭期家世孝悌﹐聚口百餘﹐上下和睦﹐略無間言。一夕﹐有一眞人降自斗中曰﹕吾乃斗中孝悌王也。夫孝至於天﹐日月爲之明﹔孝至於地﹐艸木爲之生﹔孝至於人﹐王道爲之成。子能孝悌﹐吾所以親眄於子﹐旣得見吾﹐得道必矣。後果如言。然則至忠至孝﹐其於度世﹐豈不捷疾。嗚呼﹐忠孝者﹐旣如此﹐則不忠不孝者﹐當如何哉。

贊曰﹕

非忠無君﹐非孝無親。捨是二者﹐獸而不人。莊周放蕩﹐命義是遵。釋氏空寂﹐報恩猶勤。戴天履地﹐孰逃其身。

友悌。

傳曰﹕有子曰﹕君子務本﹐本立而道生。孝第也者﹐其爲仁之本與。司命使者﹐以父子﹑兄弟﹑夫婦﹐爲三綱。本之與綱﹐字殊而義一﹐若棄本捨鋼﹐倫何以立﹖大抵能踐其實﹐則上下相安而不渝﹔苟尙其文﹐則悔吝易生而必瀆。昔姚棲雲﹐家不甚富﹐惟仰給農桑。生三歲﹐其父爲其兄無子﹐代之遠戍﹐遂死於邊。棲雲旣喪﹐迎魂以葬﹐盧於墓側﹐終身號慕。縣令蘇徹捐俸買田﹐開阡刻石﹐以表其事。府尹渾瑊列狀以聞﹐有詔褒賞﹐旌表門閭﹐名其鄕曰孝悌﹐社曰節義﹐裏曰愛敬。始自棲雲﹐凡十五世﹐同居聚口數百﹐歷三百餘年﹐無一人異詞。經五代離亂﹐子孫保守墳墓﹐不相離散。又有張誠者﹐亦田家也﹐累世同居﹐聚口一百七十有餘﹐內外和睦﹐略無間言。衣服之類﹐皆無常主。每旦﹐家長坐堂上﹐子弟列堂下﹐以次受職﹐罔不祇勤。自祖管至誠﹐凡六世同居﹐幾二百餘年﹐始終如一。嗚呼﹐若二家者﹐眞

所謂實踐者也。尙虛文者﹐能如是乎﹖

贊曰﹕

父母之身﹐分爲兄弟。一本而出﹐安有異體。愛其枝葉﹐以護根柢。史誚豆箕﹐詩歌棠棣。如損如箎﹐神相愷悌。

正己化人。

傳曰﹕孔子曰﹕君子正其衣冠。又曰﹐席不正不坐。嗚呼﹐衣冠﹑幾席﹐尙當使正﹐況行己乎。又曰﹕子帥以正﹐孰敢不正﹖又曰﹕不能正其身﹐如正人何﹖此皆聖人行己之大法也。然則人之行己﹐其可不正。惟其正也﹐人皆敬之。人知敬處﹐卽其心已化處﹐又何待區區而化之哉。昔司馬溫公﹐爲人正直﹐名聞海內。其居洛也﹐風俗爲之一變﹐莫不惇尙名教﹐不急貨利﹐人隨貧富﹐皆自足﹐後生晚輩知畏康恥﹐欲行一事﹐必相戒曰﹕無爲不善﹐恐司馬端明知。呂申公正直敢言﹐傾動朝野。時王安石出守常州﹐移書於公曰﹕某客京師二年﹐於玆疵吝﹐積其心胸﹐每不自勝。及詣長者﹐卽廢然而反。徳人之容﹐使人意消。今於晦叔﹐見之榮陽呂公﹐心與道潛﹐湛然方寸。其爲崇政殿說書也﹐日以正心修身之說﹐勸導人主。每自言曰﹕若身修心正﹐不假他術﹐而天下自化。是以所居則躁人化﹐聞風則薄夫惇。胡公瑗之爲蘇湖二州教授也﹐每解經至有要義﹐必懇切爲諸生言其所以治己﹐而後治人。然則諸君所以正己者﹐爲如何哉。以此化人﹐夫誰不化。

贊曰﹕

表正影直﹐源淸流泚。枉己直人﹐萬無是理。聖賢何術﹐舉斯加彼。瑕而戮人﹐三軍見齒。大學修身﹐家齊國治。

矜孤。

傳曰﹕孤也者﹐未能有成﹐親已蚤世。或母死而父或再娶﹐或父死而母再行。其者父母俱亡﹐藐然孤露﹐不幸至此﹐情況何堪。王令捧負提攜﹐寢興衣飲。主之者信存惻隱﹐亦必不如親父母之情愛之爲親切也﹐可不矜乎。世人但知孤爲可輕﹐而不知其中亦有因孤而能養成大器者。昔張鄧公士遜方在𦇤褓﹐父母皆卒。及長﹐安貧讀書﹐勤苦不倦﹐竟能登科﹐致位臺輔﹐以賢徳稱。此至貧之孤者也﹐自立如是﹐非能養成大器者乎﹖呂中丞誨幼失所怙﹐勵志爲學﹐不妄交遊。洛陽之人﹐多不之識。及登第﹐人方知爲呂正惠公之孫﹐歷官言職﹐以勁正稱﹐此貴家之孤者也。自立如是﹐非能養成大器者乎﹖然則孤可輕乎﹐愚於矜孤之下﹐不書矜孤﹐而輒書此者﹐正欲不幸而孤者﹐以此爲法﹐皆知自勵。右以矜孤言之﹐則前輩行之﹐視以爲常﹐初不以爲奇特。查龍圖家道甚貧﹐嘗聚親族之煢獨者養之﹐祿賜所得﹐隨施輒盡。與人交情分切﹐至廢棄孤露者﹐待之尢厚。嘗有一同僚女﹐貧爲人婢。公聞而贖之﹐嫁於士族。呂正惠公端與故相馮道﹑耀帥趙文度﹐皆鄕裏世舊。道子病廢﹐公分俸給之﹐又薦文度之子紹宗於朝官之。非眞實矜孤﹐能如是乎﹖

贊曰﹕

方幼而孤﹐何怙何恃。懷抱無依﹐疢疾誰視。吾幼及幼﹐人子亦子。放麑違命﹐謝麛泣矢。能推是心﹐乃合天理。

卹寡。

傳曰﹕寡也者﹐方當盛年﹐夫忽告殞﹐形單影只﹐觸目無聊。況女幻男癡﹐百事未舉者耶。此卽孟子所謂﹕窮而無告者也。禍變如此﹐非窮極歟。欲語誰吐﹐非無告歟。爲其夫者﹐𨿽云死矣﹐冥冥之間﹐烏得無念。昔徐擇之判北京。趙士恍自仁興來﹐畱爲幹官。士恍與擇之三子俱相得。無何﹐士恍遽以病卒。擇之父子爲辦喪事且津﹐遣其妻子甚厚﹐又命小吏趙沂護送至京。沂畢事歸參﹐忽作士恍語謝曰﹕士恍不善攝生﹐以方壯之年﹐遽就鬼錄﹐荷公父子周卹之恩甚至﹐不惟死骨得歸﹐老母﹑妻子皆得平達鄕捨﹐無復流落失所之歉。區區此心﹐不勝感激。陰君亦以此敬嘆﹐將有以厚報君矣。中貴黃述奉詔持扇帕﹐至彭澤迎賜北使。無何﹐舟師王貴中路病卒。其舟﹐乃兩浙漕司官舟。貴死﹐舟當歸官。其妻泣訴曰﹕舟今歸官﹐妾一家十口﹐餓且死矣。願得一言﹐使貴長子得繼父業﹐不勝感幸。述至鎭江言之﹐漕使卽日刺其子爲兵﹐付以父舟。是夕﹐宿丹陽。明見貴操一小舟﹐遠遠從煙波間來﹐泣具拜曰﹕貴𨿽身死﹐長子已得繼業﹐一家十口﹐不復憂矣﹐實荷公恩。言訖不見。嗚呼﹐此固顯顯﹐姑置勿論。竊觀寡婦﹐人中立志﹐大有遠過人者﹐不可不書。趙公槪年七歲而孤﹐其母勵志教篤﹐竟能登天聖五年第三人第。初遇郊恩﹐法當任子。公請以封其母爲郡太君。宰相曰﹕公爲學士﹐擬封不遠。公曰﹕母八十有二﹐朝夕不可期﹐願及今以爲榮許之。李公筠年三歲而孤﹐其母秦氏有姿色。或有誘之使嫁﹐母怒叱曰﹕夫婦義屬天倫﹐死生命由眞宰。我寧餓死﹐其可再嫁。於是篤意教筠﹐竟能登第﹐官至耀帥。然則寡可輕乎﹐愚於卹寡之下﹐亦復書此者﹐正欲使一切寡婦﹐皆知所法云。嗚呼﹐似此之人﹐天必報者﹐重乎倫也﹐何止子貴在己哉。

贊曰﹕

寡而守義﹐賢哲所重。折脛露筋﹐婦節尢勇。臺築懷淸﹐暴秦是奉。況其無告﹐寧不爲動。誰或躪之﹐不戁不竦。

敬老。

傳曰﹕老也者﹐閱世之久﹐更事之多﹐衮衮年少﹐無限淪喪﹐庬眉皓首﹐獨保康彊﹐可不敬乎。﹐開寶初﹐有鄆州盧縣尉許永者﹐詣匭進狀日言﹕父瓊九十七﹐長兄八十一﹐次兄七十九﹐水身七十五﹐願得一近便差遣﹐以就榮養。太祖命召其父﹐旣至﹐敷奏詳敏﹐詞气不衰。太祖大加敬欺曰﹕卿一門如此﹐必有大過人者。瓊曰﹕亦無他﹐但累世義聚不分耳。太祖曰﹕此卽卿大過人處。立命賜襲衣腰帶﹑銀裝鞍勒一副﹐馬一疋﹐禦茶三十斤﹐雜彩三十段﹐與近便差遣一任﹐從其志也。吳元嗣亦享髙壽﹐時聖節根括老人﹐惟元嗣一門﹐有八十﹑九十者﹐一百以上者﹐八人。內吳琬一名﹐一百一十有四﹐步履輕健﹐气不少衰。詢其履踐﹐亦累世義聚不分。詔賜一官﹐旌表門閭。門外又築二所義順土臺﹐立二株華表鶴柱﹐異其禮也。至尊尙爾﹐況餘人乎。竊嘗求之本朝﹐處髙位而享其髙壽者﹐惟張退傳﹐九十一﹔文潞公﹐九十二﹔趙康靖﹐八十六﹔張文定﹐八十五﹔陳文惠﹐八十二﹔曾宣靖﹑富文忠﹐皆八十以上。又求其次﹐趙淸獻﹑龐莊敏﹑向文簡﹑李文正﹐皆七十以上﹐已不及也。又求其次﹐曹武惠﹑薛簡肅﹑王懿敏﹑呂文穆﹑呂文惠﹑寇文湣﹐皆六十以上﹐又不及也。又求其次﹐神司諫﹐恰六十﹔劉集賢﹐恰五十﹔王內翰﹑尹舍人﹑王待制﹑錢宣靖﹐皆四十以上﹐遠不及也。又如石䢐徠﹐恰四十﹔蘇內翰﹐三十九﹔趙舍人﹐三十六﹔王禦史﹐三十八。此則尢可惜也﹐名利場中﹐彈指便過﹐還有於自己分上﹐做得些工夫者乎﹖如或未然﹐卽是空來人世﹐浪走一遭。於諸佛所謂﹕願我壽命長﹐勤行一切善﹐願我福徳盛﹐廣濟一切人之說﹐皆蹉過也。嗟乎﹐少年但知負才輕侮老輩﹐不知壽居五福之先。縱有多才﹐不到其地﹐於事何益﹖昔楊大年與周翰﹑朱昂﹐同在禁掖。時二公皆已老﹐楊方弱冠﹐每輕侮二公。翰大不堪﹐因好謂曰﹕君莫侮我老﹐老亦終畱與君。昂從傍搖手曰﹕莫與﹐莫與。厥後太年﹐壽止四十有九。然則老也者﹐欲到其地﹐豈不難乎﹖可不敬乎﹖

贊曰﹕

學養三老﹐禮尊髙年。爲近於親﹐家國所先。天與之壽﹐俾華其顚。人而弗敬﹐是名褻天。矧復耆徳﹐敢不禮焉。

懷幼。

傳曰﹕孔子曰﹕少者懷之。孟子亦曰﹕幼吾幼﹐以及人之幼。蓋幼者﹐年方童稚﹐未有識知。爲之長者﹐固當矜憐而撫卹之也。虐而視之﹐非人道矣。故父母有幼子﹐則當盡其恩勤﹔兄有幼弟﹐則當極其友愛。他人有幼者﹐亦當推吾恩愛之心﹐等而視之﹐不宜分別彼此也。若夫吾之子弟﹐則愛之﹔他人之子弟﹐則不愛﹐亦非所以盡懷幼之道也。況夫幼者﹐位則居卑﹐力則孱弱﹐卑者易侮﹐弱者易淩。苟無慈愛之心﹐則將挾長以自肆矣。在彼者﹐必無辯口﹐以別是非也﹔必無彊力﹐以較勝負也。如痿者之被杖﹐無所逸避﹔如瘄者之受讒﹐不能辯明。其苦可勝道哉﹐甚矣﹐風俗之薄也。婦人之性﹐類多忌刻﹐爲母之徳不均﹐愛子之心始偏。己之所生﹐則親之﹔妾之所生﹐則薄之。其爲繼母者﹐又往往不卹前人之子。如閔子騫之母﹐冬寒﹐衣其子以纊﹐而衣子騫以蘆花﹐使之禦車是也。子騫之母猶爾﹐其他可知。由是孤孽幼稚﹐橫罹慘毒者多矣。閭巷之人﹐規並財產﹐則爲尊長﹑爲兄姊者﹐爲贅壻者﹐乃有不慈不義﹑淩虐其卑幼者矣。巧飾訴牒﹐僞立契約﹐囑牙保以曲證﹐賄史胥以舞文﹐使之困苦抑塞﹐無所赴愬﹐甚則陰謀詭計﹐損傷其性命者有之。嗚呼﹐尙忍言之哉。昔者李知本一門﹐子孫百餘﹐長少雍穆。陽城兄弟﹐孤煢相依。前輩救荒﹐則以收養孤幼爲先。若此者﹐足以盡懷幼之道矣。

贊曰﹕

堯衰孺子﹐聃慕嬰兒。仲尼之志﹐少者懷之。在厥初生﹐淳徳未漓。易致淩虐﹐可無保持。所以孤幼﹐周仁先施。

太上感應篇卷之二竟

太上感應篇卷之三

李昌齡傳鄭淸之贊

昆虫艸木﹐猶不可傷。

傳曰﹕按經所說﹐諸類眾生﹐一身具足一切形質﹐隨造隨成。無明爲卵生﹐煩惱包裹爲胎生﹐愛水浸潤爲濕生﹐欻起煩惱爲化生。於此四生﹐人復析爲十二類生。於十二類生﹐每類又各有八萬四千種類差別。總而言之﹐則一十二類﹐便有一百萬八千之多。然則眾生種類差別﹐何其多歟。但卽其日用觀之﹐目睹珍奇﹐便起貪想﹔舌味肥脆﹐便起殺想﹔意攀華麗﹐便起欲想。非獨眼舌意三爲然﹐耳鼻身三﹐亦復如是。如是妄想﹐如是顚倒﹐念念不停﹐洎合眼後﹐更只紛然﹐做主不得。臘月三十日﹐腳忙手鬧﹐做得主乎。佛所謂十二類生﹐一百萬八千種類差別﹐端起乎此。昔佛在世﹐遊化諸國。獨有一國﹐化不能從。及遣目連﹐傾國而至﹐眾疑問佛。佛言﹕此一國人﹐於往昔世﹐本一聚蜂。目連本一樵夫﹐因采薪觸著樹枝﹐羣蜂驚擾﹐爭欲蠆之。目連謂曰﹕汝等本有佛性﹐以惡業流轉至此。今也尙有小忿﹐欲逞毒乎。願我早登聖果﹐首度汝等。是時﹐羣蜂若有所悟﹐領納在心。今故見之﹐悉皆隨順。又在瞻婆﹐則中迦羅池畔﹐爲眾說法。時有一蛤﹐聞法歡喜﹐躍出池上﹐潛身艸間﹐傾誠諦聽﹐偶爲一聽法人﹐柱杖刺殺。命終之後﹐生忉利天﹐爲忉利主﹐復從忉利﹐日往佛所﹐聽說妙義以開悟﹐故證須陀洹。然則昆虫一類﹐𨿽曰微物﹐其爲有知﹐與人異乎﹖又如艸木一類﹐在吾儒言之﹐固若有生而無知﹐驗以佛書則亦不可一槪謂爲無知。按《傳燈錄》﹐昔有一僧﹐久爲梵摩淨徳及其子羅羅多受供養﹐以道眼未明﹐虛沾信施﹐命終之後﹐乃於淨徳園中﹐生爲木菌﹐日充淨徳父子蔬食。他人欲取﹐不復可得。然則艸木一類﹐亦一槪謂爲無知可乎﹖若曰昆虫艸木﹐尙不可傷﹐人則尢不可傷也。

贊曰﹕

恭惟哲皇﹐弗踐螻蟻。濂溪之庭﹐艸觀生意。有生有知﹐此性無異。吾仁所充﹐際天極地。不見其間﹐一物可棄。

宜憫人之凶。

傳曰﹕太上言樂人之善﹐而首言憫人之凶。當知所謂凶者﹐乃凶人爲不善之凶﹐非凶喪之凶也。大抵人之性眞﹐上與諸聖一體無二﹐能自率性﹐則便可爲聖爲賢。若但任情﹐不免爲凶爲忒。是故太上書以告人﹐使人皆知﹐導之以善。不然﹐則永爲凶人﹐不復反於善矣。太上告眞武曰﹕一切眾生﹐競赴善惡﹐輪轉生死﹐無有窮已。汝宜普爲斷除邪見﹐察其罪福﹐增益功行﹐逐月輪﹐定日分﹐遊奕世間。善者﹐以福加之﹔不善者﹐以善解之。然則太上所以憫乎凶者﹐爲如何哉﹖昔巢州居民養啜之外﹐競啖水族。不知每年十二月二十五日﹐乃玉帝奏告三淸﹑遊歷諸天﹑下觀世界﹑予決罪福之日。其日﹐九天采訪使者﹑日月星宿﹑天地百神﹑嶽瀆社廟﹐皆得條具以聞。一日﹐玉帝召中天北極紫微大帝問曰﹕南贍部洲吳國分野﹐地號巢州﹐善惡如何﹖北極奏曰﹕此方居民﹐實是凶惡﹐殺害物命﹐不知紀極。深恐積日之久﹐冤魂愈結﹐非連地址蕩爲大湖﹐不足以蕩除累年殘忍殺害﹑厭觸腥穢之气。玉帝曰可。北極旣退﹐召眞武告曰﹕汝爲三界遊奕﹐檢察善惡﹐豈不知巢州之民﹐造如是惡。厭穢之气上犯玉帝勝遊﹐日月爲之無光﹐星辰爲之失次乎﹖玉帝有命﹐盡令全城陷歿。此事屬汝﹐可速奉行。眞武曰﹕千里之廣﹐未必一一皆然。若一例陷歿﹐恐多冤濫。容臣下降﹐更問地只回奏。北極曰﹕彼州神只﹐皆已奉勑﹐遷往他所矣。眞武乃大嘆曰﹕痛哉﹐一物之命﹐尙在輪回﹐未易出離﹐況此千里盡爲水界﹐展轉相害﹐大冤愈結﹐何可救拔。又復力請﹐自差部下天罡神將﹐再行審驗。旣而﹐天罡化爲大鱉﹐浮游漢面﹐先是守倅差人臠取﹐次及百姓﹐亦復如是。天罡回奏﹐眞武又請自降﹐於是化爲一雲遊道人﹐巡街乞水﹐如是七日﹐家家腥穢。最後一家﹐號曰焦婆﹐水獨淸淨。眞君詰之﹐婆曰﹕某一家三口﹐久厭腥穢﹐蔬食而已。眞君曰﹕吾非人也﹐此州不遠﹐當蕩爲大湖﹐誠欲救之﹐已不可矣﹐汝宜速往他所。未幾﹐雨果暴至﹐洪亦隨發。一州千里﹐頃刻之間﹐波濤如山﹐浩渺無際。是日﹐眞君復降﹐告焦婆曰﹕汝可便主此湖。數日婆死﹐其子及婦亦死﹐遂得爲神﹐因名其湖曰焦﹐從婆姓也。然則天眞所以憫人之凶者爲如何﹖書曰﹕汝無忿嫉於頑﹐亦此意也。

贊曰﹕

人之凶惡﹐豈皆本情。見如探湯﹐惻怛已形。無忿於頑﹐書訓丁寧。死喪刑辟﹐擿埴顚冥。有拯其迷﹐暗室之燈。

樂人之善。

傳曰﹕吾之一字﹐最能成就一切行願。人發善願﹐天上聞之﹐聲如爆竹。諸佛無不護念﹐上眞無不主持﹐心契故也。按《唐文粹》﹐昔髙邁見鄕之俊傑﹐主寶融寺經藏院長明燈﹐精進成就﹐喜而發願﹐銘而頌之。已而﹐迫於多事﹐斯文莫構。忽染目疾朦朧﹐如隔綃谷。每自嘆恨﹐不審得罪之由。一夕﹐夢神告曰﹕子於長明燈﹐其有負乎﹖邁應聲而寤﹐寤而起﹐起而作頌﹐明日目愈。然則諸佛所以護念於善者爲如何﹖按《啟聖錄》﹐程嗣昌常在密州﹐見郊西鎭人好食鳥雀。獵徒數輩﹐日常打捕﹐或碎首冗胸於鷹鶻爪觜之下﹐或拗腳折翅於网羅置罟之中﹐或被箭穿﹐或遭彈擊﹐哀聲悲切﹐所不忍聞。於是夜起露立於星斗之下﹐仰天告曰﹕某欲將家藏一切所食眾生﹐並同七世父母因緣戒殺圖子一本﹐覆板印行﹐庶幾此方皆知攺悔。今日正當眞武眞君下降之日﹐願憑聖力﹐俾獲流通。覆畢印行﹐攔頭彭景亦請一本﹐歸示其妻。其妻華氏三娘﹐一見大怒﹐擄破投之穢處。移時買得一魚﹐操刀欲膾。魚忽跳躍﹐觸破其眼﹐血遂迸流。俄化爲虫﹐緣繞其身﹐處處噬。方喧傳間﹐監鎭孰向﹐怳見一神﹐立於其前﹐自言吾是眞武﹐察知此地有一大善﹐乃興化軍程嗣昌﹐印施戒殺圖子。不謂婦人華氏﹐乃敢擄破擲之穢處﹐罪惡深重﹐卽當死矣。其他不悔之人﹐亦當獲罪。俟吾二十七日再降﹐更看如何。然則上眞所以主持於善者爲如何﹖嗚呼﹐上眞與佛﹐皆已久住解脫﹐樂人之善﹐尙爾如此。況人正在苦海﹐可不然乎。求之世間﹐非無人也。胡文定見李文靖澹然無欲﹐又能濟之以學﹐喜曰﹕若此人者﹐八九分地位人也。見王所公儼然不動﹐加以篤學﹐又曰﹕若此人者﹐亦八九分地位人也。邵康節見司馬溫公忠厚友悌﹐恭儉正直﹐喜曰﹕若此人者﹐腳踏實地﹐八九分人也。見韓欽之論事上前﹐無所回避﹐又曰﹕若此人者﹐可謂至淸而不耀﹐至直而不激﹐至勇而能溫﹐誠難能也。又如杜正獻聞人有善﹐喜若己出。劉集賢聞人有善﹐稱道不已。文潞公見人有善﹐惟恐弗及。韓忠獻聞一小善﹐必曰琦所不及。若數君者﹐非眞實樂善已﹐到於樂則惡可已也之地﹐能如是乎﹖

贊曰﹕

人無不善﹐出於天性。胡爲忌嫉﹐私心之勝。克伐怨欲﹐交相爲病。惟其無我﹐此心不競。見人之善﹐如月在鏡。

濟人之急。

傳曰﹕諾詎羅尊者曰﹕若人大智慧﹐耿耿籠中燈。若人大福徳﹐飄飄海上漚。若人大方便﹐乙乙空中雨。今也於人之急﹐力能濟之﹐卽所謂大方便也。如雨普潤﹐其爲及物﹐可勝言哉。所謂急者﹐非一而已。在疾病﹐則以湯劑爲急﹔在死喪﹐則以後事爲急﹔在饑乏﹐則以飲食爲急﹔在婚娉﹐則以奩橐爲急。此外又有無限﹐不可悉陳之急。但能各隨其急﹐方便濟之﹐皆爲濟人之急也。昔許叔微少嘗以登科爲禱。一夕﹐夢神告曰﹕汝欲登科﹐須憑陰徳。叔微自念家貧無力﹐惟醫乃可。於是精意方書﹐久乃通妙﹐人無髙下﹐皆急赴之。旣而﹐所活愈多﹐聲名益著。復夢其神授以一詩曰﹕藥有陰功﹐陳樓間處﹐堂上呼盧﹐喝六作五。是年﹐登第六名進士第。上一名陳祖言﹐下一名樓材。及注闕用﹐升甲恩如第五名﹐授職官以歸﹐與詩中言無一字差。此則濟人之急者也。範文正知邠州﹐暇日載酒率僚屬登樓觀賞。初舉觴﹐俄見數輩衰絰往來﹐營理喪具。公遣人問之﹐乃一寄居官方卒﹐賵殮棺槨之具﹐皆未有。公爲撤宴﹐厚賙卹之。此則濟人死喪之急者也。範忠宣知慶州﹐歲大饑﹐餓殍滿路﹐無粟以賑。公請發常平封椿粟麥﹐郡官皆不許曰﹕須奏乃可。公曰﹕人不食七日卽死。奏而後發﹐豈能及事。卽日發之﹐且曰﹕諸君但勿與﹐吾當自坐。此則濟人饑乏之急者也。查道未第時﹐嘗遊湘漢間﹐假貸於人﹐得錢十萬。途次適見故人﹐以嫁女理財甚急﹐卽罄囊與之﹐略無吝色。此則濟人婚娉之急者也。用心如此﹐烏得無報其後。許叔微竟能發第﹐範文正官至參政﹐範忠宣官至丞相﹐查道官至侍從﹐非其報歟。大抵人處世間﹐於人急處﹐自當如此。

贊曰﹕

君子周急﹐非相爲私。如人在井﹐修綆弗施。有力不用﹐猶己殺之。揖遜拯溺﹐無乃自欺。以己望人﹐其急可知。

救人之危。

傳曰﹕《雲笈七簽》曰﹕能救一人之命﹐當延一紀之年。若所救又是善人﹐延壽又當倍之。然則於人之危﹐其可不救。所謂危者﹐死生之命也。昔王均亂蜀﹐朝廷忿蜀再亂﹐命雷有終將兵平討﹐意欲屠城。時蜀士範璨尙气節﹐範遜好讀書﹐文鑑大師有名行﹐皆蜀中所素敬者。因相率從間道出迎王師﹐叩頭告曰﹕蜀人懦弱﹐城中皆平民﹐其脇從者﹐特畏死耳。城下之日﹐願無肆戮﹐鋤其凶黨可也。三人者﹐皆堂堂丈夫﹐且陳議慷慨﹐忘身爲物﹐出於至誠。有終爲之攺容曰﹕不聞長者之言﹐屠城必矣。由是一城之民﹐得脫於死﹐範與鑑之力也。章郇公得象之髙祖仔﹐事閩爲建州刺吏。其夫人練氏有智識。仔嘗出兵二將﹐後期欲斬之。夫人救之﹐得免二將﹐後仕南唐爲將﹐攻破建州時﹐仔已死矣。夫人居建州﹐二將遣使﹐厚以金帛遺夫人﹐並以一白旗授之曰﹕吾屠城﹐夫人植旗於門﹐吾以戒士卒勿犯也。夫人反其金帛並旗﹐弗受曰﹕君幸思舊徳﹐願全此城﹐必欲屠之﹐吾家與眾俱死耳﹐不願獨生。二將感其言﹐遂不屠城﹐練之力也。範氏今爲蜀中望族﹐子孫蕃衍﹐有官者常百數人。章氏亦爲建之大族﹐位至卿相者相踵﹐皆練氏後公其一也。嗚呼﹐二家所救如此﹐而天之報之﹐亦如此。此固非世常有﹐但於水火盜賊﹑饑寒疾疫﹑刑獄逼迫﹑逆旅狼狽﹑一切危急﹐皆能如此存心。事體𨿽不相侔﹐其爲救危﹐則皆一也。

贊曰﹕

孺子及井﹐怵惕皆有。器將墜地﹐觀者舉手。轉危爲安﹐起痿而走。彼難旣脫﹐我喜亦厚。以仁存心﹐必無悔咎。

太上感應篇卷之三竟

太上感應篇卷之四

李昌齡傳鄭淸之贊

見人之得﹐如己之得。見人之失﹐如己之失。

傳曰﹕文殊問道場於維摩曰﹕如何是道場﹖維摩曰﹕平心是道場。趙州問道於南泉曰﹕如何是道﹖南泉曰﹕平心是道。然則平心﹐卽道歟﹐道場歟。歐陽文忠修好賢樂善﹐常以平心爲難。彭中丞思永好學不倦﹐常語人曰﹕吾不爲他學﹐自幼卽學平心。然則平心果難歟﹐須自學歟。大抵心之爲物﹐卽體非有﹐隨用非無﹐必欲平心在我而已。夫復何難。前輩爲難者﹐嘆無人也﹐示後學也。世之見人得失﹐不能如己之得失者﹐必不曉此。惟其不曉﹐是以物我常勝﹐罪來集身﹐如水歸海﹐日成深廣﹐尙何足以道場與道之說而告之哉。昔薛瑗身相燕國﹐不能平心見人有得﹐如己有失。見人有失﹐如己有得。未嘗薦一士﹐舉一賢﹐有可稱者﹐嫉之如仇﹐遏截使不得進。晚歲﹐一子死於獄﹐餘皆盲聾喑啞﹐傴僂顚癡。時公明子臯見而憐之﹐因詰責曰﹕此皆緣汝心行不好﹐罪當滅門﹐諸子𨿽爾﹐未足以盡子之罪。瑗聞大懼﹐懇求救護﹐子臯於是以赤松子中誡授之。瑗誓志力行﹐僅全一子。所謂中誡﹐果何書哉。竊嘗伏詩﹐其與此篇﹐無以異也。大抵皆是指出人之錯用心處﹐其爲技罪﹐最爲有力。薛瑗敬受中誡﹐而能得免滅門。周箎宣揚此篇﹐而能得脫餓死﹐不有力乎﹖嗚呼﹐世間萬事﹐轉頭卽空﹐惟有惡因﹐長爲身累。今注此書﹐正所以發明此說也。知有此書者﹐不可不求一讀﹐旣讀不可不行。信能如是﹐異日生死路﹐當得大力也。

贊曰﹕

百篇之書﹐穆誓殿後。人之有拔﹐視若己有。民不協極﹐未離於咎。洪範之君﹐錫福均受。非曰爲人﹐待己則厚。

不彰人短。

傳曰﹕馬伏波戒子孫曰﹕聞人有過﹐如聞父母之名﹐耳可得聞﹐口不可得而言。此已自盡夫太上所謂﹕不彰人短之說也。至於龜山先生則又爲之語曰﹕口固不可得而言﹐耳亦不可得而聞。此則又出於馬伏波之說﹐向上一頭地也。大抵人處塵勞﹐不能無短。然短自其短﹐何與於我。在我只消一个不聞不知﹐則其短﹐終不自我而彰。苟或一語彰之﹐則其短不免傳播。聞望自此而減﹐素守自此而隳。詰此之由﹐咎當誰執。當知好彰人短﹐君子有所不爲﹐小人爲之而無忌憚也。昔龜城之民﹐有祝期生者﹐爲人狷薄﹐好彰人短。人有體相不具者﹐譏笑之﹔妍美者﹐嫉毀之﹔愚昧者﹐輕侮之﹔智能者﹐評品之﹔貧者﹐鄙薄之﹔富者﹐訕謗之。官僚﹐則訐其陰邪﹔士友﹐則發其隱由。門閥才望﹐皆出其右﹐無可擬議者﹐則必巧求其短曰﹕乃祖微人也﹐乃父鄙人也﹐母家工商也﹐妻家駔儈也﹐其弟不良也﹐厥子不肖也。有小過者﹐亦必溢詞增飾﹐以成其短。事無巨細﹐一切如此﹐乃至以無爲有﹐以十爲百﹐以疑似爲端的﹐以偶然爲故犯﹐以不得已爲優爲﹐以錯誤爲情實。度其人可欺﹐卽面折之﹐眾辱之﹐過毀之。待他人亦如此﹐待親族亦如此﹐平生知識﹐無不在其貶剝中。甚者﹐目父母爲頑囂﹐目兄弟爲管蔡。或教人興訟﹐己復和之﹔教人詛馬﹐己復証之。習之旣久﹐不以爲非。晚年忽病﹐舌黃每作﹐必須砭刺出血﹐數升乃已。旣而復作﹐又須刺之。一歲之間﹐作者五七﹐痛苦切至﹐殆不可言﹐竟至舌枯而卒。此事與道士章齊一好嘲誚人﹐竟至嚼舌而死一也。然則彰人之短﹐是可爲乎﹖

贊曰﹕

我所自立﹐欲爲聖賢。彼亦人耳﹐何獨不然。邂逅有過﹐尙可滌湔。一播其迹﹐終身之誓。是以掩惡﹐君子貴焉。

不衒己長。

傳曰﹕老子曰﹕良賈深藏若虛﹐盛徳容貌若愚。孔子曰﹕君子之道暗然而日彰﹐小人之道的然而日亡。大抵人之爲人﹐其可略無所長。苟有所長﹐自當如是。要在益加韜晦﹐善自涵養﹐必使日新又新﹐然後可以成徳。苟或不然﹐不免輕躁衒露﹐自呈褊淺﹐豈所謂﹕盛徳容貌若愚﹐君子之道暗然而日彰也哉。是故歐陽文忠公修長於文章﹐每對客論談﹐則言政事﹐而不及文章。蔡端明襄長於政事﹐每對客論談﹐則言文章﹐而不及政事。此皆自晦者也。惜人不知﹐多至自衒。昔李泌極聰慧﹐年七歲﹐已能文﹐嘗賦《長歌行》曰﹕天覆吾﹐地載吾﹐天地生吾有意無。不然絕粒升天衢﹐不然鳴珂遊帝都。焉能不貴復不去﹐空作昂藏一丈夫。一丈夫兮一丈夫﹐平生志气多良圖。請君看取百年事﹐業就扁舟泛五湖。歌成﹐莫不稱賞。獨張九齡力戒之曰﹕藏器於身﹐古人所重。今君早得美名﹐必有所折﹐宜自韜晦﹐庶幾成徳。況童子乎﹖若爲歌詩﹐但只賞風景﹐詠古今﹐勿自揚己爲妙。泌若有悟﹐泣謝再三﹐從此不復自衒。向使不已﹐安能成徳﹐爲一代之名相乎﹖當知人有所長﹐切忌自衒。

贊曰﹕

三才並立﹐曰天地人。綱紀兩間﹐系人一身。自賢而聖﹐由聖而神。頃刻滿假﹐其徳不新。顏淵如愚﹐端可書紳。

遏惡揚善。

傳曰﹕遏惡揚善﹐在易謂之君子﹐在篇謂之善人。《易》曰﹕火在天上﹐大有大有包容之象君子﹐以遏惡揚善﹐順天休命。然則遏惡揚善﹐卽爲順夫天徳﹐休物之命乎﹖天之休命﹐果在是乎﹖大抵人非堯舜﹐安能每事盡善。其不善者﹐卽名爲惡。我能爲之遏之﹐使之不至自棄﹐復得勉而從善。人誰不貴於善﹐一言一行﹐苟有可取﹐卽名爲善。我能爲之揚之﹐使人皆得聞知﹐爭相率而爲善。天之休命﹐豈不然乎﹖天之休命﹐本如此﹔我今於物﹐亦如此。豈非順天休命乎﹖《中庸》曰﹕舜﹐其大智也與﹐隱惡而揚善。舜尙如此﹐況餘人乎﹖是故趙康靖公槪﹐專以掩惡揚善爲務。邵康節公雍﹐樂道人之善﹐不及人之惡。此皆得夫遏惡揚善之說者也。惜人不知﹐成人敗人﹐皆在一言。言之出口﹐其可不謹。昔寇萊公之在鎭也﹐因生日﹐造一山棚﹐爲監司所奏。上大怒﹐玉音甚厲﹐謂王文正公旦曰﹕寇準每事必欲效朕﹐何也﹖文正曰﹕寇準誠賢能﹐但呆耳。上曰﹕但呆耶。遂不復問。向非文正一言﹐則山棚之怒﹐安得便霽﹔賢能之說﹐安得上聞乎﹖王文康公﹝﹞治蜀﹐盜無輕重皆論死。有謗其大苛﹐會劉燁召還。眞宗問曰﹕淩策與王﹝﹞治蜀﹐孰優﹖燁曰﹕淩策值歲丰﹐故得以平易治之。王﹝﹞值歲斂﹐慮民爲盜﹐不得不繩以法﹐易地則皆然也。眞宗善其言。向非劉燁一言﹐則大苛之疑﹐安得遽釋﹔皆然之語﹐安得上聞乎﹖此遏惡揚善﹐太上所以稱爲善人﹐《易》所以贊爲順天休命者也。

贊曰﹕

善惡之念﹐實同一初。舉抑進退﹐如轉轆鱸。遏彼揚此﹐系其機樞。春意所感﹐百蟄昭蘇。易順休命﹐其天心乎。

推多取少。

傳曰﹕推多取少﹐似主兄弟言之。大抵義屬大倫﹐臨財自當如是。苟或反是﹐義復何在。況財者﹐尢貴乎義。天之察人﹐多在乎此。今日取多﹐豈遂多乎﹖今日取少﹐豈遂少乎﹖昔薛包與兄弟析產﹐奴婢取其老者﹐田疇取其荒頓者﹐器物取其獘折者。徐積與二叔析產﹐先請二叔畢取所欲﹐惟餘一篋圖書﹑兩間獘屋﹐積怡然受之﹐略無慍色。又如﹕魏公咸熙之略取一二神﹐東染世衡之但取圖書﹐杜正獻衍之盡與諸昆﹐杜神童淳之悉與季弟。此皆推多取少者也。至於官爵﹐亦有推而不受者﹐如申積中兩遇郊恩﹐悉推以官其二弟。徐禧恩命已下﹐復推以待其兄之子是也。彼錙銖必校﹐尺寸必爭者﹐旋踵破敗﹐何足以此而語之哉。

贊曰﹕

知雄守雌﹐大白若黑。不貧爲寶﹐老氏之嗇。自廣狹人﹐豈曰盛徳。意防侈大﹐身務撿抑。徒以財言﹐未盡天則。

受辱不怨。

傳曰﹕按《涅盤經》﹐昔有一人﹐贊佛爲大福徳相。聞者乃大怒曰﹕生才七日﹐母便命終﹐何者爲大福徳相﹖贊者曰﹕年志俱盛而不卒﹐暴打而不瞋﹐馬亦不報﹐非大福徳相乎﹖怒者心服。大抵惟有福徳﹐方能如是。惟能如是﹐乃有福徳。固非局量褊淺者之所可窺﹐不聞本朝大福徳者﹖昔呂蒙正拜參政﹐將入朝堂﹐有朝士於簾下指曰﹕是小子﹐亦參政耶。蒙正佯若不聞。旣而同列﹐必欲詰其姓名﹐蒙正堅不許曰﹕若一知其姓名﹐終身便不能忘﹐不如不聞也。富文忠公少時﹐嘗有詬之者﹐文忠聞如不聞。或以告之﹐文忠曰﹕恐罵他人。曰﹕明呼公名弼。曰﹕天下豈無同姓名者。竟至不問。此固文士﹐或亦能之。若夫武臣﹐而亦能者﹐誠亦可取。狄武襄爲眞定副帥。一日﹐宴孫沔。有劉易者﹐亦與座﹐易素疏訐﹐見優人以儒爲戲﹐乃勃然曰﹕黥卒乃敢如此。甚至詬罵武喪不絕口﹐俄又擲樽俎而起。時孫沔觀武襄气殊自若﹐不少動笑﹐語愈溫易。歸方自悔﹐則武襄已踵門求謝矣。王吉爲添差都監﹐從徵劉旰。吉謹願寡語﹐狀若無能﹐動輒爲同列詬斥。吉不問﹐惟盡力王事﹐奮不顧身﹐竟能衝破賊軍﹐遷統制。非气量超越﹐能如是乎﹖此皆有前程﹐享福徳處。孰謂佛語﹐爲不然乎。

贊曰﹕

顏子不校﹐隨會能賤。下惠袒裼﹐師徳唾面。稱美當時﹐垂芳記傳。心和气平﹐笑觀物變。虛舟飄瓦﹐吾又何怨。

受寵若驚。

傳曰﹕太上於《寵辱章》曰﹕寵爲下﹐得之若驚﹐失之若驚﹐是謂寵辱若驚。今於此篇又曰﹕受寵若驚﹐然則受寵﹐果若驚乎﹖大抵福兮禍所伏。當受寵時﹐不無盛滿。萬一盛滿﹐則便有無限禍事﹐伏乎其間。一旦寵失﹐禍必勃至﹐豈不果可驚乎。是故君子受之﹐常若驚也。昔王文正公旦初登第﹐知平江﹐卽通判鄭州﹐尋拜右正言知制誥﹐攺集賢殿修撰﹐遷翰林學士﹐拜工部侍郎﹐參知政事﹐加同平章事。從封泰山﹐祀汾陰﹐兼玉淸昭應宮﹐使迎奉聖像﹐天書刻玉。兗州太極觀奉上寶冊﹐使拜太尉﹐兼侍中﹐晚年官益重。每家人出賀﹐必止之曰﹕遭遇如此﹐愈增憂懼﹐何可賀也。及爲朝修使﹐自禁中乘車輅出都門﹐百官餞送﹐莫不交口稱賞公之榮遇。公則不然曰﹕但覺反側不安耳。他人處此﹐能如是乎﹖張忠定公詠之﹐拜吏部侍郎也﹐謂所親李畋曰﹕今蒙聖恩﹐擢爲天官少宰﹐可畏﹐可畏。若轉下而思﹐則身不危﹔轉上而思﹐則恐必敗。栗栗若有懼色。他人處此﹐能如是乎﹖惟其如是﹐所以能有其寵。苟或不然﹐不免立取禍敗﹐不聞盧多遜與種放之事乎﹖盧多遜初拜參政﹐服用漸侈。其父億卽愀然不樂曰﹕吾家世儒素﹐一旦富貴﹐遂至如此﹐未知稅駕之地矣。多遜不能念父之言﹐竟以事敗。種放初爲朝廷所召﹐聲名大振。其母卽恚謂放曰﹕五口勸汝勿聚徒﹐無求名﹐今果爲人知﹐不得安處矣。放不能念母之言﹐竟以名敗。此皆受寵不能若驚者也。

贊曰﹕

犧尊靑黃﹐乃木之災。孤犢衣繡﹐寧活艸萊。軒冕所寄﹐外物儻來。貪榮保存﹐禍身之胎。夫知道者﹐可不懼哉。

太上感應篇卷之四竟

太上感應篇卷之五

李昌齡傳鄭淸之贊

施恩不求報。

傳曰﹕君子有心於施恩﹐無心於求報。苟有心於求報﹐卽是利在於報。初非爲人﹐報未必可求﹐而怨必先之﹐烏足謂之恩哉。是以不求之報﹐常見於無心之恩。昔尙霖爲巫山令﹐邑尉李鑄最彊悍﹐無何感疾﹐遽至困劇。霖憐之﹐因請所托﹐尉拭淚以老母少女對。及卒﹐霖爲割俸﹐送其母及其函骨歸河東﹐且爲嫁其女於二族。一夕﹐夢尉如生時﹐拜且泣曰﹕公本無子﹐感公之恩﹐已爲力請於帝﹐今得爲公之子矣。是月﹐霖妻果孕。明年解官﹐沿流而歸﹐每遇灘險﹐必見尉隱約立岸上﹐如指呼狀。將抵荊渚﹐又夢尉曰﹕某明日當生府﹐公必以小合送及生府。公果以小合貯粟米﹐爲麋粥之須﹐因呼之曰合﹐名之曰穎。及長﹐極寬厚﹐敏於仁﹐篤沁孝﹐官至大理寺丞。宇文英迪初領黔江都獄﹐民有扶愛之者﹐常訴漕臺官吏﹐適坐事系獄﹐宮吏恨之﹐必欲文致於法。英迪爲之不平﹐力爲辯雪﹐竟從輕斷。又三年﹐英迪沿檄道﹐由南賓沂流而歸。時六月﹐忽大雨﹐水遂暴至﹐波濤如山﹐中流纜絕﹐舟人拱手﹐坐待傾覆。俄見一小舟冉冉出沒於煙波間﹐遠來相救。旣濟﹐乃扶愛之也。相顧大驚曰﹕吾昔日平黔之獄﹐初非有意於君。君今日冒險而來﹐亦豈知將溺者之爲我﹐豈天意故以彰其事乎﹖相與感嘆者久之。嗚呼﹐當霖之爲尉也﹐不過曰同官﹐當如是而已﹐安知有今日爲子之報乎﹖當英迪之爲愛之也﹐不過曰斷獄﹐當如是而已﹐安知有今日救溺之報乎﹖此皆無心之恩﹐不求之報者也。向使有心﹐則未必然也。古語云﹕恩𨿽亂施﹐有不期而自會﹔怨不可作﹐恐窄路之或逢。眞至言也。

贊曰﹕

怵惕惻隱﹐七心自生。內交要譽﹐利心乃萌。仁本天理﹐遇物而亨。利則人欲﹐其末必爭。毫髮千里﹐宜謹權衡。

與人不追悔。

傳曰﹕老子曰﹕旣以爲人﹐己愈有﹔旣以與人﹐己愈多。大抵人之臨財﹐多至吝嗇﹐一毛不拔者有之﹐與而復悔者有之。今也乃能與而不悔﹐非眞實樂施﹐安能如是﹐福徳自此而長﹐豈不愈有愈多乎﹖昔柳仲塗少時﹐飲於酒肆﹐見一書生將謁魏守﹐求貲葬其父母。仲塗問﹕所費幾何﹖書生以二十萬對。仲塗卽日歸家﹐罄其所有﹐得白金百兩﹑見錢數萬﹐以與悉之﹐略無吝色。範文正公賞遣其子堯夫﹐歸姑蘇取麥。舟次丹陽﹐見故人石曼卿以三喪未舉﹐不得歸﹐盡以五百石麥舟付之。旣歸﹐未及言﹐文正曰﹕見故人否﹖堯夫以曼卿三喪未舉爲對。文正曰﹕何不以麥舟付之﹖曰﹕付之矣。堯夫怡然﹐喜見於色。若二公者﹐是有悔乎﹖此固偉人﹐宜有此舉。然求之其次﹐不爲無人。比李謙者﹐富室也。嘗值歲歉﹐出粟千石﹐以貸鄕人。明年又歉﹐人無以償。公卽對眾焚券曰﹕債已了矣﹐不須復償。明年大熟﹐人爭償之﹐一無所受。明年又大歉﹐公復竭家貲﹐設粥以濟﹐賴以全活者﹐動以萬計﹐死者復爲瘞之。或曰﹕子陰徳大矣。公曰﹕陰徳猶耳鳴﹐己自知之﹐人無知者。子今已知﹐何足爲徳。李浩然者﹐亦富室也﹐拯濟貧困﹐積四十餘年﹐未嘗少怠。若二公者﹐亦有悔乎﹖其後﹐柳範益通顯﹐二李孫皆登第﹐所謂愈有愈多﹐豈不然乎﹖

贊曰﹕

爲徳不終﹐古人所賤。與其諾責﹐寧有己怨。君子不吝﹐果於爲善。貨惡棄地﹐藏己則淺。隨力所及﹐斯爲方便。

所謂善人。

傳曰﹕孔子曰﹕善人﹐吾不得而見之矣。得見有常者﹐斯可矣。然則善人者﹐當何修何飾﹐而能到其地乎﹖曰﹕無他﹐但能踐篇中之言﹐卽能到其地也。篇之言曰﹕爲臣當忠﹐爲子當孝﹐兄弟當曉﹐夫婦當和﹐正己化人﹐慈心於物﹐不欺暗室﹐不履邪徑﹐進退以道﹐積累有功﹐卹寡矜孤﹐敬老懷幼﹐憫凶樂善﹐濟急救危﹐不衒己長﹐不彰人短﹐遏惡揚善﹐取少推多﹐受辱不怨﹐受寵若驚﹐施恩不求報﹐與人不追悔﹐人得人失﹐如己得失﹐乃至澤被昆虫﹐仁及艸木﹐所踐如此﹐非善人歟。昔李文正公昉旣致政﹐因上元張燈﹐太宗命安輿迎之﹐坐之禦榻之側﹐手酌禦樽﹐且選果核之珍者賜之曰﹕如卿者﹐眞善人君子也﹐兩在相位﹐未嘗有傷人害物之心﹐此朕所以念卿也。公歸語其子曰﹕吾𨿽無奇功偉績﹐驚世駭俗﹐然未嘗蔽人之善﹐忌人之進﹐不欺暗室﹐度徳守分。於此四者﹐自謂允蹈。今蒙聖上崇獎﹐對羣臣前﹐以善人君子見稱。夫善人君子者﹐男子極善極美之稱也。孔子尙云﹕不見吾何人而敢當之乎﹖汝曹當念聖上崇獎之言。吾平日所踐四者之說﹐於君忠﹐於親孝﹐修謹自立﹐庶幾可以無忝。其子宗諤﹐亦能恪守先訓﹐爲一時聞人。參政李公穆之死也﹐上郎時臨喪﹐哭爲之慟﹐旣而顧左右曰﹕天不使好人爲朕輔佐耶﹐何至奪之之早﹖宗諤問文正曰﹕從叔爲事何如﹐而能使聖上痛惜如此﹖公曰﹕參政公淸簡亮﹐恬澹寡欲﹐直不忤物﹐曲不苟合﹐乃至學術之該傳﹐識量之深粹﹐眞大雅君子矣。加之善與人交﹐敏於從政﹐是故捐館之日﹐識與不識﹐莫不交口嘆惜。不然﹐何以感致萬乘之尊﹐親臨其喪﹐爲之長慟乎﹖嗚呼﹐二公所踐﹐眞可謂允蹈夫篇中所謂善人之說也。得名善人﹐豈爲過哉。

贊曰﹕

乾卦六陽﹐元爲善長。寸陰不容﹐純乎天象。受天之中﹐在人能養。推而行之﹐安利勉彊。陽長陰消﹐此心天廣。

人皆敬之。

傳曰﹕蓋巨源爲縣令﹐因買羅於公廳上﹐手自開托。其侍婢從屏間見之﹐卽恚曰﹕不意今日﹐乃來伏事一个羅絹牙郎。因求去﹐不可畱。範諷爲禦史中丞﹐有一閽史﹐隸臺已四十餘年﹐事二十餘中丞矣。每能道丞之賢否﹐丞賢當聲喏時﹐所執之杖必橫﹐否則直﹐此語久矣。喧傳爲中丞者﹐惟恐其挺之直也。一日挺直﹐諷驚問故﹐則曰﹕比見中丞約客諭庖者﹐至於數四﹐某私意異時作相﹐亦復如此﹐每事喋喋﹐豈不煩碎﹐心實鄙之﹐不覺挺之直也。諷愧謝者再三。嗚呼﹐此皆舉措偶失﹐已不爲婢僕所敬﹐況能使人皆敬之乎﹖當知人皆敬者﹐必其眞可敬也﹐不聞溫公與劉大諫之事乎﹖昔溫公之赴闕也﹐衛士見之﹐莫不以手加額。乃至百姓﹐亦復遮道告曰﹕公無歸且畱﹐相天子﹐活百姓。時王辟之過靑州﹐道見村民數百﹐亦復歡呼踴躍﹐皆喧傳曰﹕司馬作相﹐吾儕大快活矣。公薨﹐京師之民爲之罷市﹐而弔鬻衣以奠。四方會葬者﹐數萬人力。至嶺南封州父老﹐亦皆相率而至﹐炷香於頂相九百餘人。非人皆敬之﹐能如是乎﹖劉大諫之在宋也﹐人皆謂﹕若過南京不見劉待制﹐如到泗州不見大聖。及薨﹐耆老士庶﹐乃至婦人女子﹑田夫野﹑市井小民﹐莫不爭持香劑﹑誦佛書以哭。公門爲塡壅不得入﹐因設大鑪於廳下﹐以受其香﹐香價爲之踴貴。非人皆敬之﹐能如是乎﹖又如王沂公之在閣下﹐楊文公性恢諧﹐一時僚友﹐無不被其狎侮。至公則曰﹕第四廳舍人不敢奉戲。陳襄﹑陳烈﹑周希孟﹑鄭穆﹐皆以知天盡性爲學﹐天下之重爲己任﹐士人宗之﹐號曰四先生。𨿽誕突盜傲﹐不可率者﹐亦不敢失禮於其門。富文忠公嘗乘小徟﹐過天津橋。人隨觀之﹐市中爲之一空。徐孝節廬於墓側﹐城中之人﹐日往致敬﹐市中亦爲一空。申顏特立獨行﹐每過市肆﹐市人爲之起。邵康節每出遊﹐城中士夫﹐無不倒展而迎。此亦人皆敬者﹐非眞可敬﹐能如是乎﹖

贊曰﹕

敬心之生﹐得於未施。林宗之巾﹐紫芝之眉。至於君實﹐走卒所知。匪求於人﹐人則卽之。不然回紇﹐曷拜子儀。

天道佑之。

傳曰﹕天道佑之之說﹐卽《易》所謂﹕自天佑之﹐吉無不利之說也。大抵天道無親﹐常與善人。不言而善應﹐不召而自來。我果有﹐以格之﹔無有﹐不爲所佑也。昔劉器之旣登第﹐不卽就選﹐復歸從學﹐每以漆雕開﹐斯未能信爲戒﹐大爲溫公所知。初拜諫官﹐卽抗疏二十有四﹐甄別朝臣邪正。又抗疏一十有九﹐論章子厚小人不可用﹐人皆爲縮頸公則不問。及子厚用事﹐公遂走竄人言﹐春循梅新﹐與死爲鄰﹐髙竇雷化﹐說著便怕。凡此八州﹐公曆其七﹐𨿽盛暑畏途﹐亦必令所屬監督。日行一程﹐或泛海冒險﹐人皆謂公必死﹐公則安然﹐年八十﹐未嘗一日病。時公貶所﹐有一納粟者﹐揣知子厚意﹐自求爲子厚殺公。子厚卽日﹐自選人擢爲本路運判。其人飛馭﹐徑至距公貶所﹐才二十里而止﹐明日將有以處公﹐左右莫不爲懼。無何夜半﹐忽聞鍾嗚﹐則運使者若爲物擊暴﹐吐血而死矣。向使運使不死﹐公則必死﹐非天道佑之﹐能如是乎﹖庚子輿者﹐亦吉人也。其父出守巴西﹐遷寧蜀而卒。子輿扶護而歸時﹐秋水方壯﹐灩微露水面。而瞿唐之流﹐尢爲湍悍﹐天又欲雨﹐舟人大懼。子輿因仰天大哭﹐一慟未終而水已退﹐減二十餘丈。旣過﹐水復如初。向使水不退減﹐事知如何﹐非天道佑之﹐能如是乎﹖當知天道佑之﹐特在我而已耳﹐況忠孝者﹐百行之冠冕乎﹖所謂善者﹐此其首也。

贊曰﹕

天者公理﹐當然而然。非有好惡﹐孰司其權。與善輔徳﹐助順尙賢。惠迪之吉﹐動相周旋。誰佑我者﹐在己之天。

福祿隨之。

傳曰﹕詩曰﹕樂只君子﹐福祿申之﹔樂只君子﹐福祿膍之。此卽篇中隨之之說也。大抵善人君子﹐其吉祥愷悌﹐足以招致福祿。是故所至不求而自然來﹐宜有若隨也。昔富鄭公以直言危論爲諫官﹐旣知制誥。宰相不悅﹐因薦公使不測之虜。時歐陽文忠公上書﹐引盧杞薦顏眞卿使李希烈事﹐言宰相欲害公也。書入﹐不報及公使虜一言之間﹐乃能使虜之君臣﹐相與誦公之言﹐修好中國﹑不用兵者﹐幾百餘年。使回除樞密直學士﹐又除翰林學士﹐又除樞密副使﹐皆力辭不受。踰月﹐除樞密使﹐又辭。上必待公﹐綴班乃坐。豈非福祿隨之而然乎﹖此固大福大祿﹐非粗能有成者之所敢望。然各在其身言之﹐但凡有成﹐皆福祿也。醫官甄百里者﹐本鄙野庸夫也﹐然能善用其心﹐病無大小﹐皆急赴之。一日﹐上不豫﹐或薦其能﹐一服果愈。於是寵冠諸醫﹐出入宮禁半年之間﹐金如熟薄所積﹐已二萬餘片。酒如上樽﹐亦常貯三千餘﹝﹞。此𨿽未足﹐謂之福祿。然在甄身﹐比之曩日﹐非福祿乎﹖當知福祿隨之﹐亦在我而已耳。

贊曰﹕

顏天陋巷﹐夷餓首陽。貧歸原憲﹐刑及範滂。福祿之應﹐幾於反常。當知數子﹐日月爭光。此福此祿﹐千載明昌。

眾邪遠之。

傳曰﹕眾邪者﹐不正之類也。其類不一﹐故曰眾邪。大抵邪正殊途﹐勢不兩立。正之所至﹐邪自不容。譬如日輪照於冰山﹐日固自如﹐冰當自釋。所謂遠者﹐求之於古﹐如禁咒之不能加曇顯﹐素娥之不敢出梁公是也。昔道士陸修靜等﹐善咒術﹐能咒僧衣鉥﹐及宮殿梁柱﹐皆飛舉振動﹐髙自矜誇﹐以爲神仙輩也。時法師曇顯聞之﹐斥曰﹕爾曹未遇勍敵﹐敢以小術自肆﹖遂以稠禪師袈裟置地﹐使咒之﹐道流並力作法﹐逾時不能動。顯卽自取置梁間﹐使咒梁柱﹐亦不能動。修靜等慚縮無人色。如武三思﹐嘗買得一妾﹐名素娥﹐眞絕色也。每宴朝士﹐出以自誇。一日﹐約狄仁傑。仁傑將至﹐娥遂深匿不肯出。武入呼之﹐則入堂奧隙中﹐聲若屬絲曰﹕妾本花月之妖﹐梁公正人﹐何敢出也。自此遂不復出。求之於今﹐如方公諸君是也。若方謙之者﹐淸靜自居﹐味道爲樂者也。時所居之方﹐多病山瘧。謙之書名與之﹐無不立愈。或請其方﹐謙之曰﹕嘗聞心正﹐可以治邪。吾居貧﹐無財可施﹐但日誦法輪《道徳經》﹐隨喜眾善﹐慈悲靖惡﹐自謂可以自治﹐亦可治邪﹐如是而已。此則見名而遠者也。張乖崖者﹐始終挺然﹐無所屈撓者也﹐與髙士傅霖相善。一日﹐款於近郊﹐夜飲劇談。時彼方大疫﹐諸鄰多有病者。是夕如洗﹐頓然皆愈﹐明見鬼物云云。若爲二公而去﹐此則聞聲而遠者也。彭公達者﹐淡然寡欲﹐廉謹不苟者也。嘗知湖州﹐州宅素號多怪﹐前後守臣﹐不獲安處。及公到官﹐乃至解去﹐未嘗問其怪之有無﹐其怪亦不敢輒呈伎倆﹐始終帖然﹐殊無小撓。此則見之而遠者也﹐非我有以服之而然乎﹖至於張玄感之任淮南漕也﹐則不然矣。到官之後﹐日爲鬼物所撓。時有一武弁善治鬼﹐因命治之。旣至﹐叱曰﹕運使尊官﹐朝廷重任﹐爾等何鬼﹐輒敢幹之﹖鬼乃大笑曰﹕我豈比你班行﹐苟且取奉﹐以求薦舉。自此益塗糊上鶻下突不可制﹐豈非兩皆無以服之乎﹖

贊曰﹕

有道之世﹐其鬼不靈。淸明在躬﹐物無遁情。無邪爾思﹐所存者誠。泰字旣定﹐迅雷不驚。是气無餒﹐何物敢攖。

神靈衛之。

傳曰﹕神靈者﹐聰明正直者也﹐在處皆有之也。所敬者道徳﹐所與者忠孝﹐所契者正直﹐所取者陰徳﹐然則人其可無是四者乎﹖苟果有之﹐神靈無不衛也。昔韓魏公自成徳移帥中山﹐將至沙河。前驅回白﹕水暴至﹐不可前。公曰﹕業已至此﹐避之何益﹖命速具舟。旣濟﹐行李未絕而波濤如山﹐後騎猶有未得渡者。時徐濟之民﹐皆見公方渡時﹐有神龍偃截上流﹐水爲之立淺。梅公儀嘗知滑州﹐夜報河決。公卽躬率官屬﹐分役兵夫﹐夜趨河上﹐隨處堤塞。正窘急間﹐明見一白須老人﹐載一舟稭稈﹐往來佐助。意其豪民﹐心大喜之。及水定﹐天亦曉﹐命史請之﹐則白須老人不復見矣。此皆神靈衛之者也。

贊曰﹕

神之爲道﹐聰明正直。洋洋在上﹐鑑臨微側。呵禁不祥﹐以奉有徳。匪求於神﹐彼則受職。惡人反是﹐神所罰殛。

太上感應篇卷之五竟

太上感應篇卷之六

李昌齡傳鄭淸之贊

所作必成。

傳曰﹕世間無不成之事﹐天下皆可作之人。苟有其志﹐無不成也。昔張仲賓之祖﹐本一善謀利者﹐但水翻然攺圖﹐篤意教子。其子仲容﹑仲賓﹐果皆登第。明年﹐仲安又登第。於令儀本一市井小民﹐亦以翻然攺圖﹐篤意教子。其次子傑﹐侄子效﹐亦皆登第。然則有志之士﹐欲有所作﹐是有不成者乎﹖況能力行眾善者乎﹖竇公之事﹐便可見也。竇公禹鈞者﹐燕山人也。初夢其祖謂曰﹕汝無子﹐又不壽﹐曷不早修陰徳﹐以回造化。禹鈞惶懼﹐於是內外姻婭﹐有喪未舉﹐有女未嫁﹐皆助成之。乃至焚券嫁僕夫之女﹐得金還去失之人﹐苟可修徳﹐無不爲者。又於所居﹐建四十間屋﹐聚萬卷書﹐延文行師儒﹐居之師席﹐有志之士﹐聽其自至。由是英俊四集﹐由公門而貴者前後接。武公之身﹐官至左諫議大夫﹐年八十﹐無疾而卒。今爲洞天眞人﹐晚得五子﹐皆登第﹕儀﹐禮部尙書﹔儼﹐禮部侍郎﹔侃﹐左補闕﹔稱﹐參大政﹔僖﹐起居郎。嗚呼﹐欲長壽而得長壽﹐欲得子而得五子﹐欲官爵而有官爵﹐好修徳而得登眞。然則世間所作﹐是有不成者乎﹖

贊曰﹕

求仁得仁﹐叔齊伯夷。孳孳爲利﹐盜跖之歸。天旣與善﹐惡亦稔之。貪回陰狡﹐動遂其爲。成效美惡﹐要終可知。

神仙可冀。

傳曰﹕張楊閱《道藏》﹐見一壁魚﹐身有五色﹐爛然奪目。及開經卷﹐則神仙字處﹐蠢蝕殆盡﹐乃知壁魚蠢蝕神仙字﹐遂能身有五色也。何諷買得一軸道如經﹐中有一物﹐狀如髮卷﹐規可四寸﹐循環無端。旣而截斷﹐則頭尾兩皆水出﹐滴可升餘。徧以問人﹐無能知者。一日﹐遇一得道者﹐舉以問之﹐則曰﹕君遇此物而不能羽化﹐命也。此乃壁魚三蝕神仙字﹐化爲此物﹐名曰脈望。以規映星﹐星使立降﹐可得還丹。復取其水服之﹐便得換骨。諷歸﹐取經畢讀﹐則一軸之中神仙字處﹐字字果皆蝕盡。又知壁魚三蝕神仙字﹐遂能化爲脈望也。嗚呼﹐一虫尙爾﹐況以人冀神仙﹐其有不可冀者也。大抵人之與仙﹐性眞本一。第以情勝﹐遂失其眞。一旦反眞﹐塵情俱盡﹐卽神仙也。況能濟之以善﹐求之於古﹐如子房之忠﹐吳猛之孝﹐王進賢之不失婦節﹐蘭期之友於兄弟﹐劉翊之損己分人﹐趙素臺之濟窮卹死﹐許眞君之行符施水﹐嚴平君之以善導人﹐周伯持之收瘞遺骸﹐李五郎之不欺斗斛﹐陳安世之不殺物命﹐李奚子之拯濟饑禽﹐楊敬直之閒則凝神﹐唐若山之性無忿恚﹐乃至黃萬佑之鮮過﹐景相之酷好放生。劉平阿本一醫人﹐吳睦本一縣史﹐劉妍本一妓女﹐鮑靚本一店家﹐賀生本一屠兒﹐丁約本一兵卒﹐朱本一劫盜﹐李正玄本一獵人﹐此皆自人而得仙者也。求之於今﹐如晁公迥之爲靜居天主﹐章公文起之爲司命眞君﹐王公素之爲玉京侍郎﹐呂公晦之爲上帝司紏﹐韓公琦之主紫府﹐富公弼之司昆臺﹐王公叟之掌翊聖鐵輪﹐金公三之爲佑聖風伯﹐張公孝基之爲嵩山主者﹐竇公禹鈞之爲洞天眞人﹐乃至歐陽公修之主神淸﹐王公安國之主靈芝﹐呂公溱之主羣玉﹐石公延年之主芙蓉﹐陳公靖之判司直﹐田公承君之主維陽﹐此亦自人而得仙者也。按經云﹕今中元二品左洞陽宮所﹐總地上九皇土壘﹑四維八極。其靈官僚屬﹐共有九萬九千九十九萬眾﹐皆是在世有功之人﹐受度而得進補其職。如吾鄕臺法何公熙志以注《金剛經》有補於世﹐死後乃得補爲西嶽點檢﹐歷數官。此𨿽嶽府﹐是亦受度﹐執謂神仙爲不可冀乎﹖其間亦有欲冀而終不能冀者﹐非仙之不可冀也﹐所踐未足冀乎仙也。不聞二眞人之言乎﹖鍾離曰﹕仙之求人﹐甚於人之求仙。洞賓曰﹕人常以不得見吾爲恨﹐𨿽日見吾﹐而不能行吾言﹐於事何益﹖此皆嘆人不能冀夫仙也。

贊曰﹕

神仙之說﹐多謂渺茫。求而不得﹐漢武忝皇。亦如釋教﹐地獄天堂。天堂果有﹐必處忠良。地獄果有﹐小人之鄕。

夫欲求天仙者﹐當立一千三百善﹔欲求地仙者﹐當立三百善。

傳曰﹕天仙地仙之有差﹐在乎立善多寡之有異。篇中已自言之﹐固不在論。請以百尺竿頭﹑更進一步之說言之﹐庶幾已得仙者﹐不復從墜﹐一向超升﹔未得仙者﹐不假他求﹐卽日便到。釋迦曰﹕仙有十種﹐一曰地行仙﹐二曰飛行仙﹐三曰遊行仙﹐四曰空行仙﹐五曰天行仙﹐六曰通行仙﹐七曰道行仙﹐八曰照行仙﹐九曰精行仙﹐十曰絕行仙。旣而又曰﹕是等皆是不循正覺﹐別修妄念﹐存想固形﹐遊於山林﹐人不到處﹐壽千萬歲﹐斯亦輪回﹐妄想類倒﹐報盡卻來﹐散入諸趣。堅固服餌﹐而不休息﹐食道圓成﹐名地行仙。堅固艸木﹐而不休息﹐藥道圓成﹐名飛行仙。堅固金石﹐而不休息﹐化道圓成﹐名遊行仙。堅固動止﹐而不休息﹐气淸圓成﹐名空行仙。堅固精液﹐而不休息﹐潤徳圓成﹐名天行仙。堅固精色﹐而不休息﹐吸粹圓成﹐名通行仙。堅固咒禁﹐而不休息﹐術法圓成﹐名道行仙。堅固思念﹐而不休息﹐思憶圓成﹐名照行仙。堅固交遘﹐而不休息﹐覺應圓成﹐名精行仙。堅固變化﹐而不休息﹐覺性圓成﹐名絕行仙。鍾離曰﹕仙有五種﹐一曰鬼仙﹐二曰人仙﹐三曰地仙﹐四曰神仙﹐五曰天仙。旣而答大道之問﹐則又曰﹕道本無問﹐問本無答。萬物之中﹐最靈最貴者﹐人也。若能窮萬物之理﹐盡一己之性﹐窮理盡性﹐以至於命。全命保生﹐以合乎道。自然與天地齊其堅固﹐而同其長久矣。一者不悟大道﹐惟務速成﹐正令心若死灰﹐形如槁木﹐神識內守﹐一志不移﹐定中以出陰神。然窮其歸﹐究竟只名淸虛之鬼﹐不得爲純陽之仙﹐名曰鬼仙。二者暫於人中﹐得聞大道﹐然業重福薄﹐或以魔退﹐或僻在一偏﹐確守不變﹑絕五味者﹐不知有六气﹑忘七情者﹐不知有十戒﹑行咽漱者﹐笑吐納之爲錯著采補者﹐指淸靜之爲愚﹑好接物以奪天地之炁者﹐不肯休糧﹑好存想而采日月之精者﹐不肯導引孤坐閒息者﹐不知有自然屈體勞形者﹐不識於無爲﹐但能延年安樂而已﹐名曰人仙。三者法天地升降之理﹐取日月生成之數﹐身中用年月﹐日中用時刻﹐識龍虎﹐配坎離﹐辯水源淸濁﹐分气候早晚﹐收眞一﹐察二儀﹐別三才﹐分四象﹐列五行﹐定六气﹐聚七寶﹐序八卦﹐行五行﹐九州顚倒﹐气傳子母﹐液行夫婦﹐三田反復﹐燒成丹樂﹐永鎭下田﹐練形住世﹐長生不死﹐名曰地仙。四者已得地仙﹐用功不已﹐超凡入聖﹐卻反三山﹐名曰神仙。五者已得神仙﹐傳道於世﹐於道有功﹐爲人有行﹐功行滿足﹐超居洞天﹐便得效職﹐列爲仙官。若又於天地有犬功﹐於古今有大行﹐從此漸進﹐仙階升﹐歷任三十六洞天﹐反於八十一陽天﹐復從八十一陽天﹐超入虛無自然之境﹐名曰天仙。然則釋迦所謂正覺﹐鍾離所謂大道﹐果何說哉。夫正覺卽大道﹐大道卽正覺也。大抵必欲識取自心﹐不落情解﹐不聞僧那之說乎﹖僧那曰﹕歌明自心﹐但於日用中﹐行住坐臥﹐常自審諦思察。遇色遇聲﹐未起覺觀。時心何所之﹐是有耶﹖是無耶﹖旣不落有無處所﹐自然心珠獨朗﹐常照世間﹐無一塵許間隔﹑剎那頃斷續之相﹐此卽正覺﹐卽此大道也。是故呂眞人旣因不學煉金﹐而得度世矣。又因聞應無所住而生其心之說﹐而胸次始得豁然。旣得胸次豁然矣﹐又嘗飯僧於潭之興化。孫眞人旣以畱意方書﹐而得度世矣﹐又嘗咨決於唐之宣律。旣得咨決於宣律矣﹐又嘗聽《寶塔品》於成都之無名行僧。此卽百尺竿頭﹑必欲更進一步者也。若夫立善﹐自當然也﹔縱不求仙﹐亦當然也。

贊曰﹕

禮儀三百﹐威儀三千。待人而行﹐人道乃全。積功累善﹐必有後先。條目嚴備﹐毫髮罔愆。是乃仙道﹐以人合天。

若或非義而動﹐背理而行。

傳曰﹕孟子曰﹕理也﹐義也﹐人心之所同然者也。孟子所謂義﹐理也﹐大抵義理在人﹐不可非背。苟或非背﹐不免追隨汨沒﹐闒茸駔儈﹐無所不至矣。其肯淸靜自居﹑味道爲樂乎﹖請以一二君子言之﹐庶幾稍知愧恥。昔郭延卿以文行著名﹐厭世澆薄﹐葺園圃於水南﹐居之凡二十餘年﹐足迹未嘗至城市﹐少則與張文定﹑呂文穆遊。張﹑呂相繼作相﹐薦之於朝﹐得職官不肯就。時錢文僖惟演爲畱守﹑謝絳爲通判﹑尹洙爲掌書記﹑歐陽修爲推官﹐皆一時文行之士﹐慕其爲人。一日屏騎從﹐同謁延卿﹐對談良久。延卿以陶樽果簌進﹐文僖愛其野逸﹐引滿不辭。至晚﹐吏報申牌府史牙甲羅列庭下。延卿徐曰﹕公等何官﹐而從吏如是之多﹖洙指文僖曰﹕此畱守相公也。延卿曰﹕不圖今日肯顧野人。相與大笑﹐更進數杯。曁日入公辭歸﹐延卿送出曰﹕某老病﹐不能造謁﹐幸勿訝。文僖登車﹐茫然自失﹐如入神仙之境﹐旣而嘆曰﹕此人視富貴爲何等事乎﹖此則士大夫中﹐淸靜自居﹑味道爲樂者也。杜五郎者﹐本田家也﹐亦確然有守。所居距縣三十里﹐惟兩間小屋﹐一其自居﹐一其子居之。枵然一榻﹣﹐更無他物。時繁陽尉孫軫﹐慕其爲人﹐乘閒謁之﹐良久曰﹕某村民無能﹐何爲見訪﹖軫因問何以不出﹖笑曰﹕無用於時﹐無求於人﹐偶不出耳。又問﹕何以爲生﹖曰﹕向居邑南﹐有田半頃﹐與兄之子共耕。兄子旣娶﹐自度不足贍﹐盡以付之。因攜妻子至此﹐適鄕人有兩間閒屋﹐因借居之。初則賣藥擇日以自給﹐及兒子長成﹐鄕人又以三十畝田令佃。耕有餘力﹐又傭於人﹐自此稍足﹐不欲與人爭利﹐醫卜之類﹐一切罷廢。又問﹕終日有何所爲﹖曰﹕端坐而已。又問﹕曾看經否﹖曰﹕二十年前﹐曾看一本《淨名經》﹐初見其議論的當﹐心頗愛之﹐今已忘卻﹐經亦不知所在矣。對語移時﹐气韻瀟灑﹐言辭精簡。軫大敬嘆曰﹕眞有道之士也。自此數數訪之﹐此則田野間淸淨自居﹑味道爲樂者也。彼非義背理而無所不至者﹐視此得無愧乎﹖

贊曰﹕

理本法意﹐義爲條式。原情定罪﹐一毫不易。銖銖戒謹﹐猶差於石。矧越繩矩﹐肆爲頗僻。人而不誅﹐底天之辟。

以惡爲能﹐忍作殘害。

傳曰﹕天道常與善人﹐爾乃以惡爲能﹔天地之大徳曰生﹐爾乃忍作殘

害。違天背地﹐非爾而誰﹖所謂能者﹐不自以爲非也﹔所謂忍者﹐殊無惻隱也。諸惡之中﹐莫此爲甚。殘害之中﹐莫此爲慘。地獄之設﹐端爲是人。異時牛頭阿旁之屬﹐亦豈卹爾而不加毒手乎﹖請以不忍之說﹐急速救之﹐庶幾不至已作而不可復救。昔西域僧名覺稱者﹐來入中國。楊文公億一見﹐卽加禮。旣而求去﹐不可畱。因命譯者問之﹐則曰﹕我土全不食肉﹐今入中國﹐在處皆屠殺豬羊﹐懸肉市肆﹐甚不忍觀。吾意不樂居此﹐暫到五臺﹐禮文殊卽歸矣。山谷詩﹐有厥牙已作小兒拳之句。張閣一見﹐卽蹙然不樂﹐指爲忍人。此但詩人狀物﹐初非忍者。蓋閣爲河內推官﹐而通判葛繁惟蔬食誦經﹐閣亦斷肉﹐故有此語。若使世人皆能有悟﹐如覺公﹐如張公﹐於一切物﹐常存不忍﹐愚保其必不敢以惡爲能﹐而忍作殘害也。今故首表出之﹐然後略敍因果。昔陸孝政欲收一聚蜂﹐收不可得﹐卽怒﹐盡以熱湯沃之﹐死無遺者。未幾﹐復於其地﹐忽爲一大蜂所螫而死。周昂嘗晝寢﹐戶上有一燕巢﹐三雛呢哺待哺。昂怒﹐悉以蒺與之﹐三皆胸裂而死。其後﹐三子皆喑。金華寺有栢數株﹐忽生毛虫﹐色黃﹐而長近二寸﹐蠢食枝葉﹐莫知紀極。寺僧秀榮惡之﹐悉命掃除埋瘞﹐或棄於柴積。其徒秀仁﹐又取柴積曬於日中。俟虫死﹐方以供爨。數年﹐秀榮卒時﹐寺內別有一僧亦卒。旣而得還﹐語秀仁曰﹕某到陰司﹐見秀榮荷鐵枷﹐坐烈日中﹐有萬萬毛虫﹐緣繞噆噬﹐若不可忍。秀仁聞而大懼﹐不數日﹐亦發背而卒。大慈寺僧修準新開一軒﹐四面皆竹﹐攔檻上多有蟻子緣繞。修準怒﹐立伐其竹﹐盡取蟻子﹐棄於火中。未幾﹐忽患癬瘡﹐頭面尢甚。命醫視之﹐醫曰﹕此名蟻漏瘡﹐不可療也。未幾﹐遂卒。又如王愈忿鵲之噪﹐而生斷其舌﹐其後竟死舌瘡。張霖忿蛙之鳴﹐而沃以熱灰﹐其後忽爲湯爛。然則人之於物﹐是可以惡爲能﹐忍作殘害乎﹖旣作﹐得無罪報乎﹖

贊曰﹕

智伯之賢﹐盆成之才。明推丹朱﹐捷稱惡來。受天異稟﹐如木產村。用以爲善﹐其孰禦哉。以能濟惡﹐豈不可哀。

陰賊良善。

傳曰﹕陳平多陰謀﹐自知必當無後。公孫弘好陽與﹐其後不復顯聞。大抵陰謀不免陽與﹐陽與便有陰謀。譬如彈九擊物﹐最爲暗中施之。餘人皆不可施之﹐良善則尢不可也。蓋良善者﹐民之望也。在一國﹐則一國重﹔在一鄕﹐則一鄕重。其可陰賊之乎﹖昔李林甫未顯時﹐在槐壇遇一道士戒曰﹕君名已列仙籍﹐縱不白日上升﹐亦必爲二十年太平宰相。異時﹐事權在手﹐切記吾言﹐不得妄有陰賊。林甫旣貴﹐不復憶記﹐一味怙寵﹐多所賊害。久之﹐復夢道士責曰﹕君豈忘吾言乎﹖今果獲罪矣。於是命吏引入一處﹐林甫耳中﹐惟聞瀟瀟風水聲。旣至﹐則府署嚴飭﹐帳榻華侈。林甫復自喜曰﹕正令居此﹐亦自不惡。道士笑曰﹕此乃鱗介所居﹐其間苦事﹐最爲慘毒。君尙以爲不惡﹐欲如何而後謂之惡乎﹖林甫駭然﹐汗洽而寤。此則以陰賊良善﹐而將生水族者也。許文規被攝至冥司﹐以曾活一人﹐得延一紀而還。旣出﹐望見一門﹐守衛甚嚴。許以問史﹐吏曰﹕此都獄也﹐但凡世間讒譖忠良﹑毀敗善類﹑常行陰賊之人﹐死後無問貴賤﹐皆當治罪於此。此則陰賊良善﹐而必入地獄者也。孰謂爲之﹐爲無罪乎﹖當知明白洞達﹑坦然易見者﹐近乎陽也﹔姦險狠愎﹑深而難知者﹐近乎陰也。平生宅心於陰﹐死而復歸於陰﹐理之必然﹐亦無足怪。所謂水族﹐所謂地獄﹐非陰界歟﹖

贊曰﹕

犯法舞法﹐冒法則均。鬥殺謀殺﹐同於殺人。至於定罪﹐輕重不倫。舞設智數﹐謀祕鬼神。發必命中﹐亦中其身。

暗侮君親。

傳曰﹕在人臣言之﹐一味姦謏﹐肆其欺罔﹐暗侮也﹔在人子言之﹐空事虛文﹐情實不至﹐暗侮也。但凡爲臣爲子﹐而不能盡其所以事君事親之誠﹐皆暗侮也。使爲臣而皆暗侮其君﹐爲子而皆暗侮其親﹐則爲君爲親者﹐尙何望於爲臣爲子者乎﹖害教叛道﹐莫此爲甚﹐太上所以言之。昔曹武惠彬方在宥密﹐常公服危坐﹐如對君父。旣歸私第﹐亦必閉閣宴居﹐不敢妄通賓客。五鼓才動﹐卽待漏於禁門。如此八年﹐𨿽雪霜甚寒﹐未嘗輒易其操。王文正公旦𨿽在私第﹐亦如在朝。一日﹐歸自朝中﹐卽冠帶入靜室﹐默坐不出。家人惶恐﹐亟遣其弟詢之趙公安仁。安仁曰﹕適議事﹐公不欲行﹐未決而歸﹐必憂國家耳。彼暗侮其君者﹐視此得無愧乎﹖郭琮幼喪其父﹐獨有母在。常懷罔極之嘆﹐凡三十年﹐不茹葷﹐不飲酒﹐朝夕虔禱﹐必欲爲母祈壽。其母張氏﹐果得一百四歲﹐耳目不衰﹐飲食不減。孟熙者﹐市井人也﹐日以販賣果實﹐養其父母。𨿽不知學問﹐而於溫淸定省出告反面之道﹐皆能曲盡其至﹐知學問者﹐往往不及。其父死﹐寢苦於地﹐不食鹽酪﹐哀毀過節﹐幾至滅性。如是三年﹐始終如一。彼暗侮其親者﹐視此得無愧乎﹖惟其不敢暗侮﹐所以曹氏﹑王氏二家特盛。郭琮明詔褒賞﹐旌表門閭﹔孟熙因掘地﹐於鋤下得金﹐遂成富室。然則天於忠孝﹐其報之也﹐曷嘗爽乎﹖

贊曰﹕

恭不侮人﹐僞無戴爾。事父事君﹐恭莫大此。不用吾情﹐是欺而已。有旣面目﹐爲人臣子。借曰未知﹐神明彰矣。

太上感應篇卷之六竟

太上感應篇卷之七

李昌齡傳鄭淸之贊

慢其先生。

傳曰﹕先生者﹐所以傳道﹑授業﹑解惑者也。片言之悟﹐一字之傳﹐皆所自也﹐其可慢乎﹖昔胡安定瑗之爲先生也﹐如錢藻之淵篤﹐孫覺之純明﹐範純仁之直溫﹐錢公輔之簡諒﹐皆一時知名之士﹐其於先生﹐則不啻如子弟之事父兄﹐未嘗聞其慢也。孫明復之爲先生也﹐如石介之該通﹐張洞之辮博﹐皆魯之尢賢。而有道者﹐其於先生﹐行則從升降揖﹐拜則執杖屨而侍﹐肅然其恭﹐亦未嘗聞其慢也。又如待制彭汝礪﹐少嘗師事嗣廬倪天隱。及官保信﹐卽迎天隱置於齊閣﹐執弟子之禮甚恭。天隱死﹐母猶未葬﹐明年妻亦死﹐又且無子。公爲葬其三喪﹐又爲嫁其女於同年進士宋渙。尙書王存﹐少嘗師事穎川陳俊。俊死無子﹐存爲立其弟之子官之﹐由是俊妻得有所托。此則又能不忘先生於旣死之後者也﹐況敢慢之於在生之日乎﹖其間或有慢者﹐特輕薄小人耳。惜其不知爲先生者﹐大有不可慢處。其開悟未達﹐陰徳最大﹐克昌厥後﹐皆未可知。王公之事﹐便可見也。昔王先生者﹐家極貧﹐以教導村童爲業。晚得一子﹐已八歲﹐不能養﹐捨與西寺僧爲童。其僧一見﹐知其英物﹐卽令就享﹐不惜錢帛資之。咸平中﹐舉賢良方正﹐其後爲參政﹐作樞密﹐名位烜赫﹐官業過人﹐是爲王文康公。曙﹐其名也。文康之子益柔﹐官至龍圖學士。益柔之子謹行﹑謹言﹐皆至大夫﹐有賢徳﹐嘗與康節諸公遊。然則爲先生者﹐是可慢乎﹖

贊曰﹕

父生師教﹐二者並言。傳道授業﹐孰爲本源。服有衰絰﹐心喪三年。人倫所重﹐天道亦然。慢其所敬﹐惡莫大焉。

叛其所事。

傳曰﹕僚屬之於長吏﹐卒伍之於部轄﹐僕妾之於主翁﹐皆所事也。所謂叛者不待﹐眞敢叛之﹐然後謂之叛也。但凡緩急非所倚﹐利害不相卹﹐卽爲叛也。請以一二僕卒言之﹐庶幾出於僕卒之上者﹐稍知愧恥。昔僕夫趙延嗣﹐事舍人王鄰幾爲僕夫。鄰幾知制誥﹐不逾年而父子俱卒﹐家素貧無以爲養。延嗣義不捨去﹐竭力養其三女﹐凡十許年﹐未嘗識女之面。及三女長成﹐卽詣京訪舍人之舊宋翰林白﹑楊侍郎徽之﹐放聲大哭﹐具道所以。二公驚謝曰﹕汝之所爲﹐吾儕不及。於是合金迎三女歸京﹐擇良配嫁之﹐著得名士。時䢐徠先生石守道﹐特爲傳之﹐以激世之不能篤於義者。王逵初事屯田郎中李曇爲僕夫﹐後應募爲兵﹐以選入棒日軍。適曇父子坐事﹐系禦史臺獄﹐平生親舊﹐無一人敢餉問者。獨逵日守臺門﹐供其飲食﹐如是四十餘日﹐未嘗少怠。及獄具﹐貶爲南恩州。駕從者﹐皆辭去﹐獨逵送之﹐曇忽感恚自盡。逵爲經理後事﹐哭之如親父子﹐見者無不墮淚。洎事畢﹐方敢捨去。時司馬溫公亦爲傳之﹐以戒世之薄乎義者。然則世之受知於人﹐臨利害而輒相棄背者﹐曾不若趙延嗣﹑王逵之爲僕卒也。

贊曰﹕

君師長治﹐及其受恩。皆曰所事﹐分有常尊。情義攸托﹐施於子孫。奴僕報主﹐犬馬戀軒。我思嬰曰﹐作於九原。

誑諸無識。

傳曰﹕《楞嚴》云﹕該惑無識﹐疑誤眾生﹐死後便當墮入無間。然則誑之爲罪﹐豈爲輕﹐哉。昔亳州太淸宮有一道人﹐气貌甚揚﹐每攜一小鑪﹐於老君殿下﹐煆藥而賣。眾方集﹐必指老君像大言曰﹕我乃彼之師也。眾頗惑之﹐莫不皆欲多得其藥。一日﹐方指像大言﹐忽火自鑪出﹐飛入其身。須臾焰發﹐五體烘燒。眾皆以水沃之﹐沃不能滅﹐號呼跳躍﹐不勝其苦。良久﹐面老君像﹐俯伏如待罪狀。視之﹐則已死矣。時楊克動聞之於驗屍官甚的。張懷素者﹐亦偉然其人也。自言道術通神﹐飛走之屬﹐皆能呼遣。至言孔子誅少正卯時﹐彼正在旁﹐諫其太早。又言漢楚成臯之戰﹐彼正登髙觀戰。姦如蔡卞﹐尙猶惑之﹐每對客言及﹐必極口稱嘆﹐惟忠肅陳瓘不信。其後事敗抵罪﹐名士多被污蔑﹐惟忠肅獨免羅織。然則誑諸無識﹐其掇禍終可免乎﹖大抵誑妄之人﹐但知貪財﹐不復畏罪。爲僧人﹐則挾談空而誑﹔爲方士﹐則挾丹藥爲誑﹔爲師巫﹐則挾鬼神而誑﹔爲醫卜﹐則各挾其術而誑。安知誑妄爲罪﹐非獨掇禍﹐又當墮大地獄乎﹖

贊曰﹕

笑烈於怒﹐志慘於兵。侮玩紿惑﹐殆非人情。淵魚可躍﹐漚鳥易驚。矧我同類﹐萬物之靈。以誑爲巧﹐掩耳盜鈴。

謗諸同學。

傳曰﹕人倫有五﹐曰君臣﹐曰父子﹐曰兄弟﹐曰夫婦﹐曰朋友﹐居於其一。然則朋友之道﹐豈爲輕乎﹖況諸同學﹐平日相處於硯席之間﹐雍容笑語﹐非不親厚﹐其可妄起嫉心﹐而輒加毀謗乎﹖昔郭尙書贄初作賦卽有聲時﹐同學李勉深忌其能﹐潛加毀謗﹐由是贄連上不中選﹐其後竟先登第。及再知貢舉﹐而勉方以明經充選﹐詔下之日﹐勉大悔而歸。贄聞之﹐亟命親厚者召還﹐俾復就選﹐遂得中第。然則郭之所長﹐終可掩乎﹖今復賴之﹐得無愧乎﹖惜其不知前輩同學﹐未嘗不相親厚也。昔韓億少與李若谷同學﹐又嘗同途赴試﹐共有一被一氈。每出謁﹐則互爲僕從。是年﹐李先登第﹐受許州長社簿。將之官﹐李自爲其妻控騾﹐韓從後爲負一籠。旣至界所﹐惟餘八百見錢﹐中分爲二﹐一哭而別。明年﹐韓亦登第﹐後皆官至參政﹐世爲婚姻﹐有相謗。乎﹖又如趙安仁少嘗與宋元興同學﹐元興蚤世﹐裔嗣衰替。安仁旣貴﹐屢以淸俸濟之﹐又爲訓其諸子﹐手寫《周易》《論語》《老子》《孝經》。凡七子﹐人各授以一怢。此則尢能不忘同學於旣死之後者也。彼不忠厚者﹐烏足以語此哉。

贊曰﹕

儀泰交訾﹐敗於傾覆。涓臏胥忌﹐喪身刖足。相觀而善﹐道盛化熟。借使非才﹐石可攻玉。須友以成﹐千祿百福。

虛誣詐僞。

傳曰﹕虛也者﹐漫浪不根也。誣也者﹐妄有污蔑也。詐也者﹐詭計百出也。僞也者﹐矯飾過情也。離而言之則有四﹐合而言之皆不誠也。大抵誠者﹐天之道也。思誠者﹐人之道也。今乃捨誠而習﹐爲虛誣詐僞﹐卽是戾天之道﹐而失人之道也。旣戾天道﹐又失人道﹐不入三惡﹐其將何歸﹖是故藥山曰﹕欲識餓鬼道者﹐卽今之多虛少實﹐令人不信者是。藥山曰﹕你欲識地獄道﹐只今鑊湯煎煮者是﹔欲識餓鬼道﹐卽今多虛少實﹑不令人信者是﹔欲識畜生道﹐見今不識仁義﹑不辯親疏者是﹐豈須披毛戴角﹑斬截倒懸﹖欲識人天﹐卽今洗淨盛儀﹑持缾摯缾者是也云云。夫多虛少實﹐在虛誣詐僞中﹐特四之一耳。其從墜之速﹐尙至如此﹐況兼其四﹐而皆犯之乎﹖從墜之說﹐姑置勿論。且以一二誠實之士言之﹐庶幾皆知自克。昔李及爲監司﹐旣替登對。神宗問曰﹕麥價幾何﹖及曰﹕臣於職事﹐無不盡公﹐獨不知麥價耳。他日欲得一官﹐爲諸路按察﹐宰執屢薦其人﹐終不能當上意。一日﹐上自言曰﹕向時不知麥價者爲誰﹖宰執問故﹐上曰﹕朕欲周知四方利病﹐須忠誠信實人﹐方可委任。如麥價不知﹐有甚撰一个不得。於是召及﹐遂蒙信用。王隱者﹐本皇城司一健步也。時河決大發﹐丁夫隨處築塞。上遣數輩健步﹐往來偵視。先有兩輩至言﹕決流已塞﹐水復故道。俄而隱至﹐其言亦然。旣而又曰﹕初來時﹐頗覺津流未斷﹐恐尙煩聖慮。上怒拘之。少頃報至﹐則水勢暴猛﹐復衝壞大揵﹐橫注數郡矣。上因召隱慰諭﹐立遷小校﹐自是補擬校列﹐多蒙超擢。及東宮擇親衛指揮使﹐已得劉謙﹐尙闕一名。上曰﹕王隱誠實可用﹐卽已補之。其後﹐位至侍衛步軍都指揮使﹑保寧軍節度使﹐得任子恩﹐前後凡一十七人。然則二公誠實﹐豈不愈於虛誣詐僞﹐而速入惡趣者乎﹖

贊曰﹕

不誠無物﹐命之曰虛。言不可復﹐其實也誣。僞則奪眞﹐詐反近愚。以此行已﹐誰食其餘。骨肉猜阻﹐況於國都。

攻訐宗親。

傳曰﹕《禮》曰﹕親親﹐則諸父昆弟無怨。所謂親親者﹐各親其親也。身旣列爲族屬﹐上復同乎祖先﹐其可不相親乎﹖求之前輩﹐無若範文正公言之最爲切當也。文正曰﹕吾之宗族﹐居於吳中者甚多。在吾固有親疏﹐在祖先視之﹐則均爲子孫﹐無親疏也。且祖先以來﹐積徳凡百餘年﹐至吾身而後發。今爲大官﹐若或獨享富貴﹐不復少卹宗親﹐異日何以見祖先於地下﹖今日亦何顏以入家廟乎﹖是故恩例俸賜﹐必以均及宗親。又於姑蘇近郊﹐買良田四十頃爲義莊﹐以養羣從之貧者。且擇長而賢者一人﹐主其出入。每人日給米一升﹐歲給縑一四。乃至嫁娶喪葬﹐肯有贈給。其子純仁﹐尢能克紹其志﹐惟守廉儉﹐俸祿所得﹐盡以廣義莊﹐前後任子之恩﹐必先及疏屬。身歿之日﹐勿子五孫尙有未官者。如公父子﹐其於親親之說﹐可謂允蹈者也。又如彭尙書思永﹐其撫宗族有恩。張康節公升﹐常分俸以及九族。趙夫又世開﹐嘗捐金以賙族人之貧不及算者。吾恭安公存﹐嘗收族人之孤嫠者﹐爲之娶。此亦能親親者也。旣能親親﹐何自而有攻訐之失乎﹖所謂攻訐者﹐卽今之彼我必爭﹐絲毫必校﹐或相忿嫉﹐或相傾奪﹐皆是也。不待如何﹐然後謂之攻訐也﹐戒哉。

贊曰﹕

己惡當攻﹐待人必恕。以訐爲直﹐聖人所惡。於厚者薄﹐尢可愧懼。根本平時﹐視若行路。不務睦蘇﹐彜倫攸斁。

虛靜天師頌

人之一性﹐湛然圓寂。涉境對動﹐種種皆妄。一念失正﹐卽是地獄。敬誦斯文﹐發立汗下。煨燼心火﹐馴服气馬。旣以自鏡﹐且告來者。

太上感應篇卷之七竟

太上感應篇卷之八

李昌齡傳鄭淸之贊

剛彊不仁。

傳曰﹕孔子以剛爲近仁﹐太上以剛爲不仁﹐聖人之言﹐豈相戾哉。孔子所取之剛﹐乃剛毅之剛﹐確然不奪乎內﹐君子之剛也﹐有殺身以成仁﹐故曰近仁。又曰根也﹐欲焉得剛。太上所戒之剛﹐乃剛彊之剛﹐忿然常見乎外﹐小人之剛也﹐淩人暴物﹐焉得仁哉﹐故以不仁。又曰彊粱者﹐不得其死。又曰﹕堅彊者﹐死之徒。大抵剛彊之剛﹐不能自戒﹐則便有不仁之失﹐在乎其間。太上所以斷而書曰﹕不仁也。昔桓範﹐持節都督靑徐諸軍事。初到徐州﹐與郡守徐岐爭屋﹐便欲引節斬岐。岐奏於朝﹐範以理屈坐免。及知冀州時﹐呂昭才爲鎭北將軍﹐冀屬鎭北。範以昭才仕進出其後﹐意輕之﹐語其妻曰﹕吾寧能三公長跪﹐不能爲呂子展屈。妻曰﹕君在徐州﹐便欲引節斬岐﹐人皆謂君難爲作下。今到冀州﹐又不欲爲呂子展屈﹐人必謂君難爲作上。範忿其言﹐以刀鐶撞其腹﹐妻墮胎死。彊梁如此﹐非不仁乎﹖包孝肅內剛不屈﹐僚屬有所關白﹐多面折之。至於所言中理﹐亦未嘗不怡然而攺﹐由是人皆服其剛而不愎。此卽剛毅之剛﹐與剛彊之剛﹐有所不同。而太上﹑孔子言﹐之所以亦有異也。竊嘗論之﹐縱非剛彊之剛﹐而用剛不已﹐亦不保其無失。楊文公億以文章獨步﹐帝頗愛之﹐竟以剛不容物﹐贊之者眾﹐帝春遂衰。王內翰禹稱亦以文章獨步﹐帝有意於用之﹐亦以剛不容物﹐沮之者眾﹐命竟不下。然則用剛不已﹐豈不有累於身乎﹖二公尙爾﹐況餘人乎﹖

贊曰﹕

剛非克剛﹐暴而無親。彊非自彊﹐必多上人。是謂凶徳﹐又焉得仁。善念斯絕﹐何惡不臻。釐爾多福﹐枯木難春。

狠戾自用。

傳曰﹕狠戾自用﹐按如佛說﹐譬之惡馬﹐言難調也。難調如馬﹐當爲無等人乎。是故太上於《法輪經》﹐嘗以不自用故彰勉人。今於此篇﹐又以

狠戾自用爲戒。而吾夫子亦曰﹕愚而好自用﹐賤而好自專﹐如此者﹐災及其身。三教聖人﹐言皆如此﹐其可不戒﹖大抵狠戾自用者﹐則吾友知識﹐必不親近﹔性命道徳﹐必不喜聞。日用之間﹐一切拗彊﹐能無失乎﹖惜其不知從善如流。君子所踐﹐其可自用﹐況狠戾乎﹖昔李文正公昉每自言曰﹕周顯徳末﹐吾爲翰林學士。丁太夫人憂起﹐復充職。時禮部侍郎竇儼嘗責吾曰﹕夫魚袋之取事君夙夜匪懈之義﹐以黃金爲飾者﹐亦身之華也。子居太夫人憂恩詔抑奪﹐不當有金玉之飾。吾遽謝不敏﹐自是每志於心曰﹕夫爲人子者﹐喪禮固非預習﹐然三年之制﹐苟不中禮﹐非惟有虧名教﹐亦何面目處身於搢紳之列乎﹖於此益知竇君之言﹐眞長者也。正叔先生過範堯夫治所﹐謂堯夫曰﹕聞舊帥死﹐公始代之數日﹐便設筵張樂﹐宴犒軍將﹐有之乎﹖曰﹕有之。先生曰﹕當初只合打散﹐使知所以不給財食者﹐舊師亡也。堯夫面熱汗洽﹐愧集於中。明日追送先生於界上曰﹕非先生遠出﹐不聞此言賢矣哉。二公臨事﹐從善如此﹐是宜名振當時﹐而澤流後裔也。狠戾自用者﹐是可望乎﹖

贊曰﹕

仲虺有方﹐自用則小。善必難遷﹐狂不可矯。吝心封閉﹐私眉膠擾。愎諌陵物﹐惡積釁兆。災及其身﹐乃其自召。

是非不當。

傳曰﹕莊子曰﹕彼亦一是非﹐此亦一是非﹐果且有彼是乎哉﹖果且無彼是乎哉﹖此則超出於是非之外視是非﹐固若無是非也。苟或尙與世接﹐不免事有是非。一是一非﹐皆計利害。在一國﹐則計一國之利害﹔在一家﹐則計一家之利害。孰謂不然乎﹖是故荀子曰﹕是是非非之謂智﹐非是是非之謂愚。愚之爲言﹐猶言不顧利害﹐而妄有非是是非也。敗人之事﹐不爲愚乎﹖惜其不知處心平正﹐不敢妄有非是是非﹐卽日便當度世。不聞尹鄒之事乎﹖昔尹師魯與人談論是是非非﹐無所隱避﹐不爲苟止﹐亦不苟隨﹐惟務窮盡道理乃已。臨終之日﹐先以手書別文正。文正馳至﹐則公已沐浴衣冠﹐端坐而逝矣。文正哭之慟公﹐復張目曰﹕已與公別﹐何用復來﹐死生常理﹐希文豈不曉乎﹖言訖﹐復揖而逝。向非平日是是非非﹐無所隱避﹐死主之際﹐能如此乎﹖鄒宿爲內殿崇班﹐正直無二﹐是是非非﹐未嘗妄發。至於背義貪殘﹐恣殺物命﹐皆所不作。竟爲眞武眞君收錄﹐署之部下。慶曆初﹐任鄭州監酒。日忽風雹大作﹐下一無蓋銅棺﹐公卽端簡入臥其中。不剎那頃﹐復下一蓋﹐自與棺合。震霆一聲﹐則其棺已在半空﹐冉冉向北而去矣。今爲北極壽限司判官﹐每歲一次﹐隨眞武眞君下降﹐勘算世人善惡功過﹐校量壽限長短。向非平日﹐是是非非﹐不敢妄發﹐眞武眞君其肯以此重職而輕付之乎﹖二君如此﹐而超度如此﹐彼非是是非者﹐當如何哉。

贊曰﹕

誰毀誰譽﹐三代直道。是非之公﹐如辯白皂。小智旣鑿﹐臧否類倒。醜正朋邪﹐跖廉夷盜。天鑑不迷﹐出日杲杲。

向背乖宜。

傳曰﹕向也者﹐趨向之謂也。背也者﹐違背之義也。當向而背﹐當背而向﹐卽太上所謂乖宜也。乖宜之事﹐君子有所不爲﹐而小人爲之﹐而無忌憚也。昔王資政存議論平恕﹐無所向背﹐志有所守﹐確不可奪。溫公嘗稱之曰﹕並馳萬馬中﹐而能駐足者﹐其惟王存乎﹖是以始自束髮﹐至於老耄﹐歷事五朝﹐所持一心﹐屢更變故﹐所守一道。劉忠肅贄嘗論助役十害在位者﹐責其向背﹐下司農寺﹐詰令分析。公曰﹕臣所向者忠直﹐所背者邪佞。所向者義﹐所背者利。所向者君父﹐所背者權臣。政令如此﹐獲罪固已自分。然助役終爲天下害﹐願陛下勿忘臣言。人皆爲公縮頭﹐公則不問。若二公者﹐其於向背有乖宜乎﹖至於李師中﹑吳孝宗之流﹐便不然矣。李師中平日議論﹐與荊公大不合。及荊公權盛﹐師中復欲合之﹐於舒州作一亭﹐榜曰傳巖。以刻公曾倅舒﹐而又始封舒也。吳孝宗初對策﹐力抵熙寧新法。及荊公得君﹐孝宗復爲十卷巷議﹐以上荊公言﹕閭巷之間﹐皆言新法之善。荊公鄙之。乖宜如此﹐爲君子。耶﹖爲小人耶﹖

贊曰﹕

事得其宜﹐此之謂義。見理必明﹐用心勿貳。從違旣決﹐禍福頓異。毋遠仁賢﹐毋近邪僞。惟順人道﹐斯合天意。

虐下取功。

傳曰﹕燭遇暗則成破暗之功﹐舟得水則成載物之功。大抵水到渠成﹐功當自立﹐固無待乎取也。苟有意於取之﹐則便有虐下之失在乎其間。功未必立﹐而禍必先之矣。所謂虐取其財﹐虐用其力﹐皆爲虐也。請以虐取其財言之。蓋財者﹐人所急也。不聞王咨﹑馬絳之事乎﹖昔王咨﹐以彊鷙處官。紹興初﹐爲四川都轉運司幹辦公事。被檄搉井潼川﹐躬自詣井﹐盡令井戶承認大額﹐合認五十斤者﹐必令倍認百斤﹐利其沒官﹐而官自煎也。未幾﹐井戶皆至破敗﹐咨亦暴卒﹐遂受牛身。當死之夕﹐其友楊使君舉家皆見咨來求救﹐則公裳下已穿出一尾矣。明日鄰家﹐果生一牛。又有馬絳者﹐亦爲幹官。性尢苛虐﹐每出督錢﹐不問額之虛實﹐物之盈縮﹐一切必欲多得。稍不滿意﹐便敢肆暴﹐人因呼爲馬刷子﹐言其好刷錢也。或以咨事戒之絳曰﹕正令卽日﹐便生兩尾。亦所不問﹐旣而﹐疽發於背之左﹐數日又發於右﹐兩疽相對﹐宛如杖脊﹐深可寸餘﹐洞見五臟。僚友省問﹐無不驚駭。至是﹐始自伏曰﹕後之刷錢者﹐要當以某爲戒。肉斕至盡﹐一息方絕。又如李諮無子﹐陳恕兵死﹐林特子孫皆死非命﹐亦虐下也。

贊曰﹕

世有健吏﹐不畏簡書。斬刈民力﹐以充苞苴。囊櫜旣溢﹐復獻羨余。髙爵易享﹐華屋可居。身及孫子﹐其終何如。

謟上希旨。

傳曰﹕主知生死罪福之科﹐爲之都司者﹐無若酆都。酆都北帝之下﹐惟玄滋天君﹐助理四君﹑六天大魔﹑天地水三小宮官﹐不顯姓字。其於僚屬﹐見於《眞誥》者﹐皆世之忠直之士。求之其上﹐如邵公奭爲南明公﹐吳季札爲北明公是也。求之其次﹐如賈誼爲西明都禁郎﹐臧洪爲鬼官北斗君﹑天門亭長是也。又求其次﹐如紀瞻爲北天修門郎﹐溫嶠爲監海開國伯是也。曷嘗有諂上希旨者﹐得與其列乎﹖大抵事君貴忠﹐一言之諂﹐卽名不忠﹐不忠之臣﹐天所必譴﹐何望超度。昔唐髙宗將立武昭儀爲後﹐畏大臣異議未決。一日﹐召李績﹑長孫無忌﹑於志寧﹑褚遂良等計之。遂良等皆持不可﹐績獨不出﹐志寧顧望不對。後數日﹐帝復密以訪績。當此之時﹐使績能以一語諫止﹐在績不失爲忠﹐在唐亦不至有宗室之禍。績則不然﹐卒以陛下家事﹐無須問外人爲對。由是帝意遂決﹐昭儀立﹐而唐之宗室殲矣。觀績之意﹐不過私己畏禍﹐以求自安。不知己竟不可私﹐禍竟不可畏。身死未幾﹐赤族發冢﹐禍皆及之。孰謂諂上希旨﹐爲無禍乎﹖又有郭崇韜者﹐亦坐此也。崇韜旣居顯位﹐自見功髙﹐心懷反側﹐於是白帝﹐欲立劉后﹐意在自固。不知人心難知﹐易至反背。其後﹐殺崇韜者﹐乃劉后也。然則諂上希旨者﹐是可爲乎﹖爲之得無禍乎﹖

贊曰﹕

諂上迎合﹐希旨開先。所謂逢君﹐罪莫大焉。主意未決﹐或可變遷。一語從臾﹐亞心力遂堅。喪身亡國﹐毋寧怨天。

受恩不感。

傳曰﹕按《法苑珠林》云﹐人之受恩﹐譬如種谷﹐種𨿽因地﹐非雨不生。洎至谷成﹐不可只言因地﹐不言雨恩也。又按《智度論》云﹐受恩不感﹐甚於畜生。嘗讀柳文﹐見一則事﹐益知受恩不感﹐畜生有所不忍爲者。爲人而不及於畜生﹐豈不甚於畜生乎﹖昔薦福寺﹐有一鶻棲於浮屠之上。冬之夕﹐鈴取鳥之可以盈握者﹐不殺而左右轉易﹐以暖其爪掌。及旦﹐復完而縱之。旣縱﹐又極目遠觀﹐鳥東沒則西飛﹐西沒則東飛﹐意不欲復相見﹐而再攫之也。嗚呼﹐鶻之爲物﹐但知攫物決裂而食。今於一夕﹐暖爪掌之鳥﹐乃能如是﹐彼受恩不感者﹐豈不畜生所不爲乎﹖惜乎不知感恩之人﹐最爲近道。非感恩﹐便爲近道。卽其感恩﹐則其平日履踐﹐從可見矣。宣和中﹐士夫有徐文中者﹐嘗遊東都。所役兵偶爲車轢﹐蹩不能行。遇一道人﹐傳以少藥﹐步履如初。兵大感激﹐徧遊天下﹐訪求其人﹐少致謝悃。一日﹐復遇諸途﹐哭泣拜謝。道人曰﹕吾施恩於人者多矣﹐未嘗有一人﹐得如子者。於是授以祕訣﹐兵遂得道。文中聞之﹐詣兵問道。兵曰﹕淸靜是道﹐簡易爲上。文中頓若有省﹐竟亦得道。孰謂無有感恩﹐而能得道乎﹖世之如兵者﹐有幾人乎﹖

贊曰﹕

世有忍人﹐甚於豺虎。藉其卵翼﹐報以斨斧。人道斯絕﹐無君無父。翳桑衛盾﹐漆身沒豫。負恩報恩﹐施者勿顧。

念怨不休。

傳曰﹕徳山示眾云﹕毫釐系念﹐三途業因﹐瞥爾情生﹐萬劫羈鎖。此但念念在法﹐爲累尙爾﹐況念怨之念﹐念念不休者乎﹖當知念怨不休﹐最能令人自縛﹐永劫不得解脫﹐淪入三途﹐其速如箭﹐不聞懺法。所謂若無怨對﹐無有惡道之說乎﹖謹按經云﹐怨習交嫌﹐發於銜恨﹐是人命終﹑未捨暖觸以前﹐便有飛石投櫪﹑匣貯車檻﹑甕盛囊撲等事﹐現於其前。此卽念怨不休﹐死當墮入地獄者也。又云﹕貪恨爲罪﹐是人罪畢﹐得出地獄﹐遇虫成形﹐名虫毒鬼。此卽念怨不休﹐又當墮入鬼趣者也。又云﹕虫蠱之鬼﹐蠱滅報盡﹐生於世間﹐多爲毒類。此卽念怨不休﹐又當墮入畜趣者也。佛語無誑﹐孰謂爲不然乎﹖其間﹐又有已墮三惡﹐而念尙不休者。如冀州之盜﹐旣以劫盜﹐而死墮地獄矣﹐尙以郡守張冀法外殺之爲念﹐念而不休﹐必欲追冀到獄是也。如《毗婆論》所載之鬼﹐旣以積罪而死墮鬼趣矣﹐尙以女子於五百世前曾一殺之爲念﹐念而不休﹐竟至復斷女子之命是也。如楊褒廐中之騾﹐旣以惡業而死墮畜趣矣﹐尙以得道王鶴舊嘗與之有怨爲念﹐念而不休﹐竟至歸殺王鶴是也。然則怨之一字﹐豈不最能令人自縛﹐永劫不得解脫乎﹖不聞第三十祖璨大師之言乎﹖第三十一祖道信大師向璨政敬曰﹕願和尙慈悲﹐乞與解脫。璨曰﹕誰縛汝﹖信曰﹕無人縛。璨曰﹕旣無人縛﹐何用更求解脫﹖信於言下有悟﹐遂得解脫。使璨此言廣行流布﹐則不休必休﹐不解脫必解脫矣。

贊曰﹕

夷齊不怨﹐志於求仁。禮人不答﹐孟子反身。情恕理遣﹐無物不春。郤克記笑﹐暴骨交鄰。一念芥蒂﹐萬惡之因。

太上感應篇卷之八竟

太上感應篇卷之九

李昌齡傳鄭淸之贊

輕蔑天民。

傳曰﹕輕蔑天民﹐此特刻核之輩﹐旋踵及禍﹐固無足道。請以一二愛民君子言之﹐庶幾皆知則效。昔韓忠獻公琦﹐初爲益利路體量安撫使﹐拯濟饑民﹐所活者一百九十餘萬。及鎭河北﹐適河決﹐歲又大饑﹐公復多方措劃﹐賑濟安輯﹐所活者又七百餘萬。富文忠公鎭淸社﹐適河決﹐八州之民﹐全入京東。公勸民出粟﹐得十餘萬斛﹐隨處貯之﹐以濟殍者。且括公私閒捨﹐得十餘萬區﹐散處其人﹐使便薪水。明年麥熟﹐各計地裏遠近﹐受糧使歸﹐所活者五十餘萬。滕章敏元發知鄆州﹐適淮南京東饑。公葺城外廢營一千二百餘間﹐以處流民﹐所活者五萬。李允則知潭州﹐適歲饑﹐公請發廩賑而後奏﹐運司不許。公曰﹕須奏後發﹐安能及事。於是請以家財爲質發之﹐所活者五萬。陳大惠堯佐知壽州﹐適歲饑。公曰﹕與其令率﹐孰若身先。於是自出己錢﹐以濟貧民。史民爭出爲助﹐所活者數萬。王懿敏素知太原﹐適汾河大溢﹐水灌平晉﹐將灌州城。公急備舟﹐明日水至﹐民得無恐。且勸大姓出粟賑濟﹐所活者十萬。胡文恭宿爲楊子尉﹐適大水﹐民多漂溺。公出私錢﹐雇舟以濟﹐已溺而復活者數千。曾中書鞏知洪州﹐適大疫。公自州及縣﹐乃至市鎭亭傳﹐皆貯湯劑以待病者。兵民有病而無捨可居者﹐皆以官舍捨之﹐所活者數千。蘇文忠軾知杭州﹐適大疫。公出私櫜作湯劑﹐遣史挾醫﹐分坊救療。兼作病坊﹐以處病者﹐所活者數千。輕蔑者處此﹐能如是乎﹖惜其不知﹐居民之上﹐自當如是。

贊曰﹕

父天母地﹐气均體同。宗子家相﹐下及百工。相爲鞠育﹐以裨化功。豈縱其上﹐擠民困窮。匪民之戕﹐自戕其躬。

擾亂國政。

傳曰﹕老子曰﹕治國若烹小鮮。陸象先曰﹕天下本無事﹐庸人擾之。大抵治貴行其無事﹐況政者所以正民也。有司久已奉行﹐民亦安以爲便﹐其可妄意攺變﹐以從己說乎﹖若從己說﹐未必有便於民﹐適所以自取擾亂。激昂喜事之言﹐其可盡信。昔杜祁公經撫關中﹐布衣有張洞者﹐蝟髯黑面﹐靑衣布裘﹐持一詩代刺爲謁曰﹕昨夜雲中羽檄來﹐按兵誰解掃塵埃。長安有客面如鐵﹐爲報君王早築臺。及補以一官﹐尋以贓敗。韓魏公鎭陜右﹐布衣有姚嗣宗者﹐上書論事﹐且默崆峒詩曰﹕踏破賀蘭石﹐掃淸西渭塵。布衣能辦此﹐可惜作窮鱗。及補以官﹐無異冗史。呂許公在朝﹐布衣有雷簡夫者﹐以薦召對﹐其气可以吞敵。及數奏﹐亦復詳敏。朝廷便欲大用﹐許公堅持不可。累官至三司判官﹐與嗣宗爲人無異。江少虞守吉州﹐布衣有李戒者﹐上書論事﹐且言少學仁義之道﹐不在顏回下。又言三皇不聖﹐惟孔子聖。孟軻以下﹐皆不足道。韓子華知成都﹐亦復以此說進。子華惑之﹐及與荊公同判三司﹐卽薦其人。未及引用﹐發狂而卒。然則激昂喜事之言﹐其可信乎﹖是以趙﹑韓﹑王爲相﹐每有新進喜事之人﹐投進利害文字﹐一切不顧。季﹑簡﹑穆爲相﹐凡封事建議﹐務更張喜事激昂﹑搖鼓牌闔﹑浮薄新進之徒﹐一切屏去﹐當時皆稱二公爲相得體。鄕使輕信﹐豈不易致擾亂乎﹖

贊曰﹕

政者正也﹐容私則偏。貪夫殉財﹐誇者喜權。理爲勢奪﹐法以情遷。賞罰易置﹐紀綱棄捐。害於而國﹐爾身曷全。

賞及非義。

傳曰﹕昌黎曰﹕行而宜之之謂義。大抵義之爲言﹐猶言宜也。非義者﹐不宜及而及之之謂也。不宜及而及之﹐君子其肯爲乎﹖景徳中﹐北膚寇邊﹐河朔郡縣﹐屢罹其毒。主兵之將﹐爲自安計﹐莫肯少挫其鋒。時李居正以小官催徵稅於一鎭﹐忿其凶獷﹐鳩集市人﹐召募丁壯﹐奮力擊之﹐因深入其穴﹐奪所掠婦人老幼﹐各還其家。在位者因壯其勇﹐終無一人肯議其賞﹐惟張忠定詠密以聞奏。奏至﹐上大喜﹐立爲居正遷數官﹐召爲閣門祇候。居正承恩﹐罔知所自。或以忠定告﹐居正急往見之﹐見終不獲。因厚賂閽者﹐俾傳人榜子﹐忠定竟不出﹐但批紙尾曰﹕公臨財康﹐臨陣勇﹐臨事勤﹐臨民仁﹐加之謹畏﹐此報國之大效也。所謝近私﹐不及相見。居正得之﹐愈於一見﹐捧玩佩服﹐弗離於身。居正及賞﹐可謂義矣。史吉爲延州指揮使﹐康定中﹐夏虜寇延州永平。寨主與監押﹐皆欲引兵匿深山﹐俟虜去始歸。吉率所部數百人﹐遮城門﹐立於馬前曰﹕寨主﹑監押﹐欲何之﹖二人以實告。吉曰﹕如此﹐兵則完矣﹐如城中百姓﹐芻糧何往還之﹖迹何可掩﹖異日﹐爲有司所劾﹐吉爲指揮使﹐不免於斬﹐願先斬於馬前﹐不然﹐不敢以此兵從。二人慚懼﹐引轡而返。虜忽圍城﹐吉復率眾拒守。數日虜去﹐寨主﹑監押﹐皆以完城遷一官。二人及賞﹐非非義乎﹖嗚呼﹐吉𨿽身不及賞﹐其後官至團練使﹐三子皆受命﹐一女嫁郭逵爲郡夫人﹐是尢愈於二人非義一官之賞也。

贊曰﹕

不義而貴﹐垂戒孔聖。不義而侯﹐光武失政。賞盜勸姦﹐國何以令。爵及惡徳﹐是褻天命。所以冢宰﹐詔王八柄。

刑及無辜。

傳曰﹕刑也者﹐所以懲惡也。無其惡﹐而輒刑及之﹐卽太上所謂無辜也。人間私語﹐天聞若雷。無辜吁天﹐天不聞乎﹖蔡州百姓有錢舉者﹐誣其弟爲異姓匿家財二十餘萬﹐不與均分。前後官吏﹐皆受舉錢﹐不公其斷。惟幹證人朱惜姐始終一詞﹐無所阿順。及許州通判徐沂﹐被差

就蔡州置獄根勘﹐沂復失於鹵莽﹐爲推司楊仲和轉弄﹐反將朱惜姐勘斷臀杖十三。沂自此﹐卽每事磨勘不行﹐聞天慶觀有道士裴君叟者﹐善章奏。自備香信﹐就觀連設三醮﹐以祈景貺。君叟初伏地投詞﹐卽如鼾睡。明日始龍起曰﹕某到天門﹐見北極大帝帶領佑聖院善惡都判眞武眞君入奏﹕通判在蔡州不合﹐枉斷幹證人朱惜姐臀杖十三事。且怒目指揮曰﹕徐沂心詞只畱在此﹐恐金籙照問﹐汝奏對有差﹐不得還矣。某遂急回﹐事有之矣﹖沂曰﹕有之。言訖汗洽﹐不勝摧沮﹐未幾果卒。又有士子楊之奇者﹐晨出探榜。其妻在家﹐亦僦騾往水門﹐迓其父母。無何﹐中路逢一醉人﹐羅識毆擊﹐僦者潛遁﹐無人解勸﹐遂至官。時溫仲舒判開封﹐但見醉者面有爪痕﹐不問曲直﹐一例決遣。婦人大慚﹐不食者已累日矣。其夫亦下第從外歸﹐見妻被杖﹐不勝其忿﹐詣府申說。仲舒不聽﹐於是夫妻赴水而死。是夕﹐仲舒卽夢城隍司責曰﹕子太鹵莽﹐妄決良人﹐吾已關報東嶽。及奏聞上帝﹐禍將至矣。明日上知﹐仲舒以下﹐皆罷職。又有幽冥之譴﹐當如何哉。

贊曰﹕

過小則赦﹐罪疑惟輕。聖人之意﹐刑期無刑。矧是無辜﹐而弗哀矜。犴獄所及﹐排根引繩。冤檻充斥﹐可不痛懲。

殺人取財。

傳曰﹕劫盜迫人於險﹐醫家乘人之危﹐其爲殺人﹐同是爲財﹐罪皆一也。請以醫家言之﹐庶幾病者不遭毒手。不卹緩急﹐妄索事分﹐殺人也﹔不問有無﹐必欲多得﹐殺人也﹔懶墮睡眠﹐輕視人命﹐殺人也﹔辯察不明﹐用藥差互﹐殺人也﹔見不卽治﹐俄至增劇﹐殺人也。有此五失﹐挾術行醫﹐其於殺人﹐甚於挺刃。挺刃之下﹐不當要害﹐尙有可活﹔一甌之下﹐五臟俱壞﹐是有活乎﹖昔顏畿以病就醫﹐遂至殞命。旣而復蘇﹐气息微細﹐死生不分﹐十有三年。陳景仁妻張氏﹐亦有微疾﹐醫者誤投血隔之藥﹐遂至不起。旣死之後﹐陰府不收﹐魂神蕩越﹐散遊無定。所至輒爲界分土地驅逐﹐不勝其苦。一日﹐因景仁出郊﹐適與相值﹐遂得合爲一體。自此﹐景仁卽恍惚如狂﹐獨歌獨語。時其父尹京﹐適中使秦中立過治所。中立素事眞武﹐因爲奏聞北極﹐蒙眞武眞君憐其夭橫﹐卽日度令受生﹐更不經從陰府。孰謂醫者不殺人乎﹖惜其不知醫之爲術﹐升墜最速。昔薄拘羅尊者﹐於往世施一訶梨勒果﹐救一病僧。以是因緣﹐於九十劫中﹐常生人天﹐未嘗有病。其最後身﹐值佛出家﹐證阿羅漢果﹐於五百眾中﹐獨爲上首。王叟以鍼刺爲生﹐不計錢數﹐所理多效。一日告眾曰﹕吾明年夏初﹐不可畱矣。及期果去﹐所居之地﹐香气不絕者累月。劉燼亦行醫﹐𨿽勞不倦﹐所療亦多效。及死葬之日﹐但空棺耳。此皆醫家能善用心﹐而立獲度世者。本朝丁逢吉善醫﹐其子度﹑第二人及第﹐至觀文殿大學士。張仲和善用其張仲景法﹐療治傷寒。其後二子奇﹑兆﹐皆相繼及第。張行甫亦行醫﹐子孫典大邦﹑作提轉者﹐今已數世。此亦醫家能善用心﹐而克昌厥後者也。信相菩薩至一地獄﹐見一罪人﹐熱鐵灌身﹐鐵釘釘體﹐稽首問何罪所致﹖佛言﹕此人前世常爲鍼師﹐妄施砭刺﹐是以此報。目蓮尊者﹐晨朝出城﹐見一餓鬼哭泣告曰﹕我之此身﹐有類塊肉﹐無有手足﹐及眼耳鼻等﹐被諸禽虫﹐長時啖食﹐何罪所致﹖目蓮曰﹕汝前生行醫不精其術﹐妄投藥餌﹐使彼病者不得全活﹐是以此報。蔡州神尼於惠普者﹐嘗與客坐。有牽二牛而過堂下者﹐尼曰﹕此牛前行者﹐是一官人﹐坐入人罪。後行者是一醫人﹐坐誤殺人。因呼其前世名字﹐二牛皆應。此亦醫家不善用心﹐而墜三惡者也。嗚呼﹐善不善業﹐備錄在前﹔或順或違﹐爾宜自擇。

贊曰﹕

財怨之府﹐利爭之因。積而不散﹐猶能禍人。殺越於貨﹐乃欲保身。額額貪史﹐吞噬富民。籍沒死徙﹐疑無蒼旻。

傾人取位。

傳曰﹕元始上帝曰﹕妃後臣僚﹐隸於紫微垣中﹐但有品位﹐則隸五嶽四瀆。大抵一官一職﹐各有義命。義命當有﹐則今日拜樞密﹐明日作宰相﹐不足爲難。義命若無﹐只做一日﹐亦不可得。孰謂爲不然乎﹖昔蘇易簡先在禁林﹐李沆後入。旣而沆除參政﹐蘇不悅﹐因上步虛詞十篇﹐以自見意上﹐卽日俾參大政﹐拜命不數日而卒。夏侯嘉正以文詞稱旨﹐除右拾遺﹐直史館﹐兼祕閣。意猶不足曰﹕吾喜作文﹐且好黃白﹐但得水銀銀錢一文﹐知制誥一日足矣。上聞許之﹐制未下而卒。李繼凝有才幹﹐爲樞密直學士﹐因詔對太宗﹐許以大用。歸與兄弟言之﹐大喜醉後﹐忽感風眩而卒。李巨源權中丞﹐太宗器之﹐嘗面加獎諭﹐將有進用之意。偶以鞠獄﹐左遷知閬州。一日﹐驛遞堂帖﹐促令乘傳歸闕。巨源啟封大喜﹐一笑而絕。豈非義命所無﹐只做一日﹐亦不可得者乎﹖況傾人而取之者乎﹖若傾人取之﹐又不免有一段因果﹐如彌徳超﹑盧多遜﹐旋踵及禍是也。昔徳超見樞密曹彬勛望隆重﹐帝春甚厚。因誣以不軌﹐極口傾之﹐由是彬罷樞密﹐而徳超拜樞密矣。不數日﹐趙普再秉鈞軸﹐力爲辯雪。帝悟﹐卽日遠竄徳超﹐而待彬如故。盧多遜見宰相趙普位望特重﹐因諷王佑使爲己助﹐悉力傾之。佑不從﹐乃自爲計﹐中以陰事。由是普罷相﹐而多遜拜相矣。旣而事狀明白﹐趙普復相﹐而多遜遠竄朱崖。然則人之有位﹐是可傾而取乎﹖躁進者﹐當以此戒。

贊曰﹕

工本代天﹐位必稱徳。沾沾淺夫﹐置命用力。徒傷雅道﹐無益於徳。如螳窺蟬﹐黃雀鼓翼。天道好還﹐視我效則。

誅降戮服。

傳曰﹕太上曰﹕兵者﹐不祥之器﹐非君子之器﹐不得已而用之。樂之者﹐樂殺人也﹐不可得志於天下。是故吉事尙左﹐凶事尙右。偏將軍處左﹐上將軍處右。殺人眾多﹐則以悲哀泣之。戰勝﹐則以喪禮處之。況所持之器﹐皆星宮所主。刀名大房﹐虛星主之。劍名失傷﹐角星主之。弓名曲張﹐氏星主之。矢名傍徨﹐熒惑主之。弩名遠望﹐張星主之。戰名大將軍﹐參星主之。然則器可亂用﹐人可樂殺乎﹖不聞王顯之事乎﹖王顯以使相知定州。一日﹐有道士破冠獘褐﹐須若剛鬣﹐笑則口角至耳﹐自稱酆都觀主持﹐刺爲謁曰﹕昨上帝牒到﹐二萬蕃魂﹐本觀未敢收入死籍。公若果於殺之﹐則名蓋當世﹐奪壽十年﹐二者惟自擇。公以爲狂﹐叱起之。未幾﹐契丹引兵獵粱門。適天雨大雪﹐虜弓皆破不可用。顯記庫中有弓弩材木數千﹐因命工連夜斲削﹐乘其不備﹐縱兵擊之﹐蕃兵大敗。明日築京觀斬首﹐恰二萬級。方悟道士之言﹐已無及矣。及奏於朝﹐上大喜﹐召以樞密。顯離定州﹐才十三日而卒。嗚呼﹐此皆合死之魂﹐但以果於殺之奪壽尙爾﹐況已降且服者乎﹖當知誅降戮服﹐誠當獲罪。蔡居厚知鄆州﹐有梁山灤劫賊五百來降。公悉戮之﹐明年以兵部侍郎奉祠金陵﹐疽發於背﹐命道士設醮禳謝﹐因令所親王拱代作心詞。明日居厚卒﹐又明日拱卒。旣而拱還曰﹕適到陰司﹐主者責曰﹕汝爲儒者﹐乃敢爲人詭作心詞﹐欺誑上帝。拱曰﹕皆居厚命意﹐拱但行詞而已。俄見數鬼引出﹐居厚枷系聯貫﹐極爲枯瘠。又見二鬼﹐持一桶血﹐自頭澆灌﹐澆卽大叫﹐左提右掣﹐如垂絕狀。旣蘇復澆﹐旣澆復絕﹐片時之間﹐如是數四。遙告拱曰﹕子歸﹐切便語吾夫人﹐令急救我﹐我在此﹐只是理會鄆州一事。然則誅降戮服﹐是可爲乎﹖

贊曰﹕

刑典議辟﹐鬥殺則輕。禦敵斬馘﹐是曰應兵。事不獲已﹐冥恕以情。乃若降服﹐奚俟兵刑。被固易殺﹐天道神明。

貶正排賢。

傳曰﹕世有伯樂﹐然後有千里馬。千里馬常有﹐而伯樂不常有。世之人才﹐其於遭遇﹐亦復如是。使在位者﹐人如伯樂﹐則有徳量者﹐便可作宰相。識大體者﹐便可作護官。有方略者﹐便可付兵權。能鎭撫者﹐便可寄方面。有風力者﹐便可作監司。廉於財者﹐便可主財谷。知愛民者﹐皆可作守令。如此﹐則小大之職﹐各得其人﹐野無遺才﹐而百事舉矣。若夫正賢之士﹐則尢當柄用﹐庶幾朝廷有人﹐中外知畏﹐不敢妄有所窺﹐可貶排乎。若貶排人﹐卽是故去其人﹐將逞其欲。是以樂於甄拔者﹐太上無不收錄﹔而妄有貶排者﹐太上亦無不深譴。昔韓崇拔一袁安於書佐﹐位至司徒﹐人皆謂崇有君子之鑑﹐譬之昏夕夜光。袁安正賢﹐從可見矣。崇亦以此爲太上所知﹐立命仙官王瑋玄授以泥丸紫戶之法﹐遂得度世﹐今在酆都﹐爲定錄府左理中監﹐主始學仙者。本朝諫議大夫謝泌﹐最爲知之﹐不妄許可。平生所薦﹐不過數人﹐皆至宰相。每發薦牘﹐必焚香望闕﹐再拜曰﹕老臣又爲陛下﹐求得一人矣。文正﹑王旦﹐皆其薦也。臨死之日﹐盥沐焚香﹐服羽衣端坐而逝。頭不少欹﹐非尸解乎﹖此卽樂於甄拔﹐而立爲太上收錄者也。陳後主時﹐幸臣有司馬申者﹐好陷害人。一日﹐晝寢於尙書省。忽有一果惡鳥﹐飛集其身﹐啄其口吻﹐血流被席。人皆指爲陷害之報。周世宗時﹐有陶谷者﹐亦好陷害﹐李嵩之族誅﹑魚崇諒之不用﹐皆其一言。及死﹐葬於昭覺寺之後。墓門屢掩屢開﹐寺僧塞以堅石。一夕﹐雷雨大作﹐墓門又洞開﹐𨿽髑髏亦無矣。豈非妄有貶排﹐而爲太上深譴者乎﹖孰謂貶正排賢﹐爲無罪乎﹖

贊曰﹕

賢人正士﹐體國愛民。苟用於世﹐大庇斯人。排貶之害﹐非止其身。國患莫卹﹐民隱孰伸。貽禍大矣﹐厥罪惟鈞。

太上感應篇卷之九竟

太上感應篇卷之十

李昌齡傳鄭淸之贊

淩孤逼寡。

傳曰﹕矜孤卹寡﹐上文旣已定爲善人。淩孤逼寡﹐今復定爲罪目。然則孤可淩﹐而寡可逼乎﹖惜其不知已得度世者﹐尙猶不忘念其孤寡﹐況未得度世者乎﹖昔石光祖師﹐眞定初之官﹐道過潭州﹐聞圜通院有道者姓郭﹐善種菜﹐隨時新奇﹐供眾取足﹐因往訪之。道者素啞﹐及見公來﹐則發語瑯然﹐且以密語告﹐公遂致仕﹐沐浴安臥而逝。其道者﹐亦復不見。是夕﹐上於崇政前﹐恍見光祖乘空而來﹐奏曰﹕臣本北極佑聖院眞武眞君部下副參謀官。郭道者﹐乃北極下檢法使。皆以微過﹐謫降人間﹐今數滿當還。念許時食祿﹐且有少請﹐故特來謝。臣兒庭之未請朝政﹐願垂訓誨﹐無令屍祿有玷父風。言訖不見。月餘﹐潭州奏至﹐乃知光祖果已化去陳諭言﹕本閬州一士子﹐以下第﹐久畱京師。因遊百梁山﹐忽於天壽洞被二靑衣攝去﹐宣示玉皇金籙﹐引至中天北極殿下﹐賜以金紫衣﹐充佑聖院眞武眞君部下﹐副注生死善惡壽命長短判官。一日﹐隨眞君下降﹐忽聞哭聲。俯聽﹐乃其妻也。因懇眞君求通音信﹐眞君許令寫書。取人間遞角封志﹐差直符送下本州倅廳。旣而拆不可開﹐召其妻至乃開。書中具道遭遇眞君本未﹐且再三囑曰﹕切在撫育諸孤﹐保守戶門。噫嘻﹐此皆已得度世﹐系念尙爾﹐況未得度世者乎﹖所謂冢訟端起乎此。苟爲不然﹐太上胡爲列爲都章﹐使人上章求解乎﹖

贊曰﹕

孤寡無告﹐文王必先。加以仁政﹐猶或難全。嗟我一本﹐兄弟顚連。忍肆其虐﹐俾悼所天。乃如之人﹐後報亦然。

棄法受賂。

傳曰﹕太上曰﹕曲直輕重﹐而首以棄法受賂爲言者何哉﹖蓋棄法必因受賂﹐賂一入則以直爲曲﹐以曲爲直﹐一切皆不問矣。惜其不知一法一律﹐鬼神皆得主知。棄法受賂﹐爵祿便當減奪。昔範魯公質未顯時﹐坐封丘茶肆中﹐手所持扇﹐偶題﹕大暑去酷吏﹐淸風來故人之句。忽一怪陋人前揖曰﹕酷吏冤獄﹐何止如大暑也。公他日﹐當深究其獘。因攜其扇去。公惘然者久之。後數日﹐道過一廟﹐廟門有一土木鬼﹐狀貌酷類向所見者﹐扇亦在其手中﹐公大異之。及大用﹐遂首議律條繁廣﹑輕重無據﹐吏得因緣爲姦。周祖因詔公詳定﹐是名刑統。孰謂鬼神﹐不主知乎﹖侯鑑爲江夏令﹐與勝緣山長老居約有舊﹐每乘暇必訪之﹐訪則院家必已爲具。一日又至﹐則延待殊闕。鎰怪問之﹐居約曰﹕公每到﹐土地必先報曰﹕相公來。此番不報﹐是以失於延待。鑑大驚﹐密諭居約﹐使問土地﹐所以不報之由。是夕﹐居約復得夢曰﹕侯鑑本合作宰相﹐與吾有所統攝﹐是以常報。近爲受胡氏白金六十兩﹐枉斷一事﹐天曹已削下宰相名籍﹐但得作監司而已﹐與吾無復統攝﹐故不復報。然則爵祿﹐謂無減削乎﹖惜其不知﹐不棄法者﹐便當度世。昔王昌遇﹐本潼川一推司﹐以不敢棄法受賂﹐竟爲上帝收錄﹐白日上升﹐今爲保和眞人。王老志﹐本濮州一推司﹐亦以不敢棄法受賂﹐竟遇鍾離﹐授以道要﹐遂能前知禍福。徽廟時﹐嘗召至﹐賜號洞微。嗚呼﹐存心如此﹐是宜上與道合﹐豈吏人能之﹐而士夫反不能乎﹖

贊曰﹕

倫不受馬﹐辟召猶記。震畏四知﹐乃免於累。物欲一遷﹐情態必異。苞苴行歟﹐成湯所忌。如欲守法﹐瓜李遠避。

以直爲曲。

傳曰﹕路衝知鳳翔﹐聞翊聖眞君降言﹐因設醮請問立身行己之要。眞君曰﹕盡力事君﹐濁財勿顧﹐邪事莫問﹐整雪刑獄﹐救療人民﹐動合王道﹐自爲吉人。積愆爲咎﹐必有沈淪。然則處刑獄之任者﹐可不盡心而整雪乎﹖況敢以直爲曲乎﹖請以一二大老言之﹐庶幾皆知則效。昔韓魏公鎭大名﹐魏之訟牒最多﹐事無巨細﹐公皆親決。𨿽在病﹐亦許通報﹐決之臥內。或以任勞過當﹐勸公分委僚屬。公曰﹕兩訟在官﹐人之大事。或生或死﹐或予或奪﹐在吾一言﹐其可輕忽﹖身沒之後﹐今爲紫府眞人。歐陽文忠﹐時之大儒﹐每與客論談﹐不言文章﹐而惟言政事。張舜民怪而問之﹐公曰﹕文章正以潤身﹐政事乃可及物。吾昔貶官夷陵﹐方當壯年﹐未厭於學﹐欲求史漢一觀。公私皆無﹐因取架閣陳年公案﹐一一披閱。其間枉直﹐多是乖錯﹐以無爲有﹐以枉爲直﹐違法徇情﹐滅親害教﹐無所不有。每自歡曰﹕夷陵褊小尙如此﹐天下固可知也。於是仰天誓心曰﹕自爾遇事﹐益加勤謹﹐不敢少忽。迨今三十餘年﹐出入中外﹐忝塵三事﹐以此自將。以人望吾﹐必以五。爲翰墨政身﹔以吾自觀﹐實是當時誓心一言之報。身歿之後﹐今爲神淸洞仙官。然則以直爲曲者﹐身歿之後﹐當如何哉﹖

贊曰﹕

直道而行﹐無偏無黨。是曰善人﹐所當崇獎。誣以爲曲﹐罰其可賞。善人何辜﹐反受其枉。旣殺望之﹐恭顯焉往。

以曲爲直。

傳曰﹕事有直而不能自直﹐理有曲而不自知曲。此兩訟所以紛拏﹐待有司而後決也。爲有司者﹐自當公心﹐剖析片言﹐則曲曲直直﹐無不冰泮。縱通盤錯﹐亦必迎刃而解。尙安有以曲爲直之失乎﹖彼以曲爲直者﹐特其不能公心﹐必因徇托也。昔益州府君劉公﹐初爲連江尉。民有爭田﹑十年不決者﹐郡以屬公﹐公得其姦﹐立爲剖決﹐曲直遂判。人皆謂公爲神﹐不知公非神也﹐特公心爾。及去官﹐得直者侯於建州﹐屏人告曰﹕某有好香數斤﹐聊爲長者壽。發而視之﹐乃黃金也。公笑謝曰﹕君事本直﹐非私君也﹐其敢以公事受私賂乎﹖堅卻不受﹐時皆偉之。其後﹐公之二子原父﹑貢父﹐俱以文墨顯名。孰謂處官公心﹐無其報乎﹖又有劉安民者﹐本丹稜一縣史也﹐持心平正﹐素爲吏民所敬。民有訟﹐不卽詣縣﹐必先詣公﹐陳曲直﹐決可否﹐然後行之。公亦自負﹐受而不辭。直卽直許其直﹐曰理直也﹐可行也。曲則直數其曲﹐曰此曲也﹐不應法也﹐行之必有失也。由是一縣之訟﹐爲之頓省。其後﹐二子皆相繼登第﹐長汲﹐官至朝散大夫。少子湜﹐官至承議郎直祕閣提點﹑梓州路刑獄。一女嫁與楊筠﹐亦有官﹐迨今遂爲望族。孰謂史能公心﹐無其報乎﹖大抵曲曲直直﹐無不蒙福﹔而直曲曲直﹐無不受禍也。戒哉。

贊曰﹕

曲則背理﹐爲佞爲邪。是曰惡人﹐胡可蔽遮。獎以爲直﹐蠹國敗家。惡人何幸﹐乃見寵嘉。徳裕竄斥﹐非敏中耶。

入輕爲重。

傳曰﹕書曰﹕罪疑爲輕。《論語》曰﹕如得其情﹐則哀矜而勿喜。此皆聖人卹刑之大意也。然則輕可入而使爲重乎﹖是以君子謹之。昔王縉爲兩浙路提刑﹐每斷死囚﹐必焚香奏天﹐然後行下。一日暮坐﹐恍見一神人云冠絳服﹐手持數軸公案。又見一玉女長帔大袖﹐手持一角公文。立於檐間﹐遙告縉曰﹕此汝平生所奏事目﹐一一皆合情法﹐無有枉濫。上帝嘉汝﹐已爲汝父延壽一紀﹐兼爲汝倍增紀福矣。汝之二孫﹐異日亦當皆作監司﹐更宜自勉。言訖而沒。李龜祥亦居憲職﹐素稱淸謹。一日暮﹐出三井橋﹐忽睹十數人﹐叫屈稱冤﹐兩兩三三﹐漸來相逼。龜祥大懼﹐回馬馳歸﹐陡﹝﹞委頓。召諸子戒曰﹕汝輩異日入仕﹐切不得注受獄官差遣。如吾平生﹐自謂淸謹﹐安知今日尙有此事。坐此鬱鬱﹐竟至不起。鳴呼﹐二公皆一時知名之士﹐王公如此﹐而李公乃如此﹐豈李公尙有未謹處乎﹖況入輕爲重者乎﹖請爲更陳一二﹐庶皆知戒。昔歐陽遇判大理寺﹐有溧陽縣令余紹卿者﹐坐事系獄﹐罪不當死﹐而遇輒坐以死。歸法之日﹐人皆冤之。自此行住坐臥﹐卽見紹卿隨逐﹐不捨心﹐不自安﹐遠詣廬山九天采訪使者﹐觀設三日黃壇﹐解謝其事。初夜分﹐已見紹卿在側﹐心大惡之。明旦再投心詞﹐方俯伏間﹐忽被數鬼擒捉﹐擲之殿下﹐流血被體﹐移時而卒。李若水爲淮南司理時﹐有劫賊五人﹐事敗系獄﹐且言曾與僧人自成爲黨。旣而﹐五人已就戮﹐而僧方追出。僧言﹕實未嘗爲盜。若水於此從輕可矣﹐而乃堅執賊語爲實。夜以濕紙糊僧口鼻﹐厭以土囊﹐須臾﹐臍腹皆裂而卒。月餘﹐獄吏李能無故大叫曰﹕和尙不干我事﹐特司理驅使爾。言訖而卒。明日﹐推司劉元亦暴卒。又明日﹐若水亦苦小腹絞痛﹐號呼而卒。又明日﹐知軍孫語﹑判官趙禹﹐亦皆暴卒。未幾﹐若水一門﹐死喪殆盡﹐無復遺類。嗚呼﹐若水受禍﹐可謂酷矣。自成之死﹐臍腹至於拆裂﹐不爲酷乎﹖此必上帝震怒也。

贊曰﹕

法重失入﹐罪懼及疑。二罪並論﹐其恕可知。國典尙爾﹐法吏奚爲。唐臣羅織﹐赤族是宜。稔禍垂臭﹐竟死何裨。

見殺加怒。

傳曰﹕按《涅盤經》﹐死者於崄難處﹐無有資糧﹔去處懸遠﹐無有伴侶﹔晝夜常行﹐不知邊際﹔深邃幽暗﹐無有燈明﹔入無門戶﹐無有處所﹔𨿽無痛處﹐不可療治﹔往無遮止﹐到不得脫。嗚呼﹐人至如此﹐誠亦可憫。當見殺時﹐可加怒乎﹖昔志公在世時﹐有二道人打伴而行。一人就園買瓜﹐園子怒曰﹕諸大家初未買﹐汝要買耶﹖拒而不賣。一人旣往﹐園子乃喜賣之﹐且慰諭曰﹕汝渴熱耶﹖旣賣一瓜﹐又與一瓜﹐二人私自怪詫﹐以問志公。志公曰﹕園子五百生前﹐坐罪赴法時﹐汝二人適出其旁。買得瓜者﹐蓋嘗爲之不忍﹐故今見之而喜。買不得者﹐蓋嘗出自作自受之語﹐故今見之而怒。此但偶出一語﹐結憾尙爾﹐況加怒乎﹖王曇略嘗殺一牛﹐牛見刀抵突﹐曇略怒﹐逆刺其目﹐然後殺之。大抵人畜無間﹐當見殺時﹐皆當方便救護。救而不獲﹐只得爲助悲嘆﹐何可加怒。

贊曰﹕

人之有罪﹐情不可恕。彼自伏法﹐我獨何預。加以憤疾﹐是曰遷恕。判死投筆﹐見者始悟。哀矜庶獄﹐王政所務。

太上感應篇卷之十竟

太上感應篇卷之十一

李昌齡傳鄭淸之贊

知過必攺。

傳曰﹕顏子不貳過﹐孔子稱之。不貳者﹐念起於中﹐卽念而攺﹐不復貳於行事也。太抵過貴乎攺﹐過而不攺﹐眞爲過矣。其過也﹐可勝言哉。是以君子一聞其過﹐無不速攺。昔寇萊公準﹐自少富貴﹐享用過奢。及拜樞密﹐賞賚尢厚﹐賓客聚觀﹐莫不稱嘆。獨一老你﹐潸然墮淚。公驚問故﹐則曰﹕太夫人捐館時﹐欲求一縑作衾禭不可得﹐安知相公有今日耶﹖公撫膺大慟﹐自此卽折節從儉﹐不復敢奢。蔡文忠齊平生好飲﹐飲必至醉。時太夫人已老﹐心頗憂之。一日﹐存道先生過其治所﹐戒以一詩曰﹕聖君恩重龍頭選﹐慈母年髙鶴髮垂。君寵母恩俱未報﹐酒如成病悔何追。公得詩大慚﹐自此卽戒酒﹐非親舊不對飲﹐終身未嘗至醉。司馬溫公方五歲時﹐擘一靑皮胡桃﹐擘不能脫﹐一婢以熱湯沃脫之。旣而﹐女兄從外來﹐問爲誰脫﹖公曰﹕某自脫。其父從旁叱曰﹕小子安得謾語。公自此有省﹐平生不敢謾語﹐一切待人以誠。徐節孝積初見安定先生﹐頭容稍偏。安定厲聲曰﹕頭容要直。公卽悟曰﹕頭容要直﹐此心其可不直。自此未嘗少曲其心﹐或問立身行己之要﹐必大書正直二字與之。若數君者﹐其於過也﹐是有知而不攺者乎﹖

贊曰﹕

日月之食﹐其更也明。人豈無過﹐攺必以誠。設辭飾詐﹐遂非匿情。過上增過﹐善心曷生。不吝一語﹐貴乎力行。

知善不爲。

傳曰﹕應世眞人曰﹕取小所以就大﹐積一所以成億。《易》稱﹕餘慶必歸積善。大抵善責乎積﹐知之不可不爲﹐爲之不可不力。譬如種物﹐初𨿽至微﹐灌漑培植﹐不見其長﹐有時而大。當知於日用間﹐誠不可以小善爲無益而弗爲也。不聞元君之言乎﹖元君曰﹕人有善﹐則心定體安﹔十善﹐則气力彊壯﹔二十善﹐則無諸疾病﹔三十善﹐則所求皆得﹔四十善﹐則昌熾富樂﹔五十善﹐則子孫繁息﹔六十善﹐則遭厄得脫﹔七十善﹐則天神護之﹔八十善﹐則得地之利﹔九十善﹐則尊賢顯榮﹔一百善﹐則寶瑞降﹔二百善﹐則後代名布﹔三百善﹐則後代大富﹔四百善﹐則後代淸貴﹔五百善﹐則後代長壽﹔六百善﹐則後代忠孝﹔七百善﹐則後代智慧﹔八百善﹐則後代道徳﹔九百善﹐則後代賢聖﹔一千善﹐則後代神眞﹔二千善﹐則身爲眾人師聖﹑眞仙將吏﹔三千善﹐則爲國師聖眞﹑眞仙將史﹔四千善﹐則爲天下師聖﹑眞仙主統﹔五千善﹐則爲鬼靈師聖﹑眞仙魁帥﹔六千善﹐則爲神明師聖﹑眞仙卿大夫﹔七千善﹐則爲諸天師聖﹑眞仙公卿﹔八千善﹐則爲三天師聖﹑眞仙皇帝﹔九千善﹐則爲元始五帝君﹔一萬善﹐則爲太上玉皇帝。是故前輩於善﹐知無不爲﹐爲無不力。昔者丞相李昉﹐嘗語人曰﹕吾於《論語》節用而愛人﹐使民以時一句﹐終身行之﹐尙不能到﹐卽是嘗力行矣。楊應之學士﹐聞一善言﹐必書而記﹐卽是知無不爲矣。賈內翰黯以狀元及第﹐自言得於文正者不欺二字﹐平生用之不盡﹐卽是未嘗欺矣。劉大諫安世﹐以敢言得名﹐自言得於溫公者至誠二字﹐平生行之﹐未嘗少離﹐卽是無不誠矣。若使人人皆如諸君﹐則積一成億﹐夫復何難﹖

贊曰﹕

郭公善善﹐國何以亡。見善𨿽喜﹐用心不剛。悠悠害道﹐反昧否臧。是以君子﹐志於自彊。惟日不足﹐汲汲皇皇。

自罪引他。

傳曰﹕按經所說﹐一切世間﹐生死相續。臨命終時﹐未捨暖觸以前﹐一生善惡﹐俱時頓現。大抵臨終所現境界﹐卽吾平日心地境界。地藏罪珠﹐卽吾之心珠。閻王業鑑﹐卽吾之心鑑。且今作一不善﹐曷嘗不往來常在胸次乎﹖不聞趙普一聞道士牌末火字之言﹐自知必是秦王庭美。王韶一聞刀十八丈打過賢心下得否之語﹐遽至發背而卒。然則自罪引他﹐是有益乎﹖昔趙業以明經中選﹐授巴州淸化令。忽精神遊蕩﹐奄然如夢﹐被逮入冥。初至﹐卽見妹婿賈奕在彼﹐心已大怖。蓋嘗與奕同殺一牛﹐至是爲奕所引。欲與分罪﹐奕詞甚辯﹐無以自明。俄見一鑑﹐徑可丈餘﹐懸於空中。明見奕鼓刀業負門﹐有不忍之色。奕始伏﹐業遂得還。又有常氏美娘者﹐其夫楚椿卿有一妾﹐姓馬氏﹐名春奴。椿卿愛之。常氏不勝其忿﹐乘椿卿出﹐以大杖捶殺之。及椿卿死﹐常氏攺嫁程選。將產﹐凡三日﹐子不能下。方委頓間﹐恍見馬氏在前﹐常氏惶懼﹐好語告曰﹕我當初實無意殺汝﹐時行杖者稍過﹐遂盡汝命﹐曷不少寬我耶。馬氏曰﹕我死實主母意﹐胡可妄引他人﹖持之愈急﹐竟至不起。然則自罪引他﹐竟可免乎﹖旣知有罪﹐曷若勿爲乎﹖

贊曰﹕

孽惟自作﹐感本自貽。痛加悔艾﹐庶或可追。不思己過﹐反累人爲。縱脫罪罟﹐上天難欺。分謗受惡﹐遷善之基。

壅塞方術。

傳曰﹕所謂方術﹐但凡挾術以求售者﹐皆是也。一語沮遏﹐使不得售﹐卽壅塞也。灌口白沙村﹐有一泰山廟極靈﹐齋祭殆無虛日。一日﹐有醫卜數輩同遊﹐道逢一人極貧﹐眾頗輕之。其人忿然投身江中﹐俄頃抱出一龍﹐謂眾人曰﹕汝輩各以醫卜﹐救人疾急﹐皆是近道。此後於貧素之士﹐切不得輒持二心。嗚呼﹐醫卜爲術﹐而神人謂之近道﹐可壅塞乎﹖又不聞云安女龍之言乎﹖昔翟乾佑在世時﹐專以考召著名。每念云安一邑﹐而江流之險﹐乃有一十五處。一日作法﹐召其灘神﹐俾悉平之。是夕﹐應召而至者﹐一十四灘。獨有一灘﹐召不能至。天師大怒﹐必欲召之。旣至﹐乃一女人﹐峨冠大袖﹐慨然進辭曰﹕天師稟天行化﹐妾一水神﹐何敢抗拒﹖第有未安﹐不容不稟。觀君之意﹐不過欲便舟楫。而不知從事舟楫者﹐日常倍利﹐縱有少費﹐不足爲損。洽江小民三四百家﹐無田可耕﹐無柔可織﹐全仰爲人挽負以資其生。今若盡平灘險﹐在舟楫固甚便﹐在彼小民其於衣食爲如何﹖太上之意﹐必不如此﹖深恐異時獲罪﹐不免負累﹐更宜裁之。天師嘆曰﹕汝之所慮﹐非吾所及。於是復命十四灘之神﹐令各復其險。是夕﹐風雨哮吼﹐雷霆震擊。明日視之﹐一十五灘驚波濤﹐宛然如故。以此觀之﹐非獨方術不可壅塞﹐但凡服力以糊口者﹐亦皆不可壅塞也。昔範文正公在浙西時﹐兩浙饑﹐殍殣相枕。公以吳俗喜佛事﹐因召諸寺主僧﹐諭以谷貴工賤﹐責令處處修造。官亦大興工役﹐倉廒史含之類﹐亦皆葺之。由是工技服力之徒﹐日糊口於公私者﹐無慮千數。一方賴之﹐不至轉徙。公之意﹐豈亦云安神龍之意乎﹖

贊曰﹕

小道可觀﹐第恐其泥。君子之學﹐亦必遊藝。所謂方術﹐聖人不廢。醫卜星歷﹐皆以濟世。我獨壅之﹐難乎免戾。

訕謗賢聖。

傳曰﹕賢聖有三﹐在佛家言之﹐三乘中人是也﹔在道家言之﹐五種仙是也﹔在吾儒言之﹐孔孟諸君是也。立教𨿽各不同﹐心地法門則皆一也。不聞《頗邪論》所謂﹕孔子是儒童菩薩﹐顏子是光淨菩薩﹐老子是摩訶迦葉之說乎﹖嗚呼﹐賢聖遠矣﹐但毀其書﹐卽訕謗之也。然佛家一書﹐多有毀者﹐何哉﹖不過以其談空而言之也。惜其不知如來性如虛空﹐虛空性是如來﹐具足眞淨明﹐妙虛徹靈通﹐而住持眞淨明﹐妙虛徹靈通者﹐如來也。終日眞淨明﹐妙虛徹靈通﹐而未嘗眞淨明﹐妙虛徹靈通者﹐凡夫也。儻能於諸所有﹐一切空卻﹐必使赤灑灑﹑露裸裸﹐淨如虛空﹐然後眞淨明﹐妙虛徹靈通﹐了然卻現﹐上與如來﹐一體無二。孰謂爲不然乎﹖不聞龐老但欲空諸所有﹐不欲實諸所無之說乎﹖龐老前身﹐是維摩居士。維摩前身﹐是金粟如來。其爲此言﹐必非欺誑。然於此有悟有不悟者﹐特其根器﹐人各不同也。昔杜祁公不信佛法﹐每對客輒嘲笑﹐張文定以爲佞佛。醫人有朱其姓者﹐出入於二公之門﹐嘗欲方便﹐勸導祁公﹐久而未獲。一日﹐公病召朱。朱以讀《楞嚴》未了﹐不卽往。旣至﹐公大怒曰﹕《楞嚴》爲何等書耶﹖吾但知有孔孟而已。朱出袖中首軸呈之。公覽訖﹐畢索余軸﹐不覺遽盡十卷﹐乃大嘆曰﹕果奇書也。因拉朱醫同謁文定﹐責其不早以告。文定笑曰﹔譬如失物﹐旣已得之﹐不必詰其得之之晚。公自此卽若有得﹐大加深信。又有徐鉉者﹐亦名士也﹐未嘗知有佛書。中主以一帙《楞嚴》授之曰﹕久看﹐當見精理。旬餘﹐復表上曰﹕臣讀之數過﹐如一器中傾﹐入一器中﹐此絕難曉。中主哂之。嗚呼﹐祁公一覽﹐而遽盡十卷﹔徐鉉踰旬﹐而不曉一字﹐非根器乎﹖

贊曰﹕

人亦有言﹐護疾諱醫。聖賢立論﹐切中百非。旣不能行﹐乃肆詆譏。陳賈議旦﹐叔孫毀尼。言出童羖﹐奚其弗思。

侵淩道徳。

傳曰﹕按經所說﹐昔者善財童子﹐爲修菩薩行﹐勤求一切菩薩法﹐徧參五十三位大善知識﹐然後得證菩提。善知識者﹐是大導師。一語之下﹐能令漆桶底脫。其爲益也﹐豈爲小哉。所謂道徳﹐卽其人也﹐非獨釋老爲然。自古知名之士﹐亦未嘗有不因大善知識﹐有以磨發激勵﹐然後光華烜赫﹐名聞千古。如子房之於黃石翁﹐武侯之於龐徳翁﹐李藥師之於虯須翁﹐顏魯公之於張志和﹐李太白之於賀知章﹐杜少陵之於司馬子微是也。然則道徳於人﹐爲無益乎﹖可侵淩乎﹖昔尹公師魯謫官大梁﹐與老衲法眼禪師遊。一日﹐謂法眼曰﹕某邇來頗以退靜爲得。法眼曰﹕盍若退靜兩忘﹐公卽有省﹐死生之際﹐了然不亂。節度判官朱炎﹐久讀海眼﹐未知趣入。一日﹐問講僧義江曰﹕此身死後﹐此心何在﹖江曰﹕此身未死﹐此心何在﹖炎卽豁然﹐遂能盡通一經之旨。侍郎曾開久慕禪悅﹐未有所契。一日﹐謁圜悟﹐咨決其事。圜悟撚出雲門趙州須彌山放下﹐著兩則公案示之﹐曾卽豁然﹐平生疑情﹐至此始釋。歐陽文忠不信佛老﹐及守毫社﹐聞後唐山隱者許昌齡有道﹐延入郡齋﹐日與之語﹐每有所得﹐自以爲喜。然則道徳於人﹐爲無益乎﹖

贊曰﹕

道尊徳貴﹐萬類所宗。惟忌與怠﹐有慊於中。外示淩轢﹐蓋其凡庸。以僭則逆﹐以傲則凶。宇宙𨿽廣﹐遏惜厥躬。

太上感應篇卷之十一竟

太上感應篇卷之十二

李昌齡傳鄭淸之贊

射飛。

傳曰﹕太上曰﹕混沌旣分﹐天地乃位﹐淸气爲天﹐濁气爲地﹐陽精爲日﹐陰精爲月﹐日月之精爲星辰﹐和气爲人﹐傍气爲獸﹐薄气爲禽﹐繁气爲虫。種類相因﹐會合生育﹐隨其業報﹐各有因緣。然則人之與飛﹐有以異乎﹖《肇論》所謂﹕天地與我同根﹐萬物與我一體﹐非誑語也。然飛之所以與人異者﹐特福業不同﹐軀殼異耳。竊嘗考之載籍﹐誠有自人而淪入其中者﹐亦有自仙而遊戲其中者。劉安民本一富家﹐以好尙虛名而道無實﹐至死後乃爲鳳凰﹐經六十年﹐復得爲人。於此生中﹐勤苦修道﹐始得尸解﹐今在淸華宮中。黃安世本一儒士﹐以志慕飛騰而心不精至﹐死後乃爲飛鴻﹐經九十年﹐復得爲人﹐於此生中﹐精進修行﹐始得上升﹐今在皇曾快樂天﹐非自人而淪入飛中者乎﹖遼東華表柱﹐嘗有一鶴飛集其上。人欲射之﹐鶴語人曰﹕有鳥有鳥丁令威﹐去家千載今來歸。城郭𨿽是人民非﹐何不學仙冢累累。唐明皇在沙苑﹐嘗射一鶴。旣中﹐又復矯翅﹐直向西南飛去。及次年﹐幸蜀於明月觀﹐乃見箭在壁間。問箭所自﹐道眾曰﹕去載重陽日﹐靑城道士徐佐卿帶此而來﹐畱之而去。始知其鶴﹐乃佐卿也。非神仙遊戲其中者乎﹖

贊曰﹕

大道之世﹐人無殺機。烏鵲之巢﹐可俯而窺。機心一萌﹐鷗鳥髙飛。鶻且有義﹐鴉亦稱慈。人胡不仁﹐以弋爲嬉。

逐走。

傳曰﹕上已略陳太上之言﹐今當以佛語爲證。佛言﹕一切眾生﹐實本淸淨。因彼妄見﹐妄習遂生。因彼妄習﹐生死相續。生從順習﹐死從變流。純想卽飛﹐必生天上。情想均等﹐不飛不墜﹐復生人中。想明斯聰﹐情幽斯鈍﹐情多想少﹐流入橫生﹐重爲毛羣﹐輕爲羽族。大抵七趣輪回﹐未入正修﹐有所不免。今爲異類﹐味必不前生曾受人身﹔今受人身﹐未必不前生曾爲異類。是以諸佛菩薩﹑大道至眞﹐常切教人﹐使知生死路頭﹐最爲可畏。不聞密婆私詫阿羅漢於往昔世曾作獼猴﹐驕梵波提於往昔世曾受牛身乎﹖又不聞夫周詢﹑蔡君謨皆蛇精乎﹖按東齋記﹐周詢知安州﹐一日﹐遊園中﹐園吏見一大蛇垂首欄上。視之﹐乃周詢假寐。君模知福州﹐以疾不視事。每夕﹐輒夢遊鼓角樓上﹐憑鼓而睡時﹐通判責鼓角將不打三更﹐對以有大蛇據鼓﹐不得近。君謨旣愈﹐與通判說病中所夢﹐正與鼓角相同。然則七趣輪回﹐未入正修﹐是可免乎﹖當知今之逐走者﹐異日未必不爲走者所逐。欲免輪回﹐不爲人逐﹐當見逐時﹐要當力行救之。昔者﹐河間王久病無生意。忽一道者﹐自稱玄俗﹐詣門請醫。旣而﹐餌以刀圭﹐王卽吐出十數小蛇﹐病亦隨愈。王驚問故﹐玄俗曰﹕此王六世餘殃所致﹐吾非人也。爲王於往世中﹐救一母鹿﹐其鹿乃麟母﹐仁感天地﹐是以上帝遣吾下降﹐爲王救療。然則見逐﹐可不救乎﹖李嬰﹑李淹﹐嘗逐一鹿﹐解其四腳﹐掛於樹枝。先取雜髒爲炙﹐將共食之。俄有一巨人﹐長可三丈﹐持一巨囊﹐鼓步而進﹐嬰﹑淹幾爲所及。旣而﹐畢取其炙﹐納之囊中﹐入山而去。須臾﹐嬰﹑淹皆暴卒。然則見走﹐是可逐乎﹖

贊曰﹕

后稷之棄﹐牛羊弗踐。猩猩人言﹐猿性柔善。有生有知﹐其則不遠。忍充鼎胾﹐甘其肥雋。虎兕可逃﹐人阱難免。

發蟄。

傳曰﹕《月令》曰﹕仲秋之月﹐雷始收聲﹐蟄虫壞戶。季秋之月﹐蟄虫感俯在內﹐皆墐其戶。仲春之月﹐雷乃發聲﹐啟戶始出。蟄者﹐藏也。壞者﹐益也。益小其戶也。﹝﹞者﹐塗也﹐盡塗其戶也。一蟄一啟﹐皆與气侯相應﹐以成變化。然則蟄者﹐是可發乎﹖是以太上書以戒人﹐諸佛尢切加護。昔僧惠覺﹐嘗跨溪造一曼殊室利堂﹐將板築於水際﹐念言﹕方冬﹐百虫皆蟄﹐不可輕傷其生。於是就溪設三晝夜道場﹐誓言板築之日﹐一足多足﹐乃至無足﹐願垂加護﹐悉令遠離。及期掘地及泉﹐乃至橋成﹐不見一蟻。又有宋時老者﹐嘗以父病﹐禱於永祚寺藥師殿前。旣而疾愈﹐備具香信﹐欲就殿建一道場﹐以答靈貺。寺僧義昭曰﹕此殿藥師座下﹐有一聚蜂﹐積年旣久﹐種類頗多﹐今正蟄時﹐恐至驚擾﹐或多傷殺﹐曷若移就別殿。時老不聽﹐僧乃預期禱於佛前曰﹕設齋之日﹐願運神力慈悲﹐覆護在窠內者﹐暫食舊蜜﹐無得出戶。在窠外者﹐且令安住﹐無得輒驚。及期﹐燈燭騰光﹐鐃螺聒耳﹐一晝二夜﹐不見一蜂。嗚呼﹐此𨿽二人願力﹐實亦諸聖加護之力也。孰謂爲不然乎﹖

贊曰﹕

盛徳之主﹐澤及昆虫。板築必時﹐閉藏在冬。人且塞向﹐壞戶則同。跂行喙息﹐生意畢通。養痾伸屈﹐在吾仁中。

驚棲。

傳曰﹕太上戒人無得驚棲﹐與孔子弋不射宿之說﹐意皆一也。大抵鳥之已棲﹐亦猶人之已寐﹐忽然有驚﹐豈不舉家驚擾。眾人視之固有間﹐普心不二者視之﹐則猶己也。昔螺髻仙﹐行第四禪出入息﹐坐一樹下﹐兀然不動。鳥謂之木﹐棲其髻中﹐遂生數卯。螺髻禪覺﹐知頂有卵﹐卽自思曰﹕我若便起﹐不免鳥驚﹐鳥若不至﹐卵必盡壞。於是復入禪定﹐俟其雛生﹐一一飛去﹐然後乃起。又有大樹仙者﹐居殑伽河側﹐棲神入定﹐積年之久﹐形如槁木。遊禽棲集﹐遺尼拘律﹐果於其肩上﹐暑往寒來﹐垂蔭合拱。一夕﹐忽從定起﹐欲去其樹﹐又恐鳥驚﹐於是安忍方便移之﹐移訖乃起。天美其徳﹐賜號大樹。此皆已證果位也心其於一物一命﹐普心如是﹐況福力淺薄者乎﹖惜人不知李奚子﹑陳安世﹐皆以不敢驚棲而能證果。李奚子本一山嫗﹐每遇大雪﹐鳥無安枝﹐往往飛集其家﹐遂畱不去。嫗濟以谷﹐且不敢驚。上帝謂有仁心﹐賜令度世﹐今在酆都﹐位貌特重。陳安世﹐本權叔本家一傭力人﹐平生不踐生虫﹐不殺物命。每出入﹐見飛禽當道﹐必下道引避﹐不欲驚之﹐亦以此故﹐遂得上升。當知登眞之人﹐未有不因慈心於物﹐而能得到其地。

贊曰﹕

凡厥有生﹐各安汝止。夜以安身﹐人物等耳。聖人之憂﹐一物失理。弋不射宿﹐魯論所紀。驚棲𨿽微﹐害人大矣。

塡穴。

傳曰﹕自人觀之﹐固一穴也。自彼觀之﹐爲一穴乎﹖莫不自視爲金房玉室﹑邃館瓊臺。不聞於棼宅南﹑大槐樹下﹐有一聚蟻自國其穴﹐爲大槐安乎﹖又不聞王沂宅後﹐有一大檀樹蘿覆其上﹐下有東蟻自國其穴﹐爲大檀蘿乎﹖蟻之自國其穴爲槐安﹐爲檀蘿﹐亦猶鰕之自國其穴爲長鬢﹐燕之自國其穴爲烏衣﹐各尊其居﹐物物莫不皆爾﹐無足深怪。然則穴可塡乎﹖若塡其穴﹐卽是屯塞其門﹐絕其出路﹐豈不覆族盡死穴中乎﹖按經所說者﹐有比丘得六神通﹐與一沙彌同處林野。比丘定中﹐見其沙彌七日當死﹐因作方便善言﹐諭曰﹕父母思汝﹐汝可暫歸﹐八日卻來。沙彌旣歸﹐八日果來。比丘怪之﹐復入三昧﹐觀察其事﹐乃知沙彌於歸路中﹐一蟻穴流水將入﹐急脫袈裟﹐聚土壅水﹐令不得入。以此因緣﹐延壽一紀。宋郊﹑宋祁﹐兄弟同行﹐逢一異僧﹐相曰﹕小宋當大魁天下﹐大宋亦不失甲第。後十年﹐大宋復遇諸途﹐僧乃大驚曰﹕公丰神特異﹐如能活數萬命者有之乎﹖大宋曰﹕某素貧﹐安得有此﹖僧曰﹕姑思之。大宋良久曰﹕比堂下有蟻穴﹐忽爲暴水所浸。某急編竹橋以度﹐豈此是耶﹖僧曰﹕必是也。小宋今歲當首魁公﹐終不出其下。比唱第﹐小宋果大魁﹐章獻太后乃謂弟不可以先兄﹐因命大宋爲第一﹐小宋爲第十。然則穴可塡乎﹖

贊曰﹕

鴻荒之初﹐其人穴處。所謂管窟﹐鹿豕爲侶。聖人旣作﹐上棟下宇。人獸𨿽殊﹐均樂丘土。蠢動含靈﹐其可失所。

覆巢。

傳曰﹕按太上《保嗣章》﹐但凡嗣續哀絕﹐皆是往世覆巢毀卵﹑焚山竭澤﹑墮胎落子﹐犯一千六百二十條章﹐之人﹐然則巢可覆乎﹖大抵眾生﹐若大若小﹐莫不各有其所依止。其中敷乳產生﹐各自藏護。今覆其巢﹐卽是奪其依止之所﹐產生莫遂﹐不絕嗣乎﹖謹按《本艸》﹐人有覆鸛巢取其雛者﹐是年六十里內﹐連月不雨。蓋鸛能羣飛激云﹐雲散則不雨。又按內攫﹐鷙雛才破殼﹐卽出巢外。其母防其顚墜﹐或爲日曬﹐必取帶葉樹枝﹐周插巢畔﹐日常兩換。葉萎則其雛已去﹐未萎則其雛尙在。人因覆巢﹐畢取其雛。孰謂巢居者爲無知乎﹖請爲更陳一二﹐庶皆知戒。昔溫璋尹京兆﹐置鈴索於廳前﹐使冤訴得以速達。一日獨坐﹐屢聞鈴聲﹐迹之無人﹐但有一鴉飛集其上。璋曰﹕必有覆其巢﹐而取其雛者。旣而﹐果得其人﹐因爲杖之。元汝之元丰中﹐爲魯山宰。忽有鸛雀銜一艸衣﹐墜於庭下﹐立命物色。果煎肉者﹐脫此艸衣上樹﹐將覆其巢﹐取雛供賣。元亦校之。然則巢可覆乎﹖當覆巢之時﹐安知不悲鳴求救乎﹖第人莫曉其語﹐烏得九天禽語﹐書而使之一觀乎﹖白龜年於嵩山東巖下﹐遇李太白曰﹕吾與汝父樂天皆已仙矣。因出一軸素書授之曰﹕讀此﹐可辯九天禽語﹐﹑九地獸言。更修功行﹐仙亦可冀。龜年如戒﹐果得其效。一日過路州﹐太守知其如此﹐延與之坐﹐適有二雀啾喞過庭。守曰﹕彼何言哉﹖龜年曰﹕彼言城西民家﹐廩有餘粟可共就食﹐驗之果然。良久﹐廏馬仰首而斯。守曰﹕彼何言哉﹖龜年曰﹕槽中料熱不可食。問之亦然。

贊曰﹕

昔聞羽族﹐巢必近人。欲遠蛇鸇﹐惟人是親。詎知冠屨﹐心甚不仁。旣肉其雛﹐厥巢是薪。鳳凰髙翔﹐臬獍來馴。

傷胎。

傳曰﹕胎生一類﹐按如佛說﹐維染輪回﹐欲顚倒故。和合滋成﹐橫豎亂想﹐故有胎遏蒲曇﹐人畜龍仙﹐其類充塞。嗚呼﹐人畜龍仙﹐明是不同﹐佛乃列爲一類﹐何哉﹖蓋雜染同而輪回亦同故也。人知愛胎﹐彼不愛乎﹖按仙傳﹐白巍年因入仙洞﹐得一軸素書﹐遂能辯九天禽語﹑九地獸言。一日過潞州﹐太守知其能﹐延與之坐。適將史驅三十羊過庭下﹐中有一羊﹐鞭不肯行﹐又且悲鳴。守曰﹕羊有說乎﹖龜年曰﹕羊言腹有羔﹐將產﹔俟產訖﹐甘就死。守乃畱羊﹐不殺驗之。旣而﹐果生二羔。劉道原爲蓬溪令﹐旣解官﹐宿秦氏家﹐夢一婦人泣訴曰﹕某乃秦氏妻也﹐夫有一妾﹐不肯相下﹐某怒痛捶﹐遂盡其命。爲妾所訴陰君﹐處某已死﹐且以某爲狠﹐謫罰爲羊﹐見在秦氏欄中﹐明日將充君庖﹐某死固自分﹐但腹有羔﹐若因某受烹﹐業愈重矣。願賜一言﹐得免甚幸。黎明言之﹐則已烹矣。舉家大哭﹐納羔其腹﹐瘞之別墅。然則胎可傷乎﹖

贊曰﹕

鹿以廳縶﹐腸斷而死。鱔或就烹﹐屈身護子。物之牽愛﹐甚於愛己。人亦有娠﹐以續以嗣。胡不反思﹐舉斯加彼。

破卵。

傳曰﹕信相善薩白佛言﹕有諸眾生﹐無有子息﹐孤獨自居﹐何罪所致﹖佛言﹕是人前生爲人暴惡﹐不信罪福﹐捕雛食卵﹐令諸飛禽各失其子﹐悲鳴叫裂﹐眼中血出﹐是以此報。佛語如是﹐而太上《保嗣章》言之﹐亦如是。然則卯可破乎﹖按《鞞婆沙論》﹐眾生流轉﹐至爲卵生。識居其中﹐爲卵所纏﹐爲卵所裹﹐須自啄破﹐雛乃得生。其爲業也﹐從可知矣。又云﹕鸛﹑雁﹑鴛鴦﹑孔雀﹑鸚鵡﹑鴝鵒﹑千秋﹑金翅等鳥﹐或龍或人﹐皆卵生也。竊嘗不以爲然﹐鳥固卵生﹐安有人而亦卯生也。及見耆屍﹑復缽屍﹑徐偃王事﹐乃知人從卵生﹐誠亦有之。昔闊地佗有一商人﹐入海采寶﹐得二鵠烏﹐一失一生﹐隨意所化﹐毛色可鸛。俄生二卵﹐卵破雛生﹐乃二童子﹐後皆出家﹐證阿羅漢﹐一名耆屍婆羅尊者﹐一名復缽屍婆羅尊者。按《徐州地裏志》﹐昔徐君宮人﹐娠而生卵﹐卵破兒生﹐長而仁智﹐襲君徐國。生時偃故﹐故名偃王。孰謂人無卵生者乎﹖支遁少時﹐嘗與其師難問物類。遁謂﹕物卵未生﹐不足爲殺。師不能屈﹐取一雞卯投之於地﹐殼破雛行﹐久而俱滅。蓋魂識也。遁乃感悟﹐終身蔬食。李道念好食雞卵﹐晚得奇疾。太守褚澄投以蘇汁﹐卽時吐出一十三物﹐剖開皆雞羽翅爪距﹐悉具立能飛行。道念大懼﹐自此不敢復食。然則卵可破乎﹖竊嘗論之﹐卵生之中﹐卵至多者﹐無若魚類。大則無慮數千﹐小則不減數百。若殺一魚﹐其爲破卵﹐可勝言哉﹖李衝元將殺一鮎﹐先夢一皂衣嫗曰﹕妾腹中﹐有五千子。妾生﹐五千子亦生。妾死﹐五千子亦死。敢望哀憐﹐特貸一命。元遂放之。富商楊序宣和間﹐夢神告曰﹕子逾旬當死﹐若能救活億萬命﹐乃可獲免。序曰﹕大期已迫﹐物命有限﹐未易滿數。神曰﹕佛書有云﹕魚卵不經﹐鹽漬三年﹐尙可再活﹐曷不圖之﹖序於是大書神語於通衢壁間。由是﹐人皆知戒﹐見人殺魚﹐卽從取卵﹐投之江中。如是月餘﹐復夢神曰﹕億萬之數﹐已是過滿﹐壽可延矣。旣而果然。大抵我能救物命於臨危﹐則我命亦無不延於欲絕。

贊曰﹕

有生之形﹐其性則具。混沌曷死﹐以鑿之故。暴彼無知﹐豈曰公恕。元鳥生商﹐聖靈所寓。隱顯莫測﹐寧不戒懼。

太上感應篇卷之十二竟

太上感應篇卷之十三

李昌齡傳鄭淸之贊

願人有失。

傳曰﹕《涅盤經》云﹕諸修心人﹐要當以六法平等智力﹐攝制自心﹐必使於運用時﹐一切平等。云何爲六﹖一者如響平等智力﹐二者如鏡像平等智力﹐三者如幻平等智力﹐四者淸淨平等智力﹐五者世法平等智力﹐六者集因緣平等智力。大抵具如是之智﹐便當有如是之力。世間萬法﹐豈不如響﹑如像﹑如幻乎﹖如是了知﹐豈不爲智﹖豈不淸淨所集﹐因緣亦復平等乎﹖當知願人有失﹐特其未到此地耳。博州鼓角樓﹐每至三更﹐卽有一鬼掩鼓不能擊﹐直更者屢受杖﹐不能制。聞奯禪師有道行﹐因往問之。師曰﹕何不捉住﹖兵曰﹕鬼何可捉﹖師曰﹕但禁气勿言﹐卽可捉也。兵如戒﹐果能捉之。鬼曰﹕吾於此邦﹐所畏者﹐惟奯禪師﹑黃二叔二人而已。太守已下﹐皆無所畏﹐更何有於汝哉。旣而﹐訪尋黃二叔﹐乃一老圃﹐三十年以鬻菜爲業﹐初無他長﹐惟是菜之老嫩﹐束之大小﹐價之髙低﹐持心不二而已。嗚呼﹐持心不二﹐而遂爲鬼神敬畏﹐當知持心有二者﹐必爲鬼神戲侮也。不聞余副使之事乎﹖李士衡奉使髙麗﹐武人餘英爲之副。凡髙麗所得禮幣﹐及諸贈遺﹐士衡皆不關意﹐一切委之副使。副使慮過海船漏﹐盡以士衡之物藉船底﹐獨以己物置其上。無何﹐果遇大風﹐船幾傾覆。舟人請減所載﹐倉忙間不暇揀擇﹐信手撚出﹐棄之中流。少頃風定﹐試自點檢﹐則所棄皆副使之物。士衡之物﹐宛然獨在﹐無一失者。反受如此﹐安知非海神戲侮而至然乎﹖

贊曰﹕

民不堯舜﹐伊尹自咎。獨爲君子﹐伯玉所否。欲並生哉﹐無負髙厚。維彼厲人﹐挽眾同醜。是誠何心﹐不愧飛走。

毀人成功。

傳曰﹕佛告首迦長者曰﹕善業有十﹐能令眾生得大威徳。一者於諸眾生﹐無嫉妬心﹔二者見他得利﹐生歡喜心﹔三者見他失利﹐起憐憫心﹔四者於他名利﹐生欣悅心﹔五者見失名譽﹐助懷憂惱﹔六者發菩提心﹐造佛形像﹐奉施寶蓋﹔七者於己父母﹐及賢聖所﹐恭敬奉事﹔八者勸人棄捨少威徳業﹔九者勸人修行大威徳事﹔十者見無威徳人﹐不生輕賤。離垢菩薩曰﹕亡心懷於眾﹐從善如流﹐對治除嫉妬之心﹐感果得大賢春屬。大抵於人﹐無所妬毀﹐在我必增威徳﹐在彼不無感悅。異日因緣會遇﹐不爲大善知識﹐必爲大善春屬。孰謂爲不然乎﹖澶淵之役﹐契丹受盟而歸﹐萊公每有自多之色﹐上亦頗以爲得。冀公忌之﹐諧於上曰﹕澶淵之役﹐寇準以陛下爲投瓊與虜博耳。苟非勝虜﹐必爲虜勝﹐非爲陛下劃久長計﹐此卽春秋城下之盟﹐諸侯猶且恥之﹐陛下以爲功乎﹖上由是大沮。待準復疏廣州之役時﹐轉運王罕以按部至海州﹐郡守衝簡以蠟圓告急。罕進至惠州﹐廣民又躍馬求救。罕下令﹐每村使三大戶﹐各募壯丁二百人。又帖所屬每縣﹐各募弓兵二十人﹐又親募驍勇者二十人以自衛。旣而﹐得暴掠者十餘人﹐皆腰斬以徇。洎至廣州﹐子死賊手﹐亦不哭。自此﹐南門不閉﹐糧運得通﹐賊乃引去。時提刑飽軻駐軍潮州﹐乃日遞一奏﹐言罕畏怯不戰。而練官李兌從而爲助﹐罕由是降一官﹐商監信州商稅﹐軻獨受賞。嗚呼﹐萊公之功﹐可謂大矣﹔王罕之功﹐亦不小矣。冀公李兌一言﹐遂至如是。若二公者﹐爲善業乎﹖知對治乎﹖當知異日感果﹐必無大威徳業﹐亦無大賢春屬也。

贊曰﹕

三後協心﹐治臻成康。蕭規曹隨﹐漢基遂昌。李訓忌注﹐甘露禍唐。事不己出﹐乃肆鑄張。敗國多矣﹐已寧不傷。

危人自安。

傳曰﹕須菩提白佛言﹔世尊﹐善男子﹑善女人﹐發阿耨多羅三藐三菩提心﹐云何應住﹐云何降伏其心。佛言﹕善哉﹐善哉﹐善男子﹑善女人﹐發阿耨多羅三藐三菩提心﹐應如是住﹐如是降伏其心。須菩提一聞此言﹐早已默笑曰﹕惟所謂如是﹐果何義哉﹖大抵我欲降伏﹐便可降伏﹐如是而已。夫復何爲彼危人自安者﹐能曉此乎﹖惜其不知一大藏教﹐與今篇中所說﹐只是論个心字。今也乃欲置人於危﹐求己之安﹐爲降伏乎﹖人果危而己果安乎﹖多見得罪於天﹐禍將自及也。昔王文正公旦與王冀公欽若﹐同在政府。一日﹐上出喜雨詩以示二府。文正袖歸語同列﹐上詩有一字誤寫﹐須進入否﹖冀公曰﹕此亦無害。旣而﹐密以奏﹐上大怒﹐明日厲聲責文正曰﹕昨朕詩中有一字誤處﹐何不奏來﹖文正以下﹐皆再拜謝﹐獨馬知節不拜﹐具以實奏﹐且盛稱王曰﹕不辯眞宰相也。蘇文忠在杭州﹐上欲用之。王禹玉曰﹕軾詩中﹐曾有惟有蟄龍知之句。陛下龍飛在天而不敬﹐反求蟄龍知乎﹖上曰﹕自古稱龍者多矣﹐如荀氏八龍﹐孔明臥龍﹐豈乃人君方言龍哉。旣退﹐章子厚責禹玉曰﹕相公豈欲覆蘇公之族乎﹖禹玉曰﹕此舒亶之言也。子厚曰﹕舒亶唾﹐可食乎﹖鳴呼﹐此皆危人太甚者也。向非聖上明察﹐二公受禍﹐其有輕乎﹖諒於如是之說﹐尢不曉也。

贊曰﹕

坎以習教﹐蠱以振民。蹇以正邦﹐屯以經綸。君子居險﹐志則爲人。天助者順﹐其道大伸。王衍三窟﹐秪以殺身。

減人自益。

傳曰﹕人生十年﹐尙有童气。二十弱冠﹐或可望成。使有前程﹐自當奮發。若無其福﹐不免蹉跎。旣而妻子累心﹐家計在念。或處官﹐而官事擾擾﹔或營利﹐而市道區區。不覺不知﹐大期遽至﹐空身赤手﹐無一自隨﹐正令气焰炙天﹐亦所不免。不聞本淨禪師之言乎﹖侍郎楊晉卿問本淨曰﹕此身生時﹐從何處來﹖死後歸何處去﹖師曰﹕如人夢時﹐從何而來﹖睡覺時﹐從何而去﹖曰﹕究竟如何﹖曰﹕夢時不可言無﹐覺時不可言有。𨿽有有無﹐而無往來之所。貧道此身﹐亦復如是。因說偈曰﹕視生如在夢﹐夢裹實是鬧。忽覺萬事休﹐還同夢時悟。智者會悟夢﹐迷人信夢鬧。會夢如兩般﹐一悟別無悟。富貴與貧賤﹐亦復無別路。師之此言﹐可謂盡矣。世間萬法﹐無一非夢。郭從義鎭河陽﹐於洛中造一大第﹐凡千餘間﹐皆以香栢爲之﹐乃至以文梓爲梁﹐花石甃地﹐穿池引水﹐築山種果﹐周設碾磑﹐廐庫亭閣﹐無不備具。第成﹐約費白金五千鋌。次年﹐被召還都﹐暮抵其第。秉燭周覽﹐尙未及徧﹐時朝會有期﹐不容久駐。飯罷少憩﹐侵星而出﹐旣朝復歸﹐行至東都乃卒﹐不復再至。家人不能居﹐獻之於官﹐官以賜涪王。涪扶鳩王徙﹐房陵遂爲閒館。陳恭公於潤州﹐治一大第﹐亦極閎壯﹐軒亭池館﹐綿亙數百餘步。第成﹐公已疾﹐但得肩輿一登西樓而已﹐繼亦遂卒。人因名其第爲三不得曰﹕居不得﹐修不得﹐賣不得。云﹕回視卜築之日﹐非一夢耶。於此益知減人自益﹐適足自減。不聞太上所謂﹕或損之而益﹐或益之而損之說乎﹖

贊曰﹕

益下損上﹐民悅無疆。薄人厚己﹐理不可常。六爻無咎﹐謙尊而光。盈虛消息﹐相爲抑揚。求自益者﹐鮮不覆亡。

以惡易好。

傳曰﹕我之此身﹐耳聞眼見﹐身覺意知﹐明明是有。按如佛說﹐地水火風﹐四緣假合﹐妄有六根。四大若離﹐我此妄身﹐當在何處﹖我之此心﹐作善作惡﹐見於日用﹐明明是有。按如佛說﹐四大六根﹐中外合成﹐妄有緣气﹐於中積聚。似有緣相﹐假名爲心。旣知此理﹐離幻求覺。按如佛說﹐依幻說覺﹐亦名爲幻。若說有覺﹐猶未離幻。說無覺者﹐亦復如是。然則我身﹑我心﹐及求覺者﹐皆名爲幻。況彼外物﹐何者非幻﹖而於其中﹐妄分好惡乎﹖毗合浮曰﹕假借四大以爲身﹐心本無生因境有。前境若無心亦無﹐罪福如幻起亦滅。四祖曰﹕境緣無好醜﹐好醜起於心。心若不彊名﹐妄情何從起。黑梵志嘗運神力﹐以兩手掌各擎一株合勸梧桐花﹐供養於佛。佛言放下﹐著梵志放下左手一株。又言放下﹐著梵志又放下右手一株。又言放下﹐著梵志曰﹕世尊﹐我秪擎兩株花﹐一時放下了﹐我今空身而住﹐更教我放下个什麼﹖佛言﹕我非教汝放捨其花﹐只教汝放下外六塵﹑內六根﹑中六識。若能於此三者﹐一切放捨﹐無放捨處﹐卽是汝免生死處。梵志當下豁然﹐得大解脫。唐徳宗時﹐吳元卿爲六官使。時洛陽花卉盛開﹐元卿頗生愛著。忽空中有聲曰﹕虛幻之相﹐開謝不停。能壞善根﹐七者安用嗜之﹖元卿豁然﹐亦得解脫。是以王文正不好千金玉帶﹐呂文穆不好能照二百里鏡﹐蓋曉此也。以惡易好者﹐何足以此而告之哉。縱於佛書﹐卒未有悟﹐曷不以吾儒己所不欲﹐勿施於人之言﹐而自悟乎﹖王旦爲相﹐有以玉帶因其弟爲獻曰﹕此帶絕好。公曰﹕身自負重﹐使人道好﹐好不亦勞乎﹖故平生所系﹐止於賜帶。呂文靖爲相﹐有因其婿以古鑑求售曰﹕此鑑能照二百里外。公曰﹕吾面不過楪子大﹐何用照二百里﹖

贊曰﹕

子路敝縕﹐不羨狐貉。幻銅爲金﹐呂仙恥學。素乎貧賤﹐君子所樂。紫色奪朱﹐鄭聲亂樂。穿窬之智﹐曾不俯怍。

以私廢公。

傳曰﹕國爾忘家﹐主爾忘身﹐公爾忘私﹐臣之分也。其可以私而廢公乎﹖苟或以私廢公﹐不免以是爲非﹐以賢爲否﹐敗亂國事﹐莫此爲速。是以君子不敢爲也。趙康靖公槪﹐初與歐陽文忠修﹐同在館閣。槪重厚寡言﹐修頗輕之。及修以其甥穢事連逮﹐上怒獄急﹐二府皆欲文致其罪﹐羣臣莫敢言。槪獨慨然上疏曰﹕歐陽修以文學爲近﹐臣不可以閨房曖昧事輕加污蔑。臣與修蹤迹素疏﹐修之待臣亦薄。所惜者﹐朝廷大體耳。或謂槪曰﹕公不與歐陽公有隙乎﹖公曰﹕以私廢公﹐槪所不取﹐何敢爲乎﹖至和中﹐趙抃爲禦史﹐範公鎭爲練官﹐以論陳恭公事有隙。熙寧中﹐王介甫執政﹐恨景仁數訐之於上前﹐欲因事中之。一日﹐上問景仁於介甫。介甫曰﹕請問趙抃﹐便可知其爲人。及問趙抃﹐則曰﹕忠臣也。上曰﹕卿何以知其爲忠﹖曰﹕嘉佑中﹐仁宗違豫﹐鎭首請立皇嗣﹐以安社稷﹐非忠臣乎﹖旣退﹐介甫切責曰﹕公不與之有隙乎﹖抃曰﹕何敢以私廢公﹐某所以直言不隱者﹐先國家而後私讎也。若二公者﹐眞可謂公爾忘私者也。

贊曰﹕

公以理勝﹐私以利言。利欲一啟﹐天理泯然。流靡之極﹐盜賊相挺。起於有己﹐反側陂偏。托公濟私﹐抑又甚焉。

太上感應篇卷之十三竟

太上感應篇卷之十四

李昌齡傳鄭淸之贊

竊人之能。

傳曰﹕碧陵迦婆蹉過河﹐忽聞蓮香河神責之曰﹕尊者爲阿羅漢﹐何故偸我香﹖蹉曰﹕香自至鼻﹐何名爲偸。竊嘗三復斯言﹐大有深旨。大抵香塵自如﹐以我鼻根﹐起諸齅識﹐分別曰香。按如佛法﹐卽名爲偸。當知竊人之能﹐以爲己能﹐眞爲偸也忽昔髙齡晚而祭酒﹐道气不交﹐靈助無主。是以羣邪纏互﹐急行其禍。保命眞君謂許長史曰﹕髙齡之無徳也久矣﹐鬼訟之紛錯也積矣。又嘗鑿敗古人碑銘﹐以爲己文。水官譴其蔽善以自操﹐陰賊於鬼神﹐特列於訟事之首以告﹐其罪必不免矣。未幾果卒。然則他人之能﹐是可竊乎﹖不聞石曼卿之事乎﹖曼卿死後數年﹐夢其友關詠曰﹕吾平生作詩多矣﹐自以陽平代意一篇﹐詞意深美﹐最爲得意。然世人空有稱之﹐能令此詩盛傳於世﹐在永言耳﹐詠覺頭爲增演其詞隱度人﹑迷仙引﹐使人歌之。他日復夢﹐曼卿來謝。嗚呼﹐詩不得彰﹐尙以爲請﹐況竊一以爲己能者乎﹖

贊曰﹕

見賢思齊﹐見聖克由。萬善備足﹐在人反求。思不如舜﹐以爲己憂。安有羊質﹐傳以貔貅。欺人自欺﹐亦孔之羞。

蔽人之善。

傳曰﹕自古以來﹐技而知名後世者﹐未有不因於人﹐如滕王元嬰之工蛺蝶﹐公孫大娘之舞劍﹐曹剛之琵琶﹐米嘉榮之歌。但以主建宮詞﹐及唐賢詩句﹐偶及之耳。所謂善者﹐但凡稍有所長﹐皆爲善也。使不得彰﹐卽蔽之也。不聞許君晉公之事乎﹖昔許眞君在世日﹐嘗修一觀﹐欲記其事﹐偶得一片古碑﹐文已磨滅﹐因剗去舊文﹐勒其新記。自是﹐卽恍惚不安。一日﹐徐步庭際﹐忽聞空中有聲曰﹕許君﹐許君﹐速詣水官求救。不然﹐恐有不測之釁。許愕然﹐炷香虔祝﹐願聞求救之由。良久﹐復聞曰﹕所剗舊碑﹐𨿽已磨滅﹐而當時作文之人﹐見詣水官﹐訴君奪彼之名﹐顯君之名。由是水官將有執對之命﹐宜早圖之。許君於是訪尋舊文﹐別爲立石刻之。是夕﹐復夢一神謝曰﹕蒙君再顯吾名﹐無以相報﹐請作水陸大醮﹐普告萬靈﹐庶得三官舉名﹐可以證道。許君如戒修之﹐後果得道。蔡州旣平﹐憲宗命道士至境﹐設醮於紫極宮。宮本吳少誠生祠﹐裴晉公廢以爲宮。設醮之日﹐霹靂大震。韓公所作平淮西碑﹐其石本少誠徳政舊碑。是日﹐流汗成泥。旬餘﹐卽有中使至﹐磨去韓公平淮之作﹐復刻少誠徳政之文。蓋化於夢中﹐了有所見也。嗚呼﹐文字尙爾﹐況其善又甚於文字者乎﹖

贊曰﹕

蔽賢之罪﹐是謂不祥。原其初心﹐忌人所長。玉在木潤﹐珠生夜光。物有良貴﹐猶難掩藏。嫉能壅善﹐欲蓋而章。

形人之醜。

傳曰﹕醜也者﹐乃妍醜之醜也。形也者﹐形容之形也。如聶崇儀之好嘲﹐章齊一之善謗是也。崇儀能詩好嘲﹐𨿽僚友亦所不問﹐竟坐謗政﹐竄死登州﹐橐葬道傍﹐無不馬者。章齊一能詩好嘲﹐人有醜行﹐必形於詩﹐由是盛傳﹐不復可掩。其間不無溢惡﹐甚至破人婚姻﹐隔人眷屬。竟以此故﹐晚得惡疾﹐嚼舌而卒。然則人之有醜﹐是可形乎﹖惜其不聞黃坑之事﹐聞必戒也。武弁有段遘者﹐嘗過黃坑。從者於馬前﹐拾取數斤髑髏。中有一片﹐其上隱隱有逃走奴字﹐蓋鯨蹤入骨也。是夕﹐從者卽夢一人﹐以手陣面﹐從而索骨﹐且曰﹕我羞甚﹐切急爲我深藏﹐無令人見﹐我當有以報君。從者驚覺﹐立爲瘞之。他日再過黃坑﹐復夢前索骨者告曰﹕向感君恩﹐去此數步﹐地下大有伏藏﹐聊以爲謝。如戒掘之﹐果獲財至十餘萬。然則形人之醜﹐安知異日﹐亦無其報戒哉。

贊曰﹕

美如昭君﹐圖畫故錯。矧玆利。過於丹臒。所謂形容﹐巧於描摸。眾

旣喧播﹐終難洗濯。以我片言﹐陷人大惡。

訐人之私。

傳曰﹕訐也者﹐不但形容﹐直訐之也﹐如呂吉甫輩是也。曾子宣之爲司農卿也﹐呂吉甫代之﹐遽乞令天下﹐言司農未盡﹑未便等事。張粹明之爲司農卿也﹐舒亶代之﹐盡納丞簿﹐言司農不了事件。周師厚爲湖北提舉﹐有供給酒數十瓶﹐托監鹽張商英賣之。商英以告察訪蒲宗孟﹐宗孟劾奏其事﹐師厚坐此降官。張商英爲館職﹐囑舉子於判監舒亶。亶繳奏其簡﹐商英亦坐此奪官。夫豈不知子貢所謂惡訐爲直之說乎﹖厚徳之士﹐其肯然乎﹖韓魏公琦爲相﹐每見文字有攻人隱惡處﹐必手自封記﹐不令人見。陳忠肅瓘在言路﹐知無不言﹐然彈擊不以細﹐故未嘗及人之私。蘇丞相煩在抗州日﹐有要人以私事囑公﹐公不聽。其人後當言路﹐乃懷忿﹐極口詆公﹐或勸公上其囊日請托書札。公笑曰﹕訐人之私﹐吾豈爲之﹖胡公宿知洞州。前守滕公大興學校﹐費錢數千萬。未訖罷去﹐羣小斐然興謗﹐皆以滕公費錢不明。自通判以下﹐皆不肯書其簿。公於坐中折之曰﹕諸君佐滕﹐候幾時矣。假有不臧﹐奚不早告﹐陰拱以觀。俟其去﹐乃書字之﹐豈美事乎﹖一坐大慚﹐乃書。爲人至其於厚﹐涼薄其相距﹐便萬萬遠矣。

贊曰﹕

訐異於直﹐聖人惡之。謂其陰崄﹐乘機抵巇。指天信誓﹐握手笑嬉。利害小及﹐反眼相持。匪兕匪虎﹐彼何人斯。

耗人貨財。

傳曰﹕耗人貨財﹐使之門戶雕零﹐子孫狼狽﹐爲彼人者﹐其爲罪也﹐豈爲小哉﹖文奇之事﹐便可見也。文奇以燒煉遊於兩蜀諸貴之門﹐凡畱意於鑪火者﹐無不爲其所欺。富商有李十五郎者﹐積貨累萬﹐惑奇之術﹐三年之間﹐掃地殆盡﹐爲識者所笑﹐遂至自經。奇乃捨去﹐復於劍州僦一屋﹐於中煆藥。無何火發﹐延燒一坊﹐奇倉皇走避﹐迷入林中﹐遽爲鷙獸所逐。旣而﹐深入溪谷﹐復爲鷙獸所隨。俄頃天明﹐已爲捕者所獲。獄具斬於燒藥之所﹐以謝居民。然則他人貨財﹐是可耗乎﹖他人貨財不可耗﹐己之貨財﹐亦可耗乎﹖請爲更舉一事﹐庶幾爲子弟者皆知所戒。王祖徳紹興乙丑﹐死於秦州。一日﹐其妻與其子暮坐堂中﹐恍見祖徳從外歸﹐責曰﹕吾聞家中已議賣宅﹐宅乃祖業﹐安可輒以。又曰﹕吾平生所寶﹐黃筌﹑郭熙山水﹐李成寒枚﹐凡十軸。聞亦持出﹐令人議價。吾下世未幾﹐家不至貧﹐何至如是﹖吾思家甚切﹐無計可歸﹐幸值中元﹐得暫歸耳。若不速攺﹐吾將禍汝。其妻大懼﹐不復議賣。以此觀之﹐他財我財﹐皆不可耗。

贊曰﹕

女魃政貧﹐窮鬼疾富。爲妖爲孽﹐理不可究。人性至貴﹐族親黨友。亦獨何心﹐妬人所有。公劉好貨﹐惟民之厚。

離人骨肉。

傳曰﹕骨肉者﹐血屬也。此皆人之大倫﹐何可離間。不聞張嵩山之事乎﹖昔張孝基爲同郡一富人婿。富人止有一子﹐偶有微過﹐家人共嫉﹐因逐出之。未幾﹐富人病﹐臨死盡以家財付孝基。後數年﹐孝基見富人之子乞丐於路﹐因召問曰﹕能灌園乎﹖曰﹕如得就養﹐幸甚。旣而有餘﹐復召問曰﹕能管庫乎﹖曰﹕得灌園已自幸﹐得管庫﹐尢厚幸也。於是使之管庫。久而﹐其子益馴謹﹐無復故熊。孝基念言﹕彼實父子﹐我其可但利其財﹐使此一段美事因循蹉過乎﹖於是盡舉家財還之﹐時人莫不稱嘆﹐以爲古所未有。孝基死後﹐其友數人因遊嵩山﹐道逢一貴人﹐旌旗滿野﹐騶禦聯翩﹐如守土大臣新上任狀。竊視專車者﹐乃孝基也。相與前揖﹐請問所以致此之由。孝基曰﹕卽還財事也。語脈未終﹐忽已不見。噫嘻﹐爲人婿而如孝基者﹐世間有幾人耶﹖他人處此﹐能如是耶﹖昔抗州有一士子﹐亦爲富人婿。富人病且死﹐念其子方三歲﹐乃命其婿主其貲﹐作遺書付之曰﹕他日分財﹐以十之三與子﹐七與婿。及其子長成﹐乃訴於官。時張忠定爲郡守﹐閱遺書﹐以酒酹地曰﹕汝之婦翁﹐眞智人也。爲其子幼﹐故作此計﹐使汝勤加撫育耳。苟或不然﹐其子不免死於汝手。乃命以七與子﹐以三與婿﹐二皆泣謝而去。嗚呼﹐以此婿而望嵩山﹐則嵩山腳踏實處﹐固已遠在天上﹐安得不爲神仙﹖以此婿而求之他﹐則此婿一折而伏﹐尙爲知義﹐豈不愈於狠戾不情﹐不足倚伏者乎﹖其望嵩山﹐尢天遠矣。

贊曰﹕

古有太宗﹐輯正昭穆。姬典之訓﹐亦聯宗族。後世義聚﹐重其親睦。聖如周公﹐間於二叔。長舌諞言﹐慘彼螫毒。

太上感應篇卷之十四竟

太上感應篇卷之十五

李昌齡傳鄭淸之贊

侵人所愛。

傳曰﹕許眞君在世日﹐嘗於南昌誅一蛇精。道侶願從者﹐無慮千數。眞君止選素所知者三百人﹐與之偕行。旣而﹐夜宿山下﹐又慮其修行無力﹐因向火取三百塊炭﹐變爲三百美人﹐遣令試之。及明驗視﹐惟吳猛﹑施道一二人﹐衣無炭迹。餘二百九十八人﹐皆是與炭合者。當其合時﹐豈不人人視爲一美婦人﹐安知特一塊炭乎﹖大抵皆欲習未斷﹐易至如是﹐況不知修行者乎﹖昔陶谷奉使江南﹐崖岸髙古﹐風采凜然﹐𨿽燕談﹐未嘗啟齒。韓熙載謂所親曰﹕吾觀是人初非端士﹐其守可隳﹐當令諸公一笑。乃選名妓﹐得秦弱蘭者﹐衣以獘衣﹐使詐爲驛子之女﹐旦暮擁帚﹐掃灑驛庭。弱蘭有絕色﹐陶爲之動﹐遂失謹獨之戒﹐因作郵亭詞數闋﹐使弱蘭歌之。後數日﹐李主大張燕﹐以巨鍾酌公﹐公嚴毅如初。於是出弱蘭﹐使歌所贈詞以侑之。谷乃大慚﹐竟至醉吐茵席。李主自此﹐待之薄矣。及歸﹐朝廷已知﹐不復任用。文潞公在蜀﹐頗多燕集﹐有飛語聞。適禦史何聖從﹐名郯﹐謁告歸蜀﹐生因令密訪其事。郯將壓境﹐潞公爲之灈。張少愚﹐名兪﹐白公曰﹕聖從之來﹐亦不足慮。前任漢州﹐適同郡會﹐有營妓善舞﹐聖從愛之。至問之姓﹐妓曰﹕妾姓楊。聖從曰﹕所謂楊臺柳也。兪卽取其項帕﹐題詩其上曰﹕蜀國佳人號細腰﹐東臺禦史惜妖燒。從今喚作楊臺柳﹐舞盡春風萬萬條。因命其妓﹐作竹枝詩歌之。聖從爲之大醉﹐此可以見其守也。公曰﹕姑密之。及聖從至﹐果自嚴重。潞公宴之﹐因迎其妓雜府妓中﹐使歌少愚之詩以侑之。聖從亦爲之醉﹐旣而喧傳﹐遂達聖聽。及歸﹐不復引見。潞公之謗﹐由是遂息。嗚呼﹐陶谷固無所守﹐聖從素稱方直﹐奚亦爾耶。大抵形之於言﹐卽是已動於中矣。豈非欲習未斷﹐妄認幻軀﹐自生愛見而然耶。

贊曰﹕

人之愛己﹐甚於璠玙。人之愛子﹐亦如予乎。推其所愛﹐他莫不如。奚獨殘忍﹐肆其侵漁。美人寶玉﹐幾覆漢車。

助人爲非。

傳曰﹕一本云﹕教人爲非﹐大抵皆是成人之惡﹐不能導人以善。不聞佛之言乎﹖佛言﹕說法教化﹐名爲法施﹐能令眾生出於聞道。以是因緣﹐於未來世﹐得七種報﹕一者眾生聞法﹐頓除嗔恚﹐我於來世﹐得成上色﹔二者眾生聞法﹐慈心不殺﹐我於來世﹐得壽命長﹔三者眾生聞法﹐不盜他財﹐我於來世﹐多饒財寶﹔四者眾生聞法﹐開心樂施﹐我於來世﹐身得大力﹔五者眾生聞法﹐癡措頓除﹐我於來世﹐得無礙辯﹔六者眾生聞法﹐信心不惑﹐我於來世﹐信心明了﹔七者眾生聞法﹐方便隨順﹐我於來世﹐得菩提道。然則導人以善﹐豈不愈於助人爲非乎﹖請爲各舉一事﹐庶皆知戒。元丰間﹐李之純凡三任爲成都漕﹐仁民愛物﹐蜀人安之。按察之餘﹐尢畱意於掩骼埋胔。小吏徐熙﹐本眉人﹐頗知爲善。之純專以委之﹐熙亦身任其責。一日﹐市西金花街百姓有王彬者﹐以病入冥司﹐見朱紫﹐數官聚廳而坐﹐召熙前曰﹕適天符下﹐李之純以葬枯骨有功﹐更與知成都府一任。汝以主行文書有力﹐賜汝一子及第。汝爲誠愨﹐人必汝信﹐歸可宣言﹐庶皆知勸。元佑三年﹐李之純果加寶文閣直學士﹐知成都府。徐熙有子﹐名適﹐亦於其年李常寧榜下登第。此卽助人爲善﹐而亦獲其報者也。政和間﹐有旨大修西內。時王璹爲轉運﹐以科擾罷職﹐詔起徽猷宋升爲都轉運﹐俾主其事。升用意太過﹐大索牛骨灰﹐用塗宮壁﹐貴令光潤。然下令太峻﹐民至殺牛馬﹑發冢取骨以應﹐尙猶不足。時孫貺﹑韓容﹐皆爲幕屬。貺不喜其事﹐引疾罷去。容獨建議﹐請發城外五代時十數叢冢以足用。宣和間﹐貺忽暴卒﹐至泰山﹐所見一門﹐榜曰淸夷。吏以鐵叉逼令供滅族狀。貺曰﹕某當初﹐正以此罷﹐恐誤耳。俄見數鬼引出二囚﹐皆大枷鐵杻﹐各有一鬼從傍﹐以鐵扇揮擊﹐扇皆鐵釘﹐流血被體。視之﹐乃璹﹑升也。一辯乃伏。貺臨出﹐則容亦追至。吏復以鐵叉﹐逼令供滅族狀。容曰﹕我固有罪﹐父祖何辜﹖若令舉族皆滅﹐不亦過乎﹖俄聞殿上曰﹕只令供房絕狀。貺言之。未幾﹐容之一房﹐果皆死盡。此卽助人爲非﹐而立獲其報者也。然則助人爲非﹐是可爲乎﹖

贊曰﹕

佐甕得嘗﹐佐國得傷。善惡以類﹐人事之常。助傑爲虐﹐同底滅亡。抱薪於火﹐沃沸以湯。灼爛之禍﹐如券取償。

逞志作威。

傳曰﹕《寇萊公六悔銘》曰﹕官行私曲﹐失時悔﹔富不儉用﹐貧時悔﹔藝不少學﹐過時悔﹔見事不學﹐用時悔﹔醉發狂言﹐醒時悔﹔安不將息﹐病時悔。公之此言﹐眞寡悔之大法也。愚愛其言﹐故特取之﹐以爲逞志作威者戒。逞志作威﹐後不悔乎﹖昔何浹以錄事參軍﹐提舉梓州路常平倉﹐所至暴橫﹐捶撻吏民以立威。史民畏威﹐竄匿無地﹐甚至气陵提轉﹐直出其上。每牒州縣﹐必云﹕未得官司指揮﹐其提轉文牒﹐不得施行。運副李竦﹑判官陳亢﹐與之議事﹐不合輒叱罵之﹐知州白事﹐必下馬於門外﹐循廊而進﹐往往已近座榻﹐尙猶不起。又欲廢廣安軍﹐眾議以旁去他郡甚遠﹐不可廢。郡官有張辟方者﹐得其父集賢校理何涉所撰《鼓角樓記》﹐其中具言不可廢﹐因以呈之。浹曰﹕凡事當從公議﹐此何足憑。李竦﹑等因奏其狀﹐詔罷本任。旣罷﹐�路奏竦等事﹐無所不道。及至京師﹐下開封府鞠問﹐浹索紙萬幅以答狀。府司如數與之﹐旣而﹐每幅但大劃一字竟坐。上書﹕不實有四﹐事皆屬妄誕﹐獄具奪官。當此之時﹐浹不悔乎﹖惜其不知逞志作威﹐天所不許。昔杜荀鶴未顯時﹐夢一僧戒曰﹕汝必得君﹐若逞志作威﹐則必死矣。及梁祖開國﹐荀鶴乃怙寵肆暴﹐且謀殺素不悅者。事未及行﹐忽夢一神叱曰﹕汝豈忘神僧之言乎﹖帝將罪汝﹐未甕果卒。

贊曰﹕

威如之吉﹐本於反身。有威可畏﹐儀度是循。望之儼然﹐自可服人。嚴其在己﹐非以虐民。無有作威﹐書戒爾臣。

辱人求勝。

傳曰﹕按藏教﹐佛在世時﹐人有以行車爲業者﹐家養二牛。一牛生子﹐其角長廣﹐名曰長角。一牛生子﹐禿頭無角﹐名曰禿頭。一日﹐因行車﹐適與一行車者值。因各誇其牛壯﹐遂請以牛賭上峻坡。旣而﹐禿頭進步稍遲﹐其主怒罵曰﹕禿頭畜生﹐何不速行﹖禿頭忿然眼赤﹐愈更放緩﹐由是遂輸。蓋忿其眾辱之也。嗚呼﹐畜生尙爾﹐況於人乎﹖當知辱人求勝﹐誠不可也。昔邵陵王綸鎭郢服﹐吳﹝﹞爲之客。適張纘出鎭湘東﹐綸餞於郊﹐﹝﹞亦與坐。時纘方貴﹐意頗輕﹝﹞﹐忽舉杯屬﹝﹞曰﹕吳﹝﹞奉慶﹐汝今日得與此宴。﹝﹞大怒﹐卽起歸。其子侖孺﹐聞而爲之气結而卒。﹝﹞悼兒憤纘﹐俄亦不起。其妻不勝忿怒﹐尋亦殞命。時人爲之曰﹕張纘一杯酒﹐殺吳氏三人。然則人可辱乎﹖徽州婺源縣有兪彥輔者﹐平生使气﹐淩轢鄕裏。凡田宅有便於己者﹐必以術吞之﹐至老尙不知悔。紹興壬戌﹐忽大病﹐病中屢作馬嘶。久之﹐手足皆化爲蹄﹐數日遂死。孰謂辱人求勝﹐爲無害乎﹖惜人錯見﹐但知以勝人爲彊﹐不知勝人非彊﹐而自勝爲彊。不聞老子所謂勝人者﹐有力自勝者彊之說乎﹖

贊曰﹕

人或受辱﹐攘臂相睨。匪臨以威﹐則扼以勢。怒不敢言﹐蓋有所制。威去勢窮﹐靡不反噬。一能勝予﹐禹心惕厲。

敗人苗稼。

傳曰﹕敗人苗稼﹐此特田夫野﹝﹞所爲﹐固無足道。請以前輩務農重谷﹑

講究水利﹐一二美事言之﹐庶幾後之臨民者﹐皆知則效。髙通議賦知唐州﹐土曠人寡﹐歷五代至本朝﹐領縣四﹐戶六千百五十有五。公至﹐相視田原﹐知其可耕所不至者﹐人力耳。於是大募兩河流民﹐計口受田﹐增戶一萬一千三百八十有一﹐給田三萬一千三百二十有八。乃至山林蓁莽之地﹐悉變爲良田。張學士綸爲江淮發運副使﹐疏五渠﹐導太湖﹐以灌民田。復歲租米者﹐六十萬斛。許司封逖﹐知興元﹐大修山河﹑堰漑民田者﹐四萬餘頃。魯冀州有開初知確山﹐興廢陂以灌民田者﹐已數千頃。程修撰師孟知石州﹐凡汾晉諸州山谷﹐有水可以灌民田者﹐悉相其﹐地﹐釃而爲渠﹐關田凡一千餘頃。許公規知丹陽﹐適大旱﹐公冒禁決練湖以救民田﹐歲大獲者一萬餘頃。練湖冒決者死。陳諫議省華初知櫟陽邑﹐有鄭白渠可以引水灌民田﹐久爲鄰邑疆占。公至﹐陳本末﹐申諸司﹐由是壅遏之獘﹐一旦盡去。水利均及灌民田者﹐一千餘頃。王刑部濟初主龍溪簿縣﹐有陂塘綿亙數十里﹐先爲大姓輸課﹐而獨專其利。公至﹐悉奪以灌民田﹐由是一邑無愆亢之患。苗待制時中﹐初主寧陵簿邑﹐有古河歲久湮廢。公至﹐請發卒疏導﹐以灌民田。由是一邑之田﹐盡成沃壤。

贊曰﹕

不稼取禾﹐詩諷其上。地惟不食﹐昔人乃葬。熟奪農時﹐民無蓋藏。孰剝民力﹐使不得養。害及養人﹐天必降喪。

破人婚姻。

傳曰﹕禮曰﹕有夫婦﹐然後有父子。然則婚姻之道﹐可謂大矣﹐其可破乎﹖或破之未合之前﹐或破之旣合之後﹐皆爲破也。恩愛殺人﹐甚於挺刃﹐孰謂爲無害乎﹖昔鄭和中少時﹐與王氏女結婚。無何父卒﹐家道漸微﹐女家遂有休親之意。其兄王固﹐爲萬州推官﹐實主其義﹐然迫於公論﹐不得已﹐復令就婚﹐生一子﹐偶不育﹐因遂隔絕和中﹐不復使歸。王氏數遺以衣服﹐固輒罪其送者。和中由是益怨憤﹐遂感心疾而卒。王氏女一夕﹐夢和中告曰﹕吾已訴之陰司﹐見已送衢州東嶽﹐追人根勘。時王氏女已攺嫁陸嵩爲妻﹐嵩時爲濟州教授。月餘固死﹐凡當時與奪親之議者﹐無不皆死。惟王氏女實無背夫之意﹐故得獨存。其後王固之子﹐娶徐氏僅二年﹐亦爲女家所奪。非其報歟﹖恭倅楊紘﹐怒其婿姚拱不學無術﹐遣之使歸。拱求與妻別﹐亦不許﹐女怨憤﹐遂感疾而卒﹐弦命殯於僧合。婿至﹐殯所門鎖自掣﹐扇亦自開。其母聞之﹐不勝感愴﹐數日遂卒。後十餘年﹐結至殯所亦暴卒。然則破人婚姻﹐是可爲乎﹖

贊曰﹕齊女不娶﹐終以失國。子哲委禽﹐幾於漁色。夫婦大倫﹐相配以徳。孰間其成﹐胥讒作慝。百世之祀﹐一語之賊。

太上感應篇卷之十五竟

太上感應篇卷之十六

李昌齡傳鄭淸之贊

苟富而驕。

傳曰﹕坐井觀天而小物﹐逸居無教以自甘。馬前呈晏禦之能﹐龍斷奮螳螂之臂。繁臺閣上﹐區區求捧硯之名﹔蔡水河邊﹐我我熾軟盤之燕。此皆苟富者之所以爲驕者也。爾自爲驕﹐誰美爾爲驕哉。惜其莫悟﹐我今苟富而驕﹐則異日便當有苟富而驕之罪﹐太上明以示戒﹐豈不然乎﹖不聞老子所謂富貴而驕﹐自遺其咎之說乎﹖孔子曰﹕齊景公有馬千駟﹐死之日﹐民無得而稱焉。伯夷﹑叔齊餓死於首陽之下﹐民到於今稱之。大抵苟富者如是而已﹐道充者未易測量。昔範文正公未遇時﹐與劉先生讀書於長白山。日煮二升粟米﹐俟其凝﹐割爲四塊﹐旦暮各食其二﹐其後皆至參政。韓億﹑李若谷少嘗同途赴試﹐共有一被一氈。每出入﹐則互爲僕從﹐其後亦皆參政。朱昂拾桐子而讀書﹐孔延之斫松明而讀書﹐其後皆爲侍從。李行簡家貧乏紙﹐聚木葉而學書﹔李虛舟家貧無書﹐動輒假本於人﹐其後皆至待制。杜衍少極貧﹐常往來於孟洛間﹐傭書自給﹐其後官至樞密。王隨少極貧﹐嘗逋人飯鏹﹐被執到官﹐其後官至參政。然則道充者﹐與苟富者﹐豈不萬萬遠乎﹖又如石䢐徠爲舉子時﹐讀書於南都。時侍郎王濟聞其窮困﹐因宴客﹐餉以盤飧。卻而不受曰﹕今日固好﹐明日如何﹖橫浦幼年處學﹐正當苦寒﹐衣衾不備。鄕裏富人﹐有以襲衣爲送者﹐亦卻不受曰﹕志處貧困﹐正是做工夫時節。若不痛自節抑﹐則貪欲心生﹐廉恥喪矣﹐工夫安在﹖若數君者﹐所守如此爾。苟富者﹐可得驕乎﹖

贊曰﹕

財以苟得﹐背義傷仁。經營莫夜﹐白日驕人。穿窬揚揚﹐華軒繡茵。誇示陶富﹐笑譏憲貧。成敗飄忽﹐西風庾塵。

苟免無恥。

傳曰﹕佛言﹕我有二白法﹐能救一切眾生。何名二白﹖一曰慚﹐二曰愧。慚者﹐不自作罪。愧者﹐不教他作。慚者﹐內自羞恥。愧者﹐發露向人。慚者﹐羞人。愧者﹐羞天。無慚愧者﹐名爲畜生。此《涅盤經》之說也。又言﹕慚恥之服﹐於諸莊嚴﹐最爲第一。慚如鐵鉤﹐能制非法。若離慚恥﹐則失功徳。心若慚愧﹐怨罪兩空。此《遺教經》之說也。而吾夫子亦曰﹕行己有恥。《禮經》亦曰﹕臨難毋苟免。今也苟免﹐而又復無恥﹐爲何等人乎﹖大抵恥之於人﹐不可須叟離也。苟無其恥﹐則無恥之恥﹐無不爲矣﹐豈復更問。昔僧願成﹐好符籙﹐善禁咒。王幼乎夜啼﹐願成一咒卽止。大敬之﹐薦於章申公子厚。時子厚察訪荊湖南北二路﹐有意經略溪洞。或言蠻人多行南法﹐畏符籙。子厚至辰州﹐卽令願成同張裕﹑李資明夷中等﹐先入江南受降。願成等至洞﹐乃敢逞欲不檢﹐大至穢亂蠻婦。酋首元猛不勝其憤﹐盡將裕等刳散於柱﹐次至願成﹐願成搏頰求哀。猛素事佛﹐貸而不殺﹐遂得淸脫。旣歸﹐猶以入洞之勞﹐得紫衣師號﹐自稱廉訪大師﹐乘大馬﹐擁撾劍以自隨﹐略無愧色。是有恥乎﹖平日誦經﹐所謂二白鐵鉤之說﹐果安在乎﹖樊太博立與致政屯田王揆﹐裏閈親交﹐俱老於鄕。一日﹐王揆作六﹝﹞活詩﹐以議時政。憲漕捕立以脇揆﹐立義簿無守﹐悉以揆平日遊從之事賣之﹐以求苟免。由是揆坐謗讟﹐削籍遠竄。立獨以告發免罪﹐尋復加秩。其誥詞中﹐有爲爾交者不亦難乎之句。當時淸議﹐從可見也。立猶昂然拜命﹐略無三禠之羞﹐是有愧乎﹖平日讀書行己﹐有恥之說﹐果安在乎﹖

贊曰﹕

苟免偸活﹐無恥求容。爲子不孝﹐爲臣不忠。漢隕張禹﹐晉隳賈充。始患得失﹐終蹈姦凶。何以懲之﹐伯夷之風。

認恩推過。

傳曰﹕太上曰﹕教人修心﹐卽修道也。教人修道﹐卽修心也。大抵卽心是道﹐未言修道﹐先富治心。是以前輩治心﹐將躁則安之﹐將邪則正之﹐將求則捨而抑之﹐將濁則淸而澄之。行止於是﹐造次於是﹐久而物冥乎外﹐神鑑乎中﹐自然心地坦然﹐一道平正。認恩推過之念﹐固亦無自而起。昔王文正爲相﹐萊公使人私公﹐求爲使相。公大驚曰﹕將相之任﹐何可求耶﹖且吾不受私。準憾其言。已而制出﹐除準爲武勝軍節度使﹐同門下平章事。準入對泣謝曰﹕非陛下知臣﹐安得有此﹖上曰﹕此王旦薦也。準始愧服﹐以爲弗及。李文正爲相﹐士夫有以差遣爲請者﹐公察其可用﹐則必正色卻之﹐旣而擢用﹐絕口未嘗與言。子弟曰﹕曷不使之知乎﹖公曰﹕用賢人主之事﹐若使之知﹐卽是我徇私情而市私恩也。恩欲歸己﹐怨使誰當﹖若二公者﹐肯認恩乎﹖魏仁溥事周爲相﹐世宗性褊急﹐峻於刑戮。內職近臣有忤旨者﹐仁溥必歸罪於己。以營救之所活者﹐十常七八。曹武惠初與王全斌同伐蜀﹐全斌殺降卒三千餘人﹐武惠諫﹐不聽。及歸﹐上大怒﹐必欲鞫勘。武惠乃自誣伏﹐全斌由是獲免。及武惠再受命﹐伐江南﹐上面戒曰﹕此番無得如在西川時﹐妄亂殺人。武惠始以實對﹐且曰﹕初所以堅自伏者﹐不欲使全斌獨得罪也。由是帝益重之。若二公者﹐肯推過乎﹖當知認恩推過之人﹐特其不能治心﹐不免旋踵及禍﹐安得以太上修道卽修心之說﹐而告之哉。

贊曰﹕

欲人之悅﹐恩不我有。懼之之謗﹐過必我受。認恩推過﹐怨怒之藪。己掠其名﹐誰執其咎。冰炭置腸﹐扁鵲驚走。

嫁禍賣惡。

傳曰﹕太上曰﹕生我者神﹐殺我者心。今也嫁禍於人﹐而禍還自及﹔賣惡於人﹐而惡竟自歸﹐非自殺乎﹖昔姚孜慶曆間﹐同舒州桐城縣主簿王虎﹐被檄前往大云倉﹐盤量上供米麥。孜受監專等金銀財物﹐虛擡欠折正數小麥八千餘石﹐回申上司。虎但見姓書名﹐初不知之。及事敗﹐送壽州根勘。孜不欲獨受贓名﹐乃將元受金托一隻﹐銀托五隻﹐漆爲漆托﹐副以他物﹐遣親信送與王虎。度虎不受﹐先教所差人詐稱中路溺水﹐書偶漬壞﹐請暫畱信庵﹐俟歸別取書來。虎不疑﹐畱之。未幾﹐上司忽有文字﹐備坐壽州勘院公文﹐追攝王虎起獄﹐照對姚孜受贓公事。虎至此始悟爲孜所賣﹐悔已無及。洎到獄﹐孜乃厚誣王虎﹐以爲實同受贓。尋於王虎家﹐抽到元受托子﹐集行人驗視﹐果皆良金。虎語塞不能對﹐俄至气結而卒。孜因百計厚賂推勘﹐盡將所坐坐之﹐孜遂得脫。後數年﹐通判潞州。一日出遊淮上﹐而王虎遊魂亦遊﹐隔岸遂得執孜﹐不復放捨﹐自此卽恍惚如狂﹐常若與人歐擊﹐甚至口鼻流血。旣復蘇﹐如是三年﹐每年必五七作。醫巫法籙﹐皆不能治。時錢延年知潞州﹐陳冕爲運使。因爲聞奏朝廷﹐乞暫差道錄宋之才到州救度之。才旣到﹐卽爲聞奏眞武眞君﹐初﹝﹞奏牘﹐則孜已從臥榻趨出俯伏於眞武案前﹐細自陳白﹕當初實是孜起心受贓﹐非干王虎之事。孜洎事發﹐又不合嫁禍於虎﹐至令虎冤死﹐敢望慈悲﹐特賜原赦。時錢延年命吏從傍錄其語﹐俟醒示之﹐孜大慚﹐卽日致仕﹐未幾遂死。郭黃中知云安軍﹐十里外有西霞宮。公一日﹐詣宮燒香﹐夢主宮之神告曰﹕公惠顧此邦﹐邦人受賜多矣。然事有隱匿﹐不敢不告。明日當有解屠牛者至﹐九人之外﹐公宜察之﹐庶幾罪不枉。及詰旦巡檢司﹐果縛九人解來﹐有一兵自稱捕獲﹐欲請功賞。蓋牛乃兵殺﹐嫁禍九人﹐而又執之﹐以希賞也。公一詰﹐遂伏。嗚呼﹐一則巳塵眞君聖聽﹐一則先爲主宮所知。然則嫁禍賣惡﹐是可爲乎﹖天誅陰譴﹐豈遂己乎﹖

贊曰﹕

禍福自己﹐善惡由心。謹其在我﹐外患莫侵。嗟彼姦慝﹐城府險深。陷弈阱設﹐干戈相尋。潛𨿽伏矣﹐上帝汝臨。

沽買虛譽。

傳曰﹕南嶽夫人曰﹕人隨俗習﹐要求華名。譬如燒香﹐眾人皆聞﹐不知燻以自燔﹐燔盡則气滅﹐名立則身絕﹐是故髙人哂而遠之。希夷眞人戒神放曰﹕名者﹐古今之美器﹐造物者之所深忌。天地間﹐無完名。子名將起﹐必有物敗。然則名之於人﹐豈不重乎﹖有其實者﹐尙爾不可﹐況沽買乎﹖昔盛俊民﹐參政度之子也。少以逸才自負﹐舉進士殊等﹐聲名益振﹐人莫敢爲之先。及庭試﹐王拱辰居第一﹐俊民大不平之。他日﹐夢遊陰府﹐謁主者﹐請問所以坎﹝﹞之由。主者曰﹕公乃隋越國公楊素後身﹐已更數世矣。率貧不自振﹐因說在隋時事受報﹐自當如此﹐此生亦終坎﹝﹞福業𨿽異﹐才不易也。俊民聞之大沮﹐後果無成而卒。嗚呼﹐以昔日之楊素﹐而爲今日之俊民﹐固已自天而墜矣。然不失男身﹐是猶愈於受女身者。李庶爲尙書﹐以淸辯知名。徐陵一見﹐大加敬嘆﹐自謂弗及。庶亦頗以自負﹐初未得子遽卒。其妻元氏﹐攺適趙起。一夕﹐夢庶哭曰﹕我明日當生於七帝坊十字街南東入窮巷劉家爲女﹐彼家極貧且多女﹐必不見養。萬一又死﹐那知更入何處。幸念夫妻舊恩﹐急來乞取我去。元氏不答。庶曰﹕卿意似憚趙君﹐吾當自告。旣而﹐趙亦得夢﹐與元氏同。黎明持金﹐訪求其家﹐則果生一女﹐已覆在水盆中矣。趙急救取以歸。嗚乎﹐以昔日之李庶﹐爲今日不舉之女﹐則甚墜也﹐豈不又甚於楊素之墜乎﹖安知非聲名籍盛時驕矜輕薄之報乎﹖

贊曰﹕

中必形外﹐名以賓實。盛徳至善﹐英華日出。譽假甘陵﹐聲浮少息。巴豆瘡成﹐梔鞭價溢。案以春秋﹐誅心之筆。

包貯險心。

傳曰﹕持地菩薩白佛言﹕我念往昔普光如來出現於世﹐我爲比丘。但

凡要路津口﹐田地險隘﹐有不如法﹐妨損車馬﹐我皆平塡﹐或作橋梁﹐或負沙土﹐如是勤苦。經無量佛出現於世﹐至毗捨浮佛現在世時﹐國王延佛設齋。我於爾時平地待佛﹐毗合摩頂﹐謂我當平心地﹐則世界地一切皆平。我卽心開﹐見身微塵﹐與世界微塵﹐等無差別。微塵自性﹐不相觸摩﹐得證圓通﹐號曰持地。然則心地﹐其可不平﹐險可貯乎﹖大抵小人行險以僥幸﹐固非智慮所能防者。昔侍中曹利用以勛舊自處﹐𨿽太后亦嚴憚之。凡內降恩澤﹐利用多執不行。所執旣多﹐其有三執﹐而又降出不已者﹐亦不得不行。久而遂爲小人所窺﹐凡有求而三降不行者﹐必又一請。太后曰﹕侍中已不行矣。請者曰﹕臣已告得待中你婆﹐或言告其親春﹐言已許矣﹐利用實不知也。已而降出﹐但以三執不獲行之。由是太后大怒﹐曹芮之禍端起乎此。陳貫爲三司副使﹐有一胥極猾﹐潛通權幸﹐省中之事﹐率以咨之﹐當聲喏時﹐爲使副者陽爲伸欠﹐如不敢當其禮狀。貫聞而不平﹐必將逐之。胥知其意﹐奉事彌謹。歲餘﹐舉無畱事﹐陳亦稍以善侍﹐偶因燕客付錢﹐委令辦集。不知其心者﹐包貯也。明日﹐其胥乃攜十歲女孩﹐幫於東華門街曰﹕陳省副某日請某客﹐令我爲之辦集宴席﹐所需十未具一。爲之柰何﹐今賣此女﹐須得若干錢﹐方可辦也。因結皇城司密邏者﹐俾潛以聞。朝廷信之﹐幾欲便行黜降。賴宰臣辦解﹐乃已歲餘﹐竟以此罷。嗚呼﹐二人設心﹐不爲險乎﹖其險如此﹐是可防乎﹖

贊曰﹕

險心萬仞﹐內生五兵。義府微笑﹐林甫柔情。對面莫測﹐禍福若驚。自詫智數﹐妙於神明。詎知造物﹐視於無形。

挫人所長。

傳曰﹕羅仲信問龜山曰﹕盡其心者知其性﹐如何是盡心底道理﹖龜山曰﹕未問盡心﹐先須理會心是何物。夫心者﹐明白洞達﹐廣大靜一。若理會得了然分明﹐然後可言盡心。理會未得﹐心盡个什麼﹖大寂禪師曰﹕人之心性﹐譬如寒月。當其寒時﹐水結爲冰。及至暖時﹐冰釋爲水。眾生迷時﹐結性爲心。眾生悟時﹐釋心爲性﹐亦復如是。嗚呼﹐此皆教人﹐使知識心明性也。挫人所長者﹐能知此乎﹖昔穆修有詩名﹐多遊京洛。有題其詩於禁中壁間者﹐眞宗一見﹐大加賞嘆﹐問爲誰詩﹐左右以穆修對。上曰﹕有文如此﹐公卿何不薦來﹖晉公一言沮曰﹕此人行不逮文。由此一語﹐上不復問。晉公此心﹐爲明白洞達﹐廣大靜一乎﹖爲釋心爲性乎﹖此其所以死無其地也。張乖崖在蜀﹐有錄事參軍以老病廢事。公責之曰﹕胡不歸乎﹖明日參軍卽求去﹐且以詩別﹐其略曰﹕秋光都似宦情薄﹐山色不如歸興濃。公驚謝曰﹕此吾過也。同僚中有如是詩人﹐而吾不知﹐豈不爲過。因固畱慰薦之。使於盡心知性之學﹐釋心爲性之說﹐無所悟入﹐能如是乎﹖此其所以了達生死於未死之前﹐已能前知月日﹐密記於遺像之上也。古語云﹕一念才差﹐霄壤有間。

贊曰﹕

人有片善﹐如睹瑞物。長養成就﹐勿使攖拂。誰生忮心﹐乃底湮沒。揜彼良貴﹐增我怠忽。害己損人﹐禍深刺骨。

護己所短。

傳曰﹕或問孫眞人曰﹕養性之說﹐願得聞之。眞人曰﹕夫養性者﹐養成自性也。要在百行周備﹐𨿽絕藥餌﹐可保延年。苟獲徳行不充﹐𨿽日餌金丹玉液﹐亦自無益。然則人於日用﹐短可護乎﹖苟或護短﹐則日用莫不皆短﹐可勝言哉。惜其莫悟於短不護﹐久而養成自性﹐不復有短﹐卽名全體善人﹐去仙何遠﹖昔黃萬佑修道於黔南無人之境﹐王建迎至成都﹐盡禮師事。一日﹐請問服食之法。萬佑曰﹕吾非神仙﹐亦非服食之士﹐惟能虛心養气﹐仁其行而鮮其過耳。旣而懇歸﹐不復可致。劉誼世爲名閥﹐少又登第﹐不十年﹐官至二千石。崇寧間﹐嘗知漢陽﹐每遇暇日﹐必詭服微行﹐往來於大別山中﹐日與田夫野﹝﹞語﹐凡郡政便否﹑民間疾苦﹐無不詢訪。事有未便﹐度其可革﹐歸卽革之﹐竟遇異人﹐遂得度世。若二公者﹐其於短也﹐是肯護乎﹖復有短乎﹖此其所以養成自性﹐終能得登仙品。請爲更陳其次﹐庶幾好護短者﹐各知切戒。李及歷躋膴仕﹐臨死之日﹐乃召其子謂曰﹕吾平生無他過﹐惟知杭州日﹐偶市白集一部﹐此爲恨耳。蔡君模嘗以小吳箋大書特書﹐以美其事。黃宗旦知蘇州﹐王質爲通判。一日﹐捉獲盜鑄錢者一百餘人﹐送獄根勘﹑喜謂質曰﹕此皆某以術陰鉤得之。質愀然曰﹕事發無蹤﹐公以術陰鉤﹐而置之死地﹐尙爲喜乎﹖宗旦不覺身去﹐坐榻謝曰﹕微君之言﹐吾幾失矣。大抵前輩率多如此﹐求之今世﹐豈無人耶。欲爲其人﹐卽其人也。

贊曰﹕

隱諱之疾﹐無藥對治。怙非迷復﹐終凶可期。眾善難入﹐萬惡所基。先聖有過﹐幸人之知。彼護短者﹐賢於仲尼。

太上感應篇卷之十六竟

太上感應篇卷之十七

李昌齡傳鄭淸之贊

乘威迫脇。

傳曰﹕王文正當國﹐天禧初﹐薛簡肅爲江淮發運﹐入辭﹐公無他語﹐但云﹕東南民力竭矣。張士遜爲江西轉運﹐入辭﹐公亦無他語﹐但云﹕朝廷搉利至矣。大抵致君澤民﹐自當如此。今也居上位而不卹州縣﹐作州縣而不卹小民﹐卽迫脇也。昔宋宣公綬判三司﹐朝廷有旨﹐盡放天下逋欠﹐稽期不報者﹐尙有六十八州。公上疏論例﹐乞委監司責近限核實。由是獲實放者﹐凡數百萬﹔釋械系者﹐三千二百六人。王文穆欽若判理欠憑﹐由司建言﹐乞盡蠲天下宿負﹐以廣恩澤。自乾徳至咸平﹐所放者﹐凡一千餘萬﹔釋械禁者﹐三千餘人。陳侍部布亮當三司戶部時﹐榮州煮鹽﹑歲久澹竭者﹐一十八井。而有司督課如初﹐籍沒者﹐三百一十五家。公反覆論例﹐悉還所籍﹐歲蠲虛額三十餘萬。此皆有其位者﹐無其威乎。其所以爾者﹐不欲重困民力也。乘威迫脇者﹐能如是乎﹖又有一文﹐亦不敢妄取者﹐請悉陳之﹐庶晚輩皆知寬卹。國初﹐王贄方奉使﹐均兩浙雜稅。錢氏舊法﹐畝稅三�。公至﹐悉令畝稅一�。朝廷責其擅減。公曰﹕今兩浙已爲王民﹐其可復循僞國之法。畝稅一�﹐自贄方始。王拱辰請搉河北鹽﹐張方平力諍曰﹕河北舊法﹐犯者皆死﹐民請均額﹐隨稅輸納﹐禁乃獲弛。今若復議﹐卽再搉也。由是上悟﹐卽日除之。民至﹐爲公作佛事者七日。李允則知潭州﹐馬氏暴斂州人出絹﹐謂之地稅絹。屋每間﹐輸絹一丈三尺﹐謂之屋輸絹。耕牛每歲輸米四�﹐牛死亦輸﹐謂之枯骨稅。公至﹐一切除之。陳世卿知廣州﹐廣有計口買鹽之害。公至﹐奏乞除之。由是五羊之民﹐始有完衣足食。廣人歌曰﹕邵父陳母﹐除我二苦。蓋前守邵曄﹐鑿內濠以泊舟﹐民免揚風之害故也。嗚呼﹐與其乘威迫脇﹐而民怨神怒﹐孰若寬卹﹐而萬口稱贊乎﹖不聞喜集則福生﹐怨積則禍至之說乎﹖

贊曰﹕

彊齊之威﹐存衛卻狄。夾谷之威﹐三軍辟易。相如一怒﹐秦王是叱。解紛救患﹐斯謂有力。暴物殄民﹐豺虎不食。

縱暴殺傷。

傳曰﹕按《持地經》﹐殺生之罪﹐能令眾生墮入三惡﹐及生人中﹐得五種報。一者以苦惱眾生﹐故一捨暖觸﹐卽墮地獄﹐受諸苦惱。二者以無慈惻行乖人﹐故地獄罪畢﹐又當墮入畜生﹐受人屠割。三者以貪著滋味﹐故畜生罪畢﹐又當墮入餓鬼﹐日困饑渴。四者以斷人命﹐故餓鬼罪畢﹐𨿽得人身﹐多是短命。五者以殺害時﹐使彼眾生眾苦競集﹐故不獨短命﹐又復多病。佛語如是﹐豈不然乎﹖惜其不知人之與畜﹐軀殼𨿽異﹐命無兩般。但詩自觀﹐我今有病﹐肯遂死乎﹖不免求醫問卜﹐以求速安﹐大限若至﹐亦肯死乎﹖又不免祈天禱地﹐以求增算。我旣畏死﹐彼不畏乎﹖我旣貪生﹐彼不食乎﹖昔張道幾好弋獵﹐其父祖墳側長林﹐巨麓禽獸成叢。道幾日與數輩惡少﹐從事其間﹐四面皆設网罟﹐號曰漫天。一网所獲﹐無慮數百。旣而不暇拾取﹐但從上壓殺﹐分挈而去。又嘗於明陽觀側﹐射殺一兔﹐其兔絕小﹐而白耳有缺處。自此卽恍惚如狂﹐盡將平日獵具焚之﹐築一庵於觀側﹐日處其中。一日﹐有二兔直前﹐作人語曰﹕吾爲兔已三百年﹐住在張氏東墳﹐今爲汝殺。一曰﹕吾爲兔已一百八十年﹐隱於明陽觀側﹐曾爲鷹搦﹐損吾一耳﹐力竄得脫﹐今又二十年矣﹐但凡鷹犬网罟﹐吾悉能避﹐不虞君之用弩矢也。吾已訴於上天﹐當償吾命。未幾果卒。劉翔亦好獵﹐每遇興發﹐寒暑不廢。前後傷殺﹐不知其數。紹興七年﹐忽得奇疾﹐背生三物﹐似鱉而黑﹐隱隱在皮肉間。又數日﹐頭足皆具﹐儼然三鱉也。已而能動﹐或以魚誘﹐則闖然引頭﹐如欲食狀。稍久﹐左右嚙食﹐痛不可忍。如是月餘乃死。死後五日﹐憑其子婦語﹕我坐平生殺傷物命﹐故獲斯報﹐見今冥司治我正急﹐可速取獵具焚之﹐庶幾知我有懺悔之心。然則縱暴殺傷﹐是可爲乎﹖犬抵殺爲十業之先﹐其可縱暴﹖

贊曰﹕

刑以止辟﹐兵以禦變。哀矜決獄﹐喪禮處戰。殺非得已﹐於此可見。仁民愛物﹐寧別貴賤。殘賊之夫﹐獸心人面。

無故剪裁。

傳曰﹕按《道藏》﹐絲帛珍寶﹐主之者﹐上天有織女三星。布帛制裁﹐主之者﹐上天有女宿四星。然則無故剪裁﹐是可爲乎﹖不聞蠶本馬鳴化身爲之之說乎﹖昔馬鳴大士於往世中﹐曾爲毗捨離國王。其國有一類人馬其形﹐而無其衣。王乃運其神力﹐分身爲蠶﹐彼乃得衣。厥後﹐其王復生中印度。馬人感戀﹐悲鳴不已﹐因號馬鳴焉﹐卽第十二祖也。大抵片衣蠶千命﹐按如佛說﹐身服絲帛﹐尙當還債﹐況復無故輒敢剪裁。是以漢文帝所幸﹐夫人衣不曳地。唐文宗嘗出袖﹐以示羣臣曰﹕此衣已三浣矣。晉文公衣不重帛﹐子夏衣若懸鶉﹐季文子無衣帛之妾﹐晏嬰妾不衣帛﹐董威結殘繒爲衣﹑號曰百結﹐祭彤衣無兼副﹐皆惜福也。又不聞無故剪裁﹐身後皆當獲罪乎﹖紹興初﹐郭普州印之之女﹐名引鳳者﹐被攝至冥司﹐見無數罪人。有一婦人﹐姓趙﹐名十二﹐絣在廊下。前列數堆物帛﹐皆片碎端疋﹐及新舊無數衣服。引鳳問曰﹕此何罪耶﹖吏曰﹕此人好服綺羅﹐耗剪端疋﹐奉命一一補綻﹐復令成匹﹐乃得釋去。趙士周之夫人全氏﹐旣死數日﹐憑語女使來喜曰﹕我平生耗費纏帛履襪之物﹐及洗頭濯足分外﹐使水陰司罪我﹐日加捶撻﹐苦不可言﹐幸爲我達此意於士周。舉家聞之﹐不勝感愴。然則無故剪裁﹐謂爲無罪可乎﹖況治容誨淫﹐獲罪尢重﹐其可不戒。

贊曰﹕

云箔春滿﹐紅女宵興。毫忽所積﹐丈疋乃成。墻屋被繡﹐輿臺衣輕。孰念墮指﹐寒機不停。母誚公孫﹐布被釣名。

非禮烹宰。

傳曰﹕世固有鞭魚作鱠而取其紅者﹐亦有淸蟹以槽而取其活者。此皆不化之甚﹐淪入三惡﹐其速如箭﹐固無足論。夫豈悟物皆有知﹐與我初無異乎﹖人知愛親﹐如鄧芝所射母猿﹐旣顚落矣﹐其子急爲拔箭塞瘡﹐背負而去。不愛親乎﹖人知愛子﹐如何詮所射母鸛﹐旣中腹矣﹐復忍死引觜﹐鈧雛乃落。不愛子乎﹖人知敬夫﹐如環王國野象﹐牡旣死矣﹐眾牝復環守不去﹐必待悉力瘞之乃散。不敬夫乎﹖人知愛妻﹐如章子明所射鴛鴦﹐旣斃其雌﹐煮之釜中矣﹐其雄遙見﹐不顧沸釜﹐投身其中﹐一鳴而絕。不愛妻乎﹖人知念恩﹐如山神所義﹐鸚鵡一聚。鸚鵡嘗僑居於遠山﹐遠山禽獸愛之﹐不敢加害。旣歸﹐遠山燒發﹐鸚鵡復相率入水﹐濡翅向空而灑。山神義之﹐立爲滅火。不念恩乎﹖人知修怨﹐如劉永錫所畜之犬。永錫知千乘縣﹐適有客至﹐食以饅頭。永錫以一與犬﹐客曰﹕犬彘人食﹐古人所譏﹐況珍味乎﹖犬不食﹐瞪視而去。其夜﹐伺客睡﹐排門而入﹐客識其意﹐登梁避之。旣而果登榻﹐已不見人﹐吼怒作气﹐自撲而死。不修怨乎﹖人知戀主﹐如魏大諫所養之馬。當死之日﹐魏祝之曰﹕吾賴爾力﹐可謂多矣。爾今有病﹐吾爲療治﹐亦已至矣。如必不可﹐可出門外﹐切勿斃於吾前﹐吾不忍也。馬卽雙跪前足﹐如辭別狀﹐起而歔欷﹐才出門﹐卽气絕。不戀主乎﹖人知卹孤﹐如昌黎所記之貓。二貓俱育﹐一貓遽死﹐一貓爲乳其孤。不卹孤乎﹖人知從諫﹐如仁喜所祝之蜂。僧仁喜嘗欲建一佛祠﹐人有以一巨檀爲施者﹐僧往伐之﹐則巨蜂數萬﹐圍集其上﹐匠不敢近。僧祝之曰﹕汝以惡業至此﹐吾作佛事﹐汝不吾避﹐三日不去﹐必將火汝。及期﹐不見一蜂。不從諫乎﹖人知修證﹐如南海五百蝙蝠﹐穴於枯樹。一日﹐有一聚商人﹐附火其下。中有一人﹐誦阿毗達摩藏。無何火發﹐樹遂被焚。五百蝙蝠以貪聽法音﹐不忍捨去﹐俱斃於火。旣而受生﹐皆得爲人﹐聰明靈利﹐棄家學道﹐並登聖果。其後﹐迦尼色迦與脇尊者﹐招集五百賢聖﹐於迦濕彌羅﹐作《毗婆沙論》。其五百賢聖﹐卽昔日五百蝙蝠。不修證乎﹖大抵人之與物﹐本自無異﹐所以異者﹐福力業力﹐及軀殼耳。又不聞不殺之爲力乎﹖昔岟崛摩羅﹐本一國王﹐初最好殺﹐以悔罪出家巡乞。至一人家﹐適其家產難危急﹐抱持摩羅求救。摩羅曰﹕吾初入道﹐安能救汝﹖俟歸問佛。旣歸﹐佛言﹕汝可急回於產母榻前﹐抗聲稱曰﹕我從聖賢法來﹐未曾殺生﹐兒聞此言﹐無不產者。摩羅如戒﹐兒果誕生。嗚呼﹐此但一稱不殺﹐其於度厄有力如是﹐然則非理烹宰﹐其於淪溺﹐豈不亦有力乎﹖

贊曰﹕

士苟無故﹐不殺犬豕。七十食肉﹐其重如此。賓祭之用﹐乃不獲已。敢徇口腹﹐肆情刀匕。視彼傷生﹐其痛猶己。

散棄五穀。

傳曰﹕天倉五穀﹐在二十八宿﹐乃危星主之。大抵人以食爲天﹐一日不食﹐如饑火何。是以聖人務農重谷﹐天子親耕以勸農﹐春夏祈谷於上帝。然則五穀﹐可散棄乎﹖昔三川饑﹐物斛翔踴﹐民至采山芋野葛以給﹐死者無慮十五。時王法進以功滿當仙﹐旣上升矣﹐復爲民力請於帝。帝曰﹕人處三才之大﹐體天地之和﹐得人形﹐生中土﹐不爲易得。夫天運四時之元﹐地稟五行之秀﹐生五穀百果﹐以養斯民。惜人不知天地育養之恩﹐輕棄五穀﹐厭捨絲麻﹐使農耕之夫﹑紡識之婦﹐身勸而不得飽﹐力竭而不得禦寒﹐又從而不其勞﹐曾無愛惜。此其所以爲神明所責﹐天地不佑也。近地司嶽瀆﹐皆列章上言﹐世人厭擲五穀﹐不貴衣食之本。昨已勑太華之府﹐收五穀之神﹐使之種作不成﹐漸至饑餓﹐以示責罰﹐庶幾少懲其心。然旋奉太上慈旨﹐以大道好生﹐當先救物。比者歲饑﹐實民自取﹐然民不知所自﹐固無懺請首原之路。汝今當爲上宮侍童﹐入侍天府﹐可暫還人世﹐普告下民﹐使知悔罪﹐寶愛農桑﹐不敢耗散﹐此亦汝之陰騭也。法進稟令而歸﹐言訖復去。劉元眞亦得道者也﹐少夢道人啖以一桃﹐遂能辟穀。一日﹐於終南道中﹐逢一貴人﹐訶殿甚盛。元眞謂曰﹕且以吾民爲念。貴人頷之。同行者問曰﹕彼何人耶﹖元眞曰﹕彼山神也﹐上帝以麥大熟﹐人不知愛﹐使收其二﹐吾故爲民請之。少頃﹐風雨大作﹐麥敗十二。於此益知所謂五穀誠不可輒棄散也。況人受用﹐各有定數﹐譬如有錢千貫﹐日用一百﹐則萬日方盡。日用一貫﹐則千日乃盡。與其千日﹐孰若萬日方盡乎﹖昔者丰稷尙書﹐每言吾少時﹐親見雪竇以惜福教人云﹕人無壽夭﹐祿盡乃死。元厚之死而復生﹐自言﹕初到陰司﹐主者謂曰﹕君祿未盡﹐異時官至兩府﹐然須惜福乃可。厚之自此每事減損﹐𨿽一杯飯﹐必先減後食。但凡奉養﹐皆不敢過﹐其後果能致位執政﹐壽逾七十。然則人有薄福﹐可不惜乎﹖抗州五雲山誌逢大師﹐一日宴坐於普賢殿中。俄見一神﹐跪膝其前。師曰﹕汝爲誰乎﹖神曰﹕護戒神也。師曰﹕吾嘗患有宿愆﹐汝知之乎﹖神曰﹕師有何罪﹖然亦有一小過﹐旣蒙相問﹐不敢不告。且如滌缽水﹐亦施主物﹐師每棄之﹐非所宜也﹐自此當有小病。言訖遂隱。其後﹐志逢果患胃病十三年。嗚呼﹐食餘之物﹐棄之尙爾﹐何況其他乎﹖

贊曰﹕

衛士棄食﹐元宗議形。戲賊生稻﹐士行痛懲。以食爲命﹐所系非輕。尊之曰天﹐至敬之稱。圭米粒粟﹐珠玉莫勝。

勞擾眾生。

傳曰﹕邵伯溫初入仕﹐請益於程頤先生。先生曰﹕但凡奉行官司文書﹐於其急處﹐能寬一分﹐則民間便受一分之賜。噫嘻﹐先生之言﹐可謂仁矣。大抵人心欲安﹐我不欲安乎﹖人身欲樂﹐我不欲樂乎﹖若以安樂自處﹐而以勞擾待人﹐眞不仁也。請以前輩臨民﹐不敢少有勞擾﹐一二言之﹐庶幾皆知則效。呂文靖提點兩浙刑獄﹐適京師大建宮觀﹐伐木南方。有司責限太峻﹐民有死於役者。又復斥爲亡命﹐捕系妻子。公上疏論列﹐以爲窮冬水涸﹐民太苦於挽運﹐須稍緩程役﹐且俟河流通快﹐遣卒送之良便。上悅從之﹐由是知其愛民憂國之心﹐遂至大用。司馬池爲光山尉﹐適大內火﹐諸縣調發竹木﹐州牒縣三日畢輸。池以土不產大竹﹐轉市蘄黃﹐非三日可至。乃別與民立定期限﹐過期者罪之。時盛度爲太守﹐聞之大怒。旣而光山輸竹﹐爲諸縣之先。範文正公鎭靑社﹐會河朔艱食﹐靑社之賦輿﹐就博州置場收受。民大困於輦置﹐而河朔斛�不甚貴。公戒民每�就本州納價三鍰﹐委幕屬挽金﹐就博州坐倉﹐倍價招買。時斛�爲厚價﹐所誘來者山積﹐五日遂足﹐而餘金尙有數年﹐公悉按等給還民間。王濟主龍溪簿﹐時福建諸郡﹐皆科鶴翎以爲箭。羽旣非常有之物﹐官又迫促過酷﹐民大不堪。公諭民一面以鵝翎代輸﹐仍急附驛聞奏。朝廷從之﹐旁及他郡。噫嘻﹐諸君臨民﹐皆能如是﹐彼勞擾者﹐觀之得無愧乎﹖

贊曰﹕

曰逸曰安﹐羣情所欲。一歲役民﹐三日已足。斧斤以時﹐网罟不數。山川乂寧﹐鳥獸孳育。庸人擾之﹐鳧鶴斷續。

太上感應篇卷之十七竟

太上感應篇卷之十八

李昌齡傳鄭淸之贊

破人之家﹐取其財寶。

傳曰﹕事出無心﹐偶至破之﹐爲惡已自不小。若爲財寶﹐而輒至破之﹐眞大惡也。請以能爲已破家者﹐復歸其產﹐一二美事言之﹐庶幾後之臨

民﹐或遇此事﹐皆能如是﹐於已破者﹐方爲有益。劉敞知揚州﹐州有雷陂﹐舊屬民﹐由官奪之﹐蓄水以便漕運。歲久陂壞﹐漕運亦未嘗賴此﹐久而爲毫族所占﹐田主屢訴不獲。公到任﹐立判還之﹐由是田主三十六家﹑男女三百餘口﹐復得其田﹐不獲饑餒。侯叔獻爲汜縣令﹐縣多沒官田。有一李誠莊﹐方圍十里﹐河貢其中﹐最爲膏腴。佃戶百家﹐皆成奧族﹐舊估價一萬五千貫未賣。賈魏公當國﹐又欲增價五千貫賣之。陳道古銜命而來﹐與叔獻議增其價。叔獻太息曰﹕郎中知此本末否﹖李誠者﹐在太祖時爲酒務專知﹐以不能救護當物﹐爲溢水所損。估所損價﹐當五千貫﹐勒誠償之。是時﹐朝廷出度支錢﹐預表民間﹐令買雕翎箭稈弓弩材木﹐以備軍需。及李重進叛﹐方議起兵﹐而預買之物皆莫集。太祖大怒﹐凡欠負官錢者﹐皆籍其產。而李誠者﹐實非預領官錢之人﹐官吏畏威﹐不敢閉析﹐一例抄沒。誠之子孫﹐遂至破碎。惜相國未能雪正﹐給還其田﹐莫若更損五千貫﹐俾誠子孫買之。在官司﹐已得倍利﹔在誠子孫﹐亦不至於狼狽。郎中以爲何如﹖道古曰﹕某實不知苟利於人﹐何所不可﹖於是損價五千貫而去。叔獻乃以此議召﹐誠子孫諭之﹐皆泣拜曰﹕實荷公恩﹐柰不家貧何。叔獻復召眾佃﹐諭田﹕汝輩本出下戶﹐以得李莊之利﹐今皆復爲倉廩﹐變爲豪民﹐官賣此田﹐而李貧獨患無力﹐萬一爲他人所得﹐勢必撒廩拆屋﹐離業而去﹐豈復容汝輩復享厚利耶﹖曷若百家共醵此錢﹐俾李氏請買﹐我則爲汝寬其限責﹐如此則田復歸李氏﹐而汝輩亦得久遠佃食﹐兩獲其利﹐不亦可乎﹖眾皆拜曰﹕願如公言﹐由是誠之子孫﹐復得此田。彼破人之家﹐而取其財寶者﹐能如是乎﹖惜其莫悟天堂地獄﹐端由乎此﹐作何所見﹐乃敢如此。

贊曰﹕

人之成家﹐基於艱苦。前遺後承﹐俯捨仰取。誰歟寇攘﹐輸掠其聚。當路之狼﹐苛政之虎。相在爾室﹐鬼瞰其戶。

決水放火﹐以害居民。

傳曰﹕水火漂焚﹐世間禍害﹐莫此爲酷。今乃決水放火﹐以害居民﹐罪其輕乎﹖此其所以不爲上眞所容﹐明神必戮也。天聖二年﹐大名府黃河�口﹐忽壩�俱破﹐水遂橫流﹐其勢頗猛。時韓魏公判北京﹐忽一史馳報﹐�口有一大龜﹐久爲�患。龜若潛伏﹐水自安流。龜若出浮﹐水必泛濫。今出浮矣﹐爲之柰何﹖時使臣鄭圭奉命﹐適至提所﹐一箭射殺其龜。旣而爲龜所訴﹐閻羅追攝鄭圭﹐使與龜對。其日﹐適遇眞武靈應眞君下降﹐�呸羅山﹐校勘生死﹐遂蒙眞君雪正﹐將�口妖龜﹐向空碎爲微塵﹐不使人間復有此物爲人之害。仍命直符押還鄭圭﹐復歸人間。然則水可決乎﹖李轅事母最孝。薄暮﹐忽有客欲來投宿﹐轅適臨溪烹雞﹐客謂必以相款。旣而具飯﹐乃脫粟也﹐客大怒﹐不食而出。轅實告曰﹕母病思肉﹐山居無有﹐故烹一雞﹐不及君也。客怒愈甚。是夕﹐卽從屋後﹐乘風放火﹐將及其廬﹐忽天雨反風﹐火卽隨滅。旣而﹐鄰里聚觀﹐乃見一人臥在火中﹐所執火炬尙猶在手。細視﹐乃客也﹐且自言曰﹕我俠士也﹐以亡命至此﹐不謂主人待我如是﹐當縱火時﹐明見一大神﹐狀如神君﹐立於空中﹐叱火令反﹐故至反及﹐今則死矣。言訖遂絕。然則放火﹐是可爲乎﹖

贊曰﹕

長民之官﹐苟且畏避。遇水失防﹐與決何異。救焚不力﹐亦放之類。歸答天災﹐逃責人事。原情定罪﹐心迹無二。

紊人規模﹐以敗人功。

傳曰﹕人之立功﹐功𨿽歸己﹐然宗廟社稷﹐天下生靈﹐實皆賴之。彼無能者﹐其可紊其規模﹐而幸其敗乎﹖𨿽曰敗彼之功﹐實是敗國之事。其爲利害﹐自不爲小﹐豈無罪乎﹖寰朔之役﹐楊業奉命副潘美進討。旣至虜﹐又攻陷寰州﹐業謂美曰﹕賊鋒方銳﹐卒未可戰﹐宜引兵出大石路﹐先遣人諭云朔守將﹐俟大軍離代州日﹐卽令將兵先出﹐我師若至應州﹐虜必悉眾來拒。此時朔州吏民﹐便可坌入石碣谷內﹐仍分彊弩千入﹐使守谷口。所有騎士﹐悉令援於中路。如此﹐則三州之眾﹐必萬全矣。監軍王侁沮之﹐計不得行﹐且責業曰﹕君之此言﹐豈畏死乎﹖業曰﹕吾非畏死﹐行卽死矣。且祝美曰﹕吾去﹐公等可於谷口張功﹐兵分彊弩爲左右翼﹐以爲吾援。吾轉戰至此﹐縱兵擊之﹐必大捷也。美如其言﹐陳於谷口。旣而﹐王侁乃以虜爲已遁﹐欲爭其功﹐引兵而去。業至﹐不見一兵﹐撫膺大哭﹐復奮身決戰﹐手刃數百人﹐身被十數槍。力乏﹐遂爲賊擒。不食﹐三日乃死。非侁沮之﹐功不立乎﹖是以識者曉此﹐凡任其責﹐必先預爲之計。貝州之役﹐明鎬爲將。軍中有所奏請﹐多爲樞密夏竦所沮。時文彥博爲參政﹐大不平之﹐因自請前往督戰﹐且面奏曰﹕巨在軍中﹐請得便宜﹐行事更不中覆。上從其請。旣至﹐有牢城卒董秀﹑劉炳者﹐請穴地而入。旣而﹐日夜穿掘﹐晝則伏於穴內﹐夜則棄土水中。穴成﹐從教場中出。旣出﹐登城殺守者官軍﹐繼進皆得乘絙而上。賦帥王則於是與其徒張巒﹑卜吉等﹐突圍走出。巒﹑吉死於亂﹐兵則爲官軍所獲。夏竦猶言﹐賊恐非眞。及檻送至京﹐方且語塞。卿非潞公﹐預爲之計﹐功不敗乎﹖

贊曰﹕

杜預平吳﹐羊祜之功。元齡善謀﹐如晦必從。事業旣立﹐勛名俱崇。曾是褊心﹐齊盡東。彼則敗矣﹐吾亦何庸。

損人器物﹐以窮人用。

傳曰﹕損人器物﹐以窮人用。而太上書以爲戒者﹐亦不善用心之一也。不善用心固有罪﹐又有因此而構成莫大之禍﹐結成無窮之怨者﹐此則尢當獲大罪報也。然則損人器物﹐以窮人用﹐其可不戒﹖昔華嚴和尙妙於華嚴﹐又且樂於講說﹐以是得名﹐從之者眾。然好嚴缾缽﹐聽徒三百餘眾﹐皆爭效之。中有一僧﹐道行獨髙﹐寢疾不出者﹐已數月矣。有一琉璃寶缽﹐頗珍惜之。一日﹐有一客僧來自遠方﹐鉼缽莫具﹐或令從病僧暫借。初拒不許﹐力告乃從。且戒至切﹐齋罷宜速見還。旣而持還﹐無何失足﹐墮地破碎。病僧大怒詬罵﹐良久乃絕。後數年﹐華嚴移住嵩山時﹐病僧弟子及借缽客僧﹐皆在會中。一日﹐方講說間﹐忽聞寺外蕭蕭作風水聲﹐華嚴已知﹐亟呼客僧坐之背後。少頃﹐有一大蟒﹐長可十丈﹐努目張口﹐徑趨而入。眾將驚散﹐華嚴止之﹐且以錫杖約住蟒曰﹕汝於三百眾中﹐道業最髙﹐只爲多瞋﹐不從吾教。今果至是﹐尙爲一缽﹐欲害其僧耶。因命大眾﹐爲授三皈三敬﹐及誦經咒﹐爲作懺拔。蟒乃捲身而出。華嚴召其弟子﹐謂曰﹕適來大蟒﹐乃汝師也﹐累劫修行﹐將證果位。但以臨終一怒﹐遂至如此。若不遇吾﹐必吞其僧。若吞其僧﹐定墮地獄。自此流轉﹐何時而已。又白眾曰﹕明日﹐山後茶毗亡僧旣至﹐乃昨日大蟒已碎首而死矣。茶毗訖﹐華嚴又召其弟子告曰﹕汝師明年﹐當於裴家托生爲女。臨產稍艱﹐必至怒害其母﹐則業愈重爾。及期﹐汝可急往救之﹐但呼其名﹐作吾傳語﹐必無他矣。已而果然。嗚呼﹐彼修行者﹐只爲一必﹐尙至如是﹐況不知修行者乎﹖意其怒時﹐怒懷毒意故也。

贊曰﹕

制器尙象﹐蓋取諸易。或任私智﹐紊亂成式。輕重權衡﹐增損丈人。肆其欺謾﹐甚於毀擲。民無則焉﹐豈非凶徳。

見他榮貴﹐願他流貶。

傳曰﹕民凡有四﹕曰士﹐曰農﹐曰工﹐曰商。而榮貴者﹐獨出其上。福凡有五﹕曰富﹐曰壽﹐曰康寧﹐曰攸好徳﹐曰考終命。而榮貴者﹐亦出其上。然則得到其地﹐豈偶然哉。皆其夙植徳本﹐故能如是。彼不及者﹐其可妄生僧嫉而起念﹐願其流貶乎﹖國初﹐盧多遜貶朱崖﹐李符白宰相趙普曰﹕朱崖𨿽在海外﹐而水土不甚惡﹔春州𨿽在內地﹐而至者無生還。曷若攺竄春州﹐外示臺坐寬貸﹐而實置之必死之地。普不答。未幾﹐符亦坐事﹐竄宣州。上怒未已﹐普於是以符語奏﹐卽日攺竄春州﹐到任未浹旬而卒。寇萊公之貶也﹐丁謂之力居多。初議竄地時﹐丁謂與馮拯同在中書﹐謂當秉筆顧拯曰﹕欲與竄崖﹐又恐遠涉鯨波﹐乃擬竄雷州。未幾﹐謂亦坐事當竄。拯時猶在中書﹐適當秉筆笑謂曾參曰﹕鶴相始欲竄寇於崖﹐且有涉鯨波之嘆﹐今且煩相公遠涉鯨波一巡。遂與竄崖。然則見他榮貴﹐願他流貶﹐是可爲乎﹖

贊曰﹕

名爵儻來﹐初匪實觀。媲彼花畦﹐抱甕以灌。風露潔鮮﹐煙雨散漫。榮枯瞬息﹐何足把玩。作如是想﹐忌心冰渙。

見他富有﹐願他破散。

傳曰﹕第二十祖闍夜他﹐問第十九祖鳩摩羅多曰﹕我家素信三寶﹐而常縈疾療。凡所營作﹐皆不稱遂。至如鄰家﹐久爲遊陀羅行﹐而身常勇健﹐所作和合。彼何幸﹐而我何辜耶﹖羅多曰﹕善惡之報﹐有三時焉。世人但見仁夭暴壽﹐逆吉義凶﹐便自亡因果虛罪福﹐殊不知影響相隨﹐毫釐靡忒﹐縱經百千萬劫﹐亦不磨滅。時闍夜陀頓釋所疑。羅多曰﹕汝𨿽已信﹐而未能明﹐業從惑生﹐感因識有﹐識依不覺﹐不覺依心。心本淸靜﹐無生滅﹐無造作﹐無報應﹐無勝負﹐寂寂然﹐靈靈然。汝若入此法門﹐便可與諸佛同矣。嗚呼﹐世之見人富有﹐而願他破散者﹐能曉此乎﹖縱令富而不賢﹐會有敗日在我﹐則不可起心﹐而願其破散也。周義夫﹐虹縣人﹐其家大富﹐霸於一方﹐頗多恣橫。鄰郡有孫識之者﹐嘗從容戒之。義夫輒怒罵曰﹕小鬼何知﹐敢預我事。及識之登第﹐爲本路漕﹐義夫猶怒罵曰﹕彼爲監司﹐亦柰我何。一日﹐識之按郡至虹﹐適義夫撻人於市﹐爲被撻者所訴。識之因諷﹐令訴其不法﹐卽日送所司根勘。無何﹐首事者偶死於獄。議之﹐遂勅奏官吏﹐移送他郡。義夫竟坐謀殺處死﹐子孫皆編管家籍於官。不數年﹐識之移漕河北﹐適當軍興﹐闔家皆死於虜﹐一且破散﹐無異義夫﹐非其報乎﹖錢若水爲同州推官﹐富家有失一小女奴﹐爲其母爺所訴﹐州委錄參根勘。錄參舊有求於富家不獲﹐因劾富家﹐以爲父子共殺女奴﹐投屍水中。獄具上於州﹐州委官審覆﹐亦無異辭。惟若水疑之﹐堅不署字﹐因自出己錢﹐密令人訪尋女奴。旣而得之﹐民遂得脫。若非遭遇若水﹐爲富民者﹐亦不免爲一義夫矣。以愚觀之﹐非獨富民拜賜﹐錄參亦自拜賜﹐富民若死﹐錄參其有安乎﹖

贊曰﹕

龍驤之舟﹐可航萬斛。一葉掀舞﹐積羽猶覆。鵬鴳逍遙﹐各適所欲。賦量不同﹐安分斯足。內熱自焚﹐如飲鴆毒。

見他色一作室美﹐起心科之。

傳曰﹕生死輪回﹐不得解脫。無非五陰﹐無非五蘊。義本一同﹐特譯家翻處﹐字稍異耳。何名五陰﹕歷歷分明﹐色陰也﹔領納在心﹐受陰也﹔心緣此理﹐想陰也﹔行用此理﹐行陰也﹔污穢眞性﹐識陰也。何冬五蘊﹕四大所成﹐色蘊也﹔領納苦樂﹐並不苦樂﹐受蘊也﹔取種種境﹐想蘊也﹔諸心所法﹐貧而不息﹐行蘊也﹔於所緣境﹐了別爲性﹐亦名心意﹐采集所攝﹐識蘊也。一切世人﹐其於聲色﹐妄生惑著﹐莫不皆由乎此﹐使於色空有悟﹐豈至是耶﹖昔張寶知成都﹐有華陽李尉者﹐妻貌絕美﹐蜀中知名。寶有意於私之﹐因上元士女出遊﹐密令人伺其出入﹐微服竊窺﹐一見果絕色也。於是徧托尼姑你子﹐密諭此意﹐妻初峻拒﹐久而亦似有意。無何﹐李尉適以贓敗﹐寶因劾奏於朝﹐送獄根勘。獄具竄於嶺外﹐遂死於路。寶乃厚賂尉母﹐彊委禽焉。蓋尉妻嘗有庸奴其夫之恨﹐至是故亦樂從。寶得妻大喜﹐妻亦滿愜其意﹐於是相歡﹐旦暮不捨。無何妻病﹐恍惚常見李尉在傍。未幾﹐遂至乎卒。寶亦得病﹐夢妻告曰﹕妾感公恩﹐不敢不報﹐尉已訴於上天﹐取公期在旦夕。公若深居﹐未必得便。苟或輕出﹐必爲所執。一日暮坐﹐遙見堂下竹間﹐有一紅袖招之﹐意謂尉妻。偶忘其告﹐疾趨急赴。旣至﹐乃尉毆且罵曰﹕你這賊﹐若不以紅袖招汝﹐汝肯來乎﹖良久﹐口鼻流血﹐踣地乃卒。於是當知起心私之﹐誰目男子﹔然默含許意﹐實出女人。與其輕許而掇禍至是﹐孰若確然有守﹐於此生中﹐度此一報身乎﹖嚴武少時﹐與一軍使鄰居。軍使有女頗美﹐武竊窺愛之﹐因百計誘至其家﹐遂與俱遁。旣而﹐軍使知之﹐詣闕進狀。詔出﹐制使收捕。武懼罪﹐夜醉女子﹐解琵琶﹐弦縊殺﹐沈之於水。明日﹐制使至﹐則已無獲。由是獲免。及在蜀得病﹐明見女子在前責曰﹕妾之從君﹐固是失行﹐然實無負於君。君縱懼罪﹐曷不捨我而去﹐乃至見殺﹐眞忍人也。妾已訴於上天﹐期在明日。武慚懼請命﹐黎明果卒。於此益知﹐女人稍有姿色﹐往往易至如是。使其一念不移﹐凜然冰雪﹐彼𨿽欲私﹐可得私乎﹖愚所以斷而言曰﹕起心私之﹐𨿽自男子﹔默含許意﹐實出女人也。遊賞之地﹐墻壁之間﹐其可不謹。

贊曰﹕

子夏有言﹐賢賢易色。先聖之訓﹐必曰好徳。哲婦傾城﹐賢徳之賊。心失其正﹐至於狂惑。降志辱身﹐一念之忒。

太上感應篇卷之十八竟

太上感應篇卷之十九

李昌齡傳鄭淸之贊

負他貨財﹐願他身死。

傳曰﹕李約爲兵部員外郎﹐嘗舟行﹐與一商胡舟檝相次。商胡忽病革﹐邀約相見。旣至﹐乃以一夜光遺約﹐且以二女爲托﹐女皆絕色。明日胡死﹐財寶數萬﹐一舟之人﹐莫不窺覬。約乃悉籍其數﹐寄之於官﹐一女立爲配﹐乃殮。當殮之時﹐復以所得夜光含之﹐人無見者。其後﹐胡屬來理財寶﹐約請官發﹐視夜光在焉﹐一時士夫﹐莫不稱嘆。魏子都暮行﹐逢一書生踣於道左﹐言苦心痛。子都下馬﹐爲之撫摩。俄頃遂卒﹐視其囊中﹐乃有一卷素書﹐十餅黃金。子都爲賣其二﹐以辦葬事。餘八枕其腦下﹐素書置之其傍。後數年﹐有從子都問屍所在﹖子都引至墓下。旣而發開﹐金書俱在。子都聲名﹐由是大振。此皆前輩盛美﹐載之方冊﹐鏗鍧炳耀﹐蕩人耳目﹐固非負他貨財﹐願他身死者之所能行也。然亦不可不略舉一二﹐庶皆知戒。永嘉有徐輝者﹐以賈販爲業。嘗在丹陽﹐貸一大駔錢﹐一千餘貫。未及償而駔死﹐遂默不言。駔家不知﹐亦不復索。其後﹐輝生一子﹐頗聰俊﹐輝切愛之。八歲乃病﹐召醫市藥﹐所費不可勝計。久而貨財耗盡﹐病猶未較。病子一日﹐忽語輝所親尼濕師曰﹕我欲歸去。尼曰﹕此汝家也﹐父母如此愛汝﹐汝復何歸﹖子曰﹕我乃丹陽人也。昔徐公貸我錢千緡﹐幸我死不償。今故托生其家﹐自來取之耳。言訖遂絕。又有白元通者﹐嘗欠東市楊筠見錢五貫四百文﹐未償而筠忽死﹐遂昧其事。死後﹐乃生筠家爲驢。一日﹐筠子乘之入市﹐忽作人語﹕我乃白元通也﹐只爲欠爾父見錢五貫四百文﹐遂至如此。今南市賣麩家﹐亦欠我錢﹐正如其數﹐可速賣我於彼﹐得錢償爾債便了也。筠子如其言﹐兩日驢死。然則負他貨財﹐願他身死﹐豈遂己乎﹖

贊曰﹕

子胥報徳﹐捐金於瀨。季札許劍﹐冢木是掛。在亡𨿽殊﹐我心匪懈。寄命托孤﹐名節攸賴。欺死之人﹐蠅蚋所嘬。

干求不遂﹐便卽咒恨。

傳曰﹕不知愧恥﹐惟務干求﹐自非廉士。若以不遂﹐而便卽咒恨﹐尢小人也。烏得韓昌黎責己待人之說﹐範忠宣責人恕己之說﹐而告之哉﹖昌黎曰﹕君子責己也﹐重以周﹔其待人也﹐輕以恕。重以周﹐故不怠﹔輕以恕﹐故人樂爲善。忠宣曰﹕吾平生所學﹐惟得忠恕二字﹐一生用之不盡﹐乃至立朝事君﹐接待僚友﹐親睦宗族﹐未嘗須臾離也。又嘗戒其子弟曰﹕人𨿽至愚﹐至於責人則明﹔人𨿽至明﹐至於恕己則昏。爾曹但能以責人之心責己﹐恕己之心恕人﹐聖賢地位﹐不患不到。事干求者﹐能曉此乎﹖求之世間﹐其不手干求者﹐誠亦鮮矣。請爲更舉一二﹐庶皆知愧。扈郎中褒﹐嘗語人曰﹕昔知蘇州吳縣﹐蘇州士夫﹐寓居者眾﹐其於請求﹐莫不皆爾。惟致政大監富嚴﹐三年未嘗有一事相委。丘太博舜卿亦言﹐嘗知洪州新建縣。洪之右族﹐多撓官政。惟致政郎中王述﹐安貧杜門﹐衣食不足﹐未始告人。二公廉節﹐可謂過人﹐賢矣哉。

贊曰﹕

是心無欲﹐如水之平。一或有求﹐波浪勃興。視彼從違﹐起吾愛僧。少咈其意﹐怨怒相乘。盍亦反思﹐欲窒忿懲。

見他失便﹐便說他過。

傳曰﹕爲人而偶至失便﹐亦其災也﹐其可便說其過。若說其過﹐卽是幸災樂禍﹐況太上明以戒人﹐是可爲乎﹖昔何申錫將拜命﹐忽得疾遂死。妻哭之慟﹐其嫂有姓趙者﹐從其旁沮曰﹕爾夫生平之日﹐恣遊妓館﹐視爾旁若無人﹐何必如是耶﹖妻自此卽愛歇﹐不復追憶。一夕﹐趙氏忽夢申錫曰﹕死生有命﹐何可笑人。爾亦只餘四年﹐死時更不如我。趙氏驚覺大懼﹐及期果然。蓋死之時﹐其夫遠出未歸﹐庶生二子﹐皆亦癡幼﹐眞不如也。李熊最能文﹐篤於孝而敏於行﹐鄕裏稱之。無何得疾﹐一劑之失﹐遂至不起。妻𨿽有孕﹐兒猶未生﹐舉家驚憂﹐罔知所措。其妹婿有何時者﹐乃揚言於外曰﹕此郎平日自稱善處置事﹐此時爲我處看。識者聞之﹐莫不薄其爲人。越明年﹐其身亦死。然則見其失便﹐是可說乎﹖我之爲人﹐果無過乎﹖

贊曰﹕

孟明一眚﹐終以霸秦。四十九非﹐蘧得日新。跬步有失﹐未足觀人。從而下石﹐奚其不仁。是謂樂禍﹐災及其身。

見他體相不具而笑之。

傳曰﹕晉侯使郤充徵會於齊﹐齊頃公帷婦人使觀。郤子登﹐婦人笑﹐郤子怒。成公二年﹐遂有伐齊之舉。郭子儀病甚﹐百官造省者踵至。姬侍滿前﹐未嘗屏去。及盧祀至﹐則悉屏之。或問其故﹐子儀曰﹕彼外陋中險﹐左右一見﹐必至笑侮。異日得權﹐吾族無遺類矣。子儀卓識﹐其與頃公﹐便自萬遠。又如平原君美人﹐笑躄者盤跚行汲而被誅﹔趙縣人笑孟嘗君爲眇小丈夫而被殺。此皆前車覆輒﹐爲可戒者﹐惜人莫悟。人之有立﹐在乎器識﹐初不在於體相。體相𨿽劣﹐而器識有餘﹐其可輕乎﹖昔盧攜風貌不揚﹐語又不正﹐呼其名攜爲彗﹐蓋短舌也。嘗以文上尙書韋宙﹐韋氏子弟輒肆輕侮。宙曰﹕盧𨿽人物不揚﹐觀其文章﹐有首有尾﹐異日必貴。其後﹐盧果策名﹐立登廊廟﹐獎拔京兆﹐至爲福建觀察。王冀公欽若神貌疏瘦﹐舉止山野﹐復贅於頸。嘗以文謁錢公希白﹐希白頗蔑視之。適有術者在坐﹐乃驚嘆曰﹕此乃人中之貴﹐何可輕也﹖公曰﹕中堂內﹐便有此等宰相乎﹖術者曰﹕第恐不免﹐事不遠矣。不數年﹐果登臺輔。孫文懿公亦風貌不揚﹐嘗赴試京師﹐詣縣乞判憑賣田。邑尉李昭言戲曰﹕似君人物﹐有幾人耶。是年﹐文懿以第三人及第。不數年﹐判審官。是時﹐昭言方以選人赴調﹐一見大慚乃歸。侯元功亦貌陋形劣﹐初預薦鄕人﹐以年長貌醜不足敬﹐輕薄子作紙鳶畫其形於上﹐引綫放之。元功適見﹐乃大笑﹐作臨江仙詞﹐題其上曰﹕未遇行藏誰肯信﹐如今未表名縱。無端良匠畫形容﹐當風輕借力﹐一舉入髙空。才得吹噓身漸穩﹐只疑遠赴蟾宮。雨餘時侯夕陽紅﹐幾人平地上﹐看我碧霄中。是年登第﹐位至執政。然則見他體相不具﹐是可笑乎﹖

贊曰﹕

聖人踐形﹐不以貌具。尊足者存﹐盲心是懼。未知﹝﹞蔑﹐或失子羽。美好長大﹐智族爲輔。指不若人﹐奚必知惡。

見他才能可稱而抑之。

傳曰﹕見他才能可稱而抑之﹐此特小人忌前﹐非君子之所敢爲也。王

文公旦久疾不愈﹐上命肩輿入禁中勞勉﹐數四曰﹕卿萬一不諱﹐使朕以天下事付之何人﹖公曰﹕以臣之愚﹐莫若寇準。上曰﹕柰剛褊何﹖公曰﹕若他人﹐則非臣所知。準遂大拜。呂申公乞致事﹐上曰﹕卿旣不可畱﹐誰可代者﹖公曰﹕陛下必欲用英俊經綸之士﹐臣所不知。如欲圖任老成﹐鎭靜百度﹐周知天下良苦﹐無若堯佐。陳遂大拜。錢樞密若水﹐喜汲引士類﹐孜孜靡倦﹐後進多出其門。歐陽文忠修喜推轂賢士﹐未嘗有忌前好勝之心。苗待制時中爲司農丞﹐體量梓州路常平役法第事﹐書成上之﹐薦能吏十有餘人﹐後皆進用。杜祁公衍歷知州提轉安撫﹐其有文學政事﹐殊行絕徳﹐𨿽不識面﹐未嘗不隨能引用。孫中丞抃與唐介具中復﹐初不相識﹐但聞其勁正﹐遂力薦之﹐及爲禦史﹐皆有風力。章邭公與文潞公﹐初不識面﹐但聞其磊落﹐一見卽力薦之﹐其後出將入相﹐果有過人。張忠定詠與張希顏﹐聲迹莫聞﹐但因殿直範延貴言其橋道驛傳皆完葺﹐田萊墾辟﹐野無墮農﹐肆無賭博﹐市易不爭﹐更鼓分明﹐乃大笑曰﹕希顏固能史﹐天使亦好官員。卽日同薦﹐後皆有稱。若諸君者﹐其於才能﹐肯抑之乎﹖

贊曰﹕

天之生才﹐將使用世。所貴先達﹐崇獎後繼。祁奚舉讎﹐佑甫拔滯。治功斯立﹐國事以濟。嫉賢忌能﹐鮮不階厲。

埋蠱厭人。

傳曰﹕按《玄都律》﹐過滿二千七百爲一害﹐害者家出巫男覡女。然則生爲巫覡﹐已是先世。獲罪之人﹐今於此生﹐又復爲人﹐埋蠱厭人﹐卽是益重其過﹐異日從墜﹐又豈今世之比乎﹖當知淪入三惡﹐其速如箭﹐眞所謂嗚呼哀哉者也。昔簡州知郡季南壽﹐被攝至陰司﹐斷一陰獄。其獄乃熙州巫王自成﹐發遣鬼兵﹐殘害髙震家二小口﹐又殘害張元家數頭牛畜。南壽惟律書斷雲﹕王自成輒行邪法﹐殘害生人﹐及諸牛畜﹐合以鐵杖決脊﹐送下無間﹐備受眾苦。無間罪畢﹐又當配爲外道孤魂﹐一家子孫﹐悉令淪墜。所有門戶﹐亦當磨滅。然則埋蠱厭人﹐是可爲乎﹖又有起心而使之爲者﹐則罪又當重於巫也。按《妖怪錄》﹐昔呂用之伏誅軍人﹐發其中堂﹐得一石函﹐內有一枚銅人﹐長可三尺﹐身被桎梏﹐口貫長釘﹐背上疏列髙駢鄕貫閶裏﹐官品姓字﹐爲厭勝法﹐是以髙駢每爲﹐用之所制。嗚呼﹐髙駢旣爲﹐用之所制﹐用之奚爲﹐而又及於戮乎。當知埋蠱厭人﹐未必果能害人﹐適所以自速其禍﹐戒哉。

贊曰﹕

巫蠱之興﹐漢幾中絕。信惑左道﹐其禍斯烈。傳奕試咒﹐胡僧反蹶。守用鬼兵﹐凝之死越。矢激則反﹐祗自作孽。

用藥殺樹。

傳曰﹕用藥殺樹﹐太上書以爲戒者﹐不欲傷物之生也。是以辛靈以扶正艸木﹐而能得仙﹔髙柴以方長不折﹐而孔子特稱其行。然則用藥殺樹﹐不獲罪乎﹖不聞伊缽龍王以傷損樹葉﹐而墮入龍趣﹔太一洞龍以發怒傷稼﹐而謫受馬形乎﹖大抵大道好生﹐𨿽一物亦不可輒傷其生﹐況樹木中﹐亦有聖人托生其中。如《水經》所載﹐伊尹生於空桑是也。又有修行錯路﹐精神飛入其中﹐如《業報經》所謂韓元壽化爲木精是也。又有中含靈性﹐無異於人﹐如錢師愈所斫松根是也。又有竊樹起禍﹐而先爲樹神所知﹐如錢仁伉所竊牡丹是也。上文數事﹐姑置勿論。請以錢師愈﹑錢仁伉二事言之﹐庶皆知戒。昔東峽山飛來殿﹐有一古松。大觀間﹐爲皇城使錢師愈從者斧其根﹐脂遂流溢。越明年﹐殿直錢吉過寺﹐夜夢一老叟告曰﹕吾非圓首方足﹐特植物中含靈性者﹐昨被錢師愈者﹐斧吾膝﹐取脂代燭﹐今尙流血。幸君爲吾告長老﹐令急補治﹐庶幾不爲盲風搖撼﹐得終天年﹐拜賜不淺。吉黎明遂行﹐不及告及﹐見縣令錢錄﹐因與言之。銶至寺驗視﹐與吉所說無異﹐急爲涪之。元師府檢校司徒錢仁伉所居﹐與中軍都虞侯金沼相鄰。沼家有一本牡丹﹐每花開無慮三百餘朵﹐色丹如血﹐稜如金含﹐加以缾子頂上﹐各有絲紋﹐一一如自然蛺蝶之狀﹐眞奇品也。每開必張宴﹐伉必與坐。一夕﹐伉乃洪飲擊劍﹐裎服中單﹐背負大藍﹐腰插匕首﹐踰墻而入﹐竊取而歸﹐沼不知也。當竊取時﹐空中有聲﹐細如蜂蠅曰﹕一花三百朵﹐含笑向春風。明年三月裹﹐朵朵斷腸紅。明年花開﹐沼乃張宴﹐伉亦與坐﹐一見大怒。旣歸﹐以刃決腸而卒﹐果符詩中之語。嗚呼﹐錢伉爲花而死﹐神已先知於竊花之時。然則用藥殺樹﹐是可爲乎﹖

贊曰﹕

仁及艸木﹐王業興周。薈蔚朝隮﹐詩人隱憂。天壤生植﹐和气所遊。非理戕賊﹐無異斷溝。社櫟見夢﹐寓言匪浮。

太上感應篇卷之十九竟

太上感應篇卷之二十一

李昌齡傳鄭淸之贊

賞罰不平。

傳曰﹕按《大藏》﹐天地初判﹐便有男女。以資生故﹐各貪積聚。以積聚故﹐遂相侵盜。以不盜故﹐相與推一。智者立之爲王﹐使主賞罰﹐號曰平等。然則賞罰爲用﹐非今日矣。昔王叟最有膽气﹐每以賞罰不平﹑老於行伍爲恨。或聞妖怪誕妄之事﹐卽扼腕切齒﹐思欲除之。久聞翊聖眞君靈異﹐因求出籍﹐日奉香火﹐早晚兩時﹐必再拜殿下﹐抗聲告曰﹕不平之事﹐實所不甘﹐今已老矣﹐身死之後﹐願得伏事左右﹐以備驅策。眞君許之。死後數年﹐有設醮於殿上者﹐忽聞空中有聲曰﹕何不召吾道士﹖張守眞曰﹕眞君之下﹐從來止供養四位﹐不知君是何神﹐願顯名字。俄又言曰﹕吾乃昔日王叟也﹐已蒙眞君收錄﹐使掌鐵輪﹐位在四將軍下。後有醮祭﹐無相忘也。嗚呼﹐王叟發願如是﹐而眞君收錄果如是﹐孰謂賞罰不平﹐上眞不得而主知乎﹖大抵賞也者﹐所以勸功。罰也者﹐所以懲惡。若捨賞罰﹐何以勸懲﹐此太上所以著之於篇﹐而眞君所以收錄王叟也。請爲更舉一二﹐庶後之主兵柄者﹐皆知取法。劉吁之役﹐軍士爭挈人頭﹐以求賞給。乖崖曰﹕當奔突交戰之時﹐豈暇獲其首級﹐此必死後剪來﹐知後是誰。段倫曰﹕學士此言﹐果神明也。當時隨倫爲先鋒﹐入賊用命者皆中傷被體。主帥已令﹐赴營將理。公曰﹕可悉﹝﹞來。旣至﹐先錄其功﹐帶首級者次之。於是軍情大愜﹐以爲賞罰至當﹐相顧歡躍。甘陵之役﹐惟定兵邀賞﹐怨憤幾至噪於城下。時韓魏公爲帥﹐裁以兵律﹐察其橫於軍中不可教者﹐捽首斬於軍門。士有死於陣者厚賻其家﹐卹其孤﹐使繼衣廩。恩威旣信﹐士气百倍。然則賞罰可不平乎﹖

贊曰﹕

賞罰在天﹐福善禍淫。賞罰在人﹐信如石金。彼則自取﹐我何容心。懲勸失當﹐亂亡相尋。明效大驗﹐著在古今。

逸樂過節。

傳曰﹕志公和尙與梁武皇帝﹐論及樂事﹐請帝出死囚數人﹐以驗其說。旣而﹐命囚各持滿水﹐周行庭下。戒曰﹕杯水不溢﹐當貸汝死。繼命作樂﹐以動其心。良久視之﹐無一溢者。帝乃嘆曰﹕汝聞樂乎﹖曰﹕不聞。師曰﹕彼正畏死﹐惟恐水溢﹐安得聞樂。陛下若亦如此﹐常懷畏懼﹐則逸樂之心﹐自然不生。慧遠禪師語大尹張祕曰﹕逆境易打﹐順境難打。逆我意者﹐只消一个忍字﹐不片時間﹐便過了。若遇順境﹐則諸事順適我意﹐無你回避處。譬如磁石﹐與鍼相逢﹐不覺不知﹐定是合做一處。無情之物﹐尙猶如此﹐況我有情﹐全身在情裹作活計者耶。二師之言﹐可謂至矣。大抵人處順境﹐心無恐懼﹐其於逸樂﹐不能無失。昔蔣希魯知成都﹐妓籍中有陳鳳儀者﹐姿技絕人﹐希魯愛之。每宴席﹐未嘗離側﹐以此招謗﹐朝廷知之。及潞公爲代﹐頗懲其失﹐𨿽妓女滿前﹐未嘗一顧。一日﹐因宴客﹐襟紐偶脫﹐自上弗獲。鳳儀從旁上之﹐公轉鄕微笑。鳳儀曰﹕相公亦有覷人時耶。自此意愜﹐卽多與語﹐有飛語聞。朝廷因令禦史何郯﹐密察其事。郯至漢州﹐見妓女有楊其姓者﹐舞態頗妙﹐偶曰所謂楊臺柳也。以此一語﹐人因傳之﹐遂達聖聽。然則逸樂之地﹐可不謹乎﹖二公尙爾﹐況餘人乎﹖是以杜正獻衍食於家﹐惟一面一飯﹐或羹其儉﹐則曰﹕某本一措大﹐名位壽福﹐冠冕服用﹐皆國家所有。一旦去身﹐復一措大﹐何以自奉。範文正公仲淹﹐嘗自言曰﹕吾每夜就寢﹐必計一日食飲奉養之費﹐及書所爲之事。若相稱﹐則鼾睡熟寐﹐無復愧恥。苟或不然﹐則終夜不能安枕。呂申公公著﹐每自言曰﹕好衣不近節士體﹐梁谷似怕腹中書。富鄭公弼亦曰﹕守口如缾﹐防意如城。謹畏如此﹐有逸樂乎﹐況過節乎。當知前輩行持﹐本自如此﹐非獨二師﹐言爲然也。

贊曰﹕

居無求安﹐仁亦用力。大禹乘撬﹐陶侃運甓。楚禍日戒﹐易厲夕惕。我獨何人﹐弛然寢食。昔賢有訓﹐寸陰尺璧。

苛虐其下。

傳曰﹕處官而酷責吏民﹐主家而過撻婢僕﹐皆苛虐也。不聞王君貺之父﹐以平生仕宦﹐棒不妄施﹐有子八人﹐皆登仕版﹐而君貺又爲天下第一乎﹖又不聞袁廊之母﹐以平生過撻婢僕﹐死後乃墮地獄﹐備受眾苦乎﹖此皆善惡果報﹐顯顯爲可戒者。又有一等過撻孕妾之人﹐未言孕妾腹中之子﹐先已受害﹐絕人後嗣﹐罪豈輕乎﹖惜其莫悟﹐我今無子﹐彼乃有之﹐卽因果也。我必欲有﹐果能有乎﹖必欲使無﹐彼果無乎﹖況嗣續事大﹐予奪由天﹐造化自有妙處。昔費孝先以卦影著名﹐時奉禮郎揚紹言因詣其肆﹐求決一卦。視影﹐乃二婦人共生一子。紹言大驚﹐告以實曰﹕某艱於得子﹐因置一妾﹐今妾有孕﹐而老婦亦孕﹐豈此是耶﹖孝先曰﹕姑驗之﹐及妾臨產﹐午夜乏人﹐妻自抱持子生﹐而妻腹亦失。豈妾當生子﹐其妻不能無語﹐故亦孕之﹐姑以塞其意乎﹖造物玄妙﹐其巧如此。佛言﹕處於富貴﹐爲人之上﹐好行鞭撲﹐恣行捶打﹐死墮地獄﹐數千萬歲﹐受諸苦毒。地獄罪畢﹐生水牛中﹐貫穿鼻孔﹐挽船牽車﹐大杖打撲﹐償其宿業。又曰﹕身生惡瘡﹐以鞭撻眾生故。然則吏卒婢僕﹐可苛虐乎﹖況孕妾乎﹖佛語如是﹐而太上之語亦如是﹐其可不戒。

贊曰﹕

公侯士庶﹐第級相承。輿臺牧圉﹐奔走服乘。分𨿽有異﹐情則可矜。夷蠻閩隸﹐列於禮經。彼亦人子﹐仁哉淵明。

恐嚇於他。

傳曰﹕觀音菩薩於怖畏急難之中﹐能以無畏施於眾生﹐得證圓通﹐斯爲第一。是故閻浮眾生﹐皆號之爲施無畏者。然則恐嚇於他者﹐當如何哉。是以君子不爲﹐每遇人有怖畏﹐無不力行安慰。惜其不知好驚怖人﹐一死之後﹐便當生爲獐鹿。夫獐鹿爲物﹐晝則避畏諸獸﹐動輒驚走﹐睡則掛角樹枝﹐弓曲而睡﹐睡卽手足驚散﹐旣驚復睡﹐旣睡復驚﹐自昏達旦﹐竟無一睡之安﹐蓋其報也。其有居人之上﹐而恐嚇於他﹐乃至保頭吏卒及諸惡少﹐肆行恐嚇﹐以圖利者﹐豈曉此哉。不聞李舜卿以佃戶張三欠租﹐必欲令還﹐遂至自經。孫季明以女使來喜﹐與小奴作過﹐必欲研究﹐尋亦投水而死。未言身後果報﹐時下已自不安。𨿽其自殺﹐實我殺之。試取《太上業報因緣經》一觀﹐當知此言不妄。

贊曰﹕

古者善政﹐莫如人安。鴻雁還定﹐蛇蛟結蟠。悍吏叫號﹐股栗膽寒。善良气塞﹐駭懼百端。孰任其責﹐字民之官。

怨天尢人

傳曰﹕閻浮世界﹐素號闕陷。人處其中﹐安得每事稱意。其不稱意者﹐乃其分也。大抵積累薄而享用亦薄故也。然則天可怨乎﹖人可尢乎﹖非徒無益﹐適所以自及於禍。昔胡昂落魄不事事﹐每以累舉不第﹐灑酒罵天。太平興國初﹐羈遊河朔中途﹐忽有一幅黑紙﹐從空而下﹐落於馬前。昂取視之﹐皆黃字天篆﹐乃上帝譴昂之詞。昂素精篆籀﹐讀畢怒曰﹕何浪語也。擘撦擲之﹐躍馬而去。俄頃﹐片雲忽起﹐雨亦隨至﹐霹靂一聲﹐則人馬俱僕﹐昂遂震死。僕夫收拾行裝﹐急奔前店﹐則風淸日麗﹐孑無纖翳。著作佐郎焦俊明﹐早歲登第﹐久而不遷﹐每以轗軻怨天﹐尋又上章致禱。是夕﹐卽有一幅素書﹐墜於鑪前。細視﹐乃天篆一十六字。使明不能辧﹐聞何仙姑有道﹐持往問之。姑曰﹕此天篆﹐不必問。

俊明苦告﹐乃曰﹕蓋云受金五兩﹐折算十年。枉殺一人﹐死後處分。果有諸乎﹖使明語塞不能對。當知人須自省﹐不可輒怨尢也。

贊曰﹕

楚求諸侯﹐投龜而詬。紹衄官渡﹐田丰不宥。亮敗祈山﹐痛自引咎。三數其罪﹐子夏敬受。試觀諸人﹐孰賢孰否。

訶風罵雨。

傳曰﹕孔子曰﹕迅雷風烈必變。又曰﹕若有疾風迅雷甚雨﹐則必變。𨿽夜﹐必興衣服冠而坐﹐蓋畏天也。豈若小民﹐夏暑雨﹐惟曰怨﹔冬祁寒﹐亦惟曰怨乎﹖惜人不知﹐風者﹐天地之使。天有八風﹐應乎八節﹐陰陽以之變化﹐萬物以之生育﹐是故王者順八風﹐行八政﹐當八卦。立春日﹐條風至﹐赦小罪﹐出稽畱。春分日﹐明庶風至﹐正封疆﹐修田疇。立夏日﹐淸明風至﹐出幣帛﹐禮諸侯。夏至日﹐景風至﹐辯大將﹐封有功。立秋日﹐涼風至﹐報一切﹐祀四鄕。秋分日﹐閶闔風至﹐解懸垂﹐不張琴瑟。立冬日﹐不周風至﹐修城郭﹐守邊城。冬至日﹐廣莫風至﹐誅有罪﹐斷大刑。雨者﹐河伯之使﹐其神素衣玄冠﹐乘朱鬣白馬。其眾皆有兩隊﹐一名左落千﹐一名右落千。每隊各有五萬軍馬﹐簇於云端。下其雨種﹐雨隊在前﹐風車在後﹐雨之多少﹐各有其數。雨種有二﹐一如世之馬牙硝﹐名曰乾雨﹔一則以二小項瓶兒中貯﹐人間少水﹐卽常時所降雨也。太上曰﹕吾自造化天地以來﹐或號元始﹐或號虛皇﹐在雨中卽爲雨師﹐在風中卽爲風伯。然則風雨之過﹐可訶罵乎﹖昔太公爲灌壇令﹐期年風不嗚條。文王一夕﹐夢一美婦人﹐當道哭曰﹕妾乃東海太上神女﹐嫁爲西海之婦﹐灌壇正當歸寧之路﹐其令有徳﹐不敢以疾風暴雨過﹐何日可得歸耶﹖文王明日﹐卽召太公。太公出境不數里﹐則風雨已大至矣。世之訶風罵雨者﹐有徳如太公乎﹖

贊曰﹕

堯舜之世﹐十雨五風。洪範咎證﹐曰狂曰蒙。人事不修﹐變異乃逢。敬天之怒﹐寅果嚴恭。惟曰怨咨﹐小民之恫。

斗合爭訟。

傳曰﹕曾子曰﹕犯而不校。老子曰﹕上士不爭。佛氏曰﹕我得無爭三昧﹐人中最爲第一。又曰﹕六度萬行﹐忍爲第一。昔張公藝九世同居﹐髙宗幸其家而問本未。公藝書忍字以對﹐髙宗爲之感泣﹐賜以縑帛而去。則知凡事有不平者﹐忍忍可也。不忍必至於爭﹐爭之不止﹐必形於之﹐訟之有司﹐則遭禁錮囚系者有之﹐笞箠敲榜者有之﹐傷肌膚殘手足者有之。其恥辱痛楚﹐莫得以告。父母與之憂戚﹐妻子與之涕泣﹐兄弟與之驚惶﹐親舊與之嘆息。傾慳囊以求勢援﹐具酒食以路史胥﹐幸而旬日事勝﹐亦庶幾矣。不幸積年累月﹐翻來覆去﹐自邑而至郡﹐自郡而至監司﹐自監司而至臺部。其所競者甚小﹐而所害者甚大。所爭者不數緡﹐而所費者已百倍﹐殆未免竭家財以用之﹐鬻田園以繼之﹐於親則失養﹐於妻則失愛﹐於子則失教﹐日不暇奔走於訟庭之間﹐受制於官史之手﹐𨿽有髙堂大廈﹐安得而居乎﹖暖衣飽食﹐又安得而自享乎﹖嗚呼﹐爭訟日甚﹐怨仇愈深﹐如火燎原﹐不可撲滅。使其初之﹐能忍其患﹐必不至於此極也。𨿽然訟有出於不得已者﹐固人之所未免﹐況唆鬥爭競﹐教人以訟﹐而規求其財﹐以圖口腹之欲﹐吾未見不殃及其身﹐又遺患於子孫矣。更請以一二釋紛解鬥者言之﹐庶幾欲解不得﹐解者皆得。《遭值經》云﹕布施有二﹐財施者﹐人道中有﹔法施者﹐大悲中有。然則法施功徳﹐豈爲小哉。今於兩地忿爭﹐能以一語布施﹐使之兩得安樂﹐亦法施也。昔李無競調官東京﹐至朱仙鎭﹐見二丐者爭打於道曰﹕我終年乞丐﹐得錢數百﹐被你借用﹐頑不肯還。無競見其毆擊頗猛﹐因以己錢代償。一乃捨去﹐一曰﹕君能爲吾解鬥﹐眞善人也。吾住在隆和曲﹐他日訪我﹐必當有報。無競行旣數里﹐復自念曰﹕彼丐者也﹐而欲謝我﹐豈異人乎﹖旣至東都﹐乘暇訪之﹐果得其人﹐延無競至其廬。飲以酒﹐無競辭。復進以桃﹐無競重拂其意﹐略取二枚懷之。中途取看﹐乃紫金也。崔煒於開元寺﹐見一乞食老嫗足蹶﹐覆人酒甕﹐被當墟者毆擊良苦。煒趨解曰﹕酒直幾錢﹖當壚者曰﹕直一貫。煒卽脫衣﹐爲之代償。老嫗不謝而去﹐異日復遇諸途﹐乃曰﹕昨蒙爲吾解難﹐不敢忘也。吾善治贅疣﹐今有越井崗艾少許﹐聊以爲謝。若遇贅疣﹐卽可以此治之﹐不過一灼﹐無不愈者。其後﹐遇一僧人﹐贅垂於耳﹐一灼立愈。僧因引至一家﹐其家大富﹐主人有贅﹐一灼亦愈。由是知名﹐延之者眾﹐一旦遂成富室﹐煒不敢忘﹐日夜在念。一日﹐復遇一人告曰﹕老嫗者﹐乃鮑姑也﹐鮑靚女﹐葛洪妻也。行此灸於南海者﹐積有日矣。然則見人爭訟﹐當斗合耶﹐卽當解釋耶。

贊曰﹕

理到之言﹐解紛排難。讒邪暱暱﹐亦足爲間。疑忿友集﹐悔咎滋蔓。公子二爭﹐卒爲國患。吁嗟口給﹐賈福以販。

妄逐朋黨。

傳曰﹕太上以二十四門簡要攝念之法﹐授普濟眞人曰﹕好殺損傷﹐以慈悲攝。偸盜劫奪﹐以分義攝。邪淫放蕩﹐以貞潔攝。慳貪吝惜﹐以布施攝。瞋怒鬥爭﹐以歡喜攝。愚癡顚倒﹐以方便攝。綺語浮華﹐以簡正攝。妄言虛誑﹐以信順攝。惡口咒詛﹐以誦念攝。兩舌罵晉﹐以贊嘆攝。飲酒食肉﹐以齋戒攝。誹謗訾毀﹐以講說攝。踞傲輕慢﹐以禮拜攝。剛彊豪健﹐以柔弱攝。不信罪福宿命﹐以因緣攝。執系有無﹐以中道攝。是非彼我﹐以平等攝。貪濁污穢﹐以淸淨攝。堅固不移﹐以輪轉攝。造作不休﹐以無爲攝。局守不變﹐以圓通攝。躁競不安﹐以靜定攝。憂悲不樂﹐以逍遙攝。煩惱不釋﹐以解脫攝。大抵世人惡習﹐卒未易除﹐是故太上開示此法﹐使知攝制也。今乃妄逐朋黨﹐不免綺語浮華﹐妄言虛誑﹐兩舌罵晉﹐是非彼我﹐按如此法﹐參以此篇﹐當知此曹﹐皆當得罪於太上者也。不聞《朋黨論》乎﹖《論》曰﹕君子以同道爲朋﹐小人以同利爲朋。人君但當退小人之僞朋﹐用君子之眞朋。歐陽之言﹐可謂至矣。昔契丹與夏人大戰於黃河外﹐時範文正公被命鎭撫河東﹐請以兵從。杜正獻公以契丹未必來﹐兵不可妄出。文正大怒﹐至以語侵正獻﹐正獻不以爲恨。旣而﹐契丹果不來。若二公者﹐皆世俗指爲朋黨者也。至論國事﹐矛盾乃爾﹐黨可逐乎。司馬君實與範景仁相得歡甚﹐皆自以爲莫及。嘗曰﹕吾與子生同志﹐死同傳﹐用捨大節﹐皆不謀而同﹐所論三大事﹐其言若出一人﹐相先後﹐如左右手。又曰﹕吾與景仁兄弟也﹐不同者姓也。及論鐘律﹐則反復相非﹐終身不能相一。君子是以知二公𨿽同﹐非苟同也﹐黨可逐乎﹖大抵入而處家﹐出而處鄕﹐事無巨細﹐皆當付之公論﹐其可但以朋黨﹐輒妄逐乎﹖

贊曰﹕

言有是非﹐折之以理。人有異同﹐視其臧否。獨立似介﹐或非端士。道同志合﹐必也君子。辯別正邪﹐朋黨決矣。

太上感應篇卷之二十一竟

太上感應篇卷之二十三

李昌齡傳鄭淸之贊

棄順效逆。

傳曰﹕石碏曰﹕賤妨貴﹐少淩長﹐遠間親﹐新間舊﹐小加大﹐淫破義﹐六逆也。君義臣行﹐父慈子孝﹐兄愛弟敬﹐六順也。棄順效逆﹐所以速禍

也。大抵逆順之說﹐要無出於此也。昔長安大姓範偉﹐積產巨萬﹐乃冒武公縣令範佑爲祖父。持祚爲縣令時﹐黃勑家不徭役者﹐五十餘年。更西事﹐下戶調發﹐皆至困獘﹐偉獨自若。及劉敞尹長安﹐遂發其事﹐抵罪家籍於官。周總以累舉不第﹐遂往譙郡﹐拜都吏周吉爲父﹐日處諸子之列。三代名諱﹐一切用焉。明年偶得一解﹐其父以詩責之﹐總得詩大沮﹐慚恨遂卒。爲人如此﹐豈非所謂棄順效逆者邪﹐惜其不聞南極壽星眞君之言。太極眞人徐來勒嘗遇南極壽星眞君﹐請問壽夭吉凶之事。星君曰﹕天道福善而禍淫﹐神明賞順而罰逆﹐君能刻意爲善﹐恭己順天﹐靜將道宜﹐動與福會﹐如此則我命在我﹐不爲司殺所制﹐鬼神所執﹐不求壽而自壽﹐不務生而自生。苟或隳綱紀﹐違天地﹐肆愚悖﹐侮神明﹐反仁慈﹐虧忠孝﹐明則刑网理之﹐幽則鬼神誅之。及將死而言善﹐過盈而求悔﹐亦不可得。按如星君之言﹐棄順效逆﹐是可爲乎﹖

贊曰﹕

公無不順﹐私無不逆。公本理義﹐私出胸臆。抑情徇理﹐所向端直。一念有差﹐萬事倒植。惠吉逆凶﹐維帝之則。

背親向疏。

傳曰﹕孔子曰﹕不愛其親﹐而愛他人者﹐謂之悖徳。不敬其親﹐而敬他人者﹐謂之悖禮。大抵親疏之分﹐不可不明。悖禮悖徳﹐不可不戒。昔申積中本宣義郎起之庶子﹐祖母乃翰林學士楊元素之姑。時元素有子﹐嬰疾不事事。積中始生﹐元素以中表故﹐取以爲子。旣而﹐元素連舉二子﹐而積中亦知所出﹐嘿不敢言﹐益盡孝謹﹐讒間不入﹐元素愛之。凡兩遇奏薦﹐皆力辭不肯受﹐推以官其二弟﹐誓志以科目自奮。元丰五年﹐果登進士。第後數載﹐元素卒於余杭﹐積中扶護以歸。旣葬終喪﹐復爲弟妹選名族﹐辦婚嫁。事畢﹐卽盡以家財付二弟﹐拂袖而出。且作《歸宗議》一篇數千言﹐以示親屬。大抵言所生所養﹐恩皆一也。所養旣粗報﹐所生亦不可後。旣歸﹐拜其父母﹐且訪尋所生母杜氏。久而得之於閭閻中﹐杜氏垢面跰足﹐殆不聊生。子母抱持大哭﹐感動行路。粵二十年﹐父母死。旣終喪﹐復以先疇盡歸諸兄﹐徒手而出﹐僦屋以居。或勸令略受一二﹐積中堅不許曰﹕楊家貲產﹐十倍於此﹐吾猶棄如獘屣。今於諸兄生計﹐其忍割取﹐以自資乎﹖士論莫不偉之。時許光疑爲轉運﹐論薦於朝﹐降詔褒美﹐賜以一官﹐除永興等路提舉學事﹐未幾乃卒。許公復同宣和殿學士薛嗣昌﹑中書舍人宇文黃中﹐列言於朝﹐再降詔﹐官其一子。噫嘻﹐世間如積中者﹐有幾人耶﹐眞所謂善處者也。

贊曰﹕

人之至親﹐莫如父母。昆弟同气﹐如足如手。演而伸之﹐族至於九。等�𨿽殊﹐情義當厚。捨而之他﹐悖徳奚取。

指天地以證鄙懷。

傳曰﹕天有三十二覆﹐地有三十二載﹐天覆地載﹐各理一炁。人居其中﹐順吉逆凶﹐其應如響。小心寅畏﹐尙虞獲罪﹐況敢輒以鄙懷﹐指以爲證﹐不亦瀆乎。昔王沂公之父﹐𨿽不學問﹐而酷好儒士。每遇故紙﹐必掇拾滌﹐以香水收之。嘗發願曰﹕願我子孫﹐以文學顯。一夕﹐夢宣聖拊其背曰﹕汝敬吾教﹐何其勤歟。悵汝已老﹐無可成就﹐當遣曾參﹐來生汝家。晚年果得一子﹐乃沂公也﹐因以曾字名之﹐竟以狀元及第﹐官至中書侍郎﹑門下平章事。李景遜母鄭氏﹐酷教諸子。一日墻壞﹐得一甕錢。鄭氏焚香祝曰﹕豈天地湣我子母孤寡﹐特以賜乎。然妾所願﹐惟願諸子學業有成﹐仕而受俸﹐此錢非所願也。復自揜之﹐其後景遜果登第﹐官至太子少保。嗚呼﹐王君一言如此﹐鄭氏一言如此﹐而天地應之果如此﹐孰謂指天地以證鄙懷﹐而天地不譴責乎﹖

贊曰﹕

魯莊誓母﹐殊失孝慈。不仕誓墓﹐人誚羲之。戴履兩問﹐十目難欺。心迹洞然﹐自可無疑。皇天后土﹐詎聽淫辭。

引神明而鑑猥事。

傳曰﹕一身有一身之神﹐一宅有一宅之神。腦神精根名泥九﹐眼神明上名英玄﹐耳神空閒名幽田﹐鼻神玉壠名靈堅﹐齒神鍔鋒名羅千﹐舌神通命名正倫﹐發神蒼英名太元﹐重樓十二名太一﹐肺神皓華名虛神﹐肝神龍煙名捨明﹐膽神龍耀名威明﹐心神丹元名守靈﹐脾神常在名魂停﹐腎神玄冥名育嬰﹐掌神存想名景寧。乃至玉童君﹑玉女君﹑道父君﹑道母君﹑師父君﹑師母君﹑飲海君﹑合命君﹑三十六獅子君﹑丹田君﹑上和中和下和老君﹑三元眞君﹐皆身之神也。門戶之鬼名丞伯﹐開閉之鬼名士伯﹐供大門鬼史名眞公﹐小門鬼吏名小眞﹐宅舍之鬼名奚子都﹐房門鬼吏名萬倫﹐竈君守吏名炎景﹐廁上守吏名奴之﹐道上之鬼名烏子丁﹐道上守吏名屍供﹐此一宅之神也。當知在在處處﹐主之者﹐莫不各有其神。猥褻之事﹐其可輒引爲鑑。昔王少逸久系幽獄﹐陶弘景曰﹕此人以慧憾告靈﹐故掇斯禍於此。益知神明﹐誠不可輒引之也。

贊曰﹕

傳謂要盟﹐神所弗聽。秦人咒楚﹐其徳不競。祝吏矯舉﹐隨懼修政。鄭不禳火﹐孔寧禱病。聰明正直﹐焉用口佞。

施與後悔。

傳曰﹕明道中﹐太平州旱蝗相繼﹐民大乏食。忽山澤間﹐生一種烏昧艸﹐民采以食﹐賴以不饑。至道中﹐環慶路饑﹐五穀絕種。忽蓬生蔽野﹐結實如粟﹐可以充腸。熙寧初﹐淮浙路饑。忽菌生被野﹐甜軟頗美﹐可以作羹。元丰間﹐靑淄大饑。忽山石間﹐生一種石面﹐雜以少面﹐卽可作餅。聖歷間﹐梓州大饑。眞武眞君化爲一叟﹐逐日入城﹐貨賣蒸熟﹐所濟者眾。建隆末﹐河北路饑。又復化爲一商﹐運到十五萬斛粟麥入城。物到而商不復見﹐官取拯濟﹐旁及數郡。大抵荒歉者﹐災也數也﹐復生如是物者﹐天地本心也。眞君亦如是者﹐亦天地之心也。今也﹐稟天地之和﹐具天地之象﹐而略無天地之心﹐將何以稱爲人哉。惜其不知上士處世﹐大慈平等﹐兼濟爲徳﹐一滅一生﹐卽登勝果。不聞周惠化諸君之事乎﹖周惠化好施窮困﹐辛苦不倦。一日﹐智觀眞人化爲乞人﹐乞食街中﹐試驗其事。周果樂施﹐卽日度之﹐今爲西華眞人。劉寬好濟窮困﹐未嘗輒廢﹐竟爲太上收錄﹐今爲童初府帥上侯﹐主始學道者﹐折象家世丰財。每以多藏厚亡爲戒﹐不惜千金﹐隨施輒盡﹐上帝嘉之﹐賜令度世。劉白雲亦家富﹐初不知有修行之事﹐但以樂於施與﹐不惜錢帛﹐竟遇樂眞君授以道要﹐遂得仙去。賢矣哉﹐此皆以樂施而立登勝果者也。曷嘗有一施與後悔者﹐得造其列乎﹖當知施與一事﹐立功最速。縱不一一證果﹐亦必各獲其報。不聞陽君諸公之事乎﹖陽伯雍好施義漿。一日﹐遇一異人授以一升玉種﹐子孫皆大富貴。裴延年兄弟三人﹐皆好惠施。一日﹐有一老人踵門乞漿﹐兄弟待之盡敬。老人曰﹕觀君兄弟﹐皆長者也﹐積徳如此﹐豈無其福﹖安史之亂﹐爲老人所引﹐入一洞中﹐由是得脫兵難。其後﹐兄弟皆至大官﹐舉家壽皆過百。奚百三本一貧者。一日﹐見一道者﹐詣一鋪家﹐乞一文錢﹐鋪家睚眥不與。百三嫉之力自﹐探腰間一文授與。是夕﹐卽夢道者與之云贅。及覺﹐頤贅果落。湯樞密旣死數日﹐夢其孫曰﹕吾在生𨿽剛褊﹐然無大過。今歲歉﹐若能爲吾發廩拯濟﹐遠勝爲作佛事﹐於吾亦有所賴。其孫卽日﹐以五百石米﹐付縣令孫君貺賑濟。是夕﹐復夢樞密含笑曰﹕吾卽生天矣。此皆以樂施﹐而各獲其報者也。施與後悔者﹐可望此乎﹖佛言﹕施食一事﹐當得五種福報﹕一者命施﹐所得福報﹐世世長壽﹐財富無量。謂人乏食﹐七日必死﹐我能施之﹐使之復活﹐故曰命施。二者色施﹐所得福報﹐世世端正﹐見者歡喜。謂人乏食﹐色必憔悴﹐我能施之﹐使復充悅﹐故曰色施。三者力施﹐所得福報﹐世世多力﹐永無減耗。謂人乏食﹐必至羸弱﹐我能施之﹐使復彊健﹐故名力施。四者安施﹐所得福報﹐世世安穩﹐不逢災患。謂人乏食﹐必愁身危﹐我能施之﹐使復安樂﹐故名安施。五者辯施﹐所得福報﹐世世通達﹐言爲人采。謂人乏食﹐困不能語﹐我能施之﹐使復能語﹐故名辯施。大矣哉﹐此但施食一事﹐所獲福報﹐尙猶有五﹐況施一切合施之處﹐一切皆施者乎﹖

贊曰﹕

行道求福﹐移粟望民。施必祈報﹐霸者假仁。要譽於外﹐矯情匪眞。一或失據﹐怨天尢人。五穀不熟﹐稊卑足珍。

假借不還。

傳曰﹕假借不還﹐求之世間﹐多有如此。夫豈知生𨿽不還﹐死後復當還乎﹖吏人有陳益者﹐從吳宗嗣借二百千錢﹐崖不肯還。宗嗣責曰﹕我若前生負爾錢者﹐今以此還。若不爾負﹐而爾負我者﹐爾當作驢以還於我。逾年﹐獨坐廳事﹐怳見陳益負錢來還﹐不知其死﹐急呼詰之﹐則已潛入﹝﹞捨﹐迹之不見。俄頃﹐馬生一駒﹐因詢陳益在否﹐則其日果已卒矣。張陳二有一女﹐名佛兒﹐年十五﹐忽暴卒。半日後還曰﹕初被二鬼捉去﹐過必嶺﹐復見二鬼以一黑被裹將二人﹐納之陳家﹐次將一花被裹奴﹐且曰﹕汝負他家一千五百錢﹐今當還之。忽有一綠衣前曰﹕此人亦悟般若﹐姑恕之失足。遽墮池中﹐驚悸乃寤。其父明日﹐因往叉嶺詢訪﹐果有陳家﹐夜生三狗﹐一斑二黑。斑者﹐偶墮池死。急歸取錢﹐以還其家﹐陳不肯受。於是相與將錢﹐施於黃巖寺﹐爲作佛事﹐以贖過咎。然則假借﹐可不還乎﹖與其如此﹐孰若生而還乎﹖

贊曰﹕

晉食秦粟﹐三施不報。兵連禍結﹐失國是悼。銜鹿酬恩﹐誰謂虎暴。一飯不忘﹐賢者之操。無負於心﹐神人所勞。

分外營求。

傳曰﹕人處世間﹐或貴或富﹐或賤或貧﹐莫不各有定分。陰注陽受﹐皆宿業也。分外營求﹐是可得乎﹖昔劉頏頗能文﹐自謂魏科﹐必當髙掇。時翊聖眞君降言於終南山﹐頑因持香請問。眞君曰﹕子文𨿽優﹐然賦命淡薄﹐君安分退守﹐可保餘年。萬一過求﹐必損汝壽。頑不之信﹐竟至無成而卒。然則一爵一第﹐信有定分。𨿽一解﹐亦不可求而得也。吳公誠官至大夫﹐年踰七十﹐將下致仕。忽夢神曰﹕子尙有七百千俸金﹐在官未請。公詰旦視券﹐果如其數﹐因戒子弟無得請﹐子弟如戒﹐不復形言。未幾乃死﹐子弟嘆曰﹕豈夢寐﹐不足信耶。是夕﹐復夢神曰﹕掛冠後﹐所請半俸﹐非七百千乎﹖子弟駭然﹐悔已無及。然則一壽一祿﹐信有定分。𨿽是合得﹐亦不可盡而有也。夏侯嘉正未第時﹐有劉童子者﹐善聲骨﹐嘗謂公曰﹕公惟得聲貴﹐其他皆弱。己俸外﹐有百金橫入﹐不病則死。其後﹐官至正言直史館﹐充益王生辰﹐使得數百千金獘﹐方筆歸私第貯之﹐以爲潤屋﹐忽一緡自地起立﹐久而方僕。公驚﹐遽感疾卒。然則一錢一鏹﹐信有定分。𨿽橫入﹐亦不可得而有也。又不聞陰司﹐有掠剩使之說乎﹖裴璞死後﹐爲隴右三川掠剩使﹐夢其友韋元方曰﹕凡世人一飲一啄﹐乃至財寶﹐皆有所籍。其獲有限﹐若過其數﹐吾皆得而掠之。章昱死後﹐以罪配爲揚州掠剩鬼﹐夢僧人瑉楚曰﹕世間若我等輩﹐千千萬萬﹐不可勝紀。凡市易獲息﹐各有定數。若踰其數﹐吾皆得而掠之。然則世間不如意者﹐豈卽此輩有以掠之耶﹖

贊曰﹕

性之所欲﹐有命存焉。富有不求﹐無間執鞭。居易以俟﹐行險疾顚。思不出位﹐身名則全。百爾君子﹐無由甫田。

力上施設。

傳曰﹕不卹其力﹐而驅迫過酷﹐卽太上所謂力上施設也。夫豈知貪成爲罪﹐便當死墮惡趣乎﹖貪成者﹐謂貪役人力﹐以成其事。按如李虛舟所書﹐便可見也。嘉佑中﹐沈遇知抗州。所經諸堰﹐皆集堰牛﹐以備牽挽。時方大暑﹐監官以下﹐皆露宿堰上﹐以伺水之出入。忽聞以行第相呼者曰﹕明日有何生活﹖一曰﹕明日沈幾之子過此﹐知杭州﹐吾輩又一番勞苦。一曰﹕沈幾早有子知抗州耶。因嗚噎悲嘆。眾官審其言气﹐似非俗流﹐使人迹之﹐乃堰上數牛。有墮淚者﹐乃大嘆曰﹕安知此牛﹐非沈幾之親舊乎。虛舟聞而大書﹐以爲力上施設者戒﹐然多有不知戒者。昔盧秉爲鹽事提舉﹐創開一河﹐專用運鹽。時秋雨連﹐農事未畢﹐秉乃日役數千丁夫﹐於泥雨中驅迫穿鑿﹐民大不堪。東坡因爲作詩﹐中有人如豬與鴨﹐投泥相濺驚之句﹐便可以見其驅迫過酷也。嗚呼﹐使見虛舟所記﹐得無懼乎﹖

贊曰﹕

千仞之緶﹐挾以賁育。苟有顚墜﹐出之崖谷。胡爲妄施﹐縱意苛酷。濟人之資﹐反爲民毒。所賴聖君﹐敷錫五福。

太上感應篇卷之二十三竟

太上感應篇卷之二十四

李昌齡傳鄭淸之贊

淫欲過度。

傳曰﹕按《道藏》﹐人者﹐物之靈也﹐壽本四萬三千二百餘日﹐其神三萬六千元陽眞炁﹐本重三百八十四銖﹐內應乎乾﹐人不知保﹐而使之散﹐是以中道夭閼。乾者﹐六陽具而未知動作施泄也。知此修行﹐卽神仙也。自年十五﹐至二十五﹐施泄不止﹐則气虧四十八銖﹐存者其應乎姤﹐嗜欲之甚﹐加十歲焉。則又虧四十八銖﹐存者其應乎遁。又不知養﹐更加十歲﹐又虧四十八銖﹐存者其應乎否。至此﹐乃天地之中气。又不知養﹐更加五歲﹐其虧七十二銖﹐存者其應乎觀。又不知養﹐更加五歲﹐其虧九十六銖﹐存者其應乎剝。又不知養﹐八八六十四卦﹐其气終矣﹐元气盡矣﹐其應乎坤。坤者﹐純陰也。惟安谷而生﹐故名苟壽。人至於此﹐去死不遠。況腎堂者﹐玄關也。心腎合爲一脈﹐其白如綫﹐其連如環﹐中廣一寸二分﹐包一身之精粹﹐是爲九天眞一虛和之妙气﹐至精活命之深根。五臟六腑﹐百關百脈﹐金津玉液﹐日月光華﹐悉皆在焉。常能存固﹐則二部之海﹐應刻一之候﹐其潮自生﹐至於生門。大抵壬爲一命之本﹐腎乃金室下元﹐故名壽海。尾閭不禁﹐則滄溟竭矣。不聞歧伯之言乎﹖黃帝問岐伯曰﹕余聞上古之人﹐春秋皆度百歲﹐而動作不衰。今時之人﹐年至半百﹐而動作已衰﹐將世異耶﹖人失之耶﹖歧伯曰﹕上古之人﹐其知道者﹐法於陰陽﹐和於術數﹐食飲有節﹐起居有常﹐不妄作勞﹐故能形與神俱﹐而盡終天年﹐度百歲乃去。今時之人﹐以酒爲漿﹐以妄爲常﹐醉以入房﹐以欲竭其精﹐以耗散其眞﹐不知持滿﹐不知禦神﹐務快其心﹐逆於生樂﹐起居無節﹐故半百而衰。而《黃庭》亦曰﹕長生正愼房中。急急者﹐卽眾生業重處也。惜其不知女色於人﹐按如佛說﹐是眾苦本﹐障礙本﹐殺害本﹐憂愁本﹐是以達者遠之。任惠恭晚年益康彊。或問其養生之術﹐公曰﹕讀《文選》有悟耳。曰﹕敢問悟處。曰﹕石韞玉而山輝﹐水懷珠而川媚是也。蒲傳正知杭州﹐鄕老有李覺者來謁﹐年已百歲﹐而色澤光潤﹐有同嬰兒。公曰﹕願聞攝養之術。曰﹕某術至簡且易﹐亦無他﹐但絕欲早耳。然則淫欲可過度乎﹖窒欲之說﹐可不踐乎﹖邪淫之說﹐別載見他室美﹐起心私之﹐並行多隱辟僻段。

贊曰﹕

爲善害己﹐則不可誨。使其有益﹐終身宜佩。戒之在色﹐養生爲最。能畏聖言﹐沒齒無悔。縱欲傷生﹐以死誰懟。

心毒貌慈。

傳曰﹕心毒貌慈﹐如李義甫輩是也。李義甫貌極恭柔﹐每與人言﹐必嬉怡微笑。然陰賊褊急﹐根之於心。少有忤意﹐輒中傷之。人皆號爲笑中刀﹐亦號爲人描﹐言其似柔而實害物。厥後﹐竟至竄死於雋。然則毒用其心可乎﹖大抵世人毒心﹐多有如此。夫豈知一死之後﹐便當墮入惡趣。昔盧瑱有女使名小金者﹐忽爲一女鬼所擾﹐屢易巫祝﹐終不能治﹐復爲禱之佛前。一夕﹐夢一老人乘一獅子﹐狀如菩薩﹐謂瑱曰﹕擾小金者﹐本東鄰吳家媳婦﹐姓朱名十二﹐爲平生毒心﹐死後墮入蛇趣。見社天竺寺大楮樹下﹐下通地穴﹐歲久成精﹐故能變化。汝欲免難﹐可急於一善人家潛避﹐則彼自不敢來。瑱如戒﹐果不復至。然則人之於心﹐當毒用乎﹖當善用乎﹖一則死墮蛇趣﹐一則鬼不敢近﹐二者之間﹐爾宜自擇。

贊曰﹕

鷙鳥將擊﹐必匿其形。人之爲阱﹐蓋覆若平。軟語怡色﹐仇敵不驚。烏喙鴆毒﹐尙或可懲。所謂人貓﹐不虛得名。

穢食餵人。

傳曰﹕穢食餵人﹐吾儒亦自言之。《曲禮》曰﹕毋反魚肉是也﹐謂己歷口也。若以因果言之﹐不惟捐福﹐定當掇禍。不聞拭眼禪師﹑瞿永壽之事乎﹖昔拭眼禪師棄位出家﹐以目有雙瞳﹐爲弟所疑﹐乃佯爲目疾﹐常以帕子揩拭﹐人因以拭眼稱之。然所至輒有光气﹐益自不安。一日﹐因寺家煮粥﹐乃脫褻衣抖擻於釜上。是日﹐其光卽落。然則穢食餵人﹐不捐福乎﹖瞿永壽以販米爲業。紹興乙卯中﹐路忽聞米價翔踴﹐乃於稻田取水潤米﹐不知其田已下糞矣。旣而﹐片雲忽起﹐震霆大作﹐永壽心自知非﹐度必不免。因探腰間一緡授與同行﹐祝令歸遺其母。作是語已﹐天復開霽﹐遂得脫免。然則穢食餵人﹐不掇禍乎﹖按如佛說﹐又不止於如是。一死之後﹐定當墮爲豬�﹐爲蜣螂﹐爲餓鬼﹐可不戒乎﹖

贊曰﹕

不義之良﹐仲子必哇。盜養力吐﹐不污齒牙。蹴爾而與﹐乞人所嗟。養或不敬﹐三牲何加。以畜待人﹐奚其薄耶。

左道惑眾。

傳曰﹕左道者﹐妖術也。以妖爲術﹐烏得不敗。侯莫陳利月以左道得幸﹐至鄭州防禦使﹐奢縱不法﹐多戕殺人。趙普使人廉得其事﹐削籍刺配商州。繼又力請除之﹐得旨遣使剖心﹐以示其眾。尋復中悔﹐遣使貸之。無何﹐使者馳騎遇濘﹐而踣及掀出。易馬而行﹐旣至﹐則已剖腹礫屍於驛樹矣。李曇其子﹐學妖術事敗﹐父子俱系禦史臺獄。獄具﹐曇貶爲南恩州別駕﹐諸子皆配嶺外﹐仍卽日監防出城。旣而﹐從者辭去﹐曇遂自殺。楊千自言得墨子法﹐能役使鬼神﹐召致食物﹐𨿽物在拳握﹐可以術取。又能練丹乾汞﹐與人蒲搏﹐無能勝者。乃至破扃鑰﹐變形貌﹐無不能之。一時貴要﹐悉皆推重﹐賜官賜服﹐頗自矜負。未幾事敗﹐竟至伏誅。明崇儼精於妖術﹐凡物在千里外﹐片時皆能立致。一日﹐獨寢室中。無何﹐爲鬼所刺。旣死﹐刀子猶在心上﹐人皆謂爲役鬼過苦﹐鬼殺之也。然則左道惑眾﹐是可爲也﹖

贊曰﹕

奇哀之民﹐周有禁防。子不語怪﹐恐其亂常。仁義禮樂﹐百王紀綱。日用飲食﹐不過農桑。文成五利﹐見誅武皇。

短尺狹度。

傳曰﹕《舜典》曰﹕同律度量衡。《大傳》曰﹕聖人南面治天下﹐必自人道始。人道事凡有九﹐而立權度量居其先。《王制》曰﹕布帛精粗不中數﹐幅廣狹不中量﹐不鬻於市。《月令》曰﹕仲秋之日﹐同度量﹐平權衡﹐正鈞石﹐角鬥甬。《孟子》曰﹕度﹐然後知長短。昔者周公﹐朝諸侯於明堂﹐制禮作樂﹐頒度量而天下服。度謂丈尺髙卑廣狹﹐量謂豆區斗斛筐筥之所容受。大抵人心不平﹐設此以持其平也。今乃不準其平﹐而短狹其用﹐卽是冒太上之禁﹐失自心之平﹐非但欺人﹐徒自欺也。不聞心神之說乎﹖江南處士朱貞白曰﹕世言不欺神明﹐吾謂非天地百神﹐但不欺心神﹐卽不欺神明也。或問迂叟曰﹕事神乎﹖曰﹕事吾心神﹐不黍稷﹐不犧牲﹐惟不欺之爲用耳。嗚呼﹐能曉此者﹐有幾人耶﹖惟其不曉﹐所以短尺狹度﹐靡所不爲。

贊曰﹕

枉尺直尋﹐君子所恥。物不中度﹐不鬻於市。毫髮無私﹐銖較黍累。敢飾盜心﹐剪棄公理。尺度何損﹐損己多矣。

輕秤小升。

傳曰﹕天有斗秤之宮﹐人有斗秤之用﹐在二十八宿﹐則張星主之。在此篇﹐則太上定爲罪目。大抵錙銖升合者﹐細民日用之急。一文一鏹﹐得之甚難。故一錙一銖﹐一升一合﹐皆不可得而輕﹐亦不可得而小也。按《五雷雲篆》﹐陳後主時﹐市中震殺一人﹐背有字曰﹕。得道者李居正識之﹐乃斗秤輕重四字。又按《法華經》﹐當說經時﹐有十羅剎女﹐並其子及春屬﹐佛前發重誓﹐護此經曰﹕如殺父母罪﹐亦如壓油殃﹐斗秤欺誰人﹐調達破僧罪。犯此法師者﹐應獲如是殃。然則輕秤小升﹐其爲罪也﹐豈爲輕乎﹖是以程嗣昌不置輕重斗秤﹐而立爲眞武眞君察錄﹐書入善簿。黎永正造作空中捩系之秤﹔拆底隆量之斗﹐立爲上帝譴責﹐命所在神靈﹐陽警而陰理其罪。英顯武烈屢警不悟﹐竟至雙瞽其目﹐妻竄兒死﹐乞丐街中。此皆載於方冊﹐其可不畏﹖

贊曰﹕

衡生於鈞﹐稱物平施。升轉斗量﹐出納所寄。乃欲求贏﹐揜人聽視。縱爾私欲﹐托諸公器。升秤不欺﹐欺心可畏。

以僞雜眞。

傳曰﹕以僞雜眞﹐如廬山下盧常﹐以魚膏雜置油中﹔建隆觀前黃禹﹐以牛脂爲燭是也。積日旣久﹐皆爲震霆所擊。大抵欺誤於人﹐獲罪最重。非獨二事爲然﹐但凡食飲之須﹐藥品之用﹐乃至金帛市易﹐稍有欺誤﹐皆所不可。不聞二仙之事乎﹖昔呂洞賓初學道時﹐遇一異人授以養道之法。洞賓曰﹕願聞其說。曰﹕煮銅爲銀。洞賓曰﹕有變乎﹖曰﹕有變﹐尙在五百年後。洞賓曰﹕誤了五百年後﹐人不願學也。以此一語﹐遂得名藏天府﹐竟遇鍾離﹐遂得度世。李臻性溫約﹐未嘗有失於人。一日﹐遇一道人﹐自稱姓張名齊物﹐授以黃白之術。臻曰﹕某賦命淺薄﹐不願學也。齊物乃大驚曰﹕君之所見﹐非吾所及。於是抽簪﹐引以爲劍﹐劃地地開﹐投身其中﹐地復隨合﹐乃神仙也﹐其後臻亦得道。然則以僞雜眞者﹐烏得不墜﹖盧常﹑黃禹一死之後﹐當如何哉﹖

贊曰﹕

讎僞假眞﹐物害猶細。人之亂常﹐家國攸系。行如市賈﹐姦貪險穢。自詭盛流﹐黨同附勢。一爲所欺﹐誤食鳥喙。

采取姦利。

傳曰﹕太上言﹕以僞雜眞。又言﹕采取姦利者﹐謂所采取﹐又非但以僞雜眞也。昔楊丙所居﹐瀕大河。歲積芻茭﹐幸河決﹐倍取其利。時趙昌言知天雄軍﹐兼知其事。因秋渣﹐丙復誘奸民宂堤。堤吏告急﹐昌言命吏徑從丙家﹐畢取所積芻茭﹐以充堤用。仍將丙送獄根勘﹐獄具抵罪。自此﹐其害遂絕﹐邊河居民﹐無敢爲姦利者。孫南金出繼爲一富家子﹐恃其有力﹐交結官史﹐助訟亂政﹐靡所不爲。因一二大獄﹐官吏所得無幾﹐己獨厚有所竊﹐求田問宅﹐益自矜負。至乃銷錢造器﹐竭澤﹐補漁﹐以酒換麻﹐造船置碓﹐侵漁水利﹐占奪民田。但凡人所不敢爲者﹐彼無不爲﹔人所不敢取者﹐彼無不取。如是數年﹐忽得惡疾﹐飲食不進﹐枯脊如豺。及死﹐人皆傳甚已作驢云。然則采取姦利﹐是可爲乎﹖

贊曰﹕

利以姦言﹐取以采說。推其用心﹐千委萬折。眞毒斯救﹐厝火乃撒。術以險售﹐害由念烈。螫暗嚙幽﹐射幹壁蠍。

壓良爲賤。

傳曰﹕壓良爲賤﹐此特撥無因果者之所敢爲。夫豈知今爲婢僕﹐皆前生造罪積惡﹑過滿一千八百之人﹐其有實非此曹﹐我乃置於此曹之列﹐卽所謂壓良爲賤者也。有識之士﹐其肯然乎﹖昔馬涓其父﹐以中年無子﹐因置一妾﹐極姝麗。每理髮﹐見公必引避﹐如有沮喪之狀。公怪問之﹐則曰﹕某父本守某官﹐不幸死﹐去家甚遠﹐無力可歸。故至鬻某﹐今猶未經卒哭。約發者﹐實素帛﹐暫以絳彩蒙其上﹐不欲公見﹐初無他也。公爲惻然﹐卽日訪尋其母還之﹐且厚有資助。是夕﹐卽夢一羽衣曰﹕天錫爾子﹐慶流涓涓。明年果生一子﹐因以涓字名之﹐卽巨濟也。及長赴試﹐羽衣復入夢曰﹕汝欲及第﹐須十三魁。旣而﹐魁太學﹐魁鄕薦﹐乃至唱名爲天下第一﹐屈指果十三魁。羅城使程彥賓﹐進攻遂寧。城下之日﹐左右以三處女獻﹐皆蔚然有姿色。時公方醉﹐謂女子曰﹕汝猶吾女﹐安敢相犯。因手自封鎖﹐置於一室。及旦﹐訪其父母還之。皆泣謝曰﹕願太尉早建旄節。彥賓曰﹕旄節非敢望﹐但得死時無病﹐便是好也。其後﹐官至觀察﹐年九十七﹐無疾而卒。諸子皆有官。孰謂作如是事﹐無如是報乎﹖以此觀之﹐當知壓良爲賤者﹐定當得罪。

贊曰﹕

婁敬挽輅﹐衛靑僕奴。賤不可忽﹐良可壓乎。重耳揮盥﹐見怒秦姝。女不可賤﹐而況丈夫。爲民父母﹐其將何如。

謾驀愚人。

傳曰﹕凡涉謾驀﹐皆所不可。若及愚人﹐尢不可也。昔毛烈以不義起家﹐人有善田﹐必百訂窺覬﹐必得乃已。有陳祈者﹐三弟皆幼﹐乃盡舉田產﹐低價質於烈家。俟三弟長成﹐畢行分割﹐然後備錢﹐密行抽贖。烈乃挾之收錢﹐不卽與頒﹐久遂謾驀。祈屢訴不得直﹐遂詣嶽祠投牒。未幾烈死﹐明日祈死。旣而祈還﹐言烈在嶽司﹐哀告之曰﹕吾平生作此﹐凡十三契﹐契亦見在某處某櫝中。公歸﹐切煩語吾家人﹐令急檢各還其家﹐庶可減罪。不然﹐罪益重矣。張該有一宅﹐頗宏壯。以闕用﹐典千緡在張俊家。俊心愛之﹐乃厚遺牙儈﹐作斷絕契。契成﹐換其首張﹐用作絕契。後數年﹐該以乏用﹐詣使就絕。俊出契示之﹐乃絕契也。該語塞﹐灑淚而出﹐仰天咒曰﹕願爾子孫異日亦復似我﹐欲語不能。厥後﹐俊之子孫﹐果皆失音而死。然則謾驀於人﹐是可爲乎﹖𨿽非愚人﹐亦自不可。

贊曰﹕

見瞽必貌﹐入虛有人。暗室謹獨﹐出門如賓。處心不欺﹐視物則均。氓之蚩蚩﹐至愚而神。孰愚黔首﹐自愚者秦。

貪婪無厭。

傳曰﹕老子曰﹕知足者富。又曰﹕罪莫大於可欲﹐禍莫大於不知足。又曰﹕名與身孰親﹐身與貨孰多﹐得與亡孰病。甚愛必大費﹐多藏必厚亡。知足不辱﹐知止不殆﹐可以長久。墨子曰﹕非無安居也﹐無安心也﹔非無足財也﹐無足心也。莊子曰﹕鵬與籬鴳﹐大小固不相侔﹔椿與朝菌﹐修短殆不相若。要之各安其安﹐各適其適。此皆聖賢格言﹐臨財可以爲法。嗟乎﹐世人衣不過被體﹐衣千金之裘者猶以爲不足﹐不知鶉衣縕袍者固自若﹔食不過充腸﹐羅萬錢之食者猶以爲不足﹐不知簞食瓢飲者固自樂﹔室不過蔽風雨﹐峻宇雕墻者猶以爲不足﹐﹝不知﹞蓬戶甕牖者固自安﹔器不過適用﹐玉杯象筯者猶以爲不足﹐不知污尊杯飲者固自適。惟其如此﹐是以常無足心。夫豈悟世間萬事﹐轉頭卽空。我之此身﹐終亦變滅。所不滅者﹐一精明耳。與其於變滅處﹐區區徒自勞苦﹐孰若於不變滅處﹐略作工夫耶﹖昔波斯匿王問釋迦文佛曰﹕我今迫於頹齡﹐終當變滅。佛言﹕曾見恆河水否﹖王曰﹕某三歲時﹐蓋嘗見之。佛曰﹕汝今六十﹐復曾見否﹖王曰﹕昨又見之。佛曰﹕與汝三歲時所見﹐其水雲何﹖王曰﹕宛然無異。佛曰﹕汝面𨿽皺﹐而汝見精性未曾皺。皺者爲變﹐不皺者非變。變者受滅﹐彼不變者元無生滅。王卽當下有悟﹐始知身後捨生趨生﹐初無斷滅。第三祖商那和修問優波鞠多曰﹕汝年幾耶﹖鞠多曰﹕我年十七。祖曰﹕汝身十七耶﹖性十七耶﹖鞠多曰﹕師今發白﹐爲發白耶﹖心白耶﹖祖曰﹕我但發白﹐非心白也。鞠多曰﹕我身十七﹐非性十七﹐亦復如是。大抵生死之身﹐有無循環﹐環無起處﹐亦無盡處。況此心流注﹐中間無間﹐見漚起滅﹐特妄想耳。人從初識﹐至動相滅時﹐義亦如是。若使世人皆能於此有悟﹐則一點精明﹐長是了然。一出頭來﹐何患無福。所謂財物﹐何所歉闕﹖

贊曰﹕

人之處世﹐其與幾何。朝露垂穎﹐秋葉辭柯。其生有涯﹐奚必求多。鹿臺之址﹐驪宮之阿。窮富極貴﹐化爲陂陁陂音坡。

咒詛求直。

傳曰﹕所謂咒詛﹐不待形於奏牘﹐但凡忿爭之際﹐妄有呼召﹐卽咒詛也。按《咒誓章》﹐若有咒詛﹐則九地之下﹐東南西北﹐四面八方﹐山澤之內﹐五土之上﹐受人咒詛不正邪鬼﹐刑禱咒誓考炁之鬼﹐伏連傳尸之鬼﹐五丘五墓之鬼﹐妖精作祟禍害之鬼﹐下官故炁土精之鬼﹐破殺虛耗五瘟疫炁之鬼﹐邪魅妖怪之鬼﹐凶殃破射之鬼﹐五方五土復注刑克逆�之鬼﹐伏匿畱停不退惡逆之鬼﹐拘絞之鬼﹐刑殺之鬼﹐疫濤之鬼﹐乃至一切凶惡之鬼﹐皆得乘間伺隙﹐行其禍害。若非上章求解﹐得天師門下斷鬼大將軍﹑破廟大將軍﹑斷除咒誓大將軍﹐爲之下降﹐分別解散﹐未易斷除。然則咒詛求直﹐是可爲乎﹖昔張中家﹐初以父子忿爭﹐動輒指天罵日。及其子與其侄爭分﹐亦復祀鬼投神﹐互相詛害。不數年間﹐死喪殆盡﹐所存惟不預者一房﹐然亦衰破﹐不及前矣。又有楊長者﹐出入一寡婦家﹐頗似親密﹐人或議之。寡婦素悍﹐不勝其忿﹐乃告天祀鬼﹐以詛其人。不一年﹐寡婦與楊長﹐兩不相去一日而死。意其當時﹐實無其事﹐而必欲自明耶﹖抑實有之﹐姑以塞謗耶﹖不然﹐安有兩不相去一日而死者。事之有無﹐皆所不知﹐然亦可以爲戒。

贊曰﹕

周官五聽﹐辭色莫隱。豈以口舌﹐蓋其肝腎。敵國交盟﹐王澤斯泯。多言數窮﹐不如一忍。苟聽於神﹐何以示信。

太上感應篇卷之二十四竟

太上感應篇卷之二十八

李昌齡傳鄭淸之贊

對北涕唾及溺。

傳曰﹕楊子云著論﹐以爲春秋之際﹐晝夜平等﹐謂日出於卯之正東﹐入於酉之正西故也。桓譚乃著爲新論以難之曰﹕子云之論﹐乃人間之卯酉﹐非天上卯酉。天上卯酉﹐當北斗極。極者﹐天樞也。樞者﹐天軸也。天之有極﹐亦猶蓋有保斗﹐天𨿽轉﹐而北極不動﹐亦猶蓋𨿽轉﹐而保斗不移。自人觀之﹐北固北而非天正中。然春秋之際﹐日之出入﹐常在南斗。當知天如蓋轉﹐北道常遠﹐而南道常近。春秋晝夜﹐曷嘗等乎﹖子云語塞不能折。於此益知斗爲天中﹐無足疑也。是故元始上帝稱北極爲中極﹐寶上眞人稱北斗七星爲中天七星﹐而吾儒亦云﹕斗爲帝車﹐運於中央﹐臨制四方﹐分陰陽﹐建四時﹐均五行﹐移節度﹐定諸紀﹐孰謂爲不然乎﹖昔者天皇北極北斗七星化生﹐自七寶蓮中﹐結爲光明﹐飛於中極﹐去地九千九萬餘里﹐化爲九大寶宮﹐乃紫微垣大虛宮勾陳之位﹐掌握符圖﹐紀綱元化﹐爲眾星之主領。貪狼配天爲天元﹐主身。巨門配地爲地元﹐主命。祿存配火爲日元﹐主福。文曲配木爲月元﹐主祿。廉眞配土爲江元﹐主官職。武曲配水爲河元﹐主壽。破軍配金爲海元﹐主妻兒。每星各有三十六宮﹐每宮各有三十六曹﹐三界十方﹐百靈眾眞﹐皆所隸屬。然則中天北極﹐不爲尊乎﹖宅尊之所﹐可觸穢乎﹖若以《長生經》言之﹐則所謂北者﹐又不待須是正北。但凡春東﹑夏南﹑秋西﹑冬北﹐月建所指﹐皆爲犯北斗柄也﹐減損壽命﹐最爲急速﹐戒哉。

贊曰﹕

克己之目﹐非禮勿動。不顧而唾﹐無義有勇。溺及簣中﹐擢發是恐。立不易方﹐君子所重。矧彼居北﹐眾星之共。

對竈吟詠及哭。

傳曰﹕按《黃帝竈經》﹐竈門不得歌詠哭泣﹑咒罵叫啖﹐與篇中所言﹐亦皆一也。世人但知竈爲一聚磚土﹐安知有大威力﹐不可冒犯﹐乃如是耶﹖昔嵩山有一廟﹐極靈異。殿上惟有一竈﹐絕不可近﹐近則有禍。由是遠近祈祀﹐殆無虛日。一日﹐有一禪師至廟﹐直入殿中﹐以柱杖擊竈三下曰﹕汝本泥土合成﹐聖從何來﹖靈從何起﹖乃敢恁麼烹宰眾生﹖言訖﹐又打三下﹐竈乃應手破墮。須臾﹐有一靑衣﹐峨冠踴出﹐向師拜曰﹕某實此廟竈神﹐久愛京報﹐今蒙禪師爲說無生法忍﹐已得脫離此處﹐將生天矣﹐敢不敬謝。師曰﹕此是汝本有之性﹐非吾彊言。神復再拜而沒。人因號師爲破竈墮云。其後有僧﹐復以此話問曰﹕某久在左右﹐不蒙方便﹐啟發此竈﹐得何宗旨﹐遽得生天﹖師曰﹕我只向道﹐汝本泥土合成﹐更無別个道理。僧方佇思﹐師曰﹕會麼﹖曰﹕不會。師曰﹕本有之性﹐什麼不會﹖僧作禮﹖師曰﹕墮也﹐墮也。破也﹐破也。其僧亦大悟。嗚呼﹐此竈但以一聞禪師之言﹐遂能得悟無生法忍。然則吟詠及哭者﹐豈不掇干瀆之禍乎﹖

贊曰﹕

食不語言﹐宴非嘆所。哀樂以類﹐各有攸處。吟詠及哭﹐烏可妄舉。匪惟瀆神﹐惡失其敍。敬爾執事﹐謹其默語。

又以竈火燒香。

傳曰﹕按天師門下科令﹐竈下灰火﹐謂之伏龍屎﹐是故不可燒香。竊嘗披閱教典﹐香火避忌﹐又不只此一事。如油漬紙撚﹐不可爇紙錢﹐謂之枉積蠟錢。東嶽壘積如山﹐天地陰陽諸司﹐皆所不受。又如供養眞武﹐夏月不可用李子﹐冬月不可用石橊。延降上眞﹐不可燒乳頭香﹑檀香﹐謂之浴香。月季謂之不時華﹐金桐謂之鬼華。凡此皆當避忌﹐與其不避而自取冒犯﹐孰若敬遵其教乎﹖

贊曰﹕

火在周典﹐出納有時。夫燧取日﹐潔誠可知。敬心所寓﹐以祭以祈。拾彼餘燼﹐或非其宜。一物不苟﹐神之聽之。

穢柴作食。

傳曰﹕柴𨿽不爨﹐炁實上蒸﹐此穢柴所以不可作食也。不聞勞薪練炭之事乎﹖昔荀勗嘗在帝座﹐適膳夫進飯。勗曰﹕此必勞薪所炊。帝不之信﹐立召膳夫問之﹐則果以一故車腳供爨。楊收𨿽常飯﹐必以炭炊。一日﹐李璋宴其二子﹐亦以炭炊。二子終不下筋﹐惟略餌果實而已。其門下僧聖剛練曰﹕他物縱不可食﹐炭炊之飯亦何嫌乎﹖二子曰﹕凡以炭炊﹐當先燒炭令熱﹐然後入爨﹐故名煉炭。不然則尙有煙炁﹐此吾所以不食也。嗚呼﹐車腳供爨﹐而荀勗識爲勞薪﹔炭失於煉﹐而二子尙嫌煙臭。況穢柴造食而奉祀乎﹖

贊曰﹕

稷曰明粢﹐祭有先飯。蔬食齊如﹐變色盛饌。敬天之祿﹐無敢或慢。火齊必得﹐飭彼薪粲。賓祀貴潔﹐人神奚間。

夜起裸露。

傳曰﹕按《道藏》﹐日月各廣八百四十里﹐日行乎乾﹐月行乎坤﹐日得月魄而淸﹐月得日魂而明。淸明者﹐其气也。精華者﹐其質也。陰陽者﹐其道也。烏兔者﹐其象也。卯酉者﹐其路也。晝夜者﹐其度也。交會者﹐其用也。大抵晝屬陽﹐夜屬陰﹐夜卽百靈交會之時﹐不欲裸露者﹐恐冒犯也。不聞黃三狗﹑袁淸之事﹖﹐昔朱守成凡三夕被盜﹐皆不能入。賊首黃三狗發怒﹐必欲一逞其志。旣而又至﹐才入第二重門﹐則見火光赫然﹐有數輩甲士喝聲叫捉。三狗惶懼﹐爭路走出﹐不覺誤傷其黨。獄成﹐所見甲士﹐乃守成家所事眞武幀軸上數員從神耳。單州妓女楊素眞﹐單獨一身﹐厚有所積。武弁袁淸因百計誘引﹐相與結爲夫婦﹐盡載所有﹐同歸京師。舟次孟陽﹐卽夜醉素眞﹐沈之重淵。無何﹐適值眞武行空﹐救之復活。然則深更僻處﹐孰謂無神明乎﹖夜起可裸露乎﹖

贊曰﹕

處必掩身﹐視不下帶。凡在形色﹐動如敬戒。安肆則偸﹐夙夜匪懈。豈日幽�﹐而可縱敗。於以考祥﹐無勞著蔡。

八節行刑。

傳曰﹕上淸眞人曰﹕八節之日﹐皆當謀諸善事﹐不可恚怒忿爭﹐此皆天人大忌﹐獲罪非小﹐況敢行刑。大抵其日﹐乃元始天尊分遺天尊﹑天君﹑天帝﹐神仙兵馬﹐無鞅數眾﹐教化人間﹐開度羣品。北斗南辰﹑四司五帝﹐亦復下降﹐條錄罪福。且如日行赤道﹐月行黃道﹐乃其常也。至於立春﹐則日行靑道﹐出黃道東。三素元君上詣天皇大帝﹐遊宴元景﹐行道受仙﹐度仙上聖天尊同始靑天君下降。立夏則日行赤道﹐出黃道南﹐太極上眞三元眞人上詣紫微宮﹐遊宴玄景﹐行道受仙﹐好生度命天尊同始丹天君下降。立秋則月行白道﹐出黃道西﹐太素上眞白帝君上詣玉天玄皇髙眞﹐遊宴元景﹐行道受仙﹐太靈虛皇天尊同始素天君下降。立冬則月行黑道﹐出黃道北﹐上淸眞人帝君皇祖上詣髙上九天玉帝﹐遊宴洞景﹐行道受仙﹐無量太華天尊同始玄天君下降。春分則日復行靑道﹐出黃道東﹐太微天帝君上詣髙上玉皇﹐遊宴始景﹐行道受仙﹐玉寶皇上天尊同靑靈始老帝君下降。秋分則月行白道﹐出黃道西﹐南極上眞赤帝君上詣上閬風臺九靈夫人﹐遊宴明景﹐行道受仙﹐太妙至極天尊同皓靈皇老帝君下降。夏至則日行赤道﹐出黃道南﹐扶桑公大帝上詣太微宮﹐遊宴受景﹐行道受仙﹐玄眞萬福天尊同丹靈眞老帝君下降。冬至則月行黑道﹐出黃道北﹐太霄玉妃太虛上眞上詣太皇宮太微天帝﹐遊宴淸景﹐行道受仙﹐玄上玉晨天尊同五靈玄老帝君下降。但凡含炁之流﹐每至是日﹐各有變化﹐翾飛蠕動﹐艸木飛沈﹐隨緣感應﹐攺故易新﹐輕者或更重﹐重者或更輕﹐善惡回換﹐炁象之運﹐自然而然。上學之士﹐每於此日﹐自當存想祈謝﹐因變行化﹐習吉除凶﹐進善黜惡﹐升明棄暗﹐入正治邪﹐煉僞成眞﹐勵思登聖﹐開度羣品﹐生成萬匯﹐仰副太上眾眞如是之意。彼行刑者﹐何物小子﹐乃敢爾耶﹖

贊曰﹕

元气流行﹐各有分度。斗轉星移﹐鼎新革故。賞罰代天﹐順其象數。節序闓端﹐生意攸寓。奉時承休﹐宜戢威怒。

唾流星。

傳曰﹕神降自斗而天師生﹐虛危分秀而眞武生﹐女節感星而白帝生﹐流星入口而葉君生。然則星之所以分靈孕秀者﹐爲如何哉﹖流星者﹐亦星之一也。《楞嚴經》曰﹕或見二日﹐或見兩月﹐乃至暈適佩玦﹐彗孛飛流﹐負耳虹霓﹐皆爲惡相。《爾雅》曰﹕奔星爲約﹐約卽流星也。彗星爲攙﹐搶卽孛星也。世人但知奔流爲妖﹐而不知奔流非妖﹐妖實自召﹐要當恐懼﹐修省急修。所以禳解之徳﹐其可輒唾﹖不聞景公三語之善﹐熒惑爲之退舍乎﹖

贊曰﹕

流星天使﹐飛翔大空。占彼順逆﹐災祥所鍾。隕石宋做﹐墜營亮終。有動於上﹐敢不敬恭。厭勝之說﹐出於齊東。

指虹霓。

傳曰﹕《演孔圖》曰﹕霓者﹐斗之亂。精斗失度則投霓應。《河圖稽曜鉤》曰﹕鎭星散而爲虹霓。《春秋運斗樞》曰﹕星散爲虹。當知虹霓者﹐信爲斗星餘气著於形色者也。昔者﹐孔子修《春秋》﹐制《孝經》。旣成齋沐﹐向北斗自陳所以著書之意。忽有赤虹﹐自天而下﹐化爲黃玉刻文﹐孔子跪而受之。孰謂虹霓﹐非斗星余炁乎﹖苟或指之﹐烏得無罪﹖

贊曰﹕

螮蝀在東﹐詩人莫指。白虹貫日﹐軻度易水。騷諭小人﹐飄風同旨。上象或變﹐災異所起。見者聳然﹐其可慢視。

輒指三光。

傳曰﹕太上曰﹕若見日曜月曜﹐北斗南斗﹐則鄭重扣頭﹐請乞佑護﹐上言呼稱﹐至聖至尊﹑眞宰眞君﹐矜哀凡冗﹐赦宥過咎﹐卽再拜﹐不得輕慢﹐反招殃累。然則三光可指乎﹖三光者﹐日月星也。日月已疏於下﹐請以北斗南斗﹑五老五星﹑二十八宿言之。大抵世人作福者少﹐造惡者多﹐是以累歲迍邅﹐連年困篤﹐鮮有安者。若蒙東方九夷胡老君﹑歲星重華君﹑角亢氏房心尾箕七宿君主攝者﹐可解寅卯辰甲乙歲月日時上三命刑害之災。東方九九八十一萬步中﹐五災九厄﹐土害之炁﹐可以辟斥。正月﹑二月﹑三月﹐可保無他。若蒙南方八蠻越老君﹑火徳熒惑君﹑太陽南斗君﹑井鬼柳星張翼軫七宿君主攝者﹐可解巳午未丙丁歲月日時上三命刑害之災。南方八八六十四萬步中﹐五災九厄﹐金害之炁﹐可以辟斥。四月﹑五月﹑六月﹐可保無他。若蒙西方六戎氏老君﹑金徳太白君﹑奎婁胃昴畢觜參七宿君主攝者﹐可解申酉戌庚申歲月日時上三命刑害之災。西方六六三十六萬步中﹐五災九厄﹐木害之炁﹐可以辟斥。七月﹑八月﹑九月﹐可保無他。若蒙北方五狄羌老君﹑水徳辰星君﹑太陰北斗君﹑斗牛女虛危室壁七宿君主攝者﹐可解亥子丑壬癸歲月日時上三命刑害之災。北方五五二十五萬步中﹐五災九厄﹐火害之炁﹐可以辟斥。十月﹑十一月﹑十二月﹐可保無他。若蒙中央三秦傖老君﹑土君﹑鎭星君﹑�������勾陳七宿君主攝者﹐可解辰戌丑未戊己歲月日時上三命刑害之災。中央土害之炁﹐可以辟斥﹐地祇積祟﹐可以解除﹐四季之內﹐可保無他。然則三光﹐可輒指乎﹖

贊曰﹕

帝堯南面﹐中星是窺。舜齊七政﹐璇玉衡璣。兢業觀仰﹐以審百爲。照臨在上﹐幽隱弗遺。彼妄指者﹐凡民無知。

久視日月。

傳曰﹕太陽日君爲陽宮總司﹐列二十八宿爲屬吏。太陰月君爲陰宮總司﹐總五嶽二十四炁﹐治山爲地司﹐三河四海九江十二溪爲水府。每一年有二十四炁﹐每一節炁卽太陽日君首至﹐當節合巡宿中。此日太陰月君亦至。其日﹐則二十四炁治山。二十四炁君﹐各攢集世人善惡﹑災福﹑壽祿﹑生死等事﹐上於所屬之嶽。本嶽司命﹐又復謄奏於當節陰陽二君所巡宿中。立春節﹐按虛宿湧泉治陰官左監神炁君奏事。雨水節﹐按危宿北平治陰官右監神炁君奏事。驚蟄節﹐按室壁二宿稠粳治陰官左監察炁君奏事。春分節﹐按奎宿主簿治陰官右功炁君奏事。淸明節﹐按婁宿蒙秦治陰官左領功炁君奏事。谷雨節﹐按胃宿平蓋治陰官右領功炁君奏事。立夏節﹐按昴宿雲臺治陰官左監功炁君奏事。小滿節﹐按畢宿浕口治陰官右監功炁君奏事。芒種節﹐按觜參二宿公慕治陰官右都炁君奏事。夏至節﹐按井宿玉局治陰官左察炁君奏事。小暑節﹐按鬼宿平岡治陰官左功炁君奏事。大暑節﹐按柳宿北邙治陰官右察炁君奏事。立秋節﹐按星宿葛瑰治陰官右領炁君奏事。處暑節﹐按張宿後城治陰官左都炁君奏事。白露節﹐按翼宿本竹治陰官右監察炁君奏事。秋分節﹐按軫宿秦中治陰官左領神炁君奏事。寒露節﹐按角亢二宿陽平治陰官左平炁君奏事。霜降節﹐按氏宿鶴鳴治陰官左長炁君奏事。立冬節﹐按房宿漓沅治陰官右長炁君奏事。小雪節﹐按心尾二宿庚除治陰官右都領炁君奏事。大雪節﹐按箕宿﹝﹞上治陰官左都監炁君奏事。冬至節﹐按斗宿眞多治陰官右領神炁君奏事。小寒節﹐按牛宿昌利治陰官左都監炁君奏事。大寒節﹐按女宿鹿堂治陰官右平炁君奏事。然則日月﹐可久視乎﹖

贊曰﹕

古者人君﹐朝日夕月。出納賓錢﹐職掌炁越。竹宮望拜﹐漢祀猶設。典禮寖廢﹐寅恭或闕。瞪視奚爲﹐爝火自滅。

太上感應篇卷之二十八竟

太上感應篇卷之二十九

李昌齡傳鄭淸之贊

春月燎獵。

傳曰﹕程嗣昌平生戒殺﹐未嘗輒事烹庖。因在密州﹐見數輩獵徒打捕鳥雀﹐或碎首穴胸於鷹鴟爪觜之下﹐或拗腳折翅於置罘网罟之中。是夕﹐卽露香告天曰﹕輒欲將家藏一切所食眾生並同七世父母因緣戒殺圖子﹐覆板印行﹐庶幾此邦﹐或知攺過。旣而印行﹐攔頭有彭景者﹐亦請一本﹐其妻華氏一見﹐卽大怒﹐奪取撦破﹐棄之穢處。明日﹐買得一魚﹐操刀欲鱠﹐魚忽跳躍﹐觸破其眼﹐血流滿地。須突皆化爲虫﹐緣繞其身。方喧傳間﹐監鎭向孰怳見眞武眞君曰﹕吾察知此地﹐有一上善﹐乃興化軍客人程嗣昌﹐印施戒殺圖子。不謂婦人華氏﹐乃敢撦破﹐罪惡深重﹐自不容逃。其餘不政之人﹐亦當獲罪。俟吾二十七日再降﹐更看如何。然則燎獵﹐是可爲乎﹖惜人不知一切眾生﹐皆有佛性﹐導之以義﹐亦無不曉。昔韋南康鎭蜀時﹐有一鸚鵡甚慧。馴養者曉以佛理曰﹕若欲念佛﹐當由有念﹐以至無念。卽仰首奮翼﹐若聽若承。及使念佛﹐則默然不答。或詰其不念﹐則唱言阿彌陁佛一聲﹐意若有悟﹕以有念爲緣生﹐以無念爲眞際也。一日﹐不震不僕﹐斂翼委足﹐揜然而絕。焚之﹐有舍利十。公爲立塔瘞之﹐號曰鸚鵡塔。孰謂無佛性乎﹖衛敬瑜妻李氏﹐年二十而寡。父母歌嫁﹐誓志不許。所居有雙燕﹐一日﹐忽孤飛。李氏感之﹐謂曰﹕能如我乎﹖因以縷志其足。明年復來﹐孤飛如故。李作詩曰﹕昔年無偶去﹐今春猶獨歸。故人情旣重﹐不忍復雙飛。又明年復來﹐則李氏已死。或告之已死及葬處﹐卽徑往墓側﹐悲鳴不食而死。人因瘞之﹐號曰燕冢。孰謂不尙義乎﹖太上戒人燎獵﹐而以春月爲言者﹐蓋春月乃萬物發生之際﹐若縱燎獵﹐獵之傷殺﹐尙猶有數﹔一火之過﹐是有數乎﹖《月令》一書﹐亦自言之﹐其可不戒。

贊曰﹕

周典夏苗﹐擇取不孕。則知春搜﹐獘禽尢靳。意在訓兵﹐非殺之徇。烏獸孳尾﹐生理方順。焚林而獵﹐仁者奚忍。

對北惡罵。

傳曰﹕薄拘羅尊者未證果時﹐嘗罵人喫飯遲爲牛銷艸﹐至爲羅漢﹐尙不免有牛飼之報。善住天子作維那時﹐嘗罵客僧爲眼瞎漢﹐及作天子受天福盡﹐亦不免有眼瞎之報。孰謂惡罵爲無害乎﹖況對北乎﹖北者﹐至尊所居﹐有北辰焉。辰有五星﹐第一星卽天皇大帝﹐第五星卽北極大帝。斗有九星﹐第七星破軍﹐號曰天之上帝﹐玄陽天關搖光太明太上玉皇道君﹐其爲尊也﹐餘皆可知。按《本生經》﹐元始上帝曰﹕若有信心男女﹐於上春日﹐一心齋戒﹐肅爾神明﹐設九光醮﹐迎請紫光聖母﹐並七元君﹐虔恭奏獻﹐縱有十惡重罪﹑冤家苦報﹐如九日輪照於冰山﹐應時消釋﹐福壽增延﹐無量天眞俱來擁衛﹐見世圓滿﹐子孫昌盛﹐所有福徳﹐如彼甘泉﹐隨汲隨發﹐受用無量﹐命終之後﹐超生大梵眞天。然則對北可惡罵乎﹖不聞劉使本命醮祭而果蒙宥罪﹐虔婁爲父禱祈而果獲延年乎﹖又不聞李答奉事而有子衛公﹐爲唐功臣﹔武侯有女效彭女奉事﹐而亦獲上升乎﹖此皆載於教典﹐其事甚眾﹐姑摘一二以示世云。

贊曰﹕

人之北面﹐尊歸我後。天之北極﹐曰辰與鬥。俯仰之際﹐宜無所苟。一朝對櫛﹐管寧追咎。居如不容﹐矧敢滕口。

無故殺龜打蛇。

傳曰﹕應世眞人曰﹕一切翾飛蠢動﹐皆不可殺。若夫龜蛇二物﹐尢不可殺。若輒殺之﹐或至殺有靈者﹐其陰精定當害人。是以識者﹐常切救護。昔劉彥向﹐其父爲湖州刺史僚屬﹐從銀坑回﹐有以一大龜爲獻者曰﹕得此龜者﹐壽當千歲。其父卽日﹐復自送於坑所。父歿﹐彥回爲房州司士。忽山水暴至﹐平地數尺﹐一家驚恐﹐未有所之。俄有大龜﹐似欲

引路﹐從龜而行﹐歷十餘地﹐皆得淺處﹐遂脫水難。是夕﹐復夢大龜曰﹕昔在銀坑﹐嘗蒙先使君救脫之惠﹐今故奉報。孫眞人在世時﹐嘗因山行道﹐見村民擊一靑蛇﹐公力救之。月餘﹐再過其地﹐遙見一少年馳騎而至﹐迎公以歸。旣至﹐乃一王居﹐有一絳服者出謝曰﹕昨日小兒癡呆﹐幾乎遇害﹐幸先生救之。此間血屬甚多﹐無不感激﹐故遣長兒迎致﹐略攄謝悃。旣而引入深宮﹐復有一妃﹐攜一靑衣小兒﹐出拜致謝﹐再三延畱。凡三日﹐珍饈美膳﹐縑綃珠玉﹐無不有之。先生皆郤不受﹐惟受上帝所頒龍宮三十仙方以歸。今千金方﹐蓋有得於三十方者也。然則殺龜打蛇﹐是可爲乎﹖

贊曰﹕

龜預四靈﹐蛇先百蟄。豫且之网﹐不免於執。白帝之精﹐當道而泣。豈期無知﹐患或偶及。苟遇識者﹐宜拯其急。

如是等罪﹐司命隨其輕重﹐奪其紀算。算盡則死﹐死有餘責﹐乃殃及子孫。

傳曰﹕如是等罪﹐上文各已隨事演注﹐玆不復論。請以七趣受生因果言之﹐庶幾各知。七趣輪回﹐不得眞淨﹐皆一虛妄﹐殺盜淫習﹐尙隨順爾。經云﹕一切世間﹐先死相續﹐生從順習﹐死從變流。臨命終時﹐未捨暖觸﹐一生善惡﹐俱時頓現。死逆生順﹐二習相交﹐純想卽飛﹐必生天上。若飛心中﹐兼福兼慧﹐及與淨願﹐自然心開。見十方佛一切淨土﹐隨願往生﹐情少想多﹐輕舉非遠﹐卽爲飛仙。大力鬼王﹐飛行夜叉﹐地行羅剎﹐遊於四天﹐所去無礙。其中若有善願善心﹐護持我法﹐或護禁戒﹐隨持戒人﹔或護神咒﹐隨持咒者﹔或護禪定﹐保綏法忍。是等親往如來坐下﹐情想均等﹐不飛不墜。生於人間﹐想明斯聰﹐情幽斯鈍﹐情多想少。流入橫生﹐重爲毛羣﹐輕爲羽族﹐七情三想﹐況下水輪。生於火際﹐受气猛火﹐身爲娥鬼﹐常被焚燒﹐水能害己﹐無食無飲﹐經百千劫﹐九情一想。下洞火輪﹐身入風火﹐二交過地﹐輕生有間﹐重生無間。二種地獄﹐純情卽沈﹐入阿鼻獄。若使心中﹐有謗大乘﹐毀佛禁戒﹐誑妄說法﹐虛貪信施﹐濫膺恭敬﹐五逆十惡﹐更生十方阿鼻地獄。循造惡業﹐𨿽則自招﹐眾同分中兼有﹐元地如是。地獄﹑餓鬼﹑畜生﹑人及神仙﹐天洎修羅﹐精研七趣﹐皆是昏沈﹐諸有爲相﹐妄想受生﹐妄想隨業﹐於妙圓明﹐無作本心﹐皆如空華﹐元無所有﹐但一虛妄﹐更無根緒。此等眾生﹐不識本心﹐受此輪回﹐經無量劫﹐不得眞淨﹐皆由隨順殺盜淫故。何名七趣﹕一者天趣。經云﹕諸世間人﹐不求常住﹐未能捨諸妻妾恩愛﹐於邪淫中﹐心不流逸﹐澄瑩生明﹐命終之後﹐鄰於日月﹐如是一類﹐名四天王天。於已妻房﹐淫愛微薄﹐於淨居時﹐不得全味﹐命終之後﹐超日月明﹐居人間頂﹐如是一類﹐名忉利天。逢欲暫交﹐去無思憶﹐於人間世﹐動少靜多﹐命終之後﹐於虛空中﹐朗然安住﹐日月光明﹐上照不及﹐是諸人等﹐自有光明﹐如是一類﹐名須焰摩天。一切時靜﹐有應觸來﹐未能違戾﹐命終之後﹐上升精微﹐不接下界﹐諸人天境﹐如是一類﹐名兜率陁天。我無欲心﹐應汝行事﹐於橫陳時﹐味如嚼蠟﹐命終之後﹐生越化地﹐如是一類﹐名樂變化天。無世間心﹐同世行事﹐於行事交﹐了然超越﹐命終之後﹐徧能出超﹐化無化境﹐如是二類﹐名他化自在天。如是六天﹐形𨿽出動﹐心迹尙交﹐自此已還﹐名爲欲界。乃至色界一十八天﹐無色界四天﹐是諸天人﹐按如佛說﹐皆是不了妙覺明心﹐積妄發生﹐妄有三界中間﹐妄隨七趣沈溺﹐補特伽羅﹐各從其類。二者仙趣。經云﹕復有不依正覺﹐修三摩地﹐別修妄念﹐存想固形﹐道於山林﹐人不見處﹐有十仙種﹕堅固服餌而不休息﹔食道圓成﹐名地行仙﹔堅固艸木而不休息﹐藥道圓成﹐名飛行仙﹔堅固金石而不休息﹐化道圓成﹐名遊行仙﹔堅固動止而不休息﹐气精圓成﹐名空行仙﹔堅固津液而不休息﹐潤徳圓成﹐名天行仙﹔堅固精色而不休息﹐吸粹圓成﹐名通行仙﹔堅固咒禁而不休息﹐術法圓成﹐名道行仙﹔堅固思念而不休息﹐思憶圓成﹐名照行仙﹔堅固交進而不休息﹐感應圓成﹐名精行仙﹔堅固變化而不休息﹐覺悟圓成﹐名絕行仙。是等皆於人中煉心﹐不修正覺﹐別得生理﹐壽千萬歲。休止深山﹔或大海島﹐絕於人境﹐斯亦輪回﹐妄想流轉﹐不修三昧﹐報盡還來﹐散入諸趣。三者阿修羅趣。經云﹕是三界中﹐復有四種何修羅類。若於鬼道﹐以護法力﹐成通入空﹐此阿修羅從卯而生﹐鬼趣所攝。若於天中﹐降徳貶墜﹐其所卜居﹐鄰於日月﹐此阿修羅從胎而出﹐人趣所攝。有修羅王執持世界﹐力洞無畏﹐能與梵王及天帝釋四天爭權﹐此阿修羅因變化有﹐天趣所攝。別有一分下劣修羅﹐生大海心﹐沈水冗口﹐旦遊虛空﹐暮歸水宿﹐此阿修羅因濕气有﹐畜生趣攝。四者人趣。經云﹕爲人豪貴﹐或爲國王﹐或爲長者﹐從禮事三寶中來﹔爲人端正﹐顏色潔白﹐姿容第一﹐從忍辱中來﹔爲人精進﹐無有懈怠﹐樂爲福徳﹐從精進中來﹔爲人安詳﹐言行審諦﹐從禪定中來﹔爲人才明﹐了達深法﹐講說妙義﹐開悟愚蒙﹐聞其言者信爲珍寶﹐從智慧中來﹔音聲淸徹﹐從歌詠三寶中來﹔爲人潔淨﹐無有疾病﹐從慈心中來﹔爲人多怖﹐音聲嘶破﹐從地獄中來﹔爲人暗鈍﹐懈怠多食﹐語不明了﹐又復怯弱﹐樂友癡人﹐偏喜黑暗﹐從畜生中來﹔爲人不淨﹐從豬中來﹔爲人凶惡﹐從蝮蛇中來﹔無庶幾心﹐從狗中來﹔狠戾自用﹐從羊中來﹔好美飲食﹐恣殺物命﹐無有慈心﹐從豺狼貍鷹中來﹔不能安詳﹐及不忍事﹐從獼猴中來。又去﹕爲人修長﹐恭敬人故﹔爲人短小﹐輕慢人故﹔爲人醜陋﹐好瞋恚故﹔生無所知﹐不學問故﹔爲人顓愚﹐不教人故﹔短命多病﹐好殺生故﹔無有資生﹐常苦貧困﹐好偸盜故﹔無有子息﹐亂人妻故﹔子女淫亂﹐亂人室女故﹔鰥寡孤獨﹐虐遇子女故﹔爲人饑餓﹐好獨食故﹔爲人奴婢﹐負債不償﹐不禮三尊故﹔爲人醜惡﹐遮佛燈故﹔生水牛中﹐爲官酷虐﹐刻剝小民故﹔生獐鹿中﹐驚怖人故﹔生諸龍中﹐好調喜故﹔身生惡瘡﹐療治不效﹐鞭撻人故﹔人見歡喜﹐對人歡喜故﹔人見不喜﹐對人不喜故﹔長官囚系﹐杻械在身﹐籠閉眾生故﹔爲人吻﹝﹞﹐好釣魚故﹔生裸形國﹐輕衣唐突佛精舍故﹔生馬蹄國﹐著屐踐佛地故﹔生穿胸國﹐布施作福生悔心故。又云﹕彼梟倫者﹐酬足復形﹐生人道中﹐參合頑類。咎徵參於愚類﹐狐倫參於庸類﹐毒倫參於狼類﹐蛔倫參於微類﹐食倫參於柔類﹐服倫參於勞類﹐應倫參於文類﹐休徵參於明類﹐循倫參於達類。是等皆以宿債畢酬﹐復形人道﹐皆無始來﹐業計顚倒﹐相生相殺﹐不遇如來﹐不聞正法﹐於塵勞中﹐法爾輪轉﹐此輩名爲可憐憫者。五者地獄。經云﹕此等眾生﹐自業所惑﹐造十習因﹐受六交報。云何十因﹕一者淫習﹐二者貪習﹐三者慢習﹐四者瞋習﹐五者詐習﹐六者誑習﹐七者怨習﹐八者見習﹐九者枉習﹐十者訟習。云何六報﹕一切眾生﹐六識造業﹐所招惡報﹐從六根出。一者見報﹐招引業果。此見業交﹐臨命終時﹐先見猛火﹐滿十方界﹐亡者神識﹐飛墜乘煙﹐入無間獄。二者聞報﹐招引業果。此聞業交﹐臨命終時﹐先見波濤﹐沒溺天地﹐亡者神識﹐降注乘流﹐入無間獄。三者齅報﹐招引惡果。此齅業交﹐則臨終時﹐先見毒炁﹐充塞遠近﹐亡者神識﹐從地踴出﹐入無間獄。四者味報﹐招引惡果。此味業交﹐則臨終時﹐先見鐵网﹐猛焰熾烈﹐周覆世界﹐亡者神識﹐下透掛网﹐倒懸其頭﹐入無間獄。五者觸報﹐招引惡果。此觸業交﹐則臨終時﹐先見大山﹐四面來合﹐無復出路﹐亡者神識﹐見大鐵城﹐火蛇火狗﹐虎狼獅子﹐牛頭獄卒﹐馬頭羅剎﹐手執槍槊﹐驅入城門﹐向無間獄。六者思報﹐招引惡果。此思業交﹐則臨終時﹐先見惡風﹐吹壞國土﹐亡者神識﹐被吹上空﹐旋落乘風﹐墮無間獄。於此六報一一報中﹐又各發明二種惡相﹐此卽名爲地獄十因六果﹐大抵皆是眾生迷妄所造。若諸眾生﹐惡業圓造﹐入阿鼻獄﹐受無量苦﹐經無量劫﹐六根各造﹐乃彼所作﹐兼境兼根則入八無間獄。身口意三﹐作殺盜淫﹐則入十八地獄。三業不兼中間﹐或爲一殺一盜﹐則入三十六地獄。見見一根﹐單犯一業﹐則入一百八地獄。由是眾生別作別造﹐於世界中﹐入同分地﹐妄想發生﹐非本來有。六者餓鬼。經云﹕是諸眾生﹐非破律儀﹐犯菩薩戒﹐毀佛涅盤﹐諸餘雜業﹐歷劫燒然﹐後還罪畢﹐受諸鬼形。若於本因﹐貪物爲罪﹐是人罪畢﹐遇物成形﹐名爲怪鬼。貪色爲罪﹐遇風成形﹐名爲魃鬼。貪惑爲罪﹐遇畜成形﹐名爲魅鬼。貪恨爲罪﹐遇虫成形﹐名虫毒鬼。貪憶爲罪﹐遇衰成形﹐名爲癘鬼。貪慠爲罪﹐遇炁成形﹐名爲餓鬼。貪罔爲罪﹐遇幽成形﹐名爲魘鬼。貪明爲罪﹐遇精爲形﹐名爲魍魎鬼。貪成爲罪﹐遇明爲形﹐名役使鬼。貪黨爲罪﹐遇人成形﹐名傳送鬼。是人皆以純情墜落﹐業火燒乾﹐上出爲鬼。餓鬼一趣﹐尢爲至苦。以諸貪故﹐𨿽有所思﹐終無所得。以諸嫉故﹐見人飽滿﹐己常饑乏。以毒害故﹐身自出火﹐還自焚燒。以驕慢故﹐福力至微﹐一切小鬼﹐己皆不勝。昔佛在維耶離國﹐晨出有八萬四千餓鬼哀告曰﹕我等先身﹐𨿽嘗見佛﹐不知有佛。𨿽嘗聞法﹐不知有法。𨿽嘗見僧﹐不知有僧。我不作福﹐轉教他人﹐亦不作福。見人作福﹐言常笑之。見人作罪﹐意常歡喜。以種行至惡﹐墮此趣中﹐已七萬歲。每見小水﹐尋復不見。若見大水﹐卽爲鬼神羅剎遮護。𨿽值大雨﹐身亦如處熱沙。幸望哀救。佛因教令持水奉佛及僧﹐遂得免苦。阿難在迦毗羅城﹐見一餓鬼﹐自稱面然﹐告阿難言﹕汝後三日﹐決定命終﹐墮我等趣。阿難告曰﹕當作何計﹐可以免此﹖面然曰﹕無非施我等食﹐令得飽足﹐因得出離﹐則汝亦得脫免。阿難投佛﹐佛言﹕汝欲施食﹐當先施一淨器﹐置食其中﹐誦我陁羅尼咒七徧。出於戶外﹐彈指七下﹐施諸鬼神。彼得出離﹐則汝亦得脫免﹐兼得延年。卽說咒曰﹕那摩薩縛怛他羯多縛路枳帝唵三跋羅三跋羅吽。阿難信受奉行﹐果得脫免。七者畜趣。經云﹕鬼業旣盡﹐則情與想二俱成空﹐方於世間﹐與元負人﹐怨對相值﹐身爲畜主﹐酬其宿債。物怪之鬼﹐物銷報盡﹐生於世間﹐多爲梟類。風魃之鬼﹐風銷報盡﹐多爲咎徵一切異類。畜魅之鬼﹐畜死報盡﹐多爲孤類。虫蠱之鬼﹐蠱滅報盡﹐多爲毒類。衰癘之鬼﹐衰窮報盡﹐多爲蛔類。受炁之鬼﹐气銷報盡﹐多爲食類。綿幽之鬼﹐幽銷報盡﹐多爲服類。和精之鬼﹐和銷報盡﹐多爲應類。明靈之鬼﹐明滅報盡﹐多爲休徵一切諸類。依人之鬼﹐人亡報盡﹐多爲循類。是等皆以業火漧枯﹐酬其宿債。傍爲畜生﹐亦皆自虛妄業之所招引。若悟菩提﹐則是妄緣本無所有。又云﹕從是畜生﹐酬償先債。若彼酬者﹐分越所酬﹐此等眾生﹐還復爲人﹐反徵其剩。如彼有力﹐兼有福徳﹐則於人中﹐不舍人身﹐酬還彼力。若無福者﹐還爲畜生。償彼余直﹐當知用錢物﹐或沒其力﹐償足自停。如於中間﹐殺彼身命﹐或食其肉。如是乃至經微塵劫﹐相食相誅﹐猶如轉輪﹐互爲髙下﹐無有休息。不聞兜調以貢髙好罵﹐而死受狗身﹔李六郎以放債倍利﹐而亦身死爲狗乎﹖

贊曰﹕

不善所積﹐降殃有餘。積旣由漸﹐余亦難除。樂黶汰虐﹐族黨畢誅。秦稔苛酷﹐子嬰素車。施報對立﹐效驗匪虛。

太上感應篇卷之二十九竟

