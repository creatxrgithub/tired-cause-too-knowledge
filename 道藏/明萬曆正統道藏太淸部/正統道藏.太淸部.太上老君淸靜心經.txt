太上老君淸靜心經

經名﹕太上老君淸靜心經。撰人不詳﹐約出於唐代。底本出處﹕《正統道藏》太淸部。又見《雲笈七簽》卷十七。

太上老君淸靜心經

老君曰﹕夫道﹐一淸一濁﹐一靜一動﹟1。淸靜爲本﹐濁動爲末﹟2。故陽淸陰濁﹐陽動陰靜﹟3﹔男淸女濁﹐男動女靜。降本流末﹐而生萬物。淸者濁之源﹐靜者動之基。人能淸靜﹐天下貴之﹟4。人神好淸而心擾之﹐人心好靜而欲牽之。常能遣其欲而心自靜﹐澄其心而神自淸﹐自然六欲不生﹐三毒消滅。而不能者﹐心未澄﹑欲未遣故也。能遣之者﹐內觀於心﹐心無其心﹔外觀於形﹐形無其形﹔遠觀於物﹐物無其物。三者莫得﹟5﹐惟見於空。觀空亦空﹐空無所空。旣無其無﹐無無亦無。湛然常寂﹟6﹐寂無其寂。無寂寂無﹐俱了無矣﹐欲安能生﹟7﹖欲旣不生﹐心自靜矣。心旣自靜﹐神卽無擾。神旣無擾﹐常淸靜矣﹟8。旣常淸靜﹐及會其道。與眞道會﹐名爲得道﹟9。𨿽名得道﹐實無所得。旣無所得﹐彊名爲得。爲化眾生﹐開方便道﹟10。老君曰﹟11﹕道所以能得者﹐其在自心。自心得道﹐道不使得。得是自得之道﹐不名爲得。故言實無所得。

老君曰﹕道不能得者﹐爲見有心。旣見有心﹐則見有身。旣見其身﹐則見萬物。旣見萬物﹐則生貪著。旣生貪者﹐則生煩惱。旣生煩惱﹐則生妄想。妄想旣生﹐觸情迷惑﹐便歸濁海﹐流浪生死﹐受地獄苦﹐永與道隔。人常淸靜﹐則自得道。於是而說偈曰﹟12﹕

天尊妙用常眼前﹐舉體動心皆自然。

息个動心看動處﹐動處分明無際邊。

邊際由來本性空﹐非觀心照得虛空。

自悟因緣無自性﹐翛然直入紫微宮。

宮中宮外光且明﹐萬法圓中一道平。

淸心淸鏡皎無礙﹐無礙無心心自在。

平等道平無有異﹐天堂地獄誰安置。

神旣內寂不虧盈﹐善惡若空何處生。

只爲凡夫生異見﹐彊於地上起縱橫。

縱橫遮莫千般苦﹐一一諦觀無宰主。

諦觀無主本無宗﹐只个因緣卽會中。

中間𨿽會常無會﹐放會無爲任物通。

若時有人知是經意﹐行住坐臥﹐若能志心念誦﹐深心受持﹐則能滅除無量一切宿障諸惡﹐冤家皆得和合﹐無受苦報。邪魔外道﹐道能降伏。告諸眾生﹐欲度厄難﹐各已淸淨﹐信受奉行。

太上老君淸靜心經竟

﹟1『夫道﹐一淸一濁﹐一靜一動』﹐《淸靜經》作夫道者﹐有淸有濁﹐有動有靜」。

﹟2『淸靜爲本﹐濁動爲末』二句﹐《淸靜經》所無。

﹟3故陽淸陰濁﹐陽動陰靜』﹐《淸靜經》作『天淸地濁﹐天動地靜』。

﹟4『人能淸靜﹐天下貴之』﹐《淸靜經》作『人能常淸靜天地悉皆歸』。

﹟5『三者莫得』﹐《淸靜經》作『三者旣悟』。

﹟6『觀空亦空……湛然常寂﹐』《淸靜經》作『觀空亦空﹐空無所空。所空旣﹐無無亦無。無無旣無﹐湛然常寂』。

﹟7『寂無其寂……欲安能生』﹐《淸靜經》作『寂無所寂﹐欲豈能生』。

﹟8『欲旣不生……常淸靜矣』﹐《淸靜經》作『欲旣不生﹐卽是眞靜。眞靜應物﹐眞常得性。常應常靜﹐常淸靜矣。』

﹟9『卽常淸靜……名爲得道』﹐《淸靜經》作『如此淸靜﹐慚入眞道。旣入眞道﹐名爲得道』。

﹟10『彊名爲得﹐爲化眾生﹐開方便道』﹐《淸靜經》作『爲化眾生﹐名爲得道。能悟之者﹐可傳聖道」。

﹟11以下『老君曰』二段﹐《淸靜經》作『老君曰﹕上士無爭﹐下士好爭」云云一段﹐文多不同。

﹟12『於是而說偈曰』以下﹐《淸靜經》無其文。

