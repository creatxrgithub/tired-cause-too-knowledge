太上通靈八史聖文眞形圖

經名﹕太上通靈八史聖文眞形圖。撰人不詳。一卷。底本出成﹕《正統道藏》洞神部靈圖類。

太上通靈八史聖文眞形圖

皇天史罡字臨罡﹐髙天史罡字建罡﹐

天帝史罡字天罡﹐上帝史罡字日源。

第一史﹐夫臨罡﹐妻字柱下。

巳午未日﹐在人家﹐赤衣﹑分積﹑白筆﹑進賢冠。

第二史﹐夫建罡﹐妻字玄精。

申酉戌日﹐在人家﹐白衣﹑分績﹑白筆﹑進賢冠。

第三史﹐夫天罡﹐妻字月精。

亥子丑日﹐在人家﹐黑衣﹑分積﹑白筆﹑進賢冠。

第四史﹐夫日源﹐妻字太玄。

寅卯辰日﹐在人家﹐靑衣﹑分積﹑白筆﹑進賢冠。

此八史名﹐以此日下人家﹐若以占甲﹐當呼其字問之﹐卽令人知消息。若女問事﹐呼妻名字。此諸史上下直九日﹐及三日復上﹐周而復始。凡事八史皆愛口﹐不得罵晉﹐毀辱八史﹐皆不驚喚。若三年以上﹐皆可求請。若有疾病﹐欲命盡時﹐亦可使行請﹐命必得矣。

黃帝曰﹕國之欲﹐興修知此。文人之欲﹐富招致此。神能致此﹐神財物如雲﹐所向克平安﹐保子孫諸欲事。八史安魂定魄﹐能求此神﹐頭髮不白﹐得壽長﹐淸身潔澤。

欲求內學﹐斯文可措﹐故記八史之象。若有逆召﹐可念八史﹐吉凶遠近之事﹐史皆知之。以語人﹐若不能事者。但家有此文﹐令人意昭如日月也。

凡欲聰明者﹐當作逢占﹐致八史已致之﹐後可知陰密之事。預知未然之意﹐審察萬里委曲之旨﹐適可知吉凶﹐不能卻災矣。

凡君子內髮小事之爲致財也﹐使

八史戒百日﹐以其日召之﹐不須跪。若不得語﹐且可心知也。八史像﹐當自隨之。若有喪辱﹐可封著器中﹐他室中有污辱﹐神則不下矣。

又說齋潔百日後﹐始召八史﹐時各以其史下日﹐呼史字於室中﹐左樞內果子一盤﹐酒一杯﹐咒曰﹕曾孫某﹐好樂道術﹐今願八史之道。謹奉甘果美酒﹐當以祭之。

若致八史﹐法各以其日下酒果等﹐祭之二史。一祭於堂戶問﹐以小席衣戶樞爲坐﹐以盤盛棗栗二盤﹐酒二杯﹐著坐前﹐道士面向戶樞。如祭之不拜﹐也言曰﹕曾孫某甲﹐愛好道術﹐謹齋潔上供甘果棗珍饑美酒芳香﹐奉請皇天八史臨罡柱下﹐願大飲大食醉飽爲度﹐使某甲通神明達﹐所占先知陰密之事﹐須知未然之意﹐察萬里之驗委曲之旨﹐與其爲友俱行俱止﹐從今日爲始﹐然後必有音響光影之應﹐勿怪也。至後史下日﹐復祭之如前法。此法各當呼其名史字﹐皆一祭之有應驗之徵﹐復經年曆歲﹐疏問不應者﹐復祭之耳。

此八卦皇天帝神符﹐以梧桐木板﹐廣三寸長九寸﹐朱塗上﹐墨書符。如戒百日﹐置之如方面﹐其神卽來﹐下令人富貴﹐消官事﹐消口舌﹐宜錢財﹐滅禍除怪。宜酌酒祭其神﹐所以知驗。

右二符巳午未日﹐下在人家。

右二符申酉戌日﹐下在人家。

右二符亥子丑日﹐下在人家。

右二符寅卯辰日﹐下在人家。

八史通靈符

黃帝曰﹕玄洞八卦神符﹐上帝祕於華蓋太微斗宿中﹐先師仰看畫之﹐以爲玄洞威靈神精演道符﹐持以入胡﹐以吾爲此圖。婆羅門因造變化術數萬﹐來還中原﹐以吾爲道君﹐知玄洞與天同功也。神之明察也﹐威神驗也﹐使精之信也﹐演道之徳。以受小兆﹐敢常佩之﹐因藏於華蓋﹐重祕之。如賢人﹑道士名已入宿者﹐得此通靈符﹐文仙也。君子以明達﹐神爲使令。愚人得之﹐心開得位﹐坐致富貴。祕如華蓋﹐李君同升也。

黃帝曰﹕華蓋玄洞通靈演道乾符﹐字昊成﹐位西北方二宿﹐治北斗太微華蓋帝座下﹐臨呈之神主也。淸潔上士﹐名已入宿﹐以小紙書﹐佩之。神附躬﹐令人通神靈﹐百病消除﹐坐在立亡﹐出入無間﹐三年之後﹐白日升天星中。朱書白素﹐附以兆身﹐八史事人﹐役使萬端﹐百病自愈﹐坐見天下未來之事。愚士不正﹐愼勿佩此。但祕之藏之﹐舉家無患﹐明達富貴﹐髙官自至。

黃帝曰﹕華蓋玄洞通靈演道坤符﹐字間衝﹐柱史之神主也。位西南二宿﹐治北斗太微華蓋座下﹐用如乾法。

黃帝曰﹕華蓋玄洞通靈演道震符﹐玄舉建罡之神主也。治東方二宿﹐屬北斗第一星﹐用如前法。

黃帝曰﹕華蓋玄洞通靈演道巽符﹐字明一﹐玄精之神主也。治東南二宿﹐屬北斗第二星﹐用如此前法。

黃帝曰﹕華蓋玄洞通靈演道坎符﹐字仁王﹐天罡之神主也。治北方﹐屬北斗第三星﹐法如乾。

黃帝曰﹕華蓋玄洞靈寶演道離符﹐字明上﹐月精之神主也。治南方﹐屬北斗第四星﹐法如乾。

黃帝曰﹕華蓋玄洞靈寶演道艮符﹐字﹟過意﹐日原之神主也。治東方二宿﹐屬北斗第五星﹐用如乾法。

黃帝曰﹕華蓋玄洞通靈演道兌符﹐字見陽﹐太玄之神主也。治西方二宿﹐屬北斗第六星﹐如乾法用。

黃帝曰﹕天地各歸其原﹐乾坤合徳﹐治在斗中﹐五帝爲主﹐太微爲君。眾卦布度﹐二十八宿﹐永受本气﹐運由機關﹐還治各屬一星之符。制令八精﹐所憑臨罡柱下﹐須此乃行。子孫修之﹐得爲眞人﹐祕而藏之﹐千金勿傳。

黃帝曰﹕子能修道﹐當先修身。安魂定魄﹐愼勿妄言。潔齋百日﹐沐浴華泉。先祠八神﹐近於堂樞。次用八符﹐史輒來憑。俱行俱止﹐爲人使令。八節佩符﹐通達皇星。發白更黑﹐齒落更生。隨史乘龍﹐出幽入冥。禳災卻害﹐變化示子。所如法一非反﹐逆子勿行之﹐天宿責人。

黃帝曰﹕凡人求占﹐陽日子以符著左肘﹐陰日丑以符著右肘﹐存眞人念史以著符﹐手指八史卽語子來﹐人事陰密﹐委曲節次﹐八史卽皆知以語﹐子當論以。凡占愼言史知之﹐眞人上斗中﹐神怒後不爲人使也。若問者有病官之事﹐應禳災命﹐子如法便還斗中參之。有命福徳者﹐合爲救之先。令主某處求師﹐藥及物急往便得。史輒應口﹐前往處持物候人﹐或令置得之也。史法爲神气﹐病人見物便差﹐若物所令驚出﹐史或作鸞驚之。若山林明暗﹐上中覆蓋之﹐下不知何物﹐呼史問之﹐卽已知語子也。

黃帝曰﹕子行此道﹐當愛惜言語﹐不得妄言吉祥。民有凶惡衰禍怪異之事﹐史隨子口便發﹐以求兆爲人作凶異。今百姓懼怖﹐愼勿附符念﹐史所有責怒﹐史又爲人作害災刑﹐恣意所開﹐志意洞達﹐前知未然﹐昭如日月﹐魍魎邪惡凶讒敢發﹐辟兵宜官﹐財錢富貴爲之不難﹐此道要祕。

黃帝曰﹕子有光恩當得星符﹐不能行修﹐當盛以五彩袋懸在臥帳中。若有賢明知﹐欲修之如上法﹐盛絳袋在子衣中。今當五藏以絳宮眞人子丹主之神﹐常來與子丹爲友﹐若禳災卻害諸所事﹐皆更著符如下法。當帶符之時﹐以除淨時醮祭符﹐以燒香﹑棗果﹑參﹑茯苓湯置席前﹐以黃絹帛爲淨道﹐再拜祝曰﹕

曾孫臣某甲言﹐今日淸明良日吉時﹐宜醮八卦通天神八明﹐謹奉栗棗甘美芳香﹐謁請八君九君神皇伏羲﹐枕中太乙雄供乾皇天君父﹐師道明太上行符眞人﹐八君臨照﹐曾孫賢者輔身八史天官﹐今日開陽大化﹐受符納眞﹐開通以降自然愆惡不當﹐請問來事吉兆﹐告以未來﹐推行仁義﹐福延無窮﹐長享吉利﹐受占未央。

黃帝曰﹕旣祭之﹐子未知皇天睹其直﹐子當以夜半時﹐北向現曰﹕吾行天地﹐足躡文昌﹐心托太淸﹐和气成形﹐二十八宿﹐徑造皇庭。若知旨訣﹐八精最眞﹐合光天神﹐八史所憑﹐八卦天君﹐伏羲天皇﹐須得星符﹐神乃得行。服之益知﹐便見未然﹐先祠八神﹐次用八符﹐天地合香﹐前知未兆﹐卻知已殃。上旬沐浴﹐齋潔蘭香﹐願除死籍﹐更著長生﹐與史爲友﹐俱朝皇星﹐身托日月﹐參同四龍﹐長受吉利﹐萬壽無疆。

黃帝曰﹕子央天地大事﹐爲人求命﹐當以符著頭上﹐盡存其字意﹐命史甲乘靑龍還斗中﹐參知天地某甲家吉凶。史卽上入斗宿﹐下語人天地災否﹐及人命有吉凶之事﹐應禳便令史救之﹐請命得壽無不驗。

黃帝曰﹕子欲禳災卻害﹐轉禍爲福﹐當先念八史字﹐今日昊成﹐當使臨呈﹐爲某甲家禳災﹐應須得某物﹐原眞人剎剛馳行疾反﹐卽隨口所召無不得也。以禍爲福﹐莫殺人﹐亦勿偏有所命﹐使人狂走來愛己也。若宜有所責命﹐當解置符﹐而命史暮臥﹐有房室之事亦然﹐令婦人不知恥也。

黃帝曰﹕若婦人有好道者﹐當令奉神用。亦如法史圖曰﹕男子奉其夫﹐女子奉其妻﹐夫妻共奉之﹐若干坤之順天行也。故二人同心﹐其利斷金。共修之善﹐其利甚探。乃可乘靑龍﹐與神同遊天下也。祕之祕之﹐勿令不節三女﹐惡行始婦爲之﹐不能修此﹐反誤子爾。但勤爲之﹐道成之後﹐神知子眞人﹐天自使以靑腰玉女。

黃帝曰﹕先師李君﹐坐寂諍之庭﹐著太微帝位斗宿中﹐見此八符文﹐以授小兆。吾以小兆未知逆順﹐卽叩頭宿下祭。如寫八史﹐卽來﹐憑八史八卦精神﹐八卦之符也能制﹐八史不爲人家作害也。人家皆有八史﹐在堂樞前更直﹐斗中上曰﹕斗君道人事﹐須得星符﹐能制不道﹐惡犯違也。受符修之﹐神乃行。史星符禁重﹐不得轉傳自非賢人君子﹐兆愼之。千金勿傳﹐傳必得賢﹐非賢致殃。若有其人﹐當以吾祭﹐皆法祭符﹐斗下不祭。如受斗君﹐不知令人史神驚﹐旣不爲使上啟﹐斗君責人並受其殃。祭作五帝座四﹐座長二丈﹐法繒爲席座﹐座三案嚴淨﹐香燈棗湯七﹐五果七﹐中史員座一﹐案香燈各一﹐五果三﹐靑栗棗一盤﹐符置中央﹐員座上五﹐盤果五﹐香火﹐請五帝﹑斗神﹑二十八宿﹑太上老君﹑伏羲神皇﹐次呼八卦字行符眞人﹐某甲好道﹐比來求請﹐今當受其星符﹐傳付賢明﹐五彩爲座﹐隨色鮮明﹐湯茶時果﹐隨事精嚴﹐克勵丹誠﹐𨿽不掛念﹐放斗下祭之﹐勿與多人﹐神不下臨。祭畢﹐送付賢者﹐拜而受之﹐眞便附也。先齋如法﹐及可付也。祭符及斗下﹐並不得口請令聲大﹐但心念請之爾。

太上通靈八史聖文眞形圖竟

