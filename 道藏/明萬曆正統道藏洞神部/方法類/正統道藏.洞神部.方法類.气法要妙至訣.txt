气法要妙至訣

經名﹕气法要妙至訣。不著撰人。一春。底本出處﹕《正統道藏》洞神部方法類。

气法要妙至訣

要妙气訣﹐眞道者用之﹐其壽與天地齊矣。人自有六種導引﹐而不知吹﹑呵﹑噓﹑咽﹑呼﹑嘻。吹去寒气﹐呵去煩气﹐噓去痰積﹐咽去痕勞﹐呼去溫熱。嘻去風气。此言人之生自解也。

气法

方丈室﹐開小窗﹐一日午時﹐飽食白﹐節斗切味﹐令气易行。至子時﹐叩齒二七徧。

又取暖气法﹕兩手相摩﹐摩面及身並手足﹐名乾浴。

兩手各收髮髻﹐收訖﹐正坐﹐閉气﹐咽之至气海﹐或一取一咽﹐或二取一咽﹐或三取一咽。五咽之﹐口微吐少气﹐名一通。𨿽虛而不困﹐初甚難﹐又不得其意﹐久閉則自解節度﹐自知所宜﹐非言能詮﹐非翰墨所及。

若體似有疾﹐則瞑目閉息﹐極悶不堪﹐身腹盈縮汗出﹐及微喘﹐喘定汗消爲通。凡至十通﹐病乃差。

從子至午爲陽气﹐可服﹔午至子爲陰气﹐不可服。鼻中取爲正气﹐可服﹔口中取爲邪气﹐不可服。鼻爲魂門﹐口爲魄戶﹐魂淸魄濁故也。並小導引﹐隨不利而爲﹐不必備及。十二補法亦如之。到明以來﹐一徧訖卽一食﹐頓消散﹐放逸還如子時取气法門。

老君十三靜﹐至日中作蜜湯或胡麻飲﹑在﹑湯﹑蔓菁子黃精湯一味﹐卽得﹔服一二小升酒亦得﹐甚妙。常須含棗核﹐來津掖潤內府﹐不然卽口漧。日夜存心﹐節候自成﹐不用勤﹐不至勞﹐綿綿若存身耳。一日著身﹐二日如夢﹐三日小腹覺知﹐四日腹嗚﹐五日兩眼熱﹐六日兩足熱﹐七日神見﹐八日气如雲行﹐九日上下通﹐十日神光行形中。初三日小頭眩﹐二十八日小著物怪﹐四十日气增﹐六十日如故。初或小便赤黃服棗湯﹐大便堅難服葵子湯。一旬顏色痿黃﹐二旬動作腸胃﹐三旬消疲﹐四旬色悅﹐五旬六府和﹐六旬如故﹐七旬志及髙遠。此時宜閒﹟1精守玄﹐服丹砂﹑雄黃﹑雌黃等﹐則不畏寒暑也。酒𨿽益气﹐而能亂神﹐不可多飲。十旬通神﹐若能當﹟2兼艸藥﹐不復虛羸﹐愼勿泄气。

气欲生時﹐腹中气氳亦吸﹐復合气令平﹐想從諸毛竅問出﹐勿令下出﹐名煉气。

百日內煉气最難﹐非不失之一二﹐失復爲之﹐乃成矣。

津出咽而勿唾﹐名煉津。

𨿽溺如水﹐其潔可食﹐名煉溺。

《淮南》云﹕欲長生﹐腹中淸﹔欲不死﹐腹無滓。冬不寒﹐夏不熱﹐此龜蛇燕等行气之法﹐皆鼻口不出入息也。一百日光照身﹐二百日中外明﹐三百日通神靈﹐四百日從外知內﹐五百日能寒能熱﹐六百日能隱能彰﹐七百日出入無問﹐八百日女行則玉女侍給﹐男行則玉童侍給﹐九百日視見萬里﹐無所不知﹐九年仙化﹐十二年眞人也。又一年易气﹐二年易血﹐三年易脈﹐四年易肉﹐五年易髓﹐六年易筋骨﹐七年易皮膚﹐八年易發﹐九年易形爲仙﹐有三萬六千神在身﹐或乘雲駕龍﹐制禦風雨﹐役使鬼神﹐百二十年檢神會道﹐與空合眞也。

調气法

夜半後﹐仰臥平枕﹐展手共足﹐足問相去一尺。然後舒兩手﹐手去身各五寸﹐握固閉气﹐心存所疾之處﹐以气攻之。良久﹐漸開口﹐時卻松出惡气﹐如此六息﹑七息爲一度。煉气必令歸疾處散之﹐及吐之時﹐使耳不自聞﹐則可以長久。

脾居中宮爲君位﹐四气從元气而生﹐故居脾外爲臣位。人能固得元气﹐長在脾宮﹐卽九竅永絕出入息也。脾有九竅﹐橫五孔﹐堅四孔﹐以存神之竅耳﹐九九八十一﹐又存道之數也。脾卽神之室也﹐可以長久。脾居中宮﹐爲君位﹐有竅焉﹐能固得元气長在脾宮﹐卽外九竅永絕出入息也。

三丹田眞皆憑脾而存气﹐脾气若存﹐身則永固。神以气立﹐气以神存﹐神气相生﹐故長久也。又若不學導引﹐其道難成。仙家黃庭﹐此眞道階也。又宦情未歇﹐房室未除﹐但得靜館閒園佳賞之處﹐亦得修學也。欲學導引﹐先須絕葷茹﹐少房室。節嗜欲則神明宣﹐絕葷辛則神气全。導引之法﹐先拔鼻孔毛﹐口齒淸潔﹐衣新諍衣﹐低林薄蓋﹐軟枕低首﹐勿令頭昂﹐則气不調耳。元气在脾﹐不能自出﹐要假外气﹐從鼻入脾中引元气﹐還從鼻出﹐故气性自然﹐反外入內亦自然也。

節气法

先閉口﹐默察外息從鼻入﹐意料入息分﹐入息極﹐息卽從脾中引元气還鼻中出﹐料去息二分﹐出卽節取﹐餘一分令住。正節著元气頭﹐元气節不得﹐卽卻入脾中﹐還待外气入來而出也。入則料之﹐出則節之息之﹐如此不得斷絕。其節气者是人意中﹐以气節之﹐气卽自止。故气也﹐人不節之﹐气卽得出﹐若約節之﹐气卽由人不由气也。

气以神爲主﹐故神能侵气﹐气能使身﹐卽知意是神也。節气時﹐當須閉口﹐气不得從天門出﹐若地戶開﹐卽盜從地戶出也﹐故常須閉口也。如覺气小悶﹐開地戶﹐多少還出﹐出了閉之。此謂未調和時須少放﹐若得方便﹐永勿放也。

初用气時分﹐入息緩﹐出疾﹐三節一卽出﹐疾節緩之。只恐節元气不著名﹐爲煉七八也。若節气得七八﹐若勿節气﹐料出气爲三分出半﹐卽節心無失矣。待气調和﹐還依聖人常法﹐若勤爲之﹐出息日遲﹐遲卽元气調伏﹐不欲出也。

助導引咽气法

王公日﹕夫學導引之人者﹐用气斷谷﹐教人不食﹐性少虛羸﹐乃用咽气助導引也。咽气是咽粗气也。若咽气﹐急閉口內咽喉中气﹐咽三十二十咽﹐卽腹飽﹐只得繞腹嗚轉﹐腹中實滿﹐𨿽是別道﹐亦是一家。若節元气取飽﹐此是妙中之妙也。

導引新候要訣

夫學導引者﹐能勤勤行一兩月﹐卽得調和﹐由人用功多少﹐气卽漸漸下。气下時﹐如蚊行相似也。气至滿心下﹐以手指下嗚﹐卽是气到從心下﹐漸漸入腹。常以手指肚﹐看如鼓嗚﹐卽气歸﹔卽漸下至臍﹐繞腹而行﹐細意察之﹐卽知腹長短大小。腹中惡物盡出﹐卽至湧泉﹐漸漸下遲﹐卽漸漸至腳心﹐卽出手及頭。頭最難通﹐周一身始得通。气徧四支﹐流灌百脈﹐一身內盡得通暢也。此名小得。

分爲陰陽﹐右邊似玲﹐左邊似暖﹐此名小得。

陽時用陽气﹐左邊不動﹐陰時用陰气﹐右邊不動﹐此亦小得。

從子時至巳時﹐爲陽時﹔從午時至亥時﹐爲陰時。晝夜以此許﹐用陽气左邊不動﹐用陽將意欲右邊气行解﹐意不在左邊﹐气不行也。陰時用陰意欲左邊﹐一如用陽法。

節气長定﹐從如習靜﹐一向節气欲者﹐意之餘暇也﹐不得亂用。節气長定﹐此名小得。

右邊熱用陰气過﹐想陽邊同陰畔之玲﹐左用陽气過﹐想陰玲﹐陰同陽邊熱﹐故此名爲使气也。亦名小得。

使气者﹐是節元气之時也。元气欲卻下﹐意中使之問﹐右向左也。使之不得﹐始使向左﹐又則使之向右。言陽時用陽气﹐卽使向左﹐陰時用陰气﹐卽使向右﹐亦如陽法。若身有患﹐卽使气注之﹐不從陰陽時﹐但咽元气﹐欲卻下卽使﹐使不得亂﹐節气之長定﹐此亦名小得。

人乍聞使气﹐多有笑之者﹐气是何物﹖受爾使也。气是神之用﹐意是神之靈﹐神之使气﹐气自使身﹐此乃神之動作也。有何怪乎﹗故神欲動﹐气卽牽身而令動﹐神欲走﹐气卽牽身而令走﹐神欲外﹐气則牽身而令外﹐神欲起﹐气卽牽身而令起。此乃神用龐气也。

只得食﹐令人腳踏地動作﹐若用气得妙﹐神將身向空虛中走作也﹐此知意卽神之靈也。

用陽气剛想玉莖只泄陽气﹐不泄骨精﹐用之彌堅﹐此名小得。

冬月想房室中用陽气入人來﹐盡覺性溫﹐亦小得。

在熱時坐家中﹐想陰气入來﹐覺淸凍﹐此亦小得。

夫後妻得者﹐亦名小得。

用气調和﹐肚皮日覺厚﹐亦小得。

故身上常常退皮﹐亦小得。

用陰气玲如鐵﹐硬如石﹐亦小得。

用陽气﹐能上得峻山峭壁﹐亦小得。

用陽气﹐身輕能行者﹐亦小得。

夏月向林中外﹐用陰气得艸木葉潤﹐亦小得。

有人患玲熱病﹐用陰陽手摩之﹐病應手愈﹐亦小得。

耳聽想及弦管者﹐懸知吉凶﹐亦小得。

自視洞觀﹐鬼神之情不能隱匿﹐亦小得。

心能察微意﹐有非常之智﹐亦小得。

奇方異法﹐古器奇寶﹐人不識者﹐

心自悟之﹐亦小得。

萬神來附﹐爲侍奉者﹐亦小得。

以身中之气能生得他人五藏气者﹐亦得妙也。元气內藏﹐盡無出入﹐定息所有﹐到無竅之處﹐作出入息亦全王公曰﹕此是落籍逃丁﹐不爲太陰所管者﹐妙也。

煉肉煉骨﹐輕淸上浮﹐同太虛天地之神靈﹐變化自在者。此是導引之極也﹐尙未與內眞神同遊﹐此名未入眞人位也﹐號曰眞人。此气妙衛是張果先生傳龍崗法﹐甚妙之耳。

琴心先生曰﹕眞人雲姓張氏﹐名果﹐玄宗制號通玄先生。偶然而來﹐不知出其誰之子﹐觀其神化自在﹐若則上古之髙眞也。或問﹕亦曾仕於世乎﹖因有丙子年爲契史之說。其如史傳不載﹐而所傳气訣﹐仙經闕如斯耳﹐乃道家之祕寶也。靜而行之三七日﹐徹視腸胃﹐還年卻老﹐乘雲陸空而登晨霞﹐可翹足而待之。非夫气象合道者﹐不可輒傳。愼之﹗

契史先生曰﹔凡人腹中﹐三處有隔﹐卽心有隔。初服气皆覺心下胃中滿﹐但少食﹐久作之﹐自覺通下。至藏下有隔﹐卽覺腹中滿﹐久而行之﹐自覺到臍下丹田中﹐始覺气周行身中﹐由自未入鳩中候覺鳩中气出﹐卽能與人治病。

初學必須安靜處﹐細意行之不已﹐气自入腹中﹐於行住坐外一切處不妨。胃中气未下入臍腹﹐卽不入諸處﹐作難成。

初學服气﹐皆須入息時卽住其息﹐少時似閉气滿﹐其息出時﹐三分減二﹐還住﹐少時咽之﹐咽已又作﹐至腹中滿﹐休。必須日夜四時作爲。初學入气﹐欲入丹田﹐還易散意﹐欲得气相接也。气入丹田已﹐縱不服气﹐气亦不散。四時﹐朝暮子午時也。心裹滿﹐且勿服气﹐但交﹟3少甘艸桂心亦得﹐其滿卽散丹田﹐未滿亦未到滿也。元气下時﹐自然少有悶也。

初服气時﹐要須朝暮二時用仰覆勢﹐夜半及日中惟用仰勢。其仰勢用低枕﹐仰臥縮兩肩﹐堅兩膝﹐伸兩手著兩肋邊﹐卽咽气﹐只咽十咽﹐气卽滿丹田。待一時咽了﹐然後如意運入鳩中。其覆勢﹐以腹坦林﹐以被支胸令髙﹐手腳並伸著狀﹐卽咽十咽﹐每咽皆以意運﹐令沿背下﹐從熟藏中出。每朝暮行气﹐先覆後仰﹐每咽皆下作聲﹐運入丹田﹐沿脊下亦須聲作﹐每勢十咽﹐卽足。如不解作聲﹐三五咽亦不足﹐要解作聲始得﹐不解作想﹐徒勞耳。

凡咽气﹐皆須喉中深徐徐咽﹐不得猛﹐猛卽發嗽。

凡咽气﹐每一回咽﹐中問隔十息﹐亦須作事停歇﹐從容任事運意。

凡服气四度外﹐或非時腹中覺气少﹐气力不健﹐任意咽多少。

凡初服气未固﹐多從熟藏中下﹐稍宜固之﹐以意運令散。

初服气必須心意坦然無疑﹐勿畏懼。若有畏懼﹐气卽難行﹐若體力調和﹐必須意稟欣樂自足﹐不羨功名﹐卽日勝一日﹐歡快無極。不得思食﹐坦然無所念﹐始得。若忽思食﹐必須抑捺﹐如不在意﹐抑捺心卽須念﹐能抑捺者﹐終日對嘉賓肴膳亦無所念。

服气但不失時節﹐丹田中常滿。縱日別出行人事﹐不廢修行﹐慣縱失一時兩時﹐亦無妨。若服成功者﹐終日不服气﹐气亦自足﹐至妙不可窮矣。

服气得臍下丹田中當滿﹐叫喚讀書﹐終日對人語話气力亦不少。仍須行少地﹐令气向下大精服气成訖﹐飲食卽食亦不妨气﹐飽食咽气﹐气還作聲﹐直至臍下﹐成已後﹐兼食行气﹐下气無妨服气。欲得以气推腹中糞令盡﹐但勿食二十日﹐彌佳。若入頭卽食不得妙。

服气日別喫少藥酒﹐亦好﹐如思食﹐喫少蜜姜湯﹐卽定﹐仍不得多食﹐能常百種不食最好。但至誠感神﹐百無所畏﹐縱體中及心胸悶不好﹐亦非事﹐久久則好。不用喫果子﹐恐腹中不安穩﹐又恐滓穢﹐腹中气難行﹐且欲空腹﹐令气行。但思久作﹐自覺神情有異﹐四體日勝﹐體淸不可比。方久久行气﹐人眼中自識善惡﹖視人從表知裹﹐能至心﹐三七日卽內視腸胃。如不至心﹐久久行始通﹐能內視五藏﹐歷歷使用﹐气妙不可言。能堅用肌膚﹐不臧亦不病瘦﹐作不如法﹐或無堅固志﹐卽疲弱。凡人身中﹐元气常從口鼻中出入﹐制令不出﹐使丹田常滿﹐卽不至饑﹐其神淸明﹐求死不可得也。服气丹田滿﹐如悶卽還令從四肢及頂上出。第一莫令從口鼻出散﹐𨿽食百味飲食﹐但得虛肥﹐身受百病﹐漸入死地。凡人飲食酒肉﹐一時𨿽得勇健﹐百病皆易生﹐瘴癘蠱毒﹐逢卽被傷。能服元气﹐久久行之﹐諸毒不能傷﹐一切疾病皆治﹐久久自知﹐服气初了﹐或衝上從口鼻出﹐卽須咽津液﹐勿咽入息﹐恐外气入。

初學服气取气多﹐或脹滿攪轉作聲不安﹐卽須數數以意運气逐腸中宿糞﹐去盡卽好﹐令肚空﹐其气在腹﹐卽得安穩。如逐糞未盡﹐腸問攪轉不安﹐任下泄一兩下﹐卽寬。𨿽下泄失气﹐續更咽添之﹐意者常令丹田气滿﹐卽住一日一夜。總有六時咽气﹐子寅辰午申戌﹐此日夜六時﹐丹田開受。

气法要妙至訣竟

﹟1閒﹕按文義當作『閉』。

﹟2當﹕按文義當作『常』。

﹟3交﹕按文義當作『咬』。

