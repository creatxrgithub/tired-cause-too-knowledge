眞元妙道要略

經名﹕眞元妙道要略。原題鄭思遠撰。書中引述李績﹑吳筠及姻籮子之語﹐當出於五代宋初。一卷。底本出處﹕《正統道藏》洞神部眾術類。

眞元妙道要略

眞人鄭思遠撰

黜假驗眞鏡第一

夫道者﹐黃道赤气﹐七九回精﹐三一少女爲要妙﹐在采气還丹﹐是得聖人﹐隱於八素﹐仙者祕在鉛汞。故訣曰﹕鉛汞識眞二萬化窮矣。洞曉八素﹐眞道立矣。此上至要﹐闕一之道﹐卽無成也。余竊聞見學人不遇明師﹐侯認糞穢﹐錯修鉛汞﹐損命破家﹐其數不可備舉﹐略而述記﹐並解八素少女鉛汞﹐列之如後。

有用凡朱汞鉛銀﹐取抽臺水銀﹐號爲天生牙﹐服而死者。

有用硫黃炒水銀爲靈砂﹐服而頭破背裂者。

有以蜜陀僧﹑鉛黃黃花﹐號黃芽者。

有炒黑鉛爲水鉛﹐用鉛不用鉛﹐服成勞疾者。

有燒桑木﹐爲六八四十八淋煎﹐取灰霜﹐號爲秋石者。

有燒金鑠艸﹐及糞灰取霜﹐號爲鉛汞者。

有用胞衣﹐號河車者﹐亦云紫芳也。

有以九煉硝石﹐於葫蘆內﹐以水精玉環﹐采月水日火﹐號爲大藥者。

有燒砂錫錢﹐取鉛珠﹐號爲丹中眞鉛者。

有以銀雞子﹐養朱砂及汞﹐伏火礬。張果老云﹕龍虎丹者﹐卽伏火死水銀一色者。

有以鹽炮砂﹐啖十六歲童兒童女﹐取大小便﹐燒淋取霜﹐爲鉛汞者。

有以四黃八石﹐都合燒爲大藥者。有爲大藥﹐用八般石藥者。

有以堵牙皂莢﹐十一月采之﹐燒煉取灰霜﹐莢天生牙者。

有以胡蘆成硝石﹐並白石英﹐號紫石英﹐爲一物含五彩之道者。

有煎霜雪﹐並百艸上露﹐號神水華池修煉者。

有燒煉姜石﹑雲母﹑硫黃﹐及土爲至藥者。

有認鐵錕銅綠﹐爲自然之藥﹐便指陰眞君訣云﹕金花生天地寶者。

有以桑檔子並蚤沙赭石子﹐號爲大小聖石﹐自然丹砂者。

有燒黛松煙﹐號爲一子眞黑鉛者。

有燒絲細取灰淋煎﹐爲大藥者。

有燒煉硝石並二江水﹐及靑盥三年﹐擬爲至藥者。

有以水火鼎﹐燒赤白二樟柳根﹐號玄牝者。

有以曾靑﹑空靑﹐結水銀燒伏火﹐號眞金者。

有以硫黃﹑雄黃合硝石﹐並蜜燒之﹐焰起燒手面﹐及燼屋舍者。

有以水火漏鑪櫃﹐九褊燒水銀靑砂子﹐號九轉七返靈砂者。

有以黃丹﹑胡粉﹑朴硝﹐燒爲至藥者。

有合燒雄黃﹑雌黃﹐號爲知雄守雌之道者。

有以煉黑鉛一斤﹐取銀一銖﹐號知白守黑﹐神明自來﹐爲眞鉛銀者一

有以盆於十一月合地土﹐取陰气﹐認爲眞水者。

有燒火糞灰﹐以臘水淋汁煎霜﹐號大藥者。

有以黑鉛一斤﹐投水銀一兩﹐號爲眞一神符白雪者。

其前件所用﹐迷錯爲道之人﹐輪年修煉﹐皆是費財破家﹐損身喪命﹐傷風敗教。如此之流﹐學者同毛﹐成無一角可中。《參同》云﹕由盲者不柱杖﹐聾者聽宮商﹐沒水捕雉兔﹐登山索魚龍。又云﹕使二女一處﹐令張儀﹑蘇秦說媒﹐遣爲夫妻﹐獘發腐齒﹐終不相交。又云﹕和膠補荃﹐以炮塗鐺﹐去玲加冰﹐除熱用湯﹐飛龜舞蛇﹐終不可得。何以言之﹐蓋非類不可合。魏君云﹕假使黃帝臨鼎﹐太一執火﹐八公檮煉﹐淮南調合﹐立宇崇壇﹐玉爲階陛﹐麟鳳脯膽﹐把籍長跪﹐祝章神祇﹐請哀鬼神﹐沐浴齋戒﹐待有所望﹐亦不可得也。世人不知﹐少女乃是兌卦之索﹐三一卽鉛汞之祖﹐黃道乃十數之始﹐赤气卽七元之要。蓋碧通子《玄微訣》云﹕長嘯道引﹐是密法運气之機﹐存想萬神﹐是初絕外綠之計。气因感而成形﹐精爲還元而作气。鉛汞是天地之母﹐少女卽金華之別號。愛生爲眾善之宗﹐好死爲眾惡之本。略而言之﹐蓋微妙要道者﹐悟如返掌﹐迷隔天地﹐無師執文﹐萬無得一。故淳於眞人曰﹕世問多學士﹐髙妙美良才。邂逅不遭值﹐好火亡貨財。據按以記文﹐妄以意爲之。端緒無因綠﹐量度不可持。蓋須師資相授﹐受得其眞﹐萬無一失。又張君五篇云﹕鉛汞得眞﹐修未圓滿﹐服亦長生。不要錢物廣大﹐惟在法度周旋。魏君曰﹕古來聖人素無前識﹐玆因師覺悟者焉。又《南華論》及《立通歷》《玄綱論》《三姓子口訣》皆云﹕羲受圖﹐軒受符﹐髙辛受天經﹐大禹受洛書﹐而屍今人者焉。蓋先聖口訣云﹕五三與一﹐天地至精。可以口訣﹐難以書傳。不敢深露天機﹐略而述記﹐以俟好道君子﹐審而習之﹐攺惡從善﹐無使虛滯待光已矣。

夫仙凡異境﹐人鬼殊流﹐仙聖未有學凡﹐英人不可習鬼。𨿽仙凡玄遠﹐上士學而必齋。然人鬼路殊﹐中下習而必合爾﹐則聖道非久修而莫備﹐死鬼乃卒爲而可成。何以如斯﹐蓋物類相感﹐同聲相應。古人云﹕作善千日不足﹐作惡立見傷身。古書云﹕善福如五穀﹐非種而不生。惡業如百艸﹐不植而自茂。亦由惡屬陰毒之情﹐秋冬之气﹐秋傷冬殺﹐萬物衰落﹐復返沈墜於根。若水動而流下﹐人死而歸夜泉也。其生福屬陽靈﹐諭春生夏長﹐萬物榮盛﹐出乎土﹐故乎陽﹐明若火﹐炎而上﹐焰火壯。人生而宜陽位﹐故仙者歸乎九天之上﹐則若其火。如人修上事﹐非累功及吹燕﹐而炎愈生矣。水則不以力而自滋下流﹐如死之易也。是故老君曰﹕積習生常。又曰﹕合抱之木﹐生於毫末。九重之臺﹐起於壘土。千里之行﹐始於足下。理可明矣。

故門𨿽小事﹐合標先說﹐漸可登眞。夫第一門之方要﹐在於保精存生爲上。夫欲保精之法﹐一者絕邪思﹐二者服祕精之藥﹐三者少勞苦﹐四者立膝眠﹐五者少睡﹐六者勿令志極﹐七者愼悲憂﹐八者和喜怒﹐九者勿醉飽﹐十者戒五辛﹐十一者性沖和﹐亦曰中和。此乃精進之漸始。次乃利益。夫利益者﹐《洞淵》及《元精經》云﹕自利利他﹐因果共接﹐上士能具此功﹐利益甚深。中士達神形﹐下士身性別。上士玄登無上果﹐中士了身中品仙﹐下士遺身爲靈鬼﹐此乃三等志人也。夫修學君子﹐切在莫恥下問﹐廣看要訣﹐精眞陶染﹐自見其理﹐逢師指妙﹐卽可萬事畢矣。夫利益者﹐莫望求福﹐且圖逍遙﹐兔營惡業之事﹐然卽乃修合善藥﹐貨施說善﹐化人無方﹐制造世寶﹐資濟貧弱﹐功須陰行﹐過必陽顯﹐此乃大聖因地之機。學生之人﹐可行此行。夫爲世利之藥﹐非眞汞了者﹐不可爲也。爲假者必加殃咎﹐尢須愼之。

凡銅鐵錫變銀﹐不得要妙﹐不可爲也。凡曾靑﹑石膽﹑砂子之櫃﹐亦成上色黃金也﹐絕勝點諸物。夫曾靑結砂子﹐先研靑﹐令極細﹐水飛其夾石令盡﹐乃結水銀﹐忌玲水。好曾靑一兩﹐結得四兩水銀。結出停之一宿﹐硬如堅石﹐其色如黃金﹐卽是曾好也。如若未櫃之﹐卽檮爲末一兩﹐合伏火。雄三銖﹐粉霜一分﹐合研點白石末﹐並黑鉛二斤﹐成紅滿玉二斤半。若用伏毗三銖﹐卽成藥玉﹐卽金市上白玉﹐除砂子末也。如櫃好﹐此曾靑等砂子伏出﹐各成上金﹐出時色赤如黃土色者﹐鎔成絕上金也。靑黑色者﹐成紅銀也。探色者﹐不成。不成者是不堪﹐鎔成銅也。其金銀等砂子櫃好﹐卽各各隨母色成眞物也。凡鐵銀堪與錫銀﹐若成就曰聖汞﹐點化五金硬石﹐皆成眞寶。何以言之﹐凡生八石一斤﹐不如伏火炮石一兩。伏火炮一斤﹐不如伏火炮一兩。伏火硝一斤﹐不如伏火四黃一兩。伏火四黃一斤﹐不如立采紫光香砂一兩。紫光香砂一斤﹐不如龍虎聖砂一兩。龍虎聖砂一斤﹐不如大九轉丹砂一銖。世說眞七靈砂者﹐余不知其神力何似﹐蓋不得其法﹐惟見其師云。

太上老君口訣﹐只傳尹喜﹑張道陵二人﹐得此法也。余竊見凡夫﹐多以凡水銀﹐用硫黃結爲靑砂子﹐於水火鼎內﹐燒之七褊﹐服食﹐云是七返靈砂﹐甚有所折﹐良可悲哉。奉勸學者子切在審戰眞訣﹐不可輕命﹐愼之愼之。

凡伏四黃八石﹐若犯艸霜﹐未經久煉成汁者﹐無所用何爲也。蓋是君臣乖錯﹐暫伏相返﹐鎔煉五褊﹐必漸去而玄枯﹐稍枯者不可用也。伏火試驗之﹐的不謬耳。

凡諸藥伏火﹐但知君臣多少﹐成汁肥膩﹐將一豆於赤炭火上燒之﹐成油流入火中﹐無煙焰者﹐不計其色﹐悉可變化世利﹐服食亦可治病﹐不須多喫﹐多卽所損也。

凡硫黃伏火﹐有制藥之功﹐無獨點化之能。雄雌二黃﹑毗黃等伏火﹐皆有用處。又朱砂得君臣伏火﹐亦可雜用。或自成紅銀者﹐每兩點化伏火雌黃三銖﹐成上金。亦可雜用毗霜伏火﹐能白銅脆。五金得伏火水銀﹐並粉霜﹑炮砂等﹐卽軟成物。又伏火炮砂﹐𨿽能軟物﹐亦能憔爛物﹐少卽引助四黃﹐多則傷敗五金。可將伏火炮一豆﹐於銅片上燒三褊﹐其銅卽憔黑﹐此爲驗也。

凡毗霜﹑毗黃﹑水銀﹑粉霜等﹐多佯死伏諸三黃﹐但得好櫃﹐卽永伏。悉有立可變化五金之功。惟硝石伏火﹐不能獨化五金﹑石硫黃﹐宜服養諸藥。硝石宜佐諸藥﹐多則敗藥。生者不可合三黃等燒﹐立見禍事。

凡硝石伏火了﹐赤炭火上試成油﹐入火不動者﹐卽伏矣。若瓶內燒成汁者﹐卽未。可知生熟﹐何爲耳。蓋綠硝石戀櫃﹐火炭上試之不伏者﹐才入炭上﹐卽便成焰。

凡白礬伏火﹐味如生時﹐瓶內燒之通赤成汁﹐玲了似燒白銀色﹐或靑白色者﹐敲之作金玉聲﹐實堪服。朱汞等此物﹐最難伏之﹐卽須感櫃獨體伏。若和諸藥伏﹐卽無味﹐及敗諸藥不堪也。

又凡藥有頑伏火﹐汁伏火﹐枯伏火﹐及假藥一一須試之。又硫黃有似大硼砂﹐以毗黃染色﹐爲假伏火成汁﹐硫黃服之傷人也。有似自然銅制作﹐假頑伏火朱砂者。有似硫黃夾石﹐炁燒爲假頑伏火硫黃者。此等皆無用處。略而述之﹐學者鑑之。若人遇虛無紫光聖砂者﹐諸四黃八石﹐悉可制伏。及二十四化漿液﹑金蘇膏﹑金華等丹藥﹐韭我眞鉛汞﹐而不成也。自古聖人皆祕鉛汞之妙﹐不形紙墨﹐惟口傳也。

凡初地聖砂﹐點鐵立白如銀﹐未能全成寶用﹐此驗丹砂眞假也。世利之藥﹐具前說畢﹐故無謬述﹐但少試之﹐卽知也。余所具說諸凡藥﹐及聖砂者﹐蓋見《神農玉石本艸》﹐李績添注多有錯謬﹐遂述此訣﹐論諸藥變異﹐曉示同道君子﹐更希廣學﹐無令謬度時光﹐虛棄人命﹐審而詳之﹐鑑而驗之矣。

證眞篇第二

夫日月尙有盈昊﹐凡人奚無否泰。都綠道徳未淳﹐陰陽混惑﹐未可便至眞道﹐但恐五行陶鑄。爾時元上大道法母元始天尊﹐說諸陰陽返五行元精﹐與太上道君﹐令度長劫中﹐有學道之眾生﹐采日月天地五行之元炁﹐修種金丹﹐一周圓備﹐服之可得五行不侵﹐出沒自在﹐馭鶴駕龍﹐遊居紫府﹐萬劫淸凍﹐劫塵不壞者﹐蓋得元精之神力。愚人不曉至眞大旨﹐爲言得道者﹐當三災大劫之時﹐去出傍三界逃避之﹐何其愚哉。不知至眞之身﹐是元精之類。蓋碧通子云﹕道成身以億大劫至而不苦不勞﹐恆常淸今。若云劫至而避之﹐卽出方入界﹐逃劫避害﹐未脫役役﹐奚爲眞道者哉。況五行尙不能幹﹐豈有三災而能傷乎。世人何不思之。

夫三一元精者﹐天地之根﹐還丹之宗﹐萬物之母﹐七寶之精﹐大道之體﹐日月父母﹐五行元首﹐始名眞一。故《徳經》云﹕天得一而淸﹐地得一而寧﹐萬物得一而生﹐三才合一﹐故爲之三一。又三者﹐木土水也。再分三位﹐在天爲三光﹐在地爲三寶﹐在人爲三明。是故《黃庭經》云﹕三明出華生死濟。亦云節﹐又云木者龍也﹐丑﹑寅﹑卯是。一者水虎也﹐子﹑亥﹑戌﹑酉是。夫此二象﹐化應七屬﹐謂子﹑丑﹑寅﹑卯﹑酉﹑戌﹑亥﹐歸辰星位﹐在天爲七星﹐在地爲七寶﹐在人爲七竅﹐應備三五﹐而成八素。全六合﹐顯三五﹐三五之位﹐在第三卷

中說訖。按經云﹕三五者﹐順眾類﹐和調萬物﹐理化陰陽﹐覆載天地﹐光明四海﹐風雨雷電﹐春秋冬夏﹐寒暑溫凍﹐淸濁之气﹐不得三五不立。三五者﹐天地之樞帶﹐6A。之要會﹐九宮之節气。故《聖紀》云﹕天道不遠﹐三五復返。返者是還丹也。元气結成﹐一周脫胎。但能推運八卦﹐變轉相生﹐至於一載﹐還丹具矣。田有二八﹐丹有一斤﹐體全也﹐服之可仙矣。

凡人本從元气成身﹐再得靈元之精气補之﹐可以長生﹐身合純陽﹐永超陰界﹐是曰還丹。丹者﹐九九陽數之義﹐赤也。赤名者火之屬﹐服而上升九霄﹐爲感陽神﹐如火炎而必上也。凡慕生君子得之者﹐萬事畢矣﹐知道要也。然先聖𨿽廣畱經訣﹐悉祕其要﹐致令後學錯認鉛汞﹐修不成也。何以言之﹐蓋凡鉛汞五行不備﹐四象非全﹐乃卽少气頑滯之物﹐終不能濟命。學人欲委丹道之來宗﹐但思自身及萬物從何而來﹐卽悟聖理。是故老君云﹕有名﹐萬物之母。卽是。若采得此虛無之藥﹐爲田產育日月之精﹐成金丹卽可矣。若不遇此要道﹐未得的證活道﹐而必尸解遺形﹐無能定其形質。此玄微之事﹐不遇明師﹐無因了達。。復見學人往往有竊聽之徒﹐迷迷相教。今故述此訣﹐令同道君子辯識大綱﹐兔生疑惑。𨿽卽不陳龍虎凡名﹐實顯陰陽之行狀。行狀者﹐金丹之祖宗﹐龍虎之交精﹐金木相克﹐水火相刑﹐五神現相矣。

古歌曰﹕聖人奪得造化意﹐手搏日月安鑪裹。微微騰倒天地精﹐鉆簇陰陽走神鬼。日魂月華若个識。祕經云﹕志當歸一﹐精義無二。此之是也。識者便是眞仙子﹐煉之餌之千日期。千日者﹐大九轉還丹也﹐身旣無陰那得死。此是上歌者述還丹之始末。

夫初認丹砂之時﹐𨿽用師訣﹐認得龍虎﹐猶恐不眞。可於深靜之處﹐會龍虎﹐相見交精﹐龍吟虎嘯﹐雲霧諼鍵﹐邪鬼奔逃﹐香風旣起﹐龍虎隱潛﹐遺精於交處也﹐其精如血﹐其味苦﹐其炁香﹐入口冰消而化﹐名曰還丹﹐上仙呼爲走馬丹砂﹐香聞十室﹐立能變鐵﹐非也。此驗丹砂之神變。然取此丹砂爲丹田﹐日月之精﹐感此日歲月運﹐育凝結成丹。丹成出胞田離母﹐母卽丹田也。號曰鑪。玉仙者服其虛子﹐不服其母﹐點化世寶﹐將救貧弱。及有道之君服之﹐可以長年。若戒色情服之﹐亦得長生。爲隱士若不得此丹田﹐日月之精﹐五行之炁﹐終不凝結也。如無此前件龍虎交精靈異﹐卽是凡藥土石之類﹐終不合聖感神者矣。非惟此獨能變異﹐況磁石吸鐵﹐隔闊潛應﹐水精蚌蛤﹐尙敢玄遠。水火見類﹐凡聖豈是難乎。又臘日造酒醋﹐收猜脂﹐猶經年不臭壞﹐何況以元精﹐四千三百二十時炁候﹐爲金丹者哉。

夫至道多流﹐不難便遇。修大丹之時﹐且須延駐還丹。漸可登眞。未曾服此丹﹐須委應候。若不委之﹐的有疑退失眞之功。凡初服丹之時﹐心意鈍悶﹐夢寐不祥者﹐此是三惡﹐被靈砂所侵﹐故惑亂人心﹐如此旬日卽止。或夢嘔吐鼠糞﹐及亂髮茅蘗淤泥﹐身手之上有大瘡﹐內有蜘蛛蜥蜴走出。又夢陰莖朽落﹐並大便惡物者﹐勿疑﹐此是三尸出去之兆。又經百日之後﹐時時聞腰背間如日炙﹐及手掌內眞珠﹐影及身內﹐像嬰兒嫩肌。惑被拂觸著﹐易破損﹐後相次自堅。又肉色赤﹐是丹砂行血﹐除宿患之狀。如體有小瘡子﹐不痛不癢﹐亦膿血漸自退落﹐如麩片乾﹐落後卽肌膚瑩。又漸目明﹐夜黑之處﹐在目中有黃花光一條﹐長三尺已來﹐出現筋許大。身上凡有缺損瘢痕﹐漸漸平滿不見。又多涕﹐鼻中淸水﹐及多噴涕﹐目中淚出﹐勿怪﹐此之是邪所出之候。四肢輕緊﹐又時時聞兩腿膝通﹐如日炙而熱。又大便有黃膿黑血﹐一兩自止﹐是趁五藏內宿患。喜怒漸滅﹐力作不倦﹐更有諸般﹑不及一一備述。此上應候﹐皆師傳口訣﹐余候皆然。恐同道君子﹐有服此丹不得審細應候﹐宜記此訣。其有不周﹐龍虎丹應候﹐自有先聖及麥積山晦老訣﹐甚行於世﹐故此不述也。

先聖皆訣應候﹐試凡人之志﹐故少有傳得者矣。惟此訣眞說相濟﹐切須祕之﹐忽傳不道之人。又服藥﹐忌無鱗魚﹑羊血﹑狗鱉﹐及自死馬牛﹐及猿肉﹑姜蒜﹑胡萎﹑苦菜﹑蕓薹等物味﹐總不食爲上。慕長生人少喫米﹐喫卽聞寒熱﹐身體重。此米喫之觸﹐不是師傳訣。余因盛暑月﹐多守鑪火﹐燒諸小藥。常以冬月﹐一般不聞寒熱﹐炎因食煎水淘飯一茶碗﹐七日聞熱。較後更試﹐亦復如是。志士君子﹐亦宜愼之。

煉形篇第三

夫煉形之要﹐在守一之玄妙。一者出爲精行﹐入爲心性﹐乃是太和眞一眾命之帶﹐絕子落气﹐絕乃還元。按《傳志訣》曰﹕一者保精運气﹐二者采有名之母﹐三者是煉形化質﹐五藏化爲寶筋﹐肌骨變爲金玉﹐綠發靑眸﹐瓊肌膩體﹐神光煥爛﹐能存能亡﹐目盼無極﹐耳聽無窮﹐名曰神眞﹐身與道合﹐卽造化不能移﹐鬼神不能知﹐金骨齊於靈元﹐瓊肌順達六慧。一云﹕同夫六慧者﹐眞六識也。在凡身爲六賊六腑﹐在聖身爲六慧六通﹐六甲六丁﹐在天地爲六合﹑六律﹑六呂。故達六慧者﹐乃是神仙登眞之品。更得元量﹐不可稱計﹐大道之果者。蓋因得不退轉志﹐丹華之要﹐而能活達﹐俱超髙眞之道。

言髙眞之道﹐有三品之正理。夫三品者﹐上品煉金骨玉肌﹐生身同元﹐見大身卽無外﹐隱小身卽無內﹐出顯卽無有之身﹐入隱卽虛無之質﹐質與太空合﹐其通元量﹐是名上品﹐及離凡之時﹐白日上升矣。

中品𨿽形性俱達神有數﹐亦出入無門﹐乃是初登道果。在凡之時﹐晚覺修行﹐遂作尸解﹐以符藥代形﹐化畱死屍﹐割斷親愛﹐夜半升天。或有隱遁爲地仙者﹐𨿽經劫塵而常淸凍﹐終不可久居上界﹐只有往來之紛紜。隱遁者﹐潛走異名也。自己身﹐不利他人﹐故曰中品。

又按《洞眞元精經》云﹕夫上品者﹐修行自利利他﹐形升性具﹐其功無量﹐內外普濟。中品者﹐惟利己身﹐遠入幽深﹐其志弱﹐其徳薄。下品修行﹐精气漏泄﹐身旣不了﹐性須別形﹐煉行不久﹐偏枯志劣﹐旣歷虛有﹐見身已絕﹐將脫滯形﹐悲空夜月﹐重契陽和﹐可辭生滅矣。乃言下學者旣不能形性俱存﹐又不能久久煉形爲气﹐化其滯質﹐與虛無通同﹐卽名淸虛之鬼。虛有實無之身﹐惟能暫化虛物﹐不能化實﹐久有之用﹐與凡無異﹐卽善爽無主之鬼也。蓋全生甚難﹐就死皆易﹐故爲下仙。

又按《太極眞人訣》曰﹕下士脫腔﹐尸解蟬蛻﹐亦稍異凡俗。若修太極靈劫﹐及枕中五行﹑白虎七變﹑屍假隱遁﹐亦可漸契髙眞。自此已下﹐不足上士修效。

又前言空心﹑住心者﹐謂空心凝則失形脫腔﹐住心凝則煉形。住心在絳宮則忘道﹐而道自會定。空心忘空﹐空元合自然﹐此心法如是。又法母曰﹕吾法無法﹐吾玄無玄﹐此理玄妙。《內觀經》云﹕內觀之道﹐靜神定心﹐亂想不生﹐邪妄不侵﹐周身及物﹐閉﹑目思尋矣。爲勸學生之君子﹐學生須學長生可貴﹐勿學脫腔尸解。一者與凡不殊﹐二者損常敗教﹐三者經精順毒﹐四者凡淺根眾生妄想﹐五者修成﹐若不寄人生﹐卽化生爲天人﹐竟有墜退。若不爲天人﹐卽永死不生﹐則免來去﹐何殊死耶﹐亦未必保明其眞矣。可須堅志﹐且修脫腔之事﹐亦在經訣﹐乃是聖人爲鈍根學者漸門﹐令平易其心﹐心平則理達矣。故老君曰﹕死不再生﹐何須故常。又楊眞人曰﹕悲汝愚人﹐重名貨﹐而輕性命﹐貴浮生﹐而賤至眞。又曰﹕埋意气於丘壤﹐掩冠劍爲埃塵。瞑目之後化形﹐寞寞落落﹐昏昏羣羣﹐隨品質而任物﹐逐得象而生身﹐如五穀之糟粕﹐爲凡世之丘墳﹐兒孫植相﹐拜上饗神﹐神之旣化﹐墳自爲身﹐略而言之。

又煙蘿子曰﹕道體全眞在此生﹐迷徒待死更修生。今生不了生前事﹐更有生從何處生。又《三元經》曰﹕玄珠之本炁﹐誰將日月守。爍爍因象光﹐此是神仙壽。世人彊伏气﹐伏者盡勞神。大道守虛無﹐圓光照是眞。眞說長生訣﹐海內光皎潔。念念守光明﹐萬年身不滅。難則無過道﹐說易何人守。光象外明﹐我與天同壽。日長東海生﹐光明養萬物。仙人永長生﹐傳此長生術。老莊曰﹕長生久視﹐谷神不死。又曰﹕爲之長生不死者﹐豈復有修設之限哉。又曰﹕千載厭世﹐去而上仙﹐乘彼白雲﹐至於帝鄕。又曰﹕修身千二百歲﹐形未嘗衰。又曰﹕乘白雲﹐馭飛龍﹐而遊四海之外。又曰﹕人皆盡死﹐而我獨存。又曰﹕神將守形﹐形乃長生。又曰﹕長生者不死﹐寂滅者不生不死。不生不死眞長生﹐則眞寂滅。生寂滅內則長生﹐死寂滅外則永死。道經曰﹕道生曰常﹐心使气曰彊。又《玄妙內篇》曰﹕兆欲長生﹐三一當明。已前說訖學道君子若達此理﹐卽三要自明。眞三要由一可照若了﹐則三要自見。幸希飽志君子﹐驗而明之。儻有未遇師者﹐可以愛生爲本﹐忘死爲源﹐審看內祕要諸經﹐則曉萬振而同一源。余且歷悟之經﹐及諸藥﹐故述此訣已﹐俟學者矣。

眞元妙道要略竟

