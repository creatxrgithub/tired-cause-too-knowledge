陰陽九轉成紫金點化還丹訣

經名﹕陰陽九轉成紫金點化還丹訣。不著撰人﹐似出唐代。一卷。底本出處﹕《正統道藏》洞神部眾術類。

陰陽九轉成紫金點化還丹訣

第一轉﹐朱砂三斤爲末﹐取瓜州礬一十八兩﹐以相和研殺。布鹽花爲匱。次布藥於丹釜中﹐以瓦甕子合之﹐六一泥固濟。蔡夫人云﹕甕底及肚﹐當安濕泥或布﹐用文武火飛之﹐三日三夜爲度。玲開之﹐烏羽掃取已化水銀也。若未盡﹐更準前飛盡爲度。經云﹕河上詫女﹐靈而最神。得火則飛﹐不染垢塵。鬼隱龍匿﹐莫知所之。將欲制之﹐黃芽爲根。言得金气﹐萌芽之漸也。

第二轉﹐取前飛成水銀﹐如經兩鍛得一斤水銀﹐著四兩硫黃﹐研殺之。多少準此加臧。安釜中﹐六一泥固濟﹐文武火飛之三日三夜﹐候鍋底赤色與火同﹐卽止。待玲取出﹐卻化爲朱砂也。卻以朱砂﹐準前固濟燒之﹐以赤爲度﹐飛之作丹。故丹砂經云﹕丹砂木精﹐得金乃並﹐金气則漸成矣。

第三轉﹐取前丹砂研末﹐如第一轉者。又取瓜礬每斤﹐還同相和殺之。以甕子合之﹐固濟如前﹐文武火飛之﹐三日三夜止。玲取之﹐烏羽掃取﹐又卻化爲水銀也。未盡更飛之。經云﹕太陽流珠。常欲去人。卒得金花﹐轉而相因。待白液凝而至堅﹐言再得金花之气﹐則堅性之慚也。

第四轉﹐先取金銀鐺﹐受二三斗者。取上好瓜礬石四十兩﹐以汞納器中﹐煎三十日後﹐煎至五升已來。取鹽汁五升﹐和礬水於器中煮之。又下大鵬砂﹑曾靑﹑空靑各一兩﹐煎之魚眼沸﹐可一伏時停。別取鐵鼎﹐可受三升已來﹐內礬水﹐續續添水銀﹐可七日七夜止。取汞於絹中絞之﹐收取稠者﹐余汞更依前煮之﹐結盡爲度。經云﹕植禾以粟﹐覆雞用子。類轉自然﹐必須金气而能相感也。

第五轉﹐泥一陰陽鑪﹐上水下火﹐取前結汞﹐納磁石鐵瓶器中﹐可受一斗已上者。如無磁石器﹐黃土器瓷甘堝並得代之。納雄黃二兩﹐硝石一兩﹐胡桐律二分﹐大鵬砂二兩﹐曾靑﹑生朴硝各二分。並細研﹐納稠汞中﹐入在器中﹐盡用殘末﹐固濟﹐燒之。乃用汞三斤﹐可入礬三兩﹐然後發火﹐可候時節﹐如前堝赤﹐不論早晚﹐惟候水銀絕硬卽止。經云﹕物無陰陽﹐違天背原。牝雞自卵﹐其雛不全。何故乎。配合未連﹐三五不交﹐陰陽離而相成也。

第六轉﹐取第五轉微堅汞﹐於鐵鍋中﹐以雄黃二兩﹐炮砂五兩﹐大鵬砂一兩﹐爲末於藥器中。取第四轉礬石水﹐續續添之﹐如魚眼沸﹐三七日夜煎之﹐微黃堪上砧槌卽止。如未再煎﹐宜消息之﹐如黃堪打爲度。經云﹕檮和並合之﹐持入赤色門﹐固塞其際會﹐務令側致堅﹐然入藥和燒之﹐令堅得所也。

第七轉﹐取第六轉微黃堅汞﹐向堝中消之﹐令作一餅子。取炮砂十兩﹐盥一升﹐和水三斗﹐浸之一伏時後﹐兼水銀入器中﹐煎之二七日﹐取出於砧上打。若脆﹐先燒餅子赤﹐以殺羊角來去揩。若玲﹐準前燒揩﹐轉轉打看﹐以堪打爲度。乃盡打爲薄葉如紙。又取炮砂十兩﹐盛一升﹐赤土五升﹐胡桐律一兩﹐相和檮篩﹐重重襯已前金葉子﹐於牛糞火中燒之﹐如包金法﹐十餘日已上﹐令絕赤色爲度﹐此皆成伏金也。經曰﹕金乃來陽性。初得稱還丹。言繚金還得消似本朱色﹐乃可稱陽﹐得爲金丹矣。

第八轉﹐取第七轉伏火金葉子﹐燒之至赤。每兩投水銀一兩﹐熱研之鬱鬱然﹐成金泥膏也。大小如指面許大﹐而片片布之於丹鑪中。又取盥﹑硝石﹑胡桐律各一大兩﹐相和細研﹐重重隔之﹐以布盡爲度﹐密封固濟﹐文武火燒之三伏時。冷開之﹐若汞飛盡﹐取金和盥細研﹐用水飛取﹐令汞出盡﹐其形赫然紫色﹐而如細砂也。經云﹕金砂入五內﹐霧散若風雨。燻蒸達於四肢﹐顏悅色紅﹐光潤須髮﹐延壽命。長久服﹐神功不可比量也﹐免世之厄﹐號曰眞人。言以朱砂爲金﹐故云還金砂也。

第九轉﹐取第八轉飛了金砂﹐以鹽藉之。如一斤金砂﹐卽著雄黃八兩﹐和之﹐密封固濟﹐文武火燒飛之﹐以盡爲度。然以淸水﹐淘去雄黃及盥﹐令盡澄取金砂。蔡夫人云﹕雄黃輕浮水上﹐金砂重卽自沈水下。以蜜爲丸﹐如黍米大。從八轉紫金色﹐至第九轉數﹐卽赤也﹐故曰赫然成還丹﹐此之謂也。此丹服驅萬病﹐久服延壽還年。又點汞爲金﹐每分點一斤汞﹐鉛錫亦然。

出金毒法﹕玄明粉五兩﹐以水三升浸之﹐第九轉金砂於器中﹐以梔子醋三伏時﹐玄明粉能制諸合煉藥毒﹐梔子能攝明气得靜也。

出火毒法﹕取蜜一升﹐和淸水半升﹐於器中煎三伏時﹐以淸諍淘之澄取。又以五六重帛﹐練袋盛金砂。又以帛練重重裊之﹐沈井底﹐無所畏忌也。

陰陽九轉成紫金點化還丹訣竟

