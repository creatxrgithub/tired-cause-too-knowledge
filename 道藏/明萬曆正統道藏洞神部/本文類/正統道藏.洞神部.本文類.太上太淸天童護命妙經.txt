太上太淸天童護命妙經

經名﹕太上太淸天童護命妙經。撰人不詳﹐約出於唐代。假托太上老君說誦經吞符﹐消災除病之法。附錄宋紹興甲子﹝1144﹞茅山道師傳霄跋文﹐宣稱大觀三年﹝1109﹞太上以『加句天童護命經』授道士梁悟眞。一卷。底本出處﹕《正統道藏》洞神部本文類。

太上太淸天童護命妙經

三茅山道者梁悟眞受

太上曰﹕皇天生我﹐皇地載我﹐日月照我﹐星辰榮我﹐諸仙舉我﹐司命與我﹐太一任我﹐玉宸召我﹐三官保我﹐五帝衛我﹐北辰相我﹐南極佑我﹐北斗輔我﹐金童侍我﹐玉女從我﹐六甲直我﹐六丁進我﹐天門開我﹐地戶通我﹐山澤容我﹐江河渡我﹐風雨送我﹐雷電隨我﹐八卦尊我﹐九宮遁我﹐陰陽宗我﹐五行符我﹐四時成我﹐我命著我。太淸玄籍﹐三宮升降﹐上下往來﹐無窮無息﹐金飯玉漿﹐向求皆至﹐虛梵日月﹐與天爲誓﹐鬼雚魒鬼行魁魓鬼勺鬼甫星﹐所求皆得﹐所向者亨﹐所爲者合﹐所欲者成﹐種種變化﹐與道合眞﹐何神不使﹐何令不行。我前有朱雀﹐後有玄武﹐左有靑龍﹐右有白虎﹐上有華蓋﹐下躡魁罡﹐神道光嚴﹐威鎭十方﹐愛我者生﹐惡我者殃﹐謀我者死﹐憎我者亡﹐靈童神女﹐破邪金剛﹐三千六百﹐常在我傍﹐執節捧符﹐與我同遊﹐太上攝京﹐天大吉昌﹐二十四符﹐與星歷俱﹐急急如律令﹗

太上驅邪治病靈符

太上太淸天童護命靈文﹐乃金闕上眞授付修道之士﹐及世間男女﹐若能每日淸朝﹐念此經三徧至七徧﹐乃至百徧﹐卽有十方靈寶無上仙眾﹑三元將軍﹑翊天四師眞君﹑飛天神王﹑破邪力士﹐統領神將吏兵﹐各千萬億﹐守衛誦經者﹐常令安穩﹐金精猛獸無鞅外護﹐百鬼不能侵﹐邪魔不敢害﹐可以破廟除邪﹐可以治病消災。旦夕持誦﹐令人耳目聰明﹐身彊體輕﹐延年益壽﹐永保長生﹔兼書篆此靈符二十四道佩帶﹐則驅邪﹐吞服則治病﹐常以甲子庚申朱書﹐惟在志誠﹐佩而行之。

太上太淸天童護命妙經

隋大業十三年﹐老君遣霍山神﹐預告唐公受命之符﹐至髙祖武徳元年二月二十三日﹐有老人須髮皓白﹐素衣烏冠﹐乘白馬﹐鬃尾及蹄皆赤﹐現晉州羊角山﹐謂絳人吉善行曰﹕與我語大唐天子﹐今得聖治﹐社稷延洪﹐言訖騰空而去。其年四月二十七日﹐復現如前﹐但未審將何爲信﹐老人曰﹕汝到京﹐有獻石龜者可爲驗﹐言訖不見。善行以五月五日﹐見晉州總管賀孝義﹐具言其事﹐孝義將善行見秦王﹐王討賊駐節於晉﹐遂差都督杜昂﹐與善行於所現處致祭﹐老人復現﹐如善行所言﹐秦王令昂與善行馳驛入奏﹐五月十九日到京﹐於朝堂門見邛州治中張達進石龜﹐上有文曰﹕天下安﹐子孫興﹐千萬葉﹐千萬歲。乃同入奏﹐果符前驗。髙祖大悅﹐勅於現處立廟。善行復見老人曰﹕天子疑我何事﹖答曰﹕爲不知聖者姓名﹐老人曰﹕我是無上神仙﹐號曰老君﹐卽帝之聖祖也。亳州有枯檜再生﹐以驗天下太平。善行卽告孝義奏聞﹐又於其年十二月七日﹐老君於廟復現﹐爲善行曰﹕我亳州廟中枯檜已更生﹐唐得聖治﹐子孫當享國綿永﹐已遣神兵百萬﹐待四月節助國討劉黑闥。卽馳入奏﹐至次年四月二十一日﹐果平黑闡。於是天下大定﹐而枯檜果更生焉﹐攺羊角山爲龍角山﹐以廟爲慶唐觀。至髙祖龍朔問﹐老君復現﹐依狀圖寫﹐號爲瑞像。

今本觀正系天下第一地肺福地﹐髙辛時﹐展上公得道升仙﹐晉有許長史披尋其地﹐建宅修眞﹐父子得道﹐俱已仙去﹐丹井存焉。梁有陶隱居﹐追尋其迹﹐而建昭眞臺﹐纂集三洞四輔靈文。唐開元問﹐李玄靜先生爲玄宗度師﹐請於朝﹐賜以金帛﹐卽昭眞臺基而立瑞像殿﹐逮今幾五百年﹐而殿宇瑞像皆唐人所造﹐爲古道場﹐甲於茅山也。本朝大觀三年四月十三日﹐有執爨道者梁悟眞﹐淩晨汲水於殿前養龍池﹐俄有紫雲彌覆其所﹐須臾﹐見一羽衣﹐厖眉皓首﹐長髯如雪﹐乘白馬﹐自空而下﹐梁驚視其狀﹐與殿中粹容無異﹐梁急作禮伏地﹐太上曰﹕吾居太淸境上﹐偶降靈壇﹐憐汝服役勤勞﹐有志於道﹐而一無所遇﹐今授汝《加句天童護命妙經》﹐當專心誦之﹐立功行於世﹐道將爲汝得矣。梁拜受慈訓﹐仰睹聖眞﹐復乘馬嘶嗚淩虛而去。是歲﹐其地產芝艸﹐一本數莖﹐梁自此卻粒﹐神觀頓異﹐平時庸愚﹐未嘗識字﹐至是能書誦經﹐靡不通曉﹐示人災福﹐歷歷如神﹐而梁仙去前三日﹐書二十四符投池中﹐凡有疾之人﹐入山求水﹐服而愈者﹐不可勝數﹐奉道之士﹐晨夕崇奉﹐凡有所求﹐虔心祈禱﹐無不感應。霄嘗讀《混元聖紀》﹐故錄示像之因﹐並顯應之迹﹐以告來者。紹興甲子茅山都道正明眞通微大師傅霄謹書。

