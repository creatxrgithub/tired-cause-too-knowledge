太上說南斗六司延壽度人妙經

經名﹕太上說南斗六司延壽度人妙經。撰人不詳﹐約出於北宋初。假托太上老君傳授天師賬道陵﹐言醮祀南斗六司延壽消災之事。一卷。底本出處﹕《正統道藏》洞神部本文類。

太上說南斗六司延壽度人妙經序

三天大法師正一眞人張道陵﹑弟子左玄眞人王長﹑右玄眞人趙升同記述

太淸境太上老君兩度降蜀之臨邛﹐往大邑至於鶴鳴山﹐初授與徵士張道陵正一盟威祕籙二十四階品﹐次授朝拜日月髙奔郁儀結璘之眞訣﹐並三八謝罪滅除黑簿超度玄祖之文。道陵先於中嶽已獲得黃帝九鼎丹書﹐後始在鶴鳴山隱居﹐遂備藥物﹐乃依其方法﹐修煉三年﹐丹成﹐未敢服之﹐乃謂弟子王長曰﹕神丹成就﹐若服餌之﹐當必衝天﹐便爲眞人矣。然吾未有大徳﹐宜須爲國爲家除害興利﹐利濟民庶﹐所謂先施勤勞﹐後可服丹﹐卽輕舉上升﹐臣事三境﹐則吾無愧焉。由是果蒙太上老君親降法駕﹐薦授眞文﹐修行千日﹐忽於一時能內顧五藏﹐外集萬神。

太上復遣淸和玉女﹐教以吐納淸和之炁﹐行三步九迹﹐交乾履斗﹐呼召九元﹐以齊七政﹐隨罡之所指﹐立攝伏精邪﹐因吞餌大還﹐尋滅除小醜﹐至是乃與六天鬼魔﹐戰奪二十四治﹐攺爲福庭﹐名之化宇﹐降其帥爲陰官﹐置道者令焚修﹐於是明分晝夜﹐人鬼殊途。又於陵州仁壽縣﹐降摯十二天遊玉女﹐化地作咸泉煎煉爲鹽﹐因名其地曰陵郡。

道陵道之成也﹐至第三度﹐又蒙太上降臨﹐授以經籍千軸﹐皆修行之要道﹐將傳付有道者﹐令生身受度﹐使永劫長存﹐卽與道陵同遊成都。太上駕龍車﹐道陵乘白鶴﹐頓下五云﹐至太昊玉女修大丹之所﹐感地踴玉局座﹐髙丈餘﹐太上登於座中﹐道陵稽首座下﹐老君此時爲說北斗七元經﹐削死延生之法﹐卽漢桓帝永壽元年太歲乙未正月七日也﹐至其月十五日上元之辰﹐老君又復爲道陵說《南斗六司延壽度人妙經》耳。

太上說南斗六司延壽度人妙經

爾時﹐太上老君於永壽元年正月十五日上元之辰﹐再降於成都太昊玉女修丹之所﹐地神復湧玉局寶座﹐於是老君升於座中。告道陵曰﹕夫九天八會之眞文﹐三洞三淸之上道﹐乃元始天尊昔經歷於七億萬劫﹐天地始終﹐人倫生死﹐五運遷變﹐萬匯興衰﹐而天尊於是宴居景云之上上淸之境﹐修煉至眞﹐敷揚妙道﹐湣念蒼生﹐大慈不捨﹐吾昔得傳付是經﹐今當授之於汝﹐汝宜選奉道之士﹐謹修行之人。天陽地陰一合而生成日月兩曜﹐兩曜行度五緯周天﹐是謂七政﹐則七星九元北斗也﹐每以杓﹐隨月建分﹐指節气二十四气﹑二十八捨﹐應下土七十二候﹑三十六禽﹐捨中有斗宿六星﹐是則號南斗六司﹐與北鬥七政分職﹐共理三才六合八卦九宮﹐總轄中外百辟官品﹐乃紫微﹑太微兩極都曹也﹐上系十二分次天眞靈神﹐下統十二分野地祇主者﹐四瀆五嶽﹑九州八紘﹑名山大川﹑城隍社廟﹐中及人民羣類萬物﹐無不系其簿籍掌握。北斗位處坎宮﹐名同月曜﹐降神於人﹐名之爲魄也﹐主司陰府﹐宰禦水源﹐將濟生聚﹐功莫大焉。南斗位處離宮﹐名同日曜﹐降神於人﹐名之爲魂也﹐主司陽官﹐宰禦火帝﹐將濟動用﹐徳莫大焉。洎有天地﹐迄至於今﹐二司兩極﹐同共陶鑄萬品﹐生成萬物﹐注擬天人之爵秩﹐增減士庶之祿俸﹐延促年齡﹐去畱災福﹐莫不由其與奪也。所以然者﹐乃知陽日陰月﹐南北二司魁斗魒綱﹐受性水火﹐稟質陰陽﹐助天地而育物﹐體道徳而垂光﹐物得而丰也﹐非此而孰能乎﹐人得而生也﹐非此而孰爲乎。是故天尊殷懃嗟湣﹐觀爾含靈﹐一如赤子﹐開放救護﹐令保生性﹐其救護法﹐使一切善男子善女人﹐不以髙卑﹐皆應至心常行﹐恭仰於所見時睹日曜月曜南斗北斗﹐則鄭重叩頭﹐請乞佑護﹐願賜恩福﹐上言呼稱﹕至聖至尊眞宰眞君。扲哀凡冗﹐宥赦過咎﹐卽再拜﹐不得懷於輕慢﹐反招殃累。

老君曰﹕爾等男女﹐能依吾所授奉教而行者﹐若有所告請﹐欲消災度厄﹐增福延年﹐保家屬之團圓﹐祝封疆之寧謐﹐或兔息冢訟﹐削死注生﹐皆當上章投詞設醮﹐求請無不如意也。於是老君爲道陵重宣言曰﹕

南斗火官除毒害﹐北斗水神滅凶災。

一切所求皆稱遂﹐萬般滯悶悉通開。

能依經法冥心醮﹐必當隨願契靈臺。

凡在有淸常頂禮﹐禍厄無因輒敢來。

老君曰﹕神眞之妙﹐凡世難言﹐凡夫愚昧﹐貴遠賤近。近者身也﹐目見日月星斗﹐耳聞風雷韶雅﹐鼻嗅蘭麝腥臊﹐舌了甘辛酸苦﹐口宣言語音響﹐至於手執足行﹐自生及老﹐皆不可離於水火。今凡夫見之若不見﹐聞其言如甚聵﹐殊不知成立生性﹐實是天地日月星斗與之﹐假於四大﹐正玆一气﹐生生之生﹐全系水火﹐水火比於道之眞體﹐故不可暫離﹐可離而獲存者﹐非物非人。吾今叮嚀與在世男女﹐說此要道﹐普令發心求請醮獻﹐知有神眞﹐信吾教示﹐更能於四時月旦﹑八節二十四气﹑三元三會﹑五臘本命﹐是諸良時吉日﹐皆可上章拜表﹐投詞獻款﹐請乞恩福﹐謝過懺罪消災﹐然燈獻果﹐供養拜請﹐其福無量。

南斗第一天府司命上將鎭國眞君

南斗第二天相司錄上相鎭嶽眞君

南斗第三天梁延壽保命眞君

南斗第四天同益算保生眞君

南斗第五天樞度厄文昌煉魂眞君

南斗第六天機上生監簿大理眞君

右符六道﹐朱書﹐男左女右佩帶﹐令人長命﹐無諸災害。

道言﹕六星眞君﹑六星童子﹑火鈴將軍﹐凡人轉誦此經﹐切須至誠﹐虔心禱祝﹐無不應驗。惟在精懃﹐拜表上章﹐眞聖自降﹐必獲延年長生道性。

老君曰﹕此六司眞君﹐神性急速﹐能傾心求請﹐無願不從﹐神眞感人心﹐隨事皆諧偶也。且夫萬行之本﹐一身之根﹐在乎道气保固形命﹐形命保固﹐在乎教法﹐教法存乎科儀之細密﹐聲發響應﹐形動影隨﹐形從心移﹐發足動步﹐神靈微妙。

南斗北斗陶魄鑄魂﹐魂旣受煉﹐乃遷轉生﹐人能依吾教法﹐謝已往之非﹐補將來之短﹐洗滌眾災﹐拜迎百福﹐惟在嚴潔崇敬﹐罄志投誠﹐必獲度世之仙道﹐與日月之同年。若有深信之士﹐能修設兩極二斗﹐同醮一壇﹐各像斗星﹐立壇柱﹐列香燈﹐鋪排淨茅﹐供獻果食﹐可糖餅﹑油餅﹑荷蒸乳蒸煎棗湯細茶﹐不須酒脯。此最爲要道﹐以斯迎請神眞﹐眞聖歡喜降臨﹐還得賜其福佑。

惟時老君演此妙經旣竟﹐天師道陵及諸弟子再拜禮謝﹐信受奉行。

太上說南斗六司延壽度人妙經竟

