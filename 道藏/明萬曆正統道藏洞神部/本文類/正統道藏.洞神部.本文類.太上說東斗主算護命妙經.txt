

太上說東斗主算護命妙經

經名﹕太上說東斗主算護命妙經。撰人不詳﹐約出於北宋初。假托太上老君傳授正一天師﹐言醮祀東斗帝君懺罪延命之事。一卷。底本出處﹕《正統道藏》洞神部本文類。

太上說東斗主算護命妙經

老君告正一天師曰﹕天道冥運﹐文象玄應﹐昭而不言﹐經星常宿中外﹐官品各有司主﹐凡一百一十八名﹐積數七百八十二星﹐二十八宿﹐兩曜五星﹐皆在璇璣﹐以齊七政﹐五天大號﹐靈斗帝君﹐南北建候﹐東西均平﹐光極中央﹐臨照四方﹐吾爲汝說玄文洞章﹐世人受誦﹐變災爲祥﹐至士得之﹐玄景靈光。吾已爲汝說北斗本命之訣﹐南斗六司之文﹐度人無量﹐劫劫長存﹐吾今復爲汝說玉靈瑤篇東斗帝君之名﹐主算延年﹐使傳下世﹐能度三塗五苦八難之厄﹐能與削死上生﹐大計之令﹐總監形魂﹐玄妙眞默﹐無極無窮。

老君曰﹕東方之神﹐以斗爲鄰﹐長生大聖﹐韓君丈人﹐執我之柄﹐不死之神﹐輔我之左﹐長生之君﹐弼我之右﹐司馬大神﹐行我之政﹐司命司錄﹐延壽益算﹐無量度人﹐靑帝與我護魂﹐太上與我扶身﹐巴元醜伯﹐魔王之眞﹐從我所願﹐延救天人﹐急急如律令﹗

咒曰﹕

大道著明﹐寂默玄冥。五斗中運﹐四時生成。北都萬鬼﹐遏人年齡。我有洞章﹐度世長生。供養尊禮﹐主人精神。玄中有玄﹐峨峨玉京。急急如律令﹗

東斗第一蒼靈延生眞君﹐

東斗第二陵光護命眞君﹐

東斗第三關天大衛集福眞君﹐

東斗第四大明和陽保和眞君﹐

東斗第五尾極總監眞君。

老君曰﹕凡人受誦﹐必須至誠齋心﹐東向叩齒﹐心拜跪坐﹐閉目存神﹐如見東方無極之鄕﹐玄靈帝君﹑至眞大聖﹑無鞅之眾﹐羅列周匝﹐如得監度﹐有災之日﹐宜於本命生辰﹐或月之朔望﹐月之九日﹔或家庭觀宇﹐以時花珍果﹐焚香靜念﹐望東斗帝君﹐醮謝罪業﹐求益壽年﹐大靈所與﹐獲福無量﹐至人授度﹐逍逼上淸。此經玄奧﹐深不可詳。

太上說經周竟﹐於玉局座謂天師曰﹕玄文祕法﹐授非其人﹐殃及九祖﹐所以賜汝流行正道﹐救度天人﹐令得長生。天師再拜頂禮受之﹐如法奉行﹐自此傳於世矣。

太上說東斗主算護命妙經竟

