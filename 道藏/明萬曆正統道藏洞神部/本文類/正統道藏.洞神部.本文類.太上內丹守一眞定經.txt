太上內丹守一眞定經

經名﹕太上內丹守一眞定經。撰人不詳﹐約出於宋元。與《玉淸無上內景眞經》等同時。一卷。底本出處﹕《正統道藏》洞神部本文類。

太上內丹守一眞定經

南嶽七金寶山慶華紫光天母傳

仰聞大道﹐混沌始分﹐分立天地﹐日月經緯﹐交合元气﹐陰陽之精。道法生成﹐保命養形。世人茫昧﹐貪欲夭生。今傳聖義﹐兆當敬行。

元始上帝告諸新學眾眞曰﹕我有妙道﹐久祕發言。夫動二以爲陰﹐靜一以爲陽。二則有變﹐一則守常。知常悟明﹐抱一爽靈。兆欲久視﹐當服金晶。定神禦气﹐眞息綿綿。綿綿存之﹐玄中之玄。中田流火﹐陰魄上迎﹐坎離交固﹐變化自然。惟定爲本﹐是名靈根。光明赫奕﹐自照乾坤。綠腸丹髓﹐萬世長存。陰去陽純﹐白日超升。

於是玉宸大道君曰﹕此爲一身之寶﹐萬气之母。兆得其母﹐六子生焉。兆當精思其義﹐守其眞定﹐自然形神俱妙﹐與道爲一﹐與天爲徒﹐與莫大焉。是時新學諸眞聞是妙道﹐退居靜室﹐專一靜思﹐反其太初﹐成至眞道。

太上內丹守一眞定經竟

