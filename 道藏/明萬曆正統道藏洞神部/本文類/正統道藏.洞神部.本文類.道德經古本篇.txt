道徳經古本篇

經名﹕道徳經古本篇。唐傅奕校定。二卷。底本出處﹕《正統道藏》洞神部本文類。

道經古本篇上

唐太史令傅奕校定

第一章

五十九言。

道可道﹐非常道。名可名﹐非常名。無名﹐天地之始。有名﹐萬物之母。故常無﹐欲以觀其妙﹔常有﹐欲以觀其徼。此兩者同出而異名。同謂之玄。玄之又玄﹐眾妙之門。

第二章

九十三言。

天下皆知美之爲美﹐斯惡已。皆知善之爲善﹐斯不善已。故有無之相生﹐難易之相成﹐長短之相形﹐髙下之相傾﹐音聲之相和﹐前後之相隨。是以聖人處無爲之事﹐行不言之教。萬物作而不爲始﹐生而不有﹐爲而不恃﹐功成不處。夫惟不處﹐是以不去。

第三章

六十八言。

不尙賢﹐使民不爭。不貴難得之貨﹐使民不爲盜。不見可欲﹐使民心不亂。是以聖人之治也﹐虛其心﹐實其腹﹐弱其志﹐彊其骨﹐常使民無知無欲。使夫知者不敢爲﹐爲無爲﹐則無不爲矣。

第四章

四十二言。

道盅﹐而用之又不滿。淵兮似萬物之宗。挫其銳﹐解其紛﹐和其光﹐同其塵。湛兮似或存。吾不知誰之子﹐象帝之先。

第五章

四十五言。

天地不仁﹐以萬物爲芻狗。聖人不仁﹐以百姓爲芻狗。天地之間其猶橐鑰乎。虛而不詘﹐動而兪出。多言數窮﹐不如守中。

第六章

二十六言。

谷神不死﹐是謂玄牝。玄牝之門﹐是謂天地之根。綿綿若存﹐用之不勤。

第七章

四十九言。

天長地久。天地所以能長且久者﹐以其不自生﹐故能長生。是以聖人後其身而身先﹐外其身而身存。不以其無私邪﹐故能成其私。

第八章

五十二言。

上善若水。水善利萬物而不爭﹐居眾人之所惡﹐故幾於道矣。居﹐善地。心﹐善淵。與﹐善人。言﹐善信。政﹐善治。事﹐善能。動﹐善時。夫惟不爭﹐故無尢矣。

第九章

四十一言。

持而盈之﹐不如其已。音揣量也而棁士活切解也之﹐不可長保。金玉滿室﹐莫之能守。富貴而驕﹐自遺其咎。成名功遂身退﹐天之道。

第十章

七十二言。

載營魄袌一﹐能無離乎﹖專气致柔﹐能如嬰兒乎﹖滌除玄覽﹐能無疵乎﹖愛民治國﹐能無以知乎﹖天門開闔﹐能爲雌乎﹖明白四達﹐能無以爲乎﹖生之畜之﹐生而不有﹐爲而不恃﹐長而不宰﹐是謂玄徳。

第十一章

四十九言。

三十輻共一轂﹐當其無有﹐車之用。埏埴以爲器﹐當其無有﹐器之用。鑿戶牖以爲室﹐當其無有﹐室之用。故有之以爲利﹐無之以爲用。

第十二章

四十九言。

五色令人目盲﹐五音令人耳聾﹐五味令人口爽﹐馳騁田獵令人心發狂﹐難得之貨令人行妨。是以聖人爲腹不爲目﹐故去彼取此。

第十三章

八十八言。

寵辱若驚﹐貴大患若身。何謂寵辱若驚﹐寵爲下﹐得之若驚﹐失之若驚﹐是謂寵辱若驚。何謂貴大患若身﹐吾所以有大患者﹐爲吾有身﹐苟吾無身﹐吾有何患乎。故貴以身爲天下者﹐則可以托天下矣。愛以身爲天下者﹐則可以寄天下矣。

第十四章

一百言。

視之不見名曰夷﹐聽之不聞名曰希﹐搏之不得名曰微。此三者不可致詰﹐故混而爲一。一者﹐其上之不皦﹐其下之不昧﹐繩繩兮不可名﹐復歸於無物。是謂無狀之狀﹐無物之象﹐是謂芴芒。迎之不見其首﹐隨之不見其後。執古之道﹐可以禦今之有﹐能知古始﹐是謂道紀。

第十五章

九十八言。

古之善爲道者﹐微妙玄通﹐深不可識。夫惟不可識﹐故彊爲之容曰﹕豫兮若冬涉川﹐猶兮若畏四鄰﹐儼若客﹐渙若冰將釋﹐惇兮其若朴﹐曠兮其若谷﹐混兮其若濁。孰能濁以澄﹐靖之而徐淸﹐孰能安以久﹐動之而徐生。保此道者不欲盈。夫惟不盈﹐是以能敝而不成。

第十六章

六十七言。

致虛極﹐守靖篤。萬物並作﹐吾以觀其復。凡物﹐各歸其根。歸根曰靖﹐靖曰復命﹐復命曰常﹐知常曰明。不知常﹐妄作﹐凶。知常﹐容﹐容乃公﹐公乃王﹐王乃天﹐天乃道﹐道乃久﹐沒身不殆。

第十七章

四十七言。

太上﹐下知有之。其次﹐親之。其次﹐譽之。其次﹐畏之。其次﹐侮之。故信不足﹐焉有不信。猶兮其貴言哉。功成事遂﹐百姓皆曰﹕我自然。

第十八章

二十八言。

大道廢焉﹐有仁義。智慧出焉﹐有大僞。六親不和﹐有孝慈。國家昏亂﹐有貞臣。

第十九章

四十七言。

絕聖棄知﹐民利百倍。絕仁棄義﹐民復孝慈。絕巧棄利﹐盜賊無有。此三者﹐以爲文而未足也﹐故令有所屬。見素袌朴﹐少私寡欲。

第二十章

一百三十七言。

絕學無憂。惟之與阿﹐相去幾何。美之與惡﹐相去何若。人之所畏﹐不可不畏。荒兮﹐其未央。眾人熙熙﹐若享太牢﹐若春登臺﹐我獨魄兮﹐其未兆﹐若嬰兒之未咳﹐儡儡兮﹐其不足以無所歸。眾人皆有餘﹐我獨若遺﹐我愚人之心也哉。沌沌殊倫切粹也兮﹐俗人皆昭昭﹐我獨若昏。俗人皆察察﹐我獨若閔閔莫昆切集韻閔閔通作顅。淡兮其若海﹐飄兮似無所止。眾人皆有以﹐我獨頑且圖。吾獨欲異於人﹐而貴食母。

第二十一章

七十一言。

孔徳之容﹐惟道是從。道之爲物﹐惟芒惟芴。芴兮芒兮﹐其中有象。芒兮芴兮﹐其中有物。幽兮冥兮﹐其中有精。其精甚眞﹐其中有信。自今及古﹐其名不去﹐以閱眾甫。吾奚以知眾甫之然哉﹐以此。

第二十二章

七十八言。

曲則全﹐枉則正﹐窪則盈﹐敝則新﹐少則得﹐多則惑。聖人袌一﹐以爲天下式。不自見﹐故明。不自是﹐故彰。不自伐﹐故有功。不自矜﹐故長。夫惟不爭﹐故天下莫能與之爭。古之所謂曲則全者﹐豈虛言也哉﹐誠全而歸之。

第二十三章

九十二言。

稀言自然﹐故飄風不崇朝﹐驟雨不崇日。孰爲此者﹐天地也。天地尙不能久﹐而況於人乎。故從事於道者﹐道者同於道。從事於得者﹐得者同於得。從事於失者﹐失者同於失。於道者道亦得之。於得者得亦得之。於失者失亦得之。信不足﹐焉有不信。

第二十四章

四十八言。

企者不立﹐跨者不行。自見者不明﹐自是者不彰﹐自伐者無功﹐自矜者不長。其在道也﹐曰﹕餘食贅行。物惑惡之﹐故有道者不處也。

第二十五章

八十七言。

有物混成﹐先天地生。寂兮寞兮﹐獨立而不攺﹐周行而不殆﹐可以爲天下母。吾不知其名﹐故彊字之曰道﹐彊爲之名曰大。大曰逝﹐逝曰遠﹐遠曰返。道大﹐天大﹐地大﹐人亦大。域中有四大﹐而王處其一尊。人法地﹐地法天﹐天法道﹐道法自然。

第二十六章

四十九言。

重爲輕根﹐靖爲躁君。是以君子終日行﹐不離其輜重。𨿽有榮觀﹐宴處超然。如之何萬乘之主﹐而以身輕天下。輕則失本﹐躁則失君。

第二十七章

九十七言。

善行者﹐無徹迹。善言者﹐無瑕謫。善數者﹐無籌策。善閉者﹐無關鍵而不可開。善結者﹐無繩約而不可解。是以聖人常善救人﹐故人無棄人。常善救物﹐故物無棄物。是謂襲明。故善人者﹐不善人之師。不善人者﹐善人之資。不貴其師﹐不愛其資﹐𨿽知大迷﹐此謂要妙。

第二十八章

八十五言。

知其雄﹐守其雌﹐爲天下溪。爲天下溪﹐常徳不離﹐復歸於嬰兒。知其白﹐守其黑﹐爲天下式。爲天下式﹐常徳不忒﹐復歸於無極。知其榮﹐守其辱﹐爲天下谷。爲天下谷﹐常徳乃足﹐復歸於朴。朴散則爲器﹐聖人用之﹐則爲官長﹐大制無割。

第二十九章

六十言。

將欲取天下而爲之者﹐吾見其不得已。夫天下神器﹐不可爲也。爲者敗之﹐執者失之。凡物或行或隨﹐或噤或吹﹐或彊或到﹐或培或墮。是以聖人去甚﹐去奢﹐去泰。

第三十章

七十九言。

以道佐人主者﹐不以兵彊天下。其事好還﹐師之所處﹐刑棘生焉。大軍之後﹐必有凶年。故善者果而已矣﹐不敢以取彊焉。果而勿矜﹐果而勿伐﹐果而勿驕﹐果而不得已﹐是果而勿彊。物壯則老﹐是謂非道﹐非道早已。

第三十一章

一百三十五言。

夫美兵者﹐不祥之器。物或惡之﹐故有道者不處。是以君子居則貴左﹐用兵則貴右。兵者不祥之器﹐非君子之器﹐不得已而用之。以恬憺爲上﹐故不美也。若美﹐必樂之。樂之者﹐是樂殺人也。夫樂人殺人者﹐不可以得志於天下矣。故吉事尙左﹐凶事尙右。是以偏將軍處左﹐上將軍處右。言居上勢﹐財以喪禮處之。殺人眾多﹐則以悲哀泣之。戰勝者﹐則以喪禮處之。

第三十二章

七十一言。

道常無名。朴𨿽小﹐天下莫能臣。王侯若能守﹐萬物將自賓。天地相合﹐以降甘露﹐民莫之令﹐而自均焉。始制有名。名亦旣有﹐夫亦將知止﹐知止﹐所以不殆。譬道之在天下﹐猶川谷之與江海也。

第三十三章

四十六言。

知人者智也﹐自知者明也。勝人者有力也﹐自勝者彊也。知足者富也﹐彊行者有志也。不失其所者久也﹐死而不亡者壽也。

第三十四章

七十三言。

大道泛泛兮﹐其可左右。萬物恃之以生而不辭﹐功成而不居。衣被萬物而不爲主﹐故常無欲﹐可名於小矣。萬物歸之而不知主﹐可名於大矣。是以聖人能成其大也﹐以其終不自大﹐故能成其大。

第三十五章

四十四言。

執大象者﹐天下往。往而不害﹐安平泰。樂與餌﹐過客止。道之出言﹐淡兮其無味。視之不足見﹐聽之不足聞﹐用之不可旣。

第三十六章

五十九言。

將欲翕之﹐必固張之。將欲弱之﹐必固彊之。將欲廢之﹐必固興之。將欲奪之﹐必固與之。是謂微明。柔之勝剛﹐弱之勝彊。魚不可侻於淵﹐邦之利器﹐不可以示人。

第三十七章

四十九言。

道常無爲﹐而無不爲。王侯若能守﹐萬物將自化。化而欲作﹐吾將鎭之以無名之朴。無名之朴﹐夫亦將不欲﹐不欲以靖﹐天下將自正。

道經古本篇上竟

徳經古本篇下

唐太史令傅奕校定

第三十八章

一百三十一言。

上徳不徳﹐是以有徳。下徳不失徳﹐是以無徳。上徳無爲﹐而無不爲。下徳爲之﹐而無以爲。上仁爲之﹐而無以爲。上義爲之﹐而有以爲。上禮爲之﹐而莫之應﹐則攘臂而仍之。故失道而後徳﹐失徳而後仁﹐失仁而後義﹐失義而後禮。夫禮者﹐忠信之薄﹐而亂之首也。前識者﹐道之華﹐而愚之始也。是以大丈夫處其厚﹐不處其薄。處其實﹐不處其華。故去彼取此。

第三十九章

一百三十九言。

昔之得一者﹕天得一﹐以淸。地得一﹐以寧。神得一﹐以靈。谷得一﹐以盈。萬物得一﹐以生。王侯得一﹐以爲天下貞。其致之一也。天無以淸﹐將恐裂。地無以寧﹐將恐發。神無以靈﹐將恐歇。谷無以盈﹐將恐竭。萬物無以生﹐將恐滅。王侯無以爲貞﹐而貴髙﹐將恐蹶。故貴以賤爲本﹐髙以下爲基。是以王侯自謂孤寡﹑不谷﹐是其以賤爲本也﹐非歟。故致數譽﹐無譽。不欲碌碌若玉﹐落落若石。

第四十章

二十一言。

反者道之動﹐弱者道之用。天下之物生於有﹐有生於無。

第四十一章

九十七言。

上士聞道﹐而勤行之。中士聞道﹐若存若亡。下士聞道﹐而大笑之。不笑﹐不足以爲道。故建言有之曰﹕明道若昧﹐夷道若類﹐進道若退。上徳若谷﹐大白若黑辱﹐廣徳若不足﹐建徳若偸﹐質眞若輸。大方無隅﹐大器晚成﹐大音稀聲﹐大象無形﹐道隱無名。夫惟道﹐善貸且成。

第四十二章

七十九言。

道生一﹐一生二﹐二生三﹐三生萬物。萬物負陰而袌陽﹐沖气以爲和。人之所惡﹐惟孤寡﹑不谷﹐而王侯以自稱也。故物﹐或損之而益﹐或益之而損。人之所以教我﹐亦我之所以教人。彊梁者不得其死﹐吾將以爲學父。

第四十三章

四十四言。

天下之至柔﹐馳騁天下之至堅。出於無有﹐入於無間。吾是以知無爲之有益也。不言之教﹐無爲之益﹐天下稀及之矣。

第四十五章

四十二言。

名與身﹐孰親。身與貨﹐孰多。得與亡﹐孰病。是故其愛﹐必大費。多藏﹐必厚亡。知足﹐不辱。知止﹐不殆。可以長久。

右第四十四章

三十九言。

大成若缺﹐其用不敝。大滿若盅﹐其用不窮。大直若訕﹐大巧若拙﹐大辯若訥。躁勝寒﹐靖勝熱﹐知淸靖以爲天下正。

第四十六章

四十五言。

天下有道﹐卻走馬以播。天下無道﹐戎馬生於郊。罪莫大於可欲﹐禍莫大於不知足﹐咎莫憯於欲得。故知足之足﹐常足矣。

第四十七章

四十言。

不出戶﹐可以知天下。不窺牖﹐可以知天道。其出彌遠﹐其知彌鮮。是以聖人不行而知﹐不見而名﹐不爲而成。

第四十八章

四十八言。

爲學者日益﹐爲道者日損。損之又損之﹐以至於無爲﹐無爲則無不爲。將欲取天下者﹐常以無事。及其有事﹐又不足以取天下矣。

第四十九章

六十八言。

聖人無常心﹐以百姓心爲心。善者吾善之﹐不善者吾亦善之﹐得善矣。信者吾信之﹐不信者吾亦信之﹐得信矣。聖人之在天下歙歙焉﹐爲天下渾渾焉。百姓皆注其耳目﹐聖人皆咳之。

第五十章

八十八言。

出生入死﹐生之徒十有三﹐死之徒十有三﹐而民之生﹐生而動﹐動皆之死地﹐亦十有三。夫何故﹐以其生生之厚也。蓋聞善攝生者﹐陸行不遇兕虎﹐入軍不被甲兵。兕無所投其角﹐虎無所措其爪﹐兵無所容其刃。夫何故也﹐以其無死地焉。

第五十一章

七十二言。

道生之﹐徳畜之。物形之﹐勢成之。是以萬物莫不尊道而貴徳。道之尊﹐徳之貴﹐夫莫之爵﹐而常自然。故道生之﹐徳畜之﹐長之育之﹐亭之毒之﹐蓋之覆之。生而不有﹐爲而不恃﹐長而不宰﹐是謂玄徳。

第五十二章

七十三言。

天下有始﹐可以爲天下母。旣得其母﹐以知其子。旣知其子﹐復守其母﹐沒身不殆。塞其兌﹐閉其門﹐終身不勤。開其兌﹐濟其事﹐終身不救。見小曰明﹐守柔曰彊。用其光﹐復歸其明﹐無遺身殃﹐是謂襲常。

第五十三章

五十四言。

使我介然有知﹐行於大道﹐惟施是畏。大道甚夷﹐而民好徑。朝甚除﹐田甚蕪﹐倉甚虛。服文采﹐帶利劍﹐厭飲食﹐貨財有餘。是謂盜誇﹐盜誇非道也哉。

第五十四章

八十六言。

善建者不拔﹐善袌者不脫﹐子孫祭祀不輟。修之身﹐其徳乃眞。修之家﹐其徳乃餘。修之鄕﹐其徳乃長。修之邦﹐其徳乃丰。修之天下﹐其徳乃溥。故以身觀身﹐以家觀家﹐以鄕觀鄕﹐以邦觀邦﹐以天下觀天下。吾奚以知天下之然哉﹐以此。

第五十五章

八十三言。

含徳之厚者﹐比之於赤子也。蜂蠆不螫﹐猛獸不據﹐攫鳥不搏。骨弱筋柔而握固。未知牝牡之合而稄作﹐精之至也。終日號而嗌不憂欠於油切气逆也﹐和之至也。知和曰常﹐知常曰明﹐益生曰祥﹐心使气則彊。物壯則老﹐謂之不道﹐不道早已。

第五十六章

七十言。

知者不言也﹐言者不知也。塞其兌﹐閉其門﹐挫其銳﹐解其紛﹐和其光﹐同其塵﹐是謂玄同。不可得而親﹐亦不可得而疏。不可得而利﹐亦不可得而害。不可得而貴﹐亦不可得而賤。故爲天下貴。

第五十七章

九十二言。

以政治國﹐以奇用兵﹐以無事取天下。吾奚以知天下其然哉﹐以此。夫天下多忌諱﹐而民彌。民多利器﹐國家滋昏。民多知慧﹐而袤事滋起。法令滋章﹐盜賊多有。故聖人云﹕我無爲﹐而民自化。我好靖﹐而民自正。我無事﹐而民自富。我無欲﹐而民自朴。

第五十八章

七十三言。

其政閔閔﹐其民偆偆﹐其政察察﹐其民缺缺。禍兮﹐福之所倚。福兮﹐禍之所伏。孰知其極﹐其無正袤。正復爲奇﹐善復爲祆。人之迷也﹐其日固久矣。是以聖人方而不割﹐廉而不劌﹐直而不肆﹐光而不耀。

第五十九章

六十四言。

治人事天﹐莫若嗇。夫惟嗇﹐是以早服。早服謂之重積徳。重積徳﹐則無不克。無不克﹐則莫知其極。莫知其極﹐可以有國。有國之母﹐可以長久。是謂深根固柢﹐長生久視之道。

第六十章

四十九言。

治大國﹐若烹小鮮。以道蒞天下者﹐其鬼不神。非其鬼不神﹐其神不傷人。非其神不傷人﹐聖人亦不傷人。夫兩不相傷﹐故徳交歸焉。

第六十一章

八十九言。

大國者天下之下流﹐天下之交。天下之牝﹐牝常以靖勝牡﹐以其靖﹐故爲下也。故大國以下小國﹐則取於小國。小國以下大國﹐則取於大國。或下以取﹐或下而取。大國不過欲兼畜人﹐小國不過欲入事人。兩者各得其所欲﹐故大者宜爲下。

第六十二章

八十五言。

道者﹐萬物之奧也﹐善人之所寶﹐不善人之所保。美言可以於市﹐尊言可以加於人。人之不善﹐何棄之有。故立天子﹐置三公﹐𨿽有拱璧﹐以先駟馬﹐不如進此道也。古之所以貴此道者﹐何也。不曰求以得﹐有罪以免邪﹐故爲天下貴。

第六十三章

八十五言。

爲無爲﹐事無事﹐味無味。大小多少﹐報怨以徳。圖難乎﹐於其易﹐爲大乎﹐於其細。天下之難事﹐必作於易。天下之大事﹐必作於細。是以聖人終不爲大﹐故能成其大。夫輕諾者﹐必寡信。多易者﹐必多難。是以聖人猶難之﹐故終無難矣。

第六十四章

一百三十一言。

其安易持﹐其未兆易謀。其脆易判﹐其微易散。爲之乎其未有﹐治之乎其未亂。合袌之木﹐生於豪末。九成之臺﹐起於累土。千里之行﹐始於足下。爲者敗之﹐執者失之。是以聖人無爲故無敗﹐無執故無失。民之從事﹐常於其幾成而敗之。愼終如始﹐則無敗事矣。是以聖人欲不欲﹐不貴難得之貨。學不學﹐以復眾人之所過。以輔萬物之自然﹐而不敢爲也。

第六十五章

七十四言。

古之善爲道者﹐非以明民﹐將以愚之。民之難治﹐以其多知也。故以知治國﹐國之賊也。不以知治國﹐國之福也。常知此兩者﹐亦稽式也。能知稽式﹐是謂玄徳。玄徳深矣遠矣﹐與物反矣﹐乃復至於大順。

第六十六章

八十五言。

江海所以能爲百谷王者﹐以其善下之也﹐故能爲百谷王。是以聖人欲上民﹐必以其言下之。欲先民﹐必以其身後之。是以聖人處之上而民弗重﹐處之前而民不害也。是以天下樂推而不厭。不以其不爭﹐故天下莫能與之爭。

第六十七章

一百五言。

天下皆謂吾大﹐似不肖。夫惟大﹐故似不肖。若肖﹐久矣其細也。夫吾有三寶﹐持而寶之﹕一曰慈﹐二曰儉﹐三曰不敢爲天下先。夫慈﹐故能勇。儉﹐故能廣。不敢爲天下先﹐故能成器長。今捨其慈﹐且勇。捨其儉﹐且廣。捨其後﹐且先。是謂入死門。夫慈﹐以陳則正﹐以守則固。天將救之﹐以慈衛之。

第六十八章

四十七言。

古之善爲士者不武也﹐善戰者不善勝敵者不爭﹐善用人者爲之下。是謂不爭之徳﹐是謂用人之力﹐是謂配天﹐古之極也。

第六十九章

五十七言。

用兵有言曰﹕吾不敢爲主﹐而爲客。不敢進寸﹐而退尺。是謂行無行﹐攘無臂﹐執無兵﹐仍無敵。禍莫大於無敵﹐無敵則幾亡吾寶。故抗兵相若﹐則哀者勝矣。

第七十章

五十一言。

吾言甚易知﹐甚易行。而人莫之能知﹐莫之能行。言有宗﹐事有主。夫惟無知﹐是以不吾知也。知我者稀﹐則我貴矣。是以聖人被褐而懷玉。

第七十一章

三十二言。

知不知﹐尙矣。不知知﹐病矣。夫惟病病﹐是以不病。聖人之不病﹐以其病病﹐是以不吾病。

第七十二章

四十八言。

民不畏威﹐則大威至矣。無狎其所居﹐無厭其所生。夫惟無厭﹐是以無厭。是以聖人自知而不自見﹐自愛而不自貴﹐故去彼取此。

第七十三章

六十四言。

勇於敢則殺﹐勇於不敢則活。此兩者﹐或利或害。天之所惡﹐孰知其故。是以聖人猶難之。天之道﹐不爭而善勝﹐不言而善應﹐不召而自來。默然而善謀。天网恢恢﹐疏而不失。

第七十四章

六十一言。

民常不畏死﹐如之何其以死懼之。若使民常畏死﹐而爲奇者﹐吾得而殺之﹐孰敢也。常有司殺者殺﹐而代司殺者殺﹐是代大匠斲。夫代大匠斲者﹐稀不自傷其手矣。

第七十五章

六十三言。

民之饑者﹐以其上食稅之多也﹐是以饑。民之難治者﹐以其上之有爲也﹐是以難治。民之輕死者﹐以其上求生生之厚也﹐是以輕死。夫惟無以生爲貴者﹐是賢於貴生也。

第七十六章

五十九言。

人之生也柔弱﹐其死也堅彊。艸木之生也柔脆﹐其死也枯槁。故堅彊者死之徒也﹐柔弱者生之徒也。是以兵彊者則不勝﹐木彊則共。故堅彊處下﹐柔弱處上。

第七十七章

八十七言。

天之道﹐其猶張弓者歟。髙者抑之﹐下者舉之﹐有餘者損之﹐不足者補之。天之道損有餘而補不足。人之道則不然﹐損不足以奉有餘。孰能損有餘而奉不足於天下者﹐其惟道者乎。是以聖人爲而不恃﹐功成而不居﹐其不欲見賢邪。

第七十九章

四十一言。

天下莫柔弱於水﹐而攻堅彊者莫之能先﹐以其無以易之也。柔之勝剛﹐弱之勝彊﹐天下莫不知﹐而莫之能行。故聖人之言云﹕受國之垢﹐是謂社稷之主。受國之不祥﹐是謂天下之主。正言若反也。

右第七十八章

七十三言。

和大怨﹐必有餘怨﹐安可以爲善。是以聖人執左契﹐而不責於人。故有徳司契﹐無徳司徹。天道無親﹐常與善人。

第八十章

八十五言。

小國寡民﹐使民有什伯之器而不用也。使民重死﹐而不遠徙。𨿽有舟輿﹐無所乘之。𨿽有甲兵﹐無所陳之。使民復結繩而用之。至治之極﹐民各甘其食﹐美其服﹐安其俗﹐樂其業。鄰國相望﹐雞犬之聲相聞﹐使民至老死不相與往來。

第八十一章

五十七言。

信言不美﹐美言不信。善言不辯﹐辯言不善。知者不博﹐博者不知。聖人無積。旣以爲人﹐己愈有。旣以與人﹐己愈多。天之道﹐利而不害。聖人之道﹐爲而不爭。

徳經古本篇下竟

