太上說紫微神兵護國消魔經

經名﹕太上說紫微神兵護國消魔經。撰人不詳。二經同捲。底本出處﹕《正統道藏》洞神部本文類。

太上說紫微神兵護國消魔經

爾時太上老君以上皇二年建辰之月八日﹐於紫微上宮﹐爲大梵天帝﹑四極髙眞﹑九天元生﹑三天眞皇﹐說紫微神咒靈寶大有自然神兵護國消魔品。時開皇甲申﹐數極百六。天地不閉﹐災气流行。五穀不丰﹐人相謀害。兵災四起﹐國人不安。其有積善積徳之人﹐修眞之士﹐超度洪厄﹐位列仙官。凡夫不學﹐不顧宿命﹐不遵經法﹐是非紛亂﹐四見昏迷﹐六情所染﹐心不自尊。造惡之時﹐無所畏懼。此蓋眾生業感﹐故使其然。是時鄧都六洞諸天魔鬼﹐晝伏夜出﹐變現醜惡之形。其鬼魔各將眷屬﹐行五種瘟病。患者昏死﹐鬼气沖人﹐變爲疾疹。是時牧宰羣品﹐文武兆庶﹐鎭山壓野﹐馳迸驚怖﹐男號女哭﹐悲苦切楚﹐時感動上天。

天尊觀見﹐湣念蒼生﹐受諸苦惱。乃勃虛危二宿﹐托精應變。以眞爲父﹐以元爲母﹐以始爲姓。三气降於廣靈之宮﹐化爲大塊﹐形如混沌。上出九光﹐精熒耀日﹐霞彩煥爛﹐影射太微。常有玉女金童﹐巨虹獅子﹐四直符吏﹐守護聖胎。至建申之月上七之辰﹐其胎自坼。若大雷震﹐脫落紫胞﹐洞應玉形﹐聳身五百丈。自云眞武之神﹐披髮皂袍﹐仗劍穿靴。神兵符吏﹐雷公電母﹐四直使者﹐捧從其身。

是時﹐天尊令眞武﹐於酆都山降伏鬼魔。眞武奉天尊劫﹐遂令北酆殺鬼天猷副將﹐部領神霄大兵﹐九炁功曹﹐三天玉女﹐七炁神君﹐五靈眞宰﹐黃甲大神﹐天兵符吏﹐百千萬眾。與六洞鬼魔﹐大戰於洞陰之野。是時﹐鬼主又以坎離之气﹐化蒼龜巨虺﹐欲施變現。眞武以神力摧伏﹐攝於足下。眞武復遣金鈴擲火大神﹐念伏魔之章。噓气出口﹐化大火輪﹐乃燒鬼眾。毛髮焦爛﹐妖力無施。回心悔過﹐乃發大願﹐歸命至眞。是時眞武遣天兵符吏﹐乃鎖鬼眾﹐送於酆都大洞。

天尊言﹕陰極告變﹐陽數之來。或則黃星聚彩﹐赤符表瑞。紫气沖庭﹐五星聚井。流虹貫月﹐大電遠樞。然後稟嶽降靈﹐誕星孕輔﹐而成歷數﹐乃有天下也。聖君出世﹐賢臣輔弼。姦邪伏匿﹐五兵銷偃。九谷丰登﹐慈孝日生﹐人民樂業。眞君有功於世﹐爲民除害﹐徳動上穹。

天尊遣金華玉童﹑繡衣使者﹐賫九龍符命下詔曰﹕汝有馘毒伐惡之功﹐可封爲北極總統玄天大將。是時大聖馭蒼龍﹐朝謝三淸。爾時下界眞仙及諸聖眾﹐翹仰雲路﹐顧盼神光﹐目送霞飆﹐拜辭眞帝。須臾之頃﹐天垂紫雲﹐地起輕霧。雲霧交合﹐惟聞天樂﹐漸漸髙遠。會中大眾﹐各還本土。一依金口﹐宣揚道化﹐流布寶經。四天之下﹐皆蒙眞佑﹐福徳無盡﹐永當奉行。

太上說紫徹神兵護國消魔經竟

