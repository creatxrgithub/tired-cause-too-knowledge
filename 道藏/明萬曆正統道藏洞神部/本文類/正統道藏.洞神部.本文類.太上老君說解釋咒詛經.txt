太上老君說解釋咒詛經

經名﹕太上老君說解釋咒詛經。撰人不詳﹐約出於唐宋間。假托太上老君爲尹喜眞人說解除咒詛厭魅之法。一卷。底本出處﹕《正統道藏》洞神部本文類。

太上老君說解釋咒詛經

爾時太上老君在於闐國中仙度之所﹐語尹喜曰﹕上古之時﹐人民淳朴﹐心行正直﹐稟性柔和﹐不相嫉妬。末世浮澆﹐人心狡詐﹐不修善行﹐惟習凶惡﹐不奉大道﹐倚托邪神﹐作法咒詛﹐專害人命。是時尹喜眞人稽首再拜﹐上告太上老君曰﹕憫念蒼生沈淪下鬼﹐魂被考劾﹐魄無依倚﹐願賜解脫之法﹐諸眾生免遭枉橫。

老君語尹喜曰﹕汝當諦聽﹐吾所說者﹐切見中古之人﹐專行厭禱﹐便於天下地上邪鬼廟社之中﹐畫其形像﹐書其姓名庚甲﹐私竊咒誓﹐以水噴灑﹐以腳踐踏﹐努目張口﹐種種形勢﹐專行無道﹐枉害良善﹐若自作﹐若教他作者﹐令受其殃。善男子善女人﹐或被惡人咒詛厭禱者﹐皆當香湯沐浴﹐建立道場﹐請三洞道士轉誦此經﹐功徳不可思議﹐其病卽瘥。若男若女被人咒詛﹐便可解釋﹐免沈身命﹐奉請五方五帝部從兵馬各九百萬人﹐爲弟子某於四面八方上下中央﹐剪除邪魅不祥之鬼﹐令弟子福壽延長。卽說咒曰﹕

大法堂堂﹐天圓地方。天有九柱﹐地有九梁。厭咒之人﹐自受其殃。六柱三梁﹐厭蠱消亡。三梁六柱﹐還其本主。六甲六乙﹐厭蠱速出。六丙六丁﹐厭蠱不行。六戊六己﹐厭蠱不起。六庚六辛﹐厭蠱不眞。六壬六癸﹐厭蠱自死。咒詛速解﹐急急如律令﹗

奉請三五將軍﹑八風使者﹑九州社令﹑萬古將軍兵士百千萬眾﹐追取厭蠱五音之人三魂七魄﹐付北陰天獄﹐咒詛惡人﹐精魂散越﹐神志猖狂﹐頭破作七分﹐一如律令﹗

吾今所說解除咒詛厭魅經法﹐若有善男子善女人得聞此經﹐爲人轉誦﹐救治病難﹐度脫眾災﹐令得安樂﹐身彊體輕﹐福壽延長﹐永無災障﹐冤家債主﹐速蒙消釋﹐魅害驅除﹐三尸墮落﹐得道成眞。是時老君而作偈曰﹕

我昔遊中國﹐位登無上天。今來入竺國﹐教化諸眾生。九十有六種﹐其中各有緣。令其敬信者﹐展轉自相傳。精進心不退﹐得生無上天。有誦此經處﹐斯人壽命延。百靈來護衛﹐萬病悉皆痊。見世得安樂﹐身如金石堅。至眞無上法﹐消災福自然。

太上老君曰﹕無始以來﹐諸仙聖眾救度羣生﹐便得安寧﹐驅蕩妖邪﹐解釋咒詛﹐凶殃散滅﹐吉瑞扶持。是時大聖眾眞歡喜踴躍﹐咸願受持﹐稽首叩頭作禮而退。

太上老君說解釋咒詛經竟

