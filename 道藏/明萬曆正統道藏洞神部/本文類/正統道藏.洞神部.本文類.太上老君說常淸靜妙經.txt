太上老君說常淸靜妙經

經名﹕太上老君說常淸靜妙經。撰人不詳﹐約出於隋唐。一卷。底本出處﹕《正統道藏》洞神部本文類。參校本﹕杜光庭等諸家注解本。

太上老君說常淸靜妙經

老君曰﹕大道無形﹐生育天地﹔大道無情﹐運行日月﹔大道無名﹐長養萬物。吾不知其名﹐彊名曰道。夫道者﹐有淸有濁﹐有動有靜。天淸地濁﹐天動地靜﹐男淸女濁﹐男動女靜。降本流末﹐而生萬物。淸者濁之源﹐靜者動之基﹟1。人能常淸靜﹐天地悉皆歸。夫人神好淸而心擾之﹐人心好靜而欲牽之。常能遣其欲而心自靜﹐澄其心而神自淸﹐自然六欲不生﹐三毒消滅。所以不能者﹐爲心未澄﹑欲未遣也。能遣之者﹐內觀於心﹐心無其心﹔外觀於形﹐形無其形﹔遠觀於物﹐物無其物。三者旣悟﹐惟見於空。觀空亦空﹟2﹐空無所空。所空旣無﹐無無亦無。無無旣無﹐湛然常寂。寂無所寂﹐欲豈能生﹖欲旣不生﹐卽是眞靜。眞靜應物﹐眞常得性。常應常靜﹐常淸靜﹐漸入眞道。旣入眞道﹐名爲得道。𨿽名得道﹐實無所得。爲化眾生﹐名爲得道。能悟之者﹐可傳聖道。

老君曰﹕上士無爭﹐下士好爭﹔上徳不徳﹐下徳執徳。執著之者﹐不名道徳。眾生所以不得眞道者﹐爲有妄心。旣有妄心﹐卽驚其神。旣驚其神﹐卽著萬物。旣著萬物﹐卽生貪求。旣生貪求﹐卽是煩惱。煩惱妄想﹐憂苦身心﹐便遭濁辱﹐流浪生死﹐常沈苦海﹐永失眞道。眞常之道﹐悟者自得。得悟道者﹐常淸靜矣。

太上老君說常淸靜妙經

仙人葛仙翁曰﹕吾得眞道﹐曾誦此經萬徧。此經是天人所習﹐不傳下士。吾昔受之於東華帝君﹐束華帝君受之於金關帝君﹐金闕帝君受之於西王母﹐西王母皆口口相傳﹐不記文字。吾今於世﹐書而錄之。上士悟之﹐升爲天官﹔中士得之﹐南官列仙﹔下士修之﹐在世長年。遊行三界﹐升入金門。

左玄眞人曰﹕學道之士﹐持誦此經者﹐卽得十天善神擁護其人﹐然後玉符保神﹐金液煉形﹐o形神俱妙﹐與道合眞。

正一眞人曰﹕人家有此經﹐悟解之者﹐災障不幹﹐眾聖護門﹐神升上界﹐朝拜髙。功滿徳就﹐相感帝君。誦持不退﹐身騰紫雲。

﹟1此句原作『動者靜之基』﹐與以下文義不符。玆據侯善淵﹑劉通微二注本及《淸靜心經》攺。

﹟2『亦』﹐原作「以」。玆據《淸靜心經》及杜光庭﹑侯善淵﹑無名氏﹑李道純﹑劉通微等注本攺。

