北斗七元金玄羽章

經名﹕北斗七元金玄羽章。撰人不詳﹐約出於宋代。內載歌頌北斗七元及輔弼二星玄章。較另一版本多出輔弼二章﹐但無符咒注訣。一卷。底本出處﹕《正統道藏》洞神部贊頌類。

北斗七元金玄羽章

無符咒本

東斗注算眞君﹐南斗注生眞君﹐

西斗注名眞君﹐北斗注死眞君﹐

中斗太微眞君﹐明徳好生眞君﹐

洞明萬福眞君﹐捨光延壽眞君﹐

柔徳益算眞君﹐保元注生眞君﹐

天徳注善眞君。

貪狼星官玄章第一

北斗延生﹐回眞四靈。流輝下映﹐朗達玄冥。

七元紀籍﹐名列紫瓊。保身續壽﹐永亨利貞。

耳目開爽﹐魂魄長寧。攝養精气﹐與神同明。

延生自然﹐上升玉淸。

巨門星官玄章第二

北斗保命﹐玄靈散陳。丹田通暢﹐運合仙眞。

七元定籍﹐名列紫文。護身注壽﹐福慶維新。

辟除妖惡﹐善瑞日臻。去來無礙﹐與神同輪。

保命自然﹐上升玉宸。

祿存星官玄章第三

北斗度厄﹐髙仙上靈。流輝徧照﹐內外肅淸。

七元錄籍﹐名列紫庭。扶身延壽﹐祿位長亨。

臟腑開朗﹐動止咸寧。光運合景﹐與神同榮。

度厄自然﹐上升玉京。

文曲星官玄章第四

北斗消災﹐玄黃開陽。仙靈影現﹐明徹十方。

七元掌籍﹐名列紫房。衛身益壽﹐長啟福祥。

明眞降佑﹐滌蕩凶殃。華精气結﹐與神同鄕。

消災自然﹐上升玉堂。

廉貞星官玄章第五

北斗扶衰﹐眞宗降靈。流霞散光﹐仙仗交盈。

七元典籍﹐名列紫營。固身養壽﹐慶合連並。

髙玄接引﹐優遊五明。駕景飛翔﹐與神同齡。

扶衰自然﹐上升玉庭。

武曲星官玄章第六

北斗散禍﹐玄映禦空。靈威備守﹐妖邪絕蹤。

七元注籍﹐名列紫彤。榮身增壽﹐享福無窮。

仙官扶衛﹐步躡雲中。正眞降集﹐與神同聰。

散禍自然﹐上升玉宮﹐

破軍星官玄章第七

北斗益算﹐明霞散敷。流光普匝﹐眞炁長扶。

七元度籍﹐名列紫書。治身添壽﹐恆處歡娛。

飛仙蹈舞﹐遊宴玄都。徹視表裏﹐與神同居。

益算自然﹐上升玉輿。

左輔星官玄章

乾坤交泰﹐三命接靈。上步天宿﹐飛行九星。

左把隱書﹐右執羽經。拜謁尊帝﹐受道之名。

得越華蓋﹐騰翔紫庭。今日行道﹐萬慶交並。

受福巍巍﹐永享長生。身變羽毛﹐飛升上淸。

右弼星官玄章

道合三微﹐玄臺舉眞。出常入空﹐逃形天關。

浮翔八極﹐駕景紫煙。飛步九炁﹐變化億千。

遨遊北蓋﹐嘯吟勾陳。所求如願﹐所啟如言。

長鎭天地﹐華晨保年。

北斗七元金玄羽章竟

