太上老君說常淸靜經注﹝四﹞

經名﹕太上老君說常淸靜經注。金朝道士侯善淵注。一卷。底本出處﹕《正統道藏》洞神部玉訣類。

太上老君說常淸靜經注序

源之未發﹐流無不淸﹔風之未扇﹐物無不靜。及乎流以汨之﹐則淸者濁矣﹔吹而散之﹐則靜者動矣。此理之常也。道之生物﹐自然之性﹐何嘗不湛然而淸﹐寂然而靜﹐感而遂通。性以情遷﹐失其天眞﹐逐而忘返﹐至於流浪生死﹐常沈苦海。顧不哀哉﹖太上以大慈悲﹑大方便﹐引接迷徒﹐將與復其本元﹐使得見道。謂道𨿽不可以言傳﹐而目擊道存之士﹐且幾何人﹖斯謂道𨿽不可以象教﹐而得魚忘荃之諭﹐若有所待。故經之所以作也。是經諄諄明誨﹐始曰淸者濁之源﹐靜者動之基﹐人能常淸靜﹐天地悉皆歸﹔繼而曰人神好淸而心擾之﹐人心好靜而欲牽之﹐常能遣其欲而心自靜﹐澄其心而神自淸﹔又繼之曰﹐內觀其心﹐心無其心﹐外觀其形﹐形無其形﹐遠觀其物﹐物無其物﹐湛然常寂﹐寂無所寂﹐卽是眞靜﹐眞靜應物﹐漸入眞道。復曰﹐𨿽名得道﹐實無所得﹐爲化眾生﹐名爲得道。此眞經之大旨歟﹖蓋自西王母授之﹐仙人葛玄等傳之﹐太玄眞人贊之﹐世世遵奉。柰何愚者有終身不靈﹐惑者有終身不解﹐鮮克仰副太上慈悲方便之意。今驪山侯公先生﹐遊方之外者也﹐念經之言﹐能悟之者﹐可傳聖道﹐乃卽其說﹐爲之訓解﹐辭簡而甚易明﹐理達而甚易行﹐神而明之。自遣欲而滅三毒﹐由觀心而識無空﹔屏執著之妄心﹐誡貪求之煩惱﹔祖述聖作﹐以開以明。其間有云﹐悟而無爲者是﹐得而有作者非。有云﹐大道中無文字﹐文字中無大道﹐天文玉訣﹐須憑師匠口耳相傳。有云﹐不執空爲空﹐不著有爲有。有云﹐抱出靈華潔﹐回還一體光。學者儻於是經誦持不退﹐當得造於目擊之玄﹐不有待於忘荃之後也。平水老人毛麾謹序。

太上老君說常淸靜經注

姑射山太玄子侯善淵注

老君曰﹕大道無形﹐

無形者﹐陽淵渺邈﹐曠大無窮﹐頤心同體﹐微妙無方。故言大道無形矣。頌曰﹕大道本無形﹐無形亦假名。視之非有物﹐審聽絕音聲。覺性通幽靜﹐頤神透目淸。太空無伴侶﹐孤月照蓬瀛。

生育天地﹔

天地有形象﹐皆因大道育養之﹐故曰生育天地矣。頌曰﹔一炁生天地﹐三光在彼中。四時分造化﹐萬物得和融。欲了無生法﹐知心物外窮。至眞明不盡﹐常與道之通。

大道無情﹐

道無情者﹐湛然非象﹐虛極無心﹐萬物生成﹐無爲自化。故曰大道無情矣。頌曰﹕無情通大道﹐育養本無情。掌握乾坤秀﹐包容天地明。上穿金闕界﹐下徹九幽冥。蕩蕩無窮測﹐玄玄覆玉京。

運行日月﹔

日月者﹐道化玄明﹐人神之主﹐運行四通﹐普照而不昧也。頌曰﹕大道澄空廓﹐天邊日月長。運行周匝界﹐升入徧他方。現出靈華潔﹐回還一體光。達人知此意﹐咫尺是仙鄕。

大道無名﹐

無名者大道﹐通玄微妙﹐至理無窮﹐混元一炁﹐先天地而生﹐本無名也。頌曰﹕道化虛空體﹐權爲假立名。有名非有相﹐無物亦無形。上徹三天瑩﹐橫擔四海明。闡開淸靜眼﹐飛躍似流星。

長養萬物。

道大無形﹐湛然不動﹐皓皓純一﹐覆藏天地﹐運行日月﹐流轉江河﹐掌握山川﹐包含溪谷﹐滋溢園林﹐成熟五穀﹐結秀花果。一切萬物皆稟道炁而所生﹐本自無爲﹐感時而自化。道本無形﹐育於有象。故曰長養萬物矣。頌曰﹕道化蕓蕓長﹐機生物自。煙嵐光萬頃﹐郁秀照千山。淥野連溪壑﹐淸音對碧天。悟玆眞福地﹐此處隱飛仙。

吾不知其名﹐

太上言﹐我不知道之名﹐爲獨處無礙﹐太眞玄妙之機﹐無生無滅﹐無增無減﹐隱顯無方。眾生不悟﹐太上垂慈﹐假立有名矣。頌曰﹕妙道迷難悟﹐心開慧自靈。元神生固蒂﹐虛谷證圓明。海藏凝珠璨﹐山頭混日精。滿天昕寶鑑﹐光照玉京城。

彊名曰道。

道本無名。旣以有名﹐著於物相﹔若以無心﹐死入落空。有無相生﹐杳冥相對。應物現形﹐日用不離。難分正教之法﹐彊名曰道矣。頌曰﹕道本無言說﹐彊名分辧別。心淸秀炁凝﹐性靜靈云結。海上起新風﹐天邊生古月。沖虛物我明﹐萬象齊俱攝。

夫道者﹐有淸有濁﹐

有淸者﹐淸空曠大﹐神谷寂虛﹐一炁沖和﹐故名有淸矣。有濁者﹐周羅萬物﹐無所不容﹐無所不入﹐貫穿世界﹐細透毫毛﹐故曰有淸有濁矣。頌曰﹕淸濁定浮沈﹐陰陽運古今。天空垂玉象﹐地厚產瓊林。晴倚曹溪路﹐神凝法海深。但能明此理﹐方顯道人心。

有動有靜。

有靜者﹐大道寂然無心。有動者﹐神用感而通玄。一動一靜﹐可成眞道矣。頌曰﹕動靜道弘張﹐神丹射太陽。天魂收坎位﹐地魄入離鄕。海底龍翻浪﹐山頭虎戰蒼。生擒歸昊境﹐性命得延長。

天淸地濁﹐

天淸者﹐混元一炁﹐拍塞沖虛﹐玄遠極深也。地濁者﹐生人發地﹐無所不種﹐無所不收﹐處萬民之污﹐故曰天淸地濁矣。頌曰﹕地气接空蒼﹐淸天滿四方。中間埋古迹﹐上下越新光。達者歸眞路﹐修然入道場。玉嬰登寶殿﹐遠望汨羅江。

天動地靜。

動靜者﹐主天圓地方﹐則自然千變萬化﹐星移斗轉﹐運斡樞機也。地靜者﹐風吹浪捲﹐蠢然不避污染而不爭。故名天動地靜矣。頌曰﹕地靜本無爲﹐天樞斗柄隨。生成無造作﹐設化有靈機。極目秋蟾朗﹐凝睛瑩日輝。一陽收入鼎﹐進火養神龜。

男淸女濁﹐

男者﹐陽也﹔女者﹐陰也。故曰是眞陰眞陽。此言非世中男女﹐見之不用﹐用之不見。故《徳經》云﹕萬物無不負陰而抱陽。故外陽而內陰。外者﹐身也﹔內者﹐心性也。何以故﹖乃至修行之人身靜﹐豈不爲男淸﹐心性擾亂不寧﹐豈不爲女濁矣。頌曰﹕物靜心非靜﹐身淸性不淸。迷眞疑恍惚﹐意亂豈安寧﹖返照歸金鼎﹐回光入寶瓶。分明開道眼﹐何慮不圓成﹖

男動女靜。

男動者﹐非是交媾之爲主。動則不定﹐定則不動。故動者﹐陽道所生﹐如撥云見日﹐磨鏡得明。故曰陰返歸陽﹐是名男動也。女靜者﹐謂陽道開自然﹐神化虛明﹐不淫不邪﹐不憎不愛﹐不貪不嗔﹐不嫉不妬﹐不起不念﹐不妄不想﹐豈不爲女靜矣。又曰﹕離中虛﹐坎中實﹐明取坎中實點化離中虛﹐是名陰陽顚倒﹑還返之法﹐可成純陽之道矣。頌曰﹕顚倒陰陽法﹐鑪中采汞鉛。淸光輝滿地﹐紅焰迸周天。白虎池中臥﹐靑龍火裏眠。煉成眞玉貌﹐身外舞胎仙。

降本流末而生萬物。

降本者﹐末所生也。道徳其本﹐一炁沖虛﹐發自然之理也。萬物得其本﹐長養而不槁﹐枝葉榮旺﹐人得其本﹐神靈莫測﹐通現無方也。頌曰﹕降本沖和秀﹐隨機物自生。兩行紅霧起﹐一道素煙傾。虎飲金烏髓﹐龍吞玉兔精。兩般眞至寶﹐悟者自神靈。

淸者濁之源﹐

水淸而淵明鑑照﹐其形自顯﹐異於濁也。是淸之泉源比諭於修行之人也。頌曰﹕心淵明徹底﹐道靜鑑元通。玉戶陽精溢﹐金關浩炁沖。合和收坎殿﹐匹配送離宮。始覺玄珠降﹐衝天耀日紅。

靜者動之基。

靜者道﹐太虛空也。神得其用﹐出入無間﹐杳冥同體。故曰動之基也。頌曰﹕默默空無物﹐神明道體同。天淸衝浪碧﹐地靜湧波紅。四象鉆鑪口﹐五行入鼎中。煉成丹赫赤﹐餌覺赴仙宮。

人能常淸淨﹐

天常淸淨﹐日月星皎白而虛明也。人常淸淨﹐精炁神寧而不散。故曰人能常淸淨矣。頌曰﹕色欲無情染﹐紅塵絕往還。性光飛皎日﹐心地泛寥天。一炁烹元象﹐雙關煉小鮮。精神穿宇宙﹐晱爍徧三千。

天地悉皆歸。

人能淸淨﹐神通妙理﹐升入無爲﹐周羅天地﹐細入微塵。故言天地悉皆歸也。頌曰﹕淸靜處無爲﹐無爲達妙機。蟾宮奔玉兔﹐日殿走烏飛。閃出千光燦﹐衝開萬象輝。包羅諸色相﹐天地悉皆歸。

夫人神好淸而情擾之﹐

人神者﹐天地秀炁﹐結聚靈明也。本自淸靜﹐隨物生情﹐占塵惹垢。故言情擾之也。頌曰﹕富貴遮心翳﹐榮華瞇眼塵。𨿽然觀日月﹐不見本來眞。寂湛頤元性﹐澄空煉至神。靈童開碧嶂﹐仙子跨麒麟。

人心好靜而欲牽之。

心者﹐神明也。知內而爲性﹐顯外而爲神。神本淸靜﹐隨風錯亂﹐物動情牽之也。頌曰﹕開眼露天璣﹐人心著處迷。戀情情欲擾﹐逐境境還隨。抱朴通精粹﹐一眞烹萬象﹐混合太淵齊。

常能遣其欲而心自靜﹐

人能遣其欲者﹐割愛離親﹐除情去欲﹐捐念望機﹐自然性靜心寂矣。頌曰﹕常能守靜篤﹐方寸育神靈。閉戶眠金子﹐垂簾抱玉嬰。玄霜烹至寶﹐紫粉煉眞情。結就玄珠燦﹐收來獻上淸。

澄其心而神自淸﹐

澄心定意﹐湛寂淵明﹐返本還元﹐如水不動﹐故曰澄其心而神自淸也。頌曰﹕欲要識靈源﹐知空在目前。澄澄心月現﹐湛湛性光圓。炁秀通神聖﹐神風化羽仙。逍遙歸海島﹐三界獨綿綿。

自然六欲不生﹐

六欲者﹐眼﹑耳﹑鼻﹑舌﹑身﹑意是也。不生者﹐眼觀無色﹐神不邪視﹔耳聽無音﹐聲色不聞﹔鼻息沖和﹐不容香臭﹔舌餐無味﹐不甘酸甜﹔意抱天眞﹐不迷外境。故曰六欲歸眞﹐自不生也。頌曰﹕歸眞除六害﹐漏盡免三災。識性通玄路﹐知心道眼開。木人遊昊景﹐石女玩仙階。日落淸秋夜﹐天邊抱月來。

三毒消滅。

三毒者﹐身業﹑意業﹑口業。消滅者﹐善養精炁神﹐除盡貪嗔嫉。故曰三毒消滅也。頌曰﹕六欲成金藏﹐三災化寶珠。七情無染著﹐十惡永消除。拂拭冰臺淨﹐光華不捲舒。抱將遊陸地﹐獨步入淸虛。

所以不能者﹐

修道不能除情去欲也。心有所著矣。頌曰﹕不能行此道﹐性返轉生疑。打坐勞心力﹐參禪柱用脾。住行安有分﹐坐臥鎭相隨。要見開淸眼﹐神光滿室輝。

爲心未澄﹐

心性不寧﹐擾亂乃多。神遊外景﹐觀於徼﹑著於物矣。頌曰﹕上善水心淵﹐澄淸照碧天。世情多苦惱﹐人被業緣牽。逐浪迷眞性﹐隨波昧本源。一靈歸苦海﹐萬劫不回還。

欲未遣也。

終身不救﹐物轉於心矣。頌曰﹕修幻妄施功﹐於眞事不同。有爲如電影﹐執相若飄風。物假心非假﹐身空性不空。一靈知有主﹐萬法悉皆通。

能遣之者﹐

轉於萬物﹐心處無形﹐頤神居妙也。頌曰﹕頤心達聖機﹐無相等虛齊。瀲灩澄波靜﹐陽淵極渺彌。流通周匝界﹐遊歷大神威。月照乾坤瑩﹐淸風相送歸。

內觀其心﹐心無其心﹔

返觀其心﹐默然而無心。其心者﹐開目澄空﹐明見眞心。眞心者﹐湛寂無物﹐混日純一。故名其心也。頌曰﹕返照見天心﹐圓明湛碧深。無無眞實相﹐有有覓難尋。山海無遮障﹐天災禍不侵。眞人誰作伴﹐風月是知音。

外觀其形﹐形無其形﹔

形者﹐是地﹑水﹑火﹑風也。此者是名有漏之身。非有漏之身﹐是故無相之眞。無相之眞﹐如仰水看月﹐似天空運轉純風﹐神凝炁聚﹐可成眞道矣。頌曰﹕外觀有漏相﹐幻化卽眞形。去住何移迹﹐安然不暫停。中間藏恍惚﹐內外窈冥冥。渙若冰將釋﹐沈沈覺海淸。

遠觀其物﹐物無其物。

內外皆無﹐卽遠而何有﹖此者無物。無物之中﹐別有奇異之物。經云﹕恍恍惚惚﹐其中有物。故言物無其物也。頌曰﹕恍惚徧無涯﹐壺中景物嘉。鑪門傾玉藥﹐鼎眼泛金花。虎繞明珠戲﹐龍噴萬里霞。撥開雲霧看﹐捧出夜明砂。

三者旣悟﹐

此三者﹐說心﹑形﹑物﹐卽於虛無也。悟者﹐了達也。頌曰﹕諭說分三體﹐知玄一也無。有無皆是幻﹐無慮道相扶。法眼爲丹鼎﹐天門是藥鑪。煉成朱汞結﹐傾入一冰壺。

惟見於空。

表裏中間﹐俱無所著﹐圓明坦蕩﹐心入無爲。故曰惟見於空也。頌曰﹕觀空非色相﹐色相卽眞空。物我俱忘泯﹐方知太古同。周行行不盡﹐徧計計無窮。天网玄网大﹐夷羅覆載通。

觀空亦空﹐

觀空者﹐道弘無相﹐萬法無形。亦空者﹐神通妙化﹐一體歸眞也。頌曰﹕炳耀滌晴空﹐神遊四海通。杳冥天地匝﹐恍惚太虛同。耿耿靑霄月﹐飄飄碧落風。縱橫穿上下﹐南北與西東。

空無所空。

空者不執空﹐爲空不著有。爲有心同﹐太極之中聚於玄妙矣。頌曰﹕落落徧無隅﹐冥冥運化虛。無形呼大道﹐離相號眞如。一體無分別﹐三明有所居。廓然開妙法﹐萬道素光舒。

所空旣無﹐無無亦無。

了心達本﹐識性歸宗﹐何執有無之教﹖有無之教﹐亦是假名。若無假名﹐眞心何顯﹖故有卽於無。無者非落空之法﹐無備於有﹐有者非以物類窮之。故曰有無自然也。頌曰﹕至訣淸虛道﹐明知物外中。娟娟輝昊景﹐奣奣耀蒼空。鼎破心珠赫﹐鑪開慧日紅。澄凝丹汞結﹐運入廣寒宮。

無無旣無﹐湛然常寂。

能知空是不空﹐執有而不有﹐故本性湛然常寂矣。頌曰﹕湛湛無瑕謫﹐通幽過目星。乾坤衝拍塞﹐天地曠然明。性覺虛心寂﹐神暝絕夢驚。豁然開古道﹐月照水晶城。

寂無所寂﹐欲豈能生﹖

不寂而所以寂﹐故曰天眞滿目﹐妙道歸源。欲豈能生也﹖頌曰﹕寂靜物皆捐﹐虛心養浩然。面容如朗月﹐碧眼似寒泉。皎皎歸眞趣﹐昏昏法性蠲。一潭秋水瑩﹐萬派素波淵。

欲旣不生﹐卽是眞靜。

欲旣不生者﹐滌除繁慮﹐諸欲消亡﹐寂無所欲﹐欲豈能生﹖眞靜者﹐神光

虛煥﹐通顯靈明﹐返歸淸淨矣。頌曰﹕淸淨心通聖﹐無爲化有功。珠凝金鼎內﹐寶結玉壺中。明似天空日﹐淸如洞裏風。沖虛生瑞彩﹐光罩五明宮。

眞常應物﹐眞常得性。

得性者﹐爲眞常妙道﹐應物隨機﹐隨機見性﹐見性明空﹐自得其性矣。頌曰﹕眞靜靜無疑﹐陽光照眼希。步虛通妙理﹐旋繞達玄機。物物皆相應﹐般般總不知。返觀煙浪碧﹐笑指洞天歸。

常應常靜﹐常淸淨矣。

常應者﹐見物見心﹐見心離物﹐離物明空﹐故曰眞常得性矣。頌曰﹕淸淨本根元﹐於中性自然。二關精鬱鬱﹐一道炁綿綿。混合明眞理﹐凝然悟太玄。空中知有象﹐應化出先天。

如此眞靜﹐漸入眞道。

如此勤行眞淸眞靜之人﹐方達希夷妙理﹐物外天眞。故言漸入眞道矣。頌曰﹕大道冽空淵﹐昕光照滿天。一明分造化﹐二契養胎仙。性達忘憂苦﹐心通合自然。點開無色界﹐返本復歸元。

旣入眞道﹐名爲得道。

道本無名﹐假名立道。認得無生無死之法﹐煉凡爲聖﹐煉聖成神﹐神合其炁﹐炁通元首﹐名爲得道者也。頌曰﹕得道幽深遠﹐仙風播世髙。九天居自在﹐三海任逍遙。行滿金書詔﹐功成玉簿標。神道登碧落﹐飛步越丹霄。

𨿽名得道﹐實無所得。

了達而不居﹐體用而無形﹐取有而無物﹐故曰實無所得也。頌曰﹕迷隔千山遠﹐悟來一物無。取無無所得﹐棄有有相扶。有有將何有﹐無無亦假呼。觀天明大道﹐露現一輪孤。

爲化眾生﹐名爲得道。

假名立字﹐化於未悟之人﹐權爲證果之教﹐故曰實無所得﹐實有所修也。頌曰﹕得者非爲得﹐無修未是修。道弘包萬象﹐心不系絲頭。地魄騰空踴﹐天魂海底收。此般眞至寶﹐不悟一生休。

能悟之者﹐可傳聖道。

能悟眞常之道者﹐攝羣心而同歸一體﹐變化無窮﹐出入無礙﹐可明聖道矣。頌曰﹕神明天嘆骨﹐月照洞淵深。剖出荊山玉﹐揮開滿藏金。自然通聖道﹐方顯本來心。變化無窮測﹐移神入大音。

老君曰﹕上士無爭﹐

太上言﹕上徳之人處於無侶太空﹐天眞妙道﹐寂然不動﹐無所爭訟也。頌曰﹕上士知天命﹐焉能有所爭﹖丹田瓊藥放﹐心地玉芝生。靜室居閒坐﹐淸空任便行。靈童含寶月﹐神用得精宏。

下士好爭。

執於引教之術﹐動生人我﹐競起是非﹐發於爭訟矣。頌曰﹕下士好爭彊﹐功名自顯彰。何勞著有相﹐爭似貴韜光。閉目凝神室﹐開睛混太暘。自然知古道﹐心地得淸涼。

上徳不徳﹐

上徳者﹐注﹕太始無象﹐四極淵明﹐知心無心﹐故曰上徳不徳者也。頌曰﹕上徳悟無徳﹐無修解有修。道存圓覺海﹐神若載天舟。得岸離生滅﹐辭瀾不再遊。任從空外去﹐返性入瀛洲。

下徳執徳。

下徳之人執著小乘之術﹐施爲政事﹐徳而落空﹐是名不徳。如此之見﹐永離眞道矣。頌曰﹕下徳施功果﹐徒勞有相求。滯空沈妄想﹐執幻落陰囚。太始無名號﹐玄元有所修。回陽如見日﹐神炁自和柔。

執著之者﹐不名道徳。

道者﹐無爲淸淨﹐空寂湛然也。徳者﹐神通萬變﹐體用居常也。道徳混純﹐其理皆一也。執著者﹐執著種種有爲之功也。頌曰﹕執礙法非通﹐虛勞謾費功。有爲迷假相﹐無作契眞空。恍惚乾坤象﹐杳冥天地蹤。上淸施大道﹐神用在其中。

眾生所以不得眞道者﹐爲有妄心。

不得眞道者﹐爲人執著種種引教之術也。妄心者﹐爲取小法﹐施爲政事﹐常存於妄想之心也。眞道者﹐通變無方﹐應用不離﹐至神至聖﹐其理自然﹐非爲執見﹐不以妄心﹐是名淸靜﹐斷除邪見也。頌曰﹕大道非空遠﹐都緣翳膜遮。離微翻聖智﹐逐物返妖邪。心靜俱無礙﹐神淸豈有差。一輪炎日瑩﹐照破洞雲霞。

旣有妄心﹐卽驚其神。

旣驚其神者﹐旣有妄心﹐眼見心移﹐神不居妙。經云﹕常無欲以觀其妙﹐常有欲以觀其徼。旣觀其徼﹐卽驚其神也。頌曰﹕不悟本元神﹐何言身外身。妄緣生嫉壞﹐逐念起責嗔。永失玄元道﹐常迷太古眞。𨿽然明日月﹐滿眼是紅塵。

旣驚其神﹐卽著萬物。

不居其妙所﹐觀其物迷沈顚倒﹐滯於邊徼矣。頌曰﹕生死因矜泰﹐輪回爲有情。妄緣心失理﹐系物道難成。離欲觀空瑩﹐歸眞眼界明。周行無障礙﹐心上坦然平。

旣著萬物﹐卽生貪求。

萬法不明﹐萬物所拘﹐系物生情﹐貪愛無休歇也。頌曰﹕卽物轉責求﹐迷情甚日休。利名心未罷﹐財色意中收。念念依他起﹐熙熙不自由。一生虛過了﹐爭覺悟淸眸。

旣生貪求﹐卽是煩惱。

貪求不止﹐煩惱憂苦﹐返歸殃咎矣。頌曰﹕貪愛六根深﹐情迷入罪林。憂愁宜早撥﹐煩惱莫交侵。淸淨修身命﹐無爲煉本心。定睛觀昊景﹐物外見淸音。

煩惱妄想﹐憂苦身心﹐

身受有爲﹐勞而無功﹐身苦心惱﹐性亂神散矣。頌曰﹕貪心馳劣馬﹐縱意任猿猴。妄想生顚倒﹐憂煎苦用求。神昏著物相﹐性昧逐淪流。背覺靈明體﹐迷沈萬劫休。

便遭濁辱﹐

身心憂苦﹐混濁於恥辱﹐稟於錯亂之人也。頌曰﹕邪淫身受觸﹐濁濫昧心情。脧目扶淸粹﹐舒眉轉碧睛。張羅天地秀﹐豁落太淵淸。混合乾坤象﹐陽精萬派明。

流浪生死﹐

心滯於物﹐返正歸邪﹐生死流浪。頌曰﹕生死何時了﹐輪回甚日休。依淸靜理終朝抱日頭。滿空昕寶鎰﹐徧照大神洲。

常沈苦海﹐

悟者爲覺海﹐迷者爲苦海。常沈者﹐迷昧眞源常沈苦海矣。頌曰﹕心欲情無底﹐身如破漏舟。水深難出離﹐生死隨波浪﹐岸闊怎生收﹖生死隨波浪﹐輪回逐境流。迷沈歸苦海﹐性命一齊休。

永失眞道。

不達至理﹐亂取施爲﹐多能已勝﹐馳聘落空之法﹐永失眞道矣。頌曰﹕不論眞常道不定﹐剛尋有所爲。性迷終不定﹐心亂轉生疑。上善如淸水﹐靈源似渺彌。金泉髙泛漲。溢滿照天池。

眞常之道﹐

眞常者﹐日用而虛化﹐故言常道矣。頌曰﹕神用至眞常﹐明知道徳鄕。玉鑪收白雪﹐金鼎聚紅霜。地裂明心印﹐天開睒性光。靈童歸海藏﹐獨臥水晶堂。

悟者自得。

自得者﹐不修而修﹐不爲而爲。悟者目隱玄機﹐明開妙道﹐通現眞空矣。頌曰﹕斂意轉睛瞳﹐自然見法身。運天明日月﹐叩道照乾坤。奣耀龍珠燦﹐煌輝琥珀殷。玉嬰眠寶殿﹐瑩淨絕紅塵。

得悟道者﹐

得悟者﹐爲明開道眼﹐了達無爲也。頌曰﹕知玄通古道﹐得悟了眞常。郁秀繚空野﹐氤氳滿太蒼。日魂光雪瑩﹐月魄照銀霜。放出神光燦﹐圓明入故鄕。

常淸靜矣。

天淸垂象﹐地靜安寧。人能淸靜﹐神契大道﹐守一居常矣。頌曰﹕意靜覺心淸﹐風臨對月明。滿天珠露降﹐大地水銀平。玉戶明金子﹐金門現玉嬰。撞開天斗柄﹐走上太陽星。

仙人葛玄曰﹕吾得眞道﹐曾誦此經萬徧。此經是天人所習﹐不傳下士。吾昔受之於東華帝君﹐東華帝君受之於金闕帝君﹐金闕帝君受之於西王母﹐西王母皆口口相傳﹐不記文字。吾今於世書而錄之。上士悟之﹐升爲天官﹔中士悟之﹐南宮列仙﹔下士得之﹐在世長年﹐遊行三界﹐升入金門。

左玄眞人曰﹕學道之士持誦此經者﹐卽得十天善神擁護其人﹐然後玉符保神﹐金液煉形﹐形神俱妙﹐與道合眞。

正一眞人曰﹕人家有此經﹐悟解之者﹐災障不幹﹐眾聖護門﹐神升上界﹐朝拜髙尊﹐功滿徳就﹐相感帝君。誦持不退﹐身騰紫雲。

太上老君說常淸靜經注竟

