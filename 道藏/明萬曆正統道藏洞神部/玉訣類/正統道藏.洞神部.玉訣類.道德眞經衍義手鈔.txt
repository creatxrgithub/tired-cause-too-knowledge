道徳眞經衍義手鈔

經名﹕道徳眞經衍義手妙。元王守正撰。二十卷﹝原缺卷一﹑卷二﹞。底本出處﹕《正統道藏》洞神部玉訣類。

道徳眞經衍義手鈔卷之三

五峯淸安逸士王守正集

持而盈之章第九

金玉滿堂﹐莫之能守。富貴而驕﹐自遺其咎。

衍義云﹕楚白公勝得荊國不能以府庫分人。

鈔《淮南子鴻烈解道訓篇》云﹕白公名勝﹐常封於白﹐故云白公勝。乃楚平王之孫太子建之子也。義中載之已全。

衍義云﹕《春秋》魯襄公二十四年﹐範宣子爲政﹐諸侯之幣重。

鈔﹕鄭人病之﹐子產寓書。子產名僑﹐鄭之上卿。寓書﹐寄書也。以告宣子。範文子之子也。爲執政上卿﹐行晉國事。義全不復重錄。

衍義云﹕《春秋》昭公二十二年﹐王子朝﹑賓孟有寵於周景王。王與賓孟說﹐欲立之。

鈔﹕王子朝﹐景王之長子。賓孟亦名孟起﹐子朝之傅也。賓孟曰﹕雞其憚爲人用乎。人異於是。雞犧𨿽見寵飾﹐然卒當見殺。若人見寵飾﹐則當貴盛﹐言異於雞。使犧在己﹐諭子朝欲使王早寵異之。

功成名遂身退﹐天之道。

衍義云﹕《易》云﹕知進而不知退﹐知存而不知亡﹐知得而不知喪﹐斯有亢極之悔。

鈔《周易》乾卦之文言曰﹔亢之爲言也﹐知進而不知退﹐知存而不知亡﹐知得而不知喪﹐其惟聖人乎。知進退存亡而不失其正者﹐其惟聖人乎。此明上九之義。不知進退存亡得喪﹐言此上九﹐所以亢極有悔者﹐由有此三事﹐若能三事備知﹐𨿽居上位﹐不至於亢也。

衍義曰﹕日中則反﹐月滿則虧﹐四時之運﹐功成則去。

鈔杜天師義曰﹕日中中月滿滿﹐暑往卽寒來﹐春榮卽秋落﹐天道然也。人能體盈虛於天道﹐忘功忘名﹐退身辭盛﹐如彼天道不失盈虛﹐則無憂責矣。

衍義云﹕如漢畱侯張良﹐卽子房是也。封萬戶。位列侯﹐於良足矣。棄人間事從赤松子遊耳。宣帝時﹐疏廣字仲翁﹐兄子受﹐皆東海蘭陵人。廣爲太子太傅﹐受爲少傅。廣曰﹕吾聞知止不殆﹐知足不辱。又聞功成名遂身退﹐天之道。父子遂辭病﹐上許之﹐上賜金三十斤﹐太子賜金五十斤。上疏乞骸骨而歸。此豈非身退天之道乎。

載營魄章第十

載營魄抱一﹐能無離乎。

衍義云﹕以車乘人謂之載。以人登車亦謂之載。

鈔《廣聖義》云﹕載營魄也。言人之身﹐神气所居﹐魂魄所捨﹐以身運載﹐如車載物。《西升經》云﹕身者﹐神之車也。旣以諭車﹐固當運載矣。虛魄者﹐陰气有象﹐人之形也。陽气無形﹐人之神也。形之具也。而陽气未附﹐則塊然無知﹐如頑石枯木。陽气旣降﹐卽能運動﹐故以形爲魄﹐魄屬陰也。以神爲魂﹐魂屬陽也。凡人有纖毫之陽气未盡﹐則不致於死。有纖毫之陰气未盡﹐則不至於仙。所以煉陰气盡卽超九天而爲仙﹐與陽爲徒也。煉陽气盡卽淪九泉而爲鬼﹐與陰爲徒也。故當保守陽魂﹐營護陰魄﹐以全其生﹐抱一守道﹐而不使之暫離也。

衍義云﹕屈原《離騷》云﹕載營魄而登霞兮﹐掩浮雲而上徵也。

鈔﹕屈原者﹐楚三閭大夫也。《離騷》﹐屈原文籍之篇目也。載營魄者﹐卽運載魂魄而登霞﹐霞則赤气騰而爲霞。云者山川之气。掩者去也。掩去浮雲﹐運載魂魄﹐跨赤霞而飛騰﹐掩去浮雲而上升也。

專气致柔﹐能如嬰兄乎。

衍義云﹕故曰持其志﹐無暴其气。蹶者趨者﹐是气﹐而反動其心。

鈔《孟子�公孫丑章句上》之辭。公孫丑孟子弟子﹐齊人也。見孟子言志至而气次。故問﹕如此則專持其志可矣。又言﹕無暴其气何也。曰﹕志一則動气。注﹕一﹐專一也。蹶﹐顚躓也。趨﹐走也。孟子言志所向專一﹐則气固從之。然气之所在專一﹐則志亦反爲之動。如人顚躓趨走﹐則气專在是﹐而反動其心焉。所以能持其志﹐而又必無暴其气也。

衍義云﹕終日號而嗌不嘎﹐和之至也。

鈔本經含徳之厚章第五十五之文也。蘇注﹕心動則气傷﹐气傷則號而嘎﹐終日號而不嘎者﹐是以知其心不動而气和也。

愛民治國﹐能無爲乎。

衍義云﹕修之身其徳乃眞﹐修之天下其徳乃普。

鈔碧虛眞人纂微云﹕近取諸身而遠及天下也。夫修道於身﹐少思寡欲﹐益壽益算﹐諸僞咸盡。蘇解﹕明身旣修﹐推其餘以及外﹐𨿽至於治天下可也。

天門開闔﹐能無雌乎。

衍義云﹕天門者﹐自然之門也。自然生太極。

鈔《莊子�庚桑楚篇》之辭。郭象注﹕天門者﹐萬物之都名也。謂之天門。又云眾妙之門也。成法師云﹕天者自然之謂也。夫天然之理﹐造化之門﹐徒有其名﹐竟無其實﹐但見一切萬物皆自此門而生出﹐故經云眾妙之門也。

衍義云﹕莊子曰﹕有乎生﹐有乎死﹐有乎出﹐有乎入。

鈔《莊子�庚桑楚篇》之辭。其文已詳。又《易系》云﹕辟戶謂之乾﹐闔戶謂之坤﹐一闔一辟﹐謂之變。往來不窮﹐謂之通。

明白四達﹐能無知乎。

衍義云﹕如鏡之照物。

鈔碧虛﹕取以爲說鏡者鑑也。言鑑之含明本來瑩淨﹐有時而昏暗﹐則爲塵垢附之也。若拂去塵垢﹐則一切萬物無不照了。此諭人修道載運魂魄抱一﹐而不使之離﹐則一性自明矣。

衍義云﹕故治國者﹐𨿽其徳明白如日月之照臨﹐當收視反聽﹐塞聰蔽明﹐使百姓日用而不知。

鈔《廣聖義》云﹕明白慧照也。慧照之明照﹐無遠近當息念﹐忘心猶若無知﹐或矜其有知﹐則有所執而失道也。人君負獨見之明﹐以治其國﹐其政察察﹐民凋獘矣。老君戒之﹐令忘功息照﹐亦猶黈纊塞耳﹐以閉其聰﹐冕旒垂目﹐以杜其明也。此亦收視反聽﹐塞聰蔽明之義﹐百姓日用而不知。前文已具﹐不復再錄。

三十輻章第十一

三十輻共一轂﹐當其無有﹐車之用。

衍義云﹕《周禮�考工記》﹕車蓋圓以象天﹐輿方以象地。所載明白﹐不復再具。

鑿戶牖以爲室﹐當其無有﹐室之用。

衍義云﹕古者穴居。

鈔《易系辭》曰﹕上古穴居而野處﹐後世聖人易之以宮室。卦取大壯。上古者言未造宮宇之前﹐止是夏巢冬穴﹐故制室宇以代之。

衍義云﹕《詩》云﹕陶復陶穴。謂穿鑿穴中之土以覆其上。

鈔《毛詩�文王之什綿之篇》云﹕古公亶甫﹐陶復陶穴﹐未有家室。古公者﹐邠公也。古﹐言久也。亶﹐公字也。文王之祖。處於那﹐以徳化人﹐歸之者眾﹐未有居室﹐陶其土而復之﹐陶其壤而穴之﹐父子夫婦居謂之家。箋云﹕諸侯之臣稱公曰君也。復者﹐復於地上。鑿地曰穴﹐皆如陶焉者。今之瓦窯是也。

衍義云﹕莊子曰﹕室無虛空﹐則婦姑勃蹊﹐謂爭路也。

鈔《莊子�外物篇》云﹕言室中不空﹐蹊路派隘﹐則婦姑爭路而行。婦合順於姑﹐以爲孝敬﹐今乃爭路﹐無所往來﹐以容其私﹐則反戾鬥爭也。

故有之以爲利﹐無之以爲用。

衍義云﹕《易》曰﹕形而上者謂之道﹐形而下者謂之器。

鈔《易》系辭文也。《廣聖義》曰﹕形而上者道之本﹐淸虛無爲處乎上也。形而下者道之用﹐稟質流形處乎下也。

五色章第十二

五色令人目盲﹐五音令人耳聾﹐五味令人口爽。

衍義云﹕五色之設﹐本以彰五行之象。文章黼黻﹐別尊卑之飾。

鈔﹕五色謂靑﹑黃﹑白﹑赤﹑黑。五行﹕金﹑木﹑水﹑火﹑土。文章黼黻者﹐《尙書�益稷篇》云﹕帝曰舜帝也﹕臣作朕股肱耳目﹐予欲左右有民﹐汝翼。予欲宣力四方﹐汝爲。予欲觀古人之象﹐日月星辰﹑山龍華虫﹐作會。宗彜﹐藻火﹑粉米﹑黼黻﹑絺繡﹐以五彩彰施於五色﹐作服﹐汝明。解曰﹕凡言汝者﹐皆指當時禹以下羣臣而言也。夫衣服之制﹐不可不辧也。上曰衣﹐下曰裳﹐共有一十二章﹐以別尊車之飾也。夫衣皆玄也﹐裳皆繡也音肅﹐綺也。日也﹐月也﹐星辰也﹐山也﹐龍也﹐華虫也。此六章者在衣﹐而又見之宗廟之彜樽也。

藻也﹐火也﹐粉也﹐米也﹐黼也﹐黻也﹐此六章繡之於絺﹐以爲裳而已。日月星辰以彰其明也。山以彰其仁也。龍以昭其變也。華虫文明之物也。聖人明以治天下﹐而仁以行之﹐其用𨿽莫測也﹐而治教刑政榮然備具﹐以此臨民﹐民其安之﹐以此事神﹐神其享之﹐故此六物見於宗彜﹐又見於衣也。柔順淸潔可以薦羞者﹐藻也。昭明齊速可以烹飪者﹐火也。米以養人﹐粉以澤物﹐至於黼則所以爲斷也﹐黻則所以爲辯也。聖人藻飾治眞﹐粉澤王猷﹐以養天下﹐在於斷而能辯也。然後足以成治功﹐此六物見於裳也。而後世爲錦繡之麗﹐靑黃悅目﹐逐物外遷﹐傷精喪明﹐不能徹視無色之色﹐非盲而何。此五色之失也。

衍義云﹕五音之設﹐本以彰五行之聲。金石絲竹以通天地之气。

鈔﹕五音者﹐按漢劉向曰﹕宮者﹐中也。君之徳也。商者﹐章也。物成章也。角者﹐甲也。物之發生也。徵者﹐祉也。物之盛大繁祉也。羽者﹐聚也。物聚而藏也。《尙書�益稷篇》云﹕帝曰﹕予欲聞六律﹑五聲﹑八音﹐在治忽﹐以出納吾言﹐汝聽。予違﹐汝弼﹐汝無面從﹐退有後言。解曰﹕六律者﹐十一月黃鍾﹐正月太簇﹐三月姑洗﹐五月蕤賓﹐七月夷則﹐九月無射。六呂者﹕二月夾鍾﹐四月中呂﹐六月林鍾﹐八月南呂﹐十月應鍾﹐十二月太呂。是六呂也。五聲者﹐宮﹑商﹑角﹑徵﹑羽也。八音者﹐金﹑石﹑絲﹑竹﹑土﹑木﹑匏﹑革。汝禹爲予聽從之﹐乃造釐服﹐亦汝顯明之也。云云此五音上失也。

衍義云﹕五味之設﹐本以彰五行之和﹐人乃芻豢悅口﹐饕餮無厭﹐濁神穢眞。

鈔﹕五味者﹐甘﹑苦﹑酸﹑咸﹑辛是也。爽﹐差也。口察味傷當過分﹐則不能無損﹐坐令聾盲差爽失味也。

衍義云﹕芻豢之悅口。

鈔《孟子�告子章句上》。孟子曰﹕禮義之悅我心﹐猶芻豢之悅我口。芻者﹐艸也。艸食者謂之芻﹐牛羊是也。豢谷畜曰豢﹐豬狗之類也。故曰芻豢悅口也。

衍義云﹕饕餮無厭者。

鈔﹕貪財曰饕﹐貪食曰餮﹐言其貪財貪食之人無厭足也。以上饕餮﹐皆昏濁其神﹐穢濁其眞﹐皆失其正味也。

馳騁田獵﹐令人心發狂。

衍義云﹕《禮記�王制》云。載之詳。

鈔《周禮》云﹕春搜﹐搜﹐擇取不孕者。夏苗﹐取不秀實者。秋狝狝者﹐殺之多。冬狩。狩者﹐言守取而無所擇也。

衍義云﹕禽荒無度﹐若夏太康之畋洛表﹐而五子咸怨。

鈔﹕禽荒者﹐《尙書�五子之歌篇》云﹕太康尸位﹐以逸豫滅厥徳﹐黎民咸貳﹐乃盤遊無度﹐畎於有洛之表﹐十旬弟反。五子咸怨﹐五子乃太康之昆第五人也。述大禹之戒以作歌。其二曰﹕訓有之﹐內作色荒﹐外作禽荒。甘酒嗜音﹐峻宇雕墻﹐有一於比﹐未或不亡。今取此以爲證解﹐若不遵法度﹐馳騁逐境﹐禽荒無節﹐暴物傷農﹐登崖踰險﹐旬月不反﹐心神亂髮﹐非狂而何﹐此田獵之失也。

衍義云﹕齊哀公之好田獵﹐而詩人所刺。

鈔《毛詩》卷第五﹕還刺荒也。哀公好田獵﹐從禽獸而無厭﹐國人化之﹐遂成風俗。習於田獵謂之賢﹐閒於馳逐謂之好焉。

難得之貨﹐今人行妨。

衍義云﹕明月之寶。

鈔﹕《通鑑》顯王十四年﹐齊魏會田於郊﹐魏惠王問齊威王曰﹕齊有寶乎。威王曰﹕無有。惠王曰﹕寡人國𨿽小﹐尙有徑寸之珠﹐照車前後各十二乘者十枚﹐豈以齊大國而無寶乎。威王曰﹕寡人之所以爲寶者﹐與王異。吾臣有檀子者﹐使守南城﹐則楚人不敢爲寇。有盻子者﹐使守髙唐﹐則趙人不敢東漁於河。有黔夫者﹐使守徐州﹐則燕趙之人從而徙者七十餘家。有種首者﹐使備盜賊﹐則道不拾遺。此四臣者﹐將照千里﹐豈特十二乘哉。惠王有慚色。

衍義云﹕夜光之珠。

鈔﹕楚王有一夜光之珠。問曰﹕何處得此珠。答曰﹕楚臣隋侯出行﹐見牧牛小兒打一蛇﹐破傷血流﹐命將欲死。隋侯憐之救取﹐向水中洗以藥封之得活。入水而去﹐卻是海龍王之子。後銜七寸珠來報。隋侯侯進與楚王﹐王夜安殿上見光明﹐號夜光珠。

衍義云﹕孟子曰﹕寶珠玉者﹐殃必及身。

鈔《孟子�盡心章句下》。孟子曰﹕諸侯之寶三﹐土地﹑人民﹑政事。寶珠玉者﹐殃必及身。尹氏曰﹕寶得其寶者安﹐寶失其寶者危。

衍義云﹕故西旅獻英﹐召公作書﹐以戒周武。

鈔《尙書�旅獒篇》云﹕西旅獻獒﹐西戎遠國貢大犬﹐髙四尺﹐曰獒﹐以大爲異。太保作《旅獒》。召公名奭﹐作太保﹐以戒武王。用訓於王。曰﹕嗚呼﹐明王愼徳﹐四夷咸賓﹐無有遠邇﹐畢獻方物。不作無益﹐功乃成﹐不貴異物賤用物﹐民乃足。言明王之道﹐以徳義爲益﹐器用爲賤﹐所以治化生民也。犬馬非其土性不畜﹐珍禽奇獸﹐不育於國。皆非所益﹐但有損害。不寶遠物﹐則遠人格。言不侵奪民利﹐則四方之人自至也。所寶惟賢﹐則邇人安。言任賢賤物﹐無有遠近﹐皆得安寧。故曰﹕難得之貨﹐令人行妨也。

衍義云﹕林邑獻五色鸚鵡﹐魏徵上疏以諫太宗。

鈔﹕貞觀中﹐林邑國貢白鸚鵡﹐性辯慧﹐尢善應答﹐屢有苦寒之言。太宗慜之﹐付其使令還於林藪也。宰相魏徵﹐巨鹿人也。時上疏諫之。

衍義云﹕昔齊人有欲金者。

鈔《列子說符第八篇

》之辭。義中載之﹐已全。

是以聖人爲腹不爲目﹐故去彼取此。

衍義云﹕不爲目者﹐去六情而目不妄視。

鈔《莊子�庚桑楚》云﹕貴富顯嚴名利六者﹐勃志也。疏﹕榮貴富贍髙顯聲名利祿六者﹐亂情志之具也。

衍義云﹕言五塵之害性﹐當忘物以全眞。

鈔《玉皇本行經》云﹕六塵偏染﹐三業榮纏。六塵者何﹐眼耳鼻舌身意六根之塵也。此諸罪輩久墮劫難以來﹐放縱其塵迷之性﹐無所明見﹐遂爲六塵之所偏染。

道徳眞經衍義手鈔卷之三竟

道徳眞經衍義手鈔卷之四

五峯淸安逸士王守正集

寵辱章第十三

何謂寵辱﹐寵爲下﹐得之若驚﹐失之若驚﹐是謂寵辱若驚。

衍義云﹕子列子窮有饑色。義中載之已詳。楚令尹子文三仕爲令尹﹐無喜色。三已之﹐無慍色。

鈔﹕令尹﹐官名﹐楚上卿執政者。子文﹐姓斗﹐名谷於菟﹐其爲人也﹐喜怒不形﹐物我無間。然其三仕三已﹐皆出於天理﹐而無人欲之私也

衍義云﹕柳下惠爲士師﹐三黜﹐而不去。鈔《論語�微子第十八》﹕柳下惠魯僖公時人﹕姓展名獲﹐字季禽﹐居柳下而施徳惠。一云惠﹐謚也。爲士師﹐三黜。人曰﹕子未可以去乎。曰﹕直道而事人﹐焉往而不三黜。枉道而事人﹐何必去父母之邦。士師﹐獄官。黜三出不去﹐而辭气雍容﹐如此可謂知矣。然其不能枉道之意﹐則有確乎。其不可投者﹐是則所謂必以其道而不自失焉者也。

衍義云﹕正考父三命循墻而走﹐則無若驚之心矣。

鈔《莊子�雜篇列禦寇第三十二》﹕正考父宋湣公之玄孫﹐弗父何之曾孫一命而傴﹐再命而僂﹐三命而俯﹐循墻而走﹐孰敢不軌。疏﹕考﹐成也。父﹐大也。有考成大徳而履正道﹐故號正考父﹐則孔子上代祖宋大夫也。士一命﹐大夫二命﹐卿三命也。傴曲循墻並敬容極恭卑退若此﹐誰敢將不軌之事而侮之耶。

何謂貴大患若身﹐吾所以有大患者﹐謂吾有身﹐及吾無身﹐吾有何患。

衍義云﹕隳支體﹐黜聰明﹐離形去智﹐通於大同﹐則無入而不自得也。

鈔《莊子�內篇》云﹕顏回答仲尼之辭。他日復見曰﹕回益矣。曰﹕何謂也。曰﹕回坐忘矣。疏﹕虛心無著﹐故能端坐而忘。仲尼蹙曰驚悚貌也﹕何謂坐忘。顏回曰﹕隳支體。疏﹕隳﹐毀廢也。黜退也。除也。𨿽復聽屬於耳﹐明關於目﹐而徳明之用本乎心﹐靈旣悟一﹐身非有萬境皆空﹐故能毀廢四照百體﹐屏黜聰明心智者也。大通﹐猶大道也。道能生萬物﹐故謂道爲大通也。

衍義云﹕若孔子之毋我。

鈔《論語》卷第五子罕第九。子絕四﹕毋意﹐毋必﹐毋固﹐毋我。晦庵云﹕絕無之盡者。毋﹐《史記》作無是也。意私意也。必期必也。固執滯也。我私己也。四者相爲終始﹐起於意﹐遂於必﹐督於固﹐而成於我也。蓋意常在事前﹐固我常在事後﹐至於我又生意﹐則物欲牽引﹐循環不窮矣。

衍義云﹕南郭子驀之喪我。

鈔《莊子�齊物論》云﹕南郭子綦隱幾而坐﹐仰天而噓﹐�焉似喪其偶。同天人均彼我﹐故外無與其歡﹐而�然解體﹐若失其匹配。顏成子遊立侍乎前﹐曰﹕何居乎﹐形固可使如槁木﹐而心固可使如死灰乎。今之隱幾者﹐非昔之隱幾者也。子綦曰﹕偃﹐不亦善乎﹐而問之也。今也吾喪我﹐汝知之乎。此亦譬吾無身之謂也。言能如此者﹐向之寵辱大息﹐何緣及之。

故貴以身爲天下﹐若可寄天下﹐愛以身爲天下﹐若可托天下。

衍義云﹕若舜時子州支父。

鈔《莊子�讓王篇》﹕舜讓天下於子州支伯。一名支父。曰﹕予有幽憂之病﹐方且治之﹐未暇治天下也。疏﹕姓子﹐名州﹐字支伯﹐懷道之人隱者也。舜知其賢﹐讓以天下。支伯云﹕幽深也﹐憂勞也。言我滯境幽深﹐囿心憂勞﹐且以修身﹐庶令合道﹐未有閒暇總理萬機也。

衍義云﹕越之王子搜之徒是也。

鈔《莊子�讓王篇》﹕越人三世弒其君﹐王子搜患之﹐逃乎丹穴。南山洞也。而越國無君﹐求王子搜不得﹐從之丹穴。王子搜不肯出﹐越人燻之以艾﹐乘以玉輿。君之玉輦也。王子搜援綏登車﹐仰天而呼曰﹕君乎君乎﹐獨不可以捨我乎。王子搜非惡爲君也﹐惡爲君之患也。若王子搜者﹐可謂不以國傷生矣。

視之不見章第十四

視之不見名曰夷﹐聽之不聞名曰希﹐搏之不得名曰微。

衍義云﹕能玄能黃。

鈔《易》曰﹕天圓上﹐其色玄﹐地方下﹐其色黃。《列子�天瑞篇》云﹕能宮能商﹐能陰能陽﹐能柔能剛﹐能圓能方﹐能短能長﹐政和曰有所知﹐有所能﹐在道一偏非全之盡之者也。而無知而無不知﹐無能而無不能﹐則無不該也。無不褊也。何所不能哉。玄黃﹐色也。官商﹐聲也。陰陽﹐气也。柔剛﹐材也。圓方﹐器也。短長﹐形也。變化所爲﹐皆在是矣。

衍義云﹕在下與瓦礫同寂。

鈔《莊子�智北遊》﹕東郭子問於莊子曰﹕所謂道﹐惡乎在。疏﹕居在郭東﹐故號東郭子。則無擇之師東郭順子也。問莊子曰﹕所謂虛通至道﹐於何處在乎。莊子曰﹕無所不在。東郭子曰﹕期而後可。指名所在。莊子曰﹕在螻蟻。曰﹕何其下耶。曰﹕在稊稗。曰﹕何其愈下耶。曰﹕在瓦甓。曰﹕何其愈甚耶。曰﹕在屎溺。東郭子不應。莊子曰﹕夫子之問﹐固不及質。

古之善爲士章第十五

古之善爲士者﹐微妙玄通﹐深不可識。夫惟不可識﹐故彊爲之容。

衍義云﹕子列子居鄭圃四十年﹐人無識者。

鈔《列子�天瑞第一》﹕子列子者﹐載子於姓上者﹐首章云﹕是弟子之所記故也。義中已詳﹐不復錄之。

豫若冬涉川﹐猶若畏四鄰。

衍義云﹕閒邪存誠。

鈔《周易》乾卦九二爻辭正義云﹕閒邪存其誠者﹐言防閒邪惡﹐當自存其誠實也。

衍義云﹕若東郭順子正容悟物﹐使人之意消。

鈔﹕《莊子�外篇田子方》﹕正容悟物﹐使人之意消。西華法師成玄英疏曰﹕出聞無道之物﹐邪僻之人﹐東郭子正容儀﹐令其曉悟﹐使惑亂之意自然消除也。全文已於上善若水第八章

中載之詳﹐今不復云。

衍義云﹕李含光𨿽處暗室﹐如對君父。司馬子微激賞之。

鈔﹕李含光者﹐《髙道傳》第九云﹕道士李含光者﹐晉陵人也。年十二﹐篤好學道﹐𨿽處暗室﹐如對君父。人見之情色外斂。先工篆隸﹐或稱過其父﹐一聞之終身不書﹐後師貞一先生。司馬子微雲篆寶書﹐傾囊相付﹐且曰﹕眞玉淸仙客也。今取此二人爲證﹐言其操持惇厚﹐嚴敬如此﹐可謂儼若客也。如處暗室﹐翎聖眞君語云﹕上臨之以天鑑﹐下察之以地祇﹐明有刑罰相繼﹐暗有鬼神相隨﹐出處語默﹐善惡自知﹐惟正可守﹐心不可欺。

孰能濁以止﹐靜之徐淸﹐孰能安以久﹐動之徐生。

衍義云﹕《易》曰﹕寂然不動﹐感而遂通天下之故。

鈔《易系上辭》云﹕易﹐無思也﹐無爲也。寂然不動﹐感而遂通天下之故﹐非天下之至神﹐其孰能與於此。

衍義云﹕道集虛故也。

鈔《莊子�庚桑楚》云﹕胸中正﹐正則靜﹐靜則明﹐明則虛﹐虛則無爲﹐而無不爲也。

致虛極章第十六

致虛極﹐守靜篤。萬物並作﹐吾以觀其復。

衍義云﹕致﹐得也。與《大學》之致知同。

鈔《大學》云﹕欲誠其意者﹐先致其知﹐致知在格物。晦庵注云﹕誠﹐實也。意者﹐心之所發也。實其心之所發欲其一於善﹐而無自欺也。致﹐推極也。知﹐猶識也。推極吾之知識欲其所知﹐無不盡也。

衍義云﹕又舉《春秋》楚致晉師之義同。

鈔《春秋》宣公十二年﹐楚莊乃求成於晉。晉人許之﹐盟有日矣。楚許伯禦樂伯﹐攝叔爲右﹐欲單車挑戰﹐示不欲和﹐以致晉帥。以此致師﹐師必成敵﹐亦猶以靜致道﹐道必可求也。

衍義云﹕列子曰﹕莫如靜﹐莫如虛﹐靜也﹐虛也﹐得其居也。

鈔《列子�天瑞篇》之文。或謂子列子曰﹕子奚貴虛。列子曰﹕虛者﹐無貴也。子列子曰﹕非其名也﹐莫如靜﹐莫如虛。靜也﹐虛也﹐得其居矣。取也﹐與也﹐失其所也。苟虛不致於極﹐靜不至於篤﹐則莫能致於道。所以貴虛靜之極篤也。

衍義云﹕萬態𨿽雜﹐吾心常徹。萬變𨿽殊﹐而吾心常寂。此謂之天樂。鈔《莊子�天道篇》云﹕言以虛靜推於天地﹐通於萬物﹐此之謂天樂。西華法師疏云﹕所以一心定而萬物伏者﹐祇言用虛靜之智﹐推尋二儀之理﹐運達萬物之情﹐隨物變轉而未嘗不適﹐故謂之天樂也。

衍義云﹕復其見天地之心乎。

鈔《易》復卦之彖辭也。解云﹕復者﹐反本之謂也。言乾元一陽之炁﹐從此而往﹐復從此而來﹐故云來復。言反復其道﹐天行也。利有攸往﹐剛長也。復其見天地之心乎。言天地之心者﹐乃乾元一陽之炁﹐寂然至無之理也。所以干卦初九潛龍勿用者是也。言陽气潛藏而在下﹐卽此以見天地之心也。

夫物蕓蕓﹐各復歸其根。歸根曰靜﹐靜曰復命﹐復命曰常。

衍義云﹕《易》曰﹕窮理盡性以至於命。命者﹐性之妙也。

鈔《易》系說卦正義曰﹕命者﹐生之極窮理﹐則盡其極也。

知常曰明﹐不知常﹐妄作凶。

衍義云﹕孔子曰﹕人而無恆﹐不可以作巫醫。

鈔《論語》第十三云﹕子曰﹕南人有言曰﹕人而無恆﹐不可以作巫醫﹐善夫。晦庵注﹕南人﹐南國之人。恆常久也。巫所以交鬼神﹐醫所以寄死生﹐故𨿽賤役﹐而尢不可以無恆。孔子稱其言而善之。

衍義云﹕孟子曰﹕苟無恆心﹐放僻邪侈﹐無不爲已。

鈔《孟子�滕文公章句上》﹕民之爲道也﹐有恆產者有恆心﹐無恆產者無恆心。苟無恆心﹐放僻邪侈﹐無不爲己。及陷乎罪﹐然後從而刑之﹐是罔民也。焉有仁人在位罔民而可爲也。晦庵注﹕陽虎﹐陽貨名虎﹐魯季氏家臣也。天理人欲不容並立。虎之言此﹐恐爲仁之害於富也。孟子引之﹐恐爲富之害於仁也。君子小人每相反而已矣。

知常容﹐容乃公﹐公乃王﹐王乃天﹐天乃道﹐道乃久﹐沒身不殆。

衍義云﹕《禮記》曰﹕大道之行﹐天下爲公﹐人不獨親其親﹐子其子。

鈔《禮記�禮運篇》之辭云﹕孔子曰﹕大道之行也﹐天下爲公﹐選賢與能﹐講信修睦﹐故人不獨親其親﹐不獨子其子。孝慈之道廣也。使老有所終﹐壯有所用﹐幼有所長﹐矜寡孤獨廢疾者﹐皆有所養。

道徳眞經衍義手鈔卷之四竟

道徳眞經衍義手鈔卷之五

五峯淸安逸士王守正集

太上章第十七

太上﹐下之有之。其次﹐親之﹐譽之。

衍義云﹕《左傳》曰﹕太上有立徳﹐其次有立功之類。

鈔《春秋》襄公二十四年。穆叔如晉﹐範宣子逆之﹐問焉。曰﹕古人有言曰死而不朽﹐何謂也。穆叔未對。宣子曰﹕昔之祖﹐自虞以上爲陶唐氏﹐在夏爲禦龍氏﹐謂劉累也。事見昭二十九年。在商爲豕韋氏豕韋﹐國名。東郡白馬縣東南有韋城。在周爲唐杜氏。唐﹑杜﹐二國名。殷末豕韋國於唐﹐周成王滅唐﹐遷之於杜﹐爲杜伯。杜伯之子隰叔奔晉﹐四世及士會﹐食邑於範﹐復爲範氏。杜今京兆杜縣。晉主夏盟爲範氏﹐其是之謂乎。穆叔曰﹕以豹所聞﹐此之謂世祿﹐非不朽也。魯有先大夫曰臧文仲﹐旣沒﹐其言立﹐其是之謂乎。豹聞之﹐太上有立徳﹐其次有立功﹐其次有立言。史佚周任臧文仲。𨿽久不廢﹐此之謂不朽。若夫保姓受氏﹐以守宗枋﹐世不絕祀﹐無國無之。祿之大者﹐不可謂不朽。

衍義云﹕上如標枝﹐下如野鹿。

鈔《莊子�天地篇》﹕門無鬼答赤張滿稽云﹕至徳之世﹐不尙賢﹐不使能﹐上如標枝﹐下如野鹿。疏﹕上旣無爲﹐下亦純朴﹐譬彼野鹿﹐絕君王之禮也。

衍義云﹕莊子曰﹕及至聖人﹐蹩躠爲仁﹐踶跂爲義﹐而天下始疑矣。

鈔《莊子�馬蹄篇》云﹕及至聖人﹐蹩躠用力貌﹐彊行兼愛之貌。踶跂﹐矜侍貌﹐詐立裁非之貌。蹩躠﹐踶跂﹐皆用心爲仁義之貌。

衍義云﹕堯仁如天﹐就之者如日。舜有膻行﹐百姓悅之。故三徙成都﹐至鄧之墟﹐來者十有萬家。

鈔《莊子�徐無鬼篇》之文。疏﹕舜避丹朱又不領眾聚﹐故三度逃走移徙避之﹐百姓慕徳從者十萬﹐所居之處自成都邑。至鄧墟﹐地名也。

衍義云﹕康衢之童謠詠堯。

鈔《列子�伸尼篇》云﹕堯乃微服遊於康衢﹐聞兒童謠曰﹕立我蒸民﹐莫匪爾極﹐不識不知﹐順帝之則。蒸﹐眾也。夫能使萬物咸得其極者﹐不犯其自然之性也。若以識知制物之性﹐豈順天之道哉。

衍義云﹕百姓之謳歌舉舜譽之也。

欽《孟子�萬章章句上》﹕孟子答萬章云﹕舜相堯二十有八載﹐非人之所能爲也﹐天也。堯崩﹐三年之喪畢﹐舜避堯之子於南河之南﹐天下諸侯朝覲者﹐不之堯之子而之舜。訟獄者﹐不之堯之子而之舜。謳歌者﹐不謳歌堯之子而謳歌舜。故曰天也。南河在冀州之南﹐卽豫州也。訟獄﹐謂獄不決而訟之也。

其次﹐畏之﹐侮之。信不足﹐有不信。

衍義云﹕商人作誓﹐而民始叛。周人作會﹐而民始疑。

鈔《春秋》昭公四年。楚子靈王會諸侯於申。會於申邑。椒舉言於楚子曰﹕臣聞諸侯無歸言諸侯不苟從服。禮以爲歸。椒舉曰﹕夫六王二公之事﹐注云﹕六王之事﹐謂啟有釣臺之享﹐湯有景亳之命﹐武王有孟津之會﹐成王有歧陽之搜﹐康王有酆官之朝﹐穆王塗山之會也。二公之事﹐謂齊桓召陵之師﹐晉文踐土之盟也。皆所以示諸侯禮也。諸侯所由用命也。夏桀爲仍之會仍國﹐有緡叛之緡國之君。商紂爲黎之搜﹐紂搜於東夷之黎國。搜﹐春獵名。東夷叛之。周幽爲大室之盟﹐中嶽大室也。夷狄叛周。因此叛周。皆所以示諸侯汰也。侈也。諸侯所以棄命也。今君以汰﹐無乃不濟乎。王弗聽。商書有湯誓之文。周有牧野孟津之會。

衍義云﹕心有孚之謂誠。

鈔《易》中孚卦九五﹕有孚﹐孿如無答。孿如者﹐系其信之辭也。處中信以相交之時﹐居尊位以爲孿物之主﹐信何可捨﹐故有孚﹐有孚故得無咎也。

衍義云﹕言可復之爲信。

鈔《論語�學而第一》。有子曰﹕信近於義﹐言可復也。恭近於禮﹐遠恥辱也。因不失其親﹐亦可宗也。

衍義云﹕齊桓不背曹劌亦云曹沬之盟。

鈔《史記》﹕曹沬者﹐魯人也。以勇力事魯莊公。莊公好力﹐曹沬爲魯將。與齊戰﹐三敗北。莊公懼﹐乃獻遂邑之地以和。猶復以爲將。齊桓公許與魯會於柯而盟。桓公與莊公旣盟於壇上。曹沬執匕首劫齊桓公。齊桓公左右莫敢動。而問曰﹕子將何若。曹沬曰﹕齊彊魯弱﹐而大國侵魯亦以甚矣。今魯城壞﹐卽壓齊境﹐君其圖之。桓公乃許盡歸魯之侵地。旣已言﹐曹沬投其匕首下壇﹐北面就羣臣之位﹐顏色不變﹐辭令如故。桓公怒欲倍其約。管仲曰﹕不可。夫貪小利以自快﹐棄信於諸侯﹐失天下之援﹐不如與之。於是桓公遂割魯侵地。曹沬三戰所亡之地﹐盡復與魯矣。

衍義云﹕晉人不棄伐原之言。

鈔﹕晉人伐原。文侯將兵士伐原。晉侯圍原﹐命三日之糧﹐原不降﹐命去之。諜出曰﹕原將降矣。軍吏曰﹕請待之。公曰﹕信﹐國之寶也。民之所庇也。得原失信﹐何以庇之。所亡滋多﹐退一含而原自降。諸侯自此歸附﹐如伐原之信也。

衍義云﹕吳起不虧移轅之賞。

鈔《史記》﹕吳起﹐魏將也。欲伐秦﹐恐士卒軍人不信﹐乃埋一車轅於市東門。書曰﹕如有人能移此轅於西門者﹐卽給土田宅百畝﹐黃金百斤。三日﹐無人敢移。更書曰﹕能移者﹐給土田宅五百畝﹐黃金百斤。時有一人來移﹐依賜之。於是召募人伐秦﹐遂克。此則不虧移轅之賞也。

衍義云﹕魏侯不乖虞人之期。

鈔《史記》﹕魏侯﹐魏文侯也。虞人﹐山澤之官也。文侯與虞人期獵﹐明日欲發﹐適與羣臣飲酒樂﹐而天大雨﹐命駕適野。左右曰﹕今日飲酒樂﹐天又雨﹐將安之。文侯曰﹕吾不息於禽獸﹐吾與虞人期﹐豈可無一會期哉﹐恐失信﹐遂冒雨以赴也。

大道廢章第十八

大道廢﹐有仁義。

衍義云﹕莊子曰﹕魚相忘乎水﹐人相忘乎道術。

鈔《莊子�大宗師篇》云﹕泉涸﹐魚相與處於陸﹐相呴以濕﹐相濡以沬﹐不如相忘於江湖。

智慧出﹐有大僞。

衍義云﹕莊子曰﹕去小智而大智明。

鈔《莊子�外物篇》云﹕去小智而大智明。小智自私﹐大智任物。

衍義云﹕好行小慧﹐難矣哉。

鈔《論語�衛靈公第十五》﹕子曰﹕羣居終日﹐言不及義﹐好行小慧﹐難矣哉。小慧﹐私志也。言不及義﹐則放僻那侈之心滋。好行小慧﹐則行險僥幸之機熟。難矣哉者﹐言其無以入徳﹐而將有患者也。

衍義云﹕莊子曰﹕夫馬之眞性﹐在乎齕艸飲水翹足而立。

鈔《莊子�馬蹄篇》之文。義中載之已詳﹐不復具載。

衍義云﹕太古之時﹐民不知所爲﹐行不知所之﹐含哺而熙﹐鼓腹而遊。

鈔﹕夫赫胥氏之時﹐民居不知所爲﹐行不知所之﹐含哺而熙﹐鼓腹而遊﹐民能以此矣。疏﹕之﹐適也。赫胥﹐上古帝王也。亦言有赫然之徳﹐使民胥附﹐故曰赫胥。蓋炎帝也。云云含哺而熙戲﹐與嬰兒而不殊﹔鼓腹而遨遊﹐將童子而無別。

衍義云﹕屈折禮樂以匡天下之形﹐懸跂仁義以慰天下之心。

鈔《莊子�馬蹄篇》。疏﹕屈曲折旋行禮樂以正形體﹐企慕以慰心靈﹐於是踶跂自矜﹐好知自與﹐矯詐經營﹐利祿爭歸﹐而不知止。噫聖迹之過者也。

六親不和﹐有孝慈。國家昏亂﹐有忠臣。

衍義云﹕《禮記》曰﹕大道之行也﹐不獨親其親﹐不獨子其子。

鈔《禮記�禮運篇》云﹕大道之行也﹐天下爲公﹐選賢與能﹐講信修睦﹐故人不獨親其親﹐不獨子其子﹐使老有所終﹐壯有所用﹐幼有所長﹐矜寡孤獨廢疾者皆有所養也。又引孝慈者。《論語》﹕季康子問﹕使民敬忠以勸﹐如之何。子曰﹕臨之以莊則敬﹐孝慈則忠。孝於親﹐慈於眾。《爾雅》云﹕善事父母曰孝。

衍義云﹕抉目剖心之臣。

鈔《史記�殷本紀》云﹕子辛無道﹐天下爲之紂。謐法殘義損善曰紂。紂淫亂不止。微子數練不聽﹐乃與太師﹐少師謀﹐遂去。比干王子也。曰﹕爲人臣者﹐不得不以死爭﹐乃彊練紂。紂怒曰﹕吾聞聖人心有七竅﹐剖比干觀其心。《莊子�盜壞篇》云﹕比干剖心﹐子胥抉眼﹐忠之禍也。此抉眼部心之臣﹐蓋爲君昏亂而後顯死節忠臣之名。故曰國家昏亂﹐有忠臣。

衍義云﹕瞽叟頑而舜稱大孝。

鈔《尙書�堯典》曰﹕瞽子﹐父頑﹐母囂﹐象傲﹐克諧。以孝烝烝﹐又不格姦﹐大孝者。《孟子�萬章章句上》﹔大孝終身慕父母﹐五十而慕者﹐予於大舜見之矣。

衍義云﹕曾皙嚴而參稱能養。

鈔《孟子�離婁章句上》﹕曾子養曾皙﹐必有酒肉﹐將徹﹐必請所與﹐問﹕有餘﹐曰﹕有。若曾子則可謂養志也。事親若曾子者可也。

絕聖棄智章第十九

絕聖棄智﹐民利百倍。

衍義云﹕莊子曰﹕掊擊聖智﹐縱合盜賊﹐而天下始治矣。

鈔《莊子�朕筐篇》云﹕掊擊聖智。疏云﹕掊﹐打也。今言掊擊者﹐亦貶斥仁義絕聖棄智之意﹐不貴難得之貨﹐故縱捨盜賊﹐不假嚴刑﹔而天下太平也。

衍義云﹕去小智則大智明。

鈔《莊子�外物篇》云﹕小智自私﹐大智任物。

衍義云﹕跖之徒問於跖﹕盜亦有道乎。曰﹕何適而無有道。

鈔﹕《莊子�朕筐篇》之文義中已備。

衍義云﹕《莊子》﹕宋元君夜半而夢人被髮窺阿門曰。

鈔《莊子�外物篇》文。宋元君夜半而夢人被髮窺阿門。成法師疏云﹕宋國君鎰日元﹐卽宋元君也。阿﹐曲也。謂阿房曲室之窺門義中已詳。

絕仁棄義﹐民復孝慈。

衍義云﹕孟子曰﹕未有仁而遺其親者也。未有義而後其君者也。

鈔《孟子�梁惠王章句上》。孟子答王之辭。注云﹕遺者﹐猶橐也。後﹐不急也。言仁者必愛其親﹐義者必急其君。

絕巧棄利﹐盜賊無有。

衍義云﹕巧﹐機巧也。謂雕琢刻削機械扃鐍之類。

鈔《莊子�胠篋篇》云﹕然而巨盜至﹐則負匱揭篋﹐擔囊而趨﹐惟恐緘縢﹑扃鐍之不固也。雕刻眾形而不爲巧﹐如衛人之刻棗猴﹐宋人之琢楮葉。琢者﹐治玉石也。旣琢之而復磨之。《天地篇》云﹕爲圃者忿然作色而笑曰﹕吾聞之吾師有機械者﹐必有機事。有機事者﹐必有機心。機心存於胸中﹐則純白不備。

衍義云﹕珠玉斗斛權衡符璽之類。

鈔《莊子�胠篋篇》云﹕爲之斗斛以量之﹐十升爲斗﹐五斗四升爲斛。則並與鬥斛而竊之。爲之權衡以稱之﹐權﹐秤錘也。衡﹐秤梁也。則並與權衡而竊之。

爲之符璽以信之﹐符者﹐銅魚木契也。璽者﹐王之玉印也。則並與符璽而竊之。

絕學無憂章第二十

絕學無憂﹐惟之與阿﹐相去幾何。善之與惡﹐相去何若。

衍義云﹕莊子所謂俗學﹐以求復其初者。

鈔《莊子�繕性外篇》之辭。注﹕已治性於俗矣。而欲以俗學復性命之本﹐所以求者愈非其道也。

人之所畏﹐不可不畏。荒兮﹐其未央哉。

衍義云﹕《詩》云﹕夜未央﹐言更漏尙多也。

鈔《毛詩�小雅�庭燎》﹕美宣王也。夜如何其﹐夜未央﹐庭燎之光﹐君子至止﹐鸞聲鏘鏘。

孔徳之容章第二十一

道之爲物﹐惟恍惟惚。惚兮恍﹐其中有象。恍兮惚﹐其中有物。

衍義云﹕莊子所謂眞君﹐今之所謂性者也。

鈔《莊子�齊物篇》云﹕如是皆有爲臣妾乎。其臣妾不足以相治乎。其遞相爲君臣乎。其有眞君存焉。如求得其情與不得﹐無損益乎其眞。此言凡得眞性用其自爲者﹐𨿽復皂隸﹐猶不穎毀譽而自安其業﹐故知與不知﹐皆自若也。

窈兮冥兮﹐其中有精。其精甚眞﹐其中有信。

衍義云﹕猶烏足之根爲躋增﹐人血之爲野火﹐朽瓜之爲魚﹐賢女之爲石。

鈔《列子�天瑞篇》云﹕注言生死變化﹐胡可測度生於此者﹐或死於彼。死於彼者﹐或生於此﹐而一炁之變所適萬形﹐此皆因其所感自然而變者也。《化書》云﹕烏足﹐艸名。鄭氏注《爾雅》云﹕生木中﹐通名爲蜴﹐所在皆異。

衍義云﹕晉惠帝時﹐張華爲司空﹐其事甚詳﹐不復再錄。

道徳眞經衍義手妙卷之五竟

道徳眞經衍義手鈔卷之六

五峯淸安逸士王守正集

曲則全章第二十二

曲則全﹐枉則直﹐窪則盈﹐獘則新﹐小則得﹐多則惑。

衍義云﹕藺相如屈於廉頗是也。

鈔﹕廉頗﹑藺相如同仕於趙。頗位在相如之下﹐因怒曰﹕吾有功於國﹐而居相如之下﹐吾所恥也。途見相如﹐吾必辱之。相如知其言﹐常引車以避之。其從者怪而問之曰﹕相國不畏彊秦﹐而懼廉頗﹐何也。相如曰﹕秦所以不敢輕趙﹐者﹐畏吾與頗將軍而已。吾若與頗將軍相遇﹐兩虎旣斗﹐勢不俱全﹐趙國之危﹐秦國之利也。吾所以避者﹐存國耳。豈私於身乎。頗聞之﹐負荊肉袒而謝焉。此乃彼必懼而自修整﹐以己之直能正於曲之效也。

衍義云﹕人有賢才而能支離其徳。

鈔《莊子�人間世》云﹕支離疏者﹐頤隱於臍﹐肩髙於項﹐會撮頭髮也指天﹐五管五臟在上﹐兩髀爲脇。挫鍼治繲﹐足以糊口。鼓策楪﹐蓍也。播精﹐足以食十人。上徵武士﹐則支離攘臂於其間。上有大役﹐則支離以有常疾不受工。上與病者粟﹐則受三鍾六石四斗曰鍾。與十束薪。夫支離其形者﹐猶足以養其身﹐終其天年。支離其徳者﹐不彰其用﹐不顯其名。人能體此修身﹐豈不能保其常名哉。

衍義云﹕《易》曰﹕易簡而天下之理得矣。

鈔《系辭上》云﹕易簡而天下之理得矣。注﹕天下之理莫不由於易簡﹐而天下萬事之理並得其宜矣。

衍義云﹕莊子曰﹕文滅質﹐博溺心。

鈔《莊子繕性篇》云﹕知不足以定天下﹐然後附之以文﹐益之以博﹐文滅質﹐博溺心。疏云﹕博學而濟世﹐不知質是文之本﹐文華則隱滅於素﹐質博是心之末﹐搏學則沒溺於心靈﹐惟當絕學而去文﹐方會無爲之美也。

衍義云﹕列子曰﹕學者以多方喪生。

鈔﹕《列子�說符篇》云﹕心都子曰﹕大道以多歧亡羊﹐學者以多方喪生。盧注﹕羊以諭神﹐守神不失爲道也。一失其羊而奔波歧路﹐不可得矣。但守其神﹐爲無喪無得而爲無待也。多方於仁義﹐亦若是矣。

衍義云﹕庚桑子曰﹕萬人操弓﹐共射一雕﹐雕無不中。

鈔《列子�淸神第一》云﹕夫一哀一樂﹐猶搴正性﹐況萬物之眾﹐而能拔擢以生心神哉。故萬人彎弧以向一鵠﹐鵠能無中乎。此言鵠是姦黠之鳥﹐故人皆之於射此﹐諭人心萬端﹐情亂心蕩﹐如彼鵠中靜也。萬物眩曜﹐以惑一生﹐生能無傷乎。

衍義云﹕惟水爲幾於道﹐一西一東﹐而物莫不能傷。

鈔《孟子�告子章句上》。告子曰﹕性猶湍水也﹐決諸東方則東流﹐決諸西方則西流。此言水性順下﹐利物不爭﹐而物亦莫之傷也。

是以聖人抱一﹐爲天下式。不自見﹐故明。不自是﹐故彰。不自伐﹐故有功。不自矜﹐故長。

衍義云﹕虞舜明四目。

鈔《尙書�舜典》之文。月正元日﹐舜格於文祖﹐詢於四嶽﹐辟四門﹐明四目﹐達四聰。注﹕詢﹐謀也。辟﹐開也。舜旣告廟卽位﹐乃謀治於四嶽之官﹐開四方之門﹐以來天下之賢俊。廣四方之視聽﹐以決天下之擁蔽。

衍義云﹕《淮南子》載﹕趙簡子死﹐未葬。中牟不助祭﹐襄子起兵攻之。鈔出《淮南子》。載之已詳﹐不復錄之。

希言自然章第二十三

希言自然﹐飄風不終朝﹐驟雨不終日。

衍義云﹕希者﹐疏也﹐少也。《易》曰﹕吉人之辭寡﹐躁人之辭多。

鈔《易系辭》之文也。云將叛者﹐其辭慚﹐中心疑者﹐其辭枝。吉人之辭寡﹐躁人之辭多。誣善之人其辭遊﹐失其守者其辭屈。此六種之辭﹐惟吉人之辭寡﹐所以證解希言自然也。

孰爲此者﹐天地。天地尙不能久﹐而況於人乎。

衍義云﹕人處天地之間﹐不似毫末之在馬體乎。

鈔《莊子�秋水篇》云﹕人處天地之間﹐不似毫末之在馬體乎。此其比萬物也﹐不似毫末之在馬體﹐小大之辯﹐各有階級﹐不可相跂﹐曾何足以介懷也。

同於道者﹐道亦得之。同於徳者﹐徳亦得之。同於失者﹐失亦失之。信不足﹐有不信。

衍義云﹕人以類相從﹐故虎嘯風生。

鈔《易》乾九五之辭云﹕雲從龍﹐風從虎。龍是水畜﹐雲是水气﹐故龍吟景云生﹐是雲從龍也。虎是威猛之獸﹐風是震動之气﹐故虎嘯則谷風生﹐是風從虎也。有情感於無情﹐此明气同則應也。

衍義云﹕鶴鳴子和。

鈔《易》上系辭﹕鶴鳴在陰﹐其子和之。我有好爵﹐吾與爾靡之。正義云﹕鳴鶴在幽陰之處﹐𨿽鳴在幽陰﹐其子在遠而和之。以其同類相感召故也。我有好爵者﹐言我有美好之爵在身﹐不自獨有。吾與汝外物其靡散之﹐謂能散於外物﹐物亦感我之恩﹐亦來歸從於我。

衍義云﹕性殊則肝膽楚越﹐性分異也。道合則夷夏同人﹐以類相從﹐物無違者。猶方諸挹月而水流。

鈔﹕東海方諸之間﹐有巨蚌。長尺有二寸﹐因名方諸。取其殼以柔白﹐拭之良久﹐以月照之﹐以器承之﹐則得水焉。

衍義云﹕陽燧照日而火就。

鈔﹕陽燧者﹐範金爲器﹐其形如杯﹐或類鏡焉。以玄繒潔之﹐以日照之﹐以艾承之﹐則得火焉。二者因日月之光﹐以气類相感﹐而生水火焉。

跂者不立章第二十四

跂者不立﹐跨者不行。

衍義云﹕趺者舉踵而望。跨者以跨挾物也。

鈔唐杜天師義曰﹕以足脂躡地謂之跂。暫有延望而希久立﹐斯爲難矣。

延頸舉踵﹐陳后《長門賦》望幸之詞也。跨挾於物而求久行﹐亦不可得也。諭人不能推心﹐信眞﹐懷疑於道﹐暫具一念﹐便望有成﹐難矣哉。

衍義云﹕豈不聞壽陵餘子之學行於邯鄲﹐未得國能﹐又失其故行﹐直匍匐而歸耳。

鈔《莊子�秋水》。西華法師疏﹕壽陵﹐燕之邑。邯鄲﹐趙之郡。弱齡未壯﹐謂之餘子。趙郡之地﹐其俗能行。故燕國少年遠來學步﹐旣乖本性﹐未得趙國之能﹐捨己效人﹐更失壽陵之故﹐是以用手踞地﹐匍匐而還也。

自見者不明﹐自是者不彰﹐自伐者無功﹐自矜者不長。

衍義云﹕陽子居南之沛﹐至於粱而遇老子。老子中道仰天而嘆曰﹕始於汝爲可教﹐今不可也。以其驕气愈於往昔也。陽子居請問其過。老子曰﹕而睢睢﹐而旴旴﹐而誰與居。

鈔《列子�黃帝篇》云﹕陽朱﹐字子居。云睢睢旴旴﹐何自居處﹐而誇張若此。睢則逆而不順﹐旴則幹而不直﹐蓋內視己敗﹐而外若有營之意。

衍義云﹕若坎井之蛙﹐謂�東海之鱉曰﹕吾樂歟。吾出跳乎井幹之上﹐入休乎缺甃之崖﹐赴水則接腋持頤﹐蹶泥則沒足滅附﹐擅一壑之水﹐而跨跱坎井之樂﹐此亦至矣。子奚不時來入觀乎。東海之鱉左足未入﹐而右已縶拘束矣﹐於是遠巡告之海曰﹕坎井之蛙﹐聞之皆驚視自失貌然自失也。豈非自是者不彰乎。

鈔《莊子�秋水篇》。西華法師疏﹔坎井猶淺井也。蛙﹐蛤蟆也。幹﹐井欄也。甃﹐井中累磚也。跗﹐腳趺也。腋﹐臂下也。頤﹐口下也。東海之鱉﹐其形宏巨﹐隨波遊戲﹐暫居乎陸﹐而蛤蟆小虫﹐處於小井﹐形容旣劣﹐居處不寬﹐自得於井中﹐見巨鱉而不懼云﹕我出則跳出井欄之上﹐入則休身乎破磚之崖﹐游泳則接腋持頤﹐蹶泥則滅跗沒足﹐顧瞻虷蟹之類﹐俯視科斗之徒﹐逍遙快樂﹐無如我者也。

衍義云﹕自伐者﹐若鄭人緩呻吟裘氏之地﹐祗三年而緩爲儒﹐河潤九里﹐澤及三族。父母妻。

鈔《莊子�列禦寇篇》之文。其文已全﹐不復重錄。疏﹕呻吟﹐詠讀也。裘氏﹐地名也。祇﹐適也。鄭人名緩﹐於裘地學問﹐適經三年而成儒﹐道﹑儒﹑墨相與辯﹐其父助翟﹐十年而緩自殺﹐此豈非自伐者無功乎。

衍義云﹕自矜者﹐若晉史齊王同起兵討趙王倫﹐其文詳﹐不復錄。侈於性則盈。

鈔《莊子�駢拇篇》云﹕駢拇枝指﹐出乎性哉。而侈於形﹐附贅懸疣﹐出乎形哉﹐而侈於性。

有物混成章第二十五

有物混成﹐先天地生。

衍義云﹕莊子曰﹕道在太極之先而不爲髙﹐在六極之下而不爲深﹐先天地生而不爲久﹐長於上古而不爲老。

鈔《莊子�大宗師篇》云﹕在太極之先而不爲髙﹐在六極之下而不爲深﹐先天地生而不爲久﹐長於上古而不爲老。疏﹕太極﹐五气也。六極﹐六合也。且道在五气之上不爲髙遠﹐在六合之下而不爲深邃﹐先天地生不爲長久﹐長於上古不爲耆艾。言道非髙非深非久非老﹐故道無不在﹐而所在皆無者也。

衍義云﹕《易》所謂太極者是也。

鈔《易系辭》云﹕是故易有太極﹐是生兩儀﹐兩儀生四象﹐四象生八卦。注云﹕夫有必始於無﹐故太極生兩儀﹐太極者﹐無稱之稱﹐又可得而名﹐取其有之所極﹐況之太極者也。四象者﹐金木水火是也。

寂兮寥兮﹐獨立而不攺﹐周行而不殆﹐可以爲天下母。

衍義云﹕且形影因待﹐猶言獨化。

鈔《莊子�齊物論》云﹕罔兩問影曰﹕曩子行﹐今子止。曩子坐﹐今子起。何其無特操與。影曰﹕吾有待而然者邪。吾所待又有待而然者邪。吾待蛇蚹蜩翼邪。惡識所以然。惡識所以不然。郭注云﹕若待蛇蚹蜩翼則無特操之所由未爲難識也。今以不識者﹐正由不待斯類而獨化﹐故耳云。故衍義取以爲說者﹐以證獨立﹐而不攺也。

衍義云﹕斂則純精之物﹐藏乎黍米。

鈔﹕黍米者﹐《度人經》之辭。薛幽棲注曰﹕黍米者﹐卽五穀之首。米卽生人之本﹐言人得經如人命之資﹐米衍義取此﹐蓋言道之爲物大財徧乎太虛﹐小則藏乎黍米。明妙道無不包容不累諸有﹐何有危殆哉。故曰周行而不殆。

衍義云﹕周流六虛﹐應用不窮。

鈔《周易�下系辭》云﹕《易》之爲書也不可遠﹐爲道也屢遷。變動不居﹐周流六虛﹐上下無常﹐剛柔相易﹐不可爲典要﹐惟變所適。蓋言大道一元之气﹐周徧流動於六爻之位﹐乃至天地之內﹐四方上下之中﹐而應用不窮﹐故曰周行而不殆也。

吾不知其名﹐字之曰道﹐彊爲之名曰大。大曰逝﹐逝曰遠﹐遠曰反。

衍義云﹕字者表其徳。名者定其體。

鈔唐杜天師《廣聖義》云﹕夫名物者﹐以其體。字物者﹐以其徳。物生而名立﹐事之常也。未有無名之物矣。《春秋》桓公六年九月丁卯﹐子同生。公問名於申繻。對曰﹕名有五﹕有信﹐有義﹐有象﹐有假﹐有類。以名生爲信﹐若唐叔虞﹑魯公子友是也。以徳命爲義﹐若文王昌﹑武王發是也。以類命爲象﹐若孔子有象尼丘山是也。取於物爲假﹐如伯魚生﹐有人饋魚﹐因名曰鯉是也。取於父爲類﹐若子同生﹐與父同日生是也。

衍義云﹕先天地生﹐難以言其氏族。鈔﹕氏族者﹐《春秋》隱公八年冬﹐公子無駭卒﹐公子羽父請謚於族。公問族於眾仲。仲對曰﹕天子建徳﹐因生以賜姓﹐胙之以土而命之氏。諸侯以其王父字爲謚﹐因以爲族﹐官有世功﹐則有官族﹐謂取舊官舊邑爲族也。邑亦如之。公命以字爲展氏。無駭卽公子展之孫也﹐故爲展氏。

故道大﹐天大﹐地大﹐王亦大。域中有四大﹐而王居其一焉。

衍義云﹕普天之下﹐莫非王土。率土之濱﹐莫非王臣。

鈔《孟子�萬章章句上》之辭。咸丘蒙曰﹕孟子弟子也。舜之不臣堯﹐旣得聞命矣。《詩》云﹕《詩小雅北山》之篇。普天之下﹐莫非王土。率土之濱﹐莫非王臣。普﹐徧也﹐率﹐循也。

衍義云﹕自地而上﹐皆屬於天。

鈔﹕地上屬天者。《列子�天瑞篇》云﹕杞國有人﹐憂天地崩墜﹐身亡所寄﹐廢寢食者。又有憂彼之憂者﹐因往曉之﹐曰﹕天積炁耳﹐亡處亡炁。若屈伸呼吸﹐終日在天中行止﹐柰何憂崩墜乎。若論此傳﹐文廣意深﹐不能徧舉。且據天積炁而論之﹐旣云終日在天中行止﹐則知自地之上﹐皆屬於天也。故云﹕不必髙遠﹐蒼蒼之謂也。又《莊子�逍遙遊篇》云﹕天之蒼蒼﹐其正色耶。其遠而無所至極耶。其視下也﹐亦若是而已矣。

人法地﹐地法天﹐天法道﹐道法自然。

衍義云﹕人謂王也。人法地之安靜﹐故無爲而天下功。

鈔《莊子�天道篇》之文也。云﹕天不產而萬物化﹐地不長而萬物育﹐帝王無爲而天下功。疏云﹕王者﹐同兩儀之含育﹐順四序以苑生﹐任萬物之自爲﹐故天下之功成矣。

道徳眞經衍義手妙卷之六竟

道徳眞經衍義手鈔卷之七

五峯淸安逸士王守正集

重爲輕根章第二十六

重爲輕根﹐靜爲躁君。

衍義云﹕龍蛇蟠屈沈靜﹐則變化升騰。虎豹威猛躁動﹐故遭射獵夭虧。

鈔《易下系辭》云﹕尺蠖之屈﹐以求信也。龍蛇之墊﹐以存身也。疏﹕尺蠖之虫初行必屈者﹐欲求在後之信也。言信必須屈﹐屈以求信﹐是相須也。龍蛇之墊以存身者﹐言靜以求動也。龍蛇初墊是靜也。以此存身﹐身存則變化飛騰可知矣。《莊子�庚桑楚》云﹕庚桑子曰﹕姓庚桑﹐名楚﹐老君之弟子。小子來﹐夫函車之獸﹐獸大如車。介而離山﹐則不免乎罔罟之患。其獸極大﹐口能含車﹐孤介離山﹐則不免羅网爲其患害。

是以君子終日行﹐不離輜重。𨿽有榮觀﹐燕處超然。

衍義云﹕榮如南榮之類﹐行以輕爲速﹐然不可以無輜重。

鈔《莊子�庚桑楚》之文。南榮趎蹴然正坐曰﹕若越之年者已長矣﹐將惡乎托業以及此言邪。庚桑子曰﹕今吾才小﹐不足以化子﹐子胡不南見老子。南榮趎羸糧﹐七日七夜至老子之所。此言求學以輕爲速﹐尙果七日之糧﹐𨿽有榮觀﹐豈容離輜重乎。

柰何萬乘之主﹐而以身輕天下。輕則失臣﹐躁則失君。

衍義云﹕人君爲萬乘之尊﹐處大寶之位。

鈔《孟子�梁惠王章句上》云﹕萬乘之國。注﹕乘﹐車數也。萬乘之國﹐天子畿內地方千里﹐出車萬乘。《易下系辭》云﹕聖人之大寶曰位。何以守位﹐曰﹕仁。何以聚人﹐曰﹕財。正義曰﹕言聖人大可寶愛者﹐在於位耳。位是有國之地﹐寶是有用之物﹐若以居盛位能廣濟無疆﹐故稱大寶也。

衍義云﹕坐招竄及﹐不得事君。

鈔《尙書�舜典》云﹕流遣之遠出。共工於幽州﹐少昊氏有不才子﹐天下謂之窮奇﹐卽共工也。爲堯水官。幽州在北方﹐卽幽郡之地﹐莊子說幽都。放放置也﹐放置之不得他適也。讙兜於崇山﹐昔帝鳩氏有不才子﹐天下謂之混沌﹐卽讙兜也。爲黨共工於南裔也。竄竄則驅逐禁錮之。三苗於三峗﹐縉雲氏有不才子﹐天下謂之饕餮﹐爲堯諸侯。封三苗之國﹐國在左洞庭﹐右彭蠡居豫章﹐近南嶽。三峗﹐山名。在西裔﹐卽秦州西羌地。殛極則拘囚困苦之。鯀於羽山。鯀乃禹王之父。治水無功。四人皆包藏凶惡﹐不遵堯化﹐故投諸四裔。

衍義云﹕君不密則失臣﹐臣不密則失身。

鈔《易系辭》云﹕君不密則失臣﹐臣不密則失身。幾事不密則害成﹐是以君子愼密而不出也。幾﹐謂幾微之事﹐當須愼密預防禍害。若不密漏泄﹐禍害交起﹐是害成也。

衍義云﹕《左傳》宣公九年﹐陳靈公與孔寧﹑儀行父通於夏姬。

鈔﹕義文已備﹐不復重錄。

衍義云﹕韓信破齊。義中全備﹐不復再錄。

善行章第二十七

善行﹐無轍迹。善言﹐無瑕謫。善計﹐不用籌算。善閉﹐無關鍵而不可開。善結﹐無繩約而不可解。

衍義云﹕猶莊子之所謂卮言。卮言者﹐酌中之言。

鈔﹕夫卮言者﹐《莊子�寓言篇》云﹕寓言十九﹐重言十七﹐卮言日出﹐和以天倪。因以蔓衍﹐所以窮年。不言則齊﹐齊與言不齊﹐言與齊不齊也﹐故曰無言。言無言﹐終身言﹐未嘗不言。﹐有自也而可﹐有自也而不可﹐有自也而然﹐有自也而不然。惡乎然﹐然於然。惡乎不然﹐不然於不然。惡乎可﹐可於可。惡乎不可﹐不可於不可。物固有所然﹐物固有所可﹐無物不然﹐無物不可。非卮言日出﹐和以天倪﹐孰得其久。夫欲發言﹐能合乎此﹐有何瑕謫之過乎。故曰﹕善言無瑕謫。

衍義云﹕莊子曰﹕一與言爲二﹐二與一爲三。自此以往﹐巧歷不能得﹐而況其幾乎。

鈔《莊子�齊物論》云﹕天下莫大於秋毫之末﹐而泰山爲小。莫壽乎殤子﹐而彭祖爲夭。天地與我並生﹐萬物與我爲一。旣已爲一矣﹐且得有言乎。旣已爲之一矣﹐且得無以言乎。一與言爲二﹐二與一爲三。自此已往﹐巧歷不能得﹐而況其凡乎。故自無適有已至於三﹐而況自有適有乎。無適焉﹐因是已。此貴於無所適﹐而復於一之初﹐與道同體﹐何假籌算乎。故曰﹕善計不用籌策也。

衍義云﹕九竅者﹐精神之門也。

鈔《莊子�智北遊篇》。莊子曰﹕夫昭昭生於冥冥﹐有倫生於無形﹐精神生於道﹐形本生於精﹐而萬物以形相生﹐故九竅者胎生﹐八竅者卵生。其來無迹﹐其生無涯﹐無門無房﹐四達之皇皇也。此言以不來爲來﹐以不往爲往﹐自然之性遊無進之塗者﹐放形骸於無進之間﹐寄精神於八方之表﹐是以出入無門戶﹐來往無邊際﹐故能宏達四方﹐大通萬物也。今衍義取爲精神之門﹐可謂善閉無關鍵而不可開。

是以聖人常善救人﹐故無棄人。常善救物﹐故無棄物。是謂襲明。

衍義云﹕至於瓦號梯牌﹐咸有所施﹐故曰常善救物。

鈔《莊子�智北道篇》。東郭子居東郭也。問於莊子曰﹕所謂道﹐惡乎在。莊子曰﹕無所不在。東郭曰﹕期而後可。欲令莊子指名所在。莊子曰﹕在螻蟻。曰﹕何其下耶。曰﹕在稊稗。曰﹕何其愈下耶。曰﹕在瓦甓。曰﹕何其愈甚耶。曰﹕在屎溺。東郭子不應。莊子曰﹕夫子之問也﹐故不及質。此言道𨿽淸髙﹐物無貴賤﹐皆遂其性而無棄之也。

衍義云﹕《淮南子》載公孫龍在趙之時。

鈔﹕此《淮南子鴻烈解道應訓篇》之文。義中已備﹐不復重序。大抵證解常善救人﹐故無棄人之義也。

故善人﹐不善人之師。不善人﹐善人之資。

衍義云﹕昔楚將子發好求有伎之士。

鈔《淮南子鴻烈解道應訓篇》之文。楚將子發﹐好求伎道之士。義中備載﹐不須重錄。大抵證解不善人﹐善人之資也。

不貴其師﹐不愛其資﹐𨿽知大迷﹐是謂要妙。

衍義云﹕尋其至理﹐出自天性﹐是曰獨化。

鈔﹕《莊子》形影因待者。《莊子�齊物論篇》郭象注云﹕若待蛇蚹蜩翼﹐則無特操之所由﹐未爲難識也。今以不識者﹐正由不待斯類而獨化故耳。今玄同逸士﹐取此以爲證者﹐以證其獨化出自天性﹐何在貴愛耶。

衍義云﹕伯樂不能禦駑駘爲騏驥。

鈔﹕伯樂者﹐姓孫﹐名陽﹐字伯樂。秦穆公時人。善治馬者也。駑駘者﹐鈍馬也。騏驥者﹐龍馬也。言伯樂𨿽能治馬﹐亦不能使鈍馬爲龍馬也。

衍義云﹕良匠不能伐樗櫟爲棟梁。

鈔﹕夫樗者﹐《莊子�逍遙進篇》云﹕惠子姓惠名施﹔莊子友人﹐亦雲門人。謂莊子曰﹕吾有大樹﹐人謂之樗。噢之則奧﹐惡木之類也。其大木擁腫而不中繩墨﹐其小枝卷曲而不中規矩﹐立之塗﹐匠者不顧。今子之言大而無用﹐眾所同去也。莊子曰﹕子獨不見貍狌乎﹐卑身而伏﹐以候傲者。伺傲慢野鼠而捕之。東西跳梁﹐不避髙下。中於機辟﹐死於罔罟。亦猶執持聖迹之人﹐矯情僞行﹐以要前利﹐不避危亡﹐後必有患也。今夫犛牛﹐其大若垂天之云。此能爲大矣﹐而不能執鼠。今子有大樹﹐患其無用﹐何不樹之於無何有之鄕﹐廣莫之野﹐彷徨乎無爲其側﹐逍遙乎寢臥其下。不夭斤斧﹐物無害者﹐無所可用﹐安所困苦哉。又引櫟者﹐《莊子�人間世》云﹕匠石之齊﹐至乎曲轅﹐謂曲道也。崔云道名。見櫟杜樹。其大蔽牛﹐絜約束也。之百圍﹐徑尺謂圍。其髙臨山﹐十仞七尺曰仞。而復有枝﹐其可以爲舟者旁﹟十數。觀者如市﹐匠伯不顧﹐遂行不輟。弟子厭觀之﹐走及匠石﹐曰﹕自吾執斧斤以隨夫子﹐未嘗見材如此其美也。先生不肯視﹐行不輟﹐何耶。曰﹕已矣﹐勿言之矣。散木也﹐以爲舟則沈﹐以爲棺槨則速腐﹐以爲門戶則液﹐津液脂槅不受斤斧者。以爲柱則蠹。是不材之木﹐無所可用﹐故能若是之壽。今取此以爲說者﹐言師資授受之道﹐若遇天性能者﹐可教而成材器也。若無天性﹐𨿽教不成﹐亦如伯樂不能禦駑駘爲騏驥﹐良村不能伐樗櫟爲棟梁者也。

衍義云﹕列子師老商氏﹐友伯髙子﹐而得風仙至內外進矣。

鈔《列子�黃帝篇》之文云﹕列子師老商氏﹐友伯髙子﹐進二子之道﹐乘風而歸。尹生聞之﹐從列子居﹐數月不省合。因間請蘄其術者﹐十反而十不告。尹生懟而請辭﹐列子又不問。尹生退數月﹐意不已﹐又往從之。列子曰﹕汝何去來之頻。尹生曰﹕曩章戴有請於子﹐子不我告﹐固有憾於子。今復脫然﹐是以又來。列子曰﹕曩吾以子爲達﹐今汝之鄙至此乎。姬將告汝所學於夫子者矣。自吾之事夫子友若人也﹐三年之後﹐心不敢念是非﹐口不敢言利害﹐始得夫子一盻而已。五年之後﹐心庚念是非﹐口更言利害﹐夫子始一解顏而笑。七年之後﹐從心之所念﹐庚無是非﹐從口之所言﹐庚無利害﹐夫子始一引吾並席而坐。九年之後﹐橫心之所念﹐橫口之所言﹐亦不知我之是非利害歟﹐亦不知彼之是非利害歟﹐亦不知夫子之爲我師﹐若人之爲我友﹐內外進矣。而後眼如耳﹐耳如鼻﹐鼻如口﹐無不同也。心凝形釋﹐骨肉都融﹐不覺形之所倚﹐足之所履﹐隨風東西﹐猶木葉幹殼﹐竟不知風乘我耶﹐我乘風耶。今汝居先生之門﹐曾未浹時﹐而懟憾再三﹐汝之片體將气所不受﹐汝之一節將地所不載。履虛乘風﹐其可幾乎。尹生甚作﹐屏息良久﹐不敢復言。若列子與老商氏﹐眞可謂師資相忘者也。今取此證解不貴其師﹑不愛其資之義也。

衍義云﹕孔子見太公任﹐然後辭其交遊﹐去其弟子。

鈔《莊子�山木篇》云﹕孔子圍於陳蔡之間﹐七日不火食。太公任往弔之曰﹕子幾死乎。曰﹕然。子惡死乎。曰﹕然。任曰﹕子嘗言不死之道。東海有鳥焉﹐其名曰意怠。其爲鳥也﹐翂翂翐翐﹐是舒遲不能髙飛之貌。而似無能﹐引援而飛﹐迫脇而棲﹐進不敢爲前﹐退不敢爲後﹐食不敢先嘗﹐必取其緒。是故其行列不斥﹐與羣俱也。而外人卒不得害﹐是以免於患。直木先伐﹐甘井先竭。子其意者飾知以驚愚﹐修身以明污﹐昭昭乎如揭日月而行﹐故不免也。昔吾聞之大成之人曰﹕自伐者無功﹐功成者隳﹐名成者虧。孰能去功與名而還與眾人。道流而不明居﹐徳行而不名處﹐純純常常﹐乃此於狂﹐削迹捐勢﹐不爲功名。是故無責於人﹐人亦無責焉。至人不聞﹐子何喜哉。孔子曰﹕善哉。辭其交遊﹐去其弟子﹐逃於大澤﹐衣裘褐﹐食橡栗﹐入獸不亂羣﹐入鳥不亂行﹐鳥獸不惡﹐而況人乎。

衍義云﹕七聖皆迷﹐無所問塗。

鈔《莊子�徐無鬼篇》之文。黃帝將見大隗乎具茨之山﹐方明爲禦﹐昌寓驂乘﹐張若﹑謵前馬﹐二人先馬導也。昆閽﹑滑骨稽後車﹐至於襄城之野﹐七聖皆迷﹐今汝州有襄城縣﹐在泰隗山南﹐卽黃帝訪道之所也。自黃帝已上至於滑稽﹐總有七聖也。注云﹕聖者﹐名也。名生而物迷矣。𨿽欲之乎﹐大隗其可得乎。無所問塗。適遇牧馬童子﹐問塗焉﹐童子得道人也。曰﹕若知具茨之山乎。曰﹕然。若知大隗之所在乎﹐曰﹕然。黃帝曰﹕異哉小童﹐非徒知具茨之山﹐又知大隗之所在。請問爲天下。小童曰﹕夫爲天下者﹐亦若此而已矣﹐又奚事焉。

知其雄章第二十八

知其榮﹐守其辱﹐爲天下谷。爲天下谷﹐常徳乃足﹐復歸於朴﹟1。

衍義云﹕艸木之蕃也爲榮。

鈔﹕艸木蕃﹐《周易》坤卦文言之辭云﹕天地變化﹐艸木蕃。天地閉﹐賢人隱。孔穎達正義云﹕此一節明六爻辭﹐天地變化謂二气交通﹐生養萬物﹐故艸木蕃滋。

朴散則爲器﹐聖人用之﹐則爲官長﹐故大制不割。

衍義云﹕子貢問夫子曰﹕賜也何如。子曰﹕女器也。

鈔《論語�公冶長第五》之文。子貢問曰﹕賜也何如。子曰﹕女器也。曰﹕何器也。曰﹕瑚璉也。器有用之成材﹐夏曰瑚﹐商曰璉﹐周曰簠簋﹐皆宗廟盛黍稷之器而飾以玉﹐器之貴重而華美者也。

將欲章第二十九

將欲取天下而爲之﹐吾見其不得已。

衍義云﹕舜避堯之子於南河之南﹐天下諸侯朝覲﹑訟獄﹑謳歌者﹐不之堯之子而之舜﹐非所謂力取天下也。

鈔《孟子�萬章章句上》之文。舜相堯二十有八載﹐非人之所能爲也﹐天也。堯崩﹐三年之喪畢。舜避堯之子於南河之南﹐天下諸侯朝覲者﹐不之堯之子而之舜。訟獄者﹐不之堯之子而之舜。謳歌者﹐不謳歌堯之子而之舜。故曰﹕天也。夫然後之中國而踐天子位焉。今取此爲證﹐言舜之爲君﹐天與之﹐民歸之﹐非力取而爲之也。

天下神器﹐不可爲也。爲者敗之﹐執者失之。

衍義云﹕神器者﹐大寶之位﹐是天地神明之器也。

鈔大寶之位﹐《易系辭》云﹕天地之大徳曰生。聖人之大寶曰位。何以守位﹐曰仁。此言天下之大﹐有神以主之﹐豈可以力而取之乎。𨿽得之﹐必失之﹐可不愼歟。

衍義云﹕《莊子》載天根遊於殷湯﹐至蓼水之上﹐適遭無名人而問焉﹐曰﹕請問爲天下。無名人曰﹕去﹐汝鄙人﹐何問之不豫也。

鈔﹕《莊子�應帝王篇》。天根姓名也遊於殷湯﹐至蓼水之上﹐適遭無名人而問焉。天根﹐無名﹐並爲姓字。寓言問答也。殷湯﹐殷山之陽。夢水在趙國界內。天根遨遊於山水之間﹐適遇無名人而問之﹐意在天下。無名又曰﹕汝遊於淡﹐合气於漠﹐順物自然而無私容﹐而天下治矣。

衍義云﹕七竅鑿而混沌死。

鈔《莊子�應帝王篇》之辭。載之已詳﹐不復重錄。

衍義云﹕鞭策威而馬力竭。

鈔《莊子�馬蹄篇》之辭。大道廢﹐章中已備﹐不復重錄。

是以聖人去甚﹐去奢﹐去泰。

衍義云﹕故仲尼不爲已甚。

鈔《孟子�離婁章句下》云﹕孟子曰﹕仲尼不爲已甚者。注楊氏曰﹕言聖人所爲本分之外不加毫末﹐非孟子眞知﹐孔子不能是以稱之。

衍義云﹕禮﹐與其奢也﹐寧儉。

鈔《論語�八佾第三》之辭。子曰﹕大哉問。禮﹐與其奢也﹐寧儉。喪﹐與其易也﹐寧戚。此孔子答林放魯人之言也。

衍義云﹕舜受堯之天下﹐而不以爲泰也。

鈔《孟子�滕文公章句下》。彭更孟子之弟子也。問曰﹕後車數十乘﹐從者數百人﹐以傳食於諸侯﹐不亦泰乎。孟子曰﹕非其道﹐則一簞食不可受於人。如其道﹐則舜受堯之天下﹐不以爲泰﹐子以爲泰乎。此言聖人於施爲之中有三者之過﹐必爲亡敗之禍。故皆去之﹐謙抑自居﹐沖虛自守﹐則與道合。眞必無過分之累矣。

道徳眞經衍義手妙卷之七竟

﹟1『知其榮』前疑缺一段文字。

道徳眞經衍義手鈔卷之八

五峯淸安逸士王守正集

以道佐人主章第三十

以道佐人主者﹐不以兵彊天下。其事好還。

衍義云﹕殺人之父者﹐人亦殺其父。殺人之兄者﹐人亦殺其兄。

鈔《孟子�盡心章句下》之文。孟子曰﹕吾今而後知殺人親之重也。殺人之父﹐人亦殺其父。殺人之兄﹐人亦殺其兄。然則非自殺之也﹐一間耳。注﹕一問者﹐我往彼來問一人耳。其實與自害其親無異也。

衍義云﹕出乎爾者﹐反乎爾者也。

鈔《孟子�梁惠王章句下》﹐鄒與魯哄﹐穆公問曰。﹐斗聲也。孟子對曰﹕凶年饑歲﹐君之民老弱轉乎溝壑﹐壯者散而之四方者﹐幾千人矣。而君之倉庫實﹐府庫充﹐有司莫以告﹐是上慢而殘下也。曾子曰﹕戒之戒之﹐出乎爾者﹐反乎爾者也。夫民今而後得反之也。君無尢焉。

衍義云﹕楚靈王﹐齊湣王﹑秦始皇﹑漢孝武﹐或以殺其身﹐或以禍其子孫。

鈔﹕楚靈王者﹐《春秋》昭公十三年﹐楚公子比﹑子幹公子黑肱﹑子晢公子﹑棄疾蔓成然﹑蔡﹑朝吳大夫。帥陳﹑蔡﹑不羹﹑許﹑葉之師﹐因四族之徒四族謂薳氏﹑許圍﹑蔡洧﹑蔓成然。以入楚。殺太子祿及公子罷敵﹐使觀從從師於乾溪﹐而遂告之﹐告其兵使畔楚。師及訾梁而潰。王聞羣公子之死也﹐自投於車下曰﹕人之愛其子也﹐亦如余乎。王曰﹕予殺人子多矣﹐能無及此乎。豈非天報我乎。右尹子革曰﹕請待於郊﹐以聽國人。王曰﹕眾怒不可犯也。曰﹕若入於大都而乞師於諸侯。王曰﹕皆畔矣。曰﹕若忘於諸侯﹐以聽大國之圖君也。王曰﹕大福不再﹐只取辱焉。然丹乃歸於楚。子革。王縊於芋尹申亥氏。靈王至共家而鎰死﹐此豈非殺其身而禍及其子孫乎。《通鑑》齊湣王三十一年﹐燕上將軍樂毅以秦﹑魏﹑韓﹑趙之師伐齊。毅曰﹕齊王伐功矜能﹐謀不逮下﹐廢黜賢良﹐信任諂諛﹐政令戾虐﹐百姓怨懟﹐其民必畔﹐齊可圖也。湣王出走莒。楚使淖齒將兵救齊。因爲齊相。齒欲與燕分齊地﹐乃執湣王而殺之。苟子曰﹕國者﹐天下之利勢也。得道以持之﹐則大安也﹐大榮也﹐積美之源也。不得道以持之﹐則大危也﹐大累也﹐有之不如無之。及其綦也﹐索爲匹夫﹐不可得也。齊湣﹑宋獻是也。此非無道﹐或以殺其身乎。秦始皇正立元年乙卯至二十六年庚辰﹐平諸侯﹐滅六國﹐自號始皇。三十七年秋七月﹐於沙丘平臺崩。胡亥立﹐稱二世。三年﹐丞相趙髙恐誅及其身﹐陰令咸陽令閻樂將史卒千餘人至望夷宮。閻樂前卽二世﹐數曰﹕足下驕恣﹐誅殺無道﹐天下共畔足下﹐足下其自爲計。樂麾其兵進。二世自殺。乃立子嬰爲秦王。髙祖元年冬十月﹐沛公至灞上。秦王子嬰素車﹑白馬﹐系頸以組﹐封皇帝璽﹑符節﹐降軹音只《字書》云﹕車輪之穿爲道道旁。羽引兵西屠咸陽﹐殺秦降王子嬰﹐燒秦宮室。子嬰立四十六日以至國亡身死﹐此豈非禍其子孫乎。漢武帝徵和二年四月﹐帝如甘泉。秋七月﹐皇太子據殺使者江充﹐白皇后發兵反。詔丞相屈犛討之。據罷走湖﹐皇后衛氏及據皆自殺。胡氏曰﹕武帝意廣欲多﹐窮兵黷武﹐大興土木﹐巡遊不休﹐民力旣殫﹐盜賊蜂起﹐而後大禍及其子孫﹐不亦宜乎。

師之所處﹐荊棘生焉。大軍之後﹐必有凶年。

衍義云﹕田荒石露﹐荊棘生焉。

鈔﹕田荒石露者﹐《莊子�漁父篇》云﹕官治其職﹐人憂其事﹐乃無所陵﹐故田荒石露﹐衣食不足﹐徵賦不屬﹐妻妾不和﹐長幼無序﹐庶人之憂也。此明大軍之後﹐農民失業﹐田土荒廢﹐荊棘亂生﹐必有凶年之兆也。

故善者果而已﹐不敢以取彊。果而勿矜﹐果而勿伐﹐果而勿驕﹐果而不得已﹐是果而勿彊。

衍義云﹕自聖人畫卦﹐弦木爲弧﹐剡木爲矢﹐弧矢之利﹐以威天下。

鈔《周易系辭下》之文。弦木爲弧﹐剡木爲矢﹐弧矢之利﹐以威天下﹐蓋取諸睽。睽者﹐乖也。物乖則爭端興﹐弧矢之用﹐所以威乖爭也。此聖人不得已而用之﹐以示其威﹐初非嗜殺人者也。

衍義云﹕庚桑子曰﹕原兵之所起與始有人俱。又曰﹕有此咽藥而死者﹐欲禁天下之醫﹐非也。至徵伐不可偃於天下﹐言善以道佐人主者﹐當守雌靜﹐不可以兵彊天下。若爲敵所侵﹐不得已而應之﹐故曰善用也。

鈔此皆《亢倉子�兵道篇》之文也。今取以爲證者﹐言兵𨿽不可廢﹐亦不可恃此﹐戒以兵彊於天下。

衍義云﹕《春秋》曰﹕殺敵爲果。

鈔﹕《春秋》宣公二年春﹐鄭公子歸生受命於楚﹐伐宋。宋華元帥樂莒司寇禦之。二月壬子﹐戰於大棘﹐宋師敗績﹐囚華元﹐囚以明其生獲。獲樂莒﹐及甲車四百六十乘﹐俘二百五十人﹐馘百人。宋大夫狂狡輅迎也鄭人﹐鄭人入於井﹐狂狡﹐宋大夫也。倒戟而出之﹐獲狂校。君子曰﹕失禮違命﹐宜其爲擒也。戎﹐昭果毅以聽之之謂禮。聽謂常存於耳﹐著於心﹐想聞其政令。殺敵爲果﹐致果爲毅。言易之﹐而反之﹐必爲戮矣。易之﹐戮也。將戰﹐華元殺羊食士﹐其禦羊斟不與。及戰﹐曰﹕疇昔前日也之羊﹐子爲政。今日之事﹐我爲政。與之鄭師﹐故敗。君子謂﹕羊斟非人也。以其私憾﹐敗國珍盡也。民﹐於是刑孰大焉。《詩》所謂人之無良者﹐《詩小雅》義﹐取不良之人相怨以亡也。其羊斟之謂乎。是知殺敵爲果﹐卽止敵也。事不得已而用兵﹐用以止敵﹐令不爲寇﹐故曰不敢以取彊。

衍義云﹕成湯勝夏而有暫徳之言。

鈔《商書�仲虺湯之左相。之誥》。成湯放桀於南巢﹐地名惟有慚徳。曰﹕予恐來世以臺爲口實。此言湯𨿽順天應人﹐然承堯舜禹授受之後﹐於心終有所不安﹐故愧其徳之不古﹐若又恐天下後世藉以爲口實也。

衍義云﹕歸亳而有臨淵之懼。

鈔《湯語》。王歸自克夏﹐至於亳﹐誕告萬方。亳﹐湯所都﹐在宋州谷熟縣。俾我一人輯和也寧爾邦家﹐玆朕未知獲戾於上下﹐栗栗危懼﹐若將墜隕也於深淵。天使我輯寧爾邦家﹐其付予之重﹐恐其不足以當之﹐未知已得罪於天地與否﹐驚恐憂畏若將墜於深淵。

衍義云﹕春秋時﹐吳嘗破越﹐而有輕楚之心。

鈔《春秋》義中已詳﹐不復重錄。

物壯則老﹐是謂不道﹐不道早已。

衍義云﹕道者﹐長於上古而不爲先。鈔《莊子�太宗師篇》之文。在太極之先而不爲髙﹐六極六合之下而不爲深﹐先天地生而不爲久﹐長於上古而不爲老﹐此言道無不在而所在皆無。有物混成章中載之已詳。

夫佳兵章第三十一

君子居則貴左﹐用兵則貴右。兵者不祥之器﹐非君子之器﹐不得已而用之﹐恬淡爲上。

衍義云﹕若夫蠻夷猾夏﹐寇賊姦宄。

鈔《舜典》之文。舜帝命臯陶曰﹕蠻夷猾亂也夏﹐寇劫人曰寇賊殺人曰賊姦在外曰姦宄在內曰宄﹐汝作士﹐理官也。五刑有服﹐五服三就。五流有宅﹐五宅三居。惟明克允。此舜命臯陶作士﹐蠻夷戎狄﹐猾亂中夏﹐害於良民﹐汝爲士理治之﹐必當致其明察﹐乃能使刑當其罪而人無不信服也。五服﹐服其罪也。三就﹐孔氏以爲大罪於原野﹐大夫於朝﹐士於市。五流﹐五等象刑之當宥者也。五宅三居者﹐流𨿽有五而宅之但爲三等之居﹐如列爵惟五分﹐土惟三也。不免用兵禦敵徵伐而已﹐故曰﹕有道君子不得已而用之也。

衍義云﹕克定禍亂﹐應敵爲用。得雋曰克﹐凶暴及人曰禍﹐反徳肆迷曰亂。

鈔﹕克定禍亂﹐乃齊太公姜子牙釣於磻溪﹐剖魚得玉璜﹐中有此書名曰《六韜》。一曰文韜﹐經邦立國不越天常。二曰武韜﹐克定禍亂威伏八方。三曰龍韜﹐燮理陰陽不逾時令。四曰虎韜﹐善用爪牙羣凶自挫。五曰豹韜﹐臂時戡難智在權機。六曰犬韜﹐探聽至微或成奇變。韜者﹐藏也。兵機權變不可輕以示人﹐故以韜藏隱晦爲義。

衍義云﹕非貪土地利財寶也。

鈔﹕漢宣帝時﹐韋賢爲丞相。元康中﹐匈奴遣兵擊漢﹐屯田軍師不能下。上與後將軍趙充國等議﹐欲因匈奴衰弱﹐出兵擊其右地﹐使不敢復擾西域。丞相上書諫曰﹕臣聞之救亂誅暴者﹐謂之義兵﹐兵義者王。敵加於己﹐不得已而起者﹐謂之應兵﹐兵應則勝。爭恨小故不忍忿怒者﹐謂之忿兵﹐兵忿則敗。利人土地貨寶者﹐謂之貪兵﹐兵貪則破。恃國之大﹐矜民之眾﹐欲見威於敵者﹐謂之驕兵﹐兵驕則滅。此五者﹐非但人事﹐是以玄同﹐取以爲證﹐以證其果﹐而不得已﹐是果而勿彊。上文與《文子�兵道篇》同。

衍義云﹕楚白公勝作亂﹐差使屈﹐市南宜僚弄丸而兩家之難解﹐孫叔敖甘寢秉羽而郢人投兵。

鈔《莊子�徐無鬼篇》之文。義中載之已詳﹐不復再錄。今取玄同以爲說者﹐言市南宜僚﹑孫叔敖皆以不道之道﹑不言之辯而兩家之難自解﹐可謂不戰而善勝﹐恬淡而爲上者也。

勝而不美而美之者﹐是樂殺人。夫樂殺人者﹐不可得志於天下。

衍義云﹕孟子所謂今夫天下之人牧﹐未有不嗜殺人者。

鈔《孟子�梁惠王章句上》。孟子見梁襄王襄王﹐惠王之子﹐名赫。出﹐語人曰﹕望之不似人君﹐就之而不見所畏焉。卒然問曰﹕天下惡乎定。對曰﹕定於一。孰能一之。王再問對曰﹕不嗜殺人者能一之。嗜﹐好也﹐甘也。今夫天下之人牧﹐未有不嗜殺人者也。如有不嗜殺人者﹐則天下之民皆引領而望之矣。誠如是也﹐民歸之﹐由水之就下﹐沛然誰能禦之。

衍義云﹕《列子》載趙襄子使新稚穆子攻翟﹐勝之。

鈔《莊子�說符篇》之文。義中載之已詳﹐不復重錄。

吉事尙左﹐凶事尙右﹐偏將軍處左﹐上將軍處右﹐言以喪禮處之。

鈔﹕尙左﹑尙右﹐此《禮記�檀弓篇》之文。義中已詳﹐不復重錄。今取此以爲說者﹐若有勇士戰勝而獲功﹐升爲上將軍﹐居右而主殺﹐故云戰勝則以喪禮處之﹐不足上也。

道常無名章第三十二

道常無名。朴﹐𨿽小﹐天下不敢臣。侯王若能守﹐萬物將自賓。

衍義云﹕世之材器﹐有明可以役其視﹐有聰可以役其聽﹐有勇可以役其力﹐有辯可以役其詞﹐此諸有名皆無爲之所役﹐惟道朴無名。

鈔《列子�仲尼篇》云﹕鄭之圃澤多賢﹐東裏多才。圃澤之役有伯丰子者﹐役猶弟子行過東裏﹐遇鄧析。鄧析顧其徒而笑曰﹕爲若舞舞弄彼來者爲而欲欺弄於伯丰奚若。其徒曰﹕所願知聞也。鄧析鄭之辯智之士。謂伯丰子曰﹕汝知養養之義乎。愛人養而不能自養者﹐犬豕之類也。養物而物我用者﹐人之力也。使汝之徒﹐食而飽﹐衣而息﹐執政之功也。長幼羣聚﹐而爲牢藉庖廚之物﹐奚異犬豕之類乎。伯丰子不應。伯丰子之徒者越次而進曰﹕大夫不聞齊魯之多機乎。有善治土木者﹐有善治金革者﹐有善治聲樂者﹐有善治書數者﹐有善治軍旅者﹐有善治宗廟者﹐羣才備也。而無相位者﹐無能相使者。而位之者無知﹐使之者無能﹐而知之與能﹐爲之使焉。執政者乃吾之所使﹐子奚矜焉。鄧析無以應﹐目其徒而退。此言有知有才有能爲無知無才無能者所使也。何足貴哉。是故懷抱道朴之人﹐不彰名譽﹐不顯才能﹐昏昏默默﹐逍遙於世﹐而無敢使之者。凡人見之者﹐不假言說﹐目擊而道存﹐自然賓服而從化矣。故經云﹕道常無名。朴𨿽小﹐天下不敢臣。侯王若能守﹐萬物將自賓。

衍義云﹕不假威武勸賞物﹐不知其然而自賓矣。

鈔《孟子�滕文公章句下》云﹕孟子答景春景姓春名﹐魏國人也。之辭。居天下之廣居﹐立天下之正位﹐行天下之大道。得志﹐與民由之。不得志﹐獨行其道。富貴不能淫﹐貧賤不能移﹐威武不能屈﹐此之謂大丈夫。此言侯王若能以道自守﹐萬物自知賓服﹐何用威武哉。

衍義云﹕塵垢�糠足以陶鑄堯舜。

鈔《莊子�逍遙遊篇》之文。云﹕大浸稽天而不溺﹐大旱金石流﹐土山焦而不熱。是其塵垢�糠將猶陶鑄堯舜者也﹐孰肯以物爲事。注﹕堯舜者﹐世事之名耳。爲名者非名也。故夫堯舜者﹐豈直堯舜而已哉。必有神人之實焉。今所稱堯舜者﹐徒名其塵垢�糠耳。

道徳眞經衍義手妙卷之八竟

道徳眞經衍義手鈔卷之九

五峯淸安逸士王守正集

知人者智章第三十三

知人者智﹐自知者明。

衍義云﹕若辯黑白。

鈔《莊子�外篇天運篇》。莊子曰﹕夫鵠又作鶴。不日浴而白﹐烏不日黔而黑。黑白之朴不足以爲辯。此言黑白得之自然。不在浴而白黔而黑也。

衍義云﹕智者﹐察人之邪正。

鈔《孟子》曰﹕存乎人者﹐莫良於眸子。眸子不能掩其惡。胸中正﹐則眸子瞭焉。胸中不正﹐則眸子盹焉。聽其言觀其眸子﹐人焉廈哉。人焉庾哉。庾。匿也。此言人之邪正﹐觀其眸子卽可見也。蓋人與物接之時﹐其神在目﹐故胸中正﹐則精神而明。不正﹐則神散而昏。以此察之﹐則人之邪正善惡﹐不可得而匿矣。故曰﹕知人者智﹐自知者明。

衍義云﹕如別妍醜。

鈔《九幽懺》第五卷

中云﹕報應因緣﹐如影逐形﹐譬如淨鏡照人﹐媸妍自別。善惡之業﹐理亦如然。

衍義云﹕而不能見其睫。

鈔《莊子�庚桑楚》之文。老子曰﹕向吾見若眉睫目毛也。之間。

衍義云﹕復以自知。

鈔《周易系辭》云﹕復以自知﹐言旣能反復求諸己﹐則自知得失也。

勝人者有力﹐自勝者彊。

衍義云﹕常勝之道。

鈔《列子�黃帝篇》之文。天下有常勝之道﹐有不常勝之道。常勝之道曰柔﹐不常勝之道曰彊。二者亦知亦當作易。而人未之知。故上古之言﹕彊先不己若者﹐柔先出於己者。先不己若者﹐至於若己﹐則殆矣。

衍義云﹕羿善射﹐奡蕩舟﹐皆以力勝人者也。

鈔《論語�憲問第十四》。南宮適問於孔子曰﹕卽南容也。羿善射﹐奡蕩舟﹐俱不得其死焉。羿是有窮氏之國君也﹐最善於射﹐篡夏后太康之位而自立﹐其臣寒泥又殺羿而代之。《春秋傳》言奡乃澆浞之子也﹐力能陸地行舟﹐後爲夏后少康所殺。羿與奡﹐皆古之多力彊暴之人﹐終不得其死。二人恃其有力不特不能勝人﹐又不能自勝﹐此老氏之所戒人也。

衍義云﹕衽金革﹐死而不厭﹐北方之彊也。

鈔《中庸》第十章

。衽金革﹐死而不厭﹐北方之彊也。衽﹐席也﹐籍也。金戈﹐兵之屬。革﹐甲冑之屬。北方風气剛勁﹐故以果敢之力勝人爲彊﹐彊者之事也。

衍義云﹕夫子所謂和而不流﹐中立而不倚﹐彊哉矯。

鈔《中庸》第十章

云﹕君子和而不流﹐彊哉矯。彊貌《詩》曰﹕矯矯武夫是也。倚﹐偏著也。此則所謂中庸之不可能者﹐非有以自勝﹐其人欲之私﹐不能擇而守也。君子之彊孰大﹐於是夫子以是告子路﹐所以抑其血气之剛﹐而進之以徳義之勇也。

知足者富﹐彊行者有志。

衍義云﹕莊子曰﹕曾子居衛﹐縕袍無表。

鈔《莊子�讓王篇》之文。曾子居衛﹐縕袍謂麻組爲絮﹐語云衣敝縕袍也。無表﹐顏色種嗆種嗆剝雜也。手足胼胝。以麻縕袍絮﹐復無表裏﹐種嗆剝雜﹐每自力作﹐故生胼胝。三日不舉火﹐十年不制衣﹐正冠而纓絕﹐捉矜而肘見﹐納履而踵決。根後決也。曳縱而歌商頌﹐聲滿天地﹐若出金石。天子不得臣﹐諸侯不得友。歌商頌響韻葉﹐宮商察其辭理﹐雅符天地聲气淸虛。又諧金石﹐風調髙素﹐超絕人倫﹐故不與天子爲臣﹐不與諸侯爲友也。

衍義云﹕孔子謂顏回曰﹕回來家貧居卑﹐胡不仕乎。

鈔《莊子�讓王篇》之辭。義中已詳﹐不復重錄。

不失其所者久﹐死而不亡者壽。

衍義云﹕恆久也。象稱﹕君子以立不易方﹐不失其所也。

鈔《周易怛卦眾辭》眾曰﹕恆者﹐久也。剛上而柔下。剛尊柔卑得其柔也。象曰﹕雷風恆﹐君子以立不易方。君子立身﹐得其恆久之道﹐不攺易其方﹐方猶道也。

衍義云﹕列子之不化。鈔《列子�天瑞篇》弟子告列子之辭。其言曰﹕有生不生﹐有化不化。不因物生﹐不爲物化﹐故能生於眾生﹐化於羣化者也。不生者能生生﹐不化者能化化﹐生者不能不生﹐化者不能不化。

衍義云﹕莊子之不死。

鈔﹕《莊子�大宗師篇》云﹕已外生矣﹐而後能朝徹。朝徹﹐而後能見獨。見獨﹐而後能無古今。無古今﹐而後能不死不生。夫能同然不崇朝而遠徹﹐忘先後之遠接﹐斯見獨者也。

衍義云﹕釋氏之不滅。

鈔《傳燈錄》。惠能大師對內侍薛簡云﹕我說不生不滅者﹐本自無生﹐今亦無滅﹐昭然此處契長生矣。此言人生天地間﹐若安其素分﹐委任天和﹐乘化而來﹐任化而往﹐是則君子察人所履之行﹐則知壽夭﹐況於修至道餐元和﹐而不能長生乎。

衍義云﹕夫身如蜩甲她蛻﹐寓之而已矣。

鈔《莊子�齊物篇》之辭。罔兩問於影。影曰﹕吾待蛇蚹蛇腹下齬齟不可以行者也。蜩翼耶。若待蛇蚹蜩翼﹐則無特操之所由﹐則尋責無極﹐卒至於無待﹐而不獨化於玄冥矣。

大道泛兮章第三十四

大道泛兮﹐其可左右。

衍義云﹕夫道至髙無上﹐至深無下。

鈔《文子�符言篇》云﹕老子曰﹕夫道至髙無上﹐至深無下。上乎無上﹐下乎無下﹐能髙能深﹐能上能下。平乎準﹐直乎繩﹐非衡而平﹐無所不夷﹐非繩而直﹐無處不正。圓乎規﹐方乎矩﹐非圓能圓而無圓﹐非方能方而無方。包裹天地而無表裏﹐其大無外﹐其細無內。洞同覆蓋而無所礙﹐大圓無涯﹐大通無滯。是故體道者不怒不喜﹐其坐無慮﹐寢而不夢﹐是故玄同。取以爲證﹐以道大無方泛兮﹐其可左右也。

衍義云﹕大道無乎不在﹐或左或右﹐皆逢其原。

鈔《孟子�離婁章句下》。孟子曰﹕君子深造之以道﹐欲其自得之。自得之﹐則居之安。居之安﹐則資之深。資之深﹐則取之左右逢其原。故君子欲其自得之也。此體道之士﹐反求諸己﹐而自得之也。

萬物侍之以生而不辭﹐功成不名有。

衍義云﹕無母何恃。

鈔《毛詩�小雅蓼莪篇》之文。無父何怙﹐無母何恃﹐出則銜卹﹐入則靡至。此言萬物恃道以生﹐亦猶人之恃母而生成也。

愛養萬物而不爲主﹐常無欲﹐可名於小。萬物歸之不爲主﹐可名於大。

衍義云﹕復小而辯於物。

鈔《周易系辭第八》之文。云﹕復小而辯於物。此言復卦於初細微小之時﹐卽能辯物之吉凶﹐不遠速復也。

執大象章第三十五

執大象﹐天下往。往而不害﹐安平泰。

衍義云﹕舜有膻行﹐百姓悅之。三徙成都﹐至鄧之墟﹐來之者十萬家。

鈔《莊子�徐無鬼篇》之文。義中已備﹐不復再錄。

衍義云﹕大王居邠﹐狄人侵之﹐邑於岐山之下居焉﹐從之者如歸市。

鈔《孟子�梁惠王章句下》。滕文公問﹕齊人將築薛﹐吾甚恐﹐如之何則可。孟子對滕君之辭﹐義中已詳﹐不復重錄。

衍義云﹕國安民丰﹐欣樂太平。

鈔《靈寶無量度人經》上卷之文。齊同慈愛﹐異骨成親﹐國安民丰﹐欣樂太平。此言有道之君﹐民皆歸之﹐而無害舉﹐皆欣欣然﹐各得安平之樂也。

衍義云﹕平則無險陂之患。

鈔《易系辭》之文。易曰﹕無平不陂﹐陂者傾也。

樂與餌﹐過客止。

衍義云﹕《莊子》載北門成問於黃帝曰﹕帝張咸池之樂於洞庭之野。

鈔《莊子�天運篇》之辭。姓北門﹐名成﹐黃帝臣也。欲明至樂之道﹐故寄此二人更相發起也。咸池﹐樂名。張﹐施也。咸是和也。洞庭之野﹐天地之間﹐非大湖之洞庭也。怠﹐退怠也。卒﹐終也。復﹐重也。惑﹐暗也。不悟至樂。初聞之時﹐懼然驚悚。再聞其聲﹐稍悟音旨﹐故懼心退怠。最後聞之﹐知至樂。與二儀合徳﹐視聽不見﹐故心無分別﹐有同暗惑者也。蕩蕩平易而無偏﹐默默而無知﹐茫然坐忘﹐物我俱喪﹐乃不自得﹐坐忘之謂也。

衍義云﹕齊人饑﹐黔敖爲食於路﹐以待餓者而食之。有餓者蒙袂袖也輯和也屨﹐貿貿交易之貌然來﹐黔敖左奉食右執飲曰﹕嗟來食﹐揚其眉而視之﹐曰﹕予惟不食嗟來之食﹐以至於斯也﹐終不食而死。

鈔《孟子�告子章句上》云﹕孟子曰﹕一簞食﹐一豆羹﹐得之則生﹐弗得則死﹐嘑爾而與之﹐行道之人弗受。蹴爾而與之﹐乞人不屑也。朱晦庵注﹐豆﹐木器也。嘑咄﹐啐之貌。行道之人﹐路中凡人也。蹴﹐踐踏也。乞人﹐乞丐之人也。不屑﹐不以爲潔也。言𨿽饑餓之急﹐而猶惡無禮﹐有寧死而不食者﹐是其羞惡之本心﹐欲惡有甚於生死者﹐人皆有之也。言此與不受嗟來之食﹐其義頗同﹐故引此以爲證者﹐謂饑餓之爲人害深矣﹐見食而不食﹐寧就死而不悔﹐是惡禮之不足而不食也﹐是則過客﹐亦有不爲餌止者矣。

衍義云﹕莊子曰﹕仁義﹐先王之蘧廬也﹐止可一宿而不可久處。

鈔《莊子�天運篇》云﹕蘧廬﹐逆旅傳捨也。不可久停。以仁博愛﹐以義裁非﹐何異假借塗路﹐寄托止宿耶。不可以久交﹐體道化人﹐人歸於道﹐淡然長久﹐豈可散乎。

道之出口﹐澹乎其無味。視之不足見﹐聽之不足聞﹐用之不可旣。

衍義云﹕列子曰﹕形之所形者實矣。而形形者未常有。

鈔《列子�天瑞篇》之文。義中已備﹐不復重錄。此言無爲之用與道合﹐眞豈有盡耶。

將欲歙之章第三十六

將欲歙之﹐必固張之。將欲弱之﹐必固彊之。將欲廢之﹐必固興之。將欲奪之﹐必固與之。是謂微明。

衍義云﹕聖人之玄奧﹐莫妙於權實。

鈔唐杜天師義曰﹕聖人設教﹐分權實二門﹐上士利根﹐了通實教。中下之士﹐須示權門。權門變通﹐其法甚廣﹐依經所判﹐略具四門。第一將欲歙之﹐必固張之者﹐攝其心也。第二將欲弱之﹐必固彊之者﹐攝其性也。第三將欲廢之﹐必固興之者﹐攝其欲也。第四將欲奪之﹐必固與之者﹐攝其貪也。夫心廉則道契﹐心侈則過生﹐因侈獲過﹐自思復其廉矣。此歙斂其心之權也。性弱則徳全﹐性彊則禍起﹐因彊起禍﹐自思復其弱矣。此伏性挫彊之權也。寡欲則行淸﹐多欲則神濁﹐欲深濁極﹐自思復其淸矣。此廢欲淸神之權也。不貪則儉約﹐極貪則殃身﹐因貪獲殃﹐自思復其儉矣。此修儉奪貪之權也。皆先極其侈心﹐使自困於貪欲﹐然後反性修道也。乍聞者以爲非無爲自化之旨﹐然性有利鈍之別﹐悟有漸頓之殊﹐頓悟者不假於從權﹐漸化者須資於善誘﹐乃有權實之別。爾權道教人合歸於大義﹐故雲貴於合義也。

小人輕弄權﹐道因以詐欺﹐故不可以輕示於非道之人耳。《論語》云﹕可與立﹐未可與權﹐言用權之難也。

衍義云﹕此聖人所以履霜﹐而知堅冰之至。

鈔《周易坤卦》之辭。初六﹕履霜﹐堅冰至。此言初六陰气之微﹐似若初寒之始﹐但履踐其霜微而積漸﹐故堅冰乃至。所謂陰道初𨿽柔順﹐漸漸積著﹐乃至堅剛。

衍義云﹕勾踐欲獘吳﹐而勸之伐齊。

鈔《史記》云﹕孔子在衛﹐聞齊國田常欲爲亂﹐告諸弟子曰﹕吾不忍父母之邦而受敵。今吾欲屈節於田常以救魯﹐誰爲使。子貢請使。夫子許之。遂如齊﹐說田常請緩師﹐吾請救於吳﹐今救魯而伐齊﹐子因以兵迎之。田常許諾。子貢遂南說吳王名存亡魯﹐實困彊齊﹐救魯伐齊﹐威加晉國﹐諸侯必相率而朝﹐霸業盛矣。吳王乃遣子貢之越。子貢曰﹕今者吳說吾王以救魯伐齊﹐其志欲之而心畏越。勾踐頓首曰﹕孤常不料力﹐而與吳難﹐受困會稽﹐痛於骨髓﹐日夜焦唇乾舌﹐徒欲與吳王接踵而死﹐孤之願也。今大夫幸告以利害。子貢曰﹕吳王爲人猛暴﹐羣臣不堪﹐國家疲獘﹐此則報吳王之時也。越王勾踐使大夫文種頓首言於吳王曰﹕越悉境內之士三千人以事吳。吳王乃受越王卒﹐謝畱勾踐﹐遂自發國內之兵以伐齊﹐敗之。子貢遂北見晉君。今承其獘﹐吳晉遂遇於黃池。越王襲吳之國。吳王歸﹐與越戰﹐滅焉。孔子曰﹕夫其亂齊存魯﹐吾之始願﹐若能彊晉以獘吳﹐使吳亡而越霸者﹐賜之說也。美言傷信愼言哉。

衍義云﹕齊桓公好味﹐而易牙烹其子而餌之。虞君好寶﹐而晉獻公以璧馬釣之。胡王好音﹐而秦穆公以女樂誘之。

鈔《淮南子�主術訓》之文也。《鴻烈解》曰﹕齊桓公好味﹐而易牙烹其子而餌之者。按《史記�齊世家》云﹕初﹐齊桓公之夫人三皆無子。好內﹐多內寵﹐如夫人者六人﹐長衛姬﹐生無虧。少衛姬﹐生惠公元。鄭姬﹐生孝公昭。葛嬴﹐生昭公潘。密姬﹐生懿公商人。宋華子﹐賈逵曰﹕宋華氏之女﹐子姓。生公子雍。雍丞有寵於恭姬﹐《周禮》掌食之官﹐有內雍﹑外雍﹐此人爲雍官名丞﹐易牙也。因宦者豎刁以厚獻於桓公﹐亦有寵。桓公許之。易牙旣有寵於公﹐爲長衛姬請立無虧。管仲病﹐桓公問曰﹕羣臣誰可相者。管仲曰﹕知臣莫如君。公曰﹕易牙何如。對曰﹕殺子以適君﹐非人情﹐不可。公曰﹕開方何如﹐對曰﹕倍親以適君﹐非人情﹐難近。衛公子開方﹐去其千乘之太子﹐而臣事君也。公子豎刁何如。對曰﹕自宮以適君﹐非人情﹐難親。管仲死。而桓公不用管仲言﹐卒近用三子。三子專權﹐此謂易牙烹其子而要桓公也。虞君好寶﹐而晉獻公以璧馬釣之者﹐按《春秋》僖公二年云﹕晉苟息請以屈產之乘與垂棘之璧﹐假道於虞﹐以伐虢。荀息﹐荀叔也。屈地生良

馬﹐垂棘出美玉﹐故以爲名。四馬曰乘。自晉適虢﹐途出於虞﹐故假道。公曰﹕是吾寶也。對曰﹕若得道於虞﹐猶外府長。公曰﹕宮之奇存焉。宮之奇﹐虞忠臣也。對曰﹐宮之奇之爲人也﹐懦而不能彊諫。且少長於君﹐君暱之﹐𨿽諫﹐將不聽。乃使苟息假道於虞曰。虞君許之﹐且請先伐虢。喜以厚賂而欲求媚。宮之奇諫﹐不聽。遂起軍滅下陽。五年﹐晉侯復假道於虞以伐虢。宮之奇諫公﹕虞虢之表也﹐虢亡﹐虞必從之。晉不可啟﹐寇不可玩﹐一之謂甚﹐豈可再乎。諺所謂輔車相依﹐唇亡齒寒者﹐其虞虢之謂也。虞公弗聽。冬十二月丙子朔﹐晉滅虢﹐虢公醜奔京師。師還﹐館於虞﹐遂襲虞﹐滅之。執虞公及其大夫並伯﹐以勝秦穆姬。秦穆公姬﹐獻公女也。送女曰媵﹐以屈辱之。此謂晉獻公以璧馬而釣虞君也。胡王好音﹐而秦穆公以女樂誘之者﹐按《史記�秦本紀》云﹕秦穆公三十四年﹐戎王使由余於秦。由余﹐其先晉人也﹐亡入戎﹐能晉言。聞繆公賢﹐故使由余觀秦。於是繆公退而問內史廖曰﹕弧聞鄰國有聖人﹐敵國之憂也。今由余賢﹐寡人之害﹐將柰之何。內史廖曰﹕戎王處羣匿﹐未聞中國之聲﹐君試遺其女樂﹐以奪其志﹐爲由余請﹐以疏其間﹐畱而莫遣﹐以失其期。戎王怪之﹐必疑由余。君臣有間﹐乃可虜也。且戎王好樂﹐必怠於政。繆公曰﹕善。因與由余曲席而坐﹐傳器而食﹐問其地形與其兵勢盡察﹐而後令內史廖以女樂二八遺戎王。戎王受而說之﹐終年不還。於是秦乃歸由余。遂諫﹐不聽。繆公又數使人間要由余﹐由余遂去降。秦繆公以客禮禮之﹐問伐戎之形。三十七年﹐秦用由余謀伐戎王﹐益國十二﹐開地千里﹐遂霸西戎。此謂秦穆公以女樂誘胡王也。故玄同引此以明歙張與奪之權也若此。

衍義云﹕莊子稱徐無鬼見魏武侯﹐先相狗馬﹐然後勞君之神形﹐而結以政治﹐斯乃知者歙張之權也。

鈔《莊子�徐無鬼篇》之文。云徐無鬼姓徐字無鬼﹐魏之隱士也。因女商見魏武侯﹐女商﹐姓女名商﹐魏之幸臣也。武侯。文侯之子﹐畢萬八世孫也。武侯勞之曰﹕先生病矣。苦於山林之勞﹐故乃肯見於寡人。徐無鬼曰﹕我則勞於君﹐君有何勞於我。君將盈嗜欲﹐長好惡﹐則性命之情病焉。君將黜嗜欲﹐緊好惡﹐則耳目病矣。我則勞君﹐君有何勞於我。武侯超然不對。少焉﹐徐無鬼曰﹕嘗語君﹐吾相狗也。下之質執飽而已﹐是貍徳也。中之質若視日﹐上之質若亡其一。吾相狗﹐又不若吾相馬也。吾相馬﹐直者中繩﹐曲者中鉤﹐方者中矩﹐圓者中規﹐是國馬也﹐而未若天下馬也。天下馬有成材﹐若卹驚悚。若失﹐若喪其一﹐若是者﹐超軼。絕塵﹐不知其所。武侯大悅而笑。徐無鬼出﹐女商曰﹕先生獨何以說吾君乎。5p所以說吾君者﹐橫說之則以詩書禮樂﹐從說之則以金版六弢﹐金版六韜﹐《周書》篇名也。又云文武虎豹龍犬﹐是謂呂望六韜也。奉事而大有功者不可爲數﹐而吾君未嘗啟齒。今先生何以說吾君﹐使吾君悅若此乎。徐無鬼曰﹕吾直告之吾相狗馬耳。女商曰﹕若是乎。曰﹕子不聞夫越之流人乎。去國數日﹐見其所知而喜。去國旬月﹐見所嘗見於國中者喜。及期年也﹐見似人者而喜矣。不亦去人滋久﹐思人之滋深乎。夫逃虛空者﹐藜藋柱乎之徑﹐踉位其空﹐聞其足音跫然而喜矣﹐又況乎昆弟親戚之聲欬其側者乎。久矣夫﹐莫以眞人之言聲欬吾君之側乎。言此者以武侯素好犬馬﹐凡欲規諫﹐必先投其機﹐然後以正理言之則必喜矣。此亦歙張與奪之權也。故玄同取以爲說云。

柔弱勝剛彊﹐魚不可脫於淵﹐國之利器﹐不可以示人。

衍義云﹕猶魚之不可脫於淵﹐魚脫於淵則獲。

鈔《莊子�庚桑楚篇》云﹕函車之獸﹐介而離山﹐則不免於罔罟之患。吞舟之魚﹐碭而失水﹐則蟻能苦之。故鳥獸不厭髙﹐魚鱉不厭深﹐其斯之謂歟。

衍義云﹕此之謂獨化。

鈔《莊子�在宥篇》云﹕獨有之人﹐是之謂至貴。此言獨有之人﹐蒼生樂推﹐百姓荷戴﹐以斯爲主﹐不謂至尊至貴也。《大宗師篇》云﹕朝徹而後能見獨﹐見獨而後能無古今﹐任造物之日新﹐隨變化而俱往﹐不爲物境所遷﹐故云獨化。

衍義云﹕《易》曰﹕巽以行權。

鈔《易系辭》曰﹕巽以行權者﹐順也。言能順時合宜﹐故可以行權也。若不順時制變﹐不可以行權也。

衍義云﹕於魚得計。

鈔《莊子�徐無鬼篇》之文。云﹕是以神人惡眾至﹐眾至則不比﹐不比則不利也。故無所甚親﹐無所甚疏﹐抱徳煬和﹐以順天下﹐此謂眞人。於蟻棄知﹐於魚得計﹐於羊棄意。疏﹕不慕羊肉之人﹐故蟻棄知也。不爲膻行教物﹐故於羊棄意也。旣遣仁義合乎至道﹐不傷濡沬相忘於江湖﹐故於魚得計﹐此斥虞舜膻行故給斯言也。

道徳眞經衍義手鈔卷之九竟

道徳眞經衍義手鈔卷之十

五峯淸安逸士王守正集

道常無爲章第三十七

道常無爲﹐而無不爲。

衍義云﹕道以無爲爲常。

鈔《莊子�天地篇》之辭。故曰﹕古之畜天下者﹐無欲而天下足﹐無爲而萬物化。又云﹕無爲爲之之謂天﹐無爲言之之謂徳。

衍義云﹕天下之善人少﹐而不善人多。

鈔《莊子�胠篋篇》之辭。此乃盜跖答其徒之言。由是觀之﹐善人不得聖人之道不立﹐跖不得聖人之道不行。天下之善人少﹐而不善人多﹐則聖人之利天下也少﹐而害天下也多。

上徳不徳章第三十八

上徳不徳﹐是以有徳。下徳不失徳﹐是以無徳。

衍義云﹕支離所爲﹐百姓日用而不知。

鈔﹕支離所爲者﹐謂其徳支折離散﹐不彰其用﹐不顯其名之義也。《莊子�人間世篇》云﹕支離疏者﹐頤隱於臍﹐肩髙於項﹐會撮謂頭髮也指天﹐五管在上﹐五管﹐五臟也。兩髀爲脇。挫鍼治繲﹐縫衣洗院﹐足以糊口﹐鼓策揲蓍也。播精﹐足以食十人。上微武士﹐則支離攘臂於其間。上有大役﹐則支離以有常疾不受工。上與病者粟﹐則受三鍾六石四斗曰鍾。與十束薪。夫支離其形者﹐猶足養其身﹐終其天年﹐何況支離其徳者乎。若能保其常名者﹐如此﹐百姓日用而不知者。《易系辭》云﹕一陰一陽之謂道。繼之者善也。成之者性也。仁者見之謂之仁﹐智者見之謂之智﹐百姓日用而不知﹐故君子之道鮮矣。此言上徳不以徳爲徳﹐故百姓日用而不知也。

上禮爲之﹐而莫之應﹐則攘臂而仍之。

衍義云﹕禮者﹐履也﹐謂可履而行之也。辯上下定貴賤。

鈔辯上下者﹐《易履卦大象》曰﹕上天下澤﹐履。君子以辯上下﹐定民志者是也。

衍義云﹕玉帛交馳﹐威儀相答。

鈔《魯語�陽貨篇》云﹕孔子曰﹕禮云禮云﹐玉帛云乎哉。樂云樂云﹐鍾鼓云乎哉。《禮記�中庸》曰﹕禮儀三百﹐威儀三千﹐一言以蔽之﹐曰毋不敬。夫禮主於敬﹐樂主於和﹐有威可畏謂之威﹐有儀可法謂之儀。夫玉帛者﹐禮之物﹐以表其意者也。鍾鼓者﹐樂之器﹐以導其和者也。是知言敬中和者﹐禮樂之本也。鍾鼓者﹐禮樂之末也。故曰﹕玉帛交馳﹐威儀相答﹐擎跽曲拳﹐進退顧揖﹐此禮之文也。故云﹕末焉﹐其或交馳相答而莫之應﹐則至攘臂而仍之也。

衍義云﹕擊跽曲拳。

鈔《莊子�人間世篇》之文。顏回曰﹕擊跽曲拳者﹐人臣之禮也。擎﹐叉手也。跽﹐跪膝也。曲拳﹐折腰也。

衍義云﹕莊子曰﹕大禮與天地同節。又曰﹕以禮爲翼者。

鈔《禮記�樂記篇》之文。云﹕大樂與天地同和﹐大禮與天地同節。和故百物不傷﹐節則祀天祭地。明則有禮樂﹐暗則有鬼神。又曰﹕以禮爲翼者﹐所以行於世也者﹐此《莊子�大宗師篇》之文也。旣云大禮與天地同節﹐又以此爲翼而行於世﹐則惡有攘臂之亂哉。

衍義云﹕來而不往非禮也。往而不來亦非禮也。

鈔《禮記篇》之文。此言禮以辯上下別親疏。攘者﹐攘除衣袂以出臂﹐而相仍引﹐施報之禮。行於彼而彼不應﹐則怒而相仍引也。

衍義云﹕一言之不讎﹐一拜之不中﹐兩國爲暴骨﹐則攘臂而仍之。

鈔《春秋》﹕宣公十二年﹐楚文公又使求成於晉﹐晉人許之。楚子曰﹕非爾所知也。武王克商﹐作頌曰﹕綏萬邦屢丰年。夫武以禁暴戢兵﹐保大定功﹐安民和眾﹐丰財者也。故使子孫無忘其章。今我使二國暴骨暴矣。今我一戰而使晉楚之民暴骨於野﹐是不能禁暴矣。

衍義云﹕春秋時﹐楚宣王朝諸侯﹐義中備載。又云﹕至徳之世﹐實而不知以爲忠。

鈔《莊子�天地篇》之辭。至徳之世﹐不尙賢﹐不使能。上如標枝﹐民如野鹿。端正而不知以爲義﹐相愛而不知以爲仁﹐實而不知以爲忠﹐當而不知以爲信﹐蠢動而相使﹐不以爲賜。

是以大丈夫處其厚﹐不處其薄。居其實﹐不居其華。故去彼取此。

衍義云﹕此晉宋之士所以蕩而忘及﹐以至國破身亡而不自知也。

鈔﹕晉司馬昭之時三年﹐樵郡嵇康﹐文辭壯麗﹐好言莊老﹐而尙奇任俠﹐與陳畱阮籍﹑兄子阮咸﹑河內山濤﹑河南向秀﹑瑯琊王戎﹑沛人劉伶特相友善﹐號竹林七賢﹐皆崇尙虛無﹐輕蔑禮法﹐縱酒昏酣﹐遺落世事。鍾會方有寵於司馬昭﹐聞嵇康名而造之。

康箕踞而鍛﹐不爲之禮。會將去。嵇康曰﹕何所聞而來﹐何所見而去。鍾會曰﹕聞所聞而來﹐見所見而去。遂深銜之。山濤爲吏部郎﹐舉嵇康自代。與濤書曰﹕自說不堪流俗而非薄湯武。司馬昭聞而怒之。康與東平呂安親善﹐鍾會因譖安﹑康有盛名而言論放蕩﹐害時亂教﹐宜因此除之。遂殺安及康。舉此爲證﹐正所謂蕩而忘反﹐以至國破身亡﹐正謂此也。《南史�宋紀》謝靈運﹐陳郡陽夏人。祕書郎謝瑛之子。出爲永嘉太守。郡有名山水﹐靈運素所愛好﹐出守旣不得志﹐遂肆意遊遨﹐偏歷諸縣﹐動踰旬朔。理人聽訟﹐不復關懷。所至輒爲詩詠﹐以致其意。在郡一周﹐稱疾去職﹐遂移疾會稽﹐修營舊業﹐傍山帶江﹐盡幽居之美。與隱士王弘之﹑紮淳之等放蕩爲娛﹐有終焉之志。自始寧南山伐木開徑﹐至臨海從者數百。臨海太守王珠驚駭﹐謂爲山賊。論曰﹕謝氏自晉以降﹐雅道相傳﹐景恆﹑景仁以徳素傳美﹐景懋﹑景先以節美流譽。方明行已之度﹐玄暉藻續之奇﹐各擅一時﹐可謂徳門者矣。靈運才名江左﹐獨振而猖獗不已﹐自致覆亡。人各有能﹐玆言乃信﹐惜乎。

昔之得一章第三十九

昔之得一者﹐天得一﹐以淸。地得一﹐以寧。神得一﹐以靈。谷得一﹐以盈。萬物得一﹐以生。侯王得一﹐以爲天下正。

衍義云﹕舉本經云﹕道生一於物爲精﹐元气也。元气爲道之子。

鈔﹕一者乃道之子﹐沖和之妙气也。作陰陽之本﹐爲萬物之母﹐古今不二﹐終始無窮。一之爲言﹐其大矣哉。一者﹐元气也。能陰能陽﹐而不屬於陰陽﹐升玉京金闕﹐而不爲淸。處瓦甓茅薜﹐而不爲濁。乾元以之而資始﹐坤元以之而資生﹐制禦有爲則眞宰出焉。

衍義云﹕謂之眞君﹐制禦形軀﹐謂之眞宰。鈔《莊子�齊物論》之文。非彼無我﹐非我無所取。是亦近矣﹐而不其所爲使。若有眞宰﹐而特不得其朕。如是皆有臣妾乎。其臣妾不足以相治乎。其遞相爲君臣乎。其有眞君存焉。如求得其情與不得﹐無益損乎其眞也。

衍義云﹕侯王五等之爵。王者萬乘之君。

鈔﹕王者﹐四海之尊。侯者﹐五等之二。固設五等之爵﹐有公﹑侯﹑伯﹑子﹑男﹐以佐王者也。萬乘之君﹐君者﹐王也﹐天子也。天子提封百萬賦﹐六十四萬井﹐出戎馬百萬匹﹐兵車萬乘﹐故云萬乘之主。

衍義云﹕故能永有天下﹐無思不服。鈔﹕無思不服者﹐此《毛詩�大雅文王有聲篇》云﹕鎬京武王建都辟癰﹐行禮自西自東﹐自南自北﹐無思不服。無思不服﹐皇王烝哉。言武王作邑於鎬京。箋云﹕自﹐由也﹐言武王於鎬京行辟癰之禮﹐由四方而來觀者﹐皆感武王之徳化﹐中心無不歸服者也。又云﹕皇王烝哉者﹐皇﹐大也﹐烝﹐君也﹐世美武王徳化大而能君者也。今引此以證言萬國歡心而歸服者﹐亦由得一而正之所致也。故云侯王得一﹐以爲天下正。

其致之﹐天無以淸﹐將恐裂。地無以寧﹐將恐發。神無以靈﹐將恐歇。谷無以盈﹐將恐竭。萬物無以生﹐將恐滅。侯王無以貴髙﹐將恐蹶。

衍義云﹕《列子》載杞國有人憂天地崩墜﹐身亡所寄。

鈔《列子�天瑞篇》之文。云﹕杞國有人﹐殷湯封夏后於杞﹐周又封之﹐今在陳畱雍丘縣﹐今杞州地是也。衍義中載之已備﹐不復重錄。

故貴以賤爲本﹐髙以下爲基。是以侯王自謂孤﹑寡﹑不谷﹐此其以賤爲本耶﹐非乎。

衍義云﹕稱孤者﹐如《左傳》﹕孤與二三臣﹐悼心失圖。

鈔﹕《春秋》昭公七年﹐楚子成章華之臺﹐願與諸侯落之。奉承以來﹐弗敢失隕墜也﹐而致諸宗桃﹐曰﹕我先君恭王﹐引領北望﹐日月以冀﹐傳序相授﹐於今四王矣。謂恭﹑康﹑郟敖﹑靈王也。嘉惠未至﹐惟襄公之辱臨我喪。孤與二三臣﹐悼心失圖﹐社稷之不遑﹐況能懷思君徳。言有康王大喪多不暇﹐楚靈無信所以不終也。

衍義云﹕稱寡人者﹐卽先君以寡人爲賢之例。

鈔﹕《春秋》隱公三年﹐宋宣公捨其子與夷﹐立其弟穆公。穆公有疾﹐召大司馬孔父而屬之﹐曰﹕先君捨與夷而立寡人﹐以寡人爲賢﹐使主社稷。若棄徳不讓﹐段後﹐先君若問與夷﹐其將何辭以對。請子奉之﹐以主社稷。寡人𨿽死﹐亦無悔焉。

衍義云﹕稱不谷者﹐若不谷惡其無成徳之例是也。

鈔﹕《春秋》成公十一年﹐秦晉有令狐之會。晉侯先至﹐秦伯不肯涉河。晉厲公﹑秦桓公也。秦背晉盟﹐晉侯使呂相絕秦。呂相詰秦伯曰﹕楚人惡君二三其徳﹐亦來告我曰﹕秦背令狐之盟﹐而來求盟於我﹕昭告皇天上帝﹑秦三公﹐楚三王曰﹕余𨿽與晉出入﹐余惟利是視。不谷惡其無成徳﹐是以宣之﹐以懲不一。

道徳眞經衍義手妙卷之十竟

道徳眞經衍義手鈔卷之十一

五峯淸安逸士王守正集

反者道之動章第四十

反者道之動。

衍義云﹕《易復卦》曰﹕剛反﹐動而以順行。

鈔《易經復卦眾》曰﹕復﹐亨﹐剛反。動而以順行﹐是以出入無疾﹐朋來無咎。王弼注﹕入則爲反﹐出則剛長﹐故無疾。疾猶病也﹐朋爲陽也﹐故云是以出入無疾﹐朋來無咎也。

衍義云﹕寂然不動﹐感而遂通天下之故。

鈔《周易系辭》之文。易﹐無思也﹐無爲也﹐寂然不動﹐感而遂通天下之故﹐非天下之至誠﹐其孰能與於此哉。

衍義云﹕仰觀於天﹐俯察乎地。

鈔《易系辭》之文。注﹕故能彌論天地之道﹐仰以觀於天文﹐俯以察於地理﹐是故知幽明之故。原始反終﹐故知死生之說。

衍義云﹕五行有水﹐反流全一﹐而動善時。

鈔《列子�黃帝篇》之文。已全具於《道經�內道衝章第四篇

》中﹐意已全﹐今不再錄大槪。反流全一者﹐反流則與道合﹐淵靜則能全一。老子曰﹕心善淵淵虛而靜﹐不與物雜﹐波流之變﹐𨿽或不同﹐而淵湛之性﹐動則時若。故云反流全一﹐而動善時也。

弱者道之用。

衍義云﹕指我亦勝我﹐踏我亦勝我﹐風之行乎﹐太虛可謂弱矣。

鈔《莊子�秋水篇》之文。她謂風曰﹕予動吾脊脇而行﹐則有似也。今子蓬蓬然起於北海﹐蓬蓬然入於南海﹐而似無有﹐何也。風曰﹕然。予蓬蓬然起於北海﹐蓬蓬然入於南海也﹐然而指我則勝我﹐蹉我亦勝我。折大木﹐蜚大屋﹐惟我能也。自北䢐南﹐擊揚溟海。然人以指於風﹐風卽不能折指﹐以腳踏於風﹐風亦不能折腳﹐此小不勝也。

衍義云﹕決之東則東流﹐決之西則西流﹐則水之托於太虛﹐可謂弱矣。

鈔《孟子�告子章句上》之文。告子曰﹕性猶湍水也﹐決諸東方則東流﹐決諸西方則西流﹐人性之無分於善不善也﹐猶水之無分於東西也。湍者﹐波流縈回之貌也。

衍義云﹕列子曰﹕有形生於無形﹐則天地安從生。

鈔《列子�天瑞篇》之文。子列子曰﹕昔者聖人因陰陽以統天地﹐夫有形者生於無形﹐則天地安從生。此言天地形之大者也。陰陽非神識也﹐有形若生於無形者﹐天地豈有神識心性乎。若其無者﹐從何而生耶。假設此問者﹐將明萬物者有生也。

上士聞道章第四十一

上士聞道﹐勤而行之。中士聞道﹐若存若亡。下士聞道﹐大笑之。不笑﹐不足以爲道。

衍義云﹕語之而不惰者﹐其回也與。

鈔《論語�子罕第九》之文。子曰﹕語之而不惰者﹐其回也與。範氏注曰﹕顏子聞夫子之言﹐而心解力行﹐造次顚沛﹐未嘗違之。如萬物得時雨之潤﹐發榮滋長﹐何有於惰﹐此羣弟子所不及也。

衍義云﹕如《論語》之可以語上語下者也。

鈔《論語�雍也第六》之文。子曰﹕中人以上﹐可以語上也。中人以下﹐不可以語上也。此言中人以下之質﹐驟而語之太髙﹐非惟不能以入﹐且將妄意躐等﹐而有不切於身之獘﹐亦終於下而已矣。

衍義云﹕若子夏出見於紛華盛美而悅入﹐聞夫子之道而樂是已。

鈔《史記�禮書》所載子夏門人之髙弟也。猶云﹕出見紛華盛麗而悅入﹐聞夫子之道而樂。二者心戰未能自決﹐而況中人以下漸漬於失教﹐被服於成俗乎。

衍義云﹕目欲視色﹐耳欲聽聲﹐口欲察味﹐志气欲盈。

鈔《莊子》盜跖與孔子所說之文。盜跖曰﹕今吾告子﹕以人之情﹐目欲視色﹐耳欲聽聲﹐口欲察味﹐志气欲盈。人上壽百歲﹐中壽八十﹐下壽六十﹐除病瘦死喪憂患其中﹐開口而笑者﹐一月之中不過四五日而已矣。天與地無窮﹐八死者有時﹐操有時之具﹐而托於無窮之間﹐忽然無異騏驥之馳過隙也。

衍義云﹕亦猶章甫致賤於越人。

鈔《莊子�逍遙遊篇》云﹕宋人以章甫爲貨。章甫﹐鄒魯之冠也。越人者﹐百越之人也。其舊俗斷髮文身﹐不尙冠冕﹐則章甫非彼所好也。故云猶章甫致賤於越人。

衍義云﹕和璞見遺於楚國。

鈔﹕和璞者﹐姓卞名和﹐楚國人也。居荊山之下。荊山在楚地﹐出美玉。卞和得玉璞獻於楚王。王怒﹐遂刖卞和左足。楚王崩﹐武王立。又進。武王曰﹕昔誑先君﹐又刖卞和右足。和抱玉泣於荊山。武王崩﹐成王立。和將玉進之。成王使人琢之﹐果是美玉也。玉價無估也。

衍義云﹕曲士不可以語於道矣。

鈔《莊子》曰﹕曲士不可以語於道矣。此文在《秋水篇》﹐云﹕北海若曰﹕井蛙不可以語於海者﹐拘於虛也。夏虫不可以語冰者﹐篤於時也。曲士不可以語道者﹐束於教也。此言下士不識道之微妙也。而大笑之﹐使下士不笑不足以見眞常之道也。

建言有之﹐明道若昧﹐進道若退﹐夷道若颣。上徳若谷﹐大白若辱﹐廣徳若不足﹐建徳若偸﹐質眞若渝。

衍義云﹕如孔子曰﹕述而不作﹐竊比於我老彭。

鈔《論語�述而第七》云﹕子曰﹕述而不作﹐信而好古﹐竊比於我老彭。注﹕述者傳舊而已﹐作則創始也。故作非聖人不能﹐而述則賢者可及。竊比﹐尊之辭﹐我﹐親之辭。老彭﹐商賢大夫﹐見《大載禮》。蓋信古而傳述者也。

衍義云﹕良賈深藏若虛﹐盛徳容貌若愚。

鈔《史記�列傳》﹕周幽王時﹐孔子適周﹐嚴事老子而問禮。老子曰﹕子所言者﹐其人與骨﹐皆已朽矣。獨其言在耳。且君子得其時則駕﹐不得其時則蓬累而行。吾聞之良賈深藏若虛﹐盛徳容貌若愚﹐去子之驕气與多欲﹐態色與淫志﹐是皆無益於子之身﹐吾所以告子者﹐若是而已矣。

衍義云﹕莊子曰﹕不得已而後起。鈔《莊子�刻意篇》之文。故曰聖人之生也﹐天行其死也﹐物化靜而與陰同徳﹐動而與陽同波﹐不爲物先﹐不爲禍始﹐感而後動﹐不得已而後起。

衍義云﹕漢陰丈人孑孑然以眞爲己任﹐而別乎世俗。

鈔《莊子�天地篇》之文。子貢南遊於楚﹐反於晉﹐過漢陰﹐見一丈人方將爲圃畦﹐五十畝曰畦。鑿遂而入井﹐抱甕而出灌﹐搰愲用力貌﹐然用力甚多而見功寡。子貢曰﹕有械於此﹐一日浸百畦﹐用力甚寡而見功多﹐夫子不欲乎。爲圃者仰而視之曰﹕柰何。曰﹕鑿木爲機﹐後重前輕﹐挈水若抽﹐數如泆蕩﹐其名爲橰。爲圃者忿然作色而笑曰﹕吾聞之吾師﹐有機械者必有機事﹐有機事者必有機心。機心存於胸中﹐則純白不備。純白不備﹐則神生不定。神生不定者﹐道之所不載也。吾非不知﹐羞而不爲也。子貢瞞然慚﹐俯而不對。

衍義云﹕與物同波﹐而和其光。

鈔《莊子�庚桑楚》之文。行不知所之﹐居不知所爲﹐與物委蛇斯順之也而同其波﹐是衛生之經也。此言物波亦波﹐和光混迹﹐同其波流﹐至人無心﹐合於玄道也。

大方無隅﹐大器晚成﹐大音希聲﹐大象無形。

衍義云﹕若九鼎瑚璉。

鈔﹕九鼎者﹐大鼎也。《黃帝內傳》云﹕黃帝探首山之銅﹐鑄鼎於荊山﹐卽今之湖城南﹐號曰荊山。瑚璉﹐《魯語�公冶長篇》之文。子貢曰﹕賜也何如。子曰﹕汝器也。曰﹕何器也。曰﹕瑚璉也。記曰黍稷之器﹐夏曰瑚﹐商曰璉﹐周曰簠簋﹐皆宗廟祭祀之器﹐取以貴也。故曰﹕大器晚成。

衍義云﹕莊子曰﹕美成在久。

鈔《莊子�人間世篇》之文。葉公子髙將使齊﹐問於仲尼。仲尼告之。故法言曰﹕無遷令﹐無勸成﹐過度益也。遷令勸成殆事﹐美成在久﹐惡成不可攺﹐可不懼歟。

道生一章第四十二

道生一﹐一生二﹐二生三﹐三生萬物。

衍義云﹕渾淪一气﹐未相離散。渾淪者一也。一者太極也。

鈔《列子�天瑞篇》之文。子列子曰﹕昔者聖人因陰陽以統天地。夫有形者生於無形﹐則天地安從生。故曰﹕有太易﹐有太初﹐有太始﹐有太素。太易者﹐未見气也。太初者﹐气之始也。太始者﹐形之始也。太素者﹐質之始也。气形質具而未相離﹐故曰渾淪。渾淪者﹐言萬物渾淪而未相離也。視之不見﹐聽之不聞﹐循之不得﹐故曰易也。易無形埒﹐易變而爲一﹐一變而爲七﹐七變而爲九。九變者﹐究也。乃復變而爲一。一者﹐形變之始也。輕淸者上爲天﹐重濁者下爲地﹐沖和气者爲人。故曰﹕天地含精﹐萬物化生。

衍義云﹕天地氤氳﹐萬物化生。

鈔《周易系辭》云﹕天地絪縕﹐萬物化醇。男女媾精﹐萬物化生。絪縕相附著之義﹐言天地無心﹐自然得一。惟二气絪縕﹐共相和會﹐萬物感之﹐變化精醇。

萬物負陰而抱陽﹐沖气以爲和。

衍義云﹕莊子曰﹕至陽赫赫﹐至陰肅肅﹐肅肅出乎天﹐赫赫發乎地。

鈔《莊子�田子方》之文也。至陰肅肅﹐至陽赫赫﹐肅肅出乎天﹐赫赫發乎地。肅肅陰气﹐赫赫陽气﹐言二交泰也。兩者交通成和﹐而物生焉。

衍義云﹕大人虛其靈府﹐則純白來並。

鈔﹕夫心者﹐乃神靈之府也。故云﹕靈府虛室﹐生白之謂也。

衍義云﹕君子不動心﹐則浩然之气可養。

鈔《孟子�公孫丑章句上》之文。孟子曰﹕我四十不動心。四十﹐彊仕君子道明徳立之時。孔子云﹕四十而不惑﹐亦孟子不動心之謂。敢問夫子惡乎長。曰﹕我知言﹐我善養吾浩然之气。此公孫丑問孟子之不動心﹐所以異於告子如此者﹐有何所長而能然。敢問何謂浩然之气。曰﹕難言也。其爲气也﹐至大至剛﹐以直養而無害﹐則塞乎天地之間。

人之所惡﹐惟孤﹑寡﹑不谷﹐而王公以爲稱。故物﹐或損之而益﹐益之而損。

衍義云﹕孤﹑寡﹑不谷者﹐不祥之名。

鈔《左傳》《春秋》之文。已於昔之得一章中載之﹐不復再錄。

衍義云﹕天道虧盈而益謙。

鈔《周易謙卦彖辭》﹕天道虧盈而益謙﹐地道變盈而流謙﹐鬼神害盈而福謙﹐人道惡盈而好謙﹐謙尊而光﹐卑而不可踰﹐君子之終也。

衍義云﹕卑以自牧。

鈔《周易謙卦》初六爻辭也。初六﹕謙謙君子。用涉大川﹐吉。象曰﹕謙謙君子﹐卑以自牧也。此言謙謙君子﹐常以謙卑而自養其福也。

衍義云﹕饕餮富貴。

鈔﹕饕餮者﹐縉雲氏有不才子﹐天下謂之饕餮。貪財曰饕﹐貪食曰餮﹐此言貪財求利以爲富貴﹐豈不知聖人有言曰﹕不義而富且貴﹐於我如浮雲。

衍義云﹕《書》曰﹕滿招損。

鈔《尙書�大禹謨》之文。益贊於禹曰﹕惟徳動天﹐無遠弗屆﹐滿招損﹐謙受益﹐時乃天道。

衍義云﹕彊秦以專制而滅。

鈔《廣聖義》云﹕昔秦吞七國﹐一統九州﹐力盛彊兵﹐天下莫敵。至於土崩瓦解﹐曾不踰時﹐扶蘇死於長城﹐子嬰降於軹道﹐立四十六日﹐項羽至斬之﹐祚滅身亡。以此觀之﹐豈非專制而滅乎。

衍義云﹕大漢以和順而昌。

鈔﹕大漢髙祖劉邦﹐彭城丰沛人也。推賢用能﹐與項羽力戰而取天下。徳制彊楚﹐仁及生靈﹐智士爲之謀﹐賢士爲之轉﹐用三傑而成帝業﹐約三章而安疲民﹐有長者大度之美﹐傳祚兩漢二十四帝四百餘年﹐豈非和順而昌乎。內引三傑者﹐運籌帷喔之中﹐決勝千里之外﹐吾不如子房。連百萬之師﹐戰必勝﹐攻必取﹐吾不如韓信。轉漕關中﹐給食不乏﹐吾不如蕭何。此三人者﹐人傑也。吾能用之﹐此吾所以得天下也。三章者﹐泰二世十一月﹐沛公悉召諸縣父老豪傑﹐謂曰﹕父老苦秦苛法久矣﹐與諸侯約﹐先入關中者王之﹐吾當王關中﹐與父老約法三章耳。殺人者死﹐傷人及盜抵罪﹐余悉除去秦法﹐諸吏民皆安堵如故。

衍義云﹕子路好勇﹐羿善射﹐奡蕩舟﹐俱不得其死焉。

鈔﹕子路好勇﹐不得其死。此《論語�公冶長第五》之文。子曰﹕道不行﹐乘桴浮於海。從我者﹐其由與。子路聞之喜。子曰﹕由也好勇過我﹐無所取材。子路聞而喜﹐以夫子之與己﹐而不知其實意﹐夫子美其勇而譏其不能裁度事理以適於義。羿﹐善射者。羿乃有窮氏之國君﹐力能善射。界﹐蕩舟者。有勇力﹐陸地能行舟﹐已於三十三章中載之﹐不復再錄。此三子者﹐皆恃勇力以取勝於人﹐而俱不得其善終﹐是皆失其柔弱之義也。故老君以此垂戒耳。

道徳眞經衍義手鈔卷之十一竟

道徳眞經衍義手鈔卷之十二

五峯淸安逸士王守正集

天下之至柔章第四十三

天下之至柔﹐馳騁天下之至堅。

衍義雲﹕水之回洑流注。

鈔回洑流注者﹐《列子�黃帝篇》九潘注云﹕有回激流止之異﹐已於《道經》道衝章第四載之﹐不復重錄。

無有﹐入於無間。

衍義云﹕透金貫石。

鈔《列子�周穆王篇》之文。周穆王時﹐西極之國﹐有化人來﹐入水火﹐貫金石﹐反山川﹐移城邑﹐乘虛不墜﹐觸石不礙﹐千變萬化﹐不可窮極。

衍義云﹕周流乎太虛﹐上際下蟠。

鈔《莊子�刻意篇》之文。云﹕精神四達﹐並流無所不極﹐上際於天﹐下蟠於地。流﹐通也。夫愛養精神者﹐故能通達四方﹐並流無滯﹐卽而下蟠薄而厚地﹐上際逮乎玄天﹐四維上下﹐無所不極。衍義云﹕若《列子》載趙襄子率徒十萬。

鈔《列子�黃帝篇》云﹐義中已詳﹐不復重錄。

吾是以知無爲之有益。不言之教﹐無爲之益﹐天下希及之。

衍義云﹕聖人觀天道之自然。

鈔《黃帝陰符經》。神仙抱一﹐演道章上云﹕觀天之道﹐執天之行﹐盡矣。

衍義云﹕正容悟物﹐故不言而其教行。

鈔《莊子�田子方篇》云﹕田子方侍坐於魏文侯﹐數稱溪工。文侯曰﹕溪工﹐子之師耶。子方曰﹕非也﹐無擇之里人也。稱道數當﹐故無擇稱之。文侯曰﹕然﹐則子無師耶。子方曰﹕有。子之師孰耶。子方曰﹕東郭順子。文侯曰﹕﹐則夫子何故未嘗稱之。子方曰﹕其爲人也眞﹐人貌而天虛﹐緣而葆眞﹐淸而容

物。物無道﹐正容以悟之。使人之意也消﹐無擇何足以稱之。

衍義云﹕臯陶喑而爲大理﹐天下無虐刑﹐則有貴乎言者也。師曠瞽而爲大宰﹐晉國無亂政﹐有貴乎見者也。

鈔《文子�精神篇》云﹕老君曰﹕冬日之陽﹐夏日之陰﹐萬物歸之而莫之使。函自然至精之感﹐弗召而來﹐不去而往﹐窈窈冥冥﹐不知其所以爲者﹐而功自成。待目而照見﹐待言而使命﹐其於治也﹐難矣。臯陶喑而爲大理﹐天下無虐刑﹐有貴乎言者也。《淮南鴻烈解主術訓篇》云﹕注𨿽暗乎﹐獄理訟能得人之情﹐故貴乎言者也。師曠瞽而爲大宰﹐晉國無亂政﹐有貴乎見者也。《淮南鴻烈解主術訓篇》云﹕𨿽瞽而大治﹐晉國使無有亂政﹐故貴於有所見者也。不言之令﹐不視之見﹐聖人之所以爲師。民之化上﹐不從其言﹐從其所行也。衍義引此﹐以證不言之教﹐無爲之益﹐天下希及之﹐豈虛言哉。

衍義云﹕言九流百氏﹐希有能及無爲之教者。

鈔﹕九流者﹐《漢志》云﹕諸子十家﹐可觀者九家耳。九家者﹕一儒家﹐二道家﹐三陰陽家﹐四法家﹐五名家﹐六墨家﹐七縱橫家﹐八雜家﹐九農家。兵家百氏者﹐六經正吏之外﹐自爲述作。自周以來﹐立理著書﹐凡百餘人﹐皆稱曰子。子者﹐男子之通稱也。不敢侔於六經﹐皆目之爲子﹐爲論﹐爲記﹐爲書﹐或以姓氏爲稱﹐或以因時表號﹐則有常子﹑曾子﹑晏子﹑孟子﹑管子﹑孫卿子﹑魯連子﹑列子﹑莊子﹑庚桑子﹑王孫子﹑尹文子﹑公孫尼子﹑呂氏春秋﹑鄧析子﹑鬼穀子﹑陸賈﹑晁錯﹐賈誼﹑桓譚﹑崔寔﹑周生烈﹑魏朗﹐任嘏﹑裴玄﹑蘇彥﹑傅玄﹑唐滂﹑秦菁﹑阮武﹑商君﹑陸云﹑弁子﹑符朗﹑孫武﹑汜勝之是也。或自立別號者﹐子思子﹑太公金匱﹑淮南子﹑鹽鐵論﹑說苑﹑新序﹑論衡﹑潛夫論﹑風俗通﹑文子﹑申鑑﹑昌言﹑典論﹑篤論﹑中論﹑萬機論﹑忠經﹑意林﹑道言錄﹑歲時記﹑耆舊記﹑法訓五教﹑芻蕘典語﹑默記﹑正書﹑正論﹑物理論﹑韓子﹑人物志﹑成敗志﹑通論﹑正部志﹑緯通語﹑國語﹑越絕書﹑抱朴子﹑世要新論﹑析言幽求﹑長樂子﹑家語﹑太玄經﹑方言﹐法言﹑志林﹑搜神記﹑博物志﹑義訓﹑山海經﹑水經﹑大荒記﹑十洲記﹑拾遺錄﹑本艸﹑相牛經﹑相馬經﹑相鶴經﹑周髀﹑竹譜﹑孫子兵法﹐司馬兵法﹐孫子算經﹑黃石公記﹑相貝經﹑萬畢術是也。或探玄經奧義﹐或探儒術禮書﹐或宗律曆天文﹐或附陰陽象緯﹐或拘以名法﹐或約以機權﹐各盡所長﹐互陳其旨﹐然有或爲或作﹐乍弛乍張﹐各滯一隅﹐罕能通貫﹐以玆量較﹐難以及之於無爲之道焉。惟體道之君﹐上徳之主﹐志無所慮﹐神無所思﹐動若無形﹐寂若無有﹐與道相得﹐曠然大通﹐可以繼躅玄元矣。

名與身章第四十四

名與身﹐孰親。身與貨﹐孰多。得與亡﹐孰病。

衍義云﹕身爲實而名爲賓。名者實之賓。捨實取賓﹐是謂倒置。

鈔《列子�楊朱篇》云﹕楊朱道於魯﹐捨於孟氏。孟氏問曰﹕人而已矣﹐奚以名爲。曰﹕以名者爲富。旣富矣﹐奚不已焉。曰﹕爲貴。旣貴矣﹐奚不已焉。曰﹕爲死。旣死矣﹐奚爲焉。曰﹕爲子孫。名奚益於子孫。曰﹕名乃苦其身﹐燋其心。乘其名者﹐澤其宗族﹐利兼鄕黨﹐況子孫乎。

衍義云﹕若鮑焦﹑子推之徒﹐守名累實者也。

鈔﹕鮑焦者﹐《莊子�盜跖篇》云﹕鮑焦﹐飾行非世﹐抱木而死。姓鮑名焦﹐周時隱者也。飾行非世﹐廉潔而守﹐荷擔采樵﹐拾橡充食﹐不臣天子﹐不交諸侯。子貢過之﹐謂曰﹕吾聞非其政者﹐不履其土﹐污其君者﹐不受其利﹐今子履其地﹐食其利﹐其可乎。鮑焦曰﹕吾聞廉士重進而輕退﹐賢人易愧而輕死﹐因抱木而立枯焉。介子推者﹐至忠也。自割其股﹐以食文公﹐文公後背之﹐子推怒而去﹐抱木而燔死。昔晉文公重耳幼時﹐遭後母麗姬之難﹐麗姬之子曰宜舊﹐麗姬欲立宜舊而廢重耳﹐故數譖於獻公﹐公信其言﹐重耳所以出奔他國。在路困乏﹐子推乃自割其股肉以食文公。後重耳還國﹐立爲文公﹐封其從者﹐遂忘子推﹐子推作龍蛇之歌﹐書於營門﹐怒而逃去。公後悔﹐追子推於介山﹐亦云綿山。子推隱避不出﹐公因縱火焚其山﹐庶幾走出﹐火至不避﹐乃抱樹而燔死。今取二子徒守其名累其實者也。

衍義云﹕富者苦身疾作﹐貴者夜以繼日﹐思慮營營。

鈔《莊子�至樂篇》云﹕夫天下之所尊者﹐富貴壽善也。所樂者﹐身安﹑厚味﹑美服﹑好色﹑音聲也。所下者﹐貧賤夭惡也。所苦者﹐身不得安逸﹐口不得厚味﹐形不得美服﹐目不得好色﹐耳不得音聲。若不得者﹐則大憂以懼。其爲形也亦愚哉。夫富者﹐苦身疾作﹐多積財而不能盡用﹐其爲形也亦外矣。夫貴者﹐夜以繼日﹐思慮善否﹐其爲形也亦疏矣。人之生也﹐與憂俱生﹐壽者婚悟﹐久憂不死﹐何之苦也﹐其爲形也亦遠矣。由是論之﹐夫富貴者﹐貪名徇利﹐有終身之憂﹐無一日之樂。今取以證解身與貨孰多之義也。

衍義云﹕列士之所殉者﹐名也。貪夫之所殉者﹐貨也。

鈔《莊子�駢拇篇》云﹕故嘗試論之﹐自三代以下者﹐天下莫不以物易其性矣。小人則以身殉利﹐士則以身殉名﹐大夫則以身殉家﹐聖人則以身殉天下。故此數子者﹐事業不同﹐名實異號﹐其於傷性以身爲殉﹐一也。

衍義云﹕伯夷死於首陽之下。

鈔《莊子�駢拇篇》之文。伯夷死於首陽之下﹐已於天下皆知章第二詳悉具載﹐不復再錄。

衍義云﹕盜跖死利於東陵之上。

鈔《莊子�駢拇篇》之文。盜跖者﹐柳下惠之從弟﹐名跖﹐徒卒九千﹐常爲巨盜﹐故以盜爲名。東陵者﹐山名也。又云﹕卽太山也。在濟州界去東平十五里。跖死其上也。

衍義云﹐蒙莊固辭於楚相﹐寧爲曳尾之龜。

鈔《莊子�秋水篇》之文。莊子釣於濮水﹐楚王楚威王也使大夫二人先焉﹐曰﹕願以境內累矣。莊子持竿不顧﹐曰﹕吾聞楚有神龜﹐死已三千歲矣。王巾筍而藏之廟堂之上。此龜者﹐寧其死爲畱骨而貴乎﹐寧其生而曳尾於塗中矣。二大夫曰﹕寧生而曳尾於塗中。莊子曰﹕往矣﹐吾將曳尾於塗中。

衍義云﹕天師不就大夫﹐願學軒轅之道。

鈔《張氏家傳》云﹕天師姓張名道陵﹐字輔漢﹐畱侯六代孫也。性沈默好古﹐博極經史﹐兼明星气圖緯之學﹐賑人之急﹐不擇親戚﹐名動朝野。漢章帝下詔召爲諫議大夫﹐不就。喟然謂弟子曰﹕人上壽百歲﹐瞬息間爾。父母妻子𨿽至愛﹐豈能長保哉。且吾身尙非﹐吾有況其外之貴富耶。吾聞上世軒轅喬松得道﹐登天遊於無窮﹐此吾師也。吾將棄世絕累而學之﹐請與爾等自此決矣。於是羣弟子愴然辭歸﹐獨王長請從。天師憐其志﹐及畱侍﹐遂入潛衡至嵩陽﹐授《黃帝九鼎丹經》於神人﹐已而訪西城山﹐築壇朝眞﹐以煉九丹。永壽二年九月九日﹐太上遣云輿迎之於雲臺峯﹐白日升天﹐時年一百二十三歲。天寶七年﹐封天師。僖宗中和四年﹐又封三淸扶教大法師。宋朝封三天輔元大法師﹐靜應眞君。

衍義云﹕如《莊子》載﹕原憲居魯環堵之室。

鈔《莊子�讓王篇》﹕原憲﹐孔子弟子。姓原﹐名思﹐字憲。子貢﹐孔子弟子﹐名賜。能言語﹐好奢華。義中載之全備﹐不復重錄。

衍義云﹕若《北史》載﹕魏明太后幸絹藏。

鈔《北史》﹕魏明太后臨幸絹藏。

道徳眞經衍義手鈔卷之十二竟

道徳眞經衍義手鈔卷之十三

五峯淸安逸士王守正集

大成若缺章第四十五

大成若缺﹐其用不獘。大盈若沖﹐其用不窮。

衍義云﹕唐堯有成功而自視缺然﹐乃爲五帝之盛。

鈔《論語�泰伯第八》云﹕子曰﹕大哉堯之爲君也。巍巍乎﹐惟天爲大﹐惟堯則之﹐蕩蕩乎民無能名焉﹐巍巍乎其有成功也。煥乎其有文章。自視缺然﹐此《莊子�逍遙遊篇》云﹔堯讓天下於許由曰﹕日月出矣﹐而爝火不息。其於光也﹐不亦難乎。時雨降矣﹐而猶浸灌﹐其於澤也﹐不亦勞乎。夫子立而天下治﹐而我猶尸之。吾自視缺然﹐請政天下。許由曰﹕子治天下﹐天下旣已治也。

衍義云﹕孔子集大成而不居其聖﹐是爲萬世之師。

鈔《孟子�萬章章句下》云﹕孟子曰﹕孔子之謂集大成。集大成也者﹐金聲而玉振之也。金聲也者﹐始條理也。玉振之也者﹐終條理也。始條理者﹐條理者猶言脈絡﹐指眾音而言之也。智之事也。終條理者﹐聖之事也。不居其聖者﹐此《孟子�公孫丑章句上》。公孫丑曰﹕然則夫子旣聖矣。曰﹕惡﹐是何言也。昔者子貢問於孔子曰﹕夫子聖矣乎。孔子曰﹕聖則吾不能﹐我學不厭﹐而教不倦也。子貢曰﹕學不厭﹐智也。教不倦﹐仁也。仁且智﹐夫子旣聖矣。夫聖﹐孔子不居﹐是何言也。

大直若屈﹐大巧若拙﹐大辯若訥。

衍義云﹕柳下惠以直道事人﹐三黜而不去。

鈔《論語�微子第十八》。柳下惠爲士師魯之賢大夫也﹐名展禽。士師﹐獄官也。出﹐逐也。一二黜。人曰﹕子未可以去矣。曰﹕直道而事人﹐焉往而不三黜。枉道而事人﹐何必去父母之邦。衍義云﹕雕刻眾形﹐而不爲巧。

鈔﹕大巧者﹐莊子所謂覆載天地﹐刻雕眾形﹐而不爲巧。豈有楮葉者而爲巧乎。

衍義云﹕《列子》載宋人有爲其君以玉爲楮葉者。

鈔《列子�說符篇》之文。義中已詳。

衍義云﹕若梓慶削木爲鐻。梓慶﹐魯大匠也。梓﹐官名。慶卽其名也。

鈔《莊子�達生篇》之文。義中已全。

衍義云﹕不飾小說。

鈔﹕小說者流﹐蓋出稗官﹐街談巷語道聽塗說者之所以造也。其書十五家﹐百十三篇。

衍義云﹕故夫子謂予欲無言。謂天何言哉﹐四時行焉﹐百物生焉。

鈔《論語�陽貨第十七》之文。子曰﹕予欲無言。子貢曰﹕子如不言﹐則小子何述焉。子曰﹕天何言哉。四時行焉﹐百物生焉﹐天何言哉。

躁勝寒﹐靜勝熱﹐淸靜爲天下正。

衍義云﹕出衣絺絡。

鈔《論語�鄕黨第十篇

》之文。當暑袗絺綌﹐單袗也。葛之精者曰絺。粗者曰綌。必表而出之謂先著裏衣﹐表絺綌而出之。

天下有道章第四十六

罪莫大於可欲﹐禍莫大於不知足﹐咎莫大於欲得。

衍義云﹕致荷校之凶。

鈔《易下系辭》之文。善不積不足以成名﹐惡不積不足以滅身。小人以小善爲無益而弗爲也﹐以小惡爲無傷而弗去也。故惡積而不可揜﹐罪大而不可解。《易》曰﹕荷校滅耳凶。

衍義云﹕若齊人之攫金﹐見金而不見人者也。

鈔《列子�說符篇》之文。昔齊人有欲金者﹐淸旦衣冠而之市﹐適鬻金者之所﹐因攫金而去。吏捕得之﹐問曰﹕人皆在焉﹐子攫人之金何。對曰﹕取金之時﹐不見人﹐徒見金。此言嗜欲之亂人心﹐如此之甚也。故古人有言﹕察秋毫之末者﹐不見泰山之形。調五音之和者﹐不聞雷霆之聲。蓋有意所欲而形有所忘﹐可不愼歟。

衍義云﹕《春秋》魯桓公十年。

鈔《春秋》。義中已詳﹐不復重錄。

衍義云﹕若周末知襄子請地於韓康子。

鈔《春秋》所載﹐義中已全﹐不必重書。

故知足之足﹐常足矣。

衍義云﹕昔漢嚴君平與蜀郡富人羅衝相善。

鈔﹕此文義中載之已全﹐不必重錄。

不出戶章第四十七

不出戶﹐知天下。不窺牖﹐見天道。

衍義云﹕萬物皆備於我矣﹐反身求之。

鈔《孟子�盡心章句上》云﹕孟子曰﹕萬物皆備於我矣。言理之本然也。大則君臣父子﹐小則事物細微﹐其當然之理﹐無一不具於性分之內也。反身而誠﹐樂莫大焉。晦庵注﹕此章言萬物之理﹐具於吾身體之而實則道在我而樂有餘。行之以恕﹐則私不容而仁可得。

衍義云﹕揚子曰﹕人心其神矣乎。

鈔《揚子法言�問神篇》之文云﹕神在所潛而已矣。潛心卽是天神天明﹐陰陽變化﹐天之神也。日月運行﹐天之明也。照知四方。天之神明﹐可以濁幽冥光四方。天精天粹﹐乾剛健中正﹐純粹精也。萬物作類﹐覆育萬物﹐各成其類。人心其神矣乎。在天地爲神﹐在人爲心﹐心乎通乎神乎。操則存﹐捨則亡。能常操而存者﹐其惟聖人乎﹐

衍義雲﹕雨暘時若。

鈔《尙書�洪範篇》之文。云﹕曰休徵﹕曰肅﹐時雨若﹐曰乂﹐時暘若﹐曰哲﹐時燠若﹐曰謀﹐時寒若﹐曰聖﹐時風若。此言狂妄僭差豫怠急迫蒙昧也。在天爲五行﹐在人爲五事。五事修則休徵﹐各以類應之﹐五事失則咎徵﹐各以類應之﹐自然之理也。

衍義云﹕星宿錯度。

鈔﹕《廣聖義》云﹕帝王之理也﹐法天之覆﹐法地之載﹐歷象日月﹐敬授人時﹐璇璣玉衡﹐以齊七政﹐所以順天之道也。星宿錯度﹐乃《靈寶度人經》云﹕星宿錯度﹐日月失昏﹐亦當修齊行香誦經。

衍義云﹕聖人與天地合徳﹐日月合明﹐先天而天弗違﹐後天而奉天時。鈔《周易乾卦九五文言》曰﹕夫大人者﹐與天地合其徳﹐與日月合其明﹐與四時合其序﹐與鬼神合其吉凶﹐先天而天弗違﹐後天而奉天時。言在天時之先而行事﹐則天道亦順應而不肯違也﹐在天時之後而行事﹐則奉順於天道而不敢逆者也。今人君能如是者﹐不假窺牖瞻望而天道自明矣。

是以聖人不行而知﹐不見而明﹐不爲而成。

衍義云﹕堯之其仁如天﹐其智如神。舜之明於人倫﹐察於庶物。可謂知天下矣。惟天爲大﹐惟堯則之。烈風雷雨﹐舜之弗迷。可謂見天道矣。夫何爲哉﹐恭己正南面而已。

鈔《史記�本紀》云﹕堯﹐謚法曰﹕翼善傳聖曰堯。放勛徐廣曰號陶唐其仁如天﹐其智如神。就之如日﹐望之如雲﹐富而不驕﹐貴而不舒。立七十年﹐得舜。二十年﹐老﹐令舜攝天子位﹐政薦之於天。堯避位﹐凡二十八年而崩。三年之喪畢。舜踐天子位。又引舜明於人倫﹐察於庶物﹐此是《孟子�離婁章句下》云。舜明於庶物﹐察於人倫。由仁義行﹐非行仁義也。惟天爲大。是《魯論�泰伯篇》之文。子曰﹕大哉堯之爲君也﹐巍巍乎﹐惟天爲大﹐惟堯則之。蕩蕩乎﹐民無能名焉。巍巍乎﹐其有成功也。煥乎其有文章。烈風雷雨﹐舜之弗迷者。此《舜典》之文。曰若稽古﹐帝舜曰重華﹐協於帝。浚哲文明﹐溫恭允塞﹐誠信充矣玄徳升聞﹐乃命以位。愼徽五典﹐五典克從。納於百揆﹐百揆時叔。賓於四門﹐四門穆穆。納於大麓﹐烈風雷雨弗迷。堯使舜入山林川澤﹐暴風雷雨﹐舜行不迷。夫何爲哉。恭己正南面而已。此是《論語�衛靈公第十五篇

》之文。子曰﹕無爲而治者﹐其舜也。與夫何爲哉﹐恭己正南面而已矣。當食而思天下之饑﹐當衣而思天下之寒者。此乃《孟子�離婁章句上》云﹕孟子曰﹕禹﹑稷﹑顏回同道。禹思天下有溺者﹐由己溺之。稷思天下有饑者﹐由己饑之。是以如是其急也。愛其親以及天下之老﹐愛其子以及天下之幼者。此乃《孟子�梁惠王章句上》。孟子答梁惠王之辭曰﹕老吾老﹐以及人之老﹐幼吾幼﹐以及人之幼。天下可運於掌。此皆以身觀身﹐以家觀家﹐至於以天下觀天下之道也。夫如是﹐則又何待出戶而後知天下者哉。此言堯舜之君﹐能法天地無爲自然之道﹐以化於天下﹐而天下如艸從風﹐偃自然而化之也。故曰﹕是以聖人不行而知﹐不見而明﹐不爲而成者﹐以此。

衍義云﹕《春秋》鄭莊公之伐大叔段。

鈔《春秋》。義中已詳﹐不必重錄。

爲學日益章第四十八

爲學日益﹐爲道日損。

衍義云﹕如垂首﹑刺股﹑映雪﹑聚螢之類。

鈔﹕垂首者﹐《楚國先賢傳》云﹕孫敬﹐字文寶。恆閉戶讀書﹐睡則以繩系頭﹐懸之梁上。後爲巨儒。帝徵不就。刺股者﹐《史記》云﹕蘇秦者﹐東周雒陽人也。師鬼谷先生﹐遊學數歲﹐大困而歸。兄弟嫂妹妻妾切皆笑之。秦聞之而自慚﹐乃閉室不出。得《太公陰符》之謀﹐伏而讀之﹐欲睡引錐自刺﹐其股血流至踵。後說趙﹐趙用之。遂佩六國相印﹐縱橫天下矣。映雪者﹐昔孫康家貧﹐苦學無錢沽油﹐常映雪讀書。後至禦史大夫。聚螢者﹐宋車胤﹐字武子﹐亦家貧苦學。夜以絳紗囊盛數十螢火虫﹐照書而讀之。其動學如此﹐亦成大儒矣。夫爲學者﹐莫不初則日學以知道﹐修功而補過﹐終則悟理而忘言﹐遣功而去執﹐以見聞爲修學之漸﹐損功行以爲悟道之門。是數子者﹐有終身之憂﹐無一日之樂﹐勞心苦志﹐博學溺心﹐則必至於終矣。

衍義云﹕惟學遜志﹐務時敏﹐厥修乃來。

鈔《尙書�說命下》之辭云﹕惟學遜志﹐務時敏﹐厥修乃來。允懷於玆﹐道積於厥躬。此言遜其志如有所不能﹐敏於學如有所不及﹐虛以受人﹐勤以勵己﹐則其所修如泉始達﹐源源乎其來矣。

衍義云﹕以博溺心﹐以文滅質。

鈔《莊子�繕性篇》云﹕知而不足﹐以定天下﹐然後附之以文﹐益之以博。文滅質﹐博溺心。不知質是文之本。文華則隱滅於素﹐質博是心之永﹐博學則沒溺於心靈﹐惟當絕學而去文﹐方會無爲之美也。

衍義云﹕故《易》之益﹐大。象曰﹕風雷﹐益。君子以見善則遷﹐有過則攺。

鈔﹕《益卦》之辭﹐必須雷動於前﹐風散於後﹐然後萬物皆益。故曰﹕風雷﹐益也。遷謂遷徙慕尙﹐攺謂攺更懲止﹐遷善攺過﹐益莫大焉。

衍義云﹕損之大。象曰﹕山澤損﹐君子以懲忿窒欲。

鈔﹕損卦之辭。象曰﹕山下有澤﹐損。君子以懲忿窒欲注﹕言夫人之情欲﹐感物而動﹐境有逆順﹐故情有忿欲。懲者﹐息其旣往。窒者﹐閉其將來。忿欲皆有往來﹐懲窒玄文而相足也。

取天下﹐常以無事﹐及其有事﹐不足以取天下。

衍義云﹕秦兼並六國。

鈔﹕秦始皇名政﹐莊襄王之子。始皇立之二十六年﹐滅六國﹐並天下﹐自稱始皇帝。並滅六國燕﹑齊﹑楚﹑魏並韓﹑趙﹐戰國之時護曰雄。秦有始皇興伯業﹐一施衡策便亡蹤是也。

衍義云﹕廢井田﹐開阡陌﹐除直道﹐建阿房﹐築長城﹐修五嶺。

鈔﹕井田者﹐按《史記》《谷梁傳》注云﹕古者三百步爲裏﹐名曰井田。井田者﹐九百畝而公田居其一焉。廢井田﹐開阡陌者﹐十九年﹐自秦孝公任商鞅﹐變井田爲阡陌﹐於始有兼並之患。今卽秦法也。十二年﹐爲田開阡陌。十四年﹐廢井田﹐開阡陌﹐收賦稅也。除直道者﹐始皇三十五年﹐使蒙恬除直道﹐道九原﹐抵云陽﹐塹山堙谷千八百里。數年不就。始皇以爲咸陽人多﹐先王之宮庭小﹐乃營作朝宮渭南上林苑中。先作前殿﹐建阿房﹐注﹕言殿之四阿皆爲房也。東西五百步﹐南北五十丈﹐上可以坐萬人﹐下可以建五丈旗﹐自殿下直抵南山﹐表南山之顚以爲闕﹐厥工未完﹐卒爲項羽所焚。築長城者﹐三十二年﹐始皇巡北邊﹐盧生使入海還﹐因奏錄圖書曰﹕亡秦者﹐胡也。始皇乃遣將蒙恬發兵三十萬人北伐匈奴﹐收河南地﹐爲四十四縣﹐築長城﹐因地形用制險塞﹐起臨洮至遼東﹐延袤萬餘里﹐威振匈奴。五嶺者﹐大庾嶺﹑始安嶺﹑臨賀嶺﹑桂陽嶺﹑揭陽嶺。三十三年﹐略取南越地﹐置桂林﹑南海﹑象郡﹐以謫徙民五十萬戍五嶺。

衍義云﹕項氏之攻破函谷﹐燒秦宮﹐收寶貨﹐殺子嬰﹐廢義帝。

鈔﹕項氏者﹐楚項籍﹐字羽﹐卞相人。秦二世三年﹐爲天下主﹐自立爲西楚霸王﹐都彭城。是歲﹐攻破函谷關﹐屠咸陽﹐殺子嬰﹐燒秦宮室。火三月不滅。收其寶貨﹑婦女而東。秦民大失望。羽起兵凡八年﹐與沛公爭天下﹐卒敗垓下﹐以首受。王霸天下﹐定於漢。廢義帝﹐二世二年十月﹐項王密使九江王布英布也等擊義帝﹐殺之江中。漢王至洛陽新城﹐三老董公遮說王曰﹕臣聞順徳者昌﹐逆徳者亡﹐兵出無右﹐事故不成﹐故曰明其爲賊﹐敵乃可服﹐項羽爲無道﹐故殺其主﹐天下之賊也。

道徳眞經衍義手妙卷之十三竟

道徳眞經衍義手鈔卷之十四

五峯淸安逸士王守正集

聖人無常心章第四十九

聖人無常心﹐以百姓心爲心。

衍義云﹕莊子曰﹕至人之用心若鏡不將不迎。

鈔《莊子�應帝王篇》云﹕無爲名屍﹐無爲謀府﹐無爲事任﹐無爲知主。體盡無窮﹐而遊無朕﹐盡其所受乎天﹐而無見得﹐亦虛而已。至人之用心若鏡﹐不將不迎﹐應而不藏﹐故能勝物而不傷。

衍義云﹕昔秦穆公嘗出而亡其千里馬。

鈔﹕乃《左傳》之文﹐義中載之﹐不復再錄。

信者吾信之﹐不信者吾亦信之。

衍義云﹕昔有饋生魚於鄭子產者。

鈔《孟子�萬章上》之文。義中載之已詳﹐不復再錄。又引恂恂然適其志气﹐此乃《論語�鄕黨篇》之文。大意恂恂信實之貌﹐似不能言者﹐謙卑遜順﹐不以賢知先人也。

出生人死章第五十

出生入死。

衍義云﹕原始反終﹐故知生死之說。

鈔《周易》上系之辭云﹕故能彌綸之道。仰以觀於天文﹐俯以察於地理﹐是故知幽明之故。原始反終﹐故知死生之說。此言以易道仰觀俯察﹐則知無形之幽﹐有形之明﹐義理事故也。原始反終﹐故知生死之說者。言用易理原窮事物之初始﹐反復事物之終末﹐始終吉凶皆悉包羅﹐以此之故知死生之說也。

生之徒十有三﹐死之徒十有三﹐人之生﹐動之死地﹐十有三。

衍義云﹕凡以九竅四支﹐或以三業十惡。

鈔韓非曰﹕十有三者﹐九竅四支是也。謂兩耳﹑兩目﹑鼻有二竅﹐並口及下二漏﹐共爲九竅。兩手兩足故曰四支。河上公亦同此說。又以三業十惡爲說者。三業謂身﹑口﹑意也。十惡謂一殺生﹐二偸盜﹐三邪淫﹐四犯上逆亂﹐五毀謗經法﹐六咒咀瞞昧﹐七陰謀恨妬﹐八斗亂兩舌﹐九破齋犯戒﹐十觸污壇場。孫登解云﹕天地之物﹐有生之類﹐順理者寡﹐逆理者眾﹐故安生之徒﹐十分之中﹐順理者三爾。夫生不以道﹐死不以理﹐順理者題﹐逆理者多﹐故得死之中順命者三爾。又唐明皇疏亦同此說。《廣聖義》云﹕將生不以爲樂﹐而安其生﹐此生之徒也。夫當其生不以利欲亂其心﹐不以厚養傷其性﹐安其淡默﹐順其沖和﹐則神守其形﹐气保於神﹐志和於气﹐心寂於志﹐靜定其心﹐如此則不求於延生﹐生自延矣。不求於進道﹐道自進矣。此杜天師之所論也。竊謂如此保生之人﹐又豈止十中有三人爾。𨿽千百人中無一二人也。由是論之﹐不亦鮮乎。

衍義云﹕安時處順。

鈔《莊子�大宗師篇》之文。云﹕且夫得者時也﹐失者順也﹐安時處順﹐哀樂不能入也。此古。之所謂懸解也。懸解者﹐無系著之貌。

夫何故﹐以其生生之厚。

衍義云﹕過求養生之物﹐太厚以致死。

鈔《莊子�達生篇》之文。養形必先之物﹐物有餘而形不養者有之矣。

蓋聞善攝生者﹐陸行不遇兕虎﹐入軍不被甲兵。兕無所投其角﹐虎無所措其爪﹐兵無所容其刃﹐夫何故﹐以其無死地。

衍義云﹕莊子曰﹕人能虛己以遊世﹐孰能害之。

鈔《莊子�山木篇》之文。方舟兩舟相並曰方舟。而濟於河﹐有虛船來觸舟﹐𨿽有褊狹急也。不怒以舟虛故也。心之人不怒﹐有一人在其上﹐則呼張歙之﹐一呼而不聞﹐再呼而不聞﹐於是三呼耶﹐則不以惡聲隨之。向也不怒而今也怒﹐向也虛而今也實﹐人能虛己以遊世﹐其孰能害之。

衍義云﹕若仙傳劉崗。

鈔﹕在《神仙列傳》中所載﹐義中已備。

道生之章第五十一

道生之﹐徳畜之﹐物形之﹐勢成之。

衍義云﹕則裸者不得不裸﹐鱗介毛羽者不得不鱗介毛羽。

鈔《孔子家語》中五帝第二十四章

中之辭。此孔子答子貢之言。孔子曰﹕然吾昔聞諸﹐老聃亦如汝之言﹐是故堅土之人剛﹐弱土之人柔﹐墟土之人大﹐沙土之人細﹐息土之人美﹐先耗也土之人醜﹐食水者善游而耐寒﹐食土者無心而不息﹐不气息也食木者多力而不治﹐血气不治。《淮南子》曰﹕多力而弗戾﹐亦不治之貌者也。食艸者善走而愚﹐食桑者有緒而蛾﹐食肉者勇毅而捍﹐食气者神明而壽﹐食穀者智慧而明﹐不食者不死而神。故曰羽虫三百有六十而鳳爲之長﹐毛虫三百有六十而麟爲之長﹐甲虫三百有六十而龜爲之長﹐躲虫三百有六十而人爲之長。此乾坤之美也。殊形異類之數﹐王者動必以道動﹐靜必以道靜﹐必順理而不害其所生﹐謂之仁壽焉。

衍義云﹕以至少壯老死不得不少壯老死。

鈔《列子�天瑞篇》之文。黃帝曰﹕精神入其門﹐骨骸反其根﹐我尙何存。人自生至終﹐大化有四﹕嬰孩也﹐少壯也﹐老耄也﹐死亡也。其在嬰孩﹐气專志一﹐和之至也。物不傷焉﹐徳莫加焉。其在少壯﹐則血气飄溢﹐欲慮充起﹐物所攻焉﹐徳故衰焉。其在老耄﹐則欲慮柔焉﹐體將休焉﹐物莫先焉。𨿽未及嬰孩之全﹐方於少壯﹐間矣。其在死亡也﹐則之於息焉﹐反其極矣。

是以萬物莫不尊道而貴徳。

衍義云﹕莊子所謂眞君。又引莊子所謂眞宰是也。

鈔《莊子�齊物論》之文。不知其所爲使﹐若有眞宰﹐而特不得其朕其遞﹐相爲君臣乎。其有眞君存焉。

道之尊﹐徳之貴﹐夫莫之爵﹐而常自然。

衍義云﹕公﹑侯﹑伯﹑子﹑男之例。

鈔﹕周設五等之爵﹐有公﹑侯﹑伯﹑子﹑男也。先王制法則有天子﹑諸侯﹑卿大夫﹑士﹑庶﹐亦有五等﹐而兼王焉。人之處世﹐上以君其不有材器也。君舉而用之﹐然後爵之而尊﹐寵之而貴。而此尊貴﹐乃有窮極之時。今道以生物﹐爲物所尊。徳以畜萬物﹐爲物所貴。生生而不絕﹐故生物之功常尊。成成而不窮﹐故成物之功常貴。豈有窮極之期乎。

衍義云﹕孟子曰﹕有天爵者﹐有人爵者。

鈔《孟子�告子章句上》云﹕有天爵者﹐有人爵者﹐仁義忠信﹐樂善不倦﹐此天爵也。公卿大夫﹐此人爵也。天爵以徳﹐人爵以祿。古之人修其天爵﹐而人爵從之。今之人修其天爵﹐以要人爵。旣得人爵﹐而棄其天爵﹐則惑之甚者也﹐終亦必亡而已矣。今孟子以仁義忠信爲天爵﹐況道之與徳又在仁義忠信之上﹐故云道之尊﹐徳之貴﹐夫莫之爵﹐而常自然。

衍義云﹔莊子釣於濮水。

鈔《莊子�秋水篇》之文。濮﹐水名﹐屬東郡﹐今濮州濮陽縣是也。楚王﹐楚威王也。知莊生賢達﹐屈爲卿輔﹐發使命先迷其意﹐願以國境之內委托賢人﹐王事殷繁﹐不無憂累之也。義中已備﹐不必重錄。

生而不有﹐爲而不恃﹐長而不宰﹐是謂玄徳

衍義云﹕退藏於密﹐可謂深遠。

鈔《易系辭》之文。子曰﹕夫易何爲者也﹐夫易開物成務﹐冒天下之道﹐如斯而已者也。是故聖人以通天下之志﹐以定天下之業﹐以斷天下之疑。是故蓍之徳圓而神﹐卦之徳方以知﹐六爻之義易以貢。聖人以此洗心﹐退藏於密﹐吉凶與民同患。神以知來﹐知以藏往﹐其孰能與於此哉。古之聰明睿知神武而不殺者夫。原夫孔聖言退藏於密者﹐謂古之聰明睿知之聖人﹐莫不以此易道﹐並著之神卦之知﹐洗其心﹐含養其徳﹐退藏於密﹐而不顯其迹也。豈非玄徳耶。

天下有始章第五十二

塞其兌﹐閉其門﹐終身不勤。

衍義云﹕六根各有所悅。

鈔﹕六根者﹐太極左仙翁懺法言受身生身煩惱纏縛﹐皆由三業爲有六根﹕一眼根﹑二耳根﹑三鼻根﹑四舌根﹑五身根﹑六意根。所謂諸根皆生諸業﹐故曰六根猶如艸木﹐生諸花實﹐展轉相生。

衍義云﹕黃帝問道於廣成子曰﹕敢問治身。

鈔《莊子�在宥篇》云。義中載之已詳﹐不復重錄。

衍義云﹕是謂有兌﹐有兌而心出則交物﹐若塞其兌而不通﹐則心不出矣。

鈔《易說卦》云﹕悅言乎兌﹐兌爲澤。悅萬物者莫悅乎澤。又以兌爲目﹐爲門﹐爲口﹐亦以戒其閉絕禍患爾。夫此禍患之門﹐用之於國則政亂﹐行之於身則道虧﹐閉塞得宜﹐則身安國理矣。

開其兌﹐濟其事﹐終身不救。

衍義云﹕五欲之門旣開﹐六塵之事得濟﹐心神內疲。

鈔《莊子》盜跖告孔子之辭。云﹕今吾告子以人之情﹐目欲視色﹐耳欲聽聲﹐鼻欲聞香﹐口欲察味﹐志气欲盈。六塵之事者﹐此玉皇本《行集經》上章之辭云﹕爾時玉帝出大妙音普告十方諸天聖眾﹐汝等諦聽。此諸罪輩曠劫以來﹐縱無明性﹐造十惡業﹐六塵徧染﹐三業縈纏﹐肆意任心﹐曾無覺悟﹐陰罪陽過﹐日積月深。六塵者何﹐眼﹑耳﹑鼻﹑舌﹑身﹑意六根之塵也。此諸罪輩久墮劫難以來﹐放縱其塵迷之性﹐遂爲六塵之所徧染﹐三業之所縈纏﹐此皆過失之類是也。

衍義云﹕若宋朝有張寶者。

鈔﹕張寶者﹐成都人也。慕華陽縣尉之妻。

使我介然章第五十三

使我介然有知﹐行於大道﹐惟施是畏。

衍義云﹕此嚙缺之所以問王倪曰﹕子知物之所同是乎。

鈔《莊子�齊物論篇》之文。云﹕嚙缺﹐王倪之弟子。王倪答曰﹕吾惡乎知之。子知子之所不知耶。曰﹕吾惡乎知之。然則物無知耶。曰﹕吾惡乎知之。𨿽然嘗試言之。庸詎知吾所謂知之非不知耶。

大道甚夷﹐民甚好徑。

衍義云﹕若澹臺滅明之行不由徑。

鈔《論語�雍也第六篇

》之辭。云﹕子遊名偃﹐字子羽﹐乃孔子弟子。爲武城宰。魯之下邑。子曰﹕女得人焉爾乎。曰﹕有澹臺滅明者﹐行不由徑﹐非公事未嘗至於偃之室也。

朝甚除﹐田甚蕪﹐倉甚虛。

衍義云﹕紂惟宮室臺榭﹐楚之章華﹐秦之阿房﹐皆是也。

鈔﹕宮室臺榭者﹐此《周書�泰誓上》武王曰﹕今商王受﹐弗敬上天﹐降災下民﹐沈酒沈溺於酒也。冒色﹐冒亂女色。敢行暴虐﹐罪人以族﹐官人以世﹐惟宮室﹑臺榭﹑陂池﹑侈服﹐以殘害於爾萬姓。焚炙忠良﹐刳剔孕婦。皇天震怒﹐命我文考﹐肅將天威﹐大勛未集。又引楚之章華者﹐春秋昭公七年﹐楚子成章華之臺﹐願以諸侯落之。落者祭也。此胡曾詠史詩云﹕茫茫衰艸沒章華﹐因笑靈王昔好奢﹐臺土未乾簫管絕﹐可憐身死野人家。秦之阿房者﹐詠史詩云﹕新建阿房壁未乾﹐沛公兵已入長安﹐帝王苦竭生人力﹐大業沙崩固不難。此言在上之人﹐不顧根本﹐徒事榮華﹐殆幾傷本﹐豈是持久之道。

衍義云﹕峻宇雕墻。

鈔《尙書�五子之歌》。五子﹐太康之弟。太康尸位﹐以逸豫滅厥徳﹐爲歌以戒之。云其二曰﹕訓有之﹕內作色荒﹐外作禽荒。酣酒嗜音﹐峻宇雕墻。有一於此﹐未或不亡。

衍義云﹕田萊多荒﹐此詩人所以刺幽王也。

鈔《毛詩�小雅�楚茨》﹐刺幽王也。政煩賦重﹐田萊多荒﹐饑饉降喪﹐民卒流亡﹐祭祀不饗﹐故君子思古焉。

服文采﹐帶利劍﹐厭飲食﹐財貨有餘。是謂盜誇﹐非道也哉。

衍義云﹕服文采﹐若隋煬帝剪采爲花﹐以禦龍舟也。

鈔﹕隋煬帝大業元年五月﹐築西苑﹐苑周二百里。其內爲海﹐周十餘里。爲方丈﹑蓬萊﹑瀛洲諸山﹐髙百餘尺﹐臺觀﹑宮殿﹐羅絡山上。海北有渠﹐縈紆注海內。綠渠作十六院門﹐皆臨渠﹐每院有四品夫人主之。窮極華麗。宮樹雕落﹐則剪采爲花葉綴之。沼內亦剪采爲荷芰菱芡﹐色渝則易以新者。十六院競以殽羞精麗相髙求市恩寵。上好以月夜從宮女數千騎遊西苑﹐作淸夜遊曲於馬上奏之。八月﹐帝如江都。上幸江都龍舟﹐四重﹐髙四十五尺﹐長二百尺﹐上重有正殿﹑內殿﹐朝堂。中二重有百二十房﹐皆飾以金玉。下重內侍處之。皇后乘翔螭舟﹐制度差小。別有浮景九艘﹐三重﹐皆水殿也。餘數千艘﹐後宮諸王公主百官僧尼道士番客乘之。共用挽士八萬餘人。皆以錦彩爲袍。衛兵所乘﹐又千數艘﹐舳鱸相接﹐二百餘里。騎兵翊兩岸而行。所過州縣五百里內﹐皆令獻食﹐多者一州至百輿﹐極水陸珍奇。後宮厭飲﹐將發之際﹐多棄埋之。

衍義云﹕晉王愷作紫步障四十里﹐石崇作錦步障五十里。

鈔《晉書》﹕石崇﹐字季倫。性豪華。時有王愷作紫絲步障四十里﹐崇作錦步障五十里以鬧富。後因綠珠被誅﹐詣東市嘆曰﹕奴輩利吾財爾。刑者曰﹕知財致害﹐何不早散。崇不能答。

衍義云﹕後漢馬廖上疏以爲城中好大袖。

鈔﹕後漢章帝建初元年﹐攺正移風﹐必有其本﹐傳曰﹕吳王好劍客﹐百姓多瘡瘢。焚王好細腰﹐宮中多餓死。長安語曰﹕城中好髙髻﹐四方髙一尺。城中好廣眉﹐四方且半額。城中好大袖﹐四方全疋帛。斯言如戲﹐有切事實。

衍義云﹕帶利劍如吳王好劍客﹐百姓多瘡瘢。

鈔《春秋》﹕吳王闔閭使幹將造劍。劍有二狀﹐一曰幹將﹐二曰莫耶。前傳所載同此。

衍義云﹕趙文王喜劍士﹐劍士夾門三千餘人。

鈔《莊子�說劍篇》云﹕昔趙文王趙惠文王也。名何武﹐趙靈王之子也。喜劍﹐劍客夾門而客三千餘人﹐日夜相擊於前﹐死傷者數百餘人﹐好之不厭。如是三年﹐國衰﹐諸侯謀之。

衍義云﹕若晉何曾日食萬錢﹐猶云無下箸處。

鈔﹕晉武帝時﹐宰相何曾﹐字穎考﹐日食萬錢﹐猶云無下著之處。蒸餅非十字裂不食。當時將士秦秀議曰﹕曾驕奢過度﹐宜謚謬醜。公名與實爽曰謬﹐怙亂肆行曰醜。

衍義云﹕商紂實鹿臺之財﹐盈巨橋之粟。

鈔﹕商紂積而不散﹐盈而不知滿。《尙書》武成周武王克商﹐於是雲散鹿臺之財﹐發巨橋之粟﹐大賚於四海﹐而萬姓悅服。

道徳眞經衍義手妙卷之十四竟

道徳眞經衍義手鈔卷之十五

五峯淸安逸士王守正集

善建者不拔章第五十四

善建者不拔﹐善抱者不脫﹐子孫祭祀不輟。

衍義云﹕先固其根本﹐而營其標枝。鈔《莊子�天地篇》之文。云﹕至徳之世﹐不尙賢﹐不使能﹐上如標枝﹐民如野鹿。此言上旣無爲﹐下亦淳朴﹐譬彼野鹿﹐絕君王之禮也。

衍義云﹕善以道懷抱民者﹐則百姓歸附而不脫離也。

鈔﹕衍義取善以道懷抱民者﹐若太王者﹐可謂有道之君也。去邠而從之者如歸市﹐可謂百姓歸附而不脫離也。故曰善抱者不脫。

衍義云﹕善以道抱元守一者﹐則精神完全而不脫失也。

鈔﹕抱元守一者﹐《莊子�在宥篇》云﹕廣成子曰﹕來﹐吾語汝至道。又云﹕我守其一以處其和。故我修身千二百歲矣﹐吾形未嘗衰。黃帝再拜稽首﹐曰﹕廣成子之謂天矣。是故衍義引其善以道抱元守一者﹐則精神完全而不脫失也。若廣成子者﹐可謂善以道抱元守一者也。至於修身千二百歲﹐而形未嘗衰者﹐可謂精神完全而不脫失也。故曰善抱者不脫。

衍義云﹕若太王居邠﹐狄人侵之﹐事之以皮幣珠玉﹐不得免焉。

鈔《孟子�梁惠王章句下》云﹕滕﹐小國也。竭力以事大國﹐則不得免焉﹐如之何﹐則可。孟子對曰﹕昔者太王居邠﹐狄人侵之。事之以皮幣﹐不得免焉。事之以犬馬﹐不得免焉。事之以珠玉﹐不得免焉。乃屬其耆老而告之曰﹕狄人之所欲者﹐吾土地也。吾聞之也﹕君子不以其所以養人者害人。二三子何患乎無君﹐吾將去之。去邠﹐踰粱山﹐邑於歧山之下居焉。邠人曰﹕仁人也﹐不可失也。從之者如歸市。蓋周之歷世﹐至於文武成康﹐皆懷道抱徳之君﹐遂至於子孫相繼三十七代﹐歷年八百六十七載。其享祚綿遠﹐祭祀不絕也如此。

衍義云﹕𨿽繼毀廟之主﹐后稷﹑文王﹐郊祀之祀﹐不輟止也。

鈔《史記》﹕孔子在齊﹐捨於外館。齊景公造焉。賓主之辭旣接﹐而左右白曰﹕周使適至﹐言先王廟災。景公覆問﹕災何王之廟也。孔子曰﹕此必釐王之廟也。公曰﹕何以知之。孔子曰﹕《詩》云皇皇上天﹐其命不忒﹐天之以善﹐必報其徳。此逸詩也。皇皇﹐美也。忒﹐差也。禍亦如之。夫釐王變文武之制﹐而作玄黃華麗之飾﹐宮室重峻﹐輿馬奢侈﹐而弗可賑也。故天殃所宜加其廟焉。以是占之爲然。公曰﹕天何不殃其身而必罰其廟也。孔子曰﹕蓋爲文﹑武故也。若殃其身﹐則文﹑武之嗣無乃殄乎。故當殃其廟以彰其過。俄頃﹐左右報曰﹕所災者釐王廟也。景公驚起﹐再拜曰﹕美哉﹐聖人之智過人遠矣。

修之天下﹐其徳乃普。

衍義云﹕親戚和睦﹐事業修治。

鈔《尙書�堯典》曰﹕克明使徳﹐以親九族。注云﹕言堯能明俊徳之士任用之﹐以睦髙祖玄孫之親﹐謂髙曾祖父己子孫曾玄共爲九族也。九族旣睦﹐平章百姓﹐百姓昭明﹐協和萬邦﹐黎民於變時雍。張氏解曰﹕言堯克明俊徳﹐所以修身者也。以親九族﹐則修之家者也。平章百姓﹐則修之國者也。協和萬邦﹐則修之天下者也。身修而後家齊﹐家齊而後國治﹐國治而後平天下﹐治之序也。

衍義云﹕積善之餘慶及來世。

鈔《易坤卦文言》曰﹕積善之家﹐必有餘慶。積不善之家﹐必有餘殃。臣弒其君﹐子弒其父﹐非一朝一夕之故。其所由來者﹐漸矣。由辯之不早辯也﹐言治國治家者可不鑑哉。

衍義云﹕萬寶丰熟。

鈔《莊子�庚桑楚》。子曰﹕弟子何以異於予﹐春气發而百艸生﹐正得秋而萬寶成。

衍義云﹕所謂其緒餘以治人也。所謂土苴以治國家也。

鈔《莊子�讓王篇》之文。云﹕道之眞以治身。其緒餘以爲國家﹐其土直以治天下。

故以身觀身﹐以家觀家﹐以鄕觀鄕﹐以國觀國﹐以天下觀天下。吾何以知天

下之然哉﹐以此。

衍義云﹕《易》曰﹕觀我生﹐君子無咎。反觀而求諸己也。

鈔《易觀卦九五爻辭》也。云﹕九五﹐觀我生﹐君子無咎。象曰﹕觀我生﹐觀民也。鮑先生解云﹕夫此九五履巽居尊﹐秉剛得位。體柔順以成徳﹐用中正以省民﹐爲大觀之主者也。然下之隨上﹐若影之應形﹐民之從君﹐猶泥之在鈞﹐示之以惡則惡著﹐率之以善則善興﹐化自一身﹐儀刑四海﹐欲監我徳﹐先觀其民﹐君子風行已則無咎。是故取此觀卦九五爻辭以證解吾何以知天下之然哉。以此言其觀以上五觀之法﹐並觀天下之民而知之也。

含徳之厚章第五十五

含徳之厚﹐比於赤子。毒虫不螫﹐猛獸不據﹐攫烏不搏。

衍義云﹕益生日多則其厚者薄矣。

鈔《莊子�徳充符篇》之辭也。惠子謂莊子曰﹕人固無情乎。莊子曰﹕然。惠子曰﹕人而無情﹐何以謂之人。莊子曰﹕道與之貌﹐天與之形﹐惡得不謂之人。惠子曰﹕旣謂之人﹐惡得無情。莊子曰﹕是非吾所謂情也。吾所謂無情者﹐言人之不以好惡內傷其身﹐常因自然而不益生也。

衍義云﹕嗒然似喪其偶。

鈔《莊子�齊物論》之文也。南郭子綦隱幾而坐﹐仰天而噓﹐嗒然似喪其偶。此言至人嗒然似喪其偶。如赤子之無心﹐故物莫得而傷也。

衍義云﹕其和大同於物﹐孰能害之。

鈔《列子�黃帝篇》之辭也。趙襄子率徒十萬﹐狩於山中火畋曰狩﹐藉燔林﹐扇赫百里。有一人從石壁中出﹐隨煙燼上下﹐眾謂鬼物。火過﹐徐行而出﹐若無所經涉者。襄子怪而畱之﹐徐而察之﹐形色七竅﹐人也。气息音聲﹐人也。問奚道而處石﹐奚道而入火。其人曰﹕奚物而謂石﹐奚物而謂火。襄子曰﹕而向之所出者﹐石也。而向之所涉者﹐火也。其人曰﹕不知也。魏文侯聞之﹐問子夏曰﹕彼何人哉。子夏曰﹕以商所聞夫子之言﹐和者大同於物﹐物無得而傷閡者﹐遊金石﹐蹈水火﹐皆可也。文侯曰﹕吾子奚不爲之。子夏曰﹕刳心去智﹐商未之能。𨿽然﹐試語之有暇矣。文侯曰﹕夫子奚不爲之。子夏曰﹕夫子能之而能不爲者也。文侯大悅。

衍義云﹕若春秋楚斗伯比淫於子之女﹐生子文。

鈔﹕《春秋》僖公二十一年﹐義中載之已備﹐不復重錄。

衍義云﹕若《詩》云﹕后稷之生於姜嫄﹐誕置之寒冰﹐鳥覆翼之﹐鳥乃去矣﹐后稷呱矣。

鈔《毛詩�大雅�生民》。尊祖后稷﹐生於姜嫄﹐文武之功﹐起於后稷。故推以配天焉。誕置之隘巷﹐牛羊腓字之。誕置之平林﹐會伐平林。誕置之寒冰﹐鳥覆翼之﹐鳥乃去矣﹐后稷呱矣。

骨弱筋柔而握固。未知牝牡之合而峻作﹐精之至。終日號而嗌不嘎﹐和之至。

衍義云﹕莊子曰﹕眞人之息以踵﹐眾人之息以喉。

鈔《莊子�大宗師篇》之文。云﹕古之眞人﹐其寢不夢﹐其覺無憂﹐其食不甘﹐其息深深。內息之貌。眞人之息以踵﹐足根也。眾人之息以喉喘哮之息﹐以喉爲節。屈服者其嗌。言若跬。嗌﹐喉也。气息不調﹐咽喉之中﹐恆如蛙礙。其嗜欲深者﹐其天機淺。

知和曰常﹐知常曰明﹐益生曰祥﹐心使气曰彊。物壯則老﹐是謂不道﹐不道早已。

衍義云﹕非徒無益而又害之。

鈔《孟子�公孫丑章句上》云﹕必有事焉﹐而勿正﹐心勿忘﹐勿助長也。無若宋人然﹕宋人有閔其苗之不長而偃之者﹐芒芒然歸﹐謂其人曰﹕今日病矣﹐予助苗長矣。其子趨而往視之﹐苗則槁矣。天下之不助苗長者寡矣。以爲無益而捨之者﹐不耘首者也。助之長者﹐揠苗者也。非徒無益﹐而又害之。又引以直養之﹐則亦至矣。此亦公孫丑之文也。孟子答公孫丑之辭。敢問何謂浩然之气。曰﹕難言也。其爲气也﹐至大至剛﹐以直養而無害﹐則塞乎天地之間。程子曰﹕天人一也。更不分別。浩然之气乃吾气也﹐養而無害﹐則塞乎天地。一爲私意所蔽﹐則歙然而倏知其小也。

衍義云﹕《書》曰﹕作善降之百祥。

鈔《尙書�伊訓篇》云﹕嗚呼﹐嗣王祗厥身﹐念哉。聖謨洋洋﹐嘉言孔彰。惟上帝不常﹐作善降之百祥﹐作不善降之百殃。爾惟徳罔小﹐萬邦惟慶﹐爾惟不徳罔大﹐墜厥宗。

衍義云﹕道長於上古而不爲老。

鈔《莊子�大宗師篇》云﹕自本自根﹐未有天地﹐自古以固存。神鬼神帝﹐生天生地﹐在太極太極﹐五气也。之先而不爲髙﹐在六極六極﹐六合也。之下而不爲深﹐先天地生而不爲久﹐長於上古而不爲老。已於《道經》有物混成章載之﹐不復重錄。

知者不言章第五十六

知者不言﹐言者不知。

衍義云﹕故孔聖欲無言。

鈔《論語�陽貨第十七篇

》云﹕子曰﹕予欲無言。子貢曰﹕子如不言﹐則小子何述焉。曰﹕天何言哉﹐四時行焉﹐百物生焉﹐天何言哉。

衍義云﹕孟子豈好辯。

鈔《孟子�滕文公章句下》云﹕我亦欲正人心﹐息邪說﹐距詖行﹐放淫辭﹐以承三聖者﹐予豈好辯哉。予不得已也。

衍義云﹕正容以悟物。

鈔《莊子�田子方》之文。淸而容物。物無道﹐正容以悟之﹐使人之意也消﹐無擇何足以稱之。此已《道經》第八章

載之已詳。

衍義云﹕目擊道存。

鈔《莊子�田子方》之文。仲尼見之而不言。子路曰﹕吾子欲見溫伯雪子久矣。見之而不言﹐何耶。仲尼曰﹕若夫人者﹐目擊而道存矣﹐亦不可以容聲矣。

衍義云﹕無爲謂三問而三不答。

鈔《莊子�知北遊》之文云﹕知北遊於玄水之上﹐登隱井之丘﹐而適遭無爲謂焉。知謂無爲謂曰﹕予欲有問乎若﹐何思何慮則知道。何處何服則安道。何從何道則得道。三問而無爲謂不答也﹐非不答﹐不知答也。知不得問﹐反於白水之南﹐登狐闋之上﹐而睹狂屈焉。知以之言也問乎狂屈。狂屈曰﹕唉﹐予知之﹐將語若﹐中欲言而忘其所欲言。知不得問﹐反於帝宮﹐見黃帝而問焉。黃帝曰﹕無思無慮始知道﹐無處無服始安道﹐無從無道始得道。知問黃帝曰﹕我與若知之﹐彼與彼不知也﹐其孰是耶。黃帝曰﹕彼無爲謂眞是也﹐狂屈似之。我與汝終不近也。夫知者不言﹐言者不知﹐故聖人行不言之教也。

衍義云﹕王倪四問而四不知。

鈔《莊子�應帝王篇》之文。嚙缺問於王倪﹐四問而四不知。嚙缺因躍而大喜﹐行以告蒲衣子。蒲衣子曰﹕而今乃知之乎。

衍義云﹕且識音者﹐口不能傳。

鈔《孟子�離婁章句上》之文。云﹕師曠之聰﹐不以六律不能正五音。師曠者﹐晉之樂師﹐知音者也。此言不以六律不能正五音。而五音之內微妙淸暢之音﹐非得之於心﹐應之於手者﹐孰得而傳之哉。

衍義云﹕斲輪者﹐口不能言。

鈔﹕《莊子�天道篇》之文。云﹕桓公齊桓公﹐名小曰。讀書於堂上。輪扁斲輪於堂下﹐釋椎鑿而上﹐問桓公曰﹕敢問公之所讀者何言耶。公曰﹕聖人之言也。曰﹕聖人在乎。公曰﹕已死矣。曰﹕然則君之所讀者﹐古人之糟魄已矣。桓公曰﹕寡人讀書﹐輪人安得議乎。有說則可﹐無說則死。輪扁曰﹕臣也以臣之事觀之。斲輪﹐徐則甘而不固﹐疾則苦而不入。不徐不疾﹐得之於手而應之於心﹐口不能言﹐有數存焉於其間。臣不能以諭臣之子﹐臣之子亦不能受之於臣﹐是以行年七十而老斲輪。古之人與其不可傳也死矣。然則君之所讀者﹐古人之糟魄已矣。

故不可得而親﹐不可得而疏﹐不可得而利﹐不可得而害﹐不可得而貴﹐不可得而賤﹐故爲天下貴。

衍義云﹕若禦寇居鄭圃四十年﹐人無識者。

鈔《列子�天瑞篇》之文。子列子居鄭圃四十年﹐人無識者。國君卿大夫視之猶眾庶也。

衍義云﹕若齊宣王欲中國而授孟子室﹐養弟子以萬鍾﹐使諸大夫國人皆有所矜式。

鈔《孟子�公孫丑章句下》之文。云﹕齊宣王他日謂時子曰﹕我欲中國而授孟子室﹐養弟子以萬鍾﹐六斛四斗爲一鍾也。使諸大夫國人皆有所矜式。子盍謂我言之。時子因陳子而以告孟子﹐陳子以時子之言告孟子。孟子曰﹕然﹐時子惡知其不可也﹐如使予欲富﹐辭十萬而受萬﹐是爲欲富乎。

衍義云﹕若孟子言人之所貴者﹐非良貴也。趙孟之所貴﹐趙孟能賤之也。

鈔《孟子�告子章句上》之文。云﹕孟子曰﹕欲貴者﹐人之同心也。人人有貴於己者﹐弗思耳。人之所貴者﹐非良貴也。趙孟之所貴﹐趙孟能賤之。注﹕人之所貴﹐謂人以爵位加己而後貴也。良者﹐本然之善也。趙孟﹐晉卿也。能以爵祿與人而使之貴﹐則亦能奪之而使之賤矣。若良貴﹐則人安得而賤之哉。

衍義云﹕漢文帝聞河上公結艸爲庵於河之濱。

鈔《左傳》本紀所載。義中已詳﹐不復重錄。

道徳眞經衍義手妙卷之十五竟

道徳眞經衍義手鈔卷之十六

五峯淸安逸士王守正集

以正治國章第五十七

以正治國﹐以奇用兵﹐以無事取天下。

衍義云﹕孟子曰一正君而國定矣。鈔《孟子�離婁上章》文也。孟子曰﹕人不足與適音謫也﹐政不足間也。惟大人爲能格君心之非。君仁莫不仁﹐君義莫不義﹐君正莫不正﹐一正君而國定矣。

衍義云﹕三略九奇﹐靜難息寇﹐武之功也。

鈔﹕三略者﹐漢畱侯張子房於下邳圯橋遇黃石公﹐授以三略﹐曰﹕子得之﹐必爲帝王之師﹐亦機鈴用兵之術也。子牙用之﹐佐武王克商伐紂而成王業。子房用之﹐佐漢祖滅項籍而有帝圖。故人主深曉上略則能任賢擒敵﹐深曉中略則能禦將統眾﹐深曉下略則能明盛衰之源﹐審治國之紀。人臣深曉三略﹐則能全功保身。九奇者﹐黃帝因井田以制兵﹐開方九焉。五爲陣法﹐四爲間地﹐虛其中﹐大將居焉。諸葛孔明推演其法﹐陣間容陣﹐隊間容隊﹐以前爲後﹐以後爲前﹐進無速奔﹐退無遽走﹐擊頭則尾應﹐擊尾則頭應﹐擊中央則兩頭俱應﹐此桓溫爲常山蛇勢也。大凡兵法﹐多尙奇變﹐自一至九﹐如循環無端﹐不可終窮。

吾何以知天下其然哉﹐以此。天下多忌諱﹐而民彌貧。

衍義云﹕若秦法偶語者棄市。

鈔《通鑑》云﹕始皇三十四年﹐丞相李斯上書云﹕臣請史官非秦記皆燒之。非博士官所職﹐天下有藏詩﹑書﹑百家語者﹐皆詣守尉雜燒之。有敢偶語詩﹑書棄市。以古非今者族。衍義云﹕唐武后開告密之門﹐人皆重足屏息﹐莫敢交言﹐道路以目。

鈔﹕唐武后光宅元年三月﹐太后置銅匭風受密奏。鑄銅爲匭﹐其器一室四隅﹐可入不可出。太后自徐敬業之反﹐疑天下多圖己。又自以久專國事﹐內行不正﹐知宗室大臣怨望不服﹐欲大誅殺以威之﹐乃盛開告密。有告密者給馬供食﹐使詣行在所。農夫﹑樵人皆得召見﹐或不次除官﹐無實者不問。於是四方告密者蜂起。

民多利器﹐國家滋昏。人多技巧﹐奇物滋起。法令滋彰﹐盜賊多有。

衍義云﹕則必有機心。

鈔《莊子�天地篇》之文。云﹕子貢南遊於楚﹐過漢陰﹐見一丈人方將爲圃畦﹐鑿隧而入井﹐抱甕而出灌﹐搰搰然用力甚多而見功寡。子貢曰﹕有械於此﹐一日浸百畦﹐用力甚寡而見功多﹐夫子不欲乎。爲圃者仰而視之曰﹕柰何。曰﹕鑿木爲機﹐後重前輕﹐挈水若抽。數如洗蕩﹐其名爲橰。爲圃者忿然作色而笑曰﹕吾聞之吾師﹐有機械者必有機事﹐有機事者必有機心。機心存於胸中﹐則純白不備。純白不備﹐則神生不定。神生不定者﹐道之所不載也。吾非不知﹐羞而不爲也。

衍義云﹕謂刻鏤雕琢。

鈔《莊子�天道篇》之文。云﹕覆載天地﹐刻雕眾形而不爲巧﹐此之謂天樂。

衍義云﹕若紂王之作奇伎淫巧以悅婦人之類。

鈔《尙書�泰誓下》云﹕武王曰﹕今商王受﹐作威殺戮﹐毒痛四海。崇信姦回﹐放黜師保﹐屏棄典刑﹐囚奴正士﹐郊社不修﹐宗廟不享﹐作奇伎淫巧以悅婦人。上帝弗順﹐祝降時喪。爾其孜孜﹐奉予一人﹐恭行天罰。

衍義云﹕小則盜鉤而大至於竊國矣﹐若田成子一旦弒齊君而盜其國。

鈔《莊子�胠篋篇》云﹕何以知其然。彼竊鉤者誅﹐竊國者爲諸侯。然而田成子齊大夫陳恆也。一旦殺齊君而盜其國﹐所盜者豈獨其國耶。並與其聖知之法而盜之。故田成子有乎盜賊之名﹐而身處堯﹑舜之安。小國不敢非﹐大國不敢誅﹐十二世有齊國。

衍義云﹕李斯說二世行督責之術以弭盜。

鈔《通鑑》﹕秦二世二年冬﹑﹐二世數誚讓李斯﹐居三公位﹐如何令盜如此。李斯恐懼﹐重爵祿﹐不知所出﹐乃阿二世意﹐以書對曰﹕夫聖主者﹐必能行督責之術者也。故申子曰﹕有天下而不恣睢﹐命之曰以天下爲桎梏者﹐無他焉﹐不能督責﹐而顧以其身勞於天下之民﹐若堯﹑禹然﹐故謂之桎梏。夫不能修申﹑韓之明術﹐行督責之道﹐專以天下自適也﹐而徒務苦形勞神﹐以身徇百姓﹐則是黔首之役﹐非畜天下者也。何足貴哉。故明主能行督責之術以獨斷於上﹐則權不在臣下﹐然後能滅仁義之塗﹐絕練說之辯﹐犖車犖趨絕﹐左氏犖有力焉。然行恣睢之心﹐而莫之敢逆。如此﹐羣臣﹑百姓救過不給﹐何變之敢圖。二世說﹐於是行督責益嚴﹐稅民深者爲明史﹐殺人多者爲忠臣﹐刑者相半於道﹐而死人日成積於市﹐秦民益駭懼思亂。

衍義云﹕漢武帝以張湯﹑趙禹定律令。

鈔《通鑑》﹕漢武帝建元五年﹐上以太中大夫張湯﹑中大夫趙禹共定律令。令務在深文﹐拘守職之吏。出張湯傳。作見知法史﹐傳相監司用法益刻﹐自此始。出趙禹傳。

故聖人云﹕我無爲﹐而民自化。我無事﹐而民自富。我好靜﹐而民自正。我無欲﹐而民自朴。

衍義云﹕若堯舜淵默乎法﹐宮之中垂拱示﹐天民之阜。

鈔《楊子�問道篇》之辭云﹕在昔虞夏襲堯之爵﹐行堯之道﹐法度彰﹐禮樂著﹐垂拱而視﹐天民之阜也。阜﹐富也。垂衣拱手於巖廊之上﹐而視天民之自阜也。

衍義云﹕文武不識不知﹐而順帝之則。垂衣拱手﹐而天下治。

鈔《毛詩�大雅�皇矣篇》之辭。云﹕帝謂文王﹐予懷民徳﹐不大聲以色﹐不長夏以革﹐不識不知﹐順帝之則。衍義云﹕若曹參爲漢相﹐惠帝怪其不治事。

鈔《漢書》傳中之言﹐義中引之已備﹐不復重錄。

其政悶悶章第五十八

禍兮福所倚﹐福兮禍所伏。

衍義云﹕福隱於禍中者﹐若《列子》載宋人有好行仁義。

鈔《列子�說符篇》中所載﹐義中已備﹐不復重錄。

衍義云﹕禍藏於福中者﹐若《列子》載虞氏梁之富人也。

鈔《列子�說符篇》所載﹐義中已備﹐不復重錄。

是以聖人方而不割﹐廉而不劌﹐直而不肆﹐光而不耀。

衍義云﹕《書》曰﹕直而溫。

鈔《尙書�臯陶謨》之辭。云﹕臯陶曰﹕都﹐亦行有九徳。亦言﹐其人有徳﹐乃言載采采。禹曰﹕何。臯陶曰﹕寬而栗﹐寬柔莊栗。柔而立﹐柔順植立。願而恭﹐謹願恭恪。亂而敬﹐亂者治也。有治才必敬畏也。擾而毅﹐馴擾果毅。直而溫﹐徑直溫和。簡而廉﹐簡易廉隅。剛而塞﹐剛健篤實。彊而義。彊勇好義。彰厥有常吉哉。彰者著也。成徳著明於身﹐而又始終有常﹐其吉士也。

治人事天章第五十九

夫惟嗇﹐是謂早服。早服謂之重積徳。重積徳﹐則無不克。無不克﹐則莫知其極。莫知其極﹐可以有國。

衍義云﹕孟子曰﹕存其心﹐養其性﹐所以事天也。

鈔《孟子�盡心章句上》之辭。注﹕存謂操而不捨﹐養謂順而不害﹐事則奉事而不違也。

衍義云﹕至徳者﹐火不能熱﹐水不能溺。

鈔《列子�黃帝篇》之辭。都無所愛惜﹐都無所畏忌﹐入水不溺﹐入火不熱﹐斫撻無傷痛﹐指撾無瘠養﹐乘空如履實﹐寢虛若處狀﹐雲霞不礙其視﹐雷霆不亂其聽﹐美惡不滑其心﹐山谷不躓其步﹐神行而已。

衍義云﹕昔庚桑子居羽山之顏。

鈔《莊子�庚桑楚》之文。昔庚桑子姓庚﹐名楚﹐老君之弟子。居羽山之顏。山名在魯地。義中引之已全﹐不復重錄。

治大國章第六十

以道蒞天下﹐其鬼不神。

衍義云﹕鳥獸魚鱉至於咸若﹐則鬼神亦莫不寧。

鈔《尙書�伊訓》戒太甲嗣王之辭也。曰﹕嗚呼﹐古有夏先後方懋厥徳﹐罔有天災。山川鬼神﹐亦莫不寧。曁鳥獸魚鱉咸若。於其子孫弗率﹐不率循先王之道。皇天降災﹐假手於我有命﹐造攻自鳴條﹐鳴條﹐夏所宅也。亳﹐湯所宅也。朕哉自亳。此言由桀積惡於鳴條﹐而湯徳之修則始於亳都也。

衍義云﹕《春秋》魯莊公三十二年﹐有神降於萃。

鈔《春秋》魯莊公三十二年﹐義中已全﹐不復重錄。

衍義云﹕襄公三十年﹐鄭人殺伯有。

鈔《春秋》襄公三十年﹐鄭人殺伯有。至昭公七年﹐子產立公孫泄及良止以撫之﹐泄﹐子孔之子。良止﹐伯有之子。立二。人爲大夫﹐以安子孔﹑伯有之鬼。乃止。子大叔名遊吉﹐問其故。子產曰﹕鬼有所歸﹐乃不爲厲。及子產適晉﹐趙景子問焉。曰﹕伯有猶能爲鬼乎。子產曰﹕能。人生始化曰魄。始﹐變化也。旣生魄﹐陽曰魂﹐用物精多﹐則魂魄彊。若居髙官備物之享﹐則體魄彊。取物之精多﹐則魂气彊。是以有精﹐至於神明。所以養此精至於神﹐養此爽至於明也。精是神之未瞥﹐爽是神之未昭。匹夫匹婦彊死﹐其魂魄猶能依憑於人﹐以爲淫厲。況良霄伯有之名。我先君穆公之冑﹐子良之孫﹐子耳之子﹐從政三世矣。而三世執其政柄﹐能爲鬼﹐不亦宜乎。

衍義云﹕唐武后時﹐武三思買二妾。

鈔《左傳》所載﹐義中已全﹐不復重錄。

大國者下流章第六十一

大國者下流﹐天下之交﹐天下之牝。牝常以靜勝牡﹐以靜爲下。

衍義云﹕若民皆𦇤抱其子而至者也。

鈔《論語�子路第十三》之辭。云﹕樊遲請學稼。子曰﹕吾不如老農。請學爲圃。曰﹕吾不如老圃。樊遲出。子曰﹕小人哉﹐樊須也。上好禮﹐則民莫敢不敬。上好義﹐則民莫敢不服。上好信﹐則民莫敢不用情。夫如是﹐則四方之民皆祿負其子而至矣。焉用稼。

或下以取﹐或下而取。

衍義云﹕齊宣王問曰﹕交鄰國有道乎。孟子對曰﹕有。

鈔《孟子�梁惠王章句下》之辭。云﹕孟子對曰﹕有。惟仁者爲能以大事小﹐故湯事葛。《孟子�滕文公章句下》云﹕孟子曰﹕湯居亳﹐與葛爲鄰﹐葛伯放而不祀。湯使人問之曰﹕何爲不祀。曰﹕無以供犧牲也。湯使遺之牛羊。葛伯食之﹐又不以祀。湯又使人問之曰﹕何爲不祀。無以供粢盛也。湯使亳眾往爲之耕﹐老弱饋食。葛伯率其民﹐要其有酒食黍稻者奪之﹐不授者殺之。有童子以黍肉餉﹐殺而奪之。《書》曰﹕葛伯仇餉。此之謂也。仇餉﹐與餉者爲仇讎。文王事昆夷。《毛詩�大雅�綿》文王之興﹐本由大王也。云﹕肆不珍原慍﹐亦不隕厭問﹐柞械拔矣﹐行道兌矣﹐昆夷駾矣﹐維其喙矣。惟智者爲能以小事大﹐故大王周祖大王去邠。事獯鬻。北狄之彊﹐匈奴是也。此《梁惠王章句下》云﹕滕文公問曰﹕滕﹐小國也。竭力以事大國﹐則不得免焉。如之何則可。孟子對曰﹕昔者大王居那﹐狄人侵之。事之以皮幣﹐不得免焉。事之以犬馬﹐不得免焉。事之以珠玉﹐不得免焉。乃屬其耆老而告之曰﹕狄人之所欲者﹐吾土地也。吾聞之也﹕君子不以其所養人者害人。二三子何患乎無君﹐我將去之。去邠﹐踰梁山﹐邑於岐山之下居焉。邠人曰﹕仁人也﹐不可失也。從之者如歸市。又引勾踐事吳。勾踐﹐越王之名。事見《國語》《史記》云﹕子貢說越王勾曰日﹕王誠能發卒佐之﹐以重寶而悅其心﹐卑辭以尊其禮﹐此聖人所謂屈節求其達者也。越使大夫文種頓首言於吳王曰﹕越悉境內之士三千人以事吳。吳王告子貢曰﹕越王欲身從寡人可乎。子貢曰﹕悉人之眾﹐又從其君﹐非義也。吳王乃受越王卒﹐謝畱勾踐。

大國不過欲兼畜人。小國不過欲入事人。兩者各得其所欲﹐故大國者宜爲下。

衍義云﹕小國贄貢賦。

鈔﹕執贄也。《周禮》云﹕以禽作六執以等諸臣。孤執皮帛﹐卿執羔﹐大夫執雁﹐士執雉﹐庶人執驚﹐乃鳧之屬工商執雞。

衍義云﹕《春秋》魯文公三年﹐公如晉。

鈔﹕魯文公三年﹐公如晉﹐及晉侯盟。晉侯饗公﹐賦《菁菁者義》。菁菁者莪﹐《詩�小雅》云﹕取其旣見﹐君子樂且有儀。莊叔以公降拜﹐謝其以公此君子也。曰﹕小國受命於大國﹐敢不愼儀。君貺之以大禮﹐何樂如之。抑小國之樂﹐大國之惠也。晉侯降﹐辭。降階辭讓公也。登﹐成拜。俱還上成拜禮。公賦嘉樂。嘉樂﹐《詩﹟大雅》云﹕義取其顯顯令徳﹐宜民宜人﹐受祿於天。

衍義云﹕襄公元年﹐衛子叔﹑晉知武子來聘﹐左氏以禮也。

鈔《春秋》。襄公元年冬﹐衛子叔﹑晉知武子來聘﹐禮也。凡諸侯卽位﹐小國朝之﹐小事大也。大國聘焉﹐大事小也以繼好﹑結信﹑謀事﹑補闕﹐禮之大者也。闕﹐猶過也。禮以安國家利民人爲大。

道徳眞經衍義手鈔卷之十六竟

道徳眞經衍義手鈔卷之十七

五峯淸安逸士王守正集

道者萬物之奧章第六十二

道者﹐萬物之奧﹐善人之寶﹐不善人之所保。

衍義云﹕萬物資始。鈔《易經乾卦象辭》云﹕象曰﹕大哉乾元﹐萬物資始﹐乃統天。雲行雨施﹐品物流形。大明終始﹐六位時成﹐時乘六龍以禦天。乾道變化﹐各正性命。彖者﹐斷定一卦之義﹐所以名爲彖也。總釋乾與元也。乾是卦名﹐元是乾徳之首﹐故以元徳配乾釋之。大哉乾元者﹐陽气浩大乾體廣遠﹐又以元大始生萬物﹐故曰﹕大哉乾元﹐萬物資始。

故立天子﹐置三公﹐𨿽有拱璧﹐以先駟馬﹐不如坐進此道。

衍義云﹕立天子﹐置三公。

鈔﹕四海之大﹐萬有之殷﹐厥初生人﹐不可無主﹐故立君以牧之。天子者﹐尊事上帝﹐父事於天﹐母事於地﹐曰天之子也。一人不可以廣理﹐置百官以臨之﹐故天子乃有三公焉。《尙書�周官》云﹕其惟三公﹐論道經邦。太師者﹐智足以爲泉源﹐行足以爲儀表﹐問焉則應﹐求焉則得﹐謂之太師。亦曰尙父。太言大也。爲王之師﹐安車靑蓋﹐金印紫綬。太傅者﹐訓也﹐保也。《大戴禮》云﹕傳天子以徳義﹐若天子無恩於父母﹐不惠於庶人。失禮於大臣﹐不中於制獄﹐皆太傳之失職也。太保者﹐保﹐倚也﹐任也。《大戴禮》曰﹕天子處位不端﹐受書不敬﹐語不序聲﹐音不中律﹐進退卽席﹐無升降揖讓之禮﹐皆太保之失職也。

衍義云﹕兩君相見﹐皆有贄幣之禮。

鈔《周禮》之文。以六禽爲贄幣﹐作兩君相見之禮﹐已具於六十一章﹐今不重錄。

衍義云﹕若春秋僖公三十三年﹐秦師及滑﹐鄭商人弦髙。

鈔《春秋》僖公三十三年﹐秦師伐鄭。及滑﹐鄭商人弦髙將市於周﹐遇之。以乘韋韋熟革也先牛十二﹐乘四﹐韋先﹐韋牛也。古者將獻遺於人﹐必有以先之。犒師﹐曰﹕寡君聞吾子將出師於獘邑﹐敢犒從者。不腆腆﹐厚也。不厚也。獘賦﹐爲從者之淹﹐止則具一日之積﹐行則備一夕之衛。且使遽告於鄭﹐因有備焉。

衍義云﹕孟子曰﹕齊人莫有以仁義與王言者。

鈔《孟子�公孫丑章句下》。孟子答公孫丑之辭云﹕醜見王之敬子也﹐未見所以敬王也。曰﹕惡﹐是何言也。齊人無以仁義與王言者﹐豈以仁義爲不美也。其心曰﹕是何足與言仁義也云爾。則不敬莫大乎是。我非堯舜之道﹐不敢以陳於王前﹐故齊人莫如我敬王也。

古之所以貴此道者﹐何。不曰求以得﹐有罪以免耶。故爲天下貴。

衍義云﹕若《春秋》﹕僖公三十三年﹐秦穆公敗師於殽。

鈔《春秋》僖公三十三年夏四月辛巳﹐敗秦師於殽﹐獲百里孟明視﹑西乞術﹑白乙丙以歸。秦伯素服郊次﹐鄕師而哭曰﹕孤違蹇叔﹐以辱二三子﹐孤之罪也。不替孟明﹐孤之過也。大夫何罪。且吾不以一眚眚﹐過也。掩大徳。

爲無爲章第六十三

圖難於其易﹐爲大於其細。

衍義云﹕《書》曰﹕怨豈在明﹐不見是圖。

鈔《尙書�五子之歌》云﹕予視天下愚夫愚婦一能勝予﹐一人三失﹐怨豈在明﹐不見是圖。予臨兆民﹐凜乎若朽索之馭六馬﹐爲上人者﹐柰何不敬。予者﹐五子自稱也。君失人心則爲獨夫﹐則愚夫愚婦一能勝我矣。三失者﹐言所失眾也﹐民心怨背﹐豈特其彰著而後知之﹐當於未發之時而圖之也。

夫輕諾必寡信﹐多易必多難。是以聖人猶難之﹐故終無難。

衍義云﹕晉解楊無二命﹐魯仲由無宿諾﹐古今美之。

鈔﹕晉解楊無二命者﹐《春秋》魯宣公十五年春﹐公孫歸父會楚子於宋。宋人使樂嬰齊告急於晉。晉侯欲救之。伯宗曰﹕不可。乃止。使解楊如宋﹐使無降楚。曰﹕晉師悉起﹐將至矣。鄭人用而獻諸楚。楚子厚賂之﹐使反其言﹐不許。三而許之。登諸樓車﹐使呼宋人而告之。遂致其君命。楚子將殺之﹐使與之言曰﹕爾旣許不谷﹐而反之﹐何故。非我無信﹐女則棄之﹐速卽爾刑。對曰﹕臣聞之﹐君能制命爲義﹐臣能承命爲信﹐信載義而行之爲利。謀不失利﹐以衛社稷﹐民之主也。義無二信﹐信無二命。君之路臣﹐不知命也。受命以出﹐有死無實﹐又可路乎。臣之許君﹐以成命也。成其君命。死而成命﹐臣之祿也。寡君有信臣﹐已不廢命。下臣獲考考﹐成也。死﹐又何求。楚子含之以歸。魯仲由無宿諾者﹐此《論語�顏淵第十二》云﹕宿﹐畱也。猶宿怨之宿。急於踐言﹐不畱其諾也。此以見子路字仲由之所以取信於人也。由其養之有素﹐故古今稱美之也。

衍義云﹕昔齊攻魯﹐求其岑鼎﹐魯侯僞獻他鼎。

鈔《劉子�履信篇》云﹕昔齊攻魯﹐求其岑鼎。魯侯僞獻他鼎而請盟。齊侯不信。義中已全﹐不復重錄。

衍義云﹕《春秋》僖公二十二年﹐邾人以須句故出師。義中已備﹐不復重錄。注﹕須句𨿽別國而削弱﹐不能自通﹐爲魯私屬﹐若顓臾之在魯﹐謂之社稷之臣。

其安易持章第六十四

其安易持﹐其未兆易謀﹐其脆易破﹐其微易散。爲之於未有﹐治之於未亂。

衍義云﹕昔齊景公有疾﹐求醫於秦。鈔﹕《左傳》所載﹐義中全備﹐不復重錄。

合抱之木﹐生於毫末。九層之臺﹐起於累土。千里之行﹐始於足下。

衍義云﹕九層之髙臺﹐起乎一簀之土。

鈔《論語�子罕第九》云﹕子曰﹕譬如爲山﹐未成一簣﹐止﹐吾止也。譬如平地﹐𨿽覆一贊﹐進﹐吾往也。注﹕簣﹐土籠也。《書》曰﹕爲山九仞﹐功虧一簣﹐夫子之言﹐蓋出於此言。山成而但少一簣﹐其止者吾自止也。平地而方覆一簣﹐其進者吾自往耳。蓋學者自彊不息﹐則積少成多﹐中道而止則前功盡棄。其止其往﹐皆在我而不在人也。

民之從事﹐常於幾成而敗之。愼終如始﹐則無敗事。是以聖人欲不欲﹐不貴難得之貨。學不學﹐復眾人之所過。以輔萬物之自然﹐而不敢爲。

衍義云﹕《書》曰﹕爲山九仞﹐功虧一簣。

鈔《尙書�旅獒篇》云﹕西旅獻獒﹐召公以爲非﹐所當受作書以戒武王。云﹕嗚呼﹐夙夜罔或不勤﹐不矜細行﹐矜持之矜終累大徳。爲山九仞﹐功虧一簣。

衍義云﹕靡不有初﹐鮮克有終。此詩人所以刺周厲王。

鈔《毛詩�大雅�蕩之什》之文。蕩召穆公﹐傷周室大壞也。厲王無道﹐天下蕩蕩﹐無綱紀文章﹐故作是詩也。

蕩蕩上帝﹐下民之辟。蕩蕩﹕法度廢壞之貌。上帝以托君王也。辟﹐君也。此言厲王居人之上﹐爲天下君﹐無可則家之甚也﹐疾威上帝﹐其命多辟。音僻。疾﹐病人也﹐重賦飲也。威罪人者﹐峻刑法也。其政教命令又多邪僻﹐不由舊章。天生蒸民﹐其命匪諶。靡不有初﹐鮮克有終。蒸﹐眾也。諶﹐誠也。此言天生眾民﹐其命令當以誠信教導之﹐使之忠厚。今則不然﹐民始皆庶幾於善道﹐後更化於惡俗﹐故云靡不有初。今衍義取此﹐以證解愼終如始﹐則無敗事之義也。

衍義云﹕唐魏徵上疏太宗﹐以爲陛下志業﹐比貞觀初﹐漸不克終者﹐凡十條之類是也。

鈔﹕唐貞觀十三年﹐魏一徵恐太宗不能克終儉約﹐近歲頗好奢縱﹐上疏諫曰﹕頃年已來﹐稍乖曩志﹐惇朴之理﹐漸不克終﹐謹以所聞列之如左。陛下貞觀之初﹐無爲無欲﹐淸淨之化﹐遠被遐方。考之於今﹐其風漸墜。何以言之﹐漢文晉武﹐俱非上哲﹐漢文辭千里之馬﹐晉武焚雉頭之裘。今則求駿馬於萬里﹐市珍奇於域外﹐取遺於道路﹐見輕於戎狄。此其漸不克終一也。昔子貢問理人於孔子。孔子曰﹕凜乎若朽索之馭六馬。子貢曰﹕何其畏哉。子曰﹕不以道遵之﹐則吾條也。故《書》曰﹕人惟邦本﹐本固邦寧。爲人上者﹐柰何不敬。陛下貞觀之初﹐視人如傷﹐愛之猶子﹐頃年已來﹐意在奢縱﹐忽忘卑儉。乃云﹕百姓無事則驕逸﹐勞役則易使。自古已來﹐有由百姓逸樂而政傾敗者也﹐恐非興邦之至言﹐豈安人之長策。此其漸不克終二也。陛下貞觀之初﹐損己以利人。至於今者﹐縱欲以勞人。卑儉之迹歲攺﹐驕侈之情日異﹐乃云﹕若不爲此﹐不便我身。人臣之情﹐何可復爭﹐此直意在杜諫之口﹐豈曰擇善而行者乎。此其漸不克終三也。陛下貞觀之初﹐砥礪名節﹐不私於物﹐惟善是與。親愛君子﹐疏斥小人。今則不然﹐輕小人也﹐狎而近之。暱近小人﹐非致治之道。疏遠君子﹐豈興邦之義。此其漸不克終四也。陛下貞觀之初﹐動遵唐虞﹐損金抵璧﹐反朴還淳。頃年已來﹐好尙奇異難得之貨﹐無遠不臻﹐珍玩之好滋興﹐而求丰實之﹐其不可得亦已明矣。此其漸不克終五也。陛下貞觀之初﹐求賢如渴﹐善人所舉﹐信而任之。近歲以來﹐思好惡惑眾善所毀之人﹐未必可信於所舉﹐積年之行﹐不應頓失於一朝。且君子之懷蹈仁義而弘大徳﹐小人之性好讒毀以爲身謀。陛下不審察其根源﹐而輕爲之臧否﹐是使守道者日疏﹐干求者日進﹐所以人思苟免﹐莫能盡力。此其漸不克終六也。陛下初登大位﹐內除畢弋之物﹐外絕畋獵之源。數載之後﹐不能固志﹐𨿽無十旬之逸﹐或過三驅之禮﹐遂使盤遊之娛見幾於百姓﹐鷹犬之貢遠及於四夷。侵晨而出﹐入夜方還﹐以馳騁爲歡﹐莫慮不虞之變。使之不測﹐其可救乎。此其漸不克終七也。孔子曰﹕君使臣以禮﹐臣事君以忠。陛下初踐大位﹐敬以接下﹐君恩下流﹐臣情上達。頃年以來﹐多所忽略﹐欲言則顏色不接﹐欲請則恩禮不加﹐間因所短﹐詰其細過﹐𨿽有聰辯之略﹐莫能申其忠欵﹐而望上下同心﹐君臣交泰﹐不亦難乎。此其漸不克終八也。傲不可長﹐欲不可縱﹐樂不可極﹐志不可滿。陛下貞觀之初﹐孜孜理治﹐屈己從人。云頃年以來﹐微自矜放恃功業之大﹐意蔑前王負聖智之明﹐心輕當代﹐此傲之長也。縱或抑情從諫﹐終是不能忘諫﹐此欲之縱也。志在嬉遊﹐情無厭倦﹐𨿽未全放政事﹐不復專心治道﹐此樂將極也。率土乂安﹐四夷欵服﹐仍遠勞士馬﹐問罪遐裔﹐此志將滿也。此其漸不克終九也。昔陶唐﹑成湯之時﹐非無災患。而稱其聖徳者﹐以其有始有終﹐無爲無欲。頃年以來﹐疲於搖役﹐關中之人﹐勞獘尢甚。離匠之徒﹐下日悉畱和。顧正兵之輩﹐上番多別驅。使和市之物﹐不絕於鄕閒。遞送之步﹐相繼於道路。旣有所獘﹐易爲驚擾﹐脫因水旱﹐穀麥不收﹐恐百姓之心﹐不如前日之寧帖。此其漸不克終十也。

衍義云﹕外謂金玉珠寶之類。

鈔《千字文》注云﹕金生麗水。麗水者﹐在益州永昌郡。中有金﹐往往浮出也﹐皆爲上金。玉出昆崗南。楚荊山昆崗谷中出美玉。珠者或稱夜光﹐大或徑寸﹐光照十二乘。寶者﹐金玉珍異艸木毛羽﹐眾所奇重者。古今之所貴皆曰寶焉。此世俗之所寶﹐越分而求﹐傷生害性﹐不若得道之君﹐以賢爲寶﹐修眞之士﹐惟道是寶﹐不營爲分外。故常全其自然﹐是不貴難得之貨爾。

古之善爲道章第六十五

民之難治﹐以其智多。是故以智治國﹐國之賊。不以智治國﹐國之福。

衍義云﹕莊子曰﹕上誠好智而無道﹐則天下大亂矣。

鈔《莊子�胠篋篇》之辭云﹕上誠好智而無道﹐則天下大亂矣。何以知其然耶。夫弓弩﹑畢弋﹑機變之智多﹐則鳥亂於其上矣。网小而細﹐形似畢星﹐故名爲畢。以繩擊箭而射謂之弋。弩牙名曰機。鉤餌﹑网罟﹑罾苟之智多﹐則魚亂於水矣。罟罾皆网﹐筍亦筌也。鉤﹐釣鉤也。餌﹐魚餌也。削格﹑削格所以施羅网也﹐羅落﹑罝罘之智多﹐則獸亂於澤矣。《爾雅》云﹕鳥罟謂之羅﹐兔罟謂之罝罘﹐亦皆兔网也。智詐漸毒﹐頡滑堅白﹐解垢詭曲之辭。同異之智多﹐則俗惑於辯矣。西華法師疏云﹕智數詐僞漸漬毒害於物也。頡滑﹐稽也。解垢﹐詐僞也。夫骨稽堅白之智﹐謫詭同異之談﹐諒有虧於正理。故天下每每大亂﹐罪在於好智。蓋聖智者﹐國家之利器也。

衍義云﹕若漢明帝性褊察。

鈔﹕《漢書》所載漢明帝性褊察。衍義載之已詳﹐不復重錄。

江海爲百谷王章第六十六

江海所以能爲百谷王者﹐以其善下之﹐故能爲百谷王。

衍義云﹕《易》曰﹕地道變盈而流謙。

鈔《易謙卦象辭》云﹕彖曰﹕謙﹐亨。天道下濟而光明。地道卑而上行。天道虧盈而益謙。地道變盈而流謙。鬼神害盈而福謙。人道惡盈而好謙。謙﹐尊而光﹐卑而不可踰﹐君子之終也。

是以聖人欲上人﹐以其言下之。欲先人﹐以其身後之。是以處上而人不重﹐處前而人不害﹐是以天下樂推而不厭。

衍義云﹕但聖人知滿必招損。

鈔《尙書�大禹模篇》之辭云﹕三旬苗民逆命。益贊於禹曰﹕惟徳動天﹐無遠弗屆﹐滿招損﹐謙受益。時乃天道。又引攝謙退讓﹐此六四無不利撝謙﹐言指撝皆謙者﹐以不違法﹐則動合於理﹐故無所不利也。

衍義云﹕若《莊子》載魯哀公問於仲尼曰。

鈔《莊子�徳充符篇》之辭。義中已全﹐不復重錄。

以其不爭﹐故天下莫能與之爭。

衍義云﹕《書》曰﹕汝惟不矜﹐天下莫與汝爭能。汝惟不伐﹐天下莫與汝爭功。

鈔《尙書�大禹謨》之辭云﹕帝曰﹕舜帝。來﹐禹。洚水洪水也。儆予﹐成允成功﹐惟汝賢。克勤於邦﹐克儉於家﹐不自滿假﹐惟汝賢﹐汝惟不矜﹐天下莫與汝爭能。汝惟不伐﹐天下莫與汝爭功。予懋乃徳﹐嘉乃丕績﹐天之歷數在汝躬﹐汝終陟元後。

道徳眞經衍義手鈔卷之十七竟

道徳眞經衍義手鈔卷之十八

五峯淸安逸士王守正集

天下皆謂章第六十七

我有三寶﹐保而持之﹕一曰慈﹐二曰儉﹐三曰不敢爲天下先。

衍義云﹕大禹修身﹐以克檢爲賢。文王爲治﹐以節儉爲化。

鈔《尙書�大禹謨》云﹕克儉於家﹐不自滿假﹐惟汝賢。又引文王以節儉爲化。云﹕此《毛詩�國風�羔羊�鵲巢》之功致也。召南之國化文王之政﹐在位皆節儉正直﹐徳如羔羊也。《書》曰恭儉惟徳。此乃《尙書�周官篇》之辭。云﹕位不期驕﹐祿不期侈﹐恭儉惟徳﹐無載爾僞。作徳心逸日休﹐作僞心勞日拙。

夫慈﹐故能勇。儉﹐故能廣。不敢爲天下先﹐故能成器長。

衍義云﹕孟子曰﹕仁者無敵。

鈔《孟子�梁惠王章句上》孟子答梁惠王之辭。彼陷溺其民﹐王往而徵之﹐夫誰與王敵。故曰﹕仁者無敵﹐王請勿疑。

衍義云﹕帝舜性仁﹐刑爲四罪之誅。

鈔﹕帝舜性仁者﹐此《孟子�盡心上》云。孟子曰﹕堯﹑舜性之也﹐湯﹑武身之也﹐五霸假之也﹐久假而不歸﹐惡知其非有也。四罪者﹐此《尙書�舜典篇》云﹕流共工於幽州﹐流遣之遠去﹐如水之流也。放歡兜於崇山﹐放置之於此﹐不令他適也。竄三苗於三危﹐竄則騷逐禁固之也。殛鯀於羽山。殛﹐則拘囚困苦之也。四罪而天下咸服。

衍義云﹕成湯克仁﹐能勝夏桀之虐。

鈔《尙書�仲虺之誥》﹕惟王不邇聲色﹐不殖貨利。徳懋懋官﹐功懋懋賞。用人惟己﹐攺過不吝。克寬克仁﹐彰信兆民。《湯誥》云﹕夏王滅徳作威﹐以敷虐於爾萬方百姓。爾萬方百姓﹐罹其凶害﹐弗忍荼毒﹐並告無辜於上下神祇。天道福善禍淫﹐降災於夏﹐以彰厥罪。

衍義云﹕文王視民如傷。

鈔《孟子�離婁章句下》云﹕孟子曰﹕禹惡旨酒而好善言。湯執中﹐立賢無方。文王視民如傷﹐望道而未之見。武王不泄邇﹐不忘遠。周公思兼三王﹐以施四事。其有不合者﹐仰而思之﹐夜以繼日。幸而得之﹐坐以待旦。

衍義云﹕一怒而安天下之民﹐豈非勇也。

鈔《孟子�粱惠王章句下》孟子答齊宣王曰﹕是匹夫之勇﹐敵一人者也。王請大之。《詩》云﹕王赫斯怒﹐爰整其旅﹐以遏䢐莒﹐以篤周祜﹐以對於天下。此文王之勇也。文王一怒而安天下之民。注﹕《詩�大雅�皇矣篇》赫﹐怒貌。爰﹐於也。旅﹐眾也。遏﹐按止也。䢐﹐往也﹐謂密人侵阮䢐共之眾也。篤﹐厚也。枯﹐福也。對﹐答也。以答天下仰望之心也。此文王大勇也。

衍義云﹕《書》曰﹔愼乃儉徳﹐惟懷永圖。

鈔《尙書�太甲上》伊尹乃言曰﹕先王昧爽丕顯﹐坐以待旦。旁求俊彥﹐啟迪後人﹐無越厭命以自覆。愼乃儉徳﹐惟懷永圖。

衍義云﹕若文帝罷露臺﹐身衣弋締﹐以惇朴爲天下先。

鈔﹕文帝欲作露臺﹐召匠計之﹐直百金。上曰﹕百金﹐中人十家之產也。吾奉先帝宮室﹐常恐羞之﹐何以臺爲。身衣弋締﹐厚繒所幸夫人衣不曳地﹐幃帳無文繡﹐以示朴爲天下先。

衍義云﹕太宗欲營殿﹐鑑秦而止。衣無錦繡﹐而公私富給。

鈔﹕唐太宗貞觀四年詔。發卒修洛陽宮之乾元殿﹐以備巡狩。給事中張玄素上書諫曰﹕秦始皇之爲君也﹐籍周室之餘﹐因六國之彊。臣聞阿房成﹐秦人散﹐章華就﹐楚眾離。陛下合鑑之。所以作役宜卽停之。

今捨其慈﹐且勇。捨其儉﹐且廣。捨其後﹐且先。死矣。

衍義云﹕則致過涉滅頂之凶矣。

鈔《周易大過》巽下﹐兌上。巽而悅行。以此濟難﹐難乃濟也。上六﹕過涉滅頂﹐凶﹐無咎。注﹕處大過之極﹐過之甚也。涉難過甚﹐故至於滅頂。凶﹐志在救時﹐故不可咎也。

夫慈﹐以戰則勝﹐以守則固。天將救之﹐以慈衛之。

衍義云﹔若《春秋》宣公十五年﹐秦桓公伐晉於輔氏。

鈔﹕宣公十五年事﹐義中已詳﹐不復重錄。

衍義云﹕戒用兵者五章。第三十章

云不以兵彊天下。第三十一章

云夫佳兵者﹐不祥之器。第五十七章

云以奇用兵。第六十九章

云用兵有言。第七十六章

云兵彊則不勝。戒殺者一章。第七十二章

云勇於敢則殺。戒奢崇儉者三章。第二十九章

云聖人去甚去奢去泰。第六十七章

云一曰慈﹐二曰儉﹐三曰不敢爲天下先。第五十九章

云治人事天莫若嗇。戒柔弱不爭者十五章。第三章

云弱其志彊其骨。第四十章

云弱者道之用。第五十五章

云骨弱筋柔而握固。第三十六章

云柔弱勝剛彊。第七十六章

云人之生也柔弱。第七十八章

雲天下柔弱莫過於水。第三十九章

云自謂孤寡不谷。第五十二章

云見小曰明﹐守柔曰彊。第六十六章

云以其不爭﹐故天下莫能與之爭。第七十三章

雲天之道﹐不爭而善勝。第四十三章

雲天下之至柔馳騁天下之至堅。第六十八章

云善勝敵者不爭。第八章

雲水善利萬物而不爭。第二十二章

云夫惟不爭﹐故天下莫能與之爭。第八十一章

云爲

而不爭。

善爲士章第六十八

善爲士者不武﹐善戰者不怒。

衍義云﹕若市南宜僚﹐弄九兩家之難解。

鈔《莊子�徐無鬼篇》云﹕仲尼之楚﹐楚王觴之。孫叔敖執爵而立。市南宜僚受酒而祭曰﹕古之人乎﹐於此言已。曰﹕丘也聞不言之言矣。未之嘗言。市南宜僚弄丸﹐宜僚﹐楚之勇士。白公勝亂﹐殺令尹子西﹑子期。石乞曰﹕市南宜僚者﹐得之可以當五百人﹐乃往告之﹐不許。孫叔敖甘寢秉羽而郢人投兵。叔敖﹐楚之令尹。甚有賢徳者也。郢﹐楚都。叔敖髙枕逍遙執羽扇而自得﹐遂使敵國不侵﹐明二子有此功能也。

衍義云﹕若湯放桀﹐武王伐紂﹐王一怒而安天下之民。

鈔《尙書�仲虺之誥》。成湯放桀於南巢。地名﹐廬江有巢城。《武成篇》云﹕惟一月壬辰﹐旁死魄。越翼日﹐癸巳﹐王朝步自周﹐於徵伐商。《孟子�梁惠王下》云﹕一人衡行於天下﹐武王恥之。此武王之勇也。武王亦一怒而安天下之民。

善勝敵者不爭﹐善用人者爲之下。

衍義云﹕爭地以戰﹐殺人盈野﹐爭城以戰﹐殺人盈城。

鈔《孟子�離婁上》云﹕況於爲之彊戰﹐爭地以戰﹐殺人盈野﹐爭城以戰﹐殺人盈城。此所謂率土地而食人肉﹐罪不容於死。

衍義云﹕《史記》載魏使客將軍新桓衍入邯鄲。義中已詳﹐不復重錄。又云﹕若周穆王之命君牙作股肱心膂。

鈔《尙書�君牙篇》云﹕惟予小子嗣守文﹑武﹑成﹑康遺緒﹐亦惟先王之臣﹐克左右亂四方。心之憂危﹐若蹈虎尾﹐涉於春冰。今命爾予翼﹐作股肱心膂﹐鉆乃舊服。無忝祖考。

衍義云﹕《漢書》載髙祖王漢中。

鈔《漢書》所載﹐義中已備﹐不復重錄。

是謂不爭之徳﹐是謂用人之力﹐是謂配天﹐古之極也。

衍義云﹕若魏吳起爲將。

鈔《史記》所載﹐義中已詳﹐不復重錄。

用兵有言章第六十九

是謂行無行﹐攘無臂﹐仍無敵﹐執無兵。

衍義云﹕斑師整旅。

鈔《尙書�大禹謨》云﹕至誠感神﹐矧玆有苗。禹拜昌言曰﹕兪﹐斑師振旅。帝乃誕敷文徳﹐舞干羽於兩階﹐七旬有苗格。斑﹐還也。振﹐整也。謂整旅以歸也﹐乃斑師於有苗之國﹐而振旅於京師也。

衍義云﹕兵者五兵戈矛之屬。

鈔﹕五兵者﹐一弓﹑二受﹑詩云﹕伯也執受。三矛﹑四戈﹑五戟。有枝曰戟。

禍莫大於輕敵﹐輕敵則幾喪吾寶。

衍義云﹕輕敵者﹐若《春秋》僖公三十三年。

鈔《春秋》僖公三十三年﹐秦師過北門﹐義中已備﹐不錄。

吾言甚易知章第七十

吾言甚易知﹐甚易行。天下莫能知﹐莫能行。

衍義云﹕孟子曰﹕道若大路﹐然人豈難知哉。

鈔《孟子�告子章句下》云﹕孟子答曹交之辭。曹交﹐曹君弟也。曰﹕夫道若大路﹐然豈難知哉。人病不求耳﹐子歸而求之﹐有餘師。言道不難知。若歸而求之﹐事親敬長之問﹐則性分之內萬理皆備。隨處發見無不可師﹐不必畱此而受業也。

是以聖人被褐懷玉。

衍義云﹕莊子見魯哀公。哀公曰﹕魯多儒。

鈔《莊子�田子方篇》中之文。義中已全﹐不復錄。

知不知上章第七十

知不知﹐上。不知知﹐病。

衍義云﹕道非思慮之所及﹐故不可知。

鈔《莊子�知北遊篇》云﹕知北遊於玄水之上﹐登隱弅之丘﹐而適遭無爲謂焉。知謂無爲謂曰﹕予欲有問乎若﹕何思何慮則知道。何處何服則安道。何從何道則得道。三問而無爲謂不答。非不答﹐不知答也。

衍義云﹕夫子謂子貢曰﹐賜也﹐汝以予爲多學而識之者歟﹐非也。予一以貢之。

鈔《論語�衛靈公十五》。云云孔子說不是我多學而識之也﹐只是一以貫之。一以貫之謂舉天下萬善﹐只用一个道理而通貫之也。

衍義云﹕莊子曰﹕不知深矣﹐知之淺矣。

鈔《莊子�知北遊篇》云﹕泰淸以之言也問乎無始曰﹕若是﹐則無窮之弗知與無爲之知﹐孰是孰非乎。無始曰﹕不知深矣﹐知之淺矣。弗知內矣﹐知之外矣。不知合理故深玄而處內﹐知之乖道故粗淺而疏外。

夫惟病病﹐是以不病。

衍義云﹕夫子曰﹕君子病無能焉﹐不病人之不己知也。

鈔《論語�衛靈公十五》。君子學以爲己﹐不求人知也。

聖人不病﹐以其病病﹐是以不病。

衍義云﹕若《莊子》載南郭子綦隱幾而坐。

鈔《莊子�徐無鬼篇》云。義中已詳﹐不復重錄。

民不畏威章第七十二

民不畏威﹐則大威至。

衍義云﹕有威可畏之謂威。

鈔﹕《春秋》襄公三十一年﹐衛侯在楚﹐北宮文子見令尹圍之威儀﹐言於衛侯曰﹕令尹似君矣﹐將有他志。言語瞻視行步不常。公曰﹕子何以知之。對曰﹕《詩》云﹕敬愼威儀﹐惟民之則。令尹無威儀﹐民無則焉。民所不則﹐以在民上﹐不可以終。公曰﹕善哉。何謂威儀。對曰﹕有威可畏﹐有儀可象﹐謂之威儀。君有君之威儀﹐其臣畏而愛之﹐則而象之﹐故能有其國家﹐令聞長世。臣有臣之威儀﹐其下畏而愛之﹐故能守其官職﹐保族宜家。

衍義云﹕君子有三畏﹕畏天命﹐畏大人﹐畏聖人言。

鈔《論語�季氏第十六》云﹕孔子曰﹕君子有三畏﹕畏天命﹐畏大人﹐畏聖人之言。小人不知天命而不畏也﹐狎大人侮聖人之言。

無狹其所居﹐無厭其所生。夫惟不厭﹐是以不厭。

衍義云﹕心者神之舍。

鈔《莊子�知北遊》之辭。嚙缺問道乎披衣。嚙缺﹐王倪之弟子。披衣﹐王倪之師也。披衣曰﹕若正汝形﹐一汝視﹐天和將至。攝汝知﹐一汝度﹐神將來舍。徳將爲汝美﹐道將爲汝居。

衍義云﹕夫惟除垢止念﹐靜心守一。鈔《西升經》戒示章之文也。太上爲尹眞人傳經﹐旣終﹐將升太微。於是重語眞人曰﹕除垢止念﹐靜心守一。眾垢除﹐萬事畢。此吾道之要也。

是以聖人自知不自見﹐自愛不自貴﹐故去彼取此。

衍義云﹕南郭子綦隱幾而坐。

鈔《莊子�齊物篇》之文。義中已備﹐不復重錄。

衍義云﹕若列禦寇之齊﹐中道而反。

鈔《莊子�列禦寇》之文。義中已詳﹐不復重錄。

道徳眞經衍義手妙卷之十八竟

道徳眞經衍義手鈔卷之十九

五峯淸安逸士王守正集

勇於敢章第七十三

知此兩者﹐或利或害。天之所惡﹐孰知其故。是以聖人猶難之。

衍義云﹕孟子曰﹕矢人豈不仁於函人哉。矢人惟恐不傷人﹐函人惟恐傷人﹐巫匠亦然﹐故術不可不愼也。注﹕函﹐甲也。惻隱之心﹐人皆有之。是矢人之心﹐本非不如函人之仁也。巫者﹐爲人祈祝﹐利人之生。匠者﹐作爲棺槨。利人之死。又云﹕順天者存﹐逆天者亡。

鈔《孟子�離婁上》云﹕孟子曰﹕天下有道﹐小徳役大徳﹐小賢役大賢。天下無道﹐小役大﹐弱役彊。斯二者天也。順天者存﹐逆天者亡。有道之世﹐人皆修徳﹐而位必稱其徳之大小。天下無道﹐人不修徳﹐則但以力相役而已。天者理勢之當然也。

天之道﹐不爭而善勝﹐不言而善應﹐不召而自來。繟然而善謀。

衍義云﹕天何言哉。四時行焉﹐百物生焉。

鈔《論語�陽貨第十七》之文。子曰﹕予欲無言。子貢曰﹕子如不言﹐則小子何迷焉。子曰﹕天何言哉。四時行焉﹐百物生焉﹐天何言哉。

衍義云﹕顏子爲孔門之髙弟﹐仁之大賢﹐而天夭其壽。

鈔《論語�雍也第六》﹕哀公問弟子孰爲好學。孔子對曰﹕有顏回者﹐好學。不幸短命﹐死矣。今也則亡。或云三十二而亡。莊子云﹕十八而亡。

衍義云﹕盜跖爲東陵之賊﹐夫侵暴之元惡﹐而克保天年。

鈔《莊子�盜跖篇》﹕東陵地名。盜跖。柳下惠之弟也。《漢書》云﹕跖﹐秦之大盜也。勇悍果敢﹐聚眾率兵九千餘人﹐橫行天下。侵暴諸侯﹐驅人牛馬﹐取人婦女﹐萬民苦之。

衍義云﹕鄧攸永嘉末沒於石勒。又引唐末李茂貞爲鳳翔節度使。此兩節事目﹐義中載之全備﹐不復重錄。

民常不畏死章第七十四

民常不畏死﹐柰何以死懼之。

衍義云﹕夫人生而靜﹐天之性。

鈔《禮記�樂記》之文也。人生而靜﹐天之性﹐感物而動﹐性之欲。此言人之厥初﹐稟受天眞自然之性﹐本來淸淨一無所染﹐自此以後﹐性天一動﹐情竇交攻﹐心有所欲﹐性有所染﹐則天眞自然之性郁閉而不能現矣。

衍義云﹕政煩刑重﹐民無所措手足。

鈔《論語�子路第十三》之文。子路曰﹕衛君待子而爲政﹐子將奚先。子曰﹕必也正名乎。子路曰﹕有是哉﹐子之迂也。奚其正。子曰﹕野哉由也。君子於其所不知﹐蓋闕如也。名不正則言不順﹐言不順則事不成﹐事不成則禮樂不興﹐禮樂不興則刑罰不中﹐刑罰不中則民無所措手足。

常有司殺者殺。

衍義云﹕若舜之四凶﹐周公之管﹑蔡是也。

鈔《尙書�舜典》云﹕流共工於幽州﹐放歡兜於崇山﹐竄三苗於三危﹐殛鯀於羽山﹐四罪而天下咸。服。又引周公之於管﹑蔡者﹐《尙書�金縢篇》云﹕武王旣喪﹐管叔及其羣弟乃流言於國曰﹕公將不利於孺子。管叔名鮮﹐武王弟﹐周公兄也。羣弟蔡叔度﹑霍叔處也。流言﹐無根之言。如水之流﹐自彼而至此也。

衍義云﹕南宮丹籙賞善而司生﹐北宮黑簿紀過而主死。

鈔《三元經》中所載﹕南宮丹籙賞善司生﹐北宮黑簿紀過主死。有此四星鑑人之善惡﹐察其重輕﹐以懲勸之﹐使世人修善戒惡。其不善者﹐天之司殺﹐當自殺之。言天鑑之甚明﹐無有不察。天网寬大﹐疏而不漏﹐違天反道﹐何逃其辜。

夫代司殺者殺﹐是謂代大匠斲。夫代大匠斲﹐希有不傷其手矣。

衍義云﹕天討有罪﹐五刑五用。

鈔《尙書�臯陶謨》第四注﹕天討有罪之人﹐則五等之刑以懲戒之。善爵賞刑罰﹐乃人君之政事。君主之臣用之﹐當加勉而不可怠者也。

衍義云﹕齊人伐燕﹐或問孟子曰﹕勸齊伐燕有諸。

鈔《孟子�公孫丑下》。沈同問燕可伐與。義中已載﹐不復重錄。

衍義云﹕楚靈王之言曰﹕予殺人子多矣。

鈔《春秋》昭公十三年。楚公子比等因四族之徒入楚﹐殺公子祿及公子罷敵。王聞羣公子之死也﹐自投於車下曰﹕人之愛其子也﹐亦如余乎。王曰﹕予殺人子多矣﹐能無及此乎﹐豈非天報我耶。

衍義云﹕秦毒痡天下﹐固不足道。

鈔《通鑑》司馬光云﹕秦始皇方毒天下﹐而蒙恬爲之使﹐恬不仁可知矣。然恬明於人臣之義﹐𨿽無罪見誅﹐守死不二﹐斯亦足稱也。

衍義云﹕以疑似而殺李君羨。

鈔《通鑑》貞觀二十二年。初﹐武衛將軍武連縣公李君羨直玄武門﹐時太白晝見﹐太史占云﹕女主昌。民間又傳《祕記》云﹕唐三世之後﹐女主武王代有天下。上惡之。會與諸武臣宴宮中﹐行酒令﹐使各言小名。君羨自言名五娘。上愕然﹐因笑曰﹕何物女子﹐乃爾勇健。又以君羨官稱封邑皆有武字﹐深惡之。後出爲華州刺史﹐殺之。

衍義云﹕以猜忌而殺王景文。

鈔﹕宋明帝泰豫元年﹐上疾篤﹐慮晏駕之後皇后臨朝﹐王景文以元舅之勢﹐必爲宰相﹐門族彊盛﹐或有異圖﹐遣使賜景文死。手勅曰﹕與卿周旋﹐欲全卿門戶﹐故有此處分。景文奉勃賜死﹐遂飲藥而卒。以猜忌殺之。

衍義云﹕漢唐諸賢﹐謀誅宦豎﹐宦豎之罪誠大矣。

鈔《東漢書詳節》。漢靈帝時﹐大將軍何進﹑董卓謀誅宦官。主簿陳琳入諫曰﹕《易》稱卽庇無虞。卽鹿猶從禽也。無虞言不可得。諺有掩目捕雀。夫微物尙不可欺。以得志﹐況國之大事﹐其可以詐立乎。進不聽。遂召諸屯以誅宦官爲言。進意狐疑﹐後入爲張讓﹑渠穆等斬之。《唐書詳節》﹕宦人程元振﹐京兆三原人。事唐代宗﹐遷驃騎大將軍。廣徳初﹐太常博士柳伉上疏﹕天下之心乃恨陛下遠賢良﹐任宦豎﹐離間將相﹐而幾於亡。必欲存宗社﹐獨斬元振首﹐馳告天下。疏聞﹐乃下詔盡削元振官爵﹐流溱州死。夫漢唐相去五百歲﹐產亂取亡﹐猶蹈一轍。宦豎之禍﹐或秉兵權﹐或恃寵幸﹐豎禍之基誅之不可勝誅﹐然非天所廢人欲謀之。

衍義云﹕楚漢之戰。

鈔《通鑑》。髙祖四年﹐蒯徹曰﹕今楚漢分爭﹐使天下之人肝膽塗地﹐父子暴骸骨於中野﹐不可勝數。

衍義云﹕五季之亂﹐其所誅夷屠滅者﹐十室而九。

鈔《通鑑詳節》胡氏云﹕五季之亂﹐所謂江海橫流之勢﹐以臣弒君﹐以子弒父﹐誅殺無辜﹐流血成川﹐僵屍蔽野﹐是皆人欲殺之﹐不免代大匠斲﹐未有不傷其手矣。

民之饑章第七十五

民之饑﹐以其上食稅之多﹐是以饑。

衍義云﹕哀公問於有若曰﹕年饑﹐用不足﹐加之何。

鈔《論語�顏淵第十二》。有若對哀公之辭。有若對曰﹕盍徹乎。曰﹕﹐二﹐吾猶不足﹐如之何其徹也。徹﹐通也。什一之法通行於天下﹐故曰徹也。義中已全﹐不復重錄。

衍義云﹕幽王賦重﹐而《楚茨》之詩刺。

鈔《毛詩�小雅�楚茨》。刺幽王也。政煩賦重﹐田萊多荒﹐饑饉降喪﹐民卒流亡﹐祭祀不享﹐故君子思古焉。

衍義云﹕魏君重斂而碩鼠之詩作。

鈔《毛詩�國風�碩鼠》。刺重斂也。國人刺其君重斂﹐蠶食於民﹐不修其政﹐貪而畏人若大鼠也。

衍義云﹕若唐徳宗畋於新店。義中已備﹐不復重錄。

民之難治﹐以其上之有爲﹐是以難治。

衍義云﹕上有擊鮮玉食之厭。

鈔《列子�周穆王》事。化人月月獻玉衣﹐旦旦薦玉食。化人猶不捨然。玉衣玉食特言其珍異而已矣。

衍義云﹕漢武帝以法制禦下。

鈔《漢紀》所載﹐義中已全﹐不錄。

民之輕死﹐以其求生之厚﹐是以輕死。

衍義云﹕致有蹈水火而不懼。

鈔《論語�衛靈公第十五》云﹕子曰﹕民之於仁也﹐甚於水火。水火﹐吾見蹈而死者矣﹐未見蹈仁而死者也。又引逆白刃而不驚者﹐此《中庸》之辭。子曰﹕天下國家可均也﹐爵祿可辭也﹐白刃可蹈也﹐中庸不可能也。

衍義云﹕若莊子論大王居邠﹐狄人侵之。

鈔《莊子�讓王篇》云﹕大王直父居邠﹐狄人攻之。亶父﹐王季之父﹐文王之祖也。狄人﹐獫狁也。事之皮帛而不受﹐事之以犬馬而不受﹐事之珠玉而不受﹐狄人之所求者土地也。大王亶父曰﹕與人之兄居而殺其弟﹐與人之父居而殺其子﹐吾不忍也。子皆勉居焉。爲吾臣與爲狄人臣奚以異。且吾聞之﹐不以所用養害所養。因杖策而去之。民相連而從之﹐遂成國於岐山之下。夫大王亶父可謂能尊生矣。能尊生者﹐𨿽富貴不以養傷生﹐𨿽貧賤不以利累形。

衍義云﹕口欲厚味﹐形欲美服﹐目欲好色﹐耳歡音聲。

鈔《莊子�盜跖》告孔子之辭也。義中詳﹐不復錄。

人之生章第七十六

是以兵彊則不勝﹐木彊則共。

衍義云﹕若王莽遣王邑﹑王尋定山東。

鈔《前漢列傳》第六十九。王莽字巨君﹐孝元皇后弟之子也。班固贊曰﹕王莽始起外戚﹐折節力行﹐以要名譽﹐宗族稱孝﹐師友歸仁。及其居位輔政﹐成﹑哀之際﹐勤勞國家﹐直道而行﹐動見稱述﹐豈所謂在家必聞﹐在國必聞﹐色取仁而行違者也。莽旣不仁而有佞邪之材﹐又乘四父歷世之權﹐遭漢中微﹐國統三絕﹐而太后壽考爲之宗主﹐故得肆其姦慝﹐以成篡盜之禍。推是言之﹐亦天時也﹐非人力之所能政也。及其竊位南面﹐處非其據﹐滔天虐民﹐窮凶極惡﹐毒流諸夏﹐亂延蠻貊﹐猶未逞其欲焉。是以四海之內﹐囂然喪其樂生之心﹐囂言喧塵也。中外憤怒﹐遠近俱發﹐城池不守﹐支體分裂﹐遂令天下城邑爲墟﹐丘壠發掘﹐害徧生民﹐辜及朽骨。自書傳所載亂臣賊子無道之人﹐考其禍敗﹐未有如莽之甚者也。或曰後漢光武以八千人破王莽百萬之師而誅戮之﹐復漢舊業。

衍義云﹕秦王符堅發戎卒九十七萬。

鈔﹕按《晉書》云﹕苻堅字永固﹐健之孫﹐雄之子也。旣僭帝位﹐王猛爲相﹐諸國悉平﹐獨有東南一隅遺晉而已。猛卒﹐堅頻會羣臣﹐欲伐晉。羣臣皆以歲星﹑鎭星在鬥牛﹐晉分未可圖也。井有長星水影﹐諸怪不一﹐沙門道安一同懇諫﹐堅不從。遂徵兵九十七萬﹐前後千里﹐旗幟相望﹐而慕容煒﹑慕容垂等悉令權兵﹐軍至項一城。晉謝玄字幼度﹐帥師迎敵。堅進屯壽陽﹐列陣臨肥水。謝玄軍不得渡。玄使謂苻融曰﹕君遠涉吾境﹐而臨水爲陣﹐不歡速戰邪。諸軍稍卻﹐令將士得周旋﹐僕與諸軍緩轡觀之﹐不亦樂乎。堅眾皆曰﹕宜阻肥水﹐莫令得上。我眾彼寡﹐勢必萬全。堅曰﹕但卻軍﹐令得過﹐而我以鐵騎數十萬向水逼而殺之。融亦以爲然。遂麾使卻陣﹐眾因亂不能止。於是玄與謝琰﹑桓伊等以精銳八千涉渡肥水﹐謝安石軍距張蠔小退﹐玄與琰仍進﹐決戰肥水之南。堅中流矢﹐臨陣斬苻融﹐堅眾奔潰﹐自相蹈籍投水而死者不可勝計矣。肥水爲之不流。餘軍棄甲宵遁﹐聞風聲鶴唳﹐皆以爲王師而至。艸行露宿﹐重以饑凍﹐死者十七八。堅遂大敗﹐退至長安。已而慕容衝起兵﹐關內大擾。慕容垂又叛堅歸鄴﹐稱後燕。姚萇亦叛堅﹐稱後秦。又呂光於梁州稱後梁。叛亡者如蝟﹐處處兵起。長安爲慕容仲所圍逼﹐城內危困。堅遂畱太子宏守城﹐與五百騎奔於五將山﹐爲姚萇將尹緯所擒﹐送於萇。萇遣禪位﹐堅罵之﹐爲萇所殺。其國太子宏與張大夫等以城降慕容衝﹐其國因滅矣。

衍義云﹕若隋煬帝率四萬兵集平壤。

鈔《隋書》云﹕煬帝名廣。文帝踐祚﹐封爲晉王。性惟矯飾﹐時稱仁孝﹐故廢太子而立焉。旣卽位﹐幸洛陽﹐建東都﹐發河南丁壯百萬餘人開通汴渠以達淮泗﹐造龍舟鳳船百萬艘﹐立艘舟之總名。皆飾以金玉﹐遂幸江都。舳艫相接﹐千里不絕。八年﹐親率兵徵遼﹐號二百萬。髙麗戰不勝﹐還師。十三年﹐幸江都﹐奉信郎崔成像於建國上表﹐以盜賊蜂起﹐不宜巡幸。帝怒﹐先解其頤﹐然後斬之。奉信郎王愛仁亦以盜賊日盛諫還西京﹐又斬之。旣至江都﹐今之揚州也。古之楚宮於是李密﹑竇建徳等所在稱號﹐盜賊通行﹐劫掠州縣﹐諸道賊帥競起﹐天下州府無處無賊。加以荒旱﹐男女相枕而死者不可勝計。由是唐髙祖揭義旗於太原﹐遂入長安﹐拯天下塗炭﹐以代王侑或名飼。爲主煬帝之子也。遙尊煬帝爲上皇﹐已而爲宇文化及所弒。明年﹐隋禪位與唐。髙祖﹑太宗乘機撥亂﹐以三萬眾收天下﹐如拉朽摧枯﹐遂定海內。若符堅﹑煬帝者﹐眞所謂分崩也。《魯語》云﹕邦分崩離析是也。此上諸說﹐皆以恃彊舉兵以求勝﹐反致大敗而不可救者也。

衍義云﹕如《春秋》秦穆公欲伐晉。

鈔《春秒》僖公三十三年﹐秦穆公欲伐晉。義中已詳﹐不必重錄。

道徳眞經衍義手妙卷之十九竟

道徳眞經衍義手鈔卷之二十

五峯淸安逸士王守正集

天之道章第七十七

天之道﹐其猶張弓乎。髙者抑之﹐下者舉之﹐有餘者損之﹐不足者與之。

衍義云﹕弓之爲用當合材定體﹐令弛張調利。

鈔《周禮》。弓人爲弓﹐聚幹角筋膠絲漆六材﹐以其時。六材旣聚﹐巧者和之。相干欲赤黑而陽聲。射遠者用勢﹐射深者用直。相角欲靑白而丰末。凡角秋殺者厚﹐春殺者薄。穉牛之角直而澤﹐老牛之角彌而碏。三色旣具爲良﹐則可冬折幹﹐夏理筋﹐春液角﹐秋合絲膠漆﹐寒定體則張之不流﹐材美工巧﹐爲之以時﹐謂之三均。

衍義云﹕《易》曰﹕立天之道﹐曰陰與陽。

鈔《周易說卦》之文也。昔者聖人之作《易》也﹐將以順性命之理。是以立天之道曰陰與陽﹐立地之道曰柔與剛﹐立人之道曰仁與義。兼三才而兩之﹐故《易》六畫而成卦。分陰分陽﹐疊用柔剛﹐故《易》六位而成章。

衍義云﹕日月寒暑﹐一往一來﹐則損其有餘。往者與其不足﹐則歲功成。鈔《易系》云﹕日往則月來﹐月往則日來。日月相推而明生焉。寒往則暑來﹐暑往則寒來。寒暑相推而歲功成焉。此之謂歟。

衍義云﹕故舉虧盈益謙﹐欲令稱物平施爾。

鈔﹕上之文﹐《易謙卦》象云﹕天道虧盈而益謙。象曰﹕地中有山﹐謙。君子以哀多益寡﹐稱物平施。今取此數節之文﹐以證解天道抑髙舉下之戒也。

天之道損有餘補不足﹐人之道則不然﹐損不足以奉有餘。

衍義云﹕《易》之損卦曰﹕損下益上﹐其道上行。益卦曰﹕損上益下﹐民悅無疆。

鈔《易》損卦彖曰﹕損下益上﹐其道上行。又益卦彖曰﹕損上益下﹐民悅無疆。自上下下﹐其道大光。且據本卦消釋﹐在泰卦損九三而益於上九成損。在否卦損九四而益初九成益。蓋取損上之有餘﹐以益下之不足﹐故爲益也。

義曰﹕天道均平﹐有餘必損不足﹐必與人道反。此減不足以奉有餘﹐減取多者益於寡也。乃合舉下抑髙虧盈益謙之義﹐理國和民之要﹐修身合道之規﹐此其特也。

孰能以有餘奉天下﹐惟有道者。

衍義云﹕昔天師翟乾佑在世時﹐以考召法著名。

鈔《天師家傳》所載。義中已全﹐不復重錄。

天下柔弱章第七十八

天下柔弱莫過於水﹐而攻堅彊者莫之能勝﹐其無以易之。

衍義雲﹕水之爲性﹐善下不爭﹐動靜因時﹐方圓隨器。

鈔《廣聖義》雲﹕水之爲用﹐其體至柔﹐其性善下﹐萬川委輸﹐百谷朝宗﹐霏霧露以淩雲﹐貫昭回而上漢。言其大也﹐古今注海而不盈。言其細也﹐毫末稟生而有潤。故老君配之於道焉。三能不讓﹐七徳備周﹐包裹造化﹐貫穿形兆﹐處濁受污﹐隨方受圓﹐此其至柔也。故物莫能傷焉。及其泛十洲浮八極﹐淪藏日月﹐涵貯乾坤﹐陵谷由之而革遷﹐鯤鵬托之而變化﹐摧山穴石﹐無所不能﹐此其至彊也。故物莫能制焉﹐以其柔弱故也。人能體此﹐守一柔弱﹐可應萬殊之變﹐是爲莫之能勝。

故柔勝剛﹐弱勝彊﹐天下莫能知﹐莫能行。

衍義云﹕若漢光武幸章陵。

鈔《後漢》傳中所載﹐其文已備﹐不復重錄。

是以聖人言﹕受國之垢﹐是謂社稷主。受國不祥﹐是謂天下王。正言若反。

衍義云﹕言人君能含垢受穢﹐引萬方之罪在己。

鈔《尙書�湯誥》云﹕爾有善﹐朕弗敢蔽。罪當朕躬﹐弗敢自赦﹐惟簡在上帝之心。其爾萬方有罪﹐在予一人。

予一人有罪﹐無以爾萬方。

衍義云﹕春秋時﹐晉伐楚﹐三捨不止。大夫請擊之。

鈔《鴻烈解》曰﹕晉伐楚﹐三捨三十里爲之一舍也。不止。大夫曰﹕請擊之。莊王曰﹕先君之時﹐晉不伐楚。義中全﹐不復錄。

衍義云﹕宋景公熒惑守心。

鈔《鴻烈解》中所載。義中全文﹐不復重錄。

和大怨章第七十九

和大怨﹐必有餘怨﹐安可以爲善。

衍義云﹕莊子曰﹕復讎者不折鏌幹﹐𨿽有忮心﹐不怨飄瓦。

鈔《莊子�達生篇》云﹕復讎者不折鏌幹﹐春秋吳王使幹將造劍﹐幹將鏌鋣並古之良劍𨿽有忮心者﹐不怨飄瓦。飄落之瓦偶爾傷人﹐人莫之怨者﹐由其無情。

是以聖人執左契﹐而不責於人。

衍義云﹕《禮記》曰﹕獻粟者執爲契之法。義中全﹐不復錄。

故有徳司契﹐無徳司徹。天道無親﹐常與善人。

衍義云﹕若郭巨事母至孝﹐義中已全﹐不復重錄。

小國寡民章第八十

小國寡民。使有什伯之器而不用。使民重死﹐而不遠徙。

衍義云﹕若盤庚三遷﹐盤庚﹐陽甲之弟﹐自祖乙都耿圯於河﹐盤庚遷於殷。

鈔﹕盤庚三遷者﹐王氏曰﹕上篇告羣臣﹐中篇告庶民﹐下篇告百官族姓﹐諭以遷都之利﹐不遷之害。盤庚旣遷﹐奠厥攸居﹐乃正厥位﹐綏爰有眾。大王之徙居岐山之下者﹐事已於大國者下流六十一章中詳錄﹐不復重鈔。

衍義云﹕萬民離散﹐不安其居。

鈔《毛詩�小雅�鴻雁》。美宣王也。萬民離散﹐不安其居﹐而能勞來還定安集之。至於矜寡﹐無不得其所焉。

𨿽有舟車﹐無所乘之。𨿽有甲兵﹐無所陳之。使民復結繩而用之。

衍義云﹕刳木爲舟﹐以濟於水者。

鈔《周易》下系之文。制木爲舟﹐剡木爲楫﹐舟楫之利﹐以濟不通致遠﹐以利天下。蓋取諸泱﹐渙卦彖辭云﹕利涉大川﹐乘木有功也。

衍義云﹕莊子曰﹕至徳之世﹐山無蹊隧﹐澤無舟梁﹐萬物羣生﹐連屬其鄕是也。

鈔《莊子�馬蹄篇》云﹕至徳之世﹐其行塡塡﹐塡塡者﹐滿足之貌。其視顚顚。直視也。當是時也﹐山無蹊隧﹐澤無舟梁﹐萬物羣生﹐連屬其鄕﹐禽獸成羣﹐艸木遂長。是故禽獸可系羈而遊﹐鳥鵲之巢可攀援而窺。夫至徳之世﹐同與禽獸居﹐族與萬物並﹐惡乎知君子小人哉。當是時也﹐民各自足而無往來貿音茂遷之事﹐故云𨿽有舟輿﹐無所乘之。

衍義云﹕𨿽有堅甲利兵﹐無所陳設矣。

鈔《孟子�梁惠王章句上》。孟子對粱惠王之辭云﹕王如施仁政於民﹐省刑罰﹐薄稅斂﹐深耕易褥。壯者以暇日修其孝悌忠信﹐入以事其父兄﹐出以事其長上﹐可使制挺以撻秦楚之堅甲利兵矣。

衍義云﹕《易》系﹕上古結繩而治。後世聖人易之以書契﹐百官以治﹐萬民以察﹐蓋取諸夬。夬者﹐決也。五陽共決一陰﹐蓋取決斷之義也。

甘其食﹐美其服﹐安其居﹐樂其俗。鄰國相望﹐雞犬之音相聞﹐民至老死不相往來。

衍義云﹕𨿽蔬食藜羹之糲音臘﹐所食常甘。

鈔﹕蔬食者﹐《論語�述而篇》子曰﹕飯蔬食飲水﹐曲肱而枕之﹐樂亦在其中矣。不義而富且責﹐於我如浮雲。又引藜羹者﹐《莊子�讓王篇》云﹕孔子圍於陳﹑蔡之間﹐七日不火食﹐藜羹不穇﹐顏色甚憊﹐而弦歌於室。此又豈止甘其食而已﹐意在於樂道也如此。

衍義云﹕葛衣鹿裘之粗﹐所服爲美。

鈔《列子�天瑞算》云﹕孔子遊於泰山﹐見榮啟期行乎郕之野﹐鹿裘帶索﹐鼓琴而歌。孔子問之曰﹕先生所以樂﹐何也。對曰﹕吾樂甚多。天生萬物﹐惟人爲貴。而吾得爲人﹐是一樂也。男女之別﹐男尊女卑﹐故以男爲貴。吾旣得爲男﹐是二樂也。人生有不見日月不免褪褓音保者﹐吾旣行年九十矣﹐是三樂也。貧者人之常﹐死者人之終﹐處常得終﹐當何憂哉。孔子曰﹕善哉﹐能自寬者也。故引此而證鹿裘之樂也。

衍義云﹕茅茨蓬華之陋﹐所居常安。鈔﹕茅茨蓬華者﹐《莊子�讓王篇》云﹕原憲居魯﹐環堵之室﹐茨以生艸。蓬戶不完﹐桑以爲樞。而甕牖二室﹐褐以爲塞。上漏下濕﹐匡坐而弦。以此證茅茨蓬華之安也如此。衍義云﹕南炎北沍音戶之苦﹐所寓皆樂。

鈔﹕南炎北沍者﹐夫南方絕域純陽之地極炎﹐故有火山﹐其中有鼠取毛以爲布﹐謂之火浣布。北方絕域純陰之地極寒﹐故有冰山﹐其中有蠶﹐號曰冰蠶。彼𨿽炎涼俱不得其中﹐然而所居之俗﹐所生之物﹐各安其居﹐各適其性則一也。故舉此以證解安其居如此。衍義云﹕自然俗無夭傷﹐土無紮癘。

鈔《列子�黃帝篇》云﹕列姑射山在河海洲中﹐出《山海經》。山上有神人焉。吸風飲露﹐不食五穀﹐心如淵泉﹐形如處女﹐不偎不愛﹐仙聖爲之臣。不畏不怒﹐願殼爲之使。不施不惠﹐而物自足。不聚不斂﹐而己無愆。蹇乏也。陰陽常和﹐日月常明﹐四時常若﹐風雨常調﹐年谷常丰。而土無紮傷﹐人無天惡﹐物無疵癘﹐鬼無靈響焉。

衍義云﹕猶魚相往來於江湖﹐人相忘於道術者也。

鈔《莊子�大宗師篇》之文也。泉涸﹐魚相與處於陸﹐相呴以濕﹐相濡於沬﹐不如相忘於江湖。

衍義云﹕一村惟朱﹑陳兩姓﹐世爲婚姻。

鈔﹕白樂天作詩以稱贊之。

信言不美章第八十

信言不美﹐美言不信﹐善者不辯﹐辯者不善﹐知者不博﹐博者不知。

衍義曰﹕《詩》云﹕盜言孔甘﹐味之美者。巧言如簧﹐聲之美者。

鈔《毛詩�小雅�巧言》章云﹕君子屢盟﹐亂是用長。君子信盜﹐亂是用暴。盜言孔甘﹐亂是用餤。匪其止共﹐維王之邛。荏苒柔木﹐君子樹之。往來行言﹐心焉數之。蛇蛇碩言﹐出自口矣。巧言如簧﹐顏之厚矣。

衍義云﹕孔子曰﹕辭達而已﹐故不求辯。

鈔《論語�衛靈公十五》云﹕子曰﹕辭達而已矣。詞取達意而止﹐不以富麗爲工。

衍義云﹕一以貫之。

鈔《論語�裏仁第四》子曰﹕參乎﹐吾道一以貫之。參﹐曾子之名也。

衍義云﹕莊子曰﹕文滅質﹐博溺心﹐故曰博者不知。

鈔《莊子�繕性篇》云﹕然後附之文﹐益之以博。文滅質﹐博溺心﹐然後民始惑亂﹐無以反其性情而復乎初。大綱言世人耽嗜有爲之學﹐以文章浮華﹐滅其質素之實。以該博廣覽﹐溺其純朴之心。所以失其無爲自然之道。故經云﹕知者不博﹐博者不知。

聖人不積。旣以與人﹐己愈有。旣以與人﹐己愈多。

衍義云﹕範文正公使其子堯夫。鈔﹕義中載之甚詳﹐不復重錄。

道徳眞經衍義手鈔卷之二十竟

