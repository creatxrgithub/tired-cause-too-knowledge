徳眞經藏室纂微手鈔

經名﹕道徳眞經藏室纂微手鈔。元薛致玄撰。二卷﹝上卷原缺﹞。陳景元《道徳眞經藏室慕微篇》廣引古籍﹐是妙則示其引文出

處﹐著出篇名﹐略疏其義。底本出處﹕《正統道藏》洞神部玉訣類。

道徳眞經藏室纂微手鈔卷下

上卷原缺

太霞老人薛致玄述

上徳不徳章第三十八

上徳不徳﹐是以有徳。

纂云﹕支離所爲者﹐已具首章消釋。又云百姓日用而不知者。

鈔曰﹕《易系》云﹕一陰一陽之謂道﹐繼之者善也﹐成之者性也。仁者見之謂之仁﹐智者見之謂之智﹐百姓日用而不知﹐故君子之道鮮矣。此言上徳不以徳爲徳﹐故百姓日用而不知也。

下徳不失徳﹐是以無徳。

纂云﹕下徳者﹐進用漸彰﹐至一澆散。

鈔曰﹕一至一者﹐《莊子﹟繕性篇》云﹕古之人在混芒之中﹐與一世而得淡漠焉。當是時也﹐陰陽和靜﹐鬼神不擾﹐四時得節﹐萬物不傷﹐韋生不夭﹐人𨿽有知﹐無所用之﹐此之謂至一。當是時也﹐莫之爲而常自然。逮徳下衰﹐及燧人﹑伏犧﹐始爲天下﹐是故順而不一。今碧虛取以爲證﹐云下徳者﹐進用漸彰﹐至一澆散也。

上徳無爲﹐而無以爲。

纂云﹕無思無慮﹐而心自無爲。忘功忘名﹐而迸無以爲。

鈔曰﹕無思無慮者﹐《莊子﹟知北遊篇》云﹕知北遊於玄水之上﹐登隱井音焚之丘﹐而適遭無爲謂焉。知謂無爲謂日﹕予欲有問乎若﹐何思何慮則知道﹐何處何服則安道﹐何從何道則得道﹖三問而無爲謂不答也﹐非不答﹐不知答也。知不得問﹐反於白水之南﹐登狐闋之上﹐而睹狂屈焉。知以之言也問乎狂屈。狂屈曰﹕唉五來切﹐予知之﹐將語若﹐中欲言而忘其所欲言。知不得問﹐反於帝官﹐見黃帝而問焉。黃帝曰﹕無思無慮始知道﹐無處無服始安道﹐無從無道始得道。知謂黃帝曰﹕我與若知之﹐彼與彼不知也﹐其孰是邪。黃帝曰﹕彼無爲謂眞是也﹐狂屈似之﹐我與汝終不近也。又《易系》云﹕子曰﹕天下何思何慮﹐天下同歸而殊塗﹐一致而百慮。夫天下之動正夫靜者也﹐天下之眾正夫一者也。以靜爲本故無思也。以一爲主故無慮也。然則動者紛紛其塗固以殊也。及悟諸靜則同其所歸也。眾者擾擾﹐其慮或以百也。及適諸一則不二其所致也。以靜而得一﹐亦何思而何慮焉。是以聖人治天下﹐不言而人信﹐無爲而化行﹐蓋得諸此也。故碧虛曰﹕無思無慮﹐而心自無爲。又云忘功忘名﹐而進無以爲者。如《莊子﹟逍遙遊》云﹕至人無己﹐神人無功﹐聖人無名﹐故曰忘功﹑忘名﹐而進無以爲也。

下徳爲之﹐而有以爲。

纂云﹕神配陰陽﹐明勛日月﹐民皆仰﹟1戴﹐咸共樂推﹐麟鳳見而嘉祥來﹐歌謠彰而有以爲也。

鈔曰﹕《前漢列傳》第二十八云﹕公孫弘﹐苜川薛人也。武帝元光五年﹐徵賢良文學對策。弘曰﹕臣聞之气同則從﹐聲比則應。今人主和徳於上﹐百姓和合於下﹐故心和則气和﹐气和則形和﹐形和則聲和﹐聲和則天地之和應矣。故陰陽和﹐風雨時﹐甘露降﹐五穀登﹐六畜蕃﹐嘉禾興﹐朱艸生﹐山不童﹐澤不涸﹐此和之至也。故形和則無疾﹐無疾則不夭﹐故父不喪子﹐兄不哭弟﹐徳配天地﹐明並日月﹐則麟鳳至﹐龜龍在郊﹐河出圖﹐洛出書﹐遠方之君﹐莫不說義奉幣而來朝﹐此和之極也。又云歌謠彰而有以爲也者。《孟子﹟萬章章句上》云﹕舜相堯二十有八載﹐非人力所能爲也﹐天也。堯崩﹐三年之喪畢﹐舜避堯之子於南河之南。天下朝覲者﹐不之堯之子而之舜。獄訟者﹐不之堯之子而之舜。樞歌者﹐不樞歌堯之子而樞歌舜。故曰天也。夫然後之中國﹐踐天子位焉。今碧虛取以爲說﹐云神配陰陽﹐明效日月﹐民皆仰戴﹐咸共樂推﹐麟鳳見而嘉祥來﹐謂歌彰而有以爲也。此證解下徳爲之﹐而有以爲之應也。

上禮爲之﹐而莫之應﹐則攘臂而仍之。

纂云﹕夫禮者﹐履也。謂履道而行﹐辧上下﹐定貴賤。

鈔曰﹕辧上下者﹐《易﹟履卦大象》曰﹕上天下澤﹐履。君子以辧上下﹐定民志者是也。

纂又云﹕玉帛交馳。

鈔曰﹕如《魯語﹟陽貨篇》云﹕孔子曰﹕禮云禮云﹐玉帛云乎哉。樂云樂云﹐鍾鼓云乎哉。又曰﹕威儀相答者。《禮記﹟中庸》曰﹕禮揮三百﹐威儀三千﹐一言以蔽之﹐曰無不敬。夫禮主於敬﹐樂主於和﹐有威可畏謂之威﹐有儀可法謂之儀。夫玉帛者﹐禮之物﹐以表其意者也。鍾鼓者﹐樂之器﹐以導其和者也。是知嚴敬中和者﹐禮樂之本也。玉帛鍾鼓者﹐禮樂之末也。故日玉帛交馳﹐威儀相答﹐擎跽曲拳﹐進退顧揖﹐此禮之文也。故云末焉。其或交馳相答而莫之應﹐則至於攘臂而仍之也。

纂云﹕孔子曰﹕大禮與天地同節。

鈔曰﹕此《禮記﹟樂記篇》之文也。云大樂與天地同和﹐大禮與天地同節﹐和故百物不傷﹐節故祀天祭地﹐明則有禮樂﹐幽則有鬼神。舊纂本以孔子字作莊子字﹐誤也﹐今攺而正之。又曰﹕以禮爲翼者﹐所以行於世也者。此《莊子﹟大宗師篇》之文也。旣云大禮與天地同節﹐又以此爲翼而行於世﹐則惡有攘臂之亂哉。

夫禮者﹐忠信之薄﹐而亂之首。

纂云﹕莊子曰﹕聖人行不言之教云云﹐其惟大人乎。

鈔曰﹕此《莊子﹟知北遊篇》之文也。纂文已詳﹐不必重序﹐大抵證解禮者道之華﹐而亂之首之義也。

纂又云﹕徳﹐和也﹐至信行容體而順乎文﹐禮也。

鈔曰﹕此《莊子﹟繕性篇》之文也。其纂文已備﹐不須重錄﹐故碧虛取此《南華》數端﹐以爲證解者﹐此足見老莊之旨﹐於道徳仁義禮樂忠信﹐豈有忽棄者哉﹐但明其本末次第之失也。前識者﹐道之華﹐而愚之始。

纂云﹕以智治國﹐國之賊。

鈔曰﹕此本經第六十五章

之文也。已於本章消釋。

鈔曰﹕纂又云何思何慮者﹐此《易系》之辭也。已具前釋。

纂云﹕禮煩則亂。

鈔曰﹕上文按《尙書﹟說命中篇》云﹕惟說命總百官﹐乃進於王曰﹕嗚呼﹐明王奉若天道﹐建邦設都。有其善﹐喪厥善。矜其能﹐喪厥功。惟事事﹐乃其有備﹐有備無患。無啟寵納侮﹐無恥過作非。惟厥攸居﹐政事惟醇。黷於祭祀﹐時謂弗欽。禮煩則亂﹐事神則難。祭杞不欲數﹐數則黷﹐黷則不敬﹐事神禮煩﹐則紊亂而難行也。王曰﹕旨哉﹐說。乃言惟服。說拜稽首曰﹕非知之艱﹐行之惟艱。王忱氏任切不艱﹐允協於先王成徳﹐惟說不言有厥答。今碧虛又取此以智治國﹐國之賊﹐以證解前識者。道之華﹐蓋智者在人意識之前也。柰智變則詐﹐禮煩則亂﹐豈非道之華而愚之始也哉。又豈若藏智藏識﹐無思無慮﹐而反於厚實者邪。

是以大丈夫處其厚﹐不處其薄﹐居其實﹐不居其華﹐故去彼取此。

纂云﹕大丈夫者﹐剛健純粹有道之士也。

鈔曰﹕剛健純粹者﹐《易﹟乾卦文言》云﹕剛健中正純粹精也﹐言大丈夫稟此剛健純粹之气而生﹐故爲有道之士也。能去彼禮智之華薄﹐取此道徳之厚實﹐斯可謂惇其本而棄其末者也。故云去彼取此。

纂云﹕文子曰﹕大丈夫恬然無思﹐淡然無慮﹐行乎無路﹐遊乎無怠﹐出乎無門﹐入乎無房﹐屬其精神﹐偃其知見﹐漠然無爲﹐而無不爲也。

鈔曰﹕《此文子。道原篇》云﹕老子曰﹕大丈夫謂能體道之人也。恬然無思﹐淡然無慮﹐以天爲蓋﹐以地爲車﹐以四時爲馬﹐以陰陽爲務﹐行乎無路﹐遊乎無怠﹐出乎無門﹐入乎無房。以天爲蓋﹐則無所不覆也。以地爲車﹐則無所不載也。四時爲馬﹐則無所不使也。陰陽禦之﹐則無所不備也。是以聖人內修其本﹐而外飾其末﹐屬其精神﹐屬音燭﹐系也﹐專也。偃其知見﹐故漠然無爲而無不爲﹐無治而無不治也。所謂無爲者﹐不先物爲也。無治者﹐不易自然也。無不治者﹐因物之相然也。故碧虛取此﹐以證解大丈夫處其厚不處其薄也。

昔之得一章第三十九

昔之得一者﹐天得一﹐以淸﹔地得一﹐以寧﹔神得一﹐以靈﹔谷得一﹐以盈﹔萬物得一﹐以生﹔侯王得一﹐以爲天下貞。其致之一也。

鈔曰﹕一者乃道之子﹐沖和之妙气也。作陰陽之本﹐爲萬物之母也。施而用之﹐則升而爲云﹐墜而爲雨﹐散而爲風﹐擊而爲雷霆﹐擊而有光耀者爲電﹐古今不二﹐終始無窮﹐一之爲言﹐其大矣哉。

纂云﹕在陰與陰同徳﹐在陽與陽同波。

鈔曰﹕乃《莊子﹟刻意篇》文也。已於《道經》詳載之。又云處瓦甓而不混者﹐此《莊子﹟知北遊》之文也。已具三十二章中詳矣。此言道之一气﹐無所不在也。

纂云﹕寂然不動﹐則謂之眞君﹐制禦形軀﹐則謂之眞宰。

鈔曰﹕寂然不動者﹐《易系》云﹕寂然不動﹐感而遂通天下故者是也。又云﹕眞君眞宰者﹐《莊子﹟齊物論》云﹕非彼無我﹐非我無所取。是亦近矣。而不知其所爲使。若有眞宰﹐而特不得其朕﹐可行己信﹐而不見其形﹐有情而無形。百骸﹑九竅﹑六藏﹐賅音該而存焉﹐吾誰與爲親。汝皆說之乎。其有私焉。如是皆有爲臣妾乎。其臣妾不足以相治乎。其遞相爲君臣乎。其有眞君存焉。如求得其情與不得﹐無益損乎其眞是也。纂又引《西升經》曰﹕子得一而萬事畢者﹐已具前釋。

纂云﹕莊子曰﹕气也者﹐虛而待物者也。惟道集虛。又曰﹕虛室生白﹐吉祥止止。

鈔曰﹕此皆《莊子﹟人間世篇》云。顏回謂孔子曰﹕回之家貧﹐惟不飲酒﹐不茹如字去聲葷者﹐數月矣。若此則可以爲齋乎。曰﹕是祭祀之齋﹐非心齋也。回曰﹕敢問心齋。仲尼曰﹕若一志﹐無聽之以耳而聽之以心﹐無聽之以心而聽之以气﹐聽止於耳﹐心止於符。气也者﹐虛而待物者也。惟道集虛﹐虛者﹐心齋也。顏回曰﹕回之未始得使﹐實自回也。得使之也﹐未始有回也。可謂虛乎。

夫子曰﹕盡矣。瞻彼闋音缺者﹐虛室生白﹐吉祥止止。夫且不止﹐是之謂坐馳。所取證者﹐如斯而已矣。纂又云萬物資始者﹐此《易﹟乾卦彖辭》云﹕大哉乾元﹐萬物資始是也。又曰萬物資生者﹐此亦《坤卦彖》云﹕至哉坤元﹐萬物資生﹐坤厚載物﹐徳合無疆是也。纂又云﹕神者妙萬物以爲言也者﹐此《易﹟說卦》之文也。已具前解。今碧虛取此數節之文﹐用證解得一之理。所謂一者﹐元气也。夫此元气者﹐能陰能陽﹐而不屬於陰陽。升玉京金闕﹐而不以爲淸。處瓦號荔薜﹐而不以爲濁。乾元以之而資始﹐坤元以之而資生﹐以其制禦有爲﹐則眞宰出焉。以爲寂然不動﹐則眞君見焉。以其至虛而爲羣生之本﹐以其至寡而爲萬物之宗。得乎此者﹐物無不生﹐事無不畢﹐故曰天得一以淸。

纂云﹕且侯王得之﹐故能永有大寶﹐無思不服﹐而爲天下平正焉。

鈔曰﹕無思不服者﹐《毛詩﹟大雅﹟文王有聲篇》云﹕鎬京辟雍﹐自西自東﹐自南自北﹐無思不服﹐皇王需哉。言武王作邑於鎬京。箋云﹕自﹐由也。言武王於鎬京行辟雍之禮﹐由四方而來觀者﹐皆感武王之徳化﹐中心無不歸服者也。又云﹕皇王需哉者﹐皇﹐大也。烝﹐君也。此美武王徳化大而能君之者也。今碧虛引此者﹐言當時武王行辟雍之禮﹐遂感四方﹐萬國懼心而說服者﹐亦由得一而正之所致也。故云侯王得一以爲天下正。

天無以淸將恐裂﹐地無以寧將恐發﹐神無以靈將恐歇﹐谷無以盈將恐竭﹐萬物無以生將恐滅﹐侯王無以爲貞而貴髙將恐蹶。故貴以賤爲本﹐髙以下爲基。是以侯王自稱孤﹑寡﹑不谷﹐此其以賤爲本邪﹐非乎。

纂云﹕陰陽繆戾。

鈔曰﹕此《文子﹟上禮》篇云﹕陰陽繆戾﹐四時失序﹐雷霆毀折﹐霜雹爲害﹐萬物焦夭。其全文已載《道經》三十輻章詳矣。又曰﹕然神者陰陽不測也。此亦具前釋。

纂云﹕故錐音洛枯而夏亡﹐河竭而商喪。

鈔曰﹕《史記﹟周本紀》云﹕幽王二年﹐西周三川皆震。西周謂鎬京也。三川者涇渭洛也。伯陽甫曰﹕周將亡矣。伯陽父﹐周柱下史老子也。夫天地之气不失其序。若過其序﹐民亂之也。陽伏而不能出﹐陰迫而不能蒸﹐於是有地震。今三川實震﹐是陽失其所而塡音鎭陰也。陽失而在陰﹐原必塞﹐原塞國必亡。夫水土演而民用也。演﹐潤也。土無所演﹐民乏財用﹐不亡何待。昔伊洛竭而夏亡。禹都陽城﹐伊洛所近也。河竭而商亡。商人都衛﹐河水所經也。今周徳﹐若二代之季矣。其川源又塞﹐塞必竭。夫國必依山川﹐山崩川竭﹐亡國之徵也。川竭必山崩﹐若國亡﹐不過十年﹐數之紀也。天之所棄﹐不過其紀。是歲也﹐三川竭﹐岐山崩。三年﹐幽王寵褒姒﹐申侯路西夷﹐犬戎殺幽王﹐果應亡國之徵也。申侯﹐卽申後之父也。申後乃幽王之後也。寵姒而棄申後﹐所以致申侯之怒也。故碧虛取以爲說﹐云錐枯而夏亡﹐河竭而商喪﹐以證谷無以盈﹐將恐竭之義也。

纂又云﹕謙以自牧者。

鈔曰﹕此《易﹟謙卦》初六必辭也。已於《道經》第十五章

詳載之。此上數節之文﹐碧虛取之以證﹐解得一之義。若失之﹐則致於裂﹑發﹑歇﹑竭﹑滅﹑蹶之災也。

故致數譽﹐無譽﹐不欲琭琭如玉﹐落落如石。

纂云﹕天下數譽而不加勸﹐天下數非而不加沮。

鈔曰﹕此上之文﹐《莊子﹟逍遙遊》云﹕故夫智效一官﹐行比一鄕﹐徳合一君﹐而徵一國﹐其自視也亦若此矣。而宋榮子猶然笑之。且舉世而譽之而不加勸﹐舉世而非之而不加沮﹐定乎內外之分﹐辧乎榮辱之境﹐斯已矣。故碧虛取以爲說﹐雲天下數譽而不加勸﹐天下數非而不加沮﹐惡識所以貴﹐惡識所以不貴哉。此忘貴賤而能守衝一之道﹐以爲天下之正者也。

反者道之動章第四十

反者道之動。

纂云﹕《易》之《復卦》曰﹕剛反。動而以順行﹐是以出入無疾。

鈔曰﹕此《易﹟復卦》彖辭也。復﹐亨。剛反﹐動而以順行﹐是以出入無疾﹐朋來無咎。反復其道﹐七日來復。天行也。利有攸性﹐剛長也。復﹐其見天地之心乎。

此一陽始生之時也。鮑極解曰﹕天地之本﹐在一元也。一元之气﹐在坎之中也。下應黃鍾之宮﹐上直牽牛之宿﹐中函太極之熙也。其以靜爲體﹐以動爲用﹐故能運行四時﹐化育萬物﹐所謂寂然不動﹐感而遂通天下之故者也。動息則靜﹐靜則復其元者也。其在建子之月函三爲一之時也。靜息則動﹐動則顯其用者也。終而復始﹐生生而無窮者﹐道在其中矣。中則久﹐久則變也。故因動以見靜﹐因用以見體﹐是則體亦非靜﹐以動類之﹐見其靜也。靜者天地之心歟。故聖人體元以立其誠﹐以靜爲性﹐以動爲化﹐故不勉而中﹐不思而得﹐與天地合其徳也。能造形而悟﹐求復其元者﹐賢也。然則本元則爲聖﹐本復則爲賢﹐而必之初九﹐顏氏得之。顏氏得之者﹐《易下擊》云﹕君子知微知彰﹐知柔知剛﹐萬夫之望。子曰﹕顏氏之子﹐其殆庶幾乎。有不善未嘗不知﹐知之未嘗復行也。《易》曰﹕不遠復無祗悔﹐元吉﹐此之謂也。則復非天地之心能見天地之心者也。朱晦庵曰﹕積陰之下﹐一陽來復﹐生物之心﹐於此可見﹐在人則爲靜極而動﹐惡極而善者也。

弱者道之用。

纂云﹕柔弱雌靜﹐實道之用也。鈔曰﹕此明實教也。言柔弱謙卑﹐爲入道之用也。何哉。《列子﹟黃帝篇》云﹕天下有常勝之道﹐有不常勝之道。此文已於第三十三章

中詳載之。由是論之﹐則豈非弱者道之用耶。是知前明道之權﹐此明道之實。權者反經而合道﹐實者眞誠而不虛。權以濟實﹐實以行權﹐權實相須﹐不可偏廢。竊觀《廣聖義》所解云﹕道先柔弱﹐俗貴彊梁﹐柔弱爲保生之徒﹐彊梁乃取敗之本。本經云﹕彊梁者﹐不得其死﹐吾將以爲教父。執此以訓於世﹐使棄彊守柔﹐拾躁歸靜矣。夫教有權﹑實兩門﹐上士達誠﹐故以實教示之﹐自然冥契於道。中智下士﹐則以權教悟之。若或未悟﹐則以善道誘之。誘之不從﹐則以恩賞勸之。勸之不從﹐則以法令齊之。齊之不從﹐則以科律威之。威之不從﹐則以刑辟加之。刑辟謂墨﹑劓﹑利﹑宮﹑大辟五刑之屬也。刻音匪。夫聖人威用以刑罰者﹐豈得已耶。《書》云﹕刑期於無刑。期﹐求也。聖人以權道制刑罰﹐本求人之不犯也﹐非有心願欲加刑罰於人也。《廣聖義》引《書》云﹕功疑惟重﹐罪疑惟輕﹐𨿽權設刑罰﹐以禁勸於人。聖人哀矜之道﹐好生之心﹐亦云至矣。至於勸教之所不及﹐而後用之以刑也。是故刑之使民畏﹐賞之使民勸﹐勸以趨善﹐畏以止惡﹐𨿽刑之及人﹐謂爲善也。而懲一勸百﹐則被刑者寡而從善者眾也。如櫛發焉﹐臉旬而一櫛﹐則棄者多矣。旦旦而櫛之﹐則理者多矣。故知權道者﹐帝王善用之﹐則爲南面之術也。士庶善用之﹐則爲合道之法也。若帝王士庶不善用之﹐則反以爲禍也。可不愼乎。若能反復於虛靜之原﹐超出於有無之境﹐則彊柔兩忘﹐權實雙泯﹐又惡用刑賞禁勸之道哉。故曰反者道之動﹐弱者道之用也。

天下之物生於有﹐有生於無。

纂云﹕《列子》曰﹕有形者生於無形﹐則天地安從生。

鈔曰﹕此《列子﹟天瑞篇》云﹕子列子曰﹕昔者聖人因陰陽以統天地﹐夫有形者生於無形﹐則天地安從生。故曰有太易﹐有太初﹐有太始﹐有太素。太易者未見气也。太初者气之始也。太始者形之始也。太素者質之始也。气形質具而未相離﹐故曰渾淪。渾淪者﹐言萬物相渾淪而未相離也。視之不見﹐聽之不聞﹐循之不得﹐故曰易也。易無形好﹐易變而爲一﹐一變而爲七﹐七變而爲九﹐九變者究也﹐乃復變而爲一﹐一者形變之始也。輕淸者﹐上爲天。濁重者﹐下爲地。沖和气者﹐爲人。故曰天地含精﹐萬物化生。

纂又云﹕形動不生形﹐而生影。聲動不生聲﹐而生響。無動不生無﹐而生有。

鈔曰﹕此上之文亦《列子﹟天瑞篇》引《黃帝書》曰﹕形動不生形﹐而生影﹐聲動不生聲﹐而生響﹐無動不生無﹐而生有。形叉終者也﹐天地終乎與我偕終﹐終進乎不知也。今碧虛取此以爲說者﹐乃證解天下之物生於有﹐有生於無之義也。

上士聞道章第四十一

上士聞道﹐勤而行之。中士聞道﹐若存若亡。下士聞道﹐大笑之。不笑﹐不足以爲道。

纂云﹕夫上士者﹐受性淸靜﹐恬淡寂寞﹐虛無無爲。

鈔曰﹕此《莊子﹟刻意篇》之文也。已具於開題中﹐今不復云。

纂云﹕純粹而不雜﹐靜一而不變。

鈔日﹕此《莊子﹟刻意篇》之文也。云純粹而不雜﹐靜一而不變﹐淡然無爲﹐動而以天行﹐此養神之道也。

纂云﹕斯所謂天然縣解矣。

鈔曰﹕《莊子﹟養生主篇》云﹕老聃死﹐秦失音逸弔之﹐三號而出。弟子曰﹕非夫子之友耶。曰﹕然。然則弔焉若此﹐可乎。曰﹕然﹕始也吾以爲其人也﹐而今非也。向吾入而弔焉﹐有老者哭之﹐如哭其子。少者哭之﹐如哭其母。彼其所以會之﹐叉有不嶄言而言﹐不斬哭而哭者。是遁天倍情﹐忘其所受﹐古者謂之遁天之刑。適來﹐夫子時也。適去﹐夫子順也。安時而處順﹐哀樂不能入也。古者謂是帝之縣解。故曰斯所謂天然縣解矣。

纂云﹕中士者﹐受性中庸。

鈔曰﹕中庸者﹐謂有中常之徳也。《禮記》有《中庸》一篇﹐專論中和之徳也。又《魯論﹟雍也篇》云﹕孔子曰﹕中庸之徳﹐民鮮久矣。若人性分素有中庸之徳者﹐可謂中士也。

纂云﹕若中庸之士﹐世之不用也則思欲就藪澤﹐處間曠﹐吐故納新﹐至爲治而已矣。

鈔曰﹕此《莊子﹟刻意篇》之文也。云刻意尙行﹐離世異俗﹐髙論怨誹﹐爲亢而已矣。此山谷之士﹐非世之人﹐枯槁赴淵者之所好也。語仁義忠信﹐恭儉推讓﹐爲修而已矣。此平世之士﹐教誨之人﹐遊居學者之所好也。語大功﹐立大名﹐禮君臣﹐正上下﹐爲治而已矣。此朝廷之士﹐尊主彊國之人﹐致功並兼者之所好也。就藪澤﹐處間曠﹐釣魚間處﹐無爲而已矣。此江海之士﹐避世之人﹐間暇者之所好也。吹噓呼吸﹐吐故納新﹐熊經烏申﹐爲壽而已矣。此導引之士﹐養形之人﹐彭祖壽考者之所好也。若夫不刻意而髙﹐無仁義而修﹐無功名而治﹐無江海而間﹐不導引而壽﹐無不忘也﹐無不有也﹐澹然無極﹐而眾美從之。此天地之道﹐聖人之徳也。今碧虛取此爲說者﹐以證解若存若亡之義也。

纂云﹕下士者受性濁辱﹐目欲視色﹐耳欲聽聲﹐口欲察味﹐志气欲盈﹐若不得者﹐則大憂以懼。

鈔曰﹕目欲視色者﹐此《莊子﹟盜跖篇》之文也。云目欲視色﹐耳欲聽聲﹐口欲察味﹐志气欲盈。又曰若不得者﹐則大憂以懼者。《莊子﹟至樂篇》云﹕夫天下之所尊者﹐富貴壽善也。所樂者﹐身安厚味美服好色音聲也。所下者﹐貧賤夭惡也。所苦者﹐身不得安逸﹐口不得厚味﹐形不得美服﹐目不得好色﹐耳不得音聲。若不得者﹐則大憂以懼﹐其爲形也﹐亦愚哉。此上數節之文﹐以證解上中下三士所見差別之不同也。

纂又引陸希聲曰﹕形而上者謂之道。道也者通乎形之外者也。形而下者謂之器。器也者正其形之內者也。上士知微知章﹐通乎形外﹐下士知章而不知微﹐止乎形內。

鈔曰﹕此上文者﹐並《易系》之辭也。已具《道經》首章載之﹐今不復云。故陸先生取之以證解上中下三士所見之不同也。

建言有之﹕明道若昧﹐夷道若類﹐進道若退。上徳若谷﹐大白若辱﹐廣徳若不足﹐建徳若偸。

纂云﹕良賈深藏若虛﹐君子盛徳容貌若愚。鈔曰﹕此《史記列傳》老子教孔子之辭也。已釋開題中。

纂云﹕吳筠《玄綱論》曰﹕功欲陰﹐過欲陽。

鈔曰﹕吳天師《玄綱論》立功攺過章云﹕功欲陰﹐過欲陽﹐功陰則能全﹐過陽則可滅。功不全過不滅﹐則仙籍何由書﹐長生非所冀。然功不在

大﹐遇物斯拯﹐過不在小﹐知非則恢﹐不必馳驟於立功﹐奔波於攺過﹐過在攺而不復爲﹐功惟立而不中倦﹐是謂日新其徳﹐自天佑之也。以其功欲

陰﹐故曰建徳若偸爾。質眞若渝。

纂云﹕質眞者純素也。

鈔曰﹕純素者﹐如《莊子﹟刻意篇》云﹕能體純素﹐謂之眞人是也。大方無隅。

纂云﹕夫砥音紙礪音例名節﹐以作康隅﹐此謂束教之人也。砥礪者﹐平直貌。砥細於礪﹐皆磨石也。《詩》云其平如砥﹐其直如矢﹐蓋本諸此也。

鈔曰﹕束教者﹐《莊子﹟秋水篇》云﹕北海若曰﹕井蛙不可以語於海者﹐於墟也。夏虫不可以語於冰者﹐篤於時也。曲士不可以語於道者﹐束於教也。此所以見笑於大方之家也。

纂云﹕磨而不燐﹐涅而不緇﹐大方也。

鈔曰﹕《魯語﹟陽貨篇》云﹕佛胖召﹐子欲往。佛胖者﹐晉大夫趙簡子之邑宰。子路曰﹔昔者由也間諸夫子曰﹕親於其身爲不善者﹐君子不入也。佛肸以中牟畔﹐子之往也﹐如之何。子曰﹕然﹐有是言也。不曰堅乎﹐磨而不燐音吝。不日白乎﹐涅而不緇。吾豈匏瓜也哉。焉能系而不食。此所謂大方之士也。

纂又云﹕行不崖異。

鈔曰﹕此《莊子﹟天地篇》云﹕不同同之之謂大﹐行不崖異之謂寬﹐如此寬大﹐謂之大方﹐若有同異﹐卽非大方也。

大器晚成。

纂云﹕大器之人﹐若九鼎瑚璉﹐不可卒成。

鈔曰﹕九鼎者﹐大鼎也。《黃帝內傳》云﹕黃帝探首山之銅﹐鑄鼎於荊山﹐卽今之湖城南﹐號曰荊山﹐亦云鑄鼎原是也。或云夏禹之所鑄也。曾子固《全眞堂記》曰﹕九牧貢金﹐夏禹鑄以爲鼎﹐九州山川艸木禽獸﹐莫不在焉。是知夏禹之所鑄也。夫瑚漣者﹐《魯語﹟公冶長》篇云﹕子貢曰﹕賜也何如。子曰﹕汝器也。曰﹕何器也﹐曰﹕瑚璉也。包曰黍稷之器﹐夏日瑚﹐殷曰纏﹐周日董籃﹐乃宗廟祭祀之器貴者也。夫此九鼎與瑚璉者﹐完至大至貴之器也。原其營爲﹐非一朝一夕之所成也。亦猶賢聖之所以爲賢聖者﹐豈一朝一夕無功無行而得到哉。然積習生常﹐美成在久之所致也。故曰大器晚成。又美成在久者﹐《莊子﹟人間世篇》葉公子髙將使於齊﹐問於仲尼。仲尼告之。故法言曰﹕無遷令﹐無勸成﹐過度益也。遷令勸成殆事﹐美成在久﹐惡成不及攺﹐可不愼歟。天惟道﹐善貸且成。

纂云﹕獨此妙道能神鬼神帝﹐生天生地。

鈔曰﹕此《莊子﹟大宗師篇》之文也。已具上經首章載之﹐今不復云﹐大抵言大道善能貸與萬物﹐萬物資之以生成者也。

道生一章第四十二

道生一﹐一生二﹐二生三﹐三生萬物。

纂云﹕渾淪者﹐一也。渾淪一气﹐未相離散。

鈔曰﹕渾淪者﹐《列子﹟天瑞篇》之文也。已於本經第四十章

全載﹐今略而不云。

萬物負陰而抱陽﹐沖气以爲和。

纂云﹕君子不動乎心﹐則浩然之气可養。

鈔曰﹕此上之文﹐出《孟子﹟公孫丑章句上》。公孫丑問曰﹕夫子加齊之卿相﹐得行道焉﹐𨿽由此霸王﹐不異矣。如此﹐則動心否乎﹖孟子曰﹕否﹐我四十不動心。曰﹕若是﹐則夫子過孟責音奔遠矣。曰﹕是不難﹐告子先我不動心。姓告名不害。子者﹐男子之通稱也。孟賁勇於力﹐我勇於徳義﹐故曰是不難。告子未及四十不動心﹐故云先我﹐況於孟子者哉。曰﹕敢問夫子之不動心與告子之不動心﹐可得聞與﹖告子曰﹕不得於言﹐勿求於心。不得於心﹐勿求於气。不得於心﹐勿求於气﹐可。不得於言﹐勿求於心﹐不可。夫志﹐气之帥也。气﹐體之充也。心志所念慮也。气所以充滿形體﹐爲喜怒也。志帥气而行之﹐度其可否也。

夫志至焉﹐气次焉。

志爲極要之本﹐气次而隨之也。故曰﹕持其志﹐無暴其气。暴﹐亂也。言志有所向﹐气必隨之﹐當正持其志﹐無暴亂﹐其气安以喜怒加於人。

旣曰﹕志至焉﹐气次焉。又曰﹕持其志﹐無暴其气者﹐何也﹖曰﹕志壹則動气﹐气壹則動志也。查者﹐郁閒而不通之貌。

今夫廈者趨者﹐是气也﹐而反動其心。孟子言人之志气閉塞而爲壹也。志閉塞則气不行﹐气閉塞則志不通。今之行而蹙者﹐由气閉而不能自持﹐故志气顚倒﹐顚倒之間﹐無不動而恐矣。則志气之相助也。敢間夫子惡乎長﹖曰﹕我知言﹐我善養吾浩然之气。敢問何謂浩然之气﹖曰﹕難言也。其爲气也﹐至大至剛﹐以直養而無害﹐則塞乎天地之問。其爲气也﹐配義與道﹐無是﹐餒也。是集義所生者﹐非義襲而取之也。集﹐雜也。言浩然之气與仁義相雜﹐自然而生也。非有爲用仁義密入而取之也。故曰是集義所生﹐非義襲而取之也。行不慷於心﹐則餒矣。賺﹐快也。自省所行仁義不備﹐干害浩然﹐則心腹饑餒者也。

故物﹐或損之而益﹐益之而損。

纂云﹕卑以自牧者。

鈔曰﹕此《易﹟謙卦》初六爻辭也。屢釋於前﹐今不再云。

纂云﹕以謙受益。

鈔曰﹕《尙書﹟大禹謨》云﹕益贊於禹曰﹕惟徳動天﹐無遠弗屆。滿招損﹐謙受益﹐時乃天道。今碧虛取《列子》气形質具而未相離﹐故曰渾淪者﹐以證解道生一之義也。又取《孟子》浩然者﹐以證解沖气以爲和之義也。又取《易》之《謙卦》卑以自牧﹐《書》之《大禹模》以謙受益﹐以證解故物或損之而益﹐益之而損之義也。終之以彊粱者不得其死﹐吾將以爲教父﹐其誡勸世人之誠﹐可謂深矣。

天下之至柔章第四十三

無有﹐入於無間。

纂云﹕莊子曰﹕金石不得﹐無以嗚。鈔曰﹕《莊子﹟天地篇》云﹕夫子曰﹕夫道﹐淵乎其居也﹐謬音寥乎其淸也。金石不得﹐無以嗚。金石有聲﹐不考不嗚。萬物孰能定之。今碧虛取以爲說者﹐言此金之與石﹐乃堅密而難入之物也。然擊之而有聲者﹐內藏道气而使之然也。道气者﹐無有也。金石者﹐無問也。今此虛無之道﹐能入於金石者﹐豈非無有入於無間耶﹖嘗聞《化書﹟道化篇﹟龍死於首陽之山。實僞之辧﹐如此其省也。纂又曰﹕而悠悠者趨名不已﹐豈徒逸樂憂苦之間哉者。此亦《揚朱篇》云。常子曰﹕去令者無憂。老子曰﹕名者實之賓。而悠悠者趨名不已。名固不可去﹐名固不可賓耶。今有名則尊榮﹐亡名則卑辱﹐尊榮則逸樂﹐卑辱則憂苦。憂苦﹐犯性者也。逸樂﹐順性者也。斯實之所系矣。名胡可去﹐名胡可賓﹐但惡夫守名而累實。守名而累實﹐將卹危亡之不殺去聲﹐豈徒逸樂憂苦之間哉。故碧虛取此數節之文﹐證解名與身孰親之辧也。

纂又云﹕夫鮑焦﹑子推之徒﹐守名累實者也。

鈔曰﹕鮑焦﹑子推者。《莊子﹟盜跖篇》云﹕鮑焦飾行非世﹐抱木而死。姓鮑名焦﹐周時隱者也。飾行非世﹔廉潔而守﹐荷擔采樵﹐拾橡充食﹐不臣天子﹐不友諸侯﹐子貢遇之﹐謂曰﹕吾聞非其政者﹐不履其土﹐污其君者﹐不受其利﹐今子履其地﹐食其利﹐其可乎﹖鮑焦曰﹕吾聞廉士重進而輕退﹐賢人易愧而輕死﹐因抱木而立枯焉。介子推至忠也﹐自割其股以食文公。文公後背之子推﹐怒而去﹐抱木而翻死。昔晉文公重耳幼時﹐遭繼母麗姬之難。麗姬之子曰宜舊。麗姬欲立宜舊而廢重耳﹐故數讀於獻公。公信其言。重耳所以出奔他國。在路困乏﹐子推乃自割其股肉以食文公。後重耳還國﹐立爲文公﹐封其從者﹐遂忘子推。子推作龍蛇之歌﹐書於營門﹐怒而逃去。公後悔﹐追子推於介山﹐亦云綿山。子推隱避不出﹐公因縱火焚其山。庶幾走出﹐火至不避﹐乃抱樹而燔死。今碧虛論及二子﹐徒守其名﹐累其實者也。

身與貨﹐孰多﹖

纂云﹕夫富者苦身疾作﹐多積財而不得盡用﹐其爲形也亦外矣。夫貴者夜以繼日﹐思慮善否﹐其爲形也亦疏矣。

鈔曰﹕《莊子﹟至樂篇》云﹕夫天下之所尊者﹐富貴壽善也。所樂者﹐身安厚味美服好色音聲也。所下者﹐貧賤夭惡也。所苦者﹐身不得安逸﹐不得厚味﹐形不得美服﹐目不得好色﹐耳不得音聲。若不得者﹐則大憂以懼。其爲形也亦愚哉。夫富者﹐苦身疾作﹐多積財而不得盡用﹐其爲形也亦外矣。夫貴者﹐夜以繼日﹐思慮善否﹐其爲形也亦疏矣。人之生也﹐與憂俱生﹐壽者惛惛﹐久憂不死﹐何之苦也。其爲形也亦遠矣。由是論之﹐夫富貴者食名殉利﹐有終身之憂﹐無一日之樂。故碧虛取之以證解身與貨孰多之義也。

得與亡﹐孰病﹖

纂云﹕莊子曰﹕養志者忘形﹐養形者忘利﹐致道者忘心矣。

鈔曰﹕此《莊子﹟讓王篇》云﹕曾子居衛﹐縊抱無表﹐顏色種亦作腫嗆﹐古外切﹐猶剝錯貌。手足胼便平聲胝﹐音支三日不舉火﹐十年不制衣﹐正冠而纓絕﹐捉拎而肘見﹐納屨而踵次。曳縱所綺切而歌商頌﹐聲滿天地﹐若出金石。天子不得臣﹐諸侯不得友﹐故養志者忘形﹐養形者忘利﹐致道者忘心矣。又向下纂文引《莊子》二段﹐皆出於《讓王篇》中。首尾俱完﹐不必重錄﹐以證解得與亡孰病﹐知足不辱之義也。

大成若缺章第四十五

大成若缺﹐其用不敝。大盈若沖﹐其用不窮。

纂云﹕又如大壑酌焉而不竭﹐明鑑應之而不疲。鈔曰﹔大壑者﹐《莊子﹟天地篇》云﹕諄芒將東之大壑﹐適遇苑風於東海之濱。苑風曰﹔子將奚之。曰﹔將之大壑。曰﹔奚爲焉。曰﹔夫大壑之爲物也﹐注焉而不滿﹐酌焉而不竭﹐吾將遊焉。今碧虛取此以證解其用不敝之義也。大壑者﹐大海也。又明鎰之義已具第二十五章

詳矣。

纂云﹕夫有盛徳大業者。

鈔曰﹔此《易系》云﹕曰新之謂盛徳﹐富有之謂大業。盛徳大業至矣哉。故碧虛取以爲說者﹐言有如此之盛徳﹐有如此之大業﹐可謂大盈矣。然容貌常若謙沖而不驕也。抑又富貴滿堵﹐金玉滿堂﹐常能虛儉而不奢也。所以其用常有羨余﹐而不窮匱也。

大巧若拙﹐

纂云﹕《列子》曰﹔宋人有爲其君﹐以玉爲楮葉者﹐不恃智巧。

鈔曰﹔此《列子﹟說符篇》之文也。纂微首尾俱全﹐不須重錄。夫大巧者﹐莊子所謂覆載天地﹐刻雕眾形﹐而不爲巧﹐豈以玉爲楮葉者﹐而爲巧乎。

大辯若訥。

纂云﹕非法不說者。

鈔曰﹔此《孝經》卿大夫章云﹕非先王之法服﹐不敢服﹐非先王之徳行﹐不敢行﹐非先王之法言﹐不敢道﹐是故非法不言﹐非道不行﹐口無擇言﹐身無擇行﹐言滿天下無。過﹐行滿天下無怨惡﹐三者備矣。然後能守其宗廟。蓋卿大夫之孝也。《詩》云﹕夙夜匪懈﹐以事一人。此證解非法不說之義也。

纂又云﹕非禮不言者。

鈔曰﹔此《論語﹟顏淵篇》云﹕顏淵問仁。子曰﹔克己復禮爲仁。克己﹐約身也。復﹐反也。身能反禮則爲仁矣。一日克己復禮﹐天下歸仁焉。爲仁由己﹐而由人乎哉。顏淵曰﹔請問其目。

子曰﹔非禮勿視﹐非禮勿聽﹐非禮勿言﹐非禮勿動。顏淵曰﹔回𨿽不敏﹐請事斯語矣。故云﹕非禮不言也。今碧虛取此非法非禮﹐皆不可言﹐無所造爲﹐故若訥也。又聞孔子曰﹔君子欲訥於言而敏於行﹐亦此義也。故曰大辮若訥也。

躁勝寒﹐靜勝熱﹐淸靜爲天下正。

纂云﹕莊子曰﹔抱神以靜﹐形將自正﹐乃可以長生。

鈔曰﹔此《莊子﹟在宥篇》之文也。已具第二十章

詳矣。是故碧虛取以爲說者﹐以證解淸靜爲天下正者也。

天下有道章第四十六

天下有道﹐卻走馬以糞。

纂云﹕天下有道﹐言時之泰也。

鈔曰﹔謂時之泰也者。《易》泰卦乾下﹐坤上。泰﹐小往大來﹐吉﹐亨。象曰﹕泰﹐小往大來﹐吉﹐亨。則是天地交而萬物通也。上下交而其志同也。內陽而外陰﹐內健而外順﹐內君子而外小人﹐君子道長﹐小人道消也。象曰﹕天地交﹐泰。後以財成天地之道﹐輔相天地之宜﹐以左右民。今碧虛取此以爲說者﹐言夫時之泰﹐則萬物昌而宗廟顯﹐宇內安而諸侯賓﹐至於羣物樂康﹐天下有道也如此。

天下無道﹐戎馬生於郊。

纂云﹕天下無道﹐謂時之否也。

欽曰﹕言時之否也者。《易》否卦坤下﹐乾上。否之匪人﹐不利君子貞﹐大往小來。眾曰﹕否之匪人﹐不利君子貞﹐大往小來。則是天地不交而萬物不通也。上下不交而天下無邦也。內陰而外陽﹐內柔而外剛﹐內小人而外君子﹐小人道長﹐君子道消也。象曰﹕天地不交﹐否。君子以儉徳避難﹐不可榮以祿。今碧虛取以爲說者﹐言夫時之否﹐則百職廢而主上憂﹐帑音儻藏虛而水旱數至﹐於陰陽隔閉而庶類淒愴﹐天下之無道也如此。

罪莫大於可欲﹐

纂云﹕縱驕奢之情者﹐必荷胡可切校之凶。

鈔曰﹕夫荷校之凶者。《易》噬嗑卦震下﹐離上。上九云荷校滅耳﹐凶。

象曰﹕荷校滅耳﹐聰不明也。夫噬嗑者﹐用獄除問之卦也。卦辭云﹕噬嗑﹐亨﹐利用獄。六二至六五必者﹐皆用刑之爻也。初上者﹐乃受刑

之人也。初九﹐屨校滅趾﹐無咎。象曰﹕屨校滅趾﹐不行也。校者﹐械也﹐謂樹祖桂桔之類也。趾者﹐足也。今之初九﹐始犯其罪﹐屨校以桂

其足者﹐欲使之有所攺而不行其非也。今此上九初當咎微之時﹐不肯悛革﹐遂至於積累罪大不可揜藏﹐而以至於極刑也。所以負荷其校至於磨滅其耳﹐眞所謂聰之不明也。故曰﹕荷校滅耳﹐聰不明也。故纂云縱驕奢之情者﹐必荷校之凶也。且荷校之凶﹐初從可欲中來﹐故爲罪之大﹐莫重於可欲也。

纂又云﹕齊人攫金。

鈔曰﹕此《列子﹟說符篇》末後章之

文也。纂文已備﹐今不復云。

纂云﹕夫觀於濁水而迷於淸淵者。

鈔曰﹕此《莊子﹟山木篇》公﹕莊周遊乎雕陵之樊﹐睹一異鵲自南方來者﹐翼廣七尺﹐目大運寸﹐感周之顆而集於栗林。莊周曰﹕此何烏哉﹐翼股不逝﹐目大不睹。褰裳躩步﹐執彈而畱之。睹一蟬﹐方得美蔭而忘其身﹐螳螂執翳而搏之﹐見得而忘其形﹐異鵲從而利之﹐見利而忘其眞。莊周休然曰﹕噫﹐物固相累﹐二類相召也。捐彈而反走﹐虞人逐而評音訊之。莊周反入﹐三月不庭﹐蘭且子余切從而問之﹕夫子何爲頃間甚不庭乎。莊周曰﹕吾守形而忘身﹐觀於濁水而迷於淸淵。且吾聞諸夫子曰﹕以老子爲夫子。入其俗﹐從其俗。今吾遊於雕陵而忘吾身﹐異鵲感吾頸﹐遊於栗林而忘其眞﹐栗林虞人以吾爲戮﹐吾所以不庭也。今取此以爲說者﹐言爲可欲所亂者﹐鮮有不犯其罪也。如莊周遊於雕陵之樊﹐觀於濁水而迷於淸淵也。故碧虛以爲失照也。

咎莫大於欲得。

纂云﹕靡有孑遺者。

鈔曰﹕按《毛詩﹟大雅﹟云漢篇》云﹕云漢仍叔﹐仍叔﹐周大夫也。美宣王也。旱旣太甚﹐則不可推﹐兢兢業業﹐如霆如雷﹐周餘黎民﹐靡有孑遺。推﹐去也。兢兢﹐恐也。業業﹐危也。言周宣王憂當時早災不可推而去之﹐故兢兢業業﹐而危恐如雷霆震之於頭上也。言此周時之眾民﹐無有孑然遺失而不遭其早災也。今碧虛取此靡有孑遺者﹐異於是言。彼責冒之夫﹐於天下之物﹐無問見與不見﹐咸欲得之﹐靡有孑然遺失﹐而使盡在於己﹐此無道過貪之甚也。豈止殃答於一身哉。此必延及於後代之子孫矣。故曰咎莫大於欲得。

不出戶章第四十七

不出戶﹐知天下。

纂云﹕當食而思天下之饑者﹐當衣而思天下之寒者﹐愛其親﹐知天下之有耆老﹐憐其子﹐知天下之有幼稚也。

鈔曰﹕《孟子﹟離婁章句下》云﹕禹﹑稷當平世﹐三過其門而不入。孔子賢之。顏子當亂世﹐居於陋巷﹐一簞食﹐一瓢飲﹐人不堪其憂﹐顏子不攺

其樂﹐孔子賢之。孟子曰﹕禹﹑稷﹑顏回同道﹐禹思天下有溺者﹐猶己之溺也。稷思天下有饑者﹐猶己之饑也。大禹治天下洪水者也。后稷教天下播種稼穡者也。是以如是其急也。禹﹑稷﹑顏子同道易地則皆然。又《孟子﹟梁惠王章句上》云﹕老吾老﹐以及人之老。幼吾幼﹐以及人之幼。天下可運諸掌。此皆以身觀身﹐以家觀家﹐至於以天下觀天下之道也。夫如是則又何待出戶而後知天下者哉。

不窺牖﹐見天道。

纂云﹕夫人君者﹐與二儀同其徳﹐日月參其明。先天而天弗違﹐後天而奉天時。

鈔曰﹕《易﹟乾卦九五文言》曰﹕夫大人者﹐與天地合其徳﹐與日月合其明﹐與四時合其序﹐與鬼神合其吉凶。先天而天弗違﹐後天而奉天時。言在天時之先而行事﹐則天道亦順應﹐而不肯違也。在天時之後而行事﹐則必奉順於天道﹐而不敢逆者也。今人君若能如是者﹐不假窺牖瞻望而天道自明。又聞邵堯夫有詩云﹕一物由來有一身﹐一身還有一干坤﹐明知萬物備於我﹐肯把三才別立根。天向一中分造化﹐人於心上起經綸﹐天人焉有兩般義﹐道不虛行只在人。此可謂不窺牖見天道者歟。纂又云﹕故明於死生之說者﹐《易﹟上系》云﹕仰以觀於天文﹐俯以察於地理﹐是故知幽明之故。原始反終﹐故知死生之說。其斯之謂歟。纂中又引嚴君平云﹕絕滅三五者﹐此義已於《道經》第三章

內詳矣﹐今不復云。

其出彌遠﹐其知彌少。

纂云﹕記曰﹕欲治天下﹐先治其國﹐欲治其心﹐先誠其意。

鈔曰﹕此《禮記﹟大學篇》云﹕古之欲明明徳於天下者﹐先治其國。欲治其國者﹐先齊其家。欲齊其家者﹐先修其身。欲修其身者﹐先正其心。欲正其心者﹐先誠其意。欲誠其意者﹐先致其知。知謂知善惡吉凶之所終始者也。致知在格物。格﹐來也。物﹐事也。其知於善深則來善物﹐其知於惡深則來惡物﹐言事緣人所好來也。以致或云至。物格而後知至﹐知至而後意誠﹐意誠而後心正﹐心正而後身修﹐身修而後家齊﹐家齊而後國治﹐國治而後天下平。自天子至於庶人﹐壹是皆以修身爲本。其本亂而末治者否矣。其所厚者薄﹐而其所薄者厚﹐未之有也。此謂知本﹐此謂知之至也。壹﹐是專行事也。疏以修身爲本者﹐上從天子﹐下至庶人﹐皆以修身爲本﹐治國爲末。否﹐不也。今碧虛取以爲說者時證解其出彌遠﹐其知彌少﹐

但能反之於身心﹐則足矣。是以聖人不行而知﹐不見而名﹐不爲而成。

纂云﹕孔子曰﹕惟天爲大﹐惟堯則之。

鈔曰﹕此《魯語﹟泰伯篇》之文也。

子曰﹕大哉堯之爲君也﹐巍巍乎﹐惟天爲大﹐惟堯則之。蕩蕩乎民無能名焉﹐巍巍乎其有成功也﹐煥乎其有文章。煥﹐明也。其立文垂制又著明。又云﹕無爲而治者﹐其舜也歟者。此亦《魯語﹟衛靈公篇》之文。也。蓋言上古達道之聖人﹐不假出戶遠遊﹐能知天下無窮之事。不必窺牖仰觀﹐能見天象自然之道。何勞措意營爲。能成天下無爲之化者﹐皆由反觀諸一身而知之也。是故碧虛引堯﹑舜之君﹐能法天地無爲自然之道﹐以化於天下﹐而天下如艸從風偃﹐自然而化之也。故曰﹕是以聖人不行而知﹐不見而名﹐不爲而成者﹐以此。

爲學目益章第四十八

爲道日損。

纂云﹕知子守母﹐復初歸根也。

鈔曰﹕知子守母者﹐本經天下有始章之文也。已具本章消釋。又云復初者﹐《莊子﹟繕性篇》云﹕繕性於俗﹐俗學以求復其初。滑欲於俗﹐思以求致其明。謂之蔽蒙之民。又云﹕歸根者﹐本經致虛極章之文也。義載本章。夫欲復初歸根者﹐當先去智原秉要執本。日損云爲﹐漸入虛妙﹐故曰爲道曰損也。取天下常以無事﹐及其有事﹐不足以取天下。

纂云﹕若以有爲有事﹐政煩民勞﹐重足而立﹐側目而視﹐則百姓望而畏之。

鈔曰﹕夫欲取天下之心者﹐別無他法﹐當以百姓心爲心也。固宜順而不逆﹐靜而不動﹐安而不擾﹐則民得其所而天下無事矣。何哉﹖《孟子﹟離婁上﹟2》﹕孟子曰﹕桀之失天下也﹐失其民也。失其民者﹐失其心也。得天下有道。得其民﹐斯得天下矣。得其民有道。得其心﹐斯得民矣。得其心有道。所欲與之聚之﹐所惡勿施爾也。民之歸也也﹐猶水之就下﹐獸之走壙也。故爲淵歐音驅魚者﹐獺音塌也。爲叢歐爵者﹐鸇音氈也。爲湯﹑武歐民者﹐桀與紂也。今天下之君有好仁者﹐則諸侯皆爲之驅矣。𨿽歌無王﹐不可得矣。夫民心莫不欲安﹐我則靜而不擾。民心莫不欲富﹐我則與而不取。民心莫不欲壽﹐我則厚而不困。抑又化之以無爲﹐洽之以無事﹐順之以自然﹐則未有不得民心者也。若以有爲治民﹐則民擾而不能靜。以有事役民﹐則民困而不能安矣。又云﹕重足而立者。《史記﹟秦始皇本紀》太史曰﹕秦俗多忌諱之禁。忠言未卒於口﹐而身爲戮沒矣。故使天下之士﹐傾耳而聽﹐重足而立﹐柑口而不言。是以三主失道﹐忠臣不敢練﹐智士不敢謀﹐天下亂矣。如是爲治﹐欲取天下﹐不可得也。本經云﹕民之饑﹐以其上食稅之多﹐是以饑。民之難治﹐以其上之有爲﹐是以難治是也。故碧虛云﹕若以有爲有事﹐政煩民勞﹐故不足以取天下人之心也。重足猶並足而立﹐則言其不能安也。

道徳眞經藏室纂微手鈔卷之下竟

﹟1仰﹕原作『歸』﹐據下文及陳景元原文攺。

﹟2上﹕原作『下』﹐據《孟子》原書攺。

