沖虛至徳眞經鬳齋口義

經名﹕沖虛至徳眞經鬳齋口義。南宋林希逸撰。八卷。一底本出處﹕《正統道藏》洞神部玉訣類。參校本﹕明萬曆何汝成刻本﹝簡稱明本﹞。

列子

列子姓列﹐名禦寇﹐鄭人也。居鄭圃四十年﹐人無識者。初事壺丘子﹐後師老商氏﹐友伯髙子﹐進二子之道。九年而後﹐能禦風而行。弟子嚴恢問曰﹕所爲問道者﹐爲富乎﹖列子曰﹕桀紂惟輕道而重利﹐是以亡。其書凡八篇。列子蓋有道之士﹐而莊子亟稱之。今汴梁鄭州圃田列子觀﹐卽其故隱。唐開元封沖虛至徳眞君﹐書爲《沖虛至徳眞經》。

右《新書》定著八章﹐護左都水使者光祿大夫臣向言﹕新校中書《列子》五篇﹐臣向謹與長社尉臣參校讎太常書三篇﹐太史書四篇﹐臣向書六篇﹐臣參書二篇﹐內外書凡二十篇。以校除復重十二篇﹐定著八篇﹐中書多﹐外書少﹐章亂布在諸篇中﹐或字誤以盡爲進﹐以貫爲形﹐如此者眾。及在新書有殘﹐校讎從中書以定﹐皆以殺靑﹐書可繕寫。列子者﹐鄭人也﹐與鄭繆公同時﹐蓋有道者也。其學本於黃帝﹑老子﹐號曰道家。道家者﹐秉要執本﹐淸虛無爲。及其治身接物﹐務崇不競﹐合於六經。而《穆王》《湯問》二篇﹐迂誕恢詭﹐非君子之言也。至於《力命》篇一推分命《楊子》之篇﹐惟貴放逸﹐二義乖背﹐不似一家之書﹐然各有所明﹐亦有可觀者。孝景皇帝時﹐貴黃老術﹐此書頗行於世。及後遺落﹐散在民間﹐未有傳者。且多寓言﹐與莊周相類﹐故太史公司馬遷不爲列傳﹐饉第錄。臣向昧死上護左都水使者光祿大夫臣向所校《列子》書錄。永始三年八月壬寅上。

沖虛至徳眞經鬳齋口義卷之一

鬳齋林希逸

天瑞第一

此篇專言天理以其可貴故曰瑞。

子列子居鄭圃﹐四十年人無識者。國君卿大夫視之﹐猶眾庶也。國不足﹐將嫁於衛。弟子曰﹕先生往無反期﹐弟子敢有所謁﹐先生將何以教﹖先生不聞壺丘子林之言乎﹖

鄭之有原圃﹐猶秦之有具囿也。見《左氏》列子居鄭圃之側﹐嫁往也。旅行曰嫁﹐曰喪﹐皆方言也。壺丘子林﹐列子事之。故弟子問以其師之言云何﹖

子列子笑曰﹕壺子何言哉﹖𨿽然﹐夫子嘗語伯昏瞀人﹐吾側聞之﹐試以告女。

何言者﹐謂此非言可傳也。夫子﹐壺丘也。瞀人﹐壺丘之友也。側聞者﹐立於師之側而聞之也。先曰何言而方告之﹐蓋欲知其不言之言妙於有言也。

其言曰﹕有生不生﹐有化不化。不生者能生生﹐不化者能化化。生者不能不生﹐化者不能不化﹐故常生常化。常生常化者﹐無時不生﹐無時不化﹐陰陽爾﹐四時爾。不生者疑獨﹐不化者往復。其際不可終﹔疑獨﹐其道不可窮。

有生者生於不生﹐有化者原於不化。不生不化﹐乃能生其生化其化﹐此卽造化是也。不能不生﹐不能不化者﹐萬物是也。造化無生無化﹐故常生常化。無時者﹐卽常字也。但其文如此發揮爾。陰陽四時﹐指造化而言也﹔下兩爾字﹐乃是實前面不生不化之說。疑獨者﹐如老子所謂似萬物之宗﹐象帝之先。獨者﹐極髙極妙而無鄰之意﹔疑者﹐似是似非而不可形容之意。往復﹐卽陰陽四時之代謝也﹐無有盡時﹐故曰﹕其際不可終。疑獨者﹐造化也﹐恍兮惚兮﹐似有物而無物﹐故曰﹕其道不可窮。

《黃帝書》曰﹕谷神不死﹐是謂玄牝。玄牝之門﹐是謂天地之根。綿綿若存﹐用之不勤。

此《老子》全章之文﹐而曰﹕《黃帝書》則知老子之學亦有所傳﹐但其書不得盡見。《老子》第六章

中﹕精則實﹐神則虛。谷者﹐虛也。谷神者﹐虛中之神者也。言人之神自虛中而出﹐故常存而不死。玄﹐遠而無極者也﹔牝﹐虛而不實者也﹐此二字只形容一个虛字﹐天地亦自此而出﹐故曰根。綿綿﹐不已不絕之意。若存者﹐若有若無也。用於虛無之中﹐故不勞而常存﹐卽老子所謂虛而不屈﹐動而愈出是也。晦翁曰﹕至妙之理﹐有生生之意存焉。此語亦好﹐但其意亦近於養生之論。此章𨿽可以爲養生之用﹐而老子初意實不專主是也。故列子舉此以證其不生不化之說。

故生物者不生﹐化物者不化。自生自化﹐自形自色﹐自智自力﹐自消自息。謂之生化﹑形色﹑智力﹑消息者﹐非也。

生物者不生﹐言其不容心於生也。化物者不化﹐言其不容力於化也。盈天地之間﹐無非自然而然。形者﹐色者﹐人與物也。智者﹐力者﹐就人中分別也。消者﹐息者﹐窮達死生得喪也。自然而然者﹐生而非生﹐化而非化﹐形而非形﹐色而非色﹐消而非消﹐息而非息。初無定名﹐初無實迹﹐若以定名實迹求之﹐則非矣。不曰無定名無實迹﹐只下一謂字﹐自是奇特。

子列子曰﹕昔者﹐聖人因陰陽以統天地。夫有形者生於無形﹐則天地安從生﹖

此一篇先頓一个壺字何言哉﹐在前旣說一段了﹐於此又再﹟1說一段﹐何言哉三字自有深意。《莊子》曰﹕終日言而未嘗言。與此意同。

故曰﹕有太易﹐有太初﹐有太始﹐有太素。太易者﹐未見气也﹔太初者﹐气之始也﹐太始者﹐形之始也﹔太素者﹐質之始也。

《莊子》曰﹕有始也者﹐有未始有始也者﹐有未始有夫未始有始也者。其言自妙﹐此書又分作四个名字﹐亦只是莊子之意。形總言也﹐質隨物之質也﹐气生形者﹐未見气者無極而有極也。《莊子》曰﹕气雜於芒忽之間而有形。此又就气上添一層。此易字莫作儒書易字看﹐易卽變也﹐變卽化也﹐太易卽大造化也。形爲始﹐質爲素﹐今之工匠家所謂胎素﹐卽此素字。

气形質具而未相離﹐故曰渾淪。渾淪者﹐言萬物相渾淪而未相離也。視之不見﹐聽之不聞﹐循之不得﹐故曰易也。易無形埒﹐易變而爲一﹐一變而爲七﹐七變而爲九。九變者﹐究也﹐乃復變而爲一。一者﹐形變之始也。

上面旣說四个太字﹐就此又把形气質總之。此不特言理之妙﹐亦是作文機軸。文章無此機軸﹐則不見斡旋之妙。气形質具而未相離﹐只是未見气之始。於未見气之始﹐則但見其渾渾淪淪。然萬物相渾淪﹐總三才而言之﹐不比他處說萬物字也。循者﹐求也。气旣未見﹐則何所視﹖何所聽﹖何所求﹖故易者﹐卽太易也。卽此一句而觀﹐則知形气質具而下只是發明太易兩字。無形埒者﹐言無形迹也。變而爲一者﹐气變而後有太極也。有太極而後有陰陽五行﹐故曰一變而爲七﹐陰陽二﹐與五行共爲七也。少陰老陰之數八與六﹐少陽老陽之數七與九﹐此所謂九者﹐卽乾數之極也。或以七言少陽﹐九言老陽﹐則非此書之意。九者復變而爲一﹐蓋言物極則變也﹐有必歸於無也。無能生有﹐故曰﹕一者﹐形變之始。究極也。

淸輕者上爲天﹐濁重者下爲地﹐沖气和者爲人﹔故天地含精﹐萬物化生。

陽气輕淸而上爲天﹐陰气濁重而下爲地﹐陰陽之气和合而爲人。衝亦和也﹐天地之生物亦是合陰陽之精﹐而後化化生生也。故曰﹕獨陰不生﹐獨陽不成。

子列子曰﹕天地無全功﹐聖人無全能﹐萬物無全用。故天職生覆﹐地職形載﹐聖職教化﹐物職所宜。然則天有所短﹐地有所長﹐聖有所否﹐物有所通。何則﹖生覆者不能形載﹐形載者不能教化﹐教化者不能違所宜﹐宜定者不出所位。故天地之道﹐非陰則陽﹔聖人之教﹐非仁則義﹔萬物之宜﹐非柔則剛。此皆隨所宜而不能出所位者也。

此一段十分正當之論﹐其大意只謂𨿽天地亦不能盡造化之用﹐而況人物乎﹖天能生物能覆物﹐地能成形能載物﹐各有所能﹐是無全功矣。聖居天地之間而職教化之事﹐隨萬物之所宜而各職其職。聖有所否﹐物有所通﹐言聖人或有所不能而物能之者﹐教化不能違所宜。如忠質文之隨時﹐九徳之隨其性﹐皆是不能違所宜也。物之所宜﹐各有一定﹐如曲者不可以爲直﹐小者不可以爲大﹐咸者不可以爲酸﹐涼者不可以爲熱﹐是不出其所位也。陰陽﹑剛柔﹑仁義﹐《易大傳》分作天地人說﹐此又分作天地聖人萬物說﹐亦自有理。

故有生者﹐有生生者﹔有形者﹐有形形者﹔有聲者﹐有聲聲者﹔有色者﹐有色色者﹔有味者﹐有味味者。生之所生者死矣﹐而生生者未嘗終﹔形之所形者實矣﹐而形形者未嘗有﹔聲之所聲者聞矣﹐而聲聲者未嘗發﹔色之所色者彰矣﹐而色色者未嘗顯﹔味之所味者嘗矣﹐而味味者未嘗呈。皆無爲之職也。

有生﹑有形﹑有聲﹐有色﹐有味﹐指天地間萬物而言也。生生﹑形形﹑聲聲﹑色色﹑味味﹐造化也﹐職主也﹐無爲造化也。不生者生其所生﹐無形者形其所形﹐以至色其所色﹐聲其所聲﹐味其所味﹐皆造化之所職。如此下得來﹐又自奇特。

能陰能陽﹐能柔能剛﹐能短能長﹐能圓能方﹐能生能死﹐能暑能涼﹐能浮能沈﹐能宮能商﹐能出能沒﹐能玄能黃﹐能甘能苦﹐能膻能香。無知也﹐無能也﹐而無不知也﹐而無不能也。

二十四个能字﹐只是造物兩字。造化之妙﹐𨿽若無知無能﹐而無所不知﹐無所不能。此段又好。

子列子適衛﹐食於道﹐從者見百歲髑髏。攓蓬而指﹐顧謂弟子百丰曰﹕惟予與彼知而未嘗生未嘗死也。此過養乎﹖過歡乎﹖種有幾﹕若鼃爲鶉﹐得水爲壁﹐得水土之繼﹐則爲鼃蠙之衣。生於陵屯﹐則爲陵舄。陵舄得郁棲﹐則爲烏足。烏足之根爲蠐螬﹐其葉爲胡蝶。胡蝶胥也﹐化而爲虫﹐生竈下﹐其狀若脫﹐其名曰鳥句掇。鳥句掇千日﹐化而爲鳥﹐其名曰乾余骨。乾余骨之沫爲斯彌。斯彌爲食酰頤輅。食酰頤輅生乎食酰黃軦﹐食酰黃軦生乎九猷。九猷生乎瞀芮﹐瞀芮生乎腐蠸。

此段與《莊子》同﹐但中間又添數語。食於道傍﹐見蓬艸之中有此枯髑髏﹐而指之以語弟子。百丰﹐其名也。未嘗生﹐未嘗死﹐無生無死也。彼﹐指髑髏也﹐予則列子自謂也。過養過歡二句﹐《莊子》曰﹕若果養乎﹖予果歡乎﹖其語意甚深。此書去若予二字﹐以果爲過﹐恐聲之訛也。若如此說﹐別謂此其死者生前自養過當乎﹖歡樂過當乎﹖理𨿽亦通﹐殊無意味。若如《莊子》之意﹐則曰﹕若果知人生之所以自養者乎﹖我果知死後寂滅之樂者乎﹖若指髑髏﹐予乃自謂也。生而飲食曰養﹐死以寂滅爲樂﹐卻如此倒說﹐乃是弄奇筆處。種有幾者﹐言天地之間物之生生﹐種各不同﹐卻皆就至微﹐底說不是以小諭大。蓋言𨿽大無異於小也﹐便是無細無大無貴無賤之意。其意固止如此﹐而文字之妙絕出千古。整齊中不整齊﹐不整齊中整齊﹐如看飛雲斷雁﹐如看孤峯斷阪﹐愈讀愈好。此書中間又添數句﹐便覺不及《莊子》﹐若鼃爲鶉﹐鼃化爲鶉也﹐鼃卽蛙也﹐此四字《莊子》所無﹐亦與下句不相入。繼者水上塵垢﹐初生苔而未成也﹐亦有絲縷相縈之意﹐但其爲物甚微耳。鼃蠙之衣﹐卽靑苔也。水土之際﹐水中附岸處也﹐附岸處例多而厚﹐故曰衣。此兩句說了个靑苔﹐卻又就陵屯上說來。陵屯﹐田野中髙處也。陵舄﹐車錢艸也。郁棲﹐糞壤也。車錢艸生糞壤之中﹐則變而爲烏足艸﹐烏足之根又化而爲蠐螬﹐烏足之葉又化爲胡蝶。蠐螬﹐蠍虫也。胥﹐胡蝶之別名也。就胡蝶下添此一句﹐尢奇。此下又說化生者竈下之虫﹐化而生者名爲鳥句掇。軟而無皮無殼﹐故曰若脫﹐如今柑虫然。鳥句掇之虫又化而爲烏。乾余骨﹐鳥名也。其口之流沬又化爲斯彌。斯彌﹐虫也。食酰﹐蠛蠓也。頤輅黃軦﹐皆虫名也。此處比《莊子》多三个食酰字﹐恐亦傳寫之誤。九猷﹑瞀芮﹑腐蠸﹐亦虫名也。《莊子》於此卻省數字﹐其意蓋謂萬物變化生生不窮無有盡時也。

羊肝化爲地臯﹐馬血之爲轉燐也﹐人血之爲野火也。鷂之爲鸇﹐鸇之爲布。谷﹐布谷久復爲鷂也﹐燕之爲蛤也﹐田鼠之爲鶉也﹐杇瓜之爲魚也﹐老韭之爲莧也﹐老羭之爲猨也﹐魚卵之爲蠱。亶爰之獸自孕而生曰類﹐河澤之鳥視而生曰鶂。純雌其名大腰﹐純雄其名穉蜂。

此數行乃《莊子》所無﹐中間又有數也字﹐文勢亦不類﹐然亦皆爲物化之事。如《月令》雀化爲蛤﹐鷹化爲鳩﹐此天地間自然之理﹑必有之事。老羭爲猨﹐如老鼠之爲蝙蝠也。亶爰﹐獸﹟2名也﹐出《山海經》﹐其狀若貍而有發。自孕者﹐無牡而皆牝也。今人說海中女人國亦然。類者﹐其名也。鶂﹐卽莊子所謂雄鳴上風﹐雌鳴下風﹐相視而風化者也。大腰﹐龜鱉之屬﹐純雌而無雄﹐蜂則純雄而無雌也。穉﹐小也。蜂之在房﹐只咒而化﹐其尾有刺﹐獨爲王者無之。或云﹕此虫以眾陽而宗陰﹐陰爲君也。

思士不妻而感﹐思女不夫而孕。后稷生乎巨迹﹐伊尹生乎空桑﹐

此四句又就人中變化者言之。

厥昭生乎濕﹐酰雞生乎酒。

此兩句又就食物中易見者言之。

羊奚比乎不筍﹐久竹生靑寧。靑寧生程。程生馬﹐馬生人﹐人久入於機。萬物皆出於機﹐皆入於機。

自此以下卻與《莊子》同。若就《莊子》觀之﹐上面一截說了﹐卻把个至怪底結殺﹐此是其立意驚駭世俗處﹐非實話也。今添入思士思女等語﹐卻渾雜了。羊奚﹐艸名也。艸之似竹而不生苟者曰不苟﹐久竹苟則可食﹐此不可食也。靑寧虫也﹐程亦虫也。馬亦艸名也﹐如今所謂馬齒菜﹑馬藍艸也。人亦艸名也﹐如今所謂人參﹑人面子也。分明是用許多艸名﹐卻把馬與人字說﹐故意爲詭怪名字。前後解者﹐皆以爲未詳﹐是千萬世之人爲其愚弄﹐看不破也。萬物之變﹐化化生生﹐何所不有﹖入於機者﹐言歸於盡也。出機入機﹐卽是出入死生也﹐便是火傳也﹐不知其盡也。至樂篇

嘗疑《列子》非全書﹐就此段看得愈分曉。蓋自秦而下﹐書多散亡﹐求而後出﹐得之有先後﹐存者有多寡﹐至校讎而後定。校讎之時﹐已自錯雜﹐及典午中原之禍﹐書又散亡。至江南而復出﹐所以多有僞書雜乎其間﹐如《關尹子》亦然。好處盡好﹐雜處盡雜。此書第一篇

前頭數段極妙﹐無可疑者﹐中間未免爲人所雜。然其文字精粗﹐亦易見也。

《黃帝書》曰﹕形動不生形而生影﹐聲動不生聲而生響﹐無動不生無而生有﹐形﹐必終者也。天地終乎﹖與我偕終。終進乎﹖不知也。道終乎本無始﹐進乎本不久。有生則復於不生﹐有形則復於無形。不生者﹐非本不生者也﹔無形者﹐非本無形者也。

形動生影﹐聲動生響﹐此兩句自好﹐其意蓋以諭無之生有也。生之有者﹐皆自無而始﹐則凡有必歸於無﹐有形者必有終。天地亦形也﹐安得而不與我偕終乎﹖若以爲天地終於有盡﹐則又非我之所能知。故曰﹕終進乎﹖不知也。進﹐盡也﹐以盡爲進﹐聲之訛也。本無始﹐則無終矣﹔本不久﹐則無盡矣。不久者﹐變化而不暫停也。有生者﹐必歸於不生﹐蓋不生者﹐生之也。有形者﹐必歸於無

形﹐蓋無形者形之也。本不生者﹐則無不生之名﹔本無形者﹐則無無形之名。謂之不生﹐謂之無形﹐已離其眞矣。故曰﹔不生者﹐非本不生者也﹔無形者﹐非本無形者也。

生者﹐理之必終者也﹐終者不得不終﹐亦如生者之不得不生。而欲恆其生﹐畫其終﹐惑於數也。精神者﹐天之分﹔骨骸者﹐地之分。屬天淸而散﹐屬地濁而聚。精神離形﹐各歸其眞﹐故謂之鬼。鬼﹐歸也﹐歸其眞宅。黃帝曰﹕精神入其門﹐骨骸反其根﹐我尙何存﹖

此段正言生死之理﹐說得自是分曉。死生﹐常理也﹐而貪生者常欲求生。畫﹐止也﹐畫其終﹐欲止而不終也。惑於數﹐言爲長短之數所惑也。精神屬於天﹐骨骸屬於地。圓覺﹐四大之說也。分者﹐分與之也。入其門﹐言歸其所自出之地也。反其根﹐言反其所始之地也。精神骨骸旣各復其初﹐則今者之我尙何存乎﹖此卽圓覺﹐所謂今我法身當在何處也﹖朱文公於此謂釋氏剽竊其說﹐恐亦不然。從古以來﹐天地間自有一種議論如此﹐原壤卽此類人物。佛出於西方﹐豈應於此剽竊﹖詆之太過﹐則不公矣。

人自生至終﹐大化有四﹕嬰孩也﹐少壯也﹐老耄也﹐死亡也。其在嬰孩﹐气專志一﹐和之至也﹐物不傷焉﹐徳莫加焉﹔其在少壯﹐則血气飄溢﹐欲慮充起﹐物所攻焉﹐徳故衰焉﹔其在老耄﹐則欲慮柔焉﹐體將休焉﹐物莫先焉﹐𨿽未及嬰孩之全﹐方於少壯﹐間矣﹔其在死亡也﹐則之於息焉﹐反其極矣。

血气未定﹐方剛旣衰﹐聖人分作三截﹐今此分作四段。《莊子》曰﹕大塊載我以形﹐勞我以生﹐逸我以老﹐息我以死。亦分作四截。嬰孩之和老子形容至矣﹐血气飄溢﹐卽聖人所謂方剛也。欲慮充起﹐卽勞生之事也。欲富欲貴﹐欲也。思前算後﹐慮也。充盛也﹐起不可遏也﹐外物攻其心﹐則嬰孩之時所謂和徳者衰矣。旣老﹐則欲慮𨿽有而不能自彊﹐莊子謂之逸以老﹐此謂體將休﹐意同而辭異爾。物莫先者﹐言不能與物爭先。自然放退﹐𨿽未及嬰孩與物無傷之時﹐而比之少壯爲物所攻之日則有間矣。至於形气旣盡﹐反而歸其所﹐卽莊所謂息我以死也。極者﹐太極之極也﹐前所謂形變之始也。

孔子遊於太山﹐見榮啟期行乎郕之野﹐鹿裘帶索﹐鼓琴而歌。孔子問曰﹕先生所以樂﹐何也﹖對曰﹕吾樂甚多﹕天生萬物﹐惟人爲貴﹐而吾得爲人﹐是一樂也﹔男女之別﹐男尊女卑﹐故以男爲貴﹐吾旣得爲男矣﹐是二樂也﹔人生有不見日月﹑不免褪褓者﹐吾旣已行年九十矣﹐是三樂也。貧者士之常也﹐死者人之終也。處常得終﹐當何憂哉﹖孔子曰﹕善乎﹐能自寬者也。

榮﹐姓也﹐啟期﹐名也。以鹿皮爲裘﹐以索爲帶。天地之性﹐人爲貴於物也。人類之中﹐男貴於女。三樂之說﹐近人情之論也。此章誨人以貧富死生之理﹐故如此寓言能自寬者﹐以其非見道而能推物理以自寬也。杜詩所謂﹕江上小堂巢翡翠﹐隴邊髙冢外麒麟。細推物理須行樂﹐何用浮名絆此身。便是此章之意。

林類年且百歲﹐底春被裘﹐拾遺穗於故畦﹐並歌並進。孔子適衛﹐望之於野﹐顧謂弟子曰﹕彼叟可與言者﹐試往訊之。子貢請行﹐逆之隴端﹐面之而嘆曰﹕先生曾不悔乎﹐而行歌拾穗﹖林類行不畱歌不輟﹐子貢叩之不已﹐乃仰而應曰﹕吾何悔邪﹖子貢曰﹕先生少不勤行﹐長不競時﹐老無妻子﹐死期將至﹐亦有何樂而拾穗行歌乎﹖林類笑曰﹕吾之所以爲樂﹐人皆有之﹐而反以爲憂。少不勤行﹐長不競時﹐故能壽若此﹔老無妻子﹐死期將至﹐故能樂若此。子貢曰﹕壽者人之情﹐死者人之惡。子以死爲樂﹐何也﹖林類曰﹕死之與生﹐一往一反。故死於是者﹐安知不生於彼﹖故吾知其不相若矣﹐吾又安知營營而求生非惑乎﹖亦又安知吾今之死不愈昔之生乎﹖子貢聞之﹐不諭其意﹐還以告夫子。夫子曰﹕吾知其可與言﹐果然﹔然彼得之﹐而不盡者也。

底春﹐當在春時也。並歌並進﹐言且行且歌也。少不勤行﹐言少不學而無聞於人也。長不競時﹐言其不能爭名爭利於世也。子貢以此譏之﹐而林類以爲我惟不動行﹐惟不競時﹐故有如此之壽。使其勞力勞心以爭身外之名利﹐則將中道夭矣。子貢﹑林類﹐寓言而名之也。死之與生﹐一往一返﹐言自生而死﹐猶往之必返。死於是者﹐安知不生於彼﹖此便是佛家今生來生﹑前身後身之說也。吾知其不相若者﹐言今生安知不勝於來生﹐後身安知不勝於前身也。今之死不愈昔之生﹐卽《莊子》弱喪不知歸之說。得之而不盡者﹐言其得死生之理而未盡其妙也。《列子》之書皆尊敬孔子﹐故其寓言之中多借孔子以爲說﹐不知果出於列子否耶﹖

子貢倦於學﹐告仲尼曰﹕願有所息。仲尼曰﹕生無所息。子貢曰﹕然則賜息無所乎﹖仲尼曰﹕有焉耳﹐望其壙﹐睪如也﹐宰如也﹐墳如也﹐鬲如也﹐則知所息矣。子貢曰﹕大哉死乎。君子息焉﹐小人伏焉。仲尼曰﹕賜。汝知之矣。人胥知生之樂﹐未知生之苦﹔知老之億﹐未知老之佚﹔知死之惡﹐未知死之息也。

倦於學者﹐學而未得其要。勞心已久﹐故有厭倦之意。息﹐止也。吾見其進﹐未見其止是也。子貢倦於學而求所止之地﹐夫子乃以生無所息告之。此列子借聖賢之名﹑因進止之說而明死生之理也。生無所息者﹐言有形於此﹐其生必勞。何時可息﹖必死而後可息也。子貢未曉﹐故再有息無所之問﹐而夫子乃以壙墳之事答之。睪宰墳鬲﹐皆形容其突起之貌。君子以此而自息﹔小人之心﹐𨿽貪戀不已﹐至此亦不容不伏也。據此一段𨿽爲貪生惡死者設﹐然今禪家有死心之論﹐有夭﹟3死人卻活之語﹐此中又有深意﹐非徒曰生死而已。

晏子曰﹕善哉﹐古之有死也。仁者息焉﹐不仁者伏焉。死也者﹐徳之徼也。古者謂死人爲歸人。夫言死人爲歸人﹐則生人爲行人矣。行而不知歸﹐失家者也。一人失家﹐一世非之﹔天下失家﹑莫知非焉。有人去鄕土﹑離六親﹑廢家業﹐遊於四方而不歸者﹐何人哉﹖世必謂之爲狂蕩之人矣。又有人鍾賢世﹑矜巧能﹑修名譽﹐誇張於世而不知己者﹐亦何人哉﹖世必以爲智謀之士。此二者﹐胥失者也。而世與一不與一﹐惟聖人知所與﹐知所去。

仁者﹐不仁者﹐卽君子﹑小人之語。徼者﹐歸也﹐言徳必至於死而後定也﹐此卽反眞歸根之意﹐故舉死生之大以明之。失家﹐卽弱喪之論。鍾﹐重也。賢﹐形也。世﹐生也。三字皆傳聲之訛﹐只是重形生。重形生者﹐以身爲貴也。世人皆以狂蕩爲非﹐故不與之而反取智謀之士﹐殊不知智謀亦非也。聖人之去取則以道爲主﹐故曰﹕知所與知所去。

或謂子列子曰﹕子奚貴虛﹖列子曰﹕虛者無貴也。

貴虛者﹐以虛爲尙也。無貴者﹐虛之令亦無之﹐又何貴尙之有﹖

子列子曰﹕非其名也﹐莫知靜﹐莫如虛。靜也虛也﹐得其居矣﹔取也與也﹐

失其所矣。事之破石爲而後有舞仁義者﹐弗能復也。

非其名者﹐言有名卽非也。《老子》曰﹕可名﹐非常名是也。曰虛曰靜﹐則無迹矣﹐亦無名矣。無名無迹﹐則得其所居﹔才有取與分別﹐則失其所居矣。大道破碎﹐而後有仁義之名。破石爲者﹐破碎也﹐言今世之士至於破碎大道而以七義爲舞弄﹐則眞淳質朴之風不可得而復反矣。舞仁義﹐如今人所謂舞文弄法也。

粥熊曰﹔運轉亡已﹐天地密移﹐疇覺之哉﹖故物損於彼者盈於此﹐成於此者虧於彼。損盈成虧﹐隨世隨死。往來相接﹐間不可省﹐疇覺之哉﹖凡一气不頓進﹐一形不頓虧﹐亦不覺其成﹐不覺其虧。亦如人自世至老﹐貌色智態﹐亡日不異﹔皮膚爪﹐發隨世隨落﹐非嬰孩時有停而不易也。間不可覺﹐俟至後知。

粥熊﹐借古賢人之名也。天地之間﹐運轉無已。天一日行一周﹐地有四遊升條﹐無一息之停﹐似人居其間而不自覺﹐譬如身在舟中﹐舟行人不知也。天地之轉移﹐誰得而覺之﹖密者﹐言其不可見。物之有損有盈﹐有成有虧﹐亦密行於天地之間而人不覺。死生之往來﹐循環相接而不已﹐無間隙之可省見。川閱水以成﹐川水滔滔而長逝﹟4﹐世閱人以成﹐世人冉冉以行暮﹐人何世而不新﹖世何人而能故﹖正是此意。隨世﹐卽隨生也。寒暑往來以漸而進﹐故曰﹕一气不頓進。髙岸爲谷﹐深谷爲陵﹐下至一物一器之微﹐亦漸漸而虧損﹐故曰﹕一形不頓虧。惟其不頓﹐故人亦不覺。不頓者﹐不驟也。人之自少至老亦然﹐亦無間隙之可見﹐必時至而後知﹐故曰﹕間不可覺﹐俟至後知。態﹐體態也。智﹐意見也。

杞國有人憂天地崩墜﹐身亡所寄﹐廢寢食者。又有憂彼之所憂者﹐因往曉之﹐曰﹕天﹐積气耳﹐亡處亡气。若屈伸呼吸﹐終日在天中行止﹐柰何憂崩墜乎﹖其人曰﹕天果積气﹐日月星宿﹐不當墜邪﹖曉之者曰﹕日月星宿﹐亦積气中之有光耀者﹐只使墜﹐亦不能有所中傷。其人曰﹕柰地壞何﹖曉者曰﹕地積塊耳﹐充塞四虛﹐亡處亡塊﹐若躇步跐蹈﹐終日在地上行止﹐柰何憂其壞﹖其人捨然大喜。曉之者亦捨然大喜。長廬子聞而笑之曰﹕虹霓也﹐雲霧也﹐風雨也﹐四時也﹐此積气之成乎天者也﹔山嶽也﹐河海也﹐金石也﹐水火也﹐此積形之成乎地者也。知積气也﹐知積塊也﹐奚謂不壞﹖夫天地﹐空中之一細物﹐有中之最巨者﹐難終難窮﹐此固然矣﹔難測難識﹐此固然矣。憂其壞者﹐誠爲大遠﹔言其不壞者﹐亦爲未是。天地不得不壞﹐則會歸於壞。遇其壞時﹐奚爲不憂哉﹖子列子聞而笑曰﹕言天地壞者亦謬﹐言天地不壞者亦謬。壞與不壞﹐吾所不能知也。𨿽然﹐彼一也﹐此一也。故生不知死﹐死不知生﹔來不知去﹐去不知來。壞與不壞﹐吾何容心哉﹖

屈伸呼吸﹐與天中之气相應﹐則人亦積气中之自然者也。日月星宿之光﹐亦自此气而出。只使﹐猶曰但使也﹐政使也。四虛﹐四方太虛之外也。躇步﹐躊躕也。跐蹈﹐踐蹈也。此言除太虛之外﹐其內皆爲積塊也。奚謂不壞者﹐言積則又散﹐安得不壞﹖此段之意﹐蓋謂天本積气﹐地本積塊﹐必有壞時。故設爲此語以形容之。《易》曰﹕乾坤毀﹐則無以見道。聖人亦有此意﹐但不言耳。太虛之中﹐無形無極﹐天地之在其間﹐亦細物耳﹐但以人之所見有物者而觀之﹐則爲有中之最巨。此兩句亦好。難終難窮﹐難測難識者﹐言人不可得而知也。末後一轉﹐卻曰﹕來不知去﹐去不知來﹐蓋以學道之人不當容心於有無去來也。今之禪家卻出於此。後面一轉。

舜問乎烝曰﹕道可得而有乎﹖曰﹕汝身非汝有也﹐汝何得有夫道。舜曰﹕吾身非吾有﹐孰有之哉﹖曰﹕是天地之委形也。生非汝有﹐是天地之委和也。性命非汝有﹐是天地之委順也。孫子非汝有﹐是天地之委蛻也。故行不知所往﹐處不知所持﹐食不知所以。天地彊陽﹐气也﹐又胡可得而有邪﹖

委﹐聚也。四大假合而爲此身﹐故曰委形。陰陽成和而萬物生﹐故曰生者委和也。順理也﹐性命在我﹐卽造化之理﹐故曰委順。人世相代如蟬蛻然﹐故曰子孫委蛻也。不知所持﹐無執著處也。彊陽气﹐卽生气也。動者爲陽﹐人之行處飲食﹐皆此气之動爲之﹐皆非我有也。圓覺﹐所謂今者妄﹐身當在何處﹖便是此意。此段與《莊子�知北遊》篇同。但烝字《莊子》作丞是也﹐此必傳寫之誤。然謂之丞者﹐亦寓言之名。

齊之國氏大富﹐宋之向氏大貧。自宋之齊﹐請其術。國氏告之曰﹕吾善爲盜。始吾爲盜也﹐一年而給﹐二年而足﹐三年大穰。自此以往﹐施及州閭。向氏大喜﹐諭其爲盜之言﹐而不諭其爲盜之道﹐遂踰垣鑿室﹐手目所及﹐亡不探也。未及時﹐以髒獲罪﹐沒其先居之財。向氏以國氏之謬己也﹐往而怨之。國氏曰﹕若爲盜若何﹖向氏言其狀。國氏曰﹕嘻﹐若失爲盜之道至此乎﹖今將告若矣。吾聞天有時﹐地有利。吾盜天地之時利﹐雲雨之滂潤﹐山澤之產育﹐以生吾禾﹐殖吾稼﹐築吾垣﹐建吾捨。陸盜禽獸﹐水盜魚鱉﹐亡非盜也。夫禾稼﹑土木﹑禽獸﹑魚鱉﹐皆天之所生﹐豈吾之所有﹖然吾盜天而無殃。夫金玉珍寶﹐谷帛財貨﹐人之所聚﹐豈天之所與﹖若盜之而獲罪﹐孰怨哉﹖向氏大惑﹐以爲國氏之重罔已也﹐遇東郭先生問焉。東郭先生曰﹕若一身庸非盜乎﹖盜陰陽之和以成若生﹐載若形﹔況外物而非盜哉﹖誠然﹐天地萬物不相離也﹐仞而有之﹐皆惑也。國氏之盜﹐公道也﹐故亡殃﹔若之盜﹐私心也﹐故得罪﹐有公私者﹐亦盜也﹔亡公私者﹐亦盜也﹔公公私私﹐天地之徳。知天地之徳者﹐孰爲盜耶﹖孰爲不盜耶﹖

未及時者﹐未能數時也。先居﹐先世所居積者也。謬己﹐欺己也。往而怨之﹐往見之而出怨言也。時利﹐天時地利也。滂潤﹐浸潤也。禾稼﹑土木﹑禽獸﹑魚鱉﹑皆天所生在外者也﹐一身之陰陽﹐亦豈我有﹖此亦天地爲之也。誠者﹐信然也。天地萬物不相離者﹐物物皆出於天地﹐無一物可離於天地也。仞與認同﹐認以爲已有者﹐愚惑之見也。此章之意﹐蓋言人在天地之間﹐皆盜竊天地之所有以爲其生﹐故如此形容﹐所以爲異端之學。天時地利以至禽獸魚鱉﹐皆天地之所有﹐人盜而用之。聖人則曰﹕用天之道﹐分地之利。《列子》卻如此鼓舞其言。柳子厚《天說》之諭﹐亦原於此。末後一轉﹐亦與前段同。公道﹐人人所同者也﹔私道﹐非人所同也。在人之論則有公私﹐在天地之徳則無公私。公者自公﹐亦天地爲之也﹔私者自私﹐亦天地爲之也。以天地之徳觀之﹐則盜與不盜皆爲有心者也。此意蓋謂善善惡惡若出於有心﹐則善亦爲惡矣。《老子》曰﹕天下皆知美之爲美﹐斯惡已。正是此意﹐比等處﹐似非《列子》本書。

沖虛至徳眞經鬳齋義卷之一竟

﹟1再﹕明本作『載』

﹟2獸﹕明本作『山』。

﹟3夭﹕原作『大』據明本攺。

﹟4長逝﹕明本作『日度』。

沖虛至徳眞經鬳齋口義卷之二

鬳齋林希逸

黃帝第二

黃帝卽位十有五年﹐喜天下戴己﹐養正命﹐娛耳目﹐供鼻口﹐焦然肌色皯居按切黣﹐昏然五情爽惑。又十有五年﹐憂天下之不治﹐竭聰明﹐進智力﹐營百姓﹐焦然肌色皯黣眉回切﹐昏然五情爽惑。黃帝乃喟然贊曰﹕朕之過淫矣。養一己其患如此﹐治萬物其患如此。於是放萬機﹐捨官寢﹐去直侍﹐徹鍾懸﹐減廚膳﹐退而間居大庭之館﹐齋心服形﹐三月不親政事。晝寢而夢﹐遊於華胥氏之國。華胥氏之國在弇州之西﹐臺州之北﹐不知斯齊國幾千萬里﹔蓋非舟車足力之所及﹐神遊而已。其國無帥長﹐自然而已。其民無嗜欲﹐自然而已。不知樂生﹐不知惡死﹐故無夭殤﹔不知親己﹐不知疏物﹐故無愛僧﹔不知背逆﹐不知向順﹐故無利害﹔都無所愛惜﹐無所畏忌。入水不溺﹐入火不熱。斫撻無傷痛﹐指擿無痟音簫癢。乘空如履實﹐寢虛若處林。雲霧不礙與礙同其視﹐雷霆不亂其聽﹐美惡不滑其心﹐山谷不躓其步﹐神行而已。黃帝旣寤﹐怡然自得﹐召天老﹑力牧﹑太山稽﹐告之曰﹕朕閒居三月﹐齋心服形﹐思有以養身治物之道﹐弗獲其術。疲而睡﹐所夢若此。今知至道不可以情求矣。朕知之矣﹐朕得之矣﹐而不能以告若矣。又二十有八年﹐天下大治﹐幾若華胥氏之國﹐而帝登假。百姓號之﹐二百餘年不輟。

此言華胥之國亦與《莊子�山木》篇建徳之國其意一同。蓋言黃帝之治天下﹐始於有心而終至於無心﹐始於有爲而終至於無爲也。正命﹐性命也﹐以性爲正﹐音之訛也。肌色焦然﹐言其皴黑而瘦也。昏然﹐言其五情爽亂﹐迷惑而昏也。五情﹐喜怒哀樂欲也。贊﹐合作嘆。淫矣者﹐言其已甚如水之浸淫然﹐注家以淫當作深。直侍者﹐使令之人也。懸﹐鍾架也。大庭﹐猶大內也。服形﹐猶今人言服气也。《淮南》云﹕正西曰弇州﹐西北曰臺州。此言九州之外﹐猶佛言西渠泥南閻浮也。斯﹐離也。齊國﹐中州也。斯齊國﹐言去中州千萬里也。自然﹐無心也。無向背逆順﹐言其心無取捨也。入水不溺﹐入火不熱﹐無入而不自得也。斫撻無傷痛﹐指擿無痟癢﹐言其𨿽有形猶無形也。礙與礙同。神行者﹐其行無迹也。天老﹑力牧﹑泰山稽﹐黃帝三臣名也。登假者﹐猶言登遐也。假﹐當作遐。《莊子》中多有此意。以此列子比莊子﹐人謂勝之﹐恐亦未然。

列姑射山在海河洲中﹐山上有神人焉﹐吸風飲露﹐不食五穀﹔心如淵泉﹐形如處女﹔不偎不愛﹐仙聖爲之臣﹔不畏不怒﹐原愨爲之使﹐不施不惠﹐而物自足﹔不聚不斂﹐而己無愆。陰陽常調﹐日月常明﹐四時常若﹐風雨常均﹐字育常時﹐年谷常丰。而土無札傷﹐人無夭惡﹐物無疵癘﹐鬼無靈響焉。

此段之語﹐多與《莊子》同其意﹐只形容無爲之治而已。心如淵泉者﹐言如止水也。不偎﹐不偎曲也﹐與不愛同。不畏不怒﹐言其和也。不施不惠﹐無所與也。不聚不斂﹐無所取也。物旣自足﹐而我無所愆。愆﹐欠闕也。字育﹐禽獸生育也。札傷﹐疾瘧也。物無疵癘﹐無疾痛也。鬼無靈響﹐言無妖異也。靈怪影響﹐皆鬼之妖也。與《莊子�逍遙遊》篇同。

列子師老商氏﹐友伯髙子﹐進二子之道﹐乘風而歸。尹生聞之﹐從列子居﹐數月不省捨。因間請蘄其術者﹐十反而十不告﹐尹生懟而請辭﹐列子又不命。尹生退。數月﹐意不已﹐又往從之。列子曰﹕女何去來之頻﹖尹生曰﹕曩章戴有請於子﹐子不我告﹐固有憾於子。今復脫﹟1然﹐是以又來。列子曰﹕曩吾以汝爲達﹐今汝之鄙至此乎﹖姬﹐將告女所學於夫子者矣。自吾之事夫子友若人也﹐三年之後﹐心不敢念是非﹐口不敢言利害﹐始得夫子一盻而已。五年之後﹐心庚念是非﹐口庚言利害﹐夫子始一解顏而笑﹐七年之後﹐從心之所念﹐庚無是非﹔從口之所言﹐庚無利害﹐夫子始一引吾並席而坐。九年之後﹐橫心之所念﹐橫口之所言﹐亦不知我之是非利害歟﹐亦不知彼之是非利害歟﹔亦不知夫子之爲我師﹐若人之爲我友﹔內外進矣。而後眼如耳﹐耳如鼻﹐鼻如口﹐無不同也。心凝形釋﹐骨肉都融﹔不覺形之所倚﹐足之所履﹐隨風東西﹐猶木葉幹殼﹐竟不知風乘我邪﹖我乘風乎﹖今女居先生之門﹐曾未浹時﹐而懟憾者再三﹐汝之片體將气所不受﹐汝之一﹟2節將地所不載。履虛乘風﹐其可幾乎﹖尹生甚怍﹐屏息良久﹐不敢復言。

不省捨﹐言不歸宿也。懟﹐怨恨也。以十請而不告﹐欲辭歸也。不命之退﹐聽其自去也。又往從之﹐去而復來也。章戴﹐尹生之名也。姬音居﹐聲之訛也。夫子﹐指老商是也。若人﹐指伯髙子也。三年﹐而心無是非之念﹐口無是非之言者﹐以靜默自守﹐恐自動也。庚者﹐更也﹐向也。去是非利害之念﹐絕是非利害之言﹐今復有之﹐而此心已定﹐無不出於正也。從﹐聽從也﹐所念所言﹐皆聽其自然﹐而無容心於是非利害之間﹐是心與理一無復決擇也。橫﹐縱也﹐縱心所念﹐不涉思惟也。縱口所言﹐橫說豎說皆可也。放縱自由﹐不復知有是非利害﹐則心與理化而忘之矣。此四節﹐正學道工夫次第也。在內旣與理化﹐則動容周旋之間亦與俱化﹐故曰內外俱進矣。至如眼﹑耳﹑鼻﹑口﹐無不同者﹐此化而忘之之時也。釋氏謂之六用一源﹐亦是此意也。幹﹐身也。幹殼﹐卽蟬身之殼也。木葉幹殼﹐言不知有其身也﹐忘其身而後可以乘風也。汝之懟憾如

此﹐是身心之累未忘﹐則片體一節天地且不能受載﹐況渾身乎﹖此章蓋言其禦風之學必至於視身如無而後可也。此非虛言﹐惟學道者方知此語之爲實也。

列子問關尹曰﹕至人潛行不空﹐蹈火不熱﹐行乎萬物之上而不栗。請問何以至於此﹖關尹曰﹕是純气之守也﹐非智巧果敢之列。姬﹐魚語女。凡有貌像聲色者﹐皆物也﹐物與物何以相遠也﹖夫奚足以至乎先﹖是色而已。則物之造乎不形﹐而止乎無所化。夫得是而窮之者﹐焉得而正焉﹖彼將處乎不深之度﹐而藏乎無端之紀﹐遊乎萬物之所終始。一其性﹐養其炁﹐含其徳﹐以通乎物之所造。夫若是者﹐其天守全﹐其神無郤﹐物奚自入焉﹖

關尹﹐名喜﹐見老子者。此非師友相傳之言﹐則是借其名以爲說。關尹子自有書﹐𨿽其書爲後人所雜﹐而中間絕到之語非諸子所及也。潛行不空﹐言行於空中如實地也。萬物之上﹐言其髙也。純气之守﹐今養生之學者亦如之﹐守以無心則可﹐非智巧所及﹐非果敢之勇所能也。《莊子�達生》篇亦有此語。此是其一宗學問相傳之語﹐卻是一件大條貫。姬﹐居也﹔魚﹐吾也﹐音之訛也。像貌聲色﹐有形之物也。若皆囿於有形之間﹐則何以相遠﹖惟無心則超乎萬物之上也。先者﹐造化之始也。奚足以至乎先﹐言囿於有形則不足以知造化之始也。前言貌像聲色﹐此只言是色而已。四字之中只掇一字﹐文法也。不形者﹐未見气之先也。無所化者﹐造化未萌之始也。造者﹐物之所自出也。止者﹐在也。若未知不形無所化之妙﹐但以得於物者而窮之﹐焉得爲至到之見乎﹖正者﹐極至之謂也。不深之度﹐謂只在面前﹐至淺近而人不見也。無端﹐無始也。度﹐法也。紀﹐統也。言此卽目前之法而卻不知所始也﹐藏隱而不知也﹐如夫子以我爲隱也。萬物之終始﹐物之所造﹐皆造化也。一其性﹐養其气﹐含其徳﹐只是純一靜定而已。以理言則爲性﹐以生言則爲气﹐以得之於己者則爲徳。其天守全﹐言其純一者不汨也。無退郤者﹐定也。純一而定﹐則外物皆不得以動之。故曰﹕物奚自入焉﹖

夫醉者之墜於車也﹐𨿽疾不死。骨節與人同﹐而犯害與人異﹐其神全也。乘亦弗知也﹐墜亦弗知也。死生驚懼不入乎其胸﹐是故遌物而不懾。彼得全於酒而猶若是﹐而況得全於天乎﹖聖人藏於天﹐故物莫之能傷也。

此數語與《莊子》同。犯害﹐卽墜也。乘車之時與墜車之時皆醉而不知﹐無所恐懼﹐故其神全。惟其神全﹐𨿽有所傷而病﹐亦不至死。遌物﹐不爲物所迕也。不懾﹐不懼也。藏於天﹐無心而忘己也。故以此諭之。此數語極爲精密。

列禦寇爲伯昏無人射﹐引之盈貫﹐措杯水其肘上﹐發之﹐鏑矢復沓﹐方矢復寓﹐當是時也﹐猶象人也。伯昏無人曰﹕是射之射﹐非不射之射也。當與汝登髙山﹐履危石﹐臨百仞之淵﹐若能射乎﹖於是無人遂登髙山﹐履危石﹐臨百仞之淵﹐背逡巡﹐足二分垂在外﹐揖禦寇而進之。禦寇伏地﹐汗流至踵。伯昏無人曰﹔夫至人者﹐上窺靑天﹐下潛黃泉﹐揮斥八極﹐神气不變。今汝休然有恂目之志﹐爾於中也殆矣夫。

此段與《莊子�田子方》篇全同。引之盈貫﹐開弓而至滿也。前手直而持平﹐可以致一杯水於其肘上﹐言定也。發﹐射也。適﹐去也。沓﹐重也﹐又也。矢方去而矢又在弦上。沓於弦上者﹐才去而方來之﹐矢又寓於弦上矣。此言一箭接一箭﹐如此其神速也。象人﹐木偶人也。背逡巡者﹐言面向髙山﹐背臨深淵﹐退而未已之意﹐故曰逡巡。三分其足﹐一半在岸﹐二分垂於虛處﹐可謂危之至﹐而伯昏能之者﹐卽所謂純气之守也。履地而射﹐射之常也﹐故曰﹕非不射之射也。神能守一﹐則𨿽上窺靑天﹐下至黃泉﹐揮斥乎八極﹐其心亦無所變動。若於險夷境界休﹐猶然而恂其目﹐則是未知至人之學也。以此爲射而欲求中的之精義﹐亦難矣。故曰﹕爾於中也殆矣哉。怵﹐懼也。徇﹐動也。恂目﹐動目也。殆﹐難之意也。

範氏有子曰子華﹐善養私名﹐舉國服之﹔有寵於晉君﹐不仕而居三卿之右。目所偏視﹐晉國爵之﹔口所偏肥﹐晉國黜之。遊其庭者俾於朝。子華使其俠客以智鄙相攻﹐彊弱相浚。𨿽傷破於前﹐不用介意。終日夜以此爲戲樂﹐國殆成俗。禾生﹑子伯﹐範氏之上客﹐出行﹐經坰外﹐宿於田更商丘開之舍。中夜﹐禾生﹑子伯二人相與言子華之名勢﹐能使存者亡﹐亡者存﹔富者貧﹐貧者富。商丘開先窘於饑寒﹐潛於牖北聽之。因假糧荷畚之子華之門。子華之門徒皆世族也。縞衣乘軒﹐緩步闊視。顧見商丘開年老力弱﹐面目燻黑﹐衣冠不檢﹐莫不眲仍吏反。之旣而狎侮欺詒﹐擋止兩反扌必必結反挨倚海反抌勇主反﹐亡所不爲。商丘開常無慍容﹐而諸客之技單﹐憊於戲笑。遂與商丘開俱乘髙臺﹐於眾中漫言曰﹕有能自投下者賞百金。眾皆競應。商丘開以爲信然﹐遂先投下﹐形若飛鳥﹐揚於地﹐骨幾骨無石爲。範氏之黨以爲偶然﹐未詎怪也。因復指河曲之淫隈曰﹕彼中有寶珠﹐泳可得也。商丘開復從而泳之。旣出﹐果得珠焉。眾昉同疑。子華昉令豫肉食衣帛之次。俄而範氏之藏大火。子華曰﹕若能入火取錦者﹐從所得多少賞若。商丘開往無難色﹐入火往還﹐埃不漫﹐身不焦。範氏之黨以爲有道﹐乃共謝之曰﹕吾不知子之有道而誕子﹐吾不知子之神人而辱子。子其愚我也﹐子其聾我也﹐子其盲我也。敢問其道。商丘開曰﹕吾亡道。𨿽吾之心﹐亦不知所以。𨿽然﹐有一於此﹐試與子言之。曩子二客之宿吾捨也﹐聞譽範氏之勢﹐能使存者亡﹐亡者存﹔富者貧﹐貧者富﹐吾誠之無二心﹐故不遠而來。及來﹐以子黨之言皆實也﹐惟恐誠之之不至﹐行之之不及﹐不知形體之所措﹐利害之所存也﹐心一而﹟3物亡迕者﹐如斯而已。今昉知子黨之誕我﹐我內藏猜慮﹐外矜觀聽﹐追幸昔日之不焦溺也﹐怛然內熱。惕然震悸矣。水火豈復可近哉﹖自此之後﹐範氏門徒路遇乞兒馬醫﹐弗敢辱也﹐必下車而揖之。宰我聞之﹐以告仲尼。仲尼曰﹕汝弗知乎﹖夫至信之人﹐可以感物也﹐動天地﹐感鬼神﹐橫六合﹐而無逆者﹐豈但履危險﹐入水火而已哉﹖商丘開信僞物猶不逆﹐況彼我皆誠哉﹖小子識之。

此段形容个誠字極精切﹐看得此意盡﹐則可以學道。私名﹐私亻業也﹐浙江人謂之私身是也。口所偏肥﹐言惡而咀嚙之﹐晉國視其好惡而升黜其人。智鄙﹐智愚也。傷破﹐爭競有所傷損也。一國之人﹐當時以此成俗。禾生﹑子伯﹑二客名也。坰外﹐野外也。田更﹐野老也。三老﹑五更﹐皆老者之稱。衣冠不檢﹐言其破碎不整也。眲﹐輕視之意。擋﹑扌必﹑挨﹑抌四字﹐皆戲侮而推打之也。單憊﹐言戲侮之力罷盡也。漫﹐言等閒說也。骯骨無石爲﹐無所毀傷也。淫隈﹐水盤渦處也。昉﹐始也。始令其同客衣帛食肉也。埃不漫﹐煙埃不能瞇迷之也。吾誠之無二心﹐言信而不疑也。不知形體之所措﹐忘其身也。不知利害之所存﹐不知世之有患害也。其心旣一﹐則物無迕於己者。今旣知子黨之言爲欺誕﹐則內之疑慮已生﹐外之觀聽已惑。回思前日之蹈水火﹐幸而不焦溺爾。此意蓋言心才盡﹐則利害禍福皆不足以動之﹐有一毫計慮之思﹐則難矣。禪家有滲漏三字極佳。乞兄馬醫﹐其心苟誠﹐皆可學道﹐所以見之必下車也。此亦《圓覺經》不輕初學之意。至信﹐卽至誠也。信僞﹐謂信人之僞言以爲誠猶且若此﹐而況眞誠者乎﹖

周宣王之牧正有役人梁鴦者﹐能養野禽獸﹐委食於園庭之內﹐𨿽虎狼雕鶚之類﹐無不柔馴者。雌雄在前﹐孳尾成羣﹐異類雜居﹐不相搏噬也。王慮其術終於其身﹐令毛丘園傳之。粱鴦曰﹕鴦﹐賤役也﹐何術以告爾﹖懼王之謂隱於爾也﹐且一言我養虎之法。凡順之則喜﹐逆之則怒﹐此有血气者之性也。然喜怒豈妄發哉﹖皆逆之所犯也。夫食虎者﹐不敢以生物與之﹐爲其殺之之怒也﹔不敢以全物與之﹐爲其碎之之怒也。時其饑飽﹐達其怒心﹐虎之與人異類﹐而媚養己者﹐順也﹔故其殺之﹐逆也。然則吾豈敢逆之使怒哉﹖亦不順之使喜也。夫喜之復也必怒﹐怒之復也常喜﹐皆不中也。今吾心無逆順者也﹐則鳥獸之視吾﹐猶其儕也。故遊吾園者﹐不思髙林曠澤﹔寢吾庭者﹐不願深山幽谷﹐理使然也。

牧正﹐掌牧之官也。役人﹐其使令者也。慮其術不傳﹐使之教毛丘園也。不言養他獸而言養虎者﹐舉其大者也。不敢以生物全物與之﹐恐其怒心之萌也。虎𨿽與人異類﹐而食養之者莫不媚愛之﹐以其能順其性也。此數語與《莊子�人間世》篇同。吾豈逆之使怒﹐亦不順之使喜。喜之復也必怒﹐怒之復也常喜。此數語形容得人情物理極精。不中者﹐言皆不中理也。心無逆順﹐卽無心也。無心則能與物相忘﹐此意蓋不過發明無心之理﹐極是一段好說話。

顏回問乎仲尼曰﹕吾嘗濟乎觴深之淵矣﹐津人操舟若神。吾問焉﹐曰﹕操舟可學邪﹖曰可﹐能游者可教也﹐善游者數能﹐乃若夫沒人﹐則未嘗見舟而謖操之者也。吾問焉﹐而不告。敢問何謂也﹖仲尼曰﹕言醫﹐吾與若玩其文久矣﹐而未達其實﹐而固且道與﹖能游者可教也﹐輕水也﹔善游者之數能也﹐忘水也。乃若夫沒人之未嘗見舟也而謖操之也﹐彼視淵若陵﹐視舟之覆猶其車卻也。覆卻萬物方陳乎前而不得入其捨﹐惡往而不暇﹖

觴深﹐淵名也。遊﹐拍浮者也。善遊熟﹐於浮者也。沒人﹐能入水者也。謖﹐起也。言醫與噫同。玩其文﹐玩其外也。實﹐內也。言見道未深也。而固且道與﹖而﹐汝也﹐汝且以是爲道與﹖謂未見道之內﹐方見道之外﹐便以爲道歟﹖輕於水者可教﹐以其不畏水也。忘於水者﹐數數學之則能矣﹐以其熟於水也。若沒人則不學而起操舟﹐以其視水如平地也。萬物之或覆或卻﹐𨿽陳於前而不能動其心﹐則何所往而不自得﹖此又總言理也。心者﹐神明之舍﹐不得入其捨﹐卽不動其心也。

以瓦摳者巧﹐以鉤摳者憚﹐以黃金摳者惛﹐巧一也﹐而有所矜﹐則重外也。凡重外者拱內。

此數語與《莊子�達生》篇同。但莊子以爲注﹐此以爲摳﹐字異而義同。摳﹐投也。莊子以爲輕內﹐此以爲拱內。拱者﹐拱揠之也。鉤﹐帶也。鉤重於瓦﹐金重於鉤﹐謂射者之巧﹐於心本一﹐才有所顧惜﹐則所重在外﹐而內心則有所扞格而憚而惛也﹐𨿽巧亦拙矣。

孔子觀於呂梁﹐懸水三十仞﹐流沫三十里﹐黿鼉魚鱉之所不能遊也﹐見一丈夫遊之。以爲似有苦而欲死者也﹐使弟子並流而承之。數百步而出﹐被髮行歌﹐而遊於棠行。孔子從而問之曰﹕呂梁懸水三十仞﹐流沫三十里﹐黿鼉魚鱉所不能遊﹐向吾見子道之﹐以爲有苦而欲死者﹐使弟子並流將承子。子出而被髮行歌﹐吾以子爲鬼也﹐察子﹐則人也。請問蹈水有道乎﹖曰﹕亡﹐吾無道。吾始乎故﹐長乎性﹐成乎命﹐與賫俱入﹐與汩偕出。從水之道而不爲私焉﹐此吾所以道之也。孔子曰﹕何謂始乎故﹐長乎性﹐成乎命也﹖曰﹕吾生於陵而安於陵﹐故也﹔長於水而安於水﹐性也﹔不知吾所以然而然﹐命也。

呂梁﹐地名也。懸水﹐瀑布也。水沬之流﹐其廣三十里﹐大也。並流﹐訟流而捄之也。承接也。棠行﹐注云﹕合作塘下是也。賫《莊子�達生》篇作齊﹐乃水之旋磨處也﹐賫字亦誤也。汩﹐湧處也。出入﹐隨水上下也。從水之道而不容私﹐是順水之勢而無容心也。生於陵則安於陵﹐長於水則安於水﹐皆隨其自然而不知所以然。故性命三字初無分別﹐但如此作文耳。若以生長字彊﹟4求意義則誤矣。孟子曰﹕言性則故而已矣。卽此故字。

仲尼適楚﹐出於林中﹐見痀瘻者承蜩﹐猶掇之也。仲尼曰﹕子巧乎。有道邪﹖曰﹕我有道也。五六月﹐累王兒音丸。二而不墜﹐則失者錙銖﹔累三而不墜﹐則失者十一﹔累五而不墜﹐猶掇之也。吾處也﹐若撅株駒﹔吾執臂若槁木之枝。𨿽天地之大﹐萬物之多﹐而惟蜩翼之知。吾不反不測﹐不以萬物易蜩之翼﹐何爲而不得﹖孔子顧謂弟子曰﹕用志不分﹐乃疑於神。其痀瘻丈人之謂乎。丈人曰﹕汝逢衣徒也﹐亦何知問是乎﹖修汝所以﹐而後載言其上。

此段與《莊子�達生》篇同。承蜩﹐持竿而粘蟬者也。累丸於竿首﹐自二至五而不墜﹐則其凝定入神矣。郭象注《莊子》﹐下兩个停審字﹐亦自好。撅株駒﹐今所謂木椿也。極﹐樁也。株﹐木之名也。駒﹐定也。想古時有此三字。不反不測﹐止是凝定也。當承蜩時﹐其身如木極而不動﹐其臂如槁木然。其心一主於蜩而不知有他物﹐純一之至也。用志不分﹐其志不貳也。凝於神﹐凝定而神妙也。此𨿽借諭以論純气之守﹐而世間實有此事﹐今世亦有之﹐但以爲技而不知道實寓焉。痀瘻者﹐背曲也。逢衣﹐儒者之服也。能修汝今日之所以言﹐而後可以更言向上之事﹐此言其道之妙不止於此也。載言﹐更言也。語上之上也。其他與《莊子》同。王兒﹐《莊子》作丸。疑﹐《莊子》作凝字﹐從莊子爲是。

海上之人有好漚鳥者﹐每旦之海上﹐從漚鳥遊﹐漚鳥之至者百住而不止。其父曰﹕吾聞漚鳥皆從汝遊﹐汝取來﹐吾玩之。明日之海上﹐漚鳥而不下也。故曰﹕至言去言﹐至爲無爲。齊智之所知﹐則淺矣。

漚與鷗通用。百住而不止﹐言其往來之多﹐不止於百數也。舞而不下﹐疑之也。蓋謂此心稍萌﹐則其機已露﹐豈能與物我相忘哉﹖心此諭無言之言﹑無爲之爲﹑不知之知﹐意極親切。蓋無爲﹑無言﹑無知﹐皆無容心而已。至言則無言矣﹐故曰﹕至言去言。至爲則無爲矣﹐故曰﹕至爲無爲。人不知其所不可知﹐而皆以其所可知者爲知﹐其所見淺矣﹐故曰﹕齊知之所知。齊﹐同也﹐猶皆字也。此三句與《莊子�達生》篇同。

趙襄子率徒十萬狩於中山﹐藉仍燔林﹐扇赫百里。有一人從石壁中出﹐隨煙燼上下。眾謂鬼物。火過﹐徐行而出﹐若無所經涉者。襄子怪而畱之﹐徐而察之﹔形色七竅﹐人也﹔气息音聲﹐人也。問奚道而處石﹖奚道而入火﹖其人曰奚物而謂石﹖奚物而謂火﹖襄子曰﹕而向之所出者﹐石也﹔而向之所涉者﹐火也。其人曰﹕不知也。魏文侯聞之﹐問子夏曰﹕彼何人哉﹖子夏曰﹕以商所聞夫子之言﹐和者大同於物﹐物無得傷閡者﹐遊金石﹐踏水火﹐皆可也。文侯曰﹕吾子奚不爲之﹗子夏曰﹕刳心去智﹐商未之能。𨿽然﹐試語之有暇矣。文侯曰﹕夫子奚不爲之﹖子夏曰﹕夫子能之﹐而能不爲者也。文侯大說。

藉仍﹐藉艸也。躝藉其艸﹐燔燒其林﹐以火獵也。奚物謂石﹖奚物謂火﹖此亦不知之知之諭。涉火之說﹐亦與商丘開處同意。和者﹐大同於物。此和字﹐造化也。胸中與造化爲一﹐則物無不同。初無傷礙﹐刳心去智﹐卽不知之知也。試語之有暇﹐試﹐嘗也﹐言亦專講明此之久矣。夫子能之﹐能不爲﹐便是黃檗與異僧度水﹐黃檗以爲興妖捏怪﹐彼僧回首而謝曰﹕大乘法器﹐我所不及。正此論也。

有神巫自齊來處於鄭﹐命日季成﹐知人死生﹑存亡﹑禍福﹑壽夭﹐期以歲﹑月﹑旬﹑日﹐如神﹐鄭人見之﹐皆避而走。列子見之而心醉﹐而歸以告壺丘子﹐曰﹕

始吾以夫子之道爲至矣﹐則又有至焉者矣。壺子曰﹕吾與女旣其文﹐未旣其實﹐而固得道歟﹖眾雌而無雄﹐而又奚卵焉﹗而以道與世抗﹐必信矣。夫故使人得而相汝。當試與來﹐以予示之。

歲月旬日﹐或遠或近也。神巫﹐相者也。其言皆驗若神﹐棄之而走者﹐畏其言之驗也。心醉者﹐心服也。旣其文﹐盡其外也。未旣其實﹐未盡其內也。而﹐汝也。汝未嘗盡見其實﹐固以爲能得道乎﹖固字有未得謂得之意﹐當以語勢思之。有雌雄而後有所生﹐卵生也。無雄又奚卵﹐言無心則無迹也。此一句是諭其心未能化﹐故可以形見之意。抗﹐髙也。自以其道爲髙於世﹐而欲人必信之﹐此便是有迹處﹐便是未化處﹐故神巫得以相汝。

明日﹐列子與之見壺子。出而謂列子曰﹕嘻﹐子之先生死矣﹐弗活矣﹐不可以旬數矣。吾見怪焉﹐見濕灰焉。列子入﹐涕泣沾衿﹐以告壺子﹐壺子曰﹕向吾示之以地文﹐罪合作萌。乎不震合作震。不止﹐是殆見吾杜徳幾也。

濕灰者﹐言其生气將盡﹐如灰已濕而欲滅也。地文者﹐此猶禪家修觀之名。罪﹐合作萌﹐萌乎若生而不生之意。不震﹐卽不震也﹐不震﹐不動也。不止﹐合作不正﹐不正者﹐不可指定言也。此不正字﹐便與《孟子》必有事焉而勿正同。惟有若萌動而又不動﹐故神巫以爲濕灰。活灰﹐火也﹐濕灰則是活火欲滅之意。杜徳幾﹐亦是修觀之名。徳幾﹐生意也。杜﹐閉也﹐閉其機而不動﹐故有生﹐意欲滅之狀﹐季咸遂以爲不活矣。

嘗又與來。明日﹐又與之。見壺子出而謂列子曰﹕幸矣﹐子之先生遇我也﹐有瘳矣。灰然有生矣﹐吾見杜權矣。列子入告壺子。壺子曰﹕向吾示之以天壤﹐名實不入﹐而幾發於踵﹐此爲杜權。是殆見吾善者幾也。

杜權﹐不動之動也。權與機同﹐但機微而權則露矣。於杜閉之中而動機已露﹐故季咸以爲全然有生意也。灰﹐合作全。天壤﹐亦是觀名﹐猶言天田也。天上之田﹐非壤之壤﹐卽自然之壤也﹐猶今修養家以舌爲天津﹐以頂上爲泥九之類﹐此是生意萌動而上之意。名實不入﹐卽是有無俱遣。機發於踵﹐言其气自下而上﹐微而不可見﹐故日機。善者機﹐猶言性之動處也。

嘗又與來。明日﹐又與之見壺子。出而謂列子曰﹕子之先生坐不齋﹐吾無得而相焉。試齋﹐將且復相之。列子入告壺子﹐壺子曰﹕向吾示之以太衝莫朕﹐是殆見吾衡气幾也。

太衝莫眹﹐亦觀名也。太衝﹐太虛也﹔莫眹﹐不見端倪也。衡者﹐平也﹐半也。气機之動﹐至於衡平一半之地而止﹐則是半動半靜也。神巫以爲不齋﹐言其半動半靜而不定也。

鯢旋之潘爲淵﹐止水之潘爲淵﹐流水之潘爲淵﹐濫水之潘爲淵﹐沃水之潘爲淵﹐沈水之潘爲淵﹐雍水之潘爲淵﹐汧水之潘爲淵﹐肥水之潘爲淵﹐是爲九淵焉。

此一段所言九淵﹐正修觀之名也。今佛家以爲觀﹐而古人以爲淵。淵有九名﹐想猶今十二觀也。但《莊子》只言其三。此有其九﹐似非《列子》本書﹐必後人所增也。潘﹐合作審﹐從莊爲是。審﹐信也。九淵之名﹐皆是借諭﹐故曰﹕諭信爲某淵﹐某諭信爲某淵也。鯢﹐大魚也。旋﹐盤旋也。莊子作桓爲是。水中有鯢﹐半靜半動之象也﹐卽所謂衡气機也。止水﹐靜也。卽所謂杜徳機也。流水﹐動也﹐卽所謂善者機也。《莊子》曰﹕淵有九名﹐此處其三。正舉此三者之諭﹐以證其前言也。看此書語脈似失本意﹐以此觀之﹐二書之是非可見。濫水﹐自下而湧上出者也。沃水﹐從上澑下者也。沈水﹐一作汜﹐合作汍﹐水從旁穴出曰汍也。雍水﹐壅遏而不流﹐非自止之水也。汧水﹐泉之潛出﹐水停成污池者也。肥水﹐《毛詩傳》云﹕所出同而所歸異是也。以上水名﹐多見《爾雅》﹐必後人以《爾雅》之名而增之。注家曰﹕水之湍激流止﹐如至人之心因外物難易﹐有動寂進退之容﹐此說誤矣。郭象注《莊子》此處﹐亦此類爾。

嘗又與來。明日﹐又與之見壺子。立未定﹐自失而走。壺子曰﹕追之。列子追之而不及﹐反以報壺子﹐曰﹕已滅矣﹐已失矣﹐吾不及也。壺子曰﹕向吾示之以未始出吾宗。吾與之虛而猗﹐不知其誰何﹐因以爲茅靡﹐因以爲波流﹐故逃也。

已滅已失﹐言不可見也。未始出吾宗﹐亦是觀名。虛﹐虛無也。猗移﹐合作委蛇﹐順也。若無物﹐若有物﹐不知其如何﹐故曰﹕不知其誰何也。茅﹐音頹。茅靡者﹐拉扱也。波流者﹐莽蕩也。言其看我不出﹐但見拉扱莽蕩﹐故自失而走也。

然後列子自以爲未始學而歸﹐三年不出﹐爲其妻爨﹐食狶如食人﹐於事無親﹐雕琢復朴﹐塊然獨以其形立﹔忄分然而封戎﹐壹以是終。

爲其妻爨代其妻執爨於鼎竈之間而不出也。食豕如食人﹐言集神於內而不見其外也。於事無親者﹐言其𨿽爲事而不自知﹐若不親爲之也。雕琢其聰明而歸復於朴﹐謂隳肢體黜聰明也。塊然獨以其形立﹐猶木偶人也。封﹐有廉隅也。紛﹐多也。其形已如木偶﹐安有封畛廉隅之多乎﹖一以是終者﹐言其終身常如此也﹐一常如此之意。忄分﹐合作紛﹐戎﹐合作哉。從莊子爲是﹐此皆傳寫之誤也。莊列皆一宗之學﹐此等議論﹐必其乎昔所講聞者﹐故二書皆有之。

子列子之齊﹐中道而反﹐遇伯昏瞀人。伯昏瞀人曰﹕奚方而反﹖曰吾驚焉。惡乎驚﹖吾食於十漿﹐而五漿先饋。伯昏瞀人曰﹕若是﹐則汝何爲驚已﹖曰﹔夫內誠不解﹐形諜成光﹐以外鎭人心﹐使人輕乎貴老﹐而整其所患。夫漿人特爲食羹之貨﹐無多餘之贏﹔其爲利也薄﹐其爲權也輕﹐而猶若是﹐而況萬乘之主﹐身勞於國﹐而智盡於事﹐彼將任我以事﹐而效我以功﹐吾是以驚。伯昏瞀人曰﹕善哉觀乎。汝處已﹐人將保汝矣。無幾何而往﹐則戶外之屨滿矣。伯昏瞀人北面而立﹐惇杖蹙之乎頤﹐立有間﹐不言而出。賓者以告列子。列子提履徒跣而走﹐曁乎門﹐問曰﹕先生旣來﹐曾不廢藥乎﹖曰﹕已矣。吾固告汝曰﹕人將保汝﹐果保汝矣。非汝能使人保汝﹑而汝不能使人無汝保也﹐而焉用之感也﹖感豫出異。且必有感也﹐搖而本身﹐又無謂也。與汝遊者﹐莫汝告也﹔彼所小言﹐盡人毒也。莫覺莫悟﹐何相孰也。

奚方而反﹐言在何所而回也。食於十漿﹐而五漿先饋﹐其人敬己不待買而饋之﹐和順積中﹐英華發外﹐此聖門之言。內誠不解﹐誠積而未化也。解﹐化也。諜﹐動也。形諜﹐形容舉動也。成光者﹐有光儀也﹐卽積中發外之意﹐而此以爲有迹之學。外鎭人心者﹐鎭﹐服也﹐言我未能無迹﹐故人得而見之﹐所以心服而敬我也。趙州云﹕老僧修行無力﹐爲鬼神覷破。卽此意也。貴老者﹐老則人所敬﹐我今非老非貴﹐其人反輕彼而敬我﹐言敬已在於貴老之上也。整﹐聚也﹐積也。此等事積而久之必成患害﹐言名迹愈露則不能逃當世之患也。無多餘之贏﹐言其贏利所餘無多也。此句比《莊子》添一無字﹐則意異矣。贏﹐利也。世之有力量者則能輕重人﹐買漿﹐微者也﹐初無權力可以輕重人也﹐而能敬我如此﹐況爲君者﹖身方榮而智已竭﹐必將求我而任用我﹐使我效其成功﹐此所謂整﹐其所患也。效﹐獻也。瞀人喜之﹐故曰﹕善哉﹐觀乎。言汝於此具一隻眼也。又曰﹕汝止矣。謂其不必出遊矣﹐人將歸向而守汝以爲師矣。處﹐止也。已﹐助字也。保﹐守也。歸者眾而守其門也。此一保字﹐便已有不足之意﹐蓋瞀人之見又髙一層也。戶外之屨滿﹐從學者眾也。惇杖蹙之乎頤﹐豎立其杖而拄之於頤也。蹙﹐拄也。賓者﹐主賓客者也。提屨而走﹐古人坐於席﹐必脫屨而後入﹐急於迎瞀人﹐故不及穿屨也。廢藥者﹐教誨也﹐開發而藥石之也。廢者﹐置也。已矣﹐休言之意。我前此已言人將守汝矣﹐汝不能使人無保汝者﹐卽《莊子》所謂忘我易﹐使人忘我難也。而焉用之者﹖而﹐汝也。用﹐爲也。言汝之所爲何以如此感動人也﹖人之感動而悅豫於汝者﹐必汝不能自晦﹐使乖異出見乎其外而致然也。故曰﹕感豫出異也。汝旣如此﹐非惟形見於外者不能自隱﹐必且有所感觸﹐而搖動汝之本身尢無益也。無謂﹐卽無益也﹐又尢之意也。與汝遊者﹐汝之朋友也。所學未至﹐其言淺近﹐故曰﹕小言﹐其言皆爲人之毒害。又無以與汝相規正者﹐則汝終無所覺悟。誰復問汝爲汝何也﹖相孰相﹟5誰﹐何也﹖相借問之意也。此段與《莊子�列禦寇》篇同﹐但一二字不同耳。

楊朱南之沛﹐老聃西遊於秦﹐邀於郊。至梁而遇老子。老子中道仰天而嘆曰﹕始以汝爲可教﹐今不可教也。楊朱不答。至捨﹐進渲漱巾櫛﹐脫履戶外﹐膝行而前﹐曰﹕向者夫子仰天而嘆曰﹕始以汝爲可教﹐今不可教。弟子欲請夫子辭﹐行不間﹐是以不敢。今夫子間矣﹐請問其過。老子曰﹕而睢睢而盱盱﹐而誰與居﹖大白若辱﹐盛徳若不足。楊朱蹙然變容曰﹔敬聞命矣。其往也﹐捨者迎將﹐家公執席﹐妻執巾櫛﹐捨者避席﹐煬者避竈。其反也﹐捨者與之爭席矣。

請問其過者﹐言夫子謂我不可教﹐其﹐過在何處也﹖睢睢吁吁矜持而不自在之貌。誰與居者﹐言其物我未忘﹐常若與人同居也。大白若辱者﹐明而自晦之意。盛徳若不足者﹐言其𨿽有而不自居也。迎將﹐迎送也。家公﹐旅邸之主也。執席﹐執巾櫛奉承之也。煬者﹐炊者也。避舍避竈﹐敬之也。爭席者﹐不知其可敬也。未聞《老子》之言之先﹐有矜持自名之意﹐故人見而敬之。旣得點化﹐則退然自晦﹐而人視之以爲常人矣。此段與《莊子�寓言》篇全同﹐但涫字《莊子》作盥﹐義亦通。

楊朱過宋﹐東之於逆旅。逆旅人有妾二人﹐其一人美﹐其一人惡﹐惡者貴而美者賤。楊子問其故。逆旅小子對曰﹕其美者自美﹐吾不知其美也﹔其惡者自惡﹐吾不知其惡也。楊子曰﹕弟子記之。行賢而去自賢之行﹐安往而不愛哉﹖

此段與《莊子�山木》篇同。美者自美﹐自矜誇也。惡者自惡﹐慊然自以爲不足也。行賢而去自賢之行﹐謂有賢者之徳而無自矜之行﹐則隨所往而人皆愛樂之。此一節亦是人生受用親切處。《孟子》以楊朱爲爲我﹐據此數處﹐則楊朱似爲老子之學﹐豈楊朱初學老子﹐後自爲一宗乎﹖

天下有常勝之道﹐有不常勝之道。常勝之道曰柔﹐常不勝之道曰彊。二者亦知﹐而人未之知。故上古之言﹕彊﹐先不己若者﹔柔﹐先出於己者。先不己若者﹐至於若己﹐則殆矣。先出於己者﹐無所殆矣﹐以此勝一身若徒﹐以此任天下若徒﹐謂不勝而自勝﹐不任而自任也﹐

柔可常勝﹐彊則不勝﹐此《老子》之論。二者亦知﹐言二者之得失甚易知也。而人多未知之﹐故自古以來誇其彊者視彼不己若之人﹐則必以我先之爲快。若以此爲﹑彊﹐則又有彊於我者必與我爭﹐我必不勝﹐則危殆矣﹐故曰﹕先不己若者﹐至於若已﹐則殆矣。以柔爲尙者﹐視世之人皆出於己之先﹐而我常居其後﹐在我者常弱常無較﹐則何所危殆乎﹖故曰﹕先出於己者﹐無所殆矣。以此道而守其身﹐則在我者常勝﹐故曰﹕以此勝一身若徒。若徒者﹐猶曰若而人也。徒﹐等也﹐能以一身常勝者卽此等人也。以此道而任天下之事﹐則亦常勝﹐故曰﹕以此任天下若徒﹐言能以天下自任者亦此等人也。蓋我自謂不勝﹐則無時而不勝﹐故曰﹕不勝而自勝。我自謂不能任則天下可以自任﹐故曰﹕不任而自任。

粥子曰﹕欲剛﹐必以柔守之﹔欲彊﹐必以弱保之。積於柔必剛﹐積於弱必彊。觀其所積﹐以知禍福之鄕。彊勝不若己﹐至於若己者剛﹔柔勝出於己者﹐其力不可量。老聃曰﹕兵彊則滅﹐木彊則折﹐柔弱者生之徒﹐堅彊者死之徒。

以柔自守則常剛﹐以弱自保則常彊。常弱常柔則爲福﹐不能柔不能弱則爲禍﹐故曰﹕觀其所積﹐知禍福之鄕。積常久﹟6也﹐以彊爲勝不若己者﹐忽其若己者﹐出以其剛而與我敵﹐我則不勝矣﹐故曰﹕彊勝不若己﹐至於若己者剛也。以柔自守﹐而視世之人皆出於己上﹐我無所爭則在我者常勝﹐故曰﹕柔勝出於己者﹐其力不可量。此舉﹟7粥子之言也﹐又以《老子》數語証之。粥子自有一書﹐亦老子之徒。兵彊則滅者﹐恃其兵力以爭戰者必亡也。木彊則折者﹐如藤如柳則難折﹐木則易折也。柔弱者常生﹐堅彊者常死﹐徒類也。此語見《老子》七十六章。乃人與艸木生死爲諭也﹐故曰之徒。此因上文兵木之諭﹐故亦曰之徒﹐意謂柔能勝﹐彊必敗﹐皆此類也。

狀不必童而智童﹐智不必童而狀童。聖人取童智而遺童狀﹐眾人近童狀而疏童智。狀與我童﹐近而愛之﹔狀與我異者﹐疏而畏之。有七尺之骸﹐手足之異﹐戴發含齒﹐倚而趣者﹐謂之人﹔而未必無獸心。𨿽有獸心﹐以狀而見親矣。傅翼戴角﹐分牙布爪﹐仰飛伏走﹐謂之禽獸﹔而禽獸未必無人心﹐𨿽有人心﹐以狀而見疏矣。

童﹐同也﹐聲之訛也。此意蓋謂人之狀貌𨿽異於禽獸﹐而其心與禽獸同者。聖人之同﹐不取其貌而取其心﹐此憤世之論。倚而趣者﹐相依倚而共趣向也。仰﹐上也。伏﹐下也。

庖羲氏﹑女蝸氏﹑神農氏﹑夏后氏﹐蛇身人面﹐牛首虎鼻﹐此有非人之狀﹐而有大聖之徳。夏桀﹑殷紂﹑魯桓﹑楚穆﹐狀貌七竅﹐皆同於人﹐而有禽獸之心。而眾人守一狀以求至智﹐未可幾也。黃帝與炎帝戰於阪泉之野﹐帥熊﹑羆﹑狼﹑豹﹑貙虎爲前驅﹐雕﹑鶡﹑鷹﹑鳶爲旗幟﹐此以力使禽獸者也。堯使夔典樂﹐擊石拊石﹐百獸率舞﹔蕭韶九成﹐鳳凰來儀﹐此以聲致禽獸者也。然則禽獸之心﹐奚爲異人﹖形音與人異﹐而不知接之之道焉。聖人無所不知﹐無所不通﹐故得引而使之焉。禽獸之智有自然與人同者﹐其齊欲攝生﹐亦不假智於人也﹔牝牡相偶﹐母子相親﹔避平依險﹐違寒就溫﹔居則有羣﹐行則有列﹔小者居內﹐壯者居外﹔飲則相攜﹐食則鳴羣。太﹟8古之時﹐則與人同處﹐與人並行。帝王之時﹐始驚駭散亂矣。逮於末世﹐隱伏逃竄以避患害。今東方介氏之國﹐其國人數數解六畜之語者﹐蓋偏知之所得。太古神聖之人﹐備知萬物情態﹐悉解異類音聲。會而聚之﹐訓而受之﹐同於人民。故先會鬼神魑魅﹐次達八方人民﹐末聚禽獸虫蛾。言血气之類心智不殊遠也。神聖知其如此﹐故其所教訓者無所遺逸焉。

三聖其狀異人﹐而有大聖之徳﹐以此形容桀紂桓穆𨿽有人形﹐而實有獸心也。因此又言以力使禽獸者﹐以聲致禽獸者﹐引此可見之事以實其說也。熊虎前驅﹐東漢巨無霸之事可見﹐雕鳶爲旗﹐隨其所指而縱之﹐人則從之而往﹐故曰﹕旗幟。禽獸之智﹐皆有所欲﹐亦養所生﹐豈人教之﹖故曰﹕不假智於人。齊﹐皆也。攝﹐養也。上古之人與鹿豕居﹐亦有此事﹐故借其說以形容人獸之論。偏知者﹐言其獨悟而得之也﹐故曰﹕偏知之所得﹐惟古聖人則備知之。備﹐皆也。無所遺逸者﹐人與異類皆教之也。此意蓋謂上古之世𨿽異類可教與人同﹐而末世之人皆如異類﹐而聖人不作﹐又無以化導之。此亦憤激之言也。

宋有狙公者﹐愛狙﹐養之成羣﹐能解狙之意﹐狙亦得公之心。損其家口﹐充狙之欲。俄而匱焉﹐將限其食。恐眾狙之不馴於己也﹐先誑之曰﹕與若芋﹐朝三而暮四﹐足乎﹖眾狙皆起而怒。俄而曰﹕與若芋﹐朝四而暮三﹐足乎﹖眾狙皆伏而喜。物之以能鄙相籠﹐皆猶此也。聖人以智籠羣愚﹐亦猶狙公之以智籠眾狙也。名實不虧﹐使其喜怒哉。

此段與《莊子�齊物》篇同﹐而文稍異。朝三而暮四﹐先少而後多﹔朝四而暮三﹐先多而後少﹐其實皆七也。能鄙﹐卽智愚也。物﹐凡物皆能相籠絡也。聖人以智籠羣愚﹐謂其鼓舞化導﹐使之不自知也。《莊子》則以此爲無是無非之諭﹐卻與此意異矣。

紀渻子爲周宣王養鬥鷄。十日而問﹕雞可斗已乎﹖曰﹕未也﹐方虛驕而恃气。十日又問。曰﹕未也﹐猶應影響。十日又問﹕曰﹕未也﹐猶疾視而盛气。十日又問。曰﹕幾矣。雞𨿽有鳴者已無變矣。望之似木雞矣﹐其徳全矣。異雞無敢應者﹐反走耳。

聞響而應﹐見影而動﹐則是此心猶爲外物所動也。疾視而盛气﹐言其神气已旺﹐疾視而不動也。初言虛驕而恃气﹐則其气猶在外﹔此言疾視而盛气﹐則气在內矣。疾字有怒之意﹐卽直視也﹐卻與匹夫按劍疾視不同。望之似木雞﹐則神气俱全矣。此言守气之學﹐借雞以爲諭耳。

惠盎見宋康王。康王蹀足謦欬﹐疾言曰﹕寡人之所說者﹐勇有力也﹐不說爲仁義者也。客將何以教寡人﹖惠盎對曰﹕臣有道於此﹐使人𨿽有勇﹐刺之不入﹔𨿽有力﹐擊之弗中。大王獨無意邪﹖宋王曰﹕善﹐此寡人之所欲聞也。惠盎曰﹕夫刺之不入﹐擊之不中﹐此猶辱也。臣有道於此﹐使人𨿽有勇﹐弗敢刺﹔𨿽有力﹐弗敢擊。夫弗敢﹐非無其志也。臣有道於此﹐使人本無其志也。夫無其志者﹐未有愛利之心也。臣有道於此﹐使天下丈夫女子莫不歡然皆欲愛利之。此其賢於勇有力也﹐四累之上也。大王獨無意邪﹖宋王曰﹕此寡人之所欲得也。惠盎對曰﹕孔墨是已。孔丘﹑墨翟無地而爲君﹐無官而爲長﹔天下丈夫女子莫不延頸舉踵而願安利之。今大王萬乘之主也﹐誠有其志﹐則四境之內皆得其利矣﹐其賢於孔墨也遠矣。宋王無以應﹐惠盎趨而出。宋王謂左右曰﹕辯矣﹐客之以說服寡人也。

此段與《莊子�說劍》篇略相似。刺之不入﹐擊之不中﹐是爭而有時乎﹖不勝也﹐弗敢刺﹐弗敢擊﹐猶有心於競我也。此二等矣﹔本無其志﹐則於我初無爭心﹐又是一等﹔歡然皆欲愛利於我﹐則是以善養人者服天下﹐累三等而至於此爲最上之道﹐故曰﹕四累之上也。此吾聖人之事﹐而以孔與墨並言﹐此春秋以後學者之論。蹀足﹐頓足也﹔謦欬﹐髙聲也﹔疾言﹐言之急也﹐皆形容其怒之狀也。辯矣者﹐欺其能言也﹐意謂此客有大辯才﹐故能以說服我。

沖虛至徳眞經鬳齋口義卷之二竟

﹟1脫﹕明本作『悅』。

﹟21﹕原作『節』﹐據明本攺。

﹟3而﹕明本作『而已』。

﹟4彊﹕原作『𨿽』﹐據明本攺。

﹟5相﹕明本作『同』。

﹟6久﹕原作『人』﹐據明本攺。

﹟7舉﹕原作『學』﹐據明本攺。

﹟8太﹕明本作『上』。

沖虛至徳眞經鬳齋口義卷之三

鬳齋林希逸

周穆王第三

周穆王時﹐四極之國有化人來﹐入水火﹐貫金右﹔反山川﹐移城邑﹔乘虛不墜﹐觸實不孩﹔千變萬化﹐不可窮極﹔旣已變物之形﹐又且易人之慮。穆王敬之若神﹐事之若君﹔推路寢以居之﹐引三牲以進之﹐選女樂以娛之。化人以爲王之宮室卑陋而不可處﹔王之廚饌腥螻而不可饗﹔王之嬪禦膻惡而不可親。穆王乃爲之攺築﹐土木之功﹐赭堊之色﹐無遺巧焉。五府爲虛﹐而臺始成。其髙千仞﹐臨終南之上﹐號曰中天之臺。蘭鄭衛之處子娥女苗靡曼者﹐施芳澤﹐正娥眉﹐設笄環﹐衣阿錫﹐曳齊執﹐粉白黛黑﹐佩玉環。雜芷若以滿之﹐奏《承云》《六瑩》《九韶》《晨露》以樂之。月月獻玉衣﹐旦旦薦玉食。化人猶不捨然﹐不得已而臨之。居亡幾何﹐謁王同遊﹐王執化人之袪﹐勝而上者﹐中天乃止﹐曁及化人之宮。化人之宮﹐構以金銀﹐絡以珠玉﹔出雲雨之上﹐而不知下之據﹐望之若屯云焉。耳

目所觀聽﹐鼻口所納嘗﹐皆非人間之有﹐王實以爲淸都﹑紫微﹑鈞天﹑廣樂﹐帝之所居。王俯而視之﹐其宮榭若累塊積蘇焉。王自以居數十年不思其國也。化人復謁王同遊﹐所及之處﹐仰不見日月﹐俯不見河海。光影所照﹐王目眩不能得視﹔音響所來﹐王耳亂不能得聽。百骸六藏﹐悸而不凝﹔意迷精喪﹐請化人求還。化人移之﹐王若隕虛焉。旣寤﹐所坐猶向者之處﹐侍禦猶向者之人。視其前﹐則酒未淸﹐肴未昲。方微反。王問所從來﹐左右曰﹕王默存耳。由此穆王自失者三月而復。更問化人﹐化人曰﹕吾與王神遊也﹐形奚動哉﹖且曩之所居﹐奚異王之宮﹖曩之所遊﹐奚異王之圃﹖王間恆﹐疑暫亡。變化之極﹐疾徐之間﹐可盡模哉﹖

化人﹐有幻術者也。入水火以下是變物之形﹐與穆王遊帝居是易人之慮。腥螻﹐。皆臭气也。娥女苗﹐姿媚也。曼靡﹐窈窕也。阿錫﹐細識也。齊紈﹐齊整之絲紈也。芷﹐芳艸也。若﹐杜若也。承云﹐黃帝樂名也。六瑩﹐帝譽樂名。晨露﹐湯樂名。玉衣玉食﹐言其珍美也。捨音釋﹐不釋然﹐不樂也。不知下之據﹐言不見其基址也。望之若屯云﹐言多也。淸都﹑紫微﹐天宮也。鈞天﹑廣樂﹑天樂也。累塊﹐累土也。積蘇﹐積艸也。言自上而下視其宮室﹐微且小也。光影眩其目﹐音響亂其耳﹐恐悸而不凝定﹐精神若喪失然。隕虛﹐於虛無之間墜而下也。酒以濃爲美﹐停久則稀淸矣。肴未昲﹐未敗也。默存者﹐坐想也。此言須臾之頃耳。葉法善與明皇遊玉橋亦是此類。神遊而形不動﹐此幻術者之事也。間於恆見者﹐而疑其暫亡者﹐適之神遊暫也﹐今忘矣。今之所見者﹐常也。間﹐異也。以其異於尋常所見而疑之也﹐以其常疑其暫皆非眞也。變化之有久近﹐豈可盡得而形狀哉﹖徐疾﹐久近也。模﹐形模也。暫亡與忘同。

王大悅。不卹國事﹐不樂臣妾﹐肆意遠遊﹐命駕八駿之乘﹐右服嗣音華驑而左綠耳﹐右驂赤驥而左白減﹐音義。主車則造父爲禦﹐離齊商合爲右﹔次車之乘﹐右服渠黃而左踰輪﹐左驂盜驪而右山子﹐栢夭主車﹐參百爲禦﹐奔戒爲右。馳驅千里﹐至於巨搜氏之國。巨搜氏乃獻白鵠之血以飲王﹐具牛馬之湩以洗王之足﹐及二乘之人﹐已飲而行﹐遂宿於昆侖之阿﹐赤水之陽。別日升昆侖之丘﹐以觀黃帝之宮﹐而封之以詒後世﹐遂賓於西王母﹐觴於瑤池之上。西王母爲王謠﹐王和之﹐其辭哀焉。乃觀日之所入﹐一日行萬里﹐王乃嘆曰﹕於乎﹐予一人不盈於徳而諧於樂﹐後世其追數吾過乎。穆王幾神人哉。能窮當身之樂﹐猶百年乃祖﹐世以爲登假焉。

此事詳見於《穆天子》﹐韓退之作《徐偃王廟碑》亦引用之﹐《左氏》有或如金或如玉之詩﹐亦是此事。嗣驑﹐卽驊驑也。白減﹑離商渠黃﹑踰輪﹑盜驪﹑山子﹑栢夭﹐皆馬名也。柳子厚所辯八駿圖﹐其形又怪異此﹐亦未知其孰是孰非孰實也。巨搜氏之國﹐亦昆侖赤水之類。以鵠血爲飲﹐以牛馬之乳濯足﹐今北虜以馬乳爲酒﹐亦是此類。二乘﹐乃王之二車也。別日﹐又一日也。封﹐猶封禪也。賓﹐見也。觴﹐宴之以酒也。王母所謠﹐《白雲詩》也。日之所入﹐弇山也。不盈於徳﹐言其行有慊也。諧者﹐足也。徳有慊而其樂自足﹐恐後世追數以爲吾過﹐祁招所謂形民之力而無醉飽之心﹐亦此意也。以此樂其終身﹐至百年而後殂﹐世以爲登假﹐言世人以爲死﹐其實不死也。此章之意﹐蓋言世外空闊﹐猶有無窮之樂﹐𨿽帝王之居﹐未足羨也。人但以耳目所見而有歆羨富貴之心﹐不知天人視之﹐其爲富貴者甚微耳。

老成子學幻於尹文先生﹐三年不告﹐老成子請其過而求退﹐尹文先生揖而進之於室﹐屏左右而與之言曰﹕昔老聃之䢐西也﹐顧而告予曰﹕有生之气﹐有形之狀﹐盡幻也。造化之所始﹐陰陽之所變者﹐謂之生﹐謂之死。窮數達變﹐因形移易者﹐謂之化﹐謂之幻。造物者其巧妙﹐其功深﹐固難窮難終。因形者其巧顯﹐其功淺﹐故隨起隨滅。知幻化之不異生死也﹐始可與學幻矣。吾與汝亦幻也﹐奚須學哉﹖

此章之意﹐蓋謂人世變幻之術與造物死生變化之理其技一耳。

老成子歸﹐用尹文先生之言﹐深思三月﹐遂能存亡自在﹐幡校四時﹔冬起雷﹐夏造冰﹔飛者走﹐走者飛﹐終身不著其術﹐故世莫傳焉。

老成子𨿽不得其術﹐但深思而自悟﹐亦能從容變化於有無之間﹐故曰﹕存亡自在。幡校者﹐翻覆檢校也﹐變幻之意也。幡校四時者﹐變易陰陽之節也。冬起雷﹐變陰爲陽也﹔夏造冰﹐變陽爲陰也。飛﹐陽類走陰類﹐故飛者輕﹐走者重。今能變易其陰陽﹐所以飛者走﹐走者飛也。其術無所著見﹐故世莫得傳焉。

子列子曰﹕善爲化者﹐其道密庸﹐其功同人。五帝之徳﹐三王之功﹐未必盡智勇之力﹐或由化而成﹐孰測之哉﹖

密庸者﹐默而用之﹐人不得見也。其道𨿽不可見﹐而其功用實與人同。五帝三王之所以化﹐亦猶老成子﹑尹文之所以幻也。言其不可知之神也。

覺有八徵﹐夢有六候。奚謂八徵﹖一曰故﹐二曰爲﹐三曰得﹐四曰喪﹐五曰哀﹐六曰樂﹐七曰生﹐八曰死。此者八徵﹐形所接也。

《周禮》之有六夢﹐此亦言六夢﹐卻先以覺之八徵言之。故者﹐事也﹐言人間百事也。爲者。日間所作用也。得﹑喪﹑哀﹑樂﹑生﹑死﹐有形者之所同﹐故曰﹕形所接也。接﹐應也﹐感應之應也。

奚謂六候﹖一曰正夢﹐二曰蘁夢﹐三曰思夢﹐四曰寤夢﹐五曰喜夢﹐六曰懼夢。此六者﹐神所交也。

六候之夢與《周禮》同。人心之中﹐虛靈知覺﹐事有兆眹﹐見於夢者﹐正也。正夢﹐先兆之夢也。蘁者﹐夢中驚蘁而覺者也。思者﹐因所思而成夢也。寤者﹐夢時見覺時事也。喜者﹐因有所喜而夢也。懼者﹐因有所憂懼而夢也。懼與蘁不同﹐《周禮》注中卻無分別。此皆在我之神爲一之﹐故曰﹕神所交也。交者﹐交於外境界也。

不識感變之所起者﹐事至則惑其所由然﹔識感變之所起者﹐事至則知其所由然。知其所由然﹐則無所怛。一體之盈虛消息﹐皆通於天地﹐應於物類。

物我之所感﹐自有變幻﹐故曰感變。事者﹐八徵是也。所由然者﹐言皆由心而生也。人惟不知感變之由皆自一心而始﹐故有所疑惑﹐有所驚怛﹐知則不惑﹐則無怛矣。盈虛消息皆是一理﹐故曰﹕一體我之盈虛消息。天地亦然﹐萬物亦然﹐故曰﹕通於天地﹐應於物類。《語》曰﹕四十而不惑。亦此境界。

故陰气壯﹐則夢涉大水而恐懼﹔陽气壯﹐則夢涉大火而燔芮﹔陰陽俱壯﹐則夢生殺。

此三句﹐醫書中亦有此類之語。以此而言﹐可見夢自吾心而出。火芮﹐火盛貌也。生﹐陽也。殺﹐陰也。

甚飽則夢與﹐甚饑則夢取。

與﹐予人也。取﹐取諸人也。此是意有所欲而夢也﹐如渴之夢飲然。

是以以浮虛爲疾者﹐則夢揚﹔以沈實爲疾者﹐則夢溺。

此心病也。

藉帶而寢則夢蛇﹐飛鳥銜發則夢飛。

帶與飛鳥﹐覺時所見也﹐夢中又變。

將陰夢火﹐將疾夢食。

處暗則思明﹐故將陰而夢火也。胃气不足﹐故將疾而夢食。皆自此心生也。

飲酒者憂﹐歌舞者哭。

夢飲酒者﹐或有憂惱之事。夢歌舞者﹐或有哭泣之事。夢覺常相反也。占夢書中多有此類。

子列子曰﹕神遇爲夢﹐形接爲事。故晝想夜夢﹐神形所遇。故神凝者﹐想夢自消。信覺不語﹐信夢不達﹐物化之往來者也。古之眞人﹐其覺自忘﹐其寢不夢﹐幾虛語哉﹖

晝有所見﹐形遇也。夜有所夢﹐神遇也。凝定也﹐神定則無想﹐無想則無夢也。若髙宗夢說﹐孔子夢周公﹐則非想夢也。信眞也﹐眞覺者不語﹐默而靜也。眞夢者不達﹐不達於理則以夢爲眞也。物化之往來﹐卽夢覺是也。人惟不知此理﹐故以古之眞人覺自忘﹑寢不夢爲虛語﹐豈知眞人之事哉﹖其覺也﹐如忘無所著於世也。心無所著﹐則虛﹐則一﹐則其寢安得有夢﹖釋氏所謂夢覺一如﹐此語極好。大慧答書中有說髙宗夢得說﹐孔子夢周公﹐佛夢金鼓一篇﹐其講明夢覺一如處甚好。

西極之南隅有國焉﹐不知境界之所接﹐名古莽之國。陰陽之气所不交﹐故寒暑亡辯﹔日月之光所不照﹐故晝夜亡辯。其民不食不衣而多眠﹐五旬一覺﹐以夢中所爲者實﹐覺之所見者妄。

古莽之國﹐亦寓名爾。無陰陽﹐無日月﹐其民不衣不食而多眠﹐其眠五旬而一覺﹐故以夢者爲實而覺者爲妄。此亦間於常而疑暫亡之意。蓋言人若常夢則覺之暫者反爲妄矣。

四海之齊謂中央之國﹐跨河南北﹐越岱東西﹐萬有餘裏。其陰陽之審度﹐故一寒一暑﹔昏明之分察﹐故一晝一夜。其民有智有愚。萬物滋殖﹐才藝多方。有君臣相臨﹐禮法相持。其所云爲﹐不可稱計。一覺一寐﹐以爲覺之所爲者實﹐夢之所見妄。

齊﹐中也﹐中國亦曰齊州。此段言中國人又以覺爲實﹐以夢爲妄。審度﹐謂度數審的也。分察﹐謂察別分明也。

東極之北隅﹐有國曰阜落之國。其土气常燠﹐日月餘光之照﹐其土不生嘉苗。其民食艸根木實﹐不知火食﹐性剛悍﹐彊弱相藉﹐貴勝而不尙義﹔多馳步﹐少休息﹐常覺而不眠。

阜落之國﹐亦寓言也。日月之餘光更互而照之﹐故其國不暝。《唐志》所言熟羊脾而日又出者﹐世間恐亦有此等國土﹐未可知也。日月常照﹐故其人常覺而不眠。蓋謂中國之人但以晝覺夜夢爲眞爲妄﹐而不知六合之間又有如此國土﹐不可但以耳目之所接者爲是也。凡此皆欲廣世俗狹小之見而已。

周之尹氏大治產﹐其下趣役者﹐侵晨昏而弗息。有老役夫﹐筋力竭矣﹐而使之彌勤。晝則呻呼而卽事﹐夜則昏憊而熟寐力精神荒散﹐昔昔﹟1夢爲國君。居人民之上﹐總一國之事﹔遊燕宮觀﹐恣意所欲﹐其樂無比﹐覺則復役。人有慰諭其勤者﹐役夫曰﹕人生百年﹐晝夜各分。吾晝爲僕虜﹐苦則苦矣﹔夜爲人君﹐其樂無比。何所怨哉﹖尹氏心營世事﹐慮鍾家業﹐心形俱疲﹐夜亦昏憊而寐。昔昔﹟2夢爲人僕﹐趨走作役﹐無不爲也﹔數罵杖撻﹐無不至也﹐眠中啽囈呻呼﹐徹旦息焉。尹氏病之﹐以訪其友。友曰﹕若位足榮身﹐資財有餘﹐勝人遠矣﹔夜夢爲僕﹐苦逸之復﹐數之常也。若欲覺夢兼之﹐豈可得邪﹖尹氏聞其友言﹐寬其役夫之程﹐減己思慮之事﹐疾並少間。

昔者﹐夕也﹐言夜則夢爲國君也。鍾﹐聚也﹐聚其思慮以營家業也。啽囈﹐寐語也。並者﹐皆也。間者﹐安也。言寬其役夫工程﹐自減其已思慮﹐二人之病遂皆少間。此段以夢覺形容苦樂之事﹐其言甚有味。

鄭人有薪於野者﹐遇駭鹿﹐禦而擊之﹐斃之。恐人見之也﹐遽而藏諸隍中﹐覆之以蕉﹐不勝其喜。俄而遺其所藏之處﹐遂以爲夢焉﹐順途而詠其事。傍人有聞者﹐用其言而取之。旣歸﹐告其室人曰﹕向薪者夢得鹿而不知其處﹐吾今得之﹐彼直眞夢者矣。室人日﹕若將是夢見薪者之得鹿邪﹖詎有薪者邪﹖今眞得鹿﹐是若之夢眞邪﹖夫曰﹕吾據得鹿﹐何用知彼夢我夢邪﹖薪者之歸﹐不厭失鹿。其夜眞夢藏之之處﹐又夢得之之主。爽旦﹐案所夢而尋得之。遂訟而爭之﹐歸之士師。士師曰﹕若初眞得鹿﹐妄謂之夢﹔眞夢得鹿﹐妄謂之實。彼眞取若鹿﹐而與若爭鹿。室人又謂夢仞人鹿﹐無人得鹿﹐今據有此鹿﹐請二分之。以聞鄭君﹐鄭君曰﹕嘻﹐士師將復夢分人鹿乎﹖訪之國相﹐國相曰﹕夢與不夢﹐臣所不能辯也。欲辯覺夢﹐惟黃帝﹑孔丘。今亡黃帝﹑孔丘﹐孰辯之哉﹖且恂士師之言可也。

駭鹿﹐驚而走者。禦﹐音迓﹐迎也。遽而藏之隍中﹐汲汲藏之﹐恐人見也。蕉﹐艸也。順塗﹐沿途﹟3也。詎有薪者﹐言豈有薪者之夢﹐只是汝自夢見薪者言之﹟4爾。汝今之夢﹐乃爲眞夢矣。不厭﹐不甘也。爽旦﹐天明也。仞與認同。夢認人鹿﹐無人得鹿﹐言汝以爲初無薪者﹐無得鹿之人﹐但爲夢也。士師復夢分人鹿者﹐言未能別白其眞妄﹐亦如夢而已。國相乃曰﹕惟黃帝﹑孔子知辯之﹐謂非知道者不能定眞妄也。恂與徇同。且從士師之言爲之中分也。此段亦是以夢覺言眞妄之不可定爾﹐其說自有味。

宋陽裏華子中年病忘﹐朝取而夕忘﹐夕與而朝忘﹔在塗則忘行﹐在室則忘坐﹔今不識先﹐後不識今。闔室毒之。謁史而卜之﹐弗占﹔謁巫而禱之﹐弗禁﹔謁醫而攻之﹐弗已。魯有儒生自媒能治之﹐華子之妻子以居產之半請其方。儒生曰﹕此固非卦兆之所占﹐非祈請之所禱﹐非藥石之所攻。吾試化其心﹐變其慮﹐庶幾有廖乎。於是試露之﹐而求衣﹔饑之﹐而求食﹔幽之﹐而求明。儒生欣然告其子曰﹕疾可已也。然吾﹟5之方密﹐傳世不以告人。試屏左右﹐獨與居室七日。從之﹐莫知其所施爲也﹐而積年之疾一朝都除。華子旣悟﹐乃大怒﹐黜妻罰子﹐操戈逐儒生。宋人執而問其以﹐華子曰﹕曩吾忘也﹐蕩蕩然不知天地之有無。今頓識旣往﹐數十年來存亡﹑得失﹑哀樂﹑好惡擾擾萬緒起矣﹐吾恐將來之存亡﹑得失﹑哀樂﹑好惡之亂吾心如此也﹐須臾之忘﹐可復得乎﹖子貢聞而怪之﹐以告孔子。孔子曰﹕此非汝所及乎。顧謂顏回記之。

毒之﹐苦之也。卜巫醫三者之事﹐今人亦有之﹐以見古今人情不相遠也。弗占﹐不入卦兆也。弗禁﹐以爲祟而弗能禁止也。攻之弗已﹐不可治也。自媒﹐自薦以爲能治此疾也。化其心﹐變其慮者﹐謂此心病﹐非他方法所可療也。求衣﹑求食﹑求明﹐是求其心猶有知覺也。獨與之居而不令人見﹐故不知其所以治之者何施爲也﹖旣悟而怒﹐以世事感觸能累其心﹐不若不知而忘之也。蓋以世人憂樂﹑得失﹑存亡﹑好惡能亂其心﹐非有道者樂而忘之﹐則不如病忘之爲愈也。末後卻不肯說盡﹐但云非汝所及﹐此又是一機軸。

秦人逢氏有子﹐少而惠﹐及壯而有迷罔之疾。聞歌以爲哭﹐視白以爲黑饗﹐香以爲朽﹐嘗甘以爲苦﹐行非以爲是。意之所之﹐天地﹑四方﹑水火﹑寒暑﹐無不到錯者焉。楊氏告其父曰﹕魯之君子多術藝﹐將能已乎﹖汝奚不訪焉﹖其父之魯﹐過陳﹐遇老聃﹐因告其子之證。老聃曰﹕汝庸知汝子之迷乎﹖今天下之人皆惑於是非﹐昏於利害。同疾者多﹐固莫有覺者。且一身之迷﹐不足傾一家﹔一家之迷﹐不足傾一鄕﹔一鄕之迷﹐不足傾一國﹔一國之迷﹐不足傾天下﹔天下盡迷﹐孰傾之哉﹖向使天下之人其心盡如汝子﹐汝則反迷矣。哀樂﹑聲色﹑臭味﹑是非﹐孰能正之﹖且吾之言﹐未必非迷﹐況魯之君子迷之郵者﹐焉能解人之迷哉﹖榮汝之糧﹐不若遄歸也。

此以迷疾之說又翻前段病忘之意。傾﹐動也。一家之人不因一人之迷而傾其家﹐一鄕之人不以一家之迷而傾其鄕。蓋言迷者少而不迷者尢多﹐則不得而惑之也。若天下皆迷﹐則不迷者反爲疾矣。其意蓋謂今世之人皆迷於利欲而不知道﹐反以有道者爲迷也。郵與尢同。迷之郵者﹐言迷之甚也。榮﹐棄也﹐費也﹐言莫枉汝資糧也。

燕人生於燕﹐長於楚﹐及老而還本國﹐過晉國﹐同行者誑之﹐指城曰﹕此燕國之城。其人愀然變容。指社曰﹕此若裏之社。乃喟然而嘆。指捨曰﹕此若先人之廬。乃涓然而泣。指瓏曰﹕此若先人之冢。其人哭不自禁﹐同行者啞然大笑﹐曰﹕予昔給﹟6若﹐此晉國耳。其人大慚。及至燕﹐眞見燕國之城社﹐眞見先人之廬冢﹐悲心更微。

此段蓋言人心無眞見﹐則或以妄者爲是﹑而眞者爲非也。微﹐無也﹐悲心更微﹐言反不悲也。據此一篇﹐語極到﹐必列子之本書。

沖虛至徳眞經鬳齋口義卷之三竟

﹟12昔﹕原作『者』﹐據明本攺。

﹟3沿途﹕原作『松淦』﹐據明本攺。

﹟4言之﹕明本作『豈知』。

﹟5吾﹕原作『而』﹐據明本攺。

﹟6給﹕原作『給』﹐據明本攺。

沖虛至徳眞經鬳齋口義卷之四

鬳齋林希逸

仲尼第四

仲尼閒居﹐子貢入侍﹐而有憂色﹐子貢不敢問﹐出告顏回。顏回援琴而歌。孔子聞之﹐果召回入﹐問曰﹕若奚獨樂﹖回曰﹕夫子奚獨憂﹖孔子曰﹕先言爾志。曰﹕吾昔聞之夫子曰﹕樂天知命故不憂﹐回所以樂也。孔子愀然有間曰﹕有是言哉﹖汝之意失矣。此吾昔日之言爾﹐請以今言爲正也。汝徒知樂天知命之無憂﹐未知樂天知命有憂之大也。今告若其實﹕修一身﹐任窮達﹐知去來之非我﹐亡變亂於心慮﹐爾之所謂樂天知命之無憂也。曩吾修《詩》《書》﹐正禮樂﹐將以治天下﹐遺來世﹔非但修一身﹐治魯國而已。而魯之君臣日失其序﹐仁義益衰﹐情性益薄。此道不行一國與當年﹐其如天下與來世矣﹖

此道且不得於一國﹐與不得行於當時﹐其如天下來世何﹖

吾始知《詩》《書》禮樂無救於治亂﹐而未知所以革之之方﹐此樂天知命者之所憂。𨿽然﹐吾得之矣。夫樂而知者﹐非古人之所謂樂知也。無樂無知﹐是眞樂眞知﹔故無所不樂﹐無所不知﹐無所不憂﹐無所不爲。《詩》《書》禮樂﹐何棄之有﹖革之何爲﹖

樂而知其樂﹐則有心矣。樂而無容心者爲眞樂。

顏回北面拜手曰﹕回亦得之矣。出告子貢。子貢茫然自失﹐歸家淫思七日﹐不寢不食﹐以至骨立。顏回重往諭之﹐乃反丘門﹐弦歌誦書﹐終日不輟。

此章之意三轉﹐首言樂天知命則無憂﹐次言樂天知命者亦有時而憂﹐末又言知憂樂者不如不知。其意蓋以有憂有樂﹐不如並憂樂無之﹔知憂樂之爲憂樂﹐不若並憂樂不知之。其大旨不過如此﹐卻寓言以抑揚之﹐其筆法去《莊子》遠甚﹐恐非列子之

本書。淫也者﹐浸淫也﹐酷意以思之也。

陳大夫聘魯﹐私見叔孫氏。叔孫氏曰﹕吾國有聖人。曰﹕非孔丘邪﹖曰﹕是也。何以知其聖乎﹖叔孫氏曰﹕吾嘗聞之顏回曰﹕孔丘能廢心而用形。陳大夫曰﹕吾國亦有聖人﹐子弗知乎﹖曰﹕聖人孰謂﹖曰﹕老聃之弟子有亢倉子者﹐得聃之道﹐能以耳視而目聽。魯侯聞之大驚﹐使上卿厚禮而致之。亢倉子應聘而至。

廢心用形﹐言無心而忘其形﹐𨿽動用不知其爲動用也。能以耳視目聽﹐六用一源之說也。釋氏以音爲觀音﹐果佛日學東彼《維摩贊》作《觀音贊》一首﹐正是此意﹐其辭曰﹕世間種種音聲相﹐眾以耳聽非目觀。惟此大士眼能觀﹐於眼境界無所取。耳鼻舌身意亦然。善哉心洞十方空﹐六根互顯如是。義見《語錄普說》第十五段﹐自解說得甚明。

魯侯卑辭請問之。亢倉子曰﹕傳之者妄。我能視聽不用耳目﹐不能易耳目之用。魯侯曰﹕此增異矣﹐其道柰何﹖寡人終願聞之。

視聽不用耳目卽《莊子》所謂官知止而神欲行之意也。聽之以气﹐聽之以心﹐亦是此意。𨿽不用耳目以視聽﹐而耳目之用常與人同。故曰﹕不能易耳目之用。增異者﹐言如此則又甚異也。

亢倉子曰﹕我體合於心﹐心合於气﹐气合於神﹐神合於無。其有介然之有﹐惟然之音﹐𨿽遠在八荒之外﹐近在眉睫之內﹐來幹我者﹐我必知之。乃不知是我七孔四支之所覺﹑心復六藏之所知﹐其自知而已矣。

曰體﹐曰心﹐曰气﹐曰神﹐皆歸於無﹐此乃無心之用也。介然之有﹐言一介可見之微也。惟然之音﹐言一惟可聽之微也。此八字下得亦好。物來幹我﹐我則知之﹐卽是寂然不動﹐感而遂通也﹐卽是物來能名﹐事至則應也。七孔四支﹐心腹六藏﹐所覺所知﹐我皆不知﹐卽是體合於心﹐心合於气﹐气合於神﹐神合於無也。其自知而已矣者﹐言我𨿽自知而有不容言者也。

魯侯大悅。他日以告仲尼﹐仲尼笑而不答。

笑而不答﹐卽是前篇所謂夫子能之而能不爲者也。此意則謂夫子𨿽知此道﹐而不以語人﹐故笑而不答也。

商太宰見孔子曰﹕丘聖者歟﹖孔子曰﹕聖則丘何敢﹐然則丘博學多識者也。商太宰曰﹕三王聖者歟﹖孔子曰﹕三王善任智勇者﹐聖則丘弗知。曰﹕五帝聖者歟﹖孔子曰﹕五帝善任仁義者﹐聖則丘弗知。曰﹕三皇聖者歟﹖孔子曰﹕三皇善任因時者﹐聖則丘弗知。商太宰大駭﹐曰﹕然則孰者爲聖﹖孔子動容有間﹐曰﹕西方之人有聖者焉﹐不治而不亂﹐不言而自信﹐不化而自行﹐蕩蕩乎民無能名焉。丘疑其爲聖﹐弗知眞爲聖歟﹖眞不聖歟﹖商太宰默然心計曰﹕孔丘欺我哉。

此章似當時已有佛之學﹐托夫子之﹐名而尊之也。西方之人出於三皇五帝之上﹐非佛而何﹖然則佛之書入於中國𨿽在漢明帝之時﹐而其說已傳於天下久矣。不治而不亂者﹐言其用世無治亂之進也。不言而信﹐不化而行﹐以誠感人也。弗知眞爲聖眞不聖﹐是有推尊之意。而爲此不定之辭﹐必當時有此說而未甚行﹐故不肯指定言之也。默然心計曰欺我哉﹐形容其驚疑怪訝之意也。善任智勇﹐能用智勇以治世也。善任因時者﹐能用順時之道也。孰者爲聖﹐何者爲聖人也﹖

子夏問孔子曰﹕顏回之爲人奚若﹖子曰﹕回之仁賢於丘也。曰﹕子貢之爲人奚若﹖子曰﹕賜之辯賢於丘也。曰﹕子路之爲人奚若﹖子曰﹕由之勇賢於丘也。曰﹕子張之爲人奚若﹖子曰﹕師之莊賢於丘也。子夏避席而問曰﹕然則四子者何爲事夫子﹖曰﹕居。吾語汝。夫回能仁而不能反﹐賜能辯而不能訥﹐由能勇而不能怯﹐師能莊而不能同。兼四子之有以易吾﹐吾弗許也。此其所以事吾而不貳也。

能仁而不能反﹐反變也﹐言其知仁未知變。通之權也。此仁字與誠字一般﹐莊列之字義不可與吾書比。莊﹐矜也。同﹐和光同塵也。以四子之有﹐我兼有之﹐在我則能易﹐在彼則不能易。看他如此說﹐易字便與時字相似。蓋謂聖人得其全﹐時乎而辯﹐時乎而莊﹐時乎而仁﹐時乎而勇﹐四子者各有其偏爾。吾弗許者﹐言彼學此變易時中之道﹐而未能得﹐吾未許可之也。

子列子旣師壺丘子林﹐友伯昏瞀人﹐乃居南郭。從之處者﹐日數而不及。𨿽然﹐子列子亦微焉﹐朝朝相與辯﹐無不聞。

日數而不及者﹐言日日數之而不盡也﹐謂來學者之眾也。亦微焉﹐言其應酬之力微矣。凡其朝朝相與辯之言傳說於天下﹐人無不聞之。

而與南郭子連墻二十年﹐不相謁請﹔相遇於道﹐目若不相見者﹐門之徒役以爲子列子與南郭子有敵不疑。有自楚來者﹐問子列子曰﹕先生與南郭子奚敵﹖子列子曰﹕南郭子兒充心虛﹐耳無聞﹐目無見﹐口無言﹐心無知﹐形無惕。往將奚爲﹖

不相謁請﹐不通刺而相見也。敵﹐爭也。不疑﹐斷然也。人皆以爲二人斷然有爭於心﹐所以不相見也。貌充者﹐見面盎背也。無聞﹑無見﹑無言﹑無知﹐言其𨿽聞而不聞﹐𨿽見而不見﹐𨿽言而不言﹐𨿽知而不知也﹐形無惕者﹐言徳全而無所怵惕於外也。往將奚爲﹐謂欲往見之而何所言乎﹖

𨿽然﹐試與汝偕往。閱弟子四十人同行﹐見南郭子﹐果若欺魄焉﹐而不可與接。顧視子列子﹐形神不相偶﹐而不可與羣。南郭子俄而指子列子之弟子末行者與言﹐衎衎若專直而在雄者。子列子之徒駭之。反舍﹐咸有疑色。

閱弟子者﹐選擇而行也。欺魄者﹐塊然其形﹐似魄而非魄也。欺者﹐疑也。以彼之欺魄視列子之形神不相偶﹐非南郭子之比﹐故曰﹕不可與羣。形神不相偶者﹐言形神相離而未爲一也。指末行者與言﹐言擇其最下者而與之語﹐是以列子爲不足與語也。衎衎然﹐和也﹔專直﹐一也﹔在雄﹐獨尊也﹐狀其旁若無人之意也。反舍而有疑者﹐疑南郭子之薄列子也。

子列子曰﹕得意者無言進知者亦無言。用無言爲言亦言﹐無知爲知亦知﹐無言與不言﹐無知與不知﹐亦言亦知。亦無所不言﹐亦無所不知﹔亦無所言﹐亦無所知。如斯而已。汝奚妄駭哉﹖

得意者﹐造道而有得也。進知者﹐造道而有知見也。此下卻分三轉。無言﹐忘言也。以無言爲言﹐以無知爲知﹐亦言亦知者﹐謂其𨿽忘言而無字猶在也﹐此是一節﹔無言與不言﹐無知與不知﹐亦言亦知者﹐又將無與不字作分別也﹐。不者﹐是知與言猶在也。無者﹐是無字猶在也。亦者﹐未盡之意也。此是一節﹔及至於無所不言﹐無所不知﹐而亦無所言﹐無所知﹐方爲造道之妙﹐又是一節。此卽從心不踰矩之說﹐但說得鼓舞爾。今禪家正用此機關﹐兼此段文字亦與《傳燈錄》辯義處語句伺。汝奚妄駭者﹐言此乃至人之事﹐汝何妄以爲驚駭﹖其意蓋謂汝惟未知至人之事﹐所以有此驚駭。我於至人﹐何可及耶﹖

子列子學也﹐三年之後﹐心不敢念是非﹐口不敢言利害﹐始得老商一眄而已。五年之後﹐心更念是非﹐口更言利害﹐老商始一解顏而笑。七年之後﹐從心之所念﹐更無是非﹔從口之所言﹐更無利害。夫子始一引吾並席而坐﹐九年之後﹐橫心之所念﹐橫口之所言﹐亦不知我之是非利害歟﹐亦不知彼之是非利害歟﹐外內進矣。而後眼如耳﹐耳如鼻﹐鼻如口﹐口無不同。心凝形釋﹐骨肉都融﹔不覺形之所倚﹐足之所履﹐心之所念﹐言之所藏。如斯而已。則理無所隱矣。

此章序列子爲學之始﹐已見前篇。心凝﹐定也。形釋﹐忘其形也。骨肉皆融化﹐不知有其身也。形所倚而立﹐足所履而行﹐心所念﹐口所言﹐皆不自覺知矣。藏﹐蓄也。言之所出﹐理皆藏蓄其中也﹐如斯而已﹐但如此無所覺知而止也。理無所隱﹐則至理卽此可見也。

初﹐子列子好遊。壺丘子曰﹕禦寇好遊﹐遊何所好﹖列子曰﹕遊之樂所玩無故。人之遊也﹐觀其所見﹔我之遊也﹐觀其所變。遊乎遊乎。未有能辯其遊者。壺丘子曰﹕禦寇之遊固與人同歟﹐而曰固與人異歟﹖凡所見﹐亦恆見其變。玩彼物之無故﹐不知我亦無故。務外遊﹐不知務內觀。外遊者﹐求備於物﹔內觀者﹐取足於身。取足於身﹐遊之至也﹔求備於物﹐遊之不至也。於是列子終身不出﹐自以爲不知遊。壺丘子曰﹕遊其至乎。至遊者﹐不知所適﹔至觀者﹐不知所眠。物物皆遊矣﹐物物皆觀矣﹐是我之所謂遊﹐是我之所謂觀也。故曰﹕遊其至矣乎。遊其至矣乎。

遊者﹐遊觀天地之間也。無故者﹐日新也。人但以其所見者爲遊觀之樂﹐我以造化之變不常者爲遊觀之樂﹐故人未有能辯知之者也。故曰﹕未有能辮其遊者。壺丘子非之﹐乃曰﹕遊與人同﹐而曰固與人異﹐言汝之遊如此﹐亦未有異於人也。汝之所見亦常爾﹐何以謂見其變乎﹖故曰﹕凡所見﹐亦恆見其變﹐言其妄謂見其變也。物之無故﹐日夜相代於前﹐但見其新而無故也。我之爲我者亦然。以彼之日新爲玩﹐而不知我亦隨化而往﹐日異一日﹐則觀常觀變皆外遊也。求備於物者﹐但以外物爲觀盡也。取足於吾身而無所觀於外﹐乃爲至遊。終身不至者﹐知其學未至也。不知所適者﹐言其無適也。不知所眂者﹐言其無見也。無適無見﹐則無物無我。無非遊矣﹐無非觀矣﹐我之所謂遊﹐觀者如此﹐故曰﹕物物皆遊﹐物物皆觀。故曰﹕是我之所謂遊是我之所謂觀。再言至矣乎者﹐申言以贊美之也。

龍叔謂文摯曰﹕子之術微矣。吾有疾﹐子能已乎﹖文摯曰﹕惟命所聽。然先言子所病之證。龍叔曰﹕吾鄕譽不以爲榮﹐國毀不以爲辱﹔得而不喜﹐失而弗憂﹔視生如死﹐視富如貧﹐視人如豕﹐視吾如人﹔處吾之家﹐如逆旅之舍﹔觀吾之鄕﹐如戎蠻之國。凡此眾疾﹐爵賞不能勸﹐刑罰不能威﹐盛衰﹑利害不能易﹐哀樂不能移。固不可事國君﹐交親友﹐禦妻子﹐制僕隸。此奚疾哉﹖奚方能已之乎﹖文摯乃命龍叔背明而立。文摯自後向明而望之。旣而曰﹕嘻﹐吾見子之心矣。方寸之地虛矣﹐幾聖人也。子心六孔流通﹐一孔不達。今以聖智爲疾者﹐或由此乎﹖非吾淺術所能已也。

榮辱得失死生貧富﹐視之如一﹐皆忘世之事。人如豕者﹐無貴賤之分也。吾如人者﹐無彼我之異也。家如逆旅﹐親猶疏也。鄕如蠻戎﹐遠猶近也。此皆心無系累也。不可以事君﹐交友﹐禦妻子﹐制奴僕者﹐無心於應世也。此皆至人之事﹐而以爲病者﹐如今禪家罵說也。背明而立﹐可見其心﹔扁鵲隔墻見五臟﹐亦有此事﹐但此章乃諭言爾。末後一轉﹐卻如此結斷者﹐言聖智在我﹐苟未能自忘﹐亦謂之病﹐故如此翻騰其說。釋氏曰﹕執藥治病﹐藥亦爲病。近於此意。

無所由而常生者﹐道也﹔由生而生﹐故𨿽終而不亡﹐常也﹔由生而亡﹐不幸也。有所由而常死者﹐亦道也﹔由死而死﹐故𨿽未然而自亡者﹐亦常也﹔由死而生﹐幸也。故無用而生謂之道﹐用道得終謂之常﹔有所用而死者亦謂之道﹐用道而得死者亦謂之常。

無所由而常生者﹐謂無所從來而不知生之所以生。泯其知識者﹐道也。由生而生﹐則知其所以生而生者﹐𨿽此身有終而終者未常亡﹐此常人之見也。知有生則有亡﹐此因生而達無生之理者﹐故曰不幸。言此知此覺﹐反爲累也。由無生之理而知其所以生﹐則𨿽生而常若無生者﹐此亦﹟1道也。亦者﹐近道之意也。由無生而知常死﹐其身𨿽未終而自若無生者﹐此亦常人之見也。然因無生之理而知其所以生﹐則幸矣﹐無用而生﹐無容心於生也﹐此謂之道。因此道而知所以終之理﹐此謂之常。有所用而死﹐此有字誤也﹐合是無字。無所用而死﹐言無容心於死﹐而循其自然者﹐亦謂之道。因見道而得所以死之理者﹐此謂之常。此意蓋謂知道者乃是常人﹐未足爲髙知﹐以不知者乃謂之道也。莊列之論﹐大抵皆如此翻騰其說。釋氏斷常之論﹐亦必源流於此。

季梁之死﹐楊朱望其門而歌﹔隨梧之死﹐楊朱撫其屍而哭。隸人之生﹐隸人之死﹐眾人且歌﹐眾人且哭。目將眇者﹐先睹秋毫﹔耳將聾者﹐先聞納飛﹔口將爽者﹐先辯淄澠﹔鼻將窒者﹐先覺焦朽﹔體將僵者﹐先亟奔佚﹔心將迷者﹐先識是非。故物不至者則不反。

隸人﹐眾人也。季梁﹑隨梧﹐皆眾人也。楊朱一歌而一哭﹐則楊朱亦眾人也。其意蓋謂無所用於生而死﹐其理本一﹐而歌哭異焉﹐是未知其道也。物不至至者﹐極也﹐物極則反。自目眇已上數句﹐猶燈將滅者必大明。是皆極則必反之理也。

鄭之圃澤多賢﹐東裏多才。圃澤之役有伯丰子者﹐行過東裏﹐遇鄧析。鄧析顧其徒而笑曰﹕爲若舞﹐彼來者奚若﹖其徒曰﹕所願知也。鄧析謂伯丰子曰﹕汝知養養之義乎﹖受人養而不能自養者﹐犬豕之類也﹔養物而物爲我用者﹐人之力也。使汝之徒食而飽﹐衣而息﹐執政之功也。長幼羣聚而爲牢藉庖廚之物﹐奚異犬豕之類乎﹖伯丰子不應。伯丰子之從者越次而進曰﹕大夫不聞齊﹐魯之多機乎﹖有善治土木者﹐有善治金革者﹐有善治聲樂者﹐有善治書數者﹐有善治軍旅者﹐有善治宗廟者﹐羣才備也。而無相位者﹐無能相使者。而位之者無知﹐使之者無能而知之與能爲之使焉。執政者乃吾之所使﹐子奚矜焉﹖鄧析無以應﹐目其徒而退。

鄧析辯者也。伯丰子﹐賢者也。鄧析望丰子之來﹐欲戲舞之。若﹐汝也。其徒者﹐鄧析之弟子也。彼來者﹐伯丰子也。養養之義﹐猶《孟子》所謂役人﹐役於人者也。犬豕則受養於人﹐養犬豕而爲我用者﹐人也。意謂伯丰之徒食祿於鄭﹐受執政之養﹐而爲執政所用也。多機﹐多技巧也。相位﹐相位致也。相使者﹐相役使也。其技旣同﹐各能所能﹐不能相位﹐致相役使﹐而其所以使之位之者﹐皆無技藝之人。是有知有能者﹐乃爲無知無能者所用也。執政﹐有才之人也。伯丰子﹐以道自晦者也。言我以道自晦﹐𨿽若無能無知﹐而鄭國之執政見用於時者﹐乃爲役於我者也﹐彼又何能養我乎﹖奚矜者﹐何以此矜詫而舞我也。

公儀伯以力聞諸侯﹐堂溪公言之於周宣王﹐王備禮以聘之﹐公儀伯至。觀形﹐懦夫也。宣王心惑而疑曰﹕女之力何如﹖公儀伯曰﹕臣之力能折春螽之股﹐堪秋蟬之翼。王作色曰﹕吾之力者能裂犀兕之革﹐曳九牛之尾猶憾以弱。女折春螽之股﹐堪秋蟬之翼﹐而力聞天下﹐何也﹖公儀伯長息退席﹐曰﹕善哉王之問也。臣敢以實對。臣之師有商丘子者﹐力無敵於天下﹐而六親不知﹐以未嘗用其力故也。臣以死事之。乃告臣曰﹕人欲見其所不見﹐視人所不窺﹔欲得其所不得﹐修人所不爲﹐故學視者先見輿薪﹐學聽者先聞撞鍾。夫有易於內者無難於外。於外無難﹐故名不出於一家。今臣之名聞於諸侯﹐是臣違師之教﹐顯臣之能者也。然則臣之名不以負其力者也﹐以能用其力者也﹐不猶愈於負其力者乎﹖

堪﹐任也﹐言能舉秋蟬之翼也﹐此是戲言以激王問也。商丘子之力﹐天下無敵﹐而至親之間不知其勇﹐是能自晦也。見所不見﹐視所不窺﹐得所不得﹐修所不爲﹐此皆不知之知﹑無爲之爲之意。學視自輿薪而始﹐學聽自聞鍾而始﹐此見聞之粗者也﹐必至於見所不見﹐聞所不聞而後爲妙也。有易於內﹐是不聞不見者也。易者﹐事在易而求諸難之易也。能見其所不見﹐聞其所不聞﹐我求諸內旣易於此﹐則於外之見聞無難矣。旣於外也無難﹐則𨿽見聞亦不用﹐人何由知之﹖故其名不出於一家﹐言𨿽鄰人亦不知也。今我不能不用其力﹐故以有力聞於天下。好﹟2勝而自矜負者而不能自晦至以名顯﹐是違師之教﹟3而失其道也。然臣之用力不能自晦﹐亦猶勝於矜負其力者矣。蓋以此諷王之好勇也。然此書之意﹐主於有若無﹑實若虛﹐犯而不校﹐故設爲此諭爾。長息﹐長太息也。

中山公子牟者﹐魏國之賢公子也。好與賢人遊﹐不卹國事﹐而悅趙人公孫龍。樂正子輿之徒笑之。公子牟曰﹕子何笑牟之悅公孫龍也﹖子輿曰﹕公孫龍之爲人也﹐行無師﹐學無友﹐佞給而不中﹐漫衍而無家﹐好怪而妄言。欲惑人之心﹐屈人之口﹐與韓檀等肄之。

無師無友﹐言其獨學也。佞給﹐口才也。不中﹐不中理也。漫衍﹐泛濫也。無家﹐言不主一家之學也。韓檀﹐公孫龍之徒也。以其說與其徒自相講肄﹐欲以屈惑時人﹐而非正理也。

公子牟變容曰﹕何子狀公孫龍之過歟﹖請聞其實。子輿曰﹕吾笑龍之詒孔穿﹐言善射者能令後鏃中前括﹐發發相及﹐矢矢相屬﹐前矢造準而無絕落﹐

後矢之括猶銜弦﹐視之若一焉。

括﹐箭之本﹐受弦處也。以後鏃中前括﹐發發相及﹐不一發也。矢矢相屬﹐不一矢也。前發之矢皆中準﹐矢﹟4則無墜落者。後發之矢又中其括﹐猶銜弦然。矢矢皆相屬﹐視之如一條箭也。造﹐至也。準﹐法也。造準﹐言合法也。前後﹐發矢之次第也。猶銜弦者﹐括之受鏃﹐如受弦也。

孔穿駭之。龍曰﹕此未其妙者。逢蒙之弟子曰鴻超﹐怒其妻而怖之。引烏號之弓﹐綦衛之箭﹐射其目。矢來注眸子而眶不睫﹐矢墜地而塵不揚。是豈智者之言與﹖公子牟曰﹕智者之言固非愚者之所曉。後鏃中前括﹐鈞後於前。矢注眸子而眶不睫﹐盡矢之勢也。子何疑焉﹖

烏號﹐黃帝之弓有名者。綦衛﹐必亦箭之有名者。眶不睫者﹐言不瞬也。矢墜地而塵不揚﹐言其落之輕也。鈞後於前者﹐言前後之矢力不輕重也。盡矢之勢者﹐言矢至於近眸而盡﹐乃落於地﹐是其射時約矢之勢至此而盡﹐準則之精也。

樂正子輿曰﹕子﹐龍之徒﹐焉得不飾其闕﹖吾又言其尢者。龍誑魏王曰﹕有意不心。有指不至。有物不盡。有影有移。發引千鈞。白馬非馬。孤犢未嘗有母。其負類反倫﹐不可勝言也。公子牟曰﹕子不諭至言而以爲尢也﹐尢其在子矣。夫無意則心同﹐無指則皆至。盡物者常有。影不移者﹐說在攺也。發引千鈞﹐勢至等也。白馬非馬﹐形名離也。孤犢未嘗有母﹐非孤犢也。樂正子輿曰﹕子以公孫龍之鳴皆條也。設令發於余竅﹐子亦將承之。公子牟默然良久﹐告退﹐曰﹕請待餘日﹐更謁子論。

子﹐龍之徒﹐謂牟乃爲龍之徒弟﹐安得不彊爲文飾其疏缺乎﹖闕﹐疏脫也。又言其尢者﹐更取其已甚者言之﹐欲子牟必知其妄也。意生於心﹐今日有意不心者﹐心意有異名也。牟日無意則心同者﹐謂曰意則不得爲心﹐日心則不得爲意。若日無意則心亦同﹐無若日有意則心亦同﹐有是意不爲心也。指一物而視之﹐則其所不指者尙多﹐故日有指不至﹐苟無所指則皆至矣﹐故曰﹕無指則皆至。有者謂之物﹐若以有爲物﹐則天下之物豈可盡﹖不以物爲物﹐則可以盡天下之物而皆爲吾有。故曰﹕盡物者常有。有影者不移﹐此惠子所謂飛鳥之影未嘗動也。攺動﹟5也。一物有一影﹐才動則後之影非前之影矣。由後影而求前之影﹐則未移之先是也﹐曰﹕影不移者﹐說在攺也。攺﹐變也﹐謂其說在於變政之時也。

發﹐至弱也﹔千鈞﹐至重也。以一發而引千鈞固不可﹐然積其發之勢至與千鈞等﹐則亦可以引千鈞矣﹐故曰﹕勢至等也。此𨿽彊辯﹐亦可通。白﹐色也﹐以色而名﹐曰白。馬﹐形也﹐以形而名﹐曰馬。謂色爲白則可﹐謂形爲馬則可﹐若以白馬爲馬﹐則白﹐色也﹔馬﹐形也﹐二物也﹐安得而一之﹖故曰﹕白馬非馬﹐形名離也。《孔叢子》《公孫龍》同。

孤犢𨿽母之所生﹐母在則不謂之孤﹐旣謂之孤﹐則未嘗有母矣﹔謂之有母﹐則非孤犢也。《莊子》亦有處同。

條﹐法也。子輿怒其彊辯﹐不可得而復詰﹐故曰﹕汝以公孫龍之言皆合條法邪﹖余竅﹐鄙穢處也﹐謂其言若出於他竅﹐汝亦承從之也。更謁子論者﹐如今人所謂向下文長更待來日也。慍怒而不與言也。

堯治天下五十年﹐不知天下治歟﹐不治歟﹖不知億兆之願戴己歟﹖不願戴己﹖顧問左右﹐左右不知﹔問外朝﹐外朝不知﹔問在野﹐在野不知。堯乃微服遊於康衢﹐聞童兒謠曰﹕立我蒸民﹐莫匪爾極。不識不知﹐順帝之則。堯喜問曰﹕誰教爾爲此言﹖童兒曰﹕我聞之大夫。問大夫。大夫曰﹕古詩也。堯還宮﹐召舜﹐因禪以天下。舜不辭而受之。

此章形容聖人之化天下﹐未嘗有化之之迹﹐天下𨿽化而皆不自知。立我者﹐言使我生立於天地之間也。極者﹐道也。帝﹐則天理也。當時之詩本以詠堯之徳﹐而大夫以爲古詩﹐此亦是形容其不知所以然之意。堯於天下相忘如此﹐故舉舜而禪之﹐舜亦受而不辭者﹐言堯之禪﹑舜之受皆出於無心也。

關尹喜曰﹕在己無居﹐形物其著。其動若水﹐其靜若鏡﹟6﹐其應若響﹐故其道若物者也。物自違道﹐道不違物。善若道者﹐亦不用耳﹐亦不用目﹐亦不用力﹐亦不用心。欲若道而用視聽形智以求之﹐弗當矣。瞻之在前﹐忽焉在後﹔用之彌滿六虛﹐廢之莫知其所。亦非有心者所能得遠﹐亦非無心者所能得近。惟默而得之而性成之者得之﹐知而忘情﹐能而不爲﹐眞知眞能也。發無知﹐何能情﹖發不能﹐何能爲﹖聚塊也﹐積塵也﹐𨿽無爲而非理也。

在己無居﹐無執著也。隨物而見﹐隨用而顯﹐形於物而道自著也。其動若水﹐無容心也。其靜若鏡﹐妍媸在物不在我﹐隨其來而應之﹐順於聲﹐自然而然也。其道若物者﹐順於物也。物無非道﹐不知道者﹐自違之道﹐何嘗違於物哉﹖不用耳﹐不以聽得之也。不用目﹐不以視得之也。不用力﹐不以力求得之也。不用心﹐不以心思得之也。若以視聽形智求道﹐則不得其當矣。形﹐身也﹐力也。智﹐心思也。瞻之在前﹐忽焉在後﹐言無方所也。用之則見﹐可以彌滿於六虛﹐不用則無。廢之莫知其所﹐廢而不用之時﹐不知道在何處也。有心求者去道遠﹐道何遠於有心者﹖無心求者去道近﹐道何嘗近於無心者﹖釋氏曰﹕道不可以有心求﹐亦不可以無心得。卽此意也。默﹟7而得之﹐自悟也﹐性成之也﹐生知也。知以不知﹐故曰﹕知而忘情。能以不能﹐故曰﹕能而不爲。不知乃眞知也﹐不能乃眞能也。發﹐向也﹐今人亦有一發如是之語。禪學曰﹕事無一向是也。情﹐實也。若一發只是無知﹐則何能得其實﹖若一發只是無能﹐則何所能爲﹖蓋謂知以不知﹐非果無知﹐無知而無不知也。能以不能﹐非果無能﹐無能而無不能也。爲以不爲﹐非果無爲﹐無爲而無不爲也。若如積塵然﹐若如聚塊然﹐則𨿽無爲而非理矣﹐謂無爲之理不如此也。以是觀之﹐則莊列之學何嘗以槁木﹑死灰爲主﹖禪家曰﹕不許夜行﹐投明須到﹐絕後再蘇﹐欺君不得。乃是此意。此一節乃莊列書中大條貫。《五祖演論眞淨語錄》說﹕冷秋秋地古廟香鑪一念﹐萬年爲障蔽光明。其意正如比也。此一段見《大慧語錄普說》中。《莊子�天下》篇論田駢愼到﹐塊不失道﹐爲死人之學﹐亦是此一塊﹐卽聚塊之塊也。

沖虛至徳眞經鬳齋口義卷之四竟

﹟1亦﹕原作『一』﹐據明本攺。

﹟2好﹕原作『𨿽』﹐據明本攺。

﹟3師之教﹕明本作『師教之傳』。

﹟4矢﹕原本無﹐據明本增。

﹟5動﹕明本作『變』。

﹟6鏡﹕明本作『鑑』。

﹟7默﹕原作『嘿』﹐據明本攺。

沖虛至徳眞經鬳齋口義卷之五

鬳齋林希逸

湯問第五

殷湯問於夏革曰﹕古初有物乎﹖夏革曰﹕古初無物﹐今惡得物﹖後之人將謂今之無物﹐可乎﹖殷湯曰﹕然則物無先後乎﹖夏革曰﹕物之終始﹐初無極己。始或爲終﹐終或爲始﹐惡知其紀﹖然自物之外﹐自事之先﹐朕所不知也。殷湯曰﹕然則上下八方有極盡乎﹖革曰﹕不知也。湯固問。革曰﹕無則無極﹐有則有盡﹐朕何以知之﹖然無極之外復無無極﹐無盡之中復無無盡。無極復無無極﹐無盡復無無盡﹐朕以是知其無極無盡也﹐而不知其有極有盡也。

物𨿽自無而有﹐旣有矣﹐則必有所始﹐安得謂之古初無物乎﹖此語翻得又好。極已﹐猶極止也。物之之後終始﹐無所止極﹐如春先而夏後﹐春終而夏始﹐先豈爲始﹖後豈爲終﹖紀﹐極也。惡知其紀﹐言無極也。物之外事之先﹐朕所不知者﹐卽四維上下不可思量﹐《莊子》所謂六合之外存而不論也。固問﹐堅問之也﹐不得已而後答曰﹕謂之無則無極﹐旣有有之名則必有盡﹐但不可得而知爾。無極復無無極﹐此下數語﹐與《莊子》有始也者﹑有未始有始也者﹑有未始有夫未始有始也者﹐一樣語脈也。《莊子�逍遙遊》篇曰湯之問棘﹐此曰夏革。棘革音近﹐恐傳訛也﹐然大抵皆寓言爾﹐名字異同﹐不足深考。

湯又問曰﹕四海之外奚有﹖革曰﹕猶齊州也。湯曰﹕汝奚以實之﹖革曰﹕朕東行至營﹐人民猶是也。問營之東﹐復猶營也。西行至豳﹐人民猶是也。問豳之西﹐復猶豳也。朕以是知四海﹑四荒﹑四極之不異是也。

四海之外﹐猶有國土或無國土﹐皆不可知。譬如在於營者﹐但見營之人民﹔在於豳者﹐但見豳之人民﹐豈知營之東又有如營者﹐豳之西又有如豳者﹖以中國之所見且如此﹐況四海﹑四荒﹑四極之外乎﹖齊州﹐中國也。實之者﹐欲其卽近以明遠也。海外曰大荒﹐大荒之外曰無極﹐故曰四海﹑四荒﹑四極。此亦務爲髙遠廣大之言。莊列之書皆如是。

故大小相含﹐無窮極也。含萬物者﹐亦如含天地﹔含萬物也﹐固不窮﹔含天地也﹐故無極。朕亦焉知天地之表不有大天地者乎﹖﹑亦吾所不知也﹔

大小相含﹐譬如瓦在椽上﹐椽在桁上﹐桁在梁上﹐梁在柱上﹐柱又在地上﹐小大相乘載物﹐物皆然﹐不可窮詰。萬物旣如此﹐則天地在於太虛之間。太虛﹐含天地者也﹐太虛之外又必有含太虛者。含萬物者旣不可窮﹐則含天地者亦安知其所極﹖安知天地之外不有更大於天地者﹖含﹐容也。此等議論﹐皆是排斥小見。自私之人不知世界之廣大﹐故爲此等虛曠之論﹐𨿽似荒唐﹐亦自有味。此章以下諸段﹐皆然﹐若要逐章求義理﹐則不可也。讀莊列之書﹐別具一隻眼可也。

然則天地亦物也。物有不足﹐故昔者女媧氏練五色石以補其闕﹐斷鰲之足以立四極。其後共工氏與顓頊爭爲帝﹐怒而觸不周之山﹐折天柱﹐絕地維﹔故天傾西北﹐日月星辰就焉﹔地不滿東南﹐故百川水潦歸焉。

女媧之補天﹐共工之折天柱﹐絕地維﹐此皆務爲駭世之言﹐不可以爲實論。天之傾西北﹐此造化至妙處。若無倚蓋之勢﹐則星辰之運﹑日月之行何以見其盈縮﹖何以爲晝爲夜﹖此須識天文者方知之。知地有上下四遊之說﹐天如雞子﹐則安得有柱有維乎﹖

湯又問﹕物有巨細乎﹖有修短乎﹖有同異乎﹖革曰﹕渤海之東不知幾億萬里﹐有大壑焉﹐實惟無底之谷﹐其下無底﹐名曰歸墟。八紘九野之水﹐天漢之流﹐莫不注之﹐而無增無減焉。其中有五山焉﹕一曰岱輿﹐二曰貟嶠﹐三曰方壺﹐四曰瀛洲﹐五曰蓬萊。其山髙下周旋三萬里﹐其頂平處九千里。山之中間相去七萬里﹐以爲鄰居焉。其上臺觀皆金玉﹐其上禽獸皆純縞。珠玕之樹皆叢生﹐華實皆有滋味﹐食之皆不老不死。所居之人皆仙聖之種﹐一日一夕飛相往來者﹐不可數焉。而五山之根無所連著﹐常隨潮波上下往還﹐不得暫峙焉。仙聖毒之﹐訴之於帝。帝恐流於西極﹐失羣聖之居﹐乃命禺疆使巨鰲十五舉首而戴之。疊爲三番﹐六萬歲一交焉。五山始峙而不動。而龍伯之國有大人﹐舉足不盈數步而曁五山之所﹐一釣而連六鰲﹐合負而趣歸其國﹐灼其骨以數焉。於是岱輿﹑貟嶠二山流於北極﹑泛於大海﹐仙聖之播遷者巨億計。帝憑怒﹐侵減龍伯之國使阨﹐侵小龍伯之民使短。至伏羲﹑神農時﹐其國人猶數千丈。

歸墟者﹐卽尾閭是也。八紘﹐八方也。九野﹐九州也。純縞﹐純白也。珠玕﹐珠玉也。峙﹐停也。毒之﹐苦之也。禺疆﹐神名也。合負以六者﹐同負而去也。趣﹐往也。數者﹐數其骨也。使阨﹐使隘狹也。五山之仙聖﹐十五鰲之三番﹐龍伯之釣鰲﹐帝之怒龍伯﹐皆寓言也。今佛經多有此﹐如三十三天﹐香積國﹑西方淨土之類是也。

從中州以東四十萬里得僬僥國﹐人長一尺五寸。東北極有人名曰諍人﹐長九寸。

龍伯之減小﹐猶長數千丈。僬僥之尺五﹐諍人之九寸。長者極長﹐短者極短﹐但言天地之間變化不常﹐不可以耳目所見者爲定也。

荊之南有冥靈者﹐以五百歲爲春﹐五百歲爲秋。上古有大椿者﹐以八千歲爲春﹐八千歲爲秋。朽壤之上有菌芝者﹐生於朝﹐死於晦。春夏之月有蠔蚋者﹐因雨而生﹐見陽而死。終發北之北有溟海者﹐天池也﹐有魚焉﹐其廣數千里﹐其長稱焉﹐其名爲餛。有鳥焉﹐其名爲鵬﹐翼若垂天之云﹐其體稱焉。世豈知有此物哉﹖大禹行而見之﹐伯益知而名之﹐夷堅聞而志之。

冥靈﹐木名也。終發﹐卽窮發也。北之又北﹐愈遠之地也。稱去聲﹐其長與其大相稱也。翼大如此﹐身亦稱之﹐則其大可知矣。世人所見者小﹐豈知天地間更有如此廣大之所乎﹖此皆寓言﹐卻以禹﹑益實之。世言《山海經�大荒經》皆禹所作﹐亦猶今人言張騫窮天河也﹐其意但因禹治水行九州﹐伯益爲山澤之虞﹐故借其名以實其說。夷堅﹐亦猶莊子之齊諧也。

江浦之間生麼虫﹐其名曰焦螟﹐羣飛而集於蚊睫﹐沸相觸也。棲宿去來﹐蚊弗覺也。離朱﹑子羽方晝拭訾楊眉而望之﹐弗見其形﹔角虎醜豸文爾普弭三切兪﹑師曠方夜值耳俛首而聽之﹐弗聞其聲。惟黃帝與容成子居空峒﹟1之上﹐同齊三月﹐心死形廢﹔徐以神視﹐塊然見之﹐若嵩山之阿﹔徐以气聽﹐砰然聞之﹐若雷霆之聲。

因諍人之論﹐又生麼虫之說﹐小之而又小者也。角虎兪﹐亦古之能聽者。此卽莊子聽之以耳﹐不若聽之以气﹐聽之以气﹐不若聽之以心之論。

吳﹑楚之國有大木焉﹐其名爲櫾﹐碧樹而冬生﹐實丹而味酸。食其皮汁﹐已憤厥之疾。齊州珍之﹐渡淮而北而化爲柷焉。鸛鵒不踰濟﹐貉踰汶則死矣﹐地气然也。𨿽然﹐形气異也﹐性鈞已﹐無相易已﹐生皆全已﹐分皆足已。吾何以識其巨細﹖何以識其修短﹖何以識其同異哉﹖

櫾﹐橘柚也。此數語《考工記》之說﹐蓋言形气之不定﹐所以見造化也。隨物而觀﹐則其性皆均﹐物各一性﹐不得而相易。物物各全其生﹐物物各足其分﹐巨者﹐細者﹐修者﹐短者﹐皆造物之理﹐孰爲異﹖孰爲同﹕此數語卻自端正。已﹐語終之辭。

太形﹑王屋二山﹐方七百里﹐髙萬仞﹐本在冀州之南﹐河陽之北。北山愚公者﹐年且九十﹐面山而居﹟2。懲山北之塞﹐出入之迂也。聚室而謀﹐曰﹕吾與汝畢力平險﹐指通豫南﹐達於漢陰﹐可乎﹖雜然相許。其妻獻疑曰﹕以君之力﹐曾不能損魁父之丘﹐如太形﹑王屋何﹖且焉置土石﹖雜曰﹕投諸渤海之尾﹑隱土之北。遂率子孫荷擔者三夫﹐叩石墾壤﹐箕畚運於渤海之尾。鄰人京城氏之孀妻有遺男﹐始齔﹟3﹐跳往助之。寒暑易節。始一反焉。河曲智叟笑而止之﹐曰﹕甚矣汝之不慧。以殘年餘力﹐曾不能毀山之一毛﹐其如土石何﹖北山愚公長息曰﹕汝心之固﹐固不可徹﹐曾不若孀妻弱子。𨿽我之死﹐有子存焉。子又生孫﹑孫又生子﹐子又生子﹐子又生孫﹐子子孫孫﹐無窮匱也﹐而山不加增﹐何若而不平﹖河曲智叟亡以應。操蛇之神聞之﹐懼其不已也﹐告之於帝。帝感其誠﹐命誇娥氏二子負二山﹐一厝朔東﹐一厝雍南。自此﹐冀之南﹑漢之陰無隴斷焉。

太形﹐卽太行也﹐聲相近也。指通﹐向南而通道也。隱土﹐北方地名也。跳﹐奮而往也。易節﹐一年也。不慧﹐不明也。固﹐蔽也。此章其言似迂闊﹐然以形容不已之意﹐卻甚有味。釋氏言補陀大士初修行時﹐窮苦而無所見。將下山﹐遇人於水邊磨一鐵尺﹐問之曰﹕磨此何用﹖曰﹕將以爲鍼。大士笑之﹐曰﹕汝豈愚邪﹖鐵尺可磨爲鍼乎﹖其人曰﹕今生磨不成﹐後生亦磨不成﹖大士大悟﹐再歸補陀﹐而後成道。似此之言甚迂﹐某嘗以爲有味﹐有益於學者﹐若人皆存此心﹐何事不可爲﹖何學不可成也﹖東坡曰﹕徐徐而爲之﹐十年之後﹐何事不立﹖但恐此意不堅﹐行之不力耳。東坡此語似甚淺近﹐若研究得來﹐堯之競競﹑舜之業業﹑湯之又日新﹑文王之純亦不已﹐卽此一念也。操蛇神﹑誇娥氏﹐皆神名也。無隴斷者﹐言其地皆平﹐𨿽小坡垤亦無之也。

誇父不量力﹐欲追日影﹐逐之於隅谷之際。渴欲得飲﹐赴飲河﹑渭。河﹑渭不足﹐將走北飲大澤。未至﹐道渴而死﹐棄其杖﹐屍膏肉所浸﹐生鄧林。鄧林﹟4彌廣數千里焉。

隅谷﹐日入處也。誇父之杖化爲鄧林﹐鄧林之廣猶數千里﹐誇父亦龍伯之類爾。此必古來相傳有此怪異之說﹐故淸虛之徒並取以入其書﹐以爲大言之資耳﹟5。

大禹曰﹕六合之間﹐四海之內﹐照之以日月﹐經之以星辰﹐紀之以四時﹐要之以太歲。神靈所生﹐其物其形﹐或夭或壽﹐惟聖人能通其道。夏革曰﹕然則亦有不待神靈而生﹐不待陰陽而形﹐不待日月而明﹐不待殺戮而夭﹐不待將迎而壽﹐不待五穀而食﹐不待繒纊而衣﹐不待舟車而行﹐其道自然﹐非聖人之所通也。

夏革旣與湯問答﹐此又與禹問答﹐兩夏革邪﹖一夏革邪﹖一夏革﹐則當有千百歲之壽矣。神靈所生﹐卽日月陰陽太歲是也。上章以神靈結語﹐下章以神靈起語﹐可見文勢。禹曰﹕有形之物﹐或夭或壽﹐皆有道存焉﹐惟聖人則通知之。革又曰﹕亦有不待陰陽日月而生者。石卵﹑石子﹐何假陰陽之气﹖土蟻﹑地龍﹐何假日月之明﹖朝菌﹑蟪蛄﹐豈殺戮而夭﹖松栢﹑南山﹐豈導迎而壽﹖竊脂﹑剖葦﹑豈待五穀而飽﹖牛馬之類﹐豈待繒絮而暖﹖飛禽之類﹐豈待舟車而行﹖此又自然而然﹐非常理可推﹐𨿽聖人亦不得而盡通知之。太歲﹐主歲之神也。今日者﹐亦用此則自古有之矣﹐此意蓋言天下之事有可以常理推者﹐又不可以常理推者﹐此所以爲造化之妙。

禹之治水土也﹐迷而失塗﹐謬之一國。濱北海之北﹐不知距齊州幾千萬里。其國名曰終北﹐不知際畔之所齊限。無風雨霜露﹐不生鳥獸﹑虫魚﹑艸木之類。四方悉平﹐周以喬陟。當國之中有山﹐山名壺嶺﹐狀若甔甀。頂有口﹐狀若員環﹐名曰滋穴。有水湧出﹐名曰神瀵﹐臭過蘭椒﹐味過醪醴。一源分爲四埒﹐注於山下。經營一國﹐亡不悉徧。土气和﹐亡札厲。人性婉而從物﹐不競不爭﹔柔心而弱骨﹐不驕不忌﹔長幼儕居﹐不君不臣﹔男女雜遊﹐不媒不聘﹔緣水而居﹐不耕不稼﹔土气溫適﹐不織不衣﹔百年而死﹐不夭不病。其民孳阜亡數﹐有喜樂﹐亡衰老哀苦。其俗好聲﹐相攜而疊謠﹐終日不輟音﹐饑惓則飲神瀵﹐力志和平。過則醉﹐經旬乃醒。沐浴神瀵﹐膚色脂澤﹐香气經旬乃歇。

終北﹐窮北也。齊﹐止也。限﹐極也。其際畔﹐無止極也。喬陟﹐髙山也。壺嶺﹐亦方壺﹑員嶠之類。甔甀﹐瓦器。滋穴之水﹐名曰神瀵﹐出於一源﹐分於四畔。埒﹐猶際也。經營一國﹐言此水繞一國也。婉而從物﹐順也。弱骨﹐不力爭也。孳阜﹐孳生也。阜﹐盛也。此章自輕旬乃歇以上﹐言禹之所見也。

周穆王北遊過其國﹐三年忘歸。旣反周室﹐慕其國﹐忄敞然自失。不進酒肉﹐不召嬪禦者﹐數月乃復。

因穆王八駿之說﹐又於此添作一證。

管仲勉齊桓公因遊遼口﹐俱之其國﹐幾克舉。隰朋諫曰﹔君捨齊國之廣﹐人民之眾﹐山川之觀﹐殖物之阜﹐禮義之盛﹐章服之美﹐妖靡盈庭﹐忠良滿朝﹐肆吒則徒卒百萬﹐視撝則諸侯從命﹐亦奚羨於彼而棄齊國之社稷﹐從戎夷之國乎﹖此仲父之耄﹐柰何從之﹖桓公乃止﹐以隰朋之言告管仲。仲曰﹕此固非朋之所及也。臣恐彼國之不可升之也。齊國之富奚戀﹖隰朋之言奚顧﹖

又因齊國遵海而南仿於瑯琊之事﹐添此一段說話。幾克舉者﹐言幾乎克日而歌舉行也。肆吒者﹐肆意而叱吒也。視撝者﹐言隨目所視而指麾之也。彼國之不可升者﹐言但恐求至而不可得也。此等言意亦不過謂天地之外更有勝於人之耳目所見者而已。

南國之人祝發而裸﹐北國之人鞨巾而裘﹐中國之人冠冕而裳。九土所資﹐或農或商﹐或田或漁﹐如冬裘夏葛﹐水舟陸車﹐默而得之﹐性而成之。

此語吾書中亦有之。蓋中國之外﹐質性不同﹐衣食或異﹐隨其生而樂之﹐此無他﹐皆欲廣人之所見耳。

越之東有輒休之國﹐其長子生﹐則鮮而食之﹐謂之宜弟。其大父死﹐負其大母而棄之﹐曰﹕鬼妻不可與同居處。楚之南有炎人之國﹐其親戚死﹐朽與剮同其肉而棄之﹐然後埋其骨﹐乃成爲孝子。秦之西有儀渠文康之國者﹐其親戚死﹐聚柴積而焚之。燻則煙上﹐謂之登遐﹐然後成爲孝子。此上而爲政﹐下以爲俗﹐而未足爲異也。

輒休﹑炎人﹑儀渠﹐皆國名也。朽者﹐割也。此章之言《墨子》亦有之﹐兩漢《夷秋傳》﹑晉之載記亦間有一二事相類。列子之意﹐不過曰天地之內﹐國土不同﹐風俗各異﹐豈必皆如中國﹖而後爲美我之所好﹐安知非彼之所惡哉﹖

孔子東遊﹐見兩小兒辯斗﹐問其故。一兒曰﹕我以日始出時去人近﹐而日中時遠也。一兒以日初出遠﹐而日中時近也。一兒曰﹕日初出大如車蓋﹐及日中﹐則如盤盂﹐此不爲遠者小而近者大乎﹖一兒曰﹕日初出則滄滄涼涼﹐及其日中如探湯﹐此不爲近者熱而遠者涼乎﹖孔子不能決也。兩小兒笑曰﹕孰爲汝多知乎﹖

兩小兒之論與晉太子長安與日近遠之說相類。此章之意﹐蓋言遠近是非不可以一理定也。

均﹐天下之至理也。連於形物亦然﹐均發均縣﹐輕重而發絕﹐發不均也。均也﹐其絕也莫絕。人以爲不然﹐自有知其然者也。

此章提起一均字﹐言均天下之至理﹐凡物之有形者亦然。連﹐猶凡也。形物﹐有形之物也。亦然者﹐理如是而物亦如是也。懸與發均﹐則𨿽發可以縣﹐故曰﹕均發均縣。若物與發有輕有重﹐則發必斷絕。其所以斷絕者﹐不均也﹐故曰﹕輕重而發絕﹐不均也。若輕重均平﹐則𨿽欲絕而不絕﹐故曰﹕均也﹐其絕也莫絕。此一句自妙。均也是一句﹐其絕也莫絕是一句。此卽公孫龍發引千鈞之論。人皆以爲不然﹐自有知其然者﹐言世人則不知其然﹐知道者則知其然也。

詹何以獨繭絲爲綸﹐芒鍼爲鉤﹐荊蓧爲竿﹐剖粒爲餌﹐引盈車之魚於百仞之淵﹑汨流之中﹐綸不絕﹐鉤不伸﹐竿不撓。楚王聞而異之﹐召問其故。詹何曰﹕臣聞先大夫之言﹐蒲且子之弋也﹐弱弓纖繳﹐乘風振之﹐連雙鴒於靑雲之際。用心專﹐動手均也。臣因其事﹐放而學釣﹐五年始盡其道。當臣之臨河持竿﹐心無雜慮﹐惟魚之念﹔投綸沈釣﹐手無輕重﹐物莫能亂。魚見臣之鉤餌﹐猶沈埃聚沫﹐吞之不疑。所以能以弱制彊﹐以輕致重也。大王治國誠能若此﹐則天下可運於一握﹐將亦奚事哉﹖楚王曰﹕善。

詹何之釣﹐蒲且子之弋﹐與偃僂丈人之承蜩旨意相類﹐蓋言治國﹑治天下若平其心﹐無彊﹑無弱﹑無輕﹑無重﹐則弱可以制彊﹐輕可以制重﹐此卽《老子》柔能勝剛之論也。

魯公扈﹑趙齊嬰二人有疾﹐同請扁鵲求治。扁鵲治之。旣同愈。謂公扈﹑齊嬰曰﹕汝曩之所疾﹐自外而幹﹟6府藏者﹐固藥石之所已。今有偕生之疾﹐與體偕長。今爲汝攻之﹐何如﹖二人曰﹕願先聞其驗。扁鵲謂公扈曰﹕汝志彊而气弱﹐故足於謀而寡於斷。齊嬰志弱而气彊﹐故少於慮而傷於專。若換汝之心﹐則均於善矣。扁鵲遂飲二人毒酒﹐迷死三日﹐剖胸探心﹐易而置之﹔投以神藥﹐旣悟如初﹐二人辭歸。於是公扈反齊嬰之室﹐而有其妻子﹐妻子弗識。齊嬰亦反公扈之室﹐有其妻子﹐妻子亦弗識。二室因相與訟﹐求辯於扁鵲。扁鵲辯其所由﹐訟乃已。

此章形容心稟於气﹐人有不得而自由者。其言亦有深味﹐𨿽似迂闊而不迂闊。若明道曰﹕一百四病﹐皆由他心﹐須由我始得。此語又髙然。列子之諭﹐气質之性之心也﹐明道之言﹐理性也﹐必以理性化气質之性﹐而後心可自由。

瓠巴鼓琴而鳥舞魚躍。鄭師文聞之﹐棄家從師襄遊。柱指鈞﹟7弦﹐三年不成章。師襄曰﹔子可以歸矣。師文捨其琴﹐嘆曰﹕文非弦之不能鈞﹐非章之不能成。文所存者不在弦﹐所志者不在聲。內不得於心﹐外不應於气﹐故不敢發手而動弦﹐且小假之﹐以觀其後。無幾何﹐復見師襄。師襄曰﹕子之琴何如﹖師文曰﹕得之矣。請嘗試之。於是當春而叩商弦以召南呂﹐涼風忽至﹐艸木成實。及秋而叩角弦以激夾鍾﹐溫風徐回﹐艸木發榮。當夏而叩羽弦以召黃鍾霜雪交下﹐川池暴沍。及冬而叩徵弦以蕤羹賓﹐陽光熾烈﹐堅冰立散。將終﹐命宮而總四弦﹐則景風翔﹐慶雲浮﹐甘露降﹐醴泉湧。師襄乃撫心髙蹈曰﹕微矣﹐子之彈也。𨿽師曠之淸角﹐鄒衍之吹律﹐亡以加矣﹐彼將挾琴執管而從子之後耳。

不成章者﹐言未能成一曲也。柱指﹐安指也。鈞弦﹐調弦也。不在弦﹐不在聲者﹐心未安也。得於心應於手﹐則遺其器也﹐未能如此﹐所以不敢動弦也。小假者﹐小寬也。觀其後﹐看此後如何也。當春爲秋聲而秋气應﹐當秋爲春聲而春气應﹐當夏爲冬聲而冬气應﹐當冬爲夏聲而夏气應。商弦屬秋﹐角弦屬春﹐羽弦屬冬﹐徵弦屬夏﹐宮爲中聲﹐故和气應。琴有五弦﹐一弦主一聲。此曰叩某弦者﹐非調其一而廢其四﹐蓋某曲以商爲主﹐某曲以角爲主也。此意蓋言音聲之妙可以通造化而已。師文之見師襄﹐其言似在一日之間﹐安得通四時而並叩並應乎﹖以此而觀﹐可知其爲寓言也。微矣﹐子之彈者﹐言子之彈琴微妙極矣。淸角﹐樂名也。挾琴執管而從子後者﹐言彼師曠﹑鄒衍當從學於汝也。

薛譚學謳於秦靑﹐未窮靑之技﹐自謂盡之﹐遂辭歸。秦靑弗止。餞於郊衢﹐撫節悲歌﹐聲振林木﹐響遏行雲。薛譚乃謝求反﹐終身不敢言歸。秦靑顧謂其友曰﹕昔韓娥東之齊﹐匱糧﹐過雍門鬻歌假食。旣去而餘音達梁欐﹐三日不絕﹐左右以其人弗去。過逆旅﹐逆旅人辱之。韓娥因曼聲哀哭﹐一里老幼悲愁﹐垂涕相對﹐三日不食。遽而追之。娥還﹐復爲曼聲長歌。一里老幼喜躍抃舞﹐弗能自禁﹐忘向之悲也。乃厚賂發之﹐故雍門之人至今善歌哭﹐效娥之遺聲。

撫節﹐按拍也。匱﹐乏也。鬻歌假食﹐賣歌以求食也。發之﹐謝而疊﹟8送之也。此語亦有見於《孟子》者。因師文鼓琴之說﹐又及謳者之事﹐而並記之﹐皆言工技之能神妙也如此。技能如此﹐則學道者豈不有至神至妙之事乎﹖此又其言外之意也。

伯牙善鼓琴﹐鍾子期善聽。伯牙鼓琴﹐志在髙山﹟9。鍾子期曰﹕善哉﹐峨峨兮若泰山。志在流水。鍾子期曰﹕善哉﹐洋洋兮若江河。伯牙所念﹐鍾子期必得之。伯牙遊於泰山之陰﹐卒逢暴雨﹐止於巖下﹔心悲﹐乃援琴而鼓之。初爲霖雨之操﹐更造崩山之音。曲每奏﹐鍾子期輒窮其趣。伯牙乃捨琴而嘆曰﹕善哉﹐善哉﹐子之聽夫。志想象猶吾心也。吾於何逃聲哉﹖

霖雨崩山﹐皆琴曲名也。志所想象﹐言子期也﹐謂其心與己心同也。聲出於心﹐汝旣心與己同﹐宜乎知其聲也。於何逃者﹐言不可隱也。此必古來相傳之說﹐取而入其書﹐蓋言天下之事無精無粗﹐皆有造於神妙者。

周穆王西巡狩﹐越昆侖﹐不至弇山。反還﹐未及中國﹐道有獻工人名偃師。穆王薦之﹐問曰﹕若有何能﹖偃師曰﹕臣惟命所試。然臣已有所造﹐願王先觀之。穆王曰﹕日以俱來﹐吾與若俱觀之。越日偃師謁見王﹐王薦之﹐曰﹕若與偕來者何人﹖對曰﹕臣之所造能倡者。穆王驚視之﹐趣步俯仰﹐信人也。巧夫鎭其頤﹐則歌合律﹔捧其手﹐則舞應節﹐千變萬化﹐惟意所適。王以爲實人也﹐與盛姬內禦並觀之。技將終﹐倡者瞬其目而招﹟10王之左右侍妾。王大怒﹐立欲誅偃師。偃師大懾﹐立剖散倡者以示王﹐皆傳會革﹑木﹑膠﹑漆﹑白﹑黑﹑丹﹑靑﹟11之所爲。王諦料之﹐內則肝膽﹑心肺﹑脾腎﹑腸胃﹐外則筋骨﹑支節﹑皮毛﹑齒髮﹐皆假物也。而無不畢具者。合會復如初見。王試廢其心﹐則口不能言﹔廢其肝﹐則目不能視﹔廢其腎﹐則足不能步。穆王始悅而嘆曰﹕人之巧乃可與造化者同功乎﹖詔貳車載之以歸。夫班輸之云梯﹐墨翟之飛鳶﹐自謂能之極也。弟子東門賈﹑禽滑釐聞偃師之巧以告二子﹐二子終身不敢語藝﹐而時執規矩。

弇山﹐又在昆侖之西。薦之﹐進之也。《漢書》搢紳﹐搢亦作薦。日以俱來﹐明日與同來也。趣步俯仰﹐皆實如人然。信﹐實也。巧夫﹐嘆其工能之巧也。鎭﹐擪也。擪其口而使之歌﹐則皆合律﹐捧其手而使之舞則應節。始者以爲實似人﹐旣久則宛如實人也。盛姬﹐羣多之姬也。招﹐戲之也。諦﹐審也。料﹐點檢之也。合會復如初﹐旣剖散而復合其歌舞又如初見也。木人而能行能舞猶可也。聲何從出﹖此意蓋言人之一身亦是假合而成﹐目應於肝﹐足應於腎﹐口應於心﹐何嘗由我﹖釋氏四大之說亦類此。人之巧乃能奪造化﹐況造化之巧乎﹖貳車者﹐副車也。云梯﹐攻城之具也。飛鳶﹐亦木爲之也。此與雪峯木球相類。自謂能之極者﹐言般輸﹑墨翟自謂極巧。比之偃師﹐又不足言技能矣﹐所以終身不敢自稱其藝。時乎而執規矩者﹐謂輪翟二子皆廢棄工技﹐不敢復爲﹐時乎不得已而後執之也。東門賈﹑禽滑釐﹐兩人名也。

甘蠅﹐古之善射者﹐轂弓而獸伏鳥下。弟子名飛衛﹐學射於甘蠅﹐而巧過其師。紀昌者﹐又學射於飛衛。飛衛曰﹕爾先學不瞬﹐而後可言射矣。紀昌歸﹐偃臥其妻之機下﹐以目承牽挺﹐二年之後﹐𨿽錐末倒眥﹐而不瞬也。以告飛衛。飛衛曰﹕未也﹐亞學視而後可。視小如大﹐視微如著﹐而後告我。昌以犛懸虱於牖﹐南面而望之。旬日之間﹐浸大也﹔三年之後﹐如車輪焉。以睹餘物﹐皆丘山也。乃以燕角之弧﹐朔蓬之簳射之﹐貫虱之心﹐而懸不絕﹐以告飛衛。飛衛髙蹈批膺曰﹕汝得之矣。

牽挺﹐機下之挺﹐隨足上下者也。錐末𨿽倒訾﹐而不瞬﹐《孟子》所謂不目逃也。亞學﹐亞次也﹐更也﹐使其更學視也。虱旣如車輪﹐則他物皆如丘山矣。燕角之弧﹐以燕之角爲弓﹔朔蓬之簳﹐以朔之蓬爲幹也。此弓矢之精也。視虱如輪而後可射﹐此精藝者﹐必然如扁鵲學醫﹐隔墻而見人﹐尢異矣。此世間所有之事﹐不精於學者不可與議也。

紀昌旣盡衛之術﹐計天下之敵己者﹐一人而已﹐乃謀殺飛衛。相遇於野﹐二人交射﹐中路矢鋒相觸﹐而墜於地﹐而塵不揚。飛衛之矢先窮。紀昌遺一矢﹐旣發﹐飛衛以棘刺之端扞之﹐而無差焉。於是二子泣而投弓﹐相拜於塗請爲父子﹐克臂以誓﹐不得告庶於人。

交射中路者﹐於塗中互相射也。彼此之矢相觸而落於地﹐塵亦不起﹐亦其平落地也。以棘刺之端而扞其來矢﹐亦相值而無差池也。克臂者﹐削其臂以爲識而誓也。此說似迂。向遊淮﹐識軒路分者﹐其年已近七十矣﹐《春秋大閱》第一籌﹐年年得之。渠嘗云﹕初收王辛時﹐相遇於六安山間。王辛執弓欲射之。軒之手中只有一條短木槍﹐呼辛而謂之曰﹕我在此許汝發三矢﹐若射我不中﹐汝卽降我﹐我同汝見趙制置﹐管取做官人。辛發三矢﹐皆爲木槍所擊而落地。辛遂拜之。王辛後爲光州武定都統。及某至安丰﹐有王辛舊將亦言此事﹐與軒語一同。軒忘其名矣。然則紀昌﹑飛衛之相射﹐豈得謂誣乎﹖

造父之師曰泰豆氏。造父之始從習禦也﹐執禮甚卑﹔泰豆三年不告。造父執禮愈謹﹐乃告之曰﹕古詩言﹐良弓之子﹐必先爲箕﹔良冶之子﹐必先爲裘。汝先觀吾趣。趣如吾﹐然後六轡可持﹐六馬可禦。造父曰﹕惟命所從。泰豆乃立木爲塗﹐僅可容足﹔計步而置﹐履之而行。趣走往還﹐無跌失也。造父學之﹐三日盡其巧。泰豆嘆曰﹕子何其敏也﹖得之捷乎。凡所禦者﹐亦如此也。曩汝之行﹐得之於足﹐應之於心。推於禦也﹐齊輯乎轡銜之際﹐而急緩乎唇吻之和﹔正度於胸臆之中﹐而執節乎掌握之間。內得於中心﹐而外合於馬志﹐是故能進退履繩而旋曲中規矩﹐取道致遠而气力有餘﹐誠得其術也。得之於銜﹐應之於轡﹔得之於轡﹐應之於手﹔得之於手﹐應之於心。則不以目視﹐不以策驅﹔心閒體正﹐六轡不亂﹐而二十四蹄所投無差﹔回旋進退﹐莫不中節。然後輿輪之外可使無餘轍﹐馬蹄之外可使無餘地﹔未嘗覺山谷之崄﹐原隰之夷﹐視之一也。吾術窮矣﹐汝其識之。

泰豆﹐亦古之善禦者也。裘箕﹐古語也﹐已見《學記》。學弓先學箕﹐皆竹器也。冶﹐攻金也﹐與裘何預﹖此語素難通。然《考工記》有裘氏﹐不知所主何事﹖此官旣缺﹐恐當時所職或有近於冶者﹐今不可知矣。先觀吾趣者﹐使學其行步也。得之捷者﹐言其速成也。轡街﹐唇吻在馬者也。胸臆﹐掌握在人者也。履繩而旋者﹐其路𨿽如繩之小﹐亦可以轉旋也。曲中者﹐妙於中也。气力有餘禦者﹐不勞也﹐猶《考工》曰其衽不蔽之意也。心閒身正者﹐禦之從容也。二十四蹄﹐六馬之車也。所投無差﹐馬行不亂也。轍﹐軌也﹐車所行之道也。車外無餘轍也者﹐車行不越乎轍之中也。蹄外無餘地者﹐蹄不亂則其地不多也。山谷𨿽險﹐原隰𨿽平﹐我視之皆一同也。履木而行﹐其說似迂﹐觀今人緣竿履繩而躡展者﹐則知世間自有此事。列子言此﹐不過以爲人間之技且有此神妙﹐況學道乎﹖

魏黑卵以暱嫌殺丘邴章。丘邴章之子來丹謀報父之讎。丹气甚猛﹐形甚露﹐計粒而食﹐順風而趣﹐𨿽怒﹐不能稱丘以報之﹐恥假力於人﹐誓手劍以屠黑卵。黑卵悍志絕眾﹐力抗百夫。筋骨皮肉﹐非人類也。延頸承刃﹐披胸受矢﹐鋩鍔推屈﹐而體無痕撻﹐負其才力﹐視來丹猶雛轂也。來丹之友申他曰﹕子怨黑卵至矣﹐黑卵之易子過矣﹐將奚謀焉﹖來丹垂涕曰﹕願子爲我謀。申他曰﹕吾聞衛孔周其祖得殷帝之寶劍﹐一童子服之﹐卻三軍之眾﹐奚不請焉﹖來丹遂適衛﹐見孔周﹐執僕禦之禮﹐請先納妻子﹐後言所欲。孔周曰﹕吾有三劍﹐惟子所擇﹔皆不能殺人﹐且先言其狀。一曰含光﹐視之不可見﹐運之不知其有。所觸也﹐泯然無際﹐經物而物不覺。二曰承影﹐將旦昧爽之交﹐旦夕昏明之際﹐北面而察之﹐淡淡焉若有物存﹐莫識其狀。其所觸也﹐竊竊焉有聲﹐經物而物不疾也。三曰宵練﹐方晝則見影而不見光﹔方夜見光而不見形。其觸物也﹐驗然而過﹐隨過隨合﹐覺疾而不血刃焉。此三寶者﹐傳之十三世矣﹐而無施於事﹐匣而藏之﹐未嘗啟封。來丹曰﹕𨿽然﹐吾必請其下者。孔周乃歸其妻子﹐與齋七日。晏陰之間﹐跪而授其下劍﹐來丹再拜受之以歸。來丹遂執劍從黑卵。時黑卵之醉偃牖下﹐自頸至腰三斬之。黑卵不覺﹐來丹以黑卵之死﹐趣而退。遇黑卵之子於門﹐擊之三下﹐如投虛。黑卵之子方笑曰﹕汝何蚩而三招予﹖來丹知劍之不能殺人也﹐嘆而歸。黑卵旣醒﹐怒其妻曰﹕醉而露我﹐使我嗌疾而腰急。其子曰﹕疇昔來丹之來﹐遇我於門﹐三招我﹐亦使我體疾而支彊﹐彼其厭我哉。

暱嫌﹐私怨也。气甚猛﹐威甚銳也。形甚露﹐骨立也。順風而趣﹐其行弱也。悍志絕眾﹐其志勇悍過人也。痕撻﹐痕迹也。雛鷇﹐初生之禽也。易子過矣﹐甚輕汝也。三劍之名﹐方言厭勝之術也。泯然無際者﹐泯沒而不見邊際也。將旦昧爽之交﹐日初出之時也。旦夕昏明之際﹐日將入之時也。旦夕﹐猶言日暮也。昏明﹐欲昏而欲明也。晝則見影﹐夜則見光﹐﹐只有光影而無形也。馬善﹐合作騞。騞然﹐微有聲者。請其下者﹐求其第三劍也。因其醉而斬之﹐疑其已死﹐遂趨行而退回也。擊之如投虛﹐劍已過如無物也。蚩與癡同。丹之三擊﹐彼以爲三招﹐如兒戲也。嗌疾﹐喉急也。支彊﹐肢體彊急而不柔和也。蓋言厭勝之術自有神異﹐而況學道乎﹖以此說而入其書﹐皆有意存焉﹐非徒誇誕大言也。

周穆王大徵西戎﹐西戎獻錕鋙之劍﹐火浣之布。其劍長尺有咫﹐練鋼赤刃﹐用之切玉如切泥焉。火浣之布﹐浣之必投於火﹔布則火色﹐垢則布色﹔出火而振之﹐皓然疑乎雪。皇子以爲無此物﹐傳之者妄。蕭叔曰﹕皇子果於自信﹐果於誣理哉。

練鋼﹐煉熟之鋼金也。赤刃﹐金精﹐其色赤也。如切泥﹐言柔軟也。切玉之劍﹐今𨿽未見﹐火浣之布﹐今人嘗見之﹐世間自有此事。果於自信者﹐言皇子但信其耳目所及﹐而不知天下有此神異之事﹐遂以傳者爲妄﹐是誣理也。從前鋪說﹐至此方結以兩句﹐蓋謂人各以其淺近之見而疑此廣大之言﹐非知理者也。

沖虛至徳眞經鬳齋口義卷之五竟

﹟1峒﹕原作『同』﹐據明本攺。

﹟2居﹕原作『屋』﹐據明本攺。

﹟3齔﹕原作『齔』﹐據明本攺。

﹟4鄧林﹕明本無。

﹟5耳﹕原作『言』﹐據明本攺。

﹟6幹﹕原作『於』﹐據明本攺。

﹟7鈞﹕明本作『鉤』。

﹟8疊﹕原本無﹐據明本補。

﹟9原本『髙山』前有『登』字﹐據明本刪。

﹟10招﹕原作『指』﹐據明本攺。

﹟11靑﹕原作『書』﹐據明本攺。

沖虛至徳眞經鬳齋口義卷之六

鬳齋林希逸

力命第六

力謂命曰﹕若之功奚若我哉﹖命曰﹕汝奚功於物而欲比朕﹖力曰﹕壽夭﹑窮達﹑貴賤﹑貧富﹐我力之所能也。命曰﹕彭祖之智﹐不出堯﹑舜之上﹐而壽八百﹔顏淵之才﹐不出眾人之下﹐而壽十八﹔仲尼之徳﹐不出諸侯之下﹐而困於陳﹑蔡﹔殷紂之行﹐不出三仁之上﹐而居君位。季札無爵於吳﹐田恆專有齊國。夷﹑齊餓於首陽﹐季氏富於展禽。若是汝力之所能﹐柰何壽彼而夭此﹐窮聖而達逆﹐賤賢而貴愚﹐貧善而富惡邪﹖力曰﹕若如是言﹐我固無功於物﹐而物若此耶﹐此則若之所制邪﹖命曰﹕旣謂之命﹐素何有制之者邪﹖朕直而推之﹐曲而任之。自壽自夭﹐自窮自達﹐自貴自賤﹐自富自貧﹐朕豈能識之哉﹖朕豈能識之哉﹖

力﹐人力也。命﹐天命也。此意蓋謂壽夭﹑窮達﹑富貴﹑貧賤若出於人爲而無非天命而制之者﹐亦非造物也。直而推之﹐曲而任之﹐是曲直皆出於自然﹐我但推而任之矣。朕豈能識者﹐言亦非命所能制﹐又有自然而然者制之﹐卽《莊子》所謂吾所待又有待而然者也。此章大意只如此﹐而其文亦直截﹐所以疑非列子之本書。以下數章亦然。

北宮子謂西門子曰﹕朕與子並世也﹐而人子達﹔並族也﹐而人子敬﹔並貌也﹐而人子愛﹔並言也﹐而人子庸﹔並行也﹐而人子誠﹔並仕也﹐而人子貴﹔並農也﹐而人子富﹔並商也﹐而人子利。朕衣則短褐﹐食則粱礪﹐居則蓬室﹐出則徒行。子衣則衣錦﹐食則粱肉﹐居則連欐﹐出則結駟。在家熙然有棄朕之心﹐在朝諤然有敖朕之色。請謁不相及﹔遨遊不同行﹐固有年矣。子自以徳過朕邪﹖西門子曰﹕予無以知其實。汝造事而窮﹐予造事而達﹐此厚薄之驗歟﹖而皆謂與予並﹐汝之顏厚矣。北宮子無以應﹐自失而歸。中塗遇東郭先生。先生曰﹕汝奚往而反﹐偊偊而步﹐有深愧之色邪﹖北宮子言其狀。東郭先生曰﹕吾將捨汝之愧﹖與汝更之西門氏而問之。曰﹕汝奚辱北宮子之深乎﹖固且言之。西門子曰﹕北宮子言世族﹑年貌﹑言行與予並﹐而賤貴﹑貧富與予異。予語之曰﹕予無以知其實。汝造事而窮﹐予造事而達﹐此將厚薄之驗歟﹖而皆謂與予並﹐汝之顏厚矣。東郭先生曰﹕汝之言厚薄﹐不過言才徳之差﹐吾之言厚薄﹐異於是矣。夫北宮子厚於徳﹐薄於命﹔汝厚於命﹐薄於徳。汝之達﹐非智得也﹔北宮子之窮﹐非愚失也。皆天也﹐非人也。而汝以命厚自矜﹐北宮子以徳厚自愧﹐皆不識夫固然之理矣。西門子曰﹕先生止矣﹐予不敢復言。北宮子旣歸﹐衣其短褐﹐有狐貉之溫﹔進其茙菽﹐有稻粱之味﹔庇其蓬室﹐若廣廈之蔭﹔乘其蓽輅﹐若文軒之飾。終身逌然﹐不知榮辱之在彼在我也。東郭先生聞之曰﹕北宮子之寐久矣﹐一言而能寤﹐易悟也哉。

人子達敬愛之類者﹐謂人但偏向汝也。連欐﹐欐屋之連綿也﹐言其屋檐之長也。造事者﹐言所作爲之事也。或窮或達﹐窮則爲厚﹐達則爲薄﹐厚薄﹐能否也。偶偶而步﹐行不進之貌。合音釋﹐義同捨﹐汝之愧者﹐爲汝釋去此愧也。更之﹐再往也﹐與之同再見西門氏也。達者不爲智得﹐窮者非爲愚失﹐豈可以其命而自矜﹖固然者﹐固有自然之理也。茙菽﹐大菽也。厚於徳﹐薄於命﹐能多而不遇也﹔厚於命﹐薄於徳﹐遭時而非所能也。此徳字與能字同意﹐非道徳之徳也。

管夷吾﹑鮑叔牙二人相友甚戚﹐同處於齊。管夷吾事公子糾﹐鮑叔牙事公子小白。齊公族多寵﹐嫡庶並行。國人懼亂。管仲與召忽奉公子糾奔魯﹐鮑叔奉公子小白奔莒。旣而公孫無知作亂﹐齊無君﹐二公子爭入。管夷吾與小白戰於莒﹐道射中小白帶鉤﹐小白旣立﹐脇魯殺子糾﹐召忽死之﹐管夷吾被囚。鮑叔牙謂桓公曰﹕管夷吾能﹐可以治國。桓公曰﹕我讎也﹐願殺之。鮑叔牙曰﹕吾聞賢君無私怨且人能爲其主﹐亦必能爲人君。如欲霸王﹐非夷吾其弗可。君必捨之。遂召管仲。魯歸之齊﹐鮑叔牙郊迎﹐釋其囚。桓公禮之﹐而位於髙﹑國之上﹐鮑叔牙以身下之﹐任以國政﹐號曰仲父。桓公遂霸。管仲嘗嘆曰﹕吾少窮困時﹐嘗與鮑叔牙賈﹐分財多自與﹔鮑叔不以我爲貪﹐知我貧也。吾嘗爲鮑叔謀事而大窮困﹐鮑叔不以我爲愚﹐知時有利不利也。吾嘗三仕﹐三見逐於君﹐鮑叔不以我爲不肖﹐知我不遭時也。吾嘗三戰三北﹐鮑叔不以我爲怯﹐知我有老母也。公子糾敗﹐召忽死之﹐吾幽囚受辱﹐鮑叔不以我爲無恥﹐知我不羞小節而恥名不顯於天下也。生我者父母﹐知我者鮑叔也。此世稱管﹑鮑善交者﹐小白善用能者。然實無善交﹐實無用能也。實無善交實無用能者﹐非更有善交﹐更有善用能也。召忽非能死﹐不得不死﹔鮑叔非能舉賢﹐不得不舉﹔小白非能用讎﹐不得不用。

甚戚者﹐甚親也。國氏﹑髙氏﹑齊二貴族也。鮑叔知我貧﹐知我時不利﹐知我有老母﹐此數語甚佳。善用能﹐善交人事也。不得不舉﹐不得不用﹐天命也。

及管夷吾有病﹐小白問之曰﹕仲父之病病矣﹐可不諱。云至於大病﹐則寡人惡乎屬國而可﹖夷吾曰﹕公誰欲歟﹖小白曰﹕鮑叔牙可。曰﹕不可。其爲人﹐潔廉善士也﹐其於不己若者不比之人﹐一聞人之過﹐終身不忘。使之理國上且鉤乎君﹐下且逆乎民。其得罪於君也﹐將弗久矣。小白曰﹕然則孰可﹖對曰﹕勿已﹐則隰朋可。其爲人也﹐上忘而下不叛﹐愧其不若黃帝﹐而哀不己若者。以徳分人謂之聖人﹐以財分人謂之賢人。以賢臨人﹐未有得人者也﹔以賢下人者﹐未有不得人者也。其於國有不聞也﹐其於家有不見也。勿已﹐則隰朋可。

病病矣﹐言病至甚矣。諱云者﹐言不可諱人說也。此是句絕。不己若者不比之人﹐言惡之﹐不以人類比之也。鉤乎君者﹐鉤絆拘束之也。逆乎民者﹐以法理操制之也。上忘者﹐其事上以無心也。下不叛者﹐苟不背於理而已。愧不若黃帝﹐貴己甚周也。哀不己若﹐特人甚恕也。以徳分人﹐不自有其徳也。以賢臨人﹐有心於服人也。以賢下人﹐卑己而尊人也。於國有不聞﹐於家有不見者﹐不用其聰﹟1明也。

然則管夷吾非薄鮑叔也﹐不得不薄﹔非厚隰朋也﹐不得不厚。厚之於始﹐或薄之於終﹔薄之於終﹐或厚之於始﹔厚薄之去來﹐弗由我也。

管鮑之交如彼﹐而垂沒之言似薄鮑叔而厚隰朋﹐𨿽曰爲國擇相﹐實亦有命焉﹐非夷吾所自由也。厚薄之語﹐非實論也﹐借此以形容力命之說耳。

鄧析操兩可之說設無窮之辭當子產執政﹐作《竹刑》。鄭國用之﹐數難子產之治。子產屈之。子產執而戮之﹐俄而誅之。然則子產非能用《竹刑》﹐不得不用﹔鄧析非能屈子產﹐不得不屈﹔子產非能誅鄧析﹐不得不誅也。

兩可者﹐詭隨而爲是非也。無窮之辭﹐不可詰也。數難子產之治﹐言於子產爲治之時數有扞格也。子產屈之﹐言苦於先也。子產旣用鄧析之竹刑﹐又以扞格爲苦﹐遂歸咎於竹刑﹐故執而戮辱之﹐旣戮辱之﹐又誅之。竹刑﹐竹簡刑書也。不得不用﹐不得不誅者。竹刑﹐鄧析所制﹐子產始而用之﹐而鄧析乃以此被誅﹐好惡反覆﹐而禍福生焉﹐皆出於命之自然﹐非人力也。子產亦不自由爾。

可以生而生﹐天福也﹔可以死而死﹐天福也。可以生而不生﹐天罰也﹔可以死而不死﹐天罰也。可以生﹐可以死﹐得生得死﹐有矣﹔不可以生﹐不可以死﹐或死或生﹐有矣。然而生生死死﹐非物非我﹐皆命也﹐智之所無柰何。故曰﹐窈然無際﹐天道自會﹔漠然無分﹐天道自運。天地不能犯﹐聖智不能幹﹐鬼魅不能欺。自然者默之成之﹐乎之寧之﹐將之迎之。

可以生﹐可以死﹐言各如其所欲﹐死生而無憾者﹐人以此爲天福之﹔貪生而不得生﹐苦於困辱﹐求死而不得死﹐人以爲天罰之。此事於世固亦有之﹐而不知生生死死﹐物我皆不自由﹐非智力之所能及﹐莫非命也。𨿽智亦無如之何。得生得死﹐卽是可以生可以死﹐特地重疊如此下字。或生或死﹐亦卽不可以之意也。杳然無際者﹐言杳冥無邊際也。杳冥無際而不可窮﹐此天道歸會之地也。沖漠而無所分別﹐此天道運行之妙也。誰得而知之﹐天地不能犯者﹐天爲剛徳﹐猶不幹時﹐盈虛消息﹐天且不違是也。聖智不能幹者﹐言聖智亦不能違時也。鬼魅不能欺者﹐𨿽鬼不得而知之﹐亦不能以此欺人也。默之者﹐默而悟之也。成之者﹐渾成自然﹐無容力也。平之者﹐平心以聽之也。寧之者﹐安之者也。其去也將之﹐其來也迎之。《莊子》曰﹕適來夫子時也﹐適去夫子順也。安時處順﹐哀樂不能入也。亦是此意。

楊朱之友曰季梁﹐季梁得疾﹐七日大漸。其子環而泣之﹐請醫。季梁謂楊朱曰﹕吾子不肖﹐如此之甚﹐汝奚不爲我歌以曉之﹖楊朱歌曰﹕天其弗識﹐人胡能覺﹖匪佑自天﹐弗孽由人。我乎汝乎﹐其弗知乎﹖醫乎巫乎﹐其知之乎﹖其子弗曉﹐終謁三醫。一曰矯氏﹐二曰兪氏﹐三曰盧氏﹐診其所疾。矯氏謂季梁曰﹕汝寒溫不節﹐虛實失度﹐病由饑飽色欲﹐精慮煩散﹐非天非鬼。𨿽漸﹐可攻也。季梁曰﹕眾醫也﹐亟屏之。兪氏曰﹕女始則胎气不足﹐乳湩有餘。病非一朝一夕之故﹐其所由來漸矣﹐弗可已也。季梁曰﹕良醫也。且食之。盧氏曰﹕汝疾不由天﹐亦不由人﹐亦不由鬼﹐稟生受形﹐旣有制之者矣﹐亦有知之者矣﹐藥石其如汝何﹖季梁曰﹕神醫也。重旣遺之。俄而季梁之疾自瘳。

匪佑自天﹐弗孽由人﹐言福佑非出於天﹐首孽非由於人﹐皆自然耳。精慮煩散﹐思慮煩多而精神散失也。乳湩有餘﹐飲乳過多也。矯氏之言﹐爲其以人事致病也﹐故以爲眾人而屏去之。兪氏之言﹐謂其稟受之病也﹐察受出於天﹐非人事所政﹐故以爲良醫而與之食﹐謂其言稍近於理也。盧氏之言﹐制之者不可知﹐知之者亦不可知﹐此𨿽天﹐亦不知之﹐固以爲神醫而厚饋之﹐以其所見髙妙也。俄而自瘳﹐此一句又謂自然而然﹐醫藥亦無預也。

生非貴之所能存﹐身非愛之所能厚﹔生亦非賤之所能夭﹐身亦非輕之所能薄。故貴之或不生﹐賤之或不死﹔愛之或不厚﹐輕之或不薄。此似反也﹐非反也﹔此自生自死﹐自厚自薄。或貴之而生﹐或賤之而死﹔或愛之而厚﹐或輕之而薄。此似順也﹐非順也﹔此亦自生自死﹐自厚自薄。

貴賤厚薄無與於壽夭﹐此語似若反常而非反常﹐言其似若違理而實非違理也。以壽夭爲出於貴賤厚薄﹐此語似順理而實非順理。知壽夭之出於自然﹐出於不得不然﹐則無反順﹐之疑矣。

鬻熊語文王日﹕自長非所增﹐自短非所損。算之所亡若何﹖

自短自長﹐卽《莊子》鳧鶴之論。算之所無者﹐言非算計之所及。與算計無預﹐人將若之何哉。人旣不可得而柰何﹐則安得不聽之自然﹖

老聃語關尹曰﹕天之所惡﹐孰知其故﹖言迎天意﹐揣利害﹐不如其已。

此章卽《莊子》天之君子﹐人之小人﹔人之君子﹐天之小人之意。顏夭跖壽﹐何者爲好﹖何者爲惡﹖以人事而揣天意﹐而欲求其好惡﹐利害之端﹐果何從得﹖不若己之爲愈﹐言不如聽其自然。

楊布問曰﹕有人於此﹐年兄弟也﹐言兄弟也﹐才兄弟也﹐貌兄弟也﹐而壽夭父子也﹐貴賤父子也﹐名譽父子也﹐愛憎父子也。吾惑之。楊子曰﹕古之人有言﹐吾嘗識之﹐將以告若。不知所以然而然﹐命也。今昏昏昧昧﹐紛紛若若﹐隨所爲﹐隨所不爲﹐日去日來﹐孰能知其故﹖皆命也夫。信命者﹐亡壽夭﹔信理者﹐亡是非﹔信心者﹐亡逆順﹔信性者﹐亡安危。則謂之都亡所信﹐都亡所不信。眞矣愨矣﹐奚去奚就﹖奚哀奚樂﹖奚爲奚不爲﹖

兄弟者﹐言其年貌﹐言才相若也。父子者﹑言其貴賤壽夭相去之遠也。古之人有言﹐吾嘗識之者﹐言我曾記得古人有此言也﹐其言若何﹖不知所以然而然﹐命也﹐是也。紛紛﹐多也。若若﹐動而不止也。《漢書》有綬若若是也。欲爲而不得爲﹐欲不爲而又爲之﹐命之所制﹐孰知其故﹖知命則無壽夭矣﹐知自然之理則無是非矣﹐知嬰兄之心則無逆順矣﹐知天命之性則無安危矣。曰命﹐曰理﹐曰心﹐曰性﹐𨿽若可信﹐而又不足信﹐故曰﹕都無所信﹐都無所不信。眞矣愨矣﹐眞純誠愨﹐一而不維也。若能如此﹐則何所去﹖何所就﹖以何爲哀﹖以何爲樂﹖以何爲可爲﹖以何爲不可爲﹖皆無容心可也。

《黃帝之書》云﹕至人居若死﹐動若械。亦不知所以居﹐亦不知所以不居﹔亦不知所以動﹐亦不知所以不動﹔亦不以眾人之觀易其情貌﹐亦不謂眾人之不觀不易其情貌。獨往獨來﹐獨出獨入﹐孰能礙之﹖

居若死﹐卽《莊子》尸居之意﹐形如槁木﹐心如死灰是也。動若械者﹐猶影問罔兩﹐有所待而然也。如偃師之木人﹐其動也﹐自有機械以使之。旣不由我﹐則亦不知所以居不居﹐所以動不動。人之所見我之情貌﹐何嘗變易﹖人所不見我﹐亦何嘗變易﹖耳目之外﹐皆已忘之﹐所以往來出入獨得其妙﹐孰得而拘礙之﹖是乃忘己遺形以與造物者遊也。

墨音眉杘敕夷女履二切﹑單音戰至音咥﹑嘽豈然切咺許元火遠二切﹑憋蒲結切懯芳無切四人相與遊於世﹐胥如志也﹔窮年不相知情﹐自以智之深也。

胥如志者﹐四者之人同遊於世﹐各如其志也。而其情彼此𨿽窮年之久皆不相知﹐此其用智之深也。此下五段﹐撰出此等名字以形容人情世態﹐亦《莊子》所謂搖佚啟態之類。墨音眉﹐屎女履反。墨杘﹐軟弱也。單至﹐不安貌。嘽咺﹐恐懼貌。憋懯﹐急速貌。

巧佞﹑愚直﹑婩魚踐午漢二切斫夫約切﹑便辟四人相與遊於世﹐胥如志也﹔窮年而不相語術﹐自以巧之微也。

不相語術者﹐言其不以術相告也﹐自以爲有用巧之微妙。硸斫﹐不解悟貌。

犭廖何交切忄牙午交魚駕二切﹑情露﹑言蹇許偃居展二切極﹑淩誶四人相與遊於世﹐胥如志也﹔窮年不相曉悟﹐自以爲才之得也。

此又四等矜才之人。犭廖犽﹐獪猾也。情露﹐今人言賣弄之意﹐言蹇誕極﹐喫急之意。淩誶﹐詰問也。《莊子》曰﹕哲士無淡評之事不樂。不相曉悟﹐不相曉諭也。

眠莫典切娗徒典切﹑諈主藥切諉﹑勇敢﹑怯疑四人相與遊於世﹐胥如志也﹔窮年不相謫發﹐自以行無戾也。

此又四等異行之人。眠娗﹐瑟縮不正之貌。諈諉﹐煩絮之貌。怯疑﹐拙退也。不相謫發者﹐不相決剔也。

多偶﹑自專﹑乘權﹑只立四人相與遊於世﹐胥如志也﹔窮年不相顧眄﹐自以時之適也。

多偶﹐多可也﹐易與人合也。自專﹐自用也﹐與人不合也。乘權﹐得勢而有權者﹐只立﹐孤立而無所憚者。不相顧視﹐皆自以爲得時也。

此眾態也﹐其貌不一﹐而咸之於道﹐命所歸也。

眾態者﹐以上五項之人也。道﹐自然也。成之於道﹐之﹐往也﹐言皆出於自然也。其情貌態度𨿽不一﹐皆不得自由也。命所歸者﹐皆歸諸命也。此意蓋謂人情世態種種不同。亦皆其命爲之。

佹佹俱爲切成者﹐俏仙妙切成也﹐初非成也﹐佹佹敗者﹐俏敗者也﹐初非敗也。故迷生於俏﹐俏之際昧然。於俏而不昧然﹐則不駭外禍﹐不喜內福﹔隨時動﹐隨時止﹐智不能知也。信命者於彼我無二心﹐於彼我而有二心者﹐不若揜目塞耳﹐背阪面隍亦不墜僕也。故曰﹕死生自命也﹐貧窮自時也。怨夭折者﹐不知命者也﹔怨貧窮者﹐不知時者也。當死不懼﹐在窮不戚﹐知命安時也。其使多智之人量利害﹐料虛實﹐度人情﹐得亦中﹐亡亦中。其少智之人不量利害﹐不料虛實﹐不度人情﹐得亦中﹐亡亦中。量與不量﹐料與不料﹐度與不度﹐奚以異﹖惟亡所量﹐亡所不量﹐則全而亡喪。亦非知全﹐亦非知喪。自全也﹐自亡也﹐自喪也。

佹佹﹐俱爲切﹐幾似之貌。俏﹐仙妙切﹐似也。成者似成而非成﹐敗者似敗而非敗。人以其形似之際而迷之﹐言爲成敗所惑也﹐故曰﹕迷生成俏。然其肖似之際﹐𨿽若昧然而不可知﹐而其理實甚明。初未嘗昧然也﹐苟於其俏似之際而有不昧然之見﹐則禍不足駭﹐福不足喜。外禍者﹐人所惡遠之禍也。內福者﹐人所好欲之福也。禍福初無內外﹐人以好惡自分內外﹐因有駭有喜。時動時止﹐偕行偕極之意﹐而智不能知﹐無容心也。背峻阪而立﹐面深隍而行﹐至危者也。又掩其耳﹐塞其目﹐危之甚也。然知其命之在天而無所容心﹐則亦不危。此等言句﹐便與《孟子》知命者不立巖墻之下者不同﹐聖賢之言所以異於異端也。以多智而有所量度﹐得失亦相半﹐以無智之人而無所量度﹐得失亦相半。得亦中﹐亡亦中者﹐中半也﹐言多算亦算不盡﹐至愚者亦有時而得也。若皆無所量度﹐亦無不量度﹐則其得其失皆無之﹐是其天者全而無喪矣。然全亦不可知也﹐喪亦不可知也﹐無所全喪亦不可知也﹐故曰﹕亦不知全﹐亦非知喪。上句本是全而無喪﹐卻結以自全﹑自亡﹑自喪﹐鼓舞之文也。其意蓋曰﹕全者自全﹐喪者自喪﹐無所全喪者自無所全喪也。

齊景公遊於牛山﹐北臨其國城而流涕曰﹕美哉國乎﹖鬱鬱芋芋﹐若何滴滴去此國而死乎﹖使古無死者﹐寡人將去斯而之何﹖史孔﹑梁丘據皆從而泣曰﹕臣賴君之賜﹐疏﹟2食惡肉可得而食﹐駑馬稜車可得而乘也﹐且猶不欲死﹐而死吾君乎﹖晏子獨笑於旁。公雪涕而顧晏子曰﹕寡人今日之遊悲﹐孔與據皆從寡人而泣﹐子之獨笑﹐何也﹖晏子對曰﹕使賢者常守之﹐則太公﹑桓公將常守之矣﹔使有勇者而常守之﹐則莊公﹑靈公將常守之矣。數君者將守之﹐吾君方將披蓑笠而立乎畎畝之中﹐惟事之卹﹐行假念死乎﹖則吾君又安得此位而立焉﹖以其疊處之﹑疊去之。至於君也﹐而獨爲之流涕﹐是不仁也。見不仁之君﹐見諂諛之臣。臣見此二者﹐臣之所爲獨竊笑也。景公慚焉﹐舉觴自罰。罰二臣者各二觴焉。

滴滴﹐衰落鄴貌。疏﹟3食者﹐在下之食。稜車﹐小車﹐其制木不圓淨也。雪涕﹐拭其涕也。惟事之卹﹐言以生事爲憂也。行假﹐合作何暇﹐字誤也。此章蓋言人之癡者不知死生去來﹐而但貪戀目前之樂也。

魏人有東門吳者﹐其子死而不憂。其相室曰﹕公之愛子﹐天下無有。今子死不憂﹐何也﹖東門吳曰﹕吾常無子﹐無子之時不憂﹐今子死﹐乃與向無子同﹐巨奚憂焉﹖

相室者﹐其家幹者也。此章乃得之本有﹐失之本無之論。臣與詎同。

農赴時﹐商趣利﹐工追術﹐仕逐勢﹐勢使然也。然農有水旱﹐商有得失﹐工有成敗﹐仕有遇否﹐命使然也。

追﹐治也﹐追琢之追也。農𨿽赴時而天有水旱﹐商𨿽趣利而時有得失﹐工𨿽精於術而時有成敗﹐仕𨿽迎合勢要而或遇或否﹐莫非命也。上言勢使然者﹐謂旣爲農矣﹐爲商矣﹐爲工矣﹐爲仕矣﹐其勢有不得不然也﹐世故之所使﹐不容自已也。

沖虛至徳眞經鬳齊口義卷之六竟

﹟1聰﹕原作『聽』﹐據明本攺。

﹟2﹟3疏﹕原作『跪』﹐據明本攺。

沖虛至徳眞經鬳齋口義卷之七

鬳齋林希逸

楊朱第七

楊朱遊於魯﹐捨於孟氏。孟氏問曰﹕人而已矣﹐奚以名爲﹖曰﹕以名者爲富。旣富矣﹐奚不已焉﹖曰﹕爲貴。旣貴矣﹐奚不已焉﹖曰﹕爲死。旣死矣﹐奚爲焉﹖曰﹕爲子孫。名奚益於子孫﹖曰﹕名乃苦其身﹐憔其心。乘其名者﹐澤及宗族﹐利兼鄕黨﹐況子孫乎﹖

人而已矣﹐言均之爲人﹐只爲生足矣﹐何用名乎﹖名乃苦其身憔其心者﹐謂爲名者之勞苦也。勞苦而得其名﹐故乘此以遺宗族之澤﹐遺鄕黨之利﹐而況子孫乎﹖此名所以有益也。

凡爲名者必廉﹐廉斯貧﹔爲名者必讓﹐讓斯賤。

此處合有曰﹕字﹐蓋此是一轉也。凡爲名者﹐必廉必讓。旣康旣讓﹐則不富不貴矣﹐何以益子孫乎﹖

曰﹕管仲之相齊也﹐君淫亦淫﹐君奢亦奢。志合言從﹐道行國霸。死之後﹐管氏而已。田氏之相齊也﹐君盈則己降﹐君斂則己施。民皆歸之﹐因有齊國﹔子孫享之﹐至今不絕。若實名貧﹐僞名富。

此又一轉﹐卻論名之實僞。管仲從其君而淫﹐從其君而奢﹐不求自譽﹐忠於謀君邊速成伯業﹐此實名也﹐而其利反止於一身﹔田氏所爲皆矯其君﹐盈者﹐驕也﹐降者﹐謙也﹐斂暴也﹐施仁也﹐爲謙爲仁﹐自求聲譽﹐此僞名也﹐而乃終有齊國。是僞者富而實者貧也。

曰﹕實無名﹐名無實。名者﹐僞而已矣。昔者堯﹑舜僞以。天下讓許由﹑善捲﹐而不失天下﹐享祚百年。伯夷﹑叔齊實以孤竹君讓﹐而終亡其國﹐餓死於首陽之山。實僞之辯﹐如此其省也。

此又一轉﹐謂名皆僞也。有實徳者則不近名﹐好名者則無實行﹐凡爲名者皆僞也。旣以名爲僞﹐乃借堯舜夷齊以立說﹐此所以爲異端之書。省者﹐審也﹐言實僞之辯如此審矣。此一段先言名可自利﹐卻歸結在一僞字上。實無名﹐名無實﹐六字亦佳﹐但曰名者﹐僞而已﹐此則矯世之論也。

楊朱曰﹕百年﹐壽之大齊。得百年者﹐千無一焉。設有一者﹐孩抱以逮昏老﹐幾居其半矣。夜眠之所弭﹐晝覺之所遺﹐又幾居其半矣。痛疾哀苦﹐亡失憂懼﹐又幾居其半矣。量十數年之中﹐迪然而自得﹐亡介焉之慮者﹐亦亡一時之中爾。則人之生也奚爲哉﹖奚樂哉﹖爲美厚爾﹐爲聲色爾。而美厚復不可常厭足﹐聲色不可常玩聞。乃復爲刑賞之所禁勸﹐名法之所進退﹔遑遑爾競一時之虛譽﹐規死後之餘榮﹔偊偊王矩切。爾愼耳目之觀聽﹐惜身意之是非﹔徒失當年之至樂﹐不能自肆於一時。重囚累梏﹐何以異音異哉﹖太古之人知生之暫來﹐知死之暫往﹔故從心而動﹐不違自然所好﹔當身之娛非所去也﹐故不爲名所勸。從性而遊﹐不逆萬物所好﹔死後之名非所取也﹐故不爲刑所及。名譽先後﹐年命多少﹐非所量也。

齊﹐音劑﹐分劑也。所弭﹐消弭也﹐猶消破也。遺﹐失也。介焉﹐至微者也﹐言人忻樂之時少﹐縱有樂時﹐豈能盡無微細不足之慮﹖謂不能全其樂也。百年之中能全其樂﹐欲一時頃﹐亦無之。美厚﹐美食厚衣也。遑遑﹐汲汲也。偶偶﹐倀倀也。汲汲以競虛譽﹐倀倀而避是非﹐與囚﹟1梏何以異﹖異與異同﹐從心而動﹐動作也﹐不違自然之理而已。當目前之娛﹐可以好則好﹐不以慕名而去之。從性而遊樂﹐不與萬物相爲忤。死後之名﹐固人之所好﹐亦不自甘於刑禍而取之﹐言其不殺身以求名也。然此等文字亦太露筋骨﹐似非所以垂訓之意﹐《莊子》則不然。

楊朱曰﹕萬物所異者生也﹐所同者死也。生則有賢愚﹑貴賤﹐所以異也﹔死則有臭腐﹑消滅﹐是﹟2所同也。𨿽然﹐賢愚﹑貴賤﹐非所能也﹐臭腐﹑消滅﹐亦非所能也。故生非所生﹐死非所死﹐賢非所賢﹐愚非所愚﹐貴非所貴﹐賤非所賤。然而萬物齊生齊死﹐齊賢齊愚﹐齊貴齊賤。十年亦死﹐百年亦死。仁聖亦死﹐凶愚亦死。生則堯﹑舜﹐死則腐骨﹔生則無﹑紂﹐死則腐骨。一矣﹐孰知其異﹖且趣當生﹐奚遑死後﹖

生𨿽異而死則同﹐卽杜子美所謂孔聖盜跖同塵埃。趣﹐向也。且了生前﹐何暇計身後﹖故曰﹕且趣當生﹐奚遑死後﹖張翰曰﹕且盡生前一杯酒。樂天曰﹕莫思身外無窮事﹐且盡樽前有限杯。皆是此意。

楊朱曰﹕伯夷非亡欲﹐矜淸之卸﹐以放餓死。展季非亡情﹐矜貞之卸﹐以放寡宗。淸貞之誤﹐善之在此。

卸字恐是郵字傳寫之訛。郵與尢同﹐甚也﹐古字通用。非無情欲者﹐言其好惡與人同也。矜持淸貞太甚﹐故夷以此自放而至於饑死﹐季以此自放而至於無嗣。寡宗﹐寡特其宗姓也。如此所以自誤也﹐然則淸貞之名能誤爲善之人如此﹐故曰﹕淸貞之誤﹐善之在此。

楊朱曰﹕原憲窶於魯﹐子貢殖於衛。原憲之窶損生﹐子貢之殖累身。然則窶亦不可﹐殖亦不可﹐其可焉在﹖曰﹕可在樂生﹐可在逸身。故善樂生者不窶﹐善逸身者不殖。

殖累身﹐言以貨殖自累也。貧則不樂﹐富則自勞﹐皆非養生之道也。

楊朱曰﹕古語有之﹕生相憐﹐死相捐。此語至矣。相憐之道﹐非惟情也﹔勤能使逸﹐饑能使飽﹐寒能使溫﹐窮能使達也。相捐之道﹐非不相哀也﹔不含珠玉﹐不服文錦﹐不陳犧牲不設明器也。

死相捐﹐古人死則棄之﹐《易》所謂不封不樹﹐喪期無數是也。不含珠玉等語﹐所以譏當時厚葬之人。楊王孫﹑皇甫謐裸葬之說﹐似原於此。

晏平仲問養生於管夷吾﹐管夷吾曰﹕肆之而已﹐勿壅勿閼。晏平仲曰﹕其目柰何﹖夷吾曰﹕恣耳之所欲聽﹐恣目之所欲視﹐恣鼻之所欲向。恣口之所欲言﹐恣體之所欲安﹐恣意之所欲行。夫耳之所欲聞者音聲﹐而不得聽﹐謂之閼聰﹔目之所欲見者美色﹐而不得視﹐謂之閼明﹔鼻之所欲向者椒蘭﹐而不得嗅﹐謂之閼顫﹔口之所欲道者是非﹐而不得言﹐謂之閼智﹔體之所安﹐者美厚﹐而不得從﹐謂之閼適﹔意之所欲爲者放逸﹐而不得行﹐謂之閼性。凡此諸閼﹐廢虐之主。去廢虐之主﹐熙熙然以俟死﹐一日﹑一月﹑一年﹑十年﹐吾所謂養。拘此廢虐之主﹐錄而不捨﹐戚戚然以至久生﹐百年﹑千年﹑萬年﹐非吾所謂養。

閼﹐抑遏而自制之意﹐於此主心自廢虐也﹐徒自苦而已。一日﹑一月﹑一年﹑十年﹐言縱樂其身心﹐一日比他人一月﹐一年比他人十年。若不然﹐則𨿽有百年﹑千年﹑萬年之壽﹐亦何益﹖非吾所謂養者﹐言非養生之道也。

管夷吾曰﹕吾旣告子養生矣﹐送死柰何﹖晏平仲曰﹕送死略矣﹐將何以告焉﹖管夷吾曰﹕吾固欲聞之。平仲曰﹕旣死﹐豈在我哉﹖焚之亦可﹐沈之亦可﹐瘞之亦可﹐露之亦可﹐衣薪而棄諸溝壑亦可﹐衮衣繡裳而納諸石槨亦可﹐惟所遇焉。管夷吾顧謂鮑叔﹑黃子曰﹕生死之道﹐吾二人進之矣。

略矣者﹐言其不足安排﹐聽之可也。死欲速朽﹐爲石槨者﹐而言此亦矯世之論。鮑叔﹑黃子﹐二人名也﹐黃子恐亦寓言。

子產相鄭﹐專國之政﹔三年﹐善者服其化﹐惡者畏其禁﹐鄭國以治﹐諸侯憚之。而有兄曰公孫朝﹐有弟曰公孫穆。朝好酒﹐穆好色。朝之室也﹐聚酒千鍾﹐積麯成封﹐望門百步﹐醴漿之气逆於人鼻。方其荒於酒也﹐不知世道之安危﹐人理之悔吝﹐室內之有亡﹐九族之親疏﹐存亡之哀樂也﹐𨿽水火兵刃交於前﹐弗知也。穆之後庭﹐比房數十﹐皆擇雉齒婑儒隹切。靖吐火切。者以盈之。方其眈於色也﹐屏親暱﹐絕交遊﹐逃於後庭﹐以晝足夜﹐三月一出﹐意猶未愜。鄕有處子之娥姣者﹐必賄而招之﹐媒而挑之﹐弗獲而後已。子產日夜以爲戚﹐密造鄧析而謀之﹐曰﹕僑聞治身以及家﹐治家以及國﹐此言自於近至於遠也。僑爲國則治矣﹐而家則亂矣。其道逆邪﹖將奚方以救二子﹖子其詔之。鄧析曰﹕吾怪之久矣﹐未敢先言。子奚不時其治也﹐諭以性命之重﹐誘以禮義之尊乎﹖子產用鄧析之言﹐因間以謁其兄弟﹐而告之曰﹕人之所以貴於禽獸者﹐智慮。智慮之所將者﹐禮義。禮義成﹐則名位至矣。若觸情而動﹐耽於嗜欲﹐則性命危矣。子納僑之言﹐則朝自悔而夕食祿矣。朝﹑穆曰﹕吾知之久矣﹐擇之亦久矣﹐豈待若言而後識之哉﹖凡生之難遇而死之易及﹐以難遇之生﹐俟易及之死﹐可孰念哉﹖而欲尊禮義以誇人﹐矯情性以招名﹐吾以此爲弗若死也。爲欲盡一生之歡。窮當年之樂﹐惟患腹溢而不得咨口之飲﹐力憊而不得肆情於色﹔不遑憂名聲之醜﹐性命之危也。且若以治國之能誇物﹐欲以說辭亂我之心﹐榮祿喜我之意﹐不亦鄙而可憐哉﹖我又欲與若別之。夫善治外者﹐物未必治﹐而身交苦﹔善治內者﹐物未必亂﹐而性交逸。以若之治外﹐其法可暫行於一國﹐未合於人心﹔以我之治內﹐可推之於天下﹐君臣之道息矣。吾常欲以此術而諭之﹐若反以彼術而教我哉﹖子產忙然無以應之。他日以告鄧析﹐鄧析曰﹕子與眞人居而不知也﹐孰謂子智者乎﹖鄭國之治偶耳﹐非子之功也。

積麯成封﹐累土便築糟丘臺是也。婑媠﹐美女也。娥姣﹐亦美女也。弗獲而後已﹐言百計營求至不得而後已也。孰念﹐深念也﹐與熟同。腹溢而不得恣口之飲﹐力疲憊而不得肆情於色﹐郭璞酒色之資恐用不盡之論也。鄧析以爲眞人者﹐言其達養生之理也。善治內者物未必亂﹐謂自樂其心者世亦未必至於亂﹐謂治亂皆自然之數也。此段與《莊子�盜跖》篇相似﹐其文亦如此長枝大葉。郭璞之語似甚背理﹐但以其銜刀被髮登廁之事觀之﹐彼蓋知數者。逆知其身﹐必不能自保﹐故爲此論。然禍福在天﹐修爲在我﹐盡人事以聽天命可也。街刀被髮之術﹐已非明理者所爲﹐而況恣於酒色乎﹖以此思之﹐《孟子》曰﹕壽夭不貳﹐修身以俟之。多少滋味﹐多少理義﹐多少受用不盡處。孔子曰﹕朝聞道﹐夕死可矣。其意亦在此。莊列之書﹐本意憤世﹐昏迷之人卻如此捭闔其論﹐而又爲後人所雜。讀其書而不得其意﹐與不辯其眞僞者﹐或以自誤﹐此所以爲異端之學也。

衛端木叔者﹐子貢之世也。藉其先貲﹐家累萬金。不治世故﹐放意所好。其生民之所欲爲﹐人意之所欲玩者﹐無不爲也﹐無不玩也。墻屋臺樹﹐園囿池沼﹐飲食車服﹐聲樂嬪禦﹐擬齊﹑楚之君焉。至其情所欲好﹐耳所欲聽﹐目所欲視﹐口所欲嘗﹐𨿽殊方偏國﹐非齊土之所產育者﹐無不必致之﹐猶藩墻之物也。及其遊也﹐𨿽山川阻險﹐塗徑修遠﹐無不必之﹐猶人之行咫步也。賓客在庭者日百往﹐庖廚之下不絕煙火﹐堂廡之上不絕聲樂。奉養之餘﹐先散之宗族﹔宗族之餘﹐次散之邑裏﹔邑裏之餘﹐乃散之一國。行年六十﹐气幹將衰﹐棄其家事﹐都散其庫藏﹑珍寶﹑車服﹑妾媵。一年之中盡焉﹐不爲子孫畱財。及其病也﹐無藥石之儲﹔及其死也﹐無瘞埋之資。一國之人受其施者﹐相與賦而藏之﹐反其子孫之財焉。禽骨釐聞之﹐曰﹕端木叔﹐狂人也﹐辱其祖矣。段於生聞之﹐曰木叔﹐達人也﹐徳過其祖矣。其所行也﹐其所爲也﹐眾意所驚﹐而誠理所取。衛之君子多以禮教自持﹐固未足以得此人之心也。

子貢之世者﹐謂其後世子孫也。賦而藏之者﹐言斂其資而葬之。眾意所驚者﹐言眾人則以爲驚怪也。誠理所取者﹐謂以自然之理觀之﹐則其所行可取法也。此豈拘拘然以禮教自持者之所知﹖其意蓋借此以非笑吾儒者也。气幹﹐猶气骨也。

孟孫陽問陽子曰﹕有人於此﹐貴生愛身﹐以蘄不死﹐可乎﹖曰﹕理無不死。以蘄久生﹐可乎﹖曰﹕理無久生。生非貴之所能存﹐身非愛之所能厚。且久生奚爲﹖五情好惡﹐古猶今也﹔四體安危﹐古猶今也﹔世事苦樂﹐古猶今也﹔變易治亂﹐古猶今也。旣聞之矣﹐旣見之矣﹐旣更之矣﹐百年猶厭其多﹐況久﹟3生之苦也乎﹖

好惡﹑安危﹑苦樂﹐言人世之事不過如此也。天下之生﹐一治一亂﹐相仍不已﹐故曰﹕變易治亂﹐古猶今也。言千年萬年﹐只是此等事也。更者﹐更歷也。我之生也﹐不問十年百年﹐所見所聞與所更歷﹐不過如此﹐更千年萬年亦然也。杜牧曰﹕浮世工夫食與眠。亦是此意。

孟孫陽曰﹕若然﹐速亡愈於久生﹔則踐鋒刃﹐入湯火﹐得所志矣。楊子曰﹕不然。旣生﹐則廢而任之﹐究其所欲﹐以俟於死﹔將死﹐則廢而任之﹐究其所之﹐以放於盡。無不廢﹐無不任﹐何遽遲速於其間乎﹖

此一轉卻好。人之生也﹐固無足樂﹐然不可以棄生而求死。廢﹐無心也﹐廢吾心思而聽其自然﹐故曰﹕廢而任之。能盡此念﹐𨿽廢與任且無之矣﹐又何暇計其間遲速乎﹖

楊朱曰﹕伯成子髙不以一毫利物﹐捨國而隱耕﹔大禹不以一身自利﹐一體偏枯。古之人損一毫利天下不與也﹐悉天下奉一身不取也。人人不損一毫﹐人人不利天下﹐天下治矣。禽子問楊朱曰﹕去子體之一毛以濟一世﹐汝爲之乎﹖楊子曰﹕世固非一毛之所濟。禽子曰﹕假濟﹐爲之乎﹖楊子弗應。禽子出語孟孫陽﹐孟孫陽曰﹕子不達夫子之心﹐吾請言之。有侵若肌膚獲萬金者﹐若爲之乎﹖曰﹕爲之。孟孫陽曰﹕有斷若一節得一國﹐子爲之乎﹖禽子默然有間。孟孫陽曰﹕一毛微於肌膚﹐肌膚微於一節﹐省矣。然則積一毛以成肌膚﹐積肌膚以成一節。一毛固一體萬分中之一物﹐柰何輕之乎﹖禽子曰﹕吾不能所以答子。然則以子之言問老聃﹑關尹﹐則子言當矣﹔以吾言問大禹﹑墨翟﹐則吾言當矣。孟孫陽因顧與其徒說他事。

一體偏枯者﹐言禹手足胼胝也。以我一毫而利天下﹐吾亦不與之﹔盡天下之物而以奉我﹐吾亦不取之。此所謂爲我之學。世固非一毛之所濟者﹐言損我一毛亦何益於世﹖世於一毛亦何用﹖假濟者﹐言設使一毛可以濟世﹐汝肯爲之乎﹖楊子弗應者﹐不以此意盡語之也。一身一節之所積也﹐一節一毛之所積也﹐才動一毛﹐便是我身中之物﹐豈可以其微而輕忽之﹖此意蓋謂有一分務外之心﹐則非自養之道。禽子曰﹕汝爲此說﹐我固難答。然老聃﹑關尹則以汝言爲是﹐大禹﹑墨翟則不以汝言爲是矣。孟孫顧其徒而言他事﹐蓋謂大禹﹑墨翟﹐我師所不爲﹐而汝如此比並言之﹐可乎﹖孟孫陽者﹐楊朱弟子也。

楊朱曰﹕天下之美歸之舜﹑禹﹑周﹑孔﹐天下之惡歸之桀﹑紂。然而舜耕於河陽﹐陶於雷澤﹐四體不得暫安﹐口腹不得美厚﹐父母之所不安﹐弟妹之所不親。行年三十﹐不告而娶。及受堯之禪﹐年已長﹐智已衰。商鈞不才﹐禪位於禹﹐戚戚然以至於死。此天人窮毒者也。鯀治水土﹐績用不就﹐殛諸羽山﹐禹纂業事讎﹐惟荒土功﹐子產不字﹐過門不入﹐身體偏枯﹐手足胼胝﹐及受舜禪﹐卑宮室﹐美紱冕﹐戚戚然以至於死。此天人之憂苦者也。武王旣終﹐成王幼弱﹐周公攝天子之政。邵公不悅﹐四國流言。居東三年﹐誅兄放弟﹐僅免其身﹐戚戚然以至於死。此天人之危懼者也。孔子明帝王之道﹐應時君之聘﹐伐樹於宋﹐削迹於衛﹐窮於商周﹐圍於陳﹑蔡﹐受屈於季氏﹐見辱於陽虎﹐戚戚然以至於死。此天民之遑遽者也。凡彼四聖者﹐生無一日之歡﹐死有萬世之名。名者﹐固非實之所取也。𨿽稱之弗知﹐𨿽賞之不知﹐與株塊無以異矣。桀藉累世之資﹐居南面之尊﹔智足以距羣下﹐威足以震海內﹔恣耳目之娛﹐窮意慮之所爲﹐熙熙然以至於死。此天民之逸蕩者也。紂亦藉累世之資﹐居南面之尊﹔威無不行﹐志無不從﹔肆情於傾宮﹐縱欲於長夜﹔不以禮義自苦﹐熙熙然以至於誅。此天民之放縱者也。彼二凶也﹐生有從欲之歡﹐死被愚暴之名。實者﹐固非名之所與也﹐𨿽毀之不知﹐𨿽稱之弗知﹐此與株塊奚以異矣。彼四聖𨿽美之所歸﹐苦以至終﹐同歸於死矣﹔彼二凶𨿽惡之所歸﹐樂以至終﹐亦同歸於死矣。

天人者﹐言天下之人也。在此天下之人之中﹐最爲窮獨﹐最爲憂苦﹐最爲危懼﹐最爲遑遽者也。遑遽﹐逼迫而不得自閒之意。天民﹐亦與天人同。株塊者﹐言如朽木土塊也。身滅之後﹐譽亦不知﹐毀亦不知﹐賢之與否亦何別乎7此段亦太露筋骨。

楊朱見梁王﹐言治天下如運諸掌。梁王曰﹕先生有一妻一妾而不能治﹐三畝之園而不能蕓﹐而言治天下如運諸掌﹐何也﹖對曰﹕君見其牧羊者乎﹖百羊而羣﹐使五尺童子荷箠而隨之﹐欲東而東﹐欲西而西。使堯牽一羊﹐舜荷箠而隨之﹐則不能前矣。且臣聞之﹐吞舟之魚﹐不遊枝流﹔鴻鵠髙飛﹐不集污池。何則﹖其極遠也。黃鍾大呂不可從煩奏之舞﹐何則﹖其音疏也。將治大者不治細﹐成大功者不成小﹐此之謂矣。

堯舜之牧羊﹐不如五尺童子﹐此數語極佳﹐謂能大者不能小者。枝流者﹐支派小流也。《莊子�秋水》篇亦有此意。

楊朱曰﹕太古之事滅矣﹐孰志之哉﹖三皇之事若存若亡﹐五帝之事若覺若夢﹐三王之事或隱或顯﹐億不識一。當身之事或聞或見﹐萬不識一。目前之事或存或廢﹐千不識一。太古至於今日﹐年數固不可勝紀。伏羲已來三十餘萬歲﹐賢愚﹑好醜﹑成敗﹑是非﹐無不消滅﹐但遲速之間爾。矜一時之毀譽﹐以焦苦其神形﹐要死後數百年中余名﹐豈足潤枯骨﹖何生之樂哉﹖

滅矣者﹐言泯滅而不傳也。若存若亡﹐若夢若覺﹐或隱或顯﹐大意蓋謂事之愈久則愈不可知。𨿽有一時之名譽﹐數百年之後無不消滅﹐爲善者亦徒自苦而已。

楊朱曰﹕人肖天地之類﹐懷五常之性﹐有生之最靈者﹐人也。人者﹐爪牙不足以供守衛﹐肌膚不足以自捍禦﹐趨走不足以逃利害﹐無毛羽以禦寒暑﹐必將資物以爲養性﹐任智而不恃力。故智之所貴﹐存我爲貴﹔力之所賤﹐侵物爲賤。然身非我有也﹐旣生﹐不得不全之﹔物非我有也﹐旣有﹐不得而去之。身固生之主﹐物亦養之主。𨿽全生﹐身不可有其身﹔𨿽不去物﹐不可有其物。有其物﹐有其身﹐是橫私天下之身﹐橫私天下之物。其惟聖人乎。公天下之身﹐公天下之物﹐其惟至人矣。此之謂至至者也。

養性者﹐養生也。任智而不恃力﹐智存於我﹐力角乎物也。存我者爲貴﹐侵物者爲賤。侵物者﹐與之相靡也﹐相刃也。我身我生﹐不得不全其生。身外之物非我所有﹐非我所有則爲我之累也﹐不容不離去之。然身固我之所以生者﹐物亦資以養生者﹐身𨿽可愛﹐亦有時而不自由﹐我豈得而有之﹖物𨿽可去﹐而有不容去者﹐我亦不得而有去物之心也。《莊子》所謂物莫足爲而不可不爲者是也。若以物爲有﹐以身爲有﹐皆逆天理而自私者﹐故曰橫私。世之聖人則如此﹐此語自堯舜以下皆有譏侮之意。惟付吾身於無身﹐付外物於無物﹐無自私之心﹐此則至人也。至至者﹐言至此至矣﹐極矣﹐不可加也。

楊朱曰﹕生民之不得休息﹐爲四事故﹕一爲壽﹐二爲名﹐三爲位﹐四爲貨。有此四者﹐畏鬼﹑畏人﹑畏威﹑畏刑﹐此謂之遁人也。可殺可活﹐制命在外。不逆命﹐何羨壽﹖不矜貴﹐何羨名﹖不要勢﹐何羨位﹖不貪富﹐何羨貨﹖此謂順民也。天下無對﹐制命在內。故語有之曰﹕人不婚宦﹐情欲失半﹔人不衣食﹐君臣道息。周諺曰﹕田父可坐殺。晨出夜入﹐自以性之恆﹔啜菽茹藿﹐自以味之極。肌肉粗厚﹐筋節腃驅圓切。急﹐一朝處以柔毛銻幕﹐薦以粱肉蘭橘﹐心痟縈玄切體煩﹐內熱生病矣。商﹑魯之君與田父伴地﹐則亦不盈一時而憊矣。

人惟有所貪戀則有所忌畏。威者﹐幽明之禍福也。刑者﹐王法之刑戮也。遁人者﹐遁天而背理之人也。

如此之人﹐則殺活皆制於他人﹐故曰﹕制命在外。順民者﹐無所矜﹐無所羨﹐無所貪戀於世﹐獨髙於天下﹐故曰﹕天下無對。其命在我而不制於人﹐故曰﹕制命在內。人生之有昏宦﹐情欲之所由生﹔君臣上下之道﹐以衣食而相維也。使無昏宦﹐則情欲可減半矣﹔使無衣食之累﹐則君臣不得以相使矣。此必自古以來所有之語。田父可坐殺者﹐言以田野鄙賤之人﹐使其閒坐﹐不待刀槍而可殺之﹐蓋彼以勞苦爲常﹐一旦忽然安處﹐則必至生病痟骨酸也。使商魯之君與田野之人易地而處﹐𨿽頃刻亦不可居矣。子美曰﹕無貴賤不悲﹐無富貧亦足。此章之意似近於此。蓋言人生只是習慣﹐若皆攻苦食淡﹐不知有人世榮樂之事﹐則人人無不足者。念頭才息﹐則處處皆安。此語卻有味。

故野人之所安﹐野人之所美﹐謂天下無過者。昔者宋國有田夫﹐常衣縕黂﹐僅以過冬。曁春東作﹐自曝於日﹐不知天下之有廣廈隩室﹐綿纊狐絡。顧其妻曰﹕負日之暄﹐人莫知者﹔以獻吾君﹐將有重賞。裏之富室告之曰﹕昔人有美戎菽﹑甘枲莖芹萍子者﹐對鄕豪稱之。鄕豪取而嘗之﹑蜇陟列切。於口﹐慘於腹﹐眾哂而怨之﹐其人大慚。子﹐此類也。

田野之人﹐其所以自安﹐其所以自美者﹐謂舉天下無以過此﹐蓋安其耳目之所見而不知其有他也。縕黂﹐破麻絮之類。以負暄之樂而欲默以求賞﹐此形容其見小不見大之意。戎菽﹐大菽也。甘枲﹐好麻子也。莖芹﹐絲芹菜而爲羹也。萍子﹐亦菜之類也。蜇﹐螫也。蜇於口﹐言毒烈其口也。

楊朱曰﹕丰屋﹑美服﹑厚味﹑姣色﹐有此四者﹐何求於外﹖有此而求外者﹐無厭之性。無厭之性﹐陰陽之蠹也。

四者旣有﹐人生可以自足﹐而又別求功名者﹐是無厭也。陰陽之蠹﹐言其無厭自蠹損其身陰陽之气也。

忠不足以安君﹐適足以危身﹔義不足以利物﹐適足以害生。安上不由於忠﹐而忠名滅焉﹔利物不由於義﹐而義名絕焉。君臣兼安﹐物我兼利﹐古之道也。

此章亦譏忠義立名之人。言忠者必危身﹐義者必害生﹐謂之務外不務內也。安上之實出於自然﹐豈一人之忠所能安之﹖利物之道亦出於自然﹐豈一人之義所能利之﹖以一人之私而求忠義之名﹐名反泯滅而徒累其身。不若順其自然﹐則君臣俱安而物我俱利﹐此所謂古道也。

鬻子曰﹕去名者無憂。老子曰﹕名者﹐實之賓。而悠悠者趨名不已。名固不可去﹐名固不可賓邪﹖今有名則尊榮﹐亡名則卑辱。尊榮則逸樂﹐卑辱則憂苦。憂苦﹐犯性者也﹔逸樂﹐順性者也。斯實之所系矣。名胡可去﹖名胡可賓﹐但惡夫守名而累實。守名而累實﹐將卹危亡之不救﹐豈徒逸樂憂苦之間哉﹖

去名者無憂。名者﹐實之賓。此言𨿽出於鬻子﹑老子﹐世固知之。然世之悠悠者皆趨於名而不可止﹐豈二師之言所能戒哉﹖賓﹐外也﹐然則名不得而去矣﹐不可得而外矣。今世之人旣以有名爲尊榮﹐以此爲快樂﹐以無名爲卑辱﹐以此爲憂苦﹐以憂苦爲犯其性﹐以快樂爲順其性﹐所以趨求之而不已也。斯﹐此也。斯實之所系者﹐謂以犯性順性爲切實利害之所系﹐不容於不求矣。然則二師之言﹐𨿽欲去其名﹐烏得而去之﹖𨿽﹐欲外其名﹐烏得而外之﹖此語旣盡﹐卻斷之曰世情﹐於名𨿽不可去﹐不可捨矣﹐然守之太甚﹐將至於自累。其養生之實﹐如此﹐則有危亡不救之憂﹐豈暇分別苦樂乎﹖卹﹐憂也。此意蓋謂世俗之人求令不已﹐必至自亡其身﹐是好快樂﹐畏憂苦﹐而其獘將至於自殺也。

沖虛至徳眞經鬳齋口義卷之七竟

﹟1囚﹕原作『因』﹐據明本攺。

﹟2是﹕原作『者』﹐據明本攺。

﹟3久﹕原作『人』﹐據明本攺。

沖虛至徳眞經鬳齋口義卷之八

鬳齋林希逸

說符第八

《莊子》曰《徳充符》﹐此曰《說符》﹐字𨿽同﹐而義不同。符者﹐合也﹐謂至言﹑天人自相符合﹐故曰《說符》。《列子》共八篇﹐只首尾二篇立此名字﹐中間六篇只掇其首二字名之。恐其本書亦不然。

子列子學於壺丘子林。壺丘子林曰﹕子知持後﹐則可言持身矣﹐列子曰﹕願聞持後。曰﹕顧若影﹐則知之。列子顧而觀影﹐形枉射影曲﹐形直則影正。然則枉直隨形而不在影﹐屈伸任物而不在我﹐此之謂持後而處先。關尹謂子列子曰﹕言美則響美﹐言惡則響惡﹔身長則影長﹐身短則影短。名也者﹐響也﹔身也者﹐影也。故曰﹕愼爾言﹐將有和之﹔愼爾行﹐將有隨之。是故聖人見出以知人﹐觀往以知來﹐此其所以先知之理也。度在身﹐稽在人。人愛我﹐我必愛之﹔人惡我﹐我必惡之。湯﹑武愛天下﹐故王﹔桀﹑紂惡天下﹐故亡。此所稽也。稽度皆明而不道也﹐譬之出不由門﹐行不從徑也。以是求利﹐不亦難乎﹖嘗觀之神農﹑有炎之徳﹐稽之虞﹑夏﹑商﹑周之書﹐度諸法士賢人之言﹐所以存亡廢興﹐而非由此道者﹐未之有也。

持後者﹐不爲物先之意。能持後則可以持身﹐蓋以謙下自處而後能自存也。若影者﹐汝影也。影隨形而曲直﹐我隨物而屈伸。影不先形﹐我不先物﹐能持此意則常處萬物之先矣。此亦不爭善勝之義也。言﹐聲也。響之應聲﹐亦猶影之瞳形。不求名而名自至﹐不貴身而身自先﹐以影響而不以形聲﹐則得其道矣。聖人之道惟其如此﹐故言以不言而人自和之﹐行以不行而人自隨之﹐此理之必然者。如出則必入﹐往則必來﹐人不知而聖人知之﹐此聖人之先知也﹐猶曰先得我心之所同然者也。度﹐尺度也。以尺度而量物﹐稽也。度在身者﹐言以身爲度而稽考於人也。人之所愛於我者﹐我亦必愛之﹔人之所惡於我者﹐我亦必惡之﹐此言人心所同者愛惡也。湯武以此而見愛於天下﹔故能王天下﹐桀紂不由此道以見惡於天下﹐故亡其國。已然之事﹐可以稽考﹖稽者﹐稽之湯武桀紂而可見也。可稽可度者甚明如此﹐而人有不由其道者﹐是不由門而出﹐不由徑而行﹐欲有利而無害﹐難矣。神農﹑炎帝﹑虞﹑夏﹑商﹑周﹐已驗之事也﹐自古法士賢人﹐其言皆如此。欲求廢興存亡之故而不由此道﹐未之有也。此一段其文亦粹﹐其論亦正﹐但與此書前後之言殊不相合﹐豈前爲詭說而此爲莊語乎﹖抑彼此錯雜非一家之書乎﹖

嚴恢曰﹕所爲問道者爲富。今得珠﹐亦富矣﹐安用道﹖子列子曰﹕桀﹑紂惟重利而輕道﹐是以亡。幸哉余未汝語也。人而無義﹐惟食而已﹐是雞狗也。彊食靡角﹐勝者爲制﹐是禽獸也。爲雞狗禽獸矣﹐而欲人之尊己﹐不可得也。人不尊己﹐則危辱及之矣。

彊食﹐爭而食也。靡角者﹐以角相觸也。力之勝者制其弱者﹐禽獸之事也﹐若人而不知﹐但求食而已﹐則是爲禽獸之行﹐必自取危辱。此一段亦似非出於本書﹐其義理卻甚正也。

列子學射中矣﹐請於關尹子。尹子曰﹕子知子之所以中者乎﹖對曰﹕弗知也。關尹子曰﹕未可。退而習之。三年﹐又以報關尹子。尹子曰﹕子知子之所以中乎﹖列子曰﹕知之矣。關尹子曰﹕可以守而勿失也。非獨射也﹐爲國與身亦皆如之。故聖人不察存亡﹐而察其所以然。

始者問之以中﹐曰不知﹐未得其所以中之道也。再問之以中﹐曰知之﹐已得其所以中之道也。關尹子以守勿失告﹐使其守此道而勿忘也。然中而知其中﹐則非所謂不知之知矣﹔守而勿失﹐則非化道之論矣。存亡者﹐可見者也。所以然者﹐理也。據此等議論﹐皆非莊列之學﹐卻近於吾儒﹐所以疑其非全書也。

列子曰﹔色盛者驕﹐力盛者奮﹐未可以語道也。故不班白語道失﹐而況行之乎﹖故自奮﹐則人莫之告。人莫之告﹐則孤而無輔矣。賢者任人﹐故年老而不衰﹐智盡而不亂。故治國之難﹐在於知賢﹐而不在自賢。

色盛者﹐驕矜見於顏面也。力盛者﹐恃勇力以取勝也。不班白者﹐涉世淺﹐未老於世故也。涉世淺﹐豈知道之有是非得失﹖欲語且未可﹐而況欲行之乎﹖自奮﹐自用也。有自用之心﹐則誰肯以善道告之﹖人不我告﹐則我孤立而無所輔佐矣。年老而不衰﹐言我力𨿽竭而任人以代之﹐我智𨿽盡而任人以謀之﹐則處事而不亂。人不貴於自賢而貴於知賢﹐《公羊》曰﹕能賢賢也﹐使賢亦賢也。與此意同。此論甚正﹐未知果出於《列子》否﹖

宋人有爲其君以玉爲楮葉者﹐三年而成。鋒殺莖柯﹐毫芒繁澤﹐亂之楮葉中而不可別也﹐。此人遂以巧食宋國。子列子聞之﹐曰﹕使天地之生物﹐三年而成一葉﹐則物之有葉者寡矣。故聖人恃道化﹐而不恃智巧。

鋒者﹐葉之有鋒稜也。殺﹐裁剪減削處也。毫芒﹐葉上之文理也。繁﹐文理之多也。澤﹐其色潤澤也。道化﹐無爲也。智巧﹐人力也。此一諭甚好。

子列子窮﹐容貌有饑色﹐客有言之鄭子陽者﹐曰﹕列禦寇蓋有道之士也﹐居君之國而窮﹐君無乃爲不好士乎﹖鄭子陽卽令官遺之粟。子列子出見使者﹐再拜而辭。使者去。子列子入﹐其妻望之而拊心曰﹕妾聞爲有道者之妻﹟1﹐皆使佚樂。今有饑色﹐君過而遺先生食﹐先生不受﹐豈不命也哉﹖子列子笑謂之曰﹕君非自知我也。以人之言而遺我粟﹐至其罪我也﹐又且以人之言﹐此吾所以不受也。其卒﹐民果作難而殺子陽。

以人言而知我﹐則必以人言而罪我﹐言其本不相知﹐徒信他人之言﹐安可保也﹖衛鞅曰﹕君不能以子之言而用我﹐亦必不能以子之言而殺我。亦此類也。此似戰國間人之語﹐亦是一件好說話。君過而遺先生食﹐謂君以失士爲過而饋粟也。

魯施氏有二子﹐其一好學﹐其一好兵。好學者以術幹齊侯﹐齊侯納之﹐以爲諸公子之傅。好兵者之楚﹐以法幹楚王﹐王悅之﹐以爲軍正。祿富其家﹐爵榮其親。施氏之鄰人孟氏。同有二子﹐所業亦同﹐而窘於貧。羨施氏之有﹐固﹟2從請進趣之方。二子以實告孟氏。孟氏之一子之秦﹐以術幹秦王。秦王曰﹕當今諸侯力爭﹐所務兵食而已。若用仁義治吾國﹐是滅亡之道。遂宮而放之。其一子之衛﹐以法幹衛侯。衛侯曰﹕吾弱國也﹐而攝乎大國之間。大國吾事之﹐小國吾撫之﹐是求安之道。若賴兵權﹐滅亡可待矣。若全而歸之﹐適於他國﹐爲吾之患不輕矣。遂刖之﹐而還諸魯。旣反﹐孟氏之父子叩胸而讓施氏。施氏曰﹕凡得時者昌﹐失時者亡。子道與吾同﹐而功與吾異﹐失時者也﹐非行之謬也。且天下理無常是﹐事無常非。先日所用﹐今或棄之﹔今之所棄﹐後或用之。此用與不用﹐無定是非也。投隙抵時﹐應事無方﹐屬乎智。智苟不足﹐使若博如孔丘﹐術如呂尙﹐焉往而不窮哉﹖孟氏父子捨然無慍容﹐曰﹕吾知之矣﹐子勿重言。

學術𨿽同﹐而所遭或異。時有得失﹐命也。先日﹐前日也。投隙抵時﹐視時之間隙而乘其機以應之﹐初無定所﹐此智巧之事也。故曰﹕應事無方﹐屬乎智。其意蓋謂汝𨿽知好學好兵之可以干說﹐而不能隨時通變以取官刖之刑﹐是汝無智巧也。此又與恃道化而不恃智巧之意稍相戾矣。重言者﹐不必再拈起也。

晉文公出會﹐欲伐衛﹐公子鋤仰天而笑。公問何笑。曰﹕臣笑鄰之人有送其妻適私家者﹐道見桑婦﹐悅而與言。然顧視其妻﹐亦有招之者矣。臣竊笑此也。公寤其言﹐乃止。引師而還﹐未至﹐而有伐其北鄙者矣。

此章與《史記�滑稽傳》有相似處。其意蓋謂己所不歡﹐勿施諸人。我能以加諸人﹐則人亦能以加諸我也。

晉國苦盜。有郤乞逆切。雍者﹐能視盜之貌﹐察其眉睫之間﹐而得其情。晉侯使視盜﹐千百無遺一焉。晉侯喜﹐告趙文子曰﹕吾得一人﹐而一國盜爲盡矣﹐奚用多爲﹖文子曰﹕吾君恃伺察而得盜﹐盜不盡矣﹐且郤雍必不得其死焉。俄而羣盜謀曰﹕吾所窮者郤雍也。遂共盜而殘之。晉侯聞而大駭﹐立召文子而告之曰﹕果如子言﹐郤雍死矣。然取盜何方﹖文子曰﹕周諺有言﹕察見淵魚者不祥﹐智料隱匿者有殃。且君欲無盜﹐莫若舉賢而任之﹐使教明於上﹐化行於下﹐民有恥心﹐則何盜之爲﹖於是用隨會知政﹐而羣盜奔秦焉。

此章蓋言擿姦發伏反以啟民之爭心。孔子曰﹕聽訟﹐吾猶人也。必也使無訟乎。又曰﹕苟子之不欲﹐𨿽賞之不竊。便是此意。

孔子自衛反魯﹐息駕乎河梁而觀焉。有懸水三十仞﹐圜流九十里﹐魚鱉弗能遊﹐黿鼉弗能居﹐有一丈夫方將厲之。孔子使人並涯止之﹐曰﹕此懸水三十仞﹐圜流九十里﹐魚鱉不能遊﹐黿鼉弗能居也﹐意者難可以濟乎﹖丈夫不以錯意﹐遂度而出。孔子問之曰﹕巧乎﹖有道術乎﹖所以能入而出者﹐何也﹖丈夫對曰﹕始吾之入也﹐先以忠信﹔及吾之出也﹐又從以忠信。忠信錯吾軀於波流﹐而吾不敢用私﹐所以能入而復出者﹐以此也。孔子謂弟子曰﹕二三子識之。水且猶可以忠信誠身親之﹐而況人乎﹖

方將厲之﹐厲﹐渡水也。《詩》曰﹕深則厲﹐淺則揭。意者難可以濟﹐言其難可渡也。不以措意者﹐不以波濤之險爲意也。忠信﹐誠實也。以忠信而措吾身於波流之中﹐一毫私意無之﹐所以可出入於水問也。此忠信二字之義﹐不可以吾書之忠信求之﹐大抵只謂誠實而已。但此章前一半與《黃帝》篇呂梁一段全同﹐列子全書決不應爾﹐以此愈知其雜。況先以忠信﹐又從以忠信﹐此兩以字下得與莊列之書全別。以則未化矣﹐存而未化﹐豈能涉此境界乎﹖

白公問孔子曰﹕人可與微言乎﹖孔子不應。白公問曰﹕若以石投水﹐何如﹖孔子曰﹕吳之善沒者能取之。日﹕若以水投水﹐何如﹖孔子日﹕淄澠之合﹐易牙嘗而知之。白公日﹕人固不可與微言乎﹖孔子曰﹕何爲不可﹖惟知言之謂者乎。夫知言之謂者﹐不以言言也﹐爭魚者濡﹐逐獸者趨﹐非樂之也。故至言去言﹐至爲無爲。夫淺知之所爭者末矣。白公不得已﹐遂死於浴室。

微言者﹐隱語也。白公欲爲亂﹐而不敢顯言以求決於孔子。孔子知其意﹐故不答之。以石投水﹐沒者取之﹐言易得也。以水投水﹐似若難矣﹐而易牙亦知之。其意蓋謂言無可隱之理﹐未有言之隱而人不知者。白公未悟﹐又有不可微言之問。何爲不可者﹐謂微言豈有不可知者乎﹖知其理者則知之﹐知言之理不在於言而在於言之外﹐故曰﹕不以言言也。爭魚者必入水﹐豈不濡其身﹖逐獸者必入山﹐豈不趨走而傷气﹖逐物而害我﹐則不足以爲樂。此意已隱然譏其非理之謀矣。至言者﹐道也﹐言不足以盡道﹐去言則爲道。至爲者﹐道也﹐有爲不足以盡道﹐必無爲而後爲道。若以蹇淺之智而求與世爭﹐此非知本者也。大意蓋謂爭心之不可萌也。白公𨿽知此言不能﹟3自已﹐所以終於作亂而殺其身。不得已者﹐不能自已也。此一章與《淮南�道應》篇全同。若《列子》已出於景帝時﹐淮南不應全用之﹐以此知非列子之本書也必矣。

趙襄子使新穉穆子攻翟﹐勝之﹐取左人﹑中人﹐使遽人來謁之。襄子方食而有憂色﹐左右曰﹕一朝而兩城下﹐此人之所喜也。今君有憂色﹐何也﹖襄子曰﹕夫江河之大也﹐不過三日﹔飄風暴雨不終朝﹐日中不須臾。今趙氏之徳行﹐無所施於積﹐一朝而兩城下﹐亡其及我哉。孔子聞之曰﹕趙氏其昌乎。夫憂者所以爲昌也﹐喜者所以爲亡也。勝﹐非其難者也﹐持之﹐其難者也。賢主以此持勝﹐故其福及後世。齊﹑楚﹑吳﹑越皆常勝矣﹐然卒取亡焉﹐不達乎持勝也。惟有道之主﹐爲能持勝。

新穉穆子者﹐趙襄子之家臣也。翟﹐卽狄也。左人﹑中人﹐二邑名也。遽人﹐郵卒也。飄風﹐暴雨不終朝﹐老子之語也。日中不須臾﹐日中必昃也。徳行之積﹐未有施及於人﹐故曰﹕徳行無所施於積。子產曰﹕無文徳而有武功。卽此意也。亡其及我者﹐恐驕以致敗也。能憂者必安﹐自喜者必禍﹟4﹐故戰勝非難而持勝者爲難。此論甚正。

孔子之勁﹐能拓國門之關﹐而不肯以力聞。墨子爲守攻﹐公輸般服﹐而不肯以兵知。故善持勝者﹐以彊爲弱。

拓﹐舉也。不以力聞﹐是稱其徳﹐不稱其力也。公輸般之爲攻器最精者也﹐而不能攻墨子之守﹐至於自屈服﹐而墨子不以知兵名。以此二者爲藏勇於怯﹐持勝如負者之諭。

宋人有好行仁義者﹐三世不懈﹐家無故黑牛生白犢﹐以問孔子。孔子曰﹕此吉祥也﹐以薦上帝。居一年﹐其父無故而盲﹐其牛又復生白犢﹐其父又復令其子問孔子。其子曰﹕前問之而失明﹐又何問乎﹖父曰﹕聖人之言﹐先迕後合。其事未究﹐姑復問之。其子又復問孔子。孔子曰﹕吉祥也。復教以祭﹐其子歸致命﹐其父曰﹕行孔子之言也。居一年﹐其子又無故而盲。其後楚攻宋﹐圍其城。民易子而食之﹐析骸而炊之。丁壯者皆乘城而戰﹐死者太半﹐此人以父子有疾﹐皆免。及圍解﹐而疾俱復。

此章與塞翁得馬失馬意伺﹐言吉未必不爲凶﹐凶未必不爲吉也。先迕後合者﹐言不驗於前必驗於後也。未究者﹐未知其要終如何也。

宋有蘭子者﹐以技幹宋元。宋元召而使見其技。以雙枝長倍其身﹐屬其脛﹐並趨並馳﹐弄七劍疊而躍之﹐五劍常在空中。元君大驚﹐立賜金帛。又有蘭子又能燕戲者﹐聞之﹐復以干元君。元君大怒曰﹕昔有異技幹寡人者﹐技無庸﹐適值寡人有歡心﹐故賜金帛。彼必聞此而進﹐復望吾賞。拘而擬戮之﹐經月乃放。

雙枝屬於脛﹐今人所爲接腳之戲是也。雙枝者﹐雙木也。弄七劍而五劍在空中﹐今人亦有此戲。燕戲者﹐燕飲之間雜弄之技也。技無庸者﹐言本無用於此﹐偶喜而賞之。拘而擬戮者﹐拘系而欲罪之也。技同而所遭異﹐時不可必也。

秦穆公謂伯樂曰﹕子之年長矣﹐子姓有可使求馬者乎﹖伯樂對曰﹕良馬可形容筋骨相也。天下之馬者﹐若滅若沒﹐若亡若失。若此者﹐絕塵弭繳。臣之子皆下﹟5才也﹐可告以良馬﹐不可告以天下之馬也。臣有所與共檐纏薪菜者﹐有九方臯﹐此其於馬﹐非臣之下也。請見之。穆公見之﹐使行求馬。三月而反﹐報曰﹕己得之矣﹐在沙丘。穆公曰﹕何馬也﹖對曰﹕牝而黃。使人往取之﹐牡而驪。穆公不說﹐召伯樂而謂之曰﹕敗矣。子所使求馬者﹐色物﹑牝牡尙弗能知﹐又何馬之能知也﹖伯樂喟然太息曰﹕一至於此乎。是乃其所以千萬臣而無數者也。若臯之所觀﹐天機也﹐得其精而忘其粗﹐在其內而忘其外﹔見其所見﹐不見其所不見﹔視其所視﹐而遺其所不視。若臯之相者﹐乃有貴乎馬者也。馬至﹐果天下之馬也。

子姓者﹐問其所生之子也。姓﹐生也。天下之馬﹐馬之絕出於天下者也。滅沒亡失者﹐言恍惚而不定﹐不可以形求也。絕塵﹐雕塵埃而去也。弭轍者﹐無迹也。檐纏者﹐負索也。千萬臣無數者﹐言勝於臣者踰千萬數而不可窮也。天機者﹐得其天而遺其形也。所見者﹐天所見也。內所不見者﹐毛色牝牡之在外者也。敗矣﹐子所使求馬者﹐句法與何哉﹐汝所謂達者同。

楚莊王問詹何曰﹕治國柰何﹖詹何對曰﹕臣明於治身﹐而不明於治國也。楚莊王曰﹕寡人得奉宗廟社稷﹐願學所以守之﹐詹何對曰﹕臣未嘗聞身治而國亂者也﹐又未嘗聞身亂而國治者也。故本在身﹐不敢對以末。楚王曰﹕善。

此天下國家本在身之論﹐撰得來甚佳。

狐丘丈人謂孫叔放曰﹕人有三怨﹐子知之乎﹖孫叔放﹟6曰﹕何謂也﹖對曰﹕爵髙者﹐人妬之﹔官大者﹐主惡之﹔祿厚者﹐怨逮之。孫叔敖曰﹕吾爵益髙﹐吾志益下﹔吾官益大﹐吾心益小﹔吾祿益厚﹐吾施益博。以是免於三怨﹐可乎﹖孫叔敖疾﹐將死﹐戒其子曰﹕王亟封我矣﹐吾不受也。爲我死﹐王則封汝﹐汝必無受利地﹐楚越之間有寢丘者﹐此地不利﹐而名甚惡。楚人鬼﹐而越人機﹐可長有者惟此也。孫叔敖死﹐王﹟7果以美地封其子。子辭而不受﹐請寢丘。與之﹐至今不失。

寢丘之邑﹐其名近於葬地﹐故曰﹕甚惡。不利者﹐不利於地主也。楚人信鬼神﹐越人好機祥﹐占卜而多忌諱者必惡此地﹐而不欲無復爭之者庶可以長有之。此意蓋謂取人之所棄﹐得人之所不爭﹐則可以自安。

牛缺者﹐上地之大儒也。下之邯鄲﹐遇盜於耦沙之中﹐盡取其衣裝車。牛步而去﹐視之歡然亡憂吝之色﹐盜追而問其故。曰﹕君子不以所養害其所養。盜曰﹕嘻﹐賢矣夫。旣而相謂曰﹕以彼之賢﹐往見趙君﹐使以我爲﹐必困我。不如殺之。乃相與追而殺之。燕人聞之﹐聚族相戒﹐曰﹕遇盜﹐莫如上地之牛缺也。皆受教。俄而其弟適秦﹐至關下﹐果遇盜﹐憶其兄之戒﹐因與盜力爭。旣而不如﹐又追而以卑辭請物。盜怒曰﹕吾活汝﹐弘矣﹐而追吾不已﹐迹將著焉。旣爲盜矣﹐仁將焉在﹖遂殺之﹐又傍害其黨四五人焉。

下之邯鄲者﹐上地髙而邯鄲地卑也。耦沙﹐地名也。使以我爲者﹐使其得用於時﹐必以我爲芥蒂也。此章蓋謂人之遇禍不在賢愚﹐或免或不免﹐皆有自然之數﹐非人所能知也。

虞氏者﹐梁之富人也。家充殷盛﹐錢帛無量﹐財貨無訾。登髙樓﹐臨大路﹐設樂陳酒﹐擊博樓上。俠客相隨而行﹐樓上博者射﹐明瓊張中。反兩木翕托盍切。魚而笑﹐飛鳶適墜其腐鼠而中之。俠客相與言曰﹕虞氏富樂之日久矣﹐而常有輕易人之志﹐吾不侵犯之﹐而乃辱我以腐鼠。此而不報﹐無以立慬渠客﹑臣斬二切。於天下。請與若等戮力一志﹐率徒屬﹐必滅其家爲等倫。皆許諾。至期日之夜﹐聚眾積兵﹐以攻虞氏﹐大滅其家。

明瓊﹐今骰子之類也。張中﹐張其具﹟8以射中否爲勝負也。木翕魚者﹐骰采之名也﹐於五白之中反其兩者以爲木翕魚之采。劉毅之爭梟盧﹐是此類也。樓上方笑﹐而空中之飛鳶適墜腐鼠而中樓外同行之俠客。本不相干﹐俠客怒而仇其家﹐此魯酒薄而邯鄲圍﹐城門失火﹐殃及池魚之意﹐言禍福出於意料之外也。立慬﹐立勇名也。等倫﹐俠客之同輩也。

東方有人焉﹐曰爰旌目﹐將有適也﹐而餓於道。狐父之盜曰丘﹐見而下壺餐以餔之。爰旌目三餔而後能視﹐曰﹕子何爲者也﹖曰﹕我狐父之人丘也。爰旌目曰﹕嘻﹐汝非盜邪﹖胡爲而餐我﹖吾義不食子之食也。兩手據地而歐之﹐不出喀喀乞格切。嘔也。然﹐遂伏而死。狐父之人則盜矣﹐而食非盜也。以人之盜﹐因謂食爲盜而不敢食﹐是失名實者也。

爰旌目﹐人名也。此章卽是其嗟也可去﹐其謝也可食之意。於陵仲子哇其兄之鵝﹐孟子所譏亦此意也。

柱厲叔事莒敖公﹐自爲不知已﹐去﹐居海上。夏日則食菱芰﹐冬日則食橡栗。莒敖公有難﹐柱厲叔辭其友而往死之。其友曰﹕子自以爲不知已﹐故去。今往死之﹐是知與不知無辯也。柱厲叔曰﹕不然。自以爲不知﹐故去。今死﹐是果不知我也。吾將死之﹐以丑後世之人主不知其臣者也。凡知則死之﹐不知則弗死﹐此直道而行者也。柱厲叔可謂懟以忘其身者也。

《左傳》狼瞫之事亦是此意。懟其君不知己而至﹐於殺其身﹐此非直道也。吾以丑後世之不知臣者﹐此意亦佳。

楊朱曰﹕利出者實及﹐怨往者害來。

發於此而應於外者惟請﹐是故賢者愼所出。

我能出而利人﹐則利之實亦有及我者﹔我以非道而往加於人﹐使其銜怨於我﹐﹐則人亦有來害我者。此言施報之理也。惟﹐諾也。人請於我而惟之﹐則我請於人人亦惟我。發於此﹐施也。應於外﹐報也。愼所出者﹐其出於我者無以加於人也。卽出乎爾﹐反乎爾之意。

楊子之鄰人亡羊﹐旣率其黨﹐又請楊子之豎追之。楊子曰﹕嘻﹐亡一羊何追者之眾﹖鄰人曰﹕多岐路。旣反﹐問﹕獲羊乎﹖曰﹕亡之矣。曰﹕奚亡之﹖曰﹕岐路之中又有岐焉﹐吾不知所之﹑所以反也﹐楊子戚然變容﹐不言者移時﹐不笑者竟日。門人怪之請曰﹕羊﹐賤畜﹐又非夫子之有﹐而損言笑者﹐何哉﹖楊子不答﹐門人不獲所命。弟子孟孫陽出以告心都子。心都子他日與孟孫陽偕入﹐而問曰﹕昔有昆弟三人﹐遊齊魯之間﹐同師而學﹐進仁義之道而歸。其父曰﹕仁義之道若何﹖伯曰﹕仁義使我愛身而後名。仲曰﹕仁義使我殺身以成名。叔曰﹕仁義使我身名並全。彼三術相反﹐而同出於儒﹐孰是孰非邪﹖楊子曰﹕人有濱河而居者﹐習於水﹐勇於泅﹐操舟鬻渡﹐利供百口。裹糧就學者成徒﹐而溺死者幾半。本學泅﹐不學溺﹐而利害如此。若以爲孰是孰非﹖心都子默然而出。孟孫陽讓之曰﹕何吾子問之迂﹐夫子答之僻﹖吾惑愈甚。心都子曰﹕大道以多岐亡羊﹐學者以多方喪生。學非本不同﹐非本不一﹐而末異若是。惟歸同反一﹐爲亡得喪。子長先生之門﹐習先生之道﹐而不達先生之況也﹐哀哉。

心都子之問與子貢問夷齊語脈同。岐﹐路分也。岐路之中又有岐路﹐謂分而又分也﹐以諭學術之不一。楊子戚然而不言笑者﹐有感也。儒一也﹐而有三術﹐卽多岐也。成徒﹐眾也﹐成徒猶曰成聚也。因學泅而得溺﹐諭學之末流﹐多違其初﹐失其本眞。心都子嘿然而出﹐悟其言外之意。大道﹐大路也。大道本一﹐至於多岐則亡羊﹔至學本同﹐至於多方則喪生﹐此本同而末異也。歸同反一者﹐同歸於至道而反於至一之理﹐則無得無喪矣。況﹐情也。未達先生之情﹐何以習先生之道﹖此章展轉譬諭以爲問答﹐今禪家答話亦有此風。

楊朱之弟曰布﹐衣素衣而出。天雨﹐解素衣﹐衣緇衣而反。其狗不知﹐迎而吠之。楊布怒﹐將撲之。楊朱曰﹕子無撲矣。子亦猶是也。向者使汝狗白而往﹐黑而來﹐豈能無怪哉﹖

此章蓋謂人不知至一之理﹐鮮有不爲外物所變者。狗見素衣而變黑﹐安得不吠﹖人若見白狗而爲黑﹐亦安能無怪﹖見外不見內﹐人人皆然也。

楊朱曰﹔行善不以爲名﹐而名從之﹔名不與利期﹐而利歸之﹐利不與爭期﹐而爭及之﹔故君子必愼爲善。

此《莊子》爲善無近名之意。名出則利必隨之﹐利至則必爭﹐故爲善者必忘己去名而後可也。

昔人有言有知不死之道者﹐燕君使人受之﹐不捷﹐而言者死。燕君甚怒﹐其使者將加誅焉。幸臣諫曰﹕人所憂者莫急乎死﹐己所重者莫過乎生。彼自喪其生﹐安能令君不死也﹖乃不誅。有齊子亦欲學其道﹐聞言者之死﹐乃撫膺而恨﹐富子聞而笑之曰﹕夫所欲學不死﹐其人已死而猶恨之﹐是不知所以爲學。胡子曰﹕富子之言非也。凡人有術不能行者有矣﹐能行而無其術者亦有矣。衛人有善數者﹐臨死以訣諭其子。其子志其言而不能行也。他人問之﹐以其父所言告之。問者用其言而行其術﹐與其父無差焉。若然﹐死者奚爲不能言生術哉﹖

受之不捷者﹐捷﹐速也﹐使人之行不速﹐遂不及見其人也。善數者﹐善爲數學也﹐此章之意﹐蓋謂學不難而行之爲難﹐知之不如行之。不死之學﹐其諭甚佳。死者奚爲不能言生術者﹐謂其人𨿽死﹐而所言長生不死之術自是﹐但人不能行之爾。

邯鄲之民以正月之旦獻鳩於簡子﹐簡子大悅﹐厚賞之。客問其故。簡子曰﹕正旦放生﹐示有恩也。客曰﹕民知君之欲放之﹐故競而捕之﹐死者眾矣。君如欲生之﹐不若禁民勿捕。捕而放之﹐恩過不相補矣。簡子曰﹕然。

此一諭甚近人情。今世蹈此失者甚眾﹐如孤山湖中之放魚鱉﹐有一日而賣數次者。

齊田氏祖於庭﹐食客千人﹐中坐有獻魚雁者。田氏視之﹐乃嘆曰﹕天之於民厚矣。殖五穀﹐生魚鳥﹐以爲之用。眾客和之如響。鮑氏之子年十二﹐預於次﹐進曰﹕不如君言。天地萬物與我並生﹐類也。類無貴賤﹐徒以小大智力而相制﹐疊相食﹔非相爲而生之。人取可食者而食之﹐豈天本爲人生之﹖且﹟9蚊蚋噆膚﹐虎狼食肉﹐非天本爲蚊蚋生人﹐虎狼生肉者哉﹖

此章乃釋氏吞啖世界﹐大虫食小虫之論。其說亦有理﹐人食雞﹐雞食虫蟻之類是也。非相爲而生之也﹐天非爲人而生百物也。蚊蚋虎狼之諭亦佳。食肉下非字﹐合作豈字。

齊有貧者﹐常乞於城市。城市患其亟也﹐眾莫之與。遂適田氏之廏﹐從馬醫作役而假食。郭中人戲之曰﹕從馬醫而食﹐不以辱乎﹖乞兒曰﹕天下之辱﹐莫過於乞。乞猶不辱﹐豈辱馬醫哉﹖

此意蓋謂人有數等﹐彼此皆辱而人不自知﹐卽《莊子》以隸相尊之意﹐此中亦有孟子所言墦間之意﹐但不露耳。

宋人有遊於道﹐得人遺契者﹐歸而藏之﹐密數其齒。告鄰人曰﹕吾富可待矣。

齒者﹐契上所載名物之數也。得虛契而自喜﹐虛名無實之諭也。坡詩所用甕算亦此意。

人有枯梧樹者﹐其鄰父言枯梧之樹不祥﹐其鄰人遽而伐之。鄰人父因請以爲薪﹐其人乃不悅﹐曰﹕鄰人之父徒欲爲薪﹐而教吾伐之也。與我鄰﹐若此其險﹐豈可哉﹖

不祥之告﹐初意本善也﹐因求爲薪而反啟其疑近於私也。此言世情之難必﹑公私之難明也。其諭亦甚美。若此其險﹐是句絕﹐豈可哉﹐三字一句。

人有亡鐵者﹐意其鄰之子。視其行步﹐竊鐵也﹐顏色﹐竊鐵也﹔言語﹐竊鐵也﹔動作態度﹟10無爲而不竊鐵也。俄而抇音掘其谷而得其鐵。他日復見其鄰人之子﹐動作態度無似竊鐵者。

此章猶診言疑心生暗鬼也。心有所疑﹐其人𨿽不竊鐵﹐而我以疑心視之﹐則其件件皆可疑。此諭甚得世情之微。

白公勝慮亂﹐罷朝而立﹐倒杖策﹐錣張剖切﹐策端有鐵也上貫頤﹐血流至地而弗知也。鄭人聞之曰﹕頤之忘﹐將何不忘哉﹖意之所屬者﹐其行足躓株埳﹐頭抵粗木﹐而不自知也。

心有所著﹐頭傷而不知﹐亦人情也。倒杖策者﹐以其杖倒轉而自策也。錣﹐杖末之銳也。株﹐木也。埳﹐陷也。意有所屬著﹐則於其行也。𨿽抵觸而不自知﹐卽《大學》心不在焉﹐視不見﹐聽不聞之意。

昔齊人有欲金者﹐淸旦衣冠而之市﹐適鬻金者之所﹐因攫其金而去。吏捕得之﹐問曰﹕人皆在焉﹐子攫人之金何﹖對曰﹕取金之時﹑不見人﹔徒見金。

志在攫金而不見其人﹐是逐獸不見太山也﹐言心有所迷故至此。此篇議論皆正﹐皆與儒書合。末後數件設諭俱佳﹐文字亦異於他篇。大抵此書八篇之中﹐其爲本書者亦自可辯。就中數段全似盜跖說劍文字﹐決非列子所作明矣。若此篇議論𨿽正﹐實非列子家數。通諸家之學者鈴能辯之。

沖虛至徳眞經鬳齋口義卷之八竟

﹟1妻﹕原本作『妻子』﹐據明本攺。

﹟2固﹕原作『因』﹐據明本攺。

﹟3能﹕原作『得』﹐據明本攺。

﹟4禍﹕原作『驕』﹐據明本攺。

﹟5下﹕原作『不』﹐據明本攺。

﹟6孫叔敖﹕原作『叔孫敖』﹐據明本攺。下同。

﹟7王﹕原本無﹐據明本增。

﹟8具﹕原作『且』﹐據明本攺。

﹟9且﹕原作『是』﹐據明本攺。

﹟10動作態度﹕原作『作動態度』﹐據明本政。

