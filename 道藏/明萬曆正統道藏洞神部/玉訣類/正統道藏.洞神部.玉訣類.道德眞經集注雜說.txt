道徳眞經集注雜說

經名﹕道徳眞經集注雜說﹐宋彭耜撰。二卷。底本出處﹕《正統道藏》洞神部玉訣類。

道徳直經集注雜說卷上

宋鶴林彭耜纂集

太祖徵太原﹐駐蹕鎭陽﹐聞道士蘇澄隱五代之際﹐屢聘不至﹐召見於行宮。澄隱時年八十﹐太祖問以養生﹐對曰臣之養生﹐不過精思煉炁爾﹐帝王則異於是。老子曰﹕我無爲而民自化﹐我無欲而民自朴﹐無爲無欲﹐凝神太和。昔黃帝唐堯享國永年﹐得此道也。太祖說其一爾。見《東都事略》隱逸傳及髙道傳。

鴻蒙子張無夢﹐字靈隱﹐好淸虛﹐窮《老》《易》﹐入華山與劉海蟾﹑種放結方外友﹐事陳希夷先生﹐無夢多得微旨。久之﹐入天臺山﹐眞宗召對﹐問以長久之策﹐無夢曰﹕臣野人也﹐旦於山中嘗誦《老子》《周易》而已﹐不知其他也。除著作佐郎﹐固辭﹐還山。賜金帛﹑處士號﹐並不受。見《髙道傳》

碧虛子陳景元﹐師事張鴻蒙﹐嘗著《道徳經藏室纂微篇》﹐蓋采摭古諸家注疏之精微﹐而參以其師傳授之祕集而成書。熙寧中﹐因召見進呈﹐禦筆獎諭﹐又有所注《南華經章句音義》﹐凡二十餘卷﹐今並入藏。見《碧虛子傳》﹐並《纂微篇﹟序》《道藏目錄》。

廣川董逌《藏書志》云﹕唐玄宗旣注老子﹐始攺定章句爲《道徳經》﹐凡言道者﹐類之上卷﹐言徳者﹐類之下卷﹐刻石渦口老子廟中。又云﹕唐道士張道相《集注道徳經》七卷﹐凡三十家﹐其名存者﹕河上公﹑節解﹑嚴遵﹑王弼﹑何晏﹑郭象﹑鍾會﹑孫登﹑羊祜﹑鳩摩羅什﹑盧景裕﹑劉仁會﹑顧歡﹑陶弘景﹑松靈﹑裴處思﹑杜弼﹑張憑﹑張嗣﹑臧玄靜﹑孟安期﹑孟智周﹑竇略﹑宋文明﹑褚柔﹑劉進喜﹑蔡子晃﹑成玄英﹑車惠弼﹐今考之新舊《唐書﹟藝文志》﹐則又有毋丘望之﹑湘逸其姓﹑程韶﹑王尙﹑蜀才﹑袁眞﹑釋惠嚴﹑惠琳﹑義盈﹑梁曠﹑樹鍾山﹑傅奕﹑楊上善﹑李允願﹑陳嗣古﹑任眞子﹑馮郭﹑玄景先生﹑楊上器﹑韓杜﹑梁武帝﹑梁簡文帝﹑賈大隱﹑辟閭仁諝﹑劉仲融﹑王肅﹑戴詵﹑玄宗﹑盧藏用﹑邢南和﹑馮朝隱﹑白履忠﹑李播﹑尹知章﹑陸徳明﹑陳庭玉﹑陸希聲﹑吳善經﹑孫思邈﹑李含光四十家﹐而道相所集郭象﹑劉仁會﹑松靈﹑裴處思﹑杜弼﹑張嗣﹑臧玄靜﹑竇略﹑宋文明﹑褚柔﹑劉進喜﹑蔡子晃﹑車惠弼﹐此十四家不著於志。按《志》稱道相《集注》四卷﹐而董所收乃有七卷﹐恐後人之所增也。我朝崇寧中再校定《道藏》經典﹐此書藏中已不復見﹐其餘諸家僅存玄宗﹑河上公﹑嚴遵﹑陸希聲四注﹐及傅奕所傳古本《道徳經》耳。外李約﹑李榮﹑賈淸夷各有注說﹐王﹑顧等奉玄宗命撰所注經疏﹐杜光庭又從而爲《廣聖義》﹐亦皆唐人﹐並見藏室﹐始知六所著錄猶有未盡﹐惜乎名存而書亡者十蓋八九也。

唐相陸希聲著《道徳經傳》四卷﹐其序略云﹕夫老氏之術﹐道以爲體﹐名以爲用﹐無爲無不爲﹐而格於皇極者也。楊朱宗老氏之體﹐失於不及﹐以至於貴身賤物。莊周述老氏之用﹐失於太過﹐故欲絕聖棄智。申﹑韓失老氏之名﹐而獘於苛繳刻急﹐王﹑何失老氏之道﹐而流於虛無放誕﹐此六子者皆老氏之罪人也。乃爲述傳以暢宗旨。又云﹕昔伏羲氏畫八卦﹐象萬物﹐窮性命之理﹐順道徳之和﹐老氏先天地﹐本陰陽﹐推性命之極﹐原道徳之奧﹐此與伏羲同其原也。文王觀太易九六之動﹐貴剛尙變﹐而要之以中﹐老氏察太易七八之正﹐致柔守靜﹐而統之以大﹐此與文王通其宗也。孔子祖述堯舜﹐憲章文武﹐導斯民以仁義之教﹐老氏擬議伏羲﹐彌綸黃帝﹐冒天下以道徳之化﹐此與孔子合其權也。此三君子者﹐聖人之極也﹐老氏皆變而通之﹐反而合之﹐研至變之機﹐探至精之歸﹐斯可謂至神者矣。

唐兵部郎李約﹐勉之子也﹐注《道徳經》四卷﹐其說謂世傳此書爲神仙虛無言﹐不知六經乃黃老之枝葉爾。

唐太宗謂傅奕日﹕佛道玄妙﹐卿獨不悟其理何也。奕日﹕佛是胡中桀點﹐初正西域﹐漸流中國﹐皆是模寫老莊玄言﹐文飾之耳。於百姓無補﹐於國家有害。太宗頗然之。臨終誡其子曰﹕老莊玄一之篇﹐周孔六經之說﹐是爲名教﹐汝宜習之﹐妖胡亂華﹐舉時皆惑﹐汝等勿學也。見《舊唐書》本傳。

唐憲宗顧宰臣曰﹕神仙之事﹐信乎。李藩對曰﹕神仙之說﹐出於道家。道家所宗老子五千文爲本﹐老子指歸與經無異﹐後代好怪之流﹐假托老子神仙之說﹐故秦始皇﹑漢武帝二主受惑﹐卒無所得。上深然之。見《舊唐書﹟憲宗紀》。

仲長子光﹐字不曜﹐開皇末結庵河渚間﹐守令謁者﹐辭以喑。人有請道者﹐則書老易二字示之﹐文中子比之虞仲夷逸云。見王績《仲長先生傳》及文中子注。

東臯子王績﹐字無功﹐兄通﹐隋末大儒也﹐有田在河渚間﹐仲長子光結廬北渚﹐績愛其眞﹐徙與相近﹐常以《周易》《老子》《莊子》置牀頭﹐他書罕讀也。見《新唐書。隱逸傳》。

盧鴻一﹐字顥然﹐隱於嵩山﹐開元六年徵至東都﹐謁見不拜﹐宰相遣通事舍人問其故﹐奏曰﹕臣聞老君言﹐禮者忠信之薄﹐不足可依﹐山臣鴻一﹐敢以忠信奉見。見《舊唐書﹟隱逸傳》。

貞一先生司馬承禎﹐宇子微﹐廬天臺不出﹐睿宗命其兄承褘就起之﹐旣至﹐引入中掖﹐廷問其術﹐對曰﹕爲道日損﹐損之又損﹐以至於無爲。夫心目所知見﹐每損之尙不能已﹐況攻異端而增智慮哉。帝曰﹕治身則爾﹐治國若何。對曰﹕國猶身也﹐故遊心於淡﹐合气於漠﹐與物自然而無私焉﹐而天下治。帝嗟嘆曰﹕廣成之言也。開元中再召至都﹐玄宗詔於王屋山置壇室以居。善篆隸﹐帝命以三體寫老子﹐刊正文句。見《新唐書。隱逸傳》﹐舊書本傳云﹕玄宗令以三體寫老子經﹐因刊正文句﹐定著五千三百八十言﹐爲眞本﹐以奏上之。

宗元先生吳筠﹐魯中之儒士也﹐入嵩山爲道士﹐久之遊天臺﹐玄宗遣使徵之﹐旣至﹐問以道法。對曰﹕道法之精﹐無如五千言﹐其諸枝詞蔓說﹐徒費紙札耳。見《舊唐書。隱逸傳》新書本傳云﹕帝嘗問道對曰﹕深於道者﹐無如老子五千文﹐其餘徒喪紙札耳。復問神仙治煉法﹐對曰﹕此野人事﹐積歲月求之﹐非人主宜畱意。與舊書少異﹐故並錄之。

班固載老子鄰氏有傳﹐傅氏﹑徐氏﹑劉向皆有說﹐傅氏三十七篇﹐鄰氏四篇﹐徐氏六篇﹐劉向四篇﹐惜乎其書之亡久矣。今世所傳老子《道徳經》或總爲上下二篇﹐或分八十一章﹐或七十二章。河上公分八十一章﹐以上經法天﹐天數奇﹐故有三十七章﹐下經法地﹐地數偶﹐故有四十四章。嚴遵乃以陰道八﹐陽道九﹐以八行九﹐故七十二章。上四十章﹐下三十二章﹐全與河上公不合。本旣各異﹐說亦不同﹐蓋莫得而考也。

漢桓譚曰﹕昔老聃著虛無之言兩篇﹐後世好之者以爲過於五經﹐自漢文景之君及司馬遷﹐皆有是言。見《楊雄傳》

阮藉著《通老論》曰﹕道者法自然而爲化﹐侯王能守之﹐萬物將自化﹐《易》謂之太極﹐《春秋》謂之元﹐老子謂之道。見《太平禦覽》

王弼注《道徳經》﹐以夫佳兵﹑民之饑二章﹐疑非老子所作。何晏注《老子》未畢﹐見王弼自說注《老子》旨﹐何意多短﹐不復得作聲﹐但應諾。遂不復注﹐因作《道徳論》。

一說何平叔注《老子》始成﹐詣王輔嗣﹐見王注精奇﹐乃神伏曰﹕若斯人可與論天人際矣。因以所注爲《道徳》二論。《文章敍錄》曰﹕自儒者論以老子非聖人﹐絕禮棄學﹐平叔說與聖人同﹐著論行於世。見《世說》並注。

阮瞻﹐咸之子也﹐見司徒王戎﹐戎問曰﹕聖人貴名教﹐老莊明自然﹐其旨同異。瞻曰﹕將無同。戎咨嗟良久﹐卽命辟之﹐時謂之三語緣。見《晉書》本傳﹐《世說》作阮修。

陸元朗﹐字徳明﹐以字行﹐補太學博士﹐髙祖釋奠﹐已召博士徐文遠講《孝經》﹐沙門惠乘講《般若經》﹐道士劉進喜講《老子》。徳明難此三人﹐各因宗指﹐隨端立義﹐眾皆爲之屈。帝大喜曰﹕三人者誠辯﹐然徳明一舉輒蔽﹐可謂賢矣。見《新舊唐書﹟儒學傳》。

開元初﹐詔中書令張說舉能治《易》《老》《莊》者﹐集賢直學士侯行果薦會稽康子元及平陽敬會眞於說﹐說籍以聞﹐並得侍讀﹐俄並兼集賢侍講學士。始行果﹑會眞及長樂馮朝隱同進講﹐朝隱能推索老莊祕義﹐會眞亦善《老子》﹐每啟篇先燻盥乃讀。見《新唐書。儒學傳》。

張薦明少以儒學遊河朔﹐後去爲道士﹐通老子莊周之說﹐晉髙祖召見﹐問道家可以治國乎﹐對曰﹕道也者妙萬物而爲言﹐得其極者﹐尸居衽席之間﹐可以治天下。髙祖大其言﹐延入內殿﹐講《道徳經》﹐拜以爲師﹐賜號通玄先生﹐後不知所終。見《五代史﹟一行傳》。

太宗聞汴水輩運卒有私質市者﹐謂侍臣曰﹕幸門如鼠穴﹐何可塞之﹐但去其尢者可矣。篙工楫師苟有販鬻﹐但無妨公﹐不必究問。冀官物之入﹐無至損折可矣。呂蒙正曰﹕水至淸則無魚﹐人至察則無徒﹐小人情僞﹐在君子豈不知之﹐若以大度兼容﹐則萬事兼濟。曹參不擾獄市者﹐以其兼受善惡。窮之則姦慝無所容﹐謹勿擾也。聖言所發﹐正合黃老之道。見《國朝事實》。

了齋陳忠肅公瓘嘗著書二十餘篇﹐曰《昭語》﹐其序略云﹕玉淸昭應宮使王曾請校三館道經﹐上因言其書不如老氏五千言淸靜而簡約﹐張知白曰﹕陛下畱意於此﹐乃治國無爲之術﹐臣伏讀神考聖訓曰﹕漢之文景﹐唐之太宗﹐孔子所謂吾無間然者。臣因考三君之行事﹐知漢文之術﹐得於老子﹐而仁祖之政多似漢文﹐今摭其說十數篇錄於後。

漢文卽位之始﹐先報平勃﹐後封宋昌﹐以有功於社稷爲先﹐以有徳於我身爲後﹐此所謂後其身也﹐故天下莫得先焉。老子曰﹕後其身而身先

漢文每朝﹐郎從官上書疏﹐未嘗不止輦受其言﹐言不可用置之﹐言可用采之﹐未嘗不稱善。言之可用者稱善﹐不可用者亦稱善﹐此所謂善者吾善之﹐不善者吾亦善之﹐故徳善也。

漢文初登虎圈﹐嗇夫口對無窮﹐拜爲上林令。釋之曰﹕周勃﹑張相如﹐陛下稱爲長者﹐此兩人言事曾不出口﹐豈效此嗇夫喋喋利口捷給哉。且秦以任刀筆之吏﹐爭以亟疾苛察相髙﹐其獘徒文具而無實﹐不聞其過﹐陵遲至於敗亂﹐今以嗇夫口辯而超遷之﹐臣恐天下隨風而靡﹐爭爲口辯而無其實。夫下之化上﹐疾於影響﹐舉錯不可不審也。帝曰﹕善﹐乃不拜嗇夫。蓋知辯者不善而多言之數窮也。老子曰﹕知者不言﹐言者不知﹐又曰﹕善者不辯﹐辯者不善。又曰﹕多言數窮﹐不如守中。

漢文詔曰﹕朝有誹謗之木﹐所以通治道而來諫也﹐今法有誹謗妖言之罪﹐是使眾臣不敢盡情﹐而上無由聞過也﹐其除之。故賈誼上書至於引廟謚爲言﹐而文帝嘉納﹐可謂無忌諱矣。民之所以富庶而不貧﹐其以此乎。老子曰﹕天下多忌諱而彌貧。

孝文爲尉它親冢在眞定者置守邑﹐歲時奉祀﹐召其昆弟尊官厚賜以寵之﹐尉它於是下令國中﹐奉詔攺號﹐不敢爲帝﹐此卽彊之弱之﹐與之奪之﹐在我而已矣。吳王詐病不朝﹐賜以幾杖﹐張武等受賂﹐更加賞賜﹐以愧其心﹐蓋亦取諸此也。老子曰﹕將欲歙之﹐必固張之將欲弱之﹐必固彊之。將欲廢之﹐必固興之。將欲奪之﹐必固與之。

袁盎卻愼夫人坐﹐文帝攺怒爲喜﹐厚賞袁盎﹐可謂自勝而不自是矣。徳之所以彰而國之所以彊也。老子曰﹕不自是故彰。又曰﹕自勝者張。

文帝納賈誼譏切之言﹐養臣下以節﹐不辱大臣﹐於是堂陛愈髙而基本愈固﹐《易》曰﹕以貴下賤﹐大得民也﹐何以異乎此哉。老子曰﹕貴以賤爲本﹐髙以下爲基。臣嘗謂自三代以降﹐善治天下者無如孝文﹐然其術出於老子﹐故仁祖於老氏也取其簡約而神﹐考之於漢文也﹐謂無間然。蓋老異於孔而其本則同﹐漢劣於周而善亦可取﹐此二聖之所以垂訓也。仁祖皇佑四年謂輔臣曰﹕朕臨禦以來﹐命參知政事多矣﹐其間忠純可紀者﹐蔡齊﹑魯宗道﹑薛奎而已﹐宰相王曾﹑張知白皆履行忠謹﹐𨿽時有小失﹐而終無大過。李迪亦朴忠自守﹐第言多輕發耳。龐籍對曰﹕才難自古然也。上復曰﹕朕記其大﹐不記其小。臣三復聖訓﹐因考王曾﹑知白之所以見重於仁祖者﹐蓋能以淸靜之術助無爲之化﹐所謂大而可紀者﹐其在玆乎。

審刑院斷絕公案﹐仁宗喜曰﹕天下至廣而斷刑若此﹐有以知刑訟之簡﹐有司無稽遲也。乃下詔獎法官﹐而付其事於史官。臣竊見元丰中開封府獄空﹐神考大喜﹐擢知府王安禮爲右丞﹐下至胥吏﹐悉獲賚賞﹐自是內外有司皆以獄空爲悅。蓋仁祖以訟簡賞法官而神考以獄空擢府尹﹐所以示仁民之意一也。老子曰﹕民常不畏死﹐柰何以死懼之﹐若使民常畏死而爲奇者﹐吾得執而殺之﹐孰敢。祖宗不以刑威懼民﹐蓋有得於老氏。講《詩》﹐至《匪風》曰﹕誰能烹魚﹐漑之釜甑。上曰﹕老子謂治大國若烹小鮮﹐其義類此。侍讀丁度對曰﹕烹魚煩則碎﹐治民煩則散﹐非聖學之深﹐何以見古人求治之意。臣曰﹕古之聖君當大有爲之時﹐或創業或革獘﹐不免有所煩也。仁祖以淸靜無爲之道持盈守成﹐四十二年終始如一﹐蓋得烹鮮之說而躬行之耳。臣故曰漢文之術出於老子﹐而仁祖之治多似漢文﹐神考謂漢文吾無間然﹐則紹述之意可知也。

韓絳言﹕林獻可遣其子以書抵臣﹐多斥中外大臣過失﹐臣不敢不以聞。上曰﹕朕不欲畱中﹐恐聞陰訐之路﹐可持歸焚之。臣曰﹕老子云﹕俗人昭昭﹐我獨若昏﹐俗人察察﹐我獨悶悶﹐又曰﹕其政悶悶﹐其民淳淳﹐其政察察﹐其民缺缺。韓絳以獻可之言聞於上﹐一白一黑﹐何其昭昭也。仁祖恐開陰訐之路﹐拒而不受﹐聖人之慮深矣遠矣。昏昏然不可見﹐悶悶然不可識﹐此聖人之所以爲聖人﹐而其民之所以淳淳也。

通判並州司馬光上疏﹐請於宗室中擇人攝居儲貳。臣曰﹕唐中葉以來﹐人主惡聞立嗣﹐以爲不祥之語﹐故天下之士於國家安危之本不敢正言﹐司馬光以疏遠之臣﹐言此而不隱﹐仁祖春秋髙矣﹐受此言而不諱﹐老子曰﹕受國不祥﹐是爲天下王﹐仁祖有之。又曰﹕信言不美﹐司馬光有之。

陳忠肅公曰﹕老子言天下神器不可爲也﹐爲者敗之﹐又言治大國若烹小鮮﹐夫烹魚者無所事於煩之也﹐制水火之齊以熟之而已﹐舜無爲而治﹐其不以此歟。又曰﹕武帝黜黃老而用儒術﹐未嘗不本於仁義﹐而觀其實效﹐則不異於始皇者幾希﹐當此之時﹐天下不一日而無事﹐思慕文景不得復得﹐然則黃老亦何負於天下哉。又曰﹕疏廣謂受曰﹕知足不辱﹐知止不殆﹐宦成名立而不去﹐懼有後悔﹐於是父子相隨移病而歸﹐當時賢之﹐後世追誦﹐然其知止之意﹐發於老氏。並見《了齋集》。

歐陽文忠公修曰﹕前後之相隨﹐長短之相形﹐推而廣之﹐萬物之理皆然也。然老子爲書﹐其言𨿽若虛無﹐而於治人之桁至矣。又曰﹕道家者流﹐本淸虛﹐去健羨﹐泊然自守﹐故曰我無爲而民自化﹐我好靜而民自正﹐𨿽聖人南面之治﹐不可易也。並見本集。

穎濱蘇文定公曰﹕得侄邁等所編先公手澤﹐其一曰﹕昨日子由寄《老子新解》﹐讀之不盡捲﹐廢捲而嘆﹕使戰國有此書﹐則孔老爲一。使晉宋間有此書﹐則佛老不爲二。不意老年見此奇特﹐然後知此書當子瞻意。見《道徳經解》後序。又曰﹕孔子以仁義禮樂治天下﹐老子絕而棄之﹐或者以爲不同﹐《易》曰﹕形而上者謂之道﹐形而下者謂之器﹐孔子之慮後世也深﹐故示人以器而晦其道﹐使中人以下守其器而不爲道之所眩﹐以不失爲君子﹐而中人以上自是而上達也。老子則不然﹐志於明道而急於開人心﹐故示人以道而薄於器﹐以爲學者惟器之知﹐則道隱矣。故絕仁義棄禮樂以明道。二聖人者﹐皆不得已也﹐合於此必略於彼矣。見經注。又曰﹕韓非明老子而以刑名遊說諸侯﹐李斯師孫卿而以詐力事秦﹐至於焚詩書﹐殺儒士﹐其終皆陷於大戮﹐原其所學﹐皆本於聖人﹐而其所施設則鄕黨之士所不忍爲﹐夫豈其所學有以致之歟。蓋老子﹑孫卿其教之善﹐𨿽獘不至於敗亂天下﹐然則二子之學﹐其所以失之而至此者何也﹐學之不詳﹐毫壓之差﹐或致千里。見《樂城集》。

陸陶山農師曰﹕自秦以來﹐性命之學不講於世﹐而道徳之裂久矣。世之學者不幸蔽於不該不偏一曲之書﹐而日汨於傳注之卑﹐以自失其性命之情﹐不復知天地之大醇﹐古人之大體也。予深悲之﹐以爲道徳者關尹之所以誠心而問﹐老子之所以誠意而言﹐精微之義﹐要妙之理多有之﹐而可以啟學之蔽﹐使之復性命之情。不幸亂於傳注之卑﹐千有餘年尙昧﹐故爲作傳以發其旣昧之意。𨿽然﹐聖人之在下多矣﹐其著書以道徳之意非獨老子也﹐蓋約而爲老子﹐詳而爲列子﹐又其詳爲莊子﹐故予之解述列莊之詳﹐合而論之﹐庶幾不失道徳之意。見經注。

延平先生羅從彥仲素曰﹕老子之書﹐孔子未嘗譽﹐亦未嘗毀﹐蓋以謂譽之則後世之士溺其和光同塵之說﹐而流入於不羈﹐毀之則淸靜爲天下正之論其可毀乎﹐旣不譽又不毀﹐其可不略言﹐故止謂竊比於我老彭。見羅先生《語錄》。

或問龜山楊文靖公時曰﹕說者謂老彭乃老氏與彭籛﹐非謂彭之壽﹐而謂之老彭也﹐然老氏之書果述而不作信而好古乎。答曰﹕老氏以自然爲宗﹐謂之不作可也。見《龜山集》。龜山曰﹕私意去盡然後可以應世﹐老子曰﹕公乃王。見《語錄》。

榮陽呂公希哲嘗大書治人事天莫若嗇於前坐壁上﹐云﹕修養家以此爲養生要術﹐然事事保謹﹐常令有餘﹐持身保家安邦之道不越於此﹐不止養生也。見《口國氏雜錄》。

王子韶聖美言﹕莊子不能窺測列子﹐列子不能窺測老子。榮陽公答云﹕莊子而不能窺測列子﹐則孰能窺測列子。列子而不能窺測老子﹐則孰能窺測老子。故善窺測列子者莫如莊子﹐善窺測老子者﹐莫如列子。見呂氏《師友雜誌》。

司馬溫公與王介甫書云﹕光昔者從介甫遊﹐介甫於諸書無不觀﹐而特好孟子與老子之言﹐今得君得位而行其道﹐是宜先其所美﹐必不先其所不美也。孟子曰﹕仁義而已矣﹐何必曰利。又曰﹕爲民父母﹐使民眄眄然將終歲勤動﹐不得以養其父母﹐又稱貸而益之﹐惡在其爲民父母也。今介甫爲政﹐首建制置條例司﹐大講財利之事﹐又命薛向行均輸法於江淮﹐欲盡奪商賈之利﹐又分遣使者散靑苗錢於天下﹐而收其息﹐使人愁痛﹐父子不相見﹐兄弟妻子離散﹐此豈孟子之志乎。老子曰﹕天下神器不可爲也﹐爲者敗之﹐執者失之﹐又曰﹕我無爲而民自化﹐我好靜而民自正﹐我無事而民自富﹐我無欲而民自朴﹐又曰﹕治大國若烹小鮮。今介甫爲政﹐盡變更祖宗舊法﹐先者後之﹐上者下之﹐右者左之﹐左者右之﹐成者毀之﹐矻矻焉窮日力﹐繼之以夜而不得息﹐使上自朝廷﹐下及田野﹐無一人得襲故而守常者﹐紛紛擾擾﹐莫安其居﹐此豈老氏之志乎。溫公自號迂叟﹐嘗著書曰《迂書》﹐內老釋一章云﹕或問老釋有取乎﹐迂叟曰﹕有。或曰﹕何取。曰﹕釋取其空﹐老取其無爲自然。又云﹕學黃老者以心如死灰﹐形如槁木爲無爲﹐迂叟以爲不然﹐作《無爲贊》﹐治心以正﹐保躬以靜﹐進退有義﹐得失有命﹐守道在己﹐成功則天﹐夫復何爲﹐莫非自然。並見溫公《傳家集》。

李衛公徳裕諫敬宗搜訪道士疏曰﹕臣聞道之髙者﹐莫若廣成﹑玄元﹐人之聖者﹐莫若軒皇﹑孔子。昔軒皇問廣成子理身之要﹐廣成子云﹕無視無聽﹐抱神以靜﹐形將自正﹐神將自淸﹐無勞子形﹐無播子精﹐乃可長生。又云﹕得吾道者上爲皇﹐下爲王。玄元語孔子云﹕去子之驕气與多欲﹐態色與淫志﹐是皆無益於子之身﹐五口所告子者是已﹐故軒皇發謂天之嘆﹐孔子興猶龍之感﹐前聖於道不其至乎。若使廣成﹑玄元混迹而至﹐語陛下之道﹐以臣度思﹐無出於此。見《李文饒集》。

香山白文公居易曰﹕夫欲使人情儉朴﹐時俗淸和﹐莫先於體黃老之道也﹐其道在乎尙寬簡﹐務儉素﹐不眩聰察﹐不役智能而已。蓋善用之者﹐𨿽一邑一郡一國﹐至於天下﹐皆可以致淸靜之理焉。昔宓賤得之﹐故不下堂而單父之仁化﹐汲黯得之﹐故不出閣而東海之政成﹐曹參得之﹐故獄市勿擾﹐齊國大和﹐漢文得之﹐故刑罰不用﹐而天下大理。其故無他﹐淸靜之所致耳。見白氏《長慶集》。

東坡蘇文忠公軾奉詔撰上淸儲祥宮碑云﹕臣謹按道家者流﹐本出於黃帝老子﹐其道以淸靜無爲爲宗﹐以虛明應物爲用﹐以慈儉不爭爲行﹐合於《易》何思何慮﹐《論語》仁者靜壽之說。自秦漢以來﹐始用方士言﹐乃有飛仙變化之術﹐黃庭大洞之法﹐太上天眞木公金母之琥﹐天皇太乙紫微北極之祀﹐下至於丹藥奇技符籙小數﹐皆歸於道家。嘗竊論之﹐黃帝老子之道﹐本也﹐方士之言﹐末也。又《蓋公堂記》云﹕曹參爲齊相﹐聞膠西蓋公善治黃老言﹐使人請之﹐用其言而齊大治﹐其後以其所以治齊者治天下﹐天下至今稱賢焉。吾爲膠西守﹐知公之爲邦人也﹐求其墳墓子孫而不可得﹐慨然懷之﹐師其言﹐想見其爲人。夫曹參爲漢宗臣﹐而蓋公爲之師﹐可謂盛矣。而史不記其所終﹐豈非古之至人得道而不死者歟。並見本集。

眉山唐庚子西曰﹕世疑老子西遊﹐以謂有慈有儉有不爲夭下先﹐持是道以遊於世﹐何所不容﹐而猶有所去就邪﹐是大不然。惟其無往而不容﹐則𨿽蠻貊之邦行矣﹐此所以爲老氏。見《眉山集》。

張右史末《老子義》曰﹕夫人之生﹐不殺之於衽席飲食之疾病﹐則殺之盜賊刑戮者過半矣﹐則人之於死﹐實未嘗知畏也。而世之馭物者﹐而欲物之畏﹐不過示之以死﹐亦惑矣。故曰民不畏死柰何以死懼之。苟畏死邪﹐則吾取爲奇者而殺之﹐宜民之不復爲奇也。天下未嘗無刑﹐而爲奇者不止﹐則死之不足以懼物也明矣。故曰若使人畏死而爲奇者﹐吾得執而殺之﹐孰敢也。夫物不患無殺之者也﹐萬物泯泯必歸於滅盡而後止﹐則常有司殺者殺矣。竊司殺者之常理﹐而移之以行其畏﹐非徒不足以懼物﹐而亦有所不及者也。故曰常有司殺者殺﹐夫代有司殺﹐是代大匠斷﹐希有不傷其手矣。然則操政刑死生之柄﹐驅一世之民使從之﹐殆非也。又曰﹕惟其無私邪﹐故能成其私﹐而惟私之求﹐則天下去之。夫惟公以得天下之情者﹐天下之所歸也。天下之所歸﹐而有不能得其所欲者乎。又送固始山人張堅序曰﹕至柔教余以養性之妙﹐其言曰﹕大道甚簡﹐守心而已。守心無他﹐守一而已。靜一之極﹐則玄通四達﹐眞气應之﹐玆非意之所能測﹐言之所能盡﹐惟得者知之。眞气來降﹐則百疾除而永年矣。老子曰﹕虛其心﹐實其腹﹐弱其志﹐彊其骨﹐心虛志弱而腹自實﹐骨自彊矣。是道也﹐智者得之而爲止觀﹐司馬子微得之而爲坐忘﹐皆一道也。此皆眞人修身之要﹐而今人忽之﹐乃苦其形骸﹐妄想變怪﹐吞餌金石﹐去道遠矣。見本集。

王無咎補之嘗解老子道經四章﹐今取其二篇﹐其一云﹕聖人處無爲之事﹐行不言之教﹐彼無心於爲與言者﹐順萬物性命之理而已﹐則萬物之作也﹐吾亦與之作而不辭﹐萬物之生也﹐吾亦與之生而不有﹐萬物之爲也﹐吾亦與之爲而不侍﹐萬物之成也﹐吾亦與之成而不居﹐蓋其作也生也爲也成也﹐皆順性命自然之理﹐因物與時﹐而非我也﹐則吾亦何必辭﹐何必有﹐何必恃﹐何必居。故曰萬物並作而不辭﹐生而不有﹐爲而不恃﹐功成而不居﹐作然後生﹐生然後爲﹐爲然後成﹐此其序也。又云﹕老子專惡夫多言何也。老氏之所明者﹐道也﹐道常無言﹐然而常有言者﹐迫不得已也。以其迫不得已也﹐故可以言﹐以其常無言也﹐故言之少者去道爲尢近﹐而言之多者去道爲尢遠﹐故專惡夫多言也。見本集。

淮海秦觀曰﹕班固贊司馬遷以爲是非頗謬於聖人﹐論大道則先黃老而後六經﹐孰謂遷之髙才博洽而至於是乎。以臣觀之不然﹐彼實有見而發耳。孟子曰﹕仁者人也﹐合而言之道也。楊子亦曰﹕道以導之﹐徳以得之﹐仁以人之﹐義以宜之﹐禮以體之﹐天也。合則渾﹐離則散﹐蓋道徳者仁義禮之大全﹐而仁義禮者道徳之一偏﹐黃老之學貴合而賤離﹐故以道爲本﹐六經之教﹐於渾者略﹐於散者詳﹐故以仁義禮爲用。遷之論大道也﹐先黃老而後六經﹐豈非有見於此而發哉。又曰﹕史稱崔浩自比張良﹐謂稽古過之﹐以臣觀之﹐浩曾不及荀﹑賈﹐何敢望子房乎。夫以其精治身﹐以緒餘治天下﹐功成事遂﹐奉身而退﹐道家之流也。觀天文﹐察時變﹐以輔人事﹐明於末而不知本﹐陰陽家之流也。子房始遊下那﹐受書於圯上老人﹐終日願棄人間事﹐從赤松遊﹐則其術蓋出於道家也。浩精於術數之學﹐其言熒惑之入秦﹐彗星之滅晉﹐與夫兔出後宮﹐姚興獻女之事﹐尢異﹐及黜莊老乃以爲矯誣之言﹐則其術蓋出於陰陽而己﹐此其所以不同也。並見《淮海集》。

田諫議錫尺木贊序曰﹕龍之興也﹐階於木也﹐君之起也﹐人爲階也。抑有無位之聖﹐韜光之賢﹐以名迹相參﹐以材能相濟﹐如立明之才﹐乃仲尼之尺木乎﹐故能發揮春秋以垂聲教也﹐尹喜之賢﹐乃老聃之尺木乎﹐故能詢謀道徳以貽後世也。見《咸平集》。

範忠文公鎭曰﹕老子著書二篇﹐言先天至陰陽相與之際﹐文簡而理備。見《蜀公集》。

晁文元公迥曰﹕古今名賢多好讀老莊之書﹐以其無爲無事之中﹐有至美至樂之理也。又曰﹕老子曰﹕五色令人目盲﹐五音令人耳聾﹐五味令人口爽﹐𨿽聖人矯激太過﹐而善利之心極於深切﹐人能不耽耳目之娛﹐不縱口腹之美﹐勿問有得﹐決定無失。並見《昭徳新編》又曰﹕老子曰﹕知常曰明﹐處世之人﹐止知晝夜是常﹐而人如故﹐出世之人以生死爲晝夜﹐又知生死是常而性如故﹐是以明心坦然﹐視生死而無肺。見《耄智余書》。

盱江李泰伯曰﹕韓退之有言﹕老者曰孔子吾師之弟子也﹐佛者曰孔子吾師之弟子也﹐爲孔子者習聞其說﹐樂其誕而自小也﹐亦曰吾師亦嘗云爾。佛之說吾不能詳﹐《曾子問》《老子列傳》則有問禮之事﹐史未足盡信﹐《禮記》經之屬也﹐亦有妄乎。見《退居類稿》。

嵩山景迂生晁說之曰﹕伏羲﹑文王﹑周公贊易之後﹐惟老氏得易之變通屈伸﹐知柔而貴虛﹐務應而不得﹐殷勤以立言﹐幸乎此書之存也。又曰﹕王弼注老子《道徳經》二篇﹐眞得老子之學歟﹐蓋嚴君平《指歸》之流也。其言仁義與禮不能自用﹐必待道以用之﹐天地萬物各得其一﹐豈特有功於老子哉。九百學者﹐蓋不可不知乎此也。又曰﹕弼知佳兵者不祥之器﹐至於戰勝以喪禮處之﹐非老子之言﹐乃不知常善救人﹐故無棄人﹐常善救物﹐故無棄物﹐獨得諸河上公而古本無有也﹐賴傅奕能辧之爾。見本集。

李昭玘曰﹕鬼谷韓非之書﹐推本道徳﹐時近玄旨﹐二子安足知老子哉﹐其言適中爾。見《欒靜先生集》。

西臺畢仲辦曰﹕老子曰﹕失道而後徳﹐失徳而後仁﹐失仁而後禮﹐禮者道之華而亂之首也。夫謂禮爲道之華而亂之首﹐則某所未學。然禮者固仁義之次﹐而道徳之下也﹐後人不能以禮治天下﹐一寓之於法﹐則法者又禮之次﹐而仁義之下也。見本集。

眉山蘇籀﹐穎濱文定公之孫也﹐記其遺言曰﹕公爲籀講老子數篇﹐曰﹕髙於孟子二三等矣。又曰﹕言至道無如五千文。又曰﹕公老年作詩云﹕近存八十一章注﹐從道老聃門下人﹐蓋老而所造益妙﹐錄錄者莫測矣。並見遺言。

道徳眞經集注雜說卷上竟

道徳眞經集注雜說卷下

宋鶴林彭耜纂集

唐髙宗乾封元年二月己未﹐次亳州﹐幸老君廟﹐追號曰太上玄元皇帝。

玄宗天寶二年正月景辰﹐追號玄元皇帝爲大聖祖﹐聖祖父周上禦史大夫敬曰先天太上皇﹐母益壽氏﹐號先天太后。又天寶十四載十月甲午﹐頒禦注《老子》並《義疏》於天下。又天寶中加號老子《玄通道徳經》﹐世不稱之。見《新唐書﹟藝文志》。大中祥符六年八月庚午﹐詔加老君號曰太上老君混元上徳皇帝﹐次年春正月壬寅﹐上發東京﹐丙午﹐至眞源縣﹐戊申﹐命宰臣王旦奉上冊寶﹐己酉﹐朝謁太淸宮﹐見《九廟通略》。景徳二年二月﹐國子監直講孫奭言﹐諸子之書﹐老莊稱首﹐其道淸虛﹐以自守卑弱﹐以自持逍逼無爲﹐養生濟物﹐皆聖人南面之術也。故先儒論撰以次諸經﹐唐陸徳明撰《經典釋文》三十卷﹐內《老子釋文》三卷﹐今諸經及《老子釋文》共二十七卷﹐並已雕印頒行﹐惟闕《莊子釋文》三卷﹐欲請依《道徳經》例﹐差官校定雕印﹐詔可。見《國朝會要》。天禧三年﹐天書降﹐乾佑山中知兗州孫奭上疏曰﹕朱能小人妄言符瑞﹐昔唐明皇得靈寶上淸護國經寶券﹐皆王鉷﹑田同秀等所爲。夫老君聖人降語﹐固宜不妄﹐而唐自安史亂離﹐兩都蕩覆﹐豈天下太平乎。明皇僅得歸闕﹐復爲輔國劫遷﹐卒以餒死﹐山豆聖壽無疆﹐長生久視乎。明皇旣惑左道﹐卽紊政經﹐民心用離﹐變起倉卒﹐願陛下鑑明皇之召禍﹐庶幾災害不生﹐禍亂不作也。見《九朝通略》。

方臘亂浙右﹐聲搖京師﹐中書舍人程振謂太宰王黼言﹐宜乘此時言天下獘事﹐庶幾少革﹐以順人心。黼不悅﹐時振兼太子舍人﹐至束宮太子問焉﹐振曰﹕周公作《鴟鴞》之詩﹐孔子以爲知道﹐其言不過迨天之未陰雨﹐調繆牖戶而已。老子亦曰爲之於未有﹐治之於未亂﹐蓋老氏與孔子合者如此﹐今不固根本於無事之時﹐而徒爭目前之功﹐非二聖人意也。見《九朝通略》並《東都事略》本傳。

李忠定公綱政和六年時﹐爲比部員外郎﹐因奏對乞解易札子﹐略曰﹕共惟陛下天縱睿智﹐輔之以緝熙光明之學﹐體元用妙﹐該極象數﹐萬機之暇﹐訓釋老莊之書﹐以開悟天下之學者﹐辭旨髙妙﹐足以發難言之意﹐而道徳性命之理燦如也。夫《易》無思也無爲也﹐寂然不動﹐感而遂通天下之故﹐實與老莊之書相爲終始。臣愚伏望斷自宸衷﹐爲之訓釋﹐以通神明之徳﹐以發乾坤之蘊。又題李伯時畫老子出關圖詩云﹕請說常無眾妙門﹐當時關尹意何勤。靑牛西去連沙漠﹐紫气東來見瑞氛。妙用不離三十輻﹐至言都在五千文。世人不解宗慈儉﹐只欲長生躡白雲。並見《梁溪集》。

伊川先生程頤曰﹕道家之說﹐更沒可辟﹐惟釋氏之說衍蔓迷溺至深。又曰﹕莊生形容道體之語﹐盡有好處﹐老氏谷神不死一章﹐最佳。並見程氏遺書。

胡文定公安國曰﹕老氏五千言﹐如我無事﹑我好靜﹑我有三寶之說﹐亦皆至論也。見《語錄》。

溪堂謝逸壽亭記曰﹕孔子所謂仁者壽﹐老子所謂死而不亡者壽﹐釋氏所謂無量壽﹐三聖人者﹐其言𨿽異﹐其意則同。蓋仁者盡性﹐盡性則死而不亡﹐死而不亡﹐則其壽豈有量哉。彼徒見發毛爪齒歸於地﹐涕唾津液歸於水﹐暖气歸火﹐動轉歸風﹐而以爲其人眞死矣﹐然不知湛然常存未嘗死也。見《溪堂集》。

道鄕鄒忠公浩曰﹕玄牝之門﹐取諸吾身﹐則鼻也。鼻者息之所由以出入﹐綿綿若存﹐用之不勤﹐則其息深矣﹐孫叔敖鼻間栩栩然是已。《莊子》曰﹕眞人之息以踵﹐眾人之息以喉。屈服者其嗌言若哇﹐其嗜欲保者其天機淺。《素問》曰﹕非出入則無以生長壯老已﹐非升降則無以生長化收藏﹐升降出入﹐無器不有﹐四者之有而貴常守﹐知此然後知谷神之所以不死。又曰﹕虛其心﹐則腹自實﹐弱其志則骨自彊。並見《道鄕集》。

康節先生邵雍曰﹕皇帝王伯者﹐易之體也﹐意言象數者﹐易之用也。三皇同意而異化﹐五帝同言而異教﹐三王同象而異觀﹐五伯同數而異率。同意而異化者﹐必以道。以道化民者﹐民亦

以道歸之﹐故尙自然。夫自然者﹐無爲無有之謂也。無爲者﹐非不爲也﹐不固爲者也﹐故能廣。無有者﹐非不有也﹐不固有者也﹐故能大。廣大悉備而不固爲固有者﹐其惟三皇乎。是故知能以道化天下者﹐天下亦以道歸焉。所以有言曰﹕我無爲而民自化﹐我無事而民自富﹐我好靜而民自正﹐我無欲而民自朴﹐其斯之謂歟。見本集《觀物篇》。

邵伯溫曰﹕康節先公以老子爲知《易》之體﹐以孟子爲知《易》之用﹐論文中子謂佛爲西方之聖人﹐不以爲過。見《邵氏聞見錄》。

東坡書上淸宮碑云﹕道家者流﹐本於黃帝老子﹐其道以淸靜無爲爲宗﹐以虛明應物爲用﹐以慈儉不爭爲行﹐合於《周易》何思何慮﹐《論語》仁者靜壽之說﹐如是而已。謝顯道親見程伊川誦此數語﹐以爲古今論仁最有妙理。見邵博《聞見後錄》﹐謝氏《語錄》亦載。

西塘鄭俠曰﹕俠聞之老子曰﹕知足不辱﹐知止不殆﹐《易》曰﹕亢之爲言也﹐知進而不知退﹐知存而不知亡﹐知得而不知喪﹐知進退存亡而不失其正者﹐其惟聖人乎。然則進退存亡得喪之理﹐其不一致乎。何其知退知亡知足知止之難﹐而聖人丁寧贊嘆之深乎。曰﹕是皆一也﹐進退有道﹐則進不易而退不難。存亡有道﹐則存不喜而亡不憂﹐進退存亡一歸於道﹐時止則止﹐時行則行﹐孰不一致哉。又曰﹕上士聞道﹐勤而行之。中士聞道﹐若存若亡。下士聞道﹐大笑之﹐不笑不足以爲道。又曰﹕惟道大﹐故似不肖﹐若肖久矣﹐其細也夫。夫肖也者﹐以所養者小故也。俗之所養無非小﹐是以大者爲不肖﹐然則欲爲道﹐正得俗之所謂不肖者﹐而俗之所不以爲不肖﹐是皆未足與語夫道。又曰﹕道大而物小﹐人之營營而卒乎小者﹐累於物也。元者善之長而至於大之謂也﹐至而不知其爲大﹐則同乎道而與世俗不相似﹐故天下皆謂我道大﹐似不肖﹐蓋眾方察察﹐發較而錐競﹐我獨悶悶﹐以天下爲不足爲者﹐宜乎其不相似﹐故能成其大。大而有之﹐其去世俗不能以寸矣﹐故卒之不肖。下士聞之笑﹐而後庶幾。夫道不肖則不足以爲道也。又曰﹕老子曰﹕水善利萬物又不爭﹐處眾人之所惡﹐故幾於道。然則汨之隨變﹐則臭腐濁穢﹐不可以濯足﹐亦其自取﹐不幾於惡乎。思復性者﹐以是爲鑑﹐知夫淸且明者自我性﹐而濁且亂者﹐亦自我之有以來之也。去其汨且惑者﹐而淸明在躬﹐然後揚波淈泥與之偕﹐而莫吾能化也。以其莫吾能化﹐彼將宴寢以明潔﹐而莫之知予力焉。又曰﹕水之性淸﹐以其出於土也﹐而土汨之﹐是以如是其濁也﹐徐而淸之﹐可以鑑毛髮。人之識明﹐以其出於物也﹐而物惑之﹐是以如是其亂也。徐而明之﹐可以燭日月。夫向也淸﹐汨之則濁﹐濁而徐之﹐復淸向也。明惑之則亂﹐亂而徐之﹐復明也。是濁且亂者﹐常自外加我﹐而淸且明者﹐在我而已。經曰﹕天地相合以降甘露﹐人莫之令而自均。夫雨露之在天地﹐細故也﹐而猶平均如是﹐況於人之靈識乎。又曰﹕三代而上﹐無有孔孟老莊釋氏之教﹐遇帝而帝﹐遇王而王﹐而衰周以降﹐乃有三氏之教﹐其實憂世之溺﹐而致所以濟之者云耳。又嘗自作《大慶居士序》曰﹕居士本懦學﹐以孔氏爲宗﹐得老氏之說以明。以上並見《西塘集》。

葉夢得曰﹕刪書斷自堯舜﹐而《易》獨及伏羲﹑神農﹑黃帝﹐然後知堯而上蓋有其人﹐六經存而不論。嘗試會之以心﹐則其說曰﹕易無思也無爲也﹐寂然不動感而遂通天下之故﹐非天下之至神﹐孰能與於此。然後知伏羲﹑神農﹑黃帝至於堯舜﹐世而相傳者﹐皆不出乎《易》。退而質諸老氏﹐則與《易》異者無幾。又曰﹕《論語》記竊比我於老彭﹐後孔子者孟子﹐孟子之於儒﹐蓋秋毫不以少亂也﹐其拒楊墨﹐排儀秦﹐過於桀紂﹐終不及老氏﹐乃其言盡心知性﹐以至於命﹐則老氏之所深致意也。然後知老氏之書﹐孔孟所未嘗廢。又曰﹕老氏之書﹐其與孔子異者﹐皆矯世之辭﹐而所同者﹐皆合於《易》。後老氏數百年復有佛氏者出﹐其辭益荒遠深妙﹐不近人情﹐而要其至到與老氏殆相爲表裹。並見經注。又曰﹕老氏論气欲專气致柔如嬰兒﹐孟子論气以至大至剛﹐直養而無害﹐充塞乎天地之間﹐二者正相反。從老氏則廢孟子﹐從孟子則廢老氏。以吾觀之﹐二說正不相反﹐人气散之則與物敵而剛﹐專之則反於己而柔。剛不可以勝剛﹐勝剛者必以柔﹐則專气者乃所以爲直也。直養而無害於外﹐則不謂持其志﹐毋暴其气﹐當如曾子之守約﹐約之至積而反於微﹐則直養者乃所以爲柔也﹐故知道之至者本自無二。見《石林巖下放言》。

北山程俱老子論曰﹕可道之道﹐以之制行﹐可名之名﹐以之立言。至於不可道之常道﹑不可名之常名﹐則聖人未之敢以示人。非藏於密而不以示人也﹐不可得而示人焉耳。故西方之聖人﹐其所示見設爲乘者三﹐演爲分者十二﹐命之曰教。若夫傳於教外者﹐則其不可道與不可名者也。中國之聖人﹐祖唐虞﹐憲文武﹐以訂詩書禮樂之文﹐命之曰經。若夫其所以言﹐猶履之非迹者﹐則其不可道與不可名者也。故老子著五千之文﹐將以示天下﹐迪後世﹐蓋非退於道冥而獨於己者﹐故其發言之首以謂可道之道可名之名者﹐五千文之所具也。若夫千聖之所不傳者﹐不可得而言也。又曰﹕天地人一原耳。天之所以爲天﹐地之所以爲地﹐人之所以爲人者固同﹐而天地之能長且久﹐而人獨不然何哉﹖天不知其爲天﹐地不知其爲地﹐今一受其形而爲人﹐則認以爲己﹐曰人耳人耳﹐謂其養生不可以無物也﹐則騁無益之求﹐謂其有身不可以不愛也。而營分表之事﹐厚其生而生愈傷﹐養其軀而身愈病﹐其不爲中道夭者亦幸矣。老氏之旨如此﹐而未之思者以謂黃老之徒率畏死而求長生者﹐豈不惑哉﹖夫人而無生﹐道安所載﹖然世之喪其生者﹐蓋反以有其生爲累﹐有其生者且猶老氏之深戒﹐而謂其外於道而求長生乎﹖未之思也。又曰﹕萬物之變﹐莫大乎死生﹐人之爲道﹐超然於生之際﹐則無餘事耳。生果來乎﹖死果往乎﹖以生爲實來﹐則吾之所從來者宜可知矣。南北耶﹖東西耶﹖上下耶﹖審不可以言也﹐而謂之實來﹐可乎﹖以死爲實往﹐則吾之所從往者﹐宜可知矣。心耶﹖物耶﹖人耶﹖天耶﹖審不可以言也﹐而謂之實往﹐可乎﹖然則吾之生也﹐前不知其所起﹐後不知其所斷﹐貫萬古而常存者湛然也。然後曉然知我之未嘗生﹐未嘗死也﹐將以奚爲死地哉﹖又曰﹕眾人之見易遣﹐聖賢之疵難除﹐營欲戕性﹐取捨滑心﹐眾人之過也。眾人之過大而有迹﹐故其遣之也易。以覺爲礙﹐以解爲縛﹐聖賢之疵也。微而難知﹐故其除之也難。事之過顯﹐理之過微﹐以物爲病顯﹐以法爲病微﹐然則理障法病﹐可勝疵乎﹖滌除元覽﹐蓋謂是也。元覽﹐聖人之所謂獨見者也﹐人之有是元妙之見而不除之﹐是爲解縛。滌除元覽﹐而卽非滌除﹐則無疵矣。滌除元覽﹐而存滌除之見﹐是爲覺礙。又曰﹕聖人不傷民固也﹐而能使鬼神亦不傷人﹐何哉﹖蓋人之在道﹐道之在人﹐猶魚之在水﹐水之在魚也﹐亦何生死之辧乎﹖方其以道蒞天下﹐天下之民﹐其生也泊焉﹐所以善其生也。其死也寂然﹐所以善其死也。寂然而已﹐鬼安得而神乎﹖生也如彼﹐死也如此﹐尙安復有靈響祟厲之爲哉﹖又惟常善也﹐故能救人無棄人﹐救物無棄物﹐有爲之善﹐其能爾乎﹖惟無積也﹐故能爲人己愈有﹐與人己愈多﹐住相之施﹐其能爾乎﹖推是道以濟天下而度羣生﹐亦何儒釋老之分哉﹖並見《北山集》。

栟櫚鄧肅曰﹕嘗考道教之所自來﹐其源出於黃帝﹐其道盛於老聃﹐其末流詭異﹐有眞可駭者。其爲家三十有七﹐其爲書九百九十有三篇。凡有天下者﹐必崇其道﹐論其尢者﹐有三帝焉﹐秦曰始皇﹐漢曰武帝﹐唐曰明皇。是三帝者﹐才智絕人﹐蔑視一世﹐窮六合之大﹐不足以厭其欲﹐於是浩然有禦風騎气之志﹐煉丹飛符﹐雜以左道﹐自謂其法可配天地﹐殊不知飛騰之術﹐卒不能濟﹐反禍其國﹐眞可痛哉。𨿽然﹐漢髙祖之取天下也﹐則張良爲最﹐其治天下也﹐則以曹參爲最。良之道蓋慕赤松子﹐而參之居則避正室以捨蓋公﹐是則道家之術﹐又若無負於天下者。蓋漢髙祖所以取參與良者﹐在道之本﹐不過於淸靜恭儉無爲﹐與民息肩而已矣。而始皇﹑武帝﹑明皇之所尙者﹐區區竭力以事其末﹐故妄誕不經者得以行其志。此治亂賢否所以相絕﹐不可同日而語也。夫末流滋蔓﹐變怪百出﹐可以惑人主而禍天下者﹐皆非黃帝老聃氏之道。見《栟櫚集》

嚴谷山人江裹曰﹕夫道窅然難言哉﹐謂之道者﹐蓋假以名道而實非道也。五經之所言言其略﹐老聃﹑列禦寇﹑莊周之所言言其詳﹐詳略𨿽殊﹐皆有以明道之本。《問道》。又曰﹕或問老子著書﹐有道徳篇﹐當時所述歟﹐後人詮次歟。余曰﹕此不得而知也。余昔於藏書家見古文老子﹐其言與今所傳大同而小異﹐考其義一也﹐惟次序先後與今篇章不倫﹐亦頗疑後人析之也。曰﹕道無所不該﹐而五千文所紀者﹐可道之道耳。又離而爲徳﹐恐無是義。余曰﹕道徳實同而名異﹐曰道曰徳﹐亦何所不可也。曰﹕惡有是言哉。吾嘗讀五經諸子﹐凡言道徳﹐皆有小大後先之辧﹐不可槪舉﹐可考而知也。余曰﹕莊周言一曲之士﹐判天地之美﹐析萬物之理﹐本於道徳之不一﹐重嘆後之學者爲不幸。子亦欲蹈之乎。曰﹕願聞其旨。曰﹕聞之無乎不在之謂道﹐自其所得之謂徳﹐道者人之所共由﹐徳者人之所自得也。試以水爲諭﹐夫湖海之涵浸﹐與拗堂之所畜﹐固不同也﹐其爲水有異乎。江河之傾注﹐與溝澮之湍激﹐固不同也﹐其爲水有異乎。水猶道也﹐無乎不之﹐而湖海勒堂江河溝澮﹐自其所得如是也﹐謂之實同名異﹐詛不信然。學者之於道﹐會之以心﹐視之以神﹐斟酌飽滿使自足﹐則徳成而有立。進徳者至於徳兼於道﹐則同於初矣。由是觀之﹐道非有餘於徳也﹐道散而徳彰﹐徳非不足於道也﹐徳成而道隱﹐故聖人則備道全美﹐君子則明道全徳﹐玆所以爲異也。曰﹕道妙無形﹐徳審有所睹乎。曰﹕道無方體﹐徳有成虧﹐有成虧者昭昭於心目之間﹐豈無所睹耶。合乎道則無徳之可名﹐別於徳則有名之可辧﹐故曰道無常名﹐徳有定體。老子之出﹐當道術之變﹐其立言皆以明至當之歸﹐言𨿽不一﹐如首有尾﹐稽其至也﹐何彼此之辧。《問徳》。又曰﹕生於心者不窮﹐是以命於身者無已。死而復生﹐生而復死﹐始終之端﹐如循環無窮。老氏言出生入死﹐生之徒十有三﹐死之徒十有三﹐動之死地十有三﹐三三而九﹐自十言之﹐則出乎生死者一而已。一者謂何﹐意復命之人乎。士之志於道者﹐能修身以俟之﹐直而推之﹐曲而任之﹐庶幾乎可以語此。《問命》。又曰﹕或問老聃﹑列禦寇﹑莊周﹑孟軻﹐皆古之得道者也﹐其立言各欲取信後世﹐何自相詆件如此。聃曰吾有大患﹐爲吾有身。禦寇曰內觀者取信於身。周曰吾身非吾有。軻則曰萬物皆備於我﹐反身而誠﹐樂莫大焉。或厭其身之爲患而非其有﹐或貴其身之皆備而取之足﹐豈不詆忤耶。余曰﹕子未之思也。子得其言而未得其所以言。且四肢百骸五臟六腑﹐該而存焉者﹐謂之身。視聽言貌思﹐性所有也﹐亦謂之身﹐身之名則一﹐而所以爲身者殊。有所謂體﹐有所謂性﹐老聃﹑莊周蓋卽體而言之者﹐禦寇孟軻蓋卽性而言之者。卽體言之﹐則四肢百骸五臟六腑有之則有患﹐無之則無患﹐故不可使之有也。而所謂無者﹐非亡夫而身之謂﹐凡動作語默不見而已。卽性言之﹐則視聽言貌思﹐一理所該﹐萬物皆備﹐苟內觀焉﹐可以取足。髙之於天﹐卑之於地﹐俯仰洞鑑﹐孰有不備於我者乎﹐孰有不足於身者乎。以是言之﹐老聃﹑莊周之言身﹐不得不使之無。列禦寇﹑孟軻之言身﹐不得不使之觀。《問身》。又曰﹕或問何者爲息。余曰﹕循陰陽以左右﹐隨子午以消長者是也。其運如未嘗止之輪﹐其旋如不可盡之環﹐與元气交通﹐晝夜不息﹐老子﹑列禦寇所謂沖气者也。子知所以守息﹐則知所以養气。知所以養气﹐則知所以入道。知所以入道﹐則抱一禪定﹐固無殊致也。老子曰﹕綿綿若存﹐用之不勤﹐子歸而求之﹐斯有得也。《問息》。又曰﹕莊周言養形之士﹐吹陶呼吸﹐此特其淺淺者爾。形神俱妙﹐蓋本於襲气母。老子曰﹕玄牝之門﹐是爲天地根。不死之道﹐本於是乎。《問气》。又曰﹕孔子曰﹕毋意毋我﹐老氏曰﹕及吾無身﹐吾有何患。瞿曇曰﹕毋眼耳鼻舌身意﹐人之有生﹐形色外具﹐心意內知﹐必使之無者何哉。蓋無者萬善之所歸﹐萬法之所宗﹐人能外息諸綠﹐冥心於無﹐則與道俱矣。其歸一致﹐若所謂坐忘﹐息气面壁﹐果殊途哉。袤﹐字仲長﹐三衢人﹐嚴谷山人﹐則其自號也。養素丘園﹐以經術教諸生﹐紹興間大臣薦於朝﹐召對竟﹐力辭還裏﹐士論髙之。並見《嚴谷集》。

楊文安公樁﹐紹興間以從橐侍經筵﹐有《進讀老子講義》一篇﹐曰老子曰﹕我有三寶﹐寶而持之﹐一曰慈﹐二曰儉﹐三曰不敢爲天下先。夫慈故能勇﹐儉故能廣﹐不敢爲天下先故能成器長。臣聞求道於聰明智力之所及﹐則心勞而道愈不明﹐捨聰明智力而求諸日用之間﹐則簡易至當﹐道庶幾乎可見矣。任聰明﹐役智力﹐是獘精神於寡淺者之所爲﹐以此應物殆有未能釋然忘情者存焉。故欲慈焉﹐則失於姑息﹐欲儉焉﹐則失於鄙吝﹐不敢爲天下先﹐則失於怯懦﹐是心勞而道愈不明也審矣。有道者則不然﹐生知之妙﹐渾然天成﹐物之來幹我者﹐初無容心﹐隨所遇而應之。我無忮心故能慈﹐我無欲心故能儉﹐我無爭心故不敢爲天下先。其所以日用者簡易至當﹐果非由聰明智力之所能成就﹐非天下之至聖﹐其孰能與於此。《易》之乾卦曰﹕體仁足以長人﹐坤卦曰﹐坤至柔而動也剛﹐則得乎仁者有勇之說﹐故曰慈故能勇。節卦曰﹕節以制度﹐不傷財﹐不害民﹐則得乎儉以足用之說﹐故曰儉故能廣。謙卦曰﹕謙尊而光﹐卑而不可踰﹐則得乎一謙而四益具之說﹐故曰不可爲天下先﹐故能成器長。大《易》老氏之言若合符節﹐帝不得不帝﹐王不得不王﹐至仁好生﹐神武不殺﹐非慈耶。茅茨土階﹐惡衣卑服﹐非儉耶。不矜不伐﹐不競不絿﹐非不敢爲天下先耶。下至兩漢寬仁大度﹐如髙祖幾於慈﹐以徳化民﹐如文帝幾於儉﹐以柔道理天下﹐如光武幾於不敢爲天下先﹐是則有天下者寶其慈且勇﹐寶其儉且廣﹐寶其後且先﹐𨿽二帝三王﹐可以追蹤而並美﹐區區兩漢之主不足進也。又曰﹕道家者流﹐其來最遠﹐爰自黃帝氏作﹐至周有老聃得其傳﹐戰國時列禦寇蒙莊之徒和其說。逮秦漢間﹐遂名曰黃老之學﹐其道以虛無自然爲宗﹐以淸靜澹泊爲事﹐其眞以治身﹐其緒餘以治天下。中古以來﹐蓋嘗與堯舜周孔之道並行於世﹐而不相戾異乎。所謂浮屠氏之學者也﹐浮屠氏本出西方﹐至漢始入中國﹐霍去病擊匈奴﹐獲休屠王祭天金人﹐顏師古曰﹕金人卽今佛像。明帝夢見金人飛空而下﹐傅毅以爲西方之聖人﹐遣使於天竺﹐訪之以歸﹐自是佛法始流傳於時。究厥所由﹐其與道家之學本原不同﹐而塗轍各異﹐曷不取《道徳經》五千文考之﹐其言微﹐其旨遠﹐其文簡而嚴﹐其義宏以律﹐殆與六經相表裹﹐非若冰炭枘鑿之不相入。後世學者猥曰佛老﹑佛老云者﹐吁可怪哉。並見《蕓室集》。

光廟在潛邸﹐程文簡公大昌時爲宮僚﹐嘗索其所著《易老通言》﹐大昌以割子繳納﹐其略曰﹕夫老子之可重者何也﹐秉執樞要而能以道禦物﹐是其長也﹐貴無賤有而罕言世故者﹐亦非其或短於此也。故師老子而得者爲漢文帝﹐蓋其爲治﹐大抵淸心寡欲而淵默朴厚﹐以涵養天下﹐其非不事事之謂也﹐則漢以大治而基業綿固者﹐得其要用其長故也。至於西晉則聞其言﹐常以無爲爲治本﹐而不知無爲者如何其無爲也﹐意謂解縱法度﹐拱手無營﹐可以坐治﹐無何紀綱大壞而天下因以大亂。故王通論之曰﹕淸虛長而晉室亂﹐非老子之罪也。蓋不得其要而昧其所長也。區區之意﹐深望殿下采其秉要之理﹐而以西漢爲法﹐鑑其談治之略﹐而以西晉不事事爲戒﹐則老子之精言妙道皆在殿下運用之中矣。又嘗著《潛藩盛徳錄》﹐內一篇曰﹕某舊得侍談﹐凡及大道﹐常取《易﹟系》道器與孔子下學上達之語而參言。蓋道器學達可從上下立爲形容﹐正如燒火﹐薪能生焰﹐是上形之道必資下形之器﹐學乎下可以達乎上﹐是薪𨿽粗實而其英華能炎能上者也。六經論孟說器多而說道少﹐是蓄薪以求生焰者也。老莊之書說無多於說有﹐是謂六經說薪已多﹐不必贅言者也。儒者之於求道﹐自有六經﹐宜若無籍於老莊矣﹐然老莊之書言微趣深﹐助發道祕﹐尢爲精要。苟能博取﹐當大有補﹐特不可如晉人談虛﹐直謂棄損禮樂刑政而天下可以自治焉耳。天下嘗有無薪而能自起火焰者耶。又曰﹕今道士修老子教者﹐捨道本不言而及方藥祈禳等事﹐其誨失本意又益太遠。惟唐人白居易詩語能明其確﹐曰何況元元皇帝道徳五千言﹐不言藥﹐不言仙﹐不言白日升靑天﹐元元皇帝卽老子也。道家以老子爲教祖﹐而八十一章自淸靜寡欲之外﹐別無一語他及﹐如何鑿空妄云有藥有仙﹐及祈禳騰厭等事耶。恭蒙聖諭以某言爲是﹐且明誦白詩上語全文﹐益深嘉居易之談老子﹐能得要妙也。並見本集。又曰﹕世之尊老氏而謂上乎五三六經﹐疑老氏而誚其空虛無用﹐皆不得爲知老氏者。乃若老氏之髙致則有在矣﹐知道之奧而談無﹐曲盡其妙﹐運器以道﹐而在有不局於有﹐凡六經主於紀迹﹐而不暇究言者﹐此書實皆竭告也﹐則論孟之所務明者﹐於此乎加詳矣﹐是故其書得與六經並行也。見《易老通言》。

沈莊仲問晦庵先生朱文公曰﹕常有欲以觀其傲﹐是如何。文公曰﹕微是邊檄﹐如邊界相似﹐是說那應接處。向來人皆作常無常有點﹐不若只作常無欲常有欲看。又問﹕道可道﹐如何解。文公曰﹕道而可道﹐則非常道﹐名而可名則非常名。又問﹕玄之義。文公曰﹕玄只是探遠而至於黑卒卒地﹐便是眾妙所在。

張以道問載營魄抱一能無離乎之義﹐文公曰﹕魄是一﹐魂是二﹐一是水﹐二是火﹐二抱一﹐火守水﹐魂載魄﹐動守靜也。

文公曰﹕多藏必厚亡﹐老子說得也是好。

陳仲亨問《周書》曰﹕將欲敗之﹐必姑輔之﹐將欲取之﹐必姑與之﹐今《周書》何緣無之。文公曰﹕此便是老子裹數句﹐是周時有這般書﹐老子爲柱下史﹐故多見之﹐孔子所以適周問禮之屬也。

黃義剛問﹕原壤看來也是學那老子。文公曰﹕他也不似老子﹐老子卻不恁地。莊仲曰﹕卻似莊子。曰﹕是便是﹐夫子時已自有這樣人了。莊仲曰﹕莊子𨿽以老子爲宗﹐然老子之學卻尙要出來應世﹐莊子卻不如此。曰﹕莊子說得較開闊﹐較髙遠﹐然卻較虛﹐走了那老子意思﹐若在老子當時看來﹐也不甚喜他如此說。

或問﹕老子之道﹐曹參﹑文帝用之皆有效﹐何故以王﹑謝之力量反做不成。文公曰﹕王導﹑謝安又何曾得老子妙處。

文公曰﹕如漢文帝﹑曹參便是用老子之效﹐然他又只得老子皮膚﹐凡事只是包容因循將去。

郭徳元問﹕老子云﹕夫禮忠信之薄而亂之首﹐孔子又卻問禮於他﹐不知何故。文公曰﹕他曉得禮之曲折。某初間疑有兩个老聃﹐橫渠亦意其如此﹐今看得來﹐不是如此。他曾爲柱下史﹐於禮自是理會得﹐所以與孔子說得如此好。只是他又說這个物事不用得亦可﹐一似聖人用禮時反若多事﹐所以如此說。《禮運》中謀用是作﹐而兵由此起等語﹐便自有這个意思。

文公曰﹕老子之術衝嗇不肯役精神﹐又曰﹕老氏初只是淸靜無爲﹐卻帶得長生不死﹐後來卻只說得長生不死一項﹐如今恰成筒巫祝﹐專只理會厭禱祈禳﹐這自經兩節變了。又曰﹕伯夷微似老子。又曰﹕子房深於老子之學﹐曹參學之有體而無用。又曰﹕孟子以後人物﹐只有子房與孔明﹐子房之學出於黃老﹐若以比王仲淹則不似其細密。又曰﹕楊子云作《太玄》﹐亦自莊老來﹐惟寂惟寞可見。又曰﹕文中有志於天下﹐亦識得三代制度﹐較之房﹑魏諸公﹐又稍有些本領。若究其議論本原處﹐亦只自莊老中來。

或問﹕晉宋時人多說莊老﹐然恐其亦未足以盡莊老之實處。文公曰﹕當時諸公只是借他言語來﹐蓋覆那滅棄禮法之行耳﹐據其心下污濁紛擾﹐如何理會得莊老底意思。

文公曰﹕康節嘗言﹐老氏得易之體﹐孟子得易之用﹐非也。老子自有老子之體用﹐孟子自有孟子之體用。將欲取之﹐必固與之﹐此老子之體用也。存心養性﹐充廣其四端﹐此孟子之體用也。又曰﹕康節之學﹐似老子﹐只是自要尋个寬閒快活處﹐人皆害他不得。張子房亦是如此﹐方眾人紛拏擾擾時﹐他自在背處。萬人傑因問《擊壤集》序以道觀道等說﹐果爲無病否﹐曰﹕謂之無病不可﹐謂之有病亦不可﹐渠自是一樣意思﹐如以天下觀天下﹐其說出於老子。陳器之問﹕孟子平旦之气甚微小﹐如何會養得完全。文公曰﹕不能存得夜气﹐皆是旦晝所爲壞了﹐所謂好惡與人相近者幾希。因舉云老子言治人事天莫若嗇﹐夫惟嗇﹐是謂早復。早復謂之重積徳﹐重積徳則無不克﹐大意也與孟子意相似﹐但它是就養精神處﹐其意自好﹐平旦之气﹐便是旦晝做工夫底樣子﹐日用間只要此心在這裹。

李敬子問﹕神仙之說﹐有之乎。文公曰﹕誰人說無﹐誠有此理﹐只是他那工夫大段難做﹐除非百事棄下﹐辦得那般工夫方做得。

蔡季通云﹕道士有个莊老在上﹐卻不會去理會。文公曰﹕如今秀才讀多少書﹐理會自家道理不出﹐他又那得心情去理會莊老。蔡云﹕列子亦好。曰﹕列子固好﹐但說得困弱﹐不如莊子。問老子如何。曰﹕老子又較深厚。文公曰﹕佛徒其初只是以老莊之言駕說耳。如遠法師文字肇論之類﹐皆成片用老莊之意﹐然他口是說﹐都不行﹐至達摩來﹐方始教人自去做﹐所以後來有禪。以上並見《文公語錄》。

象山陸九淵曰﹕異端之說﹐出於孔子﹐今人鹵莽﹐專指佛老爲異端。孔子之時﹐中國不聞有佛﹐𨿽有老氏﹐其說未甚彰著。夫子之惡鄕原﹐《論》《孟》中皆見之﹐獨未見其排老氏﹐則所謂異端者﹐非指佛老明矣。見《象山集》。

苕溪劉一止行簡曰﹕竊惟天下之事﹐下合人心﹐上合天意﹐中合大道者﹐惟有一言﹐曰公而己矣。老子曰﹕容乃公﹐公乃王﹐王乃天﹐天乃道﹐蓋混而爲一﹐非容不能公﹐王公之稱﹐謂其容而能公也。王訓大﹐王者之稱﹐謂其公而能大也。則是公不可不與王同徳﹐王不可不與天同道﹐此天下之至理也。見《苕溪集》。

永嘉鄭伯熊景望曰﹕蓋公治黃老﹐曹相國參用於齊而稱治﹐儒家多訾黃老言﹐何哉。吾嘗杜門終日默坐﹐謹動作﹐薄滋味﹐而心和气平﹐百病不侵﹐節以備其無﹐推以散其有﹐不妄求﹐不過憂﹐而老者穉者安於恬淡。嘗意此理推之天下有餘地﹐何獨數百里之齊。孔孟之術豈有外是者﹐而訾黃老言何哉。蓋今道家所談淸淨者﹐捨此而趨誕也。見《鄭先生戇語》。

劉淸源曰﹕老子之言道徳﹐偶從關令之請﹐矢口而言﹐律筆而成書﹐未嘗分爲九九章也。後人分爲上下二卷﹐以象兩儀之妙用﹐九九八十一章﹐以應太陽之極數。見道徳經通論序。

黃茂材曰﹕道與徳𨿽有二名﹐實相爲用﹐不可離也。今世學者乃分上經爲道﹐下經爲徳﹐甚非作書之旨。又曰﹕《易》六十四卦﹐八八之數也。老子之書八十一章﹐九九之數也。老子與《易》相爲表裹﹐其後楊子云作《太玄》以準《易》﹐亦有八十一首﹐蓋得於此。見經注。

林東曰﹕夫子與老氏垂教﹐蓋亦互相發明﹐夫子以仁義禮樂爲治天下之具﹐老子以虛無恬淡明大道之所從出。要之仁義禮樂﹐非出於大道而何﹐而虛無恬淡乃大道之本旨也。特後世之不善用老氏者﹐或純尙淸虛恬淡﹐而至於廢務﹐有以累夫老氏也。且以道心惟微﹐無爲而治﹐吾儒未嘗不用。老子如所謂我有三寶﹐一曰慈﹐二曰儉﹐三日不敢爲天下先﹐以道佐人主者﹐不以兵彊天下﹐老子未嘗不用吾儒也。以是而推﹐則大道之與道一而已矣﹐特不無本末先後爾。蓋所以互相發明﹐俱爲憂世而作也。或謂老氏有絕仁棄義﹐禮爲亂首﹐得非與夫子背馳。蓋推尊道原之所從出﹐以仁義禮樂非不可以爲治﹐不如以道化民而相忘於吾道之中爲上也。見《經解發題》。

劉師立自號眞靜子﹐紹熙間人﹐著《道徳經節解》十六篇﹐今取其五於右。

玄之又玄﹐謂元之始自然是也﹐此乃眾妙之門戶﹐首論道﹐次論天地﹐又以次論人心﹐可謂盡之矣﹐學者當默識之。

玄牝﹐玄﹐陽也﹐牝﹐陰也﹐門者二气橐鑰之門戶﹐如前章云眾妙之門﹐亦如《語》云﹕誰能出不由戶﹐何莫由斯道也。大不可泥以口鼻爲玄牝之門。謂天地根﹐小其老子之說﹐未有天地﹐先有元气﹐是謂天地根。

盈則必虛﹐戒之在滿。銳則必鈍﹐戒之在進。金玉必累﹐戒之在貪。富貴必淫﹐戒之在傲。功成名遂必危﹐戒之在不知止。老子之言深欲救人﹐非謂絕人事處山林者可與入道﹐𨿽居乎富貴功名之域﹐皆可勤而行之。張則必歙﹐彊則必弱﹐興則必廢﹐與則必奪﹐物理之自然﹐是謂微明。微明謂精微明著﹐昭昭然可考。或以權術解其義﹐天之道利而不害﹐若是乎。或謂孔子以直報怨﹐今云以徳報怨﹐何也。然老子教人惟欲處其柔弱﹐與天爲徒﹐而無所爭﹐可以彌天刑﹐遠人禍﹐若以直報怨﹐怨何由己。當時孔子故有所激而言﹐終不若以徳報怨之爲善。

觀復髙士謝守灝曰﹕《道徳經》﹐唐傅奕考竅眾本﹐勘數其字云﹕項羽妾本﹐齊武平五年彭城人開項羽妾冢﹐得之。安丘望之本﹐魏太和中﹐道士寇謙之得之。河上丈人本﹐齊處士仇嶽傳之。三家本有五千七百二十二字﹐與韓非《諭老》相參。又洛陽有官本﹐五千六百三十五字﹐王弼本有五千六百八十三字﹐或五千六百一十字﹐河上公本有五千三百五十五字﹐或五千五百九十字﹐並諸家之注多少參差﹐然歷年旣久﹐各信所傳﹐或以佗本相參﹐故舛戾不一。《史記》司馬遷云﹕老子著書言道徳之意﹐五千餘言﹐但不滿六千則是五千餘矣。今道家相傳謂老子爲五千文﹐蓋舉其全數也。見《老君實錄》。

道徳眞經集注雜說卷下竟

