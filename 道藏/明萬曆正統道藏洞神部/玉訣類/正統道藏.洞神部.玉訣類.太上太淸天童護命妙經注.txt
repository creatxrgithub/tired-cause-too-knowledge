太上太淸天童護命妙經注

太上太淸天童護命妙經注。金朝道士侯善淵撰。一卷。底本出處﹕﹝正統道藏﹞洞神部玉訣類。

太上太淸天童護命妙經注序

夫太上者﹐玄元之王﹐萬聖之師﹐至上無尊﹐至髙無位。上則包羅眾象﹐中則普濟羣生﹐下則長養萬物。生生化化﹐受炁於太始之中﹐物物頭頭﹐稟道在虛無之內﹐千變萬化﹐無不太上矣。故天道者﹐運爲淸陽之炁也﹐童徳者﹐動合純粹之眞也﹐兩機相契﹐妙用爲一﹐護命養生。神明佑助﹐兕虎無由所傷﹐毒虫焉能所害﹐何爲堅固﹐至在於神之機也。

太上太淸天童護命妙注

姑射山太玄子侯善淵注

太上太淸天童

髙眞攝化﹐神用無方。頌曰﹕太上玄元第一尊﹐趺蓮髙坐玉淸官﹐天童妙化圓明體﹐光鑑寰瀛萬象空。

護命妙經。

誦者除邪﹐修之攝正。頌曰﹕太上親傳護命經﹐玄言直語甚分明﹐淸晨默念持三徧﹐無限羣魔盡失驚。

皇天生我﹐

金公道父﹐覆我之眞。頌曰﹕萬物因從道炁生﹐皇天育我气神淸﹐壺中逗引龍行火﹐鼎內金丹漸結成。

皇地載我﹐

黃婆牝母﹐運我之形。頌曰﹕一炁沖和萬物彰﹐本因生產在中央﹐丹田養就靈仙藥﹐始覺神遊入帝鄕。

日月照我﹐

天地之精﹐感而純陽。頌曰﹕交徑烏飛兔走波﹐二輪晶耀越天河﹐達人到此開靑眼﹐試問凡夫認得麼。

北斗輔我﹐

心通七竅﹐斗柄分明。頌曰﹕斡開斗口運天關﹐兩點流星任往還﹐鼎眼滿傾銀浪滚﹐鑪門一派水晶翻。

星辰榮我。

滿天精秀﹐照我神凝。頌曰﹕極目陽精數點輝﹐往來升降疾如飛﹐空中頤養胎仙就﹐穩跨金龍入太微。

江河渡我﹐

曲江金水﹐穩駕神舟。頌曰﹕靈波滚滚接東流﹐傾入汪洋法海收﹐穩駕神舟淤歷徧﹐水心直下釣龍鈞。

北辰侍我﹐

北辰初顯﹐侍我同明。頌曰﹕北極玄微鎭碧霄﹐心開頓悟亦非遙﹐胎光一點澄凝處﹐萬道流霞物外飄。

風雨送我﹐

寰中虛靜﹐雨過風淸。頌曰﹕薄霧輕煙細雨霏﹐遠嵐凝翠可相宜﹐送我歸何處﹐拍劍騎龍上紫微。

諸仙舉我﹐

眾眞相助﹐一體無分。頌曰﹕諸仙舉我朝三界﹐眾聖相扶入帝京﹐金闕門中呼羽客﹐玉霄榜上列仙名。

司命與我﹐

天中司命﹐與我同源。頌曰﹕司命從容意自淸﹐介然與我育神嬰﹐嬰兒長大渾無物﹐一顆靈光處處明。

太一任我﹐

太一玄機﹐任我神通。頌曰﹕太一鑪開師子吼﹐混元鼎破火龍飛﹐滿天光焰燒空界﹐萬派精金照日輝。

六丁進我﹐

六門通泰﹐進我神遊。頌曰﹕六丁進我任遨遊﹐散發披襟跨火牛﹐仗劍咬牙吞日月﹐飛符追下活人頭。

玉女從我﹐

金童前引﹐玉女後隨。頌曰﹕玉女相隨入洞遊﹐笙歌引上水晶樓﹐憑欄不見紅塵事﹐惟有虛空浮日頭。

五帝衛我﹐

五般霞彩﹐聚入神宮。頌曰﹕五炁朝元入寶宮﹐三花片片落空中﹐玄珠配合生光瑩﹐徧照乾坤上下通。

天門開我﹐

上朝金闕﹐出入夷門。頌曰﹕閒騎白馬上天門﹐信步因遊玩月宮﹐寶殿姮娥新有令﹐賜余丹桂一枝紅。

地戶通我﹐

心通兩竅﹐神致無方。頌曰﹕一擊玄關地戶開﹐絳官仙子上靈臺﹐徧觀極目瓊花綻﹐盡向紅鑪火裏栽。

我命著我﹐

性命俱備﹐精炁神全。頌曰﹕養炁全神別有方﹐安魂定魄不飛揚﹐丹成已覺心通聖﹐鑿壁穿山透海滄。

太淸玄籍。

太淸之道﹐玄籍萬神。頌曰﹔太淸永劫鎭夷門﹐萬化生乎在彼中﹐一性貫穿天地匝﹐金嬰還返玉晨宮。

三宮升降﹐

上升下降﹐三一浮沈。頌曰﹕三宮升降定浮沈﹐達者心開性自深﹐太一鑪添文武火﹐朱砂鼎裹煉精金。

上下往來無窮。

親遠疏近﹐大計無窮。頌曰﹕上下無窮不見形﹐無形之體自然淸﹐蠲蠲贈得靈砂滿﹐燦燦交光照眼明。

金飯玉漿﹐向求皆至。

天然一味﹐食者延年。頌曰﹕一盤金飯浸瓊漿﹐啜罷神淸入太倉﹐五色雲中朝聖主﹐紫微殿裹奏明皇。

虛梵日月﹐

虛懸寶鑑﹐道眼髙明。頌曰﹕虛梵煌煌映大羅﹐髙懸日月照婆娑﹐鼎中汞水涓涓滴﹐鑄就紅砂滿鼎多。

與天爲誓。

天性人也﹐人心機也。頌曰﹕天性人兮人像天﹐天人相契立根元﹐根元混一歸何處﹐蕩蕩茫茫萬化前。

鬼雚魒鬼行魁﹐

北極之號﹐受正除邪。頌曰﹕北極元君鎭上方﹐咬牙執劍斬魔王﹐妖精魍魎全俱滅﹐總化無形變血光。

所爲者成﹐

背之者死﹐向之則生。頌曰﹕修成丹藥永無枯﹐玄牝空中任吸呼﹐白虎每吞金鳳髓﹐烏龍常飲太陽酥。

何神不使﹐

人人有分﹐物物皆從。頌曰﹕萬神同喜聚三光﹐至道無生得久長﹐常使

汞鉛顚倒用﹐自然丹就得純陽。

何令不行﹐

天地萬物﹐受炁而生。頌曰﹕一陽初動黃芽秀﹐二炁相交白雪淸﹐兩味合和十六兩﹐完容一粒寶珠明。

上有朱雀﹐

火龍蟠頂﹐丹鳳凝陽。頌曰﹕朱雀離巢趁日飛﹐上侵天谷徹云霓﹐展開金翅磨星斗推落陽光滿太微。

下有玄武﹐

烏龜水府﹐太陰之精。頌曰﹕玄武交宮水府行﹐赤蛇相繞火中生﹐剎那一井金波湧﹐傾入紅鑪滿鼎烹。

左有靑龍﹐

龍從震位﹐汞自西生。頌曰﹕靑龍一踴出東渝﹐舒展紅霞罩玉都﹐兩道電光昕霹靂﹐三天驚動鎭江湖。

右有白虎。

虎從兌位﹐鉛自東生。頌曰﹕白虎深藏入兌方﹐須彌靜坐泛龍光﹐射開宇宙羣魔退﹐獨霸山川鎭海滄。

愛我者生﹐

全神養炁﹐保命長生。頌曰﹕陰陽火候勿令差﹐鉛鼎飛霜吐翠砂﹐一粒明珠顚倒滚﹐滿天精耀放紅霞。

惡我者殃﹐

貪嗔損炁﹐嫉妬傷神。頌曰﹕貪嗔嫉妬勿交生﹐信任寰中自在行﹐淸靜若逢屍鬼鬧﹐袖中攜劍斬三彭。

謀我者死﹐

財色利名﹐親之者死。頌曰﹕功名富貴莫爭羅﹐愛欲恩深業轉多﹐達士超然俱遠避﹐迷人不悟永耽砣。

憎我者亡。

心猿意馬﹐縱之則亡。頌曰﹕邪魔陰鬼亂交紛﹐握固存神意不容﹐寂靜若逢塵事撓﹐放開心月照虛空。

玉女三千六百﹐常在我傍﹐

萬神聚會﹐不離我身。頌曰﹕一簇神仙秀炁淸﹐彩雲深處賀升平﹐空中一派仙音奏﹐捧个眞人入洞庭。

執節奉符﹐與我同遊。

行住坐外﹐動止相隨。頌曰﹕玉女同遊不夜鄕﹐鳳鸞迎駕入明堂﹐金童勸瓊漿液﹐味覺淸香透頂涼。

太上攝京﹐

髙眞攝位﹐眾聖來朝。頌曰﹕太上扶空坐寶蓮﹐放開惠日照無邊﹐諸仙總攝髙眞位﹐眾聖來朝禦坐前。

天大吉昌。

寥寥空靜﹐湛湛盈虛。頌曰﹕混元一炁定沈浮﹐獨立寥空萬象初﹐渺渺玄玄千劫外﹐澄澄湛湛覆虛無。

二十四符﹐

神符去病﹐心印除邪。頌曰﹕神符斷祟陰消滅﹐心印除邪道自生﹐金簶玄科親授訣﹐濟民助國永淸平。

與星歷俱。

星河玉潔﹐心月冰淸。頌曰﹕星河皎潔透銀蟾﹐無上眞人至仰瞻﹐玉女掣開秋水殿﹐金童舒起夜明簾。

急急如律令﹗

經中得意﹐急急修持。頌曰﹕功行齊修兩事全﹐煥然輕舉化飛仙﹐靑童引至朝元去﹐鶴駕香風入洞天。

太上太淸天童護命妙經注竟

