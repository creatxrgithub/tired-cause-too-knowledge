太上玄靈北斗本命延生眞經注解

經名﹕太上玄靈北斗本命延生眞經注解。原題崆峒山玄元眞人注解﹐疑系宋元間道士撰。假托李白﹑蘇軾作序。注文以心性修煉爲主旨。三卷。底本出處﹕《正統道藏》洞神部玉訣類。

北斗延生經注解序

原夫太素未分﹐無光無象﹐混黃成化﹐有始有終﹐則升淸而滯穢﹐輔善而貶凶﹐置百二十曹局﹐列於冥府﹐造三十六部經﹐祕於瓊宮﹐度天人之有道﹐啟含識之不蒙﹐余嘆曰﹐莫非三界十方﹐天地人倫﹐斯爲以而道之紀也。今竊見聖世﹐幸逢丰年﹐得遇皇朝﹐將道徳而安家邦﹐效勛華而育黎庶﹐而況天下晏然﹐太玄彰耀﹐今卽啟有道之心者﹐扶風氏等志奉日新﹐慕眞歲久﹐禱天佑而制凶魔﹐求師訓而傳道要﹐遂得遇崆峒山玄元眞人﹐明龍漢之玄文﹐演赤明之妙奧﹐教符十洞三乘﹐化列萬機一義﹐注解《北斗延生經》一卷﹐上則有飛神金闕﹐中則有保國寧家﹐次則有延齡益壽﹐普度有情之品﹐同登無礙之門﹐於是謹作斯文﹐用題經首。李白謹序。

太上玄靈北斗本命延生眞經注解卷上

崆峒山玄元眞人注解並頌

太者﹐至極也﹐上者﹐崇髙也。玄者﹐幽遠也﹐靈者﹐神用也﹐北斗者﹐運行之機要也﹐本命者﹐元來之性也﹐延生者﹐長存不壞也﹐眞經者﹐進通眞妙之徑路也。○大眾大聖天眞垂訓﹐誘化世人﹐窮通有漏﹐究竟無爲﹐內使沖和﹐外合機要﹐變化飛升﹐遊宴玉京矣﹐柰何世人迷惑眞道﹐恣縱貪癡﹐三業齊生﹐六情並起。三業者﹐貪嗔癡也﹐六情者﹐眼耳鼻舌身意是也。旣起三業﹐六情則生障礙﹐旣有障礙﹐則生煩惱﹐旣有煩惱﹐種種纏縛﹐轉乖眞趣﹐意馬顚狂﹐心猿奔竄﹐散失靈源﹐敗壞眞炁﹐罪積丘山﹐善無塵露﹐南辰減算﹐北斗除年﹐死入酆都﹐受諸痛苦﹐劍樹刀山﹐鑊湯鑪炭﹐拷掠無停﹐悲號莫息﹐眷屬空啼﹐親姻謾泣﹐直饒品貴封侯﹐任使富豪敵國﹐贏得獨受恓惶﹐到此盡皆何益﹐爭知辯其濁而曉其淸﹐抱其眞而歸其一。

頌曰﹕

太上眞詮度世迷﹐破邪歸正戒貪癡。

暫時緣假情非樂﹐元舊家鄕景最奇。

幾縷曉煙橫遠嶺﹐一彎斜月照寒池。

欲知本命延生理﹐悟取玄元造化機。

爾時太上老君﹐以永壽元年正月七日﹐在太淸境上太極宮中﹐

爾時者﹐卽此時也﹐太上老君者﹐乃天地之祖﹐萬法之宗﹐聖徳巍巍莫可測也。以永壽元年正月七日者﹐杳冥之中﹐劫壞長存﹐本無期數﹐彊以歷名。在太淸境上太極宮中者﹐逍遙之界﹐自在之鄕﹐玉殿巍峨﹐瓊樓森聳﹐金碧燦斕﹐霞彩流輝。於是我太上老君居其所而萬神衛之﹐但世人只知太上老君在碧落之上﹐不知只在人身中矣﹐故云自己三淸﹐何勞外覓。

頌曰﹕

大道幽微莫可窮﹐就中深隱妙玄功。

豈須云外求眞覺﹐但向身中覓祖風。

識得舊時來者路﹐從他花木任成叢。

修之不取如斯理﹐掬水招蟾到底空。

觀見眾生億劫漂沈﹐周回生死。

且夫眾生本與天地齊功﹐聖賢同體﹐悟則爲聖人﹐迷則是凡夫。○大眾悟者﹐悟眞常之妙用﹐奪天地之變通﹐保眞養性﹐煉魄澄神﹐空其心而意寧﹐絕其欲而神淸﹐萬物不著一心﹐無漏行滿功成﹐自在無爲﹐逍遙於物外矣。迷者﹐爲迷其眞覺之性也﹐仗父母動靜之和炁﹐托陰陽造化之精源﹐投胎假像﹐气滿形全﹐十月數足﹐乃生化爲人矣。旣又得个四大五蘊﹐假合幻化色身﹐才曉東西﹐漸分南北﹐又早眼觀邪色﹐耳聽邪聲﹐舌了邪味﹐鼻聞邪馨﹐意貪迷欲﹐心起愛憎﹐用則是非﹐動生曲昧﹐種諸惡根﹐受報三塗﹐億劫漂沈﹐輪回生死矣。於是太上老君開大神通﹐眼放大神通光明﹐觀見眾生流浪生死﹐無有盡期﹐故以發哀湣心﹐廣垂眞教﹐爲度世之舟航﹐使眾生悟無相之相﹐認無形之形﹐庶得長生自在﹐永息於輪回矣。

頌曰﹕

本來容貌豈回輪﹐只爲貪癡入夢頻。

幸是壺天含混沌﹐忍教心地起根塵。

有無之內尋虛假﹐空色其中覓的眞。

歸去故鄕風景好﹐野花啼鳥綠楊春。

或居人道﹐或在﹟1中華﹐或生夷狄之中﹐或生蠻戎之內﹐或富或貴﹐或賤或貧﹐暫假因緣﹐墮於地獄。

蓋以爲眾生量其緣業﹐隨果受生﹐或生於中國﹐或生於蠻夷﹐或居富豪長者之家﹐或在貧窮下賤之戶﹐暫得爲人﹐多有從其所欲﹐不自覺知﹐縱情作過﹐恣意爲非﹐三尸盡自般調﹐六賊任從唆狡。○大眾貪財好色﹐口是心非﹐嫉能壞賢﹐欺天罔地﹐不忠不孝﹐不實不信﹐損於賢良﹐害於溫善﹐犯天地禁戒﹐違眞聖科條﹐探巢破卵﹐殺害眾生﹐造諸罪愆﹐無時自省﹐化身中三萬六千神﹐變作八萬四千塵勞業﹐火焚身禍無由免﹐四大五蘊盡逐地水火風而散﹐惟有悠悠窮魂爲在日暫假因緣﹐貪迷不省﹐墮於無間之獄﹐而豈不知哀哉乎。但人生堂堂六尺之軀﹐空憑洗漱﹐羅綾結束華裝﹐愛護其體﹐誰是肯保眞養命﹑煉性存神底﹐故我天尊垂其經法﹐引導眾生﹐速令頓解﹐悟入無爲之妙矣。

頌曰﹕

春日壺天景最長﹐雨晴煙暖麗風光。

可憐新燕來華屋﹐卻笑遊蜂逐暗香。

綽綽芳葩明小圃﹐絲絲嫩柳拂橫塘。

堪嗟無限韶華景﹐蝶戲蜂遊弄翅狂。

爲無定故﹐罪業牽纏﹐魂系陰司﹐受苦滿足﹐人道將違﹐生居畜獸之中﹐或生禽虫之屬﹐轉乖人道﹐難復人身。如此沈淪﹐不自知覺﹐爲先世迷眞之故﹐受此輪回。

且夫天堂地獄﹐皆在人之所行矣。故曰善惡無門﹐惟人自召。若人在世﹐能積其善者﹐則天地覆載﹐日月照臨﹐鬼神欽禮﹐眞聖護門﹐旣然得眞聖護佑﹐後則福慶臻身﹐禍殃遠體﹐乃爲智人﹐列名於玉淸矣。○大眾但世人不省萬物之中惟人最貴﹐如何是惟人最貴﹖能奪天地之機﹐解測陰陽之理﹐通幽究玄﹐導達眞理﹐得道升仙﹐惟人可達矣。但人生不知自身中有如此之聖﹐只恁無端狂妄﹐所作放蕩六欲七情﹐恣縱十惡五逆﹐不敬三光﹐辱於九祖﹐以日累月﹐罪積如山﹐魂系陰司﹐受諸痛苦﹐豈分晝夜﹐萬死千生﹐無由出離﹐直待受苦滿足﹐暫得超生﹐卻墮於餓鬼﹐傍生駝騾象馬禽虫之屬﹐如此沈淪﹐永失於人身矣。嗚呼﹗爲迷無益狂非事﹐故棄眞如別掛皮。

頌曰﹕

只爲無端智太愚﹐政令魂識系鄧都。

陰官攝問空悲噎﹐獄卒淩持饅嘆吁。

縱得暫時離地府﹐將違舊徑別形軀。

傷嗟打在傍生裹﹐再望人身萬劫無。

乃以哀憫之心﹐分身教化﹐化身下降﹐至於蜀都﹐地神湧出﹐扶一玉局﹐而作髙座。

卽是太上爲嘆眾生漂況六趣﹐受報三塗﹐分身教化﹐化身下降至於蜀都﹐其時日月不轉﹐星辰停輪﹐天地肅淸﹐河海晏然﹐於是地神湧出﹐扶一玉局﹐而作髙座。○大眾此義何爲也﹖蓋因非有罪之聖賢﹐無無罪之凡夫﹐闡大威神之力﹐使眾生不種罪根﹐悟其大道﹐爲大道無形無名﹐無以卓望﹐難爲言說﹐故立此諭法﹐故太極眞人頌曰﹕大道𨿽無心﹐可以有情求是也﹐乃以哀憫之心﹐分身教化﹐化身下降者﹐但眾生能發哀憫之心便是也。○大眾如何可說太上卻又眾生是也﹐國𨿽有律﹐犯而禍及於身﹐人所無愆﹐刑乃豈縈於體﹐但能省非攺過﹐不造罪愆﹐則萬禍不侵﹐豈不然乎哉。故《度人經》云﹔爾不樂仙道﹐三界那得過﹐其欲轉五道﹐我當復柰何是也。至於蜀都者﹐若論世說﹐蜀都昔是帝王所居之地也﹐乃山河之宗祖﹐寔宇宙之紀綱﹐斡運於天下﹐變化於魚龍﹐昔爲都時是也。若論道說蜀都﹐乃是身心也﹐故《九老集眞論》云﹕太平風月皇都景﹐諸國來朝賀聖恩是也。心比著帝王﹐身諭著蜀都﹐心若正兮﹐百骸暢悅﹐萬神和榮﹐心若邪兮﹐三尸奪命﹐六賊欺公﹐禍罹厥體﹐則流浪於輪回矣。地神湧出者﹐是心地發意也﹐扶一玉局者﹐乃天眞之寶位也。但能發心建意﹐不造邪見﹐不種罪咎﹐參求大道之門﹐頓悟無爲之性﹐不迷六欲之愆﹐得證十華之位﹐逍遙物外﹐與道合眞矣。

頌曰﹕

莫閉靑宵路不通﹐幻身須信轉頭空。

休言取次達玄理﹐不辦眞誠謾設功。

慷慨撞開生死戶﹐英雄跳出系囚龍。

逍遙物外無爲客﹐日月擒來掌握中。

於是老君升玉局坐﹟2﹐授與天師《北斗本命經訣》﹐廣宣要法﹐普濟眾生。

是時太上老君升玉局而坐﹐演三乘教法﹐說北斗本命延生之妙理﹐授與天師﹐開化羣品﹐咸令悟道者也。○大眾且夫眾生恣縱七情﹐有罪愆而有地獄﹐貪迷五欲﹐無妙果而無天堂﹐自不知覺於三毒十惡之中﹐沈溺愛河﹐流浪生死。是故太上說此眞經﹐化導世人不生邪見﹐於朝暮之間﹐無論他非﹐常搜己過﹐銼銳戒言﹐自當懺悔﹐用法水而洗滌塵勞﹐磨寶鑑而照明這个﹐淸淨身心﹐體合道用﹐元神居於丹闕﹐慧光照於玉山﹐四大俱安﹐百骸自理﹐內外虛明﹐上下寂照﹐陰陽交媾﹐往來無窮﹐混成一炁﹐煉就大丹﹐變化飛升﹐玄玄莫測也。凡質旣然合道用﹐聖功休慮不能成。

頌曰﹕

煉就丹砂體自然﹐圓通象外見壺天。

利名總是他家事﹐道徳都爲我計緣。

風定雨晴波漾碧﹐煙消雲散月華娟。

靜中觀見莊嚴境﹐物物頭頭玄更玄。

是時﹐老君告天師曰﹕人身難得﹐中土難生﹐假使得生﹐正法難遇。

竊以想死生輪回之中﹐於胎卵濕化之內﹐或是深山﹐或於荒野﹐或居艸木﹐或在江河﹐豬狗牛馬﹐驢騾業畜﹐毒虫猛獸﹐虎豹豺狼﹐蝦蠏魚鱉水族諸類﹐鳥獸飛禽﹐種種形變六畜羣毛﹐一切傍生之類﹐浩浩無邊﹐豈知於數矣﹐若人比及於禽獸﹐則萬中無諭其一焉。○大眾等閒壞了汝不錯矣﹐縱得个人身﹐生於化外邊夷﹐亦是有愆﹐故居彼地﹐汝等曾聞北海之外﹐有一國名曰婆耶﹐其國中人﹐夏居於山﹐冬隱於穴﹐寂寥衰艸﹐連天瀟灑﹐黃風捲地﹐寒披毛葉遮身﹐饑食禽虫充腹﹐仁義旣無﹐道徳何知﹐恣意縱情﹐爲非作過﹐難進於仙階﹐易沈於鬼趣矣。今旣得居三教流行之國﹐五常治政之邦﹐中土生爲人者﹐豈不是積徳而至於此也﹐縱得人身亦於中土﹐多又執於邪見﹐不遇正法﹐彊說聰明﹐自誇己勝﹐詐曉玄門﹐謬通經法﹐展轉沈迷﹐不能見於道矣。不識正眞三教理﹐又來塵世一遭休。

頌曰﹕

六道輪回事可吁﹐且於方寸用工夫。

耍猿縱後千般有﹐劣馬降時半件無。

俗景混成秋夜月﹐根塵分付碧瓊壺。

家鄕咫尺風光好﹐拂袖呵呵進坦途。

多迷眞道﹐多入邪宗﹐多種罪根﹐多諸巧詐﹐多恣淫殺﹐多好羣情﹐多縱貪嗔﹐

多沈地獄﹐多失人身。如此等緣﹐眾生不悟﹐不知正道﹐迷惑者多。

皆爲眾生善根淺漏﹐智識昏濁﹐不肯忠於君﹐不肯孝於親﹐貧不守其分﹐富不施其恩﹐不求於善利﹐不濟於困乏﹐墮慢於三光﹐拋擲於五穀﹐但只區區向苦海之中貪財好色﹐兀兀在牢籠之內競气爭名﹐不信罪福﹐慳貪嫉妬﹐殺害羣毛﹐烹炮犬豕﹐斷他生命﹐自塞膿身﹐倚勢豪彊﹐欺淩卑下﹐啖嚼葷腥﹐口出穢語﹐談說是非﹐動生兩見﹐遇齋醮者起破壞之心﹐見修眞者發不信之意﹐種種無端﹐昏迷智識﹐多沈地獄﹐多失人身﹐不見正道﹐惟入邪宗矣。○大眾如何得見正道﹖不著聲香味觸法﹐不起慳貪殺盜淫﹐發大智慧淸淨身心﹐內觀於六根四大五臟百神﹐憑何便動這形骸﹐仗甚後教他語話﹐一息不來﹐後四大撇然休。

頌曰﹕

分明身內隱玄微﹐休起慳貪著境迷。

大道悟時眞有興﹐世情省後只堪悲。

莫因濁濫耽諸惡﹐且好淸心變五衰。

神性俱無塵垢染﹐廓開天地顯靈基。

我今哀見此等眾生﹐故垂教法﹐爲說良緣﹐令使知道﹐知身性命﹐皆憑道生。

且以聖人垂科﹐千方萬便﹐隨機設教﹐立法度人﹐咸令眾生悟其大道﹐知天地萬物皆憑道生矣。且夫大道從不有中而有﹐於不無中而無﹐信乎難言哉。乃天地無形之時﹐於淸濁未判之際﹐杳杳冥冥﹐昏昏默默﹐聽之而無聲﹐視之而無形﹐恍恍惚惚之中而有五太﹐五太劫終﹐結凝一炁﹐化爲混沌﹐又經九萬之劫﹐其中漸生玄黃﹐於是元皇中理精養炁足﹐激開混沌﹐二炁潛分﹐三才始立﹐淸炁凝而上浮爲天﹐濁炁結而下沈爲地﹐布日月星辰﹐置山河海嶽﹐寒暑推移﹐陰陽升降﹐產生萬物﹐莫離大道也。故《淸靜經》云﹕大道無名﹐生育天地﹐大道無形﹐長養萬物是也。然而天地乃道之子﹐日月乃道之孫﹐天地非精炁而不成﹐日月非精炁而不明﹐艸木乏精炁而致死﹐人形竭精炁而不存。故人不遠於道﹐道不離於人﹐乃人身抱道﹐與天地同體﹐凡欲修眞﹐可秉天之用﹐乃道則成矣。《陰符經》云﹕觀天之道﹐執天之行﹐盡矣。凡學道之人﹐但能觀天之用﹐執天之行﹐善矣﹐好煉陰魄而變作陽神﹐攺凡軀而換爲仙體。

頌曰﹕

會得從來萬法緣﹐含光寂照動幽玄。

五行混出壺中景﹐七返烹成像外天。

默默金烏飛絳闕﹐綿綿玉兔玩輝蟾。

誰知這个眞消息﹐不遇奇人未可傳。

了悟此因﹐長生人道﹐種子不絕﹐世世爲人﹐不生無道之鄕﹐不斷人之根本。

如能發其上善之心﹐戒諸惡根﹐絕除人我﹐塡平愛欲之坑﹐頓脫系囚之索﹐祛回有漏之心﹐覺悟無爲之性﹐忻忻然乎哉。○大眾悟其大道﹐將來獲何妙果﹖不經苦惱﹐不入地獄﹐百福潛臻﹐千災蠲去﹐所望遂成﹐自然衣祿﹐延永遐齡﹐安居樂國。故《淸靜經》云﹕上士悟之升爲天官﹐中士悟之南宮列仙﹐下士修之在世長年是也。但眾生種於惡者﹐則不生其福﹐造其善者﹐則不起其殃﹐且如發大髙見﹐頓開悟解﹐思眞念聖﹐滌穢淸心﹐獲無上之利益﹐別人豈得你底受用﹐好種於善功否﹐故積善有善果﹐行惡有惡報。又《生神章經》云﹕善惡功過﹐毫分無失是也。於前生今世過去未來見在三世﹐胎卵濕化﹐四生六道﹐富貴貧窮﹐賢愚下賤﹐餓鬼傍生﹑駝騾象馬﹐地獄天堂﹐皆在人之所積。故儒書云﹕積善之家爻有餘慶﹐積不善之家必有餘殃是也。思之好洗心向善﹐念罪福因緣﹐善惡報對﹐如影隨形﹐似谷應聲﹐嗟哉﹐莫曲心邪見﹐害他利己﹐讒妬賢良﹐冤讎結累﹐好混世和光同塵﹐順義量力﹐建功隨緣﹐辦道常行方便﹐濟物施恩﹐自然天以蓋之﹐地以載之﹐日月以照之﹐鬼神以敬之﹐永不生無道之鄕﹐終不斷人之根本﹐咄﹗好憑智慧擒龍手﹐搠碎從來混沌心。

頌曰﹕

誰能頓覺募﹟3玄微﹐慕到玄微得妙機。

方信菊開徵雁亂﹐須知柳暗舞蜂稀。

落花流水虛華夢﹐野鳥孤雲實可依。

這个幽棲宜早悟﹐靑山門外慶雲飛。

更能心修正道﹐漸入仙宗﹐永離輪回﹐超升成道。

但眾生常懷克己﹐所作均平﹐孝至於親﹐忠至於君﹐敬於天地三光﹐遵於古今賢聖﹐溫良謹行﹐恭讓義謙﹐更能洗心﹐向六欲之中煉性﹐出五濁之外﹐灰心養智﹐隱迹韜光﹐外滌其塵﹐內保其神﹐捉金晶於玉泉﹐戰龍虎於丹鼎﹐神水灌黃芽而百關俱通﹐羊車載靈元而諸神盡悅﹐淸淨其形﹐保愛其神。如能若此者﹐自無分別﹐自無愛憎﹐自無系縛﹐自無取捨﹐自無去來﹐自無染著﹐自無煩惱﹐六欲不生﹐三毒消滅﹐永離輪回﹐超升成於道矣。○大眾思之本來無爲﹐湛然虛寂﹐卻煩惱障礙﹐從何而生﹖皆自六欲七情而起﹐悟來爲十善行﹐迷來變十惡業﹐省則有智慧圓融﹐逍遙無礙﹐迷則煩惱顚倒﹐妄想愚癡﹐沈溺愛河﹐流浪生死﹐向六道內任波吒﹐墮三途中獨受苦。嗟乎﹗好心修正道﹐漸入仙宗﹐煉性保神﹐益智靜心﹐虛寂內外﹐洞照玄明﹐功行得就﹐五老啟迎﹐不分神形﹐合道飛升﹐是乃永離輪回﹐超升成道﹐能如此者﹐玄哉玄也。

頌曰﹕

回心祛己出塵籠﹐反朴歸眞悟正宗。

山色秀因昨夜雨﹐花英落爲曉來風。

神光照處玄無極﹐慧化通時妙有功。

法眼閃開眞境界﹐一輪皓月正當空。

我故示汝妙法﹐令度天民﹐歸眞知命。

且夫太上憫見眾生造諸惡業﹐罪結酆都﹐報對循環﹐冤讎反覆﹐展轉迷途﹐流浪生死﹐而乃垂其妙法﹐故示天民﹐令使知性知命﹐歸眞悟道矣。○大眾性者何也﹖命者何也﹖從道受生謂之命﹐掌握大道謂之性。是知人命有限﹐本性無生﹐故老君曰﹕有生必有死﹐無死亦無生是也。且如人生﹐大限三萬六千日﹐世間能幾七十春﹖皆是起其諸惡﹐知識昏亂於苦海迷津之內﹐遑遑而輪轉無停﹐向四生六道之中﹐汲汲而競沈苦趣﹐是因此之故﹐而頻頻攺頭換面﹐思之從來﹐眞如之性﹐自於無始已來﹐幾曾有生有死﹐爲是眾生迷惑﹐失其本眞﹐昧其本性﹐隨業力以升騰﹐量緣果而生滅﹐如此﹐後怎生得出於生死﹐悟其眞性歸於道矣。但內觀其心﹐外閉其門﹐戒其欲﹐淨其身﹐邪可以正﹐止可以行﹐愛存於气﹐保養於神﹐綿綿終日﹐若亡若存﹐道功無虧﹐飛升玉淸﹐豈不爲幸矣。念太上萬法千方﹐種種闡化﹐立經教﹐畱科法﹐爲明黑暗之寶珠﹐作開天門之鎖鑰﹐乃度世之舟航﹐寔登眞之梯凳﹐點化世人﹐咸皆歸眞見道矣。思量聖人苦苦演化﹐欲度眾生﹐怎忍負於聖徳矣。好﹗回光返照眞空境﹐笑﹗鬼哭神號不住停。

頌曰﹕

嗟哉六道路崎嶇﹐爭似回心悟太虛。

決破个中無內有﹐始知身內有中無。

澄澄皓月臨江水﹐湛湛玄珠晃玉壺。

但汝欲求超世事﹐直須宜下實工夫。

可以本命之日﹐修齋設醮﹐啟祝北斗﹑三官五帝﹑九府四司﹐薦福消災﹐奏章懇願。

凡世人能於本命之日﹐肅嚴淨宇﹐露布香燈﹐廣陳法事﹐志心投告﹐進表達詞﹐啟祝北斗本命諸神﹐請福祈恩﹐變災爲慶﹐以濟世人矣。乃太上憫眾生漂流苦海﹐沈溺迷津﹐生復生兮三途出沒﹐死更死兮六道奔波﹐特以垂示經文﹐引歸正路﹐若能於甲子本命及諸齋辰谷旦﹐澄心潔己﹐誓盟九淸﹐省於前非﹐戒於後過﹐啟祝自己身中本命元神﹐庶得消愆散禍﹐去否迎祥。如何啟祝自己本命元神﹖但只向自己本心齋戒﹐攺過遷善便是也。齋醮者﹐齋是戒心﹐醮是誠意﹐洗滌身心﹐自能悔過﹐方可獲福矣。故有頌云﹕自家心病自家醫是也。如何是自己身中元神﹖蓋天有北斗﹐人身亦有﹐天有三官五帝﹐人身亦有﹐九府四司﹐人身皆然。蓋人身亦有北斗者﹐乃心也﹐斗能運轉四時﹐旋行眾曜﹐心能斡旋萬化﹐總領百神﹐故曰北斗者﹐心也。三官者﹐乃是三魂也﹐五帝者﹐卽五臟之神也﹐九府者﹐九竅也﹐四司者﹐四肢也。若能攝養三魂﹐調和五臟﹐降伏九竅﹐保運四肢不著塵境﹐斷絕俗情﹐明了玄微﹐淸虛知識﹐洞照無礙﹐飛行物外﹐到這門庭﹐請福祈恩﹐豈不妙哉者也。故聖人立此有相之外緣﹐引證無爲之內照﹐咄﹗這般消息君還曉﹐點破靑霄萬象閒。

頌曰﹕

回心返照滅塵緣﹐悟得元來見自然。

三界空花飛世境﹐九淸丹桂隱幽玄。

道心還若波中月﹐法性應如火內蓮。

劫壞洞觀無一物﹐靑山依舊聳遙天。

虔誠獻禮﹐種種香花﹐時新五果﹐隨世威儀﹐淸淨壇宇﹐法天像地。或於觀宇﹐或在家庭﹐隨力建功﹐請行法事﹐功徳深重﹐不可具陳。念此大聖北斗七元眞君名號﹐當得罪業消除﹐災衰洗蕩﹐福壽資命﹐善果臻身。

夫冰炭不可以同鑪﹐賢愚豈可而並居﹐冰炭不同鑪﹐因本性兩異﹐賢愚不並居﹐爲見覷各殊﹐冰不自知而凍結﹐炭不自知而炎成﹐賢不言而智淸﹐愚不言而智濁﹐賢者常懷義禮﹐惟恐傷於彼﹐愚者每行不仁﹐猶恨損其身﹐哀哉愚輩乎﹗故《尙書》云﹕吉人爲善﹐惟日不足﹐凶人爲不善﹐亦惟日不足是也。夫在世眾生愚癡﹐不省種種爲愆﹐豈知善惡皆天官記錄﹐分毫無失矣﹐是知行及三千﹐超汝爲仙﹐若罪盈八百﹐命應促滅﹐向酆都獨受於辛酸﹐累子孫定招於困﹟4﹐嗚呼﹐於是我太上爲嘆十洲三島﹐路上寂寂﹐六道四生﹐途中冗冗﹐故以經說因緣﹐科垂報對﹐俾賢者進於善﹐使愚者戒其惡。是以方便隨機﹐教化愚昧﹐立此科格﹐定其禁戒﹐凡有惑心﹐欲求悔過﹐令眾生淸淨壇場﹐肅嚴法席﹐羅列香花﹐陳獻時果﹐請行法事﹐隨力建功﹐乃得功徳重深﹐而不可陳述也。是知大道於虛旡中而有﹐且以本性於不旡中而旡﹐孰能指說哉。故《生天得道經》云﹕杳杳冥冥淸靜道﹐昏昏默默太虛蹤﹐體性湛然無所住﹐色心都寂一眞宗是也。故知非邪不顯其正﹐無假豈辧於眞﹐說此妙法﹐點化眾生﹐知其善惡因緣﹐不可縱意爲非﹐不可恣情作過﹐方漸入於妙門﹐庶得悟其道用﹐物外玄微豈出於方寸者也。咄﹗只因不識元初相﹐綰住眞空直至今。

頌曰﹕

絕除情欲乃修眞﹐肯辦修眞自出塵。

名利是非宜與恨﹐松風皓月可爲鄰。

直須打破幻中影﹐卻保從來身外身。

借問世間學道者﹐休因色相起疏親。

凡有急難﹐可以焚香誦經﹐克期安泰。於是說大聖北斗解厄應驗曰﹕

大聖北斗七元君﹐能解三災厄。

頌曰﹕

六緣味觸與聲香﹐化出三災患禍長。

空笑蜃樓生海角﹐卻迷雁字遠穹蒼。

不知物假因何物﹐須信良由可自量。

剛向野漢云影裏﹐盤桓無語立斜陽。

大聖北斗七元君﹐能解四煞厄。

頌曰﹕

六塵多爲不能除﹐四煞相刑起患虞。

旣是怪邪降未得﹐自然魅鬼斗欺誣。

狂風斷送庭前菊﹐驟雨摧殘江畔盧。

空恨這般瀟灑事﹐劫終劫始現還無。

大聖北斗七元君﹐能解五行厄。

頌曰﹕

須識元初舊主公﹐神形髙出五行中。

郁羅本豈白雲鎖﹐苑藪何曾綠水通。

萬法謾然惟古月﹐千言應是只宗風。

有爲有相多端異﹐不昧觀空方見空。

大聖北斗七元君﹐能解六害厄。

頌曰﹕

七元大聖智通幽﹐六害緣何敢出頭。

風掃暮雲山不動﹐月沈寒浪水湍流。

空因實相知眞相﹐塵睹貪憂覺幻憂。

但肯日時生鑑戒﹐自然光滿四神州。

大聖北斗七元君﹐能解七傷厄。

頌曰﹕

寶臺玉府道含眞﹐七賊駸尋斗損因。

風樹只堪驚好夢﹐月漢實可恣閒行。

煉丹不在金和玉﹐保性休迷濁共淸。

但要心頭諸漏息﹐自然火內碧蓮生。

大聖北斗七元君﹐能解八難厄。

頌曰﹕

頑性皆因逐世囂﹐幻生八難受煎熬。

不知形體來憑限﹐須信年光去莫逃。

忍起一心迷愛欲﹐卻甘百禍苦籠牢。

罪成懺悔何堪倚﹐寶鑑頻磨無半毫。

大聖北斗七元君﹐能解九星厄。

頌曰﹕

否泰交宮豈解憂﹐九星那肯降愆尢。

都緣一點靈明暗﹐放縱羣魔競出頭。

別了故園無意戀﹐卻迷幻樂苦貪求。

問君不脫纏身索﹐神性何時得自由。

大聖北斗七元君﹐能解夫妻厄。

頌曰﹕

配合誰知隱大羅﹐煉時當要束羣魔。

陰陽暫得歸元路﹐神性應須出愛河。

翠嶺夜觀山月秀﹐碧溪曉覺海風和。

堪嗟未悟狂徒子﹐不顧眞空濫者多。

大聖北斗七元君﹐能解男女厄。

頌曰﹕

靈明元本不差殊﹐相貌隨因則異途。

水漫云寒波自凍﹐日升煙暖凍還無。

寂然幸是常淸靜﹐智性須教惹患虞。

只恁失其眞妙理﹐閻浮往復廢工夫。

大聖北斗七元君﹐能解產生厄。

頌曰﹕

識因迷復昧塵埃﹐諸漏情開道不諧。

幼去老回衰幻相﹐出重還入假形骸。

輪回削盡莊嚴境﹐濁穢遮交寶鏡臺。

今勸世間眞上士﹐好修無去亦無來。

大聖北斗七元君﹐能解復連厄。

頌曰﹕

神性無爲無系囚﹐復連非累自何由。

物華不識元同異﹐眞理埋蒙使未周。

八苦競來生障礙﹐十纏並湊起驚憂。

也知似恁何方晚﹐祛已回頭一例休。

大聖北斗七元君﹐能解疫癘厄。

頌曰﹕

炎涼風雪去還來﹐斷送殘軀結眾災。

攝養不知調暢理﹐貪癡甘分損形骸。

六賊偸耗圓光少﹐五鬼津般疫禍催。

除是自眞開大聖﹐扶危脫患拯輪回。

大聖北斗七元君﹐能解疾病厄。

頌曰﹕

凡夫欲要出塵泥﹐自病休教用彼醫。

心地不能除執見﹐口談眞教濟何爲。

鏡前未到元無迹﹐月下云生本亦輝。

中道兩邊都不立﹐笑歸巖畔指寒溪。

大聖北斗七元君﹐能解精邪厄。

頌曰﹕

頑心不肯滅諸緣﹐塵界精邪斗見前。

眞靜道玄增日減﹐癡貪俗樂轉時憐。

形容漸次衰華室﹐神水偸那損玉田。

爭似省知煙月事﹐保存正炁壯童年。

大聖北斗七元君﹐能解虎狼厄。

頌曰﹕

玄元妙道太幽微﹐朴散虛旡誰得知。

歷劫未常生與滅﹐回黃應是醒還迷。

秋天幸有無雲月﹐曲岸安詳恐污泥。

伏虎擒龍端的處﹐也須眞个在男兒。

大聖北斗七元君﹐能解虫蛇厄。

頌曰﹕

莫令元識換重更﹐性定諸塵自不生。

猿馬得於煙嶺寐﹐虫蛇盡縱迅雷驚。

春芳谷中鶯吟日﹐幽浦溪頭燕弄晴。

對景自家承當得﹐萬山風月轉分明。

大聖北斗七元君﹐能解劫賊厄。

頌曰﹕

有誰預可制凶危﹐云外玄玄乃得披。

先地先天通正理﹐劫初劫壞自無期。

廓明內外圓融事﹐覺照仙凡造化機。

一戰卒然妖怪盡﹐耗賊蹤迹眇無知。

大聖北斗七元君﹐能解枷棒厄。

頌曰﹕

縛住頑心不亂爲﹐三千刑憲自亡威。

頓開妙覺金枷脫﹐大啟玄風玉扭摧。

曉岸洞明仙隱隱﹐寒潭朗照月依依。

教君會得髙天理﹐苦樂元來只在伊。

大聖北斗七元君﹐能解橫死厄。

頌曰﹕

眞覺圓融保混成﹐玄華上下廓然淸。

寶珠萬古光何暗﹐玉洞千開道本明。

爲縱六根迷不悟﹐情開諸漏死還生。

欲求髙出輪回徑﹐方寸靈明莫用輕。

大聖北斗七元君﹐能解咒誓厄。

頌曰﹕

滯网浮生不煉修﹐苦迷幻化恣貪求。

逍遙元相塵籠閉﹐無礙眞靈欲柩囚。

惱至誓盟心樂道﹐事消還有道心休。

驅驅碌碌回輪走﹐問汝何時是徹頭。

大聖北斗七元君﹐能解天羅厄。

頌曰﹕

無爲眞理去無蹤﹐皆是心迷路不通。

亙古只因貪世欲﹐迄今綰住昧玄空。

鶯吟那解楊梢綠﹐蝶舞寧知花蕊紅。

天殺天生恩害事﹐好求幽奧破昏蒙。

大聖北斗七元君﹐能解地网厄。

頌曰﹕

須知世欲患身多﹐好躍髙情越网羅。

貪愛遂心平地少﹐癡慳恣意轉成魔。

坑深求出應勞力﹐未塹之時莫剝那。

雲水煙濤從汗漫﹐小舟輕泛過迷河。

大聖北斗七元君﹐能解刀兵厄。

頌曰﹕

世上刀兵有幾般﹐是非叢裏謾相干。

語言讒毀如鋒刃﹐心地含容便覺寬。

一念攺修祈度劫﹐坦然燈火也成寒。

中天自有璇璣主﹐斡運扶持總不難。

大聖北斗七元君﹐能解水火厄﹟5。

頌曰﹕

欲海滔滔浩接天﹐炎炎業火解燒原。

虛明湛寂淸無浪﹐柔順寬容冷不煙。

色相兩空心自靜﹐是非無染任隨緣。

水升火降成眞道﹐髙架津梁濟大川。

於是七元君﹐大聖善通靈。濟度諸厄難﹐超出苦眾生。若有急告者﹐誦保安乎﹟6。盡憑生百福﹐咸契於五行。三魂得安健﹐邪魅不能停﹟7。五方降眞炁﹐萬福自來並。長生超八難﹐皆由奉七星。生生身自在﹐世世保神淸。善似光中影﹐應如谷裹聲。三元神共護﹐萬聖眼同明。無災亦無障﹐永保道心寧。

頌曰﹕

降伏邪魔心自寧﹐七元大聖善通靈。

常令性似無雲月﹐勿要情如有浪萍。

外滌煩襟除點污﹐內磨玄鑑破昏冥。

自然八難三災滅﹐影響皆由奉七星。

太上玄靈北斗本命延生眞經注解卷上竟

﹟1『或在』﹐《太上玄靈北斗本命延生眞經注》﹝下簡稱《眞經注》﹞和《太上玄靈北斗本命延生經注》﹝下簡稱《經注》﹞皆作『生在』。

﹟2『玉局坐』﹐《眞經注》作『玉局座』﹐是。

﹟3『募』﹐據下文﹐當作『慕』。

﹟4『困』﹐疑爲『困篤』之誤。

﹟5『大聖北斗七元君﹐能解刀兵厄……能解水火厄』﹐與《經注》本同﹐《眞經注》本作『大聖北斗七元君﹐能解地獄厄……能解一切厄』。

﹟6此句﹐前引二校本皆作『持誦保安平』﹐是。

﹟7此句﹐與《經注》本同﹐《眞經注》本作『邪魅永消停』。

太上玄靈北斗本命延生眞經注解卷中

崆峒山玄元眞人注解並頌

老君曰﹕北辰垂象﹐而眾星拱之﹐爲造化之樞機﹐作人神之主宰。

夫北辰垂象於蒼空昭昭矣﹐眾曜拱朝於帝座輝輝然﹐是以斗魁轉處﹐萬象旋行﹐默藏其用﹐孰能知之﹖但世間學道之人﹐往往盡登山涉水謾尋眞﹐而累歲無停﹐訪友求師自不悟﹐而元神怎住﹖惟只廣記歌詞﹐多談詩頌﹐到底來落个何事﹐終不爲實矣﹐便若習大道﹐捉溪云﹐悟希夷﹐扶身影﹐豈能得成矣﹐何以觀天地而表大道於目前﹐辯星斗而悟玄空於世外。○大眾如何是觀天地﹑表大道﹑辯星斗﹑悟玄空﹖是乃天地各秉淸濁﹐日月運行﹐陰陽升降﹐遷變四時﹐殺生萬物﹐道合自然而然﹐故謂觀天地表大道矣。乃北斗髙懸碧落﹐運度隨時﹐經纏應物﹐總領羣星﹐韜潛萬匯﹐造化妙玄﹐是爲辯斗星悟玄空矣。是以聖徳貫於天上地下﹐造化萬物﹐若斗不轉﹐而萬類不能成矣﹐豈不思惟浩浩然﹐若眾生能行此法﹐而道功萬無一失矣﹐行道之功﹐的然成得矣。曾聞之北極玄神號曰眞武﹐昔於龍漢劫間﹐誓盟北斗以爲師範﹐後武當山道功成就﹐白日飛升矣﹐爲世人不悟此法﹐自眞君行而得道之後﹐更不復有繼踵者也。咄﹗廓然別个眞幽理﹐不在雲山深處尋。

頌曰﹕

造化元來在目前﹐道非海外隱幽玄。

悟時物物都爲用﹐迷則頭頭總是愆。

風緊水深應有浪﹐雨餘山遠不無煙。

桂輪髙掛晴空碧﹐處處圓明現自然。

宣威三界﹐統禦萬靈﹐判人間善惡之期﹐司陰府是非之目。

且夫道乃性之要﹐性乃道之機﹐凡欲學道﹐先須見性﹐是以性靜﹐天之道也﹐情動﹐物之感也。但眾生本來之性﹐因愛物而動﹐情爲迷邪而失正﹐皆不能行於大道﹐愼於諸惡﹐亦不能寂寥度日﹐淡薄隨緣﹐志若寒灰﹐性如朽木﹐但被世間人我利名﹐是非榮辱﹐六欲七情﹑貪嗔癡怒﹐不顧罪根﹐廣施狡猾﹐縱害彼執以爲能﹐但欺心取之爲益﹐豈思若愛河中沈在深波﹐向死生內輪回受苦。○大眾爭及執一而不亂於心﹐抱一而不離於道﹐如何得守於道﹐是以大道視之無形﹐聽之無聲﹐非可以爲有﹐四時順此﹐萬物稟生﹐未可以爲無。故《消災經》云﹕無無有無﹐有有無有是也﹐寔乃非有非無﹐至剛至大﹐細入微塵﹐大包天地﹐且陰陽因而則寒暑﹐日月因而則運行﹐人以因而則靈﹐體以因而則動﹐是乃天地萬化皆不出於大道矣。若此一著如何下手﹖但觀陰陽之機要﹐察造化之變通﹐自然體合大道之理也。又孔子云﹕觀其所由﹐察其所安﹐義同一也。若眾生不著邪見﹐不造愆非﹐精白一心﹐皈依斗極﹐則無不感應矣。北斗爲喉舌之司﹐斡旋萬化﹐宰制羣靈﹐斗中有司非﹑司危﹑司罰﹑司過之神﹐以掌考罰﹐有延壽﹑益算﹑解厄﹑上生之神﹐以錄功勛﹐倘一念攺修則延生注福﹐而神默佑之矣﹐乃得自在無爲﹐逍遙三界﹐變化玉淸﹐飛騰金闕﹐大妙玄玄﹐豈不樂哉。咄﹗好以捨愛欲而悟法門﹐戒貪嗔而登大道。

頌曰﹕

世間皆有利名叢﹐昧了元來舊祖宗。

謾恁行緣多露布﹐卻將妙用轉疏慵。

澄澄綠水迷髙漢﹐渺渺白雲障遠峯。

夜靜只聞漁叟笛﹐蓼花相映不知蹤。

五行共稟﹐七政同科﹐有回死注生之功﹐有消災度厄之力﹐上至帝王﹐下及庶人﹐尊卑𨿽則殊途﹐命分俱無差別。

乃天地萬化皆爲之一化也﹐是以萬物之源﹐皆非道而莫能生也﹐且天地星宿﹐日月風雲﹐雷電雨露﹐河海淵源﹐丘陵山嶽﹐艸木芳花﹐田禾稼穡﹐五行七政﹐陰陽遷變﹐寒暑往來﹐人身品類﹐一切情物﹐皆憑虛無自然﹑沖和太一之炁﹐並得以生成矣。○大眾但世人皆不思內眞﹐惟著外境﹐忘眞失道﹐貪愛縱情﹐豈想無百歲之光陰﹐作千年之體調﹐嗚呼﹐迷惑者也。嘆世間之人﹐皆飾其室以爲身之宅﹐不知身以爲神之室﹐屋之傾頹﹐身乃無所隱﹐身之有漏﹐神以無所居。又云﹕休迷幻化境﹐耗失本來眞﹐且好寡欲絕念﹐煉性澄心﹐每憂善之不及﹐常恐過而有從﹐念道思眞﹐不生諸惡﹐采和炁於丹田﹐立仙階於紫府﹐是乃有回生換死之功﹐有消災度厄之力﹐戰出苦輪﹐逍遙物外矣。咄﹗寒空月色無髙下﹐障礙除時處處明。

頌曰﹕

道本無形無諭言﹐休於空裏辦因緣。

柳陰貪玩鶬鶊語﹐蓼岸那知白鷺潛。

荻葦幾多花落浦﹐波光千里浪迷天。

晚來不睹魚舟過﹐空對斜陽度老年。

凡夫在世﹐迷謬者多﹐不知身屬北斗﹐命由天府﹐有災有患﹐不知解謝之門﹐祈福祈生﹐莫曉皈依﹟1之路。

竊以立二儀覆載﹐默運於玄機﹐化三才混成﹐大開於妙用。是以太極分判﹐化淸濁炁而爲天地之形﹐大道變生﹐積陰陽精而作日月之象﹐萬象森羅﹐羣情命物﹐吹噓而不宰而宰﹐橐鑰而無爲而爲﹐其道自然備矣。且以人身四肢百骸﹐所以動者心也﹐乃知天地稟道而成﹐則有生而有死﹐人身因心而運﹐則有吉而有凶﹐在乎智人所行則可鑑﹐善惡之召也。夫心者神也﹐神者性也﹐性定則神安﹐神安則心運﹐使心運沖和﹐正一之炁道合自然而已﹐豈不爲樂哉。○大眾且夫大道未成天地之象時﹐上下虛寂﹐內外寥廓﹐孰可見而取之﹐誰可得而言之。且如人性未入於色身之日﹐逍遙物外﹐自在無爲﹐何事得而縈之﹐何患得而損之。皆是累劫至劫﹐從迷至迷﹐宛轉輪回﹐流浪生死﹐死則入於地獄﹐生則撞向胞胎﹐得於誕免之後﹐漸知世事﹐早逐邪非﹐失其眞理﹐不思只爲迷惑﹐把本來無礙之性受在肉體之內﹐有萬種禍患損惱其性﹐尙猶不省﹐問汝塵世有何榮樂乎。但凡世眾生﹐不知性合天地﹐命同斗辰﹐皆往往見善不從﹐爲非競入﹐遇虧盈之數﹐不知攝養之方﹐有延壽之科﹐豈曉皈投之徑。吁哉﹐咄﹗幸然有个升仙路﹐爭柰貪迷逐浪流。

頌曰﹕

好憑智慧奮雄豪﹐反復淸波出怒濤。

常遣業根生善念﹐莫教仙徑足荊蒿。

澄湖雲散天涯遠﹐秀谷蟾升海角髙。

獨對寒江無限景﹐盡從云惹衲來抱。

致使魂神被擊﹐禍患來纏﹐或重病不痊﹐或邪妖克害﹐連年困篤﹐累歲迍邅﹐冢訟徵呼﹐先亡復連。

且夫天輔善而罰不仁﹐故垂禍福之報﹐人畏禍而喜迎福﹐當行仁善之因﹐故天勸善兮必以用福﹐人好福兮當以戒非﹐但世人不知天理﹐但好福而不能行於善﹐空畏禍而不能愼於非﹐如此之者﹐欲望安居享福﹐則未之有也。但安居享福者﹐皆是曾施仁立善﹑愼過戒非故﹐然如是﹐乃以禍福因緣﹐善惡報對﹐無欺心害彼者久榮﹐惟溫性克己者長慶﹐分明公案﹐只在目前﹐爭柰頑心不能決斷﹐如何只在目前﹐且如在世者勤求而則富﹐儉用而則丰﹐不能勤求而儉用﹐安得丰足乎﹐好福而積善﹐畏禍而戒非﹐不能積善而戒非﹐何致安居哉。但凡夫眾生豈思善惡報對﹐賞鑑分明﹐但嫉妬慳貪﹐迷眞喪道﹐只顧眼前﹐一時欺心狡幸﹐不思他日萬種禍息臨身﹐致使魂神被系﹐禍患來纏﹐病不愈而邪气侵﹐運不通而橫事起﹐生兮煩惱﹐死則波吒﹐何如滅心業而除身業﹐悟體空而觀性空。

頌曰﹕

元來無物得稱名﹐只爲貪迷攺變頻。

逐樂不知爲患本﹐貪生那信作愆因。

且須解放心頭鎖﹐洗去從前性上塵。

好向冰淵宜緩步﹐失兮何日出沈淪。

或上天譴責﹐或下鬼訴誣﹐若有此危厄﹐如何救解﹖急須投告北斗﹐醮謝眞君﹐及轉眞經﹐認本命眞君﹐方獲安泰﹐以致康榮﹐更有深妙﹐不可盡述。

竊以天道無私﹐所親者惟善﹐禍福有報﹐所感者在心﹐是以爲善者福自近之﹐作惡者禍不遠之。夫九淸大羅及三塗苦獄﹐本自一心發爲兩事﹐是知天道不負於眾生﹐乃眾生有違於天道﹐故禍福如形影之相逐﹐實報對似循環而反覆。○大眾豈想賞罰如此分明﹐因甚全然癡呆不省﹐但只欺心狡幸﹐每求自己之榮﹐抱恨懷讎﹐常妬他人之樂﹐那信欲求自己福﹐先當福與人﹐害他求利己﹐暗中損自身﹐如有不信﹐略問一言﹕狡幸過人過得於天否﹖若罪盈過滿﹐致令上天之怒責﹐下鬼之欺誣﹐此時痛苦﹐悔之何濟也。嘆有此危厄如何救解﹖但悚思之事急宜回首﹐戒貪嗔而起方便之心﹐塡坑塹而發平等之意﹐修齋謝過﹐精思念眞﹐認自己本命眞君﹐方獲安泰﹐自得康榮﹐如何得見自己本命眞君﹐咄﹗休縱羣魔盜心鏡﹐常教心鏡攝羣魔。

頌曰﹕

莫教這个著羣魔﹐戰退三尸出网羅。

苦海浪深宜上岸﹐愛河風緊早登坡。

但能把住眞空性﹐任是從他境界多。

柳綠桃紅俱幻化﹐只堪低首笑呵呵。

凡見北斗眞形﹐頂禮恭敬。

且夫道本無形﹐故育物而卽有物﹐𨿽有像﹐然抱道而本無﹐是以有假而有眞﹐無眞而無假﹐乃道藏萬物之中﹐悟則只於目下﹐人執一方之外﹐迷來何處搜尋﹐凡欲學道﹐如何行而見之﹐但善者當從﹐凡惡者宜退﹐累行積功﹐道合天理﹐然後感遇明師﹐引入無爲之法門﹐得見玄玄之道矣。是以善惡由於心也﹐玄理出於師也﹐智須自我﹐道因師指﹐𨿽還明師﹟2﹐自智淺而不知深理﹐然𨿽智善﹐不假師而豈達玄微。○大眾但欲學道﹐先當從善退惡﹐常以戒非﹐旦暮不離於道矣﹐時刻不亂於智矣。如此行之﹐道無不備矣。又乃凡夫眾生多失眞道﹐何爲也﹖因萬物外誘﹐使五欲內荒﹐逐樂貪生﹐迷眞失道。故太上曰﹕勿著外景﹐使心不亂﹐只緣眼前之幻景﹐致令身後之禍殃﹐寧不愼之乎。見假者起眞心﹐遇眞者去假意﹐謂如凡見北斗眞形﹐頂禮恭敬者何也﹖北斗者﹐乃天之樞紐也﹐眞形者﹐乃亙古不易之眞像也。頂禮恭敬者﹐乃人之精誠敬奉也。夫道不在遠求﹐物物是道﹐迷不能覺悟﹐頭頭是迷。乃聖人化眾生﹐認物中之眞﹐則大道於掌握而矣﹟3故說法言﹐使幾夫不生邪見﹐不造愆非﹐演假顯眞﹐以度於未悟者也。善惡之由皆心也﹐但可行時﹐斟酌而行﹐當止處﹐三思而止﹐依此進程﹐實爲玄妙﹐不亦宜乎。咄﹗心業除時三業滅﹐意魔起處百魔生。

頌曰﹕

壺中法相本寂寂﹐只爲從隨意下賊。

出沒閻浮去與來﹐漂沈苦海曲還直。

爭及頻悟故鄕景﹐劫外雲山玄最極。

欲識其間端的意﹐夜深江畔一聲笛。

北斗第一陽明貪狼太星君﹐子生人屬之。

北斗第二陰精巨門元星君丑亥生人屬之﹐

北斗第三眞人祿存眞星君寅戌生人屬之﹐

北斗第四玄冥文曲紐星君卯酉生人屬之﹐

北斗第五丹元廉貞綱星君辰申生人屬之﹐

北斗第六北極武曲紀星君巳未生人屬之﹐

北斗第七天關破軍關星君午生人屬之﹐

北斗第八洞明外輔星君﹐

北斗第九隱光內弼星君﹐

頌曰﹕

誰知九竅表天罡﹐運斡靈臺變化機。

忘意見生應降福﹐輕心落死自成非。

默施丹闕通神徳﹐髙布玄山炳聖威。

回首碧空雲散處﹐寶珠燦燦顯光輝。

上臺虛精開徳星君。

中臺六淳司空星君。

下臺曲生司祿星君。

頌曰﹕

攝養須當要絕塵﹐絕塵方可煉神形。

曲江云靜月應白﹐幽穀煙消山自靑。

丹電虎眠風颯颯﹐玉池龍戲水泠泠。

三臺聖法適將扣﹐六鬼奔逃無處停。

如是眞君名號﹐不可得聞﹐凡有見聞﹐能持念者﹐皆道心深重﹐宿有善緣﹐得

聞持誦﹐其功徳力莫可稱量。

且夫至聖道無親﹐潤及於一切眾生﹐智有等變異於萬端﹐本來面目元沒差殊﹐善惡之因爲行雨露﹐浩浩四生﹐遑遑六道﹐難升九淸天﹐易沈五夜地﹐皆爲眾生貪愛愚癡﹐故然如是也。且以浮生在世﹐貪迷俗境﹐不顧眞空﹐以狡幸取爲能﹐以欺心務爲智﹐以財利用爲榮﹐以聲色樂爲樂﹐遂政失其眞道﹐永劫輪回﹐但只舌如三寸剛刀﹐尋尋損物﹐意若十面埋伏﹐念念贏人﹐豈想天地鑑人﹐如影隨形﹐善惡之報﹐禍福以迎。○大眾又寧嘆人生幻體﹐壽年七十﹐其間夜消太半﹐得一萬日﹐其內憂息中分待有多少時光﹐忍造愆業﹖乃以人身大小腸爲江海﹐兩目爲日月﹐五臟爲五嶽﹐頂圓像天﹐足方像地﹐天地秉道而生﹐人身因道而長﹐旣人身與天地同體﹐爲何天地長存﹐人身不固﹖皆是天地抱道而寧﹐人身敗道而動﹐天地抱道而寧﹐則陰陽交媾﹐自然上下往來綿綿﹐道合眞一﹐故然得長存矣。且以人身敗道而動﹐則損壞元陽﹐敗虧道用﹐喜怒貪嗔不守自眞﹐深迷外境﹐陽魂消喊﹐陰魄崢嶸﹐不識抱道之理﹐四大百關﹐羣魔競毀﹐安同天地之至堅固也。故上智眾生得聞如是﹐能開悟解持誦皈依者﹐道心深重﹐宿有善緣﹐得遇我太上玄門眞教﹐脫免輪回﹐證登仙品﹐永絕六道之恓惶﹐超赴十洲之快樂﹐出乎玄玄矣。咄﹗得遇玄門還不悟﹐輪回往復幾時休。

頌曰﹕

玄門應是少知音﹐豈在雲濤深處尋。

但得轉回芳柳徑﹐自然現出碧煙岑。

行觀嶺畔山花放﹐臥聽山前野鳥吟。

此个幽棲非遠路﹐悟來端的不離心。

若正信男女﹐值此眞經﹐智慧性圓﹐道心開發﹐出羣迷徑﹐入希夷門﹐歸奉眞宗﹐達生榮界。

且夫或行於至道之門﹐或涉於不善之徑﹐所在乎心智也﹐心省非而愆自滅﹐智悟眞兮道自生﹐智不悟眞空﹐心執迷狂徑﹐玄門眞道何由得見哉﹗當從於善而戒其非﹐守於靜而離其動也﹐靜內日月﹐別有三山﹐動中境界﹐不無六道﹐靜爲仙子出身之由﹐動乃凡夫入夢之本﹐出乎智人矣。且乃舉一措或是或非﹐一思一念或邪或正﹐是非可鑑﹐邪正可辮矣﹐於是非邪正之間﹐好安詳下手。○大眾誰可去曲邪而蕩蕩乎﹐孰能飲道徳而陶陶矣﹐智者混俗世而愼非爲﹐愚者遇道眞而不正信﹐儻若有正信善智之人﹐值此眞經﹐智慧性圓﹐道心開發﹐出羣迷徑﹐入希夷門﹐歸奉眞宗﹐達生榮界矣。又乃智慧性圓者﹐智者﹐目視萬物﹐身在諸塵﹐性不生亂﹐心不有著﹐乃爲智也。慧者﹐二儀道用﹐三昧眞空﹐無幽不燭﹐無化不通﹐是爲慧也。性者﹐劫終劫始﹐常在常存之神也。圓者﹐圓融覺照﹑無礙洞觀之眞也﹐道心開發﹑頓悟眞道也﹐自然出羣迷之徑﹐入希夷之門﹐歸奉眞一之宗﹐得達長生榮樂之界也。所謂塵性不除﹐三災並起﹐道心開發﹐六欲皆消。

頌曰﹕

法鏡融融隱寶臺﹐因循休待染塵埃。

頓開妙道眞淸靜﹐撒脫迷途化樂哀。

省得有爲緣有用﹐從教無去亦無來。

道中消息如還悟﹐妙相神威越九垓。

於三元八節﹑本命生辰﹐北斗下日﹐嚴置壇場﹐轉經齋醮﹐依儀行道﹐其福無邊﹐世世生生﹐不違眞性﹐不入邪見。

夫鐵礦𨿽頑﹐因鍛煉而爲器﹐人心𨿽欲﹐親道徳而戒非﹐礦不煉而終不成器﹐人不修而終不成眞。是故憑匠師而方覺悟﹐因道徳而始知空。道乃萬物之首﹐徳爲百行之源﹐故道徳之玄玄利周於一切﹐幾夫眾生豈知其日用乎﹗然道之無形﹐但戒欲而可見﹐𨿽徳之有鑑﹐非積善而不成﹐慕道者不見其性﹐何以爲眞﹐立徳者不修其行﹐何以爲仁。凡修道修徳者﹐當以淸眞守靜﹐實腹虛心﹐退己讓人﹐恭尊克下﹐若不取其則﹐學道修眞者﹐終有廢矣。且以未成道之日﹐凡夫幻化色身性命之由﹐爲是善惡不等﹐禍福差殊﹐皆屬天曹地府主宰﹐官僚掌握性命﹐有過而責罰﹐有善而賞福﹐旣嘆如是﹐好於八節三元生辰本命﹐嚴肅淸場﹐轉經齋醮﹐思眞念道﹐謝過祈恩﹐其罪必除﹐其福必降﹐不違眞性﹐不入邪見﹐使保天年﹐得道長存也。若溺邪見則迷眞﹐迷眞則敗道﹐敗道則罪生﹐罪生則形喪。嗚呼﹗因寸心之狂亂墜入迷河﹐信六賊之般調撞於業网﹐何似煉金丹之一粒﹐脫幻化於四生﹐則得逍遙物外﹐與道合眞﹐自在玄玄﹐無障無礙。

頌曰﹕

體中別有太微神﹐神內圓融號杳冥。

視聽不知何相貌﹐通玄長是合靈眞。

依依桂月懸明鑑﹐鬱鬱松山倚翠屏。

山月髙低俱不礙﹐洞然無物兩忘形。

持經之人﹐常持誦七元眞君所屬尊號﹐善功圓滿﹐亦降吉祥。

解曰﹕別有威嚴界﹐無礙無爲原自在﹐塵情纖芥不畱心﹐坐感萬神相護愛。○大眾玄門消息事﹐且好著心知﹐修眞須務本﹐本立道無虧﹐不知道在本﹐焉得達瑤池。故君子務本﹐本立而道生﹐欲求道玄﹐且固基本。本固求眞易﹐求眞喪本難﹐本眞俱有妙﹐方得到家山。且夫無爲則賴於有爲﹐故知基本有﹐相則辯於無﹐相要識當頭﹐識得當頭破﹐方開耳目聰﹐元來眞妙化﹐只在本身中。須知擊石有火﹐坑地卽淵﹐思福當善﹐斷因滅緣﹐解渴必水﹐敵寒則綿﹐進眞成道﹐愼過無愆。但人能精進持誦﹐念道思眞﹐善功不退﹐行滿功成﹐吉祥集降﹐神沐逍遙﹐永享太玄矣。咄﹗勝景謾誇三島有﹐滿懷風月更翛然。

頌曰﹕

重樓華館湧靈泉﹐中有丹皇號自然。

混有郁羅開大有﹐沖虛金鼎運眞玄。

陽神保鎭三明地﹐陰魄降擒六洞天。

莫向枕邊迷幻夢﹐恐孤寒月滿漁船。

卽說北斗咒曰﹕

北斗九辰﹐中天大神。上朝金闕﹐下覆昆侖。調理綱紀﹐統制乾坤。大魁貪狼﹐巨門祿存。文曲廉貞﹐武曲破軍。髙上玉皇﹐紫微帝君。大周天界﹐細入微塵。何災不滅﹐何福不臻。元皇正炁﹐來合我身。天罡所指﹐晝夜常輪。俗居小人﹐好道求靈。願見尊儀﹐永保長生。三臺虛精﹐六淳曲生。生我養我﹐護我身形。�������尊帝﹐急急如律令敕﹗

頌曰﹕

玄牝樞機列化神﹐薦登眞理沐洪恩。

祥煙塞斷回遑路﹐新月開通樂逸門。

正炁攝生安禹稷﹐靈源保育運昆侖。

七元不昧流光照﹐萬聖來前衛我尊。

老君曰﹕凡人性命五體﹐悉屬本命星官之所主掌﹐本命神將﹐本宿星官﹐常垂蔭佑﹐主持人命﹐使保天年。凡俗無知﹐終身不悟。夫本命眞官﹐每歲六度降在人間﹐降日爲本命限期﹐有南陵使者三千人﹐北斗眞君七千神將﹐本命眞官降駕眾眞﹐悉來擁護。

且夫道育天地之根﹐炁補五行之用﹐物盜天地之靈以成茂﹐人盜萬物之精以求安﹐故三才五行﹐人倫命物﹐皆非道不生﹐故非道不立﹐一切萬物皆不出於大道者矣。故以道含萬匯﹐人悟一心﹐萬匯播經﹐非出於道﹐一心變用﹐莫實於眞﹐凡欲學道歸眞﹐修身保性者﹐當務於眞實﹐故天實可運於日月﹐故地實可載於含靈﹐人實於諸世中﹐自然大道之眞可成就無漏也。故眞心實行﹐道則無虛以成眞﹐若頑心不戒﹐聖功何以達玄門﹐一切行業當要實功﹐我玄極之大道用而有眞。柰浮世迷人﹐看之若假。嗚呼﹗但淺根薄行之眾生﹐豈信玄門別有幽極之妙理﹐惟只樂情欲爲歡﹐競浮財而作富見﹐言邪欲爭競欲聞﹐聞說眞空如起偉﹐妬謗玄門若泥沙﹐貪非爲忘性命﹐玄眞妙理﹐隔萬重之煙水﹐苦海迷津﹐何時得越於道岸哉﹗以此爲凡夫無知﹐自身不悟﹐故我太上啟無爲之金口﹐吐濟物之玄珠﹐指三天之有路﹐塞九夜之無門﹐利益羣生﹐恩沾眾品﹐誘上善成天眞﹐引中下歸正道﹐教演三乘﹐經垂萬化﹐蓋爲眾生種性不同﹐根器各異﹐說上乘化上根﹐有中下之人﹐必不能達於此理﹐爲縛心煉性﹐默默無言﹐綿綿用道﹐進無形之理﹐慕無像之眞﹐非上根無由達理。故說中乘下乘用外緣而引見內眞﹐說有相而辯於無漏矣。且如本命眞官﹐每歲六度降在人間者﹐謂六十甲子所屬生年之日﹐卽爲本命﹑每年有六次逢值﹐卽是本命下日也。其日有當生本宿星官﹑本命神將下降世間﹐觀察善惡﹐兼有南陵三千使者﹐北斗七千神將﹐俱來擁護﹐此日卽宜齋戒禮誦﹐懺悔祈禳﹐皈敬眾眞﹐欽崇本命﹐當得災咎消除﹐命年遐永矣。或謂南陵使者三千人者﹐乃離火之象﹐丹陽之宮三陽爲三魂﹐動則神靈生而主於心也﹐心能禁制形神﹐使不亂也。北斗七千神將者﹐坎水之形﹐黑陰之府﹐七精開七竅﹐通則光明徹而主於腎也﹐腎能愼固精气﹐使不壞也。此乃人身中本眞所在之處﹐因眞元在谷﹐則得三尸七魄六欲九虫悉皆順道﹐而有萬神眾眞盡來擁護﹐此乃道之實也。咄﹗會得太玄消息意﹐泰山變作玉京山。

頌曰﹕

愛河岸闊浪迷天﹐且好抽身上法船。

制得耍猿眠卉徑﹐任教意馬走芳田。

達開玄理頭頭道﹐悟到幽機處處禪。

月夜獨吟髙舉棹﹐家鄕掩映古峯前。

可以消災懺罪﹐請福延生﹐隨力章醮﹐福徳增祟。其有本命限期將至﹐自身不知﹐不設齋醮﹐不修香火﹐此爲輕生迷本﹐不貴人身﹐天司奪祿﹐減算算除年﹐多致夭喪。迷誤之者﹐𨿽遇經訣﹐懷不信心﹐毀謗眞文。如此之人﹐身謝之後﹐淪沒三塗﹐漂沈諸趣﹐永失人身﹐深可悲哀﹐自致斯苦。

竊惟求煙而近木﹐救渴而近泉﹐戒非而近善﹐惡愚而近賢。夫木性非炎﹐鉆之則火出﹐人心逐欲﹐戒之則道生﹐非賢勿辮愚﹐非泉勿釋渴﹐非正勿知邪﹐非眞勿知假﹐以假顯眞﹐以邪知正。且如玉臺懸寶鑑﹐輝輝其中﹐豈汝有形骸﹐秉大道玄玄於中何爾無﹐夫寶鑑本眞﹐內現者虛假形骸﹐元假中隱者乃眞﹐當以心鏡拂拭絕纖塵﹐性合道兮周沙界﹐大道無物不包﹐含性則無心而不亂﹐萬物已知爲假﹐一心獨照爲眞﹐若取物用之﹐樂道無由﹐若離物言之﹐登天沒路﹐是乃引目海涯﹐忽觀桂月﹐閒遊山徑﹐頓覺松風﹐因惡而可從善﹐爲假而可知眞﹐因凡則知聖﹐因苗則知根。且以凡夫在世眾生﹐不以假物指眞﹐如何辯有像﹐不以法相傳空﹐如何識無形﹐故以聖人垂化﹐用於未悟者也。故太上曰﹕知者不言﹐言者不知是也。若有我等一切幾夫眾生﹐悟斯大道﹐知本命限期﹐持此玄經進步仙階﹐能精修不退者﹐自然福徳增崇。若不進玄功﹐輕生棄命之徒﹐當自性入別骸﹐心攢萬若灰﹐河明報何時﹐徹鐵域拘囚﹐甚日休爭如。好憑一智登天路﹐莫順三尸作地囚。

頌曰﹕

隨力修眞則見眞﹐苦修多作始初勤。

當須要辦眞實行﹐方入無爲自在門。

業海省無千里岸﹐蓬山迷有萬重云。

漁燈照處寒江靜﹐鷗鷺驚飛失舊羣。

若本命之日﹐能修齋醮﹐善達天司﹐一世於本命限期﹐開轉眞經﹐廣陳供養﹐使三生常爲男子身﹐富貴聰明﹐人中殊勝。

蓋聞情起乎物﹐識起乎心﹐欲情起則三山作羅酆﹐情欲滅則九夜爲玄府﹐大抵羣魔眾苦緣甚而來﹖八難十纏爲何而至﹖欲物乃羣魔眾苦之根﹐亂性乃八難十纏之首﹐欲乃本無根﹐目乃欲之首﹐魔則本無礙﹐心是魔之因﹐故五音令人耳聾﹐五色令人目盲。《陰符經》云﹕瞽者善聽﹐聾者善視﹐絕利一源﹐用師十倍﹐三反晝夜﹐用師萬倍是也。蓋萬緣千行﹐皆出於一心也。又云﹕柳綠桃紅﹐乃眼前之幻化﹐風淸月白﹐是劫外之生涯。若寂照太微﹐則神生丹闕﹐如昏迷世欲﹐則魄墜寒池﹐諸塵諸漏﹐萬種萬端﹐只要於假內認元初這个﹐於無中覓實有容儀﹐則可以行大道也。○大眾乃以目前境界﹐浩浩多端﹐俗態迷因﹐般般無盡﹐七情六欲﹐五鬼三尸﹐化邪欲誑爾入迷河﹐用俗樂唆君歸業海﹐種種禍臨﹐何如柰忍﹐但當降其心﹐而羣魔自伏﹐戒其欲﹐而眾苦消除﹐心滅則萬法皆滅﹐情生則眾苦自生﹐入道玄門﹐幽關夜府﹐路本一條﹐剛行兩徑﹐神靈射九夜開光﹐魄散昧三山閉黑﹐天堂之樂﹐地獄之囚﹐爲非之果﹐作善之由﹐皆隨靈臺而變化﹐從智性而出現者也。若有眾生能知本命之理﹐淸淨齋戒﹐滅於塵漏﹐其善功超達天司﹐獲相貌端嚴﹐位登眞人﹐得越苦海﹐皆因降心伏魔﹐從善戒惡﹐可登仙界逍遙﹐不致幽牢拘鎖。若有持經辦道之士﹐遵依太上之文﹐不犯聖眞之禁﹐得道成仙﹐乃蒙恩先聖﹐將何以報之﹐故《證道歌》云﹕粉骨碎身未足醉﹐一念了然超億劫是也。只要慕道了然﹐心滌無垢﹐便爲不負天地之理也。咄﹗鑿開石壁無遮障﹐萬象森羅掌內觀。

頌曰﹕

玄靈大湣濟牢籠﹐廣化三乘悟太空。

目下自知宜取用﹐雲中他說莫尋蹤。

桃漢柳岸君家事﹐桂月松風我祖宗。

堪笑幾多學道者﹐卻貪塵景走西東。

其有生身果薄﹐𨿽在人中﹐貧窮下賤﹐縱知本命﹐無力修崇﹐能酌水獻花﹐冥心望北極﹐稽首禮拜﹐念本命眞君名號者﹐亦不虛過本命限期﹐皆得延生注福﹐系系人身﹐災厄蠲除﹐獲福無量。天師歡喜﹐踴躍作禮﹐贊嘆難可得遇無上法橋。

夫水性至平﹐浪因風起﹐人心本靜﹐動自物生。物不著兮情不生﹐心常虛兮欲自滅。愛欲起於心﹐形神喪於物﹐漫漫業海不歸岸﹐而一任漂流﹐黯黯羅酆競涉路﹐而從教險峻﹐直待失時方覺悟﹐日中扶影護惆忄廚。○大眾貪愛狂迷癡慳吝﹐惜愚人不悟﹐此乃喪性命之因﹐迷眞玄之本﹐俗樂貪迷非君之益﹐道心開發乃我之榮﹐雲霞幽洞閒日月之光﹐麗閣華堂昭星霜之變﹐物外離塵境界別有逍遙﹐世間虛華俗樂豈無患害。凡修眞煉性者﹐當要十二時中﹑一百刻內﹐行坐施爲﹐淸淨身心﹐常立方便﹐自然累功積行﹐善達三天﹐登眞得道矣。故太上有曰﹕進善若偸是﹐故於塵世之中和光順時﹐隨緣立善﹐若言善不行善﹐則證道無門﹐見非能戒非﹐則登眞有路。凡欲修眞學仙之人﹐當建眞實之行也。且如世間貧賤髙下﹐然各有等差﹐大道眞空﹐則實無分別﹐有肅智淸心而進道﹐有陳幡列像以祈恩﹐善立各門﹐恩成一路﹐世情有富貧之間﹐天心無髙下之分﹐但能起一念進道爲善之心﹐外則天眞地神佑之﹐內則元命形神樂之﹐自然災厄蠲除﹐獲福無量。是時天師得受是經﹐不勝欣喜。天師者﹐秉道輔正曰天之師﹐迷眞逐邪曰地之鬼﹐故悟眞大道之人﹐正可謂得遇無上法橋矣。咄﹗一神秉正無邪諂﹐三界逍遙總在渠。

頌曰﹕

柳岸分明橫法橋﹐迷來恰似路迢遙。

煙飛江浦山光淡﹐日照幽村野色消。

幸是本來無著相﹐彊教今日話忉忉。

不知回首人間幾﹐月白風淸我獨招。

太上玄靈北斗本命延生眞經注解卷中

﹟1『皈依』﹐同《經注》本﹐《眞經注》本作『歸眞』。

﹟2『𨿽還明師』﹐當作『𨿽遇明師』。

﹟3『而矣』﹐疑當作『中矣』。

太上玄靈北斗本命延生眞經注解卷下

崆峒山玄元眞人注解並頌

老君重告天師曰﹕世人罪福善惡皆屬天司﹐懺罪消災﹐莫越修奉﹐遇本命生辰﹐告身中元辰驛馬﹐削落三災九厄﹐保見今眷屬安寧。

原夫天地無象﹐道隱於混黃﹐日月未形﹐炁含於太朴﹐一炁足而黃中理﹐大朴散而物始生﹐三才布化於羣靈﹐六運吹噓於橐鑰﹐寒暑遷變﹐律呂和彰﹐上散日月之晶﹐布其星辰﹐下凝淸濁之滓﹐列其丘嶽﹐產育萬物﹐滋長羣生﹐人盜萬物致寧﹐物耗人兮致道﹐春茂則秋衰﹐有生而有滅﹐若不形而不像﹐亦無死以無終。○大眾眼睫不遠於目﹐視見弗然﹐大道只在於心﹐修之豈識﹐雲宮梵闕﹐寶苑騫林﹐將有相而識於無相﹐仗化緣而知於空緣﹐因有爲則至於無爲﹐爲有相而得於無相﹐靈臺不昧道應明﹐塵積昏朦神必暗﹐靈竭精潰﹐形病身亡﹐三魂渺漠空於陰路﹐太悠悠﹐百節形骸謾向荒丘﹐寂黯黯﹐饒敵一國之富﹐此日那榮﹐空傳六印之名﹐於期何濟﹐世之迷愛欲而多失元辰﹐縱貪婪而廣況驛馬﹐目視桃紅柳綠﹐不知空色之由﹐意隨蝶舞花飛﹐豈別因緣之分﹐於海波闊遠處旋渦中﹐宛轉甚時休﹐在山石深厚地云穴內﹐亂竄何日止。但世人惡濕而居下﹐畏死而貪生﹐不知生者死之根﹐過者禍之首﹐自當畏濕而居髙﹐貪生而脫死﹐恐禍而愼過﹐防患而戒非﹐自然逍遙爲陸地之仙也。且夫眾生作非犯禁﹐累成過咎﹐何法得免﹐何計得禳﹖在乎悔省前非﹐永絕後過﹐精思太玄﹐恭勤敬奉自己身中元辰驛馬﹐可得削落三災九厄﹐保見今春屬安寧。如何是告身中元辰驛馬﹖蓋元者始初也﹐辰者眞象也﹐驛者宅谷也﹐馬者頑獸也﹐欲請福﹐當禱祈﹐參求本來元初﹐同大道﹐合天地﹐運日月﹐齊山嶽﹐通幽達玄﹐無爲無礙﹐這个元辰﹐悔過遷善﹐便可消災度厄矣。能縛自身宅谷中意馬﹐心猿得住﹐自然萬災不幹﹐羣邪稽首﹐則得逍遙三界﹐乃證玄玄者矣。咄﹗自身驛馬擒降住﹐方得元辰落九災。

頌曰﹕

莫擊元神五蘊山﹐就中虛幻事多難。

迷雲常惹靈臺伴﹐愛浪頻潮丹闕間。

九厄漸生猿馬旺﹐三災轉起鬼邪頑。

誰知照見眞消息﹐風月依依兩不幹。

凡有上士於本命生辰持此眞文者﹐外伏魔精﹐內安眞性﹐功沾水陸﹐善及存亡﹐悔過虔恭﹐漸登妙果﹐重立玄功﹐證虛無道﹐乃得聖智圓通﹐隱顯莫測﹐出有入無﹐逍遙雲際﹐升入金門﹐與聖合眞﹐身超三界﹐永不輪轉﹐壽量無窮﹐快樂自在。

且夫善惡之各異﹐皆出自於所爲﹐禍福之兩途﹐乃實因於所措﹐大抵幻魔縱則愆必積﹐心業滅﹐則罪亦亡﹐𨿽知善惡禍福﹐如影逐形﹐莫可逃之。且世間凡夫眾生﹐不知何以至親﹐何以至大﹐𨿽知惟道至大﹐惟命至親。今乃知道大命親﹐何以求之﹖何以護之﹖須知樞之自輪﹐綱之自紀﹐一心攝正﹐萬法無邪﹐親者不能敬﹐焉能敬其疏﹐內者不能悅﹐焉能悅於外﹐則敬親廣兮疏必善之﹐則悅內加兮外必推之﹐是故可正於一身﹐自然弗令而順之者也。○大眾何如龍吟虎嘯﹐升沈於丹鼎之中﹐鬼哭神號﹐奔竄於黃宮之外﹐可得證虛無之道﹐壽量無期﹐快樂自在﹐逍遙三界﹐升入金門﹐與聖合眞矣。咄﹗身到曲溪煙月岸﹐楚峯山色轉分明。

頌曰﹕

玉虛臺畔舊圓融﹐無礙無爲萬古同。

只爲情迷生滅內﹐拘摩眞覺去來中。

皆因執有還著有﹐縱得依空又落空。

空有可於方寸鑑﹐自然展轉顯神通。

凡有男女於本命生辰及諸齋日﹐淸淨身心﹐焚香持此眞文﹐自認北極本命所屬星君﹐隨心禱祝﹐善無不應﹐災罪消除﹐致感萬聖千眞﹐俱來衛護。此文所在之處﹐千眞敬禮﹐萬聖護持﹐魔鬼潛消﹐精靈伏匿﹐世有災殃﹐悉皆消滅。

且夫大道難稱﹐玄功罔測﹐霈洪恩則敷於萬物﹐布妙化則徧於八紘﹐有品咸亨﹐無物不載﹐然而道無不載﹐廣施有用之恩﹐物遂生成﹐大啟無爲之化。又曰﹕有用之空非有用﹐無爲卽色豈無爲﹐用爲要識其中理﹐方脫輪回興嘆悲﹐而知天地蓋載其恩彌焉﹐日月照燭其恩亦然﹐大道化身﹐其孰固憐﹐不知身之以國﹐命之以君﹐靈之以本﹐气之以臣﹐縱妄想而迷五色﹐隨貪愛而滯六塵。須知君愛敬國之昌﹐靈气沖和身不亡﹐臣子忠君君愛臣﹐家邦從此轉興榮﹐蠻夷縱有多凶勇﹐自是無由敢戰徵﹐大底以和成晏﹐以正攝邪﹐一念頓息﹐萬緣俱忘﹐若起一念之因﹐應受三塗之報﹐則有過去未來見在﹐捨身報身受身﹐迷不知涉於深淵﹐貪不知步於峻嶺﹐兀兀如癡﹐昏昏若夢﹐起無明業火﹐毀焚樓閣之嚴缺﹐有漏迷津﹐散蕩眞元之理﹐是以眾生斯之廣矣。凡有男女於本命生辰及諸齊日﹐淸淨身心﹐焚眞實香﹐持念眞文﹐自認北極所屬星君﹐隨心禱祝﹐善無不應﹐災罪消除﹐鬼魔伏匿﹐願我含生同離業果者矣。咄﹗七眞拔苦尋無地﹐一念忘時別有天。

頌曰﹕

萬疊雲山聳翠華﹐分明歸路本無差。

爭知只恁他鄕好﹐不顧終非自己家。

去執乃爲眞懺悔﹐忘貪便是大丹砂。

降心得入幽微徑﹐笑看溪風送落花。

是名《北斗本命延生經訣》﹐乃修眞之徑路﹐得道逍遙皆因此經﹐證聖成眞皆因此經﹐出離生死皆因此經﹐保護男女皆因此經﹐保命延年皆得自在﹐永爲身寶﹐福壽可稱﹐保而敬之﹐非人勿示。

凡修道者﹐皆憑於保眞練性之理也﹐乃知昧性者禍有多焉﹐悟眞者福無少矣。善惡施爲﹐皆惟然於心也﹐禍福可鑑﹐皆惟然於智也。蓋凡夫在世﹐動念施爲﹐行藏舉止﹐禍福善惡﹐互相交錯其間﹐分別者在乎智也﹐故以有善卽進而從之﹐遇不善當退而戒之﹐退不善可立於功﹐戒爲非勿失於徳﹐可見於玄門矣。空言退惡﹐不立其實功﹐謾說進善﹐弗行其實徳﹐希夷之門﹐性相之理﹐何由達於此也。乃以聖人垂經﹐譬如日月之光輝﹐能破黑暗﹐視現萬物﹐明照諸方﹐使一切眾生未知者知﹐未見者見﹐其功皆爲天之徳也。我太上說此經教亦同日月﹐咸使幾夫知登眞入道之途﹐脫苦海輪回之路﹐其功皆爲於聖之徳也﹐乃以眾生之性﹐亦與日月之同﹐洞照太虛﹐纖塵不染﹐飛空無礙﹐乃不知立功修徳之理﹐障礙云生﹐煩惱業起﹐昧卻靈明﹐涉於幽暗﹐貪呆﹟1不顧前坑之險﹐逐樂寧思後患之憂。○大眾爭如立功修徳﹐其福不可稱量﹐可濟度苦魂﹐可永延遐算﹐出離生死﹐得道逍遙﹐卽可證聖成眞﹐上登三淸之境矣。咄﹗延生經訣修眞路﹐體用皆因此一經。

頌曰﹕

玉壺壺內隱玄玄﹐欲識須當縛耍猿。

功行切宜都總備﹐聖眞方得兩皆全。

劫終不壞飛仙島﹐物外猶存豈梵園。

悟到從來幽妙理﹐玄微極處只無言。

老君說經將畢﹐龍鵝天仙來迎﹐還於玉京。是時天師受得妙法﹐而作是言﹐誓願流行﹐以傳善士﹐若有男女受持讀誦﹐我當與十戒仙官所在擁護。

原夫天無私﹐而勸於善也﹐斯有道﹐則福無形也﹐人惑欲﹐而從其用也﹐斯有數﹐則福臻中也。若以所得其中﹐則福祉之來也不可禦﹐又奚慮其釁極也﹐若人所以失其中﹐則釁極之至也不可逃﹐又奚望其福祉也。蓋以善惡因由﹐如行車之轉輻﹐如谷聲之應逐﹐還報然而何以免之﹖君不見芳英滿檻﹐難逃九月之霜﹐金玉盈堂﹐怎免百年之限﹐人身幻體﹐終於浮世豈長存﹐罪戾增崇﹐定是冥途縈永久﹐何如開神光射破八門關﹐掃氛气髙升三界府。柰何眾生情迷諸漏﹐性積多愆﹐於濃濃浪裏走無停﹐向靄靄雲中迷不省﹐可嘆三尸六鬼得勝喜容容﹐卻嘆四大百神勢虧愁慘慘﹐雲宮仙府去無門﹐曠野荒址應有分﹐將玄眞浩散逐悲風﹐把靈魄飄悠涉鬼路﹐平生冤業見前來﹐空悔問君何去住。故太上曰﹕上徳不徳﹐下徳執徳﹐執著之者﹐不名道徳。夫執著邪見﹐遇啟正觀﹐可敵羣魔﹐握權天地﹐指勑萬神﹐役袪三界之樞機也。且以囂塵廣厚﹐迷障昂髙﹐未能飛步於靑雲﹐何引凡軀於碧落﹐如何向五苦八難之中﹐到三島十洲之外﹐但於方寸之間馘邪魔﹐奔遠於寰區之外﹐晏忠良弼輔於朝幄之中﹐自然神升超世﹐道合自然而然﹐出入往來﹐無縈無礙﹐自在逍遙矣。是乃太上垂濟物度迷之法﹐普徧萬方﹐周流三界﹐於是令天師傳授眾生﹐咸離苦業﹐俱入道眞﹐持授歸依﹐通玄究妙﹐洞觀無礙﹐超入法門﹐自得十大仙官﹐翊衛修眞抱一之身矣。咄﹗一心摧斬諸魔鬼﹐眾苦翻爲十善神。

頌曰﹕

眾流分派育羣生﹐雪月輝光雨霽晴。

千浦浪渾千月暗﹐一溪波靜一輪明。

元同眞處異何異﹐只爲迷來成不成。

卻笑落花飛片片﹐野禽由自弄多情。

於是再拜老君﹐而說贊曰﹕

家有《北斗經》本命降眞靈。

頌曰﹕

瓊文奧旨甚叮嚀﹐爲恐眾生落夜扃。

故說太玄玄妙理﹐指開頑識識空形。

祥風灌透黃華館﹐慧月光輝丹界亭。

運取聖功非內外﹐神明應是降直靈﹟2。

家有《北斗經》﹐宅舍得安寧。

頌曰﹕

誰能頓解悟眞經﹐遣去凡情護我形。

煉性保神精養血﹐固根離愛气和靈。

泥丸運得開明月﹐液海應擒照鑑星。

六識若降無患惡﹐自然宅合得安寧。

家有《北斗經》﹐父母保長生。

頌曰﹕

勤修妙相體圓明﹐方寸休教染垢塵。

默默施爲仙行業﹐綿綿進用道功程。

十華定舉標金格﹐五老須從注玉名。

皆自一身持戒善﹐慶敷九祖保長塋。

家有《北斗經》﹐諸厭化爲塵。

頌曰﹕

但能常靜曁常淸﹐天地咸寧萬法明。

神谷長存開玉蕊﹐刀圭乃得產金晶。

寶壺騰瑞龍蛇戲﹐壽鼎飛光鬼魅驚。

若取聖功頻煆煉﹐自然諸厭化爲塵。

家有《北斗經》﹐萬邪自歸正。

頌曰﹕

心猿縛住入玄幃﹐妙相莊嚴自此威。

斡轉玄關塞地穴﹐驅回妙範奪天機。

慧鋒誅斬妖魔盡﹐法印宣威魍魎稀。

蕩蕩滿懷風與月﹐萬邪稽首自歸依。

家有《北斗經》﹐營業得稱情。

頌曰﹕

方寸修持坦坦平﹐塵緣都沒半毫縈。

三尸計攝歸玄理﹐六賊機圖滅怪獰。

現出曲漢山月朗﹐透開春色谷風淸。

不知這个生涯事﹐誰肯經營得稱情。

家有《北斗經》﹐闔門自康健。

頌曰﹕

不在驅驅度遠關﹐道迷雲外得應難。

神光只照無爲路﹐法眼休觀有礙山。

朱合玉樓眞造化﹐淸風明月樂翛間。

幽庵活計人能會﹐從卻庵疏主亦安。

家有《北斗經》﹐子孫保榮盛。

頌曰﹕

空洞靈臺瑞靄淸﹐汪洋和气徧區紘。

云巒硌硌神風冷﹐煙捨蕭蕭皓月明。

野史笛吹無事韻﹐牧童歌唱太平聲。

自從認得山家樂﹐奼女嬰兒展轉榮。

家有《北斗經》﹐五路自通達。

頌曰﹕

綱紀經綸事業興﹐忠心匡國輔髙明。

未容讒佞食君祿﹐常許功勛作帝卿。

宇宙旣能施正化﹐江山應是肅然淸。

同瞻聖主巍巍徳﹐載路通亨賀太平。

家有《北斗經》﹐眾惡永消滅。

頌曰﹕

誰肯調馴猿馬情﹐免教奔竄誤前程。

對他桃李舒晴日﹐收拾生涯隱故京。

好是雨餘山色淨﹐只愁雲暗月華明。

若能但把俗情滅﹐眾惡何由得自生。

家有《北斗經》﹐六畜保興生。

頌曰﹕

識得浮華事可驚﹐便宜回首捨凡情。

任從目下般般冗﹐不運心時灑灑淸。

活計勿虧應有盛﹐功名休怠不無成。

也知別更求何利﹐六畜寧來主自榮。

家有《北斗經》﹐疾病得痊瘥。

頌曰﹕

一念休教業所牽﹐百關調暢保延年。

勿令眞气時時損﹐常使靈源日日添。

龍虎不能停戰鬥﹐坎離豈運自團圓。

不須艸木奪神理﹐定是災除樂泰然。

家有《北斗經》﹐財物不虛耗。

頌曰﹕

這顆玄珠無價酬﹐眾生皆有不能收。

本如明月澄江水﹐元若淸風動素秋。

且好牢藏先準備﹐莫教散失後成憂。

金門玉戶宜常閉﹐免使狂猿起意偸。

家有《北斗經》﹐橫事永不起。

頌曰﹕

回光返照滅塵心﹐莫負玄門振法音。

只在目前分造化﹐休迷雲外別搜尋。

寒巖月朗山猿唳﹐谷樹花芳野鳥吟。

若肯的然行此道﹐非災何爲得能侵。

家有《北斗經》﹐長保亨利貞。

頌曰﹕

莫將無漏等閒輕﹐好慕眞空進妙程。

常托赤松爲取用﹐每從蒼昊變虧盈。

分開羃羃陰雲翳﹐現出輝輝皓月明。

打當塵囂無半點﹐忻哉長保利亨貞。

老君曰﹕善哉善哉﹐汝可宣揚正教﹐福利無邊﹐普及眾生﹐永沾勝善。

解曰﹕碧天秋霽夜無雲﹐月影輝輝落水濱。爭柰怒風來太惡﹐沸波搖散玉華輪。切謂猿心顚耍﹐宜調伏於玉洞之間﹐馬意劣頑﹐可系縻於玄山之下﹐野外多春艸﹐山前足異芳﹐馬猿還不系﹐逐景定奔狂﹐境界來時無準備﹐柳煙深處定迷蹤﹐柳塘花塢春明麗﹐牽引時人玩景遊﹐信步不思歸去晚﹐急回斜日過江樓。謂浮生幻化﹐那堪日月如校﹐榮辱虛華﹐更嘆韶光似水﹐忍造愆非﹐魂沈寒夜﹐不知省悟﹐魄墮幽陰﹐切以金鐘髙架木不扣兮﹐終日無音﹐寶月空懸云不蔽兮﹐通宵自朗﹐譬若心不動兮性常定﹐外不入兮內常安﹐內安則萬法皆明﹐性定則羣魔自伏﹐何幽不燭﹐何化不行。柰爾凡夫昏朦眞性﹐縱情縱欲﹐轉輪六道之中﹐何徳何修﹐甘墮九泉之下﹐月館松溪﹐無戀意囚牢﹐火宅競鉆頭﹐只於苦海貪榮辱﹐辜負眞元逐浪流﹐被諸塵漏﹐緣覺聲聞﹐逐景沈迷﹐量因生滅﹐迷誤不省﹐競著羣情﹐自沈苦趣失人身﹐何日再重登道岸。深蒙太上重演眞詮﹐普濟眾生﹐永沾勝善。咄﹗太上善哉眞法語﹐眾生普福利無邊。

頌曰﹕

圓融妙相本莊嚴﹐大霈玄恩無背偏。

萬物俱蒙眞造化﹐羣靈咸隱太幽玄。

龍蛇有寶非奇特﹐天地無恩實可憐。

識破用中無用理﹐剖開混沌見機權。

天師稽首禮謝﹐信受奉行。

注曰﹕道徧十方﹐澤沾萬匯﹐化育含靈﹐混成眾類﹐細入塵沙﹐大包天地﹐日月之綱﹐陰陽之緯﹐用之則輝﹐背之則昧﹐隱顯隨機﹐變通量器﹐智者乃符﹐非人勿示﹐輕則匪臻﹐敬之必至﹐故立玄門﹐識眞辯僞﹐普使超升﹐咸辭溺墜﹐功就行成﹐神飛仙位﹐願我眾生﹐皆逢正義﹐愼之愼之﹐無二無二。

頌曰﹕

千經萬論破癡迷﹐更不回頭待甚時。

業海自今宜出浪﹐罪山從此好平持。

心間未及於人計﹐意下先除潤己私。

道徳兩全功行備﹐煙霞獨步樂無爲。

太上玄靈北斗本命延生眞經注解卷下竟

﹟1『貪呆』之『呆』﹐疑誤。

﹟2『直靈』﹐疑爲『眞靈』之誤。

後

序

蓋聞昊天皇皇﹐至髙至邈﹐無梯可以倚其上﹐無路可以達其中。大道默默﹐至幽至玄﹐無計可以度其元﹐無方可以測其理﹐於是以善爲升天之徑﹐以經爲入道之門﹐善則通於云衢﹐經則露其隱奧﹐則非善乃天之無路﹐則非經乃道之無門。是故立經度死﹐垂教開生﹐而況厥恩莫大乎經也﹐其福莫大乎善也。夫聖人垂經﹐則有恩而無﹐凡夫奉善﹐則無福而有﹐因心以作﹐所由生也﹐若得遇玄文﹐空披視已﹐不戒不奉﹐匪究匪窮﹐何異有患求醫﹐惟誦驗而不餌於藥﹐恐刑開律﹐但解科而罔戒於非﹐思之矣然﹐而覽之豈可獲其濟也。凡有得遇﹐可戒奉之﹐庶乎俾寒獄之冰消﹐使火山之焰息﹐可得蓬宮閬苑注籍得道之名﹐幽府羅酆落部拘囚之目﹐咸拯識靈﹐同登道岸﹐余行微性﹐不愧聾言﹐謬作嘆文﹐標其經闋。眉山蘇軾序。

