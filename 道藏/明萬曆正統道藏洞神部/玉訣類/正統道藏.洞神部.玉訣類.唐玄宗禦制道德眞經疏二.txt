道徳眞經廣聖義節略

經名﹕道徳眞經廣聖義節略。原題《唐玄宗禦制道徳眞經疏》。四卷﹐收入《正統道藏》洞神部玉訣類。按此書卷首《外傳》及正文內容﹐系據唐人杜光庭《道徳眞經廣聖義》﹐加以節略攺編而成。攺編者不知爲誰﹐今暫據內容報定經名。其徐捲題均依原《道藏》不變。

唐玄宗禦制道徳眞經疏卷之一

道可道章第一

道可道﹐非常道。

疏﹕道以虛通爲義﹐常以湛寂得名。所謂無極大道﹐眾生正性也。而言可道者﹐卽是名言﹐謂可稱之法也。𨿽復稱可道﹐宜隨機愜當﹐而有聲有說﹐非眞常凝寂之道也。常道者﹐不可以名言辯﹐不可以思慮知﹐妙絕希夷﹐理窮恍惚。故知言象之表﹐方契凝常眞寂之道。可道可說者﹐非常道也。

名可名﹐非常名。

疏﹕名者教也﹐前言可道﹐盛明於理﹐今言可名﹐次顯於教﹐眞理旣絕於言象﹐至教亦超於聲說。理旣常道不可道﹐教亦可名非常名。欲明理教教理﹐不一不異也。然至道深玄﹐不可涯量﹐非無非有﹐不斷不常﹐而義有抑揚﹐教存漸頓﹐所以立常以破可﹐故言可道非常道。至論造極﹐處無可無不可。故《玉京經》云﹕無可無不可﹐思與希微通。

無名﹐天地之始。

疏﹕始﹐本也。虛無至道﹐陶甄萬物﹐二儀三景﹐何莫由斯。故指此無名﹐爲物之本﹐無名足可言說﹐明矣。

有名﹐萬物之母。

疏﹕母有名迹也。重玄之道﹐本自無名﹐從本降迹﹐稱謂斯起。所以聖人因無名立有名﹐寄有名詮無名也。方欲子育眾生﹐令其歸本﹐慈悲鞠養﹐有同母義。

常無欲以觀其妙﹐

疏﹕妙﹐精微也。觀﹐照察也。其﹐己也。言人常能無欲無爲﹐至虛至靜者﹐卽能近鑑己身之妙道﹐遠鑑至理之精微也。

常有欲以觀其徼。

疏﹕言人不能無爲恬淡﹐觀妙守眞﹐妄起貪求﹐肆情染滯者﹐適見世境之有﹐未體卽有之空﹐所以不察妙理之精微﹐惟睹死生之歸趣。前明無名有名之優劣﹐此顯有欲無欲之勝負。

此兩者﹐同出而異名﹐

疏﹕夫所觀之境惟一﹐能觀之智有殊﹐二觀旣其不同﹐徼妙所以名異。

同謂之妙。

疏﹕玄者深遠之義﹐亦是不滯之名﹐有無二心﹐原乎一道﹐同出異名。異名一道﹐謂之深遠﹐深遠之玄﹐理歸無滯。旣不滯有﹐又不滯無﹐二俱不滯﹐故謂之玄。

玄之又玄。

疏﹕有欲之人﹐惟滯於有﹐無欲之士﹐又滯於無﹐故說一玄以遣雙執。又恐行者滯於此玄﹐今說又玄﹐更祛後病。旣而非但不滯於滯﹐亦乃不滯於不滯﹐此則遣之又遣﹐故曰玄之又玄。

眾妙之門。

疏﹕門﹐法門也。前以一中之玄﹐遣二偏之雙執﹐二偏之病旣除﹐一中之藥還遣﹐惟藥與病﹐一時俱消﹐此乃妙極精微﹐窮理盡性﹐豈惟羣聖之戶牖﹐抑亦眾妙之法門。

天下皆知章第二

天下皆知美之爲美。

疏﹕神奇臭腐﹐《莊子�知北遊》篇黃帝謂知曰﹕萬物一也﹐是其所美者﹐爲神奇﹐其所惡者爲臭腐。

長短之相形。

疏﹕鳧脛短﹐鶴脛長者﹐《莊子�駢拇》第八篇

文也。

是以聖人。

疏﹕凡聖人者略言有五﹐第一得道之聖﹐太上老君﹑諸天大聖是也。第二有天下之位﹐兼得仙之聖﹐伏羲﹑黃帝﹑顓頊﹑少昊﹑堯﹑舜是也。第三有天下之位﹐無得仙之聖﹐殷湯﹑文武是也。皆廓淸六合﹐不言升天矣。第四博贍之聖﹐無天下之位﹐周公﹑孔子﹐制作禮樂﹐垂範百王﹐而無九五之位﹐而皆具天地合徳之美也。第五有獨長之聖﹐而無博贍之名﹐亦具上眾美者﹐謂伯牙﹑師文爲鼓琴之聖﹐子卿﹑綏明能棋之聖﹐鍾期﹑延州知音之聖﹐韓娥﹑秦靑謳之聖﹐龔叔﹑文摯智調之聖﹐離朱﹑師曠視聽之聖﹐張芝﹑鍾繇艸書之聖﹐今之明者理天下之聖也。

萬物作而不辭﹐

疏﹕擊壤鼓腹者﹐《莊子。馬蹄》篇文也。

功成不居。

疏﹕日愼一日﹐《尙書》文也。夫功者﹐王功曰勛﹐輔成王業﹐若周公也。國功曰功﹐保全國家﹐若伊尹也。民功曰庸﹐施法於民﹐若后稷也。事功曰勞﹐以勞定國﹐若夏禹也。理功曰績﹐制法成理﹐若咎繇也。戰功曰多﹐克敵出奇﹐若韓信也。今明功者﹐玄功也﹐其功深遠曰玄﹐夫王者不妄於喜怒﹐則刑賞不濫﹐金革不起矣。不妄於求取﹐則賊斂不厚﹐供億不繁矣。不妄愛惡﹐則用捨必當﹐賢不肖別矣。不妄於近侍﹐則左右前後皆正人矣。不妄於土地﹐則兵革不出﹐士卒不勞矣。不妄於萬姓﹐則天下安矣。稠直如發者﹐《詩�小雅�都人士》篇之文也。言情性密致﹐操行正直﹐如發之本末﹐無降殺也。

不尙賢章第三

不尙賢﹐使民不爭。

疏﹕雲從龍﹐風從虎者﹐《易�乾卦》孔子解九五之辭。飛龍在天﹐能應感應眾物﹐故敍水流濕﹑火就燥。雲從龍﹐風從虎﹐各隨其類﹐自相應感﹐而況帝王升九五之位﹐萬國來庭﹖聖人作而萬物睹﹐本乎天者親上﹐本乎地者親下﹐此言水是陰﹐若流於地﹐必就於濕處。火是陽﹐若焚於薪﹐必就於燥處。言此二物無識無情﹐爲气相感﹐尙猶如此。又龍是水畜﹐雲是水气﹐龍吟則景雲起。虎是威猛之獸﹐風是振動之物﹐虎嘯則谷風生。此二物有識有情﹐未若聖人降世﹐飛龍在天﹐聖賢相須﹐萬物交感﹐故廣陳其事爾。唐﹑虞在位﹐不乏元凱之臣﹐伊﹑呂升朝﹐自得臺衡之望。唐者唐堯也﹐號陶唐氏﹐姓伊析﹐名放勛﹐幼有聖徳﹐都於冀﹐年八十六﹐知子丹朱不肖﹐明揚側陋﹐廣求有徳﹐遂舉舜而歷試之﹐聘以二女﹐用觀其徳。二年禪舜。舜卽位二十八年而堯崩﹐壽一百一十七歲﹐葬濟陰成陽裏中。謚法翎善傳聖曰堯。舜﹐有虞氏﹐歷試二年﹐卽帝位二十八年而堯崩﹐舜年三十而徵用﹐攝位二十八年﹐服喪三年﹐爲天子五十年﹐巡狩南方﹐死於蒼梧之野﹐壽一百一十二歲﹐以其子商均不肖﹐命禹嗣位﹐葬於九疑之零陵。道學云堯爲太微眞君﹐舜爲太極眞君。元凱者﹐有八元﹑八凱。昔髙辛氏有才子八人﹐伯﹑仲堪﹑叔獻﹑季仲﹑伯虎﹑仲熊﹑叔豹﹑季貍﹐忠肅恭懿﹐宣慈惠和﹐天下之人謂之八元。肅﹐敬也。懿﹐美也。宣﹐徧也。元﹐善也。髙陽氏有才子八人﹐蒼舒﹑隋飲﹑搗戭﹑大臨﹑龍降﹑庭堅﹑仲容﹑叔達﹐齊聖廣淵﹐明允篤誠﹐天下之人謂之八凱。齊﹐中也。淵﹐深也。允﹐信﹐篤﹐厚也。愷﹐和也。此十六族﹐世濟其美﹐不隕其名﹐堯不信用﹐舉舜爲堯臣﹐舉八元使布五教於四方。五教者﹐父義﹑母慈﹑兄友﹑弟恭﹑子孝﹐內平外成。髙辛帝之後﹐八元之苗裔也﹐乃稷﹑契﹑朱虎﹑熊羆之倫也。舉八凱使主后土﹐乃揆百事﹐莫不時敍﹐地平天成﹐髙陽﹑顓頊之號﹐八凱﹐其苗裔也。及倕﹑禹﹑咎繇﹑益之倫也﹐咎繇字庭堅是矣。卨作司徒﹐五教在寬﹐髙在八元中也。禹作司空﹐平水土﹐后土地官﹐禹在八凱中矣。內平者﹐內諸夏也。外成者﹐外戎狄也。舜舉十六族而天下理﹐外內和平。伊﹑呂者﹐伊卽伊尹﹐生於伊水之上﹐空桑之中﹐佐殷爲相﹐以輔太甲﹐謂之阿衡。其先伊摯﹐佐湯立社稷﹐致太平﹐伊尹之子伊涉﹐佐太甲之孫太戊﹐三臣之績著於殷朝也。呂者太公望也﹐姓姜﹐字子牙﹐釣於磻溪﹐獲大魚﹐剖之得玉璜﹐中有兵鈴﹐子牙習之。年逾八十﹐周文王卜畋渭濱﹐其繇曰﹕非熊非羆﹐惟王者師﹐遂畋獲子牙﹐載之以歸。佐周有功﹐初封於呂﹐或封於甫。及克殷之後﹐乃封國於齊。召康公命太公曰﹕五侯九霸﹐汝實徵之﹐以夾輔周室。賜太公之履﹐東至於海﹐西至於河﹐南至於穆陵﹐北至於無棣。後桓公小白爲諸侯盟主﹐至春秋之末﹐其臣田和遷齊康公於海上﹐乃奪其國焉。臺衡之望者﹐天子置三公之官﹐以相三臺。三臺六官者﹐太尉﹑司徒﹑司空﹑太師﹑太傅﹑太保也。三臺六星﹐上中下臺各二星﹐在紫微星之南﹐以拱衛帝座﹐起文昌抵太微﹑天階﹐主三公九卿﹐士庶九州﹐色明而行列相類﹐則君臣和﹐法令平。從上臺至『中臺﹐十六度﹐中臺至下臺﹐十六度﹐二星間相去半度﹐柝則爲奢﹐狹則爲迫﹐又上星主天子﹐中星主伯子男狄人﹐下星主卿大夫。小勾而明白﹐吉。搖動變色﹐凶。一星去﹐天下危。二星去﹐天下亂。三星去﹐天下不可理矣。太師者﹐師範一人﹐儀刑萬國。太傅者﹐教以徳義。太保﹐保衛其身。太尉掌武統兵﹐司徒敬敷五教﹐司空主平水土﹐謂斯三公上應三臺也。阿衡者﹐阿﹐倚也﹐衡﹐平也。天子倚三公﹐以平正天下。

不貴難得之貨。

疏﹕不仁之人﹐決性命之情﹐而饕貴富者﹐此《莊子�駢拇》第八篇

之文也。

不見可欲﹐使心不亂。

義云﹕小隱於山﹐大隱於廛﹐未能絕欲﹐恐境所牽﹐仍棲遁山林﹐以避所見。及其澄心息慮﹐想念正眞﹐外無撓惑之緣﹐內保恬和之志﹐𨿽營營朝市名利﹐不關其心﹐碌碌世途是非﹐不介其意﹐混迹城市﹐修損於修眞乎。

虛其心。

疏﹕虛室生白者﹐《莊子�人間世》篇之文。

實其腹。

注﹕屬厭而止者﹐《春秋傳》自沒﹑汝寬諫魏武子之詞也。《春秋》者﹐魯史記之名也。記事者﹐以事系日﹐以日系月﹐以月系時﹐以時系年﹐年有四時﹐故錯舉以爲名也。天子有史官﹐諸侯有國史﹐楚謂之《禱杌》﹐晉謂之《乘》﹐魯謂之《春秋》。孔子述經﹐左丘明爲傳﹐起周平王四十八年﹐魯隱公元年﹐太歲丁巳歲﹐星在降婁﹐當晉鄂侯二年﹐衛桓公完十三年﹐蔡宣公考父二十八年﹐鄭莊公寤生二十二年﹐曹桓公終生三十五年﹐齊僖公祿父九年﹐楚武王達十九年﹐秦文公四十四年﹐宋穆公和七年﹐陳桓公鮑二十三年﹐燕穆公十八年﹐乃《春秋》之始年。至魯哀公十四年﹐周敬王三十九年﹐太歲戊午﹐凡二百

四十二年﹐歷周一十四王﹐魯一十二公。行事當晉定公午三十一年﹐衛出公輒十二年﹐蔡成公怡十年﹐鄭聲公勝二十年﹐齊簡公嘉四年﹐楚惠王章八年﹐秦悼公十一年﹐宋景公頭曼三十六年﹐陳閔公越二十一年﹐燕敬公六年﹐吳夫差十五年﹐乃《春秋》獲麟絕筆之年也。其書凡三十卷﹐三十五萬二千二十五言﹐十九萬四千五百九十字﹐本十五萬七千九百六十六字解﹐晉徵南將軍杜預﹐字元凱注。自沒汝寬者﹐《春秋》昭公二十八年﹐晉魏獻子舒爲政﹐以其子戊爲梗陽大夫﹐今晉陽也。冬﹐梗陽有獄﹐戊不能斷﹐以其獄上於獻子。訟人之大宗﹐以女樂爲賂﹐魏子將受之。戊謂魏子二大夫閻沒﹑汝寬曰﹕主以不賄聞於諸侯﹐若受梗陽之賄﹐貪莫甚焉。吾子必諫。皆許諾﹐退朝﹐待於庭。饋入﹐魏子召二大夫食﹐比置﹐三嘆。旣食﹐使坐﹐魏子曰﹕吾聞諸伯叔﹐諺曰﹕惟食忘憂。吾子置食之間三嘆﹐何也﹖同辭而對曰﹕他人賜二小人酒﹐不夕食。饋之始至﹐恐其不足﹐是以一嘆。中置﹐自咎曰﹕豈將軍食之而以不足﹐是以再嘆。及饋之畢﹐願以小人之腹爲君子之心﹐屬厭而止之﹐是以三嘆。魏子辭梗陽之賄。獻﹐謚也﹐武子則名顆﹐謚曰武。

爲無爲﹐則無不治矣。

疏﹕無聲而無臭﹐人固不識而不知。無聲無臭者﹐《詩�大雅�文王》篇也﹐言天道難知。耳不聞聲音﹐鼻不聞臭芳﹐儀法文王之事﹐則天下自信而順也。不識不知者﹐《詩�大雅�皇矣》篇﹐言人不識古﹐不知今﹐順天之法而行之。義云﹕無爲之理﹐其大矣哉﹐無爲者﹐非謂引而不來﹐推而不去﹐迫而不應﹐感而不動﹐堅滯而不流﹐捲握而不散也。謂其私志不入公道﹐嗜欲不枉正術﹐循理而舉事﹐因資而立功﹐事成而身不伐﹐功立而名不有。若夫水用船而沙用音衰﹐泥用橇起嬌切﹐山用橾力追切﹐夏瀆冬陂﹐因髙而田﹐因下而池﹐故非吾所謂爲也﹐乃無爲矣。聖人之無爲也﹐因循任下﹐責成不勞﹐謀無失策﹐舉無遺事﹐言爲文章﹐行爲表則﹐進退應時﹐動靜循理﹐美醜不好憎﹐賞罰不喜怒﹐名各自命﹐類各自用﹐事由自然﹐莫出於己﹐順天之時﹐順地之性﹐因人之心﹐是則羣臣輻輳﹐賢與不肖各盡其用﹐君得所以制臣﹐臣得所以事君﹐此理國無爲之道也。

道衝章第四

象帝之先。

疏﹕帝出乎震﹐《易�系辭》之詞也。震﹐東方卦也﹐少陽之气﹐生化之源﹐今以太子居東宮﹐少陽之位﹐禦極爲出震之期﹐蓋取象天地生育萬物之始也。兆見曰象﹐無形曰气﹐生物之首也。大道復在象帝之先﹐言其髙遠也。

天地章第五

以萬物爲芻狗。

疏﹕結艸爲狗﹐以用祭祀也者﹐《莊子�天運》篇具載。注云﹕獘蓋之恩者﹐《禮記�檀弓》篇云﹕仲尼之畜狗死﹐使子貢埋之﹐曰﹕吾聞獘帷不棄﹐爲埋馬也。君之路馬死﹐埋之以帷。獘蓋不棄﹐爲埋狗也﹐丘也貧﹐無蓋﹐於其封也﹐亦與之席﹐無使其

首陷焉﹐恐其首直委於土也。

天長地久章第七

聖人後身外身。

義云﹕碎琥珀之枕﹐焚雉頭之裘﹐罷一臺之費﹐卻千里之馬﹐徳垂當代﹐名光竹帛。

上善若水章第八

政善治。

疏﹕正容悟物者﹐《莊子�田子方》第二十一篇

文也。子方名無擇﹐侍座魏文侯﹐文侯師子夏友於子方。子方數稱溪工之道﹐文侯以爲溪工子方之師也﹐子方曰﹕非也﹐裏之人也﹐稱道數當﹐故無擇稱之。無擇之師﹐東郭順子﹐其爲人也﹐人貌而天﹐虛緣而葆眞﹐淸而容物﹐物無道﹐正容以悟之﹐使人之意也銷﹐無擇何足以稱之。

夫惟不爭﹐故無尢。

義云﹕不爭之徳﹐徳之先也。凡人之性不能無爭﹐爲爭之者﹐其事眾矣。亂逆必爭暴慢必爭﹐忿怒必爭﹐奢泰必爭﹐矜伐必爭﹐勝尙必爭﹐違慢比爭﹐進取必爭﹐勇怯必爭﹐愛惡必爭﹐專恣必爭﹐寵妻必爭。王者有一於此﹐則興師海內。諸侯有一於此﹐則兵交其國。卿大夫有一於此﹐則賊亂其家。士庶人有一於此﹐則害成於身。皆起於無思慮﹐愆禮法﹐不畏懼﹐不容忍﹐爭乃興焉。故爭城者殺人盈城﹐爭地者殺人滿野﹐必當察起爭之本﹐塞爲爭之源﹐無不理矣。

持而盈之章第九

金玉滿堂﹐莫之能守。

疏﹕假使貪求不已﹐適令金玉滿堂﹐象有齒而焚身﹐雞畏犧而斷尾﹐且失不貪之寶﹐坐貽致寇之憂﹐以其賈害﹐豈云能守。象有齒而焚身者﹐《春秋》襄公二十四年﹐晉範宣子爲政﹐諸侯之獘重﹐鄭人病之。二月﹐鄭伯如晉﹐子產寓書於子西﹐以告宣子曰﹕子爲晉國﹐四鄰諸侯不聞令徳﹐而聞重獘﹐僑也惑之。僑聞君子長國家者﹐非無賄之患﹐而無令名之難。夫諸侯之賄聚於公室﹐則諸侯貳﹐若吾子賴之﹐則晉國貳。注﹕貳﹐離也。諸侯貳則晉國壞﹐晉國貳則子之家壞﹐何汲汲也﹐將焉用賄。夫令名﹐徳之輿也﹐徳﹐國家之基也﹐有基無壞﹐無亦是務乎。有徳則樂﹐樂則能久﹐《詩》云﹕樂止君子﹐邦家之基﹐有令徳也。夫恕思以明徳﹐令名載而行之﹐是以遠至邇安﹐無寧使人謂子﹕子實生我﹐而謂子浚我以生乎。注﹕浚﹐取也﹐言取我財以自生。象有齒以焚其身﹐賄也。宣子悅﹐乃輕獘。是行也﹐鄭伯朝晉爲重獘故也。雞斷尾者﹐《春秋》周景王子子朝之傳賓孟適郊﹐見雄鷄自斷其尾﹐嘆曰﹕犧牲之用﹐存乎全而肥實﹐今自斷其尾﹐使己不全﹐冀免爲犧牲之用。雞之保其身也如此﹐況於人乎。貪利忘其身﹐智不及雞矣。不貪寶者﹐鄭人有得玉﹐獻於子罕曰﹕此寶也﹐將以獻之。子罕曰﹕汝以玉爲寶﹐我以不貪爲寶﹐我若取玉﹐俱喪寶矣。不若兩全之﹐遂不受玉。致寇者﹐《易》解卦九三辭曰﹕負且乘﹐致寇至。負乃小人之事﹐乘爲君子之器﹐棄小任大﹐物所不與﹐政寇盜奪之矣。

功成名遂。

義曰﹕禦災除患曰功﹐富貴尊榮曰名﹐髙鳥盡而良弓藏﹐狡兔死而獵犬烹﹐勢使然也。範蠡扁舟而脫禍﹐文種固位而喪身﹐此之謂矣。日中則昃﹐月滿則虧﹐子房絕粒以優遊﹐疏廣解印而髙尙﹐固無上蔡華亭之追痛矣。

載營魄章第十

載營魄。

疏﹕故《春秋》子產曰﹕人生始化曰魄者﹐《春秋》昭公七年﹐初鄭伯有爲政﹐駟帶殺之﹐鄭人相驚曰﹕伯有至矣。或夢伯有介﹐曰﹕壬子余將殺帶。明年殺段﹐於是壬子駟帶卒﹐明年公孫段卒﹐鄭人益懼。或問子產曰﹕伯有猶能爲鬼乎。子產曰﹕人生陰曰魄﹐陽曰魂﹐用物精多﹐則魂魄彊﹐匹夫匹婦彊死﹐而魂魄猶能依憑於人﹐以爲淫厲﹐況伯有三世執其政柄﹐而彊爲鬼神﹐不亦宜乎。伯有乃穆公之冑﹐子良之孫﹐子耳之子﹐故曰三世。子產立其子良止以撫之﹐乃止。近死之心莫使復陽者﹐《莊子�齊物》篇之辭也。三魂名胎光﹑爽靈﹑幽精。七魄﹕屍狗﹑伏矢﹑雀陰﹑吞賊﹑除穢﹑臭肺﹑蜚毒﹐此出上淸品。

愛民治國。

義曰﹕生民者﹐國之本也﹐無爲者﹐道之化也。以無爲之化﹐愛育於人﹐國本固矣。政虐而苛﹐則爲暴矣。賦重役繁﹐則傷性也。使之不以時﹐則妨農也。不務儉約﹐則殘谷矣。

天門開闔。

義曰﹕修愛民理國之事﹐爲垂衣南面之君﹐猶須恭己奉天﹐以順歷數者﹐謂受命之歷﹐五運之數也。舜命禹曰﹕天之歷數在躬﹐天祿永終。謂歷數在躬﹐以承天命﹐故可大寶愛之﹐謂之寶命。自天而授謂之受命於天﹐《易�系》曰﹕聖人之大寶曰位是也。天門開則降非常之瑞﹐或黃星動彩﹐赤伏表符﹐紫气充庭﹐五星聚井﹐流虹貫月﹐火電繞樞﹐然後維嶽降神﹐誕生宰輔﹐以佐佑之。故應天順人﹐拯物除害﹐而承歷數﹐以有天下也。及乎臨禦失所﹐刑政乖宜﹐眾叛親離﹐兵交禍起﹐逆亂生於下﹐气象見於上﹐日實天開﹐山崩川竭﹐災凶蜂起﹐而國亡矣﹐是天開闔也。一開一闔謂之變者﹐《易�系辭》云﹕謂開閉相循﹐陰陽遞至﹐倚伏之義也。

三十輻章第十一

疏﹕乾坤是大易之韞者。

義云﹕《易�系辭》也。明易之所立﹐本乎乾坤。乾坤不存﹐則易道無由起也。

三十輻共一轂。

疏﹕眾竅互作者﹐《莊子》第二篇

也。

埏埴以爲器。

疏﹕陶匠者﹐《尙書》云﹕範土曰陶﹐舜側微之時﹐耕於歷山﹐陶於河濱是也。

鑿戶牖以爲室。

疏﹕《詩》云﹕陶復陶穴。《莊子》曰﹕室無空虛﹐則婦姑勃蹊。陶復者﹐《詩�文王之什�綿綿》篇云﹕古公亶父﹐陶復陶穴﹐未有家室。古公者﹐邠公也。古言久也。亶﹐公字也﹐文王祖﹐處於邠也。婦姑爭者﹐蹊﹐路徑也。勃﹐戾怒也。《莊子》外篇言﹕室中不空﹐蹊路湫隘則爭路而行﹐失婦之道也。

故有之以爲利﹐無之以爲用。

疏﹕形而上﹑形而下義﹕形而上者﹐道之本﹐淸虛無爲處乎上也。形而下者﹐道之用﹐稟質流形處乎下也。顯道之用﹐以形於物﹐物稟有質﹐故謂之器。器者有形之類也。聖人法道之用﹐制以爲器﹐畫卦象以制文字﹐刳木爲舟﹐剡木爲楫﹐斷木爲杵﹐掘地爲臼﹐弦木爲弧﹐剡木爲矢﹐制以宮室﹐結爲网罟﹐服牛乘馬﹐負重致遠﹐鑄金爲兵﹐揭竿爲旗﹐斲木爲耜﹐木爲耒﹐一事以上以利天下﹐此皆分道之用﹐以爲器物爾﹐皆《易�系》所稱。此乃道是無體之名﹐形是有質之用﹐凡萬物從無而生﹐眾形而由道而立﹐先道而後形﹐道在形之上﹐形在道之下﹐故自形而上謂之道﹐自形而下謂之器。形𨿽處道器兩畔之際﹐形在器上不在道也。旣有形質可爲器用﹐故云形而下者謂之器。

五色章第十二

五色令人目盲﹐五音令人耳聾﹐五味令人口爽。

義曰﹕五音者﹐按漢劉向曰﹕宮者中也﹐君之徳也。商者﹐章也﹐物成章也。角者﹐甲也﹐物發生也。徵者﹐祉也﹐物之盛大繁祉也。羽者﹐聚也﹐物聚而藏也。

疏﹕五色者﹐按王叔師曰﹕皎皎素絲得藍則靑﹐得丹則赤﹐得蘗則黃﹐得皂則黑﹐而爲五色也。五色之設﹐本以彰五行之象﹐別尊卑之飾。五音之設﹐本以通天地之气﹐彰五行之聲。五味之設﹐本以彰五行之和﹐以養於人。已上二事﹐若人耽滯﹐不曰聾盲口爽乎。味之所爭有羊羹解黿之禍矣。羊羹者﹐《春秋桓公二年﹐鄭公子歸生受楚子之命伐宋﹐宋華元樂莒帥師以禦之。二月壬子﹐戰於大棘﹐將戰﹐華元殺羊以食士﹐其禦羊斟不預﹐及戰曰﹕疇昔之羊﹐子爲政﹐今日之事﹐我爲政﹐與入鄭師﹐故宋師大敗﹐鄭人囚華元﹐獲樂莒﹐甲兵四百六十乘﹐俘二百五十人﹐馘百人。宋以兵車百乘文馬百駟以贖華元於鄭﹐半入﹐華元逃歸﹐立子門外﹐告而後入﹐見羊斟曰﹕子之馬然

也。對曰﹕非馬也﹐其人也。旣答而叔�斟之字也奔魯。君子謂羊斟非人也﹐以其私憾敗國殄民﹐於是形孰大焉。《小雅》所謂人無良者﹐其羊斟之謂乎﹐殘民以逞矣。解黿者﹐宣公四年楚人獻黿於鄭靈公穆公太子夷也﹐公子子公名宗﹑子家歸生將入見﹐子公食指動第二指﹐以示子家曰﹕他日我如此﹐必嘗異味。及入﹐宰夫將解黿﹐相視而笑。公問之﹐子家以告。及食大夫黿﹐召子公而弗與也。子公怒﹐染指於鼎﹐嘗之而出。公怒﹐欲殺子公。子公與子家謀先爲難。子家曰﹕畜老猶憚殺之﹐而況君乎。反譖子家。子家懼而從之。夏﹐殺靈公。書曰﹕鄭公子歸生殺其君夷。權不足也﹐子家權不足以人禦子公﹐懼譖而從弒﹐故書首爲惡也。君子曰﹕仁而不武﹐無能遠也。初稱畜老﹐仁也﹐不討子公﹐是不武也﹐不能自通於仁道﹐而陷弒君之名﹐其實子公染指而成斯禍爾。

馳騁畋獵。

注曰﹕以心國者﹐《莊子�內篇》第二之辭也。

義曰﹕禮﹕天子諸侯每歲三畋﹐一爲乾豆﹐祭祀宗廟也﹐二爲賓友﹐交二國之好也﹐三充君之庖﹐食以時也。時而不畋﹐則曰不敬。畋不以時﹐則謂之暴﹐所以春搜夏苗秋彌冬狩﹐皆俟農隙﹐以講武事也。獺未祭魚﹐网罟不施於川。豺未祭獸﹐罝罘不通於野。鷹隼未擊﹐罻羅不張於林。修祭禽之禮﹐展三驅之仁﹐順天時也。天子仲春教旅振﹐遂以畋獵﹐仲夏教芙田﹐遂以苗。仲秋教理兵﹐遂以狝。仲冬教大閱﹐遂以狩。大司馬以掌其事﹐山虞澤虞以供其職﹐蓋以教武事以示民也。則有不遵典故﹐外則作禽荒﹐暴物扼時﹐十旬不返也。馳騁莫已﹐遂爲發狂﹐人怨國危﹐失禮致禍也。

難得之貨令。

疏﹕乖失天倪者﹐莊子曰﹕始卒若環﹐莫得其端﹐是謂天均。天均者﹐天倪也。天倪者﹐天然之分也。

故去彼取此。

義曰﹕夫人君之心﹐睿聖爲本﹐理國之道﹐淸淨爲基﹐若其逐獸荒原﹐奔車絕巘﹐六龍逸足﹐萬騎莫追﹐與雕鶚以爭先﹐共熊羆而賈勇﹐日月虧蔽﹐旌旗糾紛﹐畋獵忘歸﹐殺獲無已﹐風雨恆苦﹐宮室或空﹐此謂之發狂也。若復貴遠方之物產﹐貪無用之土疆﹐嗜蒟醬而討西戎﹐伐大宛而取名馬﹐關塞有不歸之魄﹐邊城有怨曠之魂﹐天下流亡﹐戶口減耗﹐赫赫宗廟﹐幾陷寇讎﹐靑史具書﹐百代爲戒。

寵辱章第十三

寵辱若驚。

義曰﹕且人君富有天下﹐尊繼百王﹐告類上玄﹐君臨萬有﹐亦當馭朽自戒﹐納隍軫憂﹐乃能享此大年﹐保其遐祚矣。人臣之遭遇也﹐九遷三接之澤﹐旣以厚矣﹐兵符相印之任﹐亦已重矣﹐髙冠大旆﹐長轂朱輪﹐气壓伊臯﹐權傾衛霍﹐亦當夙興夜寐﹐履薄臨深﹐乃能克保福祥﹐免貽覆餗矣。故令尹三已而無慍﹐考父三命而益恭﹐達其理也。

大患若身。

義曰﹕恃寵驕盈者﹐《春秋》隱公四年﹕衛公子州吁恃寵而好兵﹐其臣石碏諫衛莊公曰﹕臣聞愛子教之義方﹐不納於邪﹐驕奢淫佚﹐所自邪也。四者之來﹐寵祿過也。夫寵而不驕﹐驕而能降﹐降而不憾﹐憾而能音軫者﹐鮮矣。公不聽﹐明年﹐桓公立﹐州吁弒桓公﹐衛人殺州吁焉﹐是則因寵獲禍矣。

視之不見章第十四

此三者不可致詰﹐故復混而爲一。

義曰﹕夷希微三者﹐假標以名道﹐亦皆無也。三者疑化爲三境﹐次爲三界﹐下爲三才﹐明爲三光﹐於身爲三元﹐於內爲三一﹐皆大道分精運化之所成也。三境者﹐三寶君之祖气﹐所凝之色靑黃白﹐亦名玄元﹐始三气之作﹐乃諸天之宗祖﹐萬化之元本也。三界者﹐欲界六天﹐以統九仙﹐色界十八天﹐以統九眞﹐無色界四天﹐以統九聖也。三元者﹐人身之中﹐腦爲泥丸宮﹐以主上元﹐心爲絳宮﹐以主中元﹐臍下爲丹田﹐以主下元。三一者﹐上元所主謂之元一﹐中元所主謂之眞一﹐下元所主謂之正一﹐三一元神﹐主混气固精﹐寶神畱形﹐上淸有徊風混合﹐修三一之道。

豫若冬涉川。

義曰﹕可以疑難古人如然﹐今之代人﹐逐境生迷﹐萬緒云蒸﹐千途蜂起﹐功名聲色﹐爭先銳進之心﹐厚利丰財﹐競起貪求之迹。或烹燔取樂﹐或傷殺恣情﹐投身於愛欲之川﹐隨流不返﹐溺性於漂沈之浪﹐有去無回﹐豈獨冰痛於難﹐抑且報應明驗﹐何者﹖溺利欲之人﹐涉遠營求﹐有水陸邀劫之報。淩抑於人﹐有忿爭刑网之報。上調於君﹐有誅殛喪家之報。下虐於民﹐有召寇起讎之報。況於傷生害己﹐破國亡家之甚乎。

孰能安以久﹐動之徐生。

義曰﹕修煉門多﹐泛舉大略﹐有吐納元和﹐咽漱雲液﹐茹松食柏﹐絕粒餌芝﹐或隱朝上淸﹐密伺玄斗﹐或五金八石﹐或水玉流珠﹐陰鼎陽鑪﹐五華九轉﹐或素文丹籙﹐檄召鬼神﹐金鈕靑絲﹐質盟天地﹐則有正一道徳升玄﹐洞神靈寶﹐盟眞三淸﹐眾法並革。凡登道證品升眞﹐又有奔二景﹐朝五辰﹐據極攀魁﹐騖网飛紀﹐吞日咽月﹐制魄拘魂﹐八道望云﹐九眞受事﹐升玄臥斗﹐方諸洞房﹐左右靈飛﹐陰陽六甲﹐三部八景﹐二十四眞﹐存服三元﹐注想三一﹐紫房黃闕﹐絳景朱嬰﹐紫虛南嶽之篇﹐靑童東海之訣﹐內視五藏﹐下制六天﹐導引吞符﹐禦風養气﹐騰舉之道﹐溢於眞經。

唐玄宗禦制道徳眞經疏卷之一竟

唐玄宗禦制道徳眞經疏卷之二

致虛極章第十六

致虛極﹐守靜篤。

疏曰﹕水流濕﹐火就燥者﹐《易》乾卦九五爻辭也﹐《春秋》致師之義也。

義曰﹕《春秋》宣公十二年﹐楚莊王圍鄭﹐旬有七日﹐鄭人卜行成﹐不吉﹐國人大臨。楚莊王退師﹐鄭人修城﹐復圍之三月﹐克之。鄭伯肉袒牽羊以逆楚王﹐旣而許之平。潘尪又盟﹐子良出質。夏六月﹐晉師救鄭﹐及敖鄗之間﹐楚莊乃求成於晉。盟有日矣﹐楚許伯禦樂伯﹐攝叔爲右﹐欲單但挑戰﹐示不欲和﹐以致晉師。許伯曰﹕吾聞致師者﹐禦靡旌麾壘而還。樂伯曰﹕政師者﹐左射之菆﹐代禦執轡﹐禦下﹐兩馬掉鞅而還。攝叔曰﹕致師者﹐右入壘﹐折馘斬俘而還。皆行其所聞而復﹐晉人逐之。樂伯左射馬﹐右射人﹐逐不能進。時魏錡﹑趙旃有憾於晉﹐請使於楚﹐皆欲晉敗﹐彘子又不設備﹐戰於邲﹐晉師敗績焉﹐以此致師﹐師必致敵。

吾以觀其復。

疏﹕《易》曰﹕雷在地中﹐復。

義曰﹕《易》復卦象曰﹕雷在地中復者﹐雷是動物﹐復卦以動息爲主﹐故曰雷在地中﹐先王以至日閉關﹐商旅不行﹐後不省方﹐皆取動息之義以復其本也。

不知常。

注﹕不恆其徳者﹐《易》恆卦九三辭也。

大上章第十七

其畏之侮之。

疏﹕三王五霸。

義曰﹕三王者﹐夏﹑殷﹑周也。五霸者﹐夏有昆吾﹐黃帝之後也。殷之霸者﹐有大彭﹑豕韋﹐堯之後也。周之霸者﹐齊桓公﹐僖公之庶子﹐名曰小白﹐周惠王﹑襄王之時也。晉文公者﹐獻公之子﹐名重耳﹐以僖公二十二年立﹐文公以僖四年避驪姬之禍。

信不足﹐有不信。

義曰﹕《春秋》宣十一年﹐楚子伐鄭及櫟﹐鄭大夫子良曰﹕楚晉不務徳﹐與其來者可也﹐晉楚無信﹐我焉得有信﹐乃從楚。夏﹐及楚子盟於辰陵﹐陳﹑鄭服也﹐此乃信不足﹐有不信焉。

大道廢章第十八

疏﹕數米炊﹐簡發櫛。

義曰﹕《淮南子》曰﹕數米簡發﹐煩而不察﹐有爲之甚也﹐何異乎以膝搔背﹐以踵解結矣。

六親不和﹐有孝慈。

疏﹕扇枕溫席者。

義曰﹕宋有郅苞﹐字孝嘗﹐三歲而孤﹐其伯父悛等皆顯貴﹐苞見之常泣﹐母陳氏疑其畏憚而怒之﹐苞曰﹕自悲早不識父﹐今見諸父相似﹐心中悲耳﹐因歔欷。母亦悲慟。苞奉其母﹐夏則扇枕﹐冬則溫席焉。

國家昏亂﹐有忠臣。

義曰﹕讜正曰忠﹐阿諂曰佞﹐不明於理曰昏﹐上下不理曰亂。

疏﹕斯皇多士﹐盡是夔﹑龍﹐彜倫所敍﹐無非作乂理也。

義曰﹕《詩》云﹕濟濟多士﹐文王以寧。多士﹐眾臣夔﹑龍﹐舜佐臣也。《書》云﹕夔作典樂﹐八音克諧﹐擊石拊石﹐百獸率舞﹐簫韶九成﹐鳳凰來儀。龍爲納言﹐出納王命﹐彜倫攸敍。言舜得良臣典法﹐不失其政也。

絕聖棄智章第十九

絕巧棄利。

疏﹕《列子》說第八篇

。

義曰﹕衛人之刻棗猴﹐宋人之琢楮葉也﹐可絕之。

絕學無憂章第二十

荒兮其未央哉。

疏﹕《詩》曰﹕夜未央。

義曰﹕《詩�小雅�庭燎》篇文也。

眾人熙熙﹐如享太牢﹐如春登臺。

義曰﹕六印垂腰﹐五府交辟﹐一怒而諸侯懼﹐安居而天下息﹐繁華忽其滿志﹐富貴樂其當年﹐五鼎列食﹐厭太牢之盈味﹐眾芳悅性﹐喜春臺之縱目﹐至有燕姝洛艷﹐楚舞吳歌﹐八音聵其聰﹐五色燻其鑿﹐樂則樂矣﹐終復如何﹖《禮器》云﹕太牢而祭﹐不必有餘言﹐稱性之大小也。又云﹕諸侯七牢﹐大夫五牢﹐故《春秋》吳徵魯之百牢是矣。夫牛羊豕三牲﹐通謂之牢。牛者祭之牢也﹐天子以犧牛﹐謂全色也。諸侯以肥羊﹐大夫以牽牛﹐求得卽用﹐無所擇也。牛謂一元﹐大武將祭﹐必系於牢。芻之三月﹐所養必有其式﹐以備不常。如《左傳》鼷鼠食郊牛角﹐乃攺卜牲也。羊者﹐天子釁廟開冰告朔皆用之﹐謂之柔毛﹐孟春食麥與羊是也。豕者﹐天子之祭皆用之﹐以備三牲。則牛曰大牢﹐羊曰中牢﹐豕曰少牢﹐曰剛鬣是也。禮﹕天子無故不殺牛﹐大夫無故不殺犬彘﹐謂其皆祭禮所用﹐非祭而殺﹐是謂無故也。牢者取其四固以養犧牲﹐通謂之牢矣。

疏﹕春日遲遲﹐采繁祁祁。義云﹕采繁﹐生蠶之時繁皤蒿也。祁祁﹐眾多也。

如嬰兒之未孩。

疏﹕不至於孩而始誰。義云﹕《莊子�天運》十四篇文也。《家語�本命》篇云﹕人生三月而微眴﹐然後目能見。八月生齒﹐然後能食。期而生臏﹐然後能行。三年間合﹐然後能言也。

曲則全章第二十二

枉則直。

疏﹕《春秋》曰﹕正曲曰直。義云﹕廉頗﹑相如是也。

義曰﹕《春秋》襄七年冬十月﹐晉卿韓獻子厥告老﹐其子穆子無忌有廢疾﹐將立之﹐辭曰﹕《詩》云﹕豈不夙夜﹐謂行多露。又曰﹕弗躬弗親﹐庶人弗信。無忌不才﹐讓其可乎﹐請立起也。與田蘇遊﹐而曰好仁。《詩》曰﹕靖恭爾位﹐好是正直﹐神之聽之﹐介爾景福。卹民爲徳﹐正直爲正﹐正己心也。正曲爲直﹐正人曲也。三和爲七﹐徳﹑正﹑直﹐三者備爲人也。如是則明神聽之﹐介福降之﹐立之不亦可乎。庚戌﹐使韓起朝獻子﹐遂請老。晉侯謂韓無忌仁﹐使爲公族大夫焉。

抱一爲天下式。

義曰﹕一國三公﹐自然難理。十羊九牧﹐詎可化一。亡羊者難乎多岐﹐喪生者由其多事。

希言自然章第二十三

同於道者﹐至失亦得之。

義曰﹕故彈宮則宮應﹐彈角則角應者﹐聲相感也。枯桑動而天風﹐暑雨降而礎潤﹐气相感也。龍吟雲起﹐虎嘯風生﹐有情感無情也。銅山崩而鐘應﹐類相感也。葭灰缺而暈虧﹐事相感也。鶴鳴子和﹐性相感也。積善餘慶﹐積惡餘殃﹐行相感也。同舟共濟﹐胡越不患於異心﹐勢相感也。流濕就燥﹐無情感於無情也﹐君子千里同風﹐小人隔陌異俗。

疏曰﹕方諸陽燧者。義云﹕東海方諸之間有巨蚌焉﹐長尺有二寸者﹐因名方諸﹐取其殼以柔帛拭之良久﹐以月照之﹐以器承之﹐則得水焉。陽燧﹐火鏡也﹐以取火也。古之祭法尙潔﹐以方諸引水﹐陽燧火用也。

跂者不立章第二十四

自伐者無功。

義曰﹕《春秋》襄二十九年﹐齊放其大夫髙止於北燕﹐傳曰﹕髙止好以事自爲功且專﹐故及於難也。《春秋》哀二年﹐趙簡子與鄭戰﹐爲鄭人所擊掊於車中﹐失其蜂旗。公孫龍率徒五百人助之﹐宵攻鄭師﹐取蜂旗﹐鄭師大敗。旣戰﹐簡子曰﹕吾伏弢位區切血﹐鼓音不衰﹐今日我上也。衛太子劇贖爲右﹐曰﹕吾救主於車﹐退敵於下﹐我右之上也。禦者卸良曰﹕我兩鞃胡薨切﹐軾中範也。陣將絕﹐吾能止之﹐我禦之上也。此言簡子不讓﹐故其下皆自伐其功﹐故不克和矣。

餘食贅行。

疏﹕《春秋》曰﹕人將不食吾餘者。

義曰﹕《春秋》莊六年﹐楚文王伐申﹐過鄧﹐鄧祁侯曰﹕吾甥也﹐止而饗之。祁侯之三甥﹐雕甥﹑聃甥﹑養甥請殺楚子﹐祁侯不許。三甥曰﹕亡鄧國者﹐必此人也﹐若不早圖﹐後若噬臍﹐其及圖之乎。圖之﹐此爲時矣。祁侯曰﹕人將不食吾余。言自害其甥﹐必爲人所賤也。對曰﹕不從三臣之言﹐抑社稷實不血食﹐而君焉取余﹖弗從。伐申﹐還遂伐鄧。十六年﹐復伐鄧﹐滅之﹐卽莊公十六年也。

有物混成章第二十五

吾不知其名。

義云﹕凡物先名而後字者﹐禮﹐男子生三日﹐以桑弧一蓬矢六以射天地四方﹐以示男子有事於四方也。旣三月﹐妻以子見其夫﹐入門升自阼階﹐妻抱子出自升階﹐父執之右手﹐孩而名之﹐撫其首焉。二十而冠﹐謂之成人。冠適音的子於阼階﹐以著代也著﹐音注也。。醮於客位﹐有成人之道也。三加其冠﹐始以緇布﹐次以皮弁﹐次以爵弁﹐言益尊之。冠而字之﹐敬其名也。女子十五而笄﹐笄而字之。故冠禮者﹐禮之始也﹐嘉事之重也。此則先名而後字﹐取自小而成大也﹐人倫之道﹐始則有終﹐故自小而成大﹐自大而復終也。《春秋》桓六年九月丁卯﹐子同生﹐公問名於申繻﹐對曰﹕名有五﹐有信﹐有義﹐有象﹐有假﹐有類﹐以名生爲信﹐唐叔虞魯公子友是也。以徳命爲義﹐文王昌武王發是也。以類命爲象﹐若孔子像尼丘之山是也。取於物爲假﹐如伯魚生﹐有人饋魚﹐因名曰鯉是也。取於父爲類﹐若子同生與父同日生是也。不以國﹐以國則廢名。不以官﹐以官則廢職。不以山川﹐以山川則廢主。不以畜牲﹐以畜牲則廢社。不以器幣﹐以器幣則廢禮。不以隱﹐故名終將諱之。故晉以僖侯廢司徒﹐宋以武功廢司空﹐先君獻武廢二山具山﹑敖山﹐是以大物不可以命。公曰﹕是其生也﹐與吾同物﹐命之曰同。氏族者﹐《春秋》隱八年冬﹐公子無駭卒﹐公子羽父請謚與族﹐公問族於眾仲﹐對曰﹕天子建徳﹐因生以賜姓﹐胙之以土﹐而命之氏。諸侯以其王父字﹐或以謚﹐因以爲族。官有世功﹐則有官族﹐謂取舊官舊邑爲族也﹐邑亦如之。公命自字爲展氏無駭﹐卽公子展之孫也。天道也先字而後名﹐言道無所始亦無所終也。

大曰逝。

疏﹕《莊子》曰﹕夫道於大不終﹐《天運》十四。

而王居其一焉。

義曰﹕王若有道則日月如合璧﹐五星如連珠﹐甘露降﹐醴泉出﹐河不滿溢﹐海不揚波﹐景星見﹐卿云生﹐神龍遊其沼﹐麟鳳來其庭﹐四气調和﹐而爲玉燭﹐萬物遂性﹐而洽太平也。人君若無道﹐則天反時爲災﹐地反物爲妖﹐人反徳爲亂﹐沴气咎徵﹐時見於上﹐物妖形怪﹐忽見於下﹐星亡日斗﹐冬雷夏霜﹐天裂石實﹐川竭山崩﹐事興於人而气感於天﹐是天地蒙其害也。

人法地至自然。

疏﹕塞源拔本者。

義曰﹕《春秋》昭九年﹐晉梁丙﹑張趯率陰戎伐穎﹐以周甘人與晉閆嘉爭閆田故也。周景王使大夫詹桓伯辭於晉曰﹕我自夏以後稷﹐魏﹑馳﹑芮﹑歧﹑畢﹐吾西土也﹐巴﹑濮﹑楚﹑鄧﹐吾南土也。及武王克商﹐蒲姑﹑商奄﹐吾東土也﹐肅愼﹑燕﹑亳﹐吾北土也﹐吾何邇封之有﹖文武成康之建母弟﹐以藩屏周﹐亦其廢墜是爲﹐豈如弁旄﹐因而以蔽之。先王居禱杌於四裔﹐以禦魑魅﹐故允姓之姦﹐居於瓜州﹐伯父惠公歸自秦﹐而誘之以來﹐使偪我諸姬﹐入我郊甸﹐則戎焉取之。戎有中國﹐誰之咎也﹖后稷封殖天下﹐今戎制之﹐不亦難乎。伯父圍之﹐我在伯父﹐猶衣服之有冠冕﹐水木之有本原﹐民人之有謀主也﹐伯父若裂冠毀冕﹐拔本塞源﹐專棄謀主﹐𨿽戎狄﹐其何有餘一人。叔向謂宣子曰﹕文之霸也﹐豈能攺物﹐翼戴天子﹐而加之以恭。自文以來﹐世有衰徳﹐而暴蔑宗周﹐以宣示其侈﹐諸侯之貳﹐不亦宜乎。且王辭直﹐子其圖之。宣子說﹐王有姻喪﹐使趙成如周弔﹐且致閆田與襚﹐反穎俘﹐王亦使賓滑執甘大夫襄﹐以說於晉﹐晉人禮而歸之。

重爲輕根章第二十六

重爲輕根。

疏﹕朵頤之求者。

義曰﹕《易》頤卦初九之辭也。言人之開發言語﹐咀嚼飲食﹐皆當動頤﹐君子觀此頤象﹐故饉愼言語﹐裁節飲食也。

𨿽有榮觀。

疏﹕髙臺深池者。

義曰﹕《春秋》昭二十年冬十月﹐齊景公瘠﹐遂痁式占切﹐疾也﹐期而不瘳﹐諸侯之賓問疾者多在﹐梁丘據與裔款二大夫言於公曰﹕吾事鬼神丰﹐於先君有駕矣﹐今君疾病﹐爲諸侯憂﹐是祝史之罪也﹐諸侯不知﹐其謂我不敬﹐君盍誅於祝固﹑史器以辭賓。公悅﹐告晏子。晏子曰﹕昔宋之盟﹐屈建問範會之徳於趙武。趙武曰﹕夫子之家事治﹐言於晉國﹐竭情無私﹐其祝史祭祝﹐陳信不愧。其家事無猜﹐其祝史不祈。建以語康王﹐康王曰﹕神人無怨﹐宜夫子之光輔五君﹐以爲諸侯主也五君﹐文﹑襄﹑虛﹑武﹑景也。公曰﹕據與款謂寡人能事鬼神﹐故欲誅於祝史﹐子稱是語﹐何故﹖對曰﹕若有徳之君﹐外內不廢﹐上下無怨﹐動無違事﹐其祝史薦信﹐無愧心矣。是以鬼神用饗﹐國受其福﹐祝史與焉﹐其所以蕃祉老壽者﹐爲信君使也﹐其言忠信於鬼神。其適遇淫君﹐外內頗邪﹐上下怨疾﹐動作僻違﹐縱欲厭私﹐髙臺深池﹐撞鍾舞女﹐斬艾民力﹐輸掠其聚﹐以成其違﹐不卹後人。暴虐淫縱﹐肆行非度﹐無所還忌﹐不思謗讟﹐不憚鬼神﹐神怒民痛﹐無悛於心。其祝史薦信﹐是言罪也。其蓋失數美﹐是矯誣也。進退無辭﹐則虛以求媚。是以鬼神不饗其國以禍之﹐祝史與焉。所以夭昏孤疾者﹐爲暴君使也﹐其言僭嫚於鬼神。公曰﹕然則若之何﹖對曰﹕不可爲﹐山林之木﹐衡鹿守之﹐澤之雀蒲﹐舟鮫守之﹐藪之薪蒸﹐虞候守之﹐海之鹽蜃﹐祈望守之。縣鄙之人﹐入從其政﹐偪介之關﹐暴徵其私﹐承嗣大夫﹐彊易其賄。市常無藝﹐徵斂無度﹐宮室日更﹐淫樂弗違。內寵之妾﹐肆奪於市。外寵之臣﹐僭令於鄙。私欲養求﹐不給則應。民人苦病﹐夫婦皆詛。咒若有益﹐詛亦有損。聊﹑攝以東﹐姑﹑尢以西﹐其爲人也多矣﹐𨿽其善祝﹐豈能違億兆人之詛﹖君若欲誅於祝史﹐修徳而後可。公悅﹐使有司寬政﹐毀關去禁﹐薄斂已責。十二月﹐景公畋於沛。此言晏子言之所利﹐而景公從練修徳﹐而疾速愈﹐遽能畋獵也。

善行章第二十七

善人不善人之師。

義云﹕大學之禮﹐𨿽詔於天子無北面﹐所以尊師也。善學者﹐師逸而功倍﹐不善學者﹐師勤而功半﹐又從而怨之。言先王事師之道無北面﹐王行而西﹐折而南面﹐東而立。師尙父面西﹐以道書之旨以教於王。故王之義﹐君父師也。師無當於五服﹐五服不得不親﹐是則爲師之道也。

𨿽知大迷。

義云﹕夫初修者﹐有十事不可不知也。一者﹐初地之人﹐先因善欲﹐有欲樂心﹐乃能進趣。二者﹐親近善友﹐導引其心﹐深信正道。三者﹐簉詣明師﹐師有妙法﹐廣能宣告﹐示以要術。四者﹐旣聞正教﹐能受讀誦。五者﹐能出家專行柔弱﹐永斷有爲﹐離諸桎梏。六者﹐參受正戒﹐防身口心。七者﹐幽隱山林﹐棲遁獨處﹐永離囂塵﹐修寂靜志。八者﹐當念大道﹐是眞法王﹐能度眾生﹐越生死海﹐猶如船師﹐拯濟沈溺。九者﹐當念經教﹐是妙醫方﹐能示眾生﹐理煩惱藥。十者當念正法﹐是眞父母﹐善能生我法身慧命。以是十法爲地初地﹐因次以小乘柔伏之法﹐又進中乘兼修之法﹐後入大乘觀行之法。

將欲章第二十九

將欲取天下而爲之。

義曰﹕天下之主﹐身有殊祥。履巨迹而誕伏羲﹐感神龍而孕炎帝﹐軒轅乃電光繞斗﹐少昊乃星彩流虹﹐顓頊髙辛﹐生資睿聖﹐唐堯虞舜﹐天表神奇﹐堯火運於赤龍﹐舜土徳於虹瑞﹐月精命禹﹐燕卵降湯﹐紫气靄於碭山﹐赤光照於漢室﹐皆並身有殊祥也。積玄勛而黃軒受命﹐稟前功而顓頊吁符﹐黃帝十七世而祚有殷﹐后稷十三世而興西伯﹐此皆積世累功也。

執者失之。

義曰﹕人君繼體承乾﹐不以其徳毒流海內﹐禍起寰中﹐號令不行﹐戈鋋內向﹐天下旣亂﹐海內沸騰﹐眞主應運救人﹐撥亂反正﹐如夏禹﹑殷湯﹑周武﹑漢祖﹐創業之君也。天下旣定﹐授於子孫﹐故嗣主繼明﹐守文承統﹐如夏桀﹑殷紂﹑周赧﹑漢獻﹐爲繼體之君也。但創業之君﹐必資聖徳﹐塞違輔過﹐明徳顯仁﹐招懷隱淪﹐求采瘼病﹐初有大寶﹐罕及敗亡﹐蓋其勵精求理也。而繼體之君﹐不知稼穡﹐長於婦人之手﹐生於深宮之中﹐八音五色亂其心﹐麗服淫聲溺其性﹐或窮兵四境﹐流毒九州﹐視赤子若仇讎﹐顧生人如艸芥﹐動致芟刈﹐不循憲章﹐反道違天﹐淩虐神主民人也﹐於是戈鋋四起﹐水旱不時﹐神怒眾離﹐鬼哭人怨﹐遂有南巢放逐﹐牧野梟夷﹐殞身黔庶之中﹐失政姦雄之手﹐洪圖一失﹐大業不歸﹐此明執者失之﹐爲後王之戒。昭徳塞違者﹐《春秋》桓二年﹐宋華督殺孔嘉父而弒殤公﹐立公子憑﹐是爲莊公﹐以郜鼎賂於魯桓公﹐公納之於廟。大夫臧哀伯諫曰﹕君人者﹐將昭徳塞違﹐以臨百官﹐猶懼失之﹐今置其賂器於太廟﹐明示百官﹐百官象之﹐又何誅焉。昔武王克商﹐遷九鼎於洛邑﹐義士猶或非之﹐而況昭違禮之賂器於太廟﹐其若之何﹖瘼﹐病。沴﹐妖气也。內起曰眚﹐外起曰災﹐亦天火曰災也。

以道佐人主章第三十

以道佐人主者。

義曰﹕舞干戚者﹐禹欲伐有苗氏﹐旣伐﹐三旬弗及﹐苗民逆命。益謂禹曰﹕惟徳動天﹐無遠弗屆﹐至誠感神﹐況於有苗乎。禹班師振旅﹐誕敷文徳﹐舞干羽於兩階﹐七旬而有苗格。其國在荒服之例﹐禮曰﹕舞者所以飾喜也﹐執其干戚﹐習其俯仰屈伸﹐容貌得莊焉﹐行其綴兆﹐要其節奏﹐行列得正焉。羽鑰干戚﹐舞之器也。屈伸俯仰﹐舞之容也。綴兆舒疾﹐舞之列也。或天子八佾﹐諸侯六﹐大夫四﹐士二也。

故善者果而已。

疏﹕殺敵爲果。義云﹕《春秋》宣二年春﹐鄭公子歸生受楚子之命伐宋﹐宋華元禦之﹐戰於大棘﹐宋師敗績。囚華元﹐獲司空樂莒﹐甲車四百六十乘﹐俘二百五十人﹐馘百人。宋大夫狂狡逆鄭人﹐鄭人入於井﹐倒戟而出之﹐獲狂狡。君子曰﹕失禮違命﹐宜其爲擒也。戎昭果毅以聽之﹐謂禮常存於耳﹐著於心﹐想聞其政令。殺敵爲果﹐致果爲毅﹐易之戮也。言易而反之﹐必爲戮矣。

夫佳兵章第三十

夫佳兵者﹐不祥之器。

義曰﹕韜者有六﹐龍﹑虎﹑文﹑武﹑豹﹑犬也。文者﹐經邦立國﹐不越天常。武者﹐克定禍亂﹐威伏八方。龍者﹐燮理陰陽﹐不逾時令。虎者﹐善用爪

牙﹐羣凶自挫。豹者﹐應時戡難﹐智在權機。犬者﹐采聽至微﹐或成奇變。三略者﹐亦機鈴用兵之術也。漢子房公於圯橋遇黃石公﹐示此書。六韜者﹐姜子牙於蹯溪釣魚﹐大魚腹中得此書也。藏器於身者﹐《易》下《系》曰﹕公用射隼於髙墉之上﹐獲之無不利。子曰﹕隼者﹐禽也。弓矢者﹐器也。射之者﹐人也。君子藏器於身﹐待時而動﹐何不利之有﹖隼在髙墉則難射﹐人處髙位則難除﹐處髙位而貪殘如隼﹐將除之者﹐在得其時﹐無不克矣。《史記》曰﹕君子得其時則駕﹐不得其時則蓬累而行是也。

物或惡之﹐故有道者不處。

注﹕修辭立誠。

義曰﹕《易》乾卦九三之辭﹐謂文教﹐誠謂誠實也。

不得已而用之。

疏﹕經緯天地﹐天生五材。

義曰﹕南北爲經﹐東西爲緯。五材者﹐五行也。凶暴及人曰禍﹐反徳肆逆曰亂﹐得獲曰克。凡曰王師﹐有鐘鼓曰伐﹐無鐘鼓曰侵﹐師出有名曰順﹐無名曰逆。

吉事尙左﹐凶事尙右。

疏﹕《禮�檀弓》曰﹕夫子。

義曰﹕夫子有妹之喪﹐拱而尙右﹐弟子不知其故﹐因而效之。夫子言其好學也如此﹐及知非吉﹐故復尙左。《檀弓》《禮記》第四篇

名也。

殺人眾多。

疏﹕人惟邦本。義云﹕《書》五子之歌也。

戰勝則以喪禮處之。

疏﹕秦伯向師而哭。義云﹕《春秋》僖三十二年﹐秦伯伐鄭﹐秦大夫杞子戍鄭﹐使告於秦曰﹕鄭人使我掌其北門之管鑰﹐若潛師而來﹐國可得矣。秦伯訪於大夫蹇叔﹐蹇叔曰﹕勞師以襲遠﹐非所聞也。師勞力竭﹐遠主備之﹐無乃不可乎。師之所爲﹐鄭必知之﹐且行千里﹐其誰不知。秦伯辭焉。召孟明﹑西乞﹑白乙﹐使出師於東門之外。蹇叔哭之曰﹕孟明﹐吾見師之出﹐而不見其入也。秦伯使人謂之曰﹕爾何知﹐中壽﹐爾墓之木拱矣。蹇叔之子預於師﹐哭而送之﹐曰﹕晉人禦師必於崤﹐崤有二陵焉﹐其南陵﹐夏后臯之墓﹐其北陵﹐文王之所避風雨﹐必死其間﹐余收爾骨焉。秦師遂東﹐過周北門﹐左右免冑而下﹐超乘者三百乘。王孫滿尙幼﹐觀之﹐言於襄王曰﹕秦師輕而無禮﹐必敗。輕則寡謀﹐無禮則脫﹐入險而脫﹐又不能謀﹐能無敗乎。及滑﹐鄭商人弦髙將市於周﹐遇之﹐以乘韋先牛十二犒師﹐且使遽告於鄭。鄭穆公使視客館﹐則束載厲兵秣馬矣。使皇武子辭焉﹕吾子淹久於獘邑﹐惟是脯資餼牽竭矣﹐爲吾子之將行也﹐鄭之有原圃﹐猶秦之有具囿﹐吾子取其麋鹿以間獘邑﹐若何。杞子奔齊﹐逢孫﹑楊孫奔宋﹐孟明曰﹕鄭有備矣﹐不可冀也。攻之不克﹐圍之不繼﹐吾其還也。滅滑而還。晉原軫曰﹕秦違蹇叔而以貪勤民﹐天奉我也。奉不可失﹐敵不可縱﹐縱敵息生﹐違天不祥﹐必伐秦師。樂枝曰﹕未報秦施﹐而伐其師﹐其爲死君乎。先軫曰﹕秦不哀吾喪﹐而伐吾同姓﹐秦則無禮﹐何施之有。吾聞之一日縱敵﹐數世之患也。謀及子孫﹐可謂死君乎。遂發命遽興姜戎。襄公墨縗﹐梁弘禦戎﹐萊駒爲右﹐夏四月﹐辛巳﹐敗秦師於崤﹐獲百里奚﹐孟明視。食之不厭﹐君何辱焉﹐使歸就戮於秦﹐以逞寡君之志﹐若何﹖公許之。先軫問秦囚﹐公曰﹕夫人請之﹐吾捨之矣。先軫怒曰﹕武夫力而拘諸原﹐婦人暫而免諸國﹐隳軍實﹐而長寇讎﹐亡無日矣。不顧而唾。公使陽處父追之﹐及諸河﹐則在舟中矣。釋左驂以公命贈孟明﹐孟明稽首曰﹕君之惠﹐不以縲臣釁鼓﹐使歸就戮於秦﹐寡君之以君戮﹐死且不朽﹐若從君惠而免之﹐三年將拜君賜。秦伯素服郊次﹐向師而哭曰﹕孤違蹇叔而辱二三子﹐孤之罪也。不替孟明﹐孤之過也。大夫何罪﹐且吾不以一眚掩大徳。蹇叔之哭﹐知其師必敗也﹐秦伯之哭﹐哀其師之敗也﹐皆非勝而哭之矣。

道常無名章第三十二

朴𨿽小﹐天下不敢臣。

義云﹕《春秋》曰﹕天有十日﹐人有十等﹐下所以事上也﹐上所以供神也。男曰臣﹐女曰妾﹐故王臣公﹐公臣大夫﹐大夫臣士﹐士臣皂﹐皂臣輿﹐輿臣隸﹐隸臣僚﹐僚臣僕﹐僕臣臺。馬有圉﹐牛有牧﹐以待百事。

侯王若能守。

義云﹕王者四海之尊﹐侯者五等之二﹐周設五等之爵﹐先王之制法﹐則有天子﹑諸侯﹑卿﹑大夫﹑士也﹐而王兼在五數也。

以降甘露。

義云﹕甘露者﹐神虛之精﹐仁瑞之澤﹐其凝如脂﹐其甘如飴﹐一名天酒﹐《天文錄》曰﹕天乳一星﹐在氏宿北﹐主甘露﹐星明則甘露降也。

人莫之令而自均。

疏﹕自西自東。義云﹕《詩�文王之什�文王有聲》篇也。言武王作邑鎬京﹐行辟雍之禮﹐四方來觀者﹐皆感其徳而從之也。

始制有名。

義云﹕山林非欲於飛鳥虎狼﹐猶茂盛深密﹐自來歸之。江湖非欲於魚鱉蛟龍﹐蓋廣大渺漫﹐自來歸之。王侯非欲於有名之物﹐爲道徳仁惠﹐自來歸之。

知人者智章第三十三

知人者智。

義云﹕昔宋宣公捨其子與夷﹐而立其弟如是爲穆公。《春秋》隱三年秋﹐宋穆公疾﹐召大司馬孔父而屬之曰﹕先君捨與夷而立寡人﹐寡人弗敢忘。若以大夫之靈得保首領以沒﹐先君若問與夷﹐其將何辭以對。請子奉之﹐以主社稷。寡人𨿽死﹐亦無悔焉。孔父曰﹕羣臣願奉公子憑也。穆公曰﹕不可。先君以寡人爲賢﹐使主社稷﹐若棄徳不讓﹐是廢先君之舉也﹐豈曰能賢。光昭先君之令徳﹐可不務乎。吾子其無廢先君之功。乃使其子憑出居鄭﹐以讓與夷而立﹐是爲殤公。君子曰﹕宋宣公可謂知人矣﹐立穆公而其子享之﹐命以義夫。

不失其所者久。

義云﹕鄭太叔段寵﹐無厭。大夫祭仲諫莊公曰﹕不如早爲之所﹐無使滋蔓﹐蔓難圖也。芟艸猶不可除﹐況君之寵弟乎。莊公不從﹐旣而大叔命西鄙北鄙貳於己﹐侵地至於廩延﹐乃完城郭﹐聚人民﹐繕甲兵﹐具卒乘﹐將襲鄭。公命大夫子封帥三百乘以伐京﹐大叔入鄢﹐公伐諸鄢。五月﹐太叔奔恭﹐遂克之。初﹐以莊公之母武姜寤寐而生莊公﹐名之爲寤生﹐遂惡莊公﹐而愛太叔段。及段欲襲鄭﹐武姜將啟之。至是﹐旣克段﹐乃置武姜於城穎﹐誓之曰不及黃泉﹐無相見也。旣而悔之﹐穎谷封人考叔因聞之﹐有獻於公﹐公賜之食﹐食捨肉﹐公問之﹐對曰﹕小人有母﹐皆嘗﹟1小人之食﹐未嘗君之羹﹐請以遺之。公曰﹕爾有母遺﹐繄我獨無。掘地及泉﹐與武姜隊而相見﹐爲母子如初﹐《春秋》書曰﹕鄭伯克段於鄢﹐議其失教也。此言縱太叔之過﹐使其貫盈而後殺之﹐是不早爲其所﹐失所之致也﹐若太叔不失其所。

死而不亡者壽。

義云﹕《河圖》曰﹕人之生也﹐天之與算四萬三千二百算﹐主日也﹐與之紀一百二十紀﹐主年也。此人一期之數也。《黃庭經》云﹕百二十年猶可還過﹐此守道誠爲難﹐惟待九轉八瓊丹要﹐復精思存七元日月之華﹐救老殘﹐此明修之可以延益也。

疏﹕單豹﹑張毅者﹐《莊子》第十九《違生》篇文也。死者﹐天子曰崩﹐諸侯曰薨﹐卿大夫曰卒﹐士曰不祿﹐庶人曰死。

執大象章第三十五

執大象﹐天下往。

義云﹕候日觀風者﹐昔聚窟洲在巨海之中﹐使者朝貢於漢﹐言於武帝曰﹕臣之國去此三十萬里﹐國中常占候於天﹐若東風入律﹐百旬不休﹐靑雲幹呂﹐連月不散者﹐中國將有有道之君矣。臣國之主所以仰中土而慕道風﹐薄金玉而厚靈物﹐故乃步天林而靖猛獸﹐搜奇韞而出神香﹐濟弱水﹐渡飛沙﹐而朝於闕下﹐艱苦道途十三年矣﹐言遠至邇安。

將欲歙之章第三十六

魚不可脫於淵。

義云﹕《春秋》僖二十八年﹐晉文公使楚怒而戰﹐乃執曹侯卑於宋﹐楚果伐宋。文公因而戰楚﹐楚師敗績。文公復召周襄王於河陽﹐以諸侯見﹐且使王狩﹐故大合諸侯﹐而欲以尊事天子以爲名義﹐自嫌彊大﹐不敢朝周﹐諭天王出狩﹐因得盡君臣之禮﹐皆譎而不正之事也。仲尼曰﹕以臣召君﹐不可以訓。書云﹕天王狩於河陽﹐非其地也。若此尙爲譎謬﹐況姦臣小人弄權欺主乎。

唐玄宗禦制道徳眞經疏卷之二竟

﹟1此處原有『而諫莊公納之』六字﹐此據《左傳》刪。

唐玄宗禦制道徳眞經疏卷之三

上徳不徳章第三十八

上仁爲之﹐而無以爲。

義云﹕小惠未孚者﹐《春秋》莊十年﹐魯人曹劌對魯公之語也。是歲正月﹐公敗齊師於長勺。將戰﹐曹劌請見。其鄕人曰﹕肉食者謀之﹐又何問焉。劌曰﹕肉食者鄙﹐未能遠謀﹐乃入見。問何以戰﹐公曰﹕衣食所安﹐弗敢專也﹐必以分人。對曰﹕小惠未徧﹐民弗從也。公曰﹕犧牲玉帛﹐弗敢加也﹐必以信。對曰﹕小惠未孚﹐神弗福也。公曰﹕小大之獄﹐𨿽不能察﹐必以情。對曰﹕忠之屬也﹐可以一戰。戰則請從﹐公與之乘﹐戰於長勺。公將鼓之﹐劌曰﹕未可。齊人三鼓﹐劌曰﹕可矣。齊師敗績﹐公將馳之﹐劌曰﹕未可。下視其轍﹐登軾而望之﹐曰﹕可矣﹐遂逐齊師。旣克﹐公問其故﹐對曰﹕夫戰﹐勇气也﹐一鼓作气﹐再鼓衰﹐三而竭﹐彼竭我盈﹐故克之。夫大難測﹐懼有伏焉﹐吾視其轍亂﹐望其旗靡﹐故逐之。

上禮爲之。

疏﹕曲爲之防。義云﹕制禮以防民曲也。

故失道而後徳。

義云﹕《春秋》昭二十六年﹐晏子對齊景公曰﹕禮之爲國﹐爲國﹟1與天地並﹐君令臣恭﹐父慈子孝﹐兄愛弟敬﹐夫和妻柔﹐姑慈婦聽﹐禮也。君令而不違﹐臣恭而不貳﹐父慈而教﹐子孝而箴﹐兄愛而友﹐弟敬而順﹐夫和而義﹐妻柔而正﹐姑慈而從﹐婦聽而婉﹐謂之善物也。公曰﹕善哉﹐寡人而今而後聞此禮之上也。對曰﹕先王所稟於天地﹐以爲其民也﹐是以先王上也。則理世之道﹐禮爲急矣。

昔之得一章第三十九

侯王得一以爲天下正。

義云﹕《春秋》曰﹕今之王﹐古之帝也。昔堯舜之前﹐皆稱爲帝﹐舜授於禹﹐禹以謙讓﹐自云徳不及帝﹐故去帝稱王。亦云禹沒禪位於益﹐禹之子啟居於箕山。啟賢﹐故諸侯去益而朝啟。禹𨿽有禪益之名﹐而天下之人皆歸於啟。啟以徳不及五帝﹐乃自稱王。自是之後﹐皆以王爲號。至秦並天下﹐吞滅諸侯﹐獨爲一統﹐乃上采三皇﹐下兼五帝﹐通爲皇帝之號焉。今之王爵﹐居五等之上﹐漢法非劉氏不王﹐非功臣不侯﹐自是相承﹐以天子之眾子爲王﹐嫡爲太子。自周有天下﹐王之子爲王子﹐之孫爲王孫。國朝定法﹐以皇帝之孫侄爲郡王﹐承嗣者爲嗣王﹐異姓有功者封王﹐或錫以美號﹐或封郡王﹐然皆無列土之位矣。

天無以淸。

義云﹕晉惠帝元康年中﹐人君徳衰﹐天示災變﹐天裂數丈﹐殷然有聲﹐是失沖和之道也。自此西晉版蕩﹐惠帝﹑哀帝皆罹其咎。

地無以寧。

義云﹕《史記》云﹕周幽王二年辛酉﹐西周三川皆震﹐岐山崩。春秋二百四十二年﹐地震有五。又有梁山崩﹑沙鹿崩﹑石言算妖異。洎秦漢已降﹐不可勝紀﹐大則淪陷城邑﹐小則摧圯廬舍也。

神無以靈。

義云﹕《春秋》僖主十二年七月﹐神降於莘﹐號公享之。周惠王河內史過曰﹕是何故也﹖對曰﹕國之將興﹐明神降之﹐鑑其徳也。將亡﹐神亦降之﹐觀其惡也。故有得神以興﹐亦有得神以亡。虞夏商周﹐皆有之。虢多涼徳﹐其將亡乎。後號國遂滅。昔河神爲虐﹐娶女於人﹐西門豹投巫於河﹐其害遂息。

谷無以盈。

義云﹕老君曰﹕伊雒而夏亡﹐河竭而商亡﹐周幽王辛酉川竭山崩﹐周亡之徵也。亡不過十年﹐數之紀也。數及於十﹐紀猶極也。十一年庚申﹐西周爲犬戎所滅﹐平王東遷是也。

侯王無以貴髙。

義云﹕侯則晉靈公夷臯﹑宋昭公杵臼﹑齊懿公商人﹑陳靈公平國是也。王則夏之太康﹑殷之武乙﹑周之幽厲﹑漢之桓靈是也。

疏﹕天生萬物﹐惟人爲靈。義云﹕《書�太誓》篇文也。

故貴以賤爲本。

疏﹕民惟邦本﹐《詩》云﹕愷悌君子。義云﹕《尙書�五子之歌》也。愷悌者﹐《詩�大雅�洞酌》篇之詞也。

是以侯王自謂孤寡不谷。

疏﹕孤與二三臣悼心失圖。

義曰﹕孤與二三臣者﹐《春秋》昭七年二月楚子成章華之臺﹐願與諸侯落之。宮室始成﹐祭之爲落也。太宰蔿音委啟疆曰﹕臣能得魯侯。薳音委啟疆來召公﹐辭曰﹕昔先君成公命我大夫嬰齊曰﹕吾不忘先君之好﹐將使衡父照臨楚國﹐鎭撫其社稷﹐以輯寧爾民。嬰齊受命於蜀﹐盟﹐盟在成二年。奉承以來﹐弗敢失殞﹐而致諸宗桃。自我先君恭王引領北望﹐日月以冀﹐傳序相授﹐於今四王矣﹐謂恭﹑康﹑郟敖﹑靈王也。嘉惠未至﹐惟襄公之辱臨我喪。孤與二三臣悼心失圖﹐社稷之不遑﹐況能懷思君徳。今君若步玉趾﹟2﹐辱見寡君﹐寵靈楚國﹐以信蜀之役﹐致君之嘉惠﹐是寡君旣受貺矣﹐何蜀之敢望。其先君鬼神實嘉賴之﹐豈惟寡君。君若不來﹐使臣請問行期﹐寡君將承贄帛而見於蜀﹐以請先君之貺。公將往﹐夢襄公祖。梓愼曰﹕公不果行。襄公之適楚也﹐夢周公祖而行。今襄公實祖﹐君其不行。子服惠伯曰﹕行。先君未嘗適楚﹐故周公祖以導之。襄公適楚矣﹐而祖以導君。不行何之﹖三月﹐公如楚。鄭伯勞於師之梁。孟僖子爲介﹐不能相義﹐及楚﹐不能答郊勞。四月﹐享公於新臺﹐使長鬣者相﹐好以大屈之弓。旣而悔之﹐蔿啟疆聞之﹐見公。公語之﹐拜賀。公曰﹕何賀﹖對曰﹖齊與晉越欲此久矣﹐寡君無適與也﹐而傳諸君。君其備禦三鄰﹐愼守寶矣﹐敢不賀乎。公懼﹐乃及之。此言楚靈無信﹐所以不終也。九月﹐公自至楚﹐孟僖子病不能相禮﹐乃講學﹐苟能禮者從之﹐遂令南宮敬叔已下學禮於孔子。孔子與敬叔適周﹐問禮於老子焉。

疏﹕稱寡人者﹐卽先君以寡人爲賢之例是也。義云﹕如上經第三十三知人者智所解﹐更不重錄。

疏﹕稱不谷者﹐卽不谷惡其無誠徳之例是也。義云﹕《春秋》十一年﹐秦晉爲成﹐將會於令狐﹐晉侯先至﹐秦伯不肯涉河。晉厲公﹑秦桓公也。秦伯次於王城﹐使大夫史顆盟晉侯於河東。晉郤犖盟秦伯於河西。範文子曰﹕是盟也何益﹖齊盟所以質音致信也﹐會所以信之始也﹐始之不從﹐其可質乎。秦伯歸而背晉。成十三年四月戊午﹐晉侯使呂相絕秦﹐時秦桓公旣與晉厲公爲令狐之盟﹐而又召狄與楚﹐欲導之以伐晉。諸侯是以睦賓於晉。呂相語秦伯曰﹕楚人惡君二三其徳﹐亦來告我曰﹕秦背令狐之盟﹐而來求盟於我﹐昭告皇天上帝﹑秦三公﹑楚三王曰﹕余𨿽與晉出入﹐余惟利是親﹐不谷惡其無誠徳﹐是以宣之以懲不一。諸侯備聞此言﹐斯是用痛心疾首﹐暱就寡人。寡人率以聽命﹐惟好是求。君若惠顧諸侯﹐而賜之盟﹐寡人承寧諸侯以退。君若不施大惠﹐寡人不佞﹐不能以諸侯退矣﹐敢盡布之執事﹐俾執事實圖之。晉樂書﹑士燮﹑韓厥﹑趙旃將四軍﹐郗毅禦戎﹐樂鍼爲右。五月丁亥﹐晉侯以諸侯之師及秦師戰於麻隧﹐秦師敗績﹐獲秦成羌及不更汝父﹐此言秦伯背盟﹐秦曲晉直﹐有所敗也。

上士聞道章第四十一

進道若退。

義云﹕李意期乞食於人寰﹐陰長生受辱於都市﹐侯道華寓迹於傭保﹐皇甫獺示疾於丘林﹐聲子佯狂﹐壺公韜晦﹐皆卑躬損志﹐乃翥景衝眞也。

廣徳若不足。

疏﹕良賈者。○義云﹕《史記》云﹕孔子與南宮敬叔適周問禮於老子﹐老子曰﹕子之所言﹐其人骨已朽矣﹐獨其言在爾。吾聞之良賈之深藏若虛﹐君子之盛徳容貌若愚﹐去子之驕气與多欲﹐態色與淫志﹐皆無益於子之身。吾所以告子者﹐若是也。

大方無隅。

疏﹕磨而涅而者。○義云﹕《論語�陽貨》篇也。

大器晚成。

義云﹕備物之用曰器者﹐《春秋》定九年夏﹐陽虎歸寶玉﹐夏后民之璜﹐封父之繁弱大弓。書之曰得器用也。凡獲器用曰得﹐得用曰獲﹐故器者備物之用也。

故物或損之而益。

疏﹕《書》云﹕滿招損者。○義云﹕《尙書�大禹模》之辭也。

彊梁者不得其死。

疏﹕嚴仙人。○義云﹕蜀郡嚴遵字君平﹐常於成都市以卜筮之道潛化於人﹐人有不正之問﹐必以陰陽之理制而止之﹐日閱百錢而閉肆下簾﹐作《道徳經指歸》十四卷。

天下之至柔章第四十三

不言之教。

疏﹕九流百氏。○義云﹕九流者﹐漢書云﹕道家流者﹐使人精神專一﹐動合無形﹐贍足萬物﹐其爲術也﹐因陰陽之大順﹐與時遷徙﹐應物變化﹐本淸虛以自守﹐卑弱以自持﹐此人君南面之術也。儒家流者﹐蓋出司徒之官﹐助人君明教化﹐祖述堯舜﹐憲章文武﹐宗師仲尼﹐以重其言﹐於道最髙﹐此其所長也﹐或失精微而僻﹐又隨時抑揚﹐違離道本﹐苟以嘩眾取容﹐後進僻儒之息。名家流者﹐蓋出於春宮﹐名位不同﹐禮亦異數。子曰﹕必也正名乎﹐此其所長也。及徼爲之﹐則苟鉤鈲析辭而已。爲君者愼器與名﹐故曰惟名與器﹐不可以假人。縱橫流者﹐蓋出於行人之官。

子曰﹕使於四方﹐不能專對。又曰﹕使乎使乎﹐言當權事制宜﹐受命不受辭﹐此其所長也。邪而爲之﹐財尙詐而棄其信矣。雜家流者﹐蓋出於議官﹐合儒墨﹐兼名法﹐此其所長也。蕩而爲之﹐則羨無歸心矣。農家流者﹐蓋出於農官﹐播五穀以足衣足食﹐洪範八政其一曰食﹐此其所長也。鄙者爲之﹐欲使君子並耕矣。小說家流者﹐蓋出於牌官。稗﹐小米也﹐王者欲知風俗﹐立牌官采街譚巷議之說。子曰﹕𨿽小道必有可觀﹐政遠恐泥﹐此亦芻蕘狂夫之義也。墨家流者﹐出於淸廟之宇﹐茅屋采椽﹐兼受選士﹐敬者爲推也。陰陽家流者﹐出於天官五行之說﹐使人多拘忌也。兵家流者﹐出於司馬之官﹐所以威不軌而昭文徳﹐兼弱攻昧﹐以遏亂略﹐以靖四國﹐此其威也。百氏者﹐六經正史之外﹐自爲述作﹐自周以來﹐立理著書﹐凡百餘人﹐皆稱曰子。子者男子之通稱也﹐不敢侔於六經﹐皆目之曰子﹐爲論爲記爲書﹐或以姓氏立稱﹐或以因時表號﹐則有鬻常子﹑曾子﹑晏子﹑孟子﹑管子﹑孫卿子﹑魯連子﹑列子﹑莊子﹑庚桑子﹑王孫子﹑尹文子﹑公孫尼子﹑呂氏春秋﹑鄧析音昔子﹑鬼穀子之例是也。

名與身章第四十四

名與身孰親。

義云﹕伯夷死於仁﹐聶政死於義﹐尾生死於信﹐荊軻死於勇﹐龍逢死於諫﹐伍員死於忠﹐介推死於怒﹐是皆名顯身歿﹐形骨飄零﹐披面剖心﹐火焚水溺﹐齒劍抉眼﹐自取滅亡。

甚愛必大廢﹐多藏必厚亡。

疏﹕劍玉賈害﹐譬諸懷璧﹐詩禮發冢﹐只爲含珠。○義云﹕劍玉者﹐《春秋》桓十年虞公之弟虞叔有玉﹐虞公求之﹐弗與﹐旣而悔之﹐曰﹕周諺有之﹐匹夫無罪﹐懷璧之罪﹐吾焉用此﹐其以賈害也。乃獻之。又求其寶劍﹐叔曰﹕是無厭也。無厭﹐將及我﹐恐將殺我也。遂伐虞公﹐虞公出奔洪池。詩禮發冢者﹐《莊子》外篇之辭也。

大成若缺章第四十五

躁勝寒﹐靜勝熱。

義云﹕《天元經》云﹕立夏之後﹐日行於地北﹐入地少﹐故夜短而晝長﹐爲熱。立秋之後﹐日行於地南﹐入地多﹐故夜長而晝短﹐爲涼。日行去極﹐遠近不同﹐有暄涼寒暑之異﹐是則寒暑躁靜﹐陽气之所運也。若夫用道之君﹐無爲致理﹐政靜而物泰﹐國安而人康﹐四表來王﹐五兵不用﹐淸虛凝寂﹐澄默恬和﹐姦詐不敢侵﹐彊梁不敢暴﹐烽燧不起﹐鼙柝不驚﹐海內晏如﹐此靜而勝矣。及其化之至﹐則謳歌洽﹐敬讓興﹐九旋雍和﹐四門穆穆﹐制禮作樂﹐舉賢用能﹐梯航屬望而來庭﹐書軌順規而稟化﹐八表麇至﹐羣方駿奔﹐天地感通﹐人神交暢﹐熙熙然一變於道。內絕窺窬之孽﹐外無伺隙之鄰﹐歌之﹑味之﹐舞之蹈之﹐此靜理無爲之所致也。若其君以躁弁﹐臣以詐欺﹐動搖甲兵﹐振耀威福﹐彊師百萬﹐北登單於之臺﹐旌旗千里﹐東涉浿滇遼之岸﹐老弱被勞役﹐婦女助轉輸﹐四海沸騰﹐六合搔擾﹐及其人之獘也﹐戶口減耗﹐生靈轉移﹐野絕人煙﹐晝聞鬼哭﹐此躁勝之所致也。

天下有道章第四十六

義曰﹕夫聖人之禦宇也﹐負斧扆而南面。前巫後史﹐卜筮瞽侑﹐列於左右﹐無爲而守至正也。三公在朝﹐三老在學﹐百辟奉職﹐修文徳以懷遠﹐敷道化以育人﹐使俗洽和平﹐家興禮讓﹐來琛贐於四塞﹐息徵戍於三邊倒載干戈﹐休牛歸馬﹐然後樂耕褥糞田疇﹐多稼如雲﹐餘糧棲畝﹐苟或違此﹐則怨敵交侵﹐戎馬載馳﹐甲兵復用﹐此無道之所爲也。

天下有道﹐卻走馬以糞。

義曰﹕古人有言曰﹕君猶舟也﹐人猶水也。人非君不理﹐舟非水不行。舟水相須﹐不可暫失﹐故理國之本﹐養人爲先。有道之君﹐守在四夷﹐外無兵寇﹐戈循不用﹐鋒鏑不施﹐卻甲爲於三邊﹐辟田疇於四野﹐深耕淺種﹐家給國肥﹐食爲人天﹐務之大務也。《禮記》云﹕人者﹐天地之徳﹐陰陽之交﹐鬼神之會﹐五行之秀﹐故聖人作則必以天地爲本﹐陰陽爲端﹐四時爲柄﹐日星爲紀﹐鬼神以爲徒﹐五行以爲質﹐禮義以爲器﹐人情以爲田﹐四靈以爲畜﹐故人情者聖王之田也。情田無爲﹐幾於道矣。

天下無道﹐戎馬生於郊。

義曰﹕理國不以道﹐則開拓邊土﹐侵伐戎夷﹐封域不寧﹐徵役無已﹐或貪蒟醬起番禺之役﹐好名馬起大宛之師﹐骨壅窮荒﹐血塗艸莽﹐營魄流飄於異域﹐戎車淪滯於遠郊﹐綿歲月以長徵﹐及瓜時而不反﹐轉輸莫息﹐杼軸甚空﹐人怨國亡﹐禍非天與﹐所宜深戒也。豈若宇內不擾﹐諸侯咸賓﹐君民協和﹐上下相保﹐使壯士無所施其力﹐辯士無所衒其詞武士無所銳其鋒﹐智士無所申其策﹐鑄劍戟以爲犁鋤﹐貨佩刀而市耕犢﹐無爲無役﹐以全永圖。

罪莫大於可欲。

義云﹕《春秋》曰﹕僖二十年﹐宋襄公欲合諸侯﹐魯大夫臧文仲聞之曰﹕以欲從人則可﹐以人從欲鮮濟。言屈己欲從眾善也。明年﹐宋公爲鹿上之盟﹐宋公子目夷曰﹕小國爭盟﹐幸而後敗。是年秋﹐楚人執宋公﹐遂伐宋﹐此言以人從欲﹐乖其道也。

咎莫大於欲得。

義云﹕《老君悔過經》云﹕初犯爲罪﹐亦名爲過。過言誤也。犯過一千八十爲禍﹐禍重於罪矣。犯千二百六十過爲咎﹐咎又重於禍矣。

不出戶章第四十七

不爲而成。

疏﹕凝神端扆。○義云﹕凝﹐靜也。端﹐莊肅也。扆﹐龍屏也﹐謂倚也﹐形若屏風﹐畫爲斧文﹐於明堂之中牖間而設之。昔周公輔成王於明堂以朝諸侯﹐負斧扆南面而立﹐以正君臣之位。

爲學日益章第四十八

爲學日益。

義云﹕學者﹐覺也﹐悟也﹐言以先王之道開導情性﹐使覺悟也。幼則昏迷而不悟﹐未可以學﹐長則捍格而難入﹐不可以教。學有三時﹐一就人身中爲時者﹐十三歲之後﹐可以習業也﹐故《學記》云﹕發然而後禁﹐則捍格而不勝﹐時過而後學﹐則勤苦而難成。二就年中爲時者﹐《內則》云﹕人之養子﹐六年教之﹐數一到十﹐十至百千萬也﹐與方名﹐東西南北也。七年男女不同席﹐不共食。八年出入門戶﹐及卽席飲食﹐必後於長者﹐教之讓也。九年教之數日﹐朔望與

甲乙到壬癸﹐六甲也。十年出就外傅﹐居宿於外﹐學書計。十有三年﹐學舞勺誦詩﹐背文而讀曰誦也。十五年成童舞象﹐學射禦。先舞鑰﹐鑰似笛﹐執而文舞也。後舞象﹐武舞也。二十四而冠﹐始學禮。三十有室﹐理男事﹐學無方。四十而仕﹐出謀發慮。五十服冠政是也。三就日中爲時者﹐言隨時節气﹐受業易入。《王制》曰﹕春夏習詩雅言﹐春夏是陽﹐陽體淸﹐詩樂是聲﹐聲以輕淸故也。秋冬習書禮﹐秋冬是陰﹐陰體重﹐書禮是事﹐事以重濁故也。以輕淸之時﹐習輕淸之業﹐以重濁之時﹐習重濁之事﹐故其气相感﹐皆易入也。

出生人死章第五十

動之死地十有三。

義曰﹕人之稟生﹐有三業十惡。三業者﹐一身﹐二心﹐三口業也。十惡者﹐身業有三惡﹐一殺生﹐二偸盜﹐三邪淫。心業亦有三惡﹐一貪欲﹐二嗔怒﹐三愚癡。口業有四﹐一兩舌﹐二惡口﹐一二妄言﹐四綺語。此三業十惡﹐合爲十有三矣。制則生﹐縱則死矣﹐此十惡中各有四緣﹐皆爲煩惱根。何者﹖殺生罪中有四種緣﹐一實是眾生﹐二起眾生想﹐三有欲殺心﹐四令斷他命。偸盜罪中亦有四緣﹐一實是他物﹐二起他物想﹐三有欲盜心﹐四使移本處。邪淫罪中亦有四緣﹐一實是邪境﹐二起邪境想﹐三發邪淫心﹐四身受染樂事。兩舌罪中亦有四緣﹐一是所聞人﹐二起前人想﹐三起離間情﹐四發分構語。惡口罪中亦有四緣﹐一是所罵人﹐二起前人想﹐三起惡罵心﹐四發惡罵語。妄言罪中亦有四緣﹐一是所欺人﹐二起前人想﹐三有欺妄心﹐四成虛違說。綺語罪中亦有四緣﹐一是所詐人﹐二起前人想﹐三發綺語心﹐四吐非義語。凡此十惡業﹐計五十三條。

陸行不遇兕虎。

義曰﹕瀟水﹑湘水出九嶷﹑零陵﹐其地有犀兕焉。昔晉人郭文﹐字文舉﹐棲於余杭大滌山﹐與虎同處﹐每出城市虎必隨之。人或問之曰﹕先生有道乎﹐何摯獸之馴擾若是也﹖文舉曰﹕人無害獸之心﹐獸無傷人之意﹐亦何術也。

虎無所措其爪。

義云﹕《神仙傳》﹕劉剛﹐字伯鸞﹐與妻樊夫人俱得神仙之道﹐剛爲上虞令﹐遊四明山﹐遇虎﹐虎見剛俯伏不敢起﹐以語夫人﹐夫人徑往﹐以繩系虎而歸﹐如家犬焉﹐蓋道徳所攝也。

天下有始章第五十二

見小曰明。

疏﹕憂悔吝者﹐《易�系辭》也。

使我介然章第五十三

帶利劍。

義云﹕武備者﹐《春秋》定十年夏﹐與齊景公會於夾谷﹐孔子攝行相事﹐曰﹕臣聞有文事者﹐必有武備﹐有武備者﹐必有文備。諸侯出疆﹐必具官從﹐請具左右司馬。定公從之。會所爲壇位﹐土階三等﹐以遇禮相見﹐揖讓而登﹐獻酬已畢﹐齊使萊人以兵鼓噪劫定公﹐孔子歷階而進﹐不盡一等﹐以公退﹐曰﹕士兵之。吾兩君爲好﹐而裔夷之俘敢以兵亂之﹐非齊君所以命諸侯也。裔不謀夏﹐夷不亂華﹐俘不幹盟﹐兵不逼好﹐於神爲不祥﹐於徳於﹟3爲愆義﹐於人爲失禮﹐君必不然。齊侯心怍﹐麾而避之。有頃﹐齊侯奏宮中之樂﹐倡優侏儒戲於公前﹐孔子趨進﹐歷階而上﹐不盡一等﹐曰﹕匹夫而熒侮諸侯者﹐罪應誅﹐請有司速加法焉。於是斬侏儒手足異處。齊侯懼﹐有慚色。旣盟諸侯﹐歸責其羣臣曰﹕魯以君子之道輔其君﹐而子獨以夷狄之道教寡人﹐使寡人得罪於魯君﹐乃歸所侵魯鄆﹑讙﹑龜陰之田﹐此文事武備也。

善建者不拔章第五十四

善建者不拔。

疏﹕使儀刑作孚。○義云﹕《詩�大雅》曰﹕儀刑文王﹐萬邦作孚。孚﹐信也。文王以道垂化﹐萬邦歸信也。

修之家。

疏﹕《易》曰﹕積善之家。○義云﹕《易》坤卦文言也。

修之天下。

義云﹕天子味道耽玄﹐敬天順地﹐凝心玄默﹐端己無爲﹐書軌大同﹐梯航入貢﹐四夷款附﹐萬國來王﹐道無不被﹐其徳周普矣。廟堂者﹐天﹟4子政事之所也。徳施普者﹐《易》乾卦象曰﹕見龍在田﹐徳施普也。

以天下觀天下。

義云﹕君不修則桀紂是也。生人塗炭﹐寰海叛離﹐骨肉仇讎﹐肝腦塗地﹐𨿽有謀臣武士﹐不能用也。𨿽有金城湯池﹐不能守也。以萬乘之貴﹐希匹夫之生﹐不可得也。君修之則堯舜是也﹐四海之內﹐比屋可封﹐慈惠浹於殊庭﹐正朔頒於萬寓﹐𨿽有水旱之災﹐年不害也。𨿽有徵伐之師﹐人不怨也。

唐玄宗禦制道徳眞經疏卷之三竟

﹟1此二字疑爲衍文。

﹟2玉趾﹕原作『王珪』﹐此據《左傳》攺。

﹟3依《左傳》﹐此『於』字當爲衍文。

﹟4天﹕本作『父』﹐據文義攺。

唐玄宗禦制道徳眞經疏卷之四

含徳之厚章第五十五

骨弱筋柔而握固。

義云﹕《春秋》﹕鄖音云人伐楚﹐屈瑕患之﹐斗廉對屈瑕曰﹕師克在和﹐不在眾﹐商周之不敵﹐君所聞也。屈瑕欲卜之﹐曰﹕卜以決疑﹐不疑何卜。敗鄖師於蒲騷。

以政治國章第五十七

以奇用兵。

疏﹕兵猶火也。○義云﹕《春秋》隱四年春﹐衛公子州吁弒其君完﹐初﹐衛莊公娶於齊東宮得臣之妹﹐曰莊姜﹐美而無子﹐衛人爲賦《碩人》之詩。娶於陳﹐曰厲嬀﹐生孝伯﹐早死。其娣戴嬀音龜﹐生桓公﹐莊姜以爲己子。公子州吁﹐璧人之子也﹐有寵而好兵﹐弗禁﹐莊姜惡之。石碏諫曰﹕臣聞愛子教之以義方﹐不納於邪。驕奢淫佚﹐所自邪也。四者之來﹐寵祿過矣。將立州吁﹐乃早定之。若猶未也﹐階之爲禍。夫寵而不驕﹐驕而能降﹐降而不憾﹐憾而能眕者﹐鮮矣。且夫賤妨貴﹐少淩長﹐遠間親﹐新間舊﹐小加大﹐淫破義﹐所謂六逆也。君義臣行﹐父慈子孝﹐兄愛弟敬﹐所謂六順也。去順效逆﹐所以速禍也。君人者﹐將禍是務去﹐而速之﹐無乃不可乎。弗聽。石碏之子厚與州吁遊﹐禁之不可。桓公立﹐碏乃老。二月戊申﹐州吁弒桓公而自立。將修先君之怨於鄭﹐而求寵於諸侯﹐以和其民﹐使來告於宋曰﹕君若伐鄭以除君害﹐君爲主﹐獘邑以賦與陳﹑蔡從﹐則衛國之願也。宋人許之。於是陳﹑蔡將睦於衛﹐故宋與陳﹑蔡衛伐鄭﹐圍其東門﹐五日而還。宋公乞師於魯﹐魯辭之。隱公問於眾仲曰﹕州吁其成乎﹖對曰﹕臣聞以徳和民﹐不聞以亂理亂。理亂猶理絲而棼之也﹐夫州吁弒其君﹐而虐用其民﹐不務令徳﹐而欲以亂成﹐必不免也。州吁未能和其民﹐厚問定君於石子﹐石子曰﹕王覲爲可。曰﹕何以得覲﹖曰陳桓公方有寵於王﹐陳衛方睦﹐若朝陳使請﹐必可得也。厚從州吁如陳﹐石碏使告於陳曰﹕衛國褊小﹐老夫耄矣﹐無能爲也。此二人者﹐實弒寡君﹐敢卽圖之。陳人執之而請蒞於衛。九月﹐衛人使右宰醜﹟1吁於濮﹐石碏使其宰孺乃侯切羊肩殺石厚於陳。君子曰﹕石碏﹐純臣也﹐惡州吁而厚預焉﹐大義滅親﹐其是之謂乎。所謂子從殺君之賊﹐國之大逆﹐不可不除﹐故云大義滅親。明小義則兼愛其子也。

人多伎巧。

義云﹕《春秋》丹桓宮之楹﹐刻桓宮之桷角﹐椽也﹐書而譏之﹐臧文仲山節藻稅也。

法令滋彰。

義云﹕《禮運》曰﹕大道旣隱﹐天下爲家﹐城郭溝池以爲固﹐禮義以爲理﹐故謀用是作﹐而兵由此起。法令滋彰﹐盜賊多有﹐《春秋》曰﹕夏有亂政而作禹刑﹐殷有亂政而有湯刑﹐周有亂政而作九刑﹐三辟之具﹐皆叔世也。民是以亂﹐免而無恥也。

其政悶悶章第五十八

禍兮福所倚﹐福兮禍所伏。

義云﹕齊有仲孫之難而桓公興﹐遂霸其國。晉有裏克之難而文公作﹐而把諸侯﹐是二國因禍而昌也。衛方寧靜﹐狄人滅之﹐邢方晏安﹐衛人滅之﹐是二國無禍而喪也﹐故伏藏因倚﹐莫知其極。故《春秋》云﹕有禍而啟其疆土﹐無禍而喪其守宇﹐不可知也。

其無正邪﹖

義云﹕側身修徳﹐雊雉不足以貽災。坦慮忘懷﹐失馬未必以爲禍。悔吝無準﹐召之由人焉。

治人事天章第五十九

治人事天。

疏﹕粢盛丰備。○義云﹕《春秋》桓公六年﹐楚武王侵隨﹐使其大夫薳音葦章求成焉﹐軍於隨之瑕地以待之。隨人使少師董成﹐斗伯比言於楚子曰﹕吾不得志於漢東也﹐我則使然。我張五三二軍而被吾甲兵﹐以武臨之﹐彼則懼矣。而和協以謀我﹐故難問也。漢東之國﹐以隨爲大﹐隨張必棄小國﹐小國離﹐楚之利也。少師侈﹐請贏師以張之。熊率音律且子余切比曰﹕隨賢臣季良在﹐何益﹖斗伯比曰﹕以爲後圖。季良諫﹐不過一見從﹐少師得其君心﹐行少師之計。王毀軍而納少師﹐少師歸請追楚師。隨侯將許之﹐季良止之曰﹕天方授楚﹐楚之贏師﹐誘我也。君何急焉。臣聞小之能敵大也﹐小道大淫﹐所謂道者﹐忠於民而信於神。上思利民﹐忠也。祝史正詞﹐信也。今民餒而君逞欲﹐祝史矯舉以祭﹐臣不知其可也。隨侯曰﹕吾牲牷肥腯音突﹐粢盛丰備﹐何則不信﹖對曰﹕夫民﹐神之主也。是以聖王先成民而後致力於神﹐故奉牲以告曰﹕博碩肥腯﹐謂民力之普存也﹐謂其畜之碩大蕃滋也﹐謂其不疾瘀音族蠡力果切也﹐謂其備物咸有也。奉粢盛而告曰﹕潔粢丰盛﹐謂其三時不害﹐而民和年丰也﹐奉酒醴以告曰﹕嘉栗旨酒﹐謂其上下皆有嘉徳﹐而無違心。所謂馨香無讒慝也。務其三時﹐修其五教﹐親其九族﹐以致其裏祀﹐於是乎民和而神降之福﹐故動則有成。今民各有心而鬼神乏主﹐君𨿽獨丰﹐其何福之有﹖君姑修政而親兄弟之國﹐庶免於難。隨侯懼而修政﹐楚不敢伐矣。三時者﹐春耕夏種秋收﹐農之三時也。

夫惟嗇。

注﹕何以聚人曰財。○義云﹕《易�下系》云﹕天地之大徳曰生﹐聖人之大寶曰位﹐何以守位﹖曰仁。何以聚人﹐曰財。財所以資生者也。

可以有國。

疏﹕《易》曰﹕王假有廟有家是也。○義云﹕有國者﹐車軌所及﹐書文所同﹐人服其徳﹐遠懷其化﹐可以謂之有國矣。或以武威所制﹐詭道所臨﹐苟有其邦﹐人所未服﹐或承平統歷﹐嗣位守國﹐厥徳有愆﹐恩化不浹者﹐皆非謂其國矣。王假有廟有家者﹐《易》萃卦云﹕王假有廟﹐致孝享也。假﹐聚也。王以聚人﹐至於有廟﹐有廟乃以能致其孝享﹐故曰利見大人。聚以正也﹐觀其所聚﹐則天地萬物之情可見矣。天下崩離﹐則民怨﹐𨿽有享祀﹐與無廟同。王至大聚之時﹐孝徳乃洽﹐始可謂之有廟矣。王假有家者﹐《易》家人卦九五辭云﹕王假有家﹐勿卹。象曰﹕王假有家﹐交相愛也。王能有家道﹐在下莫不化之﹐天下旣化﹐六親和睦﹐故曰交相愛也。渙卦亦有王假有廟﹐其義同也。

是謂深根固蒂﹐長生久視之道。

○義云﹕人君以道徳養生靈﹐以儉嗇理天下﹐丰財則國富﹐積徳則祚隆﹐遠近歸心﹐華戎率服。又能母養萬物﹐子愛羣生﹐根深則祚歷無疆﹐蒂固則子孫延永﹐長生久視﹐奕葉重光。

治大國章第六十

非其鬼不神﹐其神不傷民。

疏﹕《春秋》曰﹕其气焰以取之。○義云﹕《春秋》莊十四年夏﹐鄭厲公自櫟侵鄭﹐及大陵﹐獲大夫傅瑕。瑕曰﹕苟合我﹐我請納君。與之盟而赦之。六月甲子﹐傅瑕殺鄭子儀及其二子而納厲公。初﹐鄭有祆焉﹐內蛇與外蛇斗南門之中﹐內蛇死。六年而厲公入。公聞之﹐問於申繻曰﹕猶有祆乎﹖對曰﹕人之所忌﹐其气焰以取之。言若火焰﹐焰未成而進退之時﹐以諭人心不堅正也。妖由人興﹐人無釁焉﹐妖不自作。人棄常則妖興﹐故有妖。厲公入遂殺傅瑕﹐使謂原繁曰﹕傅瑕貳﹐周有常刑﹐旣伏其罪。納我而無二心者﹐吾皆許之上大夫之事。吾願與伯父圖之。且寡人出﹐伯父無裏言﹐入﹐又不念寡人﹐社稷有主而外其心﹐寡人憾焉。對曰﹕先君桓公命我宗人典司宗佑石﹐廟主也﹐社稷有主而外其心﹐其何貳如之﹖苟主社稷﹐國內之民﹐其誰不爲臣﹖臣無二心﹐天之制也。子儀在位十四年矣﹐而謀召君者﹐庸非二乎﹖莊公之子﹐猶有八人﹐若皆

有官爵﹐行路勸貳﹐而可以濟事﹐君其若之何﹖臣聞命矣﹐乃縊而死。

夫兩不相傷﹐故徳交歸焉。

疏﹕人爲神主。○義云﹕《春秋》僖十九年﹐宋桓公使邾文公用鄫音繒子於次睢之社﹐司馬子魚曰﹕古者六畜不相爲用﹐小事不用大牲﹐而況敢用人乎﹖祭祀所以爲人也﹐夫人﹐神之主也﹐用人﹐其誰享之﹖齊桓公存三亡國者﹐以屬諸侯﹐義士猶曰薄徳﹐今君一會而虐二國之君﹐言執滕子﹑用鄫子也。又用諸淫昏之鬼﹐將以求霸﹐不亦難乎﹖得死爲幸﹐恐其亡國也。子魚﹐宋公子目夷也。睢水自汴入泗﹐而有祆神﹐東夷殺人以祭之焉。六畜不相爲用者﹐如祭馬祖不可用馬﹐況用人乎。今聖人以道育之﹐鬼神交福﹐兩不相害﹐可謂玄徳乎。

大國者下流章第六十一

義云﹕《春秋》昭三十年﹐鄭遊吉對晉大夫士景伯曰﹕小國事大﹐在恭其時命。大國字小﹐在卹其所無﹐先王之制也。取備而已﹐所以交其好也。此固大國切於用謙﹐不在乎以大制小也。

故大國以下小國﹐則取小國。

義云﹕《春秋》襄十四年﹐大國能安撫小國﹐如晉爲盟主﹐而衛國逐其君而立剽﹐晉欲討其罪﹐晉侯問故於中行獻子﹐偃對曰﹕不如因而定之﹐伐之未必得志﹐而勤諸侯。史佚有言曰﹕因重而撫之。仲虺有言曰﹕亡者撫之﹐亂者取之﹐推亡固存﹐國之道也。君其定衛﹐以待時乎。冬﹐會於戚﹐以謀衛。此所謂大國之撫小國也。又大國之聚小國者﹐謂羣方朝會﹐無代無之﹐故夏啟有鈞臺之享﹐在河南也。商湯有景亳之命﹐在偃師也。周武有孟津之誓﹐成王有岐陽之搜﹐康王有酆官之朝﹐在鄂杜也。穆王有塗山之會﹐在壽春也。齊桓有邵陵之師﹐晉文有踐土之盟﹐皆以大國卹下﹐小國事上﹐各得其所也。大國不能撫小國者﹐文十七年﹐如晉侯不能字育諸侯﹐彊令於鄭﹐鄭子家與趙宣子書曰﹕古人有言﹐畏首畏尾﹐身其餘幾。又曰﹕鹿死不擇音。小國之事大國也﹐徳則其人﹐不徳則其鹿也。鋌而走險﹐急何能擇。此言晉若虐命於鄭﹐鄭將庇於楚矣。命之罔極﹐亦知亡矣。將悉獘賦以待於修音叔﹐晉之境也﹐居大國之間﹐而從於彊令﹐豈其罪也。此由大國不能撫懷於小﹐將致其叛﹐故大國之於小國﹐當謙和以下之﹐柔靜以懷之。取言聚也﹐以聚於人也。

小國以下大國﹐則取大國。

義云﹕小國不能致禮竭誠奉事大國者﹐僖公二十一年﹐如宋人爲鹿上之盟﹟2﹐以求諸侯於楚﹐楚人許之﹐宋公子目夷曰﹕小國爭盟﹐禍也。宋其亡乎﹐幸而後敗。及盟﹐目夷曰﹕禍其在玆乎。君欲已甚﹐何以堪之。於是楚執宋公以伐宋﹐冬會於亳﹐乃釋之。目夷曰﹕禍由未也﹐未足懲君﹐此小國不能事大國也。夫小國能事大國者﹐如隱公元年三月﹐邾儀父盟於蔑魯地﹐邾以附庸之﹐君未王命﹐故書名。然其小國﹐能通大國﹐繼好息民﹐書字以貴之是也。朝聘者﹐大國適小國爲聘﹐大事小也。小國適大國爲朝﹐小事大也。繼好﹐結信也。謀事補闕﹐禮之大也。孟子曰﹕惟仁者能以大事小。湯事葛伯﹐文王事昆夷是也。惟智者能以小事大﹐太王事燻鬻﹐勾踐事吳是也。大事小謂之樂天﹐小事大謂之畏天。樂天者﹐保天下。畏天者﹐保其國。《詩》云﹕畏天之威﹐於時保之﹐此《周頌》美成王畏天之威﹐能安其太平也。

故或下以取﹐或下而取。

疏﹕《春秋》曰﹕師能左右之。○義云﹕《春秋》僖二十六年秋﹐宋叛楚而善於晉﹐楚令尹子玉﹑司馬子西帥師伐宋﹐圍縉﹐公以楚師伐齊取谷。凡師能左右之曰以﹐謂進退在己。置桓公之子雍於谷﹐以爲魯援。楚申公叔侯戍之﹐桓公之子七人﹐爲七大夫於楚﹐言齊孝公不能撫之故也。二十八年﹐楚子使申叔去谷也﹐此言左右由己﹐取捨因時也。

大國不過欲兼畜人﹐小國不過欲入事人。

義云﹕小國求大國爲援助者﹐《春秋》文十四年秋﹐鄭伯與魯公宴於棐﹐鄭大夫歸生子家賦《鴻雁》之什﹐取其哀卹鰥寡之義﹐使魯侯卹之。又賦《載馳》之四章﹐言鄭國寡弱﹐取其小國有急﹐欲引大國以爲援助是也。

兩者各得其所欲﹐故大者宜爲下。

義云﹕若大國不能爲下﹐或會之以侈﹐示之以忲﹐人必離之。夏桀爲有仍之會﹐而民叛之。商紂爲黎之搜﹐東夷叛之。周幽爲太室之盟﹐戎夷叛之。宋襄爲鹿上之會﹐而諸侯叛之。楚子爲申之會﹐而人心去之。懷不以徳﹐綏不以禮﹐人人各有心﹐其可服乎。

道者萬物之奧章第六十二

道者萬物之奧。

疏﹕引《西升經》。○義云﹕《西升經》者﹐老君周昭王二十五年癸丑四月於終南之陰﹐尹喜艸樓之內﹐授《道徳》二經﹐旣畢﹐欲西化流沙﹐尹喜問存三守一之方﹐習道修身之要﹐後以聖言編纂以升入太微﹑西化流沙之義。《西升經》凡三十六章九百七十二句﹐四千二百七十八言﹐其旨與《道徳經》相出入﹐言大道甚深甚奧﹐爲虛無之淵藪也。

故立天子﹐置三公。

義云﹕四海之大﹐萬有之殷﹐厥初生人﹐不可無主﹐故立天子以牧之。天子者﹐尊事上帝﹐父事於天﹐母事於地﹐謂天之子也。一人不可以廣理﹐置百官以臨之﹐百官之長有三公焉。《尙書�周官》云﹕其惟三公論道經邦。太師者﹐智足以爲泉源﹐行足以爲儀表。問焉則應﹐求焉則得﹐謂之太師﹐亦曰尙父。太言大也﹐爲王之師﹐安車靑蓋﹐金印紫綬。太傅者﹐訓也﹐保也﹐《大戴禮》云﹕傅天子以徳義。若天子無恩於父母﹐不惠於庶人﹐失禮於大臣﹐不中於制獄﹐皆太傅之失職也。太保者﹐倚也﹐任也。《大戴禮》云﹕天子處位不端﹐受書不敬﹐言語不序﹐聲音不中律﹐進退卽席﹐無升降揖讓之禮﹐皆太保失職也。復置三公﹕太尉﹑司徒﹑司空﹐主佐天子﹐理陰陽﹐親萬人﹐廣教化﹐此其職也。天工人其代之者﹐《書�咎繇謨》曰﹕一日二日萬機﹐無曠庶官﹐天工人其代之。曠﹐空也。庶﹐眾也。居其位者﹐惟其人﹐非其人﹐則闕之。言人代天理官﹐不可以天官爲私﹐用非其材也。

𨿽有拱璧﹐以先駟馬。

疏﹕《春秋》云﹕乘韋先牛十二犒師之類是也。○義云﹕《春秋》僖三十三年﹐晉師伐鄭及滑﹐鄭商人弦髙將市於周﹐遇之﹐以乘韋先牛十二犒師﹐曰﹕寡君聞吾子將出師於獘邑﹐敢犒從者。不腆獘賦﹐爲從者之淹﹐止則具一日之積﹐行則備一夕之衛﹐且使遽告於鄭﹐因有備焉。

其安易持章第六十四

不貴難得之貨。

疏﹕外謂珠犀寶貝。○義云﹕珠者﹐大或徑寸﹐光照十二乘﹐乃古人之所貴也。犀者﹐南徼之外﹐有牛重千餘斤﹐一角在鼻端﹐可以爲寶﹐中斷其角﹐有文通達成形象者。有辟塵者﹐有辟水者﹐磨而服之﹐可解蠱毒之疾﹐雞見之夜驚﹐故曰駭雞。犀亦今古所貴也。金玉珍異﹐艸木毛羽﹐眾所奇重者﹐皆曰寶焉。貝者﹐出東海中﹐如螺有文﹐有長尺者﹐可以爲寶。在海爲介虫﹐居陸名猋﹐在水名蜬音甘。古者貨貝而寶龜﹐周有泉貝﹐到秦廢貝而行錢。貝字者﹐象形也。今凡貨賄贈賫賞賜琛贐﹐凡財之屬﹐皆從貝矣。古詩曰﹕積財爲累愚﹐明財多累徳也。古有三幣﹐珠玉爲上﹐黃金爲中﹐刀布爲下﹐帝王以之禦四海也。

古之善爲道章第六十五

不以智治國﹐國之福。

注﹕偃息蕃魏﹐弄丸解難。○義云﹕偃息蕃魏者﹐段幹木爲魏文侯之師﹐以安靜爲先﹐道徳爲化﹐故偃息無事﹐而藩屏魏國矣。偃者﹐偃仰也。息﹐宴息也。藩﹐籬屏也。弄丸解難者﹐楚白公勝與大夫子西﹐兩家舉兵相伐﹐兩家大夫曰﹕市南宜僚﹐陸沈之士也。一人當五百人﹐並遣使往召之。宜僚髙枕安臥﹐以見二大夫之使﹐臥而不起﹐以兩手弄丸不亡﹐承之以劍不動。二大夫之使各還﹐具論宜僚之狀﹐二大夫曰﹕髙枕安臥者﹐示我無爲也。承之以劍不動者﹐兵不足恃也。兩手者﹐諭兩家也。丸者﹐形圓無爲之物。兩手弄之不止者﹐俱止於困也。明兩家稱兵不止﹐必至滅亡。二大夫解兵而歸﹐是兩家難解也。事見《莊子》也。

謂玄徳﹐玄徳深矣遠矣﹐與物反矣﹐然後乃大順。

義云﹕大順者﹐本乎人情。《禮記�禮運》篇曰﹕人情者﹐聖王之田也。故聖王修義之柄﹐禮之序﹐以理人情。以情爲田﹐修禮以耕之﹐和剛柔也。陳義以種之﹐樹善道也。講學以耨之﹐存是去非也。本人以聚之﹐合其所成也。播樂以安之﹐感動使堅固也。理國不以禮﹐猶無耜以耕也。爲禮不本於義﹐猶耕而不種也。爲義而不講之以學﹐猶種之而不耨也。講之以學而不合之以七猶耨之而弗獲也。合之以仁而不安之以樂由獲之而不食也。安之以樂而不達之於順﹐猶食之而不肥也。夫四體旣安﹐膚革充盈﹐人之肥也。父子篤﹐兄弟睦﹐夫婦和﹐家之肥也。大臣法﹐小臣廉﹐官職相序﹐君臣相正﹐國之肥也。天子以徳爲車﹐以樂爲禦﹐諸侯以禮相與﹐大夫以法相序﹐士以信相考﹐百姓以睦相守﹐天下之肥也。是謂大順﹐故天子用民爲順﹐則天不愛其道﹐地不愛其寶﹐人不愛其情﹐眾瑞出焉﹐順之寶也。

用兵有言章第六十九

無兵。

義云﹕射軛夾脰之矢﹐烏號繁弱之弓﹐魚腸昆吾之刀﹐太阿巨闕之劍﹐吳鉤楚矛﹐蜀弩孟勞﹐豈假執持﹐無所用矣。五兵者﹐戈矛殳戟幹﹐言有五等也。《周禮》廬人爲廬器﹐凡祕過三﹐其身不能用也。祕﹐柄也。戈祕長六尺六寸﹐殳長尋有四尺。八尺曰尋﹐言一丈二尺也。矛常有四尺﹐夷矛長三尋。夷﹐長也﹐長二丈四尺。平野之兵欲長﹐山林之兵欲短﹐執欲其銳﹐被欲其堅。兵有鼓角﹑金革﹑牙旗﹑斧鉞﹑甲冑﹑旌節旗旟旒旐﹑弓弩弧矢﹐各有制度﹐其大約分爲五等。《說文》曰﹕拱手執斤曰兵。

莫大於輕敵。

義云﹕用兵之道﹐敵國在前﹐先伐其謀﹐次料其敵﹐勇怯旣等﹐眾寡復均﹐然猶得天之時﹐假地之利﹐揣理之曲直﹐因人之協和﹐或髙壘深溝﹐挫孔明之銳气﹐焚舟示死﹐雪秦繆之前羞。殞長星而告終﹐封殼屍而歸國。若不然者﹐則五千深入﹐永悲於雁塞龍堆。百萬橫行﹐竟怯於風驚鶴唳。晉山艸木﹐盡變人形﹐昆陽犀象﹐寧爲我用。則謙慈之寶﹐於玆喪矣。

故抗兵相加﹐哀者勝矣。

義云﹕夫𨿽戎狄侵邊﹐豺狼害國﹐姦凶肆孽﹐妖逆亂常﹐推轂命師﹐鑿門授律﹐與民除害﹐不得已而徵之﹐猶慮彊抗則乖仁﹐故哀慈則合道也。

民之生章第七十六

木彊則共。

義云﹕木以本大居下﹐固其宜然﹐末大於本﹐固非其稱。諺曰﹕尾大不掉﹐國之所戒。趙氏以之傾晉﹐田氏以之易齊﹐子之致疑於燕﹐太叔見敗於鄭﹐豈非末大於本﹐臣彊於君乎﹐理非順也。合手曰拱。昔桑谷生於殷朝﹐七日大拱﹐秦伯怒於蹇叔﹐墓木拱矣﹐皆合拱也。

天下柔弱章第七十八

天下柔弱﹐莫過於水。

義雲﹕水之爲用﹐其體至柔﹐其性善下﹐萬川委輸﹐百谷朝宗﹐霏霧露以淩虛﹐貫昭回而上漢。言其大也﹐古今注海而不盈。言其細也﹐毫末稟生而有潤。故老君配之於道焉。三能不讓﹐七徳備周﹐包裹造化﹐貫穿形兆﹐處濁受污﹐隨方任圓﹐此其至柔也。故物莫能傷焉。及其泛十洲﹐浮八極﹐淪藏日月﹐涵貯乾坤﹐陵谷由之而革遷﹐鯤鵬托之而變化﹐摧山穴石﹐無所不能﹐此其至彊也。故物莫能制焉。

是謂社稷主。

義云﹕社稷者﹐帝王立國﹐左宗廟﹐右社稷﹐而爲王矣。宗廟者﹐尊祖配天之位也。社稷者﹐尊稼穡﹐備粢盛﹐爲生民粒食之本也。

唐玄宗禦制道徳眞經疏卷之四竟

﹟1此處有脫文﹐依《左傳》當補『蒞殺州』三字。

﹟2之盟﹕本作『盟之』﹐應作『之盟』。

