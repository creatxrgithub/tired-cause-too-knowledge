

莊子口義發題

莊子﹐宋人也﹐名周﹐字子休﹐生睢陽蒙縣。在戰國之初﹐與孟子同時﹐隱遁而放言者也。所著之書名以莊子﹐自分爲三﹐內篇七﹐外篇十五﹐雜篇十一﹐𨿽其分別次第如此﹐而所謂寓言﹑重言﹑卮言三者﹐通一書皆然也。外篇﹑雜篇則卽其篇首而名之﹐內篇則立爲名字﹐各有意義﹐其文比之外篇﹑雜篇爲尢精﹐而立言之意則無彼此之異。陳同甫嘗曰﹕天下不可以無此人﹐亦不可以無此書﹐而後足以當君子之論。若莊子者﹐其書𨿽爲不經﹐實天下所不可無者。郭子玄謂其不經而爲百家之冠﹐此語甚公。然此書不可不讀﹐亦最難讀。東坡一生文字﹐只從此悟入。大藏經五百四十函﹐皆自此中細繹出。左丘明﹑司馬子長諸人筆力﹐未易敵此﹐是豈可不讀。然謂之難者﹐何也。伊川曰﹕佛書如淫聲美色﹐易以惑人﹐蓋以其語震動而見易搖也。況此書所言仁義性命之類﹐字義皆與吾書不同﹐一難也﹔其意欲與吾夫子爭衡﹐故其言多過當﹐二難也﹔鄙略中下之人﹐如佛書所謂爲最上乘者說﹐故其言每每過髙﹐三難也﹔又其筆端鼓舞變化﹐皆不可以尋常文字蹊徑求之﹐四難也﹔況語脈機鋒多如禪家頓宗所謂劍刃上事﹐吾儒書中未嘗有此﹐五難也。是必精於語﹑孟﹑中庸﹑大學等書﹐見理素定﹐識文字血脈﹐知禪宗解數﹐具此眼目而後知其言意﹐一一有所歸著﹐未嘗不跌蕩﹐未嘗不戲劇。而大綱領大宗旨未嘗於聖人異也。若此眼未明﹐彊生意見﹐非以異端邪說鄙之﹐必爲其所恐動﹐或資以誕放﹐或流而空虛﹐則伊川淫聲美色之諭誠不可不懼。希逸少嘗有聞於樂軒﹐因樂軒而聞艾軒之說﹐文字血脈稍知梗槪。又頗嘗涉獵佛書而後悟其縱橫變化之機﹐自謂於此書稍有所得﹐實前人所未盡究者。最後乃得呂吉甫﹑王元澤諸家解說﹐𨿽比郭象稍爲分章析句﹐而大旨不明。因王呂之言﹐愈使人有疑於莊子。若以管見推之﹐則此書自可獨行天地之間﹐初無得罪於聖門者﹐使莊子復生﹐謂之千載而下﹐子云可也。非敢進之作者﹐聊與諸同志者共之。鬳齋林希逸序。

莊子宋人也﹐名周﹐字子休。生睢陽蒙縣﹐嘗爲蒙漆園吏﹐學無所不窺﹐要本歸於老子之言﹐故其著書十餘萬言﹐大抵率寓言也。其言洸洋自恣以適已﹐故自王公大人不能器之。楚威王聞周賢﹐使使厚幣迎之﹐許以爲相﹐周笑謂使者﹕千金重利﹐卿相尊位也﹐子獨不見郊祭之犧牛乎﹐養食之數歲﹐衣以文繡﹐以入太廟﹐當是之時欲爲孤豚﹐其可得乎。子亟去﹐無污我。我寧遊戲污瀆之中自快﹐無爲有國者所羈﹐終身不仕﹐以快吾志焉。唐封南華眞人書爲南華眞經。

南華眞經口義卷之一

鬳齋林希逸

內篇逍遙遊

逍遙遊者﹐此篇所立之名也。內篇有七﹐皆以三字名之。遊者﹐心有天遊也﹔逍遙﹐言優遊自在也。論語之門人形容夫子只一樂字﹐三百篇之形容人物如南有憀木﹐如南山有臺﹐曰樂只君子﹐亦止一樂字。此之所謂逍遙遊卽詩與論語所謂樂也。一部之書以一樂字爲首﹐看這老子胸中如何﹐若就此見得有些滋味﹐則可以讀芣苢矣。芣苢一詩﹐形容胸中之樂﹐並一樂字﹐亦不說此詩法之妙﹐譬如七層塔上﹐又一層也。

北冥有魚﹐其名爲鯤。鯤之大﹐不知其幾千里也。化而爲烏﹐其名爲鵬﹐鵬之背﹐不知其幾千里也﹐怒而飛﹐其翼若垂天之云。是鳥也﹐海運則將徙於南冥﹐南冥者﹐天池也。齊諧者﹐誌怪者也。諧之言曰﹕鵬之徙於南冥也﹐水擊三千里﹐摶扶搖而上者九萬里﹐去以六月息者也。野馬也﹐塵埃也﹐生物之以息相吹也。天之蒼蒼﹐其正色邪﹐其遠而無所至極邪。其視下也﹐亦若是則已矣。且夫水之積也不厚﹐則負大舟也無力﹐覆杯水於坳堂之上﹐則芥爲之舟。置杯焉則膠﹐水淺而舟大也。風之積也不厚﹐則其負大翼也無力﹐故九萬里則風斯在下矣。而後乃今培風﹐背負靑天而莫之夭關者﹐而後乃今將圖南。蜩與鸒鳩笑之曰﹕我決起而飛﹐搶楡枋﹐時則不至而控於地而已矣。奚以之九萬里而南爲。

此段只是形容胸中廣大之樂﹐卻設此譬諭其意。蓋謂人之所見者小﹐故有世俗紛紛之爭﹐若知天地之外有如許世界﹐自視其身﹐𨿽太倉一粒﹐不足以諭之。戴晉人所謂蝸角蠻觸﹐亦此意也。北冥﹐北海也﹐鯤鵬之名亦寓言耳。或以陰陽論之﹐皆是彊生節目。烏之飛也必以气下﹐一怒字便自奇特。海運者﹐海動也﹐今海瀕之俚歌猶有六月海動之語。海動必有大風﹐其水湧沸自海底而起﹐聲聞數里。言必有此大風而後可以南徙也。南冥亦海也﹐莊子又以天池訓之。齊諧書名也﹐其所志述皆怪異非常之事﹐如今山海經之類。然此書亦未必有﹐莊子旣撰此說﹐又引此書以自證﹐此又是其戲劇處。摶﹐飛翔也﹔扶搖﹐風勢也﹔三千﹑九萬﹐卽形容其髙遠也。去以六月息者﹐此鳥之往來必歇住半年方可動也。野馬塵埃三句﹐此是他文字最奇處﹐前後說多不通。野馬﹐遊絲也﹐水气也﹐子美所謂落花遊絲白曰靜是也。言此野馬塵埃自何而得﹐皆世間之生物﹐以其气息自相吹噓﹐故虛空之中有此物也。此三句本要形容下句﹐卻先安頓於此﹐謂人之仰視乎天﹐見其蒼蒼﹐然豈其正色﹐特吾目力旣窮﹐其上無所極止﹐故但見蒙蒙然爾。鵬之飛也旣至於天上﹐則其下視人間﹐不知相去幾千萬里﹐其野馬塵埃相吹之息﹐亦必如此蒙蒙然﹐猶人之在下視天上也。此數句只是形容鵬飛之髙﹐如此下﹐得來多少奇特。若如從前之說﹐以鵬爲大﹐野馬塵埃爲細﹐與前句不相接﹐後句不相關﹐如何見得他筆力。水之積也不厚﹐爲下句風之諭也。坳堂﹐堂上坳深處也﹐其水旣微﹐但能浮一芥而已﹐以杯盞之類置其間﹐則膠住矣。膠音教﹐言粘住不動也。鵬在天上﹐去地下九萬里﹐風自漢谷而起﹐而後蓬蓬然周徧四海。鵬旣在上﹐則此風在下﹐培﹐厚也﹐九萬里之風乃可謂之厚風﹐如此厚風﹐方能負載鵬翼。背負靑天﹐言飛之髙也﹔莫之夭閼﹐無障礙也﹔圖南﹐自北海而謀南徙也。圖﹐謀也﹔蜩﹐蟬也﹔鸒鳩﹐學飛之小鳩也。譽或作鸒﹐音預﹐亦小鳥而已﹐兩字皆通。決起者﹐奮起而飛也﹔搶﹐突也。奮起而飛欲突至於楡枋之上﹐不過丈尺之髙﹐有時猶不能至﹐又投諸地。控﹐投也﹐言我所飛不過如此﹐且有不能﹐彼乃欲藉九萬里之風而南徙於天池﹐奚以奚用也。此意謂淺見之人﹐局量狹小﹐不知世界之大也。

適莽蒼者﹐三飧而反﹐腹猶果然﹔適百里者﹐宿舂糧﹔適千里者﹐三月聚糧。之二虫又何知。小知不及大知﹐小年不及大年﹐奚以知其然也。朝菌不知晦朔﹐蟪蛄不知春秋﹐此小年也﹔楚之南有冥靈者﹐以五百歲爲春﹐五百歲爲秋﹐上古有大椿者﹐以八千歲爲春﹐八千歲爲秋。而彭祖乃今以久特聞﹐眾人匹之﹐不亦悲乎。

莽蒼者﹐一望之地﹐莽蒼然不見﹐我欲適之﹐一往一來﹐不過三飯﹐而腹猶果然。果﹐實也﹐食未盡消也﹐言其近也。將爲百里之往﹐則必隔宿舂搗糧米﹐而去非可三飧而已。爲千里之行﹐則須三月聚糧矣。此三句以人之行有遠有近﹐則所食亦有多有少﹐亦如人見有小大﹐則所志趣亦有遠近﹐又爲鵬與蜩鳩之諭也。二虫者﹐蜩鳩也。言彼何足以知此﹐故曰又何知。小知不及大知﹐小年不及大年﹐此兩句又是文之一體。以小知大知一句結上鵬鳩﹐又以小年大年一句生下一段譬諭。朝菌﹐大芝也﹐亦名日及﹐生於糞上﹐暮生﹐見日則死。彼但知有朝暮而已﹐安知有晦朔也。蟪蛄﹐寒蟬也﹐春生夏死﹐夏生秋死﹐不見四時之全﹐故曰小年。冥靈﹐木名也﹐大椿亦木名也。此亦寓言﹐不必求其實。言冥靈之生一千年方當一歲﹐大椿之生一萬六千年方當一歲﹐彭祖僅年八百﹐至今乃以髙壽特聞於世﹐眾人皆欲慕之而不及﹐亦是見小而不知大也。久﹐壽也﹐匹﹐慕而求似之也。

湯之問棘也是已。窮發之北有冥海者﹐天池也﹔有魚焉﹐其廣數千里﹐未有知其脩者﹐其名爲鯤﹔有鳥焉﹐其名爲鵬﹐背若太山﹐翼若垂天之云﹐摶扶搖羊角而上者九萬里﹐絕雲气﹐負靑天﹐然後圖南﹐且適南冥也。斥鴳笑之曰﹕彼且奚適也。我騰躍而上﹐不過數仞而下﹐翺翔蓬蒿之間﹐此亦飛之至也﹐而彼且奚適也。此小大之辧也。

此段只是前段又翻說一个證據。言向來湯曾問棘﹐卽此事也。棘﹐人名也。是已﹐卽是也。據此一句合結在下﹐以結語爲起語﹐此其作文鼓舞處。窮發﹐不毛也﹔扶搖﹐風勢也﹔羊角﹐亦風之屈曲勢也﹔摶﹐飛翔也﹔絕雲气者﹐言九萬里之上更無雲气。人言泰山絕頂﹐云皆在山下﹐雷鳴如嬰兒聲﹐然今人亦言云只在半天是也。圖南﹐且謀適南冥也。言謀爲南徙之計﹐而後往南海也。斥﹐小澤也。斥澤之鴳﹐小鳥也。飛之至者﹐言我翺翔蓬蒿之間﹐其飛如此﹐亦至樂矣﹐又何必他往哉﹐其意卽與前段同。

故夫知效一官﹐行比一鄕﹐徳合一君而徵一國者﹐其自視也亦若此矣。而宋榮子猶然笑之﹐且舉世而譽之而不加勸﹐舉世而非之而不加沮﹐定乎內外之分﹐辧乎榮辱之境﹐斯已矣。彼其於世﹐未數數然也。𨿽然﹐猶有未樹也。夫列子禦風而行﹐泠然善也﹐旬有五日而後反。彼於致福者﹐未數數然也﹐此𨿽免乎行﹐猶有所待者也。若夫乘天地之正﹐而禦六气之辯﹐以遊無窮者﹐彼且惡乎待哉。故曰至人無己﹐神人無功﹐聖人無名。

知效一官﹐言其智能可以辦一職之事也。行比一鄕﹐言其徳行可以比合一鄕而﹐使人歸向也。徳見知於一君﹐是爲遇合而可以號召於一國﹐言主一國之事也。此三等人﹐各以其所能爲自足﹐其自視亦如斥鴳之類。宋榮子見之大者也。猶然﹐笑貌也。宋榮子之爲人﹐𨿽舉世毀之譽之而不加勸沮﹐言不以爲意也。視彼一鄕一國之士﹐但見可笑。然宋榮子之所以能此者﹐何也。蓋知本心爲內﹐凡物爲外﹐故曰定內外之分。在外者則有榮辱﹐在內者則無榮辱﹐知有內外之分﹐則能辧榮辱皆外境矣。斯已矣者﹐言道理只如此也。彼旣以本心爲重﹐外物爲輕﹐則豈肯汲汲然以世俗爲事。數數﹐汲汲也。𨿽然宋榮子之能固如此﹐亦未有大樹立作家處。若列子者﹐以身禦風而行虛空之間﹐半月而後反。其禦風之時泠然而善﹐此形容其飄飄之貌也﹐泠然﹐飄然也﹐善﹐美也。彼旣能乘風而行﹐又視修身以求福﹐汲汲然惟恐不及者﹐不足言矣。未數數者﹐言其未肯似他如此數數也。人之行也在地﹐列子之行也禦風﹐此𨿽免乎行矣﹐而非風則不可﹐故曰猶有所待。若夫乘天地之正理﹐禦陰陽風雨晦明之六气﹐以遊於無物之始而無所窮止﹐若此則無所待矣。此乃有進無迹之分也﹐至於無迹則謂之至人矣﹐謂之神人矣﹐謂之聖人矣。無己﹑無功﹑無名﹐皆言無迹也。特下三句贊美之又贊美之也。

堯讓天下於許由曰﹕日月出矣而爝火不息﹐其於光也不亦難乎。時雨降矣而猶浸灌﹐其於澤也不亦勞乎。夫子立而天下治﹐而我猶口之﹐吾自視缺然﹐請致天下。許由曰﹕子治天下﹐天下旣已治也。而我猶待子﹐吾將爲名乎。名者﹐實之賓也﹐吾將爲賓乎。鷦鷯巢於深林﹐不過一枝﹔偃鼠飲河﹐不過滿腹。歸休乎君﹐予無所用天下爲。庖人𨿽不治庖﹐屍祝不越樽俎而代之矣。

爝火﹐炬火也。日月旣明何用把火﹐時雨旣降何用抱甕。堯謂許由立則天下自治﹐而必使我主此﹐我自見其不足﹐故以爝火浸灌自諭也。屍者﹐主也。政天下者﹐言以天下歸之汝也。名不出於我而出於人﹐則是在外者也﹐以名對實則實爲主而名爲賓。吾不爲賓者﹐言吾不以外物自喪其身也。鷦鷯偃鼠﹐許由自諭也﹐言其有以自足也。偃﹐伏也﹐偃鼠﹐潛伏之鼠也。歸休乎君﹐言君且歸去休﹐不必來訪我也。庖與屍祝其業不同﹐言我不能捨我之所樂以代汝﹐各守其所守﹐亦猶屍祝不肯違越去其樽俎﹐而代庖人烹割也。

肩吾問於連叔曰﹕吾聞言於接輿﹐大而無當﹐往而不反﹐吾驚怖其言﹐猶河漢而無極也﹐大有徑庭﹐不近人情焉。連叔曰﹕其言謂何哉。曰﹕藐姑射之山﹐有神人居焉。肌膚若冰雪﹐綽約若處子﹐不食五穀﹐吸風飲露。乘雲气﹐禦飛龍﹐而遊乎四海之外。其神凝﹐使物不疵癘而年谷熟。吾以是狂而不信也。連叔曰﹕然。瞽者無以與乎文章之觀﹐聾者無以與乎鐘鼓之聲﹐豈惟形骸有聾盲哉﹐夫知亦有之。是其言也﹐猶時女也。之人也﹐之徳也﹐將磅礡萬物以爲一。世蘄乎亂﹐孰獘獘焉以天下爲事。之人也﹐物莫之傷﹐大浸稽天而不溺﹐大旱金石流土山焦而不熱。是其塵垢秕糠﹐將猶陶鑄堯舜者也﹐孰肯以物爲事。

肩吾﹑連叔皆未必實有此人﹐此皆寓言﹐亦不必就名字上求義理﹐中間𨿽有一二﹐亦可解說而實不皆然也。無當者﹐無實也﹐往而不反者﹐謂其大言只說前去而不回顧也。河漠﹐天河也﹐河漢無極﹐謂天河在天﹐不知其首尾之所極。徑音徑﹐庭音趁﹐徑庭只言彊界遙遠也。大有﹐甚有也﹔其言不近人情﹐言非世俗所常有也。藐姑射﹐山名也﹐冰雪瑩潔也﹐所養者全﹐陽气伏而不動﹐故凝然若冰雪﹐今之服气道人亦有能爲此者。綽約者﹐柔媚可愛也﹔處子﹐處女也。則神全不食以下四句﹐言其神妙也。其精神凝然而定所居之地﹐百物自無疵癘之病而年谷自熟。蓋接輿之言如此。狂與誑同﹐肩吾以其言爲欺誑而不可信也。曰然者﹐言固是如此也﹐汝固疑而不信也。文章之觀示﹐鐘鼓之音聲﹐人皆見之聞之而瞽者聾者無預﹐此形骸之病也。豈惟形骸有此病﹐在心亦有此病﹐言其心無見識﹐猶聾瞽然﹐故不知此語而以爲誑也。時﹐是也﹐女與汝同﹐前後解者皆以此時女爲處子﹐故牽彊不通其意。蓋謂如此言語豈是汝一等人能之。此等人其爲徳也﹐周遊乎萬物之上而世自治﹐彼豈肯獘獘然以治天下爲事﹐言其無爲無不爲也。蘄與祈同﹐亂者﹐治也﹐言一世之人自析乎治﹐我但無爲而彼自治﹐我何用自勞﹐獘獘﹐自勞之意也。物莫之傷者﹐言外物不能動其本心也。稽﹐至也﹐水之大可以至天﹐而斯人不溺﹔旱之甚可使金石融流﹑土山焦枯﹐有彼亦不熱﹐言其無入而不自得也。塵垢秕糠﹐緒餘也﹐謂此人推其緒餘可以做成堯舜事業﹐豈肯以事物爲意。物者﹐事物也﹐爲事猶言從事也﹐陶鑄﹐做成之意也。據此一語便是郭子玄所謂不經者。但其著書初意正要鄙夷世俗之儒﹐故言語有過當處﹐不可以此議之。如李太白曰﹕堯舜之事不足驚﹐莫比夷齊事髙潔。與此何異。

宋人資章甫而適諸越﹐越人斷髮文身無所用之。

章甫﹐冠也。越人旣斷髮﹐不用衣冠。宋人以此爲貨而往越﹐宜其無賣處也。莊子此言蓋謂其所言廣大﹐今世之人無非淺見﹐此言何所用﹐謂世不足與語此也。

堯治天下之民﹐平海內之政﹐往見四子藐姑射之山﹐汾水之陽﹐窅然喪其天下焉。

此章亦見廣而後知自陋之意。以堯之治天下﹐古今第一人矣﹐而於汾水之南﹐見四子於藐姑射之山﹐猶且恍然自失﹐況他人乎。喪其天下﹐忘其天下也﹔窅然﹐茫茫之意也。四子旣無名﹐或以爲許由﹑嚙缺﹑王倪﹑被衣﹐或曰山海經云﹕藐姑射在寰海外﹐汾陽﹐堯都也﹐在堯之都而見姑射之神﹐卽堯心也﹐一本二迹﹐三非本非迹﹐四非非本迹也。如此推尋轉見﹐迂誕不知﹐此正莊子滑稽處。如今人所謂斷頭話﹐正要學者如此揣摸前後﹐解者正落其圈中﹐何足以讀莊子。其實皆寓言也﹐大抵謂人各局於所見而不自知﹐其迷著必有大見識方能自照破也。

惠子謂莊子曰﹕魏王貽我大瓠之種﹐我樹之成而實五石。以盛水漿﹐其堅不能自舉也﹔剖之以爲瓢﹐則瓠落無所容。非不呺然﹐大也。吾爲其無用而掊之。莊子曰﹕夫子固拙於用大矣。宋人有善爲不龜手之藥者﹐世世以洴澼統爲事。客聞之﹐請買其方百金。聚族而謀曰﹕我世世爲洴澼絖﹐不過數金﹔今一朝鬻技百金﹐請與之。客得之﹐以說吳王。越有難﹐吳王使之將﹐冬與越人水戰﹐大敗越人﹐裂地而封之。能不龜手﹐一也﹔或以封或不免於洴澼統﹐則所用之異也。今子有五石之瓠﹐何不慮以爲大樽而浮乎江湖﹐而憂其瓠落無所容﹐則夫子猶有蓬之心也夫。

瓠﹐可爲瓢者也﹐實瓠之子也。一瓠之大﹐其子五石﹐則亦可盛五石之水

矣﹐堅﹐重也﹐瓢﹐半匏也﹐瓠落淺而大之貌也。掊擊﹐碎之也。不龜手者﹐言冬月用此藥而手不裂也。洴澼﹐打洗也﹐絖﹐絮也。以有此藥而爲人洗絮﹐數世以此爲業也。樽﹐浮水之壺也。以壺系腰乃可浮水﹐故曰﹕中流失船﹐一壺千金。莊子旣以不龜藥之事諭其不知所用﹐乃曰有此大瓠﹐何不思之以爲浮江之壺。慮﹐思也。何不慮者﹐言子之思何不及此也。蓬心﹐猶茅塞其心也。此段之意亦謂見小不能用大而已。

惠子謂莊子曰﹕吾有大樹﹐人謂之樗。其大本擁腫而不中繩墨﹐其小枝卷曲而不中規矩﹐立之塗匠者不顧﹐今子之言大而無用﹐眾所同去也。莊子曰﹕子獨不見貍狂乎﹐卑身而伏﹐以候敖者﹐東西跳梁﹐不避髙下﹐中於機辟﹐死於网罟。今夫斄牛﹐其大若垂天之云﹐此能爲大矣﹐而不能執鼠。今子有大樹患其無用﹐何不樹之於無何有之鄕﹐廣莫之野﹐彷徨乎無爲其側﹐逍遙乎寢臥其下﹐不夭斤斧﹐物無害者﹐無所可用﹐安所困苦哉。

樗﹐惡木之名也。大本﹐樹之身也。擁腫﹐盤結而瘰塊也。不中繩墨規矩﹐言其不中用也。立之塗﹐近於道旁也。此惠子戲以諭莊子之大言無用也。貍狂﹐狐之類也﹔敖者﹐物之遊遨者也﹐伺候而欲食之。方其跳梁之時﹐不避髙下﹐亦最小而桀點者。一旦爲機网所中﹐遂殺其身。辟﹐法也﹐機辟﹐猶言機械也。斄牛﹐旄牛也﹐其牛至大而不能如貍牲之執鼠。此意蓋諭世間之物有大有小﹐各自不同﹐不可以大者皆爲無用也。無何有之鄕﹐廣莫之野﹐言造化自然至道之中﹐自有可樂之地也。役役人世﹐有福則有禍﹐若髙飛遠舉以道自樂﹐𨿽無所用於世而禍害亦不及之﹐卽退之所謂刀鋸不加﹐理亂不聞也。故曰不夭斤斧物無害者﹐安所因苦哉。惠子之間﹐莊子之答﹐如今人說隱語然。後人就此機紬多少文字﹐其原實出於此。

南華眞經口義卷之一竟

南華眞經口義卷之二

鬳齋林希逸

內篇齊物論上

物論者﹐人物之論也﹐猶言眾論也。齊者﹐一也﹐欲合眾論而爲一也。戰國之世﹐學問不同﹐更相是非﹐故莊子以爲不若是非兩忘而歸之自然﹐此其立名之意也。天籟﹑地籟﹑人籟﹐就聲上起譬諭也。

南郭子綦隱幾而坐﹐仰天而噓﹐嗒焉似喪其耦。顏成子遊立侍乎前﹐曰﹕何居乎。形固可使如槁木﹐而心固可使如死灰乎。今之隱幾者﹐非昔之隱幾者也。子虆曰﹔偃﹐不亦善乎﹐而問之也。今者吾喪我﹐汝知之乎。

隱幾者﹐憑幾也﹔嗒然者﹐無心之貌也﹔喪其耦者﹐人皆以物我對立﹐此忘之也﹔槁木者﹐無生意也﹔死灰﹐心不起也。今之隱幾者﹐言今日先生之隱幾非若前此見人之隱幾也。有我則有物﹐喪我﹐無我也﹐無我則無物矣。汝知之乎者﹐言汝知此理乎。吾卽我也﹐不曰我喪我﹐而曰吾喪我﹐言人身中才有一毫私心未化﹐則吾我之間亦有分別矣。吾喪我三字下得極好。洞山曰﹕渠今不是我﹐我今正是渠。便是此等關竅。

汝聞人籟而未聞地籟﹐汝聞地籟而未聞天籟夫。子遊曰﹕敢問其方。子綦曰﹕夫大塊噫气﹐其名爲風﹐是惟無作﹐作則萬竅怒號﹐而獨不聞之翏翏乎。山林之畏佳﹐大木百圍之竅穴﹐似鼻﹐似口﹐似耳﹐似枅﹐似圈﹐似曰﹐似窪者﹐似污者﹐激者謞者﹐叱者吸者﹐叫者號者﹐完者咬者﹐前者唱於而隨者唱喁。泠風則小和﹐飄風則大和﹐厲風濟則眾竅爲虛﹐而獨不見之調調之刁刁乎。

子綦因子遊一問﹐知其亦有造理之見。欲以天籟語之﹐遂如此發問也。方﹐道也﹐問此理果何如也。大塊﹐天地也﹐天地之間因何有風﹐亦猶人之噫气也。是惟無作﹐言其不作則已也﹔作則萬竅怒號者﹐言才動則滿世界皆是也。萬竅﹐萬木之竅也﹔翏乎﹐長風之聲也。畏音偉﹐佳音翠﹐上聲﹟1畏佳者﹐林木搖動之貌。百圍言木之大也﹐兩手相挐曰圍。上言萬竅﹐此但以一樹之大者言之﹐則其他可知﹐文法也。大木之竅穴﹐其形之不同﹐各有所似。枅﹐柱上方木斜而深者。圈如桮圈之員者。窪曲者﹐污下者﹐此皆言其竅穴之形。自激者至咬者﹐言竅穴中之聲。於之聲輕﹐嗎之聲重﹐言風之前去其聲如唱千﹐隨其後而至者則如唱喁﹐輕重相和也。泠風﹐小風也﹐風小則其相和之聲亦小。飄風﹐大風也﹐風大則其相和之聲亦大。厲風者﹐猛厲之風也。濟者﹐止也。風旣止則眾竅之中向之爲聲者皆不聞矣﹐故曰爲虛。調調刁刁﹐皆樹木爲風所搖動之形﹐前曰獨不聞﹐後曰獨不見﹐此一段文字之關鎖也。而﹐汝也。莊子之文好處極多﹐如此一段﹐又妙中之妙者。一部書中﹐此爲第一文字﹐非特莊子一部書中﹐合古今作者求之亦無此一段文字。詩是有聲畫﹐謂其寫難狀之景也﹐何曾見畫得个聲出。自激者至咬者八字﹐八聲也﹐於與喁又是相和之聲也。天地間無形無影之風﹐可聞而不可見之聲﹐卻就筆頭上畫得出﹐非南華老仙安得這般手段。每讀之﹐眞使人手舞足蹈而不知自己也。此段只是說地籟﹐卻引說後段天籟﹐自是文勢如此﹐說者或謂此言地籟自然之聲﹐亦天籟也﹐固是如此﹐風非出於造化﹐出於何處。然看他文勢說地籟﹐且還他說地籟﹐庶見他血脈綱領。

子遊曰﹕地籟則眾竅是已﹐人籟則比竹是已。敢問天籟。

比竹﹐笙黃之類也。人籟豈特比竹﹐金石絲匏之類皆是﹐此特舉其一耳。前說地籟﹐後說天籟﹐卻把人籟只一句斷送了﹐此亦是文法。讀莊子之文﹐須如此子細檢點﹐庶得个入處。

子綦曰﹕夫吹萬不同而使其自己也﹐咸其自取﹐怒者其誰耶。

吹萬﹐萬物之有聲者也。言萬物之有聲者﹐皆造物吹之﹐吹之者造物也﹐而皆使其若自己出。吹字使字皆屬造物自取者﹐自取於己也。咸其自取﹐言萬物皆以爲我所自能﹐而不知一气之動誰實使之。气發於內﹐而爲言遂下一怒字﹐與怒而飛同﹐亦屬造物。

大知閒閒﹐小知間間﹔大言炎炎﹐小言詹詹。

大知者﹐上知之人也﹔閒閒者﹐從容自得也。小知﹐小計較者也﹔間間者﹐言算星算兩自分別也。大言者﹐气焰大者也﹐炎炎者﹟2﹐有光輝也。莊子之意﹐伊周孔孟皆在此一句內。小言者﹐小小見識之人也﹔詹詹者﹐瞻前顧後也。百家之說﹐市井之談﹐皆在此一句內。此四句總說世間有此兩種人﹐知理會事功者﹐言理會學術議論者。

其寐也魂交﹐其覺也形開﹐與接爲構﹐日以心斗。

旣說上四句了﹐卻就人身上發明。其寐也魂交﹐言夜則神集於其心也﹔其覺也形開﹐言晝則四體皆動用也。此兩句自帝王至庶人皆在內。構﹐合也﹐應於外者爲接。言人夜則安寢﹐平旦以來﹐遇合之間便有應接﹐內役其心如戰鬥然。日日如是﹐故曰與接爲構。日以心斗﹐卽孟子所謂旦晝之所爲﹐有桔亡之者。孟子說得便平善﹐被他如此造語﹐精神百倍﹐亦警動人。後之禪家﹐其言語多是此等意思。

縵者﹐窖者﹐密者﹐小恐惴惴﹐大恐縵縵。

縵者﹐有一種人做事縵怛怛地﹔又有一種人﹐出著言語便有機阱﹐故曰窖﹔又有一種人﹐思前算後不漏落一綫路﹐故曰密。此皆言世之應物用心者。然皆不得自在﹐皆有憂苦畏懼之心﹐所謂小人長戚戚是也。孔子則謂小人戚戚﹐莊子之意則堯舜周孔皆爲戚戚矣。事之小者則惴惴然而懼﹐故曰小恐惴惴﹔事之大者則憂深思遠﹐若失若疑﹐故曰大恐縵縵。

其發若機括﹐其司是非之謂也。其畱如詛盟﹐其守勝之謂也。其殺如秋冬﹐以言其日消也。其溺之所爲之﹐不可使復之也。其厭也如緘﹐以言其老洫也。近死之心﹐莫使復陽也。喜怒哀樂慮嘆變慹﹐姚佚啟態﹐樂出虛﹐蒸成菌。

其議論是非各有所主。若射者之謀中的然﹐故曰其發若機括﹐謂一語不虛發也。司﹐主也。好勝之心自守不化﹐畱戀於胸次﹐若與人有詛盟。然用心憂勞﹐日銷月鑠﹐謂其內自苦也。物生於春夏﹐殺於秋冬﹐憔悴之時也﹐故以爲日消之諭。此三句下是意﹐上是譬諭﹐卻如此下語﹐意有所溺﹐一去而不可回﹐故曰溺之所爲之。上之字助語也﹐下之字往也﹐不可使復之也。此之字亦訓往﹐言不可復挽回也。其爲物欲所厭沒﹐如被緘滕然﹐至老而不可救拔﹐故曰老洫﹐洫者﹐謂其如墜於溝壑也。此等人身𨿽生而心已若死者矣﹐故曰近死﹐謂其胸中無知也。陽﹐生也﹐言其心已死不復活也。此以上形容世俗之用心﹐喜怒以下十二字又形容其狀貌﹐謂其在內者如此﹐故其見於外也。或喜或怒﹐或哀或樂﹐時乎憂慮﹐時乎嗟嘆﹐時乎變換意態﹐如此不得又欲如彼。慹者﹐憂疑而不動之貌﹔姚﹐央庠之貌﹔佚﹐縱逸也﹔啟﹐開放不收斂之貌態﹐做模打樣也。其人𨿽如此﹐實皆不自由。如樂之出於虛﹐如气之蒸成菌﹐言許多種人皆是造物使之﹐便是吹萬如此。說造物處﹐又不謂自然而然﹐言人不能以道自持﹐則做出許多醜差﹐皆若鬼神使之然。讀莊子者﹐卻要如此體認得子細。

日﹟3夜相代乎前﹐而莫知其所萌。已乎已乎﹐旦暮得此﹐其所由以生乎。非彼無我﹐非我無所取﹐是亦近矣﹐而不知其所爲使。若有眞宰﹐而特不得其眹。可行已信而不見﹐其形有情而無形。

日夜相代乎前﹐造物之往來者也。莫知所萌﹐言不見其所起之處也。已乎已乎﹐猶今人言是了是了﹐意謂所萌之地𨿽不可知﹐然旦暮之間﹐不過得此而已。此者﹐造物也。這一此字甚重﹐不是輕下。非彼無我這彼字﹐卻是上面此字﹐言非造物則我不能如此。然造物之所爲必因人身而後見﹐故曰非我無所取。如此說得來﹐𨿽若近而可見矣。然其所爲見使於造物者﹐人實不知之﹐故曰是亦近矣﹐而不知其所爲使。眞宰﹐造物也﹐若有者﹐似若有之而不敢以爲實有也。眹﹐萌芽之地也﹐不得其眹﹐卽莫知其所萌也。可行者﹐言天行之可見者也。已信者﹐甚實也。造物之所行信乎﹐有之而但不見其形﹐卽莫知其所爲使也。有情言有實也﹐卽已信也﹐無形卽不見其形也。自日夜相代以下皆言造物之所爲﹐𨿽在面前而人不可見。反反覆覆紬繹許多語句﹐辭甚切而意甚至﹐蓋欲人於此著意自點檢也。

百骸九竅六藏﹐賅而存焉﹐吾誰與爲親。汝皆悅之乎﹐其有私焉。如是皆有爲臣妾乎﹐其臣妾不足以相治乎。其遞相爲君臣乎﹐其有眞君存焉。如求得其情與不得﹐無益﹐損乎其眞。

百骸九竅六藏﹐卽人一身之所有者也。此以下又就人身上發明一段﹐更是奇特。賅者備也﹐存在也﹐言人之一身備此而皆在也。吾誰與爲親者﹐言吾所獨親者誰乎﹐這一親字下得極有理﹐且如人身或有病在手﹐爲其所苦﹐則方病之時手乃爲身之讎也﹐六根皆然。汝皆悅之乎者﹐言六根之中皆喜之乎﹐亦有所私喜乎﹐且其在身之用何者爲貴﹐何者爲賤﹐如頭癢而手搔﹐則手者頭之役﹐望遠而足行則足者目之役。役者﹐臣妾也﹐然而不足以相治者乎。手﹟4足耳目鼻舌互相爲用也﹐受役者爲臣﹐役之者爲君﹐足時乎而用手﹐手時乎而用足﹐故曰遞相爲君臣。百骸九竅六藏之君臣旣不可得而定名﹐則心者身之主也﹐其以心爲君乎。心又不能以自主﹐而主之者造物﹐則造物爲眞君矣。故曰其有眞君存焉﹐我𨿽如此推求欲見到實處﹐然見得與見不得﹐其所謂君者﹐初何加損乎情實也。故曰如求得其情與不得﹐無益損乎其眞。

一受其成形﹐不亡以待盡。與物相刃相靡﹐其行盡如馳而莫之能止﹐不亦悲乎。終身役役而不見其成功﹐薾然疲役而不知其所歸﹐可不哀邪。人謂之不死﹐奚益。其形化﹐其心與之然﹐可不謂大哀乎。人之生也固若是芒乎﹐其我獨芒而人亦有不芒者乎。

大抵人之形體非我自有﹐必有所受者。旣受此形於造物﹐則造物與我相守﹐不亡以待此形之歸盡而後已。而人不能一順乎造物﹐乃爲外物所汩﹐與之或逆或順﹐以此而行﹐盡其一生﹐如駒過隙﹐不能以一息自寧﹐故曰行盡如馳而莫之能止。相刃﹐相逆也﹐相靡﹐相隨汩沒之意。終身役役﹐言自苦也。不見其成功﹐言無益也。采得百花成蜜後﹐不知辛苦爲誰甜﹐卽此意也。薾然疲役﹐又形容其役役勞苦之狀﹐不知其所歸﹐不知何日可休歇也。人生之自勞如此﹐壽𨿽百年﹐亦何益。故曰不死奚益。其形化者﹐從衰得白﹐從白得老也﹐年彌髙而徳彌邵﹐則是形化而心不化。在我旣無見識﹐徒以心爲形役﹐形衰而心亦疲矣﹐故曰其心與之然。芒芒然﹐無見識也。彼愚惑之人﹐亦當回首自思曰﹕凡人之生﹐其胸中本若是昧然無見乎。豈我獨昧而人亦有不昧者。此意蓋謂天生蒸民﹐有物有則﹐民之秉彜﹐好是懿徳。天理未嘗不明﹐汝以人欲自昏﹐故至於此。知道之人豈如此芒昧乎﹐此所謂金篦括膜﹐要汝開眼也。

夫隨其成心而師之﹐誰獨且無師乎。奚必知代﹐而心自取者有之。愚者與有焉﹐未成乎心而有是非﹐是今日適越而昔至也。是以無有爲有﹐無有爲有﹐𨿽有神禹且不能知﹐吾獨且柰何哉。

成心者﹐人人皆有此心。天理渾然而無不備者也﹐言汝之生皆有見成一个天理﹐若能以此爲師﹐則誰獨無之。非惟賢者有此﹐愚者亦有之。知代﹐古賢者之稱也。代﹐變化也﹐言其知變化之理也。心自取者言其心有所見也﹐若此心未能見此渾然之理﹐而彊立是非之論﹐是者自是而不知其理之本然﹐譬如今日方始適越而謂昔日已至之矣。天下寧有是理哉﹐此謂彊其不知以爲知也。如此則是本無所見而彊以爲有﹐旣已無所見而自以爲有所見﹐𨿽使古聖人復出﹐於汝亦不可曉﹐他人又柰汝何哉。神禹卽禹也﹐借以爲古聖人之稱也。

夫言非吹也﹐言者有言﹐其所言者特未定也。果有言邪﹐其未嘗有言邪。其以爲異於鷇音﹐亦有辯乎﹐其無辯乎。

此篇本爲齊物論是非而作。前旣發爲三籟之論﹐謂天地之間凡有聲者皆出於造物﹐卻又引而伸之﹐演說人身皆爲造物所使﹐紬繹發越至成心處而後住。自此以下卻說是非之論。風之於竅﹐比竹之聲﹐吹萬不同﹐皆聲而已。聲成文而後謂之言﹐言則非吹比也。所謂言者皆各言其意也﹐故曰言者有言。此四字便是是非之論。其所言者﹐特未定也﹐謂汝𨿽有此言﹐其出於汝耶﹐其出於造物耶。故曰未定其言。果汝之言邪﹐其在汝者未嘗有此言﹐而爲造物所使﹐遂爲此言邪。鷇者﹐鳥之初出卯者也。鷇之爲音﹐未有所知﹐汝之有言﹐亦不自知﹐若以爲異於鷇音﹐則實不能﹐自異則以爲與鷇音有分辧乎﹐無分辯乎。言其實一同﹐不可得而分辧也。

南華眞經口義卷之二竟

﹟1聲﹕原本無﹐據明本增。

﹟2者﹕原本無﹐據明本增。

﹟3曰﹕原作『一』﹐據明本攺。

﹟4手﹕原本無﹐據明本增。

南華眞經口義卷之三

鬳齋林希逸

內篇齊物論下

道惡乎隱而有眞僞﹐言惡乎隱而有是非。道惡乎往而不存﹐言惡乎存而不可。道隱於小成﹐言隱於榮華﹐故有儒墨之是非﹐以是其所非而非其所是。欲是其所非而非其所是﹐則莫若以明。物無非彼﹐物無非是﹐自彼則不見﹐自知則知之﹐故曰彼出於是﹐是亦因彼。

道本無眞僞﹐不知道因何而隱晦﹐故有此眞僞。至言本無是非﹐不知因何而隱晦﹐故有此是非之論。惡乎往而不存者﹐謂大小精粗﹐是道無乎不在也。惡乎存而不可者﹐謂是是非非皆可也。小成﹐小見也﹐一偏之見也﹐因人之偏見而後此道晦而不明。榮華者﹐自相誇詡以求名譽也。偏見之言﹐自相誇詡﹐則至言隱矣。自是而後﹐始有儒墨相是非之論。人之所非﹐我以爲是﹐彼之所是﹐我以爲非﹐安得而一定。若欲一定是非﹐則須是歸之自然之天理方可﹐明者﹐天理也。故曰莫若以明。物無非彼者﹐言以我爲是則以彼爲非也﹔物無非是者﹐言我以爲是則人以爲非也。在彼之說﹐我則不爲之。見察在我﹐知者則自知之。物我不對立則無是無非﹐因物我之對立而後有是有非﹐故曰﹕彼出於是﹐是亦因彼。

彼是方生之說也。𨿽然﹐方生方死﹐方死方生﹑方可方不可﹐方不可方可﹐因是因非﹐因非因是。是以聖人不由而照之於天﹐亦因是也。

有彼有是止與方生之說同。此是撰出一个方生字來做譬諭。蓋生必有死﹐二者不可相離﹐若只說生而不說死﹐是見得一邊而已。𨿽然汝𨿽見得一邊﹐據道理來他自相離不得。如生則必有死﹐死則必有生﹐才有个可﹐便有个不可﹐才有个不可﹐便有个可﹐如何離得旣知其說之不可離﹐則不若因其所是而是之﹐因其所非而非之﹐古之聖人所以不用一偏之見而照之以天理者﹐卽因其是而已矣。前說因是因非﹐此又只言因是省文也。

是亦彼也﹐彼亦是也﹔彼亦一是非﹐此亦一是非。果且有彼是乎哉﹐果且無彼是乎哉。彼是莫得其偶﹐謂之道樞。樞始得其環中以應無窮﹐是亦一無窮﹐非亦一無窮也。故曰莫若以明。

若以是非而論﹐則它之說一是非也﹐我之說又一是非也﹐我與它又何以異。汝𨿽分爲人我﹐其實分不得﹐故曰果且有彼是乎哉﹐果且無彼是乎哉﹐言彼與我皆無也。偶者﹐對也﹐若使彼之與我不對而立﹐混人已而一之﹐則爲道之樞要矣。環之中必虛﹐我得道之樞要﹐則方始如環中然﹐如環之中則無終無始而無窮矣。是亦無窮﹐非亦無窮者﹐言聽其自然也。如此則爲自然之天理﹐故曰莫若以明﹐舉前一句以結此段也。

以指諭指之非指﹐不若以非指諭指之非指也。以馬諭馬之非馬﹐不若以非馬諭馬之非馬也。天地一指也﹐萬物一馬也。

指﹐手指也。以我之指爲指﹐則以人之指爲非﹐彼非指之人又以我指爲非﹐若但以我而非彼﹐不若就他身上思量他又非我。物我對立則是非不可定也。馬﹐博塞之籌也。見禮記投壺篇下。馬有多寡﹐博者之相是非亦然。若以此理而諭之﹐則天職覆地職載﹐亦皆可以一偏而相非矣。萬物之不同﹐飛者走者﹐動者植者﹐亦若籌馬之不同﹐亦可以一偏而相非矣。此蓋言世間無是非也﹐只緣有彼我﹐則有是非終不成。天地﹐亦可以彼我分乎。此皆譬物論之不可不齊也。

可乎可﹐不可乎不可。道行之而成﹐物謂之而然。惡乎然﹐然於然﹐惡乎不然﹐不然於不然。物固有所然﹐物固有所可﹐無物不然﹐無物不可。

可者可之﹐不可者不可之﹐故曰﹕可乎可﹐不可乎不可。道無精粗﹐行之卽成﹐皆自然也。謂之而然說底便是也。我何所然乎﹐因其然者而然之﹔我何所不然乎﹐因其不然者而不然之。物固有所然者﹐固﹐本來也。言物物身上本來自有一个是底﹐故曰固有所然﹐固有所可。旣有所然有所可﹐則物物皆如是也﹐故曰﹕無物不然﹐無物不可。

故爲是舉莛與楹﹐厲與西施﹐恢恑譎怪﹐道通爲一。

莛﹐屋梁也﹔楹﹐屋柱也。梁橫而柱直﹐厲惡而施美。恢大之與褊狹﹐詭變之與循常﹐譎詐之與平直﹐妖怪之與祥瑞﹐皆不同者也。以道觀之﹐則橫直者各當其用﹐美惡者各全其質﹐皆可通而爲一矣。言皆歸之造物也。

其分也成也﹐其成也毀也。凡物無成與毀﹐復通爲一。

成毀﹐物之相戾者也。然無毀則無成﹐無成則無毀﹐譬如木之在山﹐伐而用之﹐毀也﹐以之作室則爲成物矣。譬如用藥﹐吹之咀之﹐分也﹐合而和之﹐可以成藥。有筋有角而後成弓﹐在弓則爲成﹐在筋角則爲毀。秦不亡則漢不興﹐漢𨿽成而秦則毀。以此觀之﹐初無成也﹐亦無毀也。故曰復通爲一。

惟達者知通爲一﹐爲是不用而寓諸庸。庸也者﹐用也﹔用也者﹐通也﹔通也者﹐得也﹐適得而幾矣。因是已﹐已而不知其然謂之道。

惟達道者知此理之爲一﹐則去其是者不用之而寓諸庸之中。以常爲用而隨用皆通﹐通則自得矣。故曰﹕庸也者用也﹐用也者通也﹐通也者得也﹐適得而幾矣。幾﹐盡也。此亦無他﹐不過因是而無是非之爭﹐如此而已。惟至於不知其然而循其自然﹐此則謂之道也。以下句已字粘上句已字﹐此是其筆端遊戲作文字處。

勞神明爲一而不知其同也﹐謂之朝三﹐何謂朝三。曰﹕䢐公賦芋﹐曰朝三而暮四。眾祖皆怒。曰﹕然則朝四而暮三。眾祖皆悅。名實未虧而喜怒爲用﹐亦因是也。是以聖人和之以是非而休乎天均﹐是之謂兩行。

神明猶精神也。勞苦精神自爲一偏之說﹐彊相是非而不知理本同者﹐謂之朝三。此亦是做兩字設譬諭起﹐與方生一樣文法。芋﹐山栗也﹐一名橡子。名三與四也﹐實通七數也。名實未嘗變﹐但移易朝暮而眾祖喜怒隨之﹐此諭是非之名𨿽異而理之實則同﹐但能因是則世自無爭矣。洪野處云﹕列子勝於莊子﹐如此譬諭二書皆同﹐但把字數添喊處看﹐便見列子勝不得莊子。和之以是非者﹐和其是非而歸之一也。天均者﹐均平而無彼此也。兩行者﹐隨其是非而使之並行也。

古之人﹐其知有所至矣。惡乎至﹐有以爲未始有物者﹐至矣盡矣﹐不可以加矣﹔其次以爲有物矣﹐而未始有封也﹔其次以爲有封焉而未始有是非也﹔是非之彰也﹐道之所以虧也。道之所以虧﹐愛之所以成﹐果且有成與虧乎哉﹐果且無成與虧乎哉。

未始有物者﹐太極之先也。古之人者﹐言古之知道者。自無物之始看起來﹐則天下之理極矣。其次爲有物﹐是無極而太極也。自有物而有封﹐是太極分而爲兩儀也。兩儀𨿽分﹐覆載異職﹐各循﹟1其理﹐何嘗有所是非。是非起於人心之私﹐彰露也﹐私心旣露則自然之道虧喪矣。道旣虧則有好有惡﹐在我則愛而在物則惡﹐佛氏所謂愛河是也。虧其道而溺於愛﹐此自人心之私。然以造物觀之﹐何嘗有所成虧﹐故曰果且有成與虧乎哉﹐果且無成與虧乎哉。此言人世是非之爭﹐到了皆歸之空也。此一段固是自天地之初說來﹐然會此理者眼前便是。且如一念未起便是未始有物之時﹐此念旣起便是有物。因此念而後有物我﹐便是有封﹐因物我而有好惡喜怒哀樂﹐便是有是非。未能回思﹐悉念未起之時﹐則但見胸次膠擾﹐便是道虧而愛成。及此念一過﹐依然無事﹐便見得何嘗有成有虧。莊子之言若迂闊﹐若能如此體認﹐則皆是切身受用之事。

有成與虧﹐故昭氏之鼓琴也。無成與虧﹐故昭氏之不鼓琴也。昭文之鼓琴也﹐師曠之枝策也﹐惠﹐子之據梧也﹐三子之知幾乎﹐皆其盛者也。故載之末年﹐惟其好之也以異於彼。其好之也欲以明之﹐彼非所明而明之﹐故以堅白之昧終。而其子又以文之綸終﹐終身無成﹐若是而可謂成乎。𨿽我亦成也﹐若是而不可謂成乎。物與我無成也﹐是故滑疑之耀﹐聖人之所圖也。爲是不用而寓諸庸﹐此之謂以明。

旣說成虧之理﹐卻以鼓琴諭之﹐最爲親切。且如有琴於此﹐用而鼓之﹐則一操之曲自有終始﹐此終始生於旣鼓之後﹐若不鼓則安有終始哉。如人一念若不起﹐則亦無有物我之同異也。昭﹐姓也﹐名文﹐古之善鼓琴者。師曠﹐樂師也。策﹐擊樂器之物也﹐今馬鞭亦曰策﹐左傳繞朝贈之以策﹐羊曇以策擊西州門﹐皆馬策也。枝猶持也﹐持而擊曰枝﹐此二字想古語有之。師曠枝策卽言師曠擊樂器也。據梧﹐以梧爲幾而憑之﹐故曰據梧。因上言鼓琴﹐遂引說二子﹐言三子之技皆精。幾﹐盡也﹐言其智於此技極其盡也。技精而有盛名於世﹐故曰皆其盛者也。載﹐事也﹐末年﹐晚年也﹐言從事於此終其身也。三子之好自以爲異於天下之人﹐故曰惟其好之也以異於彼。三子旣自好之﹐又欲誇說於人﹐故曰其好之也欲以明之。我𨿽如此誇說﹐而所聽之人本自分﹟2曉﹐乃彊欲以此曉之﹐枚曰彼非所明而明之。如惠子之彊辯自愚也而以終其身。堅白本公孫龍之事﹐莊子卻以爲惠子﹐但借其分辯堅白之名耳。昧﹐自愚也。上言三子﹐此但以惠子之辧爲結﹐亦是文法也。堅白﹐注家以爲堅石白馬之辧。蓋曰堅則爲石﹐言石不必言堅﹔白則爲馬﹐言白不必言馬﹐亦猶黃馬驪牛三也。史記蘇秦傳注又曰﹐龍泉水淬刀劍時堅利﹐故有堅白之論。曰黃所以爲堅﹐白所以爲利﹐齊辧之曰﹕白所以爲不堅﹐黃所以爲不利﹐二說𨿽殊﹐皆辧者之事爾。昭文旣以鼓琴終其身﹐而昭文之子又傳文之緒業﹐亦終其身﹐綸﹐緒業也。上言惠子﹐下句又以昭文之子結﹐此是筆端鼓舞處。終身無成者﹐言只它一人自會﹐教別人不得﹐故曰無成。幾天下之事若只據其所能而可以爲了當﹐則我之現前所能者謂之了當亦可也。若據此現前者未爲了當﹐則凡天下之人與我皆不得謂之了當。成猶言了當也。此兩句𨿽是結上三子之技﹐然其意甚廣﹐蓋所言三子之技亦是譬諭物論是非﹐非專說三子也。滑疑﹐言不分不曉也。滑亂而可疑﹐似明而不明也。耀﹐明也。聖人之心其所主者未嘗著迹﹐故其所見之處若有若無。圖﹐欲也﹐言聖人之所欲者如此也。所以去其是不用而寓諸尋常之中﹐此之謂以明。自物無非彼以下﹐至非一無窮也﹐旣解以明二字﹔自以指諭指以下至適得而幾矣﹐又解因是二字﹔卻直至此處又以此之謂以明結之﹐文勢起伏﹐縱橫變化﹐綱領自是分曉。僕嘗謂齊物論自首至尾只是一片文字﹐子細看他下字﹐血脈便見。

今且有言於此﹐不知其與是類乎﹐其與是不類乎。類與不類﹐相與爲類﹐則與彼無以異矣。

此段又自爲是不用一句中是字生來﹐故曰與是類乎﹐與是不類乎。此便是他下字血脈。前言言非吹也﹐到此換頭又喝起今且有言於此一句﹐亦是他前後血脈。以其類者與其不類者﹐易地而看﹐則見類與不類皆相類矣。其意蓋曰﹕把他做我看﹐把我做他看﹐則見我與他一般。故曰與彼無以異矣﹐此便是以指諭指﹐以馬諭馬之意。

𨿽然﹐請嘗言之。有始也者﹐有未始有始也者﹐有未始有夫未始有始也者。有有也者﹐有無也者﹐有未始有無也者﹐有未始有夫未始有無也者。俄而有無矣﹐而未知有無之果孰有孰無也。今我則已有謂矣﹐而未知吾所謂之其果有謂乎﹐其果無謂乎。

莊子之文才下𨿽然作一轉處﹐其語皆妙﹐其意蓋謂﹕𨿽云無是無非﹐亦且說一說﹐故曰請嘗言之。始﹐太極也﹐未始有始﹐無極也。未始有夫未始有始﹐此無極之上又一層也。有有物也﹐此有之生必自無而始。故曰有無也者﹐無字之上又有未始有無﹐卽無極之上一層也。列子所謂有太質﹐有太素﹐有太初﹐亦是此意。當初本無个有﹐不特無个有﹐亦無个無。忽然有个無﹐則必是生出一个有﹐如此推明其意﹐蓋謂其初﹐本來無物﹐因有我而後有物我﹐因有物我而後有是非﹐大意不過如此﹐卻恁地發明果是髙妙。據此處合曰﹕俄而有有矣。今不曰俄而有有而曰俄而有無﹐此皆其筆端入妙處。這个無字𨿽是有了﹐果是喚作無得否。故曰未知有無之果孰有孰無也。此个無字𨿽未可知﹐然旣喚作無字﹐便是有無之名矣。故曰今我則已有謂矣。然我𨿽有此言﹐謂﹐卽言也﹐然不知此言果可謂有邪﹐果可謂無邪。此與鷇音處同。

聖人論而不議。春秋﹐經世先王之志﹐聖人議而不辯。故分也者﹐有不分也﹔辯也者﹐有不辯也。曰﹕何也。聖人懷之﹐眾人辯之﹐以相示也。故曰﹕辯也者﹐有不見也。

上面旣說了彼我是非﹐到這數句又別生个說話﹐來發明此老胸中多少玲瓏﹐多少快活。六合之外﹐天地之外也﹐存而不論﹐卽釋氏所謂四維上下不可思量也。六合之內﹐宇宙之間也﹐宇宙之間合有許多道理﹐聖人何嘗不說﹐但不立此議以彊天下之知。春秋﹐史書之名也﹐此一句又是旣有君臣上下﹐凡見於史冊者﹐皆是先王經世之意。聖人豈容不立此議﹐而何嘗與世人爭較是非。蓋天下之理﹐惟其不言則爲至言﹐才到分辯處﹐便是你胸中自見得不透徹也。故曰﹕分也者﹐有不分也﹔辧也者﹐有不辧也。到這裹又自發一个何也之間。懷之者﹐退藏於密之意也。聖人於此﹐捲而懷之﹐眾人於此﹐則必辯而明之﹐以相誇示。才有分辯﹐便是無見識處﹐故曰有不見也。

夫大道不稱﹐大辯不言﹐大仁不仁﹐大廉不嗛﹐大勇不忮。道昭而不道﹐言辯而不及﹐仁常而不成﹐廉淸而不信﹐勇忮而不成﹐五者園而幾向方矣。故知止其所不知﹐至矣。孰知不言之辯﹑不道之道。若有能知﹐此之謂天府。注焉而不滿﹐酌焉而不竭﹐而不知其所由來﹐此之謂葆光。

對立者曰稱謂之﹐大道則無對立者矣。不言之中自有至言﹐故曰大辯不言。無七之迹而後爲大仁。嗛﹐滿也﹐猴藏物曰嗛。以康爲廉﹐則有自滿之意。國語曰﹕嗛嗛之徳﹐不足就也﹐言其自小。卽此嗛字﹐淸畏人知﹐淸畏人不知﹐皆不得爲大廉矣。不忮者﹐不見其用勇之迹也。旣說此五句﹐下面又再解一轉。昭者明也﹐道不可以指名﹐昭然而指名﹐則非道矣﹐故曰﹕不道言而形諸辯﹐則是自有見不及處矣。常者﹐可見之進也﹐有可見之迹則非仁之大成矣。廉而至於有自潔之意﹐則不誠實矣﹐淸﹐自潔意也。信﹐實也。勇而見於忮﹐則必喪其勇矣。園﹐圓也﹐言此以上五者皆是个圓物﹐謂其本混成也﹐若稍有迹則近於四方之物矣。謂其有圭角也。幾﹐近也。向字與於字同意﹐天下之眞知必至於不知爲知而止﹐則爲知之至矣。不知之知﹐便是不言之辯﹐便是不道之道。若人有能知此﹐則可以見天理之所會矣。故曰﹕此之謂天府。天府者﹐天理之所會也。天理之所會﹐欲益之而不能益﹐故曰注焉而不滿﹔欲損之而不能損﹐故曰酌焉而不竭。至理之妙﹐無終無始﹐故曰不知其所由來。葆光者﹐滑疑之耀也。葆﹐藏也。藏其光而不露﹐故曰葆光。

故昔者堯問於舜曰﹕我欲伐宗﹑膾﹑胥敖﹐南面而不釋然﹐其故何也。舜曰﹕夫三子者﹐猶存乎蓬艾之間。若不釋然﹐何哉。昔者十日並出﹐萬物皆照﹐而況徳之進乎日者乎。

昔者上著一故字﹐便是因上文而引證也。宗膾胥敖之事無經見﹐亦寓言耳。不釋然者﹐不悅也﹐蓬艾之間﹐諭其物欲障蔽而不知有天地也。謂彼之三國﹐物欲自蔽﹐未能向化﹐而我才有不悅之心﹐則物我亦對立矣。十日並出亦見淮南子。此蓋莊子寓言﹐淮南子又因之而妝撰也。言日於萬物無所不照﹐況我之徳猶勝於日﹐而不能容此三子者乎。此意蓋諭物我是非﹐聖人所以眞之不辯者﹐照之以天也。十日之說﹐卽莫若以明之諭也。

嚙缺問乎王倪曰﹕子知物之所同是乎。曰﹕吾惡乎知之。子知子之所不知邪。曰﹕吾惡乎知之。然則物無知邪。曰﹕吾惡乎知之。𨿽然﹐嘗試言之。庸詎知吾所謂知之非不知邪﹐庸詎知吾所謂不知之非知邪。

此段又自知止其所不知上生來﹐又自前頭是字上引來。所以道一篇﹐只是一片文字。嚙缺同是之間﹐王倪不知之對﹐便卽是知止其所不知。但如此撰造名字﹐鼓舞發揮﹐此所以爲莊子也。旣曰吾惡乎知之﹐又曰𨿽然嘗試言之﹐此皆轉換妙處。知之非不知﹐不知之非知﹐此兩句發得知止其所不知又妙。其意蓋謂不知便是眞知也。

且吾嘗試問乎汝。民濕寢則腰疾偏死﹐鰍然乎哉。木處則惴栗徇懼﹐猨猴然乎哉。三者孰知正處。民食芻豢﹐麋鹿食薦﹐卿蛆甘帶﹐鴟鴉耆鼠﹐四者孰知正味。猨猵狙以爲雌﹐麋與鹿交﹐鰍與魚遊﹐毛嬙麗姬﹐人之所美也﹐魚見之深入﹐烏見之髙飛﹐麋鹿見之決驟﹐四者孰知天下之正色哉。自我觀之﹐仁義之端﹑是非之塗﹐樊然骰亂。吾惡能知其辯。

且吾嘗試問乎汝者﹐又爲發端之語也。鰍安乎水﹐猿猴安乎木﹐人豈能處此。旣各安其所安﹐而皆不能安其所不安﹐則是三者所處皆非正也。豈得以人異乎猿鰍哉。芻﹐艸木之食﹔豢﹐肉味之食也﹐薦﹐艸也﹔帶﹐蛇也。麋鹿則食艸﹐蜈蚣則食蛇﹐鴟鴉則食鼠﹐人則食芻豢﹐所嗜好甘美皆不同﹐則四者之味孰爲正哉。猵狙﹐獦牂也。猵狙以猿爲雌﹐麋鹿一類物也﹐鰍與魚非二物﹐卽如此下﹐語此一段雌雄之諭﹐卻就毛嬙麗姬發此三句﹐言人之悅好色者﹐其與禽魚何異﹐我之視猿鹿亦猶猿鹿之視我﹐然四者之於色﹐孰爲正乎。決﹐猛也﹐驟﹐走也。此三節皆爲是非物我之諭﹐故結之曰﹕自我觀之﹐仁義之分﹐是非之論﹐紛然而淆亂。亦猶處味色之不同﹐又安可得而辯。樊然﹐紛然也﹐殽﹐雜也。

嚙缺曰﹕子不知利害﹐則至人固不知利害乎。王倪曰﹕至人神矣﹐大澤焚而不能熱﹐河漢沍而不能寒﹐疾雷破山風振海而不能驚。若然者﹐乘雲气﹐騎日月﹐而遊乎四海之外﹐死生無變於己﹐而況利害之端乎。

王倪卽至人也。神矣者﹐言其妙萬物而無迹也。不熱不寒不驚﹐卽遊心於無物之始也。死生之大﹐且不爲之動心﹐而況利害是非乎。此一句卻是朴實頭結殺一句。

瞿鵲子問乎長梧子曰﹕吾聞諸夫子﹐聖人不從事於務﹐不就利﹐不違害﹐不喜求﹐不緣道﹐無謂有謂﹐有謂無謂﹐而遊乎塵垢之外。夫子以爲孟浪之言﹐而我以爲妙道之行也。吾子以爲奚若。長梧子曰﹕是黃帝之所聽瑩也﹐而丘也何足以知之。

此因至人又發聖人之問﹐且就此貶剝聖門學者。務﹐事也﹐不從事﹐不以爲意也﹐有就有違﹐則是知有利害矣。利害不知﹐何就違之有。物之求我歸我也﹐亦不以爲喜。不緣道﹐無行道之迹也。無謂有謂﹐不言之言也﹔有謂無謂﹐言而不言也。孟浪﹐不著實也。夫子﹐指孔子也。言我以聖人之事語之夫子﹐其言有妙道而夫子以爲不著實之言﹐吾子謂如何。吾子﹐卽長梧子也。瑩﹐明也﹐言必黃帝聽此而後能明之。

且汝亦大早計﹐見卵而求時夜﹐見彈而求鴞炙。予嘗爲汝妄言之﹐汝以妄聽之奚﹖旁日月挾宇宙﹐爲其吻合﹐置其滑湣﹐以隸相尊。眾人役役﹐聖人愚芚﹐參萬歲而一成純﹐萬物盡然﹐而以是相蘊。

汝亦大早計者﹐謂汝之所言方如此﹐而早以爲妙道之行﹐是見少而自多之意。雞未出卯而早求其呼更﹐挾彈而未得鴞﹐早求之以爲炙﹐此早計之諭也。時夜﹐度其時而呼更也。我試爲汝妄說﹐汝且妄聽之﹐看如何妄﹐猶言未可把作十分眞實說﹐未可把作十分眞實聽也。奚﹐何如也﹐此一字奇。旁日月﹐附日月也﹔挾宇宙﹐宇宙在其懷內也。吻﹐合者﹐言渾然相合而無縫罅也﹐言至理混然爲一也。滑﹐汩汩也﹔湣﹐昏昧也。人世汩汩湣湣﹐以隸而相尊者﹐皆置之而不言也。士尊大夫﹐大夫以士爲隸﹐大夫尊卿﹐卿又以大夫爲隸﹐推而上之﹐彼此皆隸也﹐而卻自爲尊卑。眾人迷於世﹐故役役然﹐聖人以不知知之﹐則渾渾然﹐猶愚芚也。愚芚﹐無知之貌也。參﹐合也﹐合萬歲而觀﹐止此一理﹐更無間雜﹐故曰一成純。萬物盡然者﹐言萬物各然其所然﹐人人皆有私意﹐所以天地之間﹐自古及今﹐積無限个是字﹐故曰﹕以是相蘊。相蘊者﹐猶言相積相壓也。

予惡乎知悅生之非惑邪。予惡乎知惡死之非弱喪而不知歸者邪。麗之姬﹐艾封人之子也。晉國之始得之也﹐涕泣沾襟﹐及其至於王所﹐與王同匡牀﹐食芻豢﹐而後悔其泣也。予惡乎知夫死者不悔其始之蘄生乎。夢飲酒者旦而哭泣﹐夢哭泣者旦而田獵。方其夢也﹐不知其夢也﹐夢之中又占其夢焉﹐覺而後知其夢也。且有大覺而後知此其大夢也﹐而愚者自以爲覺﹐竊竊然知之。君乎牧乎﹐固哉丘也﹐與汝皆夢也。予謂汝夢亦夢也﹐是其言也﹐其名爲弔詭。萬世之後而一遇大聖﹐知其解者﹐是旦暮遇之也。

前面就因是上發到以是相蘊處﹐卻又把前頭死生無變乎已一句就此發明。喪﹐去鄕裏也﹐弱喪者﹐弱年而去其鄕也。久畱他鄕而忘其故國﹐恐悅生而惡死者﹐亦似此也。麗姬﹐晉獻公之姬也﹐姬得於驪戎之國﹐故曰麗之姬。艾麗﹐戎地名﹐封人﹐守封疆之人也。始者去戎而來晉﹐故以爲悲﹐及其旣貴﹐與王匡牀而食﹐而後以始之泣爲悔﹐以此爲死生之諭也。夢飲酒者旦而哭泣﹐夢哭泣者旦而田獵﹐此語占夢書多有之。夢覺之間﹐變幻如此﹐方其夢也﹐不知爲夢﹐又於夢中自占其夢﹐旣覺而後乃知所夢所占皆夢也。此等處皆曲盡人情之妙﹐若此處見得到﹐則知衛玠之間﹑樂廣之答﹐皆未爲深達﹐此亦學問中一大事。如樂廣之訴﹐則髙宗夢傅﹟3﹐說孔子夢周公﹐果爲何如耶。大覺﹐見道者也﹐禪家所謂大悟也。君貴也﹐牧圉賤也﹐愚人處世方在夢中﹐切切自分貴賤﹐豈非固蔽乎。竊竊然﹐小見之貌。某與汝所言皆在夢中﹐我今如此說﹐謂汝爲夢﹐亦夢中語耳。此意蓋言人世皆是虛夢﹐但其文變化得奇特。弔﹐至詭怪也。我爲此言可謂至怪﹐然至怪之中實存至妙之理﹐使萬世之後﹐

苟有大聖人出﹐知我此等見解﹐與我猶旦暮之遇也。此亦後世有楊子云﹐必知我之意。解﹐見解也。

旣使我與若辯矣。若勝我﹐我不若勝﹐若果是也﹐我果非也邪。我勝若﹐若不吾勝﹐我果是也而果非也邪。其或是也其或非也邪。其俱是也其俱非也邪。我與若不能相知也﹐則人固受其黮暗﹐吾誰使正之。使同乎若者正之﹐旣與若同矣﹐惡能正之。使同乎我者正之﹐旣同乎我矣﹐惡能正之。使異乎我與若者正之﹐旣異乎我與若矣﹐惡能正之。使同乎我與若者正之﹐旣同乎我與若矣﹐惡能正之。然則我與若與人俱不能相知也﹐而待彼也邪。

此一節又自以是相蘊處生來﹐亦前所謂利害之端也﹐勝負不足爲是非﹐則是我與若辯者﹐彼此不能相知也。黮暗者﹐言其見之昏也。二人見旣皆昏﹐則將使誰正之。議論與彼同旣不可﹐議論與我同又不可﹐若皆與我與彼不同亦不可﹐若皆與我與彼相同亦不可。我是一个﹐若是一个﹐此人又是一个﹐則是三个人皆不能相知﹐必須別待一个來﹐故曰待彼也邪。此彼字便是造化矣﹐便是天倪矣﹐天倪卽前之天均也。

何謂和之以天倪。曰﹕是不是﹐然不然﹐是若果是也﹐則是之異乎不是也亦無辯。然若果然也﹐則然之異乎不然也亦無辯。化聲之相待﹐若其不相待﹐和之以天倪﹐因之以曼衍﹐所以窮年也。忘年忘義﹐振於無竟﹐故寓諸無竟。

倪﹐分也﹐天倪之所以和者﹐因是而已。是與不是﹑然與不然﹐皆兩存之﹐卽前之兩行也。才以爲是﹐才以爲然﹐則又有个不是不然起來﹐便有是非之爭也。聲﹐言也﹐化聲者﹐謂以言語相化服也。相待者﹐相對相敵也﹐若以是非之爭﹐彊將言語﹐自相對敵而求以化服之﹐何以因其所是而不相敵邪。故日若其不相待。此二字下得最奇特。若其猶言何似也﹐不相待而尙同﹐則是和之以天倪﹐盡可遊衍﹐盡可窮盡歲月﹐故曰因之以曼衍﹐所以窮年也。因之﹐順之也﹔曼衍﹐遊衍也﹔窮年﹐猶子美所謂瀟灑送日月也。能如此則不特可以窮年﹐並與歲月忘之矣﹐非特忘歲月﹐並與義理忘之矣。年義旣忘﹐則振動鼓舞於無物之境﹐此振字便是逍遙之意。旣逍遙於無物之境﹐則終身皆寄寓於無物之境矣。

罔兩問景曰﹕曩子行﹐今子止﹐曩子坐﹐今子起﹐何其無特操與。景曰﹕吾有待而然者邪﹐吾所待又有待而然者邪﹐吾待蛇蚹蜩翼邪。惡識所以然﹐惡識所以不然。

此一段又自待字上生起來。罔兩﹐影邊之澹薄者。無特操者﹐言其無定度也。吾有待而然者﹐言影之動﹐所待者形也。我𨿽待形而形又有所待者﹐是待造物也。形之爲形亦猶蛇蚹蜩翼而已﹐我豈徒待彼邪。蜩蛇旣化而蚹翼猶存﹐是其蛻也﹐豈能自動耶。我旣待形﹐形又有待﹐則惡知所以然與不然哉。此卽是非待彼之諭也。

昔者莊周夢爲胡蝶﹐栩栩然蝴蝶也﹐自諭適志與﹐不知周也。俄然覺則蘧蘧然周也﹐不知周之夢爲蝴蝶與﹐蝴蝶之夢爲周與﹐周與胡蝶則必有分矣﹐此之謂物化。

此一段又自前面說夢處生來。栩栩﹐蝶飛之貌。自諭者﹐自樂也﹐適志者﹐快意也。言夢中之爲蝴蝶﹐不勝快意﹐不復知有我矣﹐故曰不知周也。蘧蘧﹐僵直之貌﹐此形容旣覺在牀之時。此等處皆是畫筆。在莊周則以夜來之爲胡蝶夢也﹐恐胡蝶在彼又以我今者之覺爲夢﹐故曰不知周之夢爲胡蝶與﹐胡蝶之夢爲周與。這个夢覺須有个分別處﹐故曰周與胡蝶必有分矣。此一句似結不結﹐卻不說破﹐正要人就此參究﹐便是禪家做話頭相似。此之謂物化者﹐言此謂萬物變化之理也。

此篇立名主於齊物論﹐末後卻撰出兩个譬諭。如此其文絕奇﹐其意又奧妙﹐人能悟此﹐則又何是非之可爭。卽所謂死生無變於己﹐而況利害之端之意﹐首尾照應﹐若斷而復連﹐若相因而不相續﹐全是一片文字﹐筆勢如此起伏﹐讀得透徹﹐自有無窮之味。

南華眞經口義卷之三竟

﹟1循﹕明本作『隨』。

﹟2分﹕疑當爲『不』。

﹟3傅﹕原作『得』﹐據明本攺。

南華眞經口義卷之四

鬳齋林希逸

內篇養生主

主﹐猶禪家所謂主人公也﹐養其主此生者﹐道家所謂丹基也。先言逍遙之樂﹐次言無是無非﹐到此乃是做自己工夫也。此三篇似有次第﹐以下卻不盡然。

吾生也有涯﹐而知也無涯﹐以有涯隨無涯﹐殆已。已而爲知者﹐殆而已矣。

涯﹐際也。人之生也﹐各有涯際﹐言有盡處也。知﹐思也﹐心思卻無窮盡。以有盡之身而隨無盡之思﹐紛紛擾擾﹐何時而止。殆已者﹐言其可畏也。已﹐語助也。以下已字粘上已字﹐與前齊物篇同。於其危殆之中又且用心思算﹐自以爲知爲能﹐吾見其終於危殆而已矣。再以殆字申言之﹐所以儆後世者深矣。此之所謂殆﹐卽書之所謂惟危也已。而爲知者﹐猶人言明。明而知故﹐故而作也。

爲善無近名﹐爲惡無近刑﹐緣督以爲經﹐可以保身﹐可以全生﹐可以養親﹐可以盡年。

此數句正是其養生之學﹐莊子所以自受用者。爲善無近名者﹐謂若以爲善﹐又無近名之事可稱。爲惡無近刑者﹐謂若以爲惡﹐又無近刑之事可指。此卽駢拇篇所謂上不敢爲仁義之操﹐下不敢爲淫僻之行也。督者﹐迫也﹐卽所謂迫而後應﹐不得已而後起也。遊心斯世﹐無善惡可名之迹﹐但順天理自然﹐迫而後應﹐應以無心﹐以此爲常而已。緣﹐順也﹔經﹐常也﹐順迫而後起之意以爲常也。如此則可以保身﹐可以全其生生之理﹐可以孝養其父母﹐可以盡其天年﹐卽孟子所謂壽夭不貳﹐修身以俟之也。孟子自心性上說來便﹟1如此端﹐莊此書卻就自然上說﹐便如此活。其言𨿽異﹐其所以教人之意則同也。晦庵以督訓中又看近名近刑兩句﹐語脈未盡﹐乃日﹕若畏名之累已﹐而不敢盡其爲學之力﹐則稍入於惡矣。爲惡無近刑﹐是欲擇其不至於犯刑者而竊爲之。至於刑禍之所在﹐巧其途以避之﹐遂以爲莊子乃無忌憚之中。若以莊子語脈及駢拇篇參考之﹐意實不然。督𨿽可訓中﹐然不若訓迫﹐乃就其本書証之﹐尢爲的當也。

庖丁爲文惠君解牛。手之所觸﹐肩之所倚﹐足之所履﹐膝之所踦﹐書然向然﹐奏刀騞然﹐莫不中音﹐合於桑林之舞﹐乃中經首之會。文惠君曰﹕嘻﹐善哉。技蓋至此乎。

手之所觸﹐觸動也。肩之所倚﹐以手用力則肩有斜勢也。足之所履﹐亦其用力之時足之所立自有步武也。膝之所踦﹐踦﹐微曲也﹐以身就牛則膝微曲也。此四句畫出一个宰牛底人。砉﹐興入音﹔騞﹐亨入音。砉然﹑向然﹑騞然﹐皆是其用刀之聲﹐卻以奏刀兩字安在中間﹐文法也。如七月詩﹕八月在野﹐九月在宇﹐十月蟋蟀在我牀下。亦是以蟋蟀字安在中間也。奏刀﹐進刀也﹐進用其刀曰奏。莫不中音者﹐言其砉﹑向﹑騞之音﹐皆合律呂也。桑林﹑經首皆樂名也﹐舞則有樂﹐會﹐舞者之聚也。合於桑林﹐中於經首﹐亦形容其中律呂之意也。文惠君﹐梁惠王也。嘻﹐欺也。技蓋至此﹐言如此其妙也。

庖丁釋刀對曰﹕臣之所好者﹐道也﹐進乎技矣。始臣之解牛之時﹐所見無非牛者。三年之後﹐未嘗見全牛也。

釋刀﹐捨其刀也。捨刀而對﹐謂其技自學道得之﹐而後至於技﹐非徒技也。三年之後未見全牛者﹐言牛之一身其可解處﹐全不容力可一目而見也。

方今之時﹐臣以神遇而不以目視﹐官知止而神欲行。依乎天理﹐批大郤﹐導太窾﹐因其固然﹐技經肯綮之未嘗﹐而況大軱乎。

以神通而不以目視者﹐言心與之會也﹐遇﹐會也。官﹐耳目鼻口也。官知止者﹐言凝然而立之時﹐耳目皆無所見聞也﹐耳目之所知者皆止﹐而不言之神自行﹐謂自然而然也。天理者﹐牛身天然之腠理也﹔依者﹐依其自然之腠理而解之﹔大郤﹐骨肉交際之處也﹔批﹐擊也﹐窾﹐空也﹐骨節之間自有大空缺處也﹔導者﹐順而解之也﹐骨肉之交際﹐骨節之空窾皆固然者﹐我但因而解之。我之爲技﹐其用刀也﹐皆未嘗經涉其肯榮之間﹐綮音頃﹐肯綮者﹐骨肉相著處也。肯綮處且不用刀﹐況大瓠乎。軱音孤﹐大骨也。

良庖歲更刀﹐割也。族庖月更刀﹐折也。今臣之刀十九年矣﹐所解數千牛矣﹐而刀刃若新發於硎。

良庖﹐庖之善者也。族庖﹐眾人之爲庖者也﹐劣者也。庖之劣者則其刀一月一更﹐以其斫大骨而有損刀或折也。庖之善者一歲一更刀﹐以其用刀猶於肯榮之間或有割切﹐故其刀亦易損也。今我之刀用之十九年矣﹐解牛𨿽多而其刃皆若新磨然﹐言其無所損也。硎﹐砥石也。

彼節者有間而刀刃者無厚﹐以無厚入有間﹐恢恢乎其於遊刃必有餘地矣。是以十九年而刀刃若新發硎。

彼節者有間﹐盲牛之骨節自有間縫處﹐我之刀又甚薄﹐以甚薄之刀隨其間縫而解之﹐可以進刃於其間。恢恢有餘地者﹐言其無滯礙也。此事﹟2蓋言世事之難易皆有自然之理﹐我但順而行之﹐無所攖拂其心﹐泰然故物皆不能傷其生﹐此所以爲養生之法也。

𨿽然﹐每至於族﹐吾見其難爲﹐怵然爲戒﹐視爲止﹐行爲遲﹐動刀甚微。謋然已解﹐如土委地﹐提刀而文。爲之四顧﹐爲之躊躇滿志﹐善刀而藏之。文惠君曰﹕善哉﹐吾聞庖丁之言﹐得養生焉。

此𨿽然一轉﹐甚有意味。蓋言人之處世豈得皆爲順境﹐亦有逆境。當前之時﹐又當委曲順以處之。人行順境甚易﹐到境逆處多是手腳忙亂﹐自至喪失﹐安有不動其心者乎。所以添此一轉。族﹐聚也﹐言牛身筋骨果會之地也。我之解牛𨿽曰目無全牛矣﹐𨿽用刀皆在於大那大家之間﹐而至於筋骨盤結處﹐亦見其難﹐遂把作个難事做。怵然者﹐變動之意也﹔戒者﹐加儆戒也﹔視爲止者﹐言以目視之未免少停止﹐而後遲遲焉行其刀。此但言加子細之意也﹐我旣加意子細爲之﹐則其動刀也甚微﹐言輕輕然亦不敢甚著力也。謋音慝﹐解音蟹﹔謋﹐忽然之意﹐解散也﹐言其用力甚輕而其骨肉忽然自己解散。如土之委地然﹐言其多而易也。解牛旣了﹐則提起其刀而立﹐從容四顧﹐躊躇者﹐從容也﹐卽自得意也﹔滿志者﹐如意也﹐非曰其志自滿也﹐言此乃滿我之意也。何以如意﹐不用力而解牛﹐𨿽解而刀無傷﹐所以如意也。善刀者﹐言好好收拾其刀而藏之也。此意蓋諭人處逆境自能順以應之﹐不動其心﹐事過而化其身﹐安於無爲之中﹐一似全無事時也。爲善無近名以下﹐正說養生之方﹐庖丁一段乃其譬諭﹐到此末後﹐遂輕輕結以﹕得養生焉﹐四字便是文勢操縱省力處﹐須子細看。

公文軒見右師而驚曰﹕是何人也﹐惡乎介也﹐天與其人與。曰﹕天也﹐非人也。天之生是使獨也﹐人之貌有與也。以是知其天也﹐非人也。

公文﹐姓﹐軒﹐名也。右師者﹐已刖之人爲右師之官也。介﹐獨也﹐刖而存一足也。天與人與者﹐言天生之始已如此邪﹐人刖之邪。刖足分明是人﹐卻曰天也非人。天之生是使獨者﹐言天生他時只要他獨有一足也﹐何以知之。凡人之形貌者﹐有兩足相並而行﹐此於眾人之中獨異﹐如此便是天使之﹐非人使之也。有與﹐相並也﹐此意蓋謂人世有餘不足﹐皆是造物。𨿽是人做得底﹐也是造物爲之。蓋欲人處患難之中﹐亦當順受之也。

澤雉十步一啄﹐百步一飲﹐不蘄畜乎樊中﹐神𨿽王﹐不善也。

前說患難順受之意﹐便是庖丁每至其族﹐吾見其難處意思。卻於此數句﹐借澤雉而諭﹐乃言人生處世﹐逆境常多﹐便是履虎尾﹑遊於羿彀中之意。澤中之雉﹐十步方得一啄﹐百步方得一飲﹐言其飲啄之難也。若養於籠中﹐則飲啄之物皆足而爲雉者不願如此﹐故曰不蘄畜乎樊中。蘄﹐願也﹔樊﹐籠也。何以不願﹐蓋籠中之飲啄𨿽飽﹔雉之精神𨿽若暢旺而終不樂。故曰﹕神𨿽王﹐不善也。王音旺﹐不善﹐不樂也。此意蓋謂人能自愛其身﹐不入世俗汩沒之中﹐更自好也。

老聃死﹐秦失弔之﹐三號而出。弟子曰﹕非夫子之友邪。曰﹕然。然則弔焉若此可乎。曰﹕然。始也吾以爲其人也﹐而今非也。向吾入而弔焉﹐有老者哭之﹐如哭其子﹔少者哭之﹐如哭其母。彼其所以會之﹐必有不蘄言而言﹐不蘄哭而哭者﹐是遁天倍情﹐忘其所受﹐古者謂之遁天之刑。

莊子之學本於老子﹐此處先把老子貶剝﹐便是爲貶剝堯舜。夫子張本道﹐我於老子亦無所私﹐而況他人乎。三號而出﹐言不用情也。弟子之問﹐謂老子於秦失本朋友也﹐何其弔之如此不用情乎。夫子指秦失也。始者吾以爲其人者﹐言吾始以老子爲非常之人也﹐今因弔之乃知其不爲非常人也。何者﹐老子之死﹐其弟子之哭﹐無老無少﹐皆如此其悲哀﹐此鈴老子未能去其形進﹐而有以感會門弟子之心﹐故其言其哭哀且慕者﹐有不期然而然也。天之所受本無物也﹐猶以有情相感﹐則是忘其始者之所受而遁逃其天理﹐背棄其情實﹐如此皆得罪於天者﹐故日遁天之刑。倍與背同。

適來﹐夫子時也﹔適去﹐夫子順也。安時而處順﹐一辰樂不能入也。古者謂是帝之懸解。

上面旣說了秦失一段﹐就此卻發明盡死生之理﹐以結一篇。蓋欲人知其自然而然者﹐於死生無所動其心﹐而後可以養生也。夫子﹐有道者尊稱之辭也。言天地之問有道之士﹐其來也亦適然而來﹐其去也亦適然而去﹐但當隨其時而順之。旣知其來去之適然﹐則來亦不足爲樂﹐去亦不足爲哀。不能入者﹐言不能動其心也。縣者﹐心有系著也。帝者﹐天也。知天理之自然﹐則天帝不能以死生系著我矣。言𨿽天亦無柰我何也。故日帝之縣解。

指窮於爲薪﹐火傳也﹐不知其盡也。

此死生之諭也。謂如以薪熾火﹐指其薪而觀之﹐則薪有窮盡之時﹐而世間之火自古及今﹐傳而不絕﹐未嘗見其盡。此三句奇文也。死生之理固非可以言語盡﹐且論其文前面講理﹐到此卻把个譬諭結末﹐豈非文字﹟３絕妙處。

南華眞經口義卷之四竟

﹟1來便﹕原本作『光伏』﹐據明本攺。

﹟2事﹕原作『意』﹐據明本攺。

﹟3字﹕原作『子』﹐據明本攺。

南華眞經口義卷之五

庸齋林希逸

內篇人間世上

前言養生﹐此言人問世﹐蓋謂旣有此身而處此世﹐豈能盡絕人事﹐但要人處得好耳。看這般意思﹐莊子何嘗迂闊﹐何嘗不理會事。便是外篇所謂﹐物莫是爲也而不可以不爲一段意思。

顏回見仲尼﹐請行。曰﹕奚之。日﹕將之衛。曰﹕奚爲焉。日﹕回聞衛君﹐其年壯﹐其行獨﹐輕用其國而不見其過﹐輕用民死﹐死者以國﹐量乎澤若蕉。民其無如矣。

其年壯其行獨者﹐言少年自用﹐不卹眾議也。輕用其國而不自知其過失﹐輕民之生而棧賊之﹐量其國中前

後見殺者﹐若澤中之蕉然﹐謂輕民如艸芥也。苟子富國篇有曰以澤量﹐與此意同。本是若澤蕉﹐卻倒一字

曰澤若蕉﹐此是作文奇處。云﹐澤也﹔夢﹐亦澤也﹐云夢昔皆爲水﹐今有土可耕﹐不日云夢土作爻乂﹐而曰云土夢作ㄨ。玄亦纖﹐縞亦纖﹐不曰玄縞纖﹐而曰玄纖縞。此文法也﹐如﹐往也﹐民其無如者﹐言其無所歸也。

回嘗聞之夫子曰﹕治國去之﹐亂國就之﹐醫門多疾。願以所聞思其則﹐庶幾其國有瘳乎。仲尼曰﹕嘻。若殆往而刑耳。夫道不欲雜﹐雜則多﹐多則擾﹐擾則憂﹐憂而不救。古之至人先存諸己而後存諸人﹐所存於己者未定﹐何暇至於暴人之所行。且若亦知夫徳之所蕩而知之所爲出乎哉。徳蕩乎名﹐知出乎爭。名也者﹐相軋也﹐知也者﹐爭之器也。二者凶器﹐非所以盡行也。且徳厚信徵未達人气﹐名聞不爭未達人心﹐而彊以仁義繩墨之言術﹐暴人之前者。是以人惡有其美也﹐命之曰苜人﹐菑人者﹐人必反蕾之。若殆爲人菑。

邦有道則見﹐邦無道則隱﹐此聖賢之言也。莊子卻反其說曰﹕治國去之﹐亂國就之。謂如人能醫﹐必其門多疾之時﹐方可行其術。若是已治之國﹐又何用我。願以所聞思其則﹐言欲以所聞於夫子者﹐而告之衛君﹐使之思其法則而知攺悔﹐庶幾其國可安也。若殆往而刑耳﹐若﹐汝也﹐殆﹐將也﹐汝如此而往﹐將爲彼所刑戮而已﹐謂不可往也。道不欲雜者﹐言此心不維﹐則純一虛明。苟有所容心﹐謂彼旣如何﹐我又如何救之﹐便是容心﹐則在我已雜矣。我旣不純一﹐何能救之。雜則多者﹐言多端也。擾者亂也﹐憂者﹐自苦也﹐言汝且自苦﹐何能救人。古之人必先存其在我者﹐而後可以諫告他人﹐苟存於我者未定﹐何暇及他人乎。彼之所行𨿽爲暴惡﹐我方自苦﹐何暇及他徳。自然也﹐知私智也。才有求名之心﹐則在我自然之徳已蕩失矣﹔才有用知之私﹐則爭競所由起矣。故曰﹕徳蕩乎名﹐知出乎爭。相軋者﹐相傾奪也。爭之器者﹐言我以私智用﹐彼亦以私知用﹐彼此用智﹐其爭愈不已。器﹐用也。曰名曰知﹐皆天下之凶事﹐此事不可以盡行﹐言行之必有禍也。矼﹐厚也﹐厚徳卽實徳也。厚﹐信實有可信之行也。我𨿽有徳有信而未達彼人之性气﹐我𨿽曰令名令聞而未達曉彼人之心﹐謂我如何而彊以仁義法度之言﹐陳術於暴惡人之前﹐人必惡汝﹐謂汝矜誇﹐自有其美也。繩墨﹐法度也﹐術與述同。菑人者﹐凶人也。必名汝曰凶人﹐旣有此名﹐則菑反及汝。汝今此去﹐殆且爲人所菑而已﹐豈能化衛君而救其國乎。

夫且苟爲悅賢而惡不肖﹐惡用而求有以異。若惟無詔﹐王公必將乘人而斗其捷﹐而目將熒之﹐而色將平之﹐口將營之﹐容將形之﹐心且成之。是以火救火﹐以水救水﹐名之曰益多﹐順始無窮﹐若殆以。不信厚言﹐必死於暴人之前矣。

彼若知賢而悅之﹐知不肖而惡之﹐則何用我﹐更別有所求。故曰惡用而求有以異。彼惟其不知賢不肖﹐所以如此所爲。彼旣不知賢﹐則安知汝爲賢者而信汝之言乎。詔﹐召也。若﹐汝也。衛君不曾召汝﹐故曰若惟無詔。汝旣不召而自往﹐則彼以王公之貴﹐必將乘汝言語之間而爭欲求勝。斗﹐爭也﹐捷﹐勝也。汝到此時爲其所困﹐則目必將眩然﹐熒﹐眩也。而汝也而色將平之者﹐言汝方爲顏色以求平於彼﹐謂屈服其顏色以求自解也。口將營之者﹐言自將營救解說也。容將形者﹐言容貌之間必見恐懼跽擎之形也。心且成之者﹐言用心以成順之也。梁武帝辯折賀琛處正合此卦影。蓋言其爭不勝而自屈服也。他本凶暴﹐又得勝汝﹐一勝其气愈旺﹐則是水救水﹐火救火也。益﹐增也﹐益多者﹐言增多其惡也。順此而往﹐則其爲惡愈無窮極﹐所爲暴戾益甚矣。厚言者﹐猶深言也。汝未有以信於人﹐乃以不信之身而深言於暴人之前﹐必爲其所殺也。

且昔者桀殺關龍逢﹐紂殺王子比干﹐是修其身以下傴拊人之民﹐以下拂其上者也。故其君因其修以擠之﹐是好名者也。昔者堯攻叢枝﹑胥敖﹐禹攻有扈﹐國爲虛﹐厲身爲刑戮﹐其用兵不止﹐其求實無已﹐是皆求名實者也。而獨不聞之乎。名實者﹐聖人之所不能勝也﹐而況若乎。

龍逢﹑比干﹐皆修其身以愛民爲諫﹐不知民自別人之民。汝乃下而傴拊之﹐傴拊﹐愛養之意也。桀紂不愛民而汝乃愛桀紂之民﹐是下拂其上也﹐所以見殺。修﹐善也﹐因其好善反以擠怒之﹐謂此皆好令之過也。叢枝﹑胥敖﹑有扈﹐皆是寓言。國爲丘墟﹐死爲厲鬼﹐厲﹐無後無歸之鬼也。叢枝﹑胥敖﹑有扈之所以取禍至此者﹐皆用兵不止以求名實也。實利也。不能勝﹐言不能堪也。言求名自利之人﹐𨿽堯禹且不能堪﹐至於滅其國﹐而況汝乎。勝音升﹐堯禹無此事﹐皆寓言也。

𨿽然﹐若必有以也﹐嘗以語我來。顏回曰﹕端而虛﹐勉而一﹐則可乎。曰﹕惡可。夫以陽爲充孔揚﹐采色不定﹐常人之所不違。因案人之所感﹐以求容與其心﹐名之曰日漸之徳不成﹐而況大徳乎。將執而不化﹐外合而內不訾﹐其庸詎可乎。

又設一轉﹐言汝之欲往也﹐必有所以以用也﹐且試以語我。嘗﹐試也﹐來﹐助語也。端而虛者﹐端正其身﹐虛豁其心也﹔勉而一者﹐黽勉而謹終如始也。能如此則可否。惡﹐惡可者﹐言甚不可也。陽爲充孔揚者﹐言得志之人揚气方充滿其貌﹐甚揚揚自得。孔﹐甚也﹐采色不定者﹐言其驕矜之色不常也。尋常之人每每不敢違﹐而順之畏之也。彼見人人皆畏己﹐而汝欲以言語感動之﹐彼將求欲案服汝心以快其意﹐故曰求容與其心。容與﹐自快之意。日漸﹐小徳也﹐言汝此等人名之曰小徳﹐且不能成﹐況能成大徳乎。執而不化者﹐固執而不能回也﹐若如此﹐則外將以端虛而求合於人﹐內則守其勉而一者﹐謂我在內無所訾病﹐伎倆止於如此﹐詎能自以爲可乎。

然則我內直而外曲﹐成而上比。內直者與天爲徒﹐與天爲徒者﹐知天子之與己皆天之所子﹐而獨以己言蘄乎而人善之﹐蘄乎而人不善之邪。若然者﹐人謂之童子﹐是之謂與天爲徒。外曲者與人之爲徒也。擎跽曲拳﹐人臣之禮也﹐人皆爲之﹐吾敢不爲邪。爲人之所爲者﹐人亦無疵焉﹐是之謂與人爲徒。成而上比者﹐與古爲徒﹐其言𨿽教﹐謫之實也﹐古之有也﹐非吾有也。若然者﹐𨿽直不爲病﹐是之謂與古爲徒。若是則可乎。

然則而下又設爲顏子之答﹐分作三截。內直者﹐內以此理自守其眞實也﹐此直字與眞字相似。自天子之貴﹐下而與我﹐皆天之所生﹐則是皆出於自然者﹐豈敢以己言自私﹐欲人善其是者不善其非者。若無此自私之心﹐則其渾渾若童子﹐然則與天合矣。故曰與天爲徒。外曲者﹐外盡擎跽曲拳之禮﹐人人皆爲之﹐則我亦爲之﹐人於我亦無疵病。此因拜下禮也﹐𨿽違眾﹐吾從下處﹐生此等議論﹐以譏誚聖門如此﹐則與人合﹐故曰與人爲徒。成者﹐自己之成說也。比﹐合也﹐以自己之成說而上合於古人﹐言引古人以爲證也。𨿽借古人教誨之言﹐乃是當面陳說是非﹐而皆有譴謫之實。蓋謂我之所言非出於我﹐古人已有之言也﹐若如此則𨿽訐﹟1直以暴其所行﹐而人亦不以爲罪﹐故曰𨿽直而不病。與古爲徒者﹐言其說與古人合也。若是則可者﹐言如此可以說衛君否也。

仲尼曰﹕惡﹐惡可。太多政法而不諜﹐𨿽固亦無罪。𨿽然止是耳矣﹐夫胡可以及化﹐猶師心者也。

政﹐事也﹐法﹐方法也﹐謂汝所言事目﹐方法太多﹐而終是不安﹐謀謀音疊﹐安也。𨿽能如此三者﹐固亦無罪。然亦止於自免而已﹐安可以化人﹐故曰胡可以及化。此其病在何處﹐蓋汝三者之說﹐皆是師其有爲之心﹐便是容心﹐便非無迹﹐便非自然之道。

顏回曰﹕吾無以進矣﹐敢問其方。仲尼曰﹕齋﹐吾將語若。有而爲之其易邪。易之者﹐皡天不宜。顏回曰﹕回之家貧﹐惟不飲酒不茹葷者數月矣﹐若此則可以爲齋乎。曰﹕是祭祀之齋﹐非心齋也。回曰﹕敢問心齋。仲尼曰﹕若一志﹐無聽之以耳而聽之以心﹐無聽之以心而聽之以气﹐聽止於耳﹐心止於符。气也者﹐虛而待物者也。惟道集虛﹐虛者心齋也﹟2。

無以進者﹐言更無向上著也。有而爲之其易邪﹐言汝道汝有此伎倆﹐要爲之甚易邪。才萌此輕易之心﹐則皞天之意不相樂矣。故曰易之者﹐皞天不宜。此兩句最是人生受用切實處。祭祀之齋在外﹐心齋在內。一志者﹐一其心而不雜也。聽之以耳則聽猶在外﹐聽之以心則聽猶在我﹐聽之以气則無物矣。聽以耳則止於耳而不入於心﹐聽以心則外物必有與我相符合者﹐便是物我對立也。气者順自然而待物以虛﹐虛卽爲道矣。虛者﹐道之所在﹐故曰惟道集虛。卽此虛字﹐便是心齋。

顏回曰﹕回之未始得使﹐實自回也﹐得使之也﹐未始有回也。可謂虛乎。夫子曰﹕盡矣。

得使言得教誨也﹐此爲顏子頓悟之言。謂未得教誨之時﹐猶自有我﹐及旣得教誨之後﹐未始有我矣。忘我則虛也。盡矣者﹐謂汝之所言盡其理矣。

吾語若﹐若能入遊其樊而無感其名。入則嗚﹐不入則止﹐無門無毒﹐一宅而寓於不得已﹐則幾矣。

若﹐汝也。人世如在樊籠之中﹐汝能入其中而遊﹐不爲虛名所感動﹐有迹則可名﹐才至有進則是動其心矣。處世無心則無迹﹐無進則心無所動。故曰遊其樊而無感其名。自此以下﹐正是教人處世之法。入則嗚﹐是可與之言而與之言也。不入則止﹐是不可與之言而不與之言也。意與論語同﹐但文奇耳。有方所則有門﹐無方所則無門矣。有臭味則有毒﹐無臭味則無毒矣。毒﹐藥味也。此皆無心無迹之諭。宅﹐居也。以混然之一爲吾所居﹐而寓此心於不得已之中﹐則人間世之道盡矣。幾﹐盡也。

絕迹易﹐無行地難。

迹﹐足進也。止而不行則絕無足迹﹐此爲易事。然人豈能不行哉﹐必行於地而無行地之迹則爲難。此意蓋謂人若事事不爲﹐此卻易事。然謂之人生何者﹐非事安得不爲。惟無爲而無所不爲﹐則爲難也。

爲人使易以僞﹐爲天使難以僞。

爲人使易以僞﹐言爲人欲所役則易至於欺僞。惟冥心而聽造物之所使﹐則無所容僞矣。人使卽人欲也﹐天使卽天理之日用者也﹐難易二字有意。易﹐易流也﹔難﹐無所容其僞也。

聞以有翼飛者矣﹐未聞以無翼飛者也。

聞以有知知者矣﹐未聞以無知知者也。

聞以有翼飛者矣﹐言鳥之飛必以翼也。無翼而飛﹐便是不疾而速﹐不行而至﹐此所謂神也。此句乃諭下句﹐蓋以有知爲知人之常也。惟知其所不知﹐則爲無知之知﹐此則造道之妙矣。

瞻彼闋者﹐虛室生白﹐吉祥止止﹐夫且不止﹐是之謂坐馳。

瞻﹐視也﹐此以虛室諭心也。謂視彼密室之中﹐才有空缺處﹐以有光入來﹐是光自空中出也。以彼之闋諭我之虛﹐則見虛中自然生明。生白卽生明也。不曰生明而曰生白﹐此莊子之奇文也。卽此虛明之地﹐便是萬物之所由萃。吉祥﹐福也﹐止於其所止下止字﹐是虛處也。惟止則虛﹐惟虛則明﹐便是戒生定﹐定生慧之意。若我才容心而不能自止﹐則身𨿽坐於此而心馳於外﹐又安能坐忘乎。此以坐馳二字反說坐忘也。

夫徇耳目內通而外於心知﹐鬼神將來舍﹐而況人乎。是萬物之化也﹐禹舜之所紐也。伏羲幾蘧之所行終﹐而況故爲﹟3者乎。

耳目之聞見皆內通於心﹐我若無所容心則順耳目之聞見﹐𨿽通於內而實外於心知。何以謂外於心知﹐蓋言心不動而外物不能入也。𨿽聞其所聞﹐見其所見﹐而無心於聞見也﹐如此則此心之虛與鬼神通﹐何況人乎。謂到此方能感化人也。鬼神來舍卽是至誠如神﹐此﹟4心之中自有鬼神與造物通﹐故曰來舍。上旣說了卻結以一句曰﹕此是萬物之化也。言此乃造化之理﹐萬物之所由出也。舜禹之所見其大樞紐止如此﹐伏羲幾蘧以此行而終其身﹐何況其下者乎。幾蘧﹐或謂古帝王之名﹐然無所考﹐必竟寓言也。散者言尋常之人也。自絕迹而下又別發明﹐不可粘上段說。

葉公子髙將使於齊﹐問於仲尼曰﹕王使諸梁也甚重。齊之待使者﹐蓋將甚敬而不急。匹夫猶未可動也﹐而況諸侯乎﹐吾﹟5甚栗之。子嘗語諸梁也曰﹐凡﹟6事若小若大﹐寡不道以歡成。事若不成則必有人道之患﹐事若成則必有陰陽之患。若成若不成而後無患者﹐惟有徳者能之。吾食也執粗﹟7而不臧﹐爨無欲淸之人。今吾朝受命而夕飲冰﹐我其內熱與。吾未至乎事之情﹐而旣有陰陽之患矣。事若不成必有人道之患是兩﹟8也。爲人臣者不足以任之﹐子其有以語我來。

諸梁﹐葉公之名也﹐子髙﹐其字也。使諸梁者甚重﹐言使齊之行甚重難也。甚敬而不急者﹐言待汝𨿽有禮﹐而所扣之事﹐其應常緩。匹夫之相與扣應之不酬﹐且無如之何﹐況諸侯乎﹐所以栗而懼也。子指夫子也﹐言夫子嘗有教我之言﹐曰事無小大﹐鮮不言以歡洽﹐方得事成也。寡﹐鮮也﹐不道﹐不言也。爲國謀事若不成﹐則必有刑責﹐故曰人道之患﹔若勞心計較﹐𨿽得成事而多以憂思致疾﹐故曰有陰陽之患。若欲成與不成其後皆無患者﹐惟有徳之人方可。自此以上皆曰孔子之語也。今我自受使命以來﹐飲食之間不知其味﹐粗者不知爲粗﹐臧者不知爲臧。臧﹐美也。言粗食亦猶美食也﹐常時多有飲食之事﹐則廚爨之間﹐寵常不冷﹐故廚者欲淸而不能。今旣憂思﹐飲食寡少﹐則竈常淸矣。且我朝方受命而胸中焦勞﹐夕已飲冰矣。情者﹐實也。我方受命未曾實理會事﹐已成此病﹐萬一不成﹐則又有刑責﹐是兩受患也。爲人之臣至於如此﹐實不可當。任﹐當也。子其有以語我﹐謂何以教我也。來﹐助語也。

仲尼曰﹕天下有大戒二﹐其一命也﹐其一義也。子之愛親﹐命也﹐不可解於心。臣之事君﹐義也﹐無適而非君也。無所逃於天地之間﹐是之謂大戒。是以夫事其親者不擇地而安之﹐孝之至也﹔夫事其君者不擇事而安之﹐忠之盛也。自事其心者﹐哀樂不易施乎前﹐知其不可柰何而安之若命﹐徳之至也。爲人臣子者固有所不得已﹐行事之情而忘其身﹐何暇至於悅生而惡死。夫子其行可矣。

此一段卻是十分正當說話。其論人間世至有此語﹐豈得謂莊子爲迂闊大言者。大戒者﹐大法也﹔命﹐得於天者。子之事親與生俱生﹐此心豈得一日去﹐故曰不可解。義﹐人世之當爲者也。臣之事君﹐世間第一件當爲之事﹐名曰君臣﹐則率土之濱﹐莫非王臣。故曰﹕何適非君﹐莫非臣子。何處而可逃﹐故曰無所逃於天地之間。事親而盡其孝﹐則東西南北惟父母之命﹐豈擇地之安而後爲之。此心才主於忠﹐則哀樂之境𨿽施於前﹐而不能變易﹐蓋事有難易﹐或有禍福﹐旣出君命﹐則是自家合做底事。此便是天命又可柰何﹐止得安而順之。若命﹐順命也。能如此則爲至徳之士。爲人臣子亦看所遇如何﹐不幸而遇其難﹐亦所不得已﹐但得行其事之實而已。情﹐實也。言但得朴實頭做前去﹐豈得復顧其身﹐𨿽其禍至﹐於死生之異亦無可柰何。夫子其行可矣者﹐言汝只得去也。夫子指葉公也。

丘請復以所聞。凡交近則必相靡以信﹐遠則必忠之以言。言必或傳之﹐夫傳兩喜兩怒之言﹐天下之難者也。夫兩喜必多溢美之言﹐兩怒必多溢惡之言﹐凡溢之類也妄﹐妄則其信之也莫﹐莫則傳言者殃。故法言曰﹕傳其常情﹐無傳其溢言﹐則幾乎全。

此下又轉一轉﹐說盡人世情狀。信﹐有物以爲信驗也﹐如符節之類是也。相靡﹐相順也﹐近處之交接則如此。若其交者遠則必以言語盡其情﹐忠﹐盡情也。然其言何自而達﹐必有人傳道之然。傳言之間﹐其兩喜兩怒者最難。彼以喜而來﹐此以喜而應﹐則其說好處多有過當﹐故曰溢美。溢﹐過當也。若彼此皆怒﹐則其說不好處又多過當﹐故曰溢惡。才是一等過當說話必是不實﹐故曰﹕凡溢之類妄。旣不實則其聽之者必皆莫然而疑﹐未能盡信。莫﹐致疑貌也。才至致疑則兩邊之惡皆歸於傳言之人﹐必加之罪﹐故曰莫則傳言者殃。因其奉使﹐故以此爲戒。法言者﹐古有此書也﹐故舉以爲證。傳其常情﹐謂傳言之人但傳其平常朴實頭說話﹐其言語過當處則不可傳。故曰﹕無傳其溢言。傳言能如此﹐則庶幾可以自全。

且以巧鬥力者﹐始乎陽﹐常卒乎陰。泰至則多奇巧。以禮飲酒者﹐始乎治﹐常卒乎亂。泰至則多奇樂。凡事亦然﹐始乎諒﹐常卒乎鄙。其作始也簡﹐其將畢也必巨。言者﹐風波也﹔行者﹐實喪也。夫風波易以動﹐實喪易以危﹐故忿設無由﹐巧言偏辭。獸死不擇音﹐气息茀然﹐於是並生心厲。克核太至則必有不肖之心應之﹐而不知其然也。苟爲不知其然也﹐孰知其所終。

旣說了傳言﹐卻又引諭世間此類之事﹐句句皆是世情﹐此皆莊子妙處。以巧鬥力﹐今之戲相搏者﹔陽﹐喜也﹐陰﹐惡也。其始等閒格手只是則劇﹐其終常至於實實爭打﹐蓋其戲太甚則多有過當用巧處。奇﹐異也﹐泰至﹐過當也。相招而飲皆以禮也﹐治﹟9初筵秩秩之時也﹔亂﹐載號載呶之時也。蓋飲酒至於過當則其爲樂也多異常﹐故或成爭競也。凡事亦然者﹐言人世他事亦常如此也。諒﹐信也。始者之相與同爲一事﹐未嘗不誠實相信﹐及至其後鄙詐生焉﹐此又一事也。始者之有所作爲﹐止爲苟簡之謀﹐弄到末後或成一件大事。此以上只泛說世間﹐又拈起个言行來﹐蓋人世之相與涉﹐言語則風波之所由起。風行波上﹐虛而紛亂之意。才說个行字便有名有迹﹐有名則喪實矣。風波易以動者﹐言其易至於紛紛而不已也。實喪易以危者﹐言實不副名或成﹐患害也。無由﹐無端也﹐忿怒之言多是造設﹐初無端由﹐故曰忿設無由。偏辭﹐一偏之見也﹐花巧言語只是說得一偏﹐故曰巧言偏辭。歡死不擇音﹐言默死之時其聲音又何所擇﹐此譬諭忿設巧言之人﹐才至於爭競﹐則言語之出皆不暇簡擇﹐今諺所謂相罵無好語是也。气息茀然者﹐怒也﹐厲﹐狠戾也。怒气旣起則狠戾之心並生﹐我旣如此﹐則其應我者以我之克核大至﹐必生不肖之心。或時至於相戕相賊﹐亦皆爲怒所使而不知其然矣。旣爲怒所使而不自知﹐又何暇計其終。自此以上﹐皆言世情或因好成惡﹐故牽引說至此爾。

南華眞經口義卷之五竟

﹟訐﹕原作『許』﹐據明本攺。

﹟2也﹕原本無﹐據明本增。

﹟3故鳥﹕明本作『散焉』。

﹟4此﹕原作『比』﹐據明本攺。

﹟5乎﹐吾﹕原作『皆務』﹐據明本攺。

﹟6凡﹕原作『兄』﹐據明本攺。

﹟7粗﹕原作『祖』﹐據明本攺。

﹟8兩﹔原本『而』﹐據明本攺。

﹟9治﹕原作『始』﹐據明本攺。

南華眞經口義卷之六

鬳齋林希逸

內篇人間世下

故法言曰﹕無遷令﹐無勸成﹐過度益也。遷令勸成殆事﹐美成在久﹐惡成不及攺﹐可不愼與。且夫乘物以遊心﹐托不得已以養中﹐至矣。何作爲報也﹐莫若爲致命。此其難者。

到此又引古書之言﹐就奉使事上結。令﹐君命也﹐無遷移其令卽所謂傳其常情也。若受其命令而私欲圖成﹐或至遷攺其說﹐則不可事之。成不成亦聽其自然﹐不可彊欲其成﹐故曰無勸成。益﹐求多也。才於平常心上起个過當之念﹐便是有求益之心﹐此便不可。過度者過其常度﹐卽過當也。遷令勸成皆是過度之念﹐則其謀事也必危﹐故曰殆事。人之相與要好極難﹐初非一日可成﹐必須悠久而後定﹐故曰美成在久。一言之不相投﹐一事之不相順﹐有不轉步而便成惡者﹐故曰惡成不及攺。此意蓋謂要相惡甚易﹐要相好甚難﹐所以尢當愼也。我若乘事物之自然而遊其心於自然﹐托不得已而應之﹐意以養其中心則此爲極至矣﹐又何必有所作爲而後歸報邪。報﹐反命也。作爲過度以求益也。致命者﹐言以眞實而致君命於衛也。言汝之行也﹐莫若只以眞實政其君之命而已﹐不可過爲思慮﹐論其成與不成也﹐卽此眞實致命便是難能之事。汝須要能盡此方可。就此又著一難字﹐蓋謂處此亦難矣。所謂遊於彀中﹐中央者﹐中地也。此篇名以人間世者﹐正言處世之難也。看這一段曲盡世情﹐非莊子性地通融﹐何以盡此曲折。說者以莊老只見得道心惟微一截﹐無人心惟危一截﹐此等議論果爲如何﹐但讀其書未子細爾。

顏闔將傅衛靈公太子而問於蘧伯玉曰﹕有人於此﹐其徳天殺﹐與之爲無方則危吾國﹐與之爲有方則危吾身。其知適足以知人之過而不知其所以過﹐若然者﹐吾柰之何。蘧伯玉曰﹕善哉問乎。戒之愼之﹐正汝身哉。形莫若就﹐心莫若和。𨿽然之二者有患﹐就不欲入﹐和不欲出。形就而入且爲顚爲滅﹐爲崩爲蹶﹔心和而出且爲聲爲名﹐爲妖爲孽。彼且爲嬰兒﹐亦與之爲嬰兒。彼且爲無町畦﹐亦與之爲無町畦。彼且爲無崖﹐亦與之爲無崖。達之入於無疵。

顏闔將爲太子之傅而求教於伯玉。有人於此者﹐指太子也。其徳天殺猶言天奪其鑑也。殺猶銷鑠也﹐隕霜殺艸之殺﹐言其徳性爲造物所銷鑠也。無方﹐無法度也﹐言彼爲敗度敗徳之事。縱而不問﹐則將來必危吾國﹐若欲救正之﹐則其禍必先及我。太子之智﹐能知人之過﹐而自爲過惡則不知攺。柰之何者﹐吾無如之何也。正汝身者﹐言且就自家身上理會起。就﹐從也﹐隨順之也。和﹐調和也﹐誘導之也。外爲恭敬隨順之形﹐而內則盡我調和誘導之心﹐故曰﹕形莫若就﹐心莫若和。莫若者﹐言求其方法無出於此也。𨿽然一轉又妙。之二者﹐和與就二者也隨順而與之爲一﹐則是就而入也﹔有誘導之心而圭角稍露﹐則是和而出也。就而至於入﹐則和自家都放倒了﹐故曰﹕爲顚爲滅﹐爲崩爲蹶。和而至於聲名出﹐則彼必忌害﹐必成殃禍﹐故曰﹕爲聲爲名﹐爲妖爲孽。此處文最奇。嬰兒者﹐如無知小兒然也﹔無町畦者﹐無畔岸也﹐言其跌蕩而無繩準也。無崖者﹐無涯際也﹐言爲事不思到盡處如何也。嬰兒﹑無町畦﹑無崖﹐皆是形容無知妄爲之人。彼方如此無知﹐如此妄爲﹐我且順之﹐故曰亦與之。到其有可覺悟處就加點化﹐使之躍然醒悟﹐或可以入無疵之地。達之者﹐覺悟之也。無疵者﹐無過也。昔艾軒於此嘗言﹕莆中舊有人父死不葬﹐蕩其田業以恣所欲。田且盡﹐親戚憫之﹐斂錢以給其葬。彼陽相許﹐又以其錢行前所爲。眾親皆忿之﹐有族人焉出而與之遊﹐任其所爲力一夕酣飲至於極歡﹐撫其背曰﹕人不堪其憂﹐回也不攺其樂。其人翻然而悟﹐慟哭而歸﹐遂葬其父﹐卒爲善人。正此處道理。

汝不知夫螳螂乎。怒其臂以當車轍﹐不知其不勝任也。是其才之美者也。戒之愼之﹐積伐而美者以犯之幾矣。汝不知夫養虎者乎﹐不敢以生物與之﹐爲其殺之之怒也﹐不敢以全物與之﹐爲其決之之怒也。時其饑飽﹐達其怒心﹐虎之與人異類而媚養己者﹐順也。故其殺者逆也。夫愛馬者以筐盛矢﹐以蜃盛溺﹐適有蚊虻﹐僕緣而拊之不時﹐則缺銜毀首碎胸。意有所至而愛有所亡﹐可不愼邪。

此下又說幾个譬諭。螳螂恃其才之美﹐欲以其臂當車轍﹐此諭小才自矜﹐以當大事﹐鮮不敗者。積﹐屢也﹐伐﹐誇也﹐幾﹐危也。屢誇其才美以犯世之忌者﹐必危其身﹐故曰﹕積伐而美者以犯之幾矣。虎之性易怒﹐故養之者必調和去其怒心。以虎而於養己者亦有媚愛之意﹐此無他﹐只是順之而已﹐若逆之則必爲所傷矣。故曰﹕其殺者逆也。筐﹐竹器也﹐蜃﹐灰泥之器也﹐以此盛其屎溺可謂愛之。忽有蚊虻聚於其身﹐不能隨時搏拊而去之﹐則其馬必至次去銜勒﹐毀碎其身首上轡絡月題之類﹐此其中心之怒忽然而至﹐則前日之﹐愛皆忘之矣。僕緣者﹐僕僕然緣聚也。亡與忘同。此蓋美成在久﹐惡成不及攺之意。人之相處有終身從遊而一語至於爲仇者﹐此言處世之難也。看葉公子髙與顏闔二段﹐便見此篇名作人間世分曉。

匠石之齊﹐至乎曲轅。見櫟社樹﹐其大蔽牛﹐絮之百圍﹔其髙臨山﹐十仞而後有枝﹐其可以爲舟者旁十數。觀者如市﹐匠伯不顧﹐遂行不輟。弟子厭觀之﹐走及匠石曰﹕自吾執斧斤以隨夫子﹐未嘗見材如此其美也。先生不肯視﹐行不輟﹐何邪。曰﹕已矣﹐勿言之矣。散木也﹐以爲舟則沈﹐以爲棺槨則速腐﹐以爲器則速毀﹐以爲門戶則液構﹐以爲樹則蠹﹐是不材之木也﹐無所可用﹐故能若是之壽。匠石歸﹐櫟社見夢曰﹕汝將惡乎比予哉。若將比予於﹐文木邪﹐夫柤梨橘柚果蓏之屬﹐實熟則剝則辱﹐大枝折﹐小枝泄﹐此其以能苦其生者也。故不終其天年﹐而中道夭。自掊擊於世俗者也﹐物莫不若是。且予求無所可用久矣﹐幾死乃今得之﹐爲予大用。使予也而有用﹐且得有此大也邪。且也若與予也﹐皆物也﹐柰何哉其相物也。而幾死之散人﹐又惡知散木。

曲轅﹐山名也﹐櫟﹐木名也﹐社之中有此櫟木也。論語曰﹕夏后氏以松﹐周人以栗﹐古者社中皆必以大木爲主。絮之﹐以手量之也﹐兩手合而圍之爲一圍。百圍﹐大也﹔十仞﹐髙也。枝可爲舟則其身可知矣。厭觀者﹐言觀至於厭足而後已也。散木者﹐言無用散棄之木也。液樠﹐其液出而樠樠然也。樹﹐柱也﹐立木以爲柱﹐故曰樹。文木者﹐言木之可觀而可爲用者也。櫟社見於匠石之夢曰﹕汝以我爲散木﹐則是以文木而比量我也。柤梨橘抽果蓏皆文木之可食者﹐故爲人摧折﹐是以其能而害其生。能者﹐可用之才也。吾之求無所用久矣﹐而汝乃今知之。幾死﹐馬匠石之言也。猶今人馬人以半死漢也。爲予大用者﹐言我之無用乃我之大用﹐所以全其生也﹐我若有用則人伐之久矣﹐又安能至此大乎。且也只是且字之意﹐添个也字。若與予皆物者﹐匠石𨿽人﹐我𨿽櫟樹﹐皆天地間一物﹐汝何獨以物相譏﹐故曰﹕若與予也﹐皆物也﹐柰何哉其相物也。一句之中四个也字﹐一个哉字﹐此皆莊子文奇處。汝亦無用之人﹐何譏我無用之木﹐故曰﹕幾死之散人﹐又惡知散木。

匠石覺而診其夢。弟子曰﹕趣取無用則爲社﹔何邪。曰﹕密若無言﹐彼亦直寄焉﹐以爲不知己者詬厲也。不爲社者﹐且幾有翦乎。且也彼其所保與眾異﹐而以義譽之﹐不亦遠乎。

診﹐占也。弟子聞其夢中之言乃曰﹕此木之志趣﹐若取於無用﹐則何必用而爲社。密者﹐猶言汝閉口勿言也。彼﹐指櫟也。其所以爲社者亦直寄寓而已﹐豈料今日又爲汝不知己之人以爲社而詬厲之。詬﹐罵﹐厲﹐責辱也。使其縱不爲社﹐亦豈有人翦伐之。彼之所保自與眾人不同﹐而汝乃以義理求其毀譽﹐相去遠矣。所保猶言所守也。且幾有翦乎﹐此幾字與殆字同意。

南伯子綦遊乎商之丘﹐見大木焉有異。結駟千乘﹐隱將芘其所籟。子綦曰﹕此何木也哉。此必有異材夫。仰而視其細枝﹐則拳曲而不可以爲棟梁﹔俯而視其大根﹐則軸解而不可以爲棺槨﹔咶其葉則口爛而爲傷﹔嗅之則使人狂酲三日而不已。子綦曰﹕此果不材之木也﹐以至於此其大也。嗟乎神人﹐以此不材。宋有刑氏者﹐宜揪栢桑﹐其拱把而上者﹐求狙猴之杙者斬之﹔三圍四圍﹐求髙名之麗者斬之﹔七圍八圍﹐貴人富商之家求禪傍者斬之。故未然其天年而中道夭於斧斤﹐此材之患也。故解之以牛之白顙者﹐與豚之亢鼻者﹐與人有痔病者﹐不可以適河。此皆巫祝以知之矣﹐所以爲不祥也。此乃神人之所以爲大祥也。

此段與前段同﹐但就中又紬繹數句別說話。見大木焉有異者﹐言其大有異於尋常也。𨿽有千乘之駟馬隱於此樹之下﹐而求其所陰藾亦能芘之﹐故曰隱將芘其所藾。飽﹐自我芘物也。藾﹐彼求蔭於我也。軸解﹐不實也﹐如今芋莖然。咶﹐食紙反。以舌咶之則爛人之口﹐以鼻嗅之則著人如醉﹐言其臭也。此木惟其不材﹐所以能全其生﹐至於如此其大。古之神人所以全其生者﹐亦以此不才而已。故曰﹕神人以此不才。嗟乎﹐嘆美而言之也。

荊氏﹐地名也。揪栢桑三者﹐可用之木也。前言可食之木﹐此言可用之木。宜﹐地气所宜也。杙﹐樁也﹔麗﹐屋棟也。髙名﹐大家也。髙明之家﹐鬼瞰其室。二字本同﹐但明字音同而字異耳。禪傍﹐爲棺用也。言此地所宜之木﹐或拱把而見伐﹐或三圍四圍而見伐﹐或八圍七圍而見伐﹐言不可得而畱。惟其有可用﹐所以自禍如此。解﹐古巫祝者書名也。解之中有曰﹕牛白顙者﹐豚額折而鼻髙者﹐皆不可祭祭河。古者或以人祭河﹐如西門豹之事﹐故添痔病一句。莊子好奇﹐專要添此等說話。適者往也﹐言不可以之往祭於河也。此三者之不可用﹐巫祝之人皆以爲不祥﹐而不知惟其不祥﹐所以免殺身之禍。其在神人觀之﹐則此不祥乃大祥也。凡此二段﹐皆言處世之難﹐若求以自見於世﹐必招禍患﹐故以此譬之。

支離疏者﹐頤隱於齊﹐肩髙於頂﹐會撮指天五﹟1管在上﹐兩髀爲脇。挫鍼治繲足以糊口﹐鼓莢播精足以食十人。上徵武士則支離攘臂於其間﹐上有大役則支離以有常疾不受功﹐上與病者粟﹐則受三鍾與十束薪。夫支離其形者﹐猶足以養其身﹐終其天年﹐又況支離其徳者乎。

支離﹐身體無收拾之貌。疏﹐其名也。頤下而至臍﹐其身曲也﹐肩反出於頂上。會撮﹐椎髻也﹐五臟之管皆屬於背﹐背曲則管向上也。兩髀﹐腿兩邊也﹐背曲身下則髀似其脇也。此形容一廢疾之人爾。挫鍼﹐縫衣也﹐治繲﹐浣衣也。以此爲糊口之計。鼓莢﹐以箕簸米也﹐播去其粗而得精米﹐故曰播精足以食十人﹐言其速也。徽召武士﹐選戰者也﹐攘臂於其間﹐言選擇不及已也。大役﹐工役也﹐不受功﹐不以此事貴之也。功如左氏﹐晉人城祀。賦功於諸侯﹐戰役之事﹐旣皆得免﹐而又以病。得粱與薪﹐此亦以不才自全之意。支離其徳﹐言至人之徳亦如此支離者﹐以無用爲大用也。此與不才之木亦同意。

孔子適楚﹐楚狂接輿遊其門曰﹕鳳兮鳳兮﹐何如徳之衰也。來世不可待﹐往世不可追也。天下有道﹐聖人成焉﹐天下無道﹐聖人生焉。方今之時﹐僅免刑焉。福輕乎羽﹐莫之知載﹐禍重乎地﹐莫之知避。已乎已乎﹐臨人以徳﹔殆乎殆乎﹐畫地而趨。迷陽迷陽﹐無傷吾行﹐吾行卻曲﹐無傷吾足。山木自寇也﹐膏火自煎也。桂可食﹐故伐之﹐漆可用﹐故割之。人皆知有用之用﹐而莫知無用之用也。

此段因論語所有﹐借以譏侮聖門也。來世旣不可待已﹐往之世又不可追。旣生斯世而爲斯人﹐時旣不可爲則當自晦而已﹐於﹐此而彊懷救世之意﹐非知時者也。故曰﹕徳衰﹐天下有道﹐則聖人可以成其功﹔天下無道﹐則聖人全其生而已。方今之時﹐亂世也﹐但以苟免於刑爲幸耳﹐又何敢他求乎。故曰﹕方今之時﹐僅免刑焉。處亂世而僅免刑以全其生﹐此特一羽之福而汝亦不知有之。載﹐受而有之也。亂世之禍苟及其身﹐常至殺戮﹐是重於地也﹐而汝亦不知避之。韓詩曰﹕榮華不滿眼﹐殃禍大如屋。卽此意也。已乎已乎﹐猶言休休也﹐以徳自尊而下臨他人﹐取禍之道也。殆乎﹐危乎也。畫地而趨﹐言其自拘束以自苦如畫地而行焉。陽﹐明也。人之本性本來光明﹐汝迷而失之﹐則叉至行於世而有傷。郤曲者﹐言回護避就也﹐不能任眞直道而行﹐如此回護避就﹐則必至於傷吾足。傷吾足者言﹐其不可行也。山木以有用而招斤斧之禍﹐是自取寇傷也。膏火以明而可用﹐自取煎熬。桂因可食而後人伐之﹐漆因可用而後人割之。此皆不能自隱﹐求於世以招禍患者之譬也。故曰﹕人知有用之用﹐不知無用之用。

南華眞經口義卷之六竟

﹟15﹕原作『王』﹐據明本攺。

南華眞經口義卷之七

鬳齋林希逸

內篇徳充符

將﹐應也。有諸己則可以應諸外。充﹐足也。徳足於己則隨所應而應也。

魯有兀者王駙﹐從之遊者與仲尼相若。常季問於仲尼曰﹕王駘﹐兀者也。從之遊者與夫子中分魯。立不教﹐坐不議﹐虛而往﹐實而歸﹐固有不言之教﹐無形而心成者邪﹖是何人也。仲尼曰﹕夫子聖人也﹐丘直後而未往耳。丘將以爲師﹐而況不若丘者乎。奚假魯國﹐丘將引天下而與從之。常季曰﹕彼兀者也而王先生﹐其與庸亦遠矣。若然者﹐其用心獨若之何。

常季﹐孔子弟子也。中分魯者﹐言魯人之從夫子者半﹐而從駘者半也。立不教﹐與弟子立而無所教﹔坐不議﹐與弟子坐而無所言。而往從之者﹐皆空虛未有所見﹐一見而歸﹐卽充然而有得矣。無形﹐無所見也。心成﹐心感之而自化成也。常季見其如此﹐故疑以爲問仲尼。曰夫子﹐指王駘也﹐直後而未往﹐言我欲往見之﹐特尙遲耳。如某者且將師之﹐況他人乎。奚假﹐豈特也。引天下﹐言欲率天下之人皆師之也。彼兀者也而王先生﹐是一句﹐王﹐勝也﹐言其如此﹐猶勝於先生﹐則與常人亦遠矣。先生指孔子也﹐庸﹐常人也。

仲尼曰﹕死生亦大矣﹐而不得與之變。

死生亦大矣﹐此五字乃莊子中一大條貫。釋氏一大藏經﹐只從此五字中出。所謂死生事大﹐如救頭然是也。不得與之變者﹐言死生之變𨿽大而此心不動﹐亦不能使我與之變也。不得﹐不能也。與之變者﹐隨之而變也。此語謂出於孔子﹐乃莊子之寓言。儒家辟以爲異端者﹐謂其於他事皆不講明﹐而終身只學此一件﹐其說甚正。然釋氏之學﹐正以下愚之人貪著昏沈而不可化﹐故以此恐懼之﹐而使之爲善耳。其教𨿽非﹐其救世之心亦切。爲吾儒者﹐不容不辟其說﹐而亦不可不知其心也。彼以人無貴賤﹐所畏者死耳。故欲以此脇持之﹐使人於道。或謂釋氏畏死而爲此學﹐失其心矣。

𨿽天地覆墜﹐亦將不與之遺﹐審乎無假而不與物遷﹐命物之化而守其宗也。

天地覆墜﹐猶大傳言﹐乾坤毀也。遺者﹐落也。言天地𨿽墜而我亦不與之墜落﹐亦猶前所謂﹕入水不濡﹐入火不熱。讀莊子之書與語孟異﹐其語常有過當處﹐是其筆法如此﹐非眞曰天地能覆墜也。審者﹐明也﹐見之盡也。無假者﹐實也。如此等句﹐皆莊子下字造語之妙處。若言明乎實則拙矣。不與物遷﹐與不得與之變﹐不與之遺同。命物之化者﹐言萬物之變化﹐皆受命於我﹐此猶禪家所謂心迷法華轉﹐心悟轉法華也。宗者﹐言萬物之始也﹐守其宗者﹐言斯人之所守﹐在於所物之始﹐亦猶前所謂有始也者﹐有未始有始也者之意。莊子之書﹐如宗字只訓始字﹐求其意則不止曰始而已﹐如此讀得方見其妙處。守其宗者﹐全體也。遊其和者﹐大用也。

常季曰﹕何謂也。仲尼曰﹕自其異者視之﹐肝膽楚越也﹔自其同者視之﹐萬物皆一也。

常人不知萬物之同出於一初。𨿽其肝膽亦自分楚越。知其同出於一初﹐則萬物皆與我爲一也。此兩句看他下語開闔處﹐前後能文之士﹐用此機關者不少﹐蓋莊子之書﹐非特言理微妙﹐而其文獨精絕﹐所以度越諸子。

夫若然者﹐且不知耳目之所宜﹐而遊心乎徳之和。

耳於聽宜也﹐目於視宜也。彼能如此﹐則不獨以耳聽﹐不獨以目視。此禪家所謂六用一原也。音豈可觀而曰觀世音﹐此𨿽異端之言﹐而皆有深意。徳之和者﹐與天地四時同也。此和字非若中庸所謂中節之和而已。讀此書﹐當別具一隻眼。

物視其所一而不見其所喪﹐視喪其足猶遺土也。

物視其所一而不見所喪﹐言其觀於萬物無欠剩。卽讀夔蚿一段﹐便是此意。此又翻公文軒介與之說也。遺土﹐猶言如土之自遺墜而不知也。

常季曰﹕彼爲己以其知。得其心以其心﹐得其常心﹐物何爲最之哉。

爲己﹐修身也。以其知﹐言人有此識知﹐則能修此身。得其心以其心者﹐言有此知覺之心﹐則能得其本然之心﹐本然之心與知覺之心非二物也﹐特如此下語耳。其意蓋謂人皆有知﹐人皆有心﹐苟能盡之﹐則可以爲己﹐可以得心﹐亦是常事耳。故曰得其常心。最者﹐尊之也。不曰尊而曰最﹐此莊子之文所以奇也。物﹐人物也。

仲尼曰﹕人莫鑑於流水而鑑於止水﹐惟止能止眾止。

流水止水﹐皆以諭心。流者不能止者也﹐能止其心﹐所以獨賢於人。眾人以欲止之心就其求止焉﹐惟斯人則能之﹐故曰﹕惟止能止眾止。此一句蓋言未能安其心之人而求教於彼﹐彼乃能教之而使之安。卻如此下六字﹐豈不奇哉。禪家所謂將心來與汝安。學者曰﹕求心了不可得。其師曰﹕與汝安心。竟便是此一段話。

受命於地﹐惟松栢獨也在冬夏靑靑﹔受命於天﹐惟舜獨也正﹐幸能正生﹐以正眾生。

以松植比舜﹐以舜比王駘﹐但言其得於天者﹐獨異於眾人﹐故能正其所生﹐以正眾人之所生。此生字只是性字。或曰舜豈可比王駘。若如此讀莊子﹐是癡人前說夢也。

夫保始之徵﹐不懼之實。勇士一人雄入於九軍﹐將求名而能自要者﹐而猶若是。

徵﹐證也﹐驗也。保﹐守也﹐守其始初之一語﹐而必有證有驗。只一信字卻如此下句。不懼下著一實字﹐無此實則不能不懼矣。九軍者﹐言眾兵也。或戰國之時﹐有爲九陣者﹐亦未可知﹐不必拘天子六軍﹐諸侯三軍之說。自要﹐自信也。荊軻聶政之徒﹐求名而自信者也。彼惟守此一信﹐且能不變於死生﹐而況有道者乎。此一段﹐今觀佛書中有坐蟒巖守虎穴者﹐亦只此不懼之實而已。莊子如此等處皆有所見﹐非特寓言也。

而況官天地﹐府萬物﹐直寓六骸﹐象耳目﹐一知之所知﹐而心未嘗死者乎。

官天地﹐天覆地載﹐天生地成﹐各職其職而已。府者﹐聚也。萬物隨其所聚而聚﹐此卽天地與我並生﹐萬物與我爲一之意。孟子曰﹕萬物皆備於我﹐亦是府萬物之意﹐但語脈有不同耳。寓六骸者﹐言六骸者吾所寄也。象耳目﹐與不知耳目之所宜同意。目象目而不止於視﹐耳象耳而不止於聽﹐故曰象耳目。一知之所知﹐上音智﹐下如字。智者﹐得之於性﹐知者﹐智之用也﹐以其得於天者而無所不知﹐故曰一知之所知。心無所見曰死。

彼且擇日而登假﹐人則從是也。彼且何肯以物爲事乎。

登﹐升也﹔假﹐至也。注音賈﹑音遐皆誤。彼豈擇日而至於道乎﹐言不擇日而升至於道﹐無時而不在道也﹐卽道不須臾離之意。人之所以從學於王駘者﹐從是而已﹐此是字重。以物爲事﹐物者﹐人也。言彼豈肯以爲人爲事乎。蓋人自求學於彼﹐彼何嘗求以教人。

申徒嘉﹐兀者也﹐而與鄭子產同師於伯昏無人。子產謂申徒嘉曰﹕我先出則子止﹐子先出則我止。其明日又與合堂同席而坐﹐子產謂申徒嘉曰﹕我先出則子止﹐子先出則我止。今我將出﹐子可以止乎﹐其未邪。且子見執政而不違﹐子齊執政乎。申徒嘉曰﹕先生之門﹐固有執政焉如此哉。子而悅子之執政而後人者也﹖聞之曰﹐鑑明則塵垢不止﹐止則不明也。久與賢人處則無過。今子之所取大者﹐先生也。而猶出言若是﹐不亦過乎。子產曰﹕子旣若是矣﹐猶與堯爭善。計子之徳﹐不足以自反邪。

我出子止﹐子出我止﹐欲其相避也。申徒嘉又不如其約。不違者﹐不避也。齊者﹐同也。執政﹐自謂也。言子與我同出入則與執政同矣。後人者﹐先己也。先己而後人﹐則是貴我而賤物。有學問則見識廣大。取者﹐求也。言子學州先生﹐將求以廣其見識﹐乃淺狹如此乎。取大兩字佳。與堯爭善四字最奇﹐言子旣兀矣﹐縱能爲善﹐得如堯乎。自反﹐言其不自量也。

申徒嘉曰﹕自狀其過以不當亡者眾﹔不狀其過以不當存者寡。知不可柰何而安之若命﹐惟有徳者能之。遊於羿之彀中﹐中央者﹐中地也﹐然而不中者﹐命也。人以其全足笑吾不全足者眾矣﹐我怫然而怒﹐而適先生之所則廢然而反﹐不知先生之洗我以善邪。吾與夫子遊十九年矣﹐而未嘗知吾兀者也﹐今子與我遊於形骸之內﹐而子索我於形骸之外﹐不亦過乎。子產蹴然攺容更貌曰﹕子無乃稱。

狀﹐述也。聲述其過以爲足不當亡者﹐眾人皆然。不言其過以爲不當存者﹐已鮮矣。惟有徳者知事事有命﹐豈人之所能柰何哉。此三句是三等人。若命﹐順命也。遊彀中數語極奇絕﹐此易所謂履虎尾也。老子曰﹕吾有大患爲吾有身﹐人之生世動是危機﹐易以虎尾諭已爲奇矣﹐而莊子曰羿之般中﹐彀中者﹐張弓而射﹐箭端所直之地也﹐善射莫如羿﹐彀中乃其必中之地﹐諭世之危如此。況在戰國之時﹐此語尢切。心幸而不中者﹐命也。廢然乃自失之意﹐言其怒至此盡失去之。反﹐歸也﹐言一見先生而歸﹐皆失其所以怒矣。洗字甚佳﹐言以善道告我﹐如洗滌我而不自知也。形骸內外一句最好﹐此皆前書所未有者﹐稱者謂其能言也﹐如左傳所謂魯人以爲敏。

魯有兀者叔山無趾﹐踵見仲尼。仲尼曰﹕子不謹﹐前旣犯患若是矣﹐𨿽今來﹐何及矣。無趾曰﹕吾惟不知務而輕用吾身﹐吾是以亡足。今吾來也﹐猶有尊足者存﹐吾是以務全之也。夫天無不覆﹐地無不載﹐吾以夫子爲天地﹐安知夫子之猶若是也。孔子曰﹕丘則陋矣。夫子胡不入乎﹐請講以所聞。無趾出﹐孔子曰﹕弟子勉之。夫無趾兀者也﹐猶務學以復補前行之惡﹐而況全徳之人乎。無趾語老聃曰﹕孔丘之於至人其未邪。彼何賓賓以學子爲﹐彼且蘄以識詭幻怪之名聞。不知至人之以是爲己桎梏邪。老聃曰﹕胡不直

使彼以死生爲一條﹐以可不可爲一貫﹐若解其桎梏﹐其可乎。無趾曰﹕天形之﹐安可﹟1解。

踵見﹐繼見也。不知務﹐猶言不曉事也。尊足者﹐性也。尊足二字下得奇。所可貴者﹐不在形骸之外也。賓賓﹐司馬云恭貌是也。諔詭幻怪﹐只言好名而已。己桎梏者﹐言名爲己之累也。天刑之﹐猶天罰之不與之以道也。莊子借孔子以爲言﹐或抑或揚﹐皆寓言也。但如此段曰﹐無趾兀者也﹐猶務學以復補前行之惡﹐而況全徳之人乎。此語亦有益於世教。死生爲一條﹐可不可爲一貫﹐卽齊物篇可乎可﹐不可乎不可之意。

魯哀公問於仲尼曰﹕衛有惡人焉﹐曰哀駘他。丈夫與之處者﹐思而不能去也﹔婦人見之﹐請於父母曰與爲人妻﹐寧爲夫子妾者十數而未止也。未嘗有聞其唱者也﹐常和而已矣。無君人之位以濟乎人之死﹐無聚祿以望人之腹﹐又以惡駭天下。和而不唱﹐知不出乎四域﹐且而雌雄合乎前。是必有異乎人者也。寡人召而觀之﹐果以惡駭天下。與寡人處﹐不至以月數而寡人有意乎其爲人也﹔不至乎期年﹐而寡人信之國無宰﹐寡人傳國焉。悶然而後應﹐泛而若辭。寡人醜乎﹐卒授之國。無幾何也去寡人而行﹐寡人卹焉若有亡也。若無與樂是國也﹐是何人者也。

惡人者﹐形醜者也。不倡常和﹐言其無所作爲也。無君人之位者﹐言其無貴權也。聚祿﹐富也。望人之腹者﹐飽也。望﹐滿也﹐月盈曰望。看此等下字﹐莊子之筆端豈可及哉。知不出乎四域﹐言其所知非出於世外也。雌雄合其前﹐與物狎也。此卽鷗鳥不驚之意。悶然﹐無意而答之意。泛者﹐無系著之意。寡人醜乎﹐醜者﹐愧也。授之國者﹐授以國政也。卹焉若有亡﹐卽漢王如失左右手之意。

仲尼曰﹕丘也嘗使於楚矣。適見豚子食於其死母者﹐少焉眴若﹐皆棄之而走。不見已焉爾﹐不得類焉爾。所愛其母者﹐非愛其形也﹐愛使其形者也。戰而死者﹐其人之葬也不以翣資﹐刖者之屨無爲愛之﹐皆無其本矣。爲天子之諸禦﹐不爪翦﹐不穿耳﹐取妻者止於外。不得復使。形全猶足以爲爾﹐而況全徳之人乎。今哀駘他未言而信﹐無功而親﹐使人授已國﹐惟恐其不受也﹐是必才全而徳不形者也。

豚子之諭﹐謂人之愛惡不在於形骸之美惡也。眴若﹐驚貌。不得類者﹐不似始者也。已﹐身也。言不見其身得似始者﹐故如此分下兩句。此皆莊子弄筆處。愛使其形之說﹐若以名教律之﹐此語大有罪。豈古人所謂事死如事生﹐不忍死其親之意。此皆其形容之文有過當處﹐不可以此律之﹐亦不可不知其非也。戰死不用翣﹐非行禮之喪也﹐資﹐用也。刖者於屨而無所愛﹐外飾無所施也。此亦形容有徳在內不在外之意。天子之禦﹐不爪翦﹐不穿耳﹐不修飾而全其形之意。新娶者免役﹐禮記有之﹐不得復使﹐言官中不得役之也。此借全形以形容全徳之義。

哀公曰﹕何謂才全。仲尼曰﹕死生存亡﹐窮達貧富﹐賢與不肖﹐毀譽饑渴寒暑﹐是事之變﹐命之行也。日夜相代乎前﹐而知不能規乎其始者也。故不足以滑和﹐不可入於靈府。使之和豫﹐通而不失於兌﹐使日夜無卻而與物爲春﹐是接而生時於心者也。是之謂才全。

此段歸結在才全徳不形一句。前言死生亦大而不得與之變﹐於此又以死生存亡﹑窮達貧富﹑毀譽饑渴寒暑等總言之﹐此是紬繹發越處。規者﹐求也。此等事之變﹐天命之行﹐日夜相更﹐疊於目前﹐𨿽有知者亦不能求其始﹐不過曰自然而然爾。不足以滑和者﹐言不能滑亂胸中之和也﹐只是不得與之變一句。不入於靈府者﹐不動其心也。和豫通三字一意﹐豫﹐悅也﹐通﹐流通也。心旣不動則使之自然和順豫悅流通而不失其兌﹐兌亦悅也。此一句便是莊子之文。和豫通猶曰周徧咸也﹐見後篇。日夜無卻者﹐言日新而不已也。郤﹐止也。與物爲春者﹐隨所寓而皆爲樂也。物﹐事物也。此春字與兌字同。接而生時於心者﹐卽佛經所謂無所住而生其心也﹐接猶感也﹐時猶時中之時也。隨事之所感而應之不偏不滯﹐故曰生時於心。才者﹐質也。如孟子曰﹕天之降才也。才全猶言全其質性也。

何謂徳不形。曰﹕平者﹐水停之盛也﹐其可以爲法也﹐內保之而外不蕩也。徳者﹐成和之修也。徳不形者﹐物不能離也。哀公異日以告閔子曰﹕始﹟2也﹐吾以南面而君天下﹐執民之紀而憂其死﹐吾自以爲至通矣。今吾聞至人之言﹐恐吾無其實﹐輕用吾身而亡吾國。吾與孔丘非君臣也﹐徳友而已矣。

徳不形者﹐言其徳無所可見也。水停則平﹐平則可以爲法﹐法﹐準則也。內保﹐停也﹐外不蕩﹐止也。卽前所謂鑑於止水者﹐又如此變下其文。和者﹐中和之和也。成者﹐全也。全此性中之和﹐是其徳之修也。徳不形隨事物而見﹐言其無所往而非徳﹐非一端所可名﹐故曰徳不形者﹐物不能離也。孰民之紀四字佳﹐卽是執國之柄。憂其死者﹐言能愛民也。哀公安得南面而君天下﹐此皆莊子下筆過當不照管處。非君臣也﹐徳友而已矣﹐與孟子友之云乎意同﹐皆是寓言﹐不可以實求之。

闉跂﹑支離﹑無脤說衛靈公。靈公悅之﹐而視全人﹐其脰肩肩。甕大癭說齊桓公﹐桓公悅之﹑而視全人﹐其脰肩肩。故徳有所長而形有所忘﹐人不忘其所忘而忘其所不忘﹐此謂誠忘。

闉跂﹐曲背也。支離﹐傴之貌也。無脤﹐無唇也。傴曲缺唇﹐醜之甚也。肩肩者﹐細長之貌也。甕大癭﹐項癅者也。此兩句皆諭人之好惡不在於形骸之外﹐傴癅之人得意於君﹐視全人反不如之﹐故曰徳有所長﹐形有所忘。言愛其徳而忘其形。人不忘其忘而忘其所不忘﹐此兩句極佳。卽孟子一指不若人之諭。所可忘者﹐形也﹔所不可忘者﹐徳也。誠忘者﹐眞忘也。知有形而不知有徳者﹐眞忘也。

故聖人有所遊﹐而知爲孽﹐約爲膠﹐徳爲接﹐工爲商。聖人不謀﹐惡用知。不斲﹐惡用膠。無喪﹐惡用徳。不貨﹐惡用商。四者﹐天鬻也。天鬻也者﹐天食也。旣受命於天﹐又惡用人。

聖人有所遊﹐遊者卽所謂心有天遊是也。知去聲﹐以智處事也。約﹐以禮自檢束。工﹐藝能也。孽﹐菑孽也。膠﹐泥也﹐固也。接﹐接於外而忘其內也。商﹐賈也﹐如所謂買名於天下也。心有天遊則知此四者皆吾之累矣。聖人無所謀於世﹐則不用智矣﹔不斲削而自合於理﹐則不用約矣﹐守其內而無事乎外﹐則不用徳矣﹔不貨者不求售也﹐則不用藝能矣。四者不謀不斲﹐無喪不貨也。天鬻天食﹐天祿也﹐猶言天爵也。旣受食於天﹐又惡用人。猶言有天爵而不求人爵也。

以接而生時於﹟3其心﹐才全而徳不形﹐一智之所知﹐由前言之三字皆是好字﹐到此段接徳智又成不好字﹐此鼓舞其筆﹐不照前後﹐所以爲異端之書。

有人之形﹐無人之情。有人之形故羣於人﹐無人之情故是非不得於身。眇乎小哉﹐所以屬於人也﹔謷乎大哉﹐獨成其天。惠子謂莊子曰﹕人故無情乎。莊子曰﹕然。惠子曰﹕人而無情﹐何以謂之人。莊子曰﹕道與之貌﹐天與之形﹐惡得不謂之人。惠子曰﹕旣謂之人﹐惡得無情。莊子曰﹕是非吾所謂情也。吾所謂無情者﹐言人之不以好惡內傷其身﹐常因自然而不益生也。惠子曰﹕不益生何以有其身。莊子曰﹕道與之貌﹐天與之形﹐無以好惡內傷其身。今子外乎子之神﹐勞乎子之精﹐倚樹而吟﹐據槁梧而瞑。天選子之形﹐子以堅白嗚。

此段乃莊子與惠子問辯之言。有人之形以下﹐乃莊子尋常有此語﹐惠子因而問之也。羣於人者﹐言與人同類也。是非不得於身者﹐言無入而不自得﹐超出於是非之外。獨成其天﹐與天爲徒也。言人能外於是非﹐無入不自得﹐則與天爲徒﹐而所造者大矣。天與之形者﹐有物也。道與之貌者﹐物必有則也。吾所謂無情﹐言人不以好惡之情而內傷其身者﹐有益則有損﹐常因自然則無所益亦無所損矣。言有餘不足皆爲病。益生者﹐有餘之病也﹐好惡出於自然而無所著﹐則無所損益矣。惠子曰不益生何以有其身﹐是以益生爲資生﹐非莊子之意也。莊子與惠子爲至密之友﹐惠子博學而好辯﹐故莊子以外神勞精譏之。外神者﹐神用於外也。猶言神不守合是也。槁梧﹐枯木以爲幾也。瞑﹐倦也。堅白﹐辯之名也。選﹐授也。言天授子之形﹐而子乃自苦如此。何也﹐只一嗚字﹐韓文公就此抽出成一篇序。如許其妙﹐莊子安得不爲作者。

南華眞經口義卷之七竟

﹟1安可﹕原作『眞人』﹐據明本攺。

﹟2始﹕原作『殆』﹐據明本攺。

﹟3於﹕原作『乎』﹐據明本攺。

南華眞經口義卷之八

鬳齋林希逸

內篇大宗師上

大宗師者﹐道也。猶言聖法天﹐天﹟1法道﹐道法自然也。

知天之所爲﹐知人之所爲者﹐至矣。知天之所爲者﹐天而生也。知人之所爲者﹐以其知之所知以養其知之所不知﹐終其天年而不中道夭者﹐是知之盛也。𨿽然有患﹐夫知有所待而後當其所待者特未定也。庸詎知吾所謂天之非人乎﹐所謂人之非天乎。且有眞人而後有眞知。

人之生也﹐凡事皆出於天﹐故曰天所爲。然身處世間﹐人事有當盡者﹐故曰人所爲。人事盡而天理見﹐是以其智之所知以養其知之所不知也。不役役以傷生﹐故曰終其天年。旣知天又知人﹐故曰知之盛也。此數語甚正。𨿽然有患而下此一轉尢妙。知有所待而後當知在我所待者在外﹐或無所求而自得﹐或必有求而後得﹐皆不可得而定﹐當者﹐定也。亦可否之當也。事旣定而後見其當與不當此﹟21字﹐下得最工。若以爲出於天﹐又必求而後得﹔若以爲出於人﹐又有求而不得者﹐比所謂詎知天之非人﹐人之非天也。譬如壽天不貳﹐莫非命也﹐而又曰﹐知命者不立乎巖墻之下﹐便見天所爲與人所爲不定處。莊子看世事最精﹐此等處當子細玩味。必有眞人而後有眞知﹐此言有道者也。

何謂眞人。古之眞人﹐木逆寡﹐不雄成﹐不謨士。若然者﹐過而弗悔﹐當而不自得也。若然者﹐登髙不栗﹐入水不濡﹐入火不熱。是知之能登假於道也若此。

寡﹐不足也。不逆﹐順也。當不足之時卽聽順之﹐功𨿽成亦不以爲誇。雄﹐誇也。士與事同﹐古字通用。如東山詩曰﹕勿士行枚也。謨﹐謀也。無心而爲之﹐故曰不謨事。過而弗悔﹐過﹐失也﹐猶今曰蹉過也。當而不自得﹐當﹐諦當也﹐猶今曰恰好也。事成也自得﹐自多也。凡事或失或成﹐皆委之自然﹐不以失爲悔﹐不以成爲喜也。登髙不栗﹐入水不濡﹐入火不熱﹐卽無入而不自得也。知之能登假於道﹐言其所見深造於道也。兩若然者﹐此是莊子筆勢﹐知與智同﹐假﹐至也。

古之眞人﹐其寢不夢﹐其覺無憂﹐其食不甘﹐其息深深。眞人之息以踵﹐眾人之息以喉。屈服者﹐其嗌言若哇。其耆欲深者﹐其天機淺。

其寢不夢﹐神定也﹐所謂至人無夢是也。其覺無憂者﹐與接爲構而不以心斗也。其食不甘卽無求飽之意﹐禪家所謂塞饑倉是也。其息深深﹐眞人以踵﹐眾人以喉﹐道書修養之論其原在此。神定則其出入之息深深﹐皆自蹬而上至於口鼻﹐所以有數息之法。神無所養則其出入之息止於喉間而已﹐靜躁不同﹐體於身者見之。哇﹐吐也。嗌﹐咽也。內無眞見﹐言語只在口頭﹐所以易屈服於人。此一句看參禪問話者﹐方見得莊子之言有味。如所謂蝦蟆禪﹐只跳得一跳﹐便是若哇之易屈服也。嗜欲者﹐人欲也﹐天機者﹐天理也。曰深淺者﹐卽前輩所謂天理人欲隨分數消長也。此一段一句是一條貫﹐道書佛書皆原於此﹐足見此老自得處不可艸艸讀過﹐惜不見大慧張平叔與之論此。

古之眞人﹐不知悅生﹐不知惡死。其出不欣﹐其入不距﹐翛然而往﹐翛然而來而已矣。不忘其所始﹐不求其所終﹐受而喜之﹐忘而復之﹐是之謂不以心捐道﹐不以人助天﹐是之謂眞人。

此一段只說生死。出﹐生也﹔入﹐死也。翛然而往﹐翛然而來﹐不忘所始﹐不求所終﹐受而喜﹐忘而復﹐卽是生死兩字。不距者﹐不逆也﹐翛然隨之之意也。不忘所始﹐不求所終﹐卽所謂原始要終﹐故知死生之說也。或問趙州曰﹕和尙百歲後向那裹去﹖州云﹕火燒過後成一株茅葦。是不求其所終也。受﹐受其形也﹐得之於天﹐安得不喜。復﹐歸也﹐全而歸之無所系念﹐故曰忘而復之。不以心捐道﹐卽心是道﹐心外無道也。不以人助天﹐壽夭有命﹐人力無所加也。此十字當子細讀之。不捐者﹐不斯須離之意。

若然者﹐其心志﹐其容寂﹐其顙頯。淒然似秋﹐暖然似春﹐喜怒通四時﹐與物有宜而莫知其極。

志者﹐有所主而定之意。此書字義不可以語孟之法求之﹐前輩云佛氏說性止說得心﹐旣曰異端矣﹐又安得以吾書字義求之。寂﹐靜也。面壁十九年﹐是其容寂處。頯﹐大也﹐顙﹐額也。頭容直故見其顙頯然。淒然﹐怒也﹐暖然﹐喜也。無心而喜怒﹐猶四時之春秋也。極﹐止處也。物﹐事物也。隨事而處各得其宜﹐而無一定所止之地﹐卽所謂以接而生時乎其心者也。

故聖人之用兵也﹐亡國而不失人心﹐利澤施乎萬世不爲愛人。

用兵﹐毒天下也。施澤﹐愛天下也。皆以無心行之﹐則亡國者亦不怨﹐被其徳者亦曰帝力於我何有。吾書亦有此意。但莊子之筆形容處說得多過當﹐如曰澤及萬世而不爲仁﹐萬物而不爲義﹐皆是此類。

故樂通物非聖人也﹐有親非仁也。天時非賢也﹐利害不通非君子也。行名失己非士也﹐亡身不眞非役人也。若狐不偕﹑務光﹑伯夷﹑叔齊﹑箕子﹑胥余﹑紀他﹑申徒狄﹐是役人之役﹐適人之適﹐而不自適其適者也。

此數句乃是譏誚聖賢﹐以形容眞人之不可及。其意蓋謂世無眞人﹐不知至道﹐自聖人而下無大無小﹐皆非也。樂通物者﹐聖人之心以無一物不得其所爲樂也﹐通﹐得所也。不任物之窮通而以此爲樂﹐不足爲聖人矣。無心則無親疏﹐有疏有親有心矣﹐有心則非仁矣。順時而動﹐知天時者也。賢者以此爲能亦非也。就利違害君子能之﹐未能通利害而爲一則君子亦非矣。士必爲名﹐名者實之賓﹐爲賓失己也﹐故日非士。眞﹐自然也。不知自然而勞苦以喪其身﹐是役於人者﹐非役人者也。此皆過當之論。故狐不偕而下﹐如伯夷﹑叔齊﹑箕子﹐皆遭譏訕以爲役於

人而失其己者﹐故日不自適其適。其語𨿽偏﹐其文亦妙﹐狐不偕﹑務光﹑胥余﹑紀他﹑申徒狄﹐皆古之賢者。不自適﹐不自得也。

古之眞人﹐其狀義而不朋﹐若不足而不承﹐與乎其瓤而不堅也﹐張乎其虛而不華也。郵郵乎其似喜乎﹐崔乎其不得已乎。痛乎進我色也﹐與乎止我徳也。厲乎其似世乎﹐警乎其未可制也。連乎其似好閉也﹐悅乎忘其言也。以刑爲體﹐以禮爲翼﹐以知爲時﹐以徳爲循。以刑爲體者﹐綽乎其殺也。以禮爲翼者﹐所以行於世也。以知爲時者﹐不得已於事也。以徳爲循者﹐言其與有足者至於丘也﹐而人眞以爲勤行者也。

此一段形容之語盡有溫粹處﹐但說得太頑洞。佛書中多有此類。狀﹐容也﹐義而不朋﹐中立而不倚也。嫌然若不足而不自卑。承者﹐奉承而自卑之意。左傳使之副者日承。與乎﹐容與也。肌﹐徳之隅也。肌而。不堅﹐有徳之隅而無圭角也。張乎﹐舒暢之貌也﹐虛者﹐有若無也。不華者﹐實也。那哪﹐喜貌﹐似喜而不喜。崔﹐下也﹐處世應物有不得已之意﹐亦猶悶然而後應也。淸﹐聚也﹐充悅之貌﹐其生色也眸然見於面﹐故日進

我色。止我徳者﹐卽所謂虛室吉祥也。止﹐止也。與乎﹐自得之貌。厲﹐嚴毅之意﹐望之厲然亦與世人同也﹐而其中實有崔乎不得已之意﹐故日似世。警乎﹐大之意也﹐無所屈於世﹐故日﹕未可制。好閉﹐不欲開口也。連﹐合也﹐密也﹐方其未言似不欲言﹐及其旣言亦若不言﹐故日悅乎其忘言也。兩句卽一意。悅乎﹐俯下之貌。體﹐本也。翼﹐附也。聖人則日明於五刑﹐以弼五教。此則日以刑爲本而禮爲附﹐皆是反說。綽乎其殺者﹐𨿽殺之而綽綽乎毋件於我心也。行於世﹐以禮徇俗也。時乎﹐用知則用﹐知是不得已而應事也。循徳者﹐循天徳而自然也﹐循乎自然而無所容力﹐譬如人登小山﹐有足行者皆自至﹐人以爲勤勞而後至﹐言不鈴勤勞其心而行亦自至也。此無容心之諭也。丘﹐小山也。

故其好之也一﹐其弗好之也一。其一也一﹐其不一也一。其一與天爲徒﹐其不一與人爲徒。天與人不相勝也﹐是之謂眞人。

一﹐自然也﹐造化也。好與弗好﹐卽好惡也。其一同也﹐其不一異也。好惡之有異同﹐皆不出乎造化之外﹐故日其一也一﹐其不一也一。人能以好惡爲同﹐則知天者也。故日其一與天爲徒。若以好惡爲異﹐則知人而不知天者。故日其不一與人爲徒。以人勝天不可也﹐以天勝人亦不可也。眞人則無好無惡﹐無異無同﹐無分於天人﹐但循自然而已。此釋氏所謂有無俱遣﹐老子所謂兩者皆歸之玄﹐故日天人不相勝。此乃一與不一皆一也。一卽大宗師也。

死生命也﹐其有夜旦之常﹐天也。人之有所不得與﹐皆物之情也﹐彼特以天爲父而身猶愛之﹐而況其卓乎。人特以有君爲愈乎己﹐而身猶死之﹐而況其眞乎。

死生猶旦夜也﹐易曰﹕通乎晝夜之道而知是也。情﹐實也。人力所不得而預﹐此則天地萬物之實理也﹐曰命曰天﹐卽此實理也。此數語蓋以死生之天命發明。一與不一之意。曰父曰君﹐人世之﹟3所尊愛莫大於此﹐而是道之大﹐尢出於君父之上﹐故曰可以爲眾父父。故曰其有眞君存焉。卓﹐髙也﹐不可及也。眞﹐自然也。此語蓋謂人皆知君知父﹐而不知道之爲大宗師也。

泉涸﹐魚相與處於陸﹐相呴以濕﹐相濡以沬﹐不如相忘於江湖。與其譽堯而非桀也﹐不如兩忘而化其道。夫大塊載我以形﹐勞我以生﹐佚我以老﹐息我以死。故善吾生者乃所以善吾死也。

相呴相濡﹐口相向而相濡潤也。處陸之相濡﹐不如江湖之相忘﹐諭人處世而有爲﹐不若體道而無爲也。譽堯非桀一句𨿽若不經﹐此其獨見自得處。無桀亦無堯﹐無廢亦無興﹐無善亦無惡﹐無毀亦無譽﹐毀譽廢興善惡皆相待而生﹐與其分別於此﹐不若兩忘而付之自然﹐付之自然是化之以道也。佛家曰﹕是法平等﹐無有髙下。又曰﹕有無俱遣。又曰﹕大道無難﹐惟嫌揀擇。皆此意也。兩个泥牛斗入海﹐直到如今無消息一語﹐最佳。大塊﹐天地也。有形而後有生﹐生則不能無勞﹐老而筋力衰則自然安佚矣。息者﹐休止也。善吾生者﹐全吾身也。所謂朝聞道﹐夕死可矣是也。

夫藏舟於壑﹐藏山於澤﹐謂之固矣。然而夜半有力者負之而走﹐昧者不知也。藏小大有宜﹐猶有所遁。若夫藏天下於天下而不得所遁﹐是恆物之大情也。特犯人之形而猶喜之﹐若人之形者﹐萬化而未始有極也﹐其爲樂可勝計邪。故聖人將遊於物之所不得遲而皆存。善夭﹑善老﹑善始﹑善終﹐人猶效之﹐又況萬物之所系﹐而一化之所待乎。

壑中之舟﹐澤中之山﹐可謂藏之固密﹐而有時乎失之。夜半有力﹐言造化也。負之而走﹐失也。言人之爲計𨿽至深密﹐而時有不得自由者﹐所謂打鐵作門限﹐鬼見拍手笑﹐便是。昧者﹐不知也。小大﹐舟壑山澤也。壑之大可以藏舟﹐澤之大可以藏山﹐以大藏小是有宜也。遁﹐失也。藏天下於天下﹐付之自然也。凡在天之下者﹐皆付之於天﹐則無所遁矣。萬物之眞實處常如此﹐故曰﹕常物之大情也。人皆以有形自喜﹐而不知人之一身千變萬化﹐安知其所止。苟能知之﹐則萬物皆備於我﹐天地與我爲一﹐其樂可勝計哉。聖人遊心於自然則無得無喪﹐故曰遊於物之所不得逐而皆存。善夭﹑善老﹑善始﹑善終﹐造物也。善者﹐能也。言造物能此﹐人猶效法之﹐況道乎。萬物之所系者道也﹐一化之所待者道也。此所謂大宗師也。說得一節髙一節﹐此是莊子之筆勢。若聖賢之言﹐則平易而已。

夫道﹐有情有信﹐無爲無形﹐可傳而不可受﹐可得而不可見。自本自根﹐未有天地﹐自古以固存。神鬼神帝﹐生天生地﹐在太極之先而不爲髙﹐在六極之下而不爲深。先天地生而不爲久﹐長於上古而不爲老。

前段不說道字﹐到此方提起一道字﹐說大宗師也。情﹐實也。信﹐亦實也。無爲﹐無下手處也。無形﹐無方體也。可傳不可受﹐可得不可見﹐此兩句非知道者不知之。關尹子有一章發得傳授字甚好。自本自根﹐推原其始也。推原此道之始﹐則自古未有天地之時﹐此道已存矣﹐是曰無極而太極也。鬼﹐造化之迹也。帝﹐猶易曰帝出乎震之帝也。鬼之與帝所以能神者﹐此道爲之。天地亦因道而後有﹐故曰生天生地。易有太極﹐是生兩儀是也。不爲髙﹑不爲深﹑不爲久﹑不爲老四句﹐發得越痛快。六極﹐六合也。

狶韋氏得之﹐以挈天地﹔伏戲得之﹐以襲气母﹐維鬥得之﹐終古不忒﹔日月得之﹐終古不息﹔堪坯得之﹐以襲昆侖﹔馮夷得之﹐以遊大川﹔肩吾得之﹐以處大山﹔黃帝得之﹐以登雲天﹔顓頊得之﹐以處玄宮﹔禺彊得之﹐立乎北極﹔西王母得之﹐坐乎少廣﹐莫知其始﹐莫知其終﹔彭祖得之﹐上及有虞﹐下及五伯﹔傅說得之﹐以相武丁﹐奄有天下﹐乘東維﹐騎箕尾﹐而比於列星。

自狶韋氏而下有十三个得字﹐皆言得此道而後能如此也。狶韋氏﹐古帝王也。挈天地﹐猶言整齊乾坤也。气母﹐元气也。襲﹐合陰陽之气而在我也。此又是修煉家之所祖。堪坯﹐山神。襲昆侖﹐有昆侖也。馮夷﹐水神。肩吾﹐太山之神。黃帝登雲天﹐鼎湖之事也。玄宮﹐猶今太淸眞境。禺彊﹐北方之神也。少廣﹐神仙之居也。入莫知始終八字意同﹐而句有長短﹐此文法也。十三句之中卻以日月斗入其間﹐又以彭祖傅說證諸其後﹐此是其筆端踰越規拒處﹐不可以聖賢之書律之﹐當另﹟4作一眼看。

南伯子葵問乎女偶曰﹕子之年長矣﹐而色若孺子﹐何也。曰﹕吾聞道矣。南伯子葵曰﹕可得學耶。曰﹕惡﹐惡可。子非其人也。夫卜梁倚有聖人之才而無聖人之道﹐我有聖人之道而無聖人之才。吾欲以教之﹐庶幾其果爲聖人乎。不然以聖人之道告聖人之才﹐亦易矣。吾猶守而告之﹐三日而後能外天下。已外天下矣﹐吾又守之﹐七日而後能外物。已外物矣﹐吾又守之﹐九日而後能外生。已外生矣﹐而後能朝徹﹐朝徹而後能見獨﹐見獨而後能無古今﹐無古今而後能入於不死不生。殺生者不死﹐生生者不生﹐其爲物無不將也﹐無不迎也﹐無不毀也﹐無不成也﹐其名爲攖寧。攖寧也者﹐攖而後成者也。南伯子葵曰﹕子獨惡乎聞之。曰﹕聞諸副墨之子﹐副墨之子聞諸洛誦之孫﹐洛誦之孫聞之瞻明﹐瞻明聞之聶許﹐聶許聞之需役﹐需役聞之於謳﹐於謳聞之玄冥﹐玄冥聞之參寥﹐參寥聞之疑始。

子葵子綦﹐皆是寓言。年長而有孺子之色﹐此今修煉家之說。聖人之才﹐聖人之道﹐如此分別兩句極佳﹐非莊子不能道﹐前此未有也。道與才俱全﹐五帝三王之外﹐伊尹﹑周公﹑孔子而已。三日七日九日不必彊分解﹐不過謂一節髙一節耳。外生者﹐遺其身也。朝徹者﹐胸中朗然如在天﹐平旦澄徹之气也。見獨者﹐自見而人不見也。無古今則無死生﹐又把殺生字說不死﹐生生字說不生﹐此其筆端鼓舞之常法。言𨿽殺之而不爲死﹐生之而不爲生也。將﹐送也﹐無迎送無成毀卽是自然而然也。攖者﹐拂也﹐𨿽攖擾汩亂之中而其定者常在。寧﹐定也。攖擾而後見其寧定﹐故曰攖寧。攖寧也者﹐擾而後成此名也。

九个聞字眞是奇絕。副墨﹐文字也。因有言而後書之簡冊﹐故曰副墨。形之言正也﹐書之墨副也。洛誦者﹐苞絡而誦之也。依文而讀﹐背文而誦﹐猶子生孫﹐故下子孫兩字。瞻者﹐見也。見徹而曰瞻明。聶與囁同﹐以言自許﹐故曰聶許。役者﹐行使也﹐需﹐待也﹐可以待時而行使也﹐故曰需役。於謳者﹐言之不足而永歌之也﹐於﹐嗟欺也﹐言其自得之樂也。凡此數句﹐謂道是讀書而後有得﹐做出許多名字也﹐是奇特到了﹐卻歸之造物。玄冥有气之始﹐參寥﹐無名之始﹐疑始﹐又是無始之始﹐卽所謂有始也者﹐有未始有始也者﹐有未始有夫未始有始也者。此意蓋言道𨿽得之於文字﹐實吾性天之所自有者也。

南華眞經口義卷之八竟

﹟1天﹕原作『大』﹐據明本攺。

﹟2此﹕原作『之』﹐據明本攺。

﹟3之﹕原作『人』﹐據明本攺。

﹟4另﹕原作『令』﹐據明本攺。

南華眞經口義卷之九

鬳齋林希逸

內篇大宗師下

子祀﹑子輿﹑子犁﹑子來四人相與語曰﹕孰能以無爲首﹐以生爲脊﹐以死爲尻﹐孰知死生存亡之一體者﹐吾與之友矣。四人相視而笑﹐莫逆於心﹐遂相與爲友。俄而子輿有病﹐子祀往問之曰﹕偉哉夫造物者。將以予爲此拘拘也。曲僂發背﹐上有五管。頤隱於齊﹐肩髙於頂﹐句贅指天。陰陽之气有沴﹐其心間而無事﹐跰而鑑於井曰﹕嗟乎夫造物者﹐又將以予爲此拘拘也。子祀曰﹕女惡之乎。曰﹕亡。予何惡。浸假而化予之左臂以爲雞﹐予因以求時夜。浸假而化予之右臂以爲彈﹐予因以求鴞炙。浸假而化予之尻以爲輪﹐以神爲馬﹐予因而乘之﹐豈更駕哉。且夫得者時也﹐失者順也﹐安時而處順﹐哀樂不能入也﹐此古之所謂縣解也。而不能自解者﹐物有結之。且夫物不勝天久矣﹐吾又何惡焉。

首﹑脊﹑尻只是首尾始終之意。無者﹐自無而後有也﹐旣有有而後有生死也。莫逆於心﹐心皆自悟而相契相順也。偉哉造物者﹐言造化之大也。拘拘者﹐病之狀也。曲僂﹐曲身貌。發背﹐瘡也。五管﹐瘡之發處也。頤下而隱於臍﹐肩聳而髙於頂。皆形容其病軀之狀。句贅﹐髻也。指天﹐露頂也。在身陰陽之气不和而後成病﹐故曰有沴。其心間而無事﹐不以病爲憂也。跰﹐扶曳而行之貌。自照於井而見其形﹐嘆曰﹕使我爲此拘拘者﹐造物也。汝惡之乎﹐此子祀戲問之也。假﹐使也。浸﹐漸也。此一段最奇﹐只浸假二字便自奇特。言假使造物漸漸以予之身化而爲他物﹐吾亦將因而用之﹐此卽順造化而無好惡之意。是𨿽寓言﹐亦自有理。得者時﹐失者順﹐卽前所謂﹕適來﹐夫子時也﹔適去﹐夫子順也。亦是說死生之理。縣解者﹐言其心無所系著也。苟爲物所著﹐則不能自釋﹐故曰不能自解﹐物有結之。萬物豈能勝天﹐此皆安於自然之意﹐自然之天卽大宗師也。樂軒嘗雲莊子三十二篇﹐只是自然兩字。

俄而子來有病﹐喘喘然將死﹐其妻子環而泣之。犁往問之曰﹕叱﹐避。無怛化。倚其戶與之語曰﹕偉哉造化﹐又將奚以汝爲﹐將奚以汝適。以汝爲鼠肝乎﹐以汝爲虫臂乎。子來曰﹕父母於子﹐東西南北﹐惟命之從。陰陽於人﹐不翅於父母﹐彼近吾死而我不聽﹐我則捍矣。彼何罪焉。夫大塊載我以形﹐勞我以生﹐佚我以老﹐息我以死。故善吾生者﹐乃所以善吾死也。今大冶鑄金﹐金踴躍曰﹕我且必爲鏌鋣。大冶必以爲不祥之金。今一犯人之形﹐而曰人耳人耳﹐夫造化者必以爲不祥之人。今一以天地爲大鑪﹐以造化爲大冶﹐惡乎往而不可哉。成然寐﹐蘧然覺。

曾子之易簣其言如許﹐聖賢之學也。莊子爲此論﹐又自豪傑。叱者﹐呵止之聲﹐避者﹐使其妻子遠去也。怛﹐驚也。謂其無以哭泣而驚怛將化之人。鼠肝﹑虫臂﹐言至小之物也﹐便是趙州火燒過後﹐成一株茅葦之論﹐但其文奇。惟命之從﹐我不聽則爲捍逆﹐亦前段物不能勝天之意。鑄金之諭﹐亦自奇絕。賈誼曰﹕陰陽爲炭﹐萬物爲銅﹐皆自此中抽繹出﹐金若能言﹐人則必以爲怪。造物之視人﹐亦猶大冶之視金﹐此等譬諭非莊子孰能之。成﹐安也﹐成然﹐寐之狀也。蘧然﹐覺之狀也。以生爲寐﹐以死爲覺﹐卻下六字如此結上一段﹐眞文之奇處。

子桑戶﹑孟子反﹑子琴張三人﹐相與友曰﹕孰能相與於無相與﹐相爲於無相爲﹐孰能登天遊霧﹐撓挑無極﹐相忘以生﹐無所終窮。三人相視而笑﹐莫逆於心﹐遂相與友。莫然有間而子桑戶死﹐未葬﹐孔子聞之﹐使子貢往待事焉。或編曲﹐或鼓琴﹐相和而歌曰﹕嗟來桑戶乎﹐嗟來桑戶乎。而已反其眞﹐而我猶爲人猗。子貢趨而進曰﹕敢問臨屍而歌﹐禮乎。二人相視而笑曰﹕是惡知禮意。

相與於無相與﹐相與以無心也。相爲於無相爲﹐無爲而爲也。撓挑﹐踴

躍之意。無極﹐無止也。登天遊霧﹐遊於物之外也。相忘以生﹐無所終窮﹐卽所謂不忘其所始﹐不求其所終也。彼言不忘﹐此言相忘﹐則此八字只是不求其所終五字也。莫然﹐衝漢無有之貌。有間﹐有頃也。往待事﹐猶助原壤沐梈也。編曲﹐識箔也。或編曲﹐或鼓琴﹐指孟子反﹑子琴張而言也。猗﹐助語也。嗟來﹐歌者發聲之詞也。反其眞﹐猶言復其初也。我猶爲人猜﹐便是忽聽上方鐘鼓動﹐又添一日在浮生。此等皆其文之奇處。禮意﹐猶言禮之本也。莊子𨿽爲寓言﹐而禮記所載原壤貍首之歌﹐則知天地之間﹐自古以來﹐有此一等離世絕俗之學。今人但云佛至明帝時始入中國﹐不知此等人不待學佛而後有也。

子貢反﹐以告孔子曰﹕彼何人者邪。修行無有﹐而外其形骸﹐臨屍而歌﹐顏色不變﹐無以命之。彼何人者邪。孔子曰﹕彼遊方之外者也﹐而丘遊方之內者也。外內不相及而丘使女往弔之﹐丘則陋矣。彼方且與造物者爲人而遊乎天地之一气﹐彼以生爲附贅縣疣﹐以死爲決潰癱。夫若然者﹐又惡知死生先後之所在。假於異物﹐托於同體﹐忘其肝膽﹐遺其耳目﹐反覆終始﹐不知端倪。芒然彷徨乎塵垢之外﹐逍遙乎無爲之業。彼又惡能憒憒然爲世俗之禮﹐以觀眾人之耳目哉。

修行無有﹐言無徳行也。無以命之﹐猶言喚作何人始得。方外方內﹐猶今釋氏所謂世間法﹑出世間法也。意趣旣不同而使汝弔之﹐我則失矣。故曰外內不相及﹐而丘﹟1使汝往弔之﹐丘﹟2則陋矣。與造化者爲人﹐只是與造物爲友。遊乎天地之一气﹐言遊於造物之初。附贅縣疣﹐諭此身爲天地間長物﹐必決之潰之而後快﹐卽勞我以生﹑息我以死之意。假於異物﹐便是圓覺﹐地水火風之論﹐四大合而爲身﹐故曰托於同體﹐𨿽肝膽耳目亦不自知﹐卽忘身之意也。反覆終始﹐不知端倪﹐謂原始要終而不見其初也。彷徨﹐浮游之意。芒然﹐無所見知之貌。塵垢之外﹐卽方之外也。無爲之業﹐卽自然也。憒憒然﹐自昏之貌。爲世俗之耳目而行禮﹐徒自昏勞。此老子禮以彊世之意。觀者﹐示也﹐音貫。

子貢曰﹕然則夫子何方之依。曰﹕丘﹐天之戮民也。𨿽然﹐吾與汝共之。子貢曰﹕敢問其方。孔子曰﹕魚相造乎水﹐人相造乎道。相造乎水者﹐穿池而養給﹔相造乎道者﹐無事而生定。故曰﹐魚相忘乎江湖﹐人相忘乎道術。子貢曰﹕敢問畸人。曰﹕畸人者﹐畸於人而伴於天。故曰天之小人﹐人之君子﹔人之君子﹐天之小人也。

何方之依者﹐夫子所依行者方外耶﹐方內耶。天之戮民﹐卽前所謂天刑之而安可解也﹐謂我不得爲方外之人也。吾與汝共之者﹐欲與之言方外之樂也。敢問其方﹐猶問其故也。魚相造乎水﹐卽相濡以沬﹐不若相忘於江湖之意。穿池而養亦自以爲給足﹐言得水不拘多少也﹐得道則隨其分量以爲生﹐無事而自定﹐無事﹐無爲也。畸人﹐畸者﹐獨也﹐言獨異之人也。侔﹐合也。畸則不偶於人而合於天。天以爲君子﹐則人以爲小人﹐人以爲君子﹐則天以爲小人矣。莊子之所謂君子者﹐有譏侮聖賢之意在於其間。蓋以禮樂法度皆非出於自然﹐必剖斗折衡﹐使民不爭﹐而後爲天之君子也。此亦憤世疾邪﹐而有此過髙之論。

顏回問仲尼曰﹕孟孫才﹐其母死﹐哭泣無涕﹐中心不戚﹐居喪不哀﹐無是三者以善喪﹐蓋魯國固有無其實而得其名者乎。回壹怪之。仲尼曰﹕夫孟孫氏盡之矣﹐進於知矣。惟簡之而不得﹐夫已有所簡矣。孟孫氏不知所以生﹐不知所以死﹐不知就先﹐不知就後。若化爲物﹐以待其所不知之化已乎。且方將化﹐惡知不化哉。方將不化﹐惡知已化哉。吾特與汝﹐其夢未始覺者邪。

蓋魯國者﹐以善喪之名髙於一國也。壹猶常也﹐言某常怪之也﹐言怪訝之久矣。進於知者﹐言其進﹐進而知道也。簡之而不得﹐謂居喪之禮﹐如哭泣之事﹐猶欲簡去而不得也﹐𨿽欲簡不得﹐而其所爲已爲甚簡﹐故曰夫已有所簡矣。不知所以生﹐不知所以死﹐卽反覆終始﹐不知端倪之意。就先卽始也﹐就後卽終也。順造化而爲萬物﹐故曰若化爲物以待其所不知之化﹐言聽其自然也。已乎﹐助語也。旣聽其自然﹐則安知將化已化與不化哉。此類皆其鼓舞發越之語。彼旣知道﹐能聽其自然﹐而我乃怪之﹐是我之夢未覺也。

且彼有駭形而無損心﹐有旦宅而無情死。孟孫氏特覺人哭亦哭﹐是自其所以乃。

駭形者﹐形有老少之變也﹐老少之變𨿽可駭異﹐而其心閒而無事﹐故曰無損心。宅﹐居也。旦﹐生也。死生旦夜也﹐知生之所居者暫﹐則𨿽死而非實死也﹐故曰無情死。情﹐實也。特覺人哭亦哭﹐言隨眾也。此是其欲簡而不得之處。是自其所以乃此六字最奇﹐言其自得之妙所﹐以欲簡不得簡﹐而乃隨眾以哭也。此句最難解﹐故數本以上句乃字與下句且字合爲宜也﹐兩字良可笑也。

且也相與吾之耳矣﹐庸詎知吾所謂吾之乎。

且也只是且字添一也字﹐前篇中屢有之矣。吾者﹐我也。且今之相與﹐旣以我而怪之﹐又安知我之所謂我果如何邪。故曰且也相與吾之耳矣﹐庸詎知吾所謂吾之乎。莊子大抵如此鼓舞其文﹐若非別具一隻眼者﹐亦難讀也。

且汝夢爲鳥而厲乎天。夢爲魚而沒於淵。不識今之言者﹐其覺者乎﹐其夢者乎。造適不及笑﹐獻笑不及排﹐安排而去化﹐乃入於寥天一。

夢鳥夢魚只是前篇化蝶之意。今之言者﹐其覺乎其夢乎﹐卽所謂蝶夢爲周乎﹐周夢爲蝶乎。意有所適﹐有時而不及笑者﹐言適之甚也。亦猶杜詩所謂驚定乃拭淚。樂軒先生亦曰﹕及我能哭驚已定矣﹐此言驚也﹐造適言喜也﹐驚喜𨿽異而不及之意同。排﹐安排也。因物而笑﹐是物獻笑於我﹐此笑出於自然﹐何待安排﹐故曰獻笑不及排。此排字與下句排字𨿽同﹐而文勢異﹐不可聯上字說。造物之間﹐事事皆排定﹐死生窮達得喪禍福﹐皆已定矣。我但安其所排﹐隨造化而去﹐乃可以入於造化之妙矣。寥天一隻﹟3是造化字。寥﹐遠也。寥天之一卽前所謂其好也﹐一其不好也一之一也。又做成名字﹐如此皆莊子弄筆處。

意而子見許由﹐許由曰﹕堯何以資汝。意而子曰﹕堯謂我﹐汝必躬服仁義而明言是非。許由曰﹕而奚來爲軹。夫堯旣已黥汝以仁義而劓汝以是非矣﹐汝將何以遊夫遙蕩恣睢轉徙之塗乎。意而子曰﹕𨿽然﹐吾願遊其藩。許由曰﹕不然。夫盲者無以與乎眉目顏色之好﹐瞽者無以與乎靑黃黼黻之觀。意而子曰﹕夫無莊之失其美﹐據梁之失其力﹐黃帝之亡其知﹐皆在壚錘之間耳。庸詎知夫造物者之不息我黥而補我劓﹐使我乘成以隨先生邪。許由曰﹕噫﹐未可知也。我爲汝言其大略。吾師乎﹐吾師乎。萬物而不爲義﹐澤及萬世而不爲仁﹐長於上古而不爲老﹐覆載天地﹑刻雕眾形而不爲巧。此所遊已。

資汝者﹐教汝也。明言是非﹐辧別是非也。爲﹐助語也。軹﹐亦助語也。奚來爲﹐何必來也。黥劓﹐點污汝也﹐猶言汝被他教壞了。遙蕩恣睢轉徙﹐猶前所謂撓挑無極﹐彷徨塵垢之外之意。遙蕩﹐放蕩也。恣睢﹐縱橫也。轉徙﹐變動也。藩者﹐藩籬也。言我不敢求其堂奧﹐且願至於藩籬﹐卽是願聞其略。如此翻下盲者瞽者之諭﹐謂汝無資質﹐不足以聞道也。無莊﹐古之美者也﹔據梁﹐古之勇者也。言汝能有道而化我﹐使美者不知其美﹐勇者不知其勇﹐知者不知其知。去故習而自悟﹐在汝轉移之間﹐故曰皆在壚錘。乘﹟4﹐行也﹐成自然之理也。去我前日之習而行乎自然﹐以事先生﹐故曰息我黥﹐補我劓﹐使我乘成以隨先生也。噫﹐欺也。未可知者﹐言未見得汝便能如此也。吾師乎以下數句﹐方是說出个篇名大宗師字。粉萬物而不可名以義﹐澤及萬世而不可名以仁﹐蓋言無爲而爲﹐自然而然﹐我無容心﹐故不得以此名之。易曰鼓萬物而不與聖人同憂﹐亦是此意。長於上古﹐言在天地之先也。千古萬古常如此﹐安得以老少名之。上而天之所覆日月星辰﹐下而地之所載山川丘陵﹐多少是巧。且如天左旋﹐經星貼天而不動﹐日月五星乃右轉﹐或遲或速﹐或流或伏﹐川巖水石﹐多少奇怪﹐皆造物爲之。眾形之間﹐如百卉羣木﹐多少奇異﹐非巧而何﹐但喚做巧不得。凡此數句﹐皆是形容自然之道。遊心於自然﹐則見天地與我並生﹐萬物與我爲一。故曰此所遊已﹐言吾之所遊者如此也。

顏回曰﹕回益矣。仲尼曰﹕何謂也。曰﹕回忘仁義矣。曰﹕可矣﹐猶未也。它日復見﹐曰﹕回益矣。何謂也。曰﹕回忘禮樂矣。曰﹕可矣﹐猶未也。它日復見﹐曰﹕回益矣。曰﹕何謂也。曰﹕回坐忘矣。仲尼蹴然曰﹕何謂坐忘。顏回曰﹕墮枝體﹐黜聰明﹐離形去知﹐同於大通。此謂坐忘。仲尼曰﹕同則無好也﹐化則無常也。而果其賢乎。丘也請從其後也。

此一段借顏子之名以形容造道之妙﹐畢竟莊子在當時亦知顏子之爲亞聖也。坐忘之說乃莊子之說﹐以此求顏子則誤矣。益者﹐言有所得也。先仁義而後禮樂﹐是以禮樂爲髙於仁義一節﹐蓋莊子仁義二字只爲愛惡。凡此字義皆與聖賢不同﹐先忘仁義而又至於忘禮樂﹐亦猶所謂外天下而後萬物也。至於坐忘﹐則盡忘之矣。此有無俱遣之時﹐所謂今者吾喪我﹐亦是此意。四肢耳目皆不自知﹐故曰墮枝體﹐黜聰明。離形﹐墮枝體也﹔去智﹐黜聰明也。大通卽大道也。所謂聖者無所不通睿作聖﹐睿卽通也。觀此坐忘二字﹐便是禪家面壁一段公案。同者﹐與道爲一也。與道爲一則無好惡矣﹐無好惡則化矣﹐化則無所住而生其心矣。故曰同則無好﹐化則無常。請從而後者﹐言汝更勝於我﹐我反不及﹐而在汝後矣。賢者﹐勝也。此賢於人之賢也。

子輿與子桑友﹐而淋雨十日﹐子輿曰﹕子桑殆病矣。裹飯而往食之﹐至子桑之門﹐則若歌若哭﹐鼓琴曰﹕父邪﹐母邪﹐天乎﹐人乎。有不任其聲而趨舉其詩焉。子輿入曰﹕子之歌詩﹐何故若是。曰﹕吾思夫使我至此極者而弗得也。父母豈欲吾貧哉﹐天無私覆﹐地無私載﹐天地豈私貧我哉。求其爲之者而不得也﹐然而至此極者﹐命也夫。

此段只言窮達有命﹐撰出這般說話也是奇絕。恐其以饑而病﹐故曰殆病矣。古人彈琴必有歌﹐如舜鼓琴而歌南風是也。若歌若哭者﹐力弱而其聲微也。不任其聲者﹐言無力聲不出也。趨舉其詩﹐所謂情隘而其詞蹙是也﹐歌得不成頭緒﹐故曰趨舉。父母豈欲貧我﹐天地豈欲貧我﹐此數語最精絕。求其爲之不得﹐言旣非天非地﹐非父非母﹐則孰爲之。然則使我至此極甚者﹐命也。此意蓋謂自然之理在於天地之上。命者﹐自然之理也﹐是所謂大宗師也。看莊子此篇﹐便見列子力命篇不及多矣。

南華眞經口義卷之九

﹟1﹟2丘﹕原作『某』﹐據明本攺。

﹟3只﹕原作『』﹐據明本攺。

﹟4乘﹕原作『成』﹐據明本攺。

南華眞經口義卷之十

鬳齋林希逸

內篇應帝王

言帝王之道﹐合應如此也。

嚙缺問於王倪﹐四問而四不知。嚙缺因躍而大喜﹐行以告蒲衣子。蒲衣子曰﹕而乃今知之乎。有虞氏不及泰氏﹐有虞氏其猶藏仁以要人﹐亦得人矣﹐而未始出於非人。泰氏其臥徐徐﹐其覺於於﹐一以己爲馬﹐一以己爲牛﹐其知情信﹐其徳甚眞﹐而未始入於非人。

四問而四以不知答之﹐卽維摩經以不言爲不二法門之意。蒲衣或曰卽被衣也。莊子所言人物名字﹐多是虛言﹐卽烏有亡是公之類﹐不必致辧。嚙缺悟其不言之意﹐故喜以告蒲衣﹐蒲衣曰而乃今知之者﹐言汝於今方悟也。而﹐汝也。泰氏﹐古帝王也﹐卽大庭氏之類。藏﹐懷也。要﹐結也。以仁而結人之心亦可以得人。不出於如天而已﹐謂其但能與天爲徒也。非人卽天也﹐故曰未始出於非人。未始出﹐猶曰不過如此也。不曰天而曰非人﹐皆是其弄奇筆處。其臥徐徐﹐安也﹔其覺於於﹐自得也。或以己爲馬﹐或以己爲牛﹐皆置之不問﹐言聽人誰何也﹐其所知皆實理。情信﹐皆實也。其徳在己皆天眞也。到此處天字又不足以名之﹐是其任自然而然又出於造化之上﹐故曰未始入於非人。前曰出﹐後曰入﹐看他下字處﹐帝王之道任自然而已﹐其名篇以應帝王意正在此。

肩吾見狂接輿﹐狂接輿曰﹕日中始何以語汝。肩吾曰﹕告我君人者﹐以己出經式義度人﹐孰敢不聽而化諸。狂接輿曰﹕是欺徳也。其於治天下也﹐猶涉海鑿河而使蚊負山也。夫聖人之治也﹐治外乎﹐正而後行。碗乎能其事者而已矣。且鳥髙飛以避矰弋之害﹐鼷鼠深穴乎神丘之下以避燻鑿之患﹐而曾二虫之無知。

肩吾先見日中始﹐後見狂接輿。故接輿以此問之。經﹐常也。式﹐法也。義﹐處事之宜也。以經式義皆出於己﹐言以身爲天下法也。度人者﹐化人也。以身法而化天下﹐故曰以己出經式義度人﹐經式義句法便與和豫通同。度音渡。孰敢不聽而化﹐言民皆聽順而化之也。欺徳者﹐言自欺也﹐非實徳也。欲以此治天下難於涉海鑿河而使蚊虫負山也。鑿河卽是疏九河之類。治外者﹐言化之以心則無迹﹐化之以身則有迹也。正而後行者﹐順性命之理而行也。能其事者﹐盡此自然之事也。確乎﹐斷乎也﹐言其爲治斷斷乎如此。莊子之意主於無爲﹐故其說如此所以異於吾儒。鳥髙飛而避繒繳﹐鼠深穴而避燻鑿﹐言有迹者必自累﹐今不能行無爲之化而至於有迹﹐是其無知之愚﹐猶不若二虫也。二虫﹐鳥鼠也。神丘猶曰神臯也。

天根遊於殷陽﹐至蓼水之上﹐適遭無名人而問焉曰﹕請問爲天下。無名人曰﹟1﹕去﹐汝鄙人也﹐何問之不豫也。予方將與造物者爲人﹐厭則又乘夫莽眇之鳥﹐以出六極之外﹐而遊無何有之鄕﹐以處壙垠之野。汝又何帠以治天下感予之心爲。又復問﹐無名人曰﹕汝遊心於淡﹐合气於漠﹐順物自然而無容私焉﹐而天下治矣。

以爲天下爲問﹐便非無爲而爲之道﹐故以爲鄙人之問而使我不豫。不豫者﹐不樂也。與造物爲人者﹐言處於人世而順造物之自然也。厭﹐足也﹐飽也﹐言遊於人世旣已飽足﹐則將遊於造物之外。莽眇之鳥﹐虛無之气也。無何有之鄕﹐壙垠之野﹐皆言太虛無極之地也。何帠﹐猶何故也。注訓法字﹐法亦故也。以治天下之問而感觸予之心﹐所以不豫﹐此感字猶言激觸我也。帠字崔氏作爲﹐亦是何故之意。淡者﹐淡也。漠﹐沖漠無形之地也。气猶性也﹐以此心此性皆合於自然﹐故曰遊心於淡﹐合气於漠。前言無聽之以心而聽之以气﹐看此气字便合作性字說。順造物之自然而無容心﹐則天下自治矣﹐何必爲天下乎﹐有心則私矣。比天根再問而無名人又以其眞實語告之﹐其名曰無名人﹐便見前後所稱人名皆是子虛鳥有之類﹐所以後篇有寓言﹑重言之說。如稱黃帝﹑孔子﹑顏子﹑狂接輿﹐則是借重於其名﹐以實己之說。寓言則是無名人﹑天根﹑蒲衣子之類。

陽子居見老聃曰﹕有人於此﹐向疾彊梁﹐物徹疏明﹐學道不倦。如是者可比明王乎。老聃曰﹕是於聖人也﹐胥易技系勞形怵心者也耳也。虎豹之文來田﹐猥狙之便執斄之狥來藉。如是者可比明王乎。陽子居蹙然曰﹕敢問明王﹟2之治。老聃曰﹕明王之治﹐功蓋天下而似不自己﹐化貸萬物而民弗恃。有莫舉名﹐使物自喜﹐立乎不測﹐而遊於無有者也。

有人於此﹐言有个人如此也。此數句是不指名而譏侮孔子。向疾﹐趨走捷疾也﹔彊梁﹐剛健也﹐言敏於學而能力行也。物﹐事也﹔徹﹐通也。言事事通徹而所見虛明也。疏﹐虛也。以此而學道不倦可以比明王否﹐言學之爲王者事﹐如此可否。胥﹐刑徒也﹔易﹐更也﹐猶言卒更也。胥易之名必古有此語﹐如漢所謂鬼薪是也。技系者﹐以工巧而系累技術之人也。此二等人胥易則勞其形﹐技系則怵其心﹐言如此爲學﹐身心俱勞是猶胥易技系而已。怵心言其心恐恐然也。虎豹以皮有文﹐故招來田獵之人。藉﹐繩也﹐所以束縛者也。斄合作貍﹐狗能執貍﹐與猨狙之便捷可觀﹐皆以招來束縛之禍。言有能必自累也。執貍字又見天地篇。若以有爲之學可以爲王者事﹐則是虎豹之類亦可比於明王矣。此貶之之甚之辭也。此三句文自奇。功蓋天下而似不自己﹐卽功成而不有之意。化貸萬物而民弗恃﹐此朝野不知而帝力何加之意。貸﹐施也﹐言施化於民也。凡字訓釋亦就平仄處呼﹐施字便與施字同義。天施地生﹐雲行雨施﹐天施雨施此二字平仄𨿽殊﹐其義則一。有莫舉名者﹐言其所有﹐人莫得而舉名之﹐民無得稱之意。使物自喜﹐言我𨿽無功可名﹐而物自得其樂﹐猶韓文所謂人自得於江湖之外也。不測者﹐不可測識也﹐只是無有字。立乎不測只是遊於無有。筆端鼓舞大率如此。以上數段皆是說其名篇應帝王之意。

鄭有神巫曰季咸﹐知人之死生存亡﹑禍福壽夭﹐期以歲月旬日若神。鄭人見之皆棄而走﹐列子見之而心醉。歸以告壺子曰﹕始吾以夫子之道爲至矣﹐則又有至焉者矣。壺子曰﹕吾與汝旣其文﹐未旣其實﹐而固得道與。眾雌而無雄﹐而又奚卵焉。而以道與世亢﹐必信夫。故使人得而相汝。

歲月旬日﹐或遠或近。神巫﹐相者也﹐其言皆驗若神。棄之而走者﹐畏其言之驗也。心醉者﹐心服也。旣其文﹐盡其外也﹐未旣其實﹐未盡其內也。而﹐汝也。汝未嘗盡見其實﹐固以爲能得道乎。固字有未得謂得之意﹐當以語勢思之。有雌雄而後有所生﹐卵﹐生也。無雄又奚卵﹐言無心則無迹也。此一句是諭其心未能化﹐故可以形見之意。亢﹐髙也﹐臺以其道爲髙於世而欲人必信之﹐此便是有迹處﹐便是未化處﹐故神巫得以相汝。

嘗試與來﹐以予示之。明日列子與之﹐見壺子出而謂列子曰﹕嘻﹐子之先生死矣﹐弗活矣﹐不以旬數矣。吾見怪焉﹐見濕灰焉。列子入﹐泣涕沾襟﹐以告壺子。壺子曰﹕向吾示﹟3之以地文﹐萌乎不震不正﹐是殆見吾杜徳機也。

濕灰者﹐言其生气將盡如灰﹐已濕而欲滅也。地文者﹐此猶禪家修觀之名﹐萌乎若生而不生之意。不震者﹐不動也。不正﹟4者﹐不可指定言也。此不正字便與孟子必有事焉而勿正同。惟有若萌動而又不動﹐故神巫以爲濕灰。灰﹐活火也﹐濕灰則是活火欲滅之意。杜徳機亦是修觀之名﹐徳機﹐生意也﹐杜﹐閉也﹐閉其機而不動﹐故有生意欲滅之狀。季咸遂以爲弗活矣。

嘗又與來﹐明日又與之見壺子。出而謂列子曰﹕幸矣。子之先生遇我也﹐有瘳矣﹐全然有生矣。吾見其杜權矣。列子入以告壺子。壺子曰﹕屍吾示之以天壤﹐名實不入而機發於踵﹐是始見吾善者機也。

杜權﹐不動之動也。權與機同﹐但機微而權則露矣﹐於杜閉之中而動機已露﹐故季咸以爲全然有生意也。天壤亦是觀名﹐天田也﹐天上之田﹐非壤之壤﹐卽自然之壤也﹐猶今修養家以舌間爲天津﹐以頂上爲泥丸﹟5之類﹐此是生意萌動而上之意。名實不入﹐卽是有無俱遣。機發於踵﹐言其气自下而上﹐微而不可見﹐故曰機。菩者機﹐猶言性之動處也。

嘗又與來﹐明日又與之見壺子。出而謂列子曰﹕子之先生不齊﹐吾無得而相焉。試齊且復相之。列子入以告壺子﹐壺子曰﹕吾屍示以太衝莫勝﹐是殆見吾衡气機也。

太衝莫勝﹐亦觀名也。太衝﹐太虛也﹐莫勝踵﹐不可捉摸也。衡者﹐平也﹐半也﹐气機之動至於衡平一半之地而止﹐則是半動半靜也。神巫以爲不齊﹐言其半動半靜而不定也。

鯢桓之審爲淵﹐止水之審爲淵﹐流水之審爲淵。淵有九名﹐此處三焉。

鯢桓﹑止水﹑流水﹐皆是觀名。今佛家以爲觀﹐而古人以爲淵﹐淵有九名﹐猶今觀音十二觀也。審﹐信也。言鯢桓信乎爲一觀﹐止水信乎爲一觀﹐流水信乎爲一觀。壺子到此方說出向者所以示神巫者皆此淵也。我有九淵而方示其三﹐言我之妙處猶有未盡者。審字作蟠﹐非。列子九淵之名皆全﹐洪野處謂列子勝於莊子﹐恐未爲的論。若此九淵皆說盡﹐則不得爲奇文矣。可盡不盡﹐正是莊子之奇處﹐精論文者方知之。此章本有四節﹐就此說淵九名一項﹐卻入第四節

文章﹐伸縮之法也。

嘗又與來﹐明日又與之見壺子。立未定﹐自失而走﹐壺子曰﹕追之。列子追之不及﹐反以報壺子曰﹕已滅矣﹐已失矣﹐吾弗及已。壺子曰﹕向吾示之以未始出吾宗﹐吾與之虛而委蛇﹐不知其誰何。因以爲茅靡﹐因以爲波流﹐故逃也。

已滅已失﹐言不可見也。未始出吾宗﹐亦是觀名。虛﹐虛無也。委蛇﹐順也。若無物﹐若有物﹐不知其如何﹐故曰不知其誰何也。茅音頹﹐茅靡者拉扱也﹐波流者莽蕩也。言其看我不出﹐但見拉扱莽蕩﹐故自失而走也。

然後列子自以爲未始學而歸﹐三年不出。爲其妻爨﹐食豕如食人﹐於事無與親﹐雕琢復朴﹐塊然獨以其形立。紛而封哉﹐一以是終。

爲其妻爨﹐代其妻執爨於鼎竈之間而不出也。食豕如食人﹐言集神於內而不見其外也。於事無與親者﹐言其𨿽爲事而不自知﹐若不親爲之也。雕琢其聰明而歸復於朴﹐卽前所謂墮枝體黜聰明也。塊然獨以其形立﹐猶木偶人也。封﹐有廉隅也﹐紛﹐多也。其形已如木偶﹐安有封畛廉隅之多乎。一以是終者﹐言其終身常如此也。一﹐常如此之意。

無爲名屍﹐無爲謀府﹐無爲事任﹐無爲知主。體盡無窮而遊無眹﹐盡其所受乎天而無見得﹐亦虛而已。至人之用心若鏡﹐不將不迎﹐應而不藏﹐故能勝物而不傷。

莊子於此又說盡無爲而爲之事。屍﹐主也。不以名爲主﹐是爲善無近名也。府﹐眾也。前言不慕事﹐不謀焉用智﹐卽是此意。有意於謀則是謀聚於此﹐可謀則謀無所用心﹐故曰無爲謀府。事𨿽不可不爲﹐而不以事自任﹐故曰無爲事任。人𨿽不能無智而不以智爲主﹐故曰無爲知主﹐心有所主則私矣。此四个無字是教人禁止之意﹐與論語四勿字同。體﹐察也﹐見也﹐見道至於盡而無窮極﹐而心遊於無物之始﹐故曰體盡無窮而遊無眹。眹﹐兆也﹐始也﹐無眹卽無始也。天之受我以是理﹐吾能盡之又不自以爲有得﹐故曰盡其所受於天而無見得。見其有得則近於迹矣。佛經所謂依幻說覺亦復如是﹐便是此意。鋪說至此﹐以一虛字結之﹐此一句甚有力。虛卽自然也﹐無所著也。鏡之於物﹐妍彊去來﹐照者自照﹐何嘗將之﹐何嘗迎之。將﹐送也。照形而見形﹐照物而見物﹐謂之應鏡中﹐何嘗畱之﹐故曰應而不藏。至人之心如此﹐所以於物皆無所件﹐故曰勝物而不傷。天道不爭而善勝﹐便是此勝字。若鏡數句﹐分明是解上面一虛字﹐文勢起伏﹐豈不奇哉。平澹之中自有神巧﹐此等文字也。

南海之帝爲倏﹐北海之帝爲忽﹐中央之帝爲混沌。倏與忽時與遇於渾沌之地﹐渾沌待之甚善。倏與忽謀報渾沌之徳﹐曰﹕人皆有七竅以視聽食息﹐此獨無有﹐嘗試鑿之。日鑿一竅﹐七日而渾沌死。

此段只言聰明能爲身累﹐故如此形容墮肢體黜聰明則爲渾沌矣。本是平常說話﹐妝出日鑿一竅之說﹐皆奇筆也。倏﹑忽﹑渾沌皆是寓言﹐不可泥著﹐泥著則爲癡人前說夢矣。渾沌卽元气也﹐人身皆有七竅﹐如赤子之初﹐耳目鼻舌𨿽具而未有知識﹐是渾沌之全也。知識稍萌則有喜怒好惡﹐是竅鑿矣。孟子曰大人不失赤子之心﹐便是渾沌不鑿也。莊子翻說得來便如此詭怪﹐但文亦奇矣。莊子三十二篇分爲內外﹐內篇有七﹐皆以三字名之﹐自駢拇而下則只掇篇頭兩字或三字爲名﹐如學而爲政之例﹐其書本無精粗﹐內篇外篇皆是一樣說話﹐特地如此﹐亦是鼓舞萬世之意。但外篇文字間有長枝大葉處﹐或以爲內篇文精外篇文粗﹐不然也。又有以七篇之名次第而說﹐如曰先能逍遙遊而後可以齊物論﹐旣能齊物又當自養其身﹐故以養生主繼之﹐旣盡養生之事而後遊於世間﹐故以人間世繼之﹐遊於世間使人皆歸向於我﹐故以徳充符繼之﹐內徳旣充而符應於外也﹐人師於我而我自以道爲師﹐故以大宗師繼之﹐旣有此道則可以爲帝王之師﹐故以應帝王繼之。𨿽其說亦通﹐但如此拘牽﹐無甚義理﹐卻與易之序卦不同。善讀莊子卻不在此﹐但看得中間文字筆勢出﹐自無窮快活。

文字最看歸結處。如上七篇﹐篇篇結得別。逍遙遊之有用無用﹐齊物論之夢蝶物化﹐養生主之火傳也﹐徳充符之以堅白嗚﹐人世間之命也夫。自是个个有意﹐到七篇都盡﹐卻妝撰倏忽渾沌一段﹐乃結之曰七日而渾沌死。看他如此機軸﹐豈不奇特。中庸一篇起以天命之謂性三句﹐結以上天之載無聲無臭至矣﹐此亦是文字機軸﹐但人不如此看得破耳。向侍先師講春秋至西狩獲麟﹐先師曰﹕及其至也﹐聖人有所不知﹐所以絕筆於此。是夜散行西軒廊間﹐忽問曰﹕今日獲麟處﹐看得如何。希逸應日﹕以中庸聖人所不知之語斷之﹐諸家所未有也。但經始於王正月﹐終於西狩獲麟﹐當時下面若更有一句﹐夫子亦必不書矣。先師曰﹕如何。希逸曰﹕如此歸結一句﹐更如何添得。先師不答而出﹐已夜深矣。卽叩伯已丘丈之門曰﹕肅翁春秋讀得甚好﹐某與朋友讀春秋許多年﹐未有如此見解者。言之喜甚﹐至半夜方歸。後兩日﹐伯已丘丈與希逸言之。

南華眞經當義卷之十竟

﹟1曰﹕原作『三』﹐據明本攺。

﹟2王﹕原作『五』﹐據明本攺。

﹟3示﹕原作『視』﹐據明本攺。

﹟4正﹕原作『回』﹐據明本攺。

﹟5丸﹕原作『九』﹐據明本攺。

南華眞經口義卷之十一

鬳齋林希逸

外篇駢拇

駢拇枝指﹐出乎性哉﹐而侈於徳。附贅縣疣﹐出乎形哉﹐而侈於性。多方乎仁義而用之者﹐列於五藏哉﹐而非道徳之正也。是故駢於足者連無用之肉也﹐枝於手者樹無用之指也。多方駢枝於五藏之情者﹐淫僻於仁義之行﹐而多方於聰明之用也。

拇﹐足大指也﹔指﹐手指也。駢﹐合也﹔枝﹐旁生也。與生俱生曰性﹐人所同得曰徳。駢拇枝指皆病也﹐本出於自然﹐比人所同得者則爲侈矣﹐侈﹐剩也。似此性徳字義皆與聖賢稍異。附贅縣疣亦病也﹐駢枝則生而有之﹐贅疣生於有形之後﹐故曰出於形而侈於性。多方﹐多端也﹐用之﹐用之於外也。列於五藏哉﹐言非出於內也﹐非道之自然﹐故曰非道徳之正。告子言義外﹐莊子則並以化爲外矣。以仁義爲淫僻而與聰明並言﹐皆以爲非務內之學﹐故但見其多事。多方猶多事也。

是故駢於明者﹐亂五色﹐淫文章﹐靑黃黼黻之煌煌﹐非乎而離朱是已﹔多於聰者﹐亂五聲﹐淫六律﹐金石絲竹黃鍾大呂之聲﹐非乎而師曠是已﹔枝於仁者﹐擢徳塞性以收名聲﹐使天下簧鼓以奉不及之法﹐非乎而曾史是已﹔駢於辯者﹐囊瓦結繩竄句遊心於堅白同異之間﹐而敝跬譽無用之言﹐非乎而楊墨是已。故此皆多駢旁枝之道﹐非天下之至正也。

五色﹑文章﹑靑黃黼黻﹐古者以養目﹐而莊子以爲亂淫﹐故曰駢於明﹐卽老子五色令人目盲之意。離朱﹐明者也。若以爲非乎而用﹐明之人則以爲是矣﹐故曰非乎而離朱是已。多於聰意亦然﹐蓋以禮樂爲外物也。擢﹐抽也﹔塞﹐猶言茅塞也。徳性本靜而彊於爲仁﹐是擢徳而塞性也。法﹐禮法也﹐不及者﹐人所難及也。

使人行難行之法﹐故曰使天下簧鼓以奉不及之法。黃鼓﹐以言語簧惑鼓動之也。以瓦而累﹐以繩而結﹐事之無益者﹐辯者之多言連牽不已﹐景累無窮而無意味﹐故以累瓦結繩比之。竄定猶言修攺也﹐修攺其言句以爲辯﹐故曰竄句遊心於堅白同異之間。敝﹐勞也﹐跬音企﹐蹻跂也。其言皆無用而稱譽自喜﹐徒自勞苦﹐故曰敝跬以譽無用之言。若以爲非乎﹐而楊墨之徒則以爲是矣。多駢旁枝﹐猶言餘剩也。自然之道本無多端﹐此皆餘剩之事﹐非至正也。至正者﹐本然之理也。

彼正正者﹐不失其性命之情﹐故合者不爲駢﹐而枝者不爲跂﹐長者不爲有餘﹐短者不爲不足。是故鳧脛𨿽短﹐續之則憂﹔鶴脛𨿽長﹐斷之則悲。故性長非所斷﹐性短非所續﹐無所去憂也。意仁義其非人情乎﹐彼仁義何其多憂也。

正正者﹐猶言自然而然也。自然而然則不失其性命之實理﹐𨿽合而不爲駢﹐𨿽枝而不爲跂﹐𨿽長而不爲有餘﹐𨿽短而不爲不足。此數句極有味﹐卽前所謂天下莫大於秋毫之末而泰山爲小也。跂﹐起也。有所跂則不平貼﹐不平貼則不自在。看他這般下字﹐豈苟然哉。性長性短﹐言長短出於本然之性也。長短﹐性所安﹐無憂可去也。鳧鶴之諭最佳。意與噫同﹐嘆也﹐以鳧鶴二端言之﹐則仁義多端﹐非人情矣。故嘆而言之﹐使仁義出於自然﹐則不如是其多憂矣。多憂者﹐言爲仁義者多憂勞也。莊子之爲此言﹐自孔孟而上以至堯舜禹湯﹐皆在譏侮之數。

且夫駢於拇者決之則泣﹐枝於手者齕之則啼。二者或有餘於數﹐或不足於數﹐其於憂一也。今世之仁人﹐蒿目而憂世之患﹔不仁之人﹐決性命之情而饕貴富。故意仁義其非人情乎。自三代以下者﹐天下何其囂囂也。

手足之駢枝𨿽皆爲病而不可彊去之﹐去之則爲憂苦矣。枝﹐多一指也﹐故曰有餘於數。駢﹐合二指而不可分﹐故曰不足於數。蒿目者﹐半閉其目也﹐欲閉而不閉則其睫蒙茸然﹐故曰蒿目。蒿者蓬蒿之蒿也﹐蒿目有獨坐憂愁之意。此莊子下字處。憂世之患而自勞﹐仁人也﹔貪饕富貴而破壞其性情﹐不仁之人也。二者皆爲自苦﹐故並言之又嘆曰﹐仁義非人情乎。言如此看來﹐仁義信非出於本然也。囂囂﹐嘈雜也。三代而下﹐此說盛行﹐何其嘈雜也。

且夫待鉤繩規矩而正者﹐是削其性也﹔待繩約膠漆而固者﹐是侵其徳也。屈折禮樂﹑呴兪仁義﹐以慰天下之心者﹐此失其常然也。

性﹐自然也﹔徳﹐自得於天也﹐皆非人力所爲﹐若必得修爲而後正﹐則是自戕賊矣。鉤繩﹑繩約﹑膠漆﹐皆修爲之諭也。侵削﹐戕賊也﹔固﹐定也。屈折其身以爲禮樂﹐呴兪其言以爲仁義﹐欲以此慰天下之心﹐皆是失其本然之理﹐故曰失其常然。呴兪猶嫗撫也。

天下有常然。常然者﹐曲者不以鉤﹐直者不以繩。圓者不以規﹐方者不以矩﹐附離不以膠漆﹐約束不以纆索。故天下誘然皆生而不知其所以生﹐同焉皆得而不知其所以得。故古今不二﹐不可虧也。則仁義又奚連連如膠漆纆索﹐而遊乎道徳之間爲哉﹐使天下惑也。

常然以下數語﹐與合者不爲駢﹐枝者不爲跋以下意同。曲直方圓﹐或附或離﹐或加約束﹐皆當出於自然而不用人力﹐則爲正理﹐誘與莠同﹐莠然而生者﹐孰生之﹔物之所同者﹐孰與之﹐皆自然也。故曰不知其所生﹐不知其所得﹐古今不二者一也。不可虧者﹐亙古窮今不加損也﹔連連﹐不已也﹔膠漆﹐自固泥也﹔纆索﹐自拘束也。離性以爲仁義﹐爲之不已則固泥拘束﹐何以遊於道徳之門﹐徒以惑天下也。莊子與孟子同時﹐孟子專言化義﹐莊子專言道徳﹐故其書專抑仁義而談自然﹐亦有髙妙處﹐但言語多過當。大抵莊子之所言仁義﹐其字義本與孟子不同﹐讀者當知自分別可也。

夫小惑易方﹐大惑易性﹐何以知其然邪。自虞氏招仁義以撓天下也﹐天下莫不奔命於仁義﹐是非以仁義易其性與。故嘗試論之。自三代以下者﹐天下莫不以物易其性矣﹐小人則以身殉利﹐士則以身殉名﹐大夫則以身殉家﹐聖人則以身殉天下。故此數子者﹐事業不同﹐名聲異號﹐其於傷性﹐以身爲殉一也。

惑﹐迷也﹔方﹐四方也。小迷則東西南北易位矣﹐大惑則失天地之性矣。借上句以形下句﹐招猶今人言招牌也。立仁義之名以撓亂天下﹐使天下之人皆趨於仁義奔命﹐爲其所使而奔趨也。知仁義而不知道徳﹐是以外物易其性也。在小人則殉利﹐在君子則殉名﹐卿大夫則殉其家﹐人主則殉天下。殉﹐從也﹐忘其身以從之曰殉。若莊子之意﹐則天下國家名利均爲外物也﹐以天下國家與名利並言﹐以小抑大﹐以下抑髙﹐此書之中大抵如此。數子者﹐指上言聖人﹑大夫﹑士﹑小人也。事業名聲𨿽不同﹐而其忘身傷性則一﹐此皆殉物之失也。

臧與谷二人相與牧羊而俱亡其羊。問臧奚事﹐則挾策讀書。問谷奚事﹐則博塞以遊。二人者事業不同﹐其於亡羊均也。伯夷死名於首陽之下﹐盜跖死利於東陵之上﹐二人者所死不同﹐其於殘生傷性均也﹐奚必伯夷之是而盜跖之非乎﹐天下盡殉也。彼之所殉仁義也﹐則俗謂之君子﹔其所殉貨財也﹐則俗謂之小人。其殉一也﹐則有君子焉﹐有小人焉。若其殘生損性﹐則盜跖亦伯夷已﹐又『惡取君子小人於其間哉。

博塞﹑讀書﹐二事之美惡不同而亡羊則均﹐此諭最佳。挾策卽執捲也﹐投瓊曰博﹐不投瓊曰塞﹐瓊猶今骰子也﹐亦曰齒﹐亦曰目。塞與賽同。伯夷﹑盜跖﹐莊子豈不知其賢否﹐特借此以立言﹐此皆是其過當處。君子小人𨿽異而殘生損性則一﹐其意主於譏君子﹐故借小人以形之。是皆以小抑大﹐以下抑髙之意也。

且夫屬其性乎仁義者﹐𨿽通如曾史﹐非吾所謂臧也﹔屬其性於五味﹐𨿽通如兪兒﹐非吾所謂臧也﹔屬其性乎五聲﹐𨿽通如師曠﹐非吾所謂聰也﹔屬其性乎五色﹐𨿽通如離朱﹐非吾所謂明也。吾所謂臧非仁義之謂也﹐臧於其徳而已矣。吾所謂臧者﹐非所謂仁義之謂也﹐任其性命之情而已矣。吾所謂聰者﹐非謂其聞彼也﹐自聞而已矣。吾所謂明者﹐俳謂其見彼也﹐自見而已矣。夫不自見而見彼﹐不自得而得彼者﹐是得人之得而不自得其得者也﹐適人之適而不自適其適者也。夫適人之適而不自適其適﹐𨿽盜跖與伯夷是同爲淫僻也。余愧乎道徳﹐是以上不敢爲仁義之操﹐而下不敢爲淫僻之行也。

屬性﹐猶言畱意也。曾﹐曾子也﹐諱參。史﹐子魚也﹐名鰍。以兪兒﹑師曠﹑離朱而比曾史﹐亦是以下抑髙之意。臧﹐善也。言𨿽如此﹐非吾所善也。善於其徳﹐任其性命之情﹐卽順自然也。此數語之中﹐如所謂聰者非謂其聞彼也﹐自聞而已矣﹔所謂明者非謂其見彼也﹐自見而已矣﹐一大藏經不過此意﹐安得此語。若此等語﹐皆其獨到不可及處。這一彼字不是輕可下得﹐禪家所謂狂犬逐塊﹐所謂幻花又生幻果﹐便是這个彼字。自得其得﹑自適其適﹐卽自見自悟也﹐大抵分別本心與外物耳。不得其本心而馳驚於外﹐則皆爲淫僻矣。自聞自見若在吾書﹐卽論語所謂默而識之﹔易所謂默而成之﹐不言而信﹔孟子所謂施於四體﹐不言而諭﹐伊川春秋傳序曰優遊涵泳﹐默識心通﹐皆是此意﹐但說得平易爾。晦黃懲象山之學﹐謂江西學者皆揚眉瞬目﹐自說悟道﹐深詆而力辟之﹐故論語集解以識音志曰﹐默而記之爾。孟子不言而諭﹐亦曰不待人言而自諭﹐不肯說到頓悟處﹐蓋有所懲而然﹐非語孟二書之本旨也。若以伊川默識心通之語觀之﹐豈得音志乎。然學道者若用功之時。常有等待通悟之心﹐比尢不可。所謂執迷待悟﹐則隔須彌山矣﹐頓漸自有二機﹐不可謂有漸而無頓﹐亦不必人人皆自頓悟得之。仲弓之持敬漸﹐顏子之克己復禮﹐頓也。不然何以曰﹐一日克己復禮﹐天下歸仁焉。仁何物也﹐一日而得之﹐非頓悟而何。看此數語﹐先提起一句曰克己復禮爲仁﹐乃曰一日克己復禮﹐天下歸仁焉﹐又曰爲仁由己﹐由人乎哉。語勢起伏﹐便與禪家答話一同﹐子細吟玩﹐方見其味。顏子旣於言下領略﹐乃曰請問其目﹐此卽禪家所謂如何保任之時﹐四非四勿便是盡心﹑知性﹑知天。之下繼以存心﹑養性﹑事天﹑修身﹑俟命之事也﹐其曰爲仁由己﹐卽禪家所謂此事別人著力不得也。先師嘗曰佛書最好證吾書﹐證則易曉也。上不敢爲仁義之操﹐是爲善無近名也﹔下不敢爲淫僻之行﹐是爲惡無近刑也。道徳﹐自然也﹐余恐有愧於道徳﹐𨿽不爲近刑之事﹐亦不爲近名之事﹐近名則非自然矣﹐故曰余愧乎道徳﹐是以上不敢爲仁義之操﹐而下不敢爲淫僻之行也。觀莊子此語﹐何嘗不正心修身﹐其戲侮堯舜﹑夫子﹑曾史﹑伯夷﹐初非實論﹐特鼓舞其筆端而已。塘東劉叔平向作莊騷同工異曲論曰﹕莊周憤悱之雄也。樂軒先生甚取此語﹐看來莊子亦是憤世疾邪﹐而後著此書。其見旣髙﹐其筆又奇﹐所以有過當處。太史公謂其善屬書離辭﹐指事類情﹐用剽剝儒墨﹐𨿽當世宿學不能自解免﹟1也。其言洸洋上音汪﹐下音羊﹐自恣以適己﹐此數句眞道著莊子。

外篇馬蹄

馬蹄可以踐霜雪﹐毛可以禦風寒﹐齕艸飲水﹐翹足而陸﹐此馬之眞性也。𨿽有義許宜反臺路寢﹐無所用之。及至伯樂曰﹕我善治馬。燒之剔之﹐刻之雒之﹐連之以羈縶﹐丁邑丁立二反編之以皂棧﹐馬之死者十二三矣。饑之渴之﹐馳之驟之﹐整之齊之﹐前有橛飾之患而後有鞭策之威﹐而馬之死者已過半矣。

此段言外物能爲身累之意。翹足而陸者﹐凡馬立時其蹄必有跂起者也﹐此是下句處。義臺路寢卽是王者之宮室﹐羲者養也﹐居移气養移體之地﹐必當時有此二字。燒剔﹐治馬蹄也﹔刻﹐削也﹐亦削其蹄也﹐雒之﹐籠絡也﹔羈﹐絡其頭也﹔縶﹐絆其足也﹐今所謂前秋後秋﹔也連﹐列之也。皂棧﹐槽櫪也﹐眾馬列於其間也﹐整齊排布行列也。橛﹐禦也﹔飾﹐鑣纓在頷下﹐故曰前者橛飾之患。馬制於人而不得自樂其樂﹐所以死者多矣﹐卽元龜與其曳尾於泥中意同。但其間下數个之字﹐與前言二三﹐後言過半﹐文字華密如美錦然﹐古今多少筆法﹐自此萌芽而出。或曰外篇文粗﹐誤矣。

陶者曰﹕我善治埴﹐圓者中規﹐方者中矩。匠人曰﹕我善治木﹐曲者中鉤﹐直者應繩。夫埴木之性﹐豈欲中規矩鉤繩哉。然且世世稱之曰﹐伯樂善治馬﹐而陶匠善治埴木﹐此亦治天下者之過也。

陶﹐泥匠也﹔匠﹐木作也。泥之與木皆人造﹟2之而成器﹐亦猶馬之被燒剔

刻雒﹐馳驟整﹟3薺也﹐豈不失土木之性。人皆以伯樂陶匠﹟4爲能﹐亦猶泰氏而下以治天下爲能也。卽﹟5前篇七義非人情之意﹐此三數行之文乃意不過如此﹐但文字精好。

吾意善治天下者不然。彼民有常性﹐織而衣﹐耕而食﹐是謂同徳。一而不黨﹐命曰天放。故至徳之世﹐其行塡塡﹐其視顚顚。當是時也﹐山無蹊隧﹐澤無舟梁﹐萬物羣生﹐連屬其鄕﹐禽獸成羣﹐艸木遂長。是故禽獸可系羈而遊﹐鳥鵲之巢可攀援而窺。夫至徳之世﹐同與禽獸居﹐族與萬物並﹐惡乎知君子小人哉。同乎無知﹐其徳不離﹔同乎無欲﹐是謂素朴﹐素朴而民性得矣。

同徳者﹐得之於天者同然也。人之生也各業其生﹐或耕或織﹐皆是自然天機﹐故曰常性﹐常性者﹐卽前篇所謂常然也。黨﹐偏也﹐倚也﹐純一而無所偏倚﹐放肆自樂於自然之中﹐故曰一而不黨﹐命曰天放。命曰猶言謂之也。齊物論之天行﹑天鈞﹑天遊與此天放﹐皆是莊子做此名字﹐以形容自然之樂。至徳之世﹐言上古也﹔塡塡﹐滿足之貌﹔顚顚﹐直視之貌﹐形容其人朴拙無心之意﹐又就其臥徐徐﹐其覺於於應帝王中﹐翻出此語。山無蹊隧﹐路未通也﹔澤無舟梁﹐水路未通也。人各隨其鄕而居﹐自爲連屬一鄕之中﹐自有長幼上下相連屬也。禽獸羣居﹐深山去人尙遠﹐無害之者﹔艸木各遂其生長﹐未有斧斤之禍也。羈系禽獸而遊﹐攀引鵲巢而窺﹐人與物相忘也。東坡雜說﹐有少時所居書室﹐鳥雀巢於低枝﹐桐花鳳四五日一至﹐頗與此處相似﹐見詩集二十八卷異鵲詩注。以此觀之﹐上古之時必是如此。禽獸可與同居﹐萬物可與同聚﹐又安有君子小人之分。族﹐聚也﹔並﹐同也。無知﹐不識不知也﹔無欲﹐純乎天理也。舉世皆然故﹐曰同乎無欲。不離﹐渾全也。素朴﹐純質也。當此之時﹐各得其自然之樂﹐故曰素朴而民性得矣。其徳不離﹐是謂素朴﹐兩句相因﹐而下句只用素朴二字接過﹐古文法也。今人之文更無此等法度。

及至聖人斃躠上步結反﹐下悉結反爲仁﹐踶跂爲義﹐而天下始疑矣。澶漫爲樂﹐摘僻爲禮﹐而天下始分矣。故純朴不殘﹐孰爲犧樽﹔白玉不毀﹐孰爲珪璋﹔道徳不廢﹐安取仁義﹔性情不離﹐安用禮樂﹔五色不亂﹐孰爲文采﹔五聲不亂﹐孰爲六律。夫殘朴以爲器﹐工匠之罪也。毀道徳以爲仁義﹐聖人之過也。

前言及至伯樂﹐此言及至聖人﹐以下段應上段也。蹩躠﹐勉彊而行之貌﹐踶跂﹐行立不安之貌。澶漫卽汗漫也﹐流蕩之意。摘僻﹐用手足之貌﹐僻合作擗﹐向音躠是也。此又是自屈折禮樂徇兪仁義中翻出﹐言𨿽不經﹐其文亦奇。始分者﹐言其心迹始分矣﹐分則不純一矣﹐如此分字皆是下得好處。樽﹐刻木而爲之﹐故曰純朴不殘﹐孰爲犧樽﹐玉﹐不琢不成器﹐故曰白玉不毀﹐孰爲珪璋。道徳﹐自然也﹐莊子以仁義爲外﹐故曰道徳不廢﹐安取七義。性情﹐固有也﹐莊子以禮樂爲彊世﹐故曰性情不離﹐安用禮樂。若孟子曰節文斯二者﹐樂斯二者﹐聖賢之言也。此書禮樂仁義字義不同﹐並以爲外物矣。文采亂五色﹐六律亂五聲﹐皆是用人力非自然之諭。工匠之罪﹐聖人之過兩句﹐此上文結語也。

夫馬陸居則食艸飲水﹐喜則交頸相靡﹐怒則分背相踶﹐馬知已此矣。夫加之以衡扼﹐齊之以月題﹐而馬知介倪﹑闉扼﹑鷙曼﹑詭銜﹑竊轡。故馬之知而能至盜者﹐伯樂之罪也。夫赫胥氏之時﹐民居不知所爲﹐行不知所之﹐含哺而熙﹐鼓腹而遊﹐民能已此矣。及至聖人屈折禮樂﹐以匡天下之形﹐縣跂仁義﹐以慰天下之心﹐而民乃始踶跂好知﹐爭歸於利不可止也。此亦聖人之過也。

此一段又是把前頭許多說話翻做數行﹐中間添得幾句﹐愈是奇特。喜則交頸相靡﹐怒則分背相踶﹐分明是一个畫馬圖也。相靡﹐相摩擦也﹐看他交頸分背字下得如何。衡扼﹐車上之物﹐扼﹐輈也。月題﹐今所謂額鏡也。介倪﹐介獨也﹐獨立而睥睨﹐怒之狀也。闉扼﹐曲頸而扼拒也﹐不受銜絡之意。鷙﹐猛也﹐曼﹐突也﹐不受羈勒而相抵突之狀。詭﹐設計也﹐竊﹐潛地也﹐詭計以入銜﹐潛竊以加轡﹐皆是悍騺不受調服﹐故銜轡之時﹐如此費計較也。與人抗敵者曰盜﹐馬之知至於抗敵人﹐伯樂使之也。若無衡扼銜轡之事﹐則馬自馬﹐人自人﹐豈見其介倪闉扼之態哉。民能已此者﹐言民之所爲止於如此也。匡﹐正也﹐以禮樂而正人之形﹐斗仁義而慰人之心﹐皆聖人作而後有此﹐上古本無之。縣跂﹐髙揭而提起之意﹔踶跂﹐不自安也。好知爭利﹐比馬之詭銜竊轡也。內篇外篇正與左傳國語相似﹐皆出一手﹐做了左傳又成國語﹐其文卸與左傳不同。如莊子此篇便是个長枝大葉處二故或者以爲非莊子所作﹐卻不然。

南華眞經當義卷之十一竟

﹟1免﹕原作『勉』﹐據明本攺。

﹟2造﹕原作『之』﹐據明本攺。

﹟3整﹕原作『主』﹐據明本攺。

﹟4匠﹕原作『三』﹐據明本攺。

﹟5卽﹕原作『可』﹐據明本攺。

南華眞經口義卷之十二

鬳齋林希逸

外篇胠篋

將爲胠篋探囊發匱之盜而爲守備﹐則必攝緘縢﹑固肩鐍﹐此世俗之所謂知也。然而巨盜至﹐則負匱揭篋檐囊而趨﹐惟恐緘縢扃鐍之不固也。然則向之所謂知者不乃爲大盜積者也。故嘗試論之。世俗所謂知者﹐有不爲大盜積者乎﹔所謂聖者﹐有不爲大盜守者乎。何以知其然邪。昔者齊國鄰邑相望﹐雞狗之音相聞﹐网罟之所布﹐未耨之所刺七智反﹐方二千餘里﹐闔四境之內﹐所以立宗廟社稷﹐治邑屋州閭鄕曲者﹐曷嘗不法聖人哉。然而田成子一旦殺齊君而盜其國﹐所盜者豈獨其國邪。並與其聖智之法而盜之﹐故田成子有乎盜賊之名而身處堯舜之安﹐小國不敢非﹐大國不敢誅﹐十二世有齊國。則是不乃竊齊國並與其聖知之法﹐以守其盜賊之身乎。

看此篇便見得憤悱之雄處﹐妝撰一段譬諭﹐自爲奇特。朕﹐開也﹐探手取之也。發亦開也﹐鼠竊之盜﹐卻下此六字﹐非文乎。緘縢﹐繩結也﹐攝﹐纏繞也。扃﹐管鑰也﹔鐍﹐鎖也。世俗之知﹐本爲鼠竊之備﹐大盜至則並挈而去矣。田氏篡齊﹐以私量貸公量入﹐看左傳所言﹐便是借聖人之法以濟其盜賊之謀。戰國之時﹐大抵如此﹐故莊子以此諭之。

嘗試論之。世俗之所謂至知者﹐有不爲大盜積者乎﹔所謂至聖者﹐有不爲大盜守者乎。何以知其然邪。昔者龍逄斬﹐比干剖﹐萇弘胣勑紙反﹐子胥靡﹐故四子之賢而身不免乎戮。故跖之徒問於跖曰﹕盜亦有道乎。跖曰﹕何適而無有道邪。夫妄意室中之藏﹐聖也﹔入先﹐勇也﹔出後﹐義也﹔知可否﹐知也﹔分均﹐仁也。五者不備而能成大盜者﹐天下未之有也。由是觀之﹐善人不得聖人之道不立﹐跖不得聖人之道不行。天下之善人少而不善人多﹐則聖人之利天下也少而害天下也多。

胣﹐裂也﹔靡﹐爛也﹐皆得罪而喪其軀也。四子𨿽賢而身皆得罪﹐盜跖反以自免﹐此言賢者不足自恃﹐而竊聖道之名者或以自利。爲盜之聖勇義知仁﹐此是莊子撰出這般名字﹐以譏侮儒者。其言𨿽怪而以世故觀之﹐實有此理。說到不善人多善人少﹐利天下少而害天下多處﹐亦是精絕。

故曰﹕唇竭則齒寒﹐魯酒薄而那鄲圍﹐聖人生而大盜起。掊擊聖人﹐縱捨盜賊﹐而天下始治矣。夫川竭而穀虛﹐丘夷而淵實。聖人已死則大盜不起﹐天下平而無故矣﹔聖人不死大盜不止﹐𨿽重聖人而治天下﹐則是重利盜跖也。

楚方伐魯以其酒薄也﹐而梁乃伐趙以魯不得而援也。唇與齒似不相關﹐唇竭而齒自寒。川與谷不相干﹐川竭而穀自虛。丘與淵不相干﹐丘夷而淵自實。卽今人所謂張公喫酒﹐李公醉也。以諭聖人之法不爲盜設﹐而反爲盜賊之資﹐故曰聖人生而大盜起﹐聖人不生而大盜不起。掊擊聖人﹐縱捨盜賊﹐言亦無聖人亦無盜賊﹐而後天下治也。川水滿則山谷之中皆有水﹐川竭則穀自虛矣。川與谷𨿽不相通﹐而春夏之盈﹑秋冬之涸卸同也。丘夷﹐山頹而夷平也﹐猶曰山附於地剝也。山夷則土實之於淵﹐是不相關而相因也。無故卽無事也。重聖人而治﹐言聖人復出也﹐聖人復出而制法愈密﹐欺詐者得之﹐益可以欺世﹐故曰﹕重利盜跖也。魯酒薄邯鄲圍﹐又見淮南子。其文稍異﹐意亦同。

爲之斗斛以量之﹐則並與鬥斛而竊之。爲之權衡以稱之﹐則並與權衡而竊之。爲之符璽以信之﹐則並與符璽而竊之。爲之仁義以矯之﹐則並與仁義而竊之。何以知其然邪。彼竊鉤者誅﹐竊國者爲諸侯﹐諸侯之門而仁義存焉﹐則是非竊仁義聖知耶。

斗斛﹑權衡﹑符璽﹑仁義﹐四者並言﹐以下抑髙之意。竊鉤﹐小盜也﹐鉤﹐腰帶環也。戰國之諸侯篡奪而得﹐皆大盜也﹐小者誅而大者乃如此﹐憤世之言也。旣爲諸侯則其立國亦陜愛民利物爲事﹐是不特竊國並竊聖人之仁義聖知也。

故逐於大盜﹐揭諸侯。竊仁義﹐並斗斛﹑權衡﹑符璽之利者﹐𨿽有軒冕之賞弗能勸﹐斧鉞之威弗能禁﹐此重利盜跖而使不可禁者﹐是乃聖人之過也。故曰魚不可脫於淵﹐國之利器不可以示人。彼聖人者﹐天下之利器也﹐非所以明天下也。

名爲大盜者﹐人皆砍逐之。今之諸侯皆竊國者﹐立於人。上﹐人誰不見﹐故曰揭。如此大盜﹐昭昭於世﹐並也義﹑斗斛﹑權衡﹑符重以竊之﹐而世未有立賞以求捕﹐用刑以禁止者﹐是皆憤世而爲此言。魚不可脫於淵﹐言不可離水也。聖人之法只可自用﹔不可使人人皆知之﹐故曰非所以明天下也。明者﹐天下皆知之也。

故絕聖棄知﹐大盜乃止﹔擿玉毀珠﹐小盜不起﹔焚符破璽﹐而民朴鄙﹔掊斗折衡﹐而民不爭﹔殫殘天下之聖法﹐而民始可與論議。

擿玉毀珠﹐焚符破重﹐剖斗折衡﹐皆是激說﹐以結絕聖棄知之意﹐非實論也。殫殘者﹐毀削也﹐盡去聖人之法﹐民始純一可與言道也﹐故曰民始

可與論議。此皆憤世之辭﹐故人每以剖斗折衡焚符破璽之事譏議之﹐其實卽老子不貴難得之貨﹐則民不爲盜之意。但說得過當耳。東坡曰人生識字憂患始﹐豈欲天下人全不識字耶。

擢亂六律﹐鑠絕竽瑟﹐塞瞽曠之耳﹐而天下始人含其聰矣。滅文章﹐散五采﹐膠離朱之目﹐而天下始人含其明矣。毀絕鉤繩而棄規矩﹐攦工倕之指﹐而天下始人有其巧矣﹐故曰﹕大巧若拙﹐削曾史之行﹐鉗楊墨之口﹐攘棄仁義而天下之徳始玄同矣。彼人含其明則天下不鑠矣﹑人含其聰則天下不累矣﹐人含其知則天下不惑矣﹐人含其徳則天下不僻矣。彼曾史﹑楊墨﹑師曠﹑工捶﹑離朱者﹐皆外立其徳而以爚亂天下者也﹐法之所無甩也。

擢亂者﹐抽擢而紊亂也。六律有長短之敍﹐抽而亂之使其不可用也。鑠絕﹐焚棄之也。有瞽曠之耳而後能爲律樂之事﹐塞其耳則人之聽皆合乎自然﹐無此等造作也。明巧兩句其意亦同﹐因巧字卻舉老子大巧若拙一語以証之﹐亦是文法處。曾史有忠孝之名﹐楊墨有仁義之言﹐攘除而棄擲之﹐使仁義之說不行﹐則天下之人同得此徳﹐始歸於玄妙矣。不鑠﹐不消散也﹔不累﹐無系累也﹔不惑﹐不相誑惑也﹔不僻﹐無偏陂也。以曾史楊墨與師曠工倕離朱並言﹐亦以小抑大也。外立其徳者﹐重外物而失本心也。爚亂者﹐言燻約而撓亂之也。以正法言之﹐此等人皆無所用言﹐皆當去也﹐故曰法之所無用也。此一句結得極有力﹐文字之好處。

子獨不知至徳之世乎。昔者容成氏﹑大庭氏﹑伯皇氏﹑中央氏﹑栗陸氏﹑驪畜氏﹑軒轅氏﹑赫胥氏﹑尊盧氏﹑祝融氏﹑伏羲氏﹑神農氏。

十二个氏只軒轅﹑伏羲﹑神農見於經﹐自此以上吾書中無之﹐或得於上古之傳﹐或出於莊子自撰亦未可知。亦由佛言我於過去某劫也﹐𨿽若大言﹐然以天地間觀之﹐自伏羲以來﹐載籍所可考者﹐三千餘年﹐豈有許大﹐天地方有三千餘年﹐伏羲以前必有六籍所不傳者﹐但言之則近於怪妄﹐然亦不可不知。且如吾閩自無諸以來方見於漢﹐至唐而後漸有文物﹐無諸之前當猶艸昧可也。近時囊山寺前耕於野者﹐忽得一穴﹐其間金玉之器﹑鼎彜之屬甚多﹐人皆竊而去之。最後旣虛﹐鄕人皆相率而就觀其磚﹐無大小皆雕人物龍虎﹐不勝精巧﹐此前穴也。其後一璧﹐以鋤斧擊之﹐鞺鞺有聲﹐但堅固不可動﹐必是銅鐵所灌﹐意非有國者之墳﹐不然書籍所載﹐閩之上無聞焉﹐必有之而不傳者。然則容成﹑大庭之類﹐不可謂無之。

當是時也﹐民結繩而用之﹐甘其食﹐美其服﹐樂其俗﹐安其居﹐鄰國相望﹐雞狗之音相聞﹐民至老死而不相往來。若此之時﹐則至治已。今遂至使民延頸舉踵﹐曰某所有賢者﹐贏糧而趣之﹐則內棄其親而外去其主之事﹐足迹接乎諸侯之境﹐車軌結乎千里之外﹐則是上好知之過也。上誠好知而無道﹐則天下大亂矣﹐何以知其然邪。

甘食而下又是山無蹊隧處抽繹出來。某所有賢者﹐贏糧而趨之﹐便是暗說孟子荀子﹐推而上之孔子亦在其間矣。觀齊稷下與蘇張之徒﹐便見莊子因當時之風俗﹐故有此論。好知則非自然之道矣﹐故曰好知而無道。

夫弓弩畢弋機變之知多﹐則鳥亂於上矣。鉤餌网罟罾筍之知多﹐則魚亂於水矣。削格羅落罝呆之知多﹐則獸亂於澤矣。知詐漸毒頡滑堅白解垢同異之變多﹐則俗惑於辯矣。故天下每每大亂﹐罪在於好知。

畢﹐有柄之网也。弋﹐繳射也。機變﹐變詐也。削格猶漢書曰儲胥也﹐猶今之木柵也﹐捕兔鹿者亦有之。罝罘亦网也。知詐﹐以智而相詐也﹔漸毒﹐相漸染而爲毒亂也﹔頡﹐桀頡也﹔滑﹐汩亂也﹔解垢﹐隔角也﹐堅白解垢異同﹐皆當時辯者之名。以取魚取鳥取獸之事﹐與辯者並言之﹐亦是以曾史與鬥斛權衡並譏之意。每每﹐常常也﹐常常如此而至於大亂﹐皆好智之罪也。

故天下皆知求其所不知﹐而莫知求其所已知者﹐皆知非其所不善﹐而莫知非其所已善者﹐是以大亂。

不知者﹐務外求異者也。已知者﹐曉然而易見者也﹐自然之理也。不善在人者也﹐已善在我者也﹐卽齊物所謂是其所是而非其所非﹐言但知他人之非而不知己之所是者﹐亦非也。

故上悖日月之明﹐下爍山川之精﹐中墮四時之施。喘奕之虫﹐肖翹之物﹐莫不失其性。甚矣﹐夫好知之亂天下也。自三代以下者是已﹐捨夫種種之民而悅夫役役之佞﹐釋夫恬淡無爲而悅夫哼哼之意﹐哼哼已亂天下矣。

上而日月﹐下而山川﹐中而寒暑﹐四時微而至於喘耎﹑肖翹之物﹐皆失其自然之理﹐故曰﹕莫不失其性。甚矣﹐夫好知之亂天下也﹐此嘆息一句而結之也。喘耎﹐微息而動之物﹐附地者也﹐蝸蜓之類。肖﹐小也﹐翹﹐輕也﹐飛物也﹐蜂蝶之類。肖音蕭。種種﹐殼實之貌﹔役役﹐務外作爲之貌﹔哼哼﹐囁囁也。上句旣結了﹐卻以三代實之﹐謂三代以下便是如此﹐故曰自三代以下是已。哼哼役役兩句對說﹐下面只拈哼哼字結﹐便與前篇素朴而民性得矣處同。逍遙遊曰湯之問棘也是已起語也﹐此曰三代以下是已結語也。起結𨿽異﹐同一機軸也。

南華眞經口義卷之十二竟

南華眞經口義卷之十三

鬳齋林希逸

外篇在宥

聞在宥天下﹐不聞治天下也。在之也者﹐恐天下之淫其性也﹔宥之也者﹐恐天下之遷其徳也。天下不淫其性﹐不遷其徳﹐有治天下者哉。昔堯之治天下也﹐使天下欣欣焉人樂其性﹐是不恬也﹔桀之治天下也﹐使天下瘁瘁焉人若其性﹐是不愉也。夫不恬不愉非徳也﹐非徳也而可長久者﹐天下無之。

聞在宥天下﹐不聞治天下也﹐此篇又做一句破題﹐又是一體。在者﹐優遊自在之意。淫﹐亂也﹐靜定則不淫矣。宥者﹐寬容自得之意﹔遷﹐爲外物所遷移也。使天下之人性皆不亂﹐徳皆不移於外物﹐又何用治之乎。不恬﹐不靜也﹔不愉﹐不樂也。以堯對桀言之﹐曾史盜跖之類也。全書意勢皆如此﹐其理皆未正然﹐筆力豈易及哉。以不恬比不愉﹐便無輕重矣。

人大喜邪﹐毗於陽﹔大怒邪﹔毗於陰。陰陽並毗﹐四時不至﹐寒暑之和不成﹐其反傷人之形乎。使人喜怒失位﹐居處無常﹐思慮不自得﹐中道不成章﹐於是乎天下始喬請卓鷙﹐而後有盜跖曾史之行。故舉天下以賞其善者不足﹐舉天下以罰其惡者不給。故天下之大﹐不足以賞罰。自三代以下者﹐匈匈焉﹐終以賞罰爲事﹐彼何暇安其性命之情哉。

喜屬陽﹐怒屬陰﹔毗﹐益也﹐醫書所謂有餘之病也。致中和則天地位﹐失其中和則有四時不至﹑寒暑不和之事﹐气序旣逆則人亦病矣。使人者﹐言因堯桀在上﹐致人如此也。喜怒失位﹐居處無常﹐謂妄爲妄動也。憧憧往來﹐朋從爾思﹐是思慮不自得也。成章﹐有條理也﹐不成章則失中道矣。喬﹐好髙而過當也。詰﹐議論相詰責也。卓﹐孤立也。鷙﹐猛厲也。此四字皆形容不和之意。盜跖曾史只是替換賢不肖字﹐用心旣不和則賢不肖皆非矣。爲天下者於其賢者而賞之﹐於其不肖者而罰之﹐賢非眞賢﹐出於好僞﹐舉世皆然﹐故欲賞而不足。不給亦不足也﹐言世間此等人多矣。其意皆是譏賢者﹐乃與爲惡者對說﹐所以重抑賢者也。人人皆慕賞避罰﹐以僞相與﹐則豈能安其性情自然之理哉。

而且悅明邪﹐是淫於色也﹐悅聰邪﹐是淫於聲也﹔悅仁邪﹐是亂於徳也﹔悅義邪﹐是悖於理也﹔悅禮邪﹐是相於技也﹔悅樂邪﹐是相於淫也﹔悅聖邪﹐是相於藝也﹔悅知邪﹐是相於疵也。天下將安其性命之情﹐之八者存可也﹐亡可也。天下將不安其性命之情﹐之八者乃始蠻捲傖囊而亂天下也﹐而天下乃始尊之惜之甚矣。天下之惑也﹐豈直過也而去之邪。乃齊戒以言之﹐跪坐以進之﹐鼓歌以舞之﹐吾若是何哉。

爲明而好五色﹐爲聰而好五聲﹐皆亂其眞矣﹐故曰淫。徳與理自然者﹐仁與義有心以爲之﹐故以爲亂於徳而悖於理。技﹐能也﹔淫﹐樂也。彼以禮樂爲外物﹐故曰相於技﹐相於淫。相﹐助也﹐助益之而愈甚也。藝﹐業也﹔疵﹐病也。業能自勞病乃自苦﹐以聖知之名而悅之﹐則愈勞愈苦矣﹐故曰相於業﹑相於疵。此聖字止近似能字﹐猶今言艸聖之聖也。故於盜亦曰妄意室中之藏﹐聖也。此皆字義不同處﹐讀者當自分別﹐不可與語孟中字義相紊亂。八者﹐明聰仁義禮樂聖知也。安其自然則八者𨿽有亦不能爲累﹐故曰存可也﹐亡可也。不安其自然則八者能爲害矣﹐臠捲﹐局束之貌﹐傖囊﹐多事之貌。豈直過也而去之﹐言不特獵涉一過隨卽休止。齊戒以言﹐謂鄭重而誇說之。跪坐以進﹐謂致恭盡禮而相傳授。鼓歌以舞之﹐謂言之不足﹐手舞足蹈也。此皆譏一時之學者。吾若是何哉﹐言汝輩如此果何爲哉。吾非自言﹐指他人而言也﹐猶詩曰我姑酌彼金罍﹐婦稱其夫也﹐書曰我用沈酗於酒﹐微子稱紂也。此是文法。

故君子不得已而臨往天下﹐莫若無爲﹐無爲也而後安其性命之情。故貴以身於爲天下﹐則可以托天下﹔愛以身於爲天下﹐則可以寄天下。故君子苟能無解其五藏﹐無擢其聰明﹐尸居而龍見﹐淵默而雷聲﹐神動而天隨﹐從容無爲而萬物炊累焉。吾又何暇治天下哉。

此段直說無爲自然之治。不得已三字便有有天下而不與之意。以其身之可貴猶貴於爲天下﹐而後可以天下托之﹐以其身之可愛猶愛於爲天下﹐而後可以天下寄之。此兩句文亦奇﹐理亦正。讀莊子之書於此等句﹐又當子細玩味。禮記曰筋骸之束﹐解其五藏﹐便是不束矣。擢﹐抽也﹐過用其聰明也。尸居者﹐其居如屍然﹐卽曲禮所謂坐如屍也。龍﹐文采也﹐尸居無爲而威儀可則﹐自然有文﹐故曰尸居而龍見。淵﹐深也﹐靜也﹐默﹐不言也﹔雷聲﹐感動人也。𨿽不言而徳動人也。禪家所謂是𨿽不言﹐其聲如雷也。故曰淵默而雷聲。神﹐精神也﹔天﹐天理也。動容周旋無非天理﹐故曰神動而天隨。如此三句豈﹟1可以莊子爲異端之書乎。理到而文又奇﹐所以度越諸子。炊累卽是野馬塵埃﹐生物以息相吹之意。炊﹐動也﹔累﹐微細而累多也。虛室之中漏日如卵處看﹐日影中微塵便見。此兩字下得奇特﹐若動而又不動﹐若多而不見其多﹐故曰炊累。言我若無爲於上﹐而天下之人日出而作﹐日入而息﹐自得自樂﹐如萬物之炊累然﹐又何用我容心以治之。

崔瞿問於老聃曰﹕不治夭下﹐安臧人心。老聃曰﹕汝愼無攖人心。人心排下而進上﹐上下囚殺﹐淖約柔乎剛彊﹐廉劌雕琢﹐其熱焦火﹐其寒凝冰﹐其疾俛仰之間而再撫四海之外。其居也淵而靜﹐其動也縣而天﹐僨驕而不可系者﹐其惟人心乎。

此一段把孟子出入無時﹐莫知其鄕﹐合而觀之﹐便見奇特。無攖者﹐無撓亂摟拂之也。排下者﹐不得志之時愈見頹塌﹐得志之時則好進不已。上﹐此心向上也﹐下心趨下也。向上下皆爲囚殺﹐乃會累自苦之意。綽約﹐儇美也。剛彊之人或爲綽約所柔﹐以項羽而泣涕於虞美人是也。廉劌﹐圭角也﹐雕琢﹐磨礱也。諺公﹕入大學者菱角入去雞頭出來﹐卽此意也。少年得意之人﹐多少圭角﹐更涉憂患世故皆消磨了﹐故曰廉劌雕琢。其內熱時如焦火然﹐其凜凜時如凝冰然﹐此皆形容人心燥怒憂恐之時﹐一俯仰之間﹐而其心中往來如再臨四海之外﹐其急疾也如此。撫﹐臨撫也。猶言行一過也。其居也淵而靜﹐言心不動之時﹔其動也縣而天﹐言此念一起之時﹐如縣系於天。僨與僨同﹐僨驕﹐亢戾之狀。不可系﹐卽不可制也﹐佛經云如何降伏其心﹐看他降伏字便見得僨驕不可系之意。此一段模寫人心最爲奇妙﹐非莊子之筆﹐亦未易能也。

昔者黃帝始以仁儀攖人之心﹐堯舜於是乎股無臚胈﹐脛無毛﹐以養天下之形﹐愁其五藏以爲仁義﹐矜其血气以規法度﹐然猶有不勝也。堯於是放誰兜於崇山﹐投三苗於三危﹐流共工於幽都﹐此不勝天下也。夫施及三王而天下大駭矣。下有桀跖﹐上有曾史﹐而儒墨畢起﹐於是乎喜怒相疑﹐愚知相欺﹐善否相非﹐誕信相譏﹐而天下衰矣。大徳不同而性命爛熳矣﹐天下好知而百姓求竭矣。

股無胈猶解肉不生之意﹐脛無毛言勞其足也。矜音動﹐與同。矛﹐柄也﹐項籍傳動糧棘矜﹐此言矜梗其血气也﹔猶曰柴其內也。規﹐爲也﹐言其爲仁義法度勞苦如此﹐𨿽如此勞苦而猶有無柰何處﹐故有放流之刑。不勝天下者﹐言其無如天下何也。四罪而天下咸服﹐本舜事也﹐而莊子喚作堯﹐所以曰其辭𨿽參差而諔詭可觀﹐見天下篇﹐此便是參差處﹐是實供吐了。堯舜且如此﹐延及三王尢大可駭矣。施﹐延也。主王旣如此﹐所以下而小人則爲桀跖之行﹐上而君子則慕曾史之名﹐而起儒墨之爭。於是自喜於我而加怒於人﹐自以爲知而以人爲愚﹐自以爲善而以人爲否﹐自以爲信而以人爲誕﹐彼此皆然﹐故有相疑相欺﹑相非相譏之事﹐卽齊物篇中彼亦一是非﹑此亦一是非之意。爛熳字下得好﹐性命之理到此都狼藉了。求竭者﹐言下無以應之也。

於是乎釿鋸制焉﹐繩墨殺焉﹐椎鑿決焉﹐天下脊脊大亂﹐罪在攖人心。故賢者伏處大山堪巖之下﹐而萬乘之君憂栗乎廟堂之上。今世殊死者相枕也﹐桁楊者相推也﹐刑戮者相望也﹐而儒墨乃始離跂攘臂乎桎梏之間﹐意甚矣哉﹐其無愧而不知恥也甚矣。吾未知聖知之不爲桁楊椄槢也﹐仁義之不爲桎梏鑿枘也﹐焉知曾史之不爲桀跖嚆矢也。故曰﹕絕聖棄知﹐而天下大治。

此段言其不勝天下﹐遂至於用刑。釿鋸繩墨椎鑿﹐皆用刑之具也。繩﹐束縛者也﹔墨﹐黥淄也﹔脊脊者﹐猶藉藉也。罪在攖人心者﹐言自黃帝始也。賢者隱遁不出而其君自勞﹐天下之被罪者甚眾﹐气象如許﹐而儒墨於此時猶且髙自標置於舉世罪人之中﹐故曰乃始離趺攘臂乎桎梏之間。離跂﹐支離翹跂也。攘臂﹐奮手言談也。乃自許自髙之貌。意﹐嘆也﹐甚矣哉﹐言其所爲已甚也﹐儒墨於此可謂甚不知恥也。上下兩甚矣字﹐意卻不同﹐皆是奇筆處。桁楊﹐械也。相推﹐言行者相挨拶也。桁楊接槢因聖知而有﹐桎梏鑿枘因七義而有。桀跖借曾史之說得以自文而爲害﹐是曾史爲盜跖之嚆矢也。椄槢﹐今枷中橫木﹐亦楔也。嚆矢﹐今之響箭也。

黃帝立爲天子十九年﹐令行天下。聞廣成子在於空同之上﹐故往見之曰﹕我聞吾子達於至道﹐敢問至道之精。吾欲取天地之精以佐五穀﹐以養民人。吾又欲官陰陽以遂羣生﹐爲之柰何。廣成子曰﹕而所欲問者﹐物之質也﹔而所欲官者﹐物之殘也。自而治天下﹐雲气不待族而雨﹐艸木不待黃而落﹐日月之光益以荒矣。而佞人之心翦翦者﹐又奚足以語至道。

取天地之精以佐五穀﹐是致和而使萬物育也。官陰陽以遂羣生﹐是燮調陰陽以順萬物也。官﹐各任其職也﹐陰陽不相戾﹐各當其職曰官。物之本然者曰質﹐卽前言至道也。物之殘者言害物之事也。天地陰陽皆自然之理﹐五穀羣生亦自生自遂之物﹐有心以官之則反爲物之害矣。而汝也指黃帝而言也﹐族﹐聚也。云不族而有雨﹐是此有而彼無也。不待黃而落﹐失時也。荒者﹐田月有薄蝕廢其光也。荒﹐廢也。翦翦猶淺淺也。

黃帝退﹐捐天下﹐築特室席曰茅間﹐居三月﹐復往邀之廣成子。南首而臥﹐黃帝順下風膝行而進﹐再拜稽首而問曰﹕聞吾子達於至道﹐敢問治身柰何﹐而可以長久。廣成子蹙然而起曰﹕善哉﹐問乎。來﹐吾語汝至道。至道之精﹐窈窈冥冥﹐至道之極﹐昏昏默默。無視無聽﹐抱神以靜﹐形將自正﹐必靜必淸﹐無勞汝形﹐無搖汝精﹐乃可以長生。目無所見﹐耳無所聞﹐心無所知﹐汝神將守形﹐形乃長生。

不曰治天下而曰治身﹐故以爲善問。窈窈冥冥﹐遠而不可窮也。昏昏默默﹐微而不可見也。無視無聽﹐耳目俱忘也。神存於心曰抱﹐靜而無爲﹐形則自正。神必淸靜﹐形不勞役﹐气無搖動﹐則可以長生。今修煉之學皆原於此﹐如仙如佛﹐自古以來必皆有之﹐亦不是莊子方爲此說也。無勞無搖﹐此無字與勿字同﹐有禁止之意。目無見﹐耳無聞﹐心無知﹐又解無視無聽﹑抱神以靜兩句。神守其形則可以長生﹐此神字今修養家所謂嬰兒是也。

愼汝內﹐閉汝外﹐多知爲敗。我爲汝遂於大明之上矣﹐至彼至陽之原也﹔爲汝入於窈冥之門矣﹐至彼至陰之原也。天地有官﹐陰陽有藏。愼守汝身﹐物將自壯﹐我守其一﹐以處其和﹐故我修身千二百歲矣﹐吾形未常衰。

愼汝內﹐不動其心也。閉汝外﹐不使外物得以動吾心也。才多知則爲累矣﹐不識不知而後徳全﹐故曰多知爲敗。至陽之初﹐大明也﹐至陰之初﹐窈冥也。原﹐初也。大明之上﹐太虛之上也﹐窈冥之門﹐無極之始也。易言一陰一陽之謂道﹐亦是此等說話﹐但其說涵畜﹐莊子要說得暢快﹐故其辭如此。爲汝者﹐教汝也﹔遂﹐從也﹐猶往也﹔入﹐窮也﹐言欲教汝極至於此也。官﹐職﹔藏﹐府也。此言人身向有天地陰陽也﹐我之天地﹐各官其官﹐我之陰陽﹐各居其所﹐則此身可以愼守﹐物物皆自堅固。物者﹐我身所有之物也﹐故曰物將自壯。所守者一而不雜﹐所處者無不和順﹐此所以形𨿽千二百歲之久﹐而不衰也。處者﹐處事處物也﹐感而應之者也。天地﹐卽吾身之健順也。

黃帝再拜稽首曰﹕廣成子之謂天矣。廣成子曰﹕來﹐余語汝。彼其物無窮而人皆以爲終﹐彼其物無測而人皆以爲極。得吾道者﹐上爲皇而下爲王﹔失吾道者﹐上見光而下爲土。今夫百昌皆生於土而反於土﹐故余將去汝﹐入無窮之門﹐以遊無極之野﹐吾與日月參光﹐吾與天地爲常。當我緡乎﹐遠我昏乎﹐人其盡死而我獨存乎。

廣成子之謂天者﹐言其可與天合一也。物安有窮而人必求所終﹐物豈可測而人必求其所極﹐是以有涯而隨無涯也。此兩句極有味﹐以粗言之﹐則打鐵作門限﹐鬼見拍手笑﹐亦此意。易不終於旣濟而終於未擠﹐是知物無窮而物無測也。子在川上而曰﹕逝者如斯夫﹐亦指其無窮無測者言之。上可以爲皇﹐下可以爲王﹐此皇王字﹐如聖盡倫﹐王盡制﹐如天下篇所謂內聖外王也。皇是無爲者也﹐王是有爲者也﹐非三皇與三代之王也。上見光者﹐日月也。下爲土者﹐地也。言居天地之間﹐瞢然無知﹐舉頭但見日月﹐低頭但見地下而已。百昌﹐百物也。生於土而反於土﹐葉落歸根﹐臭腐化神奇﹐神奇化臭腐之意。去汝者﹐離去人間之意。無窮之門﹐無極之野﹐猶言天地之外也。可與日月天地相爲長久﹐故曰與日月參光﹐與天地爲常。緡與冥同﹐昏暗也。當我者﹐迎我而來也﹔遠我者﹐背我而去也。物之來去﹐我皆泯然而不知﹐故曰當我者緡乎﹐遠我者昏乎。

云將東遊﹐過扶搖之枝﹐而適遭鴻蒙。鴻蒙方將拊髀雀﹟23躍而遊﹐云將見之﹐儻然止﹐贄然立﹐曰﹕叟何人邪﹐叟何爲此。鴻蒙拊髀雀躍不輟﹐對云將曰﹕遊。云將曰﹕朕願有問也。鴻蒙仰而視云將曰﹕吁。云將曰﹕天气不和﹐地气鬱結﹐六气不調﹐四時不節。今我願合六气之精以育羣生﹐爲之柰何。鴻蒙拊脾雀躍﹐掉頭伯﹕吾弗知﹐吾弗知。云將不得問。又三年﹐東遊過有宋之野而適遭鴻蒙﹐云將大喜﹐行趨而進曰﹕天忘朕邪﹐天忘朕邪。再拜稽首﹐願問於鴻蒙。鴻蒙曰﹕浮游不知所求﹐猖狂不知所往。遊者鞅掌﹐以觀無妄。朕又何知。云將曰﹕朕也自以爲猖狂而民隨予所往﹐朕也不得已於民﹐今則民之放也。願聞一言。鴻蒙曰﹕亂天之經﹐逆物之情﹐玄天弗成。解獸之羣而鳥皆夜嗚﹐災及艸木﹐禍及昆虫。噫﹐治人之過也。

扶搖之枝﹐卽扶桑日出之地也。拊髀雀躍﹐形容其跳躍自樂之意。儻然﹐自失之貌。贄然﹐屹立之貌。叟指鴻蒙也。趙州見投子買油而歸﹐州云﹕久聞投子﹐今見買油翁。投子曰﹕油油。看禪宗此事便見。云將曰遊﹐乃是莊子形容鼓舞處。油字與遊字不同﹐非以油爲遊也。不輟而對曰進﹐仰而視曰吁﹐晝得自妙。育羣生之間﹐便與前黃帝之間同。掉頭﹐搖頭也。天忘朕邪﹐朕﹐我也。呼鴻蒙爲天﹐言前日曾一見﹐尙記得否﹐豈已忘之邪。浮游﹐周遊也。猖狂﹐軼蕩也。不知所求﹐無所求也。不知所往﹐無所往也。鞅掌﹐紛汩也。無妄﹐眞也。遊於舉世紛汩之中而自觀其眞。不得已於民﹐言欲謝絕之而不可也。放﹐效也﹔民以我爲法也。天之經﹐常物之情實﹐皆自然而已。今旣以有心爲之﹐則是亂逆其自然矣﹐豈得成自然之化﹐故曰玄天弗成。玄﹐虛也﹐猶言先天也。默羣而不爭則無異類同類之別﹐今各解其羣而去﹐則是有爾我同異也。鳥皆夜鳴﹐驚也。不能輔物之自然而使失其性﹐則艸木昆虫皆被禍矣。此皆自有心以治人始﹐亦猶前曰罪在攖人心也。

云將曰﹕然則吾柰何。鴻蒙曰﹕噫。毒哉。仙仙乎歸矣。云將曰﹕吾遇天難﹐願聞一言。鴻蒙曰﹕噫﹐心養。汝徒處無爲而物自化﹐墮爾形體﹐吐爾聰明﹐倫與物忘﹐大同乎涬溟﹐解心釋神﹐莫然無魂﹐萬物云云﹐各復其根﹐各復其根而不知。揮渾沌沌﹐終身不離﹐若彼知之﹐乃是離之。無問其名﹐無窺其情﹐物固自生。云將曰﹕天降朕以徳﹐示朕以默﹐躬身求之﹐乃今也得。再拜稽首﹐起辭而行。

然則吾柰何者﹐言今旣如此﹐如之何而可也。毒哉﹐猶石頭所謂苦哉苦哉是也。仙仙乎﹐急去之貌﹐言汝已自毒自苦﹐可急急歸去﹐不必問我。這一段妝撰問答處﹐便似傳燈錄上說話。心養者﹐言止汝此心自養得便是﹐不曰養心而曰心養﹐當子細分別。徒﹐但也﹐言汝但處於無爲之中而物者化﹐自化者﹐往來不息﹐自生自化之意也﹐將從前許多聰明皆吐去而莫畱之。倫與淪同﹐淪沒也。泯沒而與物相忘則與涬溟大同矣。涬溟﹐無形無朕未有气之始也。解心﹐解去其有心之心﹔釋神﹐釋去其有知之神。莫然﹐定也﹐無魂者﹐無知也。精曰魄﹐神曰魂﹐無魂者猶前言塊然以其形立也。解心之心與心養之心自異﹐解神之神與抱神以靜之神自異﹐此等字又當子細體認。云云﹐眾多也。各復其根﹐生者必滅也﹐𨿽滅而不滅﹐滅者又生﹐故曰各復其根而不知。渾渾沌沌﹐無知無覺之貌﹐渾沌則終身不離乎道矣﹐才有知覺則與道爲二﹐故曰若彼知之﹐乃是離之。此一句甚精微﹐當著眼看。凡有分別之謂名﹐凡有好惡之謂情﹐窺者﹐見也﹐無問無窺﹐則無所分別無所好惡矣。此卽無爲自然也。我能無爲自然﹐則物物各遂其生﹐是其固然者也。故曰物固自生。固者﹐固有也。降猶言賜我也﹐默者﹐不言也。賜我以自然之徳﹐示我以不言之理﹐反身而求之﹐已得此道。躬﹐親也﹐自也﹐言自於吾身求之乃得其所得矣﹐遂拜謝而去。

世俗之人﹐皆喜人之同乎己而惡人之異於己也。同於己而欲之﹐異於己而不欲者﹐以出乎眾爲心也。夫以出乎眾爲心者﹐曷嘗出乎眾哉。因眾以寧所聞﹐不如眾技眾矣。而欲爲人之國者﹐此攬乎三王之利而不見其患者也﹐此以人之國僥幸也﹐幾何僥幸而不喪人之國乎。其存人之國也無萬分之一﹐而喪人之國也﹐一不成而萬有餘喪矣。悲夫﹐有土者之不知也。

自此以下至篇末﹐乃是莊子自鋪說一段。欲人同己而不欲其異己﹐是以我皆出乎眾人之上也﹐以己之所聞必欲眾人皆歸向而後安﹐則我何嘗異乎眾人。𨿽欲出眾而何由出眾。若謂之獨見﹐則必眾人皆不知

而後可。旣欲人人同我﹐則是我不如眾人之技多矣。老子曰知我希﹐則我貴矣。莊子又如此翻騰出。韓退之論文所謂猶有人之說在亦是此意。其心如此而欲爲人之國﹐是欲攬取三王之利而不知其必爲害患也。以此謀人之國是圖僥幸也﹐僥幸爲心﹐但見有喪﹐安得有成。但有國者未知其人而爲其所惑也。有土者﹐有國也﹐指當時諸侯而言也。此意分明是譏當時歷聘遊說之士。

夫有土者﹐有大物也。有大物者﹐不可以物。物而不物﹐故能物物。明夫物物者之非物也﹐豈獨治天下百姓而已哉。出入六合﹐遊乎九州﹐獨往獨來﹐是謂獨有。獨有之人﹐是之謂至貴。

物物者﹐有心有迹也。不物者﹐無爲而爲﹐自然而然也。無爲則無所不爲﹐故曰不物故能物物。若知物物之物﹐則豈特治天下而已﹐故曰出入六合﹐遊乎九州。言道超乎萬物之表也﹐操縱闔辟於造化之間而與天爲一﹐非人可得而二之﹐故曰獨往獨說話。心養者﹐言止汝此心自養得便是﹐不曰養心而曰心養﹐當子細分別。徒﹐但也﹐言汝但處於無爲之中而物者化﹐自化者﹐往來不息﹐自生自化之意也﹐將從前許多聰明皆吐去而莫畱之。倫與淪同﹐淪沒也。泯沒而與物相忘則與涬溟大同矣。涬溟﹐無形無朕未有气之始也。解心﹐解去其有心之心﹔釋神﹐釋去其有知之神。莫然﹐定也﹐無魂者﹐無知也。精曰魄﹐神曰魂﹐無魂者猶前言塊然以其形立也。解心之心與心養之心自異﹐解神之神與抱神以靜之神自異﹐此等字又當子細體認。云云﹐眾多也。各復其根﹐生者必滅也﹐𨿽滅而不滅﹐滅者又生﹐故曰各復其根而不知。渾渾沌沌﹐無知無覺之貌﹐渾沌則終身不離乎道矣﹐才有知覺則與道爲二﹐故曰若彼知之﹐乃是離之。此一句甚精微﹐當著眼看。凡有分別之謂名﹐凡有好惡之謂情﹐窺者﹐見也﹐無問無窺﹐則無所分別無所好惡矣。此卽無爲自然也。我能無爲自然﹐則物物各遂其生﹐是其固然者也。故曰物固自生。固者﹐固有也。降猶言賜我也﹐默者﹐不言也。賜我以自然之徳﹐示我以不言之理﹐反身而求之﹐已得此道。躬﹐親也﹐自也﹐言自於吾身求之乃得其所得矣﹐遂拜謝而去。

世俗之人﹐皆喜人之同乎己而惡人之異於己也。同於己而欲之﹐異於己而不欲者﹐以出乎眾爲心也。夫以出乎眾爲心者﹐曷嘗出乎眾哉。因眾以寧所聞﹐不如眾技眾矣。而欲爲人之國者﹐此攬乎三王之利而不見其患者也﹐此以人之國僥幸也﹐幾何僥幸而不喪人之國乎。其存人之國也無萬分之一﹐而喪人之國也﹐一不成而萬有餘喪矣。悲夫﹐有土者之不知也。

自此以下至篇末﹐乃是莊子自鋪說一段。欲人同己而不欲其異己﹐是以我皆出乎眾人之上也﹐以己之所聞必欲眾人皆歸向而後安﹐則我何嘗異乎眾人。𨿽欲出眾而何由出眾。若謂之獨見﹐則必眾人皆不知而後可。旣欲人人同我﹐則是我不如眾人之技多矣。老子曰知我希﹐則我貴矣。莊子又如此翻騰出。韓退之論文所謂猶有人之說在亦是此意。其心如此而欲爲人之國﹐是欲攬取三王之利而不知其必爲害患也。以此謀人之國是圖僥幸也﹐僥幸爲心﹐但見有喪﹐安得有成。但有國者未知其人而爲其所惑也。有土者﹐有國也﹐指當時諸侯而言也。此意分明是譏當時歷聘遊說之士。

夫有土者﹐有大物也。有大物者﹐不可以物。物而不物﹐故能物物。明夫物物者之非物也﹐豈獨治天下百姓而已哉。出入六合﹐遊乎九州﹐獨往獨來﹐是謂獨有。獨有之人﹐是之謂至貴。

物物者﹐有心有迹也。不物者﹐無爲而爲﹐自然而然也。無爲則無所不爲﹐故曰不物故能物物。若知物物之物﹐則豈特治天下而已﹐故曰出入六合﹐遊乎九州。言道超乎萬物之表也﹐操縱闔辟於造化之間而與天爲一﹐非人可得而二之﹐故曰獨往獨來﹐是謂獨有。如此則至貴矣。

大人之教﹐若形之於影﹐聲之於響﹐有問而應之﹐盡其所懷爲天下配﹐處乎無響﹐行乎無方。挈汝適伏﹟3之撓撓以遊無端﹐出入無旁與日無始﹐頌論形軀合

乎大同﹐大同而無己﹐無已惡乎得有有。睹有者﹐昔之君子﹔睹無者﹐天地之友。

大人﹐至人也﹐卽獨有之人也。形必有影﹐聲必有響﹐自然而然也。有問於我則盡吾之所懷而應之﹐以此對乎天下﹐是以一身而獨當天下之大也。我爲主﹐配爲賓﹐無響無聲無臬也。無方﹐無迹也。撓撓﹐羣動不已之貌。適﹐往也﹐挈﹐提也。汝指舉世之人也。復﹐歸也﹐挈舉世之人而往歸之於撓撓之中﹐言𨿽出世而不外於世間者﹐是出世世間非二法也。無端﹐無始也﹐無旁﹐四面皆無極也。出入而遊乎其間﹐日日如是﹐不見其所終﹐安知其所始﹐故曰與日無始。以形軀而論贊之﹐合乎天地之間﹐皆同此身也﹐故曰合乎大同。頌﹐贊也。我身旣與萬物皆同﹐則不得而自私﹐是無已矣。旣已無己則何者爲有﹐卽龐居士所謂空諸所有﹐勿實諸所無也。昔之君子﹐但見其有﹔與天地爲友者﹐方見其無。其曰昔之君子者﹐自堯舜而下皆在其中。

賤而不可不任者﹐物也。卑而不可不因者﹐民也。匿而不可不爲者﹐事也。粗而不可不陳者﹐法也。遠而不可不居者﹐義也。親而不可不廣者﹐仁也。節而不可不積者﹐禮也。中而不可不髙者﹐徳也。一而不可不易者﹐道也。

神而不可不爲者﹐天也。

觀此一段﹐莊子依舊是理會事底人﹐非止談說虛無而已。伊川言釋氏有上達而無下學﹐此語極好。但如此數語中﹐又有近於下學處﹐又有精粗不相離之意。以道爲貴則物爲賤矣﹔人豈能遺物哉。故曰﹕賤而不可不任者﹐物也。任﹐用也。以道爲尊則在人者卑矣﹐然豈能離人而獨立哉。故曰﹕卑而不可不因者﹐民也。因﹐相依也。匿﹐隱也。晦﹐昧也。明白者﹐道也。以事對道﹐事則晦昧矣﹐然豈能盡遺世事哉。故曰﹕匿而不可不爲者﹐事也。道者﹐精也﹐法者﹐粗也。法豈能盡棄哉。故曰﹕粗而不可不陳者﹐法也。言義則去道遠矣﹐而義豈可去哉。故曰﹕遠而不可不居者﹐義也。道無親疏﹐仁則有愛﹐𨿽非至道﹐而豈能遺仁哉﹐必推廣之。故曰﹕親而不可不廣者﹐仁也。禮有節文似於彊世而不可不爲﹐故曰﹕節而不可不積者﹐禮也。禮儀三百﹐威儀三千﹐豈一日一人之力可爲。故曰﹕積徳﹐人所同得也。𨿽與世和同而有當自立處﹐豈得與人同。故曰﹕中而不可不髙者﹐徳也。中﹐和同也。一於自然者﹐道也。然而有當變易處﹐豈容執一而不變﹐故曰﹕一而不可不易者﹐道也。不可知之謂神﹐天之所爲皆不可知﹐人事不可以不盡﹐豈可盡委之不可知哉。故曰﹕神而不可不爲者﹐天也。

故聖人觀於天而不助﹐成於徳而不累﹐出於道而不謀﹐會於仁而不恃﹐薄於義而不積﹐應於禮而不諱﹐接於事而不讓﹐齊於法而不亂﹐恃於民而不輕﹐因於物而不去。物者莫足爲也﹐而不可不爲。不明於天者不純於徳﹐不通於道者無自而可。不明於道者﹐悲夫。

不助者﹐不容力也。在於人者不容不爲﹐而以道眼觀之﹐則𨿽爲之而不容力﹐故曰觀於天而不助。此助字與助長字同。不累者﹐不累積以髙也。累積以爲髙﹐則是容心不自然矣。累音壘。不謀者﹐無計度之心也。不恃者﹐不自以爲恩也。會﹐聚也。積﹐不化也﹐不積則化矣。薄﹐逼也﹐近也。所行𨿽近義而不自以爲有﹐曰集義則不化矣。不諱者﹐不拘忌也。應﹐應接也。拘於禮文則有所諱避﹐可行則行﹐隨事而應接之﹐故曰應於禮而不諱。讓﹐退縮之意也。接事之間﹐直情徑行﹐無所退縮﹐故曰接於事而不讓。以法齊物﹐𨿽紛雜之中而有簡直之意﹐故曰不亂。民𨿽可恃而不輕。我以倚重之物𨿽可因﹐而不去本以就末。斡轉從上數句到此已﹐盡卻又提起一物字﹐曰物莫足爲也﹐而不可不爲。此物字卽是精者爲道﹐粗者爲物﹐事事物物皆在其中矣。若以道心觀之﹐皆不足爲。然而有不可以不爲﹐此便是人心處。觀此一句﹐則莊子豈不知精粗爲一之理者。又曰不明於天者不純於徳﹐言世間之事𨿽不可不爲﹐而必知自然之理則可﹐不明於天理之自然﹐則在我之徳不純一矣。不通於道卽不明於天也。無自不可者﹐言無往而不窒礙也。上言不明於天﹐不通於道﹐到此結處又曰不明於道﹐則知不明於天﹑不通於道兩句﹐只是一意。

何謂道。有天道﹐有人道。無爲而尊者﹐天道也﹔有爲而累者﹐人道也。主者﹐天道也﹐臣者﹐人道也。天道之與人道也相去遠矣﹐不可不察也。

此兩行最妙最親切於學問﹐但讀者忽而不深求之。無爲而尊者﹐天道之自然也﹔有爲而累者﹐人道之不容不爲者也。上句便屬道心﹐下句便屬人心。此一累字便與危字相近。主者天道﹐是以道心爲主也﹔臣者人道﹐是使人心聽命也。此臣主字不是朝廷君臣﹐從來讀者只作君臣說﹐誤矣。此是一身中之君臣。齊物論曰﹕其遞相爲君臣乎﹐其有眞君存焉。當如此看可也。莊子之書﹐大抵貴無爲而賤有爲﹐前兩轉旣說有爲者不可不爲﹐又恐人把有爲無爲作一例看﹐故於此又曰天道與人道相去遠矣﹐不可不察也。開闔抑揚﹐前後照應﹐若看得出自是活潑潑地。但其言語錯維﹐鼓舞變化﹐故人有不能盡知之者兼其間。如遠而不可不居者義﹐親而不可不廣者仁﹐此語不入聖賢條貫﹐所以流於異端﹐須莫作語孟讀方可。自賤而不可不任以下﹐至不可不察也﹐此莊子中大綱領處﹐與天下篇同。東坡以爲莊子未嘗譏孔子﹐於天下篇得之。今曰莊子未嘗不知精粗本末爲一之理﹐於此篇得之。更有一說﹐聖賢之言萬世無獘﹐諸子百家亦有說得痛快處。且如易曰﹕形而上者謂之道﹐形而下者謂之器﹐化而裁之謂之變﹐推而行之謂之通﹐舉而措天下之民謂之事業。又曰﹕見乃謂之象﹐形乃謂之器﹐制而用之謂之法﹐利用出入﹐民咸用之謂之神。何嘗不說精底﹐何嘗不說粗底。說得如此渾成﹐便自無獘。樂軒云儒者悟道則其心愈細﹐禪家悟道則其心愈粗﹐此看得儒釋骨髓出﹐前此所未有也。如莊子此役﹐把許多世間事吹做卑﹐吹做粗﹐中間又著个不可不三字﹐似此手腳更粗了﹐便無惟精惟一﹑允執厥中气象﹐若分別得這粗細气象出﹐方知樂軒是悟道來﹐是具大眼巨者。他人辟佛只說得皮毛﹐他旣名作出世法﹐又以絕人類去倫紀之說辟之﹐何由得他服。

南華眞經口義卷之十三竟

﹟1豈﹕明本作『亦』。

﹟2雀﹕原作『爵』﹐據明本攺。

﹟3伏﹕明本作『復』。

南華眞經口義卷之十四

鬳齋林希逸

外篇天地

天地𨿽大﹐其化均也。萬物𨿽多﹐其治一也。人卒𨿽眾﹐其主君也。君原於徳而成於天﹐故曰玄古之君天下﹐無爲也﹐天徳而已矣。

其化均者﹐言皆是元气也。治﹐主也。萬物𨿽多﹐主之者一造化而已。人卒𨿽眾﹐其主君也﹐猶言天無二日﹐民無二王也。天之與我者爲徳﹐我能推原其徳之初﹐皆自天而成之﹐則人力無所加矣。爲人君者能知乎此﹐則無爲而順自然矣﹐無爲自然便是天徳。玄﹐遠也﹐玄古猶邃古也。

以道觀言﹐而天下之君正。以道觀分﹐而君臣之義明。以道觀能﹐而天下之官治。以道泛觀﹐而萬物之應備。故通於天地者﹐徳也。行於萬物者﹐道也。上治人者﹐事也。能有所藝者﹐技也。技兼於事﹐事兼於義﹐義兼於徳﹐徳兼於道﹐道兼於天。

天地之間有气則有聲﹐有聲而後有名﹐名之爲君則天下之分定矣。此自天地之初才有聲時便自定了﹐此是自然底﹐故曰以道觀言﹐而天下之君定。言﹐聲也。道﹐自然也。旣有此分﹐則自有君臣之義﹐便是卑髙以陳﹐貴賤位矣之﹐意﹐故曰以道觀分﹐而君臣之義明。天下之事非一人所能用於世者﹐多隨其能而盡其職﹐其所以能者亦天與之﹐蓋天生許多人出﹐而做許多事﹐故曰以道觀能﹐而天下之官治。萬物之間未有無對者﹐有寒則有熱﹐有雌則有雄﹐有上則有下﹐有前則有後﹐有左則有右﹐个个相應﹐皆出自然﹐故曰以道泛觀﹐而萬物之應備。此四句最妙﹐其語亦純粹。天能覆能生﹐地能載能成﹐同此徳也。通﹐同也。萬物之間﹐各有自然之理行乎其中﹐故曰行於萬物者﹐道也。上之所以治者﹐如禮樂刑政﹐皆治之事也。事事之中各有藝業﹐隨其所能者﹐人之技也。道徳﹐精者也﹔事與技﹐粗者也。無精無粗皆出於自然﹐則技卽事﹐事卽藝﹐藝卽徳﹐徳卽道﹐道卽天﹐故曰技兼於事﹐事兼於義﹐義兼於徳﹐徳兼於道﹐道兼於天。兼者﹐合二爲一之意。義合作藝﹐因聲伺﹐故傳寫之訛耳。

故曰﹕古之畜天下者﹐無欲而天下足﹐無爲而萬物化﹐淵靜而百姓定。記曰﹕通於一而萬事畢﹐無心得而鬼神服。

畜天下﹐卽孟子所謂以善養天下者。我無欲則天下自然足﹐我無爲則天下自然化﹐我能靜則百姓自然定。淵靜﹐澄靜也。萬事不過一理﹐故曰通一而萬事畢。得於我者苟能無心﹐則非特人服之﹐鬼神亦服之。記曰者﹐猶傳有之也。此語上世所傳﹐故莊子舉以自證。此五句極純粹﹐上三句與老子略同。

夫子曰﹕夫道﹐覆載萬物者也。洋洋乎大哉﹐君子不可以不刳心焉。無爲爲之之謂天﹐無爲言之之謂徳﹐愛人利物之謂仁﹐不同同之之謂大行﹐不崖異之謂寬﹐有萬不同之謂富。故執徳之謂紀﹐徳成之謂立﹐循於道之謂備﹐不以物挫志之謂完。君子明於此十者﹐則韜乎其事心之大也﹐沛乎其爲萬物逝也。

夫子﹐言其師也。刳心者﹐剔去其知覺之心也﹐去此知覺之心而後可以學道。人﹐自然也﹐爲之以自然則謂之天﹐得於己者不言而諭﹐故曰無爲言之之謂徳。無爲言者﹐謂無所容言也。異者亦同﹐故曰不同同之﹐如此大矣。崖異﹐有迹也﹐寬﹐綽然也。物物不同而我皆有之﹐故曰有萬不同之謂富。卽萬物皆備於我也。紀﹐條理也。所執之徳﹐小大有序﹐各有條理﹐故曰執徳謂之紀。卓乎如有所立﹐徳之成也﹐循其道而行﹐則無所不備﹐備﹐道全美也﹐完全也。外物不足以動其心﹐則在我者全矣﹐故曰不以物挫志之謂完。十者﹐天徳仁大寬富紀立備完也。韜﹐藏也﹐包括萬事而無遺﹐皆歸於心﹐此心之大﹐無外矣﹐故曰韜乎其事心之大也。逝者﹐往也﹐逝者如斯之逝也﹐萬物往來不窮而吾與之爲無窮﹐故曰沛乎其爲萬物逝也。

若然者﹐藏金於山﹐藏珠於淵﹐不利貨財﹐不近貴富﹐不樂壽﹐不哀夭﹐不榮通﹐不醜窮﹐不拘一世之利以爲己私分﹐不以王天下爲己處顯﹐顯則明。萬物一府﹐死生同狀。

藏金於山﹐藏珠於淵﹐富藏於天下也。不近者﹐遠之也。不以壽夭爲哀樂﹐不以窮通爲榮辱﹐醜字下得便勝辱字。一世之利與一世共之﹐不拘以爲我之私分﹐人亡弓人得之之意也。𨿽王天下不自以爲尊顯﹐黃屋非堯心之意也。胸中之明照乎天地﹐以此爲顯﹐故不以王天下爲顯也。聚萬物而歸之一理﹐故曰一府。死生亦大矣﹐而無所變於己﹐視之若一也﹐故曰同狀。

夫子曰﹕夫道﹐淵乎其居也﹐漻乎其淸也。金石不得無以鳴﹐故金石有聲﹐不考不鳴。萬物孰能定之。

淵乎其居﹐靜也﹐居者不動也﹐定也。漻乎其淸﹐不混不雜也。金石之鳴亦自然之天也﹐故曰金石不得無以鳴。言嗚底便是道也。然金石𨿽有

聲﹐非人考擊之則不嗚﹐人之考擊亦是天機也。此兩句又是一般道理﹐亦猶前所謂庸詎知吾所謂天者非人乎﹐所謂人者非天乎。故曰﹕萬物孰能定之。天非人不因﹐人非天不成﹐亦是此意。但於此書文字說得奇耳。

夫王徳之人﹐素逝而恥通於事﹐立之本原而知通於神。故其徳廣﹐其心之出有物采之。故形非道不生﹐生非徳不明﹐存形窮生﹐立徳明道﹐非王徳者邪。蕩蕩乎忽然出﹐勃然動﹐而萬物從之乎。此謂王徳之人。

王徳者﹐言有王天下之徳也。素逝者﹐以棄朴而往﹐猶易言素履往也。事事無﹑不爲無不能﹐而不以此爲名﹐故曰恥通於事。本原﹐萬物之初也。知通於神﹐至誠如神也。采﹐取也。物有取於我而後其心應之﹐故曰其心之出有物采之。采猶感也﹐出猶應也。萬物皆造化所生﹐凡有形者皆同此道也。然非自得於我則此道不明﹐言不知也。下句生字言我受天地之中以生也﹐存我之形以窮究其始生之理﹐立我之徳以明其自然之道﹐此非聖人不能也。蕩蕩乎﹐言其大也。忽然出﹐首出庶物之出也。勃然動﹐不得已而起之意也。萬物從之﹐是聖人作而萬物睹也。

視乎冥冥﹐聽乎無聲。冥冥之中獨見曉焉﹐無聲之中獨聞和焉﹐故深之又深而能物焉﹐神之又神而能精焉。故其與萬物接也﹐至無而供其求。時聘而要其宿﹐大小﹑長短﹑修遠。

冥冥﹐無形之地也。視於無形而其見曉然﹐卽恍兮惚兮﹐其中有象也。人皆以爲無聲而我之所獨聞﹐如八音之相和﹐所謂非見彼也﹐自見而已矣﹐非聞彼也﹐自聞而已矣。深之又深﹐入玄入妙也。而又能應乎物﹐言能精能粗也。神﹐無形也﹐精﹐气也﹐以無形而見之有气﹐形上形下之意也。存於我者﹐虛而應於物也。無已是以至無﹐而供萬物之求也。時騁﹐時出而用也。要其所歸宿﹐不可以一定﹐言或小或大﹐或長或短﹐或遠或近﹐便是時中之意。修遠合作遠近其意方足﹐今曰修遠﹐修卽長也﹐分明是个近字意。或是上面旣曰小大長短﹐此言修遠則近亦在其問﹐不然﹐則是筆快失檢點處。但此兩三段散語文字精甚﹐他人如何有此筆法。

黃帝遊乎赤水之北﹐登乎昆侖之丘而南望﹐還歸遺其玄珠。使知索之而不得﹐使離朱索之而不得﹐使喫詬索之而不得也。乃使象罔﹐象罔得之。黃帝曰﹕異哉﹐象罔乃可以得之乎。

此段言求道不在於聰明﹐不在於言語﹐卽佛經所謂﹕以有思惟心求大圓覺﹐如以螢火燒須彌山。卻妝出一段說話如此。玄珠﹐道也。知﹐知覺也。離朱﹐明也。喫詬﹐言辯也。象罔﹐無心也。知覺聰明言辯皆不可以得道﹐必無心而後得之。此等譬諭也自奇絕。

堯之師曰許由﹐許由之師曰嚙缺﹐嚙缺之師曰王倪﹐王倪之師曰被衣。堯問於許由曰﹕嚙缺可以配天乎。吾藉王倪以要之。許由曰﹕殆哉圾乎天下。嚙缺之爲人也﹐聰明截知﹐給數以敏﹐其性過人而又乃以人受天。彼審乎禁過而不知過之所由生﹐與之配天乎。彼且乘人而無天﹐方且本身而異形﹐方且尊知而火馳﹐方且爲緒使﹐方且爲物絯﹐方且四顧而物應﹐方且應眾宜﹐方且與物化﹐而未始有恆。夫何足以配天乎。𨿽然﹐有族有祖﹐可以爲眾父而不可以爲眾父父。治亂之率也﹐北面之禍也﹐南面之賊也。

段段是撰出﹐愈出而愈奇﹐若此一段謂外篇粗於內篇可乎。配天﹐猶書云殷禮陟配天也﹐言王天下也。要﹐邀致之也。圾﹐危也。殆亦危也。聰明睿知﹐性也。給﹐捷也。數﹐急也。敏﹐見快也。應事之間以其性之敏﹐故應之捷給﹐此其過人處也。修人事以應天理﹐故曰以人受天。審﹐明也。禁過﹐猶持心而未化也。知過之由生則不待禁止之矣。乘人而無天﹐言盡其有爲而不知無爲也。乘﹐行也﹐行其在人之事﹐故曰乘人。身﹐我也﹐以我對物﹐故曰本身而異形。火馳﹐如火之馳﹐言其急也。自尊尙其知而急用之﹐故曰尊知而火馳。緒﹐末也。爲末事所役而不知其本﹐故曰緒使﹐叢脞之意也。物絯﹐爲事爲物所拘礙也。物隨四方而來﹐顧視而應之﹐故曰四顧而物應。事事而應﹐各度其宜﹐故曰應眾宜。爲物所汨而失其自然之常者﹐非能定而應也﹐故曰與物化而未始有恆。化﹐爲事物所變動也。常﹐一也﹟1。未始有常﹐無定也。一个彼且﹐七个方且﹐古今以來那得這般文筆。𨿽然又轉一轉﹐言其𨿽未可以配天﹐亦有可尊處。一族之聚必尊其祖﹐故曰有族有祖。只此等閒四字下得亦奇。眾父者﹐出於眾人而可以爲其父也﹐謂其髙一世也。眾父之父則髙又髙矣﹐眾父之父﹐天也﹐自然者也。率﹐將帥也﹐言此人之用於世亦可以致治﹐亦可以政亂。北面﹐臣也﹔南面﹐君也。言以此爲臣道﹐以此爲君道﹐皆有患害﹐故曰﹕北面之禍也﹐南面之賊也。

堯觀乎華﹐華封人曰﹕嘻。聖人。請祝聖人﹐使聖人壽。堯曰﹕辭。使聖人富。堯曰﹕辭。使聖人多男子。堯曰﹕辭。封人曰﹕壽富多男子﹐人之所欲也。汝獨不欲﹐何邪。堯曰﹕多男子則多懼﹐富則多事﹐壽則多辱﹐是三者非所以養徳也。故辭。封人曰﹕始也我以汝爲聖人邪﹐今然君子也。天生萬民必授之職﹐多男子而授之職則何懼之有﹐富而使人分之則何事之有。

富壽多男﹐人之所欲也﹐學道者則以爲不足介意。莊子卻如此翻說﹐越見他髙處。天生萬民必授之職﹐卽是孩兒墮地﹐便有衣食﹐分劑山谷﹐所謂百艸愁春雨是也。富而使人分之﹐言各付諸人也。

夫﹟2聖人鶉居而鷇食﹐鳥行而無彰。天下有道則與物皆昌﹐天下無道則修徳就閒。千歲厭世﹐去而上仙﹐乘彼白雲﹐至於帝鄕。三患莫至﹐身常無殃﹐則何辱之有。

鶉居﹐無定所也。鷇鳥﹐初生者也﹐其母哺之﹐𨿽食而非自求也﹐言無心於食也。鳥行﹐飛也。無彰﹐無迹也﹐隨所寓而無戀著也。與物皆昌者﹐物與我各得其生也。修徳就閒﹐邦無道則隱也。厭世而上仙﹐解脫之意也。白雲帝鄕﹐虛無之上也。三患﹐少壯老也。楞嚴經恆河水之諭﹐便是三患。身常無殃﹐自樂也。上言壽富多男子﹐下卻倒說壽旣在後﹐其辭又多﹐此亦文之機軸也。

封人去之﹐堯隨之曰﹕請問。封人曰﹕退已。

堯猶欲問而封人不之答﹐但曰退已﹐猶言你去休。接輿趨而辟﹐荷杖丈人至則行矣﹐伊川不得與同舟者﹐言皆此機關也。

堯治天下﹐伯成子髙立爲諸侯。堯授舜﹐舜授禹﹐伯成子髙辭爲諸侯而耕。禹往見之﹐則耕在野﹐禹趨就下風﹐立而問焉。曰﹕昔堯治天下﹐吾子立爲諸侯。堯授舜﹐舜授予﹐而吾子辭爲諸侯而耕。敢問其故何也。子髙曰﹕昔堯治天下﹐不賞而民勸﹐不怒而民畏。今子嘗罰而民且不仁﹐徳自此衰﹐刑自此立﹐後世之亂自此始矣。夫子闔行邪﹐無落吾事。俋俋乎耕而不顧。

此段又言世變愈下﹐一節不如一節﹐在禹時便不如堯舜矣。無落吾事者﹐落﹐廢也﹐言吾不暇與汝言﹐恐廢吾耕事也。俋俋﹐低首而耕之狀。堯不賞不罰﹐今子賞罰而民不仁﹐其意蓋言賞罰不如無﹐亦如必也使無訟之意﹐卻借堯舜禹之名以言之。

泰初有無﹐無有無名﹐一之所起﹐有一而未形﹐物得以生﹐謂之徳。未形者有分﹐且然無間﹐謂之命。畱動而生物﹐物成生理﹐謂之形。形體保神﹐各有儀則﹐謂之性。性修反徳﹐徳至同於初。同乃虛﹐虛乃大﹐合喙鳴﹐喙鳴合﹐與天地爲合。其合緡緡﹐若愚若昏﹐是謂玄徳﹐同乎大順。

泰初﹐造化之始也。所有者只是無而已﹐未有个有字也。有猶無之﹐則安得有名﹐此乃一之所由起也。此一字便是無字﹐故曰有一而未形。物得以生﹐則有有矣。凡物各有其有﹐皆徳也。未形者﹐言一所起之時也﹐若有分矣﹐而又分他不得﹐故曰且然無間。且然﹐猶且也﹐且字下常添一字。無間便是渾然者﹐有分便是粲然者﹐此命字卽天命謂性之命。畱動而生物﹐元气之動運而不已﹐生而爲物則是其動者畱於此﹐故曰畱動而生物。畱動二字下得極精微﹐莫艸艸看。動﹐陽也﹔畱動﹐靜也﹐靜爲陰﹐此句便有陽生陰成之意。物得之而生﹐旣成物矣﹐則生生之理皆具﹐以元气之動者而爲我之生者﹐此謂之形也。看他形字卻如此說﹐實他書所無。形體保神﹐各有儀則﹐謂之性﹐此一句便是詩有物有則﹐便是左傳所謂民受天地之中﹐以生有動作威儀之則也。形體﹐气也﹐气中有神﹐所謂儀則皆此神爲之﹐便是性中自有仁義禮智之意。若以吾書論﹐此四句第一句搬字卻是性字﹐此性字卻是性之用矣。所以道此書字義當作一眼看。性修反徳者﹐言修此性以復其自然之徳﹐徳旣至矣盡矣﹐則與無物之初同矣。反徳猶言復禮也。至極﹐至也。同於無物之初則虛矣﹐虛則大矣﹐旣虛而大則不言之言。合喙者﹐不言也﹔鳴者﹐言也。以不言之言如此下三﹟3字﹐便是他奇筆處。下面卻翻一轉﹐又曰喙鳴合﹐此合字又與上合字不同矣。言此喙之鳴﹐旣以不言而言﹐則與自然者合矣﹐以此自然之合則與天地合矣。故曰喙鳴合﹐與天地爲合。緡緡猶泯泯也﹐泯泯然若愚若昏﹐形容此合字也﹐此乃謂之玄妙之徳﹐則與大順同矣。大順卽太初自然之理也。

夫子問於老聃曰﹕有人治道若相放﹐可不可﹐然不然。辯者有言曰離堅白﹐若縣寓。若是則可謂聖人乎。老聃曰﹕是胥易技系勞形怵心者也。執貍﹟4之狗成思﹐猨狙之便自山林來。丘﹐予告若而所不能聞與而所不能言。凡有首有趾無心無耳者眾﹐有形者與無形無狀而皆存者盡無。其動止也﹐其死生也﹐其廢起也﹐此又非其所以也。有治在人﹐忘乎物﹐忘乎天﹐其名爲忘己。忘己之人﹐是之謂入於天。

若相放﹐帝王同條共貢之意。以我之可明彼之不可﹐以我之然明彼之不然﹐辯者之言𨿽曰堅白同異﹐紛紛多端﹐而我能分辯之若懸於天宇之間﹐謂能曉然揭而示人也。離﹐分析也。胥易技系解﹐已見前篇。成思者﹐爲人所系縛而成其愁思也。自山林來者﹐言爲人捕而來也。前曰執斄﹐此曰執貍﹟5斄字誤也。所不能聞所不能言﹐卽性與天道不可得聞之意。有首有趾﹐言人之頂踵同也。無心無耳﹐言其無知無見也。無形無狀﹐自然而然者﹐於形而下者見形而上者﹐卽有形者與無形無狀而皆存也。此一句下得亦奇。盡無者﹐言世無此人也。動止﹐起居也。廢起﹐窮達也。言起居死生窮達之間﹐皆有自然而然者。人皆知動止死生廢起之爲動止死生廢起﹐而不知其所以爲動止死生廢起者也。退之送文暢序曰﹕江河所以流﹐人物所以繁。亦有所見之言﹐但今人等閒讀過了。治者﹐治事之治也。人者﹐人事也。因人事而治之﹐則我無容心﹐故曰有治在人。非惟忘物﹐並與天亦忘之﹐此謂之忘己﹐亡心己者﹐無我也。入於天者﹐入於自然也﹐猶前曰入於非人也。上曰忘乎天﹐此曰入於天﹐入則與天爲一矣﹐惟其忘而後能爲一也。但應帝王曰未始出於非人﹐未能忘乎天也﹐未始入於非人﹐出乎造化之上也﹐與此入乎天之語又異。此皆其鼓舞處﹐不可執著﹐執著則難讀莊子矣。

蔣閭葂見季徹曰﹕魯君謂葂也曰﹐請受教﹐辭不獲命。旣已告矣﹐未知中否﹐請嘗薦之。吾謂魯君曰﹐必服恭儉﹐拔出公忠之屬而無阿私﹐民孰敢不輯。季徹局局然笑曰﹕若夫子之言於帝王之徳﹐猶螳螂之怒臂以當車轍﹐則必不勝任矣。且若是則其自爲處﹐危其觀臺﹐多物將往﹐投迹者眾。蔣閭葂覤覤然驚曰﹕葂也茫若於夫子之所言矣。𨿽然﹐願先生之言其風也。

薦﹐陳也﹐請以所言陳之。拔出公忠之屬﹐舉賢也。無阿私﹐無偏黨也。輯﹐安也。局局﹐笑之貌也。螳螂怒其臂以當車轍﹐言力小不足以任此大事也。曰怒而飛﹐曰艸木怒生﹐此言怒臂﹐莊子喜下一个怒字。其自爲處者﹐言其自爲所處之地如此﹐則似危其觀臺以示於人﹐人將往而歸之﹐則投足而來者愈眾矣。多物﹐人物之多也。意言名聲愈盛而世之趨者愈眾﹐則自累矣。覤覤﹐驚之貌。聞此言而無所知﹐故曰茫若於夫子所言。風者﹐遺風之風﹐亦猶曰言其略也。

季徹曰﹕大聖之治天下也﹐搖蕩民心使之成教易俗﹐眾滅其賊心而皆進其獨志﹐若性之自爲而民不知其所由然。若然者﹐豈兄堯舜之教民溟涬然弟之哉。欲同乎徳而心居矣。

搖蕩也﹐轉移也。賊心﹐有爲之心也。獨志﹐獨得之志﹐朝徹見獨之獨也。民旣成教而易其習俗﹐皆滅去私心而進於道﹐但如生知之性自有而不知爲上之化﹐故曰不知其所由然。以堯舜爲髙而以我次之﹐故曰兄堯舜之教而弟之。謂堯舜豈能勝我﹐我不在堯舜之下﹐卻下句如此也是好奇。溟涬有低頭甘心之意﹐民字卽是人字﹐言凡人能如此﹐則豈肯兄堯舜之教而自處其下也。同乎自然之徳﹐則其心安矣。居﹐安也。欲者﹐聖人欲其民如此也。

子貢南遊於楚﹐反於晉﹐遇漢陰見一丈人﹐方將爲圃畦﹐鑿隧而入井﹐抱甕而出灌﹐搰搰然用力甚多而見功寡。子貢曰﹕有械於此﹐一日浸百畦﹐用力甚寡而見功多﹐夫子不欲乎爲。圃者仰而視之曰﹕柰何。曰﹕鑿木爲機﹐後重前輕﹐挈水若抽﹐數如泆湯﹐其名爲橰。爲圃者忿然作色而笑曰﹕吾聞之吾師﹐在機械者必有機事﹐有機事者必有機心﹐機心存於胸中則純白不備﹐純白不備則神生不定﹐神生不定者﹐道之所不載也。吾非不知﹐羞而不爲也。子貢瞞然慚俯而不對。有間﹐爲圃者曰﹕子奚爲者邪。曰﹕孔丘之徒也。爲圃者曰﹕子非夫博學以擬聖﹐於於以蓋眾﹐獨弦哀歌以賣名聲於天下者乎。汝方將忘汝神气﹐墮汝形骸而庶幾乎。而身之不能治﹐而何暇治天下乎。子往矣﹐無乏吾事。

畦間鑿隧﹐爲水溝也。抽﹐拔也。泆湯﹐洋溢而湧出也﹐言取水之易也。此數句形容得桔橰自好。機械﹐器也。用之則爲機事﹐所以用之者﹐心也。有機心則純白不備﹐言不純一虛明也。神生不定﹐不能抱靜主一也。道所不載﹐言不能載道也。要求學問工夫這般處﹐皆當子細體認。子奚爲者﹐猶論語曰奚自也。擬聖﹐言慕聖人也。於於﹐自大之貌。獨弦哀歌﹐言人不己知而自誦自說。賣名﹐沽名也。獨弦哀歌﹐譬諭說也﹐比之擊磬於衛則非矣。志汝神气﹐猶曰黜其聰明也。墮汝形體﹐卽忘己也。汝能如此猶尙庶幾。不然身且不治﹐何能治人。此譏吾聖人之言。無乏卽無落也。

子貢卑陬失色﹐頊頊然不自得﹐行三十里而後愈。其弟子曰﹕向之人何爲者邪。夫子何故見之變容失色﹐終日不自反邪。曰﹕始吾以爲天下一人耳﹐不知復有夫人也。吾聞之夫子﹐事求可﹐功求成﹐用力少見功多者﹐聖人之道。今徒不然﹐執道者徳全﹐徳全者形全﹐形全者神全﹐神全者﹐聖人之道也。托生與民並行而不知其所之﹐茫乎淳備哉。功利機巧必忘夫人之心。

卑陬。慚恧之貌。頊頊﹐自失之貌。不自反﹐言不復其常也。天下一人﹐言孔夫子也。事求可﹐可爲則爲也。力少而功多﹐便是桔橰之類。徒﹐獨也。今其人獨不然﹐言漢陰丈人也。托其生於世﹐𨿽所行亦與人同而不自知其所往﹐卽浮游而不知所求﹐猖狂不知所往也。故曰﹐托生與民並行而不知其所之。淳備﹐純一渾全也。茫乎﹐無形迹之貌。功利機巧必忘夫人之心﹐言此人心中必無功利機巧之事也。此忘字與亡同無也。

若夫人者﹐非其志不之﹐非其心不爲。𨿽以天下譽之得其所謂﹐謷然不顧﹔以天下非之失其所謂﹐儻然不受。天下之非譽無益損焉﹐是謂全徳之人哉。我之謂風波之民。

夫人者﹐指漢陰丈人也。不以毀譽爲損益﹐譽且不顧﹐而況毀乎。所言行於世曰得其所謂﹐所言不行於世曰失其所謂。風波﹐言爲世故所役而不自定也。

反於魯以告孔子﹐孔子曰﹕彼假修渾沌氏之術者也。識其一不知其二﹐治其內而不治其外。夫明白入素﹐無爲復朴﹐體性抱神以遊世俗之間者﹐汝將固驚邪。且渾沌氏之術﹐予與汝何足以識之哉。

假﹐大也﹐假修大修也。渾沌氏﹐卽天地之初也。術﹐道也。識其一者﹐所守純一也。不知其二者﹐言心不分也。內﹐本心也﹔外﹐外物也﹐明白則可入於素。素者﹐素朴也﹐無爲則復歸於自然之朴。體性﹐全其性也。抱神﹐一也。汝將固驚邪﹐固﹐宜也﹐言汝未知此道宜乎驚異也。

諄芒將東之大壑﹐適遇苑風於東海之濱。苑風曰﹕子將奚之。曰﹕將之大壑。曰﹕奚爲焉。曰﹕夫大壑之爲物也﹐注焉而不滿﹐酌焉而不竭。吾將遊焉。苑風曰﹕夫子無意於橫目之民乎。願聞聖治。諄芒曰﹕聖治乎。官施而不失其宜﹐拔舉而不失其能﹐畢見其情事而行其所爲﹐行言自爲而天下化。手撓顧指﹐四方之民莫不俱至﹐此之謂聖治。

大壑﹐大海也。橫自之民﹐撰出此等字以形容世人也。遊於大壑者﹐言世間不足觀﹐將觀於海。官施不失其宜﹐隨職而各當其任也。拔舉而不失其能﹐無遺才也。情事﹐實事也。盡見事事可爲之實﹐順其所可爲者而行之﹐故曰畢見其情事而行其所爲。所行所言皆是自爲﹐不爲人而爲也﹐天下自然化之。自爲者﹐爲已非爲人也。手撓﹐撓動也。言舉其手隨所顧而指之﹐民莫不應。書曰惟動丕應徯志是也。手撓顧指﹐指麾拱揖之意。聖人之治天下如此﹐意謂古帝王也。

願聞徳人。曰﹕徳人者﹐居無思﹐行無慮﹐不藏是非美惡﹐四海之內共利之﹐之爲悅﹐共給之﹐之爲安。怊超又條乎若嬰兒之失其母也﹐儻乎若行而失其道也。財用有餘而不知其所自來﹐飲食取足而不知其所從。此謂徳人之容。

居行﹐動靜也。動靜無所容心﹐故曰居無思﹐行無慮也。不藏是非美惡﹐佛家所謂不思善﹐不思惡也。共利共給﹐與人同樂之意。怊乎﹐悵然之貌。若嬰兒失母﹐若行失道﹐皆言其無意人世﹐有不得已之意。財用飲食皆致之不問﹐言無心也。徳人比之聖治﹐髙一層矣。

願聞神人。曰﹕上神乘光﹐與形滅亡﹐此謂照曠。致命盡情﹐天地樂而萬事銷亡﹐萬物復情﹐此之謂混冥。

上神﹐言其神騰躍而上也﹐出乎天地之外﹐日月之光反在其下﹐故曰乘光。與形滅亡﹐言𨿽有身似無身矣。照曠者﹐言大昭晰也。致命﹐極乎天命也。盡情者﹐盡其性中之情也。此情字與孟子乃若其情﹐則可以爲善同。以天地之道自樂﹐而萬事無所累於我﹐故曰天地樂而萬事銷亡。復情﹐復於實理也﹐萬物皆復於實理則與我爲一矣。混冥﹐卽渾淪也﹐卽所謂渾沌氏也。神人比之徳人又髙一層﹐如此分別﹐蓋謂古帝王之上更自有不可及者。

門無鬼與赤張滿稽觀於武王之師。赤張滿稽曰﹕不及有虞氏乎﹐故離此患也。門無鬼曰﹕天下均治而有虞氏治之邪。其亂而後治之與。赤張滿稽曰﹕天下均治之爲願﹐而何計以有虞氏爲。有虞氏之藥瘍也﹐禿而施髢﹐病而求醫﹐孝子操藥以修慈父﹐其色焦然﹐聖人羞之。

滿稽之言﹐以徵伐不及於揖遜﹐因無鬼之問又並與有虞氏非之﹐言天下皆願於治﹐因有虞氏治之而反以爲累也。無瘍何以藥﹐不禿何用髢﹐不病何用醫﹐蓋言喚作治天下便是病了。無爲而治則無病也。孝子爲父操藥﹐其色終是不樂﹐不若父之無病也。故聖人以爲有心於治﹐天下則可愧矣。其言𨿽不正﹐譬諭處亦奇特。修﹐進也﹐與羞同﹐古字通用。羞之﹐羞恥也。

至徳之世﹐不尙賢﹐不使能。上如標枝﹐民如野鹿﹐端正而不知以爲義﹐相愛而不知以爲仁﹐實而不知以爲忠﹐當而不知以爲信﹐蠢動而相使不以爲賜。是故行而無迹﹐事而無傳。

舉世淳一未有賢能之名﹐故曰不尙賢不使能。標枝﹐枯枝也。但見其枝不見其葉﹐故曰標枝。野鹿標枝﹐皆是無情無欲之諭。端正﹐修身也。相愛﹐相親也。相與以實﹐誠也﹐由心之謂忠。當事﹐事得其當也。端正而下四不知﹐言當時未有仁義忠信之名也。蠢動﹐有生之民也。相使﹐相友助也。不以爲賜者﹐不以爲恩也。行而無迹﹐事而無傳﹐是當時未有是非毀譽之事也。此皆形容太古之世。

孝子不諛其親﹐忠臣不諂其君﹐臣子之盛也。親之所言而然﹐所行而善﹐則世俗謂之不肖子。君之所言而然﹐所行而善﹐則世俗謂之不肖臣。而未知此其必然邪。世俗之所謂然而然之﹐所謂善而善之﹐則不謂之導諛之人也。然則俗故嚴於親而尊於君邪。謂己導人則勃然作色﹐謂己諛人則怫然作色﹐而終身導人也﹐終身諛人也。

不談不諛﹐能諫其君父也。隨其所言以爲然﹐隨其所行以爲善﹐不知諫者也。在君親則以諫者爲是﹐以不練者爲非﹐而我之於世隨其所善者而爲之﹐隨其所以爲是者而是之﹐則世俗反嚴於君親乎。此意蓋言今人之所謂道皆世俗之所同是者﹐非獨得於己﹐而與造物爲徒者也。導﹐順也﹐諛﹐諂也﹐我之所謂道只與世俗同﹐則是我之所爲﹐亦導談世俗而已矣。若人加以導諛之名﹐則我必不悅。而終身所爲不免導諛﹐言其不能異於世俗也。聖人以天下通行者爲道﹐而莊子以爲道似出於一世之上﹐故以古之帝王與聖賢皆作下一等看。乃如此發明一段﹐筆勢瀾翻﹐信不可及。然其言亦太過矣。

合譬飾辭聚眾也﹐是終始本末不相坐。垂衣裳﹐設采色﹐動容貌﹐以媚一世﹐而不自謂導諛﹐與夫人之爲徒﹐通是非﹐而不自謂眾人﹐愚之至也。

合其譬者﹐言合天下譬諭以立說也。飾辭者﹐言修飾其言辭也。聚眾者﹐言聚天下之學者而歸己也。觀其初﹐心要髙於一世﹐要其終也﹐不能離於當世之人﹐是其終始本末不相照應矣﹐故曰不相坐﹐猶不相當也。垂衣裳﹐設采色﹐動容貌﹐言儒者之衣冠也。采色﹐文章也。循循以誘誨學者﹐故以爲媚一世。此皆譏吾聖人之意。己之所是﹐學於我者皆以爲是﹐己之所非﹐學於我者皆以爲非。學於我者皆流俗之庸人也﹐我之是非與彼通同﹐則亦流俗之人矣。旣與庸人爲徒而不自謂爲庸人﹐是至愚而無見者也。莊子之意﹐蓋以其所獨得者﹐人皆不知﹐故己與人異﹐遂有此憤悱之言﹐非正論也。

知其愚者非大愚也﹐知其惑者非大惑也。大惑者﹐終身不解﹐大愚者﹐終身不靈。三人而一人惑﹐所適者猶可致也﹐惑者少也。二人惑則勞而不至﹐惑者勝也。而今也以天下惑﹐予𨿽有祈向﹐不可得也﹐不亦悲乎。大聲不入於裏耳﹐折楊皇華﹐則嗑然而笑﹐是故髙言不止於眾人之心﹐至言不出﹐俗言勝也。以二缶鐘惑﹐而所適不得矣。而今也以天下惑﹐予𨿽有祈向﹐其庸可得邪。知其不可得也而彊之﹐又一惑也。故莫若釋之而不推﹐不推誰其比憂。

終身不解不靈﹐只言其不自知也。祈向﹐趨向也。三人同行而二人皆惑﹐猶且勞苦而行不至﹐今天下皆惑於其說﹐我𨿽獨有所趨向﹐何以回一世哉。此予字莊子自道也。折楊皇華﹐里巷之曲名也。大聲﹐古樂也﹐諭其至髙之論也。不止於眾人之心者﹐與之說不入也。折楊皇華比俗言也。俗言勝則至言隱矣。垂踵者﹐垂其足而坐不肯行也。二垂踵惑者﹐卽前言二人惑也。所適不得﹐卽前言勞不至也﹐傳寫之誤以垂爲缶﹐以踵爲鐘﹐皆不可解。以前句證後句﹐合作垂踵分明。知其不可得而彊之﹐又一惑也。此自欺之言﹐謂我旣知其不可告語而欲彊以語之﹐是我又添一惑也。釋之﹐合去也。不推﹐不必推說也。比﹐近也。付之不言則不近於憂矣﹐此自解之言。

厲之人夜半生其子﹐遽取火而視之﹐汲汲然惟恐其似己也。

厲人﹐惡人也。中間添一之字猶前言驪之姬也﹐此是其文法也。惡人生子﹐恐其似己﹐是自知其惡也。彼且自如而世之惑者皆不自知﹐則不如厲人矣。以前面大惑終身不解﹐大愚終身不靈﹐又如此譬說兩句而不結斷﹐此皆是弄筆處。

百年之木﹐破爲犧樽﹐靑黃而文之﹐其斷在溝中﹐比犧樽於溝中之斷﹐則美惡有間矣﹐其於失性一也。跖與曾史﹐行義有間矣﹐然其失性均也。且夫失性有五﹐一曰五色亂目﹐使目不明﹔二曰五聲亂耳﹐使耳不聰﹔三曰五臭燻鼻﹐困惾中顙﹔四曰五味濁口﹐使口厲爽﹔五曰趣捨滑心﹐使性飛揚。此五者皆生之害也﹐而楊墨乃始離跂﹐自以爲得﹐非吾所謂得也。夫得者困﹐可以爲得乎。則鳩鴞之在於籠也﹐亦可以爲得矣。

其斷在溝中者﹐破爲犧樽之餘者也。同此一木﹐惑爲犧樽﹐或棄溝中﹐榮辱𨿽不同﹐必竟皆是枯木矣﹐此與藏谷亡羊處意同。五色﹑五聲﹑五臭﹑五味﹐皆人力爲之﹐故以爲亂性﹐以此四者與趣合並言﹐所以抑之也。困﹐�衝逆人也。中顙﹐自鼻而通於顙也。獨﹐口污其。也。厲爽﹐乖失也。趣合﹐是非好惡也。以趣合而汩亂其心﹐則自然之性失矣﹐故曰趣合滑心﹐使性飛揚。楊墨之學﹐趣合滑心者也﹐而乃自以爲能﹐彼以其說自困而乃曰自得﹐以此爲自得﹐則禽獸在籠中亦爲自得矣。貶之之甚也。濁口一本作噣非也

且夫趣捨聲色以柴其內﹐皮弁﹑鷸冠﹑搢笏﹑紳修以約其外﹐內支盈於柴柵﹐外重繼繳﹐睆睆然在繼繳之中﹐而自以爲得﹐則是罪人交臂歷指﹐而虎豹在於囊檻﹐亦可以爲得矣。

以其趣捨形諸言語﹐見諸顏色﹐與人爭是非﹐胸次爲之梗礙﹐故曰趣捨聲色以柴其內。皮弁﹑鷸冠﹑搢笏﹑紳修皆儒者之服也﹐衣服必以禮彊自拘束﹐故曰以約其外。搢﹐笏﹐執也。紳修﹐長帶也。其在於內也支塞充盈如柴柵然﹐言胸中不自在也。外爲禮文束縛如罪人被束縛然﹐繼繳﹐繩縛也。睆睆﹐目視之貌。人見其自苦如在束縛之中而彼自以爲得﹐是罪囚之人與囊檻之虎亦以爲自得乎。極口以詆楊墨亦已甚矣。交臂﹐束其手也。歷指﹐繩縛其手而指可數也。囊與檻並言﹐亦猶俗言胡孫入布袋也。

南華眞經口義卷之十四竟

﹟1也常一也﹕明本作『恆常也』。

﹟2夫﹕原作『天』﹐據明本攺。

﹟33﹕原作『二』﹐據明本攺。

﹟4﹟5貍﹕明本作『畱』。

南華眞經口義卷之十五

鬳齋林希逸

外篇天道

天道運而無所積﹐故萬物成。帝道運而無所積﹐故天下歸。聖道運而無所積﹐故海內服。明於天﹐通於聖﹐六通四辟於帝王之徳者﹐其自爲也昧然﹐無不靜者矣。聖人之靜也﹐非曰靜也﹐善﹐故靜也。萬物無足以鐃心者﹐故靜也。水靜則明燭須眉﹐平中準﹐大匠取法焉。水靜猶明﹐而況精神。聖人之心靜乎﹐天地之鑑也﹐萬物之鏡也。

帝道﹑聖道本難分別﹐莊子之意蓋以帝爲三皇﹐聖爲五帝也。運而無積卽是純亦不已。無積字更分曉。此段主意卻在靜字上。至靜之中﹐運而無積﹐何嘗是枯木死灰﹐但讀者不察之耳。六通四辟﹐猶言東西南北﹐上下無所障礙也。昧然者﹐冥然之意也。聖人之靜也﹐非曰靜也﹐善故靜也﹐此一句最精神﹐言聖人非以靜爲好事﹐故欲如此靜。萬物不足以撓動其心﹐故不求靜而自靜也。鐃與撓同。以水以鏡爲靜之諭﹐卽眼前說話﹐但是文字精到。

夫虛靜恬淡寂寞無爲者﹐天地之平而道徳之至﹐故帝王聖人休焉。休則虛﹐虛則實﹐實者倫矣。虛則靜﹐靜則動﹐動則得矣。靜則無爲﹐無爲也﹐則任事者責矣。無爲則兪兪﹐兪兪者﹐憂患不能處﹐年壽長矣。夫虛靜恬淡寂寞無爲者﹐萬物之本也。明此以南鄕﹐堯之爲君也﹐明此以北面﹐舜之爲臣也。以此處上﹐帝王天子之徳也﹔以此處下﹐玄聖素王之道也。以此退居而閒遊江海﹐山林之士服﹔以此進爲而撫世﹐則功大名顯而天下一也。

虛靜恬淡寂寞無爲﹐把一靜字演作八字﹐要得分曉也。平﹐定也。至﹐極也。言此乃天地一定之理﹐道徳極至之事也。休﹐止也。言帝王聖人之心止於此也﹐亦猶曰止於至善也。休則虛﹐卽惟道集虛﹐吉祥止止也。但此下又言虛則實﹐實者﹐倫矣﹐發得又精神。虛則實﹐卽禪家所謂眞空而後實有也。倫﹐理也﹐實理之中自有條理﹐便是渾然之中有粲然者。上句發了虛則實﹐下句又言虛則靜﹐靜則動﹐便是一動一靜互爲其根﹐動而無不當其宜﹐故曰動則得矣。任事者責﹐言各任其事而盡其責﹐是無爲而無不爲也。兪兪﹐安樂之貌。憂患不能處﹐言不入於憂患也﹐處有陷入之意﹐憂患不能入便是仁者不憂。年壽長久便是靜者壽也。四句以虛靜無爲字相生成文﹐此莊子筆法也。到此又提起虛靜恬淡八字﹐而斷之以萬物之本﹐本者﹐初也。言此理出於未有萬物之初﹐處上卽南鄕之君也﹐處下不仕者也。玄聖素王﹐言有聖人之徳﹐無聖人之位也。退居而閒遊﹐隱者也。進爲而撫世﹐用於時者也。觀此一句其意何嘗不欲用世﹐何嘗不以動靜爲一。

靜而聖﹐動而王﹐無爲也而尊﹐朴素而天下莫能與之爭美。夫明白於天地之徳者﹐此之謂大本大宗﹐與天和者也。所以均調天下﹐與人和者也。與人和者謂之人樂﹐與天和者謂之天樂。

靜則爲聖﹐動則爲王﹐卽是內聖外王四字。無爲也而尊﹐尊﹐貴也﹐言天下之道莫貴於無爲也。朴素﹐無文采也。𨿽若朴素而天下之美莫過於此﹐故曰朴素而天下莫能與之爭美。明白者﹐言曉然如此也。若知此天地之徳﹐則可以與天爲徒﹐故曰與天和者也。和﹐合也。大本大宗﹐卽是贊美自然之徳﹐與自本自根意同。均調天下則與人合﹐亦猶堯曰﹐子﹐天之合也﹔我﹐人之合也。旣曰天和人和﹐又曰人樂天樂﹐鼓舞發越其筆勢﹐大抵如此。

莊子曰﹕吾師乎﹐吾師乎。莫物而不爲戾﹐澤及萬世而不爲仁﹐長於上古而不爲壽﹐覆載天地﹑刻雕眾形而不爲巧。此之謂天樂。

此數句與大宗師篇同﹐卻又著莊子曰三字。前曰許由之言﹐今以爲自言﹐可見件件寓言﹐豈可把作實話看。

故曰知天樂者﹐其生也天行﹐其死也物化﹐靜而與陰同徳﹐動而與陽同波。故知天樂者﹐無天怨﹐無人非﹐無物累﹐無鬼責﹐故曰其動也天﹐其靜也地﹐一心定而王天下﹐其鬼不祟﹐其魂不疲﹐一心定而萬物服。言以虛靜推於天地。通於萬物﹐此之謂天樂。天樂者﹐聖人之心以畜天下也。

天行﹐行乎天理之自然也。物化﹐隨萬物而化也。靜則爲陰﹐動則爲陽﹐同波﹐同流也。聖門只曰不怨天﹑不尢人﹐此又添無物累﹑無鬼責兩句﹐愈自精神。鬼出而見於人則曰祟﹐其鬼不祟言神藏而不露也。其魂不痕﹐言精神不倦也。曰鬼曰魂﹐卽精神是也。心定則精神自定﹐萬物自服。以虛靜之理而行於天地萬物之間﹐故曰推於天地而通於萬物。以畜天下﹐卽以善養人者﹐服天下也。

夫帝王之徳以天地爲宗﹐以道徳爲主﹐以無爲爲常。無爲也﹐則用天下而有餘﹔有爲也﹐則爲天下用而不足。故古之人貴夫無爲也。上無爲也﹐下亦無爲也﹐是下與上同徳﹐下與上同徳則不臣﹔下有爲也﹐上亦有爲也﹐是上與下同道﹐上與下同道則不主。上必無爲而用天下﹐下必有爲爲天下用﹐此不易之道也。

天地道徳皆無爲之理而已﹐此段又將無爲與有爲對說﹐以無爲爲君之道﹐以有爲爲臣之道。下與上同徳則不臣者﹐言臣當勞也。上與下同道則不主者﹐言君當佚也。用天下﹐君也﹔爲天下用﹐臣也。如此說臣主﹐又是一意﹐不可與在宥篇天道人道同說。若如此拘泥﹐便讀莊子不得。且如此篇旣言君當無爲臣當有爲﹐而前章又曰明此以北面﹐舜之爲臣也﹐又曰﹐以此進爲而撫世﹐則功大名顯﹐則臣道亦無爲矣。豈其說自相戾乎。所以道若如此拘泥﹐則讀莊子不得。

故古之王天下者﹐知𨿽落天地﹐不自慮也﹔辯𨿽雕萬物﹐不自悅也﹔能𨿽窮海內﹐不自爲也。天不產而萬物化﹐地不長而萬物育﹐帝王無爲而天下功。故曰﹕莫神於天﹐莫富於地﹐莫大於帝王。故曰﹕帝王之徳配天地。此乘天地馳萬物而用人羣之道也。

落天地﹐言籠絡也﹐絡與落同。雕萬物者﹐言其巧也。萬物自生﹐非天生之﹐萬物自長﹐非地長之﹐故曰天不生﹐地不長。帝王以無爲而成天下之功﹐亦與天地同也。乘天地者﹐猶曰乘六龍以禦天也﹐馳萬物者﹐役使羣動也。此段只是贊說君道無爲。

本在於上﹐末在於下﹔要在於主﹐詳在於臣。三軍五兵之運﹐徳之末也﹔賞罰利害五刑之辟﹐教之末也﹔禮法度數刑名比詳﹐治之末也﹔鐘鼓之音﹐羽旄之容﹐樂之末也﹔哭泣衰絰﹐隆殺之服﹐哀之末也。此五末者﹐須精神之運﹐心術之動﹐然後從之者也。末學者古人有之﹐而非所以先也。

自此以下﹐又說有爲蓋以無爲爲本﹐而以有爲爲末。要在主君道無爲也﹐詳在臣臣道有爲也。威武文徳之輔助﹐故曰三軍五兵之運徳之末也。五兵﹐弓受矛戈戟也。明刑以弼教﹐故曰賞罰利害﹐五刑之辟﹐教之末也。度數﹐等差也﹐刑名﹐名物也。比﹐類例也。詳﹐纖悉也。禮法度數﹐鐘鼓羽旄﹐皆非禮樂之本﹐猶曰玉帛鐘鼓云乎哉也。哀之末也﹐卽與其易也寧戚之意。此數句甚平正。精神之運﹐心術之動﹐然後從之﹐蓋言皆由內心以生﹐非由外鑠我也。末學者古人有之而非所以先﹐此一句尢好﹐看得莊子何嘗欲全不用兵刑禮樂。

君先而臣從﹐父先而子從﹐兄先而弟從﹐長先而少從﹐男先而女從﹐夫先而婦從。夫尊卑先後﹐天地之行也﹐故聖人取象焉。天尊地卑﹐神明之位也。春夏先﹐秋冬後﹐四時之序也。萬物化作﹐萌區有狀﹐盛衰之殺﹐變化之流也。夫天地至。神而有尊卑先後之序﹐而況人道乎。宗廟尙親﹐朝廷尙尊﹐鄕黨尙齒﹐行事尙賢﹐大道之序也。語道而非其序者﹐非道也。語道而非其道者﹐安取道。

因上面一先字與一從字﹐又說許多譬諭。蓋言當先者先﹐當後者後﹐皆天地自然之理也。故聖人取而法之﹐故曰尊卑先後﹐天地之行也﹐聖人取象焉。天地四時亦諭說也。化作﹐化生也﹐詩言薇亦作止是也。萌﹐萌芽也﹐區﹐區別也。言物生而其狀不同也。隨時變化﹐先盛後衰﹐亦是譬諭。先後之序﹐殺等也。盛者非一時而盛﹐衰者非一時而衰﹐皆有次第﹐故曰盛衰之殺。因先後而及尊卑﹐尊卑亦先後也。行事尙賢﹐言任職事以賢爲先也。齒爵親賢﹐亦天下自然之理﹐故曰大道之序。安取道者﹐言旣不知其序﹐又安得有道也。宗廟尙親﹐昭穆世次也。

是故古之明大道者﹐先明天而道徳次之﹐道徳已明而仁義次之﹐仁義已明而分守次之﹐分守已明而形名次之﹐形名已明而因任次之﹐因任已明而原省次之﹐原省已明而是非次之﹐是非已明而賞罰次之﹐賞罰已明而愚知處宜﹐貴賤履位﹐仁賢不肖襲情﹐必分其能﹐必由其名﹐以此事上﹐以此畜下﹐以此治物﹐以此修身﹐知謀不用﹐必歸其天。此之謂太平治之至也。

此段自言爲治之序﹐凡有九等。以天爲第一﹐道徳爲第二﹐七義爲第三﹐分守爲第四﹐刑名爲第五﹐因任爲第六﹐原省爲第七﹐是非爲第八﹐賞罰爲第九。分守﹐職守也。刑名﹐客稱也。刑與形同。因任﹐是因其所職而大任之也。原﹐免也﹐省﹐減也﹐不任其事則免之﹐則省去之矣。是非﹐旌別淑慝也。賞罰﹐撻以記車服以彰之類也。＇莊子其言爲治之序如此﹐不知天討有罪﹐天命有徳﹐賞罰何嘗非天﹐豈九變而後及之。如此議論﹐便去聖賢遠甚﹐但言先明天﹐次道徳﹐其下又有此數節﹐亦不是舍粗而求精。愚知處宜﹐言當其任也。履位﹐亦猶當位也。襲﹐安也。安其情實則君子小人各有所處也。必由其名﹐循名責實也。知謀不用﹐必歸其天﹐言事事𨿽各有處而無容其心﹐皆歸於自然而已。此太平之世也。

故書曰﹕有形有名。形名者﹐古人有之﹐而非所以先也。古之語大道者﹐五變而形名可舉﹐九變而賞罰可言也。驟而語形名﹐不知其本也。驟而語賞罰﹐不知其始也。倒道而言﹑迕道而說者﹐人之所治也﹐安能治人。驟而語刑名賞罰﹐此有知治之具﹐非知治之道。可用於天下﹐不以用天下﹐此之謂辯士﹐一曲之人也。禮法數度﹐刑名比譯﹐古人有之﹐此下之所以事上﹐非上之所以畜下也。

書﹐古書也。古書之中𨿽有形名之說﹐而未嘗捨本以求末﹐故曰非所以先。若不知先後﹐驟然而言之﹐則失其本始矣。倒﹐倒置也。迕﹐逆也。若逆此自然之道倒置其說﹐則是治於人者﹐是爲天下用也﹐非用天下者也。以刑名賞罰爲治之具﹐以分守仁義爲治之道﹐何嘗差錯﹐但說得衮雜爾。一曲﹐一偏也。上所以畜下則是君道﹐下所以事上則是臣道。

昔者舜問於堯曰﹕天王之用心何如。堯曰﹕吾不敖無告﹐不廢窮民﹐苦死者嘉孺子而哀婦人﹐此吾所以用心已。舜曰﹕美則美矣﹐而未大也。堯曰﹕然則何如。舜曰﹕天徳而出寧﹐日月照而四時行。若晝夜之有經﹐云行而雨施矣。堯曰﹕然則膠膠擾擾乎。子﹐天之合也﹔我﹐人之合也。夫天地者﹐古之所大也﹐而黃帝堯舜之所共美也。故古之王天下者奚爲哉﹐天地而已矣。

敖﹐嫚侮也。苦﹐哀憐之也。嘉﹐善之也。婦人﹐寡婦也。旣與孺子對說﹐𨿽無寡字而意自明。天徳﹐自然之徳也。出寧者﹐首出庶物﹐萬國咸寧也。日往則月來﹐寒往則暑來﹐日月照而四時行也。旣晝而夜﹐夜而復晝﹐常常如此﹐經﹐常也。雲行雨施﹐隨時自然﹐此皆形容無爲而爲之意。膠膠擾擾﹐言撓亂也。堯曰我之所爲未及於汝﹐未免自爲撓亂﹐所以只合於人而未合於天也。然則下三句謂堯自嘆之辭也。天地者﹐古之所大﹐言天地自然之理﹐自古及今莫大於此也。共美者﹐共好之也。王天下者無他爲﹐但法天地則可矣。前言堯舜﹐旣有抑揚﹐此又與黃帝同說﹐殊無輕重。若泥其名字則窒礙不通矣。

孔子西藏書於周室﹐子路謀曰﹕由聞周之徵藏史有老聃者﹐兔而歸居。夫子欲藏書﹐則試往因焉。孔子曰﹕善。往見老聃而老聃不許﹐於是翻十二經以說老聃。中其說曰﹕太謾願聞其要。孔子曰﹕要在仁義。老聃曰﹕請問仁義﹐人之性邪。孔子曰﹕然。君子不仁則不成﹐不義則不生。仁義﹐眞人之性也。又將奚爲矣。老聃曰﹕請問何謂仁義。孔子曰﹕中心物愷﹐兼愛無私﹐此仁義之情也。老聃曰﹕意﹐幾乎後言。夫兼愛不亦迂乎。無私焉乃私也。夫子若欲使天下無失其牧乎﹐則天地固有常矣﹐日月固有明矣﹐星辰固有列矣﹐禽獸固有羣矣﹐樹木固有立矣。夫子亦放徳而行﹐循道而趨已至矣﹐又何偈偈乎揭仁義﹐若擊鼓而求亡子焉。意﹐夫子亂人之性也。

西藏書於周室者﹐言西至周而欲觀其藏書也。翻﹐反覆言之也。中其說者﹐言方及半而老子以爲太繁。太謾﹐言太汗漫也。物愷者﹐以物爲樂﹐與物爲一之意也。後言﹐猶曰淺近之言也。幾乎﹐危乎也。物之不齊﹐何由兼愛﹐此迂曲難行之說也。才有無私之名﹐胸中便有个私字﹐有此無私字﹐便是有心﹐故曰無私焉乃私也。牧二養也。歌使天下無失其所養﹐則天地之間物物皆有自然之造化﹐何可容力﹐但當依放自然之徳﹐循行自然之道﹐能如此已爲極矣。故曰已至矣。亡子逃也﹐擊鼓而求﹔言勞苦而驚動世俗也﹐如此乃是亂人之性。故欺而言之﹐意﹐欺也。夫子猶吾子也﹐偈偈﹐勞力之貌。

士成綺見老子而問曰﹕吾聞夫子聖人也﹐吾固不辭遠道而來願見﹐百捨重研而不敢息﹐今吾觀子﹐非聖人也。鼠壤有餘蔬而棄妹﹐不仁也。生熟不盡於前而積斂無崖。老子漠然不應。士成綺明日復見﹐曰﹕昔者吾有刺於子﹐今吾心正卻矣﹐何故也。老子曰﹕夫巧知神聖之人﹐吾自以爲脫焉。昔者子呼我牛也而謂之牛﹐呼我馬也而謂之馬﹐苟有其實﹐人與之名而弗受﹐再受其殃。吾服也恆服﹐吾非以服有服。

百合重妍而不敢息﹐言其勞也。趼﹐足跟厚皮也。食蔬之餘棄於鼠壤暗昧不明之地﹐妹與昧同﹐暗也﹐是不愛物也。故以爲不仁。生熟不盡於前而積敵無崖﹐言其積蓄有餘也。生熟者﹐生物熟物。在目前者﹐用不盡也﹐猶且收積不已﹐故曰積斂無崖。老子漢然不應﹐是以不答答之也。刺者﹐譏也。郤﹐退也。向有所譏﹐今其心盡退然無有﹐謂旣見之後﹐忽然有覺也。巧知﹐神聖有爲之學也。脫者﹐離也﹐言出乎其上也。我旣無心﹐呼馬呼牛﹐聽汝而已﹐苟有其實﹐人與之名而弗受﹐再受其殃﹐此一句聶純粹。我若實有此事﹐人以譏我而我乃拒之﹐是兩重罪過也。卽是恥過作非又翻出此語。服﹐行也。吾之所行常常如此﹐非以爲當行而行之﹐謂不自知也。故曰吾服也恆服﹐吾非以服有服﹐卽非曰靜也﹐善故靜之意。卻如此下四个服字﹐皆是奇筆處。

士成綺雁行避影﹐履行遂進﹐而問修身若何。老子曰﹕而容崖然﹐而目衝然﹐而顙顙然﹐而口闞然﹐而狀義然。似系馬而止也﹐動而持﹐發也機﹐察而審﹐知巧而睹於泰﹐凡以爲不信。邊境有人焉﹐其名爲竊。

雁行避影﹐形容其側身之貌。履行﹐一步躡一步也﹐履行遂進﹐形容其躡足漸行漸進之貌。崖然﹐有崖異之狀。衝然﹐有突視之狀。闞然﹐口呿之狀。義然﹐堅固之狀。馬性欲馳﹐𨿽系止而自有奔突之意﹐卽坐馳之意也。形容得最好。動而持舉﹐動之間有矜持之貌也。發也機﹐卽所謂其發若機括﹐其司是非之謂也。察而審者﹐好用明察而又精審略不藏蓄也。知巧而睹於秦﹐自恃其智﹐巧而驕泰之意見於外也。凡此十事皆不誠所致﹐故曰凡以爲不信。不信﹐不誠實也。若見實理則無此病矣。邊境之間﹐若有此等人﹐必指之以爲賊。謂其機心太重﹐不。循乎自然處世﹐能招禍也。

夫子曰﹕夫道於大不終﹐於小不遺﹐故萬物備。廣廣乎其無不容也﹐淵乎其不可測也。形徳仁義﹐神之末也。非至人孰能定之。

夫子﹐老子也。大而無極曰大不終﹐細而無餘曰小不遺﹐卽語大莫能載﹐語小莫能破也。萬物不能外此道﹐故曰萬物備。廣廣乎﹐大也。淵乎﹐深也。形而爲徳爲仁爲義﹐皆其妙用之餘也。形﹐形見也﹐神﹐妙用也。定﹐審定也。非至人孰能定其本末也。

夫至人有世﹐不亦大乎﹐而不足以爲之累。天下奮柄而不與之偕﹐審乎無假而不與利遷﹐極物之眞能守其本﹐故外天地﹐遺萬物而神未嘗有所困也。通乎道﹐合乎徳﹐退仁義﹐賓禮樂﹐至人之心有所定矣。

有世﹐有天下也。𨿽有天下之太而不足累其心。柄﹐權也。𨿽奮而執天下之柄﹐此心亦不與之偕往﹐言心不動也。不爲利遷﹐言不計利害也。究極萬物眞實之理﹐故能守其本然之靜。外天地﹐遺萬物﹐不動於外也。其心不動﹐神又何所困乎。通﹐同也。道徳﹐自然也。退仁義﹐以仁義爲後而非其所先也。賓禮樂﹐所主者情性而禮樂爲賓也。定﹐靜也。此至人之心所以靜定也。

世之所貴道者﹐書也。書不過語﹐語有貴也。語之所貴者﹐意也。意有所隨﹐意之所隨者﹐不可以言傳也。而世因貴言傳書﹐世𨿽貴之哉﹐猶不足貴也。爲其貴非其貴也。故視而可見者形與色也﹐聽而可聞者名與聲也。悲夫世人﹐以形色名聲爲足以得彼之情。夫形色名聲果不足以得彼之情﹐則知者不言﹐言者不知﹐而世豈識之哉。

書能載道﹐世所以貴之﹐然貴在道而不在書也。以道爲言﹐故其言可貴﹐然所貴者意而不在言。隨﹐向也。意之所向﹐言不得而傳﹐則言之與書皆不足貴矣。以此爲貴皆不足貴﹐故曰爲其貴非其貴也。名﹐名言也。形色則可見﹐名聲則可聞﹐道豈有形色名聲哉。以不可見不可聞之道而世人欲以見聞得其實﹐可悲也哉。情﹐實也。果﹐斷也。見聞斷然不足以得之﹐故知道者必不言﹐而有言者必非知道者也。今世之人其識見豈及此﹐所以可悲也。

桓公讀書於堂上﹐輪扁斲輪於堂下。釋椎鑿而上問桓公曰﹕敢問公之所讀者﹐何言邪。公曰﹕聖人之言也。曰﹕聖人在乎。公曰﹕已死矣。曰﹕然則君之所讀者﹐古人之糟魄已夫。桓公曰﹕寡人讀書﹐輪人安得議乎。有說則可﹐無說則死。輪扁曰﹕臣也以臣之事觀之。斲輪徐則甘而不固﹐疾則苦而不入﹐不徐不疾﹐得之於手而應於心﹐口不能言﹐有數存焉。於其間﹐臣不能以諭臣之子﹐臣之子亦不能受之於臣﹐是以行年七十而老斲輪。古之人與其不可傳也﹐死矣。然則君之所讀者﹐古人之糟魄已夫。

此段只前段之意﹐謂道不可以言傳而設諭﹐如此極爲精妙。甘﹐滑也。苦﹐澀也。徐﹐寬也。疾﹐緊也。寬則甘滑易入而不堅﹐緊則澀而難入﹐要得不寬不緊﹐自有分數存乎其間﹐但是說不出。𨿽父之於子﹐亦不可傳。書載古人之言耳﹐其人不存﹐則其不可傳者何從得之。糟粕之餔﹐豈知酒味哉。道而可獻人﹐莫不以獻諸其君﹐道而可傳人﹐莫不以傳於其子﹐亦此意也。大凡著書所載所言﹐必非一事。此書翻來覆去只說一个自然之理﹐而撰出許多說話﹐愈出愈奇﹐別無第二題目。若如此看﹐愈見莊子不可及處﹐讀佛書者亦然。

南華眞經口義卷之十五竟

南華眞經口義卷之十六

鬳齋林希逸

外篇天運

天其運乎﹐地其處乎﹐日月其爭於所乎。孰主張是﹐孰維綱是﹐孰居無事推而行是。意者其有機緘而不得已邪。意者其運轉而不能自止邪。云者爲雨乎﹐雨者爲云乎。孰隆施是﹐孰居無事﹐淫樂而勸是。風起北方﹐一西一東﹐有上彷徨。孰噓吸是﹐孰居無事而披拂是。

此數行句句精絕﹐五个乎字前無古人﹐後無來者。天行一日一周﹐天之自運乎。地有四維上下﹐豈一定而處乎。日往月來卻喚作爭﹐其所言如人相追奪也﹐此三字誰下得。主張維綱但是著力之意。機緘不得已﹐運轉不能自止﹐言亦不由他也。天气下降﹐地气上騰﹐所以爲雲爲雨﹐但不知雲爲雨乎﹐雨爲雲乎。如此設問﹐豈不奇特。隆施﹐隆起也﹐施﹐止也。與張弛同言﹐或作或止﹐孰爲之也。淫樂﹐淫放也﹐樂﹐戲劇也。勸﹐助也。言何人爲放意戲樂之事而助成此雲雨也。四方皆有風﹐此言起北方者﹐順天形而言之。天倚於北﹐則風自北來。或西或東﹐或上或下。彷徨﹐往來之貌﹐言上不言下﹐文法也。披拂﹐搖蕩也。

敢問何故。巫咸祒曰﹕來﹐吾語汝。天有六極五常﹐帝王順之則治﹐逆之則凶。九洛之事﹐治成徳備﹐監照下土﹐天下戴之﹐此謂上皇。

發問不言人名﹐又是自變个筆法。六極﹐六气也。五常﹐五行也。六气五行皆自然之理也。九洛﹐九州也。洛﹐聚洛也。洛與落同﹐古字通用。治成徳備﹐言帝王順此自然之理以治﹐九州功成而徳備﹐照臨天下而人皆戴之。此乃三皇向上人也﹐故曰此謂上皇。

商太宰蕩問仁於莊子﹐莊子曰﹕虎狼﹐仁也。曰﹕何謂也。莊子曰﹕父子相親﹐何爲不仁。曰﹕請問至仁。莊子曰﹕至仁無親。太宰曰﹕蕩聞之無親則不愛﹐不愛則不孝﹐謂至仁不孝可乎。莊子曰﹕不然。夫至仁尙矣﹐孝固不足以言之。此非過孝之言也﹐不及孝之言也。

以虎狼爲仁﹐便與盜亦有道意同。此皆排抑儒家之論﹐但其言𨿽偏亦自有理。諺云惡虎不食子﹐豈非虎狼之仁乎。至仁無親者﹐言仁主於相親而不知其所以相親﹐乃謂仁之至。孝不足言者﹐非不孝也﹐蓋至於至仁則孝不待言矣。至也則在孝之上過於孝矣。若太宰所問﹐乃是不及孝之言也。言汝未能盡七﹐則於孝爲不及﹐我能盡七則過之矣。

夫南行者至於郢﹐北面而不見冥山﹐是何也﹐則去之遠也。故曰﹕以敬孝易﹐以愛孝難﹔以愛孝易﹐而忘親難﹔忘親易﹐使親忘我難﹔使親忘我易﹐兼忘天下難﹔兼忘天下易﹐使天下兼忘我難。夫徳遺堯舜而不爲也﹐利澤施於萬世﹐天下莫知也。豈直太息而言仁孝乎哉。夫孝弟仁義忠信貞廉﹐此皆自勉以役其徳者也﹐不足多也。故曰﹕至貴﹐國爵並焉﹔至富﹐國財並焉﹔至富﹐國財並焉﹔至願﹐名與並焉。是以道不渝。

冥山在北﹐自北而南行至於郢﹐則望北山皆不見矣﹐此是去之已遠﹐非不及也。等閒小小譬諭﹐以發過孝不及孝之意﹐亦自奇特。敬孝猶有迹也﹐愛孝則相忘矣﹐自此以上曰志親﹐曰忘天下﹐天下志我。但要一節髙一節﹐此書筆法例如此。皆以有迹不若無迹﹐有心不若無心。遺﹐棄也﹐蔑視之意﹐蔑視堯舜不足以爲徳。澤及萬世不足以爲仁﹐又豈以仁孝自誇美哉。太息而言﹐嗟欺自誇也。孝弟仁義忠信康貞八者﹐世人以爲美徳﹐其實相勸勉以自苦而已﹐故曰自勉以役其徳﹐不足多也。役﹐勞也。不足多﹐不足尙也。我之至貴何取於國爵﹐我之至富何取於國財﹐我之至願何取於令譽。並音屏﹐言皆屏去之也。至貴﹑至富﹑至願﹐無爲之道也。國財﹐終國之財也。不渝﹐不變也﹐卽所謂常然也。八者有爲以自役﹐而我常無爲也。

北門成問於黃帝曰﹕帝張咸池之樂於洞庭之野﹐吾始聞之懼﹐復聞之怠﹐卒聞之而惑。蕩蕩默默﹐乃不自得。

此段把樂來妝撰一項說話﹐又是一般奇特。始而懼﹐繼而怠﹐終而惑﹐言我聞此樂﹐如此三變。蕩蕩﹐精神散也。默默﹐口噤也。不自得﹐不自安也﹐爲此樂所驚駭也。

帝曰﹕汝殆其然哉。吾奏之以人﹐徽之以天﹐行之以禮義﹐達之以太淸﹟1。夫至樂者﹐先應之以人事﹐順之以天理﹐行之以五徳﹐應之以自然﹐然後調理四時﹐太和萬物。四時疊起﹐萬物循生。一盛一衰﹐文武倫經﹔一淸一濁﹐陰陽調和。流光其聲﹐蟄虫始作﹐吾驚之以雷霆。其卒無尾﹐其始無首﹐一死一生﹐一僨一起﹐所常無窮而一不可待。汝故懼也。

汝殆其然哉﹐言我之樂而汝聽之﹐宜其如此三變也。奏﹐作也。徽﹐猶琴徽也。行之建之﹐動作聳起也。人﹐人事也。天﹐天理也。禮義﹐聲有條理也。太淸﹐合造化也。謂始作之聲﹐平正如此。自四時疊起以下﹐又言作用之時﹐變化驚動﹐可喜可愕﹐且作且止﹐而未見歸宿之地也。發生﹐文也﹐肅殺﹐武也。倫經﹐次序也。四時生殺﹐萬物循序而生長﹐旣盛復衰﹐猶樂聲之有文武倫序也。琴有文武﹐弦卽此文武之類﹐故曰文武倫經。流光﹐流暢光華也。調其陰陽淸濁之聲﹐如此流暢光華﹐若蟄虫將奮而雷發聲之時。迎之不見其首﹐隨之不見其終﹐故曰其卒無尾﹐其始無首。首尾卽終始也。死生僨起﹐所常無窮﹐言或作或止﹐旣常且變﹐故其常者無窮也﹐求其歸一之地而未得﹐故曰一不可待。汝之初聞﹐所以懼者如此。

吾又奏之以陰陽之和﹐燭之以日月之明。其聲能短能長﹐能柔能剛﹐變化齊一﹐不王故常。在谷滿谷﹐在坑滿坑﹐塗卻守神﹐以物爲量。其聲揮綽﹐其名髙明﹐是故鬼神守其幽﹐日月星辰行其紀。吾止之於有窮﹐流之於無止。子欲慮之而不能知也﹐望之而不能見也﹐逐之而不能及也。儻然立於四虛之道﹐倚於槁梧而吟﹐目知窮乎所欲見﹐力屈乎所欲逐。吾旣不及已矣﹐形充空虛乃至委蛇﹐汝委蛇故怠。

陰陽之和﹐日月之光﹐亦只是和暢光華之意。長短剛柔﹐同爲變化﹐不可指定﹐故曰變化齊一﹐不主故常。齊一﹐同也。故﹐舊也。不主故常﹐言愈出愈新也。滿坑滿谷﹐言塞乎天地之間也。塗卻﹐塞其聰明也。卻與隙同﹐言七竅也。黜其聰明而守之以神﹐隨萬物而爲之劑量﹐言我之作樂不用智巧而循自然也。其聲揮動寬綽﹐自然有髙明之名。鬼神守其幽﹐卽其鬼不祟﹐其魂不疲也。日月星辰行其紀﹐往來自然也。若有止而又若無止﹐故曰止於有窮﹐流而無止。欲慮不知﹐欲望不見﹐欲逐不及﹐皆形容其似有物而非有物之意。四虛卽太虛也。我當是時﹐立於太虛之中﹐隱幾而吟﹐且欲見而不可窮﹐欲逐而不可及﹐其形𨿽充滿而自忘其身﹐若空虛然﹐乃至於委蛇放弛﹐而況汝乎。汝惟如此放弛﹐所以怠也。儻然﹐無心貌也。

吾又奏之以無怠之聲﹐調之以自然之命。故若混逐叢生﹐林樂而無形﹐布揮而不曳﹐幽昏而無聲。動於無方﹐居於窈冥﹐或謂之死﹐或謂之生﹐或謂之實﹐或謂之榮。行流散徙﹐不主常聲。世疑之﹐稽於聖人﹐聖也者﹐達於情而遂於命也。天機不張而五官皆備﹐此之謂天樂。無言而心悅﹐故有焱氏爲之頌曰﹕聽之不聞其聲﹐視之不見其形。充滿天地﹐苞裹六極。汝欲聽之而無接焉﹐而故惑也。

無怠﹐不已也。自然之命﹐卽自然之理也。若混逐叢生者﹐如萬物之叢生而混同相追逐也。林樂﹐林然而樂﹐言林林總總無非樂也﹐而不見其形。布散揮動而不容力以牽曳﹐幽昏而不可聞。變動而無方所﹐其所居乃在於窈窈冥冥不可窮極﹑不可窺測之地。非生非死﹐非華非實。行流散徙﹐言不定也。不主常聲﹐卽不主故常也。世人至此疑而不曉﹐乃以問於聖人﹐稽﹐考也﹐問之意也。達於情者﹐達於實理也。遂於命者﹐極於自然也。身之五官皆備而天機不動﹐謂耳目手足𨿽具而見聞動作皆不自知﹐此則得其自然之樂﹐故日天樂。楞嚴經云﹕反流全一﹐六用不行﹐卽天機不張﹐五官皆備之意也。無言而心悅﹐謂其悅樂有不容言者。汝於此𨿽欲聽之而無所接﹐所以惑也。到此又撰出一頌﹐此乃文字鈾繹之妙處。充滿天地﹐苞裹六極﹐卽是塞乎天地。此頌四句本無別意﹐謬作一轉便成節奏﹐此是作文之法。

樂也者﹐始終懼﹐懼故祟吾﹔又次之以息﹐息故遁﹔卒之於惑﹐惑故愚﹐愚故道﹐道可載而與之俱也。

前言懼怠惑﹐未見其意﹐到歸結處方說愚而可以入道﹐這一轉尢妙。蓋官人之求道須經歷如此境界﹐方有進步處。祟﹐森爽之意。怠而遁﹐是欲罷不能之時。惑而愚﹐是意識俱亡﹐六用不行之時。看此三節﹐便似禪家作用其問說樂。𨿽作三段﹐亦無大分別﹐但鼓舞其言而已。

孔子西遊於衛﹐顏淵問師金曰﹕以夫子之行爲﹐奚如。師金日﹕惜乎而夫子其窮哉。顏淵日﹕何也。師金曰﹕夫芻狗之未陳也﹐盛以筐衍﹐巾以文繡﹐屍祝齊戒以將之。及其已陳也﹐行者踐其首脊﹐蘇者取而爨之而已。將復取而盛以筐衍﹐巾以文繡﹐遊居寢外其下﹐彼不得夢﹐必且數咪焉｀。今而夫子亦取先王已陳芻狗﹐取弟子遊居﹐寢迹其下。故伐樹於宋﹐削邊於衛﹐窮於商周﹐是非其夢邪。圍於陳蔡之問﹐七日不火食﹐死生相與鄰﹐是非其咪邪。

此段議吾聖人。在孔子時﹐已有荷筱丈人﹑楚在接輿﹑長沮桀溺﹐皆是此一種人。芻狗﹐結艸爲狗以解厭也﹐祭時所用﹐已則棄之。筐﹐筐也。衍﹐筍也。蘇﹐取艸也。昧﹐塵入其目也﹐蓋謂儒者所學皆古昔陳言﹐不足用於今世也。

夫水行莫如用舟﹐而陸行莫如用車。以舟之可行於水也而求推之於陸﹐則沒世不行。尋常古今﹐非水陸與。周魯非舟車與。今蔪行周於魯﹐是猶推舟於陸也。勞而無功﹐身必有殃。彼未知夫無方之傳﹐應物而不窮者也。

川陸舟車之諭﹐言時不同也。無方之傳﹐不執一之道也。自古所傳自有隨時不執一之道﹐所以應世而不窮。

且子獨不見夫枯橰者乎。引之則術﹐捨之則仰。彼人之所引﹐非引人也﹐故俯仰而不得罪於人。

俯仰﹐隨人而無所容心﹐卽無方應物之諭也。

故夫三皇五帝之禮義法度﹐不矜於同而矜於治。故譬三皇五帝之禮義法度﹐其猶楂梨橘柚邪。其味相反而皆可於口﹐故禮義法度者﹐慶時而變者也。

柤梨橘柚﹐人皆美之而其味各不同﹐此諭三王不同禮﹐五帝不同樂之意。

柤﹐果屬﹐似梨而酸。

今取猨狙而衣以周公之服﹐彼必齡嚙挽裂﹐盡去而後慊。觀古今之異﹐猶猨狙之異乎周公也。

以古人之禮樂而彊今人行之﹐是彊猨狙而衣以人之服也。不曰人之服而曰周公之服﹐意在譏侮聖賢﹐故多如此下字。周公制禮﹐有冠冕衣裳之制﹐故曰周公之服。

故西施病心而矉其裏﹐其裏之醜人見而美之﹐歸亦捧心而臏其裏。其裏之富人見之﹐堅閉門而不出﹐貧人見之挈妻子而去之走。彼知美矉而不知矉之所以美﹐惜乎﹐而夫子其窮哉。

矉﹐蹙額也。以今人而學古人﹐猶以裏女而學西施之矉。矉之所以美者﹐必有西施而後可道之。所以行﹐必見古人而後可。而夫子﹐言汝夫子也。此段凡六譬諭﹐節節皆好﹐爲文莫難於譬諭。王臞軒邁嘗云﹕平生要自做个譬諭不得﹐才思量得皆是前人已用了底。莊子一書譬諭處﹐件件奇特。

孔子行年五十有一而不聞道﹐乃南之沛見老聃。老聃曰﹕子來乎。吾聞子﹐北方之賢者也﹐子亦得道乎。孔子曰﹕未得也。老子曰﹕子惡乎求之哉。曰﹕吾求之於度數﹐五年而未得。老子曰﹕子又惡乎求之哉。曰﹕吾求之於陰陽﹐十有二年而未得。老子曰﹕然使道而可獻﹐則人莫不獻之於其君。使道而可進﹐則人莫不進之於其親。使道而可以告人﹐則人莫不告其兄弟。使道而可以與人﹐則人莫不與其子孫。

度數﹐禮樂也。陰陽﹐萬物之理也。五年十二年﹐初無義理﹐但曰精粗求之﹐久而未得爾。自道而可獻以下四句﹐發得極妙﹐卽是道不可傳。乃如此發出這般言語。

然而不可者﹐無他也。中無主而不止﹐外無正而不行。由中出者不受於外﹐聖人不出。由外入者無主於中﹐聖人不隱。

中無主而不止﹐非自見自悟也﹐言學道者𨿽有所聞於外而其中自無主﹐非所自得﹐𨿽欲畱之﹐不住也。外無正者﹐無所質正也。今禪家所謂印證也。在我旣有所自得而質之有道之人﹐得其印證則可以自行﹐我無所得則何以印證於人。此兩句𨿽分中外﹐其實只要自得也。由中出者不受於外﹐此謂教人者。我之言𨿽自中出﹐而汝不能受﹐吾與回言終日不違﹐能受者也。汝不能受﹐則聖人不告汝矣﹐故曰聖人不出。由外入者無主於中﹐此言受教者。我言𨿽自外而入汝之聽﹐汝未有見而中無所主﹐𨿽聞其言亦無得也。卽禪家所謂從門而入者﹐不是家珍。汝旣無得﹐則但以聖人爲隱﹐聖人實不隱也。二三子以我爲隱乎﹐吾無隱乎爾﹐便是此意。此四句盡自精微﹐須子細參究。道之不可傳﹐無他故也﹐其病在此四句而已。故先曰然而不可者﹐無他也。

名﹐公器也﹐不可多取。仁義﹐先王之蘧廬也﹐止可以一宿而不可以久處﹐覯而多責。古之至人﹐假道於仁﹐托宿於義﹐以遊逍遙之墟﹐食於苟簡之田﹐立於不貸之圃﹐逍遙無爲也。苟簡﹐易養也﹔不貸﹐無出也。古者謂是采眞之遊。

中名不可多取﹐此譏儒者好名也。蘧廬﹐艸屋也。仁義不可久處﹐言有迹者不可久也。覯﹐見也。才有聲迹可見則禍患之所由生﹐故曰覯而多責。假道托宿﹐不可久處也﹐過則化之意。苟簡﹐苟且也。言隨時而不著相也。不貸者﹐猶今生言不折本也。易養﹐易足也。無出﹐不費力﹐無費於我也。采眞﹐采取眞實之理也。

以富爲是者﹐不能讓祿﹔以顯爲是者﹐不能讓名。親權者不能與人柄﹐操之則栗﹐捨之則悲﹐而一無所鑑以窺其所不休者﹐是天之戮民也。

此卽是貪夫徇財﹐烈士徇名﹐誇者死權之意。操之而患失﹐則恐栗﹔捨之而迷戀﹐則自悲。三者皆然。無所鑑者﹐略無所見也。窺﹐視也。所不休﹐迷而不知返也。心無明見而不能反視其迷﹐此天奪其魄之人也。天之戮民﹐言天罰之以此苦也。

怨恩取與諫教生殺﹐八者﹐正之器也。惟循大變無所湮者爲能用之﹐故曰﹕正者﹐正也。其心以爲不然者﹐天門弗開矣。

君臣之間曰諫﹐師友之間曰教﹐有此人世則有此八者之用。器﹐用也。用所當用曰正﹐必無心者方能用之。循大變﹐順造化也。無所湮﹐無所汩也。我能循造化而無所汩﹐則在我者正而後可以正物。我未能無心而以自然之理爲不然﹐則是其胸中之天已昏塞矣。故曰天門不開。詩曰天之牖民﹐便是天門之意。

孔子見老聃而語仁義﹐老聃曰﹕夫播糠瞇目﹐則天地四方易位矣﹐蚊虻噆膚﹑則通昔不寐矣。夫仁義憯然﹐乃憤吾心﹐亂莫大焉。吾子使天下無失其朴﹐吾子亦放風而動﹐總徳而立矣﹐又奚傑然若負建鼓而求亡子者邪。

噆膚瞇目﹐偏說逆心之諭也。昔卽夕也﹐左傳曰居則備一昔之衛。憯然﹐毒之狀也﹐言自苦也。憤吾心﹐逆吾心也。亂莫大焉﹐言自亂性也。放風﹐順化也﹐順化而行故曰放風而動。總﹐執也。若使天下不失其本然之朴﹐則皆順化而行﹐執徳而立﹐又何待教之乎。王建路鼓於寢門﹐建鼓言所建之鼓也。招呼天下之人而教之﹐猶負大鼓而求亡子也。傑然﹐自髙之貌。

夫鵠不日浴而白﹐烏不日黔而黑。黑白之朴﹐不足以爲辯。名譽之觀﹐不足以爲廣。泉涸﹐魚相與處於陸﹐相呴以濕﹐相濡以沫﹐不若相忘於江湖。

鵠之白﹑鳥之黑﹐自然而然﹐不待浴之黔之﹐此二諭最佳。黔﹐染黑也。黑白之朴﹐言黑白皆有自然之質﹐無美無惡﹐不足政辯。以名譽而觀示於天下﹐便有是非之意﹐有譽則有毀﹐此心便不廣大矣。黑白﹐是非之諭也。魚之呴濡﹐共能幾何。若處之江湖﹐則相忘於水中矣。至道之世﹐各循自然﹐無所是非﹐則上下亦相忘矣。

孔子見老聃歸﹐三日不談。弟子問曰﹕夫子見老聃﹐亦將何規哉。孔子曰﹕吾乃今於是乎見龍。龍﹐合而成體﹐散而成章﹐乘乎雲气而養乎陰陽。予口張而不能嗋﹐予又何規老聃哉。

規﹐諫也。合而成體﹐渾然者也。散而成章﹐柴然者也。龍在天地之間﹐可見而不可見﹐故有散合之諭。乘乎雲气﹐在造化之上也。養乎陰陽﹐言以天地之道自樂也。嗋﹐合也。張而不合﹐無所容言也。

子貢曰﹕然則人固有尸居而龍見﹐雷聲而淵默﹐發動如天地者乎。賜亦可得而觀乎。遂以孔子聲見老聃﹐老聃方將倨堂而應﹐微曰﹕予年運而往矣﹐子將何以戒我乎。子貢曰﹕夫三皇﹟25帝之治天下不同﹐共系聲名一也。而先生獨以爲非﹐聖人如何哉。老聃曰﹕小子少進﹐子何以謂不同。對曰﹕堯授舜﹐舜授禹﹐禹用力而湯用兵﹐文王順紂而不敢逆﹐武王逆紂而不肯順﹐故曰不同。老聃曰﹕小子少進﹐余語汝三皇五帝之治天下。黃帝之治天下﹐使民心不民有其親﹐死不哭﹐而民不非也﹔堯之治天下﹐使民心親﹐民有爲其親殺其殺﹐而民不非也﹔舜之治天下﹐使民心競﹐民孕婦十月生子﹐子生五月而能言﹐不至乎孩而始誰﹐則人始有夭矣﹔禹之治天下﹐使民心變﹐人有心而兵有順﹐殺盜非殺人﹐自爲種而天下耳。是以天下大駭﹐儒墨皆起﹐其作始有倫﹐而今乎婦女何言哉。

以孔子之聲見老聃﹐稱夫子之門人而修謁也。倨堂﹐居於堂上而自倨有傲物之意。應微﹐言其問答之聲甚微也。黃帝之治﹐順乎自然﹐自此以下一節﹐下一節﹐前篇亦屢有此意。於此又添出數句﹐頗奇特。制服以其親之輕重爲降殺﹐故曰爲其親殺其殺﹐蓋言古無服而今制禮也。古人十四月而生﹐兩歲而後言﹐十月而生五月而言﹐謂早也。誰﹐問也。未至於孩提而早能問人爲誰矣。始﹐早也。誰﹐謂誰何也。使民心變﹐變於古也。人有心﹐人人各有私心也。兵有順﹐以用兵爲順事也。爲盜之人可殺則殺﹐不以爲罪法禁詳矣。當此時也﹐人皆自分種類﹐各親其親﹐各子其子也。特共此天下而居﹐故曰而天下耳。其作始有倫﹐言其始如此作爲之時﹐人倫之道猶在今。其獘也至於亂倫﹐而以女爲婦﹐又何可言哉。謂其不容說也。禮記大道爲公一段﹐亦有此意﹐但莊子說得太甚。

余語汝三皇五帝之治天下。名曰治之而亂莫甚焉。三皇之知﹐上悖日月之明﹐下睽山川之精﹐中墮四時之施。其知憯於蠆之尾﹐鮮規之獸﹐莫得安其性命之情者﹐而猶自以爲聖人﹐不可恥乎其無恥也。子貢蹴蹴然立不安。

三皇之知亦拂天地造化之理﹐前此多尊三皇而抑五帝﹐到此又和三皇罵了。蠆﹐卽蜂類也﹐其尾有毒。鮮﹐少也。規﹐求也。小獸之求﹐不過鮮少﹐如狐貍之類﹐言此等智巧﹐其爲毒也亦如此。小虫小獸而已﹐皆譏侮而卑抑之言。憯﹐毒也。蹴蹴然﹐不安之貌也。

孔子謂老聃曰﹕丘治詩書禮樂易春秋六經﹐自以爲久矣﹐孰知其故矣。以姦者七十二君﹐論先王之道而明周召之邊﹐一君無所鉤用。甚矣﹐夫人之難說也﹐道之難明邪。老子曰﹕幸矣﹐子之不遇洽世之君也。夫六經﹐先王之陳邊也﹑豈其所以邊哉。今子之所言猶邊也﹐夫邊﹐履之所出﹐而邊豈履哉。

禮記中亦有老子呼聖人以名處﹐想問禮於老聃而師之。孰知其故者﹐孰知其典故也。鉤﹐取也。幸不遇者﹐若有上古聖人﹐更笑汝也。有履則有迹﹐得其進而不得其履﹐亦猶糟粕之諭也。

夫白鴨之相視﹐眸子不運而風化。虫雄嗚於上風﹐雌﹣應於下風而風化﹐類自爲雌工雄﹐故風化。性不可易﹐命不可變﹐時不可止﹐道不可壅。苟得於道﹐無自而不可失焉者﹐無自而可。孔子不出三月復見曰﹕丘得之矣。烏鵲孺﹐魚傳沫﹐細要者化﹐有弟而兄啼久矣。夫丘不與化爲人﹐不與化爲人﹐安能化人。老子曰﹕可﹐丘得之矣。

此一段文之極奇者﹐白鶂之雌雄不交而生子﹐但眸子相視而已。凡物皆風气所生﹐風字從虫﹐便有生物之義﹐故曰風化。言生子也。鳴於上風﹐應於下風﹐謂在上在下也。黃帝順下風而行﹐卻與此同。此風字與風化字又別。類目爲雌雄﹐言其雌雄在萬物之中。自爲一類﹐故能如此風化。螟蠕之於蜾羸﹐則非類而以咒化﹐此則以相視而化也。性命時道﹐皆言自然之理不可違也。鳥鵲孺孺﹐文尾也。魚傳沫者﹐相濡以沫爲生子也。細要﹐蜂也。化﹐化生也。有弟而兄啼﹐兄弟同母必乳絕而後生﹐兄不得乳而後有弟﹐故日兄啼。此句下得尢奇絕﹐佛經中多有此類﹐要盡文章之妙﹐此類皆不可不知。不與化爲人者﹐言知人而未知天﹐不能與造化爲一也。此章以造化生生之理﹐諭自然之道﹐蓋謂儒者所學皆有爲之爲而非無爲之爲﹐無爲之爲則與造化同功也。佛經所言胎生。卵生。化生。濕生﹐其樂必出於此﹐其意卻欲人知此身自無而有﹐與萬物皆同。所以破世俗自私自戀之心﹐又與此不同也。

南華眞經口義卷之十六竟

﹟1明本此句下有『夫至樂者﹐先應之以人事﹐順之以天理﹐行之以五徳﹐應之以自然﹐然後調理四時﹐太和萬物。』現據明本補。

﹟2皇﹕明本作『王』。

南華眞經口義卷之十七

庸齋林希逸

外篇刻意

刻意尙行﹐離世異俗﹐髙論怨誹﹐爲亢而已矣﹐此山谷之士﹐非世之人﹐枯槁赴淵者之所好也。語仁義忠信﹐恭儉推讓爲修而已矣﹐此平世之士﹐教誨之人﹐遊居學者之所好也。語大功﹐立大名﹐禮君臣﹐正上下﹐爲治而已矣﹐此朝廷之士﹐尊主彊國之人﹐致功並兼者之所好也。就藪澤﹐處問曠﹐釣魚問處﹐無爲而已矣﹐此江海之士﹐避世之人﹐問暇者之所好也。吹吻呼吸﹐吐故納新﹐熊經烏申﹐爲壽而已矣﹐此導引之士﹐養形之人﹐彭祖壽考者之所好也。若夫不刻意而髙﹐無仁義而修﹐無功名而治﹐無江海而問﹐不導引而壽﹐無不忘也﹐無不有也﹐澹然無極而眾美從之﹐此天地之道﹐聖人之徳也。

刻﹐雕刻也。工苦用意﹐以行爲尙也。爲亢﹐爲髙也。怨誹﹐憤世嫉邪也。非世﹐議論世事是非也。枯槁﹐寂寞也。赴淵﹐投赴淵靜也﹐卽入林恐不密﹐入山恐不深之意。爲修﹐好修潔也。教誨之人﹐爲師於世也。致功並兼﹐是莊子當時目擊之語。避世問暇﹐隱者也﹐逃世遠去﹐超出是非之外﹐故與爲亢非世者不同。熊經烏申﹐卽華佗五禽之戲也。無不忘﹐無不有﹐卽無爲無不爲也。無極﹐無定止也。眾美從之﹐備萬善也。聖人得天地自然之道﹐故如此也。

故曰夫恬啖寂漠虛無無爲﹐此天地之平而道徳之質也。故曰聖人休休焉則平易矣﹐平易則恬啖矣。平易恬啖則憂患不能入﹐邪气不能襲﹐故其徳全而神不虧。

此篇只是一片文字﹐自此以下連下許多故日字﹐臨末用一譬諭卻以野語有之爲結﹐須子細看他筆勢波瀾。道徳之質本然者日質。平易恬啖﹐卽是無爲之意。神不虧卽是徳全。著此三字愈見精神。

故日聖人之生也天行﹐其死也物化。靜而與陰同徳﹐動而與陽同波。不爲福先﹐不爲禍始﹐感而後應﹐迫而後動﹐不得已而後起。去知與故﹐循天之理﹐故無天災﹐無物累﹐無人非﹐無鬼責。其生若浮﹐其死若休﹐不思慮﹐不豫謀。光矣而不耀﹐信矣而不期。其寢不夢﹐其覺無憂﹐其神純粹﹐其魂不罷。虛無恬淡﹐乃合天徳。

天行﹐順天理而行也。物化﹐視身猶蛻也。同波﹐同流也。隨所感而後應﹐我無容心﹐故超出乎禍福之外矣。迫而後動﹐不得已而後起﹐無心應物之意也。知﹐私智也。故﹐事述也。去其私智﹐離於事逵﹐則循乎自然矣。若浮若休﹐卽泛然無著之意。不思慮不豫謀﹐卽何思何慮也。光而不耀﹐自晦也。信而不期﹐不取叉於物也。其神全故純粹﹐其魂靜故不勞﹐罷與疲同。

故日﹕悲樂者徳之邪﹐喜怒者道之過﹐好惡者徳之失。故心不憂樂﹐徳之至也﹔一而不變﹐靜之至也﹔無所於迕﹐虛之至也﹔不與物交﹐淡之至也﹔無所於逆﹐粹之至也。

有所悲樂﹐有所喜怒﹐有所好惡﹐則非自然矣。憂樂不系於心方爲至徳﹐一而不變便是主一而無適也。無所於忤﹐順自然也。忤﹐逆也。不與物交﹐感而後應﹐𨿽與物接而不爲物所累也。曰靜曰虛﹐曰淡曰粹﹐卽是一个自然之徳如此發揮。件與逆同﹐但件深而逆差淺﹐故作兩句下。粹﹐無疵也。

故曰﹕形勞而不休則獘﹐精用而不已則勞﹐勞則竭。水之性不雜則淸﹐莫動則平﹐郁閉而不流亦不能淸﹐天徳之象也。故曰﹕純粹而不雜﹐靜一而不變﹐淡而無爲﹐動而以天行﹐此養神之道也。

形勞則獘﹐精用則勞﹐此養生家切實之語﹐卽前篇不搖其精﹐乃可長生是也。勞而不已必至於竭﹐故曰勞則竭。以水爲諭﹐𨿽似尋常之說﹐但曰郁閉而不流亦不能淸﹐則非全然如枯木死灰矣。不雜則淸﹐莫動則平﹐此無爲也。不流不能淸﹐此無爲之中有爲也。香嚴所謂吹做閒坐又不得也。郁閉而不流﹐則是禪家所謂坐在以此下鬼窟裹﹐所謂默照邪禪也。天之行也一日一周﹐非無爲之有爲乎。故曰天徳之象也。養神﹟1卽是養生。提起一个神字便親切了﹐此便是道家之學﹐釋氏卻不肯說這般神字。如曰無始以來。生死本﹐癡人﹐喚作本來身﹐便是馬破這般神字。

夫有幹越之劍者柙而藏之﹐不敢用也﹐寶之至也。精神四達並流﹐無所不極﹐上際於天﹐下蟠於地﹐化育萬物﹐不可爲象﹐其名爲同帝純素之道。惟神是守﹐守而勿失﹐與神爲一﹐一之精通合於天倫。

寶愛其劍則柙而藏之﹐劍且如此﹐況精神乎。此精用則勞之譬也。四達旁流﹐下蟠上際﹐言精神之用如此也。化育萬物亦此神也。然而無迹可見﹐故曰不可爲象。同帝者﹐謂功用與天帝同也。爲純素之學者﹐其始則惟神是守﹐守而勿失﹐因功久也﹐久則與神爲一矣。此大而化之之時也。守而未化猶與道爲二也﹐化則與道爲一矣。天倫卽天理也﹐一而至於精通則與天合﹐此聖而不可知之謂神也。此一章頗與吾書合﹐但說得鼓舞變動﹐遂成異端。

野語有之曰﹕眾人重利﹐廉士重名﹐賢士尙志﹐聖人貴精。故素也者﹐謂其無所與雜也﹔純也者﹐謂其不虧其神也。能體純素﹐謂之眞人。

野語﹐田野之語﹐猶裏語也。聖人貴精﹐精卽神也。以利名志三句形此一句也。素﹐一色也。故曰無所雜純。渾﹐全也。故曰不虧。純素﹐卽乾之純粹精也。眞人﹐至人也。前曰聖人之徳﹐此又曰眞人﹐便如內篇所謂至人無己﹐神人無名﹐皆只是聖人字﹐卻換許多名字﹐非曰眞人至人又髙於聖人也。

刻意言養神而有天行物化之論﹐繕性言存身而有時命行謬之說。以養神存身分作兩篇﹐此其分別學問工夫處﹐讀者不曾子細爲之參究﹐甚孤莊子千載之意。

外篇繕性

繕性於俗﹟2學﹐以求復其初﹐滑欲於俗思﹐以求致其名﹐謂之蔽蒙之民。

繕性﹐治性也。繕性以俗學﹐譏當時儒墨之言性也。初﹐自然之理﹐性也。滑﹐汨沒也。滑欲於俗﹐以利欲滑沒於世俗之中也。明﹐虛明之理也。以俗學治性而求復其理性之初﹐滑於利欲而思欲致虛明之地﹐此至愚而無知者也。蒙蔽之民﹐以此名俗學之愚者也。文字起語最難如此喝起。三句方說古之治道者﹐眞是好文字。東坡言﹐因讀莊子而悟作文之法﹐履之而後知也。

古之治道者﹐以恬養知﹐生而無以知爲也﹐謂之以知養恬。知與恬交相養﹐而和理出其性。夫徳﹐和也﹔道﹐理也。徳無不容﹐仁也﹔道無不理﹐義也。義明而物親﹐忠也。中純實而反乎情﹐樂也。信行容體而順乎文﹐禮也。禮樂偏行則天下亂矣。彼正而蒙已徳﹐徳則不冒﹐冒則物必失其性也。

恬﹐靜定也﹐定能生慧﹐故曰以恬養知。知吾有生之初本來無物﹐何以知爲。如此而後能靜定﹐故曰以智養恬。二者交相養而後得其自然之性。理﹐順也。和理猶曰和順也。靜定而得其本然和順之性﹐故曰和理出於性。性字卽自然字。恬養知﹐知養恬﹐此六字最妙。釋氏有曰﹕戒生定﹐定生慧。卻未說慧能生定也。如此等處﹐當子細讀。道徳卽是和順﹐故曰徳﹐和也﹔道﹐理也。無不容卽無不愛也﹐無不理卽各得其宜也。義明於中而後能與物親﹐便是盡己﹐之謂忠也。情﹐發見者也。以中心之眞純而見於外﹐以其發見者而反求之中心﹐卽是樂則生矣﹐生則烏可已也﹐故日中純實而反乎情﹐樂也。信其容體之所行﹐而有自然之節文﹐卽是動容周旋皆中禮也。故曰信行容體而順乎文﹐禮也。信﹐任也。信行猶安行也。外求禮樂而不知其本﹐故曰偏行。猶言只見得一半也。蒙﹐晦也。徳積於己不自眩露而彼物自正﹐故曰彼正而蒙己徳。彼正卽物正也。不冒者﹐言我非以徳加諸人也﹐徳不自晦而求以加諸人﹐則失其自然者矣﹐故曰冒則物必失其性。以善服天下﹐不若以善養天下﹐便是此意。

古之人在混芒之中﹐與一世而得澹漠焉。當是時也﹐陰陽和靜﹐鬼神不擾﹐四時得節﹐萬物不傷﹐羣生不夭。人𨿽有知無所用之。此之謂至一。當是時也﹐莫之爲而常自然。

混芒之中﹐卽晦藏不自露之意。澹然漠然﹐上下不相求之意。舉世皆純全而於道無所欠闕﹐故曰至一。莫之爲者﹐言無所容力也。鬼神不擾﹐山川鬼神莫不寧也。四時得節﹐天地節而四時成也。

逮徳下衰﹐及燧人伏戲始爲天下﹐是故順而不一。徳又下衰﹐及神農黃帝始爲天下﹐是故安而不順。徳又下衰﹐及唐虞始爲天下﹐興治化之流﹐醇散朴﹐離道以善﹐臉徳以行﹐然後去性而從於心﹐心與心識﹐知而不足以定天下﹐然後附之以文﹐益之以博。文滅質﹐博溺心﹐然後民始惑亂﹐無以反其

性情而復其初。

三个下衰﹐其文自奇。知有理之可順﹐則其純者一﹟3已離矣﹐故曰順而不一。人各以理爲安則知有己﹐知有己則離於道矣﹐故曰安而不順。作意於爲天下而興其教化﹐則非無爲自然者﹐故曰醇散朴。﹐漓也。有善之名則遠於道矣﹐有行之可見則徳不平易自然矣﹐故曰離道以善﹐險徳以行。險﹐不平易也。去其自然之性而從其有爲之心﹐故曰去性而從於心。我以有心爲﹐彼以有心應﹐故曰心與心識。識﹐相識察也。似此心字皆熾心也。文者﹐文華也。博者﹐名物之多也﹐禮樂庶事備也。用其知不足﹐又附益之以禮樂﹐故曰知而不足以定天下﹐附之以文﹐益之以博。博﹐繁多而寡要也。用心於此﹐則猶陷溺也。

由是觀之﹐世喪道矣﹐道喪世矣﹐世與道交相喪也。道之人何由興乎世﹐世亦何由興乎道哉。道無以興乎世﹐世無以興乎道﹐𨿽聖人不在山林之中﹐其徳隱矣。隱故不自隱。

道與世交相喪﹐言兩不相入也。旣不相入﹐則有道之人何能作興世俗之聞見﹐世俗之人又何由而知道。舉世皆不知道﹐則聖人𨿽在目前亦不知矣。非聖人自隱也﹐人不知之﹐不求隱而自隱矣。故曰隱故不自隱。言其所以隱者﹐非聖人故意自隱也﹐在目前而人不識之也。此五字下得亦奇。

古之所謂隱士者﹐非伏其身而弗見也﹐非閉其言而不出也﹐非藏其知而不發也。時命大謬也﹐當時命而大行乎天下﹐則反一無迹﹔不當時命而大窮乎天下﹐則深根寧極而待。此存身之道也。

因上面隱字又拈起隱士來說。應士非欲伏身閉言藏知﹐時不可也。藏知﹐邦無道則愚也。時命大謬﹐言與時命大相戾也﹐謬﹐戾也。反一無迹者﹐言成功而不有也﹐道𨿽可行而付物於無心﹐在我者一而已矣﹐故曰反一。根極﹐卽自本自根也﹐極﹐止也。深根猶曰退藏於密也。寧極猶曰安汝止也﹐存我以待時﹐故曰深根寧極而待﹐存身卽存我也。

古之行身者﹐不以辯飾知﹐不以知窮天下﹐不以知窮徳。危然處其所而反其性已﹐久何爲哉。道固不小行﹐徳固不小識﹐小識傷徳﹐小行傷道。故曰﹕正己而已矣。樂全之謂得志。

因存身字又說个行身。存﹐不用之時也﹐行﹐用之時也。不以辯飾知﹐有所知見不飾以文辭也。不以知窮天下﹐有餘不敢盡也。不以知窮徳﹐𨿽用知而不失其自然之性也。危然處其所﹐所立者髙也。而反其性已﹐卽所謂反一無迹也。無爲者﹐道之大也﹐有爲則爲小行﹐小行則害道矣。不識不知者﹐徳之大也。有所識知則爲小識﹐小識則喪徳矣。正己而物自正﹐初不求於正物﹐故曰正己而已矣。以此爲樂則所樂者全矣﹐其快意者在此不在外物也。得志猶快意也﹐以此二字生下一段文法也。

古之所謂得志者﹐非軒冕之謂也﹐謂其無以益其樂而已矣。今之所謂得志者﹐軒冕之謂也。軒冕在身﹐非性命也。物之儻來﹐寄也。寄之﹐其來不可圉﹐其去不可止﹐故不爲軒冕肆志﹐不爲窮約趨俗﹐其樂彼與此同﹐故無憂而已矣。今寄去則不樂﹐由是觀之﹐𨿽樂未嘗不荒也。故曰喪己於物﹐失性於俗者﹐謂之倒置之民。

足於內者無求於外﹐故曰無以益其樂﹐便是萬物皆備於我﹐反身而誠﹐樂莫大焉。性命﹐天爵也﹐軒冕﹐外物也。適然而來﹐故曰儻來。去畱在彼而不在我﹐故曰寄。此三字下得奇絕。知其去來之不可必﹐故達亦不肆﹐窮亦不屈﹐故曰不爲軒冕肆志﹐不爲窮約趨俗。趨俗者﹐屈己以趨時也。彼﹐道也。其樂道與他人樂軒冕同﹐故曰樂彼與此同。樂者在我則無時而能憂﹐樂者在物則物去而樂亦去矣。其樂旣有去來﹐則非眞樂﹐故曰𨿽樂未嘗不荒也。倒置者﹐言不知本末也。己與性本也﹐物與俗末也﹐重末而失其本﹐故曰倒置之民。

此篇亦是一片文字﹐最要看他結上生下﹐起下接上處。

南華眞經口義卷之十七竟

﹟1神﹕明本作『徳』。

﹟2俗﹕原本作『俗俗』﹐據明本刪一『俗』字。

﹟3純者一﹕明本作『純一者』。

南華眞經口義卷之十八

鬳齋林希逸

外篇秋水

秋水時至﹐百川灌河﹐涇流之大﹐兩涘渚涯之間﹐不辯牛馬。於是焉河伯欣然自喜﹐以天下之美爲盡在己。順流而東行至於北海﹐東面而視﹐不見水端﹐於是焉河伯始旋其面目﹐望洋向若而嘆曰﹕野語有之曰﹐聞道百﹐以爲莫已若者﹐我之謂也。且夫我嘗聞少仲尼之聞而輕伯夷之義者﹐始吾弗信﹐今我﹟1睹子之難窮也。吾非至於子之門﹐則殆矣。吾長見笑於大方之家。

涇﹐濁也。黃河之水驟至而濁拍滿兩岸﹐故曰涇流之大。兩涘﹟2﹐非涇渭之涇也。渚涯﹐河中洲渚也。渚涯兩字一般輕重﹐若以涯訓際﹐則間字下不得。不辯牛馬﹐遠而見不明也。不見水端﹐不知水之自來也。洋﹐海中也。若﹐海神名也。世間道理千般萬般﹐只聞其百﹐自以爲多﹐聞道百三字想古有此語﹐意在夫子與伯夷﹐故借河海以言之。大方﹐大道也。

北海若曰﹕井蛙不可以語於海者﹐拘於虛也﹐夏虫不可以語於冰者﹐篤於時也﹔曲士不可以語於道者﹐束於教也。今爾出於涯淚﹐觀於大海﹐乃知爾醜。爾將可與語大理矣。天下之水莫大於海﹐萬川歸之不知何時止而不盈﹐尾閭泄之不知何時已而不虛。春秋不變﹐水旱不知﹐此其過江河之流﹐不可爲量數。而吾未嘗以此自多者﹐自以比形於天地而受气於陰陽﹐吾在天地之間﹐猶小石小木之在大山也。方存乎見少﹐又奚以自多。

拘於虛者﹐言局於其所居也。篤於時者﹐言所知止一時也﹐蟪蛄不知春秋之類。知爾醜者﹐言知自愧也。尾閭﹐沃焦也﹐出山海經﹐言海水至此﹐隨沃隨乾。以海比之天地﹐但見其小﹐豈知其大。禪家所謂﹐任大也須從地起﹐更髙猶自有天來﹐便是此意。

計四海之在天地之間也﹐不似礨空之在大澤乎。計中國之在海內﹐不似稊米之在太倉乎。號物之數謂之萬﹐人處一焉﹐人卒九州﹐谷食之所生﹐舟車之所通﹐人處一焉。此其比萬物也不似豪末之在於馬體乎。五帝之所連﹐三王之所爭﹐仁人之所憂﹐任士之所勞﹐盡此矣。伯夷辭之以爲名﹐仲尼語之以爲博﹐此其自多也﹐不似爾向之自多於水乎。

礨空﹐小穴也﹐蜂窠之類。人卒﹐人眾也。人在萬物之中只爲一物之數﹐此合太虛之間﹐凡有名可名者論之也。其在九州之內﹐又只是一件﹐此合艸木鳥獸論之也。此兩句發得極妙﹐樂軒云乾坤𨿽大人身小﹐拳石空中作勝遊﹐便是此意。世界之小如此﹐五帝三王萬聖千賢所知所能不出其內﹐似此說話﹐固是曠遠發得﹐亦自有理。伯夷辭之以爲名﹐夫子語之以爲博﹐此語從前誰道得。任士﹐任事之人﹐言治世之士也。

河伯曰﹕然則吾大天地而小豪末﹐可乎。北海若曰﹕否。夫物量無窮﹐時無止﹐分無常﹐終始無故﹐是故大知觀於遠近﹐故小而不寡﹐大而不多﹐知量無窮﹐證向今故﹐故遙而不悶﹐掇而不跂﹐知時無止﹐察乎盈虛﹐故得而不喜﹐失而不憂﹐知分之無常也。明乎坦塗﹐故生而不悅﹐死而不禍﹐知終始之不可故也。計人之所知﹐不若其所不知﹔其生之時﹐不若未生之時。以其至小求窮其至大之域﹐是故迷亂而不能自得也。由此觀之﹐又何以知豪末之足以定至細之倪﹐又何以知天地之足以窮至大之域。

這一轉話又好。前言其大﹐於此又言無小無大﹐卽所謂天下莫大於秋毫之末而太山爲小也。物量無窮﹐言物不可得而量度也。時無止﹐言寒暑晝夜相尋無已也。分無常﹐言有無得失﹐人之分劑﹐或先或後﹐初無定也。終始無故﹐言無終無始﹐無新無故也。是故大知者﹐謂有大智之人而後有下面四知也。觀遠猶近﹐故不以大小爲多寡﹐而後知量之無窮也。證鄕﹐考明也。今故﹐今古也。明於今古之爲一﹐故迎而未至者﹐𨿽遠而不憂﹐攘而可取者﹐𨿽易而不跂。待之而後知﹐時之無定止也。盈﹐得也。虛﹐失也。盈虛消長與時偕行﹐不以此爲喜慍﹐而後知分劑之無常也。明乎坦塗者﹐猶曰識乎正道也。由乎正道而生死聽之﹐卽壽夭不貳﹐修身以俟之意。明乎此則知終﹐亦猶始不可以終爲故也。此便是原始要終之說。人之所知者﹐人也﹐其所不知者﹐天也。且如旣生之後﹐我則知之﹐未生之前﹐我何由知之。卽禪家所謂父母未生以前道一句子。至小我也﹐至大天也﹐以我至小欲窮至大之天﹐宜乎迷亂而不樂﹐此數語若在禪家﹐便是一大公案也。莊子卽等閒說了自是。故大知而下是解上面數句﹐其辭伸縮長短﹐齊而不齊﹐此文法也。倪﹐端也。域﹐方所也。語其小而無端﹐窮其大而無所﹐故曰﹕何以定至細之倪﹐何以窮至大之域。

河伯曰﹕世之議者﹐皆曰至精無形﹐至大不可圍﹐是信情乎。北海若曰﹕夫自細視大者不盡﹐自大視細者不明。夫精﹐小之微也﹔垺﹐大之殷也。故異便﹐此勢之有也。夫精粗者﹐期於有形者也。無形者﹐數之所不能分也。不可圍者﹐數之所不能窮也。可以言論者﹐物之粗也。可以意致者﹐物之精也。言之所不能論﹐意之所不能察﹐致者不期精粗焉。

此一轉又好。至精者無形﹐細也﹐不曰至小而曰至精﹐皆是文之活處。信情者﹐謂信乎此語之實耶。自細視大者不盡﹐管中窺天之類也。自大視細者不明﹐鵬鳥下視野馬塵埃之類也。小之微者曰精﹐言小而又小者也。大之盛者曰垺﹐言大而又大者也。殷﹐盛也。異便﹐異宜也﹐就小大上又生出此兩句也是精絕。無形之小不可以數分﹐曰毛曰翁亦不可也。不可圍之大不可以數盡﹐曰稊曰兆亦不可也。物無精粗皆局於形﹐故可以言論﹐可以意推。若小者大者皆無形﹐則言不可論﹐意不可極。旣曰無形則不可以精粗言矣﹐故曰不期精粗焉。察致者﹐察其極至也。

是故大人之行﹐不出乎害人﹐不多仁恩﹐動不爲利﹐不賤門隸﹐貨財弗爭﹐不多辭讓﹐事焉不借人﹐不多食乎力﹐不賤貪污﹐行殊乎俗﹐不多辟異。爲在從眾﹐不賤佞諂。世之爵祿﹐不足以爲勸﹐戮恥不足以爲辱。知是非之不可爲分﹐細大之不可爲倪。聞曰﹕道人不聞﹐至徳不得﹐大人無己﹐約分之至也。

𨿽不害物而亦不以愛物爲能﹐故曰不出乎害人。不多仁恩﹐門隸賤役而求利者也。如曰𨿽執鞭之事﹐吾亦爲之。我𨿽不求利﹐而亦不以賤役而求利者爲非﹐故曰動不爲利﹐不賤門隸。才有賤役貴己之念則有迹矣。我不爭貨財而亦不以辭讓爲能﹐故曰貨財不爭﹐不多辭讓。以辭讓自多則近名矣。事事皆自爲之而無所資於人﹐然亦不盡用其力以自食﹐故曰事焉不借人。不多食乎力﹐言有餘不敢盡也。貪污之人亦不鄙賤之﹐爾爲爾﹐我爲我也﹐故曰不賤貪污。其行實異乎人而不自爲崖異﹐故曰行殊乎俗﹐不多辟異也。辟﹐僻也﹐辟異﹐崖異也。爲在從眾﹐和光同塵也。不賤佞諂﹐由由然與處焉﹐能浼我之意也。不賤﹐不鄙惡之也。若此等人無分是非﹐混同細大﹐此則道人也﹐至徳也﹐大人也。不聞﹐無名也。不得﹐無得無喪也。約分者﹐言會至理於至約而盡己分之事也。聞曰﹐我聞於古有此語也。約分卽盡己也﹐但如此換字耳。

河伯曰﹕若物之外﹐若物之內﹐惡至而倪貴賤﹐惡至而倪小大。北海若曰﹕以道觀之﹐物無貴賤﹔以物觀之﹐自貴而相賤﹔以俗觀之﹐貴賤不在己﹔以差觀之﹐因其所大而大之﹐則萬物莫不大﹐因其所小而小之﹐則萬物莫不小﹐知天地之爲稊米也﹐知豪末之爲丘山也﹐則差數睹矣﹔以功觀之﹐因其所有而有之﹐則萬物莫不有﹐因其所無而無之﹐則萬物莫不無﹐知東西之相反而不可以相無﹐則功分定矣﹔以趣觀之﹐因其所然而然之﹐則萬物莫不然﹐因其所非而非之﹐則萬物莫不非﹐知堯桀之自然而相非﹐則趣操睹矣。

前言不賤門隸﹐不賤貪污﹐所以換此一轉﹐又添个貴賤與細大同說。若物之外內者﹐合物之內外而論之也。至﹐極也。惡至﹐何者爲極也。貴賤小大﹐求其端倪﹐於何而極盡其理。以物觀之﹐自貴而相賤﹐難壅豨苓﹐時乎爲帝也。在我則不見﹐在彼則知之﹐百骸九竅而存焉﹐其遞相爲君臣乎﹐亦此意也。此一句下得最好。貴賤不在己﹐卽軒冕儻來寄之意也。差﹐等差也。天地只此稊米﹐豪末可敵泰山﹐則其等差之數不足言﹐蓋可見矣。功分﹐功勞分限也。各任一職以爲功﹐故曰功分。農商工賈隨分以政其力﹐而世間少一件不得﹐亦猶東西南北𨿽相反而不可以相無也。趣操者﹐趨向志操也。以堯爲是﹐以桀爲非﹐固趣操之當然。然以不有廢者﹐君何以興。觀之則趣操之不可定可見矣。因其大小﹐因其有無﹐因其然非﹐卽齊物因是之意﹟3。

昔者堯舜讓而帝﹐之噲讓而絕﹐湯武爭而王﹐白公爭而滅。由此觀之﹐爭讓之禮﹐堯桀之行﹐貴賤有時﹐未可以爲常也。

把堯舜與之嗆湯武與白公相形而言﹐此皆憤時之激論。中間多有此類﹐但觀其文勢可也。

梁麗可以衝城而不可以窒穴﹐言殊器也。騏驥驊驑一日而馳千里﹐捕鼠不如貍狌﹐言殊技也。鴟鵂夜撮蚤察毫末﹐晝出瞋目而不見丘山﹐言殊性也。故曰﹕蓋師是而無非﹐師治而無亂乎。是未明天地之理﹐萬物之情者也。是猶師天而無地﹐師陰而無陽﹐其不可行明矣。然且語而不捨﹐非愚則誣也。帝王殊禪﹐三代殊繼﹐差其時﹐逆其俗者﹐謂之篡夫。當其時﹐順其俗者﹐謂之義之徒。默默乎河伯﹐汝惡知貴賤之門﹐小大之家。

梁﹐屋梁也。麗音禮﹐屋棟也。大小各有所用﹐故曰殊器。騏驥貍狌各有所能﹐故曰殊技。鴟鵂﹐訓狐也﹐梟也﹐夜則眼明﹐見日則暗﹐性不同也。是非治亂不能相無﹐亦人世之所必有者﹐故以殊器﹑殊技﹑殊性者而諭之。天地﹑陰陽亦諭其不可相無也。篡夫﹑義徒卽是堯桀之論。

河伯曰﹕然則我何爲乎﹐何不爲乎。吾辭受趣捨﹐吾終柰何。北海若曰﹕以道觀之﹐何貴何賤﹐是謂反衍。無拘而志﹐與道大蹇﹐何少何多﹐是謂謝施。無一而行﹐與道參差﹐嚴乎若國之有君﹐其無私徳﹐繇繇乎若祭之有仕﹐其無私福﹐泛泛乎其若四方之無窮﹐其無所畛域﹐兼懷萬物﹐其孰承翼﹐是謂無方。萬物一齊﹐孰短孰長﹐道無終始﹐物有死生﹐不恃其成﹐一虛一滿﹐不位乎其形。年不可舉﹐時不可止﹐消息盈虛﹐終則有始﹐是所以語大義之方﹐論萬物之理也。物之生也﹐若驟若馳﹐無動而不變﹐無時而不移。何爲乎﹐何不爲乎。夫固將自化。

這一問又好。言旣無貴賤﹐旣無是非﹐則我之辭受取捨將何所從。衍﹐寬裕也。反﹐反而求之也。以道觀之而無貴賤﹐則反求於吾身﹐自綽綽寬裕﹐故曰反衍。若以貴賤是非自爲拘束﹐則與道相違矣﹐故曰無拘其志﹐與道大蹇。蹇﹐違礙也。施則有多有少﹐謝去其施則無多無少﹐故曰謝施。若執一而行﹐拘於多少之施﹐則與道差池矣﹐故日無一而行﹐與道參差。國之有君﹐祭之有社﹐皆諭此心以道爲主也﹐而無所用其私﹐故曰無私徳無私福。此心廣大﹐如四方之外無所極窮﹐則無私畦叮矣﹐故曰無所畛域。三句三个其字下得自別。萬物皆備於我﹐是兼懷也﹐而無所私愛﹐故曰其孰承翼。承翼﹐拱扶之也。此二字形容私愛之意。無方卽無心也﹐我旣無心則物無短長﹐亦無生死。不恃其成﹐卽前所謂不雄成也。盈虛隨時﹐不可一定﹐故曰一虛一滿﹐不位乎其形。不位﹐不定也。無古今則年不可舉﹐無去無來則時不可止矣﹐大義卽大道也。物之生也﹐若驟若馳﹐卽所謂逝者如斯夫。變動轉移無時不然﹐何者爲爲﹐何者爲不爲﹐是皆聽造化自然而已﹐故曰夫固將自化。

河伯曰﹕然則何貴於道邪。北海若曰﹕知道者必達於理﹐達於理者必明於權﹐明於權者不以物害己。至徳者﹐火弗能熱﹐水弗能溺﹐寒暑弗能害﹐禽獸弗能賊。非謂其薄之也﹐言察乎安危﹐寧於禍福﹐謹於去就﹐莫﹐之能害也。故曰﹕天在內﹐人在外﹐徳在乎天﹐知天人之行﹐本乎天位乎得﹐蹢而屈伸﹐反要而語極。

此一問又好。言旣聽造化之所爲﹐則人亦不必學道矣。朱文公問答書中﹐廖徳明亦曾有此問﹐文公皆不曾答﹐想難言也。莊子到這裹說个權字﹐自是作家又有不以物害己一句﹐愈自分曉。看來莊子見道自是親切﹐特讀其書者看他不破。道﹐總言也﹔理﹐事物各有之理也。權﹐用之在我者。有道之全體而後有此大用也。明於權者不以物害己﹐知輕重也。水火禽默四句﹐著四弗能字﹐卻以非謂一句結之﹐看他語脈極是下得有力。薄﹐迫近之也。至徳之人固知事事有數﹐豈物所能害﹐然亦不謂恃此可以薄之而不能也。譬如死於水火﹐固曰有命﹐自投於水火可乎。下云謹於去就﹐其意愈明﹐亦猶孟子曰知命者﹐不立巖墻之下也。察安危﹐定禍福﹐謹去就﹐便是道心中有人心﹐何嘗皆說聽之自然。莊子到此處何嘗鶻突寧定也。天在內﹐人在外﹐卽前篇所謂主者天道﹐臣者人道也。徳在乎天﹐此言自然之徳也。而必曰知天人之行這个知字﹐便從人心上起來。本乎自然而安於其所得﹐故曰本乎天位乎得。此句又屬道心。位﹐居之安也。蹢﹐進退也。屈伸進退﹐各循其理﹐此句又屬人心﹐發明至此道之至要也﹐理之至極也﹐故曰反要而語極﹐猶孟子曰﹐將以反說約也。

曰﹕何謂天﹐何謂人。北海若曰﹕牛馬四足是謂天﹐落馬首﹐穿牛鼻﹐是謂人。故曰﹐無以人滅天﹐無以故滅命﹐無以得殉名。謹守而勿失﹐是謂反其眞。

這數句發得人心﹑道心愈分曉。牛馬四足得於天﹐自然者不絡不穿﹐將無所用此﹐便是人心一段事。以人滅天﹐以故滅命﹐貪得而殉名﹐則人心到此流於危矣。三言無以乃禁止之辭﹐猶四勿也。旣知天又知人﹐於此謹守而勿失﹐則天理全矣。故曰是謂反其眞。命﹐天理也。故﹐人事也。得﹐得失之得也。

夔憐蚿﹐蚿憐蛇﹐蛇憐風﹐風憐目﹐目憐心。夔謂蚿曰﹕吾以一足﹐趻踔而行﹐予無如矣。今子之使萬足﹐獨柰何。蚿曰﹕不然﹐子不見夫唾者乎﹐噴則大者如珠﹐小者如霧﹐雜而下者不可勝數也。今予動吾天機而不知其所以然。蚿謂蛇曰﹕吾以眾足行而不及子之無足﹐何也。蛇曰﹕夫天機之所動﹐何可易邪。吾安用足哉。蛇謂風曰﹕予動吾脊脇而行﹐則有似也。今子蓬蓬然起於北海﹐蓬蓬然入於南海﹐而似無有﹐何也。風曰﹕然。予蓬蓬然起於北海而入於南海也﹐然而指我則勝我﹐我亦勝我。𨿽然﹐夫折大木蜚大屋者﹐惟我能也。故以眾小不勝爲大勝﹐也爲大勝者﹐惟聖人能之。

夔無角﹐一足而行﹐見山海經。蚿﹐百足虫也。蛇﹐無足者也。自一足說到無足﹐皆言天機自然之動﹐可謂世間至奇之文。中間又以人之唾諭蚿之足﹐此處又妙。其末卻歸在風上﹐而目與心兩項卻不說﹐此皆文字變換﹐奇而又奇者也。趻踔﹐一足行之貌也。無如矣﹐無似我者也。何可易邪﹐不可變易也。有似﹐有可見之像也。蓬蓬然﹐風聲也。指我﹐以手指風也。我﹐以足踐風也。就風之中又添說个小不勝大勝﹐愈見奇特﹐卽人眾勝天﹐天定勝人之意。小𨿽不勝而大勝﹐則萬物孰能出於造化之外哉。自然而然者﹐物物不可違也。

孔子遊於﹐宋人圍之數匝而弦歌不輟。子路入見曰﹕何夫予之娛也。孔子曰﹕來﹐吾語汝。我諱窮久矣而不免﹐命也﹔求通久矣而不得﹐時也。當堯舜而天下無窮人﹐非知得也﹔當桀紂而天下無通人﹐非知失也。時勢適然。夫水行不避蛟龍者﹐漁父之勇也﹔陸行不避兕虎者﹐獵夫之勇也﹔白刃交於前﹐視死若生者﹐烈士之勇也﹔知窮之有命﹐知通之有時﹐臨大難而不懼者﹐聖人之勇也。由處矣﹐吾命有所制矣。無幾何將甲者進辭曰﹕以爲陽虎也﹐故圍之。今非也﹐請辭而退。

此段只言時命自然﹐非人力所預知道者﹐又何懼焉。中間以漁父獵夫烈士比聖人﹐亦自有理由處矣。令其止息﹐不必言之意。

公孫龍問於魏牟曰﹕龍少學先王之道﹐長而明仁義之行。合同異﹐離堅白﹐然不然﹐可不可﹐困百家之知﹐窮眾口之辯﹐吾自以爲至達已。今吾聞莊子之言﹐茫焉異之﹐不知論之不及與知之弗若與。今吾無所開吾喙﹐敢問其方。公子牟隱機太息﹐仰天而笑曰﹕子獨不聞夫埳井之蛙乎。謂東海之鱉曰﹐吾樂與吾跳梁乎井幹之上﹐入休乎缺甃之崖﹐赴水則接腋持頤﹐蹶泥則沒足滅跗﹐還虷蟹與科鬥莫吾能若也。且夫擅一壑之水而跨跱埳井之樂﹐此亦至矣。夫子奚不時來入觀乎。東海之鱉左足未入而右膝已縶矣﹐於是逡巡而卻﹐告之海曰﹐夫千里之遠不足以舉其大﹐千仞之髙不足以極其深。禹之時﹐十年九潦而水弗爲加益﹔湯之時﹐八年七早而崖不爲加損。夫不爲頃久推移﹐不以多少進退者﹐此亦東海之大樂也。於是場井之蛙聞之﹐適適然驚﹐規規然自失也。且夫知不知是非之境而猶欲觀於莊子之言﹐是猶使蚊負山﹐商距馳河也﹐必不勝任矣。且夫知不知論極妙之言而自適一時之利者﹐是非埳井之蛙與。且彼方跐黃泉而登大皇﹐無南無北﹐奭然四解﹐淪於不測﹐無東無西﹐始於玄冥﹐反於大通。子乃規規然而求之以察﹐索之以辯﹐是眞用管窺天﹐用錐指地也﹐不亦小乎。子往矣。且子獨不聞夫壽陵餘子之學行於邯鄲與。未得國能﹐又失其故行矣﹐直匍匐而歸耳。今子不去﹐將忘子之故﹐失子之業。公孫龍口階而不合﹐舌舉而不下﹐乃逸而走。

公孫龍﹐當時之辯者也。指其名而言之﹐所以辟之也。井蛙海鱉之諭﹐都是撰出。不知這老子胸中如何有許多劣相。虷﹐井中赤虫也。蟹﹐螃蟹也。坎井之地﹐虷蟹科斗皆周旋其中﹐故曰還姦蟹與科鬥。九年之水七年之旱﹐人人如此說﹐安得水旱如此之久﹐信然人類盡矣。莊子添个十年九潦八年七旱字﹐便自別了這般等閒處﹐亦看得筆力。適適猶虩虩也。商蚷﹐小虫也。跐﹐蹈也。大皇﹐天也。下蹈黃泉﹐上登於天﹐言其見趣之髙遠也。奭然卽釋然也﹐四解﹐四達也。淪於不測﹐所入者深也。始於玄冥﹐言在於無極之先也。反於大通﹐歸於至道也。以察察之小明而欲窮素之以言辯﹐不亦小乎。邯鄲失行之諭尢佳﹐國能﹐邯鄲國中所能之步也。學未成而故步又失﹐所以匍匐歸也。列子所言魏牟公孫龍﹐與此全異。

莊子釣於濮水﹐楚王使大夫二人往先焉﹐曰﹕願以境內累矣。莊子持竿不顧﹐曰﹕吾聞楚有神龜﹐死已三千歲矣。王巾笥而藏之廟堂之上。此龜者﹐寧其死爲畱骨而貴乎﹐寧其生而曳尾於塗中乎。二大夫曰﹕寧生而曳尾於塗中。莊子曰﹕往矣﹐吾將曳尾於塗中。

往先者﹐往見之﹐先道此意也。以境內累者﹐言欲托之以國也。死畱骨﹐生曳尾之諭﹐眞是奇特。

惠子相梁﹐莊子往見之。或謂惠子曰﹕莊子來﹐欲代子相。於是惠子恐﹐搜於國中三日三夜。莊子往見之曰﹕南方有鳥﹐其名鵷雛﹐子知之乎。夫鵷雛發於南海﹐而飛於北海﹐非梧桐不止﹐非練實不食﹐非醴泉不飲。於是鴟得腐鼠﹐鵷趨過之﹐仰而視之曰﹐嚇﹐今子欲以子之梁國而嚇我邪。

嚇﹐恐奪其食而爲此聲也。以鴟之腐鼠而嚇鳳﹐比惠子以國相而嚇我﹐不知此老何處得許多好譬諭。自莊子而下爲文字者﹐無非竊其機關。這一部書﹐天地間如何少得。莊子惠子最相厚善﹐此事未必有之﹐戲以相譏爾。練實﹐竹實也。

莊子與惠子遊於濠梁之上﹐莊子曰﹕倏魚出遊從容﹐是魚樂也。惠子曰﹕子非魚﹐安知魚之樂。莊子曰﹕子非我﹐安知我不知魚之樂。惠子曰﹕我非子﹐固不知子矣。子固非魚也﹐子之不知魚之樂全矣。莊子曰﹕請循其本。子曰﹐汝安知魚樂云者﹐旣已知吾知之而問我﹐我知之濠上也。

這一般說話又奇。循其本者﹐請反其初也。言汝當初問我非魚安知魚之樂﹐是汝知我之意﹐方有此問﹐汝旣如此知我﹐則我於濠上亦如此知魚也。二人最爲相知﹐想當時對語亦自可觀。

此篇河伯海若問答﹐正好與《傳燈錄》忠國師無情說法﹑無心成佛問答同。看大慧云﹕這老子軟頑﹐撞著這僧又軟頑﹐黏住了問。謂其家活大﹐門戶大﹐波瀾闊﹐命根斷。這數語莊子卻當得。大慧語詳見普說中﹟4。

南華眞經當義卷之十八竟

﹟1我﹕明本作『吾』。

﹟2泆﹕明本作『岸』。

﹟3意﹕明本作『志』。

﹟4此句明本無。

南華眞經口義卷之十九

鬳齋林希逸

外篇至樂

天下有至樂無有哉。有可以活身者無有哉。今奚爲奚據﹐奚避奚處﹐奚就奚去﹐奚樂奚惡。夫天下之所尊者﹐富貴壽善也。所樂者﹐身安厚味﹐美服好色音聲也。所下者﹐貧賤夭惡也。所苦者﹐身不得安逸﹐口不得厚味﹐形不得美服﹐目不得好色﹐耳不得音聲。若不得者﹐則大憂以懼﹐其爲形也亦愚哉。夫富者﹐苦身疾作﹐多積財而不得盡用﹐其爲形也亦外矣。夫貴者﹐夜以繼日﹐思慮善否﹐其爲形也亦疏矣。人之生也與憂俱生﹐壽者惛惛﹐久憂不死﹐何之苦也。其爲形也亦遠矣。烈士爲天下見善矣﹐未足以活身﹐吾未知善之誠善邪﹐誠不善邪。若以爲善矣﹐不足活身﹐以爲不善矣﹐足以活人。故曰﹕忠諫不聽﹐蹲循勿爭。故夫子胥爭之以殘其形﹐不爭名亦不成。誠有善無有哉。今俗之所爲與其所樂﹐吾又未知樂之果樂邪﹐果不樂邪。吾觀夫俗之所樂﹐舉羣趣者誣誣然如將不得已﹐而皆曰樂者﹐吾未之樂也﹐亦未之不樂也。果有樂無有哉。吾以無爲誠樂矣﹐又俗之所大苦也。故曰﹕至樂無樂﹐至譽無譽。天下是非果未可定也。𨿽然﹐無爲可以定是非。至樂活身﹐惟無爲幾存。

此篇乃是以前篇不以物害己一段推廣言之。奚爲奚據以下四句﹐言若何而可也﹐便與屈原卜居文勢一同。富貴壽善﹐四等人也。善惡﹐名譽也。疾作﹐勤而作之也。思慮善否﹐爲職事而思其憂也。惛惛﹐老而不聰明也。烈士﹐爲名譽者也。四段本同意﹐皆以物害己者。今旣說貴富壽三段了﹐卻以烈士一段如此發明變換語勢﹐此文法也。蹲循與遠巡同。爭財殘其形﹐不爭名不成﹐此兩句說破世故﹐爲名而至於殘其形不得謂之善矣。今俗之所爲以下結前四段也。舉羣趨者﹐言舉世羣然而趨之也。經經然﹐必取之意。可已而不已﹐故曰如將不得已。吾未之樂﹐未之不樂者﹐謂世俗所謂樂﹑不樂﹐我皆不知如何也。此深鄙之之意。然我以無爲爲樂而俗人反以爲大苦也。至樂在於無樂﹐至譽在於無譽﹐而世俗之人孰知無樂之樂﹐無譽之譽乎。然則天下是非﹐果未可定也。𨿽然﹐惟無爲可以定是非。如此數句﹐須識他文字揖向起伏﹐方見好處。幾存者﹐言無爲則庶幾存其樂也。

請嘗試言之。天無爲以之淸﹐地無爲以之寧。故兩無爲相合﹐萬物皆化。芒乎芴乎﹐而無從出乎。芴乎芒乎﹐而無有象乎。萬物職職﹐皆從無爲殖。故曰﹕天地無爲也﹐而無不爲也。人也孰能得無爲哉。

此數行乃是收結前語。兩無爲相合而後能化生萬物﹐便是無爲無不爲也。無從出者﹐不見其所由始也。殖﹐生也。萬物皆在自然中生﹐故曰皆從無爲殖。此篇自天下有至樂至無爲哉﹐只是一片文字﹐起伏抑揚﹐最好玩味。

莊子妻死﹐惠子弔之﹐莊子則方箕倨鼓盆而歌。惠子曰﹕與人居﹐長子﹑老﹑身死﹐不哭亦足矣﹐又鼓盆而歌﹐不亦甚乎。莊子曰﹕不然。是其始死也﹐我獨何能無槪。然察其始而本無生﹐非徒無生也而本無形﹐非徒無形也而本無气。雜乎芒芴之間﹐變而有气﹐气變而有形﹐形變而有生。今又變而之死﹐是相與爲春秋冬夏﹐四時行也。人且偃然寢於巨室﹐而我嗷嗷然隨而哭之﹐自以爲不通乎命﹐故止也。

形變而有生﹐言先有形而後有此動轉者也。釋氏曰動轉歸風便是此生字。又曰在眼曰視﹐在耳曰聽﹐在手執捉﹐在足運奔﹐便是此生字。四時行者﹐有生必有死之諭也。此一段乃是發明死生一貫之理。鼓盆之說﹐亦寓言耳。且如原壤之登木而歌﹐豈其親死之際﹐全無人心乎。若全無人心﹐是豺狼也﹐夫子尙肯與之友乎。聖門之學﹐所以盡其孝慕者﹐豈不知生死之理乎。原壤莊子之徒﹐欲指破人心之迷著者﹐故爲此過當之舉。此便是道心惟微﹐不可以獨行於世﹐所以有執中之訓。莊列之徒﹐豈不知此﹐特矯世厭俗﹐故爲此論耳。李漢老因哭子而問大慧﹐以爲不能忘情﹐恐不近道。大慧答云﹕子死不哭﹐是豺狼也。此老此語極有見識﹐其他學佛者若答此問﹐必是胡說亂道。

支離叔與滑介叔觀於冥伯之丘﹐昆侖之虛﹐黃帝之所休。俄而柳生其左肘﹐其意蹙蹙然惡之。支離叔曰﹕子惡之乎。滑介叔曰﹕亡﹐予何惡。生者﹐假借也。假之而生生者﹐塵垢也。死生爲晝夜﹐且吾與子觀化而化及我﹐我又何惡焉。

滑介卽是滑稽之意﹐這般名字豈不是撰出。黃帝所休﹐謂帝嘗休息於此。柳﹐瘍也﹐今人謂生癤也﹐想古時有此名字。蹶蹶然惡之﹐病中之意也。假借者﹐言此身乃外物假合而成也。塵垢者﹐言在造化之中至微而不足貴也。釋氏所謂四緣假合﹐今者妄身﹐當在何處﹐其意實原於此。觀化者﹐觀萬物之變也。化及我者﹐言我將隨造物而變化也。前言蹶蹶惡之﹐此言又何惡焉﹐前後之語似乎相戾。蓋病而惡之亦人情﹐思死生之理而知其本原﹐便是道心爲主處。

莊子之楚﹐見空髑髏﹐驍然有形。撽以馬捶﹐因而問之曰﹕夫子貪生失理而爲此乎。將子有亡國之事﹐斧鉞之誅﹐而爲此乎。將子有不善之行﹐愧遺父母妻子之丑﹐而爲此乎。將子有凍餒之患而爲此乎。將子之春秋故及此乎。於是語卒﹐援髑髏枕而臥。夜半髑髏見夢曰﹕子之談者似辯士。諸子所言皆生人之累也﹐死則無此矣。子欲聞死之說乎。莊子曰﹕然。髑髏曰﹕死﹐無君於上﹐無臣於下﹐亦無四時之事。從然以天地爲春秋﹐𨿽南面王樂不能過也。莊子不信﹐曰﹕吾使司命復生子形﹐爲子骨肉肌膚﹐反子父母妻子閭裏知識﹐子欲之乎。髑髏深矉蹙頞曰﹕吾安能棄南面王樂而復爲人間之勞乎。

饒然﹐空虛而堅固之貌。從然﹐從容自得之意。諸子﹐凡子所言也。此段只說死生之理而撰出髑髏一段說也﹐是奇特。讀者當知其意﹐莫把作實話看便錯了。

顏淵東之齊﹐孔子有憂色。子貢下席而問曰﹕小子敢問曰﹐東之齊﹐夫子有憂色﹐何邪。孔子曰﹕善哉汝問。昔者管子有言﹐丘甚善之。曰﹐褚小者不可以懷大﹐綆短者不可以汲深。夫若是者﹐以爲命有所成而形有所適也﹐夫不可損益。吾恐回與齊侯言堯舜黃帝之道﹐而重以燧人神農之言﹐彼將內求於己而不得﹐不得則惑﹐人惑則死。且汝獨不聞邪﹐昔者海鳥止於魯郊﹐魯侯禦而觴之於廟﹐奏九韶以爲樂﹐具太牢以爲膳﹐鳥乃眩視憂悲﹐不敢食一臠﹐不敢飲一杯﹐三日而死。此以己養養烏也﹐非以烏養養烏也。夫以烏養養鳥者﹐宜棲之深林﹐遊之壇陸﹐浮之江湖﹐食之鰍﹐隨行列而止﹐委蛇而處。彼惟人言之惡聞﹐奚以夫譊譊爲乎。咸池九韶之樂﹐張之洞庭之野﹐鳥聞之而飛﹐獸聞之而走﹐魚聞之而下入﹐人卒聞之相與還而觀之。魚處水而生﹐人處水而死﹐彼必相與異﹐其好惡故異也。故先聖不一其能﹐不同其事﹐名止於實﹐義設於適。是之謂條達而福持。

褚﹐布袋也。綆﹐汲井之繩也。譬力小不可以任大之意。命與形﹐得於天者﹐各有一定之分﹐不可損益。以古聖人之道而與齊侯言﹐我又未能有以感動而化之﹐則將有罪我之意。此借顏子以譏當世進說之士。鳥之所食非人之所食﹐以人之食而養鳥﹐違其性矣。此意只是不可與言﹐而與之言失言。聖門只是一句﹐他卻撰出許多澒洞說話。禦音道﹐迎而觴之也。觴﹐飲也。壇音但﹐與澶同。州中沙澶之地﹐故曰澶陸。不一其能者﹐言人才各不同也。不同其事者﹐言人各事其所事也。隨其實之所有而得其名﹐隨其意之所適而得其理﹐故曰名止於實﹐義設於適。蓋言人各隨其分也。條達者﹐直截不費力也。福持者﹐言福常在也。持﹐保也。非我所能而不爲過分之事﹐則不費力而常保其生﹐無所患害。其意止如此。

列子行﹐食於道﹐從見百歲髑髏﹐攓蓬而指之曰﹕惟予與汝知而未嘗死﹐未嘗生也。若果養乎﹐予果歡乎。種有幾﹐得水則爲﹐得水土之際則爲蛙蠙之衣﹐生於陵屯則爲陵舄﹐陵舄得郁棲則爲鳥足﹐鳥足之根爲蠐螬﹐其葉爲蝴蝶﹐蝴蝶﹐胥也﹐化而爲虫﹐生於竈下﹐其狀若脫﹐其名爲鴝掇﹐鴝攘千日爲鳥﹐其名爲乾余骨﹐乾余骨之沫爲斯彌﹐斯彌爲食醢﹐頤轄生乎食醢﹐黃軦生乎九猷﹐瞀芮生乎腐蠸﹐羊奚比乎不筍。久竹生靑寧﹐靑寧生程﹐程生馬﹐馬生人﹐人又反入於機。萬物皆出於機﹐皆入於機。

從見者﹐因而見也。攓蓬者﹐彼在蓬艸之中﹐攓其蓬而指之也。生而飲食曰養﹐死而寂滅者曰歡﹐卻如此到說﹐此皆是筆頭弄奇處。汝與若﹐指髑髏也。這歡字便是寂滅爲樂也。種有幾者﹐言天地之間物之生生者﹐種各不同。下面把个至微底說﹐不是以小諭大﹐蓋言𨿽大無異於小也﹐便是無細無大﹐無貴無賤之意﹐其意固止如此﹐而文字之妙絕出千古﹐整齊中不整齊﹐不整齊中整齊﹐如看飛雲斷雁﹐如看孤峯斯阪﹐愈讀愈好。列子於中又添兩句﹐便不如他省了兩句。者﹐水上塵垢初生苔而未成﹐亦有絲縷相縈之意﹐但其爲物甚微耳。龜蠙之衣卽靑苔也。水土之際﹐水中附岸處也﹐附岸處例多而厚﹐故曰衣。此兩句說了个靑苔﹐卻又就陵屯上說來﹐陵屯卽田野中髙處也。陵舄﹐車錢艸也。郁棲﹐糞壤也。車錢艸生糞壤之中則變而爲鳥足艸﹐鳥足之根又化而爲蠐螬﹐鳥足之葉又化爲蝴蝶。蠐螬﹐蠍虫也。胥﹐蝴蝶之別名也。就蝴蝶下添此一句尢奇。此下又說化生者竈下之虫﹐有化生者名爲鴝掇﹐軟而無皮無谷﹐故曰若脫。如今柑虫然。鴝掇又能化而爲鳥﹐乾余骨﹐鳥名也。斯彌﹐虫也。之流沫又化爲虫。食醢﹐蠓也。蠓化而爲頤輅﹐頤輅化而爲九猷﹐九猷化而爲黃軦﹐黃軦化則爲腐蠸﹐腐蠸化則爲瞀芮。此處以生乎字省了兩句﹐文法也。黃軦﹑九猷﹑腐蠸﹑瞀芮﹐皆虫名也。此意蓋言萬物變化﹐生生不窮﹐無有盡時也。上面一截說了﹐卻把个至怪底結殺﹐此是其驚駭世俗處﹐莫把作實話看。羊奚﹐艸名也。艸之似竹而不生筍者曰不筍。久竹筍則可食﹐此不可食也。靑寧﹐虫也。程亦虫也﹐馬亦艸名也﹐如今所謂馬齒菜﹐馬欄艸。人亦艸名也﹐如今所謂人參也﹐人面子也﹐分明是用許多艸名卻把馬與人字說﹐故意爲詭怪名字。前後解者皆以爲未詳﹐是千萬世之人爲莊子愚弄﹐看不破也。萬物之變﹐如雀化爲蛤﹐鷹化爲鳩﹐腐艸化螢﹐鼠化蝙蝠﹐何所不有入於機者﹐言歸於盡也。出機入機卽是出入死生也﹐便是火傳也﹐不知其盡也。

南華眞經口義卷之十九竟

南華眞經口義卷之二十

鬳齋林希逸

外篇達生

達生之情者﹐不務生之所無以爲。達命之情者﹐不務知之所無柰何。養形必先之物﹐物有餘而形不養者有之矣。有生必先無離形﹐形不離而生亡者有之矣。生之來不能卻﹐其去不能止﹐悲夫世之人以爲養形足以存生﹐而養形果不足以存生﹐則世奚足爲哉。𨿽不足爲而不可不爲者﹐其爲不免矣。夫欲免爲形者﹐莫如棄世﹐奔世則無累﹐無累則正平﹐正平則與彼更生﹐更生則幾矣。事奚足棄﹐而生奚足爲。棄事則形不勞﹐遺生則精不虧。夫形全精復與天爲一﹐天地者﹐萬物之父母也。合則成體﹐散則成始﹐形精不虧﹐是謂能移。精而又精﹐反以相天。

生之所無以爲者﹐言身外之物也﹐如人生幾兩屐﹐一口幾張匙是也。知之所無柰何者﹐言人力所不及也。養形必以物﹐有生必全其形﹐此世人之見也。然物常有餘而形豈長在﹐形𨿽能全而生者有盡﹐故曰物有餘而形不養者有之矣﹐形不離而生亡者有之矣。𨿽不足爲而不可不爲者﹐卽前所謂物莫足爲而不可以不爲是也。其爲不免者﹐言爲與不爲之中皆不免於自累﹐欲免於自累﹐非棄世不可也。棄世者﹐非避世也﹐處世以無心﹐感而後應﹐迫而後動﹐不得已而後起﹐則我自我而世自世矣。正平者﹐心無髙下決擇也﹐猶佛氏曰是法平等也。更生者﹐與之爲無窮也﹐彼者造物也﹐與造物俱化﹐日新又新﹐故曰與彼更生。至於此則盡矣﹐幾﹐盡也。能知此意則身外之事與其生者﹐不待遺棄而自遺棄矣。精復者﹐精神不散於外也。合則成體﹐言四大假合而後成身﹐散則復其初也。初者﹐無物之始也。形精卽形神也。形神不虧則能變化﹐故曰能移。移卽變化也。體道至此﹐精而又精﹐則可以贊造化矣。相天﹐贊天也。此兩精字與形精字不同。反猶還﹐以事之之還也。

子列子問關尹曰﹕至人潛行不窒﹐蹈火不熱﹐行乎萬物之上而不栗。請問何以至於此。關尹曰﹕是純气之守也﹐非知巧果敢之列。居﹐予語汝。凡有貌象聲色者﹐皆物也。物與物何以相遠﹐夫奚足以至乎先﹐是色而已。則物之造乎不形而止乎無所化﹐夫得是而窮之者﹐物焉得而止焉。彼將處乎不淫之度﹐而藏乎無端之紀﹐遊乎萬物之所終始。壹其性﹐養其气﹐合其徳﹐以通乎物之所造。夫若是者﹐其天守全﹐其神無卻﹐物奚自入焉。夫醉者之墜車﹐𨿽疾不死﹐骨節與人同而犯害與人異﹐其神全也。乘亦不知也﹐墜亦不知也﹐死生驚懼不入乎其胸中﹐是故物而不懾。彼得全於酒而猶若是﹐而況得全於天乎。聖人藏於天﹐故莫之能傷也。復讎者不折鏌幹﹐𨿽有忮心者﹐不怨飄瓦﹐是以天下平均﹐故無攻戰之亂﹐無殺戮之刑者﹐由此道也。不開人之天而開天之天﹐開天者徳生﹐開人者賊生。不厭其天﹐不忽於人民﹐幾乎以其眞。

潛行不窒﹐嘿運而無所障礙也。行乎萬物之上而不栗﹐如禦風而行是也。純气之守﹐守元气而純一不雜也。知巧﹐容心也。果敢﹐容力也。言此事非容心容力所可爲也。此語似爲迂闊而實有此理。看今伏气道人﹐便可見。貌象色聲﹐謂有形迹也。萬物之物皆拘於形﹐我若有迹則與物同耳﹐則何以至乎未有物之先。人之局於一身而不能見乎萬物之始者﹐皆是以迹自累﹐故曰是色而已﹐色卽述也。貌象聲色﹐上面本有四字﹐到此卽舉其一﹐文法也。造物者無形﹐故曰物之造乎不形。無終無始﹐一而不二﹐故曰止乎無所化﹐化﹐易也﹐言其無所變易也。得是而窮之者﹐造化之理也。言得此造化之理而窮盡其妙﹐則去乎有物之物遠矣﹐故曰物焉得而二焉。淫﹐亂也﹐不定也。不淫之度﹐一定之法度也。無端之紀﹐無物之初也。紀卽理也。萬物之所終始﹐造化也。壹其性﹐純一不雜也。合其徳﹐渾全不離也。與造物爲一﹐故曰通乎物之所造。曰天曰神﹐卽此理之在我者也。無部﹐無間也。在內者旣全而無間﹐則外物奚自入焉。物而不懾﹐言𨿽爲物所觸而其神不動﹐故不懼也。醉者墜車之諭極爲精密。藏於天﹐故莫之能傷﹐卽前篇不以物害己一段﹐所謂無爲是也。鏌幹傷人﹐飄瓦中人﹐而人不怒之者﹐以其物之無心也。此二句卽是無心之諭﹐其言極有理。天下平均者﹐言行於天下無好惡也。爭則有攻戰殺戮之事﹐我無心矣﹐無所爭矣﹐又安有此事哉。人之天猶有心也﹐夭之天無心也。開﹐明之也。徳生者﹐自然之徳也。開人之天﹐心猶未化﹐心未化則六根皆爲六賊﹐況外物乎。不厭其天﹐言不奔其天理也。不忽於人者﹐言人事之有爲者未嘗忽之而不爲﹐但爲之而無容心耳。如此則近於眞實之理﹐幾﹐近也。

仲尼適楚﹐出於林中﹐見痀僂者承蜩﹐猶掇之也。仲尼曰﹕子巧乎﹐有道邪。曰﹕我有道也。五六月累九二而不墜﹐則失者錙銖。累三而不墜﹐則失者十一。累五而不墜﹐猶掇之也。吾處身也若橛株拘﹐吾執臂也若槁木之枝。𨿽天地之大﹐萬物之多﹐而惟蜩翼之知。吾不反不側﹐不以萬物易蜩之翼﹐何爲而不得。孔子顧謂弟子曰﹕用志不分﹐乃凝於神。其痀樓丈人之謂乎。

承蜩﹐持竿而拈蟬者也。累九於竿首自二至五而不墜﹐則其凝定入神矣。郭象下兩个停審字亦自好。橛株拘﹐今所謂木樁也﹐根﹐樁也﹐株﹐木之名也﹐拘﹐定也。想古時有此三字。不反不側﹐止是凝定也。當承蜩之時﹐其身如木橛而不動﹐其臂如槁木﹐然其心一主於蜩而不知有他物﹐純一之至也。用志不分﹐其志不二也。凝於神﹐凝定而神妙也。此𨿽借諭以論純气之守﹐而世間實有此事﹐今世亦有之﹐但以爲技而不知道﹐實寓焉。痀僂﹐背曲者也。

顏淵問仲尼曰﹕吾嘗濟乎觴深之淵﹐津人操舟若神。吾問焉曰﹐操舟可學邪。曰﹐可﹐善游者數能。若乃夫沒人則未嘗見舟而便操之也。吾問焉而不吾告﹐敢問何謂也。仲尼曰﹕善游者數能﹐忘水也。若乃夫沒人之未嘗見舟而便操之也﹐彼視淵若陵﹐視舟之覆猶其車卻也。覆卻萬方﹐陳乎前而不得入其捨﹐惡往而不暇。以瓦注者巧﹐以鉤注者憚﹐以黃金注者殙﹐其巧一也﹐而有所矜則重外也。凡外重者內拙。

觴﹐深淵名也。遊﹐拍浮者也。沒人﹐泅而入水也。善沒之人視水如平地﹐則不學而能操舟矣。覆卻萬端而不動其心﹐故曰不入其捨。心者﹐神明之舍也。注﹐射也。射而睹物曰注。王欽若曰﹐以陛下爲孤注﹐卽此注字。以瓦爲注﹐則全無利害輕重之心﹔以鉤帶爲注﹐則已有顧惜之意矣﹔以黃金爲注﹐則愛心愈重而易殙矣。矜﹐恰惜之意也。射者之巧﹐其心本一﹐而有所顧惜﹐則所重在外而內惑矣。惑則𨿽巧有時而拙矣。旣答其問﹐又以此諭結之﹐不特二諭皆極天下之至理。看他文勢起結﹐亦自奇特。

田開之見周威公﹐威公曰﹕吾聞祝腎學生。吾子與祝腎遊﹐亦何聞焉。田開之曰﹕開之操﹐拔篲以侍門庭﹐亦何聞於夫子。威公曰﹕田子無讓﹐寡人願聞之。開之曰﹕聞之夫子曰﹐善養生者若牧羊然﹐視其後者而鞭之。威公曰﹕何謂也。田開之曰﹕魯有單豹者﹐巖居而水飲﹐不與民共利﹐行年七十而猶有嬰兒之色﹐不幸遇餓虎﹐餓虎殺而食之。有張毅者﹐髙門縣薄無不走也﹐行年四十而有內熱之病以死。豹養其內而虎食其外﹐毅養其外而病攻其內﹐此二子者﹐皆不鞭其後者也。

拔篲﹐掃帚也。拔猶根拔之拔﹐操拔篲以持門庭﹐供弟子酒掃之職也。牧羊本聽其自然﹐若行者在後﹐而不逐其羣﹐則鞭之。此意便謂循天理而行﹐亦必盡人事也。單豹隱者﹐而見殺於虎﹐張毅往來富貴之家﹐𨿽無虎傷之患﹐而胸中狂燥以內熱而自殞﹐皆在人有未盡者﹐不可委之天。此段於學道者已分上最爲親切﹐推此則知莊子前後說天道人道之意。先設諭後以二事實之﹐文勢亦奇。

仲尼曰﹕無入而藏﹐無出而陽﹐柴立其中央。三者若得﹐其名必極。

無入而藏﹐不專於主靜也。無出而陽﹐不一於動也。柴立﹐無心而立之貌﹐其形如槁木是也。動靜無常﹐不倚一偏﹐故曰立其中央。三者言上三句也﹐盡此三句則可名爲至人矣。故曰三者若得﹐其名必極﹐極﹐至也。

夫畏塗者十殺一人﹐則父子兄弟相戒也﹐必盛卒徒而後敢出焉﹐不亦知乎人之所取畏者。衽席之上﹐飲食之間﹐而不知爲之戒者﹐過也。

以畏塗諭衽席﹐卽蛾眉伐性之斧之意﹐此示人窒欲之戒。莊子此語𨿽聖賢聞之﹐亦必爲之首肯。此豈異端之學乎。

祝宗人玄端以臨牢策﹐說彘曰﹕汝奚惡死。吾將三月犧汝﹐十日戒﹐三日齊﹐藉白茅。加汝﹐肩尻乎雕俎之上﹐則汝爲之乎。爲彘謀曰不如食以糠糟而錯之牢策之中﹐自爲謀則苟生有軒冕之尊﹐死得於腞循之上﹑聚僂之中則爲之。爲彘謀則去之﹐自爲謀則取之﹐所異彘者何也。

玄端﹐冠也。﹐芻養之也。尻﹐豬之後也。腞猶篆也﹐楯﹐機也。機之有文者曰豚楯。樓﹐曲也。曲而可以聚物者﹐畚筥之屬也。前篇編薄曰編曲﹐則知此亦竹器也。左宣公二年牢夫靦熊蟠﹐不熟殺之置畚﹐卽此類也。生有軒冕之貴﹐或以刑戮而死﹐置其身於趺躓之上﹐畚薄之中﹐亦甘心焉﹐卽退之所謂處污穢而不羞﹐觸刑辟而誅戮是也。爲彘謀如彼﹐而自爲乃如此。此語可謂善諭。

桓公田於澤﹐管仲禦﹐見鬼焉。公撫管仲之手曰﹕仲父何見。對曰﹕臣無所見。公反﹐誤論爲病﹐數日不出。齊士有皇子告敖者曰﹕公則自傷﹐鬼惡能傷公。夫忿滀之气散而不反則爲不足﹐上而不下則使人善怒﹐下而不上則使人善忘﹐不上不下﹐中身當心則爲病。桓公曰﹕然則有鬼乎。曰﹕有。沈有履﹐竈有髻。戶內之煩壤﹐雷霆處之。東北方之下者倍阿鮭蠪躍之。西北方之下者則泆陽處之。水有罔象﹐丘有峷﹐山有夔﹐野有方皇﹐澤有委蛇。公曰﹕請問委蛇之狀何如。皇子曰﹕委蛇其大如轂﹐其長如轅﹐紫衣而朱冠﹐其爲物也惡﹐聞雷車之聲則捧其首而立﹐見之者殆乎霸。桓公辴然而笑曰﹕此寡人之所見者也。於是正衣冠與之坐﹐不終日而不知病之去也。

此一段與柸蛇之說相類﹐但此說較奇特。誒詒﹐猶今嘔噥之聲﹐气逆之病也。忿滀卽鬱結也。病在身之中而當其心﹐今人所謂中管之病也。沈﹐溝泥之中也。履﹐神名也﹐髻亦神名也。煩壤﹐糞壤也。雷霆亦鬼名也。倍阿鮭蠪﹐屋中東北方之鬼名也。泆﹐陽﹐屋中西北之鬼名。此以上言人家中所有鬼物之名。罔象﹐水中之神名也。峷﹐小丘垤之神宅也。夔﹐山之神名也。彷徨﹐野中之神名也。委蛇﹐大澤中之神名也。桓公所見者在澤﹐故獨問委蛇之狀。桓公始疑爲妖﹐故懼而爲病﹐今曰見者必霸﹐故喜而病自去矣。辴然﹐笑之貌也。此事之諭﹐又與見豕負塗載鬼一車者不同﹐然聖人旣以此語入之爻辭﹐則是世間必有此事﹐亦不足怪也。

紀消子爲王養鬥鷄﹐十日而問﹕雞已乎。曰﹕未也﹐方虛僑而侍气。十日又問﹐曰﹕未也﹐猶應向景。十日又問﹐曰﹕未也﹐猶疾視而盛气。十日又問﹐曰﹕幾矣﹐雞𨿽有鳴者﹐已無變矣﹐望之似木雞矣﹐其徳全矣。異雞無敢應者﹐反走矣。

聞響而應﹐見影而動﹐則是此心猶爲外物所動也。疾視而盛气﹐言其神气已旺。疾視而不動﹐初言虛憍而恃气﹐則其气猶在外﹐此言疾視而盛气﹐則气在內矣。疾字有怒之意﹐卽直視也﹐卻與匹夫按劍疾視不同。望之似木雞則神气俱全矣﹐此言守气之學﹐借雞以爲諭。

孔子觀於呂梁﹐縣水三十仞﹐流沫四十里﹐黿鼉魚鱉之所不能遊也。見一丈夫遊之﹐以爲有苦而欲死也。使弟子並流而拯之﹐數百步而出﹐被髮行歌﹐而遊於塘下。孔子從而問焉曰﹕吾以子爲鬼﹐察子則人也。請問蹈水有道乎。曰﹕亡﹐吾無道。吾始乎故﹐長乎性﹐成乎命。與齊俱入﹐與汩偕出﹐從水之道而不爲私焉。此吾所以蹈之也。孔子曰﹕何謂始乎故﹐長乎性﹐成乎命。曰﹕吾生於陵而安於陵﹐故也。長於水而安於水﹐性也。不知吾所以然而然﹐命也。

此段亦與前言操舟意同。並流﹐�流也。故﹐本然也﹐孟子曰﹐言性者故而已矣。性命﹐自然之理也。齊者﹐水之旋磨處也。汩﹐湧汩處也。出入﹐隨水上下也。從水之道而不爲私﹐順而不逆之意。生於陵則安於陵﹐長於水則安於水﹐皆隨其自然而不知其所以然。故性命三字初無分別﹐但如此作文耳。若以生長字彊求意義﹐則誤矣。

梓慶削木爲鐻﹐鐻成見者驚猶鬼神。魯侯見而問焉曰﹕子何術以爲焉。對曰﹕臣工人﹐何術之有。𨿽然﹐有一焉。臣將爲鐻﹐未嘗敢以耗气也﹐必齊以靜心。齊三日而不敢懷慶賞爵祿﹐齊五日不敢懷非譽巧拙﹐齊七日輒然忘吾有四枝形體也。當是時也﹐無公朝﹐其巧專而外滑消。然後入山林觀天性﹐形軀至矣。然後成見鐻﹐然後加手焉﹐不然則已。則以天合天﹐器之所以凝神者﹐其是與。

鐻似夾鍾﹐此𨿽注家之說﹐然鍾以金爲之﹐豈削木所能成。愚按大觀類篇曰﹐鐻﹐鍾鼓之扮也﹐是乃筍�之類﹐所以縣鍾鼓也。筍�之形爲鳥爲獸﹐刻木爲之極其精巧﹐考工記中可見。驚猶鬼神﹐言精絕非人所能爲也。耗气者﹐气不定也。齊以靜其心而後定。不懷爵祿﹐不懷非譽﹐忘其四枝﹐謂純气自守而外物不入也。無公朝者﹐亦不知有朝廷矣。惟其如此﹐故我之巧心專而外物之可以滑亂吾心者﹐皆消釋而不畱。入山林觀天性﹐觀木之性也。木之形軀各有成像﹐皆若見成者﹐然後取而用之。加手﹐取也。以我之自然合其物之自然﹐故曰以天合天。

東野稷以禦見莊公﹐進退中繩﹐左右旋中規﹐莊公以爲文弗過也﹐使之鉤百而反。顏闔遇之﹐入見曰﹕稷之馬將敗。公密而不應﹐少焉果敗而反。公曰﹕子何以知之。曰﹕其馬力竭矣﹐而猶求焉﹐故曰敗。

六轡如組織而成文也﹐禦之巧如織然﹐故曰文弗過。鉤﹐禦馬而打圍也。鉤百而反﹐言百轉也﹐馬力竭而馳之不已﹐禦者𨿽巧必敗﹐人之自用又豈可過勞其神乎。此一諭極爲的切﹐極爲端正。

工倕旋而蓋規矩﹐指與物化而不以心稽﹐故其靈臺一而不桎。

到此又散說數句。倕爲共工﹐故曰工倕。旋﹐轉也﹐以手旋轉畫而爲圓也﹐言工倕制器之時﹐旋轉其手﹐其圓便如蓋然﹐自中規矩。考工記云﹐蓋之圓以象天地﹐蓋乃至圓之物﹐故取以爲諭﹐非謂其實爲蓋也。如吳道子畫佛像﹐圓光只一筆便成﹐遂入神品﹐卽此類也。器圓不用規﹐只以手畫之﹐其技入神矣。指﹐手指也。指與物化﹐猶山谷論書法曰﹐手不知筆﹐筆不知手是也。手與物兩忘而略不畱心﹐卽所謂官知止神欲行也。故曰不以心稽。稽﹐畱也。或曰圓則中規﹐何以曰矩﹐殊不知圓之中自有矩﹐圓而不中矩﹐非圓矣。今匠者削木爲圓﹐必先取方﹐便見規矩不相離之意﹐所以曰規圓生矩。靈臺﹐心也。一﹐純一也。不桎﹐不拘礙也。

忘足﹐履之適也﹔忘要﹐帶之適也。知忘是非﹐心之適也。不內變﹐不外從﹐事會之適也。始乎適而未嘗不適者﹐忘適之適也。

適﹐安也。足安於屨﹐要安於帶﹐若無物然﹐故曰忘足忘要。會﹐猶造也。造道而至於適﹐則內境純一而無所變﹐𨿽與物應接乎外而亦不知其所從事者矣。始乎適而未嘗不適者﹐言久則並與適亦忘之。譬如足初躡履﹐見其恰好﹐則知有屨之適﹐著之旣久不復有初時見其恰好之意﹐是忘適也。此以人之常情而諭乎道﹐須自體究﹐便見得莊子盡物理處。

有孫休者﹐踵門而詫子扁慶子曰﹕休居鄕﹐不見謂不修﹐臨難不見謂不勇。然而田原不遇歲﹐事君不遇世﹐賓於鄕裏﹐逐於州部﹐則胡罪乎天哉﹐休惡遇此命也。扁子曰﹕子獨不聞夫至人之自行邪。忘其肝膽﹐遺其耳目﹐茫然彷徨乎塵垢之外﹐逍遙乎無事之業﹐是謂爲而不恃﹐長而不宰。今汝飾知以驚愚﹐修身以明污﹐昭昭乎若揭日月而行也。汝得全而形軀﹐具而九竅﹐無中道天於聾盲跛﹟1蹇而比於人數﹑亦幸矣﹑又何暇乎天之怨哉。子往矣。孫子出﹐扁子入﹐坐有間﹐仰天而嘆。弟子問曰﹕先生何爲嘆乎。扁子曰﹕向者休來﹐吾告之以至人之徳﹐吾恐其驚而遂至於惑也。弟子曰﹔不然﹐孫子之所言是邪﹐先生之所言非邪﹐非固不能惑是。孫子所言非邪﹐先生所言是邪﹐彼固惑而來矣﹐又奚罪焉。扁子曰﹕不然﹐昔者有鳥止於魯郊﹐魯君說之﹐爲具太牢以饗之﹐奏九韶以樂之﹐鳥乃始憂悲眩視﹐不敢飲食﹐此之謂以己養養鳥也。若夫以鳥養鳥者﹐宜棲之深林﹐浮之江湖﹐食之以委蛇﹐財平陸而已矣。今休﹐款啟寡聞之民也﹐吾告以至人之徳﹐譬之若載鼷以車馬﹐樂鴳以鍾鼓也。彼又惡能無驚乎哉。

賓於鄕裏﹐擯棄於鄕裏也。明污﹐自別於污俗也。飾知驚愚﹐修身明污﹐言其有心求名以自異也。若揭日月﹐著其名也。彼固惑而來矣﹐彼之來本自惑﹐非先生惑之﹐又何罪於我。款啟﹐小孔竅也﹐言其所見之小也。寡聞﹐學之淺也。其見本淺﹐吾語之太髙﹐彼安得不驚疑自惑乎。此意蓋譏當時之學者﹐以其所見者小而未知大道也。食以委蛇﹐言使之自得而食也。委蛇﹐自得也。鳥養之諭﹐已見至樂篇。

南華眞經口義卷之二十竟

﹟1跛﹕明本作『破』。

南華眞經口義卷之二十一

鬳齋林希逸

外篇山木

莊子行於山中﹐見大木﹐枝葉盛茂﹐伐木者止其旁而不取也。問其故﹐曰﹕無所可用。莊子曰﹕此木以不材得終其天年。夫子出於山﹐捨於故人之家﹐故人喜﹐命堅子殺雁而烹之﹐豎子請曰﹕其一能嗚﹐其一不能鳴﹐請奚殺。主人曰﹕殺不能鳴者。明日﹐弟子問於莊子曰﹕昨日山中之木以不材得終其天年﹐今主人之雁以不材死。先生將何處。莊子笑曰﹕周將處夫材與不材之間﹐材與不材之間﹐似之而非也﹐故未免乎累。若夫乘道徳而浮游則不然﹐無譽無訾﹐一龍一蛇﹐與時俱化﹐而無肯專爲。一上一下﹐以和爲量﹐浮游乎萬物之祖﹐物物而不物於物﹐則胡可得而累邪。此神農黃帝之法則也。若夫萬物之情﹐人倫之傳﹐則不然。合則離﹐成則毀﹐廉則挫﹐尊則議﹐有爲則虧﹐賢則謀﹐不肖則欺﹐胡可得而必乎哉。悲夫﹐弟子志之﹐其惟道徳之鄕乎。

不材全其天年﹐前此屢言之矣﹐今添雁以不材見殺之說﹐又自一意。蓋言材與不材﹐皆猶有形迹﹐故未免於自累﹐必至於善惡俱泯﹐無得而名﹐斯爲全其天也。乘道徳者﹐順自然也。一龍一蛇﹐猶東方朔曰﹐用之則爲虎﹐不用則爲鼠也。用捨隨時﹐我無容心﹐故無毀亦無譽。專爲則有心矣﹐無肯專爲卽無心也。上下﹐進退也。和﹐順也。量﹐則也﹐度也。以順自然爲﹐則或上或下皆可。萬物之祖﹐萬物之始也。此神農黃帝之所能﹐故曰神農黃帝之法則也。萬物之情﹐此私情也。傳﹐習也。人倫之傳﹐人類之傳習也。此以下數句﹐曲盡人情。有合則有離﹐所謂世間無不散筵席也。有成則有毀﹐言不有所廢﹐君何以興也。露圭角者必至於自摧挫﹐居人上者必爲人所指議。有心於事﹐爲其名必虧。人之惡其成﹐樂其敗者﹐眾賢者於此將爲全身之計﹐則必有計度思慮﹐故曰賢則謀。小人患失﹐無所不至﹐則爲姦爲欺而已矣﹐故曰不肖則欺。處乎世間事﹐不曰人何可自必﹐故曰胡可得而必哉。悲夫者﹐欺世俗之不美﹐人事之無常﹐危機之可畏也。此語切於人身﹐故囑其弟子識之勿忘。惟順乎自然則可以自免﹐故曰其惟道徳之鄕乎。

市南宜僚見魯侯﹐魯侯有憂色﹐市南子曰﹕君有憂色﹐何也。魯侯曰﹕吾學先王之道﹐修先君之業﹐吾敬鬼尊賢﹐親而行之﹐無須央離居﹐然不免於患﹐吾是以憂。市南子曰﹕君之除患之術淺矣。夫丰狐文豹棲於山林﹐伏於巖穴﹐靜也﹔夜行晝居﹐戒也﹔𨿽饑渴隱約﹐猶且胥疏於江湖之上﹐而求食焉﹐定也。然且不免於罔羅機辟之患﹐是何罪之有哉。其皮爲之災也。今魯國獨非君之皮邪。吾願君劍形去皮﹐灑心去欲﹐而遊於無人之野。

居然﹐安然也。於此用之有無因而得患之意﹐謂不應有憂患而不免於憂患也。隱約﹐僻處也。居於深僻之中﹐𨿽有饑渴﹐出而求食於江湖之上﹐猶且避人﹐而與之相疏遠也。胥﹐相也。此退之所謂倪而啄﹐仰而四顧﹐深居而簡出者也。以皮自累﹐言有名有位於世﹐皆能惹禍也﹐此言甚切﹐人心涉世深者﹐方知之。

南越有邑焉﹐名爲建徳之國。其民愚而朴﹐少私而寡欲﹐知作而不知藏﹐與而不求其報﹐不知義之所適﹐不知禮之所將﹐猖狂妄行乃蹈乎大方。其生可樂﹐其死可葬﹐吾願君去國捐俗﹐與道相輔而行。

前言無人之野﹐卽無物之始也﹐此又以建徳之國名之。看此一段﹐今人禮淨土﹐其源流在此戰國之時。南越未通中國﹐故借其地以爲名﹐初無他義。知作而不知藏﹐言耕作以自食而無私蓄也。未有禮義之名﹐故曰不知義之所適﹐不知禮之所將。將﹐行也。猖狂妄行﹐從心所欲﹐皆合乎道﹐故曰蹈乎大方。與道相輔而行﹐謂以慕道之心自相勉勵﹐而欲至於此國也。

君曰﹕彼其道遠而險﹐又有江山﹐我無舟車﹐柰何。市南子曰﹕君無形倨﹐無畱居﹐以爲君車。君曰﹕彼其道幽遠而無人﹐吾誰與爲鄰。吾無糧﹐我無食﹐安得而至焉。市南子曰﹕少君之費﹐寡君之欲﹐𨿽無糧而乃足。君其涉於江而浮於海﹐望之而不見其崖﹐愈往而不知其所窮。送君者皆﹟1自崖而反﹐君自此遠矣。

無形倨﹐不有其身也。無畱居﹐不有其國也。能辦此心﹐則可以往﹐故曰以爲君車。心無所求則無所不足﹐故曰少費寡欲﹐𨿽無糧而乃足。涉江浮海﹐望而不見其崖﹐愈往而不知其所窮﹐保是進無窮三字﹐如此敷演。送君者皆自崖而反﹐君自此遠矣﹐此句最爲深妙。言學道之人旣悟之後﹐向之所資以自悟者﹐如人之餞送登舟至於一海崖﹐皆已反歸矣。擊竹﹟2而悟﹐捲簾而悟﹐皆其送者也。譬如見舞劍而善艸書﹐始因劍而悟之﹐旣悟則劍爲送者矣。讀書亦資送者也。故有

人者累﹐見有於人者憂。故堯非有人﹐非見有於人也。吾願去君之累﹐

除君之憂﹐而獨與道遊於大莫之國。方舟而濟於河﹐有虛船來觸舟﹐𨿽有褊心之人不怒。有一人在其上﹐則呼張歙之﹐一呼而不聞﹐再呼而不聞﹐於是三呼邪﹐則必以惡聲隨之。向也不怒而今也怒﹐向也虛而今也實。人能虛己以遊世﹐其孰能害之。

有人者﹐以我而役物也。見有於人﹐我爲物所役也。二者皆非自然之道。若堯則不以己役物﹐亦不爲物所役﹐故曰堯非有人﹐非見有於人也。大莫之國﹐沖漠太虛之地﹐卽無人之野﹑建徳之國也。以此結上章也﹐語意旣足﹐乃以譬諭繼之。方舟﹐兩舟相並也。我舟方行而爲虛舟所觸﹐舟旣虛而無人﹐故𨿽觸我而不怒。忽有一人而在虛舟之上﹐則必呼其人使之張歙之。張﹐撐開也﹐歙﹐劍退也﹐呼而不應至於三度﹐則必叫罵之。無人虛也﹐有人實也﹐向也無人則不怒﹐今也有人則不能不怒﹐人情然也。此諭極佳。蓋言我若無心則與物自無忤﹐遊於斯世而虛其心﹐又何患害之有。旣說一大段﹐卻把比譬諭結﹐便是文字首尾起結之法。列子有同此段。

北宮奢爲衛靈公賦﹐斂以爲鍾﹐爲壇乎郭門之外﹐三月而成上下之縣。王之慶忌見而問焉曰﹕子何術之設。奢曰﹕一之間無敢設也。奢聞之﹐旣雕旣琢﹐復歸於朴。侗乎其無識﹐儻乎其怠疑﹐萃乎芒乎﹐其送往而迎來﹐來者勿禁﹐往者勿止﹐從其彊梁﹐隨其曲傅音附﹐因其自窮。故朝夕賦斂而毫毛不挫﹐而況有大塗者乎。

斂民之財以鑄其鍾﹐先祭而後鑄﹐故曰爲壇三月而成。鍾有架﹐所以懸鍾也﹐架有兩層﹐故曰上下縣﹐此言編鍾也。何術之設者﹐言用何術而成此之速。一﹐純一也。循自然之理﹐終始純﹟31而無所維於其間﹐故曰之間無敢設。猶言此間別著不得一件也。旣雕旣琢﹐復歸於朴﹐言去圭角而歸於自然也。侗乎﹐無識之貌。儻乎﹐若怠若疑﹐無容心之狀也。或往或來﹐無將無迎﹐故曰萃乎芒乎。萃﹐塊然之意。芒﹐無物之狀。來者勿禁﹐往者勿止﹐言順其自然而無迎無送也。彊梁去而不順者曲傅﹐回而附我者﹐我皆隨之聽之﹐任其如何也。自窮者﹐自至﹟4也。言或順或逆﹐要終皆不求而自至﹐故曰因其自窮。我𨿽賦斂而於人無一毫之傷﹐故曰毫毛不挫。大塗者﹐言此是順事坦然而行﹐但以無心處之﹐故能速辦也。

孔子圍於陳蔡之間﹐七日不火食。太公任往弔之曰﹕子幾死乎。曰﹕然。子惡死乎。曰﹕然。任曰﹕予嘗言不死之道。東海有鳥焉﹐其名曰意怠。其爲鳥也﹐翂翂翐翐而似無能﹐引援而飛﹐迫脇而棲﹐進不敢爲前﹐退不敢爲後﹐食不敢先嘗﹐必取其緒。是故其行列不斥﹐而外人卒不得害﹐是以免於患。直木先伐﹐甘井先竭﹐子其意者飾知以驚愚﹐修身以明污﹐昭昭乎如揭日月而行﹐故不免也。昔吾聞之大成之人曰﹐自伐者無功﹐功成者隳名。成者虧﹐孰能去功與名而還與眾人。道流而不明﹐居得行而不名處。純純常常﹐乃比於狂。削迹捐勢﹐不爲功名﹐是故無責於人﹐人亦無責焉。至人不聞﹐子何喜哉。孔子曰﹕善哉。辭其交遊﹐去其弟子﹐逃於大澤﹐衣裘褐﹐食杼栗﹐入獸不亂羣﹐入鳥不亂行﹐鳥獸不惡﹐而況人乎。

子惡死乎﹐言處此瀕死之患難﹐其心亦厭惡之乎。不死之道﹐言自得而無禍患也。意怠﹐今之燕也。翂翂翐翐﹐飛之貌也。引援﹐羣飛也。迫脇而棲﹐近人而爲巢也。進不爲前﹐退不爲後﹐言其往來不爭也。緒﹐棄余也。取虫而食﹐世所棄余也。不斥﹐不多也。𨿽爲行列﹐而不如烏雁爲羣之多﹔各依人家﹐外人亦不害之。直木甘井﹐以聲名自見之諭也。大成之人﹐大道之士也。自矜伐者必不能成功﹐以功名自喜者終必自在隳戲﹐皆自損也。還與眾人﹐言退而與眾人同也。順道而行﹐黯然自晦﹐故曰道流而不明。所居之時﹐𨿽得行其志﹐而不以聲名自髙﹐故曰居得行而不名處。不處﹐不有之也。純純常常﹐一也。比於狂﹐若無心也。削迹捐勢﹐不以功名爲﹐意謂無迹而化也。我不責人﹐人亦忘我﹐此至人也。至人則欲無聞於世。子又何以名爲喜乎。末後數語﹐便與食豕如食人處同。借孔子之名以申其說﹐此重言也。

孔子問子桑雩曰﹕吾再逐於魯﹐伐樹於宋﹐削迹於衛﹐窮於商周﹐圍於陳蔡之間。吾犯此數患﹐親交益疏﹐徒友益散﹐何與。子桑雩曰﹕子獨不聞假人之亡與。林回棄千金之璧﹐負赤子而趨。或曰﹐爲其布與﹐赤子之可寡矣﹔爲其累與﹐赤子之累多矣。棄千金之璧﹐負赤子而趨﹐何也。林回曰﹐彼以利合﹐此以天屬也。夫以利合者﹐迫窮禍患害相棄也﹔以天屬者﹐迫窮禍患害相收也。夫相收之與相棄亦遠矣。且君子之交淡若水﹐小人之交甘如醴﹐君子淡以親﹐小人甘以絕。彼無故以合者﹐則無故以離。孔子曰﹕敬聞命矣。徐行翔佯而歸﹐絕學捐書﹐弟子無挹於前﹐其愛益加進。

子桑雩﹐雩卽戶也。假人﹐假國之人也。棄璧負子﹐此諭最佳。天合者必常相收聚﹐利合者必相棄背。君子之交淡而親﹐小人之交甘而易絕﹐皆說盡人世情狀。此語𨿽入之語孟亦得。無故以合則無故以離﹐氓詩便可見也。此一句又是一个好條貫。無挹於前者﹐不拘目前。挹﹐拜之禮。而其相愛之意愈加進也。

異日桑雩又曰﹕舜之將死﹐眞泠禹曰﹐汝戒之哉﹐形莫若緣﹐情莫若率。緣則不離﹐率則不勞﹐不離不勞則不求文以待﹟5形﹐不求文以待形﹐固不待物。

泠音零﹐曉也。以眞實之道而告之禹﹐故曰眞泠。緣﹐因其自然之意。率﹐循其自然之意。不離﹐與道爲一也。形﹐我也。文﹐身外之物也。不以身外之物而待我﹐故曰不求文以待形。今人宴客曰待客﹐此﹟6待字之意也。不以身外爲文華﹐則無所資於物矣。故曰固不待物。此待字又是不用之意。三个待字自作兩義。

莊子衣大布而補之﹐正緳苦弦反系履而過魏王﹐魏王曰﹕何先生之憊邪。莊子曰﹕貧也﹐非憊也。士有道徳不能行﹐憊也﹔衣獘履穿﹐貧也﹐非憊也。此所謂非遭時也。王獨不見夫騰猿乎。其得柟梓豫章也﹐攬蔓其枝而王長其間﹐𨿽羿逄蒙不能睥睨也。及其得柘棘枳枸之間也﹐危行側視﹐振動悼栗﹐此筋骨非有加急而不柔也﹐處勢不便﹐未足以逞其能也。今處昏上亂相之間而欲無憊﹐奚可得邪。此比﹟7幹之見剖心徵也夫。

大布﹐粗者也。緳﹐帶也。正帶﹐中結也。系履﹐履獘而以索穿之也。憊﹐病也。攬﹐把之也﹔蔓﹐纏繞之也﹐此兩字狀猿之在木自是不苟。王長﹐言其志盛意得也。柘棘枳枸﹐有刺之木也。振動﹐恐也。不柔之上著个加急字自是好。醫書有頭項彊直之證﹐是加急而不柔也﹐以之狀猿尢精神。徵也夫﹐言以比干之事比之﹐則見其證驗。此三字亦奇。

孔子窮於陳蔡之間﹐七日不火食﹐左據槁木﹐右擊槁枝﹐而歌焱氏之風﹐有其具而無其數﹐有其聲而無宮角。木聲與人聲﹐其無有常於人之心。顏回端拱還目而窺之﹐仲尼恐其廣己而進大也﹐愛己而造哀也﹐曰﹕回﹐無受人損易﹐無受人益難。無始而非卒也﹐人與天一也。夫今之歌者﹐其誰平。

槁木﹐幾也。槁枝﹐策也。齊物篇所謂策技是也。以槁技擊槁木﹐故曰有其具。𨿽擊而無節奏﹐故曰無其數。無宮商﹐言不合五音也。木聲﹐擊者也﹔人聲﹐歌者也。犁然端的之意。廣己﹐尊我也。以尊我之意而求之﹐則所造者無畔岸﹐故曰恐其廣己而造大也。以愛我之意而思之﹐則必至於哀傷﹐故曰愛己而造哀也。造音挫。人與天一也﹐言在我者皆天理也。今之歌者非我也﹐故曰其誰乎。

回曰﹕敢問無受天損易。仲尼曰﹕饑渴寒暑﹐窮桎不行﹐天地之行也﹐運物之泄也。言與之偕﹐逝之謂也。爲人臣者不敢去之﹐執臣之道猶若是﹐而況乎所以待天乎。何謂無受人益難。仲尼曰﹕始用四達﹐爵祿並至﹐而不窮物之所利﹐乃非己也﹐吾命有在外者也。君子不爲盜﹐賢人不爲竊﹐吾若取之何哉。故曰﹐鳥莫知﹟8於鷾鴯﹐目之所不宜處不給視﹐𨿽落其實﹐棄之而走﹐其畏人也而襲諸人間。社稷存焉爾。何謂無始而非卒。仲尼曰﹕化其萬物而不知其禪之者﹐焉知其所終﹐焉知其所始。正而待之而已耳。何謂人與天一邪。仲尼曰﹕有人﹐天也﹔有天﹐亦天也。人之不能有天﹐性也。聖人晏然體逝而終矣。

天損﹐窮時也。無受者﹐貧而樂也。人益者﹐富貴之也。無受者﹐富貴而不淫也。尋常之論﹐則以處富貴而不淫爲易﹐貧而樂爲難。莊子卻如此反說﹐極有意味。言天損之時﹐事不由己﹐𨿽欲不受﹐如之何而不受﹐不容不安貧也﹐故曰易。人益者﹐如富之日至﹐名位之日髙﹐日增月益﹐我欲辭而不能。所以貴不期驕而自驕﹐富不期侈而自侈﹐故曰無受難。窮桎﹐窮塞也。不行﹐推不去也。運物﹐運气也。泄﹐發也。運物之泄﹐气數之往來﹐天也。吾亦與之俱行﹐亦與之俱泄﹐故曰偕逝。卽所謂與時偕行﹐與時偕極也。君命其臣且不得違﹐天之命人何可違乎。此無受易之意。四達﹐謂意之所向無所窒礙也。始用﹐謂此意才萌則事隨以集而無窒礙也﹐並至而不窮﹐交至而不已也。我不求物之利而利自至﹐故曰非己也。爵祿皆自外而至﹐時命使然﹐故曰吾命其在外者也。無功而祿﹐君子恥之﹐視之如盜竊﹐吾𨿽欲不取之而有推不去者﹐公孫賀拜相而哭﹐非無受人益難乎。鷾鴯卽意怠也﹐不給視者﹐不足視也。非其所宜處之地﹐𨿽目有見亦以不足視而去之。果實之落﹐必懼而飛﹐恐害己也﹐故曰棄之而走。其志𨿽畏避於人而乃與人相近而居﹐故曰襲諸人間。襲﹐入也。社稷﹐祭祀之地﹐𨿽無可畏亦無可取﹐人自敬而存畱之﹐如燕在人家﹐𨿽無益亦無害﹐而人亦容之。言處富貴之人若能如鷾鴯之無益亦無害﹐則亦無譏惡之者。然旣曰富貴矣﹐安能無益而無害﹐故曰難。無始而非卒者﹐言不知其始﹐不知其終也。萬物之變化﹐更相禪代﹐孰知其終﹐孰知其始﹐但居中以待之而已。正﹐中也﹐謂處造化之中也。何謂人與天一邪。人者﹐天所生﹐故曰有人﹐天也。天亦造化爲之﹐故曰有天﹐亦天也。性者﹐天命之性也﹐此性字與生字同。在人之性﹐生而有者皆得於天﹐豈人所得而預之。聖人惟知人之所不能有﹐故處之安然﹐盡吾身而已。孟子曰﹐是性也﹐有命焉。君子不謂性也﹐卽是人之不能有天性也。晏然﹐安然也。安時而處順以終其身﹐故曰體逝而終矣。

莊周遊乎雕陵之樊﹐睹一異鵲自南方來者﹐翼廣七尺﹐目大運寸﹐感周之顙而集於栗林。莊周曰﹕此何鳥哉﹐翼殷不逝﹐目大不睹。褰裳躩步﹐執彈而畱之。睹一蟬方得美蔭而忘其身﹐螳螂執翳而搏之﹐見得而忘其形﹐異鵲從而利之﹐見利而忘其眞。莊周怵然曰﹕噫﹐物固相累﹐二類相召也。捐彈而反走﹐虞人逐而誶之。莊周反入﹐三月不庭﹐簡且從而問之﹕夫子何爲頃間甚不庭乎。莊周曰﹕吾守形而忘身﹐觀於濁水而迷於淸淵。且吾聞諸夫子曰﹐入其俗﹐從其俗﹐今吾遊於雕陵而忘吾身﹐異鵲感吾顙﹐遊於栗林而忘其眞﹐栗林虞人以吾爲戮﹐吾所以不庭也﹟9。

雕陵﹐地名也。樊﹐園之蕃籬也。感周之顙﹐飛從額前過也。殷﹐大也。逝﹐往也。翼大而不能往﹐目大而不能睹﹐逐物而自迷之狀。執彈而畱之﹐將以取之也。螳螂因蟬﹐意在一得﹐而忘其形﹐異鵲又利螳螂而忘其眞﹐故有不逝不睹之狀。螳螂與雀﹐異類而相召也﹐皆忘其形﹐忘其眞﹐相累也。虞人﹐守園者。誶﹐罵之也。不庭﹐不出其居之庭也。守形﹐養生者也。我爲養生之學﹐忽因逐鵲而忘其身﹐是以欲而汩其理也。濁水﹐諭人欲也。淸淵﹐諭天理也。夫子﹐老子也。入國問俗﹐問禁也﹐故曰入其俗從其俗。他人之園而我誤入﹐是違禁也。以吾爲戮﹐言爲虞人所辱也。此段蓋言物無大小﹐有所逐者﹐皆有所迷。此乃學者受用之語。

陽子之宋﹐宿於逆旅。逆旅人有妾二人﹐其一人美﹐其一人惡﹐惡者貴而美者賤。腸子問其故﹐逆旅小子對曰﹕其美者自美﹐吾不知其美也﹔其惡者自惡﹐吾不知其惡也。陽子曰﹕弟子記之﹐行賢而去自賢之行﹐安往而不愛哉。

美者自美﹐自矜誇也。惡者自惡﹐慊然自以爲不足也。行賢而去自賢之行﹐謂有賢者之徳而無自矜之行﹐則隨所往而人皆愛樂之。此一節亦是受用親切處。看此數篇﹐或以外篇爲非莊子所作﹐果然乎哉。

南華眞經當義卷之二十一竟

﹟1皆﹕原本無﹐據明本增。

﹟2竹﹕明本作『足』

﹟3純﹕明本作『循』。

﹟4至﹕明本作『信』。

﹟5待﹕原作『特』﹐據明本攺。

﹟6此﹕原作『比』﹐據明本攺。

﹟7比﹕原作『此』﹐據明本攺。

﹟8知﹕明本作『至』。

﹟9原本無『以吾爲戮﹐吾所以不庭也』。據明本補。

南華眞經口義卷之二十二

鬳齋林希逸

外篇田子方

田子方侍坐於魏文侯﹐數稱溪工﹐文侯曰﹕溪工﹐子之師邪。子方曰﹕非也﹐無擇之里人也。稱道數當﹐故無擇稱之。文侯曰﹕然則子﹟1無師邪。子方曰﹕有。曰﹕子之師誰邪。子方曰﹕東郭順子。文侯曰﹕然則夫子何故未嘗稱之。子方曰﹕其爲人也眞﹐人貌而天﹐虛緣而葆眞﹑淸而容物﹐物無道﹐正容以悟之﹐使人之意也消。無擇何足以稱之。子方出﹐文侯儻然終日不言﹐召前立臣而語之曰﹕遠矣﹐全徳之君子。始吾以聖知之言仁義之行爲至矣﹐吾聞子方之師﹐吾形解而不欲動﹐口鉗而不欲言﹐吾所學者眞土梗耳。夫魏眞爲我累耳。

稱道數當﹐言稱誦道理拍拍皆當也。其爲人也眞﹐純也。人貌而天﹐貌𨿽人而有自然之天徳也。虛心而順物﹐未嘗動其心﹐故曰葆眞。葆﹐養也。淸﹐自潔也。淸則易離於物﹐而能容之﹐言其大也。人有非道﹐未嘗責之以言﹐但動容貌而使彼自悟﹐自然消釋其不肖之心﹐故曰使人之意也消。溪工之善猶可容言﹐順子之美不可容言﹐故曰何足以稱之。全徳君子﹐言順子也。形解﹐言自失也。土梗者﹐得其粗不得其精也。以有國爲累﹐故不得以深究無爲自然之道﹐故曰夫魏眞爲我累耳。

溫伯雪子適齊﹐捨於魯﹐魯人有請見之者﹐溫伯雪子曰﹕不可。吾聞中國之君子﹐明乎禮義而陋於知人心﹐吾不欲見也。至於齊﹐反舍於魯﹐是人也又請見。溫伯雪子曰﹕往也蘄見我﹐今也又蘄見我﹐是必有以振我也。出而見客﹐入而嘆。明日見客﹐又入而嘆。其僕曰﹕每見之客也﹐必入而嘆﹐何邪。曰﹕吾固告子矣。中國之民﹐明乎禮義而陋乎知人心。昔之見我者﹐進退一成規﹐一成矩﹐從容一若龍﹐一若虎﹐其諫我也似子﹐其道我也似父﹐是以嘆也。仲尼見之而不言﹐子路曰﹕吾子欲見溫伯雪子久矣﹐見之而不言﹐何耶。仲尼曰﹕若夫人者﹐目擊而道存矣。亦不可以容聲矣。

伯﹐名也。雪子﹐其字也。禮義﹐有爲之學也。陋於知人心﹐陋﹐劣也﹐謂其不識本心也。振﹐振徳也﹐言必有益我也﹐故曰振我。進退成規矩﹐從容若龍虎﹐動容周旋中禮也。規矩﹐有法度也﹐龍虎﹐成文章也。大人虎變是也。諫我祖子﹐道我似父﹐謂交淺言深也。目擊而道存﹐卽正容以悟﹐使人之意消也。容聲﹐容言也。

顏淵問於仲尼曰﹕夫子步亦步﹐夫子趨亦趨﹐夫子馳亦馳﹐夫子奔逸絕塵﹐而回瞠若乎後矣。夫子曰﹕回﹐何謂邪。夫子步﹐亦步也﹐夫子言﹐亦言也﹐夫子趨﹐亦趨也﹐夫子辯﹐亦辯也﹐夫子馳﹐亦馳也﹐夫子言道﹐回亦言道也。及奔逸絕塵而回瞠若乎後者﹐夫子不言而信。不比而周﹐無器而民蹈乎前而不知所以然而已矣。仲尼曰﹕惡﹐可不察與。夫哀莫大於心死﹐而人死亦次之。日出東方而入於西極﹐萬物莫不比方﹐有目有趾者﹐待是而後成功。是出則存﹐是入則亡。萬物亦然。有待也而死﹐有待也而生。吾一受其成形﹐而不化以待盡。效物而動﹐日夜無隙﹐而不知其所終。燻然其成形﹐知命不能規乎其前。丘以是日䢐。吾終身與汝交一臂而失之﹐可不哀與。汝殆著乎吾所以著也。彼已盡矣﹐而汝求之以爲有﹐是求馬於唐肆也。吾服汝也甚忘﹐汝服吾也亦甚忘。𨿽然﹐汝奚患焉。𨿽忘乎故吾﹐吾有不忘者存。

不比而周﹐言不待親比之而其情自然周美也。無器者﹐不可以迹名也。民蹈乎前﹐言人自來歸也﹐以此比夫子之不可及也。不知其所以然而已矣者﹐言我至此不知其爲如何也。奔逸﹐飛馳也。絕塵﹐去速而不見其塵也。瞠﹐直目以視也。步趨馳者﹐皆以馬爲諭也。惡可不察者﹐言當更於此精察也。心死者﹐無所見也。生而無所見猶甚於死也﹐故曰哀莫大於心死﹐而人死亦次之。比方﹐可數也。日旣明時﹐物之長短小﹐大皆可盡見﹐故曰莫不比方。出自東方﹐入於西極﹐自朝至暮也。有目有趾﹐羣動之物也。必見日而後事可爲﹐待是﹐待日也﹐故曰待是而後成功。是出則存﹐是入則亡﹐人事之存亡系日之出入﹐卽日出而作﹐日入而息也。萬物之有待於道﹐亦猶人事之待乎日也﹐故曰萬物亦然。生死皆循是道之自然﹐故曰有待而死﹐有待而生。生而受其形則此道在身﹐無所遷變以待其終﹐故曰不化以待盡。不化者﹐無所遷變也。效﹐仿也。仿於物而行﹐不容其心﹐故曰效物而動。物﹐事物也。無隙者﹐無所間斷也。不知其終者﹐無已時也。渾然此身無非和順之理﹐故曰燻然而成形。燻﹐和也。𨿽知事物之無非命而日用之間不以命爲規度﹐卽所謂聖人不言命也。日䢐者﹐日日如是﹐與之俱往﹐純亦不已也。交一臂者﹐並立也。終身與汝周旋而汝未得此道﹐故曰交一臂而失之。著﹐可見者也。汝但見吾所可見者﹐而不知有所不可見者﹐故曰汝殆著乎吾所以著也。盡﹐無也。道必至於無而後盡﹐汝但以有求之﹐所以見不到盡處也﹐故曰彼已盡矣而汝求以爲有。肆﹐貨馬之地也。唐﹐無壁之屋也。詩雲中唐有甓。唐肆﹐今之過路亭也。貨馬者﹐來去不常﹐止就其肆求之﹐刻舟求劍之意也。忘﹐不可知者也。極其不可知曰甚忘。服﹐行也。吾與汝之所行叉極其所不可知﹐汝與吾之所行亦必極其所不可知﹐故曰吾服汝也甚忘﹐汝服吾亦甚忘。意謂此事我與汝說不得﹐汝亦與我說不得﹐必至於忘言而後盡也。𨿽然﹐又轉一轉。謂汝今𨿽未至於此﹐亦何患焉。蓋汝旣知奔逸絕塵者瞠若乎其後﹐則是知有此一解未盡矣。若到此能忘其故吾之時﹐𨿽與今日所見不同而在我之所不忘者仍舊在也。釋氏所謂悟後依舊是故時人﹐意謂見到無處方盡﹐仍舊卽是有時道理也。故曰𨿽忘乎故吾而吾有不忘者存。此兩个吾字就顏子身上自說﹐又與上面吾服汝﹐汝服吾字不同。

孔子見老聃﹐老聃新沐﹐方將被髮而乾﹐慹然似非人。孔子便而待之﹐少焉見去聲曰﹕某也眩與﹐其信然與。向者先生形體掘若槁木﹐似遺物離人而立於獨也。老聃曰﹕吾遊心於物之初。孔子曰﹕何謂邪。曰﹕心困焉而不能知﹐口辟必亦反﹐捲不聞也焉而不能言。嘗爲汝議乎其將﹐至陰肅肅﹐至陽赫赫﹐肅肅出乎天﹐赫赫發乎地﹐兩者交通成和而物生焉。或爲之紀﹐而莫見其形﹐消息滿虛﹐一晦一明﹐日攺月化﹐日有所爲而莫見其功﹐生有所乎萌﹐死有所乎歸﹐始終相反乎無端﹐而莫知其所窮。非是也﹐且孰爲之宗。

被髮而乾﹐卽離騷所謂睎發也。愁然﹐凝定而立之貌。非人﹐猶木偶人也。掘﹐兀兀然也。遺物﹐遺外物也。離人﹐離人類也。立於獨者﹐超立乎一世之表也。物之初也﹐無物之始也。辟﹐合也。心無所知﹐口不欲言﹐故曰困焉辟焉。將﹐近也。謂其深妙者難言﹐且擬議其近似者也﹐故曰言乎其將。前曰其樊其風﹐此言其將卽變﹐換爲文也。肅肅﹐嚴冷之意。赫赫﹐輝明之意。卽是一陰一陽之謂道。如此下四句﹐陰陽和而後萬物生。交通﹐互往來也。獨陰不生﹐獨陽不成﹐故曰交通成和。紀者﹐綱維﹐主張之意也。亦似有物主之而不可見﹐故曰或爲之紀而莫見其形。爲之紀者﹐造化也。一晦一明﹐晝夜也。消息滿虛﹐四時之气運。日攺月化﹐日異而月不同也。日有所爲而莫見其功﹐日日如是﹐而造化之功孰得而名言之。相反﹐不同也。始終𨿽不同而其端不可尋﹐譬如雀化爲蛤謂雀之終﹐則蛤實始焉謂蛤之始﹐則雀實終焉。大而帝王之禪代亦如是﹐如何見得盡﹐故曰終始相反乎無端﹐而莫知乎其所窮。此分明是說个造物﹐但不指其名﹐卻又曰非是也﹐孰爲之宗。是卽造物也﹐宗亦造物也。言不是這个﹐孰爲之主宰。莊子之文﹐句句生活﹐便是此等處。

孔子曰﹕請問遊是。老聃曰﹕夫得是﹐至美至樂也。得至美而遊乎至樂﹐謂之至人。孔子曰﹕願聞其方。曰﹕艸食之獸不疾易藪﹐水中之虫不疾易水。行少變而不大其大常也﹐喜怒哀樂不入於胸次。夫天下也者﹐萬物之所一也。得其所一而同焉﹐則四支百體將爲塵垢﹐而死生終始將爲晝夜﹐而莫之能滑﹐而況得喪禍福之所介乎。棄隸者若棄泥塗﹐知身貴於隸也。貴在於我而不失於變﹐且萬化而未始有極也﹐夫孰足以患心﹐己爲道者解乎此。

至美至樂﹐贊道之美也。不疾﹐不厭也。行少變﹐言易藪易水也不失其大常﹐所食之水艸猶在也。萬物之生皆在乎天之下﹐故必聽天之所爲﹐豈得以自異﹐故曰天下也者﹐萬物之所一也。知其一出於天而莫不同﹐則死生且不能滑其心﹐而況得喪禍福乎。介﹐芥蒂也。隸﹐僕隸也。僕隸去來﹐棄如泥塗﹐以我貴而彼賤也。若知道之可貴實在於我﹐則外物之變豈能失我之至美至樂者。天地之間變化相尋﹐萬古如此﹐何有盡時。得喪禍福無非自然﹐又何足以爲吾心之患﹐故曰萬物未始有極也﹐夫孰足以患心。但世俗之人不能解此﹐惟身與道一者方解曉乎此。己﹐身也。身與道一﹐故曰己爲道。

孔子曰﹕夫子徳配天地而猶假至言以修心﹐古之君子孰能說焉。老聃曰﹕不然﹐夫水之於汋也﹐無爲而才自然矣。至人之於徳也﹐不修而物不能離焉。若天之自髙﹐地之自厚﹐日月之自明﹐夫何修焉。孔子出以告顏回曰﹕丘之於道也﹐其猶酰雞與。微夫子之發﹐吾覆也﹐吾不知天地之大全也。

假﹐借也。至言者﹐指以上許多言語也。謂老子其徳如此﹐猶且不能離官語以修其心﹐他人孰能免此。脫﹐免也。謂必不能離言語以求道也。說與脫同。老聃曰不然者﹐謂假言語以修心﹐其說非也。汋﹐取也﹐與酌同。江河之水酌之而不竭者﹐以其本質無爲而自然也。才﹐質也。水之所以爲水者﹐自然之質也。至人之徳本乎自然﹐𨿽不假修爲﹐外物亦不得而離間之。天地日月亦自然而已矣﹐又何容力乎﹐故曰夫何修焉。酰雞﹐醋甕中之蠛蠓也。其包覆於甕中﹐豈知甕外之大﹐言所見者小也。

莊子見魯哀公﹐哀公曰﹕魯多儒士﹐少爲先生方者。莊子曰﹕魯少儒。哀公曰﹕舉魯國而儒服﹐何謂少乎。莊子曰﹕周聞之﹐儒者冠園冠者﹐知天時﹔履方﹟2屨者﹐知地形﹔緩佩玦者﹐事至而斷﹐君子有其道者﹐未必爲其服也。爲其服者﹐未必知其道也。公固以爲不然﹐何不號於國中曰﹐無此道而爲此服者﹐其罪死。於是哀公號之五日﹐而魯國無敢儒服者。獨有一丈夫儒服而立乎公門﹐公卽召而問以國事﹐千轉萬變而不窮。莊子曰﹕以魯國而儒者一人耳﹐可謂多乎。

方﹐術也。言魯之儒者學術與先生不同也。緩佩玦者﹐言其行詳緩而佩玦玉也。玦﹐取能斷之義。一丈夫﹐言孔子也。此意蓋言儒服者多

而皆不知道也。

百里奚爵祿不入於心﹐故飯牛而牛肥﹐使秦穆公忘其賤與之政也。有虞氏死生不入於心﹐故足以動人。

方飯牛之時﹐豈有求爵祿之心。惟其不求﹐所以見用於穆公。動人者﹐言感動而化之也。死生不入於心者﹐無爲而爲﹐心無所動也。到此又等閒說這兩句。

宋元君將畫圖﹐眾史皆至﹐受揖而立﹐舐筆和墨在外者半。有一史後至者﹐儃儃然不知﹐受揖不立﹐因之舍。公使人視之﹐則解衣盤礡贏﹐君曰﹕可矣﹐是眞畫者也。

儃儃﹐猶澶漫也﹐舒遲自得之意。受揖不立者﹐言與眾史相揖而略不住也。盤礡﹐箕踞之狀。裸卽裸也。此言無心於求知乃眞畫者。東坡形容畫竹與杜詩曰﹐神閒志定始一掃﹐亦近此意。

文王觀於臧﹐見一丈夫釣﹐而其釣莫釣﹐非持其釣有釣者也﹐常釣也。文王

欲舉而授之政而恐大臣父兄之弗安也﹐欲終而釋之而不忍百姓之無天也。於是旦而屬之大夫曰﹕昔者寡人夢見良人﹐黑色而順﹐乘駁馬而偏朱蹄。號曰﹐寓而政於臧丈人﹐庶幾乎民有瘳乎。諸大夫蹙然曰﹕先君王也。文王曰﹕然則卜之。諸大夫曰﹕先君之命﹐王其無他﹐又何卜焉。遂迎臧丈人而授之政。典法無更﹐偏令無出。三年文王觀於國﹐則列士壞植散羣﹐長官者不成徳﹐斔音吏斛不敢入於四境。列士壞植散羣則尙同也﹐長官者不成徳則同務也﹐螤斛不敢入於四境則諸侯無二心也。文王於是焉以爲太師﹐北面而問曰﹕政可以及天下乎。臧丈人昧然而不應﹐泛然而辭﹐朝令而夜遁﹐終身無聞。

此一段把太公事卻如此妝撰別个話頭。常釣者﹐釣常在手也。釣竿𨿽在手而無意於釣﹐故曰非持其釣有釣者也。這般句語皆是好處。無天者﹐言無所主也。偏朱蹄者﹐其蹄只一隻朱也。先君王也﹐言所夢乃文王之父也。典法無更﹐不變易法度也。偏令無出﹐無一事肯出號令也。號令之間獨言一事﹐故曰偏令。壞植散羣﹐言不立朋黨也。不成徳﹐不自有其成功﹐猶易曰或從王事無成也。同務﹐與眾人同事功而不自異也。欽卽庾也。外國之螤斛大小不同﹐皆不敢入其境內﹐則諸侯無不知歸也﹐故曰無二心。朝令者﹐朝聞文王之命﹐有及天下之問﹐故逃去終身無聞﹐猶書曰曁厥終罔顯也。且屬之大夫﹐古本作夫夫﹐司馬云上夫字作大字讀﹐夫﹐一大也。太山石始皇文曰﹐禦史夫夫。蓋篆字夫與大同﹐見文鎰。

顏淵問於仲尼曰﹕文王其猶未邪﹐又以夢爲。仲尼曰﹕默﹐汝無言。夫文王盡之也而又何論刺焉。彼直以循斯須也。

循斯須者﹐言苟徇一時之計﹐欲眾人易從也﹐又豈可譏刺乎。

列禦寇爲去聲伯昏無人射﹐引之盈貫﹐措杯水其肘上﹐發之﹐適矢復沓﹐方矢復寓。當是時﹐猶象人也。伯昏無人曰﹕是射之射﹐非不射之射也。嘗與汝登髙山﹐履危石﹐臨百仞之淵﹐若能射乎。於是無人遂登髙山﹐履危石﹐臨百仞之淵﹐背逡巡﹐足二分垂在外﹐揖禦寇而進之。禦寇伏地﹐汗流至踵。伯昏無人曰﹕夫至人者﹐上窺靑天﹐下潛黃泉﹐揮斥八極﹐神气不變。今汝怵然有恂目之志﹐爾於中也殆矣夫。

引之盈貫﹐開弓而至滿也。前手直而肘平可以置一杯水於其上﹐言定也。發﹐射也。適﹐去也。沓﹐重也。又也矢方去而矢又在弦上﹐沓於弦上者﹐才去而方來之矢又寓於弦上矣。此言一箭接一箭﹐如此其神速也。象人﹐木偶人也。背逡巡者﹐面向髙上而背臨深淵﹐退而未已之意﹐故日逡巡。三分其足﹐一分在岸﹐二分垂於虛處﹐可謂危之至﹐而伯昏無人能之者﹐卽所謂純气之守也。履地而射﹐射之常也﹐故曰非不射之射也。神能守一﹐則𨿽上窺靑天﹐下至黃泉﹐揮斥乎八極﹐其心亦無所變動。若險夷之境界﹐猶怵然恂其目﹐則是未知至人之學也。以此爲射而欲求中的之精義﹐亦難矣﹐故曰爾於中也殆矣哉。怵﹐懼也。恂目﹐恂動也。

肩吾問於孫叔放曰﹔子三爲令尹而不榮華﹐三去之而無憂色。吾始也疑子﹐今視子之鼻間栩栩然﹐子之用心獨柰何。孫叔放曰﹕吾何以過人哉。吾以其來不可卻也﹐其去不可止也。吾以爲得失之非我也﹐而無憂色而已矣。我何以過人哉。且不知其在彼乎﹐其在我乎﹐其在彼邪亡乎我﹐在我邪亡乎彼。方將躊躇﹐方將四顧﹐何暇至乎人貴人賤哉。

鼻間栩栩然﹐息不在外而在內﹐有自養之意也。令尹之貴若在於令尹﹐則與我無預﹔我之可貴若在於我﹐則與令尹無預。故曰其在彼邪亡乎我﹐其在我邪亡乎彼。此數句發得精神。騰躇四顧者﹐髙視遐想於天地之間﹐安知人之所謂貴者賤者。

仲尼聞之曰﹕古之眞人﹐知者不得說﹐美人不得濫﹐盜人不得刊﹐伏戲黃帝不得友。死生亦大矣﹐而無變乎己﹐況爵祿乎。若然者﹐其神經乎太山而無介﹐入乎淵泉而不濡﹐處卑細而不憊﹐充滿天地﹐旣以與人﹐己愈有。

知者不得說﹐非言辭所可窮也﹔美人不得濫﹐非聲色所能淫也﹔盜人不得劫﹐非凶威所能屈也﹔伏戲黃帝不得友﹐遁世而輕天下也。介﹐間也。石𨿽無間﹐可以穿而過也﹐故曰經乎太山而無介。處貧賤之地而不以爲病﹐故曰處卑細而不憊。充滿天地者﹐道也。﹕道在己者﹐旣塞天地﹐推以化人﹐用之無盡﹐故曰旣以與人已愈有。

楚王與凡君坐﹐少焉﹐楚王左右曰﹕凡亡者三。凡君曰﹕凡之亡也﹐不足以喪吾存。夫凡之亡不足以喪吾存﹐則楚之存不足以存存。由是觀之﹐則凡未始亡而楚未始存也。

此意卽刖者喪足而尊足者存﹐又如此換个話頭。謂道之在己﹐不問有國與無國也。凡不爲亡﹐楚不爲存﹐則世之得喪禍福皆外物矣。然其意猶在楚不足以存存一句。失者旣不足以自歉﹐則得者亦不足以自矜。自歉﹐愧也﹔自矜﹐誇也。此語尢有味﹐此學問切身受用之語。

南華眞經口義卷之二十二竟

﹟1子﹕原本無﹐據明本增。

﹟2方﹕明本作『句』。

南華眞經口義卷之二十三

鬳齋林希逸

外篇知北遊

知北遊於玄水之上﹐登隱弅符云反又音紛又符紛反之丘﹐而適遭無爲謂焉。知謂無爲謂曰﹕予欲有問乎若。何思何慮則知道﹐何處何服則安道﹐何從何道則得道。三問而無爲謂不答也。非不答﹐不知答也。知不得問﹐反於白水之南﹐登狐闋之上而睹狂屈焉。知以之言也問乎狂屈﹐狂屈曰﹕唉﹐予知之﹐將語若。中欲言而忘其所欲言。知不得問反於帝宮﹐見黃帝而問焉。黃帝曰﹕無思無慮始知道﹐無處無服始安道﹐無從無道始得道。知問黃帝曰﹕我與若知之﹐彼與彼不知也。其孰是邪。黃帝曰﹕彼無爲謂眞是也﹐狂屈似之﹐我與汝終不近也。

前後人名皆是寓言﹐如此三名卻有分別。知﹐有思惟心者也。無爲謂﹐自然者也。狂﹐猖狂也。屈者﹐橛然如槁木之枝也。此書猖狂字便與逍遙遊浮游字同。猖狂而屈然﹐無知之貌也。此段只謂知者不言﹐言者不知﹐故妝出許多說話。問而不知答﹐是此中無老僧﹐面前無闍犁也﹔夾山語欲答而忘其言﹐是猶知有問者也。故曰無爲眞是﹐狂屈似之似近也。

夫知者不言﹐言者不知﹐故聖人行不言之教。道不可致﹐徳不可至﹐仁可爲也﹐義可虧也﹐禮相僞也。故曰﹕失道而後徳﹐失徳而後仁﹐失仁而後義﹐失義而後禮﹐禮者道之華而亂之首也。故曰﹕爲道者日損﹐損之又損之﹐以至於無爲﹐無爲而無不爲也。今己音紀爲物也欲復歸根﹐不亦難乎。其易也﹐其惟大人乎。

知者不言﹐此是達摩西來不立文字﹐直指人心﹐見性成佛。不言之教﹐卽維摩不二法門也。道不可致﹐不可以言致也。徳不可至﹐不可以迹求也。仁義禮皆爲有進﹐有迹則於道隳矣。莊子以禮爲彊世﹐故比之仁義其迹又甚﹐故曰道之華﹐亂之首。華﹐外飾而無其實也。外飾之僞﹐欺詐之所由生也﹐故曰亂之首。黜聰明﹐墮枝體﹐此爲道之日損者也。損之又損以至於無﹐則是忘其故吾之時。能無爲則循天理之自然﹐無所不可爲矣。物﹐迹也。求道而又有迹﹐則是己猶與物同﹐而欲見自本自根之地﹐宜其難矣。復歸根者﹐言取斂而返於無物之初也。大人﹐無爲者也。大人則易之﹐其易也三字﹐莊子文法﹐若他人則曰﹕惟大人則易之矣。

生者死之徒﹐死者生之始﹐孰知其紀。人之生﹐气之聚也﹐聚則爲生﹐散則爲死。若死生爲徒﹐吾又何患。故萬物一也。是其所美者爲神奇﹐其所惡者爲臭腐﹐臭腐復化爲神奇﹐神奇復化爲臭腐﹐故曰﹕通天下一气耳。聖人故貴一。

生者死之徒﹐死者生之始﹐下一句易說﹐上一句難說。且如花木之發爲枝爲葉﹐是其生者也﹐然此已發者終無不盡之理﹐則是其生者猶死矣。伊川曰﹕復入之息﹐非已出之息。此語極好﹐便是此意。碩果不食﹐剝者﹐復之萌也。謂之頓果死者矣﹐種之再生﹐非死爲生之始乎。死生往來﹐萬物皆然﹐孰知其所以爲之者。紀﹐网紀也﹐主張而爲之者也。气之聚散﹐爲生爲死﹐人皆知之。若知死生只是一理﹐則吾又何患。爲徒者﹐死生爲一也。死生本一理﹐萬物皆然﹐而人自分美惡好惡﹐如花卉之方盛則以爲神奇﹐落而在地則爲臬腐。殊不知葉落糞根﹐生者又自是而始﹐則是臭腐復化爲神奇也。旣生而落﹐則神奇又化爲臭腐矣。亙古窮今﹐來來往往﹐只此一气而已。聖人知此﹐故不以死生窮達禍福爲分別﹐故曰聖人故貴一。一者﹐無分別也。

知謂黃帝曰﹕吾問無爲謂﹐無爲謂不應我﹐非不我應﹐不知應我也。吾問狂屈﹐狂屈中欲告我而不我告﹐非不我告﹐中欲告而忘之也。今予問乎若﹐若知之﹐奚故不近。黃帝曰﹕彼其眞是也﹐以其不知也。此其似之也﹐以其忘之也。予與若終不近也﹐以其知之也。狂屈聞之﹐以黃帝爲知言。

此數行解得前意甚明。

天地有大美而不言﹐四時有明法而不議﹐萬物有成理而不說。聖人者﹐原天地之美而達萬物之理﹐是故至人無爲﹐大聖不作﹐觀於天地之謂也。今彼神明至精﹐與彼百化﹐物已死生方圓﹐莫知其根也。扁然而萬物自古以固存﹐六合爲巨﹐未離其內﹔秋毫爲小﹐待之成體。天下莫不沈浮﹐終身不故。陰陽四時﹐運行各得其序﹐僭然若亡而存﹐油然不形而神。萬物畜而不知﹐此之謂本根﹐可以觀於天矣。

天地有大美而不言﹐卽乾以美利利天下不言﹐所利大矣哉。明法者﹐寒暑往來盈虛消長﹐皆有曉然一定之法則。何嘗犯商量﹐故曰不議。兔短鶴長﹐麥垂黍仰﹐或寒或熱﹐或苦或甘﹐皆是自然之理。而其所以長短甘苦者﹐如何說得﹐故曰有成理而不說。不作﹐卽無爲也﹐無爲不作﹐皆順自然也。聖人之所以順自然者﹐亦得諸天地而已大﹐故曰觀於天地之謂也。神明至精﹐言妙理也。百化﹐百物之化也。上彼字在天底﹐下彼字在物底。物之或生或死﹐其生也或方或圓﹐皆神明至精者爲之。旣已有矣﹐孰能究其根極之地﹐故曰物已死生方圓﹐莫知其根。扁然卽翩然也﹐有去而不已之意﹐便是逝者如斯。萬物之化相尋而去﹐無所窮已﹐而其造化常存﹐東坡所謂逝者如斯而未嘗往也。若非有所見亦不能道及此。六合爲巨﹐未離其內﹐言天地𨿽大﹐不出造化之內也。秋毫爲小﹐待之成體﹐若無此秋毫之體則無秋毫之名﹐卽天下莫大於秋毫之末﹐而太山爲小也。沈浮﹐往來也﹐不故﹐常新也。萬物往來而不窮﹐日日如此﹐故曰天下莫不沈浮﹐終身不故。惟其不故﹐所以四時運行而得其序也。惛然﹐不可見也。油然﹐生意也。若亡而存﹐死者生之徒也。不形而神﹐不恃形而立﹐不隨生而亡也。畜﹐養也。養萬物者﹐道也。而人不知之﹐此造化本根之地也。觀於天者不過此理﹐故曰可以觀於天矣。

嚙缺問道乎被衣﹐被衣曰﹕若正汝形﹐一汝視﹐天和將至。攝汝知﹐一汝度﹐神將來舍。徳將爲汝美﹐道將爲汝居﹐汝瞳焉如新生之犢而無求其故。言未卒﹐嚙缺睡寐。被衣大悅﹐行歌而去之﹐曰﹕形若槁骸﹐心若死灰﹐眞其實知﹐不以故自持﹐媒媒音昧晦晦﹐無心而不可與謀。彼何人哉。

此一段又撰出兩个知道之人相與語﹐釋氏所謂好手手中呈好手﹐紅心心裹中紅心。正汝形﹐一汝視﹐是忘其形體耳目也。攝汝知﹐一汝度﹐是去其思慮意識也。度﹐意度也。天和者﹐元气也。忘其形體耳目﹐則元气全矣。神者﹐釋氏所謂主人公也。出入無時﹐莫知其鄕﹐則非來舍矣。徳將汝美﹐徳潤身也。道將汝居﹐居天下之廣居也。瞳﹐無知而直視之貌。犢之初生未嘗不視﹐而何嘗有所視﹐赤子亦然。無求其故﹐謂人不知其所以視者如何也。此卽形容無心之貌。言未卒而睡寐者﹐吉答之未已而自睡也﹐語意相契﹐不容於言﹐故如此狀出。眞其實知者﹐言其實見此理之眞也。�事物不入其心﹐故曰不以故自持。故﹐事也。媒媒晦晦﹐芒忽無見也。彼旣無心而我有不容言者﹐故曰無心而不可與謀。穹壤之間﹐有此人物﹐故曰彼何人哉。深美之也。

舜問乎丞曰﹕道可得而有乎。曰﹕汝身非汝有也﹐汝何得有夫道。舜曰﹕吾身非吾有也﹐孰有之哉。曰﹕是天地之委形也。生非汝有﹐是天地之委和也﹔性命非汝有﹐是天地之委順也﹔孫子非汝有﹐是天地之委蛻也。故行不知所往﹐處﹐不知所持﹐食不知所味﹐天地之彊陽气也﹐又胡可得而有邪

委﹐聚也。四大假合而爲此身﹐故曰委形。陰陽成和而後物生﹐故曰生者委和也。順﹐理也。性命在我卽造物之理﹐故曰委順。人世相代如蟬蛻然﹐故曰子孫。委﹐蛻也。彊陽气卽生气也﹐動者爲陽。人之行處飲食皆此气之動爲之﹐皆非我有也。圓覺所謂今者安﹟1身﹐當在何處。便是此意。此一段亦自奇特。不知所持﹐無執著也。

孔子問於老聃曰﹕今日晏間﹐敢問至道。老聃曰﹕汝齋戒﹐疏瀹而心﹐澡雪而精神﹐掊擊而知。夫道﹐育然難言哉。將爲汝言其崖略。夫昭昭生於冥冥﹐有倫生於無形﹐精神生於道﹐形本生於精﹐而萬物以形相生。故九竅者胎生﹐八竅者卵生。

疏爚﹐通導之也。澡雪﹐洗滌之也。掊擊﹐屏去之也。窅然﹐深奧之貌。崖﹐邊際也。崖略者﹐謂深妙者難言﹐只言其邊際粗略而已。昭昭﹐可見者也。冥冥﹐不可見者也。見而可得分別者謂之有倫﹐有倫﹐萬物也。無形﹐造化也。精神﹐在人者也。形﹐可見者﹔精﹐不可見者。九竅﹐人類也﹔八竅﹐禽類也。以人與禽並言﹐故抑之也。佛經所謂胎生﹑卵生﹑濕生皆原於此。此意蓋謂人𨿽貴於物而其生也實同﹐故歡其捨色身而求法身。莊子之意亦如此。

其來無迹﹐其往無崖﹐無門無房﹐音旁四達之皇皇也。邀於此者﹐四枝。彊﹐思慮恂達﹐耳目聰明﹐其用心不勞﹐其應物無方。天不得不髙﹐地不得不廣﹐日月不得不行﹐萬物不得不昌。此其道與。

其來無迹﹐其往無崖﹐言造化之間﹐去者來者﹐無地可尋逐也。四達皇皇﹑言太虛之間。人之室居則有門有旁﹐太虛之間﹐但見其皇皇之大﹐豈知其所從入從出者乎。邀於此者﹐言邀索而見此道也。四枝彊﹐卽圓覺所謂身體輕安也。恂達﹐通達也。不勞﹐順自然也。無方﹐不定也﹐卽是以接而時生乎其心者也。天地日月萬物﹐若非此道﹐誰實爲之。此四句只形容徹上徹下﹐無非此道而已。

且夫博之不必知﹐辯之不必慧﹐聖人以斷之矣。若夫益之而不加益﹐損之而不加損者﹐聖人之所保也。淵淵乎其若海﹐巍巍乎其終則復始也。運量萬物而不匱。則君子之道﹐彼其外與。萬物皆往資焉而不匱﹐此其道與。中國有人焉﹐非陰非陽﹐處於天地之間﹐直且爲人﹐將反於宗。自本觀之﹐生者暗音蔭醷與噫气之噫同物也﹐𨿽有壽夭﹐相去幾何。須臾之說也﹐奚足以爲堯桀之是非。

博之﹐無所不知也。人之辯博﹐皆誇以爲己能﹐而不必出於汝之知慧。其所以知慧者﹐造物也。故聖人只以造物斷之﹐不以益爲益﹐不以損爲損。所保者在我而外物不得而加焉﹐此聖人之事也。終則復始﹐純亦不己也。運量萬物而不匱﹐應物而不窮也。運用而量度之﹐故曰運量。此未免於有心﹐只爲君子之道﹐蓋言其有迹也。以我而應物﹐則爲運量萬物﹔物至而我應之﹐則爲萬物皆往資焉﹐便是感而後應﹐迫而後動。如此而不匱﹐則謂之道。道者無心﹐無迹也。中國有人焉﹐謂天地之中有至人焉。非陰非陽﹐言其不可以物指名也。有人之形﹐而其心遊於物之初﹐直寓形於天地之間耳﹐故曰直且爲人﹐將反於宗。宗者﹐萬物之初也。喑醷﹐气之不順者也。人身之气有所不順則爲疣爲贅﹐造物之气生而爲人則亦其不順者也。故曰自本觀之﹐言反於天地之初而觀之也。此意蓋是貶剝人身﹐便是釋氏所謂皮囊包血之論。子細看來﹐大藏經中許多說話多出於此。堯桀是非﹐言人世是非之論因有此身而後有之。百年之間縱有長短﹐比之天地﹐須臾而已。此數語亦好。

果蓏有理﹐人倫𨿽難﹐去聲所以相齒。聖人遭之而不違﹐過之而不守。調而應之﹐徳也﹔偶而應之﹐道也。帝之所興﹐王之所起也。人生天地之間﹐若白駒之過卻﹐忽然而已。注然勃然﹐莫不出焉﹔油然漻然﹐莫不入焉。

果蓏﹐物之至微也者﹐其生也有時﹐其種也有種﹐自古及今﹐其類不雜﹐非有自然之理乎。舉其微者言之﹐則大者可知矣。人倫之中𨿽有許多厄難﹐如上下之相制﹐彊弱之相淩﹐壽夭之爲悲喜﹐此皆厄難也。然而同處宇宙之間﹐相爲齒列君臣父子﹐中國夷狄亦皆造物中之一物也。聖人則曰方以類聚﹐物以韋分。此則無分精粗彼我﹐皆曰相齒﹐亦髙論也。遭之而不違者﹐遭時有逆順﹐順之而已。過之而不守者﹐所過者化也。調﹐和也。偶﹐合也。隨感隨應﹐相與和合﹐道徳之自然者也。帝王興起亦不越此理而已。忽然者卽須臾之意。出﹐生也﹐伸也﹐來也﹔入﹐死也﹐屈也﹐往也。注然勃然﹐推擁而出之狀。油然漻然﹐活熟也。此卽往者伸也﹐來者屈也﹐易之所謂窮神知化者也。

已化而生﹐又化而死﹐生物哀之﹐人類悲之。解其天弢﹐墮其天﹐紛乎宛乎﹐魂魄將往﹐乃身從之。乃大歸乎。

物之初生本無而有﹐又化而死則是旣有而無。同乎一理﹐而人物之類自以爲悲哀﹐愚惑也。弢﹐藏弓之物也。﹐囊也。愚惑之人猶有所包裹而不明也﹐能自知覺則解其弢而墮其矣。墮﹐落也﹐棄之也。紛乎宛乎﹐宛﹐轉也﹐言變化也。魂魄﹐精神也。精神將散則軀殼從之﹐故曰大歸。卽返其宅之意也。

不形之形﹐形之不形﹐是人之所同知也﹐非將至之所務也﹐此眾人之所同論也。彼至則不論﹐論則不至。

不形之形﹐不可見者也﹔形之不形﹐於形體之中而有不可見之形也。卽佛所謂﹕惟有法身常住不滅也。然此事人皆知之而未能離形以求之﹐故不得而至焉。務﹐事也。學而將極乎至﹐則其所從事者不止如斯而已﹐故曰非將至之所務也。眾人之論皆如此﹐而未有至之者﹐故曰此眾人所同論也。又就此語演說。謂能至者則不論﹐才有此論則爲不至矣。故曰彼至則不論﹐論則不至。蓋謂不形之形﹐此本易知不待言也。若以此爲論﹐乃是未造其至妙之地。此又說髙一層話。

明見無值﹐辯不若默。道不可聞﹐聞不若塞。此之謂大得。

見而有所通曰值﹐此有迹之見也。道不可以形迹見﹐則無值矣。故曰明見無值。辯不若默﹐才有辯則非矣。嘿﹐不言也。所謂道者﹐非聞彼也﹐自聞而已矣。謂之聞則非道矣。有聞不如不聞。塞﹐塞其耳而無聞也。故曰道不可聞﹐聞不若塞。大得﹐猶言深造也。

東郭子問於莊子曰﹕所謂道﹐惡乎在。莊子曰﹕無所不在。東郭子曰﹕期而後可。莊子曰﹕在螻蟻。曰﹕何其下邪。曰﹕在稊稈。曰﹕何其愈下邪。曰﹕在瓦號。曰﹕何其愈甚邪。曰﹕在屎溺。東郭子不應﹐莊子曰﹕夫子之問也﹐固不及質。正獲之問於監市履狶也﹐每下愈況。

此段撰得又好。𨿽似矯激之言﹐然物無精粗同出此理﹐亦是一件說話。釋氏所謂無情說法﹐瓦爍熾然﹐常說卽此意也。期而後可者﹐言指定其所而後可質本也。汝問不及其本﹐故吾所言愈下也。監市﹐猶今之賣肉行頭也。履狶者﹐以足躡豕則知。其斤兩輕重也﹐況﹐比也﹐下﹐監市之賤者也。正獲之官砍知豨之肥瘠﹐若問其卑賤者﹐則其比況說得愈明。故曰每下愈況。正﹐市令司也。獲﹐人名也。此以諭問道者也。

汝惟莫必﹐無乎逃物。至道若是﹐大言亦然。周徧咸三者﹐異名同實﹐其指一也。嘗相與遊乎無何有之宮﹐同合而論﹐無所終窮乎。嘗相與無爲乎﹐澹而靜乎﹐漠而淸乎﹐調而間乎。寥已吾志﹐無往焉而不知其所至﹐去而來不知其所止。吾已往來焉﹐而不知其所終﹐彷徨乎馮閎﹐大知入焉而不知其所窮。

莫必者﹐無固必之意也。汝若無固必之心﹐則物之至理皆無所逃﹐又豈疑於吾言。故曰至道若是﹐大言亦然。周徧咸三字同訓﹐故曰異名同實。此一句蓋諭物無精粗﹐其理一也。無何有之官﹐志已見而無固必之意也。同合而論﹐言無精無粗﹐合而同論﹐安有終窮。調間﹐和安也。澹靜﹑漠淸﹑調間﹐皆形容無爲之妙而已。寥﹐虛也。已與矣字同﹐言能講究至此虛一之妙﹐則吾之志順足矣。故曰寥已吾志。此四字下得簡而有力。旣無往矣﹐安有所至﹐𨿽有去來而無所止宿之地。上兩句旣言往來不可知之意﹐又結云我旣往來而不知其所終。則但見其彷徨馮閎入於大知之中﹐而不知其所窮極矣。彷徨﹐徜徉也。馮閎﹐虛曠也。大知﹐至道也。

物物者與物無際﹐而物有﹟2際者﹐所謂物際者也。不際之際﹐際之不際者也。謂盈虛衰殺﹐彼爲盈虛非盈虛﹐彼爲衰殺非衰殺﹐彼爲本末非本末﹐彼爲積散非積散也。

與物無邊際﹐是與物俱化者也﹐與物俱化則可以物物﹐卽所謂不物者乃能物物也。與物未化則有崖際矣﹐旣有崖際則窮於其所際。有際則有窮矣﹐故曰物有際者所謂物際者也。極而至於無極﹐窮而至於無窮﹐則爲不際於物之際而得其不際者﹐則際之不際者也﹐謂於崖際之地而見其無崖際也。不形之形﹐形之不形﹐不際之際﹐際之不際﹐此等句法﹐皆是莊子之文奇處。衰﹐盛衰也。殺﹐隆殺也。舉其一則知其二也。盈虛盛衰﹐本末聚散﹐皆若有迹而實不可窮﹐此則不際之際﹐際之不際者也。

荷甘與神農同學於老龍吉﹐神農隱幾闈戶晝瞑﹐荷甘日中奮處野反戶而入曰﹕老龍死矣。神農隱幾擁杖而起﹐曝然放杖而笑曰﹕天知予僻陋慢訑﹐故棄予而死。已矣夫子﹐無所發予之狂言而死矣夫。弇缸弔聞之曰﹕夫體道者﹐天下之君子所系焉。今於道﹐秋豪之端萬分未得處一焉﹐而猶知藏其狂言而死﹐又況夫體道者乎。視之無形﹐聽之無聲﹐於人之論者﹐謂之冥冥﹐所以論道﹐而非道也。

奓﹐開也﹐推開其戶而入。嚗然﹐放杖之聲也。天知予﹐以天呼老龍吉也。夫子在則有啟發予之大言﹐今旣死則無啟發予之言﹐蓋謂老龍吉死而無言矣。弇﹐姓也﹐缸﹐名也。因弔老龍而聞神農之言﹐體道者與道爲一也。系﹐歸而宗之也。有體道之人﹐則天下之君子皆歸而宗之。今神農於道未有所見﹐而亦知老龍之死爲藏其狂言﹐況其體道與老龍同者乎。狂言卽大言也﹐其意蓋謂道在不言﹐藏其言而死所以爲道。神農未造此境而亦爲此言﹐況髙神農者乎。秋毫之端至小矣﹐於此而未有萬分之一﹐少之又少可知矣。佛經算數譬諭亦有此語勢。道本無聲形﹐不可視聽﹐若論說於人﹐以冥冥而名其道﹐是特彊名而已﹐實非道也﹐故曰所以論道而非道也。卽言者不知之意。形聲﹐有也﹔冥冥﹐無也。知有之爲無﹐不若並與無無之。蓋謂神農之爲此言﹐亦未爲知道也。

於是泰淸問乎無窮曰﹕子知道乎。無窮曰﹕吾不知。又問乎無爲﹐無爲曰﹕吾知道。曰﹕子之知道亦有數乎。曰﹕有。曰﹕其數若何。無爲曰﹕吾知道之可以貴﹐可以賤﹐可以約﹐可以散﹐此吾所以知道之數也。泰淸以之言也問乎無始曰﹕若是﹐則無窮之弗知與無爲之知﹐孰是而孰非乎。無始曰﹕不知深矣﹐知之淺矣。弗知內矣﹐知之外矣。於是泰淸中而嘆曰﹕弗知乃知乎﹐知乃不知乎。孰知不知之知。無始曰﹕道不可聞﹐聞而非也﹔道不可見﹐見而非也﹔道不可言﹐言而非也。知形形之不形乎﹐道不當名。無始曰﹕有問道而應之者﹐不知道也。𨿽問道者﹐亦未聞道。道無問﹐問無應。無問問之﹐是問窮也﹔無應應之﹐是無內也。以無內待問窮﹐若是者﹐外不觀乎宇宙﹐內不知乎大初﹐是以不過乎昆侖﹐不遊乎大虛。

發語之端﹐著於是兩字﹐卽是佛經我聞一時之上著如是兩字也。道之有數﹐謂可歷歷而言也﹐貴餞合散皆道之可以歷數者。約﹐合也﹐內自得也。外﹐與道爲二也。不知之知﹐乃不可名言之妙也。形形之不形﹐卽不物乃能物物也。當﹐對也。有道之名﹐則名與道對立﹐卽離其本然之眞矣﹐故曰道不當名。道本無問﹐問之而答﹐我已離道﹐彼之問者﹐所聞亦非道矣。問窮者﹐言其所見至於問而窮﹐蓋謂泥言語求知見之非也。無內者﹐中心未得此道也﹐得此道則不應答之矣。宇宙﹐可見者也﹐故曰外。太初﹐不可見者也﹐故曰內。昆侖在於宇宙之外﹐太虛又在昆侖之外﹐昆侖且未過﹐安得至太虛乎。

光曜問乎無有曰﹕夫子有乎﹐其無有乎。光曜不得問﹐而孰視其狀貌﹐窅然空然﹐終日視之而不見﹐聽之而不聞﹐傳之而不得也。光曜曰﹕至矣﹐其孰能至此乎。予能有無矣而未能無無也﹐及爲無有矣﹐何從至此哉。

孰視其狀數語﹐只形容道之不可見也。予能有無﹐未能無無﹐此言妙之又妙也。示能無無則我猶在無字之內﹐爲無字所有矣﹐何從至於寶然空然者乎。圓覺曰﹐說無覺者﹐亦復如是﹐覺而至於無覺﹐可謂妙矣。而猶以無覺爲未盡﹐卽此未能無無爲無所有之意。前之知﹑無爲﹑泰淸﹑無始﹐此之光曜﹑無有﹐似此等名字﹐其寓意卻甚明﹐非其他王倪﹑被衣等之比。

大馬之捶鉤者﹐年八十矣而不失毫芒。大馬曰﹕子巧與﹐有道與。曰﹕臣有守也。臣之年二十而好捶鉤﹐於物無視也。非鉤無察也﹐是用之者假不用者也以長得其用﹐而況乎無不用者乎﹐物孰不資焉。

鉤﹐帶也。大馬﹐大司馬也。捶﹐鍛也。大司馬之屬有鍛鉤者﹐老而精絕﹐至於無毫釐之差﹐言其巧也。非鉤無察﹐卽前所謂惟蜩翼之知也﹐用心專一於鉤之外無所見也。用者﹐巧也﹔不用者﹐道之自然者也﹔無不用者﹐道之無爲而無不爲者也。言我以不用自然之妙而用之於巧﹐且長得其用而至於老﹐況道之無爲無不爲者。天下之物﹐孰不資賴之乎。

冉求問於仲尼曰﹕未有天地﹐可知邪。仲尼曰﹕可。古猶今也。冉求失問而退﹐明日復見曰﹕昔者吾問未有天地可知乎﹐夫子曰可﹐古猶今也。昔日吾昭然﹐今日吾昧然﹐敢問何謂也。仲尼曰﹕昔之昭然也﹐神者先受之﹔今之拿昧然也﹐且又爲不神者求邪。無古無今﹐無始無終﹐未有子孫而有子孫﹐可乎。冉求未對﹐仲尼曰﹕已矣﹐未應矣。不以生生死﹐不以死死生﹐死生有待邪﹐皆有所一體。有先天地生者物邪。物物者非物。物出不得先物也﹐猶其有物也﹟3﹐無已。聖人之愛人也終無已者﹐亦乃取於是者也。

太極之初﹐陰陽判而爲天地﹐天地之運行﹐陰陽之往來﹐循環而無已。古亦如是﹐今亦如是也。以古猶今而答未有天地之問﹐意蓋如此。昭昭﹐見之甚明也。神者﹐在我之知覺者也﹔不神者﹐知覺之靈爲气所昏也。昔日之昭昭﹐虛靈知覺者在也﹐故能受之﹔今之昧然者﹐虛靈知覺者不在﹐故又有所求而未知也。無今古﹐無始終﹐言太極之理一動一靜﹐無時不然也。造化之理生生不窮﹐如人之有子孫﹐不待其有而後知之也﹐有此人類則有此子孫﹐有此宇宙則有此陰陽﹐無一息之可間斷也。已矣﹐未應矣﹐言汝到此不必更形於言矣。才有生字則有死字﹐是因生而後生一死字也﹔才有死字則有生字﹐是因死之名而後死其生者也。此卽無生無死﹐四字又如此變換言句。死生之有待﹐一體而已﹐一體猶一本也﹐卽一理也﹐卽造化之自然也。物物者非物﹐則有非物者必生於天地之先﹐豈可以物名之﹐故曰有先天地生者物邪。言非物之物﹐不可以物名也﹔旣名爲物﹐則不得爲在天地之先者矣﹐如此便是有物也﹐故曰物出不得先物也﹐猶其有物也。此是一句旣曰有物﹐則物之相物無窮已矣﹐故曰猶其有物也無已。如此等處﹐皆其文字之妙者。聖人之愛人﹐則有迹可見矣。形述之相求至於無時而已者﹐蓋其所取在於有物﹐而不知物物者之非物也。

顏淵問乎仲尼曰﹕回嘗聞諸夫子曰﹐無有所將﹐無有所迎。回敢問其遊。仲尼曰﹕古之人﹐外化而內不化﹐今之人﹐內化而外不化。與物化者﹐一不化者也。安化安不化﹐安與之相靡﹐必與之莫多。狶韋氏之囿﹐黃帝之圃﹐有虞氏之宮﹐湯武之室。君子之人﹐若儒墨者師﹐故以是非相也。而況今之人乎。聖人處物不傷物﹐不傷物者﹐物亦不能傷也。惟無所傷者﹐爲能與人相將迎。

無將無迎﹐卽無心於物者也。應物而不累於物﹐則爲外化﹐因感而應﹐不動其心﹐則爲內不化。故曰﹐古之人外化而內不化。與接爲構﹐日以心斗﹐則爲內化。與物相劇相刃﹐而見役於內﹐則爲外不化。故曰今之人內化而外不化。以我之內不化者而外應乎物﹐所過者化而無將迎﹐則化亦不知﹐不化亦不知﹐故曰與物化者﹐一不化者也。安化安不化﹐一不化者﹐無心之心也。安猶豈也。相靡﹐言相磨也﹐靡與劘同。安與﹐豈與也。多﹐求多也。求多﹐相勝也﹐莫多﹐則不求相勝也。必與之莫多﹐言至道之人必與物不求多以相勝也。狶韋﹐黃帝﹐有虞﹐湯武﹐儒墨之師﹐皆未能盡內不化之道﹐故至於以是非相。﹐言其猶有是非之爭也。五味相奪而後可以爲整﹐故曰相。以狶韋而下與儒墨對說﹐是以小抑大之意。囿﹑圃﹑宮﹑室者﹐謂其以此爲窠臼也。不傷物﹐卽與物化也﹐旣與物化則物亦不能傷﹐謂其無所累也。惟其心無所累﹐所以能與人相將迎。前言無將迎﹐此言與人相將迎﹐卽無爲無不爲﹐不物乃物物之意。

山林與﹐臯壤與﹐使我欣欣然而樂與。樂未畢也哀又繼之﹐哀樂之來﹐吾不能禦﹐其去﹐弗能止。悲夫世人﹐直爲物逆旅耳。夫知遇而不知所不遇﹐知能能而不能所不能。無知無能者﹐固人之所不免也。夫務免乎人之所不免者﹐豈不亦悲哉。至言去言﹐至爲去爲﹐齊知之所知﹐則淺矣。

凡人遊於山林車壤之間﹐其始也必樂﹐旣樂則必有所感﹐感則哀矣。蘭亭記中正用此意。因物而樂﹐因物而哀﹐去來於我皆不自由﹐則我之此心是哀樂之旅捨也。此言自無主人公﹐爲物所動也。遇﹐可見者也﹔不遇﹐不可見者也。可見者﹐人也﹔不可見者﹐天也。能其所能﹐人也﹔其所不能﹐天也。舉世之人皆有不自知不自能者﹐旣謂之人皆不免此﹐故曰無知無能者﹐固人所不免也。惟其知人而不知天﹐故嘗用心用智﹐欲以免其所不可免者﹐豈不可悲也哉。至言則無言矣﹐故曰至言去言。至爲則無爲矣﹐故曰至爲去爲。不知其所不可知﹐而皆以其所可知者爲知﹐其所見淺矣﹐故曰齊知之所知。齊﹐同也﹐猶皆字也。

南華眞經口義卷之二十三竟

﹟1安﹕原作『妄』﹐據明本攺。

﹟2有﹕原作『不』﹐據明本攺。

﹟3『猶其有物也』下明本有『猶其有物也』一句。

南華眞經口義卷之二十四

鬳齋林希逸

雜篇庚桑楚

老聃之役有庚桑楚者﹐偏得老聃之道﹐北居畏壘之山﹐其臣之晝然知者去﹐其妾之絜然仁者遠之﹐擁腫之與﹐鞅掌之爲使。居三年﹐畏壘大穰。畏壘之民相與言曰﹕庚桑子之始來﹐吾灑然異之﹔今吾日計之而不足﹐歲計之而有餘﹐庶幾其聖人乎。子胡不相與屍而祝之﹐社而稷之乎。庚桑子聞之﹐南面而不釋然。弟子異之﹐庚桑子曰﹕弟子何異於予。夫春气發而百艸生﹐正得秋而萬寶成。夫春與秋﹐豈無得而然哉。大道已行矣﹐吾聞至人尸居環堵之室﹐而百姓猖狂不知所如往。今以畏壘之細民﹐而竊竊焉欲俎豆予於賢人之間﹐我其杓之人邪。吾是以不釋於老聃之言。

役﹐徒也。門人﹐弟子也。偏得﹐獨得也。臣﹐僕也。晝然﹐分明之意﹐絜然﹐慈柔之意。擁腫﹐鈍朴也﹐鞅掌﹐猶支離也。灑然異之者﹐言見其瀟酒有異於人也。歲計有餘者﹐久而有益也。屍祝社稷﹐只是敬祀之意﹐四字輕重一般﹐如此下語﹐皆是其筆端鼓舞處。南面者﹐必其所居向南。不釋然﹐不樂也。春秋之所以得而然者﹐天爲之也﹐故曰豈無得而然哉。大道已行矣﹐大道﹐自然也﹐此蓋自然無心之諭。尸居環堵之室而自托於猖狂﹐與百姓爲一人﹐皆不知其所行爲何如﹐故曰百姓猖狂不知所如往。如亦往也。言與世相忘也。俎豆﹐猶言位置也。杓﹐小器也。必我淺而易見﹐故人得以知之﹐如釋氏言我修行無力﹐爲鬼神覷破是也。不釋然於老聃之言者﹐恐負吾師之誨而不樂也。

弟子曰﹕不然。夫尋常之溝﹐巨魚無所還其體而鯢鰍爲之制﹔步仞之丘陵﹐巨獸無所隱其軀而狐爲之祥。且夫尊賢授能﹐先善與利﹐自古堯舜以然﹐而況畏壘之民乎。夫子亦聽矣。庚桑子曰﹕小子﹐來。夫函車之獸介而離山﹐則不免於罔罟之患﹔吞舟之魚碭而失水﹐則蟻能苦之。故鳥獸不厭髙﹐魚鱉不厭深。夫全其形生之人﹐藏其身也﹐不厭深眇而已矣。且夫二子者又何足以稱揚哉。是於其辯也﹐將妄鑿垣墻而殖蓬蒿也﹐簡發而櫛﹐數米而炊﹐竊竊乎又何足以濟世哉。舉賢則民相軋﹐任知則民相盜。之數物者﹐不足以厚民。民之於利甚勤﹐子有殺父﹐臣有殺君﹐正晝爲盜﹐日中宂阫普回反又音裴。吾語汝﹐大亂之本﹐必生於堯舜之間﹐其未存乎千世之後。千世之後﹐其必有人與人相食者也。

鯢鰍𨿽小﹐可以主尋常之溝﹔狐𨿽小﹐而可以主步仞之山。此言地無細大﹐皆有所尊也。先善與利﹐言名出則利入也。堯舜之時﹐其於賢能亦然﹐言人有賢能之善﹐則人必尊敬之。今畏壘之地𨿽小﹐而其敬賢之心亦與古同﹐謂夫子當聽從之也。函車吞舟﹐函亦吞也。介﹐獨也。碭﹐流蕩也。此諭名見於世能害其身也。全其形生﹐長生久視者也。藏身不厭深眇﹐欲遁世而無名也。二子指堯舜也。以堯舜爲辯﹐猶垣墻之上將欲種艸﹐無此理也﹐謂引證失其宜也。簡發而櫛﹐數米而炊﹐形容其屑屑容心之意。舉貴則民必爭﹐以知爲任則民愈詐。之數物者﹐言以上數事也。民於利甚勤者﹑言爲生甚苦也。阫﹐墻也。日中穴墻﹐卽晝爲盜也。千世之後必有人與人相食者﹐謂天下之息自堯舜始也。

南榮趎蹙然正坐曰﹕若趎之年者已長矣﹐將惡乎托業以及此言邪。庚桑子曰﹕全汝形﹐抱汝生﹐無使汝思慮營營。若此三年﹐則可以及此言也。南榮趎曰﹕目之與形﹐吾不知其異也﹐而盲者不能自見﹔耳之與形﹐吾不知其異也﹐而聾者不能自聞﹔心之與形﹐吾不知其異也﹐而狂者不能自得。形之與形亦辟矣﹐而物或間之邪﹐欲相求而不能相得。今謂趎曰全汝形﹐抱汝生﹐勿使汝思慮營營。趎勉聞道達耳矣。庚桑子曰﹕辭盡矣。曰奔蜂不能化藿蠋﹐越雞不能伏鵠卵﹐魯雞固能矣。雞之與雞﹐其徳非不同也﹐有能與不能者﹐其才固有巨小也。今吾才小﹐不足以化子﹐子胡不南見老子。

托業﹐言受學也。及此言者﹐欲及庚柔子之所誨也。具人之形﹐其心耳目皆同﹐故曰吾不知其異也。人人有此心而狂者不自得﹐亦猶盲聾者之無所見聞也。辟﹐開也。我之形與人之形﹐亦皆開明而無所蔽﹐而我乃爲物欲所間﹐我欲以心求心﹐愈不可得﹐故曰欲相求不能相得。我方求心﹐了不可得﹐而夫子謂我勿使思慮營營﹐若於此黽勉﹐以求聞道﹐亦庶幾其能達乎。趎爲此言﹐未有脫離處。庚桑子更欲點化之﹐而未盡其言﹐欲指其往見老子﹐故曰辭盡矣。蓋托爲謙言﹐非果辭窮也。奔蜂﹐小蜂也。藿燭﹐豆中大虫也。越雞小﹐魯雞大﹐鵠亦大鳥也。小蜂不能咒大虫﹐小雞不能覆大卵﹐此諭其力量尙小﹐不能點化汝也。遂使之往見老子。

南榮趎贏糧﹐七日七夜至老子之所。老子曰﹕子自楚之所來乎。南榮趎曰﹕惟。老子曰﹕子何與人偕來之眾也。南榮趎懼然顧其後﹐老子曰﹕子不知吾所謂乎。南榮趎俯而暫﹐仰而嘆曰﹕今者吾忘吾答﹐因失吾問。老子曰﹕何謂也。南榮趎曰﹕不知乎﹐人謂我朱愚﹔知乎﹐反愁我軀。不仁則害人﹐仁則反愁我身﹔不義則傷彼﹐義則反愁我己﹐安逃此而可。此三言者﹐趎之所患也﹐願因楚而問之。老子曰﹕向吾見若眉睫之間﹐吾因以得汝矣﹐今汝又言而信之。若規規然若喪父母﹐揭竿而求諸海也。汝亡人哉﹐惘惘乎。汝欲反汝情性而無由入﹐可憐哉。

趎方獨見而老子以爲與眾人偕來﹐正釋氏所謂汝胸中正鬧也。忘吾答﹐因失吾問者﹐言其心茫然失所問答也。去其知而不知﹐則人以我爲愚矣﹐朱﹐專也﹐朱愚﹐猶顓蒙也。若有心乎用智﹐則反爲我身之累﹐此意蓋謂無心旣不可﹐有心又不可。卽釋氏所謂急麼也不得﹐不恁麼也不得。其言仁義處亦同三言之患﹐其疑卽一也。若﹐汝也。見汝眉睫﹐已知汝爲未知道。今觀汝言果然﹐故曰﹐又言而信之。規規﹐蹇淺之貌。揭竿而求諸海﹐言求無於有﹐茫乎而無歸著也。亡人者﹐失其本心之人也。惘惘﹐憂愁不自得也。欲反情性而無由入﹐言欲見自然之道而不可得﹐亦可憐憫也。

南榮趎請入就捨﹐召其所好﹐去其所惡﹐十日自愁﹐復見老子。老子曰﹕汝自灑濯﹐孰哉鬱鬱乎。然而其中津津乎猶有惡也。夫外韄者不可繁而捉﹐將內揵﹔內韄者不可繆而捉﹐將外揵。外內韄者﹐道徳不能持﹐而況放道而行者乎。

召其所好﹐欲求其是也。去其所惡﹐欲離其非也。有好有惡﹐其中自惑﹐故十日自愁。孰哉﹐孰與熟同﹐言用功亦久矣。鬱鬱乎﹐未寧一之意也。才有所惡則心有所著﹐故津津然而可見。韄﹐以皮束物也。揵﹐閉門之牡也。二者皆執捉敵束之諭。應物於外﹐欲自檢槐則繁多而不可執捉﹐外旣不定則將反而求之於內﹐故曰﹑將內揵﹔心中之擾擾﹐欲自檢柅則綢繆纏繞而不可執捉﹐內旣不定則又將求之於外。此言學道而不得其要﹐或欲制之於外﹐或欲制之於內﹐皆無下手處。若此者﹐其在身所有之道徳且不能自持守﹐況欲行道乎。放道而行﹐言循自然之理而行之也。能循自然而行﹐此至人之事也。

南榮趎曰﹕里人有病﹐里人問之﹐病者能言其病。然其病﹐病者猶未病也。若趎之聞大道﹐譬猶飲藥以加病也。趎願聞衛生之經而已矣。老子曰﹕衛生之經﹐能抱一乎﹐能勿失乎﹐能無卜筮而知吉凶乎﹐能止乎﹐能已乎﹐能捨諸人而求諸己乎﹐能翛然乎﹐能侗然乎﹐能兒子乎。兒子終日嗥而嗌不嘎。和之至也﹔終日握而手不掜﹐共其徳也﹔終日視而目不噴音舜﹐偏不在外外也。行不知所之﹐居不知所爲﹐與物委蛇﹐而同其波﹐是衛生之經已。

病者方病﹐人有問之能有言其病之狀﹐則是其病猶未甚也。病至於甚則不能言矣。我今欲聞大道而不自知其受病之處﹐言蔽惑之甚也。𨿽有教誨之言﹐使我愈見惑亂﹐故曰猶飲藥以加病。今皆不敢請教﹐只願學衛生之道而已。曳一者﹐全其純一也。勿失者﹐得於天者無所喪失也。無卜筮而知吉凶者﹐至誠之道可以前知也。能止﹐能定也。能已﹐卽釋氏所謂大休歇也。合諸人而求己﹐不務外而務內也。翛然﹐無所累之貌。侗然﹐無所知之貌。能兒子乎﹐不失赤子之心也。嗥﹐哭也。啞﹐喉也。嗄﹐聲乾也。赤子嗥啼而聲不乾﹐無容心而不傷其和也。掜﹐屈不可伸也。人之手久握而不伸﹐則伸時必有窒礙﹐小兒則不然者﹐其自然之性个个如此。共同也。徳性也。目視而不瞬﹐𨿽視而無所視也﹐未知外物也﹐知有外物則爲偏矣。喧與瞬同。行不知所之﹐居不知所爲﹐卽言無心也。委蛇﹐隨順也。或行或居﹐動而與物隨順。波﹐流也。同波卽與物偕往之意。如此則可以爲衛生之常﹐故曰是衛生之經已。

南榮趎曰﹕然則是至人之徳已乎。曰﹕非也。是乃所謂水解凍釋者。夫至人者﹐相與交食乎地而交樂乎天﹐不以人物利害相攖﹐不相與爲怪﹐不相與爲謀﹐不相與爲事。翛然而往﹐侗然而來﹐是謂衛生之經已。曰﹕然則是至乎。曰﹕未也。吾固告汝曰﹐能兒子乎。兒子動不知所爲﹐行不知所之﹐身若槁木之枝﹐而心若死灰。若是者﹐禍亦不至﹐福亦不來﹐禍福無有﹐惡有人災也。

趎問衛生之經﹐求其次者也。及聞老子之言如此之妙﹐故有至人之徳之問。此問自是而老子又曰非也﹐蓋恐其住著於此﹐又成窠臼﹐卽釋氏所謂立處非眞是也。冰解凍釋。卽脫酒自悟之意。相與交食於地﹐與人同也﹔交樂於天﹐自同乎天也。交﹐俱也﹐同也。相攖﹐相觸也。爲怪﹐爲異也。不爲謀﹐無計度之心也。不爲事﹐無事事之迹也。又曰是衛生之經已﹐上言夫至人者﹐此曰衛生﹐則所言衛生之道卽至人事矣。以此而觀﹐則前面非也兩字﹐分明不是實話。越旣聞此﹐又曰然則是至乎﹐意謂此道卽至道矣。而老子又曰未也﹐旣曰未也﹐則當別有話頭﹐卻又提起前頭能兒子乎之語﹐則所謂未也亦非實話。禍福無有者﹐言超出禍福之外也。人災者﹐世情之患害也。我旣超出禍福之外﹐則去世遠矣﹐又何有世間之患害乎。曰非也﹐曰未也﹐蓋不欲與之盡言﹐使之自悟也。禪宗多用此一解。

宇泰定者﹐發乎天光﹐發乎天光者﹐人見其人﹐人有修者﹐乃今有恆﹔有恆者﹐人捨之﹐天助之。人之所捨謂之天民﹐天之所助謂之天子。學者﹐學其所不能學也﹔行者﹐行其所不能行也﹔辯者﹐辯其所不能辯也。知止乎其所不能知﹐至矣。若有不卽是者﹐天鈞敗之。

自此以下﹐莊子泛言至理也。宇﹐胸中也。泰然而定則天光發見﹐卽誠而明也﹐故曰宇泰定者﹐發乎天光。天光旣發﹐則人𨿽見﹐其爲人而已自同於天矣。人有修者﹐修眞之人也﹐修眞之人至於天光旣發﹐則有恆矣。恆﹐久也﹐便是至誠悠久也。至誠而至於悠久﹐則天亦助之﹐人亦歸之。捨﹐止也﹐歸也。天民﹐天人也﹐言非常人也。天子者﹐天愛之如子也。學行辯﹐皆有迹者也﹔所不能學﹐所不能行﹐所不能辯﹐自然者也。人之所知﹐至其所不能知而止﹐則爲所造之極﹐故曰至矣。天鈞卽造化也。有不卽是者﹐不就是也。卽﹐就也。不就是﹐反是也﹐反是則失造化自然之理矣。敗﹐失也。

備物以將形﹐藏不虞以生心﹐敬中以達彼。若是而萬惡至者﹐皆天也﹐而非人也。不足以滑成﹐不可內於靈臺。靈臺者﹐有持而不知其所持﹐而不可持者也。

備物者﹐備萬物之理也﹐萬物皆備於我也。將形者﹐順其生之自然也。不虞﹐不計度﹐不思慮也。退藏於不思慮之地﹐而其心之應物隨時而生﹐卽佛家所謂無所住而生其心也。存於中者敬﹐則應於外者無不通﹐卽敬以直內﹐義以方外也。達﹐通也。彼﹐在外者也。萬惡者﹐不如意之事也。吾之所造旣至於是﹐而猶有萬惡至者﹐則是天實爲之﹐非人事之失有以致之﹐又何足以滑我胸中渾成之徳﹐故曰皆天也﹐而非人也﹐不足以滑成。靈臺﹐心也。不納於靈臺﹐外物不入其心也。外物不入其心﹐所以不滑其成也。有持者﹐言有所主也。不知其所持者﹐𨿽有所主而不知其所主大而化也。不可持者﹐言有所持守則未化矣。此一句三持字最說得精微﹐不可艸艸看過。

不見其誠己而發﹐每發而不當﹐業入而不捨﹐每更爲失。爲不善乎顯明之中者﹐人得而誅之﹔爲不善乎幽間之中者﹐鬼得而誅之。明乎人﹐明乎鬼者﹐然後能獨行。

此數句又說不善之人﹐未能成己而有所作。爲﹐妄發也。妄發則每事皆不當﹐業已入於其間﹐𨿽知之而不能自捨﹐此恥過作非者也﹐更﹐換也。恥過而作非﹐每有所更攺﹐轉見差錯﹐故曰每更爲失。業亦訓事﹐今人曰業已成行﹐業已如此﹐便是此業字。如此之人所爲旣不善矣﹐非有人誅則有鬼責。言幽明之間﹐有不可得而逃者。人能知幽明之可畏﹐則能謹獨矣﹐故曰明乎人﹐明乎鬼﹐然後能獨行。此卽莫見乎億﹐莫顯乎微﹐是以君子愼其獨也。獨行卽愼獨也。似此數語﹐入之經書亦得。

券內者﹐行乎無名﹔券外者﹐志乎期費。行乎無名者﹐惟庸有光﹔志乎期費者﹐惟賈人也﹐人見其跂﹐猶之魁然。與物窮者﹐物入焉﹔與物且者﹐其身之不能容﹐焉能容人。不能容人者無親﹐無親者盡人。

券內者﹐所求在我之分內也﹐卽孟子所謂求則得之﹐求在內者也。無名者﹐人無得而名也。券外﹐求在外者也。務外之人志之所期﹐不過爲費用之資耳﹐言求以自利也。惟庸有光﹐充實而有輝光也﹐庸﹐常也﹐光常在也。捨己而求外﹐志在得利﹐商賈者之用心也﹐故曰惟賈人也。跂﹐髙而自立之貌。人見其外﹐或富或貴﹐有過於人則以爲魁然而可尊﹐而不知其與物欲相爲終始﹐至於窮盡而後已﹐是其一身皆沒入於物欲之內矣﹐故曰與物窮﹐物入焉。且﹐苟也。逐﹐逐於物。苟且以求得有﹐至於喪身而不悔者﹐故曰與物且者﹐其身之不能容。身且不能容﹐於人何有。以其不能容人之心﹐及其甚者﹐則親戚骨肉皆疏棄矣﹐故曰不能容人者無親。人而無親而人道絕矣﹐故曰無親者盡人。盡﹐絕也。看此數句﹐莊子如何不理會世法。

兵莫憯於志﹐鏌鋣爲下﹔寇莫大於陰陽﹐無所逃於天地之間。非陰陽賊之﹐心則使之也。

志者﹐心有所著也。心有所著皆能自傷﹐人之自害莫憯於此﹐志尢甚於兵之鏌鋣﹐故曰兵莫憯於志﹐鏌鋣爲下。陰陽之气皆能傷人﹐猶寇也﹐然此心若平和則陰陽豈能爲害﹐故曰非陰陽賊之﹐心則使之。卽所謂其熱焦火﹐其寒凝冰是也。此兩句極佳﹐在心學工夫﹐此語最切。

道通﹐其分也﹐其成也毀也。所惡乎分者﹐其分也以備﹔所以惡乎備者﹐其有以備。

成毀二事﹐分而爲二﹐以道觀之﹐一而已矣。故曰道通﹐其分也。人心旣分彼我﹐則於其私也必求備﹐故曰其分也以備。凡有皆歸於無﹐而私於求備者但求其有﹐知道者惡之﹐故曰所惡乎備者﹐其有以備也。

故出而不反﹐見其鬼﹔出而得是﹐謂得死。

應於外者能反於內﹐則爲徳﹐爲徳則能神能天。逐乎外而不知反﹐則淪於鬼趣矣﹐故曰出而不反﹐見其鬼。釋氏曰﹐鬼窟裹活計卽此是也。無是無非﹐則此心常生﹔執是非而不化﹐則此心爲死。出而得是﹐言役於外而得自是之見者也。齊物曰近死之心﹐不可復陽﹐卽此意也。

滅而有實﹐鬼之一也。以有形者象無形者而定矣。

實者﹐天地之間實理也。無心則虛﹐虛則實。若以私心滅之而以有者爲實﹐則其人與鬼同矣﹐故曰滅而有實﹐鬼之一也。鬼趣淪沒﹐皆私心滅理﹐貪著諸有而不知眞空實有者也。人能於有形之中而視之似無形﹐則見理定矣。象﹐似也。釋氏云但可空諸所有﹐不可實諸所無﹐便是此意。

出無本﹐入無竅﹐有實而無乎處。

出﹐生也﹐萬物之所由始也。未嘗無本而不可知﹐故曰無本。入﹐死也﹐萬物之所由終也。𨿽知其所終而不見其所入之處﹐故曰無竅。實理𨿽有﹐而無方所之可求﹐故曰無乎處。

有長而無乎本剽﹐有所出而無竅者有實。有實而無乎處者﹐宇也﹔有長而無本剽者﹐宙也。有乎生﹐有乎死﹐有乎出﹐有乎入。入出而無見其形﹐是謂天門。

自此以下解上三句也。理在今古﹐千萬年如是﹐故曰有長。然而不見其始終﹐故曰無乎本剽。本﹐始也﹐剽﹐末也﹐終也。老子曰虛而不屈﹐動而愈出﹐𨿽出者不窮而不可屈。其竅虛也﹐虛乃所以爲實﹐故曰有所出而無竅者有實。出入﹐一也。此解入字卻曰所出﹐可見其意。宇﹐四方上下也。道無定所﹐四方上下皆是也﹐故曰宇。卽鳶飛於天﹐魚躍於淵﹐言其上下察也。古往今來曰宙﹐道之往來千萬年而常如是者﹐卽宙也。生﹐出也﹔死﹐入也。生死出入皆有所自而無形可見﹐此造化之妙也。天門卽造化也﹐自然也。因言出入﹐故下門字。

天門者﹐無有也﹐萬物出乎無有﹐有不能以有爲有﹐必出乎無有﹐而無有一無有。聖人藏乎是。

有不生於有而生於無﹐故曰有不能以有爲有﹐必出於無有。而此無有者﹐又一無有也﹐故曰無有一無有。齊物曰﹐有無也者﹐有未始有無也者﹐卽是此意。藏者﹐退藏於密也。聖人之心藏於無有﹐故曰藏乎是。

古之人﹐其知有所至矣。惡乎至。有以爲未始有物者﹐至矣盡矣﹐弗可以加矣。其次以爲有物矣﹐將以生爲喪也﹐以死爲反也﹐是以分已。其次曰始無有﹐旣而有生﹐生俄而死﹐以無有爲首﹐以生爲體﹐以死爲尻﹐孰知有無死生之一守者﹐吾與之爲友。是三者𨿽異﹐公族也﹐昭景也﹐著戴也﹐甲氏也﹐著封也﹐非一也。

無物之始﹐死生終始無分。其次則有死生之名矣。喪﹐旅寓也。齊物言弱喪而不知歸﹐以生爲喪﹐卽寓形宇內之意。以死爲反﹐言歸眞也。以生爲寄﹐以死爲樂﹐才有生死之分﹐便是有物﹐故曰是以分已。上焉者無物﹐太極之初也。次焉者有物﹐陰陽旣分也。又其次者曰有生﹐有生則有我矣﹐𨿽知有我﹐猶以死生有無爲一﹐是知其分而又知其不分者也。三者𨿽有次第而皆未離於道﹐譬如公族﹐分而爲三﹐姓則同也。昭氏景氏﹐以有職任而著也﹔甲氏﹐以有封邑而著也。戴﹐任也﹐任職也。昭景甲𨿽非一氏﹐而皆楚國之公族也。上言三者𨿽異﹐同乎公族﹐卻於四也字之下﹐以非一也結之﹐就上生下﹐絕而不絕之體﹐此皆文字妙處。

有生﹐黬戶滅反也﹐披然曰移是。嘗言移是﹐非所言也。𨿽然﹐不可知者也。

黬﹐黶也﹐釜底黑也﹐亦疵病也﹐諭气之凝聚也。天地之气聚而爲人﹐元气之病也。前言生者喑噫气也﹐與此意同。人之生也﹐同是此气﹐而彊自分別﹐故曰披然。披者﹐分也。旣有分別﹐則各私其私﹐旣私其私﹐則各是其是﹐而所謂是者移矣。移﹐不定也。彼亦一是非﹐此亦一是非﹐移也。其意只與齊物論同﹐而又撰出移是兩字。非所言者﹐謂不當言也。謂移是之說﹐在人皆不當言﹐言之皆爲私也。人𨿽各有一是﹐而其所是者不定﹐故曰𨿽然﹐不可知者也。

臘者之有媲音吡胲古來反﹐可散而不可散也。

臘﹐祭也。膍﹐牛百葉也。胲﹐足指也。牲之一體也。方祭之時﹐旣殺此牲﹐其四體與五臟皆散而置列俎之間﹐謂之散則所祭之牲本只是一物﹐謂之不可散則五臟四體已分於鼎俎矣。譬猶人之所謂是者﹐移而無定也。五臟只是百葉﹐四體只舉胲﹐文法也。

觀室者周於寢廟﹐又適其偃焉﹐爲是舉移是。

一室之中有寢有廟﹐又有偃息之所在﹐在不同謂之寢﹐謂之廟﹐謂之偃﹐則同乎一室謂之室﹐則又有寢廟偃之異名。亦猶移是之不可定也。此兩句卽移是之諭也。舉﹐皆也。以臘祭與室而觀﹐則其所爲是者皆移易而不可定之是也﹐故曰爲是舉移是。

請嘗言移是。是以生爲本﹐以知爲師﹐因以乘是非﹐果有名實﹐因以己爲質﹐使人以爲己節﹐因以死償節。若然者﹐以用爲知﹐以不用爲愚﹐以徹爲名﹐以窮爲辱。移是﹐今之人也﹐是蜩與鶯鳩同於同也。

上面旣結一結﹐又提起移是字再說。是以生爲本﹐言旣有是字﹐則以生者爲本。以其所知之智爲師﹐因此而後以是非相乘﹐孰爲名乎﹐孰爲實乎﹐故曰果有名實。曰果有者﹐言其非必有也。質﹐本也。因吾一己之師以此爲本﹐而欲人皆聽己之節度﹐故曰因以爲己質﹐使人以爲己節。惟其因此自私﹐是非之爭𨿽以死償之而亦甘心焉﹐故曰因以死償節。下節字因上節字而生也﹐惟其如此﹐故於用捨窮通之際﹐有知愚榮辱之分﹐今世之人皆移是者也﹐故曰移是﹐今之人也。徹﹐通也。蜩與鶯鳩皆同譏大鵬﹐亦猶移是之人﹐不知至道之士而非笑之﹐其見識與蜩鳩同矣。蜩與鳩同﹐人又與蜩鳩同﹐故曰同於同也。此鼓舞之文。

蹍市人之足則辭以放驁﹐兄則以嫗﹐大親則已矣。故曰﹕至禮有不人﹐至義不物﹐至知不謀﹐至仁無親﹐至信辟金。

此數行又別一項說話。與市人行而蹍踏其足﹐則必以放傲自責而辭謝之﹐恐其怒也。若兄跟弟之足﹐則嫗翎之而已﹐叉無所辭謝﹐蓋其情親不待謝也。大親﹐父母也。若父母而踏其子之足﹐則並與嫗詡亦無之矣﹐情親之至﹐自相孚也。至禮有不人﹐謂禮之至者﹐無人己之分﹐忘其揖遜也。至義不物﹐謂義之至者﹐不待物物而度其宜也。至知不謀﹐無容於謀度也。至仁無親者﹐言不見其相愛之迹也。至信辟金者﹐言不待以金寶爲質也。辟音屏﹐除也。蹍足之諭﹐爲下面禮義五者設也。

徹志之勃﹐解心之謬﹐去徳之累﹐達道之塞。貴富顯嚴名利六者﹐勃志也﹔容動色理气意六者﹐謬心也﹔惡欲喜怒哀樂六者﹐累徳也。去就取與知能六者﹐塞道也。此四六者不蕩胸中則正﹐正則靜﹐靜則明﹐明則虛﹐虛則無爲而無不爲也。

徹與撒同﹐解釋也。顯﹐華顯也。嚴﹐威嚴也。勃志﹐言六者能悖亂其志也。動﹐舉動也。理﹐辭理也。謬心者﹐言六者能綢繆牽系其心也。累徳者﹐情勝則累其自得之眞也。知﹐心知也。能﹐才能也。塞道﹐障道也。蕩﹐蕩亂也。去此勃志謬心累徳塞道四者之六害﹐則胸中不爲之蕩亂﹐此教人下工夫處也。

道者﹐徳之欽也﹔生者﹐徳之光也﹔性者﹐生之質也。性之動謂之爲﹐爲之僞謂之失。知者﹐接也﹔知者﹐謨也。知者之所不知﹐猶睨也。動以不得已之謂徳﹐動無非我之謂治﹐名相反而實相順也。

欽﹐持守而恭敬也。生﹐徳之發見者也﹐發見則有光華矣。性﹐在我者也。質﹐本然也。性之動而後有爲﹐有爲而流於人僞則爲性之失。接﹐應也。謨﹐謀也。應接而至於有謀慮﹐皆性中之知也。此處字義與語孟不同﹐以莊子讀莊子可也﹐不可自拘泥。嬰兒之視而無所視曰睨﹐知者以其所不知而爲知﹐亦猶嬰兒之睨也。此卽智者行其所無事文意。凡所動用皆以不得已爲之﹐則謂之徳﹐卽忘我也﹐於忘我之中而又無非我﹐此卽形中之不形﹐不形中之形也。治﹐安也﹐物不能亂之謂治。曰徳日治﹐曰不得已﹐曰無非我﹐名𨿽相反而其實未嘗不相順﹐此又是一般說話。

羿工乎中微而拙乎使人無己譽﹐聖人工乎天而拙乎人。夫工乎天而俍乎人者﹐惟全人能之。惟虫能虫﹐惟虫能天。全人惡天﹐惡人之天而況吾天乎人乎。

微﹐妙也。射之中至於微妙﹐故曰中微。羿之不能使人無。譽己﹐亦猶聖人不能逃天下之名也。工乎天者﹐盡天道也。很乎人﹐能自晦於人也。俍音良﹐善也﹐能也。全人者﹐全徳之人也。虫﹐鳥獸百物之總名也。物物𨿽微﹐皆有得諸天者﹐如能飛能走﹐能啼能噴﹐能嗚能躍﹐皆能遂其天性﹐故曰能虫能天。謂之全人則不以天自名矣。有天之名﹐則有人之名﹐故曰全人惡天。惡者﹐不樂有其名也。在人而有天人之分﹐吾已惡之﹐而況我自分別天人乎﹐故曰惡人之天﹐而況吾天乎人乎。惟虫能虫﹐惟虫能天﹐此八字極妙。

一雀適羿﹐羿必得之﹐威也。以天下爲之籠﹐則雀無所逃。是故湯以庖人籠伊尹﹐泰穆公以五羊之皮籠百里奚。是故非以其所好籠之而可得者﹐無有也。介者拸敕紙反畫﹐外非譽也﹔胥靡登髙而不懼﹐遺死生也。

羿之射見雀必得﹐雀亦畏之﹐猿見養由基抱樹而啼﹐卽此意也。以天下爲籠﹐則雀皆在籠之中﹐不待射之矣。主意不在羿﹐只引生下句而已。此意蓋謂人有所好惡則必爲好惡所迷﹐伊尹﹑百里奚﹐亦因其所好而爲人所籠耳。我若無所好﹐則超出乎萬物之外﹐誰得而籠之。介者﹐兀者也。畫﹐華飾之服也。拸﹐撦去之也。其足旣兀﹐華飾何足爲美。蓋其心於毀譽棄外之矣﹐故曰外非譽也。非﹐毀也。胥靡﹐城旦春之人也。彼爲罪人﹐不愛其身﹐故登髙而不懼。此心無所愛則無所著之諭。

夫復謵不饋而忘人﹟1﹐因以爲天人矣。

復﹐反復也﹐猶易之反復道也。謵﹐習熟也。不饋者﹐不以遺予於人也﹐言此道在已﹐不是賣貨﹐但知爲己而無爲人之心﹐則忘人矣。忘人則在我者純乎天矣﹐故曰天人。謵與習同。徐無鬼篇有曰﹐我必賣之﹐彼故鬻之。觀此可知不饋之意。

故敬之而不喜﹐侮之而不怒者﹐惟同乎天和者爲然。出怒不怒﹐則怒出於不怒矣﹔出爲無爲﹐則爲出於無爲矣。欲靜則平气﹐欲神則順心﹐有爲也。欲當緣於不得已﹐不得已之類﹐聖人之道。

敬我亦不以爲喜﹐侮我亦不以爲怒﹐卽所謂舉世譽之而不加勸﹐舉世非之而不加沮也。天和﹐造物之和气也。同乎天和﹐與之爲一也。怒𨿽出而不怒﹐則是其怒者本自不怒﹐而出自然之怒﹐非有心之怒也。以此一句諭下一句。至人出而有爲﹐於世無所容心﹐𨿽爲亦無爲也。是其所以爲者﹐本自無爲而出﹐卽是無爲無不爲。又如是變換言句。欲靜則必平其气﹐气不平則不能靜矣。欲全其神則必順其心而無所拂﹐少動其心則神不全矣。凡有爲而欲得其當﹐則必緣順﹐不得已而後起之意。不得已者﹐無心之應也。應事而無心﹐則爲聖人之道﹐故曰不得已之類﹐聖人之道。

此篇文字何異於內篇﹐或曰外篇文粗﹐內篇文精﹐誤矣。

南華眞經口義卷之二十四竟

﹟1明本『忘人』下有『忘人』二字。

南華眞經口義卷之二十五

鬳齊林希逸

雜篇徐無鬼

徐無鬼因女商見魏武侯﹐武侯勞之曰﹕先生病矣﹐苦於山林之勞﹐故乃肯見於寡人。徐無鬼曰﹕我則勞於君﹐君有何勞於我。君將盈嗜欲﹐長好惡﹐則性命之情病矣﹔君將黜嗜欲﹐學好惡二則耳目病矣。我將勞君﹐君有何勞於我。武侯超然不對﹐少焉徐無鬼曰﹕嘗語君﹐吾相狗也。下之質執飽而止﹐是貍徳也﹔中之質若視日﹔上之質若亡其一。

盈嗜欲﹐長好惡﹐則失其性命之理﹔去其嗜欲好惡﹐則頓失耳目之常﹐皆病也。學音攀﹐引卻也。貍徳﹐言其資質與貍同﹐狗之下品者也。貍徳字下得好。視日者﹐凝然上視而目不眴也。一﹐生之性也﹐其生也如死狗然﹐故曰若亡其一。猶雞之似木雞也﹐此上品也。

吾相狗又不若吾相馬也。吾相馬﹐直者中繩﹐曲者中鉤﹐方者中矩﹐圓者中規﹐是國馬也﹐而未若天下馬也。天下馬有成材﹐若卹若失﹐若喪其一﹐若是者﹐超軼絕塵不知其所。武侯大悅而笑。

馬之中規矩繩墨﹐言其身件件合法﹐故借方圓曲直以言之﹐不必就馬身上泥而求之。成材者﹐言天成之材也。若卹若失﹐卽悶然之意。喪其一﹐卽亡其一也。不知其所﹐去而不知其所止也。此皆借諭之言。武侯悟其無心自然之意﹐故大悅而笑。

徐無鬼出﹐女商曰﹕先生獨何以說吾君乎。吾所以說吾君者﹐橫說之則以詩書禮樂﹐從說之則以金版六弢﹐奉事而大有功者不可爲數﹐而吾君未嘗啟齒。今先生何以說吾君﹐使吾君悅若此乎。徐無鬼曰﹕吾直告之吾相狗馬耳。女商曰﹕若是乎。曰﹕子不聞夫越之流人乎。去國數日﹐見其所知而喜﹔去國旬月﹐見所嘗見於國中者喜﹔及期年也﹐見似人者而喜矣。不亦去人滋久﹐思人滋探乎。夫逃虛空者﹐藜藋柱乎﹐鼪鼬之徑﹐踉位其空﹐聞人足音﹐跫然而喜矣。又況乎昆弟親戚之謦欬其側者乎。久矣﹐夫莫以眞人之言謦欬吾君之側乎。

《金版六弢》﹐卽太公兵法也﹐此書藏於朝廷﹐故曰金版﹐猶曰金匱﹐石室之書也。從橫反覆﹐鋪說之意也﹐不可泥詩書爲橫﹐六弢爲從也。奉事﹐從王事也。以詩書六弢之說﹐見之行事皆有效驗﹐故曰奉事而大有功。啟齒﹐笑也。流人﹐去國流落之人也﹐所知﹐舊知識也。所嘗見﹐僅識面也。似人者﹐似其鄕人也。山間之蹊曰鼪鼬之徑﹐柱﹐塞也。踉音郎﹐類篇云欲行貌也。位﹐居也﹐止也。言其困倦欲行而又止伏於谷中也。空﹐谷也。聞足音而喜﹐但是人則喜之矣﹐不必其知識鄕人也。此意乎言武侯本然之眞離失已久﹐略聞此語﹐如逃空谷而聞足音﹐所以喜也。禪家所謂久客還家是也。謦善勝﹐則民已脫死各得其生﹐又何偃兵之求哉。

黃帝將見大隗乎具茨之山﹐方明爲禦﹐昌寓驂乘﹐張若諸朋前馬﹐昆閽滑稽後車﹐至於襄城之野﹐七聖皆迷﹐無所問塗。適遇牧馬童子﹐問塗焉﹐曰﹕若知具茨之山乎。曰﹕然。若知大隗之所存乎。曰﹕然。黃帝曰﹕異哉小童﹐非徒知具茨之山﹐又知大隗之所存。請問爲天下。小童曰﹕夫爲天下者﹐亦若此而已矣﹐又奚事焉。予少而自遊於六合之內﹐予適有瞀病﹔有長者教予曰﹐若乘日之車而遊於襄城之野。今予病少痊﹐子又且復遊於六合之外。夫爲天下﹐亦若此而已﹐予又奚事焉。黃帝曰﹕夫爲天下者﹐則誠非吾子之事。𨿽然﹐請問爲天下。小童辭﹐黃帝又問﹐小童曰﹕夫爲天下者﹐亦奚以異乎牧馬者哉﹐亦去其害馬者而已矣。黃帝再拜稽首﹐稱天師而退。

七聖﹐黃帝與方明﹑昌寓﹑張若﹑謵朋﹑昆閽﹑滑稽也﹐此等人名皆是寓言。若以大隗爲大道之魄然者﹐亦鑿說也。瞀﹐目眩也。乘日者﹐與日俱往﹐卽日新也。言六合之內未離於物﹐則有自昏之病﹐能離此病遊於自然﹐則爲六合之外﹐意謂爲天下者亦然﹐無累於有物之內而已。非吾子之事者﹐言汝物外之人𨿽不預此﹐亦須與我說破也。馬成羣而牧之﹐各隨水艸﹐但順其性而使之無所害﹐則牧馬之道盡矣﹐亦牧羊而鞭其後者之意。天師者﹐言天人可以爲我之師也。

知士無思慮之變則不樂﹐辯士無談說之序則不樂﹐察士無淩誶之事則不樂﹐皆囿於物者也。

思慮之變﹐百種變換思量也。談說之序﹐說得成條理也。淩﹐陵轢也。誶﹐訊也。好察之士則與人爭分爭毫。三者皆隨其所長而自以爲喜﹐故一日無之則不樂。此爲物欲所籠罩者也﹐故曰囿於物。

招世之士興朝﹐中民之士榮官﹐筋力之士矜難﹐勇敢之士奮患﹐兵革之士樂戰﹐枯槁之士宿名﹐法律之士廣治﹐禮教之士敬容﹐仁義之士貴際。

興朝﹐興起而立於朝廷之上也。招世者﹐立招子而爲名於世﹐卽好名者也。中民者﹐庸人也﹐榮官﹐但以爵祿爲榮也。筋力﹐有才力者也。矜難﹐以濟患難爲矜誇也。勇敢﹐武士也。奮患﹐見患難而喜也。枯槁﹐隱士也。宿名﹐畱意於聲名也。法律﹐法家者流也。廣治﹐多求治事也。敬容﹐矜持容貌而爲外飾也。貴際﹐以交際爲重也。

農夫無艸萊之事則不比﹐商賈無市井之事則不比。庶人有旦暮之業則勸﹐百工有器械之巧則壯。

艸萊﹐耕種之事也﹔市井﹐商販之事也。比﹐和樂也。旦暮之業﹐日積月累﹐其贏餘也勸喜﹐而自力之意也。工藝之人以其能自壯﹐卽自誇也。

錢財不積則貪者憂﹐權勢不尢則誇者悲﹐勢物之徒樂變。

誇誕之人﹐趨附權勢﹐一日退失則悲矣。尢﹐甚也﹐欲愈盛之意。不尢﹐不甚盛也。有倚恃者曰勢﹐有積聚者曰物。徒﹐趨附者也。勢物之徒﹐卽依附富貴之門者。樂變﹐以變詐爲樂也。依附小人﹐好動而不好靜﹐多是從曳主家使其有所作爲而後可以得志﹐故曰勢物之徒樂變。自此以上與不樂三句皆是一意﹐但長短變換﹐如此下語﹐文法也。

遭時有所用﹐不能無爲也。此皆順比於歲﹐不物於易者也。馳其形性﹐潛之萬物﹐終身不反﹐悲夫。

遭時有所用﹐言時使之然﹐𨿽其身亦不自由﹐𨿽欲無爲亦不可得也。譬如一歲之間﹐百物生成﹐皆順比其序。其所變易者﹐皆非物之所自由﹐故曰順比於歲﹐不物於易。此一句乃上句之諭也。不物於易﹐猶言非物自爲變易也。馳其形性﹐言役其身心也。潛之萬物﹐潛﹐沒也﹐汨沒於萬物之中。終其身而不知反﹐反者﹐猶釋氏言回光自照也。

莊子曰﹕射者非前期而中﹐謂之善射﹐天下皆羿也﹐可乎。惠子曰﹕可。莊子曰﹕天下非有公是也﹐而各是其所是。天下皆堯也﹐可乎。惠子曰﹕可。莊子曰﹕然則儒墨楊秉四﹐與夫子爲五﹐果孰是邪。或者若魯遽者邪。其弟子曰﹐我得夫子之道矣﹐吾能冬爨鼎而夏造冰矣。魯遽曰﹐是直以陽召陽﹐以陰召陰﹐非吾所謂道也。吾示子乎吾道。於是爲之調瑟﹐廢一於堂﹐廢一於室﹐鼓宮宮動﹐鼓角角動﹐音律同矣。夫或攺調一弦﹐於五音無當也。鼓之二十五弦皆動﹐未始異於聲﹐而音之君已。且若是者邪。

前期而中﹐言有所指的之地也﹐有的而後見其精。若含眴而射﹐則中者皆爲羿矣。此句諭下句也﹐其文極妙。天下旣無歸一之是﹐人人各持其說﹐則人皆爲堯矣。楊﹐楊朱也。秉﹐公孫龍也。墨翟楊秉與惠子爲伍﹐其學旣不同則孰爲眞是。冬寒之時不以火而爨鼎﹐夏熱之時能以水而爲冰﹐其違時也若難矣。然冬至之日﹐陽气已生﹐夏至之日﹐陰气已生﹐以陽召陽則冬不寒矣﹐以陰召陰則夏不熱矣。𨿽似違時而有可召之理﹐故曰非吾所謂道。言其術未髙也。廢﹐置也。置一瑟於堂上﹐一瑟於室﹐相去𨿽遠而鼓此則彼動﹐宮之應宮﹐角之應角﹐以其音同﹐猶曰易也。只調一弦而於五音之中不定其一﹐言﹟1鼓宮亦得﹐鼓徵亦得﹐故曰吾音無當。才鼓其一於此﹐而相去之遠者二十五弦皆動﹐比之鼓宮宮動﹐鼓角角動﹐又難矣。然以理觀之﹐不同宮商角徵羽﹐皆是以音爲音﹐故曰音之君。皆不離乎弦上之聲﹐故曰未始異於聲。如此則與以陰召陰﹐以陽召陽者何異。魯遽乃自以爲勝其弟子﹐亦各是其是而非眞是也。且若是者邪﹐言惠子之所謂是﹐亦卽如此魯遽也。

惠子曰﹕今夫儒墨楊秉﹐且方與我以辯﹐相拂以辭﹐相鎭以聲﹐而未始吾非也﹐則奚若矣。莊子曰﹕齊人謫子於宋者﹐其命閽也不以完﹐其求鉼鍾也以束縛﹐其求唐子也而未始出域﹐有遺類矣。夫楚人寄而蹢閽者﹐夜半於無人之時而與舟人鬥﹐未始離於岑而足以造於怨也。

相拂以辭﹐以言語相抗對也。相鎭以聲﹐以名聲相屈服也。未始吾非﹐言要終以我爲是也。蹢音擲的﹐說文云住足也。蹢而不能行之子﹐曰蹢子。齊人以其蹢子而寄之宋﹐謂其可以守閽也。守閽不用完全之人﹐以此處其子自以爲是矣。然而求政鈃鍾乃知束縛而愛護之﹐何愛物而不愛子乎。彼何嘗不自以愛是。鈃鍾﹐小鍾也。唐﹐亡也。子亡在外而只求於鄕域之內﹐是其惑也。彼何嘗自以爲惑﹐此又今是一句不與上蹢子之意相關。遺﹐余也﹐略也。類﹐似也。言此三事皆與惠子楊墨之徒略相似也﹐故曰有遺類矣。亦猶前言若是也邪。然不結於怨也之下﹐而先結於此﹐正是其作文之妙處。寄﹐客也。楚有蹢閽之人﹐寄於外國﹐不能自歸﹐附舟而返﹐方至於岸而是夜之半﹐卽與舟人有爭﹐忘其濟己之恩﹐已造成仇怨矣。岑﹐岸也。未始離岸﹐言載之而來﹐舟未離岸﹐又非久而忘之也。蹢﹐住足也。病足而爲閽者﹐故曰蹢閽。忘恩之斗﹐是夜固不自知﹐旦而視之﹐能無所愧乎。方其鬥時﹐彼亦自以爲是也。凡此數句﹐皆設諭以譏惠子之自是﹐但以惠子好辯﹐故特爲詭譎之辭﹐有不可遽曉者以困之。此乃二人平生戲劇之言。東方朔與合人爭辯﹐亦有此意可以參看。

莊子送葬﹐過惠子之墓﹐顧謂從者曰﹕郢人堊漫其鼻端﹐若蠅翼﹐使匠石斲之﹐匠石運斤成風﹐聽而斲之﹐盡堊而鼻不傷﹐郢人立不失容。宋元君聞之召匠石曰﹐嘗試爲寡人爲之。匠石曰﹐臣則嘗能斲之。𨿽然﹐臣之質死久矣。自夫子之死也﹐吾無以爲質矣﹐吾無與言之矣。

堊﹐白泥。以白泥埂其鼻端﹐其薄如蠅之翼﹐乃使匠石削而去之。運斤成風﹐言其急也。泥盡而鼻不傷斲者﹐固難矣﹔然其人若立得不定﹐匠石𨿽巧﹐安得其鼻不傷﹐是立者尢難也。質是用巧之地也。此意蓋言有惠子之辯﹐而後我得以窮之﹐惠子旣死﹐則無可與語者矣。

管仲有病﹐桓公問之曰﹕仲父之病矣﹐可不謂云﹐至於大病﹐則寡人惡乎屬國而可。管仲曰﹕公誰欲與。公曰﹕鮑叔牙。曰﹕不可﹐其爲人潔廉善士也﹐其於不已若者不比之﹐又一聞人之過﹐終身不忘。使人治國﹐上且鉤乎君﹐下且逆乎民。其得罪於君也將弗久矣。公曰﹕然則孰可。對曰﹕勿已﹐則隰朋可。其爲人也﹐上忘而下畔﹐愧不若黃帝而哀不已若者。以徳分人謂之聖﹐以財分人謂之賢﹐以賢臨人﹐未有得人者也﹐以賢下人﹐未有不得人者也。其於國有不聞也﹐其於家有不見也﹐勿已﹐則隰朋可。

屬國﹐托國也。不比之﹐不比數其人也。鉤﹐要束之意也。逆﹐彊民以禮義之意也。凡此數語﹐謂其黑白太分明也。上忘者﹐忘其勢也﹔下畔者﹐離遠而無求於下也。畔﹐離也。以徳分人﹐猶曰徳乃降﹐黎民懷也。以財分人﹐不自私也。以賢臨人﹐擅其名以矜乎下也。有不聞有不見者﹐言其不察察也。此事不見於他書﹐只見於列子﹐亦寓言而已。謂語我也﹐云自言也﹐故曰可不謂云﹐至於大病。

吳王浮於江﹐登乎䢐之山﹐眾祖見之﹐恂然棄而走逃於深蓁。有一狙焉﹐委蛇攫﹐見巧乎王。王射之﹐敏給搏捷矢﹐王命相者趨射之﹐狙執死。顧謂其友顏不疑曰﹕之狙也﹐伐其巧恃其便以敖予﹐以至此極也。戒之哉﹐嗟乎﹐無以汝色驕人哉。顏不疑歸而師董梧以鋤其色﹐去樂辭顯﹐三年而國人稱之。

委蛇攫一作﹐跳躍來去攀執樹枝之意。敏給﹐射之矢去速也﹐狙能搏接其矢亦甚捷速。相者﹐王左右也。眾人齊射之﹐狙𨿽巧捷﹐力不敵而死矣﹐死見執﹐故曰執死。鋤其色者﹐去其驕矜之色也。去樂﹐甘於自苦也。辭顯﹐退而就辱也。此爲矜能掇禍者之諭。

南伯子景隱幾而坐﹐仰天而噓﹐顏成子入見曰﹕夫子﹐物之尢也。形固可使若槁骸﹐心固可使若死灰乎。曰﹕吾嘗居山穴之口矣。當是時也﹐田禾一睹我而齊國之眾三賀之﹐我必先之﹐彼故知之﹐我必賣之﹐彼故齋之。若我而不有之﹐彼惡得而知之﹔若我而不賣之﹐彼惡得而鬻之。嗟乎﹐我悲人之自喪者﹐吾又悲夫悲人之悲者﹐其後而日遠矣。

物之尢也﹐言人物之中爲最大也。田禾﹐齊君也。國人以其見賢者﹐故賀之。我在當時不能自晦其迹﹐故有此名。曰先曰賣﹐言我必有形迹可見﹐故彼得而知我也。以形迹自見者﹐乃自喪是也﹔能悲人之自喪而不能自覺其身﹐則其悲人者又可悲也。山穴之口﹐地名也。我在當時﹐惟以悲人之悲而自覺﹐所以其後道日加進﹐遂至今日形若槁骸而心若死灰也。故曰其後日遠矣。遠者﹐道愈髙遠也。

仲尼之楚﹐楚王觴之﹐孫叔放執爵而立﹐市南宜僚受酒而祭曰﹕古之人乎﹐於此言已。曰﹕丘也聞不言之言矣﹐未之嘗言。於此乎言之。市南宜僚弄丸而兩家之難解﹐孫叔敖甘寢秉羽而郢人投兵。丘願有喙三尺。彼之謂不道之道﹐此之謂不言之辯。故徳總乎道之所一﹐而言休乎知之所不知﹐至矣。道之所一也﹐徳不能同也﹔知之所不能知者﹐辯不能舉也﹔名若儒墨而凶矣。故海不辭東流﹐大之至也﹔聖人並包天地澤及天下而不知其誰氏﹐是故生無爵﹐死無謚﹐實不聚﹐名不﹐此之謂大人。狗不以善吠爲良﹐人不以善言爲賢﹐而況爲犬乎。夫爲大不足以爲大﹐而況爲徳乎。夫大備矣﹐莫若天地﹐然奚求焉而大備矣。知大備者﹐無求無失無棄﹐不以物易己也﹐反己而不窮﹐循古而不摩﹐大人之誠。

古之人乎﹐於此言已﹐意謂飲酒之時﹐可以劇談﹐𨿽古人亦然也。夫子答曰﹐我有不言之言﹐未嘗與人言﹐今於此言之。弄丸﹐戲事也。秉羽扇而甘寢﹐無作爲之意也。汝二人皆能爲無爲之爲﹐又何待我說。喙三尺者﹐言無如此之長喙也。宜僚叔敖之事﹐與史家所載殊異﹐亦寓言而已。道之所一﹐自然者也。徳者﹐得之在己者也。在造物之一者與人爲者不同﹐故曰徳不能同。看此徳字﹐與本書他處說得又自不同。名若儒墨﹐便非不言之辮矣﹐故曰而不知其誰氏﹐民無得而名也。實不聚者﹐言己𨿽有善而不以歸之一身也。賢者且不以多言爲能﹐況大人乎。有大之名則不足以爲大﹐而況臺然之徳又可名乎。大備﹐大成也。惟其無求﹐所以無失無棄。不以物易己者﹐己貴於物﹟2也。循古者﹐順古道而行也。不摩﹐不容力也。

子景有八子陳諸前﹐召九方歅音因曰﹕爲我相吾子﹐孰爲祥。九方歅曰﹕捆也爲祥。子綦瞿然喜曰﹕奚若。曰﹕捆也將與國君同食﹐以終其身。子綦索然出涕曰﹕吾子何爲以至於是極也。九方歅曰﹕夫與國君同食﹐澤及三族﹐而況父母乎。今夫子聞之而泣﹐是禦福也。子則祥矣﹐父則不祥。子綦曰﹕歅﹐汝何足以識之﹐而捆祥邪。盡於酒肉﹐入於鼻口矣﹐而何足以知其所自來。吾未嘗爲牧而羣生於奧﹐未嘗好田而鶉生於完。若勿怪﹐何邪。吾所與吾子遊者﹐遊於天地﹐吾與之邀樂於天﹐吾與之邀食於地﹐吾不與之爲事﹐不與之爲謀﹐不與之爲怪﹐吾與之乘天地之誠而不以物與之相攖﹐吾與之一委蛇而不與之爲事所宜。今也然有世俗之償焉。凡有怪徵者﹐必有怪行。殆乎﹐非我與吾子之罪﹐幾天與之也﹐吾是以泣也。無幾何而使捆之於燕﹐盜得之於道﹐全而齋之則難﹐不若刖之則易﹐於是乎刖而鬻之於齊﹐適當渠公之街﹐終身食肉而終。

酒肉入於鼻口而未知其何所自來﹐言何自以得也。穉﹐牝羊也。奧﹐西南隅也。尖﹐室之東北隅也。未嘗牧未嘗田﹐而此物忽生於室中﹐異事也。此意蓋諭我與吾子無求於世﹐安得有此。邀樂於天者﹐順天以自樂也﹔邀食於地者﹐隨世自養而無他求也。事﹐世事也。謀﹐私謀也。世事私謀則於自然之道爲怪異﹐我未嘗與吾子爲之﹐言無心於世也﹐故曰不與之爲事﹐不與之爲謀﹐不與之爲怪。一委蛇者﹐一循乎自然也。不求應乎事﹐亦不知事之宜不宜﹐故曰不與之爲事所宜。償﹐還債也。我方樂於無爲而彼之相與國君同食﹐則是其分劑之中有此世俗之債未償也﹐如此之相怪證也﹐我子不應得之﹐將來必有乖異之事﹐故曰怪行。渠公之街﹐臨街之門也﹐爲闍者也。此一毀又言人世有出於意外之事者﹐亦其命也。

嚙缺遇許由曰﹕子將奚之。曰﹕將逃堯曰﹕奚謂邪。曰﹕夫堯﹐畜畜然仁﹐吾恐其爲天下笑。後世其人與人相食與。夫民不離聚也﹐愛之則親﹐利之則至﹐譽之則勸﹐致其所惡則散。愛利出乎仁義﹐捐仁義者寡﹐利仁義者眾。夫仁義之行﹐惟且無誠﹐且假夫禽貪者器。是以一人之斷制利天下﹐譬之猶一覕薄結反也。夫堯知賢人之利天下也﹐而不知其賊天下也﹐夫惟外乎賢者知之矣。

愛之則親﹐利之則至﹐譽之則勸﹐致其所惡則散﹐知此四者﹐則可以聚其民也。致其所惡﹐非其所欲也﹐致所惡則民不歸也。順其好惡﹐求以得民﹐皆容心者也。仁義之行施之於外﹐有爲之爲﹐故曰無誠。貪如禽獸者或假此七義之名以爲用﹐故曰假夫禽貪者器。覕﹐割也。一覕者﹐猶言一截截斷也。有心於斷制﹐以此而利天下﹐則其純朴自然之質皆一截截斷矣。外乎貫者﹐出乎賢者之上也。必出乎賢者之上﹐而後知有心於利天下者﹐反以賊天下也。

有暖姝者﹐有濡需者﹐有捲婁者。所謂暖姝者﹐學一先生之言﹐則暖暖姝姝而私自悅也﹐自以爲足矣﹐而未知未始有物也﹐是以謂暖姝姝者也。濡需者﹐豕虱是也﹐擇疏鬣自以爲廣宮大囿﹐奎蹄曲隈﹐乳間股腳﹐自以爲安室利處﹐不知屠者之一旦鼓臂布艸操煙火﹐而已與豕俱焦也。此以域進﹐此以域退﹐此其所謂濡需者也。捲婁者﹐舜也。羊肉不慕蟻﹐蟻慕羊肉﹐羊肉膻也。舜有膻行百姓悅之﹐故三徙成都﹐至鄧之墟而十有萬家。堯聞聞舜之賢﹐舉之童土之地﹐曰冀得其來之澤。舜舉乎童土之地﹐年齒長矣﹐聰明衰矣﹐而不得休歸﹐所謂捲婁者也。

暖姝﹐淺見自喜之意﹐此以譏刺好學者。未知未始有物者﹐言不知無物之妙也。濡需﹐濡滯而有所需待﹐貪著勢利之人也。疏鬣﹐豕之毛也。曲隈﹐蹄之曲處也。股腳﹐腰下腹邊與足相近之處此。卽乞兒向火倚冰山之意﹐言所恃者不足恃也。域者﹐囿其心於富貴之間而不自知也﹐故曰以域進﹐以域退。捲婁﹐傴僂而自苦之貌﹐其意蓋言修徳之人自以爲名而人皆歸之﹐反爲所苦﹐終身勞役不能自已﹐借此以譏侮帝王也。童土猶童山也﹐謂其始之所居在於不毛之地。

是以神人惡眾至﹐眾至則不比﹐不比則不利也。故無所甚親﹐無所甚疏﹐抱徳煬和﹐以順天下﹐此謂眞人。於蟻棄知﹐於魚得計﹐於羊棄意。以目視目﹐以耳聽耳﹐以心復心。若然者﹐其平也繩﹐其變也循。古之眞人以天待之﹐不以人入天。古之眞人得之也生﹐失之也死﹐得之也死﹐失之也生。

眾至者﹐眾人之所歸也。不比﹐不和也。不利﹐自害也。抱徳煬和﹐養其徳而不露也。煬者﹐內自溫暖之意。蟻﹐至微之物也﹐而猶未盡能無知﹔羊﹐至愚者也﹐而猶未盡能無意。惟眞人則無知矣﹐無意矣﹐故曰於蟻棄知﹐於羊棄意。魚之在水﹐悠悠自得﹐眞人之自爲計﹐但如魚然﹐蓋以水諭造物﹐以魚諭其身也。蟻之與羊﹐其所食者猶在外﹐未能無求﹐故不若魚也。眞人之心與其耳目皆與人同﹐但無心以用之﹐故曰以目視目﹐以耳聽耳﹐以心復心。繩之平﹐自然之平也。變而循之﹐順其動也。不以有心而預其自然之理﹐故曰不以人入天。其生若得若失﹐其死也亦若得若失﹐不以死生爲得失﹐聽其如何生而曰得亦可﹐死而曰得亦可﹐死而曰失亦可﹐生而曰失亦可。

藥也其實﹐革也﹐桔梗也﹐雞壅也﹐豕零也﹐是時爲帝者也﹐何可勝言。

董﹐川烏也。雞壅﹐雞頭也。豕零﹐木豬苓。醫者制藥﹐隨其所用﹐各有所主。主者爲帝﹐其他爲臣﹐謂之藥者﹐其實皆同。隨其所用而有輕重﹐亦猶人之在世﹐得時而用則爲貴﹐不得時而用則爲賤﹐其在我者初無貴賤也。此數句奇文。

勾踐也以甲楯三千﹐棲於會稽﹐惟種也能知亡之所以存﹐惟種也不知其身之所以愁﹐故曰﹐鴟目有所適﹐鶴脛有所節﹐解之也悲。

大夫種能爲勾踐報吳﹐於已亡之中而求存﹐可謂智矣﹐而不知反以殺其身。始者之用種﹐爲帝之時也﹔及其殺之﹐又一時也。鴟之目用於夜而不用於晝﹐亦隨時也﹐鶴脛之節﹐𨿽長而不可斷。解﹐斷也。言鶴之立其兩脛﹐或伸或屈﹐亦要隨時而用也。

故曰﹐風之過河也有損焉﹐日之過河也有損焉。請只風與日相與守河﹐而河以爲未始其攖也﹐恃源而往者也。

河上之風日皆能損水﹐而河未始以爲損者﹐其源長也。其源出於自然﹐故物𨿽損己而我無所攖拂也。此五句自是一意。只﹐但也。請﹐使也。使風與甲但相與守河﹐謂風日共守而不去也。

故水之守土也審﹐影之守人也審﹐物之守物也審。

水土﹐自然相入﹔形影﹐自然相依。守﹐不相離也。物之守物﹐如水流濕﹐火就燥﹐本乎天者親上﹐本乎地者親下是也。審﹐定也﹐信也﹐謂決定如此也。此三句是一意﹐天地之間自然一定之理﹐決不可易也。看此三个審字﹐方知第七篇

淵名之審不可以蟠字易之。

故目之於明也殆﹐耳之於聽也殆﹐心之於殉也殆。凡能其於府也殆﹐殆之成也不給攺﹐禍之長也玆萃。

殆﹐危也。有心於用明﹐有心於用聰﹐有心於殉物﹐皆非自安之道﹐故曰殆。府﹐髒府也。智出於髒﹟3腑﹐自以爲能﹐凡如此者皆危﹐故曰凡能其於府也殆。不給﹐卽猶不及也。危殆旣成則不及攺矣。玆萃﹐愈多也。玆與滋同。

其反也緣功﹐其果也待久。而人以爲己寶﹐不亦悲乎。故有亡國戮民無已﹐不知問是也。

反﹐覆也﹐緣﹐因也。因謀功之心則必至於自覆敗。果﹐必也。有待久之謀則某心固必而不化﹐此皆爲身之害而人人以此自喜﹐如得寶然﹐故曰人以爲己寶。古今之亡國與夫被刑戮之人﹐相尋而無已﹐皆不知於此致問而已﹐言其不問道也。

故足之於地也踐﹐𨿽踐﹐恃其所不蹍而後善博也。人之知也少﹐𨿽少﹐恃其所不知而後知天之所謂也。

人之行地﹐兩足所踐不過少許﹐若皆削去其地﹐僅能容足﹐則難行矣。博﹐遠也。於其所踐之外必有足所不踐之地﹐則其行也可峽致遠。蹍亦踐也。此句以譬下句﹐人之所知者能幾何﹐其所不知者皆天也。不恃吾之所知而恃吾之所不知﹐則知天矣。

知大一﹐知大陰﹐知大目﹐知大均﹐知大方﹐知大信﹐知大定﹐至矣。大一通之﹐大陰解之﹐大目視之﹐大均緣之﹐大方體之﹐大信稽之﹐大定持之。

大一﹐造化之運者也﹐天向一中分造化是也。陰﹐靜也。大陰﹐至靜也﹐極其靜定則無所不解矣。解音蟹﹐猶佛書所謂解脫也。大目﹐所見者廣也。大均﹐大分劑也﹐緣﹐順也。大方﹐太虛也﹐大方無隅﹐混然一體﹐故曰大方體之。大信﹐眞實之理也。稽者決也。知此眞實之理﹐則無疑可決矣。大定﹐物物之定理也。持﹐總持也。總天下之物者﹐此一定之理也。

盡有天﹐循有照﹐冥有樞﹐始有彼﹐則其解之也似不解之者﹐其知之也似不知之也﹐不知而後知之。

凡事到盡處﹐便見天命﹐故曰盡有天﹐卽人事盡而天理見也。楯乎自然﹐則吉凶禍福榮辱得喪其理皆見﹐故曰循有照。冥冥之中自有執其樞要者﹐卽所謂主張綱維是者也﹐故曰冥有樞。無物之始﹐必有物以始之﹐齊物論曰非彼無我﹐非我無所取﹐卽此彼字。故曰始有彼。彼﹐造物自然之理也。曰天曰照﹐曰樞曰彼﹐𨿽可解之知之﹐亦似不解不知者﹐謂不敢以爲可知可解也。惟其以不知爲知﹐乃眞知也。

其問之也﹐不可以有崖﹐而不可以無崖。頡滑有實﹐古今不代﹐而不可以虧﹐則可不謂有大揚推乎。闔不亦問是已﹐奚惑然爲。以不惑解惑﹐復於不惑﹐是尙大不惑。

問者﹐問造物之理也。言我欲問造物之理﹐以爲有崖際﹐不可也﹔以爲無崖際﹐亦不可也。頡﹐頜頑也﹐滑﹐旋轉也。言造物之妙﹐無所捉摸也。不可捉摸則若無物而有實﹐有之故曰頜滑有實。從古至今只是一个造化﹐初無更代﹐而用之不窮﹐何嘗有一毫虧損﹐故曰古今不代﹐而不可以虧。以此理言之﹐豈不爲一項大議論乎。揚搉﹐提掇發揚而論之也。闔﹐何也。是造物之理也﹐何不問此造物之理﹐又奚疑乎﹐故曰奚惑然爲。以此不疑之理而解天下之疑﹐而又復歸於不疑之地﹐則庶幾乎至於大不疑矣。趙州問南泉不疑之道﹐便是此數語之意。尙﹐庶幾也。只不疑二字﹐莊子鼓舞出來﹐卻撰出此數句以結一篇之文﹐可謂奇特。此篇亦與內篇何異。

南華眞經口義卷之二十五竟

﹟1言﹕時本作『弦』。

﹟2物﹕明本作『物物』。

﹟3髒﹕原作『胸』﹐據明本攺。

南華眞經口義卷之二十六

鬳齋林希逸

雜篇則陽

則陽遊於楚﹐夷節言之於王﹐王未之見。夷節歸﹐彭陽見王果曰﹕夫子何不譚我於王。王果曰﹕我不若公閱休。彭陽曰﹕公閱休﹐奚爲者邪。曰﹕冬則獨鱉於江﹐夏則休乎山樊。有過而問者﹐曰﹐此予宅也。夫夷節已不能﹐而況我乎。吾又不若夷節。夫夷節之爲人也﹐無徳而有知﹐不自許以之神﹐其交因顚冥乎富貴之地﹐非相助以徳相助消也。夫凍者假衣於春﹐暍者反冬乎冷風。夫楚王之爲人也﹐形尊而嚴﹐其於罪也﹐無赦如虎。非夫佞人正徳﹐其孰能撓焉。故聖人﹐其窮也使家人忘其貧﹐其達也使王公忘爵祿而化卑。其於物也﹐與之爲娛矣﹔其於人也﹐樂物之通而保己焉。故或不言而飲人以和﹐與人並立而使人化。父子之宜﹐彼其乎歸居﹐而一間其所施。其於外人心者﹐若是其遠也﹐故曰待公閱休。

則陽﹐姓彭名陽字則陽。夷節嘗薦則陽於王﹐未用而歸也。此予宅者﹐言其無定居也。彭陽好進﹐故以憑者語之﹐欲其自悟也。無徳而有智﹐不知有天理而純用私智也﹐神在我之自然者也。顚迷富貴之交﹐堅固不解而失其本心﹐不復知本身有自然之神﹐故曰不自許以之神也。其於人也﹐非相與爲善﹐乃相率以爲自損之道也。故曰非相助以徳相助消也。此句自下得好。凍者得衣則其暖如春﹐暍者得風則其冷如冬﹐言人之相與必以有餘濟其不足也。彭陽之好進﹐是其不足者也。我告汝以隱退﹐如執熱之以濯﹐禦寒之授衣﹐將於汝有補也。形尊而嚴﹐言恃勢以陵下也。罪人而不赦﹐好殺如虎﹐是不仁也。撓﹐自屈也。非眞小人﹐孰能屈撓其身以事之。有佞人之正徳謂眞小人也﹐卻如此下四字自佳。故聖人其窮也以下﹐皆言有道而隱﹐無求進用之意。王公﹐尊者也。忘其爵祿而能下士﹐化尊爲卑也。窮萬物之理以自樂﹐故曰其於物也﹐與之爲娛。其於人世﹐循乎萬物之理而略無窒礙﹐以自保其眞爲樂﹐故曰樂物之通而保己。有不言之教可以悟人﹐如以至和飲之也﹐佛書所謂如飲醍醐是也。目擊而道存﹐正容使人意也消﹐故曰與人並立而使人化。彼其﹐猶詩曰彼其之子也。此一句倒下﹐意謂彼其之子若歸而居乎﹐尊卑長幼各得其宜﹐故曰父子之宜彼其乎歸居。而其所施﹐一本於間暇﹐殊不容力焉﹐故曰而一間其所施。此言其在家在鄕﹐各得其和也。其於人心﹐若是其遠﹐猶言人之度量相遠如是哉。蓋謂公閱休之心如此﹐而彭陽之心若彼﹐其相去遠矣。吾又不若夷節者﹐言夷節佞人也﹐彼亦好進者也。所以進汝於王﹐我豈肯似彼耶。此鄙薄夷節之意也。父子之宜披其乎歸居是一句。﹟1

聖人達綢繆﹐周盡一體矣﹐而不知其然﹐性也。復命搖作而以天爲師﹐人則從而命之也。憂乎知而所行恆無幾﹐時其有止也﹐若之何。

綢繆者﹐陰陽造化﹐往來相因而不已之意。一體者﹐精粗合爲一也。聖人達乎造化之理﹐而窮盡周徧精粗合一之妙﹐所以循乎自然而不知其所以然﹐故曰性也。性﹐自然者也。搖作卽動用也。動用作爲皆復歸於天命﹐而以自然爲主﹐故曰以天爲師。命之者﹐稱名之也。以聖人之名從而稱之﹐聖人初何心哉﹐故曰人則從而命之也。憂乎知者﹐以人之私智﹐其憂萬端﹐多少計較﹐能有幾件計較得行﹐故曰所行恆無幾。我將有爲有行而尼之於命﹐人亦如之何﹐故曰時其有止也﹐若之何。時﹐命也。止﹐尼也。此兩句曲盡世情﹐推原其患﹐皆自知字始。若知其所不知則無憂矣﹐故下面有美鑑之諭。

生而美者﹐人與之鑑﹐不告則不知其美於人也。若知之﹐若不知之﹐若聞之﹐若不聞之﹐其可喜也終無已﹐人之好之亦無已﹐性也。聖人之愛人也﹐人與之名﹐不告則不知其愛人也。若知之﹐若不知之﹐若聞之﹐若不聞之﹐其愛﹟2人也終無已﹐人之安之亦無已﹐性也。

妍生於丑﹐若不告之以醜者﹐則亦不自知其妍矣。有妍媸美惡分別﹐便是憂端之所由生﹐故曰不知不聞﹐其喜終無已。我旣無美惡之別﹐與物以無心﹐則人之好我也亦無已﹐此自然之理也﹐故曰性。因鑑美之諭﹐又及聖人愛人之名﹐其意蓋謂愛人至於有名則有心矣﹐有心則離本眞之性矣。

舊國舊都﹐望之暢然﹐𨿽使丘陵艸木之緡入之者十九﹐猶之暢然﹐況見見聞聞者也﹐以十仞之臺縣眾間者也。冉相氏得其環中以隨成﹐與物無終無始﹐無幾無時。日與物化者﹐一不化者也﹐闈嘗捨之。

久旅而歸﹐見其舊國都﹐必有暢然之合意﹐言有所感也。縱使入其舊國之中﹐人物已變﹐丘陵之上艸木皆荒穢﹐合比之昔日﹐十失其九﹐但有一分相似處﹐猶且暢然有感﹐而況求道之人忽然自悟﹐得見其所自見﹐聞其所自聞者﹐皆本然固有之物﹐能不喜乎。佛氏所謂本來面目﹐本地風光﹐便是此意。十仞之臺﹐最髙處也。縣﹐張樂也。眾﹐縣多也。間﹐猶言笙鏞間作也。處甚髙之地而聽交奏疊作之樂﹐可以聳動世俗之耳目﹐而況古之聖人以虛中無爲自然之理﹐隨萬物而樂之。其自處之髙也﹐如何環空中之物﹐虛之諭也。無終而無始﹐終始如一也。無幾無時﹐無古今也。幾者﹐時節之變也。日與物化﹐言與物俱往﹐日新又新﹐卽我之所得一个不化底如此用出來。捨者去也。闔者何也。言世俗之人何不捨去故習而歸至道也。冉相氏卽古聖人也。

夫師天而不得師天﹐與物皆殉﹐其以爲事也﹐若之何。夫聖人未始有天﹐未始有人﹐未始有始﹐未始有物﹐與世偕行而不替﹐所行之備而不洫﹐其合之也若之何。湯得其司禦門尹登恆﹐爲之傅之﹐從師而不囿。得其隨成﹐爲之司其名。

師天而不得師天﹐言以自然爲法而無法自然之名﹐不過與物相順而已﹐故曰與物皆殉。若有心於爲事﹐則未如之何矣。才有爲事之意﹐便非自然也。有人﹐有爲也。天無爲也﹐非惟無有爲之迹﹐亦並與其無爲者無之﹐故曰未始有天﹐未始有人。有物﹐迹也。無物之始﹐無迹也。非惟無有物之迹﹐並並與其無迹者無之﹐故曰未始有始﹐未始有物。行乎斯世﹐未嘗不與人同﹐於人世初無廢事也﹐故曰與世偕行而不替。不替﹐不廢也。萬行俱備而不著於其一﹐故曰所行之備而不洫。齊物曰以言其老洫也﹐洫者﹐泥著而陷溺之意也。與道爲一則不求而自合﹐若求合於道則不可得而合之矣﹐故曰其合之也若之何。湯之於伊尹﹐學焉而後臣之﹐莊子把這一句卻攺名換字﹐以其官爲司禦﹐又曰門尹登恆﹐皆是做此詭怪說話。傅者﹐輔也。言尹輔湯也。湯𨿽以尹爲師而不爲其所籠也﹐故曰從師而不囿。湯之無爲也自得萬物之成理﹐而隨之自處於無爲自然之地﹐使其輔相之。尹而主其名﹐故曰得其隨成﹐爲之司其名。言湯無爲而尹有爲也﹐湯無名而尹有名也。司﹐主也﹐言門尹擔當了許多有爲之名也。

之名贏法﹐得其兩見。仲尼之盡慮﹐爲之傅之。容成氏曰﹕除日無歲﹐無內無外。

之名﹐此名也。贏﹐余也﹐剩也。言此名之在世間是剩法也﹐猶言長物也。兩見﹐身與名爲二也。有心於爲名﹐則不得其混然之一者﹐故曰得其兩見。伊尹之所擔當﹐已自未爲奇特﹐而孔子又慕之﹐盡其思慮﹐將以爲輔相於斯世﹐言夫子又欲爲伊尹之事也。此是譏侮聖人之意。容成氏﹐借古聖人之名也。合三日六十日而後爲一歲﹐逐日而除去之﹐則但可謂之日﹐不可謂之歲﹐故曰除日無歲。此一句自好﹐老子曰數車無車﹐亦此意。外之名因內而生﹐無內則無外矣﹐故曰無內無外。舉此二句﹐以證自然之意。

魏瑩與田侯牟約﹐田侯牟背之﹐魏瑩怒﹐將使人刺之。犀首聞而恥之曰﹕君爲萬乘之君也﹐而以匹夫從讎。衍請受甲二十萬﹐爲君攻之。虜其人民﹐系其牛馬﹐使其君內熱發於背﹐然後拔其國﹐忌也出走﹐然後挾其背﹐折其脊。季子聞而恥之曰﹕築十仞之城城者﹐旣十仞矣﹐則又壞之﹐此胥靡之所苦也。今兵不起七年矣﹐此王之基也。衍亂人﹐不可聽也。華子聞而丑之曰﹕善言伐齊者﹐亂人也﹔善言勿伐者﹐亦亂人也﹔謂伐之與不伐亂人也者﹐又亂人也。君曰﹕然則若何。曰﹕君求其道而已矣。

魏瑩﹐魏惠王也。田侯﹐齊威王也。胥靡﹐刑余之人﹐城築之所役也。城旣成而又壞之﹐則役者以爲苦矣。兵不起七年﹐此魏王之業之美也﹐而犀首教之用兵﹐猶壞其已成之城也。衍﹐犀首之名也。華子之言﹐蓋謂著一伐字則皆未免於容心﹐故以三者皆爲亂人知道﹐則並與兵不吉矣。故曰君求其道而已矣。

惠子聞之而見戴晉人﹐晉人曰﹕有所謂蝸者﹐君知之乎。曰﹕然。有國於蝸之左角者曰觸氏﹐有國於蝸之右角者曰蠻氏﹐時相與爭地而戰﹔伏屍數萬﹐逐北旬有五日而後反。君曰﹕噫﹐其虛言與。曰﹕臣請爲君實之。君以意在四方上下有窮乎。君曰﹕無窮。曰﹕知遊心於無窮﹐而反在通達之國﹐若存若亡乎。君曰﹕然。曰﹕通達之中有魏﹐於魏中有梁﹐於梁中有王﹐王與蠻氏有辯乎。君曰﹕無辯。客出而君惝然若有亡也。客出﹐惠子見﹐君曰﹕客﹐大人也﹐聖人不足以當之。惠子曰﹕夫吹管也﹐猶有嘀也﹔吹劍首者﹐吷而已矣。堯舜﹐人之所譽也﹐道堯舜於戴晉人之前﹐譬猶一吷音血上同也。

此一段極好。惠子聞華子有求道之說﹐故薦戴晉人而見之王。戴﹟2晉人﹐有道者也。蝸角之諭﹐似若虛言﹐而下面說得來卻成眞个﹐故曰請爲君實之。無窮﹐太虛之間也。通達之國﹐卽中國也。以太虛而觀中國﹐則至爲微細﹐若有若無﹐故曰若存若亡乎。杜子美曰﹕俯視但一气﹐焉能辮皇州﹐卽此意也。以中國而觀﹐魏又爲小矣﹔梁是其都也﹐於魏國之中而觀﹐所都之地又小矣﹔於所都之中而求王之一身﹐愈微而愈小矣。自太虛之上﹐等而下之﹐則觀王之身與蚜角之蠻觸何異﹐故曰無辯。言其同也。惝然若有亡者﹐茫然自失﹐而知其所爭之不足爭也。管猶有竅﹐比之簫笛﹐𨿽無音節﹐其吹之者猶有嗃然之聲。若以劍首而吹﹐則一吹而已﹐言其全無聲也。此意蓋謂有道者之前﹐𨿽欲說七﹑說義﹑說道﹑說理﹐皆無所容其聲也。

孔子之楚﹐捨於蟻丘之漿。其鄰有夫妻臣妾登極者﹐子路曰﹕是稯稯何爲者邪。仲尼曰﹕是聖人僕也。是自埋於民﹐自藏於畔。其聲銷﹐其志無窮﹐其口𨿽言﹐其心未嘗言﹐方且與世違而心不屑與之俱。是陸沈者也﹐是其市南宜僚邪。子路請往召之﹐孔子曰﹕已矣。彼知丘之著於己也﹐知丘之適楚也。以丘爲必使楚王之召己也﹐彼且以丘爲佞人也。夫若然者﹐其於佞人也羞聞其言﹐而況親見其身乎。而何以爲存。子路往視之﹐其室虛矣。

蟻丘之地有賣漿之家﹐夫子宿於其家也。登極者﹐升其屋極而望人也。稯稯﹐紛紛也。聖人僕者﹐言聖人之徒也。自埋於民﹐自隱於民間也。畔﹐鄰也。藏居於此﹐鄰人亦不知之也。其聲銷﹐逃名也。沈﹐不在水而在陸﹐諭億者之隱於市塵也﹐言此人必爲市南宜僚之徒。宜僚姓熊﹐居於市南﹐楚人也。著於已者﹐謂我必知之著知也。佞人﹐多言之人也。何以爲存﹐言其必去而不畱矣。其室虛者﹐逃而去﹐恐夫子言之楚王而召之﹐故逃去也。

長梧封人問子牢曰﹕君爲政焉勿鹵莽﹔治民焉勿滅裂。昔予爲禾耕而鹵莽之﹐則其實亦鹵莽而報予﹔蕓而滅裂之﹐其實亦滅裂而報予。予來年變齊﹐深其耕而熟耰之﹐其禾繁以滋予﹐終年厭餮。莊子聞之曰﹕今人之治其形﹐理其心﹐多有似封人之所謂遁其天﹐離其性﹐滅其情﹐亡其神﹐以眾爲故﹐鹵莽其性者。欲惡之孽﹐爲性萑葦兼葭﹐始萌以扶吾形﹐尋擢吾性﹔並潰漏發﹐不擇所出﹐漂疽疥癱﹐內熱溲膏是也。

封人因耕而諭政﹐莊子又以諭學﹐東坡稼說實仿此也。變齊者﹐變易其法也。厭餮﹐飽食也。以眾爲言﹐世間此等人多也。惡﹐好惡也。孽﹐妖孽也。好惡之害﹐其蔽塞本然之性﹐猶雈葦也﹐卽茅塞其心之意。性旣蔽塞則其昏欲之長﹐如兼葭之始萌﹐充滿其身﹐言通身皆是人欲也。扶﹐助也。以物欲而助其形﹐則視聽言動﹑起居飲食﹐皆失其自然之理﹐故日尋擢吾性﹐尋﹐漸也﹐擢﹐拔也。始其眞性只爲之蔽塞﹐及其甚也﹐漸漸拔而去之﹐是天理盡滅﹐眞性旣失﹐气亦爲病﹐故有並潰者﹐有漏發者﹐不擇所出﹐觸則成病也。並潰者﹐漂疽疥癱也﹐此膿血之病也。漏發者﹐內熱溲膏也﹐今之消病也。此一段所以戒世人之縱情欲而不知學道者﹐終必殺其身也。

栢矩學於老聃曰﹕請之天下游。老聃曰﹕已矣﹐天下猶是也。又請之﹐老聃曰﹕汝將何始。曰﹕始於齊。至齊見辜人焉﹐推而彊之﹐解朝服而幕之﹐號天而哭之曰﹕子乎子乎﹐天下有大菑﹐子獨先離之。曰莫爲盜﹐莫爲殺人。榮辱立﹐然後睹所病﹔貨財聚﹐然後睹所爭。今立人之所病﹐聚人之所爭﹐窮困人之身﹐使無休時﹐欲無至此﹐得乎。

天下猶是者﹐言天下皆如此。莫爲盜﹐莫爲殺人者﹐言汝之所以被罪而囚者﹐或爲盜乎﹐或爲殺人乎。莫爲言莫是如此也。榮辱﹐名也。貨財﹐利也。病﹐患害也。在上者尙名而後有此患害﹐爲國好聚財而後有此爭競﹐謂此事皆自上始也。老子曰﹕不尙賢﹐使民不爭﹔不貴難得之貨﹐使民不爲盜﹐卽此意。以名利而役人﹐使之自困無時而已﹐安得不至於此。其意蓋言太古之時﹐無名無利﹐故風俗醇厚﹐國無刑人也。

古之君人者﹐以得爲在民﹐以失爲在己﹐以正爲在民﹐以枉爲在己﹐故一形有失其形者﹐退而自責。今則不然﹐匿爲物而愚不識﹐大爲難而罪不敢﹐重爲任而罰不勝﹐遠其塗而誅不至。民知力竭﹐則以僞繼之﹐日出多僞﹐士民安取不僞。夫力不足則僞﹐知不足則欺﹐財不足則盜。盜竊之行﹐於誰責而可乎。

失得正枉兩句﹐卽百姓有過﹐在予一人。一人之形有不得其生﹐則人君退而自責﹐卽匹夫不被澤﹐若已納之溝中也。今則不然者﹐言後世也。匿爲物﹐蔽其物而不言﹐而以不知者爲愚。大爲難行之事﹐而以其不敢爲者爲罪。重爲任﹐不量人之力也﹐遠其塗﹐不計人之行程也。彊人所不能而乃罰其不勝者﹐誅其不至者。在上之人﹐其所出政令一日僞於一日﹐士民安得不僞乎。彊其力所不能﹐必以僞應之﹔彊其智所不及﹐必以欺應之﹔過取而無厭﹐必爲盜以輸之。是我使之爲僞﹑爲欺﹑爲盜也。又誰責乎三句一體﹐卽就下句盜竊上結。非惟此一句﹐意易明﹐亦文法也。

遽伯玉行年六十而六十化﹐未嘗不始於是之而卒談之以非也。未知今之所謂是之非五十九非也。

年六十而六十化﹐一年之見勝如一年也。然安知六十歲之是﹐便爲是耶。此一則話也。

萬物有乎生而莫見其根﹐有乎出而莫見其門。人皆尊其知之所知﹐而莫知恃其知之所不知而後知﹐可不謂大疑乎。已乎已乎﹐且無所逃此所謂然與然乎。

其生也必有根﹐其出也必有門﹐但人不見之耳﹐此是其所不可知者。凡人知其所知﹐而不知其所不知者乃爲至妙﹐此大惑之人也。且無所逃者﹐言自然而然﹐不知之知﹐通古今﹐徹上下﹐皆如此﹐何處而非此理﹐如何逃得。然與然乎者﹐後辭也。謂之然歟﹐而其所然果然乎。子貢對曰然非與﹐卽此意也。見衛靈公篇。然與音余。

仲尼問於太史大彊﹑伯常騫﹑狶韋曰﹕夫衛靈公飲酒湛樂﹐不聽國家之政﹔田獵畢弋﹐不應諸侯之際。其所以爲靈公者﹐何邪。大弢曰﹕是因是也。伯常騫曰﹕夫靈公有妻三人﹐同濫而浴﹐史輶奉禦而進所﹐搏幣而扶翼﹐其慢若彼之甚也﹐見賢人若此其嘯也﹐是其所以爲靈公也。狶韋曰﹕夫靈公也死﹐卜葬於故墓不吉﹐卜葬於沙丘而吉。掘之數仞得石槨焉﹐洗而視之有鉻焉﹐曰不馮其子﹐靈公奪而埋之。夫靈公之爲靈也久矣﹐之二人何足以識之。

畢弋﹐取鳥獸之用也。諸侯交際之禮﹐皆不應答之﹐其人如此﹐謚之以靈﹐何耶。言未足當其惡也。大弢曰此亦因國人所同是而謚之﹐上是字猶此字也。進所﹐進所居之處也。奉禦﹐猶今言召對也。搏幣者﹐執其贊見之幣。而靈公使人扶翼之﹐言有禮也。肅﹐敬也。沙丘石槨先有靈公之客﹐則未生之前此名已定﹐於人何力焉。此段蓋言世事皆出於自然也。之二人﹐大弢與伯常騫也。沙丘﹐古人葬處也。不馮其子者﹐其子孫不可托﹐遂爲靈公所奪也。馮﹐托也。

少知問於太公調曰﹕何謂丘裏之言。太公調曰﹕丘裏者﹐合十姓百名而以爲風俗也。合異以爲同﹐散同以爲異。今指馬之百體而不得馬﹐而馬系於前者﹐立其百體而謂之馬也。是故丘山積卑而爲髙﹐江河合水而爲大﹐大人合並而爲公。是以自外入者﹐有主而不執﹔由中出者﹐有正而不距。四時殊气天不賜﹐故歲成﹔五官殊職君不私﹐故國治﹔文武大人不賜﹐故徳備﹔萬物殊理道不私﹐故無名。無名故無爲﹐無爲而無不爲。時有終始﹐世有變化。禍福淳淳﹐知字至有所拂者而有所宜﹐自殉殊面﹐有所正者有所差。比於大澤﹐百材皆度﹐觀乎大山﹐木石同壇。此之謂丘裏之言。

聚井爲丘﹐果丘爲裏﹐故曰丘裏。一里之中有十姓百名﹐人物𨿽異而風俗則同﹐合異以爲同之諭也。丘裏之言者﹐公一里之言也﹔合異以爲同﹐萬物同一理也﹔散同以爲異﹐物物各具一理也。合百體以爲馬﹐一體之上無馬之名﹐此散同以爲異也。立其百體乃謂之馬﹐合異以爲同也。積而爲山﹐合而爲水﹐亦此意也。合並而爲公﹐合萬物之異以爲同也。有主而不執也﹐言所主𨿽在內而無所執﹐執則非自然矣。正者﹐萬物之理也。出乎胸中者﹐其理與萬物同則自然相順而不相距也。不執不拒﹐乃順自然而無同異之意。天不賜﹐不以爲功也﹐猶言非相爲賜也。五官列﹐爵惟五也﹐各職其職﹐君何私輕重焉。大人於文武之徳﹐時乎而文﹐時乎而武﹐可用則用﹐亦非相與賜也﹐故爲全備之徳。萬物各具一理﹐故曰殊理。以大道合之而爲公﹐故曰不私。無名者﹐無得而名也。淳淳﹐流行自然也。吉凶禍福之至﹐倚伏無常﹐或有所拂逆而反爲宜。塞翁得馬失馬之意也。拂﹐逆也﹐不如意也。宜﹐如意也。人有自殉之心則如其面然﹐皆不同矣。有所正者﹐執定而拘泥之也。有所泥者或失之﹐卽今人謂擬則差也。故曰有所正者有所差。比﹐譬也。譬如大澤之中﹐百物之村﹐各中其度﹐無小無大﹐皆可用也。伺壇卽同地也。木之與石本在一山﹐初何分別。此合異以爲同也。

少知曰﹕然則謂之道﹐足乎。太公調曰﹕不然。今計物之數不止於萬物﹐而期曰萬物者﹐以數之多者號而讀之也。是故天地者﹐形之大者也﹐陰陽者﹐气之大者也﹐道者爲之公。因其大以號而讀之則可也﹐已有之矣﹐乃將得比哉。則若以斯辯﹐譬猶狗馬﹐其不及遠矣。

物不止於萬而言萬物﹐其總數也。期﹐約也﹐約言之也。天地陰陽﹐亦形气之總名爾。形气不止於天地陰陽﹐但以其大者言之。道之爲公﹐亦因其大而借言之耳。𨿽已有道之名﹐而亦豈可以此相比諭而言邪。故曰已有之矣﹐乃將得比哉。狗馬﹐不可爲類者也。斯﹐比也。因道之名﹐若以相比並而爲此辯說﹐則如犬馬之異類不可得而合也。不及﹐不相若也。遠﹐甚也。

少知曰﹕四方之內﹐六合之裹﹐萬物之所生惡起。太公調曰﹕陰陽相照相蓋相治﹐四時相代相生相殺﹐欲惡去就於是橋起﹐雌雄片合於是庸有。安危相易﹐禍福相生﹐緩急相摩﹐聚散以成。此名實之可紀﹐精之可志也。隨序之相理﹐橋運之相使﹐窮則反﹐終則始﹐此物之所有﹐言之所盡﹐知之所至﹐極物而已。睹道之人﹐不隨其所廢﹐不原其所起﹐此議之所止。

萬物之生從何而始﹐故曰惡起。相照﹐相應也﹐相蓋﹐相合也。相治﹐相消長也。四時相代﹐春生秋殺﹐隨時各有不伺也。因此於後有欲惡去就﹐雌雄分合﹐安危禍福﹐緩急聚散之事﹐謂因有天地陰陽而後有人世之事也。凡此數者﹐皆是其同中之異者。橋然而起﹐橋﹐拱髙也。片﹐判也。片合卽分合也。庸有﹐常有也。以成﹐卽相成之意﹐但換下一字﹐文法也。自欲惡而下至於聚散﹐其名實皆可紀﹐其精微皆可志﹐謂件件可見﹐非惟可言亦可書也。隨其時序而相理﹐卽陰陽之相治也。橋﹐起也。橋起而運﹐相爲消長﹐故曰相使。窮而反爲通﹐終而復爲始﹐此皆萬物之所必有者﹐言而至於盡﹐亦此而已﹐知而及其至﹐亦此而已。盡心盡力只說得个物字﹐故曰極物而已。惟知道之人﹐則於其所以廢所以起者﹐皆歸之於無﹐皆歸之自然﹐則其言議至於此而止﹐謂到這裹無可說處矣。

少知曰﹕季眞之莫爲﹐接子之或使﹐二家之議﹐孰正於其情﹐孰偏於其理。太公調曰﹕雞嗚狗吠﹐是人之所知﹔𨿽有大知﹐不能以言讀其所自化﹐人不能以意其所將爲。斯而析之﹐精至於無倫﹐大至於不可圍。或之使﹐莫之爲﹐未免於物而終以爲過。

季眞﹑接子﹐當時有此二人﹐各爲其說﹐一曰莫爲﹐一曰或使。莫爲者﹐言冥冥之中初無主宰﹐皆偶然爾﹔或使者﹐有主宰無非使然﹐所謂行或使之﹐止或尼之是也。正於其情﹐正得其實也﹔偏於其理﹐見之偏也。二者孰當孰否也。難嗎狗吠﹐不同之諭也﹐言人所知旣有不同﹐則𨿽有大智之人亦不能盡其言﹐亦不能盡其意。所自化者﹐言其所自見之妙。讀猶誦也。其自見之妙﹐豈能誦其言而知之。所將爲﹐所欲爲也。其所欲爲之意﹐豈能以意度之。斯者﹐此理也。若以此理而分析之﹐可以語大﹐可以語小﹐言不可窮也。無倫﹐小之極﹔不可圍﹐大之極也。二者之說皆未免於物累﹐而要終皆有過患﹐言其皆有節病也。

或使則實﹐莫爲則虛。有名有實﹐是物之居﹔無名無實﹐在物之虛。可言可意﹐言而愈疏。

或使則實者﹐謂冥冥之中有物以司之﹐是實也。莫爲則虛者﹐謂冥冥之中本無所主﹐是虛也。旣有實則與名俱矣﹐則是累於物矣。居者在也﹐言在於物之中也﹐故曰是物之居。若謂之無則名實俱無﹐而所謂無者終在﹑未能並與無者無之﹐亦是累於物也。故曰在物之虛。大抵曰有曰無皆可以言傳﹐可以意度﹐皆未免於言﹐則去道愈疏遠矣。

未生不可忌﹐已死不可阻。死生非遠也﹐理不可睹。

忌者﹐禁也。未生之初﹐不容不生﹐旣生而死﹐豈可得而違阻也。死生之理本在目前﹐初非甚遠﹐但欲見而不可見﹐故曰理不可睹。

或之使﹐莫之爲﹐疑之所假。吾觀之本﹐其往無窮﹔吾求之末﹟4其來無止。無窮無止﹐言之無也﹐與物同理。

若以爲或之使﹐若以爲莫之爲﹐則世之疑情方假此而起﹐又安得爲無累乎。本﹐始也﹐未動之時也。卽未動之時觀之﹐已見其往者無窮矣。末﹐終也。旣動而止之時也。就其旣止之時而觀之﹐已見其方來者無止。以此而觀﹐但泯於無言方可合萬物而伺一理﹐故曰言之無也﹐與物同理。

或使莫爲﹐言之本也﹐與物終始。道不可有﹐有不可無﹐道之爲名﹐所假而行。或使莫爲﹐在物一曲﹐夫胡爲於大方。

二者之言推求其本﹐謂之或使﹐謂之莫爲﹐皆未能遠離於物﹐但見與物終始而已﹐故曰與物終始。不能離物則是有也﹐謂之道可有乎﹐故曰道不可有。旣曰有﹐則所謂有者何可得而無之﹐言離不去也。故曰有不可無。若以眞實而觀﹐道之一字本是假名以行於世﹐故曰道之爲名﹐所假而行。二者之言皆爲泥物而在於一偏﹐安得謂之大道。一曲﹐一偏也。大方﹐大道也。旣結了上面說話﹐卻別說兩句又妙。

言而足﹐則終日言而盡道﹔言而不足﹐則終日言而盡物。道物之極﹐言默不足以載。非言非默﹐議有所極。

同乎此言也﹐但我果有所見﹐𨿽謂之言亦可盡道﹐終日言之亦自不妨﹐故曰言而足﹐終日言而盡道。若我無所見則言不足以盡道﹐言之縱多亦不離於形似而已﹐故曰言而不足﹐終日言之而盡物。道﹐精也﹔物﹐粗也。以精粗之極而求之﹐言亦不足盡﹐默亦不足盡。載﹐在也﹐謂不在此也。非言非默之中﹐自有至極之議。極議﹐至言也。佛氏所謂如我按指﹐海印發光﹐似汝舉心﹐塵勞先起﹐卽此意也。又曰我爲法王﹐於法自在﹐蓋言造道之人﹐說亦是﹐不說亦是﹐汝未造道﹐便說得是也不是。此篇亦與內篇何異。

南華眞經口義卷之二十六竟

﹟1明本無此句。

﹟2愛﹕明本作『憂』。

﹟3戴﹕原本無﹐據明本增。

﹟4末﹕原本無﹐據明本增。

南華眞經口義卷之二十七

鬳齋林希逸

雜篇外物

外物不可必﹐故龍逢誅﹐比干戮﹐箕子狂﹐惡來死﹐桀紂亡。人主莫不欲其臣之忠而忠未必信﹐故伍員流於江﹐萇弘死於蜀﹐藏其血三年而化爲碧。人親莫不欲其子之孝而孝未必愛﹐故孝己憂而曾參悲。

外物﹐身外之事也﹐是求在我者也。桀紂之時﹐賢者不肖者均於被禍﹐是不可必也。此皆紂事﹐卻並桀說﹐以意逆之可也。萇弘被放歸蜀﹐刳腸而死﹐蜀人以匱盛血﹐三年而化爲碧玉。此事與左傳所載稍異﹐其言似誕。晉元帝托運糧不至而殺其臣﹐其血逆柱而上﹐齊以明月之讖﹐殺斛律光﹐其血在地﹐去之不滅﹐則亦世間所有之事也。孝己﹐殷髙宗之子﹐見逐於後母。曾子﹐未見悲泣之事﹐想以蕓爪大杖則走之事言之。讀此書者﹐但觀其意﹐若此類皆﹐不必拘蓋。謂忠孝人之所貴﹐而或害其身﹐是皆外物不可必也。

木與木相摩則然﹐金與火相守則流。陰陽錯行﹐則天地大絯。音絯於是乎有雷有霆﹐水中有火﹐乃焚大槐。

木與木相摩則其火自出﹐今舟人用楡柳亦然。火與金相守﹐鎔之事。木本無火﹐相摩而生﹔金爲至堅﹐見火而流。亦言不可必之意。大絯﹐大異也。大雷雨之時﹐或焚樹木﹐故曰水中有火﹐乃焚大槐。不曰他木而曰槐者﹐槐能生火﹐故以槐言之。淮南子曰﹕老槐生火。見汜論篇。亦非專焚大槐也。此皆陰陽錯行而爲。災事之不常見者﹐亦言其不可必也。

有甚憂﹐兩陷而無所逃。螴音陳又楷允反蜳音又惇轉柱允二反不得成﹐心若縣於天地之間﹐慰暋音泯又音昏沈屯﹐彊綸反利害相摩﹐生火甚多﹐眾人焚和﹐月固不勝火。於是乎有僓音顏然而道盡。

甚憂者﹐極憂也。兩陷﹐非有人道之患﹐則有陰陽之患也﹐人間世云是兩也﹐卽此意。螴蜳者﹐怵惕不自安之意。不得成者﹐言甚憂無所逃而不成情緒也。心若縣於天地之間﹐言心有系縛自苦也。慰暋﹐鬱悶也。沈屯﹐陷溺險難也。利害相戰於胸中﹐其內熱也甚於焦火﹐故曰生火甚多。此皆世俗一等不知道之人﹐不知外物之不可必而過用其心﹐故至此焚傷其胸中至和之气﹐故曰眾人焚和。月﹐性也。眾人之生﹐其得於天者全此至和之理﹐猶如月然﹐但爲物欲所昏﹐其炎如火﹐故其爲月者不能勝之﹐遂至於焚和也。山谷云﹐本心如日月﹐利欲蝕之﹐旣正用此意。僓然者﹐弛然而自放也。道盡者﹐言其天理滅盡也。蓋謂眾人汨於利欲﹐終身不悟﹐至於滅盡天理而後已也。

莊子家貧﹐故往貸栗於監河侯。監河侯曰﹕諾﹐我將得邑金﹐將貸子三百金﹐可乎。莊周忿然作色曰﹕周昨來有中道而呼者﹐周顧視車轍中有鮒魚焉。周問之曰﹕鮒魚來﹐子何爲者邪。對曰﹕我東海之波臣也﹐君豈有斗升之水而活我哉。周曰﹐諾﹐我且南遊吳越之王﹐激西江之水而迎子﹐可乎。鮒魚忿然作色曰﹐吾失我常與﹐我無所處。吾得斗升之水然活耳﹐君乃言此﹐曾不如早索我於枯魚之肆。

監河侯﹐說苑曰魏文候也﹐亦未必然﹐或是監河之官以侯稱之﹐不然則侯是其姓也。邑金者﹐采邑之租金也。波臣猶曰水官也。此段必當時有此戲言﹐因記於此﹐亦今人所謂遠水不救近火之意。枯魚之肆者﹐言待得此水之來﹐吾已爲鱐矣。常與﹐常時相與者也。

任公子爲大鉤巨緇﹐五十轄以爲餌﹐蹲乎會稽﹐投竿東海﹐旦旦而釣﹐期年不得魚。已而大魚食之﹐牽巨鉤錙設而下﹐驚揚而奮髻﹐白波若山﹐海水震蕩﹐聲伴鬼神﹐憚赫千里。任公子得若魚﹐離而臘之﹐自制河以東﹐蒼梧以北﹐莫不厭若魚者。已而後世輇才諷說之徒﹐皆驚而相告也。夫揭竿累﹐趨灌讀﹐守鯢鮒﹐其於得大魚難矣。飾小說以干縣令﹐其於大達亦遠矣。是以未嘗聞任氏之風﹐俗其不可與經於世亦遠矣。

巨緇﹐大黑索也。信音界﹐牛也。與陷同。海水震蕩﹐聲侔鬼神﹐言此魚搖動海水﹐其聲可畏也。憚赫﹐驚恐也﹐千里之人皆聞其聲而懼也。厭﹐厭飯而食之也。輇才﹐揣量淺見之士也。諷說﹐道聽塗說者。知其常而不知異﹐見其小而不見大﹐故驚以相告也。累﹐小繩也。灌﹐注也。灌瀆﹐言流水之小瀆也。鯢鮒﹐小魚也。縣令﹐猶今揭示也﹐縣與懸同﹐縣揭之號令﹐猶今賞格之類。言見小之人飾其辭說﹐千求於上﹐求合其所示之令格﹐縱得之﹐能幾何。故曰其於大達亦遠矣。俗世﹐俗之士也。俗士不可與言經世之道﹐故曰俗其不可與經於世﹐亦遠矣。遠矣﹐猶甚矣也。

儒以詩禮發冢﹐大儒臚傳曰﹕東方作矣﹐事之何若。小儒曰﹕未解裙襦﹐口中有珠。詩固有之曰﹐靑靑之麥﹐生於陵陂﹐生不布施﹐死何含珠爲。接其鬢﹐擪其顪。儒以金樵控其頤﹐徐別其頰﹐無傷口中珠。

此段蓋諭遊說之士借詩書聖賢之言以文其姦者。自上語下曰臚﹐自下語上曰句。臚傳者﹐大儒爲首而告其下也。靑靑之麥﹐生於陵陂﹐賦墓田也。生不布施﹐何含珠爲﹐譏富者也。此詩只四句﹐或是古詩﹐或是莊子自撰亦不可知。接其鬢以下﹐大儒教小儒之語。接﹐撮也。擪﹐以手按之也。顪﹐頤下也。控其頤者﹐控開其頤也﹐別亦開也﹐言歌此詩教其徒﹐徐取其珠而欲無所損也。詩曰﹐何以含珠爲﹐則我今取之。亦合古詩之意矣。

老萊子﹟1弟子出薪﹐遇仲尼﹐反以告曰﹕有人於彼﹐修上而趨下﹐未僂而後耳﹐視若營四海﹐不知其誰氏之子。老萊子曰﹕是丘也。召而來。仲尼至﹐曰﹕丘﹐去汝躬矜與汝容知﹐斯爲君子矣。仲尼揖而退﹐蹙然攺容而問曰﹕業可得進乎。老萊子曰﹕夫不忍一世之傷而驚萬世之患﹐抑固窶邪﹐亡其略弗及邪。惠以歡爲驁﹐終身之醜。中民之行進焉耳﹐相引以名﹐相結以隱。與其譽堯而非桀﹐不如兩忘而閉其所譽。反無非傷也﹐動無非邪也。聖人躊躇以興事﹐以每成功。柰何哉其載焉終矜爾。

出薪者﹐出而采薪也。修上﹐上長也。趨下﹐其行趨鏘也。末﹐微也﹐言其背微有僂曲之狀。後耳者﹐面前視之不見其耳也。視若營四海﹐卽蒿目以憂當世之患之意。躬矜﹐汝身矜持之行也。容知﹐容﹐外飾也﹐知﹐思慮也。業可得進者﹐言道業可得而學否也。一世之傷﹔一時之人憔悴可傷也。驁﹐傲然而不卹之意。言汝爲一時而憂﹐通用其心﹐能貽後世之患﹐汝皆驁然而不顧也。汝旣如此﹐道之窮宜也。寠﹐窮也。固﹐宜也。汝之道其窮如此﹐是不知天下之事有非智略所能及者﹐故曰亡其略弗及邪。亡與忘同。惠﹐施惠於人也。歡﹐欲得人之歡心也。以施惠而得人之歡心爲驁﹐以此自驚於世不可﹐此乃終身可醜之行也。庸人之所爲則務入於此而已﹐故曰中民之行進焉耳。中民﹐庸人也。以名而相汲引﹐以隱蔽之計而自相交結﹐以形容中民之爲也。堯桀兩忘則不惟無毀亦無譽矣﹐故曰閉其所譽。反﹐背也。反背自然之理﹐則無非傷道之事也﹔不好靜而好動﹐則無非邪僻之行也。聖人則不然。躊躇者﹐欲進不進之意﹐以躊躇興事卽不得已而後應也。惟其無心﹐所以每每成功。載﹐自負也。汝柰何終身以矜持之意而自負﹐故曰柰何哉其載焉終矜爾。此一句下得奇。

宋元君夜半而夢人被髮窺阿門曰﹕予自宰路之淵﹐予爲淸江使河伯之所﹐漁者余且得予。元君覺﹐使人占之﹐曰﹕此神龜也。君曰﹕漁者有餘且乎。左右曰﹕有。君曰﹕令余且會朝。明日﹐余且朝﹐君曰﹕漁何得。對曰﹕且之网得白龜焉﹐其圓五尺。君曰﹕獻若之龜。龜至﹐君再欲殺之﹐再欲活之﹐心疑卜之曰﹕殺龜以卜吉。乃刳龜﹐七十二鉆而無遺莢。仲尼曰﹕神龜能見夢於元君而不能避余且之网﹐知能七十二鉆而無遺莢﹐不能避刳腸之患﹐如是則知有所困﹐神有所不及也。𨿽有至知﹐萬人謀之。魚不畏网而畏鵜鶘。去小知而大知明﹐去善而自善矣。嬰兒生無石師而能言﹐與能言者處也。

阿﹐曲也。阿門﹐曲側之門也。宰路﹐淵名也。淸江之神使我使於河伯。再欲殺之﹐再欲活之﹐再三遲疑而不決也。卜以殺爲吉。遂殺之。七十二鉆﹐言用之而占七十之智豈能敵之。此言我苟有心﹐則人亦以有心應我﹐故以此諭之惟能去其小知而付之自然﹐則大知明矣。去吾爲善自名之意﹐則善自歸我﹐故曰去善而自善矣。石與碩同﹐石師﹐碩大之師﹐能教人者。嬰兒之能言不待求師而自能者﹐與能言者同處﹐則自然能言二次也。龜靈於人而不靈於己﹐故曰知有所困﹐神有所不及也。此意蓋謂名之以知則有窮時。此下數句卻泛言世情以實之。人有至知者﹐豈能以一身而勝萬人之謀。鵜鶘之取魚﹐飲涸其水而後盡其魚。此有心害魚者非网之比也。上言人若有心而害我一人也。大知自善﹐自然之理也。不教能言﹐自然之諭也。

惠子謂莊子曰﹕子言無用。莊子曰﹕知無用而始可與言用矣。夫地非不廣且大也﹐人之所用容足耳。然則廁足而墊之致黃泉﹐人尙有用乎。惠子曰﹕無用。莊子曰﹕然則無用之爲用也亦明矣。

墊﹐掘也。容足之外皆爲深淵﹐則不可行矣。卽前謂﹐足也踐﹐恃其所不蹍之意。故曰無用之用。徐無鬼篇

莊子曰﹕人有能遊﹐且得不遊乎﹔人而不能遊﹐且得遊乎。夫流遁之志﹐決絕之行﹐噫其非至知厚徳之任與。覆墜而不反﹐火馳而不顧﹐𨿽相與爲君臣﹐時也﹐易世而無以相賤﹐故曰至人不畱行焉。夫尊古而卑今﹐學者之流也。且以狶韋氏之流觀今之世﹐夫孰能不波。惟至人乃能遊於世而不僻﹐順人而不失己。彼教不學﹐承意不彼。

能游者則遊之﹐不能游者終於不能。此言世有達者﹐有不達者也。遊﹐自樂之意也。流遁﹐逐物而忘返也。決絕﹐與世判然自異也。任﹐爲也。至知厚徳﹐循自然之人﹐則其所爲無流遁決絕之失矣。覆墜﹐言陪溺於世故也。火馳﹐逐於世如火之急也。此皆爲世俗所累而不能反身自顧﹐故曰不反不顧﹐言不能回光返照也。𨿽一時之間有貴有賤﹐名爲君臣﹐而沒身之後貴賤何。故曰夫孰能不波。學者之古今﹐只自三皇五帝爲始。此蓋譏貶古帝王之意。僻﹐偏也。遊於世而無所偏倚﹐不以古今爲是非也。𨿽和光同塵﹐不與世相忤而我之所存者自在﹐故曰順人而不失己。彼之所教自以爲是﹐我固不學之﹐然亦承順其意而無彼我之分。此有言王侯與螻蟻同﹐盡隨丘墟也。惟至人之所行則於世無畱戀之意﹐故曰至人不畱行焉。古今人情大抵相類﹐安有淳澆之別。學者尊古而卑今﹐不知世變者也。狶韋氏﹐三皇五帝之先也。若以天地之初﹐上古之世﹐而觀於今日﹐則皆爲波蕩流逐而失其性者矣。卽齊物因是之意﹐故曰承意不彼。

目徹爲明﹐耳徹爲聰﹐鼻徹爲顫﹐口徹爲甘﹐心徹爲知﹐知徹爲徳。凡道不欲壅﹐壅則哽﹐哽而不止則跈﹐跈女展反則眾害生。物之有知者恃息﹐其不殷非天之罪。天之穿之﹐日夜無降﹐人則顧塞其竇。

徹﹐通也﹐得自然之理而大通徹﹐則耳目之所視聽爲眞聰眞明﹐鼻口之所嗅味爲眞顫眞甘﹐心之所知者爲眞知徳爲至徳矣。壅﹐壅塞窒礙也。哽﹐哽咽而不通也。跈者﹐足所踐之迹也。我之見道﹐苟窒礙哽塞而不能自覺﹐則累於形迹矣。不止﹐迷而不知止也。旣累於形逵則眾害生矣。息﹐生也。生之謂性﹐人皆有之﹐有此受生之性而後有所知覺。所謂知覺者﹐恃此息也。人莫不然﹐而或至於不當其理者﹐豈天斬之不殷不當也。天理之在人心﹐日夜發見其孔竅﹐發見處何嘗有止息。故曰天之穿之﹐日夜無降。穿﹐心竅也。無降﹐無止也。竇亦心竅也。人以物欲而自蔽惑﹐是塞其竇也。顧﹐乃也。

胞有重閬﹐心有天遊﹐室無空虛﹐則婦姑勃溪﹔心無天遊﹐則六鑿相攘。大林丘山之善於人也﹐亦神者不勝。徳溢乎名﹐名溢乎暴﹐謀稽乎識音玄﹐知出乎爭﹐柴生乎守﹐官事果乎眾宜。春雨日時﹐艸木怒生﹐銚耨於是乎始修﹐艸木之到植者過半而不知其然。

胞﹐脬膜也。人身皮肉之內有一重膜包絡此身。重閬者﹐空曠也。人身之內如此空曠﹐而心君主之以天理自樂﹐則謂之天遊。勃溪﹐爭鬥也。窄小之屋﹐婦姑常在面前﹐則易至於爭鬥。此卽不虛曠之諭。心才蔽塞﹐不知天理之樂﹐則六鑿必至於相攘逆。六鑿﹐六根也。大林丘山﹐人見之而必喜者﹐是其平日耳目窄隘﹐不能存自然之神以勝外物﹐忽然一見空遠之地﹐則以爲喜﹐故曰亦神者不勝。求名於外﹐則徳性自蕩溢矣﹔暴急而不自安﹐則名亦蕩溢矣﹔言並與名失之也。有誸急之意﹐而後稽度於智謀之事。議與弦同。有爭競之心﹐而後智謀之所由出。守執不化﹐而後柴梗不樂之意所由生。果﹐實也﹐塞也﹐齊物曰腹猶果然之果也。求眾事之皆宜而後分職以任事者﹐有固必不通之獘。此言癡兒了官事﹐官事不可了也。銚耨﹐田器也。春雨時至﹐艸木奮然而生﹐故曰怒生。當此之時﹐人知修田器以爲耕種之事﹐則必鋤拔其艸木。其艸木之得雨而方生植者﹐皆傾倒過半矣。到與倒同。子美曰﹐霜倒半池蓮﹐卽此倒字。銚耨之人﹐豈戕賊艸木之生哉。爲耕種之計﹐不得不然﹐亦不自知其於生意有害也。此意蓋言生者方生﹐拔者自拔﹐艸木𨿽去而耕種之物又生﹐便是其成也毀也﹐其毀也成也。由此而觀﹐則成敗得喪死生禍福﹐皆當聽其自然﹐何必容心乎。自徳溢乎名而下皆容心之失也﹐能無容心則有天遊矣。

靜然可以補病﹐眥可以休老﹐寧可以止遽。𨿽然﹐若是勞者之務也﹐非佚者之所未嘗過而問焉。

靜然者﹐安然也。補病者﹐去故卽新﹐捨末而歸本也。此心能安然﹐則向之失者可以補而全之矣。眥音翦音滅。訾贓者﹐屏除﹟2物欲而全其天理﹐則可以優遊而至老。遽﹐急也。能寧其心則可以止遽矣。此三句皆言旣失而復﹐猶﹟3楊子曰先病而後瘳也。故曰𨿽然﹐若是勞者之務也。若是句絕﹐言其已見物累之苦﹐而後能自悔﹐若夫安佚自得之人﹐胸中本來泰然自得﹐則不問及此矣。佚﹐自得者也。非佚者之所﹐猶曰非佚者之事也。所猶所其無逸之所也。

聖人之所以駴戶稽反天下﹐神人未嘗過而問焉﹔賢人所以駴世﹐聖人未嘗過而問焉﹔君子所以駴國﹐賢人未嘗過而問焉﹔小人所以合時﹐君子未嘗過而問焉。演門有親死者﹐以善毀爵爲官師﹐其黨人毀而死者半。

因未嘗問一句又生下四句。駴與駭同。聖人以仁義而治天下﹐是駴之也﹐神人則無此矣。賢者以盛徳而駭世﹐聖人則無此矣。君子則以聲名而駭其一國﹐賢人則無此矣。小人則營營以求合於一時﹐君子則無此矣。演門﹐地名也。善毀﹐孝也。以孝而得爵﹐遂爲官師﹐其黨人慕之乃至有哀毀而死者﹐言好名之爲累也。官師猶今曰官員也。

堯與許由天下﹐許由逃之﹔湯與務光﹐務光怒之﹐紀他聞之﹐帥弟子而踆於窾水﹐諸侯弔之﹐三年﹐申徒狄因以踣河。

許由務光以隱得名﹐紀他慕之﹐亦相率而隱於窾水。踆與蹲同。此一字鄙薄之之意也。紀他之意﹐亦欲諸侯以國讓之﹐而諸侯但以其苦弔之而己。己自可笑﹐三年之後﹐申徒狄又慕隱名以至自投於河。此蓋極言好名之累也。

筌者所以在魚﹐得魚而忘筌﹐蹄者所以在兔﹐得兔而忘蹄﹔言者所以在意﹐得意而忘言。吾安得夫忘言之人而與之言哉。

上面旣說盡了﹐卻以筌蹄之語結末﹐亦與前篇言而足﹐言而不足體格一同。筌蹄﹐取魚取兔之具也﹐旣得則無用矣。言寓意也﹐得其意則忘言矣﹐不能忘言則泥著而失其意矣。惟忘言者而後可與言。此篇文亦精細。在兔﹐意在於得兔也。

南華眞經口義卷之二十七竟

﹟1子﹕原作『之』﹐據明本攺。

﹟2除﹕明本作『去』。

﹟3猶﹕明本作『得』。

南華眞經口義卷之二十八

鬳齋林希逸

雜篇寓言

寓言十九﹐重言十七﹐卮言日出﹐和以天倪。寓言十九﹐藉外論之。親父不爲其子媒﹐親父譽之不若非其父者也。非吾罪也﹐人之罪也。與己同則應﹐不與己同則反﹐同於己爲是之﹐異於己爲非之。

此篇之首乃莊子自言其一書之中﹐有三種說話。寓言者﹐以己之言借他人之名以言之。十九者﹐言此書之中十居其九﹐謂寓言多也。如嚙缺﹑王倪﹑庚桑楚之類是也。重言者﹐借古人之名以自重﹐如黃帝﹑神農﹑孔子是也。十七者﹐言此書之中此類十居其七也。尼﹐酒卮也。人皆可飲﹐飲之而有味﹐故曰卮言。日出者﹐件件之中有此言也。和﹐調和也。天倪﹐天理也。以天理而調和眾人之心也。藉﹐借也。不出於己而出於他人曰外﹐故曰藉外論之。父譽其子以求婚﹐則其人必不信﹐故必借他人以譽之﹐此譬諭也。此罪不在我﹐因人之不見信﹐故有此寓言也。若以爲出於我﹐則在人之見必有同異之分﹐應是之也﹐反非之也。與己不與己﹐此言他人自私之見也。

重言十七﹐所以已言也。是爲耆艾年先矣﹐而無經緯﹟1本末以期年耆者﹐是非先也。人而無以先人﹐無人道也。人而無人道﹐是之謂陳人。

已﹐止也。已言﹐可以止其爭辯也。借重於耆艾之人﹐則聞者不敢以爲非﹐可以止塞其議論也。古先帝王聖賢皆耆艾也。經緯本未﹐言知常﹑知變﹑知首﹑知終也。期年﹐期頤之年也。年𨿽先矣而學無所見﹐但以期頤之年而稱爲耆宿﹐則其年𨿽先不足爲先。謂無以過人也。人而無以過人則是不能盡其爲人之道﹐此陳人而已。陳人﹐謂世間陳久無用之人也。此意蓋謂我之所借重者﹐皆耆艾可尊之人﹐非徒以爲前輩人物而借重之也。

卮言日出﹐和以天倪﹐因以曼衍﹐所以窮年。不言則齊﹐齊與言不齊﹐言與齊不齊也。故曰無言。言無言﹐終身言﹐未嘗言﹔終身不言﹐未嘗不言。有自也而可﹐有自也而不可﹔有自也而然﹐有自也而不然。惡乎然﹐然於然﹔惡乎不然﹐不然於不然。惡乎可﹐可於可﹔惡乎不可﹐不可於不可。物固有所然﹐物固有所可。無物不然﹐無物不可。非卮言日出﹐和以天倪﹐孰得其久。萬物皆種也﹐以不同形相禪﹐始卒若環﹐莫得其倫﹐是謂天均。天均者﹐天倪也。

曼衍者﹐遊衍自得也。窮年者﹐以此送日月也。不言則齊﹐以無言之言則歸於一理。齊﹐一也。以此一而形諸言﹐以其言而論此一﹐皆爲有所容心﹐則不得爲齊一矣。故曰齊﹐與言不齊﹐言與齊不齊也。惟無言則齊﹐無言﹐無心之言也。終身言﹐未嘗言﹐無心於言也。終身不言﹐未嘗不言﹐不言之中亦可悟理﹐則非不言也。有自﹐有所由來也。言凡人之所謂可﹐所謂不可﹐所謂然﹐所謂不然﹐其言皆有所自來﹐故各是其所是。我則何從而然可之﹐惟隨其然者可者而然之可之﹐隨其不然者不可者而不然之不可之。物固有所然﹐謂凡物各有所是也。旣各有所是﹐則物物皆是﹐故曰無物不然﹐無物不可。此意齊物中論之甚詳。非卮言日出﹐和以天倪﹐孰得其久者﹐言我非以自然之言而調和眾口﹐若與之同爲﹐是非則豈能要諸久遠哉。蓋謂自然之理﹐千古萬古跌不破也。萬物之種同出於造物﹐以其不同形而相代於天地之間。則人以艸爲艸﹐木爲木﹐禽爲禽﹐獸爲獸﹐但見其形之不同而不知同出於元气﹐其種則一也。萬物之在天地﹐往來終始﹐若循環然﹐其倫理之妙人莫得而窮之﹐謂其不可盡知也。此之謂天均。均者同也﹐天理之同者﹐故曰天均。

莊子謂惠子曰﹕孔子行年六十而六十化﹐始時所是﹐卒而非之﹐未知今之所謂是之非五十九非也。惠子曰﹕孔子﹐勤志服知也。莊子曰﹕孔子謝之矣﹐而其未之嘗言。孔子云﹐夫受才乎大本﹐復靈以生﹐嗚而當律﹐言而當法。利義陳乎前﹐而好惡是非直服人之口而已矣。使人乃以心服而不敢噩﹐立定天下之定。已乎已乎﹐吾且不得及彼乎。

服知者﹐服事也。知﹐知見也。勤心以從事於知見﹐謂博學也。謝者﹐去也。言孔子已謝去博學之事而進於道﹐但未嘗與人言爾。孔子云者﹐莊子舉孔子之言﹐謂孔子嘗有此語也。受才乎大本﹐猶言受性於太始也﹐大本卽造物也。靈﹐知覺之性也。復﹐返也。反而歸之本來知覺之性﹐而後可以盡人生之道﹐故曰復靈以生。鳴亦言也。律卽法也。當者﹐言皆當理也。以利義陳於前而有﹐所是非好惡﹐則人與我對立﹐可以服其口而未能服其心。是必捨去利義而忘其是非好惡﹐乃可以使人心服而無敢與我對立而爲忤者﹐而後可以定天下之定理矣。姜音悟﹐忤逆也。姜立者﹐對面而立﹐則我爲順而彼爲逆﹐周禮曰以受諸侯之逆﹐亦言向我而來者爲逆也。莊子旣稱夫子之言﹐乃對惠子而嘆曰﹐已乎已乎﹐我安得及彼孔子哉﹐只此可見莊子非不知敬吾聖人者。

曾子再仕而心再化﹐曰﹕吾及親仕﹐三釜而心樂﹐後仕﹐三千鍾不洎﹐吾心悲。弟子問於仲尼曰﹕若參者﹐可謂無所縣其罪乎。曰﹕旣已縣矣。夫無所縣者﹐可以有哀乎。彼視三釜三千鍾﹐如觀雀蚊虻相過乎前也。

不洎﹐言不及其親也﹟2無所縣其罪乎者﹐縣﹐系累也﹐謂曾子此言有系累之罪乎﹐無系累之罪乎。蓋疑其前後兩變有悲有喜也。旣已縣矣者﹐謂止此悲喜之心﹐便是有所系累也﹐若無所系累則外物之輕重過於吾之前者﹐猶鳥雀蚊虻然﹐豈以此爲悲喜哉。才有悲喜﹐則有心矣。

顏成子遊謂東郭子綦曰﹕自吾聞子之言﹐一年而野﹐二年而從﹐三年而通﹐四年而物﹐五年而來﹐六年而鬼入﹐七年而天成﹐八年而不知死不知生﹐九年而大妙。

一年而野﹐返其朴也。二年而從﹐從順也﹐於是非喜惡無所逆也。三年而通﹐大通徹也。四年而物﹐猶槁木死灰也。五年而來﹐寂滅之中又有不寂滅者也﹐禪家所謂大死人卻活是也。鬼入者﹐納造化於其胸中也﹔天成者﹐與天爲一也。不知死不知生﹐無入而不自得也。大妙者﹐極其玄也。自一年至九年﹐此卽借爲節次之語﹐此事非可以歲月計也。

生有爲﹐死也。勸公以其死也﹐有自也。而生陽也﹐無自也。而果然乎﹐惡乎其所適﹐惡乎其所不適。

此數句言無生無死之理。生有爲者﹐言以生爲有生則有死矣。有死生之見﹐自私者也。若以至公之理而勸之﹐欲其知造物之間無不死之物﹐故曰勸公以其死也。然謂之死則是有所自矣﹐謂之死而有所自則求其生於萌動之始﹐本無所自﹐旣其始也﹐無生則安得有死。陽﹐動之始也。以死生之理如此言之﹐不知其果然乎否也。所適然也﹐所不適不然也﹐要其盡而觀﹐則惡乎然﹐惡乎不然。言謂之有亦非﹐謂之無亦非﹐故曰而果然乎﹐惡乎其所適﹐惡乎其所不適。

天有歷數﹐地有人據。吾惡乎求之。莫知其所終﹐若之何其無命也。莫知其所始﹐若之何其有命也。有以相應也﹐若之何其無鬼邪。無以相應也﹐若之何其有鬼耶。

歷數﹐星辰日月之往來﹐有曆書度數也。人據﹐人迹之所至有可考據者﹐猶言圖經也。以歷數及人據而求之﹐果可以盡天地之理乎。故曰吾惡乎求之。天地之間﹐日遷月往﹟3誰能知其所終。其運而往也﹐必有造物主之﹐安得謂之無命。然芒芒之初﹐本來無物﹐安得謂之有命。朝必有暮﹐寒必有暑﹐時至气應﹐毫髮不差﹐如此相應﹐安得謂之無鬼神。然謙者未必福﹐仁者未又壽﹐幽明之間﹐有時而不相應﹐安得謂之有鬼神。此數句乃發明造物不可知之意。

眾罔兩問於影曰﹕若向也俯而今也仰﹐向也括而今也被髮。向也坐而今也起﹐向也行而今也止。何也。影曰﹕叟叟音蕭也﹐奚稍問也。予有而不知其所以﹐予蜩甲也﹐蛇蛻也﹐似之而非也。火與日﹐吾屯也﹔陰與夜﹐吾代也。彼﹐吾所以有待邪﹐而況乎以有待者乎。彼來則我與之來﹐彼往則我與之往﹐彼彊陽則我與之彊陽﹐彊陽者又何以有問乎。

叟叟﹐若隱若顯之意也。稍﹐略也﹐率略意也。謂其何爲﹐率然有此問也。予之所有本﹐不自知其所以然者﹐故曰予有而不知其所。蜩已化而甲在﹐蛇已化而蛻在﹐蓋以形之動者比蛇蜩之生﹐而以影比蛻甲也。似之而非者﹐言以此爲比亦近似之﹐而非果然也。在日與火之中則有此影﹐故曰屯屯聚也。晝陰而無日﹐夜至而不火﹐則影不可見﹐是代去也。彼﹐指形也。吾﹐影也。言吾之所待者彼乎﹐故曰彼﹐吾所以有待邪。然形之動也﹐又有所待﹐故曰而況乎以有待者乎。彊陽﹐動也。形待彊陽之气而動﹐彼形之所以往來者﹐彊陽也。彼以彊陽而動﹐我亦從之﹐其爲彊陽者本非形之所知﹐汝又何問我乎。此段與齊物同﹐但添彊陽火日之說﹐又要弄筆頭。禪家所謂重說偈言也。

陽子居南之沛﹐老聃西遊於秦﹐邀於郊至於梁而遇老子。老子中道仰天而嘆曰﹕始以汝爲可教﹐今不可也。陽子居不答﹐至捨﹐進盥漱巾櫛﹐脫履戶外﹐膝行而前曰﹕向者弟子欲請夫子﹐夫子行不間﹐是以不敢。今間矣﹐請問其過。老子曰﹕而睢睢盱盱﹐而誰與居。大白若辱﹐盛徳若不足。陽子居蹴然變容曰﹕敬聞命矣。其往也﹐捨者迎將其家﹐公執席﹐妻執巾櫛﹐捨者避席﹐煬者避竈。其反也﹐捨者與之爭席矣。

請問其過者﹐言夫子謂我不可教﹐其過在何處也。睢睢盱盱﹐矜持而不自在之貌。誰與居者﹐言其物我未忘﹐常若與人同居也。大白若辱者﹐明而自晦之意。盛徳若不足者﹐言其𨿽有而不自居也。迎將﹐迎送也。家公﹐旅邸之主也。執席﹐執巾櫛﹐奉承之也。煬者﹐炊者也。避舍﹐避竈敬之也。爭席者﹐不知其可敬也。未聞老子之言之先﹐有矜持自名之意﹐故人見而敬之。旣得點化﹐則退然自晦﹐而人視之以爲常人矣。此篇文亦細。

南華眞經口義卷之二十八竟

﹟1緯﹕明本作『綸』。

﹟2也﹕明本作『見』。

﹟3往﹕原作『化』﹐據明本攺。

南華眞經口義卷之二十九

鬳齋林希逸

雜篇讓王

堯以天下讓許由﹐許由不受。又讓於子州支父﹐子州支父曰﹕以我爲天子﹐猶之可也。𨿽然﹐我適有幽憂之病﹐方且治之﹐未暇治天下也。夫天下至重也﹐而不以害其生﹐又況他物乎。惟無以天下爲者﹐可以托天下也。舜讓天下於子州支伯﹐子州支伯曰﹕予適有幽憂之病﹐方且治之﹐未暇治天下也。故天下大器也﹐而不以易生﹐此有道者之所以異乎俗者也。

幽憂者﹐猶今言暗疾也。無以天下爲者﹐言不欲爲天子者﹐方可托之以天下﹐是有天下而不與者也。異於俗者﹐言其與世俗不同也。

舜以天下讓善捲﹐善捲曰﹕余立於宇宙之中﹐冬日衣皮毛﹐夏日衣葛絺。春耕種﹐形足以勞動﹔秋收斂﹐身足以休食。日出而作﹐日入而息。逍遙於天地之間﹐而心意自得。吾何以天下爲哉。悲夫﹐子之不知余也。遂不受﹐於是去而入深山﹐莫知其處。舜以天下讓其友石戶之農﹐石戶之農曰﹕捲捲乎後之爲人﹐葆力之士也。以舜之徳爲未至也﹐於是夫負妻戴攜子以入於海﹐終身不反也。

捲捲﹐音權自勞之貌。葆力﹐勤苦用力也。徳爲未至者﹐言非自然之徳。二人皆逃而去之﹐妻以首戴﹐夫以背負﹐共攜其子而逃。此二段無斷語者﹐卽與前意同。

大王直父居邠﹐狄人攻之﹐事以皮帛而不受﹐事之以犬馬而不受﹐事之以珠玉而不受﹐狄人之所求者﹐土地也。大王亶父曰﹕與人之兄居而殺其弟﹐與人之父居而殺其子﹐吾不忍也。子皆勉居矣﹐爲吾臣與爲狄人臣奚以異。且吾聞之﹐不以所用養害所養。因杖莢而去之﹐民相連而從之﹐遂成國於岐山之下。夫大王直父﹐可謂能尊生矣。能尊生者﹐𨿽富貴不以養傷身﹐𨿽貧賤不以利累形。今世之人﹐居髙官尊爵者﹐皆重失之。見利輕亡其身﹐豈不惑哉。

所用養者﹐謂資之以自養者也﹐卽土地也。所養﹐百姓也。尊生者﹐以身爲重﹐以外物爲輕也。此譏當時患失之士。

越人三世弒其君﹐王子搜患之﹐逃乎丹穴而越國無君。求王子搜不得﹐從之丹穴﹐王子搜不肯出﹐越人燻之以艾﹐乘以玉輿。王子搜援綏登車﹐仰天而呼曰﹕君乎﹐君乎﹐獨不可以捨我乎。王子搜非惡爲君也﹐惡爲君之患也。若王子搜者﹐可謂不以國傷生矣。此固越人之所欲得爲君也。

君乎君乎﹐言以我爲國君乎。惟無意於爲君者﹔方可托以國﹐故曰越人所欲得爲君也。

韓魏相與爭侵地﹐子華子見昭僖侯。昭僖侯有憂色﹐子華子曰﹕今使天下書銘於君之前﹐書之言曰﹐左手攫之則右手廢﹐右手攫之則左手廢。然而攫之者必有天下﹐君能攫之乎。昭僖侯曰﹕寡人不攫也。子華子曰﹕甚善。自是觀之﹐兩臂重於天下也﹐身亦重於兩臂。韓之輕於天下亦遠矣。今之所爭者﹐其輕於韓又遠﹐君固愁身傷生以憂戚不得也。僖侯曰﹕善哉。教寡人者眾矣﹐未嘗得聞此言也。子華子可謂知輕重矣。

攫﹐拏取之也。銘﹐猶契約也。廢﹐斷而去之也。攫其銘而可以有天下﹐愛其身者且不攫之﹐況以韓國比之天下則輕矣。以不得爲憂戚﹐乃至於愁身傷生將以自喪﹐又重於失一臂矣。故曰知輕重。此諭甚有益於世俗﹐此段文似內篇。

魯君聞顏闔得道之人也﹐使人以幣先焉。顏闔守陋閭﹐直布之衣而自飯牛。魯君之使者至﹐顏闔自對之﹐使者曰﹕此顏闈之家與。顏闔對曰﹕此闈之家也。使者致幣﹐顏闔對曰﹕恐聽者謬而遺使者罪﹐不若審之。使者還﹐反審之﹐復來求之則不得已。故若顏闔者﹐眞惡富貴也。故曰﹕道之眞以治身﹐其緒餘以爲國家﹐其土直以治天下。由此觀之﹐帝王之功﹐聖人之餘事也﹐非所以完身養生也。今世俗之君子﹐多危身棄生以殉物﹐豈不悲哉。凡聖人之動作也﹐必察其所以之與其所以爲。今且有人於此﹐以隨侯之珠彈千仞之雀﹐世必笑之。是何也。則其所用者重而所要者輕也。夫生者豈特隨侯之重哉。

苴布﹐粗布也。聽者謬﹐言誤聽也。土苴﹐上音撦﹐下知雅反﹐糟粕也。意謂帝王治天下國家之功﹐其在聖人之道﹐皆餘事耳。身者天下國家之本﹐修身則可以治天下國家。此聖賢之論也。莊子之言如此分別﹐人皆謂其以精粗分作兩截﹐殊不知其意只謂知道之人﹐不以外物累其本心。如堯之非心黃屋﹐如舜禹之有天下不與﹐如此方可以盡無爲之治。但其言抑揚太甚耳。緒餘土苴四字﹐只就餘事上生﹐亦猶曰塵垢秕糠可以陶鑄堯舜也。其造語過當處皆此類。荊公之學﹐眞个把做兩截看了﹐卻欲以此施用﹐多舉緒餘上苴之語﹐所以朱文公深辯之。莊子立言之過﹐或語後世似亦可罪﹐然其心實不然也。危身棄生以徇和﹐便是以外物累其心也。所以之﹐所以往也。所以之所以爲兩句只一意。以珠彈省﹐人必不肯﹔以物累身﹐人則不知。此譬諭甚明切﹐此一段文似內篇。

子列子窮﹐容貌有饑色。客有言之於鄭子陽者曰﹕列禦寇﹐蓋有道之士也。居君之國而窮﹐君無乃﹟3爲不好士乎。鄭子陽卽令官遺之粟。子列子見使者﹐再拜而辭。使者去﹐子列子入﹐其妻望之而拊心曰﹕妾聞爲有道者之妻子﹐皆得佚樂。今有饑色﹐君過而遺先生食﹐先生不受﹐豈不命邪。子死子笑謂之曰﹕君非自知我也。以人之言而遺我粟﹐至其罪我也又且以人之言。此吾所以不受也。其卒﹐民果作難而殺子陽。

鄭國之相曰子陽。列子﹐鄭人也。以人言而遺粟﹐言其非眞知己﹐旣非眞知己﹐則譽者可信﹐毀亦可信矣。此說亦甚切當﹐此段與列子同。

楚昭王失國﹐屠羊說走而從於昭王。昭王反國﹐將賞從者﹐及屠羊說﹐屠羊說曰﹕大王失國﹐說失屠羊﹔大王反國﹐說亦反屠羊。臣之爵祿已復矣﹐又何賞之有。王曰﹕彊之。屠羊說曰﹕大王失國﹐非臣之罪﹐故不敢伏其誅﹔大王反國﹐非臣之功﹐故不敢當其賞。王曰﹕見之。屠羊說曰﹕楚國之法﹐必有重賞大功而後得見。今臣之知不足以存國而勇不足以死寇﹐吳軍入郢﹐說﹟2畏難而避寇﹐非故隨大王也。今大王欲廢法毀約而見說﹐此非臣之所以聞於天下也。王謂司馬子綦曰﹕屠羊說居處卑賤而陳義甚髙﹟3﹐子其爲我延之以三旌之位。屠羊說曰﹕夫三旌之位﹐吾知其貴於屠羊之肆﹔而萬鍾之祿﹐吾知其富於屠羊之利也。然豈可以貪爵祿而使吾君有妄施之名乎。說不敢當﹐願復反吾屠羊之肆。遂不受也。

大王反國﹐說反屠羊﹐言各得其本分事也。三旌﹐三公也。三公之車服各有旌別﹐故曰三旌。此段亦佳。

原憲居魯﹐環堵之室﹐茨以生艸﹐蓬戶不完﹐桑以爲樞﹐而甕牖二室﹐褐以爲塞﹐上漏下濕﹐匡坐而弦。子貢乘大馬﹐中紺而素裳﹟4軒﹐車不容巷﹐往見原憲。原憲華冠縱履杖華而應門﹐子貢曰﹕嘻﹐先生何病。原憲應之曰﹕憲聞之﹐無財謂之貧﹐學而不能行謂之病。今憲貧也﹐非病也。子貢逡巡而有愧色﹐原憲笑曰﹕夫希世而行﹐比周而友﹐學以爲人﹐教以爲己﹐仁義之慝﹐輿馬之飾﹐憲不忍爲也。

茨者﹐苫也﹐以艸蓋屋也。夫妻二室皆以甕爲牖﹐故曰甕牖二室。壁中鑿而取明者曰牖。以舊衣而塞其牖﹐抵風雨也﹐故曰褐以爲塞。弦﹐拊琴瑟也。匡坐﹐正坐也。紺﹐深靑赤色也。表素者﹐以白色爲外衣也。軒車不容巷﹐言巷小而車大也。華冠﹐華皮爲冠也。縱履﹐曳其履也。希世而行﹐言其所以行媚世也。比周而友﹐所交非人也。學不爲己而爲人﹐教人非爲道而爲利﹐假仁義以文姦﹐故曰仁義之慝。

曾子居衛﹐縕袍無表﹐顏色種噲﹐手足胼胝。三日不舉火﹐十年不制衣。正冠而纓絕﹐捉衿而肘見﹐納屨而踵決。曳縱而歌商頌﹐聲滿天地﹐若出金石。天子不得臣﹐諸侯不得友。故養志者忘形﹐養形者忘利﹐致道者忘心矣。

縕袍﹐今之絮衣也。無表者﹐外破而露其絮也。種噲﹐虛浮也。正冠而纓絕﹐方欲正其冠而纓又絕﹐纓所以維其冠也。肘見﹐衿之袖已破也。踵決﹐履之後已破也。曳縱﹐扶曳而行也。商頌﹐所歌之曲也。若出金石﹐有節奏也。養志者忘形﹐不以養身者累其心也。養形者忘利﹐不逐外物以勞其身也。致道者忘心﹐無心則近道也。

孔子謂顏回曰﹕回﹐來。家貧居卑﹐胡不仕乎。顏回對曰﹕不願仕。回有郭外之田五十畝﹐足以給饘粥﹔郭內之田十畝﹐足以爲絲麻。鼓琴﹟5足以自娛﹐所學夫子之道足以自樂也。回不願仕。孔子愀然變容曰﹕善哉﹐回之意。丘聞之﹐知足者不以利自累也﹔審自得者失之而不懼﹔行修於內者無一位而不怍。丘誦之久矣﹐今於回而後見之。是丘之得也。

郭外﹐田也﹔郭內﹐園也。顏子未必有此﹐莊子之言亦未必可信。所學夫子之道足以自樂﹐樂者何物也。故二程每教人求顏子樂處﹐此不可艸艸看過也。知足者不以利自累﹐言足乎已者無待於外也。審﹐信也。在我者眞有以自得﹐則外物之失不足喜懼也。無位而不怍﹐不以人不知爲愧也。誦之久矣﹐於今見之﹐謂昔聞其語﹐今見其人也。某之得者﹐言眞得友也。

中山公子牟謂贍子曰﹕身在江海之上﹐心居乎魏闕之下﹐柰何。贍子曰﹕重生。重生則利輕。中山公子牟曰﹕𨿽知之﹐未能自勝也。贍子曰﹕不能自勝則從﹐神無惡乎。不能自勝而彊不從者﹐此之謂重傷。重傷之人﹐無壽類矣。魏牟﹐萬乘之公子也﹐其隱巖穴也﹐難爲於布衣之士。𨿽未至乎道﹐可謂有其意矣。

心居魏闕者﹐未能忘富貴也。重生則輕利﹐知本心之可貴則外物輕也。𨿽知之未能自勝者﹐理未能勝欲也。不能自勝則從者﹐謂此心未能自己則且聽而順之。此言在江海之間而時起此念﹐不必彊爲抑遏也。若彊爲抑遏則能內傷其神﹐亦或至於致病﹐故曰不得自勝則從。從﹐順之也。順之則於神無傷﹐故曰神無惡乎。不能自勝﹐一傷也﹐此念動時也﹔若於念起之時彊抑遏而不順之﹐則苦於自制﹐是二傷也。故曰重傷。此非自壽之道。無壽類者﹐不入壽者之類也。魏牟以公子而爲隱者﹐故其自勝愈難。𨿽所學未至於道﹐亦有向道之意矣。此語卽中庸勉而行者之事。

孔子窮於陳蔡之間﹐七日不火食﹐藜羹不糝﹐顏色甚憊而弦歌於室。顏回擇菜。子路子貢相與言曰﹕夫子再逐於魯﹐削迹於衛﹐伐樹﹟6於宋﹐窮於商周﹐圍於陳蔡。殺夫子者無罪﹐藉夫子者無禁。弦歌鼓琴未嘗絕音﹐君子之無恥也若此乎。顏面無以應﹐入告孔子﹐孔子推琴喟然而嘆曰﹕由與賜﹐細人也。召而來﹐吾語之。子貢子路入﹐子路曰﹕如此者﹐可謂窮矣。孔子曰﹕是何言也。君子通於道之謂通﹐窮於道之謂窮。今丘抱仁義之道以遭亂世之患﹐其何窮之爲。故自省而不窮於道﹐臨難而不失其徳。天寒旣至﹐霜雪旣降﹐吾是以知松栢之茂也。陳蔡之隘﹐於丘其幸乎。孔子削然反琴而弦歌﹐子路扢然執幹而舞。子貢曰﹕吾不知天之髙也﹐地之下也。古之得道者窮亦樂﹐通亦樂﹐所樂非窮通也。道徳於此則窮通爲寒暑風雨之序矣。故許由娛於穎陽而共伯得乎丘首。

藜羹不糝﹐言有菜而無米也。藉﹐陵轢之也。無禁者﹐不以爲罪也。天寒旣至﹐知松栢之茂﹐卽所謂歲寒而後知松栢也。因陳蔡之厄﹐而後聖人固窮之道可以自見﹐可以爲法於後世﹐故曰於丘其幸乎。削然﹐音消瀟酒之意。反琴者﹐再取琴而彈也。扢然﹐躍然也。子路聞此言而喜也。子貢以下數句﹐謂子貢因此而悟也。丘首﹐山名也。所謂共伯未必爲共和﹐大抵皆寓言﹐難以實求之。其意蓋謂子貢喜而有言﹐遂稱許由之徒所以能終隱者﹐亦是窮而樂其道也。許由共伯皆托子貢之言。商周者﹐周之都有商之舊地民也。

舜以天下讓其友北人無擇﹐北人無擇曰﹕異哉﹐後之爲人也。居於畎畝之中而遊堯之門不若是而已。又欲以其辱行漫我﹐吾羞見之。因自投淸冷之淵。

不若是而已﹐言舜之所爲已自不是﹐汝之自失止在一身﹐可以已矣。而又欲污我﹐遂投淵而死。此事他無經見﹐亦只寓言也。辱行﹐猶曰穢徳也。

湯將伐桀﹐因卞隨而謀﹐卞隨曰﹕非吾事也。湯曰﹕孰可。曰﹕吾不知也。湯又因務光而謀﹐務光曰﹕非吾事也。湯曰﹕孰可。曰﹕吾不知也。湯曰﹕伊尹何如。曰﹕彊力忍垢﹐吾不知其他也。湯遂與伊尹謀﹐伐桀克之。以讓卞隨﹐卞隨辭曰﹕後之伐桀也謀乎我﹐必以我爲賊也﹔勝桀而讓我﹐必以我爲貪也。吾生乎亂世﹐而無道之人再來漫我以其辱行﹐吾不忍數聞也。乃自投稠水而死。湯又讓務光曰﹕知者謀之﹐武者遂之﹐仁者居之﹐古之道也。吾子胡不立乎。務光辭曰﹕廢上﹐非義也﹔殺民﹐非仁也。人犯其難﹐我享其利﹐非廉也。吾聞之曰﹐非其義者不受其祿﹐無道之世不踐其土。況尊我乎。吾不忍久見也。乃負石而自沈於瀘水。

彊力﹐有作爲之意。忍垢﹐耐世俗污辱之事。武者遂之﹐言戰伐者成功也。仁者居之﹐以務光爲仁者也。卞隨務光皆古之隱者﹐但其自沈一節﹐亦不可考﹐或亦寓言而已。

昔周之興﹐有士二人處於孤竹﹐曰伯夷叔齊。二人相謂曰﹕吾聞西方有人﹐似有道者﹐試往觀焉。至於岐陽﹐武王聞之﹐使叔旦往見之﹐與盟曰﹕加富二等﹐就官一列﹐血牲而埋之。二人相視而笑曰﹕嘻﹐異哉。此非吾所謂道也。昔者神農之有天下也﹐時祀盡敬而不祈喜﹐其於人也﹐忠信盡治而無求焉。樂與政爲政﹐樂與治爲治。不以人之壤自成也﹐不以人之卑自髙也﹐不以遭時自利也。今周見殷之亂而遽爲政﹐上謀而下行貨﹐阻兵而保威﹐割牲而盟以爲信﹐揚行以悅眾﹐殺伐以要利﹐是推亂以易暴也。吾聞古之士﹐遭治世不避其任﹐遇亂世不爲苟存。今天下暗﹐周徳衰﹐其並乎周以塗吾身也﹐不如避之以潔吾行。二子北至於首陽之山﹐遂餓而死焉。若伯夷叔齊者﹐其於富貴也苟可得已則必不賴。髙節戾行﹐獨樂其志﹐不事於世﹐此二士之節也。

叔旦﹐叔者﹐弟之稱也。加富二等者﹐言倍其祿也。就官一列﹐極其品也。殺牲而取其血以盟﹐而後埋之。舉神農而言﹐謂上古之世不如此也。時祀﹐祭以時也。不析喜者﹐祀而不求福也。盡治而無求者﹐無求名之心也。與政爲政﹐治爲治﹐𨿽有爲而無容心也。遽爲政者﹐汲汲然修其善政也。下行貨者﹐言以爵祿而招誘天下之士也。阻兵﹐行險也。保威﹐立武也。揚行﹐揚其名也。以亂易暴﹐言與紂同惡也。其並乎周者﹐我若與周同乎斯世。是塗辱吾身也﹐猶曰如衣朝衣朝冠坐於塗炭也。不賴者﹐不取以爲資也。後山云親年方賴祿﹐是用此賴字。戾﹐行亢也。刻意曰爲亢而已矣﹐卽戾行也。言伯夷叔齊非欲爲髙節戾行﹐使於富貴﹐稍有可受﹟7之義則必受之矣﹐亦不至爲此髙亢之舉﹐惟其於義無可受之﹐理所以如此。天下暗﹐商亂也。周徳衰者﹐謂周方興而其所爲又如此也﹐惡其以智謀取天下﹐故曰徳衰。此篇不全似莊子之筆﹐但隋珠彈雀﹐兩臂重天下﹐說反屠羊數段猶佳。然終不及他篇矣。若盜跖﹑說劍﹑漁父﹐則又甚焉。

南華眞經口義卷之二十九竟

﹟1乃﹕明本作『以』。

﹟2說﹕明本作『越』。

﹟3髙﹕明本作『焉』。

﹟4素裳﹕原作『表素』﹐據明本攺。

﹟5琴﹕明本作『瑟』。

﹟6樹﹕明本作『木』。

﹟7受﹕明本作『愛』。

南華眞經口義卷之三十

鬳齋林希逸

雜篇盜跖

孔子與柳下季爲友﹐柳下季之弟名曰盜跖。盜跖從卒九千人﹐橫行天下﹐侵暴諸侯。穴室樞戶﹐驅人牛馬﹐取人婦女。貪得忘親﹐不顧父母兄弟﹐不祭先祖。所過之邑﹐大國守城﹐小國入保﹐萬民苦之。孔子謂柳下季曰﹕夫爲人父者必能詔其子﹐爲人兄者必能教其弟。若父不能詔其子﹐兄不能教其弟﹐則無貴父子兄弟之親矣。今先生世之才士也﹐弟爲盜跖﹐爲天下害而弗能教也﹐丘竊爲先生羞之。丘請爲先生往說之。柳下季日﹕先生言爲人父者必能詔其子﹐爲人兄者必能教其弟。若子不聽父之詔﹐弟不受兄之教﹐𨿽今先生之辯﹐將柰之何哉。且跖之爲人也﹐心如湧泉﹐意如飄風﹐彊足以距敵﹐辯足以飾非。順其心則喜﹐逆其心則怒﹐易辱人以言。先生必無往。孔子不聽﹐顏回爲馭﹐子貢爲右﹐往見盜跖。盜跖乃方休卒徒太山之陽﹐膾人肝而餔之。孔子下車而前見謁者曰﹕魯人孔丘聞將軍髙義﹐敬再拜謁者。謁者入﹐通盜跖。聞之大怒﹐目如明星﹐發上指冠﹐曰﹕此夫魯國之巧僞人孔丘非邪。爲我告之。爾作言造語﹐妄稱文武﹐冠枝木之冠﹐帶死牛之脇﹐多辭謬說﹐不耕而食﹐不織而衣﹐搖唇鼓舌﹐擅生是非﹐以迷天下之主。使天下學士不反其本﹐妄作孝悌﹐而徽幸於封侯富貴者也。子之罪大極重﹐疾走歸。不然﹐我將以子肝益晝餔之膳。孔子復通曰﹕丘得幸於季﹐願望履幕下。謁者復通﹐盜跖曰﹕使來前。孔子趨而進﹐避席反走﹐再拜盜跖。盜跖大怒﹐兩展其足﹐案劍瞋目﹐聲如乳虎﹐曰﹕丘來前。若所言順吾意則生﹐逆吾心則死。孔子曰﹕丘聞之﹐凡天下有三徳。生而長大﹐美好無雙﹐少長貴賤見而皆說之﹐此上徳也﹔知維天地﹐能辯諸物﹐此中徳也﹔勇悍果敢﹐聚眾率兵﹐此下徳也。凡人有此一徳者﹐足以南面稱孤矣。今將軍兼此三者﹐身長八尺二寸﹐面目有光﹐唇如激丹﹐齒如齊貝﹐音中黃鍾﹐而名曰盜跖。丘竊爲將軍恥不取焉。將軍有意聽臣﹐臣請南使吳越﹐北使齊魯﹐東使宋衛﹐西使晉楚。使爲將軍造大城數百里﹐立數十萬戶之邑﹐尊將軍爲諸侯。與天下更始﹐罷兵休卒﹐收養昆弟﹐共祭先祖﹐此聖人才士之行而天下之願也。盜跖大怒曰﹕丘﹐來前。夫可規以利而可諫以言者﹐皆愚陋常民之謂耳。今長大美好﹐人見而悅之者﹐此吾父母之遺徳也。丘𨿽不吾譽﹐吾獨不自知邪。且吾聞之好面譽人者﹐亦好背而毀之﹐今丘告我以大城眾民﹐是欲規我以利而恆民畜我也﹐安可長久也。城之大者莫大乎天下矣。堯舜有天下﹐子孫無置錐之地﹔湯武立爲天子﹐而後世絕滅。非以其利大故邪。且吾聞之﹐古者禽獸多而人民少﹐於是民皆巢居以避之﹐晝拾橡栗﹐暮棲木上﹐故命之曰有巢氏之民。古者民不知衣服﹐夏多積薪﹐冬則煬之﹐故命之曰知生之民。神農之世﹐臥則居居﹐起則於於﹐民知其母不知其父﹐與麋鹿共處。耕而食﹐織而衣﹐無有相害之心。此至徳之隆也。然而黃帝不能致徳﹐與蚩尢戰於涿鹿之野﹐流血百里。堯舜作﹐立羣臣﹐湯放其主﹐武王殺紂。自是之後﹐以彊淩弱﹐以眾暴寡﹐湯武以來皆亂人之徒也。今子修文武之道﹐掌天下之辯以教後世﹐縫衣淺帶﹐矯言僞行以迷惑天下之主而欲求富貴焉。盜莫大於子﹐天下何故不謂子爲盜丘﹐而乃謂我爲盜跖。子以甘辭說子路而使從之﹐使子路去其危冠﹐解其長劍﹐而受教於子。天下皆曰孔丘能止暴禁非。其卒之也﹐子路欲殺衛君而事不成﹐身值於衛東門之上﹐是子教之不至也。子自謂才士聖人邪。則再逐於魯﹐削迹於衛﹐窮於齊﹐圍於陳蔡﹐不容身於天下。子教子路菹此患﹐上無以爲身﹐下無以爲人﹐子之道豈足貴邪。世之所髙﹐莫若黃帝﹐黃帝尙不能全徳而戰涿鹿之野﹐流血百里。堯不慈﹐舜不孝﹐禹徧枯﹐湯放其主﹐武王伐紂﹐文王拘羑里。此六子者﹐世之所髙也﹐孰論之﹐皆以利惑其眞而彊反其情性﹟l﹐其行乃甚可羞也。世之所謂賢士伯夷叔齊﹐伯夷叔齋辭孤竹之君而餓死於首陽之山﹐骨肉不葬。鮑焦飾行非世﹐抱木而死。申徒狄諫而不聽﹐負石自投於河﹐爲魚鱉所食。介子推至忠也﹐自割其股以食文公﹐文公後背之﹐子推怒而去﹐抱木而燔死。尾生與女子期於梁下﹐女子不來﹐水至不去﹐抱梁柱而死。此四子者﹐無異於磔犬流豕﹐操瓢而乞者﹐皆離名輕死﹐不念本養壽命者也。世之所謂忠臣者﹐莫若王子比干﹑伍子胥。子胥沈江﹐比干剖心﹐此二子者﹐世﹟2謂忠臣也﹐然卒爲天下笑。自上觀之﹐至於子胥比干﹐皆不足貴也。丘之所以說我者﹐若告我以鬼事則我不能知也﹐若告我以人事者﹐不過此矣﹐皆吾所聞知也。今吾告子以人之情。目欲視色﹐耳欲聽聲﹐口欲察味﹐志气欲盈人。上壽百歲﹐中壽八十﹐下壽六十。除病瘦喪死憂患﹐其中開口而笑者﹐一月之中不過四五日而已矣。天與地無窮﹐人死者有時﹐操有時之具而托於無窮之間﹐忽然無異麒驥之馳過隙也。不能悅其志意﹐養其壽命者﹐皆非通道者也。丘之所言﹐皆吾之所棄也。亟去走歸﹐無復言之。子之道狂狂伋伋﹐詐巧虛僞事也﹐非可以全眞也。奚足論哉。孔子再拜趨走﹐出門上車﹐執轡三失﹐目芒然無見﹐色若死灰﹐據軾低頭不能出气。歸到魯東門外﹐適遇柳下季。柳下季曰﹕今者闕然﹐數日不見。車馬有行色﹐得微往見跖邪。孔子仰天而嘆曰﹕然。柳下季曰﹕跖得無逆汝意若前乎。孔子曰﹔然。丘所謂無病而自灸也。疾走料虎頭﹐編虎須﹐幾不免虎口哉。

入保者﹐閉門自守也。心如湧泉﹐言其气方旺也。意如飄風﹐虛驕輕揚之意也。妄稱文武﹐言妄稱文王武王之道以自名。枝木﹐削木枝之皮以爲冠。牛脇﹐牛皮也。得幸於季﹐言與下季得相親也。望履慔下﹐言一見於慔下而望其履也﹐此再通謁之辭。知維天地﹐知可以包羅天地﹐天地不能出其知之外也。能辯諸物﹐才能可以辯名諸物也﹐謂其無不知也。其卒之也﹐要其終也。禹偏枯﹐言其胼胝也。孰論之﹐詳論之也。磔犬流豕﹐言其身之自殺如殺犬豕也。操瓢而乞﹐有求於人也。離﹐麗也﹐泥著於名也﹐故曰離名。不念本﹐不知其本眞之性。伋伋卽汲汲也。執轡三失﹐言轡屢落也﹐車馬有行色﹐言其似有所往而方歸也。微﹐無也﹐得無往見跖乎。若前乎者﹐若我前日之所言也。

子張問於滿苟得曰﹕盍不爲行。無行則不信﹐不信則不任﹐不任則不利﹐故觀之名﹐計之利﹐而義眞是也。若棄名利﹐反之於心﹐則夫士之爲行﹐不可一日不爲乎。滿苟得曰﹕無恥者富﹐多信者顯。夫名利之大者﹐幾在無恥而信。故觀之名﹐計之利﹐而信眞是也。若棄名利﹐反之於心﹐則夫士之爲行抱其天乎。子張曰﹕昔者桀紂貴爲天子﹐富有天下﹐今謂臧聚曰﹐汝行如桀紂﹐則有怍色。有不服之心者﹐小人所賤也。仲尼墨翟窮爲匹夫﹐今謂宰相曰﹐子行如仲尼墨翟﹐則變容易色。稱不足者﹐士誠貴也。故勢爲天子未必貴也﹐窮爲匹夫未必賤也。貴賤之分在行之美惡。滿苟得曰﹕小盜者拘﹐大盜者爲諸侯﹐諸侯之門﹐義士存焉。昔者桓公小白殺兄入嫂﹐而管仲爲臣﹔田成子常殺君竊國﹐而孔子受幣。論則賤之﹐行則下之﹐則是言行之情悖戰於胸中也。不亦拂乎。故書曰﹐孰惡孰美﹐成者爲首﹐不成者爲尾。子張曰﹐子不爲行﹐卽將疏戚無倫﹐貴賤無義﹐長幼無序﹐五紀六位將何以爲別乎。滿苟得曰﹕堯殺長子﹐舜流母弟﹐疏戚有倫乎。湯伐桀﹐武王殺紂﹐貴賤有義乎。王季爲適﹐周公殺兄﹐長幼有序乎。儒者僞辭﹐墨者兼愛﹐五紀六位將有別乎。且子正爲名﹐我正爲利﹐名利之實不順於理﹐不監於道﹐吾日與子訟於無約﹐曰﹕小人殉財﹐君子殉名﹐其所以變其情﹐易其性﹐則異矣。乃至於棄其所爲而殉其所不爲﹐則一也。故曰﹕無爲小人﹐反殉而天﹔無爲君子﹐從天之理。若枉若直﹐相爲﹟3天極。面觀四方﹐與時消息。若是若非﹐執而圓機。獨成而意﹐與道徘徊。無轉而行﹐無成而義﹐將失而所爲。無赴而富﹐無殉而成﹐將棄而天。比干剖心﹐子胥抉眼﹐忠之禍也。直躬證父﹐尾生溺死﹐信之患也。鮑子立乾﹐申子不自理﹐廉之害也。孔子不見母﹐匡子不見父﹐義之失也。此上世之所傳﹑下世之所語以爲士者﹐正其言必其行﹐故服其殃離其患也。

盍不爲行者﹐言何不修其徳行也。觀之名﹐計之利﹐而義眞是者﹐言欲求名利惟修義爲是也。人若棄名利則反逆其心﹐無以自樂必欲求之﹐非行義不可。此學幹祿之意也。

多信者顯﹐言多爲可信之言以求榮顯。此言假信之名以自利者。子張言以義求利﹐滿苟得則曰今之求名利者詐而已矣。若謂棄名利而反逆其心﹐必欲得之則縱吾心之所欲﹐以爲苟得自滿之計﹐猶爲天眞而無矯揉﹐故曰抱其天也。

小盜者拘﹐大盜者爲諸侯﹐卽前胠篋篇之論。言行之情﹐悖戰於胸中﹐謂其行不顧言﹐言不顧行也。成者爲首﹐不成者爲尾﹐卽前所謂得其時者爲義之徒﹐失其時爲篡夫。此意蓋以仁義之行皆爲詐僞而非天眞也。五紀﹐五常也﹔六位﹐三綱也﹐君臣父子夫婦也。子正爲名者﹐謂汝以仁義之名求得﹐我則但爲利而已﹐不假矯僞之名也﹐爲名爲利皆非眞實道理﹐故曰名利之實﹐不順於理不監於道。無約﹐無拘束而聽其自然也。曰滿苟得﹐曰無約﹐此又寓意於其名者。如前篇知無爲之類。

棄其所爲者﹐捨其所當爲而不爲﹐謂不能存生保性也。徇其所不爲者﹐謂爲利爲名乃其所不當爲者也。循天理自然則無君子小人之名矣﹐故曰﹐無爲小人﹐反循而天﹔無爲君子﹐從天之理。言亦不爲君子﹐亦不爲小人﹐則可以徇從汝天理之自然矣。而﹐汝也。無曲無直﹐相而視之﹐皆自然至極之理﹐故曰若枉若直﹐相而天極。東西南北各有其方﹐而春夏秋冬屬焉﹐消息往來皆一气也﹐故曰面觀四方﹐與時消息。執圓機則無是非﹐故曰若是若非﹐執而圓機。信意而行﹐獨得於我﹐則從容體道矣﹐故曰獨成而意﹐與道徘徊。轉﹐背也。背道而行﹐自名以義以求成功﹐則失其所謂本眞者矣﹐故曰無轉而行﹐無成而義﹐將失而所爲。而﹐汝也。趨赴於富而求殉其成功﹐則將失其自然之天矣﹐故曰無赴而富﹐無殉而成﹐將棄而天。凡曰無者﹐言莫如此也﹐禁止之意也。正其言﹐謂以忠信康義之言爲實也。必其行者﹐謂必爲忠信康義之行也。服﹐被也﹐離﹐麗也。言必遭其殃害也。子張欲行義以求富責﹐因幹祿之語而借其名也。滿苟得則以苟得而滿其欲爲自然之道﹐故設爲問答之辭。意謂矯飾以求利達﹐不如直情之爲愈。蓋矯孟子天爵﹑人爵之說也。

無足問於知和曰﹕人卒未有不興名就利者﹐彼富則人歸之﹐歸則下之﹐下則貴之。夫見下貴者﹐所以長生安體樂意之道也。今子獨無意焉。知不足邪。意知而力不能行邪。故推正不忘邪。知和曰﹕今夫此人﹐以爲與己同時而生﹐同鄕而處者﹐以爲夫絕俗過世之士焉。是專無主正﹐所以覽古今之時﹐是非之分也。與俗化世﹐去至重﹐棄至尊﹐以爲其所爲也。此其所以論長生安體樂意之道﹐不亦遠乎。慘怛之疾﹐恬愉之安﹐不監於體﹔怵惕之恐﹐欣懼之喜﹐不監於心。知爲爲而不知所以爲﹐是以貴爲天子﹐富有天下﹐而不免於患也。

推正不忘者﹐言汝之無意於富貴﹐豈其智不足邪。意﹐度也。度汝亦知此而力有不及邪。故推正理以遏求富貴之心而不能忘邪。此人﹐富貴之人也。言此等富貴之人皆與我同生斯世﹐同處此鄕﹐豈是絕俗過世之士﹐言其非有甚髙而不可及也。其意蓋謂此亦眼前人耳﹐我豈不知之。此人其心全無所主﹐全失其。性命之正﹐但知趨時以求己分之益﹐而爲流俗所化﹐言其所爲皆俗人也。是非之分者﹐言以他人爲非﹐以己爲是﹐自求其身之益也。古今﹐久近也。前一時如何﹐今一時如何﹐覽察其時之向背﹐以自求利也。至重至尊者﹐天理之自然也。皆棄而去之﹐獨爲其所謂求富貴之事﹐此豈長生安身養心之道也。求富貴之人﹐其身其心或安或否﹐或悲或喜﹐迷而不覺﹐不能自見﹐故曰不監於體﹐不監於心。爲爲者﹐爲其所爲﹐乃人爲也。所以爲者﹐天理也。知有人爲而不知有天理﹐𨿽爲天子猶不免於損身之患害﹐況其下者乎。

無足曰﹕夫富之於人﹐無所不利。窮美究勢﹐至人之所不得逮﹐賢﹟4人之所不能及﹐俠人之勇力而以爲威彊﹐秉人之知謀以爲明察﹐因人之徳以爲賢良﹐非享國而嚴若君父。且夫聲色滋味權勢之於人心﹐不待學而樂之﹐體不待象而安之﹐夫欲惡避就固不待師﹐此人之性也。天下𨿽非我﹐孰能辭之。知和曰﹕知者之爲﹐故動以百姓﹐不違其度﹐是以足而不爭﹐無以爲故不求。不足故求之﹐爭四處而不自以爲貪﹔有餘故辭之﹐棄天下而不自以爲廉。廉貪之實﹐非以迫外也﹐反監之度。勢爲天子而不以貴驕人﹐富有天下而不以財戲人﹐計其患﹐慮其反﹐以爲害於性﹐故辭而不受也﹐非以要名譽也。堯舜爲帝而雍﹐非仁天下也﹐不以美害生也﹔善捲許由得帝而不受﹐非虛辭讓也﹐不以事害己。此皆就其利﹐辭其害﹐而天下稱賢焉﹐則可以有之﹐彼非以興名譽也。

此又不言貴﹐只言富。窮美者﹐可以盡求其所好也﹔究勢者﹐可以盡權勢之事也。𨿽至人賢人亦有不及焉﹐言其力量之可以自用也。使人因人﹑秉人﹐皆言其富可以使人也﹐卽十萬通神之意。欲﹐欲富也﹔惡﹐惡貧也。避貧而就富﹐不待教而後能﹐故曰不待師。此出於天性之自然也。天下之人𨿽皆以爲非﹐而我安能辭避之﹐此設爲貪者之言。無足﹐貪而不知足也﹐故名以無足﹑滿苟得之類也。動以百姓者﹐言智者之所爲﹐每以百姓之同得於天者爲主﹐故不敢自違於法度。百姓所同得﹐有物有則者也﹐度卽則也。足而不爭﹐徳足於己而無所爭也。無以爲故不求爲﹐不在人而在天﹐人力無所與﹐故曰無以爲。知人力之無所與﹐則不求矣。使其在我有所不足﹐則窮極四方而爭求之亦不以爲貪﹐此求徳也﹐求在內者也。徳足而有餘則身外之物皆辭之﹐𨿽辭天下亦不爲康。此食康二者之實非以爲人也﹐非務外也﹐而皆反求諸天理之法度而監之﹐故曰反監之度。以財戲人﹐鼓舞天下也。慮其反﹐反身而慮之也。雍﹐黎民於變時雍也。不以美害生者﹐言其無爲而爲﹐不以美名而害其身﹐有天下而不與也。可以有之﹐言天下之賢名可以自有而無愧也。其爲道爲徳出於中心之誠﹐非求以興名譽也。此又把堯舜與許由皆作好說。

無足曰﹕必持其名﹐苦體絕甘﹐約養以持生﹐則下久病長﹟5阨而不死者也。知和曰﹕平爲福﹐有餘爲害者﹐物莫不然﹐而財其甚者也。今富人耳營鍾鼓管鑰之聲﹐口賺於芻豢醪醴之味﹐以感其意﹐遺忘其業﹐可謂亂矣。侅溺於馮气﹐若負重行而上也﹐可謂苦矣。貪財而取慰﹐貪權而取竭﹐靜居則溺﹐體澤則馮﹐可謂疾矣。爲欲富就利﹐故蒲若堵耳而不知避﹐且馮而不捨﹐可謂辱矣。財積而無用﹐服膺而不捨﹐滿心戚醮﹐求益而不止﹐可謂憂矣。內射疑劫請之賊﹐外則畏寇盜之害﹐內周樓疏﹐外不敢獨行﹐可謂畏矣。此六者﹐天下之至害也﹐皆遺忘而不知察。及其患至﹐求盡性竭財單以反一日之無故而不可得也。故觀之名則不見﹐求之利則不得﹐繚意絕體而爭此﹐不亦惑乎。

必持其名者﹐言必欲求名而不求富貴之利﹐則徒然自苦其身﹐𨿽存如大病然。絕甘﹐去美味也。約養﹐儉以自奉也。父病長阮而不死﹐卽易所謂貞疾常不死也。平爲福﹐有餘爲害﹐物莫不然﹐財其甚。此篇文字枝葉太粗﹐比之讓王漁父又不及﹐但如此一句亦好語也﹐豈可泯沒。嗛﹐塞滿其口也。猿猴之頷曰嗛。感其意者﹐動其意也﹐言役其心也。遺忘其業﹐失其所當爲也。馮气﹐怒其气而不得通也。侅﹐溺﹐不自在也﹐若人行負重物而登髙然。取慰﹐取足也。取竭﹐用盡也。今諺云有勢莫盡用是也。靜居則溺﹐言不耐閒而自沒溺於嗜欲也。體澤則馮者﹐其身充肥悅澤則馮滿有驕漲之意也。滿若堵者﹐言積財而髙於堵﹐所謂阿堵物是也。不知避﹐不知足﹐趨求而未已也。馮﹐恃也。恃此以爲誇而不能捨﹐服膺念念不忘也。念念不忘﹐但見憔憔戚戚之意滿於胸中﹐故曰滿心戚醮。不自得如此﹐猶求益而不止。

剎請﹐劫取也。藏於屋內者﹐恐有劫盜﹐故爲樓疏周環其室﹔運而出外﹐恐有大盜﹐必盛其徒旅而不敢獨行。疏﹐窗也﹐樓墻上之樓也。六者﹐曰亂﹑曰苦﹑曰疾﹑曰辱﹑曰憂﹑曰畏是也。遺忘而不察者﹐言皆失檢點而不自覺也。單﹐獨也。但也﹐故事也。反﹐復也。及其病患已成﹐𨿽欲求全其生﹐去其財﹐但求一日復如貧居無事之初而不可得也。盡性﹐全生也。竭﹐去也。反願﹐去富而就貧也。及至於此﹐則名亦何在﹐利亦何在。繚意絕體﹐纏縛其身心也。爭利之時﹐徒纏縛其身心﹐反以成此禍患﹐非愚乎。

東坡謂讓王以下四篇﹐非莊子所作﹐此見極髙。四篇之中盜跖尢甚﹐而太史公莊子傳但謂作漁父﹑盜跖﹑胠篋以詆譏孔子之徒﹐略不疑其文字精粗異同。何也。豈子長之意。且以其非議夫子爲言﹐不暇及其文字乎。不然﹐則此書此篇在漢而後﹐或因散軼﹐爲人所竄﹐易亦猶今列子也。

雜篇說劍

昔趙文王喜劍﹐劍士夾門而客﹐三千餘人。日夜相擊於前﹐死傷者歲百餘人。好之不厭﹐如是三年國衰﹐諸侯謀之。太子悝患之﹐募左右曰﹕孰能說王之意止劍士者﹐賜之﹟6千金﹐左右曰﹕莊子當能。太子乃使人以千金奉莊子﹐莊子弗受﹐與使者俱往。見太子曰﹕太子何以教周﹐賜周千金。太子曰﹕聞夫子明聖﹐謹奉千金以幣從者。夫子弗受﹐悝尙何敢言。莊子曰﹕聞太子所欲用周者﹐欲絕王之喜好也。使臣上說大王而逆王意﹐下不當太子則身刑而死。周尙安所事金乎。使臣上說大王下當太子﹐趙國何求而不得也。太子曰﹕然。吾王所見﹐惟劍士也。莊子曰﹕諾。周善爲劍。太子曰﹕然吾王所見劍士﹐皆蓬頭突鬢垂冠﹐曼胡之纓﹐短後之衣﹐瞋目而語難。王乃悅之。今夫子必儒服而見王﹐事必大逆。莊子曰﹕請治劍服。治劍服三日乃見太子﹐太子乃與見王。王脫白刃待之。莊子入殿門不趨﹐見王不拜。王曰﹕子欲何以教寡人﹐使太子先。曰﹕臣聞大王喜劍﹐故以劍見王。王曰﹕子之劍何能禁制。曰﹕臣之劍十步一人﹐千里不畱行。王大悅﹐曰﹕天下無敵矣。莊子曰﹕夫爲劍者﹐示之以虛﹐開之以利﹐後之以發﹐先之以至。願得試之。王曰﹕夫子休。就捨待命﹐令設戲請夫子。王乃校劍士七日﹐死傷者六十餘人﹐得五六人﹐使奉劍於殿下﹐乃召莊子。王曰﹕今日試使士惇劍。莊子曰﹕望之久矣。王曰﹕夫子所禦杖﹐長短何如。曰﹕臣之所奉皆可。然臣有三劍﹐惟王所用﹐請先言而後試。王曰﹕願聞三劍。曰﹕有天子劍﹐有諸侯劍﹐有庶人劍。王曰﹕天子之劍何如。曰﹕天子之劍﹐以燕溪石城爲鋒﹐齊岱爲鍔﹐晉魏爲脊﹐周宋爲鐔﹐韓魏爲鋏。包以四夷﹐裹以四時﹐繞以渤海﹐帶以常山。制以五行﹐論以刑徳﹐開以陰陽﹐持以春夏﹐行以秋冬。此劍直之無前﹐舉之無上﹐案之無下﹐運之無旁。上決浮雲﹐下絕地紀。此劍一用﹐匡諸侯﹐天下服矣。此天子之劍也。文王芒然自失﹐曰﹕諸侯之劍何如。曰﹕諸侯之劍﹐以知勇士爲鋒﹐以淸廉士爲鍔﹐以賢良士爲脊﹐以忠聖士爲鐔﹐以豪傑士爲鋏。此劍直之亦無前﹐舉之亦無上﹐案之亦無下﹐運之亦無旁。上法圓天﹐以順三光﹐下法方地﹐以順四時﹐中知民意﹐以安四鄕。此劍一用﹐如雷霆之震也﹐四封之內無不賓服而聽從君命者矣。此諸侯之劍也。王曰﹕庶人之劍何如。曰﹕庶人之劍﹐蓬頭突鬢垂冠﹐曼胡之纓﹐短後之衣﹐瞋目而語難。相擊於前﹑上斬頸領﹐下決肝肺。此庶人之劍無異於鬥鷄﹐一日一命已絕矣﹐無所用於國事。今大王有天子之位而好庶人之劍﹐臣竊爲大王薄之。王乃牽而上殿﹐宰人上食﹐王三環之。莊子曰﹕大王安坐定气﹐劍事已畢奏矣。於是文王不出宮三月﹐劍士皆服斃其處也。

喜劍者﹐喜劍斗之戲也。夾門﹐擁門也。以劍術之士而客於王之門者﹐三千餘人。以幣從者﹐言以此爲從者之奉也﹐猶今人言犒從也。蓬頭突發﹐露其發與鬢也。垂冠﹐不髙其冠﹐如今包巾也。纓﹐繞於項下者也。曼胡﹐粗魯也。短後﹐不襜也。語難者﹐欲鬥之時以語相詰難也。示以虛開﹐以利與其進也。後發而先至﹐鷙鳥將擊必匿之勢也。設戲﹐設劍戲也。惇劍者﹐惇斷也﹐以劍相擊也。禦杖﹐禦﹐用也﹐杖﹐執也。鋒﹐劍首也。鍔﹐刃也。鐔﹐劍口也。鋏﹐劍把也。裹以四時﹐言用之有時也。制以五行﹐順五行之理也。日爲徳﹐月爲刑﹐日月陰陽﹐春夏秋冬﹐皆順造化自然之意。直之舉之﹐案之運之﹐上決下絕﹐皆形容其所用廣大之意。芒然自失者﹐聞其所言之大﹐覺其所好之淺﹐故自失也。上法天﹐下法地﹐中和民意﹐卽天時地利人和也。四鄕﹐四方也。牽而上殿者﹐挽之而上也。三環者﹐不坐而行﹐環所食之地三匝也。此自愧之意也。服與伏同﹐王旣不用此戲﹐劍士皆退伏自斃於其所居之處也。

南華眞經口義卷之三十竟

﹟1情性﹕明本作『性情』。

﹟2世﹕原作『母』據明本攺。

﹟3爲﹕原作『而』﹐據明本攺。

﹟4賢﹕明本作『聖』。

﹟5長﹕原作『民』﹐據明本攺。

﹟6之﹕原作『一』﹐據明本攺。

南華眞經口義卷之三十一

鬳齋林希逸

雜篇漁父

孔子遊乎緇帷之林﹐休坐乎杏壇之上。弟子讀書﹐孔子弦歌鼓琴﹐奏曲未半﹐有漁父者下舡而來﹐鬢眉交白﹐被髮揄袂。行原以上﹐距陸而止﹐左手據膝﹐右手持頤以聽。曲終而招子貢子路﹐二人俱對﹐客指孔子曰﹕彼何爲者也。子路對曰﹕魯之君子也。客問其族。子路對曰﹕族孔氏。客曰﹕孔氏者何治也。子路未應﹐子貢對曰﹕孔氏者﹐性服忠信﹐身行仁義﹐飾禮樂﹐選人倫﹐上以忠於世主﹐下以化於齊民﹐將以利天下﹐此孔氏之所治也。又問曰﹕有土之君與。子貢曰﹕非也。侯王之佐與。子貢曰﹕非也。客乃笑而還﹐行言曰﹕仁則仁矣﹐恐不兔其身。苦心勞形以危其眞﹐嗚呼遠哉﹐其分於道也。子貢還報孔子﹐孔子推琴而起曰﹕其聖人與。乃下求之﹐至於澤畔。方將杖挐而引其船﹐顧見孔子還鄕而立。孔子反走﹐再拜而進。客曰﹕子將何求。孔子曰﹕曩者先生有緒言而去﹐丘不肖未知。所謂竊待於下風﹐幸聞咳唾之音﹐以卒相丘也。客曰﹕嘻﹐甚矣﹐子之好學也。孔子再拜而起曰﹕丘少而修學以至於今﹐六十九歲矣。無所得聞至教﹐敢不虛心。客曰﹕同類相從﹐同聲相應﹐固天之理也。吾請釋吾之所有﹐而經子之所以。子之所以者﹐人事也。天子﹑諸侯﹑大夫﹑庶人﹐此四者﹐自正治之美也。四者離位而亂莫大焉。官治其職﹐人憂其事﹐乃無所陵。故田荒室露﹐衣食不足﹐徵賦不屬﹐妻妾不和﹐長少無序﹐庶人之憂也。能不勝任﹐官事不治﹐行不淸白﹐羣下荒怠﹐功美不有﹐爵祿不持﹐大夫之憂也。廷無忠臣﹐國家昏亂﹐工技不巧﹐貢職不美﹐春秋後倫﹐不順天子﹐諸侯之憂也。陰陽不和﹐寒暑不時﹐以傷庶物﹐諸侯暴亂﹐擅相攘伐﹐以殘民人﹐禮樂不節﹐財用窮匱﹐人倫不飾﹐百姓淫亂﹐天子有司之憂也。今子旣上無君侯有司之勢﹐而下無大臣職事之官﹐而擅飾禮樂﹐選人倫﹐以化齊民﹐不泰多事乎。且人有八疵﹐事有四患﹐不可不察也。非其事而事之謂之總﹔莫之顧而進之謂之佞﹔希意導言謂之諂﹔不擇是非而言謂之諛﹔好言人之惡謂之讒﹔析交離親謂之賊﹔稱譽詐僞以敗惡人謂之慝﹔不擇善否﹐兩容顏適﹐偸拔其所欲﹐謂之險。此八疵者﹐外以亂人﹐內以傷身﹐君子不友﹐明君不臣。所謂四患者﹐好經大事﹐變更易常﹐以掛功名﹐謂之叨﹔專知擅事﹐侵人自用﹐謂之貪﹔見過不更﹐聞諫愈甚﹐謂之狠﹔人同於己則可﹐不同於己﹐𨿽善不善﹐謂之矜。此四患也。能去八疵﹐無行四患﹐而始可教已。

緇帷﹐林名也。愉袂﹐揚袂也。選人倫者﹐柬選其理以教人也。行言者﹐不告子貢子路而去﹐行且言也。遠哉其分於道者﹐言其離於道遠也。挐﹐船篙也。反走﹐退行數步而後進也。緒言﹐微言也﹐謂其略言而未盡也。卒相某者﹐言終以教助某也。同類相從﹐同聲相應者﹐言此理人人同得之也。釋吾之所有者﹐言釋去吾所有之道也。經子之所以者﹐條陳世人之所宜知也。釋﹐放下不說也。經﹐條陳也。四者自正﹐各任其職也﹔四者離位﹐相侵其事也。一官各治其一職﹐人人各憂其所事。憂﹐思也。詩曰職思其憂是也。乃無所陵﹐乃不相陵奪也。徵賦不屬﹐不屬﹐不繼也。功美不有﹐無功也。不持﹐不能持守也。春秋後倫﹐朝覲失序也。天子有司﹐天子之公卿也。非其事而事之謂之總﹐非己事而彊爲之自兜攬也。莫之顧而進之﹐不使之言而彊進其言﹐逞口才也﹐佞﹐口才也。析﹐離他人之交親。賊﹐害之也。稱譽詐僞者﹐譽其所不當譽﹐私爲欺詐也。敗惡﹐猶毀辱也。毀其所不當毀也。毀譽出於私意﹐爲姦而已矣。匿﹐姦也。以顏色投人之好曰顏適。無善無惡皆欲其悅已﹐故曰兩容。揣人意之所欲而潛引拔之﹐長其惡也﹐此險人也。八疵者﹐言八者皆大疵病。君子不友者﹐君子不當與之友也。明君不臣者﹐小人勿用﹐必亂邦也。好經大事﹐喜經理國家大事也。紛更變異﹐以易其常法﹐自欲髙立功名﹐掛﹐髙也。叨﹐忝也。專用其私智﹐獨擅其事任﹐侵人之權而喜於自用﹐貪者也。狠﹐狠戾而不受諫也。他人𨿽有善﹐以其不同己亦以爲不善﹐自矜誇也。此四者﹐人之大息也。能去此疵患﹐方可學道﹐故曰始可教已。凡此皆子處人世所宜用者﹐故曰子之所以。以者﹐用以自檢點﹟l也。

孔子愀然而嘆﹐再拜而起曰﹕丘再逐於魯﹐削迹於衛﹐伐樹於宋﹐圍於陳蔡。丘不知所失而離此四謗者﹐何也。客淒然變容曰﹕甚矣﹐子之難悟也。人有畏影惡迹而去之走者﹐舉足愈數而迹愈多﹐走愈疾而影不離身﹐自以爲尙遲﹐疾走不休﹐絕力而死。不知處陰以休影﹐處靜以息迹﹐愚亦甚矣。子審仁義之間﹐察同異之際﹐觀動靜之變﹐適受與之度﹐理好惡之情﹐和喜怒之節﹐而幾於不免矣。謹修而身﹐愼守其眞﹐還以物與人﹐則無所累矣。今不修之身而求之人﹐不亦外乎。

不知所失者﹐言不知何過也。四謗﹐魯衛宋陳蔡四辱也。處陰處靜﹐道之諭也。審仁義之間﹐辯說仁義不同之理也。同異之際﹐是非之分也。動靜之變﹐隨時之宜也。受與之度﹐辭受之節也。好惡之情﹐喜怒之節﹐講明情性之理也。漁父之意﹐謂夫子之爲此﹐皆爲人而非爲己﹐所以不免於四謗。若修其身而守其本眞自然之道﹐而無物我之對﹐則無所累矣。還以物與人者﹐言以外物還之於人而一歸之自然﹐則物我不對立也。今不求之於身﹐而汲汲於爲人﹐是務外而不務內也。

孔子愀然曰﹕請問何謂眞。客曰﹕眞者﹐精誠之至也。不精不誠﹐不能動人。故彊哭者𨿽悲不哀﹐彊怒者𨿽嚴不威﹐彊親者𨿽笑不和。眞悲無聲而哀﹐眞怒未發而威﹐眞親未笑而和﹐眞在內者神動於外。是所以貴眞也。其用於人理也﹐事親則慈孝﹐事君則忠貞﹐飲酒則歡樂﹐處喪則悲哀。忠貞以功爲主﹐飲酒以樂爲主﹐處喪以哀爲主﹐事親以適爲主。功成之美﹐無一其似乎矣﹔事親以適﹐不論所以矣﹔飲酒以樂﹐不選其具矣﹔處喪以哀﹐無問其禮矣。禮者﹐世俗之所爲也﹔眞者﹐所以受於天也﹐自然不可易也。故聖人法天貴眞﹐不拘於俗。愚者反此﹐不能法天而卹於人﹐不知貴眞﹐祿祿而受變於俗﹐故不足。惜哉﹐子之早湛於人僞而晚聞大道也。

不精不誠﹐不能動人﹐卽至誠感神之意也。彊哭彊怒彊親﹐眞悲眞怒眞親﹐此六句甚精切。眞在內者﹐神動於外﹐言有諸中必形諸外。神動者﹐精神感動於外也。事親以適者﹐適親意也。功成之美﹐無一其迹者﹐成而不有﹐無一事而有其迹也。不選其具者﹐不擇其味也。無問其禮﹐與其易也﹐寧戚也。禮者﹐文飾於外﹐故曰世俗之爲。眞者﹐天命自然之理也。法天貴眞而不拘於俗者﹐不以非世俗之所好爲拘也。卹於人者﹐憂不與人合也。不知天爵之貴﹐故曰不知貴眞。以世俗之祿爲祿﹐而甘爲流俗所化﹐故曰祿祿而受變於俗。如此之人﹐但見其不足﹐言常慊然也。湛於人爲﹐溺於務外之學也。

孔子又再拜而起曰﹕今者丘得遇也。若天幸然﹐先生不羞而比之服役﹐而身教之﹐敢問捨﹟2所在﹐請因受業而卒學大道。客曰﹕吾聞之可與往者﹐與之至於妙道﹔不可與往者﹐不知其道﹐愼勿與之﹐身乃無咎。子勉之﹐吾去子矣﹐吾去子矣。乃刺船而去﹐延緣葦間。顏淵還車﹐子路授綏﹐孔子不顧﹐待水波定不聞挐音而後敢乘。子路旁車而問曰﹕由得爲役久矣﹐未嘗見夫子遇人如此其威也。萬乘之主﹐千乘之君﹐見夫子未嘗不分庭伉禮﹐夫子猶有﹟3倨傲之容。今漁父杖挐逆立而夫子曲要磬折﹐再拜而應﹐得無大甚乎。門人皆怪夫子矣﹐漁父何以得此乎。孔子伏軾而嘆曰﹕甚矣﹐由之難化也。湛於禮義有間矣﹐而朴鄙之心至今未去。進﹐吾語汝。夫遇長不敬﹐失禮也﹔見賢不尊﹐不仁也。彼非至人不能下人﹐下人不精不得其眞﹐故長傷身。惜哉﹐不仁之於人也。禍莫大焉﹐而由獨擅之。且道者﹐萬物之所由也。庶物失之者死﹐得之者生。爲事逆之則敗﹐順之則成。故道之所在﹐聖人尊之。今漁父之於道可謂有矣﹐吾敢不敬乎。

比之服役﹐言比之弟子也。捨所在﹐問其居也。延緣葦間﹐以橈撐舟沿岸而去也。此四字畫筆也。水波定﹐舟去遠也。如此其威者﹐言如此其敬畏之也。逆立﹐對面立也。拜而應者﹐手揖曰拜也。湛於禮義有間者﹐言汝浸潤於禮義之學亦有時矣。彼非至人不能下人者﹐彼漁父若非至人豈能使人如此降下而尊敬之也。下人不精不得其眞者﹐推誠自屆以求教於人﹐庶幾可聞眞實之誨也。此一句乃爲學之本。故長傷身者﹐言不如此則無益於身而有損也。萬物之死生皆在一道之中﹐漁父有道者也﹐吾尊其道所以敬之。

自讓王以下四篇﹐其文不類莊子所作。讓王篇中猶有一二段﹐漁父篇亦有好處﹐盜跖篇比之說劍又疏眞矣。鋸盜跖篇今謂宰相曰﹐戰國之時﹐未有稱宰相者﹐此爲後人私撰明甚。前漢藝文志﹐莊子五十二篇﹐其篇數與今不同。唐書只四十卷﹐卽今行於世者﹐不知所謂五十二篇者﹐更有讓王說劍之類乎。抑猶有莊子所作而不傳者乎。

雜篇列禦寇

列禦寇之齊﹐中道而反﹐遇伯昏瞀人。伯昏瞀人曰﹕奚方而反。曰﹕吾驚焉。曰﹕惡乎驚。曰﹕吾嘗食於十漿而五漿先饋。伯昏瞀人曰﹕若是則汝何爲驚已。曰﹕夫內誠不解﹐形謀成光﹐以外鎭人心﹐使人輕乎貴老﹐而其所患。夫漿人特爲食羹之貨﹐多餘之嬴﹐其爲利也薄﹐其爲權也輕﹐而猶若是﹐而況於萬乘之主乎。身勞於國而知盡於事﹐彼將任我以事而效我以功﹐吾是以驚。伯昏瞀人曰﹕善哉觀乎。汝處己﹐人將保汝矣。無幾何而往﹐則戶外之屨滿矣。伯昏瞀人北面而立﹐惇杖蹙之乎頤﹐立有間﹐不言而出。賓者以告列子﹐列子提屨﹐跣而走﹐曁乎門﹐曰﹕先生旣來﹐曾不發藥乎。曰﹕已矣。吾固告汝曰人將保汝﹐果保汝矣。非汝能使人保汝﹐而汝不能使人無保汝也﹐而焉用之﹐感豫出異也。必且有感﹐搖而本性﹐又無謂也。與汝遊者又莫與告也﹐彼所小言﹐盡人毒也。莫覺莫悟﹐何相孰也。巧者勞而智者憂﹐無能者無所求﹐食而遨遊﹐泛若不系之舟﹐虛而遨遊者也。

奚方而反﹐言在何所而回也。食於十漿而五漿先饋﹐其人敬己不待買而績之。和順積中﹐英華發外﹐此聖門之言。內誠不解﹐誠積於中而未化也。解﹐化也。謀﹐動也。形謀﹐形容舉動也。成光者﹐有光儀也﹐卽積中發外之意﹐而此以爲有迹之學。外鎭人心者﹐鎭服也。言我未能無迹﹐故人得而見之﹐所以心服而敬我也。趙州曰﹐老僧修行無力﹐爲鬼神觀破卽此意也。貴者老者﹐則人所敬我﹐今非老非貴﹐其人反輕彼而敬我﹐言敬己在於貴老之上也。﹐聚也﹐積也。此等事積而久之必成患害﹐言名迹愈露則不能逃當世之患也。多餘之嬴﹐言其求利惟欲多﹐欲有餘而已贏利也。世之有力量者﹐則能輕重人。賣漿﹐微者也﹐初無權力可以輕重人也﹐而能敬我如此﹐況爲君者。身方勞而智已竭﹐必將求我而用﹐使我效其成功﹐此所謂其所患也。效﹐獻也。香人喜之﹐故曰善哉觀乎。言汝於此具一隻眼也。又曰汝止矣﹐謂不必出遊矣﹐人將歸向﹐守汝而爲師矣。處﹐止也。已﹐助字也。保﹐守也﹐歸者﹐眾而守其門也﹐此一保字便已有不足之意﹐蓋瞀人之見又髙一層也。戶外之屨滿﹐從學者眾也。惇杖蹙之乎頤﹐堅立其杖而拄之於頤也。蹙﹐拄也。賓者﹐主賓客者也。提屨而走﹐古人坐於席必脫屨而後入﹐急於善瞀人﹐故不及穿屨也。發藥者﹐言教誨開發而藥石之。已矣﹐休言之意。我前此已言人將守汝矣﹐汝不能使人無保汝者﹐卽所謂忘我易﹐使人忘我難也。而焉用之者﹐言汝之所爲何以至此者。人之感動而悅豫於汝者﹐必汝不能自喫﹐使乖異出見乎其外而致然也﹐故曰感豫出異也。汝旣如此﹐非惟形見於外者不能自隱﹐必且感觸搖動汝之本性﹐其於﹟4身尢無益也。無謂卽無益也。又﹐尢之意也。與汝遊者﹐汝之朋友也﹐所學未至﹐其言淺近﹐故曰小言。其言皆能爲人之毒害﹐又無以與汝相規正者﹐則汝終無所覺悟﹐誰復問汝爲如何也。相孰﹐相誰何也﹐相借問之意也。凡世之人﹐其巧者必自勞﹐其智者必自苦﹐惟體道自然而不用其能者﹐則於外物無所求﹐但飽食嬉遊而已。泛乎若不系之舟﹐言其心無所系著也。其歸結卽在一虛字上。虛則與大虛爲一﹐而遊於物之初矣。無能﹐卽無爲之意也。

鄭人緩也呻吟喪氏之地。祇三年而緩爲儒﹐河潤九里﹐澤及三族﹐使其弟墨。儒墨相與辯﹐其父助翟。十年而緩自殺﹐其父夢之曰﹕使而子爲墨者﹐予也。闔胡常視其良﹐旣爲秋栢之實矣。夫造物者之報人也﹐不報其人而報其人之天。彼故使彼。夫人以己爲有以異於人﹐以賤其親﹐齊人之井飲者相捽也。故曰今之世皆緩也。自是﹐有徳者以不知也﹐而況有道者乎。古者謂之遁天之刑。

呻吟﹐歌詠也。祗三年﹐恰三年也。河潤九里﹐以此諭其澤及人之廣也。以其餘資﹐使其弟從墨者而學之。緩爲儒而弟翟爲墨﹐學旣不同﹐遂有辯論之異。父愛其弟而助之﹐緩怨其父而自殺。遂見夢於其父曰﹐資給汝子以爲墨者﹐我之餘澤也﹐今兄弟旣爭而自殺﹐我之墳上松栢已成而生實矣。言其死之久也。良或作垠﹐音浪﹐冢也。闔胡嘗視其良者﹐言何不視吾冢也。闔與胡皆何也。舉此舊事﹐莊子遂從而斷之曰﹐緩以爲使其弟學墨者我也﹐而不知造物之於人自有報應之理﹐不以人之能者爲應﹐而以其人之所得於天者爲應。彼之學墨而能墨﹐是造物以其天應之﹐非汝以人力資給之而能也。彼故使彼﹐上彼字造物也﹐下彼字指其弟翟也。夫人﹐指緩也。以己爲有以異於人﹐謂以其學儒而澤及三族﹐有過人也。以賤其親者﹐怒其父也。言天實使彼能墨而緩乃以爲己能而怨其親﹐是不知天也。井泉﹐出於自然者也。捽﹐相爭扭也。齊人飲於自然之水而因水相爭﹐此水豈汝之私有邪﹐其所見亦與緩同。今世之人皆不知天﹐而以私意自爭﹐故曰今世之人皆緩也。看彼故使彼﹐井飲以下﹐言語便是莊子文章。讓王而下四篇﹐安得此語。有徳者且以造物爲不可知﹐而況得道者乎。莊子之言﹐每謂一層之上更有一層﹐故以有道有徳爲分別。遁天﹐遁棄其天理。刑者﹐得罪於造物也。此句責緩之徒也。

聖人安其所安﹐不安其所不安﹕眾人安其所不安﹐不安其所安。莊子曰﹕知道易﹐勿言難。知而不言﹐所以之天也﹔知而言之﹐所以之人也。古之人天而不人。

所安者﹐自然之理也。所不安者﹐人爲也。勿言難者﹐謂難於忘言也。知道而至於忘言﹐則與天爲徒矣﹔知道而未免於言﹐則未離於人爲﹐猶有迹也。古人則純乎天而不人矣。之﹐卽也﹐往也。之天之人﹐歸於天歸於人之意。

朱泙漫學屠龍於支離益﹐單千金之家﹐三年技成﹐而無所用其巧。

單﹐殫也﹐言竭其千金之資也。學𨿽成而無龍可屠﹐此意蓋自諭。莊子之道﹐廣大而未有所施也。

聖人以必不必﹐故無兵﹔眾人以不必必之﹐故多兵。順於兵﹐故行有求﹔兵﹐恃之則亡。

不必者﹐不可知者也。以不必者爲必﹐卽知其所不知也。無兵﹐無爭也。眾人以不可必之事而自爲可必﹐故多爭競也。用兵爭之﹐大者﹐故舉其大者言之。人若順其爭競之心﹐則其行於世者常有求敵之意﹐言物我不能忘也﹐故曰順於兵故行有求。以知力之爭而自恃﹐而必至於亡其身而後已﹐故曰兵恃之則亡。

小夫之知﹐不離苞苗竿牘﹐敝精神乎。蹇淺﹐而欲兼濟導物﹐太一形虛。若是者﹐迷惑於宇宙﹐形累不知太初。彼至人者﹐歸精神乎無始﹐而甘瞑乎無何有之鄕。

苞苴﹐饋遺也。竿牘﹐往來相問勞者也。此皆蹇淺不足道之事。彼小夫者敝其精神﹐以此爲智﹐而欲兼濟天下﹐輔導萬物﹐以合於太一之始﹐無形之妙﹐豈可得邪。形虛卽無形也。其所見若是﹐則上下之宇﹐古今往來之宙﹐且迷惑而不知﹐蓋爲形迹所累而不知有太初自然之理也。惟至人則歸其精神致於無物之始﹐而安處乎無爲之地。甘﹐美也。瞑﹐睡也。以美睡諭安處也。

水流乎無形﹐發泄乎太淸。悲哉乎﹐汝爲知在毫毛而不知大寧。

水之流也﹐人皆見其有形﹐而不知其實出於無形﹐言自無而有也。及其發泄而去也﹐人又不知其歸於太淸也。太淸卽太虛也。此意蓋以庸人不知事物之終始﹐如觀水然﹐故曰知在毫毛。言其所見者小也。大寧﹐大安也﹐卽無爲自然之理也。悲哉乎三字﹐在下句汝爲之上﹐嘆其見小也。

宋人有曹商者﹐爲宋王使秦。其往也得車數乘﹐王悅之﹐益車百乘。反於宋﹐見莊子曰﹕夫處窮閭阨音隘巷﹐困窘織屨﹐槁項黃馘者﹐商之所短也﹔一悟萬乘之主而從車百乘者﹐商之所長也。莊子曰﹕秦王有病召醫﹐破癰潰座者得車一乘﹐舐痔者得車五乘﹐所治愈下﹐得車愈多。子豈治其痔邪﹐何得車之多也。子行矣。

困窘織屨﹐言貧匱而自織屨也。槁項黃馘﹐言其老也。項槁﹐瘦而無肉也。黃馘﹐發黃而被耳也。座亦癰類也。癰座在上﹐痔疾在下﹐醫愈下而賞愈厚也﹐以舐痔得車鄙之﹐言其污辱不足貴也。

魯哀公問於顏闔曰﹕吾以仲尼爲貞幹﹐國其有廖乎。曰﹕殆哉圾乎。仲尼方且飾羽爲畫﹐從事華辭﹐以支爲旨﹐忍性以視民而不知不信。受乎心﹐宰乎神。夫何足以上民。彼宜汝與﹐予頤與﹐誤而可矣。今使民離實學僞﹐非所以視民也。爲後世慮﹐不若休之。

貞固足以干事。詩曰爲邦之幹。貞幹猶賢輔也。有瘳者﹐言國之獘病可得而醫也。圾危也﹐殆亦危也。殆哉圾乎﹐危之甚也。畫﹐采色也。物旣加以采色而又以羽飾之﹐言其文飾之甚也。華辭﹐華靡之言也。以支爲旨﹐謂其所主之意不知本也。忍性﹐矯激也。視民﹐臨民之上也。不知不信也﹐自不知其不眞實也。受乎心者﹐其心著乎此也。宰乎神者﹐其神識以此爲主宰也。夫何足以上民者﹐言不足以長民也。彼指夫子﹐汝指哀公也。言謂彼有益於汝乎﹐故曰彼宜汝歟。頤﹐養也。言汝若以彼爲賢而養之﹐無益於汝﹐必誤於汝。誤而可者﹐猶言誤則有之也。今若使國中之民皆離眞實而學詐僞﹐非所以教民也。視﹐教示之也。若爲後世而慮﹐不若已之。休﹐已也。

難治也。施於人而不忘﹐非天布也。商賈不齒﹐𨿽以事齒之﹐神者弗齒。爲外刑者﹐金與﹟5木也﹔爲內刑者﹐動與過也。宵人之離外邢者﹐金木訊之﹔離內刑者﹐陰陽食之。夫免乎外內之刑者﹐惟眞人能之。

民可以不治﹐治若有心於治之﹐則難治矣﹐故曰難治也。施於人而不忘﹐有心而治者也。施﹐施政也。布﹐陳也。天布卽天經也。有心於施政教﹐則非天經矣。譬如商賈之人﹐爲士者必不肯與之爲齒﹐縱因事偶然相與聚會而爲齒列﹐而其胸中之神亦有不樂之意﹐。譬彼有爲之人﹐有道者亦不肯與之齒矣。此蓋以商賈諭仁義之學者。外刑者﹐刀鋸三木﹔內刑者﹐動與過。言人身之舉動過失﹐與刑戮同也。訊﹐鞠問也。陰陽食之者﹐有造物之譴也。食如日食之食﹐病之也。外刑一句形下句也。離﹐麗也。

孔子曰﹕凡人心險於山川﹐難於知天﹔天猶有春秋冬夏旦暮之期﹐人者厚貌深情。故有貌願而益﹐有長若不肖﹐有順懷而達﹐有堅而縵﹐有緩而焊。胡旦反又音幹故其就義若渴者﹐其去義若熱。故君子遠使之而觀其忠﹐近使之而觀其敬﹐煩使之而觀其能﹐卒然問焉而觀其知﹐急與之期而觀其信﹐委之以財而觀其仁﹐告之以危而觀其節﹐醉之以酒而觀其則﹐雜之以處而觀其色。九徵至﹐不肖人得矣。

厚貌深情﹐言矯飾之貌未易見﹐隱伏之情未易測。有貌𨿽朴願而情實求益利者﹐有胸中亦抱所長而外不似有能者。不肖﹐不似也。有柔順懷急而反達理者﹐縵纏繞也。有似堅剛而實歡弱纏繞者﹐詩云昔爲百煉剛﹐化作繞指柔﹐縵﹐繞指也。焊﹐急也。有若寬緩而實褊急者。此皆言人之不可知也。其就義若渴者﹐言其進銳﹔其去義若熱者﹐言其退速也。卽是進銳退速一句﹐如此下得便奇特。相去遠者易至相欺﹐故以遠而觀其忠。近而親者﹐易至於褻慢﹐故以近而觀其敬。剸煩劇者才易困﹐故以頓使之而觀其能。見未明者對答必遲﹐故卒然問之觀其智。期約之急易至於失信﹐故急與之期而觀其信。臨財易至於苟得﹐故委之以財而觀其仁。此仁字與道字同。患難易至於苟免﹐故告以危而觀其節。酒能昏人﹐故以醉而觀其威儀﹐則﹐儀則也。色能惑人﹐故以雜處之而觀其自守。徵者﹐驗也。以此九者而驗之﹐則賢與不賢可見矣。此一段議論甚正﹐乃借爲孔子之言﹐可知莊子非不敬孔子也。

正考父一命而傴﹐再命而僂﹐三命而俯﹐循墻而走﹐孰敢不軌。如而夫者﹐一命而呂巨﹐再命而於車上舞﹐三命而名諸父﹐孰協唐許。

傴﹐背曲也。僂﹐腰曲也。俯身﹐伏於地也。言爵愈髙而身愈下也。循墻而走﹐不敢當正路而行謙也。世有此賢者﹐則人孰敢不以爲法﹐軌﹐法也。而夫者﹐彼丈夫也。呂巨﹐驕矜之貌也。車上舞者﹐言輕掀也。名諸父者﹐驕其宗族﹐呼叔伯之名也。唐﹐堯也﹐許﹐許由也。堯讓天下於許由而且不受﹐此等小人所得能幾﹐便驕矜如許﹐豈知有唐堯許由之事乎。協﹐合也。以我與唐堯許由合而觀之﹐則可見輕重。孰協者﹐言彼又孰能合而觀之也。

賊莫大乎徳有心而心有眼﹟6﹐及其有眼﹟7也而內視﹐內視而敗矣。

此數語於學道人分上最爲親切。禪家所謂滲漏心﹐又曰第二念﹐便是此意。徳﹐爲徳也。爲徳而知其爲徳﹐則是有心矣﹐此最爲學道者之害﹐故曰賊莫大乎徳有心。於其有心之中而又有思前算後之意諭﹐如心又開一眼也﹐此謂之滲漏﹐謂之第二念。以此有眼之心而視其內﹐則千差萬別﹐紛紛擾擾﹐不復知有渾然者﹐則無緣可以成道矣﹐故曰敗。敗﹐不成也。

凶徳有五﹐中徳爲首。何謂中徳。中徳也者﹐有以自好也而吡匹爾反其所不爲者也。

凶徳有五﹐心耳目鼻口也。中徳﹐心也。言耳目鼻口之害不如在心之害﹐故曰中徳爲首。有以自好﹐言我有所能也。吡﹐訾也﹐誚也。以我之能而誚人所不能﹐則此心不可學道矣。圓覺云不重久習﹐不輕初學﹔大慧云切不得道﹐我會他不會﹐便是此意。

窮有八極﹐違有三必﹐形有六府。美髯長大壯麗勇敢﹐八者俱過人也﹐因以是窮。緣循偃佒﹐困畏不若人﹐三者俱通達。知慧外通﹐勇敢多怨﹐仁義多責。達生之情者傀﹐達於知者肖﹔達大命者隨﹐達小命者遭。

窮有八極﹐言有所恃者必至於窮。達有三必﹐言悚然不足者有時而必達。美﹐貌美也。髯﹐有須也。房玄齡云李緯如須髯是也。長﹐身長也。大﹐腰圍大也。壯﹐有力也。麗﹐有華采也。勇﹐气盛也。敢﹐志堅也。此謂八極﹐言八者皆過人。必以此自恃﹐而其終也至於窮。緣循﹐柔順不得已於事之意。偃佒﹐隨倒隨起之意。困畏﹐有所困厄而憂畏也。此三者﹐比之他人皆不如。人而必至於通達﹐言其與世無競﹐人必喜之也。此皆莊子矯亢之論。形有六府﹐言人身之中有此六个蘊畜也。府﹐藏蓄之地也。知慧﹐一府也。外通者﹐以其知慧用於外而求達也。勇敢﹐一府也﹐恃力者必多怨。仁義﹐一府也﹐以仁義求名必多憂責。傀音魁。達生﹐一府也﹐違有生之理必傀然自髙。達知﹐一府也﹐達眾人之智見﹐必每事而消詳之。肖音消﹟8。達命﹐一府也﹐在天者爲大﹐在己者爲小﹐達在天者則隨順之﹐聽自然也﹐達在己者則隨時所遭皆歸之命。遭者猶有得失﹐委命之心隨則無容心矣。此二者自有分別。所言六府而末後命字抽繹爲兩句﹐此亦文法也。

人有見宋王者﹐錫車十乘﹐以其十乘驕穉莊子。莊子曰﹕河上有家貧恃緯蕭而食者﹐其子沒於淵﹐得千金之珠。其父謂其子曰﹐取石來﹐鍛之。夫千金之珠﹐必在九重之淵而驪龍頷下﹐子能得珠者﹐必遭其睡也。使驪龍而寤﹐子尙奚微之有哉。今宋國之深﹐非直九重之淵也﹔宋王之猛﹐非直驪龍也。子能得車者﹐必遭其睡也﹔使宋王而寤﹐子爲粉夫。

驕穉者﹐驕矜而有孩拊莊子之意也。緯﹐織也。蕭﹐盧艸也。與編曲字同。恃此而食﹐以此爲貨也。取石鍛之﹐惡其珠而毀之也。此意蓋諭人之求富貴者﹐皆危道也﹐皆欺君也。其君覺悟則必遭誅戮。奚微之有﹐殘食無遺也。

或聘於莊子﹐莊子應其使曰﹕子見夫犧牛乎。衣以文繡﹐食以芻菽﹐及其牽而入於太廟﹐𨿽欲爲孤犢﹐其可得乎。

與前篇龜曳泥中意同。

莊子將死﹐弟子欲厚葬之。莊子曰﹕吾以天地爲棺槨﹐以日月爲連璧﹐星辰爲珠璣﹐萬物爲賫送﹐吾葬具豈不備邪。何以加此。弟子曰﹕吾恐鳥鳶之食夫子也。莊子曰﹕在上爲鳥鳶食﹐在下爲螻蟻食。奪彼與此﹐何其偏也。

此意蓋譏當世厚葬之人。奪鳥鳶而與螻蟻﹐見之偏也﹐此言𨿽過﹐非眞達理者未易及。

以不平平﹐其平也不平﹔以不徵徵﹐其徵也不徵。明者惟爲之使﹐神者徵之。夫明之不勝神也久矣﹐而愚者恃其所見入於人﹐其功外也﹐不亦悲乎。

萬物之理本平﹐我以不平之心而欲平其平﹐則其平者亦不平矣。萬物之理﹐一一可驗﹐我以不驗之心而驗之﹐則其可驗者亦不驗矣。故曰以不平平﹐其平也不平﹔以不徵徵﹐其徵也不徵。徵﹐驗也。惟爲之使者﹐言其莫之爲而以爲或之使者﹐則是以無心爲有心也。明者之自累每如此﹐至於神則聽其自應驗而已。明之不勝神﹐言人之有爲不能勝無爲也。愚者恃其私見而入於人爲﹐每每求功於外﹐不亦悲乎。

南華眞經口義卷之三十一竟

﹟1檢點﹕明本作『點檢』。

﹟2會﹕原作『合』﹐據明本攺。

﹟3有﹕明本作『存』。

﹟4性﹐其於﹕明本作『然性﹐其』。

﹟5與﹕明本作『安』。

﹟6眼﹕明本作『睫』。

﹟7明本無『肖音消』。

南華眞經口義卷之三十二

鬳齋林希逸

雜篇天下

天下之治方術者多矣﹐皆以其有爲不可加矣。古之所謂道術者﹐果烏﹟1乎在。曰﹕無乎不在。曰﹕神何由降﹐明何由出。聖有所生﹐王有所成﹐皆原於一。不離於宗﹐謂之天人。不離於精﹐謂之神人。不離於眞﹐謂之至人。以天爲宗﹐以徳爲本﹐以道爲門﹐兆於變化﹐謂之聖人。以仁爲思﹐以義爲理﹐以理爲行﹐以樂爲和﹐燻然慈仁﹐謂之君子。以法爲分﹐以名爲表﹐以操爲驗﹐以稽爲決﹐其數一二三四是也﹐百官以此相齒﹐以事爲常﹐以衣食爲主﹐蕃息蓄藏﹐老弱孤寡爲意皆有以養﹐民之理也。古之人其備乎。配神明﹐醇天地﹐育萬物﹐和天下﹐澤及百姓﹐明於本數﹐系於未度﹐六通四辟﹐小大精粗﹐其運無乎不在。其明而在數度﹟2者﹐舊法世傳之史尙多有之。其在於詩書禮樂者﹐鄒魯之士﹐搢紳先生多能明之。詩以導志﹐書以導事﹐禮以導行﹐樂以導和﹐易以導陰陽﹐春秋以導名分。其數散於天下而設於中國者﹐百家之學時或稱而道之。天下大亂﹐賢聖不明﹐道徳不一﹐天下多得一察焉以自好。譬如耳目鼻口﹐皆有所明﹐不能相通。猶百家眾技也﹐皆有所長﹐時有所用。𨿽然﹐不該不徧﹐一曲之士也。判天地之美﹐析萬物之理﹐察古人之全﹐寡能備於天地之美﹐稱神明之容。是故內聖外王之道﹐暗而不明﹐郁而不發﹐天下之人各爲其所欲焉以自爲方。悲夫﹐百家往而不反﹐必不合矣﹐後世之學者﹐不幸不見天地之純﹐古人之大體。道術將爲天下裂。

莊子於末篇﹐序言今古之學問﹐亦猶孟子之篇末﹐聞知見知也。自天下之治方術者多矣﹐至於道術將爲天下裂﹐分明是一个冒頭﹐旣總序了﹐方隨家數言之﹐以其書自列於家數之中。而鄒魯之學乃鋪述於總序之內﹐則此老之心亦以其所著之書皆矯激一偏之言﹐未嘗不知聖門爲正也。讀其總序﹐便見他學問本來甚正﹐東坡雲莊子未嘗譏夫子﹐亦看得出。

方術﹐學術也。人人皆以其學爲不可加﹐言人人皆自是也。古之所謂道衍者﹐此衍字與仁術心術一同。惡乎在﹐無乎不在﹐便有時中之意﹐言百家之學𨿽各不同﹐而道亦無不在其中心神何由降﹐明何由出﹐言神明之道何自而可見也。聖人生成之功卽天地生成之理﹐皆原於一﹐一者﹐造化也﹐曰宗曰精﹐曰眞﹐皆與一字同。但如此作文耳。以天爲宗﹐以徳爲本﹐以道爲門﹐皆無爲自然也。兆於變化﹐卽原於一也。聖人卽天人﹑至人﹑神人也。燻然慈仁﹐此以气象言也。法則有區別﹐故曰以法爲分。名則有標準﹐故曰以名爲表。以操爲驗﹐以稽爲決﹐言其所驗所決各有所據也。其數一二三四﹐言纖悉歷歷明備也。相齒者﹐大小上下有序也。以事爲常者﹐各有常職也。以衣食爲主者﹐教民農桑也。蕃息蓄藏﹐如三年耕﹐一年食之類是也。老弱孤寡爲意者﹐發政施仁必先斯四者是也。凡其分官列職﹐爲政爲教﹐皆是養民之理也。古之人其備平﹐言古之聖人能盡之也。可以配神明﹐可以和天地﹐醇﹐和也。育萬物﹐和天下﹐澤及百姓﹐言其功用之廣大也。本數末度﹐猶言精粗本末也。系﹐相屬之意也﹐謂本末不相離也。六通四辟﹐言東西南北上下用無不可也。運﹐道也。道之運﹐小大精粗皆道也﹐故曰無乎不在。看此數句﹐其於道之體用﹐未嘗不明也。數度﹐可紀者也﹐言其法度曉然而可紀者﹐皆有舊法世傳之。史﹐書也。尙多有之﹐言皆載此事也。鄒魯之士﹑搢紳先生﹐此指聖門而言之也﹐分明是說孔子六經﹐春秋道名分﹐卽名分兩字﹟3便有懼亂臣賊子之意。其數散於天下﹐言鄒魯得其全﹐而其學或散於天下﹐設教於中國﹐分爲百家﹐亦時時有稱道此事者﹐但不能全如鄒魯之學而已。天下大亂﹐是說春秋以後也。賢聖不明﹐上無文武周公﹐下無孔顏之徒也。道徳不一﹐散而爲百家也。天下多得兀謂天下之人多得其一端。而察焉以自好﹐謂只察見其一端便自好而自誇也。耳目鼻口不能相通﹐言耳不能視﹐目不能聽﹐口不能嗅﹐鼻不能味﹐各隨其所能﹐故曰皆有所明。以此譬諭百家眾技﹐亦皆有所長﹐亦時乎可用﹐但不能該盡周徧聖人之道﹐故爲一偏一曲之士而已。天地之美因是而分判不全﹐萬物之理因是而分析不合。若以古人學問之全而察之﹐則知百家之一曲者﹐少能備天地之美﹐稱神明之容。美﹐道之在內者﹐體也﹔容﹐道之在外者﹐用也。稱﹐當得也。寡能稱神明之容者﹐言當不得也。內聖﹐體也﹔外王﹐用也。內外之道至此不明﹐人各以其所欲而自爲方術。百家之學﹐自今以往迷而不知反﹐必不可得而復合矣。使後世之學者不能見天地之純全﹐古道之全體﹐此後世之不幸也。道術之在天下﹐自此皆分裂矣﹐故曰道術將爲天下裂。此一句結得極有力﹐亦極爲好文字。

不侈於後世﹐不靡於萬物﹐不暉於數度﹐以繩墨自矯而備世之急﹐古之道術有在於是者。墨翟﹑禽滑釐聞其風而悅之﹐爲之太過﹐已之大循﹐作爲非樂﹐命之曰節用。生不歌﹐死無服﹐墨子泛愛兼利而非斗﹐其道不怒﹐又好學而傳不異﹐不與先王同﹐毀古之禮樂。黃帝有咸池﹐堯有大章﹐舜有大韶﹐禹有大夏﹐湯有濩﹐文王有辟雍之樂﹐武王周公作武。古之喪禮﹐貴賤有儀﹐上下有等﹐天子棺槨七重﹐諸侯五重﹐大夫三重﹐士再重。今墨子獨生不歌﹐死不服﹐桐棺三寸而無槨﹐以爲法式。以此教人恐不愛人﹔以此自行﹐固不愛己。末敗墨子道﹐𨿽然﹐歌而非歌﹐哭而非哭﹐樂而非樂﹐是果類乎。其生也勤﹐其死也薄﹐其道大觳﹐使人憂使人悲﹔其行難爲也﹐恐其不可以爲聖人之道。反天下之心﹐天下不堪。墨子𨿽獨能任﹐柰天下何。離於天下﹐其去王也遠矣。墨子稱道曰﹕昔者禹之湮洪水﹐決江河﹐而通四夷九州也﹐名川三百﹐支川三千﹐小者無數。禹親自操橐耜而九雜天下之川﹐腓無胈﹐脛無毛﹐沐甚雨﹐櫛疾風﹐置萬國。禹﹐大聖也。而形勞天下也。如此使後世之墨者多以裘﹟4褐爲衣﹑以跋蹻爲服﹐日夜不休﹐以自苦爲極﹐日不能如此﹐非禹之道也﹐不足謂墨。相裏勤之弟子五侯之徒﹐南方之墨者苦獲﹑己齒﹑鄧陵子之屬﹐俱誦墨經而倍譎不同﹐相謂別墨。以堅白同異之辯相訾﹐以騎偶不仵之辭相應。以巨子爲聖人﹐皆願爲之屍﹐冀得爲其後世﹐至今不決。墨翟﹑禽滑釐之意則是﹐其行則非也。將使後世之墨者﹐必自苦以腓無胈脛無毛﹐相進而已矣。亂之上也﹐治之下也。𨿽然﹐墨子眞天下之好也﹐將求之不得也﹐𨿽枯槁不捨也。才士也夫。

不侈後世﹐不教後世以侈也。靡﹐麗也。不以萬物之飾爲麗也。暉﹐華也。不以禮樂度數爲暉華也。繩墨﹐自拘束也。自拘束其身以矯世﹐而欲天下之用皆有餘﹐其意主於儉以足用﹐故曰備世之急﹐言世人以衣食爲急﹐故至於紛爭﹐以政亂也。古之道術有在於是者﹐言古者學問之中亦有此理。而墨翟﹑禽滑釐獨聞其說而喜之﹐故曰聞其風而悅之。惟其喜之﹐遂至於爲之。太過﹐言過甚也。循﹐順也。大循﹐其說抑遏過甚﹐故曰已之大循。已者﹐抑遏之意也。非樂節用﹐墨子書中之篇名﹐言墨子旣作爲非樂節用之書﹔欲天下之人其生也不歌﹐不用樂也﹐故非樂。其死也無殯斂之服﹐近於裸葬﹐以此爲節用。泛愛兼利﹐於人無所不愛也﹐故以爭鬥爲非﹐以不怒爲道。博不異者﹐尙同也。推廣其說以爲傅﹐而主於尙同也。𨿽摶不異﹐而其教不與先王同。自黃帝以來至於武王﹐未嘗不用樂﹐而墨子欲毀去之﹔古昔以來﹐自貴至賤﹐未嘗無居喪之禮﹐而墨子亦欲毀之﹐以三寸之棺爲式而不用槨﹐節用也。以此教人﹐太儉苦矣﹐故曰恐不愛人﹐言非所以愛人之道也。不愛己者﹐言自苦也。末敗者﹐言墨子之道要終必不可行也。人生不能無歌而墨以歌爲非﹐人情不能無哭而墨以哭爲非﹐不能無樂而以樂爲非﹐是其道全不近人情﹐故曰其果類乎。類﹐近也。言如此果與人情相近乎。其生也勤苦﹐其死也薄葬。太觳﹐言太朴也。其行難爲者﹐言所行之行﹐他人難做也。反天下之心﹐不近人情也。天下皆不堪而墨子獨能之﹐任﹐亦堪也﹔𨿽一人獨能堪忍﹐如天下不能何。旣離於人心﹐則非可以爲王天下之道矣。名川﹐天地之間大川也。支川﹐禹疏鑿而爲之也。囊﹐盛土器也。耜﹐掘﹟5土之具也。九音﹟6鳩﹐鳩其功而雜治天下之川。墨子之說﹐謂禹大聖人﹐且自勞如此﹐而況他人乎。跂與展同﹐蹻與層同﹐木曰屐﹐艸曰屩。服﹐用也。相裏﹐姓也。勤﹐名也﹐亦學墨而爲師於世者。其弟子皆五國諸侯之徒﹐言從學者眾也。苦獲﹑己齒﹑鄧陵子﹐三人名也。此三人皆居南方﹐亦讀墨書﹐而其譎怪尢倍於墨子。又且其說皆不同﹐故自名以別墨﹐言墨之別派也。不忤﹐不異也。奇偶本異而曰不相件﹐此彊辯之事也。以觭偶不仵之辭相爲問答﹐故曰相應。巨子者﹐猶言上足弟子也﹐禪家謂法嗣是也。傳其學者﹐旣多取其得法之大者以爲聖人而主之﹐屍﹐主也。冀得爲其後世﹐言其巨子又傳之弟子以爲之後也。後世猶曰子孫也。不次﹐不斷也﹐言其傳流至今猶在也。推原其始﹐則墨翟之意亦是美意﹐但所行太過當﹐故曰意則是而行則非。相進者﹐相尙也﹐言傳墨子之道者相尙爲自苦之事﹐欲以此治天下﹐未見其治﹐必先能召亂也﹐故曰亂之上也。𨿽然墨子之好出於其心之眞﹐今世亦無此人矣。求之不得者﹐言更無復有斯人也。不捨﹐不止也。𨿽極其枯槁而爲之不止﹐亦可謂豪傑之士矣。才士者﹐豪傑之稱也。孟子辟楊墨﹐此書亦以楊墨兼言者屢矣。今以道術分論數家而不及楊氏者﹐意以其學不足比數也。

不累於俗﹐不飾於物﹐不苟於人﹐不忮於眾﹐願天下之安寧以活民命﹑人我之養畢足而止﹐以此白心﹐古之道術有在於是者。宋鈃尹文聞其風而悅之﹐作爲華山之冠以自表﹐接萬物以別宥爲始﹑語心之容命之曰心之行。以聏合歡﹐以調梅內﹐請欲置之以爲主。見侮不辱﹐救民之斗禁攻寢兵﹐救世之戰。以此周行天下﹐上說下教﹐𨿽天下不取﹐彊聒而不捨者也﹐故曰上下見厭而彊見也。

不累於俗﹐去世俗之累也。不飾於物﹐不以外物自奉也。不忮於眾﹐不咈人情也。以人人得其生爲願﹐視人猶我﹐皆願其足以自養而已﹐以此爲心而暴白於天下﹐此末鈃尹文之學也。華山﹐冠名也﹐別宥卽在宥也。隨分而自處爲別﹐寬閒而自安爲宥。始﹐本也。接萬物以此意﹐接﹐引人也。心之容﹐心之體段也。講明其心以語人﹐而名之曰心之行﹐行者﹐心之用也。今釋氏所謂大用現前是也。以和聏之意而合人之歡﹐陜此調一四海﹐欲尊置宋鈃尹文二人以爲其教主。謂民好鬥也﹐爲受侮不辱之說以救之﹔謂時世好戰爭也﹐爲禁攻寢兵之說以救之。上以說其君﹐下以教世人﹐𨿽天下之人皆不聽之﹐而彼自彊聒不合﹐言誇說不已也。上下皆見厭而彊以此自見﹐必嘗時有此診語﹐故以此一句結之﹐而曰故曰也。

𨿽然﹐其爲人太多﹐其自爲太少。曰﹕請欲固置五升之飯足矣。先生恐不得飽﹐弟子𨿽饑﹐不忘天下﹐日夜不休﹐曰﹕我必得活哉。圖傲乎救世之士哉。

其爲人之意太多﹐其所爲太自苦。其爲說曰﹐每日但得五升之飯﹐師與弟子共之﹐先生以此五升猶且不飽﹐弟子安得不饑﹐言其師弟皆息饑以立教。而謂我不忘天下﹐日夜不止﹐蓋曰我之自苦如此﹐豈爲久活之道哉。但以此矯夫托名救世而自利之人﹐故曰圖傲乎救世之士哉。圖﹐謀也。傲﹐矯之也。亦猶豫讓曰﹕吾之爲此極難﹐所以愧天下之爲人臣而懷二心者﹐便是此意。李翰林有獨酌寄韋六詩曰﹐念君風塵遊﹐傲爾令自哂﹐便是此傲字。

曰﹕君子不爲苛察﹐不以身假物。以爲無益於天下者﹐明之不如己也。以禁攻寢兵爲外﹐以情欲寡淺爲內﹐其小大精粗﹐其行適至是而止。

其說又曰不爲苛察﹐苛察則非別宥矣﹐言不當有爾我之辯也。不以身假物者﹐事事皆自爲而不假借於人以自助﹐若於天下有損而無益﹐𨿽明知其可爲亦不如己之﹐故曰明之不如己也。其學之大意﹐則欲人於外無攻戰之爭﹐於內無情欲之汩。寡淺﹐減削情欲也。其學之大小精粗𨿽不同﹐而其所行之大意僅如是而已。適﹐僅也。

公而不黨﹐易而無私﹐決然無主﹐趣物而不兩﹐不顧於慮﹐不謀於知﹐於物無擇﹐與之俱往﹐古之道術有在於是者。彭蒙﹑田駢﹑愼到聞其風而悅之﹐齊萬物以爲首﹐曰﹕天能覆之而不能載之﹐地能載之而不能覆之﹐大道能包之而不能辯之﹐知萬物皆有所可皆﹟7有所不可﹐故曰選則不徧﹐教則不至﹐道則無遺者矣。是故愼到棄智去己而緣不得已﹐泠汰於物以爲道理﹐曰知不知﹐將薄知而後鄰﹐傷之者也。謑音奚曇曰慀髁戶寡反無任而笑天下之尙賢也﹐縱脫無行而非天下之大聖。推直追反拍普百反輐五管反斷丁管反﹐與物宛轉﹐捨是與非﹐苟可以免﹐不師智慮﹐不知前後﹐魏魚威反然而已矣。推而後行﹐曳而後往﹐若飄風之還﹐若羽之旋﹐若磨石之隧音遂﹐全而無非﹐動靜無過﹐未嘗有罪﹐是何故。夫無知之物﹐無建己之患﹐無用智之累﹐動靜不離於理﹐是以終身無譽。故曰至於若無知之物而已﹐無用賢聖。夫塊不失道﹐豪傑相與笑之曰﹕愼到之道﹐非生人之行而至死人之理﹐適得怪焉。田駢亦然﹐學於彭蒙﹐得不教焉。彭蒙之師曰﹕古之道人﹐至於莫之是莫之非而已矣。其風窢況逼反又火麥反然﹐惡可而言。常反人﹐不聚﹟8觀﹐而不兔於黿五官反斷﹐其所謂。道非道﹐而所言之題不免於非。彭蒙﹑田駢﹑愼到不知道。𨿽然﹐槪乎皆嘗有聞者也。

不黨﹐亦無私也。易﹐坦夷也。決﹐去私意而無所偏主。趣物者﹐言萬物之理趣也。不兩者﹐一也。不顧於慮﹐不謀於智﹐無計度也。於物無擇﹐無所決擇﹐眼界平也。與之俱往﹐順自然而行也。彭蒙田駢愼到﹐皆齊之隱士﹐其說以爲天地亦萬物之一者﹐謂之一﹟9則皆齊同﹐而其爲首者﹐則無爲之道也。天能覆不能載﹐地能載不能覆﹐言有所偏也。大道﹐道家之學者也。但知包容爲一而無所分辯﹐此在當時有一種辯說之學﹐自有此語。皆有所可﹐有所不可者﹐言各有一偏也。若就萬物之中而選擇之﹐則決不能周徧﹐以此爲教﹐則不能盡其極﹐若歸之道﹐則無餘論矣。故曰道則無遺者矣。選擇則有可不可也﹐棄知去己而緣不得已﹐無爲也。泠汰﹐脫酒也。泠然而疏汰於物﹐無拘礙也。以爲道理者﹐以物物無礙爲至理也。其說曰若以知與不知爲分﹐則將迫於知而近於自傷矣。薄﹐迫。鄰﹐近也。謑髁﹐不正不定之貌。無任﹐不畱心於事。任也﹐尙賢以任事也。彼旣不事事﹐故笑天下之尙賢。爲聖之學必尙操行﹐彼旣縱脫而無行﹐故以天下聖學者爲非。推輐輐斷﹐皆無圭角之意。與物宛轉﹐而略無圭角﹐亦無所是﹐亦無所非﹐以苟免於世俗之累爲意。不以知慮爲師﹐無思慮也。不知前後﹐不﹟10思算也。魏音巍﹐巍然者﹐兀然不動之意也。推之而後行﹐曳之而後往﹐迫而後應﹐不得已而後起之意也。風還﹑羽旋﹑磨石之隧﹐皆無心而與物宛轉之諭。隧﹐轉也﹐回也。以不見非於世而自全﹐動靜隨其自然而不爲過甚﹐故不得罪於世人﹐其學如此者何也。蓋曰物惟無知﹐則無是己之急﹐亦無容心之累。動靜皆順﹐故不離於理﹐不求知於人欲﹐終身而無譽﹐惟其無譽﹐所以無咎﹐故曰未嘗有罪也。無知之物﹐木石瓦礫之類是也。建己﹐是己而自立也。故其說曰人之處世﹐何用聖賢之名﹐但能若土塊無知之物﹐則可以不失於道﹐故曰塊不失道。看此等說話﹐便似今之深山窮谷頭陀修行之人。故豪傑笑之以爲猶死人也。適得怪焉者﹐言彭蒙之徒以此見訝於世也。得不教者﹐言其初學之時﹐自相契合﹐不待教之而後能也。彭蒙妒有所師﹐其師之言曰﹐古之有道者﹐本以無是非爲主。窢然﹐風之聲也﹐謂其發言如飄風之窢然。無所容心﹐𨿽言而何所容言﹐故曰惡可而言。其見常與世人相反﹐不能聚合倫類而觀﹐故爲一偏之說。不免於﹐但求無圭角而已。黿斷﹐無圭角也。其言𨿽甚壯而其所謂道者非道也﹐故不免於世﹟11人之非笑。韙與偉同。彭蒙﹑田駢﹑愼到不知道﹐此莊子斷一句也。槪乎者﹐以大槪觀之﹐亦皆有聞於斯道﹐但不得其正耳。此等結句﹐看他文筆。

以本爲精﹐以物爲粗﹐以有積爲不足﹐澹然獨與神明居﹐古之道術有在於是者。關尹老聰聞其風而悅之﹐建之以常無有﹐主之以太一。以濡弱謙下爲表﹑以空虛不毀萬物爲實。關尹曰﹕在己無居﹐形物自著﹐其動若水﹐其靜若鏡﹐其應若響。蔥乎若亡﹐寂乎若淸。同焉者和﹐得焉者失﹐未嘗先人而常隨人。老聃曰﹕知其雄﹐守其雌﹐爲天下溪。知其白﹐守其辱﹐爲天下谷。人皆取先﹐己獨取後﹐曰受天下之垢。人皆取實﹐己獨取虛﹐無藏也故有餘。巋然而有餘。其行身也﹐徐而不費﹐無爲也而笑巧。人皆求福﹐己獨曲全﹐曰苟免於咎﹐以深爲根﹐以約爲紀﹐曰堅則毀矣﹐銳則挫矣。常寬容於物﹐不削於人﹐可謂至極。關尹老聃乎﹐古之傳大眞人哉。

本﹐道也﹔物﹐事物也。以有積爲不足者﹐言藏富天下也。與神明居﹐是守自然者。關尹師於老聃者﹐此言先弟而後師﹐一時筆快﹟12之語耳﹐以無物爲宗﹐以太極之始爲主﹐建亦主也。濡弱謙下﹐卽舌柔長存之意。爲表者﹐言其應世接物﹟13見於外者如此也。空虛則物物皆全矣﹐故曰以空虛不毀萬物爲實。實﹐實理也。樂軒所謂一物都無萬物全是也。在己無居者﹐無私主也。形物自著者﹐隨物之形見皆自然也。水之動﹐鏡之靜﹐空谷之響應﹐皆無心也。芴乎若亡者﹐恍忽之中若有物而又若無物也。寂乎其淸﹐不見其淸之名也。以同於物者爲和﹐以無所得爲得﹐有得則失矣。未嘗先人常隨人﹐卽迫而後動﹐不得已而後起也。知其雄﹐守其雌﹐以能而隱於不能也。知其白﹐守其辱﹐言自髙而不爲髙也。溪谷在下而能容物﹐爲溪爲谷有容乃大之意也。人皆取先﹐己獨取後﹐卽未嘗先人﹐而常隨人也。受天下之垢﹐知白守辱也。不以實爲虛﹐以虛爲實﹐故勻人皆取實﹐己獨取虛。無藏也故有餘﹐卽以有積爲不足也﹐惟其以虛爲實﹐故𨿽無藏而巋然常有餘。亦一物都無﹐萬物全之意。徐﹐安也。不費﹐無所損也。人皆以巧爲巧而我以無爲爲巧﹐故笑之。人皆以福爲福而我以無禍爲福。曲全者﹐致曲而自全其身也。苟免於咎者﹐福莫長於無禍也。以深爲根﹐言其本在於太一之始也。以約爲紀﹐言以至簡至約爲守身之法也。紀﹐法也。凡物堅者銳者﹐則有挫有毀﹐卽所謂齒剛則折也。以能容萬物爲量﹐則人於我無所侵削矣。不削於人﹐言獨全其生也。可謂至極者﹐言此天下至極之道也。謂之博大眞人﹔尊之之辭也。

寂漠無形﹐變化無常﹐死與生與﹐天地並與﹐神明往與﹐芒乎何之﹐忽乎何適﹐萬物畢羅﹐莫足以歸﹐古之道術有在於是者。莊周聞其風而悅之﹐以謬悠之說﹐荒唐之言﹐無端崖之辭﹐時恣縱而不儻﹐不以觭見之也。以天下爲沈濁﹐不可與莊語﹐以卮言爲曼衍﹐以重言爲眞﹐以寓言爲廣。獨與天地精神往來而不敖倪於萬物﹐不譴是非﹐以與世俗處。其書𨿽環瑋而連犿無傷也﹐其辭𨿽參差而識詭可觀。彼其充實不可以已﹐上與造物者遊﹐而下與外死生無終始者爲友。其於本也﹐弘大而辟﹐深閎而肆﹔其於宗也﹐可謂調適而上遂矣。𨿽然﹐其應於化而解於物也﹐其理不竭﹐其來不蛻。芒乎昧乎﹐未之盡者。

寂漠無形﹐無物也。變化無常﹐以不一爲一也。死與生與﹐不知生死也﹐據此一句卽知釋氏之學其來久矣。天地並與﹐與天地同體也。神明往與﹐與造化同運也。何之何適﹐動而無迹也。萬物畢羅﹐各盡萬物之理也。莫足以歸﹐人莫知其所歸宿也。謬悠﹐虛遠也。荒唐﹐曠大而無極也。無端崖﹐無首無尾也。時恣縱而不儻者﹐其說放縱而無所偏黨也。儻與黨也。不以觭見者﹐其所見不主一端也。觭﹐奇也。以天下之人愚而沈濁﹐不可以誠實之言諭之。莊語﹐端莊而語﹐誠實之事也。曼衍﹐無窮也。爲眞者﹐言借重於古﹐先欲人以爲眞實也。爲廣者﹐寄寓爲言廣大不拘也。與天地精神往來﹐與造化自然者爲友也。不傲倪萬物者﹐不以此傲倪於世﹟14也。莊子之意﹐正傲倪於斯世﹐而乃爲此反說。不譴是非者﹐是非無所泥也。無是無非而後可與世俗居處也。環瑋﹐髙壯也。連犿﹐和同混融之意。無傷﹐無譏於人也。參差﹐或彼或此﹐或抑或揚﹐不可定也。諔詭﹐滑稽詭譎也。此兩句自說破其著書之意﹐蓋謂其言𨿽怪誕而自可玩味﹐看得此兩句破﹐便讀得莊子。彼其充實不可以已者﹐言其書之中皆道理充塞乎其間﹐亦世間所不可無之書也。本卽宗也。言其書之本宗﹐無非弘大深閎調適之道也。辟開﹐廣也。肆﹐縱放也。上遂者﹐可以上達天理也。其言𨿽皆無爲自然﹐而用之於世則應於教化而解釋物理﹐謂可以化俗而明理也。其理不竭者﹐言用之不盡也。不蛻者﹐謂其言自道而來﹐不蛻離於道也。芒乎昧乎﹐言其書之深遠也。未之盡者﹐言其。胸中所得非言語所可盡也。

自冒頭而下﹐分別五者之說而自處其末﹟15繼於老子之後﹐明言其學出於老子也。前三段著三个𨿽然﹐皆斷說﹐其學之是非﹐獨老子無之﹐至此又著𨿽然兩字﹐謂其學非無用於世者﹐此是其文字轉換處﹐筆力最髙﹐不可不子細看也。

惠施多方﹐其書五車﹐其道舛駁﹐其言也不中。歷物之意﹐曰﹕至大無外﹐謂之大﹔一至小無內﹐謂之小一。無厚不可積也﹐其大千里。天與地卑﹐山與澤平。日方中方睨﹐物方生方死。大同而與小同異﹐此之謂小同異﹔萬物畢同畢異﹐此之謂大同異。

墨翟﹑宋尹﹑彭﹑田﹑愼到之徒﹐猶爲見道之偏者﹐若惠子則主於好辯而已﹐故不豫道術。聞風之列﹐特於篇末言之。其書五車﹐言其所著書以五車載之而不足也。其書𨿽多﹐其所學未正其言亦不當﹐故以舛駁不中譏之。歷物之意﹐言歷歷考其所談事物之意。至大無外﹐太虛也﹔至小無內﹐秋毫之類也。此八字自與莊子所說同﹐但謂之大一小一﹐便生辯說之端。謂之一則無大小矣﹐於一之中又分大小﹐便是同中之異﹐異中之同也。無厚﹐至薄也。不可積者﹐積則厚矣。積之不已﹐其大可至於千里﹐又言大與小同也﹐吉千里之大卽無厚之積也。天𨿽髙﹐地攤卑﹐而天气有時下降﹐則亦爲卑﹟16矣﹐故曰天與地卑。山髙於澤﹐而澤之气可通於山﹐則山與澤平矣。睨﹐側視也。日方中之時﹐側而視之﹐則非中矣﹐則中謂之側亦可﹐故曰方中方睨。物方發生而其種必前日之死者﹐故曰方生方死。有大有小﹐是爲小同異﹔合萬物而爲同異﹐則爲大同異。𨿽謂之大而不出小者之積﹐𨿽謂之小而合之可以爲大﹐則無同無異矣。

南方無窮而有窮。今日適越而昔來。連環可解也。我知天下之中央﹐燕之北﹑越之南是也。泛愛萬物﹐天地一體也。惠施以此爲大觀﹐於天下﹐而曉辯者﹐天下之辯者相與樂之。

南方﹐海也﹐本無窮而謂之方﹐則必有窮。四方皆然﹐獨言南者﹐非特舉其一見其三﹐蓋天傾西北而海獨居南﹐北之三方又遠﹐故特言之。今日適越而昔來﹐言足𨿽未至乎越﹐而知有越之名而後來﹐則是今日方往而亦可以爲昔來矣。兩環相連﹐𨿽不可解﹐而其爲環者必各自爲圓﹐不可以相粘﹐不相粘則非連環矣。燕北越南﹐固非天下之中﹐而燕人但知有燕﹐越人但知有越﹐天地之初﹐彼此皆不相知﹐則亦以其國之中爲天地之中也。萬物與天地爲一﹐則天地𨿽大﹐卽萬物中之一物﹐何以爲大小﹐卽一體也。大觀者﹐言以此爲獨髙於天下也﹐故以其說教學辯之人。天下之學者旣相與樂之﹐而其說浸廣﹐故又有卯有毛以下之論。

卵有毛。雞三足。郢有天下。犬可以爲羊。馬有卵。丁子有尾。火不熱。山出口。輪不蹍地。目不見。指不至﹐至不絕。龜長於蛇。矩不方﹐規不可以爲圓。鑿不圍枘。飛鳥之景﹐未嘗動也。鏃矢之疾而有不行不止之時。狗非犬。黃馬驪牛三。白狗黑。孤駒未嘗有毋。一尺之箠﹐日取其半﹐萬世不竭。辯者以此與惠施相應﹐終身無窮。桓團公孫龍﹐辯者之徒﹐飾人之心﹐易人之意﹐能勝人之口﹐不能服人之心﹐辯者之囿也。惠施日以其知與人之辯﹐特與天下之辯者爲怪﹐此其柢也。然惠施之口談﹐自以爲最賢﹐曰天地其壯乎﹐施存雄而無術。

卵有毛者﹐言毛之在卵𨿽未可見﹐而雀之爲省﹐雞之爲雞﹐毛各不同﹐譬如雞爲鴨伏卵﹐出於卯者爲鴨毛﹐而不爲雞毛﹐則是卵有毛矣。雞本二足﹐必有運而行之者﹐是爲三矣。郢有天下﹐言楚都於郢而自爲王﹐亦與得天下同矣。犬可以爲羊﹐謂犬羊之名出於人而不出於物﹐使有物之初謂犬爲羊﹐則今人亦以爲羊矣﹐謂羊爲犬﹐則今人亦以爲犬矣。馬有卵者﹐胎生𨿽異於卯生﹐而胎卵之名實人爲之﹐若謂胎爲卵亦可卽犬羊之意。丁子﹐蝦蟆也﹐蛙也﹐楚人謂之丁子。丁子𨿽無尾﹐而其始也實科斗化成﹐科斗旣有尾﹐則謂丁子爲有尾亦可。水寒火熱﹐亦人名之﹐況有火中之鼠﹐火浣之布﹐鼠能出入於火中﹐火可以浣布﹐則非熱矣。空谷傳聲﹐人呼而能應﹐非山有口乎。行於地則爲輪﹐才著地則不可轉﹐則謂輪不輾地亦可。目見而後指可至﹐然目不可至而指不能見﹐則是其至者目﹟17與指不可得而分絕也。龜長於蛇﹐使龜如蛇之長則不名爲龜矣﹐旣謂之龜﹐則其長合止如此﹐謂之長於蛇亦可。矩卽方也﹐規卽圓也﹐旣謂之矩則不可又謂之方﹐旣謂之規則不可又謂之圓。枘𨿽在鑿之中﹐而枘之旋轉非鑿可止﹐則謂之不圍﹐亦可言圍之不住也。鳥旣飛則影隨鳥而去﹐但可謂鳥之飛﹐不可謂影之動。矢鏃之去𨿽疾﹐其在弦也則謂之止﹐其射侯也則謂之行﹐離﹟18弦而未至﹐射侯而未中﹐則是不行不止之時。狗犬卽一物也﹐謂之狗則不可謂之犬矣﹐謂之犬則不可謂之狗矣﹐故曰狗非犬。馬牛﹐二體也﹐黃驪﹐色也﹐以二體與色並言﹐則謂之三。黃驪﹐二色也﹐馬牛﹐皆體也﹐二色附於體而見則爲三矣。白狗黑﹐黑白之名非出於有物之始﹐則謂白爲黑亦可。孤駒未嘗有母﹐名之以孤則非有母矣﹐不可言孤又言嘗有母也。一尺之捶﹐折而爲二﹐今日用此五寸﹐明日用彼五寸﹐𨿽旋轉萬世不盡可也。凡此以上﹐又皆學於惠子﹐推廣其說﹐以與惠子相應。終其身彊辯而不已﹐卽桓團公孫龍之徒是也。飾人之心者﹐蔽人之心也。易人之意者﹐變亂人之意也。一時之辯﹐口𨿽可屈﹐而其人終不心服﹐此辯者迷於其中而不自知也﹐故曰囿。惠施日以其知與人之辯者﹐謂愈恃其聰明以與人彊辯也。特﹐獨也。獨與其徒爲人所怪訝而已﹐其本領不過如此﹐故曰此其祗也。祗﹐本也。自恃其口談之才﹐以爲其壯與天地同﹐所存𨿽自以爲雄髙﹐而實無學術。

南方有倚人焉曰黃繚﹐問天地所以不墜不陷﹐風雨雷霆之故。惠施不辭而應﹐不慮而對﹐徧爲萬物說﹐說而不休﹐多而無已﹐猶以爲寡﹐益之以怪。以反人爲實而欲以勝人爲名﹐是以與眾不適也。弱於徳﹐彊於物﹐其塗隩矣。由天地之道觀惠施之能﹐其猶一蚊一虻之勞者也﹐其於物也何庸。夫充一尙可﹐曰愈貴道﹐幾矣。惠施不能以此自寧﹐散於萬物而不厭﹐卒以善辯爲名。惜乎惠施之才﹐駘蕩而不得﹐逐萬物而不反﹐是窮響以聲﹐形與影競走﹟19也。悲夫。

倚人者﹐畸異之人也。南方有一獨髙之人曰黃繚﹐見惠子而問天何以不墜﹐地何以不陷﹐風雨雷霆誰實爲之﹐此皆造物之妙﹐豈可容言。惠子亦不辭讓而應﹐客亦不經思慮率然而對﹐且徧爲萬端之說。萬物﹐萬端也。說旣多而猶以爲少﹐增益以怪誕之論﹟20﹐但以反異於人爲其能﹐欲以口舌勝人﹐自爲名譽﹐是以與世皆不和。不適﹐不相得也。在內本無所得﹐故曰弱於徳。徒然彊辯於外﹐故曰彊於物。隩者﹐幽暗也。言其所行之塗﹐不明白正大而幽僻也。以天地之道而視惠施所能﹐猶蚊虻然。以此而爲人物於世﹐亦何甩乎﹐故曰何庸。充﹐足也。若但以一人之私見而自足猶可﹐若以此爲勝於貴道者﹐則殆矣。愈﹐勝也。幾﹐殆也。不能自寧﹐不自安分也。散於萬物者﹐謂散求萬物之理﹐以遷就其說而無所厭足﹐終於不知道﹐而僅以辯得名。卒﹐終也。惠施亦爲有才者﹐但放蕩而無所得﹐逐於外物而不知反﹐是可惜也。駘﹐放也。響出於聲﹐聲本響末也﹐窮響於聲﹐不知本也。影出於形﹐形本也﹐影末也﹐欲息其影﹐不知形止﹐則影止乃與形共走﹐亦不知本之諭也。此篇莊子之終也﹐卻以惠子結末﹐𨿽以其不豫聞道之列﹐亦以辯者之言﹐固皆以無爲有﹐而其語亦自奇特﹐故以眞之篇末。蓋者書𨿽與作文異﹐亦自有體制﹐起頭結尾皆是其用意處﹐如春秋之絕筆﹐獲麟﹐如中庸之上天之載﹐無聲無臭﹐此書內篇之渾沌七竅﹐皆是一个體制﹐不可不知也。諸家經解言文法者﹐理或未通﹔精於理者﹐於文或略。所以讀得﹟21不精神﹐解得無滋味。獨艾軒先生道旣髙而文尢精妙﹐所以六經之說特出千古。所恨网山樂軒之後﹐其學旣不傳﹐今人無有知之者矣。

南華眞經口義卷之三十二竟

﹟1鳥﹕明本作『惡』。

﹟2數度﹕明本作『歷數』。

﹟3字﹕明本作『事』。

﹟4裘﹕明本作『喪』。

﹟5掘﹕明本作『握』。

﹟6音﹕明本作『者』。

﹟7皆﹕明本『無』。

﹟8聚﹕明本作『見』。

﹟91﹕原作『物』﹐據明本攺。

﹟10不﹕明本作『無』。

﹟11世﹕明本作『庶』。

﹟12快﹕明本作『力』。

﹟13物﹕明本作『見』。

﹟14世﹕明本作『世俗』。

﹟15末﹕原作『未』﹐據明本攺。

﹟16卑﹕明本作『畢』。

﹟17目﹕明本作『見者』。

﹟18離﹕明本作『𨿽』。

﹟19走﹕明本作『爭』。

﹟20論﹕明本作『說論』。

﹟21得﹕明本作『書』。

南華眞經口義後序

南華一書﹐今古之奇筆也。然尊之者或流於淸虛﹐譏之者或疑其怪誕﹐𨿽文字之妙不容泯沒﹐而箋得不明﹐爲書之累久矣。余少侍樂軒陳先生﹐聞其緒餘之論﹐頗知好之而未能盡通其章句。其後與竹溪共遊而學﹐時取而共讀之﹐喜其剖析之明﹐而離合不常所聞﹐無幾然而好之﹐益甚矣。旣成進士南歸﹐閒居之日久﹐遂得究力於諸經﹐其於此書也愈讀愈好﹐而愈疑之。蓋此書之所以難通者﹐字義多異於吾書﹐言論或違於先聖﹐旨趣之不可詰如憑虛捕象同而赤手搏蛟螭﹐會歸之不可定﹐如窮三江而昧支流﹐九河而迷故道。每一開卷﹐未嘗不躍然以喜﹐亦未嘗不惕然以惑。戊午﹐訪竹溪於溪上﹐因語而及﹐溪忽謂我曰﹕余嘗欲爲南華老仙洗去郭向之陋﹐而逐食轉移﹐未有閉戶著書之日﹐憂患廢退以來﹐遂以此紆憂而娛老﹐今書幸成矣。余喜而就求之﹐歸而亟讀之﹐則見其條分而縷析﹐支斷而節解﹐章無虛句﹐句無虛字﹐縱橫捭闔﹐鼓舞變化﹐若無津涯。而字字句句﹐各有著落﹐恍然如醒得醒﹐如縶得釋。然後知其自立於一家﹐而不可拘以字義﹐𨿽縱懷於幽眇而不遺於世事﹐非不知聖賢之可尊而恥於尙同﹐非不知詭譎之爲過而主於抗俗﹐今人古人信誦𨿽異﹐要皆徒窺其藩而未逮其奧也。朅來試邑﹐𨿽簿書塡委﹐日力窘束﹐而淸旦之初﹐吏圍未合﹐必張燈諷誦之﹐或竟一篇﹐或終一卷﹐手舞足蹈﹐如見其人。於是作而言曰﹕南華之書﹐斯世所不可無﹔竹溪之解﹐亦南華所不可無者也。蓋竹溪之學﹐得於樂軒﹐樂軒得之网山﹐网山得之老艾﹐歷三世之傳而無旁出者。竹溪旣盡其師之傳﹐又搜獵釋老諸書於六經子史之外﹐故能究此老之隱微﹐盡此老之機解﹐使南華而可作﹐必以竹溪爲知我者也。讀此書者﹐今可以無憾矣。吾邑𨿽陋﹐以其好之篤﹐又欲廣其傳﹐縮節裘飪﹐幸而集事﹐因識其所以好﹐所以得﹐所以喜者﹐如此。竹溪林氏﹐名希逸﹐字肅翁﹐嘗爲文字官矣。今以寶謨直主玉局觀﹐鬳齋﹐其書室也。其頗文頗似莊子。此書以口義名者﹐謂其不爲文﹐雜俚俗而直述之也。景定攺元中和節宣教郎知邵武軍建寧縣林經徳序

莊子雄豪宏肆以神行萬物之上﹐以心遊宇宙之表﹐至樂極指﹐古無斯人。其言辭蕩汨變化﹐淩薄日月﹐疏決云河﹐妙密流動﹐鱗麗羽爛﹐天昭海溟﹐左縟而不環﹐遷雄而不肆﹐又文之傑立宇宙者也。鬳翁著此書解﹐若江海之浸﹐膏澤之潤﹐情其情而思其思﹐夢其夢而覺其覺﹐故能言其言而指其指﹐聲音笑貌身親出之﹐而人親覿之。然則是詎可以幸取力致哉。鬳翁學精識絕﹐淵源深而練習熟﹐其悟發之境﹐戛摩之地﹐髙曠則無有與攖﹐靜深而穎然上達。吾觀鬳翁﹐歸然抱負﹐體用於天地之間﹐充足明偉﹐有以自伸﹐其猶鯤鵬耶。而又沈浸於其書﹐如彼則其言﹐非鬳翕孰能得之哉。今鬳翁所著卓然﹐起莊子於朽骨﹐發千古之寶藏﹐鬳翁亦傳大弘偉豪傑巨儒哉。余始得是﹐讀之輒書奇遇﹐於編末以傳子孫﹐非敢曰能知鬳翁之是書也。景定辛酉十一月己巳三衢徐霖景說跋

漆園老仙之作是書也﹐其見道精﹐其憤世甚。亦惟其隱放之迹足以行之﹐奇崛之又足以發之﹐至於茫昧浩渺之莫窮﹐鼓舞變化之不測。蓋亦信其眼力之所及﹐筆力之所至。有不自知其過於激鄰於誕者﹐其初心豈曰﹐吾欲以此而垂世立教哉。又豈曰﹐吾欲以此而崇老抑儒哉。柰之何﹐讀之者之不之察也。非以虛無宗之﹐則以異端辟之﹐見旣出塵﹐語又驚世﹐往往句讀之未盡通﹐字義之未盡明﹐則又以疑辭闕之﹐脫簡諉之﹐彼其心亦豈欲得此於後之人哉。鬳齋先生玉堂林公得聖人之道於樂軒﹐樂軒之視漆園﹐所謂後世之子云。鬳齋之於樂軒﹐則太玄之侯芭也。於是出而爲之著其篇焉﹐分其章焉﹐析其句焉﹐明其字焉。使篇無不解之章﹐章無不解之句﹐句無不解之字﹐向之虛者以實﹐異者以同﹐疑者以信﹐脫者以完﹐而南華一經歷幾千百載﹐始得爲天地間全書。豈惟老仙將雀躍於九萬里之上﹐樂軒亦必且手舞足蹈於瞻前忽後之間矣。或曰以性命之書﹐加訓詁之學﹐若朱夫子所謂集大成者﹐其自易經以至騷詞﹐莫不有釋﹐乃獨闕然於莊書者﹐將無不可哉。同曰上規姚姒﹐下逮莊騷﹐非韓公之言乎。晉宋人未足盡莊老實處﹐非朱子之言乎。不然﹐豈其猶有所未盡耶﹐抑果有所待而然耶。鬳齋之功﹐當不在朱子下矣。同懼夫學者忘昔之難﹐樂今之易﹐而或至於忽之也。故重言焉。

