太上玄靈北斗本命延生經注

經名﹕太上玄靈北斗本命延生經注。宋道士傅洞眞撰。以內修身心爲宗旨。三卷。底本出處﹕《正統道藏》洞神部玉訣類。

太上玄靈北斗本命延生經注序

北斗經者﹐太上老君之所說﹐漢天一師之所受也。是時老君所宣聖語﹐天一師下聆﹐而經之所作也﹐得不上體聖訓﹐增飾爲文﹐誨其隱訣﹐明其趣捨﹐曉其機枯者哉。而所行經句﹐多於四六﹐有愚者便自臆說云﹕其文類乎漢唐之作﹐必杜天師爲之耳﹐若非杜天師﹐則張天師之所爲也。固自以二天師便敢無稽而謗之﹐且夫二天師也﹐一則飛升﹐一則解化﹐皆有絕代之文章爲其辭藻﹐豈鄙言哉。如五經六籍﹑諸子百家之書﹐及乎釋氏之典﹐若非撰述﹐何從而有﹖且儒書從古迄今﹐注釋修撰不已﹐而未及盡﹐況道妙之言﹐隱昧乎渺莽者哉﹗惟此經人天誦詠﹐祈福禳災﹐無不應驗﹐其諸謗毀﹐經有明言﹐命沈六趣﹐水失人身﹐深可悲哀﹐自致斯苦。洞眞今所以撰注者﹐將以驅愚人之黷﹐塞爾之�根也﹐是乃引諸經教﹐及先師之語詳而釋之﹐又特以粗言而爲證者﹐蓋曉之於中下耳﹐上士髙明不足觀也。傅洞眞謹序。

太上玄靈北斗本命延生經注卷上

傅洞眞注

太者至大之名﹐上者尊崇之稱﹐極大窮髙謂之太上﹐玄者微妙也﹐靈者聖化也﹐北斗者﹐按《河圖經旁通圖》云﹕北斗是九天之精魂﹐九地之靈魄﹐九星之妙象﹐九州之威神﹐本命者﹐是本命元辰每歲六度降下人間﹐校定世人罪福﹐延生經者﹐是修眞之徑路也。玄元始三炁﹐玄生於地﹐元生於人﹐始生於天﹐人法地﹐地法天﹐天法道﹐道法自然也。人法之於地﹐故曰玄﹐人惟萬物之靈﹐故曰靈﹐道生一﹐一生二﹐二生三﹐三生九﹐三炁爲天地之尊﹐九炁爲萬物之根﹐北斗處中天﹐理九炁﹐九一之道統於玄一。玄生於地而法於人﹐故曰北斗本命也。人得其生﹐自分一炁﹐從炁而生﹐出於玄一﹐旣自分炁而生﹐當明其根本﹐復守玄一以延其生也。

爾時﹐

爾時者﹐指當初說經之時也。

太上老君

天地初分﹐一炁生元始﹐二炁生元皇﹐三炁生老君﹐老君居下而爲化主也。在天爲萬天之主﹐降世爲百王之師﹐在星曰天皇大帝﹐在教曰太上老君。作太淸宮中大聖老君者﹐非。

以永壽元年正月七日﹐

永壽乃漢桓帝年號﹐歲次乙未正月初七日也。

在太淸境上太極宮中﹐

太淸境者﹐卽老君所都之地也﹐其宮名曰三皇洞神太淸太極宮。《開天經》云﹕圓蓋之頂﹐無上大羅之天﹐三淸之境也。玉淸聖境十二聖天﹐玉淸之下上淸眞境十二眞天﹐上淸之下太淸仙境十二仙天﹐太淸之下四種民天﹐民天之下無色界四天﹐無色界之下色界十八天﹐色界之下欲界六天﹐欲界之下﹐中通太虛﹐下爲人界。三淸三境三十六天下生三界萬物﹐流形八方﹐以下各生五萬五千五百五十五億無極世界﹐此地等天八方﹐皆三千大千世界﹐皆稟三淸三元。上下三十六天﹐每四方九州列地﹐上應天機三十六門﹐所以三才通炁﹐天人相感﹐同稟道生也。太淸之境﹐在玉淸上淸之下﹐在三界萬天之上矣。一本作太淸宮中者﹐非。

觀見眾生﹐

太上常在宮中四盻天下﹐慈憫眾生。

億劫漂沈﹐周回生死﹐

人生不悟﹐漂沈苦趣﹐生死輪回﹐𨿽經億劫無有了期。

或居人道﹐生在中華﹐或生夷狄之中﹐或生蠻戎之內﹐

人道者﹐六道中之一道也﹐中國四夷八荒內外﹐並有三業五累者﹐皆屬於人道。一本作夷域者﹐非。

或富或貴﹐或賤或貧﹐暫假因緣﹐墮於地獄。

爲善爲惡﹐造福造罪﹐人心不同﹐報緣各異﹐陰司紀錄﹐無有差殊。

爲無定故﹐

定一之法﹐性相之根本﹐登眞之門戶也。太古之人﹐不假修習﹐而心常定者﹐蓋淳白不分﹐大朴不散故也。後世人心僥薄﹐機幸肄起﹐淳朴散壞﹐而罪根漸長﹐心無所生﹐則與道隔越矣。太上老君是以西渡罽賓﹐立般若門﹐敷演心法﹐廣論經教﹐以接羣悟。柰何末世之人﹐目貴華色﹐口貪珍味﹐鼻欣蘭麝﹐身欲肥輕﹐意不能止﹐昏我性根﹐徒多口誦﹐心不能持。夫上古之人﹐甘其食﹐任其服﹐樂其俗﹐而髙下不相慕﹐至於老死不相往來﹐各無彼此之好﹐不假修習﹐道自成矣。今習定之士﹐皆云不可殢像執相﹐若有分毫掛礙﹐便是錯了。是則是矣﹐不知從何處下手。道書有《內觀經》《定觀經》《淸淨經》《消災經》《坐忘論》﹐此諸經論最爲明語﹐人猶摸索不定﹐何況其他散漫之言﹐焉能取用哉﹖惟此《北斗延生眞經》爲性相之根本﹐大定之便門也。若能依經守用﹐便見定源﹐到無想無結無愛處時﹐卽知此經功徳不可思議也。

罪業牽纏﹐魂系陰司﹐受苦滿足﹐人道將違﹐生居畜獸之中﹐或生禽虫之屬﹐轉乖人道﹐難復人身。如此沈淪﹐不自知覺﹐爲先世迷眞之故﹐受此輪回。

罪業者﹐十罪﹐皆從三業而起﹐身業三﹕殺生﹑偸盜﹑淫欲罪﹐口業四﹕妄語﹑綺言﹑兩舌﹑惡罵罪﹐意業三﹕貪愛﹑嗔恚﹑愚癡罪。牽者牽連也﹐纏者纏縛也﹐言人不能諦性相之根本﹐悟登眞之門戶﹐漂浪愛河﹐流吹欲海﹐爲諸罪業牽連纏縛﹐不得解脫。是致陰司系畱﹐陽魂受諸苦惱﹐直待滿足之日﹐將此違背人道不得降生﹐以致墮落獸畜禽虫之中﹐轉見乖戾﹐不得人道﹐難復生爲人身﹐如此沈淪埋沒﹐不自知省覺悟﹐皆爲前生昏迷眞性之故﹐所以受此輪回果報也。

乃以哀憫之心﹐分身教化﹐化身下降。

老君哀憫眾生﹐化身下降﹐演說經教﹐開悟羣迷。《太玄經》曰﹕九天帝君各排仙仗﹐諸太淸宮中﹐迎請老君﹐各赴一天講演中黃九道﹐儼然端拱於太極之殿﹐萬億化身﹐隨方設教﹐應機立號﹐普濟天人﹐所以朝朝降迹﹐代爲帝師也。

至於蜀都﹐地神湧出﹐

西蜀﹐其地在成都府。《開天經》曰﹕無極世界之下又爲一界﹐列九壘三十六土皇君﹐九壘之下﹐風澤之炁似風非風﹐似水非水﹐識苦性昏﹐不可分別﹐擎持地輪﹐全不傾倒﹐風澤之上﹐九壘之中﹐地神所以居處﹐天尊地卑﹐太上下降﹐地神出而捧足﹐於禮固宜矣。

扶一玉局﹐而作髙座。於是老君升玉局坐﹟1﹐授與天師眞人《北斗本命經訣》。

天師姓張氏﹐沛丰邑人﹐畱侯子房八世孫也。漢傳本名陵﹐後入道﹐添道字﹐道書皆曰﹕道陵字漢輔﹐今避道陵諱﹐以眞人字代之。天師與老君同遊成都﹐至太昊玉女修大丹之所﹐感地神湧一玉局座﹐髙丈餘﹐老君升於玉局﹐天師稽首座下。此時老君爲說北斗延生削死之法﹐授與天師。其地在成都府南門之左一里餘﹐今有玉局觀並局牀腳四石存焉﹐天師布治﹐列屬第二十三治矣。此乃經也﹐訣者法也﹐別有玄靈經訣﹐用法以行此經之事。

廣宣要法﹐普濟眾生。

太上慈悲廣大﹐宣明祕要經法﹐普行濟度眾生﹐不間賢愚﹐使人能解悟修行﹐可見正眞之道。

是時﹐老君告天師曰﹕人身難得﹐

《生神章經》云﹕人之受生於胞胎之中﹐三元養育﹐元炁結形﹐故九月神布﹐炁滿能聲﹐聲尙神具﹐九天稱慶﹐太一執符﹐帝君品命﹐主錄勒籍﹐司命定算﹐五帝監生﹐聖母衛房﹐天神地只三界備守﹐九天司馬在庭﹐東向讀九天生神寶章九過﹐男則萬神唱恭﹐女則萬神唱奉﹐男則司命敬諾﹐女則司命敬順﹐於是而生。九大司馬不下命章﹐萬神不唱恭諾﹐終不生也。夫人得還生於人道﹐濯形太陽﹐驚天駭地﹐貴亦難勝﹐天眞地神三界齊臨﹐亦不輕也﹐當生之時﹐亦不爲陋也﹐如此人身實難得矣。先賢有諭曰﹕布芥子於昆侖之頂﹐持鍼於下以承之﹐相遇之者方得人身﹐墮落之者應當無數﹐如是可謂難得矣。

中土難生﹐

中土乃中華福地﹐人天最貴之國﹐福緣淺薄﹐中土難生也。

假使得生﹐正法難遇﹐多迷眞道﹐多入邪宗﹐

尹眞人云﹔正人說邪法﹐邪法悉歸正﹔邪人說正法﹐正法亦歸邪。法無邪正﹐道無二端﹐人有邪心﹐互生雜亂﹐不能自明﹐正法難遇也。

多種罪根﹐多肆巧詐﹐多恣淫殺﹐多好羣情﹐多縱貪嗔﹐多沈地獄﹐多失人身。

六根不能淸淨﹐諸罪自此而生。巧詐乃綺言兩舌妄語﹐人多放肆而不務檢束。淫殺乃淫欲殺生﹐人多恣爲而不知節戒﹐情竇眾多﹐人皆好之而不能窒塞﹐貪愛嗔恚﹐人多縱之而不能收斂﹐身謝之後﹐沈淪於地獄之中﹐受諸苦惱﹐而不得爲人身矣。

如此等緣﹐眾生不悟﹐不知正道﹐迷惑者多。

如是前項等緣﹐眾生不能覺悟正道﹐所以迷惑者甚多也。

我今哀見此等眾生﹐故垂教法﹐爲說良緣﹐令使知道﹐知身性命﹐皆憑道生﹐了悟此因﹐長生人道﹐種子不絕﹐世世爲人。

老君哀見眾生﹐故說經訣良緣﹐令使悟道。《內觀經》曰﹕自一稟形謂之性﹐從道受生謂之命﹐人之性命皆從道而生﹐知其道而行之者﹐如春耕種﹐秋必收成﹐復有來春﹐春復下種﹐復得再生﹐生生之生﹐皆由此道也。

不生無道之鄕﹐

有道之君﹐撫民如赤子﹐無道之君﹐視民如艸芥﹐如夏桀商紂之君﹐秦皇隋煬之時﹐晉魏之代﹐亂世相繼﹐此時爲人﹐豈爲幸哉﹗生居有道之邦﹐其惟大善乎﹗

不斷人之根本。

旣悟此道﹐則世世爲人﹐根本不斷矣。

更能心修正道﹐漸入仙宗﹐永離輪回﹐超升成道。

道在於心﹐守而不失﹐當漸次有成也。人之修學﹐皆從其漸易﹐所以有漸卦﹐如老子曰﹕合抱之木﹐發於微末﹐千里之行﹐始於足下。但患知道而不行﹐行者無不及也﹐能修正道﹐進之以漸﹐可離輪回﹐可成道矣。

我故示汝妙法﹐令度天民﹐歸眞知命。

老君授天師玄妙之經訣﹐令覺悟下士﹐歸其眞道﹐知其元命。

可以本命之日﹐修齋設醮﹐啟祝北斗﹑

人之元命謂之小攢會﹐身中之神皆聚集於元宮﹐校定罪福﹐每六甲一周﹐故經中云﹕每歲六度降在人間﹐是日宜修齊醮﹐啟告斗星﹐懺罪消災﹐延生析福。

三官﹑

上元賜福天官﹐中元赦罪地官﹐下元解厄水官也。七元所統以隸三元﹐又三命之所歸也。

五帝﹑

靑帝屬木﹐赤帝屬火﹐白帝屬金﹐黑帝屬水﹐黃帝屬土﹐人稟五行受形﹐五帝無所不關也。

九府﹑

上元三官九府﹐中元三官九府﹐下元三官九府﹐合九官二十七府。上元三十六曹﹐中元下元各四十二曹﹐計一百二十曹。總統天上天下人物﹑靈仙鬼神﹑羣類萬物﹐悉皆關會斗官﹐以通內外之職﹐毫分不差。

四司﹐

天曹四司者﹐司命﹑司錄﹑司非﹑司危也﹐地府四司者﹐司命﹑司錄﹑司功﹑同殺也。

薦福消災﹐奏章懇願﹐

凡所懇之願﹐具以章詞表狀﹐以盡其情。事宜實告﹐辭不以文﹐可以消除災厄﹐薦請福祥。

虔誠獻禮﹐種種香花﹐時新五果﹐

四時新成之果﹐謂之薦新。五者﹐桃李棗栗杏是也﹐當虔誠薦獻其禮。

隨世威儀﹐

世之威儀﹐進退俯仰﹑趨伏壇陛﹑贊拜朝會﹑慶贊之禮也﹐獻花酌水﹑棗湯細茶﹑世之儀也﹐髙下之所宜﹐陳之而不等﹐上以論王公大人﹐次以論大富長者﹐次以論中庸之家﹐下以論貧窮之屬﹐各量己之受用﹐陳以薦誠而已。且髙下有別﹐如親朋慶會﹐各以威儀相攝。當是時也﹐貴之與富﹐水陸畢陳﹐中庸之家﹐亦須粗辦﹐以人命人﹐猶尙如此﹐將命天眞﹐可輕率乎﹖初非奢論﹐存乎威儀者也。至於金錢云馬﹐亦世上之儀也﹐天師曰﹕太古無錢﹐中世始用﹐燒錢化馬﹐亦隨世用矣。天地始判﹐已有天錢之星﹐用司其事﹐時更代變﹐星辰應機﹐與道合同﹐陰陽通義也﹐若用河圖古法醮斗﹐則別有威儀﹐與世像不同矣。

淸淨壇宇﹐法天像地。

淸淨宅含﹐以圓法天﹐以方像地﹐謂立壇之式﹐內圓而外方也。

或於觀宇﹐或在家庭﹐隨力建功﹐請行法事﹐

觀宇家庭皆可醮祭﹐隨其事力﹐以建功徳﹐無力者﹐惟存一心﹐有力而慳﹐又非隨力也。

功徳深重﹐不可具陳。

所修功徳﹐實爲深重﹐不可聲述。

念此大聖北斗七元眞君名號﹐當得罪業消除﹐災衰洗蕩﹐福壽資命﹐善果臻身。凡有急難﹐可以焚香誦經﹐克期安泰。

至心稱念北斗聖號﹐當得罪業隨消﹐災衰洗滌﹐福壽助命﹐善果及身﹐凡人急難之處﹐焚香誦念﹐克時而應﹐卽獲安寧也。

於是說大聖北斗解厄應驗曰﹕

修持經訣之人﹐可解諸厄﹐應驗如此﹐所宜禳謝。

大聖北斗七元君﹐能解三災厄。

三災﹐星也﹐臨年最爲重災。告鬥法﹐有置三災星於斗口之前供養者﹐良由此星操惡於諸厄之首也。其例寅午戌生人至申酉戌年值﹐此人皇星﹐天禍星﹑地災星﹐爲之三災﹔申子辰生人至寅卯辰年值﹐此天虫星﹐天刑星﹑天孛星﹐爲之三災﹔巳酉丑生人至亥子丑年值﹐此地敗星﹑地亡星﹑地刑星﹐爲之三災﹔亥卯未生人至巳午未年值﹐此黑惡星﹑陰謀星﹑白殺星﹑爲之三災。凡人遇會臨命之時﹐三年之內叉有災厄﹐預宜解之則獲福也。

大聖北斗七元君﹐能解四煞厄。

年煞﹑月煞﹑日煞﹑時煞﹐謂之四煞。遇於寅申﹑巳亥﹑辰戌﹑丑未﹑子午﹑卯酉之年月﹐與人之四柱衝對而全者﹐皆謂之四煞﹐若犯之又重災﹐預宜禳解。

大聖北斗七元君﹐能解五行厄。

金克木﹐木克土﹐土克水﹐水克火﹐火克金者也﹐人之五行不順﹐而互有克制﹐則將有其災﹐預宜解之。

大聖北斗七元君﹐能解六害厄。

子見未﹐未見子﹐丑見午﹐午見丑﹐寅見巳﹐巳見寅﹐辰見卯﹐卯見辰﹐申見亥﹐亥見申﹐酉見戌﹐戌見酉﹐互換相遇謂之六害。命書云﹕六害重逢﹐多見憂而少樂﹐當禳解之。

大聖北斗七元君﹐能解七傷厄。

劫煞﹑災煞﹑天煞﹑地煞﹑歲煞﹑月煞﹑亡神﹐謂之七傷﹐上配七星之精﹐人若逢之﹐豈無災禍﹐速宜告解。

大聖北斗七元君﹐能解八難厄。

人之本命﹐分爲三元﹐以乾爲天元﹐以支爲地元﹐以納音爲人元﹐以三元配五位也。此八事順則爲福﹐逆則爲禍﹐如歲月命分﹐遇之必凶﹐事湊來急﹐宜禳謝以解之。

大聖北斗七元君﹐能解九星厄。

一羅睺﹐二土宿﹐三水星﹐四金星﹐五太陽﹐六火星﹐七計都﹐八太陰﹐九木星﹐其九星配合﹐亦當屬斗宮所管﹐行年遇之﹐論彊弱宮分或凶或吉﹐如遇爲凶﹐亦當設告斗宮而禳解之。

大聖北斗七元君﹐能解夫妻厄。

人之匹配陰陽之道﹐當須勘合而後成之﹐此古聖之法也﹐其間鄙俗或傳有天婚者﹐更不勘合﹐致使陰陽不利﹐其禍非一。至如孤辰寡宿﹐陰煞陽煞﹐前五後五﹐煞陽煞陰﹐煞夫煞妻﹐絕房孤鸞等神﹐皆有明例﹐如犯之重者﹐至三妻九妻﹐三夫五夫﹐或至終身空室者多矣﹐適有會遇﹐亦可禳謝。

大聖北斗七元君﹐能解男女厄。

北厄所致多端﹐亦由夫妻年命﹐或祖先墳墓所招﹐或損陰徳﹐種植不生﹐如年命墳墓之災﹐可以解謝而求之﹐若有失陰徳﹐急宜謝罪斗官﹐立功植徳以種其嗣﹐非此則不能也。

大聖北斗七元君﹐能解產生厄。

凡婦人命犯三刑﹐金煞流血血尸之神可以解之﹐若抱妬懷冤﹐急宜告謝斗宮﹐日新其徳﹐以免厄難。

大聖北斗七元君﹐能解復連厄。

傳尸之病﹐又曰屍注﹐流注而不絕﹐至於滅門﹐又謂之冢訟徵呼﹐速宜修善﹐依法解除矣。

大聖北斗七元君﹐能解疫癘厄。

瘟黃時炁也﹐人之不養靈根﹐恣食辛厭﹐不義不仁﹐六屬不和﹐香火不修﹐神只不佑﹐致使家遭瘟疫﹐身染毒炁﹐大小疾病﹐人口死亡﹐或其罪大﹐至於絕門﹐此厄謂之天行者﹐令出天府也﹐傳染一二﹐則急宜禳告以解之。

大聖北斗七元君﹐能解疾病厄。

法謂積疾新痾﹐皆當消散。

大聖北斗七元君﹐能解精邪厄。

經云﹕妖邪克害﹐以法解除。

大聖北斗七元君﹐能解虎狼厄。

術云﹕以子生人遇卯﹑丑生人遇辰﹐順行以定之﹐命犯勿入山林﹐恐有虎狼之禍也。又以子生人遇申﹐丑生人遇酉﹐亦順行以定之﹐名虎狼殺也。及其七煞金煞﹐亦有破體之災﹐固當解也﹐或欲入山﹐先當用法以禳之﹐又自此厄至地网厄﹐通謂之八難厄也。

大聖北斗七元君﹐能解虫蛇厄。

《抱朴子》云﹕中州地气淸和﹐無有毒虫﹐南方地气不正﹐气多迅烈﹐多生毒虫﹐子將出入山林﹐當預防以解之。

大聖北斗七元君﹐能解劫賊厄。

水陸往來﹐預宜告解﹐以防不虞也。夫劫盜相逢﹐侵害財物者﹐是前生今世偸盜國王財物﹐所以爲報也﹐此時恐性命不存﹐急宜投告北斗﹐稱其名號﹐應時免難矣。

大聖北斗七元君﹐能解枷棒厄。

《天律》云﹕久淹囹圄有枷棒之災﹐情負屈抑不能理雪者﹐牒本屬城隍﹐委推勘官吏﹐令心神通曉﹐速爲子決﹐時師行之﹐皆有明效﹐況祈禳於斗官者乎。

大聖北斗七元君﹐能解橫死厄。

此例千條﹐難以具悉﹐但不得其死者﹐皆謂之橫死也。疑有此﹐預須告解﹐必獲感應﹐若故犯陰陽之法﹐其可解乎。

大聖北斗七元君﹐能解咒誓厄。

此厄亦非一條﹐《天律》曰﹕諸非品官鬼神﹐不得受人咒咀﹐蓋非得道大神﹐無智慧之性﹐但信誣咒人﹐辯是非妄﹐便執人魂魄﹐令人顚狂迷亂﹐或陰陰不語﹐或久伏於枕席者﹐皆由此也﹐可以告解之。

大聖北斗七元君﹐能解天羅厄。

以戌亥爲天羅人命運炁二限﹐遇之恐有天獄之災﹐宜預以解之。

大聖北斗七元君﹐能解地网厄。

以辰巳爲地网人命運炁二限﹐遇之恐有郡縣牢獄刑禁之災﹐預宜解謝之。又人三命四柱遇歲君爲合者﹐謂之晦气﹐亦主羅网之災也。

大聖北斗七元君﹐能解刀兵厄。

刀兵之厄﹐厥有劫數﹐若能志心皈奉斗眞﹐自然過度劫難矣。

大聖北斗七元君﹐能解水火厄﹟2。

洪水泛溢﹐劫火洞然﹐最爲慘酷﹐斗眞護之﹐則在劫不在數矣。

於是七元君﹐大聖善通靈﹐濟度諸厄難﹐超出苦眾生。若有急告者﹐持誦保安平﹐盡憑生百福﹐咸契於五行﹐

五行者﹐指人之身﹐肺屬金﹐肝屬木﹐腎屬水﹐心屬火﹐脾屬土﹐北斗星君通此玄靈﹐濟諸厄難﹐超苦眾生﹐若人急告持誦﹐生百福﹐合五行﹐則五臟安寧也。

三魂得安健﹐

太玄育魂生炁﹐內康也。

邪魅不能停﹟3﹐

七魄返眞﹐三尸遁迹﹐水守玄靈﹐而邪不幹正矣。

五方降眞炁﹐萬福自來並﹐

《中黃經》云﹕肝主東方﹐其色靑﹐肺主西方﹐其色白﹐心主南方﹐其色赤﹐脾主中央﹐其色黃﹐腎主北方﹐其色黑。今五神混合﹐五臟安寧﹐胎息命根﹐眞炁自降﹐五炁將以朝元﹐玄靈將有所化﹐則萬福自來合並矣。《中黃》又曰﹕羽衣彩霞何所有﹐皆由五臟生靈翼。此之謂也。

長生超八難﹐皆由奉七星。

八難者﹐上尸曰天徒﹐中尸曰地徒﹐下尸曰水徒﹐三徒者﹐三界之徒役也。又色累曰苦心門﹐愛累曰苦神門﹐貪累曰苦形門﹐華競曰苦精門﹐身累曰苦魂門﹐此三尸﹑五累總曰八難。造業而死者﹐累其五苦﹐責役三徒。若有虔奉斗星﹐道備之人﹐則超度八難﹐而上升九天矣。九天者﹐非三淸之九天﹐奉北斗而行玄靈經訣﹐而升斗中之九天也。斗中九天者﹐貪狼居靈華天﹐巨門居神華夫﹐祿存居玄黃天﹐文曲居華黃天﹐廉貞居元皇天﹐武曲居中黃天﹐破軍居眞皇天﹐輔星居太常天﹐弼星居變靈天也。

生生身自在﹐世世保神淸﹐

人之身所以得其自在者﹐無拘執之謂也。拘執之者﹐貪著故也﹐去執忘貪﹐則生生身得自在矣。人之心神所以得其淸淨者﹐無穢濁之謂也﹐穢濁者﹐繞亂故也﹐澄而靜之﹐世世心神淸矣﹐身自在而心神淸﹐則道自然得矣。

善似光中影﹐應如谷裏聲﹐

如鑑照形﹐妍醜自別﹐似聲應響﹐善惡無差﹐譬之於道者﹐虛心爲谷﹐明心爲鏡﹐心虛則道降﹐道降則心通﹐通則明矣。𨿽然有見﹐見而不可取﹐𨿽然有聽﹐聽而不可聚﹐所謂視之不見﹐聽之不聞﹐收視返聽於至寂之中﹐證虛無之道﹐𨿽云證道﹐實無所證﹐守虛至極﹐眞人降矣﹐聖道達矣。

三元神共護﹐萬聖眼同明﹐無災亦無障﹐永保道心寧。

三界十方千眞萬聖﹐一體同觀護持﹐受經之士無災厄﹐無魔障﹐道心長保其寧固矣。

太上玄靈北斗本命延生經注卷上竟

﹟1『玉局坐』﹐《太上玄靈北斗本命延生眞經注》作『玉局座』﹐是。

﹟2以上﹐『大聖北斗七元君﹐能解刀兵厄……能解水火厄』﹐與《太上玄靈北斗本命延生眞經注解》同﹐《太上玄靈北斗本命延生眞經注》作『大聖北斗七元君﹐能解地獄厄…能解一切厄』。

﹟3此句﹐與《太上玄靈北斗本命延生眞經注解》本同﹐《太上玄靈北斗本命延生眞經注》作『邪魅永消停』。

太上玄靈北斗本命延生經注卷中

傅洞眞注

老君曰﹕北辰垂象﹐而眾星拱之﹐

北辰者﹐北帝也﹐斗中帝星爲之星主﹐端拱儀像。《論語》云﹕如北辰居其所﹐而眾星拱之。一本作北辰在上者﹐非。

爲造化之樞機﹐

斗極位處帝居﹐推運四序﹐總生成之化﹐正﹑二﹑三月﹐杓建寅﹑卯﹑辰之位﹐以生化萬物﹐四﹑五﹑六月﹐杓建巳﹑午﹑未之位﹐以長養萬物﹐七﹑八﹑九月﹐杓建申﹑酉﹑戌之位﹐以成熟萬物﹐十﹑十一﹑十二月﹐杓建亥﹑子﹑丑之位﹐以收藏萬物。斗杓不運﹐則四時不節﹐五行不應﹐則寒暑失度﹐陰陽不調﹐則萬物不成﹐所以爲造化之樞機也。

作人神之主宰﹐宣威三界﹐統禦萬靈。

斗爲人神之主﹐宣布威令﹐統禦萬靈於三界之內。一本作宣威科戒者﹐非。

判人間善惡之期﹐

世人有專行善事而多災禍者﹐蓋善功未足也﹐善功旣足﹐則大福至矣﹔有專行惡事而享福者﹐蓋其惡未滿也﹐其惡旣盈﹐則大禍至矣。善惡之事所以各立期限者﹐太上有好生之徳也﹐爲善者俟其大善具足﹐爲惡者俟其攺悔善惡之期﹐斯可明矣。若始務爲善﹐以魔難而後起悔心者﹐則善功日削﹐惡簿添名﹔若始爲小惡而不見禍﹐習以爲常者﹐則罪惡漸增﹐善簿除名﹐是以小惡不可不戒﹐小善不可不爲也。過勿憚攺﹐攺之在急﹐攺悔之心﹐宜在限內﹐設若過期﹐死將及矣﹐萬劫千生﹐𨿽悔何追。

司陰府是非之目。

司者掌也﹐掌陰府是非之項目﹐明是辯非﹐智之端也﹐君子臨民猶悉斯事﹐況髙眞聖哲乎。作勾陰府者﹐非。

五行共稟﹐七政同科﹐

歲星屬木﹐角﹑斗﹑奎﹑井四宿同科﹐熒惑屬火﹐尾﹑室﹑觜﹑翼四宿同科﹐太白屬金﹐亢﹑牛﹑婁﹑鬼四宿同科﹐辰星屬水﹐箕﹑壁﹑參﹑軫四宿同科﹐鎭星屬土﹐氏﹟1﹑女﹑胃﹑柳四宿同科﹐內房﹑昴﹑易﹑星四宿﹐謂之日宿﹐乃太陽之舍﹐配之屬火﹐心﹑危﹑畢﹑張四宿﹐謂之月宿﹐乃太陰之舍﹐配之屬水。四七之星並五行二曜﹐謂之七政﹐皆與北鬥同其科目也。惟斗極總炁中天﹐斡旋運度﹐臨制四方﹐以建四序﹐均五行﹐而正天經也。以貪狼主天﹐巨門主地﹐祿存主火﹐文曲主水﹐康貞主土﹐武曲主木﹐破軍主金﹔又貪狼屬水﹐巨門左輔屬土﹐祿存﹑文曲﹑廉貞屬木﹐武曲﹑破軍屬金﹐弼星屬火。科曰﹕九辰爲梵炁之宗﹐七政乃元綱之主﹐蓋言此也。

有回死注生之功﹐有消災度厄之力。

斗星所主﹐延生度厄﹐保命益算﹐消災散禍扶衰﹐是故有回死注生消災度厄之功力也。

上至帝王﹐下及庶人﹐尊卑𨿽則殊途﹐命分俱無差別。

《旁通圖》云﹕漢明帝於終南山遇北斗七眞而問曰﹕朕還屬上眞管否﹖七眞曰﹕子𨿽爲人主﹐命與庶人一同﹐帝乃再拜而求長生﹐遂得玄靈之訣﹐所謂尊卑𨿽殊﹐而命分無別之說明矣。

凡夫在世﹐近謬﹟2者多﹐不知身屬北斗﹐命由天府﹐有災有患﹐不知解謝之門﹐析福祈生﹐莫曉歸依﹟3之路。

夫人處世网之間﹐未能存眞煉炁﹐養道修眞﹐未免災息臨身﹐𨿽然學道﹐而道淺之人﹐亦不免其災患。故《靈寶經》曰﹕末學之夫亦有疾傷。在道者猶且不免﹐況凡俗之人﹐以名利役其身心﹐以酒色搖其精髓﹐朝暮慪﹟4馳﹐不能少息﹐厄會之時﹐災患必至矣。災患旣至﹐不知解謝之門﹐惟專務巫祝﹐禱祭邪神﹐而巫祝小人﹐妄說禍祟﹐疾病危急﹐惟命是聽﹐乃烹宰大牢三牲以爲祈禱﹐或偶得自瘥﹐便爲受神之恩﹐殆其死亡﹐則謂鬼不見赦﹐費耗谷帛﹐竭其錙囊﹐貪著邪師﹐心猶未足﹐幸而得活﹐遂復饑寒凍餓而死﹐或劫剽穿窬﹐私濫喪身﹐陷醜惡之刑﹐皆由此也。凡諸此者﹐是不知解謝之門也﹐知其門者﹐則始於藥石﹐藥石未愈﹐次禱祖先﹐祖先未應﹐次求符法﹐符法未驗﹐必然獲罪於上天﹐必命災於星數﹐當求醮祭﹐自認所屬本命星君﹐解禳災數﹐思愆省罪﹐祈告斗宮﹐則可以消災解厄﹐延生益算矣。若進不以良醫藥石治病爲功﹐退不以祀祖先請法醮告祈禳爲意者﹐是莫曉歸依之路﹐則災將重矣﹐病將危矣﹐死將至矣﹐可不痛哉﹗此皆《抱朴子》明言﹐非敢妄釋。

致使魂神被系﹐

酆都山有豁落北斗七元大將軍鬼宮北斗君﹐以分天曹地府之職﹐凡生人七年一度﹐追攝生魂赴北斗陰司﹐考量其罪福。如七年之內﹐有善功者﹐必增延祿壽﹐名奏天曹﹐七年之內﹐如造惡事者﹐小過減其算數﹐大罪卽使死亡﹐或罪中涉福﹐福中涉罪﹐或罪大福薄﹐而生數未終﹐考校未定﹐則因追呼之次﹐魂系陰司﹐身臥疾病﹐見受其苦﹐受苦滿時﹐將與人道相違﹐死入陰司﹐沈淪惡趣﹐人身永革矣。追魂之法﹐子生人起一歲﹐丑﹑亥生人起二歲﹐寅﹑戌生人起三歲﹐卯﹑酉生人起四歲﹐辰﹑申生人起五歲﹐巳﹑未生人起六歲﹐午生人起七歲。如子生人起一歲者﹐至八歲當追魂也﹐又至十五歲﹐復至二十二歲也﹐以七歲爲期耳。如起二歲﹐九歲復一追﹐十六歲爲二追﹐二十三歲爲三追﹐餘仿此﹐追魂皆赴本命所屬官曹也。人至追魂之年﹐多有災患矣。惟積善之人﹐或有免追者﹐亦二限三限叉須一追﹐須用生魂考其功過﹐爲之考炁﹐三官九府五帝四司同理此事﹐每遇節歲﹐皆悉考定﹐考量未正﹐須復再考﹐考正方定﹐毫分不差也。追魂之年﹐則當行道誦經﹐用消考炁也。又犯咒誓之厄﹐或魂神被系於社廟靈祠﹐或邪師咒厭亦是矣。

禍患來纏﹐或重病不痊﹐或邪妖克害﹐連年困篤﹐累歲迍邅﹐

禍患者﹐枷棒厄也﹐重病者﹐疾病厄也﹐邪妖者﹐精邪厄也﹐困篤迍邅者﹐六害厄也。

冢訟徵呼﹐先亡復連﹐

冢者﹐先亡墳墓﹐徵呼者﹐因陰司考謫﹐乃追及生人﹐復連者﹐先亡傳屍連累生人。夫冢訟之事非一﹐而有多端﹐令人千災百禍﹐子孫絕滅﹐所爲不成﹐皆冢訟之由也﹐大小冢訟八十一條﹐以人命有大墓小墓之會﹐而冢訟興矣。其大略曰﹕人之九祖七玄生存之日﹐過犯卽多﹐亡歿之後﹐被諸考謫﹐子孫未興﹐追贖冥漠﹐得以怨嗟﹐旣處陰司﹐無由予決﹐是已天曹勘會謫及幽司﹐官史謫及生人﹐每於三元五臘之日﹐引出責問﹐勘會子孫姓名﹐墳墓所在﹐結罪定名﹐微呼後裔﹐以致延滅﹐非細事也。又陰陽安葬非宜﹐皆屬北斗九星之位﹐以定天星地曜﹐來山去水﹐取穴深淺﹐明堂大小﹐四象髙卑﹐五音向背﹐皆法斗宮﹐吉則安寧﹐凶則爲訟﹐至如葬在水源﹐殯當神廟﹐墳塋穿敗﹐棺槨損傷﹐冢墓相重﹐新墳相犯﹐如此之例﹐百有餘件﹐皆爲冢訟﹐以害生人﹐宜急須投告斗宮﹐祈求消解。

或上天譴貴﹐或下鬼訴誣。

人之積罪造業﹐不知攺悔﹐以致上天降罰﹐下鬼因得乘間﹐所謂鬼伺災衰之隙者是也。一本作所誣者﹐非。

若有此危厄﹐如何救解﹖急須投告北斗﹐醮謝眞君﹐及轉眞經﹐認本命眞君﹐方獲安泰﹐以至康榮。

凡人有此災危﹐急當投告斗宮﹐認本命星君﹐看誦是經﹐虔誠醮謝﹐可得安泰﹐以至康榮也。

更有深妙﹐不可盡述。

經不盡言祕藏內訣﹐難以具道深妙。

凡見北斗眞形﹐頂禮恭敬。

道象無形﹐應化而有﹐是謂無象之象﹐無形之形﹐無狀之狀﹐非瞻仰之可求﹐非逢迎之可取。所謂眞形者﹐委炁而立﹐順炁而生﹐虛空之體﹐自然而然也﹐以光明爲主﹐色象乃分﹐所以因形取號﹐以象立名﹐可名之名﹐隨用而出﹐非常之名爲名之耳。故眞形名號存於我心﹐道𨿽無心﹐情可求也﹐道𨿽無情﹐恍惚有焉﹐外身而存﹐眞形在矣﹐所當俛首作禮而生恭敬之心。

北斗第一陽明貪狼太星君﹐子生人屬之。

星君姓靈﹐諱搖天槌﹐字貪狼﹐戴芙蓉之冠﹐執圭﹐絳衣紫裙﹐九色靑帔﹐躡鳳文之履﹐變形如曠野鬼神﹐面靑﹐披赤髮向上﹐左手持白棒﹐右手按前。又眞形戴九晨玉冠﹐靑羽飛裳﹐執斗。《中玄圖》曰﹕據斗眞人﹐號玉皇九晨君﹐居太上宮靑城玉樓中﹐又曰樞宮大聖�星君﹐又號扶眞君露神子﹐配事於天﹐所主天元﹐爲天之太尉﹐主劫會之期﹐司政糾非﹐上總九天上眞﹐中監五嶽飛仙﹐下領後學眞人﹐天地神靈﹑功過輕重﹐莫不隸焉。子生人所屬﹐管太陽眞君﹐室壁奎婁四宿並秦國徐州分野﹐節侯陽明﹐春生萬物。《遁甲》曰﹕天英字於然諸﹐在仙經隱名﹐隨法立號也﹐星圍九百二十里﹐然燈曰身星﹐明暗以驗之﹐眞符曰延生之符。

北斗第二陰精巨門元星君﹐丑亥生人屬之。

星君姓育嬰﹐諱激明光﹐字巨門﹐戴五色飛雲之冠﹐紫衣黃裙﹐七色錦帔﹐躡虎文之履﹐變形如美婦人﹐披纓絡﹐戴五色花冠﹐執通明之扇﹐以靑衣女子侍從。又眞形戴玄精玉冠﹐玄羽飛裳﹐執五色羽節﹐曰舉斗眞人﹐號玉皇北上晨君﹐居中元宮五色玉樓中。又曰璇官大聖�星君﹐又號嬰眞君眞文子﹐配事於地﹐所主地元﹐爲天之上宰﹐主權祿位﹐上總天宿﹐下領萬靈﹐及學仙之人﹐眞仙之官﹐莫不隸焉。丑亥生人所屬﹐管太陰眞君﹐胃昴畢觜四宿及楚國益州分野﹐節候陰精﹐秋收萬物﹐《遁甲》曰﹕天任字於全﹐星圍五百五十里﹐然燈曰命星﹐明暗以驗之﹐眞符曰度厄之符。

北斗第三眞人祿存眞星君﹐寅戌生人屬之。

星君姓歸並﹐諱處眾踏﹐字祿存﹐戴九色寶冠﹐黃衣靑裙﹐五色絳帔﹐躡龍文之履﹐變形如二十歲美丈夫﹐花貌披艸衣﹐執筆﹐多正面而立也。又眞形戴飛雲寶冠﹐靑羽飛裳﹐執斗﹐《中靑籙》曰履斗眞人﹐號玉皇玉仙華晨君﹐居眞元宮黃臺玉樓中。又曰璣宮大聖�星君﹐又號兆眞君衛府子﹐配事於火﹐所主日元﹐爲天之司空﹐主神仙﹐上總九天髙眞﹐中監五嶽靈仙﹐下領學道之人﹐眞仙之官﹐莫不隸焉。寅戌生人所屬﹐管水星眞君﹐參井鬼柳四宿及梁國冀州分野﹐《遁甲》曰﹕天柱字子素﹐星圍七百二十里﹐然燈曰福星﹐明暗以驗之﹐眞符曰保命之符。

北斗第四玄冥文曲紐星君﹐卯酉生人屬之。

星君姓靈樞﹐諱搖天﹐字文曲﹐戴六色盤龍之冠﹐白衣絳裙﹐三色黃披﹐躡龜文之履﹐變形如婦人﹐面黑披髮﹐執文字﹐騎五色雲龍﹐回視廉貞星。又眞形戴三華寶冠﹐丹錦飛裳﹐執玄靈之節﹐曰步斗眞人﹐號玉皇玄上飛華晨君﹐居紐幽宮朱臺玉樓中﹐又曰權宮大聖�星君﹐又號盤眞君子惠子﹐配事於木﹐所主月元﹐爲天之遊擊﹐主伐逆﹐上總九天神鬼﹐中領北帝三宮﹐下領萬兆﹐伐逆不臣﹐誅以凶悖﹐莫不隸焉。卯酉生人所屬﹐管火星眞君﹐星張翼軫四宿及吳國荊州分野﹐《遁甲》曰﹕天心字子裘﹐星圍八百里﹐然燈曰祿星﹐明暗以驗之﹐眞符曰益算之符。

北斗第五丹元廉貞綱星君﹐辰申生人屬之。

星君姓上開﹐諱變﹐字廉貞﹐戴五色華冠﹐靑衣白裙﹐四色絳帔﹐躡雲文之履﹐變形獨髻﹐騎白龍﹐戴七寶冠﹐從者四人﹐各執戟從下。又眞形戴七寶飛天之冠﹐白錦飛裳﹐執靑炁籙籍﹐曰躡紀眞人﹐號玉皇金綱七晨君﹐居綱神宮素臺玉樓中﹐又號衡宮大聖�星君﹐又號蘭眞君子衛子﹐配事於土﹐所主江元﹐爲天之斗君﹐主命錄籍﹐中統鬼神簿目﹐下領學眞兆民命籍﹐諸天諸地莫不總統。辰申生人所屬﹐管木星眞君﹐角亢氐房四宿﹐及趙國兗州分野﹐節侯丹元﹐夏以長養萬物﹐《遁甲》曰﹕天禽字子公﹐星圍七百二十里﹐然燈曰官職星﹐明暗以驗之﹐眞符曰消災之符。

北斗第六北極武曲紀星君星君﹐巳未生人屬之。

星君姓明靈﹐諱昌上元﹐字武曲﹐戴鳳翔之冠﹐玄衣錦裙﹐龍紋虎帔﹐花文之履﹐變形象頭人面﹐仗劍披纓絡。又眞形戴飛精華冠﹐紫錦飛裳﹐執斗中玉策﹐曰步罡眞人﹐號玉皇北辰飛華晨君﹐居紀明宮玄臺玉樓中﹐又號闓陽宮大聖�星君﹐又號定眞君大車子﹐配事於水﹐所主河元﹐爲天之太常﹐主陛進﹐上應元天上眞﹐中統五嶽飛仙﹐下領學者之身﹐凡功勤得輪轉階級者﹐悉總之焉。巳未生人所屬﹐管土星眞君﹐心尾箕斗四宿及燕國揚州分野﹐節候北極﹐冬以收藏萬物﹐《遁甲》曰﹕天輔字子卿﹐星圍七百里﹐然燈曰壽星﹐明暗以驗之﹐眞符曰散禍之符。

北斗第七天衝破軍關星君﹐午生人屬之。

星君姓玄樞﹐諱開天徒﹐字破軍﹐戴七星之冠﹐丹衣錦裙﹐虎頭文帔﹐躡獅子文之履﹐變形豬頭人面﹐手持歡喜團﹐又變形披白素衣﹐口吐赤气﹐光明奪日﹐立斗之頭。又眞形戴九云冠﹐九色錦裳﹐執揮神之策﹐曰乘龍眞人﹐號玉皇總靈九元北蓋晨君﹐居關會宮九層玉樓中﹐又曰瑤光宮大聖�星君﹐又曰淑眞君太賓子﹐配事於金﹐所主海元﹐爲天之上帝﹐主天地之機運﹐如四時長短﹐天地否泰﹐劫會之數﹐莫不隸焉﹐午生人所屬﹐管金星眞君﹑牛女虛危四宿及齊國豫州分野﹐執天關之柄﹐推空洞之輪﹐無時暫息也。《遁甲》曰﹕天衝字子翹﹐星圍九百里﹐然燈曰妻妾星﹐明暗以驗之﹐眞符曰扶衰之符。

北斗第八洞明外輔星君。

輔星如人間卿相﹐星君姓精常﹐諱上開﹐字正延﹐戴飛精寶冠﹐九色鳳衣﹐執火鈴﹐變形紫袍腰金襆頭﹐執笏﹐又各隨諸國宰輔之服﹐曰遊行一命眞人﹐號玉皇帝尊元晨君﹐居帝席宮紫館玉樓中﹐號左輔星君﹐乃斗中之外輔﹐總承眾事﹐司察天下萬國九州執政大臣罪福功過。《遁甲》曰﹕天內字天成。然燈曰禳謝眾災﹐治病服藥﹐明吉暗凶。

又第八帝席宮﹐帝化日月水火斗中髙皇左夫人﹐名太乙不啟珠﹐字落之﹐茂華紫錦帔﹐繡羽飛丹裙﹐又輔弼二星﹐一隱一現﹐現者曰輔﹐輔在武曲星之外傍也。

北斗第九隱光內弼星君。

弼星如人間卿相﹐星君姓幽空﹐諱冥陽暉﹐字幽寥﹐戴飛天寶冠﹐手執帝章﹐變形徘衣﹐執圭﹐出五色之炁﹐又各隨諸國宰臣之服﹐曰徘徊三陽眞人﹐號玉皇帝貞元晨君﹐居上尊宮紫館玉樓中﹐號右弼星君﹐乃斗中之內弼﹐總承眾事﹐司察天下萬國九州執政大臣罪福功過。《遁甲》曰﹕天蓬字子禽﹐然燈曰祈福﹐應投事務明吉暗凶。○又第九上尊宮帝化金石山河斗中髙皇右夫人﹐名太乙滌﹐字云育﹐玄綠飾帔﹐翠羽華裙。右九夫人皆頹云之髻﹐又隱星曰弼星﹐弼在巨門星之內傍也。

上臺虛精開徳星君。

中臺六淳司空星君。

下臺曲生司祿星君。

上臺星君名虛精﹐面赤色﹐口吐赤炁﹐散發道裝﹐執碧玉圭﹐乘黑雲﹐頂有黃炁。中臺星君名六淳﹐一名六亭﹐面白色﹐口吐白炁﹐徧滿天下﹐道裝﹐執白玉圭﹐乘白雲﹐頂有白炁。下臺星君名曲生﹐面小﹐有光芒千百﹐炁如絲射暗﹐立靑炁中﹐道服﹐執靑玉圭。三臺共有六星﹐兩兩煌燁﹐名曰天階﹐在天曰三臺﹐有位曰三公﹐在人曰三魂﹐列泰階以輔帝宸之席。上臺二星﹐上星主帝王﹐下星主女後。中臺二星﹐上星主諸侯﹑三公﹐下星主卿大夫。下臺二星﹐上星主士人﹐下星主庶人也。三臺受虛無三炁明靑黃白之正色﹐乃調和陰陽之主也。《南斗經》云﹕南斗陶魂﹐北斗鑄魄﹐乃陰陽陶鑄之理也。陰陽冶煉而生我神﹐神之降胎方能生就﹐臺者胎也﹐三而重之﹐九炁斯得﹐是以金樓玉室﹐胞胎九重﹐人稟質於陰陽﹐而結魂於三臺也。魂陽也﹐動之以生﹐魄陰也﹐靜之以鎭﹐人之動靜﹐不失陰陽之和者﹐形固安矣﹐有所謂三臺生我養我護我者﹐此也。夫北斗宰禦水源﹐南斗宰禦火府﹐二斗者生成之大用也。南斗正陽之火﹐藏之於坎﹐北斗眞一之水﹐藏之於離﹐二炁升降往來相合﹐而成旣濟﹐萬物亨泰﹐道之基也。水一數也﹐以五乘之﹐卽曰南斗六星﹐火二數也﹐以五乘之﹐卽曰北斗七星﹐各去其五而有三﹐三者生之數也﹐三臺在矣。南北之星一十三座﹐在人之身爲一十三事﹐太上曰﹕生之徒十有三。死之徒十有三﹐是道也﹐知之行之﹐所以生也﹐不知不行﹐所以死也﹐死生之柄﹐陰陽之權也。三臺之星六座者﹐三陰三陽也﹐此言一十三星﹐而三臺不預者﹐在其中矣﹐臺星有六﹐而星君有三者﹐三炁之分﹐分而爲六﹐謂之六炁﹐復合爲三﹐復合爲三﹟5則六炁均調﹐三才安泰﹐三復化六﹐六復化三﹐天地長久﹐無有窮極也。

三臺眞符

如是眞君名號﹐不可得聞﹐凡有見聞﹐能持念者﹐皆道心深重﹐宿有善緣﹐得聞持誦﹐其功徳力莫可稱量。

三十六天星司命宸京保命大天帝君下傳《北斗本命經》曰﹕昔元始上帝在玉淸黃極宮中﹐演道之際﹐有一眞人名曰寶上﹐諸天子中最爲第一﹐出班請問﹕中天七星﹐巍巍赫奕﹐統禦羣曜﹐斡旋炁運﹐斟酌死生﹐威靈至重﹐以何因緣而殊勝第一﹐起自何劫﹐始終之化﹐願詳聞之。上帝曰﹕大哉汝之問也﹐在昔龍漢有一國王﹐其名周禦﹐聖徳無邊﹐時人稟壽八萬四千大劫﹐王有玉妃明哲慈慧﹐號曰紫光夫人﹐於塵劫中已發至願﹐願生聖子輔佐乾坤﹐以裨造化﹐卻被三千劫﹐於此王世。因上春之日﹐百花榮茂之時﹐遊戲後苑﹐至金蓮花溫玉池邊﹐蛻服澡盥﹐忽有所感﹐生蓮花九苞﹐應時開發﹐化生九子。其二長子﹐是爲天皇大帝﹐紫微大帝﹐其七幼子﹐是爲七星﹐或善或惡﹐化導羣情﹐於玉池中經於七日七夜﹐結爲光明﹐飛居中極﹐去地九千萬里﹐化爲九大寶宮﹐二長帝君﹐居紫微垣太虛宮中句陳之位﹐掌握浮圖﹐紀綱元化﹐爲眾星之主領也。聖母紫光夫人﹐尊號北斗九眞聖徳天后也。如是眞君名號﹐自非寶上啟陳﹐玉淸開演﹐天皇親降﹐授與天師﹐世間無由知見矣。所以見聞而能持誦者﹐皆道心深重﹐夙有善緣﹐更能依經奉行﹐功徳不可思議。

若正信男女﹐值此眞經﹐智慧性圓﹐

若有信奉之人遇此眞經也﹐是以先事而知﹐遇事而燭﹐此性圓動﹐如環無端﹐而不凝滯於物也。

道心開發﹐

道心者﹐此心純乎天理﹐開悟發見﹐超出乎冥迷之路﹐參透乎玄妙之門。

出羣迷徑﹐入希夷門﹐皈奉眞宗﹐達生榮界。

歸而求之﹐則可以奉眞宗﹐眞者不假他求﹐宗者卽北斗星君也﹐達而曉此﹐則可以生榮界﹐榮者不生不滅﹐界者人天境界﹐皆值遇眞經之功緣。

於三元﹑

上元正月十五日﹐中元七月十五日﹐下元十月十五日﹐此三元三官主錄百司﹐上詣天闕﹐進呈世人罪福之日﹐較量淺深﹐會同斗宮﹐故當行道轉經。

八節﹑

四立二至二分之日﹐八景五帝下降﹐記人善惡之辰也﹐節炁推動以應命﹐方有罪則災炁必臨﹐有功則福炁必集﹐皆當行道誦經也。

本命﹑

生年之甲子也﹐六十日復遇一辰也。

生辰﹑

所生之辰﹐爲身中萬神聚會之日﹐當行道誦經﹐以答星辰照臨之恩﹐父母劬勞之徳。

北斗下日﹐

正月二十五日﹑二十六日﹐二月初二日﹑初七日﹑二十三日﹑二十六日﹐三月二十六日﹐四月十七日﹑二十七日﹐五月初五﹑十三日﹑二十日﹐六月初四﹑初八日﹐七月初四﹑二十四日﹐八月初三﹑十一﹑十九﹑二十七日﹐九月初三﹑十八日﹐十月初十﹑二十六日﹐十一月初一﹑初九﹑十七﹑二十五日﹐十二月二十日。閏月從前月。已上謂北斗下界遊行之日。又庚申甲子日﹐每月三七日﹐亦謂北斗下日也。

嚴置壇場﹐轉經齋醮﹐依儀行道﹐其福無邊﹐世世生生﹐不違眞性﹐不入邪見。持經之人﹐常持誦七元眞君所屬尊號﹐善功圓滿﹐亦降吉祥。

嚴者敬愼整肅之義﹐置者立也﹐壇場者﹐卽齋醮中所建之壇陛也﹐轉誦經文﹐依儀範葳事行道﹐其福力廣大﹐普及一切﹐茫茫而無畔岸﹐生生世世向眞背僞﹐不失其眞性﹐所謂修行到此﹐虛室生白﹐自然吉祥至止矣。

卽說北斗咒曰﹕

北斗七星之咒﹐本出天心正法﹐驅邪治病﹐無所不用﹐實斗下靈文之大咒。

北斗九辰﹐中天大神。

北斗九辰者﹐七星與尊帝二星也﹐咒中有九辰名故也﹐後人攺作七星﹐則不見兩辰矣。注云﹕在天曰神﹐在地曰只﹐在人曰鬼﹐惟人處中﹐修習之者﹐上可爲神仙﹐下可爲靈只﹐不能修習者﹐气盡而死﹐名之曰鬼﹐鬼復化人﹐惟人者無所不通﹐無所不化。北斗爲中天之尊﹐無三靈之長﹐故曰大神也。

上朝金闕﹐

玉京金闕﹐虛皇上帝之都也﹐北斗於三淸玉帝爲臣﹐故曰上朝。

下覆昆侖﹐

昆侖山﹐天中之嶽也﹐在八海之內﹐上當天心﹐形如偃蓋﹐上廣下狹﹐三成而上等天之齊萬度之心﹐黃赤二道交會其上﹐三光行焉。東曰昆侖﹐西曰玄圃﹐北曰閬風﹐南曰積石﹐大巖水泉北戶﹐山之四面各一萬里﹐上有瓊華之闕﹐光碧之臺﹐瑤池翠水西王母統眾眞居焉。山之絕頂﹐上有金臺五所﹐玉樓十二﹐金城九重。地生金根之樹﹐瓊柯之林﹐生素華之實﹐瓊津玉泉﹐紫雀翠鸞﹐碧桃紫柰﹐百寶裝嚴﹐莫可紀迷。斗極所居之宮﹐宮各五﹐有五門﹐門有四光﹐爛照九萬里﹐下統九炁八景﹐持區各總一天﹐四炁生育﹐中爲天柱﹐上通天關﹐總炁上元三十五分﹐各爲璇璣百大生主﹐故曰下覆昆侖也。

調理綱紀﹐

九辰乃皇極之冑﹐理三五之數﹐而調大化﹐化之所出﹐而有五行五事八政五紀三徳﹐稽疑庶政五福等用﹐誠合人道而正紀綱﹐所以堯遵昊天﹐舜齊七政者矣。

統制乾坤。

範圍天地﹐包裹乾坤﹐故曰統制也。

大魁貪狼﹐巨門祿存。文曲廉貞﹐武曲破軍。

北斗七星君名也﹐注見眞形也。

髙上玉皇﹐

斗中尊星也﹐見者壽六百歲﹐在斗魁內近第一星。

紫微帝君。

斗中帝星也﹐又號太微帝君﹐見者壽三百歲﹐覆斗魁﹐內近第四星。尊帝二星爲萬象之宗師﹐眾星之攸拱。北斗七眞曰﹕我祖師北極﹐歷劫以來﹐勤苦香燈﹐供養三淸﹐功成徳滿﹐升入紫微﹐出入有華蓋相隨﹐星光常七寶燦爛﹐上徹諸天﹐下照萬國﹐每月初三日﹑二十七日下降﹐察人善惡也。昔汾陽王郭子儀﹐曾遇至人得占星之法﹐云常以每月初三﹑二十七日靜夜﹐勿令人知﹐陰下中庭﹐瞻視斗中﹐或見二星﹐光芒大如車輪者﹐卽尊帝二星也﹐見之勿語於人﹐可得長生。子儀以國事未及奉行﹐而有一女童曰還車姐﹐入室奉事﹐於枕中﹐竊見此語﹐密而行之﹐得遂其見﹐至宋朝猶在內中﹐今北辰降日乃出於此。

大周天界﹐細入微塵。

陰陽之炁﹐大而周天﹐細而微塵﹐何所不及也。

何災不滅﹐何福不臻。

臻者﹐至也﹐集也﹐凡有災殃﹐悉皆消滅﹐應有福祥﹐自然駢集﹐所謂災障不幹﹐盡憑生百福者是也。

元皇正炁﹐來合我身。

《服元皇正炁訣》云﹕靑黑黃赤白綠絳碧玄光﹐從一至於九﹐服炁餐元黃﹐日與正炁合﹐七竅生華芒﹐九年功行滿﹐入侍九晨房。法曰﹕元黃正炁﹐八卦九宮之正炁﹐降自九皇﹐而生萬有也。第一陽明﹐神人吐靑炁之光﹐第二陰精﹐神人吐黑炁之光﹐第三眞人﹐神人吐黃炁之光﹐第四玄冥﹐神人吐赤炁之光﹐第五丹元﹐神人吐白炁之光﹐第六北極﹐神人吐綠炁之光﹐第七天衝﹐神人吐絳炁之光﹐第八輔星﹐神人吐碧炁之光﹐第九弼星﹐神人吐玄炁之光。服炁之法﹐常以正月四月七月十月四孟之月﹐上旬九日平旦﹐又以二月五月八月十一月四仲之月﹐中旬之十九日日之正中﹐又以三月六月九月十二月四季之月﹐下旬二十九日之夜半﹐一月一日三過行之﹐平旦日中夜半﹐各隨孟仲季月用也﹐一年三十六過﹐應三百六十度之數﹐以五爲盈炁有餘也。至行道之日時﹐淸嚴入室﹐燒香精思﹐臨目閉气﹐叩齒九通﹐存見九宮星府神君端坐威儀﹐侍衛森然﹐密咒曰﹕北斗元辰中天大神至﹐�������尊帝﹐急急如律令。但見九炁從星注下﹐流入口中﹐隨气吐納炁而吞之﹐細細吐故炁﹐漸漸納新炁﹐勿令耳聞﹐九色咽之都畢﹐叩齒九通﹐倏然都忘﹐形神合妙﹐在坐臥行息動靜之間﹐皆隨調適﹐如此依法行之九年﹐九星神君降授兆訣﹐長生神仙﹐上升三天﹐結友眾眞﹐而與道合眞矣。

天罡所指﹐晝夜常輪。

斗杓在天﹐運斗杓而不忒﹐從子至亥﹐一辰移一位﹐詩謂終日七襄者是也。注曰﹕月月常加戌﹐時時見破軍﹐欲受正炁﹐宜朝此方。

俗居小人﹐

乃奉道第子自卑之稱﹐如言濁世行屍﹑凡間穢質耳﹐舊本俗字蠹蝕其半﹐止餘下截﹐後人妄認其形﹐湊塡作恪字﹐又作格字﹐近又隨音而訛爲隔字。

好道求靈。

人之好其道﹐奉玄靈之經訣﹐以求其妙也。

願見尊儀﹐永保長生。

儀謂形儀﹐尊帝之眞形也﹐法曰﹕願臣早見﹐見卽長生。

三臺虛精﹐六淳曲生﹐生我養我﹐護我身形。

已上注見前聖號內。

�������尊帝﹐急急如律令﹗

已上九星名諱﹐並注見前聖號內。凡持經之士﹐至此則當愈加誠敬﹐注想尊容﹐叩齒而密誦之也。

太上玄靈北斗本命延生經注卷中竟

﹟1『氏』﹐當爲『氐』之誤。

﹟2『近謬』﹐《太上玄靈北斗本命延生眞經注》和《太上玄靈北斗本命延生眞經注解》皆作『迷謬』﹐是。

﹟3『歸依』﹐與《太上玄靈北斗本命延生眞經注解》同﹐《太上玄靈北斗本命延生眞經注》﹐作『歸眞』。

﹟4『偃』﹐當爲『驅』字之誤。

﹟5此『復合爲三』四字﹐疑爲衍字。

太上玄靈北斗本命延生經注卷下

傅洞眞注

老君曰﹕凡人性命五體﹐悉屬本命星官之所主掌。

性者﹐天命之謂性﹐命者﹐化而不易謂之命﹐五體者﹐兩手兩足並頭也﹐本命星官者﹐謂六十甲子所屬本命星官也。凡天之所賦﹐人之所受﹐皆屬本命星官之所主掌﹐無有差忒。

本命神將﹐

神將謂本命年月日時﹐並胎年月日時所臨之辰﹐謂之胎生﹐八位神將﹐陰陽男女逆順運限神將及祿馬二炁神將﹐本命從官符史等神也。

本宿星官﹐

二十八宿星君﹐本宿星有二等﹐一曰本命年之宿直星君﹐假如甲子年﹐角宿值年﹐卽是角宿天門星君爲本宿星官也。又一等禽演以定胎息命星﹐三位主於三元三限之數﹐亦曰本宿星官也。

常垂陰佑﹐主持人命﹐使保天年。

天年之限﹐百二十年﹐世人能奉北斗延生經法之道者﹐本命神將﹐本宿星官﹐常加庇護﹐主掌人命﹐可以全其本年。

凡俗無知﹐終身不悟。

凡胎濁質﹐自無知識﹐終身不悟此理。

夫本命眞官﹐每歲六度降在人間﹐降日爲本命限期﹐

凡遇本命之日﹐卽爲期限﹐六十日一度﹐一年六度﹐眞官降在人間﹐又本命限期者﹐一百二十年通爲二限﹐六十年爲一小限﹐百二十年名曰大限﹐限盡卽死﹐若違犯禁忌﹐伐其命年﹐則限數促﹐若積陽功﹐施陰徳﹐依科禁戒﹐貴天命者﹐則其限展限旣展矣﹐命其延矣。

有南陵使者三千人﹐

陽之所化﹐三炁成神。

北斗眞君七千神將﹐

陰之所化﹐七炁成神。

本命眞官降駕眾眞﹐悉來擁護﹐可以消災懺罪﹐請福延生﹐隨力章醮﹐福徳增崇。

凡降駕之日﹐眾眞並至衛護﹐皆可上章設醮﹐懺罪消災﹐延生請福﹐隨力建功﹐增崇福徳。

其有本命限期將至﹐自身不知﹐不設齋醮﹐不修香火﹐此爲輕生迷本﹐不貴人身﹐天司奪祿﹐減算除年﹐多致夭喪。

若人本命限期將至﹐不能自知﹐不設齋醮﹐不持經訣﹐不朝斗眞﹐是爲輕此生﹐忘其本﹐自賤其身﹐天司必致奪祿減算﹐遂多夭死﹐不能全其本年也。

迷悟之者﹐𨿽遇經訣﹐懷不信心﹐毀謗眞文。如此之人﹐身謝之後﹐淪沒三塗﹐漂沈諸趣﹐永失人身﹐深可悲哀﹐自致斯苦。

人之迷誤﹐縱遇經訣﹐心懷不信﹐甚至毀謗﹐身沒之後﹐墮於三塗六趣之中﹐永不得爲人身﹐所謂天作孽﹐猶可違﹐自作孽﹐不可活﹐天尊慈憫﹐𨿽起哀心﹐執法有司﹐故多宥貸。若本命之日﹐能修齋醮﹐善達天司﹐一世於本命限期﹐開轉眞經﹐廣陳供養﹐使三生常爲男子身﹐富貴聰明﹐人中殊勝。

若人於此生本命之日﹐依科禁戒﹐看誦眞經﹐大建齋醮﹐則三世之生皆作男身﹐富貴聰明﹐人中獨異。

其有生身果薄﹐𨿽在人中﹐貧窮下賤﹐縱知本命﹐無力修崇﹐能酌水獻花﹐冥心望北極﹐稽首禮拜﹐念本命眞君名號者﹐亦不虛過本命限期﹐皆得延生注福﹐系系人身﹐災厄蠲除﹐獲福無量。

若人生在貧窮下賤﹐𨿽知本命﹐無力建功﹐但能酌水獻花﹐虔心望北極﹐稽首禮拜﹐持念北斗本命星君尊號者﹐亦不虛度本命之辰也﹐皆得延生注福﹐系系人身﹐災厄永消﹐而獲福無量矣。

天師歡喜﹐踴躍作禮﹐贊嘆難可得遇無上法橋。

天師受得經法﹐歡喜贊嘆﹐以法橋爲諭者﹐謂法橋之度﹐無有窮已﹐實爲難可得遇也。

老君重告天師曰﹕世人罪福善惡﹐皆屬天司﹐懺罪消災﹐莫越修奉。

世人罪福善惡﹐皆斗神所掌﹐若欲懺滌罪愆﹐消禳厄難﹐無過修齋設醮﹐依經修奉也。

遇本命生辰﹐告身中元辰﹑

元辰凡有二等﹐一者以北斗七元建生爲本命星君﹐卽有左右輔弼爲元辰也。又陽男陰女衝前一位﹐謂之元辰﹐陰男陽女衝後一位﹐謂之元辰﹐假如子生男命﹐貪狼爲本命星君﹐卽左輔爲元辰星君﹐子生女命﹐貪狼爲本命星君﹐卽右弼爲元辰星君也。如丑亥生男命﹐以巨門爲本命星君﹐卽右弼爲元辰星君﹐女命卽左輔爲元辰星君也。餘皆仿此。二者以六十甲子爲本命星官﹐玄靈法中﹐稱曰本命大將軍也﹐假如甲子生男命﹐以辛未爲元辰星官﹐女命以己巳爲元辰星官﹐乙醜男命以壬午爲元辰星官﹐女命以甲申爲元辰星官也。餘皆仿此。更於五子元中遁取眞僞也﹐凡遇此日﹐此卽爲元辰下降之日﹐亦宜淨身齋戒﹐行道誦經。元辰最不可犯﹐若生遇元辰在命﹐一世未免其凶殃﹐此𨿽天命預定﹐亦可於元辰下降之日懺謝之﹐變災作福。本命星君星官神將符吏﹐君臣之位﹐尊卑有別﹐人皆不知也。

驛馬﹐

五福驛馬神君﹐本命之吉神也﹐申子辰人在寅位﹐巳酉丑人在亥位﹐寅午戌人在申位﹐亥卯未人在巳位﹐以本旬所生爲正位也。

削落三災九厄﹐此注見前文保見今眷屬安寧。

《中戒經》云﹕生民熒熒﹐各戴一星﹐人人各有本命星辰﹐自有災福﹐然大槪必隨主炁之者﹐一國以帝君相輔爲主炁﹐一門以家長爲主炁也。主炁有道者﹐能回易天經﹐轉災爲福﹐我命在我不在於天﹐是道也﹐能包括天地﹐把握陰陽﹐所以大數不能拘﹐陰陽不能寇也。若未能行道施功﹐必不能逃於命分矣。年月厄會之時﹐當期息難﹐若或輕生迷本﹐不貴人身﹐恣其三業﹐縱期六根﹐造業積衍﹐災來必重﹐至於延累親族﹐合門受禍﹐不爲小矣。何謂也﹖以六親眷屬皆起於本命之元者也。且如生爲我者母﹐養我者爲父﹐同類者爲兄弟﹐我克者爲妻財﹐我生者爲子孫﹐皆起我命之元也。又加以本命加生月數﹐至生時爲命官﹐男女逆順以次分行之﹐一十二位﹐一曰命宮﹐二曰財帛宮﹐三曰兄弟宮﹐四約田宅宮﹐五曰子孫宮﹐六曰奴僕宮﹐七曰妻妾宮﹐八曰嫉厄宮﹐九曰遷移宮﹐十曰官祿宮﹐十一曰福徳宮﹐十二曰相貌宮。以三元四住五行支幹加而臨之﹐行來歲位﹐運限所及﹐遇災卽災﹐遇福卽福﹐所以當先祝我本命元辰驛馬也。元辰者﹐我之心也﹐夫人之元辰﹐外寄於目﹐內藏於心﹐目測外觀於萬物﹐心則內馳於萬機﹐心目所馳﹐神亦奔競﹐故謂之元辰驛馬者﹐馳事而不患者也。人能收心復照﹐存玄靈於己﹐則卻走馬以糞﹐內養形神﹐胎息自固﹐然後三尸去體﹐九虫消亡﹐三災九厄何從而至﹐在時受命﹐百神和暢﹐所謂眷屬安寧是也。

凡有上士於本命生辰持此眞文者﹐外伏魔精﹐內安眞性﹐

修眞之人名曰上士﹐於本命生日持誦是經﹐則外可以降伏魔精﹐內可以安神養性﹐自然得道成眞矣。

功沾水陸﹐

道成之人﹐功被含靈﹐飛走沈潛﹐咸受其澤。

善及存亡﹐

自身得道﹐眷屬安寧﹐九祖七玄﹐均蒙其惠。

悔過虔恭﹐漸登妙果。重立玄功﹐證虛無道﹐乃得聖智圓通﹐隱顥﹟1莫測﹐出有入無﹐逍遙雲際﹐升入金門﹐與聖合眞﹐身超三界﹐永不輪轉﹐壽量無窮﹐快樂自在。

人能虔恭悔過﹐妙果玄功﹐可登可立﹐道也者﹐生化之無窮﹐流轉之不息。人之生也﹐從虛無而有﹐所以神化爲炁﹐炁化爲精﹐是有形也﹐用之之道﹐智者不施於外﹐而施於自己﹐則精復化爲炁﹐炁復化爲神﹐煉神合道﹐復證虛無之妙也。夫神化無方﹐謂之聖事﹐無不知謂之智周萬物﹐而不知微妙玄通﹐深不可識﹐是故隱顯莫測﹐出有入無﹐逍遙雲際﹐升入金門﹐形神具妙﹐與道合眞﹐同歸三淸之大化﹐無復輪轉﹐壽量何窮﹐逍遙無爲﹐元命畢矣。

凡有男女於本命生辰及諸齋日﹐淸淨身心﹐焚香持此眞文﹔自認北極本命所屬星君﹐隨心禱祝﹐善無不應﹐災罪消除﹐致感萬聖千眞﹐俱來衛護。

正一眞人漢天師語弟子趙升曰﹕夫人身有三魂﹐一魂主命﹐一魂主財祿﹐一魂主災衰﹐又曰一魂居直本屬宿官﹐一魂居地府﹐一魂居形內﹐七魄常居內而不散也﹐所謂魂屬陽﹐動以生也﹐魄屬陰﹐靜鎭形也。若本命之日﹐魂神降體﹐就屍合同﹐瞻視形容﹐衰敗壯健﹐若三魂循環歸降不絕﹐則生人安穩﹐災病不生矣。若於其日淸淨身心﹐不酒不色﹐著新潔衣裳﹐焚香習善﹐更於其日眠睡少時﹐卽魂與魄合﹐陰與陽並﹐道炁內隆﹐命根堅固。若於其日嗜酒及色﹐昏亂形體﹐則魂當歸時﹐去身三步之遠﹐取合不能﹐穢惡衝射﹐魂復而往﹐若三度昏亂﹐魂不合魄者﹐則陽衰而陰旺﹐魄靈得其便矣。夫魄者﹐陰之化也﹐常欲得魂不歸身﹐不歸則魄靈與陰鬼交通﹐陰與陰合﹐則五鬼旺矣﹐致使遊魂眾惡﹐令人就睡不醒﹐五體迷亂﹐災病俱生﹐將至於死。凡魂歸而不能合體之時﹐魂悲而泣﹐魄靈踴躍﹐而舞笑而歌曰﹕歸無我合﹐歸無我捨﹐所以五鬼侵室﹐而三尸狂蕩矣。三一不守﹐眞宅虛空。《中黃經》曰﹕可惜玄官十二樓﹐那知反作三尸宅。豈不哀哉﹗夫本命之日﹐一年六辰﹐三魂六度歸身制禦陰魄﹐令邪道不侵﹐百神交會﹐魂安魄正﹐萬炁長存﹐不經苦惱﹐身有光明﹐永保長生﹐飛仙可蹈﹐更能於本命始生之日﹐諸神下降﹐齋戒之辰﹐淸淨身心﹐焚香誦經﹐認北斗本命所屬星君﹐隨心虔禱﹐善念感應﹐災罪消除﹐萬聖千眞﹐俱來衛護﹐則仙道速成矣。

此經所在之處﹐千眞敬禮﹐萬聖護持﹐魔鬼潛消﹐精靈伏匿﹐世有災殃﹐悉皆消滅。

持經在心﹐身中眞聖敬重護持﹐則魔無干犯﹐鬼無妖精﹐世人之災殃﹐皆自消滅。

是名《北斗本命延生經訣》﹐乃修眞之徑路。

此經要做自己工夫﹐名本命延生之經訣﹐是修眞之道路也。

得道逍遙﹐皆因此經﹐證聖成眞﹐皆因此經﹐出離生死﹐皆因此經﹐保護男女﹐皆因此經。保命延年﹐皆得自在﹐永爲身寶﹐福壽可稱﹐保而敬之﹐非人勿示。

此是經訣自己工夫處﹐小則保命延年﹐增添福壽﹐大則出離生死﹐得道逍遙﹐證聖成眞﹐長爲身寶﹐保之敬之﹐勿示非人。

老君說經將畢﹐龍鶴天仙來迎﹐還於玉京。是時天師受得妙法﹐而作是言﹐誓願流行﹐以傳善士﹐若有男女受持讀誦﹐我當與十戒仙官所在擁護。於是再拜老君﹐而說贊曰﹕

老君說經旣竟﹐將還玉京﹐天師拜謝而說贊語。

家有《北斗經》﹐

家者﹐非家捨之家﹐乃吾身之家也。人之五臟﹐以心爲主﹐心乃神之合也﹐家中有神﹐謂之家有﹐夫心之象﹐內虛而中藏於水﹐水者天一之炁﹐北斗之精也﹐所以人心﹐上有七孔﹐以應七星﹐下有二孔﹐以應輔弼﹐及有三毫﹐以法三臺﹐人之運心於外﹐則神遊而逝﹐定心於內﹐則神安以和﹐至於得道飛升﹐亦存乎心也。所以言家有《北斗經》者﹐心能修持經法﹐而無他動﹐夫天心不動﹐斡運自然﹐自然之道豈不大哉。又人之生也﹐北斗降熙於心中﹐夫心者神明之府﹐行藏善惡之事﹐欲萌其心﹐斗悉知之﹐人之妄心可不息乎﹗

本命降眞靈。

本命眞靈旣降﹐可以保命延生矣。

家有《北斗經》﹐宅舍得安寧。

心者神之所捨﹐形者气之所宅﹐人能修持經法﹐心形自然安寧。

家有《北斗經》﹐父母保長生。

父謂玄父﹐母謂玄母﹐神炁之所生也﹐心能修持經法﹐玄父玄母自保長生。

家有《北斗經》﹐諸厭化爲塵。

胎穢蕩除﹐血屍消滅﹐人能修持經法﹐身心自然淸淨。

家有《北斗經》﹐萬邪自歸正。

喜怒哀懼愛惡欲七者﹐情之邪也﹐風寒暑濕饑飽勞逸八者﹐气之邪也﹐心能修持經法﹐情邪悉去﹐而道炁長存﹐自然歸於正眞矣。

家有《北斗經》﹐營業得稱情。

眞炁灌煉﹐生生不窮﹐心能修持經法﹐自有生生不窮之妙﹐道徳得以稱情矣。

家有《北斗經》﹐闔門自康健。

百關骨節﹐浹洽眞元﹐陽丹九戶﹐閉塞死气﹐此是心能修持經法﹐百關自然康健。

家有《北斗經》﹐子孫保榮盛。

子孫皆起於本命之元﹐且如生我者爲母﹐養我者爲父﹐同類者爲兄弟﹐我克者爲妻﹐妻生他者爲子孫﹐皆起我命之元也﹐心能修持經法﹐子孫自保榮盛。

家有《北斗經》﹐五路自通達。

心能修持經法﹐五臟經絡眞炁﹐自然流通暢達。

家有《北斗經》﹐眾惡永消滅。

眾惡者韋魔也﹐修眞之士﹐當先屏退羣魔﹐心能修持經法﹐則魔障不干﹐眾惡消滅矣。

家有《北斗經》﹐六畜保興生。

三陰三陽﹐化育於六脈中﹐化爲靑龍白虎朱雀玄武勾陳滕蛇﹟2之用﹐心能修持經法﹐六畜自保生全。

家有《北斗經》﹐疾病得痊瘥。

心能修持經法﹐眞炁塡溢三宮﹐疾病何由而生。

家有《北斗經》﹐財物不虛耗。

精血充補﹐化而爲气﹐气之利用﹐澄而爲神﹐心能修待經法﹐身寶何由虛耗。

家有《北斗經》﹐橫事永不起。

內境不出﹐外境不入﹐人能修持經法﹐身心長無雜想﹐橫事何由起。

家有《北斗經》﹐長保亨利貞。

綿綿若存﹐凝神太一﹐此是心能修持經法﹐常保四時之吉也。

老君曰﹕善哉善哉﹗汝可宣揚正教﹐福利無邊﹐普及眾生﹐永沾勝善。

老君以天師所贊爲善﹐申言善哉善哉者﹐謂至善也﹐就戒天師宣布闡揚此經訣法﹐福利無窮﹐徧及未悟之士﹐未來之眾﹐俾長受於利益也。

天師稽首禮謝﹐信受奉行。

天師叩頭禮謝﹐信而受之﹐奉而行之。

北斗長生聰明神咒

北斗九星﹐玉眞仙靈。貪狼巨門﹐保臣長生。祿存文曲﹐使臣聰明。廉貞武曲﹐衛臣安寧。破軍輔弼﹐護臣身形。常居吉慶﹐永處福齡。注上生籍﹐勾落死名。神淸气爽﹐洞達九冥。禦邪攝鬼﹐艸妖摧傾。學道修眞﹐所願遂成。九皇覆護﹐飛升紫庭。臣下情無任虔禱之至。

此咒或謂上古仙賢朝斗燒香之祝語也﹐每燒香朝斗之際﹐以此咒祝之﹐乃是再三虔禱之意也。舊本咒後有急急如太上律令一句﹐若是太上所宣以敕斗極者﹐則不應咒中稱臣字﹐旣已稱臣﹐又云急急如律令﹐恐不合理﹐今攺作臣無任虔禱之至爲是﹐若以此咒祝之﹐更不須別祝願矣﹐若是婦人禱祝﹐當攺臣字稱作妾字。

太上玄靈北斗本命延生經注卷下竟

﹟1『隱顥』﹐《太上玄靈北斗本命延生眞經注》作『隱顯』﹐是。

﹟2『滕蛇』﹐當爲『螣蛇』之誤。

