道徳眞經疏義﹝二﹞

經名﹕道徳眞經疏義。唐趙志堅注。六卷﹝原缺卷一至三﹞。底本出處﹕《正統道藏》洞神部玉訣類。

道徳眞經疏義卷之四

原闕卷一至三

徳經

上徳章第一

道是微妙之本﹐本尊故稱上。徳是慈濟之迹﹐迹卑故言下。今此卷中合有四十四章﹐大分三別﹐初一章立宗﹐次四十二章廣談義理﹐後一章結會歸宗。初章之中﹐自有五別﹐初明徳有要執﹐遂成上下﹐次明五徳降殺﹐由人與時﹐三明意漸澆訛﹐失道行禮﹐四明忠信不足﹐華薄有餘﹐五明有道丈夫﹐去華歸實。四句一。

上徳不徳﹐是以有徳。

徳者得也。與道相得﹐故云徳也。徳有二義﹕一者本徳﹐道之妙用﹐隨類生長﹐咸令有益。二者修證﹐契道之人﹐初得眞性﹐終復本道﹐旣能自得﹐又令他得﹐所得者道﹐故云上徳。不徳者﹐上徳也。徳與道契﹐利物弘深﹐功成逵隱﹐徳不彰露﹐百姓日用而不知﹐萬代資之而不識﹐此詮有徳﹐髙勝無比﹐故稱爲上。

下徳不失徳﹐是以無徳。

夫心境兩忘﹐物我齊貫﹐與道玄同者﹐方謂之徳。今則矜執未袪﹐封著猶在﹐𨿽則徳亦備矣。自見猶存﹐爲未全忘﹐故名爲下。下十一句二。

上徳無爲﹐而無以爲。

以﹐用也。無爲言內心虛澹﹐無欲爲爲。無以爲謂境物虛淨﹐俗所有法﹐皆無用爲。此迷上徳之妙也。

下徳爲之﹐而有以爲。

未能虛遣貴愛﹐有爲成功立事﹐故云爲之。欲榮利以潤家﹐國名謚以揚己﹐故云有用爲也。

上仁爲之﹐而無以爲。

仁者﹐恩惠之進。卹人不足﹐損己惠之﹐矜人有過﹐私恩宥之﹐此爲之也。成濟不以爲功﹐施恩不望其報﹐此無以爲也。荷恩者﹐眾懷惠者多﹐從化如流﹐承風自靡﹐仁道最優﹐故稱上也。

上義爲之﹐而有以爲。

義﹐宜也。人無分理﹐物失其宜﹐時有剛潔之士﹐不容私邪﹐明斷是非﹐審分曲眞﹐咸得分理﹐不失其宜者﹐義士之所爲也。近徇榮祿﹐遠弔功名﹐此有用爲也。

上禮爲之﹐而莫之應﹐則攘臂而仍之。

禮﹐履也。俯仰進退﹐履踐合度﹐謂之禮。攘﹐奮臂也。仍﹐引也。備得節文﹐名之爲上。夫禮者制形之法﹐淳風漸澆﹐人情險薄﹐心不相與﹐形又倨傲﹐從外設法﹐且制容儀。庶使心逐形柔﹐內隨外順﹐身旣合禮﹐心漸得理。然有情貌相反﹐形順心違﹐心有姦欺﹐形不應禮﹐故有忿怒﹐奮臂更相牽引﹐此謂失禮之初﹐亂之首也。下四句三。

故失道而後徳﹐失徳而後仁﹐失仁而後義﹐失義而後禮。

道卽上徳也。後徳謂下徳也。上徳合道﹐故名爲道。初爲對道﹐所以稱徳。今對後徳﹐復以爲道。人旣不能行於上徳虛忘之道﹐而行下徳有爲之執。下徳者﹐諸行備足﹐但不忘耳。仁者恩惠仁恕﹐徳中之一行。時人不能具徳﹐此獨偏有一行。仁中最勝﹐故稱爲上。仁由行仁以得人﹐其次行義以斷割。義以刑伏﹐仁以恩從。故仁勝義也。義猶用刑以伏心﹐禮惟制形以應節﹐故外有屈折之容﹐內無柔順之行﹐斯則外君子而內小人﹐故有攘臂忿爭者也。下六句四。

夫禮者﹐忠信之薄﹐而亂之首。

忠則誠心惟一﹐信則從命無二﹐自淳至澆﹐禮爲下極﹐忠信之心歇薄﹐空事容儀﹐身遂心邪﹐故爲亂首。且道心無限﹐惟貴淳一﹐故擁腫鞅掌之與居﹐而遺其屈折也。禮文有數﹐務存規矩﹐故進退俯仰之中﹐節稱以爲上。此則道貴心而禮貴形﹐夫制心者入道﹐制形者從俗﹐心無道而從俗﹐不亂如何。

前識者﹐道之華﹐而愚之始。

前識有二﹕一者心實未知﹐口先言知﹐識在知前﹐故云前識。二者役此之心﹐競爲先識﹐夫知者先以心知而後口言﹐今乃心不知而口言﹐知者則口識在於知前﹐此爲道中之華薄也。失淳厚之風﹐長貪競之俗﹐故爲失道之初﹐澆愚之始。下六句五。

是以大丈夫處其厚﹐不處其薄。

丈﹐長也。夫﹐扶也。有大徳而能長養羣品﹐扶護蒼生者﹐謂之大丈夫。其行心也﹐處其厚﹐不處其澆薄﹐惟道是務﹐豈知禮之所用乎。厚薄同是一物﹐但有好惡華實﹐則論眞假﹐故華假不及實眞。

居其實﹐不居其華。

大丈夫有道者也。心守眞實﹐不處華僞﹐以此勵人。

故去彼取此。

立身爲行﹐去彼華薄﹐取此實厚。爲厚實近道以爲此﹐華薄遠道故以爲彼。

昔之章第二

大段之首﹐其中四十二章﹐廣論諸義﹐前章明五徳降殺至禮爲亂﹐此明萬人守本歸道會理﹐前指其失﹐今示其得﹐隨機汲誘﹐所以次之。章中四別﹐初明有色有形同資一气﹐次明生徒𨿽眾咸勸無爲﹐三明損髙就卑示爲久要﹐四明捨貴就賤方得歸眞。八句一。

昔之得一者﹐

一元气道之始生者也。古昔天地萬物﹐同得一气﹐而有生成﹐此句總說生由下別陳得一。

天得一以淸﹐地得一以寧﹐

一气分爲陰陽﹐陽气淸上澄爲天﹐天得一中之淸气而爲天﹐故淸明也。陰气濁下凝爲地﹐地得一中之濁气而爲地﹐故安寧也。

神得一以靈﹐谷得一以盈。

一气之中有非陰非陽者﹐名曰和。陰陽旣判﹐和之陰多者爲鬼神﹐及山川之精﹐神鬼等爲得一﹐精靈應用而不窮﹐川谷流益而不竭﹐川谷精靈亦如人之有神也。

萬物得一以生﹐侯王得一以爲天下正。

萬物者﹐懷生之總名。人最有靈﹐而居萬物之首。王侯偏得中和之秀﹐而爲眾人之長﹐天下政教之主。

其致之。

致﹐得也。結上六事﹐同得一气﹐而有生成。下六句二。

天無以淸﹐將恐裂﹔地無以寧﹐將恐發﹔

一者气之始﹐至虛無象者也。天地得之以淸寧﹐亦須守之以長久﹐若有爲有欲﹐自當失一﹐則天無一以保淸﹐將有昏濁破裂之象。地無一以守寧﹐恐招振動發泄之禍。夫一者可以始終得﹐不可始得而終失。此一初得之不由己﹐後失之必由人。故舉裂發爲戒也。

神無以靈﹐將恐歇﹔谷無以盈﹐將恐竭﹔

神若用一﹐沖虛自得﹐靈異不測﹐如則驕矜﹐必當功用休歇。川瀆精靈﹐自大自滿﹐與一相違﹐則川澤乾桔﹐水源焦灼。

萬物無以生﹐將恐減﹔侯王無以貴﹐將恐蹶。

一者道之妙气﹐有形之本。人若能歸本守一﹐則生全。逐末失一﹐則性滅。王侯無一以處貴﹐恐速敗蹶﹐言崩墜也。此六事同戒憍盈﹐其天地神谷亦言及者﹐爲天地神谷俱有精靈﹐因人戒勗﹐故徧及之。故序訣云﹕天地鬼神所宗奉﹐文同無一異矣。下五句三。

故貴以賤爲本﹐髙以下爲基。

夫守一道者﹐惟有沖虛﹐無論貴賤﹐其有謙損下賤則近道而安全﹐矜誇貴髙則違道而毀滅也。

是以侯王自謂孤﹑寡﹑不谷﹐此其以賤爲本耶﹖非乎﹖

孤﹑獨﹑鰥﹑寡﹐人中惡名。不谷﹐亦不善也。谷﹐祿也。自謙無徳﹐不堪受祿﹐行心若是﹐豈非以賤爲此言﹐能用一處貴耶﹐非者﹐問云是以也。下三句四。

故致數譽﹐無譽。

譽﹐贊美也。就譽推數﹐無可譽者﹐王因眾責﹐共名爲王。推王實體﹐無王定相﹐何則﹖四肢百體﹐各自有名。無名王者﹐若共名爲王﹐則假合非實。檢尋名起﹐從百姓來﹐由百姓自是虛假﹐名王何能有實。內則無王定體﹐外亦無王實名﹐內外皆無﹐非內非外﹐誰爲名者。以此數譽﹐無譽可得。一切諸法例同此﹐妄有本作。輿及車者﹐並同此釋然。此經文約理廣義﹐體多含推斥﹐眾緣洞忘﹐心相老君﹑莊子﹐具有成文。故莊子云﹕假於異物﹐托於同體﹐異物旣假﹐同體未眞。又云﹕今指馬百體而不得馬﹐而馬系於前﹐謂之馬也。又《西升經》云﹕合會地水火風四气﹐時往緣。地水火風言四大也。四气謂四時之气。四大假合﹐因時代謝﹐暫得成身﹐四大不能各生﹐要待眾緣合會共成。人身四大各散身在何處﹐依文說義﹐不作此釋。要須使依先儒訓解﹐何以別於道俗之典乎。其傅奕徒﹐旣其文未旣其實﹐乃云流俗道士﹐染習胡義﹐若以道士可誣﹐遂云染習﹐欲將經論置在何方。

不欲琭琭如玉﹐落落如石。

古本琭琭玉貌﹐硌硌石次玉也。今依仙公本祿祿驅驅之稱﹐玉者人間所貴。落落廢棄之名﹐石者物中之賤。爲道者不欲如玉之貴﹐驅馳不息﹐寧當如石之賤﹐安閒歸道。今不言處玉石之間者﹐爲此章惟從下從賤﹐元無取中之意。

返者章第三

前明同气受生有爲者﹐此明同人處代無事者﹐生逐末歸本﹐對明得失有兩別。前明棄迹有爲歸本無事﹐後明指陳生本令物依尋。兩句前。

返者道之動﹐弱者道之用。

返﹐歸本也。動者﹐事業也。凡人以移故就新爲動。爲道者捨末返本﹐是有道人之事業﹐故云道之動。身安心寂﹐不動也。捨有歸無﹐云動也。亦猶遠曰返先﹐旣不去非遠也﹐爲無體名遠也。今亦不來非近也﹐爲身有之名返也﹐道無來往而有遠返之名﹐心安然亦有返動之義。內心虛靜﹐外行柔弱者﹐是返本之行。故云﹕弱者道之用。下三句後。

天下之物生於有﹐

有﹐一气也。𨿽未形﹐已是有气。故言有天地萬法﹐皆從一气而生﹐故云生於有。

有生於無。

無﹐道也。一气從道生﹐故言生於無。推極生源指道爲者﹐欲令眾兆歸心有所前﹐言返者返歸此無也。

上士章第四

前明示道根本令物同歸﹐此明上士不疑勤行信用。前勤後習﹐所以次之有三別。初明三人聞道信謗不同﹐次明引古法盲教人隱徳﹐後明惟道善貸平等生成。七句一。

上士聞道﹐勤而行之。

道卽前言無能生有爲物返歸者。上士聞有此道﹐信用勤行﹐心不疑惑﹐上士也。

中士聞道﹐若存若亡。

存﹐有也。亡﹐無也。𨿽聞有道﹐心不全信﹐時欲歸趣﹐復疑是虛者﹐中士也。

下士聞道﹐大笑之。

聞道虛無寂莫﹐無爲無形﹐不信此妙﹐拊掌大笑者﹐下士也。以此信謗辯士之上下。

不笑﹐不足以爲道。

不足猶不得也。下士以柔弱爲怯﹐不競爲愚﹐故笑之。下士不笑者﹐以多聞爲彊﹐辯爭爲徳﹐詐妄爲智﹐苟得爲能此﹐實非道而爲下士所重﹐故以爲徳而不笑。此豈可爲道﹐故不足爲道也。下十三句二。

是以建言有之﹕

以此虛忘柔弱﹐爲下士所笑。故引古法言證成所笑之法﹐爲是建言上聖法言也有之﹐則下文是也。

明道若昧﹐進道若退﹐

此是古聖法上士信而勤行﹐內心明而進修﹐外迹如暗若退。

夷道若類。

內心如道平夷﹐外迹不殊俗颣。有本作颣﹐謂節颣也。心平迹颣﹐與颣未殊。

上徳若谷﹐大白若辱﹐廣徳若不足。

谷者﹐虛容受納﹐上徳類之。內心潔素﹐外如洿辱﹐徳業廣備﹐迹似庸愚﹐

故如不足。

建徳若偸﹐質眞若渝。

偸﹐盜也。渝﹐變也。建立徳行﹐如彼私竊﹐恐人知覺﹐意在藏名﹐因斥誇衒。有古本作輸﹐謂委也。又云愚也。又作揄﹐引也。奕云異此字者﹐非書義也。但老君大聖爲俗說經﹐務在當機得意爲善﹐豈假腐儒訓釋﹐然後成經﹐𨿽有輸揄﹐以偸義爲正。渝又云淺色﹐內心純質﹐守道不移﹐外迹順時﹐隨物變易。言淺者其迹非穢非淨﹐似靑白難辯之象也。

大方無隅﹐大器晚成。

此下四大﹐明道業成就方正也。行至正之道者﹐無小隅角﹐不修細行﹐細行妨道﹐小隅害正。大器者道心也。有爲之物﹐𨿽大早成﹐無爲道器﹐非久不成﹐故言晚成也。以此寬朝爲暮望者。

大音希聲﹐大象無形。

大音謂詮道之言也。懷道者幾感後應﹐無問無言﹐問道者寡﹐故大音希也。因戒多言﹐懷道抱徳﹐身崇質素﹐不事修節﹐故云無形。此戒飾容儀。下三句後。

道隱無名。

此明道體至道無形﹐人共不見﹐故言隱﹐無體可名﹐所以無名。衣被通生﹐彊名大道﹐前八若四大皆法﹐此道外隱內明﹐以爲宗旨。

夫惟道﹐善貸且成。

此明道用。夫﹐嘆也。惟﹐獨也。嘆美萬法之中﹐獨有道善能貸气﹐成就萬物。言貸者暫借非長與也﹐且者權成非久固也﹐欲使蒙貸者不長往﹐得成者非久住﹐感貸荷成早來。有成有歸由乎貸﹐且之功文有深意善貸。

道生章第五

前明道惟善貸成就徳業﹐此明道有神妙爲生源成徳生形﹐所以爲次有四別﹐初明生物因由令識根本﹐次明凡愚妄惑向背情生﹐三明舉果戒因示其損益﹐四明彊梁非命重最迷徒。四句一。

道生一﹐一生二﹐二生三﹐三生萬物。

道至無也﹐一妙有也。至無不無﹐能生於一。道是一體﹐一是道气。气因體生﹐故云道生一。道𨿽生一﹐還在一中﹐神用資通﹐粗妙異耳。一外本道﹐元無虧減。一者﹐元气也﹐亦曰太和。以數言之謂之一﹐以徳言之謂之和。爲气之始復云元。气妙有不有﹐無色無聲﹐不有而有﹐能生於二。二者粗气謂陰陽也。且一之爲物也﹐從無涉有﹐至微至妙﹐理殊空寂﹐不得言無﹐器象未形﹐不可言有﹐包含萬象﹐混在其中﹐有神用能淸能濁﹐淸气爲陽﹐濁气爲陰﹐陰陽同出﹐故云生二。陰陽分判﹐一布二事﹐二外本一﹐全然若舊。二又生三﹐三者形質已具﹐謂天地人也。純陽淸而爲天﹐純陰濁而爲地﹐和气爲人。和者一气兼陰陽之妙﹐三合爲和。若以和淸濁而爲天地人者﹐此便以三生三。今言二生三﹐生爲和﹐是一气布在二中﹐故惟言二。亦猶道徧三才﹐直以天地人爲三﹐不可兼道爲四。其天地人各懷陰陽和三气備足﹐然天地人外﹐陰陽和本气亦無耗損﹐其天地陰陽萬物﹐若無和气不能自立﹐況能生物乎。已上從無適有﹐自妙向粗﹐謂之生非如今日以形相生也。其人始生而得和淸濁二气﹐虛凝聚結﹐化生成形﹐其神識卽和道之精秀﹐與天地同受气而生。故《西升經》云﹕吾與天地分一气而治﹐自守根本是也。三生萬物者﹐天地生萬物﹐人又生人﹐兼長養之﹐萬物成得遂性。自此之後﹐皆是陰陽交感﹐以形相生﹐故云三生萬物也。下五句二。

萬物負陰而抱陽﹐沖气以爲和。

負﹐背也。抱﹐向也。衝﹐中也。人以背後爲陰﹐故言負。心前爲陽﹐故言抱。和气在中﹐通貫陰陽﹐調和腑臟然後形神全具﹐故云沖气以爲和。艸木從地而生﹐向天而長﹐同是負陰抱陽﹐等有和气﹐但無識異耳。

人之所惡﹐惟孤﹑寡﹑不谷﹐而王公以爲稱。

此下明情欲萌生﹐愛惡斯起﹐則是眾生造業之始。孤﹑寡﹑不谷﹐眾人同惡﹐惟圖富貴以自益﹐人共不與﹐反更害之。王公取孤﹑寡以自目﹐人共愛之。下兩句三。

故物﹐或損之而益﹐益之而損。

物者﹐人之總稱。王公以孤﹑寡自目﹐此自損也。終居富貴而益也。眾人損物利己益之也。自益招損眾人也。此文通結前後﹐下五句四。

人之所教﹐亦我義教之。

亦﹐易也。俗人所教﹐莫不易我無爲之法﹐而行有爲之教﹐故心無謙損﹐命有夭殤。

彊梁者不得其死。

勇悍果決﹐損人益己﹐自彊若梁﹐眾物摧押﹐中途夭折﹐非理而亡﹐旣非善終﹐不得其理而死。

吾將以爲教父。

吾﹐老君也。父﹐本也。老君爲彊梁之徒﹐死不得免﹐故說自損抑之。教以爲學者之本﹐校量損益﹐明示將來。此章初說生源使人思慕﹐後陳禍咎令知畏捨﹐此則前招後勸者﹐務使去末歸本也。

天下章第六

前明彊梁之徒不得其死﹐此明柔弱之類而合眞舉。柔對剛﹐所以爲次有兩別﹐前明雅志柔弱能破堅彊﹐後明嘆美無爲俗情稀及。四句前。

天下之至柔﹐馳騁天下之至堅。

至柔至堅﹐各有二義﹕一外二內。一外者萬法之中﹐至柔者道也﹐至堅者金石也。馳騁猶走驟也。金石𨿽堅﹐爲道貫穿﹐來往馳騁﹐其中若走驟。故《西升經》云﹕道之所以柔弱者﹐包裹天地﹐貫穿萬物。二內者至柔謂道心也﹐至堅謂煩惱也。千生煩惱﹐堅如金石﹐惟有柔弱道心﹐善能攻擊﹐咸得銷也。

無有﹐入於無間。吾是以知無爲之有益。

無有者心也﹐無間者道也。心除緣念﹐諸有皆盡﹐故云無有。至道虛妙﹐無瑕無隙﹐故曰無間。入者契合也。道𨿽微妙﹐間乃爲心﹐無所有者﹐契道內空﹐心外彌寬﹐以此校量﹐故知虛心之徳﹐無爲之行﹐於人大益。下三句後。

不言之教﹐無爲之益﹐天下稀及之。

知道者以身率眾﹐口不言也。學道者目擊心行﹐身無勞也。身無所爲﹐心無所欲﹐先破煩惱﹐後入無間﹐無爲之益也。夫不言者﹐則聽者耳無所聞﹐無爲者﹐則視者目無所見﹐聞見之外﹐則非常人之所知。故天下眾人少能及此﹐有能察迹知心者﹐得不言之教也。

名與章第七

前明無爲之徳﹐不言利人﹐此明有爲之俗﹐多貪害己。前得後失﹐所以次之有三別。初明校量名利於身孰親﹐次明貪愛旣深危亡亦重﹐後明斷貪知足自得長生。三句一。

名與身﹐孰親。

名者身外之虛譽﹐身者性命之實體。命無身則絕﹐身無名則久。故智者藏名遠禍以全身﹐愚者貪名喪神以害命。所以設問身之與名二者誰親。使自校量審令識悟﹐老君爲時﹐人有殺身成名﹐傷其迷妄﹐故設此問﹐以戒君子。

身與貨﹐孰多﹖

貨﹐財之通名。求貨者本擬養身﹐今有貪財亡身者﹐似以貨多身少﹐愚之至也。是一臂重於天下﹐況全身之利多可計乎。此戒小人。

得與亡﹐孰病﹖

此雙問。名利以失名利爲病﹐得爲不病。以道觀之﹐得乃辱行傷義﹐以招禍患。此其病也。亡則身安﹐徳茂福佑﹐生全是無病也。夫名利者﹐人所共資﹐當則爲福﹐過則爲禍﹐當過之分明者﹐鑑之。下句二。

是故甚愛必大費﹐多藏必厚亡。

此以釋答問名者。凶器愛之甚者﹐傷神害命﹐喪功損气﹐故是大費。貪求不已﹐得不能散﹐多積深藏﹐自招攻劫。凡爲名利致死非理受害者﹐皆厚亡也。下三句三。

故知足不辱﹐知止不殆﹐可以長久。

知足者止分內﹐其分有二﹐一者性分﹐二者物分。性分者如人饑須食﹐寒須衣﹐腹飽身溫﹐性已足矣。其盈裘不衣﹐餘食不味者﹐性分外也。足則能止謂知也。若飽而更食﹐自成腹疾。溫而又衣﹐交成熱病。內有傷生之丑﹐外招饕餮之名﹐故是辱也。二物分者﹐我所應有之物﹐則是己分﹐分外不取爲知止也﹐故無危殆。不止者分外彊取﹐必有危亡。及之飽而更食﹐𨿽不知足食是己分﹐非他物也。爲不自節﹐故有辱名。辱𨿽行醜﹐不至危亡。此則知足徳優不足過淺﹐知止行劣不止過深﹐因行旣有足止﹐不爲辱殆所及者﹐故得保天年無夭損﹐自取長久﹐誰能短之。

大成章第八

前明貪名競利身則兩亡﹐此明遺利忘名徳業成滿﹐舉福戒禍﹐所以次之有兩別﹐前明有徳能損方成滿大﹐後明躁致缺損靜符正道。五大前。

大成若缺﹐其用不獘。

獘猶窮乏也。行業大成者﹐終日謙虛﹐猶如缺損﹐徳充於內﹐利物於外﹐其猶良井﹐隨用不竭﹐故無獘乏。前爲求名喪身者﹐由不忘也。今以忘名晦迹者﹐徳壽全也。

大滿若衝﹐其用不窮。

道徳大滿者﹐外相沖虛﹐如彼不足﹐隨機應用﹐永無窮盡﹐旣成又滿﹐體徳周備。

大直若屈﹐

心符正道﹐杜絕私邪﹐大直也。迹隨塵俗﹐委順無違﹐若屈也。

大巧若拙﹐

善爲方便﹐妙得其宜﹐大巧也。因循故事﹐無所創爲﹐若拙也。

大辯若訥﹐

甄別眞僞﹐剖析嫌疑﹐大辯也。口無便佞﹐得意忘言﹐若訥也。下三句後。

躁勝寒﹐靜勝熱。

此諭說勝極也。寒﹐殺气也。熱﹐生气也。陽气躁極則至寒﹐寒則萬物凋落。陰气靜極則至熱﹐熱則萬物生長。以諭於人﹐爲行躁極則徳業自虧﹐故無成無滿。惡多殺气則善事凋落﹐故實缺實衝。虛靜極則有爲自損﹐故若缺若衝。善气積則功徳增長﹐故大成大滿也。

淸靜爲天下正。

淸者外塵不染﹐靜者內心不動。不染則六根淸靜﹐不動則五神安寧。以此和靜之徳﹐可爲天下軌範﹐故云爲正也。

天下章第九﹝原闕﹞

不出章第十﹝原闕﹞

爲學章第十一﹝原闕﹞

聖人章第十二﹝原闕﹞

出生章第十三﹝原闕﹞

道生章第十四﹝原闕﹞

歸元章第十五﹝原闕﹞

道徳眞經疏義卷之四竟

道徳眞經疏義卷之五

徳經

使我章第十六

前明開兌有爲﹐危亡難救﹐此明用知行道﹐畏懼誠深﹐殷勤戒勗﹐所以爲次有三別﹐初明假設法言令物依信﹐次明人好邪道財徳兩傷﹐後明盜以誇人足驗非道。三句一。

使我介然有知﹐行於大道﹐惟施甚畏。

使我者假設之辭。介﹐大也。臧劉並以爲小。今依二徳﹐有知者有圖之﹐智小有智﹐心行大道﹐施爲教方﹐以勞己十。殺一人父兄猶戒﹐況有知施教者。上悖日月之明﹐下爍山川之精﹐中墮四時之施﹐蠕之虫﹐坐而受害﹐淳常之俗﹐因以澆漓﹐三才不和﹐五行失據﹐天下可畏﹐孰有比此所損若是﹐故不敢以纖芥之心有知行化。下九句二。

大道甚夷﹐民甚好徑。

徑﹐邪道也。仁義小行﹐有爲薄福﹐俱非正道﹐並以爲邪﹐繁徒逐之﹐惟

恐不及﹐心迷遠大﹐豈知非正哉。大道平夷﹐無欲無事﹐內不勞心慮﹐外不費資財﹐安坐無爲﹐天下從化﹐此謂大道之行也。人莫能知之。

朝甚除﹐田甚蕪﹐倉甚虛。

朝者﹐弘道之庭也。五等同會﹐四夷共歸﹐應表之以謙柔﹐旌之以儉素。除﹐殿階也。亦謂除故飾新也。毀茅茨土階之質﹐飾飛軒文陛之華﹐極雕峻以誇人﹐肆崇侈而自貴﹐此言朝甚除也。奪農功﹐役丁壯﹐東臯不作﹐南畝荒涼﹐田甚蕪也。嘉谷不登﹐垣頹室露﹐百姓不足﹐家國無儲﹐倉甚虛也。理身者朝謂心也﹐心爲五神百靈之所會﹐名利得失之所交﹐是非思慮都集於心﹐故以爲朝也。自可損之又損﹐以至無爲﹐而乃輕質素﹐鄙淳朴﹐言無信實﹐詞尙浮華﹐朝甚除也。嗜欲盈懷﹐是非積慮﹐靈府昏穢﹐智識不生﹐心田蕪也。道業不修﹐功行虧闕﹐豎頸陳允﹐倉甚虛也。

服文彩﹐帶利劍﹐厭飲食﹐資貨有餘。

身尙華飾﹐衣必輕綺﹐服文彩也。心好貪殘﹐益己損物﹐帶利劍也。百味盈前﹐無堪舉著﹐厭飲食也。海內珍奇﹐積充府庫﹐資貨有餘也。下兩句三。

是謂盜誇。盜誇非道。

此前所有之貨﹐本非己有﹐割剝百姓﹐如行盜矜己所有﹐謂之誇。禍咎誠深﹐何得是道﹐上來所斥﹐俱爲不行大道。行仁義者已云廢道﹐況仁義之外別遊邪徑哉。

善建章第十七

前明好徑無厭﹐損人益己﹐此明貴眞守分﹐修身利物。前病後藥﹐所以次之。有三別﹐初明善人建志守道不移﹐次明修身及家爲利漸廣﹐三明以此觀彼知爲至親。三句一。

善建不拔﹐善抱不脫。

建者﹐立事之初。拔者﹐傾敗之後。立志爲道﹐正其始固其基﹐不爲時事傾拔者﹐可謂善其始也。抱﹐守持也。脫﹐失離也。守道堅固﹐終無脫失者﹐善抱也。

子孫祭祀不輟。

輟﹐止也。子孫祭祀﹐夫有宗廟者﹐子孫興﹐則祭祀續。子孫衰﹐則祭祀絕。若建立雅志﹐守道無虧﹐積善之家﹐餘慶弘遠﹐上延祖彌﹐下及子孫﹐代有賢明﹐相繼不絕﹐或有以子孫爲淺俗者﹐然此《經》所說不以道俗爲限﹐有子孫者豈不得懷道邪。下文則云修身﹐修家﹐廣及天下﹐故知《經》意普被﹐道俗咸資﹐不可以黃服先生﹐頓隔白衣道士。下五句。

修之身﹐其徳能眞。

用道修身者﹐去嗜欲﹐除邪僞﹐精專守一﹐其徳眞矣。

修之家﹐其徳能有餘。

翼成後飛﹐徳備能化﹐修身事畢﹐以此理家﹐兼使妻子還淳﹐安貧樂道﹐俗態時盡﹐徳行日新﹐道業滋長﹐故是有餘。

修之鄕﹐其徳能長。

有道居鄕﹐鄰里景慕﹐尊卑識序﹐貪競知廉﹐其徳增優﹐故曰長也。

修之國﹐其徳能丰。

用道理國﹐人咸受潤﹐風移俗易﹐人淳物盈﹐故云丰也。

修之天下﹐其徳能普。

道之所在﹐類彼傳燈﹐人無獨親﹐我有重積﹐化被遐邇﹐恩及幽明﹐蓬艾咸安﹐蠢動得性﹐無所不利﹐故謂之普也。下七句二。

故以身觀身﹐以家觀家﹐以鄕觀鄕﹐以國觀國﹐以天下觀天下。

夫欲觀人﹐先自觀身﹐然觀有多法﹐今略言三﹐一者有觀﹐二者空觀﹐三者眞觀。一有觀者﹐河上公云﹕以修道身觀不修道身﹐孰存孰亡﹐鄕國天下例然﹐但以存亡有迹觀邊﹐以知修與不修﹐故云有觀。二空觀者﹐觀身虛幻無眞有處定志。《經》云﹕要訣當知三界之中﹐三代皆空﹐𨿽有我身﹐皆應歸空﹐故云空觀。三眞觀者﹐則依此《經》爲觀﹐當觀此身因何而有﹐從何而來﹐是誰之子﹐四肢百體﹐以何爲質﹐气命精神﹐以誰爲主﹐尋經觀理﹐從道流來﹐初經一气﹐次涉陰陽﹐道布爲精神﹐元和爲气命﹐陰陽爲質緒﹐大道爲都匠﹐總此數物﹐陶治成身﹐心是陰陽之精﹐而爲嗜欲之主﹐神是至道之精﹐而爲气命之主﹐一身之用﹐無不周矣。諸緣共聚﹐各有精粗﹐精者爲賢聖﹐粗者爲庸愚﹐及諸鳥獸﹐皆遇然耳。此謂初身。從此已後﹐則以形相生﹐有識無情﹐各自爲種﹐蓬惡漸起﹐讀以成業﹐艸木無情﹐種性不易﹐人獸有識﹐隨業流轉﹐以此文理﹐次第審觀﹐歷歷分明。知道爲母﹐道旣是母﹐己卽道子﹐識母知子﹐應早歸母﹐故文云﹕天下有始﹐以爲天下母。旣得其母﹐以知其子。旣知其子﹐復守其母。此誠眞理﹐非明慧不知﹐故云眞觀。以是當須自愛自惜﹐不墜道風﹐專心事母﹐竭誠孝養﹐不可縱情貪染﹐輕入死地﹐將道種性淪沒三塗﹐旣知有母﹐不可安然有意尋求﹐先須知母所在﹐作何相貌。今且當觀母之爲物﹐旣不是有﹐又不是無﹐來無所從﹐去無所適﹐離諸色象﹐不可相貌﹐求出彼空有﹐不可以方所定。迎不見首﹐隨不見後﹐恍惚如失﹐不知所之。觀母旣知神妙莫測﹐實可尊貴深憶深思﹐勤行法則。法則之要事須異俗﹐不得住有﹐不得住無﹐空無所據﹑孤然不動﹐久而又久﹐不覺怡然﹐如有所得﹐向心比母﹐安措之法﹐虛靜相類﹐心旣類母﹐與一和同﹐道至神怡﹐故如有得。心冥此地﹐則是弱喪至家﹐玄珠已得﹐萬事畢矣﹐余何所求。身旣如是﹐次觀家國﹐乃至天下﹐上從眞聖﹐下及虻虫﹐同母共气﹐一法性耳。孔懷兄弟未獨爲親﹐故《西升經》云﹕道非獨在我﹐萬物皆有之。萬物不自知﹐道自居之﹐以身觀身﹐要在於此。

吾何以知天下之然﹖以此。

老君假稱吾以起問﹐示人得知之所由之﹐然猶如是也。以此﹐則此《經》也。此《經》爲識母之良規﹐告悟眞之要術﹐總萬類而歸一﹐混天地而大同者﹐惟此《經》獨得之矣。《經》理𨿽明﹐得之者終須行﹐合絕思慮杜事萌無爲﹐坐忘自驗﹐非謬若勤﹐如披誦則語熟心迷﹐亦猶擊潭求影﹐徒施鑑力。其空觀者見空則諸有不染。眞觀者識眞則僞妄自息。然則見空之心﹐猶對於有悟眞之慧。空有俱眞空﹐惟捨有眞出空有也。文由理著﹐理爲情通﹐了則無言﹐希同得意。

含徳第十八

前明用道修身鄕國同化﹐此明含徳養物毒害無加。自人及物﹐所以爲次有兩別﹐前明淳和內充外物無害﹐後明知和有益不知致損。十句前。

含徳之厚﹐比於赤子。

含懷道徳深厚者﹐和气內充﹐物邪無害﹐其徳深遠﹐人莫能知﹐赤子共見﹐故借爲諭。

毒虫不螫﹐猛獸不據﹐攫鳥不搏。

毒虫蛇蜴類﹐蛇以口嚙﹐蜴以尾刺。螫﹐行毒也。攫﹐搏也。又云爪持物也。此鳥能以爪搏持人將遠食之。猛獸﹐虎狼之屬。含徳赤子並爲淳和內充﹐故得毒虫猛獸不加搏捉﹐善气感物﹐乃至於此。

骨弱筋柔而握固。

赤子初生﹐未有毛髮﹐肉赤蠢蠢﹐故云赤子。此時筋骨虛弱。以四指握拇指謂之握固。握者閉固和气也。淳凝未散﹐握不勞疲﹐自然如此﹐非爲有心故然。

未和牝牡之合而腹作﹐精之至。

朘﹐赤子陰作動也。牝牡﹐牝雌﹐牡雄。未知陰陽交合之事﹐而陰動作者﹐良爲和气充盈﹐非關情欲使然也。

終日號而不嘎﹐和之至。

嘎﹐聲嘶咽也。終日號啼﹐聲而不嘶咽者﹐和气內全之驗也。下七句後。

知和曰常﹐知常曰明。

夫和之在身﹐聲啼而不嘶﹐物毒而無害﹐人知有此益者﹐故日日勤行﹐守和之事以爲常業﹐此是修行不斷之常。下常是延生不變之常﹐身旣得常﹐生知益明﹐故云曰明。上知但知和可行﹐此知心猶暗﹐下知爲守和得益﹐則身常心明﹐前因後果﹐理自明矣。

益生曰祥﹐心使气曰彊。

祥者﹐吉凶之徵侯。行益則吉候﹐行惡是凶候。益生者多貪厚養﹐日加祆怪﹐不祥之候也。气﹐和气也。心虛靜則和气歸﹐奔躁則和气散﹐變柔爲剛﹐日益彊猛。剛彊者死之徒﹐與死同類﹐故是不祥。

物壯則老﹐謂之非道﹐非道早已。

物壯則老者﹐法諭雙舉內﹐言一身取諸物﹐先壯後老﹐天道之常﹐何乃非道。今言貪欲盛謂之壯﹐心識昏謂之老﹐二者俱失﹐故云非道已止也。旣能告之以非道﹐則不可使久行﹐須加勸勉﹐令其早止。

知者章第十九

前明益生使气謂之非道﹐此明閉門塞兌方謂之眞。以謂對失﹐所以爲次有兩別﹐前明塞兌不言敏於知道之行﹐後明忘貴與賤成於離俗之心。九句前。

知者不言﹐言者不知。

夫道貴行﹐不貴言。心能知道﹐身力行之﹐不以利口多言﹐謂之知道。何則知道﹐離言言則非道﹐故不言也。若知而不行﹐言亦非道﹐況不知道﹐惟事多言。

塞其兌﹐閉其門。

門﹑兌﹐前已具釋。塞閉有二﹐一以事閉﹐二以理閉。事閉者﹐口多貪味﹐以燻血成罪﹐自是非他﹐出言招禍。耳目聞見過患彌多﹐諸根起惡﹐晝夜不息。此則依《經》戒閉塞二理。閉者爲能聞道﹐境不亂心﹐欲食亦無所味﹐欲言亦無所道﹐恣耳目之視聽﹐不足見聞﹐放心神於有城﹐寂然不動﹐中人閉塞﹐先事後理﹐上士悛悟﹐心境齊忘﹐心虛境無﹐誠謂善閉。

挫其銳﹐解其紛。

挫﹐折除也。紛﹐結恨也。六情外閉﹐三毒內銷﹐道來居心﹐紛銳自息﹐昔有今無﹐由道挫解﹐非謂尙在﹐將道銷除。

和其光﹐同其塵。

和光晦已明也。同塵順俗事也。此六句前文已有﹐今又言者﹐爲其於人切要丁寧戒勸﹐故再言之。

是謂玄同。

玄者﹐無滯之名﹐是前諸行﹐內能知道﹐外能順俗﹐內外中間亦無住著﹐與理冥一﹐故云玄同。下七句後。

故不可得親﹐不可得疏。

玄同之徳﹐虛淡之士﹐神凝物表﹐志洽道源﹐雅趣懸殊﹐故不可以俗情親附。有道君子徳芳蘭桂﹐近益體燻﹐望風愈疾﹐故不可以常嫌疏遠。

不可得利﹐不可得害。

無營無欲﹐不可以財色利。無過無名﹐不可以刑名害。

不可得貴﹐不可得賤。

鄙薄榮寵﹐不可以爵命貴。有道可尊﹐不可同廝役賤。夫親疏利害﹐生於有心者也。今旣萬慮都損﹐嗒焉喪偶﹐利害貴賤﹐何能及之。

故爲天下貴。

天下可貴者﹐惟前行也。至徳髙邈﹐玄同淸遠﹐榮利不能加﹐俗事無能動﹐幸逢此徳﹐誰能不貴。已上六者﹐時代之所嬰﹐常人之所患﹐惟當有道者﹐方能免焉。

以政章第二十

前明塞兌修身以知道爲務﹐此明爲道畢次當化人自我及物﹐所以爲次三別﹐初明三徳爲用廣局不同﹐次明假問知由示其可驗﹐三明我但不作國富人淳。五句一。

以政治國﹐

用政治國者﹐諸侯也。政謂仁義禮信法令科條等﹐以爲政教理人之法。然行之者煩﹐從之者勞﹐可以理小﹐不可以化大﹐故云治國。

以奇用兵﹐

奇﹐詐也。用兵者﹐如四凶逆人﹐悖亂天常﹐萬姓不安﹐應須良策﹐用兵靜難﹐智者當之﹐難則權道貴詐﹐不可久行。

以無事取天下。

取天下者﹐謂帝王也。無爲無事者﹐是帝王之徳。心無所欲﹐事無所爲﹐不召於人﹐百姓歸慕﹐四方同至者﹐不爲有心取得﹐故云無事取天下。下十句二。

吾何以知天下之然﹖以此。

何以知﹐發問也。之然﹐猶如是也。以此者﹐只此三事校量以答釋。奇政無事者才也。軍國天下者位也。位得才則事理﹐才得位則道行﹐是故見才則知位之理亂﹐觀位足辯才之優劣﹐故云以此也。

天下多忌諱﹐而民彌貧。

此明有事取天下者﹐損物如下忌諱﹐言上政彌貧﹐明下損忌非一類﹐故云多。忌諱則法令也。嚴科峻法﹐密若凝脂﹐拱手則內迫饑寒﹐從事則外羅刑憲﹐今約事明諱者﹐略言有三。一者家國忌諱﹐言談者失其意。二者陰陽忌諱﹐爲事者失其時。三者法令忌諱﹐營生者失其業。法之所設﹐本擬利人﹐以眾從己﹐則於人不便。違則犯禁﹐從則失利﹐故貧也。以此驗之﹐知非無事之主﹐若行至禮不諱﹐則人皆自富。

民多利器﹐國家滋昏。

人者貴賤之通稱。利器謂機權謀計。堪以損人益己者﹐咸謂之利器。惟家與國﹐好事有爲﹐上務權智以禁下﹐下生姦計以侮上﹐上下相謀﹐不行正道﹐人庶僞妄﹐君臣昏惑。

民多智巧﹐奇物滋起。

滋﹐益也。夫智巧者﹐憂勞之奇物﹐謂非常所有智巧之徒﹐好爲異物﹐競相誇尙﹐日益奇能﹐良由上貴珍奇﹐所以百姓澆華益甚。

法物滋章﹐盜賊多有。

法物謂刑罰之具﹐嚴科酷法﹐枷鎖椎楚之屬。施法物本擬防盜﹐楚法多而盜賊甚者﹐良由上好奇物﹐下無則盜﹐法网𨿽密﹐盜者彌巧﹐犯盜者眾﹐故云多有。下五句二。

故聖人云﹕我無爲﹐民自化﹔

此下明無事者之得我天王也。假設天王辭云﹕我在上無爲﹐萬方自然從化。無爲言上政﹐自化明下益﹐四修義意例然。

我無事﹐民自富。

上無賦役之事﹐下無勞擾之人。萬姓安居﹐四民復業﹐女功杼軸﹐男事耕耘﹐淳徳充於內﹐良谷盈於外﹐故云富也。

我好靜﹐民自正﹔

人猶水也﹐不動則淸平﹐平則可以正物。不動由靜﹐下動上行﹐物斷私邪﹐人復淳正。上文云淸靜爲天下正。

我無欲﹐民自朴。

欲者﹐須求愛染之始。朴者﹐心淳未散之前。上能無欲﹐下息貪淫﹐厭薄浮華﹐自還素朴。老君之教意﹐不徒然舉此無爲之益﹐對前有事之損﹐皇王得失﹐龜鏡在斯。

其政章第二十一

前明化有奇政人逐澆淳﹐此明政有寬猛物致全缺﹐除繁未盡﹐所以次之有三別﹐初明政有寬急利害不同﹐次明禍福循環未有窮極﹐三明無爲之政直己率人。四句一。

其政悶悶﹐其民淳淳。

悶悶﹐寬緩也。有本作閔閔﹐同門音﹐蒙昧也。淳淳﹐質直也。君上瞢瞢如暗﹐政教寬緩﹐則人皆任實淳厚若愚。變澆反淳﹐福之始也。

其政察察﹐其民缺缺。

察察﹐嚴急明政教之初。缺缺﹐具陳亡敗之後。此爲福修身者﹐心王寬靜﹐則五臟安和﹐百關調理﹐如其好用。聰察則行業虧於外﹐神气喪於內﹐因以夭壽﹐故云缺缺。下八句二。

禍﹐福之所倚。福﹐禍之所伏。

倚﹐依也。伏﹐藏也。禍福者﹐善惡之報也。人能空虛其心﹐不爲善惡﹐旣無善惡﹐何有福禍。及其心行善惡﹐禍福自來﹐禍投於惡﹐福亦在中﹐但禍彰則言有﹐福隱則言無。人能攺惡行善﹐則福從禍中而起﹐禍藏而福見﹐故云禍爲福之倚。得福憍奢而行惡﹐則福滅禍生﹐禍爲福之所伏。如其善惡不止﹐禍福終無盡期。心爲善惡之主﹐其禍福倚伏﹐同在心中﹐禍福無形﹐隨感卽至耳。

孰知其極﹖其無正。

正者處中之主謂心也。福由善至﹐禍爲惡來﹐禍福循環﹐誰知限極。良爲偏邪之心﹐妄生善惡﹐其能忘善惡之心者﹐爲正心也。

正復爲奇﹐善復爲祆。

上𨿽心忘﹐善惡爲正﹐未能無心﹐執心爲正﹐非至正也。異他善惡故爲奇。不招禍福﹐𨿽言善未堪入道﹐復是祆。祆者﹐道之邪也。契道則滓穢未盡﹐處俗則憎惡有餘﹐適爲己之怪行﹐未始近於眞善。

人之迷﹐其日固久。

奇是住正之癖﹐祆是執善之禍﹐懷病不悟﹐故謂之迷。捨邪惡﹐執正善﹐如在囊檻﹐謂之固。始乎禍福﹐終乎祆善﹐年劫長遠﹐故謂之久。聖慈善救﹐屬在下文。下五句三。

是以聖人方而不割﹐廉而不穢﹐

方﹐正也。割﹐截也。穢﹐惡也。有本作劌﹐傷害也。凡有執正直邪爲己祆行﹐聖人行大方正﹐混萬法以爲一﹐不割截邪曲﹐以從正直﹐自以性足﹐不求非爲己廉﹐惡人貪穢以此內心眞廉﹐亦同穢俗。破彼生祆﹐執善之行。

直而不肆﹐光而不曜。

肆﹐陳也。身行正直﹐口不申陳﹐揚名激貪﹐爲己怪行四句﹐智徳名義各殊﹐論其內心虛忘一也。善得虛忘名不出眾﹐則愚者各自得見﹐智者效我韜光﹐明不亂羣﹐暗無所慕﹐無爲之化﹐於此大行。

治人章第二十二

前明禍福無極由乎政教有爲﹐此明化人及天先以無爲法式。化前從後﹐所以次之章中三別﹐初明無爲法式化及人天﹐次明能用無爲可以有國﹐後明無爲久固自得長生。十一句一。

治人及天﹐莫若式。

及﹐猶至也。天﹐自然也。有本作事﹐事業也。式﹐法也。上文云聖人抱一爲天下式。有本作嗇﹐謂儉約也。然儉嗇一行﹐未足以伏天下﹐故以式爲正。化理百姓﹐遐邇同心﹐咸得至於自然之理者﹐無過﹐用無爲之道﹐以爲法式﹐則人無不理﹐天無不合﹐其事業者﹐理化萬人﹐行無爲以爲事業者﹐旣得萬人之心﹐又合自然之道。

夫惟式﹐是以早伏。

伏﹐從也。率化萬人﹐四夷早伏者﹐惟此無爲法式﹐最爲切要。

早伏謂之重積徳。

徳者﹐行道之迹﹐備含萬徳﹐增修不止﹐謂之重積。難化之人﹐早得從道者﹐﹐良爲此徳深廣﹐重疊厚積﹐故得也。

重積徳﹐則無不克。

克﹐猶果獲也。惟徳在躬﹐可以動天地﹐感鬼神﹐是物無違﹐何往不克。

無不克﹐莫知其極。

徳旣重積﹐物共尊崇﹐承風慕道﹐何有窮極。

莫知其極﹐可以有國。

莫知極有二。一者積徳深廣﹐量等太虛﹐無可涯測。二爲人歸者眾數無限﹐極徳至於此方可爲主﹐以養一國之人。下兩句二。

有國之母﹐可以長久。

國之母﹐則道也。道有生養之功﹐故以爲母。人能有道用道﹐理國則國安人泰﹐祚歷長久。下兩句三。

是以深根固蒂﹐長生久視之道。

爲前積徳之人﹐以道爲國母而得長久﹐未言守母得久所由。今此具陳全生保國之妙用﹐戒理人之益。夫木之爲物﹐下有本﹐上有實﹐本根深則不拔﹐實蒂固則不落。積徳之人﹐身有道﹐心有徳﹐無爲守道﹐則命根深。虛心養徳﹐則生。蒂固根深﹐則命不絕。蒂固則身不滅﹐命延則長生﹐身全則久視。長生言體﹐久視言用﹐故知深根固蒂者﹐而得長生久視之道也。

治大國章第二十三

前明無爲化國澤被人天﹐此明以道蒞人恩及神鬼。徳覃幽顯﹐所以次之有三別﹐初明舉事爲諭以明不可有爲﹐次明就理正說以明人鬼蒙慶﹐後明徳被幽顯人鬼交親。兩句一。

治大國﹐若烹小腥。

烹﹐煮也。腥﹐有本作鮮﹐俱小魚也。煮小魚﹐任之則全﹐撓之則碎﹐諭理國者不可用有爲也。上無爲則天下理而國存﹐上有爲則天下亂而國亡。天下存亡﹐大事也。人多不曉。煮魚小事﹐可以諭大理。國旣爾﹐況修身者敢事有爲乎。下六句三。

以道蒞天下﹐其鬼不神。

蒞﹐臨也。用無爲之道臨天下者﹐非直人無惡﹐逆以犯上﹐亦令下鬼無神﹐祟以害人。

非其鬼不神﹐其神不傷人。

非爲鬼無神靈而不傷害於人者﹐爲上有道徳之主﹐下鬼不敢妄作精邪。

非其神不傷人﹐聖人亦不傷人。

此明歸功於聖人﹐非爲鬼有神﹐自不傷人﹐直爲沐聖人之化﹐鬼亦懷恩履正﹐不敢傷害於人。下兩句三。

夫兩不相傷﹐故徳交歸。

兩謂人鬼也。人處明不爲掘冢戮屍﹐訶罵神鬼﹐此人不傷鬼也。鬼無災怪禍祟於人﹐此鬼不傷人也。人以正道往天下﹐恩沾白骨﹐祭祀以時﹐則人徳交於鬼也。鬼以神靈衛護福佑於人﹐則鬼徳交於人也。此無禍相及﹐有福交歸。

大國章第二十四

前明以道臨物人鬼懷恩﹐此明大國行謙華夷慕徳。前則用道被物﹐此乃行謙物歸﹐有三別﹐初明大行謙下示其柔勝剛劣﹐次明大小俱謙更相畜事﹐後明偏戒大國特宜謙下。四句一。

大國者下流﹐天下之交。

地廣人眾﹐謂之大國。自謙處卑﹐謂之下流。小國慕徳﹐競來交會。

天下之交﹐牝常以靜勝牡。

牝雌﹐柔和靜明行謙者。牡剛彊躁暴﹐諭誇競者。雌靜謙下﹐則爲天下交歸﹐故勝也。剛猛躁暴﹐則人皆叛散﹐故劣也。下八句二。

故大國以下小國﹐則取小國。

大國爲能謙下於小國﹐則取得小國來歸。修身者心自謙柔﹐則爲眾人歸仰。王駘聚眾﹐則其人也。

小國以下大國﹐則聚大國。

小國自知劣弱﹐卑詞屈節﹐伏事大國﹐故得聚會大國之中﹐欽風請益﹐亦猶小見之流﹐除局促﹐慕弘遠﹐內遣我人﹐外詢有道﹐不自矜大謙損推人者﹐此人之下流也。

故或下而取﹐或下而聚。

或﹐不定也。大小𨿽殊﹐俱行謙下。大者取得小國﹐小者聚於大國。謙下是同﹐取聚斯異﹐故言或。

夫大國不過欲兼畜人﹐小國不過欲入事人。

大國行謙之意無過﹐只欲兼畜小國之人。小國意者亦無過﹐欲事大國。夫謙者﹐立身之道﹐豈爲欲圖畜事﹐然後行謙。今爲大小自謙﹐同气相感﹐小者入大如歸家﹐大者畜小如子弟﹐情得意洽﹐同由行謙﹐近旣同人﹐遠亦同道﹐聖人說法﹐時有淺深﹐爲誘人我﹐彊梁且言﹐不過畜事耳。下四句三。

夫兩者各得其所欲。

兩者﹐大小二國也。大欲畜小﹐今已得之。小欲事大﹐今又得之。兩遂其願﹐故云各得其欲。

故大者宜爲下。

大小行謙﹐從來自下。今重云宜爲下者﹐但爲大有淩小之法﹐仍恐謙非久固﹐所以別戒大者﹐令其善始令終也。

道者章第二十五

前明大人有國天下歸崇﹐此明至道無形懷生共寶。從徳之道﹐所以次之有四別﹐初明道奧深玄惟善能寶﹐次明不善愚暗輕而不珍﹐三明聖心平等普救無遺﹐四明求之易得有罪咸免。三句一。

道者﹐萬物之奧﹐善人之寶。

奧﹐深室也。道之深妙﹐如奧室之內﹐不可測量也。人從道生﹐人自不知﹐道在人中﹐人又不知者﹐良爲人愚﹐道奧不識不重﹐惟當上智淑人﹐方能寶愛。下三句二。

不善人所不寶。

不善人謂下士也。行有邪惡﹐故名不善。心無明慧﹐所以不寶。

美言可以市﹐尊行可以加人。

小人之求利也﹐甘詞美說﹐佞媚前人﹐如市肆交易﹐苟求賤得。君子之爭名也﹐尊髙己行﹐意在加於人﹐上情圖我﹐勝務取人先。此並不善之人﹐非有道者。下七句三。

人之不善﹐奚棄之有。

上來不善之人﹐非樂然也。情昏未悟﹐寧應則棄﹐方便設教﹐漸有庶幾。

故立天子﹐置三公。

三公﹐師﹑傅﹑保也。旣云不棄﹐須有教方﹐故立天子﹑三公。行權制伏﹐懸厚賞以進善﹐設嚴刑以止惡﹐此天子之不棄也。

𨿽以拱璧﹐以先駟馬﹐不如坐進此道。

此道則萬物之奧﹐善人所寶者。拱璧如兩手合拱﹐駟馬謂一乘之馬。天子﹑三公之所乘。居則拱璧盈目﹐行則駟馬先驅﹐誠爲富貴之極﹐終不如無爲坐忘﹐進修妙道。何則﹐璧馬榮華﹐未免憂患﹐坐忘進道﹐上獲神眞。以此校量﹐不如遠矣。此勸天子﹑三公﹐進修上道﹐前化不善令捨惡﹐今化王公令捨善。下四句四。

古之所以貴此道者何﹖不曰求以得﹐有罪以免邪﹖故爲天下貴。

此明修道得益﹐不曰求言﹐不須勞身苦心﹐日日遠索﹐然後稱得。直以無爲坐忘﹐道自來止﹐故云得也。《西升經》云﹕人能空虛無爲﹐非欲於道﹐道自歸之。罪是往時惡報﹐今因坐忘﹐罪自銷滅。不曰求明﹐得之甚易﹐以免明銷罪不難﹐有此神妙﹐故爲上古皇王賢明出處共所尊貴也。

爲無章第二十六

前明道奧精微不日而得﹐此明不日能作惟在無爲。須陳得由﹐所以爲次有三別﹐初明無爲之行以徳報冤﹐次明無爲之心難大不起﹐後明聖絕機兆患難不生。五句一。

爲無爲﹐事無事﹐味無味。

事味者恆人之務也。無爲﹑無事﹑無味者﹐爲道者之業也。進徳之人﹐以三事爲正業﹐故能得道。凡人失道得罪者﹐皆由有爲事味等。今欲免罪﹐得道者要籍捨有爲﹐行無爲﹐此明心也。身廢營構﹐以無事爲業﹐此明身也。厭薄甘肥﹐絕除有味﹐餐服玄道﹐此明口也。身﹑口者事味之所由﹐論其本則心也。若心得虛忘﹐則萬累都盡﹐何獨事味乎。

大小多少﹐報怨以徳。

大小言事味等之體。多少言事味等之數。侵奪名利爲小﹐殺傷人物爲大。怨﹐恚恨也。或事有小能成大﹐積少成多﹐一小爲大﹐猶自難圖﹐況積少成多﹐何可除絕。惟當行無爲者﹐舊罪日銷﹐新業永斷﹐以此徳報對宿怨﹐則何怨不盡。故云﹕報怨以徳也。下八句二。

圖難於易﹐爲大於細。

難是罪之報﹐易是因之小。無爲無事之人﹐已無因矣﹐罪無從生。其有爲有事之人﹐初因尙小﹐當卽除絕﹐省功易盡﹐旣不斷除﹐漸至於大﹐事成重大難可圖謀。

天下難事必作於易﹐大事必作於小。

作﹐起也。言天下者﹐謂凡是難大之事﹐皆起於易小之時。色類旣眾﹐不可具言﹐故以天下總之。

夫輕諾必寡信﹐多易必多難。

夫﹐凡也。諾﹐許也。凡是輕易許人者﹐其言易也。爲無其行後必違之﹐是寡信也。違則彼人致嫌﹐因生忿恨﹐故多難也。前舉事物﹐今就人流﹐咸言先易後難﹐欲使在因絕易。兩句三。

是以聖人猶難之﹐故終無難。

聖人以是凡有易許﹐多無信實﹐自招後患﹐不息前因﹐是故聖有猶難之愼﹐得無患難之苦﹐輕易之因。聖猶不作﹐常人庸淺﹐得不戒愼。此皆引聖勵凡之辭﹐非謂聖人自畏若是。

其安章第二十七

前明積習無爲怨患自息﹐此明宿心未動禍難不生。前習後防﹐同志相接﹐有四別﹐初明心神安靜嗜欲無萌﹐次明因小不除積成禍敗﹐三明聖無敗失由守無爲﹐四明務學斷除資輔天性。六句一。

其安易持﹐其未兆易謀。

持者守其故﹐謀者愼其新。在安之時﹐心尙虛靜﹐旣未動亂﹐守持甚易。其次未兆者心已微起﹐未有所著﹐心之與事﹐未結萌兆﹐此時謀絕得免成事﹐用力甚少﹐豈非易邪。

其脆易破﹐其微易散。

微者﹐從無生有﹐已彰色象﹐形段輕虛﹐易可銷散。此時不除﹐漸至聚結。其次𨿽有形狀﹐質猶微弱﹐除破不難。此四句論心從無向有﹐自微成著﹐皆勸早圖﹐於事甚易﹐如其不早除絕﹐事漸成長﹐從斯已往﹐滋蔓難圖。從微至著﹐理合其微在前﹐何也﹐爲微气輕虛﹐與無相近﹐體微易散﹐狀等煙塵﹐故知時初而事微也。其脆爲𨿽未堅牢﹐已全體質破﹐則云易。分段猶存﹐良爲時久﹐而事著也。以此推究﹐微前可知。又前有其安未兆﹐後云未有未亂﹐彼四句皆先妙後粗。此微脆兩句在中﹐則先粗後妙。此便文可不次義﹐夫倫緒今以微後脆前者﹐或恐錄《經》者誤耳。若是聖人本意﹐愚所未詳。

爲之於未有﹐理之於未亂。

未有者﹐心未起時。未亂者﹐心未染時。此兩句覆結其安未兆﹐以起後義。若在安能理﹐不至有兆﹐有兆能息﹐不至微脆﹐微脆早破﹐不至合抱﹐積小成大﹐禍起細微﹐具陳禍起所由﹐次第除遣﹐下流不信﹐戒欲如何。下八句二。

合抱之木﹐生於毫末。

合抱言大也。毫末言小也。今日之大﹐從往小來﹐在小不除﹐漸成今大﹐大則來風蔽日﹐卒難除斷﹐諭人初心起染﹐細如毫末﹐長惡深廣﹐蔭蓋眞性﹐如庭樹也。

九層之臺﹐起於累土。

層﹐重也。爲臺九重﹐初因一簣之土﹐積而不已﹐層成九重。此明今生積惡﹐以至髙大。

百仞之髙﹐起於足下。

七尺曰仞﹐登髙山者﹐先起一足之下﹐移足不休﹐髙至百仞。此明從今已去﹐爲惡未止﹐壘土起足﹐是其爲也。九層百仞﹐成髙危也。因下漸髙﹐終至死敗。有本作千里之行者。百仞﹑千里﹐意義相似。但恐古人爲九層﹑百何﹐俱從下起﹐義勢以重﹐故攺爲千里﹐不應本文。千里攺爲百仞。今取百仞爲定。

爲者敗之﹐執者失之。

未有者營爲逐之。已有者執而不散。爲逐不已﹐則敗身事。執有不散﹐則失命財。微脆不除﹐終遭敗失。下七句三。

是以聖人無爲故無敗﹐無執故無失。

聖人爲凡敗失﹐皆因有爲有執而來﹐欲使人無敗失﹐故自說無爲無執。夫有敗者必敗於成。今旣無爲﹐則無成。無成何所敗。失者必由有得﹐我無執取則無得。無得何所失。此結上易持易破等不早斷除﹐至此敗失。無爲無執言能守初心﹐無敗無失﹐明免諸後患。

人之從事﹐常於幾成而敗之。

幾﹐近也。從﹐行也。人之行事﹐無論道俗。有始者眾﹐能終者寡。功業近成﹐已自隳敗﹐有爲之事﹐從來不久﹐無爲之業﹐須能令終﹐無終有敗﹐天之恆理。

愼終如始﹐則無敗事。

中人之性﹐有始無終。初𨿽有心﹐尋以退墮﹐若能在始之心﹐見終之敗﹐至終之戒﹐終始不移者﹐眞道可成﹐況諸俗事。下四句四。

是以聖人欲不欲﹐不貴難得之貨。

夫難得之貨﹐爲貪欲者之所貴﹐無欲者之所賤。故凡人欲爲有欲則貴難得而貪之﹐致有敗失。聖人欲行不欲者爲賤難得而遺之﹐故無敗失。然於聖人﹐本無欲不欲之二心﹐但爲有欲者假云欲爲於不欲﹐使諸欲者效己無欲﹐得無敗失。

學不學﹐備眾人之所過。

備﹐防也。眾人之過﹐事非一條。略言其要。欲學爲首欲者﹐貪求之本﹐不欲以導小人。學者分別之源﹐不學以勸君子﹐除本塞源﹐則人無爭盜﹐無爲無事﹐天下同徳﹐賤貨不學﹐其利在斯。

以輔萬物之自然﹐而不敢爲。

自然者﹐物之本性也。性因欲學所傷﹐欲學除則物性復﹐故以不學輔助萬物之性。言萬物者﹐及無情也。爲人多欲自損﹐傍及無情﹐人除欲學﹐物性得全。故兼萬物也。有此言者﹐意在救物﹐不敢自有營爲。

古之章第二十八

前明從事有爲自成敗失﹐此明爲道棄智賊害不生。因動教安﹐自符玄徳﹐有三別﹐初明棄智如愚令過不起﹐次明用智不用校量損益﹐後明能知損益徳業深玄。五句一。

古之善爲道者﹐非以明人﹐將以愚之。

爲﹐修也。古者善能修道之士﹐內修徳業﹐藏暉隱耀﹐若愚而已。不欲示人明白﹐令眾尊崇俗﹐則貴智貴明﹐損人益己﹐爲道者自愚自昧﹐利己利人﹐此行入道。故云善。爲夫穿窬盜竊者﹐小害也。聰智亂羣者﹐大害也。能除大害﹐小害不生﹐故以自愚﹐而除智害也。

人之難治﹐以其智多。

上用智﹐下用詐。姦猾多端﹐謬妄非一。進圖榮寵﹐退避罪罰﹐网之愈密﹐避者愈巧。下人有此難禁﹐由上用智爲政也。下四句二。

故以智治國﹐國之賊。不以智治國﹐國之徳。

夫智有二﹕一道智﹐二俗智。道智者﹐心如道迹﹐若過以無知爲上業﹐以無事爲勝功。俗智者﹐知道不足﹐聰察有餘。不仁之人﹐懷矯以求賞。姦佞之類﹐用智以兆刑。上下欺違﹐更相利害。爲國大賊者﹐用智之流也。其不用智者﹐無爲任物﹐度品愚淳﹐取而不污其廉﹐與而不至其報﹐下人至此﹐由上之徳也。下七句三。

知此兩者﹐亦楷式。

兩者﹐謂用智不用也。言亦者﹐爲上文皆云以無爲理國﹐今復云不用智理國﹐故云亦。能知用智是害國之賊﹐不用智是養人之徳者﹐是爲得安國修身之法式。

常知楷式﹐是謂玄徳。

始終不攺謂之常。能知不用智﹐可爲理國修身之法式。始終常行而不廢者﹐乃是合道玄之上徳。

玄徳深遠﹐與物反﹐然後乃至大順。

下徹曰深﹐傍周曰遠﹐其徳如是﹐謂之爲玄。道被幽明﹐徳充宇內﹐謂之遠矣。凡人貴智﹐玄徳貴愚﹐凡人貴積﹐玄徳貴散﹐凡人從俗﹐玄徳從道﹐故云反。迹每安國利人﹐故云順。而言大順者﹐上順天道﹐下順萬民﹐在物無逆﹐故云大順。

道徳眞經疏義卷之五竟

道徳眞經疏義卷之六

徳經

無爲章第二十九﹝原闕﹞

儉武章第三十﹝原闕﹞

偃武章第三十一﹝原闕﹞

勝徳章第三十二﹝原闕﹞

辯徳章第三十三﹝原闕﹞

任成章第三十四﹝原闕﹞

仁徳章第三十五﹝原闕﹞

微明章第三十六﹝原闕﹞

爲政章第三十七﹝原闕﹞

民之章第三十八

前明人不畏死君事誅刑﹐此明人庶多饑由君稅重。過由君上須戒時王﹐章中三別﹐初明賦役煩重財徳俱貧﹐次明養生過分輕自殘夭﹐後明忘生得壽勝彼貴生。六句一。

民之饑﹐以其上食稅之多﹐是以饑。

食﹐費用也。稅﹐賦斂也。百姓饑窮﹐人無財食者﹐良由君上費用無度﹐賦稅煩多﹐外疲輸役﹐內無儲蓄﹐故饑也。初明國本虛﹐次句出事有因﹐起後句﹐結成上義。

百姓之難治﹐以其上有爲﹐是以難治。

風教上行﹐人從下化﹐財食不足則爭盜﹐澆競有餘則姦欺﹐詐僞滋甚﹐故難治也。初句明避之愈密﹐次句明攻之愈巧﹐後句結成所由。下三句二。

民之輕死﹐以其求生之厚﹐是以輕死。

久遭饑寒﹐常憂不足﹐所以取不以道。公罰私讎﹐養過其極﹐傷生損性﹐𨿽則人自輕死﹐終由政化使然﹐故知施教不可有爲也。下兩句三。

夫惟無以生爲者﹐是賢於貴生。

賢﹐善也。無以生爲者﹐謂忘生也。多貪厚養﹐速致其死﹐惟此忘生之士﹐勝彼貴生之人﹐忘生而生存﹐善莫過此﹐故謂之賢也。

人之章第三十九

前明善解養生忘生爲勝﹐此明欲生不死柔弱爲能。前旣厚養忘生﹐此又堅彊入死﹐同气相類﹐所以次之兩別﹐前諭說堅彊入死柔弱出生﹐後結說剛彊不及柔弱。五句一。

人之生柔弱﹐其死堅彊。

生有和气﹐則筋骨和柔。及其死﹐和气去身﹐則肢體堅硬。舉死對生﹐以明柔弱者勝﹐彊勇者劣。

萬物艸木之生柔脆﹐其死枯槁。

言萬物者﹐兼通有識。人及艸木﹐气絕體並堅彊﹐生全形例柔弱。此諭說也。下六句二。

故堅彊者死之徒﹐柔弱者生之徒。

夫堅剛之性﹐無往不爲﹐或剛勇淩人﹐或彊奪潤己﹐志惟在得﹐無所怯懼﹐𨿽危必履﹐縱彊亦淩﹐此謂行尸之人﹐與死者爲類。行柔弱者﹐身𨿽未免於死﹐行與長生者同﹐此當正說。

是以兵彊則不勝﹐木彊則共。

此舉兩事爲證。兵彊者﹐眾來攻之﹐故滅﹐而不勝也。木彊者﹐泥瓦壓之﹐故折也。

故堅彊居下﹐柔弱處上。

兵彊者﹐眾攻之﹐力彊者﹐眾伏之﹐故居下。柔弱者﹐徳之至﹐身危則眾濟﹐體和則眾推﹐故處上也。

天之章第四十

前明去彊取弱示是得生之方﹐此明舉下抑髙令得中道之要。前粗後妙﹐所以次之四別﹐初舉諭明道務從中適﹐次明天以謙益人以盈損﹐三明損己益物有道方能﹐四明聖智忘功務藏名邇。六句一。

天之道﹐其猶張弓﹐髙者抑之﹐下者舉之﹐有餘者損之﹐不足者與之。

天道玄遠﹐人莫能知。舉諭張弓﹐令凡共解。但弓之爲用﹐貴在其調。調與不調﹐張而後見﹐牽挽縱捨﹐視其調不調。把處髙抑令下﹐把處下舉就髙。上力有餘損去木﹐下力不足加以筋﹐上下均彊弱等﹐方有弓用。爲政之法﹐理合如斯。修道舉眞﹐亦當則此。髙下諭貴賤﹐有餘不足諭貧富。或云弛弓之時﹐兩弰外曲﹐把處凸髙。張之時﹐則兩弰內髙﹐把處隆外。以爲髙下若然者﹐亦如過猶不及﹐何則弛便面髙﹐張則背髙﹐終當不平﹐又非恆久﹐故未合天道。下六句二。

天之道﹐損有餘補不足。人之道則不然﹐損不足以奉有餘。

自然之理﹐空無所有﹐有餘則損﹐似若有情﹐勢數必然﹐莫知所以。聖人以爲信實﹐引作明戒。人能損己有餘﹐補人不足者﹐上合天道。損人不足﹐奉己有餘者﹐行人道也。二行邪正﹐相去遠矣。下三句三。

孰能有餘以奉天下﹖惟有道者。

誰能損己有餘﹐以奉不足之人。凡皆不能﹐惟當慈悲善人。有道君子﹐方始能之。下四句四。

是以聖人爲而不恃﹐成功不處﹐其不欲見賢。

示﹐見也。賢﹐能也。爲者則損有餘者。前勸損己濟物﹐因恐恃功﹐故引聖人示其軌範﹐令有濟物功而心不處﹐施爲開導而徳不恃者﹐不欲使名彰也。髙人達士﹐所以惡賢能之名者﹐一爲恃徳矜名﹐未堪入道﹐二爲名下有利﹐長僞生貪﹐損無益有﹐天所誅也。

天下章第四十一

前明天道平均損多益少﹐此明水性柔弱利下攻彊。非剛是柔﹐義味爲次有三別﹐初明以柔破剛在用無易﹐次明理事昭朗人不知行﹐後明容非致福愚人不信。五句一。

天下柔弱莫過於水﹐

萬物之中﹐至柔至弱者﹐無過於水。此明水體﹐使爲道者法之。

而攻堅彊者莫之能勝﹐其無以易之。

堅彊者﹐山石之類。水之爲用﹐穴石崩山﹐餘物不及。體則無累﹐用則有功。體用兩能﹐在物無易﹐此明用也。在人堅彊者﹐煩惱也。柔弱者﹐道心也。欲破煩惱﹐惟有道心能之﹐不可以他物代易。下四句二。

故柔勝剛﹐弱勝彊﹐天下莫能知﹐莫能行。

剛謂煩惱﹐爲道心所銷﹐故心勝也。人我彊梁﹐被柔弱之行摧伏﹐故彊劣也。此皆目驗可見﹐眾不能知者﹐愚也。或有知而不能者﹐無信心也。下六句三。

是以聖人言﹕受國之垢﹐是謂社稷主。受國不祥﹐是謂天下王。

老君引古聖法言以勸今﹐垢謂惡言謗讟﹐不祥謂非罪加身﹐則萬方有過﹐在餘一人是也。爲下柔弱﹐志在謙虛﹐而能容受垢謗﹐故得位居公侯﹐爲社稷之主。能受不祥﹐其徳彌大﹐得爲皇王帝主。六合欽風﹐其道學之流﹐虛懷若谷﹐近爲人天化主﹐遠則眞聖法王。

正言若反。

向說柔弱攻堅受垢而爲王者﹐皆是合道。正言信實非謬﹐但爲常流所聞﹐將似反俗。

和大章第四十二

前明化用柔弱忍垢爲王﹐此明王徳無爲大怨不起。前旣物歸﹐後須養物﹐章中三別﹐初明有怨能和未若令怨不起﹐次明行道如契怨自不生﹐後明天道無親終符有善。三句一。

和大怨﹐必有餘怨﹐安可以爲善﹖

和﹐猶消停也。大怨﹐被殺傷也。衣食足知禮節﹐彼此有怨﹐良爲不足﹐不足則偸奪殺傷﹐怨怨相次﹐怨懷雪恥﹐必圖報復﹐殺期誓得以快其心﹐使甘辭善說暫得和銷﹐怨報不行﹐怨心猶在。夫此怨𨿽息﹐後怨更起﹐天下至廣﹐怨讎巨多。欲使善辯之流﹐家到戶至﹐以此和釋﹐何可爲善。若令天下大同﹐則無怨可和﹐此爲善也。然惟明主之徳﹐能乎其有﹐修身者欲出生死宿怨患累﹐新染者必須心處無爲﹐身行無事﹐則得本怨永斷﹐餘怨不作﹐用此和怨﹐可謂善矣。下五句二。

是以聖人執左契﹐而不責於人。

契﹐信也。古者未有文字﹐刻木爲契﹐雄雌兩合﹐左雄君執﹐右雌臣執﹐用爲政化。其法若當﹐則天下如一﹐彼信此信﹐秤斗不行﹐人親我親﹐愛敬無二。彊不陵弱﹐貴不欺賤﹐則何以生。故明王之在上﹐要觀風俗﹐人有鬥爭﹐察其所由﹐知從上來﹐革其契令﹐罪在於己﹐不責於人。言人者則有大怨者也。身自修行者﹐以道養生﹐無爲保性﹐人有怨己﹐但自責躬﹐不敢怨天尢人﹐傍及神鬼。

故有徳司契﹐無徳司徹。

徹﹐猶失也。有徳之君﹐見人有過﹐但自伺察﹐己法不當﹐而不罪責於人。無徳之主﹐惟知伺人過失﹐不知人過之由己﹐故罪責於人﹐而不責己。下兩句三。

天道無親﹐常與善人。

天﹐自然也。無親﹐謂平等也。善人則通及君臣萬姓。人能有過責己﹐虛淡無爲﹐則自然之道與己符合﹐𨿽則執左契﹐如契得無怨。未若行大道者﹐不立契而無怨﹐且鬼神暗伏﹐況人倫乎。

小國章第四十三

前明善與道同人無怨爭﹐此明君與臣合上下無爲。前猶執契銷怨﹐此便有法不用﹐從粗至妙﹐所以次之三別﹐初明君臣有道人物安全﹐次明人安所居樂道知足﹐後明相忘道術不事往來。六句一。

小國寡民﹐使有什伯之器而不用。

土境不寬﹐名爲小國。士庶蓋少﹐名曰寡民。爲能行道﹐家富人足。什伯者﹐家具雜物之大數﹐或什或伯。物皆備有﹐無爲省事﹐故不用之。修身者﹐國身也﹐人六識也﹐言寡小者謙也。什伯之器謂伎術﹐伎術可用﹐故云器。言不用者﹐爲虛忘也。

使民重死﹐而不遠徙。

君上有道﹐使人欣生惡死﹐以死爲難重﹐故不輕入死地。周身自足﹐無煩厚積﹐故不遠徙他﹑鄕營求分外。若心王有道﹐神識恬和﹐無欲無求﹐惡銷累盡﹐平生小過﹐尙不輕犯﹐況死事若重﹐輒肯身爲。

𨿽有舟輿﹐無所乘之。𨿽有甲兵﹐無所陳之。

舟輿則什伯器具之首。舉大言之﹐但云四事。舟運於水﹐輿載於陸﹐旣爲道足於身﹐財足於家﹐無所須求﹐故不乘也。甲謂介冑﹐將被身首﹐以禦外敵。兵者戈鋒﹐手持以斫剌。亦云兵中精最者謂之甲兵。修身者昔時情識剛勇如兵﹐今汨柔挺委順若水﹐惟希利物﹐不欲損人﹐儀相則有﹐施用則無﹐故𨿽有而無所陳也。

使民復結繩而用之。

復﹐反本也。結繩謂淳古之政也。以時言之﹐則古淳而今澆。就心言之﹐則道心淳而俗心澆。原其始也。心欲萌生則變淳爲澆﹐心除貪嗜則變澆爲淳。此則時之澆淳隨心變易﹐如四夫淳素﹐惟資一身﹐無能易俗﹐若使天下還淳﹐時同上古﹐要待有道之主﹐方始得之。下四句二。

甘其食﹐美其服﹐安其居﹐樂其俗。

心無嗜俗﹐蔬食自甘。志惟儉素﹐裘褐爲美。所居得悅﹑蓬廬足安﹐樂道無爲﹐豈間風俗。下四句三。

鄰國相望﹐雞狗之聲相聞﹐使民至老不相往來。

鄰國相望﹐爲國小相近﹐故目望所及﹐晨雞夜狗相聞﹐明其不遠。從小至老﹐經時已久﹐不相往來﹐由其各足。道足則無所諮詢﹐財足則不須借貸﹐至足相忘﹐故不來往也。

信言章第四十四

《道徳二經》八十一章﹐初旣開宗﹐中間廣說﹐此章居後﹐理當結會﹐結束諸義﹐同會一源。就此章中四科結釋﹐初結一切言教簡別眞僞﹐次結諸學人甄明得失﹐三結上徳聖人財法無積﹐四結天聖二道通明人法諸義。兩句一。

信言不美﹐美言不信。

信實之言謂名教也。夫《經》法所言﹐當理直說﹐詞質義舉﹐而無虛飭美艷﹐無隱無曲﹐易知易行﹐此直《經》也。巧說美言﹐綺飾詞句﹐虛陳禍福﹐引誘貪愚﹐𨿽來淺俗﹐更迷深理﹐此則有華無實﹐非眞《經》也。以此信美二文﹐通辯一切名教眞僞

下四句二。

善者不辯﹐辯者不善。

知言內心﹐善言外行﹐心知身行﹐不分辯己﹐知斥異眾人者﹐眞善人也。若自辯己是﹐惟事非他﹐以利口屈人﹐以多言伏物者﹐非善人也。此六句通論學人得失﹐人法眞僞﹐求諸精最﹐龜鏡在斯﹐幸遇同心﹐庶畱明鑑。下三句三。

知者不博﹑博者不知。

能知道者﹐知道非言﹐則不可以多言。博識取知﹐則爲博溺﹐心翻更迷惑﹐故言不知。此則爲知﹐故不博。爲博﹐故不知。

聖人不積。

積﹐藏蓄也。積有二義﹕一積徳﹐二不積。樹徳立功﹐積而又積﹐所謂重積徳也。不積者有徳教愚﹐有財施貧﹐機有堪授﹐己無所惜﹐積言自修﹐不積言利物。

旣以爲民﹐己愈有。

旣﹐盡也。爲﹐施教也。愈﹐益也。聖人有徳﹐無所吝惜﹐盡以教人﹐施爲教方﹐隨機利物。前人受潤﹐聖徳日新﹐故云愈有。

旣以與民﹐己愈多。

以財施貧己益丰﹐有法無狀象﹐至精至微﹐惟可心神冥會﹐不可持捉﹐故言爲也。財是形質﹐可以手度﹐故言與也。下四句四。

天之道﹐利而不害。

天道卽自然之道也。言其體也﹐空無所有﹐神妙恍惚。語其用也﹐無所不生﹐無所不成。此爲利普﹐終無損害。

聖人之道﹐爲而不爭。

聖人者﹐無爲上徳也。聖教微言﹐務存虛己﹐爲而不恃﹐功必推人。讓猶不取﹐於事何爭﹐利則益物﹐爲則有功。功益無爭﹐虛忘之極﹐妙與道合﹐徳之至也。夫心口者﹐爭之具也。天道聖徳﹐混沌玄同﹐萬物生成﹐事由天聖﹐非天不生﹐非聖不成。故天道無言﹐廣利生蓄﹐視同芻狗﹐終無損害。聖有心口﹐而與好爭者同。然則同其相﹐異其用﹐故同心口而有教﹐異心口而無爭。旣有天聖名殊﹐須陳爭害迹異﹐故天言無害﹐聖言無爭。若以玄同言之﹐天道自無爭﹐聖道亦無害﹐應迹設教﹐故有二名。損教歸理﹐寂無天聖﹐天聖之本﹐旣曰無矣。爭害之進﹐豈有異乎。一部妙《經》﹐事終於此﹐隨立隨遣者﹐意在忘言會道。故以此章結遣五千奧旨﹐斯意若得﹐則何言不通。夫道者﹐徧覃諸有﹐卽有求之﹐終莫能得。有物之外﹐非則無道。離物求之﹐又無得法。信知道無不在﹐所在皆無。欲有眞求﹐無論方所。比見諸家注解﹐多依事物﹐以文屬身﹐則節解之意也。飛煉上藥﹐《丹經》之祖也。遠說虛無﹐王弼之類也。以事明理﹐孫登之輩也。存諸法象﹐陰陽之流也。安存戒亡﹐韓非之諭也。溺心滅質﹐嚴遵之博也。加文取悟﹐儒學之宗也。又俗流系有﹐非老絕於聖智﹔僧輩因空﹐嗤李被於家國。良由孔乏采眞之務﹐釋無詮道之功﹐徒使竭性力而揚後名﹐罄珍資而市來福。所以坐三隅而自是﹐擅一曲而曖昧﹐長迷大道﹐終天致惑﹐斯並爭探理﹐窟角辯虛﹐玄正辟行﹐心傍一虧理物然。此《經》洪源深廣﹐隨用精粗﹐亦猶大鳥衝天﹐遐邇同望﹐遠睹如燕﹐近見如鴻﹐北人視之以爲南﹐南方觀之以爲北﹐心心旣異﹐造適遂殊﹐今則思去物華﹐念歸我實﹐道資身得﹐隳體坐忘﹐修之有恆﹐稍覺良益。故知不龜手之藥﹐是一漂絮裂地之殊信哉。

道徳眞經疏義卷之六竟

