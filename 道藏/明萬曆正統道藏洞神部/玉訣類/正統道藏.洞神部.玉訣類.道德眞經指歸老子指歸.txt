道徳眞經指歸

經名﹕道徳眞經指歸。又名《老子指歸》。漢嚴遵﹝字均平﹞撰。原本十三卷﹐缺前六卷。底本出處﹕《正統道藏》洞神部玉訣類。參校本﹕一﹑成都怡蘭堂叢書本﹝簡稱怡蘭本﹞﹔二﹑祕冊匯函本﹝簡稱祕冊本﹞。補遺據王徳有《老子指歸》點校本﹝中華書局一九九四年版﹞。

道徳眞經指歸

蜀郡嚴遵字均平撰谷神子注

昔者老子之作《道徳經》也﹐原本形气﹐以至神明。性命所始﹐情意所萌﹐進退感應﹐呼吸屈伸﹐參以天地﹐稽以陰陽﹐變化終始﹐人物所安﹐窮微極妙﹐以睹自然。演要伸類﹐著經二篇﹐敍天之意﹐見地之心﹐將以爲國﹐養物生民。章有表裏﹐不得易位﹐章成體備﹐若本與根。文辭相踐﹐不可上下﹐廣被道徳﹐若龍與麟。增一字卽成疣贅﹐損一文卽成瘢瘡。自大陳小爲之上﹐紀道論徳謂之經。始焉上徳不徳﹐化由於道而道不爲之主﹐故授之以昔之得一。昔之得一﹐動由反行﹐非有性莫之能聞﹐故授之以上士。上士性髙聰明﹐深遠獨聞﹐傲世輕物﹐惟道是荷﹐故授之以道生一。道生一﹐至虛無名﹐稟受混冥﹐造化淸濁﹐陶冶太和﹐故授之以天下至柔。天下至柔﹐纖妙無形﹐貫堅穿遠﹐無所不勝﹐故授之以身有名貨。身有名貨則彊大﹐彊大則禍生﹐故授之以大成。大成若虛﹐空無名貨﹐萬物類通﹐故授之以天下有道。天下有道﹐在於人君﹐人君無欲﹐萬物以存﹐故授之以不出戶。不出戶以知萬民之性命﹐順受樂安﹐故授之以爲學日益。爲學日益﹐文生事起﹐傷神害民﹐故授之以聖人無心。聖人無心﹐合民之神﹐愼民性命﹐歸之素眞﹐故授之以出生入死。出生入死﹐動損精神﹐去無歸有﹐不得長存﹐故授之以道生之。道生之以虛無﹐無所不存﹐寂泊不動﹐無所不然﹐故授之以天下有始。天下有始﹐無爲是宗﹐以通萬事﹐無所不明﹐故授之以使我有知。使我有知﹐道修而行﹐恐失自然﹐禍及子孫﹐故授之以善建。善建以徳﹐與物相連﹐澤及後世﹐流末繁昌﹐故授之以含徳之士。含徳之士﹐體道履神﹐比於赤子﹐若無見聞﹐故授之以知者不言。知者不言﹐陰陽玄化﹐內以正身﹐身以及家﹐家以及人﹐故授之以政治國。以正治國﹐無令而行﹐外方異俗﹐不制自賓﹐故授之以方而不割。方而不割﹐萬物以全﹐無所不克﹐天道大光﹐故授之以治大國。治大國者不可大作大爲﹐大作大爲﹐大亂大動則亡﹐故授之以大國。大國形便﹐天下願之﹐靜下見歸﹐躁上多兵﹐故授之以道物。道物之鑿鑿﹐得之者通﹐寶之者存﹐保之者玄﹐故授之以爲無爲。爲無爲則運變無形﹐不見所治而萬物滋生﹐故授之以其安易持。未兆易謀﹐持以若愚﹐不見所事而百禍自亡﹐萬福自來﹐故授之以古之爲道。古之爲道以愚萬民﹐絕端滅緒﹐冥塞知門﹐故授之以江海。江海不知﹐虛靜處下﹐以至百谷﹐故授之以天下謂我大似不肖。不肖之道獨合天心﹐興師動眾﹐無敵無勝﹐故授之以用兵。用兵之理﹐因天應人﹐自本而起﹐不由我心﹐故授之以吾言易知。吾言易知﹐無識無明﹐無言無務﹐使事自然﹐故授之以知不知。知不知﹐去心去意﹐生而若死﹐存而若亡﹐廢我巧態﹐以逐禍患﹐故授之以民不畏威。民不畏威﹐輕禁易入﹐身陷於司﹐大命絕天﹐故授之以勇於敢。勇於敢動其賊心﹐殺生失理﹐法廢滅亡﹐故授之以民不畏死。民不畏死﹐多欲不禁﹐適情順意﹐以至困窮﹐故授之以人之饑也。人之饑也﹐重稅多賦﹐好徵營營﹐堅彊躁實﹐以伐其生﹐故授之以人之生也。人之生也﹐柔弱畏敬﹐和淳纖微﹐聰明日益﹐其死也堅彊﹐故授之以天之道。天之道損滿益空﹐養柔順弱﹐敗堅破剛﹐故授之以天下莫柔弱於水。柔弱於水﹐以至堅彊﹐安微樂小﹐危以爲寧﹐故授之以小國。小國之君﹐形虛勢弱﹐懸命於鄰﹐故授之以信者。信者萬民之所助﹐而將相之所存﹐天地之所佑﹐而道徳之所助也。

君平說二經目

莊子曰﹕昔者老子之作也﹐變化所由﹐道徳爲母﹐效經列首﹐天地爲象。上經配天﹐下經配地。陰道八﹐陽道九﹐以陰行陽﹐故七十有二。首以陽行陰﹐故分爲上下。以五行八﹐故上經四十而更始﹔以四行八﹐故下經三十有二而終矣。陽道奇﹐陰道偶﹐故上經先而下經後﹔陽道大﹐陰道小﹐故上經眾而下經寡﹔陽道左﹐陰道右﹐故上經覆來﹐下經反往。反覆相過﹐淪爲一形﹐冥冥混沌﹐道爲中主﹐重符列驗﹐以見端緒。下經爲門﹐上經爲戶。智者見其經效﹐則通乎天地之數﹑陰陽之紀﹑夫婦之配﹑父子之親﹑君臣之儀﹐萬物敷矣。

嚴君平者﹐蜀郡成都人也﹐姓莊氏﹐故稱莊子。東漢章和之間﹐班固作《漢書》避明帝諱﹐更之爲嚴﹐莊﹑嚴亦古今之通語。君平生西漢中葉﹐王莽篡治﹐遂隱遁煬和﹐蓋上世之眞人也。

道徳眞經指歸卷一至六﹝缺﹞

道徳眞經指歸卷之七

蜀郡嚴遵字君平撰谷神子注

上徳不徳章﹟1

上徳不徳其徳玄也﹐是以有徳徳不還也。下徳不失徳徳可聞也﹐是以無徳徳反身也。上徳無爲物自然也而無不爲功歸天也﹐下徳爲之枉精神也﹐而有以爲功歸人也。上仁爲之加恩愛也﹐而無以爲禪聖賢也。上義爲之制有民也﹐而有以爲傳子孫也。上禮爲之節事原也﹐而莫之應失人心也﹐則攘臂而仍之彊和親也。故失道而後徳名始萌也﹐失徳而後仁愛和形也﹐失仁而後義分職明也﹐失義而後禮玉帛行也。禮者﹐忠信之薄實衰亡也﹐而亂之首巧僞門也。前職者預設然也﹐道之華化未聞也﹐而愚之始惑亂根也。是以大丈夫體道君也﹐處其厚含忠信也﹐不處其薄去禮云也﹐處其實動有因也﹐不處其華不前識也。去彼取此求諸身也。

指歸﹕天地所由﹐物類所以﹐道爲之元﹐徳爲之始﹐神明爲宗﹐太和爲祖。道有深微﹐徳有厚薄﹐神有淸濁﹐和有髙下。淸者爲天﹐濁者爲地﹐陽者爲男﹐陰者爲女。人物稟假﹐受有多少﹐性有精粗﹐命有長短﹐情有美惡﹐意有大小。或爲小人﹐或爲君子﹐變化分離﹐剖判爲數等﹐故有道人﹐有徳人﹐有仁人﹐有義人﹐有禮人。敢問彼人何行而名號殊謬﹐以至於斯﹖莊子曰﹕虛無無爲﹐開導萬物﹐謂之道人﹔淸靜因應﹐無所不爲﹐謂之徳人﹔兼愛萬物﹐博施無窮﹐謂之仁人﹔理名正實﹐處事之義﹐謂之義人﹔謙退辭讓﹐敬以守和﹐謂之禮人。凡此五人﹐皆樂長生﹐尊厚徳﹐貴髙名﹐各愼其情性﹐任其聰明﹐道其所長﹐歸其所安。趨務舛馳﹐或否或然﹐變化殊方﹐建號萬差。徳有優劣﹐世有盛衰﹐風離俗異﹐民命不同﹐故或有溟涬玄寥而無名﹐或蒙澒芒芒而稱皇﹐或汪然漭泛而稱帝﹐或廓然昭昭而稱王﹟2﹐或遠通參差而稱伯﹐此其可言者也。然而伯非伯﹐而王非王﹐而帝非帝﹐而皇非皇﹐而有非有﹐而無非無。千變萬化﹐不可爲計﹐重累億萬﹐不可爲名。何以明之﹖夫易姓而王﹐封於太山﹐禪於梁父者﹐七十有二義。其有形兆圻堮仿髴不可識者﹐不可稱言。此其性命不同﹐功名不齊者耶﹖非也。是故上徳之君﹐體道而存﹐神與化倫﹐徳動玄冥﹐天下王之﹐莫有見聞﹐徳歸萬物﹐皆曰自然。上徳不徳﹐與道同也。下徳之君﹐體徳而行﹐神與化遊﹐徳配皇天﹐天下王之﹐或見或聞﹐徳流萬物﹐復反其君。下徳不失徳﹐徳徳之也。夫何故哉﹖上徳之君﹐性受道之纖妙﹐命得一之精微﹐性命同於自然﹐情意體於神明﹐動作倫於太和﹐取捨合乎天心。神無所思﹐志無所慮﹐聰明玄遠﹐寂泊空虛。動若無形﹐靜若未生﹐功若天地﹐事如嬰兄﹐遺形藏志﹐與道相得﹐溟涬蒙澒﹐天下莫知﹐潼溶方外﹐翺翔至遠。陰陽爲使﹐鬼神爲謀﹐身與道變﹐上下無窮﹐進退推移﹐常與化俱。故恬淡無爲﹐而徳盈於玄域﹔玄默寂寥﹐而化流於無極。恩不可量﹐厚不可測﹐兼包大營﹐澤及萬國﹐知不足以倫其化﹐言不足以導其俗。天下咮咮喁喁﹐皆蒙其化而被其和。若此者元無﹐絕而不知爲之者何誰也。所謂上徳無爲而無以爲。下徳之君﹐性受道之正气﹐命得一之下中﹐性命比於自然﹐情意幾於神明﹐動作近於太和﹐取捨體於至徳。托神於太虛﹐隱根於玄冥﹐動反柔弱﹐靜歸和平﹐載規履矩﹐鏡視太淸﹐變化惚恍﹐因應無形﹐希夷茫昧﹐幾無號謚﹐方地隨天﹐與化爲常﹐徳盛澤流﹐洋溢萬方。美徳未形﹐天下童蒙﹐四海爲一﹐蕩蕩玄默﹐與民俯仰﹐與物相望。當此之時﹐大道未分﹐醇徳未剖﹐六合之內﹐一人獨處。其務損而不益﹐其事修而不作﹐所爲者寡﹐所守者約﹐民惇厚而忠信﹐世和愼而寂泊。水艸爲蓄積﹐裘褐爲盛服﹐巨木爲廓廟﹐巖穴爲室宅。主如天地﹐民如艸木﹐被道合徳﹐恬淡無欲﹐陰陽和洽﹐萬物蕃殖﹐無有制令﹐宇內賓伏﹐嘉禾朱艸﹐勺藥而生﹐神龍鳳凰﹐與人相托﹐甘露降而不霽﹐祥風動而不息。無義無仁﹐六合之內﹐和合天親﹔無節無祀﹐四海之內﹐親爲兄弟。親而不和﹐敬而不恭﹐天地人物﹐混沌玄通。下徳爲之而有以爲。上仁之君﹐性醇粹而淸明﹐皓白而博通。心意虛靜﹐神气和順﹐管領天地﹐無不包裹。睹微得要﹐以有知無﹐養生處徳﹐愛民如子。昭物遭變﹐響應影隨﹐經天之分﹐明地之理﹐別人物之宜﹐開知故之門。生事起福﹐以益萬民﹐錄內略外﹐導之以親﹐積思重厚﹐以招殊方。法禁平和﹐號令寬柔﹐舉措得時﹐天下歡喜﹐雷霆不暴作﹐風雨不卒起﹐艸木不枯瘁﹐人民不夭死。跂行喙息﹐皆樂其生﹔蜎飛蠕動﹐盡得其所。老弱羣遊﹐壯者耕桑﹐人有玄孫﹐黃髮兒齒﹐君如父母﹐民如嬰兒﹐徳流四海﹐有而不取。上仁爲之而無以爲。上義之君﹐性和平正﹐而達通情﹐察究利害﹐辯智聰明﹐心如規矩﹐志如尺衡﹐平靜如水﹐正直如繩。好舉大功﹐以建鴻號﹐樂爲福始﹐惡爲禍先。秉權操變﹐以度時世﹔崇仁勵義﹐以臨萬民。因天地之理﹐制萬物之宜﹐事親如奉神﹐履民如臨深。兼聽萬國﹐折之以中﹐威而不暴﹐和而不淫﹐嚴而不酷﹐察而不刻﹐原始定終﹐立勢禦民。進退與時流﹐屈伸與化俱﹐事與務變﹐禮與俗化。﹐號令叉信﹐制分別明。网要而不疏﹐法正而不淫﹐萬事決於臣下﹐權勢獨斷於君。廷正以愼道﹐顯善以發姦﹐作五刑﹐刻肌膚。敬元貴始﹐常與名俱﹐因節而折﹐循理而割。權起勢張﹐威震海內﹐去己因彼﹐便民不苛﹐纖芥之惡貶﹐秋豪之美舉。內施王室﹐外及人物﹐承獘通變﹐存亡接絕﹐扶微起幼﹐仁徳復發﹐有土傳嗣﹐子孫不絕。上義爲之而有以爲。上禮之君﹐性和而情柔﹐心疏而志欲﹐舉事則陰陽﹐發號順四時﹐紀綱百變﹐网羅人心﹐尊寵君父﹐卑損臣子。正上下﹐明差等﹐序長幼﹐別夫婦﹐合人倫﹐循交友。歸奉條貫﹐事有差品﹐拘制者褒錄﹐不羈者削貶。優遊彊梁﹐包裹風俗﹐導以中行﹐順心從欲﹐以和節之。迫情禁性﹐防堤未萌﹐牽世系俗﹐使不得淫。絕人所不能以﹐彊人所不能行﹐勞神傷性﹐事眾費煩﹐亂得以治﹐危得以寧。知故通達﹐醇殼消亡﹐大道滅絕﹐仁徳不興﹐天心不洽﹐四位失常﹐雷霆毀折﹐萬物夭傷。父子有喪﹐而天下爲之和﹐晝夜淒淒而世不爲之化﹐鐘磬喤喤而俗不爲之變﹐沈吟雅韻而風不爲之移。謙退辭讓﹐天下不信﹔守柔伏雌﹐天下不親。懸爵設賞﹐賢人不下﹔攘臂執圭﹐君子不來。上禮爲之而莫之應。夫何故哉﹖辭丰貌美﹐而誠心不施故也。是故帝王根本﹐道爲元始。道失而徳次之﹐徳失而仁次之﹐仁失而義次之﹐義失而禮次之﹐禮失而亂次之。凡此五者﹐道之以一體﹐而世主之所長短也。故所爲非其所欲也﹐所求非其所得也﹐不務自然而務小薄。夫禮之爲事也﹐中外相違﹐華盛而實毀﹐末降而本衰。禮薄於忠﹐權輕於威﹐信不及義﹐徳不逮仁﹐爲治之末﹐爲亂之元﹐詐僞所起﹐忿爭所因。故制禮作樂﹐攺正易服﹐進退威儀﹐動有常節﹐先識來事﹐以明得失。此道之華而徳之末﹐一時之法﹐一隅之術也﹐非所以當無窮之世﹐通異方之俗者也。是故禍亂之所由生﹐愚惑之所由作也。所謂前識者﹐道之華﹐而愚之始。何以明之﹖莊子曰﹕夫天地之應因於事﹐事應於變。變無常時﹐是以事不可預設﹐而變不可先圖﹐猶痛不可先摩﹐而癢不可先折﹐五味不可以升斗和﹐琴瑟不可以尺寸調也。夫禮制一時﹐時移則禮別。今以一時之禮﹐制無窮之俗﹐猶膠柱刻舟﹐調琴執尺﹐故不可經遠也。故至微之微﹐微不可言﹔而至妙之妙﹐妙不可傳。忠信之至﹐非禮之所能飾﹔而時和先後﹐非數之所能存也。故聰明博達﹐智慮四起﹐睹陰之綱﹐得陽之紀﹐明鬼神之道﹐通萬物之理。仰則見天之裹﹐俯則見地之裹﹐教民不休﹐事至不止﹐以此致平﹐非所聞也。言有爲之知非致太平之術也。比夫萬物之托君也﹐猶神明之居身而井水之在庭也。水不可以有爲淸也﹐神不可以思慮寧也。夫天地之間﹐萬物並興﹐不可以有事平也﹐是以大丈夫之爲化也﹐體道抱徳﹐太虛通洞﹐成而若缺﹐有而若亡﹐其靜無體﹐動而無聲﹐忠信惇殼﹐不知爲首﹐玄默暗昧﹐朴素爲先。居實處厚。損心棄意﹐不見威儀﹐無務無爲﹐若龍若蛇。違禮廢義﹐歸於無事﹔因時應變﹐不預設然。秉微統要﹐與時推移﹔取合屈伸﹐與變俱存。禍亂患咎﹐求之於己﹔百祥萬福﹐無情於人。去彼取此。

得一章

昔之得一者資以生也﹐天得一以淸健利正也﹐地得一以寧順直方也﹐神得一以靈變化通也﹐谷得一以盈含洋洋也﹐侯王得一以爲天下正化和平也。其致之所以停也﹐天無以淸無陰陽也﹐將恐裂不得淸也﹐地無以寧無剛柔也將恐發不得寧也﹐神無以靈無弛張也將恐歇不得靈也﹐谷無以盈無滿空也將恐竭不得盈也﹐侯王無以爲正憍吝盈也而貴髙無爲民也將恐蹶宗廟傾也。故貴以賤爲本辱生榮也﹐髙以下爲基由卑成也。侯王自謂戒其情也孤寡不谷卑微名也﹐惟斯以賤爲本與體以藏也﹖非耶事非一也﹖故造輿於無輿與物亡也﹐不欲碌碌如玉寡以藏也﹐落落如石眾且章也。經反者道之動變化方也﹐弱者道之用和爲常也。天地之物謂有形也生於有因和萌也﹐有生於無始空冥也。

指歸﹕一者﹐道之子﹐神明之母﹐太和之宗﹐天地之祖。於神爲無﹐於道爲有﹐於神爲大﹐於道爲小。故其爲物也﹐虛而實﹐無而有﹐圓而不規﹐方而不矩﹐繩繩忽忽﹐無端無緒﹐不浮不沈﹐不行不止﹐爲於不爲﹐施於不與﹐合囊變化﹐負包分理。無無之無﹐始始之始﹐無外無內﹐混混沌沌﹐芒芒泛泛﹐可左可右。虛無爲常﹐淸靜爲主﹐通達萬天﹐流行億野﹐萬物以然﹐無有形兆。寶然獨存﹐玄妙獨處﹐周密無間﹐平易不攺﹐混冥皓天﹐無所不有。陶冶神明﹐不與之同﹔造化天地﹐不與之處。稟而不損﹐收而不聚﹐不曲不直﹐不先不後﹐髙大無極﹐深微不測。上下不可隱議﹐旁流不可揆度﹐潢爾舒與﹐皓然焊生。焊生而不與之變化﹐變化而不與之俱生。不生也而物自生﹐不爲也而物自成。天地之外﹐毫釐之內﹐稟气不同﹐殊形異類﹐皆得一之一以生﹐盡得一之化以成。故一者﹐萬物之所導﹐而變化之至要也﹔萬方之準繩﹐而百變之權量也。一﹐其名也﹔徳﹐其號也﹔無有﹐其捨也﹔無爲﹐其事也﹔無形﹐其度也﹔反﹐其大數也﹔和﹐其歸也﹔弱﹐其用也。故能知一﹐千變不窮﹐萬輪不失﹔不能知一﹐時凶時吉﹐持國者亡﹐守身者沒。是故昔之得一者﹐天之性得一之淸﹐而天之所爲非淸也。無心無意﹐無爲無事﹐以順其性﹔玄玄默默﹐無容無式﹐以保其命。是以陰陽自起﹐變化自正﹐故能剛健運動﹐以致其髙﹐淸明大通﹐皓白和正﹐純粹眞茂﹐不與物糅﹐礭然大易﹐乾乾光耀﹐萬物資始﹐雲蒸雨施﹐品物流形﹐元首性命﹐玄玄蒼蒼﹐無不盡覆。天得一以淸。地之性得一之寧﹐而地所爲非寧也。無知無識﹐無爲無事﹐以順其性﹔無度無數﹐無憂無利﹐以保其命。是以山川自起﹐剛柔自正﹐故能信順柔弱﹐直方和正﹐廣大無疆﹐深厚淸靜﹐萬物資生﹐無不成載。地得一以寧。神之性得一之靈﹐而神之所爲非靈也。不思不慮﹐無爲無事﹐以順其性﹔無計無謀﹐無響無首﹐以保其命。是以消息自起﹐存亡自正﹐故老能復壯﹐死能復生﹐困能復達﹐廢能復榮﹐變化不極﹐反覆不窮﹐物類托之﹐不失其中。神得一以靈。谷之性得一以盈﹐而谷之所爲非盈也。不欲不求﹐無爲無事﹐以順其性﹔不仁不義﹐不與不施﹐以保其命。是以實虛自起﹐盛衰自正﹐故能蒸山流澤﹐以爲通徳﹐涓涓不息﹐綿綿不絕﹐皓皓洋洋﹐修遠無極﹐以盈江海﹐深大不測。谷得一以盈。侯王之性得一之正﹐而侯王之所爲非正也。去心去志﹐無爲無事﹐以順其性﹔去聰去明﹐虛無自應﹐以保其命。是以和平自起﹐萬物自正﹐故能體道合徳﹐與天同則﹐抱神履和﹐包裹萬物﹐聲飛化物﹐盈溢六合﹐徳導天地﹐明照日月﹐制世禦俗﹐宇內爲一。王侯得一以爲天下正。凡此五者﹐得一行之﹐興而不廢﹐成而不缺﹐流而不絕﹐光而不滅。夫何故哉﹖性命自然﹐動而由一也。是故使天有爲﹐動不順一﹐爲髙得卑﹐爲淸得裂﹐陰陽謬戾﹐綱弛紀絕﹐和气隔塞﹐三光消滅﹐雷霆妄作﹐萬物皆失。天無以淸將恐裂。使地有爲﹐動不順一﹐爲直得枉﹐爲寧得發﹐山川崩絕﹐剛柔捲折﹐气化不通﹐五行毀缺﹐百谷枯槁﹐羣生疾疫。地無以寧將恐發。使神有爲﹐動不順一﹐爲達得困﹐爲靈得歇﹐變化失序﹐締滯消竭﹐盛衰者亡﹐弛張者歿。神無以靈將恐歇。使谷有爲﹐動不順一﹐爲有得亡﹐爲盈得竭﹐虛實反覆﹐流澤不入。谷無以盈將恐竭。侯王有爲﹐動不順一﹐爲貴得賤﹐爲正得蹶﹐亂擾迷惑﹐事由己出﹐百官失中﹐喪其名實﹐萬民不歸﹐天地是絕。王侯無以貴將恐蹶。凡此五者﹐性命﹑淳美﹐變化窮極﹐進退屈伸﹐不離法式﹐得一而存﹐失一而沒。況乎非聖人而王萬民﹐廢法式而任其心者哉。夫矜法式而行事﹐尙不免於咎患﹐況廢法而任心﹐故不日而亡。是故天人之道﹐物類化變﹐爲寡者眾﹐爲賤者貴﹐爲髙者卑﹐爲成者敗﹐益之者損﹐利之者害﹐處其反者得其覆﹐爲所求者失所歌。所謂貴以賤爲本﹐髙以下爲基。是以賢君聖主﹐勢在民上﹐爵尊天下﹐澤連萬物﹐徳懷四海。道之所佑﹐天地所助﹐萬物所歸﹐鬼神所與﹐厲身起節﹐自謂孤寡。是謂侯王自謂孤寡不谷。處卑守微﹐躬涉勞苦﹐損心挫志﹐務設民下。不爲貴﹐故擅民之命﹔不爲髙﹐故常在民﹣上﹔不欲也﹐故無所不有﹔不爲也﹐故無所不宰﹔萬物紛紜﹐身無所與﹐故能爲之本。非獨王道﹐萬事然矣。夫工之造輿也﹐爲圓爲方﹐爲短爲長﹐爲曲爲直﹐爲縱爲橫﹐終身揳揳﹐卒不爲輿﹐故能成輿而令可行也。所謂數輿無輿而成其輿。夫玉之爲物也﹐微以寡﹔而石之爲物也﹐巨以眾。眾故賤﹐寡故貴。玉之與石﹐俱生一類﹐寡之與眾﹐或求或棄。故貴賤在於多少﹐成敗在於爲否。故不欲碌碌如玉﹐亦不欲落落如石。是以聖人爲之以反﹐守之以和﹐與時俯仰﹐因物變化。不爲石﹐不爲玉﹐常在玉石之間﹔不多不少﹐不貴不賤﹐一爲綱紀﹐道爲楨幹。故能專制天下而威不可勝﹐全活萬物而徳不可量﹐貴而無憂﹐賤而無患﹐髙而無殆﹐卑而愈安﹐審於反覆﹐歸於玄默﹐明於有無﹐反於太初。無以身爲﹐故神明不釋﹔無以天下爲﹐故天下與之俱。所謂反者道之動﹐弱者道之用。夫何故哉﹖因道而動﹐循一而行﹐道之至數﹐一之大方﹐變化由反﹐和纖爲常﹐起然於否﹐爲存於亡。天地生於太和﹐太和生於虛冥。虛冥至無也﹐太和始之而生。太和有之萌也﹐天地資之而始﹐所謂天地萬物生於有﹐有生於無。

上士聞道章

上士聞道謂玄善也﹐勤而行之性與近也﹔中士聞道狐疑淺也﹐若存若亡性與遠也﹔下士聞道習不善也﹐大笑之性與反也﹐不笑不足以爲道道符表也。故建言有之陳自然也﹕明道若昧動綿綿也﹐進道若退反其先也﹐夷道若顏治其根也﹐上徳若谷施與玄也﹐大白若辱似不賢也﹐盛徳若不足無形容也﹐建徳若偸損民福也﹐質眞若渝如淺薄也﹐大方無隅無曲直也﹐大器晚成不明白也﹐大音希聲微言發也﹐大象無形無所設也﹐道隱無名號謚絕也。夫惟道﹐善貸且成應萬物也。

指歸﹕道徳天地﹐各有所章﹐物有髙下﹐气有短長。各樂其所樂﹐患其所患﹐見其所見﹐聞其所聞﹐取捨殊繆﹟3﹐畏喜殊方。故鶉鴳髙飛﹐終日馳騖﹐而志在乎蒿苗﹔鴻鵲髙舉﹐徑歷東西﹐通千達萬﹐而志在乎陂池﹔鸞鳳翺翔萬仞之上﹐優遊太淸之中﹐而常以爲卑。延頸舒翼﹐浚蒼云﹐薄日月﹐髙翔遠逝﹐曠時不食﹐往來九州﹐棲息八極﹐乃得其宜。三者殊便﹐皆以爲娛。故無窮之原﹐萬尋之泉﹐神龍之所歸﹐小魚之所去﹔髙山大丘﹐深林巨壑﹐茂木暢枝﹐鴻鳥虎豹之所喜﹐而雞狗之所惡。悲夫三代之遺風﹐褐儒墨之流文﹐誦《詩》《書》﹐修禮節﹐歌雅頌﹐彈琴瑟﹐崇仁義﹐祖潔白﹐追觀往古﹐通明術數﹐變是定非﹐已經得失﹐身寧名榮﹐鄕人傳業﹐中士之所道﹐上士之所廢也。閒居幽思﹐彊識萬物﹐設僞飾非﹐虛言名實﹐趨翔進退﹐升降跪集﹐治閨門之禮﹐偶時俗之際﹐傾側偃仰﹐務合當世﹐阿富順貴﹐下眾耳目﹐獲尊蒙寵﹐流俗是則﹐此下士之所履﹐而中士之所棄。故規矩不相害﹐殊性孰相安﹔賢聖不爲匹﹐愚智不爲羣。大人樂恬淡﹐小人欣於戚戚堂堂之業﹐而不諭於眾庶棲棲之事﹐不悅於大丈夫。鳥獸並興﹐各有所趣﹔羣士經世﹐各有所歸。是以捐聰明﹐棄智慮﹐反歸眞朴﹐遊於太素﹐輕物傲世﹐卓爾不污﹐喜怒不嬰於心﹐利害不接於意﹐貴賤同域﹐存亡一度﹐動於不爲﹐覽於玄妙﹐精神平靜﹐無所章載﹐抱徳含和﹐帥然反化。大聖之所尙﹐而上士之所務﹐中士之所眩爚﹐而下士之所大笑也。是故中士所聞非至美也﹐下士所見非至善也。中士所眩﹐下士所笑﹐乃美善之美善者也。夫陳大言﹐舒至論﹐表自然﹐窮微妙﹐則中士眩而下士笑﹔浮言遊說﹐生息百變﹐起福興利﹐成功遂事﹐則中士論而下士覺。彼非喜凶而惡吉﹐貴禍而賤福也﹐性與之遠﹐情與之反﹐若處黃泉聽視九天﹐遼遠絕滅﹐不能見聞而已矣。夫下士非樂笑於大道﹐但道髙難睹﹐若對牛鼓簧﹐所以笑也。故聖人建言曰有之。有之者﹐言道之難知﹐推柄自然之歸﹐以統萬方之指者。能有之﹐非庸庸者之所能聞也。旣明非常之道﹐故非常人所及也。夫何故哉﹖聖人之道﹐深微浩遠﹐魁魁忽忽﹐冥冥昭昭﹐虛無寂泊﹐萬物以往﹐纖微髙大﹐無有形象。窮而極之則知不能存也﹐要而約之則口不能言也﹐推移離散則書不能傳也。明道若昧。何則進道若退﹐亡道若存﹖欲治天下﹐還反其身。靜爲虛戶﹐虛爲道門﹐泊爲神本﹐寂爲和根﹐嗇爲气容﹐微爲事工。居無之後﹐在有之前﹐棄捐天下﹐先有其身﹐養神積和﹐以治其心。心爲身主﹐身爲國心﹐天下應之﹐若性自然。進道若退。是故夷道若颣﹐使正玄起﹐除其法物﹐去其分理﹐從民之心﹐聽其所有﹐滅其文章﹐平其險阻。折關破鍵﹐使姦自止﹔壞城散獄﹐使民自守﹔休卒偃兵﹐爲天下市。萬方往之﹐如川歸海。夷道若颣。徳如漢谷﹐不施不與﹐不愛不利﹐不處不去﹐無爲而恩流﹐不仁而澤厚﹐長育羣生﹐爲天下母。盛徳若谷。大白靑靑﹐常如驚恐﹐無制而勢隆﹐無寄而權重。徳交造化﹐與天下爲友﹐出白入黑﹐不爲美好﹐逐功逃名﹐乃長昭昭。大白若辱。盛徳之人﹐惇惇悾悾﹐若似不足﹐無形無容﹐簡情易性﹐化爲童蒙﹐無爲無事﹐若癡若聾﹐身體居一﹐神明千之。變化不可見﹐喜欲不可聞﹐若閉若塞﹐獨與道存。盛徳若不足。建徳若偸﹐無所不成。塗民耳目﹐飾民神明。絕民之欲﹐以益民性﹔滅民之樂﹐以延民命﹔損民服色﹐使民無營﹔塞民心意﹐使得安寧。建徳若偸。質眞若渝﹐爲民玄則。生之以道﹐養之以徳﹐導之以精神﹐和之以法式﹐居以天地﹐照以日月﹐變以陰陽﹐食以水谷﹐制以無形﹐系以無極。天下喁喁﹐靡不賓服﹔宇內康寧﹐萬物蕃殖。若非其功﹐而非其徳﹐大而似小﹐醇而似薄。質眞若渝﹐渝﹐淺薄也。大方不矩﹐無所不包﹐方於不方﹐直於不直﹐無圻無堮﹐無法無式。不方不直﹐萬物自得﹔不直不方﹐天地自行。﹐在爲之陰﹐居否之陽﹐和爲中主﹐分理自明﹐與天爲一﹐與地爲常。大方無隅。是故大器晚成﹐無所不有。變於無形﹐化於無朕﹐動而無聲﹐爲而無體。威徳不可見﹐功業不可視﹐禍息於冥冥﹐福生於窅窅﹐寂泊而然﹐是謂至巧。萬物生之﹐莫知所以﹐勉勉而成﹐故能長久。大器晚成。是以大音希聲﹐告以不言。言於不言﹐神明相傳﹐默然不動﹐天下大通。無聲而萬物駭﹐無音而萬物唱﹐天地人物﹐無斯俱和﹐若響應聲。大音希聲。大象無形﹐大狀無容。進而萬物存﹐退而萬物喪。天地與之俯仰﹐陰陽與之屈伸﹐效之象之﹐若影隨形。大象無形。是知道盛無號﹐徳丰無謚。功髙無量﹐而天下不以爲大﹔徳彌四海﹐而天下不以爲貴。光耀六合﹐還反芒昧。道隱無名。夫何故哉﹖道之爲化也﹐始於無﹐終於末﹐存於不存﹐貸於不貸﹐動而萬物成﹐靜而天下遂也。善貸且成。

道徳眞經指歸卷之七竟

﹟1章名無﹐據通行本補﹐下同。

﹟2或廓然昭昭﹕『或』字原脫﹐據祕冊本補。

﹟3取捨殊繆﹕『殊』原作『歿』﹐據祕冊本攺。

道徳眞經指歸卷之八

蜀郡嚴遵字君平撰谷神子注

道生一章

道生一混窅冥也﹐一生二謂神明也﹐二生三和濁淸也﹐三生萬物天人形也。萬物負陰而抱陽向柔生也﹐沖气以爲和合弱成也。人之所惡謂不樣也﹐惟孤寡不谷卑微名也﹐而王公以名稱禮以生也。損之而益損生盈也﹐益之而損益生亡也。人之所教卑微弱也﹐亦我教之聖知我也。彊梁者有勢力也﹐不得其死爲命賤也。吾將以爲教父凶禍極也。

指歸﹕有虛之虛者﹐開導稟受﹐虛之虛者﹐道也。無然然者﹐而然不能然也。道能然成於萬物﹐而萬物不能然成於道。則道是物之所然之元﹐故云然然者而然不能然也。有虛者﹐陶冶變化﹐始生生者﹐而生不能生也。虛者謂一也。一能爲生生之始﹐而非有形之生不能生於一﹐故云始生生者而生不能生也。有無之無者﹐而神明不能攺﹐造存存者﹐而存不能存也。無之無者謂二也。二從一生﹐𨿽有夫形﹐故能造存存而非存所能造也。有無者﹐纖微玄妙﹐動成成者﹐而成不能成也。無者謂三也。三從二生﹐亦有夫形﹐俱根於一﹐受命於神﹐兆成萬物﹐而萬物不能成之﹐故云動成者而成不能成也。故虛之虛者生虛虛者﹐無之無者生無無者﹐無者生有形者。故諸有形之徒﹐皆屬於物類﹐物有所宗﹐類有所祖。天地﹐物之大者﹐人次之矣。夫天人之生也﹐形因於气﹐气因於和﹐和因於神明﹐神明因於道徳﹐道徳因於自然﹐萬物以存。自然者﹐無物所使之名也﹐卽道。自然一變而生神﹐神通而成和﹐和散而成气﹐气結而成形。故云道生一﹐一生二﹐二生三﹐三生萬物。故使天爲天者﹐非天也﹔使人爲人者﹐非人也。元始生有﹐有不能生有﹐故云爲人者非人也。何以明之﹖莊子曰﹕夫人形腐﹐何所取之﹖聰明感應﹐何所得之﹖變化終始﹐孰者爲之﹖明始於無。由此觀之﹐有生於無﹐實生於虛﹐亦以明矣。是故無無無始﹐不可存在﹐無形無聲﹐不可聽視﹐稟無授有﹐不可言道。無無無之無﹐始未始之始﹐萬物所由﹐性命所以﹐無有所名者﹐謂之道。道爲一之元。道虛之虛﹐故能生一。元本寂寥﹐是虛中之虛始生一者也。有物混沌﹐恍惚居起﹐輕而不發﹐重而不止﹐陽而無表﹐陰而無裏﹐旣無上下﹐又無左右﹐通達無境﹐爲道綱紀﹐懷壤空虛﹐包裹未有﹐無形無名﹐芒芒澒澒﹐混混沌沌﹐冥冥不可稽之。亡於聲色﹐莫之與比﹐指之無向﹐搏之無有﹐浩洋無窮﹐不可論諭﹐潢然大同﹐無終無始﹐萬物之廬﹐爲太初首者﹐故謂之一。太初有無無﹐有無名﹐一之所起﹐有一而未形﹐卽窅冥中能生之徳名也。是以無終無始﹐無左無右﹐似陰非陰﹐似陽非陽﹐故云陽無表陰無裏。一以虛﹐故能生二。一是有中之虛變成二。二物並興﹐妙妙纖微﹐生生存存﹐因物變化﹐滑淖無形﹐生息不衰﹐光耀玄冥﹐無向無存﹐包裹天地﹐莫睹其元﹐不可逐以聲﹐不可逃以形﹐謂之神明。存物物存﹐去物物亡﹐智力不能接而威徳不能運者﹐謂之二。

二卽神明也。二以元之無﹐故能生三。神明是無中之無﹐故能生三。三物俱生﹐渾渾茫茫﹐視之不見其形﹐聽之不聞其聲﹐搏之不得其緒﹐望之不睹其門。不可揆度﹐不可測量﹐冥冥窅窅﹐潢洋堂堂﹐一淸一濁﹐與和俱行﹐天人所始﹐未有形朕圻堮﹐根系於一﹐受命於神者﹐謂之三。三卽太和也。三以無﹐故能生萬物。太和是有中之無﹐一變而成有﹐故云三生萬物。淸濁以分﹐髙卑以陳﹐陰陽始別﹐和气流行﹐三光運﹐羣類生﹐有形臠可因循者﹐有聲色可見聞者﹐謂之萬物。萬物之生也﹐皆元於虛﹐始於無。虛是無之本﹐元是始之本。背陰向陽﹐萬物背陰而向陽。歸柔去剛﹐淸靜不動﹐心意不作﹐而形容修廣性命通達者﹐以含和柔弱而道無形也。沖气以爲和。是故虛無無形微寡柔弱者﹐天地之所由興而萬物之所因生也﹐眾人之所惡而侯王之所以自名也﹐萬物之原泉﹐成功之本根也。夫虛無孤寡乃萬物之本根也﹐故王公以自名﹐而眾俗之所惡。故賢君聖主﹐以至尊之位﹐彊大之勢﹐處孤寡﹐居不谷﹐逐所求﹐逃所欲﹐去大爲小﹐安卑樂損﹐出無迹﹐入無朕﹐動於福先﹐靜於禍始﹐無爲無事﹐天下自已﹐不視不聽﹐抱和以靜﹐神明生息﹐形容自正﹐進退有常﹐不變其行﹐徳化淩風﹐理於蒸庶﹐天地是佑﹐萬物是歸。損者而益。眾人則不然﹐見聞知病。見聞知病﹐合於成事﹐不睹未然之變﹐故貴堅剛。大權造勢﹐眾務不制﹐深度柔弱﹐遠絕微寡﹐動與道舛﹐靜與天迕﹐神明潰濁﹐眾事並興﹐思慮迷惑﹐妄喜妄怒﹐福禧出門﹐妖孽入戶﹐天网以發﹐不可解之也。益者而損。滂然禍生﹐愴爾覺悟﹐屈約而言卑﹐將死而辭善。𨿽欲攺過爲新﹐反於微寡﹐自然不釋﹐與生路遠﹐破國亡家﹐禍及子孫。故眾人之教﹐變愚爲智﹐化弱爲彊﹐去微歸顯﹐背隱爲彰﹐暴寵爭逐﹐死於榮名。人之所教也。聖人之教則反之﹐愚以之智﹐辱以之榮﹐微以之顯﹐隱以之彰﹐寡以之眾﹐弱以之彊。去心釋意﹐務於無名﹐無知無識﹐歸於玄冥﹐殊塗異指﹐或存或亡。聖人之教﹐教以寡弱﹔眾人之教﹐教以眾彊。所謂人之所教﹐我亦教之﹐教不同也。是以彊秦大楚﹐專制而滅﹔神漢龍興﹐和順而昌。故彊者離道﹐梁者去神﹐生主以退﹐安得長存。彊梁者不得其死。不求於己﹐怨命尢天﹐聖人悲之﹐以爲教先﹐書之竹帛﹐明示後人﹐終世反之﹐故罹其患。吾將以爲教父。

至柔章

天下之至柔無形物也﹐馳騁天下之至堅勝有質也。無有入於無間無爲室也﹐吾是以知睹得失也﹐無爲之有益亂原絕也。不言之教禍門閉也﹐無爲之益萬物存也﹐天下希及之寡能及也。

指歸﹕道徳至靈而神明賓﹐神明是道徳之外用﹐故稱賓。神明至無而太和臣。太和是神明用之捋成﹐故稱臣。淸濁太和﹐至柔無形﹐包裹天地﹐含囊陰陽﹐經紀萬物﹐無不維綱。或在宇外﹐或處天內﹐人物借之而生﹐莫有見聞。從道三變﹐始成萬物﹐人借而生﹐莫有能知。毳不足以爲號﹐弱不足以爲名﹐聖人以意存之物也。夫聖人所以得稱聖者﹐皆以學道存神﹐修生保眞﹐得眞成道﹐包裹天地。是深要之物﹐故不得以意存也。故字曰至柔﹐名曰無形。是以無形之物﹐不以堅堅﹐不以壯壯﹐故能獘天地﹐銷銅鐵﹐風馳電騁﹐經極日月﹐周流上下﹐過飄歷忽﹐安固翺翔﹐淪於無物。物類有形則有凝﹐虛空無妙則無能。道旣非有亦非無﹐故能持有而無礙也。何以效其然也﹖夫響以無聲不可窮﹐影以無形不可極﹐水以淖弱貫金石﹑沈萬物﹐地以柔順成大功﹑勝艸木。舌耳無患﹐角齒傷折﹐由此觀之﹐柔者獘堅﹐虛者馳實﹐非有爲之﹐自然之物也。理數必爾﹐不得不然。斯事物之自然﹐非道體之自然。是以地狹民少﹐兵寡食鮮﹐意妙欲微﹐神明是守﹐與天相參。視物如子﹐徳盛化隆﹐恩深澤厚﹐吏忠卒信﹐主憂將恐﹐累柔積弱﹐常在民後﹐被羞蒙辱﹐國爲雌下﹐諸侯信之﹐比於赤子﹐天下往之﹐若歸父母。人物同欲﹐威勢自起﹐彊者不能淩﹐大者不能取﹐終始反覆﹐彊弱變化﹐天地爲助﹐神明爲輔﹐時至不制﹐爲天下主。夫何故哉﹖以道柔弱﹐而體微寡也。故地廣民眾﹐國富兵彊﹐史勇卒悍﹐主能將嚴﹐賞重罰峻﹐削直刻深﹐百官戰栗﹐若在君前。勢便地利﹐爲海內雄﹐輕敵樂戰﹐易動師眾﹐合變生奇﹐淩天侮地﹐諸侯執服﹐靡不懸命﹐威震境外﹐常爲臬俊﹐人憂物恐﹐威動天地﹐道徳不載﹐神明是離﹐眾弱同心﹐萬民不附﹐身死國亡﹐族類流散。夫何故哉﹖體堅剛而積憍吝也。夫道以無有之有﹐通無間﹐遊無理﹐光耀有爲之室﹐澄淸無爲之府﹐出入無外而無坼﹐經歷珠玉而無朕。謂天下之至柔﹐騁天下之至堅也。何以效其然也﹖夫有形鎌利﹐不入無理﹐神明在身﹐出無間﹐入無孔﹐俯仰之頃﹐經數千里。無有入無間也。由此言之﹐有爲之爲﹐有廢無功﹔無爲之爲﹐成遂無窮。天地是造﹐人物是興﹐有聲之聲聞於百里﹐無聲之聲動於天外﹐震於四海。言之所言﹐異類不通﹔不言之言﹐陰陽化﹐天地感。且道徳無爲而天地成﹐天地不言而四時行﹐凡此二者﹐神明之符﹐自然之驗也。是以知無爲有益。是以聖人虛心以原道徳﹐靜气以存神明﹐損聰以聽無音﹐棄明以視無形﹐覽天地之變動﹐勸萬物之自然﹐以睹有爲亂之首也。旣達無爲之功﹐自見有爲之亂。無爲﹐治之元也。言者﹐禍之戶也。不言者﹐福之門也。是故絕聖棄智﹐除仁去義﹐發道之心﹐揚徳之意﹐順神養和﹐任天事地﹐陰陽奉職﹐四時馳騖﹐亂原以絕﹐物安其處﹐世主恬淡﹐萬民無事。教以不言之言﹐化峽不化之化﹐示以無象之象﹐而歸乎玄妙﹐奄民情欲﹐順其性命﹐使民無知﹐長生久視。是不言之教也。故我無言而天地無爲﹐天地無爲而道徳無爲。三者並興﹐總進相乘﹐和气洋溢﹐太平滋生﹐人物集處﹐宇內混同﹐禍門以閉﹐天下童蒙﹐世無恥辱﹐不睹吉凶﹐知故窒塞﹐自然大通﹐家獲神明之福﹐人有聖智之功。無爲之益也。當此之時﹐主如天地﹐民如嬰兒﹐飲主之徳﹐食主之和﹐陽出陰入﹐與道捲舒。君父在上﹐若有若無﹐天下惘惘﹐味味喁喁﹐不知若鷇﹐無爲若雛﹐生而不喜﹐死而不憂﹐閔閔挽挽﹐性命有餘﹐莫有求之﹐萬福自來。天下希及之也。夫何故哉﹖人王不言而道無爲也。無爲之關﹐不言之機﹐在於精妙﹐處於神微。神微之始﹐精妙之宗﹐生無根蒂﹐出入無門﹐常於爲否之間﹐時和之元。道旣無體﹐不可見聞﹐能適時和則自知耳。故可聞而不可顯也﹐可見而不可闡也﹐可得而不可傳也﹐可用而不可言也。柄而推之﹐要而歸之﹐易爲智老陳﹐難爲淺聞者言也。何則﹖廣大深遠而眾人莫能及也﹐上而若反而眾人莫能入也﹐淡淡濫濫而世人莫能聞也﹖窅窅冥冥而俗主莫能行也。

名身孰親章

名與身孰親我身親也﹖身與貨孰多我身多也﹖得與亡孰病得我患也﹖是故甚愛必大費損我神也﹐多藏必厚亡退我身也。故知足不辱榮已存也﹐知止不殆身安寧也﹐可以長久大命延也。

指歸﹕我性之所稟而爲我者﹐道徳也。其所假而生者﹐神明也。其所因而成者﹐太和也。其所托而形者﹐天地也。凡此數者﹐然我而我不能然也。故法象莫崇乎道徳﹐稽式莫髙乎神明﹐表儀莫廣乎太和﹐著明莫大乎天地。道徳神明﹐常生不死﹔淸濁太和﹐變化無窮。天地之道﹐存而難亡﹔陰陽之事﹐動而難終。天地陰陽但見於難終﹐非無終始也。由此觀之﹐禍極於死﹐福極於生﹐是以聖人上原道徳之意﹐下揆天地之心﹐崇髙顯榮﹐吉祥盛徳﹐深閎浩大﹐尊寵窮極﹐莫大乎生。萬物陳列﹐奇怪珍寶﹐金玉珠璧﹐利深得巨﹐莫大乎身。禍世之匠﹐亂國之工﹐絕逆天地﹐傷害我身﹐莫大乎名。生憍長溢﹐困民貧國﹐擾濁精神﹐使心多欲﹐叛天違道﹐爭爲盜賊﹐天下不親﹐世多兵革﹐一人爲之﹐傷敗萬國﹐主死民亡﹐物蒙其毒﹐莫大乎貨。明貨與名可畏可驚﹐多親之益於身遠矣。故得之與亡﹐或病或利。得名得貨﹐道徳不居﹐神明不畱﹐大命以絕﹐天不能救。失名失貨﹟1﹐道徳是佑﹐神明是助﹐名顯自然﹐富配天地。得名得貨﹐失道亡身。亡名亡貨﹐利配天地也。故細身大名﹐未可與論至道也﹔輕身重國﹐未可與圖利也。夫無名之名﹐生我之宅也﹔有名之名﹐喪我之橐也﹔無貨之貨﹐養我之福也﹔有貨之貨﹐喪我之賊也。是故甚愛其身﹐至建榮名﹐爲之行之﹐力之勞之﹐彊迫情性﹐以損其神。多積貨財﹐日以憍盈﹐憍亡之道﹐貨名俱終。甚愛必大費也。故神明不能活﹐天地不能全也。夫何故哉﹖道徳之化﹐天地之數﹐一陰一陽﹐分爲四時﹐離爲五行﹐綸爲羅网﹐設爲無間。萬物之性﹐各有分度﹐不得相干﹐造化之心﹐和正以公﹐自然一槪﹐正直平均﹐無所愛惡﹐與物通同﹐劑長續短﹐損盈益虛﹐不足者養﹐有餘者喪。貪叨多積﹐自遺禍殃﹔不足不止﹐利心常起。智以詐愚﹐彊以大取﹐自然均之﹐名利歸主﹐失之而憂﹐得之而喜。一喜一憂﹐魂魄浮游﹔一憂一喜﹐神明去矣。身死名滅﹐禍及子孫。故名利與身﹐若炭與冰﹐形性相反﹐勢不俱然。名終體極﹐身存世昌者﹐天下無之。虛者道之所歸﹐實者物之所喪。今積物喪之實﹐欲同道歸虛﹐若水火相違﹐不可得也。是故擾心猾意﹐用情事神﹐夙夜趨務﹐飾容治辭﹐憂懷眾庶﹐創事立功﹐勵身起節﹐以顯榮名﹐是損所以有身而益所以亡身也。竭筋力﹐忍饑渴﹐犯寒暑﹐踐危狹﹐薄衣惡食﹐不適口腹﹐迎朝送夜﹐被恥蒙辱﹐精奔神馳﹐汲汲不止﹐逆道幹榮﹐多入爲有﹐危身以寧﹐貨積神亡﹐禍患自來﹐憍亡俱至﹐則是爲福以亡福﹐求利以去利。多藏必厚亡也。故成敗之事在爲與否﹐存亡之道在去與來。是以知足之人﹐體道同徳﹐絕名除利﹐立我於無身﹐養物而不自生﹐與物而不自存﹐信順之間﹐足以存神﹐室家之業﹐足以終年。常自然﹐故不可殺﹔處虛無﹐故不可中﹔細名輕物﹐故不可污﹔欲不欲﹐故能長榮。所謂不辱也。知止之人﹐貴爲天子不以枉志﹐貧處巖穴不以幽神。進而不以爲顯﹐退而不以爲窮﹐無視無橋﹐無得無喪﹐不爲有罪﹐不爲有功﹐不求不辭﹐若海若江﹐遊揚玄域﹐神明是通。動順天地﹐故不可危﹔殊利異害﹐故能常然。是以精深而不拔﹐神固而不脫﹐魁如天地﹐服如日月﹐旣精且神﹐以保其身﹐知足而止﹐故能長存。知止不殆也。此謂逐名而名﹐我隨逃利而利我追者也。是欲蓋而彰﹐可以長久也。

大成若缺章

大成若缺政無形也﹐其用不獘化流行也。大盈若沖主無名也﹐其用不窮理萬方也。大直若屈無所名也﹐大巧若拙無所成也﹐大辯若訥滿若空也。躁勝寒動形容也﹐靜勝熱安形神也。能靜能淸則天地也﹐爲天下正萬物經也。

指歸﹕道徳無爲而神明然矣﹐神明無爲而太和自起﹐無爲而萬物自理。或無根而生﹐或無足而走﹐或無耳而聽﹐或無口而鳴﹐殊類異倫﹐皆與之市。母憂其子﹐子憂其母﹐男女相兼﹐物尊其主﹐巢生而啄﹐胎生而乳﹐鳥驚而散﹐獸驚而果﹐陰物穴居﹐陽物巢處﹐火動炎上﹐水動潤下﹐萬物靑靑﹐春生夏長﹐秋成冬熟﹐皆歸於土﹐非有政教﹐物自然也。是陰陽物理勢數之自然﹐不得不爾。由此觀之﹐爲不生爲﹐否不生否﹐明不生明﹐晦不生晦。不爲不否﹐不明不晦﹐乃得其紀也。不爲不否﹐不明不晦者﹐從容合道也。故大道坦坦﹐不出門戶﹐其出彌遠﹐其知彌寡。道在於身﹐不在於野﹐化自於我﹐不由於彼﹐萬物常治﹐智慧不起。是以聖人柄和履正﹐治之無形﹐遊於虛廓﹐以鏡太淸﹐遺魂忘魄﹐休精息神﹐無爲而然﹐玄默而信﹐窅然蕩蕩﹐昭曠獨存﹐仿髴挽逮﹐其事素眞﹐其用不獘﹐莫之見聞。所謂大成若缺﹐其用不獘也。夫何故哉﹖微妙周密﹐淸靜以眞﹐未有形聲﹐變化其元﹐開導如陽﹐閉塞如陰﹐堤滯如地﹐運動如天﹐文武玄作﹐盛徳自分。是以盈而若衝﹐實而若虛﹐不顯仁義﹐不見表儀﹐

不建法式﹐不事有爲。上欲不欲﹐天下自化﹐惇厚朴素﹐民如嬰兒﹐蒙蒙不知﹐所求茫茫﹐不知所之﹐其用不窮﹐流而不衰。大盈若沖﹐其用不窮。不耕自有食﹐不織自有衣﹐暑則靜於裸﹐寒則躁於裘﹐無有忌諱﹐與糜鹿居﹐被髮含哺﹐相隨而遊﹐主有餘徳﹐民有餘財。化襲萬物﹐無所不爲﹐光景不見﹐獨玄有奇﹐天地人物﹐與之俱化。乘空載虛﹐與道徘徊﹐厲度四海﹐周流六虛﹐浩洋無窮﹐棲息至無。夫何故哉﹖直而若屈﹐正而若枉。大直者若屈也。世主爲聲﹐天下爲響﹔世主爲形﹐人物爲影。故不郊祀而天心和﹐不降席而正四海﹐故曰大巧若拙。天道自卑﹐無律曆而陰陽和﹐無正朔而四時節﹐無法度而天下賓﹐無賞罰而名實得。隱武藏威﹐無所不勝﹔棄捐戰伐﹐無所不克。無號令而民自正﹐無文章而海內自明﹐無符璽而天下自信﹐無度數而萬物自均。大辯若訥者也。是以贏而若絀﹐得之若喪﹐無鐘鼓而民娛樂﹐無五味而民食甘﹐無服色而民美好﹐無畜積而民多盈。夫何故哉﹖因道任天不事知﹐故使民自然也。前五大𨿽若不肖﹐而皆有所成﹐明人至能﹐以道化人﹐使人自同於道也。天地之道﹐一進一退而萬物成遂﹐變化不可閉塞﹐屈伸不可障蔽。故陰之至也﹐地裂而冰凝﹐淸風飂冽﹐霜雪嚴嚴﹐魚鱉墊伏﹐萬物宛拳。當此之時﹐處溫室﹐臨鑪火﹐重狐貉﹐襲毳綿﹐猶不能禦也﹐及至定神安精﹐動體勞形﹐則是理泄汗流﹐捐衣出室﹐暖有餘身矣。躁勝寒者也。陽之至也﹐煎砂爛石﹐飛鳥絕﹐水虫疾﹐萬物枯槁﹐江河消竭。當此之時﹐入沈淸泉﹐出衣絺絡﹐燕髙臺﹐服寒石﹐猶不能任也﹐及至解心釋意﹐托神淸靜﹐形捐四海之外﹐遊志無有之內﹐心平气和﹐涼有餘矣。靜勝熱者也。夫知故之爲術也﹐治人事﹐育羣形﹐徳延天地﹐功配陰陽。及其生亂也﹐發於無形﹐起於無聲﹐與政捲舒﹐與化推移﹐得人如濕﹐逮人若陰﹐猶響應言﹐影不離形﹐爲之愈亂﹐治之益煩﹐明智不能領﹐嚴刑不能禁。是無爲者﹐有爲之君而成功之主也﹐政教之元而變化之母也﹐其除禍亂﹐猶躁之勝寒而靜之勝暑也。是以聖人去知去慮﹐虛心專气﹐淸靜因應﹐則天之心﹐順地之意﹐政舉化流如日之光﹐禍亂消滅若云之除﹐天下象之無所不爲﹐萬物師之無所不事。所謂能淸能靜﹐天下自正者也。

天下有道章

天下有道主無欲也﹐卻走馬以糞爲谷食也。天下無道主起事也。戎馬生於郊法主戎也。罪莫大於可欲常取求也﹐禍莫大於不知足求無已也﹐咎莫大於欲得利心起也。知足之足無所取也﹐常足矣無所不有。

指歸﹕人之生也﹐懸命於君﹔君立也﹐懸命於民﹔君得道也﹐則萬民昌﹔君失道也﹐則萬民喪。萬民昌﹐則宗廟顯﹔萬民喪﹐則宗廟傾。故君者﹐民之源也﹔民者﹐君之根也。根傷則華實不生﹐源衰則流沬不盈﹐上下相保﹐故能長久。是以世主得道﹐宇內不擾﹐諸侯賓服﹐百蠻雍喜﹐四海同風﹐兵革不起﹐徼捍之人無所效其言﹐果壯之士無所施其功。聰明辮智﹐隨澤而耕﹐騏驥驊驑﹐嬰輿而作。所謂天下有道﹐卻走馬以糞也。天下宴閒﹐各樂其業﹐世惇俗厚﹐民人專一﹐總織而衣﹐總耕而食﹐天心和洽﹐萬物丰熟﹐嘉祥屢臻﹐吉符並集﹐非天降福﹐世主道徳也。天子失道﹐諸侯不朝﹐溪異谷別﹐法制舛殊﹐四方背叛﹐力正相淩﹐舉兵爭權﹐弱者爲虜﹟2﹐彊者爲君。是以天下選將簡士﹐砥礪甲兵﹐懸烽烈火﹐四面相望﹐深姦大詐﹐謀於廟堂﹐作變生奇﹐結縱連橫﹐輕車梟騎﹐興敵相當﹐士馬生郊﹐歷年不還﹐化髙詐力﹐政當首功。當此之時﹐飾養戎馬﹐不遑親戚﹐奔郊先至﹐常食菽粟﹐貪夫坐而爲宰﹐庸僕之徒畜而爲賊﹐百姓罷極﹐財殫力倦﹐長傜兵役﹐久而不息。此戎馬所以生於郊也。時念歸家﹐淒愴慷慨﹐想親罷老﹐泣涕於外。慈父惠母﹐憂愁傷心﹐肝膽气志﹐摧折於內。士卒雙頭結踵﹐骸骨暴露﹐流離於中野者﹐不可勝計。道路憧憧﹐皆爲孤子﹐思慕號令﹐踴泣而起﹐何罪蒼天﹐遭離此咎。牝者無夫﹐幼稚無父﹐怨慟悲痛﹐不期而聚。大者爲率﹐中者爲宰﹐上下相護﹐中外相保﹐非有血脈﹐親如兄弟。總苗爲旌﹐穿地爲鼓﹐操兵便械﹐趨行案伍﹐常習戰鬥﹐意議其主﹐至精相感﹐气化相動。是以天地鈐結﹐陰陽隔閉﹐星辰散亂﹐日月斗蝕﹐詐逆萌生﹐災變並發﹐非天降禍﹐世主無道。無道之主﹐非本無道﹐皆先以道得天之命﹐莫能以道守之﹐而憍奢淫侈﹐不知止足﹐故還失所好﹐而與奴虜同仵也。夫遭天之鴻命﹐繼先聖之後﹐貴爲天子﹐富有四海﹐爵尊寵極﹐莫與比列。布衣粗裘而天下以爲好﹐蔬食藜羹而天下謂之美。變世化俗﹐猶風之靡艸﹔民之從化﹐猶魚之赴水。不務崇道廣徳﹐修身正己﹐憂勞元元﹐以承祭祀﹐光顯祖考﹐業傳子孫﹐徳與神明爭流﹐名與天地相保﹔反以驕奢取名﹐求勢不止﹐逆天迕地﹐無不淩侮。是以不訾之士相矯而起﹐輕舉深入﹐先到爲右﹐敵人遠至﹐莫與之交﹐黨離朋絕﹐中外不恃﹐身死國亡﹐宗廟崩弛﹐可欲之故﹐非天下之罪也。所謂罪莫重於可欲。是故威勢尊寵﹐窮極民上﹐名號顯榮﹐覆蓋天下﹐而不知足者﹐獵禍之具而危亡之大數也。禍莫大於不知足也。夫道徳神明﹐陶冶變化﹐已得爲人保合精神而有大形。動作便利﹐耳目聰明﹐遊於昭曠之域﹐聽天地之間﹐上觀自然之法式﹐下察古將之得失﹐鑿井而飲﹐耕田而食﹐長妻生子﹐與命相極﹐是足之足者也。異性同得﹐故足也。何況乎萬乘之主﹑千乘之君哉﹖其可足亦明矣。故不在於道也﹐利心常起﹐貪人壤土﹐欲人財寶﹐兼並不休﹐增加不已者﹐追患之大數﹐而得咎之至要也。咎莫甚於欲得者也。自今及古﹐飛鳥走獸﹐含气有類之屬﹐未有不欲得而全其性命者也。故居君者爲虜﹐居虎者爲鼠﹐名在靑雲之上﹐身處黃泉之下。居牛馬之位者﹐無牛馬之患﹔托犬羊之列者﹐無犬羊之咎。是以得道之主﹐建心於足﹐遊志於止﹐辭威讓勢﹐孤特獨處﹐捐棄萬物﹐惟神是秉﹐身存名榮﹐久而不殆﹐天下歸之也。無有不制。是知足之足常足者也。

不出戶章

不出戶不遊庭也﹐知天下家知人也﹔不窺牖無所瞻也。見天道身知天也。其出彌遠去家身也﹐其知彌少無見聞也。是以聖人謂明君也﹐不行而知謂萬民也﹐不見而名謂天地也﹐不爲而成使自然也。

指歸﹕道徳變化﹐陶冶元首﹐稟授性命乎太虛之域﹑玄冥之中﹐而萬物混沌始焉。神明交﹟3﹐淸濁分﹐太和行乎蕩蕩之野﹑纖妙之中﹐而萬物生焉。天圓地方﹐人縱獸橫﹐艸木種根﹐魚沈鳥翔﹐物以族別﹐類以羣分﹐尊卑定矣﹐而吉凶生焉。由此觀之﹐天地人物皆同元始﹐共一宗祖﹐六合之內﹐宇宙之表﹐連屬一體。气化分離﹐縱橫上下﹐剖而爲二﹐判而爲五。二﹐二儀也。五﹐五色五行五味五聲。或爲白黑﹐或爲水火﹐或爲酸鹹﹐或爲徵羽﹐人物同類﹐或爲牝牡﹐凡此數者﹐親爲兄弟。殊形別鄕﹐利害相背﹐萬物不同﹐不可勝道。合於喜怒﹐反於死生﹐情性同生﹐心意同理。何以言之﹖莊子曰﹕一人之身﹐俱生父母﹐四支九竅﹐其職不同﹟4﹐五臟六腑﹐各有所受﹐上下不相知﹐中外不相睹﹐頭足爲天地﹐肘膝爲四海﹐肝膽爲胡越﹐眉目爲齊楚。若不同生﹐異軀殊體﹐動不相因﹐靜不相待﹐九天之上﹐黃泉之下﹐未足以諭之。然而頭有疾則足不能行﹐胸中有病則口不能言﹐心得所安則耳目聰明。屈伸調利﹐百節輕便者﹐以同形也。人主動於邇﹐則人物應於遠﹔人物動於此﹐則天地應於彼。彼我相應﹐出入無門﹐往來無戶。天地之間﹐虛廓之中﹐遼遠廣大﹐物類相應﹐不失毫釐者﹐同體故也。人但知一身之相通﹐不知一國常同體。人知一國是同體﹐不知萬物是一心。萬物旣是一心﹐一心之中﹐何所有隔哉。故不出戶而知天下也。是以聖人不出於戶﹐上原父母﹐下揆子孫﹐危寧利害﹐反於死生之說﹐察於是非之理﹐通於利害之元﹐達於治亂之本。以己知家﹐以家知彼﹐事得其綱﹐物得其紀﹐動知所之﹐靜知所守。道徳爲父﹐神明爲母﹐淸靜爲師﹐太和爲友﹐天下爲家﹐萬物爲體﹐視彼如己﹐視己如彼﹐心不敢生﹐志不敢舉﹐捐棄知故﹐絕滅三五。因而不作﹐巖居穴處﹐不殺羣類﹐不食生艸﹐未成不服﹐未終不采﹐天地人物﹐各保其有。天地萬物𨿽似異形﹐終始本末同是一體。一體之中自無怨惡﹐受之道徳﹐豈敢毀傷﹐故天地人物各保其有也。夫原我未兆之時﹐性命所以﹐精神所由﹐血气所始﹐身體所基﹐以知實生於虛﹐有生於無﹐小無不入﹐大無不包也。本我之生﹐在於道徳﹐孕而未育﹐所以成形至於出冥﹐以知深微纖妙﹑和弱潤滑之大通也﹐無知無識﹑無爲無事之有大功也。視我之爲嬰兄﹐至於壯大有知﹐以睹柔之生剛﹐弱之生彊﹐小之生大﹐短之生長﹐愚之生智﹐晦之生明也。察我呼吸屈伸﹐以知損爲益首﹐益爲損元﹐進爲退本﹐退爲進根﹐福爲禍始﹐禍爲福先也。上陵仰阪﹐歷阻過險﹐形疲喘悸﹐勞而靜處﹐則神平气和﹐中外相保﹐明平夷者﹐得道之和。以知淸靜虛無﹑無爲變化之大功也。四支九竅﹐趨務舛馳﹐異能殊形﹐皆元一心﹐以知百方萬物﹐利害之變皆生於主。主是萬人之元﹐如一身之心也。稽之天地﹐驗之古今﹐動不相違﹐以知天地之道畢於我也。我不異天地也。故家者﹐知人之本根也﹔身者﹐知天之淵泉也。以身觀身﹐以家觀家﹐以天下觀天下。觀天不由身﹐觀人不由家﹐小近大遠﹐小知大迷。去家出戶﹐不見天下﹔去身窺牖﹐不知天道。其出逾遠﹐其知益少﹔周流四海﹐其迷益甚﹔求之益大﹐功名益小。不視不聽﹐求之於己﹐天人之際﹐大道畢矣。得己而得天﹐得天而得道﹐得道而得人﹐故不出戶知天下﹐不窺牖知天道。其出彌遠﹐其知彌少也。故聖人不見一家之好惡而命萬家之事﹐無有千里之行而命九州之變﹐足不上天而知九天之心﹐身不入地而知九地之意﹐陰陽進退﹐四時變化﹐深微隱匿﹐窅冥之事﹐無所遁之。何則﹖審內以知外﹐原小以知大﹐因我以然彼﹐明近以諭遠也。故聖人之爲君也﹐猶心之於我﹐我之於身也。心在一身之中﹐不立規矩於外﹐但密勿資始而百節調和。不知以因道﹐不欲以應天﹐無爲以道世﹐無事以養民。玄玄默默﹐使化自得﹐上與神明同意﹐下與萬物同心﹐動與之反﹐靜與之存﹐空虛寂泊﹐使物自然。聖人寂泊無爲﹐令物自然合道﹐猶珠在水而川媚﹐是神化之所傳。故云聖人不言而信﹐不爲而成者也。或謂聖人得道﹐理固常存﹐神化所傳﹐亦應無歇﹐我不修習﹐自合道成﹐何天下蠢動日遠於道耶﹖斯不體聖人之化﹐若雲行雨施﹐艸樹蒙潤﹐悉獲芬芳﹐而燋枯之屬自不芳茂。豈以燋枯之性﹐凝雲雨之恩﹐是無目之徒﹐不信日月之照也。

道徳眞經指歸卷之八竟

﹟1失名失貨﹕原本作『夫名夫貨』﹐據怡蘭本攺。

﹟2弱者爲虜﹕『虜』原作『膚』﹐據祕冊本攺。

﹟3神明交﹕原本作『神明文』﹐據祕冊本攺。

﹟4其職不同﹕『其』原作『員』﹐據祕冊本攺。

道徳眞經指歸卷之九

蜀郡嚴遵字君平撰谷神子注

爲學日益章

爲學日益益民知也﹐爲道日損損民知也。損之又損之使不知也﹐至於無爲使無事也﹐而無以爲無不事也。將欲取天下者和平之也﹐常以無事道無職也。及其有事窮知能也﹐不足以取天下終不得也。

指歸﹕道徳之化﹐變動虛玄﹐蕩蕩默默﹐泛泛無形﹐潢渀慌忽﹐渾沌無端。視之不見﹐聽之不聞﹐開導稟授﹐無所不存﹐功成遂事﹐無所不然﹐無爲之爲﹐萬物之根。由此觀之﹐不知之知﹐知之祖也﹔不教之教﹐教之宗也。無爲之爲﹐爲之始也﹔無事之事﹐事之元也。不教之教﹐無爲之爲﹐皆至道至極神妙之動﹐無形心成﹐不可言名﹐故謂之元始祖宗之大也。凡此數者﹐神明所因﹐天地所歸﹐玄聖所道﹐處士所傳也。逮至仁義淺薄﹐性命不眞﹐不睹大道﹐動順其心﹐陷溺知故﹐漸漬憂恩﹐情意多欲﹐神與物連﹐深謀逆耳﹐大論迕心﹐非道崇知﹐上功貴名。是以作術治數﹐集辭著文﹐載之篇籍﹐以教萬民﹐綱紀天地﹐經緯陰陽﹐剖判人事﹐離散祖宗﹐淳朴變化﹐設僞萬方﹐轉移風俗﹐傾正敗常﹐攺正易服﹐萬事盡彰。鐘鼓琴瑟﹐間以竽笙﹐升降進退﹐飾象趨翔﹐禮儀三百﹐威儀三千﹐分舛並爭﹐興事舞文﹐以辯相詘﹐以巧相勝﹐毫舉毛起﹐益以無窮。爲學日益。是以天下背本去根﹐向末歸文﹐博學深問﹐家知戶賢﹐甚者擬聖﹐以立君臣。同意者無能而官﹐異心者功大而亡。儒者兼愛而成黨﹐故同於己者﹐不善而善之﹐不同於己者﹐𨿽善不善也。是以天下騷騷﹐不遑其親﹐追習纖纖﹐務順其君。故和五味以養其口﹐肥香甘脆﹐不顧羣生﹔變五色以養其目﹐玄黃纖妙﹐不計民貧﹔調五音以養其耳﹐極鍾律之巧﹐不憂世淫﹔髙臺榭﹑廣官室以養其意﹐不懼民窮﹔馳騁田獵以養其志﹐多獲其上﹐不順天心。役人命以養己身﹐損人財以爲己利﹐不憂時俗之窮竇﹐惟取己之有餘﹐皆非仁愛之心﹐是違天地之意也。凡此數者﹐非以爲善務也﹐以悅其君也。天下相放﹐養僞飾姦﹐消滅和睦﹐長暴之原﹐浸以爲俗﹐巧利爲賢﹐損民大命﹐以增民勞﹐傷人美性﹐以益民煩。當此之時﹐溪谷異君﹐四海各王﹐尊名貴勢﹐彊大爲右﹐忿爭相踰﹐力正任武﹐彊者拘弱﹐眾者制寡﹐以乳代治﹐以非圖是﹐臣弒其君﹐子弒其父﹐爭之愈大﹐莫之能守﹐求者甚眾﹐得之者寡﹐道路悲憂﹐盡言軍旅﹐訩訩謷謷﹐至相烹煮。夫何故哉﹖飾文益事﹐務以相序也。爲學日益之過。是以聖人釋仁去義﹐歸於大道﹐絕智廢教﹐求之於己﹐所言日微﹐所爲日寡。爲道日損者也。消而滅之﹐日夜不止﹐包以大冥﹐使民無恥﹐滅文喪事﹐天下自已﹐損之損之﹐使知不起。損之又損也。遁名亡身﹐保我精神﹐秉道徳之要﹐固存亡之機﹐不爲事主﹐不爲知師﹐寂若無人﹐至於無爲。以至於無。天地自作﹐裙美相隨﹐萬物自象﹐百蠻自和﹐萬民蚩疑﹐不知所之。隨明出人﹐托於四時﹐優遊精神﹐不外心志﹐意中空虛﹐如木之浮﹐如壤之休﹐不識仁義﹐不達禮儀﹐心不知欲﹐志不知爲﹐行步蹎蹎﹐瞻視顚類。蹎蹎﹐直實也。顚顚﹐髙達也。語言默默﹐意气玄玄﹐外似禽獸﹐中獨異焉。寂而不爲﹐若無君臣﹐不爲而治﹐惇厚忠愨﹐至於大安﹐神休精息﹐性命自全﹐萬物相襲﹐與道徳鄰。無爲而無不爲者也。夫何故哉﹖主無教令﹐而民無聞也。是以將取天下﹐常於無事。不言爲術﹐無爲爲教﹐無欲爲寶﹐不知爲要﹐能行以道﹐無不開導。取天下常以無事也。釋虛反實﹐以極爲事﹐上知天髙﹐下知地厚﹐明陰陽之分﹐知萬物之數﹐晝見星於天﹐夜見魚於淵﹐耳比八風之調﹐目領羣獸之毛。此思慮之極也﹐無益於存。力什烏獲﹐勢百孟賁﹐勇千夏育﹐威執三軍﹐進若光景﹐退若浮雲﹐擊如雷霆﹐不動若陰。此彊之極﹐無益於勝。使日下之民皆執《禮》《易》﹐通《詩》《書》﹐明律比﹐知詔令﹐家一吏﹐裏一令﹐鄕一倉﹐亭一庫﹐明察折中﹐彊武求盜。天下重足而立﹐側目而視﹐父子不相隱﹐兄弟不相容。此事之極﹐無益於治。是故以知知與天相離﹐以爲爲與天相奇﹐以事事失天之意。爲國日益﹐百殘盡備﹐爲而不成﹐求而不得﹐天下相騷﹐歸之於亂。所謂及其有事﹐不足以取天下﹐故亂也。

聖人無常心章

聖人無常心心無形也﹐以百姓心爲心與人同也。善者吾善之長其明也﹐不善者吾亦善之變其性也﹐得善矣自和正也。信者吾信之長其誠也﹐不信者吾亦信之變其情也﹐得信矣自和平矣。聖人在天下謂帝王也﹐惵惵乎心空虛也﹐爲天下渾心包萬方也。百姓皆注其耳目以爲容也﹐聖人皆駭之惟道從也。

指歸﹕道徳無形而王萬天者﹐無心之心存也﹔天地無爲而萬類順之者﹐無慮之慮運也。由此觀之﹐無心之心﹐心之主也﹔不用之用﹐用之母也。何以明之﹖莊子曰﹕我之所以爲我者﹐豈我也哉﹐我猶爲身者非身。我猶似於我﹐而我非身也。身之所以爲身者﹐以我存也。以我有分別﹐稱之爲身﹐不自稱也。而我之所以爲我者﹐以有神也。神之所以畱我者﹐道使然也。道生神﹐神生身﹐身神共合﹐稱於我也。我不自我﹐由身﹐故我身不自身﹐由神﹐故身身神同。道不有而有﹐卽無心之心存。托道之術﹐畱神之方﹐淸靜爲本﹐虛無爲常﹐非心意之所能致﹐非思慮之所能然也。故知者之居也﹐耳目視聽﹐心意思慮﹐飲食時節﹐窮適志欲﹐聰明並作﹐不釋晝夜﹐經歷百方﹐籌策萬事﹐定安危之始﹐明去就之路﹐將以全身體而延大命也。若然則精神爲之損﹐血气爲之敗﹐魂魄離散﹐大命傷夭。本爲其身而生思慮﹐不知生思慮以損其身。及其寐也﹐心意不用﹐聰叭閉塞﹐不思不慮﹐不飲不食﹐精神和順﹐血气生息﹐心得所安﹐身無百疾。遭離凶害﹐大瘡以疹﹐斷骨以續﹐百節九竅﹐皆得所欲。但以寢寐之頃﹐尙得安寧﹐況體道忘懷﹐故常適。夫以一人之身﹐去心則危者復寧﹐用心則安者將亡﹐而況乎奉道徳﹑順神明﹑承天心﹑養羣生者哉。養羣生彌須無心以寧也。是以聖人建無身之身﹐懷無心之心﹐有無有之有﹐托無存之存﹐上含道徳之化﹐下包萬民之心。聖人無心﹐以百姓心爲心者也。無惡無好﹐無愛無憎﹐不與凶人爲讎﹐不與吉人爲親﹐不與誠人爲媾﹐不與詐人爲怨。載之如地﹐覆之如天﹐明之如日﹐化之如神。夫人之迷也﹐其日固久。乍令不善者﹐豈造次而易哉。必先優之柔之﹐使自求之﹐浸之潤之﹐使自得之﹐然後始可長其明而成其信﹐悅其意而變其心。故云載之如地﹐覆之如天﹐明之如日﹐化之如神。物無小大﹐視之如身﹐爲之未有﹐治之未然﹐絕禍之首﹐起福之元。杜漸防萌﹐遏惡揚善也。去我情欲﹐取民所安﹔去我智慮﹐歸之自然。自然令物得安﹐使百姓日用不知也。動之以和﹐導之以衝﹐上含道徳之意﹐下得神明之心﹐光動天地﹐徳連萬民。民無賦役﹐主無職負﹐俱得其性﹐皆有其神﹐視無所見﹐聽無所聞﹐遺精忘志﹐以主爲心。主能體道﹐以道覆人﹐人得主恩﹐若自其心。心從主後﹐若子歸母﹐俯仰臥起﹐皆與爲市者也。與之俯仰﹐與之浮沈﹐隨之外起﹐放之屈伸﹐不言而天下應﹐不爲而萬物存﹐四海之內﹐無有號令﹐皆變其心。善者至於大善﹐日深以明﹐惡者性變﹐浸以平和。所謂不善者﹐吾亦善之﹐所以得善也。信者大信﹐至於無私﹐僞者情變﹟1﹐日以至誠。不信者﹐吾亦信之﹐得信也。殘賊反善﹐邪僞反眞﹐善惡信否﹐皆歸自然。夫指歸所以屢歸指於自然者﹐明至道之體湛然獨立﹐自古固存﹐其能然於眾物﹐而眾物不能然之﹐故謂之自然。非言虫鳥之分﹐以爲至極。夫有體此自然之道者﹐則能同光塵﹐不立圭角﹐使物自化﹐悉歸於善﹐進其獨志﹐若性自然。所謂聖人不言而飲人以和。當此之時﹐混沈太虛﹐沾溺至和﹐民忘心意﹐芒洋浮游﹐失其所惡而獲其所求﹐與天進退﹐與道周流﹐非迫禁而去惡﹐非拘教而後移也。無爲爲之﹐而變化不自知也。夫何故哉﹖世主之化﹐虛無寂寞﹐容如枯槁﹐心如橐鑰﹐志如江海﹐施如溪谷﹐不別東西﹐不異南北﹐不辯甘苦﹐不嫌白黑﹐不正方圓﹐不定曲直﹐詳於玄妙﹐務自隱匿。所謂聖人惵惵﹐爲天下皆渾其心也。與物無治﹐浮游無極﹐廢我之所欲爲﹐裹天之所欲得﹐萬物紛紛﹐皆注其耳目。所謂百姓皆注耳目。世主無爲﹐渙如儼容﹐天地爲鑪﹐太和爲橐﹐神明爲風﹐萬物爲鐵﹐徳爲大匠﹐道爲工作﹐天下靑靑﹐靡不潤澤。聖人含如此之功用﹐所以能利物無窮矣。故能陶冶民心﹐變化時俗﹐上無不包﹐下無不克﹐成遂萬物﹐無不斟酌﹐感動羣生﹐振駭八極。天下芒芒﹐不識美惡﹐玄效昧象﹐自成法式。聖人皆駭動萬物﹐以歸於道﹐隨其所宜而成法式也。

出生人死章

出生入死﹐去無爲也。生之徒十有三﹐虛無和也﹐死之徒十有三實有過也﹐而民生有其生也動之死地爲利名也十有三趨堅彊也。夫何故﹖以其生生之厚亡其生也。蓋聞善攝生者畜神明也﹐陸行不避兕虎﹐虎不傷也﹐入軍不被甲兵兵不喪也。兕無所投其角柔弱象也﹐虎無所措其爪體和平也﹐兵無所容其刃害亡中也。夫何故哉﹖類相應也。以無死地無亡形也。

指歸﹕道徳﹐神明﹑淸濁﹑太和渾同﹐淪而爲體﹐萬物以形。形之所托﹐英英榮榮﹐不睹其字﹐號之曰生。生之爲物﹐不陰不陽﹐不可揆度﹐不可測量﹐深微不足以爲稱﹐玄妙不足以爲名。光耀恍惚﹐無有形聲﹐無狀無象﹐動靜無方﹐遊於虛寂之野﹐處於無有之鄕﹐得之者存﹐失之者亡。道气所傳﹐陰陽相和﹐凝結成識﹐名之爲生﹐而又非形非象﹐非陰非陽。故云不陰不陽﹐處無有之鄕也。夫生之於形也﹐神爲之蒂﹐精爲之根﹐營爽爲宮室﹐九竅爲戶門﹐聰明爲侯使﹐情意爲乘輿﹐魂魄爲左右﹐血气爲卒徒。進與道推移﹐退與徳巷舒。不離道徳而非道徳。翺翔柔弱﹐棲息虛無﹐屈伸俯仰﹐與時和俱。輕死與之反﹟2﹐欲生與之仇﹐無以爲利則不可去﹐有以爲用則不可畱。無爲則生自生﹐故不去有爲。欲生之則死矣﹐故不畱。故無爲﹐生之宅﹔有爲﹐死之家也。夫立則遺其身﹐坐則忘其心﹐澹如赤子﹐泊如無形﹐不視不聽﹐不爲不言﹐變化消息﹐動靜無常﹐與道俯仰﹐與徳浮沈﹐與神合體﹐與和屈伸。不賤爲物﹐不貴爲人﹐與王侯異利﹐與萬姓殊患﹐死生爲一﹐故不別存亡﹐此治身之無爲也。春生夏長﹐秋收冬藏﹐奉主之法﹐順天之命﹐內慈父母﹐外絕名利﹐不思不慮﹐不與不求﹐獨往獨來﹐體和襲順﹐辭讓於入﹐不與時爭﹐此治家之無爲。尊天敬地﹐不敢亡先﹐修身正法﹐去己任人﹐審實定名﹐順物和神﹐參伍左右﹐前後相連﹐隨時循理﹐曲因其當﹐萬物並作﹐歸之自然﹐此治國之無爲也。冠無有﹐被無形﹐抱空虛﹐履天地﹐馳陰陽﹐騁五行﹐從羣物﹐涉玄冥﹐遊乎無功﹐歸乎無名﹐此治天下之無爲也。凡無爲者皆生之徒。貪生利壽﹐惟恐不得﹐彊藏心意﹐閉塞耳目﹐導引翔步﹐動搖百節﹐吐故納新﹐吹煦呼吸﹐被服五星﹐飲食日月﹐形神並作﹐未嘗休息﹐此治身之有爲也。廢釋天時﹐獨任人事﹐賤彊求貴﹐貧彊求富﹐饑名渴勢﹐心常載求﹐衣食奢泰﹐事過其務﹐此治家之有爲也。富國兼壤﹐輕戰樂兵﹐底威起節﹐名顯勢隆﹐刑嚴罰峻﹟3﹐峭直刻深﹐法察网周﹐操毒少恩﹟4﹐諸侯畏忌﹐常爲俊雄﹐公彊求伯﹐伯彊求王﹐此治國之有爲也。祖孝悌﹐宗仁義﹐修禮節﹐教民知飾﹐修治色味﹐以順民心﹐鐘鼓琴瑟﹐以和民志﹐主言臣聽﹐主動臣隨﹐表功厲行﹐開以恩厚﹐號令聲華﹐使民親附﹐諸事任己﹐百方仰朝﹐此治天下之有爲。凡有爲者﹐皆死之徒。是故虛﹑無﹑淸﹑靜﹑微﹑寡﹑柔﹑弱﹑卑﹑損﹑時﹑和﹑嗇﹐凡此十三﹐生之徒。此十三者﹐是集道之端﹐養神之宅﹐故云生之徒。實﹑有﹑濁﹑擾﹑顯﹑眾﹑剛﹑彊﹑髙﹑滿﹑過﹑泰﹑費﹐此十三者﹐死之徒也。此十三者與道相違﹐與神相反﹐故云死之徒也。夫何故哉﹖聖人之道﹐動有所因﹐靜有所應﹐四支九竅﹐凡此十三﹐死生之外具也。虛實之事﹐剛柔之變﹐死生之內數也。故以十三言諸。以內有十三生徒﹐外成四支九竅﹐故以言內外也。夫虛生充實﹐無生常存﹐淸則聰達﹐靜則內明﹐微生章顯﹐寡則生眾﹐柔生剛健﹐弱生堅彊﹐卑則生髙﹐損則生益﹐時則通達﹐和則得中﹐嗇則有餘﹐是謂益生。能行此道﹐與天地同﹐爲身者久﹐爲國者長﹐𨿽欲不然﹐造化不聽。夫虛無淸靜﹐旣將道合﹐能生諸有﹐與造化同﹐故𨿽欲不然而造化不許也。實生空虛﹐有生消亡﹐濁則聽塞﹐擾則失明﹐顯則生微﹐眾則生寡﹐剛生柔韏﹐彊生弱殃﹐髙生卑賤﹐滿生損空﹐過則閉塞﹐泰則困窮﹐費則招禍﹐是俱不祥﹐有行此道﹐動而之窮。此十三者﹐是形有之累﹐生禍之元﹐故動而之窮。爲身不久﹐爲國不平﹐𨿽欲不然﹐天地不從。有爲必敗﹐理數自然﹐故天地不從也。而民皆有其生而益之不止﹐皆有其身而愛之不已﹐動歸有爲﹐智慮常起。人之生﹐動之死地也。故去虛就實﹐絕無依有﹐出淸入濁﹐背靜治擾﹐變微爲顯﹐化寡爲眾﹐離柔反剛﹐廢弱興彊﹐損卑歸髙﹐棄損取盈﹐縱時造過﹐釋和作泰﹐將以有爲﹐除嗇施費。夫何故哉﹖大有其身而忘生之道也。所謂死之徒也。是故攝生之士﹐超然大度﹐卓爾遠逝﹐不拘於俗﹐不系於世﹐損形於無境﹐浮神於無內﹐不以生爲利﹐不以死爲害﹐兼施無窮﹐物無細大﹐視之如身﹐無所憎愛﹐精神隆盛﹐福徳並會﹐道爲中主﹐光見於外﹐自然之變﹐感而應之﹐天地人物﹐莫之能敗。陸行則兕虎不能傷﹐入軍則五兵不能害﹐非加之而不能克﹐投之而不能制也﹐神气相通﹐傷害之心素自爲廢。夫善攝生者之爲行﹐旣無愛憎於萬物﹐視物常若於己身﹐故物亦感而相應﹐還自親而無惡﹐理數必爾。若影隨形﹐非以法術加形而揣據。夫何故哉﹖聲響相應﹐物從其類﹐兕虎不加無形﹐而五兵不系無質。攝生之士﹐賊害之心亡於中﹐而死傷之形亦亡於外也。所謂虎無所措其爪﹐兵無所容其刃﹐以其無死地﹐信不虛焉。

道生章

道生之稟物性也﹐徳畜之授物命也﹐物形之品萬方也﹐勢成之遂物形也。是以萬物得以生也﹐尊道而貴徳視宗正也。道尊徳貴髙大盛也﹐夫莫之爵無以名也﹐而常自然以爲性也。道生之無不存也﹐徳畜之無不全也﹐長之無不益也﹐育之無不寧也﹐成之無不終也﹐熟之無不然也﹐養之無不利也﹐覆之無不藏也。生而不有不以貲也﹐爲而不恃無所爲也﹐長而不宰無以爲也﹐是謂玄徳徳不知也。

指歸﹕聖知之衍﹐不自天下﹐不由地出﹐內在於身﹐外在於物﹐督以自然﹐無所不通﹐因循效象﹐無所不竭。故道虛徳無﹐不失其心﹐天尊地卑﹐不違其節。何則﹖以有知無﹐由人識物﹐物類之無者生有﹐虛者生實。見微知著﹐觀始睹卒﹐非有巧能﹐自然之物﹐聖人因之﹐與天周密。是故知道以太虛之虛﹐無所不稟﹔稟物性也。知徳以至無之無﹐無所不授。授物命也。道以無爲之爲﹐品於萬方而無首﹔爲而不有。徳以無設之設﹐遂萬物之形而無事。成功不居。故能陶性命﹐治情意﹐造志欲﹐化萬事。何謂性命情意志欲﹖問六者之差也。所稟於道而成形體﹐萬方殊類﹐人物﹑男女﹑聖慮﹑勇怯﹑小大﹑修短﹐仁廉﹑貪酷﹑彊弱﹑輕重﹑聲色﹑狀貌﹑精粗﹑髙下謂之性。此皆稟於道﹐由中而出﹐終焉不變也。所授於徳﹐富貴貧賤﹐夭壽苦樂﹐有宜不宜﹐謂之天命。皆受於徳﹐自外而來﹐進退由我。遭遇君父﹐天地之動﹐逆順昌衰﹐存亡及我﹐謂之遭命。偶然所遇﹐非常定也。萬物陳列﹐吾將有事﹐舉錯廢置﹐取捨去就﹐吉凶來﹐禍福至﹐謂之隨命。隨我所爲而得。因性而動﹐接物感寤﹐愛惡﹑好憎﹑驚恐﹑喜怒﹑悲樂﹑憂恚﹑進退﹑取與謂之情。自性而來﹐不覺而至。因命而動﹐生思慮﹐定計謀﹐決安危﹐通萬事﹐明是非﹐別同異﹐謂之意。緣命而動﹐由我所爲。因於情意﹐動而之外﹐與物相連﹐常有所悅﹐招麾禍福﹐功名所遂﹐謂之志。性命之動﹐情意已出﹐因而自彊﹐謂之志也。順性命﹐適情意﹐牽於殊類﹐系於萬事﹐結而難解﹐謂之欲。欲𨿽出乎情意﹐而侈於性命﹐不可縱。凡此六者﹐皆原道徳﹐千變萬化﹐無有窮極﹐惟聞道徳者能順其則。道則是其本﹐得本者﹐進退自由﹐不爲情欲之所使也。性精命髙﹐可變可易﹐性粗命下﹐可損可益﹐若得根本﹐不滯有無。是故天地人物含心包核﹐有類之屬﹐得道以生﹐而道不有其徳﹐道生之而未有。得一而成﹐而一不求其福。萬物尊而貴之﹐親而憂之﹐而無報其徳。得至一之所成﹐而一無所謝﹐所謂理至則疊滅者也。夫何故哉﹖道髙徳大﹐深不可言﹐物不能富﹐爵不能尊﹐無爲爲物﹐無以物爲﹐非有所迫而性常自然。無爲自爲於物﹐不爲物而故爲﹐理數必自如然﹐非有物使之然。故道之爲物﹐窺之無戶﹐察之無門﹐捪之無體﹐象之無容﹐意不能盡﹐而言不能通﹐萬物以生﹐不爲之損﹐物皆歸之﹐不爲之盈。上下不窮﹐廣大無涯﹐消息瀛詘﹐不可度訾﹐遊於秋毫﹐不以爲少﹐包裹萬天﹐不以爲多﹐靑紫光耀﹐不爲易志﹐幽冥枯槁﹐不爲變化。所謂常也。運行無施﹐無所愛好﹐稟授性命﹐無所不爲。徳流萬物而不可復﹐恩結澤締而不可歸﹐道徳善貸且生﹐若橐鑰之出聲气﹐气出無窮﹐不可歸復也。瞻足天下而不費﹐成功遂事而不衰﹐其於萬物也﹐豈直生之而已哉。生之形之﹐設而成之﹐品而流之﹐停而就之﹐終而始之﹐先而後之。若水之於魚﹐生成終始﹐不可斯須離。旣托其後﹐又在其前﹐神明以處﹐太和以存﹐淸以上積﹐濁以下凝﹐天以之圓﹐地以之方﹐陰得以陰﹐陽得以陽﹐日月以照﹐星辰以行﹐四時以變化﹐五行以相勝。火以之熱﹐水以之寒﹐艸木以柔﹐金石以剛﹐味以甘苦﹐色以玄黃﹐音以髙下﹐變以縱橫﹐山陵以滯﹐風雨以行﹐鱗者以遊﹐羽者以翔﹐獸以之走﹐人以聰明﹐殊類異族﹐皆以之存﹐變化相背﹐皆以之亡。萬天殊狀﹐水土異形﹐習俗相違﹐利害不同﹐容貌詭謬﹐意欲不通﹐陰陽所不能及﹐日月所不能明﹐皆以之始﹐皆以之終。開口張目﹐屈伸傾側﹐俯仰之頃﹐喘息之間﹐神所經歷﹐心意所存﹐恩愛所加﹐雌雄所化﹐無所不導﹐無所不爲﹐生之而不以爲貲﹐爲之而不以有求﹐長之而無以爲有。天下迷惑﹐莫之能知。窅冥寂寞﹐無有形質﹐又能生成﹐不等太虛﹐人迷旣久﹐故不知也。或曰﹕道徳﹐天地之神明也﹔天地﹐道徳之形容也。或謂道徳是天地之用﹐天地是道徳之體﹐此甕中蠛蠓之見﹐衣中蟣虱之知﹐不可以語於道也。何以明之﹖道徳包萬天也。莊子曰﹕夫天地有類﹐而道徳無形﹐有類之徒﹐莫不有數﹐無形之物﹐無有窮極。以有數之物托於無窮﹐若艸木離土﹐眾星離天﹐不足以諭焉。而謂之不然﹐則是不通乎有無相包﹐虛實相含﹐猶瓜瓠之瓣﹐不睹區蔓之有鄰也﹐蟣虱藏於裘褐﹐不知都邑之多人也。是故宇宙之外﹐營域之內﹐拘以無禁﹐束以無制﹐安危消息﹐無有中外﹐同風共指﹐和順仰制﹐全活姣好﹐靡有傷敗﹐百祥萬福﹐道爲之蓋﹐功玄事冥﹐不開於世﹐天下莫見﹐爲而不廢。隨迎莫見﹐見卽非眞﹐言常不及﹐非常所識。所謂玄徳﹐徳濟無窮。

天下有始章

天下有始無爲身也﹐以爲天下母萬物根也。旣得其母秉自然也﹐以知其子生事無也。旣知其子無不間也﹐復守其母反其先也。沒身不殆終安寧也。塞其兌耳目冥也﹐閉其門口不言也﹐終身不勤不勞難也。開其兌事聰明也﹐濟其事顯功名也﹐終身不救不可生也。見小曰明睹未萌也﹐守柔曰彊和爲恆也。用其光神外動也﹐復歸其明反其內也。無遺身殃不爲大也﹐是謂襲常服道制也。

指歸﹕夫道之爲物﹐無形無狀﹐無心無意﹐不忘不念﹐無知無識﹐無首無向﹐無爲無事﹐虛無澹泊﹐恍惚淸靜。其爲化也﹐變於不變﹐動於不動﹐反以生覆﹐覆以生反﹐有以生無﹐無以生有﹐反覆相因﹐自然是守﹐無爲爲之﹐萬物興矣﹐無事事之﹐萬物遂矣。是故無爲者﹐道之身體﹐而天地之始也。所謂天下有始。無爲微妙﹐周以密矣﹔滑淖安靜﹐無不制矣﹔生息聰明﹐巧利察矣﹔通達萬方﹐無不漑矣。故曰有爲之元﹐萬事之母也。以爲天下母也。聖人得之﹐與物反矣。旣得其子。故能達道之心﹐通天之理﹐生爲之元﹐開事之戶﹐因萬方之知﹐窮眾口之辮﹐盡異端之巧﹐竭百家之使。萬方之知﹐百家之伎﹐皆從道生﹐故稱子也。夫得道圓通﹐不惟獨善﹐隨機應感﹐妙用無方。無方之用﹐運物歸道﹐故云旣知其子﹐復守其母。且道人事﹐與時化轉﹐因之修之﹐終而復始﹐變化忽然﹐通神使鬼﹐形於無形﹐事無不理﹐窮於無窮﹐極乎無有﹐以能雕琢﹐復反其母。復守其母。旣覆又反﹐爲天下本﹐遊於玄冥﹐終身不殆。沒身不殆。故能塞其聰明﹐閉其天門﹐關之以舌﹐鍵之以心﹐非時不動﹐非和不然﹐國家長久﹐終身無患。塞其兌﹐閉其門也。夫何故哉﹖不聽之聞與天同聰﹐不視之見與天同明﹐不言之化與天同徳﹐不爲之事與天同功。所守者要﹐所然者詳﹐道徳之明不蔽﹐而天地之慮達通。故能響應影隨﹐照物不窮﹐爲福元始﹐爲化祖宗﹐周流蔓延﹐淪於大中﹐身存物順﹐天下不勤。得道之用﹐用未常用﹐若影響之於形聲﹐故終身不勤。故力視損明﹐力聽損聰﹐疾言沮徳﹐巧僞敗功。是故口以大開﹐耳目急張﹐知故並起﹐萬物孳蕃﹐奮心揚慮﹐顯遂功名。名成功遂﹐禍至福終﹐動羅天网﹟5﹐靜陷地殃﹐神明不能佑﹐造化不能生﹐庶人沒命﹐國家以喪。開其兌﹐濟其事﹐不體道而有爲﹐故終身不救。是以聖人退爲之爲﹐去事之事﹐體道之心﹐履徳之意﹐統無窮之機﹐秉自然之要﹐翔於未元﹐集於玄妙﹐聰作未聞﹐明作未見﹐萌芽未動﹐朕圻未判﹐昭然獨睹﹐無形之變﹐通於無表﹐達於無境﹐毫毛之惡不得生﹐赫赫之患不得至﹐見小曰明﹐故惡止善行也。爲之行之﹐絕言滅慮﹐積柔體弱﹐反於無識﹐誅暴救寡﹐與神同化﹐無敵之不勝﹐無事之不爲﹐知力不得加﹐天下不能謀。守柔曰彊也。治人理物﹐與陰陽配﹐內用其光﹐而外不違。衣食耕獲﹐桑織有餘﹐福積禍消﹐人給家贍﹟6﹐心不載求﹐賤不望貴﹐貧不幸富﹐纖微尊儉﹐內外不過﹐奉上養下﹐人道盡備。用其外光﹐復歸內明。復歸其內﹐神明不耗﹐盤積固畜﹐不敢以爲智。如江海與天同慮﹐絕滅三五﹐害之以事﹐塡而塞之﹐使不可識。爲瘴爲聾﹐與天地同﹐爲玄爲默﹐與道窮極﹐去必離咎﹐違患廢賊﹐浮徳載和﹐無所不克。無遺身殃故也。故人能入道﹐道亦入人﹐我道相入﹐淪而爲一。守靜致虛﹐我爲道室﹐與物俱然﹐渾沌周密﹐反初歸始﹐道爲我襲。襲﹐重累也。與常道合徳﹐若累衣於身﹐故云道爲我襲﹐是爲襲常者也。

行於大道章

使我介然有知操有明也﹐行於大道修正常也﹐惟施是畏恐蹉跌也。大道甚夷廣易平也﹐而民好徑樂妄行也。朝甚除宅美大也﹐田甚蕪生眾穢也﹐倉甚虛農業廢也﹐服文采五色會也﹐帶利劍任伐殺也﹐厭飲食常飽醉也﹐財貨有餘貨殖實也。是謂盜誇暴藏外也﹐非道哉與天戾也。

指歸﹕道徳不爲智巧﹐故能陶冶天地﹐造化陰陽﹐而天地不能欺也。天地不爲知巧﹐故能含吐變化﹐殺生羣類﹐而萬物不能逃也。道釋自然而爲知巧﹐則身不能自存﹐而何天地之所能造﹐陰陽之所能然也。天地釋自然而爲知巧﹐則身不能自生﹐而何變化之所包﹐何萬物之所能全。此所謂自然者﹐如水自然潤下﹐火自然炎上﹐性分之內﹐亦非有爲。故虛無無爲﹑無知無欲者﹐道徳之心而天地之意也。淸靜效象﹑無爲因應者﹐道徳之動而天地之化也。道徳因應﹐天地動化﹐若像中之象﹐空中之響﹐不足爲難也。何以明之﹖莊子曰﹕道之所生﹐天之所興﹐始始於不始﹐生生於不生﹐存存於不存﹐亡亡於不亡。不始不生﹐不存不亡者﹐道徳之元也。凡此數者﹐自然之驗﹐變化之常也。故人之動作不順於道者﹐道不佑也﹔不順於徳者﹐徳不助也﹔不順於天者﹐天不覆也﹔不順於地者﹐地不載也。夫道徳之所不佑助﹟7﹐天地之所不覆載﹐此息禍之所不遠﹐而福徳之所不近也。人稟气乎道徳﹐成形乎天地﹐舉措不順道﹐自然無與安﹐故福徳日遠﹐禍患日近。是以玄聖處士﹐負達抱通﹐提聰挈明﹐順道奉徳﹐棄知亡身﹐厲志憂畏﹐惟恐蹉跌。故勉於巧不巧之巧﹐務於明不明之明﹐信順柔弱﹐躬耕而食﹐常於止足﹐歸乎無名﹐戰戰栗栗﹐恐失自然﹐患至天地﹐禍及人民。挈然有知行於大道者﹐惟施是畏也。是以吉祥之應﹐福徳之至﹐如影之與形﹐響之應聲﹐非有期會﹐動若俱生﹐是故大道甚夷﹐其化無形﹐若遠而近﹐若晦而明。平夷而無穢﹐要約而易行﹐無爲而成功﹐無事而福盈﹐天地由之﹐萬物以生。大道甚夷平也。而民背之﹐用其聰明﹐任僞廢道﹐反地逆天﹐尊知貴巧﹐欺鬼侮神﹐飾治邪淫﹐歸僞去眞﹐創作攺制﹐起事遂功。人好徑也。丰屋榮觀﹐大戶髙門﹐飾以其怪﹐加以采文﹐以知爲本﹐以巧爲繩。朝甚除也。詐爲之斧﹐僞爲之斤﹐秉術操數﹐簡織賤耕﹐田穢不修﹐節莠並生﹐田苗不起﹐囷倉虛空。田甚蕪﹐倉甚虛。衣重五采﹐錦繡玄黃﹐冰紈綺谷﹐靡鹿光輝。服文采也。利劍堅甲﹐彊弩勁弓﹐輕車駿馬﹐多俠凶人。權重名顯﹐威勢流行﹐伐殺絕裏﹐臣役細民﹐妬廉嫉讓﹐疾忠毒信﹐結邪連僞﹐與善爲怨﹐尙爭貴武﹐無不侵淩﹐使通境外﹐常議弒君。帶利劍也。食重五味﹐碊賊羣生﹐刳胎殺鷇﹐逆天之心﹐居常醉飽﹐取求不厭。厭飲食也。多藏金玉﹐畜積如山﹐所有珍寶﹐擬於人君。貨財有餘。出入奇異﹐榮盛光顯﹐離眾絕俗﹐超然獨存﹐亂世髙之﹐稱爲大人。是謂盜誇。過眾惡大﹐罪重禍深﹐賢父不畜﹐明主不臣﹐道所不佑﹐神所不在﹐天所不覆﹐萬物所怨。有人若此﹐喪之受禍﹐生之受息﹐身苟不獲﹐事及子孫。以非道故。

善建章

善建者不拔以道立也﹐善抱者不脫抱以徳也﹐子孫祭祀不輟世無極也。修之於身其徳乃眞﹟8治生息也﹔修之於家治慈畜也﹐其徳有餘流相成也﹔修之於鄕治分職也﹐其徳乃長無不克也﹔修之於國治法則也﹐其徳乃丰無讒賊也﹔修之於天下治表式也﹐其徳乃普宇內服也。故以身觀身知彼身也﹐以家觀家知彼家也﹐以鄕觀鄕知彼鄕也﹐以國觀國知彼國也﹐以天下觀天下近知遠也。吾何以知其然哉﹖以此求之身也。

指歸﹕天地之間﹐廣大修遠﹐殊風異俗﹐物類眾巨﹐變化無窮﹐利害謬詭﹐故能不能制﹐而爲不能爲也。我爲天下﹐而天下亦爲我﹐彼我相遇﹐則彼眾而我寡﹐以寡遇眾﹐則眾寧而寡殆。故以己知立則知奪之﹐以己巧立則巧伐之﹐以己力立則力威之。惟無所爲﹐莫能敗之。何以效其然也﹖夫默而求響﹐響不我應﹔托陰求影﹐影不我從。畏響而扣金﹐響愈我應﹔惡影而處陽﹐影益我從。由此觀之﹐無爲不能遁福﹐有爲不能逃患。是以聖人去力﹑去巧﹑去知﹑去賢﹐建道抱徳﹐攝精畜神﹐體和襲弱﹐履地戴天。善建不拔者也。空虛寂泊﹐若亡若存﹐中外俱默﹐變化於玄﹐無爲無事﹐反朴歸眞﹐無法無度﹐與變俱然。善抱不脫。抱小托大﹐牧養萬民﹐方圓先後﹐常與身存﹐體正神寧﹐傳嗣子孫。子孫祭祀不絕。徳積化流﹐洋溢無窮﹐衰而復盛﹐與天俱終。故治之於身﹐則性簡情易﹐心達志通﹐遠所不遠﹐明所不明﹐重神愛气﹐輕物細名﹐思慮不惑﹐血气和平﹐筋骨便利﹐耳目聰明﹐肌膚潤澤﹐面理有光﹐精神專固﹐生生靑靑﹐身體輕勁﹐美好難終。修之身﹐其徳乃眞也。治之於家﹐則夫信婦貞﹐父慈子孝﹐兄順弟悌﹐九族和親﹐耕桑時得﹐畜積殷殷﹐六畜蕃殖﹐事業修治﹐常有餘財﹐鄕邑願之。修之於家﹐其徳有餘。治之於鄕﹐則睹綱知紀﹐動合中和﹐名實正矣。白黑分明﹐曲直異理﹐是非自得﹐姦邪不起﹐威嚴尊顯﹐令行禁止﹐奉上化下﹐公若父子﹐敬愛信向﹐上下歡喜﹐百姓和集﹐官無畱負﹐職修名榮﹐稱爲君子﹐常有餘徳﹐沒身不殆。修之於鄕﹐其徳乃長。治之於國﹐則主明臣忠﹐朝不壅賢﹐士不妬功﹐邪不蔽正﹐讒不害公﹐和睦順從﹐上下無怨﹐百官樂職﹐萬事自然﹐遠人懷慕﹐天下同風﹐國富民實﹐不伐而疆﹐宗廟尊顯﹐社稷永寧﹐陰陽永合﹐禍亂不生﹐萬物丰熟﹐境內大寧﹐鄰家托命﹐後世蕃昌﹐道徳有餘﹐與天爲常。修之於國﹐其徳乃隆。治之於天下﹐則主陰臣陽﹐主靜臣動﹐主圓臣方﹐主因臣唱﹐主默臣言。正直公方﹐和一大通﹐平易無爲﹐寂泊無聲﹐徳馳相告﹐神騁相傳﹐運動無端﹐變化若天﹐不行而知﹐不爲而成﹐功與道倫﹐宇內反眞﹐無事無憂﹐太平自興。修之天下﹐其徳乃普也。是故我身者﹐彼身之尺寸也﹔我家者﹐彼家之權衡也﹔我鄕者﹐彼鄕之規矩也﹔我國者﹐彼國之準繩也。所謂以身觀身﹐以家觀家﹐以國觀國﹐以天下觀天下也。人主者﹐天下之腹心也﹔天下者﹐人主之身形也。故天下者﹐與人主俱利俱病﹐俱邪俱正。主民俱全﹐天下俱然﹐家國相保﹐人主相連﹐苟能得己﹐天下自然。故可以知我者無所不知﹔可以治我者﹐無所不治﹔便於我者﹐無所不可﹔利於我者﹐無所不宜。不可於我而可於彼者﹐天下無之。所謂一言可以終身行者﹐其殆恕乎﹟9。吾何以知天下謂之然哉﹖其以此也。其以此也。

道徳眞經指歸卷九竟

﹟1僞者情變﹕『僞』原作『爲』﹐據祕冊本攺。

﹟2輕死與之反﹕祕冊本作『輕死與之友』。

﹟3刑嚴罰峻﹕『刑』原作『形』﹐據怡蘭本攺。

﹟4操毒﹕祕冊本作『慘毒』。

﹟5動羅天綱﹕『羅』﹐祕冊本作『罹』。

﹟6人給家贍﹕『贍』原作『贈』﹐據怡蘭本攺。

﹟7夫道徳﹕『夫』原作『天』﹐據怡蘭本攺。

﹟8其徳乃眞﹕此四字原脫﹐據怡蘭本補。

﹟9其殆恕乎﹕『殆』原作『始』﹐據祕冊本攺。

道徳眞經指歸卷之十

蜀郡嚴遵字君平撰谷神子注

含徳之厚章

含徳之厚體道元﹐比於赤子柔弱虛。毒虫不螫毒不施﹐攫鳥不搏害不摩﹐猛獸不據威不加。骨弱筋柔脆以危﹐而握固據難開﹐未知牝牡之合不相化﹐而較作無爲爲﹐精之至神明多。終日嗥而嗌不嘎音聲和﹐和之至體道行。知和曰常與道同﹐知常曰明日以聰﹐益生曰祥日廣長﹐心使气曰彊日堅彊﹐物壯則老衰堅彊﹐謂之非道體禍殃﹐不道早已大命喪。

指歸﹕道徳虛無﹐神明寂泊﹐淸靜深微﹐太和滑淖﹐聽之寂寥﹐視之虛易﹐上下不窮﹐東西無極。天不能裹﹐地不能囊﹐規不能圓﹐矩不能方﹐度不能度﹐而量不能量﹐金玉不能障蔽﹐水火不能壅落﹐萬物莫之能領﹐患禍莫之能作。況浮翺翔﹐渾沌磅磚﹐心無所棲﹐形無區宅﹐陶冶稟授﹐萬天以作﹐羣物得之﹐滋滋啞啞﹐知慮不能得﹐有爲不能獲﹐思之逾遠﹐爲之益薄﹐執之不我擒﹐縱之不我釋。惟無欲者﹐身爲之宅﹐藏之於心﹐故曰含徳。同於徳﹐徳亦得之。體徳容深﹐含徳之厚。夫徳之在人﹐猶父母之於身也﹔其於萬物﹐猶珠玉之與瓦鉛也。父母生我不可易﹐珠玉潤我不可擲。是以含徳之士﹐重身而輕天下﹐猶慈父孝子不以其有易其鄰﹔大身而細物者﹐猶良賈察商不以珠玉易瓦鉛也。其無欲也﹐非惡貨而好康也﹐天下之物莫能悅其心也。其爲虛也﹐非好靜而惡擾也﹐天下之事莫足爲也。夫何故哉﹖所有重而天下輕也。明於輕重之稱﹐通於利害之變﹐故萬物不能役﹐而天下不能傜也。故不爲虛而虛自起﹐不爲靜而靜自生﹐不休神而神自定﹐不和气而气自平。是以不聽而聞無聲之聲﹐不視而見無形之形﹐不思而領是非之意﹐不慮而達同異之鄕。神淪天地﹐徳遵陰陽﹐不請福而天地佑之﹐不辭禍而患害﹟1去之﹐不殺戮而天下畏之﹐不施與而天下愛之。鼓腹而樂﹐俯仰而娛﹐食艸而美﹐飲水而甘。喬木之下﹐精神得全﹐巖穴之中﹐心意常歡﹟2﹐貧樂其業﹐賤忘其卑﹐窮而恬死﹐困而忘危﹐功與地配﹐徳與天齊﹐反愚歸朴﹐比於嬰兒。含徳之厚﹐比於赤子。是故建身爲國﹐誠以赤子爲容﹐則是天下尊道貴徳﹐各重其身﹐名勢爲垢﹐萬物爲塵﹐貪夫逃爵﹐殘賊反仁﹐積柔集弱﹐惟徳是修。而作福生亂者﹐有何由然。自然同徳﹐無由生也。悲夫天地之道﹐深以遠﹐妙以微﹐能識之者寡﹐行之者希﹐智惠不能得﹐惟赤子爲體之。赤子體似於徳。夫赤子之爲物也﹐知而未發﹐通而未達﹐能而未動﹐巧而居掘﹐生而若死﹐新而若獘﹐爲於不爲﹐與道周密。生不生之生﹐身無身之身﹐用無用之用﹐聞無聞之聞﹐無爲無事﹐無意無心﹐不求道徳﹐不積精神﹐旣不思慮﹐又無障截﹐神气不作﹐聰明無識﹐柔弱虛靜﹐魂魄無事。樂無樂之樂﹐安無欲之欲﹐生不枉神﹐死不幽志。故能被道含徳﹐與天地同﹐則蜂蠆虫蛇無心施其毒螫﹐攫鳥猛獸無意加其攫搏。毒虫不螫﹐擭鳥不搏者﹐以無死地也。骨弱筋柔﹐握持堅固﹐不睹牝牡﹐陰陽以化。精神充實﹐人物並歸﹐啼號不嗄﹐可謂志和﹐爲之行之﹐與道爲常。知和曰常。執之守之﹐時曰聰明。知常曰明。自然生息﹟3﹐動﹐合百祥。益生日祥。心意玄作﹟4﹐气順堅彊。心使气曰彊也。無所爲﹐故無所不克﹔無所欲﹐故動無所喪。自然通達﹐眾美萌生﹐天地愛佑﹐禍亂素亡。夫何故哉﹖以含徳和神﹐而體童蒙也。及其有知也﹐去一而之二﹐去晦而之明﹐身日飾而徳日消﹐智逾多而迷益深。故重天下而輕其神﹐貴名勢而賤其身﹐深思遠慮﹐離散精神﹐背柔棄弱﹐力進堅剛﹐陷於欲得﹐溺於求生﹐開於危殆﹐塞於萬全。物壯則老。故福如天地﹐視而不能見﹔禍若雷霆﹐聽而不能聞。出無入有﹐日造禍殃。謂之非道。動而之窮﹐爲而之亡﹐修身愛國﹐爲國不祥。祭燎而天地是伐﹐禱祀而鬼神是喪﹐非命之罪﹐事物自當也。身旣違道﹐禍則自來﹐非天命有所與奪﹐故云非道早已。

知者不言章

知者不言不能專﹐言者不知道亡身。塞其兌耳目冥﹐閉其門口不言﹐挫其銳志所之﹐解其忿心所思﹐和其光容不奇﹐同其塵服不詭﹐是謂玄同與俗化。不可得而親愛不來﹐不可得而疏退不離。不可得而利益不喪﹐不可得而害敗不危﹐不可得而貴爵不髙﹐不可得而賤損不卑﹐爲天下貴尊寵奇。

指歸﹕道無常衍﹐徳無常方﹐神無常體﹐和無常容﹐視之不能見﹐聽之不能聞﹐旣不可望﹐又不可捫。故達於道者﹐獨見獨聞﹐獨爲獨存。父不能以授子﹐臣不能以授君﹐猶母之識其子﹐嬰兄之識其親也。夫子母相識﹐有以自然也﹐其所以然者﹐知不能陳也。五味在口﹐五音在耳﹐如甘非甘﹐如苦非苦﹐如商非商﹐如羽非羽﹐而易牙師曠有以別之。其所以別之者﹐而口不能言也。所謂言者不知﹐知者不言也。故無狀之狀﹐可視而不可見也﹔無象之象﹐可效而不可宣也﹔無爲之爲﹐可則而不可陳也﹔無用之用﹐可行而不可傳也。是故得道之人﹐見之如子之識親﹐履之如地﹐戴之若天﹐被之服之﹐體之如身﹐爲之行之﹐與之浮沈﹐與之外起﹐與之屈伸。神與化遊﹐志與徳運﹐聰明內作﹐外若聾盲﹐思慮玄起﹐狀若癡狂。故口不能言﹐而意不能明也﹐譬猶夢爲君王﹐履危臨深﹐憂喜相反﹐中心獨然﹐覺而道之﹐不能以諭其鄰也。失道之人則不然﹐見其外不睹其內﹐識其流不獲其源﹐秉其末不窮其根。然其所以然﹐不然其所不然。凡事之末﹐是然之所然。至理之本﹐非然之所能然也。故道在於外﹐不在於身﹐中主不定﹐守不固堅﹐心狐志疑﹐情與物連﹐聰明眩耀﹐以僞爲眞﹐若是若非﹐若亡若存﹐和气易動﹐若病在人﹐陽泄神越﹐惡默好言。方言之時﹐心有所慮﹐志有所思﹐聰明並外﹐精神去之。音聲內竭﹐外實有餘﹐道徳離散﹐日日遠之。言之益疾而己愈不見﹐造之益眾而己愈不知。是故言者逆道之要也﹐而距徳之數也﹐反天之匠﹐覆地之具也。是故得道之士﹐損聰棄明﹐不視不聽﹐若無見聞﹐閉口結舌﹐若不知言。塞其兌﹐閉其門。挫其銳﹐釋其所之﹐意無所守﹐廓似無身。解其所思﹐散其所慮﹐奄若不知﹐匿若獨存。挫其銳﹐解其忿。滅禍無首﹐反於太素﹐容貌不異﹐服色不詭﹐因循天地﹐與俗變化﹐深入大道﹐與徳徘徊。無言以言言﹐無爲以爲爲﹐淸靜以治己﹐平和以應時﹐與世渾沌﹐與俗玄同。和其光﹐同其塵。要物之本﹐秉事之根﹐獨與眾異﹐天下莫聞。遊於親疏之戶﹐翺翔利害之門﹐浮於貴賤之野﹐固守我之精神﹐遁隱無形之境﹐放佚荒蕩之鄕。貧賤不以爲辱﹐富貴不以爲榮﹐欲隱而隱﹐欲彰而彰﹐陰陽不能損益﹐人主不能蔽明。是謂玄同。故不可得親﹐不可得疏也。魁然獨立﹐卓爾無雙﹐聲色不能悅﹐五味不能甘﹐萬物不能與之爭﹐知力不能與之訟。無取無與﹐無得無去﹐閉門杜戶﹐絕端滅緒﹐神明爲制﹐道爲中主﹐動與化鄰﹐靜與然交﹐和順時得﹐故能長久。佚蕩無常﹐莫能先後﹐故好之不能近﹐惡之不能遠﹐賞與不能加﹐賦稅不能取﹐爵祿不能髙﹐貧賤不能下。無柰萬物何﹐故萬物不能役﹔無以天下爲﹐故天下不能有也。以爲使天下貴。

以正治國章

以正治國體忠信﹐以奇用兵設詐權﹐以無事取天下任自然。吾何以知其然哉謂我身﹖天下多忌諱羞薄醜﹐而民彌貧貲益少﹔民多利器智惠巧﹐國家滋昏動愈晦﹔人多仗巧飾雕琢﹐奇物滋起無窮極﹔法令滋彰网深密﹐盜賊多有益暴逆。聖人之言云傳國式﹕我無爲主不得﹐而民自化世和集﹐我無事主不作﹐而民自富無所欲﹐我好靜主虛寂﹐而民自正分理得﹐我無欲主止足﹐而民自朴不作飾。其政悶悶無福徳﹐其民偆偆順忠愨﹔其政察察福徳明﹐其民缺缺知孳萌。禍兮福之所倚以福倚﹐福兮禍之所伏以成禍。孰知其極無緒端﹖其無正忠信亡。正覆爲奇智詐行﹐善復爲妖受妖祥。人之迷失正常﹐其日固久矣所由長。

指歸﹕道徳之情﹐正信爲常﹐變化動靜﹐一有一亡。覆載天地﹐經緯陰陽﹐紀綱日月﹐育養羣生﹐逆之者死﹐順之者昌。故天地之道﹐一陰一陽﹐陽气主徳﹐陰气主刑﹐刑徳相反﹐和在中央。春生夏長﹐秋收冬藏﹐終而復始﹐廢而又興﹐陽終反陰﹐陰終反陽﹐陰陽相反﹐以至無窮。故王道人事﹐一柔一剛﹐一文一武﹐中正爲經﹐剛柔相反﹐兵與徳連﹐兵終反徳﹐徳終反兵﹐兵徳相保﹐法在中央﹐法數相參﹐故能大通。是以明王聖主﹐損欲以虛心﹐虛心以平神﹐平神以知道﹐得道以正心﹐正心以正身﹐正身以正家﹐正家以正法﹐正法以正名﹐正名以正國。以正治國也。正國鋼紀﹐分明察理﹐元元本本﹐牽左連右﹐參伍前後﹐物如其所﹐正名以覆實審實以督名。一名一實﹐平和周密﹐方圓曲直﹐不得相失﹐賞罰施行﹐不瀛不縮﹐名之與實﹐若月若日﹐一名正而國家昌﹐一名奇而國家役。養國之密﹐無有所常﹐屈伸取與﹐與時俱行﹐繼亂任法﹐遭逆任兵﹐守平以道﹐體徳爲常﹐大小相遇﹐以正相望。失正則化之﹐不從則禁之﹐不止則制之﹐不伏則伐之。明大國之協小國﹐不敢輕用於兵﹐故先以化禁﹐不從然後始制伐行者也。若夫小國迫於大國之間﹐遭無道之君﹐以正事之不可則去之﹐去之不可而割地而予之﹐予之不可則率眾而避之﹐避之不可則杖策而遁之﹐遁之不可則患及萬民﹐禍將及我﹐故奮計而圖之﹐是爭之所爲起﹐而兵之所爲生也。吾欲選將練士﹐砥礪甲兵﹐積糧髙壘﹐營而自守﹐百姓糜獘﹐國家虛空﹐是戰之所爲作也﹐而正之所爲興也。吾欲以正入﹐則我寡而彼眾﹐我弱而彼彊﹐如卵投石﹐爲敵受殃﹐三軍必敗﹐士卒死傷﹐天心不得﹐宗廟滅亡﹐下悲萬民之命﹐上畏天地之心﹐是權之所爲動也﹐而奇之所爲運也。故建反往之計﹐招覆來之事﹐開萬民之心﹐生諸侯之謀﹐明我道徳之佑﹐闡我天地之助﹐以渾四海之心﹐同萬國之意。百姓應我若響﹐鄰國隨我若影﹐飛鳥走獸與我俱往﹐是計之所爲用﹐而奇之所爲行也。奇卽權也﹐言小國迫於大國之間﹐事與避遁﹐卽俱不可兵戰﹐權奇所以爲作。明夫兵者不祥之器﹐不得已而用也。故乃動設計謀﹐以順人望﹐天地鳥獸助我爲城﹐故云以奇用兵者也。上順道徳之意﹐下合天地之心﹐危寧利害﹐視民若身﹐體無形之形﹐處太陰之陰﹐發無爲之爲﹐揚無聲之聲﹐異彼滅化之罪﹐明彼逆天之功﹐顯天之所降﹐見地之所生。有名無實﹐有實無名﹐名實相違﹐或正或傾﹐縱橫反覆﹐合於冥冥。明此道徳之功﹐顯彼勃逆之過﹐或以名實相反而縱橫合道者也。天災自起﹐妖孽自生﹐離其父子﹐絕其弟兄﹐殺其雄將﹐戮其忠臣﹐天下怨恨﹐莫與同心﹐魁然獨立﹐受天之兵﹐戰勝大喜﹐四海安寧﹐此用奇之上也。先用以道﹐不從然後其災自起﹐所以爲上。慉天下之怒﹐積能奇之人﹐飛耳遊目﹐延聰益明﹐遊士四達﹐結友合親﹟5﹐生息變怪﹐因道應姦。飾權養勢﹐以實其民﹔飛言舞事﹐以惑敵人﹔卑辭降下﹐以閉其君﹔輕使重利﹐以開其臣。君臣有隙﹐因制其神﹐變作於陰﹐權動於微﹐懸其死命﹐因其樞機﹐使敵狂惑﹐不得有爲﹐隨時進退﹐無有常儀﹐不攻而敵自詘﹐不戰而敵自危﹐克其君不及其臣﹐誅其將不及其師﹐戰勝民喜﹐諸侯畏之﹐此用奇之次也。初設計策﹐後得其死﹐所以爲次。制其地形﹐禦其君臣﹐卑體重賞﹐以順其外﹐陰謀云布﹐以亂所親﹐姦從彼來﹐道從此興﹐數城而封將﹐連國以予姦。姦來如鬼﹐謀計如神﹐方略不測﹐奇變不窮﹐分彼之力﹐疑彼之心﹐如出於地﹐若生於天﹐離其左右﹐散其所連﹐起權生變﹐以制其死﹐阻其計謀﹐使不得信。折其彊輔﹐以孤其志﹐因形立勝﹐如環無端﹐乘時而發﹐和爲之恆﹐動攻其害﹐靜絕其糧。褫而奪之﹐饑而渴之﹐重而累之﹐水而火之﹐勞而苦之﹐凍而暍之﹐利而誘之﹐狂而惑之﹐卒而迫之﹐窘而薄之。從髙擊下﹐以眾制寡﹐堅校部曲﹐官隊相伍﹐上護其下﹐下救其上﹐三軍相保﹐親如父子。奇陣分合﹐隱伏參處。營前經後﹐陵左敗右﹐耀以旌旗﹐惑以金鼓﹐進如波騰﹐退如風雨﹑發如崩潰﹐合戰如虎﹐守不可攻﹐攻不可守﹐戰勝威行﹐天下大恐﹐此用奇之下也。以先用兵﹐方制其死﹐所以爲下也。禍亂旣夷﹐萬物丰寧﹐天心大得﹐宇內欣欣﹐藏奇損智﹐忠信爲務﹐淸靜簡易﹐退事止言。能用奇勝﹐不明道徳﹐恐事流變生﹐淳散朴﹐所以止言者也。夫何故哉﹖道徳變化﹐無所不生﹐物有髙下﹐指向不同﹐趨含殊繆﹐或西或東﹐各推其性﹐以活其身。吉人以善足﹐凶人以惡傳﹐誠人以信顯﹐邪人以僞容﹐各效其知﹐以避禍凶。求而不贍﹐智者詐生﹔勞而不息﹐忠者起姦﹔拘迫慘怛﹐信者馳謾﹔窮困不已﹐賢者不化。故主好知則民僞﹐主好利則民禍﹐主好賞則民困﹐主好罰則民怨。何則﹖事由於主﹐行之在臣﹔賞出於主﹐財出於民﹔法出於主﹐受之在臣﹐主有所欲﹐天下向風。事皆由主﹐主爲化元。主不藏用﹐以歸於道。𨿽巧智用﹐不若忘智者也。故用心思公﹐不若無心之大同也﹔有欲禁過﹐不若無求之得忠也﹔喜怒時節﹐不若無爲之有功也﹔思慮和徳﹐不若無事之大通也﹔明於兪附之衍﹑岐鵲之數以治之﹐不若使世無病之徳丰也﹔挾黃帝太公之慮﹑秉孫吳氏之要以勝之﹐不若使天下不事智力之不營也。故道徳之所生﹐愛不能利也﹔天地之所成﹐爲不能致也。善爲愛利之小﹐終乖天道之大。惟無愛者能利之﹐惟無爲者能遂之﹐是故明王聖主無欲無求﹐不創不作﹐無爲無事﹐無載無章﹐反初歸朴﹐海內自寧。以無事取天下。何以明之﹖莊子曰﹕夫起福生利﹐成功遂事﹐備物致用﹐使人大富﹐天下奢僭﹐財貨不足﹐民人愈醜。福滿山澤﹐金玉成積﹐國愈不安﹐民益少利。飾智相愚﹐以詐相要﹐防堤邪淫﹐姦僞之路密﹐分別同異﹐是非之變眾﹐則國家昏而政事衰。天下忌諱﹐人而彌貧﹐人多利器﹐國家滋昏者也。作方遂伎﹐雕琢文彩﹐奇變異怪﹐以褒有徳﹐以別尊卑。巧故滋起﹐俊出愈奇﹐令速賞深﹐罰峻刑嚴﹐鑿肌膚﹐斷四支﹐疏遠不隱﹐親近不和﹐罪至夷滅﹐賞至封侯﹐天地振栗﹐盜賊愈多。人多奇巧﹐奇物滋起﹐法令滋章﹐盜賊多有。故聖人之言云﹕我無爲而民自化。夫何故哉﹖主者﹐天下之心也。气感而體應﹐心動而身隨﹐聲響相應﹐形影相隨﹐不足以爲諭。是故人主誠爲無爲之爲﹐則天下之心皆無所之﹐被道含徳﹐無思無求﹐無令無法﹐萬民自化。我無爲人自化者也。人主誠能事無事之事﹐則天下無效無象﹐無知無識﹐不賞不與﹐萬民自富。我無事人自富者也。人主誠能安無靜之靜﹐樂無淸之淸﹐則天下不學不問﹐無聞無見﹐無刑無罰﹐萬民自正。我好靜人自正。人主誠能欲不欲之欲﹐則天下心虛志平﹐大身細物﹐動而反止﹐靜而歸足﹐不拘不制﹐萬民自朴。我無欲人自朴者也。故人主之正﹐不孝不仁﹐不施不予﹐閔閔縵縵﹐萬民慁挽﹐墨墨偆偆﹐好惡不別﹐是非不分﹐故得所欲﹐性命以全。其政悶悶﹐其人偆偆者也。人主之政﹐布徳施利﹐明目察察﹐萬民昭昭﹐皆知禍福。孝悌仁義﹐萬事差別﹐偟偟﹐知僞缺缺。其政察察﹐其人缺缺者也。故失所安﹐性命天絕。福生於禍﹐禍生於福﹐福之與禍﹐同營異域﹐俱亡俱存﹐異情同服﹐相隨出入﹐同來異極﹐非有聖人﹐莫能獨得。禍福之所倚﹐福禍之所伏者也。故去福則無禍﹐無禍則無福﹐無福之福﹐至微玄默﹐天下好知﹐莫能窮極。孰知其極者也。惟無爲者能順其則﹐正在禍福之間﹐無所不克。正在於此非無正也。失正則奇生﹐奇生而民惑﹐善人爲妖﹐是非反覆。正復爲奇﹐善復爲妖者也。天下大迷而不復也。道甚易行﹐人迷固久﹐所以不可復也。

方而不割章

方而不割無傷害﹐廉而不劇無毀敗﹐直而不肆無枉廢﹐光而不耀無覆蓋。治人事天爲生活﹐莫如嗇施不行。夫惟嗇﹐是以蚤服無禁令。重積徳昧妙微﹐則無不克無不勝。莫知其極化唐唐﹐可以爲國爲侯王。有國之母嗇爲常﹐可以長久動難終。深根固蒂精神藏﹐長生久視身常存。

指歸﹕道無不有而不施與﹐故萬物以存﹔無所不能而無所不爲﹐故萬物以然。何以明之﹖夫道體虛無而萬物有形﹐無有狀貌而萬物方圓﹐寂然無音而萬物有聲。由此觀之﹐道不施不與而萬物以存﹐不爲不宰而萬物以然。然生於不然﹐存生於不存﹐亦明矣。言道能存於不存﹐然於不然者也。或云﹕道無形無聲﹐又不施不與﹐豈能然於不然﹐存於不存哉﹖明物各自然物﹐各存其道者也﹐此謂識形聲﹐不識其影響。夫日𨿽不爲形造影﹐而影必因日光﹐空𨿽不爲聲造響﹐而響必因空谷。若空日有心爲影響﹐則有時而廢﹐安能周瞻而然存必有﹖道能然存於物﹐而道未始有心者也。故王者興師動利則民欲﹐民欲而以方﹐方則割。以割爲方﹐則邪者進而方者退﹐忠臣蒙其毒﹐萬民受其害。欲者以欲爲方﹐則以方爲邪﹐故方者被割﹐而萬民受害也。貴貨則民求﹐民求而以廉﹐廉則劌。以劌爲廉﹐則貪者顯而廉者獘﹐忠臣蒙其咎﹐而萬民受其敗。求者以求爲廉﹐則以廉爲貪﹐故廉者被劌﹐劌利傷也。開爭則民曲﹐民曲而以直﹐直則肆。以肆爲直﹐則枉者翺翔﹐直者深伏﹐忠臣蒙其禍﹐萬民受其敗。上好名則民僞﹐民僞而以光﹐光則耀。以耀爲光﹐則大徳隱而小惠章﹐忠臣蒙其死﹐而萬民受其殃。僞者以僞爲光﹐則以光爲暗﹐故光者被殃者也。數者以施﹐貨流情通﹐所以謂方者不方﹐廉者不康﹐直者不直﹐光者不光﹐名繆實易﹐正失徳亡。時旣無道﹐則以邪貪枉僞爲方廉直光﹐故云直者不直﹐方者不方﹐是正失徳亡者也。人主獨立﹐臣下雙身﹐養主之意﹐阿主之心﹐塞主之聽﹐蔽主之明﹐此國之所以危而宗廟之所以喪也。是以明王聖主﹐獨有而不與也﹐獨知而不教也﹐獨能而不使也﹐方於己而不以也﹐廉於萬物而不有也﹐直秉天心而不恃也﹐徳光四海而不估也。夫何故哉﹖去福以方﹐使下自公﹐割於不割﹐使民不訟﹐事情自達﹐萬物自通﹐莫之爲吉﹐莫之爲凶﹐天下蕩蕩﹐莫之其常。以道爲懷﹐公然大方﹐令物自得﹐莫知其極。𨿽不割於物而物皆得正﹐斯不割之割﹐非割之所能及也。非不割也﹐割剝伐擊﹐誅驕制暴﹐而無瘢創也。隨時合度﹐應天順人﹐人天是同﹐𨿽割非創者也。去貨以廉﹐使天下自平﹔劌於不劌﹐使人無爭。貪叨者息﹐潔白自生﹐莫之爲濁﹐莫之爲淸﹐名不虛謚﹐實不倚傾。非不劌也﹐善康美讓﹐章含顯盜﹐而辯無藏也。去貨任眞﹐謙讓當理﹐善惡自別﹐故無所藏。去爭以直﹐使下自克﹔肆於不肆﹐使民自伏。匡邪振亂﹐化淫矯俗﹐莫之爲福﹐天下荒荒﹐萬物自得。非不肆也﹐舉正揚直﹐表過章惡﹐貶邪削枉﹐明人之失﹐天下盡正﹐而動無聲也。依理折衷﹐與道合宜﹐𨿽直無過﹐固非肆也。去名以光﹐使下自當﹐耀於不耀﹐使民自明。莫之爲照﹐莫之爲冥﹐天下渾渾﹐萬物滋生﹐徳與天比﹐化與道同。非不耀也﹐徳光四海﹐照萬物而化無形也。道以爲光﹐無所不被﹐物各自得﹐莫識其名。上下相象﹐中表相應﹐出入無朕﹐往來無間﹐若影之與形﹐響之與聲。故治國之道﹐生民之本﹐嗇爲祖宗。治人事天莫若嗇也。嗇﹐檢藏之謂也。是故明王聖主﹐損形容﹐卑官室﹐絕五味﹐滅聲色﹐智以居愚﹐明以語默﹐建無狀之容﹐立無象之式﹐恐彼知我﹐藏於不測。故未動而天下應﹐未命而萬民集﹐未戰而素勝之﹐未攻而天下服。是以不勤勞而民有功﹐不分爭而得其職﹐不刑戮而萬民畏﹐不微妙而得天福﹐禍亂不生﹐羣祥並集﹐無爲而無不成﹐不爭而無不克。所謂重積徳故無不克也。故萬物玄同﹐天下和洽﹐浮沈軋軮﹐與道相得。若終而始﹐若亂而紀﹐虛而實﹐無而有﹐疏而密﹐遲而疾﹐無形影﹐無根朕﹐彷佛渾沌﹐莫知所以﹐獨知獨見﹐獨爲獨不﹐變化無常﹐畜積無府﹐陰陽離合﹐屈伸張弛﹐冥冥窅窅﹐芒昧玄默﹐魁如天地﹐不可窮極。莫知其極。自修有餘﹐故能有國﹔治人理物﹐子孫不絕。可以有國者也。夫何故哉﹖以其嗇也。爲音之道﹐不施不予﹐儉愛微妙﹐盈若無有﹐誠通其意﹐可以長久。形小神大﹐至於萬倍﹐一以載萬﹐故能輕舉。一以物然﹐與天同道﹐根深蒂固﹐與神明處﹐眞人所體﹐聖人所保也。所謂有國之母﹐深根固蒂長生久視者也。

治大國章

治大國者謂其君﹐若烹小鮮動綿綿。以道薇天下臨以眞﹐其鬼不神不害人。非其鬼不神其神存﹐其神不傷人助自然﹔非其神不傷人物齊均﹐聖人亦不傷人萬物淳。兩不相傷道相全﹐徳交歸焉加萬民。

指歸﹕日昃陰生﹐燥至風起﹐溪谷小動﹐海波大興﹐髙下相臨﹐差以百尋者﹐以其形大故也。千仞之岸﹐萬丈之崖﹐物類登之﹐崖頹下顚﹐蚊虻螻蟻適足以遊翔﹐而犀象虎豹之麋骸者﹐以其形重也。飄風隆盛﹐發屋折木﹐石飛鐵揚﹐山陵崩弛﹐而人血脈不爲之傷者﹐以其暴大也。隙穴之風﹐不動鬢眉﹐及其中人也﹐生百病而成死亡者﹐以其纖介也。夫大國者﹐江海犀牛之徒也﹔而徳化者﹐飄風隙穴之類也。故其福不可大生也﹐其利不可暴興也﹐其善不可大處也﹐其惡不可大喪也。大生之則大亡﹐暴興之則暴傾﹐大處之則大去﹐大喪之則大至。夫處尊之位﹐秉天下之機﹐威權之重﹐早已大矣。更大動之﹐則所失者多﹐故治大國若烹小鮮。施教令如風隙穴﹐猶恐眉過半額﹐絲出如綸。況乎縱情欲﹐輕四海﹐大有爲﹐殘百姓﹐則若虎豹之糜體﹐飄風之折屋﹐不亦宜乎。何以明之﹖莊子曰﹕夫饑而倍食﹐渴而大飲﹐熱而投水﹐寒而入火﹐所苦𨿽除﹐其身必死。胸中有瘕﹐不可鑿﹔喉中有疾﹐不可剝也﹔蚊虻著面﹐不可射也﹔蟣虱著身﹐不可斫。何則﹖欲除小患﹐而生大賊也。是以明王聖主之治大國也﹐若柄纖微﹐若通小水﹐若察秋毫﹐如聽無有若亡若存﹐若非若是﹐如行如畱﹐如爲如休﹐爲在爲不爲之域﹐化在有無有之野﹐福微利鮮﹐言希禁寡﹐動於無形﹐功流四海。夫得其要者﹐動少而益多。失其機者﹐爲多而益少。故知機微萬夫之望﹐如無如有﹐不可示人也。夫何故哉﹖以道爲父﹐以徳爲母﹐神明爲師﹐太和爲友﹐淸靜爲常﹐平易爲主﹐天地爲法﹐陰陽爲象﹐日月爲儀﹐萬物爲表﹐因應爲元﹐誠信爲首。殊分異職﹐繩繩玄默﹐引總紀綱﹐舉大要而求之於己。是以民如胎鷇﹐主如赤子﹐智僞無因﹐而生巧故無由而起﹐萬物齊均﹐莫有盈損﹐和洽順從﹐萬物丰茂﹐鬼神與人﹐合而俱市﹐動於自然﹐各施所有。寂如無君﹐怕如無鬼﹐萬物盡生﹐民人盡壽﹐終其天年﹐莫有傷夭。所謂以道花天下其鬼不神也。主若不仁﹐鬼若不神。主非不仁也﹐兼施博愛﹐徳運六合﹐而無阿憐也。鬼非不神﹐浮於惚恍﹐載於纖微﹐經歷萬方﹐與時變化﹐神全萬物﹐不以傷人也。非其鬼不神﹐其神不傷人。非不傷人﹐聖人在上﹐與天相參﹐人物順比﹐大化流行﹐智故不作﹐奇物不生﹐莫之爲滿﹐莫之爲盈﹐天下喁喁﹐萬物齊均﹐旣不起髙﹐又不造深﹐不攻金石﹐不壅水泉﹐人不遠徙﹐食不煞生﹐世皆可賞﹐莫之可形﹐艸木黃而後落﹐人化盡而後終。是以聖人亦不傷人。是故天之所胞﹐地之所函﹐太一之所主﹐天一之所將﹐四時所歸﹐五行所監﹐羣臣毒害﹐變化運行﹐各有分部﹐不得相干﹐周流萬物﹐莫之可傷。兩不相傷。是故鬼神治陰﹐聖人治陽﹐治陰者殺偶﹐治陽者殺奇。虛無淸靜﹐鬼神養之﹔纖微寡鮮﹐鬼神輔之﹔盛壯有餘﹐鬼神害之﹔盈滿亢極﹐鬼神殺之。不屬其類﹐聖人奉之﹔忠信順善﹐聖人與之﹔雄俊豪特﹐聖人察之﹔作變生奇﹐聖人殺之。故動於陰者﹐鬼神周之﹔動於陽者﹐聖人制之。惟無所爲者﹐莫能敗之。聖人在上﹐奇不得起﹐詐不得生﹐故鬼以其神養物於陰﹐聖人以其道養物於陽。福因陰始﹐徳因陽終﹐鬼神降其澤﹐聖人流其恩﹐交歸萬物﹐若性自然﹐流道沈徳洽和同眞。所謂兩不相傷﹐故徳交歸焉也。

大國章

大國者地廣民眾﹐天下之所流人所歸﹐天下之所交所親比﹐天下之牝所貪利。牝以靜勝牡勝有爲﹐牝以靜爲下靜以卑。故大國以下小國靜順之﹐則取小國自爲來﹔小國以下大國靜卑之﹐則取大國得所依。故或下而取之勢胞人﹐或下而取於人形勢禁。夫大國不過欲兼畜人爲之君﹐小國不過欲入事人結和親。夫皆得其所欲交以存﹐大者宜爲下易以然。

指歸﹕天地並起﹐陰陽俱生﹐四時共本﹐五行同根﹐憂喜共戶﹐禍福同門。故所以爲寧者﹐所以爲危者也﹔而所以爲危者﹐所以爲寧者也。所以爲存者﹐所以爲亡者也﹔而所以爲亡者﹐所以爲存者也。安不忘亡者存﹐存而忘亡者危。何以明之﹖夫虎豹以其形容修廣﹐爪牙堅彊﹐肌膚盛大﹐毛物丰﹐文章明﹐故執百獸而制於人﹔榮華香艸以其所有光曜芬香﹐故悅於眾谷而傷其根﹔大國之君以其地廣民眾﹐勢尊形寵﹐威隆名顯﹐故張其鄰國而危其身。有道則固於盤石﹐寧於太山﹔失道則危於累卵﹐輕於鴻毛。俱弱則先困﹐俱亂則先亡﹐是故大國者﹐霸王之梯而亡滅之階也。是以大國之君﹐獨立無偶﹐名山四塞﹐三面成阻﹐鴻川並流﹐萬物浮下﹐爲諸侯轂。膏腴之府﹐彊大之屍﹟6﹐權勢之主﹐偕不測之固﹐要阨狹之口。肥饒廣易﹐方數千里﹐珍寶奇怪﹐無所不有﹐民鮮傜役﹐馬牛從處﹐舟輿萬數﹐兵食陵聚﹐居者安樂﹐過者畱止﹐人如艸木﹐畜滿山野﹐耕桑田獵﹐得獲深倍﹐故天下之所欲歸﹐將相之所欲附勻車騎奮擊﹐帶甲百萬﹐處易守險﹐形便地利﹐順天而攻﹐順地而守﹐懸人之命﹐制人之死﹐與之則有勢﹐背之則失宗廟﹐故諸侯之所欲交﹐天下之所畏也。所謂大國者﹐天下之流天下之交也。施道足以並兼﹐尊寵足以發號﹐伐之足以崇仁﹐治之足以明義﹐兼之足以廣地﹐得之足以爲富﹐故諸侯之所好﹐而將相之所利也。是故自古及今﹐天下之牝﹐以靜勝牡﹐千世不易﹐萬世不變。夫何故哉﹖以虛受實﹐以無應有﹐不以爲大﹐務以爲小﹐不以爲髙﹐常以爲卑也。牝以雌柔守﹐牡以雄而求之﹐故牝常以靜勝牡。亢常以盈致悔﹐故大國宜爲下。是故明王聖主之處大國也﹐施而不以置﹐下而不以求﹐地裹諸侯之國而無所不畏﹐徳包諸侯之力而無所不事﹐折節下之以附人意﹐忠廉誠信以先士吏﹟7﹐割地東西以招賢俊﹐疾耕力織以裒畜積﹐結縱連橫以戒不虞。發倉庾﹐散財幣﹐養耆老﹐食孤弱﹐振窮達困﹐顯巖穴之士。受而不取﹐授而不予﹐柔弱簡易﹐無爲而處。諸侯𨿽有貪鄙殘賊﹐驕矜恃力﹐不好順從欲圖逆者﹐猶以文武之勢﹑威徳之重靜而下之﹐則彼修身愼行﹐攺過自新﹐割地獻寶﹐歸命殺身﹐請爲子弟之國﹑藩墻之臣。所謂大國以下小國﹐則取小國者也。其處小弱也﹐因道而動﹐修理而行﹐富以舟輿﹐實以甲兵﹐忠順誠素﹔尙朴貴耕﹐耕織有分﹐不取民有﹐上下和集﹐親如父子﹐君如腹心﹐民如形體﹐國專和一﹐可與俱死﹐上下順從﹐可與鄰市。大國之君﹐𨿽負眾彊﹐上權右勢﹐左徳下仁﹐心如饑虎﹐怒如湧泉﹐不好施予﹐常欲吞人。猶以得天之心﹐獲民之意﹐將相誠信﹐鄰人之助﹐發源泉之敵﹐揚不測之威﹐辱身厚體﹐竭誠懸命﹐欸欸惓惓﹐事以淸靜﹐則彼神感精諭﹐心釋意壞﹐怒移禍徙﹐與我爲妖。小國以下大國﹐則取大國。取大國者﹐取得所依者也。上而取人者﹐形大勢丰﹐徳博權重﹐人之所利也。大國無爲﹐鎭有斯利。但常兼下﹐自取得人。下而取於人者﹐地狹民少﹐權輕徳鮮﹐人之所易也。小國旣輕﹐常被人易。爲其所取﹐不得不廉。故不戰而壞人之邑﹐不攻而降人之城﹐地廣號尊﹐宗廟顯﹐功徳流﹐是大國之所期也。大國但能守雌﹐自期有此之益。交於大國﹐接和結親﹐歲有災害則大國憂之﹐鄰國難至則大國救之﹐屈一人之下﹐伸萬人之上﹐社稷尊﹐宗廟顯﹐國富兵彊﹐人物全濟﹐延於無窮﹐小國之所願也。小國下事人﹐人自憂之﹐所以獲全者也。故接地鄰境﹐懸權不動﹐先下先得﹐卑者制倨﹐靜者勝躁﹐處大之勢﹐小下大得。夫何故哉﹖自然之道﹐不可彊致。水動下流﹐人動趨利﹐釋下任事﹐眾弱爲一﹐出於不意﹐此彊大之所以亡也。故大宜下之。大淩小必獲天災﹐小謙退必蒙眾助﹐故大者宜爲下。

道徳眞經指歸卷之十竟

﹟1患害﹕原作『不害』﹐據祕冊本攺。

﹟2心意常歡﹕原作『心意常歡欣』﹐欣字衍﹐據怡蘭本刪。

﹟3自然﹕原作『旬月』﹐據祕冊本攺。

﹟4玄作﹕祕冊本作『互作』。

﹟5結友﹕原作『結交』﹐據祕冊本攺。

﹟6彊大之屍﹕疑作『彊大戶』。

﹟7士吏﹕原作『士史』﹐據怡蘭本攺。

道徳眞經指歸卷之十一

蜀郡嚴遵字君平撰谷神子注

萬物之奧章

道者﹐萬物之奧開導物也﹐善人之寶體以弱也﹐不善人之所不保俟拘約也。美言可以市得所欲也﹐尊行可以加人比髙爵也。人之不善好爲逆也﹐何棄之有爲寵削也﹖故立天子﹐置三公賢聖一也﹐𨿽有拱璧謂輕貨也﹐以先駟馬謂安居也﹐不如坐進此道言行修也。古之所以貴此道者人心和也﹐何不曰求以得謂勢則也﹐有罪以免無以爲也﹖故爲天下貴尊寵奇也。

指歸﹕木之生也﹐末因於條﹐條因於枝﹐枝因於莖﹐莖因於本﹐本因於根﹐根因於天地﹐天地受之於無形。華實生於有气﹐有气生於四時﹐四時生於陰陽﹐陰陽生於天地﹐天地受之於無形。吾是以知道以無有之形﹑無狀之容﹐開虛無﹐導神通﹐天地和﹐陰陽寧﹐調四時﹐決萬方﹐殊形異類﹐皆得以成。變化終始﹐以無爲爲常﹐無所愛惡﹐與物大同﹐羣類應之﹐各得所行。所謂道者萬物之奧。善人得之﹐以翕以張﹐淸淨柔弱﹐默默沌沌﹐仁宛和淖﹐潤澤虛平﹐大小周密﹐纖微無形﹐玄達萬事﹐以歸無名。終始反覆﹐萬福自生﹐動得所欲﹐靜失所患﹐在人之上﹐威徳自明﹐攻堅勝大﹐莫與爲雙。故善人之所寶者也。凶人得之﹐以發以張﹐堅剛以疏﹐實動以先﹐驕溢以壯大﹐盛滿以彊極﹐廣修大以無疆﹐照察察以熒熒﹐顯的的以彰彰。彊大終小﹐不禍自生﹐動失所欲﹐靜得所傷﹐心憂志削﹐乃反正常。神气煩促﹐趨翕去張﹐郁約而辭卑﹐拘制而體降﹐迫險而賓伏﹐悿怛而忠信﹐攺容而易節﹐與君子同。罪定而言善﹐臨死而愛身﹐一奉天數﹐變性易情﹐安貧樂困﹐卑賤爲常﹐尊天敬鬼﹐視人如王﹐上比牛馬﹐下列犬羊﹐天网以發﹐自然不聽。吁嗟痛哉﹐爲戒甚明。不善之人不以保身﹐乃以累眞﹐及累之成﹐方悔不及。所謂臨渴掘井﹐不若理於未亂。二者殊塗﹐皆由道行﹐在前在後﹐或存或亡。善人先道而存﹐凶人後道而亡。故言行者﹐治身之獄也。時和先後﹐大命之所屬也。是以君子之立身也﹐如哈如聾﹐若朴若質﹐藏言於心﹐常處玄默﹐當言深思﹐發聲若哭﹐和順時適﹐成人之福﹐應對辭讓﹐直而不飾。故言滿天下而不多﹐振動四海而不速﹐連接萬物而不有﹐辭動天下﹐各得所欲。美言可以市也。其經世也﹐气志窅冥而形容隱匿﹐居如驚恐﹐貌似不足﹐偆偆漻漻﹐消如冰釋﹐遇時而伸﹐遭世而伏﹐與天同憂﹐中心惻惻﹐計畫不行﹐隨時反側﹐謙虛止足﹐卑損自牧。樂下如水﹐久而不式﹐下之又下之﹐至於元極﹐天下應之﹐故能有國。尊行可以加人。夫何故哉﹖人之情性﹐樂尊寵﹐惡卑恥﹐損之而怨﹐益之而喜﹐下之而悅﹐止之而鄙﹐古今之通道而人心之正理也。賢者旣然﹐小人尢甚﹐是故尊美言行﹐事無患矣。古之將民﹐何棄之有﹖桀紂之吏﹐可令順善。秦楚之卒﹐可令順善。所謂人所不善﹐何棄之有。故能得其心﹐天下可有﹔不得其意﹐妻妾不使。何以效其然也﹖夫爵尊天下﹐富有四海﹐威勢無量﹐專權擅柄﹐人之所畏也。立天子也。去徒步﹐離卒伍﹐鴻舉龍興﹐起佐天子﹐發道揚徳﹐施行所有﹐恩流萬姓﹐光顯祖考﹐人之所利。置三公也。以人之所畏﹐求人之所利﹐言不美﹐行不敬﹐𨿽執大璧﹑操珍物而進之﹐安車駟馬而載之﹐則是賢者之心疑惑下否﹐玄聖深隱﹐君子不來。以天子有可畏之威﹐三公丰利人之祿﹐下修言利之美﹐但恃己以臨人﹐執玉帛之惠﹐人不爲之降﹐故云不如坐進此道也。言行修於內﹐則神气踰於外﹐無有駟馬之勞﹑寶璧之費﹐海內之士響應風起﹐俊雄英豪輻至峯止﹐聖人下之﹐朝多君子。以坐進此道故。古之所以貴此道者﹐夫何故哉﹖言順天地而不己﹐行合人心而不恃﹐名成而不顯﹐功遂而不有。情性自然﹐不以爲取﹐將以順道﹐不以爲己﹐萬物歸之﹐爲天下宰。所謂不求以得﹐有罪以免﹐故爲天下貴也。

爲無爲章

爲無爲爲無形也﹐事無事事無聲也﹐味無味味無名也。大小多少功徳明也﹐報怨以徳報未生也。圖難於易慮未成也﹐爲大於細作窅冥也。難事作於易毳生堅也﹐大事作於細巨始綿也﹐是以聖人謂明君也終不爲大事微纖也﹐故能成其大功配人也。輕諾者必寡信不可然也﹐多易者必多難不可權也。聖人猶難之常計患也﹐故終無難始卒全也。

指歸﹕神明之數﹐自然之道﹐無不生無﹐有不生有﹐不無不有﹐乃生無有。由此觀之﹐憂不生憂﹐喜不生喜﹐不憂不喜﹐乃生憂喜。故居禍者得福﹐居福者得禍﹐禍福之主﹐在於元首。爲之無形﹐聽之無聲﹐無形聲則深遠﹐故無功之功大而有功之功小﹐有徳之徳薄而無徳之徳厚。能體不無不有而生無有﹐非禍非福能轉禍福。鑑在機前﹐爲於未有﹐故深遠大厚也。是以聖人不爲有﹐不爲亡﹐不爲死﹐不爲生﹐遊於無有之際﹐處於死生之間﹐變化因應﹐自然爲常。故不視而明﹐不聽而聰﹐扶安天地﹐飾道養神﹐提挈萬物﹐帝國治民﹐解情釋意﹐俱反始眞。所謂爲無爲之爲﹐應變化之宜而已。未嘗有知﹐故能無所不爲也。不爲生業﹐不爲起事﹐不加以仁﹐不施以利﹐教以不能﹐導以無識﹐絕民所樂﹐以順民情﹐縱民所惡﹐以得民意也。出夭傷之戶﹐入長生之路﹐翺翔玄冥﹐優遊太素﹐昧昧茫茫﹐莫知其故﹐惇若昏晦﹐天下無事。所謂事無事之事﹐變已然之意而已。未嘗生思﹐故能至於無事。味之於無味﹐察之於無形﹐故能分同異之類﹐明是非之情。爲之未有﹐定之未傾﹐勇功不見﹐知名不稱﹐福不得起﹐禍不得生﹐無福之福﹐與於無聲﹐無禍之禍﹐息於無名﹐主安民樂﹐天下太平。所謂味無味之味﹐察未萌之類而已。未嘗有意﹐故能無所不遂。故主患而憂之﹐長福而救之﹐戮君而死之﹐辱父而讎之﹐造難而折之﹐作亂而滅之﹐召寇而殺之﹐招逆而伐之。勇功見而與天違﹐知名興而與道反。動而民悅者﹐勞而徳小﹔爲而民喜者﹐爲而恩少。若不能爲無爲﹐事無事﹐則夫前大多之利﹐獲此小少之恩﹐大小有殊﹐咎患不免﹐故云大小多少也。是以忠信沮壞﹐正事消亡﹐自然伏竄﹐知故翺翔。竊功者顯﹐偸權者彰﹐暴亂者利﹟1﹐邪僞者昌。是非覆逆﹐天下大傾﹐物失其命﹐家國以喪。故善除患者﹐不若無患之大也﹔起事致治者﹐不若默然者之貴也。此卽不言之益﹐無爲之貴。是以君子動未始之始﹐靜無無之無﹐布道施徳﹐變化於玄﹐怒於不怒﹐言於不言﹐攻於不敢﹐守於無端﹐威於不武﹐報怨未萌。徳是理之根﹐怨是事之末。欲息末歸本﹐惟修徳反眞﹐則事物未成而冥化矣。故云動於未始﹐言於不言﹐卽報怨以徳。圖難於易﹐治其本根﹐絕之未兆﹐使不得然﹐事如秋毫﹐功如太山。爲大於細﹐治之絲絲﹐敬而愼之﹐若始若新﹐不爲所欲﹐不求所便﹐常與事反﹐獨守其元﹐與時俱益﹐日進無疆﹐𨿽欲不大﹐事物自然。是圖𨿽於易﹐爲大於細矣。是故大難之將生也﹐猶風邪之中人。未然之時﹐愼之不來﹔在於皮毛﹐湯熨去之﹔入於分理﹐微箴取之﹔在於藏府﹐百藥除之﹔入於骨髓﹐天地不能憂﹐而造化不能治。所謂難事作於易也。夫大事之將興也﹐猶水之出於山也。始於潤濕﹐見於漣漣﹐綿綿涓涓﹐流爲漢谷﹐汨汨湯湯﹐濟舟漂石﹐以成江海﹐深大不測。大事之作於細者也。是以聖人之建功名也﹐微故能顯﹐幽故能明﹐小故能大﹐隱故能彰﹐志在萬民之下﹐故爲君王。威振宇內﹐四海盡匡﹐懸命受制﹐莫有能當﹐徳與天地相參﹐明與日月同光。聖人終不爲大﹐故能成其大也。故言多諾者﹐事眾而信﹐不可然也﹔心多所易者﹐難積而變﹐不可推也。輕諾必寡。信﹐多易必多難﹐理所然也。是以聖人心默。而不動﹐口默而不言﹐目默而不視﹐耳默而不聽。動如天地﹐靜如鬼神﹐不爲而成﹐不言而信﹐進則無敵﹐退

則不窮﹐身無纖介之憂﹐國無毛髮之患。聖人體道﹐不事有爲﹐與眞合徳﹐自然無患﹐故終無難。夫何故哉﹖危於不危﹐亡於。不亡﹐昭然獨見﹐運於無形。不危之時﹐常以爲危﹐不亡之時﹐常以爲亡﹐戰戰栗栗﹐爲之未有﹐故免危亡也。

其安易持章

其安易持國與身也﹐其未兆易謀禍與患也﹐其脆易破患始生也﹐其微易散患未寧也。爲之未有然未然也﹐治之未亂化本原也。合抱之木人手連也﹐生於毫末如未萌也﹔九重之臺積如山也﹐起於累土生無根也﹔百仞之髙幹雲霄也﹐始於足下起無分也。爲者敗之敗所成也﹐執者失之所欲離也。故聖人無爲則無敗知自來也﹐無執則無失福自來也。民之從事動有之也﹐常於幾成而敗之敗所治也。愼終如始反其初也﹐則無敗事舉無尢也。是以聖人謂明君也﹐欲不欲思無思也﹐不貴難得之貨珠玉財也﹔學不學事虛無也﹐復眾人之所過去末華也。輔萬物之自然助天地也﹐而不敢爲奉素眞也。

指歸﹕未疾之人﹐易爲醫也﹔未危之國﹐易爲謀也﹔萌牙之患﹐易事也﹔小弱之禍﹐易憂也。何以效之﹖莊子曰﹕任車未虧﹐僮子行之﹐及其傾覆也﹐顚髙墮谷﹐千人不能安。卵之未剖也﹐一指摩之﹔及其爲飛鴻也﹐奮翼淩雲﹐罶繳不能連也。胎之新乳也﹐一繩制之﹐及其爲牡也﹐羅网不能禁也。虎也執羣獸﹐食牛馬﹐劍戟不能難也。故漣滴之流﹐久久而成江海﹔小蛇不死﹐化爲神龍。積微之善﹐以至吉祥﹔小惡不止﹐乃至滅亡。是故繼體之君﹐無怨無惡﹐將相和一﹐百姓賓伏﹐鄰國交市﹐無有讒賊﹐平易不動﹐上下和集。當此之時﹐守之不用威﹐持之不用力﹐無爲無事﹐莫之能克。其安易持。及至國家將危﹐萬民將殆﹐患害將興﹐萌而未兆。當此之時﹐安危在己不在於彼﹐謀之不必聖人﹐憂之不必力士﹐正之於枕席﹐而患禍以亡矣。其未兆易謀也。及至人君失道﹐大臣怨憝﹐鄰國不市﹐百官衰廢﹐禍患已生﹐小弱柔毳。當此之時﹐賢人深謀﹐生事起勢﹐未動而患危﹐不加而禍碎。其脆易破。及至人君失正﹐大臣謀誤鄰國怨恨﹐百姓猶豫﹐患禍已起﹐根本末據﹐姦雄將興﹐未得人助﹐或合而不結﹐或結而不固。當此之時﹐尊賢下眾﹐折肝膽﹐聽微練﹐求過於己﹐患心不怨﹐謀士底兵﹐未發而散。其微易散﹐然已難於未兆。故禍福作於無名﹐存亡生於微妙﹐二者云錯﹐變動風號﹐屈伸波渾﹐進退殽亂﹐聽之不可聞﹐視之不可見﹐機巧不能事﹐智慧不能判。存亡禍福之機﹐微妙渾般難見。是故聖人化之以道﹐教之以身﹐爲之未有﹐治之未然﹐不置而物自安﹐不養而物自全﹐動與福同室﹐靜與禍異天﹐窅窅冥冥﹐莫睹其元。治之未亂﹐正之未傾﹐禁姦之本﹐制僞之端﹐閉邪之戶﹐塞枉之門。萌牙未動﹐形兆未生﹐絕之未見﹐滅之未存﹐教以無教﹐導以無名﹐知以無知﹐狀以無形﹐治不得起﹐亂不得生﹐天下無爲﹐性命自然。此爲之於未有﹐治之於未亂也。夫太山之木﹐本據於陰﹐末托於陽﹐垂枝布葉﹟2﹐華實靑靑﹐大而合抱﹐髙連百尋者﹐生於無大﹐成於不爲。所謂合抱之木﹐生於毫末者也。九重之臺﹐廣大擬於丘陵﹐百仞之髙﹐昭昭冥冥﹐幹於靑霄者﹐以爲卑小﹐不爲髙大也。九重之臺﹐起於累土﹔百仞之髙﹐生於足下是也。故爲大者不大﹐爲小者不小﹐爲髙者不髙﹐爲卑者不卑﹐不大不小﹐乃生大小﹐不髙不卑﹐乃生髙卑。故爲之者﹐不爲之迹也﹔不爲者﹐爲之塗也。不大不小﹐不髙不車﹐卽不爲者是爲之塗也。而大小髙卑﹐卽爲者是不爲之迹也。是以爲成者敗﹐爲利者害﹐爲生者死﹐爲興者廢。執所欲者所欲亡﹐執所思者所思逝﹐執其身者其身段﹐執其神者其神退。所得無爲之塗而執有無之迹﹐所謂爲者敗之﹐執者失之者也。故聖人無爲爲之以生萬物﹐無執執之以制所欲﹐猶二匠之造髙臺﹐而天地之生巨木﹐自然而已。無爲無敗﹐無執無失。夫道徳不嫉﹐神明不賊﹐和無不通﹐大無不克﹐存亡自從﹐吉凶自得。同道而道得之﹐同失而失得之。人窮事敗者﹐釋自然而任知力﹐去其反而處其覆。夫何故哉﹖以求所求而欲所欲。人之從事常於幾成而敗者﹐以有求欲而失根本故也。夫誠能愼終如始﹐爲所不欲﹐守所不處﹐動於未元﹐反於未始﹐爲若不爲﹐有若不有﹐𨿽若不成﹐物自然也。始背於道﹐終不失之﹐故無敗也。夫使神擾精濁﹐聰明不達﹐動失所求﹐靜喪所欲者﹐貨與學也。惟能煉情易性﹐變化心意﹐安無欲之欲﹐樂無事之事者﹐道與徳也。貨則擾神﹐學則生僞。能欲不欲則不貴於貨﹐學不學則日損歸眞﹐斯乃合於道徳﹐何眾過之不復也。是故想道如念親﹟3﹐惡貨如失身﹐思無思之思﹐求無求之求﹐明白四達﹐以學不知﹐巧雕萬物﹐以學不能﹐反眾人之所務﹐而歸乎虛無。欲不欲而造虛玄﹐學不學而窮妙極﹐達人之所不能通﹐窮人之所不能測﹐成人之所不能爲﹐有人之所不能得。心志玄玄﹐形容睦睦﹐臥如死屍﹐立如槁木﹐不思不慮﹐若無所識。使物自然﹐令事自事﹐空虛寂泊﹐身無所與﹐萬物紛紛﹐各如其處﹐魁如阜楬﹐澹如巨表﹐舉錯廢置﹐常與物反﹐萬物應之﹐故能深遠。天下大覆﹐與神運轉﹐輔天助地﹐不敢生善。以輔萬物之自然而不敢爲也。

善爲道者章

古之善爲道者自治然也﹐非以明民無所信也﹐將以愚之塞其心也。民之難治不可均也﹐以其知之去忠信也。以智治國益事文也﹐國之賊傷害民也﹔不以智治國守素眞也﹐國之福民命全也。知此兩者禍福門也﹐亦楷式正之元也。常知楷式施王身也﹐是謂玄徳莫見聞也。玄徳深矣不可見也﹐遠矣不可存也﹐與物反與神殊也﹐至於大順天下淳也。

指歸﹕道徳神明﹐淸濁太和﹐天地人物﹐若末若根。數者相隨﹐气化連通﹐逆順昌衰﹐同於吉凶。道徳之意﹐天地之心﹐安生樂息﹐憎惡殺傷﹐故命聖人爲萬物王。利物受其福﹐不利則獲其恐﹐聖人大懼﹐恐後有患﹐深原所由﹐莫善自然﹐自然之路﹐要在無形。何以明之﹖莊子曰﹕夫天地不知道徳之所爲﹐故可爲然也﹔萬物不睹天地之所以﹐故不可存也﹟4﹐萬民不識主之所務﹐故可安也﹔四肢九竅不諭心之所導﹐故可全也。夫萬物之有君﹐猶形體之有心也。心之於身﹐何后何先﹖流行血脈﹐無所不存﹐上下表裏﹐無所不然﹐動與異事﹐虛以含神﹐中和外否﹐故能俱全。是以昔之帝王經道徳﹐紀神明﹐總淸濁﹐領太和者﹐非以生知起事﹐開世導俗﹐務以明民也﹐將以塗民耳目﹐塞民之心﹐使民不得知﹐歸之自然也。所謂古之善爲道者﹐非以明民﹐將以愚之。是以立民於昭昭﹐而身處乎混冥﹐教以不知﹐導以無形﹐孝悌不顯﹐仁義不彰﹐君王無榮﹐知者無名。無教之教﹐洽流四海﹐無爲之爲﹐通達八方﹐動與天地同節﹐靜與道徳同容﹐萬物並興﹐各知其所﹐名實俱起﹐各知其當。和气流通﹐宇內童蒙﹐無知無欲﹐無事無功﹐心如木土﹐志如死灰﹐不睹同異﹐不見吉凶﹐故民易治而世可平也。是故安者民之所利也﹐生者民之所歸也﹐民之所以離安去生而難治者﹐以其知也。民知則欲生﹐欲生則事始﹐事始則功名作﹟5﹐功名作則忿爭起﹐忿爭起則大姦生﹐大姦生則難治矣。所謂人之難治﹐以其知多故也。故以知爲國﹐則天下智巧詐僞滋生﹐奇物並起﹐嗜欲無窮﹐奢淫不止﹐邪枉纖纖﹐豪特爭起﹐溪谷異名﹐大禍興矣。臣惑其主﹐子亂其父﹐以白爲黑﹐以亡爲有﹐名變實異﹐劫殺生矣。恍恍不可安﹐易易不可全﹐捲甲輕舉﹐海內相攻﹐死者無數﹐血流成川。悲痛怨恨﹐气感皇天﹐星辰離散﹐日月不光﹐陰陽失序﹐萬物盡傷﹐山枯谷竭﹐赤地數千﹐天下窮困﹐至於食人。非天之辜﹐上好智能而教萬民也。好智之過遂至於此﹐所謂以智治國國之賊﹐信不虛也。廢棄智巧﹐玄徳淳朴﹐獨知獨慮﹐不見所欲﹐因民之心﹐塞民耳目﹐不食五味﹐不服五色﹐主如天地﹐民如艸木﹐巖居安處﹟6﹐安樂山谷﹐飲水食艸﹐不求五穀。知母識父﹐不睹宗族﹐沌沌偆偆﹐不曉東西﹐男女不相好﹐父子不相戀﹐不賤木石﹐不貴金玉﹐叢生雜處﹐天下一心﹐八極共旨﹐九州同風。蠹虫不作﹐毒獸不生﹐神龍與人處﹐麟鳳遊於庭。翔風��﹐醴泉涓涓﹟7﹐甘露漠漠﹐朱艸榮榮﹐嘉禾丰茂﹐萬物長生。非天之之福﹐主知不知而名無名也。不知之知﹐不名之名﹐同乎道矣﹐豈不然也。是以暗智識愚﹐與道同符﹐知愚知智﹐與道同旨。政教由之﹐或病或利﹐明於病利﹐大平自至﹐明於利病﹐萬物自正。用智治國﹐爲禍爲則﹔不用智理國﹐爲福爲徳。此兩者之行﹐可爲楷式。常知楷式﹐是謂玄徳。是故愚智之識﹐無所不克﹐淸淨寧地﹐爲類陰福﹐眾世莫見﹐故曰玄徳。玄徳深矣﹐不可量測﹔遠矣﹐不可窮極﹔與物反矣﹐莫有能克。所謂玄徳深遠與物反矣。玄徳之淪﹐罔蕩挽遁﹐恍惚無形﹐反物之務﹐和道徳﹐導神明﹐含萬國﹐總無方。六合之外﹐毫釐之內﹐靡不被徳蒙仁﹐以存性命﹐命終天年﹐保自然哉。所謂至於大順者也。

江海章

江海所以能爲百谷王者所因然也﹐以其下之下百川也﹐故能爲百谷王無不臣也。是以聖人謂明君也﹐其欲上民處至尊也﹐以言下之順民心也﹔其欲先民無禍患也﹐以身後之先安民也。故在上爲人元也﹐而民不重民以存也﹐居民之前爲民倡也﹐而民不害民以明也。天下樂推而上之民以全也﹐而不知獻民以安也。非以爭去其身也﹐故天下莫能與之爭無不勝也。

指歸﹕道徳不生萬物﹐而萬物自生焉﹔天地不合羣類﹐而羣類自托焉﹔自然之物不求爲王﹐而物自王焉。故天地億萬而道王之﹐眾陽赫赫而天王之﹐陰气漻漻而地王之﹐裸者穴處而聖人王之﹐羽者翔虛而神鳳王之﹐毛者跖實而麒麟王之﹐鱗者水居而神龍王之﹐介者澤處而靈龜王之﹐百川並流而江海王之。凡此九王﹐不爲物主而物自歸焉﹐無有法式而物自治焉﹐不爲仁義而物自附焉﹐不任知力而物自畏焉。夫何故哉﹖體道合和﹐無以物爲而物自爲之化。是故江海之王也﹐非積徳政﹐累仁愛﹐流神明﹐加恩惠以懷之﹔又非崇禮義﹐廣辭讓﹐飾知故﹐設巧能以悅之也﹔又非出奇行變﹐起權立勢﹐奮武揚威﹐重生累﹐息百事以制之也﹔淸靜處下﹐虛以待之﹐無爲無求﹐而百川自爲來也。百川非聞海之美﹐被其徳化歸慕之也﹔又非拘禁束教﹐有界道﹐畫東西而趨之也﹔然而水之所以貫金觸石﹐鉆崖潰山﹐馳騁丘阜﹐以赴隨江海無有還者﹐形偶性合﹐事物自然也。由此觀之﹐卑損之爲道也大矣﹐百害不能傷﹐知力不能取﹐不戰而彊﹐不威而武﹐默然無爲﹐與萬物市。夫溪谷爲卑不爲東西﹐故能達而不窮﹔江海處下不爲廣大﹐故能王而不休。江海所以能爲百谷王者﹐以其善下之故﹐信矣夫。是以明王聖﹑王之欲尙民也﹐以自然之性﹐盛徳之恩﹐容卑辭敬﹐比於庶人﹐視身如地﹐奉民若天﹐昭然獨知而不可測﹐卓爾獨能而不可原﹐深察博達而不可塞﹐聰明並流而不可壅﹐不以役物﹐反以後民。聖人𨿽有如此之能﹐不以上人﹐以其言下之﹐不以先人﹐以其身後之﹐故人樂推而不厭也。故民履之如地﹐托之若神﹐常在民上﹐王土配天。其欲先人﹐處窮寵﹐秉至尊﹐長生久視﹐樂以無患﹐則去志無身﹐以安萬民﹐身勞而民佚﹐身後而民先﹐在上而民以生﹐在前而民以安。民以生﹐故戴之而不以爲重﹔民以安﹐故後之而不以爲患。人所以戴之而不爲重者﹐以其於人有益﹐故居人前而人不害。是以天下推而上之﹐引而先之﹐喜而不倦﹐樂而不厭。故聖人之王也﹐非求民也﹐民求之也﹔非利民也﹐民利之也﹔非尙民也﹐民尙之也﹔非先民也﹐民先之也。故能極獘通變﹐救衰匡亂﹐以至太平﹐上配道徳﹐下及神明﹐淪唐唐﹐含冥冥﹐馳天地﹐騁陰陽。夫何故哉﹖以去心意而後其身也。是故不爭之徳﹐因人之力﹐與道變化﹐與神窮極﹐惟棄知者﹐能順其則。夫如是者﹐豈有人與爭也。故王事自然﹐不得妄起﹐得之全命﹐持之有理﹐聖知有性﹐治之有道。失其理則王事不成﹐去其道則性情不則﹐是以聖人信道不信身﹐順道不順心﹐動不爲己﹐先以爲人﹐無以天下爲﹐故天下爭爲之臣。誠哉是言。爲國之寶﹐千帝萬王不能行﹐惟得少分卽爲物主。有始無終﹐還復困窮。能同其妙﹐不遺身殃。是謂襲常﹐永無疆也。

天下謂我章

天下謂我與我名也大似不肖象無形也。夫惟大徳隆盛也﹐故似不肖反類病也。若肖眾所榮也﹐久其小矣逆天行也。我有三寶道之用也﹐持而保之心所從也。一曰慈悲初傷也﹐二曰儉愼微己也﹐三曰不敢爲天下先托後行也。慈故能勇弱生彊也﹔儉故能廣儉生長也﹔不敢爲天下先任自然也﹐故能成器長後生先也。今釋慈且勇爲堅剛也﹐釋儉且廣爲大彰也﹐釋後且先爲物唱也﹐則死矣大命喪也。夫慈﹐以戰則勝民用情也﹐以守則固得民誠也。天將救之與敵殃也﹐以慈衛之苞以生也。善爲士者不武去彊梁也﹐善戰者不怒忠威暴也﹐善勝敵者不與反爲常也﹐善用人者得其心也爲之下言行尊也。是謂不爭之徳福自萌也。用人之力獲其功也。是謂配天與天同也﹐古之極聖道窮也。

指歸﹕物有同而異﹐有異而同﹐有非而是﹐有是而非﹐此君子之所以無患﹐而眾世之所以憂悲也。日月出入異而明同﹐賢愚形容同而心異﹐君子則能同塵而無患﹐小人則欲出眾﹐故有憂。故云有同而異﹐有是而非。何以效之﹖莊子曰﹕夫日月之出入也同明﹐人之死生也同形﹐春秋之分也同利﹐玄聖之與野人也同容﹐通者之與閉塞也同事﹐道士之與赤子也同功。凡此數者﹟8﹐中異而外同﹐非有聖人莫之能明。是以天下嫌疑﹐眩耀結構﹐紛繆是非﹐是以聖人似不肖。天下皆謂我大似不肖也。夫何故哉﹖得道之士﹐外亡中存﹐學以變情﹐爲以治己﹐實而若虛﹐渾渾冥冥﹐若無所以﹐容疏言訥﹐貌朴而鄙﹐情達虛無﹐性通無有﹐寂泊無爲﹐若無所止﹐遁名逃勢﹐與神臥起﹐執道履和﹐物無不理﹐不合時俗﹐與天地友。眾人僭僞﹐以直爲醜﹐殃塗異指﹐謂之病矣。夫惟大﹐故似不肖﹐所以人謂之爲病。夫小人則不然﹐博學多識﹐以釣智名﹐異行顯功﹐以疑仁賢﹐詐世治俗﹐飾辭盛容﹐卑體阿順﹐以揄愛恩﹐先指承意﹐以獲眾心﹐朋黨相結﹐多挾賊人。勞鮮而祿重﹐功寡而爵尊﹐國貧而家富﹐主微而身貴。動權生變﹐竊乘盛勢﹐名號隆盛﹐震動境外﹐憍奢暴逆﹐縱恣不制﹐順心而卑﹐情忤而奪﹐動喪民命﹐靜生物穢﹐張目而物傷﹐開口而民害。此時俗之所榮﹐而世之所謂肖者也。若然者﹐道徳所離﹐神明所去﹐天地所憎﹐陰陽所惡﹐物類不比﹐民人不附﹐動無所不終﹐靜無所不得﹐生爲患害﹐死爲福喜﹐眾俗迷妄﹐浸以相導﹐所獲者微﹐其日甚久。若肖久其細也。故得道之士則不然﹐體虛積慈﹐視物如己。一曰慈。檢形促容﹐歸於微纖。二曰儉。玄默托後﹐不爲物先﹐合和順理﹐以應自然。三曰不敢爲天下先。動靜與眾反﹐出入異門戶﹐不以勇勇﹐故不怒而天下恐。慈故能勇。不以廣廣﹐故不施而天下往。儉故能廣。不以先。先﹐故不言而天下長。不敢爲天下先﹐故能成器長也。是故出慈入勇﹐出儉入廣﹐釋後且先﹐反和逆神﹐動違自然﹐福與之遠﹐禍與之鄰﹐大命以絕﹐神气散分﹐天地不能安﹐道徳不能存﹐臨死不覺﹐怨命尢天。非命薄也﹐非人賊也﹐安憍樂勢﹐廢道而上力也。所謂釋慈且勇﹐釋儉且廣﹐釋後且先﹐則死者也。夫慈之爲行也﹐甚和以眞﹐動得人力﹐靜合天心﹐卑損弱小﹐爲萬物君﹐匡世救俗﹐和順天人﹐戰不可敗﹐守不可攻。夫慈﹐以戰則勝﹐以守則固者也。夫何故哉﹖天地並生﹐變化無窮。方戰之日﹐地爲之動﹐天爲之震﹐天降變怪﹐地出風盲﹐鬼神並見﹐爲敵起殃﹐佑我將相﹐助我萬民﹐怒我士卒﹐以至羣生。牛絕其紖﹐馬絕其糧﹐飛禽拊翼﹐獸下而行﹐虎兕可戰﹐攫鳥可將﹐敵人驚恐﹐伏甲受兵。天將救之﹐以慈衛也。故賢佐勝將之立身也﹐不彊不大﹐不堅不剛﹐柔弱畏武﹟9﹐敵卽消亡。善爲士者不武。戰則損心外意﹐崇體和平﹐辭小托後﹐動靜應天﹐不以慍起怒﹐不以武興兵。善戰者不怒也。其欲勝敵﹐常以反行﹐計運無形﹐以收敵神﹐動因彼之所有﹐變因彼之所爲﹐反之覆之﹐以處其奇。故使彼邪我正﹐彼言我聽﹐彼怒我喜﹐彼動我靜﹐開其所利﹐以利其命。善勝敵不爭也。用人則下之以言﹐示之以利﹐陳之以誠﹐使之自至。善用人者爲下。是以不爭不求﹐以得民意﹐以順民心﹐秉其要忌。是不爭之徳也。彼人離散而我順比﹐敵欲不亡而不能﹐我欲不存而不得。是用人之力也。當此之時﹐道爲之無﹐徳爲之始﹐神明爲經﹐太和爲紀﹐淸濁爲家﹐萬物爲子﹐三光爲佐﹐四時爲輔﹐靜爲物根﹐動爲化首﹐物類托之﹐無有患咎﹐徳與天齊﹐久而不殆。自今及古﹐聖智之道﹐變化終始﹐自天而王﹐皆由此矣。是謂配天古之極也。

道徳眞經指歸卷之十一竟

﹟1暴亂者利﹕原作『暴亂先利』﹐據祕冊本攺。

﹟2垂枝﹕原作『雙枝』﹐據祕冊本攺。

﹟3是故﹕原作『是人』﹐據祕冊本攺。

﹟4不可存也﹕『不』字疑衍。

﹟5功名﹕原作『坊名』﹐據怡蘭本攺。

﹟6安處﹕疑作『穴處』。

﹟7涓涓﹕原作『涓須』﹐據怡蘭本攺。

﹟8此數者﹕『此』原作『比』﹐據祕冊本攺。

﹟9不堅不剛﹐柔弱畏武﹕原作『不堅不柔﹐剛弱畏武』﹐據祕冊本攺。

道徳眞經指歸卷之十二

蜀郡嚴遵字君平撰谷神子注

用兵章

用兵有言陳紀綱也﹕吾不敢爲主不爲唱也而爲客後民行也﹐不敢進寸不忍喪也而退尺幸彼還也。是謂行無行志反行也﹐攘無臂亦不傷也﹐執無兵敵無應也﹐仍無敵前無人也。禍莫大於輕敵自恃專也﹐輕敵幾喪吾寶失自然也。

指歸﹕道無不有﹐有無不爲﹐體和服弱﹐括囊大威﹐生育羣類﹐莫有能違﹐無有形象﹐爲萬物師﹐得之者安﹐失之者危﹐天地體之﹐久而不衰。何以效之﹖莊子曰﹕夫陰而不陽﹐萬物不生﹔陽而不陰﹐萬物不成。由此觀之﹐有威無徳﹐民不可治﹔有徳無威﹟1﹐宗廟叉傾﹔無徳無威﹐謂之引殃﹐遭運時變﹐身死亡國。故人主者﹐國之腹心也﹔兵者﹐國之威神也。夫天地之間﹐萬國並興﹐小大愚智﹐皆願爲君﹐智盡而服﹐力屈乃窮﹐非有餘力﹐而屈膝樂爲人臣也。是以明王聖主﹐放道效天﹐淸靜爲首﹐和順爲常﹐因應爲始﹐誠信爲元﹐名實爲紀﹐賞罰爲綱﹐左徳右威﹐以應不祥﹐天下仰制﹐莫能毀傷﹐故國可保而民可全也。夫徳之與兵﹐若天之與地﹐陰之與陽﹐威徳文武﹐表裏相當﹐隱之玄域﹐不得已而後行。故人君失道﹐好戰自損﹐正事不修﹐邪事作起﹐彊大憍奢﹐紀滅鋼弛﹐雕琢官室﹐盈飾狗馬﹐髙臺大囿﹐聲色在後﹐刳屠忠諫﹐尊寵姣好﹐簡傲宗廟﹐欺侮諸父﹐殘賊暴虐﹐孤人稚子﹐反逆天地﹐刑戮陰陽﹐黥劓道徳﹐破碎神明﹐和气潰濁﹐變化不通﹐冬雷夏霜﹐萬物夭傷。縱橫擊搏﹐謀圖不祥﹐大國驚怖﹐小國奔亡﹐老弱離散﹐啼哭而行﹐天下憤怨﹐萬民思兵﹐相率而起﹐我爲後行。夫何故哉﹖惟彼先祖﹐皆有神明之徳通於天地﹐聖智之勞加於萬民﹐故剖符丹書﹐受土賜姓﹐列爲君王﹐光顯祖考﹐業流子孫。是天地之心﹐萬載之功。而繼體者不務屈身厲節﹐摩精煉神﹐修道行徳﹐以奉其先﹐乃忽小善而易小惡﹐日以消息﹐月以陵遲﹐宗廟崩弛﹐國爲丘墟﹐族類離散﹐長無所依﹐鬼神孤魂﹐無所棲息。乎嗟夫﹐豈不衰哉。是以諭我豪俊﹐說我士卒。用兵有言。捲甲釋兵﹐且令休息﹐激役心移﹐幸於反覆﹐攺過自新﹐變容易則。不敢爲主而爲客也。遂往不反﹐爲天下賊﹐百姓窮極﹐財殫力屈﹐海內之憂﹐日以長息﹐蒼天降應﹐禍集其國﹐𨿽欲未誅﹐自然不得﹐天人同心﹐我不能克。不敢進寸而退尺也。故事爲而神否﹐身往而志還﹐形反我志﹐事逆我身。行無行也。悲彼先聖﹐傷彼萬民﹐無罪於天﹐遇此何辜。𨿽曰忽然﹐民命在兵﹐發號申令﹐效以信誠。先服者賞﹐後服者傷﹐小下者利﹐大下者昌﹐壤邑者爵﹐降城者封﹐城邑不下﹐未克勿喪。有罪者免﹐有能者官﹐老弱得養﹐死者得葬。攘無臂示不傷。徳澤洽潤﹐恩愛流行﹐慈惠和結﹐眾情發揚﹐默然爲之﹐神气相通。執無兵也。彼三軍與我同心﹐姦爲我使﹐盜爲我工﹐教我以其計慮﹐告我以其地形。因彼所有﹐奇變乃通。法律不苛﹐險阻虛空﹐天人相得﹐勝出若神﹐前無畱敵﹐計謀不喪﹐敵𨿽眾多﹐與我構因﹐兩軍相距﹐前若無人。仍無敵也。戰𨿽萬全﹐敵不可易。易敵生姦﹐亡時失利﹐福去禍來﹐爲天所疾。禍莫大於侮敵。是故𨿽獲天佑﹐得人之助﹐猶守之以憂﹐持之以畏﹐出險乘虛﹐宿舍有備﹐休息處便﹐叉依水艸﹐塡隙塞惡﹐與敵相距。若侮敵則亡﹐故不得不爾。變運無形﹐奇出無眹﹐錯勝無窮﹐功戰無有﹐深微窅窅﹐變化無始﹐自我親近﹐不知我之所爲﹐彼之知力﹐何得於己。故在家者晏然而樂﹐在師者欣然而喜。人懷至誠﹐若爲其子﹐去家越境﹐若眾趣市。疾耕力織﹐暮休早起﹐奇入模列﹐不敢獨有﹐以供師徒﹐如奉父母。懸權爭勝﹐敵人不起﹐未戰而海內正﹐不攻而諸侯下。天地所覆載﹟2﹐日月所照睹﹐皇皇莫莫﹐各安其土。夫何故哉﹖慈哀發動﹐因天之心﹐不敢由於我也。兵相望﹐哀者勝。

言甚易知章

吾言甚易知明無明也﹐甚易行行無行也。而天下莫能知寡能通也﹐莫能行鮮能從也。言有宗祖不言也﹐事有君歸自然也。惟無我知與我殊也﹐是以不吾知不我知也。知我者希謂人民也﹐則我貴矣我獨眞也。是以聖人謂明君也被褐薄其身也而懷玉厚其神也。

指歸﹕夫無形無聲而使物自然者﹐道與神也。有形有聲而使物自然者﹐地與天也。神道蕩蕩而化﹐天地默默而告。蕩而無所不化﹐默而無所不告。神气相傳﹐感動相報﹐反淪虛無﹐甚微以妙﹐歸於自然。無所不導。故言言之言者﹐自然之具也。爲爲之爲者﹐喪眞之數也。無爲無言者﹐成功之至而長存之要也。是以聖人言不言之言﹐爲不爲之爲﹐言以絕言﹐爲以止爲。絕言之道﹐去心與意﹐止爲之術﹐去人與智﹐爲愚爲愨﹐無知無欲。無欲則靜﹐靜則虛﹐虛則實﹐實則神。動歸於太素﹐靜歸自然﹐保身存國﹐富貴無息﹐羣生得志﹐以至長存。此言之易知而事之易行者也﹐而天地莫能知莫能行也。夫何故哉﹖世主好知﹐務順其心﹐不睹大道﹐不識自然﹐以爲爲爲﹐以言言言﹐息知生事﹐以趣所安﹐寖復以爲俗﹐終世被患﹐性變情易﹐深惑遠迷﹐精濁神擾﹐外實內虛﹐彊默生咎﹐彊靜生患。故視之而不見﹐告之而不聞﹐非以自嫉﹐以爲不然。不聞忠告﹐非嫉己身﹐謂無此理﹐故不行也。夫聖人之言﹐宗於自然。祖於神明﹐常處其反﹟3﹐在默言之間。甚微以妙﹐歸於自然﹐明若無見﹐聽若無聞﹐通而似塞﹐達而似窮。其事始於自然﹐流於神明﹐常處其和﹐在爲否之間。淸靜柔弱﹐動作纖微﹐簡易退損﹐歸於無爲。此言有宗事有君也。虛無以合道﹐恬泊以處生﹐時和以固國﹐立教以畜民。養以無欲﹐導以自然﹐贈以天地﹐賜以山川﹐富以年歲﹐貴以有身﹐虞以無憂﹐寧以無患﹐無欲之不得﹐無樂之不存。民若無主﹐主若無民﹐亡於知力﹐依道倚天﹐萬國和順﹐並爲一君。是事之盛而業以隆者也﹐而天下謂之不然。道使之然﹐理無所惑。智有昧者故不信之也。夫世之莫我知者﹐非我道小而不足以知也﹐又非我之事薄而不足爲也﹐又非世之好敗惡成﹑喜禍樂患而故不我從也。天性與我反﹐情欲與我殊﹐智陷於情欲﹐終世弱於所聞﹟4﹔神气不我我而心意不我然。是以不我知也。故其明不我能見﹐聰不我能聞﹐是以深言反而受謗﹐大行遠而得毀﹐獨見之明不用於世﹐獨聞之聰見羞於民。事順神明者不合於俗﹐功配天地者不悅於眾。知我者希。夫至論大言者﹐總百變﹐要萬方﹐剖判毫釐之內﹐明顯虛無恍惚之外﹐周密無間﹐歸於漭昧。此乃小節之士所不能聞﹐而隅曲之人所不能逮也。夫鴻鵠髙飛﹐終日馳騖而不知宇宙之外﹔制法之人﹑拘教之士累年學問﹐終身談論而不知道徳之大也。且神明有所不能領﹐天地有所不能理﹐況乎守眾世之論﹐不睹大要之所由﹐不亦宜乎﹖是故眾俗之所薄賤﹐而得道者之所獨遵也。則我貴也。是以聖人知而弗爲﹐能而不任﹐仁義而不以爲號﹐通達而不以爲名﹐堅彊而不以爲顯﹐髙大而不以爲榮。言不可聞﹐動不可形﹐心若江海﹐志若蒼天﹐廢爲以立道﹐損善以益性。寂然蕩蕩﹐莫之能明﹐皎然昭昭﹐莫睹其情﹐頹然默默﹐魁然獨存﹐薄外厚內﹐賤己卑名﹐去眾離俗﹐與道爲常。被褐懷玉。

知不知章

知不知﹐上反無意也﹔不知知﹐病識無識也。夫惟病病無巧利也﹐是以不病害不眾也。聖人不病無憂思也﹐以其病病道不知也﹐是以不病患不比也。指歸﹕道徳之教﹐自然是也。自然之驗﹐影響是也。凡事有形聲﹐取捨有影響﹐非獨萬物而已也。夫形動不生形而生影﹐聲動不生聲而生響﹐無不生無而生有﹐覆不生覆而生反。故道者以無爲爲治﹐而知者以多事爲擾﹐嬰兒以不知益﹐髙年以多事損。由此觀之﹐愚爲智巧之形也﹐智巧爲愚之影也。無爲﹐遂事之聲也﹔遂事﹐無爲之響也。智巧﹐擾亂之羅也﹔有爲﹐敗事之綱也。愚以無爲﹐若形與聲﹐本也﹐故能生智巧。有爲若影與響﹐末也﹐故亂敗。故萬物不可和也﹐天地不可適也。和之則失和﹐適之則失適。弗和也而後能和之﹐弗適也而後能適之。言有爲智用﹐逐迹波生﹐和適之理﹐與時湮滅。故爲則不可﹐不爲則可也。故安不知危﹟5﹐亂不知治。若影隨形﹐無所逃之也﹔不動求影﹐無所得之也。故知而絕知﹐不困於知。自能亡也﹐故不困也。不知用知﹐亦不困於知。𨿽亡其用﹐亦不知用之爲用﹐所以俱不困也。其所以不困則異矣﹐而於爲不困則一也。二俱不用則一也。然絕知則爲己﹐用知則爲人﹐故異也。是故聖人操通達之性﹐遊於玄默之野﹐處無能之鄕﹐托不知之體﹐寂若虛空﹐奄忽如死﹐心無所圖﹐志無所治﹐聰明運動﹐光耀四海﹐塗民耳目﹐示以無有﹐庖廚不形﹐聲色不起﹐知故不生﹐禍亂息矣。不言而宇內治﹐無爲而天下已﹐民俯而無放﹐仰而無效﹐惇愨忠正﹐各守醇性﹐惘惘洋洋﹐皆終天命。死者無謚﹐生者無號﹐若此相繼﹐億萬無量。以能知不知﹐有此之益﹐故稱上者也。其次情無所樂﹐性無所喜﹐心無所安﹐志無所利﹐疾不知孝﹐病不知弟﹐旣不暗仁﹐又不識義﹐無有典禮﹐守其貞幹﹐一如麋鹿﹐一如鴻雁﹐不在憂喜﹐亦不離亂﹐若盲若聾﹐無所見聞﹐主無宮室﹐民無城郭﹐國無制令﹐世無恥辱。以體不足之知﹐所以能爲似病之行。故云不知知病﹐識無識也。病故不病﹐與道相托﹐不言不爲﹐威徳自作。天地和順﹐渾沌磅礡﹐涸若濁流﹐煥若儼客﹐人物皆愚﹐歸於寂寞﹐動無形臠﹐靜無坼堮﹐主民俱昌﹐天下啞啞﹐亡於小利﹐而享大福。默而治者﹐計不能計﹐而度不能度。聖人常似於病﹐所以不病﹐故能與道通同﹐非所計度。若異於此﹐則知故生而邪僞作。何以效之﹖夫道徳廢﹐淳朴亡﹐奇物並作﹐知故流行﹐禮節起﹐分度明﹐萬物有條貫﹐百事有紀綱。封疆畫界﹐治邑屋﹐州鄕裏。國有忠臣﹐家有孝子﹐錄內略外﹐雙身爲友﹐損彼益此﹐務以相厚﹐彊大重壘﹐小弱亡有。郊祀天地名山大水﹐封於太山﹐禪於梁父﹐流漸相承﹐或然或否。斷獄萬數﹐黥人滿道﹐臣殺其君﹐子殺其父﹐亡國破家﹐不可勝數﹐天下享其知故之利﹐獲於死亡之咎。不知之知﹐而彊知於不知﹐卽有此之眞知。由此觀之﹐絕知爲福﹐好知爲賊﹐亦明矣。故使有徳之君變志易心﹐生息萬事以教其民﹐禱祝請福以至大治者﹐自然不聽也。令有徳之君暫背道興欲﹐則福不成福﹐禮之所以然者也。使彼亡國之君廢智去欲﹐絕爲止事﹐修道行徳﹐棄其心意而欲死亡者﹐形亦不從也。今亡國之君暫回心向道﹐則亡不成亡﹐故形不從。是故趨捨廢置﹐王道之形聲也。吉凶存亡﹐趨捨之影響也。夫聖人所以能動與天和﹐靜與道合﹐旣能保身﹐又能全國﹐翺翔乎有爲之外﹐優遊乎無事之內﹐取福於纖妙之中﹐而舒之於四海之外。聖人體不知之知﹐𨿽似於病而能無所不爲﹐幾微莫失﹐是以杜喪有爲之小﹐而成無爲之大﹐故云取福於纖妙﹐而舒之於四海。喪明者之目﹐杜知者之口﹐窒聰者之耳﹐斬巧者之手﹐與時相隨﹐與和俯仰。不爲而自成﹐不教而民治﹐恩加走獸﹐澤及飛鳥者﹐以其損聰棄智﹐廢爲而任道也。以其病病﹐是以不病﹐若不病病﹐是以不爲是也。是以順情從欲﹐窮極心意﹐動導天地﹐靜陶萬事﹐神靈在己﹐不察不燎﹐身不降席而萬國自備﹐𨿽欲不亡﹐自然不置也。苟背道而從欲﹐𨿽希全而必敗﹐是彊梁者不得其死﹐理故使然。故云自然不置。置﹐止也。

民不畏威章

民不畏威易爲非也﹐則大威至身分離也。無挾其所居安卑弱也﹐無厭其所生安困危也。夫惟不厭甘之樂也﹐是以不厭不久爲也。是以聖人謂人君也自知不自見不名賢也﹐自愛不自貴下萬民也﹐去彼取此求諸身也。

指歸﹕道徳之旨﹐神明之務﹐太和之心﹐天地之意﹐禍莫甚乎亡﹐福莫甚乎存﹐非獨天道﹐人物亦然。故存身之道﹐莫急乎養神﹔養神之要﹐莫甚乎素然。常體憂畏﹐栗栗震震﹐失神之衛﹐本於縱恣﹐喪神之數﹐在於自專。故太上畏道﹐其次畏天﹐其次畏地﹐其次畏人﹐其次畏身。昌衰吉凶﹐皆由己出﹐不畏於微﹐必畏於章。不慮於小罪﹐必成於大過。患大禍深﹐以至滅亡﹐憂畏元始﹐至於無形運翔。戒愼未兆﹐其道大光﹐動得所欲﹐靜得所安﹐福祿深微﹐淪於無方。戒愼所未兆﹐恐懼所未聞﹐故云憂畏於元始﹐致福祿深者也。正言若反﹐明而若昏﹐遼遠潢洋﹐莫之能聞。伺命在我﹐何求於天﹐至福以禍﹐大吉若凶﹐天下醉飽﹐莫之能明。是以世俗見近聞淺﹐不識窅冥之道﹐蔽於微妙之常﹐塞於神明之理﹐察於毫毛之利﹐不睹丘山之禍﹐肆情行態﹐無所畏忌。言順所然﹐行順所善﹐力能而取﹐心順妄與﹐驕奢瓷睢﹐自專損己。忠信所愛﹐欺殆父母﹐侵淩天地﹐簡傲其主﹐將順情欲﹐以違天道。故起巧立名﹐以代其身﹐施惠流恩﹐以獲大咎﹐遁福天外﹐追患四海﹐福徳求之﹐不能得矣﹐患奔禍馳﹐無所逃矣。以不畏威﹐則大威至。大威以至﹐乃始爲善。當此之時﹐道徳不能救﹐天地不能解﹐非天之罪也﹐樂髙喜大﹐負威任勢﹐亡憂失畏﹐不求於己也。故憂於身者不恐於人﹐畏於己者不制於彼﹐順於小者不懼於大﹐誡於近者不悔於遠。能自誡自勵﹐日愼一日﹐故不禍遠而至福近也。是以不小其位而居之以敏﹐不薄所處而厚修其禮﹐不苦卑微而革其大始﹐不厭困危而絕其所以﹐樂窮如達﹐安死如壽﹐𨿽欲且畱﹐亦不得久。不嫌苦其位﹐處卑小﹐而更修理以革其大﹐如此甘之不厭﹐是以處之不久。何以明之﹖莊子曰﹕天地之道﹐始又有終﹐終鈴有始。陽气安於潛龍﹐故能鑠金﹔陰气寧於履霜﹐故能凝冰﹔木善秋毫﹐故能百尋﹔水樂涓涓﹐故能成海﹔飛禽逸於卵鷇﹐故能髙翔﹔羣獸預於胎挑﹐故能遠走。是以聖人智達無窮﹐能與天連﹐變化運動﹐洞於大常﹐猶以積徳重厚﹐釋心意﹐隱聰明﹐憂於混挽﹐畏於無形﹐竄端匿迹﹐遁貌逃情﹐反於虛無﹐歸於玄冥﹐身重天地而不自髙﹐徳大陰陽而不自彰。是以聖人自知不自見也。托微處寡﹐後下萬民﹐飲食無味﹐衣服無文﹐方於自飾﹐志不敢淫。自愛不自貴也。秉道操徳﹐與物浮沈﹐養民如子﹐遇眾若君﹐徳歸之天﹐功移於人﹐天下辭讓﹐恩厚固深﹐故禍不能禍而患不能患﹟6﹐福不能逃而徳不能遁。非道有和而天地偏也﹐戒始愼微﹐和弱忠信﹐奉道順天﹐與物相參﹐憂畏得意﹐安樂困窮﹐成敗存亡﹐求之於身。去彼憍盈﹐取此卑損。

勇敢章

勇於敢則殺安敗傷也﹐勇於不敢則活樂長生也。常知此兩者訓殺活也﹐或利或害有利病也。天之所惡易正名也﹐孰知其故莫能明也﹖天之道陰且陽也﹐不爭而善勝因物形也﹐不言而善應固物聲也﹐不召而自來物自彰也。坦然而善謀物自情也。天网恢恢密若亡也﹐疏而不失畱無喪也。

指歸﹕天地之道﹐生殺之理﹐無去無就﹐無奪無與﹐無爲爲之﹐自然而已。正直若繩﹐平易如水﹐因應效象﹐與物俱起﹐損益取捨﹐與事終始﹐深淺輕重﹐萬物自取﹐殊形異類﹐各反其所﹟7。生爲殺元﹐殺爲生首﹐二者相形﹐吉凶著矣﹟8。故知生而不知殺者﹐逆天之紀也﹔知殺而不知生者﹐反地之要也。故喜怒有分﹐生殺有節﹐受天之殃﹐得地之罰。當怒不怒﹐子爲豺狼﹐弟爲兕虎﹔當鬥不鬥﹐妻爲敵國﹐妾爲大寇﹔當殺不殺﹐受天之害﹐爲物所制﹔當喜不喜﹐蒙天之災﹐獲地之咎﹔當生不生﹐人君失國﹐庶人沒命。故君子殺民如殺身﹐活人如活己﹐執徳體正﹐不得已而後然。存身寧國﹐在於生殺之間﹐生殺得理﹐天地佑之﹐喜怒之節﹐萬物歸之。故剛毅質直﹐操擊深酷﹐疾邪養正﹐勇敢先失。達於守戰﹐明於開塞﹐長忿美快﹐安靜樂殺﹐便國利民﹐不避彊大﹐威振百蠻﹐權傾境外﹐得善之半也。勇於敢之故。柔弱畏敬﹐恐情損言﹐深思達慮﹐臨正討怨﹐務長寡和﹐博厚積恩。利而不害﹐以明其善﹔與而不奪﹐以顯其名﹔賞而不罰﹐以立其惠﹔生而不殺﹐以成其仁﹐得善之半。勇於不敢。凡此二功﹐勇敵敢均﹐計策桀馳﹐射身相非﹐與天異意﹐與地異心﹐奮情舒志﹐各肆所安﹐或以千乘變爲亡虜﹐或以匹夫化爲君王。故物或生之而爲福﹐或生之而爲禍﹔或殺之而爲福﹐或殺之而爲賊。二者深微﹐莫能窮測。二者﹐或利或害。不能窮測者﹐是未達窅冥之情﹐不知禍福之分。惟得道者洞曉未然﹐方能制始﹐非常所及。故云二者深微﹐莫能窮側者也。故生之而爲福者﹐天下之所佑。生之而爲禍者﹐天下之所惡也。養天下之所惡者﹐傷天下之所佑﹔養天下之所佑者﹐傷天下之所惡。一反一覆﹐或爲玄徳﹔一覆一反﹐或爲玄賊。父事天地﹐子孫是得。故長養而後世昌者﹐生當生也﹔生物而後亡者﹐生當亡也﹔殺戮而福至者﹐殺當亡也﹔喪物而禍來者﹐殺當生也。天之所惡﹐不敢活也﹔天之所佑﹐不敢殺也﹔天之所損﹐不敢與也﹔天之所益﹐不敢奪也。夫當與不當﹐惟天乃定﹔殺與不殺﹐非人所知。故勇於敢者多有傷敗﹐勇於不敢﹐與天同符者也。是故敢於不敢者之敢﹐動與天同符﹐靜與地同極。天心所惡﹐莫之能辯。天之所惡﹐孰知其故。夫天地之道﹐一陰一陽﹐分爲四時﹐離爲五行﹐流爲萬物﹐精爲三光。陽气主徳﹐陰气主刑﹐覆載羣類﹐含吐異方﹐玄默無私﹐正直以公。不以生爲巧﹐不以殺爲工﹐因應萬物﹐不敢獨行﹐吉之與吉﹐凶之與凶﹐損損益益﹐殺殺生生﹐爲善者自賞﹐造惡者自刑。故無爲而物自生﹐無爲而物自亡﹐影與之交﹐響與之通﹐不求而物自得﹐不拘而物自從﹐無察而物自顯﹐無問而物自情。此天之道者也。故不爭而無所不勝﹐不言而無所不應﹐不召而無所不來﹐寂然蕩蕩﹐無所不圖。所謂不爭而善勝﹐不言而善應﹐不召而自來﹐不言而自謀者也。惚恍之羅設﹐而無狀之网施﹐泛淫瀇漠﹐遼遠畱遲﹐密察無間﹐與物推移。故在前而不可遠﹐在後而不可先﹐靜作而不可聞﹐進退而不可見﹐終始禍福﹐吉凶自反﹐非出天外﹐莫之能遁也。天网恢恢﹐疏而不失。

民不畏死章

民不畏死輕其身也﹐柰何以死懼之不能禁也。若使民常畏死得其安也﹐而爲奇者作福人也﹐吾得執而殺之誅巧淫也﹐夫孰敢矣嚴刑信也。常有司殺者殺謂大臣也。而代司殺者殺謂人君也﹐是代大匠斷事非宜也﹐夫代大匠斲﹐希不傷其手戒內民也。

指歸﹕人之情性﹐不知而忠信﹐有知而誕謾﹔得意而安寧﹐失意而圖非﹔窮困而輕死﹐安寧而愛身。何以明之﹖莊子曰﹕夫嬰見未知而忠信於仇讎﹐及其壯大有識﹐欺殆兄嫂。三軍得意則下亡虜﹐窮溪之獸不避兕虎。其性非易﹐事理然也。由此觀之﹐民心不得﹐性命不全﹐則號令不能動也﹔憂愁慘怛﹐樂非輕死﹐則刑罰不能恐也。是故好知之君﹐憂世勞民﹐祭燎天地﹐除禍去患﹐招善請福﹐禱祝鬼神﹐變化萬事﹐動以悅民﹐家知戶辮﹐裏有仁賢。違天之像﹐專任人心﹐以所見爲明﹐以所論爲當﹐廢名實﹐背事情﹐道理塞而非譽興﹐天下大擾﹐百姓遑遑﹐勞若痕極﹐困窮生姦。敢敗者榮而有功﹐輕死者肥而安寧﹐積善者瘦而多憂﹐畏法者饑而多患﹐寡弱者苦而思死﹐眾彊者樂而君王。是以天下趨名爭勢﹐不計是非﹐析毫剖芒﹐視死如歸﹐乃始告以峻法嚴刑﹐則是禁以所易而制以所輕也。以至於此﹐則人不畏死﹐柰何以死懼之﹐言不可也。故刑戮並作﹐姦邪不止﹐賞祿施行﹐而大臣不使﹐萬民不附﹐諸侯不市﹐國非其國﹐身非其身也。是以聖人之牧民也﹐人主無爲而民無望﹐民無獲而主無喪也。其業易得而難失也﹐其化難犯而易行也﹐其衣易成而難獘也﹐其食易足而難窮也。故天下除嗜廢欲﹐樂生惡死者﹐皆重其神而愛其身﹐故形可制而勢可禁也。人畏死而重生﹐所安者然也。是以使雄英豪達通之人﹐不敢作福﹐不敢起威﹐故法立而不用﹐賞設而不施。夫何故哉﹖身重天地﹐物輕鴻毛﹐法峻刑嚴﹐知不敢淫也。眾人共畏而獨不畏者﹐有司孰徳而殺之﹐孰敢犯也。是故帝王之道﹐無事無爲﹐目無所視﹐耳無所聽﹐心無所圖﹐口無所言。前後左右﹐各有所任﹐因應以督﹐安其成功﹐授以所懷﹐歸以所行﹐爵加明主﹐祿施進賢﹐作福者身死﹐竊威者宗亡﹐百官趨職﹐主無與焉。各有司存不可越代﹐付物以能﹐是君之道。釋臣任主﹐則疏遠隱匿﹐親近尊顯﹐君道隔塞﹐政事亡矣。威嚴兩立﹐邪僞並起﹐陪臣升進﹐君者得咎。君之威勢﹐滅而不揚﹐姦雄豪特﹐令行禁止。百姓冤結﹐萬方失理﹐忠臣悲憂﹐佞巧大喜﹐名實失當﹐賞罰妄舉﹐是猶使屍起哭而代大匠斷也。若不付物以能﹐而主代臣任﹐是代大匠斷而死屍起哭﹐眞可怪者也。夫死人無爲而子弟悲者﹐以爲死而不爲哭也。不與方圓而處大堂者﹐任大匠面身無作也。夫大匠運斤爲主人也﹐子弟悲泣爲死屍也。若無屍自哭﹐則無人哭之矣﹐人自斯則工人拱手矣。工人拱手則大廈不成﹐哭考旣無則喪禮廢矣。使屍起哭則哭者亡﹐主人代匠斲則功不成。必然之理﹐尙被傷手﹐安得成功。是以明王聖主﹐正身以及天﹐謀臣以及民。法出於臣﹐秉之在君﹔令出於君﹐飾之在臣。臣之所名﹐君之所覆也﹔臣之所事﹐君之所謀也。臣名不正﹐自喪大命。故君道在陰﹐臣道在陽﹐君主專制﹐臣主定名﹐君臣隔塞﹐萬事自明。上下之分﹐必不可監。故君臣位定﹐而萬事自明。故人君有分﹐羣臣有職﹐審分明職﹐不可相代。各守其圓﹐大道乃得﹐萬事自明﹐寂然無事﹐無所不克。臣行君道﹐則滅其身﹔君行臣事﹐必傷其國。

道徳眞經指歸卷之十二竟2

﹟1有徳無威﹕『威』原作『爲』﹐據祕冊本攺。

﹟2天地所覆載﹕『所』字原脫﹐據祕冊本補。

﹟3常處﹕原作『堂處』﹐據祕冊本攺。

﹟4弱﹕祕冊本作『溺』。

﹟5安不知危﹕原作『安世不知危』﹐『世』衍﹐據祕冊本刪。

﹟6禍不能禍﹕『不能禍』三字原脫﹐據怡蘭本補。

﹟7各反其所﹕『其』字原脫﹐據怡蘭本補。

﹟8吉凶著矣﹕『著矣』原脫﹐據怡蘭本補。

道徳眞經指歸卷之十三

蜀郡嚴遵字君平撰谷神子注

人之饑章

人之饑也不充飽也﹐上食稅之多爲美好也﹐是以饑衣食少也。百姓難治盜賊起也﹐以上有爲動爲己也﹐是以不治國亂擾也。民之輕死不自有也﹐求生之厚欲不止也﹐是以輕死易患咎也。無以生爲同生死也﹐是賢於貴生安寧久也。

指歸﹕道徳之生人也有分﹐天地之足人也有分﹐王侯之守國也有分﹐臣下之奉職也有分﹐萬物之守身也有分。稟受性命﹐陶冶羣形﹐開導心意﹐己得以生﹐藏府相承﹐血气流行﹐表裏相應﹐上下相任﹐屈申便利﹐視聽聰明﹐道徳之所以分人也。含吐覆載﹐雲行雨施﹐雷風動作﹐日月更代﹐春生夏長﹐秋收冬藏﹐陰陽和洽﹐萬物丰盛﹐民人動作﹐皆足以生﹐天地之所以分人也。因道修徳﹐順天之則﹐竭精盡神﹐趣時不息﹐抱信效素﹐歸於無極﹐纖微損儉﹐爲天下式﹐各守其名﹐皆修其徳﹐樂生安俗﹐四海賓伏﹖侯王之所以守任也。大通和正﹐直方不曲﹐忠信順從﹐奉其分職﹐善善惡惡﹐不變名實﹐不小其位﹐不賤其服﹐臣下之所以守貞也。小心惇朴﹐節儉彊力﹐順天之時﹐盡地之力﹐適形而衣﹐和腹而食﹐日出而作﹐日入而止﹐不薄所處﹐不厭所食﹐萬民之所以守其身也。動靜失和﹐失道之分﹔耕識不時﹐失天之分﹔去彼任己﹐失君之分﹔創作知僞﹐失臣之分﹔衣食不適﹐失民之分。失道之分﹐性不可然﹔失天之分﹐家不可安﹔失主之分﹐國不可存﹔失臣之分﹐命不可全﹔失民之分﹐身不可生。道徳﹑天地﹑君臣﹑吏民﹐動靜所爲﹐各有分部。得其分部﹐上下俱全﹔失其所爲﹐大小俱困。守分如常﹐與天地通﹐損己余分﹐與道俱行﹐祭祀不絕﹐後世繁昌。過分取大﹐身受不祥﹐重累相繼﹐後世有殃。此古人之所以棄損形骸﹐饑寒困窮者﹐以其動靜不和﹐耕識不時﹐適情順性﹐嗜欲不厭﹐食窮五味﹐衣重文彩﹐麗靡奢淫﹐不知畏天﹐功勞徳厚﹐不克其分﹐衣食之費﹐倍取兼人也。夫人之所以饑者﹐由上食稅之多﹐更不安其分而相學奢侈故也。是以身獲其患﹐事及子孫﹐故布衣獘而不周﹐疏食乏而不厭﹐百姓之所以偸利化惡﹐公廢私行。營家者富﹐圖國者貧﹐直者先死﹐廉者困窮﹐風流俗敗﹐是僞非眞﹐豪亂丰擾﹐君子深藏﹐眾寡相暴﹐彊弱相淩﹐貧者臣役﹐富家如王。以其淫主亂君﹐不暗自然﹐反情縱欲﹐違道去天﹐飾知創作﹐以順其心也。百姓之難化﹐以上之有爲。以是淳消朴滅﹐巧故孳生﹐奇物日進﹐不可勝形﹐佞餡親幸﹐邪僞者封﹐臣術大勝﹐君道浸壅﹐獘欺之路飾﹐滅危之患生﹐忠正之士疏而日遠﹐詐世之人羣而並翔。煞人不死﹐姦禁不論﹐權立勢行﹐威動三軍﹐目之所視﹐意之所指﹐應聲而至﹐在所欲存﹐俱過於世﹐或如彼﹐或如此﹐恍惚悒悒。存不如亡﹐生不如死﹐志勇膽橫﹐瞋目相視﹐君臣相謀﹐父子相揆﹐湯鑊不能畏﹐鈇銊不能止。民之所以細其命而大財寶﹐乘危狹﹐觸重禁﹐赴白刃﹐冒流矢﹐不顧其身得利爲右者﹐以其欲名之榮而求生之厚也。所謂人之輕死﹐以其求生之厚。是以失財亡爵﹐或傷腸折肝﹟1﹐狂易絞頸﹐損精棄神﹐心常樂死﹐擢刃自刑﹐或赴深水。是以輕死。是以自然之道﹐常與物反。無身者生﹐有身者死﹐趨利者逢患﹐求福者得禍﹐不召自來﹐不迎而遇﹐我𨿽欲勿﹐然世不得解。故生生趨利爲死之元也﹐無身去利爲生之根也。雌下無名﹐可以無患﹔卑賤污辱﹐可以無咎﹔蔬食藜羹﹐可以長厭﹔布衣鹿裘﹐可以長好﹔無以民爲﹐可以康寧﹔無以生爲﹐可以長久。是無以生爲也。是故能除分損己﹐至於無取﹐臥則如屍﹐立則如表﹐不異變化﹐不殊生死﹐不貴侯王﹐不賤奴虜。惟在所遇﹐聽造化者﹐煞之不憂﹐生之不喜﹐然後與道爲人﹐與天地友﹐長生久視﹐終而復始﹐富貴無期﹐爲天下市。是賢於貴生也。

生也柔弱章

人之生柔弱神在身也﹐其死堅彊神去身也。艸木之生柔脆陽气在也﹐其死枯槁陽气遁也。故堅彊者死之徒亡之形也﹐柔弱者生之徒存之容也。故兵彊不勝敵四應也﹐木彊則共生者眾也。彊大處下其道窮也﹐小弱處上和得中也。

指歸﹕有物俱生﹐無有形聲﹐旣無色味﹐又不臭香﹐出入無戶﹐往來無門﹐上無所蒂﹐下無所根﹐淸靜不攺﹐以存其常﹐和淖纖微﹐變化無方﹐與物糅合﹐而生乎三﹐爲天地始﹐陰陽祖宗﹐在物物存﹐去物物亡﹐無以名之﹐號曰神明。生於太虛﹐長於無物﹐稟而不衰﹐授而不屈﹐動極無窮﹐靜極恍惚﹐大無不包﹐小無不入﹐周流無物之外﹐經歷有有之內。天犇地馳而不能及﹐陰騁陽騖而不能逮﹐響窮竭而不能應﹐影糜散而不能類﹐取而不能以息﹐予而不能以費。去取有分﹐無所憎愛﹐畱柔居弱﹐歸於空虛﹐進退屈伸﹐常與徳俱﹐爲道先倡﹐物以疏瞿﹐受多者聖智﹐得少者癡愚。故神明聖智者﹐常生之主也﹔柔弱虛靜者﹐神明之府也。所謂人之生柔弱﹐卽神明在身也。夫神明之在人也﹐得其所則不可去﹐失其所則不可存﹐威力所不能制﹐而智惠所不能然。苟能攝之﹐富貴無息﹐常在上位﹐久而益安。是以人始生也﹐骨弱筋柔﹐血气流行﹐心意專一﹐神气和平﹐面有榮華﹐身體潤光﹐動作和悅﹐百節堅精﹐時日生息﹐旬月聰明。何則﹖神居之也。及其老也﹐骨枯筋急﹐發白肌羸﹐食飲無味﹐聽視不聰﹐气力日消﹐動作月衰﹐思慮迷惑﹐取捨相違。及其死也﹐形槁容枯﹐舌縮體伸。何則﹖神去之也。其死堅彊也。艸木之始生也﹐枝條潤澤﹐華葉靑靑﹐丰茂暢美﹐柔弱以和。何則﹖陽气存也。其衰也﹐華葉黃悴﹐物色焦殃。及其死也﹐根莖枯槁﹐枝條堅剛。何則﹖陽气去之也。艸木之生柔脆﹐其死枯槁也。故神明所居﹐危者可安﹐死者可活也﹔神明所去﹐寧者可危﹐而壯者可煞也。陽气之所居﹐木可巷而艸可結也﹔陽气之所去﹐气可凝而冰可折也。故神明陽气﹐生物之根也﹐而柔弱﹐物之藥也。柔弱和順﹐長生之具而神明陽气之所托也。萬物隨陽以和弱也﹐故堅彊實滿﹐死之形象也﹔柔弱滑潤﹐生之區宅也。堅彊者﹐死之徒。柔弱者﹐生之徒。凡人之性﹐憎西鄰之父者﹐以其彊大也﹔愛東鄰之兒者﹐以其小弱也﹔燔燒枯槁者﹐以其剛彊也﹔簪珥榮華者﹐以其和淖也。人愛幼而憎老者﹐由生气所在多少。是故上無天子﹐諸侯相侵﹐敵國爭權﹐舉兵相臨﹐柔弱者勝﹐堅彊者窮。夫何故哉﹖彊大之兵﹐非以順天地﹐本和弱﹐主慈愛﹐誅驕暴﹐救不足﹐破貪叨也。將恃國家之勢﹐民人之眾﹐好起功名﹐效其態﹐故利人壤土﹐欲人財貨﹐樂煞安傷﹐夷人宗廟﹐喪人社稷﹐以顯其威重。屈約而畏下﹐乘人之利而申其志﹐親之者死﹐事之者禍﹐咎責絕逆人心﹐煞戮不合天意。生而天下病﹐死而天下利﹐眾弱爲一﹐同憂共謀﹐𨿽有彊名﹐實不得勝。所謂兵彊則不勝也。夫何故哉﹖毒流死結﹐天道不佑也。何以明之﹖昔彊秦大楚﹐滅諸侯﹐並郡邑﹐富有國家﹐貴爲天子﹐權傾天下﹐威振四海﹐尊寵窮極﹐可謂彊矣。垂拱而諸侯憂﹐蹻足而天下恐﹐發號而天心悲﹐舉事而神明擾﹐亡國破家﹐身分爲數。夫何故哉﹖去和弱而爲剛彊也。及至神漢將興﹐遁逃龍隱﹐萬民求之﹐遂不得免。父天母地﹐愛民如子﹐賞功養善﹐師於天士﹐當敵應變﹐計如江海﹐戰勝攻取﹐降秦滅楚﹐天下欣欣﹐立爲天子。夫何故哉﹖順天之心而爲慈小也。非獨人事﹐萬物然矣。夫巨木髙百尋﹐大連抱﹐頭剖中門﹐尾判中戶﹐不蒙華實﹐常在於下﹔千枝萬木﹐舒條布葉﹐靑靑蔥蔥﹐共生其上者﹐以其形大而勢彊也。所謂木彊則共。是故神明之道﹐天地之理﹐小不載大﹐輕不載重。故彊人不得爲王﹐彊木不得處上。彊大處下。何則﹖彊人爲王﹐萬國愁憂﹔彊木處上﹐則根本枯槁。眾人爲大﹐故居下﹔聖人爲小﹐故居上。彊大居下﹐小弱居上者﹐物自然也。小弱處上﹐理數必然﹟2。

天之道章

天之道陰且陽也﹐其猶張弓有煞生也。髙者案之劑大長也﹐下者舉之輔始生也。有餘者損之破滿盈也﹐不足者補之予虛空也。天之道﹐損有餘均爲常也﹐補不足資寡亡也。人之道則不然所不行也﹐損不足奪弱蒙也﹐奉有餘與大眾也。孰能損有餘明達通也而奉天下福並生也﹖惟有道者爲無名也。是以聖人謂明王也爲而不恃無所望也﹐成功不居去顯榮也﹐不欲見賢畏大殃也。

指歸﹕天地未始﹐陰陽未萌﹐寒暑未兆﹐明晦未形﹐有物參立﹐一濁一淸﹐淸上濁下﹐和在中央﹐三者俱起﹐天地以成﹐陰陽以交﹐而萬物以生。失之者敗﹐得之者榮。夫和之於物也﹐剛而不折﹐柔而不巷﹐在天爲繩﹐在地爲準﹐在陽爲規﹐在陰爲矩﹐不行不止﹐不與不取﹐物以柔弱﹐气以堅彊﹐動無不制﹐靜無不與。故和者﹐道徳之用﹐神明之輔﹐天地之制﹐羣生所處﹐萬方之要﹐自然之府﹐百祥之門﹐萬福之戶也。故智者見之謂之智﹐仁者見之謂之仁﹐天下以之﹐日夜不釋﹐莫之能睹。夫何故哉﹖以其生物微而成事妙也。是以天地之道﹐不利不害﹐無爲是守﹐大通和正﹐順物深厚﹐不虛一物﹐不主一所﹐各正性命﹐物自然矣。故盛者自毀﹐張者自弛﹐隱者自彰﹐微者自顯﹐不足者益﹐有餘者損﹐存者自亡﹐生者自死﹐是非自反﹐吉凶自取﹐損不可逃﹐益不可距﹐禍無常畱﹐福無常處﹐各受一分﹐不得兼有。故鱗者無毛﹐毛者無羽﹐者無牙﹐角者無齒﹐見於晝者滅於夜﹐得於前者失於後﹐再便重利﹐未之嘗有。事不並興﹐利不兩來。不大不小﹐固一不變﹐已中其惘﹐不可得解。是以日中而昃﹐月滿而缺﹐四時變化﹐一消一息。髙山之下﹐必有深谷﹔大泉之流﹐又有激波。爍金湯石﹐存於凝冰﹐裂地之端﹐陰陽所成。此天之道陰極而陽﹐陽極而陰。百工所爲﹐靡不由然。夫弓人之爲弓也﹐旣煞旣生﹐旣翕旣張﹐制以規矩﹐督以準繩。弦髙急者寬而緩之﹐弦弛下者攝而上之﹐其有餘者削而損之﹐其不足者補而益之。弦質相任﹐上下相權﹐平正爲主﹐調和爲常﹐故弓可抨而矢可行也。天道亦然﹐故云其猶張弓。夫按髙舉下﹐損大益小﹐天地之道也。反天以順民﹐逆民以順道﹐賢者爲佐﹐聖人爲主﹐務愛有餘﹐以爲左右﹐智者居上﹐癡者居下﹐能大爵髙﹐伎小官卑﹐功鮮賞微﹐勞大祿重﹐侯王之道。人道之所然也。欺惇愁﹐侮忠信﹐侵暴寡弱﹐臣役愚民﹐奪弛以與張﹐損小以益彊﹐逆微順顯﹐以容其身﹐此眾人之道也。所謂損不足以奉有餘。以大居小﹐以明居晦﹐以彊居弱﹐以眾居寡﹐以達居窮﹐以髙居下。故髙而不可劑﹐盈而不可毀﹐大而不可破﹐滿而不可損﹐剛而不可折﹐柔而不可巷﹐孤而不可制﹐弱而不可取﹐愚而不可賤﹐無而不可有。天地佑之若子﹐人民助之若母﹐與和常翔﹐與道終始﹐天人交順﹐神明是守﹐至人之道也。至人常自不有而恆有餘﹐同道洞物以奉天下﹐所以爲有道者也。是以聖人之動﹐無名爲務﹐和弱爲主﹐隱而不窮﹐榮而不顯﹐辭貴讓富﹐餘力不取﹐盈國不入﹐盈人不友﹐怛若有失﹐惕若遭咎﹐履道合和﹐常與物友﹐通天之經﹐達地之理﹐成功不居﹐徳流不有。所謂爲而不恃﹐成功不居。逃名遁勢﹐玄冥是處﹐滅端匿迹﹐無形是守﹐寂寞虛空﹐莫能奪與﹐魁然獨立﹐與天同道。夫何故哉﹖憚道之殃﹐不敢見賢也。𨿽有蓋天之功﹐而不欲見﹐所謂不欲見賢﹐聖哲之行也。

柔弱於水章

天下莫柔弱於水體和淖也﹐而攻堅彊者有磨鑿也﹐莫之能先待水成也﹐其無以易之矣無可若也。夫水之勝彊沈萬物也﹐柔之勝剛旣不獘也﹐天下莫不知事明白也﹐莫之能行寡能弱也。聖人言云傳國式也﹕受國之垢蒙醜辱也﹐是謂社稷之主爲侯伯也﹔受國不祥蒙禍映也﹐是謂天下之王爲帝王也。正言若反與事舛也。和大怨咎怨人也﹐必有餘怨及善民也﹐安可以爲善失天心也﹖是以聖人謂明君也執左契徳符信也﹐不以責於人道自然也。有徳司契求諸身也﹐無徳司轍求之人也。天道無親正和鈞也﹐常與善人徳相通也。

指歸﹕道徳所包﹐天地所載﹐陰陽所化﹐日月所照﹐物類並興﹐紛繆雜亂﹐盛衰存亡﹐與時變化。積堅者敗﹐體柔者勝﹐萬物之理﹐自然之稱也。是故水之所以能觸石貫金﹐崩山潰堤﹐周流消息﹐淪於無貲﹐廣大無窮﹐修遠無涯﹐明不可蔽﹐彊不可加﹐濁而能淸﹐少能復多﹐危能復寧﹐疾能復遲﹐與時變化﹐死而復生。浸濡萬物﹐養育羣形﹐布施而不費﹐贍物而不衰﹐注四海而不有功﹐配天地而無以爲﹐優遊毫釐之內﹐翺翔九野之外﹐澤及蒼天之上﹐盤積黃壤之下﹐彊扶天地﹐弱沈毛羽﹐微積集少﹐以成江海。上下無常﹐終而復始﹐進退屈伸﹐近於道者也﹐以其形體柔弱﹐動靜待時﹐不設首向﹐和淖潤滑也。故百工之治﹐殊事異方﹐漚爛金石﹐破堅折剛﹐平微正妙﹐解緩羣形﹐和調五味﹐蕩滌臭腥﹐攻堅陷大﹐非水不行。所謂天下莫柔弱於水﹐而攻堅彊者莫之能先。夫何故哉﹖眾物態能﹐莫之與雙也。故水之滅火﹐砥之利金﹐角齒傷折﹐舌耳無患﹐卑損制驕暴﹐雌辱勝大怨﹐天下莫不知﹐世俗莫不聞﹐皆用私心不已﹐莫有能行。夫水之勝彊﹐柔之勝剛﹐天下莫不知﹐莫能行也。故言爲禍匠﹐默爲害工﹐進爲妖式﹐退爲孽容﹐勞而無徳﹐苦而無功﹐長去昭昭﹐久陷冥冥﹐大變爲小﹐存化爲亡。是故明王聖主將傳國家﹐必有誓言﹕受國之垢﹐爲社稷之主﹔受國不祥﹐爲天下王。所謂聖人有言。何謂受國之垢﹖曰﹕食民所吐﹐服民所醜﹐居民所使﹐樂民所苦﹐務在順民﹐不遑適己。故民托之如父﹐愛之如母﹐願爲臣妾﹐與之俱死。是以處寒磬之地﹐沙石之壤﹐僻迥之國﹐阨狹之野﹐因辱爲榮﹐存其宗祖﹐變禍爲福﹐長爲民主。是謂受國之垢﹐故爲社稷之主。何謂受國不祥﹖曰﹕忍民所醜﹐受民所惡﹐當民大禍﹐不以爲徳﹐計在喪國﹐不失天心﹐慮在殺身﹐不失民福﹐天地與之俯仰﹐人物與之反側﹐隨之東西﹐附之南北﹐所加者亡﹐所圖者服﹐天下蕩蕩﹐並爲一域﹐向風仰化﹐靡不蒙澤。故能矯邪振亂﹐無所不克﹐變化淫敗﹐以爲惇朴﹐功徳至大﹐名勢窮極。是謂受國不祥﹐故爲天下王。夫何故哉﹖柔心弱志﹐輕己重民﹐安於醜辱也。是故正言若反﹐莫之能覆﹔近而若遠﹐莫之能測﹔求之大遠﹐莫之能得。皆在於己。何則﹖奢侈在己﹐素儉於人﹐邪枉在躬﹐求正於民﹐息禍生我﹐請福於天﹐天地示之不能見﹐神明告之不能聞。釋是廢然﹐好用和心﹐身動於此﹐事應於天﹐去己怨彼﹐天下大昏。罔以明法﹐誅以信刑﹐名實有孚﹐賞罰得中﹐公平無私﹐逾失天意﹐正直不邪﹐益失民心﹐刑戮並用而姦益起﹐賞深賜重而亂益生。當此之時﹐善人中罔﹐賢者陷刑﹐𨿽得名實﹐何可善焉。所謂和大怨﹐必有餘怨﹐安可以爲善。是以聖人執道之符﹐操徳之信﹐合之於我﹐不以責人。故有徳之主﹐將欲有爲﹐必稽之天﹐將欲有行﹐必驗符信。求過於我﹐不尢於民﹐歸禍於己﹐不怨於人。是以聖人執左契而不責於人者也。故是非自定﹐白黑自分﹐未動而天下應﹐未令而萬物然。有徳司契。無徳之人﹐務適情意﹐不顧萬民﹐政失亂生﹐不求於身﹐專司民失﹐督以嚴刑﹐人有過咎﹐家有罪名﹐百姓怨恨﹐天心不平﹐其國亂擾﹐後世有殃。無徳司轍。是故天地之道﹐與人俱行﹐無適無莫﹐無疏無親﹐感動相應﹐若響與聲﹐靜作相隨﹐若影與形﹐不邪不佞﹐正直若常﹐造惡與之否﹐行善與之通﹐柔弱與之相得﹐無爲與之合同。天道無親﹐常與善人﹐信不虛也。

小國寡民章

小國寡民狹以少也。使人有什伯之器殖財寶也而不用使遵儉也﹐使民重死得其所也而不遠徙安鄕裏也。𨿽有舟輿家富厚也﹐無所乘之民朴鄙也﹔𨿽有甲兵充庫府也﹐無所陳之大治起也﹔使人結繩而用之反太古也。甘其食無味美也﹐美其服無色好也﹐樂其俗便生道也﹐安其居自保有也。鄰國相望各自守也﹐雞犬之聲相聞道理人也﹐民至老死天年盡也﹐不相往來友者鮮也。

指歸﹕國有大小﹐地有險易﹐民有眾寡﹐貨有多少﹐形有髙卑﹐塗有遠近﹐勢有彊弱﹐權有輕重。大勝小﹐易勝險﹐富勝貧﹐眾勝寡﹐髙勝卑﹐近勝遠﹐彊勝弱﹐輕勝重﹐物之理也。彊弱在將﹐安危在相﹐得失在主﹐存亡在道。天無常與﹐民無常處﹐有徳者歸之﹐無徳者見背﹐自然之道也。故地廣民眾﹐將勇主嚴﹐不足以爲彊﹔甲堅士練﹐城髙池深﹐不足以爲安﹔辯利聽察﹐甘言浮說﹐假借阿順﹐不足以爲親﹔割地獻寶﹐結縱連橫﹐黨眾興盛﹐不足以爲全。惟有道者無所不制﹐徳厚澤深﹐無所不勝﹐小變爲大﹐弱轉爲彊﹐輕化爲重﹐寡易爲眾。故君子所處﹐𨿽小必存﹔小人所居﹐𨿽大又亡。是以小國之君﹐地狹民少﹐徳薄權輕﹐諸侯不市﹐刑制不禁﹐無有丘阜之阻﹐江河之險﹐鄰國之親﹐孤特獨處﹐存乎大國之間﹐地寒礊而不足割﹐寶幣輕而不足獻﹐將相不附﹐百姓輕往﹐鄰人重求﹐故無盤石之固﹐山陵之安﹐常處乎累卵之危。然則伐之不足以爲暴﹐徳之不足以爲多﹐故小國者﹐危亡之樞而安寧之機也。小國寡人﹐易爲危敗﹐則謙光以道﹐日益其髙﹐故云危亡之樞安寧之機也。是以聖人之治小國也﹐轉禍爲福﹐因危爲寧。富以舟輿﹐實以甲兵﹐器械便利﹐衣食有餘﹐牛馬蕃息﹐畜積充滿﹐什伯鄰國﹐以固民心。能而不爲﹐知而不作﹐滋味不治﹐庖廚不飾﹐絕身滅色﹐身爲之式﹐飲而後食﹐勞而後息﹐暑服一單﹐寒衣一復﹐期於和適﹐不厚其服﹐務以便生﹐不爲口腹﹐賦鮮搖寡﹐民有餘力。並兼之原絕﹐而增加之流息﹐風俗惇厚﹐遵儉忠殷﹐有而若亡﹐能而若劣。此有道之君能使小國寡人有什伯之器而不用也。夫何故哉﹖建之以道﹐抱之以徳﹐勞佚危寧﹐與民若一。平心適和﹐聽以督實﹐敬順遜辭﹐以褒其神﹐聰明盛徳﹐以匡流失﹐鄰國不動﹐百姓和集﹐樂生安壽﹐惡爲盜賊。當此之時﹐無鐘鼓而萬物足﹐百姓和洽﹟3﹐臣主相得。安土樂生﹐故死於巖穴。遷徙去鄕﹐利𨿽百倍﹐不離其國。是使人重死而不遠徙者。家有舟輿﹐無所運乘﹔戶有甲兵﹐無所施力。𨿽有舟輿﹐無所乘之﹔𨿽有甲兵﹐無所陳之。何則﹖將相明知﹐人君有道﹐民務耕織﹐多積爲好﹐鄙朴在上﹐柔弱爲右﹐貴忠敬信﹐下力賤巧﹐法明俗定﹐上下相保﹐未令而民從﹐不戰而敵恐﹐求利者不議難勝﹐趨名者不圖無罪。塊然獨安﹐百姓不擾﹐捐知棄僞﹐復歸太古。結繩而識期﹐素情而語事﹐約物修文﹐亡言寡志﹐皆合自然﹐各得其所。所謂復結繩而用之者也。蔬食藜羹﹐無味爲甘﹐布衣鹿裘﹐無文爲好。甘其食﹐美其服。危狹險阻﹐栗栗爲寧﹐寒礊僻迥﹐厲以爲厚﹐安樂謠俗﹐便習水土。樂其俗﹐安其居。道隆徳盛﹐和睦鰥寡﹐接地鄰境﹐各自保守。鄰國相望。精神不耗﹐魂魄不毀﹐性命全完﹐意欲窮盡。雞狗之音相聞﹐民人薪菜﹐登山相視﹐澗漢共浴﹐相去甚近﹐君臣不相結﹐男女不相聚。各自止足。自生至老﹐老而至死﹐非傳主命﹐莫有來往。人至老死不相往來者﹐以至無爲而人無欲故。

信言不美章

信言不美苦以直也﹐美言不信甘以謾也。知者不博歸本根也﹐博者不知務多端也。善者不辯質默醇也﹐辯者不善上飾言也。是故聖人無積其道明也﹐旣以爲人道施行也﹐己愈有我益深也﹐旣以與人盡道傳也﹐己愈多我益盈也。天之道陰且陽也﹐利而不害務以生也﹔聖人之道逃顯榮也﹐爲而不爭辭功名也。

指歸﹕虛實相歸﹐有無相生﹐寒暑相反﹐明晦相隨。陰消而陽息﹐陽息而陰消﹔本盛則末毀﹐末毀則本衰。天地之道﹐變化之機也。凡此數者﹐聰明之門﹐情僞之根﹐嫌疑之尺寸﹐眩耀之權衡也。因其本﹐修其無﹐開以天心﹐督以自然﹐要而推之﹐約而歸之﹐察近知遠﹐觀覆睹反﹐聞名識實﹐見始知卒﹐聽聲見形﹐以諭得失。則是千歲之情同符﹐而萬世之爲共術﹐天地之心可見﹐而鬼神之意可畢﹐況乎人事哉﹖此天下之常然﹐故眾人之所共體也。人懷自然之道﹐達人情之理﹐秉造化之元﹐明異同之紀﹐故苦言中適﹐淡淡和徳﹐謂之信者。下之所仰於上﹐彼之所取於此﹐彊大之元﹐威令之始﹐民人所助﹐成功之首﹐權勢所因﹐名號所起也。夫道淡淡無味﹐故信言不美﹐然事由之成﹐理而顯。故一人唱而千人和﹐一人動而萬人隨﹐破彊敵﹐陷大眾﹐赴水火之危亡﹐死不旋踵而民不恨者﹐信也。信𨿽不美﹐有此之益。甘言流說﹐眾諾美大﹐謂之不信。何謂不信﹖言而不然﹐謂之不信。人而不信﹐徳澤不立﹐威勢不行﹐權重不顯﹐名號不明﹐賞之不使﹐罰之不禁。故上下不附﹐舉事無功﹐𨿽貴而無位﹐髙而無民﹐孤特獨處﹐社稷不寧﹐天下望幸﹐盡遇罪刑者﹐美言也。甘言無實﹐美而不信。反本歸根﹐離末去文﹐元元始始﹐寡以然眾﹐一以應萬﹐要以制詳﹐約守眞一﹐謂之少聞。少聞故能知。知者不博。何謂知﹖達人之情以及神明之謂知。知者﹐保身之數﹐全國之具也。上之所依﹐下之所附﹐導天之經﹐達道之路也。故總安危之大範﹐秉治亂之至要﹐使海內之士盡忠竭能﹐分職奉公﹐以寧其上﹐權勢流行﹐威徳隆盛者﹐知也。知者𨿽不博而有此之功﹐所謂子能知一﹐則萬事畢也。心識萬端﹐目窺人事﹐無所窮極﹐眾臣分散﹐謂之博聞。博聞故不知。博者不知。何謂不知﹖嫌於天道﹐疑於人事之謂不知。不知之徒﹐安樂萬事﹐內多思慮﹐外多喜欲﹐旣有所憎﹐又多所惡﹐易誘以生﹐可脇以死。故見奇而動﹐臨危而畏﹐眩耀物類﹐詭誑時變﹐違通背達﹐歸於窮困﹐動與患鄰﹐靜與禍比﹐宗廟危殆﹐萬民散離者﹐博聞也。此博者不知之遇也。四通博達﹐容疏言訥﹐謂之不辯。挽挽而成﹐默默而信﹐故能成善。善者不辯﹐故成善。何謂成善﹖動合天心﹐靜得地意﹐言無不通﹐默無不利﹐謂之善。夫善者﹐君子所本﹐百行所長﹐吉祥所合﹐萬福所往﹐流而不竭﹐用而不絕﹐萬王不變﹐異俗不易﹐天地所與﹐神明所益。故上以順天﹐下以順人﹐爲治元始﹐事之怛常﹐成理萬物﹐覆載羣生﹐天下懷慕﹐繼之無窮者﹐善也。善者𨿽不辯﹐而有此之功。不識元首﹐不睹根本﹐誣天誣地﹐誣人誣鬼﹐屬辭變意﹐故謂之辯。抱嫌履疑﹐順心妄動﹐尙言美辭﹐故生不善。辯者不善。何謂不善﹖動與天逆﹐靜與地反﹐言傷人物﹐默而害鬼﹐之謂不善。不善之人﹐分道別徳﹐散朴澆醇﹐變化文辭﹐依義托仁﹐設物符驗﹐連以地天﹐因主熊羆﹐世俗所尊﹐反指覆意﹐逃實遁名﹐耀人寂泊﹐惑人無端﹐廢直立僞﹐務以餡君。飾辭以愉其上﹐朋黨以趨主心﹐開知故之迹﹐閉忠正之門﹐操阿順之術﹐以傾國家之權﹐生息暴亂﹐長育大姦﹐天下上舌﹐世濁主昏﹐壅蔽閉塞﹐以之危亡者﹐辯也。辯者之不善﹐而有此之害。是故聖人愼戒其始﹐絕其未萌﹐去辯去知﹐去文去言﹐虛靜柔弱﹐玄默素眞﹐隱知藏善﹐導以自然。是非白黑﹐昭如日月﹐同異眞僞﹐如地如天﹐空虛無積﹐與物俱變。是聖人無積也。無爲爲之﹐與物俱然﹐畜之不盈﹐散之未旣﹐包裹萬方。博者深思﹐不見其緒﹐辮者遠慮﹐不聞其端﹐施而不屈﹐變化不窮﹐終而復始﹐大明若昏﹐旣以爲人己愈佚﹐盡以治人己益明﹐旣以生人己愈壽﹐盡以教人己愈益。所謂旣以爲人己愈有﹐旣以與人己愈多也。旣陽且陰﹐陰而又陽。天之道也。利而不害﹐與天地同﹐生而不殺﹐與神明通。建徳流澤﹐常處顯榮﹐辭巧讓福﹐歸於無名﹐爲而不恃﹐與道俱行。天道旣利而不害﹐聖人則爲而不爭。天人𨿽異﹐利益是同。則天同道﹐吾無間矣。

道徳眞經指歸卷之十三竟

﹟1折肝﹕『折』原作『析』據怡蘭本攺。

﹟2理數必然﹕『理』字原脫﹐據怡蘭本補。

﹟3百姓和洽﹕『和』原作『知』﹐據祕冊本攺。

﹟4故能成善﹕『善』原作『喜』﹐據怡蘭本攺。

道徳眞經指歸輯佚﹟1

道可道章

道可道﹐非常道﹔名可名﹐非常名。無名天地之始﹐有名萬物之母。故常無欲﹐以觀其妙﹔常有欲﹐以觀其徼。此兩者同出而異名﹐同謂之玄。玄之又玄﹐眾妙之門。﹝王弼本《老子》第一章

﹞

﹝一﹞太上之象﹐莫髙乎道徳﹐其次莫大乎神明﹐其次莫大乎太和﹐其次莫崇乎天地﹐其次莫著乎陰陽﹐其次莫明乎大聖。夫道徳所以可道而不可原也﹐神明所以可存而不可伸也﹐太和所以可體而不可化也﹐天地所以可行而不可宣也﹐陰陽所以可用而不可傳也﹐大聖所以可觀而不可言也。故﹐度之所度者知﹐而數之可數者少﹔知之所知者淺﹐而爲之所爲者薄。至眾之眾不可數﹐而至大之大不可度﹔微妙窮理﹐非智之所能測﹔大成之至﹐非爲之所能得﹔天地之間﹐禍亂患咎﹐非事之所能克也。故不道之道﹐不徳之徳﹐政之元也﹔不名之名﹐亡功而功﹐化之根也。

是故王者有爲而天下有欲﹐去醇而離厚﹐淸化而爲濁﹐開人耳目﹐示以

聲色﹐養以五味﹐說以功徳﹐教以仁義﹐導以禮節﹐民如寢覺﹐出於冥室﹐登丘陵而盼八方﹐覽參辰而見日月﹐故化可言而徳可列﹐功可陳而名可別。是以﹐知放流﹐而邪僞作﹔道徳壅蔽﹐神明隔絕﹔百殘萌生﹐太和消竭。天下徨徨迷惑﹐馳騁是非之境﹐失其自然之節。情變至化﹐糅於萬物﹔悴憔黧黑﹐憂患滿腹﹔不安其生﹐不樂其俗﹔喪其天年﹐皆傷暴虐。是以﹐君臣相顧而營營﹐父子相念而戀戀﹐兄弟相憂而淒淒﹐民人恐懼而身。身相結﹐死不旋踵﹐爲患禍也。父子戀戀﹐兄弟淒淒﹐昏定晨省﹐出辭入面﹐爲夭傷也。臣見其君﹐五色無主﹐疾趨力拜﹐翕肩促肘﹐稽首膝行﹐以嚴其上者﹐爲不相親也。故可道之道﹐道徳彰而非自然也﹔可名之名﹐功名顯而非素眞也。﹝宋張君房《雲笈七簽》卷一引﹞

﹝二﹞有名﹐非道也﹔無名﹐非道也。有爲﹐非道也﹔無爲﹐非道也。無名而無所不名﹐無爲而無所不爲。﹝元劉惟永《道徳眞經集義》引﹞

﹝三﹞無名無朕﹐與神合體﹐天下恃之﹐莫知所以﹐變於虛無﹐爲天地始。﹝宋陳景元《道徳眞經藏室纂微篇》引﹞

﹝四﹞有名者之爲化也﹐遵道徳﹐貴神明﹐師太和﹐則天地﹐故爲萬物母。﹝宋陳景元《道徳眞經藏室纂微篇》引﹞

﹝五﹞無欲者﹐望無望﹔觀其妙者﹐鎰太淸也。﹝唐彊思齊《道徳眞經玄徳纂疏》引﹞

﹝六﹞心如金石﹐形如枯木﹐默默隅隅﹐志如駒犢者﹐謂無欲之人。復其性命之本也。且有欲之人﹐貪逐境物﹐亡其坦夷之道﹐但見邊小之繳﹐迷而不反﹐喪失眞元。﹝元劉惟永《道徳眞經集義》引﹞

天下皆知章

天下皆知美之爲美﹐斯惡已﹔皆知善之爲善﹐斯不善已。故有無相生﹐難易相成﹐長短相較﹐髙下相傾﹐音聲相和﹐前後相隨。是以聖人處無爲之事﹐行不言之教﹐萬物作焉而不辭﹐生而不有﹐爲而不恃﹐功成而弗居。夫惟弗居﹐是以不去。﹝王弼本《老子》第二章

﹞

﹝七﹞人之聰明可絕而不可散﹐人之情欲可逆而不可順。飭人之容﹐傷人之性﹔養人之欲﹐損人之命。世人所謂美善者﹐非至美至善也。夫至美﹐非世所能見﹔至善﹐非世所能知也。﹝唐彊思齊《道徳眞經玄徳纂疏》引﹞

﹝八﹞無以有亡﹐有以無形。難以易顯﹐易以難彰。寸以尺短﹐尺以寸長。山以谷摧﹐谷以山傾。音以聲別﹐聲以音停。先以後見﹐後以先明。故無無則無以見有﹐無有則無以知無﹔無難無以知易﹐無易無以知難﹔無長無以知短﹐無短無以知長﹔無山無以知谷﹐無谷無以知山﹔無音無以知聲﹐無聲無以知音﹔無先無以知後﹐無後無以知先。凡此數者﹐天地之驗﹐自然之符﹐陳列暴慢﹐然否相隨﹐終始反覆﹐不可別離﹐神明不能遁﹐陰陽不能違。由此觀之﹐帝王之事不可以有爲爲也。﹝宋陳景元《道徳眞經藏室纂微篇》引﹞

﹝九﹞昭昭不常存﹐冥冥不常然。榮華扶疏﹐始於仲春﹔薺麥陽物﹐生於秋分﹔冬至之日﹐萬物滋滋﹔夏至之日﹐萬物愁悲。﹝宋陳景元《道徳眞經藏室纂微篇》引﹞

﹝一○﹞夫惟不敢寧居而增修其徳者﹐則忘功而功存﹐故不居而不去。化與道均﹐不望其功﹐徳與天齊﹐不求其報﹐遁功逃名﹐深隱玄域。𨿽欲不居﹐是以不去也。﹝唐彊思齊《道徳眞經玄徳纂疏》引﹞

不尙賢章

不尙賢﹐使民不爭﹔不貴難得之貨﹐使民不爲盜﹔不見可欲﹐使民心不亂。是以聖人之治﹐虛其心﹐實其腹﹔弱其志﹐彊其骨。常使民無知無欲﹐使夫智者不敢爲也。爲無爲﹐則無不治。﹝王弼本《老子》第三章

﹞

﹝一一﹞世尙禮義則人爭﹐而不逮則爲僞。﹝唐彊思齊《道徳眞經玄徳纂疏》引﹞

﹝一二﹞盛徳者爲主﹐微劣者爲臣﹐賢者不萬一﹐聖人不世出。﹝宋陳景元《道徳眞經藏室纂微篇》引﹞

﹝一三﹞譬如使駑馬﹑驊驑並馳於夷道﹐鴻鵠﹑鶉鴳雙翼於靑雲﹐則賢不肖可知矣。﹝宋陳景元《道徳眞經藏室纂微篇》引﹞

﹝一四﹞藏珠寶玉則人求﹐而不贍則爲盜。發揚三五則人悅﹐悅而不窮則邪亂也。﹝唐彊思齊《道徳眞經玄徳纂疏》引﹞

﹝一五﹞世不尙賢則民不趨﹐不趨則不爭﹐不爭則不爲亂。世不貴貨則民不欲﹐不欲則不求﹐不求則不爲盜。世絕三五則民無喜﹐無喜則無樂﹐無樂則不淫亂﹐此自然之數也。﹝宋陳景元《道徳眞經藏室纂微篇》引﹞

﹝一六﹞虛心以靜气﹐專精以積神。寂然無爲﹐泊然無治。﹝唐彊思齊《道徳眞經玄徳纂疏》引﹞

﹝一七﹞無爵祿以勸之﹐而孝慈自起﹔無刑罰以禁之﹐而姦邪自止。反眞復素﹐歸於元始﹐世主無爲﹐天人交市﹔翺翔自然﹐物物而治也。﹝唐彊思齊《道徳眞經玄徳纂疏》引﹞

道衝章

道沖而用之或不盈﹐淵兮似萬物之宗。挫其銳﹐解其紛﹐和其光﹐同其塵。湛兮似或存﹐吾不知誰之子﹐象帝之先。﹝王弼本《老子》第四章

﹞

﹝一八﹞道以至虛﹐故動能至衝﹐徳以至無﹐故動而至和﹐萬物得之莫有不通沖和者。道徳之用﹐神明之常﹐天地所遵﹐陰陽所宗也。﹝唐彊思齊《道徳眞經玄徳纂疏》引﹞

﹝一九﹞爲衝者不衝﹐爲和者不和﹐不爲沖和﹐乃得沖和。衝以虛爲宅﹔和者﹐無爲家。能虛能無﹐至衝有餘﹔能無能虛﹐常與和俱。﹝宋陳景元《道徳眞經藏室纂微篇》引﹞

﹝二○﹞有志而無銳﹐有心而無思﹐設無設之設﹐圖無圖之圖也。﹝唐彊思齊《道徳眞經玄徳纂疏》引﹞

天地不仁章

天地不仁﹐以萬物爲芻狗﹔聖人不仁﹐以百姓爲芻狗。天地之間﹐其猶橐鑰乎﹖虛而不屈﹐動而愈出。多言數窮﹐不如守中。﹝王弼本《老子》第五章

﹞

﹝二一﹞天髙而淸明﹐地厚而順寧﹐陰陽交通﹐和气流行﹐泊然無爲﹐萬物自生焉。天地非傾心移意﹐勞精神﹐務有事﹐淒淒惻惻﹐流愛加利﹐布恩施厚﹐成遂萬物而有以爲也。明王聖主﹐秉道統和﹐淸靜不攺﹐一以變化﹐神明默達﹐與道同儀﹐天下應之﹐萬物自化。聖人非竭智盡能﹐擾心滑志﹐損精費神﹐不釋思慮﹐徨徨顯顯﹐仁生事利﹐領理萬人而有以爲也。﹝宋陳景元《道徳眞經藏室纂微篇》引﹞

﹝二二﹞天地釋虛無而事愛利﹐則變化不通﹐物不盡生。聖人釋虛無而事愛利﹐則徳澤不普﹐海內不並﹐恩不下究﹐事不盡成。何則﹖化愛之爲術也有分﹐而物類之仰化也無窮﹐操有分之制以授無窮之勢﹐其不相贍﹐由川竭而益之以泣也。﹝宋陳景元《道徳眞經藏室纂微篇》引﹞

﹝二三﹞蟣虱動於毛髮﹐則寢之不安﹔蚊著於皮膚﹐則精神騷動﹐思慮不通﹔外傷蜂蠆之毒﹐則中心爲之之慘痛﹔未害於耳目﹐而百節爲之不用。﹝宋陳景元《道徳眞經藏室纂微篇》引﹞

﹝二四﹞天地不言﹐以其虛無﹐得物之中﹐生物不窮。聖人不言﹐法令虛而合物則。天獄空而無禁﹐鬼神靜而無爲。天下蕩蕩﹐不識不知而大治也。﹝唐彊思齊《道徳眞經玄徳纂疏》引﹞

﹝二五﹞言出則患入﹐言失則亡身。﹝元劉惟永《道徳眞經集義》引﹞

谷神不死章

谷神不死﹐是謂玄牝。玄牝之門﹐是謂天地根。綿綿若存﹐用之不勤。﹝王弼本《老子》第六章

﹞

﹝二六﹞太和妙气﹐妙物若神﹐空虛爲家﹐寂泊爲常﹐出入無竅﹐往來無間﹐動無不遂﹐靜無不成﹐化化而不化﹐生生而不生也。﹝唐彊思齊《道徳眞經玄徳纂疏》引﹞

﹝二七﹞牝以雌柔而能生﹐玄猶幽遠而不見﹐𨿽子物如母﹐莫暗其形。﹝唐彊思齊《道徳眞經玄徳纂疏》引﹞

﹝二八﹞太和之所以生而不死﹐始而不終﹐開導神明﹐爲天地之根元。﹝唐彊思齊《道徳眞經玄徳纂疏》引﹞

﹝二九﹞動靜玄妙﹐若亡若存﹐成物遂事﹐無所不然﹐光而不滅﹐用之不勤者﹐以其生不生之生﹐體無形之形也。﹝唐彊思齊《道徳眞經玄徳纂疏》引﹞

天長地久章

天長地久。天地所以能長且久者﹐以其不自生﹐故能長生。是以聖人後其身而身先﹐外其身而身存。非以其無私邪﹖故能成其私。﹝王弼本《老子》第七章

﹞

﹝三○﹞聖人威震八表﹐聰明四達﹐委慮於無欲﹐歸計於不爲﹐卑身以尊天﹐後己以安人﹐故不爲而成﹐不言而信﹐人願爲主。故先人逆身以順道﹐外己以安人﹐功大無外而不可見﹐徳髙如蓋而不可聞﹐化與神明通流﹐壽與山川爲常﹐故存。﹝唐彊思齊《道徳眞經玄徳纂疏》引﹞

上善若水章

上善若水。水善利萬物而不爭﹐處眾人之所惡﹐故幾於道。居善地﹐心善淵﹐與善仁﹐言善信﹐正善治﹐事善能﹐動善時。夫惟不爭﹐故無尢。﹝王弼本《老子》第八章

﹞

﹝三一﹞人者﹐體柔守弱﹐去髙處下﹐受辱如地﹐含垢如海﹐言順人心﹐身在人後。人之所惡﹐常獨處之﹐恬若無心﹐蕩若無己﹐變動無常﹐與道流止。去己任因﹐莫過於水﹐帝王體之﹐用之爲治。其徳微妙﹐有何憂矣﹖﹝唐彊思齊《道徳眞經玄徳纂疏》引﹞

持而盈之章

持而盈之﹐不如其已﹔揣而棁之﹐不可長保﹔金玉滿堂﹐莫之能守﹔富貴而驕﹐自遺其咎。功遂身退﹐天之道。﹝王弼本《老子》第九章

﹞

﹝三二﹞污眾趣時﹐以致財貨﹐財貨愈重﹐神明愈耗。財貨累積以生患咎﹐不如未盈而止者矣。﹝唐彊思齊《道徳眞經玄徳纂疏》引﹞

﹝三三﹞砥心銳志﹐運籌策著﹐智能爵尊﹐名達身進。神去﹐安可長保也﹖﹝唐彊思齊《道徳眞經玄徳纂疏》引﹞

﹝三四﹞富貴之於我也﹐猶登山而長望也﹔名勢之於我﹐猶奔電之忽過也。﹝宋陳景元《道徳眞經藏室纂微篇》引﹞

﹝三五﹞金玉之與身﹐而名勢之與神﹐若冰若炭﹐勢不俱存。故名者﹐神之穢也﹔利者﹐身之害也。養神之穢﹐積身之害﹐損我之所成﹐而益我之所敗﹐得之以爲利﹐失之以爲害﹐則彼思慮迷而趣捨悖也。﹝宋陳景元《道徳眞經藏室纂微篇》引﹞

﹝三六﹞益我貨者損我神﹐生我名者殺我身。患生於我﹐不由於人﹔福生於我﹐不由於天。﹝宋陳景元《道徳眞經藏室纂微篇》引﹞

﹝三七﹞富貴而不驕﹐易言而難行﹔身愈尊貴﹐志愈髙遠。而富貴而驕﹐猶炬得火﹐舉明愈大﹐炬明愈盡﹐可不愼乎﹗﹝唐彊思齊《道徳眞經玄徳纂疏》引﹞

載營魄抱一章

載營魄抱一﹐能無離乎﹖專气致柔﹐能嬰兒乎﹖滌除玄覽﹐能無疵乎﹖愛民治國﹐能無知乎﹖天門開闔﹐能無雌乎﹖明白四達﹐能無爲乎﹖生之﹐畜之﹐生而不有﹐爲而不恃﹐長而不宰﹐是謂玄徳。﹝王弼本《老子》第十章

﹞

﹝三八﹞不有不恃﹐不以不宰﹐變化冥冥﹐天地自理。去華離末﹐歸初反始﹐禍絕於我﹐亂亡於彼﹐福起於天﹐徳生於地﹐然默默挽挽﹐萬物齊均。其徳玄冥﹐莫之見聞也。﹝唐彊思齊《道徳眞經玄徳纂疏》引﹞

三十輻章

三十輻共一轂﹐當其無﹐有車之用﹔涎壇以爲器﹐當其無﹐有器之用﹔鑿戶牖以爲室﹐當其無﹐有室之用。故有之以爲利﹐無之以爲用。﹝主弼本《老子》第十一章

﹞

﹝三九﹞太古聖人之牧民也﹐因天地之所爲﹐不事乎智巧﹐飲則用瓢﹐食則用手﹐萬物齊均﹐無有髙下。及至王者有爲﹐賦重役煩﹐百姓罷極﹐上求不厭﹐貢獻遼遠﹐男女負載﹐不勝其任﹐故智者作爲推轂﹐駕馬服牛﹐負重致遠﹐解緩民勞。復世相承﹐巧作滋生﹐雕琢斑轂朱輪﹐飾以金銀﹐加以翠璣﹐一車之費﹐足以貧民。是以老氏傷創作之害道徳﹐明爲善之生禍亂也﹐故舉車﹑器﹑室三事﹐說有﹑無﹑利﹑用之相資﹐因以垂戒云。﹝宋陳景元《道徳眞經藏室纂微篇》引﹞

﹝四○﹞道徳衰廢之時﹐憂患攻其內﹐陰陽賊其外﹐民人薄弱﹐嬴瘦多疾﹐是故﹐水火齊起﹐五味將形﹐生熟不別﹐乾漬不分﹐故智者涎土爲器﹐以熟酸鹹﹐遂至田獵奢淫﹐殘賊羣生﹐刳胎殺卵﹐以順君心﹐雕琢珠玉﹐以爲盂盤﹐朴散爲器﹐一至於斯。﹝宋陳景元《道徳眞經藏室纂微篇》引﹞

﹝四一﹞人心旣變﹐萬物怨恨﹐虫蛇起﹐毒作﹐禽獸害人﹐於是巖穴之中﹐不足以禦患難﹐全性命﹐終天年﹐故智者作爲居室﹐上楝下宇﹐穿窗侯望﹐堅關固閉﹐開闔疾利﹐蜂虫不得入﹐禽獸不得至。而後遂至華臺﹑危閣﹑阿房之殿﹐大關守險﹐築城爲固﹐士卒疲倦﹐死者無數。然而上世以爲治﹑後世以爲亂者﹐此乃有﹑無﹑利﹑用相因之獘蓋在乎人爾﹗﹝宋陳景元《道徳眞經藏室纂微篇》引﹞

五色章

五色令人目盲﹐五音令人耳聾﹐五味令人口爽﹐馳騁畋獵令人心發狂﹐難得之貨令人行妨。是以聖人爲腹不爲目﹐故去彼取此。﹝王弼本《老子》第十二章

﹞

﹝四二﹞淫於五色之變﹐視不見禍福之形色者﹐陷目之錐也。佚於五音之變者﹐聽不聞吉凶之聲者﹐塞耳之椎也。美於五味之變者﹐口不中是非之情味者﹐斬舌之器也。﹝唐彊思齊《道徳眞經玄徳纂疏》引﹞

﹝四三﹞樂於田獵之變者﹐思不免於狂惑。田獵者﹐狂惑之帥也。﹝唐彊思齊《道徳眞經玄徳纂疏》引﹞

﹝四四﹞貪於貨財之變﹐慮不免於邪傾。財貨者﹐害本之物矣。﹝唐彊思齊《道徳眞經玄徳纂疏》引﹞

﹝四五﹞夫聖人者﹐服無色之色﹐聽無聲之聲﹐味無味之味﹐馳騁無境之域﹐經歷無界之方﹐發無形之网﹐獲道徳之心矣﹗﹝唐彊思齊《道徳眞經玄徳纂疏》引﹞

寵辱若驚章

寵辱若驚﹐貴大患若身。何謂寵辱若驚﹖寵爲下﹐得之若驚﹐失之若驚﹐是謂寵辱若驚。何謂貴大患若身﹖吾所以有大患者﹐爲吾有身﹐及吾無身﹐吾有何患﹗故貴以身爲天下﹐若可寄天下﹔愛以身爲天下﹐若可托天下。﹝王弼本《老子》第十三章

﹞

﹝四六﹞休心道徳﹐記志神明﹐和爲中主﹐澹若不生。無計之計﹐經營天地﹔無慮之慮﹐翺翔混冥﹔存忘變化﹐不以爲異﹔尊寵卑賤﹐無所少多。貴大亡於身﹐故大患不能得﹐天网不能取也。﹝唐彊思齊《道徳眞經玄徳纂疏》引﹞

視之不見章

視之不見名曰夷﹐聽之不聞名曰希﹐搏之不得名曰微。此三者不可致詁﹐故混而爲一。其上不皦﹐其下不昧﹐繩繩不可名﹐復歸於無物。是謂無狀之狀﹐無物之象﹐是謂惚恍。迎之不見其首﹐隨之不見其後。執古之道﹐以禦今之有﹐能知古始﹐是謂道紀。﹝王弼本《老子》第十四章

﹞

﹝四七﹞夫鴻之未成﹐剖其卵而視之﹐非鴻也。然其形聲首尾皆已具存﹐此是無鴻之鴻也。而況乎未有鴻卵之時而造化爲之者哉﹗由此觀之﹐太極之原﹐天地之先﹐素有形聲端緒而不可見聞﹐亦明矣。不以視視者﹐能見之﹔不以聽聽者﹐能聞之﹔不以循循者﹐能得之﹔不以言言者﹐能辯之。是故﹐無形之形﹐天地以生﹐謂之夷。無聲之聲﹐五音以始﹐謂之希。無緒之緒﹐萬端以起﹐謂之微。﹝宋陳景元《道徳眞經藏室纂微篇》引﹞

﹝四八﹞沈沈泛泛﹐復歸虛空﹐曲成萬物﹐皆得以存﹐窮微極妙﹐盡得以然﹐周流上下﹐莫睹其無也。﹝唐彊思齊《道徳眞經玄徳纂疏》引﹞

﹝四九﹞無狀之狀﹐無所不狀﹔無象之象﹐無所不象﹔光於惚恍﹐無所不顯﹔大而若小﹐存而若亡也。﹝唐彊思齊《道徳眞經玄徳纂疏》引﹞

﹝五○﹞執古自然以禦於今﹐不爲夷狄變則﹐不爲中國攺容。一以知始﹐一以知終﹐仰制於道﹐物無不懸。無所不主﹐無所不臨﹐其職溥大﹐無所不然。爲虛綱紀﹐天地祖宗也。﹝唐彊思齊《道徳眞經玄徳纂疏》引﹞

古之善爲士章

古之善爲士者﹐微妙玄通﹐深不可識。夫惟不可識﹐故彊爲之容﹔豫焉若冬涉川﹐猶兮若畏四鄰﹐儼兮其若客﹐渙兮若冰之將釋﹐惇兮其若朴﹐曠兮其若谷﹐混兮其若濁。孰能濁以靜之徐淸﹖孰能安以久動之徐生﹖保此道者不欲盈。夫惟不盈﹐故能蔽不新成。﹝王弼本《老子》第十五章

﹞

﹝五一﹞上通道徳之意﹐下達神明之心﹐秉天地之常﹐挾陰陽之變﹐猶以隱匿形容﹐絕滅端緒﹐作事由反﹐不可識知。﹝唐彊思齊《道徳眞經玄徳纂疏》引﹞

﹝五二﹞無畱礙爾。客者﹐因應而不創﹐順道從天。常如儼客﹐不爲主人易堂宇﹑攺妻妾爾。冰者﹐常陰而不陽﹐靜而不嘩﹐隨事變化﹐與物推移。柔弱潤滑﹐無所不可﹐猶冬積爲冰﹐春釋爲水﹐天順時也。﹝唐彊思齊《道徳眞經玄徳纂疏》引﹞

致虛極章

致虛極﹐守靜篤﹐萬物並作﹐吾以觀復。夫物蕓蕓﹐各復歸其根。歸根曰靜﹐是謂復命。復命曰常。知常曰明﹔不知常﹐妄作﹐凶。知常﹐容。容乃公﹐公乃王﹐王乃天﹐天乃道﹐道乃久。沒身不殆。﹝王弼本《老子》第十六章

﹞

﹝五三﹞道徳虛無﹐故能稟授﹔天地淸靜﹐故能變化﹔陰陽反覆﹐故能生殺﹔日月進退﹐故能光曜﹔四時始終﹐故能育成。釋虛無﹐則道徳不能以然﹔去淸靜﹐則天地不能以存﹔往而不反﹐則陰陽不能以通﹔進而不退﹐則日月不能以明﹔終而不始﹐則萬物不能以生。是故﹐有而反無﹐實而歸虛﹐心無所載﹐志無所障﹐無爲如塞﹐不憂如狂﹐抱眞履素﹐捐棄聰明﹐不知爲首﹐空虛爲常﹐則神明極而自然窮矣﹗動作反身﹐思慮復神﹔藏我於無心﹐載形於無身﹔不便生者不以役志﹐不利天者不以滑神﹔事易而神不變﹐內流而外不化﹔覆視反聽﹐與神推移﹐上與天遊﹐下與世交﹔神守不擾﹐生气不勞﹐趣捨屈伸﹐正得中道。﹝宋陳景元《道徳眞經藏室纂微篇》引﹞

﹝五四﹞始於無爲﹐動於無形﹐發於時和﹐以遂成功也。﹝唐彊思齊《道徳眞經玄徳纂疏》引﹞

﹝五五﹞天地反覆﹐故能長久﹔人復寢寐﹐故能聰明﹔飛鳥復集﹐故能髙翔﹔走獸復止﹐故能遠騰﹔龍蛇復墊﹐故能章章﹔艸木復本﹐故能靑靑。化復﹐則神明得位﹐與虛無通﹐魂休魄息﹐各得所安﹐志寧气順﹐血脈和平。﹝宋陳景元《道徳眞經藏室纂微篇》引﹞

﹝五六﹞失道之人﹐廢棄經常﹐事其聰明﹐縱其志欲﹐妄作凶行。故﹐知以受禍﹐明以造殃﹐深察以死﹐博辯以亡。夫何故哉﹖不反元始﹐不復本根﹐動與道乖﹐靜與神殊。存﹐故不能存也﹔然﹐故不能然也。﹝唐彊思齊《道徳眞經玄徳纂疏》引﹞

﹝五七﹞遊心於虛靜﹐結志於微妙﹐委慮於無欲﹐歸指於無爲﹐故能達生延命﹐與道爲久。﹝宋張君房《雲笈七簽》卷三十二引﹞

太上章

太上﹐下知有之。其次﹐親而譽之。其次﹐畏之。其次﹐侮之。信不足焉﹐有不信焉。悠兮其貴言。功成事遂﹐百姓皆謂我自然。﹝王弼本《老子》第十七章

﹞

﹝五八﹞人樂爲主﹐曰帝也。﹝唐彊思齊《道徳眞經玄徳纂疏》引﹞

絕學章

絕學無憂。惟之與阿﹐相去幾何﹖善之與惡﹐相去若何﹖人之所畏﹐不可不畏。荒兮其未央哉﹗眾人熙熙﹐如享太牢﹐如登春臺﹐我獨泊兮其未兆﹐如嬰兒之未孩﹐儽儽兮若無所歸。眾人皆有餘﹐而我獨若遺。我愚人之心也哉﹖沌沌兮﹗俗人昭昭﹐我獨昏昏﹔俗人察察﹐我獨悶悶。澹兮其若海﹐飂兮若無止。眾人皆有以﹐而我獨頑似鄙。我獨異於人﹐而貴食母。﹝王弼本《老子》第二十章

﹞

﹝五九﹞俗學則尊辯貴知﹐羣居黨議﹐吉人得之以益﹐凶人得之以損。天地之內吉人寡而凶人眾﹐故學之爲利也淺而爲害也深。夫凶人之爲學也﹐猶虎之得於羽翼﹐翺翔遊於四海﹐擇肉而食。聖人絕之﹐天下休息﹐不教而自化﹐不令而自伏也。﹝唐彊思齊《道徳眞經玄徳纂疏》引﹞

曲則全章

曲則全﹐枉則直﹐窪則盈﹐敝則新﹐少則得﹐多則惑﹐是以聖人抱一﹐爲天下式。不自見﹐故明﹔不自是﹐故彰﹔不自伐﹐故有功﹔不自矜﹐故長。夫惟不爭﹐故天下莫能與之爭。古之所謂曲則全者﹐豈虛言哉﹗誠全而歸之。﹝王弼本《老子》第二十二章

﹞

﹝六○﹞侯王𨿽聖﹐猶以爲曲﹐任百官而理﹐其徳則全也。﹝唐彊思齊《道徳眞經玄徳纂疏》引﹞

﹝六一﹞所約者寡﹐所得者眾﹐猶爲寡少而物物自得當矣。﹝唐彊思齊《道徳眞經玄徳纂疏》引﹞

﹝六二﹞信己思慮﹐不取於人﹐多言多知﹐則狂亂也。﹝唐彊思齊《道徳眞經玄徳纂疏》引﹞

﹝六三﹞聖人不自矜見其明﹐任天下之目以視天下﹐故離婁不得齊其明矣。﹝唐彊思齊《道徳眞經玄徳纂疏》引﹞

﹝六四﹞伐猶攻伐也。因天下之怒以伐天下﹐故黃帝不能與並威﹔因天下之力以戰天下﹐故湯武不能與之量功﹐是以普天下可任﹐諸侯之後可臣也。﹝唐彊思齊《道徳眞經玄徳纂疏》引﹞

﹝六五﹞夫影之隨形﹐響之應聲﹐旣不與物爭﹐誰爭之﹖﹝唐彊思齊《道徳眞經玄徳纂疏》引﹞

希言自然章

希言自然。故飄風不終朝﹐驟雨不終日。孰爲此者﹖天地。天地尙不能久﹐而況於人乎﹖故從事於道者﹐道者同於道﹐徳者同於徳﹐失者同於失。同於道者﹐道亦樂得之﹔同於徳者﹐徳亦樂得之﹔同於失者﹐失亦樂得之。信不足焉﹐有不信焉。﹝王弼本《老子》第二十三章

﹞

﹝六六﹞事從於道﹐道從於事﹔事從於徳﹐徳從於事﹔事從於失﹐失從於事。﹝唐彊思齊《道徳眞經玄徳纂疏》引﹞

﹝六七﹞信不足﹐謂主身也﹔有不信﹐謂天人也。﹝唐彊思齊《道徳眞經玄徳纂疏》引﹞

企者不立章

企者不立﹐跨者不行﹐自見者不明﹐自是者不彰﹐自伐者無功﹐自矜者不長。其在道也﹐曰餘食贅行。物惑惡之﹐故有道者不處。﹝王弼本《老子》第二十四章

﹞

﹝六八﹞萬人未動﹐天下未應﹐爲之起兵﹐失君之道。爲兵之道﹐失君之機﹐萬民怨恨﹐天心不平﹐宗廟危殆﹐終身無功也。﹝唐彊思齊《道徳眞經玄徳纂疏》引﹞

有物混成章

有物混成。先天地生﹐寂兮寥兮﹐獨立不攺﹐周行而不殆﹐可以爲天下母。吾不知其名﹐字之曰道。彊爲之名﹐曰大。大曰逝﹐逝曰遠﹐遠曰反。故道大﹐天大﹐地大﹐王亦大。域中有四大﹐而王居其一焉。人法地﹐地法天﹐天法道﹐道法自然。﹝王弼本《老子》第二十五章

﹞

﹝六九﹞功徳同也。﹝唐彊思齊《道徳眞經玄徳纂疏》引﹞

重爲輕根章

重爲輕根﹐靜爲躁君﹐是以聖人終日行不離輜重。𨿽有榮觀﹐燕處超然﹐柰何萬乘之主而以身輕天下﹖輕則失本﹐躁則失君。﹝王弼本《老子》第二﹢六章﹞

﹝七○﹞言君好輕躁﹐如樹之根本而搖動。根搖動﹐則枝木枯而槁矣。人主不靜﹐則百姓搖蕩﹐宗廟傾危﹐則失其國君之位也。﹝唐彊思齊《道徳眞經玄徳纂疏》引﹞

知其雄章

知其雄﹐守其雌﹐爲天下溪﹖爲天下溪﹐常徳不離﹐復歸於嬰兒。知其白﹐

守其黑﹐爲天下式。爲天下式﹐常徳不忒﹐復歸於無極。知其榮﹐守其辱﹐爲天下谷。爲天下谷﹐常徳乃足﹐復歸於朴。朴散則爲器﹐聖人用之則爲官長﹐故大制不割。﹝王弼本《老子》第二十八章

﹞

﹝七一﹞於嬰兒復歸於志。於嬰兄蠢然無而無知也。﹝唐彊思齊《道徳眞經玄徳纂疏》引﹞

﹝七二﹞反於未生﹐復於未始﹐與道爲常﹐歸於無極矣。﹝唐彊思齊《道徳眞經玄徳纂疏》引﹞

﹝七三﹞道徳是佑﹐神明是助﹐道足徳足﹐則萬物大淳朴矣。﹝唐彊思齊《道徳眞經玄徳纂疏》引﹞

取天下章

將欲取天下而爲之﹐吾見其不得已。天下神器﹐不可爲也。爲者敗之﹐執者失之。故物或行或隨﹐或歔或吹﹐或彊或羸﹐或挫或隳。是以聖人去甚﹐去奢﹐去泰。﹝王弼本《老子》第二十九章

﹞

﹝七四﹞天下者﹐神靈所成﹐太和所遂。神靈所察﹐聖智所不能及而威力之所不能制。﹝唐彊思齊《道徳眞經玄徳道徳眞經指歸輯佚纂疏》引﹞

﹝七五﹞甚有爲也。奢不中和也。泰﹐髙大也。故去之也。﹝唐彊思齊《道徳眞經玄徳纂疏》引﹞

佳兵章

夫佳兵者﹐不祥之器。物或惡之﹐故有道者不處。君子居則貴左﹐用兵則貴右。兵者﹐不祥之器﹐非君子之器。不得已而用之﹐恬淡爲上﹐勝而不美。而美之者﹐是樂殺人。夫樂殺人者﹐則不可以得志於天下矣。吉事尙左﹐凶事尙右。偏將軍居左﹐上將軍居右﹐言以喪禮處之。殺人之眾﹐以哀悲泣之。戰勝﹐以喪禮處之。﹝王弼本《老子》第三十一章

﹞

﹝七六﹞君子者﹐有土之君也。貴左者﹐尙生長也。﹝唐彊思齊《道徳眞經玄徳纂疏》引﹞

知人者智章

知人者智﹐自知者明。勝人者有力﹐自勝者彊。知足者富﹐彊行者有志﹐不失其所者久﹐死而不亡者壽。﹝王弼本《老子》第三十三章

﹞

﹝七七﹞不知人﹐則無以通事﹐不通事﹐則無以交世。不自知﹐則無以知天﹐不知天﹐則無以睹未然。不勝人﹐則無以在上﹐不在上﹐則無以爲王。不自勝﹐則無以自得﹐不自得﹐則無以得人。不知足﹐則無以知富﹐不知富﹐則無以止欲。不彊行﹐則無以順道﹐不順道﹐則無以得意。動作非任﹐無以得和﹐不得和﹐則無以久生。不久生﹐則無以畜精神﹐精神不積﹐無以得壽。故﹐立身經世﹐興利除害﹐接物通變﹐莫廣乎知人。攝聰畜明﹐建國子民﹐達道之意﹐知天之心﹐莫大乎自知。柄政履民﹐建法立儀﹐設化施令﹐正海內﹐臣諸侯﹐莫貴乎勝人。奉道徳﹐順神明﹐承天地﹐和陰陽﹐動靜進退﹐曲得人心﹐莫崇乎自勝。治家守國﹐使民佚樂﹐處順恭謹﹐慈孝畏法﹐莫髙乎知足。遊神明於昭昭之間﹐恬愴安寧﹐尊顯榮華﹐莫善乎得意。任官奉職﹐事上臨下﹐成人之業﹐繼人之後﹐施之萬民﹐莫過乎可久。天地所貴﹐韋生所恃﹐居之不厭﹐樂之不止﹐萬福並興﹐靡與爭寵﹐莫美乎壽。﹝宋陳景元《道徳眞經藏室纂微篇》引﹞

執大象章

執大象﹐天下往﹐往而不害﹐安平太。樂與餌﹐過客止。道之出口﹐澹乎其無味﹐視之不足見﹐聽之不足聞﹐用之不足旣。﹝王弼本《老子》第三十五章

﹞

﹝七八﹞道無形﹐故天地資之以生﹔道無有﹐故陰陽資之以始﹔道無法﹐故四時資之爲業﹔道無象﹐故萬類資之以往。故﹐大法無法﹐大象無象﹐大無不無﹐大有不有。爲生於不生﹐爲否於不否﹐故道無爲而天地成﹐徳無事而萬物處。夫何爲哉﹖不無不有﹐不爲不否﹐道自得於此﹐而萬物自得於彼矣。﹝宋陳景元《道徳眞經藏室纂微篇》引﹞

將欲歙章

將欲歙之﹐必固張之﹔將欲弱之﹐必固彊之﹔將欲廢之﹐必固興之﹔將欲奪之﹐必固與之﹔是謂微明。柔弱勝剛彊。魚不可脫於淵﹐國之利器不可以一不人。﹝王弼本《老子》第三十六章

﹞

﹝七九﹞此四者明﹐絕聖而徳自起﹐廢智而化自行﹐翕天下之心而使自張﹐弱天下之志而使自彊矣。﹝唐彊思齊《道徳眞經玄徳纂疏》引﹞

﹝八○﹞道徳所經﹐神明所紀﹐天地所化﹐陰陽所理﹐實者反虛﹐明者反晦﹐盛者反衰﹐張者反弛﹐有者反亡﹐生者反死﹐此物之性而自然之理也。故反覆之便﹐屈伸之利﹐道以制天﹐天以制人君﹐人君以制臣﹐臣以制民﹐含气之類﹐皆以活身。虎豹欲據﹐反匿其爪﹔豺狼將食﹐不見其齒﹔聖人去意以順道﹐智者反世以順民﹔忠言逆耳以含其正﹐邪臣將起務順其君。知此而用之﹐則天地之間﹑六合之內皆福也。不知此而用之﹐則閨門之內﹑骨肉之間皆賊也。故子之與弟﹐時爲虎狼﹔仇之與讎﹐時爲父兄。然中有否﹐然中有然﹐一否一然﹐或亡或存。故非忠﹐𨿽親不可信﹔非善﹐𨿽近不可親。

﹝宋陳景元《道徳眞經藏室纂微篇》引﹞

﹟1本篇據中華書局一九九四年出版﹐王徳有《老子指歸》點校本﹐可略補《道藏》本前六卷之缺。

