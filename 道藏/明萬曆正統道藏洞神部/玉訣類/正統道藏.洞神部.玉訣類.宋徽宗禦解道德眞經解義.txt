宋徽宗道徳眞經解義

經名﹕宋徽宗道徳眞經解義。宋代章安對宋徽宗獅注的解義﹐十卷。底本出處﹕《正統道藏》洞神部玉訣類。

宋徽宗道徳眞經解義序

臣聞道非言無以致顯﹐言非經無以載道﹐道之不行也﹐以經之不傳﹐經之不通也﹐以旨之不明。周季道降徳衰﹐諸子嗣興﹐私其異端﹐自名一家﹐其巧辭渺論﹐漫不足以索理﹐疊爲簧鼓﹐流於虛僞﹐浮石沈木﹐肆爲邪說﹐喪其性命之眞﹐而陷溺桔亡﹐不能求復。老氏著言五千﹐明道徳之常﹐將以絕學返朴﹐復乎無爲﹐而鎭以淸淨﹐此載道之經也。然辭簡旨奧﹐窮之益遠﹐測之益深﹐非夫神解﹐蓋不得以議其略﹐此經之所以難傳也。

主上生知之學﹐天縱神聖﹐微言奧義﹐非苟知之﹐實允蹈之﹐發於宸藻﹐著爲成書﹐𨿽相去老氏於千載寥寥之後﹐言若符契﹐眞常妙本﹐坦然明白﹐此經之所以傳﹐旨之所以明﹐道之所以行也。臣實非常之遇﹐謹齋心滌慮﹐凝神致一﹐恭讀聖制﹐精思索至。臣之蔽蒙﹐豁爾抉發﹐恍若有得﹐輒不自已﹐妄意管見﹐仰稽睿訓﹐演爲《義解》﹐離爲十卷。井蛙甚下﹐識固不達於雲天﹐瑩爝至微﹐明實難增於日月。然道化廣被﹐𨿽一介之微﹐得以形容天地造物之妙﹐亦足以彰聖治元功道被極致也。萬有一遇﹐采擇之幸﹐抑亦使天下萬世﹐知太平盛際﹐不以人微廢言﹐見經之所以傳﹐道之所以行﹐豈不韙歟。

臣章安謹序。

宋徽宗道徳眞經解義卷之一

登仕郎臣章安撰義

道經

禦注曰﹕道者﹐人之所共由。徳者﹐心之所自得。道者﹐一旦萬世而無獘。徳者﹐充一性之常存。老君當周之末﹐道降而徳衰﹐故著書九九篇﹐以明道徳之常﹐而謂之經。其辭簡﹐其旨遠﹐學者當默識而深造之。

臣義曰﹕太初有無﹐無有無名﹐命之曰道。有一未形﹐物得以生﹐命之曰徳。道本無名﹐謂之道者﹐卽人之所共由者而爲言也。徳本自得﹐謂之徳者﹐卽有心所同得者而爲言也。惟道無垠﹐虛湛常存﹐惟道無體﹐微元常眞﹐絕於有無之域﹐泯於彼是之居﹐在體爲體﹐在用爲用﹐天地𨿽大﹐未離乎內﹐秋毫𨿽末﹐待之成體。萬物終始出入﹐未始不由於此﹐故謂之道﹐卽其自心同然皆得。審乎無假﹐而不與物化﹐淵乎其居﹐而不與物遷﹐未嘗蔽虧﹐未嘗乘馳﹐心全乎天﹐而無得喪之累﹐故謂之徳。道無體也﹐無體則不涉於變故﹐亙萬世而無獘。徳在我也﹐在我則無待於外﹐故充一性而常存。周衰文獘﹐天下奔馳於末流﹐多駢於聰明﹐淫僻於仁義﹐素朴日鑿﹐而不能朝徹見獨。畱連乎榮辱之境﹐蕩摩乎好惡之場﹐至於以人滅天﹐以故滅命﹐何道徳之云。故老君著書九九篇﹐絕學返朴﹐復乎道紀﹐深根固柢州冥於泰初。以道名之常﹐論天地萬物之始母。以有無之常﹐觀至變至精之徼妙。復命以體神﹐知和以守气。道常而復乎無名﹐徳常而至乎歸朴﹐皆所以明道徳之常也。有常而不變﹐故謂之經。緯則錯綜往來﹐故謂之變。經有一定之體﹐常而可久之義也。言意曰辭﹐指意曰旨﹐惟載道之言﹐故簡而當。寓道之旨﹐故遠而明。道固不可以言傳也﹐道固不可以旨諭也﹐求夫言迹之間﹐固非所以得道。然拾夫言邊﹐則道又不可得而形容。惟冥於道者﹐契會於言意之表﹐合乎元一﹐而復乎眞常﹐故曰默識而深造之。噫﹐道非有心者所能遠﹐亦非無心者所能近﹐默識深造﹐是謂玄同。

道可道章第一

道可道﹐非常道。名可名﹐非常名。

禦注曰﹕無始曰道﹐不可言﹐言而非也。又曰道不當名。可道可名﹐如事物焉﹐如四時焉﹐當可而應﹐代廢代興﹐非眞常也。常道常名﹐自本自根﹐未有天地﹐自古以固存。伏羲氏得之﹐以襲气母﹐西王母得之﹐坐乎少廣。莫知其始﹐莫知其終。臣義曰﹕道至虛也﹐寓天下之羣實而不見其吵畦﹐故無體之可言。道至靜也﹐對天下之羣動而不涉於緒使﹐故無方之可名。道不可言也﹐托於言聲之間﹐皆道之糟粕爾。道不可名也﹐寓於形器之域﹐皆道之筌蹄爾。可道可名﹐屬於諸有﹐如事物焉﹐廢興新故之不停﹐如四時焉﹐旋復代謝之不一。應理適變﹐各可其可﹐豈眞常耶。眞常妙本﹐先天地而不獘﹐後天地而不窮﹐玄冥自契﹐豈容聲哉。伏羲得之﹐以襲气母﹐可謂旣知其子﹐復守其母﹐所以會道之體也。其常道歟﹖西王母得之﹐坐乎少廣﹐可謂旣得其母﹐以知其子﹐所以契道之用也。其常名歟﹖常道常名﹐自本自根﹐未有天地﹐自古以固存﹐又安得以新故始終議其將﹖故曰莫知其終也。

無名﹐天地之始。有名﹐萬物之母。

禦注曰﹕道常無名﹐天地亦待是而後生﹐《莊子》所謂生天生地是也。未有天地﹐孰得而名之﹖故無名爲天地之始。有天地然後萬物生焉﹐

故有名爲萬物之母。

臣義曰﹕泰初有無﹐無有無名﹐故無名者﹐气之始也﹐天地得我以生者也﹐故爲天地之始。有一而有名﹐一生二﹐二生三﹐三生萬物﹐故有名者﹐數之起也﹐萬物得我以成者也﹐故爲萬物之母。以其气始謂之始﹐以其生生謂之母。

常無﹐欲以觀其妙。常有﹐欲以觀其徼。

禦注曰﹕《莊子》曰﹕建之以常無有。不立一物﹐玆謂常無。不廢一物﹐玆謂常有。常無在理﹐其上不徼﹐天下之至精也﹐故觀其妙。常有在事﹐其下不昧﹐天下之至變也﹐故觀其徼。有無二境﹐徼妙寓焉。大智並觀﹐乃無不可。恍惚之中﹐有象與物。小智自私﹐蔽於一曲﹐棄有著空﹐徇末忘本﹐道術於是爲天下裂。臣義曰﹕在有而無﹐謂之常無﹐非空絕之無﹐見無於有爾。而物物皆空﹐故曰不立一物﹐乃眞常之無也。卽無而有﹐謂之常有﹐非物色之有也﹐見有於無爾。而物物具在﹐故曰不廢一物﹐乃眞常之有也。常無冥於一致之理﹐藏天下之至精﹐貫通是非﹐混一今古。常無而不墮於無﹐故可以觀妙。常有應於方來之事﹐對天下之至變﹐時物終始﹐形器變化﹐錯出無窮﹐紛然不一。常有而不滯於有﹐故可以觀徼。卽有無之境﹐有

徼妙之觀。然徼妙豈卽夫有無所能盡觀也哉﹖亦曰卽其常無常有欲以觀爾。大智達觀有無本末﹐泯於忘言之域﹐是謂要妙。

此兩者同出而異名﹐同謂之玄。

禦注曰﹕道本無相﹐孰爲徼妙﹖物我同根﹐是非一气﹐故同謂之玄。世之惑者﹐捨妄求眞﹐去眞益遠﹐殊不知有無者﹐特名之異爾。

臣義曰﹕道以常無爲體﹐以妙有爲用﹐寶爾無相﹐孰觀徼妙。物我復乎造化之原﹐是非混於沖虛之气﹐離形去智﹐有無都泯﹐故同謂之玄。在無而有﹐在有而無﹐所謂兩者同也。有無相生﹐而有無之辧著﹐此出而異名也。玄之爲色﹐赤且黑﹐於其方曰朔日北之類﹐皆合兩者故也。通夫有無而同於一﹐乃可以語道。

玄之又玄﹐眾妙之門。

禦注曰﹕《素問》曰﹕玄生神。《易》曰﹕神也者﹐妙萬物而爲言者也。妙而小之謂玄﹐玄者天之色。色之所色者彰矣﹐而色色者未嘗顯。玄之又玄﹐所謂色色者也。玄妙之理﹐萬物具有﹐天之所以運﹐地之所以處﹐人之所以靈﹐百物之所以昌﹐皆妙也﹐而皆出於玄﹐故曰眾妙之門。孔子作《易》﹐至《說卦》然後言妙﹐而老氏以此首篇﹐聖人之言﹐相爲終始。

臣義曰﹕天肇一於北﹐玄之同也﹐地耦二於南﹐神之出也。神以玄生﹐玄以神妙﹐同夫有無﹐混然無間﹐所謂玄也﹐玄之又玄﹐玄亦至矣﹐神由是出﹐靈由是著﹐妙萬物而無方﹐此天地所以神明﹐聖人所以無爲而爲。而人之靈﹐物之昌﹐皆盡其妙﹐而妙皆出於玄﹐故曰眾妙之門。孔子作《易》﹐托象數以示神﹐故至《說卦》然後言妙。老子同有無以示玄﹐故以首篇言之。神生於玄﹐而玄爲眾妙之所自出﹐故終始之序如此。

天下皆知章第二

天下皆知美之爲美﹐斯惡已。皆知善之爲善﹐斯不善已。

禦注曰﹕道無異相﹐孰爲美惡﹖性本一致﹐孰爲善否﹖有美也﹐惡爲之對﹐故曰﹕天下皆知美之爲美﹐斯惡已。有善也﹐不善爲之對﹐故曰﹕皆知善之爲善﹐斯不善已。世之所美者爲神奇﹐所惡者爲臭腐﹐神奇復化爲臭腐﹐臭腐復化爲神奇﹐則美與惡奚辧﹖昔之所是﹐今或非之﹐今之所棄﹐後或用之﹐則善與不善奚擇﹖聖人體眞無而常有﹐卽妙用而常無﹐美惡善否﹐蓋將簡之而弗得﹐尙何惡與不善之能累哉﹖

臣義曰﹕道本無物﹐孰有異相﹖涉乎美惡﹐有相之異。性本玄同﹐孰有二致﹖麗乎善不﹐其致不一。古人復乎道初﹐冥於天性﹐適然自得﹐而各安其所得﹐莫然自爲﹐而各宜其所爲。何以知爲也﹖純澆朴散﹐離道而向於物﹐去性而從於心﹐知之以心﹐而取合以情﹐不信性命﹐而蕩於私欲﹐故美惡善否﹐代爲之對﹐何有已耶。物之神奇臭腐﹐系夫世之美惡爾。疊徙於化﹐適可者貴。則美惡果何辧哉﹖理之是非用捨﹐系夫世之善否爾。綠幾之會﹐應時爲當則善不善果何擇哉﹖且情見在人其知不同﹐各徇其私﹐而相爲彼我﹐則美之與惡﹐善之與不善﹐其環無窮矣。聖人物我玄同﹐有無俱泯﹐離對疑獨﹐不容聲矣。季咸若神﹐而壺子不得而相﹐則美惡善不善何所能累﹖玄珠之遺﹐而使知索之不得何復事知﹖

無之相生﹐難易之相成﹐長短之相形﹐髙下之相傾﹐音聲之相和﹐前後之相隨。

禦注曰﹕太易未判﹐萬象同體。兩儀旣生﹐物物爲對。此六對者﹐羣變所交﹐百慮所生﹐殊塗所起﹐世之人所以陷溺而不能自出者也。無動而生有﹐有復歸無﹐故曰有無之相生。有涉險之難﹐則知行地之易﹐故曰難易之相成。長短之相形﹐若尺寸是也。髙下之相傾﹐若山澤是也。聲舉而響應﹐故曰音聲之相和。形動而影從﹐故曰前後之相隨。陰陽之運﹐四時之行﹐萬物之理﹐俄造而有﹐

倏化而無。其難也﹐若有爲以經世。其易也﹐若無爲而適己。性長非所斷﹐性短非所續﹐天之自髙﹐地之自下﹐鼓宮而宮動﹐鼓角而角應﹐春先而夏從﹐長先而少從﹐對待之境﹐𨿽皆道之所寓﹐而去道遠矣。臣義曰﹕气者﹐道之所運。物者﹐气之所化。气冥於無﹐虛而常通﹐其有見也﹐得而像之﹐故謂之象。闡道乎太易﹐而象帝之所出﹐以無授萬物之气﹐以有成萬物之形﹐气散乎泰始﹐而爲陰陽。形離乎泰初﹐而爲天地。气變之極﹐形之所化﹐山嶽之止﹐海川之流﹐五材之著用﹐羣物之名言﹐其理其形﹐其聲其數﹐行流散徙﹐出入生死﹐凡涉麗於形器之間﹐此六對者﹐更出疊入﹐而不能自止。世之人認而有之﹐與接爲構﹐以妄爲常﹐相刃而交相傷﹐相靡而交相潰﹐薾然疲役﹐而不知所歸﹐所以陷溺於轉徙之流﹐而不能自出也。凡天下之可名者﹐未嘗無偶也﹐有無也﹐難易也﹐長短也﹐髙下也﹐聲音之相和也﹐前後之相隨也﹐皆其理之必然也。凡天下之可名者﹐莫不皆爾﹐而未始獨立也。然則由美而有惡﹐由善而有不善﹐固其理也。六對之境﹐𨿽皆道之寓﹐而妙用之所托宿﹐然役於緒使﹐出離乎道﹐可謂遠矣﹐又安得以語道﹖

是以聖人處無爲之事﹐行不言之教。

禦注曰﹕處無爲之事﹐《莊子》所謂無爲而用天下也。行不言之教﹐《易》所謂以神道設教而天下服也。爲則有成虧﹐言則有當愆﹐曾未免乎累﹐豈聖人所以獨立於萬物之上﹐化萬物而物之所不能累歟﹖

臣義曰﹕事之方來﹐我爲之對﹐不可不爲也。見於有爲﹐則理有成虧﹐物之適至﹐我爲之辧﹐則不可無言也。見於有言﹐則理有當愆﹐涉於有爲有言之域﹐則孰能忘累。聖人獨立萬物之上﹐事之所處﹐教之所行﹐而天下因得以返常復朴。玄同是非﹐不爲美惡善不善之辧﹐彼六對者﹐無自而擾﹐故未始有言爲之累也。萬物作而不辭﹐生而不有﹐爲而不恃﹐功成不居﹐可謂無爲而用天下者也。故日處無爲之事。不尙賢﹐不貴難得之貨﹐不見可欲﹐可謂以神道設教﹐而天下服也﹐故曰行不言之教。

萬物作而不辭﹐生而不有﹐爲而不恃﹐功成不居。夫惟不居﹐是以不去。

禦注曰﹕萬物並作﹐隨感而應﹐若鑑對形﹐妍醜畢現。若谷應聲﹐美惡皆赴﹐無所辭也。故曰﹕作而不辭。自形自化﹐自生自色﹐各極其髙大﹐而遂其性﹐孰有之哉﹖故曰生而不有。整萬物而不爲戾﹐澤及萬世而不爲仁﹐覆載天地﹐雕刻眾形﹐而不爲巧﹐故曰爲而不恃。四時之運﹐功成者去﹐天之道也。聖人體之﹐故功蓋天下﹐而似不自己﹐認而有之﹐亦已惑矣﹐故曰功成不居。有居則有去﹐古今是也。在己無居﹐物莫能遷﹐適來時也﹐適去順也﹐何加損焉﹖故曰夫惟不居﹐是以不去。臣義曰﹕聖人迫而後動﹐不得已而後起﹐故不從事於務﹐物來則應﹐應而不窮﹐而系累於當時﹐不畱情乎旣往﹐因時乘理﹐惟變所適﹐如天運寒暑﹐付之自然﹐而心無積怨想方。萬物之並作也﹐作其自作﹐夫復何辭﹖隨感而應﹐何容心哉﹖若鎰對形﹐不將不迎﹐應而不藏。若谷應聲﹐不揚不抑﹐洪纖不遺﹐故曰萬物作而不辭。一气之所運﹐大巧之所範﹐其生出有次﹐其終始有序﹐動靜語默﹐勞乎天機之所役﹐精神心衛﹐萌乎气機之所作。天與之形﹐散於萬殊﹐其化不同﹐其生不一﹐其體之別﹐其色之異﹐各極其量﹐而遂其自然﹐且莫知其所以然也。認而有之﹐孰能生生﹐故曰生而不有。無爲而爲﹐𨿽爲而我何恃也。功成於天﹐𨿽成而我何居也。有我則有居﹐在己無居﹐則物莫能遷﹐有居則轉徙不常矣。故曰爲而不恃﹐功成不居﹐居而有之﹐天下所不與也﹐不居而有﹐天下所不去也﹐故曰夫惟不居﹐是以不去。

不尙賢章第三

不尙賢﹐使民不爭。不貴難得之貨﹐使民不爲盜。禦注曰﹕尙賢則多知﹐至於天下大駭﹐儒墨畢起。貴貨則多欲﹐至於正晝爲盜﹐日中穴阡。不尙賢﹐則民各定其性命之分﹐而無所誇跂﹐故曰不爭。不貴貨﹐則民各安其性命之情﹐而無所覬覦﹐故日不爲盜。《莊子》曰﹕削曾史之行﹐鉗楊墨之口﹐而天下之徳始玄同矣。《旅美》曰﹕不貴異物﹐賤用物﹐民乃足。臣義曰﹕聖人之在宥天下也﹐舉滅其賊心﹐而進其獨志﹐故性正而不流﹐情防而不馳﹐安於性而將與道同﹐復制乎情而將與天同理﹐故嗥然歸於自得之場﹐熙然樂於無事之域。三代之後﹐道不足以勝欲﹐靜不足以制動﹐摩利害於榮辱之途﹐逐誇靡於形體之外﹐故君子泥道執有﹐矜攬賢行﹐而慕尙忘己。小人背道返馳﹐賈售貴貨﹐而徇逐失身。彼以賢尙﹐而鄙我之不己若﹐我以彼勝﹐而忿己之不我勝﹐此所以起爭也。彼以貨貴﹐勝我也所無﹐我以彼矜﹐而嫉彼之所有﹐此所以起盜也﹐故名者爭之端﹐利者盜之起。向於名者﹐失於徇外﹐耽於利者﹐喪於逐末﹐故不尙賢﹐則民無誇跋﹐不貴貨﹐則民無覬覦。誇跂之心忘﹐則何爭之有。覬覦之望息﹐何盜之有。削曾史之行﹐鉗揚墨之口﹐則言行不立﹐是非俱泯﹐而徳性同於初﹐故曰不尙賢﹐使民不爭。不貴異物﹐則民不失常。不賤用物﹐則民不背本﹐故民乃足。民足則不爲盜﹐故曰不貴難得之貨﹐使民不爲盜。

不見可欲﹐使心不亂。

禦注曰﹕人之有欲﹐次性命之情以爭之﹐而攘奪誕謾﹐無所不至。伯夷見名之可欲﹐餓於首陽之下。盜跖見利之可欲﹐暴於東陵之上。其熱焦火﹐其寒凝冰﹐故其心則情亂僨驕﹐而不可系道。至於聖人者﹐不就利﹐不違害﹐不樂壽﹐不哀夭﹐不榮通﹐不醜窮﹐則孰爲可欲﹖欲慮不萌﹐吾心湛然﹐有感斯應﹐止而無所礙﹐動而無所逐也﹐孰能亂之﹖孔子四十而不惑﹐孟子曰﹕我四十不動心。臣義曰﹕靜而不變﹐返冥於一徳﹐同乎泰初﹐神凝於太虛﹐气葆乎沖和﹐視物之在天下者﹐曾不足以搖吾之天宇﹐其心休休焉。彼昧者﹐五綦交戰﹐而好惡之私蕩其情﹐六鑿相攘﹐而取拾之情流於僞。目之妄見﹐意之妄欲﹐日斗其心於接構之間﹐故心爲之憒﹐而天理去矣。伯夷﹑盜跖﹐卒死餓暴者﹐見名利之可欲爾。焦火之熱﹐凝冰之寒﹐蘄向得失﹐憒亂若此﹐奪於可欲爾。孔子之不惑﹐孟子之不動心﹐知其無可欲﹐故不惑不動﹐何亂之有﹖

是以聖人之治也﹐虛其心﹐實其腹﹐弱其志﹐彊其骨﹐常使民無知無欲。

禦注曰﹕穀以虛故應﹐鑑以虛故照﹐管鑰以虛故受﹐耳以虛故能聽﹐目以虛故能視﹐鼻以虛故能嗅。有實其中﹐則有礙於此。聖人不得已而臨蒞天下﹐一視而同仁﹐篤近而舉遠﹐因其固然﹐付之自爾﹐何容心焉﹖堯之舉舜而用鯀﹐幾是矣。心虛則公聽並觀﹐而無好惡之情﹐腹實則贍足平泰﹐而無貪求之志﹐豈賢之可尙﹐貨之足貴哉﹗聖人爲腹不爲目﹐腹無擇而容故也。志者心之所之﹐骨者體之所立。志彊則或殉名而不意﹐或逐貨而無厭﹐或伐其功﹐或矜其能﹐去道益遠。骨弱則行流散徙﹐與物相刃相靡﹐胥淪溺而不反。聖人之志﹐每自下也﹐而人髙之。每自後也﹐而人先之。知其雄﹐守其雌﹐知其榮﹐守其辱﹐是之謂弱其志。正以止之﹐萬物莫能遷。固以執之﹐萬變莫能傾。不壞之相﹐若廣成子者﹐千二百歲而形未嘗衰﹐是之謂彊其骨。《莊子》曰﹕同乎無知﹐其徳不離。同乎無欲﹐是謂素朴。素朴而民性得矣。聖人之治﹐務使民得其性而已。多知以殘性命之分﹐多欲以汨性命之情﹐名曰治之﹐而亂孰甚矣﹖故常使民無知無欲。臣義曰﹕道藏於無﹐故虛者道之合也。物累於有﹐故實者物之積也。人開其天﹐物竇其欲。有形者﹐形爲物役。有心者﹐心爲形使。私欲勝於內﹐事物奪於外﹐陰陽爲之並毗﹐天和爲之交喪﹐所謂靈臺太虛之室﹐蓋已柴塞乎其中﹐則事物之來﹐將以通其故而應其感﹐豈不大謬﹖穀以虛﹐故應其聲於無方。鎰以虛﹐故照其形於無窮。管鑰以虛﹐故能受虛之气。況心之爲物﹐攝五官以爲主﹐統萬善以爲宗﹐適感而應﹐應而不藏﹐要在於虛。惟虛也復乎無物﹐合乎無始﹐謂之抱朴。抱此者也﹐謂之守一。守此者也﹐顏子進於是矣。齊心以致一﹐致一以集虛﹐入遊其樊﹐至於未始有回﹐則能盡其性﹐而愛惡無畱情矣。因其固然﹐付之自爾﹐心虛故也。冥是非﹐一好惡﹐塵累忘﹐而心虛矣。舉舜用鯀﹐堯何容心焉﹐以虛應之爾﹐何好惡之累﹖腹之爲物﹐容而無擇﹐受而不盈﹐气之所往﹐物之所化﹐俱復於此﹐出入終始﹐無有紀極﹐未始或足也。困於不足﹐則不能無求。求也不已則殆﹐故腹要乎實。實則贍足於已﹐而外無所待。責求之念絕﹐而平泰之福至﹐復何利欲之念哉﹖好惡之累亡﹐豈賢之趺尙也。利欲之念滅﹐豈貨之足貴也。心有所之謂之志﹐志之彊也﹐其向無方﹐則勞於營爲﹐獘精神﹐役思慮﹐徇名逐貨﹐伐功矜能﹐何有已也。故志要乎弱﹐則離動而之靜﹐自有而適無。守雌以復乎無爲﹐守辱以安於至分。自下而不爲髙﹐自後而不爲先﹐求復於道﹐是謂弱志。體之所立﹐在乎骨。骨之弱也﹐失己於物﹐隨變流徙﹐視彼出入爲之行藏﹐緣彼好惡爲之用拾﹐與物刃靡而不知其非﹐與物淪溺而不知其返。不能自立﹐一至於此﹐故骨要乎彊﹐彊則特立而有常﹐獨立而有造﹐全天之守﹐而不遷於物﹐完天之固﹐而不喪於人﹐其動不殆﹐其行也健﹐其彊不息﹐日進於道﹐是謂彊骨。聖人之治心﹐虛而無所分﹐腹實而無所求﹐志弱而不營於外﹐骨彊而不遷於物﹐此所以使民無知而不累於名﹐無欲而不累於利﹐全其逍遙遊而於合得之場﹐所以返素朴也。有知則心爲物役﹐故多知所以殘於性命之分。有歡則情爲物遷﹐故多欲所以汨性命之情。知復乎無知而無以知爲﹐欽復乎無欲而不見可欲﹐要在乎有常﹐故曰常使民無知無欲。

使夫知者不敢爲也。

禦注曰﹕辮者不敢騁其辭﹐勇者不敢奮其快﹐能者不敢矜其材﹐智者不敢施其察﹐作聰明﹐矜機巧﹐滋法令﹐以蓋其眾﹐聖人皆禁而止之。此所謂使夫知者不敢爲也。九官咸事﹐俊ㄨ在服﹐豈以知爲鑿也。行君之命﹐致之民而已。

臣義曰﹕聖人之治﹐處無爲之事﹐行不言之教﹐上以道在宥天下﹐下以道化成於上﹐民之多知﹐而復乎無知﹐民之多欲﹐而復乎無欲。至治之極﹐復乎太古﹐可謂至矣。𨿽有知者﹐其辭辦﹐其勇仗﹐材之能﹐察之智﹐將安所施﹐自謂曰知﹐何敢爲也。爲之則敗﹐抑何所容﹐故曰不敢爲。

爲無爲﹐則無不治矣。

禦注曰﹕聖人之治﹐豈棄人絕﹟物﹐而想然自立於無事之地哉﹖爲出於無爲而已。萬物之變在形而下﹐聖人體道﹐立乎萬物之上﹐總其成理而治之。物有作也﹐順之以觀其復。物有生也﹐因之以致其成﹐豈有不治者哉﹖故上治則日月星辰得其序﹐下治則烏馱艸木遂其性。

臣義曰﹕聖人遊人問世﹐應帝王﹐而立乎事物之上﹐其化民成俗﹐將以復性返朴﹐其能想然無爲也哉。其爲也出於無爲﹐非無爲也。輔萬物之自然﹐生其所自生﹐成其所自成﹐曲全乎天而無夭閼﹐梏亡之患則無不治矣。日月星辰得其序﹐上治也。烏獸艸木遂其性﹐下治也。上下之治如此﹐而民至於無知無欲﹐而知者有不敢爲﹐治之至也如此心

道衝章第四

道沖而用之﹐或不盈。

禦注曰﹕道有情有信﹐故有用﹔無爲無形﹐故不盈。經曰﹕萬物負陰而抱陽﹐沖气以爲和。萵物之理﹐偏乎陽則彊﹐或失之過。偏乎陰則弱﹐或失之不及。無過不及﹐是謂沖气。衝者﹐中也﹐是謂太和。髙者抑之﹐下者舉之﹐有餘者取之﹐不足者與之﹐道之用﹐無適而不得其中也。注焉而不滿﹐酌焉而不竭﹐旣以爲人己愈有﹐旣以與人己愈多﹐道之體﹐猶如太虛﹐包裹六極﹐何盈之有﹖

臣義曰﹕道藏於太易之先﹐以气則未見﹐以形則未判﹐以質則未分﹐孰爲體哉。體且無矣﹐孰爲用哉。道樞一運﹐天機已張﹐陰陽以气而妙於無﹐萬物以形而顯於有﹐其終始出入﹐莫不有用﹐而莫知其所以然而然。是道之用也﹐充塞無外﹐而其應無方﹐贍足萬物﹐而不獘於有。是道之不盈也﹐有情有信﹐未離乎心也。謂之用﹐蓋有使之者矣。道以無心爲心﹐卽彼情信﹐在用爲用﹐故曰道用﹐無爲無形﹐不墮諸有也。謂之不盈﹐蓋不麗於器矣。道以妙有爲有﹐卽彼形爲。在體爲體﹐故爲不盈。气散乎泰始﹐而分陰分陽﹐故气者道之所運﹐物者气之所化。墮於數者﹐不能逃乎陰陽之機。囿於形者﹐不能出乎陰陽之造。故陰陽爲萬物之負抱﹐而未始或離也。毗於陽﹐則失於太過而爲彊。毗於陰﹐則失於不及而爲弱。彊而用之﹐其剛必折。弱而用之﹐其柔必殆。衝者﹐道之見於气也。其气均﹐以和爲衝﹐交通而成和﹐捆縊而爲一。剛柔之用﹐無過不及。往來之變﹐無相乖謬。兩者渾一﹐適乎太和﹐無所往而不適乎中。衝之用也﹐衝而用之﹐猶彼太虛﹐充滿六極﹐包裹天地﹐運量不匱﹐酬醉無已﹐髙而無上﹐廣不可極﹐淵而無下﹐深不可測﹐其盈也何有。

淵兮似萬物之宗。

禦注曰﹕《莊子》曰﹕魷桓之審爲淵﹐止水之審爲淵﹐流水之審爲淵。淵虛而靜﹐不與物雜﹐道之體也。惟虛也﹐故羣實之所歸。惟靜也﹐故羣動之所屬。是萬物之所系﹐一化之所待也。故曰似萬物之宗。然道本無系﹐物自宗道﹐故似之而已。

臣義曰﹕淵者﹐靜一而流復﹐虛一而體深。其復也不與物雜﹐其深也不爲物測﹐遊於物初﹐同乎太虛﹐道之體也﹐萬物本乎道之所生﹐故道爲萬物之本宗矣。羣有之實﹐歸乎至虛。羣有之動﹐屬乎至靜。惟虛與靜﹐所以管攝萬有﹐而大化之所以神也。萬物宗於道﹐未始爲之宗﹐物自宗之爾﹐故曰似。

挫其銳﹐解其紛和其光﹐同其塵。

禦注曰﹕銳則傷﹐紛則雜﹐挫其銳則不爭﹐解其紛則不亂。和其光﹐莊子所謂光矣而不耀也。同其塵﹐莊子所謂與物委蛇而同其波也。內誠不解﹐形謀成光﹐而捨者與之避席﹐豈和其光之謂歟﹖飾智以驚愚﹐修身以明污﹐昭昭乎若揭﹐曰月而行﹐豈同其塵之謂歟﹖聖人挫其銳﹐則處物不傷物﹐物莫之能傷也。解其紛﹐則不謀烏用智﹖不斷烏用膠﹖萬物無足以撓其心者﹐若是則無泰色﹐無驕气﹐和而不流﹐大同於物﹐以通天下之志﹐無入而不自得也。

臣義曰﹕銳者﹐物之利。紛者﹐事之交。其銳不挫﹐則其利也傷。其紛不解﹐則其交也雜。傷則爭﹐雜則亂﹐故挫其銳﹐則渾然而全於天﹐解其紛﹐則凝然而觀其復。形謀成光﹐修身明污﹐未能忘我也。立我爲累﹐去道遠矣。光矣而不耀﹐則其光也﹐和於物而不乖。與物委蛇﹐而同其波﹐則其塵也﹐同於物而不異。至於此﹐則情系都忘﹐物我玄同﹐彼是不立無入﹐而不自得也。

湛兮似或存。

禦注曰﹕心若死灰﹐而身若槁木之枝﹐泰定之中﹐天光自照﹐湣然若亡而存﹐油然不形而神﹐此其道歟﹖

臣義曰﹕悶道奧而弗示﹐杜徳機而不發﹐復乎無爲﹐遊乎物初﹐心若死灰﹐身若槁木﹐而體同太虛﹐湛然凝一﹐窈冥恍惚﹐而物或有焉﹐此溫伯雪子得於目擊之間也。若亡而存﹐不形而神﹐大聖神解﹐不容聲矣。學道學此者也﹐傳道傳此者也。

吾不知誰之子﹐象帝之先。

禦注曰﹕象者﹐物之始見。帝者﹐神之應物。物生而後有象﹐帝出而後妙物。象帝者﹐羣物之始﹐而道實先之。《莊子》所謂神鬼神帝﹐生天生地是也。視之不見﹐聽之不聞﹐搏之不得﹐有乎出而莫見其門﹐孰知之者﹖故曰吾不知誰之子﹐象帝之先。臣義曰﹕自無而適有者﹐皆麗乎物﹐故萬物本乎道之所生。自有而適無者﹐皆復乎道﹐故道爲萬物之祖。道本乎無﹐何所自生﹐故曰不知誰之子。物屬諸有﹐由道以生﹐故曰象帝之先。物見於像曰象﹐則象者生物之始也。神之應物曰帝﹐則帝者應物之始也。象與帝﹐羣物之所始﹐而皆本乎道之所自出﹐故曰象帝之先。

宋徽宗道徳眞經解義卷之一竟

宋徽宗道徳眞經解義卷之二

登仕郎臣章安撰義

道經

天地章第五天地不仁﹐以萬物爲芻狗。

聖人不仁﹐以百姓爲芻狗。禦注曰﹕恩生於害﹐害生於恩﹐以仁爲恩﹐害則隨至﹐天地之於萬物﹐聖人之於百姓﹐輔其自然﹐無愛利之心焉﹐仁無得而名之。束芻爲狗﹐祭祀所用﹐適則用之﹐過則棄之。彼萬物之自生﹐百姓之自治﹐曾何容心焉﹖臣義曰﹕大仁不仁﹐非不仁也﹐以仁爲恩﹐仁亦淺矣﹐害之隨至﹐仁可爲乎﹖大道之世﹐適然皆生﹐同焉皆得﹐何以仁爲﹖天地無愛於物﹐而物當其分﹐而同於自得。聖人無愛於百姓﹐而百姓自適﹐而相忘於無情﹐此天地聖人所以視萬物百姓爲芻狗也。天地之於物﹐聖人之於民﹐非無心也﹐非有心也﹐生其所自生﹐治其所自治﹐應時而用﹐其用也不藏。已事而廢﹐其廢也不畱﹐何容心哉﹖皆所以輔自然爾。

天地之間﹐其猶橐鑰乎﹖

禦注曰﹕橐鑰虛而能受﹐受而能應﹐故應而不窮。有實其中﹐則觸處皆礙﹐在道爲一偏﹐在物爲一曲。臣義曰﹕天地之間﹐一气之運﹐闔辟變化﹐出入動靜﹐不見新故﹐無有終始﹐其猶橐鑰乎。橐鑰之爲物﹐以虛而受﹐其受也不辭。以虛而應﹐其應也不窮。有實其中﹐其用也廢。天地之鼓萬物﹐豈有心哉。萬物自動於至虛﹐而天地聽其自爾。聖人之於百姓﹐是以應其適然﹐而無系累﹐故比夫棄鑰。

虛而不屈﹐動而愈出。

禦注曰﹕虛己以遊世﹐則泛應而曲當﹐故曰虛而不屈。迫而後動﹐則運量而不匱﹐故曰動而愈出。聖人出﹐應帝王﹐而無言爲之累者此也。

臣義曰﹕气寓於橐鑰﹐以鼓萬物者﹐橐鑰以虛能受能應故也。其靜也虛﹐气復於無﹐而未始或屈。其動也虛﹐气應於有﹐而未始或窮。聖人虛己泛應﹐曲當於物﹐而其道不屈﹐動化應時﹐運量不匱﹐而其道愈出﹐安有言爲之累。

多言數窮﹐不如守中。

禦注曰﹕鑰虛以待气﹐气至則嗚﹐不至則止。聖人之言似之。辯者之囿﹐言多而未免夫累﹐不如守中之愈也。愼汝內﹐閉汝外﹐收視反聽﹐復以見天地之心焉﹐此之謂守中。

臣義曰﹕聖人本乎無言﹐迫不得已而有言﹐其言也綠時適可﹐應彼而已。猶鑰之虛﹐爲气所嗚爾。應理而言﹐其言不窮。辧者之言﹐是非交擊﹐言之𨿽多﹐其窮也數。惟善惡兩忘﹐是非不立﹐則虛而無系。無系則不偏﹐不偏則得中﹐中而能守﹐曠然忘懷﹐而復乎天一﹐天地之心﹐於此可見。

谷神章第六

谷神不死﹐

禦注曰﹕有形則有盛衰﹐有數則有成壞﹐形數具而生死分﹐物之理也。谷應羣動而常虛﹐神妙萬物而常寂﹐眞常之中﹐與道爲一﹐不麗於形﹐不墮於數﹐生生而不窮﹐如日月焉﹐終古不息﹐如維斗焉﹐終古不忒﹐故云不死。

臣義曰﹕囿於陰陽者﹐其盛衰有形。役於變化者﹐其成壞有數。涉形與數﹐其生也孰固。谷以常虛﹐而應羣動之感。神以常寂﹐而妙萬物之上。常虛則不累於形﹐常寂則不滯於數。穀之虛﹐神之妙﹐冥於一致﹐與道同體﹐生生不窮﹐其應無已﹐其化不測﹐其猶日月維斗﹐皆終古而未始﹐或息或忒﹐故曰不死。不死者﹐以其無所自生﹐故不死也。神亦至矣﹐必曰谷神者﹐气冥於虛﹐神潛於气。神之應也如響﹐能容能應﹐能虛能盈﹐無有終已﹐故以谷言。

是謂玄牝。

禦注曰﹕萬物受命於無﹐而成形於有﹐谷之用無相﹐神之體無方﹐萬物所受命也。玄者天之色﹐牝者地之類﹐萬物所以成形也。谷神以況至道之常﹐玄牝以明造物之妙。

臣義曰﹕谷神以無受萬物之命﹐天地以有賦萬物之形。不曰天地﹐而日玄牝者﹐以天地之色類言也。色類本乎气﹐故玄牝者﹐气之所以生物也。有母養萬物﹐生生之理﹐是造物之妙也。

玄牝之門﹐是謂天地根。

禦注曰﹕《莊子》曰﹕萬物有乎生﹐而莫見其根﹐有乎出﹐而莫見其門﹐而見之者﹐必聖人已。故於此明言玄牝之門﹐是謂天地根。天地者﹐萬物之上下也﹐物與天地﹐本無先後﹐明大道之序﹐則有天地﹐然後有萬物。然天地之所從出者﹐玄牝是已。彼先天地生者﹐孰得而見之﹖

臣義曰﹕玄牝者﹐生物之本﹐體屬乎陰陽﹐萬物之母也。門有闔辟之義﹐根有生出之理﹐玄牝之气﹐辟而爲陽﹐麗乎陽者之所生也﹐闔而爲陰﹐麗乎陰者之所出也。天地以陰陽形之大者言之也﹐天地萬物由此門出﹐莫得而見﹐故曰玄牝之門。

綿綿若存﹐用之不勤。

禦注曰﹕自本自根﹐自古以固存﹐不知其盡也。夫是之謂綿綿若存。茫然天造﹐任一气之自運﹐倏爾地化﹐委眾形之自殖﹐乾以易知﹐坤以簡能﹐非力政也﹐何勤之有﹖

臣義曰﹕萬物資气以生﹐資神以靈﹐故气爲神母﹐神爲气子。气固則神全﹐气汨則神亂﹐气喪則神去。綿綿者﹐引而不絕﹐續而不已﹐先天地而有﹐後天地而無窮﹐恍惚窈冥﹐而或有在﹐故謂之若存。茫然天造﹐任其气之自運﹐而莫知其所以然。倏爾地化﹐委其形之自殖﹐而莫知其所自。以無爲用﹐而非智力所能爲也﹐故曰用之不勤。

天長地久章第七

天長地久﹐天地所以能長且久者﹐以其不自生﹐故能長生。

禦注曰﹕天穹窿而位乎上﹐經爲日月﹐緯爲星辰﹐而萬物覆焉。地磅礡

而位乎下﹐結爲山嶽﹐融爲川澤﹐而﹑萬物載焉。萬物覆載於天地﹐天地無心於萬物﹐故天確然而常運﹐地頹然而常處﹐所以能長且久也。天地有心於生物﹐則天俄而可度﹐其覆物也淺矣﹐地俄而可測﹐其載物也薄矣。若是則有待也﹐而生焉故能長生﹖

臣義曰﹕復乎無物﹐孰命其形。合乎無始﹐孰有其生。賦生之初﹐同乎太虛﹐凝爲我形﹐如水有冰。世之人一受成形﹐遂以形爲我有﹐認其有生﹐遂以生爲我固。是以形虧而不全﹐生離而不抱﹐忽然而逝﹐何異隙駒﹐曾不知天地之所以能長且久者﹐以其不自生爾。天穹隆而位乎上﹐未始有心於覆物也﹐地磅磚而位乎下﹐未始有心於載物也。形爲天地﹐而不知其所以爲天地。功爲覆載﹐而不知其所以爲覆載。其長且久﹐未始以生爲也。無以生爲﹐則生未嘗生﹐𨿽寓於有生﹐而無有生之累﹐故能長生。

是以聖人後其身而身先﹐外其身而身存。

禦注曰﹕天運乎上﹐地處乎下﹐聖人者位乎天地之中。達而爲三才者﹐有相通之用。辧而爲三極者﹐有各立之體。交而爲三靈者﹐有無不妙之神。然則天地之與聖人﹐咸得乎道﹐而聖人之所以治其身﹐亦天地而已。故此章先言天地之不自生﹐而繼之以聖人不自有其身也。人皆取先﹐己獨取後﹐曰受天下之垢﹐是謂後其身。後其身﹐則不與物爭﹐而天下莫能與之爭﹐故曰後其身而身先。在塗不爭險易之利﹐冬夏不爭陰陽之和﹐外死生﹐遺禍福﹐而神未嘗有所困也﹐是謂外其身而身存。夫聖人之所以治其身者如此﹐況身外之事物乎﹖遭之而不違﹐過之而不守﹐體性抱神﹐以遊世俗之間。形將自正﹐物我爲一﹐先天地生﹐而不爲久﹐長於上古﹐而不爲老者﹐一此其效歟﹗臣義曰﹕立己以先物﹐則物爲我敵﹐而爲物之勝﹐而身未始或先。有我以存身﹐則身爲物喪﹐而爲物之傾﹐而身未始或存﹐此理之固然也。聖人位乎天地之兩間而成﹐能於天地達而爲三才﹐辧而爲三極﹐交而爲三靈﹐混然無間﹐咸體乎道﹐其致不異。故此章言天地之不自生﹐故能長且久。繼言聖人後外其身﹐故能先能存也。聖人無心於自先﹐故後其身﹐而天下莫如我先之至。無心於自存﹐故外其身﹐而天下莫如我存之固。我身之先﹐我身之存﹐皆超然無物我之累﹐未始有其身者然也。

非以其無私耶﹐故能成其私。

禦注曰﹕天地之大徳曰生﹐聖人之大寶曰位﹐道者爲之公﹐天地體道故無私﹐無私故長久。聖人體道故無私﹐無私故常存。自營爲私﹐未有能成其私者也。

臣義曰﹕天地聖人所以無私者﹐無我故也。私於有我﹐未有能成其私者。天地無自生之私﹐故能長生﹐聖人無有身之私﹐故能常存﹐故曰成其私。

上善若水章第八

上善若水。

禦注曰﹕《易》曰﹕一陰一陽之謂道﹐繼之者善也。《莊子》曰﹕離道以善﹐善名旣立﹐則道之體虧。然天一生水﹐離道未遠﹐淵而虛﹐靜而明﹐是謂天下之至精﹐故曰上善若水。臣義曰﹕寂然不動﹐復乎妙常者﹐道也。感物而應﹐繼道而出者﹐善也。復於至道﹐善無所立﹐名爲上善﹐道固已離﹐蓋善名立而道體虧矣。水之爲物﹐生乎天一﹐道之出也﹐水幾於道﹐道未遠也﹐出於空無﹐流乎實有﹐出乎道者然也。淵而虛﹐其深也可以會道﹐靜而明﹐其一也可以復道﹐則未遠乎道者然也。出乎道﹐而未遠乎道﹐故曰上善若水。

水善利萬物而不爭﹐處眾人之所惡﹐故幾於道。

禦注曰﹕融爲雨露﹐萬匯以滋。凝爲霜雪﹐萬寶以成。疏爲江河﹐聚爲沼沚﹔泉深海大﹐以汲以藏以裕。生殖萬物﹐皆往資焉而不匱。以利萬物﹐孰善於此﹖善利萬物﹐萬物蒙其澤﹐受其施﹐而常處於柔弱不爭之地﹐納污受垢﹐不以自好﹐累乎其心﹐故於道爲近。幾﹐近也。

臣義曰﹕五行之政用也大﹐而水爲之本﹐萬物之生殖也博﹐而水資其生。施及於物﹐而受之者不知其所施。物蒙其澤而利之也﹐不知其所及。處不爭之地﹐而利及萬物﹐不知其所以爲善。眾流之污﹐羣物之垢﹐彼有心者之所惡﹐水之納污受垢﹐處眾人之所惡﹐而不知其所以爲善。惡而不知其善﹐惡而不知其惡﹐故於道爲近。

居善地﹐

禦注曰﹕行於地中﹐流而不盈。臣義曰﹕水由地中行﹐性也。其流趨下而不盈﹐故曰善。地如水之善﹐地則得所居矣。

心善淵﹐

禦注曰﹕測之而益深﹐窮之而益遠。臣義曰﹕虛靜而深不可測﹐晦明而遠不可窮﹐心如水之善淵如此。

與善仁﹐

禦注曰﹕兼愛無私﹐施而無擇。臣義曰﹕兼愛無私﹐愛之廣也。施而無擇﹐施之博也。廣且博﹐仁至矣。與如水之善仁如此。

言善信﹐

禦注曰﹕避礙而通諸海﹐行險而不

失其信。

臣義曰﹕避礙行險﹐旁流萬折﹐行由地中﹐束歸於海﹐言如水之善信如此。

政善治﹐

禦注曰﹕污者潔之﹐險者夷之﹐順物之理﹐無容心焉﹐故無不治。臣義曰﹕潔污而淸﹐夷險而平﹐任理之自爾。順物之自然﹐水之治也﹐政如水之善治如此。

事善能﹐

禦注曰﹕因地而爲曲直﹐因器而爲方圓﹐趨變無常而常﹐可以爲平﹐無能者若是乎﹖

臣義曰﹕曲直圓方﹐趨變不一﹐適可而應﹐常得其平﹐水之能也。事如水之善能如此。

動善時。

禦注曰﹕陽釋之而伴﹐陰凝之而冰﹐次諸東方則束流﹐次諸西方則西流﹐動而不括﹐宜其隨時而已。

臣義曰﹕時次則流﹐時塞則止﹐以陽釋﹐以陰凝﹐隨時而動﹐動而不括。動如水之善時如此。

夫惟不爭﹐故無尢矣。

禦注曰﹕聖人體道則治身﹐惟長久之存。兼善則利﹐物處不爭之地。《莊子》曰﹕有而爲其易耶﹖易之者嗥天不宜。夫無爲而寡過者﹐易﹔有爲而無患者﹐難。旣利而有爲﹐則其於無尢也難矣。上善利物﹐若水之性﹐𨿽利物而不擇所利﹐不與物爭﹐而物莫能與之爭﹐故無尢矣。故日天下莫柔弱於水﹐而攻堅彊者﹐莫之能先。

臣義曰﹕水兼諸善﹐不有其善﹐故不爲而幾於道。人有諸善﹐而不有其善﹐故不爭而無尢。

持而盈之章第九

持而盈之﹐不如其已。揣而銳之﹐不可長保。

禦注曰﹕盈則溢矣﹐銳則到矣﹐萬物之理﹐盈必有虧﹐不知持後以處先﹐執虛以禦滿﹐苟湛溺滿盈之欲﹐是增傾覆之禍﹐故不如其已。物之變無窮﹐吾之智有盡﹐前識者道之華﹐愚之始也。揣物之情﹐而銳於進取﹐則智有時而困﹐可長保乎﹖

臣義曰﹕善持滿者不盈﹐盈則有傾覆之息。善揣物者不銳﹐銳則有挫折之失。不能忘有﹐而事於矜持﹐𨿽一時之盈﹐未至或傾﹐而終有覆溢之患。不能忘情﹐而工於億度﹐𨿽進銳屢中﹐未見或失﹐而終有困拙之累。持盈揣銳﹐立我故也。有我則物爲之敵﹐事物之來無已﹐將以我勝﹐殆矣。

金玉滿堂﹐莫之能守。富貴而驕﹐自遺其咎。

禦注曰﹕金玉富貴﹐非性命之理也﹐外物之不可恃而有者也。寶金玉者﹐累於物。累於物者﹐能勿失乎﹖故莫之能守。富貴而驕﹐則害於徳。害於徳者﹐能免於患乎﹖故自遺其咎。聖人不拘一世之利﹐以爲己私分﹐不以王天下以爲己處顯﹐夫豈金玉以爲寶﹐富貴之足累乎﹖故至富國財並焉﹐至貴國爵並焉﹐其貴無敵﹐其富無倫﹐而道不渝。

臣義曰﹕在外之物﹐無非儻來﹐寄認而有之﹐同適於獘。金玉富貴﹐在彼者也﹐性命道徳﹐在我者也﹐忘其在我﹐而逐夫在彼﹐喪其天眞﹐流於物假﹐亦妄人爾。金玉﹐世所寶也﹐非我固有﹐恃而有之﹐自累於物爾。物有所累﹐能無失乎﹖富貴﹐人所願也﹐非我固有﹐有而驕之﹐自害於徳爾。徳有所害﹐能無患乎﹖聖人無我累﹐𨿽王天下﹐而不爲己處顯﹐無物累﹐𨿽拘一世之利﹐而不爲己私分者﹐體道故也﹐故其道不渝。

功成名遂身退﹐天之道。

禦注曰﹕功成者寨﹐名成者虧﹐日中則反﹐月盈則蝕﹐物之理也。聖人睹成壞之相﹐因識盈虛之有數﹐超然自得﹐不累於物﹐無復驕盈之患﹐非知天者﹐孰能與此﹖故曰功成名遂身退﹐天之道。四時之運﹐功成者去﹐是天之道。知進而不知退﹐知存而不知亡﹐知得而不知喪﹐能勿悔乎﹖伊尹曰﹕臣罔以寵利居成功。

臣義曰﹕陰陽疊運﹐寒暑代推﹐有進則有退﹐有成則有虧。天道付功於物﹐而其用退藏﹐自然之道也。彼認功名爲己事﹐進而不知退﹐𨿽得持盈之善﹐揣銳之工﹐能勿悔乎。聖人見成壞之理﹐識盈虛之數﹐知造化之密移﹐明吉凶之倚伏﹐而無功名之累﹐故知進退存亡﹐而不失其正﹐得天之道也。

載營魄章第十

載營魄﹐

禦注曰﹕魄﹐陰也﹐麗於體而有所止﹐故老氏於魄言營。魂﹐陽也﹐托於气而無不之﹐故《易》於魂言遊。聖人以神禦形﹐以魂制魄﹐故神常載魂而不載於魄﹐如車之運百物載焉﹐如時之行寒暑往焉。心有天遊﹐六徹相因﹐外天地﹐遺萬物﹐而神未嘗有所困也﹐豈復滯於魄哉﹖

臣義曰﹕魂托於气﹐而神無不之者﹐屬乎陽也。魄麗於體﹐而營有所止者﹐屬乎陰也。神載魂則生神﹐從魄則死﹐聖人气完固而神全﹐一出入變化﹐而無形體之或累﹐以陽勝陰﹐以魂制魄﹐故神常載魂而不載於魄。至於外天地﹐遺萬物﹐獨往獨來﹐應化無窮﹐而神未始或困者﹐不載於魄爾。謂之營﹐蓋有托宿止集之意﹐言魄之舍也。謂之載﹐蓋有乘載運動之意﹐言神之遊也。故於魂言載﹐於魄言營。

抱一﹐能無離乎﹖

禦注曰﹕天一生水﹐於物爲精。地二生火﹐於物爲神。精神生於道﹐形本生於精﹐守而勿失﹐與神爲一﹐則精與神合而不離。以精集神﹐以神使形﹐以形存神﹐精全而不虧﹐神用而不竭﹐形生而不敝﹐如日月之麗乎天﹐如艸木之麗乎土﹐未嘗離也。竊嘗申之﹐人之生也﹐因精集神﹐體像斯具﹐四達並流﹐無所不極﹐上際於天﹐下蟠於地﹐化育萬物﹐不可爲象﹐其名爲同帝。而世之愚者﹐役己於物﹐失性於俗﹐無一息之頃﹐內存乎神﹐馳無窮之欲﹐外喪其精﹐魂反從魄﹐形反累神﹐而下與萬物俱化﹐豈不惑哉﹖聖人則不然﹐載魄以通﹐抱一以守﹐體神以靜﹐形將自正﹐其神經乎太山而不變﹐處乎淵泉而不濡﹐孰知其所始﹐孰知其所終﹐故曰聖人貴精。

臣義曰﹕道生一﹐一者﹐水之生數也﹐精之所本﹐故天一之水爲精。一生二﹐二者﹐火之生數也﹐神之所出﹐故地二之火爲神。一元之炁﹐混於太虛﹐气本無形﹐精因以生﹐精固於一﹐神集乃全﹐一精集神﹐而神用不竭﹐以神禦形﹐而形生不敝。故精者生之本﹐一者精之數。精固而不搖﹐則復乎一﹐一抱而不離則精全﹐精全則神全﹐神全則合乎變物﹐而上與造化者遊。其靜也體道﹐其作也契理﹐孰究其終始。彼汨於多欲﹐與接爲構﹐喪精失靈﹐神敝於形﹐魂載於魄﹐淪於幽﹐陰沈爲下愚而天理滅矣。惟抱一不離者﹐𨿽涉萬變﹐而神全於一。

專气致柔﹐能如嬰兒乎﹖

禦注曰﹕《易》曰﹕乾﹐其靜也專。揚雄曰﹕和柔足以安物。靜而不雜之謂專﹐和而不暴之謂柔﹐嬰兒居不知所爲﹐行不知所之﹐不藏是非美惡﹐故气專而致柔。孟子曰﹕蹶者趣者﹐是气也﹐而反動其心﹐心不足以專气﹐則气有蹶趨之不正﹐而心至於憤驕而不可系。聖人虛己以遊世﹐心無使气之彊﹐則其靜而不雜﹐和而不暴﹐與嬰兒也奚擇﹖故曰能如嬰兒乎﹖孟子曰﹕其爲气也至大至剛﹐以直養而無害﹐則充塞乎天地之間。老氏之專气﹐則曰致柔何也﹖至剛以行義﹐致柔以復性﹐古之道術﹐無乎不在。

臣義曰﹕气者道之所運﹐物者气之所化﹐气寓乾坤以出入﹐而萬物因气以生死﹐故气爲萬物之元﹐而人尢貴於善養也。《孟子》曰﹕蹶者趨者﹐是气也﹐而反動其心。楊雄曰﹕气者所適善惡之馬歟。則气之所養﹐要乎專也。靜而不變﹐一而不雜﹐則气得其專﹐豈復有蹶趨動心之累﹐善惡失其所適也哉。气專則靜一而有常﹐沖和而不暴﹐致柔以全眞﹐而體與道俱﹐其與嬰兒等爾。彼心火炎於中﹐气馬蹶於外﹐彊暴之心勝﹐而醇和之徳消﹐喜怒並毗於陰陽﹐嗜欲接構於聲色﹐此人所以陷於妄作之凶不自返也。

滌除玄覽﹐能無疵乎﹖

禦注曰﹕聖人以此洗心﹐則滌除萬行而不有。以此退藏於密﹐則玄覽妙理而默識。若是者體純素而不累﹐過而弗悔﹐當而不自得也﹐何疵之有﹖

臣義曰﹕心復於無﹐則情亡垢盡﹐心融形釋﹐故曰滌除萬物而不有。冥會於道﹐則遺人離物﹐明徹見獨﹐故曰玄覽妙理而默識。滌除玄覽﹐則物我玄同﹐何復有疵﹖

愛民治國﹐能無爲乎﹖

禦注曰﹕以仁愛民﹐以智治國﹐施教化﹐修法則﹐以善一世﹐其於無爲也難矣。聖人利澤施於萬世不爲愛人﹐功蓋天下似不自己﹐故無爲也﹐用天下而有餘。

臣義曰﹕愛民以仁﹐而仁之施也﹐未離乎有心。治國以智﹐而智之用也﹐未離乎有知。役於心智﹐勞於有爲者然也。不爲其愛﹐則愛周於民﹐不爲其治﹐則治全於國。﹟

天門開闈﹐能爲雌乎﹖

禦注曰﹕知其雄﹐守其雌﹐爲天下溪。聖人體天道之變化﹐捲舒啟閉﹐不違乎時﹐柔剛微彰﹐惟其所用。然未嘗先人而常隨人﹐未嘗勝物而常下物﹐故天下樂推而不厭﹐能爲雌﹐於是乎在。

臣義曰﹕天門開闔﹐陽之動也。陽動自然﹐故以天言之。道有出入﹐故以門言之。聖人無心於作爲﹐而闔辟變化﹐應而不玄﹐其爲雌乎。

明白四達﹐能無知乎﹖

禦注曰﹕聰明聖智﹐守之以愚﹐與此同義。

臣義曰﹕旒纊之設﹐收聰明也﹐守之以愚﹐無所用知。明白四達﹐無以知爲﹐所以爲聰明聖知。

生之畜之﹐生而不有﹐爲而不恃﹐長而不宰﹐是謂玄徳。

禦注曰﹕聖人存神知化﹐與道同體﹐則配神明﹐育萬物﹐無不可者。生之以遂其性﹐畜之以極其養。無愛利之心焉﹐故生而不有。無矜伐之行焉﹐故爲而不恃。無刻制之巧焉﹐故長而不宰。若是者其徳深矣遠矣﹐與物反矣﹐故曰是謂玄徳。天道升於北﹐則與物辧。而玄者天之色也﹐聖人之於天道﹐降而爲徳﹐非玄不足以名之。

臣義曰﹕聖人自抱一專气﹐至乎玄覽﹐則在我者至矣。自無爲爲雌﹐至乎無知﹐則應物者至矣。在我而忘我﹐在物而忘物﹐與道同體﹐於是乎見生其所自生﹐畜其所自畜﹐道生萬物﹐孰認而有爲。本無爲﹐孰矜而恃其長天下也。無刻削之巧﹐皆付之自然爾。故曰不宰﹐夫如是﹐故百姓不知。萬物不謝﹐是謂玄徳。

三十輻章第十一

三十輻共一轂﹐當其無﹐有車之用。埏埴以爲器﹐當其無﹐有器之用。鑿戶牖以爲室﹐當其無﹐有室之用。

禦注曰﹕有無一致﹐利用出入﹐是謂至神。有無異相﹐在有爲體﹐在無爲用﹐陰陽之運﹐萬物之理也。車之用在運﹐器之用在盛﹐室之用在虛﹐妙用出於至無﹐變化藏於不累﹐如鑑無象﹐因物顯照﹐至人用心﹐每解乎此。臣義曰﹕有之與無﹐冥於一致﹐道之全體﹐神之至也。自無適有﹐因有見無﹐則有無異相。無卽有而爲體﹐有卽無而爲用﹐物理皆然也。車之運轉﹐器之成貯﹐室之居處﹐皆以無爲之用。車也﹑器也﹑室也﹐皆以有爲之體。墮於形體﹐認爲已有﹐歸於俱敝﹐蔽蒙之人也。知無有爲用﹐則明變化之機。達妙用之功﹐應於無窮﹐得於神解。

故有之以爲利﹐無之以爲用。

禦注曰﹕有則實﹐無則虛﹐實故具貌像聲色而有質﹐虛故能運量酬醉而不窮。天地之間﹐道以器顯﹐故無不廢有﹐器以道妙﹐故有必歸無。木撓而水潤﹐火熯而金堅﹐土均而布﹐稼穡出焉﹐此有也﹐而人賴以爲利。天之所以運﹐地之所以處﹐四時之所以行﹐百物之所以昌﹐孰尸之者﹖此無也。世莫睹其進﹐故其用不匱。有無之相生﹐老氏於此三者﹐推而明之。

臣義曰﹕形而爲有﹐物之爲利﹐虛而爲無﹐物之爲用﹐有無相資而成功。如後車也﹑器也﹑室也﹐皆物之易見者也﹐故卽此三者﹐以明有無之利用。

五色章第十二

五色令人目盲﹐五音令人耳聾。

禦注曰﹕目圍二焉﹐其見者性也﹐徹而爲明則作哲﹐足以斷天下之疑。耳藏一焉﹐其聞者性也﹐徹而爲聰則

作謀﹐足以通天下之志。睹道之人﹐無形之上﹐獨以神視﹐無聲之表﹐獨以气聽﹐而視聽有不待耳目之用者﹐曾何聲色之足蔽哉﹖世之人役耳目於外物之累﹐故目淫於五色﹐耳淫於五音﹐而聰明爲之衰﹐其於聾盲也何辯﹖臣義曰﹕見曉於無形者﹐得之神視。聞和於無聲者﹐得之气聽。視不以目﹐故徹而爲明。聰不以耳﹐故徹而爲聰。聰明足以作謀作哲﹐而耳目徹乎無聞無見﹐豈有聲色之累乎﹐性遷於情﹐已失於物。獘精神於聲色﹐役耳目於視聽﹐是以神宇耗而聰明衰﹐故曰目盲耳聾。

五味令人口爽﹐馳騁田獵﹐令人心發狂。

禦注曰﹕道之出口﹐澹乎其無味。五味﹐人之所同嗜也﹐而厚味實臘毒﹐故令人口爽。人之生也﹐形不滿仞﹐而心侔造化。聖人之心﹐動而緯萬方﹐靜而鑑天地。世之人從事於田獵﹐而因以喪其良心﹐不足以自勝﹐可不爲大哀也耶﹖

臣義曰﹕大羹玄酒﹐復乎無味﹐所以體道也。道之出口﹐澹乎無味﹐所以語道也。葆乎沖和﹐全其天眞﹐至味存焉。逐世好之嗜﹐而厚於五味﹐則失味之眞﹐故曰口爽。心遊於物初﹐而侔乎造化﹐其動而出也﹐足以緯萬方﹐其靜而入也﹐足以鑑天地﹐心復乎無心而然也。從事於田獵﹐則精神馳騁於外﹐而不和返﹐气血作勞﹐而心發狂﹐失性如此﹐大可哀也。

難得之貨﹐令人行妨。

禦注曰﹕利以養人﹐而貨以化之﹐故交利而俱贍。聖人不貴難得之貨﹐不貴異物﹐賤用物﹐欲人之安其分而無所奪也。貴難得之貨﹐則至於決性命之情﹐而饕貴富﹐何行之能守﹖故令人行妨。仲虺之稱湯曰﹕不殖貨利﹐孔子之謂子貢曰﹕賜不受命而貨殖焉。貨之妨行如此。

臣義曰﹕知義命之所在者﹐明富貴之有分。知分而安之﹐豈復有攘奪健羨之患。貨之難得﹐世之所貴﹐非適於用﹐而妄以爲美者﹐難得故也。貴其難得﹐至於決性命之情﹐而期於必得﹐則行之毀也。孰顧﹐故曰行妨。

是以聖人爲腹不爲目﹐故去彼取此。

禦注曰﹕八卦坤爲腹﹐以厚載而容也。離爲目﹐以外視而明也。厚載而容﹐則無所不受。外視而明﹐則有所不及。聖人以天下爲度﹐故取此能容之腹﹐非事事而治之﹐物物而察之也。故去彼外視之目。《莊子》曰﹕賊莫大乎徳﹐有心而心有眼﹐故聖人去之。

臣義曰﹕無所擇而無不容者﹐腹也。有所視而有所別者﹐目也。故坤以厚載﹐有容爲腹﹐離以外視﹐而明爲目。容則無所不受﹐契道之體﹐明則見有所不及﹐立我爲用﹐故聖人去彼取此。聲音﹑嗜好﹑利欲﹐均失性也。感移於物﹐情累之役人也。目爲多﹐故先言乎目。目不盲﹐耳不聾﹐口不爽﹐心不狂﹐行不妨﹐則情忘气完而腹實矣﹐故終之以爲腹不爲目。

宋徽宗道徳眞經解義卷之二竟宋徽宗道徳眞經解義卷之三

登仕郎臣章安撰義

道經

寵辱章第十三

寵辱若驚﹐貴大患若身。

禦注曰﹕寵者在下﹐貴者在上﹐居寵以爲榮﹐則辱矣。處貴而以爲利﹐則患莫大焉。以富爲是者﹐不能辭祿。以顯爲是者﹐不能辭名。親權者﹐不能與人柄﹐操之則栗﹐拾之則悲﹐玆寵辱所以若驚歟﹖慘怛之疾﹐恬愉之安﹐時集於體﹐怵迫之恐﹐欣懼之喜﹐交溺於心﹐玆大患所以若身歟﹖臣義曰﹕見寵於人﹐而心爲之榮﹐辱孰甚焉。處貴於時﹐而己爲之利﹐患莫大焉。寵辱本乎得失﹐得失之來﹐心之驚也。驚於得失﹐而爲榮辱﹐故曰若驚。以彼之貴﹐爲我之利﹐固而居之﹐反累其心﹐同乎有爲之患﹐而不能自脫。

何謂寵辱﹖寵爲下。

禦注曰﹕龍之爲物﹐變化自如﹐不可制畜﹐可豢養焉﹐則志於豢養﹐有辱之道。古之善爲士者﹐三旌之位﹐不足易其介﹐萬鐘之祿﹐不足遷其守。居寵而思危﹐在福而若衝﹐則何辱之有﹖責天位也﹐慕天祿也﹐知進而不知退﹐知得而不知喪﹐則人賤之矣。故受寵於人﹐則爲下之道。

臣義曰﹕以彼之寵爲榮﹐則受寵者所爲辱﹐此爲下之道也。況知進不知退﹐知得不知喪﹐此所以履憂患而貽身災﹐人得而賤之﹐豈不爲下。

得之若驚﹐失之若驚﹐是謂寵辱若驚。

禦注曰﹕軒冕在身﹐非性命之理也。物之儻來﹐寄也﹐寄之來不可拒﹐故至人不以得爲悅。其去不可圉﹐故至人不以失爲憂。今寄去則不樂﹐受則喜之﹐是得失累乎心﹐能勿驚乎﹖柳下惠爲士師﹐三黜而不去﹐正考父三命﹐循墻而走﹐則異於是。

臣義曰﹕寵辱生於得失﹐得失至而心爲之累﹐神爲之驚﹐是驚於得失而爲寵辱也。無得則無失﹐無寵則無辱﹐忘懷於得失﹐則何所驚也。不驚﹐則烏有所謂寵辱。

何謂貴大患若身﹖禦注曰﹕據利勢﹐擅賞罰﹐作福威﹐

天下畏之如神明﹐尊之如上帝﹐可謂貴矣。聖人則不以貴自累﹐故能長富貴而無患。譬如人身墮肢體﹐黜聰明﹐離形去智﹐同於大通﹐則無入而不自得也。世之人以物易性﹐故累物而不能忘勢﹐以形累心﹐故喪心而不能忘形﹐其患大矣。

臣義曰﹕以貴自累者﹐忘其自貴﹐而有彼之貴﹐孰免於患﹐惟聖人無我﹐故履至貴而未始以貴自累﹐此所以長守貴﹐而無人道之患。涉於有我﹐則有身之患﹐心向於貴﹐而心爲之役﹐身榮於貴﹐而身爲之累﹐患之大也。

吾所以有大患者﹐爲吾有身。及吾無身﹐吾有何患﹖

禦注曰﹕人之生也﹐百骸九竅﹐五藏六府﹐賅而存焉﹐吾誰與爲親﹐認而

有之﹐皆惑也。體道者解乎此﹐故孔子曰﹕朝聞道﹐夕死可矣。孟子曰﹕夭壽不貳﹐顏子曰﹕回坐忘矣。夫死生亦大矣﹐而無變於己﹐況得喪禍福之所介乎﹖此古之至人所以不以利累形﹐不以形累心﹐視萬物與我﹐將擇焉而不可得﹐則吾身非吾有也。上與造物者遊﹐下與外死生齊終始者爲友﹐吾有何患﹖且寵者世所榮也﹐而以爲辱﹐貴者人所樂也﹐而以爲患﹐蓋外物之不可恃也﹐理固然矣。誠能有之以無有﹐則𨿽寵而不辱﹐𨿽貴而無患。伊尹之不以寵利居成功﹐堯之不以位爲樂﹐幾是已o

臣義曰﹕有吾故有身﹐有身故有患﹐無身則吾固無矣﹐吾且不有﹐復有何息﹖形不累於物﹐而至於形復乎無形﹐心不累於形﹐而至於心復乎無心﹐是以上與造物者遊而吾且無身矣。下與外生死齊終始者爲友﹐而有何息。視寵爲辱﹐履貴知患﹐則寵貴在彼﹐夫復何恃。

故貴以身爲天下﹐若可寄天下。愛以身爲天下﹐若可托天下。

禦注曰﹕天下﹐大器也﹐非道莫運﹔天下﹐神器也﹐非道莫守。聖人體道﹐故在宥天下﹐天下樂推而不厭。其次則知貴其身﹐而不自賤以役於物者﹐若可寄而已。知愛其身而不自賤以困於物者﹐若可托而已。故曰道之眞以治身﹐緒餘以爲國家﹐土直以治天下。世俗之君子﹐乃危身棄生以殉物﹐豈不悲夫﹖

臣義曰﹕聖人體道﹐在天下﹐其靜也以道爲之守﹐其動也以道爲之運﹐豈復以身任天下之事爲﹐而反以爲累乎。天下樂推而不厭﹐復有何患﹖苟未及乎此﹐知以道貴其身﹐而不失己於苟賤之地﹐則知自貴矣﹐故可以受天下之寄。知以道愛其身﹐而不徇物於自棄之域則知自愛矣﹐故可以受天下之托。天下之寄托﹐本乎道也﹐知貴愛以身﹐𨿽不及乎體道之全﹐然知以道自貴自愛﹐故曰若可寄托。

視之不見章第十四

視之不見名曰夷﹐

禦注曰﹕目主視﹐視以辧物﹐夷則平而無辧﹐非視所及﹐故名曰夷。太易未見﹐气是已。

臣義曰﹕視則用明﹐見則有物﹐以我之明﹐見彼之物﹐目力所及爾。萬法一致﹐物我玄同﹐非視所及﹐復何所見。

聽之不聞名曰希﹐

禦注曰﹕耳主聽﹐聽以察物﹐希則槪而有間﹐非聽所聞﹐故名曰希﹐大音希聲是已。

臣義曰﹕聲之所起﹐物之所感﹐旣屬諸有﹐故可聽可聞。無聲之中﹐獨聞和焉﹐故曰大音希聲。希聲獨聞﹐則槪而有間矣﹐故曰希。

搏之不得名曰微。

禦注曰﹕微乎微乎﹐至於無形﹐孰得而搏之﹖大象無形是已。

臣義曰﹕物之可搏而得者﹐麗乎形器。無物之可搏﹐欲搏而不得﹐所謂大象者﹐如此無形之中﹐獨見有焉﹐故曰微。

此三者不可致請﹐故混而爲一。

禦注曰﹕太易未判﹐孰分髙下﹖大音希聲﹐孰辧淸濁﹖大象無形﹐孰爲巨細﹖目無所用其明﹐耳無所施其聰﹐形無所竭其力﹐道之全體於是乎在。窮之不可究﹐探之不可得也。气形質具而未相離﹐故混而爲一。𨿽然﹐旣已爲一矣﹐且得無言乎﹖

臣義曰﹕視之聽之搏之﹐則非無也﹐不見不聞不得﹐則非有也。曰夷日曰希日微﹐則若有若無也。若有若無﹐故不可以一詰﹐故混而無間。同有於無﹐同無於有﹐所謂混一如此。

其上不皦﹐其下不昧。

禦注曰﹕形而上者﹐陰陽不測﹐幽而難知﹐玆謂至神﹐故不皦。皦言明也。形而下者﹐一陰一陽﹐辧而有數﹐玆謂至道﹐故不昧。昧﹐言幽也。《易》曰﹕神而明之﹐存乎其人。

臣義曰﹕涉於形器者﹐有陰陽之辧﹐故上皦下昧﹐理之固然。至神之所妙﹐故上不知其皦。至道之所行﹐故下不知其昧。不皦不昧﹐不離於一也。

繩繩兮不可名﹐復歸於無物。

禦注曰﹕道之體﹐若晝夜之有經﹐而莫測其幽明之故﹐豈貌象聲色﹐可得而形容乎﹖故復歸於無物。

臣義曰﹕一者﹐道之經也﹐合有無上下而冥於一﹐則道之不可名也。繩則有所合而爲之﹐繩繩﹐言其不已也。一之又一﹐又玄之義。復乎未始有物﹐故曰復歸於無物。

是謂無狀之狀﹐無物之象﹐是謂恍惚。

禦注曰﹕無狀之狀﹐無物之象﹐恍兮惚﹐其中有物﹐惚兮恍﹐其中有象。猶如太虛含蓄萬象﹐而不睹其端倪。猶如一性靈智自若﹐而莫究其運用﹐謂之有而非有﹐謂之無而非無。若日月之去人遠矣﹐以鑑燧求焉﹐而水火自至。水火果何在哉﹖無狀之狀﹐無物之象﹐亦猶是也。

臣義曰﹕無狀之狀﹐有而不見﹐無物之象﹐有而不可得﹐旣復歸於無物﹐則未始有物也。無狀之狀﹐無物之象﹐則又徘無物也。謂之有而非有謂之無而非無﹐恍惚之謂也。

迎之不見其荒隨之不見其後。

禦注曰﹕其始無首﹐其卒無尾﹐故迎之隨之﹐有不得而見焉。

臣義曰﹕麗乎出入始終之機﹐則有首尾前後之辧﹐道復乎無體﹐孰有首尾。道藏乎無物﹐執有前後。其來也不可迎﹐其去也不可隨﹐孰知其始﹐孰知其終。

執古之道﹐以禦今之有。能知古始﹐是謂道紀。

禦注曰﹕一陰一陽之謂道﹐師天而無地者﹐或蔽於道之動而憑其彊陽。師陰而無陽者﹐或溺於道之靜而止於枯槁。爲我者廢弁﹐爲人者廢義﹐豈古之道哉﹖古之道不可致詰而非有﹐是謂恍徳而非無。執之以禦世﹐則變通以盡利﹐鼓舞以盡神﹐而無不可者﹐道之大常﹐無易於此﹐所謂自古以固存者歟﹖故曰能知古始﹐是謂道紀。

臣義曰﹕古之道一而已﹐執一以爲用﹐則天下之有可得而禦。謂之今者﹐以際於事之時言之﹐謂之古者﹐以未離乎一之時言之。能知古始紀道之太常﹐故曰道紀。

古之善爲士章第十五

古之善爲士者﹐微妙玄通﹐深不可識神

禦注曰﹕古之士與今之士異矣﹐善爲士則與不善爲士者異矣。故微則與道爲一﹐妙則與神同體﹐玄有以配天﹐通有以兆聖﹐而藏用之深﹐至於不可測究。《書》曰﹕道心惟微﹐則微者道也。《易》曰﹕神也者妙萬物而爲言﹐則妙者神也。《易》曰﹕天玄而地黃﹐則玄者天之色。《傳》曰﹕事無不通之謂聖﹐則通者聖之事。水之深者﹐可測也。穴之深者﹐可究也。古之善爲士者﹐微妙玄通﹐名實不入而機發於踵﹐其藏深矣﹐不可測究。列禦寇居鄭圃四十年﹐人無識者。老子謂孔子曰﹕良賈深藏若虛﹐君子盛徳﹐容貌若愚﹐其謂是歟﹖

臣義曰﹕古者﹐物之初始﹐道未離乎一也。繼道者善﹐則善者道之出也。今則向於事助之時﹐士亦以事爲之任爾。此古之士所以與今之士異也。惟其出乎古始﹐以善繼道﹑可以復道﹐以身任道﹐可以載道﹐故能微能妙﹐能玄能通﹐深不可犧也。其微與道爲一者﹐言道之深也。其妙與神同體者﹐言神之深也。配天之玄﹐而任其自然﹐造理之深也。兆聖之通﹐而達於玄爲﹐適事之深也。其機淺者﹐俄而可度也。其做深者﹐孰可識哉。

夫惟不可識﹐故彊爲之容。

禦注曰﹕天之髙﹐不可俄而度也﹐地之厚﹐不可俄而測也。曰圓以覆﹐曰方以載者﹐擬諸其容而已。彊爲之容﹐豈能眞索其至﹖

臣義曰﹕深不可識﹐則不容聲矣﹐孰可擬議﹖彊爲之容﹐故有所竊比﹐若川至乎若澤者是也。

豫兮若冬涉川﹐猶兮若畏四鄰。

禦注曰﹕豫者﹐圖患於未然。猶者﹐致疑於已事。古之體道者﹐以內遊爲務﹐不以通物爲樂﹐恐懼修省﹐不得已而後應﹐若冬涉川﹐守而不失已。若畏四鄰﹐《易》所謂以此齋戒者是也。

臣義曰﹕有物探之﹐迫而後應﹐非樂於通物也。先事而戒曰豫﹐已事而畏曰猶﹐冬涉者﹐言其不得已﹐逡巡而進﹐非所欲者也。畏四鄰者﹐言其可畏之密邇於我﹐而不相離﹐戒而不敢縱也。

儼若容。

禦注曰﹕《語》曰﹕望之儼然﹐《記》曰﹕儼若思﹐《莊子》曰﹕物無道﹐正容以悟之﹐使人之意也消。全徳之人﹐遠之則有望﹐近之則不厭﹐故其狀義而不朋。

臣義曰﹕儼者﹐端莊凝重之形。容者﹐變動不一之貌。以其莊重﹐故《記》稱其若思。以其不一﹐故《莊子》謂之正容﹐儼若客形﹐忘而容寂也。

渙若冰將釋﹐

禦注曰﹕水凝而爲冰﹐冰釋而爲水﹐其實一體。蔽於執一者﹐如水之凝﹐通於大同者﹐如冰之釋。《易》曰﹕渙﹐離也。遺物離人而無所系輆﹐所以爲渙。

臣義曰﹕滯於形體﹐則礙於有﹐遊於物初﹐則復於無。遺物離人﹐所以爲渙也。若冰將釋﹐所以爲玄同也。水凝爲冰﹐釋復爲水﹐不離當體﹐圓融會通。

惇兮其若朴﹐

禦注曰﹕惇者﹐厚之至。性本至厚﹐如木之朴﹐未散爲器。

臣義曰﹕復性命之至厚﹐故曰惇。如木渾全﹐而未散於器﹐故曰朴。

曠兮其若谷﹐

禦注曰﹕曠者﹐廣之極﹐心原無際﹐如穀之虛﹐受而能應。

臣義曰﹕心復乎無心﹐曠然同乎太虛﹐廣之極也﹐如彼空谷﹐能容能應。

渾兮其若濁。

禦注曰﹕不創雕以爲廉﹐不矯激以爲異﹐渾然而已﹐故若濁。與修身以

明污者異矣。臣義曰﹕物我混一﹐同然無間﹐若彼濁流﹐藏垢納污。

孰能濁以靜之﹐徐淸。孰能安以動之﹐徐生。

禦注曰﹕有道之士﹐卽動而靜﹐時騁而要其宿﹔定而能應﹐至無而供其求。故靜之徐淸﹐而物莫能濁﹔動之徐生﹐而物莫能安。《易》曰﹕來徐徐﹐徐者﹐安行而自適之意。至人之用心﹐非以靜止爲善﹐而有意於靜。非以生出爲功﹐而有爲於生也。因其固然﹐付之自爾﹐而無怵迫之情﹐遑遽之勞焉﹐故曰徐。靜之徐淸﹐萬物無足以撓其心﹐故孰能濁﹖動之徐生﹐萬物無足以系其慮﹐故孰能安。安有止之意﹐爲物所系﹐則止矣﹐豈能應物而不傷﹖

臣義曰﹕靜者﹐非能動而之靜﹐而動未嘗不靜也。動者﹐非離靜而之動﹐而靜未嘗不動也。動靜兩得者﹐道在於事也﹐故古之事道者﹐其動也濁﹐而不離乎靜﹐故徐自淸也﹐而物莫能濁。其靜也安﹐而未始不動﹐故徐自生也﹐而物莫能安。安有止意﹐止於物﹐則非所謂變動不居也。

保此道者﹐不欲盈。

禦注曰﹕有積也﹐故不足。無藏也﹐故有餘。至人無積﹐亦虛而已。保此道而以天下之美爲盡在己者﹐亦已小矣﹐故不欲盈。經曰﹕大白若辱﹐盛徳若不足。

臣義曰﹕事道者﹐忘心於道﹐苟有而矜之﹐𨿽有存焉鮮矣﹐故不欲盈也。盈者﹐矜其有而自滿矣﹐滿則覆理之必然也﹐其能保乎。

夫惟不盈﹐故能敝﹐不新成。

禦注曰﹕有敝故有新﹐有成故有壞。新故相代﹐如彼四時﹐成壞相因﹐如彼萬物。自道而降麗於形數者﹐蓋莫不然。惟道無體﹐虛而不盈﹐故能敝能新﹐能成能壞﹐超然出乎形數之外﹐而未嘗敝﹐未嘗壞也。故曰夫惟不盈﹐故能敝﹐不新成。木始榮而終悴﹐火初明而末熄﹐以有新也﹐故敝隨之。日中則反﹐月滿則虧﹐以有成也﹐故壞繼之。有道者異乎此。

臣義曰﹕盈則必覆﹐自滿故也﹐以滿自矜﹐而必於新成﹐此敝壤之理﹐乘隨之矣﹐孰能保其盈乎。新則有故﹐成則有虧﹐相代相因﹐如循環也。能新能成﹐向於事而有爲者也。能敝﹐則復乎道而無爲者也。物之新成﹐則適乎用﹐而向於事﹐物至於敝﹐則時之所棄﹐而復於道﹐能敝不新成﹐何盈之有﹐此道之所以保也。

致虛極章第十六

致虛極﹐守靜篤。

禦注曰﹕莫貴乎虛﹐莫善乎靜﹐虛靜者﹐萬物之本也。虛故足以受羣實﹐靜故足以應羣動。極者﹐眾會而有所至。篤者﹐力行而有所至。致虛而要其極﹐守靜而至於篤﹐則萬態𨿽雜﹐而吾心常徹﹐萬變𨿽殊﹐而吾心常寂。此之謂天樂﹐非體道者﹐不足以與此。

臣義曰﹕虛者﹐道之會。靜者﹐道之復。虛則不爲物累﹐故爲羣實之所寓。靜則不與物雜﹐故爲羣動之所宗。惟虛與靜﹐故足以爲天地之鑑﹐萬物之照﹐而萬態萬變﹐無足以撓之者。極者﹐道之至中﹐而眾之所會也。篤者﹐道之動行﹐而力之所至也。以一政虛﹐而至於極致之至也﹐以一守靜﹐而至於篤守之至也。致之未至﹐則實或妨道。守之未至﹐則動或違性。

萬物並作﹐吾以觀其復。

禦注曰﹕萬物之變﹐在道之末﹐體道者﹐寓乎萬物之上焉。物之生有所乎萌也﹐終有所乎歸。方其並作而趨乎動出之塗﹐吾觀其動者之必靜﹐及出者之必復﹐而因以見天地之心﹐則交物而不與物俱化﹐此之謂觀其復。

臣義曰﹕萬物賦形於天地之間﹐陰陽以气師而出入﹐勞於天機﹐役於神化﹐趣向乎有生之塗﹐並作而不能自已者也。卽動以觀靜﹐緣出以觀復﹐體道者能之。故要觀復於萬物並作之際﹐天地之心﹐且得見矣﹐況萬物乎。

夫物蕓蕓﹐各復歸其根。

禦注曰﹕蕓蕓者﹐動出之象。萬物出乎震﹐相見乎離﹐則蕓蕓並作﹐英華發外。說乎兌﹐勞乎坎﹐則去華就實﹐歸其性宅。命者﹐性之本﹐而性其根也。精者﹐神之母﹐而神其子也。精全則神王﹐盡性則至於命。

臣義曰﹕蕓蕓者﹐物之所生。根本者﹐物之所復。發爲英華﹐緣根而生﹐歸於性宅﹐復歸其根。本大則末茂﹐故根者物之命也。蕓蕓歸根﹐所以復命也。

歸根日靜﹐靜日復命。

禦注曰﹕流動而生物﹐物生成理謂之形﹐形體保神﹐各有儀則﹐謂之性。未形者有分﹐且然無間﹐謂之命。命亙古今而常存﹐性更萬形而不易﹐全其形生之人去智與﹖故歸於寂定﹐則知命之在我﹐如彼春夏復爲秋冬。體性抱神﹐中以自考﹐此之謂復命。

臣義曰﹕蕓蕓者﹐動之華﹐形之所分也。歸根者﹐靜之至﹐命之所復也。萬物受命於無﹐而成形於有﹐故有命然後有生﹐有生斯有性﹐有性斯有情。情響於動﹐則流於物﹐流於物則徇末而傷本﹐逐物而失性﹐而命以故滅矣。夫惟形忘而不知其所生﹐心忘而不知其所起﹐觀復於並作之時﹐而理以窮矣。蕓蕓而各歸其根﹐而性已盡矣﹐理窮性盡﹐而返乎靜一﹐復乎至無﹐故曰復命。

復命曰常﹐

禦注曰﹕常者﹐對變之辭﹐復命則萬變不能遷﹐無間無歇﹐與道爲一﹐以契天地﹐以襲气母。

臣義曰﹕常者不見親﹐故無有終始﹐不麗於形﹐不墮於數﹐與道爲一﹐而不遷於變﹐道之眞常也﹐非復命不足以與此。

知常曰明。

禦注曰﹕知道之常﹐不爲物遷﹐故六徹相因﹐足以鑑天地﹐足以照萬物。

臣義曰﹕知不以心﹐而得道之常﹐是眞知也。視不以目﹐而見於無形﹐性覺自見者也﹐故曰明。眞知則不爲物遷﹐明故能鎰照天地萬物。

不知常﹐妄作凶。

禦注曰﹕聖人知道之﹟常﹐故作則契理﹐每與吉會。不知常者﹐隨物轉徙﹐觸塗自患﹐故妄見美惡﹐以與道違﹐妄生是非﹐以與道異﹐且不足以固其命﹐故凶。《易》曰﹕復則不妄﹐

迷而不知復﹐玆妄也已。

臣義曰﹕知命之復﹐則知常矣﹐不知命之復﹐而馳騁於外﹐接構於物﹐忘其性命道徳之本﹐汨於美惡是非之末﹐拾彼眞實﹐流於妄假﹐喪精失靈﹐曾不知返﹐迷不知復﹐孰免凶患。

知常容﹐

禦注曰﹕知常﹐則不藏是非美惡﹐故無所不容。

臣義曰﹕知常則復乎至無﹐與道同體﹐容之至也。

容乃公﹐

禦注曰﹕無容心焉﹐則不獨親其親﹐不獨子其子﹐何私之有﹖

臣義曰﹕無所不容﹐冥與道契﹐物我不立﹐何復有私。

公乃王﹐

禦注曰﹕大道之行也﹐天下爲公﹐故天下樂推而不厭。

臣義曰﹕與道爲公﹐則天下之所歸往也﹐故樂推不厭。

王乃天﹐天乃道﹐

禦注曰﹕通天地人而位乎天地之中者﹐王也。一而大在上而無不覆者﹐天也。天地人莫不由之者﹐道也。盡人則同乎天﹐體天則同乎道。

臣義曰﹕天下之所歸往﹐而不知其所歸往﹐付之自然。大無不覆﹐而同乎天﹐忘其所以然而然﹐而復歸於無﹐此盡人體天﹐而同乎道者此也。

道乃久﹐沒身不殆。

禦注曰﹕道者萬世無獘﹐庶物得之者昌﹐關百聖而不窮﹐蔽天地而不息﹐故沒身不殆。殆近凶﹐幾近吉﹐不殆則無妄作之凶﹐非知常者無與。臣義曰﹕惟道故能久﹐久者道之常也。道藏於無﹐故能久﹐身墮於形﹐故有沒。𨿽沒而不殆者﹐𨿽死而未嘗死﹐況有妄作之凶乎。

太上章第十七

太上﹐下知有之。

禦注曰﹕在宥天下﹐與一世而得快恰焉。無欣欣之樂馴而親譽不及。無悴悴之苦﹐而畏侮不至。莫才爲而常自然﹐故下知有之而已。

臣義曰﹕至治之世﹐上無爲也﹐知標技然﹐故天下同焉皆生﹐而不知其所以生﹐同焉皆得﹐而不知其所以得﹐徒知有其上﹐而曾不知上之何力於我也。

其次﹐親之譽之。

禦注曰﹕澤加乎民﹐法傳於世﹐天下愛之若父母﹐故親之。貴名起之如日月﹐故譽之。此帝王之治﹐親譽之迹彰﹐而大同之道虧矣。莊子曰﹕舜有膻行﹐百姓悅之﹐詩於靈臺﹐所以言文王之民始附也。

臣義曰﹕七義之政﹐施於有爲﹐有恩可親﹐而得以歸附﹐有徳可懷﹐而得以稱譽﹐𨿽治迹善於一時﹐而道徳之全﹐已散於物假。

其次﹐畏之侮之。

禦注曰﹕道之以政﹐齊之以刑﹐故畏之。舉天下以賞﹐其善者不勸﹐舉天下以罰﹐其惡者不沮。諸侯有問鼎大小輕重如楚子者﹐陪臣有竊寶玉大弓如陽虎者﹐此衰世之俗﹐故侮之。

臣義曰﹕治不知要﹐而事於形迹﹐至於爲仁爲義﹐而仁義之化﹐有不得而行﹐故畏之以刑威﹐而治之以法制﹐法出而生姦﹐令下而起詐﹐諸侯至於問鼎﹐陪臣至於竊寶﹐故曰畏之侮之。

故信不足焉﹐有不信。

禦注曰﹕附離不以膠漆﹐約束不以纏索﹐此至信也。商人作誓而民始畔﹐周人作會而民始疑﹐信不足故也。太上下知有之﹐則當而不知以爲信﹐其畏之侮之﹐則知詐頡滑機變之巧生﹐而有不信者矣。

臣義曰﹕治不本乎道﹐而上不信道﹐至於假法制以立威﹐而期人之畏而不侮﹐信不足也。上信不足﹐則下有不信﹐而日以偸薄﹐亂之大者﹐其孰能治。

猶兮其貴言。

禦注曰﹕以道觀言﹐而天下之君正﹐則言豈可易哉﹖戒愼而弗敢輕也。故言而世爲天下道行﹐言自爲而天下化。

臣義曰﹕貴言則不輕於言﹐言且不輕﹐豈輕於爲乎﹐云爲不輕﹐則信於道也。以其不信底亂﹐故猶兮其貴言也。

功成事遂﹐百姓皆謂我自然。

禦注曰﹕帝王之功﹐聖人之餘事也。使民甘其食﹐美其服﹐安其俗﹐樂其業﹐而餘事足以成帝王之功。然謂我自然而已﹐日帝力何有於我哉﹖此之謂太上之治。

臣義曰﹕涉於事爲﹐而獘精神於騫淺﹐𨿽曰爲治﹐而日底於亂﹐治不以道故也。本乎性命﹐而遂生成於自然﹐𨿽日無爲﹐而帝力何知。貴言則治之以不言﹐而化之以道﹐故帝王之功﹐應世之事﹐旣成旣遂﹐而百姓莫得而形容﹐皆謂我之自然﹐豈知上之治哉﹐知有其上而已。

大道廢章第十八

大道廢﹐有仁義。

禦注曰﹕失道而後徳﹐失徳而後仁﹐失仁而後義。仁以立人﹐義以立我﹐而去道也遠矣。韓愈不原聖人道徳之意﹐乃以謂七與義爲定名﹐道與徳爲虛位﹐老子之小仁義﹐其所見者小也﹐《莊子》所謂蔽蒙之民。

臣義曰﹕大道無名﹐物我俱泯﹐復於至無﹐不容聲矣。有仁有義﹐離道已遠﹐徳之分也﹐仁以愛人﹐而未能遺人﹐義以立我﹐而未能忘我。仁義之右立﹐而我人之爲累。向於事爲﹐而道之所廢也。

智慧出﹐有大僞。

禦注曰﹕民智力竭﹐則以僞繼之。

臣義曰﹕以知之智﹐以心之慧﹐將以籠絡世變﹐出而有爲﹐則民以智巧交相勝﹐而僞亂起矣。

六親不和﹐有孝慈。國家昏亂﹐有忠臣。

禦注曰﹕名生於不足故也。《莊子》曰﹕孝子不談其親﹐忠臣不餡其君﹐臣子之盛也。

臣義曰﹕六親和﹐則不知其所以爲孝慈也。國家治﹐則不知其臣之忠也。惟和與治﹐則孝之與忠亦常也。無孝慈﹐然後有孝慈之名。有不忠﹐然後有以稱其忠。

絕聖棄智章第十九

絕聖棄智﹐民利百倍。

禦注曰﹕道與之性﹐一而不雜﹐離道爲徳是名聖智。聖智立﹐而天下始有喬詰卓騺之行﹐驚愚而明污﹐譽堯而非桀﹐則聖智之利天下也少﹐而害天下也多。絕而棄之﹐與道同體﹐則各安其性命之情﹐其利博矣。

臣義曰﹕聖智之名﹐離道而分於徳也。民性喪其眞純﹐而離於朴古﹐故聖智出焉。聖以能化爲體﹐智以知人爲用。上以聖智臨下﹐則民爭事於聖智之迹。而不知所自貴者﹐逐末反本﹐重爲民害。聖智無所用﹐而退藏於絕棄之域﹐則民將自得於大順﹐忘所慕尙﹐而足於性分﹐故其利博。

絕仁棄義﹐民復孝慈。

禦注曰﹕孝慈﹐天性也。整躉爲仁﹐踶跂爲義﹐而以仁義易其性矣。絕仁棄義﹐則民將反其性而復其初﹐不獨親其親﹐不獨子其子﹐其於孝慈也何有﹖

臣義曰﹕孝慈者﹐仁義之實也﹐仁義之名立﹐而民性失矣。民性本足乎孝慈﹐而累於仁義之名﹐諄諄孑孑﹐名實交糾﹐所以亂性。惟絕棄於仁義之迹﹐則民將渾然完其天性﹐誠焉相與﹐而忘其情僞﹐故復其孝慈。

絕巧棄利﹐盜賊無有。

禦注曰﹕爲機變之巧者﹐無所用恥。有欲利之心者﹐不顧其義﹐是皆穿寄之類。

臣義曰﹕尙巧則竭其智﹐而無所不至﹐何恥之有。尙利則貴其貨﹐而期於必得﹐何義之顧。巧絕然後民食力而易足﹐利棄然後民用檢而有餘﹐故盜賊也何有。

此三者以爲文不足﹐故令有所屬。

禦注曰﹕先王以人道治天下﹐至周而彌文﹐及其獘也﹐以文滅質﹐文有餘而質不足﹐天下舉失其素朴之眞﹐而日淪於私欲之習。老氏當周之末﹐方將扶其獘而使之反本﹐故攘棄弁義﹐絕滅禮學﹐𨿽聖智亦在所擯。彼其心豈眞以仁義聖智爲不足以治天下哉﹖先王之道若循環﹐捄文者莫若質﹐故令有所屬﹐謂見素抱朴﹐少私寡欲也。

臣義曰﹕聖智﹑仁義﹑巧利﹐三者文存質滅﹐故民失其利﹐孝慈不復﹐盜賊多有﹐由信不足而文具爾﹐故有所棄絕。棄絕其文﹐則天下不至於失眞而流僞。故老氏松其文獘﹐而使之反本﹐令有所屬也。見素抱朴﹐少私寡欲﹐所屬如此。

見素﹐

禦注曰﹕《語》曰﹕繪事後素﹐素未受色﹐見素則純粹而不雜。

臣義曰﹕性本純素﹐動爲物染﹐則雜而不一。性靜則純一無物﹐自見如此﹐故曰見素。

抱朴﹐

禦注曰﹕經曰﹕朴散則爲器﹐朴未嘗斷﹐抱朴則靜一而不變。莊子曰﹕同乎無欲﹐是謂素朴。素朴而民性得矣。

臣義曰﹕朴者﹐木之渾全而未散於器者也。民性全於自然﹐而未向於物﹐一而不變﹐守而不脫﹐故曰抱朴。

少私寡欲。

禦注曰﹕自營爲私﹐而養心莫善於寡欲。少私寡欲﹐則定乎內外之分﹐辧乎眞僞之歸﹐徳全而性復﹐聖智之名泯矣。

臣義曰﹕私欲勝﹐則失己於物也﹐少私寡欲﹐則內省物輕﹐知所自貴﹐而全乎天徳。徳全而復乎性初﹐何事聖智。

宋徽宗道徳眞經解義卷之三竟

宋徽宗道徳眞經解義卷之四

登仕郎臣章安撰義

道經

絕學無憂章第二十

絕學無憂。

禦注曰﹕學以窮理﹐方其務學以窮理﹐思慮善否﹐參稽治亂﹐能勿憂乎﹖學以致道﹐見道而絕學﹐損之又損﹐以至於無爲而無不爲﹐則任其性命之情﹐無適而不樂﹐故無憂。

臣義曰﹕全於天者﹐無待於外﹐故絕學。是非無涯﹐妄知妄見﹐分別無已﹐故多憂。學絕則無事於思慮﹐完復其精神﹐而不爲聰明之役﹐任其性命之眞﹐何適而不自樂。

惟之與阿﹐相去幾何﹖善之與惡﹐相去何若﹖

禦注曰﹕惟阿同聲﹐善惡一性﹐小智自私﹐離而爲二﹐達人大觀﹐本實非異﹐聖人之經世﹐在宗廟朝廷﹐與大夫言﹐不齊如此﹐遏惡揚善﹐惟恐不至﹐人之所畏﹐不可不畏故也。

臣義曰﹕惟阿善惡﹐情妄所分﹐相去無幾﹐復何所較。惟阿﹐皆聲之所出也﹐善惡﹐皆性之所起也﹐聲之與性一也。以惟爲恭﹐以阿爲慢﹐以善爲是﹐以惡爲非﹐皆屬乎妄爾。達觀玄同﹐夫復何異。

人之所畏﹐不可不畏。

禦注曰﹕鼓萬物而不與聖人同憂者﹐道也。吉凶與民同息者﹐事也。體道者無憂﹐涉事者有畏。人之所畏﹐而不知爲之戒﹐能無患者鮮矣。故君子以恐懼修省。《詩》曰﹕畏天之威。

臣義曰﹕無爲體道﹐物我兩志﹐何憂懼之有。涉經世之述﹐則吉凶同患於民。則人之所畏﹐不可不畏者﹐不自異於人﹐而憂樂與民同之也。不畏所畏﹐能無患乎。

荒兮其未央哉。

禦注曰﹕世故之萬變紛糾而不可治﹐難終難窮﹐未始有極﹐所謂善惡特未定也﹐惟達者知通爲一。

臣義曰﹕事爲之域﹐情變萬殊﹐相代相推﹐無有終已﹐擾擾之緒﹐起於無涯﹐荒乎其大﹐無有央極。惟冥於一者﹐物我兩忘﹐妄情頓盡﹐而知通爲一。

眾人熙熙﹐如享太牢﹐如春登臺。

禦注曰﹕凡物以陽熙﹐以陰凝﹐熙熙者﹐敷榮外見之象。眾人失性之靜﹐外遊是務﹐如悅厚味以養口體﹐如睹髙華以娛心志﹐耽樂之徒﹐去道彌遠。

臣義曰﹕世故物變﹐紛糾萬緒﹐日起無窮﹐其來無際﹐荒兮未央。學道者深所厭謝﹐惟體道者不累爾。聖人經世﹐而人之所畏﹐不可不畏﹐而繼之以荒兮其未央﹐則𨿽聖人猶以事爲畏也。眾人徇物失性﹐離靜涉動﹐而喪其自貴之至味至樂﹐而耽逐於事爲之末﹐熙熙而不知其所以爲累也。故於外遊未徇﹐自爲得味而甘心焉﹐故如享太牢﹐自爲得趣而娛心焉﹐故如春登臺。

我獨怕兮其未兆﹐若嬰兒之未孩。

禦注曰﹕經曰﹕復歸於嬰兒﹐莊子曰﹕不至乎孩而始誰﹖嬰兒欲慮未萌﹐疏戚一視﹐怕兮靜止﹐和順積中﹐而英華不兆於外﹐故若嬰兒之未孩。

臣義曰﹕獨然忘我﹐而遊夫性初﹐怕然無物﹐而物未兆吠﹐故若嬰兒未孩﹐心致於一﹐而未萌欲慮﹐性全其眞﹐而不見疏戚。

乘乘兮若無所歸。

禦注曰﹕《易》曰﹕時乘六龍以禦天。乘乘者﹐因時任理而不倚乎一偏﹐故若無所歸。

臣義曰﹕乘理以適其事物之變﹐而無系累偏倚之向也。

眾人皆有餘﹐

禦注曰﹕或問眾人﹖曰﹕富貴生貪生而慕利者﹐奢泰之心勝﹐而損約之志微﹐故皆有餘。其在道日餘食贅行。

臣義曰﹕眾人矜攬物僞﹐得其味樂﹐故有餘。

我獨若遺。

禦注曰﹕功蓋天下而似不自己。

臣義曰﹕聖人遺物離人﹐而立於獨者也。

我愚人之心也哉﹐純純兮。

禦注曰﹕孔子曰﹕吾與回言﹐終日不違﹐如愚。純純兮﹐天機不張而默與道契﹐玆謂大智。

臣義曰﹕大智者若愚﹐以其不用智﹐而無以知爲﹐故渾乎至純﹐而機心不萌﹐精一之至﹐而與道默契也。

俗人昭昭﹐我獨若昏。俗人察察﹐我獨悶悶。

禦注曰﹕同乎流俗﹐則昭昭以爲明﹐而其明也小。察察以爲智﹐而其智也鑿。遺物離人而傲倪於一世之習﹐則惛然若亡而存﹐悶然若鈍而利﹐世俗豈得而窺之﹖

臣義曰﹕昭昭﹑察察﹐此世俗以小智自私如此﹐若昏﹑悶悶﹐則無所用智﹐物我大同﹐惛然若亡﹐問然若鈍。

澹兮其若海﹐

禦注曰﹕淵靜而性定﹐道之全體。

臣義曰﹕性海湛然﹐深不可測﹐廣不可極﹐道之體也。

飂兮似無所止。

禦注曰﹕變動而不居﹐道之利用。臣義曰﹕有物則有止﹐有止則有系﹐而不能通。無物則無止﹐無止則無著﹐而無所不至﹐道之用也。

眾人皆有以﹐我獨頑且鄙。

禦注曰﹕桂可食﹐故伐之。漆可用﹐故割之。人皆知有用之用﹐而莫知無用之用。眾人皆有以﹐是謂有用之用。我獨頑且鄙﹐是謂無用之用。傳曰﹕心不則徳義之經爲頑。古者謂都爲美﹐謂野爲鄙。頑則不飾智﹐鄙則不見美﹐神人以此不材。

臣義曰﹕墮於形器則可用﹐可用之物﹐則物於物者也。物至於加飾而可美﹐尢爲用而不棄者﹐頑則無飾﹐鄙則不美﹐此我之所以無用於世﹐而世與我相志矣。

我獨異於人﹐而貴求食於母。

禦注曰﹕嬰兒慕駒犢從﹐惟道之求而已。夫道生之畜之長之育之﹐萬物資焉﹐有母之意。惟道之求此﹐所以異於人之失性於俗。

臣義曰﹕人生於道﹐日構於物﹐喪其眞性﹐而不知返本﹐失其所自生﹐而不知其所養﹐此所以貴求食於母。求於母﹐則歸於道﹐而復其性。食於母﹐則養於道﹐而全其眞。

孔徳之容章第二十一

孔徳之容﹐惟道是從。

禦注曰﹕一陰一陽之謂道﹐物得以生謂之徳。道常無名﹐豈可形容﹖所以神其徳。徳有方體﹐同焉皆得﹐所以顯道﹐性修反徳﹐徳至同於初﹐故惟道是從。

臣義曰﹕道妙於無﹐固不可得而形容。徳繼於道﹐故道因徳而後顯。謂之徳﹐得於道者也。徳至同於初﹐則復與道爲一。

道之爲物﹐惟恍惟惚。

禦注曰﹕道體至無而用乃妙﹐有所以爲物﹐然物無非道。恍者﹐有象之可見。惚者﹐有數之可推。而所謂有者﹐疑於無也。故曰道之爲物。

臣義曰﹕道之爲物﹐混成者也﹐是謂無物之物。恍兮有象﹐其象不可見﹐惚兮有數﹐其數不可推。

惚兮恍兮﹐中有象焉。恍兮惚兮﹐中有物兮。

禦注曰﹕見乃謂之象﹐形乃謂之物﹐惚恍之中﹐象物斯具﹐猶如大空變爲雷風﹐猶如大塊化爲水火﹐以成變化﹐以行鬼神﹐是謂道妙。

臣義曰﹕恍惚者﹐非有非無也。由惚而恍﹐中有象焉﹐自無而入有也。由恍而惚﹐中有物焉﹐自有而歸無也。雷風水火﹐爲象爲物﹐自無而有﹐自有歸無﹐其成變化﹐其行鬼神﹐而還復至道﹐故曰是謂道妙。

窈兮冥兮﹐中有精兮。

禦注曰﹕窈者﹐幽之極。冥者﹐明之藏。窈冥之中﹐至陰之原﹐而天一所兆﹐精實生焉。

臣義曰﹕精兆於天一﹐爲形生之本﹐故繼於象。物之後言之惚恍恍惚﹐有象有物﹐言道之體也。窈冥有精﹐則萬物所生之始也。

其精甚眞﹐其中有信。自古及今﹐其名不去。

禦注曰﹕精者﹐天徳之至﹐正而不妄﹐故云甚眞。一而不變﹐故云有信。且然無間﹐故其名不去。

臣義曰﹕一而不離﹐全乎天徳﹐眞之至也。一而不變﹐其受命如響﹐信之至也。自古及今﹐則無古無今﹐其名不去﹐所謂常名。

以閱眾甫﹐吾何以知眾甫之然哉﹖以此。

禦注曰﹕眾甫之變﹐日逝而不停。甚精之眞﹐常存而不去。聖人貴精﹐故能閱眾甫之變﹐而知其所以然。無思也而寂然﹐無爲也而不動﹐然感而遂通天下之故﹐則思爲之端起﹐而功業之迹著﹐非天下之至精﹐其孰能與於此﹖

臣義曰﹕物以美成謂之甫﹐萬物之美﹐遷易無常﹐故眾甫之變﹐日遊而不停也。其精之眞一而不離﹐常存而不去﹐故可以知眾甫不常之然。

曲則全章第二十二

曲則全﹐

禦注曰﹕與物委蛇而同其波﹐故全其形生而不虧。《莊子》曰﹕外曲者與人爲徒。

臣義曰﹕無心於物﹐忘形於我﹐故能順萬物之變﹐委蛇致曲﹐而不與物迕﹐則物莫之傷﹐而足以全生矣。

枉則直。

禦注曰﹕遺佚而不怨﹐阨窮而不憫﹐故內直而不失其正。《易》曰﹕尺蠖之屈﹐以求信也。

臣義曰﹕直將以求信也﹐順物之枉﹐而不自有其直﹐故內直而不失其正﹐非枉己以求直也。苟執己之直﹐而不能順變﹐非所以求信。

窪則盈﹐

禦注曰﹕無藏也﹐故有餘。

臣義曰﹕窪則坎下﹐而水之所鐘﹐故常盈。坎小常盈而無藏﹐故有餘。

獘則新。

禦注曰﹕冬閉之不固﹐則春生之不茂。

臣義曰﹕獘於冬﹐新於春﹐物理如此。

少則得﹐多則惑。

禦注曰﹕道要不煩﹐聞見之多﹐不如其約也。以支爲旨﹐則終身不解﹐玆謂大惑。

臣義曰﹕道徳性命﹐不離於致一﹐事物云爲﹐其來萬緒。

是以聖人抱一﹐爲天下式。

禦注曰﹕其爲物不貳﹐則其生物不測。惟天下之至精﹐能爲天下之至神。聖人抱一以守﹐不搖其精﹐故言而爲天下則﹐動而爲天下法。

臣義曰﹕少則得乎性命之理﹐多則惑於事物之變﹐是以聖人抱一﹐而不離於情﹐體道盡性﹐而玄同物我﹐而爲式於天下。

不自見故明﹐

禦注曰﹕不蔽於一己之見﹐則無所不燭﹐故明。

臣義曰﹕自見者﹐蔽於一曲。不自見者﹐合而爲明。

不自是故彰﹐

禦注曰﹕不私於一己之是﹐而惟是之從﹐則功大名顯﹐而天下服﹐故彰。

臣義曰﹕自是者失人﹐不自是者能任人﹐能任人則惟是之從﹐而功顯業著﹐故彰。

不自伐故有功﹐

禦注曰﹕《書》曰﹕汝惟不伐﹐天下莫與汝爭功。

臣義曰﹕自伐則滿假﹐而人不與之爲功。

不自矜故長。

禦注曰﹕《書》曰﹕汝惟不矜﹐故天下莫與汝爭能。

臣義曰﹕自矜則耀榮﹐而人不與之成能。

夫惟不爭﹐故天下莫能與之爭。

禦注曰﹕人皆取先﹐己獨處後﹐日受天下之垢﹐若是者常處於不爭之地﹐孰能與之爭乎﹖

臣義曰﹕有己則有爭﹐忘己則物莫之爭。

古之所謂曲則全者﹐豈虛言哉﹖誠全而歸之。

禦注曰﹕聖人其動若水以交物﹐而不虧其全﹐其應若繩以順理﹐而不失其直﹐知窪之爲盈﹐無亢滿之累﹐知獘之爲新﹐無誇耀之迹﹐若性之自爲而不知爲之者。致曲而已﹐故全而歸之﹐可以保身﹐可以盡年﹐而不知其盡也。是謂全徳之人﹐豈虛言哉﹖

臣義曰﹕虛己以遊世﹐致曲以應理﹐順物之變﹐同於大順﹐而不與物迕﹐得道之全也。不自見﹐不自是﹐不自伐﹐不自矜﹐至於不爭﹐皆所以致曲也。其明其彰﹐其功其長﹐至於天下莫能與之爭﹐可謂誠全而歸之也。誠全而歸之﹐故可以保身盡年﹐而不知其盡也。

希言自然章第二十三

希言自然。

禦注曰﹕希者﹐獨立於萬物之上而不與物對﹐列子所謂疑獨者是也。去智與故﹐循天之理﹐而不從事於外﹐故言自然。

臣義曰﹕希則疏於物﹐而不與物偶者也﹐故能獨立乎萬物之上﹐而不與物對。自然則無所因而然者也﹐有所因﹐人爲也﹐無所因﹐天理也﹐故去智與故﹐循天之理﹐而不從事於外。

故飄風不終朝﹐驟雨不終日。孰爲此者﹖天地。天地尙不能久﹐而死於人乎﹖

禦注曰﹕天地之造萬物﹐風以散之﹐委眾形之自化﹐雨以潤之﹐任萬物之自滋﹐故不益生﹐不勸成﹐而萬物自遂於天地之間﹐所以長且久也。飄驟則陰陽有繆戾之患﹐必或使之﹐而物被其害﹐故不能久。

臣義曰﹕風以鼓散爲化﹐雨以潤澤爲利﹐其气和﹐其時應﹐任萬物之自化自利爾﹐故能長且久也。飄風驟雨﹐其气勝﹐其至暴﹐傷二气之和﹐繆四時之令﹐故物爲之害﹐天地爲此﹐且不能終乎朝日之久﹐況人乎。此所以要復乎希言自然也。

故從事於道者﹐道者同於道﹐徳者同於徳﹐失者同於失。同於道者﹐道亦得之。同於徳者﹐徳亦得之。

同於失者﹐失亦得之。

禦注曰﹕希則無所從事﹐無聲之表﹐獨以性覺﹐與道爲一而不與物共﹐豈徳之可名﹐失之可累哉﹖惟不知獨化之自然﹐而以道爲難知﹐爲難行﹐疑若登天然﹐似不可及也﹐乃始苦心勞形而從事於道﹐或倚於一偏﹐或蔽於一曲﹐道術爲天下裂。道者同於道﹐徳者同於徳﹐失者同於失﹐而不自得其得﹐則其得之也﹐適所以爲失歟﹖

臣義曰﹕道者﹐物我俱忘﹐太虛之中﹐凝然獨覺﹐而復於常無。道且彊名﹐何所從事。有所從﹐有所事﹐則離乎道﹐而涉乎形器﹐而爲人爲之僞。彼以道爲難知難行﹐故同之。有得有失﹐至於心苦思慮﹐形勞枯槁﹐終身從事﹐役其天眞而不知返﹐故道﹑徳﹑失三者﹐認之爲道﹐屈己從事﹐求其所同﹐各得其得。其所得也﹐正歸於失﹐不冥於希。

信不足﹐有不信。

禦注曰﹕信則不妄﹐妄見眞僞﹐以道爲眞﹐以物爲僞﹐則於信爲不足﹐故有不信。惠施﹑韓非之徒﹐皆原於道大者對小之稱﹐故可名焉。道之妙﹐則小而幽﹐道之中﹐則大而顯。

臣義曰﹕道體常無﹐故無名。以其無不通也﹐故字之以道。以其無不周也﹐故彊名之曰大。

大曰逝﹐

禦注曰﹕運而不畱故曰逝。

臣義曰﹕大而無所不往故也。

逝曰遠﹐

禦注曰﹕應而不窮故曰遠。

臣義曰﹕逝而不已﹐故應而不窮。

遠曰反。

禦注曰﹕歸根曰靜﹐靜而復命﹐故曰反。道之中體﹐方名其大﹐則徧覆包含而無所殊易﹐所謂以言乎遠則不禦也。動者靜﹐作者息﹐則反復其道﹐不離於性﹐《易》所謂以言乎邇則

靜而正也。

臣義曰﹕逝不已故遠﹐遠則必反﹐反則歸復於道。

故道大﹐天大﹐地大﹐王亦大。

禦注曰﹕道覆載天地者也﹐天無不覆﹐地無不載﹐王者位天地之中﹐而與天地參﹐故亦大。

臣義曰﹕天地之覆載﹐冒於道也。王位於兩間﹐輔成天地之宜﹐以育萬物。天統地﹐道統天﹐莫大於四者。

域中有四大﹐而王處一焉。

禦注曰﹕自道而降﹐則有方體﹐故云域中。靜而聖﹐動而王﹐能貫三才而通之人道﹐於是爲王。故與道伺體﹐與天地同功﹐而同謂之大。

臣義曰﹕道物物而非物﹐於物也謂之有物﹐道之中體也﹐故與天地王皆未離乎域中之大。

人法地﹐地怯天﹐天法道﹐道法自然。

禦注曰﹕人謂王也﹐天不產而萬物化﹐地不長而萬物育﹐帝王無爲而天下功﹐其所法者﹐道之自然而已。道法自然﹐應物故也。自然非道之全﹐出而應物﹐故降而下法。

臣義曰﹕有所合﹐而自有所然而然﹐則自然者在有物之上﹐出非物之下﹐非道之全也。惟道出而應物﹐故下法焉。四者各有所法﹐非有先後﹐亦莫知其所始也。

重爲輕根章第二十六

重爲輕根﹐靜爲躁君。是以君子終日行﹐不離輜重。

禦注曰﹕重則不搖奪而有所守﹐故爲輕根﹐靜則不妄動而有所制﹐故爲躁君。靜重以自持﹐則失之者鮮﹐君子終日行不離輜重﹐是以履畏塗而無患。

臣義曰﹕重能任輕﹐而輕不足以任重﹐故重爲之根﹐而輕可舉矣。靜能制躁﹐而躁不足以制靜﹐故靜爲之君﹐而躁可定矣。君子終日行不離輜重者﹐言無時而不重也﹐豈可輕有云爲哉。重則難動﹐難動則慮一﹐慮一則周﹐周則無殆於事。輜重行者﹐藉以自給﹐故不可離也。內重則物輕矣﹐故耳目之欲不能亂﹐貴勢不能搖﹐死生不能變﹐故𨿽履畏塗﹐復何所患。

𨿽有榮觀﹐燕處超然。

禦注曰﹕榮觀在物﹐燕處在身﹐身安然後物可樂。

臣義曰﹕樂物者悅外﹐故心馳於榮觀。恬養者凝和﹐故身寧於燕處。故𨿽有榮觀﹐曾不如超然於燕處也。

如何萬乘之主﹐而以身輕天下﹖

禦注曰﹕天下﹐大物也﹐有大物者﹐懍乎若朽索之馭六馬﹐故不可以身輕天下。

臣義曰﹕人君以一身任天下之重﹐故不可以身輕天下。

輕則失臣﹐躁則失君。

禦注曰﹕不重則不威﹐故失臣。不倡而和﹐則犯分﹐故失君。

臣義曰﹕重靜則有制﹐而君臣之道得。

善行章第二十七

善行無轍迹﹐

禦注曰﹕所存者神﹐所過者化﹐故無轍迹。

臣義曰﹕不行而至者﹐善行也。道自行於天下﹐而我無爲也﹐故無轍迹。至徳之世﹐不尙賢﹐不使能﹐上如標枝﹐民如野鹿﹐神化不知﹐何迹之有。

善言無瑕謫﹐

禦注曰﹕和以天倪﹐因以蔓衍﹐故無瑕謫。言行之大﹐始於擬議﹐而終於成變化。惟聖人爲能善其言行﹐而成變化之妙。故行無轍迹之可尋﹐言無瑕謫之足累。

臣義曰﹕不言而諭者﹐善言也。不言﹐故無瑕謫。聖人收聰明於旒纊﹐而寄視聽於天下﹐恭己南面﹐而事遂於百姓。天何言哉﹐四時行焉﹐百物生焉。

善計不用籌算﹐

禦注曰﹕通於一﹐萬事畢﹐況非數者乎﹖故不用籌算﹐而萬殊之變﹐若數一二。

臣義曰﹕冥於一致﹐循天之理﹐彼擾擾萬緒﹐了然能應﹐何瑕籌算﹐計之善也。

善閉無關槍而不可開﹐

禦注曰﹕塗那守神﹐退藏於密。臣義曰﹕收視反聽﹐歸休襲明﹐神與气復﹐气與道會﹐善閉於在我者如此。止邪於未然﹐絕惡於未萌﹐俾不肖之心﹐無自而生﹐善閉於在物者如此。

善結無繩約而不可解。

禦注曰﹕待繩約而固者﹐是削其性也。或不言而飲人以和﹐與人並立﹐而使人化﹐則不約而固﹐孰能解之﹖

臣義曰﹕上以至信結天下﹐而天下足於信﹐至於老者安之﹐少者懷之﹐其孰能解。

是以聖人常善救人﹐故無棄人。常善救物﹐故無棄物。

禦注曰﹕善者道之繼﹐冥於道則無善之可名。善名立則道出而善世。聖人體道﹐以濟天下﹐故有此五善﹐而至於人物無棄。然聖人所以愛人利物﹐而物遂其生﹐人樂其性者﹐非意之也。反一無迹﹐因其常然而已。世喪道矣﹐天下舉失其恬淡寂常之性﹐而日淪於憂息之域﹐非聖人其孰救之﹖

臣義曰﹕聖人體道無爲﹐以神化天下﹐本五善以股用﹐救人於未病﹐救物於未傷﹐且不示其救之之迹﹐而民亦莫知其何力於我﹐各安其生而已。

是謂襲明。

禦注曰﹕襲者不表而出之﹐襲明則光矣而不耀。

臣義曰﹕我不示其所以﹐而人莫知其然﹐故襲上之五善﹐是謂襲明。

故善人不善人之師。不善人善人之資。

禦注曰﹕資以言其利﹐有不善也﹐然後知善之爲利。

臣義曰﹕有善而後見人之不善﹐故善人爲不善人之師。有不善然後見人之善﹐故不善人爲善人之資。

不貴其師﹐不愛其資。

禦注曰﹕天下皆知善之爲善﹐斯不善已。善與不善﹐彼是兩忘﹐無容心焉﹐則何貴愛之有﹖此聖人所以大同於物。

臣義曰﹕善惡明而情僞起﹐天下始不勝於治﹐故無貴愛﹐然後善惡兩忘﹐彼是一實﹐而玄徳全矣。

𨿽智大迷﹐是爲要妙。

禦注曰﹕道之要妙﹐不暗眾善﹐無所用智﹐七聖皆迷﹐無所問塗﹐義協於此

臣義曰﹕有知則有物﹐而不知無物之妙﹐𨿽曰智﹐於道大迷。道妙本此﹐故謂之要。

宋徽宗道徳眞經解義卷之四竟

宋徽宗道徳眞經解義卷之五

登仕郎臣章安撰義

道經

知其雄章第二十八

知其雄﹐守其雌﹐爲天下溪﹐爲天下溪﹐常徳不離﹐復歸於嬰兒。

禦注曰﹕雄以剛勝物雌柔靜而已。聖人之智知所以勝物矣﹐而自處於柔靜﹐萬物皆往﹐資焉而不匱﹐故爲天下溪。溪下而流水所赴焉﹐蓋不用壯而持之以謙﹐則徳與性常合而不離﹐是謂全徳﹐故曰常徳不離﹐復歸於嬰兄。气和而不暴﹐性醇而未散﹐嬰兒也。孟子曰﹕大人者﹐不失其赤子之心。

臣義曰﹕雄以陽故動而剛﹐雌以陰故靜而柔﹐夫動則向於有爲﹐靜則本乎有守。動而不失其靜﹐故知其雄而動以時也。惟靜可以制動﹐故其守在雌﹐而不以剛勝。雌靜而下人故爲羣動之所歸﹐如彼溪者﹐納流資物﹐不見其乏﹐徳至有常﹐一而不離﹐靜之至也﹐復歸於嬰兒者﹐徳復同於初矣。

知其白﹐守其黑﹐爲天下式。爲天下式﹐常徳不忒﹐復歸於無極。

禦注曰﹕白以況徳之著﹐黑以況道之復。聖人自昭明徳﹐而默與道會﹐無有一疵﹐天下是則是效﹐樂推而不厭﹐故爲天下式。正而不妄﹐信如四時﹐無或差忒﹐若是者難終難窮﹐未始有極也。故曰常徳不忒﹐復歸於無極。《書》於《洪範》言王道曰歸其有極﹐老氏言爲天下式﹐曰復歸於無極。極﹐中也。有極者﹐徳之見於事﹐以中爲至。無極者﹐徳之復於道不可致也。

臣義曰﹕白之爲色﹐未受采也﹐照以天光﹐昭然而明。黑之爲色﹐不可變也﹐復乎玄冥﹐默然而契。故黑在所守﹐而白不可不知也。知白而守黑﹐則虛己而不自用其明﹐致一而有以契乎道。以是爲式﹐久而不差﹐如彼

寒暑﹐天運不武。故復歸於無極﹐謂之有極﹐則不離乎中﹐謂之無極﹐則無所不至。無所不至﹐復乎道者然也。

知其榮﹐守其辱﹐爲天下谷。爲天下谷﹐常徳乃足﹐復歸於朴。

禦注曰﹕性命之外﹐無非物也。世之人以得爲榮﹐以失爲辱﹐以泰爲榮﹐以約爲辱。惟聖人爲能榮辱一視﹐而無取合之心。然不志於期費﹐而以約爲紀﹐亦虛而已﹐故爲天下谷。穀﹐虛而能受﹐應而不藏﹐徳至於此﹐則至矣盡矣﹐不可以有加矣。故日常徳乃足。朴者道之全體﹐復歸於朴﹐乃能備道。夫孤寡不谷﹐而王公自以爲稱﹐故抱朴而天下賓。

臣義曰﹕聖人虛己以應世﹐知物之爲榮﹐而不見可欲﹐其守在辱﹐而不爲物先﹐不爲動始﹐應於彼而已﹐故爲天下谷。其體中虛﹐其應無窮﹐徳至於此﹐足以贍足萬物﹐而不見終始﹐徳之足也。朴者﹐物之全﹐道之體也﹐備道然後可以返朴。

朴散則爲器﹐

禦注曰﹕形而上者謂之道﹐形而下者謂之器。有形名焉﹐有分守焉﹐道則全﹐天與人合而爲一﹐器則散﹐天與人離而爲二。

臣義曰﹕物以混全爲朴﹐適用爲器﹐朴散則判道之全﹐爲器則物爲之用。

聖人用之﹐則爲官長。

禦注曰﹕道之全﹐聖人以治身。道之散﹐聖人以用天下。有形之可名﹐有分之可守﹐故分職率屬﹐而天下理。此之謂官長。《易》曰﹕知微知彰﹐知柔知剛﹐萬夫之望﹐與此同義。

臣義曰﹕道全於朴﹐性之一也﹐器殊而用異﹐材之別也。聖人分職帥屬﹐爲之官長﹐在乎善器使也。

故大制不割。

禦注曰﹕化而裁之﹐存乎變﹐刻雕眾形﹐而不爲巧。

臣義曰﹕聖人因人材而器使之﹐以爲百官之長﹐而聖人無爲以制天下﹐而無所用其力。

將欲章第二十九

將欲取天下而爲之者﹐吾見其不得已。

禦注曰﹕天下﹐大物也。有大物者﹐不可以物﹐物而不物﹐故能物物。明乎物物者之非物﹐而無以天下爲者﹐若可以寄托天下。將欲取天下而爲之﹐則用智而恃力﹐失之遠矣。是以聖人任道化而不尙智力﹐秦失之彊﹐殆謂是歟﹗

臣義曰﹕有所取﹐則物或奪之﹐有所爲﹐則物或敗之﹐天下謂之神器﹐非有心者之所能取﹐非有力者之所能爲。聖人無心而復乎無爲﹐故天下樂推而不厭。

天下神器﹐

禦注曰﹕制於形數﹐囿於方體﹐而域於覆載之兩間﹐器也。立乎不測﹐行乎無方﹐爲之者敗﹐執之者失﹐故謂之神器。

臣義曰﹕謂之神﹐非有形也﹐謂之器﹐非無形也﹐有形無形﹐皆不可得﹐惟體道者得。惟體道者得之﹐非智力所能爲﹐所能執也。

不可爲也。

禦注曰﹕宰制萬物﹐役使羣動﹐必有不器者焉﹐然後天下治。故曰上必無爲而用天下。

臣義曰﹕墮於器﹐故爲不器者所用爲之以無爲﹐故天下爲之用。

爲者敗之﹐

禦注曰﹕能爲而不能無爲﹐則智有所困。《莊子》曰﹕多知爲敗。

臣義曰﹕爲之以力﹐則力必竭﹐故困﹐困斯敗。

執者失之。

禦注曰﹕道之貴者時﹐執而不化﹐則失時之行﹐是謂違道。

臣義曰﹕時徙不畱﹐道與之化﹐執而不通﹐失時之利。

故物或行或隨﹐或噓或吹﹐或彊或贏﹐或載或隳。

禦注曰﹕萬物之理﹐或行或隨﹐若日月之往來。或噓或吹﹐若四時之相代。或彊或贏﹐若五行之王廢。或載或集﹐若艸木之開落。役於時而制於數﹐固未免乎累﹐惟聖人爲能不累於物﹐而獨立於萬物之上。獨往獨來﹐是謂獨有。獨有之人﹐是謂至貴。故運神器而有餘裕﹐物態不齊﹐而吾心常一。

臣義曰﹕有行則有隨﹐有噓則有吹﹐有彊則有贏﹐有載則有隳﹐物理之固然也。惟聖人不累於物﹐而獨立其上﹐故不與物遷徙﹐而善運神器。

是以聖人去甚﹑去奢﹑去泰。

禦注曰﹕聖人睹萬物之變遷﹐知滿假之多累﹐故無益生﹐無侈性﹐無泰至﹐遊乎券內而已。若是則豈有爲者之敗﹐執者之失乎﹖故曰繁文飾貌無益於治。

臣義曰﹕聖人知行隨吹噓彊贏載隳不一之物理﹐故知甚則變﹐奢則窘﹐泰則否﹐故務去之﹐而無滿假之累。

以道佐人主章第三十

以道佐人主者﹐不以兵彊天下。

禦注曰﹕三軍五兵之運﹐徳之末也。末者﹐古人有之而非其所先。以道佐人主者﹐務本而已﹐故不以兵彊天下。

臣義曰﹕兵﹐凶器也﹐所以輔徳﹐聖人不得已而用之﹐故爲徳之末﹐非堯舜之道﹐不敢陳於王前﹐故當以道佐主。

其事好還。

禦注曰﹕孟子所謂反乎爾者。

臣義曰﹕彊必弱﹐其勢然也。況以兵取彊於天下﹐其能終彊耶。

師之所處﹐刑棘生焉。大軍之後﹐必有凶年。

禦注曰﹕下奪民力﹐故荊棘生焉。上違天時﹐故有凶年。《詩》曰﹕綏萬邦﹐屢丰年。綏萬邦﹐則人和矣﹐人和則天地之和應。

臣義曰﹕師之所處﹐破亡民業﹐故荊棘生。大軍之後﹐殺气傷天和﹐故陰陽乖而凶年至。

故善者果而已矣﹐不敢以取彊焉。

禦注曰﹕事求可﹐功求成﹐用力少﹐見功多者﹐聖人之道。以彊勝人﹐是謂凶徳﹐故師克在和不在眾。

臣義曰﹕勇於彊取必勝者﹐眾人之所謂果﹐不敢取彊﹐而果於勿矜勿伐勿驕﹐不得已而已。

果而勿矜﹐果而勿伐﹐果而勿驕﹐果而不得已﹐是果而勿彊。

禦注曰﹕綠於不得已之類﹐聖人之道﹐故師以中而吉﹐以正而無咎﹐不得已而後應﹐功求成而已。自矜則不長﹐自伐則無功﹐自驕則不足觀也已。體此四者﹐所以成而勿彊。臣義曰﹕果於勿矜﹐故足以成能。果於勿伐﹐故足以成功。果於勿驕﹐故不盈而善勝。果於不得已﹐故不輕而善動。其果如此﹐故能有成﹐何以彊爲。

物壯則老﹐

禦注曰﹕夏長秋殺之化可見已。

臣義曰﹕盛則有衰﹐物化如此。

是謂非道。

禦注曰﹕道無終始﹐不與物化。

臣義曰﹕道以柔弱爲用﹐故亙古今而不變﹐物以彊自累﹐其生非道故也。

非道早已。

禦注曰﹕外乎道﹐則有壯老之異。

臣義曰﹕形非道不生﹐外乎道﹐故早已o

夫佳兵章第三十一

夫佳兵者﹐不祥之器﹐物或惡之﹐故有道者不處。

禦注曰﹕吉事有祥﹐兵﹐凶器也﹐故曰不祥。兵戢而時動﹐有道者耀徳不觀兵﹐故不處。

臣義曰﹕師之所處﹐荊棘生焉﹐大軍之後﹐必有凶年﹐器之不祥如此﹐故爲物惡﹐有道者不處也。

是以君子居則貴左﹐用兵則貴右。兵者不祥之器﹐非君子之器。

禦注曰﹕左爲陽而主生﹐右爲陰而司殺﹐陽爲徳﹐陰爲刑﹐君子貴徳而畏刑﹐故曰非君子之器。

臣義曰﹕陽以生爲徳﹐故貴左。陰以殺爲刑﹐故貴右。尙殺﹐故爲不祥之器。尙徳﹐故爲君子之器。

不得已而用之﹐恬淡爲上﹐故不美也。若美必樂之。樂之者﹐是樂殺人也。

禦注曰﹕禁暴救亂﹐逼而後動﹐故不得已。無心於勝物﹐故曰恬惔爲上。無必於勝物﹐則兵非所樂也﹐故不美。

臣義曰﹕殺以止殺﹐豈得已也。兵非所樂﹐故不美。不美﹐故以恬惔爲上。

樂殺人者﹐不可得志於天下矣。

禦注曰﹕國君好仁﹐天下無敵。安其危而利其災﹐樂其所以亡者﹐怨之所歸﹐禍之所集也。

臣義曰﹕樂於殺人﹐不仁甚矣。不仁故嗜殺﹐而人無所向生﹐故爲怨禍之府。

吉事尙左﹐凶事尙右﹐是以偏將軍處左﹐上將軍處右。言居上勢則以喪禮處之。殺人眾多﹐以悲哀泣之。戰勝﹐以喪禮處之。

禦注曰﹕《易》以師爲毒天下﹐𨿽戰而勝﹐必有被其毒者﹐故居上勢與戰勝者﹐以喪禮處之。

臣義曰﹕仁人之於天下﹐無彼我之異﹐無遠近之殊﹐一視同仁﹐故惡佳兵爲不祥之器﹐以哀禮處軍。殺人眾多﹐以悲哀泣之﹐戰勝以哀禮處之﹐豈得已而用之也。

道常無名章第三十二

道常無名。

禦注曰﹕道者﹐天地之始﹐豈得而名﹖

臣義曰﹕生天生地者﹐道也﹐道常於無﹐何名之有。

朴𨿽小﹐天下莫能臣。

禦注曰﹕朴以諭道之全體﹐形名而降﹐大則制小﹐道之全體﹐不離於性﹐小而辧物﹐莊周所謂其有眞君存焉。

臣義曰﹕道未散於形器﹐故曰朴。朴妙而小﹐萬物莫不尊之﹐其孰能臣。

侯王若能守﹐萬物將自賓。

禦注曰﹕道足以爲物之主﹐則物將自賓。莊子曰﹕素朴而民性得矣﹐服萬物而不以威刑﹐幾是已。

臣義曰﹕道之朴﹐渾全於一者也﹐侯王致而守之﹐以爲天下正﹐則物不召而自至。復於無者﹐道也。向於有者﹐物也。故道爲物主﹐而物服於道而歸之﹐故爲賓。

天地相合﹐以降甘露﹐人莫之令﹐而自均。

禦注曰﹕純素之道﹐守而勿失﹐匪特物將自賓﹐上際於天﹐下蟠於地﹐上下與天地同流﹐則交通成和﹐而萬物咸被其澤。甘露者﹐天地之和气。

《傳》曰﹕帝王之徳﹐上及太淸﹐下及太寧﹐中及萬靈﹐則甘露降。

臣義曰﹕侯王得一而守之﹐所以調和天人之際﹐使之無間﹐故天地之交感﹐陰陽和應﹐甘露之降﹐均於天下﹐孰使之然哉。

始制有名﹐名亦旣有。夫亦將知止﹐知止所以不殆。

禦注曰﹕大道之序﹐五變而形名可舉﹐有形之可名﹐則道降徳衰﹐澆淳散朴﹐而莫之止。世之仁人﹐蒿目而憂世之患﹐不仁之人﹐決性命之情﹐而饕貴富。聖人不然﹐始制有名﹐則不隨物遷﹐淡然自足﹐孰能危之﹖故云知止不殆。

臣義曰﹕道全於一爲朴﹐朴之始制有名﹐名起於一﹐自一之萬﹐而物莫不有名。正其名﹐順其理﹐斯可以知止矣。泥名著有﹐隨物遷徙﹐往而不反﹐涉世累之患﹐忘性命之眞﹐而失其所安﹐豈不殆哉。

譬道之在天下﹐由川谷之與江海也。

禦注曰﹕天下﹐一性也。道之在天下﹐以性而合﹐由川谷之與江海﹐以水而聚﹐同焉者得﹐類焉者應﹐聖人之臨往﹐何爲哉﹖因性而已矣。

臣義曰﹕性﹐一也﹐出乎道之大全﹐則性與道皆冥於一﹐散爲川谷﹐會爲江海﹐水何有異。

知人者智章第三十三

知人者智﹐

禦注日﹕《傳》曰﹕智如目也﹐能見百步之外﹐內不能自見其睫。察人之邪正﹐若辧白黑﹐是智之事知人而已o

臣義曰﹕私己見以知人﹐而得人之審﹐故曰智。智𨿽因於天﹐而有人爲預焉。故於己之見則昧。

自知者明。

禦注曰﹕《易》曰﹕復以自知﹐《傳》曰﹕內視之謂明﹐智以知人﹐則與接爲構﹐日以心國﹐復以自知者﹐靜而反本﹐自見而已﹐天地之鑑也﹐萬物之照也。

臣義曰﹕知物則逐妄﹐自知則返本﹐返本則虛一而靜﹐惟靜故明﹐足以鑑天地﹐照萬物。

勝人者有力﹐自勝者彊。

禦注曰﹕至人尙徳而不尙力﹐務自勝而不務勝人。智者詐愚﹐勇者若怯﹐此勝人也。而所恃者力。勝己之私﹐以直養而無害者﹐自勝也。出則獨立不懼﹐處則遁世無悶﹐無往而不勝﹐所以爲彊。

臣義曰﹕以力爲勝﹐勝人者也。以彊爲勝﹐自勝者也。勝人則人有時而不勝﹐自勝則物莫能敵﹐故爲之彊。嗜欲之至﹐利害之摩﹐威武之所臨﹐富貴之所誘﹐貧賤之窘﹐死生之迫﹐無所動其心﹐此所謂自勝也。

知足者富﹐

禦注曰﹕有萬不同之謂富﹐知足者務內遊而取足於身﹐萬物皆備﹐國財並焉。

臣義曰﹕不自足者﹐歉然求之無厭﹐而未始有足也。足於我而無待於外﹐富孰加焉。

彊行者有志。

禦注曰﹕自彊不息﹐斯志於道。

臣義曰﹕彊於自勝﹐行而不息﹐有志於道者如此。

不失其所者久﹐

禦注曰﹕立不易方﹐故能久於其道。與時推移﹐與物轉徙者﹐可暫而已。

臣義曰﹕抱一不離﹐气守不亂﹐神全而遊夫物初﹐故復乎道常。

死而不亡者壽。

禦注曰﹕生有所乎萌﹐死有所乎歸﹐原始反終﹐故知死生之說。聖人通乎晝夜之道﹐而知死之未始異於生﹐故其形化﹐其神不亡﹐與天地並﹐而莫知其極﹐非壽而何﹖此篇之義﹐始於知人﹐所以窮理﹐中於知足﹐所以盡性﹐終於不亡﹐所以至於命﹐則造化在我。非夫無古無今﹐而入於不死不生者﹐孰能與此﹖

臣義曰﹕有生斯有死﹐有死則有生﹐死生猶朝暮之變爾。物之出入於變化者﹐皆然也。聖人達死生之變﹐通晝夜之理﹐𨿽形體順變﹐而性覺湛然﹐莫知其極。蔽蒙之人﹐迷愚抱執則𨿽生也其猶死爾。達觀忘形神全於一﹐不見終始﹐𨿽云其死﹐孰知其亡﹐故曰壽。

大道泛兮章第三十四

大道泛兮﹐其可左右。

禦注曰﹕泛兮無所系輆﹐故動靜不失﹐往來不窮﹐左之右之﹐而無不可。

臣義曰﹕道無乎不在﹐故泛然無所不之﹐左之右之﹐何系之有。

萬物恃之以生而不辭﹐功成不居。

禦注曰﹕往者資之﹐求者與之﹐萬物自形自化﹐自智自力﹐而不居其功。譬彼四時﹐功成者去。

臣義曰﹕莊周曰﹕形非道不生﹐則道者萬物所恃以生者也。道生萬物﹐而未始或辭﹐生其所自生﹐成其所自成﹐何功之居。

衣被萬物而不爲主﹐故常無欲﹐可名於

小矣。萬物歸焉而不知主﹐可名於大矣。

禦注曰﹕道復於至幽則小﹐而與物辧﹔顯於至變則大﹐而與物交。與物辧﹐故常無欲﹐與物交﹐故萬物歸焉。覆露乎萬物而不示其宰制之功﹐故不爲主。鼓舞乎羣眾﹐而莫窺其歸往之述﹐故不知主。夫道非小大之可名也﹐云可名者﹐道之及乎物者爾。

臣義曰﹕道徧覆於萬物﹐而藏於至無﹐未始出而主之也﹐故曰不爲主。常無欲﹐則與物辧而復於至幽﹐故名於小矣。萬物鼓舞於道﹐而爲之歸往﹐未始知其所以爲主也﹐與物交而顯於至變﹐而物所不能知﹐故可名於大。不爲主者﹐道也﹐不知主者﹐物也﹐物不足以知道﹐而所可見者﹐大而無方爾。

是以聖人終不爲大﹐故能成其大。

禦注曰﹕功蓋天下而似不自己﹐故業大而富有﹐孟子曰﹕大而化之之謂聖。夫大而能化﹐則豈有爲大之累﹐所以能成其大。

臣義曰﹕道以不爲主﹐故萬物歸往焉而不知﹐故可名於大。是故聖人不自大﹐所以能成其大者﹐體道故也。

執大象章第三十五

執大象﹐天下往。

禦注曰﹕象如天之垂象﹐無爲也﹐運之以健﹐無言也﹐示之以文。聖人之禦世﹐處無爲之事﹐行不言之教﹐而民歸之如父母﹐故曰執大象﹐天下往。

臣義曰﹕大則有形﹐象則有像﹐故以執言之。聖人體道無爲﹐夫何所執。出而經世﹐則道之所運﹐文之所示﹐蓋有象焉﹐執其象而不示之以迹﹐而天下化其道﹐故爲天下之所歸往。其象也本乎道﹐故謂之大。

往而不害﹐

禦注曰﹕陰陽和靜﹐鬼神不擾﹐羣生不傷﹐萬物不夭﹐民𨿽有知﹐無所用之﹐何害之有﹖

臣義曰﹕天下歸往﹐則投迹者眾。以迹治之﹐所以爲害。聖人無爲於上﹐而遂萬物之自然﹐誘然皆生﹐而不知其所生﹐同焉皆得﹐而不知其所得﹐使天地之間幽之陰陽鬼神﹑明之羣生萬民﹐各適其性﹐無所往而不利﹐故曰不害。

安平泰。

禦注曰﹕安則無危亡之憂﹐平則無險陂之患﹐泰者通而治也。

臣義曰﹕往而不害﹐則無所往而不自安﹐安則底於平而同於道﹐是道之泰也﹐故安而後平﹐平而後泰。

樂與餌﹐過客止。

禦注曰﹕悅聲與味者﹐世之人累乎物而不能自解者﹐物有結之﹐故止。

臣義曰﹕樂以聲感人﹐餌以味悅口﹐以其所美﹐感移於人﹐而心爲之畱﹐其不能自解如此。

道之出言﹐澹乎其無味。視之不足見﹐聽之不足聞﹐用之不可旣。

禦注曰﹕味之所味者嘗矣﹐而味味者未嘗呈﹐故澹乎其無味。色之所色者彰矣﹐而色色者未嘗顯﹐故視之不足見。聲之所聲者聞矣﹐而聲聲者未嘗發﹐故聽之不足聞。若是者﹐能苦能甘﹐能玄能黃﹐能宮能商﹐無知也而無不知也﹐無能也而無不能也﹐故用之不可旣。

臣義曰﹕至道無味無見無聞﹐而復乎至無﹐以無應有﹐從體起用﹐故用之不旣。

將欲歙之章第三十六

將欲歙之﹐必固張之。將欲弱之﹐必固彊之。將欲廢之﹐必固興之。將欲奪之﹐必固與之。

禦注曰﹕陰陽相照﹐相蓋相治﹐四時相代﹐相生相殺﹐萬物之理﹐人倫之傳﹐其斂散也﹐其盛衰也﹐其憤起也﹐其虧盈也﹐幾常發於至微而莫睹其朕﹐惟研幾之聖人得先見之吉﹐賢者殆庶幾而已。陽盛於夏﹐而陰生於午﹐陰凝於冬﹐而陽生於子。句踐欲獘吳﹐而勸之伐齊﹐智伯欲襲仇由﹐而遺之廣車。此聖人所以履霜而知堅冰之至﹐消息滿虛﹐不位乎其形﹐故勇者不能弱﹐智者不能奪。

臣義曰﹕陰陽之運﹐萬物之理﹐其盛衰彊弱﹐盈虧成敗﹐旋環無已﹐必有幾焉﹐發於至微。聖人研幾﹐得乎先見﹐故能微明。是以固張以歙其張﹐固彊以弱其彊。以彼興之不義也﹐又固興之﹐則勢自廢也。以彼取之不善也﹐又固與之﹐則勢自奪也。然則剛彊在彼﹐柔弱在此﹐而彊者必折﹐理之自然也。聖人所以酬酢萬變﹐成天下之務﹐而物莫知其所由然者﹐以此道也。

是謂微明。

禦注曰﹕其未兆爲微﹐而其理爲甚著﹐揚雄曰﹕水息淵﹐木消枝﹐賢人睹而眾莫知。

臣義曰﹕無形之中﹐獨見有焉﹐其微如此﹐而萬物之理﹐藏乎其問。研幾先見﹐探賾得之﹐蓋已甚明。賢人功用同乎造化﹐而眾何以知。歙張弱彊﹐廢興與奪﹐微明如此。

柔之勝剛﹐弱之勝彊。

禦注曰﹕積眾小不勝爲大勝者﹐惟聖人能之。經曰﹕天下莫柔弱於水﹐而攻堅彊者莫之能先。《莊子》外篇論夔虱風之相憐曰﹕指我則勝我﹐猶我則勝我﹐而折大木﹐輩大屋者﹐惟我能也。

臣義曰﹕以剛勝剛﹐其剛必折﹐以彊制彊﹐其彊交傷。柔則不爭﹐而物莫與之爭。弱則不敵﹐而物莫與之敵。故剛之與彊﹐反爲柔弱之所勝﹐理勢然也。

魚不可脫於淵﹐國之利器﹐不可以示人。

禦注曰﹕淵者﹐魚之所以藏其身﹐利器者﹐國之所以制人。吞舟之魚﹐碭而失水﹐則蟻能苦之﹐故不可脫於淵。君見賞者則人臣用其勢﹐君見罰者則人臣乘其威﹐賞罰者治之具﹐且不可示﹐況治之道乎﹖聖人所以操利器而不示﹐非用其彊也﹐蓋有妙道焉。能窮海內而無智名﹐威服萬物而無勇功﹐不務於勝物﹐而得常勝之道。陽開陰閉﹐變化無窮﹐馭羣臣﹐運天下﹐而莫之測﹐故制人而不制於人。本在於上﹐要在於主﹐而天下治。

臣義曰﹕魚以深淵藏其身﹐脫於淵則制於人﹐國以利器藏其用﹐示於人測不能制人。聖人運化機於不測﹐幹至權以適變﹐宰制天下﹐役使羣動﹐而神徳妙道﹐物莫得窺其涯略﹐至於智名勇功﹐不可得而形容﹐則賞罰治具﹐孰得有倒持之患。

道常無爲章第三十七

道常無爲﹐而無不爲。

禦注曰﹕寂然不動﹐感而遂通天下之故。

臣義曰﹕道常無爲者﹐道之體也。而無不爲者﹐道之用也。道不爲而自然付當萬物﹐而無不爲也。

侯王若能守﹐萬物將自化。

禦注曰﹕鑑水之與形接也﹐不設智故﹐而物之方圓曲直不能逃也。侯王守道以禦世﹐出爲無爲之境﹐而爲出於無爲﹐化貸萬物﹐而萬物化之﹐若性之自爲﹐而不知爲之者﹐故曰自化。

臣義曰﹕天何言哉﹐四時行焉﹐侯王體道法天﹐治之以無爲﹐而不廢其所爲﹐見其無不爲﹐而實未嘗爲﹐因物之理﹐乘時之適﹐我何爲哉﹐道爲之守爾。我以道化萬物﹐而萬物化其道﹐而莫知其爲之者﹐故曰自化。

化而欲作﹐吾將鎭之以無名之朴。

禦注曰﹕《孟子》曰﹕待文王而後興者﹐凡民也。民惟上之從化﹐而欲作則離道以善﹐險徳以行﹐將去性而從心﹐不足以定天下﹐惟道無名﹐朴而未散﹐故作者鎭焉。救催者莫若忠﹐爲是故也。

臣義曰﹕上以道化天下﹐萬物化上所守之道﹐而不知其所以化﹐亦將復乎性命之常﹐而同然皆生於無爲之域﹐故謂之化。作則有爲也﹐欲作則將向乎有爲﹐而流於僞。以無名之朴﹐鎭定其志﹐泯其欲作之妄﹐而俱復乎天性之渾全。

無名之朴﹐亦將不欲。

禦注曰﹕季眞之莫爲﹐在物一曲﹐古之道術﹐有在於是者。𨿽然﹕寡能備天地之體﹐故亦將不欲﹐此老氏所以祛其惑﹐解其蔽。

臣義曰﹕道﹐彊名也﹐忘其所守之總﹐松其欲作之心﹐謂之無名之朴。無名之朴﹐亦將不欲﹐則不欲之欲﹐且又忘矣。忘其所忘﹐所以反乎無物。物我元同﹐何欲之有。

不欲以靜﹐天下將自正。

禦注曰﹕水靜則平戶準﹐大匠取法焉。不欲以靜﹐則不失其正﹐先自矣﹐故天下將自正。《易》曰﹕乾道變化﹐各正性命。乾道變化﹐則無爲也﹐各正性命﹐則不欲以靜﹐天下將自正也。以道治天下﹐至於各正性命﹐此之謂治之至。

臣義曰﹕不欲則心復於無﹐以靜則虛一而正﹐先自正矣﹐故天下將自正。天下至於各正性命﹐道治之極致也。

宋徽宗道徳眞經解義卷之五竟

宋徽宗道徳眞經解義卷之六

登仕郎臣章安撰義

徳經

禦注曰﹕道無方體﹐徳有成虧﹐合於道則無徳之﹐可名﹐別於徳則有名之可辧﹐仁義禮智﹐隨量而受﹐因時而施﹐是徳而已戶﹑體道者異乎此﹐故列於下經。

臣義曰﹕道乃彊名﹐復於常無﹐故無方體。徳有所得﹐繼道之失﹐故有成虧。無得爲徳﹐冥於一政﹐則徳與道渾乎無名。有得爲徳﹐至於自私﹐則徳與道明然可辧。化者得之爲仁﹐義者得之爲義﹐卽理爲禮﹐卽知爲智﹐徳之所受所施﹐其名可辧﹐而離遠於道。惟全徳者﹐實無所得﹐而未嘗異道。

上徳不徳章第三十八

上徳不徳﹐是以有徳。

禦注曰﹕物得以生謂之徳﹐同焉皆得﹐默與道會﹐過而不悔﹐當而不自得也﹐是謂不徳。孔子不居其聖﹐而爲聖之時﹐乃所以有徳。

臣義曰﹕物生乎道﹐而各得於道。徳全於性﹐與道渾一﹐而未始或異﹐無得於道而道自得也﹐故徳周萬物而無累。

下徳不失徳﹐是以無徳。

禦注曰﹕認而有之﹐自私以失道﹐何徳之有﹖

臣義曰﹕以徳爲得﹐以得爲執﹐有之不失﹐離道遠矣。

上徳無爲﹐而無以爲。

禦注曰﹕不思而得﹐不勉而中﹐不行而至﹐上徳也。

臣義曰﹕無爲則無得於道也﹐無得於道﹐則復於至無﹐而無以爲也。

下徳爲之﹐而有以爲。

禦注曰﹕不思則不得﹐不勉則不中﹐不行則不至﹐下徳也。徳有上下﹐此聖賢之所以分歟﹖離形去智﹐通於大同﹐仁義禮智﹐蓋將簡之而弗得﹐故無以爲。屈折禮樂﹐吁兪七義﹐以慰天下之心﹐得人之得﹐而不自得其得﹐故有以爲。

臣義曰﹕有爲則有得﹐而道也有徳於道﹐則不能無爲﹐而勢不自已也。

上仁爲之﹐而無以爲。

禦注曰﹕堯舜性之仁﹐覆天下而非利之也﹐故無以爲。

臣義曰﹕徳無不容﹐而仁迸行焉﹐無事於作﹐故無以爲。

上義爲之﹐而有以爲。

禦注曰﹕列敵度宜之謂義﹐以立我以制事﹐能無爲乎﹖

臣義曰﹕有我可立﹐有事可制﹐仁有不足﹐道無不理﹐而義功著焉爲可已。

上禮爲之﹐而莫之應﹐則攘臂而仍之。

禦注曰﹕禮以交物﹐以示人以節文仁義﹐其用多矣。莫先施報而已﹐施之盡而莫或報之﹐則忿爭之心生﹐而乖亂之變起。春秋之時﹐一言之不讎﹐一拜之不中﹐兩國爲之暴骨﹐則攘臂而仍之﹐尙其患之小者。聖人厚於仁而薄於義﹐禮以履之﹐非所處也。故上仁則同於徳﹐上義則有以爲﹐上禮則有莫之應者。

臣義曰﹕禮曲爲防事爲制﹐節文仁義﹐發乎容體﹐𨿽名止邪之具﹐然尙往來先報施﹐以其繁縟﹐疊相責望﹐此實爭亂之端。

故失道而後徳﹐失徳而後仁﹐失仁而後義﹐失義而後禮。夫禮者﹐忠信之薄﹐而亂之首也。

禦注曰﹕道不可致﹐故失道而後徳。徳不可至﹐故失徳而後弁。仁可爲也﹐爲則近乎義﹐故失仁而後義。義可虧也﹐虧則飾以禮﹐故失義而後禮。至於禮則離道滋遠﹐而所失滋眾矣。凡物不並盛﹐陰陽是也。理相奪予﹐威徳是也。實厚者貌薄﹐父子之禮是也。由是觀之﹐禮繁者實必衰也﹐實衰則僞繼之﹐而爭亂作﹐故曰夫禮者忠信之薄而亂之首也。

臣義曰﹕有得於道﹐道之失也。有爲於仁﹐徳之失也。相噓相濡﹐化之失也。有制有介﹐義之失也。文滅質﹐博溺心﹐而忠信薄矣。禮之所制者外﹐所事者迹﹐所拘者繁文﹐則所本者末也﹐此虛僞日滋﹐爲亂之始。前識者﹐道之華而愚之始也。

禦注曰﹕道降而出﹐出而生智﹐以智爲鑿﹐揣而銳之﹐敝精神而妄意度﹐玆謂前識。前識則徇末而忘本﹐故爲道之華。心勞而智益困﹐故爲愚之始。億則屢中﹐此孔子所以惡子貢。

臣義曰﹕道以不知不識爲本﹐而貴乎無以知爲也﹐故以智巧爲末。華﹐艸木之末也﹐華盛則本衰矣。事於智巧﹐豫事而識﹐則去本遠矣﹐故爲道之華。以知爲智﹐玆所以爲愚之始。

是以大丈夫處其厚﹐不處其薄﹐居其實﹐不居其華﹐故去彼取此。

禦注曰﹕在彼者﹐道所去﹐在此者﹐道所尙。道所尙則厚而不薄﹐實而無華﹐非夫智足以自知﹐返其性本而不流於事物之末習﹐其孰能之﹖《易》曰惇復無悔﹐中以自考也。惇者﹐厚之至也。人生而厚者﹐性也。復其性者﹐處其厚而已﹐此大丈夫所以備道而法徳。

臣義曰﹕本乎在我者此也﹐道之本也。本乎在物者彼也﹐道之末也。本則言其厚而實﹐末則言其薄而華。取此所以處厚而居實﹐去彼所以不處薄而不居其華﹐知所去取﹐是謂大丈夫。

昔之得﹣章第三十九

昔之得一者﹐天得一以淸﹐地得一以寧﹐神得一以靈﹐谷得一以盈﹐萬物得一以生﹐王侯得一以爲天下正。其致之一也。

禦注曰﹕《莊子》曰﹐通於一﹐萬事畢。政一則不二﹐抱一則不離﹐守一則不遷。能知一﹐則無一之不知﹐不能知一﹐則無一之能知。昔之得一者﹐體天下之至精﹐物無得而耦之者﹐故確然乎上者﹐純粹而不雜。險然乎下者﹐靜止而不變。至幽而無形者﹐神也。得一則不昧﹐至虛而善應者﹐谷也。得一則不窮﹐萬物以精化形﹐故得一以生﹐侯王以獨制眾﹐

故得一以爲天下正。自天地以至於侯王﹐𨿽上下異位﹐幽明散殊﹐而天之二所以淸﹐地之所以寧﹐侯王之所以爲天下正﹐非他求而外鑠也。致之而已﹐故曰其致之一也。

臣義曰﹕昔則近古﹐今則向事。近古則言去道未遠﹐天地神谷侯王皆本乎道。故以昔言一者﹐道之朴也。至虛混全二至精未散﹐气復於元﹐故天得之純粹而不雜﹐故其體也淸。地得之靜止而不變﹐故其體也寧。至幽之鬼神得之﹐則其靈不昧。至虛之空谷得之﹐則其盈不窮。萬物得之﹐精全其生。侯王得之﹐爲天下正。皆本乎道﹐其致一也。

天無以淸將恐裂﹐地無以寧將恐發﹐神無以靈將恐歇﹐谷無以盈將恐竭﹐萬物無以生將恐滅﹐侯王無以爲正而貴髙將恐蹶。

禦注曰﹕天職生覆﹐地職形載﹐裂則無以覆﹐發則無以載。神依人而行者也﹐歇則無所示。谷受而不藏者也﹐竭則莫之應。聚則精气爲物﹐得一以生故也。散則遊魂爲變﹐失一以滅故也。惟正也﹐故能禦萬變而獨立於萬物之上﹐無以爲正而貴髙﹐將不足以自保﹐能無蹶乎﹖

臣義曰﹕天淸於一﹐無以淸則裂而不能廣覆。地寧於一﹐無以寧則發而不能厚載。神﹐靈於一﹐無以靈則歇而無所示。谷盈於一﹐無以盈則竭而莫能應。萬物生於一﹐無以生則滅。侯王正於一﹐無以正則蹶。故貴以賤爲本﹐髙以下爲基。

禦注曰﹕賤者﹐貴之所恃以爲固﹐下者﹐髙之所自起。世之人睹其末﹐而聖人探其本﹐世之人見其成﹐而聖人察其微﹐故常得一也。

臣義曰﹕貴而忘賤﹐其貴庭矣。髙而忘下﹐其基危矣。

是以侯王自稱孤寡不谷﹐此其以賤爲本耶﹐非乎﹖

禦注曰﹕孤寡不谷﹐名之賤者也﹐而侯王以爲稱﹐知所本﹑而已。侯王所以貴髙而不歷﹐其以此乎﹖

臣義曰﹕侯王知所本在賤﹐故以孤寡不谷自稱﹐而不以貴髙自累﹐故能保其貴。

故致數譽無譽。

禦注曰﹕自髙以勝物﹐自貴以賤物﹐彊而不知守以柔﹐白而不知守以黑﹐以求譽於世﹐而致數譽﹐則過情之譽暴集﹐無實之毀隨至﹐所以無譽。

臣義曰﹕知一則知本﹐故能自賤自下﹐而韜乎至貴。苟自髙自貴﹐數以求譽﹐而無實之毀﹐其能免乎。

不欲琭琭如玉﹐落落如石。

禦注曰﹕玉貴而石賤﹐一定而不變﹐聖人乘時任物﹐而無所底滯﹐萬變無常﹐而吾心常一﹐是眞得一者也﹐故不可得而貴賤。孟子曰﹕所惡乎執一者﹐謂其執一而廢百也。不欲琭琭如玉﹐落落如石﹐非知化之聖不能及此﹐是謂上徳。

臣義曰﹕玉石性正一而不變者也﹐一而不能變是物也﹐非所謂得一者也。得一者﹐曲應萬變﹐酬醉無窮﹐而無所底滯﹐而心未始或離於一﹐孰得而貴賤之也。如玉貴之也﹐如石賤之也﹐玉石不能變﹐貴賤蓋已定﹐非所謂通於一者也﹐故曰不欲。

反者道之動章第四十

反者道之動﹐弱者道之用。天下之物生於有﹐有生於無。

禦注曰﹕天下之理﹐動靜相因﹐彊弱相濟﹐夫物蕓蕓﹐各歸其根﹐則已往而返復乎至靜﹐然感而遂通天下之故﹐則動無非我﹐故曰反者道之動。柔之勝剛﹐弱之勝彊﹐道之妙用﹐實在於此。《莊子》曰﹕積眾小不勝爲大勝者﹐惟聖人能之﹐故云弱者道之用。四時之行﹐斂藏於冬﹐而蕃鮮於春。水之性至柔也﹐而攻堅彊者﹐莫之能先﹐其此之謂歟﹖然則有無之相生﹐若循環然﹐故無動而生有﹐有極而歸無﹐如東西之相反﹐而不可以相無也。彼蔽於莫爲﹐溺於或使﹐豈道也哉﹖

臣義曰﹕道以虛靜爲正﹐故以動爲反﹐動離乎靜而復反乎靜﹐歸根反本也﹐道之動如此。道以不爭爲勝﹐故以弱爲用。柔之勝剛﹐弱之勝彊﹐道之妙用寓焉。天下之物﹐本乎至無﹐生而爲有﹐其見於有﹐而復歸於無﹐而無復生有﹐是有無旋環相生﹐而不可以相無也。

上士聞道章第四十﹣

上士聞道﹐勤而行之。

禦注曰﹕士志於道者也﹐上士聞道﹐眞積力久﹐至誠不息。

臣義曰﹕上士志道而信道篤者也﹐故力於行而有所至。

中士聞道﹐若存若亡。

禦注曰﹕中士則有疑心焉。疑心生則用志分﹐其於道也﹐一出焉﹐一入焉。

臣義曰﹕中士見道不明﹐故信道不篤。

下士聞道﹐大笑之﹐不笑不足以爲道。

禦注曰﹕下士則信不足﹐以守智不足與明也﹐故笑。夫道無形色聲味之可得﹐則其去耳目鼻口之所嗜也遠矣。莊子曰大聲不入於俚耳﹐髙言不止於眾人之心。

臣義曰﹕下士物於物而反乎道﹐認幻妄爲已有﹐以至道爲虛假﹐聞道之大﹐故笑而不信。道不爲下士之笑﹐亦不足爲道。

故建言有之﹐明道若昧﹐

禦注曰﹕若日月之光﹐照臨下土者﹐明也。丰智原而不示﹐襲其光而不耀﹐故若昧。

臣義曰﹕明若日月之明﹐昧若昧谷之昧﹐明而復乎無明﹐不用明也﹐故若昧。

夷道若類﹐

禦注曰﹕同歸而殊塗﹐一政而百慮。

臣義曰﹕夷則得其平﹐類則結而止﹐道以不平爲平﹐故若颣。

進道若退。

禦注曰﹕顏淵以退爲進﹐莊子以謂坐忘。

臣義曰﹕爲道曰損﹐故若退。

上徳若谷﹐

禦注曰﹕虛而能應﹐應而不竭﹐虛而能受﹐受而不藏﹐經曰爲天下谷﹐常徳乃足。

臣義曰﹕虛而能容﹐體道者也﹐故曰上徳。能應能受﹐故若谷。

大白若辱﹐

禦注曰﹕滌除玄覽﹐不睹一疵﹐大白也。處眾人之所惡﹐故若辱。

臣義曰﹕大白不受色﹐潔乎至純者也。若辱﹐納污之謂也。

廣徳若不足﹐

禦注曰﹕徳無不容﹐而不自以爲有餘﹐故若不足。秋水時至﹐河伯自喜﹐所以見笑於大方之家。

臣義曰﹕徳之容也﹐廣不可極﹐可謂至矣﹐若不足然。此徳之益廣﹐與道無窮也。

建徳若偸﹐

禦注曰﹕聖人躊躇以興事﹐以每成功。

臣義曰﹕聖人不得已而後起﹐其有所建也。因時任運﹐若偸墮然﹐不急急於從事﹐故徳之所建彌大。

質眞若渝。

禦注曰﹕不曰堅乎﹖磨而不燐。不曰白乎﹖涅而不緇。

臣義曰﹕靜一不變﹐朴乎其純﹐精藏於一﹐全乎其眞﹐任彼萬變﹐其質常眞﹐眞之至也。至眞而世莫知其爲眞﹐其藏深矣﹐故若渝。

大方無隅﹐

禦注曰﹕大方者﹐無方之方也。方而不割﹐故無隅。

臣義曰﹕其方有隅﹐言其在器。大而無隅﹐道之無方。

大器晚成﹐

禦注曰﹕大器者﹐不器之器也。不益生﹐不助長﹐故晚成。

臣義曰﹕惟大器有遠慮﹐不速成﹐故不益生﹐不助長。急於求用﹐淺器之所爲也。

大音希聲﹐

禦注曰﹕動於無方﹐而感之斯應﹐故希聲。

臣義曰﹕大音﹐徳之不聞﹐故其聲也希。

大象無形。

禦注日﹕托於窈冥﹐而視之不得見﹐

故無形。

臣義曰﹕無象之象﹐道之全體﹐本於常無﹐何形之有。

道隱無名﹐夫惟道﹐善貸且成。

禦注曰﹕自明道至於大象﹐皆道也。道之妙不可以智索﹐不可以形求﹐可謂屨矣。歌明之而不可得也﹐聖人得乎道﹐故予而不費﹐應而不匱﹐曲成萬物﹐未嘗擅而有之﹐亦且而已。道之體﹐隱乎無名而用﹐乃善貸且成﹐故動而行之﹐則造乎不形﹐而止乎無所化。其餘事猶足以爲帝王之功﹐傳曰﹕學始乎爲士﹐終乎爲聖。

臣義曰﹕道之體﹐復於至無。道之用﹐藏乎不測。明之者若昧﹐象之者無形﹐其隱如此。故不可以知索﹐不可以形求﹐孰得而名之。貸者應彼之乏﹐予而求復之謂也。道應乎無方﹐贍乎萬物﹐成其所自成﹐無有終已。物之所得﹐復歸其本﹐於此無與﹐於彼無費﹐故曰善貸且成。

道生﹣章第四十二

道生一﹐

禦注曰﹕泰初有無無﹐有無名﹐一之所起。

臣義曰﹕道常無右﹐一之所生﹐气之混也。

一生二﹐

禦注曰﹕天一而地二﹐次之水生而火次之﹐精具而神從之。

臣義曰﹕一气分而陰陽之气辧﹐天地之所生。

二生三﹐

禦注曰﹕一與言爲二﹐二與一爲三。

臣義曰﹕天地位而沖气之所生﹐故三才具矣。

三生萬物。

禦注曰﹕天肇一於北﹐地耦二於南﹐人成位於三﹐三才具而萬象分矣。號物之數﹐謂之萬﹐自此以往﹐巧歷不能計。

臣義曰﹕有陰有陽﹐而沖气以爲和﹐物得以生﹐號數爲萬﹐其可計耶。萬物負陰而抱陽﹐沖气以爲和。

禦注曰﹕陰止而靜﹐萬物負焉。君子所以日入而息。陽融而亨﹐萬物抱焉﹐聖人所以響明而治。必有陰陽之中﹐沖气是已。《莊子》曰﹕至陽赫赫﹐至陰肅肅﹐肅肅出乎天﹐赫赫發乎地﹐兩者交通成和﹐而物生焉。

臣義曰﹕萬物賦形天地間﹐棄气於陰陽以生﹐故無不負抱之者。沖气之和﹐所以生生也。

人之所惡﹐惟孤寡不谷﹐而王公以爲稱。

禦注曰﹕物罔隆而不殺﹐事靡盛而不衰﹐陰陽之運﹐事物之理也。消息盈虛﹐與之偕行﹐而不失其和﹐其惟聖人乎﹖故孤寡不谷﹐人之所惡﹐而王公以爲稱﹐已極而返﹐已滿而損﹐所以居上而不危。

臣義曰﹕侯王位乎貴髙者也﹐孤寡不谷﹐人之所惡者也。王公居尊位﹐而稱人所惡﹐知滿損之理﹐而要乎不失中故也。陰極生陽﹐陽極生陰﹐失於偏毗﹐要適乎陰陽之和﹐故明損益之理。

故物或損之而益﹐益之而損。

禦注曰﹕木落則糞本﹐損之而益故也。月盈則必蝕﹐益之而損故也。天地盈虛﹐與時消息﹐而況於人乎﹖然則王公之所稱﹐乃所以致益而處貴髙之道。

臣義曰﹕益之則損﹐損之則益﹐天地盈虛﹐陰陽進退﹐理不外是﹐此王公稱人所惡﹐得損益之道﹐而與時消息﹐所以位髙貴而不蹶也。

人之所教﹐亦我義教之。彊梁者不得其死﹐吾將以爲教父。

禦注曰﹕以彊制弱﹐以剛勝柔﹐人之所教也。我之所教﹐則異乎此。彊梁者有我而好爭﹐有死之道。智者觀之﹐因以爲戒﹐故將以爲教父。

臣義曰﹕物或損之而益﹐益之而損﹐陰陽有進則有退﹐有退則有進﹐物之變化﹐陰陽之盈虛﹐其理故然。理之所在﹐義教師也。彊制弱﹐剛制柔﹐人之所教也。彊梁者之好爭﹐是彊於有我﹐以彼之不我勝﹐任彊而不自反者﹐故卒爲彊者之所勝﹐而不得善其死。知其說者﹐鑑彼消息盈虛損益之理﹐爲教之本﹐有父之道。

天下之至柔章第四十三

天下之至柔﹐馳騁天下之至堅。

禦注曰﹕堅則毀矣﹐銳則挫矣﹐積眾小不勝爲大勝者﹐惟聖人能之。

臣義曰﹕剛則不能通於物而易折﹐故毀於堅﹐到於銳。至柔則與物無迕逆﹐故能入物而有爲﹐而至堅者爲之用﹐馳騁而不知也。

無有入於無間﹐

禦注曰﹕《莊子》外篇論夔蛇風目之相憐﹐而終之以目憐心﹐蓋足之行﹐有所不至﹐目之視﹐有所不及﹐而惟神爲無方也。內篇論養生之主﹐而況於庖丁之解牛。丁者火之陰而神之相也﹐故恢恢乎遊刃有餘。然則入於無間﹐非體盡無窮而遊無朕者﹐其孰能之﹖

臣義曰﹕無有則物我皆無有也﹐物我皆無有﹐則體神而冥於道﹐故妙於無方﹐遊乎無朕。

是以知無爲之有益也。

禦注曰﹕柔之勝剛﹐無之攝有﹐道之妙用﹐實寓於此。棄事則形不勞﹐遺生則精不虧﹐玆所以爲有益。

臣義曰﹕經曰﹕天下神器不可爲也﹐爲者敗之﹐蓋道之妙用﹐藏於不測﹐豈事於有爲也。有爲者﹐勞形以事﹐精虧其生﹐何益之有。

不言之教﹐無爲之益﹐天下希及之矣。

禦注曰﹕不言之教﹐設之以神﹐無爲之益﹐不虧其眞。聖人以此抱朴而天下賓﹐無爲而萬物化﹐故及之者希。

臣義曰﹕體神而其教不言﹐盡道而其益無爲﹐至於天下賓﹐萬物化﹐誠希及也。

名與身章第四十四

名與身孰親﹖身與貨孰多﹖

禦注曰﹕兩臂重於天下﹐則名與身孰親﹖生者豈特隋珠之重哉﹖則身與貨孰多﹖至願在我﹐名非所親也。至富在我﹐貨非所多也。惟不知親疏多寡之辧﹐而殘生損性﹐以身爲徇﹐若伯夷死名於首陽之下﹐盜跖死利於東陵之上﹐豈不惑哉﹖達生之情而不務生之所無以爲﹐此有道者之所以異乎俗也。

臣義曰﹕失性命之理﹐累名利之域﹐而不知返者﹐不知親疏多寡之辧爾。身在我者也﹐至貴至富所自足﹐而無待於外也。名貨在彼者也﹐物之儻來寄爾﹐喪其在我﹐徇其在物﹐至於殘生損性﹐愚亦甚矣。且身親於名矣﹐身之可忘﹐則名其可固耶。身多於貨矣﹐身之不有﹐貨其可累耶。則孰親孰多﹐有道者又在所不許。

得與亡孰病﹖

禦注曰﹕列士徇名﹐貪夫徇利﹐其所得者﹐名與貨。而其亡也﹐乃無名之朴﹐不貲之軀﹐病孰甚焉﹖

臣義曰﹕於物有所得則得之者在外。於我有所亡則亡之者在內。內省則外輕﹐而無徇逐之苦﹐喪失之病。貪得不已﹐至於精虧而不全其生﹐形勞而不捨其神﹐其病也爲甚。

是故甚愛必大費﹐多藏必厚亡。

禦注曰﹕無慕於外﹐則音而不費。無累於物﹐則守。而不失。取予之相權﹐積散之相代﹐其至可必。若循環然﹐豈可長久﹖

臣義曰﹕取予積散﹐必至之理。然物有所愛﹐則心爲之役﹐而神爲之費。物有所藏﹐則神爲之勞﹐而生不能厚。

知足不辱﹐

禦注曰﹕處乎不淫之度﹐何辱之有﹖

臣義曰﹕足乎所自得﹐知其自貴者也﹐何辱之有。

知止不殆﹐

禦注曰﹕遊乎萬物之所終始﹐故無危殆之患。

臣義曰﹕知止於性分之內﹐而無求於外﹐故無世患。

可以長久。

禦注曰﹕物有聚散﹐性無古今﹐世之人以物易性﹐故好名而徇利﹐名辱而身危﹐聖人盡性而足。天下至大也﹐而不以害其生﹐故可以長久﹐而與天地並。

臣義曰﹕知足則心復於虛﹐知止則神合於靜﹐虛以集道﹐靜以復道﹐故可以長久。

宋徽宗道徳眞經解義卷之六竟

登仕郎臣章安撰義

徳經

大成若缺章第四十五

大成若缺﹐其用不敝。

禦注曰﹕域中有四大﹐道居一焉﹐體道之全﹐故可名於大。無成與虧﹐是謂大成。不有其成﹐故若缺。知化合變﹐而不以故自持﹐故其用不敝。此孔子所以集大成而爲聖之時。

臣義曰﹕大成者﹐言乎道也。道之大成﹐孰得以見其全﹐故若缺。若缺者﹐不見其成之謂也。成而不見其所以爲成﹐故其用不敝。

大盈若沖﹐其用不窮。

禦注曰﹕充塞無外﹐贍足萬有﹐大盈也。虛以應物﹐衝而用之﹐故施之不竭﹐其用不窮﹐良賈深藏若虛容貌若愚。

臣義曰﹕大盈者﹐言其徳也。徳之大

盈﹐則其用也坎然若衝。若衝則其用不窮﹐蓋有其徳而居其盈﹐則窮矣。

大直若屈﹐

禦注曰﹕順物之變﹐而委蛇曲直﹐不求其肆﹐故若屈。

臣義曰﹕曲以應變﹐周流不居﹐而不與物爭直﹐物亦莫見其直﹐而未始失其直。

大巧若拙﹐

禦注曰﹕賦物之形﹐而圓方曲直不睹其妙﹐故若拙。

臣義曰﹕雕刻眾形﹐未嘗有爲也。一無所爲﹐而巧成在物﹐大巧也。不見其所以爲﹐而莫睹其妙﹐故若拙。

大辯若訥。

禦注曰﹕不言之辯﹐是謂大辯﹐惠施多方﹐其辯小矣。

臣義曰﹕言以明道也﹐未若不言而道自明。

躁勝寒﹐靜勝熱。淸靜爲天下正。

禦注曰﹕陽動而躁﹐故勝寒。陰止而靜﹐故勝熱。二者毗於陰陽而不適中﹐方且爲物汨﹐方且與動爭﹐烏能正天下﹖惟無勝寒之躁﹐勝熱之靜﹐則不雜而淸﹐抱神而靜﹐天下將自正。

臣義曰﹕躁則熱中﹐熱中則𨿽寒可勝。靜則心淸﹐心淸則𨿽熱可勝。惟寒與熱﹐陰陽之气也。而躁靜之心勝﹐則寒暑爲之不知﹐故何所正也。气復於一﹐故淸而不雜﹐神抱於一﹐故靜而不亂。惟淸與靜致一者也﹐故爲天下正。

天下有道章第四十六

天下有道﹐卻走馬以糞。

禦注曰﹕以道治天下者﹐民各樂其業﹐而無所爭﹐糞其田疇而已。

臣義曰﹕有道則無欲﹐無欲則無爭﹐故卻走馬﹐民務本而樂業﹐故不辭賤事之作勞。

天下無道﹐戎馬生於郊。

禦注曰﹕彊淩弱﹐眾暴寡﹐𨿽疆界不

能正也。

臣義曰﹕戎馬生於郊﹐則荒田萊而蕪五穀﹐弱寡者淩慕於彊眾﹐故不能正疆界﹐則民失其所﹐可知矣。

罪莫大於可欲﹐

禦注曰﹕不見可欲﹐使心不亂﹐人之有欲﹐至於次性命之情以爭之﹐罪之所起也。

臣義曰﹕無可無欲﹐心之忘也。有可有欲﹐爭之始也。欲而可之﹐不得其欲則爭﹐爭則亂﹐罪莫大也。

禍莫大於不知足﹐

禦注曰﹕平爲福﹐有餘爲禍﹐知足不辱﹐何禍之有﹖

臣義曰﹕不知足則其欲無窮﹐故禍之至也不可解。

咎莫大於欲得。

禦注曰﹕欲而得﹐則人所咎也。

臣義曰﹕得其所欲﹐則人各求得而獲咎於眾。

故知足之足﹐常足矣。

禦注曰﹕效人見可欲﹐則不知足﹐不知足則欲得﹐欲得則爭端起而禍亂作。泰至則戎馬生於郊﹐然則知足而各安其性命之分﹐無所施其智巧也。日用飲食而已﹐何爭亂之有﹖臣義曰﹕無厭之求﹐天地所不能足﹐知足乎性分之內﹐則無欠餘而常自足。

不出戶章第四十七

不出戶﹐知天下。不窺牖﹐見天道。

隊禦注曰﹕天下𨿽大﹐聖人知之以智﹐天道𨿽遠﹐聖人見之以心﹐智周乎萬物﹐無遠之不察﹐故無待於出戶。心港於神明﹐無幽之不燭﹐故無待於窺牖。莊子曰其疾俯仰之間﹐再撫四海之外﹐玆聖人所以密運而獨化。

臣義曰﹕出戶而知﹐知其所可知爾。窺牖而見﹐見其所可見爾。天下之大﹐天道之廣﹐豈可以知知﹑以見見乎。出戶勛離此而有所知﹐其知能幾也。窺牖則卽彼而有所見﹐其見豈遠也。聖人密運獨化﹐不以知知﹐故無所不知。不以見見﹐故無所不見。天下者﹐物之所在使然者也。天道者﹐道之所在自然者也。其粗在物﹐其妙在道﹐皆不離當體﹐而盡夫知見﹐何事於出﹐何待於窺也。

其出彌遠﹐其知彌少。

禦注曰﹕復其見天地之心乎﹖近取諸身﹐萬物咸備﹐求之於陰陽﹐求之於度數﹐而去道彌遠﹐所知彌少矣。

臣義曰﹕出則離靜而之動彌遠﹐則不能求復其初﹐出彌遠﹐知彌少﹐理在於是。

是以聖人不行而知﹐不見而名﹐不爲而成。

禦注曰﹕以吾之智而知天下﹐是謂不行而知。以吾之心而見天道﹐是謂不見而右。不行而知﹐不見而名﹐夫何爲哉﹖巍巍乎其有成功﹐是謂不爲而成。

臣義曰﹕不離當體﹐盡夫知見﹐何俟出戶窺牖也。出戶則有行﹐窺牖則有見﹐聖人不行而本乎智﹐不見而本乎心﹐故天下之事﹐皆可得而知﹐天道之妙﹐皆可得而名。能知能名﹐故不爲而爲﹐成其所自成也。

爲學曰益章第四十八

爲學日益﹐

禦注曰﹕學以致其道﹐始乎爲士﹐終乎爲聖﹐人日加益而道積於厭躬﹐孔子謂顏淵曰﹐吾見其進也。

臣義曰﹕爲學所以求多聞也﹐多聞所以窮理﹐故要乎進益。

爲道日損。

禦注曰﹕致道者﹐墮肢體﹐黜聰明﹐離形去智﹐而萬事銷忘﹐故曰日損。還伯玉所以行年六十而六十化。

臣義曰﹕爲道所以致虛也﹐致虛所以盡性﹐故要乎日損。

損之又損﹐以至於無爲﹐無爲而無不爲矣。

禦注曰﹕學以窮理而該有﹐道以盡性而造無﹐損之又損﹐則未始有。夫未始有無也者﹐無爲也。寂然不動﹐無不爲也。感而遂通天下之故﹐以一靜則聖﹐以動則王。

臣義曰﹕盡性則極乎至虛﹐而物我忘矣。忘其所忘﹐而命復乎泰初﹐故無爲以復道之體﹐無不爲以盡道之用﹐故靜則聖﹐動則王也。

故取天下者﹐常以無事。及其有事﹐不足以取天下。

禦注曰﹕天下﹐大物也﹐有大物者﹐。不可以物物而不物﹐故能物物﹐故取天下者﹐常以無事。天下神器不可爲也﹐爲者敗之﹐執者失之﹐故及其有事﹐不足以取天下。聖人體道而以其眞治身﹐帝之所興﹐王之所起﹐偶而應之﹐天下將自賓﹐太王直父﹐所以去那而成國於岐山之下。

臣義曰﹕天下者﹐道妙之所在﹐神化之所爲﹐故謂之大物﹐謂之神器。惟有道者天下之所歸﹐而未嘗以事爲事也。無事而事﹐而復乎無爲﹐故天下所以爲我治。及其有事﹐則將以力取天下﹐而卒底於敗。

聖人無常心章第四十九

聖人無常心﹐以百姓心爲心。

禦注曰﹕聖人之心﹐萬物之照也。虛而能受﹐靜而能應﹐如鑑對形﹐以彼妍醜﹐如谷應聲﹐以彼巨細﹐何常之有﹖疏觀萬物而知其情﹐因民而已。此之謂以百姓心爲心。《莊子》曰﹕卑而不可不因者﹐民也。

臣義曰﹕聖人以無心爲心﹐故因時適變﹐豈有常哉。百姓之心﹐隨時異尙﹐聖人因之﹐因其時以爲心﹐故如鑑對形﹐不將不迎﹐示其妍醜﹐如谷應聲﹐不揚不抑﹐綠其細大﹐何以常爲

善者吾善之﹐不善者吾亦善之﹐徳善矣。信者吾信之不信者吾亦信之﹐徳信矣。

禦注曰﹕善否相非﹐誕信相欺﹐世俗之情﹐自爲同異﹐豈徳也哉﹖徳善則見百行無非善者﹐故不善者亦善之。徳信則見萬情無非信者﹐故不信者亦信之。眞僞兩忘﹐是非一致﹐是謂全徳之人。此舜之於象﹐所以誠信而喜之。

臣義曰﹕聖人之於人﹐無不善﹐無不信﹐故人從於善﹐從於信﹐而不敢違也。蓋善惡信否皆本乎妄情妄見﹐私爲同異爾。混一是非﹐則無善不善﹐玄同信否﹐則無信不信。不善者亦善之﹐不信者亦信之﹐則無棄人矣。故不善者將自善﹐不信者將自信故謂之徳善徳信。

聖人之在天下惵惵﹐爲天下渾其心。

禦注曰﹕方其在天下﹐則吉凶與民同患﹐𨿽無常心﹐而不可以不戒也。故所以爲己﹐則惵惵然不自暇逸﹐所以爲天下﹐則齊善否﹐同信誕﹐兩忘而閉其所譽﹐渾然而已。

臣義曰﹕惵惵﹐恐懼貌也﹐聖人𨿽無常心﹐而以道在天下﹐及其應世﹐未始不惵惵以爲戒﹐蓋有而爲之﹐不敢以易﹐所以同民患也﹐所以爲天下則其心渾然﹐將以反朴復性﹐同乎古始。

百姓皆注其耳目﹐聖人皆孩之。

禦注曰﹕天視自我民視﹐天聽自我民聽﹐故聖人以百姓爲心﹐聖人作而萬物睹﹐故百姓皆注其耳目﹐百姓惟聖人之視聽﹐則聖人者民之父母也。矜憐撫奄﹐若保赤子﹐而仁覆天下。

臣義曰﹕聖人以道渾一天下﹐而心無異心﹐故百姓之於上也﹐注耳目以聞見於道﹐而化於道。聖人孩而視之﹐以其心一﹐而無事智巧﹐所以返朴也。

出生入死章第五十

出生入死。

禦注曰﹕萬物皆出於機﹐皆入於機﹐天機自張﹐與生俱生﹐天機自止﹐與死俱死﹐生者造化之所始﹐死者陰陽之所變。

臣義曰﹕萬物之生死﹐出入乎陰陽之化機﹐而不能自已者也﹐出而爲陽故爲生。入而爲陰故爲死。生於此者﹐死於彼﹐死於此者﹐生於彼﹐性無生死﹐而自古以固存。神之出入﹐而形有生死﹐故曰出入生死。

生之徒十有三﹐死之徒十有三。

禦注曰﹕與死生爲徒者﹐出入乎死生之機﹐固未免乎累。

臣義曰﹕出入於生死之機﹐而與生俱生﹐與死俱死﹐而未始相離﹐故謂之徒。十有三者﹐鑿於形者有六﹐麗於魄者有七﹐出於形生﹐淪於幽陰﹐皆與之爲徒。

民之生﹐動之死地亦十有三。

禦注曰﹕貪生而背理﹐忘生而徇利﹐凡民之生﹐動之死地﹐則其生也與死奚擇﹖臣義曰﹕有其形則有其生﹐有其生

則徇外而背理﹐至於失性﹐動皆之乎死地﹐而不能全生。亦以耳目口鼻四體﹐心知之欲誘之﹐至於死地而不自知﹐𨿽苟得其生﹐何異於死。

夫何故﹖以其生生之厚。

禦注曰﹕生之徒悅生而累形﹐死之徒趣寂而忘身。動之死地﹐桁楊者相接也﹐形戮者相望也﹐是皆不知身之爲大患﹐生之爲有涯﹐而存生之過厚耳。古之得道者﹐富貴不以養傷身﹐貧賤不以利累形﹐不樂壽﹐不哀夭﹐朝徹而見獨﹐故能無古今而入於不死不生。

臣義曰﹕知生之可樂﹐知死之可哀者﹐泥於有形﹐而以死生爲累者也。知其未嘗生﹐未嘗死者﹐冥於一致而不以死生爲累者也。惟其以死生爲累﹐故樂生而惡死。以其樂也﹐故存生過厚﹐而反害其生﹐曾不知生之爲有涯也。

蓋聞善攝生者﹐陸行不遇兕虎﹐入軍不被甲兵。兕無所投其角﹐虎無所措其爪﹐兵無所容其刃。夫何故﹖以其無死地。

禦注曰﹕善攝生者﹐形全精復﹐與天爲一﹐其天守全﹐其神無卻﹐潛行不窒﹐蹈火不熱﹐行乎萬物之上而不栗﹐故迕物而不懾﹐物莫之能傷也。《易》曰﹕通乎。晝夜之道﹐而出入於死生之機者﹐物莫不然。知死生之說﹐而超然通乎物之所造﹐其惟至人乎﹖

臣義曰﹕有生則有死者﹐因气生精﹐因精生神﹐神存以使形﹐神亡則形蛻﹐此涉乎生死之域者然也。善攝生者﹐气復於初﹐精全於一﹐神妙於無﹐與道同體﹐故其生也﹐天行而我未嘗生。其出也不忻﹐其死也物化﹑而我未嘗化。其入也不辭﹐上與造物者遊乎一气之混全﹐方且以生爲附贅垂疣﹐以死爲次疣潰庫﹐則誰薪彼爲形乎﹐誰薪彼爲生乎。惟能忘其生﹐故無死地。無死地﹐則人之所畏者﹐我何畏焉﹐物亦莫能爲我之累矣﹐爲我之傷矣。

道生之章第五十﹣

道生之﹐

禦注曰﹕道常無爲而無不爲﹐萬物職磯﹐皆從無爲殖。

臣義曰﹕道復於至無﹐而羣有待之以生。

徳畜之﹐

禦注曰﹕物得以生謂之徳。

臣義曰﹕物生於道﹐而各得於道﹐故畜於徳。

物形之﹐

禦注曰﹕畱動而生物﹐物生成理謂之形。

臣義曰﹕萬物萬形﹐各有得焉。

勢成之。

禦注曰﹕形質旣具﹐體勢斯成﹐長短之相形﹐髙下之相傾﹐其勢然也。

臣義曰﹕相生相成﹐相形相傾﹐勢成之也。

是以萬物莫不尊道而貴徳。

禦注曰﹕萬物莫不首之者﹐道也。成而上者﹐徳也。尊故能勝物﹐而小之所貴﹐故物莫能賤之。孟子曰趙孟之貴﹐趙孟能賤之﹐非徳故也。

臣義曰﹕道爲天地萬物之本始﹐故曰尊﹐尊則貴不足言也﹐故道言尊。徳繼道之後﹐而物莫能賤﹐故於徳言貴。

道之尊﹐徳之貴﹐莫之爵﹐而常自然。

禦注曰﹕物有時而獘﹐勢有時而傾﹐眞君髙世﹐良貴在我﹐不假勢物﹐而常自若也。

臣義曰﹕道制萬物而不制於物﹐故尊。徳繼於道而物莫能先﹐故貴。道不自尊也﹐萬物之所尊。徳不自貴也﹐萬物之所貴。其尊其貴﹐不蘄然而常自然。

故道生之﹐畜之﹐長之﹐育之﹐成之﹐熟之﹐養之﹐覆之。

禦注曰﹕別而言﹐則有道徳勢物之異﹐合而言﹐則皆出於道。道者萬物之奧也﹐萬物化作而道與之生﹐萬物斂藏﹐而道與之成。出乎震﹐成乎艮﹐養乎坤﹐覆乎乾﹐剛柔相摩﹐八卦相蕩﹐若有機緘而不能自已﹐道實冒之。

臣義曰﹕夫徳之畜﹐物之形﹐勢之成﹐皆出於道。道冒萬物﹐爲萬物之奧﹐故物之出入生成﹐作化覆被﹐孰有外乎道者。

生而不有﹐爲而不恃﹐長而不宰﹐是謂玄徳。

禦注曰﹕生則兆於動出﹐爲則效於變化﹐長則見於統壹﹐道之降﹐而在徳者爾。然生而不有其功﹐爲而不恃其能﹐長而不睹其刻制之巧﹐非徳之妙而小者﹐孰能與此﹖故曰是謂玄徳。

臣義曰﹕有所生﹐有所爲﹐有所長﹐離乎道而見乎徳者也。惟其能生﹐而其功不有。能爲﹐而其能不恃。能長﹐而其宰制之述無所見﹐故爲徳之玄。

天下有始章第五十二

天下有始﹐以爲天下母。

禦注曰﹕無名天地之始﹐有名萬物之母﹐始與母皆道也。自其气之始則謂之始﹐自其生生則謂之母﹐有始則能生生矣。

臣義曰﹕天下有始﹐道之一而已﹐非天地之始也﹐所謂有名萬物之母是也。一者﹐有名之始﹐故爲天下母。气之始者﹐一也。物之所自生﹐有母道焉。

旣得其母﹐以知其子。

禦注曰﹕道能母萬物而字之﹐則物者其子也。通於道者兼物﹐物故得其母﹐以知其子。

臣義曰﹕一之所起﹐道之所以生物也。得其母﹐則知萬物爲之子。

旣知其子﹐復守其母﹐段身不殆。

禦注曰﹕多聞則守之以約﹐多見則守之以卓﹐窮物之理而不累於物﹐達道之繳而不失其妙﹐則利用出入﹐往來不窮﹐可以全生﹐可以盡年﹐而無危殆之患。

臣義曰﹕莊周曰﹕形非道不生﹐則萬物本乎道﹐而一之所生也。知萬物皆母於一﹐則一不可以不守。能守一﹐則身𨿽投而神不殆。

塞其兌﹐閉其門﹐終身不勤。

禦注曰﹕兌以言悅﹐門以言出﹐物誘於外﹐則心悅於內。耳目鼻口﹐神明﹑出焉。愼汝內﹐閉汝外﹐不以通物爲樂﹐物無得而引之﹐則樂天而自得﹐孰獘獘然以物爲事﹖

臣義曰﹕兌﹐悅於外﹐則心有所之。門開其出﹐則神向於動。其兌塞﹐心致一也。其門閉﹐神致靜也。心一神靜﹐此所以守其母也。守其母﹐則復乎道﹐而無所適而不自得﹐何勤之有。

開其兌﹐濟其事﹐終身不救。

禦注曰﹕妄見可說﹐與接爲構﹐而從事於務﹐則與物相刃相靡﹐終身役役而不見其成功。

臣義曰﹕心悅於物﹐徇妄逐末﹐往而不返﹐費其神用﹐竭勞於事﹐以求其濟﹐愚孰甚焉。以此喪精失靈﹐夫何以救。

見小曰明﹐

禦注曰﹕小者﹐道之妙﹐見道之妙者﹐自知而已﹐故無不明。

臣義曰﹕小與朴𨿽小同﹐故見之曰明﹐自知故也。

守柔曰彊。

禦注曰﹕柔者﹐道之本。守道之本者﹐自勝而已﹐故無不勝。

臣義曰﹕知以柔爲守﹐則知所以自勝。

用其光﹐復歸其明。

禦注曰﹕明者光之體﹐光者明之用﹐聖人之應世﹐從體起用﹐則輝散爲光﹐攝用歸體﹐則智徹爲明﹐顯諸化﹐藏諸用﹐如彼日月萬物﹐皆照而明﹐未嘗虧﹐所以神明其徳者是也。

臣義曰﹕光者﹐明之見於外者也。聖人顯七以應世﹐光之用也。藏用以復道﹐明之復也。

無遺身殃﹐是謂襲常。

禦注曰﹕物之化﹐無常也。惟復命者遺物離人﹐復歸於明﹐而不與物俱化﹐故體常而無患﹐與形蝶成光者異矣。

臣義曰﹕用其光而不復﹐則以我爲有﹐而對物之無窮。光用有盡﹐而物爲身殃﹐是自遺其殃也。惟復歸其明﹐而還復於朴﹐故體常而不與物化﹐是謂襲常。眞常之妙﹐可以冥一﹐而不可以顯取﹐故謂之襲。

使我介然章第五十三

使我介然有知﹐行於大道﹐惟施是畏。

禦注曰﹕道去奢去泰﹐奢者淫於徳﹐秦則侈於性﹐施之過也。介者﹐小而辯於物。介然辯物﹐而內以自知﹐則深根固柢﹐而取足於身﹐故惟施是畏。

臣義曰﹕志心者﹐可以得道。忘心則無畏﹐介然有知﹐行於大道﹐則有心於道矣。故於施爲不能無畏。

大道甚夷﹐而民好徑。

禦注曰﹕道夷而徑速﹐欲速以邀近功﹐』而去道也遠矣。

臣義曰﹕夫道易知易行﹐而無難者也﹐若大路然﹐其夷甚矣﹐而民好徑﹐用智巧﹐趨速捷﹐以求近功﹐故失道。

朝甚除﹐田甚蕪﹐倉甚虛。

禦注曰﹕尙賢使能﹐以致朝廷之治﹐而不知力穡積用﹐以成富庶之俗﹐則徇末而棄本﹐非可久之道。

臣義曰﹕朝甚除﹐則飾於外﹐田蕪倉虛﹐則本不卹矣。飾外而棄本﹐非持久之道。

服文采﹐帶利劍﹐厭飲食﹐資財有餘﹐是謂盜誇﹐非道也哉﹗

禦注曰﹕券內者行乎無名﹐券外者志乎期費。行乎無名﹐則惟施是畏﹐志乎期費﹐則服文采﹑帶利劍﹑厭飲食﹑而資財有餘以爲榮﹐不足以爲辱﹐怙侈滅義﹐驕淫矜誇﹐豈道也哉﹖

臣義曰﹕棄本逐末﹐徇外傷內﹐忘其固有﹐而有非其所自有﹐忘其自貴﹐而誇非其所自貴﹐是謂盜誇。

宋徽宗這徳眞經解義卷之七竟

宋徽宗道徳眞經解義卷之八

登仕郎臣章安撰義

徳經

善建不拔章第五十四

善建者不拔﹐

禦注曰﹕建中以該上下﹐故不拔。

臣義曰﹕心有系則偏倚不中﹐中則無偏系而善建者也﹐故不拔。

善抱者不脫﹐

禦注曰﹕抱一以應萬變﹐故不脫。

臣義曰﹕善抱者﹐抱一也。純粹不雜﹐一而不二﹐故能應變於無窮﹐未始或脫也。

子孫以祭祀不輟。

禦注曰﹕建中而不外乎道﹐抱一而不離於精﹐若是者﹐豈行一國與當年﹐蓋將及天下與來世﹐其傳也遠矣。

臣義曰﹕建中抱一﹐其施無窮﹐其道冒於天下﹐後世使之享福不已﹐故子孫祭祀不輟。

修之身﹐其徳乃眞。修之家﹐其徳乃餘。修之鄕﹐其徳乃長。修之國﹐其徳乃丰。修之天下﹐其徳乃普。

禦注曰﹕修之身﹐其徳乃眞﹐所謂道之眞以治身也。修之家﹐其徳乃餘﹐修之鄕﹐其徳乃長﹐所謂其緒餘以治人也。修之國﹐其徳乃丰﹐修之天下﹐其徳乃普﹐所謂其土直以治天下國家也。其修彌遠﹐其徳彌廣﹐在我者皆其眞也﹐在彼者特其末耳。故余而後長﹐丰而後普﹐於道爲外。

臣義曰﹕建中則無過不及﹐抱一則精全不二﹐以此修身﹐徳乃眞也。以此修家﹐徳乃餘也。以此修國﹐徳乃丰也。以此修天下﹐徳乃普也。其修彌遠﹐其徳彌廣﹐道之眞在我者也﹐故以眞修身﹐身修然後推其徳﹐自家自鄕至於國﹐至於天下﹐而徳彌廣矣。

故以身觀身﹐以家觀家﹐以鄕觀鄕﹐以國觀國﹐以天下觀天下。

禦注曰﹕萬物皆備於我矣﹐反身而誠﹐樂莫大焉﹐故以身觀身而身治﹐推此類也。天下有常然﹐以之觀天下﹐而天下治矣。

臣義曰﹕天下之理﹐蓋有常然﹐而各有極也。能盡之者﹐不容私智﹐故觀身者不外乎身﹐觀家者不外乎家。觀鄕觀國觀天下﹐皆若是也。異乎此﹐非善觀者。

吾何以知天下之然哉﹖以此。

禦注曰﹕易簡而天下之理得矣。

臣義曰﹕所以知天下之然﹐而盡天下之理者﹐本乎中一﹐可謂易簡﹐因性循理而已。

含徳之厚章第五十五

含徳之厚﹐比於赤子。

禦注曰﹕惟民生厚﹐因物有遷﹐含徳之厚﹐不遷於物﹐則气專而志一。孟子曰﹕大人不失其赤子之心。

臣義曰﹕人之徳性﹐本自渾全﹐因物有遷﹐薄而不厚。惟物我兩忘﹐而含徳之厚﹐精全不虧﹐神一不二﹐故復乎無知﹐而心同赤子。

毒虫不螫﹐猛獸不據﹐攫烏不搏。

禦注曰﹕含徳之厚者﹐憂息不能入﹐邪气不能農﹐故物莫能傷焉。莊子曰﹕人能虛己以遊世﹐其孰能害下之﹖

臣義曰﹕比於赤子﹐則精全神固﹐心復乎無心﹐而恐懼憂息所不能入﹐固未始有震物心也。故物亦莫之傷。

骨弱筋柔而握固﹐未知牝牡之合而�作﹐精之至也。

禦注曰﹕徳全者形全﹐故骨弱筋柔而握固。形全者神全﹐故未知牝牡作合而�之。精之至者﹐可以入神﹐《莊子》曰﹕聖人貴精。

臣義曰﹕徳全則气全﹐气全則神全﹐神全則形全﹐神全者形不滯於有﹐而气爲之變化﹐故骨弱筋柔而握固。气不感於動﹐而精全於一﹐故未知牝牡之合而�作。

終日號而嗑不嘎﹐和之至也。

禦注曰﹕致一之謂精﹐精則徳全而神不虧﹐沖气以爲和﹐和則气全而嗌不嗄。人之生也﹐精受於天一而爲智之源﹐和得於天五而爲信之本﹐及其至也﹐可以入神﹐可以復命﹐而失其赤子之心渚﹐精搖而不守﹐气暴而不飩﹐馳其形性﹐潛之萬物﹐豈不悲夫﹖

臣義曰﹕赤子形與物接﹐而心常靜一﹐其聲之所發﹐气之所動爾﹐非心使其气﹐而有動气之累﹐故全精之一﹐完气之衝﹐神不虧而溢不嘎﹐故其妙可以入神﹐其常可以復命﹐和之至也如此。

知和曰常﹐

禦注曰﹕純气之守﹐制命在內﹐形化而性不亡。

臣義曰﹕常者至眞而常然﹐未始或變也﹐故形𨿽蛻化之不一﹐而性有所不立。守气之純﹐保乎泰和﹐知其和而無所變﹐故曰常。

知常曰明﹐

禦注曰﹕明足以見道者﹐知性之不亡故也。

臣義曰﹕知其性有常而不變﹐而未始或亡﹐見道明矣﹐故曰明。

益生曰祥﹐

禦注曰﹕祥者﹐物之先見﹐生物之理﹐增之則贅﹐禍福特未定也。

臣義曰﹕生理固全﹐何事於益﹐益之爲祥﹐禍福未定。

心使气日彊。

禦注曰﹕體合於心﹐心合於气﹐則气和而不暴﹐蹶者趨者﹐是气也﹐而心實使之玆彊也。以與物敵﹐而非自勝之道。

臣義曰﹕心復於無﹐則气保於衝。心使气﹐則气失於暴。

物壯則老﹐是謂不道﹐

禦注曰﹕道無古今﹐物有壯老﹐彊有時而弱﹐盛有時而衰﹐役於時而制於數﹐豈道也哉﹖

臣義曰﹕有壯有老﹐隨時徙化﹐形與之變﹐是物也。含徳之厚﹐比於赤子﹐有常不變﹐其幾道乎。

不道早已。

禦注曰﹕道未始有窮﹐民之迷﹐其日固已久矣。

臣義曰﹕不以道﹐則其生𨿽壯﹐已失生理。

知者不言章第五十六

知者不言﹐言者不知。

禦注曰﹕道無問﹐問無應﹐知道者默而識之﹐無所事言。嚙缺問於王倪﹐所以四問而四不知﹐多言數窮﹐離道遠矣。

臣義曰﹕道不可言也﹐故道者不言而默識。可言者﹐道之粗也﹐多言則數窮﹐故言者不知道。

塞其兌﹐閉其門﹐

禦注曰﹕塗部守神﹐退藏於密﹐

臣義曰﹕塞其兌﹐則心無悅於外﹐閉其門﹐則神不馳於物﹐所以退藏於密也。

挫其銳﹐解其紛﹐

禦注曰﹕以深爲根﹐以約爲紀。

臣義曰﹕挫其銳﹐鈍而後利也。解其紛﹐不爲物結也。根深者不見其銳﹐紀約者何事解紛。

和其光﹐同其塵﹐

禦注曰﹕與物委蛇﹐而同其波。

臣義曰﹕和其光﹐復歸其明也。同其塵﹐則混同於物也。復其明混於物﹐故能同其波。

是謂玄同。

禦注曰﹕道復乎至幽﹐合乎至一﹐至幽之謂玄﹐至一之謂同。玄同則萬物與我﹐將擇焉而不可得﹐豈竊竊然自投於親疏利害貴賤之間爲哉﹖

臣義曰﹕至幽則盡妙﹐至一則不二﹐有無物我﹐玄同一致。

不可得而親﹐不可得而疏﹐不可得而利﹐不可得而害﹐不可得而貴﹐不可得而賤﹐故爲天下貴。

禦注曰﹕世之人愛惡相攻﹐而有戚疏之態﹐情僞相感而有利害之見﹐用捨相權而有貴賤之分﹐反復更代﹐未始有極﹐奚足爲天下貴﹖知道者忘言﹐忘言者泯好惡﹐忘情僞﹐離用捨而玄同於一性之內﹐良貴至足﹐天下兼亡心﹐故爲天下貴。

臣義曰﹕物於物者﹐可得而親疏利害貴賤之也。至於物我玄同﹐則物物而不物於物﹐故莫之爵而常自然。

以正治國章第五十七

以正治國﹐以奇用兵﹐以無事取天下。

禦注曰﹕正者道之常﹐奇者道之變﹐無事者道之眞。國以正定﹐兵以奇勝﹐道之眞﹐無容私焉。順物自然﹐而天下治矣。

臣義曰﹕治國以正定﹐道之常也。用兵以奇勝﹐道之變也。取天下以無事﹐道之眞也。侯王得一爲正﹐而物莫不正﹐國之治也。兵以克變爲奇﹐而物莫能勝﹐兵之用也。法出而姦生﹐令下而詐起﹐故無爲之君執左契﹐而天下應之﹐所謂無事以取天下也。

吾何以知其然哉﹖夫天下多忌諱﹐而民彌貧。

禦注曰﹕民不難聚也﹐愛之則親﹐利之則至﹐致其所惡則散。今也無愛利之心﹐而多忌諱之禁﹐民將散而之四方﹐故民彌貧。

臣義曰﹕多忌諱﹐則多事而多禁﹐故民擾於法﹐而業不得安﹐故民始亂而彌貧。

人多利器﹐國家滋昏。

禦注曰﹕有機械者必有機事﹐有機事者必有機心。機心生則純白不備﹐而或罔上以非其道。

臣義曰﹕人以機械相勝﹐詐僞萌生﹐疊爲朋附罔蔽﹐此所以滋昏也。

人多伎巧﹐奇物滋起。

禦注曰﹕俠巧勝則人趨末﹐而異服奇器出以亂俗。

臣義曰﹕尙伎巧﹐則風俗獘於奇異。法令滋章﹐盜賊多有。

禦注曰﹕克核太至者﹐必有不肖之心應之。

臣義曰﹕國家昏於人之利器相勝﹐風俗獘於人之伎巧相尙﹐忌諱多禁﹐民貧失業﹐則治國失其正﹐而以多事擾天下也。至於法令滋彰﹐防制密甚﹐然後民益無恥矣﹐民無恥﹐則無所不爲矣﹐故盜賊多有。

故聖人云﹕我無爲而民自化﹐

禦注曰﹕天無爲以之淸﹐地無爲以之寧﹐兩無爲相合﹐萬物皆化﹐聖人天地而已﹐故民日遷善﹐而不知爲之者。

臣義曰﹕聖人體道無爲﹐以性復性﹐故民化於上﹐而不知其所以化也。

我好靜而民自正﹐

禦注曰﹕鑑水之與形接也﹐不設智故﹐而物之方圓曲直不能逃也﹐夫豈待鈞繩規矩而後正哉﹖

臣義曰﹕靜則政一﹐而民皆一於正。

我無事而民自富﹐

禦注曰﹕天下本無事﹐庸人擾之耳。無以擾之﹐民將自富。

臣義曰﹕上無事﹐則民有餘力﹐安生樂業而民富足。

我無欲而民自朴。

禦注曰﹕不尙賢則民不爭﹐不貴難得之貨﹐則民不爲盜﹐同乎無欲﹐而民性得矣。

臣義曰﹕無欲則無心﹐上無心則民得其性﹐自足於性分﹐而心復於一﹐全其朴矣。

其政悶悶章第五十八

其政悶悶﹐

禦注曰﹕在宥天下﹐下知有之﹐而無欣欣之樂。

臣義曰﹕上以﹟道在宥天下﹐下以道自遂其生成﹐上下皆正於一﹐而復乎道﹐上不見其有爲﹐下不知其帝力﹐悶悶如此。

其民淳淳﹔

禦注曰﹕見素抱朴﹐少私寡欲。

臣義曰﹕淳淳者﹐渾厚自如﹐絕私欲﹐復素業也。

其政察察﹐

禦注曰﹕簡發而櫛﹐數米而炊﹐竊竊然以苛爲明﹐此察察之政。

臣義曰﹕察察著明﹐至纖至悉﹐新政之舉﹐以苛爲明也。

其民缺缺。

禦注曰﹕舉賢則民相軋﹐任知則民相盜﹐故無全徳。

臣義曰﹕上政察則民巧於爲僞﹐傷於巧而不得其全﹐故無全徳。

禍兮福所倚﹐福兮禍所伏﹐孰知其極﹖

禦注曰﹕昭昭生於冥冥﹐有倫生於無形﹐徳慧衛智﹐存乎疢疾﹐髙明之家﹐鬼瞰其室﹐知時無止﹐知分無常﹐知終始之不可故﹐則禍福之倚伏﹐何常之有﹖

臣義曰﹕否泰窮通﹐禍福吉凶﹐出入終始﹐往返倚伏﹐如循環然﹐無有窮極﹐惟安於時分﹐故禍福之來﹐任其自爾﹐豈有常耶。

其無正邪﹖

禦注曰﹕使同乎我與若者﹐正之。旣同乎我與若矣﹐烏能正之﹖使異乎我與若者﹐正之。旣異乎我與若矣﹐烏能正之﹖然則孰爲天下之至正哉﹖

臣義曰﹕知善之爲善﹐斯不善矣。知美之爲美﹐斯惡矣。夫混於至道而莫知所以然﹐孰有所謂正也﹐況禍福無極﹐孰爲之正。

正復爲奇﹐善復爲妖。民之迷也﹐其日固已久矣。

禦注曰﹕通天下一气耳﹐今是而昨非﹐先迎而後合﹐神奇臭腐﹐相爲終始﹐則奇正之相生﹐妖善之更化﹐乃一气之自爾。天下之生久矣﹐小惑易方﹐大惑易性﹐自私之俗﹐勝而不明乎﹖禍福之倚伏﹐且復察察以治之﹐民安得而反其眞乎﹖

臣義曰﹕正奇善妖﹐相爲是非﹐皆綠諸妄﹐實非大常。民之失性﹐固已日久﹐不能返本以契道﹐徒知缺缺於求福﹐苟政事察察﹐而以一偏爲正﹐將使天下畢正於我﹐其可得耶。

是以聖人方而不割﹐

禦注曰﹕方者介於辧物﹐大方無隅﹐止而不流﹐無辧物之迹。

臣義曰﹕方則介而有辧﹐方而不割﹐則混一體道﹐而不與物絕。

廉而不劇﹐

禦注曰﹕康者矜於自潔﹐大康不賺﹐淸而容物﹐無刻制之行。

臣義曰﹕潔然獨立於萬物之上﹐而物無不容﹐不見刻制也。

直而不肆﹐光而不耀。

禦注曰﹕直而肆則陵物之態生﹐光而耀則揚行之息至﹐內直而外曲﹐用其光而復歸其明﹐其惟聖人乎﹗民之迷也﹐以方爲是者﹐如子莫之執中﹐以康爲是者﹐如仲子之操﹐知伸而不知屈﹐知彰而不知微﹐以誇末世之獘俗﹐而失聖人之大全﹐豈足以正天下﹖聖人所以正天下者何哉﹖如斯而已。

臣義曰﹕大直若曲﹐蓋與物委蛇﹐而不失道之直。直而肆﹐則有其直而陵彼不直矣。和其光﹐歸其明﹐而塵同於物﹐而未始與物異也﹐豈有其光以耀乎外哉。直而不肆﹐光而不耀﹐此聖人所以正天下也。

治人事天章第五十九

治人事天﹐莫若嗇。

禦注曰﹕聰明智識﹐天也。動靜思慮﹐人也。適動靜之節﹐省思慮之累﹐所以治人。不極聰明之力﹐不盡智識之任﹐所以事天﹐此之謂嗇。天一在藏﹐以腎爲事﹐立乎不貸之圃﹐丰智原而音出﹐則人事治而天理得。臣義曰﹕動靜之勞形﹐思慮之役心﹐人之不自治者然也﹐極聰明﹐盡智識﹐天之不能事者然也。兩者一於嗇﹐則其神不費﹐而神全於精一。治人事天﹐莫要於此﹐故聖人不失於動靜﹐不累於思慮﹐收聰明﹐忘智識﹐而與天爲一﹐謂之嗇﹐則其藏深矣﹐而不示其存﹐固矣而不費。

夫惟嗇﹐是以早復。

禦注曰﹕迷而後復﹐其復也晚矣﹐比復好先﹐音則不侈於性﹐是以早復。臣義曰﹕音則神存而不費﹐故其復早也。

早復謂之重積徳。

禦注曰﹕復徳之本也﹐復以自知﹐則道之在我者﹐日積而彌新。

臣義曰﹕復以自知﹐徳積於內﹐復之以早﹐則所得彌積。

重積徳﹐則無不克。

禦注曰﹕能勝之謂克﹐宰制萬物﹐役使羣動﹐而無所不勝者﹐惟徳而已。

臣義曰﹕徳之重積﹐則徳彌厚矣。徳彌厚﹐則道足以勝己之私﹐而至於忘我﹐忘我則忘物﹐物我忘而無不克矣。

無不克﹐則莫知其極。

禦注曰﹕徳至於無所不勝﹐則泛應而不窮﹐孰知其極也﹖

臣義曰﹕徳至於無所不勝者﹐物我忘故也。物我忘而復乎至無﹐曷知其極也。

莫知其極﹐可以有國。

禦注曰﹕體盡無窮﹐則其於用天下也有餘裕矣﹐況有國乎﹖

臣義曰﹕體道全神﹐然後可以有國者﹐治人事天﹐至矣盡矣。

有國之母﹐可以長久。

禦注曰﹕道爲萬物母﹐有道者萬世無獘。

臣義曰﹕有國之母者﹐無極之道也。惟道常而不變﹐故長久。

是爲探根固柢﹐長生久視之道。

禦注曰﹕道者物之母﹐而物其子也﹐性者形之根﹐而形其柢也。旣知其子﹐復守其母﹐沒身不殆﹐故可以長久。根深則柢固﹐性復則形全﹐與天地爲常﹐故能長生。與日月參光﹐故能久視。人與物化﹐而我獨存﹐此之謂道。

臣義曰﹕性復於道﹐則其根深矣﹐形以道生﹐則其柢固矣。根不深則精不全﹐精不全則神不固﹐神不固則其形去﹐故根深柢固﹐所以長生久視而固存也。

治大國章第六十

治大國﹐若烹小鮮。

禦注曰﹕事大眾而數搖之﹐則少成功。藏大器而數徙之﹐則多敗傷。烹小鮮而數撓之﹐則漬。治大國而數變法﹐則惑。是以治道貴淸淨﹐而民自定。

臣義曰﹕烹鮮﹐任其自熟﹐無用智巧也。聖人爲無爲﹐付萬物於自爾﹐故若烹鮮。

以道花天下者﹐其鬼不神。

禦注曰﹕聖人者﹐神民萬物之主也﹐不得已而臨蒞天下﹐莫若無爲。道常無爲﹐以蒞天下﹐則人無不治。彼依人而行者﹐亦皆安定休止﹐莫或出而爲祟﹐故曰其鬼不神。

臣義曰﹕不以道往天下﹐則人爲私邪所勝﹐故陰陽謬戾﹐而鬼靈乘釁﹐得以神其妖。上往以道﹐則天淸地寧﹐人和气和﹐而鬼亦寧﹐處以正勝也﹐故鬼不神。

非其鬼不神﹐其神不傷民。非其神不傷民﹐聖人亦不傷民。夫兩不相傷﹐故徳交歸焉。

禦注曰﹕以道蒞天下者﹐莫之爲而常自然﹐無攻戰之禍﹐無殺戮之刑﹐是之謂不傷民。當是時也﹐神與民兩不相傷﹐而徳交歸焉。神無所出其靈響也﹐飴爾多福而已。故曰其神不傷民﹐民無所施其智巧也。日用飲食而已﹐夫何傷之有﹖

臣義曰﹕夫有爲而從事於務﹐天下多忌諱﹐至於法令滋彰﹐嚴刑重賦﹐輕敵抗兵﹐田萊荒﹐民彌貧﹐而百姓愁苦﹐不能保生﹐此由自傷其民爾。上以道往天下﹐而不傷民﹐遂萬物性命之理﹐無或幹於陰陽之和﹐則百嘉大順﹐各得其序﹐而气應天地之和矣。神其有傷人者哉﹐飴爾多福而已。至於此則人神交相歸﹐徳而不相傷﹐治之至也。

宋徽宗道徳眞經解義卷之八竟

宋徽宗道徳眞經解義卷之九

登仕郎臣章安撰義

徳經

大國者下流章第六十一

大國者下流。

禦注曰﹕人莫不有趨商之心﹐而趨髙者常蹶。江海所以能爲百谷王者﹐以其善下之也。

臣義曰﹕流下則眾流之所歸﹐故成其大。

天下之交﹐天下之牝﹐牝常以靜勝﹐牡以靜爲下。

禦注曰﹕天下皆以剛彊敵物﹐而我獨寓於柔靜不爭之地﹐則人孰勝之者﹖是乃所以交天下之道也。經曰﹐知其雄﹐守其雌﹐爲天下溪。

臣義曰﹕剛彊立我﹐則物爲我敵﹐柔則不爭﹐靜則不倡﹐惟柔與靜﹐與物無迕﹐所以爲天下牝﹐所以爲交天下之道也。

故大國以下小國﹐則取小國。小國以下大國﹐則取大國。故或下以取﹐或下而取。

禦注曰﹕將欲歙之﹐必固張之﹐將欲取之﹐又固與之。

臣義曰﹕惟能下﹐故能取﹐不自下者﹐物必下之﹐而常爲物下。

大國不過欲兼畜人﹐小國不過欲入事人。兩者各得其所欲﹐故大者宜爲下。

禦注曰﹕天道下濟而光明﹐故無不覆。地道卑而上行﹐故能承天。人法地﹐地法天﹐故大者宜爲下。

臣義曰﹕小國不下大國﹐則速禍。大國下小國﹐則小國鮮不爲之下。不能爲下者﹐常在大國﹐故大者宜爲下。

道者萬物之奧章第六十二

道者﹐萬物之奧也﹐

禦注曰﹕天奧西北﹐郁化精也。地奧黃泉﹐隱魄榮也。人奧思慮﹐蘊至神也。天地與人﹐有所謂奧﹐而皆冒於道。道也者﹐難終難窮﹐難測難識﹐故爲萬物之奧。道爲萬物之奧﹐則物者道之顯歟﹖

臣義曰道者﹐萬物所由出﹐而視之不可見也﹐故謂之萬物之奧。物皆冒於道﹐道無所不庇覆﹐而妙用深密﹐此奧之義。

善人之寶﹐

禦注曰利而行之﹐積善成性﹐而神明自得﹐聖心循焉。

臣義曰善人知貴愛於道﹐故不失己於物﹐而知所自貴。

不善人之所保。

禦注曰反無非傷也﹐順其理則全﹐動無非邪也﹐靜其性則正﹐故可以保身。

臣義曰保如保傅之保﹐若保赤子之保。人𨿽不善﹐性靜理順﹐則得其全正﹐道之所保也﹐何棄之有。道之不棄﹐故謂之保。

美言可以市﹐尊行可以加於人。不善﹐何棄之有﹖

禦注曰﹕言﹐風波也。行﹐實喪也。皆非道所貴。言美而可悅﹐行尊而可尙﹐猶可以市﹐且加於人﹐而人服從﹐況體道之奧﹐徧覆包含﹐而無所殊乎﹖然則人之不善者﹐何棄之有﹖

臣義曰美言尊行﹐去道彌遠﹐猶可以市﹐苟利於人﹐況道之奧﹐覆被無間﹐則人𨿽不善﹐道則保之﹐在所不棄。

故立天子﹐置三公﹐𨿽有拱璧﹐以先駟馬﹐不如坐進此道。

禦注曰君子之守﹐修身而天下平﹐天子三公﹐有璧馬以招賢﹐而不務進道以修身﹐則拾己而徇人﹐失自治之道矣。不如坐進此道者﹐求諸己而已。道之所在﹐聖人尊之﹐故民從之如歸市。

臣義曰天子三公﹐以道蒞天下者也。拱璧駟馬﹐爲物之貴﹐苟志於物﹐則失道徇物﹐而不能爲治。坐﹐進此道﹐則天下化之﹐歸者如市﹐亦求諸己而已。

古之所以貴此道者何也﹖不曰﹕求以得﹐有罪以免邪﹖故爲天下貴。

禦注曰求則得之﹐求在我者也。古之人所以求之於陰陽度數﹐而未得者﹐求在外故也。惡者遷善﹐愚者爲哲﹐此有罪所以免歟﹖道之善救者如此﹐故爲天下貴。傳曰天下莫不貴者道也。

臣義曰惟道善救人﹐無棄人﹐善救物﹐無棄物﹐故求則得之﹐罪則免之﹐所以爲天下貴。求其在我﹐故求則得之。性復其初﹐故罪則免之。

爲無爲章第六十三

爲無爲﹐事無事﹐味無味。

禦注曰道之體無作﹐故無爲﹔無相﹐故無事﹔無欲﹐故無味。聖人應物之有而體道之無﹐於斯三者﹐槪可見矣。

臣義曰道無爲也﹐爲其所自成爾。道無事也﹐事其所自遂爾。無爲故無作﹐無事故無相。無作也﹐無相也﹐則澹乎無味﹐何欲之有。彼從事於外﹐耽逐世味嗜好﹐以口累者﹐又烏知體道之要。

大小多少﹐

禦注曰大小言形﹐多少言數﹐物量無窮﹐不可爲倪。大而不多﹐小而不少﹐則怨恩之報孰睹其辧﹖聖人所以同萬有於一無﹐能成其大。

臣義曰﹕大小多少﹐𨿽涉於形數﹐蓋有不同﹐然恩怨一視﹐孰有間然。

報怨以徳。

禦注曰﹕爵祿不足以爲勸﹐戮恥不足以爲辱﹐則何怨之有﹖所尙者徳而已。

臣義曰﹕涉乎有﹐身之息﹐則驚於寵辱﹐故有恩怨。放於自得之場﹐則孰有彼此﹐故無恩怨。所尙者徳﹐不見可怨﹐故曰報怨以徳。

圖難於其易﹐爲大於其細。天下之難事﹐必作於易。天下之大事﹐必作於細。

禦注曰﹕千丈之堤﹐以螻蟻之穴潰﹐百尺之室﹐以突隙之煙焚。白圭之行堤也﹐塞其穴﹐是以無水難。丈人之愼火也﹐塗其隙﹐是以無火患。天下之事﹐常起於甚微﹐而及其末﹐則不可勝圖﹐故聖人早從事焉。

臣義曰﹕事藏於所忽﹐難於謀始﹐其易與細﹐知所圖爲﹐則終無失矣。事幾一跌﹐未如之何矣。

是以聖人終不爲大﹐故能成其大。

禦注曰﹕爲之於小﹐故能成其大。亂已成而後治之﹐不亦晚乎﹖

臣義曰﹕積小以成髙大也。

夫輕諾必寡信﹐多易必多難。是以聖人由難之﹐故終無難矣。

禦注曰﹕禍固多藏於微而發於人之所忽﹐聖人之應世﹐常愼微而不忽﹐故初無輕易之行﹐而終絕難圖之患﹐凡以體無故也。

臣義曰﹕輕諾細故也﹐而有失信之患。多易忽微也﹐而有多難之累﹐聖人由且難之﹐是以天下之事﹐終無難矣﹐懼微故也。

其安易持章第六十四

其安易持﹐其未兆易謀﹐其脆易浮﹐其微易散。爲之於未有﹐治之於未亂。

禦注曰﹕安者危之對﹐未兆者已形之對﹐脆者堅之對﹐微者著之對。持之於安﹐則無危。謀之於未兆﹐則不形。聖人之知幾也﹐脆者浮之則不至於堅冰﹐微者散之則不著。賢人之殆庶幾也。奔壘之車﹐沈流之航﹐聖人無所用智﹐焉用智於未奔沈﹐所謂爲之於未有﹐治之於未亂也。

臣義曰﹕其安其未兆﹐事之未形者也。其脆其微﹐事之甚細者也。事未形而爲之﹐是爲於未有也。事甚細而治之﹐是治於未亂也。

合抱之木﹐生於毫末。九層之臺﹐起於累土。千里之行﹐始於足下。

禦注曰﹕有形之類﹐大必滋於小﹐髙必基於下﹐遠必自於近。其作始也簡﹐其將畢也必巨。聖人見端而思末﹐睹指而知歸﹐故不爲福先﹐不爲禍始﹐躊躇以興事﹐每以成功。

臣義曰﹕木譬自小及大﹐臺譬自下至髙﹐行譬自近至遠﹐大也髙也遠也﹐皆始於微﹐聖人所以興事成功﹐蓋本於此。

爲者敗之﹐執者失之﹐是以聖人無爲﹐故無敗﹐無執﹐故無失。

禦注曰﹕聖人不從事於務﹐故無敗。不以故自持﹐故無失。昧者規度而固守之﹐去道愈遠﹐能無敗失乎﹖

臣義曰﹕一爲而求成﹐則敗斯至。執召﹐一斗以求得﹐則失斯至﹐惟無爲﹐故成其所自成而無敗﹐惟無執﹐故得其所自得而無失。

故民之從事﹐常於幾成而敗之。

禦注曰﹕中道而止﹐半途而廢﹐始動而終怠者﹐凡民之情﹐蓋莫不然。故事常幾成而至於敗。

臣義曰﹕有始有卒者﹐其聖人乎。凡民離道而事﹐事其能久乎﹐故未始不敗。

愼終如始﹐則無敗事矣。

禦注曰﹕靡不有初﹐鮮克有終﹐終始惟一﹐時乃日新。施之於事﹐何爲而不成﹖

臣義曰﹕終始如一﹐愼之至也﹐事固無敗。是以聖人欲不欲﹐不貴難得之貨﹐學不

學﹐以復眾人之所過。

禦注曰﹕欲利者﹐以物易己﹐務學者﹐以博溺心。夫豈足以造乎無爲﹖聖人不以利累形﹐欲在於不欲﹐人我之養﹐畢足而止。故不貴難得之貨﹐不以人滅天。學在於不學﹐緝熙於光明而已。故以復眾人之所過。道之不明也。賢者過之﹐況眾人乎﹖復其過而反之性﹐此絕學者所以無憂﹐而樂。

臣義曰﹕性分本自足﹐故無欲。性理本自明﹐故無學。惟忘其所自足﹐故多欲而至於失己﹐昧其所自明﹐故博學而至於溺心。聖人不以利累形﹐而欲在於不欲﹐故不貴貨﹐不以人滅天﹐而學在於不學﹐故以復眾之所過。謂之過﹐失中也﹐救其過﹐所以復性。

以輔萬物之自然﹐而不敢爲。

禦注曰﹕天髙地下﹐萬物徹殊﹐豈或使之﹐性之自然而已。輔其自然﹐故能成其性。爲者敗之﹐故不敢爲。此聖人所以恃道化而不任智巧。

臣義曰﹕萬物之性﹐各具自然﹐聖人無爲體道﹐輔之而已。生者遂其生﹐成者遂其成﹐人爲無與焉﹐爲之則敗﹐故不敢爲也。

古之善爲道章第六十五

古之善爲道者﹐非以明民﹐將以愚之。

禦注曰﹕民可使由之﹐不可使知之﹐古之善爲道者J使由之而已。反其常然﹐道可載而與之俱﹐無所施智巧焉﹐故曰愚。三代而下﹐釋夫恬淡無爲而悅﹐夫淳淳之意﹐屈折禮樂﹐以正天下之形﹐吁兪仁義以慰天下之心﹐將以明民﹐名曰治之﹐而亂孰甚焉﹖

臣義曰﹕三代以來﹐教化詳明﹐其文益勝﹐而周末大獘﹐明民之過也。故老氏將以愚之也。使不知善之爲善﹐美之爲美﹐而無所跂尙﹐各安其性分﹐而不戕其天眞﹐全於自得﹐而不以僞爲﹐故可以反常復朴。

民之難治﹐以其智多。

禦注曰﹕天下每每大亂﹐罪在於好知。

臣義曰﹕人以智勝﹐日益虛僞﹐豈勝治哉。

故以智治國﹐國之賊。

禦注曰﹕法出而姦生﹐令下而詐起。

臣義曰﹕尙智﹐則人以姦僞勝而難治﹐故智爲國之賊。

不以智治國﹐國之福。

禦注曰﹕焚符破璽﹐而民鄙朴﹐掊斗折衡﹐而民不爭。

臣義曰﹕不以智﹐至於民朴不爭﹐爲國之福﹐气大於是。

知此兩者﹐亦楷式。

禦注曰﹕知此兩者﹐則知所以治國﹐知所以治國﹐故民則而象之﹐以爲楷式。

臣義曰﹕上知以智不以智兩者之爲治﹐則民知則效而有所楷式。

常知楷式﹐是謂玄徳。玄徳深矣遠矣﹐與物反矣。

禦注曰﹕玄者天之色﹐常知楷式﹐而不用其智﹐則與天合徳﹐深不可測﹐遠不可窮﹐獨立於萬物之上﹐物無得而耦之者﹐故曰與物反矣。

臣義曰﹕知楷式而不以智﹐則心復乎無心﹐知復乎無知﹐是徳之玄。玄徳至深至遠﹐故反乎物而冥於道。

然後乃至大順。

禦注曰﹕順者天之理﹐乃至大順者﹐去智與故﹐循天之理而已。莊子曰﹕與天地爲合﹐其合緡緡﹐若愚若昏。是謂玄徳同乎大順﹐惟若愚若昏﹐所以去智。

臣義曰﹕玄徳之世﹐物物各順其自然﹐而不知其所以然﹐是謂大順。

江海爲百谷王章第六十六

江海所以能爲百谷王者﹐以其善下之﹐故能爲百谷王。

禦注曰﹕興事造業﹐其一上比者王也﹐王有歸往之義﹐君能下下﹐則民歸之﹐如水之就下。

臣義曰﹕江海善下﹐爲眾流所歸﹐故大。

是以聖人欲上人﹐以其言下之。欲先人﹐以其身後之。是以聖人處上而人不重﹐處前而人不害﹐是以天下

樂推而不厭。

禦注曰﹕《易》於屯之初曰﹕以貴下賤﹐大得民也。得其民者﹐得其心也。處上而人不重﹐則從之也輕。

處前而人不害﹐則利之者眾。若是者無思不服﹐故不厭。《易》曰﹕百姓與能。

臣義曰﹕聖人下其言﹐而人推上之﹐故處上而人不重。後其身﹐而人推先之﹐故處前而人不害。民心樂推而歸之﹐故不厭。

以其不爭﹐故天下莫能與之爭。

禦注曰﹕行賢而去自賢之行﹐安往而不愛哉﹖

臣義曰﹕不爭則無心﹐故天下應之以無心﹐何爭之有。

天下皆謂章第六十七

天下皆謂我道大﹐似不肖。夫惟大﹐故似不肖。若肖久矣﹐其細也夫。

禦注曰﹕肖物者小﹐爲物所肖者大﹐道覆載萬物者也﹐洋洋乎大哉﹐故似不肖。若肖則道外有物﹐豈得爲大乎﹖

臣義曰﹕入於形器﹐則不能無肖。道外無物﹐何所肖哉﹐莫大於道﹐其細也夫。

我有三寶﹐寶而持之。

禦注曰﹕異乎世俗之見﹐而守之不失者﹐我之所寶也。

臣義曰﹕可持不可失﹐如寶焉﹐非世俗之見也。

一曰慈﹐

禦注曰﹕慈以愛物﹐仁之實也。

臣義曰﹕慈以愛物﹐則不傷生﹐不害物﹐遂萬物爲自然。

二曰儉﹐

禦注曰﹕儉以足用﹐禮之實也。

臣義曰﹕儉以足用﹐而不以物失性﹐故不傷財﹐不害民﹐而民自循於至理。

三曰不敢爲天下先。

禦注曰﹕先則求勝人﹐尙力而不貴徳。

臣義曰﹕應而不倡﹐自後自下﹐以謙爲貴﹐不求其勝﹐故所以成器長也。

夫慈故能勇。

禦注曰﹕文王視民如傷﹐一怒而安天下之民。

臣義曰﹕慈故民愛之﹐衛其上如父兄﹐如手足之捍頭目﹐天下其誰與敵。

儉故能廣。

禦注曰﹕閉藏於冬﹐故蕃鮮於春。天地尙不能常侈常費﹐而況於人乎﹖

臣義曰﹕惟儉故無侈費﹐自足而無所乏﹐不以末傷本﹐不以外喪內﹐故能廣。

不敢爲天下先﹐故能成器長。

禦注曰﹕不爭而善勝者﹐天之道。

道之尊﹐故爲器之長。

臣義曰﹕天地人神﹐以謙爲貴﹐自下不爭﹐所以能成器長。

今捨其玆且勇﹐捨其儉且廣﹐捨其後且先﹐死矣。

禦注曰﹕世之人知勇之足以勝人﹐而不知慈乃能勇。知廣之足以誇眾﹐而不知儉乃能廣。知器長之足尙﹐而不知自後之爲要﹐則剛彊之徒

而已﹐有死之道焉。

夫慈﹐以戰則勝﹐以守則固。

禦注曰﹕仁人無敵於天下﹐故以戰則勝﹐民愛其上﹐若手足之捍頭目﹐子弟之衛父兄﹐效死而弗去﹐故以守則固。

天將救之﹐以慈衛之。

禦注曰﹕志於仁者﹐其衷爲天所誘﹐志於不仁者﹐其鑑爲天所奪﹐則天所以救之衛之者﹐以慈而已﹐此三寶所以慈爲先。

善爲士章第六十八

善爲士者不武﹐

禦注曰﹕武﹐下道也﹐士尙志﹐曰仁義而已。孔子曰﹕軍旅之事﹐未之學也。

善戰者不怒﹐

禦注曰﹕上兵伐謀﹐而怒實勝思。

善勝敵者不爭﹐

禦注曰﹕爭﹐逆徳也。爭地以戰﹐殺人盈野﹐爭城以戰﹐殺人盈城﹐勝敗特未定也。不武所以成其武﹐不怒所以濟其怒﹐不爭所以彌其爭﹐三者皆出於徳﹐故曰善。

善用人者爲之下。

禦注曰﹕智𨿽落天下﹐不自慮也﹐故智者爲之謀。能𨿽窮海內﹐不自爲也﹐故能者爲之役。辯𨿽雕萬物﹐不自說也﹐故辮者爲之使。

臣義曰﹕善爲之下﹐則人爲我用﹐而天下助之。

是謂不爭之徳﹐

禦注曰﹕徳蕩乎名﹐知出乎爭﹐才全而徳不形者﹐未嘗聞其倡也﹐常和人而已。

臣義曰不武不怒﹐不爭爲下﹐是徳也﹐非事也。

是謂用人之力﹐

禦注曰﹕聰明者﹐竭其視聽﹔智力者﹐盡其謀能﹐而位之者無知也。

臣義曰﹕收聰明﹐忘智力﹐所以盡天下之聰明智力。

是謂配天古之極。

禦注曰﹕無爲爲之之謂天﹐不爭而用人﹐故可以配天﹐可以配天則至矣﹐不可以有加矣﹐故曰古之極。極﹐至也。木之至者﹐屋極是也。

臣義曰﹕天道抑髙而舉下﹐能﹑爲下不爭﹐是謂配天。配天則與天爲一﹐道之至也﹐故曰古之極。故抗兵相加﹐則哀者勝矣。

禦注曰﹕聖人之用兵﹐救民於水火之中﹐取其殘而已。神武不殺﹐而以慈爲寶﹐故七眇天下而無不懷﹐義眇天下而無不畏﹐是謂常勝。

臣義曰﹕戰以殺伐爲尙者﹐兵之事也。哀而救拯之者﹐兵之道也。哀者常勝﹐仁人之用兵也﹐故可以不戰而勝。

宋徽宗道徳眞經解義卷之九竟

宋徽宗道徳眞經解義卷之十

登仕郎臣章安撰義

徳經

吾言甚易知章第七十

吾言甚易知﹐甚易行﹐天下莫能知﹐莫能行。

禦注曰﹕道炳而易見也﹐故載之言則甚易知要而易守也﹐故見之事則甚易行。孟子曰﹐道若大路然﹐豈難知哉﹖故道無難而天下無不能﹐有難不能者﹐不知反求諸己耳。臣義曰﹕聖人之言﹐明道析理而已﹐故其爲教﹐皆本乎性命之固然﹐而松其蔽也﹐反己則得之﹐非難知難行

也﹐惟拾近圖遠﹐徇末失本﹐求諸在外﹐溺於多言﹐汨於多事﹐而莫得其宗﹐故莫能知﹐莫能行。

言有宗﹐事有君。

禦注曰﹕言不勝窮也﹐而理爲之本。事不勝應也﹐而道爲之主。順理而索﹐循道而行﹐天下無難矣。

臣義曰﹕言宗於理﹐得理則忘言﹐而理爲之本。事君於道﹐得道則無事﹐而事爲之末。

夫惟無知﹐是以不吾知也。

禦注曰﹕小夫之知﹐不離乎竿牘﹐𨿽曰有知而實無知也﹐夫豈足以知道﹖

臣義曰﹕言之宗﹐事之君﹐且不知﹐人豈吾知也﹐知吾則知道。

知我者稀﹐則我貴矣。

禦注曰﹕有髙世之行者﹐見非於眾﹐有獨智之慮者﹐見驚於民﹐故有以少爲貴者。

臣義曰﹕我道大﹐故知者稀﹐知者稀﹐則我貴矣。貴於道﹐故莫之爵﹐而常自貴。

是以聖人被褐懷玉。

禦注曰﹕聖人藏於天下﹐而不自街常。

臣義曰﹕有道則不矜於外﹐而退藏於密。

知不知章第七十一

知不知﹐尙矣。

禦注曰﹕至道之精﹐窈窈冥冥﹐至道之極﹐昏昏默默。知之外矣﹐不知內矣﹐知之淺矣﹐不知深矣。知曰不知﹐是謂眞知道之至也﹐故曰尙矣。臣義曰﹕介然有知﹐道之失也﹐復乎無知﹐其知尙矣。

不知知﹐病矣。

禦注曰﹕不知至道之精﹐而知事物之粗﹐不知至道之極﹐而知事物之末﹐方且爲緒使﹐方且爲物紋﹐而日趨於憂患之塗﹐故病。

臣義曰﹕不知道﹐而自以爲知﹐所知者事物之在外者爾。以其妄見而爲眞知﹐其病大矣。

夫惟病病﹐是以不病。

禦注曰﹕知其愚者﹐非大愚也。知其惑者﹐非大惑也。大惑者﹐終身不解﹐大愚者﹐終身不靈。

臣義曰﹕病而不知其病﹐其病不可治﹐惟知其病﹐故不病。

聖人之不病﹐以其病病﹐是以不病。

禦注曰﹕聖人素逝而恥通於事﹐立本而知通於神﹐有眞知也。而常若不知﹐是以不病。

臣義曰﹕聖人之不病﹐眞知也。以知爲病﹐常若不知﹐故不病。

民不畏威章第七十二

民不畏威﹐則大威至矣。

禦注曰﹕小人以小惡爲無傷﹐而弗去也。故惡積而不可排﹐《易》曰荷校滅耳﹐凶。

臣義曰﹕民以不畏﹐故卒陷於禍患。

無狹其所居﹐

禦注曰﹕居者﹐性之宅﹐人之性至大不可圍﹐而曲士不可以語於道者﹐狹其所居故也。擴而充之﹐則充滿天地﹐包裹六極﹐無自而不可﹐《孟子》曰﹕居天下之廣居。

臣義曰﹕性宅爲天下之廣居﹐日與物僞接構﹐柴塞而敝於一曲﹐居之所以狹也。

無厭其所生。

禦注曰﹕生者﹐气之聚﹐人之生通乎物之所造﹐而厭其所生者﹐旦晝之所爲﹐有梏亡之矣。桔之反復﹐則夜气不足以存彼﹐保合太和﹐而無中道夭者﹐無厭其所生故也。

臣義曰﹕人生於道﹐本實一政﹐不遷於物﹐則通物所造。性以情動﹐情隨物遷﹐故气喪神敝﹐精虧形去﹐而生不自保﹐厭其所生而不知也。抱一反朴﹐全精體神﹐至於與道長久﹐可謂無厭其生。

夫惟不厭﹐是以不厭。

禦注曰﹕禍福無不自己求之者。

臣義曰﹕不厭其生﹐故其生不厭。

是以聖人自知不自見﹐自愛不自貴。故去彼取此。

禦注曰﹕聖人有自知之明﹐而不自見﹐以矜其能。有自愛之仁﹐而不自貴以臨物。若是者﹐處物不傷物﹐物莫之能傷也。方且樂天而無憂﹐何威怒之足畏乎﹖聖人之所去取﹐抑可見矣。

臣義曰﹕聖人神全於己﹐固自知也。不自見者﹐不有己以矜人。道在於我﹐固自愛也。不自貴者﹐物我且忘矣﹐我何貴於物哉。狹其所居﹐厭其所生﹐自見自貴﹐所謂彼也﹐反之所謂此也。

勇於敢則殺章第七十三

勇於敢則殺﹐勇於不敢則活。

禦注曰﹕剛彊者﹐死之徒。柔弱者﹐生之徒。勇於敢者﹐能勇而已。能勇而不能怯﹐非成材也﹐適足以殺其軀而已。故子路好勇﹐孔子以謂無所取材。勇於不敢﹐則知所以持後。持後者處先之道也。《列子》曰﹐天下有常然之道﹐曰柔。

臣義曰﹕能勇者失於暴﹐故其性。殘忍﹐而視人如艸管﹐故其事還以殺。持後者不輕敵﹐故其性仁愛﹐而視民如傷﹐故其事還以活。

此兩者﹐或利或害。

禦注曰﹕有所正者﹐有所差。有所拂者﹐有所宜。

臣義曰﹕勇於殺﹐用兵之事也。勇於不敢﹐用兵之道也。道之與事﹐或利或害﹐槪可見矣。然奇變無常﹐故於正而有所差﹐於拂而有所宜。

天之所惡﹐孰知其故﹖

禦注曰﹕畸於人者﹐伴於天。人之所利﹐天之所惡。人孰從而知之﹖

臣義曰﹕勇於敢殺﹐人之所利也﹐天之所惡者﹐天之徳好生故也。人之所利﹐而不知天之所惡﹐故曰孰知其故。

是以聖人猶難之。

禦注曰﹕順天者存﹐逆天者亡﹐𨿽聖人不敢易也。

臣義曰﹕禹徵三苗而聽益之贊﹐其難如此﹐故聖人要乎順天而不敢易。

天之道﹐不爭而善勝﹐

禦注曰﹕萬物之出﹐與之出而不辭﹐萬物之歸﹐與之歸而不逢。是謂不爭。消息滿虛﹐物之與俱﹐而萬物之多﹐皆所受命﹐是謂不爭而善勝。

臣義曰﹕萬物之生也﹐任其所自生。萬物之殺也﹐聽其所自殺﹐無事於爭也。萬物冒於天之覆被而受命焉﹐善勝至矣。

不言而善應﹐

禦注曰﹕天何言哉﹖變以雷風﹐示以福禍﹐無毫釐之差﹐有影響之應。

臣義曰﹕作善降祥﹐作不善降殃﹐善惡之應﹐無毫釐差不﹐善應如此。不召而自來。

禦注曰﹕有所受命﹐則出命者能召之矣。萬物之紛錯﹐而天有以制其命﹐孰得而召之﹖健行不息﹐任一气之自運而已。

臣義曰﹕召而至者﹐臣子之義。天制萬物之命﹐尊之至也﹐其孰能召﹖一气自運﹐固非使然。

坦然而善謀。

禦注曰﹕徳行恆易以知險。

臣義曰﹕恆易故坦然﹐知險故善謀。

天网恢恢﹐疏而不失。

禦注曰﹕密而有間﹐人所爲也﹐天則𨿽疏而無間。積善積惡﹐殃慶各以其類至﹐所以爲不失。且爭而後勝﹐言而後應者﹐人也。天則不爭而善勝﹐不言而善應﹐召之則至。難於知天者﹐人也。天則不召而自來﹐坦然而善謀﹐惟聖人爲能體此﹐故不就利﹐不違害﹐常利而無害﹐所以與天合徳﹐異夫勇於敢者。

臣義曰﹕天之覆物﹐不以善惡爲間﹐廣博無際﹐恢恢然孰知其極也。禍福災祥﹐各以類至﹐𨿽遲速特未定﹐然報應無有免者﹐故曰不失。

民常不田界章第七十四

民常不畏死﹐柰何以死懼之﹖

禦注曰﹕民有常心﹐其生可樂。苟無常心﹐何死之畏﹖釿鋸制焉﹐繩墨殺焉﹐椎鑿決焉﹐是謂以死懼之﹐民將抵冒而終不化。

臣義曰﹕民忘其所自愛﹐失其全生之理﹐俗雕民獘﹐抵法冒禁﹐至於六親不得相保﹐困於塗炭﹐瘠於溝壑﹐𨿽生曾不若死之爲愈﹐此死之不畏也。上不以道治﹐至於民不畏死﹐而猶將以死懼之﹐期底於治﹐不亦難乎。

若使民常畏死而爲奇者﹐吾豈執而殺之﹐孰敢﹖

禦注曰﹕天下樂其生而重犯法矣﹐然後奇言者有誅﹐異行者有禁。苟卿所謂犯治之罪﹐固重也。

臣義曰﹕民知生之可樂﹐則知死之可畏﹐畏死則重犯法。

常有司殺者殺﹐而代司殺者殺﹐是代大匠斲。

禦注曰﹕上必無爲而用天下﹐下必有爲而爲天下用﹐不易之道也。代司殺者殺﹐代大匠斲﹐是上與下同徳﹐倒道而言﹐逢道而說﹐人之所治也﹐安能治人﹖文王罔攸兼於庶言

庶獄庶愼﹐惟有司之牧夫爲是故也。

臣義曰﹕無爲者君道﹐有爲者臣道﹐君尊臣卑﹐上下之分有常而不紊。君仰成於下﹐臣服勤以恭上﹐故大治也。國有常刑﹐司殺者殺﹐苟代其殺﹐則殺不以典﹐非當刑也。是代大匠斲﹐反所自傷爾。

夫代大匠斲﹐希有不傷其手矣。

禦注曰﹕代斲且不免於傷﹐況代殺乎﹖此古之人所以貴夫無爲也。無爲也﹐則任事者責矣。

臣義曰﹕非其所任而任之﹐斯失矣。大匠以斧斤爲用也﹐代之必傷其手。司殺以刑戮爲事也﹐代之則刑斯濫矣。所以傷民也﹐民傷乃所自傷。

民之饑章第七十五

民之饑﹐以其上食稅之多也﹐是以饑。

禦注曰﹕賦重則田萊多荒﹐民不足於食。

臣義曰﹕五穀﹐民恃之以生﹐而賦於上也﹐爲多﹐故民食不足。

民之難治﹐以其上之有爲也﹐是以難治。

禦注曰﹕政煩則姦僞滋起﹐民失其朴。

臣義曰﹕上有爲益煩﹐則民應之益巧﹐所以難治。

人之輕死﹐以其生生之厚也﹐是以輕死。

禦注曰﹕矜生大厚﹐則欲利甚動﹐放僻邪侈﹐無不爲已。

臣義曰﹕矜生厚則求欲無已﹐傷生而不自愛也。

惟無以生爲者﹐是賢於貴生也。

禦注曰﹕《莊子》曰﹕達生之情者﹐不務生之所無以爲。無以生爲者﹐不務生之所無以爲。棄事而遺生故也。棄事則形不勞﹐遺生則精不虧﹐形全精復﹐與天爲一﹐所以賢於貴生。貴生則異於輕死﹐遺生則賢於貴生。推所以善吾生者﹐而施之於民﹐則薄稅斂﹐簡刑罰﹐家給人足﹐畫衣冠﹐異章服﹐而民不犯﹐帝王之極功也。

臣義曰﹕無以生爲者﹐任理之自爾。非務有爲於生也﹐蓋不有其生﹐則其生常全﹐形不勞於事﹐精不虧其全﹐故也。貴生賢於輕死爾﹐知生之可貴﹐曾不知所以全生之爲本也。

人之生章第七十六

人之生也柔弱﹐其死也堅彊。艸木之生也柔脆﹐其死也枯槁。故堅彊者死之徒﹐柔弱者生之徒也。

禦注曰﹕萬物負陰而抱陽﹐沖气以爲和﹐陽以發生爲徳﹐陰以肅殺爲事。方其肅殺﹐則沖和喪矣。故曰堅彊者死之徒﹐柔弱者生之徒。

臣義曰﹕柔弱道之用﹐故爲生之徒。彊粱者不得其死﹐故爲死之徒。死則沖和喪而反生理﹐故堅彊。

是以兵彊則不勝﹐

禦注曰﹕抗兵相加﹐則哀者勝矣。

臣義曰﹕以彊爲勝﹐必有勝之者矣。木彊則共。

禦注曰﹕拱把之桐梓﹐人皆知養之﹐彊則伐而共之矣。

臣義曰﹕木彊則伐。

故堅彊居下﹐柔弱處上。

禦注曰﹕柔之勝剛﹐弱之勝彊﹐老氏之道術有在於是。《莊子》曰﹐以懦弱謙下爲表。

臣義曰﹕老氏以柔弱爲本﹐道術之妙﹐在是也。

天之道章第七十七

天之道﹐其猶張弓乎﹖髙者抑之﹐下者舉之﹐有餘者損之﹐不足者補之。

禦注曰﹕道無益損﹐物有盈虛﹐注焉而不滿﹐酌焉而不竭者﹐聖人之所保也。降而在物﹐則天地盈虛﹐與時消息﹐而況於人乎﹖天之道以中爲至﹐故髙者抑之﹐不至於有餘。下者舉之﹐不至於不足。將來者進﹐成功者退﹐四時運行﹐各得其序。

臣義曰﹕益損盈虛﹐疊運疊旋﹐皆反於極﹐本乎自然也。髙者有餘者﹐皆盈益者也﹐故必抑必損。下者不足者﹐皆損虛也﹐故必舉叉補。皆自然之理﹐故天之道其猶張弓﹐必薪乎得中而後已。

天之道﹐損有餘補不足。

禦注曰﹕滿招損﹐謙得益﹐時乃天道。

臣義曰﹕惡盈也﹐故損有餘﹐好謙也﹐故補不足。

人之道則不然﹐損不足以奉有餘。

禦注曰﹕人心排下而進上﹐虐榮獨而畏髙明。

臣義曰﹕淩其不足而損之﹐求爲己之益﹐畏其有餘而奉之﹐求爲己之悅。

孰能損有餘而奉不足於天下者﹐其惟道乎﹖

禦注曰﹕不虐榮獨﹐而罄者與之。不畏髙明﹐而饒者損之﹐非有道者不

臣義曰﹕罄者與之﹐使無不足之累。饒者損之﹐使無過滿之災﹐惟道爲能

是以聖人爲而不恃﹐功成不居﹐其不欲見賢耶。

禦注曰﹕不恃其爲﹐故無自伐之心。不居其功﹐故無自滿之志。人皆飾智﹐己獨若愚﹐人皆求勝﹐己獨曲全﹐惟不欲見賢也﹐故常無損﹐得天之道。

臣義曰﹕聖人體道在天下﹐故能以有餘奉天下﹐非以有餘爲恃也。爲而不自恃﹐功成而不處者﹐不欲自伐自滿以見其賢爾。賢以業言也﹐有餘者﹐己之道﹐以己之先覺覺後覺﹐以己之先知覺後知﹐其下至於輕稅薄賦﹐散利於天下﹐而不收於上﹐皆所謂以有餘奉天下。惟不見賢﹐故下不知帝力。此聖人與天同徳也﹐故曰得天之道。

天下柔弱章第七十八

天下莫柔弱於水﹐而攻堅彊者﹐莫之能先﹐以其無以易之也。

禦注曰﹕《易》以井諭性﹐言其不攺。老氏謂水幾於道﹐以其無以易之也。有以易之﹐則徇人而失己﹐烏能勝物﹖惟無以易之﹐故萬變而常一﹐物無得而勝之者。

臣義曰﹕水之性﹐隨器任形﹐曲直方圓﹐與之爲變﹐至柔至弱﹐然攻彼堅彊﹐莫之能勝者﹐以其性不易於變﹐其體常冥於一﹐此柔弱所以能擅其勝也。

柔之勝剛﹐弱之勝彊﹐天下莫不知﹐而莫之能行。

禦注曰﹕知及之﹐仁不能守之。

臣義曰﹕觀水之攻堅彊﹐則莫不知柔弱之爲勝﹐是知之所及也。然莫之能行者﹐有已以好勝﹐而仁不能守也。

是以聖人言﹕受國之垢﹐是謂社稷主。受國之不祥﹐是謂天下王。

禦注曰﹕川澤納污﹐山藪藏疾﹐國君含垢﹐體道之虛﹐而所受彌廣﹐則爲物之歸﹐而所制彌遠。經曰﹕知其榮﹐守其辱﹐爲天下谷。

臣義曰﹕水幾於道﹐故聖人體水以爲徳﹐柔弱善下﹐藏垢納污﹐無所不容﹐而無善惡﹑小大﹑潔污﹑遠邇之間﹐故可以主社稷﹐王天下。

正言若反。

禦注曰﹕言豈一端而已﹐反於物而合於道﹐是謂天下之至正。

臣義曰﹕言其受垢不祥﹐謂之社稷主﹑天下王﹐斯聖人之正言也。其言若反於俗﹐蓋反俗所以爲正也。故曰反於物而合於道﹐是謂天下之至正。

和大怨章第七十九

和大怨者﹐必有餘怨。安可以爲善﹖

禦注曰﹕復偉者﹐不折鎭幹﹐𨿽有快心者﹐不怨飄瓦﹐故無餘怨。愛人者﹐害人之本也。偃兵者﹐造兵之本也。安可以爲善﹖

臣義曰﹕古之善治人者﹐使之自治﹐非有以治之也。民之情﹐蕩於利欲﹐而淫侈爭奪以自蔥﹐求得其欲而已。上之人﹐設爲禁令刑誅﹐一切治之﹐天下不得其欲﹐怨之所由生也。大怨者﹐民之欲亦大矣﹐以不得所欲﹐故謂之大怨。以民之有是怨也﹐於是又欲調和而禁治之﹐禮樂教化﹐賞刑號令﹐無所不至﹐所以調和禁治之也。而天下益有餘怨﹐故聖人所以執左契也。

是以聖人執左契﹐而不責於人。

禦注曰﹕聖人循大變而無所湮﹐受而喜之﹐故無責於人﹐人亦無責焉。契有左右﹐以別取予﹐執左契者﹐予之而已。

臣義曰﹕執左契﹐則無爲而付當於自然﹐不從事於物﹐任萬物之自至﹐吾應其至﹐與之爲合爾。常任天下之責﹐未始責於人也。

故有徳司契﹐

禦注曰﹕以徳分人﹐謂之聖。

臣義曰﹕不徳之徳﹐所以司契也。

無徳司徹。

禦注曰﹕樂通物﹐非聖人也﹐無徳者﹐不自得其得﹐而得人之得﹐方且物物求通而有和怨之心焉﹐玆﹐徹也﹐祇所以爲蔽﹐《莊子》曰﹕喪己於物者﹐謂之蔽蒙之民。臣義曰﹕無得於己﹐求徹於物﹐蔽蒙甚矣。

天道無親﹐常與善人。

禦注曰﹕善則與之﹐何親之有﹖

臣義曰﹕和大怨﹐不可以爲善而有徳。司契者﹐謂之善人﹐天道之所與也。

小國寡民章第八十

小國寡民。

禦注曰﹕廣土眾民﹐則事不勝應﹐智不勝察﹐徳自此衰﹐刑自此起﹐後世之亂﹐自此始矣。老氏當周之末﹐厭周之亂﹐原道之意﹐寓之於書﹐方且易文勝之敝俗﹐而躋之淳厚之域﹐故以小國寡民爲言﹐蓋至徳之世﹐自容成氏至於神農﹐十有二君﹐號稱至治者﹐以此而已。

臣義曰﹕國小則其事易治﹐民寡則欲易足。事易治則忘衍智﹐欲易足則無巧僞﹐然後可以反朴復古也。

使民有什伯之器而不用也。

禦注曰﹕一而不黨﹐無眾至之累。

臣義曰﹕人各安其分﹐各遂其生﹐無朋比﹟2羣聚之累﹐𨿽器有什伯﹐無所用之。

使民重死而不遠徙。

禦注曰﹕其生可樂﹐其死可葬﹐故民不輕死而之四方。孔子曰﹕上失其道﹐民散久矣。遠徙之謂歟﹖

臣義曰﹕知生之可樂而安其生﹐故重死。知業之爲本﹐而樂其業﹐故不遠徙。

𨿽有舟輿﹐無所乘之。𨿽有甲兵﹐無所陳之。

禦注曰﹕山無蹊隧﹐澤無舟梁﹐同乎無知﹐其徳不離。無絕險之迹﹐故𨿽有舟輿﹐無所乘之。無攻戰之患﹐故𨿽有甲兵﹐無所陳之。

臣義曰﹕安其生﹐樂其業﹐無事於動也。𨿽有舟輿﹐無所乘﹐無事於爭也。𨿽有甲兵無所陳﹐足乎性分﹐樂於自得者然也。

使民復結繩而用之。

禦注曰﹕紀要而已﹐不假書契。

臣義曰﹕有不信﹐有書契﹐民復古﹐則信於結繩。

甘其食﹐美其服﹐安其俗﹐樂其業。

禦注曰﹕耕而食﹐織而衣﹐含哺而嬉﹐鼓腹而遊﹐民能已此矣。止分故甘﹐去華故美﹐不擾故安﹐存生故樂。

臣義曰﹕甘其食﹐不待滋味而甘也﹐甘其分而已。美其服者﹐不待華綺而美也﹐美其衣而已。安其居﹐則無所往而不自安。樂其俗﹐則無所處而不自樂。

鄰國相望﹐雞犬之聲相聞﹐使民至老死不相與往來。

禦注曰﹕居相比也﹐聲相聞也﹐而不相與往來﹐當是時也﹐無欲無求﹐莫之爲而常自然﹐此之謂至徳。

臣義曰﹕噓噓爲仁﹐孑孑爲義﹐此民所以尙往來也。至徳之世﹐民相忘於自得之場﹐無欲於己﹐無求於人﹐相望相聞之間﹐至老死不相往來﹐然則惡有傲情作僞﹐相爲容悅之獘耶。

信言不美章第八十一

信言不美﹐

禦注曰﹕道之出口﹐澹乎其無味﹐關百聖而不慚﹐歷萬世而無獘。

臣義曰﹕信言者﹐信於道﹐非苟人之好也﹐不可以投俗﹐此世俗所以不美也。美言不信。

禦注曰﹕貌言華也﹐從事華辭﹐以支爲旨﹐故不足於信。

臣義曰﹕美好之言﹐可以悅人﹐非信於道也﹐故於信爲不足。

善者不辯﹐

禦注曰﹕辭尙體要﹐言而當法。

臣義曰﹕善者不待辮而善自明﹐故其言簡約而不費。

辯者不善。

禦注曰﹕多駢旁枝﹐而失天下之至正。

臣義曰﹕辯以求明﹐辭費寡理﹐故曰不善。

知者不博﹐

禦注曰﹕知道之微者﹐反要而已。

臣義曰﹕道一而已﹐非博者所能知。反要則復乎無知﹐何事於博。

博者不知。

禦注曰﹕聞見之多﹐不如其約也。《莊子》曰﹕博之不必知﹐辯之不必慧。

臣義曰﹕博有溺心之累﹐益博而益不知務外故也。聞見自外至﹐故歌其博。自知則知其性﹐知其性則知天矣﹐故不如其約。

聖人無積。

禦注曰﹕有積也﹐故不足。無藏也﹐故有餘。《莊子》曰﹕聖道運而無所積。孔子曰﹕丘是以日祖。

臣義曰﹕聖人至虛而無物﹐何積之有﹖以至無供天下萬物之求也。苟有積而散之﹐則積有時而盡矣﹐惟其無積﹐此聖道之所運也。

旣以爲人己愈有﹐旣以與人己愈多。

禦注曰﹕善貸且成﹐而未嘗費我。萬物皆往資焉﹐而不匱。

臣義曰﹕人所不能爲﹐待我而後爲者﹐謂之爲。人之所亡﹐待我而後有者﹐謂之與。聖人所爲所與﹐皆本乎道﹐故於己無費﹐於己無乏。

天之道﹐利而不害。

禦注曰﹕乾始能以美利天下﹐不言所利﹐而物實利之﹐未始有害。

臣義曰﹕生其所自生﹐成其所自成﹐美利萬物﹐而不言所利﹐何害之有﹖是天之道。

聖人之道﹐爲而不爭。

禦注曰﹕順而不逆﹐其動若水﹐應而不藏﹐其靜若鑑﹐和而不唱﹐其應若響﹐𨿽爲也﹐而爲出於無爲。體天而已﹐何爭之有﹖玆徳也﹐而同乎道﹐故徳經終焉。

臣義曰﹕聖人虛己以應世﹐無爲而體道﹐付一气之自運﹐遂萬物於自然﹐其動也頓﹐若水不逆。其靜也明﹐若鑑不藏。物來來感應之如響﹐

其爲出於無有者也﹐無爲則無我﹐無我則無物﹐物我且忘﹐何爭之有。爲而不爭﹐體道故也。老氏明道徳之意﹐其要在乎柔弱不爭爲本﹐故以聖人之道爲而不爭終焉。惟得道者爲能與此﹐故於徳經之終言之。

宋徽宗道徳眞經解義卷之十竟

﹟1原作『惟』﹐據下文『故其性仁愛』句﹐知『惟』當作『性』。

﹟2原作『此』﹐依義當作『比』。

