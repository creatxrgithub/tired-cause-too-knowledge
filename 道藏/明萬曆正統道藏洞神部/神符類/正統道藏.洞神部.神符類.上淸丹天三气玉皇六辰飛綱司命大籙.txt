上淸丹天三气玉皇六辰飛綱司命大籙

經名﹕上淸丹天三气玉皇六長飛綱司命大籙。撰人不詳﹐約出於唐宋間。言飛步南斗六星法術﹐配以符圖。一卷。底本出處﹕《正統道藏》洞神部神符類。

上淸丹天三气玉皇六辰飛綱司命大籙

髙眞紫靈﹐秀乎南丹﹐坐穹窿絳闕之房﹐結想髙華﹐攀維云條﹐光洞赤精﹐南斗煥明﹐炯耀萬天﹐以召六眞玉皇大帝道君出﹐回旋飛登朱綱之道﹐教諸眞人﹐開天閉地﹐呼日引月﹐敕制千靈﹐司命之眞﹐妙气生靈。玉淸玄書﹐握之登辰﹐告命六眞﹐南斗上生﹐生道永存。一人授書﹐葉葉仙名﹐坐在立亡﹐履波過火﹐災厄不幹。行其要道﹐爲仙王帝卿﹐形煉魄度﹐與劫無窮。刻丹天鳳寶之堂﹐盟諸上眞﹐行屍露文﹐考骨殃身﹐入五道門。受者丹書﹐錦囊佩之﹐與身俱行﹐按規修之﹐當策名東華﹐賓侍帝晨。用丹錦﹐紅蘭之金﹐上升玄臺﹐對天約誠。下官初眞﹐道徳未備﹐度气黃籍﹐更當歃血割發﹐長齋練精﹐稽顙而傳焉。

道欲施行丹天六辰之道﹐飛騰步星上升之法﹐先著蹈空之符﹐安兩屨中﹐地有伏屍穢毒百精﹐自遠逃伏。然後星精降地﹐地不污黃﹐土神解牢﹐地淪而空﹐布圖以登﹐下洞淵源﹐通而不塞﹐浮而不沈﹐明而不暗。步星其上﹐星光入形﹐形與道並﹐星气無常﹐隨所感也。

以黃書紫薄上﹐以著足下。捲內符﹐除聲說外﹐並朱書。

蹈空背土之符﹐安右足下。

蹈空背土之符﹐安左足下。

道欲爲眞﹐形器已陳﹐心魂不精﹐當存南斗在頭中﹐一星安眉間﹐一星安頂中﹐余星自玉枕大椎骨布之。日夜思之﹐令星芒貫脊膂中﹐炎炎起骨萎形枯敗。又思六星﹐徐咽之﹐令人長生。臥坐食沐勿南向。又以丹砂作六眞君像﹐懸左肘﹐女右肘。吉凶祝之﹐飲食臨想﹐大勝。

道欲爲眞﹐須思六星在手足中﹑心中﹑腦中﹐久之六眞降精﹐爲子練形﹐飛神玉淸。人形如眞人﹐錦衣赤星。

道欲暮臥﹐當思星滿帳中﹐如火然﹐祝曰﹕

丹玄玉室﹐光照命門﹐六眞上皇﹐鎭禦南軒﹐我柄妙气﹐入映帝臺﹐拔煉九祖﹐朱陵度魂﹐紫筆赤書﹐開道生源﹐惡夢不祥﹐速付帝君。

頂中符

肘間符

存六心府

臥帳中符

道學南斗之法﹐飛登南天絳都之樓﹐當以六月六日﹑本命生日祭之﹐必新芳。以人所愛上祭之﹐以日中祭訖﹐步之大吉。

上淸丹天三气

第一丹天梁明之炁

第二丹天虹敏之炁。

第三丹天光梵之炁。

上淸丹天南斗上賢玉女五百人﹐紅繡衣﹐執幢。

幢紅﹐後同。

玉女並紅繡衣﹐間命取宜裝。余並同。

上淸丹天南斗步魂玉女五百人﹐紅繡衣﹐執幢。

上淸丹天南斗履魄玉女五百人﹐紅繡衣﹐執斧。

上淸丹天南斗登辰玉女五百人﹐紅繡衣﹐執珪。

上淸丹天南斗眞諱玉女五百人﹐紅繡衣﹐執節。

上淸丹天南斗飛步玉女五百人﹐紅繡衣﹐執旛。

上淸丹天南斗謁者玉女五百人﹐紅繡衣﹐執柁。

上淸丹天南斗司禁玉女五百人﹐紅繡衣﹐執戟。

上淸丹天南斗司命玉女五百人﹐紅繡衣﹐執雁。

南斗第一混洞白微之气

南斗第二赤元淸微之气

南斗第三威華九要之气

南斗第四太無髙上之气

南斗第五至眞太素之气

南斗第六髙上玉皇之气

南斗玉宮後聖之臣﹐金闕司命長生九靈六眞之籙

南斗丹天之符告金闕司命

南斗丹天之符告日中司命

南斗丹天之符告月中司命

南斗丹天之符告飛步六眞司命

南斗丹天之符告星中玄女

上升南斗長生左券

上淸玉淸髙上玉皇大帝金闕司命玄圖﹐授諸飛步南辰朱緒之仙人也。有此書﹐別致箱﹐安南斗像前﹐行事佩之﹐或取所存行作之。不步而有此書﹐長生仙也。但不授下學之夫爾。南陵使者﹐與上淸丹天三气吏兵六萬人﹐在子治中﹐衛籙保眞。其無綠骨文腦﹐不得聞也。得此書﹐應爲金闕之眞﹐然不舉地官貪世之人。

道欲授書﹐盟如上淸之科﹐禁如律。臣某年賫寶布﹐詣師請丹天司命大籙﹐飛登六星﹐上升玉淸﹐告聞九天﹐使兆通玄長生﹐億遠司命帝官。

上淸丹天三气玉皇六辰飛綱司命大籙竟

