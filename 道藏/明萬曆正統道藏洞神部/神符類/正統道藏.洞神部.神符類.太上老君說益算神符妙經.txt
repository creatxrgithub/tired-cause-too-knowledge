太上老君說益算神符妙經

經名﹕太上老君說益算神符妙經。撰人不詳﹐似出於唐代。假托太上老君爲天師及其弟子說佩帶北斗諸星神符﹐除病益算之法。一卷。底本出處﹕《正統道藏》洞神部本文類。

太上老君說益算神符妙經

爾時﹐太上老君與天師眞人﹐俱遊禪黎國土碧落界中﹐見諸眾生盡遭橫禍﹐疾病災衰﹐暴厄困苦﹐夭化者多。於是眞人從座而起﹐上白太上老君曰﹕如是眾生﹐未審行何科法﹐作何功徳﹐可以濟度﹐今生永壽﹐無有災衰﹖

老君曰﹕是諸眾生﹐爲身各有四大之苦﹐不明正道﹐迷惑致此。天師稽首踴躍﹐請問罪源。

老君爲說偈曰﹕

一爲前生不信道﹐二爲夙世不修行﹐

三爲有身不回向﹐四爲立身愛諸纏﹐

致使招災及眾禍﹐疾厄衰病便聯綿。

若要扶衰禳災患﹐無過淸齋轉益算﹐

靈符佩帶常擁護﹐得保長年驅惡緣。

老君說是偈已﹐時上元甲子正月七日。老君乘紫雲之車﹐與天師俱往蜀都﹐是月十五日﹐於赤石城敷座說法﹐普濟眾生。時有趙升﹑王長信奉道法﹐詣前長跪﹐乞爲弟子。於是老君命天師召集諸天星官﹑長生司命﹑六甲將軍﹑天神地祇﹐無鞅數眾﹐俱來就坐﹐同議靈音﹐將救眾生﹐令各免難﹐時卽刻石爲信﹐傳度神符﹐傳說妙經﹐流通世間﹐以爲益算。眞人於是再拜啟白﹕𨿽蒙開暗﹐眾生猶未曉了﹐若乃善男子善女人﹐依憑齋戒﹐能遵教法﹐不負師慈﹐永脫諸苦﹐如是毀謗不信之人﹐復與何說﹐令得濟度。

老君曰﹕善哉﹐爾心憫諸眾生﹐啟問如是。君有世代奉道之者﹐篤敬不渝﹐燒香禮拜﹐轉誦眞經﹐卽得身心安泰﹐壽算延長﹐福祿增崇﹐日臻至道。

老君曰﹕道能覆愛﹐道能育養﹐道能生成﹐道能救護﹐若有命盡之者﹐是道能增一萬二千九百九十九算﹐與道齊堅﹐天地合徳﹐萬物滋榮﹐眞君下世﹐與弟子長生益算﹐災祟咸寧。若有諸迍衰危厄難﹐一切苦病之者﹐卽命六甲將軍﹑諸天星官﹑四萬八千聖眾﹐俱來救治。甲子將軍王文卿﹐遣官一百二十人﹐生弟子某身算萬二千道﹐所護人身﹐爲除百病。甲戌將軍展子江﹐遣官一百二十人﹐定弟子某心算等萬二千道﹐所護人身﹐爲除魔惑。甲申將軍扈文長﹐遣官一百二十人﹐添弟子某祿算萬二千道﹐所護人身﹐爲除虛耗。甲午將軍衛上卿﹐遣官一百二十人﹐爲添弟子某福算萬二千道﹐所護人身﹐爲除橫害。甲辰將軍孟非卿﹐遣官一百二十人﹐保弟子某財算萬二千道﹐所護人身﹐令無衰損。甲寅將軍明文章﹐遣官一百二十人﹐永弟子某壽算萬二千道﹐所護人身﹐令無夭折。

老君曰﹕六百甲子三元道泰君﹐萬生益算君﹐大慈曜明等三千五百眞人﹐一時下降﹐救護人身﹐得延萬歲﹐升入正眞。爾時﹐諸天星宿大聖﹐爲絕冤讎。

北斗貪狼星君﹐主松惡气。

北斗巨門星君﹐主秩伏屍。

北斗祿存星君﹐主袪百鬼。

北斗文曲星君﹐主袪惡夢。

北斗廉貞星君﹐主袪口舌。

北斗武曲星君﹐主袪官事。

北斗破軍星君﹐主袪虛耗。

北斗左輔星君﹐主人命算。

北斗右弼星君﹐主人身形。

三臺星君共增祿壽﹐令無禍殃。

第一惡星﹐第二良星﹐第三辟星﹐第四熒惑星﹐第五危星﹐是諸眾星尊神﹐各爲弟子某消災度難﹐辟除天下疫气疾病﹑奸淫始妬妨害之鬼﹐各令速去千里萬里之外﹐急急如太上神符律令﹗

老君曰﹕吾今宣傳妙經﹐廣說道法﹐以符救人﹐佩帶之者﹐當須精勤﹐心常敬信﹐無不安寧﹐千災萬禍﹐俱時消化﹐行藏動靜﹐善瑞日臻﹐所求所願﹐皆得遂心。於是天師受得妙法﹐而作頌曰﹕

神符神符﹐泄自太無。生天生地﹐與道捲舒。佩奉之者﹐厄難消除。得成眞道﹐身升玄都。

天師說是頌畢﹐與弟子趙升﹑王長稽首奉辭而退。

太上老君說益算神符妙經竟

