金丹四百字

經名﹕金丹四百字。一卷﹐題張平叔撰﹐黃自如注。張伯端爲北宋人﹐黃自如爲南宋人。底本出處﹕《正統道藏》太玄部。

金丹四百字並序

天臺紫陽眞人張平叔撰

吁江蘊空居士黃自如注

七返九還金液大丹者﹐七乃火數﹐九乃金數﹐以火煉金﹐返本還源﹐謂之金丹也。以身心分上下兩弦﹐以神气別冬夏二至﹐以形神契坎離二卦。以東魂之木﹐西魄之金﹐南神之火﹐北精之水﹐中意之土﹐是爲攢簇五行。以含眼光﹐凝耳韻﹐調鼻息﹐緘舌气﹐是爲和合四象。以眼不視而魂在肝﹐耳不聞而精在腎﹐舌不聲而神在心﹐鼻不香而魄在肺﹐四肢不動而意在脾﹐故名曰五气朝元。以精化爲气﹐以气化爲神﹐以神化爲虛﹐故名曰三花聚頂。以魂在肝而不從眼漏﹐魄在肺而不從鼻漏﹐神在心而不從口漏﹐精在腎而不從耳漏﹐意在脾而不從四肢孔竅漏﹐故曰無漏。精﹑神﹑魂﹑魄。﹑意相與混融﹐化爲一气﹐不可見聞﹐亦無名狀﹐故曰虛無。煉精者﹐煉元精﹐非淫佚所感之精。煉气者﹐煉元气﹐非口鼻呼吸之气。煉神者﹐煉元神﹐非心意念慮之神。故此神﹑气﹑精者﹐與天地同其根﹐與萬物同其體﹐得之則生﹐失之則死。以陽火煉之﹐則化成陽气。以陰符養之﹐則化成陰精。故曰見之不可用﹐用之不可見。身者﹐心之宅﹔心者﹐身之主。心之猖狂如龍﹐身之獰惡如虎。身中有一點眞陽之气﹐心中有一點眞陰之精﹐故曰二物。心屬乾﹐身屬坤﹐故曰乾坤鼎器。陽气屬離﹐陰精屬坎﹐故曰烏兔﹑藥物。抱一守中﹐煉元養素﹐故日采先天混元之气。朝屯暮蒙﹐晝午夜子﹐故曰行周天之火候。木液旺在卯﹐金精旺在酉﹐故當沐浴。震男飲西酒﹐兌女攀北花﹐巽風吹起六陽坤土藏蓄之數﹐故當抽添。夫采藥之初也﹐動乾坤之橐鑰﹐取離坎之刀圭。初時如雲滿千山﹐次則如月涵萬水﹐自然如龜蛇之交合﹐馬牛之步驟。殊不知龍爭魂﹐虎爭魄﹐烏戰精﹐兔戰神﹐恍惚之中見眞鉛﹐杳冥之內有眞汞。以黃婆媒合﹐守在中宮﹐鉛見火則飛﹐汞見火則走﹐遂以無爲油和之﹐復以無名璞鎭之﹐鉛歸坤宮﹐汞歸乾位﹐眞土混合﹐含光默默。火數盛則燥﹐水銖多則濫﹐火之燥﹐水之濫﹐不可以不調勻﹐故有斤兩法度。修煉至此﹐泥丸風生﹐絳官月明﹐丹田火熾﹐谷海波澄﹐夾脊如車輸﹐四肢如山石﹐毛竅如浴之方起﹐骨脈如睡之正酣﹐精神如夫婦歡合﹐魂魄如子母畱戀﹐此乃眞境界也﹐非譬諭也。以法度煉之﹐則聚而不散。以斤兩煉之﹐則結而愈堅。魂藏魄滅﹐精結神凝﹐一意沖和﹐肌膚爽透﹐隨日隨時﹐漸凝漸聚﹐無質生質﹐結成聖胎。夫一年﹐十有二月也。一月﹐三十日也。一日﹐百刻也。一月總計三千刻﹐十月總計三萬刻﹐行住坐臥﹐綿綿若存﹐胎气旣凝﹐嬰兒顯相﹐玄珠成像﹐太乙含眞﹐故此二萬刻之中﹐可以奪天上三萬年之數。何也﹖一刻之工夫﹐自有一年之節候﹐所以二萬刻﹐可以奪三萬年之數也。故一年十二月﹐總有三萬六千之數。𨿽愚昧小人行之﹐立躋聖地。柰何百姓日用而不知也﹐元精喪也﹐元气竭也﹐元神離也﹐是以三萬刻﹐刻刻要調和。如有一刻差違﹐則藥材消耗﹐火候虧缺﹐故曰毫髮差殊不作丹也。是宜刻刻用事﹐用之不勞﹐眞气凝結﹐元神廣大。內則一年煉三萬刻之丹﹐外則一身奪三萬年之數。大則一日結一萬三千五百息之胎﹐小則十二時行八萬四千里之气。故曰奪天地一點之陽﹐采日月二輸之气﹐行眞水於鉛鑪﹐運眞火於汞鼎。以鉛見汞﹐名曰華池。以汞入鉛﹐名曰神水。不可執於無爲﹐不可形於有作﹐不可泥於存想﹐不可著於持守﹐不可枯坐灰心﹐不可盲修瞎煉﹐惟恐不識藥材出處﹐文恐不知火候法度。要須知夫身中一竅﹐名曰玄牝﹐此竅者非心非腎﹐非口鼻也﹐非脾胃也﹐非穀道也﹐非膀胱也﹐非丹田也﹐非泥丸也。能知此之一竅﹐則冬至在此矣﹐藥物在此矣﹐火候亦在此矣﹐沐浴亦在此矣。結胎在此矣﹐脫體不在此矣。夫此一竅﹐亦無邊傍﹐更無內咎﹐乃神气之根﹐虎無之谷﹐在身中而求之﹐不可求於他也。此之一竅﹐不可以私急爲度﹐是必心傳口授。苟或不耳﹐皆妄爲矣。今作此《金丹四百字》﹐包含造化之根基﹐貫穿陰陽之骨髓﹐使煉丹之士﹐尋流而知源﹐捨妄以從眞﹐不至乎忘本逐末也。夫金丹於無中生有﹐養就嬰兒﹐豈可泥象執文而溺於旁蹊曲徑。然金丹之生於無也﹐又不可爲頑空﹐常知此空乃是眞空﹐無中不無乃眞虛無。今因馬自然去講此數語﹐汝其味之。

眞土擒眞鉛﹐眞鉛制眞汞。鉛汞歸眞土﹐身心寂不動。

解曰﹕眞土者﹐身中之土也。鉛汞者﹐身中之水火也。以土克水﹐則鉛可擒矣。以水克火﹐則汞可制矣。鉛水汞火皆爲眞土之擒制者何哉﹖蓋綠身心俱合﹐寂然不動﹐而後土﹑水﹑木三者可以混融爲一﹐此乃是探藥物歸鑪鼎之內也。

虛無發下雪﹐寂靜發黃芽。玉鑪火溫溫﹐鼎上飛紫霞。

解曰﹕白雪須要虛空而生﹐以其無中生有。黃芽須待火養而生﹐以其火能生土。正如天地之間﹐當子母之月﹐陽气未萌﹐是物泯於無也﹐則白雪自天而下。乃寅卯之月﹐陽气漸盛﹐是靜中有動也﹐則黃﹟1芽自地而出矣。白雪﹑黃芽旣見發生﹐則玉鑪之火但要溫養﹐自然鼎上紫霞騰空而飛。若火太武﹐則衝散矣。

華池蓮花開﹐神水金波靜。夜深月正明﹐天地一輪鏡。

解曰﹕華者﹐花也﹐花猶火也。神者﹐心也﹐心屬火也。金丹之要﹐在乎神水﹑華池﹐卽是水火旣濟之理。水中有波﹐瑩然潔靜﹐則火裹生蓮﹐自然開花矣。若到夜半子時﹐一陽初動﹐其月正明﹐透體金光照見天地之間﹐如一輪之明鏡。

朱砂煉陽气﹐水銀烹金精。金精與陽气﹐朱砂而水銀。

解曰﹕陽气者﹐身中一點眞陽之气。金精者﹐心中一點眞陰之精。以陽火煉之﹐則如朱砂。以陰符養之﹐則如水銀。朱砂﹑水銀﹐乃外物也。以外藥而比內丹﹐神仙不得已而語矣。

日魂玉兔脂﹐月魄金烏髓。攘來歸鼎中﹐化作一泓水。

解曰﹕魂主木﹐木能生火﹐故神者﹐魂藏之。魄主金﹐金能生水﹐故精者﹐魄藏之。苟能吸風以養神﹐吸气以養精﹐精神混合調和於鼎內﹐則爲一泓水。

藥物生玄竅﹐火候發陽鑪。龍虎交會時﹐寶鼎產玄珠。

解曰﹕藥物者﹐烏肝﹑兔髓﹑紅汞﹑黑鉛也。皆生於玄竅之中﹐若能奮三昧之火發陽鑪之內﹐則龍虎交會﹐煉金﹑木﹐生黃芽﹐而後產一粒之玄珠。

此竅非凡物﹐乾坤共合成。名爲神气穴﹐內有坎離精。

解曰﹕玄牝之竅﹐非凡間物。未有此身﹐先有此竅。不在上﹐不在下﹐不在中間﹐所謂先天一竅是也。方其生身之物﹐乾父之精﹐坤母之血﹐相共合成。乃神气之穴﹐而藏水火之精。

木汞一點紅﹐金鉛三斤黑。鉛汞結丹砂﹐耿耿紫金色。

解曰﹕紅者﹐汞色紅﹐爲一點。黑者﹐鉛也﹐色黑﹐重三斤。金中之鉛﹐木中之汞﹐兩者凝結﹐便成丹頭。更加九轉火候﹐則其色如紫金。

家園景物麗﹐風雨正春時。犁鋤不廢力﹐大地皆黃金。

解曰﹕家園者﹐身中之眞土也。景物者﹐身中之藥物也。迨夫一陽來復之後﹐有風以吹之﹐有雨以潤之。及至三陽交泰之時﹐𨿽犁鋤不廢其力﹐而大地皆黃芽自土中而迸出也。以黃金言之﹐取其黃芽之色如金也。

眞鉛生於坎﹐其用在離宮。以黑而變紅﹐一鼎雲气濃。眞汞產於離﹐其用卻在坎。奼女過南園﹐手持玉橄欖。

眞鉛者﹐北精之水﹐而上升於離官。眞汞者﹐南神之火﹐而下降於坎戶。鉛之與汞合而爲一﹐近觀則有紅黑色﹐遠看則如玉橄欖。奼女過南園而乘龍﹐嬰兒往北地而騎虎。龍蟠金鼎﹐虎這丹田﹐雲從龍﹐風從虎﹐其一鼎之內藹然雲气之燻蒸矣。

震兌非東西﹐坎離不南北。斗柄運周天﹐要人會攢簇。

解曰﹕震﹑兌﹑坎﹑離﹐非凡間之東﹑西﹑南﹑北﹐乃天地之卦气也。正如斗柄之指月建﹐一日一周天。身中之起火﹐頃刻一周天。若不能攢簇五行﹐則何以同斗柄之運轉。

火候不用時﹐冬至不在子。乃其沐浴法﹐卯酉時虛比。

解曰﹕大凡火候﹐非子時冬至﹑午時夏至也。及其沐浴﹐非卯時春分﹑酉時秋分也。人之一身才起火周天﹐自有抽添沐浴﹐非可拘泥於四時也。

烏肝與兔髓﹐擒來歸一處。一粒復一粒﹐從微而至著。

解曰﹕烏肝者﹐日魂也。兔髓者﹐月魄也。擒制爲一處﹐而以火煉之﹐日生一粒﹐如黍米大。自微至著﹐積銖而成兩﹐三十日重三十八銖四素。三百日重三百八十四銖﹐方圓一寸而重一斤矣。

混沌包虛空﹐虛空括三界。及尋其根源﹐一粒如黍大。

解曰﹕夫混沌者﹐陰陽交媾也。乃是攢簇五行﹐合和四象﹐則量同虛空﹐而虛空可包矣。神遊三界﹐而三界可括矣。推究其根源之所在﹐則起於玄牝之門﹐大如一粒之黍。

天地交眞液﹐日月合眞精。會得坎離基﹐三界歸一身。

解曰﹕心液下降﹐腎液上升﹐則天地交眞液矣。魂是烏之精﹐魄是兔之精﹐則日月含眞精矣。若人曉得坎離交媾之基﹐則天門開﹐地戶閉﹐日照昆侖﹐月生滄海﹐而三界在吾一身矣。

龍從東海來﹐虎向西山起。兩獸戰一場﹐化作天地髓。

解曰﹕震爲靑龍﹐來從東海。兌爲白虎﹐起向西山。若使龍吟雲起而下條﹐虎嘯風生而上升﹐二獸相逢戰於黃屋之前﹐則風雲慶會﹐自混合爲一塊髓矣。

金花開汞葉﹐玉蒂長鉛枝。坎離不曾閒﹐乾坤今幾時。

解曰﹕金花者﹐金精也。上有金花﹐能開汞葉。玉蒂者﹐玉液也。下有玉蒂﹐能長鉛枝。人能使坎離之運用不至閒散﹐則一刻之工夫﹐可奪天地一年之數﹐能要幾多時候。

沐浴防危險﹐抽添自謹持。都來三萬刻﹐差失恐毫釐。

解曰﹕沐浴乃超脫之法﹐七層寶塔﹐三級紅樓﹐自下而升﹐要防危險。抽添乃朝元之法﹐陽起子初﹐陰生午後﹐若不謹持終須失。夫一日百刻也﹐一月三千刻﹐刻刻用事﹐用之不勞﹐則十月三萬刻﹐可奪三萬年之數。若毫髮差殊﹐不作丹矣。

夫婦交會時﹐洞房雲雨作。一載生个兒﹐个个會騎鶴。

解曰﹕坎官嬰兒﹐離官奼女。若得黃婆媒合而結爲夫婦﹐洞房交接﹐雨散雲收﹐便成聖胎。及至一載生兒便跨鶴﹐自泥丸官出矣。夫十个月懷胎﹐兩个月沐浴﹐共成一載矣。

金丹四百字竟

﹟1原爲『貨』﹐據文義當爲『黃』。

