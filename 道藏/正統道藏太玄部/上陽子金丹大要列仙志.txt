上陽子金丹大要列仙志

經名﹕上陽子金丹大要列仙志。元陳致虛撰。原系《金丹大要》之附錄﹐後分出別爲一卷。底本出處﹕《正統道藏》太玄部。

上陽子金丹大要列仙志

東華帝君

姓王﹐不知其世代名號﹐或云名玄甫。得老子之道﹐後隱昆侖山﹐復居五臺山紫府洞天﹐自稱少陽君。於終南山凝陽洞﹐以道授鍾離正陽。六月十五日生﹐十月十六日上升。

正陽帝君

姓鍾離﹐名權﹐字云房﹐號正陽子。京兆咸陽人。仕漢爲將軍﹐因兵失利﹐入終南山﹐遇少陽君﹐授以至道。隱晉州羊角山。道成﹐天﹝帝﹞封號太極左宮眞人。乃束雙星﹐衣槲葉﹐自稱天下都散漢。有詩行世。後於澧水以道授純陽。四月十五日生﹐五月十八日上升。

純陽帝君

姓呂﹐名巖﹐字洞賓﹐號純陽子。祖居西京河南府滿柘縣永樂鎭招賢裏﹐今曰蒲州阪縣。生於天寶十四年乙未四月十四日巳時﹐一云生唐德宗貞元丙子。從父海州刺史﹐因家焉。以科舉授江州德化令。因縱步廬山﹐遊澧水之上﹐遇正陽授道﹐至今在世。天帝頒詔爲九天采訪使﹐五月二十日奉詔詩云﹐糾司天上神仙籍之句﹐世就以此日爲上升。有詩詞名《渾成集》﹐行於世。以道授海蟾﹑重陽。四月十四日生﹐五月二十日上升。

海蟾帝君

姓劉﹐名操﹐字宗成﹐號海蟾子﹐又改名玄英。燕山人。仕遼﹐登宰相。因遇純陽﹐卽辭相印﹐佯狂遠遊於秦州。純陽授以丹道﹐乃作詩云﹕拋離火院三千口﹐屏去門兵百萬家。後道成﹐遁迹於終南﹑太華之間。以金丹授董凝陽﹑張紫陽。十二月十四日生﹐六月十五日上升。

重陽帝君

姓王﹐名中孚﹐字允卿。又易名世雄﹐字德威。後入道﹐改名哲﹐字知明﹐號重陽子。咸陽大魏村人也。生宋徽宗政和二年。壬辰十二月二十二日﹐於終南縣甘河鎭﹐遇純陽授口訣﹐有詩四十八上始遭逢之句。明年庚辰﹐醴泉再遇﹐復得金丹之道。乃作穴居修行﹐名活死人墓。又與和玉蟾﹑李靈陽結庵而坐。初﹐有史處厚﹑劉通微﹑嚴處常﹐相繼受道。後焚其庵﹐東出關﹐抵寧海州﹐以金丹之道授與丹陽。又授丘長春﹑譚長眞﹑孫不二﹑王玉陽﹑劉長生﹑郝太古。乃以純陽所授祕訣五篇﹐盡付七人。有《全眞前後集》《韜光集》《雲中集》《分梨十化說》行於世。十二月二十二日﹐正月初四日上升。

丹陽眞君

姓馬﹐名鈺﹐字玄寶﹐號丹陽子。先名從義﹐字宜甫。寧海州人。生金太宗天會元年癸卯﹐卽宋徽宗宣和五年也。五月二十日生。家富﹐號馬半州。娶孫氏﹐生三子﹐曰庭珍﹑庭瑞﹑庭珪。大定七年丁亥﹐重陽至﹐因食瓜從蒂起﹐師怪而詢之。重陽曰﹕香從臭內出﹐甜向苦中來。復叩云﹕何名道﹖重陽曰﹕五行不到處﹐父母未生前。乃請歸家﹐師之。戊子歲﹐以家事付三子而出家。重陽以所得純陽金丹祕訣五篇授之﹐並口指其訣。遂頂三髦﹐而修行成道。因分梨十化﹐多受辛苦。時求道者﹐有李大乘﹑趙蓬萊﹑韓淸甫等﹐惟宋披云得師金丹之旨﹐乃先成道。有《金玉集》《漸悟集》《行化集》《成道集》《圓成集》《精微集》及語錄﹐一皆行於世。七眞之內﹐皆多師也。五月二十日生﹐十二月二十二日上升。

長眞眞君

姓譚﹐名處端﹐字通正﹐號長眞子。寧海州人。初名玉﹐字伯玉。生金太宗元年癸卯三月初一日。中年患風痺﹐師事重陽。每旦重陽以盥余令以洗面﹐久而疾愈﹐乃授以道。以宿業重﹐因遇醉徒驅擊﹐折齒流血﹐師皆不問。丹陽聞曰﹕一拳消盡多生業。道成﹐有詩後句云﹕湧出陽神獨自歸。書畢而逝﹐異香滿室者數日。有《水雲集》行於世。三月初一日生﹐四月初一日上升。

長生眞君

姓劉﹐名處玄﹐字通妙﹐號長生子。東萊武官莊人。生金熙宗皇統七年丁卯﹐卽宋高宗紹興十七年也﹐七月十二日生。大定九年﹐卽宋孝宗乾道五年﹐師重陽。道成﹐於宋寧宗癸亥嘉泰三年二月初六﹐嗚鼓集眾﹐曲肱而逝。有《仙樂》《太虛》《盤陽》《同塵》《安閒》《修眞》文集六﹐及《道德注》《陰符演》《黃庭述》畱世。七月十二日生﹐二月初六日上升。

長春眞君

姓邱﹐名處機﹐字通密﹐號長春子。登州棲霞縣濱都人。生金熙宗皇統八年戊辰﹐卽宋高宗紹興十八年正月十九日生。二十歲師重陽。二十七歲乃入磻漢﹐穴居修行。三十三歲復居隴州龍門山﹐苦行如磻溪時。道成之後﹐四十二歲赴金世宗召館。六十二歲齊魯入於宋﹐寧宗召師﹐不赴。六十五歲成吉思皇帝召見﹐詳見《慶會錄》對策。禳災救旱等事﹐爲元朝功臣。有《磻漢》《嗚道》文集二﹐《西遊記》行於世。丁亥歲七月初九日﹐師升堂示眾﹐以生死事畱頌坐化。正月十九日生﹐七月初九日上升。

玉陽眞君

姓王﹐名處一﹐字玉陽﹐號傘陽子。寧海東牟人。生金皇統二年壬戌三月十八日。師重陽受道﹐居雲光洞﹐志行確苦。道成﹐大著神異﹐度人逐鬼﹐踣盜碎石﹐出神入夢﹐召雨撼峯﹐烹雞降鶴﹐起死噓枯。金世宗聞其名﹐召對﹐大副宸衷。嫉者飲之鴆﹐師歸入水﹐水涸而不死。有《雲光集》《顯異錄》行於世。三月十八日生﹐四月二十二日上升。

廣寧眞君

姓郝﹐名大通﹐字太古﹐號廣寧子。寧海人。生金熙宗天春三年庚申正月初三日。巨富。師事重陽。初名璘﹐號恬然子。𨿽入道而志不苦勵﹐長眞﹑玉陽勸激之。至岐山﹐遇神人﹝授﹞與金丹口訣﹐爲改今名號。遂遊趙魏間﹐修行道成﹐畱頌而逝。有《太古集》《心經》《救苦經》《解大易圖》及《示教直言》行世。正月初三日生﹐十二月三十日上升。

淸靜元君

姓孫﹐名不二﹐號淸靜散人。寧海人也。生宋徽宗宣一和元年己亥正月初五日。父孫忠顯﹐俾適州之馬宜甫﹐生三子。重陽主以分梨十化宜甫夫婦﹐仙姑出家學道﹐居洛陽風仙洞修行。夫婦每自相激勵﹐俱成道。有詩詞行世。正月初五日生﹐十二月二十九日上升。

黃房公

姓宋﹐名有道﹐字德方﹐號黃房公。沔陽府人氏。行諸階法﹐無云則能以符而與云﹐有云則能披云而見斗﹐故時號披云眞人。一日遇丹陽﹐授以金丹火候祕訣。行之兩年﹐能貳其身弗死你因進東海﹐適皇元太祖成吉思皇帝﹐召長春邱師叔時﹐公與十八人爲之輔行之首。世祖皇帝封通玄弘教披云眞人﹐武宗皇帝加封玄通至道崇文明化大眞人。後以至道授太虛李眞人﹐而黃房公莫知所終。或云在燕之長春﹝宮﹞坐逝。

太虛眞人

姓李﹐名玨﹐字雙玉。蜀之崇慶府人。旣得黃房公金丹之道﹐改名棲眞﹐號太虛。卽往邵武之武夷﹐潛修金丹。七閱月而道將成﹐乃回途﹐道經龍虎。先夕﹐雩壇有夢眞人至者﹐時久旱析禱弗應。次日眞人果至﹐眾皆弗知﹐惟夢者見一貧道人來﹐曰﹕是此人也。眾請祈雨﹐應時霧霈。而去至眞州玉虛庵﹐結園而坐。後出圓﹐以道授張紫瓊旣﹐囑曰﹕金丹宜潛修﹐大道當授人。後云入靑城﹐莫知所終。正月初十日生﹐八月十五日成道。

紫瓊眞人

姓張﹐名模﹐字君範。饒州德興人也。後聞道﹐改名道心。初﹐太虛眞人偶寓安仁熙春宮﹐紫瓊求授金丹﹐太虛弗與。繼而適市﹐因見施丐錢三十文﹐乃曰可授已。遂以金丹之道付之。次年復會眞州﹐始全火侯。紫瓊旣聞眞要﹐後以至道授於緣督趙公﹐乃卽隱去。十月初二日生﹐十二月二十五日成道。

緣督眞人

姓趙﹐諱友欽﹐字緣督。饒郡人也。爲趙宗子﹐幼遭劫火﹐蚤有山林之趣。極聰敏﹐天文經緯﹑地理術數﹐莫不精通。及得紫瓊師授以金丹大道﹐乃搜羣書經傳﹐作三教一家之文﹐名之曰《仙佛同源》。又作《金丹難問》等書行於世。己巳之秋﹐寓衡陽﹐以金丹妙道悉付上陽子。六月十八日生。

上陽子金丹大要列仙志竟

