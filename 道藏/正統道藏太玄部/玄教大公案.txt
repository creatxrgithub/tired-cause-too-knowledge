玄教大公案

經名﹕玄教大公案。元苗善時﹝字太素﹞撰﹐門弟子王志道編集。二卷。底本出處﹕《正統道藏》太玄部。

玄教大公案序四篇

道統之傳﹐其來久矣。始太上混元老祖以象先之妙﹐彊名曰道﹐而立言以德輔翼之﹐而五千言著其中。然存言外之旨﹐微妙玄通﹐有不可得而言者﹐深不可識﹐亦彊爲形容焉。自道德受關令尹子﹐其十子各得其妙﹐如列﹑莊諸子﹐至安期生﹑李仙卿﹑葛仙翁眾眞﹐更相授受﹐各有經典。然枝分派利﹐於洞天福地亦代不乏人。自周漢以來﹐惟尹子嗣祖位﹐金闕帝君繼道統﹐授束華帝君﹐帝君傳正陽鍾離仙君﹐鍾傳純陽呂仙君﹐呂傳海蟾劉仙君﹐劉南傳張紫陽。五﹝祖﹞紫﹝陽﹞北傳王重陽﹑七眞﹐道統一脈﹐自此分而爲二。惟淸庵李君﹐得玉蟾白眞人弟子王金蟾眞人授受﹐爲玄門宗匠﹐繼道統正傳﹐以襲眞明。亦多典集見行於世。實庵苗太素師事之﹐心印其要﹐蓋靑出於藍而靑於藍者也。實庵抱負此道﹐以列祖道統心法﹐模範學人。采摭諸經樞妙﹐升堂入室﹐舉其綱要﹐於列祖言外著一轉語﹐復頌錄之。以易數爲六十四則﹐又入室三極則。門弟子王誠庵輩集成編﹐名曰《玄教大公案》。言言明本﹐句句歸宗﹐體用一眞﹐圓混三教。使人於羲皇畫外縱橫﹐玄聖象先游泳﹐至哉。華陽眞逸唐公﹐捐金繡梓﹐以廣其傳﹐義亦宏矣。誠有決烈漢﹐向此《大公案》外﹐具無極眼睛﹐覷得七穿八透﹐豁然四達六通﹐則道統明明﹐相繼而無息﹐豈不美歟。

金陵淵嘿道人柯道衝﹐敬序。

無極天心﹐中融萬法﹐象先慧目﹐圓燭無方。性至虛則八達六通﹐心云障則千差萬別。是故欲得豁開天外眼﹐必先明了世間心。僕幼習儒業﹐長慕玄風﹐每研理性之元﹐參究天道之妙﹐徧求愈遠﹐默探愈深﹐果謂不可得而聞也。夙生何幸﹐得詣中和﹐時聞實庵老師法誨﹐使人累釋心淸而造元返本﹐神凝气息而安命樂天。切切多方﹐諄諄曲化。一日﹐中和上足出示師之升堂入室﹐舉演法海寶珍﹐道統心法詩頌﹐目之曰《玄教大公案》。僕靜咀玩﹐見其剖判一元﹐結絕萬法﹐抖擻羣眞骨髓﹐貫通列祖肝腸。爲人硎慧劍﹐礪神鋒﹐斬三尸﹐誅六賊﹐解縛纏﹐脫桎梏﹐破憂疑网﹐斷煩惱障。活死漢﹐救生靈﹐誘明達﹐徹大用大機﹐造極乘極奧﹐優遊未始﹐眞樂無生。其性理天道之妙﹐明心見性之機﹐圓混於中﹐一一明白。誠此透徹﹐豈果不得聞歟。然此亦皆師之緒餘耳。僕旣沾受用欣然﹐不揣命工繡梓﹐與天下福慧大丈夫﹐同向此按欸中具一隻眼﹐拶翻關捩﹐粉破太虛﹐全本然﹐反純朴﹐逍遙無極﹐嘯傲先天﹐是所願也。

金陵靑溪九曲逸民唐道麟﹐頓首謹識。

聖仙至道﹐體玄先天﹐用妙萬法﹐以精誠中息而密固本元﹐以謙敬和順而美利天下。實庵先生《玄教大公案》﹐體用全彰﹐行功圓備﹐融一眞而入妙﹐混萬理以歸元。俾夫養元炁融衝慧命﹐寂本性安平道心﹐偉乎美矣。豈憂寂空無機鋒﹐口鼓一曲異端之比哉。僕昔聞先生補注《伊川易傳》三分未盡之旨﹐默然驚嘆曰﹕伊川先生乃前宗六夫子中一夫子﹐尙有未盡﹐今實庵先生補注其未盡﹐是何人也﹖恨不能飛見。偶授南臺職﹐暇日與同僚三五﹐特踵中和相訪。一見先生﹐淸寂安恬淡如也。及乎黑敬請益﹐雍容豁達﹐隨問隨答﹐的當通暢﹐使人廓如也。又得觀補注《易傳》未盡﹐及易网解惑﹐果謂辭簡理貫﹐純粹精明﹐將僕等積年參學疑難﹐一旦冰釋。如《大公案》始一則﹐將三教樞機精妙﹑中正體用﹑偏執見解﹐已盡剖判。中引諸經﹐一事一理﹐一玄一妙﹐若對鏡觀形﹐精粗圓照。如雲三身混極﹐六欲沈空﹐虛極反元﹐動靜體道﹔以寬慈養天性﹐以儉約養道心﹐以謙巽養玄德﹔日用五音毒气﹑十般貞病。至於舉兼山之艮﹐明靜止眞功﹐題日昃之離﹐明死生妄幻。畫前至妙﹐象外重玄﹐秉羲皇寶劍﹐劈開列聖玄關﹐現元始黍珠﹐照徹羣仙天谷。實前代道儒宗師﹐皆未嘗道。可謂妙超今古﹐玄混始終﹐非先天之高明﹐其孰能與於此。宣聖云﹕先天而天弗違。信哉。僕敢不師禮事之﹐玆略序師之道德體用﹑事理實迹﹐其先天言前之妙﹐在乎同志慧力綿密中之體式。

行臺監察禦史王主敬從義﹐頓首序引。

眞金不懼火﹐煆煉愈精明。美玉絕纖瑕﹐琢磨成寶器。朽木憊鐵﹐匠手難爲。故南華老仙云﹕有聖人之才﹐受聖人之道﹐易矣。或生而知之者﹐幾何人哉。然夙根靈慧﹐一徹萬融﹐亦在乎明師提挈﹐方可直超最上。我輩福薄根鈍﹐業力常勝道力﹐大言直超頓徹﹐恐亦自昧耳。若從師匠煉琢﹐自誠明而虛通﹐猶戒定而慧徹﹐步步踏實地﹐心心體太空﹐久久澄攪不濁﹐攧磕不碎﹐自然純粹堅固﹐豈不美哉。吾師實庵仙舫﹐道隆方外﹐教闡環中﹐發明太上心玄﹐剖判羲皇骨髓﹐掀翻三教﹐融混一元﹐掃蕩邪宗﹐豁開正道﹐斲削後學﹐造大本宗﹐烹煉高明﹐達先天境。是以良朋霞友雲集﹐明公賢相風從。虛而往﹐實而歸﹐誠不言而信﹔近者悅﹐遠者來﹐咸無爲而成。乃知言未嘗言﹐弘眾妙迥出思議之表﹔﹝可﹞道非常道﹐備萬德獨立象帝之先。非極高明而通至化者﹐其孰能與於此。僕日侍玄堂﹐幸沾法雨﹐錄集升堂之珠玉﹐緝熙入室之寶珍。然義適多方﹐理歸一極﹐歷代聖仙未結絕案款﹐吾師一一決斷明白。目之曰《玄教大公案》﹐列成六十四則﹐以象周易六十四卦﹔入室三極則﹐以象三極。誠有決烈漢﹐直下承當煆煉﹐向中默會力行﹐泯聲色﹐淵識情﹐瑩天心﹐開道眼﹐頓超生滅﹐耀徹古今﹐大用大機咸備於斯﹐其眞樂奚可勝計哉。誠能如是﹐庶不負吾師諄諄之教﹐亦乃千載一時之遇也。𨿽然﹐僕亦駕渡舟一夫云耳。

泰定甲子﹐門弟子誠庵王志道﹐頓首敬序。

玄教大公案卷上

金蓮道師實庵先生苗太素舉門人誠庵王志道集

升堂明古六十四則

第一則

太上《道德眞經》云﹕道可道﹐非常道﹔名可名﹐非常名。只這兩句﹐掃盡三教一切有無聲色諸法﹐使學者於動靜語默外密密承當。故夫道也﹐非形非相﹐不色不空﹐物物全彰﹐人人本具。乃天地未始之大象﹐父母未生之至靈﹐不屬思求﹐非從言會。蓋遣無定體﹐心妙無方﹐乃知不可道之道﹐乃眞常之妙道﹔不可名之名﹐卽本然之彊名。若執可名﹐卽成外道﹐若執可道﹐卽是異端。大眾﹐旣不可得而名道﹐畢竟云何領會﹖誠﹐誠。頌曰﹕

彊名曰道﹐嚼飯餵兒。言思著意﹐摸壁尋籬。沈空滯寂﹐幽入傍蹊。屈伸存想﹐泥法守規。舉無默坐﹐惺惺著迷。觀心轉物﹐自礙呆癡。無無自縱﹐放曠無知。去識內覺﹐帶水拖泥。機鋒敏捷﹐豎拂拈槌。語默敲喝﹐瞬目揚眉。隨情說法﹐卽事起疑。精魄熱亂﹐識神弄奇。大言闊說﹐根本支離。以此學解名道﹐不悟悉墮狐貍。寧如純純朴朴﹐誠誠息息微微。恍惚大虛體一﹐生前面目巍巍。誠會不神神的義﹐掀翻眾妙樂希夷。

第二則

太上云﹕聖人處無爲之事﹐行不言之教。又云﹕爲無爲。又云﹕道常無爲﹐而無不爲。旨哉﹐神領意會﹐目擊道存。卓爾於象帝之先﹐超然於形骸之表﹐此不言之妙也。所謂無爲者﹐非土木偶人﹐推之不去﹐呼之不來﹐逼之不動﹐塊然一物也。貴乎一點靈明﹐圓混混﹐活潑潑﹐無心爲而爲﹐時止時行﹐以輔萬物之自然。所以道﹕道常無爲而無不爲。且道爲無爲者誰噫﹖頌曰﹕

不言之妙﹐無爲之益。寂然威感﹐天下希及。貫徹萬理﹐融歸太一。一歸何所﹐混元無極。無極中主﹐生化不息。生生無生﹐綿綿密密。不動動中烹紫金﹐無爲爲處煆瓊璧。嘻﹐切忌錯識。

第三則

太上云﹕谷神不死﹐是謂玄牝。玄牝之門﹐是謂天地根。綿綿若存﹐用之不勒。此一篇盡道心妙有之玄﹐慧命眞空之本。空而無物﹐虛而有靈﹐無象之實像﹐不神之元神﹐是謂谷神也。虛靈不昧﹐卽谷神不死也。不昧虛靈﹐彊名玄牝﹐樞機圓活﹐故云玄牝之門。此乃向上玄關﹐虛無妙竅﹐爲天地之根本﹐性命之淵源﹐辟翕元炁﹐升降自然﹐大眾撥轉玄關綿密密﹐詔然皇極先天天。頌曰﹕

谷神不昧性明圓﹐玄牝闔辟造化旋。獅子眼睛明朗朗﹐象王鼻孔息綿綿。千和萬合中綿密﹐一混三元體自然。心息相依無間斷﹐恍然父母未生前。

第四則

太上云﹕恍兮惚﹐其中有物﹔惚兮恍﹐其中有象﹔窈兮冥﹐其中有精。只這物象是甚麼物象﹖咦﹐此三者不無不有﹐非陰非陽﹐五行不到處﹐七情未發時﹐是我本元實像﹐無極至眞﹐先天祖炁﹐浩劫元精﹐三者本一﹐一體三身﹐是謂淸淨法身﹐是謂妙有空身﹐是謂眞無道身。誠能元精固﹐欲海枯﹐則淸淨法身圓﹔眞息調﹐業火滅﹐則妙有空身健﹔元神凝﹐妄心死﹐則眞無道身著。三身一混﹐萬法中融﹐光輝宇宙﹐德備鴻蒙。大眾﹐且道如何了當﹖○此止息息﹐弩力努力。頌曰﹕

非心非性亦非仙﹐一體三身中混然。寂寂凝神潛至密﹐綿綿息浩毓重玄。慧風掃盡山頭雪﹐劫火燒乾海底泉。此乃極乘玄外妙﹐知音仁德可心傳。

第五則

太上云﹕有物混成﹐先天地生﹐寂兮寥兮﹐獨立而不改﹐周行而不殆﹐可以爲天下母。昔日我祖純陽帝君﹐語此一篇﹐與南巖儼禪師﹐同度湖南何祖師成證道果﹐至今三眞一脈﹐香火木絕。後禪師以此義作一頌云﹕有物先天地﹐無形本寂寥。包含萬象體﹐不逐四時凋。大眾﹐只這一物是甚麼物﹖師寂然良久云﹕不與萬法同侶﹐所以獨立而不改﹔大圓通無斷滅﹐所以周行而不殆﹔得此道者﹐能化化而不化﹐能生生而不生﹐故可爲天下母。母﹐道也。咦﹐誠﹑誠﹑誠。頌曰﹕

誠誠誠極默中中﹐一顆玄珠輝太空。寂寂周通無眹迹﹐寥寥獨立不雷同。先天天表凝元炁﹐無極極中振祖風。體用大機明徹了﹐生生化化妙無窮。

第六則

太上云﹕載營魄抱一能無離﹐專炁致柔如嬰兒﹐滌除玄覽能無疵﹐明白四達能無知﹐天門開闔能無雌﹐愛民治國能無爲。此一篇盡明心心明之妙﹐見性性養之微﹐養浩工夫﹐金丹妙用﹐悉備此章。如抱一專炁﹐乃純然無間也。滌除玄覽﹐瑩徹天心也。能無疵心﹐淸淨光明也。明白四達﹐見性而無礙也。能無知﹐含光厚養也﹐天門開闔﹐眞息綿綿而無間也。身爲國﹐炁爲民﹐炁順身安﹐爲而無爲也。誠了此章﹐金丹之道畢矣。其或未然﹐審予後頌。頌曰﹕

陰魄營營擾﹐陽魂不得安。抱一調元炁﹐徹通玄上關。心天純瑩玉﹐性月印寒潭。赤子金元體﹐嬰兒復粹顏。君享安國樂﹐民無人我山。魂淸魄靈聖﹐大智樂閒閒。

第七則

太上云﹕三十輻共一轂﹐當其無﹐有車之用。云此一章﹐教人卽物明本﹐忘幻全眞。轂因輻而成輪﹐車因輸而成用。當初本無﹐以其斷木成器﹐故假名曰車﹐成車之用。譬我一身﹐上至泥丸﹐下至湧泉﹐內則五臟﹐外則四肢﹐假合幻形。當初本無﹐以其有此幻形﹐彊名曰人﹐成人之用。形而上者曰道﹐形而下者曰器。故有形者以無爲便利﹐中無形者以有爲運用﹐器與室同一義。且道只今無形中主﹐如何了悟﹖聳。頌曰﹕

輻來輳轂車成用﹐念復歸中道大通。車運器成誰著力﹐只今誰是主人公。

第八則

太上云﹕致虛極﹐守靜篤。萬物並作﹐吾以觀其復。此一章明入室大定﹐復命歸根﹐眞空實際﹐切切眞功。空諸幻有﹐不染一塵曰虛。萬法紛紜﹐此心不撓曰靜。工夫致極﹐六脈俱澄﹐一眞寂朗﹐復其本然。到這裹通身是口﹐難措一言。我若露泄﹐汝等工夫忽至此﹐必然罵我饒舌。我不說破﹐又恐汝等到此著邪。所謂不知常﹐妄作凶也。畢竟云何﹖頌曰﹕

虛之又虛﹐靜之又靜。身心兩忘﹐气融神定。一片玉虛﹐天心光瑩。復未生前﹐誰凡誰聖。非眞非仙﹐非心非性。本無可言﹐亦非可證。寂然誠誠﹐中中密印。

第九則

太上云﹕視之不見名曰夷﹐聽之不聞名曰希﹐傳之不得名曰微﹐此三者不可致詰。眞空無象﹐視之不見﹔大音希聲﹐聽之不聞。此妙也﹐如雲出岫﹐若月印潭﹐難爲摸索﹐傳之不得﹐旣非耳目所及﹐拿捉不住﹐又不可得而言。問畢竟如何﹖嘻﹐此道也﹐昭彰在上而不明皦﹐潛密在下而不昏昧。所以仰之彌高﹐放之彌滿六合﹔鉆之彌堅﹐收斂全無眹迹。迎之莫見其首﹐隨之莫見其後﹐輝今耀古﹐莫始莫終。且道只今是誰主﹑是誰禦道來﹖○頌曰﹕

無形無影寂無聲﹐耀古輝今號赤文。妙有有如潭底月﹐眞無無若嶺頭云。遇緣常默靈光照﹐對鏡休生業火焚。和會三元歸一極﹐主人終日醉醺醺。

第十則

太上云﹕善行無轍迹﹐善言無瑕謫﹐善計不用籌策﹐善閉無關槍而不可開﹐善結無繩約而不可解。可謂鬼神莫測﹐方士莫知﹐乃知聖人大機大用﹐無門可入﹐不可度思﹐皆自然而然﹐無可不可。南華老仙言﹕聖人終日行﹐未嘗行﹔終日言﹐未嘗言。故未嘗不行﹐行必在道﹔未嘗不言﹐言必中節。發無不中﹐何必籌策﹔無爲而成﹐何必繩約。故聖人之道﹐一以貫之﹐自然均齊方正﹔美利天下﹐自然條當寬弘。故能常善救人﹑常善救物﹐作之君﹑作之師﹐不自愛貴﹑不自矜伐。𨿽大智慧﹐同大愚人。嗟乎﹐我輩行不遵道﹐言不中理﹐甚至於思慮計較﹐密察關防﹐賣弄精魂﹐好爲師範﹐自是自見﹐自禍自殃﹐去道遠矣。若不直下悔過自新﹐果行育德﹐則安能承襲太上眞明﹐光暉天下﹐利益羣生。其或未然﹐聽予頌曰﹕

行滿天下無怨惡﹐言滿天下無亡過。倒攜慧劍倚長空﹐萬法來前迎刃破。行時行之坐時坐﹐饑則養兮睡不臥。中中默默襲明公﹐就裹壺天如許大。

第十一則

太上云﹕道常無名﹐朴𨿽小﹐天下不敢臣。心本無迹﹐道常無名﹐朴𨿽至小若微塵﹐神用無方﹐含造化端﹐居萬象之先﹐所以天下不敢臣也。故得此道者﹐頓超物表﹐性象太空﹐周流六虛﹐動靜無礙。是以道之在天下﹐猶川谷之於江海﹐泛兮其可左右﹐微兮其可色聲﹐瞻之在前﹐忽焉在後。𨿽然如是﹐誠能萬緣頓息﹐一念歸中﹐方知道元來自有﹐不必他來。大眾還會否﹖頌曰﹕

心卽道兮道卽心﹐不勞思想別追尋。

利名雪化靈臺瑩﹐恩愛冰消慧海深。

風捲塵淸金虎伏﹐雲收霧散玉龍吟。

天淸皎日光圓朗﹐萬籟寂嗚息大音。

第十二則

太上云﹕反者道之動﹐弱者道之用。原夫念有偏倚﹐則以正反之﹔心有妄想﹐則以覺反之。正覺然妙﹐亦是道之動也。聖人心若太虛﹐淸淨自然﹐無一毫偏妄點染﹐體乎中道﹐其正也﹑覺也﹐何用修爲﹖故曰﹕絕學無憂﹐淸淨爲天下正﹐履謙處順﹐和同柔弱﹐禮也﹐亦道之用也。故天下萬物因生而有﹐無生則無有矣。大眾﹐正以反邪﹐覺以照妄﹐猶是道之動﹐道之用。若自尊自是﹐不反不弱﹐則道之喪矣。頌曰﹕

天下本無事﹐人心自熱忙。雨收山色翠﹐云散月圓光。體道神淸泰﹐安常德義香。誠中狂作聖﹐偏妄聖爲狂。本性無欺昧﹐不必更參詳。

第十三則

太上云﹕不出戶﹐知天下﹔不窺牖﹐見天道。其出彌遠﹐其知彌少。是以聖人不行而至﹐不見而名﹐無爲而成。夫天下猶一身﹐天道卽本心。心虛明﹐則天理昭彰。身中正﹐則天下安靜。乃知道在自身﹐向外求則遠矣。明在本心﹐向外觀則昧矣。故聖人反身而誠便到家﹐反照隱密則明德著﹐不動而變則不理當。大眾﹐多少省力﹐又不費心﹐還委悉否﹖休﹐休。頌曰﹕

不涉程途便到家﹐何須著境苦枝植。

旻天淸肅家家月﹐春日和融處處花。

气泰款斟王母酒﹐心淸奚用趙州茶。

安閒自在全無事﹐何又喃喃書五車。

第十四則

太上云﹕上士聞道﹐勤而行之﹔中士聞道﹐若存若亡﹔下士聞道﹐大笑之。不笑不足以爲道﹐故建言有之。夫上士元本淸高﹐根基純厚﹐所以一撥便轉﹐八達六通﹐自然移掇不得﹐天地莫遷﹐輕輕快快﹐綿綿密密﹐精進力行﹐終始無昧。中人則業識牽纏﹐利名縈絆﹐未免半疑半信﹐若存若亡。小人驕矜濁富﹐誇恃虛名﹐專尙浮華﹐憎嫌純朴﹐故聞聖人之道﹐則大笑之。若使小人聞道而不笑﹐則不足以爲至道。故小人建設巧言﹐笑侮有之﹐不足爲怪。夫何故﹖達道了明之士﹐頓忘形體﹐若昏昧之人﹔事物無心﹐若退惰之人。卑下混同﹐類族平等﹐大體潔白﹐外若污辱﹐廣德充滿﹐常若不足﹐建立陰德﹐密切若偸﹐質朴眞純﹐茫然若渝。若大方無際﹐大器緩成﹐況大音希聲﹐大象無形﹐視聽不得﹐道隱無名﹐摸索不著﹐淸虛寂寞﹐與彼相反。已上皆下人可笑。惟在道高明﹐包容含恕﹐善假方便﹐委順曲化﹐故曰善貸且成。大眾﹐修行人三千功﹐八百行﹐盡備此章﹐勉旃勉旃。頌曰﹕

物物中含太極眞﹐柰人暴棄自蒙昏。

下愚執僻心茅塞﹐上士虛中性玉純。

識性空無名本性﹐凡人了達卽眞人。

回光直入玄元境﹐庶免區區再轉輪。

第十五則

太上云﹕生之徒十有三﹐死之徒

十有三﹐人之生﹐動之死地亦十有三。夫何故﹖以其生生之厚。夫聖人不有去來﹐了無生死﹐是以太虛一體﹐動靜不居。嗟夫﹐一切人此心無主﹐忽起忽滅﹐出機入機﹐無有了期。夫何故﹖以

其生生之厚。欲養生之富厚﹐則貪婪者衣食常不足﹐富貴者利名常不足。以其心常不足﹐故縱六欲七情﹐三尸六賊﹐用心役力﹐巧智其神﹐致使心火上炎﹐精水下濕﹐水火相違﹐以致病患苦楚﹐至死未休。惟達道者﹐明悟虛幻情緣業識﹐故反情復性﹐虛心體道﹐自然火不上炎﹐水不下漏﹐水火旣濟﹐神炁密融﹐果證無生﹐故無死地。乃知人之生﹐動之死地﹐皆由水火旣未﹐神炁合離﹐故亦十有三也。火數七﹐水數六﹐合十三也。此章多解不一﹐各執自見﹐著相支離。或言九竅四關﹐十分有三分生﹐七分死﹔或以月之虧盈﹐然合成數。於切己進修﹐全無干涉。惟祖師玉蟾眞人言七情六欲﹐先師言水火旣未﹐最爲切當。上下文理順貫﹐便得受用。若情欲不息﹐水火不濟﹐則中無定主﹐安能出得虎兕甲兵之驚懼﹖以其神炁一融﹐自然物我兩忘。大眾﹐明徹此章端的大義﹐力行將去﹐不必問生死事大已已。頌曰﹕

人之生死藉陰陽﹐超出陰陽自反常。

水火混融忘死地﹐炁神密固衛生方。

人牛俱泯性圓朗﹐鷗我無情機兩忘。

假象指賢歸故里﹐休迷相數弄文章。

第十六則

太上云﹕道生之﹐德畜之﹐物形之﹐勢成之。萬物莫不尊道而貴德。道之尊﹐德之貴﹐夫莫之爵而常自然。夫大道生生不窮﹐玄德畜養平等﹐物隨气而賦形﹐勢因時而成就。是以萬物莫不尊道爲本﹐貴德爲元。故道之尊高﹐長於上古而不先﹔德之最貴﹐成於萬物而不先。故體道之士﹐天下莫敢臣﹐侯王莫能友﹐常樂自然。昔帝堯讓位許由先生﹐辭而避之﹔帝舜讓位善捲先生﹐避之而入山。又如莊子休於子陵﹐辭黃金百鎰﹐不受相位。古今達道志士﹐有至於三詔不赴者甚多﹐可謂道之尊﹐德之貴﹐而莫之爵。今之我輩﹐未造實理﹐不有眞功﹐未知道妙深奧﹐玄理幽微﹐恃自井量管見﹐扇惑愚俗﹐彰揚口鼓﹐要譽利名﹐不羞之甚。上忝仙聖道風﹐下緣市塵俗气﹐似此違避太上慈訓﹐胡不寒心。速改速改。大眾﹐爾等欲知之而速改乎﹐欲奮志而力行乎﹖嘻﹐老拙更爲饒舌。頌曰﹕

極品簪纓世慕之﹐道人看破笑嘻嘻。

漚生漚滅莫多事﹐花謝花開能幾時。

素履自然寧意馬﹐實頤寧肯捨靈龜。

優遊不事王侯志﹐何慍人輕與不知。

第十七則

太上云﹕含德之厚﹐比如赤子。夫含養德性﹐純純朴朴﹐則比如赤子也。赤子如初生嬰兒也。未三月時﹐元炁純粹﹐元神寂冥﹐不知動靜聲色﹐兩手握固﹐百骸柔軟﹐一團和气﹐純純全全。所以終日號哭﹐而咽嗌不破嘎﹐毒虫猛獸亦無螫傷。蓋與物無心﹐物亦無傷也。太上以此諭修眞之士﹐心切切矣。我輩欲反本還源﹐歸根復命﹐以此爲則﹐不亦簡妙乎。今心無所主﹐性不安閒﹐安得元神凝寂﹐元气沖虛﹐而比如赤子乎。大眾﹐執柯以伐柯﹐其則不遠。咦﹐休休息息﹐綿綿若存去。頌曰﹕

含養工夫妙﹐中中密密綿。嬰兒心溟涬﹐赤子性純全。

今古誰消息﹐死生孰變遷。太虛中大象﹐玄外更無玄。

第十八則

太上云﹕爲無爲﹐事無事﹐味無味。大眾﹐此三句妙理﹐如自家了徹﹐則一眞洞徹﹐萬行畢備。其或未然﹐老拙借口與汝等裝點。如我輩省悟得﹐世間一切事物﹐俱是虛幻空華﹐此心厭倦﹐常慕幽靜處﹐諸緣頓捨。似古廟香鑪﹐冷灰灰地﹐默默然一切人事﹐來如土水偶人相似﹐判然不惹﹐是則故是﹐然則未然﹐實非聖人眞淸淨之妙。夫何故﹖聖人之心﹐若懸寶鏡在堂﹐物來則照﹐物去則空﹐隨機應變﹐活潑潑﹑圓混混﹑虛豁豁﹑明皎皎﹐因其利而利之﹐以輔萬物之自然。無可不可﹐乃爲而無爲也。圓通萬變﹐無所往而不在乎道。如王秉劍﹐萬法來前﹐迎刃而解﹐乃事無事也。咀玩道德﹐精妙入神﹐含養元炁沖和﹐如飲玉液瓊漿﹐乃味無味也。大眾﹐汝等欲知之乎﹐欲力行之乎﹖噫。頌曰﹕

萬里無雲障﹐碧天日正中。圓明暉宇宙﹐光朗曜虛空。

照物無私照﹐通幽徹大通。我心無點染﹐何事不圓融。

方便和人事﹐隨機闡祖風。

第十九則

太上云﹕千里之行﹐始於足下。只這一步﹐向何處起腳。大眾會麼﹖師寂然良久﹐空中畫一畫﹐云﹕夫大道驀直坦平﹐寬闊無涯﹐十極八方﹐六通四達﹐綽然無礙。南華老仙云﹕終日行而未嘗行。多少省力﹐全無眹迹。誠向這裹會得﹐回轉頭來﹐力行將去﹐忽然踏著故鄕﹐縱前許多熟境路頭﹐盡淨都忘。所謂頓超物表﹐遊詠仙鄕﹐逍遙眞樂﹐豈不美哉﹖○看頌曰﹕

舉步不在腳﹐也是涉途程。不行行至妙﹐無處不寬平。

心路誠虛絕﹐天衢道大亨。踏翻玄妙竅﹐慶快樂無生。

第二十則

太上云﹕我有三寶﹐持而守之。一曰慈﹐二曰儉﹐三曰不敢爲天下先。夫寬居仁行﹐濟人利物﹐憫惠一切﹐謂之慈。慈所以養乎天性也。素分安常﹐省心節事﹐謹言愼行﹐誠一無妄﹐謂之儉。儉所以養乎道心也。虛以受人﹐謙以自牧﹐柔和卑下﹐遜讓持後﹐謂之不先。不先所以養乎孔德也。大眾﹐誠能慈﹐無敵於天下﹐故曰勇﹔誠能儉﹐眞樂有餘﹐故曰廣﹔誠能不先﹐謙尊而光﹐卑而不可踰﹐故能成其器長。道人家若不慈﹑不儉﹑不謙﹐不惟亡道﹐凶禍隨之矣。可不戒愼﹐以保永終之元吉乎﹖師下座﹐端誠拜禮大眾﹐而說頌曰﹕

富貴謙爲本﹐尊高下作基。謙謙君子吉﹐行行惹人非。

克己心無昧﹐恕人心不欺。息心無可欲﹐和順樂希夷。

第二十﹣則

太上云﹕言有宗﹐事有君。夫惟無知﹐是以不我知。知我者希﹐則我者貴﹐是以聖人披褐懷玉。故志士樂道而忘賤﹐安德而忘貧﹐外𨿽狼藉﹐內懷至寶。故聖人本體圓明﹐則大用美利無窮﹐是以言言中節﹐事事公當。蓋言未發時﹐中有宗本﹐事未萌時﹐中有君主。夫惟無知此妙之人﹐言多不善﹐事多偏倚﹐乃不知我道大體妙用寂然﹐中主應化無方之故。然知此道者希有﹐誠能反觀本主﹐卓然存乎中﹐則言也﹑事也﹐無不條當﹐無所往而不利。作之君﹑作之師﹐天人敬仰﹐豈不超絕。故曰則我者貴矣。大眾﹐且道只今言默作爲﹐是誰主使﹖○頌曰﹕

七情未發妙﹐六欲不生時。寂寂誠忘我﹐中中的是誰。

言言說奚說﹐事事爲無爲。美玉藏中蘊﹐神珠光自輝。

嘻﹐明明拈出家中寶﹐無柰人迷不我知。

第二十二則

太上云﹕知不知﹐上﹔不知知﹐病。夫惟病病﹐是以不病。聖人不病﹐以其病病﹐是以不病。前經云﹕𨿽智大迷﹐是謂要妙。故達道之士﹐若拙若

愚﹐若昏若訥﹐洞徹本元﹐含光寂照﹐自昭明德﹐光而不耀。故曰知不知上也。今之我輩﹐未悟爲悟﹐未明爲明﹐螢光井量﹐自爲了達﹐彊辭口鼓﹐賣弄精魂﹐此乃不知彊知之節病也。聖人秉气純厚﹐德性朴眞﹐八達六通﹐常若無知﹐三才一貫﹐常如不及。以其中虛安靜﹐恬退柔和﹐並無昧己自欺﹐好勝爭能﹐自見自是﹐許多節病。故曰﹕聖人不病﹐以其病病﹐是以不病。大眾﹐誠能頓覺自己昧心﹐彊知自是之節病﹐克己改過﹐自然明德日新﹐樂天無窮矣。頌曰﹕

百拙無能懶散人﹐騰騰兀兀樂天眞。人前默訥全無用﹐就裹含容席上珍。

性若良金無雜僞﹐心如美玉絕瑕垠。休誇口鼓機鋒敏﹐免爾勞叨墮法塵。

第二十三則

太上云﹕聖人不積﹐旣以爲人己愈有﹐旣以與人己愈多。原夫天地乃無心聖人﹐聖人乃有心天地。天道運而無所積﹐故生生化化﹐美利天下而無害。聖人虛而無所積﹐故純純全全﹐道濟天下而不爭。所以厚養人民﹐於己愈有﹔博施濟眾﹐於己愈多。可謂法海寬弘﹐而無盡藏。大眾﹐只這利而無害﹐爲而不爭的道妙常存﹐日用天地大生之德﹐聖人大化之仁盡在己矣。伏惟珍重。頌曰﹕

至道玄虛妙莫評﹐樞機造化主生成。乾坤健順生生化﹐賢聖誠純化化生。

舜禹體天奚有害﹐羲堯心道了無爭。物丰時序人安泰﹐天下淳風樂太平。

第二十四則

《文始妙道眞經》曰﹕一情冥爲聖人﹐一情善爲賢人﹐一情惡爲小人。大眾﹐一情善惡卽不說﹐且道一情冥時如何領會﹖嘻﹔若就此處直下承當﹐則天心朗朗﹐成性存存。其或未然﹐聽予煩曰﹕

善惡𨿽然是二途﹐道人不若悉捐除。七情冥息忽忘我﹐一道圓光曜太虛。

第二十五則

《文始眞經》云﹕魚欲異羣魚﹐捨水躍岸卽死﹔虎欲異羣虎﹐捨山入市卽擒。聖人不異眾人﹐時務不能拘耳。

乃知古者達道隱士﹐明白四達﹐默默昏昏﹐故若愚若拙﹐和光混世﹐所以方士莫能知﹔時行時止﹐應感隨宜﹐所以鬼神莫能測。是以時務不能拘耳﹐得大自在。今之我輩﹐恃斗筲之量﹐彰螢火之光﹐好爲人師﹐做模作樣﹐矜誇自是﹐要譽沽名﹐殊不知反招魔障﹐以致災殃。大眾﹐聖人設諭魚躍岸﹑虎入市﹐以致喪身失命﹐戒之深矣。以此爲龜鑑﹐都不如安貧養道﹐素分樂天﹐久久自然有無量快樂﹐作个本分道人﹐豈不異哉。煩曰﹕

弄巧翻成拙﹐彰明莫若愚。侍才招奏剝﹐本分得中孚。

索隱令人謗﹐要名不自如。安常能省事﹐長泰樂無餘。

第二十六則

《文始眞經》云﹕聖人多斂萬有於一息﹐無有一物可役吾之明徹。散一息於萬有﹐無有一物可間吾之云爲。大矣哉。夫人之一點虛靈﹐大體大用﹐在乎一息之間。故放開則充塞乾坤﹐綽然無礙﹔收斂則潛歸黍粒﹐全無朕迹。靈靈無昧﹐體用全彰﹐事莫能遷﹐物莫能問。大眾﹐誠能於此明悟了達﹐則語默動靜得大自在。且道只今如何體審息息﹖頌曰﹕

惚焉天地表﹐恍爾黍珠中。獨立一毫上﹐昭然體太空。

迎之不見首﹐隨之不見綜。倏爾忽相遇﹐非彼亦非儂。

第二十七則

《文始眞經》云﹕聖人以有言﹑有爲﹑有思﹐所以同乎人﹔以未嘗言﹑未嘗爲﹑未嘗思﹐所以異乎人。南華老仙云﹕終日言而盡道﹐言言皆道﹔終日言而盡物﹐言言皆物。道物之極﹐非言非默。以此推二祖師士一以﹐意是一耶﹐是二耶﹖大眾﹐誠能於此通徹﹐則言也默也﹑爲也息也﹐悉自然而然﹐無可不可。其或未然﹐反照去。頌曰﹕

堂前懸寶鑑﹐圓朗絕纖塵。照者從其照﹐人觀亦聽人。

妍醜都自見﹐此鏡了無心。目觀耳聽得﹐方許爾知音。

第二十八則

《文始眞經》云﹕聖人道𨿽虎變﹐事則鱉行﹐道𨿽絲紛﹐事則碁布。又道云之捲舒﹐禽之飛翔﹐皆在虛空中﹐所以變化不窮。聖人之道亦然。乃知聖人條當天下﹐寂然神化﹐文彩全彰﹐應變隨機﹐均齊弘道。夫何故﹖聖人大體玉虛﹐純然無礙﹐所以任其所化。雲龍禽翔﹐風雷雨霧﹐變化不常﹐大虛未嘗變遷。大眾﹐今我輩常常沈滯聲色﹐迷惑有無﹐著物肆情﹐彊能多事﹐所以云爲失措﹐動止有妨﹐安得本性大虛﹐綽然自在。噫﹐若之何﹐各自理會。頌曰﹕

威風凜肅﹐鬼神莫測。和气雍容﹐美利萬物。

爲而無爲﹐欲其不欲。飄然無礙﹐不疾而速。

第二十九則

《文始眞經》云﹕蜣螂轉丸﹐丸成而精思之﹐而有蚊白者存丸中﹐俄去殼而蟬。彼蛻不思﹐彼蚊蠕白﹖乃知玉不琢則不成器﹐天不寒則不結冰。大眾﹐我輩實非天生聖人﹐欲學聖人之道﹐須假修習。眞眞實實﹐純純朴朴﹐切切下工夫始得。眼下胡枝撐﹐口鼓胡擺撥﹐濟个甚事﹖聖人以蜣螂轉丸﹐精思志一﹐虛白中輝﹐蛻殼而蟬。物類尙然用工而成﹐我輩豈不爾思。所以道﹕修及無修﹐是爲眞修﹔學至無學﹐方名絕學。今塊然一物﹐蠢爾無知﹐云不必下工夫﹐絕學無憂。正所謂隔靴爬癢﹐枝撐擺撥﹐久久都無結果。可不勉之。老拙自覺饒舌﹐伏惟珍重。頌曰﹕

一聞頓徹妙玄玄﹐福慧根深風善緣。性命雙融圓太極﹐形神俱妙體先天。

達摩九載玉心瑩﹐文祖六年金志堅。今古上仙超越者﹐皆由功德得成仙。

第三十則

《文始眞經》云﹕眾人以魄攝魂者﹐金有餘則木不足也。聖人以魂運魄者﹐木有餘而金不足也。故木諭魂諭性﹐金諭魄諭情。常人隨情逐妄﹐故情有餘而性不足也。聖人攝情歸性﹐故性有餘而情不足也。故修眞之士﹐淵情泯識﹐則本性圓明而無欠餘﹔死魄安魂﹐則慧命堅固而無滲漏。性情混然﹐則金木無間矣。𨿽然﹐喜怒哀樂愛惡欲﹐皆情也。寂湛圓明﹐性也。性一而情七﹐彼眾我寡﹐所以常被業力勝吾道力。大眾﹐且道如何勝得這七个

畜生﹖嘻﹐別人難著力。頌曰﹕

七个大魔鬼﹐常害主人公。主人無志力﹐營魄騁英雄。

慧劍誅白虎﹐靈宮臥玉龍。太平無个事﹐鼓腹樂玄風。

第三十一則

《文始眞經》云﹕人之計生死者﹐或曰死已有﹐或曰死已無﹐或曰死已不有不無﹔或曰當喜者﹐或曰當懼者﹐或曰當任者﹐或曰當超者﹐愈變情識。大眾﹐今之修行人﹐皆言爲生死事大﹐以此經義推之﹐都是空頭煩惱。有無無有﹐喜懼任超﹐愈變情識﹐殊不知我本無生﹐孰云爲死。予嘗謂死生乃晝夜之常﹐則要心無遷易﹔去來乃動靜之變﹐則要性無昧昏。故南華老仙云﹕死生亦大矣﹐無以動其心。𨿽然如是﹐也要只今分曉﹐方爲了事人。夫何故﹖誠能日用間﹐逆順不能遷﹐則夜間夢寢不能昧﹐夢覺旣如一﹐死生了無礙。其或未然﹐且請究竟。頌曰﹕

我本無來去﹐誰云有死生。日月常出沒﹐太虛何暗明。

逆順心無染﹐夢境自然淸。無生眞樂妙﹐歷劫慶升平。

第三十二則

《文始眞經》云﹕意有變﹐心無變。意有覺﹐心無覺。惟一我心﹐則意者塵往來爾﹐事者倏起滅爾﹐吾心有大常者存。故心諭火也﹐意諭土也。火生土﹐猶心生意也。無心則無意﹐無意則無情﹐是以情生而意覺﹐舉意而心照也。大眾﹐日用間以此照覺﹐則情識俱空﹐事物兩忘﹐應用隨機﹐忽起忽滅﹐皆浮浮然。夫何故﹖吾心有大常主宰存焉。還會否﹖咦﹐頌曰﹕

云去云來山靜止﹐潮生潮退海澄平。潮云無意時來往﹐山海無心日翠淸。

第三十三則

《文始眞經》云﹕有人問於我曰﹕爾何族何氏﹐何名何字﹐何衣何食﹐何友何僕﹐何琴何書﹐何古何今﹖我時默然不對一字。或人叩之不已﹐我不得已而應之曰﹕尙自不見我﹐將何爲我所。予嘗見朱文公語錄云﹕禪自道家起﹐釋氏於道家經典抽出﹐翻頭換面﹐

做寶藏賣弄。予始疑之﹐思道家安有禪。及熟玩此經﹐及《南華》等經﹐方知文公不虛說矣﹐信乎。馮尊師云﹕鳩摩羅什未生﹐已有南華﹑列子。文始眞人設此幾問﹐云﹕不對一字。大眾﹐是否誠能於此悟的切當﹐忽然省得眞仙微妙﹐已對了也。其或未然﹐且向尙自不見我﹐將何爲我所參詳去。頌曰﹕

有人問於我﹐將何爲我所。直面定心拳﹐教伊無處躲。無處躲﹐無處躲。

第三十四則

《文始眞經》云﹕譬如大海能變化億萬蛟魚﹐水一而已。我之與物﹐蓊然蔚然在大化中﹐性一而已。知夫性一者﹐無人無我﹐無死無生。夫三才萬類﹐皆自太極中變而有自﹐各賦形以來﹐物物具一太極﹐存一天理﹐在大化中生化化生而無窮。況心流精衮﹐事風物浪﹐無時定止。所以自古至今﹐翻形換殼﹐不得超脫。大眾﹐誠能悟此虛幻空華﹐忘物省事﹐反情息心﹐自然一性圓明﹐不與萬法混。這个主人公﹐超然自在﹐倒大來輕輕快快﹐又何人我死生之疑礙乎。珍重珍重。頌曰﹕

魚龍變化皆同水﹐人我生成總一心。同異異同忘彼此﹐黃金同土土同金。

噫﹐純然一性太空體﹐寂寂明明絕古今。

第三十五則

《文始眞經》云﹕均一物也﹐眾人或其名﹐見物不見道﹔賢人析其理﹐見道不見物﹔聖人合其天﹐不見道不見物。一道皆道﹐不執之卽道﹐執之卽物。《周易》孔聖《系辭》云﹕形而上者謂之道﹐形而下者謂之器。器亦物也。故君子體物而不遺﹐旨哉。釋氏云﹕人能轉物﹐卽同如來。以此章妙推之﹐費力不少。夫何故﹖物自物﹐我自我﹐何必轉﹐何必去。是以聖人純一不雜﹐體合乾坤﹐自然物我兩忘﹐道心不二。大眾﹐誠能如此見徹﹐同物我﹐全天理﹐這个主人公﹐活潑潑﹑圓混混﹐綽然無礙﹐無可不可﹐體妙象先﹐頓超物表﹐眞樂無窮﹐又何固執意我矣。珍重珍重。頌曰﹕

滯有到頭成幻妄﹐執無畢竟墮頑空。有無不立心超絕﹐不明通處亦明通。

第三十六則

《文始眞經》云﹕天地萬物﹐無有一物是吾之物。物非我物﹐不得不應﹔我非我我﹐不得不養。𨿽應物未嘗有物﹐𨿽養我未嘗有我。勿曰外物﹐然後外我﹔勿曰外形﹐然後外心。道一而已﹐不可序進。大哉﹐聖人之言歟。物來則應﹐應之以誠﹔物去則空﹐寂然無著﹐所謂不卽不離也。夏葛冬裘﹐饑餐渴飲﹐安分隨宜﹐時行時止﹐皆平常本分事也。可用則用﹐可休便休﹐隨時消息﹐輔合自然﹐又不用心﹐亦不費力。所謂事於無事﹐爲而無爲﹐多少輕快。又何外物﹑外形﹑外心之分別﹖大眾﹐應物忘物﹐養我忘我﹐自然一了百當﹐本性超然。故曰﹕道一而已﹐不可序進。頌曰﹕

對境如無境﹐同塵絕點塵。我人俱不礙﹐大地法王身。

一徹萬融無个事﹐乾坤內外總吾身。

玄教大公案卷上竟

玄教大公案卷下

金蓮道師實庵先生苗太素舉

門人誠庵王志道集

第三十七則

《文始眞經》云﹕不可非世是己﹐不可卑人尊己﹐不可輕忽道己﹐不可訕謗德己﹐不可鄙猥才己。夫非世人而是己﹐自是也。小看人而尊己﹐自高也。輕忽人而重己﹐自尊也。以毀謗人而德己﹐自能也。以人鄙愚猥瑣而才己﹐自矜也。

大眾﹐已上五事﹐文始眞人力救我輩學人節病﹐當直下明悟反照﹐如或有一﹐速當悔改﹐做个好道人。若撥無因果﹐昧己不改﹐從此五事生五般毒气﹐將來自禍自患。必然自是不改﹐積生凶惡之气﹔自高不改﹐積生彊豪之气﹔自慢不改﹐積生驕欺之气﹔自能不改﹐積生慍怒之气﹔自矜不改﹐積生矯傲之气。如是之气﹐皆系稟賦輕薄血气之性﹐俗風染污習气之性使然。旣有此五毒﹐則生嗔恨煩惱﹑災厄苦楚﹐自爲障魔﹐德行俱喪。至本然眞性﹐煙霧昏昧如此矣﹐尙言明心見性﹐硬誇玄妙禪機﹐正所謂掩耳偸鈴。嘻﹐愼之愼之。頌曰﹕

貧者生來太蠢癡﹐無聞無見更無知。人間鄙拙無如我﹐豈我人前弄爪蹄。

第三十八則

《文始眞經》云﹕昔之論道者﹐或曰凝寂﹐或曰邃探﹐或曰澄徹﹐或曰空同﹐或曰晦冥﹐愼勿遇此而生怖退。天下至理﹐竟非言意﹐苟知非言非意﹐在彼微言妙意之上﹐乃契吾說。大眾﹐此一章痛鍼我輩﹐執著言辭以爲玄妙﹐墜於一邊﹐不能圓混大同。誠悟不可言之精妙﹐直超最上方﹐契合《文始眞經》實理﹐當在語言之外承當。頌曰﹕

凝寂爲頑靜﹐邃深屬幻陰。空同何實際﹐澄徹入昏沈。

冥晦幽無照﹐微言墮法塵。一齊無礙了﹐慶快樂天心。

第三十九則

《沖虛經》云﹕有人憂天地壞。眞人解之曰﹕彼一也﹐此一也。故我生不知死﹐死不知生﹐來不知去﹐去不知來﹐壞與不壞﹐吾何容心哉。又云﹕精神入其門﹐骨骸反其根﹐我尙何存。大眾﹐死生猶晝夜﹐去來若冬春。故聖人明達此妙﹐生死去來﹐心一太虛﹐都忘所知﹐自然而然﹐此身亦天地。故云彼此一也。乃知精神反本﹐幻化歸空﹐一眞同乎今日﹐超然巍獨﹐何必更問我尙何存。諸公若各向此了得﹐只今便請如此﹐休待末後再去商量。頌曰﹕

幻化有形終有壞﹐眞元無象故常存。只今一切了無礙﹐超然三界獨稱尊。

第四十則

《沖虛經》云﹕魯君聞亢倉子深得太上之道﹐能以耳視而目聽﹐使上卿厚禮聘至。魯君卑辭請問。亢倉子曰﹕傳之者妄矣﹐我能視聽不用耳目﹐不能易耳目之用。魯君曰﹕此增易矣﹐其道柰何﹐寡人終願聞之。亢倉子曰﹕我能體合於心﹐心合於炁﹐炁合於神﹐神合於無﹐其有介然之有﹐惟然之音﹐𨿽遠在八荒之外﹐近在眉睫之間﹐來幹我者﹐我必知之。乃不知是我七孔四肢之所覺﹐心腹六髒之所知﹐其自知而已矣。魯君大悅﹐以告孔子。孔子笑而不答。

大眾﹐忘我造玄﹐虛心體道﹐則身心圓混﹐神炁妙融﹐是以一性太虛﹐六根互用。大哉眞人﹐圓證若此。惜乎魯君﹐𨿽樂然敬愛之﹐被貴榮聲色迷昧﹐不能了悟﹐以告宣尼。且道何故宣尼不答﹖參頌曰﹕

三元沖妙歸無極﹐一性圓輝體太空。誠會六根源一混﹐不圓通處亦圓通。

第四十一則

列仙《沖虛經》云﹕龍叔有十般病﹐求文摯醫。文摯問其病證﹐龍叔曰﹕吾鄕譽不以爲榮﹐國毀不以爲辱﹐得而不喜﹐失而不憂﹐視生如死﹐視富如貧﹐視人如己﹐視己如人﹐處家如旅捨﹐吾鄕如他國。凡此眾疾﹐爵賞不能勸﹐刑罰不能威﹐盛衰利害不能易﹐衰樂不能移﹐此奚疾也﹖文摯向明視之﹐曰﹕嘻﹐子方寸虛矣﹐幾聖人也。子心六孔流通﹐而一孔不達﹐今子以聖智爲疾﹐非吾淺術所能也。

大眾﹐龍叔之病﹐榮辱得失﹐死生貧富﹐人我視之一笑﹐故爲病也。所以證聖智圓通﹐六通無礙﹐自然而然矣。夫何故復云一孔不達﹖請諸公默默中參﹐如參得這一孔通達﹐則無漏矣。頌曰﹕

龍叔十般病﹐達人當悟證。六通無礙遮﹐識性空天性。

向上竅豁開﹐一眞融慧命。性命了圓成﹐玉質金堅瑩。

第四十二則

《沖虛經》云﹕無所由而常生者﹐道也。由生而生﹐𨿽終而不忘﹐常也。故無用而生謂之道﹐用道得終謂之常﹔無所用而死者謂之道﹐用道得死者謂之常。大眾﹐此一篇發明大道體常﹐無斷滅相也。所謂無所由而常﹐乃無所從來﹐不知生爲生﹐乃道也。生而無生﹐身𨿽死而本性不亡﹐乃常也。故無用而生謂之道﹐體道得終謂之常。以此明悟眞常妙道﹐體乎自然﹐何必憂乎無常。頌曰﹕

日月有明暗﹐大虛無暗明。性本太虛體﹐生滅奚變更。噫﹐任他桑海變﹐一點湛然淸。

第四十三則

南華老仙云﹕明於天﹐通於聖﹐六通四達﹐云昧然無不靜者矣。聖人之靜也﹐非曰龍也﹐善故靜也。萬物無足以撓心者﹐故靜也。水靜﹐猶明燭須眉﹐平中準﹐大匠取法焉。水靜獨明﹐而況聖人精神之心乎。

大眾﹐此一章專言一个靜字。學人常常多被逆順境遷﹐事物障礙﹐不能耐煩﹐欲尋个幽靜處休歇去。殊不知又添个尋靜的念頭﹐到那幽僻處﹐又有許多勞攘﹐可憐哉。南華老仙以一善字﹐發明眞靜明妙工夫的切。所謂善者﹐非曰善惡之善﹐乃聖人之良能也。聖人之心﹐虛明空廓﹐淸靜圓輝﹐如懸寶鑑﹐物來則照﹐物去則空﹐無有色相好醜﹐一心澄徹﹐萬里昭然﹐豈不簡妙。故以水靜猶能淸平燭物﹐況人之一點靈空明乎。誠能於此透徹﹐事休擾擾﹐心絕營營﹐做个淸閒道人﹐多少輕快也。頌曰﹕

動靜不居﹐去來無礙。四威儀中﹐得大自在。爲其無爲﹐利而不害。一點虛空﹐大周沙界。

第四十四則

南華老仙《齊物篇》首﹐以二子答問三籟。始言人籟地籟之不齊﹐便是孟子云物之不齊﹐物之情也﹔末言天籟﹐云吹萬不同﹐而使其自已﹐謂眾竅怒息﹐萬籟澄虛﹐時是誰耶。前言情﹐後言理﹐理一分殊﹐賓主自別﹐不齊之齊明矣。就中廣諭﹐以明物之生化無窮﹐萬化一化皆神。末以己夢蝴蝶爲諭﹐結一篇之大義﹕倏然夢栩栩然蝴蝶也﹐俄然覺蘧蘧然周也﹔不知周之夢爲蝴蝶與﹐蝴蝶之夢爲周與﹖周之與蝶﹐則必有个分限﹐到此恰不說破。大眾﹐且道只今誰夢誰覺﹖誠能直下明悟分曉﹐則知生死夢覺﹐則齊歸於大化﹐其中有卓然巍獨者存。故曰﹕有此大覺﹐則然後知此大夢也。其或未然﹐聽吾後頌曰﹕

物我同胞體一源﹐不齊齊處亦方圓。隨情各造輪回殼﹐反本同歸太極圈。

萬籟寂然天籟息﹐一心淸肅識心潛。化生生化由他變﹐夢覺雙忘樂象先。

第四十五則

南華老仙云﹕孔子教顏子心齋﹐回曰﹕敢問心齋﹖孔子曰﹕若一志﹐無聽之以耳﹐而聽之以心﹐無聽之以心﹐而聽之以气。聽止於耳﹐心止於符气也者﹐虛而待物者也。惟道集虛﹐虛者心齋也。回曰﹕回之未始得使﹐實自回也﹔得使之也﹐未始有回也﹐可謂虛乎﹖孔子曰﹕盡矣。

大眾﹐宣聖以一虛字﹐授顏子心齋﹐旨哉。顏子一聞而頓徹﹐直超聖境。云未始有回也﹐可謂虛乎﹔謂頓然忘我﹐不知有回也。宣聖許其盡矣。夫視﹑聽﹑言﹑嗅四者﹐宣聖止以聽聞直指﹐何也﹖以耳聽乃眾人之聽﹐惟隨聲而已﹔以心聽乃賢人之聽﹐得符契也。聽之以气﹐聖人之聽﹐反本也。夫人生以來﹐各賦一太虛﹐各稟一元炁也。心虛則元炁沖融﹐炁息則靈明朗徹﹐非卽非離﹐互體妙用﹐可謂心路斷絕﹐性天瑩潔。故曰﹕虛室生白﹐吉祥止止﹐致虛之極﹐天光瑩發﹐玄之又玄矣。宜乎釋氏觀音﹐圓通大行﹐自聞中而入﹐得成道果﹐故號觀音。先聖性與天道﹐盡在是矣。豈不可得而聞乎﹖噫﹐珍重。

頌曰﹕

口素心不素﹐安能達本來。不欺誠道戒﹐無昧卽心齋。

神谷無纖染﹐靈臺絕點埃。太虛淸徹朗﹐慧日曜天階。

第四十六則

南華老仙《秋水》一篇﹐河伯﹑海若凡六答問﹐如風濤激石﹐雪浪翻空﹐使人驚心喪膽﹐恍惚茫然。及乎至篇末﹐淸澄碧海﹐光映蒼天﹐使人神淸气息﹐寧極反眞。大眾﹐夫何故反乎﹖要都歸結在道理權三字上。故曰﹕達道者必明於理﹐達於理者﹐必明於權﹔明於權者﹐不以物害己。又言﹕察乎安危﹐寧於禍福﹐謹於去就﹐莫之能害。故曰天在內﹐人在外。夫天在內﹐純粹不雜而大體正﹔人在外﹐應變無方而大用和。是以圓混混﹑活潑潑﹐道以理貫﹐事以權行﹐安危去就﹐體天應人﹐禍患魔害﹐自何而有。到這裹﹐河伯心冥神契﹐無後再問。宜乎東坡云﹕三日不讀《南華秋水篇》﹐則口臭文不光。誠能明悟﹐日用自然﹐無一切魔軍﹐有無

量眞樂。珍重。頌曰﹕

河伯見秋水﹐泛濫泊堤起。及乎見海若﹐望洋嘆不已。

井底蛙窺天﹐海中鱉見恥。見量然淺深﹐貴乎各知理。

大體大機權﹐吉凶當反己。體道素安常﹐樂天任終始。

第四十七則

南華老仙云﹕徹志之勃﹐解心之謬﹐去德之累﹐達道之塞。貴﹑富﹑顯﹑嚴﹑名﹑利六者﹐勃志也。容﹑動﹑色﹑理﹑气﹑意六者﹐謬心也。惡﹑欲﹑喜﹑怒﹑衰﹑樂六者﹐累德也。去﹑就﹑取﹑與﹑知﹑能六者﹐塞道也。此四六者﹐不蕩胸中則正﹐正則靜﹐靜則明﹐明則虛﹐虛則無爲而無不爲也。

大眾﹐徹志解心﹐去累達塞﹐各有六事﹐皆是我等障魔。悖理則天道不通﹐故徹之﹔謬心則事情牽纏﹐故解之﹔德累則處斷不明﹐故去之﹔物塞則中不虛徹﹐故達之。皆人欲也。此四六不蕩於胸中﹐則致中正淸靜﹐明朗虛通。能如是﹐足可以隆道厚德﹐成性了心。此一篇﹐南華老仙特提掇後學的切工夫﹐漸入佳境﹐細。細咀嚼﹐多少意味。珍重。頌曰﹕

凡情人欲眾﹐四六障天機。省事心無謬。忘緣志不非。

情空德絕累﹐性著意無疑。正靜心虛徹﹐無爲無不爲。

第四十八則

南華老仙嘗言﹕有始也者﹐有未始有始也者﹐有未始有夫未始有始也者﹔有有也者﹐有無也者﹐有未始有無也者﹐有未始有夫未始有無也者。俄而有無矣﹐而未知有無之果有謂乎﹖果無謂乎﹖

此一節五言未始﹐前解者不一﹐然互有得失﹐皆未著實﹐使人愈見迂闊。有以列仙五太﹐解證稍通。殊不知只以此身有無﹐乃至眞無妙有﹐又融一未始﹐一節抵一節﹐果謂奇奇妙妙﹐眞眞純純。且如此身一有﹐自何而來﹖因一念而有也﹐卽知念乃身之未始。念自心生﹐卽知心乃念之未始。心自性生﹐卽知性乃心之未始。有是炁卽有是性﹐卽知命乃性之未始。本然慧性﹐眞無也﹔眞空慧命﹐妙有也。眞無妙有融一未始﹐乃太極未肇﹐父母未生﹐一眞實像﹐是謂玉虛妙體﹐淸淨道身﹐無始之始也。大眾﹐從此處顚倒究竟將去﹐一節高一節﹐漸入佳境。到這裹﹐則知天地與我並生﹐萬物與我爲一﹐種種是非彼我﹑聲色有無﹐皆爲空華陽焰。眞樂自然﹐豈不簡妙乎。聽聽頌曰﹕

南華五未始﹐從頭追到底。此念自心生﹐一心從性起。

性依命根生﹐性命同一軌。妙有融眞無﹐玄玄玉虛體。

志士明悟誠﹐眞樂無生矣。

第四十九則

南華老仙設一諭﹐使人卽物理以明心﹐達天機而悟道﹐然其意密密深深﹐造其微奇奇特特。言夔憐蚿﹑蚿憐蛇﹑蛇憐風﹑風憐目﹑目憐心六事。蚿卽蜈蚣也。始以三物引起﹐至風目心﹐大體妙用﹐造化天機﹐朗朗明白。以夔蚓足之多少﹐諭唾之噴大小珠霧。及蛇之無足而行﹐又疾諭聖人動止﹐運化屈伸﹑相感遲疾﹐亦應乎天機﹐皆自然而然。次以風之蓬蓬然起於北海﹐入於南海﹐反陰復陽﹐倏忽起滅﹐比夫有形相之物﹐又超一奇絕。末後目與心洽﹐不說破。大眾﹐還會得否﹖其或未然﹐實庵借口張揚﹐諸公貴誠默契。夫人之目一舉萬里﹐天涯海角都在眼底﹔心之一動﹐大地山河盡在此中。其天機舉動﹐可謂不行而至﹐不疾而速﹐可不戒愼而返觀哉。如風之初起﹐似乎勢力輕微﹐及乎撼山拔木﹐從微至大。我之呼吸造化工夫﹐亦復如是。諸公直下曉了大機妙用﹐自然不費心力。頌曰﹕

大道無不在﹐物物總含容。夔蹢疾如蚿﹐蛇飛遲似風。

天機融紫極﹐玄理體黃中。泯識有無有﹐忘情空不空。

反觀心密妙﹐覿面主人公。

第五十則

黃帝聞廣成君隱於崆峒山﹐退捐天下﹐築特室﹐席白茅﹐靜居三月而往問道。廣成君南面而臥﹐黃帝順下風膝行而進﹐再拜稽首﹐而問曰﹕吾聞子達於至道﹐敢問治身柰何﹖長久﹐廣成君蹴然而起曰﹕善哉問。來﹐吾語汝。至道之精﹐窈窈冥冥﹔至道之極﹐昏昏默默。無視無聽﹐抱神而靜﹐﹝汝﹞形將自正。必靜必淸﹐無勞汝形﹐無搖汝精﹐惟湛然方寸﹐無使營營﹐心無所知﹐汝神將守形。彼其物無窮﹐而人皆以爲終。得吾道者﹐入無窮之門﹐遊無極之野。

大眾﹐夫人之本來元神不能守舍﹐蓋由情生心擾﹐念動精搖之故。廣成君教帝心無知擾﹐神將自守﹐旨哉。黃帝大聖人﹐尙如此席茅齋心三月﹐膝行跪於下風﹐參師問道。我輩何人﹐猶不能如是﹐安得入神於無窮之門﹐遊無極之野哉﹖噫﹐頌曰﹕

心絕營營神在捨﹐精無搖動气歸根。

炁神綿密中中息﹐直入玄元眾妙門。

第五十﹣則

《南華經》云﹕黃帝遊赤水之上﹐登昆侖之丘而南望﹐還歸遺其玄珠。使智索之而不得﹐使離珠索之而不得﹐使喫詬索之而不得﹐乃使罔象﹐罔象得之。黃帝曰﹕異哉﹐罔象可以得之乎。

大眾﹐此一玄珠﹐人人中具﹐耀古輝今﹐光天徹地﹐只爲物欲塵障﹐事情云蔽﹐明見馳騁﹐智識縱橫﹐所以昧失此珠。幸有欲見此珠者﹐又卽言辭而求者﹐或以聰明揣度而求者﹐又以智識思求者。明求愈遠﹐智索愈遙﹐故黃帝以此三人求尋而皆不得。後以罔象﹐罔象得之。何謂也﹖使人離其語言知識﹐忘乎聰明見解﹐誠意於丹丘之上﹐淵心於罔象之中﹐一點圓明﹐自然朗徹﹐豈不簡妙哉。再審後頌曰﹕

一顆無價珠﹐沈埋被泥淤。聰明智揣摸﹐都屬者之乎。

潛心歸罔象﹐不覺珠光浮。一躍出淸淵﹐圓明耀太虛。

第五十二則

《南華經》云﹕嚙缺問道於被衣﹐被衣曰﹕若正汝形﹐一汝視﹐天和將至﹔攝汝知﹐一汝度﹐神將來舍。德將爲汝美﹐道將爲汝歸。汝瞳然若新生之犢﹐而無求其故。言未終﹐嚙缺若睡寐﹐已忘形。被衣大悅﹐行歌而去。

大眾﹐古人一聞至道﹐形忘心醉﹐復本然之至善﹐所謂正形一視﹐誠全而含光不二也﹔攝知一度﹐無思而凝神精一也。故若新生之犢﹐其純全而無心也。心神一混﹐物我兩忘﹐不知所以然而然﹐宜乎本師眞樂而歌﹐眞其實知﹐不以故自持﹐至哉。今我輩然業重福輕﹐急不能如是﹐誠能信得及﹐誠誠默密﹐便如此做將去﹐工夫純熟時﹐亦自然而然。頌曰﹕

屏智黜聰明﹐含光妙一誠。被衣云未盡﹐嚙缺已忘形。

道契心純玉﹐情空性潔冰。太虛風息息﹐天籟寂無聲。

第五十三則

南華老仙云﹕道固不小行﹐德固不小識。小識傷德﹐小行傷道。故云正己而已矣。樂全之謂得志。古之所謂得志者﹐非軒冕之謂也﹐謂其無以益其樂而己矣。今之所謂得志者﹐軒冕之謂也。軒冕在身﹐非性命也﹐物之倘來寄也。大眾﹐聖人以寶貴精神﹐安和性命爲樂全﹐故安貧樂道﹐不以軒冕爲榮﹐而喪淸高志節﹐況乎窮約趨俗﹐小識小行﹐而爲道德之累哉。喪己於物﹐失性於俗﹐何足道哉。戒之愼之。頌曰﹕

世事如雲變﹐炎涼反掌間。利名心冷淡﹐道德性芝蘭。

有用心流浪﹐無求志泰山。綽然無系礙﹐大志樂閒閒。

第五十四則

南華仙宴息﹐束郭子敬問曰﹕所謂道惡乎在﹖眞人曰﹕無所不在。﹝東﹞郭曰﹕期而後可。眞人指前蟻曰﹕在螻蟻。曰﹕何其下耶﹖曰﹕在梯稗。曰﹕何其愈下耶﹖眞人指空地曰﹕在瓦礫。曰﹕何其愈下耶﹖眞人指空地曰﹕在瓦礫。曰﹕何其愈甚耶﹖曰﹕在屎溺。東郭子不會。

拙哉﹐吾太上云﹕道之在天下﹐猶川谷之於江海。又云﹕大道泛兮﹐其可左右。宣聖云﹕形而上者謂之道﹐形而下者謂之器。以此推之﹐則曉南華老仙假目前物類﹐發明道之本元。惜乎東郭子全無領悟。夫道物物全彰﹐頭頭具足﹐此無所不在也。猶我之一點﹐舉目無際﹐何所往而非道乎。乃知老仙始一句以露心肝﹐後四答乃第二機﹐不獲己也。大眾﹐誠能向眞人始一句以前會得﹐財巍然獨存﹐綽然無礙矣。諸大德會否﹖噫﹐今禪家庭前柏樹﹑堂內酒臺﹑麻三斤﹑協三拳﹑乾屎橛﹑佛糞堆﹐種種公案皆從此中來。所以長者馮尊師言﹕鳩摩羅什未生﹐已有南華﹑列子。朱文公云﹕禪自道家起﹐今衲子翻頭換面發明。豈不然哉。諸公直下無疑﹐融會了徹﹐則萬法中通﹐三家一貫。更何爭能好勝﹐人我是非﹐且得忻樂太平﹐作个超塵大丈夫﹐豈不美歟﹖頌曰﹕

萬物三寸道一元﹐未曾舉處已昭然。南華的意全彰妙﹐東郭疑心不造玄。

濁气昏蒙迷本性﹐淸風渙徹見先天。六通四達全無礙﹐三教收來一个○。

第五十五則

南華老仙云﹕後世學者不幸﹐不見天地之純﹐古人之大體﹐道術將爲天下裂﹟1。如惠施之學﹐以萬物畢同畢異﹐天地爲一體﹐天下之辯士相與樂之。如言卵有毛﹑雞三足﹑郢有天下﹑犬可以爲羊﹑馬有卵﹑丁子有尾﹑火不熱﹑山出口﹑輪不蹍地﹑目不見﹑指不至﹑至不絕﹑龜長於蛇﹑矩不方﹑規不可以爲圓﹑鑿不圍枘﹑飛烏之影不動﹑鏃矢之疾而有不行不止之時﹑狗非犬﹑黃馬驪牛三﹑白狗黑狐駒未嘗有母﹑一尺之箠日取其半萬世不竭。辯士以此與惠施相應﹐終身無窮。然惠施之談﹐自以爲最賢﹐飾人之心﹐易人之意﹐能勝人之口﹐不能服人之心。常欲以勝人爲名﹐弱於德﹐彊於物﹐胎蕩而不得﹐逐物而不反﹐窮響聲形﹐與影競走﹐悲夫。

大眾﹐南華老仙特舉惠施之才﹐爲一經之結。意其後世之人﹐气輕福薄﹐不復天地之純﹐聖人之大體﹐專尙機鋒敏捷﹐問長答短﹐問東答西﹐問有答無﹐急無可答﹐反使人參。教小輩利口之縱橫﹝便﹞捷﹐君子木訥而難對。一片勝心﹐自尊自大﹐鼓誘鄙俗﹐誑惑愚夫﹐闊說大言﹐自爲普化﹐迆迆習成淫風﹐傷哉。《易》曰﹕咸其輔頰舌。又云﹕憧憧往來﹐朋從爾思。正謂此也。諸大善人﹐誠能勘破此等﹐明悟了達﹐當含光內燭﹐寶毓天和﹐毋似此徒張皇誑妄﹐當反朴還淳﹐止此而已。頌曰﹕

學道修心反朴淳﹐朴淳不必更思尋。口頭三昧空搖舌﹐眼底百端錯用心。

墨子儉勤猶可取﹐惠施詭譎實難箴。不言言妙誠通徹﹐淵默雷轟震大音。

第五十六則

純陽帝君云﹕悟眞常﹐不達命﹐此是修行第一病。只修祖性不修丹﹐萬劫陰靈難入聖。紫陽眞人云﹕饒君了悟眞如性﹐未免拋身卻入身。爭似更能修大藥﹐頓超無漏作眞人。大眾﹐今之說明心見性者﹐皆以揚眉瞬目﹑豎指舒拳﹑敲喝語默應對爲了﹐能以此學解﹐以此識神認作本然眞性﹐爲眞的當。自謂無疑罷參﹐只這一邊事尙未

著實﹐況乎與語眞空慧命﹐末後大事﹐遠之遠矣﹐深可憐哉。祖師以此二詩警拔志士﹐可謂痛切。惜乎我輩薄福﹐力量輕微﹐不能前進。況有守腎守臍﹑守心守腦﹐努力搬運﹐屈伸作爲﹐種種泥形著相﹐爲命基工夫﹐亦可憐哉。且道如何是端的﹖默息去﹐默息去。頌曰﹕

活通大象鼻孔﹐突出元獅眼睛。兩个打成一片﹐千和萬合衝凝。

恍惚綿綿密密﹐自然圓混太淸。篤志若山了得﹐長春至樂無生。

第五十七則

《周易﹟系辭》﹐孔聖謂窮理盡性﹐以至於命。又云﹕聖人以此洗心﹐退藏於密。大眾﹐這个密處﹐便是聖人安身立命處﹐不可以知識思求﹐亦非耳目視聽。當至至誠誠﹐洗得心上潔潔淨淨﹐明明朗朗﹐方可得退藏於此。故聖人以窮理爲先﹐理窮則性盡。理卽心也。故心虛明則性寂朗﹐工夫至此﹐明寂湛然﹐與太虛體一時﹐是可至於慧命眞空﹐末後大事。汝等欲知之乎﹖欲行之乎﹖﹐噫﹐頌曰﹕

性無命不處﹐命無性無主。性命一圓融﹐自然隱乎此。

眞火炎太虛﹐慧風輕鼓舞。霎時天地鎔﹐太極圓如許。

第五十八則

周濂溪與伊川云﹕看《華嚴經》一部﹐不如看一艮卦。大眾﹐以一艮卦能盡得《華嚴經》義乎﹖眾默然燻禮﹐請開發。曰﹕艮﹐止也。重艮爲艮﹐止之又止﹐止於至善﹐息乎大中﹐聖人能事已矣。故卦辭﹕艮其背﹐不獲其身﹐行其庭不見其人﹐無咎。背與心相對﹐不曰艮心﹐而曰艮背者﹐心忘己矣。心忘己﹐自然人我兩忘﹐聲色俱泯﹐造先天之妙境﹐何世間之災咎﹐豈不簡妙哉。《華嚴經》至妙之理﹐不過如是。中間廣諭﹐四菩薩卽易四象﹐八金剛卽八卦。復姤兩卦十二爻﹐卽一年節候。龍女七歲成男﹐卦有六爻﹐剝坤第七﹐變爲復震。震爲長男陽龍之象﹐故諭七歲成男﹔純一不雜﹐乾陽之象﹐故諭善財童子。天地五十五數﹐善財五十三﹐參末參大。天神至地神﹐卽大哉乾元﹐至哉坤元也。參合也﹐恰好五十五數﹐成純陽乾數。故爲八十一卷﹐皆《易》中聖人之緒餘也。故周夫子以看一艮卦﹐勝看一部《華嚴經》﹐豈不然哉。𨿽然﹐若云大聖人超出乾坤之表﹐巍獨無極之眞﹐此亦謂之緒餘。大眾﹐能會得否﹖頌曰﹕

止之又止止無止﹐當於言象外參求。艮心艮背歸無極﹐忘我忘人混大衝。

大易羲皇元罔象﹐華嚴長者體洪蒙。一齊止止全無法﹐玄又玄兮空不空。

第五十九則

《周易》離卦第三爻﹕日昃之離﹐不鼓缶而歌﹐則大耋之嗟﹐凶。此一卦爻﹐聖人發明人之遊魂爲變﹐生死之說。離﹐麗明也。人之前明將盡﹐後明相隨﹐如日之傾昃入地。這一點靈明昏晦﹐到這裹隨時處順﹐鼓缶樂天﹐則明明相繼﹐自然而然。不達死生之理﹐到這裹手忙腳亂﹐气濁心荒﹐嗟嘆無主﹐凶也。這个凶﹐非處世吉凶之凶。這一凶是一念有差﹐翻軀換殼﹐又不知作甚麼物類也。此凶不可言﹐嘻。大眾﹐到這裹若之何理會﹖眾禮請開發。大眾﹐到這般時旋理會﹐則遲了也。要在乎只今便理會。所以離卦第五爻﹟2云﹕畜牝牛﹐亨。人之嗜利趨名﹐隨情逐物﹐恃明好察﹐騁俊矜能﹐何嘗反照這點靈明。聖人設一畜牝牛爲諭。畜﹐牧養也。牛乃順獸﹐牝牛順而柔也。只今反照虛中﹐含光內燭﹐如牧牛相似。向一切逆順聲色調和爲工夫﹐久久馴熟﹐柔順安恬﹐習俗血气之性自然消殞﹐本然眞性自然淸眞。到這裹﹐夢覺如晝夜之相待﹐死生若冬春之繼旋﹐何凶之有。禪家牧牛之說﹐亦仿於此。𨿽然﹐若大聖人形神俱妙﹐無生無死之玄﹐此亦是第二機。珍重珍重。頌曰﹕

一從拳住這頑牛﹐三股芒繩穿鼻頭。略自侵禾加棒捶﹐星兒落艸便鞭抽。

昔時未煉頑而拗﹐今日調馴順且柔。鞭索頓忘無个事﹐山前臥月睡齁齁。

第六十則

《周易﹟系辭》云﹕易無體﹐神無方。又云﹕易無思也﹐無爲也﹐寂然不動﹐感而遂通。乃知無體之體﹐易之大體﹔不神之神﹐易之至神。至神大體﹐乃先天易也。宣聖教人無思無爲﹐寂然不動而體之無思﹐則心寂然無爲﹐則性不動。大眾﹐只這不動寂然時的主宰﹐便是先天之妙﹑無極之眞。若能直下承當﹐精誠默貫﹐自然萬理昭彰﹐一性太虛。向平常隨機應用﹐則不動而變﹐無爲而成﹐不行而至﹐不言而信﹐靜存動照﹐誠已感通﹐所以神化無方﹐無幽不燭﹐天地莫遷﹐鬼神難測。先儒謂須信畫前元有易。誠哉言也。噫﹐公等只今了得﹐一部易理都在自己﹐千賢萬聖俱立下風。其或未然﹐看○頌曰﹕

此○舒直彊名一﹐一復還圓號太極。不動動中辟翕機﹐三才萬物歸吾密。

歸吾密處體中中﹐一片太虛無眹迹。證个羲皇向上人﹐先天天表樂眞逸。

第六十一則

重陽祖師初至寧海範明叔之南園怡老亭﹐丹陽眞人與其友戰師輩會飲﹐一見祖師來﹐問曰﹕先生何方而來﹖曰﹕路遠三千里﹐特來扶醉人。丹陽作詩默有此句﹐一見符契﹐遂邀坐﹐進禮問道。曰﹕五行不到處﹐一炁未生前。丹陽眞人驚起作禮。有範明叔在傍曰﹕此十字簡而且盡妙﹐先生非神仙﹐安能及此。大眾﹐祖師一見﹐便指示生前面目﹐象先至妙﹐偉哉﹗超出陰陽之表﹐卽五行不到處也。復乎性命之先﹐卽父母未生前也。丹陽眞人一聞卽悟﹐自此至終頓超然絕﹐可謂眞實希有。紫陽眞人云﹕五炁歸元﹐一眞反本。卽上義也。大眾﹐誠能神悟心通﹐直下領會﹐含光默默行將去﹐豈不妙哉。其或未然﹐審聽予頌。頌曰﹕

精神魂魄意﹐和混一作圓。身心寂不動﹐恍惚體象先。

非心亦非性﹐非佛亦非仙。粉碎大虛空﹐先天天外天。

第六十二則

玉蟾祖師云﹕父母未生以前﹐盡有無窮活路。只今身心不動以後﹐復有無極眞機。旨哉。原夫未生以前﹐純然元炁﹐中含至寶﹐生生之妙﹐圓混無方﹐所謂無窮活路也。自有生以來﹐赤子之心漸變﹐本然眞性日遷﹐識性云障﹐妄想霧昏﹐終日泛流緣業﹐何時澄淸本源。故祖隊慈憫﹐以身心不動警拔我輩﹐驀直反流歸源﹐可謂切切矣。所謂身心者﹐非妄想肉心﹐非气血幻身﹐乃本然靈慧﹐無象法身也。所以法身寂然﹐則眞靜矣﹔靈妙澄然﹐則玉虛矣。致虛靜篤﹐復未始之大象﹐無極之至眞﹐體獨象先﹐頓超物表﹐可不簡妙哉。大眾﹐欲知之乎﹐行之乎。頌曰﹕

父母生前一點眞﹐不空空象號元神。靈虛眞靜中中妙﹐恍爾自然無極春。

第六十三則

司命三茅仙君詩云﹕靈臺皎潔似冰壺﹐柢許元神裹面居。若向个中添一物﹐平生便是不淸虛。旨哉。大眾﹐以此推之﹐修行人先貴此心淸潔純素﹐眞眞朴朴﹐無一毫點染﹐方可做个淸靜道人。丹陽眞君云﹕酒色財气心不了﹐得玄得妙卻如無。故廉眞人云﹕心死神方活﹐情忘道自存。今觀我輩﹐心不死二情未忘﹐必切要冰灰這貪妄心﹑嗔恨心﹑愛欲心。此三心先了得﹐其他名利求逐等心自然消滅。此三等心不了﹐要脫離輪回﹐頓超生滅﹐未敢相許。諸公各各精誠﹐早了早了﹐同游泳無何有之鄕﹐先天淸虛妙境。伏惟珍重。頌曰﹕

止止休休責妄息﹐謙謙讓讓恨嗔冰。欲根愛念最爲害﹐了得自然超死生。

損神气喪元精減﹐切休掩耳暗偸鈴。莫怪實庵言醜陋﹐要伊耳瞎眼睛聾。

第六十四則

元始天尊懸一寶珠﹐大如黍米﹐在空玄之中﹐去地五丈。元始登引天眞大神無鞅聖眾﹐俱入寶珠之中﹐不知所在。大眾﹐此一寶珠至微﹐如何能包容千眞萬聖不知所在﹖公等直下離諸五欲﹐超出五行﹐向這裹勘破﹐則璇璣玉衡﹐一時停輸﹐四極朗淸﹐萬法中融﹐自然直超祖劫﹐復乎天根﹐上無復祖﹐惟道爲身﹐逍遙乎玉山上京﹐游泳乎大羅玉淸。美哉。金蓮寶經云﹕文始博大眞人示眾﹐拈一金蓮花﹐於中現一寶珠﹐放百寶光﹐徧現十方法界。又云﹕柰諸眾生﹐將此金蓮寶珠自沈泥穢﹐甘受五濁﹐昏昧光明。若諸善根發一信心﹐但能躍出諸塵垢﹐自然淸淨光明﹐洞燭十方三界﹐咸樂如是﹐非我獨有。以此推之﹐此一寶珠﹐人人身中具足圓明。所以道﹕放開彌滿六合﹐廣大包容﹐斂則退藏於密﹐鬼神莫測。○頌曰﹕

粟中藏世界﹐卽芥納須彌。一點玉虛妙﹐萬法總綱維。

含弘無盡藏﹐潛密絕芒微﹐罔象中中得﹐寶光極耀輝。

人室三極則

極則章一

純淸虛白妙眞心﹐無昧圓輝耀古今。朴實道人當了徹﹐安平放下樂希音。

予嘗謂丹臺無昧﹐則精炁沖融﹔靈府生塵﹐則心神昏散。予試問﹕諸兄在此許時﹐亦忖得自己血气稟賦之性﹐習染俗气之性﹐曾變得否﹖貪嗔愛欲心﹑利名情妄心﹑才能好勝心﹑聰明見解等心﹐曾去了否﹖其或未然﹐旣要了此眞功實妙﹐便當一一絕迹勿畱。全身放下﹐本然靈妙見前﹐方可收拾歸來﹐退藏於密。這个密處﹐仙眞彊名神谷﹐雅號玄關﹐陰陽不到處﹐父母未生前﹐是我安身立命處。誠能六欲不生﹐三心泯沒﹐向喜怒哀樂未發﹐寂然虛豁﹐中中天目反觀罔象﹐鼻孔默息。從默息至眞息﹐自眞息至定息﹐六脈淵澄﹐一眞恍惚。湛兮似乎存﹐朗然若我獨﹐寥寥玉虛﹐純純全全﹐圓明沖漠﹐虛白自然。到這裹﹐天地莫能遷其體﹐日月莫能眩其明﹐鬼神莫窺﹐陰陽莫測﹐通身是口﹐難措一言。實庵太甚饒舌﹐露泄天機高明。誠能信得及﹐力行將去﹐水到成渠﹐自然而然。噫﹐別人著力不得﹐各請自理會。珍重珍重。

極則章二

始念隨流吻合形﹐有身性命體元成。心安恬澹性珠朗﹐炁息沖融命寶靈。

性也﹐命也﹐固執一邊可乎﹖原夫先天慧命未明﹐本性則無主宰。元始本然不修﹐慧命則無安存。若得性命妙融﹐必要炁神密混。若夫欲明了本然眞性﹐必先息心﹔修煉未始慧命﹐必實養炁。息心在乎意澄情反﹐養炁在乎神定息調。尹眞君云﹕情波也﹐心流也﹐性水也﹐故命猶源也。靜則體一﹐動則名殊。以此究竟﹐多少分明且也。喜怒哀樂愛惡欲﹐情也﹐因意感而有﹐猶風生波起。思慮念意根﹐心也﹐因事物而生﹐猶水動流行。寂﹐然虛體澄湛明淸﹐情也﹐猶流反水澄。元炁沖和綿密氤氳﹐命也﹐猶滄海元源淸徹。若能情泯於心﹐猶風定波澄。心潛本性﹐猶流歸水止。性融於命﹐猶水澄源。紫陽師祖云﹕風定波澄﹐心珠光瑩﹐碧潭淸淨﹐性月圓暉。全眞了心達本﹐至命還元﹐盡美在此。是以透徹重關﹐頓超向上﹐明登實際﹐得證眞空。豈若肩板漢﹐只見一邊﹐癡禪客幽囚鬼窟。故《易﹟擊》云﹕窮理盡性﹐以至於命。丹經所謂融了眞無﹐自然妙有﹐旨哉。子大不肖﹐輕泄天機﹐頓忘愆罪﹐重爲細詳﹐密指高明﹐誠心會得﹐精進修持﹐乃天付也。

《心印經》云﹕上藥三品﹐神與炁精﹐恍恍惚惚﹐窈窈冥冥。所謂三品者﹐乃元神﹑元炁﹑元精﹐不有不空﹐無聲無臭﹐恍惚窈冥﹐元無定體﹐三者本一﹐一體三名。嗟乎﹐人自有生﹐心漸迷暗﹐因意情動搖﹐而化爲五精。猶水神﹑猶木炁﹑猶火意﹑猶土意。土感而生情金﹐金克木﹐神從木亂﹐元神化爲識神。水克火﹐炁從鼻散﹐元炁化爲血气。土克水﹐精逐意欲﹐元精化爲感合之精。故隨順﹐境人也﹔逆止﹐元仙也。玉蟾師祖云﹕五行順行﹐法界火坑﹔五行逆歸﹐大地七寶。紮陽祖師云﹕四象五行全藉土。夫意土能克水﹐而生金情﹐能伏金情而制精水。又云﹐眞土制眞鉛﹐眞鉛制眞汞﹐鉛汞歸土釜﹐身心寂不動。大眾﹐具眼具眼。安靜身心﹐調伏情意﹐向眞陽萌處煉元精﹐化元炁﹔息元炁﹐融元神﹔凝元神﹐體太虛。超出五行之表﹐巍獨三界之上。種種誘諭﹐悉是彊名。予今爲諸大德豁開天外眼睛﹐通徹象先鼻孔﹐會元始天尊與靈寶天尊﹐圓混於郁羅蕭臺﹐卓爾希音﹐未始巍然﹐象帝先天。噫﹐玄元心印﹐道統玄關﹐向上眞機﹐天仙丹寶﹐盡淨明矣。或問﹕水濕火燥﹑金流土崩時﹐若之性命安在﹖喝﹕兵隨印轉﹐將稟令行﹐慧劍一揮﹐魔軍膽碎。𨿽然太平本是將軍定﹐不用將軍始太平。珍重珍重。

極則章三

淸諍沖虛﹐純眞恬擔。參萬古而混一﹐貫百王而極中。體妙先天﹐用明皎日。此吾太上心法也。俾夫志士﹐泯人心而明徹道心﹐絕物欲而完全天理﹐虛心寂性﹐息炁凝眞﹐慧命金堅﹐道心玉瑩﹐超入玄關﹐造無極奧。是以列祖以心印心﹐假言著道﹐貴乎道德圓備﹐性命雙隆﹐體妙玉虛﹐直超最上﹐是謂上仙眞人。捨此而他求﹐皆是異端外道。所以古之眞人﹐其行恬恬﹐其息深深﹐其寢無寐﹐其覺無憂﹐不知悅生﹐不知惡死。故生而不有﹐樂無生天﹔死而不忘﹐了無死地﹐不化而化﹐自然而然。今之我輩﹐專以死生爲一大事﹐因緣一曲偏見﹐服膺憂念﹐正謂空頭煩惱。故尹眞人云﹕人之橫訐死生﹐愈變情識﹐止名爲妖﹐不名爲道。大眾﹐誠能向此明了﹐居圓入室﹐和混從容﹐無可不可。噫﹐妙眞常﹐息元炁﹐神無極﹐體先天。向二六時中﹐於聲色有無﹑動靜語默﹐得大自在﹐綽然無礙﹐眞樂無窮﹐多少慶快。工夫誠此﹐老夫許多言辭都無可用。非天下精一極誠者﹐其孰能與於此。珍重珍重。

玄教大公案卷下竟

﹟1裂﹕原誤作『列』。

﹟2離卦第五爻﹐似有誤。

