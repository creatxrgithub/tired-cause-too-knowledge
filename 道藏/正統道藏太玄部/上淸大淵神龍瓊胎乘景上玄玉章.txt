上淸太淵神龍瓊胎乘景上玄玉章

經名﹕上淸太淵神龍瓊胎來景上玄玉章。撰人不詳。一卷。底本出處﹕《正統道藏》太玄部。

上淸太淵神龍瓊胎乘景上玄玉章

汶水眞人訪丹元曰﹕我以聖師總眞上宰西城王君﹐謁淸虛小有天王﹐自汶水迎侍﹐及太極諸眞人﹐龍師河伯從之﹐大會下元﹐以議度世之偉人碩才﹐進任丹元皇極方諸洞淸玄之官﹐啟大洞上淸靈蘊﹐出上品寶書﹐以授諸至學﹐我當遺君龍珠﹑神藥﹑上玄玉章。丹元請其詳﹐眞人曰﹕我始授總眞上淸要道﹐又蒙上淸上玄玉女賜我神龍之珠﹑上淸神母妙炁之符。珥珠則瓊胎特秀﹐龍德自然﹐佩符則水官拜伏﹐河瀆聽命。道之奧妙﹐白日飛升。我成眞時﹐玉胞拆露﹐神龍負形﹐今已出入上淸﹐典司淵宅﹐神龍蜿蜓﹐銀光皓質﹐化爲修蛇﹐我嘗貯以塗金碧椀﹐俾侍女持之﹐是龍當中秋月滿時﹐凝眸注想﹐光霞交映﹐則口出一珠如彈丸焉。我火之成粉﹐作散珠﹐以與淸骨無老之民。今年得一珠﹐分四十九珠﹐我服其一﹐餘四十八以授於君。於是﹐碧玉壺出珠﹐如塗金﹐大小不一﹐如用此則不用玉章中珠﹐世人得書不見我﹐則用玉章中珠也。丹元再拜受之。

又曰﹕君簡宿名﹐當傳書﹐以金雙魚碧紋之羅﹐君可賫焉。丹元以黃金作靈腹魚一雙﹐長五寸半﹐靑絲貫魚首尾﹐貼金結綬﹐碧水紋羅四十九尺﹐奉詞盟經師汶水眞人﹐蒙授太淵神龍瓊胎乘景上玄玉章﹐上淸升龍玄寶文自然妙炁﹐碧谷雙書符文並朱書。蕊一系空處﹐龍君就請﹐不以與之。乃錫上淸神金一乘﹐右契授而易之。又請紫靈玉元上道君﹐割玉京邃洞碧琳﹐懸腹自然﹐流液致珠﹐七曜交遊﹐百寶上器﹐抱洞陽九煉之光珠﹐成金醴﹐作琥珀﹐分三十六珠。仰盟上淸九眞二十四皇太上丈人﹐以開度上淸十六左眞﹑二十雌眞。左眞上首﹐上淸龍德海空寶慧眞人是也。雌眞上首﹐淸淵太素元君玉仙聖母是也。列爲聖師承接﹐眞士有得此文﹐龍君奉寶﹐有行其道﹐神龍負月﹐足浮太霄不暮之庭﹐授以金魚一雙﹐碧紋四十九尺。不遵玉禁﹐示於臭濁﹐風刀解形﹐灌塞河源﹐役考水官。其道治上玉爲瑩珠﹐如雀卵﹐盛金罌﹐漬以月華黃水。世自有方﹐九日夜取之﹐待向曙東方有明星時﹐東望燒香﹐再拜訖。

祝曰﹕太淵神寶﹐明月之光。鎭兆元宮﹐化成神龍。瓊胎內變﹐如意飛浮。負兆眞形﹐上升長樓。咒畢﹐閉炁咽之﹐以意注想﹐入關元中訖。

明目專看此珠﹐不下則止﹐下則易珠﹐不下爲勝。後以夜半守之﹐九九日﹐當有物泳炁海中﹐兆若心動恐悸﹐魂魄飛越可無畏也。常以九九爲轉。

是珠爲胎化龍寶﹐當飛入天精中宮絳玉之淵﹐又升上淸乾元紫玉之淵﹐是謂元池上元瓊胎之府。神龍常以夜半﹐負兆身形﹐上游九天。又取龍炁﹐以煉兆形﹐形通無有﹐可以出入龍之口鼻。又當念道正知﹐不爾﹐魔攝化爲異趣﹐愼之哉。

待關元有物﹐景狀了了﹐可於江海之際﹐取長鯉﹐長三尺者﹐內升龍符﹐黃書靑素安魚口中。

上淸赤鯉升龍之符

安符祝曰﹕

龍胎赤鯉﹐服兆玄符﹐雷電合發﹐飛奔玉虛﹐舉兆之身。

次放水中﹐當以歲首雷霆之日伺之。若在其所﹐有迅電起﹐則赤鯉爲龍﹐上登龍丘之阿。兆道成之日﹐神龍來下﹐載兆上升蕊珠之房。龍玄寶文﹐靑書黃素佩之。致精神龍﹐煉凝瓊胎﹐其道一舉﹐宜宣眞人。

上淸神母飛玄寶文自然妙炁

上淸太淵神龍瓊胎來景上玄玉章

