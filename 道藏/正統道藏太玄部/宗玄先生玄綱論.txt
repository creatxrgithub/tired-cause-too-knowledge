宗玄先生玄綱論

經名﹕宗玄先生玄綱論。唐吳筠著。底本出處﹕《正統道藏》太玄部。參校版本﹕《全唐文﹟宗玄先生玄綱論》。

進玄綱論表

道士臣筠言﹕臣聞道資虛契﹐理藉言彰。臣曩棲巖穴之時﹐輒撰修行之事。伏以重玄深而難迹其奧﹐三洞祕而罕窺其門﹐使向風之流﹐浩蕩而無據﹐遂總括樞要﹐謂之玄綱。冀循流孤而可歸其源﹐闡幽微而不泄其旨。至於高虛獨化之兆﹐至士登仙之由﹐或前哲未論﹐眞經所略﹐用率鄙思﹐列於篇章。伏惟開元天寶聖文神武證道孝德皇帝陛下﹐爲至道之主﹐弘自然之訓﹑品物咸熙於陶鈞之際﹐黎元輯寧於仁壽之域﹐豈纖塵有裨於崇嶽﹐燸火能助於太陽。然玆莞𨿽微﹐明聖不棄﹐敢陳菲薄﹐希燭天光﹐所述舊文﹐謹隨表奉進﹐輕瀆宸宸﹐伏增戰越。臣筠誠惶誠恐﹐頓首頓首。謹言。天寶十三載六月十一日﹐中嶽嵩陽觀道士臣筠表上。

宗玄先生玄綱論

上篇明道德凡九章

道德章第一

道者何也﹖虛無之系﹐造化之根﹐神明之本﹐天地之源﹐其大無外﹐其微無內﹐浩曠無端﹐杳冥無對﹐至幽靡察而大明垂光﹐至靜無心而品物有方﹐混漠無形﹐寂寥無聲﹐萬象以之生﹐五音以之成﹐生者有極﹐成者必虧﹐生生成成﹐今古不移﹐此之謂道也。德者何也﹖天地所稟﹐陰陽所資﹐經以五行﹐緯以四時﹐牧之以君﹐訓之以師﹐幽明動植﹐咸暢其宜﹐澤流無窮﹐艸生不知謝﹟1其功﹐惠加無極﹐百姓不知賴其力﹐此之謂德也。然則通而生之之謂道﹐道固無名焉。畜而成之之謂德﹐德固無稱焉『。嘗試論之﹐天地人物﹐靈仙鬼神﹐非道無以生﹐非德無以成。生者不知其始﹐成者不見其終﹐探奧索隱﹐莫窺其宗﹐入有之末﹐出無之先﹐莫究其朕﹐謂之自然。自然者﹐道德之常﹐天地之綱也。

元气章第二

太虛之先﹐寂寥何有。至精感激﹐而眞一﹟生焉。眞一運神﹐而元气自化。元气者﹐無中之有﹐有中之無﹐曠不可量﹐微不可察﹐氤氳漸著﹐混茫無倪﹐萬象之端﹐兆朕於此。於是淸通澄朗之气浮而爲天﹐濁滯煩昧之气積而爲地﹐平和柔順之气結而爲人倫﹐錯謬剛戾之气散而爲雜類。自一气之所育﹐播萬殊而種分﹐旣涉化機﹐遷變罔窮。然則生天地人物之形者﹐元气也。授天地人物之靈者﹐神明也。故乾坤統天地﹐精魂禦人物。气有陰陽之革﹐神無寒暑之變。𨿽覃動斜紛﹐不可勝紀﹐滅而復生﹐終而復始。道德之體﹐神明之心﹐應感不窮﹐未嘗疲於動用之境矣。

眞精章第三

天地不能自有﹐有天地者太極。太極不能自運﹐運太極者眞精。眞精自然﹐惟神惟明﹐皇曰虛皇﹐高居九淸﹐乃司玄化﹐總禦萬靈﹐乾以之動﹐坤以之寧﹐寂默無爲﹐艸方用成。空洞之前﹐至虛靡測﹐元和澄正。自此而植﹐神眞獨化﹐匪惟巨億﹐仰隸至尊﹐咸有所職。丹臺瑤林﹐以遊以息﹐云漿霞僎﹐以飲以食﹐其動非心﹐其翔非翼。聽不以耳﹐聞乎無窮。視不以目﹐察乎無極。此皆無祖無宗﹐不始不終﹐含和蘊慈﹐湣俗哀蒙﹐淸濁體異﹐眞凡莫同。降气分光﹐聿生人中﹐賢明博達﹐周濟爲功﹐爲君爲長﹐俾物咸通﹐爰歷世紀﹐玄勛允充﹐德換天壤﹐名書帝官。於是運絕北都﹐命標南府﹐元眞乃降﹐是爲形主﹐陰气旣落﹐世塵自阻﹐煉胎易質﹐革穢除腐﹐神形合契﹐白日輕舉。所謂反我鄕﹐歸我常﹐與道無疆﹐而孰知其方。

天稟章第四

夫道本無動靜﹐而陰陽生焉。气本無淸濁﹐而天地形焉。純陽赫赫在乎上﹐九天之上無陰也。純陰冥冥處乎下﹐九地之下無陽也。陰陽混蒸而生萬有﹐生萬有者﹐正在天地之問矣。故气象變通﹐晦明有類﹐陽以明而正﹐其粹爲眞靈﹐陰以晦而邪﹐其精爲魔魅。故稟陽靈生者爲睿哲﹐資陰魅育者爲頑凶。睿哲惠和﹐陽好生也。頑凶悖戾﹐陰好殺也。或善或否﹐二气均合而生中人。三者各有所稟﹐而教安施乎。教之所施﹐爲中人爾。何者﹖睿哲不教而自知﹐頑凶𨿽教而不移﹐此皆受陰陽之純气者也。亦猶火可滅﹐不能使之寒。冰可消﹐不能使之熱。理固然矣。夫中人爲善則和﹑气應﹐爲不善則害气集。故積善有餘慶﹐積惡有餘殃﹐有慶有殃﹐教於是立。

性情章第五

夫生我者道﹐稟我者神﹐而壽夭去畱﹐匪由於己﹐何也﹖以性動爲情﹐情反於道﹐故爲化機所運﹐不能自持也。將超迹於存亡之域﹐棲心於自得之鄕﹐道可以爲師﹐神可以爲友﹐何爲其然乎﹖夫道與神﹐無爲而气自化﹐無慮而物自成﹐入於品匯之中﹐出乎生死之表。故君子黜嗜欲﹐廳聰明﹐視無色﹐聽無聲﹐恬澹純粹﹐體和神淸﹐虛夷忘身﹐乃合至精。此所謂返我之宗﹐復與道同。與道同﹐則造化莫能移﹐鬼神莫能知﹐而況於人乎。

超動靜章第六

夫道至無﹐而生天地。天動也﹐而北辰不移﹐含气不虧。地靜也﹐而束流不輟﹐興雲不竭。故靜者天地之心也﹐動者天地之气也。心靜气動﹐所以覆載而不極。是故通乎道者﹐𨿽翺翔宇宙之外﹐而心常寧。𨿽休息毫釐之內﹐而气自運。故心不寧則無以同乎道﹐气不運則無以存乎形﹐形存道同﹐天地之德也。是以動而不知其動者﹐超乎動者也。靜而不知其靜者﹐出乎靜者也。故超乎動者﹐陽不可得而推。出乎靜者﹐陰不可得而移。陰陽莫能變﹐而況於萬物乎。故不爲物之所誘者﹐謂之至靜﹐至靜然後能契於至虛。虛極則明﹐明極則瑩﹐瑩極則徹。徹者﹐𨿽天地之廣﹐萬物之殷﹐而不能逃於方寸之鑑矣。

同有無章第七

夫道包億萬之數﹐而不爲大﹐貫秋毫之末﹐而不爲小﹐先虛無而不爲始﹐後天地而不爲終﹐升積陽而不爲明﹐淪重陰而不爲晦。本無神也﹐虛極而神自生。本無气也﹐神運而气自化。气本無質﹐凝委而成形。形本無情﹐動用而虧性。形成性動﹐去道彌遠。故溺於生死﹐遷於陰陽﹐不能自持﹐非道存而亡之也。故道能自無而生於有﹐豈不能使有同於無乎﹖有同於無﹐則有不滅矣。故生我者道﹐滅我者情。苟忘其情﹐則全乎性﹐性全則形全﹐形全則气全﹐气全則神全﹐神全則道全﹐道全則神王﹐神王則气靈﹐气靈則形超﹐形超則性徹﹐性徹則返覆流通﹐與道爲一。可使有爲無﹐可使虛爲實。吾將與造物者爲儔﹐奚死生之能累乎。

化時俗章第八

道德者﹐天地之祖。天地者﹐萬物之父。帝王者﹐三才之主。然則道德﹑天地﹑帝王﹐一也。而有今古澆淳之異﹐堯桀治亂之殊者﹐何也﹖夫道德無興衰﹐人倫有否泰﹐古今無變易﹐性情有推移。故運將泰也﹐則至陽眞精降而爲主﹐賢良輔而姦邪伏矣。時將否也﹐則太陰純精升而爲君﹐姦邪弼而賢良隱矣。天地之道﹐陰陽之數﹐故有治亂之殊也。所以古淳而今澆者﹐亦猶人幼愚而長慧也。嬰兒未孩﹐則上古之含純粹也。漸有所辯﹐則中古之尙仁義也。成童可學﹐則下古。之崇禮智也。壯齒多欲﹐則季世之競浮僞也。變化之理﹐時俗之宜﹐故有澆淳之異也。竅其所以﹐源其所由。﹐子以習學而性移﹐人以隨時而朴散。𨿽然﹐父不可不教於子﹐君不可不治於人﹐教子在乎義方﹐治人在乎道德。義方失則師友不可訓﹐道德喪則禮樂不可理。𨿽加以刑罰﹐益以鞭楚﹐難制於姦臣賊子矣。是以示童蒙以無誑﹐則保於忠信。化時俗而以純素﹐則安於天和。故非執道德以撫人者﹐未聞其至理者也。

明本末章第九

夫仁義禮智者﹐帝王政治之大綱也。而道家獨云遺仁義﹐薄禮智者﹐何也﹖道之所尙存乎本﹐故至仁合天地之德﹐至義合天地之宜﹐至禮合天地之容﹐至智合天地之辯﹐皆自然所稟﹐非﹣必鳥一自企羨可及。嬌而效之﹐斯爲僞矣。僞則萬詐萌生﹐法不能理也。所以貴浮古而賤澆季﹐內道德而外仁義﹐先素朴而後禮智﹐將惇其本﹐以固其末。猶根探則條茂﹐源浚則流長﹐非棄仁義﹑薄禮智也。故道喪而猶有德﹐德衰而猶有仁﹐仁虧而猶有義﹐義缺而猶有禮﹐禮壞則繼之以亂﹐而智適足以憑陵天下矣。故禮智者﹐制亂之大防也。道德者﹐撫亂之宏綱也。然則道德爲禮之本﹐禮智爲道之末。執本者易而固﹐持末者難而危。故人主以道爲心﹐以德爲體﹐以仁義爲車服﹐以禮智爲冠冕﹐則垂拱而天下化矣。若尙禮智而忘道德者﹐所爲有容飾而無心靈﹐則𨿽乾乾夕惕﹐而天下敝矣。故三皇化之以道﹐五。帝撫之以德﹐三王理之以仁義﹐五伯率之以禮智。故三皇爲至治﹐五伯鄰至亂﹐故捨道德而專任禮智者﹐非南面之術。是以先明道德﹐道德明則禮智薄一矣。老子日﹕禮者﹐忠信之薄而亂之首。以智治國國之賊﹐不以智治國國之福此謂禮虧則亂﹐智變則詐。故塞其亂源﹐而絕其詐根。而揚雄﹑班固之儔﹐咸以道家輕仁義﹑薄禮智﹐而專任淸虛者﹐蓋世儒不達玄聖之深旨也。

中篇辯法教凡一十五章

神道設教章第十

九玄之初﹐二象未構﹐靈風集妙﹐空洞凝華﹐寶章結於混成﹐玉字標於獨化﹐挺乎有無之際﹐煥乎玄黃之先﹐日月得之以照臨﹐乾坤資之以覆載。於是無上虛皇命元始天王編之於金簡﹐次之於玉章﹐初祕上玄﹐末流下土﹐降鑑有道﹐乃錫斯文。故伏羲受圖﹐軒轅受符﹐高辛受天經﹐大禹受洛書﹐神道設教兆於玆矣。又玄元欲俗﹐歷爲帝師。人倫澆浮﹐則陳道德以示朴。鬼神雜擾﹐則演盟威以蕩邪。爰及蘇茅周王裴魏楊許﹐莫不躬接玄聖﹐親傳寶經﹐故西臺無隱於靈文﹐束華不祕於眞訣﹐是以龍章雲篆﹐漸降人問﹐師資相承﹐經法彌廣。然可以周覽﹐難可以盡行﹐何者﹖以一人之心﹐兼累聖之道﹐神疲形倦﹐莫究其微。故周覽以絕疑﹐約行以取妙﹐則不虧於修習﹐無廢於閒和﹐道在至精﹐靡求其博爾。

學則有序章第十﹣

道𨿽無方﹐學則有序。故始於正一﹐次於洞神﹐棲於靈寶﹐息於洞眞。皆以至靜爲宗﹐精思爲用﹐齋戒爲務﹐慈惠爲先。故非至靜則神不凝﹐非精思則感不徹﹐非齋戒則眞不應﹐非慈惠則功不成。神凝感徹﹑眞應功成者﹐是謂陸初仙之階矣。然後吐納以煉藏﹐導引以和體﹐怡神以寶章﹐潤骨以瓊醴﹐皆承奉師訣﹐研味眞奧﹐則气液通暢﹐形神合同﹐不必金丹玉芝﹐可俟云耕羽蓋矣。若獨以噓吸爲妙﹐屈伸爲要﹐藥餌爲事﹐雜術爲利者﹐可謂知養形不知寶神矣。不知寶神者﹐假使壽同龜鶴﹐終無冀於神仙矣。

陽勝則仙章第十二

陽與陰並﹐而人乃生﹐魂爲陽神﹐魄爲陰靈﹐結胎運气﹐育體構形﹐然勢不俱全﹐全則各返其本。故陰勝則陽竭而死﹐陽勝則陰銷而仙。柔和慈善貞淸者﹐陽也。剛狠嫉惡娌濁者﹐陰也。心澹而虛則陽和襲意﹐躁而欲則陰气入明。此二者制之在我﹐陽勝陰伏﹐則長生之漸也。漸也者﹐陸道之始﹐不死之階也。

虛明合元章第十三

道不欲有心﹐有心則眞气不集。又不欲苦忘﹐心苦忘心則客邪來舍。在於平和恬澹﹐澄靜精微﹐虛明合元﹐有感必應。應而勿取﹐眞僞斯分。故我心不傾﹐則物無不正。動念有屬﹐則物無不邪。邪正之來﹐在我而已。𨿽所尙虛漠遺形能慮﹐非精感遐徹﹐則不能通玄致眞。故上學之士﹐息於存念者﹐陰尸之气勝也。聽於勤銳者﹐陽和之神勝也。一息一勤者﹐其戰未央也。決之者在於克節勵操﹐務違懈慢之意﹐使精專無報於斯﹐須久於其事者﹐則屍銷而神王。神王者﹐謂之陽勝。陽勝者﹐道其鄰乎。

以陽煉陰章第十四

陽火也﹐陰水也﹐冰炭不同器﹐勝負各有所歸。道俗反其情﹐人各有所煉﹐眾人則以陰煉陽﹐道者則以陽煉陰。陰煉陽者﹐自壯而得老﹐自老而得衰﹐自衰而得耄﹐自耄而得疾﹐自疾而得死。陽煉陰者﹐自老而反嬰﹐自濁而反淸﹐自衰而反盛﹐自龐而反精﹐自疾而反和﹐自夭而反壽﹐漸合眞道而得仙矣。是以有纖毫之陽不盡者﹐則未至於死。有錙銖之陰不滅者﹐則未及於仙。仙者超至陽而契眞﹐死者淪太陰而爲鬼﹐是謂各從其類。所以含元和﹑抱淳一﹑吐故納新﹑屈伸導引﹑精思靜默﹑瀟灑無欲者﹐務以陽靈煉革陰滯之气﹐使表裹虛白﹐洞合至眞﹐久於其事者﹐仙豈遠乎哉。

形動心靜章第十五

夫形動而心靜﹑神凝而迹移者﹐無爲也。閒居而神擾﹑恭默而心馳者﹐有爲也。無爲則理﹐有爲則亂。𨿽無爲至易﹐非至明者﹐不可致也。夫天地晝亦無爲﹐夜亦無爲﹐無爲則一﹐而理亂有殊者﹐何哉。晝無爲以明﹐故眾陽見而艸陰伏。夜無爲以晦﹐故艸陰行而眾陽息。是以主明而無爲者﹐則忠良進﹐姦佞匿﹔而天下治也。主間而無爲者﹐則忠良隱﹐姦佞職﹐而天下亂也。故達者之無爲以慧﹐蔽者之無爲以昏。慧則通乎道﹐昏則同乎物。道與物俱無爲也﹐奚可以一致焉。故至人𨿽貴乎無爲﹐而不可不察也。察而無爲者﹐眞可謂無爲也。

神淸意平章第十六

上學之士﹐時有高興遠寄﹐陶然於自得之境﹐爲眞仙可接﹐霄漢可升者﹐神之王也。𨿽曰神王﹐猶恐陽和之气發泄﹐陰邪之气乘襲耳。可入靜室夷心﹐抑制所起﹐靜默專一﹐則神不散﹐而陽靈全。愼無恣其樂康之情﹐以致陰邪之來耳。古人所謂樂往則哀來﹐陽衰則陰勝。若有時躁競而煩悖者﹐此乃形中諸魄爲陽靈之气所煉﹐陰屍積滯將散﹐故擾於絳宮之眞矣。可入室靜慮﹐存一握固﹐激其滓濁﹐候神淸气平﹐然後省己悔過﹐務令自新﹐則轉合於虛靜之途﹐此亦洗心之一術爾。

行淸心貞章第十七

行欲淸﹐心欲貞﹐言勿過乎行﹐行無愧乎心﹐則遊於四達之衢。四達之衢者﹐涉道之通逵也。行之不已﹐則天地愛之﹐神明佑之﹐凶橫無由加﹐鬼神不能擾。若言淸而行濁﹐名潔而迹污﹐𨿽醜蔽於外﹐而心暫於內。心暫於內者﹐天地疾之﹐神明趣之﹐𨿽力彊於道﹐不可致也。故寧受人之毀﹐無招天之譴。人毀由可弭﹐天譴不可這也。

眞人爲儔章第十八

道之所至忌者﹐娌殺陰賊。此誠易戒。至於小小喜怒﹑是非可否﹐人之常情﹐甚難愼也。都不欲有纖芥之事關乎方寸之中﹐慮靜神閒﹐則邪气不能入﹐我志不擾﹐則眞人爲儔。又好譽而憎毀者﹐賢達之所不兔。然審己無善而獲譽者不祥。省躬無疵而獲謗者何傷。以此論之得﹐失在乎己﹐而靡由其他。故泰然『忘情﹐美惡不動乎衷者﹐至人哉﹐至人哉。

仁明貞靜章第十九

夫仁明而貞靜﹑博達而英秀者﹐皆天人分气﹑降生以濟時利物也。積世功備﹐則丹臺著名。元貞港運於上玄﹐正气密集於關府﹐自然魄煉而屍滅﹐神凝而體淸﹐陰滓都銷﹐則合形而輕舉。故古之仙者﹐未始非天人也。使行屍同其所好﹐不亦難乎。有積修累行而不獲升舉者﹐何也。前功未著也。有不因修習而自得仙者﹐往行克充也。夫功無虛構﹐善不徒施﹐不可見爲而不得﹐則於我生息。睹自然羽化﹐則謂功不由人﹐皆失之遠矣。

立功改過章第二十

功欲陰﹐過欲陽。功陰則能全﹐過陽則可滅。功不全﹐過不滅。仙籍何由書﹐長生非可冀。然功不在大﹐遇物斯拯。過不在小﹐知非則俊。不必馳驟於立功﹐奔波於改過﹐過在改而不復爲﹐功惟立而不中倦﹐是謂日新其德﹐自天佑之。若爾者﹐何必八節三元﹐言功悔過。神眞明察﹐固其常焉。又謝過祈思﹐務在精誠﹐懇志注心於三淸之上﹐如面奉金闕之前﹐不必屈伏形體宣通言辭。若徒加拜跪扣搏﹐誦課平常之文者﹐可謂示人以小善﹐實未爲感激之弘規耳。

制惡興善章第二十一

陽之精曰魂與神﹐陰之精日屍與魄。神勝則爲善﹐屍彊則爲惡。制惡興善則理﹐忘善縱惡則亂。理久則屍滅而魄煉﹐亂久則神逝而魂銷。故屍滅魄煉者﹐神與形合而爲仙。神逝魂銷者﹐屍與魄同而爲鬼。自然之道也。

虛白其志章第二十二

神魂好潔﹐尸魄好穢﹐常欲虛白其志﹐澡雪其形﹐則神魂樂康﹐尸魄煉滅。神康屍滅者﹐日益淸爽﹐𨿽未輕舉﹐吾必謂之仙矣。又悲哀感患者﹐與陰爲徒。歡悅聽康者﹐與陽爲徒。故心悲則陰集﹐志樂則陽散。不悲不樂﹑恬澹無爲者﹐謂之元和。非元和﹐無以致其道也。

委心任運章第二十三

夫目以妖艷爲華﹐心以聲名爲貴。身好輕鮮之飾﹐口欲珍奇之味﹐耳歡妙美之聲﹐鼻悅芳馨之气﹐此六者皆敗德傷性﹐稱以伐其靈根者也。故有之卽可遠﹐無之不足求。惟衣與食﹐人之所切﹐亦務道者之一獘耳。然當委心任運﹐未有不給其所用。且天地之生禽獸也﹐猶覆之以羽毛﹐供之以虫粒﹐而況於人乎。必在忘其所趣﹐任之自然

爾。

虛凝靜息章第二十四

覺與陽合﹐寐與陰並﹐覺多則魂彊﹐寐久則魄壯。魂彊者生之徒﹐魄壯者死之徒。若餐元和﹐徹滋味﹐使神淸气爽﹐至於晝夜不寐﹐惟虛凝而靜息者﹐善無以加焉。

下篇析凝滯凡九章

會天理章第二十五

或問曰﹕夫人之心﹐久任之則浩蕩而忘返﹐頓棲之則一超躍乎無垠﹐任之則獘乎我性﹐棲之則勞乎我神﹐使致道者奚方而靜﹖愚應之曰﹕性本至凝﹐物感而動﹐習動滋久﹐胡能遽寧。旣習動而播遷﹐可習靜而恬晏﹐故善習者寂而有裕﹐不善習者煩而無功。是以將躁而制之以寧﹐將邪而閒之以貞﹐將求而抑之以捨﹐將獨而澄之以淸。優哉遊哉﹐不欲不營﹐然後以玄虛爲境域﹐以澹漠爲城闕﹐以太和爲宮觀﹐以寂照爲日月。惟精惟微﹐不廢不越﹐行如是﹐息如是﹐造次於是﹐逍遙於是。習此久者﹐則物冥乎外﹐神鑑於內。不思靜而已靜﹐匪求泰而彌泰﹐卽動寂兩忘﹐而天理自會矣。故履霜乃堅冰之始﹐習靜爲契道之階。古人豈不云乎﹐積習生常﹐其斯之謂歟。

畏神道章第二十六

或問曰﹕人有善惡﹐天地神明豈悉知之乎﹖愚應之曰﹕是何言歟﹖是何言歟﹖夫心者神靈之府﹐神棲於其問。苟心謀之﹐卽神知之。神知之﹐則天地神明悉知之矣。未有爲善惡不謀於心者﹐旣謀於心﹐則神道所察﹐無逃於毫分。無逃於毫分﹐則福善禍淫﹐其不差矣。

曰﹕何爲顏生夭﹐冉子疾﹐盜衛壽﹐莊跚富﹐楚穆霸﹐田但昌乎﹖愚應之曰﹕天道遠﹐人道邇﹐報應之效﹐遲速難量。故君子遭命﹐小人有幸﹐然吉凶斜纏﹐豈止於一形乎。故經曰﹕天网恢恢﹐疏而不失。又曰﹕其事好還。則報應之道可明矣﹐何必一切徵之於目前乎。

率性凝神章第二十七

或問曰﹕神主於靜﹐使心有所欲﹐何也﹖愚應之曰﹕神者無形之至靈者也。神稟於道﹐靜而合乎性。人察於神﹐動而合乎情。故率性則神凝﹐爲情則神擾﹐凝久則神止﹐擾極則神還﹐止則生﹐遷則死﹐皆情之所移﹐非神之所使。

曰﹕然則變性爲情者﹐爲誰乎﹖﹝愚應之﹞曰﹕內則陰尸之气所悖﹐外則聲色之態所誘﹐積習浩蕩﹐不能自寧﹐非神之所欲動也。

道反於俗章第二十八

或問曰﹕人情之所至愛者﹐皆道家之所至忌﹐何也﹖愚應之曰﹕夫福與壽﹐人之所好﹐禍與夭﹐人之所惡。不知至愛者招禍致夭﹐無欲之介福永壽﹐若斯而過求自害﹐何迷之甚乎﹖且燕趙艷色﹐性之冤也。鄭衛淫聲﹐神之誼也。珍撰旨酒﹐心之昏也。捂紳紱冕﹐體之煩也。此四者捨之則靜﹐取之則擾﹐忘之則壽﹐耽之則夭﹐故爲道家之至忌也。

專精至道章第二十九

或問曰﹕古之學仙者至多﹐而得道者至少﹐何也﹖愚應之曰﹕常人學道者千﹐而知道者一。知道者千﹐而志道者一。志道者千﹐而專精者一。專精者千﹐而勤久者一。是以學者眾﹐而成者寡也。若知道能絕俗﹐絕俗者能立志﹐立志者能專精﹐專精者能勤久﹐未有學而不得者也。

曰﹕然則理世者﹐絕望於仙乎﹖﹝應之﹞曰﹕不然。若特稟眞气﹐大庇艸生者﹐則無妨於理世。若中人好道﹐志慕輕舉﹐必藉於棲閒。故太昊襲气母﹐軒轅升云耕﹐顓頊處玄宮﹐文命遊紫府﹐斯皆撫俗而得道者也。若乃玄元寄柱史﹐南華吏漆園﹐王喬花葉縣﹐方塑登金門﹐此亦佐時而得道者也。又仙欲隱密﹐道貴無名﹐或昭其蹤﹐或祕其迹﹐不可以一途而察﹐不可以一理而推。按《眞誥》及抱朴子《元始上仙記》咸云﹕自古至忠至孝﹐至眞至廉﹐有大功及物者﹐皆有所得﹐不同常流。堯舜周孔伊呂﹐昔諸聖賢﹐皆上擢仙職﹐斯所謂死而不亡者壽。又白華自以隨世﹐畏死而希仙﹐沒爲靈官﹐其骨不朽﹐功充之後﹐靈肉附骸﹐返魂還形﹐倏忽輕舉。若爾者﹐則片善不失﹐而況專以神仙爲務者乎。

長生可貴章第三十

或問曰﹕道之大旨﹐莫先乎老莊。老莊之言﹐不尙仙道﹐而先生何獨貴乎仙者也﹖愚應之曰﹕何謂其不尙乎﹖

曰﹕老子云死而不亡者壽。又日子孫祭祀不輟。莊子日孰能以死生爲一條。又日聖人以形骸爲逆旅。此其證乎﹖愚答曰﹕玄聖立言﹐爲中人爾﹐中人入道﹐不必皆仙。是以教之﹐先理其性﹐理其性者﹐必平易其心﹐心平神和﹐而道可冀。故死生於人﹐最大者也。誰能無情﹖情動性虧﹐柢以速死。令其當生不悅﹐將死不懼﹐偸然自適﹐憂樂兩忘﹐則情滅而性在﹐形歿而神存﹐猶愈於形性都亡﹐故有齊死生之說﹐斯爲至矣。何爲乎不尙仙者也﹖夫人所以死者﹐形也。其不亡者﹐性也。聖人所以不尙形骸者﹐乃神之宅﹐性之具也。其所貴者﹐神性爾。若以死爲懼﹐形骸爲眞﹐是修身之道﹐非修眞之妙矣。老子曰﹕深根固蒂﹐長生久視之道。又曰﹕谷神不死。莊子曰﹕千載厭世﹐去而上仙﹐乘彼白雲﹐至於帝鄕。又曰﹕故我修身千二百歲﹐而形一未嘗衰。又曰﹕乘雲气﹐馭飛龍﹐以遊四海之外。又曰﹕人皆盡死﹐而我獨存。又曰﹕神將守形﹐形乃長生。斯則老莊之言長生不死﹐神仙明矣。曷謂無乎﹖又《道德經》《南華論》﹐多明道以訓俗﹐惇本以靜末﹐神仙之奧﹐存而不議。其幽章隱書﹐煉眞妙道﹐祕於三洞﹐非賢不傳。故輕泄者獲戾於天官﹐欽崇者紀名於玄錄﹐殃慶逮乎九祖﹐升沈擊乎一身。何可使行尸之徒﹐悉聞悉見耳。

道無棄物章第三十一

或問曰﹕物自道生﹐道無棄物﹐何獨得道者靈長﹐失道者滅亡乎﹖愚應之曰﹕夫龍之與魚﹐同育於水﹐明之與暗﹐俱生於道。龍則興雲施雨﹐出有入無。魚則在藻而樂﹐失泉而枯。龍則得水之妙﹐而能化於水。魚不得水之妙﹐而不能化於水也。上士則棲神煉气﹐逸於霄漢之上。下士則伐性損壽﹐淪乎幽壤之下。上士得道之妙﹐而能化於道。下士不得道之妙﹐而不能化於道也。故魚不知水之生乎己而棄之﹐非水之棄魚也。人不知道之生乎己而棄之﹐非道之棄人也。

或曰﹕龍魚異質﹐明暗殊稟﹐安能使魚化於水﹐凡化於道乎。愚答曰﹕若魚能潛深淵﹐匿幽穴﹐不貪餌﹐及其大也﹐卽奮鱗激鬣﹐超呂梁而爲龍矣。人能遊崆峒﹐息澹泊﹐絕嗜欲﹐及其至也﹐卽含微契虛﹐蹈眞境而爲仙矣。所恨藏身不密﹐保神不固﹐而水之與道﹐豈負魚之與人哉。

明取捨章第三十二

或問曰﹕仙者人之所至美者也﹐f死者人之所至惡者也。而歷代之君子跑罔有不知﹐而從俗者至多﹐習仙者至'少﹐何也﹖愚應之曰﹕此有二理。一者﹐所稟之气非高﹐卽所希之志難廣。故溺於近務﹐忘乎遠見﹐爲聲名所汨﹐嗜欲所昏﹐終摯伏於世网﹐竟無蹈於眞域。二者﹐𨿽稟气蕭遐﹐神襟秀邁﹐而濟物之功未備﹐登仙之路猶遠﹐是以遲回人爵﹐未解帝懸耳。若夙勛已著﹐名入丹臺﹐則超迹絕塵﹐物所不能累也。又問曰﹕仙必有骨﹐無骨不可學仙﹐柰何﹖愚應之曰﹕夫工者必因其材而施乎巧。學者必有其骨而志乎道。故冰不可鏤﹐愚不可仙﹐自然之理也。所以神不淸﹑骨不峻者﹐皆非稟陽靈之气也。非稟陽靈之气者﹐必無慕仙之心也。苟有慕仙之心者﹐未有不夙挺夫仙骨者也。

曰﹕然則有仙骨不修而可致乎﹖曰﹕有骨而不學者﹐亦如有材而無工。故金藏於礦也﹐不冷而爲石。道在於人也﹐不煉而爲凡。𨿽無骨而不仙﹐亦不可恃骨而待輕舉也。

以有契無章第三十三

或問曰﹕道本無象﹐仙貴有形﹐以有契無﹐理難長久。曷若得性遺形者之妙乎﹖愚應之曰﹕夫道至虛極也﹐而含神運气﹐自無而生有。故空洞杳冥者﹐大道無形之形也。天地日月者﹐大道有形之形也。以無系有﹐以有合無﹐故乾坤永存﹐而仙聖不滅。故生者﹐天地之大德也。所以見六合之廣﹐三光之明者﹐爲吾有形也。若一從淪化﹐而天地萬物盡非吾有﹐卽死者人倫之荼毒也。是以煉凡至於仙﹐煉仙至於眞﹐煉眞合乎妙﹐合妙同乎神﹐神與道合﹐卽道爲我身。所以升玉京﹐遊金闕﹐能有能無﹐不終不歿﹐何爲理難長久乎﹖若獨以得性爲妙﹐不知煉形爲要者﹐所謂淸靈善爽之鬼﹐何可與高仙爲比哉﹖

曰﹕然財古有仙矣﹐胡爲旣隱而不復見乎﹖曰﹕淸濁殊流﹐眞凡異境﹐安可得而見邪﹖𨿽然﹐令威千載而暫歸玄元﹐至今而屢降﹐何爲不復見乎﹖

曰﹕然則今之仙者爲誰乎﹖曰﹕自我唐以來﹐可略而言矣。劉慶云舉於蜀土﹐韋俊龍騰於嵩陽﹐道合蟬蛻於太一﹐洞玄骨飛於冀方。其餘晦迹遁世﹑得道輕舉者﹐不可勝紀。此皆接於聞見﹐詛可誣而蔽之。蓋知道者稀﹐故得仙者寡﹐至音不娛於俚耳﹐悲夫。

宗玄先生玄綱論竟

﹟１『謝』﹐《全唐文》本爲『藉』。

吳尊師傳

吳筠﹐字貞節﹐魯中儒士也。少通經﹐善屬文﹐舉進士不第。性高潔﹐不伍流俗﹐乃入嵩山﹐依體玄先生潘師正爲道士﹐傳正一之法。苦心鉆仰﹐盡通其術。開元中﹐南遊金陵﹐訪道茅山﹐久之束遊天臺。筠尢善著述﹐在刻與越中文士爲詩酒之會﹐所著歌篇傳於京師。玄宗聞其名﹐遣使徵之。旣至﹐與語甚悅﹐令待詔翰林。帝問以道法。對曰﹕道法之精﹐無如五千言。其諸枝詞蔓說﹐徒費紙割爾。又問神仙修煉之事。對曰﹕此野人之事﹐當以歲月功行求之﹐非人主所當適意。每與緇黃列坐﹐朝臣啟奏﹐筠之所陳﹐但名教世務而已﹐問之以諷詠﹐以達其誠。玄宗深重之。天寶中﹐李林甫﹑楊國忠用事﹐綱紀日素﹐筠知天下將亂﹐堅求還嵩山﹐累表不許。乃詔於嶽觀別立道院。祿山將亂﹐求還茅山﹐許之。旣而中原大亂﹐江淮多盜﹐乃束遊會稽﹐常於天臺﹑刻中往來。與詩人李白﹑孔巢父詩篇酬和﹐逍過泉石﹐人多從之。竟終越中。文集二十卷﹐其《玄綱》三篇﹑《神仙可學論》﹐尢爲達識之士所稱。凡爲文﹐詞理宏通﹐文彩煥發﹐每制一篇﹐人皆傳寫。𨿽李白之放蕩﹐杜甫之壯麗﹐能兼之者﹐其惟筠乎。唐禮部尙書權德輿撰。

