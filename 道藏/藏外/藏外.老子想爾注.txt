

《老子》想爾注

則民不爭﹐亦不盜。「不見可欲﹐使心不亂。」���不欲視之﹐比如不見﹐勿令心動。若動自誡﹐卽�道去復還﹐心亂遂之﹐道去之矣。「聖人治﹐靈其心﹐實其腹。」心者﹐規也﹐中有吉凶善惡。腹者﹐道囊﹐气常欲實。心爲凶惡﹐道去囊空。空者耶入﹐便煞人。虛去心中凶惡﹐道來歸之﹐腹則實矣。「弱其志﹐彊其骨。」志隨心有善惡﹐骨隨腹仰气。彊志爲惡﹐气去骨枯﹐弱其惡志﹐气歸髓滿。「常使民無知無欲。」道絕不行﹐耶文滋起﹐貨賂爲生﹐民竟貪學之。身隨危傾﹐當禁之。勿知耶文﹐勿貪寶貨﹐國則易治。上之化下﹐猶風之靡艸。欲如此﹐上要當知信道。「使知者不敢不爲。」上信道不倦﹐多知之士﹐𨿽有耶心﹐猶志是非。見上勤勤﹐亦不敢不爲也。「則無不治。」如此國以治也。

「道沖而用之不盈。」道貴中和﹐當中和行之﹐志意不可盈溢違道誡。「淵似萬物之宗。」道也。人行道不違誡﹐淵深似道。「挫其銳﹐解其忿。」銳者﹐心方欲圖惡。忿者﹐怒也。皆非道所喜。心欲爲惡﹐挫還之﹐怒欲發寬解之﹐勿使五藏忿怒也。自威以道誡﹐自勸以長生﹐於此致當。忿爭激﹐急弦聲﹐所以者過。積死遲怒﹐傷死以疾﹐五藏以傷﹐道不能治﹐故道誡之重﹐教之丁寧。五藏所以傷者﹐皆金木水火土气不和也。和則相生﹐戰則相克﹐隨怒事情﹐輒有所發。發一藏則故克所勝﹐成病煞人。人遇陽者﹐發囚刻王﹐怒而無傷﹐𨿽爾去死如發耳。如人衰者﹐發王刻囚﹐禍成矣。「和其光﹐同其塵。」情性不動﹐喜怒不發﹐五藏皆和同相生﹐與道同光塵也。「湛似常存。」如此湛然常在不亡。「吾不知誰子﹐像帝之先。」吾事﹐道也。帝先者﹐亦道也﹐與無名萬物始同一耳。未知誰家子能行此道﹐能行者便像道也﹐似帝先矣。

「天地不仁﹐以萬物爲芻苟。」天地像道﹐仁於諸善﹐不仁於諸惡﹐故煞萬物惡者不愛也﹐視之如芻艸如苟畜耳。「聖人不仁﹐以百姓爲芻苟。」聖人法天地﹐仁於善人﹐不仁惡人。當王政煞惡﹐亦視之如芻苟也。是以人當積善功﹐其精神與天通。設欲侵害者﹐天卽救之。庸庸之人﹐皆是芻苟之徒耳﹐精神不能通天。所以者﹐譬如盜賊懷惡﹐不敢見部史也。精气自然﹐與天不親﹐生死之際﹐天不知也。黃帝仁聖﹐知後世意﹐故結芻艸爲苟﹐以置門戶上。欲言後世門戶﹐皆芻苟之徒耳。人不解黃帝微意﹐空而效之﹐而惡心不攺﹐可謂大患也。「天地之間﹐其猶橐鑰。」道气在間﹐淸微不見。含血之類﹐莫不欽仰。愚者不信﹐故猶橐者治工排橐。鑰者可吹竹﹐气動有聲﹐不可見﹐故以爲諭﹐以解愚心也。「虛而不屈﹐動而愈出。」淸气不見﹐像如虛也﹐然呼吸不屈竭也﹐動之愈益出。「多聞數窮﹐不如守中。」多知浮華﹐不如守道全身。壽盡輒窮﹐數數非一也﹐不如學生守中和之道。

「谷神不死﹐是謂玄牡。」谷者﹐欲也。精結爲神﹐欲令神不死﹐當結精自守。牝者﹐地也。體性安﹐女像之﹐故不掔。男欲結精﹐心當像地似女﹐勿爲事先。「玄牡門﹐天地根。」牝﹐地也﹐女像之。陰孔爲門﹐死生之官也﹐最要故名根。男荼亦名根。「綿綿若存。」陰陽之道﹐以若結精爲生﹐年以知命﹐當名自止。年少之時﹐𨿽有當閒省之。綿綿者﹐微也。從其微少﹐若少年則長存矣。今此乃爲大害。道造之何﹖道重繼祠﹐種類不絕。欲令合精產生﹐故教之年少微省不絕﹐不教之勤力也。勤力之計﹐出愚人之心耳﹐豈可怨道乎﹗上徳之人﹐志操堅彊﹐能不戀結產生﹐少時便絕﹐又善神早成。言此者﹐道精也﹐故令天地無祠﹐龍無子﹐仙人無妻﹐玉女無夫﹐其大信也。「用之不勤。」能用此道﹐應得仙壽﹐男女之事﹐不可不勤也。

「天長地久。天地所以能長久者﹐以其不自生﹐故能長久。」能法道﹐故能自生而長久也。「是以聖人後其身而身先。」求長生者﹐不勞精思求財以養身﹐不以無功劫君取祿以榮身﹐不食五味以恣﹐衣獘履穿﹐不與俗爭﹐卽爲後其身也。而目此得仙壽獲福。在俗人先﹐卽爲身先。「外其身而身存。」與上同義。「以其無屍﹐故能成其屍。」不知長生之道。身皆屍行耳﹐非道所行﹐悉屍行也。道人所以得仙壽者﹐不行屍行﹐與俗別異﹐故能成其屍﹐令爲仙士也。

「上善若水﹐水善利萬物又不爭。」水善能柔弱﹐像道去髙就下﹐避實歸虛。常潤利萬物﹐終不爭﹐故欲令人法則之也。「處眾人之所惡。故幾於道。」水能受垢辱不潔之物﹐幾像道也。「居善地﹐心善淵。」水善得窐空﹐便居止爲淵。淵﹐深也。「與善仁。」人當法水﹐心常樂善仁。「言善信。」人當常相教爲善有誠信。「政善治。」人君理國﹐常當法道爲政則致治。「事善能。」人等當欲事師﹐當求善能知眞道者﹐不當事耶僞伎巧耶知驕奢也。「動善時。」人欲舉動﹐勿違道誡﹐不可得傷王气。「夫惟不爭﹐故無尢。」惟﹐獨也。尢﹐大也。人獨能放水不爭﹐終不遇大害。

「持而滿之﹐不若其己﹐揣而悅之﹐不可長寶。」道教人結精成神﹐今世間僞伎詐稱道﹐託黃帝﹑玄女﹑龔子﹑容成之文﹐相教從女不施。思還精補腦﹐心神不一﹐失其所守﹐爲揣悅﹐不可長寶。若﹐如也﹐不如直自然如也。「金玉滿堂﹐莫之能守。」人之精气滿藏中﹐苦無愛守之者。不肯自然閉心﹐而揣捝之﹐卽大迷矣。「富貴而驕﹐自遺咎。」精結成神﹐陽炁有餘﹐務當自愛﹐閉心絕念﹐不可驕欺陰也。驕欺﹐咎卽成。又外說﹐秉權富貴而驕世﹐卽有咎也。「名成功遂身退﹐天之道。」名與功﹐身之仇。功名就﹐身卽滅﹐故道誡之。範蠡乘舟去﹐道意謙信。不隱身形剝﹐是其效也。

「載營魄抱一﹐能無離。」魄﹐白也﹐故精白與元同色。身爲精車﹐精落故當載營之。神成气來﹐載營人身。欲全此功﹐無離一。一者﹐道也。今在人身何許﹖守之云何﹖一不在人身也﹐諸附身者。悉世間常僞伎﹐非眞道也。一在天地外﹐人在天地間﹐但往來人身中耳。都皮裏悉是﹐非獨一處。一散形爲气﹐聚形爲太上老君﹐常治昆侖。或言虛無﹐或言自然﹐或言無名﹐皆同一耳。今布道誡﹐教人守誡不違﹐卽爲守一矣。不行其誡﹐卽爲失一也。世間常僞伎﹐指五藏以名一。瞑目思想﹐欲從求福﹐非也﹐去生遂遠矣。「專气致柔﹐能嬰兒。」嬰兒無爲﹐故合道﹐但不知自制。知稍生﹐故致老﹐謂欲爲柔致气﹐法兒小時。「滌除玄覽﹐能無疵。」人身像天地。覽﹐廣也。疵﹐惡也。非道所熹﹐當滌除一身﹐行必令無惡也。「愛民治國而無知。」人君欲愛民令壽考﹐治國令太平﹐當精心鑿道意﹐教民皆令知道眞﹐無令知僞道耶知也。「明白四達而無爲。」上士心通﹐自多所知﹐知惡而棄﹐知善能行﹐勿敢爲惡事也。「天地開闔而爲雌。」男女陰陽孔也。男當法地似女﹐前章已說矣。「生之畜之﹐生而不有﹐爲而不恃﹐長而不宰﹐是謂玄徳。」玄﹐天也。常法道行如此﹐欲令人法也。

「卅輻共一轂﹐當其無﹐有車之用。」古未有車時﹐退然﹐道遣奚仲作之。愚者得車﹐貪利而已﹐不念行道﹐不覺道神。賢者見之﹐乃知道恩﹐默而自厲﹐重守道眞也。「埏殖爲器﹐當其無﹐有器之用。」亦與車同說。「鑿戶牖以爲室﹐當其無﹐有室之用。」道使黃帝爲之﹐亦與車同說。「有之以爲利﹐無之以爲用。」此三物本難作﹐非道不成。俗人得之﹐但貪其利﹐不知其元。賢者見之﹐還守其用。用道爲本﹐賢愚之心﹐如南與北﹐萬不同。此三之義指如是耳。今世間僞伎﹐因緣眞文﹐設詐巧言。道有天轂﹐人身有轂﹐專炁爲柔。輻指形爲錧轄﹐又培胎練形﹐當如土爲瓦時。又言道有戶牖﹐在人身中﹐皆耶僞不可用﹐用之者大迷矣。

「五色令人目肓。」目光散故盲。「五音令人耳聾。」非雅音也。鄭衛之聲。抗諍傷人﹐聽過神去﹐故聾。「五味令人口爽。」道不食之。口爽者﹐糜爛生瘡。「馳騁田獵﹐令人心發狂。」心不念正﹐但念煞無罪之獸﹐當得故狂。「難得之貨﹐令人行妨。」道所不欲也﹐行道致生不致貨﹐貨有爲﹐乃致貨妨道矣。「是以聖人爲腹不爲目﹐故去彼取此。」腹與目﹐前章以說矣。去彼惡行﹐取此道誡也。

「寵辱若驚﹐貴大患若身。」道不熹彊求尊貴﹐有寵輒有辱。若﹐如也。得之當如驚不熹也。若者﹐謂彼人也。必違道求榮﹐患歸若身矣。「何謂寵辱爲下﹐得之若驚﹐失之若驚﹐是謂寵辱若驚。」爲下者﹐貪寵之人﹐計之下者耳﹐非道所貴也。「何謂貴大患若身。」如前說。「吾所以有大患﹐爲我有身。」吾﹐道也。我者﹐吾同。道至尊﹐常畏患﹐不敢求榮。思欲損身﹐彼貪寵之人﹐身豈能勝道乎﹗爲身而違誡﹐非也。「及我無身﹐吾有何患。」吾我﹐道也。志欲無身﹐但欲養神耳。欲令人自法﹐故云之。「故貴以身於天下。」若者﹐謂彼有身貪寵之人﹐若以貪寵有身﹐不可託天下之號也。所以者﹐此人但知貪寵有身﹐必欲好衣美食﹐廣宮室﹐髙臺榭﹐積珍寶﹐則有爲。令百姓勞獘﹐故不可令爲天子也。設如道意﹐有身不愛﹐不求榮好﹐不奢侈飲食﹐常獘薄羸行﹐有天下﹐必無爲。守朴素﹐合道意矣。人但當保身﹐不當愛身﹐何謂也﹖奉道誡﹐積善成功﹐積精成神﹐神成仙壽﹐以此爲身寶矣。貪榮寵﹐勞精思﹐以求財﹐美食以恣身﹐此爲愛身者也﹐不合於道也。「愛以身爲天下﹐若可寄天下。」與上同義。

「視之不見﹐名曰夷﹔聽之不聞﹐名曰希﹔摶之不得﹐名曰微。」夷者﹐平且廣﹔希者﹐大度形﹔微者﹐道炁淸﹕此三事欲嘆道之徳美耳。「此三者不可致詰﹐故混而爲一。」此三者淳說道之美。道者天下萬事之本﹐詰之者所況多﹐竹素不能勝載也﹐故還歸一。多者何傷﹐朴散淳薄更入耶﹗故不可詰也。「其上不皦﹐其下不忽。」道炁常上下﹐經營天地內外﹐所以不見﹐淸微故也。上則不皦﹐下則不忽﹐忽有聲也。「蠅蠅不可名﹐復歸於無物。」道如是不可見名﹐如無所有也。「是無狀之狀﹐無物之像。」道至尊﹐微而隱﹐無狀貌形像也。但可從其誡﹐不可見知也。今世間僞伎﹐指形名道﹐令有服色名字狀貌長短﹐非也。悉耶僞耳。「是謂惚慌﹐迎不見其首﹐隨不見其後。」道明不可見知﹐無形像也。「執古之道﹐以禦今之有。」何以知此道今端有﹐觀古得仙壽者悉行之﹐以得知今俗有不絕也。「以故古始﹐是謂道紀。」能以古仙壽若諭﹐今自勉厲守道眞﹐卽得道綱紀也。

「古之善爲士者﹐微妙玄通。」玄﹐天也。古之仙士﹐能守信微妙﹐與天相通﹐深不可識。人行道奉誡﹐微气歸之﹐爲气淵淵深也﹐故不可識也。「夫惟不可識﹐故彊爲之容。」惟﹐獨也。容﹐形狀也。獨行道﹐徳備淵深。不知當名之云何﹐彊名之善爲士者﹐道美大之也。「豫若冬涉川﹐猶若畏四鄰。」冬涉川者﹐恐懼也﹔畏四憐﹐不敢爲非﹐恐鄰里知也。尊道奉誡之人﹐猶豫行止之間﹐常當畏敬如此。「儼若客。」謙不敢犯惡﹐若客坐主人堂也。「散若冰將汋。」情欲思慮﹐怒熹惡事﹔道不所欲﹐心欲規之﹐便卽制止解散﹐令如冰見日散汋。「混若朴﹐曠若谷。」勉信道眞﹐棄耶知﹐守本朴﹐無他思慮。心中曠曠﹐但信道如谷冰之志﹐東氵不欲歸海也。「肫若濁﹐濁以靜之徐淸。」求生之人﹐與不謝﹐奪不恨﹐不隨俗轉移。眞思志道﹐學知淸靜﹐意當時如癡濁也。以能癡濁﹐朴且欲就矣﹐然後淸靜能睹眾微。內自淸明﹐不欲於俗﹐淸靜大要﹐道微所樂。天地湛然﹐則雲起露吐﹐萬物滋潤﹔迅雷風趣﹐則漢燥物疼﹐道气隱藏﹐常不周處。人法天地﹐故不得燥處。常淸靜爲務﹐晨暮露上下﹐人身气亦布至。師設晨暮﹐淸靜爲大要。故𨿽天地有失﹐爲人爲誡﹐輒能自反﹐還歸道素。人徳不及﹐若其有失﹐遂去不顧﹐致當自約持也。「安以動之徐生。」人欲舉事﹐先孝之道誡。安思其義﹐不犯道﹐乃徐施之﹐生道不去。「保此道者不欲盈。」不欲志意盈溢﹐思念惡事也。「夫惟不盈﹐能辭復成。」屍死爲獘﹐屍生爲成。獨能守道不盈溢﹐故能攺獘爲成耳。

「致虛極﹐守靜篤。」道眞自有常度﹐人不能明之﹐必復企暮﹝慕﹞世間常爲伎﹐因出教授﹐指形名道﹐令有處所服色﹐長短有分數﹐而思想之。苦極無福報﹐此虛詐耳。彊欲令虛詐爲眞﹐甚極。不如守靜自篤也。「萬物並作﹐吾以觀其復。夫物云云﹐各歸其根。」萬物含道精﹐並作﹐初生起時也。吾﹐道也。觀其精復時﹐皆歸其根﹐故令人寶愼恨也。「歸根日靜。」道气歸根﹐愈當淸淨也。「靜曰復命﹐復命曰常。」知寶根淸靜﹐復命之常法也。「知常明。」知此常法﹐乃爲明耳。「不知常﹐妄作凶。」世間常僞伎﹐不知常意﹐妄有指書﹐故悉凶。「知常容。」知常法意﹐常保形容。「容能公。」以道保形容﹐爲天地上容。處天地間﹐不畏死﹐故公也。「公能生。」能行道公政﹐故常生也。「生能天。」能致長生﹐則副天也。「天能道。」天能久生﹐法道故也。「道能久。」人法道意﹐便能長久也。「沒身不殆。」太陰道積練形之宮也。世有不可處﹐賢者避去託死。過太陰中﹐而復一邊生像﹐沒而不殆也。俗人不能積善行﹐死便眞死﹐屬地官去也。

「太上下知有之。」知道﹐上知也。知也惡事﹐下知也。𨿽有上知﹐當具識惡事﹐攺之不敢爲也。「其次親之譽之。」見求善之人﹐曉道意﹐可親也。見學善之人﹐勤勤者﹐可就譽也﹐復教勸之﹐勉力助道宣教。「其次畏之。」見惡人﹐誡爲說善﹐其人聞義則服﹐可教攺也。就申道誡示之﹐畏以天威﹐令自攺也。「悔之。」爲惡人說善﹐不化而甫笑之者﹐此卽芻苟之徒耳﹐非人也。可欺侮也﹐勿與語也。「信不足﹐有不信。」芻苟之徒﹐內信不足﹐故不信善人之言也。「猶其貴言﹐成功事遂。」道之所言﹐無一可棄者。得仙之士﹐但貴道言﹐故輒成功事遂也。「百姓謂我自然。」我﹐仙士也。百姓不學我有貴信道言﹐以致此功﹐而意我自然﹐當示不肯企及效我也。

「大道廢﹐有仁義。」上古道用時﹐以人爲名﹐皆行仁義﹐同相像類﹐仁義不別。今道不用﹐人悉獘薄﹐時有一人行義﹐便共表別之﹐故言有也。「智慧出﹐有大僞。」眞道藏﹐耶文出。世間常僞伎稱道教﹐皆爲大僞不可用。何謂耶文﹖其五經半入耶﹐其五經以外﹐眾書傳記﹐屍人所作悉耶耳。「六親不和﹐有孝慈。」道用時﹐家家慈孝﹐皆同相類﹐慈孝不別。今道不用﹐人不慈孝﹐六親不和﹐時有一人行慈孝﹐便共表別之﹐故言有也。「國家昏亂﹐有忠臣。」道用時﹐帝王躬奉行之﹐練明其意以臣庶﹐於此吏民莫不效法者。知道意﹐賤死貴仙﹐竟行忠孝﹐質朴愨端﹐以臣爲名﹐皆忠相類不別。今道不用﹐臣皆學耶文﹐習權詐﹐隨心情﹐面言善﹐內懷惡﹐時有一人行忠誠﹐便共表別之﹐故言有也。道用時﹐臣忠子孝﹐國則易治。時臣子不畏君父也﹐乃畏天神。孝其行﹐不得仙壽﹐故自至誠。旣爲忠孝﹐不欲令君父知﹐自默而行。欲蒙天報﹐設君父知之﹐必賞以髙官﹐報以意气﹐如此功盡﹐天福不至。是故默而行之﹐不欲見功。今之臣子﹐𨿽忠孝﹐皆欲以買君父﹐求功名。過時不顯異之﹐便屏恕之﹐言無所知。此類外是內非﹐無至誠感天之行﹐故令國難治。今欲復此疾﹐要在帝王當專心信道誡也。

「絕聖棄知﹐民利百倍。」謂詐聖知耶文者。夫聖人天所挺﹐生必有表﹐河雒著名﹐然常宣眞﹐不至受有誤。耶道不信明聖人之言﹐故令千百歲大聖演眞﹐滌徐耶文。今人無狀﹐載通經藝﹐未貫道眞﹐便自稱聖。不因本而章篇自揆﹐不能得道﹐言先爲身﹔不勸民眞道可得仙壽﹐修善自勤﹐反言仙自有骨錄﹔非行所臻﹐云無生道﹐道書欺人﹐此乃罪盈三千﹐爲大惡人。至令後學者不復信道。元元不旋﹐子不念供養﹐民不念田﹐但逐耶學﹐傾側師門﹐盡气誦病﹐到於窮年。會不能忠孝至誠感天﹐民治身不能仙壽﹐佐君不能致太平﹐民用此不息﹐倍城邑虛空﹐是故絕詐聖耶知﹐不絕眞聖道知也。「絕仁棄義﹐民復孝慈。」治國法道﹐聽任天下仁義之人﹐勿得彊賞也。所以者﹐尊大其化﹐廣聞道心﹐人爲仁義﹐自當至誠﹐天自賞之﹔不至誠者﹐天自罰之。天察必審於人﹐皆知尊道畏天﹐仁義便至誠矣。今王政彊賞之﹐民不復歸天。見人可欺﹐便詐爲仁義﹐欲求祿賞。旁人𨿽知其都交﹐見得官祿﹐便復慕之﹐詐爲仁義﹐終不相及也。世人察之不審﹐故絕之勿賞﹐民悉自復慈孝矣。此義平忤俗夫心﹐久久自解﹐與道合矣。人君深當明之也。「絕巧棄利﹐盜賊無有。」耶巧也﹐所得財寶也。世不用之﹐盜賊亦不利也。「此三言爲文未足﹐故令有所屬﹐見素抱朴。」三事天下大亂之源﹐欲演散之。億文復不足﹐竹素不勝矣﹐受故令屬此道文﹐不在外書也﹐揲說其大略﹐可知之爲亂原。「少私寡欲。」道之所說﹐無私少欲於世俗耳。

「絕學無憂﹐惟之與何﹐相去幾何。」未知者復怪問之﹐絕耶學﹐道與之何﹖耶與道相去近遠﹖絕耶學﹐獨守道﹐道必與之。耶道與耶學甚遠﹐道生耶死﹐死屬地﹐生屬天﹐故極遠。「美之與惡﹐相去何若。」未知者復怪問之﹐欲知美惡相去近遠何如﹐道與耶學近遠也﹐今等耳。美﹐善也。生故屬天﹐惡死亦屬地也。「人之所畏﹐不可不畏﹐莽其未央。」道設生以賞善﹐設死以威惡﹐死是人之所畏也。仙王士與俗人﹐同知畏死樂生﹐但所行異耳。俗人莽莽﹐未央脫死也。俗人𨿽畏死﹐端不信道﹐好爲惡事﹐柰何未央脫死乎﹗仙士畏死﹐信道守誡﹐故與生合也。「眾人熙熙﹐若亨大牢﹐若春登臺。」眾俗之人不信道﹐樂爲惡事﹐若飲食之﹐春登髙臺也。「我魄未兆﹐若嬰兒未孩﹐鬿無所歸。」我﹐仙士也。但樂信道守誡﹐不樂惡事。至惡事之間﹐無心意﹐如嬰兒未生時也。「眾人皆有餘﹐我獨若遺。」眾俗之懷惡﹐常有餘意﹐計念思慮。仙士意中﹐都遺忘之﹐無所有也。「我愚人之心純純。」仙士味道﹐不知俗事。純純﹐若癡也。「俗人照照。」俗人不信道﹐但見耶惡利得。照照﹐甚明也。「我獨若昏。」仙士閉心﹐不思慮耶惡利得﹐若昏昏冥也。「俗人察察。」知俗事審明也。「我獨悶悶。」不知俗事也。「忽若晦﹐家無所止。」仙士意志道如晦﹐思臥安牀﹐不複雜俗事也。精思止於道﹐不止於俗事也。「眾人皆有已﹐我獨頑以鄙。」俗人於世間自有財寶功名﹐仙士於俗如頑鄙也。「我欲異於人﹐而貴食母。」仙士與俗人異﹐不貴榮祿財寶﹐但貴食母。食母者﹐身也﹐於內爲胃﹐主五藏气。俗人食穀﹐谷絕便死。仙士有谷食之﹐無則食气。气歸胃﹐卽腸重囊也。腹之爲寶﹐前章已說之矣。

「孔徳之容﹐惟道是從。」道甚大﹐教孔丘爲知。後世不信道文﹐但上孔書﹐以爲無上﹐道故明之﹐告後賢。「道之爲物﹐惟慌惟惚。」道微﹐獨能慌惚不可見也。慌惚中有物﹐惚慌中有像﹐不可以道不見故輕也。中有大神气﹐故諭囊鑰。「窈冥中有精。」大除中也。有道精分之與萬物﹐萬物精共一本﹐其精甚眞﹐生死之官也﹐精其眞﹐當寶之也。「其中有信。」古仙士寶精以生﹐今人失精以死﹐大信也。今但結精﹐便可得生乎﹖不也。要諸行當備﹐所以精者道之別气也。入人身中爲根本﹐持其半﹐乃先言之。夫欲寶精﹐百行當備﹐萬善當著﹐調和五行﹐喜怒悉去。天曹左契﹐﹛下﹜有餘數﹐精乃守之。惡人寶精﹐唐自苦終不居﹐必自泄漏也。心應規制萬事﹐故號明堂。三道布陽耶陰害﹐以中正度道气。精並諭像池水﹐身爲池堤封﹐善行爲水源。若斯三備﹐池乃全堅。心不專善﹐無堤封﹔水必去﹐行善不積﹔源不通﹐水必燥幹﹔決水漑野﹐渠如溪江。𨿽堤在﹐源氵不泄﹐必亦空。﹛山行﹜燥炘裂﹐百病並生。斯三不愼﹐池爲空坑也。「自古及今﹐其名不去。」古今常共此一道﹐不去離人也。「以閱眾甫。」道有以來﹐更閱終始﹐非一也。甫者﹐始也。「吾何以知終甫之然﹐以此。」吾﹐道也﹐所以知古今終始共此一道。其事如此也。

「曲則全。」謙也。月謙先曲後全明﹐學道反俗﹐當時如曲不足也﹐後亦令明。「枉則正。」枉亦曲也﹐曲變則正。學道反俗﹐獨自勤苦﹐當時如相侵枉也﹐後致正。「窐則盈。」謙虛意也。行無惡﹐其處空。道諭水喜歸空居惡處﹐便爲善﹐炁歸滿故盈。「獘則新。」物獘變更新﹐學道羸獘﹐後更致新福也。「少則得﹐多則或。」陳力殖谷﹐裁令自足。天與之﹐無基考可得福﹐多望不止則或﹐或耶歸之也。「是以聖人抱一爲天下式。」一﹐道也。設誡﹐聖人行之爲抱一也﹐常教天下爲法式也。「不自是故章。」明者樂之﹐就誡教之﹐不樂者墨以不言。我是若非﹐勿與之爭也。「不自見故明。」聖人法道﹐有功不多﹐不見徳能也。「不自伐故有功。」惡者伐身之斧也。聖人法道不爲惡﹐故不伐身﹐常全其功也。「不自矜故長。」聖人法道﹐但念積行﹐令身長生。生之行﹐垢辱貧羸﹐不矜傷身﹐以好衣美食與之也。「夫惟不爭﹐故莫能與爭。」聖人不與俗人爭﹐有爭避之髙逝﹐俗人如何能與之共爭乎﹖「古之所謂曲則全﹐豈虛語﹐故成全而歸之。」謙曲後全﹐明非虛語也。恐人不解﹐故重申示之也。

「希言自然。」自然﹐道也。樂淸靜﹐希言入淸靜﹔合自然﹐可久也。「飄風不終朝﹐趨雨不終日。」不合淸靜自然﹐故不久竟日也。「孰爲此天地。」孰﹐誰也。天地爲飄風趨雨﹐爲人爲誡﹐不合道﹐故令不久也。「天地尙不能久﹐而況於人。」天地尙不能久﹐人欲爲煩躁之事﹐思慮耶計﹐安能得久乎﹖「故從事而道得之。」而﹐如也。人舉事令如道﹐道善欲得之﹐曰自然也。「同於徳者﹐徳得之。」人舉事與徳合﹐徳欲得之也。「同於失者﹐道失之。」人舉事不懼畏道誡。失道意﹐道卽去之﹐自然如此。「信不足﹐有不信。」前章已說之也。「喘者不久。」用气喘息﹐不合淸靜﹐不可久也。「跨者不行。」欲行千里﹐一步而始﹐積之以漸。今大跨而立﹐非能行者也﹐不可久也。「自見不明﹐自是不彰﹐自饒無功﹐自矜不長。」復解前章之意耳。「其在道。」欲求仙壽天福﹐要在信道﹐守誡守信﹐不爲貳過。罪成結在天曹﹐右契無到而窮﹐不復在余也。「曰餘食啜行﹐物有惡之。」行道者生﹐失道者死﹐天之正法﹐不在祭啜禱祠也。道故禁祭啜禱祠﹐與之重罰﹐祭啜與耶通同﹐故有餘食器物﹐道人終不欲食用之也。「故有道不處。」有道者不處祭啜禱祠之間也。

「有物混成﹐先天地生﹐家漠獨立不攺﹐周行不殆﹐可以爲天下母。」嘆無名大道之巍巍也﹐眞天下之母也。「吾不知其名﹐字之曰道。」吾﹐道也。還嘆道美﹐難可名字﹐故曰道也。「吾彊爲之名曰大。」言道甚大。言彊者﹐恐不復不能副其徳也。「大曰逝。」逝﹐去也。大神無能制者﹐便立能去之也。「逝曰遠。」翕然便能遠去也。「遠曰反。」翕然便能還反也。「道大天大地大生大。」四大之中﹐何者最大乎﹖道最大也。「域中有四大﹐而生處一。」四大之中﹐所以令生處一者。生﹐道之別體也。「人法地﹐地法天﹐天法道﹐道法自然。」自然者﹐與道同號異體。令更相法﹐皆共法道也﹐天地廣大﹐常法道以生﹐況人可不敬道乎。

「重爲輕根﹐靜爲躁君。」道人當自重精神﹐淸靜爲本。「是以君子終日行﹐不離輜重。」重精神淸淨﹐君子輜重也﹐終日行之﹐不可離也。「𨿽有榮觀。燕處超然。」天子王公也﹐𨿽有榮觀﹐爲人所尊﹐務當重淸靜﹐奉行道誡也。「如何萬乘之主﹐以身輕天下。」天子乘人之權﹐尢當畏天尊道。設誤意自謂尊貴﹐不復懼天道﹐卽爲自輕其身於天下也。「輕則失本﹐躁則失君。」輕躁多違道度﹐則受罰辱﹐失其本身﹐亡其尊推矣。

「善行無徹迹。」信道行善﹐無惡迹也。「善言無瑕適。」人非道言惡﹐天輒奪﹛下﹜。今信道言善﹐教授不耶﹐則無過也。「善計不用籌﹛下﹜。」明計者心解﹐可不須用﹛下﹜。至心信道者﹐發自至誠﹐不須旁人自勸。「善閉無關鍵不可開。」心三川﹐陽耶陰害﹐悉當閉之勿用。中道爲正﹐至誠能閉耶志者﹐𨿽無關鍵﹐永不可開。不至誠者﹐𨿽有關鍵﹐猶可開也。「善結無繩約不可解。」結志求生﹐務從道誡。至誠者爲之﹐𨿽無繩約﹐永不可解。不至誠者﹐𨿽有繩約﹐猶可解也。「是以聖人常善救人﹐而無棄人。」常爲善﹐見惡人不棄也。就往教之﹐示道誡。讜其人不化﹐不可如何也。「常善救物﹐而無棄物。」與上同義也。「是謂襲明。」襲﹐常明也﹐能知此意明明也。「善人不善人師。」不善人從善人學善﹐故爲師。終無善人從不善人學善也。「不善人善人之資。」善人無惡﹐乃以惡人爲資。若不善人見人其惡不可﹐善人益自勤勸。「不貴其師﹐不愛其資﹐𨿽知大迷。」不善人不貴善人﹐善人不以惡人自攺﹐皆爲大迷也。「此謂要妙。」明知此甚要妙也。

「知其雄﹐守其雌﹐爲天下奚。」欲令雄如雌。奚﹐何也﹐亦近要也。知要安精神﹐卽得天下之要。「常徳不離﹐復歸於嬰兒。」專精無爲﹐道徳常不離之﹐更反爲嬰兒。「知其白﹐守其黑﹐爲天下式。」精白與元炁同色﹐黑太陰中也。於人在腎﹐精藏之﹐安如不用爲守黑﹐天下常法式也。「常徳不貸﹐復歸於無極。」知守黑者﹐道徳常在﹐不從人貸﹐必當償之﹐不如自有也。行《玄女經》﹑龔子﹑容成之法﹐悉欲貸﹐何人主當貸若者乎﹖故令不得也。惟有自守﹐絕心閉念者﹐大無極也。「知其榮﹐守其辱﹐爲天下谷。」有榮必有辱。道人畏辱﹐故不貪榮﹐但歸志於道。惟願長生﹐如天下谷水之欲東流歸於海也。「爲天下谷﹐常徳乃足﹐復歸於朴。」志道當如谷水之志欲歸海﹐道徳常足。朴﹐道本气也。人行道歸朴﹐與道合。「朴散爲器﹐聖人用爲官長。」爲器以離道矣﹐不當令朴散也。聖人能不散之﹐故官長治人﹐能致太平。「是以大制無割。」道人同知俗事﹑髙官﹑重祿﹑好衣﹑美食﹑珍寶之味耳﹐皆不能致長生。長生爲大福﹐爲道人欲制大﹐故自忍不以俗事割心情也。

「將欲取天下而爲之。」狂或之人﹐圖欲纂弒﹐天必煞之﹐不可爲也。「吾見。」吾﹐道也。同見天下之尊﹐非當所爲﹐不敢爲之。愚人寧能勝道乎﹖爲之故有害也。「其不得已。」國不可一日無君。五帝精生﹐河雒著名﹔七宿精見﹐五緯合同。明受天任而令爲之﹐其不得已耳﹐非天下所任﹐不可妄庶幾也。「天下神器不可爲﹐爲者敗之﹐執者失之。」非天所任﹐往必敗失之矣。夫物或行或隨﹐自然相感也。行善﹐道隨之﹔行惡﹐害隨之也。或噓或吹﹐噓溫吹寒﹐善惡同規﹐禍福同根﹐𨿽得噓溫﹐愼復吹寒﹐得福愼禍來。「或彊或羸。」彊後必更羸﹐羸復反更彊﹐先處彊者﹐後必有羸﹔道人發先處羸﹐後更彊。「或接或隨。」身常當自生﹐安精神爲本﹐不可恃人﹐自扶接也。夫危國之君﹐忠臣接之﹐不則亡。夫病人醫至救之﹐不制則死。「是以聖人去甚去奢去泰。」去甚惡及奢太也。

「以道佐人主者﹐不以兵彊天下。」治國之君﹐務修道徳﹐忠臣輔佐﹐務在行道﹐道普徳溢﹐太平至矣。吏民懷慕﹐則易治矣﹐悉如信道﹐皆仙壽矣﹐不可攵兵彊也。兵者非吉器也﹐道之設形﹐以威不化﹐不可專心甘樂也。道故斥庫樓﹐遠狼狐。將軍騎官房外居﹐鋒星修柔去極疏﹐但當信道﹐於武略耳。「其事好還。」以兵定事﹐傷煞不應度﹐其殃禍反還人身及子孫。「師之所處﹐荊棘生。」天子之軍稱師。兵不合道﹐所在淳見煞气﹐不見人民﹐但見荊棘生。「故善者果而已﹐不以取彊。」果﹐誠也。爲善至誠而已﹐不得依兵圖惡以自彊。「果而勿驕。」至誠守善﹐勿驕上人。「果而勿矜。」至誠守善﹐勿矜身。「果而勿伐。」至誠守善﹐勿伐身也。「果而不得已﹐是果而勿彊。」至誠守善﹐勿貪兵威。設當時佐帝王圖兵﹐當不得已而有。勿甘樂也﹐勿以常爲彊也。風後佐黃帝伐蚩尢﹐呂望佐武王伐紂﹐皆不得已而爲之耳。「物壯則老﹐謂之非道﹐非道早已。」聞道不能行﹐故老﹐老不止早已矣。

「夫佳兵者﹐不祥之器﹐物或惡之﹐有道不處。」兵者非道所憙﹐有道者不處之。「君子居則貴左﹐用兵則貴右。」左右契也。「兵者不祥器﹐非君子之器。」重明其凶事也。「不得已而用之。」前章已說之也。「恬淡爲上﹐故不美。」道人恬淡﹐不美兵也。「若美必樂之﹐是煞人。夫樂煞者﹐不可得意於天下。」明樂兵樂煞不可也。「故吉事尙左﹐喪事尙右。」左右契也。「是以偏將軍居左﹐上將軍居右。」偏將軍不專煞生之機﹐像左﹔上將軍專煞﹐像右。「言以喪禮處之﹐煞人眾多﹐以悲哀泣之﹐戰勝以喪禮處之。」不得已而有者﹐輒三申五令﹐示以道誡﹐願受其降。不從者當閔傷悲泣之﹐如家有喪﹐勿喜快也。

「道常無名。」不名大﹐託微小也。「朴𨿽小﹐天下不敢臣。」道𨿽微小﹐爲天下母﹐故不可得臣。「王侯若能守﹐萬物將自賓。」人不可以貴輕道﹐當之﹐萬物皆自賓伏。「天地相合﹐以降甘露。」王者行道﹐天地憙﹐滋澤生。「民莫之令而自均。」王者尊道﹐吏民企效﹐不畏法律﹐乃畏天神。﹐敢爲非惡。皆欲全身﹐不須令敕而自平均。「始制有名。」道人求生﹐不貪榮名。今王侯承先人之後﹐有榮名﹐不彊求也。道聽之﹐但欲令務尊道行誡﹐勿驕溢也。「名亦旣有﹐夫亦將知止。」王侯承先人之後。旣有名﹐當知止足﹐不得復思髙尊彊求也。「知止不殆。」諸知止足﹐終不危殆。「譬道在天下﹐猶川谷與江海。」道在天下﹐譬如江海﹐人一心志道﹐當如谷水之欲歸海也。

「知人者智。」知平他人善惡﹐知不合道徳﹐道人但當自省其身﹐令不陷於死地﹐勿平他人也。「自知者明。」如此甚明矣。「勝人有力。」好勝人者﹐但名有力也。「自勝者彊。」自修身行善勝惡﹐此乃彊也。「知足者富。」道與謙也。「彊行有志。」道誡甚難﹐仙士得之﹐但志耳﹐非有伎巧也。「不失其所者久。」富貴貧賤﹐各自守道爲務﹐至誠者道與之﹐貧賤者無自鄙彊欲求富貴也。不彊求者﹐爲不失其所故久也。又一說曰﹐喜怒五行戰傷者﹐人病死﹐不復待罪滿地。今當和五行﹐令各安其位勿相犯﹐亦久也。「死而不亡者壽。」道人行備﹐道神歸之﹐避世託死﹐遇太陰中﹐復生去爲不亡﹐故壽也。俗人無善功﹐死者屬地官﹐便爲亡矣。

「大道泛﹐其可左右。」泛﹐廣也。道甚廣大﹐處柔弱﹐不與俗人爭﹐教人以誡愼者宜左契﹐不誡愼者置左契。「萬物恃以生而不辭。」不辭謝恩﹐道不貴也。「成功不名有﹐衣被萬物不爲主﹐可名於小。」道不名功﹐常稱小也。「萬物歸之不爲主﹐可名於大。」歸﹐仰也。以爲生旣不責恩﹐復不名主﹐道乃能常大耳。「是以聖人終不爲大﹐故能成其大。」法道常先稱小﹐後必乃能大﹐大者長生﹐與道等壽。

「執大象天下往。」王者執正法﹐像大道﹐天下歸往﹐曠塞重驛﹐向風而至。道之爲化﹐自髙而降﹐指謂王者﹐故貴一人。制無二君﹐是以帝王常當行道﹐然後乃及吏民。非獨道士可行﹐王者棄捐也。上聖之君﹐師道至行以教化。天下如治﹐太平符瑞﹐皆感人功所積﹐致之者道君也。中賢之君﹐志信不純﹐政復扶接﹐能任賢良﹐臣弼之以道。𨿽存國﹐會不蕩蕩﹐勞精躬勤﹐良輔朝去﹐暮國傾危﹐制不在上﹐故在彼去臣。所以者﹐化逆也﹐猶水不氵不西。𨿽有良臣﹐常難致治。況羣耶雜政﹐制君諱道﹐非賤眞文﹐以爲人世可久隨之。王者道可久棄捐﹐道尊且神﹐終不聽人﹐故放精耶。變異汾汾﹐將以誡誨。道隱卻觀﹐亂極必理﹐道意必宣﹐是以帝王大臣﹐不可不用心殷勤審察之焉。「佳而不害。」王者行道﹐道來歸往。王者亦皆樂道﹐知神明不可欺負。不畏法律也﹐乃畏天神﹐不敢爲非惡。臣忠子孝﹐出自然至心。王法無所復害﹐形罰格藏﹐故易治﹐王者樂也。「安平大樂。」如此之治﹐甚大樂也。「與珥過客止。」諸與天災變怪﹐日月運珥﹐倍臣縱橫﹐刺貫之咎﹐過罪所致﹔五星順軌﹐客逆不曜﹐疾疫之气﹐都悉止矣。「道出言﹐淡無味。」道之所言﹐反俗絕巧﹐於俗人中﹐甚無味也。無味之中﹐有大生味﹐故聖人味無味之味。「視不足見﹐聽不足聞﹐用不可旣。」道樂質朴﹐辭無餘﹐視道言﹐聽道誡﹐或不足見聞耳而難行。能行能用﹐慶福不可旣盡也。

「將欲翕之﹐必固張之。」善惡同規﹐禍福同根﹐其先張者後必翕。「將欲弱之﹐必固彊之。」先彊後必弱。「將欲廢之﹐必固興之。」先興後必衰廢。「將奪之﹐必固與之。」先得後必奪也。「是謂微明。」此四事卽四怨﹑四賊也。能知之者﹐微且明。知則副道也﹐道人畏翕弱廢奪﹐故造行先自翕自弱自廢自奪﹐然後乃得其吉。及俗人廢言﹐先取張彊興之利﹐然後返凶矣。故誡知止足﹐令人於世間裁自如﹐便思施惠散財除殃﹐不敢多求。奉道誡者﹐可長處吉不凶﹐不能止足﹐相返不虛也。道人不可敢非﹐實有微明之知。「柔弱勝剛彊。」道气微弱﹐故久在無所不伏。水法道柔弱﹐故能消穿崖石﹐道人當法之。「魚不可勝於淵。」誡爲淵﹐道猶水﹐人猶魚﹐魚失淵去水則死﹔人不行誡守道﹐道去則死。「國有利器﹐不可以視人。」寶精勿費﹐令行缺也。又一說曰﹐道人寧施人勿爲人所施﹐寧避人勿爲人所避﹐寧教人爲善勿爲人所教﹐寧爲人所怒勿怒人﹐分均寧與人多勿爲人所與多。其返此者﹐卽爲示人利器也。

「道常無爲而無不爲。」道性不爲惡事﹐故能神無所不作﹐道人當法之。「王侯若能守。」王者𨿽尊﹐猶常畏道﹐奉誡行之。「萬物將自化。」王者法道爲政﹐吏民庶孽子﹐悉化爲道。「化如欲作﹐吾將鎭之以無名之朴。」失正變得耶﹐耶攺得正。今王者法道﹐民悉從正﹐齋正而止﹐不可復變﹐變爲耶矣。觀其將變﹐道便鎭制之。檢以無名之朴﹐教誡見也。王者亦當法道鎭制之﹐而不能制者﹐世俗悉變爲耶矣﹐下古世是也。「無名之朴﹐亦將不欲。」道性於俗間都無所欲﹐王者亦當法之。「無欲以靜﹐天地自正。」道常無欲樂淸靜﹐故令天地常正。天地道臣也﹐王者法道行誡﹐臣下悉皆自正矣。

