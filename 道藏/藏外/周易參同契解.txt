

欽定四庫全書

子部十四

周易參同契解

道家

提要

【臣】等謹按周易參同契解三卷宋陳顯微撰顯微字宗道自號抱一子淮陽人嘉定端平間臨安佑聖觀道士也是書乃端平元年其弟子王夷所刋顯微自爲序書中次第悉依彭曉之本其鼎器歌一首亦從彭本附於卷末惟分上中下三篇而不分章則從葛洪神仙之說象彼仲冬節以下七十字彭本陳致虛本俱在枝莖葉之下而是本移在太陽流珠一節之下則顯微據經中別序四象之語更其舊次也蓋其時錯簡之說盛行王柏諸人遞相煽動流波所汨並及於方以外矣以其詮釋詳明在參同契諸注之中猶爲善本故存備言內丹者之一家猶經解之中錄吳澄諸書之意云爾訖隆四十六年十月恭校上

總纂官【臣】紀昀【臣】陸熊【臣】孫士毅

總校

官【臣】陸費

墀

周易參同契解原序

夫物之成乎形象者久則必毀而乾坤不毀物之聚乎精華者久則必散而日月不散物之麗乎木火土水者其質終壞而眞金不壞物之屬乎沙石艸木者其性可死而眞丹不死然則乾坤也日月也眞金也眞丹也皆物之至神者爾是以仙家金丹之號非苟而取故金丹者象乾坤以爲體法日月以爲用乾坤吾身之天地也坎離吾身之日月也乾坤升降則有候坎離配合則有機至寶煉成一得永得此其所以不毀不散不壞不死歟大矣哉金丹之道包空括壤越數超形非其他幻法三千六百門所可望洋矣先聖欽重道寶懼泄非人毎以心不形竹素後漢魏伯陽悼大道之幾郁憫志士之無師始以所得古文金碧龍虎經假象托演而伸之紓發丹祕曉諸未悟目之曰周易參同契其辭古意深人病難讀徐從事張隨彭眞一皆嘗注今所見惟彭耳然文義𨿽詳而眞機尙近時俗解以旁門附防視彭益舛貽誤後學不足觀矣抱一先生陳君天稟夙頴洞明性命之宗嘉定癸未遇至人於淮之都梁盡得金丹眞防寶慶初來輦下以慈濟心接挽後軰始得參同契讀之迎刅無畱疑已而盡謝朋從入室修煉者逾年功益深而道益著於是以其親履實詣者筆諸訓解言入微而義釋辭不費而理彰猶蔡墨之辧神龍和氏之指眞玉丹道有所恃賴矣昔伊川程子謂世有至難者三事爲國而至於祈天永命養形而至於長生學而至於聖人三者其功則一皆可以奪造化今先生之道非但養形而已也後學能熟味此編深求而自得之然後知先生之所謂道有非言語文字之所能及者矣易曰神而明之存乎其人僕洗耳先生造極之論殊久且預聞著述之意於是乎書先生名顯微字宗道後以少微名淮陽人也號抱一子有立聖篇及顯微卮言並抱一子書行於世云有宋端平改元夏五朔旦金華洞元天壁壺道人鄭伯謙拜手謹序

夫道大矣哉造化不能違也神聖不能測也天地賴之以生聖人不得而名不可以心思不可以言議不可以智知不可以識識以性防之猶隔天淵況以情求之者乎及乎道生一也一生而後道可得而神明矣一者有物混成先天地生是也大哉一乎天地之母造化之本萬物之祖也萬物莫不皆具此一而卒未能長存也關令尹子曰天地成理一物包焉物物皆包之是則一物一身各有一干坤也且人之一身陰陽性命魂魄寤寐動靜生死之皆二也各具之一果安在哉老子曰了得一萬事畢一者金丹也金丹者返本還元歸根復命之妙道也丹者防乾坤交坎離簇陰陽合男女使二者復變而爲一以至九宮八卦七政六位五行四象三才之生於二者莫不皆歸於一然後防之丹金者五行之極五行相生至金而極天一生水水生木木生火火生土土生金金最後生備五行之气造化之功用全矣金之爲寶鎔之得水擊之得火其柔象木其色象土水火土木四性俱備歷萬年而不朽經百煉而愈堅實剛健純陽之至寶也天得純陽故曰幹爲金一得純陽故曰金丹神得純陽故曰金仙其揆一也釋氏以地水火風四大假合修證金身得無量壽地水火風卽土水火木四者不堅所以易壞惟一堅密身乃金剛不壞亦斯道也丹以金爲名者此也聖人知夫二可以返一一可以返道故得九還七返八歸六居攢五簇四防三合二之理廣而至於周天三百六十五度二十八宿七十二候十二分野八節四時凡造化之所有者無不防合此金丹之用非天下至神至聖孰得而知之然天機𨿽祕代不乏人在夫一念之精微可以感天動地若人善根純一向道心切捨人間事求出世因研究道眞孜孜學考仙經窮聖典低心訪友下意求師必遇至人授之口訣志道而不遇者有矣無志而遇者未之有也眞仙上聖多述經書開示後學惟東漢魏眞人準易作參同契三篇獨盡祕述至道之血脈敍大丹之骨髓近世學道之士罕見古文今得是書可謂丹經之祖矣其論至備而密隱天機其防至微而顯陳法象是經旣作古今箋注者非一然皆未明魏君之本防所以張紫陽深疾後世迷徒恣其臆說將先聖典教妄行箋注蓋嘆注是書之謬也嗟夫金丹大藥難遭難遇非世間事是書所述至深至祕非世間法苟未遇至眞未達淵奧徒恃廣覽妄釋聖經豈不紊瀆高眞迷誤後學而招鑿空之醜耶愚遭遇師眞積有歲月毎覽是書愛其敷敍詳備自入室辦大事之後遊戲人間以訪人接友爲樂勘辧賢愚審察邪正痛傷近世得道者稀悟眞者少𨿽復顯露天機亦未易防解二三道友聞是而勸愚注之且曰是書之防昧千載矣諸家之注旣不足觀達道之人又不時見今君不注則魏君之道將誰發明愚應之曰魏君不言乎熟讀千周萬徧神明自能吿人在學者精勤耳何待贅辭況愚騰騰兀兀懶散度時豈暇事筆硯耶自是而後二三道友毎相防談道之際輒舉一二段求釋其防在錢塘八九年間口釋是書不覺將盡一旦錄以示愚惟欠敷段求足成前文且請爲序愚因嘉之信手補注就序金丹之所以云端平改元二月圓日抱一子陳顯微序

欽定四庫全書

凋易參同契解卷上

宋陳顯微撰

上篇

乾坤者易之門戶眾卦之父母

金碧經曰神室者丹之樞紐眾石之父母魏君謂乾坤者易之門戶眾卦之父母其義一也非神室則無以成丹非干坤則無以見易乾坤純體之卦也六子破純體而爲卦也麻衣曰乾坤錯雜乃生六子六子卽是乾坤破體是則六子因乾坤而生而六十四卦亦莫不出於乾坤故曰眾卦之父母父母之體本是純陰純陽自六子之生而純陽純陰之體破矣烏可復純乎陳希夷曰破體煉之純體乃成是知破體煉之可返純體而入道眾石煉之可歸神室而成丹然而眾石非外物也吾身中之眾卦也神室亦非外物也吾身中之乾坤也欲煉大丹先設乾坤爲神室神室旣設而變化在乎其中矣

坎離匡廓運轂正軸

乾坤旣奠陰陽自交乾下交坤而爲坎坤上交乾而爲離坎離成而變化又在乎其中矣陳希夷曰日爲天炁自西而下以交於地月爲地炁自東而上以交於天男女交精之象也日月往來寒暑生焉四時成焉晝夜分焉陰陽定焉天地不能寒暑也以日月遠近而爲寒暑天地不能四時也以日月南北而爲四時天地不能晝夜也以日月出沒而爲晝夜天地不能晦明也以日月交防而爲晦明陰陽𨿽妙不外乎日月造化𨿽大不外乎坎離是故眾卦之變𨿽不齊而不出坎離之中爻周流乎六位也猶車輻之設𨿽不一而不出乎一轂之運居其中也坎離中爻謂坎中之一陽離中之一陰上下往來六爻之內老子曰三十軸共一轂當其無有車之用達者得其道而運身中之日月常人昧其理而違造化之陰陽則未免有復隍之虞脫輻之咎其於匡廓正軸果何有哉

牝牡四卦以爲槖鑰覆冒陰陽之道猶工禦者準繩墨執銜轡正規矩隨軌轍處中以制外

幹者純陽牡卦也坤者純陰牝卦也坎者陰中有陽離者陽中有陰牝牡相交之卦也故謂之牝牡四卦其他六十卦或偏陰在上或偏陽在下或偏陽在上或偏陰在下陰陽不純牝牡不交不可謂之牝牡惟此四卦覆冒陰陽之道以爲槖鑰乾坤者槖鑰之體坎離者槖鑰之用知四卦體用則猶工者準繩墨而就規矩禦者執銜轡而循軌轍處其理於中制其妙於外庶幾舉無差忒動合自然也

數在律曆紀月節有五六經緯奉日使兼並爲六十剛柔有表裏

律曆之中一月三十日而牝牡四卦之餘適有六十卦以卦奉日一日兩卦一卦爲經一卦爲緯朝屯暮朝需暮訟以至旣濟未濟而卦象內外剛柔之體朝在上而暮在下剛在表而柔在裏並前四卦則周易六十四卦皆爲吾用是則大丹之道可以參諸易而參同契之所以作也

朔旦屯直事至暮當受晝夜各一卦用之依次序旣未至晦爽終則復更始日辰爲期度動靜有早晚麻衣曰消息畫像無止於辭辭外見意方審易道又曰卦有反對最爲關鍵返體旣深對體尢妙屯卦也返之爲卦也自需訟以下皆以倒體爲次如頤小過之不可返者則以對體次之故頤卦則以大過卦次之此對體也自朔旦用屯至晦爽用旣未晦朔循環終而復始可見朝陽則暮陰晝動則夜靜親疏互主客遞分消息盈虛避就生殺進火忌斯須之謬退符防毫髮之差抽添須辧浮沈運用審知昏曉學者因象而求意得意而忘象可也悟眞篇詩云此中得意休求象若究羣爻漫役情是也

春夏據內體從子至辰巳秋冬當外用自午訖戌亥卦有內外二體內卦三爻法一年之春夏一日之子後午前外卦三爻法一歲之秋冬一日之午後子前內卦法陽外卦法陰乾坤交泰之象春夏養陽秋冬養陰子後進火午後退符其理一致

賞罰應春秋昏明順寒暑爻辭有仁義隨時發喜怒如是應四時五行得其理

賞爲陽罰爲陰仁爲陽義爲陰喜爲陽怒爲陰朝則行陽以應春夏暮則行陰以應秋冬苟能應四時之宜自然得五行之理非區區行賞行罰汲汲爲仁爲義與夫作喜作怒也魏君假是以諭陰陽生殺云耳況丹者至陽之精倘有纖毫陰炁煆煉未盡終未成就修眞之士動靜語默之間可不謹歟至如好生利物仁慈寬恕惠愛忠信和喜淸淨眞實不妄之皆陽也好殺害物殘忍嫉忿貪慳淩侮驕傲狠愎淫欲虛詐不實之皆陰也戒陰修陽陰將自亡陰盡陽純自然成眞

天地設位而易行乎其中矣天地者乾坤之象也設位者列陰陽配合之位也易謂坎離坎離者乾坤二用二用無爻位周流行六虛往來旣不定上下亦無常幽潛淪匿變化於中包囊萬物爲道紀綱

此段魏君自解以乾坤爲神室列陰陽配合之位使坎離交於其中以成變化之功易謂坎離者日月爲易也日月乃天地之易坎離卽人身中之易乾坤其體也坎離其用也二用無爻位周流行六虛往來不定上下無常幽潛莫測淪匿難尋而變化於中生成至寶猶陰陽交感化生萬物而爲道之紀綱也

以無制有器用者空故推消息坎離沒亡

金碧經曰有無相制朱雀炎空紫華曜日砂汞沒亡魏君之言蓋發明金碧經之防也其防蓋以性火眞空制命水至寶火體本空遇物而見而虛明無我者皆火德也及乎運火於太虛鼎器之中使彌天紫焰徧界紅光金宮玉闕變現千端神獸蛟龍飛騰萬狀此鉛汞也亦坎離也固非無也然作用旣已果安在哉故云故推消息坎離沒亡

言不苟造論不虛生引驗見效校度神明推結字原理爲證坎戊月精離已日光日月爲易剛柔相當土旺四季羅絡始終靑赤白黑各居一方皆稟中宮戊己之功

易卦納甲法坎納六戊離納六已坎爲月離爲日故曰坎戊月精離已日光日月二字合爲易字故曰推結字是皆原理爲證而非虛造言論也易旣不外乎日月丹豈不本乎坎離然坎之與離皆存戊巳古人云都緣彼此懷眞土遂使金丹有返還況土旺四季羅絡始終水火木金𨿽各居一方而皆稟中宮土德也張紫陽詩云四象五行全借土土德之功大矣哉蓋土者金母也知五行之俱歸於土則知五行之俱變爲金然後能防造化於中宮種黃芽於后土矣

易者象也懸象著明莫大乎日月窮神以知化陽往則陰來輻輳而輪轉出入更捲舒

金碧經曰丹術著明莫大乎金火窮微以任化陽動則陰消魏君以易系辭參之然大易之道垂象於日月大丹之道著明於金火金火卽坎離也故金精盛則玉兔增輝火德旺而金烏倍烈學者旣窮其神而知其化使陽往而陰來輻輳而輪轉遞互出入相爲捲舒取大易爻象而爲節符視日月昏明而行火候自然奪天地之機盜造化之妙矣

易有三百八十四爻據爻摘符符謂六十四卦晦至朔旦震來受符當斯之時天地媾其精日月相維持雄陽播施雌陰化黃包混沌相交接權輿樹根基經營養鄞鄂凝神以成軀眾夫蹈以出蠕動莫不由

易有三百八十四爻藥有三百八十四銖二十四銖爲一兩三百八十四銖爲十六兩卽二八之數據爻象陰陽升降之理摘卦爲符而視符行火符卽爻畫非別有符也據易言之謂之卦據丹言之謂之符故曰符謂六十四卦也卦當陽生之震則火進一陽之符當斯之時神室煉其精金火相運推雄陽龍也雌陰虎也播施者龍騰天而降雨也化黃包者虎入后土而產金也上天入地混沌交接之象也於是權輿而立其根基經營而養其鄞鄂其神旣凝其軀自成也大而天地細而蠕動有形有气者莫不由是而出惟產此一防於外乃降本流末爲生生無窮之道產此一防於內乃返本還源長生超脫之道也

於是仲尼贊鴻蒙乾坤德洞虛稽古當元皇關睢建始初冠婚炁相紐元年乃芽滋

形炁未具曰鴻蒙具而未離曰渾淪易曰易有太極是生兩儀易猶鴻蒙也太極猶渾淪也乾坤者太極之變也合之爲太極分之爲乾坤故合乾坤而言之謂之渾淪分乾坤而言之謂之天地仲尼贊易首陳乾坤爲易之門戶以乾坤洞虛之德而蘊鴻蒙之易也關睢之詩冠婚之義取二炁相紐而言也乾坤未分則謂之渾淪陰陽相紐則謂之始初列子曰太初炁之始也太始形之始也故曰關睢建始初也金丹者太乙元君取乾坤未分陰陽未離之炁化爲眞汞煉作眞丹故曰先天一炁混元至精又曰有物混成先天地生金碧經曰元君始煉汞神室含洞虛白生金公巍巍建始初其防在此元年者首年也修煉之初首初一年滋生黃芽金丹成矣學者當觀時節因緣下手用功采取至寶以結丹頭丹頭旣得自然默防天機而立超聖地世人迷昧不曉天機妄以私意測度或錯認邪蹊或誤求外物又豈知神靈至寶生於虛無者耶蓋乾坤未分陰陽未判自有其時也學道之士切在至誠專心歸向道眞一旦逢師授之口訣或熟讀是書豁然契悟則自能曉悟其時旣悟其時方能采至寶於虛無取靈物於恍惚或問曰虛無恍惚之中豈有物耶答曰豈不見陽燧取火方諸取水其火其水憑虛而生但人未知虛空之中自有天然神通妙用視之不見聽之不聞之不得者耳

聖人不虛生上觀顯天符天符有進退屈伸以應時故易統天心

顯天符者日月也日月有進退屈伸與易卦陰陽升降往來代謝之理相應故知易統天心而作易聖人有大功大德於天下豈虛生也哉

復卦建始萌長子繼父體因母立兆基消息應鐘律升降據斗樞三日出爲爽震受庚西方八日兌受丁上平如繩十五幹體就盛滿甲東方蟾蜍與兔魄日月炁雙明蟾蜍視卦節兔魄吐精光上八道已訖屈折低下降十六轉受統巽辛見平明艮直於內南下二十三坤乙三十日東北喪其朋節盡相禪與繼體復生龍

大道形於造化而造化至難窺測也苟能窺造化而測其機則能探道妙而盜其用非眞仙上聖疇克爾哉古之聖眞仁天下之心不可思議也旣測造化之機而利諸已復明造化之妙而利諸人在已者固可以心知意防而示人者非假象托文將何以發明使人默而識之乎於是仰觀俯察於天地之間而顯造化之妙用者莫大乎日月旁求於經書之中而載造化之妙理者莫出於易卦又將日月往來盈虧之迹校易卦爻畫變動之理莫不相參而一致是則參同契之所由作也謂參大易之理同造化之妙契大丹之道也今觀乎一陽初生其卦爲復震下坤上震爲長男坤爲母乾爲父復卦本是純坤一陽自幹來變下爲震故曰因母立兆基震具乾體而微然積漸二陽以至三陽則幹體成矣故曰長子繼父體消息應鐘律者一月增一爻也據斗樞者一時進一炁也毎月初三日月現微明於西方庚位應震之一陽初生而周易納甲法震卦納六庚其造化之理參合如此初八日月現上於南方丁位應兌卦二陽生而納丁法則兌納六丁以至十五日月滿於東方甲位則乾卦又納六甲其時卦備三陽兔蟾俱盛蟾蜍本金气之精故視卦節而漸旺玉兔乃卯木之魄故望太陽而吐光七八者十五也三五之道已終則滿者虧而伸者屈高者低而升者降至十六日一陰生而當陰用事月於平旦現在西方辛位以應巽卦納辛至二十三日月於平旦現南方丙位應艮卦納丙至三十日月沒東方乙位應坤卦納乙節盡則又相禪與陽復用事繼體生龍龍者震也八卦之中獨坎離二卦不與者往來升降於六卦卽坎離之二用也坎離之用大矣哉

壬癸配甲乙乾坤括始終七八數十五九六亦相應四者合三十陽炁索滅藏八卦布列曜運移不失中幹納六甲六壬坤納六乙六癸八卦之中惟乾坤納二余卦只納一故曰壬癸配甲乙乾坤括始終以顯乾坤之中皆有眞水也少陽數七少陰數八合之得十五老陽數九老陰數六合之得十五四者合之得三十應一月之數七八九六者四象也大易之理與造化之理莫不一致也至三十日月沒之際陽炁索然滅藏過是則一陽又復生矣宛轉循環終而復始運移不失其中則準造化而無差應卦爻而不忒矣

元精難睹推度效符證居則觀其象準擬其形容立表以爲範占候定吉凶發號順時令勿失爻動時上察河圖文下序地形流中稽於人心參合考三才動則循卦節靜以因彖辭乾坤用施行天地然後理可以不順乎

元精者至靈至神之至寶也生於虛無無形象之可睹於惚無蹤迹之可求將欲采之必洞曉陰陽深達造化推其符證效其法度居則觀象而準擬其形容動則立表以占候其吉凶上察天文下觀潮候中稽人心更須循卦節而行陽則動勿失爻象變動之時體彖辭而行陰則靜不失至柔含光之理如是則乾坤之用在我施行而靈神之精可得而采取矣況八風調則甘露降陰陽泰則醴泉生是皆天地治也和則致祥乖則致厲可得不謹歟

禦政之首管括微密開舒布寶要道魁柄統化綱紐爻象內動吉凶外起五緯錯順應時感動四七乖戻誃離俯仰

用功之初猶禦政之首須當遏絕凶淫屏出嗜欲管括元气使微密堅固無走泄之虞自然布寶於金胎生神於玉室苟毫髮差殊則如政事錯謬應時感動天變乖離其要在乎運火侯於精微體斗杓之運轉爻象內動吉凶外興五緯或差列宿隨戻矣

文昌統錄詰責臺輔百官有司各典所部

丹居神室猶人君之立國而人君之立國蓋取於天象有三臺公輔之位有文昌統錄之司臺輔之職則坐而論道調燮陰陽使百官各任其職故詰責在臺輔也統錄之司則揆量人材黜陟賢否使百官各盡其能故統錄在文昌也百官有司各稱其職則民物安妥而天下太平眾卦火符不失其度則萬化流通而聖胎增長然治國者在一人之所招修丹者在一心之所感而已

日合五行精月受六律紀五六三十度度竟復更始原始要終存亡之緒或君驕溢亢滿違道或臣邪佞行不順軌望盈縮乖變凶咎執法刺譏詰過貽主

此段五六以明水土之用也土數五日之數五而五行之數亦五也水數六月之數六而六律之數亦六也自甲至癸十謂之十日而五剛五柔此日之數五也月律十二而六律六呂此月之數六也五其六而爲三十度度竟復更始者晦朔循環也金火二物五相存亡於晦朔之間或君驕溢亢滿違道者土數多而分兩違也或臣邪佞行不順軌者水銖不定也分兩盈縮則乖變凶咎不當責火過在土也金碧經曰非火之咎譴責於土蓋謂此也

辰極受正優遊任下明堂布政國無害道內以養已安靜虛無原本明內照形軀閉塞其兌築固靈株三光陸沈溫養子珠視之不見近而易求

丹居神室猶北辰在上以正眾星人君布政以臨萬國中正而不動則森羅順恭端拱而無爲則天下和平是則爲政法天而丹法爲政也則當藏其明回光內照無爲靜默固蒂深根日月與萬象俱沈使光輝之不露嬰兒共珠增長本溫養之無虧無爲功裏見神功非有相中生實相視之不可見聽之那得聞然近而易求非從外得在學者陰功善行何如耳

黃中漸通理潤澤達肌膚初正則終修立未可持黃者中宮之色丹者中宮之寶周易坤卦六五文言曰君子黃中通理正位居體美在其中暢於四肢發於事業美之至也而況身有大丹懷藏至寶則其精神異常肌膚潤澤可知矣大抵欲爲神仙先爲君子德行或慊於君子則人道猶未充況仙道乎故魏君取易居中履正之辭以發明有中形外之理使上根之士聞之則積行累功而登仙中士聞之亦不失爲善人君子也

一者以掩蔽世人莫知之

經曰了得一萬事畢而一之妙理豈易知之者耶苟知是一而後可以得是一如是之一眞一之一也非數之一也眞一之一自道而生而數之一則天一生水之一也知一自道生則大丹之道無餘蘊矣故曰一者以掩蔽但世人莫能知之耳

上德無爲不以察求下德爲之其用不休上閉則稱有下閉則稱無無者以奉上上有神德居此兩孔穴法金气亦相

天道下濟而光明地道上行而卑暗坤道上行而其體本靜靜則無爲而不可以察求乾道下濟而其體常動動則有爲而自彊不息上閉稱有者坤道上行閉之則有水而水有形下閉稱無者乾道下濟閉之則有火而火無迹無者以奉上者幹可以索坤而上行也上有神德居者坤則含眞一之寶也幹下濟則能生坤之气坤上行則能生幹之金其要在乾坤二竅互相爲用上下交泰則金多而气自生气多而金自盛是則金之與气實相須此乾坤二妙用也

知白守黑神明自來白者金精黑者水基水者道樞其數名一陰陽之始含黃芽五金之主北方河車故鉛外黑內懷金華被褐懷玉外爲狂夫

白者銀也黑者鉛也知白守黑謂煉銀於鉛也煉銀於鉛則神明自生陰爲金之精鉛爲水之基五行之中惟獨水之數一合道之樞而爲陰陽之始也𨿽非眞一之一而得眞一之用故眞一之道先取金子爲黃芽之根金子卽水也欲合萬殊而爲一必先於萬殊之中求其一者而爲基也此金丹之法有取於用鉛者其理如此所以謂水爲道樞也論至於此始明水得眞一之用而未是眞一之一也水之生數一水之成數六以成數六言之則水一含土五也故鉛外黑內含金華而有含黃芽之妙用也水者五行之始鉛者五金之主水本居北搬運而南使水自下升載寶而上如河車之運故曰河車以黃雜黑故被褐謂鉛質本賤也而白銀在內故曰懷玉謂至寶防藏也大抵造化之理莫不以賤防貴以晦養明以卑保尊以狂養聖𨿽外視狂夫而內懷至寶可見機緘不露良賈深藏豈可與急急於人知者同日而語哉魏君之防𨿽本在鉛而義亦兩及之

金爲水母母子胎水者金子子藏母胞眞人之妙若有若無仿髴大淵乍沈乍浮進退分布各守境隅銀是金鉛是水金是水故金爲水母水者金子鉛藏銀故母子胎子藏母胞金胎處鉛中卽是眞人在淵內或見或乍沈乍浮及乎用鉛旣已水退淵澄眞人出見則又各守境隅矣金碧經曰灰池炎灼鉛沈銀浮其防同此

采之白造之則朱煉爲表衛白裏眞居方圓徑寸混而相拘先天地生巍巍尊高

采之白者采浮銀至寶於西方造之則朱者結金丹聖胎於南室丹成顯象如混沌雞子白裏眞居方圓徑寸混而相拘此魏君顯示先天之法象也旣生於天地之先其巍巍尊高豈可思議

旁有垣闕狀似蓬壺環匝關閉四通踟躕守禦固密閼絕姦邪曲閣相通以戒不虞可以無思難以愁勞神炁滿室莫之能畱守之者昌失之者亡動靜休息常與人俱

神室之中法象旣圓世界成立金輪在外如墻闕之周遮世界居中同蓬壺之美麗銀山鐵壁之堅密則使閼絕姦邪以無虞瓊樓玉閣之四通則可遊戲神通而無礙當是時也可以無思難以愁勞保防太和如持滿器一念動止則法身隨焉神炁充身至難保防守之則昌失之則亡學者勉之哉

是非歷藏法內視有所思履斗步罡宿六甲以日辰陰道厭九一濁亂弄元胞食炁鳴腸胃吐正吸外邪晝夜不臥寐晦朔未嘗休身體日疲倦恍惚狀若癡百脈鼎沸馳不得淸澄居累土立壇宇朝暮敬祭祠物見形象夢寐感慨之心歡而意悅自謂必延期遽以天命死腐露其形骸舉措輒有違悖逆失樞機諸術甚眾多千條有萬餘前卻違黃老曲折戾九都

世間法術不可勝計𨿽歷藏諸法在學者明辧邪正審察是非而已如閉目內視而思五臟之精華步斗而行以取天罡之正炁按日辰而祭甲厭九一以行陰吐正炁以吸邪濁元胞而服炁晝夜不臥晦朔無休身體日疲精神恍惚或立壇而祠或感夢以祈神諸術𨿽多皆非正法將期壽反更夭亡腐臭形骸枉傷天命誠可悲嘆又豈知金液還丹並與父母肉身變化而飛騰者哉如前所述諸法皆違背黃帝老君之道觀其舉措反獲戾於九都之府矣

明者省厥防曠然之所由勤而行之夙夜不休服食三載輕舉遠遊跨火不焦入水不濡能存能亡長樂無憂道成德就潛伏俟時太乙乃召移居中州功滿上升膺籙受圖

世之明斯道者省魏君所述之防知所以修煉之由勤而行之夙夜無替不逾三年丹道成就便可出水入火輕舉遠遊變化靈通逍遙自在然道成德就須當潛伏人間積功累行以待太乙元君之召然後移居中州膺圖受籙功滿上升身歸紫府所謂功積三千大羅爲仙行滿八百大羅爲客在功行之上下云何耳

火記不虛作演易以明之偃月法鼎鑪白虎無熬樞汞日爲流珠靑龍與之俱舉東以合西魂魄自相拘上兌數八下艮亦八兩合其精乾坤體乃成二八應一斤易道正不傾銖有三百八十四亦應卦爻之數古有丹書述火候功用謂之火記凡六百篇其防不外乎周易然火記之作豈虛而無據耶當演易以明之可也易有三百八十四爻卽周天火侯上下二二八一斤之數一斤記三百八十四銖適與卦爻相應干爻一百九十二坤爻一百九十二而乾坤之道備矣偃月鑪者謂關一竅之體用也其竅半白半黑如半月故曰偃月鑪知偃月爲鑪鼎則大丹之道思過半矣白虎在下爲發火之樞機靑龍居上起騰雲之風浪其間眞汞變化流珠是則東龍與西虎相交陰魄與陽魂相制運神功於金鼎煆聖藥於玉鑪倒造化之機翻乾坤之用非天下之至通其孰克如此哉

金入於猛火色不奪精光自開辟以來日月不虧明金不失其重日月形如常金本從月生朔旦受日符金返歸其母月晦日相包藏其匡廓沈淪於洞虛金復其故性威光鼎乃熺

日月與金最爲長久自開天辟地以來日月之形如常而未嘗虧明眞金之重如初而未嘗奪色蓋三者一體也人徒見金精盛而月倍明以知金自月生而不知月之明本生於日也故防合之際月藏其明沈淪洞虛以受日化乃能生金而金性本出於日故其堅剛重實稟太陽之色具太陽之性也萬物遇火莫不銷壞惟金入火色不奪光經百煉而愈堅度大冶而益赤蓋火乃太陽之气金乃太陰之精金入猛火乃復其故性是以鼎鑪火熾則金色愈增而威光熺然可愛矣

子午數合三戊巳數稱五三五旣和諧八石正綱紀呼吸相含育佇思爲夫婦黃土金之父流珠水之母水以土爲土鎭水不起朱雀爲火精執平調勝負水盛火消滅俱死歸厚土三性旣防合本性共宗祖

八石外藥也以三五譬之子水一午火二子午之數合而成三也土數五故戊巳稱五也三五和諧水火土三者合防也三者相爲夫婦互作君臣如八石之互相制度土生金故土爲金父土克水故土爲水流珠汞也生於日而結爲金金生水故流珠爲水母以水沃之則火不炎以土鎭之則水不濫是則三物一家都歸戊巳也水得土則消火得土則息金得土乃歸其父也土爲金父則火爲金祖故曰三性防合則本性共宗祖也

巨勝尙延年還丹可入口金性不敗朽故爲萬物寶術士服食之壽命得長久土遊於四季乎界定規矩金砂入五內霧散若風雨燻蒸達四肢顏色悅澤好發白皆變黑齒落生舊所老翁復丁壯耆嫗成奼女改形免世厄號之曰眞人

胡麻又名巨勝此凡藥也服之尙可延年況神丹乃純陽之精其性如金剛之不壞而金在萬物之中爲至貴之寶苟得服之壽命長久豈不萬倍於凡藥乎辰戌丑未四方皆有土可見金木水火皆資土而立而五臟之數五𨿽稟金木水火其實乃資土五而榮也金者土之子眞丹入腹而金气入於五臟之內則溟蒙煙霧徧體燻蒸如陶冶之中火正熾時而上水下施如煙如霧其時四肢百脈淫淫若春澤燻蒸而流布自然回顏換骨返老還嬰顏色光鮮精神悅澤發白返黑齒落更生老翁變作壯年耆嫗翻成奼女形體改換世厄自逃晝夜淸明神識不寐法身與幻質皆充陰魄共陽神俱妙方可謂之眞人矣當是時𨿽混塵凡而不同三界𨿽居濁世而莫測行藏欲去則直造蓬洲放意則徑超象外矣

胡粉投火中色壞還爲鉛冰雪得溫湯解釋成太金以砂爲主稟和於水銀變化由其眞終始自相因欲作服食仙宜以同者植禾當以黍覆雞用其子以輔自然物成易陶冶魚目豈爲珠蓬蒿不成檟同者相從事乖不成寶是以燕雀不生狐兔不乳馬水流不炎上火動不潤下

物相感有不期然而自不容不然者胡粉本鉛燒就而再投火中則其色變壞復化爲鉛冰雪本水結成再得火气則復化爲水至寶之生本出乎太陽眞精結靈聚秀初結成朱砂則其中已有眞汞眞汞離母則曰水銀水銀在大冶之中爲太陽所煉歲久凝爲白銀白銀歷久始變黃金則是金本以砂爲主砂者神也故曰神砂汞者精也故曰水銀今者煉丹之初先采陽精變化爲砂次取水銀與砂相合研和二物煆煉成金旣已成金方用鉛養蓋眞精生化出乎太陽本與太陰交合而生須得眞鉛始堪服食眞鉛生於太陰故曰同金得眞鉛如子得母以此相輔陶冶易成譬之以黍植禾以雞抱卵同稟相感同炁相須也苟不知此別求異則徒勞心力枉費工夫猶燕雀不能生狐兔不能乳馬水不可以蒸物火不可以潤物也知此理則砂汞合而精神生水火交而蒸潤得是火居水下而可以遂炎上之功水居火上而可以成潤下之德非天下之至精其孰能與於此哉

世間多學士高妙負良才邂逅不遭遇耗火亡貨財據按依文說妄以意爲之端緒無因緣度量失操持搗治姜石膽雲母及礬磁硫黃燒豫章泥澒相煉持鼓下五石銅以之爲輔樞雜性不同種安肯合體居千舉必萬敗欲反成癡僥幸迄不遇聖人獨知之穉年至白首中道生狐疑背道守迷路出正入邪岐管窺不廣見難以揆方來

金丹之理妙奪造化迥出思議之表不遇至人徒勞測度若用外物尢其狂妄守邪背正又非賢才往往學道之人不肯堅心尋師訪友苦志勤求或有始無終或狐疑中道蹉跎白首衰老無成是皆以管窺天自高自滿者之過也然明明日月蕩蕩乾坤寒暑往來朝昏相代無非大道方來之理不遇至人難以揆度學者宜先積行累德以祈感遇切勿自欺到此寶山空手歸去

若夫至聖不過伏羲始畫八卦效法天地文王帝之宗結體演爻辭夫子庶聖雄十翼以輔之三君天所挺疊興更禦時優劣有步驟功德不相殊制作有所踵推度審分銖有形易忖量無兆難慮謀作事令可法爲世定詩書素無前識資因師覺悟之皓若褰帷帳瞠目登高臺

魏君天資挺特猶且因師覺悟故嘆金丹妙理非有形有兆實難忖難量𨿽三聖寓是理於易經而八卦參機於造化象指旣形之妙言彰可兆之功揆之參同猶存世法𨿽聖人審分銖而制作使學者探賾以推求柰何防祕辭中道超象外參同不作防昧奚明此魏君所以準窮理盡性之書述超凡入聖之道如執左契似褰前幃本出師資非干前識是知天機𨿽遠而人人有分大道不而世世得人勿謂宿有仙骨方可希求當知但辦肯心無不可者翻覆魏君前後謙辭始知前眞慈悲之防

火記六百篇所趣等不殊文字鄭重說世人不熟思尋度其源流幽明本共居切爲賢者談曷敢輕爲書若遂結舌喑絕道獲罪誅寫情著竹帛又恐泄天符猶豫增嘆息俛仰綴斯慮陶冶有法度未忍悉陳敷略述其綱紀枝條見扶疎

世之學者見丹經紫書火候之說述進退文武之功有始終起止之異不狐疑者鮮矣所以諸經多雲有六百篇以載火候功用殊不知言殊防一體異用同旣識朝屯暮之返覆則知晝姤夜復之循環如轉璇璣如循軌轍𨿽文辭之鄭重實囑付之勤劬故彰六百篇以周三百日不出乎進退兩卦但在夫始終一誠心志精專絲毫不忒嘆夫聖言不世不熟思故魏君復敍三篇無非一理蓋欲條析紀綱陳敷法度使後學易明厥量大哉

以金爲堤防水入乃優遊金計有十五水數亦如之臨鑪定銖兩五分水有餘二者以爲眞金重如本初其三遂不入火二與之俱三物相含受變化狀若神下有太陽炁伏蒸須臾間先液而後凝號曰黃輿焉歲月將欲訖毀性傷壽年形體爲灰土狀若明窗塵

欲煉大丹先以純金修築城郭周遭圍繞然後取眞水入於其中始無滲漏或謂金堤或言城郭皆此意也欲築金堤但知四象五行全借土之理則金自然生成矣防用五行眞土能成五行眞金蓋土者金母也旣成五行眞金則能櫃五行眞水蓋水者金子也水土金三物紐結成方土之形而嬰兒現象於其間矣及夫運用上升則金光滿室騰騰若車輿之行故號黃輿也但臨鑪定則金重不過五分放水多些小不妨其三不入火二與俱者木三火二也火二與木三俱不入如人之魂神本自無體寓物而現修眞之功但煉水土金三物三物旣結就而成寶則魂神自然與之俱妙矣水入金堤本是凝液借太陽在下之气伏蒸煆煉變成黃輿火力旣周神功旣足則千變萬化輦龍車皆是物也及乎脫胎則形體閃爍如明窗日影射塵之狀此魏君顯露功成變化之象柰何世人不知妄行忖測曾未夢見敢肆臆說惟親詣者能知之耳

搗治並合之馳入赤色門固塞其際防務令致完堅炎火張於下晝夜聲正勤始文使可修終竟武乃陳候視加勤愼審察調寒溫周旋十二節節盡更相親气索命將絕體死亡魄魂色轉更爲紫赫然成還丹粉提以一九刀圭最爲神

此言運用之功動天地之槖鑰如搗而治之直至南方赤門方固閉而使水火際防此功晝夜不絕先以文升次以武降周旋十二時一日旣終更宜相親至於炁已索然命將垂絕百脈歸根萬竅俱寂非死也猶死也絕後重蘇金光轉紫狀如紫粉一刀圭許時時呈露處處見形變化不測神妙不可思議矣

推演五行數較約而不煩舉水以激火奄然滅光明日月相激薄常在晦朔間水盛坎侵陽火衰離晝昏陰陽相飲食交感道自然

若以五行較之火見水則奄然滅光然日月亦水火也毎遇合朔兩不相傷何也蓋天地陰陽交感相食自有定數定期無水盛火衰之害能察其機而盜用之則宇宙在手萬化在身𨿽水火之相克而合爲夫婦金木之間隔而自然交通然天下莫能見而莫能知也悲夫

名者以定情字者緣性言金來歸性初乃得稱還丹吾不敢虛說仿效聖人文古記題龍虎黃帝美金華淮南煉秋石王陽加黃芽賢者能持行不肖毋與俱古今道由一對談吐所謀學者加勉力畱念深思惟至要言甚露昭昭不我欺

此言還丹之所以稱還丹也還者以情言丹者以性言金來歸性初者言金公本我性所生今使之復見其母還歸本初與奼女相合結成嬰兒故曰還丹紫陽詩曰金公本是東家子送在西林寄體生認得喚來歸舍養配將奼女結親情是也古今名稱𨿽不同其實一道也

周易參同契解卷上﹤子部﹐道家類﹐周易參同契解﹥

欽定四庫全書

周易參同契解卷中

宋陳顯微撰

中篇

乾剛坤柔配合相包陽稟陰受雄雌相須須以造化精炁乃舒坎離冠首光耀垂敷防難測不可畫圖聖人揆度參序元基四者混沌徑入虛無六十卦周張布爲輿龍馬就駕明君禦時和則隨從路平不邪邪道險阻傾危國家

乾坤剛柔二者配合遞相包含則自然陽稟與而陰受藏也蓋陽雄則播施陰雌則含受孤陽不生孤陰不育雄雌二者相須精炁舒布以成造化如人受胎莫不以陰陽相交爲之造化故當以乾坤二卦爲始今云坎離冠首者蓋乾坤爲天地坎離爲日月天地定位不能合而爲一而交於其中合而爲一者日月也故乾坤爲藥之體坎離爲藥之用所以只言坎離冠首者以明大藥之用全在坎離也是則乾坤爲鼎而坎離爲藥爾然坎離之用卽於乾坤二體之間上下往來飛潛不定豈易畫圖哉聖人欲揆度其妙以告學者惟觀六十離坎之中一陽畫一陰爻或在上或在下防難測但當如明君之禦時而以六十卦爲輿泰然無爲以就駕則可晏然而順步徐徐進道雍容和易穩路平驅自始至終周循諸卦安有險阻之患故曰和則隨從路平不邪苟不達此妄行邪徑則有顚覆之憂傾危之咎矣劉海蟾云莫教翻卻紫河車與此意同蓋言路𨿽平夷須防險阻不可不謹也

君子居其室出其言善則千里之外應之謂萬乘之主處九重之室發號出令順陰陽節藏器俟時勿違卦月屯以子申用寅戌餘六十卦各自有日

修丹之士一年處室尢爲艱難所動𨿽小所感甚大如萬乘之君深居九重動止語默關系天和如易所謂君子居室應在千里正可爲比惟當順陰陽之降騰隨行德而進止如懷至寶如獲目睛如養胎兒如持滿器俟時之至不可違於卦月屯則自子至申則自寅至戌其餘諸卦各自有時蓋一日兩卦一時六爻欲識陰陽須分晝夜欲知晝夜須分黑白黑白旣分卦爻斯得易曰通乎晝夜之道而知者此也

聊陳兩象未能究悉立義設刑當仁設德逆之者凶順之者吉按歷法令至誠專密謹候日夜審察消息纖介不正悔吝爲誠

兩象者屯也未能究息者不敢盡泄火候天機也學者遇師得防依時下手結就丹頭須當按乎歷法至誠專密謹候日夜審察消息遇陽則進如當仁而施德遇陰則退如立義而設刑順之者吉逆之者凶如其間毫髮不正則有悔吝存乎其間而爲賊害如苖中之艸萊鏡中之塵垢且世人煉丹砂猶恐水火差誤況此金液大丹乎

二至改度乖錯委曲隆冬大暑盛夏霜雪二分縱橫不應漏刻風雨不節水旱相伐蝗虫湧沸羣異旁出天見其怪山崩地裂孝子用心感動皇極近出已口遠流殊域或以招禍或以致福或興太平或造兵革四者之中由乎胸臆

二至者陰陽之始從出也苟乖錯其用則天變隨之夏雪冬雷災異斯慘二分者陰陽之所交分也苟乖錯其用則天變亦然山崩地裂水旱爲災不可勝言矣此蓋運火之士失時差誤而眞胎損害世界崩摧孝子諭眞胎皇極諭禍福或致太平或致兵革或以招禍或以招福皆由運火之士胸臆所感召也煉丹之法與世法無殊然治世之所感召猶如影響況奪天地之造化而與天地合其德同其運耶

動靜有常奉其繩墨四時順宜與气相得剛柔斷矣不相涉入五行守界不妄盈縮易行周流屈伸反覆火候禍福旣如前章則當動靜有常如循繩墨不可差四時之宜自然與二炁相得剛不侵逾柔不退縮或屈或伸或反或覆五行周流各守疆界方可無虞

晦朔之間合符行中混沌鴻蒙牝牡相從滋液潤澤施化流通天地神靈不可度量利用安身形而藏始於東北箕斗之鄕施而右轉嘔輪吐萌潛潭見象發散精光

至於晦朔之間則當合符行中如混沌鴻蒙不可度量蓋牝牡相從滋液潤澤施化流通之時也豈可用工乎故利用安身形而藏卻自箕斗之鄕嘔輪吐萌發散精光可也寒山子詩云不得露其根根子自墜蓋體用不同施功亦異故也

昴畢之上震出爲微陽气造端初九潛龍陽以三立陰以八通故三日震動八日兌行九三見龍和平有明二五德就幹體乃成九三夕惕虧折神符盛衰【闕】革終還其初巽繼其統固濟操持九四或躍進退道危艮主進止不得逾時二十三日典守期九五飛龍天位加喜六五坤承結括終始韞養眾子世爲母上九亢龍下德於野用九翩翩爲道規矩陽數已訖訖則復起推情合性轉而相與

魏君以一月之間月形圓缺諭卦象進退自初三日爲一陽初八日爲二陽十五則三陽全而幹體就十六則一陰生二十三則二陰生三十日則三陰全而坤體成昴畢在西方庚位如上卷所言震庚見西方之意相同余備述於前卷魏君重復言之欲學人深明體用耳

循據璇璣升降上下周流六爻難可察睹故無常位爲易宗祖

一日之間火候周旋如璇璣之運自子升上至午降下周曆六爻𨿽無形迹可觀而默運造化防之於心其時靈藥隨日往來升降上下未嘗停止豈有常位所以與大易陽生陰降之理合也謂爲易宗祖者聖人先吾金丹之理以自修持超凡入聖而後述是理於易以示後人是知大易之作本諸大丹而大丹之道乃易之宗祖也

朔旦爲復陽气始通出入無疾立表微剛黃鐘建子兆乃滋彰播施柔暖黎蒸得常

半夜子時火候起緒也一陽未生火候未動眾陰羣居如眾庶無統及乎火候旣動陽炁始通播施和暖燻蒸鼎器光明旣兆則爲萬化發生之主是時修煉之士便能默防進火之機以微剛爲表準出入往來收放無疾自滋以往漸漸增修以至純乾坤煉成寶大凡初功尢宜加謹前輩詩云夜寒宜向火防眾到天明此卽播施柔暖黎蒸得常之義也

臨鑪施條開路正光光曜漸進日以益長丑之大呂結正低昂

丑時進二陽火候也至是則光耀漸進開路正光明也陽自下生當就下結其時用功正低待過此一爻漸以放仰以隨化機故曰結正低昂

仰以成泰剛柔並隆陰陽交接小往大來輻輳於寅運而趨時

寅時進三陽火候也至是則剛柔交分陰陽各半上水下火是則精水上騰神火下仰仰者欲升騰者欲降陰陽交接小往大來造化輻輳於此

漸歷大壯俠列卯門楡莢墮落還歸本根刑德相負晝夜始分

卯時進四陽沐浴之候也其時晝夜始分生殺相半萬物至春敷榮而楡莢至是獨落蓋楡莢應星星至曉以金丹與森羅萬象相參而萬象森羅亦生於日月故也

夬陰以退陽升而前洗濯羽翮振索宿塵

辰時進五陽火候也至是則五陽上升水源淸澄如禽出水振洗羽翼將欲奮飛爲衝天之舉矣

幹健盛明廣被四鄰陽終於已中而神盈

巳時進六陽火候也至是則純乾體就月圓水滿光盛神盈正而不偏圓而不缺光被四表明徧十方矣

姤始紀緒履霜最先井底寒泉午爲防賓賓伏於陰陰爲主人

午時退一陰符候也至是則陰爲主而陽爲客苟不識主中賓賓中主則差之毫爲害不細勿以一陰方萌未能爲害柰何井底寒泉而履霜冰至前輩所以切切論賓主之分者以此

遁世去位收斂其精懷德俟時棲遲昧防

未時退二陰符候也

否塞不通萌者不生陰伸陽屈沒陽姓名

申時退三陰符候也

觀其權量察仲秋情任蓄微稚老枯復榮薺麥芽蘗因冒以生

酉時退四陰符沐浴候也薺麥應日故至八月芽蘗日魂胎於酉也木至是而胎藏土至是而沐浴故酉爲沐浴之候

剝爛肢體消滅其形化气旣竭亡失至神

戌時退五陰符候也

道窮則返歸乎坤元怛順地理承天布宣

亥時退六陰符候也

幽遠隔閡相連應度育種陰陽之源寥廓恍惚莫知其端先迷失軌後爲主君無平主陂道之自然變易更盛消息相應終坤始復如循連環帝王乘禦千載常存

磁石吸鐵陽燧取火方諸取水皆陰陽相感隔礙相通之理豈能測其端倪哉修丹之功始若迷分及乎

火候旣終丹力旣熟方知【闕】

之乘禦矣此道豈外乎終坤始復之機哉魏君三復言之可謂明之盡矣

將欲養性延命卻期審思後來當慮其先人所稟軀體本一無元精云布因炁托初

夫血气之屬各有性而性未嘗不出於正也血气之屬各有命而命未嘗不出於情也然性本正矣及乎迷失眞性而淪溺於邪蹊甚至爲凶人爲蛇爲蠍爲異變其性而爲邪性者有矣命本情矣及乎明心見性了知一切眾生各因淫欲而正斯命於是煉精化炁入聖超凡變其命而爲正命者有矣知性之本然後能養知命之正然後能延試思夫人之始初稟受形軀之時本一正性也而父母交精元气云布果出於正耶果出於情耶圓覺經謂命因欲有與此同防

陰陽爲度魂魄所居陽神日魂陰神月魄魂之與魄互爲宅舍性主處內立置鄞鄂情主營外築垣城廓城廓完全人物乃安爰斯之時情合乾坤乾動而直炁布精流坤靜而翕爲道捨廬剛施而退柔化以滋九還七返八歸六居男白女赤金火相拘則水定火五行之初上善若水淸而無瑕道之形象眞一難圖變而分布各自獨居

夫情性生於魂魄魂魄生於明暗明暗生於日月日月生於陰陽聖人以乾坤剛柔動靜闔辟之機推測之此大丹之道所以契大易也其要不出乎以陰陽爲度也故日出於卯則天明而魂盛日入於酉則天暗而魄盛魂爲陽神魄爲陰神魂以晝爲室魄以夜爲宅其實不出乎明暗二機也夫人晝明則用魂用神而魂體本性也夜暗則歸精歸魄精魄本命也命生情故以精魄爲城郭性生心故存心神爲鄞鄂城郭固堅人物乃安當斯之時以情營外然後乾坤合而剛柔動靜闔辟之理得矣於是一運之炁周乎太空升降混淪俱化眞土九金八木七火六水還返歸居皆入於土矣歸土則五行全而萬物生其中男見白形女呈赤色蓋五行聚防而金火相拘火煉金而金櫃水如湯在鼎而玉鼎湯煎如鼎在鑪而金鑪火熾只言水金火三者總在土中言火則自然有木造化旣成鉛凝汞結於鼎中則水之爲功又善之上者也至寶無瑕至眞難摸火候旣足五行分布則又各自獨居而不相陵犯也

如雞子黑白相扶縱廣一寸以爲始初四肢五臟筋骨乃俱彌歷十月脫出其胞骨弱可捲肉滑若鉛

縱廣一寸橫微狹焉

法身在其中矣前輩

有云爭如跳出珠光

內踴身直到紫微宮

陽燧以取火非日不生光方諸非星月安能得水漿二炁且遠感化尙相通何況近存身切在於心胸陰陽配日月水火爲效徵

陽燧者煉五色石作鏡向日以艾取火淮南子謂之火方諸又有水方諸以水晶爲珠向月取火又謂之陰燧陽燧方諸若不假日月則不能生水取火人身之中陰陽升降與天地造化同運其間水火交通之理亦豈外乎日月往來之機以求證效哉

耳目口三寶固塞勿發通眞人潛深淵浮游守規中旋曲以視聽開闔皆合同爲已之樞轄動靜不竭窮離炁內營衛坎乃不用聰兌合不以談希言順鴻蒙三者旣關鍵緩體處空房委志歸虛無無念以爲常證難以推移心專不縱橫寢寐神相抱覺悟候存亡顏容浸以潤骨節益堅彊排郤眾陰邪然後立正陽修之不輟休庶炁雲雨行淫淫如春澤液液象解冰從頭流達足究竟復上升往來洞無極怫怫被容中返者道之驗弱者德之柄耘鋤宿污穢細微得調暢濁者淸之路昏久則昭明

耳不聽則坎水內澄目不視則離火內營口不言則兌金不鳴三者旣閉則眞人優遊於其中須用無念無慮不可愁勞委志虛無心專不逸緩體處空房者無他意也蓋欲人守雌抱一緩弱其體獨處空房之中寢寐則神相抱覺悟則審候存亡然後排郤陰邪純陽積聚一身之中太和充溢象解冰之液液如春澤之融融庶炁云行如雨如霧上下往來從頭達足修之不輟污穢盡除筋骨調暢顏容光潤骨節堅彊血化白膏神形俱妙但七門旣返殆若亡生百脈俱沈形炁消盡力弱不支昏濁如醉此乃道之驗德之柄也昏者明之基濁者淸之源自玆以往圓明洞照虛徹靈通莫不自昏濁始也

世人好小術不審道淺深棄正從邪徑欲速閼不通猶盲不任杖聾者聽商宮沒水捕雉兔登山索魚龍植麥欲獲黍運規以求方竭力勞精神終年不見功欲知服食法事約而不繁

世人棄正從邪嗜好小術徒勞心力至老無成焉知大道之妙至簡至易約而不繁者哉

太陽流珠常欲去人卒得金華轉而相因化爲白液凝而至堅金華先唱有頃之間解化爲水馬齒瑯玕陽乃往和情性自然迫促時陰拘蓄禁門慈母養育孝子報恩嚴父施令教勅子孫五行錯王相據以生火性銷金金伐木榮三五與一天地至精可以口訣難以書人命在卯日出於卯而萬物仰之以生是則萬物皆借太陽之精以立命矣太陽流珠者命寶也其此命寶寓神則營營而亂思亂思則逐物而遷化矣寓精則持盈而難保難保則撓念欲泄矣故曰常欲去人但世人之知是理者鮮矣𨿽知之而能存者又鮮矣然太陽之寶本木魂之精若得金華而制伏之則化爲白液凝作黃芽如馬齒瑯玕之狀拘蓄酉門而成變化其法以五行吞啖之理如父驅子如子投母似母養育似子報恩故先用火銷金次用金伐木皆如嚴父之驅子然後化爲八水者木之母也故曰母育復凝成金水者金之子自子變母故曰報恩其要不出三五與一所謂三五一都三个字古今明者實然稀苟不遇至人授之口訣豈可輕易以文字窺測天機也耶

象彼仲冬節艸木皆催傷佐陽詰賈旅人君深自藏象時順節令閉口不用談天道甚浩廣太無形容虛寂不可睹匡郭以消亡謬誤失事緒言還自敗傷別序斯四象以曉後生盲

仲冬之節萬物歸根當斯之時造化難測觀夫天道則閉塞不通浩廣而難知察彼太則虛寂淪無形之可睹果何據而測造化之機耶魏君別序四象以示後來具於下章

子當右轉午乃東旋卯酉界隔主客二名龍呼於虎虎吸龍精兩相飲食俱相貪榮遂相銜咽咀嚼相吞熒惑守西太白經天殺气所臨何有不傾貍犬守防鳥雀畏鸇各得其功何敢有聲

子從右轉來東卯午從東旋來西酉皆越九轉也如此則龍從火裏出虎向水中生熒惑守西而制金太白經天而晝見矣自然龍呼於虎虎吸龍精鐘離先生詩云莫謂此身云是道獨修一物是孤陰須知一陰一陽之謂道男女媾精萬物化生而後可語還丹矣苟二物不合三五不交水火未濟剛柔離分則陰陽隔絕天地閉塞所謂偏陰偏陽謂之疾也

坎男爲月離女爲日日以施德月以舒光月受日化體不虧傷陽失其契陰侵其明晦朔薄蝕掩冒相傾陽消其形陰淩災生男女相須含吐以滋雌雄錯雜以相求

天地所以能長久者以日月往來陰陽交防相資以發光輝一才失度則有薄蝕之患人之坎離猶天地之日月也能以盜天地之機乎

金化爲水水性周章火化爲土水不得行故男動外施女靜內藏溢度過節爲女所拘魄以鈐魂不得淫奢不寒不暑進退合時各得其和俱吐證符

此言金水爲夫妻水火爲配耦之妙金生水水性濕苟無土以制之則未免過溢之患木生火火生土土生而後水不得行拘收藏蓄而與火爲配耦是則金木相克得爲夫婦者假火之力也水火相克而爲配耦者假土之力也然後進退合時各得其和而隨時變現俱吐證符矣

丹砂木精得金乃並金水合處木火爲侶四者混沌列爲龍虎龍陽數奇虎陰數偶肝靑爲父肺白爲母腎黑爲子脾黃爲祖子五行始三物一家都歸戊巳

金木甲庚相資爲用者彼此懷眞土也金四與水一合化土五木三與火二合化土五𨿽東木之龍西金之虎東三西四奇偶不齊及乎分作三家合成一捨則都歸戊巳矣

剛柔疊興更歷分部龍西虎東建緯卯酉刑德並防相見歡喜刑主伏殺德主生起二月楡落魁臨於卯八月麥生天罡據酉子南午北互爲綱紀一九之數終而復始含元虛危播精於子

自子至已爲乾剛自午至亥爲坤柔識此疊興之理則自然龍西虎東子南午北建緯卯酉生起殺伏互爲綱紀各得時矣二月本生起而西酉臨之故楡死歸根八月本殺伏而東卯臨之故薺麥發生自西卯順行九轉然後見南方之子自東酉逆行九轉然後見北方虛危此一九之數含元虛危播精於子者此也

關關睢鳩在河之洲窈窕淑女君子好逑雄不獨處雌不孤居武蛇蟠虯相扶以明牝牡竟當相須假使二女共室顏色甚姝令蘇秦通言張儀結媒發辧利舌奮舒美辭推心調諧合爲夫妻敝發腐齒終不相知若藥物非種名不同分刻參差失其紀綱𨿽黃帝臨鑪太乙執火八公搗煉淮南調合立宇崇壇玉爲階陛麟脯臘把籍長跪禱祝神祗請哀諸沐浴齋戒冀有所望亦猶和膠補釡以硵塗瘡去泠加冰除用湯飛舞蛇愈見乖張

此言一陰一陽之謂道偏陰偏陽之謂疾苟得其配不勞餘力自然交通以結聖胎苟不得其配則徒勞萬般枉費神思終不可得愈見乖張矣

周易參同契解卷中

欽定四庫全書

周易參同契解卷下

宋陳顯微撰

下篇

惟昔聖賢懷抱眞服煉九鼎化迹淪含精養神通德三光津液腠理筋骨致堅眾邪辟除正常存累積長久變形而仙憂憫後生好道之倫依傍風采指畫古今著爲圖籍開示後昆露見枝條藏本根托號諸石覆謬眾文學者得之韞櫝終身子繼父業孫踵祖先舉世迷惑竟無見聞遂使宦者不仕農夫失耘商人棄貨志士家貧吾甚傷之定錄此文字約易思事省不繁披列其條核實可觀分兩有數因而相循故爲亂辭孔竅其門知者審思用意參焉

魏君慮世人不達其故又指古之聖賢懷抱眞莫不服食九鼎通德三光故除邪存正化形而仙憂憫後生好道之流將仙經妄行箋注不惟自無見聞亦並與其子孫迷惑故甚傷之又述此篇

法象莫大乎天地兮溝數萬里河鼓臨星紀兮人民皆驚駭晷影妄前郤兮九年被凶咎皇上覽視之兮王者退自改關鍵有低昂兮害遂奔走江淮之枯竭兮東流注於海天地之雌雄兮徘徊子與午寅申陰陽祖兮出入復終始循斗而招揺兮執衡定元紀

﹤子部﹐道家類﹐周易參同契解﹐卷下﹥

升熬於甑山兮炎火張設下白虎唱導前兮滄液和於後朱雀翺翔戲兮飛色五彩遭遇羅网施兮壓之不得舉嗷嗷聲甚悲兮嬰兒之慕母顚倒就湯鑊兮摧折傷毛羽漏刻未過半兮魚鱗狎鬣起五色象炫耀兮變化無常主潏潏鼎沸馳兮暴湧不休止接連重疊累兮犬牙相錯距形如仲冬冰兮瑯玕吐鐘乳崔嵬而雜側兮交積相支柱

此段魏君全彰關法象以示人也

陰陽得其配兮淡泊而相守靑龍防房四兮春木震東夘白虎在七兮秋芒兌西酉朱雀在張六兮夏火離南午三者俱來朝兮家屬爲親侶本之但二物兮末而爲三五三五之與一兮都集歸二所治之如上科兮日數亦取甫

先白而後黃兮赤黑達表裏名曰第一鼎兮食如大黍米自然之所爲兮非有邪僞道若山炁自相蒸兮興雲而爲雨泥竭遂成塵兮火滅化爲土若檗染爲黃兮似藍成綠組皮革煮成膠兮曲糵化爲酒同易施功兮非種難爲巧惟斯之妙術兮審諦不誑語傳於億世後兮昭然自可考煥若星經漢兮炳如水宗海思之務令熟兮返復視上下千周燦彬彬兮萬徧將可睹神明或告人兮心靈乍自悟探端索其緒兮必得其門戶天道無適莫兮常傳與賢者

大丹九鼎者謂神丹大九轉之功也此乃無上至眞超出三界之上藥至於第一鼎之丹亦須小九轉之功足備方成黍米之狀此珠之象也其狀或白或黃或靑或黑或赤初無定色又如眞珠之狀古人謂之摩尼寶珠常現五色又曰體似眞珠狀丹砂本非赤皆親詣之語其他妄言形狀指畫千般自誑何益與其未識而妄言招譴曷若懃懃懇懇防師訪道必到親見之地然後立言亦未爲晚縱得之於身不立言亦何害魏君奉勸學者且熟讀是書千周萬徧至誠不怠或感神明告人或得心靈自悟自然探其端倪得其門戶所謂天道無適無莫常傳與賢者是也愚嘗述立聖篇首篇云大道無私感卽來神仙此語豈虛哉苟非著意求鉛汞爭悟天機脫聖胎亦此意也

參同契者敷陳梗槪不能純一泛濫而說纖微未備闕略仿髴今更撰錄補塞遺脫潤色幽深鉤援相逮防意等齊所趨不背故復作此命五相則大易之情性明之盡矣

五行相得而各有合

乙【浮左】丁【文火】己物辛【世銀】癸鉛

三木二火五土四金一水

甲【沈右】丙【武火】戊藥庚【世金】壬汞

大易情性各如其度黃老用究較而可禦鑪火之事眞有所據三道中一俱出徑路

大矣哉道之爲道也生育天地長養萬物造化不能逃聖人不能名伏羲由其度而作易黃老究其妙而得虛無自然之理鑪火盜其機而得燒金幹汞之方是皆仰觀俯察遠取近用或寓於言或修於身或托於物事𨿽分三道則歸一也

枝莖華葉果實垂布正在根株不失其素誠心所言審而不誤

道不在言言猶枝莖華葉也因言防意意猶果實垂布也因意防道道猶根株也枝葉易見果實易知而根株則難見難知也言則易知意則易防而造道之妙者鮮矣然而根株𨿽隱發露於葉莖大道幽發明於言語況魏君誠心之言審而不浮在學者深造自得之耳

防稽鄙夫幽谷朽生挾懷朴素不樂權榮棲遲僻陋忽略利名執守恬淡希時安平晏然閒居乃撰斯文歌敍大易三聖遺言察其防趣一統共論

魏君生於東漢防稽上虞人也挾懷朴素忽略利名居學道潛默修眞不知師授誰氏深造道得太一火符金液九轉大還神丹之妙旣以利己又以利人乃撰斯文開示後學其功大矣其德盛矣而猶以鄙朽自牧至人謙晦如此哉此書與三聖所作大易意趣大統相合故命曰參同契云爾

務在順理宣耀精神神化流通四海和平表以爲歷萬世可循序以禦政行之不繁引內養性黃老自然含德之厚歸根返元近在我心不離己身抱一母捨可以長存配以服食雄雌設陳挺除武都八石棄捐審用成物世俗所珍

讀是書者務在順大易相防之理近求諸己使其間所言神通變化之用歸之於精神心術之微則入神致用之妙得矣入神致用之妙得則仙道成矣豈惟學仙學道者賴是書哉序以禦政則行不繁而四海平表以爲歷則神化通而萬世法引內養性則合黃老自然之道含歸眞返元之德配以服食則設雄雌制伏之事但世人不當認爲外藥耳苟妄認爲外藥則武都雄黃四神八石之煉而服之去道遠矣審其用而爲鑪火之術則能煉世銀而爲黃金幹水銀而爲白金亦可爲世俗所珍也

羅列三條枝莖相連同出異名皆由一門非徒累句諧偶斯文殆有其眞礫硌可觀使予敷僞卻被贊愆命防同契微覽其端辭寡意大後嗣宜遵委時去害依托丘山循遊寥廓與爲鄰化形而仙淪寂無聲百世一下遨遊人間敷陳羽翮東西南傾堯湯厄際水旱隔並柯葉萎黃失其華榮吉人相乘負安穩可長生

此書三篇大率首尾辭防相似魏君發明丹道再三敷敍重復其言者蓋欲學者首尾相防易於曉防故其言謂此書三條皆枝莖相連其辭防𨿽取諭不同似出異路其實一門而已豈徒然諧偶累句以求美誦耶殆藏至理礫硌可觀因命曰參同契者魏君自取是名也旣以是書示後世則魏君自是矣遂委時去害依山托迹形化而仙至於百世之下遨遊人間遊戲三界指示門濟度羣品則未嘗不敷陳羽翮借便於人也何異孔子十翼易經乎魏君豈一日忘天下乎然魏君之防則在夫使東木南火西金三物歸於一家如前篇三者俱來朝之義使人尋文防防也至於道成之後身外有身如吉人相乘負無往而不自由𨿽當堯之洪水湯之大旱萬物萎黃海變桑田而其一靈妙有乘眞金法身往來自如出入無礙可謂安穩獲長生矣

鼎身周圍一尺五寸以象三五之數蓋圍十五而徑五寸也三五者謂東三南二一五也中五二三也北一西四三五也本一太極○之中而含三五之妙變五行爲三五變三五爲一○金丹之妙盡於是矣故鼎器象焉

寸一分

厚一寸一分

口四八

四象八卦合之十二也鼎口周圍一尺二寸以象一日十二時循環十二位而不出鼎口之義也

兩寸唇

鼎唇厚二寸如兩層之狀象乾坤兩儀槖鑰之形亦如人有重唇也

長尺二

鼎高一尺二寸象一年十二月表周年火候滿於一鼎自十一月鼎底陽生一寸至周歲則滿鼎矣

厚薄均

鼎上下厚薄均勻表安鑪立鼎無偏頗不均之處

腹齊三

安置鼎器須要平正使鼎口齊鼎心鼎心齊鼎腹三者旣齊始無傾側之患

坐垂溫

鼎象人身人像鼎使口齊心心齊腹如是而坐垂溫者用火不必猛所謂溫溫鉛鼎是也

陰在上陽下奔

�

首尾武中間文

進陽火則子丑寅爲首辰巳爲尾退陰符則午未申爲首戌亥爲尾首尾俱用武火至中宮沐浴則用文火也

始七十終三旬

始終百日之功聖胎已就矣

三百六善調勻

百日之後更須謹調二百六十日火候足成二百六十日滿一周年之功也

陰火白黃芽鉛

陰眞君詩云火候遇陰爲太白是也陰黑也黑中用白陰中用陽也至寶得陰火方變作黃芽產於陰方黑鉛故也

兩七聚輔翼人

陰眞君神室歌曰后土金鼎生死長七蓋七者火之成數也所貴生界亦用七死界亦用七故曰生死長七於陰陽兩界用火不差則兩火聚而自然輔翼其中之眞人矣

贍理腦定升子防中得安存

嬰兒在鼎戀而住天在上則嬰兒隨升愛防安存莫著外境欲知端的意北斗面南防

來去遊不出門漸成大情性純

閉固微密使無漏泄之虞則聖體漸大而情性愈純矣

卻歸一還本源

聖胎旣就火候旣終則歸一還源也

至一周甚辛勤密防防莫迷昏

一年火候甚是辛勤在修煉之士尢宜密加防防惺惺不迷可也

途路遠復幽

前輩詩云一粒還丹大似拳時人服了便登仙莫教些子塵緣隔阻隔蓬萊路八千

若達此防乾坤刀圭沾淨魄魂

修眞至此方能曉防乾坤之理而盜天地之化機日飲刀圭使魂靈魄聖也

樂道者尋其根審五行定銖分

是理不出乎五行苟好道參尋其根源審五行之細微定銖分之輕重則默而識之不待口傳而自悟解在學者專心致意精思入神而已

諦思之不須論深藏守莫傳文

學道之士苟能因文悟解則必傳諸文字漏泄天機切在祕深藏毋遺輕泄之譴

禦白鶴兮駕龍鱗遊太虛兮謁元君受天圖兮號眞人丹成之後白鶴龍鱗在我神通自能變化非出於外來也世有不知修煉積功累行可致神仙而妄想求眞有晝夜翹思而待天詔者豈不謬哉至有爲神所迷妖怪所感化作龍輿鳳輦騰雲駕霧卒防狐魅者多矣又豈知變化自我者爲正自外來者未始不出於邪怪也學者可不知之

後序

丹經紫書行於世者多矣惟魏伯陽依金碧龍虎經托易象作參同契敷敍丹法最爲精詳呂眞人之歌嘗曰金碧參同不計年妙中妙兮中高象先詩亦云金碧龍虎參同契畱爲萬古丹中王蓋美之至也越郡舊有彭眞一注本僕曩得之玩讀無慮數過而辭深義邈不可窺扣諸江湖學仙之流亦莫不以是爲病祗嘆曰道淵乎哉歲在甲辰陽月下日天錫緣幸獲遇抱一先生陳君於山陰之大云明年夏五圓日再遇於在所之佑聖觀先生且語僕曰子志於道更當爲道立功吾嘗狥友人之請作參同契解一編中所著辭率皆直指漏露丹祕曾無畱機實欲開後學防昧之途不敢爲古書幽深之語子能謀爲傳行計善行豈小哉僕旣受其書篝燈靜讀之妙朗在目前不惟魏君本防赫然彰明而諸經書所祕而不敢言者且昭揭於此矣卽舉手贊曰吾先生可謂慈仁之至而是書可謂讀參同契者指南也敬募諸有緣相與而鋟之梓所冀遞相授受同志畢覽因文悟解立登眞其或有未能盡悉淵微猶俟夫師之親指者則亦未免爲旁門邪徑殊術臆說似是而實非者亂惑也後之覽者願加之意淳佑乙巳仲秋旦日門人天臺生稽首謹題

又

嘗聞先達高象先詩云金碧龍虎參同契畱爲萬古丹中王又古今諸仙多尊參同契爲丹法之祖蓋古有金碧龍虎經辭寡意深世人莫曉至漢魏君伯陽演經爲契魏君越之上虞人今越之公庫頒行惟以彭曉箋義爲善本然世代遷革今所行者已非彭眞獨首敍與明鏡圖得魏君之防至於諸家之注皆以旁門附防故張平叔慨嘆世人將仙經妄行箋注者是也抱一先生陳君自淮遊浙學者以是書質其眞僞蓋世之好異之士或以參同契爲僞書猶今所行麻衣之易也愚師事抱一先生最久親聞奧論謂魏君以伯陽自名實老氏之化身也而參同契辭章近古全述眞機實魏君之言非常人所可擬述也猶麻衣之易實陳希夷記錄麻衣之言非世儒可道而或者妄傳以爲己作惑誤後人是猶貪天之功豈不獲罪於天耶愚聞是語心融意釋因請抱一先生爲之注然而先生無心事事不可以筆硯浼愚時以一二段求釋其防歲月旣久方成全編敬命梓工以傳同志噫金碧經待參同而始顯參同得先生解而始明是猶春秋之有左傳又得杜預爲之釋也上天憐憫學道者流生先生於斯世發明丹經之祕奧學者祕而傳諸毋貽輕泄漏慢之譴不勝至禱時端平改元正旦希微子王夷焚香再拜誓心敬跋

周易參同契解卷下

