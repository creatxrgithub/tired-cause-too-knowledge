

天仙心傳

自序

原夫運限無常﹐世運之通否﹐道運之明晦﹐其機由人﹐天地因而運轉者。中古以上﹐人各完神﹐運無或蹇﹐道無或晦也。方今世尙﹐羣務形聲﹐力掃虛寂。其獘啟自導師﹐初由訛會微言﹐忘卻純﹝音整﹞情則墮﹐以致自誤誤人﹔繼而挾詞以利己者﹐起而附和之﹐從而招招焉﹐以致學者大半墮其術中﹐死而不悔﹐全不悟妙有妙無﹐眞實之相循﹐聖人特藉以觀其竅妙。故其爲用也﹐無情有情﹐惟一非二。近世導師﹐見不及此﹐學士亦悟不及﹐由是相習成風﹐乃流致下元之否備﹐身世道運﹐殆有不可問焉。造物者﹐固莫可如何﹐惟人爲造物之至靈﹐欲挽此運﹐惟先自法古之聖人而已。法古惟何﹐我國有羲皇﹐西域有能仁﹐東土有太乙﹐啟蒙養正﹐以淑人心﹐垂有微言﹐以教後世。三教經文具在﹐洗心以讀之﹐自知世身非二﹐性命一物﹐方知主夫世者人也﹐而主夫人者神也﹐三才一貫﹐義則如此。太乙不云乎﹐人身一世身﹐心卽天也﹐身卽地也﹐念卽人也﹐誠正修齊﹐以至治平﹐毋勞分理﹐端自淨念返誠而已。上古聖人﹐治世功法﹐不由身外體制﹐並勿念外維持﹐惟自盡已以爲功﹐卽使人人盡已以爲學﹐何等簡易﹐何等宥密而自在哉。其得使人盡學已由自者﹐學尙虛寂志念耳﹐所謂天下之本在國﹐國之本在家﹐家之本在身是也。愚更爲盡其說﹐以爲身之本在心﹐心之根在神﹐神非虛不靈﹐非寂不寧﹐不靈不寧﹐神何克純。是以學尙虛寂﹐運道惟神。三代以後﹐人競功業﹐以爲有徵足信﹐適開機械詐僞之端﹐由是道運以晦﹐而世運日否。呂祖憫之﹐肇啟醫世一宗。我祖泥丸李翁﹐默相輔相。無如世逐澆漓﹐羣染污濁﹐惟於億億萬億中得一。我師太虛翁﹐宗承無替﹐克守虛寂﹐而行合中庸﹐不尙功勛﹐而因心則友。及至乾隆丙午﹐余始得耳食於玄蓋洞天之大滌洞﹐神人瞿蓬頭﹐默相證授於不識不知之天﹐銘之心版久矣。玆特自愧學不如師﹐不克振無字之心音﹐傳之學者﹐篡此三冊二種﹐總名天仙心傳。後學承之﹐果能鎔一而神化﹐無不竿立而影現。揭其總持﹐不外虛寂恆誠四字而已。四字所宗﹐自完神始﹐卽以神完爲究竟之學焉﹐誠不過以神爲身世主耳。道光甲午新正下浣一日金蓋山人閔一得謹序。

自述

師傳天仙功夫﹐余於乾隆丙午歲﹐耳食於玄蓋洞天。心襲以藏之者﹐迄今四十有七年矣。屢述與人﹐食之者寡。天涯海角﹐已踏破乎鐵鞋﹔萬載千秋﹐徒勞神而久視。深恐委師傳於艸莽﹐用敢壽口訣於棗梨。惟是初學之士﹐或心性未純﹐關竅莫啟﹔或情塵久攪﹐錮蔽方深。法惟先事洗滌﹐繼事存思﹝存是存想﹐思是精思﹞。倘有中阻﹐𨿽因後天物滯﹐究因雜念中肆﹐以致眞炁隱藏﹐關竅閉塞。上士於此﹐惟有不事搬運﹐但崇止念﹐晉造自然﹐終始不貳﹐自還先天﹐身得晶若。故欲還先天﹐法惟一竟虛寂﹐念中無念﹐自然後天气寂﹐先天仍現﹐元炁仍行﹐身中關竅﹐豁然洞開﹐惟覺五色神光﹐億萬千聚。此系攢簇五行之實據﹐學士不爲驚惶﹐不爲喜悅﹐亦全憑眞一不貳﹐遂得凝然大定。純粹以精﹐仍以眞一育養﹐功圓行滿﹐梵炁彌羅天地﹐元胚模範十方﹐謂其現而顯諸仁也。豈知其貫三淸而上下﹐太極本無﹐謂其隱而藏諸用也﹐豈知其乘六气而周流至虛不宰。坐鎭太虛眞境﹐長爲無極金仙﹐謂其將升證也。更何天階之可升﹐正不知我之爲太初玉淸﹐太初玉淸之爲我矣。無如世尙逐物﹐得此簡易功訣﹐退仍惑而自棄。其病在自晦萬緣放下一句﹐終身無從入手。卽有不晦此句﹐但略掃除片刻﹐自謂中已寂虛﹐據事迎罡一訣﹐闖入黃中﹐夾帶後天凡神凡气﹐坐塞身中玄竅﹐何殊運水擔泥塡塞崆峒仙境。縱使後來竭五丁大力以開除﹐而泥水畱痕﹐究難洗滌。卽能洗滌漧淨﹐而羲鞭不停﹐日月云邁﹐其能抱道而終者﹐已屬吾宗之種子。若竟半途而棄去﹐幾同畏噎而廢餐﹐可不憫哉。吾故以先師之心傳﹐錄傳於世。今將錄諸本﹐而復以萬緣放下一句﹐爲學者再扣晨鐘。道光十二年閏重陽日金蓋山人閔一得述。

內篇﹝九章﹞

師曰混化﹐天仙功夫﹐萬緣放下﹐身自寂虛。

爰引淸鎭﹐承照常持﹐正維中下﹐罔或刻疏。

圓虛圓寂﹐圓淸圓和﹐何內何外﹐何有何無。

化化生生﹐一付如如﹐還返妙用﹐如斯如斯。

成身內身﹐是名眞吾﹐尊之曰宰﹐視之曰兒。

溫養沐浴﹐乳哺爾疏﹐功純行粹﹐還我太初。

自終溯始﹐誥誡無多﹐惟喜混穆﹐切戒模糊。

模糊混穆﹐相去幾何﹐一仍圓覺﹐一竟糊塗。

覺則成聖﹐昧則成魔﹐師訓乃爾﹐愼毋參訛。

外篇﹝八章﹞

天仙心傳﹐視身晶若﹐假以迎鎭﹐如承日下。

鎭照則生﹐鎭注則化﹐化化生生﹐功惟一法。

天以一生﹐地以一成﹐身失其一﹐晶何得能。

一之爲一﹐無念而誠﹐有無不立﹐人法雙泯。

原用之神﹐互根其根﹐置身於一﹐置一於心。

大周天界﹐細入微塵﹐無色無法﹐混化圓眞。

是爲眞我﹐名身外身﹐視之不見﹐聽之不聞。

神通變化﹐隱現隨心﹐功圓行滿﹐平升玉淸。

右二篇﹐余耳食於師者。道光壬辰錄示金蓋諸生﹐內外丹訣備矣﹐故曰內外篇。

圓訣﹝四章﹞

上竅九天﹐下極九淵﹐三才卵守﹐黃是福田。

我處其中﹐混化坤乾﹐知還知返﹐無後非先。

克純克純﹐無地非天﹐常眞眞常﹐玄之又玄。

綿綿密密﹐道無不圓﹐功造其極﹐我卽佛仙。

右四章﹐乃示門下薛陽桂者。天仙心學備矣﹐故曰圓訣。小艮氏識。

續篇﹝十二章﹞

嗟我志士﹐有志竟成﹐三尼醫世﹐胡不踵行。

亦主混化﹐不事支離﹐假虛涵靜﹐假靜還虛。

虛極靜篤﹐至道已基﹐三年五載﹐身世希夷。

從而涵育﹐不自滿假﹐可久可大﹐神何敢懈。

薄伽梵帝﹐烏魯斯僧﹐徳化以來﹐徵驗維新。

居二千載﹐兵疫不侵﹐男尙中正﹐女尙幽貞。

西域志述﹐佛亦猶人﹐經曰持世﹐玄奘譯文。

功無增減﹐混化致淳﹐事造其極﹐隱現隨心。

斯眞至道﹐聖聖心言﹐散諸經語﹐世昧惰研。

呂祖集示﹐顯而復湮﹐泥丸承墜﹐太虛繼宣。

小子承之﹐受而未授﹐穆穆洞音﹐大滌斯究。

爰這篡述﹐願以共友﹐虛寂恆誠﹐四字切守。

右篇名續﹐計共十二章﹐乃續天仙心傳而述也。功訣簡易﹐不蔓不支﹐踵而行之﹐得大自在﹐眞與西聖無字眞經﹐相爲表裏者也。謹按西域志﹐烏魯斯國﹐綿延數萬里﹐厥壤肥饒﹐隸有屬國幹城歲仰維卹﹐風俗最淳﹐較諸羲皇有勝盛焉。又稽內典﹐卽昔磔迦烏﹐薄迦梵帝未臨以前﹐烏俗尙奢﹐民多遊惰﹐屢遭海泛﹐不省堤防﹐漸致不支。時有長者﹐名號妙月﹐敬信佛法。乃感薄伽梵帝﹐自由中印度﹐率徒二千五百人俱遙臨其地﹐壘磔築堤。長者從之﹐自備資斧﹐雇眾循壘。已而舉國化從﹐磔盡而堤成。旣且海不揚波﹐烏絕霪雨。薄伽梵帝﹐乃爲宣說持世陀羅尼經﹐以授長者﹐竟返中印度。按卽釋迦佛也。我國貞觀間﹐玄奘法師返自西域奉詔而譯﹐禦制經序﹐備載如此。閔一得篡。

大滌洞音﹝共十一節﹞

蓬頭瞿氏曰﹕教無聲臭﹐惟覺雍雍﹐不色而色﹐不空而空。太虛沈子曰﹕此之謂道。

瞿又應曰﹕法天涵地﹐法地修身﹐至誠無息﹐道卽吾心。沈曰﹕然﹐此之謂徳。

瞿又應曰﹕事相須則濟﹐物相讓則余。太虛續曰﹕得失本無常﹐與計非過歟。

沈唱曰﹕色卽是空﹐空卽是色。瞿應曰﹕不識不知﹐順帝之則。

沈應曰﹕打破虛空便無物。瞿曰﹕然﹐翻身忘我見天眞﹐可知不有有中我。沈乃續曰﹕才是金剛不壞身。

沈又唱曰﹕大道本無我﹐觀空卽住空。瞿乃應曰﹕有無都不立﹐眞在有無中。

沈曰﹕不得也無失﹐相將順運行。瞿乃應曰﹕此是眞消息﹐知音有幾人。

蓬頭唱曰﹕至道幾亡矣﹐瓦缶似雷鳴。太虛應曰﹕只有方便法﹐動靜應天心。

沈又唱曰﹕雲開日自現﹐日現云消亡。蓬頭應曰﹕也須心內訟﹐消息本無常。

瞿又言曰﹕只如醫世運﹐運蹇且由人。太虛應曰﹕會得此宗旨﹐余將先活神。

蓬頭續曰﹕神乃身心主﹐身心卽地天。太虛圓曰﹕造物無意必﹐故人秉世權。

右洞音﹐共十一節。眞人瞿蓬頭﹑沈太虛﹐兩相宣說於大滌洞天。余心領襲之﹐初謂皆我心音爾。嘉慶元年﹐奉天李蓬頭到金蓋﹐相見情甚洽。余心憶洞音﹐李眞卽躍然曰﹕太音聲希﹐神室不靖﹐不聞唱應者。題須卽境以名之﹐方合道旨﹐爰名大滌洞音。今又三十七年矣﹐遙承空谷之傳聲﹐爰記命題而筆述﹐學者其深體之。閔一得謹識。

自警篇﹝共十有九章﹞

鳶飛戾天﹐魚躍於淵﹐天然機炁﹐發自福田﹐

不勞俯仰﹐自然而然﹐至誠無息﹐大道凝焉。

我身卽地﹐我心卽天﹐念卽物我﹐我物一焉﹐

混而化之﹐密密綿綿﹐無時或昧﹐無刻或粘。

談何容易﹐念絕神淸﹐念何能絕﹐勿逐勿聽﹐

假虛假寂﹐由勉致淸﹐淸造忘如﹐誠恆乃能。

我毋再忽﹐身存能承﹐一旦物化﹐要能不能﹐

我年已邁﹐一息僅存﹐趁此一息﹐秉命承行。

普天普地﹐同志少人﹐我毋癡待﹐要行立行﹐

未歸大造﹐神尙造神﹐何可觀望﹐義鞭無情。

妙月長者﹐磔伽凡夫﹐敬信佛法﹐文佛感孚﹐

事載內典﹐典豈欺吾﹐足徵足信﹐我可如他。

矧斯至道﹐功惟維吾﹐致中致正﹐致庸致和﹐

如心使指﹐如木歸渦﹐謹持毋懈﹐愼獨無他。

向寐何熟﹐迫始醒歟﹐已則如此﹐世何足識﹐不材問爾﹐責何敢辭。

世又笑曰﹐斯傳果眞﹐從學必眾﹐子何獨聞﹐世況蹇久﹐何不早承。

不材默然﹐答無可答﹐神忽大言﹐可說難說﹐向待道成﹐錯會計得。

純陽泥丸﹐往哲伺然﹐生年月日﹐悟後乃宣﹐斯則天機﹐泄何敢全。

運到庚辰﹐神母懿旨﹐持世承頒﹐泄罰律恕﹐太虛承之﹐乃敢誥世。

斯旨何指﹐學成純﹝音整﹞純﹝音繩﹞﹐中無意必﹐

更藉人更﹐行必乃爾﹐人須成人。

中和靖念﹐不爲人侵﹐維之持之﹐身靖世寧﹐苟學未極﹐適足亂心。

某故遲遲﹐是愼非輕﹐今惟自勉﹐不敢勉人﹐世各自問﹐毋貳爾心。

同志悟之﹐中各自省﹐虛寂恆誠﹐或昧立醒﹐亦卽醫世﹐身世不梗。

男尙中正﹐女尙幽貞﹐從而涵育﹐盡此報身﹐得沐佛應﹐磔迦烏能。

應固乃爾﹐不應亦承﹐行我本分﹐不行非人﹐願我同志﹐只如如行。

世僉曰諾﹐子且力持﹐稟有厚薄﹐徵驗自殊﹐行藏顯晦﹐一付如如。

右篇十有九章﹐題曰自警﹐以束心傳全部也。時爲道光甲午仲春之望﹐地曰瑤壇﹐宮曰贊化﹐堂曰葆元﹐中奉呂邱白黃沈眞﹐乃屬累行積功之所﹐肇於忍奄春帆蘭坡鏡軒南崖心鄕﹐成於晴波蘭云直鄕鏡唐稼堂補愚春泉懋唐希唐時香雲伯等。若而同學意在謹承金蓋宗壇而設也﹐余則以爲行屬有爲﹐人存則存﹐人亡則亡者。乃爲宣示呂祖醫世聖功﹐眞瀉心傳﹐主在率淑人心。乃爲醫運之抽薪﹐順作修身之寶筏﹐總名天仙心傳﹐三冊而二種。所以申明身世﹐行功一致之義。而身運適蹇﹐鏡軒懋唐得而梓之。余遂續篡自警一十九章以爲殿﹐豈非及時之勝會乎。跋此數行以志幸。金蓋山人定梵氏閔一得謹篡並跋。

天仙心傳

太虛氏授後學閔一得小艮氏篡述

內篇

師曰混化

師乃泥丸李祖也。謹按混化﹐乃卽呂祖三尼醫世功訣。法造身等虛無﹐迎罡下照純行三才卵守﹐中無他念雜入而已。太虛氏曰﹕此是無上上乘丹訣﹐然可心領﹐不可言傳者。我師泥丸氏﹐述授余曰﹕是眞太上心傳﹐而入手務先止念﹐或預存運﹐繼事存思﹐尢要明夫宗旨。宗旨惟何﹐知還知返而已。蓋還乃還元﹐返乃返本也。苟昧﹐道本至虛﹐體本至無﹐則還失其還﹐返失其返﹐此而還返﹐不猶南轅而北轍乎。宗旨一明﹐始可從事有爲不爲不爲有爲棘手﹐而頭頭合道矣。其訣﹐在知假法也。假法惟何﹐或由假虛以涵實﹐或由假實以煆虛。是兩法門﹐皆屬假幻成眞之法。要皆引入究竟﹐執一以持﹐皆名執著。執著之者﹐不明道徳。世之丹書﹐皆本黃老﹐莫非致中寶筏﹐而各宗其宗﹐不識葉參﹐適足貽誤﹐動有毫釐千里之差。我宗溯自秦漢﹐直承單傳﹐始自關尹﹐呂祖承之﹐宗旨復振﹐旣而中晦﹐我師泥丸氏承之﹐炳得竊襲﹝炳乃太虛派名﹞﹐自慚徳薄﹐第謹識授。學者得之﹐務望參諸道籍﹐證諸佛經﹐不立有無﹐一循道體﹐而事兼存導﹐尢必造至自然﹐庶幾不負所示云爾。

天仙功夫

仙有五等﹐按卽天仙水仙地仙神仙鬼仙也。等𨿽有五﹐事之成者﹐統號眞人﹐謂惟眞人克事斯爾。然人稟習殊異﹐則修養功作﹐萬難一致﹐此仙有五等之由。後學述之﹐各述所事終始﹐以承以授。世存丹籍﹐大率類此﹐不有心傳﹐茫無入手。白祖瓊管先生憫之﹐乃著修仙辯惑論﹐以授世。無如世乏上智﹐而自問卑下﹐每置斯論而罔參。我師泥丸氏體之﹐謂可直承呂祖天尼醫世功訣入手﹐則便身世兩利﹐毋勞續事﹐功圓一宗者。究其功法﹐不外混化。故立標曰﹕天仙功夫。謂非水仙地仙所得與行也。

萬緣放下

緣者何﹐情塵情根是也。不由內蘊﹐卽由外觸﹐必須放下﹐天心乃現﹐此是入手第一步。修性始此﹐修命亦始此。个中妙義﹐行者自悟﹐無勞贅述者。第其入下﹐功法不一﹐擇其至精而無流獘者言之。泥丸氏曰﹕緣起立除﹐一法也。緣起成蝟﹐中如焚灸﹐聚而坡放﹐一法也。緣起膜視﹐聽緣自緣﹐一法也。三法之中﹐末後一著﹐乃爲仙著。斯則如雲點虛﹐虛自無染﹐故無損益者。後學從事﹐但自顧密而已。太虛氏曰﹕然。師故不曰掃除﹐而曰放下也。蓋緣乃意成﹐意乃心發﹐心泯意自化﹐而緣自脫根﹐不勞作爲者。學者體之。

身自寂虛

身﹐身中。自﹐自然。气靜曰寂﹐念無曰虛。如是則身等虛無﹐而容光必照。按此一句﹐乃混化入手第一步祕訣﹐而功從存思入。存思惟何﹐初則卽外以證內﹐次則卽內以證外﹐再次內外如如﹐無可分刖。泥丸氏曰﹕此等功驗﹐不從眼得﹐得乃眞。第非初學所能﹐故如卽外證內一法﹐是乃從眼入意之法。次之卽內證外者﹐乃是從意入眼之法。再次如如﹐乃是無意無眼之驗。學者造此﹐乃可從事迎罡﹐而行不虛行﹐行久無間﹐乃造眞心常存而若虛﹐眞炁常充而若無。此種玄況﹐不存而現﹐不思而得﹐乃合自然。行功到此﹐談何容易哉。而訣惟念中無念焉爾。

爰引天罡﹐晉照常持

是承上句功驗。再加引罡假法﹐以造眞虛眞無玄境﹐而其晉照﹐自有方所﹝晉乃晉卦之➀﹐進義也﹞。泥丸氏曰﹕晉而不照﹐乃自頂蓋﹐前下眉心﹐復由眉心﹐照注山根。尢須先以眞意﹐直由頂門﹐透迎上天鎭星﹐自能引到天罡﹐下合身罡﹐聚存山根﹐匯照闕盆。加行虛極靜篤﹐自能深透玄竅。覺已透竅﹐加造自然﹐堅持無念一訣﹐自得胎息眞驗。然非常持不能得也。要知此一功法﹐終始賴之。行到化凡成聖﹐無遺毫髮未化地位﹐乃可歇手。

於天於淵﹐無間刻時

天﹐天靈蓋骨是也。淵﹐乃腳底﹐湧泉是也。按天鎭星﹐位在中天﹐髙過日月星辰﹐爲大地精華上升所結﹐實爲斗口天罡之主。又爲五星之中星﹐煥明五方﹐而不攺其常度。下有北辰﹝卽天樞也﹞﹐主宰森羅萬象﹐在人身爲囟門蓋骨。此骨乃人身生炁所結﹐成於落地之後者﹐上通天上鎭星。故欲引天罡﹐須迎鎭星。鎭星旣接﹐天罡自注。從此晉照﹐晝夜長存﹐猶如品瓶﹐仰承日下﹐內外通明﹐上下透徹﹐而後後天化盡矣。按此一步﹐正屬還元要訣。訣曰歸黃﹐乃是呼吸气停﹐炁由閭前透達﹐直由下中中道﹐抵至項骨﹐而若無升無降者﹐先天炁淸﹐無質可體故耳。先哲循之﹐謂惟行於一念無雜之時﹐則所升降﹐盡屬先天﹐故無流獘﹐而驗自極神。苟或虛寂﹐未造自然﹐法惟升則聽升﹐而於降際﹐毋忘注海一訣也。太虛口授乃爾﹐是爲初學妄事歸黃﹐必犯後凡隨升而設。儻並昧此﹐受禍非細云。

圓虛圓寂﹐圓淸圓和

功法崇普徧﹐必須圓而無缺﹐造非無絲毫凡後中雜乃妙。太虛氏曰﹕虛寂是體﹐淸和是驗。功用造圓﹐自無流獘。迥非初學由搬運而通﹐存思而徧者也。旣通旣徧仍﹐自純行無念自然返還﹐法皆謂之混化﹐故必以淸靜自然爲運用。苟或不爾﹐必有鬧黃闖黃之獘。

何內何外﹐何有何無﹐生生化化﹐一付如如

按曰如如﹐則更深造自然矣。太虛氏曰﹕內乃色身以內﹐臟腑等等是也。外卽色身而言﹐皮肉筋骨等等是也。而泥丸氏乃謂內則色身﹐外則法身﹐是則呂祖三尼醫世功訣。準此行持﹐乃猶法制神仙肉﹐以天地作鍋竈﹐以鄞鄂作瓦罐﹐以泡影色身作肉﹐加以定慧作維持。其法甚簡甚易﹐但閉六門﹐毋使漏炁而已﹐此卽行夫胎息焉。余今所示﹐蓋以學人身心末靖﹐關竅末通﹐須從身色上﹐加行搬運﹐繼以存思﹐迨到關竅全通﹐存思無妄﹐然後遵師玄示﹐刻時無間﹐則無自欺之獘。學者體之﹐愼毋躐等云。

返還妙用﹐如斯如斯

還﹐乃還元。返﹐乃還本。太虛氏曰﹕要知道本至虛﹐體本至無。學昧斯義﹐往往還失其還﹐返失其返也。按曰妙用﹐蓋有假虛涵實﹐假實煆虛等等作用於其間者。後學審之﹐愼毋滯虛滯實也。故曰如斯如斯云。

成身內身﹐是名眞吾

按卽丹書之眞人。而功法﹐較諸丹書﹐簡甚易甚者。切忌或作或撤﹐與夫散漫昏沈焉。其法﹐蓋以太虛爲鑪鼎﹐而以色法兩身作藥物。一以定慧二義爲水火﹐更以無間爲火候。火候功足﹐眞吾乃現﹐不勞破頂升遐﹐而隱現隨心﹐並無方所遠近﹐惟覺動靜焉爾。

尊之曰宰﹐親之曰兒

丹書所示﹐盡屬假法。不會其義﹐受誤非細也。

溫養沐浴﹐乳哺爾疏

太虛氏曰﹕溫養沐浴﹐乳哺等等﹐𨿽有成說﹐備載丹書。然有活法﹐一如禹疏九河﹐隨勢順導﹐憑我玄況而心維之﹐自然從心不窬﹐以期致中致和而已。

功純行粹﹐還我太初

功乃內功﹐行乃內行。按曰還我﹐就我所故有而還之也。太初者﹐先天之初﹐無極之根﹐眞一是也。

自終溯始﹐訓誥無多﹐惟喜混穆﹐切戒模糊﹐模糊混穆﹐相去幾何﹐一仍圓覺﹐一竟糊塗﹐覺則成聖﹐昧則成魔﹐師訓乃爾﹐愼毋參訛

此十二語﹐亦太虛翁訓誥之詞。

外篇

天仙心傳﹐視身晶若

視﹐內視﹐卽心視也。身﹐色身﹐卽凡體也。晶﹐水晶﹐諭通明也。此步功夫﹐純從萬緣放下時入手﹐須得若存若忘玄祕﹐方不致隨幻妄﹐故曰晶若﹐大覺如如之義也。

假以迎罡﹐如承日下

法詳醫世功訣﹐猶以晶瓶承日下﹐光自注入﹐內外通明也。

罡照則生﹐罡注則化﹐化化生生﹐功惟一法

照則普照﹐注則凝注﹐生則自生﹐化則變化。功法不同如此﹐而一憑夫眞一焉﹐故曰功惟一法。法﹐法則。功﹐功用﹐主斯法用﹐蓋有眞我在焉者。

天以一生﹐地以一成

天仙妙用﹐不過生成。天地證驗﹐亦惟生成。而其玄義﹐賴一以成。人而事仙﹐一何可捨哉。

與失其一﹐品何得能

身本一生﹐身而晶若﹐純一乃成。一何能純﹐在知還返﹐無念而誠。太虛口授如此。

一之爲一﹐無念而誠﹐有無不立﹐人法雙泯

無念也者﹐蓋言念中無念耳。誠﹐乃不誠無物之誠﹐眞一是也。有﹐乃有聞有見之有。無﹐乃無動無變之無。不立者﹐乃聽其隱現。人乃人情﹐法乃法則。雙泯者﹐乃泯其察求。功能如是﹐念自寂然﹐而心復泰定矣。此是徹始徹終所當誠守也。如是誠守﹐虛可極﹐靜可篤﹐胎息可成﹐玄關竅開﹐呼吸气停﹐眞炁周行﹐無或散滯﹐則所隱現﹐無非眞況。然總以寂視無著﹐爲無流獘云。

原用之神﹐互根其根﹐置身於一﹐置一於心﹐大周天界﹐紃入微塵﹐無色無法﹐混化圓眞。

原者﹐原其終始。互乃交互﹐猶言循環也。根乃所自之根。而曰其者﹐蓋言眞一也。置﹐安置也。身乃色身﹐一乃眞一﹐心乃識心。天界﹐指身而言。微塵﹐指性而言。色指色身﹐法指法身。謹按混化﹐乃合色法兩身﹐置之天心﹐以行陶鑄也。蓋色固凡濁﹐而中存眞一﹐法固淸靈﹐而中雜凡後﹐必須疊加陶洗﹐更掃治陶﹐厥眞乃出乃圓。功法之妙﹐乃在互根其根一句。其下置身置一﹐已具大周﹐細入神用。而其所以得神者﹐以無所住而生其心。故曰﹕無色無法﹐混化圓眞。个中精妙﹐非筆所能罄述也。

是爲眞我﹐名身外身﹐視之不見﹐聽之不聞﹐神通變化﹐隱現隨心﹐功圓行滿﹐平升玉淸

眞我﹐卽眞人。而曰身外身者﹐蓋比色身而論之﹐以其能離色身﹐出處不二耳。下兩句﹐系引經語﹐以證眞我乃道體﹐正以棒喝世迷﹐毋復囿於成說﹐致墮幻妄而不悟也。末後四句乃示眞空不空﹐眞無不無﹐癡人不識天地三才﹐只是一个﹐但慕至人之隱現﹐不識致使隱現之由﹐惟由一心﹐一現則現﹐一隱則隱。蓋至人之心﹐已與天地不貳不息﹐故能隱現無窮﹐神通莫測也。始而色身﹐未造純法﹐故有混化之行。旣造純法﹐未造自然﹐猶未可以平升玉淸﹐乃有混有混無﹐混化混圓﹐畱身住世以事之者。迨至功圓行滿﹐乃升玉淸。曰平身者﹐是已無勞破頂升遐。蓋以六合三洲﹐不外一心﹐自無方所﹐有何髙下遠近﹐而勞出入升降乎哉。此皆由混化於一﹐大周細入之神功﹐得與天地合徳。迥非地水神鬼各種仙人﹐去天尙遠﹐還須上升﹐乃至玉淸者也。故曰天仙功夫也。

圓訣

上窮九天﹐下極九淵

九天﹐蓋指頭腦﹐泥丸是也。九淵﹐蓋指湧泉﹐腳底中心是也。此以人身一小天地﹐故古說法乃爾。窮﹐盡也。極﹐極也。含有溯洄相從功法﹐乃卽於天於淵﹐無間刻時之作用。

三才卵守﹐黃是福田

卵﹐雞卵﹐諭義出自內典。黃乃雞卵卵黃﹐諭人世也。而曰守者﹐蓋以太虛爲鑪鼎﹐而以三才爲藥物。混化總訣如此。

我處其中﹐混化坤乾

我﹐眞我。處﹐處守。中﹐黃中。而曰其者﹐眞我之所自成﹐故以其字言之。謹按功法﹐乃混身世於黃中﹐但循道體﹐一念虛無而寂靜﹐寂靜而虛無﹐不住方所﹐不雜知識﹐自造天炁下注﹐聽炁上升﹐化否成泰。混化初驗則如此﹐故曰混化坤乾。

知還知返﹐無後非先

還﹐乃還元。返﹐乃返本。後﹐乃後天。先﹐乃先天。知﹐乃知覺﹐猶夫明也。惟明而後能誠﹐誠無不還﹐誠無不返。如是返還﹐則自無後非先矣。是乃自然之神驗。蓋乃貼精气神而言﹐尙屬內篇作用。

克純﹝音繩﹞克純﹝音整﹞﹐無地非天

克﹐能也。純﹐專一也﹐蓋貼用說。純﹐整片也﹐蓋貼驗說。地道耦﹐天道奇﹝音機﹞﹐奇陽而耦陰﹐混化至此﹐乃成純陽﹐無縷陰存﹐故曰無地非天。是乃外篇之造驗也﹐豈易造及哉。

常眞眞常﹐玄之又玄

謹按恆久曰常﹐不假曰眞。蓋言所事所造﹐恆而且實﹐實而且恆﹐功造其極﹐而驗自造眞矣。故曰玄之又玄﹐蓋已造至無極而極也。究其終始﹐不出還返兩字。窮其所極﹐還返乎道體爲爾。

綿綿密密﹐道無不圓

謹按常眞曰綿﹐眞常曰密。密密綿綿﹐乃造至誠而無息也矣﹐更何道之不圓。師故斷曰﹕道無不圓。

功超其極﹐我卽佛仙

功﹐乃還返之功。超﹐乃超出。其﹐乃其道。極﹐則無極之極。我乃眞我。核卽外篇所言之身外身﹐無質而質﹐正猶佛氏紫磨金身﹐玄宗眞常種子﹐故曰我卽佛仙。

羲皇齊驅﹐元始比肩

羲﹐乃天皇伏羲氏也。齊驅﹐卽並駕。元始﹐萬有萬無之祖號。比肩﹐並立之義。是足上文比諭也。學者愼毋住相﹐是卽舜何人也﹐子何人也云爾。

天仙心傳

太虛氏授後學閔一得小艮氏篡述

醫世玄科儀則

設壇

斗室一間﹐中陳淨幾一張﹐矮幾一張﹐一置聖前﹐一置室東。室不必大﹐以淨以明。門窗緊閉﹐所以避風也。蒲團兩个﹐一置聖前﹐一置室東。棕毯一席﹐桌圍一條﹐三事件一副﹐中供白米一盤﹐上供淨水一杯﹐明燈一盞﹐供燭一對﹐香用好綫香三枝﹐淨衣一件﹐淨履一雙。此外不置一物。

進壇

毋不敬﹐儼若愚﹐後乃入。入則端直其體﹐空洞其心﹐眞一其念﹐無視無聽之後﹐方向上行三朝禮。畢側退﹐西向端坐坐前﹐侍以矮幾一隻﹐上陳玄科﹐下安薄團一个。士則端坐﹐俟气已靜﹐然後展科﹐默持唵﹝左口右藍﹞兩字﹐或三徧五徧七徧﹐所以淨身淨心淨意也。故於持唵時﹐須存中無一念﹐以觀造淸空一炁﹐如水如天后﹐方出﹝左口右藍﹞字。故西法唵下﹐注一引字。若按引義﹐只將唵韻拖長而已。士能如法﹐誠觀誠存而誠持﹐三徧亦足矣。持畢﹐接行禮誥﹐而不載儀注者﹐法用神禮耳。若欲退出﹐必須起詣聖前﹐如上肅禮﹐三禮而退。又按神禮﹐須以神向淸空而神叩﹐色身寂不動也。

退休

身出而神內凝﹐不但不言不視不聽﹐內惟存守淸和景象。遇事則應﹐應畢立釋﹐毋逐情﹐致失存趣。失則立凝﹐凝則釋如﹐則神自常淸﹐气自常靜也。復進﹐儀注如初。功課旣圓﹐退而獨處﹐總以念絕情忘爲宗。始而彊﹐終而純﹐毋畏難﹐毋苟安。

告圓

須具恆誠﹐發大誓願﹐存有偈言﹐伏而默忘曰﹕某沐師授云﹐假虛涵靜﹐假靜還虛﹐虛極靜篤﹐三元合機﹐互相醫世﹐證驗新奇﹝音幾﹞﹐刻斯時斯﹐毋問須臾﹐懇心懇禱﹐願造希夷。念畢三叩﹐起詣聖前﹐如初肅禮﹐三禮而退。

右科﹐儀則惟四。歷聖之所遺﹐簡易之至﹐然屬入門規則﹐故有進退儀文。志士行之﹐總在一身也。修仙辧惑云﹐以身爲壇鑪鼎竈﹐以心爲神室。玆則以心爲天﹐以身爲地﹐以念爲人﹐從而致虛致靜﹐致中致和﹐致圓致極﹐身世自化。於斯時也﹐色法兩身﹐自必與若勿與﹐而卻無或昧﹐此之謂混﹐謂化。呂祖開科心學則如此﹐苟或拘儀拘境﹐其去科教遠矣。

玄科正本並注

開科偈

卽虛涵實﹐卽實返虛﹐實虛鎔一﹐身世可醫。

功法詳後。

鎔一眞言

唵引➁

不計徧﹐以造淸空一炁﹐無世無身聲臭亦泯﹐乃爲鎔一焉。體其功用﹐乃在唵字﹐故其音韻綿長。蓋括➁字精義於唵字韻中耳。然按內典﹐是名淨界﹐不名鎔一也。

聖誥

天寶靈寶神寶﹐玉淸上淸太淸﹐一炁流行﹐三淸演化﹐含光默默﹐不言而運布四時﹐正色空空﹐無爲而化生三境﹐大羅天上﹐金闕宮中﹐虛無自然﹐三淸三境三寶天尊。

此卽玉淸神母誥﹐太乙所頒﹐元初乃出﹐世本稱爲三淸總誥﹐其來舊矣。泥丸氏曰﹕士育此誥﹐忌雜知見﹐總以空洞無涯﹐聲臭亦泯爲宗。余體誥文﹐直寫道體﹐聖非神母﹐不足當也﹔筆非太乙﹐不能述也。士修至道﹐當刻內持﹐世𨿽訛認﹐三淸全義備焉﹐謂之總誥﹐亦無不可。

情詞

伏以運值下元﹐惟一能更﹐我承宥密﹐攝世歸心﹐崇仁崇順﹐凡庶炁新﹐伏望宏慈﹐普垂照注。

天炁下施曰仁﹐地炁上承曰順。一呼一吸間﹐兩義互自循環者﹐初則存運﹐純則自致﹐總以毋住毋所乃妙。

懺解眞言

考諸內典﹐乃大明咒﹐自在菩薩之心音。人誠持誦﹐世感物化﹐身屍應順﹐能發無上菩提念﹐故能消釋業案。然按功法﹐精嚴之至也。泥丸氏曰﹕呂祖取用者。下元劫厄﹐皆由人造。造物因而運行爾﹐業案不消﹐世運難亨也。

唵引吆呢缽納銘吽﹝音吼﹞

功法﹐還自觀空始﹐須觀造身心兩忘﹐世身乃一。自得現有粟如﹐遊行於中﹐而色黑如漆者﹐乃是下元身世﹐黑乃習染所致。法於現時﹐神憶眞言﹐而須造至持若勿持﹐乃有聲入心通之應。切戒起有思議﹐斯便致得無音之音﹐響徹十方﹐不識聲音自何來。乃自學造誠極﹐得於不持持中者﹐乃猶魂夢持誦之驗也。學旣造此﹐方有世感而物化﹐身應而炁凝焉。呂祖醫科聖功如此。夫豈喉舌持誦者﹐所得造至哉。然而道不離世﹐致造入聖﹐端自喉舌起也。學者不可不悟焉。

雲篆

按此雲篆﹐太乙有言﹐名曰玄蘊。蓋言先天眞炁之所凝﹐神母之心華﹐篆篆蘊有天地山川。三教經義者﹐其體可究﹐其用不可窮也。爾時果老會之﹐爲著玄蘊眞言以授世。世故假作開經偈﹐烏知專貼雲篆而說哉。其體可究﹐元命是也﹐故可假以醫世運。凡從持運﹐功行兩全﹐世身並利。蓋此篆蘊道體﹐體旣至眞﹐其用自神﹐第非私智可測。故謂用不可窮﹐玄蘊偈釋﹐非虛語也。

➂

有八十四篆。神母布之﹐皇人摹之﹐諶母訂之﹐旌陽集之﹐果老闡之﹐純陽用之﹐泥丸襲之﹐一炳承之。我師泥丸氏曰﹕太素雲篆﹐散布太虛﹐一時之勝因﹐皇人天眞﹐見而摹之藏諸天府﹐授諸世眞。譬猶一斛牟尼﹐散盛﹝音成﹞人世﹐並無句讀﹝音豆﹞﹐亦無音韻可稽﹐旌陽集得而慨曰﹕散壽無方﹐壽難圓壽。兼之篆體離奇﹐摹仿眞非易也﹐諶母因而感降﹐爲授音韻﹐使人可讀。旌陽領之﹐從而翻譯成楷﹐隨更集而成文﹐始有大洞玉經之名。然猶未輯入藏者﹐延至劉宋﹐烏程陸靜修﹐奉詔輯入。余按世用﹐蓋有用➃﹐而統將譯楷﹐逐字分砌鉤中﹐均有玄義存焉者。呂祖醫科﹐獨取玩包﹐稽謂元始玉法爲爾﹐乃卽篆集經文南無玨法句義也。我師又曰﹕物物有自而生者。雲篆之生﹐生自金書。金書之現﹐現在王倪。王倪惟何﹐元命是也。學如假究﹐是爲窮源。知而謹運﹐化化生生﹐不違道體。要知道本太虛﹐體本至無。此義一明﹐虛無二字﹐又爲王倪所自出也矣。此之謂澈﹐學者凜體毋忽。以下十二篆﹐呂祖所續﹐然其玄義﹐可度而測者。

➄

蓋指儒宗稟承之道。

➅

蓋指玄宗稟承之道。

➆

蓋指釋宗稟承之道。

➇

右二十四篆﹐泥丸氏所續﹐按卽祝詞也。泥丸誥曰﹕斯宗乃至道﹐雲篆是眞文。一篆由心運﹐三才神仰臨。所求無不驗﹐有願自圓成。能將全篆運﹐運運出天心。不落有無界﹐烏魯斯得徵。燃燈曾有記﹐隱現立隨心。泥丸又曰﹕持運有遺制﹐無緣難見聞也。遺制惟何﹐道祖純陽翁曰﹕士學持運﹐只將雲篆依次分存﹐或臍或腦﹐而序有先後。準而持之﹐先運王倪﹐次運金書﹐再次運篆﹐不可倒置。王倪惟何﹐○是也。金書惟何﹐➈是也。泥丸又曰﹕呂祖之運王倪金書也﹐乃用天目。而其口功﹐惟假唵➁兩字﹐法如磨鏡﹐是正用神以持者。故其運篆﹐變用天目﹐向空而運。篆成﹐攝存臍存腦﹐个中尙至精玄義。篆𨿽運承金書起手﹐而此王倪﹐三才之元命﹐極極化生之自出。以身而言﹐未出母胎時﹐本位在腦﹔旣出母胎﹐便落气海。又按金書﹐三才之元性﹐物物隱現之所仰。以身而言﹐物未感應時﹐本位在離﹔旣感而應﹐乃臨天谷。故凡篆承金書而運﹐則由天谷前降﹐故以降得淸明爲妙。篆承王倪而運﹐則由气海後升﹐故以升得沖和爲妙。準此而運﹐➉則存腦﹐⑾則存臍﹐且必篆篆默持全篆一周者﹐所以致無偏勝也。準而持之﹐升降平﹐陰陽調﹐呼吸均。學造自然﹐三元機气﹐自返先天﹐元造返先﹐身世不已治乎。從而時不刻間﹐三年五載﹐以涵以煉﹐世有不化﹐運有不昌﹐天其不天﹐地其不地乎哉。要知災劫頻臨﹐皆由人造者。故爾仙佛聖賢﹐教主修省身心﹐返還道體﹐天壽不之貳焉。醫世之學﹐呂祖肇而集示。乃假雲篆﹐加修加證。功訣簡易﹐端在維持一念。所謂意誠心正﹐心正身修﹐身修家齊﹐家齊國治﹐國治而後天下平也。夫豈專利一身哉。至謂道不外我﹐其義精玄而切實也。太乙不云乎﹐人身一世身﹐心卽天也﹐身卽地也﹐念卽人也。人處天地之中﹐渺如一粟﹐而天實包地﹐地則載物而承天。形如雞卵﹐天則淸如﹐地則黃如﹐人物森森於其間。主之裁之﹐惟人乃能。故爾兩造﹐翻若人承然者﹐人乃天地之神耳。是以神貴虛寂﹐偈有諸﹕一腳踏翻塵世界﹐情忘念絕見天心。此之謂致虛﹐此之謂守靜﹐從而精進﹐乃造宥密。學造宥密而自然﹐始可醫世﹐不爲世惑矣﹐談何容易哉。不誠不進﹐不恆不證。可見斯學﹐只在虛靜恆誠四字焉。

普應眞言

唵引⑿⒀﹝二合﹞娑訶

按出內典﹐而用法隨心。故爾佛法鬥法﹐統取用之。謹按爾法﹐⑿⒀之下亦卽直接娑訶。而於娑訶之上﹐亦皆注曰二合。第按西法﹐合音葛者。故其念法﹐唵韻隱於喉鼻間﹐其韻長而幽。開口念之﹐乃始合訣﹐其下⑿韻短而縮﹐⒀韻放而洪。再下兩字﹐娑音速﹐訶音霍﹐義蓋用以降﹝音杭﹞伏諸魔﹐故名一字頂輪王眞言。此咒聲出﹐四十里內﹐諸魔器械﹐盡自震落。我宗宗斗﹐鬥法合音喝者﹐義則重﹝平聲﹞言以申之。故有一合二合﹐以至八合九合者。呂祖用從斗﹐故名普應眞言﹐意在普感普應焉爾。泥丸又曰﹕持運已畢﹐總應禮誥而退。至如次數﹐學戒貪多。卽日持八篆﹐亦不爲少。總以神完無漏爲主﹐而功法惟以升得沖和﹐降得淸明爲眞驗焉。

回向誓偈

二氏科本或經或懺﹐均有回向文言。蓋以所持所運精義﹐回存个中﹐令守勿失。是卽釋玆在玆也。

願承宥密﹐攝世入微﹐假虛涵靜﹐假靜還虛﹐虛極靜篤﹐三無合化﹐互相醫運﹐徵驗新奇﹝音幾﹞﹐刻斯時斯﹐毋間須臾﹐志心完神﹐願達希夷。

願﹐乃醫世宏願。承者﹐踵而承行是也。宥乃安義﹐密乃不見不聞﹐鬼神莫測是也。假﹐借也﹐卽此明彼﹐對治功法乃爾。攝乃收攝﹐世兼身世而言。徵乃幾徵﹐元性性源是也。虛指心﹐靜指身。涵乃涵養﹐還乃還元﹐極乃極處﹐篤乃篤實。三元﹐天元地元人無也。機乃眞機﹐先天眞一之炁機。互乃交互﹐徵乃徵信﹐驗乃應驗。奇音幾﹐不貳之義。刻乃片刻﹐時乃暫時﹐間乃間斷。視之不見曰希﹐聽之不聞曰夷。念畢三叩﹐起詣聖前﹐肅禮三禮而退。

右科乃正本﹐而所持惟八﹐可謂簡易之至。準而行之﹐捷應如響者﹐爲能致虛致寂而致誠耳。學鮮克成﹐乃在不恆。學用體注﹐功法並行也。

神人李蓬頭法言一則

何爲混化﹐繼何加以混忘乎。曰混化之義﹐猶以晶瓶﹐承照日下也。其入手﹐乃由假始。假法惟何。存此身世﹐等同晶若也。誠而行之﹐切戒期效﹐毋住見聞。法惟混化此身世﹐於虛寂之中⒁。在汝入手﹐須先明澈其義﹐方不墮入幻妄﹐何可艸艸。體會明澈﹐乃可行焉。我爲言之﹐其義惟何。有形之實﹐不是眞實。可見之虛﹐不是眞虛。故爾古哲有言﹐眞實之虛﹐金玉得之故堅。眞實之實﹐虛空得之故溥。我今更以兩造言之﹐蒼蒼之天﹐乃合地炁結成者﹐然而不可不謂天也。塊然之地﹐乃承天炁結成者﹐然而不可不謂之地也。學由是義﹐以行混照﹐念自無得而著﹐心自得而不貳焉。如是體行﹐實虛必自鎔一﹐功到鎔一﹐已造化境﹐以無分別﹐故名曰渾。而必繼以渾忘者﹐並此存渾體用而悉釋之﹐乃得深造自然地位耳。學造自然﹐永無流獘﹐古哲所謂百尺竿頭更進一層是也。

右乃授出神人李蓬頭﹐而得自門下徐生。生號根云﹐泰州人氏。誠信有餘﹐靈慧闕然者﹐授以書﹐曉夜對以泣拜。誠極感神﹐李眞乃至﹐聞竟授生大道。乃竊詢之﹐述謂授以一紙書﹐口謂道以止念爲經﹐渾照渾化爲緯﹐繼以渾忘爲境。所授紙書﹐受而未能讀也。卽取與﹝得﹞﹐言計二百九十有零。按卽我師太虛翁所事之學﹐紙色亦黯談。蓋非爲生而出﹐假以授﹝得﹞者也。爰熟讀之﹐今因匯錄心傳﹐筆此數行﹐以志得讀得事之由。小艮氏謹跋。

眞師太虛氏法言一則

太虛氏曰﹕三才曰世﹐我身亦曰世。故世與身﹐可分可合。我師泥丸氏曰﹕以修法言之﹐人法地﹐地法天﹐天法道﹐道法自然。以義言之﹐自然﹐體也﹔道﹐乃用也。蓋體本至虛﹐道本自無者。準此而事﹐法惟虛無而已。住作住爲﹐卽背自然﹐去體遠矣﹐是名小道﹐志士勿之事也。然而古哲古徳不有言乎﹐始因有作人不誠﹐乃至無爲眾始知。其說何說﹐曰﹕此之謂法﹐法乃法則是也。謂須有用用中無用﹐無爲功裏施功耳。古哲故曰﹕那麼不那麼﹐不那麼卻那麼。才是那麼不背那麼。惟誠與恆者可以入道﹐可以證道。

太虛又曰﹕人身一小天地。言天地﹐而人在其中。太乙不云乎﹐我心卽天﹐我身卽地﹐我念卽人。如是體之﹐三才一我也﹐何身何世之可分哉。此我道祖純陽呂翁﹐肇有醫世聖功之原由。後學承之﹐身治而世寧﹐其驗疾於影響。而體驗﹐只在一身﹐天地鬼神不得而測者。蓋得周易盜宇之義。其義惟何﹐乃完密字而已。究其功法﹐只惟止念二字。呂祖不云乎﹕大道教人先止念﹐念頭不止亦徒然。所云大道﹐指此一宗。學者承之﹐三千功﹐八百行﹐片刻可圓。第患不信不明﹐明而不恆不誠爾。

太虛又曰﹕人身難得﹐大道難聞。我師泥丸氏曰﹕汝旣爲人﹐先修人道。汝等要知﹐不修人道﹐如何合道。道無人我﹐中無意必者﹐故能常應常靜而能常湛者﹐心知止念也。念何能止﹐法惟勿逐勿聽而已。蓋猶云掩太空然﹐法惟聽之﹐太空自空﹐無能爲害也。古哲不云乎﹕不怕念起﹐只怕覺遲。

太虛曰﹕我師云﹐人有幾等人﹐道有幾等道。我今不怕泄露﹐爲汝言之。世間人﹐碌碌庸庸﹐隨波逐浪者﹐眾生也。知修知省者﹐凡夫也。修知合世而法道者﹐人也。法道而化身者﹐道人也。卽身而醫世者﹐神仙也。卽世而化世者﹐眞仙也。世身而合化者﹐天仙也。

我師問曰﹕汝今願爲何等人。余乃跪曰﹕某𨿽不敏﹐願學天仙。師始誥曰﹕願大不爲妄﹐能者從之﹐然須痛掃聞見。往昔見聞﹐盡屬支離﹐皆爲小道﹐所謂法繁而難成。天仙心學﹐旣無卦爻﹐又無斤兩﹐澈始澈終﹐惟守無念二字。得念與成﹐付諸東流﹐念始歸一焉。某聞﹐叩道問曰﹕然則參同契﹐悟眞篇﹐道屬支離歟。師曰﹕汝自不悟﹐故爾從事不達。古哲蓋爲不識世身一致而言也﹐今已洞悉其說﹐自宜神會旨趣﹐以行一身﹐何可釘椿而釗詢。古哲不云乎﹕得訣回來好看書。又曰﹕得訣回來可廢書。何可轉生疑惑﹐汝自昧我說耳。蓋此二書﹐乃是魚筌。我同授汝之說﹐今以汝身化作魚筌耳。汝不卽身以漁﹐故有此問。汝今而後﹐但將身心渾照﹐繼須渾化﹐再繼混忘﹐乃造自然﹐自會朝屯而暮蒙﹐且自合夫應星應潮。若仍按圖索驥﹐心何能一﹐念何能純或。

泥丸氏曰﹕世間志士不少﹐類皆泥小而遺大﹐故爲世囿﹐莫出範圍。我道以出脫爲宗﹐故能一身世而鎔化。不可得而名﹐彊名曰混化。

太虛氏曰﹕世間志士﹐大都修身以合世﹐造至卽世以化身。此後不復加修﹐故爾徒有出世之志﹐而無出世之實。所謂用盡平生力﹐一筋斗翻十萬八千里﹐原在如來手掌中。我宗不然﹐一息尙存﹐此志不容稍懈。其始也﹐亦皆修身以合也﹐繼亦卽也以化身﹐從而卽身以醫世﹐造至世化而不已﹐務必世身鎔一﹐由安而化﹐乃爲究竟。故能跳出天地外﹐不在五行中。我宗立法如此﹐能造與否﹐不之計也。此願何願﹐內典所謂盡此一報身﹐同升極樂國者是也。閔一得謹述。

我宗功法﹐一準天元﹐中間雜有作用者。蓋以學人向自世尙入手﹐不得不假有作以致中庸耳。若未入世尙者﹐只從碧苑壇經入門﹐而致由夫白祖所注道徳經﹐雲門朱祖所注參同悟眞兩書﹐歸宗於張祖金丹四百字﹐累行於三尼醫世﹐致化於天仙心傳﹐救獘於悟元子前後辯參證一書﹐證明於陰符經玄解正義﹐泥丸氏雙修寶筏二書。以上所事﹐翻翻覆覆﹐不過造致中和兩字耳。其旨﹐只是返本還元﹐乃卽所謂全受全歸而已。現已梓者﹕碧苑壇經﹐呂祖師三尼醫世說述﹐張三丰眞人玄譚集﹐陸約庵先生就正錄﹐呂祖三尼醫世功訣﹐呂祖師重申西王母女修正途十則﹐泥丸李翁女宗雙修寶筏十則﹐張祖師金丹四百字﹐太虛氏天仙心傳﹐太虛氏天仙心傳醫世玄科﹐悟元子前辯參證﹐悟元子後辯參證﹐古法養生十三則﹐前程戒忌﹐瑣言續﹐如是我聞﹐上品丹法功夫節次﹐泄天機﹐呂祖師金華宗旨﹐尹蓬頭皇極闔辟證道仙經﹐陰符經玄解正義﹐雨香天經咒注一部。以上二十種﹐共裝一套﹐總名古書隱樓藏書。外金蓋心燈八卷﹐共一套﹐總名同上。尙有宋代李注元始天尊先天道徳經一部﹐宋代白祖手注道徳經一部﹐雲門朱祖參同契闡幽一部﹐又悟眞篇闡幽一部﹐王無異周易圖說一部﹐鄖陽寧梓陳翁易說一部﹐計共六種。玆錄力薄﹐未能重梓。此須與有力志士圖之。道光甲午淸和月定梵氏手識。

