海瓊傳道集

序

關尹子曰﹕所可傳者﹐只謂之事﹐不謂之道。老君曰﹕吾不知其名﹐彊名曰道。此集之行﹐其與三千六百法﹐養命數十家﹐大故天淵矣。凡我同志﹐其精研之魯語。有謂夫子之言﹐性與天道﹐不可得而聞也。吁天下後世﹐不審夫子之意﹐卽以爲甚髙難行之事。夫豈知夫子之門﹐獨稱顏淵。顏淵得之﹐則三月不違仁﹐而又終日如愚。故其在陋巷﹐甘以簞食瓢飲爲樂﹐所以三十二歲而蛻去矣。人能悟顏淵心齋之旨﹐則知神室之說。旣知神室﹐則知神水。孟子曰﹕性猶水也。其斯之謂乎﹖悟眞篇云﹕修生之要﹐在乎金丹﹔金丹之要﹐在乎神水華池。至簡至易﹐𨿽愚暗小人行之立躋聖地。道徳經云﹕吾道甚易知﹐甚易行。昔者鐘離云房以此傳之呂洞賓﹐呂傳之劉海蟾﹐劉傳之張平叔﹐張傳之石泰﹐石傳之道光和尙﹐道光傳之陳泥丸﹐陳傳之白玉蟾﹐則吾師也。乙亥之秋﹐遇之於武夷山越﹐戊寅之春﹐復於廬山相會。

過太平興國宮﹐有道士洪知常﹐字明道﹐自號坎離子﹐於內外二丹畱意久矣。千師外友參究已徧﹐千經萬論搜括無蹤。一旦與之因緣契合﹐半句之下﹐金篦刮膜﹔片晌之間﹐玄珠成像。洪公將隱形遁迹﹐杜門絕交﹐坐進火候﹐以圖聖胎。恐此道無傳﹐故以所得吾師金丹捷徑一篇﹐鉤鎖連環經一卷﹐及廬山快活歌一章﹐刊行於世。總而名之曰﹕傳道集﹐欲天下共之。刀圭子陳守默紫芝﹐詹繼瑞稽首拜書。

仙化圖此圖論藥物﹝老君曰後其身而身先忘其身而身存﹞

圖第一轉金丹

謂之一返﹐謂之一還。如糞壤中有虫名曰蜣螂用鉛不用鉛須向鉛中作

圖第二轉金丹

謂之二返﹐謂之二還。如蜣螂才糞成丸子玄珠成像太乙歸眞

圖第三轉金丹

謂之三返﹐謂之三還。如蜣螂有兩个一雌一雄夫婦老相逢恩情自畱戀

圖第四專金丹

謂之四返﹐謂之四還。如蜣螂共滚糞丸從地上行周天火候自在河車

圖第五轉金丹

謂之五返﹐謂之五還。如兩个蜣螂共抱糞丸守而精思養正持盈守雌抱一

圖第六轉金丹

謂之六返﹐謂之六還。如糞丸之中有蠕白者精神聚會結成聖胎

圖第七轉金丹

謂之七返還丹﹐謂之七還。如糞丸中蠕白已成蟬形。

其中有精﹐杳杳冥冥﹔其中有物﹐恍恍惚惚。

圖第八轉金丹

謂之八還。如蟬形已棄其糞丸之殼﹐節候旣周﹐脫胎神化。

圖第九轉金丹

謂之九還。如蜣螂死﹐糞丸裂﹐其蟬飛﹐形神俱妙。

天機圖此圖論火候﹝老君曰綿綿若存用之不勤﹞

十一月﹐第一轉火候﹐如桃核入土。

取將坎位中心實點破離宮腹內陰

十二月﹐第二轉火候﹐如桃核生芽。

無質生質是還丹誰信無中養就兒。

正月﹐第三轉火候﹐如桃核抽條。

白雪黃芽才過了一鑪猛火鍛紅桃

二月﹐此一月屬卯木﹐

旺在卯﹐防危慮險﹐沐浴丹頭。

三月﹐第四轉火候﹐如桃條發英。

一霎火焰飛﹐眞人自出現。

四月﹐第五轉火候﹐如桃條敷葉。

牽將白虎歸來養﹐產个明珠似月圓。

五月﹐第六轉火候﹐如桃樹生花。

到此丹砂須沐浴抽添﹐運用更防危。

六月﹐第七轉火候﹐如桃花已落。

花蒂畱其萼﹐飲刀圭﹐服丹砂。

七月﹐第八轉火候﹐如桃花之萼。

結子雞卵中﹐黃龍珠內白。

八月﹐此一月屬酉金﹐旺在酉。

只宜養火﹐不可放逸沐浴。

九月﹐第九轉火候﹐如桃實紅熟。

十月霜飛丹始熟。十月胎圓﹐超凡入聖。

十月﹐十月脫胎吞入腹﹐始知我命不由天。

老君曰﹕道非欲虛﹐虛自歸之。人能虛心﹐道自歸之。

天地交乾之圖﹕日月合璧之圖﹕

金丹火候口訣

古云﹕聖人傳藥不傳火。此金丹捷徑﹐備言丹法細微之旨矣。終不敢明說火候。夫火候者﹐乃奪天地之气﹐盜日月之精﹐不敢輕世。夙有仙骨﹐自然有分。

造物圖﹕

白玉蟾曰﹕虛無自然﹐無中生有。萬物一物﹐一貴乎守。回風混合﹐終日如酒。大夢得醒﹐雷轟電走。雲收雨散﹐天長地久。

仙泒﹕

正陽眞君鐘離權純陽眞君呂洞賓海蟾眞君劉海蟾

紫陽眞人張伯端杏林眞人石泰道光眞人薛式

泥丸眞人陳楠玉蟾眞人白玉蟾

鉤鎖連環經

太乙元君曰金丹卽是汞汞卽是鉛鉛卽銀

銀卽砂砂卽金金卽錫錫卽水銀水銀卽靑

金靑金卽白金白金卽黑金黑金卽黃金黃

金卽紫金紫金卽河車河車卽黃芽黃芽卽

白雪白雪卽玉符玉符卽神水神水卽華池

華池卽靑龍靑龍卽白虎白虎卽朱雀朱雀

卽玄武玄武卽勾陳勾陳卽黃房黃房卽眞

土眞土卽戊己戊己卽金木金木卽水火水

火卽卯酉卯酉卽兔雞兔雞卽烏兔烏兔卽

龜蛇龜蛇卽馬牛馬牛卽乾坤乾坤卽坎離

坎離卽雌雄雌雄卽夫婦夫婦卽子孫子孫

卽房畢房畢卽日月日月卽天地天地卽人

人卽黃婆黃婆卽金公金公卽奼女奼女卽

嬰兒嬰兒卽丁公丁公卽赤子赤子卽聖胎

聖胎卽三關三關卽金液金液卽玉液玉液

卽刀圭刀圭卽丹田丹田卽絳宮絳宮卽泥

丸泥丸卽气海气海卽腎腎卽心心卽道道

卽法法卽術術卽虛無虛無卽自然自然卽

運用運用卽火火卽藥藥卽气气卽神神卽

丹頭丹頭卽大還大還卽七返七返卽九還

九還卽金火金火卽紫芝紫芝卽水源水源

卽土釜土釜卽金鼎金鼎卽玉鑪玉鑪卽神

室神室卽元壇元壇卽黃庭黃庭卽眼眼卽

鼻鼻卽耳耳卽松松卽蜣螂蜣螂卽桃桃卽

朱橘朱橘卽六賊六賊卽三尸三尸卽三魂

三魂卽七魄七魄卽五神五神卽萬神萬神

卽一神一神卽萬寶萬寶卽沐浴沐浴卽抽

添抽添卽進退進退卽文武文武卽斤兩斤

兩卽吉凶吉凶卽刑徳刑徳卽存亡存亡卽

黑白黑白卽有無有無卽始終始終卽動靜

動靜卽寒暑寒暑卽陰陽陰陽卽冬至冬至

卽夏至夏至卽望望卽朔朔卽弦弦卽晦晦

卽潮候潮候卽月輪月輪卽日華日華卽太

一太一卽玄珠玄珠卽四象四象卽五行五

行卽八卦八卦卽三才三才卽三光三光卽

兩儀兩儀卽太極太極卽太上太上卽混元

混元卽無始無始卽無終無終卽元始元始

卽一气一气卽虛空虛空卽虛無虛無卽混

沌混沌卽金丹

老君曰得其一萬事畢畢其萬一事辦

張紫陽曰鉤鎖連環相續不斷道無終始流

轉無窮惟人最靈以心契道道在天地天地

不知道在萬物萬物不知故得道者身卽天

地天卽地地卽天天卽道道而天地天地卽

身身卽心心卽神

陳泥丸云古仙上聖口口相傳不立文字吾

今於世書而錄之上士得之心同太虛中士

得之身同枯木下士得之身心營營

關尹子曰賢人執於內眾人執於外聖人皆

僞之

白玉蟾曰得悟之者可傳聖道無悟無得悟

者自得得悟聖道無古無今其去非古其來

非今所可傳者只謂之事不謂之道道本無

傳道無聲色道無相貌道無古今道無往來

道光和尙曰行之一年聖胎成行之二年嬰

兒靈行之三年身外身行之四年子生孫行

之九年可飛升功行未備或聚散聚則成形

散則風子但片晌見玄珠玄珠卽是混元精

日煉時烹火溫溫保爾身同天地存

劉海蟾曰勤而不遇終遇聖師遇而不勤終

爲下鬼

呂眞人曰輕泄漏慢殃及九祖修煉行持身

登太微

鐘離云房曰輕輕捲默默收灌沐怡怡兮滚

滚道徳經云綿綿若存專气致柔猶於嬰兒

常徳不離復歸於嬰兒

快活歌﹝贈道士陳知白﹞

快活快活眞快活﹐被我一時都掉脫。散手浩歌歸去來﹐生薑胡椒果是辣。

如今快活大快活﹐有時放顚或放劣。自家身裏有夫妻﹐說向時人須笑殺。

向時快活小快活﹐無影樹子和根拔。男兒端的會懷胎﹐子母同形活潑潑。

快活快活眞快活﹐虛空粉碎秋毫末。輪回生死幾千生﹐這回大死方今活。

舊時巢臼潑生涯﹐於今淨盡都掉脫。元來爹爹只是爹﹐懵懵懂懂自瓜葛。

近來仿佛辯東西﹐七七依前四十八。如龍養珠心不忘﹐如雞抱卵气不絕。

又似寒蟬吸曉風﹐又如老蚌含秋月。一个閒人天地間﹐大笑一聲天地闊。

衣則四時惟一衲﹐飯則千家可一缽。三家村裏弄風狂﹐十家街頭打鶻突。

一夫一妻將六兒﹐或行或坐常兀兀。收來放去任縱橫﹐卽是十方三世佛。

有酒一杯復一杯﹐有歌一闕又一闕。日中了了飯三餐﹐飯後齁齁睡一歇。

放下萬緣都掉脫﹐脫得自如方快活。用盡惺惺學得癡﹐此時化景登晨訣。

時人不會翻筋斗﹐如饑喫鹽加得渴。偶然放浪到廬山﹐身在白蘋紅蓼間。

一登天籟亭前望﹐黃鶴未歸春雨寒。心酸世上幾多人﹐不煉金液大還丹。

忘形養气乃金液﹐對景無心是大還。忘形化气气化神﹐斯乃大道透三關。

絳宮炎炎偃月鑪﹐靈臺寂寂大玄壇。朱砂乃是赤鳳血﹐水銀乃是黑龜肝。

金鉛采歸入土釜﹐木汞飛走居泥丸。華池政在气海內﹐神室政在黃庭間。

散則眼耳鼻舌忙﹐聚則經絡榮衛閒。五臟六腑各有神﹐萬神朝元歸一靈。

一靈是謂混元精﹐先天後天乾元亨。聖人采此爲藥材﹐聚之則有散則零。

晝夜河車不暫停﹐默契大造同運行。人人本有一滴金﹐金精木液各半斤。

二十八宿歸一鑪﹐一水一火須調勻。一候剛兮一候柔﹐一爻武兮一爻文。

心天節候定寒暑﹐性地分野分楚秦。一日八萬四千里﹐自有斗柄周天輪。

人將蛻殼陰陽外﹐不可不煉水銀銀。但得黃婆來紫庭﹐金翁奼女卽婚姻。

靑龍白虎繞金鼎﹐黃芽半夜一枝春。九曲江頭飛白雪﹐昆侖山顚騰紫雲。

丁公默默守玉鑪﹐交媾溫養成胎嬰。神水沃滅三尸火﹐慧劍掃除六賊兵。

無中生有一刀圭﹐糞丸中有蜣螂形。誠哉一得卽永得﹐片晌中間可結成。

忽然四大生虛白﹐不覺一靈升太淸。縱使工夫汞見鉛﹐不知火候也徒然。

大都要籍周天火﹐十月聖胎方始圓。𨿽結丹頭終耗失﹐要須火候始凝堅。

動靜存亡宜沐浴﹐吉凶進退貴抽添。火力綿綿九轉後﹐藥物始可成胎仙。

一時八刻一周天﹐十二時辰準一年。每自一陽交媾後﹐工夫煉到六純乾。

精神來往知潮候﹐气血盈虛似月魂。一轂從來三十輻﹐妙處都由前後弦。

專气致柔爲至仁﹐禮義智信融爲仁。眞土歸位爲至眞﹐水火金木俱渾全。

精水神火與意土﹐煉使魂魄歸其根。先天一气今常存﹐散在萬物與人身。

花自春風鳥自啼﹐豈知造物天爲春。百姓日用而不知﹐气入四肢徒凋零。

松竹虛心受气足﹐淩霜傲雪長年靑。況人元神本不死。此气卽是黃芽鉛。

老者可少病可健﹐散者可聚促可延。心入虛無行火候﹐內景內象壺中天。

須知一塵一蓬萊﹐與夫一葉一偓佺。神卽火兮气卽藥﹐心爲鑪兮身爲田。

自耕自種自烹煉﹐一日一粒如黍然。靈芝一生甘露降﹐龜蛇千古常相纏。

一朝雷電撼山川﹐一之則日萬則煙。日中自有金烏飛﹐夜夜三更入廣寒。

子子孫孫千百億﹐鑪鼎雞犬皆登天。大道三十有二傳﹐傳到天臺張悟眞。

四傳復至白玉蟾﹐眼空四海嗟無人。偶遇太平興國宮﹐白髮道士其姓陳。

半生立志學鉛汞﹐萬水千山徒苦辛。一朝懈逅廬山下﹐擺手笑出人間塵。

翠閣對牀風雨夜﹐授以丹法使還元。人生何似一杯酒﹐人生何如一盞燈。

蓬萊方丈在何處﹐靑雲白鶴欲歸去。快活快活眞快活﹐爲君說此末後句。

末後句﹐親分付﹐普爲天下學仙者﹐曉然指出蓬萊路。

