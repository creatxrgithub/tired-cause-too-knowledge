道德眞經注卷之一臨川吳澄述

道經上

上篇之首句曰道可道﹐故以道字名篇﹐尊之而曰經。他本或作《道德經》上﹐則是以《道德經》爲一書之總名﹐而分上下篇也。

道可道﹐非常道。名可名﹐非常名。

道猶路也。可道﹐可踐行也。常﹐常久不變也。名謂德也。可名﹐可指定也。道本無名﹐字之曰道而已。若謂如道路之可踐行而﹣道﹐則非此常而不變﹑之道也。德𨿽有名﹐彊爲之名而已。若謂如名物之可指定而名﹐則非此常而不變之德也。○可道去聲而道同。彊其兩切。

無名﹐天地之始﹔有名﹐萬物之母。

無名者﹐道也﹐天地亦由此道而生﹐故謂之始。有名者﹐德也﹐萬物皆由此德而生﹐故謂之母。

常無欲﹐以觀其妙﹔常有欲﹐以觀其徼。

常卽常道﹑常名之常。常無欲﹐謂聖人之性寂然而靜者﹐此道之全體所在也﹐而於此可以觀德之妙。其指德言﹐妙以道言。妙者﹐猶言至極之善。常有欲﹐謂聖人之情感物而動者﹐此德之大用所行也﹐而於此可以觀道之徼。其指道言﹐徼以德言。徼者﹐猶言邊際之處﹐孟子所謂端是也。○徼古弔切。

此兩者同﹐

此兩者謂道與德。同者﹐道卽德﹐德卽道也。

出而異名﹐同謂之玄。

玄者﹐幽昧不可測知之意。德自道中出而異其名﹐故不謂之道而謂之德。𨿽異其名﹐然德與道同謂之玄﹐則不異也。

玄之又玄﹐眾妙之門。

眾妙謂德。門謂由此而出。德與道𨿽同謂之玄﹐道則玄之又玄者﹐故道乃德之所由以出也。其妙之妙﹐道也﹐妙之合而爲一本者。眾妙之妙﹐德也﹐妙之分而爲萬殊者。

右第一章

此首章總言道德二字之旨。張子曰﹕由太虛有天之名﹐由气化有道之名。老子則以太虛爲天地之所由以爲天地者而謂之道﹐以气化爲萬物之所得以爲萬物者而謂之德。道指形而上之理﹐不雜乎气者而言﹐莊子所謂常無有也。德指形而下之气中有此理者而言﹐莊子所謂太一也。故其道其德以虛無自然爲體﹐以柔弱不盈爲用。

天下皆知美之爲美斯惡已﹔皆知善之爲善﹐斯不善已。

美謂美於他物﹐以質而言也。善謂善於其事﹐以能而言也。美惡善不善之名相因而有﹐以有惡故有美﹐以有不善故有善﹐皆知此之爲美則彼爲惡矣﹐皆知此之爲善則彼爲不善矣。欲二者皆泯於無﹐必不知美者之爲美﹐善者之爲善﹐則亦無惡無不善也。

故有無相生﹐難易相成﹐長短相形﹐高下相傾﹐音聲相和﹐前後相隨。

物之有無﹐事之難易﹐形之長短﹐勢之高下﹐音之辟翕﹐聲之淸濁﹐位之前後﹐兩相對待﹐一有則俱有﹐一無則俱無﹐美惡善不善之相因亦猶是也。相形謂二形相比並﹐相傾謂一俯臨一仰視﹐相和謂一倡一和﹐隨猶隨風巽之隨相連屬也。五者皆言其偶﹐獨音聲不言者﹐蓋止曰辟翕淸濁﹐則人不知其爲言音聲也。言音聲則其有辟翕淸濁之相偶自可知﹐故但指言其實而不言其偶也。○易以豉切。和胡臥切。屬之欲切。

是以聖人處無爲之事﹐行不言之教。

事而爲則有不爲者矣。惟無爲則無不爲也。教而言則有不言者矣﹐惟無言則無不言也。

萬物作而不辭﹐生而不有﹐

天地亦然。作謂物將生春時也﹐辭謂言辭﹐生謂物旣生夏時也﹐有謂有言。不辭不有﹐此天地不言之教也。夫子謂天何言哉﹐百物生焉是也。

爲而不恃﹐功成而不居。

爲謂物將成秋時一也﹐恃謂恃其能而有爲﹐功成謂物旣成冬時也﹐居謂處其功而自伐。不恃不居﹐此天地無爲之事也。

夫惟不居﹐是以不去。

不去﹐常存也。天地不居成物之功﹐故其功長久而不去。○夫音扶。

右第二章

聖人以不事而事﹐故其事無所爲﹔以不教而教﹐故其教無所言。無爲不言﹐則𨿽有美有善而人不知﹐是以其美其善獨尊獨貴而無可與對。若有爲之事﹐有言之教﹐則人皆知其爲美爲惡﹐而美與惡對﹐善與不善對﹐非獨尊獨貴不可名之美善矣。老子一書之中凡諸章所言﹐皆不出乎此章之意。

不尙賢﹐使民不爭﹔不貴難得之貨﹐使民不爲盜﹔不見可欲﹐使民心不亂。

尙謂尊崇之﹐貴謂寶重之﹐見猶示也。人之賢者﹐其名可尙上之﹐人苟尙之﹐則民皆欲趨其名而至於爭矣。貨之難得者﹐其利可貴上之﹐人苟貴之﹐則民皆欲求其利而至於爲盜矣。蓋名利可欲者也﹐不尙之不貴之﹐是不示之以可欲﹐使民之心不爭不爲盜﹐是不亂也。○見賢徧切。

是以聖人之治﹐虛其心﹐實其腹﹐弱其志﹐彊其骨。

四其字皆指民而言。虛其心謂使民不知利之可貴而無盜心也。實其腹謂民𨿽不貪於利﹐然聖人陰使之足食而充實﹐未嘗不資夫貨也。弱其志謂使民不知名之可尙而無爭心也。彊其骨謂民𨿽不貪於名﹐然聖人陰使之勉力而自彊﹐未嘗不希夫賢也。○夫音扶。

常使民無知無欲﹐

謂使民皆無所知﹐不知名利之可欲而無欲之之心。

使夫知者不敢爲也。

謂民縱有知名利可欲者﹐亦不敢爲爭盜之事。然不敢爲則猶有欲爲之心﹐特不敢爾。

爲無爲﹐則無不治矣。

爲無爲謂爲爭爲盜者皆無爲之之心﹐如此則天下無不治矣。

右第三章

此章言聖人治天下之道。而虛心﹑實腹﹑弱志﹑彊骨﹐後世養生家借以爲說﹐其說𨿽精﹐非老子本旨也。

道沖而用之﹐或不盈。淵兮似萬物之宗。

衝字本作盥器之虛也﹐或疑辭不敢必也。道之體虛﹐人之用此道者亦當虛而不盈﹐盈則非道矣。淵﹐深不可測也。宗猶宗子之宗﹐宗者族之統﹐道者萬物之統﹐故曰萬物之宗。似者亦不敢必之辭也。○衝直中切。

挫其銳﹐解其紛﹐和其光﹐同其塵。湛兮似或存。

挫﹐摧也。銳﹐銛也。紛﹐糾結也。解﹐糾結者以觿取其銳也。凡銳者終必鈍﹐故先自摧其銳﹐以解彼之紛﹐不欲其銳也﹐則亦終無鈍之時矣。和猶平也﹐掩抑之意。同謂齊等與之不異也。鏡受塵者不光﹐凡光者終必暗﹐故先自掩其光以同乎彼之塵﹐不欲其光也﹐則亦終無暗之時矣。夫銳者必鈍﹐光者必暗﹐猶盈者之必溢﹐道不欲盈﹐故銳者摧之而不欲其銳﹐光者和之而不欲其光也。其銳其光二其字屬己﹐其紛其塵二其字屬物﹐舊解作一句一義者非﹐此四句言道之用不盈也。湛﹐澄寂之意﹐道之體虛﹐故其存於此也﹐似或存而非實有一物存於此也﹐此一句言道之體虛也。○夫音扶。

吾不知誰之子﹐象帝之先。

吾不知誰之子﹐問辭也。象帝之先﹐答辭也。子﹐父母所生者。象帝﹐天也。象言天有象﹐帝言天之主宰也。謂道果誰之子乎﹖天先乎萬物﹐而道又在天之先﹐則天亦由道而生﹐無有在道之先者矣。

右第四章

天地不仁﹐以萬物爲芻狗﹔聖人不仁﹐以百姓爲芻狗。

仁謂有心於愛之也。芻狗﹐縛艸爲狗之形﹐禱雨所用也﹐旣禱則棄之﹐無復有顧惜之意。天地無心於愛物而任其自生自成﹐聖人無心於愛民而任其自作自息﹐故以芻狗爲諭。蓋聖人之心虛而無所倚著﹐若有心於愛民則心不虛矣。○復符後切。著直略切。

天地之間﹐其猶橐鑰乎﹖虛而不屈﹐動而愈出。

橐鑰﹐冶鑄所用﹐噓風熾火之器也。爲函以周罩於外者﹐橐也。爲轄以鼓扇於內者﹐鑰也。天地間猶橐鑰者﹐橐象太虛﹐包含周偏之體﹐鑰象元气﹐絪縕流行之用。不屈謂其動也直﹐愈出謂其生不窮。惟其橐之虛而鑰之化﹐化者常伸﹐故其鑰之動而橐之生﹐生者日富在天地之間者。如此其在人也﹐則惟心虛無物而气之道路不壅﹐故气動有恆﹐而虛中之生出益多。

多言數窮﹐不如守中。

數猶速也﹐窮謂气乏。人而多言則其气耗損﹐是速其匱竭也。不如虛心固守其所﹐使外物不入﹐內神不出﹐則其虛也無涯﹐而所生之气亦無涯矣。中謂橐之內﹐鑰所奏之處也。○數音朔。

谷神不死﹐是謂玄牝。

谷以諭虛﹐虛則神存於中﹐故曰谷神。谷卽中之處而守之者神也﹐不死謂元气常生而不死也。牝以諭元气之濡弱和柔﹐上加玄字者﹐贊美之辭。玄牝者﹐萬物之母也﹐莊子所謂太一者﹐此或號之爲靈寶後天之宗。

玄牝之門﹐是謂天地根。

門謂所由以出﹐根謂所由以生。虛無自然者﹐天地之所由以生﹐故曰天地根。天地根者﹐天地之始也﹐莊子所謂常無有者﹐此或號之爲元始先天之祖。

綿綿若存﹐用之不勤。

綿綿謂長久不絕﹐若猶云而也﹐存謂神之存﹐勤猶云勞也。凡气用之逸則有養而日增﹐用之勤則有損而日耗﹐言神常存於中則气不消耗也。

右第五章

天長地久。天地所以能長且久者﹐以其不自生﹐故能長久。

天地以其气生萬物﹐而不自生其气。

是以聖人後其身而身先﹐外其身而身存。非以其無私邪﹖故能成其私。

後謂卑賤在下不求先人﹐先謂尊高在上﹐外謂淸靜無爲不求益生﹐存謂長久住世﹐無私謂後其身外其身﹐成其私謂身先身存。聖人非歌成其私也﹐而自有身先身存之效﹐假設眾人有心成其私者﹐言之則爲能成其私也。

右第六章

上善若水﹐水善利萬物而不爭﹐處眾人之所惡﹐故幾於道。

上善謂第一等至極之善﹐有道者之善也。其若水者﹐何也﹖蓋水之善以其灌漑浣濯有利萬物之功﹐而不爭處高潔﹐乃處眾人所惡卑污之地﹐故幾於有道者之善。幾﹐近也。○惡烏路切。

居善地﹐心善淵﹐與善仁﹐言善信﹐政善治﹐事善能﹐動善時。

彼眾人所善﹐則居之善必得地﹐心之善必如淵﹐淵謂靜深。與之善必親仁﹐與謂伴侶﹐仁謂仁人。言之善必有信﹐政之善貴其治﹐事之善貴其能﹐動之善貴其時﹐時謂當其可。七者之善皆擇取眾人之所好者爲善﹐可謂之善而非上善也。

夫惟不爭﹐故無尢。

夫惟有道者之上善﹐不爭處上而甘於處下﹐有似於水﹐故人無尢之者。尢謂怨答﹐眾人惡處下而好處上﹐欲上人者有爭心﹐有爭則有尢矣。

右第七章

持而盈之﹐不如其已﹔揣而銳之﹐不可長保。

持﹐奉之也。已﹐止也。揣﹐捶之也。此章謂道不欲盈﹐而又以銳爲比﹐言盤水者不可以盈﹐盈之則易至於溢﹐不如已之而不使盈也。遂言捶錐鋒者不可以說﹐銳之財易至於挫﹐而不可長保其銳矣。盈之則不長保其盈﹐亦猶是也。○易以豉切。

金玉滿堂﹐莫之能守﹔富貴而驕﹐自遺其咎。功成名遂身退﹐天之道。

世有金玉滿堂莫能守者﹐何哉﹖蓋因富貴而驕﹐自遺其咎耳。是以功成名遂而身退﹐乃合於天之道﹐此言不可盈之也。金玉謂富。驕謂盈。自遺謂由己所政﹐非由乎人。咎謂不能守之咎﹟1﹐功成名遂謂貴。身退謂不盈之者。天之道虛而不盈﹐故四時之序﹐成功者去。前言富後言貴﹐而富貴二字在中間一句﹐通貫前後。惟貴乃富﹐則富之中有貴﹐旣貴必富﹐則貴之中有富。富貴二者相須而有﹐故驕盈而不保其富﹐是卽不保其貴也﹔身退不盈而長保其貴﹐是亦長保其富也。

右第八章

載營魄抱一﹐能無離乎﹖專气致柔﹐能嬰兒乎﹖滌除玄覽﹐能無疵乎﹖

載猶加也。陰魄爲營﹐猶軍營之營。陽魂爲衛﹐猶兵衛之衛。營者所以居士卒也﹐神加陰魄﹐魄抱陽神﹐交媾不離﹐則如日月之終古常存矣。此出世之人能存形者也。專气於內﹐燻蒸肌骨﹐極其軟脆﹐如母腹之嬰兒﹐此出世之人能存气者也。神棲於目﹐目有所見則神馳於外﹐閉目藏視﹐黑暗爲玄﹐𨿽玄之中猶有所覽﹐是猶有疵也﹐玄中所覽亦並滌除﹐妄見盡滅﹐然後無疵﹐此出世之人能存神者也。○離去聲。

愛民治國﹐能無爲乎﹖天門開闔﹐能爲雌乎﹖明白四達﹐能無知乎﹖

愛民治國謂君國子民用仁用智﹐神用於外未能交媾於內﹐然身𨿽有事而淸靜自然﹐形不疲勞﹐所謂無爲也﹐此住世之人能養形者也。天門開闔謂鼻息呼吸有出有入﹐气分於外未能專一於內﹐然鼻𨿽有息而調帖純熟﹐气不粗猛﹐所謂爲雌也﹐此住世之人能養气者也。明白四達謂目見光明周視四向﹐目接於外未能無覽於內﹐然目𨿽有見而心境兩忘﹐無所辧識﹐所謂無知也﹐此住世之人能養神者也。

生之畜之﹐生而不有﹐爲而不恃﹐長而不宰﹐是謂玄德。

生之謂气之未生者﹐生之而有恆。畜之謂气之已生者﹐聚之而無損。生之者𨿽有所生﹐而實無心於生之﹐故曰不有。畜之者𨿽有所爲﹐而實無心於爲之﹐故曰不恃。如爲官長者﹐𨿽宰夫民﹐而實無心於長之﹐故曰不宰。此所以爲玄妙不可測之德也。○畜敕六切。長知兩切。夫音扶。

右第九章

三十輻共一轂﹐當其無﹐有車之用﹔埏埴以爲器﹐當其無﹐有器之甩﹔鑿戶牖以爲室﹐當其無﹐有室之用。故有之以爲利﹐無之以爲用。

輻﹐輪之轑也。轂﹐輪之心也。無﹐空虛之處也。埏﹐和土也。埴﹐土之粘膩者。爲器謂以水和粘膩之土爲陶器也。凡室之前﹐東戶西牖﹐戶以出入﹐牖以通明。車﹐載重行遠﹐器﹐物所貯藏﹐室﹐人所寢處﹐故有此車有此器有此室﹐皆所以爲天下利也。故曰有之以爲利。然車非轂館空虛之處可以轉軸﹐則不可以行地﹔器非中間空虛之處可以容物﹐則不可以貯藏﹔室非戶牖空虛之處可以出入通明﹐則不可以寢處。車以轉軸者爲用﹐器以容物者爲用﹐室以出入通明者爲用﹐皆在空虛之處﹐故曰無之以爲用。人之實腹有气所以存身﹐所謂爲利也﹐虛心無物所以生气﹐所謂爲用也﹐故取三物爲諭。○和胡臥切。

右第十章

五色令人目盲﹐五音令人耳聾﹐五味令人口爽﹐馳騁田獵令人心發狂﹐難得之貨令人行妨。

凡所欲之外物﹐皆害身者也。○行下孟切。

是以聖人爲腹不爲目﹐故去彼取此。

聖人但爲實腹而養气﹐不爲悅目而徇物也。故悉去彼在外之諸妄﹐而獨取此在內之一眞。上言目盲﹑耳聾﹑口爽﹑心狂﹑行妨五者﹐下但言不爲目﹐蓋舉一以包其四。董思靖曰﹕前章言虛中之用﹐此則戒其爲外邪所實。然目必視﹐耳必聽﹐口必味﹐形必役﹐心必感﹐是不可必靜﹐惟動而未嘗離靜﹐則𨿽動而不著於物﹐乃湛然無欲矣。染塵逐境皆失其正﹐而要在於目﹐是以始終言之。夫子四勿﹐必先曰視。六根六塵﹐眼色亦居其首也。

右第十一章

寵辱若驚﹐貴大患若身。

寵猶愛也﹐名位之尊﹐人以爲榮﹐反觀之則辱也﹐故知道者不愛﹐而愛之者於此而驚焉﹐謂不能忘之而以之動心也。貴猶重也﹐貨財之富﹐人以爲大利﹐反觀之則大息也﹐故知道者不貴﹐而貴之者於此而身焉﹐身謂不能外之而以之自累也。

何謂寵辱﹐辱爲下。得之若驚﹐失之若驚。

謂之辱者﹐以其爲卑下而不足爲尊高也。或者食慕於未得之先﹐一旦得之而驚焉﹐迷戀於旣得之後﹐一旦失之而驚焉。是寵此辱而驚之者也﹐故曰寵辱若驚。

何謂貴大患若身﹖吾所以有大患者﹐爲吾有身﹐及吾無身﹐吾有何患。

人有此生﹐憂慮百端﹐戰兢保持﹐死而後免。身爲大患﹐無可柰何﹐貨財之爲大患則身外物也﹐棄而不有﹐何能爲累。或者不知外物之輕﹐視之一如吾身之重﹐推恐喪亡其所有﹐是貴此大患而身之者也﹐故曰貴大患若身。○喪息浪切。

故貴以身爲天下﹐則可以寄天下﹔愛以身爲天下亂則可以托天下。

天子之尊﹐四海之富﹐皆以其身爲天下者也。知道之人愛惜貴重此身﹐不肯以之爲天下﹐寧不有天下而不輕用其身﹐夫惟如此﹐乃可以寄托以天下也。寄猶寄百里之命之寄。托猶托六尺之孤之托。舜禹有天下而不與焉﹐所以可受唐虞之禪。彼寵其辱以爲榮﹐貴其大患以爲大利者﹐鄙夫爾﹐何可付之以天下哉。貴以身爲天下﹐富以身爲天下﹐老子之意善矣﹐而楊朱爲我之學原於此。○爲云僞切。夫音扶。與音豫。

右第十二章

視之不見名曰夷﹐聽之不聞名曰希﹐搏之不得名曰微。此三者不可致詰﹐故混而爲一。

此章專言德迹之呈露者﹐目視之而易見﹐夷謂平夷﹐夷則泯役無進﹐故之不見。聲之繁密者﹐耳聽之而易聞﹐希謂希疏﹐希則間闊無聲﹐故聽之不聞。形之章大者﹐手搏之易得﹐微謂微茫﹐微則杳漢無形﹐故搏之不得。夷希微三者﹐𨿽欲究極言之而不可﹐故混同無所分別﹐而名之爲一。曰夷曰希曰微曰一﹐皆指常德而言也。

其上不皦﹐其下不昧。繩繩兮不可名﹐復歸於無物。是謂無狀之狀﹐無象之象﹐是謂惚恍。

其亦謂德也﹐其上其下猶《易》言形而上形而下也。繩繩﹐往過來續而不絕也。復﹐反還也。無物指道而言﹐德之上﹐道也﹐道無名﹐故不皦。德之下﹐物也﹐物有形﹐故不昧。德在有無之間﹐𨿽若有名而不可名﹐反還其初則歸於無物之道﹐莊子所謂德至同於初是也。道﹐無物也﹐故無狀無象﹔德﹐有名也﹐故可狀可象。然其狀其象亦非如物之有狀有象也﹐故曰無狀之狀﹟2﹐無象之象。似有似無﹐故曰惚恍。

迎之不見其首﹐隨之不見其後。執古之道﹐以禦今之有。能知古始﹐是謂道紀。

惟其惚恍不可名﹐故迎之於前﹐隨之於後﹐而皆不可見。古謂在先﹐今謂在後﹐有謂萬物﹐德者其源出於道﹐其流溥於萬物﹐故曰執古之道﹐以禦今之有。古始者﹐道也﹐謂古先天地之所始也。道紀者﹐德也﹐謂道散爲德﹐如理絲之縷有條而不紊也。能知此道則知此德﹐爲道之紀也。

右第十三章

古之善爲士者﹐微妙玄通﹐深不可識。夫惟不可識﹐故彊爲之容。

士謂有道之士﹐旁達曰通﹐妙萬物者﹐無所不通其妙也﹐微而不顯﹐其通也﹐玄而難辧﹐淵乎如水之深而不可測﹐其中深不可測﹐故彊爲之模擬其外之容以示人也﹐下文七者是已。

豫兮若冬涉川﹐猶兮若畏四鄰﹐儼兮其若客﹐渙兮若冰之將釋﹐惇兮其若朴﹐曠兮其若谷﹐渾兮其若濁。

豫猶皆獸名。豫﹐象屬。猶﹐犬子也。象能前知﹐其行遲疑﹐犬先人行﹐尋又回轉﹐故遲回不進﹐謂之猶豫。冬涉川者怯寒﹐畏四鄰者懼敵﹐是以遲回而不進﹐有道者不敢爲天下先﹐其容如此。儼﹐矜莊貌。若客﹐隨而不迎也。渙﹐解散貌。若冰將釋﹐融液而不凝滯也。惇﹐篤厚貌。朴﹐才未成器也。曠﹐空豁貌。若谷﹐虛而善應也。渾﹐黃濁貌。若濁﹐美惡玄同不自潔也。○渾胡衮切。解音蟹。

孰能濁以靜之徐淸﹐孰能安以動之徐生﹖

承上濁之一字而設問曰孰能濁乎﹐濁者動之時也﹐動繼以靜則徐徐而淸矣。又因靜之一字而設問曰孰能安乎﹐安者靜之時也﹐靜繼以動則徐徐而生矣。安謂定靜﹐生謂活動﹐蓋惟濁故淸﹐惟靜故動﹐以是推之﹐則曠者不盈而盈﹐惇者不器而器﹐渙者不凝而凝﹐儼者不爲主而主﹐猶豫者不爲先而先﹐從可知矣。老子之意大率如此﹐後章曲則全﹐枉則直﹐窪則盈﹐敝則新﹐此意也。

保此道者﹐不欲盈。夫惟不盈﹐故能敝不新成。

成謂完備。凡物敝則缺﹐新則成﹐敝而缺者不盈也﹐新而成者盈也﹐保守此道之人不欲其盈﹐故能敝缺不爲新成。章內七容﹐皆敝缺而不新成。

右第十四章

致虛極﹐守靜篤。

致﹐至之而至其極處也﹐。虛謂無物﹐外物不入乎內也。極﹐窮盡其處也。守﹐固內禦外﹐如守城之守。靜謂不動﹐內心不出乎外也。篤﹐力不倦也。

萬物並作﹐吾以觀其復。

作﹐動也﹐植物之生長﹐動物之知覺﹐皆動也。復﹐反還也﹐物生由靜而動﹐故反還其初之靜爲復。植物之生气下藏﹐動物之定心內寂也。

夫物蕓蕓﹐各歸其根。歸根曰靜﹐靜曰復命。

蕓蕓﹐生長而動之貌。凡植木﹐春夏則生气自根而上達於枝葉﹐是曰動﹐秋冬則生气自上反還而下藏於根﹐是曰靜。天以此气生而爲物者曰命﹐復於其初生之處﹐故曰復命。

復命曰常﹐知常曰明。不知常﹐妄作凶。知常容﹐容乃公﹐公乃王﹐王乃天﹐天乃道﹐道乃久﹐沒身不殆。

常者久而不變之謂﹐能知此者謂之明。昧者不知此﹐則不能守靜而妄動﹐以害其生﹐故曰凶。容謂形著而見於外﹐內有養者﹐其外貌自與人不同也。公者﹐一國之主﹐言能保其一身之所有也。王者﹐天下之主﹐言能兼有天地之所有也。天謂與天爲一也﹐與天爲一則道在我矣﹐道在我則與道同其久。沒猶終也﹐殆謂損壽而危其身也。按殆字從歹訓危﹑訓將﹑訓近﹐凡字從歹者﹐多是死之義﹐殆者蓋危而將近於死也。死者气盡而終﹐蓋有窮匱竟盡之意﹐沒身不殆﹐終此身而生長可保也。

右第十五章

大上﹐不知有之﹔其次﹐親之譽之﹔其次﹐畏之侮之。信不足焉﹐有不信焉。

大上猶言最上﹐最上謂大道之世相忘於無爲﹐民不知有其上也。其次謂化義之君﹐民親之如父母﹐及仁義益著﹐則不但親之而又譽之矣。又其次謂智慧之主﹐民畏之如神明﹐及智慧漸窮﹐則不但畏之而又侮之矣。信者﹐大道之實也。自大道之實有所不足﹐不能如上古之時﹐則君之於民有不以其實者焉﹐而日趨於華﹐於是一降則用仁義﹐再降則用智慧也。○大音泰。

猶兮其貴言。功成事遂﹐百姓皆謂我自然。

此言大上不知有之之事。猶兮見前章。貴﹐寶重也。然﹐如此也。寶重其言﹐不肯輕易出口﹐如犬行之遲疑退卻。蓋聖人不言無爲﹐俾民陰受其賜﹐得以各安其生﹐及其功旣成﹐事旣遂﹐而百姓皆謂我自如此﹐不知其爲君上之賜也。

大道廢﹐有仁義﹔智慧出﹐有大僞﹔

上文不知有之者﹐大道也。親譽之者﹐仁義也。畏侮之者﹐智慧也。自大道一降再降﹐已是三等﹐智慧又變爲大僞﹐則共有四等也。然大道廢而後有仁義﹐則其變猶稍緩﹐智慧出而遄有大僞﹐則其變爲甚亟。四者之分﹐與邵子所官皇帝王伯聖贊才術之等略相似。

六親不和﹐有孝子﹔國家昏亂﹐有忠臣。

此言大道廢有仁義之事﹐然與上文之意微不同﹐蓋推廣言之爾。六親﹐父子兄弟夫婦也。尊卑長幼各由其道而無有不和﹐則子之孝者乃其常分﹐不知其爲孝也。瞽史不父﹐囂傲參會﹐而後知有大舜之孝子。國謂君﹐家謂臣﹐君臣上下各由其道而無有昏亂﹐則臣之忠者亦其常分﹐不知其爲忠也。商紂不君﹐姦回羣聚﹐而後知有三代之忠臣。

絕仁棄義﹐民復孝慈﹟3﹐絕聖棄智﹐民利百倍﹐絕巧棄利﹐盜賊無有。

絕謂絕而不爲。棄謂棄而不用。聖智﹐智慧也。巧利﹐大僞也。導民以巧﹐誘民以利﹐以工商之術率其民﹐如管仲治齊﹐衛鞅治秦是也。上文言世變之降以見趨末之由﹐此言治化之復以示反本之漸。絕棄帝者仁義以反於皇之大道﹐則民復其初﹐子孝於父﹐父慈於子﹐如淳古之時矣。絕棄王者聖智以反於帝之仁義﹐則民利其利﹐比於王之時相去百倍矣。絕棄霸者巧利以反於王之聖智﹐則𨿽未及帝之時﹐而思慮深遠﹐政教修明﹐亦無有爲盜賊者矣。

此三者﹐以爲文不足﹐故令有所屬。見素抱朴﹐少私寡欲。

三者﹐仁義聖智巧利也。屬與莊子屬其性乎仁義之屬同﹐猶云附著也。皇之大道實有餘﹐文不足自皇而降漸漸趨文。帝者以皇之治爲文不足﹐於是降大道一等而附著於仁義。王者以帝之治爲文不足﹐於是降仁義一等而附著於聖智。伯者以王之治爲文不足﹐於是降聖智一等而附著於巧利。三者之治各令有所附著者﹐以文不足故爾﹐而豈知大道之民﹐外之相示以素﹐內之自守以朴。素者﹐未染色之絲也。朴者﹐未斲器之木也。質而已矣﹐奚以文爲﹖惟其質而不文﹐是以民𨿽有身而似無身﹐其有私焉者少矣﹔民𨿽有心而似無心﹐其有欲焉者寡矣。

右第十六章

絕學無憂。

爲學日益﹐必事事而爲之﹐有一不能不知﹐則以爲憂矣。惟絕之而不爲﹐則無憂也。

惟之與阿﹐相去幾何﹖善之與惡﹐相去何若﹖

以下言爲學則有憂之事。惟阿皆應聲﹐惟正順﹐阿邪諂。幾何言甚不相遠也。何若言何如其相遠也。學應對者﹐惟與阿其初相去本不遠﹐而惟則爲善﹐阿則爲惡﹐其究相去乃甚遠﹐故學惟者惟恐其或流於阿﹐此舉可憂之一事而言也。

人之所畏﹐不可不畏。荒兮其未央哉。

荒猶廣也。央猶盡也。畏阿之爲惡則不敢阿矣﹐然此特一事爾﹐凡人之所畏而不敢爲者﹐皆不可以不畏﹐其事甚多﹐而未易窮盡﹐此爲學者之所以多憂也。

眾人熙熙﹐如享太牢﹐如登春臺。我獨泊然其未兆﹐如嬰兒之未孩。

熙熙﹐和樂貌。泊﹐靜也。兆如龜兆之微拆。眾人之爲學者﹐徇外以爲悅﹐如享太牢而食﹐可悅口者甚美﹐如登春臺而觀﹐可悅目者甚備。我則泊然而靜﹐情欲未開﹐無端倪可見﹐如嬰兒未能孩笑之時﹐一不知外物之爲樂也。

乘乘兮﹐若無所歸。

乘乘謂寄寓於物。若無所歸謂不住著於物。

眾人皆有餘﹐我獨若遺。

遺﹐失也。眾人喜其所得之多﹐我則一無所得而慊然若有失也。

我愚人之心也哉﹐沌沌兮。

沌如渾沌之沌一﹐冥昧無所分別也﹐作平聲﹐讀亦與莊子愚芚之芚同﹐謂無知也。○沌杜本切。

俗人昭昭﹐我獨昏昏﹔俗人察察﹐我獨悶悶。

昭昭﹐已明。察察﹐尢明。昏昏﹐已不明。悶悶﹐尢不明。俗人皆以有知爲智﹐我獨無知而愚也。

漂兮其若海﹐飂兮若無所止。

如漂浮於海中﹐任其所適而不知其所定向﹔如飂飂之長風﹐隨其所起而不知其所止息。

眾人皆有以﹐我獨頑似鄙。

眾人皆有以者﹐有以知其所定所止也。頑謂面頑如麻痺不知痛癢者。鄙謂鄙人。我獨頑然無知﹐有似遠鄙之愚民也。凡民居於國邑繁庶之地者多知﹐居於遠鄙僻陋之地者無知也。

我獨異於人﹐而貴食母。

此一句總結上文八節。自人之所畏至我獨若遺四節﹐言人之爲學者務多能﹐而我獨一無所能。自我愚人之心至我獨頑祖鄙四節﹐官人之爲學者務多知﹐而我獨一無所知。此我之所以獨異於人﹐而我之所貴者﹐則大道之玄德也。玄德者﹐萬物資之以養﹐所謂萬物之母也﹐故曰食母。食母二字見《禮記內則篇》﹐卽乳母也。司馬氏曰﹕乳哺元和。○食音嗣。

右第十七章

道德眞經注卷之一竟

﹟1守之咎﹕『咎』疑衍。

﹟2無狀之狀﹕原本脫『之狀』﹐據粵雅本補。

﹟3絕仁棄義﹐民復孝慈﹕粵雅本及通行本此句在『絕聖棄智﹐民利百倍』後。

道德眞經注卷之二

臨川吳澄述

道經下

孔德之容﹐惟道是從。

孔德猶言盛德。容謂有而可見者。從﹐由也。萬有皆本乎德﹐凡形气之可見者﹐德之容也。然德之所以有此容者﹐由道中出。

道之爲物﹐惟恍惟惚。

德自道中出﹐而道則無也。德者﹐道所爲物而似無似有﹐不可得而見﹐故曰恍惚。

恍兮惚兮﹐其中有物﹔惚兮恍兮﹐其中有象。

其字指德而言。物者﹐物生以後之形。象者﹐物生以前之气。德𨿽恍惚惚恍不可見﹐然形之可見者成物﹐气之可見者成像﹐皆德中之所有。先儒謂沖漠無朕而萬有森然已具者﹐此也。

窈兮冥兮﹐其中有精。

恍惚𨿽不可見﹐而似無似有﹐猶似可見。窈冥則昏昏昧昧﹐全不見矣﹐此道之無也。其字指道而言﹐精謂德也。有物有象者﹐德之容﹐皆其粗也。德者﹐有物有象之本﹐乃其精也。莊子曰﹕以德爲本﹐以本爲精。上文言物象本乎德﹐此言德出乎道。

其精甚眞﹐其中有信。

二其字又指德言。眞謂道也。信﹐實也﹐與眞字同義。物象爲粗而德爲精﹐其爲精者﹐乃甚眞之道也。德之中有至實之道在焉。上文言道之中有德﹐此言德之中有道﹐蓋道卽德也﹐德卽道也﹐首章曰﹕此兩者同。

自古及今﹐其名不去﹐以閱眾甫。

不去謂常存也。閱猶歷也。甫﹐美也。眾甫﹐萬有也。萬有之美有時變滅﹐惟孔德由道中出者﹐自古及今不變滅而常存﹐故以不去二字名之﹐以其有常而徧歷古今無常之萬有也。

吾何以知眾甫之然哉﹖以此。

然﹐如此也。吾何以能知萬物之變滅無常如此哉﹖以此孔德之有常者知之也。

右第十八章

曲則全﹐枉則直﹐窪則盈﹐敝則新﹐少則得﹐多則惑。

曲﹐一倫也﹐《易》《禮》《中庸》《莊子》所言曲字皆以偏而不全爲曲﹐曲者﹐不全也。然能專攻其所偏﹐致精乎此﹐旁達乎彼﹐舉一反三﹐通一畢萬﹐久必會其全也。自初卽欲求全﹐則志大心勞﹐分而不專﹐終不能全矣。枉者﹐不直也﹐尺蠖之屈而枉﹐所以能伸而直。窪者﹐不盈也﹐科坎之陷而窪﹐所以能受水而盈。敝者﹐不新也﹐秋冬之凋而敝﹐所以能逢春而新。少者﹐不多也﹐少則多﹐一句變文析爲二句﹐少則易於有得﹐所以能積累而多。貪多則雜而生惑﹐於一且無所得﹐豈能多乎﹖不欲直﹐不欲盈﹐不欲新﹐不欲多﹐而以曲則全一句始之四者﹐皆不求全之推也。

是以聖人抱一爲天下式。

此一句爲一章宗旨﹐通貫上文下文之意。一者﹐沖虛之德也。式以在車爲諭﹐高在憑較﹐卑則憑式。聖人抱此沖虛之德﹐濡弱謙下爲天下式﹐如上下文五者﹐皆沖虛之德﹐自處於卑也。○較音角。

不自見﹐故明﹔不自是﹐故彰﹔不自伐﹐故有功﹔不自矜﹐故長。夫惟不爭﹐故天下莫能與之爭。

自見猶云自炫﹐明謂智之明﹐不自見者﹐用晦而明也。自是猶云自賢﹐彰謂名之彰﹐不自是者﹐暗然而日彰也。誇其功曰伐﹐功謂事之成績。負其長曰矜﹟1﹐長謂能之過人。人不自見﹐不自是﹐不自伐﹐不自矜﹐而以夫惟不爭終之四者﹐皆不爭之餘也。○見賢徧切。

古之所謂曲則全者﹐豈虛言哉。誠全而歸之。

曲則全三字﹐古有是語﹐老子述之以爲此章首句。章內抱一爲綱﹐曲則全以下五者﹐夫惟不爭以上五者﹐凡十事爲目﹐皆曲則全一語所可詠也。故重述於章末而曰﹕古人所謂曲則全者﹐豈虛爲此言而無其實哉。蓋之其誠實能全﹐而遂以全之效歸之也。

右第十九章

希言自然。

聽之不聞曰希﹐希言﹐無言也。得道者忘言﹐因其自然而已。

飄風不終朝﹐驟雨不終日。孰爲此者﹖天地。天地尙不能久﹐而況於人乎﹖

飄﹐狂疾也。驟﹐急暴也。自旦至食時爲終朝﹐自旦至暮時爲終日。不因其自然而輕躁發言﹐譬如天地之飄風驟雨﹐皆反自然之常而爲怪變者也。天地反自然之常﹐其爲怪變尙不能久﹐不及終朝終日而止﹐況人而不因自然可乎﹖

故從事於道者﹐道者同於道﹐德者同於德﹐失者同於失。

從事於道﹐謂以道爲事也。道者﹐有道之人。德者﹐有德之人。失者﹐庸下之人﹐所爲不能無失者也。同﹐與《莊子齊物論》之齊相近﹐謂與之合一﹐不相非異也。惟因其自然而希言﹐故凡上等次等下等之人﹐皆視之一同而無非異。蓋道者德者與我爲一﹐無所容言矣﹐至若失者﹐他人𨿽以爲失﹐彼則自以爲是﹐固亦有自然之是也﹐豈可不因其所是以是之﹐而乃妄言以非之哉﹖莊子曰﹕不言則齊﹐齊與言不齊﹐言與齊不齊也﹐故無言。亦老子希言自然而玄同之意。○齊與言與音余。

同於道者﹐道亦得之﹔同於德者﹐德亦得之﹔同於失者﹐失亦得之。信不足焉﹐有不信焉。

道德之人以我同之﹐印證參同﹐夫何間然。失者之人以我同之﹐亦或緣彼之獨是而悟我之公是﹐則三者之人皆以我伺之而有得也。然此惟有道之人者能之﹐苟道之實有所不足於己﹐則其待人也﹐必有不以道之實者焉﹐而是是非非彊加分別矣﹐豈能如此玄同也哉。

跂者不立﹐跨者不行。自見者不明﹐自是者不彰﹐自伐者無功﹐自矜者不長。其於道也﹐曰餘食贅行。物或惡之﹐故有道者不處也。

又以人之行立譬前事。立與行亦因其自然﹐或於自然之外而求益趺立﹐起其踵而立以增高其身﹐跨開其足而行以增闊其步﹐暫時如此而不能久也﹐終必不可以立﹐不可以行而遂廢。彼自見者之終不能明﹐自是者之終不能彰﹐自伐者之終無其功﹐自矜者之終無所長﹐亦若此焉爾。食之不盡者曰余﹐肉之附生者曰贅﹐物兼人與鬼神而言。自見﹑自是﹑自伐﹑自矜之人﹐若律之於自然之道﹐譬若食之已餘者不當食﹐行之如贅者不當行也。加多於常分而不可用﹐幽顯之間有物亦當惡之﹐而有道之人不肯以此自處也。或曰行讀如形﹐古字通用。司馬氏曰﹕棄余之食適使人惡﹐附贅之形適使人醜。蘇氏曰﹕飲食有餘則病﹐四體有贅則累。

右第二十章

此章自然二字爲宗旨。希言而玄同﹐自然者也。風之飄﹐雨之驟﹐立之跂﹐行之跨﹐食之餘﹐行之贅﹐非自然者也。

有物混成﹐先天地生。

前章道之爲物﹐物謂德也。此章有物混成﹐物謂道也。混渾通﹐混成謂不分判而完全也。先天地生﹐首章所謂天地之始﹐四章所謂象帝之先也。

寂兮寥兮﹐獨立而不改﹐周行而不殆﹐可以爲天下母。

寂﹐闐靜也。寥﹐虛廓也。言其無聲無形也。獨立乎萬物之表﹐無可與對而未嘗變易﹐故曰不改。周行乎萬物之中﹐無不徧及而未嘗窮匱﹐故曰不殆。天下母者﹐德也﹐而德者道所爲﹐故爲天下母。

吾不知其名﹐字之曰道﹐彊爲之名曰大。

此物無可得而名者﹐以其天地萬物之所共由﹐於是假借道路之道以爲之字。字者﹐名之副而非名也。字不足以盡之﹐不得已而彊名之﹐曰大。至大莫如天﹐而天亦在道之內﹐則天未爲大也。此道其大無外而莫能載焉﹐故大之一言﹐庶乎可以名之爾。

大曰逝﹐逝曰遠﹐遠曰反。

逝謂流行不息。遠謂悠久無疆。反謂無有無名。蓋萬有皆有﹐惟道皆無﹐無與有相反﹐故曰反。大之一言未足以盡道﹐故推言之謂其大而不息。不息而久﹐久而無有﹐所以爲道﹐若有則非道矣。下篇曰﹕反者道之動﹐天下萬物生於有﹐有生於無。莊子曰﹕太初有無﹐無有無名。蓋謂此也。

故道大﹐天大﹐地大﹐王亦大。域中有四大﹐而王居其一焉。

王謂聖人之有位者。古今惟道最大﹐無可與比﹐此以天地聖人與道﹐並言而曰四大﹐何也﹖蓋天地得此道以爲天地﹐聖人得此道以爲聖人﹐其所以能大者﹐以其有此道也。王之下特加亦字﹐又特言王居其一﹐蓋气之至大者天﹐形之至大者地﹐聖人之身眇然而立乎兩間﹐以其道同乎天地﹐故其大亦同乎天地﹐而不以气形與身之大小論也。

人法地﹐地法天﹐天法道﹐道法自然。

人者﹐聖人也。法者﹐水平之準﹐與之平等如一也。人之所以大﹐以其得此道而與地一﹐故曰法地。地之所以大﹐以其得此道而與天一﹐故曰法天。天之所以大﹐以其與道一﹐故曰法道。道之所以大﹐以其自然﹐故曰法自然。非道之外別有自然也﹐自然者﹐無有無名是也。

右第二十一章

重爲輕根﹐靜爲躁君。

根﹐本也。躁﹐動也。君﹐主也。輕以重爲本﹐動以靜爲主也。

是以君子終日行不離輜重。

君子吉行乘乘車﹐師行乘兵車﹐皆輕車也。輕車後有輜車﹐載寢處服食所用之物﹐謂之重車﹐𨿽乘輕車而終善人謂善於其事之人。不善人謂不善於其事之人。師者﹐人所尊事以爲法者。資者﹐如以財貨給人﹐俾人籍之賴之而得以有所成者。彼善而此不善﹐以彼之善與此之不善者相遼﹐而人灼見此之不及彼﹐則彼人之善可爲此不善人之師矣。彼不善而此善﹐以彼之不善﹐與此之善者相形﹐而人遂見此之過於彼﹐則彼人之不善乃爲此善人之資也。謂因彼之不善以成此之善名﹐故曰資。然善不善之名對立﹐豈有道之世哉。下文言有道者歡使世之人不以善名﹐亦不以不善名也。

不貴其師﹐不愛其資。𨿽知大迷﹐是謂要妙。

愛猶云喜好也。要猶云至極也。妙者﹐玄不可測。使不善者之遇善人﹐𨿽可以爲己之師﹐而不貴重之也﹐蓋不欲名斯人之爲善也。使善者之遇不善人﹐𨿽得以爲己之資﹐而不喜好之也﹐蓋不欲名斯人之爲不善也。善不善之名俱泯﹐一槪玄同﹐無可分別﹐𨿽有智者﹐亦大迷而不知其孰爲善執爲不善﹐斯乃妙不可測之至極﹐曰要妙。

右第二十三章

前二節言聖人不可名之善﹐後二節言常人兩可名之善不善。其不彰不可名之名者﹐謂之襲明。其不分兩可名之名者﹐謂之要妙。

知其白﹐守其黑﹐爲天下式。爲天下式﹐常德不忒﹐復歸於無極。

白謂光明﹐黑謂塵暗﹐無極謂無所窮盡。

知其雄﹐守其雌﹐爲天下溪。爲天下溪﹐常德不離﹐復歸於嬰兒。

雄謂剛彊﹐雌謂柔弱﹐嬰兒謂無所識知。

知其榮﹐守其辱﹐爲天下谷。爲天下谷﹐常德乃足﹐復歸於朴。

榮謂尊貴﹐辱謂卑賤﹐朴謂木質未斲爲器。此章之意﹐欲自常德而反本復始﹐以歸於太初之道。常德者﹐沖虛不盈之德﹐故寧黑毋白﹐寧雌毋雄﹐寧辱毋榮。知其守其者﹐𨿽知彼之可尙﹐然寧守此而自處於下。乘車之式﹐流水之溪谷﹐皆謂自處於下也。如是則於常德不差忒﹐不相離而德足乎己矣。旣全此沖虛之德﹐乃可復歸於太初之道﹐莊子所謂德至同於初也。曰無極﹐曰嬰兒﹐曰

朴﹐皆以諭太初之道。

朴散則爲器﹐聖人用之則爲官長﹐故大制不割。

木朴之未徹也﹐抱其天質之全﹐及破碎其全﹐則散之而爲所斲之器。聖人之未用也﹐蘊其內德之體﹐及發露其體﹐則用之而爲各官之長。官天下之長者﹐天子也。官一國之長者﹐諸侯也。上三節皆欲自末而本﹐此二句則言自本而末者。然朴𨿽已散而猶欲復歸其全﹐則已散如未散。聖人𨿽已用而猶欲復歸其全﹐則已用如未用。蓋以不散爲散﹐不用爲用也。凡有所裁制者﹐必須以刀割裂其全﹐而大制則以不制爲制﹐故不割裂也。大散不散﹐大用不用﹐亦如大制者不割也。

右第二十四章

將欲取天下而爲之﹐吾見其不得已。

取天下謂使天下悅而歸己也。爲謂作爲。取天下者德盛﹐而人自歸之爾。苟若有所作爲﹐則是欲用智力以彊服天下﹐豈能得天下之歸己哉。

天下神器﹐不可爲也。爲者敗之﹐執者失之。

天下者至大之器﹐有神司之﹐不可以智力有爲而得。敗謂不成也﹐彼以智力爲之者﹐欲成其事而其事反不成﹐謂不能得天下之歸服也﹐故曰爲者敗之。未得天下而取天下者固不可以有爲而得﹐旣得天下而守天下者亦不可以有心而畱。譬如寶器﹐若常執之在手﹐不須臾捨﹐惟恐其或失者﹐反不能保其不隕隊而失也﹐故曰執者失之。

凡物或行或隨﹐或呴或吹﹐或彊或羸﹐或載或隳。是以聖人去甚﹐去奢﹐去泰。

此承上文執者失之一句而言守天下之道。有天下者﹐豈能保天下之長爲我有而不亡也哉。蓋得失存亡之相禪﹐如行隨呴吹彊羸載隳八者之相反而相因﹐聖人知其勢之必至於此也﹐而處之有其道焉。凡過盛必衰﹐衰則亡之漸也﹐惟不使之過盛﹐則可以不衰﹐而又何有於亡。甚也﹐奢也﹐泰也﹐極盛之時也。去甚者﹐欲其常如微之時。去奢者﹐欲其常如儉之時。去泰者﹐欲其常如約之時。能不過盛﹐則可以保天下之不亡矣。邵子謂飲酒但令其微醉而不可成酩酊﹐看花但及其半開而不可至離披﹐蓋此意也。蘇氏曰﹕或行於前﹐或隨於後﹐或呴而暖﹐或吹而寒﹐或彊而益﹐或羸而損﹐或載而成﹐或隳而毀﹐皆物之自然﹐勢之不免者也。愚人私己而務得﹐乃欲拒而違之﹐其禍不覆則折。惟聖人知其不可逆則順以待之﹐去其甚﹐去其奢﹐去其泰﹐使不至於過﹐而天下無患矣。董思靖曰﹕聖人知事勢之相因亦理之常﹐故任之自然而不使之盈且過也。

右第二十五章

以道佐人主者﹐不以兵彊天下。其事好還。

王氏曰﹕以道佐人主﹐尙不可以兵彊天下﹐況人主躬於道者乎﹖蘇氏曰﹕聖人用兵皆出不得已﹐非不得已而欲以彊勝天下﹐𨿽或能勝﹐其禍必還報之。楚靈﹑齊湣﹑秦皇﹑漢武﹐或以殺其身﹐或禍其子孫﹐人之所毒﹐鬼之所疾﹐未有得免者也。

師之所處﹐荊棘生焉。大軍之後﹐必有凶年。

政和注曰﹕下奪民力﹐故荊棘生﹔上違天時﹐故有凶年。蘇氏曰﹕兵之所在﹐民事廢﹐田不修﹔用兵之後﹐殺气勝﹐年谷傷。凡兵皆然﹐況以兵彊天下邪﹖

善者果而已﹐不敢以取彊。果而勿矜﹐果而勿伐﹐果而勿驕﹐果而不得已﹐是謂果而勿彊。

兵之善者﹐果決於一時以定亂而已﹐不敢阻兵弗戰以取勝而爲彊也。蘇氏曰﹕勿矜﹑勿伐﹑勿驕﹑不得已四者﹐所以爲勿彊也。

物壯則老﹐是謂不道。不道早已。

有道者常如嬰兒孺子﹐故能不老。而長年若壯則必老﹐此不道者也。不道者早已﹐言其不能久也。蘇氏曰﹕壯之必老﹐物無不然﹐惟有道者成而若缺﹐盈而若衝﹐未嘗壯﹐故未嘗老﹐未嘗死。以兵彊天下﹐壯亦甚矣﹐能無老乎。

夫佳兵者不祥﹐物或惡之﹐故有道者不處也。

佳猶云嘉之也。不祥謂無吉慶而有凶災也。不處謂不肯以此處身也。

君子居則貴左﹐用兵則貴右。

此指言不處之實﹐不處平日所貴之位而處所不貴之位﹐不肯於用兵之位處身也。

兵者不祥之器﹐非君子之器﹐不得已而用之﹐恬淡爲上。勝而不美﹐

謂其殺人乃凶災之器﹐非吉慶人所用之器也。恬者﹐不歡愉﹐淡者﹐不濃厚﹐謂非其心之所喜好也。爲上謂不好用兵﹐乃爲可尙也。勝而不美謂兵𨿽得勝﹐亦不肯以爲美事。

美之者是樂殺人也。樂殺人者﹐不可以得志於天下矣。

此推言不美。若以戰勝爲美事﹐是以殺人爲樂也﹐不可以得志於天下﹐要終而言之以示戒。

吉事尙左﹐凶事尙右。偏將軍處左﹐上將軍處右。

此又申言上文不處之意。

殺人眾多﹐以悲哀泣之﹐戰勝以喪禮主之。

此又申言上文不美之意。

右第二十六章

道常無名。

此言道也。

朴𨿽小﹐天下不敢臣。侯王若能守﹐萬物將自賓。

朴指道﹐言道彌滿六合﹐而斂之不盈一握﹐故曰小。至尊者道﹐故人之體此道者﹐可以君天下而天下不敢臣之。侯謂一國之君。王謂天下之君。若能守此道﹐則萬物尊之爲主而將自賓矣。自者﹐非我欲其如此﹐而彼自如此也。

天地相合﹐以降甘露﹐人莫之令而自均。

道之功普徧於天下﹐譬如天地之气相合而降爲甘露﹐𨿽無人使令之﹐而自能均及於萬物。萬物生畜於此道之中﹐故有道者可以爲萬物之主﹐而萬物咸賓焉。蘇氏曰﹕甘露被於萬物﹐無不均徧。聖人體道以應諸有﹐亦如露之無不及者﹐故能賓萬物也。

始制有名﹐

此言德也。始者﹐道也。制﹐制作也。猶言爲也。有名者德也。道無名﹐自道而爲德﹐則有名也。

名亦旣有。夫亦將知止﹐知止所以不殆。

道之無名而爲德﹐則名亦旣有矣﹐故人之用此德者﹐當知止於德﹐不可再降而下也。將猶晉人將無同之將﹐辭之不迫者也。老子以道爲上德﹐言在德之上﹐以仁爲下德﹐言在德之下也。又言失道而後德﹐失德而後仁﹐失七而後義﹐失義而後禮﹐故專言道德而槌提仁義﹐蓋以仁義下於德也。此章言德而曰夫亦將知止﹐其意若曰自無適有﹐當知至於德而止﹐不可再適也。德之有名﹐已下於道﹐復下於德可乎﹖知止於德﹐則猶未遠於道也。不殆﹐不窮匱也﹐謂可長久不敝壞也。蘇氏曰﹕聖人豈徇名而忘朴﹐逐末而喪本哉﹐是以乘萬變而不殆也。

譬道之在天下﹐猶川谷之與江海。

上文言自無而有﹐當止於德。此又言自有而無﹐當復於道。蓋道之在天下﹐猶江海爲眾流之所歸。德者猶溪谷之眾流﹐德而復歸於道﹐則猶溪谷之會同於江海。

右第二十七章

知人者智﹐自知者明。勝人者有力﹐自勝者彊。

智能知人﹐徇外之智爾。能自知則內能盡性也﹐故謂之明。有力能勝人﹐恃外之力爾。能自勝則內能克己也﹐故謂之彊。

知足者富﹐彊行者有志。

能盡性而又能達於命﹐則無所歆羨而常有餘﹐惟明者能之。能克己而又能勇於善﹐則有所秉持而常無怠﹐惟彊者能之。

不失其所者久﹐死而不亡者壽。

惟明惟彊﹐則見眞守固﹐逮至查滓消融﹐功用純熟﹐思爲俱泯﹐神化吻合。住世之時﹐各隨所在而此心不失﹐始終如一﹐故謂之久。厭世之後﹐𨿽去其宅而此心常存﹐古今不二﹐故謂之壽。

右第二十八章

或曰﹕老子之道以昧爲明﹐以弱爲彊﹐而此章言明言彊﹐何也﹖曰﹕老子內非不明﹐外若昧爾。內非不彊﹐外示弱爾。其昧其弱﹐治外之藥。其明其彊﹐治內之方。並行而不相悖也。

大道泛兮﹐其可左右。

泛﹐廣也﹐謂如水之泛濫洋溢。道之廣無所不在﹐或左或右﹐隨處而有﹐取之左右﹐無所不可也。

萬物恃之以生而不辭﹐功成而不居。

恃﹐賴也。生謂春生之始﹐萬物賴道以生﹐而道則無言﹐前章云萬物作而不辭是也。功成謂冬藏之時﹟2﹐宰物之功旣成﹐而道不居其功也。

衣被萬物而不爲主﹐常無欲﹐可名於小矣。

此申言萬物恃之以生而不辭。春生之時﹐道普徧萬物﹐如以衣衣之﹐以被被之﹐所謂元亨播羣品﹐元亨誠之通﹐而道不自爲之主。常無欲謂其無心也。此一本之散爲萬殊﹐乃道之分而至小者﹐其可名之於小矣乎﹖蓋不可也。若其可名﹐則非不辭﹐不爲主﹐常無欲之道矣。○衣去聲。

萬物歸焉而不知主﹐可名於大矣。

此申言功成而不居。冬藏之時﹐萬物反本復命﹐會歸於一﹐所謂利貞固靈根﹐利貞誠之復﹐而物亦不知其孰主之。此萬殊之合爲一本﹐乃道之總而至大者﹐其可名之於大矣乎﹖蓋不可也。若其可名﹐則非不居功﹐不知主之道矣。或疑不知主之下脫常無名三字﹐可名於小矣﹑可名於大矣二句﹐蓋設爲疑問之辭而不質言也﹐句末𨿽無乎字而有乎字之意﹐如前章能無離乎﹖能嬰兒乎﹖能無疵乎﹖能無爲乎﹖能爲雌乎﹖能無知乎﹖一本無六乎字﹐而解者必以有乎字之意釋之﹐此其例也。又如《大雅詩》曰﹕有周豈不顯乎﹖帝命豈不時乎﹖而詩文但曰有周不顯﹐帝命不時﹐亦其類也。

是以聖人能成其大也﹐以其不自大﹐故能成其大。

此章言天地之道﹐結語乃言聖人﹐蓋聖人與天地一也。歲功成﹐而萬物歸﹐道之至大也﹐而天地不居其功﹐萬物不知所主﹐是天地之道𨿽大﹐而不自以爲大。聖人亦若此矣﹐是以能成其大也﹐亦以其道大而不自以爲大﹐故能成其大焉爾。

右第二十九章

執大象﹐天下往。往而不害﹐安平泰。

執謂體之而不違。大象諭道也﹐下篇云﹕大象無形﹐道隱無名。往﹐歸往也。不害謂利。言體道之聖人爲天下之人所歸往﹐民旣歸往﹐而聖人以不利利之。蓋利之以利﹐則有利亦有害。利之以不利﹐則常利而不害﹐則民得以常安﹐常平﹐常泰也。政和注曰﹕安則無危﹐平則無詖﹐泰者通治。

樂與餌﹐過客止。道之出口﹐澹乎其無味。視之不足見﹐聽之不足聞﹐用之不可旣。

旣﹐盡也﹐言外物之可利者皆不能久﹐惟道之利人﹐以不利爲利﹐故能久也。樂者﹐歌吹舞蹈之聲容。餌者﹐飲食之味﹐饗燕之禮。設樂設餌以悅樂賓客﹐然客旣過去﹐則其聲容與味亦止而無復有可爲﹐暫焉之悅樂而不能以終日也。道則非如餌之可飲食﹐非如樂之有聲容可視聽也﹐然用之則能常安﹐常平﹐常泰而無可盡之時﹐非如樂餌暫焉悅樂而已﹐故曰用之不可旣。

右第三十章

將欲歙之﹐必固張之﹔將欲弱之﹐必固彊之﹔將欲廢之﹐必固興之﹔將欲奪之﹐必固與之﹐是謂微明。

歙﹐闔也。張﹐開也。老子謂反者道之動﹐又謂玄德深矣遠矣﹐與物反矣。故其所爲大槪欲與人之所見相反﹐而使人不可測知﹐故借此八者相及之四事設譬﹐而歸宿在下文柔勝剛﹑弱勝彊六字﹐亦猶前章言善救人善救物﹐而章首先借善行﹑善言﹑善計﹑善閉﹑善結五者爲譬也。孫吳申韓之徒﹐用其權術陷人於死﹐而人不知﹐論者以爲皆原於老氏之意﹐固其立言之不能無獘﹐有以啟之而遂謂天下誰敢受老氏之與者哉﹐則因其言而並疑其心﹐亦過矣。注者又欲諱護而爲遁辭﹐蓋胥失之。視不可見曰微﹐微明者﹐微其明也﹐謂匿其可見者而使之不可見﹐猶前章言襲明也﹐人但見其張之﹑彊之﹑興之﹑與之﹐而不知其欲歙之﹑弱之﹑廢之﹑奪之也﹐故曰微明。○歙音翕。

柔勝剛﹐弱勝彊。

彼剛而我欲以剛勝之﹐彼彊而我欲以彊勝之﹐不亦難乎﹖我以柔弱自處﹐則剛彊者不我忌也﹐而終於能勝之﹐何哉﹖蓋與之相反﹐而使之不可測知故也。蘇氏曰﹕天下之剛彊方相傾軋﹐而吾獨柔弱以待之﹐及其大者傷﹐小者死﹐而吾以不校坐待其斃﹐此所以勝也。然聖人豈有意爲此以待勝物哉﹖知勢之自然﹐而居其自然爾。

魚不可脫於淵﹐國之利器﹐不可以示人。

魚脫於淵﹐見其易制而爲人所取。國之利器以示人﹐人見其爲利且將效之﹐或求過之﹐而我之利者不足以爲利矣。不脫於淵﹐不以示人﹐則不可測知﹐所謂微明也。

右第三十一章

此章主意在第二節

柔勝剛弱勝彊六字。其第一節

謂欲與人相反也﹐第三節

謂欲使人不可測知也。

道常無爲﹐而無不爲。

道之無爲﹐久而不變﹐非特暫焉而已﹐故曰常無爲。𨿽一無所爲﹐而於所當爲之事﹐無一不爲也。若無爲而事有廢缺﹐則亦何取其無爲也哉﹖此之無爲﹐蓋性焉安焉者也。

侯王若能守﹐萬物將自化。

侯王若能守此無爲之道﹐則𨿽無心於化物﹐而物將自化。

化而欲作﹐吾將鎭之以無名之朴。無名之朴﹐亦將不欲。

欲謂有心爲之。作猶起也。言未能純乎無爲之道者﹐方將待物之化而遽有心於欲其化﹐欲之之心一起﹐則非無爲之道矣。吾欲作者之自吾也。鎭謂壓定使之不起。無名之朴謂此無爲之道也。欲作之時﹐必將以此無名之朴鎭壓﹐其有心之欲以道自治也。旣以此無名之朴鎭其欲﹐則其欲亦將不欲矣﹐此之不欲復焉執焉者也。

不欲以靜﹐天下將自正。

靜者﹐作之反其始也。欲作旣以道鎭之﹐則欲者不欲﹐而作者靜矣﹐故𨿽無心於正天下﹐而天下將自正。其與萬物將自化者亦無以異﹐或安而行之﹐或利而行之﹐及其成功一也。

右第三十二章

此章前二節言無爲而民自化﹐後二節言好靜而民自正。

道德眞經注卷之二竟

﹟1曰﹕原作『曰能矜』﹐『能』衍﹐據粵雅本刪。

﹟2冬藏之時﹕『時』原脫﹐據粵雅本加。

道德眞經注卷之三

臨川吳澄述

德經上

下篇之首句曰上德不德﹐故以德字名篇。篇名非有意義﹐釋者乃謂上篇專言道﹐下篇專言德﹐其失甚矣。他本或作《道德經》下﹐今按﹕道經德經云者﹐各以篇首一字名其篇﹐後人因合二篇之名而稱爲《道德經》﹐非以道德二字名其書也。

上德不德﹐是以有德﹐下德不失德﹐是以無德。

此以道與仁對言。上德者﹐在德之上﹐道也。下德者﹐在德之下﹐仁也。道無爲﹐不以德爲事﹐故曰不德。有德者﹐德在道之中也。煦煦爲仁﹐惟恐失其德﹐故曰不失德。無德者﹐不能有其德也。

上德無爲而無以爲﹐下德爲之而有以爲。

又以道與仁對言。以猶用也﹐言道之無爲無用於爲也﹐仁則爲之而有用於爲矣。

上仁爲之而無以爲﹐上義爲之而有以爲。

此以德與仁對言。上仁者﹟1﹐在仁之上﹐德也。上義者﹐在義之上﹐仁也。德𨿽爲之而亦無用於爲﹐固不能及道之無爲而無以爲﹐然過於仁之爲之而有以爲者矣。

上禮爲之而莫之應﹐則攘臂而仍之。

此專言義。上禮者﹐在禮之上﹐義也。攘﹐部也﹐猶言捋也。仍﹐就也。義不足感人﹐故爲之而莫之應﹐人不來就我﹐則我將往就人矣﹐故捋郤其袂於臂﹐以行而就之也﹐甚言其勞拙之狀。

故失道而後德﹐失德而後仁﹐失仁而後義﹐失義而後禮。

結上文﹐起下文。

夫禮者﹐忠信之薄而亂之首也。前識者﹐道之華而愚之始也。

此兼言禮智忠信者。德之厚也﹐漸變而薄﹐一降爲仁﹐再降爲義﹐三降爲禮﹐而忠信之厚德薄矣。禮者﹐欲其理而不亂也﹐而適以基亂﹐故曰亂首。前識猶先知智也。道猶木之實。未生之初﹐生理在中﹐胚腪未露﹐旣生之後﹐則德其根也﹐仁其幹也﹐義其枝也﹐禮其葉也﹐智其華也﹐根榦枝葉華自道中生。智者欲其哲而不愚﹐而適以肇愚﹐故曰愚之始。

是以大丈夫處其厚不處其薄﹐居其實不居其華﹐故去彼取此。

結上文處厚不處薄﹐謂貴德而不尙禮﹐居實不居華﹐謂體道而不用智。彼謂薄華﹐此謂厚實。

右第三十三章

按老子上篇首章分說道德﹐下篇首章分說道德仁義禮智。吾之所謂道德仁義禮智﹐以其天地人物之所共由者曰道﹐以其人物之所得於天地者曰德。德其統名﹐分言則四。得天地生物之元以爲德﹐而溫然慈愛者曰仁﹔得天地收物之利以爲德﹐而截然裁制者曰義﹐得天地長物之亨以爲德﹐而粲然文明者曰禮﹐得天地藏物之貞以爲德﹐而渾然周知者曰智。老子則以道爲無名﹐德爲有名﹐自德而爲仁義禮智﹐每降愈下。故此章之等以道爲一﹐在德之上﹐故曰上德﹔以德爲二﹐在仁之上﹐故曰上仁﹔以仁爲三﹐在德之下﹐義之上﹐故曰下德上義﹔以義爲四﹐在禮之上﹐故曰禮。而總名之曰失道而後德﹐失德而後仁﹐失仁而後義﹐又繼之曰失義而後禮﹐以禮爲五也。又先言夫禮﹐而後言前識﹐以智爲六也。擬諸易卦之六位﹐則道初﹑德二﹑仁三﹑義四﹑禮五﹑智六。道實智華﹐實實虛華﹐初上爲始終也﹔德根禮葉﹐根厚葉薄﹐二五爲世應也﹔仁榦義枝﹐榦單枝坼﹐三四爲比鄰也。道猶天也﹐包含徧覆萬有之原。德猶地也﹐忠信爲土﹐四端所資。仁猶春也﹐德土禪木。義猶秋也﹐仁木禪金。禮猶夏也﹐義金禪火。智猶冬也﹐禮火禪水﹐各傳所勝也。

道一德二仁三義四禮五智六

上德不德上仁下德不失上義上禮

是以有德德是以無

無爲而無爲之而德爲之而爲之而忠信之薄道之華

以爲無以爲有以爲莫之應亂之首愚之始

昔之得一者﹕天得一以淸﹐地得一以寧﹐神得一以靈﹐谷得一以盈﹐萬物得一以生﹐侯王得一以爲天下貞。其致之一也。

一者﹐沖虛之德﹐上篇所謂抱一﹐所謂爲一﹐後章所謂道生一﹐皆指此而言。莊子謂之太一﹐又但謂之一﹐此乃自然之道所爲﹐其用則虛而不盈﹐後而不先﹐柔而不剛﹐弱而不彊。前章固屢言之﹐而此章盡發其蘊。得者謂得此一以爲德﹐以此故能若是。天地神谷四者﹐名異實同。其運轉而淸明者曰天﹐凝聚而寧靜者曰地。神者兩間二气之妙﹐張子所謂兩在故不測者﹐其用感應無方﹐故靈。谷則兩間空虛之處﹐張子所謂空虛卽气者﹐其气充塞無間﹐故盈。貞猶木之楨幹﹐爲天下貞猶曰爲民極也。言天淸地寧神靈谷盈﹐萬物之生生不窮﹐侯王立乎天下之上而爲民極﹐其所以致之者﹐皆由得此一也。

天無以淸將恐裂﹐地無以寧將恐發﹐神無以靈將恐歇﹐谷無以盈將恐竭﹐萬物無以生將恐滅﹐侯王無以爲貞而貴高將恐蹶。

無以謂若無此德而以之。裂﹐分判。發﹐震動。歇﹐不能感應而靈。竭﹐不能充塞而盈﹐滅﹐息滅而不生。蹶﹐傾跌而失其位。

故貴以賤爲本﹐高以下爲基。是以侯王自謂孤寡不谷﹐此其以賤爲本耶﹖非乎﹖

此章以六者並言﹐而此以承上文貴高二字﹐專爲侯王言之。蓋侯王之位貴且高﹐而沖虛之德不欲盈﹐惟當自處於下賤也。孤如無父﹐寡如無夫﹐不谷﹐不善也﹐皆不美之名﹐非人所願有者﹐而侯王自謂﹐是以下賤自處也。先云賤爲本﹐下爲基﹐而後但云賤爲本﹐舉一以包二者﹐省文也。

故至譽無譽﹐不欲琭琭如玉﹐珞珞如石。

琭琭﹐玉貌。珞珞﹐石貌。人之名譽彰彰有聞﹐特淺小之譽﹐必泯沒其譽。人無得而稱﹐乃譽之至也﹐亦處賤下之意﹐不欲分別美惡使人見琭琭粹美者之爲玉﹐珞珞粗惡者之爲石也。蓋人見其美惡﹐則美者必有譽﹐不能使之無譽矣。兩節皆言沖虛不盈之德﹐如此乃爲侯王之能得一也。

右第三十四章

反者道之動﹐弱者道之用。

道之靜則無﹐動則必與有相反﹐反者無而不有也。道之體則虛﹐用則必以弱爲事﹐弱者虛而不盈也。此二句一章之綱。

天下萬物生於有﹐有生於無。

自此至善貸且成﹐皆詳言反者道之動。萬物以气聚而有形﹐形生於气﹐气生於道﹐气形有而道則無﹐無與有異﹐故曰反﹐言道以反而動之由也。

上士聞道﹐勤而行之﹔中士聞道﹐若存若亡﹔下士聞道﹐大笑之﹐不笑不足以爲道。

此言人之能知﹐以反而動者。道與物反﹐故惟上士有識者能勤而行之﹐中士之識已不及而若存若亡﹐下士無識﹐以其不合世緣而大笑之矣。識之者鮮﹐此道之所以可貴也﹐若皆能識之﹐則不足以爲道矣。

故建言有之﹕

此句起下二節﹐謂昔之立言者。道之相反﹐如下文所云十二事是也。

明道若昧﹐進道若退﹐夷道若颣﹐

此言動而相反之事。葆光用晦而若昧﹐乃所以爲明。寧後毋前而若退﹐乃所以爲進。若絲之有颣而不勻﹐乃所以爲平均。

上德若谷﹐大白若辱﹐廣得若不足﹐建德若偸﹐質眞若渝﹐大方無隅﹐大器晚成﹐大音希聲﹐大象無形。

又承上文相反之義而廣之。若谷之注下﹐乃所以爲高上。若色之污辱﹐乃所以爲大白。若狹小不足﹐乃所以爲弘廣。若偸惰不立﹐乃所以爲建立。質眞皆實也﹐猶雲實之實也。渝﹐不守信也。必守信而後爲實﹐實之實者反若渝而不信。有隅角而後爲方﹐方之大者反無隅而不方。成而後爲器﹐器之大者﹐其成反難而遲。聲雜比而後爲音﹐音之大者﹐其聲反疏而希。可見而後爲象﹐象之大者﹐反無形之可見。

道隱無名。夫惟道﹐善貸且成。

此終上文二節之意。道隱於無名﹐乃能徧付與於萬物而無虧缺。以上所言﹐皆動而相反者也。

道生一﹐一生二﹐二生三﹐三生萬物。萬物負陰而抱陽﹐沖气以爲和。

自此至天下希及之﹐皆詳言弱者道之用。道自無中生出沖虛之一气﹐沖虛一气生陽生陰﹐分而爲二﹐陰陽二气合沖虛一气爲三﹐故曰生三﹐非二與一之外別有三也。萬物皆以三者而生﹐故其生也﹐後負陰﹐前抱陽﹐而沖气在中以爲和。和謂陰陽適均而不偏勝。萬物之生以此沖气﹐旣生之後﹐亦必以此沖气爲用﹐乃爲不失其本。以生之本沖气虛而不盈﹐故曰弱。此言道以弱而動之因由也。

人之所惡﹐惟孤寡不谷﹐而王公以爲稱。

此言人之能知﹐以弱爲用者。曰孤寡不谷﹐皆非彊於人之名﹐乃人所惡而不好者﹐而王公以此爲稱﹐是以弱而用也。

故物或損之而益﹐益之而損。

此句起下二節。弱者損之也而乃所以爲益﹐彊者益之也乃所以爲損﹐如下文所云三事是也。

人之所教﹐我亦教之。彊梁者﹐不得其死。吾將以爲教父。

此言用弱之事。梁亦彊也﹐以木絕水﹑以木負棟皆曰梁﹐取其力之彊也。不得其死謂不能善終﹐如子路之行行﹐夫子以爲不得其死﹐後果死於孔悝之難。教父猶曰教之本﹐父謂尊而無出其上者也。人之所教﹐教以用弱﹐我亦以此教之。彊梁而不能弱﹐必不能保其身﹐以彊梁勝人之益﹐而有不得其死之損﹐所謂益之而損者﹐此最爲教人之第一義﹐故曰教父。

天下之至柔﹐馳騁天下之至堅。無有入於無間﹐吾是以知無爲之有益也。

又承上文所言教弱之義而廣之。至柔與無有﹐皆弱也。馳騁猶云躪礫。無有謂無有查滓之質。無間﹐無中間罅隙可入之處。水至柔能攻穿至堅之石﹐气無有能透入無罅隙之金石墻壁﹐以至柔無有之損﹐而有馳騁至堅入於無間之益﹐所謂損之而益者。柔能勝剛﹐無能入有﹐皆非有所爲而自然﹐故曰無爲之有益。

不言之教﹐無爲之益﹐天下希及之。

此終上文二節之意。不言之教﹐謂宜弱不宜彊之爲教父不待言而知。無爲之益﹐謂至柔無有之馳騁能入也﹐其教人益人之義過於人。天下之以有言爲教﹐有爲爲益﹐遠不能及此﹐故曰希及之。以上所言﹐皆用而以弱者也。

右第三十五章

按上章得一已專言用弱矣﹐此章又以反與弱對言﹐何也﹖曰﹕二字一意也﹐反者遡所以弱之原﹐弱者指所以反之實﹐凡言反者卽欲用弱﹐言弱者卽是與羣動諸有相反﹐非弱之外又有所謂反也。

名與身孰親﹖身與貨孰多﹖得與亡孰病﹖

親猶云所愛﹐名與身孰爲可愛者乎﹖多猶云所重﹐身與貨孰爲可重者乎﹖名在身字上﹐貨在身字下者﹐便文以協韻爾。司馬氏曰﹕得名貨而亡身﹐與得身而亡名貨﹐二者孰病﹟2

是故甚愛必大費﹐多藏必厚亡。

愛﹐愛名。大謂身也。以名比身﹐則身大於名﹐慕名者甚其愛﹐而愛身反不如之﹐必至耗費精神而損壽﹐是因名而使身之大者耗費也﹐故曰大費。藏﹐藏貨。厚謂身也。以貨比身﹐則身厚於貨﹐嗜貨者多其藏﹐而重身反不如之﹐必至喪亡軀命而隕生﹐是因貨而使身之厚者喪亡也。

知足不辱﹐知止不殆﹐可以長久。

知內分有定﹐則足而不貴﹐故不致失譽虧行之辱﹟3。知外物無益﹐則止而不求﹐故不致損壽隕生之殆﹐而可長久也。

右第三十六章

大成若缺﹐其用不敝。大盈若沖﹐其用不窮。大直若屈﹐大巧若拙﹐大辯若訥。

以成爲成﹐盈爲盈﹐直爲直﹐巧爲巧﹐辯爲辯﹐小矣。若缺則非成﹐若衝則非盈﹐若屈則非直﹐若拙則非巧﹐若訥則非辯﹐乃爲成盈直巧辯之大者也。老子一書皆是此意﹐大抵相反而相爲用﹐前章屢見﹐不待詳釋。

躁勝寒﹐靜勝熱。

陽之躁勝陰之寒﹐陰之靜勝陽之熱﹐亦相反而相爲用也。

淸靜爲天下正。

淸靜﹐無爲也﹐心者無一塵之滓﹐寂然不動也。正猶正長之正﹐猶言爲天下君也。夫爲天下之君者亦多事矣﹐然獘獘焉有爲者﹐豈能爲之哉﹖惟淸靜無爲者﹐無爲而無不爲﹐故能爲天下正﹐所謂相反而相爲用也。或謂勝熱之靜與勝寒之躁爲對﹐各偏於一﹐惟淸靜之靜無與爲對﹐靜中有動﹐動靜一致而無所偏﹐故能爲天下正。其論𨿽高﹟4﹐蓋非本旨。

右第三十七章

天下有道﹐卻走馬以糞車。天下無道﹐戎馬生於郊。

卻﹐退也。走馬﹐善走之馬。糞車﹐糞載之車。古者每甸六十四井﹐皆出戎馬充賦﹐有道之世各守分地﹐不相侵戰﹐故民間善馬不以服戎車﹐而退卻賤用之以服糞車而糞田也。戎馬﹐齊其力以備戰者。郊者﹐二國相交之境。無道之世寇敵曰侵﹐郊外數戰﹐戎馬不得歸育於國庇﹐而生育於郊外也。糞下諸家並無車字﹐惟《朱子語錄》所說有之﹐而人莫知其所本。今按﹕張衡《東京賦》云﹕卻走馬以糞車。是用老子全句﹐則後漢之末車字未闕﹐魏王弼注去衡未遠而已闕矣。蓋其初偶脫一字﹐後人承舛遂不知補車。郊﹐叶韻﹐闕車字則無韻。

罪莫大於可欲﹐咎莫大於欲得﹐禍莫大於不知足。故知足之足﹐常足。

罪愆惡咎禍皆災殃﹐而禍重於咎﹐兵端之起﹐其罪由於知土地之爲可欲﹐知其可欲﹐務求得之則貪奪矣﹐此災殃之始也。得之不知厭足﹐得隴望蜀﹐則戰爭無已時﹐此災殃之極也。儻以各有分地﹐不求廣辟﹐爲心知自足之爲足﹐則不貪奪戰爭而常自足矣。

右第三十八章

不出戶﹐知天下﹔不窺牖﹐見天道。

天下萬事萬物之理皆備於我﹐故𨿽不出戶而徧知。天道者﹐萬理之一原。內觀而得﹐非如在外之有形者﹐必窺牖而後見也。

其出彌遠﹐其知彌少。

不知其備於我﹐又出至一處而後知一事﹐故出彌遠而知彌少﹐烏能不出戶知天下哉﹖不覆說見天道者﹐未有不知目之萬而知本之一也﹐故不復言。

是以聖人不行而至﹐不見而名﹐不爲而成。

不待行出而已如偏至其處﹐故能悉知天下之事。不待窺見此物而後能名其理﹐故不窺牖而見天道也。不爲而成言上二句之效﹐惟其不行而徧知萬事﹐不窺而洞見一原﹐故不待有所作爲而事事無不完成也。

右第三十九章

爲學日益﹐爲道日損。

爲學者患寡而務博﹐故日日有所增益。爲道者自有而反無﹐故日日有所減損。

損之又損﹐以至於無爲。無爲而無不爲矣。

爲道者減損其有爲之事﹐損之又損﹐及損之旣盡而無復有可損﹐則至於無爲也。彼有爲者爲一事不過一事﹐爲十事不過十事而已﹐其未爲之事何啻千萬﹐不可勝窮﹐豈能事事而爲之哉﹖惟無爲者一事不爲﹐故能事事無不爲也。

取天下者常以無事﹐及其有事﹐不足以取天下。

無事無所事卽無爲也﹐因言取天下者亦止是無爲﹐蓋德盛而自歸之﹐必用智力而有作爲之事﹐何足以取天下哉。

右第四十章

聖人無常心﹐以百姓之心爲心。

政和注曰﹕聖人之心虛而能受﹐靜而能應﹐如鏡對形﹐以彼妍醜﹐如谷應聲﹐以彼巨細﹐何常之有﹖董思靖曰﹕聖人無我﹐其心不滯於物而物來順應。王氏曰﹕凡思爲應物而有。《書》云﹕自我民聰明。

善者吾善之﹐不善者吾亦善之﹐得善矣。信者吾信之﹐不信者吾亦信之﹐得信矣。

民之善不善信不信﹐聖人不分其是非﹐皆以爲善﹐以爲信﹐不惟善者得善﹐信者得信﹐而不善者亦得善﹐不信者亦得信矣。得謂民得此善信而不失﹐蓋不善不信亦化而爲善信﹐是人人得此善信也。

聖人之在天下歙歙焉﹐爲天下渾其心﹐百姓皆注其耳目﹐聖人皆孩之。

歙歙﹐縮意。王氏曰﹕心無所主也。渾﹐意無適莫也。諸本歙歙作惵惵或作怵怵﹐皆恐懼意﹐惟王弼作歙﹐以心無所主釋之﹐與上下文意協。董思靖曰﹕渾﹑混同﹐蓋融化其異﹐混合其同。皆孩之謂不生分別。蘇氏曰﹕天下之善惡信僞各自是以相非﹐聖人則待之如一﹐彼方注其耳目以觀聖人之予奪﹐而一以嬰兒遇之﹐無所喜嫉﹐是以善信者不矜﹐惡僞者不慍﹐釋然皆化而天下定矣。○歙音翕。惵達葉切。

右第四十一章

出生入死。

出則生﹐入則死。出謂自無而見於有﹐入謂自有而歸於無。莊子曰﹕萬物皆出於機﹐皆入於機。又曰﹕其出不欣﹐其入不詎。又曰﹕有乎出﹐有乎入。皆以出爲生﹐入爲死。

生之徒十有三﹐死之徒十有三。

十者﹐總計上中下三等之人﹐大率分爲十類。有三者﹐十類之中有三類也。凡不以憂思嗜欲損壽﹐不以風寒暑濕致疾﹐能遠刑誅兵爭壓溺之禍者﹐生之徒也。其反是者﹐逸貴之人內傷﹐勞賤之人外傷﹐粗悍之人不終其正命﹐死之徒也。各於十類之中有其三焉。

人之生﹐動之死地﹐亦十有三。夫何故﹖以其生生之厚。

之﹐適也﹐趨也。動﹐作爲也。生生﹐求以生其生也。厚謂用心太重。或仙術以延生而失宜﹐醫藥以衛生而過劑﹐居處奉養謹節太過而驕脆﹐十類之中亦有三類如此﹐其意正歌趨生而其作爲反以趨於死地者﹐爲其求生之心太重而不順乎自然也。

蓋聞善攝生者﹐陸行不避兕虎﹐入軍不避甲兵。兕無所投其角﹐虎無所措其爪﹐兵無所容其刃。夫何故﹖以其無死地。

十類之中生之徒有其三﹐死之徒有其三﹐之生動之死地者亦有其三﹐則共爲九矣。九之外有其一﹐太上眞人也。攝猶攝政攝官之攝﹐謂不認生爲己有﹐若暫焉管攝之﹐以虛靜爲裏﹐柔弱爲表﹐塊然如木石之無知﹐侗然如嬰兒之無欲﹐𨿽遇猛獸惡人﹐此不逃避而彼自馴狎不加害也。蓋其查滓消融﹐神气澹漠﹐如風如影﹐莫可執捉﹐無可死之質﹐縱有傷害之者﹐何從而傷害之哉﹖

右第四十二章

道生之﹐德畜之﹐物形之﹐勢成之。是以萬物莫不尊道而貴德。

生之者﹐萌動而生之於春﹐萬物資始之元也。畜之者﹐止聚而收之於秋﹐保合大和之利也。形之者﹐因春生之物長之於夏﹐以盛大其形﹐品物流形之亨也。成之者﹐乘秋收之勢藏之於冬﹐以成完其實﹐各正性命之貞也。萬物生長收藏皆由乎道德﹐故萬物之於道也﹐尊之如父﹐於德也﹐貴之如母。道德二而一者也﹐春生者方自一本而散﹐故曰道生之﹐然道卽德也﹔秋收者將自萬殊而歡﹐故曰德畜之﹐然德卽道也。

道之尊﹐德之貴﹐莫之命而常自然。

人之尊貴必或命之﹐天子之尊﹐以上帝命之而後尊﹐諸侯之貴﹐天子命之而後貴﹐道尊德貴則非有命之者﹐而萬物常自如此尊貴之也。

故道生之畜之﹑長之育之﹐成之熟之﹐養之覆之。

上章言道生之德畜之﹐此但曰道而不言德﹐德亦道也。長育申言物形之也﹐成熟申言勢成之也﹐養申言長育﹐覆申言成熟﹐覆謂反本復命也。

生而不有﹐爲而不恃﹐長而不宰﹐是謂玄德。

生﹐生之而形之也。爲﹐畜之而成之也。不有﹐無生之之心。不恃﹐無爲之之事。如無思無爲之君長﹐𨿽長之而非有心有事於宰制也。此兼生長收藏四者﹐皆曰玄德而不言道﹐道亦德也。

右第四十三章

天下有始﹐以爲天下母。

始﹐道也。母﹐德也。有此天地之始﹐以爲此萬物之母也。

旣得其母﹐以知其子﹐旣知其子﹐復守其母﹐役身不殆。

人之生旣得其母﹐而以此知母中之有子﹔旣知中之有子﹟5﹐而又能守其母﹐母住而子不離矣。董思靖曰﹕人受气以生﹐气爲母﹐神寓於气﹐故爲子。守母則气專神安。

塞其兌﹐閉其門﹐終身不勤。開其兌﹐濟其事﹐終身不救。

此守母之法。《說文》﹕兌從八﹐聲。今按﹕非聲﹐當爲從人從口﹐八象口上气出﹐故《易》卦名兌者﹐亦取口象。塞其兌謂杜口不言﹐使气不自口出。門者﹐气所出入之門謂鼻也。先塞兌而後可閉門﹐由不言而漸調息減息以至無息也﹐如此則气專於內﹐終身不因勞而政耗矣。凡人有事必須有言﹐每日開口而言﹐以成濟其應接之事﹐則气耗而至於匱﹐終身不可救也。

見小日明﹐守柔日彊。

小猶前章微字﹐所知見者微茫而不欲其明﹐則不過用其神以傷明﹐而日進於明矣。所執守者耎脆而不欲其彊﹐則不暴使其气嘆害彊﹐而日進於彊矣。見小者﹐育子也。守柔者﹐守母也。日或作曰﹐傳寫之誤。

用其光﹐復歸其明﹐無遺身殃﹐是謂襲常。

此言育子之法﹐水鏡能照物謂之光﹐光之體謂之明﹐用其照外之光回光照內﹐復返而歸藏於其內﹐體之明也。夫神太用則竭﹐照見淵魚者不祥﹐此用其光於外以遺身殃者﹐含光以混世則無殃矣。是謂能掩藏常光之用﹐以復歸常明之體﹐故曰襲常。

右第四十四章

上章言道德之在萬物者﹐此章言道德之在人一身者。

使我介然有知﹐行於大道﹐惟施是畏。

我者﹐泛言眾人﹐非老子自謂。介然音義與《孟子》介然用之成路同﹐倏然之頃也。知字句絕。施猶《論語》無施勞﹐《孟子》施施從外來之施﹐矜誇張大也。聖門顏子有若無﹐實若虛﹐無施勞﹐老子之學蓋亦若此﹐誇張最其所忌。此章言不知道之人惟務誇張﹐若使其人倏然之頃有所知﹐而欲行於大道﹐則必專以施爲畏而不敢爲。○介音戛。

大道甚夷﹐而民好徑。

徑者﹐小路﹐與大道相反。卑卑斂退者﹐大道也﹐其道甚平夷而易行。堂堂誇張者﹐小徑也﹐而人多好行之。

朝甚除﹐田甚蕪﹐倉甚虛﹐服文采﹐帶利劍﹐厭飲食﹐資財有餘﹐是謂盜誇﹐非道哉。

此言誇張之事。有廷內而弗酒弗掃者﹐唐風之儉嗇﹐朝甚除治則宮室奢靡可知矣。田蕪倉虛謂奪民時而不得耕褥﹐竭民力而無所蓄積。華佩服以爲飾﹐丰酒肉以爲養﹐私府庫以爲富﹐是猶爲盜之人得物多而以誇張於外﹐夏癸商辛是也﹐豈知道者所肯爲哉。

右第四十五章

善建者不拔﹐善抱者不脫﹐子孫祭祀不輟。

植一木於平地之上﹐必有拔而偃僕之時﹔持一物於兩手之中﹐必有脫而離去之日。善建者以不建爲建﹐則永不拔﹔善抱者以不抱爲抱﹐則永不脫。善於保國延祚者亦然﹐無心於畱天命而天命自畱﹐故子孫世世祭祀不輟﹐有如善建善抱者也。

修之於身﹐其德乃眞。

承上文而言﹐能使子孫祭祀不輟者﹐惟修德於身而已。修德於身﹐乃全吾常道之眞也﹐身外皆長物﹐夫豈有所爲而爲哉。德修於身﹐則報應之效自有不期然而然者﹐而能保國延祚﹐如此非我欲之也。

修之於家﹐其德乃餘﹔修之於鄕﹐其德乃長﹔修之於邦﹐其德乃丰﹔修之於天下﹐其德乃普。

道之眞以治身﹐其緒餘以治人。家者﹐一身之外﹐九族之內。鄕者﹐一家之外﹐鄕遂之內。邦者﹐鄕遂之外﹐邦畿之內。天下者﹐邦畿之外﹐四海之內。修之於家於鄕於邦於天下者﹐自近及遠﹐人人各修其德也。然豈人人而教之﹖我無爲而民自化﹐無欲而民自朴爾。餘者﹐身之緒餘所及。長者﹐視一家又加長也。丰者﹐視一鄕又加大也。普者﹐視一邦又周徧也。邦﹐諸本作國﹐按諸《詩》﹕序用之邦﹐國焉之下。孔穎達疏引《老子》云﹕修之邦﹐德乃丰。蓋漢避高祖諱﹐改作國也﹐唐初聚書最盛﹐猶有未避諱以前舊本也。

故以身觀身﹐以家觀家﹐以鄕觀鄕﹐以邦觀邦﹐以天下觀天下。

德修於身﹐以及於天下﹐無一不修﹐然亦因彼之自然﹐吾無與焉。物各付物﹐不相系著﹐隨其所在﹐觀其所止﹐人人皆自得其分願﹐此大道無爲之治﹐心迹兩忘﹐超然無累﹐如善建者無所建﹐善抱者無所抱也。邵子曰﹕以道觀道﹐以性觀性﹐以心觀心﹐以身觀身﹐以物觀物﹐𨿽欲相傷﹐其可得乎﹖邵子所言﹐蓋亦老子之意。

吾何以知天下之然哉﹖以此。

上文五者並言﹐獨舉最後之一以總結於後。此者﹐天下也。以天下知天下﹐邦鄕家身亦若是矣﹐豈不至簡至易哉。

右第四十六章

含德之厚﹐比於赤子。

含懷至厚之德於內者﹐有如嬰兒也。上篇曰﹕專气致柔﹐能嬰兒乎﹖常

德不離﹐復歸於嬰兒。孟子曰﹕大人者﹐不失其赤子之心。蘇氏曰﹕老子言道德以嬰兒況之者﹐言其體未及其用也。

毒虫不螫﹐猛獸不據﹐攫鳥不搏。

毒虫﹐蜂蠆之屬﹐以尾端肆毒曰螫。猛獸﹐虎豹之屬﹐以爪足拏按曰據。攫鳥﹐鷹隼之屬﹐以翼距擊奪曰搏。董思靖曰﹔全天之人﹐物無害者。蘇氏曰﹕無心之人﹐物無與敵﹐曷由傷之﹖

骨弱筋柔而握固﹐未知牝牡之合而作﹐精之至也。終日號而啦不嘎﹐和之至也。

﹐赤子陰。號﹐啼也。嗌﹐咽也。嘎﹐聲嘶也。形未完而气自專﹐情未感而气自應﹐由其精气純一之極也。聲久費而气不傷﹐由其和气調適之甚也。○子𨿽子何二切。嘎所訝切。

知和曰常﹐知常曰明。

人能知赤子沖气之和卽常德也。知常德者﹐天眞之明也。

益生曰祥﹐心使气曰彊。

祥﹐妖也﹐非天地正气曰妖。不能如赤子純气之精﹐則恃形而助气﹐是以外養之幻身益其生﹐非气之正也﹔因情而動气﹐是以外感之欲心使其气﹐特人僞之彊也。

物壯則老﹐是謂不道﹐不道早已。

恃形而助者﹐形之壯。因情而動者﹐情之壯。凡物壯必老﹐是不得常道者也﹐不得道者早終而不能久。常如赤子則不壯﹐惡乎老﹖旣不老﹐惡乎已﹖

右第四十七章

知者不言﹐言者不知。塞其兌﹐閉其門﹐

此愛身存我也。以言耗气﹐不知道也。知道者不言﹐必先塞其言所從出之兌﹐而後能閉其气所從出之門。

挫其銳﹐解其紛﹐和其光﹐同其塵﹐是謂玄同。

此處世應物也。先自鈍其銳﹐以不銳解人之紛結﹔先自暗其光﹐以不光同人之塵昏。在己在人之銳鈍光暗兩無分別﹐與世齊同﹐妙不可測﹐故曰玄同。

不可得而親﹐不可得而疏﹐不可得而利﹐不可得而害﹐不可得而貴﹐不可得而賤﹐故爲天下貴。

我旣玄同﹐則人不能親疏利害貴賤我矣。恩𨿽如骨肉﹐而人與之相忘﹐不可得而親也。邈然如塗人﹐而人不忍相遠﹐不可得而疏也。外名位貨財﹐而人莫能相益﹐不可得而利也。外死生禍福﹐而人莫能相損﹐不可得而害也。勢𨿽如君長﹐而人與之相狎﹐不可得而貴也。眇然如匹夫﹐而人不敢相慢﹐不可得而賤也。凡此六者﹐人所不能﹐己獨能之﹐故爲天下之最可貴。

右第四十八章

以正治國﹐以奇用兵﹐以無事取天下。

正者﹐法制禁令正其不正。管商以正治國﹐帝王以修身齊家爲本﹐不恃法制禁令以爲正。奇者﹐權謀詭詐譎而不正。孫吳以奇用兵﹐帝王以弔民伐罪爲心﹐不尙權謀詭詐以爲奇。奇者僅可施於用兵﹐不可以治國﹔正者僅可施於治國﹐不可以取天下。無事者﹐三皇無爲之治﹐如天不言而四時行﹐百物生﹐不期人之服從﹐而天下無不服從﹐故惟無事者可以取天下也。

吾何以知其然哉﹟6

設問辭以起下文之答﹐正可以治國﹐無事可以取天下者﹐何以知其如此哉﹖而下文答之也。

夫天下多忌諱﹐而民彌貧。民多利器﹐國家滋昏。人多技巧﹐奇物滋起。法令滋章﹐盜賊多有。

答上文言正僅可以治國。忌諱謂畏避﹐防禁嚴密﹐本欲正民德也﹐然民一舉手搖足﹟7﹐輒陷罪戾﹐有所畏避﹐不得安生樂業而趁於貧矣。利器﹐利便於民之器﹐如网罟未耜杵臼舟車之屬﹐本欲利民用也﹐然利器民得自爲﹐𨿽度量權衡之公﹐亦將不出於上﹐無所統一﹐則國家黯無精采而疑爲昏矣。技巧﹐造作利器之工﹐末業眾多﹐爭能競利﹐則有售奇僞之物者矣。法令者﹐民所畏憚﹐彰明易犯﹐民不聊生﹐則多爲盜賊之歸者矣。八句所言二事﹐法令彰所以多忌諱﹐技巧多所以多利器﹐盜賊之有由於民貧﹐奇物之起由國家之昏。明庶政使民知畏避﹐來百工使民足財用﹐所謂正也。正以正﹐蓋期其國之治﹐然民貧於下而或爲盜賊﹐政昏於上而售奇物﹐其效如此﹐是以之治國而猶不足也。

是以聖人云﹕我無爲而民自化﹐我好靜而民自正﹐我無事而民自富﹐我無欲而民自朴。

又答上文無事可以取天下。無爲好靜無欲皆無事也﹐旣無所事﹐何心致天下之向附﹐而民自然而化﹐自然而正﹐自然而富﹐自然而朴﹐其效如此﹐是以之取天下而有餘也。

其政悶悶﹐其民淳淳﹔其政察察﹐其民缺缺。禍兮福所倚﹐福兮禍所伏。孰知其極﹖

承上兩節總言之。悶悶﹐不快人意。淳淳﹐不澆漓。察察﹐精明。缺缺﹐不滿足。極終之所至無事者之政﹐若悶悶無可喜﹐然自化自正自富自朴﹐其民乃淳淳然﹐正者之政﹟8﹐若察察有可觀﹐然下貧上昏﹐物僞人亂﹐其民乃缺缺然。故借禍福爲譬﹐人以爲禍者﹐不知福倚於禍之旁﹐譬悶悶之政而有淳淳之民也。人以爲福者﹐不知禍伏於福之中﹐譬察察之政而有缺缺之民也。禍不終於禍而終於福﹐福不終於福而終於禍﹐孰能知其終之所至何如哉﹖

其無正邪﹖正復爲奇﹐善復爲訞。民之迷﹐其日固已久矣。

就正之一字設問。復﹐反也。訞﹐不善也。以正治國﹐可謂善矣﹐而其民缺缺﹐則治國者將無所用於正邪﹖蓋正與不正對﹐正一反則爲不正之奇﹐正善而奇不善﹔善不善對﹐善一反則爲不善之祆。惟無所謂正﹐無所謂善﹐而不至反爲奇之祆也。能知此者﹐其惟聖人乎﹖常人迷昧不知此理﹐其日固已久矣﹐非自今日然也﹐故但知以正治國之爲善﹐而不知無所謂正之爲正也。以無正爲正﹐則與無事取天下者何以異哉﹖

是以聖人方而不割﹐廉而不劌﹐直而不肆﹐光而不耀。

又就無事二字設譬。方如物之方﹐四隅有稜﹐廉如堂之廉﹐一面有稜﹐其稜皆如刀刃之能傷害人﹐故曰割曰劌。割之害差重於劌﹐人之方者無轉旋﹐廉者無分辧﹐其遇事觸物必有所傷害。直者不能容隱縱肆其言﹐以訐人之短。光者不能韜晦炫耀其行﹐以暴己之長。聖人之無事者﹐以不事爲事﹐方者必割﹐以不方爲方則不割﹔廉者必劌﹐以不廉爲廉則不劌﹔直者必肆﹐以不直爲直則不肆﹔光者必耀﹐以不光爲光則不耀。方而不割﹐廉而不劌﹐直而不肆﹐光而不耀﹐皆無事之譬也。○劌古衛切。

右第四十九章

治人事天﹐莫如嗇。

人所成之形﹐天所受之气﹐治事修之養之也。嗇﹐所入不輕出﹐所用不多耗也﹐畱形惜气要術也。

夫惟嗇﹐是以早復。早復謂之重積德﹐重積德則無不克﹐無不克則莫知其極﹐莫知其極可以有國。

復﹐反還其初。重﹐多也。積﹐畜聚於內也。德﹐所得於天之沖气。克﹐勝也。極﹐終窮也。有﹐保有之。國以諭人之身。嗇於用气﹐則虧者全﹐衰者盛﹐而早得以反還其初﹐所得之沖气畜聚於內者﹐有增無減。气充滿則能勝外物﹐無有能耗損傷害之者。气之生息不絕﹐莫知其終窮之時﹐非如凡人之气老則衰耗竭盡至於終窮也。气無終窮﹐則能保有其身﹐而形長畱於世矣。

有國之母﹐可以長久。是謂深根固蒂﹐長生久視之道。

上文言保守身形由於積德。德者﹐萬物身形之母。保有身形者﹐以能保有身形之母也﹐故可長久。气爲身形之母﹐气能畱形﹐形亦能畱气。气之生於下﹐如木有根﹐養形以培根則根深不拔﹔气之榮於上﹐如果有蒂﹐養形以滋蒂﹐則蒂固不脫。根不拔則木永不枯瘁﹐蒂不脫則果永不隕落﹐此身所以長生﹐目所以久視﹐而能度世不死也。深根固蒂﹐形之畱气﹔長生久視﹐形之畱气也。

右第五十章

道德眞經注卷之三竟

﹟1上仁者﹕原脫『上』﹐據粵雅本補。

﹟22者﹕原作『一者』﹐據粵雅本改。

﹟3失譽﹕原作『失舉』﹐據粵雅本改。

﹟4𨿽高﹕『高』字原脫﹐據粵雅本補。

﹟5中之有子﹕『中』前疑脫『母』。

﹟6吾何以知其然哉﹕通行本此句後有『以此』二字。

﹟7舉手搖足﹕『手』原作『乎』﹐據粵雅本改。

﹟8正者之政﹕『政』原作『三』﹐據粵雅本改。

道德眞經注卷之四

臨川吳澄述

德經下

治大國﹐若烹小鮮。

小鮮﹐小魚也。國大則民眾﹐治大國當以簡靜﹐不可擾動其民﹐如烹小魚﹐惟恐其壞爛而不敢擾動之也。

以道蒞天下者﹐其鬼不神。

蒞﹐臨也。鬼﹐天地之气。神﹐靈怪也。人之气與天地之气通爲一﹐有道之主以道臨蒞天下﹐簡靜而不擾其民﹐故民气和平﹐充塞兩間﹐相爲感應而天地之气無或乖戾﹐故鬼不爲靈怪興妖災也。

非其鬼不神﹐其神不傷人﹐非其神不傷人﹐聖人亦不傷之。

鬼所以不靈怪者非不靈怪﹐𨿽能靈怪而不爲妖災傷害人也。所以不傷害人者﹐非自能如此也﹐以聖人能使民气和平﹐不傷害天地之气﹐天地之气亦和平而不傷害人也。曰鬼曰神﹐皆天地之气﹐名二而實一也。

夫兩不相傷﹐故德交歸焉。

交﹐皆也。天地之气不傷害人者﹐以聖人不傷害天地之气也。聖人不傷害天地之气者﹐以其簡靜而民气和平也。兩者不相傷﹐皆由於聖人之德﹐故皆歸德於聖人也。

右第五十一章

大國者下流﹐天下之交﹐

交﹐會也。大國者﹐諸小國之交會﹐如水之下流﹐爲天下眾水之交會也。

天下之牝。牝常以靜勝牡﹐以靜爲下。

牝不先動以求牡﹐牡常先動以求牝﹐動求者招損﹐靜俟者受益﹐故曰以靜勝牡。動求者居上﹐靜俟者居下﹐故曰以靜爲下。或曰牝字其一疑衍。

故大國以下小國﹐則取小國﹔小國以下大國﹐則取大國。或下以取﹐或下而取。

大國不恃其尊﹐謙降以下小國﹐則能致小國之樂附﹔小國甘處於卑﹐俯伏以下大國﹐則能得大國之見容。下以取謂大國能下以取小國之附﹐下而取謂小國能下而取大國之容也。

大國不過欲兼畜人﹐小國不過欲入事人﹐兩者各得其所欲﹐大者宜爲下。

大國下小國者﹐欲兼畜小國而已。小國下大國者﹐欲入事大國而已。兩者皆能下﹐則大小各得其所欲。然小者素在人下﹐不患乎不能下﹐大者非在人下﹐或恐其不能下﹐故曰大者宜爲下。章首下流之諭以諭大國非在人下而能下者﹐牝牡之諭以諭小國素在人下而能下者。

右第五十二章

道者萬物之奧﹐善人之寶﹐不善人之所保。

萬物之奧﹐萬物之最貴者。奧﹐室之西南隅。寢廟之制﹐有堂有室﹐室在內﹐故室爲貴。室中之制﹐東南隅曰穾﹐東北隅曰宦﹐西北隅曰屋漏。奧﹐尊者所居﹐故奧爲貴。道之尊貴猶寢廟堂室之奧。寶﹐人所重﹐善人向道而進修﹐可以取重於人。不善人向道而改悔﹐亦可以自保其身。○穾音杳。宦音頤。

美言可以市﹐尊行可以加人。

申言善人之寶。善人以道取重於人﹐嘉言可愛﹐如美物之可以鬻賣﹔卓行可宗﹐高出眾人之上。

人之不善﹐何棄之有﹖

申言不善人所保。不善人以道保身者﹐畏威寡罪﹐身獲全安﹐是不善之人﹐道亦何嘗棄之也。

故立天子置三公﹐𨿽有拱璧以先駟馬﹐不如坐進此道。

申言道者萬物之奧。有道之人﹐天命之以君師之位﹐。則立之爲天子﹔君命之以師傅之職﹐則置之爲三公﹐皆以有道而貴也。拱璧﹐合拱之璧。駟馬﹐一乘之馬。拱璧先駟馬猶《春秋傳》言乘韋先十二牛也。坐﹐跪也。朝騁之享﹐駟馬陳於外﹐執拱璧以將命曰先朝聘。以拱璧駟馬爲至貴而未足貴也﹐不如跪而進此道之尢貴﹐天子三公之貴以此道﹐拱璧駟馬不如此道﹐故萬物貴之而以爲奧也。

古之所以貴此道者﹐何也﹖不曰求以得﹐有罪以免邪﹖故爲天下貴。

又總上三節而言。貴此道言萬物之奧﹐求以得言善人之寶﹐罪以免言不善人所保。自古所以貴此道者﹐何也﹖豈不曰善人以此道爲人所寶﹐得遂所求邪﹖不善人以此道保其身﹐免陷於罪邪﹖道所以爲天下貴也。天下釋萬物﹐貴字釋奧。

右第五十三章

爲無爲﹐事無事﹐味無味。

凡以無爲而爲者﹐老氏宗旨也。身行之事﹐以無事爲事﹐口食之味﹐以無味爲味﹐皆演爲無爲一句之旨。

圖難於其易﹐爲大於其細。天下難事必作於易﹐天下大事必作於細。

作﹐起也。所以得遂其無爲者﹐能圖其難於易之時﹐爲其大於細之時也。天下之事始易而終難﹐始細而終大﹐終之難起於始之易﹐終之大起於始之細﹐故圖之爲之於其易細之始﹐則其終可不至於難﹐可馴至於大﹐而不勞心勞力﹐所以能無爲也。若不早圖之﹐急爲之於其始﹐則其終也易者漸難﹐細者不大﹐心力俱困﹐無爲其可得乎﹖

其安易持﹐其未兆易謀﹐其脆易泮﹐其微易散。爲之於未有﹐治之於未亂。

此言圖之於其易。

命抱之木﹐生於豪末﹔九層之臺﹐起於累土﹔千里之行﹐始於足下。

此言爲之於其細。

夫輕諾必寡信﹐多易必多難。是以聖人猶難之﹐故終無難。

上言事之難易﹐此言心之難易。始焉輕易諾人者﹐其終難於踐言﹐則寡信矣。始之多易者﹐終必多難﹐故不待至終難之時﹐而心以爲難。𨿽始易之時﹐而心猶難之﹐始終皆不敢易﹐所以終無難。

大小多少﹐報怨以德。是以聖人終不爲大﹐故能成其大。

上言事之大小﹐此言心之大小。𨿽已大而心常自小﹐已多而心常自少。𨿽有怨當報﹐然不自恃其大且多﹐而急求伸直欲報其怨﹐亦惟自處於小與少﹐而甘受屈辱姑報以德也。蓋始小而少之時﹐心固不敢自以爲大﹐終大而多之時﹐則心亦不敢自以爲大﹐始終皆能自小﹐所以能成其大也。

民之從事﹐常於幾成而敗之。愼終如始﹐則無敗事矣。

又承上文終無難與終不爲大二終字而言。始𨿽以爲難﹐至終而不以爲難﹐始𨿽不敢以爲大﹐至終而自以爲大﹐則事幾成而敗於終者有矣。故必愼終如始﹐始以爲難而終亦以爲難﹐始不爲大﹐而終亦不爲大﹐則終無敗事也。

爲者敗之﹐執者失之。無爲故無敗﹐無執故無失。

又承上幾成而敗與無敗事二敗字而言。有心於爲其事者﹐意欲遂其成而或反敗之﹔有心於執其物者﹐意欲保其得而或反失之。無所爲則無成與敗矣﹐無所執則無得與失矣。

是以聖人欲不欲﹐不貴難得之貨﹔學不學﹐復眾人之所過﹐以輔萬物之自然而不敢爲。

上言爲者不若無爲﹐執者不若無執。此言聖人之欲﹐以不欲爲欲﹐聖人之學﹐以不學爲學。難得之貨﹐人所欲者不貴重之﹐是不欲人之所欲也﹐故曰欲不欲。眾人所趨者﹐我則不趨﹐眾人掉臂過而不顧﹐我則還反其處﹐是不學人之所學也﹐故曰學不學。凡此不欲學者﹐蓋以萬物之理無爲而自然﹐故吾亦無爲而與萬物同一自然﹐如輔之於輪輻相依附而爲一也。章首言爲無爲﹐章末言自然而不敢爲﹐此一章之意相始終。

右第五十四章

古之善爲道者﹐非以明民﹐將以愚之。

有所知爲明﹐無所知爲愚。古者聖人明己之德以明民德﹐亦欲民之愚者進於明而有所知也。惟其愚而不能使之知﹐非不欲其明而固欲其愚也。老子生於衰世﹐見上古無爲而治﹐其民淳朴而無知﹐後世有爲而治﹐其民澆僞而有知。善爲道者化民爲淳朴﹐非欲使之明﹐但欲使之愚而已。此憤世矯枉之論﹐其流之獘則爲秦之燔經書﹐以愚黔首。

民之難治﹐以其智多。故以智治國﹐國之賊﹔不以智治國﹐國之福。

民之所以難治者﹐以其明智之多﹐是以法出姦生﹐令下詐起。﹐以智治國﹐謂聰明睿知以有臨﹐使其民亦化而明智﹐則機巧慧黠而難治﹐以智治國者﹐國之賊害也。不以智治國﹐謂自晦其明以蒞眾﹐使其民亦化而愚昧﹐則倥侗顓蒙而易治﹐不以智治國者﹐國之福利也。

知此兩者亦楷式。

兩者﹐以智與不以智也。楷者﹐以爲模楷效法之也。式﹐自處於卑也。乘車者﹐直躬憑較則爲自處於高上﹐俯首憑式則爲自處於卑下。不自處以智而自處以愚者﹐不高上而自卑下也。

能知楷式﹐是謂玄德。玄德深矣﹐遠矣﹐與物反矣﹐乃至於大順。

能知效法自處卑下之聖人﹐則爲玄妙之德。玄妙之德深遠而不淺近﹐故人不可測知。人皆欲智﹐我獨欲愚﹐是與物相反也。相反﹐相逆也。不相反﹐相順也。與物相順而不足以爲順﹐相逆𨿽不順﹐乃所以爲順之大﹐故爲玄妙深遠不可測之德也。

右第五十五章

江海所以能爲百谷王者﹐以其善下之也﹐故能爲百谷王。

百谷之水同歸江海﹐如天下之人同歸一王也。江海之委在水下流﹐能下眾水﹐故能兼受百谷之水爲之王也。王之所以能兼有天下之人者﹐亦若是。

是以聖人欲上人﹐以其言下之﹔欲先人﹐以其身後之。

言下之﹐卑屈其言而不尊高。身後之﹐退卻其身而不前進。此聖人謙讓盛德﹐非有心於上人先人爲之﹐讀者不以辭害意可也。

是以處上而人不重﹐處前而人不害。

重﹐難也。害﹐患也。聖人能下之後之﹐處人之上﹐人不以爲難﹐處人之前﹐人不以爲患。

是以天下樂推而不厭。以其不爭﹐故天下莫能與之爭。

天下樂於推戴﹐使之處上處前而不厭惡。蓋以其卑抑退遜﹐不爭處上處前﹐故天下之人莫能與之爭上爭先者﹐而聖人得位得時﹐竟得以上人先人也。董氏曰﹕德下之則形上矣﹐德後之則形先矣。揚雄云﹕自下者人高之﹐自後者人先之。

右第五十六章

天下皆謂我道大﹐似不肖。夫惟大﹐故似不肖。若肖久矣﹐其細﹟1。

不肖﹐無所肖似﹐疑若一無所能。道大似不肖﹐猶達巷黨人言孔子大而無一善之成名也。蓋惟大而不可名﹐故無可稱而似不肖。董氏曰﹕有所肖似﹐則同於一物﹐何足以爲大。

夫我有三寶﹐寶而持之﹕一曰慈﹐二曰儉﹐三曰不敢爲天下先。

持﹐守而不失。慈﹐柔弱哀閔而不剛彊。儉﹐寡小節約而不侈肆。不敢先﹐謙讓退卻而不銳進。持此三寶﹐故𨿽大而似不肖也。

夫慈﹐故能勇﹔儉﹐故能廣﹔不敢爲天下先﹐故能成器長。今捨慈且勇﹐捨儉且廣﹐捨後且先﹐死矣。

慈者似怯而不勇﹐乃所以爲勇﹔儉者似狹而不廣﹐乃所以能廣﹔器有形之物﹐長爲之上也﹐不敢先者﹐居人後而不爲長﹐然自後者人先之﹐乃所以首出庶物之上而爲器之長也。捨而不用慈儉退後之寶﹐而剛彊以爲勇﹐侈肆以爲廣﹐銳進以求爲先﹐則將不能保其生﹐皆死之徒也。

夫慈﹐以戰則勝﹐以守則固。天將救之﹐以慈衛之。

慈者﹐生之道﹐七之德﹐爲三寶之首﹐此下專言慈之一寶﹐而二寶在其中矣。慈者﹐人人親之如父母﹐豈有子而敵其父母﹐攻其父母者哉﹖故以慈而戰守﹐則人不忍敵攻﹐是能勝能固也。縱有來敵來攻之寇﹐人助其父母者多﹐亦必能勝能固﹐或人力不逮﹐天亦將救助之﹐不令其敗且潰。天所以救助之者﹐以其能慈而衛護之也。曹操苻堅吞噬無厭﹐不慈之甚﹐吳晉𨿽非能如聖人之慈﹐其禦寇也不得已而應之﹐比之曹苻﹐則此善於彼亦近於慈者。赤壁風火勢順而北船毀﹐靑岡風鶴聲聞而氏眾奔﹐吳晉𨿽弱﹐挫曹苻百萬之兵﹐是亦天救之也。

善爲士者不武﹐善戰者不怒﹐善勝敵者不與﹐善用人者爲之下。是謂不爭之德﹐是謂用人之力﹐是謂配天﹐古之極。

申言慈之寶。四句四善字﹐三句言用兵﹐一句言用人也。古者車戰爲士﹐甲士三人在車上﹐左執弓﹐右持矛﹐中禦車掌旗鼓﹐皆歌其彊武。戰卒七十二人在車下﹐將戰﹐必激發其眾﹐欲其奮怒﹐然後能與敵爭雄而取勝。慈者之用兵則不以此爲善也﹐士不欲其彊武﹐戰不欲其奮怒﹐勝敵不待與之對陣較力﹐兵刃不施﹐彼將自屈。吾之智能𨿽在人上﹐歉然若不智﹐己𨿽有能﹐退然若不能。自處於其下﹐用他人之智爲智﹐用他人之能爲能﹐不武不怒不與爲敵而自勝者﹐以不爭爭德﹐如天之不爭而勝也。爲之下者﹐不恃智能而用人之力成己之事﹐如天之無爲而成﹐故曰配天。惟上古聖神之至極者能如此﹐故曰古之極。

用兵有言﹕吾不敢爲主而爲客﹐不敢進寸而退尺。是謂行無行﹐攘無臂﹐執無兵﹐仍無敵。

又申言慈之寶。不敢字言用兵﹐用兵有言者﹐用兵者嘗有是言。爲主﹐肇兵端以伐人也。爲客﹐不得已而應敵也。進寸﹐難進也。退尺﹐易退也。仍﹐就也。不爲首兵但爲應兵﹐𨿽爲應兵亦不欲戰﹐不敢近進﹐寧於遠退。進戰者﹐整其行陣而行﹐攘臂以執兵而前進以仍敵﹟2。不行則𨿽有行如無行﹐不攘則𨿽有臂如無臂﹐不執則𨿽有兵如無兵﹐不仍之則𨿽有敵在前如無敵也。○無行音杭。

禍莫大於輕敵﹐輕敵幾喪吾寶。故抗兵相加﹐哀者勝矣。

行三軍臨事而懼﹐不敢輕敵也。輕敵則輕戰﹐以至殺人而喪吾慈寶矣﹐禍莫大焉。𨿽未進戰﹐然一有輕敵之心﹐則已有殺人喪寶之漸﹐故曰幾喪吾寶。抗﹐舉也。哀者﹐慈心之見。蘇氏曰﹕兩敵舉兵相加﹐而吾出於不得已﹐則有哀閔殺傷之心﹐哀心見而天人助之勝矣。蓋慈者之勝不慈﹐非戰而敗之﹐不戰而屈之卽勝也。

右第五十七章

吾言甚易知﹐甚易行。天下莫能知﹐莫能行。

老子教人柔弱謙下而已﹐其言甚易知﹐其事甚易行也。世降俗末﹐天下之人莫能知其言之可貴﹐莫能行柔弱謙下之事者。

言有宗﹐事有君。夫惟無知﹐是以不我知。

宗貴於族而統一族﹐君貴於國而主一國。柔弱謙下可以爲眾言之統﹐如族之有宗﹔可以爲諸事之主﹐如國之有君。老子嘆時人愚而無知﹐是以不知我言之可貴也。

知我者希﹐則我貴矣。是以聖人被褐懷玉。

旣已嘆之又若幸之﹐非幸之也﹐深嘆之爾。謂知我言之可貴者少﹐此我之言所以爲貴。若使人人能知我之言﹐則我與眾同﹐不足貴矣。褐﹐毛布﹐賤者所服。人不知聖人﹐但見其外之所被如褐而不之貴﹐不知其中之所懷如玉而可貴也。

右第五十八章

知不知﹐上﹔不知知﹐病。

知而若不知﹐上智之人聰明睿知﹐守之以愚﹐故曰上。不知而以爲知﹐下愚之人耳目聾瞽﹐自謂有所聞見﹐故曰病。

夫惟病病﹐是以不病。

病病猶患其所患﹐以不知爲知病也。以爲病而病之﹐則不復有此病矣。

聖人不病﹐以其病病﹐是以不病。

聖人生而知之﹐𨿽知猶若不知﹐豈有不知爲知之病乎。其不病也自然而然﹐非由病病而然也。聖人不恃其生知﹐己𨿽無病可病﹐然見不賢而內自省﹐於眾人有病之可病者﹐亦惕然以爲病而病之﹐以其病人之病若己之病﹐是以自己始終不病也。

右第五十九章

民不畏威﹐大威至矣。

威﹐可畏者﹐損壽戕身之事。大威﹐大可畏者﹐死也。人不畏其所可畏﹐必戕身損壽﹐以速其死﹐有大可畏者至矣。莊子曰﹕人之所取畏者﹐衽席之上﹑飲食之間而不知爲之戒者﹐過也。

無狎其所居﹐無厭其所生。

無毋通﹐禁止辭。狎﹐玩習。所居﹐身之所處。厭猶惡而棄之也。平日所處﹐凡損壽戕身之事﹐無所畏憚﹐狎習爲常﹐安然爲之﹐言不畏威也。厭所生謂傷生速死﹐是厭惡其所生而棄其命﹐大威至矣。

夫惟不狎﹐是以不厭。

不狎﹐舊本作不厭。廬陵劉氏云﹕上句不厭當作不狎。今從之。夫惟不狎其所居而畏所畏﹐是以不厭其所生﹐而大可畏者不至矣。

是以聖人自知不自見﹐自愛不自貴﹐故去彼取此。

自知﹐自知愛身之道。自見﹐自顯著所知以示人。自貴卽後章貴生﹐言貪生之心太重也。聖人於自愛之道﹐𨿽自知於中﹐然含德襲明﹐知若不知﹐亦不表表示人自見於外。𨿽自愛之篤﹐然體道自然﹐若無以生爲﹐亦不切切貪生自貴之過。彼謂自見自貴﹐此謂自知自愛﹐上文言不畏則有大威之禍﹐不狎則有不厭之福﹐皆爲眾人言爾。若聖人﹐則不待畏而自無可畏﹐不待毋狎而自無所狎﹐內有自知自愛之實﹐內無自見自貴之迹。所無者﹐所去也。所有者所取也。

右第六十章

勇於敢則殺﹐勇於不敢則活。此兩者﹐或利或害。

此言用刑力之過人者勇也。敢﹐敢爲惡。不敢﹐不敢爲惡。設言二人皆麗於法﹐其一勇於敢者﹐敢爲惡之心過於人﹐蓋怙終故犯之人也﹐則當殺之。《虞典》以爲賊刑﹐《周誥》以爲非眚﹐惟終乃不可不殺是也﹟2。其一勇於不敢者﹐不敢爲惡之心過於人﹐蓋眚災誤犯之人也﹐則當活之。《虞典》謂眚災肆赦﹐《周誥》謂非終﹐惟眚時乃不可殺是也。刑故宥過﹐兩者帝王之刑。老子之意則又不然﹐言此兩者一利一害﹐利謂勇於不敢而活之者爲宜﹐害謂勇於敢而殺之者恐或誤殺也﹐然則不敢者固宜活之﹐敢者亦不宜殺之也。

天之所惡﹐孰知其故﹖是以聖人猶難之。

敢爲惡之人乃天所惡﹐然天之所惡深昧難測﹐何以知其果爲天所惡之人乎﹖其人𨿽可殺﹐聖人猶有難之之意﹐而不敢輕易殺之也。

天之道﹐不爭而善勝﹐不言而善應﹐不召而自來﹐坦然而善謀。天綱恢恢﹐疏而不失。

聖人不輕易殺之﹐則爲惡者皆得漏网﹐而天网不漏也。天之於惡人﹐非如人之以力與爭﹐而天定自能勝人﹐非如人之以口與言﹐而其應如響應聲。其報應之速不待召之而自來﹐至惡有惡報﹐𨿽用智計不可逃免。天𨿽無心﹐坦然平易﹐而巧於報應﹐有非人謀之所能及此。天网恢恢﹐廣大似若疏而不密﹐然未嘗失一﹐惡人無得漏网者﹐聖人𨿽不殺之﹐而天自殺之也。

民不畏死﹐柰何以死懼之。若使民常畏死﹐而爲奇者﹐吾得執而殺之﹐孰敢﹖

奇﹐不正也。使愚民常有畏死之心﹐而奇邪爲惡者﹐吾得執而殺之﹐則人人知畏﹐孰敢爲惡﹖然𨿽殺惡人﹐而人之敢爲惡者不止﹐則是民愚不知畏死。𨿽爲惡者必遭刑殺﹐彼亦無所懼上之人﹐柰何以死懼之而輕易殺人乎﹖

常有司殺者。夫代司殺者殺﹐是謂代大匠斲。夫代大匠斲﹐希有不傷手矣。

不以死懼其人﹐爲惡者可不殺乎﹖曰﹕有司殺者在。司殺者﹐天也。惟天爲能殺人﹐惟大匠爲能斲木﹐人欲代天殺人﹐猶代匠斲木也。代斲者手必多傷﹐以譬代殺者身必多害也。蓋不有人禍﹐必有天刑。

右第六十一章

凡五節﹐一節言用刑正例﹐不可盡從﹐蓋衰閔過厚之意。二節言天之不可知而不輕殺。三節言天之能爲人殺者以示教。四節言民不可懼而不輕殺。五節言人欲代天殺者﹐以示戒大哉。老子之慈乎。

民之饑﹐以其上食稅之多﹐是以饑。

食謂君所食於民者。稅則民之所出﹐以供上之食者也。上多取於民﹐則民饑且貧矣。

民之難治﹐以其上之有爲﹐是以難治。

上有爲﹐以智術禦其下﹐下亦以姦詐欺其上﹐故難治也。

人之輕死﹐以其生生之厚﹐是以輕死。夫惟無以生爲者﹐是賢於貴生也。

輕﹐易也。生生之厚﹐求生之心太重也。賢猶勝也。貴生﹐貴重其生﹐卽生生之厚。求生之心重﹐保養太過﹐將欲不死而適以易死。至人非不愛生﹐順其自然﹐無所容心﹐若無以生爲者﹐然外其身而身存﹐賢於重用其心以貴生而反易死也。

右第六十二章

人之生也柔弱﹐其死也堅彊。艸木之生也柔脆﹐其死也枯槁。

人生則肌膚柔軟﹐而活動可以屈伸﹐死則冷硬而彊直不能屈伸。艸木生則枝莖軟脆﹐死則枯槁堅硬﹐因言人而並及於艸木。

故堅彊者﹐死之徒﹐柔弱者﹐生之徒。

上文言人與艸木生柔而死堅﹐推此物理﹐則知人之德行﹐凡堅彊者不得其死﹐是死之徒也﹐柔弱者善保其生﹐是生之徒也。

是以兵彊則不勝﹐木彊則共。

用兵示弱者謀深而工﹐敵輕而玩之﹐故勝。恃彊者慮淺而驕﹐敵懼而備之﹐故不勝。兵法始如處女﹐敵人開戶示之弱也﹔後如脫兔﹐敵不及距則能勝之矣。秦兵過周﹐超乘三百﹐竟敗於殽。齊兵入晉﹐桀石投人﹐竟敗於。此恃彊不勝之驗也。共﹐兩手所圍也。木之弱而搖動者﹐爲近末之小枝﹐彊而不搖動者﹐則爲近根合拱之大幹也﹐因言兵而並及於木。

故堅彊處下﹐柔弱處上。

上文言兵彊者爲人所勝﹐是處下也﹐不能如勝人者之處上。木彊者近根之幹﹐是處下也﹐不得如小枝之處上。推此物理﹐則知人之德行﹐凡堅彊者矜己淩人﹐必蹶其貴高而反處人下矣﹐柔弱者眾所尊戴而得處人上矣。

右第六十三章

天之道﹐其猶張弓乎﹖高者抑之﹐下者舉之﹔有餘者損之﹐不足者補之。

抑之舉之二句言張弓﹐有餘不足二句言天道。凡弛弓俯其體﹐則附在上﹐弰向下﹐張之而仰其體﹐則附向下﹐弰在上。是抑附之高者使之向下﹐舉弰之下者使之在上﹐天道之損有餘如抑其附而使之下﹐其補不足如舉其弰而使之高。

天之道﹐損有餘而補不足。人之道則不然﹐損不足以奉有餘。

天道虧盈而益謙﹐人則並寡以益其多﹐吞小以益其大﹐取貧以益其富﹐此所以逆天道也。

孰能以有餘奉天下﹖惟有道者。

有道之君貴爲天子﹐富有四海﹐而不自有其貴富﹐菲飲食﹐惡衣服﹐卑宮室﹐爲天下惜財而不苟費﹔制田裏﹐教樹藝﹐薄稅斂﹐使民家給人足﹐是以己之有餘而奉天下也。

是以聖人爲而不恃﹐功成而不居﹐其不欲見賢邪﹖

聖人之功能蓋天下﹐此有餘者也。不恃其所爲之能而若無能﹐不居其所成之功而若無功﹐不欲顯示其功能之賢於人﹐皆損己之有餘也。

右第六十四章

天下柔弱莫過於水﹐而攻堅彊者莫之能先﹐以其無以易之也。

金石至堅彊﹐然磨金石皆須用水﹐是水爲攻堅彊之第一物﹐莫有能先之者﹐𨿽欲以他物易之﹐而無可易之者也。

柔之勝剛﹐弱之勝彊﹐天下莫不知﹐而莫能行。

水爲至柔弱之物﹐而能攻至堅剛之金石﹐此柔弱能勝剛彊。天下之人莫不知之﹐而莫有能行柔弱之事者﹐蓋欺之也。

是以聖人云﹕受國之垢﹐是謂社稷主﹔受國之不祥﹐是謂天下王。

垢﹐污穢也。不祥﹐不吉善也。污穢不吉善﹐人所恥賤以爲卑辱﹐聖人則不然﹐𨿽一國以污穢不吉善之名歸之己﹐皆受之而不辭﹐蓋能柔弱﹐甘以卑辱自處﹐非如剛彊之人欲以尊榮上人也﹐然神所歆享而可以主社稷﹐民所向往而可以王天下。剛彊者神怒民叛而失國失天下﹐柔弱者神佑民附有國有天下。此柔弱勝剛彊之效也。

右第六十五章

正言若反。

老子以反爲道之動﹐德之玄﹐故𨿽正言之每若反於正。正而若反﹐亦如明而若昧﹐進而若退﹐直而若屈﹐巧而若拙之類﹐蓋若昧乃所以爲明﹐若退乃所以爲進﹐若屈乃所以爲直﹐若拙乃所以爲巧﹐若反乃所以爲正。下文言和怨者正欲救助善人﹐而反不足以爲之﹐此正言若反也。舊本以此爲上章末句﹐今按﹕上章聖人云四句作結﹐語意已完﹐不應又綴一句於末﹐他章並無此格﹐絕學無憂章﹑希言自然章皆以四字居首爲一章之綱﹐下乃詳言之﹐此章亦然。又反怨善三字叶韻﹐故知此一句當爲起語也。

和大怨﹐必有餘怨﹐安可以爲善﹖

和﹐平之也。怨﹐有所憤恨於人。大怨﹐其怨深至。餘怨﹐其怨藏宿於中而不盡爲﹐如夫子爲衛君乎之爲猶言救助之也。善﹐善人也。怨者兩相仇﹐必和而後解。兩善人自無怨﹐而何待於和。兩惡人有怨﹐則惡貫滿盈而自相殘﹐或一勝一負﹐或俱傷兩敗﹐旁人靜觀之可也。惟善人不幸與惡人有怨﹐善人平恕﹐𨿽無仇惡人之心﹐惡人忿狠﹐必有仇善人之事﹐惡人報怨則善人受害矣。故有心救助善人者﹐必須和其怨﹐使之解仇釋憾﹐意欲爲善人也。然阻遏惡人報怨之心﹐使不得逞﹐中有藏宿不盡之怨﹐暫和於今﹐暴發於後﹐是今日之和怨不能已其它日之報怨也﹐而安可以爲善人乎﹖

是以聖人執左契﹐而不責於人。

執左契不責於人﹐無心待物也。契者﹐刻木爲券﹐中分之各執其一﹐而合之以表信。取財物於人曰責。契有左右﹐左契在主財物者之所﹐右契以付來取財物之人。臨川王氏曰﹕《史記》云操右契以責事﹐《禮記》云獻田宅者操右契﹐則知左契爲受責者之所執證。謂執左契者﹐己不責於人﹐待人來責於己﹐有持右契來合者卽與之﹐無心計較其人之善否。和怨者有心於爲善人也﹐不若無心待物﹐如執左契而不責於人﹐靜中觀物而任其自然也。

有德司契﹐無德司徹。

有德﹐無心待物。無德﹐有心待物。徹﹐通也。古者助法﹐一井之田分爲九區﹐八家各受私田一區﹐其中一區爲公田﹐八家同耕公田而各耕私田﹐私田百畝所收﹐或食九人﹐或食八人﹐或食七人﹐或食六人﹐下食五人﹐由其各家丁力多寡彊弱不同故也。周改助爲徹法﹐恐八家私田所收之不均﹐故八家私田亦令通力合作而均收之﹐八家所得均平而無多寡之異。司左契者任人來取﹐無心計較其人﹐故曰有德司徹。法者患其不均﹐有心計較﹐故曰無德。和怨者恐善人受害﹐有心爲之﹐亦如司徹者有心於爲力弱之家﹐恐其所得者寡矣。

天道無親﹐常與善人。

與猶爲也。聖人無心待物﹐不遏惡人之報怨﹐忍坐視善人之受害乎﹖曰﹕天道無所私親﹐常救助善人。聖人𨿽無心於爲善人﹐而天常爲之﹐必不令惡人得以肆毒也。前言聖人不用刑而天殺惡人﹐此言聖人不和怨而天爲善人﹐老子之道無爲自然﹐一付之天而已。然天之殲惡佑善﹐豈若人之有心哉。惡者必禍﹐善者必福﹐理之自然而然爾。

右第六十六章

小國寡民﹐使民有什伯之器而不用﹐使民重死而不遠徙。

十人爲什﹐百人爲伯。什伯之器﹐重大之器﹐眾所共也。不用者﹐不營爲﹐不貪求﹐則重大之器無所用也。重死者﹐視死爲重事而愛養其生。不遠徙者﹐生於此﹐死於此﹐不他適也。老子欲挽衰周﹐復還太古﹐國大則民眾難治﹐得小國寡民而治之﹐使其民毋慕於外﹐自足於內如此也。

𨿽有舟輿﹐無所乘之﹔𨿽有甲兵﹐無所陳之。

舟輿甲兵﹐非一人所可獨用﹐謂什伯之器也。無所乘﹐無所陳﹐不用也。無所往﹐則無用乎舟輿﹔無所爭﹐則無用乎甲兵。

使民復結繩而用之。

民淳事簡﹐上古結繩之治可復。𨿽有書契亦可不用﹐不但不用什伯之器而已。

甘其食﹐美其服﹐安其居﹐樂其俗。

此言重死而不遠徙也。以所食之食爲甘﹐以所服之服爲美﹐充然自足﹐愛養其生﹐言重死也。以此身之居爲安而安之﹐以此地之俗爲樂而樂之﹐言不遠徙也。惟老死於所生之處﹐孰肯輕易遠徙哉﹖

鄰國相望﹐雞犬之聲相聞﹐使民至老死﹐不相往來。

此言民皆懷土。𨿽相鄰之國﹐目可以相望﹐雞犬之聲﹐耳可以相聞﹐如此至近﹐至老死不相往來﹐不但不遠徙而已。

右第六十七章

信言不美﹐美言不信。善者不辧﹐辧者不善。知者不博﹐博者不知。

言之實者不飾美﹐言之美者﹟4必虛飾而非實。實有能者口不好辧﹐好辧以誇者非實能其事也。實有知者學不務博﹐務博以廣者非實知其理也。此書卒章其言如此﹐則其書和平簡約﹐不辧不博﹐蓋實善實知﹐故皆眞實之言﹐而不虛飾以爲美也。

聖人不積﹐旣以爲人己愈有﹐旣以與人己愈多。

不積謂虛而無有。爲人以所善言﹐與人以所知言。虛而無有﹐故所應不窮。以積爲有﹐則所應有限﹐豈能愈有愈多也哉。莊子曰﹕以有積爲不足﹐無藏也﹐故有餘。

天之道利而不害﹐聖人之道爲而不爭。

利者﹐害之對﹐有利則必有害。天之道𨿽利而不害﹐以不利而利之﹐是以不害。爲者爭之端﹐有爲則必有爭。聖人之道𨿽爲而不爭﹐以不爲而爲之﹐是以不爭也。

右第六十八章

總結二篇﹐以見五千言之意皆不出此。

老氏書字多誤﹐合數十家校其同異﹐考正如右。莊君平所傳章七十二﹐諸家所傳章八十一﹐然有不當分而分者﹐定爲六十八章﹐云上篇三十二章﹐二千三百六十六字﹐下篇三十六章﹐二千九百二十六字﹐總之五千二百九十二字云。臨川吳澄題。

道德眞經注卷之四竟

﹟1其細﹕粵雅本作『其細也夫』。

﹟2而前進﹕『而』原作『不』﹐據粵雅本改。

﹟3不可不殺﹕『殺』前原脫『不』﹐據粵雅本補。

﹟4言之美者﹕『者』字原脫﹐據粵雅本補。

