

玄珠錄

十方諸法﹐並可言得。所言諸法﹐並是虛妄﹔其不言之法﹐亦對此妄。言法旣妄﹐不言亦妄。此等旣並是妄﹐何處是眞﹖卽妄等之法﹐並悉是眞﹐前者何故言妄﹖爲起言故﹐所以說妄。何故說眞﹖爲起言故。所以說眞。何故起言﹐欲達彼耳故。彼何須聽﹖欲通心故。何故通心﹖令得道故。

萬物稟道生﹐萬物有變異﹐其道無變異。此則動不乖寂。以物稟道故﹐物異道亦異﹐此則是道之應物。將印以泥印﹐泥中無數字﹐而本印字不減。本字𨿽不減﹐復能印多泥﹐多泥中字與本印字同。故曰﹕旣以與人己愈有。

道無所不在﹐皆屬道應。若以應處爲是者﹐不應不來。其應卽死﹔若以不應處爲是者﹐其應若來﹐不應處又死﹔何處是道﹖若能以至爲是者﹐可與不可俱是道﹔若以爲非者﹐可與不可俱非道。道在境智中間﹐是道在有知無知中間。睹縷推之﹐自得甚正。正之實性﹐與空合徳。空故能生能滅﹐不生不滅。

道能徧物﹐卽物是道。物旣生滅﹐道亦生滅。爲物是可﹐道皆是物。爲道是常﹐物皆非常。

經云﹕自僞不別眞﹐請問眞道之行﹖答﹕境盡行周﹐名爲正道。舒心徧境﹐出智依他﹐他若處周﹐則爲大體﹐大體旣就﹐卽隳小身﹐兼以小身﹐並同境分。常以心道爲能﹐境身爲所能﹐能所互用﹔法法界圓成﹐能所各息﹐而眞體常寂。

問﹕經云﹐道與眾生相結連﹐若爲同異﹖答﹕道與眾生﹐亦同亦異﹐亦常亦不常。何者﹖道與眾生相因生﹐所以同﹔眾生有生有滅﹐其道無生滅﹐所以異。異法不同處﹐名亦不相待。難﹕名旣不相待﹐云何則得名於同﹐則得名於異﹐則得言於常﹐及言於非常。答﹕其法中各無比故﹐各無因故﹐由何得其名﹖若許有名者﹐明知一法有兩名﹔若許無名者﹐明知一法無一名。答﹕我但彊言之﹐所以有其名。𨿽彊卽一時彊﹐是同亦是異﹐是常是無常。忘卽一時忘﹐非同亦非異﹐非常非無常。其法眞實性﹐無彊無不彊﹐無常無不常。云何於無中﹐而彊立名字﹖答﹕入默難。其法若定是於默﹐天下無彊者﹔若也有彊者﹐其默還非眞。又答﹕只爲見默故﹐所以於中見諸彊。其默元來無﹐明知亦無彊。

論云﹕道性眾生性﹐皆與自然同。眾生稟道生﹐眾生是道不﹖答﹕眾生稟道生﹐眾生非是道。何者﹖以是非道故﹐所以須修習。難﹕若眾生非是道﹐而修得道者﹐乃得身外道。眾生元不云﹐何言修得道﹖眾生無常性﹐所以因修而得道。其道無常性﹐所以感應眾生修。眾生不自名﹐因道始得名﹔其道不自名﹐乃因眾生而得名。若因之﹐始得名。明知道中有眾生﹐眾生中有道﹐所以眾生非是道﹔能修而得道﹐所以道非是眾生。能應眾生修﹐是故卽道是眾生﹐卽眾生是道。

起卽一時起﹐忘卽一時忘。其法眞實性。非起亦非忘。亦非非起忘。入等存之﹐行者了之。得理則存﹐存中帶忘則觀﹐觀中得通則存。道與眾生互相因﹐若有眾生卽有道﹐眾生卽無道亦無。眾生與道而同彼﹐眾生與道而俱順﹐云何立法教﹐獨勸眾生修。眾生若得道﹐得道離所修。道若應眾生﹐道卽離所習。經卽不許著﹐何得有修習﹖所言修習者﹐法因妄立名﹐妄法旣非眞﹐教言並糟粕。何故苦執教﹐而言有所修。是故道與眾生教﹐三皆不可得。三旣不可得﹐亦乃非是空。不合亦不離﹐眞實之如是。眾生與道不相離。當在眾生時﹐道隱眾生顯﹔當在得道時﹐道顯眾生隱。只是隱顯異﹐非是有無別。所以其道未顯時﹐修之欲遣顯﹔眾生未隱時﹐捨三欲遣隱。若得眾生隱﹐大道卽圓通﹐圓通卽受樂。當其道隱時﹐眾生俱煩惱﹐煩惱卽爲苦。避苦欲求樂﹐所以教遣修。修之旣也證﹐離修復離教﹐所在皆解脫﹐假號爲冥眞。

道常隨生死﹐與生死而俱。彼眾生𨿽生道不生﹐眾生𨿽死道不死。眾生若死﹐其道與死合﹔眾生若生其道與生合。經生離死常與道合﹐方可方不可。若可與死者生﹐方則無道﹔若可與生者死﹐方則無道。其道無可無不可﹐所以知道常﹐生死而非常﹐生死之外無別道﹐其道外無別生死。生死與道不相捨離﹐亦未曾卽合。常有生死故﹐所以不可卽﹔不捨生死故﹐所以不可離。入等從等入觀﹐觀通入存﹐存若忘復觀。觀不妨存﹐存不妨觀。觀卽存於存﹐存卽存於觀。存觀不一不二﹐亦一亦二﹐入等復觀而存之。

諸法若起者﹐無一物而不起。起自眾生起﹐道體何曾起﹖諸法若忘者﹐無一物而不忘。忘自眾生忘﹐道體何曾忘﹖道之眞實性﹐非起亦非忘﹐起忘因何有﹖道卽不徧於起忘﹐何由得名道﹖何由名起忘﹖還因起忘知實性﹐復因實性識起忘。成卽一時成。滅卽一時滅。入等諭明暗﹐𨿽生滅未曾捨虛空。虛空𨿽常住﹐未曾捨明暗。明暗有生滅﹐虛空不生滅。虛空有明暗﹐明暗非虛空。只是明暗空﹐復是空明暗。明暗與空不曾一不曾二﹐亦是一亦是二﹐亦非一非二﹐入等乃存。

常以所知爲己身﹐以能知爲己心﹐卽知見等法爲可道﹐知見性空爲眞道﹐知見無邊爲大身﹐似見爲打眼﹐似聲爲大耳。識所知爲大心﹐大心性空爲解脫。解脫卽心漏盡﹐心漏盡卽身漏盡﹐身漏盡而非無﹐此等而卽體常空。能觀所觀﹐總同屬心﹐亦同屬境。心之與境﹐各處其方實不來往﹐從何而起﹖若悟起同不起﹐卽得於心定矣。

一切眾生欲求道﹐當滅知見﹐知見滅盡﹐乃得道矣。𨿽眾生死滅後﹐知見自然滅﹐何假苦勸修﹐彊令滅知見﹖釋﹕死不自由死﹐死時由他死﹐死後知見滅﹐此滅並由他。後身出生時﹐生時會由他。知見隨生起﹐所以身被纏﹐不得道矣。若使身在未滅時﹐知見先以無﹔至已後生時﹐自然不受生﹐無生無知見﹐是故得解脫。贊曰﹕死不自由死﹐死後有他生﹔知見有我滅﹐由我後不生。

身有重先了。身中諸有旣空﹐其空亦空﹐心有天遊﹔空有俱空﹐心無所系。

將巡以約人﹐隨人有終始。何以故﹖人環共生巡故。難﹕此巡處在何方﹖人環元不增﹐云何得有巡﹖答﹕諦而觀此巡﹐不在人環外﹐而得有此巡。巡又非聲色﹐畢竟皆空。行者當以知﹐則同無知﹐無知誰當與﹖此等旣無不有知﹐亦無有無知。又曰﹕其若有知﹐卻有名無知﹐其知元不有﹐無有無無知。心中本無知﹐對境始生知﹔心中非無知﹐不對剩無知﹐人道木火亦然。故曰﹕無常可使有﹐有常可使無﹐因有對不對﹐有知有不知﹔不因對不對﹐無知無不知。有知有不知﹐有所而不知﹔無知無不知﹔無所而不知。故曰﹕身之所見﹐舊國舊都﹐望之暢然﹐況歸無知至性至體之都邑乎﹗則洞然妙矣﹗

將心對境﹐心境互起﹐境不搖心﹐是心妄起。心自不起﹐因境而起。無心之境﹐境不自起﹐無境之心﹐亦不自起。可道爲假道﹐常道爲眞道﹐若住於者﹐此常會是可。何者﹖常獨住常而不徧可﹐故此常對可﹐故其常會成可。起言已出世﹐言常亦言可。常可旣元無﹐亦無無常可。若在眾言等﹐則是有言觀其徼﹔若悟眾言空﹐則是無欲觀其妙。

體用不相是﹐何者﹖體非用﹐用非體。諦而觀之﹐動體將作用﹐其用會是體﹔息用以歸體﹐其體是用。存之有四﹐忘之無一。

天下無窮法﹐莫過有與無。一切有無中﹐不過常與斷。所生不過四生﹐生居不過大道。

不但可道可﹐亦是常道可﹔不但常道常﹐亦是可道常。皆是相因生﹐其生無所生﹔亦是相因滅﹐其滅無所滅。

空見與有見﹐並在一心中﹐此心若也無﹐空有之見當何在﹖一切諸心數﹐其義亦如是。是故心生諸法生﹐心滅諸法滅﹐若證無心﹐定無生﹐亦無滅。

通常四是﹐一常二非﹐平之則墮一﹐不平不見一﹐道則平與不平俱是道。

絕聖棄智﹐從凡至聖﹐此聖還對凡。當其在凡時﹐與凡早已謝﹐其凡旣謝聖亦謝。凡聖兩俱忘﹐無智亦無仁﹐寡欲而歸道。問﹕絕聖已至於聖者﹐可許令其絕﹖元未至聖者﹐若爲遣其絕﹖答﹕止論已至聖﹐不論未至者。未至元無聖﹐無聖若爲紀。

大道應感性﹐此性不可見。眾生愚智性﹐二性俱不見。以其不見故﹐能與至玄同。歷劫無二故﹐所以名爲同。又言﹕是亦不可。大道體眞﹐未曾非道﹔眾生體假﹐未曾不變。歷劫殊方﹐所以名異。

大人握玄本﹐無心應物通。識通大道﹐是名大人。大道𨿽殊﹐無非大者﹐故名玄本。

大道師玄寂﹐其有息心者﹐此處名爲寂。其有不息者﹐此處名非寂。明知一處中﹐有寂有不寂﹔其有起心者﹐是寂是不寂﹔其有不起者﹐無寂無不寂。如此四句﹐大道在其中。又曰﹕有爲動﹐無爲寂。要搖始動﹐不搖自寂。只於動處寂﹐只於寂處動﹐只將動﹐動於寂﹔只將寂﹐寂若動。動寂𨿽異﹐正性出一﹐正性𨿽一﹐不關動寂﹐動寂𨿽二﹐正性不關﹐亦知泥印矣。若將寂心以至動﹐𨿽動心常寂﹐若將動心至寂﹐𨿽寂而常動。常有定故破其先﹐常有先故破其定。違則交相隱顯﹐合則定慧二俱。

一心一念裏﹐並悉合古今。是故一念與一動﹐非短亦非長﹐一塵一世界﹐非大亦非小。故聖人在今﹐能說古事﹐皆用追文逆歷而得其實。是以今文說古事﹐古有皆可行﹐古無不可行﹐故曰﹕玉曆出世﹐含歸萬理。

問曰﹕云何今日心﹐乃能念古事﹖云何古昔事﹐謂在今念裏﹖古事若在今﹐則知過去未過去﹔今心若在古﹐則知未來猶已來。若云定未來﹐云何有今能知古﹖若云定過去。云何古實猶在今﹖旣將今心念古事﹐復將古事系今心。明知一心一念裏﹐含古復含今。以是今古故﹐一心不可得﹔以是一心故﹐二心不可得。是則不一亦不二﹐能一亦能二﹐是有亦是無﹐無無亦無有。以其是有故﹐將有以歷之﹐以其是無故﹐將無以歷之。棄無而入道﹐將有以歷之﹔棄有而出世﹐世法旣生滅﹔棄世而入道﹐道性無生滅﹐今古現無窮。故云﹕廓然眾垢淨﹐洞然至太淸﹐世界非常宅﹐玄都是舊京。

問﹕絲中有五音不﹖答﹕有五音性。其絲未成弦﹐絲中無五音﹐絲中亦無性﹐亦無相結連。其絲若成弦﹐彈之有音相﹐不彈有音性﹐二有相結連。明知一絲中﹐有有亦有無﹐其中之性﹐非有亦非無。若欲破於有﹐絲中音性非是有﹔若又破於無﹐絲中音性非是無。以非有無故﹐破之不可得。

問﹕絲中無音﹐彈會出音﹔乘中無牛﹐鞭之卽有﹐二無雲何同﹖絲中有性﹐其性常有﹔絲中有音﹐音有興廢﹐二有云何同﹖答﹕各是二有二無﹐相因相結連﹐所以有無是各同煩惱。眾生修得聖人道﹐又見得道之時無煩惱。徵得道之時﹐煩惱在何方﹖道復從誰得﹖又云﹕諦自觀之﹐煩惱無藏處﹐而復無煩惱。明知煩惱滅﹐其道無他與﹐而復得道者﹐明知是道生。若許定如是﹐俱悉受生滅。其道亦不優﹐煩惱亦不劣﹐何須苦欲滅煩惱﹖求欲至道場﹐道於煩惱究竟並無餘。又答﹕言道言我﹐道體本末之如是﹐於今不曾生煩惱。又答云﹕畢竟之如是﹐於今未曾滅﹐何故言道與煩惱﹐妄云有生滅。何者﹖諦觀此四﹐畢竟不可違﹐乃於此法中﹐無餘無不足。若言常住四﹐於法則不周﹐其一與無量﹐明知則不徧。若許能徧者﹐其四非眞實。不審此復云何﹖答﹕其四各相違﹐生滅不同時﹐處一而三廢﹐在二亦不懼。將一歷諸﹐何多而不道﹖有一復有多﹐故能有一有無量﹐故能有有復有無﹐故能常有斷復有常﹐有優復有劣。大道正性中﹐無優亦無劣﹐不有亦不無﹐遣誰有生滅﹖旣無物而生滅﹐故云道場與煩惱﹐畢竟並無餘。行者行道之時﹐當守於正心﹐無失於正性。

問﹕性復是誰性﹐心復是誰心﹖答﹕還是四句。心復是諸法性。若無四句﹐並無其心﹔若無諸法﹐並無其性﹐有則一時有﹐徧法界而無方﹔無卽一時無﹐並纖密而懼盡。在此無所言﹐彊名爲大道。

至道常玄寂﹐言說則非眞﹐爲欲化眾生﹐所以彊言之。言有四句﹐道皆起應﹐起應彼矣﹐便成四病。然句之所起﹐前後不同時﹐應一而三廢。或言初而三未來﹐或言終而三已去。然一之所起﹐由三而得﹐此三卽廢﹐一亦不獨立。當正在一時﹐此三早已忘﹐其三旣忘一亦忘。

問﹕道何故起言要要須廢﹖答﹕爲眾生有興廢故﹐所以將廢廢於興﹐所以將興興於廢。大道正性中﹐無性亦無廢。處此地約四句而言﹐名爲四句。心當在此處時﹐元無有四句。四句旣無﹐其心亦無﹐始名大四句。心﹑大道﹑正性﹑眞實之如是。

問﹕前言處一而三廢﹐起四還廢三﹐何不只起一﹖一若有優劣﹐何不簡要者﹖一若無優劣﹐何須復歷三﹖又﹕若使一言足﹐不須更起三﹔若使四言足﹐此三不應廢。何故起四還廢三﹖何故歷三獨存一﹖答﹕四言之中無優劣。眾生未悟﹐故一言不足﹐故要假四言﹐故四句不同時﹐歷一常三廢﹐其三旣廢一亦廢﹐何止在三。

問﹕此四句是生滅正法﹐道何故處其中﹖答﹕道無所不在﹐常在四句。所在皆無﹐四句非道。又問﹕四句中有有﹐何須以有而生有﹖四句中無無﹐何須以無而滅無﹖答﹕四句中有有﹐生之不可得﹔四句中有無﹐滅之不可得。此是自然生﹐此是自然滅﹐不由生者生。不由滅者滅。在是但有是﹐不生亦不滅﹐亦不不生滅。然此四句曾經言﹐故𨿽廢不與未言時同﹔故悟人處俗曾經悟﹔故𨿽返不與未悟人同。一得正性﹐終不染俗﹐故曰一性不變異。

一切萬物﹐各有四句。四句之中﹐各有其心。心心不異﹐通之爲一﹐故名大一﹐亦可冥合爲一﹐將四句以求心﹐得心會是皮﹐乃至無皮無心處﹐是名爲大一。諭論芭蕉﹐剝皮欲求心﹐得心會成皮﹐剝皮乃至無皮無心處﹐是名爲正一。故曰﹕逾近彼﹐逾遠實。若得無盡無彼實﹐是名爲眞一。見無所見見無色﹐無色故則無見﹐無念亦然。守一破一知﹐𨿽守會同睡﹐譬如精思﹐閉眼思見﹐開眼思存﹐乃得內外之所用。

其道未曾四﹐以其性一故﹔其道未嘗一﹐以周四物故。亦一亦四﹐非一非四﹐適其中實起﹐則名眞一。眞一者﹐寄言耳。只爲法不言﹐所以見言法。其法若有言﹐復見不言法﹐遙相因待﹐交相見之。其中隱度﹐前後符信。從古至今﹐無此是﹐無隱度﹔從古至今﹐有此是﹐有隱度。是知有無相違﹐今古異世﹐惟有符中正﹐一四象﹐同歸實性﹐自然而然。化方待孰而變﹖艸木𨿽無知﹐落實會生死﹔眞道𨿽無知﹐落實是常住。

此處𨿽無知﹐會有無知見。非心則不知﹐非眼則不見。此知旣非心﹐則是知無所知﹐此見旣非眼﹐則知見無所見。故曰﹕能知無知﹐道之樞機。

當知三世之中﹐三世皆空﹐三世者﹐一半已去﹐一半未來﹐中間無餘方﹐故皆空也。知三世空﹐諭如於燈。當欲滅燈時﹐滅時見燈不﹖滅時若見燈﹐此時滅未來﹔滅時不見燈﹐此燈已過去﹔滅不滅中間﹐於何而性立﹖過去未來之中間﹐但有名而無體﹐故知三世空矣。空故無身﹐無身何愛﹖旣無所愛。卽於道同。與道同空。故名愛道﹔空與身同﹐故名道愛。

道體實是空﹐不與空同﹐空但能空﹐不能應物﹔道體𨿽空﹐空能應物。

問﹕道能應物﹐物能得道不﹖物若得道﹐得道應便住﹐云何更受生﹖物若非道者﹐所修但得身外道。物終不得道﹐不假用修習。答﹕眾生無常故﹐所以須假修﹐道是無常故﹐眾生修卽得。眾生不自得﹐因道方始得。道名不自起﹐因眾生方起﹐起卽一時起﹐無一物而不起﹔忘卽一時忘﹐無一物而不忘。優劣一時俱﹐有何道與物。眾生𨿽生道不生﹐眾生𨿽滅道不滅﹔眾生生時道始生﹐眾生滅時道亦滅。若許無私者﹐元始得道我未得﹔若使有私者﹐元始得道我不得。眾生未生已先有道﹐有道非我道﹐獨是於古道。我今所得道﹐會得古道體﹐此乃古道卽今道﹐今道卽我道。何者﹖歷劫以來﹐惟智一道﹐眾生而得者﹐卽是眾生之私道﹐只是汛眾道﹐應私名私道。

破名者﹐指竹爲水﹐指空爲竹﹐是則一時是﹐非則一時非。

破體者﹐隨眾生識變而見有無不同。或見空處有﹐或見有處空﹐則破體也。名法觀之有﹐或但變而不空﹐如見牛變成馬﹐之言是馬﹐不言是牛﹐亦非代彼立名。如一人得淸淨識見者﹐諸法亦淸淨﹔眾人不得者﹐諸法亦濁穢。明知還是穢﹐法淨復是淨﹐法穢亦是有﹐法無亦是無法有。

識體是常是淸淨﹐識用是變是眾生。眾生修變求不變﹐修用以歸體﹐自是變用識相死﹐非是淸淨眞體死。

住以本實﹐不受虛名﹐虛名來者﹐各還與其虛。若將實來取﹐我卽受其一﹔若將虛來取﹐我卽受其二﹔如人不語來取﹐住實只得其一。

