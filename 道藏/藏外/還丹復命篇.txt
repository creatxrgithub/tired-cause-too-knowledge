還丹復命篇

序

嗟夫﹐人之有身﹐其昧也久矣。以名利盜其心﹐以是非賊其志﹐日漸一日﹐寢成鄙吝﹐不知好道﹐而自與遠。然至道不遠﹐常在目前。故仙經云﹕大道泛兮﹐其可左右﹐𨿽有道者﹐欲與之開發﹐孰爲之信。僕陋以狂言﹐不足取信於人。以金鼎還丹之道陳於世者﹐尢非所宜﹐在有道者﹐當自知之。初年學道所親﹐無非理性之士。如其習漏未盡﹐則尙循於生死。至於坐脫立亡﹐投胎奪舍﹐未見一朝而長往。嘗思孔子窮理盡性﹐以至於命。老氏之升騰飛舉。由是知聖人之意﹐不可一途而取之。宣和庚子歲﹐得至人口訣曰﹕大道之祖﹐不出一气而成變化。諭之爲日月﹐名之爲龍虎﹐因之爲陰陽﹐托之爲天地。一淸一濁﹐金木間隔於戊己之門。一性一情﹐陰陽會聚於生殺之戶。采二儀未判之气﹐奪龍虎始媾之精。入於黃房﹐產成至寶。別有法象樞機﹐還返妙用。長生祕訣﹐畢於此矣。由是方知大道不繁﹐須逢至人﹐授之口訣﹐始能造於眞際耳。數十年所窮者﹐皆聖人之緒餘也。始明物有不遷之理。一陰一陽之謂道﹐偏陰偏陽之謂疾。龍虎之機﹐金木之理。此之眞訣﹐僕聞不疑。依法行之﹐果躋聖域。嘗聞奧旨﹐混於六經書史之間。故易曰﹕男女媾精﹐萬物化生。豈不顯其道機﹐詳其書史。以仁義禮樂有爲而推之﹐故於無爲之道﹐若相反也。昔鄒魯之士﹐縉紳先生﹐多能明之﹐近世不復有矣。依師口訣﹐輒成五言一十六首﹐以表二八一斤之數。七言絕句三十首﹐以應三十日之大功。續添西江月九首﹐以應九轉之法。明辧藥物采取﹐五行生殺﹐主客先後。刑德園缺﹐抽添運用﹐火候斤兩﹐無不備悉。好道之士﹐熟究斯文﹐或以宿緣契合﹐自然遭遇。文𨿽鄙陋﹐一一皆言其實矣。

靖康丙午秋﹐薛氏道光序。

五言律一十六首

其一﹕有物含靈體﹐無名本自然。赤龍藏宇宙﹐白虎隱丹田。北斗南展下﹐眉毛眼睫邊。灰心行水火﹐定息覓眞鉛。

其二﹕精气元爲本﹐神靈共一家。但能擒五賊﹐自可結三花。甲乙無令失﹐庚辛不要差。一陽歸正令﹐七返轉河車。

其三﹕此事誠難測﹐賢愚總不分。雀應非鳳類﹐馬不入羊羣。特產都三百﹐乾坤共一斤。巡行十二路﹐赤腳猛將軍。

其四﹕一二三四五﹐南辰對北辰﹐虎龍含碧玉﹐金木孕珠珍。云散家家月﹐花開處處春。幾多雲外客﹐盡是世間人。

其五﹕受得眞仙訣。陰中煉至陽。地雷潛動處﹐星斗共商量。八卦看成母﹐三才始見昌﹐不愁生死繁﹐但覺地天長。

其六﹕陰陽同一術﹐妙絕大幽深。用意尋庚甲。專心事丙王。擒歸鳥與兔﹐捉取水和金﹐辧得東西物﹐修成不二心。

其七﹕窈窕並姿態﹐嬌羞弄軟柔。無情弦裏取﹐魂魄土中收。冠竿聯鉛汞。靈光射鬥牛。少最陰與糞。無使老春秋。

其八﹕散誕無拘糸﹐悠然道轉高。妙中藏黑白﹐閒裏惡塵勞。坐臥三峯穩﹐丹田二气牢。定知逃世綱﹐名字列仙曹。

其九﹕采取須教密﹐誠心辧醜妍。事難尋意脈﹐容易失寒泉。師指靑龍汞﹐配歸白虎鉛。兩般俱會合﹐水火煉經年。

其十﹕守一壇中要﹐機藏十二時。數中無走失﹐火候莫教遲。達士方爲侶﹐眞仙正合宜。幾年雲水上﹐懷抱有誰知。

十一﹕人有最靈物﹐依稀在北辰。不知將謂气﹐識後自然眞。心靜如冰雪﹐身輕似碧雲。若無千萬歲﹐作甚世間人。

十二﹕廛市通人處﹐明明與往還。悟來惟一物﹐昧處隔千山。神水丹田下﹐華池水火間。一元能造化﹐返老作童顏。

十三﹕巧拙仍藏伏﹐精神用意包。坎離咸互用﹐金木喜相交。白雪能同鼎﹐黃芽共一苞。乾坤推九六﹐復姤運初爻。

十四﹕一物分爲二﹐能知二者名。鼎鑪藏日月﹐漏滴與三更。夫婦同交媾﹐嬰兒始結成。脫胎並洗澤﹐攜養鎭長生。

十五﹕食了靈丹藥﹐純陽自在人。洞明常寂照﹐蓬島鎭長春。去就渾無系﹐縱橫已絕塵。但知周甲子﹐不在守庚辛。

十六﹕訪道復尋眞﹐優遊四海濱。外多含忍辱﹐內省任邅迍。爲厭人間事﹐忻逢紫府賓。一言親點化﹐玉洞碧桃春。

七言絕三十首

其一﹕萬物皆從一气生﹐天淸地濁秉生成。眞龍眞虎才交姤﹐一鼎紅鉛煉甲庚。

其二﹕陰陽配合法君臣﹐動靜相兼气血精。壬癸位中男擊浪﹐丙丁巖畔女頻呻。

其三﹕龍虎一交相眷戀﹐坎離才媾便成胎。溶溶一掬乾坤髓﹐著意求他啜取來。

其四﹕方以類聚物羣分﹐兩畔同枰共一斤﹐戊己宮中藏水火﹐小心調理武和文。

其五﹕離宮有象藏眞水﹐坎戶無形隱赤龍。時節正時須急采﹐莫教芽蘗溢黃宮。

其六﹕三十輻兮同一轂﹐金木才逢二气交。六十卦分朝與暮﹐一陽萌動發初爻。

其七﹕陰裏十三言有象﹐陽中六七覓無蹤。抽添運用須防謹﹐認取根源祖與宗。

其八﹕恍惚之中尋有象﹐杳冥之內覓眞精。眞精便是長生藥﹐須假黃婆養育成。

其九﹕六百篇中仔細推﹐潛藏飛躍探幽微﹐親疏回互相諳識﹐盜取七星南斗機。

其十﹕陰鼎陽鑪至道根﹐五行和合土爲尊。爲人若要長生藥﹐祗向華池覓魄魂。

十一﹕聖人傳藥不傳火﹐從來火候少人知。莫將大道爲兒戲﹐須共神仙仔細推。

十二﹕火候抽添思絕塵﹐一爻看過一爻生。陰文陽武依加減﹐一顆還丹火裏成。

十三﹕咽津納气固形全﹐須藉乾坤眞汞鉛。至道不繁人自昧﹐五金八石是虛傳。

十四﹕二气本因兒產母﹐奪來鼎內及其時。夫歡婦合黃金室﹐一載胎生一个兒。

十五﹕識得陰陽要妙因﹐煉成金液離凡塵。淘澄不是尋常事﹐奼女嬰兒兩要眞。

十六﹕驅回北斗轉天罡﹐手握南辰入洞房。否泰爻中天地合﹐兔雞沐浴要潛藏。

十七﹕水晶宮裏翠娥嬌﹐一段風光破寂寥。奪得兔烏精與髓﹐急須收拾鼎中燒。

十八﹕屏除人我守丹房﹐轉覺光陰气味長。榮辱不隨塵外客﹐但於金鼎煉鉛霜。

十九﹕虎髓龍精气象全﹐依法修來火候煎﹐直待陰消成至室﹐便知平地隱神仙。

二十﹕些小天機論气精﹐呂公曾道別無眞。神仙不肯分明說﹐說與分明笑殺人。

二一﹕九還七返定三才﹐闔辟抽添盡藉媒。四象包含歸戊己﹐精誠十月產嬰孩。

二二﹕邇來活計不勝精﹐一畝沙田手自耕。晴雨共資春气力﹐不愁苗稼不滋生。

二三﹕歸根復命復元眞﹐气入四肢精養神。神气若還俱不散﹐混同塵世一閒人。

二四﹕一物浮沈渾有無﹐堪迎秋露滴眞珠。煙花柳陌頭頭是﹐穢濁馨香任所需。

二五﹕我今收得長生法﹐年年海上覓知音。不知誰是知音者﹐誠把狂言著意尋。

二六﹕幾年勤苦覓仙儔﹐不做神仙不肯休。緣合自然成大道﹐豈教凡輩覓蹤由。

二七﹕父母生來眞一气﹐無形無影卒難尋。要知黑白通玄妙﹐魂魄相投產紫金。

二八﹕上善之基妙最深﹐華池神水定浮沈。神功運火抽添處﹐煉己持心莫放心。

二九﹕東西南北要精通﹐交感陰陽雌與雄。火候直須牢穩審﹐吹噓全藉巽宮風。

三十﹕天地相交由否泰﹐屯蒙气候互相通。一夫一婦資天地﹐三婦三男合始終。

又七言絕二首

其一﹕拂掠廛中礙眼明﹐休將大道付人情。堪憐自古神仙輩﹐特故如愚不作聲。

其二﹕一月一還爲一轉﹐一年九轉九還同。惟憑二卦推刑德﹐五六回歸戊己中。

西江月詞九首

其一

一是金丹總數﹐河圖像出眞機。誰知罔象盡玄微﹐大道從玆孕起。

斗柄旋璣正位﹐陰中卻抱陽輝。昆侖子母著緋衣﹐此是乾坤眞理。

其二

偃月鑪中金鼎﹐三臺兩曜形神。尊卑簡易汞中眞﹐握固休推心腎。

白虎長存坎戶﹐靑龍卻與南鄰。陰魂陽魄似窗塵﹐大意不離玄牝。

其三

天上三淸眞境﹐三皇五帝規模。瞿暈老氏仲尼徒﹐經史深藏妙素。

間有眞人出世﹐未明赤子玄珠。蟾光終日耀昏衢﹐滿目黃芽顯露。

其四

內有五行相制﹐包含一粒紅鉛。相生相殺自天然﹐此藥殊無貴賤。

會向我家園裏﹐栽培一畝天田。中男小女共相連﹐種得黃芽滿院。

其五

鑿破玄元三五﹐撥開造化圭璋。希夷妙旨在中央﹐咫尺無名罔象。

片餉功夫便得﹐教君地久天長﹐蓬菜仙島是吾鄕﹐爾不畱心信向。

其六

竹破還須竹補﹐人衰須假鉛全﹐思量只是眼睛前﹐自是時人不見。

日月相交離坎﹐龜蛇產在先天﹐長生妙藥在家園﹐一餉工夫便現。

其七

此道至靈至聖﹐無令漏泄輕爲。全憑德行兩相宜﹐言語須防辧智。

要藉五行生旺﹐須明陽盛陰衰﹐三人同志謹防危﹐進火工夫仔細。

其八

煉就光明瑩玉﹐回來卻入黃泉﹐升騰須假至三年﹐攜養殷勤眷戀。

九九才終變化﹐神功豈假言宣。分明頃刻做神仙﹐永駕鸞車鳳輦。

其九

一气初回遇朔﹐鼎中神水溫溫﹐剛柔相會气均勻﹐妙在無過混沌。

八卦循回旋繞﹐推排九竅追奔。東西動靜合朝昏﹐莫與常人議論。

丹髓歌34首

其一﹕煉丹不用尋冬至﹐身中自有一陽生。龍飛赤水波濤湧﹐虎嘯丹山風露淸。

其二﹕初時有如雲出洞﹐次則有如月在潭。又似金蠶如玉筍﹐好將火候煉三三。

其三﹕嬌如西子離金閣﹐美似楊妃下玉樓。日日與君花下醉﹐更嫌何處不風流。

其四﹕井底泥蛇舞柘枝﹐窗間明月照梅梨。夜來混沌顚落地﹐萬象森羅總不知。

其五﹕昔日遇師眞口訣﹐只要凝神入气穴。以精化气气化神﹐煉作黃芽並白雪。

其六﹕一年沐浴更防危﹐十月調和須謹節。服了丹砂朝玉京﹐乘之跨鶴登天闕。

其七﹕烏無形﹐兔無影﹐烏兔只是日月精﹐烏兔交時天地永。

其八﹕牛無角﹐馬無蹄﹐馬牛只是乾坤髓﹐乾坤運用坎和離。

其九﹕龜無象﹐蛇無迹﹐龜蛇只是陰陽形。二气交會混爲一。

其十﹕鉛非鉛﹐汞非汞﹐鉛汞本在身中求﹐要使身心寂不動。

十二﹕無白雪﹐無黃芽﹐白雪乃是神室水﹐黃芽便是气樞花。

十三﹕夫眞夫﹐婦眞婦﹐坎男離女交感時﹐虛空無塵天地露。

十四﹕眞交梨﹐眞火棗﹐交梨喫後四肢雅﹐火棗吞時萬劫飽。

十五﹕水眞水﹐火眞火﹐依前應候運周天﹐調和煉就長生寶。

十七﹕日之魂﹐月之魄﹐身中自有眞乾坤﹐鍛煉丹田通透赤。

十八﹕天之尊﹐地之卑﹐便把天魂擒六賊﹐又將地魄制三尸。

十九﹕藥非物﹐火非候﹐分明只是一點陽﹐煉作萬劫無窮壽。

二十﹕金非兌﹐木非震﹐從來眞土應五行﹐金木自然解交並。

二一﹕黑中白﹐白中黑﹐但能守黑白自現﹐黑白本來無二色。

二二﹕金眞金﹐銀眞銀﹐金銀煉作紫金丹﹐自然無一斧鑿痕。

二三﹕偃月鑪﹐朱砂鼎﹐須知抱一守中和﹐不必透關投玉井。

二四﹕中央釜﹐守一壇﹐金鼎常令湯用暖﹐玉鑪不要火教寒。

二五﹕玄眞玄﹐牝眞牝﹐玄牝都來共一竅﹐不在口鼻並心腎。

二六﹕眞神水﹐眞華池﹐元气虛無難捉模﹐元气灰漠本無爲。

二七﹕煉朱砂﹐煉水銀﹐眞使朱砂匱水銀﹐水銀煉作明窗塵。

二八﹕眞黃輿﹐眞紫粉﹐分明內鼎內鑪中﹐變化瓦石成九轉。

二九﹕眞關鎖﹐眞對車﹐鐵鎖金關牢固守﹐河車運動結丹砂。

三十﹕眞金精﹐眞玉液﹐滿鼎气歸根玉液﹐玉液盈壺神入室。

三一﹕眞金翁﹐眞奼女﹐金翁奼女結姻親﹐洞房深處眞雲雨。

三二﹕眞丁公﹐眞黃婆﹐丁公運火煉金花﹐黃婆瓶裏養金鵝。

三三﹕眞嬰兒﹐眞赤子﹐九轉煉成十月胎﹐純陽無陰命不死。

三四﹕眞陰陽﹐眞陰陽﹐陰陽都只兩个字﹐譬諭丹書幾萬章。

