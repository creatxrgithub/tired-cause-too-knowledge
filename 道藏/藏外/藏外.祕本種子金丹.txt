《祕本種子金丹》﹝淸﹞葉天士著

祕本種子金丹卷上

種子總論

生人之道﹐始於求子。而求子之法﹐不越乎男養精﹑女養血兩大關鍵。蓋陽精溢瀉而不竭﹐陰血時下而無愆﹐陰陽交暢﹐精血合凝﹐胚胎結而生育滋矣。若陽虛不能下施於陰﹐陰虧不能上承夫陽﹐陰陽抵牾﹐精血乖離﹐是以無子。主治之法﹐男當益其精而節其欲﹐使陽道之常健﹔女當養其血而平其气﹐使月事以時下。交相培養﹐有子之道也。世人不察﹐方且推生克於五行﹐蘄補食於藥爾。以僞勝眞﹐以人奪天﹐𨿽孕而不育﹐育而不壽者多矣。

種子脈訣

求子之脈﹐專責於尺。右尺偏旺﹐火動好色﹔左尺偏旺﹐陰虛非福。惟沈滑勻易爲生息。微澀精淸﹐兼遲冷極﹔若見微懦﹐入房無力﹔女不好生﹐亦尺脈澀。

相女有法

求子者必先擇女﹐猶種植必先擇地。蓋砂礫之場﹐難期稻黍﹔而薄福之婦﹐安望熊羆﹖故爲後嗣計﹐不可不選擇也。大都婦人之質﹐貴靜而賤動﹐貴重而賤輕﹐貴厚而賤薄﹐貴蒼而賤嫩。故唇短嘴小者不堪﹐此子嗣之部位也﹔耳小輪薄者不堪﹐此腎气之外候也﹔聲細而不振者不堪﹐此丹田之气本也﹔形體薄弱者不堪﹐此藏蓄之宮城也﹔飲食纖細者不堪﹐此倉稟血海之源也﹔發焦齒豁者不堪﹐肝虧血而腎虧精也﹔睛露臀削者不堪﹐藏不藏而後無後也﹔山根﹑唇口多靑气者不堪﹐陽不勝陰﹐必多肝脾之滯逆也﹔脈見緊數弦澀者不堪﹐必眞陰虧弱﹐經候不調而乏生生之气也。他如未笄之女﹐陰气未完﹔欲盛之婦﹐所生多女。性情和者﹐調經自易﹔性情妒者﹐月水不勻。相貌惡者形重﹔容顏美者福薄。肉肥勝骨者﹐脂滿子宮﹔骨瘦如柴者﹐子宮無血。又有虎頭熊頸﹑蜂目豺聲﹑橫面豎眉者﹐必多刑克。發悍姦險﹑陰惡刻薄者﹐均不利於子嗣。求嗣者不可不急講也。

子嗣專責男子

子嗣有無之責﹐全歸男子﹔而世俗專主婦人﹐此不通之論也。《易》曰﹕坤道其順乎承天而時行。夫坤之生物﹐不過順承乎天﹐則母之生子﹐亦不過順承乎父而已﹐安可以婦人爲主耶﹖若以婦人爲主﹐試觀富貴之家﹐侍妾已多﹐其中豈無經水當期而無病者乎﹖有已經前夫頻頻生育﹐而娶以圖其易者﹐顧亦不能得胎﹔更遣與他人﹐轉盼生子者﹐豈不能受孕於此﹐而能受孕於彼乎﹖是以子嗣之有無﹐責專男子。無論老少彊弱﹐俱要神足﹐神足全憑寡欲﹐寡欲則不妄交合﹐積气儲精﹐待時而動﹐一舉而成。世人不察﹐以小產專責之母﹐不育專付之兒﹐壽天專諉之數﹐不亦謬乎﹖蓋少年生子多有羸弱者﹐欲勤而精薄也﹔老年生子反多彊壯者﹐欲少而精全也。又交接時﹐不可大肆出入﹐密密揉之可也。若大肆出入﹐胎風自不能免矣。故年老人得子﹐多不受風者﹐爲不能大肆出入故也。又受胎後切不可再與之交﹐一恐傷胎暗產﹐一恐生子胎毒爲患也。是男子必先自治﹐而後及婦人則幾矣。

種子必先養精

種子之法﹐男子必先養精﹐女子必先養血。今人之無子者﹐往往勤於色欲。豈知施泄無度﹐陽精必薄﹔縱欲適情﹐眞气乃傷。妄欲得子﹐其能孕乎﹖夫男主乎施﹐女主乎受﹐一施一受﹐胎孕乃成。今所施者﹐全非先天濃鬱之气﹐不過後天渣滓之物﹐縱使陰受可化﹐而實乏陽施之用矣。故求嗣者﹐毋傷於思慮﹐毋耗其心神﹐毋意馳於外而內虛﹐毋志傷於內而外駁﹐毋以酒爲色媒﹐毋以藥而助火。淸心寡欲﹐安神惜精﹐靜气日久﹐气足神完﹐依時而動﹐其一點先天之眞精生气﹐勃然隨陽之痿而溢出﹐自萬舉而萬當矣。《內經》云﹕陰平陽祕﹐精神乃治﹔陰陽離決﹐精气乃絕。老子曰﹕必淸必靜﹐毋搖爾精。《人鏡經》曰﹕精气盛則生二男。蓋謂此也。

養精須寡欲

種子之法﹐古人言之不少﹐如《廣嗣訣》以經期方止﹐子宮正開﹐宜及時布種﹔《道藏經》以月信止後﹐單日屬陽成男﹐偶日屬陰成女﹔李東垣以經斷一二日感者成男﹐四五日感者成女﹔朱丹溪以受气於左子宮爲男﹐受气於右子宮爲女﹔《聖濟經》以左動成男﹐右動成女﹔《褚氏遺書》以血裹精成男﹐精裹血成女。諸說紛紛﹐各成其是﹐而終無十全之效。所謂效獲十全者﹐寡欲是也。寡欲則不妄交合﹐聚精會神﹐待時而動﹐亦何求而不得歟﹖然寡欲必先淸心﹐心主血而藏神﹐心有所動﹐神卽外馳﹐外𨿽未泄﹐精已離宮﹐卽腎气亦隨之而內亂﹐輕則夢遺﹑淋濁﹐重則楊梅﹑結毒。卽幸而獲免﹐其於交會之際﹐毫無靜一淸寧之眞气﹐所泄之物﹐盡是腐濁而已﹐安能化育成胎哉﹖心爲一身之主﹐誠能掃盡邪思﹐兼用靜工存養﹐無令火動﹐俟陽精充實﹐依時而合﹐一舉而成。是以寡欲則神完﹐不惟多子﹐抑亦多壽。

養精須節勞

夫精成於血﹐不獨房勞損吾之精﹐凡日用事物之間﹐其傷吾精者甚多﹕如目勞於視﹐則血以視耗﹔耳勞於聽﹐則血以聽耗﹔心勞於思﹐則血以思耗。吾隨時而節之﹐而血得其養而與日俱積矣。

養精須息怒

腎主閉藏﹐肝主疏泄﹐二髒皆有相火﹐而其系上屬於心。心﹐君火也。怒則傷肝而相火動﹐動則疏泄者用事﹐而閉藏者不得其職﹐𨿽不交合﹐亦暗流而潛耗矣。

養精須戒酒

飲食之類﹐人之臟腑﹐各有所宜﹐似不必過爲拘執﹐惟酒爲不宜。蓋胎種先天之气﹐極宜淸楚﹐極宜充實﹐而酒性淫熱﹐非惟亂性﹐亦且亂精。精爲酒亂﹐則濕熱其半﹑眞精其半耳。精不充實﹐胎元不固﹔精多濕熱﹐則他日痘疹﹑驚風﹑脾敗之患﹐率已基於此矣。故求嗣者必嚴戒之﹐與其多飲﹐不如少飲﹔與其少飲﹐猶不如不飲﹐此胎元之大機也。若醉後入房﹐精蕩而隨薄矣。

養精須愼味

經曰﹕精不足者﹐補之以味。然肥濃之味﹐不能生精﹔惟淡薄之味﹐乃能補精耳。夫萬物皆有眞味﹐調和勝則眞味失﹐不論葷素﹐蒸煮得法﹐自有一種沖和恬淡之气﹐食之自能養精。蓋食物甚多﹐惟五穀爲得五味之正。故煮粥飯熟後﹐上面有厚汁融成一團者﹐皆米之精液所聚也﹐食之驟能生精﹐試之有效。人能行是數者﹐非特爲求嗣之良方﹐亦可爲攝生之妙術矣。

煉精之法

煉精全在腎家下手。內腎一竅名關元﹐外腎一竅名牝戶。眞精未泄﹐乾體未破﹐則外腎陽气至子時而興。人身之气與天地之气相應﹐精泄體破﹐而人身陽生之後漸遲﹐有遲至醜﹑遲至寅﹐且有遲至卯而始生者﹐更有終不生者﹐始與天地不應矣。煉之之訣﹐須於夜半子時披衣起坐﹐兩手搓極熱﹐一手將外腎兜住﹐一手按臍心﹐而凝神於內腎﹐久久行之﹐而精旺矣。

君相二火須知

百火在心﹐心﹐其君主也﹔相火在腎﹐腎﹐其根本也。然二火相因﹐無聲不應。故心宜靜﹐不靜則火由欲動而自心挑腎。先心後腎者﹐以陽爍陰﹐出乎勉彊﹐勉彊則气降而丹田失守﹐已失元陽之大本。腎宜足﹐腎足則陽從地起而由腎及心。先腎後心者﹐以火濟火﹐本乎自然﹐自然則气升而百脈齊到﹐斯誠化育之眞機。故輕薄之夫﹐每從勉彊﹐故多犯虛勞﹐不利子嗣﹔忠厚之士﹐常有自然﹐故品物咸亨﹐何慮後人﹖求嗣者﹐亦務陽道之眞機則得矣。

男女情興

男女和悅﹐彼此情動而後行之﹐則陽施陰受而胚胎成﹐是以有子。若男情已至﹐而女心未動﹐則玉體才交﹐瓊漿先吐﹐陽精𨿽施而陰不受矣﹔若女情已至﹐而男志或異﹐則桃浪徒翻﹐玉露未滴﹐陰血𨿽開而陽無入矣。陰陽乖離﹐成天地不交之否﹐如之﹐何能生萬物哉﹖

論種子時候

天地生物﹐必有﹟之時﹔萬物化生﹐必有樂育之候。貓犬至微﹐將受孕也﹐其雌必狂乎而奔跳﹐以﹟樂育之气﹐觸之而不能自止耳。此天地之節候﹐化生之眞機也。婦人於經盡之後﹐必有一日子宮內挺出蓮花蕊子﹐气蒸而熱﹐神昏而悶﹐有欲交接不可忍之狀﹐此受精結胎之候也。於此時逆而取之則成丹﹐順而取之則成胎。但婦人每含羞不肯言耳﹐男子須預告之﹐令其自言﹐則一舉卽中矣。

進火妙訣

玉湖須淺泛【淺則女美】﹐重載卻成憂【深則女傷】﹐陰血先參聚【女血先來】﹐陽精向後流【男精後至】﹐紅花含玉露【血裹精則生男】﹐平步到瀛洲【直上成胎】。

﹝整理者注﹕【】內原文爲小字﹞

男有三至

男女未交之時﹐男有三至者﹐謂﹕陽道奮昂而振者﹐肝气至也﹔壯大而熱者﹐心气至也﹔堅勁而久者﹐腎气至也。三至俱足﹐女心之所悅也。若痿而不舉﹐肝气未至也﹐肝气未至而彊合﹐則傷其筋﹐其精流滴而不射矣﹔壯而不熱者﹐心气未至也﹐心气未至而彊合﹐則傷其血﹐其精淸冷而不暖矣﹔堅而不久者﹐腎气未至也﹐腎气未至而彊合﹐則傷其骨﹐其精不出﹐𨿽出亦少矣。求嗣者﹐所貴寡欲淸心﹐以養肝心腎之气也。

女有五至

男婦未交之時﹐女有五至者﹕面上赤起﹐眉靨乍生﹐心气至也﹔眼光涎澀﹐送情斜視﹐肝气至也﹔低頭不語﹐鼻中涕出﹐肺气至也﹔交頸相偎﹐其身自動﹐脾气至也﹔玉戶開張﹐瓊漿浸潤﹐腎气至也。五气俱至﹐男子方與之合﹐而行九淺一深之法﹐則情洽意美﹐無不成胎矣。

女有五傷

交合之時﹐女有五傷﹕一﹑陰戶尙閉不開﹐不可彊刺﹐彊刺則傷肝﹔二﹑女興已動﹐男或不從﹐興過始交則傷心﹐致經不調﹔三﹑以少陰而遇老陽﹐玉莖不堅而易軟﹐女情不暢則傷肝﹐必至盲目﹔四﹑經水未盡﹐男彊逼合則傷腎﹔五﹑男子酒醉交戰﹐莖物堅硬﹐久刺不止﹐女情已過﹐陽興不休則傷脾。五傷之候﹐安得有子﹖

女有五候

嬌吟低語﹐心也﹔合目不開﹐肝也﹔咽漧气喘﹐肺也﹔兩足或屈或伸﹐仰臥如屍﹐脾也﹔口鼻气冷﹐陰戶瀝出沾滯﹐腎也。五者快美之極﹐男子識其情而采之﹐不獨有子﹐且有補助之益。

遲速異勢

陰陽情質﹐稟有不齊﹐精固者常遲﹐精不固者常速。遲者嫌速﹐則猶饑待食﹐及咽不能﹔速者畏遲﹐則猶醉添杯﹐欲吐不得。遲速不侔﹐何以成胎﹖故以遲遇速﹐宜出奇由徑﹐勿逞先聲﹔以速遇遲﹐宜靜以自恃﹐挑而後戰﹐則適逢其會矣。

彊弱殊情

陽彊陰弱﹐則畏如蜂蠆﹐避如戈矛﹔陽弱陰彊﹐則聞風而靡﹐望塵而北﹔彊弱相淩﹐而勢不能敵﹐何以受孕﹖然扶弱有道﹐必居仁由義﹐務得其心。克彊固難﹐非聚精會神﹐安奪其魄﹖誠得此法以治之﹐則彊不足畏﹑弱不足慮矣。

童稚不孕

方苞方萼﹐生气未舒﹔甫童甫笄﹐天癸未裕。曾見有未實之粒可爲種﹐未足之蠶可爲繭乎﹖彊費心力﹐卽曰姑矣。異日其年衰者﹐其能待乎﹖是坐失其時而已矣。

交合避忌

男女交合﹐古法當避丙丁日及弦晦日﹑朔望日。然爲艱嗣者計﹐似可不拘﹐若大風﹑大雨﹑大雷﹑大霧﹑嚴寒﹑酷暑以及天地晦冥﹑日月薄蝕﹑虹霓地震之際﹐此天地之震怒﹐四時不正之气﹐犯則損男百倍﹐令女多病﹐縱然有子﹐亦必癲癡﹑頑愚﹑喑啞﹑聾聵﹑攣跛﹑盲眇﹑多病癥﹑短壽﹑不孝不仁﹐此其宜避忌者一也。又日月星光之下﹐廟宇佛寺之中﹐井竈圊廁之側﹐冢墓戶樞之傍﹐以及沈陰危險之地﹐皆不可犯﹐此其宜避忌者二也。夫交合知避﹐則有福徳大智善神降宅胎中﹐乃令性行和順﹐家道日隆﹐非惟少疾﹐亦必聰明俊秀而多壽﹔若不避忌﹐則愚癡姦詭惡人來宅胎中﹐乃令性行凶險﹐家道日消﹐非惟殘疾﹐亦必飛災橫禍。而天枉禍福之應﹐驗如影響﹐可不愼歟﹖

暗產須防

胎元初成﹐形如珠露﹐此其橐無依﹐根無地﹐鞏之則固﹐決之則流。故凡受胎之後﹐極宜節欲﹐以防泛溢。而少年縱情﹐罔知忌憚﹐往往恃彊而不敗﹐或旣敗而復戰。當此之時﹐主方欲靜﹐客不肯休﹐無柰狂徒﹐敲門撞戶﹐顧彼水性熱腸﹐有不啟扉而從隨流而逝者乎﹖斯時也﹐落花與粉蝶齊飛﹐火棗共交梨並逸﹐合污同流﹐已莫知昨日孕而今日墮矣﹐朔日孕而望日墮矣。隨孕隨墮﹐本無形迹。蓋明產胎已成形﹐小產必覺﹔而暗產胎仍似水直澑﹐何知﹖故家多無大產﹐以小產之多也﹔娶娼妓者多無子﹐悉以其子宮滑而慣於小產也。余嘗見世之艱嗣者﹐問其陽事﹐則曰慣戰﹔問其功夫﹐則曰盡通﹔問其意況﹐則怨嘆曰﹕人皆有子﹐我獨無夫﹖豈知人之明產而己之暗產耶﹖此外如受胎三五七月而每有墮者﹐𨿽衰弱之婦多有之﹐然必由縱欲不節﹐致傷母气而墮者爲尢多也。故凡恃彊過勇者多無子﹐以彊弱之自相殘也﹔縱肆不節者多不育﹐以盜傷胎元之气也﹐豈悉由婦人之罪哉﹖求嗣者思患而預防之﹐則庶乎其可矣。

畜妾之法

無故置妾﹐大非美事﹐凡諸敗壞﹐無不由之。若年老妻衰﹐無後爲大﹐則勢有不得不置者。然置之易﹐而畜之難﹐則畜貴得其法也。一則不可過嚴。蓋主母見妾﹐大都非所樂從﹐是以或多嗔怒﹐或多罵詈﹐或因事責其起居﹐或假借加以聲色﹐是皆常情之所必至者。而不知產育由於气血﹐气血由於情懷﹐情懷不暢則衝任受傷﹐衝任受傷則胎孕不受﹐故畜之不可過嚴也。一則妾室宜靜﹑宜遠﹑宜少近耳目者爲妙。蓋私媾之頃﹐男子宜銳﹐女子宜受﹐一銳一受皆由於气。當此之時﹐專則气聚而直前﹐是以宜子﹔怯則气餒而則不攝﹐何以成胎﹖然勇怯之由﹐其懼在心﹐心之所至﹐气亦至焉。心有疑懼則心不至﹐卽气不至矣。倘臨期驚有所聞﹐則气在耳而不及器矣﹔疑有所見﹐則气在目而不及器矣﹔或憤或畏﹐則气結在心而不至器矣。气有不至﹐則如石授水﹐而水則無知也。且兩陣交鋒﹐最嫌姦細之偵伺﹐一心無二﹐何堪讒間以相離﹖此妾室所以貴乎靜且遠也。然此二法﹐亦不過爲錦囊無柰者設耳﹐倘有髙明賢淑﹐惟宗祧是慮﹐不惟不妒而且相憐﹐則愈近愈慰﹐而遠之之說﹐豈近人情﹖苟其不然﹐則𨿽有畜之之名﹐而終無畜之之實﹐𨿽置妾何益哉﹖

種子藥食宜愼

種子之方﹐本無定軌﹐因人而藥﹐各有所宜。寒者宜溫﹐熱者宜涼﹐滑者宜澀﹐虛者宜補﹐去其所偏﹐則陰陽和而生化著﹐是卽種子之奇方也。今人不知此理而但只傳方﹐豈宜於彼者亦宜於此也﹖且或見一人偶中﹐而不論己之宜否﹐而偏聽如神﹐竟相制服﹐一若張冠李可戴也﹖況所傳種子之方﹐大抵興陽壯熱之品居多﹐甚至鍛煉金石﹐及制取毒穢悍劣諸物﹐炫詭矜奇﹐但助房中之樂﹐不顧傷身之禍﹐求嗣者所宜愼也。男子艱嗣病源疾病之關於胎孕者﹐男子則在精﹐女子則在血﹐無非不足而然。男子之不足﹐則有精滑﹑精淸﹑精冷﹐或臨事不堅﹐或流而不射﹐或夢遺頻數﹐或便濁淋澀。或好女色以致陰虛﹐陰虛則腰腎痛憊﹔或好男風以致陽極﹐陽極則亢而亡陰﹔或過於彊固﹐彊固則勝敗不洽﹔或素患陰疝﹐陰疝則肝腎乖離。此外﹐或以陽衰﹐陽衰則多寒﹔或以陰虛﹐陰虛則多熱。是皆男子之病﹐不得盡諉之婦人也。倘得其源而醫治之﹐則事無不濟矣。

婦人不孕病源

婦人所重在血﹐血能媾精﹐胎孕乃成。欲察其病﹐惟於經後見之﹔欲治其病﹐惟於陰分調之。蓋經卽血也﹐血卽陰也﹐陰以應月﹐故月月如期﹐此其常也。及其爲病﹐則有或先或後者﹐有一月兩至者﹐有兩月一至者﹐有枯絕不通者﹐有頻來不止者﹐有先痛而後行者﹐有先行而後痛者﹐有淡色﹑紫色﹑黑色者﹐有瘀而無條爲片者﹐有精血不充而化作白帶者﹐有元气下陷而變爲崩漏者﹐有子宮虛冷而陽气不能生化者﹐有血中伏熱而陰气不能凝成者﹐有血气瘕﹑子髒不收﹑月水不通者﹐皆眞陰之病也主治之法﹐詳載調經上下二卷。夫眞陰旣病﹐則陰血不足者﹐不能育胎﹐陰气不足者﹐不能攝胎。攝育之權總在命門﹐以命門爲衝任之血海﹐而胎以血爲主﹐血不自生﹐而又以气爲主﹐是皆眞陰爲謂也。故凡補命門﹐或气或血﹐皆可謂之補陰。而補陰之法﹐卽培根固本之道也。凡自壯自老﹐乃人人之不可缺也﹐而況爲先天﹑後天之肇基﹐捨是無以用其力矣。是以調經種子之法﹐亦惟以塡補命門﹑顧惜陽气爲主。然精血之都在命門﹐而精血之源又在二陽心脾之間。蓋心主血﹐養心則養血﹐脾胃主飲食﹐健脾胃則气布﹐二者胥和﹐則气暢血行。此情志﹑飲食又當先經血而爲之計者﹐無非補陰之源也。使不知本末先後而妄爲之治﹐則烏足以言調經種子之法。

種子誤治辧明

陽精之施﹐陰血能攝﹐精成其子﹐血成其胞﹐胎孕乃成。今婦人無子﹐皆由血少不能攝精。血少固非一端﹐然必調補陰血﹐使無虧欠﹐乃可成胎。俗醫不察﹐悉謂子宮虛冷﹐投以辛熱之藥﹐煎熬臟腑﹐血气沸騰﹐經來必轉紫黑﹐漸成衰少﹐始則飲食驟進﹐久則口苦而幹﹐諸證蜂起﹐焉能成胎﹖縱然有子﹐亦多不壽。男子陰虛艱嗣男子眞陰不足﹐不能滋養營衛﹐漸生衰弱﹐或虛勢往來﹑自汗盜汗﹐或神不守舍﹑血不歸原﹐或虛損傷陰﹐或遺淋不禁﹐或气虛昏暈﹐或眼花耳聾﹐或口燥舌漧﹐或腰酸腿軟。凡精髓內虧﹑津液枯涸等證﹐均宜速補左腎之眞陰﹐宜左歸丸。左歸丸熟地黃八兩﹐搗膏山藥薑汁炒枸杞子山茱萸去核鹿膠炒珠龜膠炒珠菟絲子制﹐各四兩川牛膝酒蒸﹐三兩上爲末﹐蜜丸桐子大﹐食前淡鹽湯送下百丸。若眞陰失守﹑虛火炎上者﹐宜用純陰至靜之品﹐去枸杞﹑鹿膠﹐加女貞子﹑麥冬各三兩﹔火爍肺金﹐漧枯多嗽者﹐加百合三兩﹔夜熱骨蒸﹐加地骨皮三兩﹔小水不利﹑不淸﹐加茯苓三兩﹔大便燥結﹐去菟絲子﹐加肉蓯蓉三兩﹔气虛﹐加人參四兩﹔血虛微滯﹐加當歸四兩﹔腰膝酸痛﹐加杜仲鹽水炒三兩﹔髒平無火而气不充者﹐去龜膠﹐加破故紙三兩﹐蓮肉去心﹑胡桃肉各四兩。

男子精少艱嗣

精少者﹐𨿽能射入而精必衰薄。蓋胞胎之口大張﹐而些少之入﹐何能饜足﹖勢必隨入隨出矣。宜固本丸。

固本丸菟絲子酒制熟地黃酒蒸搗漧地黃酒浸搗天門冬去心﹐酒浸麥門冬去心酒浸五味子茯神各四兩淮山藥微炒﹐三兩蓮肉去皮心人參去蘆枸杞子各二兩

上爲末﹐蜜丸梧子大﹐每服八九十丸﹐淡鹽湯下。

男子諸虛百損﹐肌肉消瘦﹐耳聾目暗﹐宜無比山藥丸。

無比山藥丸山藥二兩菟絲子三兩五味煉﹐六兩肉蓯蓉四兩﹐酒浸杜仲酒炒﹐三兩牛膝酒浸﹐蒸熟地黃澤瀉山茱萸茯苓巴戟肉赤石子各一兩

上爲末﹐蜜丸﹐每服五十丸﹐食前米飲下。

男子精薄艱嗣

男子嗜欲不節﹐施泄太多﹐以致腎虛精薄﹐不能直射子宮﹐宜夢熊丸。

夢熊丸

黃芪蜜炙﹐四兩黃魚鰾膠蛤粉炒珠﹐一片沙苑蒺藜馬乳浸蒸﹑熟焙八兩

上爲末﹐蜜丸﹐每服八十丸﹐空心溫酒下。

男子精滑艱嗣

男子精气不固﹐或夢遺頻數﹐或便濁淋漓﹑遺泄太多﹐是以無子。宜種子丹。

種子丹

蓮須揀金色者﹐四兩山茱萸去核﹐三兩覆盆子二兩﹐去蒂龍骨煆﹐水飛﹐五錢芡實米四兩沙苑蒺藜取淨末﹐四兩﹐再篩極細末二兩入藥﹐仍有粗末用水熬膏

上爲末﹐熟蜜四兩﹐和蒺藜膏爲丸﹐空心淡鹽湯下。

男子精淸艱嗣

男子精气淸冷﹐或房勞過傷﹐以致腎水欠旺﹐不能直射子宮﹐宜固本健陽丹。

固本健陽丹

熟地黃山茱萸各三兩巴戟肉二兩菟絲子揀淨川續斷酒浸遠志肉制蛇牀子炒﹐各兩半茯神山藥酒蒸牛膝酒洗杜仲酒洗﹐斷絲當歸身酒洗肉蓯蓉酒浸五味子益智仁鹽水炒鹿茸酥炙﹐各一兩枸杞子三兩人參二兩

上爲末﹐蜜丸梧子大﹐空心鹽湯下﹐臥再服。

男子精冷艱嗣

男子陽旺則能直射子宮。若陽痿精冷﹐宜菟絲丸﹔若腎气不能通利﹐宜五子衍宗丸。

菟絲丸

菟絲子酒浸﹑蒸

研末﹐雀卵淸爲丸﹐梧子大﹐每服七十丸﹐空心溫酒下。若年至五十而陽痿者﹐菟絲子一片﹐加天雄四兩﹐面裹煨熟﹐去皮臍﹐童便制爲末﹐同丸服之尢效。

五子衍宗丸

枸杞子八兩菟絲子酒煮﹐八兩五味子一兩覆盆子去蒂﹐四兩車前子炒﹐二兩

爲末﹐蜜丸﹐空心白湯下九十丸。

男子精寒艱嗣

男子精寒﹐腎中之精寒也。精𨿽射入子宮﹐而元陽不足﹐則陰無以化﹐是以不孕﹐孕而多女也。宜毓麟珠。

毓麟珠

熟地黃當歸菟絲子制﹐各四兩淮山藥薑汁制枸杞子胡桃肉巴戟肉鹿角膠鹿角霜杜仲酒炒山茱萸去核川椒去目人參白術茯苓白芍酒炒﹐各二兩川芎炙甘艸各一兩

上爲末﹐蜜丸梧子大﹐空心白湯下﹐每服七八十丸。

男子虛寒艱嗣

男子脾腎虛寒﹐飲食少思﹐發熱盜汗﹐遺精白濁﹐眞气虧損﹐肌體瘦弱等證﹐宜還少丹。

還少丹熟地黃四兩山藥山茱萸杜仲薑汁制枸杞子各二兩牛膝酒浸遠志薑汁浸﹐炒肉蓯蓉酒浸北五味川續斷楮實子舶茴香菟絲子制巴戟肉各一兩

上爲末﹐蜜丸﹐每服五十丸﹐空心淡鹽湯下。

男子陽痿艱嗣

男子年邁乏嗣﹐陽痿精衰﹐不能酣戰﹐以動女之歡心﹐或臨鑪而興已闌﹐或對壘而戈忽倒。女子之春心正濃﹐而男子之浩嘆頓起﹐何以玉種藍田耶﹖宜贊育丹。

贊育丹熟地黃八兩﹐蒸搗白術蜜炙﹐八兩當歸枸杞子各六兩杜仲酒炒仙茅酒蒸﹐一日巴戟肉甘艸湯炒山茱萸去核淫羊霍羊脂拌炒肉蓯蓉酒洗去甲韭子炒黃﹐各四兩蛇牀子微炒附子制熟肉桂各二兩

上爲末﹐蜜丸服﹐或加人參﹑鹿茸更妙。

男子陽虛艱嗣

男子元陽不足﹐或先天稟衰﹐或勞傷過度﹐以致命門火衰﹐不能生土﹐而爲脾胃虛寒。飲食少進﹐或嘔惡膨脹﹐或反胃噎膈﹐或怯畏寒冷﹐或臍腹疼痛﹐或大便不實﹑瀉利頻作﹐或小水自遺﹑虛淋﹑寒疝﹐或寒侵谷而肢節痺痛﹐或寒在下焦而水邪浮腫。總之﹐眞陽不足者﹐必神疲气怯﹐或心跳不寧﹐或四體不收﹐或眼見邪祟﹐或陽衰無子﹐皆宜速培右腎之元陽﹐宜右歸丸。

右歸丸熟地黃八兩﹐搗膏山藥薑汁炒枸杞子微炒鹿角膠炒珠菟絲子制杜仲薑汁炒﹐四兩當歸山萸肉各三兩肉桂附子制熟﹐各三兩

上爲末﹐蜜丸彈子大﹐每早嚼服二丸﹐白湯下。如陽衰气虛﹐加人參五﹑六兩。陽虛精滑或帶濁﹑便溏﹐去當歸﹐加補骨脂炒﹔飧泄不止﹐加北五味肉﹑豆蔻面炒去油各三兩﹔飲食減少﹐或不易消化﹐嘔惡吞酸﹐皆脾胃虛寒之證﹐加漧薑炒黃三兩﹔腹痛不止﹐加吳茱萸湯泡﹑炒二兩﹔腰膝酸痛﹐加胡桃肉連皮四兩﹔陰虛陽痿﹐加巴戟肉四兩﹐肉蓯蓉酒浸三兩﹐或加黃狗外腎一副﹐酒煮爛搗入。

男子火盛艱嗣

火盛者﹐相火太盛。過於久戰﹐則女情已過﹐男精未施﹔及男精施﹐女興已敗﹐而安能生育耶﹖宜補陰丸。

補陰丸

黃柏鹽酒炒知母鹽酒炒﹐各四兩熟地黃酒蒸搗龜板酥炙﹐各六兩

上爲末﹐用豬脊髓蒸熟﹐和蜜丸如梧子大﹐每服五六十丸﹐空心淡鹽湯下。

男子陽極艱嗣

男子相火熾盛﹐爍傷眞陰﹐以致陽極﹐陽極則亢﹔或者過於彊固﹐彊固則勝敗不洽﹐是以無子。宜延年益嗣丹。

延年益嗣丹人參三兩天冬酒浸去心﹐三兩麥冬酒浸去心﹐三兩熟地黃酒蒸搗生地黃各二兩茯苓酒浸﹑曬漧﹐五兩地骨皮酒浸﹐五兩

上加何首烏半斤﹐米酒浸透﹐竹刀削去皮﹐切片置炒鍋內﹐入黑羊肉一片﹐黑豆三合﹐量著水上﹐用甑箄﹐箄上鋪放何首烏﹐密蓋勿令泄气﹐蒸一二時以肉爛爲度﹐取出曬漧﹐爲末﹐蜜丸梧子大﹐空心溫酒下七八十丸。

男子雞精艱嗣

男子玉莖包皮柔嫩﹐少一挨﹐癢不可當﹐故每次交合﹐陽精已泄﹐陰精未流﹐名曰雞精。宜壯陽湯。

壯陽湯

蛇牀子地骨皮各等分

煎湯燻洗﹐並用手擦﹐但洗時必令其舉方妙﹐若手重擦破﹐不必驚駭﹐過一二日卽可復舊﹐一日燻洗數次。蓋取其皮老耐久耳。

婦人虛弱不孕

婦人气血俱虛﹐經脈不調﹐或斷續﹐或帶濁﹐或腹痛﹐或腰酸﹐或飲食不甘﹐瘦弱不孕。宜服毓鱗珠﹐一二片卽可受胎。凡種子諸方﹐無以加此。

毓麟珠人參白術蜜炙白芍酒炒﹐二兩川芎炙甘艸各一兩當歸熟地黃各四兩菟絲子制四兩杜仲酒炒鹿角霜川椒去目﹐各二兩

上爲末﹐蜜丸彈子大﹐空心嚼服一二丸﹐白湯下。或作小丸吞服。如經遲腹痛加破故紙酒炒﹑肉桂各一兩﹐甚則再加吳茱萸泡炒五錢﹔如帶多腹痛﹐加破故紙酒炒一兩﹐北五味五錢﹐或加龍骨醋煆一兩﹔如子宮寒甚﹐或泄或痛﹐加附子制熟﹑漧薑炮各數錢﹔如鬱怒﹐气不順而爲脹﹑爲滿者﹐加香附酒制二兩﹐甚則再加沈香五錢﹔如血熱多火﹐經早﹑內熱者﹐加川續斷﹑地骨皮各二錢﹐或另以湯劑暫淸其火﹐而後服此﹔或以湯引酌﹐宜送下。

婦人髒寒不孕

婦人五臟虛損﹐子宮冷憊﹐赤白帶下﹐盜汗短气﹐畏寒惡冷﹐宜續嗣降生丹。此方無怪誕克伐之品﹐且溫且固﹐凡血海虛寒者﹐服之必佳。但溫力有餘﹐補力不足﹐倘益以人參﹑白術﹑熟地黃﹑川芎﹑炙甘艸各一兩﹐則溫補贊育之功非淺鮮也﹐因名曰加味續嗣降生丹。

續嗣降生丹當歸酒洗杜仲酒洗茯神益智仁龍骨煆桂心吳茱萸湯泡漧薑半生半熟川椒去目烏藥炒﹐各一兩白芍酒炒川牛膝酒浸制半夏防風秦艽石菖蒲去毛北細辛桔梗各五錢朱砂一錢﹐用大附子一枚﹐臍下作竅入朱砂﹐放內面裹煨熟﹐取出朱砂爲末﹐去附子﹐不用研細﹐水飛﹐須以此而制之牡蠣大片者童便浸四十九日﹐每五日一換﹐取出﹐用硫黃一兩爲末﹐酒和塗徧﹐用皮紙糊實﹐米醋浸濕﹐外以鹽泥固之。候幹用炭五斤﹐煆爲末﹐每料止用二兩﹐余可收儲﹐畱下再用

上爲末﹐酒煮糯米糊丸﹐梧子大﹐朱砂爲衣﹐每服三十丸﹐漸加至八九十丸﹐空心白湯下。

婦人形肥不孕

痰气盛者體必肥﹐肥則下體過胖﹐子宮縮入﹐難以受精。卽或男莖長健﹐鼓勇而戰﹐精直而入﹐而濕由膀胱﹐必有泛濫之患。宜滌痰湯送服滌痰丸。

滌痰湯

當歸酒洗白術蜜炙白芍半夏制香附米陳皮甘艸各二兩茯苓四兩川芎七錢五分

分作十劑﹐姜三片﹐水煎吞服滌痰丸。

滌痰丸白術二兩﹐蜜炙半夏曲川芎香附米各一兩神曲炒茯苓各五錢橘紅四錢甘艸二錢

上爲末﹐粥丸﹐每服八十丸。熱加黃連﹑枳實面炒﹐各一兩。

婦人瘦弱不孕

婦人瘦弱﹐多由血少不能受孕﹐宜常服大補丸。

大補丸

天冬去心麥冬去心石菖蒲茯苓人參益智仁枸杞子地骨皮遠志肉各等分

爲末﹐蜜丸桐子大﹐空心酒下三十丸。

婦人素弱不孕

婦人受胎﹐必气足血充而後能養。倘气虛則陽衰﹐血虛則陰衰。气血兩虛﹐則胞胎下墜而不能升舉﹐小產之不免也。宜八珍益母丸。

八珍益母丸

人參白術蜜炙茯苓川芎各一兩當歸熟地黃各二兩甘艸蜜炙﹐五錢白芍醋炒﹐一兩益母艸四兩﹐五﹑六月采取﹐止用上半截﹐帶葉者不用﹐鐵器曬﹐杵爲末

上爲末﹐蜜丸彈子大﹐空心白湯下一丸。或作小丸亦可。脾胃虛寒多滯者﹐加砂仁薑汁妙一兩﹔腹中脹悶﹐加山楂肉米飯上蒸熟一兩﹔多郁者﹐加香附酒制一兩。

婦人相火盛

相火旺者﹐過於焚燒枯燥之土﹐猶若艸木難生。況火盛耐戰﹐男精早泄而女興未濃﹐何以成胎﹖宜一陰煎。

一陰煎

漧地黃熟地黃各三錢白芍麥冬去心丹參各二錢牛膝一錢五分甘艸一錢

水二盅﹐煎七分服。火盛煩躁者加龜膠二錢﹔气虛加人參一二錢﹔心虛不眠加酸棗仁﹑當歸各一二錢。

婦人脾胃寒

脾胃虛寒﹐則帶脈必然無力﹐精卽直射﹐子宮又安能勝任耶﹖宜補中丸。

補中丸

川芎當歸黃芪蜜炙白術蜜炙人參白芍杜仲鹽水炒川續斷阿膠炒珠五味子炒﹐各一兩甘艸蜜炙﹐五錢

上爲末﹐蜜丸白湯下。

婦人气郁不孕

婦人思郁過度﹐致傷心脾﹑衝任之源﹐血气日枯﹐漸至經脈不調﹐何以成胎﹖宜合歡丸。

合歡丸當歸熟地黃各三兩茯神白芍各一兩半酸棗仁炒遠志肉制﹐各一兩香附酒炒炙甘艸各八分

上爲末﹐蜜丸白湯下。气虛加人參一兩。

婦人血滯不孕

婦人血虛經滯﹐蓄積不行﹐小腹疼痛﹐久不成胎﹐宜五物煎。

五物煎

當歸熟地黃各三錢白芍酒炒﹐二錢川芎肉桂各一錢

水煎服。气滯加香附制一錢﹔陽虛疝痛加小茴香一錢﹔水道不利加澤瀉一錢﹔嘔惡加漧薑一錢。

婦人經亂不孕

婦人經水不調﹐气血乖和﹐不能受孕﹔或生過一胎之後﹐停隔多年。宜種玉酒﹐服至百日﹐卽能受孕﹔如气血不足﹑經滯痰凝者﹐服至半年﹐自能見效。

種玉酒

全當歸五兩﹐切片。此能行血養血遠志五兩﹐甘艸湯洗。此能血中之滯﹐行气消痰

上二味﹐用稀夏布袋盛之﹐甜酒十斤﹐安藥浸之﹐密封口。浸過七日後﹐臨臥溫服﹐隨量飲之﹐切勿間斷﹐服完再制。又經淨後﹐每日用靑殼鴨蛋一个﹐鍼刺七孔﹐蘄艾五分﹐水一碗﹐將蛋安艾水碗﹐內飯上蒸熟食之﹐每月多則喫五六个﹐少則喫二三个亦可。

婦人經水不調

婦人惟經水爲育嗣之期。經水不調﹐卽非受孕之兆。縱使受之﹐亦不全美。宜大生丸﹐此通治調經之劑也。若赤白帶下﹐久不受孕﹐宜調經種玉丸。若陰虛不孕﹐宜加味地黃丸。若經行腹痛﹐宜坤厚資生丸。

大生丸

熟地黃酒蒸當歸身各四兩續斷鹽水炒阿膠蒲黃末炒珠杜仲鹽水炒丹參炒﹐各二錢黃芪蜜炙白芍酒炒延胡索川芎各一兩五錢廣皮五錢香附四制﹐各一兩

上爲末﹐蜜丸﹐每服三錢﹐空心白湯下。行經時加二錢﹔若先期色紫﹐攺爲煎﹐蜜一兩攺作一錢﹐加黃芩八分﹐姜三片﹐水煎空心服﹐臨臥再服﹔若後期色淡加肉桂﹑熟艾﹑漧薑各五分﹐生薑三片水煎服﹔若經未至而腹痛﹐則用丹參一兩爲末﹐黃酒下二錢﹐俱以經盡爲止。仍常服前丸。

調經種玉丸

香附四制杜仲薑汁炒﹐各八兩川芎白芍當歸身漧地黃陳皮小茴香酒炒玄胡索微炒肉蓯蓉酒炒靑皮陳者麩炒烏藥炒枯黃芩酒炒烏賊骨酥炙﹐各四兩

共爲末﹐醋和麵糊爲丸﹐每服百丸﹐空身好酒下。一方無地黃﹑陳皮﹐有人參﹑黃芪。

加味地黃丸

熟地黃四兩山萸肉山藥各二兩牡丹皮茯苓各一兩半澤瀉香附童便制﹐各一兩蘄艾去筋﹐醋炙﹐五錢

爲末蜜丸﹐每服七十丸﹐白湯下。

坤厚資生丸熟地黃當歸酒蒸﹐各四兩白芍酒炒﹐三兩川芎酒蒸﹐一兩五錢丹參酒蒸﹐三兩茺蔚子酒蒸﹐四兩香附四制﹐醋浸﹑薑汁﹑鹽水各浸各炒﹐各一兩白術四兩﹐蜜水炙黃

爲末﹐以益母艸八兩﹐酒水各半熬膏和蜜爲丸﹐每服四錢﹐空心白湯下。月經先期﹐脈數﹐屬熱﹐加生地黃﹑牡丹皮﹔後期﹐厥冷﹐脈遲﹐屬寒﹐加肉桂﹔將行腹痛﹐是气滯也﹐加烏藥﹑木香﹔食少气虛﹐面色白﹐四肢無力﹐是气血兩虧也﹐方內香附減半﹐加人參﹑黃芪﹑茯神﹑遠志肉﹑酸棗仁。

