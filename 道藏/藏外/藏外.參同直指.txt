參同直指

張紫陽眞人讀參同契文

大丹妙用法乾坤﹐乾坤運兮五行分﹔五行順兮常道有生有滅﹐五行逆兮丹體常靈常存。一自虛無質兆﹐兩儀因一開根﹐四象不離二體﹐八卦互爲子孫。萬象生乎變動﹐吉凶悔吝玆分。百姓日用不知﹐聖人能究本源。顧易道妙盡乾坤之理﹐遂托象於斯文。否泰交﹐則陰陽或升或降﹔屯蒙作﹐則動靜在朝在昏。坎離爲男女水火﹐震兌乃龍虎魄魂。守中則黃裳元吉﹐遇亢則無位無尊。旣未愼萬物之終始﹐復姤昭二气之歸奔。月虧盈﹐應精神之衰旺﹔日出沒﹐合榮衛之寒溫。本立言以明象﹐旣得象以忘言。猶設像以指意﹐悟眞意則象捐。達者惟簡惟易﹐迷者愈惑愈繁。故之修眞之士﹐讀《參同契》者不在乎泥象執文。

參同契直指序

七返九還﹐金液大還丹之道﹐爲天地所祕﹐爲鬼神所忌。歷聖口口相傳﹐不記文字。所以學道者如牛毛﹐明道者如麟角﹔加之旁門三千六百﹐曲徑七十二家﹐以邪混正﹐以假亂眞。𨿽有一二志士﹐玉石不分﹐若水負天涯之姿﹐髙明之見者﹐其不爲邪道所惑也﹐有幾人哉﹗東漢魏伯陽眞人﹐得長生陰眞人之傳﹐會悟圓通﹐了卻大事。垂憫後生好道之流﹐準《易》道而作《參同契》﹐分上中下三篇。首敍禦政之道﹐中敍養性之理﹐末敍伏食之方。羅列之條﹐貫通一理﹐別開門戶﹐多設寓寓﹐接引方來﹔以有象比無象﹐以有形示無形。其中藥物火候﹐無一不備。書成之後﹐請諸方州裏事景休徐公﹐遂箋注三篇﹐發明《契》中奧妙。魏眞人又傳同郡淳於叔通﹔淳於氏又作《三相類》上下二篇﹐補塞《參同契》之遺說﹐於是金丹之理﹐盡出而無餘蘊矣。如三翁者﹐皆統回參證《心印》成書﹐非他一切模仿猜疑可比﹐此又《參同契》中之參同。後世萬卷丹經﹐皆本於此。所以人皆稱爲萬古丹經之主。朱子作考異注解《參同》﹔程子象山﹐亦嘗贊美﹐可知此書爲儒道之所共賞者也。窮盡此書﹐流世已久﹐次序紊亂﹐注疏家各出己見﹔或以前者爲後﹐後者爲前﹔或以經文與注語相混﹐或將序文與正文夾雜。不但文意不貫﹐次序大錯﹐且並不分何者是經﹐何者是注﹐何者屬於魏﹐何者屬於徐﹐何者屬於淳於﹐竟似魏眞人一人之書。更有無知之輩﹐或流而爲采戰﹐或誤而爲燒煉﹐毀謗聖道﹐埋沒眞宗﹐大失三翁度世之婆心﹐其罪當可言乎﹖乾隆壬寅歲﹐偶得無名氏翁眞人注﹑上陽子陳眞人注。其經注各分一類﹐節序前後相貫﹐經自經﹐注自注﹐補塞自補塞﹐文自文﹐序自序﹐朱藍分判﹐皂白顯然﹐千百年眞經之冤屈﹐至此方伸。二注﹐陳較於翁尢爲整齊﹐因取陳本爲據﹐其正文次序﹐似有不貫者﹐略爲更移﹐分節注釋﹐其中一切比象諭言﹐盡皆破爲粉碎。與大眾細看直指﹐何者是鑪鼎﹐何者是藥物﹐何者是陰陽﹐何者是五行﹐何者是先天﹐何者是後天﹐何者是火候﹐何者是烹煉﹐何者是內外﹐何者是始終﹐朴實盡露﹐肯綮盡現。書成之後﹐名日《參同直指》。倘有同志者見而閱之﹐則知《參同》之道﹐乃歷聖口口相傳之祕。而悟元之注﹐無非野狐葛藤之語。正文節序﹐或有不貫之處﹐尢賴後之髙明者攺正矣。

時大淸嘉慶四年歲在已末春王正月元旦日棲雲山

素朴散人悟元子劉一明自序於自在窩中

《參同契》經文直指上篇

東漢魏伯陽眞人著

棲雲山悟元子劉一明解

上篇敍以禦政

乾坤剛柔﹐配合相包。陽秉陰受﹐雌雄相須。須以造化﹐精气乃舒。坎離冠首﹐光映垂敷。玄冥難測﹐不可畫圖。聖人揆度﹐參序元基。四者混沌﹐徑入虛無。六十卦周﹐張布爲輿。龍馬就駕﹐明君禦時。和則隨從﹐路平不邪。邪道險阻﹐傾危國家。

大道無聲無臭﹐非色非空﹐有何可言﹖然無聲無臭中而藏陰陽﹐非色非空裏而含造化。果若無言﹐陰陽消息何以知﹖造化機密何由曉﹖故古人云「道本無言﹐言以顯道。」天不私道﹐龍馬負圖出河﹐泄露天機。伏羲氏則之而畫先天八卦﹐又重而爲六十四卦。降之文王﹐又變出後天八卦﹐衍而爲後天六十四卦﹐分而爲三百八十四爻。而又系之以辭﹐明吉凶之理﹐宣聖十翼﹐闡義文之義。於是先天後天之理﹐詳明且備﹐天地造化之道昭昭矣。故《易》之一書﹐爲中國希賢希聖之理窟﹐修道立徳之根本。儒門之所遵者此書﹐道門之所則者此書。黃帝《陰符》﹐老子《道徳》﹐其理其義﹐皆與《易》理暗合。然諸聖奧語妙義﹐後世罕能測其端倪﹐難以窺其畔岸。卽有一二良材志士﹐總得一言半語﹐亦無下手處。伯陽仙翁﹐老婆心多﹐推諸聖度世之心﹐準《易》道而發《明符》《道徳》之祕﹐千百比諭﹐曲盡其說﹐蓋欲人人成道﹐个个了眞。後來丹經子書﹐皆本《參同》而作。是以《參同》爲萬古丹經王。丹經之名﹐實本於此﹐金丹之名﹐亦始於此。夫人秉天地陰陽五行之气而生身﹐身中卽有此陰陽五行之气﹑陰陽五行之徳。气屬命﹐徳屬性。是性命乃天地陰陽五行之气而成。修性命之學﹐離天地陽陽五行之道﹐再無別術矣。《易》卽天地陰陽五行之道﹐能明《易》道﹐而聖道可知。故《易》道以乾坤爲首而敍卦。《參同》亦以乾坤爲首而敍道﹐是《參同》之理﹐本於《易》理也。《易》以乾坤爲首者﹐乾者健也﹐取象爲天﹐天陽而至剛﹐剛主健﹐故曰乾剛﹔坤者順也﹐取象爲地。地陰而至柔﹐柔主順﹐故曰坤柔。乾坤定位﹐剛柔相包﹐乾陽之气稟﹐與坤陰之气承受﹐一雌一雄﹐相資而行造化﹐則陽之精﹑陰之气得以舒暢而生萬物矣。《易》以坎離而爲中者﹐坎外陰而內陽﹐象月﹔離外陽而內陰﹐象日。日月者﹐天地之精魂﹐代天地而行造化﹐乃气運之冠首。日照月臨﹐光映垂敷﹐四時行而萬物生長收藏﹐皆自然而然。天地剛柔之所以能舒精气﹐日月來往之所以能垂光耀﹐還有个無形無象物事在內運動。其理至神至妙﹐難以測識﹐不可畫圖﹐故聖人揆度陰陽消息﹐參序其元本根基﹐以示其奧。四者混沌﹐徑入虛無者﹐《易》以乾坤爲體﹐坎離爲用。四者混沌﹐而歸於虛無一气﹐一气流行﹐陰而陽﹐陽而陰﹐陰陽交錯﹐始於屯蒙﹐終於旣未。餘六十卦陰陽疊運﹐張布而爲輿。龍馬就駕﹐運轂正軸﹐以行造化﹐此《易》之大略也。首出庶物之聖﹐乘六龍以禦天。動靜隨時﹐一與《易》準﹐不敢稍有差錯。蓋《易》以陰陽和平爲本。禦政者﹐觀天道﹐執天行﹐是謂能和﹐和則萬民隨從﹐王道坦坦﹐路平不邪矣﹔禦政者﹐違天道﹐失天行﹐是謂不和﹐不和則上下不應﹐邪道險阻﹐傾危國家矣。比之修道者﹐以剛健柔順爲體﹐以剛柔中正爲用。剛柔合一﹐如乾坤之匹配﹔剛柔中正﹐如坎離之光垂。剛柔相當﹐健順混成﹐精气充足﹐心君虛靈﹐揮然天理﹐心正心身可修矣。蓋治身治國一理也﹐心正君正一道也。未有君不正﹐而能禦時﹔未有心不正﹐而能全道。仙翁首以《易》理禦政﹐提出爲綱領。特以性命之道﹐一《易》道。修身之事如禦政。不明《易》道者﹐不能修性命﹔不明禦政者﹐不能修身心。《易》道禦政﹐皆以陰陽相和爲本。修持性命﹐含陰陽相和之道﹐其外再無二法矣。此節重在一和字﹐和則路平不邪﹐不和則拃道險膽﹐學者可不先知其和乎﹖

君子居其室﹐出其言善﹐則千里之外應之。謂萬乘之主﹐處九重之位﹐發號出令﹐順陰陽節。藏器俟時﹐勿違卦月。屯以子申﹐蒙用寅戍。餘六十卦﹐各自有日。聊陳兩象﹐未能究悉。立義設刑﹐當仁施徳﹐逆之者凶﹐順之者吉。按時法﹝疑爲「發」﹞令﹐至誠專密。謹候日辰﹐審查消息。纖芥不正﹐悔吝爲賊。二至攺度﹐乖錯委曲。隆冬大暑﹐盛夏霜雪。二分縱橫﹐不應漏刻。水旱相伐﹐風雨不節﹐蝗虫湧沸﹐羣異旁出。天見其怪﹐山崩地裂。孝子用心﹐感動皇極。近出己口﹐遠流殊域。或以招禍﹐或以致福﹐或興太平﹐或造兵革。四者之來﹐由乎胸臆。動靜有常﹐奉其繩墨。四時順宜﹐與炁相得。剛柔斷矣﹐不相涉入。五行守界﹐不妄盈縮。

上節言陰陽相和﹐而後可以有爲矣。但有陰陽﹐必有生殺﹐生殺分明﹐陰陽相須。以之治國﹐則國可以治﹐以之修身﹐則身可以修。蓋修眞之道﹐所以法天效地﹐一言一行﹐必須謹密﹐暗合天地造化﹐方能與天地合徳﹐奪天地之气數爲我有。《系辭》傳曰「君子居其室﹐出其言善﹐則千里之外應之。」夫修辭立其誠﹐所以進徳也。因其進徳﹐所以言必誠。室者﹐人所不知﹐而己所獨知之地。居其室﹐而能愼其獨﹐則靜觀密察﹐言不妄出﹐一出其言﹐言必盡善。言善則有信﹐有信則行無不當﹐可以動天地﹐感人物﹐故千里之外應之。禦政之主﹐觀天道﹐執天行﹐發號出令﹐必顧陰陽之節﹐而不敢有違於天行者﹐蓋以言行君子之樞機。樞機之發﹐榮辱之主也。修道者﹐用剛用柔﹐仿禦政者﹐發號出令。順陰陽節﹐未有心不正而身不修﹐性不盡而命不立者也。何爲發號出令﹐順陰陽節﹖陽節所以生發萬物﹐陰節所以收斂萬物。修道有進退之法﹐當陽而用陽﹐當陰而用陰。用陽者進也﹐用陰者退也。進退各有其節﹐是謂天人合發﹐順陰陽而號令也。藏器俟時﹐勿違卦月者﹐一年十二月﹐上﹝「上」原文爲「下」﹞六月屬陽。下六月屬陰。自子至巳﹐復﹑臨﹑泰﹑大壯﹑夬﹑乾﹐六陽卦統之﹔自午至亥﹐姤﹑遁﹑否﹑觀﹑剝﹑坤﹐六陰卦統之。陰陽卦气﹐各行其時。十二月行六十卦﹐共三百六十日﹔一日行一爻﹐共行三百六十爻﹔一月三十日﹐行五卦共三十爻。自冬至後行起﹐始於屯蒙﹐終於旣未。如屯蒙二卦﹔屯乃坎震合卦﹝﹞﹐坎爲水﹐震爲雷﹐雷在水中﹐陽動於陰中也。屯以子申者﹐坎在子﹐爲水。水生於申﹐旺於子﹐陽气至子而升﹐陽用事也。蒙乃艮坎合卦﹝﹞﹐艮爲山﹐坎爲水﹐水在山下﹐陽气止於陰中也。蒙用寅戌者﹐艮在寅藏火﹐火生於寅﹐庫於戌﹔陽气至戌而藏﹐陰用事也。屯主生陽﹐蒙主養陽。修丹之道﹐藏器於身﹐待時而用。當進陽而陰中返陽以進火﹐如屯陽動陰中也﹔當陽足而陽中運陰以退火﹐如蒙陽止陰中也。餘六十卦﹐各自有日者﹐﹣月五卦﹐三百六十日﹐行六十卦。卽上節六十卦周張布爲輿也。聊陳兩象﹐未能究悉者﹐舉此屯蒙兩卦﹐反正之象。其餘五十八卦﹐一反一正﹐各行卦气﹐可以類推而知﹐不必究悉矣。六十四卦﹐只言六十卦者﹐蓋造化之道﹐以乾坤爲體﹐以坎離爲用﹐六十卦皆乾坤坎離四卦﹐一陰一陽變化而生出者也。修道者﹐若知此中消息﹐則明損益﹐知昏曉。以乾坤爲體﹐以坎離爲用﹐一動一靜﹐而六十卦自然而然﹐不執卦象﹐自合卦象也。立義設刑﹐當仁施徳者﹐義剛主刑﹐仁柔主徳。當剛而剛﹐以義施刑﹔當柔而柔﹐以仁施徳。設刑以去客气﹐施徳以養王气。義以成仁﹐仁以濟義﹐仁義並行﹐刑徳兩用﹐大丹始成。違此者﹐則陰陽乖戾而凶﹔順此者﹐則陰陽調和而吉。故必按節侯﹐發令施爲﹐神明默運﹐志誠專密﹐防危慮險﹐謹侯陽生陰生之日辰。審察消息而運用之﹐不敢稍有懈怠也。誠之一字﹐爲修道者成始成終之物。纖芥不正﹐便爲不誠。不誠則悔吝爲賊﹐陰陽不時﹐二至攺度﹐陰陽不和﹐二分縱橫﹐有等等凶象發現。縱大道在望﹐未許我成。果其剛柔正中﹐一誠格天﹐凶可變吉﹐險可得易。卽如孝子誠心﹐便可感動皇極。昔大舜遭父母之難﹐號泣旻天﹐略無怨言﹐完廩浚井﹐莫敢有違。瞽瞍焚廩掩井﹐皆不得死﹐天子報孝子也如此。修道者﹐若能以人心合天心﹐顚倒明陽﹐只在片時。天有違乎﹖天不我違﹐而況於人乎﹖況乎鬼神乎﹖近出己口﹐遠流殊域者﹐卽君子居其室﹐出其言善﹐則千里之外應之﹔若居其室﹐出其言不善﹐則千里之外違之。故或招禍﹐或致福﹔或興太平而百體具理﹐或造兵革而六城猖狂。吉凶禍福﹐皆在心胸一念之間耳。蓋方者心之聲﹐有諸內﹐形諸外﹐心正則言善﹐致福而興太平﹔心不正則言不善﹐招禍而興兵革。故必動靜有常﹐奉其繩墨﹐不偏不倚﹐隨時隨事﹐順之逆之﹐與四時陰陽之气相得﹐則用剛用柔﹐皆得其當﹐於此斷而有準。《系辭》傳曰「動靜有常﹐剛柔斷矣」者﹐卽此之謂也。剛柔有斷﹐自不至於宜剛而涉於柔﹐宜柔而入於剛。金木水火土﹐五行各守其界﹐五元五徳﹐各安其位﹐亦自不妄盈縮﹐渾然一气﹐天理流行而不息矣。此節重在動靜有常﹣句。能動靜有常﹐卽是發號出令。順陰陽節﹐卽是五行守界。不妄盈縮﹐卽是君子居其室﹐出其言善﹐一有常而志誠專密﹐無行不順﹐無言不善。逆之順之﹐進之退之﹐無可無不可矣。

易行周流﹐屈伸返覆。幽潛淪匿﹐變化於中﹐包囊萬物﹐爲道紀綱。以無制有﹐器用者空。

上節言發號出令﹐必須陰陽節而後得吉。人或以爲有心作爲﹐而實非有心也。試思易卦之行﹐一气上下﹐周流六虛﹐其屈伸返覆之機﹐幽潛淪匿﹐𨿽不可見不可聞﹐然至無而含至有﹐至虛而含至實﹐其中變化無窮﹐包囊萬物﹐爲道之紀綱。蓋屈伸返覆者﹐一陰一陽之謂道﹔變化於中者﹐陰陽不測之謂神。以神運道﹐以道顯神﹐是以無而制造其有﹐以器用而歸於空。《易》無思也﹐無爲也﹐寂然不動﹐感而遂通﹐天下之故﹐易何心哉﹖性命之道﹐一易道也。易無心﹐修道亦無心﹐無心之用順時而用。順時者﹐顧其理也。順理而行﹐動出於天﹐不自於人﹐何心之有哉﹖

故推消息﹐坎離沒亡。言不苟造﹐論不虛生。引驗見效﹐校度神明。推類結字﹐原理爲證。坎戊月精﹐離己日光。日月爲易﹐剛柔相當。土王四季﹐羅絡始終。靑赤白黑﹐各居一方。皆秉中宮﹐戊己之功。

上節言有以無爲用。但無之用人難測度﹐故聖人推明陽來往消息﹐坎離會合沒亡﹐以有象比無象﹐以有形諭無形。言不苟造﹐論不虛生﹐引其所驗﹐而見效者﹐校度其陰陽神明之用﹐推其類而結字﹐原其理而爲證﹐使人易知易會。如坎納戊爲月精﹐離納己爲日光。陰中含陽﹐陽中含陰﹐以日上月下﹐合而爲易﹐取剛柔相當之義﹐此推其同類相從而結字也。夫如土王四季﹐羅絡金木水火而爲一气﹐始而終﹐終而始﹐始始終終﹐流行不息。靑木赤火﹐白金黑水﹐各居一方﹐皆秉中宮之土調和而相合之。是相合之功﹐皆賴戊己。金木水火土﹐混而爲一﹐是謂攢族五行﹐此原理爲證也。推類原理﹐無可以因有而知﹐空可以因器而曉矣。

朔旦爲復﹐陽炁始通。出入無疾﹐立表微剛。黃鐘建子﹐兆乃滋彰。播施柔暖﹐黎蒸得常。臨鑪施條﹐開路正光。光耀漸進﹐日以益長。醜之大侶﹐結正低昂。仰以成泰﹐剛柔並隆。陰陽交接﹐小往大來。輻輳於寅﹐運而趨時。漸歷大壯﹐俠列卯門。楡莢墮落﹐還歸本根。刑徳相負﹐晝夜始分。夬陰以退﹐陽升而前。洗濯羽翮﹐振索宿塵。乾健盛明﹐廣被四鄰。陽終於巳﹐中而相干。媾始紀序﹐履霜最先。井底寒泉﹐午爲蕤賓。賓伏於陰﹐陰爲主人。遁世去位﹐收斂其精。懷徳俟時﹐棲遲昧冥。否塞不通﹐萌芽不生。陰申陽屈﹐沒陽姓名。觀其權量﹐察仲秋情。任畜微稚﹐老枯復榮。薺麥牙蘗﹐因冒以生。剝爛肢體﹐消減其形。化炁旣竭﹐亡失至神。道窮則返﹐歸乎坤元。

上節言推陰陽消息﹐坎離沒亡以立言。此節合下節﹐皆申明陰陽消息﹐引驗見效之義。何以見陰陽消息﹖如冬至朔旦﹐日從南回北﹐地下一陽生﹐在卦爲復﹝﹞。陽气方生﹐陽爲主而陰爲賓﹐復彖辭曰「出入無疾。」特以陰陽出入﹐出入俱無疾傷。出之者﹐陽當進也﹔入之者﹐陰當退也。立表微剛者﹐表所以驗晷影之長短。微剛者﹐陽气方生也。立表以測日影方長﹐卽知地下陽气方生也。微陽方生﹐律應黃鐘。月建於子﹐爲十一月。陽進之兆﹐於此滋而漸彰。天之陽气﹐播施而始物﹔地之陰气﹐柔暖而生物。黎蒸皆得天地陰陽相交之气﹐資始資生﹐而得其常矣。比之修道者﹐剛气方振﹐其气尙微﹐當養此一點生機﹐以爲返本還元之根基﹐而不可須臾有離者也。日自冬至漸回至小寒﹐二陽生﹐在卦爲臨﹝﹞。大造鑪中﹐陽气施條﹐開通道路﹐光耀始進﹐晷影於此益長。月建在丑﹐律應大呂﹐爲十二月。比之修道者﹐剛气漫長﹐臨鑪下功﹐條理身心﹐抑陰以開路﹐扶陽以正光﹐漸次而進﹐功夫不缺。亦如日之益長也。日自小寒回至立春﹐三陽生。正气結滿地中﹐自低而昂﹐天气從此上升﹐地气從此下降﹐內陽外陰﹐在卦爲泰﹝﹞﹐泰者﹐剛柔並隆。陰陽交接﹐小住而大來。陰順陽健﹐其气溫和﹐如輻輳成輪﹐陽陽同途﹐渾然一气。月建在寅﹐爲正月﹐比之修道者﹐剛气進於中正﹐客气伏首﹐陰陽調停﹐性情和平﹐剛而不燥﹐柔而不懦也。日自立春回至春分﹐運而趨時﹐由溫而漸熱﹐四陽生﹐在卦爲大壯﹝﹞。月建在卯﹐爲二月。卯者﹐木旺之地﹐生徳之門。然大壯內藏不壯﹐故此時楡莢隨落﹐還歸本根。徳中帶刑﹐刑徳相負﹐陰陽分離﹐晝夜從此而分﹐日漸長而夜漸短。比之修道者﹐陽剛之气壯盛﹐須當沐浴溫養﹐歸於本根﹐以戒不虞﹐俟其陰气自退﹐陽气自長﹐不可彊制﹐以招客气﹐所謂「勿忘勿助」者是也。日自春分漸回至淸明﹐自此陽气漸長﹐陰气漸消﹐陰气將盡﹐陽气將純﹐五陽生﹐在卦爲夬﹝﹞。月建在辰﹐爲三月。夬者﹐決陰以退﹐陽气升而前進也。比之修道者﹐剛气旺盛﹐陰气微弱。從此可以洗濯一身積習之舊染﹐抖去人心乎生之宿塵﹐振羽翮而一往直前矣。曰振者﹐振發道心之剛气也﹔曰索者﹐索求人心之穢污也。以道心制人心﹐無徽不入﹐不使有一毫客邪之气﹐畱於方寸之內也。日自淸明回至立夏﹐六陽生﹐在卦爲乾﹝﹞。月建在巳﹐爲四月。乾健盛明﹐光被四鄰﹐兩間純是陽气﹐萬物於此而皆榮旺矣。比之修道者﹐陽剛進於純粹至精﹐復見乾元面目。良知良能﹐渾然天理﹐而無一毫人欲之私。如一輪紅日﹐照於天中﹐萬般陰邪﹐盡皆消滅。此進陽火之事﹐用九之道也。陽气至巳而極。陽極必陰﹐卽有陰气相干。日自立夏交夏至﹐自北而回南﹐地下一陰生﹐在卦爲姤﹝﹞。從此陰气繼陽气﹐而序有履霜之兆。一陰生﹐非有霜之時。然霜之履﹐卽於此始﹐乃陰气之最先者。當此之時﹐井底泉水寒涼﹐應地气也。月建在午﹐爲五月﹐律應蕤賓﹐陰气賓伏地下﹐陽气當退﹐陰气當進﹐而陰爲主人矣。比之修道者﹐陽剛增進於極盛﹐必須將此陽剛保守﹐煆煉成了永久不壞之物﹐方爲極功。保守之功﹐卽運陰符之功。陰符者﹐陽極當以陰養之。以陰養陽﹐陽气不亢﹐陰陽符合之謂。陰符之陰﹐非外客气之陰﹐乃陽气收斂退出之眞陰﹐這邊眞陽退﹐那邊眞陰生。眞陰生而假陰自消自化。若陽气不退﹐眞陰不現﹐陽極必陰。一陰潛生﹐客气又來﹐得而復失﹐大事去失。故陽剛進至於純﹐陰符之所必用。亦如五月之姤﹐而陰爲主人矣。但用陰須要認的眞假﹐眞陰順其眞﹐假陰順其假。順眞能養陽﹐順假能傷陽。故姤之象傳旣曰「勿用取女﹐不可興長。」又曰「天地相遇﹐品物咸章﹔一眞一假﹐天地懸隔。」故坤卦初爻﹐有腹霜堅冰至之戒。此用陰所當謹愼者也。日自夏至回於小署﹐二陽退而二陰生﹐在卦爲遁﹝﹞。月建於未﹐爲六月﹐陽气從此收斂。比之修道者﹐遁世去位﹐收斂精神﹐懷徳俟時﹐棲遲昧冥﹐韜明養晦﹐大智若愚﹐大巧若拙﹐不使有客气乘間而傷也。日自小暑﹐漸回至立秋﹐三陽退而三陰生﹐在卦爲否﹝﹞。月建在申﹐爲七月。此時天气下降﹐地气上升﹐萬物閉塞而不通﹐𨿽有萌者而不生也。比之修道者﹐剛道退於中正﹐柔道進於中正﹐剛柔相當﹐以柔養剛﹐其陰用事﹐如沒陽姓名矣。日自立秋﹐回至秋分﹐四陽退﹐而四陰生﹐在卦爲觀﹝﹞。月建在酉﹐爲八月﹐於時爲中秋﹐刑中有徳﹐任蓄微稚﹐老枯復榮。如萬物皆斂﹐而芥麥反發芽長糵﹐因冒以生。比之修道者﹐剛爲柔養﹐生機在內﹐𨿽外暗而內實明。亦如中秋刑中有徳也。日自秋分﹐回至寒露﹐五陽退﹐而五陰生。在卦爲剝﹝﹞。月建在戌﹐爲九月﹐陽气從此消滅其形﹐萬物殞落。比之修道者﹐剝爛後天幻化之肢體﹐消滅有形剛燥之气性。化气旣竭﹐無識無知﹐亡失至神﹐不神而神矣。日自白露回至立冬﹐六陽退﹐六陰純﹐道窮則返﹐在卦爲坤﹝﹞。月建在亥﹐是爲十月﹐純陰無陽。比之修道者﹐剛气退藏﹐養到空無所空﹐歸於無聲無臭至靜之地矣。過此而往﹐靜極復動﹐別有妙用也。後附六陰六陽一圖﹐以備參考。

晦朔之間﹐合符行中。混沌鴻蒙﹐牝牡相從。滋液潤澤﹐施化流通。天地神明﹐不可度量。利用安身﹐隱形而藏。始於東北﹐箕斗之鄕。旋而右轉﹐嘔輪吐萌。潛潭見象﹐發散精光。昂畢之上﹐震出爲徵。陽炁造端﹐初九潛龍。陽以三立﹐陰以八通。三日震動﹐八日兌行。九二見龍﹐和平有明。三五徳就﹐乾體乃成。九三夕惕﹐虧折神符。盛衰漸革﹐終還其初。巽繼其統﹐固際操持。九四或躍﹐進退道危。艮主進止﹐不得逾時。二十三日﹐典守弦期。九五飛龍﹐天位加喜。六五坤承﹐結括終始。韞養眾子﹐世爲類母。上九亢龍﹐戰徳於野﹐用九翩翩﹐爲道規矩。陽數已訖﹐訖則復起。推情合性﹐轉而相與。循環璇璣﹐升降上下。周流六爻﹐難可察睹。故無常位﹐爲易宗祖。

上節以一歲十二月﹐比陰陽進退之道。此節又以一月三十日﹐比明陽進退之道。總以明順陰陽節之運用耳。月與日﹐一歲十二會﹐每月一會。當晦朔之間﹐日月相合﹐如符契行於中道。中道者黃道﹐日行之道。日道月道﹐相交而行﹐正在晦盡朔初之時。當此之時﹐陰陽上气相交﹐混沌鴻蒙﹐牝牡相從﹐陽抱陰﹑陰抱陽﹐和气摶聚﹐滋液潤澤﹐陽施而陰化﹐一气流通。然其牝牡相從﹐施化流通之機﹐無形無迹﹐不可見不可知﹐𨿽天地神明﹐不可度量﹐而況於人乎﹖比之修道者﹐虛極靜篤﹐利用安身﹐隱形而藏﹐萬物難傷﹐造化難移。蓋天地能役有形﹐不能役無形﹔能役有气﹐不能役無气﹐能役有心﹐不能役無心也。始於東北箕斗之鄕音﹐月光至東北﹐全消純陰之象﹐《易》所謂「東北喪朋」也﹔旋而右轉﹐嘔輪吐萌﹐陰下生陽﹐潛潭見象﹐發散精光。於畢昴西南坤地﹐坤中孕震﹐現蛾眉之光﹐是謂「震出爲微」﹐陽气造瑞之始﹐《易》所謂「西南得朋」也。此時微陽初生﹐在乾卦爲初九之潛龍。比之修道者﹐靜極而動﹐虛室生白﹐一點眞靈之光﹐從黑暗中發出。這一點眞靈﹐易失而難尋﹐幸而見之﹐急須收入壺中﹐以爲返本還元之基。保之惜之﹐須臾不可有離者也。月之陽光﹐於三日而立基﹐陽气於八日而始通。通者﹐陰气始﹐與陽气相通而和平也。三立者。三日震動﹔八通者﹐八日兌行。光有兌象﹐陰中陽半﹐其平如繩﹐似乎弓弦﹐是謂上弦。在乾卦爲九二之見龍。比之修道者﹐陽剛進於中正﹐則和平有明﹐陰气順從﹐不隱不瞞﹐可以不爲外物所傷矣。月至十五﹐三五徳就﹐光气圓滿﹐三陽純全﹐乾體乃成﹐在乾卦爲九三之夕惕。比之修道者﹐精神充足﹐剛气壯盛﹐三五合一﹐金丹有象。然陽極於上﹐必虧折於下﹐盛衰相革﹐終還其初。夕惕者﹐防危慮險﹐以戒不虞也。月至十八﹐一陰潛生﹐光气始虧﹐巽繼其統﹐陽光於此漸退。比之修道者﹐剛气進添至極﹐須當以柔接之﹐固濟操持﹐保養其剛。在乾卦爲九四之或躍。或之者﹐疑之也。疑其進退於道有危﹐謹愼之至也。月至二十三日﹐陽中陰半﹐有艮之象﹐其平如繩﹐亦似弓弦﹐是謂下弦﹐艮主進而當止。比之修道者﹐陽剛退於中正﹐剛柔合一﹐不偏不倚之謂中矣。當此之時﹐須當沐浴﹐不得逾時﹐退之太過。在乾卦爲九五之飛龍。飛龍者﹐剛健中正﹐純粹之精﹐剛而不至躁﹐柔而不至懦﹐通權達變﹐惟精惟一﹐允執厥中。如月二八一斤﹐金水相停﹐光進不至於極﹐光退不至於暗。到此地位﹐良知良能﹐道心常存﹐人心安靜﹐渾然天理﹐止於至善﹐復見本來剛柔如一之面目﹐我命由我不由天。天卽我﹐我卽天﹐與天爲徒﹐豈不加喜乎月至三十﹐六五坤承﹐陽光盡藏﹐純坤之象。陽气一周﹐從坤而始﹐從坤而終。是坤者﹐結括陽气之始終者也。惟其結括陽气之始終﹐故韞養眾子。又復陰極生陽﹐世爲類母﹐生生不息。在乾卦爲上九之亢龍。亢者﹐陽之極也。陽光退至於純坤﹐得坤溫養﹐其气充滿於內﹐靜極而動﹐陰陽摶聚﹐故有戰徳於野之象。此亢龍戰野﹐與《周易》乾坤上九上六辭稍別。《周易》亢龍﹐以陽太過言之﹔戰野以陰不順言之﹔契中亢龍﹐以陽到純處言之﹔戰野以陰陽相合摶聚言之﹐須要看戰徳二字。戰徳於野﹐是明示有陽徳﹔不可無陰徳。借陰養陽﹐陽气極而返於本根﹐又從陰中復發﹐故下文緊接曰「用九翩翩﹐爲道規矩」。翩翩﹐飛翔上下之義。乾卦曰「用九見羣龍無首﹐吉。」修道者﹐能如月光盈虧之規矩﹐當進剛而卽進剛﹐當用柔而卽用柔﹐變化隨時﹐剛柔有準﹔翩翩不定﹐或上或下﹔迎之不見其首﹐隨之不見其後﹐剛之迹俱化﹐不剛而剛﹐剛而不剛﹐惟見於空。剛而養到空地﹐陽之數已訖﹐歸於坤元。陰極生陽﹐訖則復起﹐推情合性﹐轉而相與﹐大藥發生﹐由微而著﹐如璇璣循環﹐升降上下﹐周流於六陰六陽之爻位。此乃至神至妙之天機﹐先天而天弗違﹐後天而奉天時﹐非尋常之可能察觀者。故《易》之陰陽﹐無一定常位﹐而乾坤六陰六陽﹐爲《易》之宗祖。其餘六十二卦﹐皆乾坤陰陽隨時變化之所出。識得乾坤陰陽變化之道﹐是得其《易》之宗祖。用九用六﹐不失其時﹔進之退之﹐六十二卦﹐皆在運用之中﹐自合一歲日。行南北之節候﹐自契一月﹐月光盈虧之气機﹐不必泥文執象﹐可以得象忘言﹐得意忘象矣。後附月光盈虧圖﹐以備參考。

恆順地理﹐承天布宣。玄幽遠眇﹐隔閡相連。應度育種﹐陰陽之元。廖廓恍惚﹐莫知其端。先迷失軌﹐後爲主君。無平不陂﹐道之自然。變易更盛﹐消息相因。終坤復始﹐如循連環。帝王承禦﹐千載常存。

上二節以一歲一月指示陰陽互用之理﹐詳明且備矣。夫修眞之道﹐一陰一陽之道﹐陽主剛健﹐陰主柔順。進陽者﹐進剛健也﹔運陰者﹐運柔順也。進剛健必進於中正﹐方爲健﹔運柔順必運於中正﹐方爲順。剛至中正﹐剛而不躁﹔柔至中正﹐柔而不懦。剛中有柔﹐柔中有剛﹐則本性圓明﹐不偏不倚之謂中﹐金丹結矣。但金丹之道﹐以天地爲鑪鼎﹐剛必如天之無物能傷﹐剛健得矣﹔柔必如地之無物不裁﹐則順得矣。恆順地理者﹐法地之柔順﹐無物不裁﹐無物不生也﹐承天布宣者﹐微﹝似誤﹞天之剛健﹐無物不始﹐無物能屈也。能法地﹐則柔順配地﹔能效天﹐則剛健配天。果能剛健如天﹐柔順如地﹐則易知簡能。卽良知良能﹐渾然天理﹐至善而無惡矣。試觀天上地下﹐其气至玄至微﹐其形至遠至眇﹐似乎彼此隔閡﹐又卻其气潛通而相連。相連者﹐應其度數﹐育其種類﹐萬物皆隨時發生。其發生處﹐卽是陰陽元基。這个元基﹐𨿽玄幽遠眇﹐寥廓而難卽﹐恍惚而難測﹐莫可知其端倪。然觀其地之生物長物﹐莫知其端者﹐亦可以稍知其端矣。《易》之坤卦辭曰「先迷後得主。」傳曰「先迷失道﹐後順得常。」蓋地至陰而無陽﹐承天之陽以爲陽。天之陽气來﹐則地陽﹔天之陽气去﹐則地陰。當天气下降﹐地气上升﹐陰气用事﹐陽气退避﹐萬物閉塞而不通﹐是地無陽﹐如迷而失軌﹐無主君也﹔當天气上升﹐地气下降﹐陽气用事﹐陰气順命﹐萬物折甲而通泰﹐是地有陽﹐如順而得常﹐有主君也。先迷失軌﹐陽極而陰﹐陰用事﹐後爲主君﹔陰極而陽﹐陽用事。陽用事﹐萬物通﹐如地之平﹔陰用事﹐萬物塞﹐如地之陂。天地之道﹐大往小來﹐小往大來﹐無有陽而不陰﹐平而不陂。其陰陽平陂﹐皆道之自然。𨿽天地亦無心也﹐故變易之道﹐陰陽更盛﹐陽極則陰﹐陰極則陽﹐消息相因﹐終於坤而又復始﹐如循連環。凡此皆以明天地陽健陰順﹑陰陽一气流行之理也。若帝王承天禦治﹐法天效地﹐剛柔並用﹐與天地合其徳﹐與日月合其明﹐與四時合其序﹐與鬼神合其吉凶﹐先天而天弗違﹐後天而奉天時。以之治世則世治﹐以之修道則道成。內可成己﹐外可成人。𨿽千載常存﹐享壽無疆﹐較之常人﹐更爲甚易。昔伏羲神農修此道﹐而享壽萬餘﹔黃布修此道﹐而乘龍上天﹐此爲證驗也。

禦政之首﹐鼎新革故。管括微密﹐開舒布寶。要道魁柄﹐統化綱紐。爻象內動﹐吉凶外起﹐五緯錯順﹐應時感動。四七乖戾﹐誃離俯仰。文昌統錄﹐詰責臺輔。百官有司﹐各典所部。原始要終﹐存亡之緒﹐或君驕佚﹐亢滿違道﹔或臣邪佞﹐行不順軌。弦望盈縮﹐乖變凶咎。執法刺譏﹐詰過貽主。辰極受正﹐優遊任下。明堂布政﹐國無害道。

以上借《易》理﹐或言天道﹐或言王道﹐或言聖道﹐分而論之。此節總結局於禦政﹐以明返還之功。返還者﹐後天中返先天﹐有爲之功用﹐故曰禦政之首。鼎新革故﹐返還之道﹐欲其取新也。然欲取新﹐莫先於革故。故者﹐舊染之污也。革去舊染之污﹐則人心靜矣。鼎者﹐煆煉藥餌之器。所以取物之新﹐鼎中之物煉新﹐則道心生矣。管括微密者﹐戒愼乎其所不睹﹐恐懼乎其所不聞﹐在至隱至微處下功力﹐所以使人心之柔順也。開舒布寶者﹐化裁存乎變﹐推行存乎通﹐於一舉一動處運神機﹐所以發道心之剛健也。人心柔順﹐道心剛健﹐則革故而鼎新﹐鼎新而革故﹐自無揮然天心﹐至善而無惡矣。然其鼎新革故之要道﹐總在道心耳。要道魁柄者﹐魁柄爲北斗第七星﹐一名標星﹐一名破軍星﹐又名天罡星。天罡統造化之權﹐爲北極執法之臣。所以運周天之星宿﹐爲眾星之綱紀﹐造化之要道。天罡動之得正﹐則五緯眾星各守其位﹐二十八宿皆應時而轉﹐不失節侯而吉﹔動之稍錯﹐則五緯眾星不順其常﹐二十八宿皆乖戾誃離﹐失其次序而凶。凡此皆因人事謀爲臧否感之。文昌星共六星﹕一曰上將﹐二曰次將﹐三曰貴相﹐四曰司祿﹐五曰司命﹐六曰司寇﹐乃天之六府。主集記天道﹐統錄休咎﹐詰責人間臺輔百官有司﹐各典所部之善惡。善則垂象吉﹐惡則垂象凶。原其垂象吉凶之始﹐要其人間禍福之終﹐可以知其存亡之緒矣。故或君驕佚﹐亢滿自居﹐有違治道﹔或臣邪佞﹐行不順軌﹐失其政事﹐必致天象朔望盈縮﹐乖變失常﹐而著凶咎。此其責﹐在執法之臣不嚴﹐爲人刺譏﹐且且貽過於主﹐害莫大焉。蓋魁柄隨時運動﹐則辰極守正﹐居於其所﹐遊優任下﹐而眾星共之。交宮過度﹐運動四時﹐萬物生成。執法者﹐謹愼順軌﹐則君王恭已南面﹐坐明堂而布政事﹐帝道遐昌。修道者﹐道心之眞情﹐具有剛气﹐如天上之魁柄﹐國家之執法者也。道心之眞知﹐主乎覺照﹐如天上之文昌統錄也。道心之主宰﹐如天上之辰極﹑人間之國君也。眞情不昧﹐五元五徳﹐彼此相生﹑渾然一气﹐如魁柄所指不忒﹐五緯錯順﹐應時感動也。假情一發﹐五物五賊﹐彼此相克﹐各一其性﹐如魁柄所指有錯﹐二十八宿﹐乖戾誃離俯仰也。眞知覺照﹐簽察六根門頭﹑七情六欲﹑五物五賊之妄動﹐如文昌統錄各典所部之善惡也。心君主宰中正﹐如辰極居所守正﹐國君明堂布政也。修道者﹐而能振道心制人心﹐則眞情不昧﹐眞知常存﹐陰气漸化﹐陽气漸純﹐鼎新革故﹐性定命凝﹐自有爲而入無爲﹐百體俱理﹐萬慮俱息﹐更何有驕亢違道﹐邪佞失軌﹐凶咎之害乎﹖噫﹗修眞之道﹐亦一禦政之道。若明禦政之吉凶﹐則修眞之吉凶可知。仙翁上篇﹐首以禦政比修眞﹐妙哉﹗微哉﹗

《參同契》經文直指中篇

中篇引內養性

將欲養性﹐延命卻期。審思後末﹐當慮其先。人所秉軀﹐體本一無。元精云布﹐因炁托初。陰陽爲度﹐魂魄所居。陽神日魂﹐陰神月魄。魂之與魄﹐互爲室宅。性主處內﹐立置鄞鄂。情主營外﹐築垣城郭。城郭完全﹐人物乃安。爰斯之時﹐情和乾坤。乾動而直﹐炁布精流﹔坤靜而翕﹐爲道捨廬。剛施而退﹐柔化而滋。九還七返﹐八歸六居。男白女赤﹐金火相拘。則水定火﹐五行之初。上善若水﹐淸而無瑕。道之形象﹐眞乙難圖。變而分布﹐各自獨居。類如雞子﹐白黑相符﹐縱廣一寸﹐以爲始初。四肢五臟﹐筋骨乃俱。彌歷十月﹐脫出其胞。骨弱可捲﹐肉滑若鉛。

古仙云「修性先修命﹐方入修行經﹐修命不修性﹐此是修行第﹣病。」蓋性爲陰﹐命爲陽﹐陰陽兩用﹐性命雙修﹐方能入於形神俱妙﹑與道合眞之境。故未修性之先﹐須急修命﹐旣了命之後﹐又當修性。未有不修命而超凡﹐未有不修性而入聖。仙翁以養性之道而首提曰「將欲養性﹐延命卻期。」正以示欲養其性﹐不可不先延命也。若是上智利根﹐不待修命﹐而卽修性﹐一了百當﹐直登聖域。然上智之人少﹐中下之人多。若不先修命﹐而卽養性﹐則爲一己之陰﹐倘有一毫滲漏﹐未免有拋身入身之患。故必先修有爲返還之道﹐以固其命基﹐再行抱一無爲之道﹐以了其性宗﹐性命兼了﹐本生不滅﹐與天地同良久矣。但延命之道﹐卻期之道也。卻期者﹐卻其死期之謂。能卻死期﹐方能延命。然欲卻期﹐須要審思其如何死。審思如何死﹐尢當先慮如何生。生者先也﹐死者後也。孔子曰「未知生﹐焉知死﹖」蓋未知如何生﹐卽不知如何死﹔旣知如何生﹐卽知如何死。能知生死之機﹐於是卻其死而延其生﹐不難矣。原夫人所秉驅﹐體本一無﹐因凡父凡母﹐男女交合﹐元精元气托初﹐自無而生有。男之气屬陽﹐女之气屬陰﹐陰陽二气交度﹐男女魂魄﹐卽居於其間。魂爲陽神如日﹐魄爲陰神如月﹐魂魄互爲室宅。魂屬性﹐主處內﹐立置鄞鄂之密室﹔魄屬精﹐主營外﹐築垣城郭之外宅。鄞鄂如內之五臟六腑﹐城郭如外之四肢百骸。城郭完全﹐而人物方能安居於內。爰此陰陽交度之時﹐男女以情相合﹐如乾上坤下。乾坤相配﹐乾動而直﹐气布精流﹔坤靜而翕﹐爲道之舍廬。在男剛道﹐一施而退﹔在女柔道﹐化而滋生。陰陽上气﹐凝而成像﹐胎元已結。九者金之數﹐七者火之數﹐八者木之數﹐六者水之數。九還七返﹐八歸六居﹐金木水火之气﹐皆入胎中。九還七返﹐八歸六居﹐與逆用還返之義不同。此返還﹐乃男女陰陽之气﹐返歸於胎中﹐自外入內之說。蓋男之精白﹐屬金﹔女之血赤﹐屬火。金火之气相拘﹐摶聚一處﹐金中有水之气﹐火中有木之气﹐則水定火。火去煉金﹐水去濟火﹐木去生火﹐金去生水﹐金木水火﹐自相燻蒸﹐其中變化﹐自有眞土﹐此五行所生之初也。胎中𨿽是五行變化﹐當陰陽交度之際﹐暗中卽有一點先天造化入內﹐而先生水。這个水﹐乃先天先地而生﹐淸而無瑕。爲道之形象﹐眞乙難圖﹐至無而含至有﹐至虛而含至實。男女精血﹐非此水亦不能爲工。是水也﹐無形而能生形﹐是以變化不測﹐一變爲水而生腎﹐二變爲火而生心﹐王變爲木而生肝﹐四變爲金而生肺﹐五變爲土而生脾。變而分布﹐獨居一方。然𨿽獨居一方﹐而五行之气﹐仍聚一處﹐類如雞子﹐白黑相符。黑爲陰﹐白爲陽﹐陰陽符合﹐一气渾含﹐故曰縱橫一寸﹐以爲始初。始初者﹐根本也﹐一气爲根本。根本立﹐則枝榦自發﹐故曰「四肢五臟﹐筋骨乃俱。」言四肢五臟筋骨﹐皆自一气變化而成全也。彌歷十月﹐气足形全﹐脫出其胞﹐骨弱可捲﹐肉滑如鉛。此生人之道則然。若人審明此生身之理﹐調和吾身眞陰眞陽﹐逆而修之﹐仍了胎中之一息﹐結爲聖胎﹐溫養十月﹐身外有身﹐造化由我﹐可以卻死﹐可以延生矣。噫﹗逆則成仙之道﹐固不易知。而順則生人之道﹐亦難以曉。若知生人之道﹐而顚倒之間﹐卽是成仙之道。柰何人不審思生人之道﹐而妄想學仙﹐豈不可嘆乎﹖

坎男爲月﹐離女爲日﹐日以施徳﹐月以舒光﹐月受日化﹐體不虧傷。陽失其契﹐陰侵其明﹐晦朔薄蝕﹐掩冒相傾﹐陽消其形﹐陰淩災生。男女相胥﹐含吐以滋﹐雌雄錯雜﹐以類相求。金化爲水﹐水性周章﹐火化爲土﹐水不得行。男動外施﹐女靜內藏﹐溢度過節﹐爲女所拘。魄以鈐魂﹐不得淫奢。不寒不暑﹐進退合時﹐各得其和﹐俱吐證符。

上節言生人之道﹐系陰陽相合而成。此節乃推廣其類﹐而證修仙之道﹐非陰陽相合﹐靈胎不結也。如坎卦爲男﹐其體陰﹐象月。離卦爲女﹐其體陽﹐象日。月本黑體﹐純陰無陽﹐借日生光﹐每月晦盡朔初﹐與日一會。日以施徳﹐月以舒光﹐是月受日化﹐而黑體得以生明﹐乃不虧傷也﹐此日月以時而交則然。若日與月失其契合常道﹐陰錯陽差﹐月之陰气﹐侵傷日體﹐晦朔月蝕﹐掩其光輝﹐陽消其形﹐陰淩而災生矣。蓋日道月道﹐交斜而行。當交之時﹐日在下﹐月在上﹐日景射月﹐而月生明。若南北同度﹐東西同度﹐其體相對﹐掩冒其光﹐陰陽相爭而不和﹐在朔則爲日蝕﹐在望則爲月蝕。日蝕者﹐陰掩其陽也。月蝕者﹐陽掩其陰也。日蝕月蝕﹐二者皆陰陽過勝之故。又如男女相胥﹐一含一吐﹐而能滋種。凡物雌雄錯亂﹐同類相交﹐而方孕族。此皆陰陽相交﹐生生不息之道。又如金化爲水﹐水性周流﹐不息而成章﹔火化爲土﹐土厚壅積﹐塞滯其水﹐而水不得行。又如男主動而外施﹐女主靜而內藏。若男貪女色﹐淫欲過度﹐交合過節﹐失其男動之本體﹐男反爲女所拘制。此二者﹐陰陽和而不和﹐生中帶殺﹐反生其災矣。卽此以觀﹐則知陰陽貴於和合﹐尢貴於和合得其中正。得其中正﹐爲眞陰眞陽﹔不得中正﹐爲假陰假陽。眞假之分﹐只在中正與不中正之間耳。修道者﹐用魄之眞情﹐所以鈴魂之靈性也。魄卽道心﹐眞知之剛情﹔魂卽人心﹐靈知之柔性。柔性主進退而少裁制﹐遇物畱連﹐見景生情﹐剛情多果斷而有主宰。魄以鈴魂﹐以情之剛﹐鈴性之柔﹐則人心靜而道心彰。性情相合﹐剛柔一气矣。然𨿽以道心制人心﹐得其人心柔順卽已。若制之太過﹐常以人心爲事﹐則必道心又昧﹐明極反暗﹔道心中﹐人心乘間而生﹐性情乖戾﹐吉化爲凶﹐故曰不得淫奢也。不寒不暑者﹐性不亂而情不迷﹐勿忘勿助之功。進退合時者﹐閒其邪而存其誠﹐執中用權之道﹐大小無傷﹐兩圓俱全﹐各得其和﹐無損於彼﹐有益於我。性情吐眞﹐陰陽混成﹐證於日月合符行中之道矣。

關關雎鳩﹐在河之洲﹐窈窕淑女﹐君子好逑。雄不獨處﹐雌不孤居。玄武龜蛇﹐蟠蚪相扶﹐以明牝牡﹐意當相須。假使二女共室﹐顏色甚姝﹐令蘇秦通言﹐張儀合媒﹐發辯利舌﹐奮舒美辭﹐推心調諧﹐合爲夫妻﹐獘發腐齒﹐終不相知。若藥物非種﹐名類不同﹐分刻參差﹐失其綱紀﹐𨿽黃帝臨鑪﹐太乙執火﹐八公鑄煉﹐淮南調合﹐立宇崇壇﹐玉爲階陛﹐麟脯鳳脂﹐把籍長跪﹐禱祝神祗﹐請哀諸鬼﹐沐浴齋戒﹐冀有所望﹔亦猶和膠補釜﹐以硇塗瘡﹐去冷加冰﹐除熱用湯﹐飛龜舞蛇﹐愈見乖張。

上節言陰陽相當﹐進退合時﹐方能修道有功。此節言孤陰寡陽﹐一切非類之獘﹐使人曉悟﹐攺邪歸正耳。易曰「一陰一陽之謂道。」蓋以有陰有陽﹐陰陽相合﹐方謂道。孤陰寡陽﹐陰陽各偏﹐不謂道。故宣聖刪詩﹐而以關雎之篇爲首者﹐將示其君子之道﹐造端乎夫婦也。夫婦之道﹐卽陰陽造化之道。凡天地間﹐有情無情之物﹐牝者皆屬陰﹐爲雌爲婦﹔牡者皆屬陽﹐爲雄爲夫。一牝一牡﹐一雌一雄﹐一婦一夫﹐一陰一陽﹐彼此相須﹐方有造化。在人男女同居而生育﹐在物龜蛇蟠糾而孕種。舉此二者﹐則牝牡相須﹐雌雄相合之理﹐可以類推而知。假使二女同室﹐顏色甚姝﹐結爲夫妻﹐豈能相知而生育﹖此理之顯而易見者。世間修道盲漢﹐不知陰陽配合之理﹐牝牡相須之道﹐捨自己眞陰眞陽性命之根﹐而求身外與我種類不同之物。或流而爲采戰﹐或誤認爲鑪火﹐或立壇而拜斗朝眞﹐或齋戒而請哀諸鬼﹐冀望延年長壽﹐長生不死﹐亦猶和膠補釜﹐以硇塗瘡﹐去冷加冰﹐除熱用湯。是猶龜飛蛇舞﹐龜焉能飛﹐蛇焉能舞﹐豈不愈見乖張乎仙翁此節﹐首提關雎龜蛇﹐牝牡相須之理﹐次以非類不同﹐開示後學﹐可謂慈悲之至。一切盲漢可以悟矣。

上徳無爲﹐不以察求。下徳爲之﹐其用不休。知白守黑﹐神明自來﹐白者金精﹐黑者水基。水者道樞﹐去數名一。陰陽之始﹐玄含黃芽。五金之主﹐北方河車。故鉛外黑﹐內懷金華﹐被褐懷玉﹐外爲狂夫。金爲水母﹐母隱子胎。水爲金子﹐子藏母胞。眞人至妙﹐若有若無。仿佛太淵﹐乍沈乍浮。退爾分布﹐各守境隅。采之類白﹐造之則朱。煉爲表衛﹐白裏眞居。方圓徑寸﹐混而相拘。先天地生﹐巍巍尊髙。旁有垣闕﹐狀似蓬壺。環匝關閉﹐四通踟躕。守禦密固﹐閼絕姦邪。曲閣相通﹐以戒不虞。可以無思﹐難以愁勞。神炁滿室﹐莫之能畱。守之者昌﹐失之者亡。動靜休息﹐常與人俱。

上節言修道必須尋同類有情之物方能濟事。若非其類﹐萬無一成。但修道有二法﹕一以道全形之事﹐一以術延命之事。上徳者﹐以道全其形﹐抱元守一﹐行無爲之道﹐卽可了事。故曰上徳無爲﹐不以察求也。下徳者﹐以術延其命﹐由勉抵安﹐行有爲之道﹐方能還元。故曰下徳爲之﹐其用不休也。夫上徳之所以不察求者﹐以其上徳之人﹐天眞未傷﹐客气未入。若頓悟本性﹐無修無證﹐直超彼岸﹐察求之功無所用。下徳之所以用不休者﹐以其天眞已虧﹐知識已開﹐𨿽能頓悟本性﹐不能斬然馴順﹐必用漸修之道﹐增減之功。增而又增﹐減而又減﹐直至無可增減。義精仁熟﹐方到休息之處﹐此不休之用所由貴也。上徳下徳﹐身份不一﹐故其用亦異。若下徳者﹐到義精仁熟時﹐亦與上徳者﹐同歸一途也。所謂或安而行之﹐或利而行之﹐或勉彊而行之﹐及其成功之一也。試明下徳其用不休之旨﹐不休之用﹐卽後天中返先天之道。後天中返先天﹐卽知白守黑之道。白者﹐瑩淨道心也。黑者﹐晦暗人心也。知其白﹐則道心實﹔守其黑﹐則人心虛。道心實﹐則眞知常存﹔人心虛﹐則靈知不正。眞知靈知兩而合一﹐剛柔相配。其中恍惚有象﹐杳冥有精﹐而神明自來矣。神明卽先天眞一之气﹐又名先天眞一之精﹐又名谷神。谷神乃陰陽二气混合之神。陰陽分散﹐此神晦暗﹐其體黑而失其明﹐如神明去矣。陰陽相合﹐此神瑩淨﹐其體白而復其明﹐如神明來矣。故曰知白守黑﹐神明自來。何謂白者金精﹐黑者水基﹖蓋道心所具之眞知爲眞情﹐其徳原自剛健﹐爲乾家之物﹐取象爲金精。人心所藏之靈知﹐爲眞性﹐其徳本來柔順﹐爲坤家之物﹐取象爲水基。靈知本不屬水而屬火﹐因其靈知藏於人心﹐能守其人心之黑﹐則人心虛極靜篤。靈知柔順﹐邪火消滅﹐與眞知恍惚中相連﹐杳冥中有變﹐和气燻蒸﹐而生眞一之水﹐是黑爲水之基耳。夫水者﹐天一所生﹐乃道之樞紐﹐爲五金之主﹐陰陽之本﹐內含黃芽﹐有北方河車之正气。何以知之﹖人心靈知虛靜﹐客气不來﹔道心眞知發現﹐生气復還﹐如艸木在地中萌芽﹐其色黃嫩﹐其質純水﹐故名黃芽。因其陽气以水而上升﹐又名河車﹔因其陽气自陰中生出﹐又名神明﹐其實黃芽﹑河車﹑神明﹐皆形容道心眞知﹐一點剛健之正气耳。比象黑鉛﹐外黑內白﹐內懷金華﹐又如被褐懷玉﹐外爲狂夫也。人自先天交於後天﹐妄情生欲水﹐金爲水母也。後天中返先天﹐黑中有白﹐精一之水﹐又生眞知之眞情﹐而母反隱於子胎﹐是水反生金矣。精一之水﹐又借眞情而生﹐水爲金之子﹐先天中運後天眞情之金﹐生精一之水﹐而子又藏子母胞﹐是金又生水矣。金生水者﹐順其所欲﹐所以誘彼之歡心﹐後天而奉天時也。水生金者﹐逆運其機﹐所以固我之命寶﹐先天而天弗違也。金水互生﹐順逆兩用﹐彼我無傷﹐而眞人生於其間矣。眞人﹐卽上所渭神明﹐又曰聖胎﹐乃先天虛無眞一之气﹐凝結而成像者。這个眞人﹐至神至妙﹐非色非空﹐卽色卽空。乍沈者﹐寂然不動也﹔乍浮者﹐感而遂通也。色空不拘﹐動靜自然﹐至無而含至有﹐至虛而含至實﹐陰陽五行之气﹐無不俱備。故曰退而分布﹐各守境隅。當聖胎凝結﹐眞人有象﹐五元五徳﹐混然一气﹔五物五賊﹐各守境隅。不但不能害道﹐而且有以助道。采之類白者﹐始而虛室生白﹐聖胎凝結也。造之則朱者﹐旣而以火煉金﹐聖胎堅固也。煉爲表衛者﹐外丹成就也。白裏眞居者﹐內丹圓明也。方圓徑寸者﹐外圓內方﹐而內外一气。混而相拘者﹐神凝气聚﹐而神气混合﹐內外如一。神气混合﹐一靈妙有﹐法界圓通。先天地生﹐巍巍尊髙﹐造化不得而拘﹐萬物不得而屈﹐入於眞空無礙﹐渾然一中之境﹐故曰狀似蓬壺也。到此地位﹐圓陀陀。光灼灼﹐良知良能﹐復見娘生本來面目。原本到手﹐須當防危慮險﹐固濟牢封﹐放曰旁有垣闕也。環匝關閉﹐四通踟躕者﹐所以防外患﹐外物不入也。守禦密固﹐閼絕姦邪者﹐所以除內賊﹐內念不出也。曲閣相通﹐以戒不虞者﹐戒愼乎其所不睹﹐恐懼乎其所不聞。無隱不照﹐無微不入﹐如曲閣相通﹐幽明如一﹐不使有絲毫邪气畱於方寸之中也。可以無思﹐難以愁勞者﹐有用用中無用﹐無功功裏施功﹐非有愁勞彊作。但只無思無爲﹐精一執中而已。以上警戒法語﹐是欲學者﹐臨時謹愼﹐不容稍有懈怠﹐自取咎吝耳。蓋聖胎凝結﹐神气充足﹐陽極必陰﹐易於致凶。守之則十月胎全丹熱而昌﹐失之則霎時气收神飛而亡。故聖人於此﹐任火停輪。用陰符之道﹐剛以柔濟﹐一動一靜﹐一休一息﹐常與道俱﹐棄有爲而入無爲﹐由了命而後了性﹐在末生身處下功夫也。此下徳爲之﹐其用不休﹐由勉彊而歸自然之道。到得自然之處﹐與上徳者﹐同是一事。以上言命理﹐以下言性理﹐學者著意。

內以養己﹐安靜虛無。原本隱明﹐內照形軀。閉塞其兌﹐築固靈株。三光陸沈﹐溫養子珠﹐視之不見﹐近而易求。勤而行之﹐夙夜不休。伏食三載﹐輕舉遠遊。跨火不焦﹐入水不濡。能存能亡﹐長樂無憂。道成徳就﹐潛伏俟時。太乙乃召﹐移居中州。功滿上升﹐膺籙受圖。

修眞之道﹐性命必須雙修﹐功夫還要兩段。外藥所以了命﹐內藥所以了性。外藥者外奪造化﹐以復先天﹔內藥者內保本眞﹐以化後天。先天所以脫幻身﹐後天所以脫法身。世間迷人﹐不知聖賢立言妙義﹐誤認外藥爲鑪火﹐內藥爲孤修。殊不知先天眞陽﹐從虛無中來﹐乃屬於彼﹐故謂外藥。先天旣來﹐歸根復命﹐卽屬於我﹐故謂內藥。內外之分﹐性命之界﹐兩者同出而異名﹐同謂之元之又元。節首提出內以養己﹐則內外之理昭昭矣。正合篇首將欲養性﹐延命卻期之旨。己者﹐性也。當金丹成就﹐命基已固﹐急須修性以脫法身。修性之道﹐乃煉神還虛之一著。故此節直指曰「內以養己﹐安靜虛無。」蓋養性之道﹐須要安身於虛﹐靜心於無﹐身心兩忘﹐期必至於形神俱妙﹐與道合眞而後已。原本隱明﹐內照形軀者﹐韜明養晦﹐允執厥中也。閉塞其兌﹐築固靈株者﹐惜气養神﹐惟精惟一也。三光陸沈﹐溫養子株者﹐精气神三寶精華﹐皆收斂於內﹐護持丹元﹐須臾不離也。原本靈株子珠﹐皆聖胎之別名。聖胎有气無質﹐故曰視之不見。𨿽視不見﹐近在我身﹐切在心胸﹐人所不知﹐而己獨知﹐須宜綿綿若存﹐勿忘勿助﹐日乾夕惕﹐勤而行之﹐夙夜不休。十月丹熟﹐羣陰剝盡時至脫化﹐身外有身。更加三年乳哺之功﹐伏其气以壯神﹐食其時以固形﹐則來去自如﹐輕舉遠遊﹐跨火不焦﹐入水不濡﹐聚則成形而存﹐散則化气而亡。無災無難﹐長樂無憂﹐到此地位﹐道成徳就。太乙乃召﹐移居中洲﹐洞天福地﹐與羣眞共受天祿。更來塵世﹐積功累行﹐三千功滿﹐八百行完﹐玉帝敕詔﹐紫府受職﹐大丈夫之能事畢矣。

《參同契》經文直指下篇

下篇配以伏食

惟昔聖賢﹐懷玄抱眞﹐伏煉九鼎﹐化迹隱淪﹐含精養神﹐通徳三光﹐津液腠理﹐筋骨致堅﹐眾邪辟除﹐正气長存﹐積累長久﹐變形而仙。憂憫後生﹐好道之倫﹐隨傍風采﹐指畫古文﹐著爲圖籍﹐開示後昆﹐露見枝條﹐隱藏本根﹐托號諸名﹐覆謬眾文﹐學者得之﹐韞櫝終身。子繼父業﹐孫踵祖先﹐傳世迷惑﹐竟無見聞﹐遂使宦者不仕﹐農夫失耘﹐商人棄貨﹐志士家貧。吾甚傷之﹐定錄此文﹐字約易思﹐事省不繁﹐披列其條﹐核實可觀﹐分兩有數﹐因而相循﹐故爲亂辭﹐孔竅其門﹐智者審思﹐用意參焉。

性命之道﹐得其眞者﹐勤而行之﹐立竿見影。古來成道者﹐代不乏人。仙傳云「拔宅者八百﹐飛升者三千﹔坐脫立亡﹐小成者不可枚舉。」拔宅者﹐如黃帝焉﹐如許族陽焉﹐如張天師焉。飛升者﹐如正陽翁焉﹐如葛仙翁焉﹐如河上公焉﹐如純陽翁焉。以上聖賢﹐皆煉七返九還﹐金液大丹而成。若捨此道﹐冀望成眞﹐萬無是理。金丹之道﹐懷玄抱眞﹐伏煉九鼎之道也。玄者﹐神妙不測﹐變化無端﹐气之謂。眞者﹐至善無惡﹐渾然元仁﹐理之謂。气屬命﹐理屬性。懷玄者﹐所以立命也。抱眞者﹐所以盡性也。伏者﹐伏其气﹐所以養浩然正气﹐命由自造也。煉者﹐煉其眞﹐所以全本來天眞﹐性不有昧也。九者﹐純陽無陰之數。自古聖賢皆懷玄抱眞﹐伏之煉之﹐歸於純陽無陰﹐爲金剛不壞之物﹐是謂伏煉九鼎。非後世九鼎鑪火服食﹐亦非禦女閨丹九鼎之邪說。若是鑪火閨丹﹐何言懷玄抱眞﹖昔黃帝﹐太湖煉九鼎﹐乘龍上天公案。太湖爲坎龍﹐爲乾陽﹐乃是取坎中之陽﹐以塡離中之陰﹐復還乾體﹐歸於純陽之謂﹐何得以九鼎爲有象之九鼎乎﹖惟此伏煉九鼎之道﹐大智若愚﹐大巧若拙﹐隱淪其遠﹐韜明養晦﹐含藏精神。默運神功﹐以竊造化之權﹐以盜陰陽之气。《易》日﹕「與天地合其徳﹐與月日合其明﹐與四時合其序﹐與鬼神合其吉凶。」惟其能合﹐所以通徳三光﹐天關在手﹐地軸由心﹐以之保精則精粹﹐而津液腠理﹔以之養气則气足﹐而筋骨致堅。眾邪辟除者﹐退陰也。正气常存者﹐進陽也。進陽退陰﹐加功伏煉﹐久而陰盡陽純﹐形﹝疑爲「精」之誤﹞化爲气﹐气化爲神﹐神化爲虛﹐身外有身﹐羽化登仙。成己之後復成物﹐垂憫後生﹐好道之倫﹐趨入旁門﹐不知眞道﹐於是指畫古文﹐著作圖籍﹐開萬世之聾聵﹐作百代之階梯﹐然其義深奧﹐謹露枝條。至於本根﹐恐泄天機﹐不敢直吐﹐故隱藏耳。隱藏者﹐非不言也﹐乃隱於言語之外﹐寓意之中耳。後人不知古人妙旨﹐托諸眞名號﹐妄作妄注﹐錯謬古文﹐以誤後學。如陰符天眞皇人講語南華門﹐禦寇玉淸金笥錄﹐皆後人指古人名號﹐妄續妄著者。後之學人﹐不識眞假﹐一遇此等謬文﹐韞櫝終身﹐如獲至寶。父傳於子﹐子傳於孫﹐以迷傳迷﹐以盲引盲﹐遂至宦者不仕﹐農夫失耘﹐商人志士﹐各廢其業﹐終無一成。仙翁慈悲﹐作《參同契》﹐字約而思之易入﹐事省而行之不繁﹐列其條而核其實。其中火候分數﹐藥物斤兩﹐無不詳明且備﹐可謂撥天根而鉆理窟﹐眞足爲天下萬人眼目性命孔竅﹐有志者見之﹐宜審思細參﹐久而自見端倪。柰何后世﹐或指爲納甲之書﹐或猜爲鑪火之事﹐或取爲禦女之證。此孔子不得不哭麟﹐卞和不得不泣玉﹐𨿽仙翁亦無如何也。

河上奼女﹐靈而最神﹐得火則飛﹐不見埃塵﹐鬼隱龍匿﹐莫知所存。將欲制之﹐黃芽爲根。物無陰陽﹐違天背元﹐牝雞自卵﹐其雛不全。夫何故乎﹖配合未連﹐三五不交﹐剛柔離分。施化之精﹐天地自然﹐火動炎上﹐水流潤下﹐非有師導﹐使其然也。資使統正﹐不可復攺。觀夫雌雄﹐交媾之時﹐剛柔相結﹐而不可解﹐得其節符﹐非有工巧﹐以制禦之。男生而伏﹐女偃其軀﹐秉乎胞胎﹐受炁元初﹐非徒生時﹐著而見之。及其死也﹐亦復效之﹐此非父母﹐教令使然。本在交媾﹐定置始先。

上節言古來聖賢﹐皆懷玄抱眞﹐而得成道。夫懷玄抱眞﹐剛柔相當﹐陰陽混合之道也。奼女者﹐離中之陰﹐在人爲人心之靈知。人心具有識神﹐識神流性不定﹐借靈生妄﹐如河上淫奔之女﹐故象河上奼女。因其奼女其性流蕩﹐見景生情﹐故靈。惟其靈﹐逐風揚波﹐故神。是謂昭昭靈靈之識神。此神喜動不喜靜﹐心火稍起﹐則飛揚騰空﹐如鬼隱龍匿﹐無影無蹤﹐莫知所存矣。將欲制之﹐黃芽爲根者﹐黃芽爲坎中之陽﹐在人卽道心之眞知。眞知具有眞情﹐眞情內含眞意﹐乃是一點生機﹐別名曰黃芽。眞意屬土﹐眞土一現﹐陽气生機卽回﹐如黃芽在地中﹐從根而漸長也。靈知之流性屬陰﹐眞知之眞意屬陽﹐以眞意制流性﹐拄杖穩定﹐識神不得而起﹐人心不得而發﹐靈知亦歸於眞知。不但靈知不飛﹐而且能養眞知。眞知靈知﹐兩而合一﹐陰陽相應﹐生機不息矣。《易》曰「一陰一陽之謂道。」若物無陰無陽﹐違天背元﹐牝雞自卵﹐其雛不全。特以配合不連﹐五行不交﹐剛柔分離﹐非天地一陰一陽﹐施化自然之道﹐皆不能生育。陽施陰化﹐其精流通﹐方是自然之道﹐方能萬物生育。比如火性炎上﹐水流潤下﹐非有師導﹐資於本始﹔雌雄交姤﹐剛柔相結﹐非有工巧出於同類。又如男生而伏﹐女偃其軀﹐非徒生時著見﹐卽死亦然。非有父母教令﹐本在交姤﹐定置始先。凡此皆陰陽二气感應﹐有莫之爲而爲﹐莫之致而至者也。修道者﹐若舍陰陽之道﹐則孤陰不生﹐獨陽不長﹐違天背元﹐生機已息﹐焉能保命﹖焉能全形﹖故必眞知靈知﹐陰陽相合﹐方能濟事也。

太陽流珠﹐常欲去人。卒得金華﹐轉而相因﹐化爲白液﹐凝而至堅。金華先唱﹐有傾之間﹐解化爲水﹐馬齒瓓玕﹐陽乃往和﹐情性自然。迫促時陰﹐拘蓄禁門﹐慈母養育﹐孝子報恩﹐嚴父施令﹐教敕子孫。五行錯王﹐相據以生﹐火性銷金﹐金伐木榮。三五與一﹐天地至精﹐可以口訣﹐難以書傳。子當右轉﹐午乃東旋﹐卯酉界隔﹐主客二名。龍呼於虎﹐虎吸龍精﹐兩相飲食﹐具相貪便﹐遂相銜咽﹐咀嚼相吞。熒惑守西﹐太白經天﹐殺气所臨﹐何有不傾。貍犬守鼠﹐鳥雀畏鸇﹐各有其功﹐何敢有聲。不得其理﹐難以妄言。竭殫家產﹐妻子饑貧﹐自古及今﹐好者億人﹐記訖不諧遇﹐希有能成。廣求名藥﹐與道乖殊。

上節言奼女得黃芽﹐方能制伏。此節申明制伏之火候。夫人所具靈知之流性﹐出入無時﹐莫知其鄕﹐亂人之心思﹐耗人之精神﹐傷人之性命。如太陽流珠﹐無時停息。然𨿽無時停息﹐若得道心眞知之金華以配之﹐則靈知得眞知制伏﹐轉而相因﹐靈歸於眞﹐以性求情﹐以情歸性﹐化爲白液﹐一气混合﹐凝而至堅矣。眞知靈知旣凝﹐陰陽相合﹐和气燻蒸﹐眞知之金華﹐頃刻之間﹐剛變爲柔﹐解化爲眞一之水。恍惚有物﹐杳冥有精﹐如馬齒瑯玗焉。馬齒比其堅白﹐瑯玗比其溫柔。金華化水﹐卽上所云﹐化爲白液也。馬齒瑯玗﹐卽上所云﹐凝而至堅也。眞知金華﹐旣變爲眞一之水﹐白嫩而堅。靈知太陽流珠﹐卽化爲虛靈之火﹐而往和之。金華先唱者﹐眞情不昧也。陽乃後和者﹐眞性不迷也。情不昧﹑性不迷﹐火不炎上﹐水不下流﹐水火相濟﹐性情和平﹐歸於不識不知﹐順帝之則自然之域矣。性情自然﹐方是凝而至堅﹐猶有一身後天陰气未化﹐足爲道累。必須將一身陰气化盡﹐方能大道完成。迫促時陰者﹐卻除邪气﹐時刻謹愼也。拘蓄禁門者﹐護持正气﹐須臾不離也。禁門卽元牝之門﹐爲生門死戶﹐乃生殺之舍﹐陰陽之竅﹐生我在此﹐死我在此﹐結胎在此﹐脫胎亦在此。守之考存﹐失之者亡﹐爲至緊至要之關口﹐所以號爲禁門。此个門人人出入﹐个个來往﹐但百姓日用而不知耳。若有人問此門形象﹐吾則曰天之下﹐地之上﹐日之西﹐月之東﹔十字路頭﹐四會場中﹐明晃晃開一孔竅﹐遠觀細如毫毛﹐近看大似世界。其中萬象森羅﹐百寶俱備﹐有天造地設家當﹐不知有人認得否﹖若有人認得﹐則迫促邪陰﹐於死我處返其本﹐拘蓄正陽﹐於生我處還其元﹐可以隨心運用﹐左之右之﹐無不宜之矣。但還元返本之道﹐總是調和性情﹐混合陰陽之理。若要調和性情﹐須先辯明五行生克之道。金生水﹐金爲水母﹐水爲金子﹔木生火﹐木爲火父﹐火爲木子。金本生水﹐水中又能生金﹐是謂慈母養育﹐孝子報恩也。木本生火。火生又能成木﹐是謂嚴父施令﹐教敕子孫也。金生水﹐木生火﹐順生也﹔水生金﹐火生木﹐逆生也。又有五行錯王﹐相據以生之道﹐如火性能以銷金﹐金被火克而色足﹐能以生旺﹔金性能以伐木﹐木被金克而成器﹐得以生榮之類。三五者﹐金生水一五﹔木生火一五﹔土居中央自爲一五。一者﹐一气也。五行相生相克﹐克以成生﹐生以全克﹐生克隨時﹐一气流行﹐始而終﹐終而始﹐神化不測。在天地則爲至精﹐在丹道則爲至寶。此中順逆生克之天機﹐可以口訣﹐難以書傳也。難以書傳者﹐以其順逆生克之天機﹐有火候﹑有工程﹑有先後﹑有急緩﹐差之毫髮﹐失之千里。書何嘗不傳火候﹖何嘗不傳工程﹖但言之而言不及﹐論之而論不盡耳。仙翁老婆心多﹐旣云難以書傳﹐而又不得不以書傳者﹐特欲以書傳之﹐使後世學者﹐就文窮理﹐求師印證也。書傳者何事﹖卽傳火候工程耳。子爲六陽之首﹐乃一陽來復之時﹐逢子自左而右轉﹐以至於巳﹐六陽全。此進陽火之事﹐行剛道也。午爲六陰之首﹐乃一陰來姤之時﹐遇午自西而東旋﹐以至於亥﹐六陰純。此運陰符之事﹐用柔道也。卯酉者﹐陰陽出入之門戶。卯爲木﹐在東﹐爲主﹐司生气﹔酉爲金﹐在西﹐爲客﹐司殺气。木性柔﹐象龍。金性剛﹐象虎。有殺有生﹐有主有客﹐生殺並用﹐主客相當﹐性情一气﹐如龍呼於虎﹐虎吸龍精﹐兩相飲食﹐俱相貪戀﹐銜咽咀嚼﹐自然結丹。比如熒惑爲火星﹐宜在於南﹐若守於西﹐是火去克金。太白爲金星﹐宜在夜行﹐若經天晝現﹐是陰侵其陽。二者皆反其常﹐系殺气所臨﹐必有傾敗大事之凶。又如貍犬守鼠﹐必得鼠﹔鷂拘鳥雀﹐必得功。卽此數事以觀﹐陰陽失時必傾敗﹐陰陽有準必成功。以上皆書之所傳者。修道者﹐僅玩其所取之象﹐不得其所藏之理﹐妄猜私議﹐誤認爲褰鳶聳饔諑穡漲α豆嘜榧也拮蛹⒑Ｗ怨偶敖瘢奘耍願捍廈鰨磺竺魘誥鰨闈竺約儻嬀笥叮氳攔造澹瘴摶懷桑剎惶局睿／font﹥

丹砂木精﹐得金乃並﹐金水合處﹐木火爲侶。四者混沌﹐列爲龍虎﹐龍陽數奇﹐虎陰數偶。肝靑爲父﹐肺白爲母﹐腎黑爲子﹐心赤爲女﹐脾黃爲祖﹐子午行始。三物一家﹐都歸戊己。

上二節言奼女黃芽﹐流珠金華﹐凡以明調和陰陽之功耳。夫調和陰陽之功﹐卽是攢族五行之功。故此節言攢族五行之事﹐申明調和陰陽之妙用也。丹砂象火﹐在人爲靈知之神﹐卽是詫女流珠之別名也。木性柔﹐在人爲靈知之柔性﹔金情剛﹐在人爲眞知之剛情﹐卽前黃芽金華之一物也。靈知之性﹐出於柔神﹐故爲木之精。因其性柔而少果斷﹐人心識神借靈生妄﹐未免眞中有假。然得眞知金剛制之﹐識神不得用事﹐人心安靜﹐靈返本性﹐火中又生木。本性愛金順義﹐金情戀木慈仁﹐而金木相並。靈知者﹐先天所秉之靈气﹔眞知者﹐先天所秉之正气。此靈此眞﹐本來合一﹐靈而有眞﹐眞而至靈﹐眞空妙用﹐所謂一點眞靈者是也。因交後天﹐識神用事﹐靈者有昧﹐眞者入假﹐彼此間隔﹐於是气性發而妄情起﹐一身純陰矣。識神者﹐歷劫輪回之種子﹐生生死死之根蒂。若不將此一物除滅﹐性命終非我有。除滅之法﹐非眞知之眞情不能。眞知之情﹐具有先天眞一之气。此气至大至剛﹐能以退羣魔﹑斬三尸。眞情一現﹐識神漸消﹔識神消﹐而人心不起﹔人心不起﹐靈知不飛﹔靈知不飛﹐眞性自現。眞性現而與眞情相會﹐合而爲一﹐是謂金木交並。金木旣交並﹐則金中有眞水﹐在人爲眞精。眞精眞情﹐合爲一家﹐是謂金水合處。木中含火﹐在人爲元神。元神眞性﹐合爲一家﹐是謂木火爲侶。外而金木相並﹐內而水火相濟﹐四者混沌而爲一气﹐仍是一陰一陽相合之理﹐故曰列爲龍虎。龍爲木﹐屬於陽﹐生數三﹐爲奇﹔虎爲金﹐屬於陰﹐生數四﹐爲偶。龍虎者﹐性情之法象。性情精神𨿽分四象﹐而實一情一性統之。𨿽是一情一性統之﹐其實到性情相合時﹐總是先天一气統之。一气渾然﹐內含四象﹔四象混合﹐仍是一气。金丹之道﹐後天中返先天﹐攢簇五行﹐和合四象﹐凡以爲調和陰陽耳。陰陽調和﹐卽是龍虎相會﹐故丹成曰龍虎大丹。比如幻身﹐亦借陰陽五行而成。肝靑爲木﹐爲父﹔肺白爲金﹐爲母﹔腎黑爲水﹐爲子﹔心赤爲火﹐爲女﹔脾黃爲土﹐爲祖。蓋後天幻身﹐非五行不能成形﹔先天眞身﹐非五行不能凝結。所異者﹐顚倒順逆之間。順之則生人生物﹐逆之則成聖成仙。何謂順﹖肝木藏魂﹐性浮而主喜﹔心火藏神﹐性炎而主樂﹔腎水藏精﹐性流而主哀﹔肺金藏魄﹐性沈而主怒﹔脾土藏意﹐性滯而主欲﹔屬於後天。何謂逆﹖木性浮而使沈﹐木歸於根﹐喜化爲仁﹔金性沈而使浮﹐金還其元﹐怒化爲義﹔水性下而使上﹐水歸於源﹐哀化爲智﹔火性上而使下﹐火返其眞﹐樂化成禮﹔土性滯而使和﹐土返於陽﹐欲化爲信﹔屬於先天。至人者﹐修其先天﹐化其後天。逆運其機﹐以奪造化之權﹐以轉生殺之柄。其妙在乎抑陰扶陽﹐用六而不爲六所用﹐用九而不爲九所用也。九者陽之數﹐六者陰之數。一陽生爲子﹐一陰生爲午。子午者﹐陰陽之始。一陽生而進陽火﹐水木居焉﹔一陰生而運陰符﹐火金居焉。進陽運陰﹐各隨其時﹐其中有信。土居中央﹐混合百神﹐功歸戊己。戊以和陽﹐主運外﹔己以和陰﹐主養內。戊己相合﹐內外如一。二土結爲刀圭﹐是謂三物一家﹐《金丹四百字》所謂「鉛汞歸眞土﹐身心寂不動」者﹐卽本此也。蓋金水屬於身﹐木火屬於心﹐戊己屬於意﹐統精气神三物﹐煉精化气﹐煉气化神﹐煉神還虛﹐到此地位﹐身心如一﹐水無滲漏之患。但所謂身心者﹐非幻身肉心﹐乃不可見之身心。不可見之身﹐卽本來一點浩然剛正之气﹔不可見之心﹐卽本來一點虛靈不昧之性。所謂意者﹐非意念之意﹐卽本來不動不搖之天﹐則謂之眞意﹐人謂眞信。後人不知古人立言奧意﹐認身爲幻化之身﹐認心爲肉團之心﹐認意爲意念之意。執心者﹐入於寂滅之學﹔認幻身者﹐認爲搬運之功。噫﹗以此爲道﹐乃邪道耳﹐非正道也。彼安知道﹐乃先天之學﹐不落於有無形象﹐別有个心傳口授之祕訣﹐直超彼岸﹐立躋聖位耶。

剛柔疊興﹐更歷分布。龍西虎東﹐建緯卯酉﹐刑徳並會﹐相見歡喜﹐刑主伏殺﹐徳主生起。二月楡落﹐魁臨於卯﹐八月麥生﹐天罡據酉。子南午北﹐互爲綱紀。一九之數﹐終而復始。含元虛危﹐播精於子。

上節言攢簇五行﹐陰陽合一之功。此節言陰陽合一之妙用。金丹之道﹐剛柔相合之道。剛中有柔﹐柔中有剛﹐剛柔互相疊興﹐更歷分布﹐隨時變通耳。何謂剛柔疊興﹐更歷分布﹖龍性屬木﹐爲徳﹐本居於東卯陽位﹐而今反建緯於西酉陰位﹐是剛更歷而布於柔地﹐此以性求情也。虎情屬金﹐爲刑﹐本居於西酉陰位﹐而今反建緯於東卯陽位﹐是柔更歷而布於剛地﹐此以情歸性也。以性求情﹐刑中有徳﹔以情歸性﹐徳中有刑。刑中有徳﹐徳中有刑﹐刑徳並會﹐性情相見﹐剛柔和合﹐如夫妻相得而歡喜矣。試以天地造化之道論之﹐造爲徳﹐化爲刑。刑主殺﹐所以伏藏萬物﹔徳主生﹐所以起於萬物。生以榮旺之﹐殺以收斂之。有刑有徳﹐有生有殺﹐生而殺﹐殺而生。刑而徳﹐徳而刑﹐而造化得以流行不息矣。然猶有生中有殺﹐殺中又有生之道﹐如二月萬物皆生﹐楡莢反落﹐魁星辰時臨卯﹐罡星辰時指酉﹐此生中有殺也。八月萬物皆收﹐薺麥反生﹐罡星戌時指酉﹐魁星戌時臨卯﹐此殺中有生也。蓋罡星所指處吉﹐有生气也﹔魁星所臨處凶﹐有殺气也。二月楡落﹐八月麥生﹐此皆刑徳並會之象。修道者﹐知得此刑徳並會之機﹐方可下手。子南午北﹐互爲綱紀者﹐子屬水﹐在人爲元精﹔午屬火﹐在人爲元神。子在南﹐水居火位﹔午在北﹐火居水位。是精一之水﹐去克元神之火﹐刑也﹐殺也。然水上火下﹐水火有相濟之功﹐是以精養神﹐以神保精﹐刑中有徳﹐徳中有刑也。刑中有徳﹐徳中有刑﹐刑徳陰陽﹐互爲綱紀﹐而生先天眞陽。陽生於一﹐而成於九﹐陽極而陰接﹐陽極而陽起﹐終而復始﹐陰陽並用﹐刑徳兩全﹐無傷於彼﹐有益於我。彼我會則性情合﹐性情合則金丹結。然其最要處﹐在一陽來復之時。此時與天地合其徳﹐與日月合其明﹐與四時合其序﹐與鬼神合其吉凶。蓋以此時有先天元精元气在焉。虛危二星﹐位居子地﹐乃陰陽二气交會之處﹐卽修道者安身立命之處﹐易錯而難逢。此時宜刑徳並用﹐刑以防陰﹐徳以養陽。若有徳無刑﹐客气乘間而入﹐先天有傷﹐大事去矣。仙翁以「播精於子」一句示人以刑徳並用﹐下手之訣﹐天機大露矣。

如審遭逢﹐觀其端緒。以類相況﹐揆物始終。五行相克﹐更爲父母。母含滋液﹐父主秉與﹐凝精流形﹐金石不朽。審專不泄﹐得爲成道。立竿見影﹐呼谷傳響。豈不靈哉﹗天地至象。若以野葛一寸﹐巴豆一兩﹐入喉輒僵﹐不得父俛仰。當此之時﹐𨿽周文揲蓍﹐孔子占象﹐扁鵲操鍼﹐巫咸扣鼓﹐安能令蘇﹐復起馳走﹖

以上修煉金丹之道﹐內外藥物﹐陰陽符火﹐精且詳矣。但恐學者﹐無大福分﹐不能遇眞師耳。如其遭逢﹐慶幸得遇眞師﹐當究其大道之端緒﹐審其同類之藥物﹐揆度下手之始﹐完全之終﹐而後可以修爲。蓋一處不知﹐卽一處有迷﹔知之不精﹐卽行之不到。所謂差之毫髮﹐失之千里。五行相克者﹐金克木﹐木克土﹐土克水﹐水克火﹐火克金也。更爲父母者﹐金生水﹐水生木﹐木生火﹐火生土﹐土生金﹐五行相生﹐彼此互爲父母也。五行之中﹐水木屬陽﹐爲父﹔火金屬陰﹐爲母。父主剛﹐母主柔。母含滋液者﹐柔以成物也﹔父主秉與者﹐剛以生物也。一生一成﹐金水木火﹐二五之精﹐妙合而凝﹐品物流行矣。修道者﹐能明五行生克之理﹐陰陽五運之理﹐宜剛卽剛﹐﹐宜柔卽柔﹐剛柔歸於中正﹐聖胎凝結﹐無形生形﹐十月气足﹐露出法身﹐不生不滅﹐與金石不朽。若有知而審專不泄﹐勤行不怠者﹐決得成道。如立竿見影﹐呼谷傳響﹐其靈驗最爲迅速。要之﹐天地非陰陽不能生物﹐性命非陰陽不能結丹﹐天地造化之道﹐乃金丹之至象也。後世迷人﹐不究眞陰眞陽之理﹐趨入旁徑﹐到老無成﹐妄言修道爲虛妄﹐聖賢之文爲虛文﹐彼特未之深思耳。試觀後天野葛巴豆之毒﹐入口卽便屍僵﹐𨿽聖賢仙佛﹐亦難救蘇。況金丹乃先天至寶﹐豈有得之而不能永壽長生者哉﹖金丹之能長生﹐猶之巴葛之能致死﹐人之不思﹐愚之甚矣。紫陽欲向人間畱祕訣﹐未逢一个是知音﹐正爲此耳。

參同契箋注原序

《參同契》者﹐辭寡而道大﹐言微而旨深。列五帝以建業﹐配三皇而立政。若君臣差殊﹐上下無準﹐序以爲政﹐不至太平。伏食其法﹐未能長生。學以養性﹐又不延年。至於剖析陰陽﹐合其銖兩﹐日月弦望﹐八卦成像﹐男女施化﹐剛柔動靜﹐米鹽分判﹐以易爲證。用意健矣﹐故爲立注﹐以傳後賢。惟曉大象﹐必得長生。彊己益身﹐爲此道者﹐重加意焉。

《參同契》直指箋注上篇

東漢徐景休眞人撰棲雲山悟元子劉一明解

乾坤者﹐易之門戶﹐眾卦之父母。坎離匡廓﹐運轂正軸﹐牝牡四卦﹐以爲橐鑰。覆冒陰陽之道﹐尢工禦者﹐準繩墨﹐執禦轡﹐正規距﹐隨軌轍﹐處中以制外﹐數在律曆紀。

金丹之道﹐一《易》道也。《易》道以乾坤爲父母﹐丹道以乾坤爲鑪鼎。有父母﹐然後有男女。有男女﹐則陰陽交感﹐造化於中﹐生生不息。有鑪鼎﹐然後采藥物。有藥物﹐而水火烹煎﹐革故鼎新﹐復歸本眞。《參同》以干﹑坤﹑坎﹑離四卦爲綱領者﹐蓋以乾坤者﹐《易》之門戶﹐眾卦之父母也。《周易》以乾坤爲六十四卦之首﹐故爲《易》之門戶。六十四卦﹐共三百八十四爻。凡陽爻皆屬乾﹐凡陰爻皆屬坤。陰陽交錯﹐𨿽分六十四卦﹐三百八十四爻﹐總是乾坤二卦﹐一陰一陽﹐變化之所出﹐故乾坤爲眾卦之父母。此注契文「乾剛坤柔﹐配合相包。陽稟陰受﹐雌雄相須。須以造化﹐精气乃舒」一段之義。精气舒而造化行﹐六十四卦在是矣。坎離者﹐乾坤之繼體﹐內藏乾坤陰陽中正之气﹐代乾坤而行造化。爲六十四卦之匡廓者﹐周圍之謂。廓者﹐空大包廓之謂。周圍空大﹐無物不在範圍之中。此注契文「坎離冠首﹐光映垂敷。玄冥難測﹐不可畫圖」一段之義。運轂正軸者﹐軸爲車軸﹐轂爲輪轂。軸所以載車﹐主靜﹔轂所以行車﹐主動。《易》以乾坤爲體﹐如車軸也﹔以坎離爲用﹐如轂輪也。運轂正軸。體不離用﹐用不離體也。牝牡四卦﹐卽乾﹑坤﹑坎﹑離四卦。乾牡坤牝﹐坎牡離牝也。橐鑰者﹐橐無底﹐兩頭開﹐物屬陰者爲牝﹔鑰有底﹐一頭開﹐物屬陽者爲牡。橐所以包物﹐鑰所以通气。乾坤坎離四卦﹐牝象陰之成物﹔牡象陽之生物。覆冒陰陽之道﹐如橐之包物﹐鑰之通气。覆冒者﹐統攝之謂。蓋《易》以乾坤爲體﹐坎離爲用﹐卽統攝陰陽造化之全功。乾坤坎離四卦立﹐猶工人準繩墨而正規矩﹐猶禦者執禦轡而隨軌轍﹐處中以制外﹐則其餘六十卦﹐皆在四卦動靜之中﹐如律曆一紀之序﹐自然而然矣。此注契文「四者混濁﹐徑入虛無。六十卦周﹐張布爲輿」一段之義。修道者﹐能以剛柔爲體﹐以中正爲用﹐處中以制外﹐化裁推行﹐變通不拘﹐則吾身自有一部《易》理。而六十四卦﹐卽在方寸之中﹐亦橐鑰陰陽之道﹐與天地合徳﹐與日月合明﹐與四時合序﹐與鬼神合吉凶﹐有何大丹不結﹑大道不成乎﹖

月節有五六﹐經緯奉日使﹐兼並爲六十﹐剛柔有表裏。朔旦屯值事﹐至暮蒙當受﹐晝夜各一卦﹐用之依次序。卽未至晦爽﹐終則復更始﹐日月爲期度﹐動靜有早晚。春夏據內體﹐從子至辰巳﹐秋冬當外用﹐自午訖戌亥。賞罰應春秋﹐昏明順寒暑﹐爻辭有仁義﹐隨時發喜怒﹐如是應四時﹐五行得其理。

晦爽﹝一本昧爽﹞﹔日月﹝一本日辰﹞﹔得其理﹝一本其序﹞

上言乾坤坎離﹐覆冒陰陽之道﹐其數在於律曆紀矣。夫律應一月﹐紀應一歲。一年三百六十日﹐行卦三百六十爻﹐其餘二十四爻﹐屬於四卦。爻盡﹐周而復始。一月五六三十日﹐經緯卦象﹐奉日而運。一日兩卦﹐三十日﹐共六十卦。其餘四卦﹐卽乾坤坎離也。乾坤坎離﹐所以運動六十卦﹐不在卦气之列。一月前十五日爲陽﹐剛也﹔後十五日爲陰﹐柔也。陽生於前﹐爲裏﹔陰生於後﹐爲表﹐是六十卦﹐統三十日﹐三陰三陽﹐相爲表裏。一日晝夜﹐各行一卦。每月朔旦行卦﹐晝則屯卦值事﹐夜則蒙卦值事。晝夜兩卦十二爻﹐一時一爻﹔十二時﹐十二爻。如是行去﹐三十日﹐共行三百六十爻。始於屯蒙﹐終於旣未﹐終則復始。此注契文「屯以子申﹐蒙用寅戌。餘六十卦﹐各自有日」一段之義。至人者﹐默通造化﹐暗合陰陽﹐以日月爲期度﹐當動方動﹐當靜方靜﹐一動一靜﹐不失其時。一日有早晚﹐當進陽卽進陽﹐如春夏據內體﹐從子至辰巳﹐而行六陽之卦。時當用陰卽用陰﹐如秋冬當外運﹐自午訖戌亥﹐而運六陰之卦。當賞而賞﹐以應春之生气﹔當罰而罰﹐以應秋之殺气。當昏而昏﹐收斂陽气以應寒﹔當明而明﹐振發陽气以應暑。一賞一罰﹐應春秋之气﹐而刑徳皆當。賞罰分明﹐或昏或明﹐順寒暑之節﹐而昏明有時﹐進退合宜﹐一喜一怒﹐效仁義之爻﹐而喜怒得常﹐生殺有道。如是則四時應﹑五行順﹐而丹道之能事畢矣。蓋丹道所以和四象﹐攢五行。四象和﹐五行攢﹐丹頭已得﹐從此再進腳步﹐大道可冀矣。

天地設位﹐而易行乎其中矣。天地者﹐乾坤之象也﹔設位者﹐列陰陽配合之位也﹔易謂坎離。坎離者﹐乾坤二用。二用無爻位﹐周流行六虛﹐往來旣不定﹐上下亦無常。

天地者﹐乾坤之法象。乾坤者﹐天地之性情。太易以干上坤下定位﹐是天位乎上﹐地位乎下﹐一陰一陽﹐配合造化在內﹐而《易》之道﹐卽行於天地之中矣。《易》者﹐上日下月成字﹐取其日月上下來往也。月者﹐坎之象﹔日者﹐離之象。坎中實﹐取象月中有兔﹐離中虛﹐取象日中有烏。坎離者﹐乾坤之繼體。乾坤相交﹐乾之一爻﹐入於坤腹﹐坤實成坎﹔坤之一爻﹐入於乾體﹐乾虛成離。離者﹐乾之繼體﹔坎者﹐坤之繼體。離中之陰﹐乃坤家中正之陰﹔坎中之陽﹐乃乾家中正之陽。坎離具乾坤中正之徳﹐代乾坤而施爲﹐象天地無爲﹐日月變動。是坎離者﹐乃乾坤二用也。坎離取象爲日月﹐則《易》之坎離﹐卽日月也。坎之月魄盈虧﹐一月一周天﹔離之日魄南北﹐一年一周天。坎離二用﹐無一定之位﹐周流於東西南北﹐上下六虛空廓之處﹐一來一往﹐卻無定止。一上一下﹐亦無常法。《周易》以乾坤爲首﹑以坎離爲中﹑以旣濟未濟爲終者﹐是承天地造化﹐皆日月來往上下運用之。此注契文「《易》行周流﹐屈伸反復。幽潛淪匿﹐變化於中。包囊萬物﹐爲道紀綱」一段之義。修道者﹐能明此中之義﹐以乾坤爲鑪鼎﹐以坎離爲藥物﹐一剛一柔﹐俱歸中正﹐則天關在手﹐地軸由心﹐可以動﹐可以靜﹐可以動中靜﹐可以靜中動﹐可以動靜無礙﹐渾然天理﹐一气流行矣。

易者﹐象也。懸象著明﹐莫大乎日月。日合五行精﹐月受六律紀﹐五六三十度﹐度竟復更始。窮神以知化﹐陽往則陰來﹐輻輳而輪轉﹐出入更捲舒。易有三百八十四爻。據爻摘符﹐符謂六十四卦。晦至朔旦﹐震來受符。當斯之際﹐天地媾其精﹐日月相撢持。雄陽播玄施﹐雌陰化黃包。混沌相交接﹐權輿樹根基。經營養鄞鄂﹐凝神以成軀。眾夫蹈以出﹐蠕動莫不由。

上言坎離二用﹐周流六虛而行《易》。蓋以《易》者﹐陰陽造化之象也。《系辭》傳日﹕「懸象著明﹐莫大乎日月。」日月者﹐天地間顯而易見之大象也。𨿽凡夫俗子﹐亦皆知此日月來往﹐盈虧消長。及其至也﹐卽具聖賢之姿者。若無師指﹐不得而知之。不得而知者﹐特以日月來往盈虧消長之機﹐幽深潛暗﹐神化不測也。日﹐一年一周天﹐分春夏秋冬之四季﹐應木﹑火﹑金﹑水之四气。每季有土旺十八日﹐和合四象。四季溫熱涼寒﹐晝夜長短﹐乃五行之精气﹐故日日合五行精。月﹐一月一周天﹐每月與日一會﹐一年十二會。每月有弦望晦朔﹐承日光遠近而進退。六月夜長﹐六月夜短﹐應律呂以成十二月之一紀﹐故曰「月受六律紀」。每月五日爲一侯﹐共六侯。一侯五度﹐六侯共合三十度﹐爲三十日﹐度盡而晦﹐晦而復始。積日而月﹐積月而歲。萬物春生夏長﹐秋斂冬藏﹐皆日月神化之功。神者﹐日月合一之神。化者﹐日月往來之化。萬物非神不生﹐非化不成﹐一而神﹐兩而化。惟其神﹐所以能化﹔惟其化﹐所以能神。能神能化﹐所以神化不測。人能窮其一之如何神﹐卽知兩之如何化。陽往陰來﹐陰往陽來﹐如輻輳輪轉﹐無有停息﹐卽一神也。陽气出而萬物气舒﹐陽气入而萬物气捲。出入捲舒﹐隨時變化﹐此兩化也。一神兩化﹐行三百六十日一歲之運。《易》有三百八十四爻﹐按三百六十日之期。其餘二十四爻﹐以備乾﹑坤﹑坎﹑離四卦之數﹐不在三百六十之內。據爻摘符者﹐一爻三符﹐一日行兩卦﹐有三十六符﹔一月六十卦﹐共有一千零八十符。合干﹑坤﹑坎﹑離四卦﹐共該一千一百五十二符。每月晦朔之間﹐子時一符之中﹐陰極生陽﹐坤中孕震。當斯之時﹐天地媾精﹐乾坤合體﹐日月撢持﹐坎離相濟。雄陽播玄施﹐動以舒气﹔雌陰化黃包﹐靜以滋養。混混沌沌﹐此接彼交。陰陽二气﹐凝結一瑰﹐如造權作輿﹐以爲衡車之根基。造衡者﹐先造權﹐權就而衡依權﹐造作方有準則。造車者﹐先造輿﹐輿成而車依輿﹐造作方有規矩。權輿者﹐車衡之根基。震陽者﹐造化之根基。根基已立﹐一气經營變化﹐自元而有﹐先養內之鄞鄂﹐由微而著﹐凝神成軀﹐後成外之形象。經營養鄞鄂者﹐如月光晦朔方受符也。凝神以成軀者﹐如月光初三方顯象也。此日月交會﹐月受日精﹐生光之道。是道也﹐生生之道﹐生人生物﹐皆是此道。故曰「眾夫蹈以出﹐蠕動莫不由」。《系辭》傳曰「天地氤氳﹐萬物化醇。男女媾精﹐萬物化生。」凡天地間屬陽者﹐皆爲男﹐屬陰者﹐皆爲女。男女媾精﹐眾夫皆蹈此道而出。卽蠢動含靈之物﹐亦莫不由此道而生。舉日月相交之道﹐而凡具陰陽之气﹐可以類推而知。此注契中「幽潛淪匿﹐變化於中。包囊萬物﹐爲道綱紀。以無制有﹐器用者空」一段之義也。

於是仲尼贊鴻蒙﹐乾坤徳洞虛﹐稽古當元皇﹐關睢建始初﹐冠婚炁相紐﹐元年乃芽滋。聖人不虛生﹐上觀顯天符。天符有進退﹐屈伸以應時。

上言陰陽混沌交接﹐無中生有﹐則知陰陽不合而無生气。《中庸》謂﹕「君子之道﹐造端乎夫婦。」蓋以夫婦之道﹐卽君子造道之端﹐故道費而隱。𨿽夫婦之愚﹐可以與知焉。夫婦之不肖﹐可以能行焉。及其至也﹐察乎天地﹐其大無外﹐其小無內﹐天地之間﹐全是道气。小而夫婦﹐大而天地﹐總不出此一陰一陽相合之道。昔宣聖贊《易》而首乾坤﹐贊鴻蒙也。上干下坤﹐其中洞虛﹐一气渾然﹐生物之道﹐卽是鴻蒙。刪詩而首關雎﹐稽元皇也。男冠女婚﹐其气相紐﹐陰陽合一﹐生機芽滋﹐號曰元年。鴻蒙者﹐造化之竅。元皇元年者﹐造化之始。乾坤合徳﹐卽是鴻蒙。男女合情﹐自有芽滋。凡此皆示人以陰陽並用之理耳。蓋聖人不虛生於世﹐成己成物﹐願人人爲聖賢﹐个个了性命。故上觀天符﹐顯露陰陽進退屈伸之機。如先天卦﹐離左坎右﹐震一陽﹐兌二陽﹐乾三陽﹐自左而進伸﹔巽一陰﹐艮二陰﹐坤三陰﹐自右而退屈。又如後天卦﹐乾坎艮良﹐三陽進伸於東北﹔巽離坤兌﹐三陰退屈於西南﹐此皆顯天符之事。天符千變萬化﹐總不離陰陽配合之道也。此注契文「故推消息﹐坎離沒亡」至「原理爲徵」一段之義也。

故易統天心﹐復卦建始萌﹐長子繼父體﹐因母立兆基。消息應鐘律﹐升降據斗樞。三日出爲爽﹐震庚受西方。八日兌受丁﹐上弦平如繩。十五乾體就﹐盛滿甲東方。蟾蜍與兔魄﹐日月炁雙明﹐蟾蜍視卦節﹐兔者吐生光。七八道已訖﹐曲折低下降﹐十六轉受統﹐巽辛見平明﹐艮值於丙南﹐下弦二十三﹐坤乙三十日﹐東北喪其朋。節盡相禪與﹐繼體復生龍﹐壬癸配甲乙﹐乾坤括始終。七八數十五﹐九六亦相應﹐四者合三十﹐陽炁索滅藏。象彼仲冬節﹐艸木皆摧傷。佐陽詰賈旅﹐人君深自藏。象時順節令﹐閉口不用談。天道甚浩廣﹐太玄無形容﹐虛寂不可睹﹐匡廓以消亡。謬誤失事緒﹐言還自敗傷。別敍斯四象﹐以曉後生盲。虛寂﹝一本慮寂﹞

上言天符有進退屈伸應時之道。應時而進退屈伸﹐皆天心運用之﹐故易理變化﹐內統天心。天心無形無象﹐不可見﹐因陰陽交感﹐一點生機從虛無中露出﹐而始足以見之。《易》之復卦象傳曰「復其見天地之心乎﹖」復者﹐陰極陽生﹐坤中孕震﹐陽气始萌﹐在節爲十一月﹐建子。震之一陽﹐自乾宮來﹐乃乾之繼體﹐爲乾之長子。乾爲父﹐故曰長子繼父體。震之一陽﹐生於純坤之下﹐坤爲母﹐故曰因母立兆基。兆者﹐始也。基者﹐本也。陰極陽生﹐乾坤相交﹐恍惚中有物﹐杳冥中有精﹐生機於此兆始返本。此生機卽是天心﹐卽是震之一陽。因其無物不借此而生﹐故謂生機﹔因其在陰陽交感之中而現﹐故謂天心﹔因其靜極而後動﹐故謂震。其實生機也﹐震陽也﹐總是天心也。這个天心﹐無處不有﹐無時不在。然處處有﹐時時在﹐人難測度﹐故不見。當十一月建子﹐萬物地中萌芽﹐人皆知其生機又動﹐故可見耳。曰天心者﹐陰中生出之陽也。曰天地之心者﹐在陰陽交感之處方現也。其實天地之心﹐天心總是一心﹐不過就方現已生論之耳。這个天心生機﹐生生無窮﹐其消息升降﹐皆《易》理統之。消息應鐘律﹐升降據斗樞者﹐如月建子一陽生﹐在卦爲復﹐律應黃鐘﹐斗樞指子﹔建丑二陽生﹐在卦爲臨﹐律應大呂﹐斗樞指醜之類是也。六陰六陽十二卦﹐統十二月﹐應十二律﹐據斗樞所指十二位﹐十二月陰陽消息升降﹐斗樞旋轉﹐皆天心變化之。而《易》之六陰六陽卦統之﹐非《易》統天心乎﹖以上注契文「朔旦爲復」至「歸乎坤元」一段之義。又如每月晦朔之間﹐日月交會﹐月受日光﹐一日二日三日﹐傍晚純黑之體﹐一點微陽下生﹐在卦爲震﹐現峨眉之光於西南庚方﹐是謂震納庚也。漸至初八﹐二陽生﹐在卦爲兌﹐象光生一半﹐爲上弦﹐現於南方丁地﹐是謂兌納丁也。歷至十五﹐三陽全﹐在卦爲乾﹐光輝滿輪﹐現於東方甲地﹐是謂乾納甲也。陽極又陰﹐屈折低下。十八﹐一陰生於光輝之下﹐在卦爲巽﹐光輝方缺﹐平明現於西方辛地﹐是謂巽納辛也。二十三﹐二陰生﹐在卦爲艮﹐光缺一半﹐爲下弦﹐平明現於南方丙地﹐是謂艮納丙也。二十八日﹐平明微陽消於東北乙地﹐光華於此盡消。至三十日﹐陰气純全﹐在卦爲坤。是謂坤納乙也。月至西南庚方生光﹐《易》所謂西南得朋也。自東北光盡﹐《易》所謂東北喪朋也。節盡相禪﹐晦而又朔﹐陰極又陽﹐震繼體而又生光﹐終而復始。壬癸配甲乙﹐乾坤括始終者﹐壬陽癸陰﹐甲陽乙陰。壬水淸﹐乃乾陽之气所生。癸水濁﹐乃坤陰之气所化。壬配甲﹐乾納甲壬也﹔癸配乙﹐坤納乙癸也。每月前半月屬陽﹐乾家之事﹔後半月屬陰﹐坤家之事。由震而乾﹐由巽而坤﹐是乾坤三陽三陰卦﹐統括一月之始終。乾括陰中生出之陽﹐七八一十五日。坤括陽中生出之陰﹐九六一十五日。七八﹑九六共合三十日﹐月之陽光一周滅藏﹐此一月盈虧消息進退屈伸之象﹐而《易》之三陰三陽卦統之。𨿽三陰三陽卦統之﹐而實乾坤二卦統之。𨿽乾坤二卦統之﹐而實天心一點生機統之。非《易》統天心乎﹖此注契文「晦朔之間」至「爲《易》宗祖」一段之義。以上言一歲一月陰陽進退屈伸﹐皆自然而然﹐無非天心運用之。蓋陽進而伸者﹐天心之舒暢﹔陰退而屈者﹐天心之捲藏。陽固謂之天心﹐陰亦不得不謂之天心。陽亦從天心而陽﹐陰亦從天心而陰﹐陰陽俱天心之所出。天心混於陰陽之中﹐陰陽不在天心之外。但天心見端處﹐總在靜極始動之間﹐故象彼仲冬節﹐艸木盡皆摧傷﹐陰之極矣。陰極陽必生﹐先王至日閉關﹐商旅不行﹐後不省方﹐深藏不動。蓋佐微陽而養天心之生機耳。修道者若能象其時而順節令﹐如先王閉關﹐虛極靜篤﹐則先天之气從無而有﹐黑中生白﹐天心復見﹐凝而爲一黍之珠﹐溫之養之﹐脫胎換骨﹐長生不死﹐直有可必。噫﹗只此象時順節令一句﹐已了金丹妙旨﹐更有何說﹖故可以閉口不用談矣。金丹之道﹐始終只是修持天心一味大藥﹐象時順節令﹐則天心常存﹐由嫩而堅﹐由微而著﹐日久功深﹐永遠不壞﹐所謂知其一而萬事畢者卽此﹐何用談乎﹖然天道之理﹐浩廣無邊﹐太玄之气﹐無形無容﹐至虛至寂﹐視之不見﹐將何而立匡廓以爲範圍乎﹖天道太玄﹐皆天心之別名。天心虛寂不可見﹐卽不能立匡廓以爲範圍。若彊談之﹐必有謬誤。失其天心浩廣虛寂流行之事緒﹐不足以揆方來﹐言之反而自敗其徳﹐不如不言爲妙。但道本無言﹐言以顯道。果若不言﹐何以接引後學﹖故借《易》道別敍乾坤坎離四象。以一歲乾坤陰陽來往﹐一月坎離日月合離﹐顯露天心端倪﹐以曉後生之盲耳。自「象彼仲冬節」至「以曉後生盲」﹐注契文「恆順地理」至「千載常存」一段大意。通節以天心爲脈﹐借一歲陰陽﹐一月盈虧﹐演出一神兩化之天機。末段歸到無形無象無言語處﹐天心全神俱露。曰甚浩廣﹑曰無形容﹑曰不可睹﹐眞空而含妙有﹐妙有而藏眞空﹐天心本象﹐這个而已。此不言而言﹐言之至者﹐𨿽系注契文﹐而仙翁探賾索隱﹐發契文所未發﹐可謂拔天根而鑿理窟﹐猶恐人難會悟﹐結句云「別敍斯四象﹐以曉後生盲」﹐使學者自有象窮無象﹐以有形窮無形耳。其慈悲大矣哉。

八卦布列曜﹐運移不失中﹐元精眇難睹﹐推度效符證。居則觀其象﹐準擬其形容﹐立表以爲範﹐占候定吉凶﹐發號順時令﹐勿失爻動時。上觀天河文﹐下序地形流﹐中稽於人心﹐參合考三才。動則循卦節﹐靜則因彖辭﹐乾坤用施行﹐天地然後治。上觀天河文﹝一本上察河圖文﹞天地然後治﹝一本天下﹞

上言別敍四象﹐以曉後生之盲。四象者﹐乾坤坎離也。《易》以乾坤爲體﹐坎離爲用。乾坤坎離﹐體用相需﹐而震之陽生﹐艮之陽止﹐巽之陰伏﹐兌之陰現﹐皆順坎離運用。故後天八卦方位﹐乾坎艮震巽離坤兌﹐分居八方。布於二十八宿列曜之次﹐以行卦气﹐運移四時八節﹐七十二侯。然八卦之中﹐運行卦气者﹐坎離二卦也。坎象月﹐離象日﹐日行中道﹐月行九道。日月南北來往﹐運移不定。然日月交會處﹐總不失其中道。後天八卦方位﹐離居南﹐坎居北﹐坎離居中正之位﹐卽象日月運移中道也。中道者﹐黃道﹐卽日行之道﹐又爲日月交會之道。日月交會之處﹐有天地元精在焉。元精無形無象﹐眇而難睹﹐日之能照﹐月之能臨﹐皆元精之神功也。惟人也﹐亦有此元精也。此精爲性命之根﹐生死之本﹐非後天有形有象之濁物﹐乃先天無形無象之至寶﹐亦眇而難睹。旣眇而難睹﹐如何得爲我有﹖然能推其陰陽來往之度數﹐效其日月交會之符證﹐居則觀其卦爻交錯配合之象﹐卽有窮無﹐準擬其形容﹐恍惚之中尋有象﹐杳冥之內覓眞精。有無相入﹐可見其眞。旣見其眞﹐下手修爲﹐可以立表以爲範矣。表者﹐所以定日昝之長短。比之修道者﹐心君淸靜﹐主宰在中﹐卽爲規範﹐可以不爲外物所瞞矣。占候定吉凶者﹐侯卽用陰用陽之時候。用之當則爲吉﹐用之不當則爲凶。發號順時令者﹐當進陽而卽進陽﹐所以發號以行徳也﹔當運陰而卽運陰﹐所以發號以施刑也。刑徳進退﹐順其春夏秋冬之令﹐不失其剛柔爻動之時。先天元精﹐自然從虛無中結就。是道也。一天地之道也。修道者必須上觀天河東西南北眾星之運轉。下察地形髙低上下眾水之流通﹔中稽人心仁義禮智秉彜之天良。參考三才之道﹐合爲一道。動則循卦節而剛柔疊興﹔靜則因彖辭而吉凶細辧。效天法地﹐用九用六﹐施行隨時﹐健順合一﹐歸於中正之道﹐渾然天理﹐而吾身天地然後治矣。吾身天地﹐卽本來所秉陽健陰順之徳。健順徳合﹐陰陽气和﹐徳配天地﹐從容中道﹐聖人矣。然不知天文﹐不明地理﹐則人心理欲混雜﹐不曉變通之道﹐非執中卽執一﹐如何得到從容中道之地﹖「然後治」三字﹐有致知力行無窮功夫在內﹐學者須要深玩。此節注契文「禦政之首﹐鼎新革故」一段之義。

若夫至聖﹐不過伏羲﹐始畫八卦﹐效法天地。文王帝之宗﹐結體演爻辭。夫子庶聖雄﹐十翼以輔之。三君天所挺﹐疊興更禦時。優劣有步驟﹐功徳不相殊。制作有所踵﹐推度審分銖。有形易忖量﹐無兆難慮謀。作事令可法﹐爲世定是書。素無前識姿﹐因師覺悟之。皓若褰帷帳﹐瞋目登髙臺。火記六百篇﹐所趣等不迷。文字鄭重說﹐世人不熟思。尋度其源流﹐幽明本共居。竊爲賢者談﹐曷敢輕爲書﹖若遂結舌喑﹐絕道獲罪誅。寫情著竹帛﹐又恐泄天符。猶豫增嘆息﹐俛仰綴斯愚。陶冶有法度﹐未可悉陳敷。略述其綱紀﹐枝條見扶疎。等不迷﹝一本不殊﹞﹔枝條﹝一本枝葉﹞

天地神化之道﹐無聲無臭﹐非聖人不能知﹐非聖人不能行。自開辟以來﹐道卽垂象﹐而人不識。河出圖﹐洛出書﹐聖人則之。伏羲氏則河圖﹐仰觀俯察﹐始畫八卦﹐重而爲六十四卦﹐泄露造化天機。降之文王﹐變爲後天八卦﹐揲蓍衍爲後天六十四卦﹐分爲三百八十四爻。又系以吉凶悔吝之辭﹐而天時人事之道昭彰矣。後至宣聖作十翼﹐索隱鉤深﹐以輔《易》道﹐其天時人事﹐順逆變化之理﹐無不詳明且備矣。天生三聖﹐疊興制作﹐禦時度世﹐傳流萬世之命脈。𨿽步驟有前後﹐而功徳等不殊。東漢伯陽魏眞人﹐踵《易》道而作《參同契》﹐推度卦爻吉凶悔吝之理﹐審辧丹道藥物火候之分殊﹐以有形化無形﹐以有象比無象﹐使人易於會悟耳。此書乃眞人爲世而定﹐非爲名而著也。素無前識姿﹐因師覺悟之者﹐是徐翁自謂自不能識其書之奧妙。因先得陰眞人指示﹐有所覺悟﹐乃見此書而故識。噫﹗徐翁天縱之姿﹐尙於《參同》不能前識﹐必有師授而後覺悟。何世之迷人﹐予聖自雄﹐不求眞師﹐妄議私猜﹐取古人一二公案﹐說道論徳﹐以爲大悟﹐及問《參同》﹐九不知一﹐以是爲悟﹐差之多矣。殊不知此書﹐爲列仙丹書之祖﹐後來紫陽悟眞﹐杏林復命﹐毗陵還元﹐紫淸地元﹐長春西遊﹐皆本此書而作。上士達人﹐得師一訣﹐細閱此書﹐擴充識見﹐如在暗室搴去帷帳﹐忽然光明。如登髙臺﹐嗔目眺望﹐無處不見。𨿽火記六百篇﹐可以等趣而不迷矣。火記六百篇﹐卽《周易》六十四卦。易十爲百者﹐取火候最詳最細﹐愈煉愈精之義。非六十四卦之外﹐別有六百篇火記也。其契文鄭重之說﹐重復再三者﹐蓋以學人畏難﹐不肯極深研幾﹐故重復以提撕耳。若肯搏之以文﹐約之以禮﹐遠取諸物﹐近取諸身﹐尋其道之源﹐度其道之流﹐源流皆知﹐幽明皆通﹐是謂知道。此等法語﹐可爲知者道﹐難與不知者言也。若非賢者﹐安可輕泄。不敢輕泄﹐亦不敢絕道獲誅。猶豫嘆息﹐俯仰著作﹐以待知音耳。至於陶冶鍛煉之法﹐抽添進退之序﹐必待口訣﹐非文字可陳。略述綱紀﹐露其技條﹐以明道之大略耳。噫﹗仙翁注《參同》﹐千言萬語﹐譬示多端﹐精矣﹐詳矣。而猶謂未可悉陳﹐略述綱紀。柰何后世學人﹐聞其一言半語﹐而卽自足自滿﹐不肯深造﹐直謂道無可言﹐眞仙翁之罪人也﹐豈不可悲哉﹗

《參同契》箋注直指中篇

東漢徐景休眞人撰棲雲山悟元子劉一明解

陽燧以取火﹐非日不生光。方諸非星月﹐安能得水漿﹖二炁玄且遠﹐感化尙相通﹐何況近存身﹖切在於心胸。陰陽配日月﹐水火爲效徵。

修眞之道﹐全是盜天地虛無之气﹐竊陰陽造化之權。《陰符經》曰「其盜機也﹐天下莫能見﹐莫能知。」天下不見不知﹐方能盜之。若能見能知﹐則爲後天﹐而非先天。所修者﹐一己之陰﹐安能凝結聖胎﹐無中生有﹐形神俱妙也。且如陽燧本無火﹐借日而卽生火﹔方諸本無水﹐映星月而卽得水。陽燧方諸﹐與日月相隔﹐不知幾萬餘里﹐而有無相感﹐卽能通气。何況先天之气﹐近在我身﹐切在心胸﹐豈有不能感化者乎﹖其不能感化者﹐皆因陰陽不能和合之故。如果和合﹐則先天之气﹐自虛無中來﹐一時辰內管丹成矣。蓋吾身之陽性陰情﹐如天上之日月﹔吾身之眞精元神﹐如日月之水火﹔吾身玄牝之門﹐如陽燧與方諸。玄牝立而性情通﹐性情通而精神旺﹐精神旺而金丹生。亦如陽燧取火﹐方諸取水﹐兩者相形﹐一物生焉。此無中生有之效徵也。《道徳經》云﹔「谷神不死﹐是謂玄牝。玄牝之門﹐是謂天地根。」玄陽也﹐主動﹔牝陰也﹐主靜。玄牝之門﹐卽生陰生陽之門﹐卽有動有靜之門﹐故謂天地根。這个門﹐有谷神存焉。谷神者﹐陰陽兩而合一之神。谷神動靜而生陰陽。陰陽相合﹐又生谷神。玄牝谷神也。順之則生人而成幻身。逆之則生仙而成眞身。順逆之間﹐眞幻大別。仙翁以陽燧取火﹐方諸取水﹐二气感通之象示人﹐妙矣哉。此節注契文「將欲養性」與「坎男爲月」二段之大意。

是非歷髒法﹐內觀有所思﹐履行步斗宿﹐六甲以日辰。陰道厭九一﹐濁亂弄元胞。食气鳴腸胃﹐吐正吸外邪。晝夜不臥寐﹐晦朔未嘗休。身體日疲倦﹐恍惚狀若癡。百脈鼎沸馳﹐不得淸澄居。壘土立壇宇﹐朝暮敬祭祀。鬼物見形象﹐夢寐感慨之。心歡意喜悅﹐自謂必延期。遽以夭命死﹐腐露其形骸。舉措輒有違﹐悖逆失樞機。諸術甚眾多﹐千條有萬餘﹐前卻違黃老﹐曲折戾九都。明者省厥旨﹐曠然知所由。省厥旨﹝一本審厥旨﹞﹔壘土﹝一本黑土﹞

修眞之道﹐一得永得﹐至簡至易﹐知而行之﹐立躋聖位。在儒﹐則爲中庸之道﹔在道﹐則爲金丹之道﹔在釋。則爲一乘之道。其要﹐在乎剛柔相當﹐性情相合﹐誠一不二耳。世之學人﹐不遇眞師﹐趨入旁門﹐或有定心止念﹐習內觀者﹔或有步罡履斗﹐煉六甲者﹔或有行九一邪術﹐弄元胞者﹔或有運呼吸之气而絕糧者﹔或有晝夜不臥而恍惚若癡者﹔或有子午行气而百脈沸馳者﹔或有壘土立壇而與鬼怪爲鄰者。如此等類﹐千條萬餘﹐舉措有差違﹐悖逆失大道﹐本期永壽﹐反而傷生。前違黃老之教﹐自遭九都之戾﹐彼豈知世間有七返九還金液大丹﹐能以女轉成男﹐老變爲童﹐長生不死乎﹖若有明哲志士﹐遇眞師而明大道之旨﹐曠然而知修眞所由之路﹐不在三千六百門也。此節注契文「關關雎鳩」一段之意。

上閉則稱有﹐下閉則稱無。無者以奉上﹐上有神徳居。此兩孔穴法﹐金炁亦相胥。

上言明者省厥旨﹐曠然知所由。省者﹐省何旨﹖知者﹐知何由﹖卽省此金丹之旨﹐知此返還之由也。夫金丹之道﹐有有爲無爲二法。上徳者﹐行無爲之道以了性﹔下徳者﹐行有爲之道以了命。上徳行無爲之道者﹐以其上徳者天眞未傷﹐陰陽和合﹐人心竅閉﹐道心常存﹐則稱有也﹔下徳行有爲之道者﹐以其下徳者天眞已虧﹐陰陽渙散﹐道心竅閉﹐人心用事﹐則稱無也。有者﹐有道心而無人心﹔無者﹐無道心而有人心。無道心卽下徳﹐有道心卽上徳。故下徳之無﹐須奉上徳之有﹐去人心而增道心﹐從無而守有也。上徳之有者﹐蓋有神徳常居﹐養道心而防人心﹐借有而化無也。人心去則爲眞無﹐道心固則爲眞有。眞無者﹐眞陰也﹔眞有者﹐眞陽也。眞無眞有﹐此兩孔穴法﹐金气亦相胥也。兩孔穴﹐卽眞無眞有二穴。法者﹐卽有爲無爲二法。金气者﹐先天眞一之气﹐號爲水中金。此气恍恍惚惚﹐杳杳冥冥﹐非色非空﹐非有非無﹐有無相形﹐一物生焉。故兩孔穴。用法修之﹐金气相胥於中而凝結焉﹐不曰金气相胥﹐而曰金气亦相胥﹐此中大有祕密。蓋道心具有眞知之情﹐屬金。其气至剛至大﹐充塞天地﹐萬物難屈。故謂金气。此气異名多端﹐曰金華﹐曰水中金﹐曰眞鉛﹐曰先天气﹐曰神明﹐曰神徳﹐曰元精﹐曰黃芽﹐歸到實處﹐總是眞知神明之徳耳﹐此神徳也。上徳者﹐行無爲之法﹐防危慮險﹐以保養之﹔下徳者﹐行有爲之法﹐漸采漸煉﹐以返還之。能保養﹐而有者歸於純粹﹔能返還﹐而無者仍復於有。有爲無爲二法﹐總以成全此神徳金气一物耳。故曰金气亦相胥。上徳下徳﹐所爭者有爲無爲﹐及至金气煆煉成寶﹐後天陰气化盡﹐形神俱妙﹐與道合眞﹐則有無俱不立﹐天地悉歸空﹐更何有上徳下徳之別乎﹖此節注契文「上徳無爲﹐不以察求。下徳爲之﹐其用不休」之義。

以金爲堤防﹐水入乃優遊。金計有十五﹐水數亦如之。臨鑪定銖兩﹐五分水有餘。二者以爲眞﹐金重如本初。其三遂不入﹐火二與之俱。三物相含受﹐變化狀若神。下有太陽炁﹐伏烝須臾間。先液而後凝﹐號曰黃輿焉。歲月將欲訖﹐毀性傷壽年。形體如灰土﹐狀若明窗塵。搗治並合之﹐持入赤色門。固塞其際會﹐務令致完堅。炎火張於下﹐晝夜聲正勤。始文使可修﹐終竟武乃陳。候視加謹愼﹐審察調寒溫。周旋十二節﹐節盡更須親。炁索命將絕﹐休死亡魄魂。色轉更爲紫﹐赫然成還丹。粉提以一丸﹐刀圭最爲神。相含受﹝一本旣合度﹞﹔如灰土﹝一本爲灰土﹞

上節言上徳下徳﹐有爲無爲二法。此節細言下徳有爲之妙用。下徳者﹐有爲之道﹐後天中返先天也。後天中返先天﹐先要知眞金一味大藥。此金非世間之凡金﹐乃吾固有眞知之眞金也。此金經火鍛煉﹐與天地並長久﹐與日月共光明。故丹成之後﹐名曰金丹。以其丹由金成﹐臨鑪下功﹐首以金爲堤防。堤防者﹐堤防金之生水也。堤防金生水者﹐將以爲入水計耳。入水者﹐非入泛濫之水﹐乃入精一之水。丹道用金之事大﹐入水之事亦不小。防金在於不卽不離之功﹐入水在於不急不緩之妙。不卽不離﹐殺中有生﹐不急不緩﹐柔中藏剛。優遊者﹐從容自然﹐以逸待勞﹐以靜候動耳。防金入水之妙﹐莫先知其金水之本數。眞知之眞金﹐自一陽復﹐而漸至於純全﹐圓陀陀﹐光灼灼。通幽達明﹐如十五之月﹐光輝盈輪﹐無處不照﹐取數爲十五兩﹐此金之本數也。有一分金﹐卽生一分水。有一兩金﹐卽生一兩水。如月十六﹐一陰潛生。至三十日﹐光輝盡消﹐復爲黑體﹐取數亦爲十五兩。故曰金計有十五﹐水數亦如之。用水之法﹐別有妙用﹐不得以本數用之。比如水之本數固有十五兩﹐生到五分﹐則爲有餘之水﹐已不可入矣﹐只生到二分﹐則爲精一之眞水﹐正宜入之。水眞則水能生金﹐是母隱於子胎﹐子報母恩也。金不泄气﹐無傷於金﹐故金重如本初﹐不失其十五兩之本數也。若水生到三分﹐亦謂有餘﹐遂不堪入。學者須要知的水有淸濁之分﹑壬癸之別。壬水淸﹐屬陽﹔癸水濁﹐屬陰。壬水有气而無質﹐爲精一不二之眞水﹔癸水純陰而有質﹐爲泛濫交雜之污水。二分水如泉中方出未流之水﹐至淸至潔﹐壬水也。三分水已流而染塵﹐五分水漸流至遠﹐已混濁不堪﹐此皆癸水也。丹道入水只取其气﹐不取其質。用質傷其金﹐用气輔其金。故以二分之水﹐輔助十五兩之金也。然入水得眞﹐入火亦不可無候。火者﹐虛靈之神。陰陽之和气﹐水用二分﹐火亦須用二分。二分之火﹐如初燃之火﹐溫而不燥﹐明而無焰。水用二分﹐不失其金之重﹔火用二分﹐不克其金之體。如是配合﹐則水來濟火﹐而火不燥﹔火來煉金﹐而金生明﹔金來生水﹐而水有本。水火相濟﹐金火同宮﹐三物自相含受﹐變之化之﹐神妙不測矣。蓋三物含受﹐是三而歸一。鼎鑪之中﹐藥卽是火﹐火卽是藥﹐藥火相生﹐和气燻蒸。內有太陽靈光﹐一點眞火鍛煉。須臾之間﹐眞金溶化成液﹐由嫩漸堅。變白爲黃﹐號曰黃輿。黃者中色﹐輿者土象。金具燥气﹐遇火而燥气頓消﹐剛化爲柔﹐剛柔如一﹐陰陽混合﹐歸於中正之地﹐名曰黃輿﹐又名金丹。聖人修煉大丹﹐攢年至月﹐攢月至日﹐攢日至時。以法追攝﹐於一時辰內﹐天地造化奪盡﹐陰陽五行奪盡﹐萬物气數奪盡﹐易錯難逢﹐倘差之毫髮﹐失之千里﹐毀性傷壽﹐得而復失。當此之時﹐須宜大用現前﹐外觀其形﹐形無其形﹐內觀其心﹐心無其心。形體俱忘﹐無煙無火﹐如灰如土﹐如明窗塵。搗治並合者﹐剛柔俱化﹐形迹全無也。送入赤色門者﹐虛靈不昧﹐無微不照也。固塞其際會﹐務令致完堅者﹐還丹在一時﹐溫養須十月。固濟牢封﹐須臾不離﹐不到胎完神全之時﹐而溫養之功不得休歇也。炎火張於下﹐晝夜聲正勤者。自有天然眞火﹐鑪中赫赫長紅也。始文使可修者﹐一時之功﹐用文火以合丹也。終竟武乃陳者﹐十月溫養﹐用武火以煉己也。候視加謹愼者﹐候視一气之存亡﹐謹之愼之﹐防危慮險也。審察調寒溫者﹐審察火候之度數﹐不燥不冷﹐寒之溫之﹐調和相當也。周旋十二節﹐節盡更須親者﹐前進陽火﹐暮運陰符﹐陰陽符火﹐周而復始﹐循環無端﹐功夫不息。气索命將絕﹐休死亡魄魂者﹐功夫到日﹐百脈俱息﹐气血融化﹐猶如小死。當此之時﹐七魄已亡﹐三魂已死﹐情性精神﹐凝結不散﹐如癡如醉﹐只有先天一點淸陽之气﹐而法身成矣。此身名曰金剛不壞之神﹐又曰淸淨法身﹐又日紫金丹。金丹至紫﹐赫赫至陽﹐渾無一點陰气夾雜矣。噫﹗此丹之大不過一粉一提一刀圭﹐其神通妙用﹐能出死入生﹐能點枯骨復活﹐能開瞽目復明﹐服之者立躋聖位。此下徳者﹐有爲之法﹐無中守有之妙訣。此節注契文「知自守黑」至「常與人俱」一段之義。其所注之義﹐較契文尢爲精詳﹐其中火候細微﹐大露天機。學者若於此節中打的通徹﹐則修丹妙用﹐可得其大半矣。

耳目口三寶﹐閉塞勿發通。眞人潛深淵﹐浮游守規中。旋曲以視聽﹐開闔皆合同﹐爲己之樞轄﹐動靜不竭窮。離炁內營衛﹐坎乃不用聰﹐兌合不以談﹐希言順鴻蒙。三者旣關楗﹐緩體處空房。委志歸虛無﹐無念以爲常。證難以推移﹐心專不縱橫﹐寢寐神相抱﹐覺寤候存亡。顏色浸以潤﹐骨節益堅彊。排卻眾陰邪﹐然後立正陽。修之不輟休﹐庶炁雲雨行。淫淫若春澤﹐液液象解冰﹐從頭流達足﹐究竟復上升。往來洞無極﹐怫怫被容中。反者道之驗﹐弱者徳之柄。耕耘宿穢污﹐細微得調暢。濁者淸之路﹐昏久則昭明。黃中漸通理﹐潤澤達肌膚。初正則終修﹐幹立未可持。一者以掩蔽﹐世人莫知之。內營衛﹝一本榮衛﹞﹐不輟休﹝一本輒休﹞

上節言有爲之功精且詳矣。此節承上節而言無爲之要。無爲者﹐抱元守一之道﹐乃上徳之事。𨿽是上徳之事﹐而下徳者﹐還丹到手﹐命基已固﹐卽與上徳者同一行持﹐自有爲而入無爲矣。但守中抱一之徳﹐非是空空無爲﹐其中有保先天﹑化後天之功﹐須要萬緣俱息﹐諸塵不染﹐身心大定﹐方能濟事。夫身心不定者﹐皆因耳目口三毒害之耳。耳聽乎聲﹐目視乎色﹐口發乎言﹐身隨耳目口移之﹐心由聲色言動之。心動身移﹐眞性不明﹐𨿽還丹到手﹐法身難脫﹐難免陽極生陰﹐得而終失之患。若閉塞三毒﹐不令發通﹐三毒可轉而爲三寶。不但不能爲害﹐而且能以致福。閉塞者﹐非工家閉目﹑閉口﹑塞耳之謂﹐乃非禮勿視﹑非禮勿聽﹑非禮勿言之義。非禮勿視﹐則視者盡禮﹐閉其非禮之目也。非禮勿聽﹐則聽者盡禮﹐閉其非禮之耳也。非禮勿言﹐則言者盡禮﹐閉其非禮之口也。極之﹐見色不色而目閉﹐遇聲不聲而耳閉﹐非時不言而口閉。如能閉塞此等耳目口﹐則內念不得而生﹐外物不得而入﹐身心不動﹐眞人潛於深淵。無識無知﹐動靜如一﹐而浮游守規中矣。規者﹐所以取圓﹐圓卽中﹐中卽圓也。守規中﹐卽允執厥中之義。潛深淵﹐卽惟精惟一之義。精一執中﹐身心不動不搖矣。旋曲以視聽者﹐回光返照﹐黜聰毀智﹐收斂精神也。開闔皆合同者﹐心死神活﹐閉邪存誠﹐勿忘勿助也。爲己之樞轄者﹐己爲私欲﹐轄樞所以克己也。動靜不竭窮者﹐或動或靜﹐功夫不間斷也。離气內營衛者﹐離爲火爲神。火動則神狂而忿生﹐納於營衛﹐則懲忿而心火下降﹐神卽定矣。坎乃不用聰者﹐坎爲水爲精﹐水泛則精搖而欲生。不用其聰﹐則窒欲而腎水上潮﹐精卽化矣。兌爲金爲情﹐其性主悅。金燥而情動﹐則心悅而泄气。言者心之聲﹐希言則心靜情忘﹐有眞悅而陰陽和﹐一气渾淪而順鴻蒙矣。離﹑坎﹑兌三者﹐統精﹑气﹑神爲內三寶。外而耳﹑目﹑口閉塞﹐內而精﹑气﹑神安靜。內外三寶﹐旣能關鍵﹐則內念不出﹐外物不入﹐緩其眞人之體﹐處於空房矣。緩者不卽不離﹐以逸待勞之意。空房者﹐空中有體﹐非頑空﹐乃眞空。眞空者﹐空而不空﹐故下文緊接曰「委志歸虛無﹐無念以爲常」也。委志是不空﹐無念則又空。丹書所謂「只滅動心﹐不滅照心」者是也。證難以推移﹐心專不縱橫者﹐專心而致志也。寢寐神相抱﹐覺寤候存亡者﹐寤寐而不忘也。如是用功﹐六根門頭無漏。不但眞人法身有養﹐卽後天幻身亦自健壯﹐顏色浸潤﹐骨節堅彊﹐理有可決。排卻眾陰邪﹐然後立正陽者﹐羣陰化盡﹐金丹成熟﹐功夫不到不方圓也。然後二字﹐大有深意﹐古仙云「一毫陽气不盡不死﹐一毫陰气不盡不仙。」若稍有一點陰气未化﹐是猶禍根。𨿽大道在望﹐未許我成。故修道者﹐必修至於純陽無陰之地而後已也。旣能排去眾邪﹐正陽立而穩妥﹐從此加功而不輟休﹐神淸气爽﹐如雲雨之行﹐解燥除煩﹐淫淫若春澤﹐寒气盡化﹐液液象解冰﹐積滯頓消。從頭流達足者﹐從頭至尾而細微條理。究竟復上升者﹐顚倒逆施﹐而自卑登髙。往來洞無極者﹐一气運用﹐而心堅志遠。怫怫被容中者﹐萬物皆空﹐而無私無慮。反者道之驗者﹐能返朴卽成道之驗也。弱者徳之柄者﹐能柔弱﹐卽剛彊之本也。果能耕耘歷劫之污穢﹐細調本來之天眞﹐𨿽始而濁﹐終而淸﹔初而昏﹐久而明。黃中漸通理﹐潤澤達肌膚﹐誠之於中﹐達之於外﹐根心生色﹐歸於形神俱妙之地。此節言淺意深﹐其示驗證處﹐多以幻身爲諭。其實內藏溫養法身之訣。試玩節首「眞人潛深淵﹐浮游守規中」之句﹐可知是有爲之後﹐而又無爲之道。若僅以煉已測之﹐殊失仙翁妙意。眞人者﹐聖胎也﹐方才煉己﹐眞人猶未現象﹐如何潛深淵而守規中﹖學者須要知的此節是注契文「內以養己」一段之義。「耳目口三寶﹐閉塞勿發通﹐眞人潛深淵﹐浮游守規中」四句﹐卽注契文「內以養己﹐安靜虛無﹐原本隱明﹐內照形軀」四句也。自「旋曲以視聽」﹐至「然後立正陽」二十句﹐卽注「三光陸沈﹐溫養子珠」二句也。自「修之不輟休」至「細微得調暢」十二句﹐卽注「勤而行之﹐夙夜不休」也。自「濁者淸之路」至「潤澤達肌膚」四句﹐卽注「伏食三載」至「長樂無憂」六句也。至於契文「道成徳就」云云六句﹐顯而易會﹐故不及之。可知此節是修命之後﹐而又修性之事。結尾指出「初正則終修﹐斡立末可持」﹐而愈曉然矣。初正斡立者﹐始而有作以修命也。終修末持者﹐末而無爲以了性也。性命必須雙修﹐功夫還要兩段。上徳者﹐不待修命而卽修性﹐行此段功夫﹐便可了卻大事。下徳者﹐必先修命而後修性﹐命實到手﹐再行此段功夫﹐方入聖基。故曰「初正則終修﹐斡立末可持」也。但上徳者無爲﹐下徳者有爲﹐須要知的先天眞一之气。蓋上徳者無爲﹐抱元守一﹐卽守此一气也﹔下徳者有爲﹐後天中返先天﹐卽返此一气也。若不知上徳者無爲﹐便落於空寂﹐不知下徳者有爲﹐便執於幻相。有爲也不是﹐無爲也不是。所謂知其一萬事畢者﹐正爲此耳。修道者若不遇明師﹐此一气掩蔽於後天之中﹐隱而不見﹐如何能知﹖故曰「一者以掩蔽﹐世人莫知之」。學者可不急求眞師乎﹖

《參同契》箋注直指下篇

東漢徐景休眞人撰棲雲山悟元子劉一明解

推演五行數﹐較約而不繁。舉水以激火﹐奄然滅光明。日月相薄蝕﹐常在朔望間。水盛坎侵陽﹐火衰離晝昏。陰陽相飲食﹐交感道自然。名者以定情﹐字者以性言。金來歸性初﹐乃得稱還丹。吾不敢虛說﹐仿效聖人文。古記題龍虎﹐黃帝美金華。淮南煉秋石﹐玉陽加黃芽。賢者能持行﹐不肖毋與俱。古今道由一﹐對談吐所謀。學者加勉力﹐畱念深思維。至要言甚露﹐昭昭不我欺。

金丹之道﹐陰陽調和之道也。陰陽和則生丹﹐陰陽背則敗道。推演五行生克之數﹐而卽知金丹之道﹐至約而不繁也。比如舉水激火而火滅﹐水克於火也。日在朔而蝕﹐陰盛於陽也﹔月在望而薄﹐陽盛於陰也。又如月體水盛而陽光虧﹐日色火衰而白晝昏﹐凡此皆陰陽偏孤兩不相濟之象。若陰陽相應﹐隨時交感﹐道出自然﹐有何侵傷乎﹖人之眞性屬陽﹐眞情屬陰。本來陰陽一气﹐性情相合﹐渾然天理。不識不知﹐順帝之則。不識不知者﹐性之體也。順帝之則者﹐情之用也。性情自然﹐皆出無心。此兩者﹐同出而異名﹐如名之有字。名以定情﹐情比名也﹔字以性言﹐性比字也。名字總稱一物﹐性情豈有兩件﹖因交後天﹐眞中有假﹐陰陽分離﹐性情相背﹐彼此不和。如水盛坎侵陽﹐火衰離盡昏﹐眞情變爲假情﹐眞性變爲假性矣。金丹之道﹐推情合性﹐假中尋眞﹐殺中求生﹐使陰陽相合﹐仍還當年渾然天理﹐不識不知﹐順帝之則之本來面目﹐稱之曰還丹。還丹者﹐還其本來原有之物﹐而非有增有減﹐又曰還原返本。吾不敢虛說﹐仿效聖人文者﹐是仙翁自敍所注﹐系有本之談﹐而非無稽之語。這个還丹﹐古來聖賢﹐方便立名﹐等等不一。古記稱曰「龍虎丹」﹐黃帝稱曰「美金畢」﹐淮南稱曰「秋石」﹐玉陽稱曰「黃芽」﹐《參同》稱曰「金砂」﹐曰「刀圭」。總以形容還丹一物耳。此道也﹐上士聞之﹐勤而行之﹐故曰賢者能持行。下士聞之﹐大笑去之﹐故曰不肖毋與俱。何爲古今道由一﹐對談吐所謀﹖夫金丹大道﹐乃歷代聖賢口口相傳﹐心心相授﹐彼此對談﹐吐其所謀﹐乃是眞知所見之學問﹐非妄猜私議可比。𨿽成道有先後﹐而修持則準一﹐卽如《參同》之理。魏﹑徐二翁﹐同學於陰眞人﹐其所著所往﹐魏証之於徐﹐徐証之於魏﹐皆對談吐謀﹐豈有虛謬﹖學者若能勉力思維﹐忽的得其要領﹐湧身鉆入理窟﹐猶如仙翁對談所謀﹐勤而行之﹐決定成道﹐則仙翁昭昭不我欺矣。柰之何世之愚徒﹐以《參同》目爲燒煉凡砂凡汞之事﹐負卻仙翁當年著書婆心﹐便爲毀謗聖道﹐眞地獄種子﹐而不知悔悟﹐尙自稱修眞之士﹐豈不愧死﹖此節注契文「惟昔聖賢」一段之義。

胡粉投火中﹐色壞還爲鉛。冰雪得溫湯﹐解釋成太玄。金以砂爲主﹐稟和於水銀。變化由其眞﹐終始自相因。欲作伏食仙﹐宜以同類者。植禾當以谷﹐覆雞用其卵。以類輔自然﹐物成易陶冶。魚目豈爲珠﹖蓬蒿不成檟。類同者相從﹐事乖不成寶。燕雀不生鳳﹐狐兔不乳馬。水流不炎上﹐火動不潤下。世間多學士﹐髙妙負良材。邂逅不遭遇﹐耗火亡資財。據按依文說﹐妄以意爲之。端緒無因緣﹐度量失操持。搗治羌石膽﹐雲母及礬磁。硫磺燒豫章﹐泥汞相煉治。鼓下五石銅﹐以之爲輔樞。雜性不同類﹐安肯同體居。千舉必萬敗﹐欲黠反成癡。僥幸訖不遇﹐至人獨知之。稚年至白首﹐中道生狐疑。背道守迷路﹐出正入邪蹊。管窺不廣見﹐難以揆方來。

上節題明金來歸性﹐乃稱還丹。若捨性情﹐以萬般與我非類之物﹐而欲保命全形﹐豈有此理﹖且如胡粉﹐乃黑鉛燒成﹐投火仍化爲鉛。冰雪乃寒水所結﹐得溫則解化爲水。朱砂乃水銀所變﹐見火則仍化水銀。黃金加水銀爲白色﹐見火則卽還其黃。凡此等類﹐變化皆由本性之眞。所以始而可以此物化彼﹐終而可以彼物化此﹐始終相同﹐易於爲功。豈有欲作伏食仙﹐而不用同類之物﹐能以濟事乎﹖伏者﹐伏藏先天之气﹐而不妄動之意。卽孟子所謂「我善養吾浩然之气」者是也。食者以虛求實﹐腹實之義。卽孟子所謂「其爲气也﹐至大至剛﹐以直養而無害﹐則塞於天地之間」者是也。養浩气至於充塞天地﹐造化不拘﹐萬物難移﹐方是伏食。人秉先天一點浩然正气而成人﹐必伏食浩然正气而方成道﹐非伏食一切不類之物也。比如植禾以谷﹐覆雞用卵﹐類輔自然﹐物卽成就﹐非有相彊。魚目不成珠﹐蓬蒿不成檟﹐燕雀不生鳳﹐狐兔不乳馬。水不炎上﹐火不潤下﹐情不相同﹐性不相類﹐而欲有濟﹐如何能之﹖世間多少學士﹐自負良材﹐不求眞師。間聞金丹之說﹐疑爲鑪火燒煉﹐據按古文﹐妄議私猜﹐失其操持﹐耗費資財﹐鍛煉五金八石等物﹐妄冀服食長生。殊不知此等雜性之物﹐與我不類﹐安能在體常居﹖千舉萬敗﹐不知悔悟﹐猶生癡想﹐自謂僥幸不遇﹐福分淺薄﹐至死不悔。噫﹗此等之輩﹐忘其本念﹐中道生疑﹐出正入邪﹐而猶自欺欺人﹐以爲有得。以旁門外道之事﹐著書立論﹐以盲引盲﹐管窺蠡測﹐何可以揆方來乎﹖此節注契文「河上奼女」一段之義。

金入於猛火﹐色不奪精光。自開辟以來﹐日月不虧明。金不失其重﹐日月形如常。金本從月生﹐朔旦日受符。金返歸其母﹐月晦日相包。隱藏其匡廓﹐沈淪於洞虛。金復其故性﹐威光鼎乃熺。

上節言欲作伏食仙﹐宜以同類者。同類者爲何物﹖卽吾本來所具天良之眞性﹐落於後天﹐卽道心所發眞知之情者是也。此情在五行屬於金﹐丹書皆曰眞金。此金歷萬劫而不壞﹐爲聖賢之階梯﹐仙佛之種子。欲了性命﹐捨此眞金﹐別無他術矣。試觀世間凡金﹐其性至剛﹐其體最堅﹐入火則愈煉愈明﹐所謂眞金不怕火燒者是也。金色之精光﹐不因猛火所奪﹐猶如日月之光輝﹐不因照臨所虧者相同。自開辟以來﹐萬物有生有滅﹐有存有亡﹐惟日月其形如常。金重經久不滅﹐是金與日月同光明﹐同長久也。凡金如是﹐而眞金可知。夫眞金之眞知﹐爲無情之情﹐眞空而含妙有﹐不著於色象有無之形﹐爲陰中之陽﹐有象於月光﹐故曰金本從月生也。金從月生﹐則金丹之功運﹐宜效月之盈虧﹐而進退之。月本純陰﹐映日而生光﹐光卽金之象。月當朔旦﹐日來受符﹐月得日光而孕震﹐初三一陽現於坤地﹐是金返歸其母也。土能生金﹐故坤土爲金之母。金返於母﹐所謂西南得朋。自一陽二陽三陽﹐十五光輝滿盈﹐盈而又虧。十六一陰胎內﹐至三十晦﹐東北喪朋﹐日包月體﹐而爲純坤﹐隱藏匡廓之形﹐沈淪滅迹﹐入於洞虛之地矣。比之修道者﹐虛極靜篤之中﹐眞知靈知合一﹐忽有一點眞靈之光發現。其光名曰神明﹐又謂黑中白﹐又謂水中金﹐又謂先天眞一之气。如月借日光﹐一陽生於坤地也﹐由微而著﹐光輝圓滿﹐眞靈常存。又用十月溫養之功﹐防危慮險﹐收斂精神﹐不露圭角﹐隱藏沈淪﹐歸於無何有之鄕。亦如月光晦而無迹﹐日月相抱如一矣。金復其故性者﹐眞知之情與靈知之性﹐混而相合﹐情歸於性﹐性定情忘﹐不識不知﹐順帝之則﹐金還其元矣。威光鼎乃熺者﹐熺爲火色。當情歸於性﹐性戀其情﹐情卽性﹐性卽請﹐良知良能﹐寂然不動﹐感而遂通﹐靈知不昧﹐火返其本矣。金還元﹐火返本﹐金火同宮﹐藥卽是火﹐火卽是藥﹐鑪中赫赫長紅﹐是謂威光鼎乃熺。鼎而曰光﹐虛靈之鼎﹔光而曰威﹐剛健之光。剛健虛靈﹐有气無質﹐萬物難傷﹐眞金復於本性也。此節注契文「太陽流珠」至「凝而至堅」一段之義。

火記不虛作﹐演易以明之。偃月法鑪鼎﹐白虎爲熬樞。汞日爲流珠﹐靑龍與之俱。舉東以合西﹐魂魄自相拘。上弦兌數八﹐下玄艮亦八。兩弦合其精﹐乾坤體乃成。二八應一斤﹐易道正不傾。

上節育金火同宮﹐金復其本性矣。然金復其本性者﹐是陰符之運用。若功夫不到﹐不能方圓也。火記不虛作﹐演《易》以明之者﹐火實無火﹐托陰陽相和之气以爲火。然陰陽有盈虛消長之節﹐此聖人火記之所以作也。其作非懸虛之語﹐乃準諸《易》卦爻象吉凶悔吝以立言。《易》之坎卦象月﹐月屬水﹐月在西南純陰之下﹐微陽吐露﹐名曰水中金﹐其光偃仰﹐故謂偃月。此陽進陰消之機﹐故取象偃月爲鑪鼎﹐非取坎爲鑪鼎。偃月之光﹐從西而生﹐故取象爲金﹐爲白虎﹐在人爲情。金生水﹐虎能咥人﹐爲妄情﹔水生金﹐虎能護人﹐爲眞情。眞情發現﹐水不泛濫而歸原。則眞精生。故白虎眞情﹐爲熬煉眞水之樞紐。所謂五行顚倒用﹐虎向水中生也。《易》之離卦象日﹐日屬火﹐象流珠。火生於木﹐火中具有木气﹐取象爲靑龍﹐在人爲性。木生火﹐龍能傷人﹐爲气性﹔火生木﹐龍能生人﹐爲眞性。眞性發現﹐火不生焰而返本﹐故日靑龍與之俱。五行不順行﹐龍從火裏出也。龍性屬陽爲魂﹐虎情屬陰爲魄﹐水中生金﹐火中生木﹐眞情眞性相會﹐魂魄自相拘束﹐兩而不離矣。魂魄相拘﹐陰中有陽﹐如坎﹐如月上弦之金八兩﹔陽中有陰﹐如離﹐如月下弦之水半斤。剛柔俱歸中正﹐金水相停﹐水火相濟﹐眞性眞情﹐兩弦之气﹐合而爲一﹐復於乾剛坤柔﹐易簡良知良能之本體﹐與天爲徒﹐與地爲配﹐金丹凝結﹐命基永固。此《易》理變化之道﹐所以爲貴而不傾敗也。此節注契文「金華先唱」至「何敢有聲」一段之義。

世人好小術﹐不審道淺深。棄正從邪徑﹐欲速閼不通。猶盲不認杖﹐聾者聽商宮。投水捕雉兔﹐登山索魚龍。植麥欲獲黍﹐運規以求方。竭力勞精神﹐終年無見功。欲知伏食法﹐事約而不繁。

上節言調和陰陽﹐火候必準諸《易》理﹐方濟大事。若背《易》理﹐卽不是道。古仙云「形以道全﹐命以術延。」延命之術﹐能以竊陰陽﹐奪造化﹐轉乾坤﹐運日月﹐回斗柄﹐扭气機﹐位天地﹐育萬物﹐乃古今來理窟中第一大術。惟天生智慧之大人﹐能以行之。彼一切愚迷小人﹐不審道之深淺﹐專好小術﹐棄正從邪﹐入於旁門﹐猶盲不認杖﹐聾不聽音﹐捕雉兔於水﹐索魚龍於山﹐植麥欲獲黍﹐運規以求方﹐是皆枉勞精神﹐空費功力。彼豈知神仙伏食大法﹐約而不繁﹐一時辰內管丹成哉﹖此節注契文「不得其理」至「與道乖戾」一段之義。

子午數合三﹐戊己號稱五。三五旣和諧﹐八石正綱紀。呼吸相含育﹐佇息爲夫婦。黃土金之父﹐流珠水之子。水以土爲鬼﹐土鎭水不起。朱雀爲火精﹐執平調勝負。水盛火消滅﹐俱死歸厚土。三性卽合會﹐本性共宗祖。

上節提出伏食之法﹐約而不繁。其法爲何法﹖卽調和五行﹐混而爲一之法也。子屬坎﹐坎爲水﹔午屬離﹐離爲火。坎納戊﹐離納己。坎中實﹐眞知也﹐戊卽眞知之信﹔離中虛﹐靈知也﹐己卽靈知之信。坎一離二﹐數合爲三﹐戊己士居中央﹐其數稱五。外則取坎塡離﹐以眞一之水﹐而濟靈明之火﹔內則流戊就己﹐以剛健之信﹐而合柔順之意。是爲三五和諧。三五旣和諧﹐則先天性情精神﹐而統後天精神魂魄﹐則八卦陰陽定位﹐而造化綱紀正矣。八石者﹐八卦之象也。陽爲綱﹐陰爲紀。坎離者﹐八卦之用。坎離和諧﹐其餘六卦﹐陰陽俱皆相隨而和諧﹐各得其正矣。綱紀旣立﹐一動而爲呼﹐呼則生陽﹔一靜而爲吸﹐吸則生陰。一陰一陽﹐動靜相關﹐呼吸相通﹐彼此含育﹐情性和合﹐佇息而爲夫婦。先天之气﹐自虛無中來﹐凝而爲一黍之珠矣。以上注契文「丹砂木精」至「都歸戊已」一段之義。水火土三者﹐俱是道中之要物。三者合﹐則生丹生聖﹐而復先天。三者離﹐則生人生物﹐而落後天。蓋土能生金﹐水能生木。土生金﹐故黃﹐土爲金之父。水生木﹐故流珠爲水之子。土何以能生金﹖用離己虛靈之眞意﹐去克坎地混離之濁水﹐以求眞知之金情﹐故土鎭水不起也。水何以能生木﹖用坎中精一之眞水﹐去克離宮烈焰之燥火﹐以全靈知之木性。故水盛火消滅也。所可異者﹐水以滅火﹐何可土鎭﹖火調勝負﹐何可水滅﹖特以水有混雜之水﹐有精一之水。火有烈焰之火﹐有溫和之火。土鎭之水﹐乃混雜之水﹔水滅之火﹐乃烈焰之火。混雜之水涸﹐精一之水生﹔烈焰之火息﹐溫和之火現。俱死歸厚土者﹐土鎭水﹐水漧而泥成土﹔水滅火﹐火滅而灰化土。相生相克﹐克中有生。眞知靈知相合﹐眞情眞性同气﹐剛柔俱歸中正﹐如烏兔會於黃道。藥卽是火﹐火卽是藥﹐水火土三姓一家﹐結爲一粒黍米金丹﹐而共宗祖矣。陰陽相合﹐始謂共宗祖。若不到陰陽相合處﹐猶有偏孤﹐未是渾然一气景象﹐不得謂共宗祖。正契文「含元虛危﹐播精於子」之奧義。虛危﹐乃陰陽交會之處﹐亦日月合符行中之處﹐故有元精在焉。元精者﹐金丹之別名﹐亦卽宗祖之謂。以上注契文「剛柔疊興」至「播精於子」一段之義。

巨勝尙延年﹐還丹可入口。金性不敗朽﹐故爲萬物寶。術士伏食之﹐壽命得長久。土遊於四季﹐守界定規矩。金砂入五內﹐霧散若風雨。燻烝達四肢﹐顏色悅澤好。發白皆變黑﹐齒落生舊所。老翁復壯丁﹐耆嫗成奼女。攺形免世厄﹐號之曰眞人。

金丹之道﹐一得永得﹐至靈至神﹐立竿見影﹐知之者直登彼岸。柰何世人多不信心﹐以爲世間必無此事。試思巨勝﹐乃後天有形滓質之物﹐人久服之﹐亦能延年。而況金丹爲先天至寶﹐修成入腹﹐豈有不能長生者乎﹖凡金其性堅剛﹐尙能經久不敗﹐爲萬物之寶﹐眞金其气純陽﹐豈有伏食而不能成仙者乎﹖土出於四季﹐而四時八節﹐各循規矩﹐自然流行不息。人服金砂而四肢百體﹐變形易色﹐自能脫災免厄。若有志士﹐得師口訣﹐自有爲而入無爲﹐了性了命﹐形神俱妙﹐與道合眞﹐號曰眞人﹐壽與天齊。至於四肢堅固﹐顏色悅澤﹐發白轉黑﹐齒落重生﹐猶其餘事耳。此節注契文「如審遭逢」一段之義。

仙翁箋注三篇﹐體貼伯陽之意﹐發《參同》所未發。其中藥物火候﹐無一不在。但恐人無肯心﹐無大福分﹐自不能見眞。序云「惟曉大象﹐必得長生。」仙翁豈欺我哉﹖

三相類原序參同契者﹐敷陳梗槪﹐不能純一﹐泛濫而說﹐纖微未備﹐闕略仿佛。今更撰錄﹐補塞遺脫。潤色幽深﹐鉤援相逮﹐旨意等齊﹐所趨不悖﹐故復作此﹐命三相類。大易性情﹐各如其度。黃老用究﹐較而可禦。鑪火之事﹐眞有所據。三道由一﹐俱出徑路。枝莖花葉﹐果實垂布﹐正在根株﹐不失其素。誠心所言﹐審而不誤。

參同契直指三相類上篇

東漢叔通淳於眞人撰棲雲山悟元子劉一明解

三相者﹐一相大《易》性情﹐一相黃老之術﹐一相鑪火之事。三道由一﹐故名三相類。類者﹐亦契合之義。

上篇

法象莫大乎天地兮﹐玄溝數萬里。河鼓臨星紀兮﹐人民皆驚駭。昝影妄前卻兮﹐九年被凶咎。皇上覽視之兮﹐王者退自攺。關鍵有低昂兮﹐害气遂奔走。江河之枯竭兮﹐水流注於海。

金丹之道﹐最幽最深﹐至神至妙﹐暗合乾坤﹐默通造化﹐能以有形入無形﹐以無象生有象。故古來仙眞﹐上觀天符﹐下察地理﹐竊陰陽﹐奪造化﹐保命全形﹐完成大道也。仙翁首以天地示法象者﹐蓋以大道無形﹐而天地有象﹐卽有以形無﹐卽實以示虛。而虛無之道﹐昭昭乎見於象矣。象者﹐比象﹐言此物象彼物也。法者﹐效法。法象者﹐效法此象也。天地之象﹐至大至顯﹐易見易知。試觀天地懸隔﹐不知幾萬餘里﹐地下之吉凶未起﹐而天上之變象已垂。上天之气運稍錯﹐而地下之悔吝卽至。何以故﹖此感彼應﹐形相隔而气相通也。玄溝者﹐天下地上中空之處。以其闊大無邊﹐玄渺難測﹐故爲玄溝。河鼓星紀﹐皆星名。河鼓臨於星紀之位﹐是不循度數﹔日之昝影﹐妄有前卻﹐是失其正道。二者皆反其常。反常﹐則水旱災生﹐兵疫禍患之凶咎﹐未有不至者。故皇王見其象﹐而退居悔過﹐以挽天心。比之人生之初﹐性情純一﹐陰陽和合﹐及至二八﹐養爲純陽之體﹐是謂上徳之人。當此之時﹐苟非天縱之聖賢﹐而能保此一點眞陽之气者﹐有幾人哉﹗一切世人﹐俱順行造化﹐陽極生陰﹐陰一生而先天變爲後天。陽漸消﹐陰漸長﹐恣情縱欲﹐棄眞從假﹐所謂五行順行﹐法界火坑也。亦如星移本位﹐日昝妄行﹐凶咎立至者同也。若是至人﹐遠取諸物﹐近取諸身﹐行金丹有爲之道﹐返本還元。所謂五行顚倒﹐大地七寶﹐如皇王占象禦治﹐鼎新革故﹐變凶爲吉﹐拔亂反治者同也。關爲門外之鐵關﹐鍵爲門內之木鍵。有關鍵﹐而盜賊害气自遠。道有關鍵﹐而陰魔邪怪自滅。何則關以防內﹐鍵以防外﹖防外者﹐防其外來之客气﹔防內者﹐防其內生之私欲。內外嚴密﹐則內念不出﹐外邪不入。陰漸退﹐陽漸長﹐四象可和﹐五行可攢。如江河眾水﹐朝宗於海﹐而不分派橫流。至聖云「一日克己復禮﹐天下歸仁焉。」正關鍵之妙旨﹐退攺之效徵也。

天地之雌雄兮﹐徘徊子與午。寅申陰陽祖兮﹐出入復更始。循斗而搖光兮﹐執衡定元紀。搖光﹝一本搖招﹐搖非斗中之星﹐不能定元紀﹐應是搖光﹐今作搖光解﹞

上言法象取乎天地﹐則是金丹之道﹑天地之道也。天地之道﹐一陰一陽之道。天爲雄爲陽﹐地爲雌爲陰。陽生於子﹐極於巳﹔陰生於午﹐極於亥。一日一夜﹐子午運轉﹐是謂天地之雌雄徘徊於子午也。夏至日出於寅﹐入於戌﹐冬至日出於辰﹐入於申。夏至後日漸南﹐冬至後日漸北﹐終而復始﹐是謂寅申陰陽祖﹐出入復更始也。搖光﹐乃北斗之標星﹐又名天罡星﹐又名破軍星。天罡所坐者凶﹐所指者吉。月建於子﹐則坐午指子﹐水旺而火衰﹔月建於午﹐則坐子指午﹐火旺而水衰。十二月皆如是坐指﹐一歲一周天。北斗第六星爲衡星﹐罡星在前﹐衡星在後﹐運四時而行造化﹐故日循斗而搖光兮﹐執衡定元紀。學者若能知的吾身陰陽發生之時﹐出入之度﹐扭轉罡星﹐斡回斗柄﹐則天關在手﹐地軸由心﹐因時采藥﹐勤功烹煉﹐復我先天原本﹐亦不難也。但此罡星﹐人不易知﹐亦不易見﹐若非眞師指示﹐誰敢饒舌﹖所謂「日月常加戌﹐時時見破軍。破軍前一位﹐誓願不傳人」。罡星一名破軍﹐破軍前一位﹐卽所指之方。所指之方﹐有先天眞一之气﹐乃生物之祖气。古來仙眞﹐皆采此一气﹐而了命了性。所謂得其一萬事畢者﹐卽此一气也。丹經子書﹐不肯直指罡星爲何物﹐一气在何處者﹐恐爲匪人所得﹐有遭天遣耳。悟元子斗膽﹐今爲祖師傳眞寫神﹐稍露天機。若有志士見之﹐心知默會﹐此乃鬼神所示﹐非悟元之罪也。夫吾之眞正罡星﹐不是別物﹐卽道心之眞知也。眞知具有先天至陽之气。此气統陰陽﹐含五行﹐爲性命之根﹐道徳之源﹐藏而爲眞性﹐發而爲眞情﹐性也情也﹐皆是至眞之物。其分性情者﹐以動靜論之耳。此气本來原是我家之物﹐因落後天﹐假陷其眞。眞知有昧﹐聰明外用﹐妄念內生﹐狐朋狗黨﹐眞知變爲假知﹐生气化爲殺气。先天之气﹐不屬於我。如我家之物﹐走失他家﹐罡星坐於我﹐而指於他矣。今欲返還先天﹐須要在他家盜來。盜之之法﹐殺機中求生機﹐妄情中求眞情。眞情吐而眞知現﹐眞知現而回光返照。罡星指內而不指外﹐生气收內而不散外﹐可以和四象﹐可以攢五行﹐可以了性命﹐可以完大道。但恐人無志气﹐費不得心思窮理﹐下不得功夫尋眞﹐不得親見罡星耳。噫﹗可與知者道﹐難與不知者言也。

升熬於甑山兮﹐炎火張設下。白虎導唱前兮﹐蒼液和於後。朱雀翺翔戲兮﹐飛揚色五彩。遭遇羅网施兮﹐壓之不得舉。嗷嗷聲甚悲兮﹐嬰兒之慕母。顚倒就湯鑊兮﹐摧折傷毛羽。

旣知造化權衡﹐須合四象五行。甑爲藏水之器。甑山者﹐鼎也。炎火者﹐鑪也。升熬於甑山者﹐水在上也。炎火張設下者﹐火在下也。水在上﹐火在下﹐以眞一之精﹐養虛靈之神﹐水火相濟也。白虎在西爲金﹐爲眞情﹔靑龍在東爲木﹐爲眞性。蒼液﹐卽木性之精﹐金情剛﹐木性柔﹐金本克木﹐木本畏金。白虎導唱前者﹐金情戀木慈仁﹐推情而合性也。蒼液和於後者﹐木性愛金順義﹐以性而求情也。驅虎就龍﹐以龍就虎﹐性情相投﹐金木相並。朱雀者﹐火之象。四象之中﹐惟火最靈﹐其性好飛﹐稍有觸犯﹐翺翔騰空﹐炫耀五彩﹐水火金木﹐皆受其傷。修丹者﹐須先將此一物﹐降伏馴順﹐方能濟事。遭遇羅网﹐施壓之不得舉者﹐盡煉己之功﹐懲忿室欲﹐不使火之妄動也。嗷嗷聲甚悲﹐嬰兒之慕母者﹐火不妄動﹐燥性消化﹐火歸於源﹐神依於性矣。顚倒就湯鑊﹐摧折傷毛羽者﹐煉己煉到無己時﹐邪火下降﹐眞水上升﹐水火燻蒸﹐气質俱化﹐四象和合﹐從此可以煉大藥矣。

漏刻未過半兮﹐魚鱗狎鬣起。五色象炫耀兮﹐變化無常主。潏潏鼎沸馳兮﹐暴湧不休止。接連重疊累兮﹐犬牙相錯距。形似仲冬冰兮﹐瓓玕吐鐘乳。崔嵬而雜廁兮﹐交積相支柱。陰陽得其配兮﹐淡泊而相守。靑龍處房六兮﹐春華震東卯。白虎在昴七兮﹐秋芒兌西酉﹔朱雀在張二兮﹐正陽離南午。三者具來朝兮﹐家屬爲親侶。

上節言攢簇藥物之功﹐此節明結丹火候之用。當四象和合﹐五行攢簇﹐是已藥物入於乾鼎﹐急用坤鑪中一點眞火煆煉之。片刻之間﹐五行混化﹐先天之气﹐自虛無中生出。故曰漏刻未過半兮﹐魚鱗狎鬣起。魚爲水中之陽物﹐諭先天陽气發現。鱗狎鬣起﹐先天陽气﹐得眞火燻蒸﹐騰躍變化之象。五色炫耀者﹐五行一气也。變化無常者﹐潛躍不定也。潏潏鼎沸馳﹐暴湧不休止者﹐藥气方化而弱嫩也。接連重疊累﹐犬牙相錯距者﹐藥气由嫩而漸凝也。形似仲冬冰﹐瓓玕吐鐘乳者﹐由散而聚﹐凝結堅固也。崔嵬而雜廁﹐交積相支柱者﹐由雜而純﹐藥气返陽也。陰陽得其類﹐淡泊而相守者﹐陰陽相當﹐渾然一气。藥卽是火﹐火卽是藥﹐自有天然眞火﹐鑪中赫赫長紅﹐無容調和之力﹐須當淡泊相守﹐防危慮險﹐沐浴溫養﹐以行無爲之功矣。靑龍處房六﹐春華震東卯者﹐靑龍﹐木之象﹔房者﹐水之星﹔六者﹐水之數。木居水地﹐木得水而有養﹐春旺行陽气也。白虎在昴七﹐秋芒兌西酉者﹐白虎﹐金之象﹐昴者﹐火之星﹔七者﹐火之數。金居火位﹐金得火而生明﹐秋旺運陰气也。朱雀在張二﹐正陽離南午者﹐朱雀﹐火之象﹔張者﹐火之星﹔二者﹐火之生數。火居正南午﹐在金木之間﹐陽極陰生之處。象夏至交接陰陽﹐煉度刑徳者也。金木火三者來朝﹐丹鼎結爲親侶。水生木﹐木生火﹐火生金﹐金生水。𨿽三者﹐而具四象之气。四象具於鼎中﹐自烹自煎﹐聖胎無質生質﹐無形生形﹐自然變化矣。此內藥天然眞火之法象﹐與前之白虎﹑蒼液﹑朱雀不同。前言其外﹐此言其內。外者後天中返先天﹐出於人力﹔內者已返回之先天﹐出於天然。此內外火候之別﹐學者須於此處著眼。

本之但二物兮﹐末而爲三五。三五並與一兮﹐都集歸一所。治之如上科兮﹐日數亦取甫。先白而後黃兮﹐赤黑達表裏。名曰第一鼎兮﹐食如大黍米。自然之所爲兮﹐非有邪僞道。山澤气相蒸兮﹐興雲而爲雨﹔泥竭遂成塵兮﹐火滅化爲土﹔如蘗染爲黃兮﹐似藍成綠組。皮革煮成膠兮﹐曲蘗化爲酒。同類易施功兮﹐非種難爲巧。惟斯之妙術兮﹐審諦不誑語。傳於億後世兮﹐昭然自可考。煥若星經漢兮﹐炳如水宗海。思之務令熟兮﹐反覆視上下。千周燦彬彬兮﹐萬徧將可睹。神明或告人兮﹐心靈乍自吾。探端索其緒兮﹐必得其門戶。天道無適莫兮﹐常傳於賢者。並與一﹝一本爲一﹔一本危一﹞﹔或告人﹝一本忽告人﹞

此節總結全篇大意。夫金丹之道﹐乃陰陽五行之道。始而和合陰陽以成還丹﹐末而三五歸一﹐以成聖胎。故曰本之但二物兮﹐末而爲三五。三五和諧﹐渾然一气﹐大道成矣。然修丹之道﹐采藥有時﹐烹煉有法﹐火候有數﹐功夫不到﹐未許完成。故先黑中取白以爲丹母﹐次則以白造黃﹐以結聖胎。赤者爲火﹐黑者爲水。表裏者﹐內外二藥也。金丹之道﹐藥𨿽有內外之別﹐而水火烹煉之功﹐不到十月胎完之後﹐不得休歇﹐始而練己﹐旣而煉藥﹐終而溫養﹐始終內外﹐全賴水火收功。故日赤黑達表裏﹐所謂功夫不到不方圓也。名曰第一鼎者﹐只此一乘法﹐餘二皆非眞也。食如大黍米者﹐丹成九轉﹐號曰黍米之珠﹐人得食之。壽與天齊﹐長生不老。此珠從虛空中結就﹐離種種法﹐乃陰陽自然交感之气而成﹐非鑪火采戰等等邪僞之術﹐彊扭彊捏﹐無益有損者同也。且如山澤通气而爲雨﹐泥水竭幹而成塵﹐火滅爲土﹐蘗染爲黃﹐以藍成綠﹐以皮煮膠﹐以曲爲酒﹐皆自爲之爲。此何以故﹖蓋其類相同﹐易於施功。若兩不相涉﹐欲以耕石種稻﹑緣木求魚﹐𨿽巧何用﹖太抵人生非凡父凡母之精血﹐而幻身不成﹐非靈父聖母之陰陽﹐而法身難就。法身幻身﹐皆賴陰陽而成就﹐是不過順逆不同﹐聖凡有別耳。一切常人﹐只知順行陰陽﹐至於逆用之道﹐萬中無一知者。《參同》之道﹐神矣﹐妙矣﹗其神妙者﹐在乎用陰陽之術以立言。其理切﹐其道大﹐乃腳踏實地之功夫﹐非懸虛不實之邪說﹐眞萬世修道之階梯﹐性命之津梁。其說詳明﹐煥若星之經漢﹔其理撮要﹐炳如水之朝宗。學者若能熟思諦審﹐探端素緒﹐久則神明默告﹐心靈乍悟﹐必得其門戶﹐而鉆入理窟矣。天道無私﹐常傳賢者﹐蓋道爲天地所貴﹐非大忠大孝者不傳﹐非大徳大行者不授。果是賢者﹐有何不傳不授哉﹖噫﹗君子得之固窮﹐小人得之輕命。

參同契直指三相類下篇

東漢叔通淳於眞人撰棲雲山悟元子劉一明解

下篇﹝一名鼎器歌﹞

圓三五﹐寸一分﹐口四八﹐兩寸唇。

此名鼎器歌。𨿽名鼎器﹐而藥物火候﹐無不在內。圓者﹐不偏不倚﹐活活潑潑﹐允執厥中之謂。三﹐爲木之生數﹔五﹐爲土之生數﹔一﹐爲水之生數。一三五皆陽數﹐故謂圓。口象方﹐方者﹐變化裁制﹐隨時運用之謂。四﹐爲金之生數﹔八﹐爲木之成數﹔兩﹐爲火之生數。二四八皆陰數﹐故謂口。口爲呼吸出入之道﹐一呼爲陽爲伸﹐主生﹐象八木。一吸爲陰爲屈﹐主收﹐象四金。唇者﹐上下兩片﹐主動。唇動而气噓﹐象二生火。一三五陽數﹐屬於天。天象圓﹐爲乾鼎。二四八陰數﹐屬於地。地形方﹐爲坤鑪。圓主闔﹐方主辟﹐以圓爲體﹐以方爲用﹐以金木水火土攢簇一气爲準則﹐此鼎器之所以成也。

長尺二﹐厚薄均。

尺二者﹐十二寸也。在一歲爲十二月﹐在一月爲十二侯﹐在一日爲十二時。厚者﹐多也﹔薄者﹐寡也﹔均者﹐相停也。以年月日時六陰六陽進退之節﹐爲陽火陰符調停之度數也。

腹齊三﹐坐垂溫。

腹者﹐鼎腹﹐貯藥之器。三者﹐精气神三品大藥。腹齊三者﹐鼎內精气神三藥齊備﹐卽《易》所謂鼎有實也。坐者﹐不動不搖之謂﹔垂者﹐沈潛充滿之謂﹔溫者﹐沖和之謂。坐垂溫者﹐精气神凝聚一處﹐常沈潛沖和﹐而一意不散﹐《道徳經》所謂道沖而用之也。

陰在上﹐陽下奔。

陰者﹐水也﹐象坤器中有水。陽者﹐火也﹐象乾鼎中有火。水在上﹐火在下﹐水火烹煎﹔火不燥﹐水不寒﹐水火相濟。精養神而神固精也。

首尾武﹐中間文。始七十﹐終三旬。二百六﹐善調勻。

修丹之功﹐首用武火以煉己﹐尾用武火以溫養。蓋煉已不熟﹐還丹不結﹐溫養不足﹐聖胎不成。至於中間凝結聖胎﹐只用片刻文火之功﹐立得造化到手﹐故曰首尾武﹐中間文。然首尾武火﹐亦有分別。丹道以煉己爲始﹐以溫養爲終。人心放蕩已久﹐積習已深﹐爲修行之大害﹐最難降伏。若煉己不到萬有皆空之時﹐未許還丹。此武火之功居多。及其結丹以後﹐防危慮險﹐沐浴溫養﹐少有懈怠﹐聖胎成而復敗﹐故亦用武火之功。𨿽用武火﹐十月胎完﹐卽便休歇﹐較煉己之功少。比如一百日﹐用七十日武火煉己﹐三十日武火溫養﹐其餘二百六十日﹐亦如此調勻火候﹐不使毫髮有差耳。此仙翁以日行三百六十日一周之期﹐比丹道始終火候之功用。非以三百六十日﹐定火候之日數﹐學者細辧。

陰火白﹐黃芽鉛。兩七聚﹐輔翼人。

陰火者﹐汞性之火﹔陽火者﹐鉛情之火。兩者﹐火之生數﹐屬陰﹔七者﹐火之成數﹐屬陽。當外藥和合丹頭之際﹐用本性中一點虛靈之火﹐鍛煉鉛情﹐黑中生白﹐虛實生光﹐故曰陰火白。當內藥和合丹頭之際﹐用眞情中一點天然眞火﹐烹煎先天眞一之气﹐無質生質﹐漸能變白爲黃﹐故曰黃芽鉛。白者﹐猶有陰質﹐黃者﹐陰盡而陽純矣。《龍虎經》曰「潔白見寶﹐可造黃輿」者﹐卽此白黃之義。內外二火﹐一生一成﹐始而陰火生藥﹐旣而陽火成藥。陰陽二火相聚﹐由生而熟﹐眞人气足神全﹐待時飛升﹐故曰輔翼人。輔翼者﹐扶助而行也﹔人者﹐卽聖胎之眞人﹐言用陰陽二火﹐成全聖胎也。

贍理腦﹐定升玄。子處中﹐得安存。來去遊﹐不出門。漸成大﹐性情純。卻歸一﹐還本原。善愛敬﹐如君臣。至一周﹐甚辛勤。密防護﹐莫迷昏。路途遠﹐復幽玄。若達此﹐會乾坤。刀圭沾﹐淨魄魂。得長生﹐居仙村。

修眞之道﹐窮理盡性﹐以至於命之道。若不修命﹐焉能養性﹖夫命者﹐色身上事。性者﹐法身上事。命之不了﹐色身難離。性之不了﹐法身難脫。仙經云「只修命﹐不修性﹐此是修行第一病。只修祖性不修丹﹐萬劫陰靈難入聖。性命雙修﹐方爲了當。」上言兩七聚﹐輔翼人。已是聖胎凝結﹐命基堅固﹐從此可以修性以脫法身矣。此一段言修性之事。修性者﹐卽面壁出神之功。面壁之說﹐非是靜坐﹐面對石壁土壁﹐乃是對景忘情﹐有無不立﹐萬物皆空。如面於壁而一無所見之義。旁門以靜坐面壁﹐謂之面壁﹐豈知面壁之理乎﹖試申修性面壁之理。贍理腦者﹐贍養也﹐理卽性也。腦在一身之最上處﹐頭之後﹐系耳目視聽不及之處。此言養性。必至於聲色俱化﹐空無所空﹐至靜之境﹐方爲極功。蓋修道不到極靜之境﹐不但陽神不得出﹐卽陰神也不得出。果養性至於極靜﹐則性命皆了﹐形神俱妙﹐時至脫化﹐定升玄都。卽佛祖所云。「吾爲汝保任此事。」決定成就之意。然未到脫化之時﹐不可急迫﹐須當溫養。故曰子處中﹐得安存。子﹐卽聖胎法身。當兩七聚﹐輔翼人﹐已是聖胎完全﹐如子在胞中﹐穩穩當當安存﹐而待時矣。若時候已到﹐任其自然來去。然𨿽法身能以來去出入﹐不可使出軀殼而遠遊。漸次老成﹐性情純一﹐原本堅固﹐方可遠行。不迷不惛﹐頃刻千里﹐聚則成形﹐散則成气矣。愛敬如君臣﹐謹護持也。辛勤至一周﹐恐惛迷也。道至身外有身﹐已到不生不滅之地。然道之路途幽遠﹐玄而又玄﹐無有窮盡。若再重安鑪﹐復立鼎﹐子又生孫﹐孫又生枝﹐千百億化﹐不可量矣。學者若能達此﹐以上公案﹐乾坤不難會﹐刀圭可以服﹐魂魄當時淨﹐得長生而居仙村﹐直有可必也。

樂道者﹐尋其根。審五行﹐定銖分。諦思之﹐不須論。深藏守﹐莫傳文。禦白鶴﹐駕龍麟﹐遊太虛﹐謁仙君﹐錄天圖﹐號眞人。

世間多少盲修瞎煉之輩﹐或寂滅守空﹐或閨丹邪行﹐或鑪火服食﹐或搬精運气﹐是皆不知性命之根本。故修道者如牛毛﹐成道者如麟角。仙翁慈悲﹐提出尋根二字﹐大是醒人。根者﹐先天虛無之一气﹔一者﹐生天生地生萬物﹐爲道之根。學道者﹐能知其一則萬事畢﹔修道者﹐能得其一則金丹結。欲尋其根﹐急當求師一訣﹐並審其五行之生克﹐攢簇之妙用﹐藥物之銖兩﹐火候之分數。旣得其訣﹐諦思其妙﹐得意忘言﹐大智若愚﹐大巧若拙。勤而行之﹐三千功滿﹐八百行完﹐跨鶴乘麟﹐白日飛升﹐號爲眞人﹐其樂爲何如乎﹖仙翁補塞遺脫﹐《三相類》上下二篇。上篇言還丹大丹﹑內外二藥調和之層次﹔下篇論鼎器運火﹐自始至終之層次。二篇其言最簡﹐其理最明。其法至詳﹐其事至整。總《參同》大意﹐別立其言﹐自成一書﹐皆《參同》所未道及者﹐故謂補塞遺脫。言補其《參同》之所遺﹐塞其《參同》之所脫者也。自有《三相類》﹐而《參同》始能無遺無脫。仙翁𨿽未注《老同》﹐而實全《參同》。承先啟後之功﹐豈淺鮮哉﹗

