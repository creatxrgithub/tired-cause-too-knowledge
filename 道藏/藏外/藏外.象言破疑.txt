象言破疑

象言破疑序

丹經萬卷皆象言也。象言者﹐非直言﹐非明言﹐非空言﹐非異言﹐乃有物有則﹐有指有證﹐取象演眞之言。後人不究其意﹐止執其象﹐在儒者讀之﹐以爲怪誕不經﹔在道者讀之﹐以爲包皮外像﹐甚至有執象猜疑﹐百般做作﹐流於曲徑邪行﹐自傷性命者﹐不可枚舉。咦﹗是豈古聖先賢取象立言之意乎﹖易曰﹕法象莫大乎天地﹐變通莫大乎四時﹐懸象著明莫大乎日月。丹經皆本周易而作﹐其藥物火候﹐俱借天地﹑日月﹑四時以發揮其奧妙﹐若以丹經象言爲怪誕﹐爲包皮﹐易有風雲﹑雷電﹑龍虎﹑牛馬﹑鹿羊﹑龜雉之象﹐與夫眇能視﹐跛能履﹐乘其墉﹐朋盍簮﹐噬膚滅鼻﹐困於株木﹐載鬼一車﹐刲羊無血等象﹐亦將以爲怪誕包皮乎﹖悲夫﹗正道失傳已久﹐不自今始。余自遇眞師之後﹐取諸家丹經﹐彼此參看﹐實有得乎象言之意﹐因將所得於師者﹐盡泄於參﹑悟﹑闡眞﹑原旨等書之內﹐猶恐學者難於貫通﹐又著象言破疑一書﹐繪圖畫像﹐細分是非﹐掃旁門而指正道﹐息邪說而辯眞宗﹐此則余之本願。見是書者﹐當思死人亦能說生術﹐勿以糟粕笑棄。爲幸甚。

時嘉慶十六年﹐歲次辛未﹐春﹐王正月﹐棲雲山素朴老叟悟元子劉一明自敍於洗心亭。

象言破疑卷上

象言說

修眞之學﹐古經多言無爲之道﹐而於有爲之道罕言之﹐但無爲之道﹐惟上智者頓悟圓通﹐一了百當﹐立躋聖域﹐其次中下之人﹐性質愚鈍﹐根塵深﹐識見小﹐若行無爲之道﹐力量不及﹐決不能萬緣俱空﹐直登彼岸。後漢魏伯陽仙翁﹐準易道而作參同契﹐度引中下之流﹐以有象譬無象﹐以有形諭無形﹐始有金丹之名﹐鉛汞﹑砂銀﹑烏兔﹑龍虎﹑嬰奼﹑藥物﹑鑪鼎﹑烹煉等等法象之說。自後成道羣眞皆祖參同而作丹經﹐以演妙理﹐其意皆欲後之學者﹐因此以參彼﹐借彼以證此耳。無如後之學者﹐不究寓言之意﹐不推取象之理﹐見金丹鉛汞鑪鼎之說﹐疑爲服食﹐而遂流於鑪火﹔見烏兔龍虎之說﹐疑爲臟腑﹐而遂流於存想﹔見他家我家陰陽男女之說﹐疑爲閨丹﹐而遂流於采取﹔見逆順顚倒之說﹐疑爲彊作﹐而遂流於運轉﹔見修性無爲之說﹐疑爲寂滅﹐而遂流於頑空﹔見修命有爲之說﹐疑爲擺弄﹐而遂流於執相﹔等等門戶﹐皆是以鹿爲馬﹐以鳥作鸞﹐不但無益於性命﹐而且有害於性命﹐是豈祖師當年取象諭言之意乎﹖

夫象者﹐像也。言其此物而象彼物﹐彼事而象此事也。試以眼前人人共見共知之事物論之﹐譬如烹煎飲食﹐鍋卽鼎也﹐竈卽鑪也﹐鍋中貯水﹐竈底燒火﹐火本上焰﹐水本下流﹐今鍋中之水在上﹐竈底之火在下﹐水火顚倒﹐彼此相濟﹐而飲食熟成﹐此凡水凡火相濟之象也。

人之剛性躁﹐多動﹐動則屬火﹐柔性緩﹐多靜﹐靜則屬水﹔用柔以養剛﹐以剛而就柔﹐剛柔相當﹐不躁不緩﹐歸於中正﹐大道易成﹐此神水神火相濟之理也。取凡水凡火相濟之象﹐以諭神水神火相濟之理﹐而其理顯然矣。又如有人本來家業丰富﹐不守本分﹐化費財產將盡﹐忽然自知悔過﹐苦心勞力﹐重務生活﹐漸次積聚﹐財物由少而多﹐終必家業復舊﹐此還元返本之象也。人身精神靈气﹐本來充足圓滿﹐交於後天﹐順其造化﹐費精勞神﹐元气衰敗﹐原本消耗迨盡﹐若知攺頭換面﹐懲忿窒欲﹐閒邪存誠﹐漸次用功﹐終有歸根復命之時﹐此還元返本之理也。取世人還元返本之象﹐以諭修道還元返本之理﹐而其理顯然矣。又如世間男女相配﹐兩而合一﹐卽能生子生孫﹐此人道生生不已之象也。人身陰陽相當﹐兩而合一﹐卽能生仙生佛﹐此丹道生生不已之理也。借人道生生之象﹐以諭丹道生生之理﹐而其理顯然矣。丹經皆是借象以諭理﹐教人從象上辧別所行之理﹐非是教人背乎理而於象上做作也。

今人不窮其理﹐只認其象﹐悲哉﹗丹經象言極多﹐學者須宜由象以窮理﹐得象忘言﹐得意忘象﹐其庶幾乎﹖

順逆說

舉世之人﹐皆知順行之道﹐而不知逆運之道。何爲順﹖順其造化也﹔何爲逆﹖逆其造化也。順造化則生人生物﹐生老病死﹐輪回不息﹔逆造化則成仙成佛﹐不生不滅﹐壽同天地。

凡人自父母成胎﹐生身以後﹐二八數足﹐交於後天﹐內而七性六欲迷其眞﹐外而萬緣萬事勞其形﹐認假爲眞﹐以邪爲正﹐以苦爲樂﹐順其所欲﹐無所不至﹐將本來精气神三寶﹐消化迨盡﹐將原有圓明眞性﹐全然昧卻﹐不到咽喉气斷之時﹐不肯休歇﹐以故生生死死﹐萬劫沈淪﹐所謂閻王不叫﹐自投其死也。若是大智慧人﹐逆運造化﹐不爲造化所拘束﹐不爲陰陽所陶鎔﹐不爲萬物所牽引﹐不爲萬緣所牽移﹐在大火裏栽蓮﹐泥水中拖船﹐借世法而修道法﹐依人道而全天道﹐將歷劫根塵盡皆拔去﹐把後起客气一槪掃無﹐命由自主﹐不由天主﹐復還當年乾元面目﹐躲去輪回﹐超出三界﹐爲金剛不壞之物矣。

但這个順中逆運天機﹐有口傳心授之祕﹐必須眞師指點﹐非可私猜而知。世間學人﹐恃自己螢火之明﹐管窺之見﹐記下幾句話頭﹐看過幾宗公案﹐自謂知道﹐再不求人﹐人前賣弄﹐滿口亂談﹐以己盲而引人盲﹐罪過罪過。

又有一等糊塗漢﹐認不得眞師﹐朝王暮李﹐學此小乘工夫﹐亦負有道﹐卽有明人在前﹐不肯低心下气﹐亂作亂爲﹐或心气下降﹐腎气上升爲逆行﹐或運气後升前降爲逆行﹐或還精補腦爲逆行﹐或閉气定神爲逆行﹐或采陰補陽爲逆行﹐或男下女上爲逆行﹐如此等類﹐千門萬戶﹐皆是背逆聖道﹐非是逆運造化﹔盡是取死之道﹐非是至生之道。殊不知逆者﹐逆回於父母生身之初也﹐如人離家遠出﹐而又逆回於家之謂。

𨿽云逆行﹐其實是順理而行﹐乃逆中之大順﹐因其與常人所行相反﹐故謂是逆。旁門曲徑﹐惑於逆之一字﹐而遂在肉皮囊上萬般作爲﹐到底落空﹐豈不愚哉﹗

藥物說

丹經子書﹐所言采取藥物﹐烹煉金丹﹐皆是先天無形無質之眞﹐非世間有形有質之藥﹐亦非人身有形有質之物﹐因其人自有生以後﹐認假失眞﹐將本來圓成之寶﹐消化迨盡﹐一身純陰﹐滿腔邪气﹐如大病臨身﹐待時而死﹐不有眞正靈藥療治﹐如何返陰爲陽﹐保全性命也﹖

眞正靈藥是何藥﹖先天眞一之气也﹐先天精气神三寶也。先天眞一之气又名眞種子﹐此气不落於色象﹐至無而含至有﹐至虛而含至實﹐眞空妙有﹐統攝精气神三寶﹐三寶亦非有形之物﹐乃無形之眞。玉蟾翁云﹕其精不是交感精﹐乃是玉皇口中涎﹔其气卽非呼吸气﹐乃知卻是太素煙﹔其神卽非思慮神﹐可與元始相比肩。𨿽分三家﹐總歸於先天一气﹐三家合而成一气﹐一气分而爲三家。采藥者﹐卽采此一气三寶﹐運眞火煆煉成丹﹐點化一身萬般陰气﹐歸於純陽淸靜無垢無塵之原物﹐如人有病﹐用藥醫治而成好人矣。所謂藥物者﹐譬象也﹔後世學者見丹經藥物之說﹐誤爲有形有質之物﹐而遂采取山中艸藥﹐配合服食﹐妄冀長生﹐或采五金八石﹐煆煉丹藥服食﹐妄想飛升﹐殊不知有形之藥﹐僅能治有形之病﹐而不能治無形之病﹐若欲治無形之病﹐非采先天眞一之气﹐余無他術矣。參同云﹕同類易施功兮﹐非種難爲巧。悟眞云﹕竹破須將竹補宜﹐抱雞當用卵爲之﹔萬般非類徒勞力﹐爭似眞鉛合聖機。眞鉛卽先天眞一之气也。觀此一切﹐認凡藥爲仙藥可以悟矣。

火候說

丹經子書所言火候﹐乃諭其修持工夫次序之準則也。蓋修持功力有先後﹐有急緩﹐有進退之時候﹐不得宜先者而後﹐宜後者而先﹔不得宜急者而緩﹐宜緩者而急﹔不得宜進者而退﹐宜退者而進﹔亦如鑪火燒藥﹐有文武進退止足之時候﹐故修眞用功次序﹐取象爲火候也。但用功火候﹐不拘年月日時﹐刻刻行之﹐宜先而卽先﹐宜後而卽後﹐宜急而卽急﹐宜緩而卽緩﹐宜進而卽進﹐宜退而卽退﹐隨時變通﹐毫髮不得有差。

所謂宜先者﹐先嚴於內也﹔宜後者﹐後禦其外也﹔宜急者﹐急於用功也﹔宜緩者﹐緩於溫養也﹔宜進者﹐陽未足而須進陽﹔宜退者﹐陰方生而須退陰﹔此卽火候之實理﹐非工家子時進陽火﹐午時退陰符﹐卯酉二時宜沐浴之說﹔亦非冬至進陽火﹐夏至進﹝當爲退﹞陰符﹐春分秋分宜沐浴之說。夫天有天之子午卯酉﹐人有人之子午卯酉﹐豈可以天之子午卯酉而卽是人之子午卯酉乎﹖人身子午卯酉﹐刻刻皆有﹐古經云﹕不必天邊尋子午﹐身中自有一陽生。蓋以陽生卽子﹐陰生卽午﹐陽與陰合卽卯﹐陰與陽合卽酉﹐所謂活子午卯酉也﹐豈是天邊死子午卯酉乎﹖金丹四百字云﹕火候不須時﹐冬至不在子﹐及其沐浴法﹐卯酉亦虛比。悟眞篇云﹕縱識朱砂與黑鉛﹐不知火候也如閒﹐大都全藉修持力﹐毫髮差殊不結丹。曰冬至不在子﹐曰卯酉亦虛比﹐曰毫髮差殊不結丹﹐可知非天邊子午卯酉矣。如雲是天邊子午卯酉﹐是十二時只有四時修持﹐所餘八時棄之不用﹐豈能毫髮無差乎﹖入藥鏡云﹕一日內﹐十二時﹐意所到﹐皆可爲。可見年月日時﹐刻刻用功修持﹐防危慮險﹐毫髮不容有差﹔至於六十四卦火候之說﹐亦是指示陰陽進退之法﹐教人隨時加減﹐變通用功耳﹐豈是教人依六十四卦次序而行乎﹖悟眞云﹕卦中設像本儀形﹐得象忘言意自明﹐舉世迷徒惟執象﹐卻行卦气望飛升。讀書須要會的古人取象立言之意﹐意已得而象可忘矣。

修眞之道﹐千經萬典皆象言也﹐𨿽取象不一﹐總以發明陰陽順逆﹑藥物眞假﹑火候準則而已﹐其外再無別說。予自得師指示﹐實悟的象中之意﹐不敢自私﹐願公諸知音之士﹐因將丹經緊要之條拈出﹐繪圖傳眞﹐分析是非﹐以破學者之疑﹐其餘可類推而知。

胎中面目

人當父母未生身以前﹐男女陰陽二气交感之時﹐杳冥之中有一點生機自虛無中來﹐所謂先天眞一祖气者是也。此气入於精血之內﹐陶鎔精血﹐混而爲一﹐無形而卽生形﹐無質而卽生質﹐內而五臟六腑﹐外而五官百骸﹐變之化之﹐皆自然而成全﹐𨿽懷胎之婦﹐亦莫知其所以然也。後學不知此理﹐或疑人在胎中﹐臍帶通於母气﹐母呼亦呼﹐母吸亦吸﹐漸次變化成形者﹐非也。夫呼吸之气﹐乃後天之气﹐後天之气﹐焉能變化精血而成形﹖況呼吸之气﹐焉能入於胞胎之中﹖殊不知母胎中﹐只有先天一點祖气﹐渾渾淪淪﹐始而凝胎﹐旣而養胎﹐終而全胎﹐始之終之﹐皆此祖气成就之﹐別無加雜。當斯時也﹐𨿽有人形而無人道﹐天地萬物﹐水火刀兵﹐俱不能傷﹔七情六欲﹐五賊四相﹐俱不能近﹐究到實處﹐只一虛空而已。古仙教人修道﹐返於父母未生身以前面目者﹐卽返於虛空之境﹐而無聲無臭也。無聲無臭﹐卽是無極﹐無極者﹐無之極﹐卽是一無而已。

嬰兒面目

人在母腹之中﹐十月胎圓﹐瓜熟蒂落﹐破胞而出﹐足向天﹐頭向地﹐「哇」的一聲﹐方接後天之气﹐自口鼻而入﹐下於气海﹐與先天元气相合﹐先天爲體﹐後天爲用﹐後天借先天而呼吸往來﹐先天借後天而蓄養血脈。不但此也﹐當「哇」的一聲時﹐歷劫輪回識神﹐亦入於竅﹐而與先天元神混而爲一﹐元神借識神而存﹐識神借元神而靈﹐但嬰兒初生﹐𨿽有後天之气﹐後天之神﹐而先天統後天﹐後天順先天﹐先後混成﹐混混沌沌﹐無識無知﹐一眞而已。古仙教人窮取生身處﹐卽窮取生身之初﹐卽窮取嬰兒面目也。迷人不知﹐妄言生身處是婦人產門者﹐非也。夫生身之初﹐嬰兒面目﹐純白無玷﹐是聖賢胚胎﹐仙佛根芽﹐故飛鳥不搏﹐虎兕不傷。蓋不搏不傷者﹐以其無心也﹐無心而生死不礙﹐何災何患﹖此卽始極之象。始極者﹐始之極﹐未交於後天﹐𨿽與後天相混﹐純是先天管事﹐因其在始之極﹐由無而方始也。

孩兒面目

人自嬰兒漸長﹐能行能走﹐能言能語﹐隨人指引﹐名曰孩兒﹐又名孩提之童。嬰兒無識無知﹐孩兒已有識有知﹐未免浮雲點太空矣。能識有知﹐是由始極漸至太極矣。太極者﹐大之極﹐大極則必小﹐陽極則必陰之時﹐但小未來﹐陰未生耳。小未來﹐陰未生﹐尙是先天用事﹐後天伏藏﹐𨿽有識有知﹐根塵尙未發﹐客气尙未侵﹐飲只食﹐寒只衣﹐喜怒哀樂﹐隨興隨滅﹔富貴窮通﹐不知不曉﹔順其自然﹐絕無雜念﹐亦是聖賢胚胎﹐仙佛根芽。愚人不知﹐以孩兒爲嬰兒者﹐非也﹐嬰兒是赤子﹐孩兒是童子﹐𨿽然皆俱天眞﹐而身分髙低不一﹐知識有無各別﹐故古仙皆以返本還元爲嬰兒本來面目﹐不取孩兒頑童面目也。

陰陽分判

人自孩兒漸長﹐二八气足﹐陽極生陰﹐日鑿一竅﹐陰陽兩分﹐各居一方﹐眞中有假﹐於是知識漸開﹐善惡分別﹐是太極判而陰陽分矣。所謂二八气足者﹐如月上弦下弦﹐兩弦合一﹐光渾圓滿之象﹔諭其先天陽極﹐如太極也﹐陽極必陰﹐如太極一判﹐而陰陽兩離矣。愚人不知﹐以二八生陰之說﹐疑爲男子十六歲而陰精泄者﹐非也﹐試觀世間男子﹐有十四五歲而泄精者﹐有十六七歲而泄精者﹐更有十八九歲而泄精者﹐歲精多寡不等﹔可知二八之數﹐不論人之年歲﹐乃言气之盈滿也。

五行分位

陰陽一分﹐於是五行亦亂矣。五行者﹐金木水火土之五气也。五行在先天﹐則是土生金﹐金生水﹐水生木﹐木生火﹐火生土﹐五行一气﹐發而爲仁義禮智信之五徳﹔在後天則土克水﹐水克火﹐火克金﹐金克木﹐木克土﹐五行相戕﹐發而爲喜怒哀樂欲之五賊。五行相合﹐則五徳備而陰陽混一﹔五行分散﹐則五賊興而陰陽駁雜。五行一分﹐識神漸起﹐根塵漸發﹐眞者退位﹐假者當權﹐孩兒面目亦失矣。愚人不知﹐以五臟分五行者﹐非也。夫五臟者﹐有形有質之濁物﹐爲後天五行之旅寓﹐非先天五行之徳園﹐若以五臟卽是五行﹐五臟如何能分能合﹖且五行有先天後天之別﹐先天本於生身以前﹐後天出於生身以後﹔先天生聖﹐後天生人﹔兩个五行﹐𨿽分先後﹐皆是活的﹐非有定位﹐豈可以五臟之濁物爲五行乎﹖

後天用事

陰陽判﹐五行分﹐後天一交﹐先天退位﹐於是秉受气質之性發﹐外來習染之塵生。六根門頭﹐門門招賊﹔七情孽種﹐種種生災。純白之體﹐漸漸陰气入內矣。陰气一入﹐陰气漸長﹐陽气漸消﹐長而又長﹐消而又消﹐順其所欲﹐無所不至矣。愚人不知﹐以气質之性爲眞性者﹐非也。眞性者﹐天命之性﹐屬於先天﹐有益於人﹔气質之性者﹐人生之性﹐出於後天﹐有損於人。豈可以後天之性卽先天之性乎﹖

純陰無陽

後天用事﹐陰進陽退﹐日復一日﹐年復一年﹐內而萬念作殃﹐外而萬物牽引﹐內外加攻﹐陽气消盡﹐一身純陰﹐三寶耗滅﹐魂魄難存﹐不死豈能之乎﹖愚人不知﹐以數盡命絕﹐委之於天者﹐非也。夫人生所依賴者﹐陽气也。一點陽气﹐不盡不死﹐一點陰气﹐不純亦不死。順其陰气﹐消滅陽气﹐自尋死路﹐與天何涉也﹖以上七圖﹐皆順行造化﹐生人之道也。

煉己築基

修眞之道﹐返還之道也。返者﹐我已去而又來之謂﹔還者﹐陽已失而復得之義。是於純陰之內﹐而返還其本來眞陽也。人自後天用事﹐一身純陰﹐先天陽气消化迨盡﹐不有返還之功﹐何能無者而復有﹐失者而仍得耶﹖返還之功莫先於煉己築基。煉己者﹐煉其歷劫根塵﹑气質偏性﹐與夫一切習染客气﹐卽懲忿窒欲﹐克己復禮之功。能懲忿窒欲﹐克己復禮﹐則無思無慮﹐不動不搖﹐根本堅固。卽如起屋必先築基﹐基地堅固﹐木料磚瓦由人做作﹐無不負載也。煉己卽在築基之中﹐築基不在煉己之外。愚人不知﹐以煉己爲守心﹐築基爲閉精者﹐非也。夫煉己之功﹐爲丹道始終之要著﹐直至陰盡陽純之後﹐而煉己之功方畢。若未到陰盡陽純之時﹐而煉己之功不可歇。若謂守心閉精卽是煉己築基﹐豈能全金丹之大事乎﹖古仙云﹕還丹在一時﹐煉己須十月。於此可知﹐非守心閉精矣。

天良眞心

煉己築基﹐非是彊制彊作﹑苦力用功﹐必要認的天良眞心﹐借此眞心以煉己。則黑暗之中﹐卽有一點陽光發現﹐號曰眞靈。眞靈若現﹐是非邪正﹐判然分明﹐不爲物欲所牽﹐不爲塵緣所染﹐煉己甚易。倘認不得眞心﹐則邪正不分﹐是非罔辧﹐是以心制心﹐終是人心用事﹐彊制彊作。所謂卻除妄想重增病﹐趨向眞如亦是差。如何到無己之處﹖愚人不知﹐誤認人心爲眞心者﹐非也。夫眞心無心﹐無心之心﹐方是天良之心。有此天良之心﹐何難於己之不能克去乎﹖百字碑云﹕動靜知宗祖﹐無事更尋誰。黃鶴賦云﹕離內七般朱砂﹐無眞種則時刻難畱。三丰云﹕築基時須用槖鑰﹐煉己時還要眞鉛。祖宗眞種﹑槖鑰眞鉛﹐皆天良眞心之別名。噫﹗天良眞心﹐豈易知哉﹖若有知之者﹐則得其一﹐而萬事畢矣。

陽長陰消

認的天良眞心﹐主人公穩坐中央﹐爲道日減﹐爲功日增﹔陽气漸長﹐陰气漸消﹔長而又長﹐消而又消﹐直到無可長消處﹐方爲極功。愚人不知﹐以靜坐無爲﹑寂滅頑空﹐妄想陽气自長﹐陰气自消者﹐非也。夫還丹者﹐陰中復陽也。若以靜坐無爲﹑寂滅頑空而欲復陽﹐陽豈能自來﹐陰豈能自退﹖《悟眞》云「總識朱砂與黑鉛﹐不知火候也如閒﹔大都全藉修持力﹐毫髮差殊不結丹。」於此可知進陽退陰之道矣。

攢簇五行

陽長陰消﹐還要知的攢簇五行。五行攢簇﹐大道可望。攢簇之功是在後天五行中返出先天五行也。後天五行﹐彼此相克也﹔先天五行﹐彼此相生也。返者﹐於相克之中而致相生也。五行相生﹐渾然天理﹐是五行一气﹐四象和合也。愚人不知﹐以意引心腎之气﹐上下相交﹐運肝肺之气﹐左右相會爲攢簇五行者﹐非也。夫五臟之气﹐皆有形之物﹐後天滓質﹐有成亦有壞﹐如何凝結永久不壞之命寶哉﹖

陰陽混合

五行從陰陽中分出﹐五行攢簇﹐合而爲一﹐卽是陰陽合而爲一。陰陽混合﹐金丹有象﹐仍是孩兒面目﹐但不過後天之气﹐猶未化去耳。然𨿽是未化去﹐先天返還﹐後天卽順﹐亦是不能爲禍﹐從此再下一重功夫﹐金丹可成矣。愚人不知﹐或心腎相交﹐或任督相會﹐或男女相交﹐爲陰陽混合者﹐非也。夫金丹先天虛無之气凝結而成者﹐豈後天气血有形之物所能凝結哉﹖

渾然一气

陰陽返還於混成﹐孩兒面目已復﹐從此運天然眞火﹐煆去後天余陰﹐歸於無識無知地位﹐神藏气聚﹐所謂男兒有孕者是也。這个胎孕﹐卽是嬰兒面目﹐卽是生身受气處﹐亦卽始極﹐亦卽太一含眞气。愚人不知﹐采紅鉛﹐摘梅子﹐服食吞餐﹐相結聖胎者﹐非也。若謂紅鉛梅子能結聖胎﹐不過所結者血塊肉團﹐促死之鬼胎而已﹐其他何望乎﹖

太空虛無

聖胎凝結﹐再加十月溫養之功﹐運天然眞火﹐燻烝烹煉﹐由微而著﹐由嫩而堅﹐羣陰剝盡﹐胎圓丹成﹐瓜熟蒂落﹐忽的打破混沌﹐迸出淸淨法身﹐跳入太空虛無之境﹐超出乎三界之外矣。此卽未生身以前面目﹐亦卽無極面目。道歸無極﹐形神俱妙﹐與道合眞﹐大丈夫之能事畢矣。愚人不知﹐或對鏡演神﹐或默想頂門﹐或面壁忘形﹐出陰神之類者﹐非也。金丹脫化之神﹐乃爲陽神﹐其一切靜功所出之神﹐乃爲陰神﹔陽神萬載長在﹐不生而不滅﹔陰神未經火煉﹐拋身又入身。千門萬戶﹐若不得金丹大道點化﹐𨿽能陰神出入自便﹐知前曉後﹐難逃輪回﹐所謂饒君千萬劫﹐終是落空亡也。

象言破疑卷下

金丹

金者﹐堅剛永久不壞之物﹔丹者﹐圓滿光淨無虧之物。古仙借金丹之名﹐以諭本來圓明眞靈之性也。此性在儒則名太極﹐在釋則名圓覺﹐在道則名金丹。名𨿽分三﹐其實一物。儒修之則爲聖﹐釋修之則爲佛﹐道修之則爲仙。三教聖人皆以本來眞性爲成道之本也。愚人不知﹐或用五金八石煆煉成藥爲金丹者﹐非也﹔眞性在大造鑪中﹐經火煆煉成熟﹐與天地同長久﹐與日月同光明﹐豈凡世有質之物能成哉﹖

天地之心

修眞第一要著﹐須要認得天地之心。天地之心卽前所雲天良眞心也。此心恍惚杳冥﹐不輕現象﹐因有虛室生白﹐暗中忽明之時﹐方露端倪。天屬陽﹐地屬陰﹐天地之心﹐乃陰不離陽﹐陽不離陰﹐陰陽相合之心。陰陽合﹐有此心﹐陰陽分﹐無此心﹔非色非空﹐卽色卽空﹐非有非無﹐卽有卽無﹐色空無礙﹐有無不立﹐乃眞空中之妙有也。識得此心﹐守而不失﹐則大本已立﹐其餘易事耳。愚人不知﹐皆在肉團頑心上揣摩﹐或以動心爲天地之心﹐或以靜心爲天地之心﹐或心住中宮爲天地之心者﹐皆非也。夫頑心者﹐後天私欲之人心﹐動心則著於有﹐靜心則著於無﹐住心又著於象﹐此等之心與天地之心云泥相隔。蓋以天地之心﹐動靜如一﹐寂然不動﹐感而遂通﹐感而遂通﹐寂然不動﹐豈肉團頑心之謂乎﹖

偃月鑪

偃月者﹐偃仰蛾眉之月。月晦極﹐下又生明﹐諭人至靜之中﹐忽有天根現露﹐號曰道心﹐有如偃月之象。鑪者﹐運火之器﹐以其道心陽光﹐能以煆煉一身之陰气﹐故又諭之爲鑪﹐其實道心卽天地之心。以體言﹐爲天地之心﹔以用言﹐爲道心。一物而二名也。愚人不知﹐以丹田之下橫骨上仰爲偃月鑪﹐或認心字一彎上仰﹐誤以肉團心爲偃月鑪﹐又采戰家以婦女產門爲偃月鑪者﹐皆非也。夫偃月鑪﹐乃道心之光輝﹐此光照處﹐諸邪皆滅﹐能以作聖﹐能以作仙。紫陽翁云「休泥丹竈費工夫﹐煉藥須尋偃月鑪。」又云「偃月鑪中玉蕊生﹐朱砂鼎裏水銀平﹔只因火力調和後﹐種得黃芽漸長生。」於此可知偃月之義矣。

朱砂鼎

朱砂者﹐火之色﹐因其火能煆煉諸物﹐去舊換新﹐故人以鼎象之。火之爲物﹐最靈最神﹐無物不化﹐諭其神明無處不照﹐無事不成之義。但神有元神有識神﹐識神能以敗道﹐元神能以成道。蓋識神帶有歷劫根塵﹐借元神之靈而生妄﹐不至喪去性命而不止。修行大法﹐須要以元神而制識神﹐識神不起﹐則邪火滅﹐邪火滅而眞火生﹐眞火生而和气氤氳﹐生機不息﹐大道可望。愚人不知﹐誤認昭昭靈靈之識神以爲元神者﹐非也。夫元神者﹐不神之神﹐靈而最眞﹐眞而最靈﹔昭昭靈靈之神﹐乃神而神者﹐𨿽靈有假﹐假中之靈爲輪回之種子。古仙云「無量劫來生死本﹐癡人喚作本來人。」生死本﹐卽識神之謂也。

元牝之門

元爲陽﹑爲剛﹑爲動﹐牝爲陰﹑爲柔﹑爲靜﹐元牝之門乃陰陽之竅﹑剛柔之門﹑動靜之關﹐無方無所﹐無形無象﹐彷佛曲肖﹐虛懸一竅﹐在五行不到之處﹐四大不著之境﹐至無而含至有﹐至虛而含至實﹐乃陰陽相合之中一竅。愚人不知﹐以口鼻爲元牝者﹐非也。夫口鼻是呼吸出入之門﹐非陰陽出入之門﹐陰陽相合﹐生仙生佛﹐口鼻呼吸之气﹐豈能生仙生佛乎﹖悟眞云「元牝之門世罕知﹐莫將口鼻妄施爲」者是也。

元關一竅

元關者﹐至元至妙之關口﹐又名生死戶﹑生殺室﹑天人界﹑刑徳門﹑有無竅﹑神气穴﹑虛實地﹑十字路等等異名﹐無非形容此一竅耳。元關卽元牝之別名﹐因其陰陽在此﹐故謂元牝門﹔因其元妙不測﹐故謂元關竅﹐其實皆此一竅耳。愚人不知﹐或以心下腎上處爲元關﹐或以臍心爲元關﹐或以尾閭爲元關﹐或以夾脊雙關爲元關﹐凡此皆非也。蓋元關無定位﹐若有定位卽非元關。陳虛白以念頭起處爲元關﹐似是而實非也。念頭起處已落於後天有形之物﹐如何稱爲元關﹖吾今與大眾分明指出﹕在恍惚杳冥之間﹐有無相入之際﹐悟眞篇曰「恍惚之中尋有象﹐杳冥之內覓眞精﹐有無從此自相入﹐未見如何想得成﹖」又四百字云「此竅非凡竅﹐乾坤共合成﹐名爲神气穴﹐內有坎離精。」此實指元關一竅而言也。

谷神

谷神者﹐空谷之神﹐俗名崖娃娃。因其兩山髙聳﹐中間一谷﹐人聲喊叫﹐谷中傳聲﹐故名谷神。修道借此以諭人身虛靈之神。蓋心虛則靈﹐不虛不靈﹐靈出於虛﹐亦名谷神。神者﹐無形無象﹐靈而不可測度之義。所謂寂然不動﹐感而遂通者﹐此神也﹔所謂凝結聖胎者﹐亦此神也。愚人不知﹐以神存天谷謂谷神﹐或神守黃庭謂谷神者﹐皆非也。若神存於天谷﹐神守於黃庭﹐則是不虛﹐不虛焉得有神﹖不虛無神﹐何得名谷神﹖悟眞云「要得谷神長不死﹐須憑元牝立根基。眞精旣返黃金室﹐一顆靈光永不離。」元牝合而中卽虛﹐虛則眞靈常存而不昧矣。眞精靈光谷神﹐皆諭眞靈之一物耳。

金鼎玉鑪

金鼎者﹐剛彊堅固之物﹐諭人志念專一﹐能以載道之義﹐又名乾鼎﹔玉鑪者﹐溫柔平靜之物﹐諭人工夫漸進﹐能以久遠之義﹐又名坤鑪。愚人不知﹐鑄造鐵鼎﹐做作泥竈﹐燒煉金石﹐妄想成丹者﹐非也。蓋有形之鑪鼎只能煉有形之凡藥﹐而不能煉無形之仙藥。古仙云﹕鼎鼎原無鼎﹐鑪鑪亦非鑪。其所謂鑪鼎者﹐以其修道之功﹐剛柔兩用方能濟事﹐亦如燒煉家﹐有鼎不可無鑪﹐有鑪不可無鼎﹐鼎鑪俱備﹐方能成藥也。

烏兔藥物

日中有金烏﹐爲陽中之陰﹔月中有玉兔﹐爲陰中之陽。日在卦爲離﹐外陽內陰﹐諭其剛中有柔之義﹔月在卦爲坎﹐坎外陰內陽﹐諭其柔中有剛之義。金丹之道﹐惟取剛中之柔﹐柔中之剛﹐兩味眞陰眞陽大藥﹐熔化一气而成丹。曰藥物者﹐以其眞陰眞陽能以返老還童﹐延年益壽也。至於龜蛇盤結﹐水火相濟﹐亦是此理﹐不過隨便取象﹐以證眞陰眞陽合一之道耳。愚人不知﹐疑爲烏兔二字﹐或口吸日精月華﹐或眼接日精月華者﹐非也。夫天有天之日月﹐人有人之日月﹐人身眞陰眞陽﹐卽人之烏兔日月也。天邊日月精華﹐與我相遠﹐怎能采來﹖如曰能采﹐則所采者身外邪气﹐久必內得臌脹﹐外則失明﹐無益有損矣。

龍虎相會

龍性柔﹐主生物﹐屬木﹐在卦爲震﹐諭人之柔性。震本陽而取柔象者﹐陽少陰多也。虎性剛﹐主殺物﹐屬金﹐在卦爲兌﹐諭人之剛情。兌本陰而取剛象者﹐陰少陽多也。此性此情﹐彼此隔礙﹐則爲气性塵情而傷生﹔彼此和合﹐則爲眞性眞情而益生。龍虎相會﹐是以性求情﹐以情歸性﹐性情合一之義。至於東家女﹑西捨郎﹐配爲夫妻﹐長男少女﹐兩家合一﹐金木相並等象﹐無非諭此眞性眞情交會之意。愚人不知﹐以肝爲龍﹐肺爲虎﹐運肝肺之气於臍心﹐或於丹田﹐或於黃庭﹐以爲龍虎交媾者﹐非也。殊不知肝肺之气皆後天有形之气﹐不但不能凝結一處﹐卽彊團聚﹐積久成蠱﹐無法醫治﹐自促其死﹐豈不愚哉﹗

坎離顚倒

坎卦外陰而內陽﹐離卦外陽而內陰。內陽爲水﹐內陰爲火。丹道取坎中之陽﹐以塡離中之陰﹐以水濟火﹐是謂水上火下﹐水火顚倒﹐又名坎離顚倒﹐以諭道心眞知之神水﹐去制人心靈知之邪火也。吾之眞知﹐外暗內明﹐如坎卦外陰內陽﹔吾之靈知﹐外明內暗﹐如離卦外陽內陰。以眞知而制靈知﹐以靈知而順眞知﹐眞靈如一﹐凝結成丹﹐亦如顚倒坎離﹐水火相濟也。至於嬰兒﹑奼女﹑黑鉛﹑紅汞之象﹐亦無非形容眞知靈知兩而合一耳。愚人不知﹐指腎爲坎﹐心爲離﹐運腎气上交於心﹐心气下降於腎爲顚倒坎離﹔又有采取閨丹﹐以男女作嬰兒奼女﹐男下女上爲坎離顚倒﹔又燒煉家以黑鉛制水銀﹐或鑪下煨火﹐鼎上貯水﹐爲坎離顚倒﹑水火相濟者。凡此皆非也。夫修眞之道﹐修其眞也﹐一切有形滓質﹐邪行醜事之類﹐假而不眞﹐何能成眞哉﹗

五行顚倒

五行順生﹐木生火﹐金生水﹔五行顚倒﹐火生木﹐水生金。蓋火生出之木﹐永爲不朽之木﹐如木遇火﹐煆煉成炭﹐入地常存之類﹔水生出之金﹐永爲不壞之金﹐如散金鑪中熔汁成塊﹐分外生明之類。火生木﹐諭人之本性在大造鑪中﹐煆煉出來﹐永爲不動不搖之性矣﹔水生金﹐諭人之眞情在欲海波中﹐親渡過去﹐永爲無塵無垢之情矣。古仙所謂﹐五行順行﹐法界火坑﹐五行顚倒﹐大地七寶者是也。愚人不知﹐搬東弄西﹑采下補上﹑推前運後爲五行顚倒者﹐非也。殊不知一身純陰﹐內而心肝脾肺腎﹐外而眼耳鼻舌身﹐盡是假物﹐咽喉气一斷﹐一堆臭穢骨肉﹐哪有一件是眞﹖若以此假物妄想了性了命﹐烏乎能之﹖

黃婆媒娉

黃婆者﹐中央土母﹐以其能調陰陽﹐能和四象﹐故名黃婆﹐丹書借此以諭人之眞意中眞信﹐能以和性情﹐養精神之義。眞意眞信卽吾身中之黃婆﹐所謂黃中通理者是也。愚人不知﹐以意運五臟之气會合﹐爲黃婆媒娉﹐又有造孽之輩﹐用能言老婦調戲男女行淫﹐取處女首經梅子﹐爲黃婆媒娉者﹐大非也。夫眞土無位﹐眞意無形﹐無物不生﹐無理不具﹐能以會三家﹑攢五行﹐故名黃婆媒娉﹐豈意念之意﹐作妖老婦之謂乎﹗

二八兩弦

月自晦朔之間﹐與日相交﹐初三微光現象﹐至初八陰中陽半﹐有如弓弦﹐是爲上弦﹐十六圓滿﹐一陰胎內微黑現象﹐二十三陽中陰半﹐有如弓弦﹐是爲下弦﹔上弦得水中之金八兩﹐下弦得金中之水八兩﹐二八一斤﹐金水相停﹐陰陽相合之象﹐丹書借此以諭剛柔相當﹐不偏不倚﹐至中至正之義。愚人不知﹐或以男子十六歲爲二八﹐兩弦之气足﹐而遂勒閉陰精﹐或以黑鉛八兩﹐水銀半斤爲二八兩弦之藥料﹐而燒煉服食者﹐皆非也。《四百字》云﹕上弦金八兩﹐下弦水半斤﹐兩弦合其精﹐乾坤體乃成。兩弦者﹐一陰一陽也。乾剛爲陽﹐坤柔爲陰﹐陰陽相配﹐乾坤體成﹐丹元有象﹐於此可知兩弦之意矣。

黍米珠

人當未生身之前﹐在胞胚之中﹐混混沌沌﹐昏昏迷迷﹐只有渾然一气盤旋﹐別無他物﹐所謂太乙含眞气者是也。此气至神至妙﹐至虛至靈﹐至無而藏至有﹐三元﹑八卦﹑四象﹑五行皆包於內﹐故無形而能變化﹐所以變化無窮﹐五臟六腑﹑九竅百骸俱皆自然成就﹐因其至神至妙﹐至虛至靈﹐又名眞靈﹐又名不神之神。當其在母腹之中﹐一气含眞﹐名曰眞气﹐及其出母腹﹐靈含一气﹐名曰靈气﹐一气爲體﹐卽是眞空﹔眞靈爲用﹐卽是妙有。眞气眞靈﹐眞空妙有﹐名𨿽有異﹐只是一眞。此眞無形無象﹐無聲無臭﹐不可以言傳﹐不可以筆肖﹐仿佛形容﹐不過一黍米之微﹐故古仙皆稱此眞爲黍米寶珠。𨿽云黍米﹐而實無黍米之形﹐因其有一點靈气﹐隱於中央﹐故名黍米﹔因其有一點黍米之靈﹐而混沌虛空﹐三界無一不包﹐故名黍米珠﹔究到實處﹐總是鴻蒙未判之始气也。愚人不知﹐以女子首經中梅子爲黍米珠﹐又工夫家神存明堂﹐久而眼光散外﹐爲黍米珠﹐皆非也。夫鴻蒙未判之黍珠﹐爲生聖生賢﹐成仙成佛之靈寶﹐豈濁血之物﹑存想之光所可能哉﹗《四百字》云﹕混沌包虛空﹐虛空包三界﹐及尋其根源﹐一粒黍米大。三丰翁云﹕誰不知﹐誰不會﹐誰不行﹐都只在鴻蒙未判一粒黍米上迷。

火候卦象

丹經皆借六十四卦爲陽火陰符之法象﹐以乾坤二卦爲鼎鑪者﹐取其陽剛陰柔爲體也﹔以坎離二卦爲藥物者﹐取其剛柔中正爲用也﹔復姤二卦爲陰陽之交界﹐取其剛柔運用各有時節也﹔屯蒙二卦爲造化之始﹐取其當進火而須用剛﹐當退火而須用柔也﹔旣未爲造化之終﹐取其陽火而用剛﹐不可太過﹐陰符而用柔﹐不可不及也。其餘五十四卦﹐皆隨乾坤坎離復姤屯蒙旣未十卦運用﹐自然而然。約而言之﹐總以陰陽相當﹐兩而合一﹐歸於混成之象而後已。愚人不知﹐按六十四卦﹐在年月日時上彊做作用功者﹐非也。夫天地陰陽造化一气流行﹐周而復始﹐循環無端﹐豈從六十四卦行哉﹖六十四卦是聖人觀天象地﹐體陰陽造化而作﹐六十四卦乃陰陽造化之解注耳。人身造化與天地造化相合﹐自有六十四卦﹐豈可泥文執象哉﹗

生我之門

月至西南﹐晦極而生明﹐西南屬坤﹐純陰之方。純陰之下﹐一陽潛生﹐有上坤下震之象﹐在卦爲復﹐在月爲偃月﹐皆諭其靜極之中﹐忽有天心現露之義﹔又名道心﹐又名天良眞心﹐卽前所謂偃月鑪。若見此心﹐保守不失﹐借之進陽退陰﹐如貓捕鼠﹐必至陽漸生﹐陰漸退﹐陰盡陽純﹐則仙矣。故以西南坤位爲生我之門。愚人不知﹐以婦人產門爲生我之門者﹐非也。產門乃生人之處﹐何以能生仙哉﹖

死我之戶

月至東北﹐陽光將滅﹐東北屬艮﹐陰气將純﹐陽光些微﹐有上艮下坤之象﹐在卦爲剝﹐在月爲覆碗﹐皆諭其客气剝消眞元之義。若有出世丈夫﹐勇猛男子﹐頓悟回頭﹐借此一點余陽﹐以明破暗﹐用功修持﹐亦不難於返本還元。一切凡夫﹐迷而不悟﹐順其陰气剝陽﹐陽盡陰純﹐不死豈能之乎﹖易曰﹕東北喪朋﹐丹書又號死我之戶。愚人不知﹐以婦女產門爲死我之戶者﹐非也。夫生門死戶﹐皆無形無象之門戶﹐因其順陰則死﹐逆陽則生﹐故以生門死戶名之﹐其實只一竅耳。古仙號曰生死關。𨿽名爲關﹐亦無方無所﹐乃彊名也。悟眞云﹕須將死戶爲生戶﹐莫執生門號死門。若會殺機明返覆﹐始知害裏卻生恩。於此可知生門死戶之義矣。

有爲之竅

有爲之道卽有欲觀竅之功。觀竅者﹐觀陰陽造化之竅﹐借後天返先天﹐和四象﹑攢五行﹑采藥進火﹐自還丹以至結胎﹐工程次序﹐皆在其內。若非眞師口傳心授﹐毫髮之差﹐千里之失。愚人不知﹐在後天幻皮囊上擺弄气血﹐以爲有爲之道者﹐非也。夫金丹之道﹐先天之學﹐能以扭轉陰陽﹐竊奪造化﹐逆回气機﹐顚倒乾坤﹐先天而天弗違之道﹐豈做作後天一身有形有質之物所能成乎﹖正陽翁云﹕涕唾津精气血液﹐七般靈物總皆陰。若將此物爲丹本﹐怎得飛升朝玉京。紫陽翁云﹕咽精納气是人行﹐有藥方能造化生。鼎中若無眞種子﹐猶將水火煮空鐺。噫﹗金蝦蟇﹐玉老鴉﹐認得眞的是作家。有爲之道豈易知哉﹗

無爲之妙

無爲之道﹐卽無欲觀妙之功﹐乃聖胎凝結以後之事﹐是靜觀一气變化之妙。當聖胎凝結之後﹐後天已返爲先天﹐只用沐浴溫養之功﹐勿忘勿助﹐運天然眞火燻烝﹐變化自然﹐無形生形﹐無質生質﹐瓜熟蒂落﹐嬰兒出現﹐而前之烹煉武火之功﹐皆棄而不用也。愚人不知未窮性命是何物﹐修道是何事﹐學些旁門曲徑小法乘﹐而便入山靜坐﹐或閉關定神﹐以爲無爲者﹐非也。夫性命必須雙修﹐功夫還要兩段﹐兩段者﹐一有爲而先了命﹐一無爲而後了性﹐豈空空靜坐定神而能了性命哉﹖悟眞云﹕未煉還丹莫入山﹐山中內外盡非鉛﹐此般至寶家家有﹐自是愚人識不全。又云﹕始於有作無人見﹐及至無爲眾始知。但見無爲爲要妙﹐豈知有作是根基。於此可知有爲無爲﹐各有時節﹐各有作用﹐大不同也。

混俗和光

混俗和光﹐及乃大隱市朝之作用。混俗者﹐混於俗中﹐使人不識也﹔和光者﹐和而不同﹐在塵出塵也。能混俗和光﹐外圓而能應物﹐內方而有主宰﹐依世法而修道法﹐顯晦逆順﹐無阻無擋﹐行道至易。愚人不知﹐或疑混俗和光是日間應事﹐夜間修靜者﹐非也。果如是言﹐謂之從俗則可﹐謂之混俗則不可﹔謂之蔽光則可﹐謂之和光則不可。蓋混俗和光之道﹐有奪天地造化之能﹐竊陰陽生殺之訣﹐豈容易而知﹐容易而行哉﹖

藥歸土釜

土性溫柔﹐能以養物﹔釜主烹煎﹐能以成物。釜以土名﹐爲養物成物之器﹐非尋常之土﹐非尋常之釜可比。藥歸土釜﹐是諭其陰陽相合﹐聖胎凝結溫養之功。溫養聖胎﹐全在一意不散﹐允執厥中﹐陰陽相當﹐不偏不倚﹐故亦以土釜名之。究到實處﹐只一中字耳。守此中﹐則陰陽和﹐五行攢﹐聖胎全﹔失此中﹐則陰陽偏﹐五行分﹐聖胎傷。然則守中爲溫養聖胎之妙訣也。愚人不知﹐或挖地鑪﹐養朱砂﹐取朱砂中水銀﹐以地鑪爲土釜﹔或泥鑪作灰池﹐燒鉛入灰池分銀﹐以灰池爲土釜者﹐皆非也。子野雲﹕眞土無位﹐眞意無形﹐特以中之土釜﹐無形無象﹐無方無所﹐因其能成全聖胎﹐故以釜名之﹐豈泥土之釜之謂乎﹖

凝結聖胎

聖胎者﹐聖人之胎。卽無識無知﹐嬰兒本面。道至無識無知﹐百神會集﹐萬緣俱息﹐混混沌沌﹐入於恍惚杳冥之境﹐自有爲而入無爲矣。愚人不知﹐或運心液腎气相交於黃庭爲聖胎﹐或神存中宮爲聖胎﹐或運气後升前降﹐住於丹田爲聖胎者﹐皆非也。聖胎無形無質﹐𨿽名爲胎﹐而實無胎可見﹐所云胎者﹐不過形容眞靈凝結不散耳。若以气血彊凝成胎﹐是乃促死之鬼胎﹐非長生之聖胎也。

十月胎圓

十月胎圓﹐乃神全气足﹐根塵拔去﹐客气消化﹐陰盡陽純之象﹔猶如婦人懷胎﹐十月方能成全。丹道以十月胎圓諭之者﹐取其聖胎凝結之後﹐必須防危慮險﹐沐浴溫養﹐期必至於圓成無虧而後已﹐非以十月爲定期也。愚人不知﹐疑於十月二字﹐或運气﹐或存想﹐或凝神﹐妄想結胎﹐以十月爲定期者﹐非也。修眞之道﹐自采藥烹煉結丹結胎﹐以至道成脫胎換化﹐要費無限功力﹐豈可以十月爲期﹖可知十月乃象言耳。

嬰兒出現

嬰兒出現﹐聖胎脫化之謂。聖胎者﹐色身中又懷一法身也﹔脫化者﹐色身中又生出一法身也。因其色身中又生出一法身﹐如凡婦十月懷胎生出一嬰兒﹐故以法身名嬰兒。嬰兒出現﹐身外有身﹐跳出三界之外﹐不在五行之中﹐躲過輪回﹐與天地同壽﹐與日月同庚矣。愚人不知﹐以坎中眞陽爲法身嬰兒﹐或以腎中精气爲法身嬰兒者﹐非也。夫坎中嬰兒﹐乃陰中之陽﹐法身嬰兒﹐乃陰陽混化之眞﹔至於腎气﹐乃腎中之邪火﹐絕無嬰兒之義﹐豈得混論哉﹖悟眞篇云﹕嬰兒是一含眞气﹐十月胎圓入聖基。四百字云﹕夫婦交會時﹐洞房雲雨作﹐一載生个兒﹐个个會騎鶴。於此可知法身嬰兒之說矣。

移鑪換鼎

大道圓成﹐身外有身﹐形神俱妙﹐已到大聖人地位﹐而鑪鼎無所用﹐更何有移換鑪鼎之事乎﹖其所以移換鑪鼎者﹐仍將此法身潛藏密養﹐變化神通耳。所移者何鑪﹐所換者何鼎﹖以太虛爲鼎﹐無爲爲鑪﹐而前之乾鼎坤鑪﹑朱砂鼎﹑偃月鑪﹐一槪藥物﹐俱皆不用矣。只所用者﹐法身耳。法身在虛無之中﹐自變自化﹐愈虛愈神﹐愈無愈妙﹐神妙不測﹐變化無窮﹐所謂子又孫孫又枝﹐到此地位﹐休歇罷功﹐打破虛空﹐跳上大羅之境﹐方爲了當也。後之學人﹐未得眞傳﹐或疑身外有身﹐已抵道之盡頭路者﹐非也。敲爻歌云﹕一物無﹐隨顯道﹐五方透出眞人貌﹐仙童仙女彩雲迎﹐五明宮裏傳眞誥。觀此而知法身千變萬化﹐方爲極功也。

破疑詩

七言絕句五十首

離世

世事千般俱不眞﹐俗緣恩愛最傷身﹐一刀兩斷無牽扯﹐解脫場中作个人。

煉睡

少睡原非煉睡魔﹐忘飱廢寢斬藤蘿。諸緣掃去心淸靜﹐晝夜長眠怕甚麼。

功行

修行積徳最爲先﹐功大行深感動天。可笑愚人惟利己﹐無功少行想成仙。

金丹

先天本性號爲丹﹐八卦鑪中煉作團。舉世迷徒尋外藥﹐吞飱妄想上云端。

元關

元關一竅少人知﹐恍惚杳冥含兩儀。順去流歸煩惱路﹐逆來便是聖賢基。

識神

思慮精靈號識神﹐輪回種子帶根塵。愚迷俱把遊魂弄﹐到底誰能見主人。

陽精

陽精一點祕形山﹐認得眞時可駐顏。非在心中非在腎﹐不空不色隱元關。

先天气

先天一气在鴻蒙﹐無象無形不落空。認得生初眞面目﹐方知我有主人公。

先後天

未生身處號先天﹐一出頭來气質連﹐先聖後人分兩路﹐須當仔細辧偏全。

首經

首經本是先天寶﹐恍惚杳冥眞一精。純白無疵淸淨物﹐休將濁血冒安名。

三藥

大藥三般精气神﹐有形不是本來眞。至精至粹虛靈物﹐煉就金剛大法身。

性命

性命原分先後天﹐生身落地定偏全。後天性命後隨天運﹐捉住先天我操權。

天地心

天地之心甚處藏﹐陰陽感激現圓光。虛無鼎裏烹煎熟﹐萬古千秋不損傷。

道心人心

人心似鐵道心金﹐可向微危細酌斟。變化靈通無上下﹐源頭活水別陽陰。

未生時

未生身處有誰知﹐靜靜悄悄混沌時。四象五行皆未到﹐混然一气沒雄雌。

初生時

初生面目事如何﹐先後二天一气和。無識無知無點染﹐佛仙種子聖賢窩。

他家

他家不是別人家﹐誤認人家早大差。我的孩兒迷失外﹐一呼見面子隨爺。

彼我

經言彼我辧陰陽﹐非色非空淸淨鄕﹐采戰閨丹邪術輩﹐煙花寨裏壞天良。

侶伴

侶伴須分內外因﹐身中侶伴兩三人﹐外邊侶伴同扶佐﹐脫盡輪回歷劫塵。

外護

皆尋外護望成功﹐買鼎烹鉛亂捉風﹐怎曉天機超俗法﹐借它大力鎭愚慒。

九鼎

乾元九數號純陽﹐九鼎還丹鍛煉方﹐造孽迷徒猜女鼎﹐決然打入鐵圍鄕。

招攝

招攝先天有祕方﹐鼓琴敲竹見虛皇。色聲鬧處無妨礙﹐隨手扭回北斗光。

顚倒

顚倒陰陽有甚難﹐當於靜裏運神觀。道心不昧人心滅﹐立地直登百尺竿。

火候

運火工夫本沒時﹐朝乾夕惕斬三尸。防危慮險常淸靜﹐應物不迷損益之。

卦象

火候經言周易卦﹐推爻執象俱皆非。大都要會陰陽理﹐進退隨時任指揮。

乾坤鑪鼎

乾鼎坤鑪在我身﹐休從外面問原因﹐剛柔二事無間隔﹐煆出先天一气眞。

偃月鑪

問道何謂偃月鑪﹐黑中有白晦而蘇。分明指出還丹母﹐叫醒時人識也無。

朱砂鼎

修眞藉賴朱砂鼎﹐非鐵非金非是銀﹐認得靈明些子物﹐取新革故見元仁。

土釜

土釜豈由土作成﹐中央正位是眞名。木金水火皆攢此﹐養顆元珠徹夜明。

斗柄

因觀斗柄運周天﹐始悟生機在那邊。扭轉腳根翻過面﹐當時火裏現金蓮。

兩弦

下弦是水上弦金﹐止是調停陽與陰。果若剛柔和合了﹐當中露出涅盤心。

壬癸

壬水陽兮癸水陰﹐學人幾个細追尋。樞機動處分眞假﹐去濁畱淸產白金。

煉己

修行煉己最爲先﹐絕欲忘情卻萬緣。六賊三彭皆剪滅﹐漧漧淨淨一丹田。

築基

志念堅牢是築基﹐身心不動最爲奇。憑它禍患與災厄﹐止水無波萬有離。

鉛汞

眞汞原非塵世汞﹐眞鉛不是出山鉛﹐一情一性先天藥﹐鍛煉歸根了大還。

嬰奼

奼女藏離本不眞﹐嬰兒在坎亦難遵﹐而今說破陰陽竅﹐能實能虛產法身。

坎離

坎離莫向北南求﹐火性飛騰水下流﹐二物如能顚倒過﹐水升火降結丹頭。

震兌

兌非西地震非東﹐性亂情迷气不同。會得情來歸性法﹐霎時見我主人翁。

子午

子午休從日夜尋﹐身中別有指南鍼。陰陽動靜隨時有﹐定裏常聽太古音。

卯酉

沐浴經言卯酉時﹐形容二气沒偏疵﹐愚人不曉陰陽會﹐朝夕二分靜坐之。

黃婆

雌雄匹配要黃婆﹐戊己成圭造化窩。若問黃婆眞信息﹐一誠感格五行和。

還丹

修丹爲甚號還丹﹐五气分離俱各單﹐明善復初皆聚會﹐身心不動打成團。

丹熟

丹已還時別有方﹐不須加減再增陽﹐自然神火鑪中煉﹐迸出通天一粒光。

聖胎

聖胎非是有形胎﹐气聚神凝眞種栽﹐慮險防危常謹愼﹐若還大意必生災。

脫胎

聖胎脫化始全眞﹐十月功夫養谷神。陽气極純陰气盡﹐虛空跳出一仙人。

有爲

有爲豈是弄皮囊﹐做作千般總受傷﹐怎曉心傳眞妙訣﹐鬼神莫測扭陰陽。

無爲

無爲不是著頑空﹐還得勿忘勿助功。拔去輪回生死種﹐當中只有一神童。

復姤

陰極復陽須進火。陽純將姤運陰符。陰符陽火無差錯﹐煆出先天太極圖。

文武

猛力降魔爲武煉﹐虛心養气是文烹。知凶曉吉隨時變﹐徧地黃金耀眼明。

和光

和光混俗祕天機﹐大用神功眞个希﹐常應常淸常自在﹐隨時脫舊換新衣。

元牝眞竅說

學人欲修大道﹐了性命﹐莫先於認元牝之門。元牝之門﹐卽元關一竅﹐此竅有門兩扇﹐一開一合﹐髙九尺﹐闊五尺﹐門外有靈官把守﹐門內有龍虎護衛﹔中堂一間﹐四通八達﹐有眞人居焉﹐蓬頭赤足﹐身穿五色納衣﹐腰系黃綠長絳﹐手執金光如意﹐穩坐自然牀﹐後靠無影壁﹐前懸玻璃燈﹐塞兌垂簾﹐不動不搖﹐等閒眼不輕睜﹐口不妄開﹐左有金童﹐右有玉女﹐有時睜眼﹐光滿天地﹐黑暗陰司﹐無處不明﹔有時開口﹐气充宇宙﹐鬼怪邪魔﹐盡皆遠避﹔掌造化之權﹐把陰陽之機﹐握生死之簿﹐操性命之柄。人能見之﹐誠心禮拜﹐朝夕奉侍﹐須臾不離﹔眞人有延命酒﹑長壽丹﹐得嘗之者﹐脫胎換骨﹐出死入生。但世間少大丈夫﹐眞烈士﹐下不得苦力﹐耐不得長久﹐又不窮究根本正理﹐專在一身上下有形有象處講元關﹐論元牝﹐做些著空執相小法乘﹐妄想成道﹐悲哉﹗果是个眞正豪傑﹐截然放下﹐萬緣皆空﹐在切身大事上畱心﹐拜訪眞師﹐結交良友﹐存至死不變念頭﹐元關終必知﹐元牝終必見﹐性命終能了﹐學者其勉之。

修眞要訣

大道無爲本自然﹐功夫不到不方圓。

三岔路口尋眞種﹐八卦鑪中煉性天。

沒底法船能渡海﹐隨身藥料可延年。

刑中藏徳人難測﹐害裏生恩心要專。

四象調和歸本面﹐五行攢簇長金蓮。

有增有減方爲妙﹐知吉知凶始入玄。

脫盡牽纏塵垢物﹐全成父母未生前。

修仙作佛皆由此﹐餘二虛玄俱走偏。

