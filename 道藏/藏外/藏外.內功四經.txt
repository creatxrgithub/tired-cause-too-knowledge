《內功眞經》眞本全書

王南溪注解宗景房參訂

《內功四經》作爲專門論述武學內功修煉的典籍﹐因一代形意宗師宋世榮之著力推崇而倍受武林人士關注。而目前社會上所見的《內功四經》諸本﹐因各有增刪﹐不成系統﹐故使後學者難窺全貌。現河北邯鄲市「原傳武學傳播中心」﹐慨然將其所藏之《內功四經》眞本全書抄本公之於眾﹐希望能對廣大讀者全面﹑客觀地認識這一武學文獻有所助益。

抄本原文約四萬餘字﹐篇首目錄載明﹕一卷內功經﹔二卷納卦經﹔三卷神運經﹑大力注解﹑合戰八門﹔四卷地龍經﹑散門正局﹑散門變局﹑散門總局﹑散門雜評﹑制勝八訣。

關於此書之來歷﹐宋氏形意拳傳人任爾琪﹝1877——1945﹞曾在其所撰之《內功四經原跋》中簡述說﹕「此書得自淸初﹐總憲王公得於水底石函之中」。而在這冊《內功眞經眞本全書》由王南溪所撰的「前序」和宗景房所撰的「後序」中﹐則詳細敍述了此書的這段經歷及王南溪苦心孤詣參研此書之經過。

王南溪說﹕「內功四經」余祖總憲公任江西時所購也。公歿後迄今百餘年﹐未有知此書作何用也。甲子余於不意中得之於藏之樓﹐開卷茫然﹐幾於懈怠﹐後費盡心思鉆研數年﹐乃知此書爲武技之宗派﹐而功夫眞傳也。」

宗景房說﹕「余之友南溪子﹐其祖爲淸初總憲﹐督撫江西﹐泊舟淸江﹐見有商人舟覆﹐拯貨水底﹐獲一石函﹐中有二書﹐公欲視之。商人呈公閱視之﹐一曰劍丹﹐一曰內功。內功之書正四篇﹐一曰內功經﹔二曰納卦經﹔三曰神運經﹔四曰地龍經﹐後記云﹕『貞觀二年三月十五日錄』﹐公以重價購之。」

宗景房爲王南溪之友﹐隨王習「內功四經」並輔翼王對此書「細加注解以明之」﹐以使「後人得而用之」。此次刊出﹐編者按原稿標記將「四經」原文及王南溪等人的注解以不同字體﹝原文黑體﹐注解楷體﹞標出。原稿系手抄﹐字迹頗艸﹐刊出稿誤識誤記之處﹐尙俟髙明指正。

內功眞經眞本全書前言後序

一卷﹕內功經

二卷﹕納卦經

三卷﹕神運經﹝大力注解﹑合戰八門﹞

四卷﹕地龍經﹝散門正局﹑散門變局﹑總評﹑雜評﹑十二格式﹑制勝八決﹞

前序

內功四經﹐余祖總憲公任江西時所購也。公歿後﹐迄今百餘年﹐未有知此書作何用也。甲子余於不意中得之於藏之樓﹐開卷茫然﹐幾於懈怠﹐後費盡心思鉆研數年﹐乃知此書爲武技之宗派﹐而功夫眞傳也。故內功已成﹐隨法皆成妙招﹐謂資之彌而取之左右逢其源者也。然內功眞傳不求速﹐須費盡年月﹐方能有成其不求速﹐內功經者顧屬上。或有天資遲鈍﹐急切不知之妙﹐與家道窮迫﹐不能日日用功﹐一入門卽欲攻經悟道﹐豈不望洋而收哉﹐今就內功之見於外者﹐集爲數篇﹐曰大力全局﹔曰內功合戰﹔曰內功散門﹔反背順逆﹔總和內功經關竅。由是一入門﹐經內道理﹐亦可悟矣。至於間架招數﹐亦有其一二﹐然不知內功經﹐而於橫豎骨節順逆相制之理﹐往往大相反矣。嗟呼﹐內功四經埋沒於世數百年矣﹐古人之迹旣泯滅而不傳﹐後之學此道者﹐豈不妄用心乎。時任午秋﹐與珠山友人景房話此意後傳蘭香書室﹐因艸之以序。瑯岈王南溪序

後序

道自得天地之精髓﹐陰陽之祕蘊者﹐必不磨滅於默默之中﹐非偶然也。天必生奇人以知之﹐知之必著爲書﹐不行於數百年之前﹐必行於數百年之後﹐必生一得書之人﹐不奇惜﹐必生一藏書之人﹐藏書之人不能行﹐必生人以力行之﹐不畏艱難﹐務求講明古人眞迹﹐以待於後世﹐又恐一人之力有所不能﹐盡而又生人以輔翼之﹐豈偶然哉。嗚呼﹐若此諸人或相待於數百年之後﹐或相遇於數百年之中﹐其中﹐離離合合亦奇矣。余之友南溪子﹐其祖爲淸初總憲督撫江西﹐泊舟淸江見有商人舟覆﹐拯貨水底﹐獲一石函﹐中有二書﹐公欲視之。商人呈公閱視之﹐一曰劍丹﹐一曰內功。內功之書正四篇﹐一曰內功經﹔二曰納卦經﹔三曰神運經﹔四曰地龍經﹐後記云﹕貞觀二年三月十五日錄。公以重價購之﹐嗟呼﹐此書作於上古藏於水底﹐盛之石函﹐可謂遂年湮矣。數百年埋沒﹐而一旦傳之於世﹐豈非此道之不可磨滅﹐而特生賈人以得之﹐總憲公以藏之哉。公得視書簡閱良久﹐見其理元妙﹐實正好之﹐然以貯﹐膺朝廷重命﹐方欲盡瘁﹐未暇研究。公歿﹐遂爲世傳。公之後人﹐大抵以文﹑功名爲重﹐其不讀書者﹐又畱心於身家生計﹐皆論不及此﹐間有閱及之者﹐開卷茫然﹐遂以爲無用之物﹐甚至王氏之子孫亦有不知家藏有此書者。惟吾友南溪子﹐生而穎悟﹐總讀書不至功名﹐玩心於詩書之間﹐毫無世俗輸積之計。一日忽得此書﹐見有印迹﹐嘆曰﹕公神明人也﹐其不以重價沽無用之物也﹐明矣﹗此書必有彌意﹐但無有能知之者矣。乃細心推測﹐見其有言卦者﹐一似易經注解﹐有言周身經脈者﹐一似醫家脈絡﹐有練神气者﹐一似道家丹書﹐推測至二三年﹐無以對其際。後與管某閒談﹐伊言其師拳術精勇﹐妙藝絕倫等得之於內功經﹐因詢之曰「內功經尙存呼﹖」管某曰「此書失之久矣﹐邵師蓋得之於口授者﹐不過經中十之二三。」南溪子忽然有悟﹐蓋明公所得之書也﹗又取而閱之﹐忽然略有所醒悟﹐乃益加鉆研﹐才知可以開人之智慧﹐其次﹐亦可以療病壯身﹐而遇敵可制勝﹐猶其功之小者。二年之後出而遇敵﹐無不制勝。嗟呼﹐百年以此書爲無用之物﹐不有南溪子以推測之﹐終屬於無用乎﹗古云「道爲知己者傳。」良不虛也﹗百餘年之理埋沒而一旦發揮其蘊奧﹐豈非此道之不可磨滅﹐而特生南溪子以彰明之哉。然此道彌奧無窮﹐南溪子自以爲所能者﹐不過十中之半。恨無知己者﹐與之講明而切究之。欲終不傳﹐又恐古人之寶書自此而沒滅﹐甚爲可惜。以此十數年之功﹐苦蘊於中﹐未發於外﹐常憂憂不樂。丙子余至其邑﹐與之甚者﹐以年相若而志相得。余之視彼如兄﹐而彼視之吾如弟﹐久聞其精於武技﹐適觸所好﹐因再三致詰。而南溪子以交厚﹐絕不吝惜﹐因爲余說大槪。初聞之﹐以爲拳勇之粗術耳﹐旣而與館於近村﹐與之朝夕相見﹐聞其功夫有壯身療病之效﹐因求而用之。南溪子曰「此功夫非一朝一夕之故﹐恐不能持久﹐無益而徒勞耳。」餘力請之﹐遂授吾一二﹐余取用之數月未見功效﹐暗以爲迂調﹐且將棄之。南溪子曰「吾言此功非朝夕之可及﹐君不信﹐而今何如哉﹖」余愧甚﹐又用數月﹐微有功效﹐甚喜﹐告南溪子曰﹕且請再益。南溪子曰﹕不可因後用之﹐數月之間﹐忽然得奇效﹐平時所患結核至是痊愈﹐气力數倍於常﹐然後知南溪子不輕以授人者﹐非吝也﹐重此道也。因再拜求教﹐又得纖微﹐總甚少之﹐然後知其爲人不少以言辭﹐亦遂不請。南溪子曰「此功用气之處﹐只有一經﹐若誤入旁門﹐傷人不淺。」余總聞之而未著意﹐授而用之﹐漸有所悟。忽思天地間之術﹐莫非古人擬造之術﹐吾獨不可杜撰乎﹖略有所增損﹐不數月忽得拘攣病窘甚﹐以告南溪子曰「此道之爲功也﹐不可貪多﹐不可太急﹐不可妄有增損﹐內所增損多與此正爲者耳﹐不然吾弟豈有受專。余惶恐無地﹐立誓悔過。南溪子講後其端的數月之後﹐拘攣之病遂已﹐自此彼以爲是者﹐日夜以求之﹐彼以爲非者﹐日夜以去之。如是者二年﹐覺心中大有所悟﹐而气體間浩浩乎如囊日矣﹐余𨿽不言而心知﹐然相知之彌﹐每相忘於形骸。南溪子未以爲功﹐余亦未嘗出一言相附也﹐每談及此至忘寢食﹐而南溪子灼論風發﹐不後如問之與以少矣﹐如是又二年﹐南溪子忽授書二卷﹐而告余曰﹕此無上之寶書也﹐久欲傳人之﹐未得其人﹐今觀矣非風塵者﹐願以此相贈﹐其一曰劍書﹐此仙家之丹經﹐非夙有慧根者不可轉傳﹐其二曰內功經﹐此能壯身療病﹐多換气力﹐吾欲傳於海內﹐公諸好可乎﹖余驚喜異常﹐投地再拜曰﹕此萬金不易之術耳﹐羨之者非能不甚﹖而吾兄獨以教弟﹐能對弟之彌。勞神以教弟﹐弟難報大徳﹐今又傳以寶書﹐且以傳世﹐吾兄之力恕而無所私也﹐何不可之有因。備問書之始末﹐南溪子具告之曰﹐此書多有不解者﹐今欲與吾弟細加注解以明之﹐而後人得而用之矣。余曰﹕數百年之埋沒﹐而一旦傳於海內﹐豈非此道之不可沒滅哉﹐天特生一不畏艱辛之人﹐務求講明古人眞迹﹐以傳後世也哉﹐弟豈不才﹐敢竭鄙誠以輔翼吾兄﹐共成此於是乎序。珠山宗景房序

總論

拳勇之術﹐古來不下數十家﹐曰探馬﹑曰鑑子﹑曰羅漢﹑曰太祖﹑曰佛爺﹑曰武子﹐一切可驚可駭之名難以盡述。承人陋習﹐學此則非彼﹐學彼則非此﹐紛紛聚訟﹐日甚一日。而要之不得內功眞傳﹐拘家所縱﹐費盡苦功﹐終屬下乘。猶之讀書不能反約﹑泛覽﹑博務﹐何能明道﹖又凡物莫不有其本﹐得其本而末隨之矣。所謂一以禦萬﹐簡以禦煩﹝繁﹞者也。近來習此道者﹐忘其本之爲一﹐而逐其末之不同﹐分門別戶﹐捏造名色﹐往往自爲譽曰「吾之術近路也」。不詢其一以禦萬﹑簡以禦煩﹝繁﹞之道﹐茫然罔覺﹐何怪其臨敵潰哉。夫宇宙之正道﹐原未有近路也﹐不過有本末先後耳。後此變化無方﹐皆前此循序漸進有以致之也﹐何有近路之可言哉﹖然則所謂本者何也﹖曰「」﹝注﹕爲「筋」之異體字﹐但從上下文觀之﹐此處凡用處﹐似應爲「勁」字較妥﹐或許當時﹑筋﹑勁通用﹖然在以後的文中﹐也有﹑筋﹑勁同時出現的時候﹐看來又是有區別的。何以如此待考﹐現一律依原文刊出﹞也。順進可以制敵﹐退可以自守﹐往來上下﹐無不如意。松﹑小﹑背﹐不足以當敵﹐退不能自守﹐備多虛實﹐無非危機。由此言之﹐固要哉。然不知之綱領﹐不知之樞機﹐不知之歸宿﹐𨿽有猶未嘗也。何謂之綱領﹖曰頭也。頭爲諸陽之會﹐一身之綱領也﹐譬如物之有柄﹐事之有始。柄之不正﹐事之不裹﹐專望後之等哉﹖故頭之爲用也﹐欲向上提起﹐不欲向下堆積﹐欲生旺有神﹐不宜頹靡無气﹐一身之𨿽不在頭﹐而頭未始無關於之得失也﹔何謂之樞機﹖曰肩也﹐肋也。肩爲臂之本﹐肋爲气之窟﹐上以頭部之精神﹐下以足腰胯之威勢﹐周身之大關會也。譬如室之有門﹐國之有關﹐門不開不通往來出入。故肩之爲用也﹐其要有八﹐曰通﹑透﹑穿﹑貼﹑松﹑汗﹑合﹑堅﹔肋之爲用也﹐其要有二﹐曰開張舒展﹐緊彈聚斂﹐得此竅訣﹐中部之妙思過半矣。何爲勁之歸宿﹐曰足也。足爲百體之根﹐上載全身者也﹐譬如萬物之生於土而履於地﹐衰旺體態無不因乎地。苟非博厚﹐何能載物哉﹖故足爲之出也。凡一放一松﹐無不從足底湧泉穴而起﹐之入也﹐一收一緊﹐無不從足底湧泉穴而伏﹐此下路之要訣﹐而工夫之根基也。知此三者﹐可以得其大槪矣。猶有要專何者也﹖曰气也。蓋之生於气﹐猶木之生於水﹐木必待水潤而得生﹐必得气養而後出自理也。欲願養气必開關竅以順其气﹐不然而人身之關竅皆爲後天之濁气否塞盡矣。𨿽欲養气可得哉﹐必伸筋拔力以通之﹐而後眞气自行。行是气可以養﹐可以濟气矣。故用之初﹐气盡有交互相濟之用﹐及其久也﹐有渾然如一之徳。後之學者潛心體會﹐必對予不妄評矣。若夫气之浮沈﹑之松緊﹑首之開合﹑手之橫豎﹑身之正側﹐當求之內功經與夫十式局內﹐非一朝一夕之功能明也。

山左瑯琊王南溪注解

海右珠山宗景房參訂

內功經

內功之傳﹐脈絡甚眞。內功之要第一必先知脈絡﹐脈絡不眞﹐勉彊用之﹐無益有損。

前任後督﹐行气滚滚。

任脈起於承漿﹐正直下行﹐胸腹分中﹐至前陰髙骨而止。督脈起於脊尾盡處﹐正直上行夾脊背過泥丸下印堂至人中而止。此二脈前後行气滚滚者﹐久而用之气來之盛也。

井池雙穴﹐發勁循循。

井者﹐肩井穴也﹐在肩頭分中﹔池者﹐曲池穴也﹐在肘頭分中﹐左右各有一穴﹐此周身向外發之穴也。用功之時﹐不可過於猛烈﹐須以從容爲之﹐循循者﹐以漸而入之意也。

千變萬化﹐不離其本﹔得其奧妙﹐方嘆無垠。

本者自然之眞气也﹐此總言內功之奧妙﹐千頭萬緒難以盡窮﹐而其要旨總不離乎自然之眞气也﹐學人正要嘗未有奧妙者。用功之久﹐心有所悟﹐而後嘆其奧妙無窮也。

龜尾升气﹐丹田練神。

龜尾者尻骨盡頭處也﹐用力向上翻起﹐則眞气自然上升矣。丹田者﹐臍下一寸二分﹐丹田穴用功之時﹐存想眞气元神藏於此處﹐而神煉矣。此皆神化之機﹐可以意會想悟﹐不可形迹推求也。

气下於海﹐光聚天心。

小腹正中爲气海﹐額上正中爲天心穴﹐言眞气旣下﹐自然威光滿面﹐誠中形外之驗也。

旣明脈絡﹐須觀格式。

格式者﹐入門一定之規也。承上文言﹐旣明脈絡﹐以後必須知周身一定之格式也﹐格式不知﹐脈絡之言亦空談矣。

頭正而起﹐肩平而順﹐胸出而閉。

正頭以壯滿面之神﹐順肩以活兩背之勢﹐出胸以足周身之威﹐此上部之格式。然正頭須提項來﹐順肩須四面平正﹐不可略有歪斜﹐胸𨿽出而有收斂之意﹐此式中之眞竅也﹐不可不知之者也。

足堅而穩﹐膝曲而伸﹔

襠深而藏﹐肋開而張。

步𨿽有上下﹐而足必須極力堅固穩住﹐不可搖動﹔膝之爲功﹐外曲內直﹐言其勢𨿽曲而必用意伸之﹔前陰向後極力縮起﹐自然深藏也﹔兩肋骨縫俱要極力開張﹐以合出肋之勢。

气調而勻﹐勁松而緊。

用功之時﹐气如抽絲﹐自鼻出入方不損傷髒气﹐此气之所以必用勻也﹐調之者出入之息也。勁必先松以用緊也﹐惟其松之極﹐故能緊之至也。故以松用緊﹐非以緊使松也。

先吸後呼﹐一出一入﹔先提後下﹐一升一伏﹔內有丹田﹐气之歸宿。

承上文言气調而勻﹐發明用气法﹐吸入呼出﹐勿使有聲可聞﹐此調气之法也。提之者存想眞气上升至頂也﹐下者升气後眞气落下也﹔伏者眞气深藏於內﹐意想眞气漸收漸小﹐墜於丹田﹐如龍之蟄﹐如虎之臥﹐潛伏不動也。

下收穀道﹐上提玉樓﹔或立或坐﹐吸气於喉﹔以意送下﹐漸沈至底。

承上文言下气之法也。穀道者﹐後陰也﹐收之者﹐懼气之泄也﹔玉樓者﹐耳後髙骨也﹔提之者﹐自然下气無阻礙也。不拘坐立用气﹐皆自喉而入方能得气之眞路以入肺﹐入心﹐入肝﹐入腎也。气𨿽入丹田﹐用意時必存想眞气沈至底之勢方妙。

升有升路﹐脇骨齊舉﹔降有降所﹐兪口气路。

此言眞气升降之經路也﹐升時自兩肋骨縫而升﹐故須極力開張﹐向上舉之﹐自然得竅。降時必自背脊兪口穴而入﹐透前心方得气之眞路。兪口穴自脊骨上下數之第七節

便是。

旣明气竅﹐再釋勁訣。通﹑透﹑穿﹑貼﹑松﹑汗﹑合﹑堅﹐曰通﹐勁之順也﹔曰透﹐勁之遞也﹔

承上文言﹐勁松而緊﹐言練气之法也。通透言自此至彼往來無礙﹐「柔軟」之意爲之。

曰穿﹐勁之連也﹔曰貼﹐勁之絡也。

穿貼者﹐橫豎連絡之謂也﹐橫絡爲貼﹐豎連爲穿﹐屬陽伸筋拔力﹐以剛堅凝結之意謂也。

曰松﹐勁之渙也。曰汗﹐勁之萃也。

松者柔之甚﹐軟之極﹐養精蓄銳之意也。汗者剛之甚﹐健之極﹐气血結收之謂也。松如繩之系﹐汗如冰之結﹐二者有交互相濟之道﹐蓋柔能濟剛﹐剛能濟柔也。

曰合﹐勁之一也﹔曰堅﹐勁之能也。

合者﹐周身骨節合而爲一也﹔堅者﹐橫豎之謂也﹐此視穿貼二勁更進一層。

按肩以練步﹐逼胯以堅膝﹔

圓襠以堅胯﹐提胸以下腰﹔

此下步之眞竅也。人皆煉步﹐而不知煉步之竅﹐在於按肩也。按肩者﹐收肩井穴之勁沈至足底湧泉穴也。人皆知堅膝而不知堅膝之竅﹐在乎逼胯者﹐將兩臀極力貼住也。人皆知堅胯而不知堅胯之竅﹐在乎圓襠也﹐將襠極力向外掙橫也。人皆知下腰矣﹐而不知下腰之竅在乎提胸也﹐將胸用力提起也。

提頦以正頭﹐貼背以轉斗﹐松肩以出勁。

頦骨用力向上提起﹐自然正項矣。兩背骨極力貼住﹐意其勁自膊下而出至六腑穴向外轉出﹐至斗骨而回﹐出勁之時將肩井穴用極軟之意松開﹐自然無阻礙也。

折天柱以下气﹐視合谷以立門。

天柱穴﹐在後髙骨﹐上下气之時﹐極力貼之﹐自得其竅﹔合谷穴﹐俗名虎口穴﹐遇敵之時﹐將手擎起會與耳齊﹐專睛視之﹐此玄門之法也。

橫勁豎勁﹐辧之分明﹐橫以濟豎﹐豎以橫用。

以一身而言﹐自井頂至於足底豎勁也﹐自背骨至於手頭橫勁也﹔以一背而言﹐自腋至於兩肩雲門穴豎勁也﹐自六腑轉於斗骨橫勁也﹔以一腿而言﹐自內胯至於足底豎勁也﹐自膝至臀橫勁也。總而言之﹐橫中有豎﹐豎中有橫﹐遇敵之時﹐橫以克豎﹐豎以克橫也。

五气朝元﹐周而復始﹔四肢之首﹐收納甚妙。

此總言內功一貫之道也﹐吸天地之精气納入丹田﹐運丹田之眞气自兩腋升於頂。升气時自有眞气自兪口降於丹田﹐此一气朝元也﹔運丹田眞气自襠內下於丹田足底﹐下气時自卽有眞气起於足底﹐自外襠升於丹田﹐左右合計二气朝元也﹔運丹田眞气自背底下於丹田左右合計此二气朝元也﹐總共五气朝元也﹔一升一降﹐一下一起﹐一出一入﹐並行不悖﹐周流不息﹐無住時也。久而用之﹐妙處甚多﹐此乃煉神之極則反本元之妙道也。

天地交泰﹐水升火降﹔頭足上下﹐交接如神。

承上文言﹐朝元功夫﹐久而精之﹐眞水自然而升﹐其火自然而降﹐上下神气煉得渾然如一﹐如天地交泰﹐有神化而測之景也。

靜升光芒﹐動則飛騰。

承上文言﹐功夫在內之竅﹐此節言功夫形之驗。眞气足於內﹐气色於外﹐𨿽隱而不動﹔滿面神光﹐精華遠射﹐令人不能正視﹔此靜之妙也。气騰於形﹐形隨乎气﹐以意帥神﹐以神帥气﹐以气帥形﹐故任神气所之﹐而形莫能爲之累﹐如龍之騰雲﹐如鳥之飛空﹐忽然而來﹐倏然而去﹐此功之妙也。

﹝內功經完﹐納卦經待續﹞

納卦經

頭頂法乎乾﹐取其剛健純粹﹔

足膝法乎坤﹐取其鎭靜厚載。

頭統乾之體﹐有全身之總領﹐有元之義﹔提一身气血﹐有亨之義﹔宜隨敵婉轉﹐不宜直而無致﹐有利之義﹔宜健正髙起﹐不宜歪斜傾倒﹐有貞之義。太低則有潛龍勿用之象﹐太仰則有亢龍有悔之災。不仰不低﹐中正得位﹐精神發越﹐可以遇大敵矣。有九二曰見龍在田﹐飛龍在天﹐利見天人之象。𨿽然﹐此外像也﹐而非內義也。九四曰或躍在淵﹐無咎。知此奧理﹐可以達頭頂微義矣。九四在上卦之下下卦之上﹐有頂之象﹐周身之气心從頂內踴躍而上﹐以咸元首剛健之體﹐非得之於躍乎﹖然气之爲物也﹐可得言不可得而見也﹐深微莫測﹐非如淵之空洞乎﹖初九﹑九二﹑九五﹑上九﹐皆以龍言﹐而此爻獨曰或者。鑑此爻之气﹐從初九之潛而上升於九五升降之所﹐浮沈之機﹐天理自然之流行﹐不可一毫執著於物﹐正如周身之气自頂內一墜﹐眞气上升於耳﹐後降於口﹐化爲甘露﹐絕無形迹可指也。頭頂工夫外有九二﹑九五之象﹐而內有九四之義﹐可以無咎矣。而猶有義焉﹐蓋此等功夫﹐深奧無窮﹐學者須潛心體會﹐順其自然。倘浮躁妄進﹐徒損肢體﹐何益於事乎。然則終日乾乾﹐夕猶惕若﹐無論學道藝﹐不可不奉以爲則也。

足膝欲沈靜﹐不欲浮躁﹐取象於坤。夫人周身之功﹐全賴兩足兩膝以收之﹐猶周天之萬物﹐也全賴坤土以載之也。下卦爲足﹐上卦爲膝﹐初六履霜﹐堅冰至取其鎭靜之元。陰气凝煉﹐漸至堅固也﹔六二直方大﹐不習無不利﹐言鎭靜之元﹐自然正直大方﹐不待勉彊﹐而所經順利也﹐六之含章可貞﹐或從王事﹐無成有終﹐言旣含正大之體﹐內可以貞﹐固自守﹐外可以從上之所事﹐𨿽不能自成其方﹐而能自保其終也。六四括囊無咎無譽﹐言膝之爲功﹐不可妄動以致譽也。六五黃裳元吉﹐言虎眼向外﹐委中向內﹐含乎中道而後元吉也。上天龍戰於野﹐其血元﹝音玄﹞黃﹐恐過於陰靜﹐而傷其變化也。故陰極生陽﹐靜極生動﹐外𨿽沈靜而其內之眞气﹐自湧泉滚滚而上﹐陽生眾陰之下﹐有地雷復之義。

頭之爲功﹐正而不斜﹐伸而不縮﹐不反不側﹐不俯不仰﹐此功之見於外者也。至於長丰采﹐壯儀表﹐揚威武﹐皆气爲之也﹐須自視其虎口穴﹐以定側身之格局。一揚頦﹐必先失之於仰﹐夾脊微起﹐不失之於低﹐須戒之。兩耳後各有一卜骨髙起﹐是提气穴。提气時﹐務向上直起﹐庶免反側之患﹐然須左右一齊用气﹐不然失之於側﹐必失之於反也。學者不知其竅﹐縱總有莫大之功夫﹐而丹田之眞气不能上貫於頭頂﹐何由得剛健純粹之象也。

凡一出手﹐卽當視虎口穴﹐前頦用力正平提起﹐不揚不卑﹐後夾脊穴用力塌下。丹田眞气來時﹐直達提气穴﹐著力提住﹐由百會穴轉過昆侖穴﹐下明堂﹐貫兩目﹐其气欲往鼻。空泄時﹐卽便吸入丹田﹐兩耳下﹐各三寸六分謂之頂眼﹐用力向下載住﹐合周身全局﹐用之久自知其妙也。

人之一身﹐惟有兩腳著地﹐通身骨肉皆賴以負載﹐煉之不精﹐猶有顚蹶之患﹐況毫無力者乎。凡一動步﹐須將兩足煉地﹐兩足大指用力向內﹐兩踵亦用力向內﹐兩大趾掌後髙骨處是正穴﹐周身用力向地載住﹐膝有動而足無動﹐如風之撼樹﹐搖其本而不能動其根也。

世之用功於膝者﹐不過立則直﹐坐則曲而已。卽間有一二通局者﹐其功夫了了﹐豈知膝之爲用﹐有四面大力乎。凡一用步﹐兩外虎眼極力向內﹐兩內虎眼亦極力向外﹐委中兩大筋竭力要直﹐兩蓋骨復竭力要曲﹐四面相交﹐合周身之力﹐向外一扭﹐湧泉之气自能從中透出矣。

煉者﹐如膠之粘物。一著則牢不可破﹔如火之煉金﹐一合則堅不能開。其中微妙﹐有不可言傳之。學者細玩坤卦之理﹐自然有會於心也。又兩足十趾﹐皆用力向地抓住。然必用周身之全局﹐以爲出入方妙。若有早晚先後﹐則不合法矣。

遇敵之時﹐凡用右步則左膝不妨略直﹐凡用左步則右膝不妨略直﹐𨿽不可拘法﹐亦不可太過﹐總以不失元气爲要。由前而觀兩膝若並﹐由後而視尻尾若有所憑﹐比胸塌腰﹐旣不失之前伏﹐堅膝合步﹐更不失之後仰﹐總以陰靜爲主。

肩背宜於松活﹐是乃巽順之義﹔

襠胯又宜提緊﹐須玩兌澤之情。

肩背取象於巽﹐巽卦一陰伏於二陽之下﹐外𨿽彊健﹐而內實巽順也。初六進退利武人之貞﹐全在濟之以巽順﹐而後勁有進退也。九三巽在牀下﹐用史巫紛若吉無咎﹐言能巽者﹐自下以動而能如史巫之積誠﹐自可以通於鬼神也。九三頻巽吝言勁之進退﹐必出於自然﹐不宜過剛不中頻巽以致吝也。六四悔亡田獲三品﹐言頻巽之後必有所悔﹐必待悔亡之後﹐而後所獲也。九五剛健中正以健體而居巽之中道也﹐所以貞吉也。初𨿽無精義而巽順之久﹐自有此妙用﹐無論先後﹐無不利也。上九巽在牀下﹐喪其資斧﹐言不可過於巽而無撙節﹐以喪其元气也。

襠胯取象於兌﹐兌卦內剛外柔﹐柔腹象﹐剛股象﹐腹臨於股﹐陰之乘乎陽也。恐陽之過乎剛﹐故直者濟之以曲﹐以完其勢。股之謂也﹐恐陰之過乎柔﹐故虛者補之以實﹐以壯其神﹐腹之功也。遇坎而爲節﹐節者有所限而不敢過也。兌者澤也﹐坎者水也﹐外腎也﹐穀道也﹐水在澤易於泄﹐气至腹亦易於泄﹐故貴有節之。遇離而爲聧﹐聧者﹐遞也﹐乖也。離者火也﹐燥也﹐炎上也。襠宜精而藏﹐胯宜堅而穩﹐若炎上浮燥必有乖遞之象。然堅中欲活﹐靜中欲動﹐又不過於固滯﹐故遇艮而爲損。艮者山也﹐若山而不動則有損矣﹐必也動而不失其爲靜﹐靜而不失其爲動﹐堅而不失其爲活﹐活而不失其爲堅﹐故遇震而爲隨。震者﹐雷也﹐雷動而雨施﹐澤水隨之而滿﹐其气下降之候也。澤水升而爲云﹐眞气上之時也。世之用肩背者﹐往往直則不能曲﹐曲則不能直﹐松則不能緊﹐緊則不能松﹐良由不知內剛﹑外柔之體﹐內巽外健之用。須將肩井穴用力塌下﹐兩肩向內貼住﹐兩背通將出來。自背骨內以意送出勁來﹐再將手頭握得堅實﹐通身鉗得完固﹐自能直中有曲﹐曲中有直﹐緊中有松﹐松中有緊。久而用之﹐此內柔外剛﹐內巽外堅之奧理﹐細玩巽卦爻義自得其妙。塌肩井穴﹐須將肩頂骨正直落下﹐與背尖骨相合﹐曲池穴比肩頂略低半寸﹐手腕直與眉前﹐背骨𨿽極力貼住﹐卻是豎勁﹐不是橫勁﹐以豎則實﹐以橫則虛也。下肩井穴自骨底以直至於足底﹐故謂之豎。動右背則須將左背之勁自左背骨底以意透於右背﹐直送二扇門穴﹐故謂之橫。兩勁並用而不亂﹐元气升降如意而巽之義得矣。襠胯要分而緊﹐其气正直上行﹐不可前出﹐不可後掀。兩胯須分前後﹐前胯用力向前﹐不可向下。後胯用力向下﹐不可向前﹐亦不可向後。湧泉穴之气來時﹐向上甚大﹐兩胯極力按之﹐愈按愈出﹐愈出愈按。陰陽兩竅用力收住﹐不使往來之气﹐自足泄出﹐總以骨口相對﹐兌卦外陰內陽﹐互於吞並。髙步以胯勁爲主﹐以襠勁爲佐﹐中步胯襠勁互於吞並﹐下步以襠勁爲主﹐以胯勁爲佐。襠勁豎﹐陰中陽也﹔胯勁橫﹐陽中陰也﹐故須分上中下以用之。襠爲胯之樞機﹐胯爲襠之直使﹐故襠靜而胯動﹐胯走而襠守﹐毫釐不可散亂﹐久而行之自能骨口相吞而眞气眞勁無不通矣。

胸欲竦起﹐艮山相似﹔

脇有呼吸﹐震動莫疑。

胸取義於艮﹐艮者山也。一陽於二陰之上﹐其象爲山﹐人身之胸似之。本乎天地者﹐親上气也。本乎地者﹐親下形也﹐气易過於浮﹐須有以鎭之﹐胸內之義也。形易過於沈﹐須有提之胸外之義也。胸气上通於頭頂﹐頭頂者﹐乾卦也﹐天也。故艮遇天而爲大畜﹐气畜於中而升於上也。下通於足膝﹐足膝者﹐坤卦也﹐地也。故地臨山上而爲謙﹐言足之气抱乎胸﹐猶地𨿽卑而抱乎山﹐而山不得不讓之也。

脇聚象於震﹐震者動也﹐雷也﹐一陽動於二陰之下﹐雷出而奮乎上﹐脇似之﹐以上天之象也﹐以下地之義也。天地陰陽相交﹐則雷雨作﹐而萬物生﹐人身上下相合﹐則血气通而眞勁出﹐理一而已。脇气上交於頭﹐故雷遇天而爲大壯﹐眞气上升於頭頂﹐健以初則力自大壯也。脇气下交於足﹐故雷遇地而爲豫﹐眞气下降於足膝﹐順以動﹐故神气豫悅也。一呼一吸﹐一升一降﹐外見之口鼻﹐而內需之心胸﹐其要總在脇也。

胸者空也﹐空則不能力﹐須以气主之。然气由脇而來﹐不能用脇﹐焉能用胸﹐蓋不等於動者必不等於止﹐艮卦之象詞曰「時行則行﹐時止則止」﹐其義深哉。脇者協也﹐如魚有腮﹐一開一合﹐气有升降矣。合則下協於丹田﹐後協於兩腎﹐中間一股大气﹐自蓋骨下從兩襠內直沈至湧泉穴而止﹐復向後由足大筋向上翻出﹐自兩委中穴上由尾閭穴透入夾脊﹐則與脇相交﹐一開如雷之奮於地而升於天﹐其气自能上升﹐一股入胸﹑入中﹐一股入兩背﹐底通於泥丸﹐豎則直達頂巓﹐橫則貫於指末。脇之開合﹐卽气之呼吸借之﹐出入周而復始﹐不可顚倒錯亂。細玩艮卦﹑震卦上九初九之義﹐自能其上下承接之妙。胸𨿽出而不髙﹐脇𨿽閉而不束﹐𨿽張而不開﹐此中元妙﹐有難以口授者。脇須以意出﹐以气勝﹐以神率﹐則爲合式﹐非出骨出肉出筋也。用脇以气之呼吸也﹐爲開閉﹐以手之出入爲開閉﹐以身縱橫爲開閉。若求之於骨肉皮血之間則左矣。髙步之勁在於足﹐中步之勁在於脇﹐下步之勁在於背﹐此又自然之理也。

坎離爲水火之象﹐水濟火﹐火濟水﹔

心腎爲水火之髒﹐水宜升﹐火宜降。

坎離之卦﹐此身內之義也﹐可以意會﹐難以言傳。吾欲妄言﹐又恐此道廢墜。今從不可言之內﹐而勉彊以言﹐學者須細心體會。離者﹐火也﹔坎者﹐水也。在人身爲心腎﹔腎屬於水﹐心屬於火。火之爲性﹐易升而難降﹔水之爲性﹐易降而難升。故心動則火上衝﹐情動則水下降﹐是其驗也。夫火必濟之以水﹐始不至陽亢而生病﹔水必濟之以火﹐始不至陰盛而生災。從來儒家之守身﹐道家之內丹﹐莫不本於此義﹐眞奧妙無窮也﹐豈但爲學拳而計哉。卽以拳勇而論﹐亦有莫大之功。今欲學勇不得不講勁﹐欲講勁﹐不得不借助於气﹐欲借助於气﹐不得不講明水火矣。蓋水火不交眞气乃渙﹐气渙而疾病將生﹐身且不保﹐而況於勁乎。是以此於拳勇者﹐必講勁﹐講勁必養气﹐養气必調水火﹐此一定不易之理也。離卦內陰外陽﹐火中有眞水也。坎卦內陽外陰﹐水中有眞火也。眞火可以濟眞水﹐眞水可以濟眞火﹐互相濟補﹐而後眞气得所養也。用功之時﹐塌肩﹐與是胸脇﹐反龜尾﹐皆欲腎气上交於心也。須以意道之﹐煉步足聚筋皆欲心气下交於腎也﹐亦須以意道之﹐得譯於運气格式。

凡初入門用气者﹐每日淸晨盤膝靜坐﹐閉目鉗口﹐細調呼吸﹐一出一入﹐皆以鼻孔而行。少時气定﹐遂吸气一口納入丹田﹐助以津液足三十六度﹐則眞火自降矣。但吸气時須默想眞气自湧泉發出﹐升於兩脇﹐自兩脇升於前胸﹐自前胸並於耳後﹐漸升於泥丸。降气時﹐須默想眞气由泥丸降於印堂﹐由印堂降於兩鼻孔﹐由鼻孔降落於喉﹐由喉降於夾脊﹐由夾脊透於前心﹐由前心直沈於丹田。丹田气足自能從尾閭升於夾脊﹐升於泥丸矣。熟練後﹐再用收气﹑畱气法也。

﹝納卦經完﹐神運經待續﹞

神運經

練形而能堅﹐練精而能實﹐練气而能壯﹐練神而能飛。固形气以爲縱橫之本﹐萃精神以爲飛騰之基﹐故形气盛能縱橫﹐精神斂能飛騰。

右第一章

﹐言神運之體

先明進退之勢﹐復究動靜之根。進因伏而後起﹐退方合而卽離。動以靜爲本﹐故身𨿽急而心自暇﹔靜以動爲用﹐故气𨿽結而神自揚。旣知往來閃爍之妙﹐當明內外呼吸之歸﹐縱橫者﹐勁之橫豎﹐飛騰者﹐气之深微。

右第二章

﹐言神運之式

擊敵有用形﹑用气﹑用神之遲速﹔被攻有僕也﹑怯也﹑索也之淺深。以形擊形﹐身到後而乃勝﹔以气擊气﹐手方動而可畏﹔以神擊神﹐身未動而得人。形受形攻﹐形傷而僕於地﹔气受气攻﹐气傷而怯於心﹔神受神攻﹐神傷而索於膽。

右第三章

﹐言神運之用

縱橫者﹐脇中開合之勢﹔飛騰者﹐丹田呼吸之間﹐進退隨手之出入﹐往來任气之自然。气欲滿而神欲斂﹐身宜穩而步宜堅﹐旣不失之於輕﹐復不失之於探﹐如鷹隼之飛疾﹐若虎豹之彊悍。

右第四章

﹐言體用之義

山不汗則崩﹐木無根則倒﹐水無源則涸﹐功夫亦然。學者欲用神運經﹐必先用內功經﹑納卦經﹑十二大勁全局精習微妙﹐方可學此。否則不惟無益﹐而且有損。凡用此功﹐切記不可用髙步﹐更不可用單步﹐須立騎馬式﹐穩住周身全局﹐足底更要著意﹐將丹田元气比住﹐一呼則縱﹐一吸則回。縱時兩足齊起﹐回時兩足齊落﹐此法永不可易。然用時因敵布陣﹐又當有髙﹑低﹑遠﹑近﹑虛﹑實之變化﹐亦不可固執。剛柔動靜之間﹐成敗得失之機系焉﹐可不愼與﹗須動身不動心﹐動心不動气﹐夫然後心靜而步堅﹐气靜而身穩﹐而精神得以飛騰變化﹐眞是知靜之爲靜﹐動亦靜也﹔知動之爲動﹐靜亦動也﹐蓋以靜用動﹐非以動用靜也。此於神動者﹐神緩而眼疾﹐心緩而手疾﹐气緩而步疾﹐蓋因外疾而內緩﹐內柔而外剛﹐知體用之妙矣。嗚呼﹐以柔用剛﹐方是眞剛﹐以緩用疾﹐方是眞疾。此中之妙﹐皆得之於象外﹐而非可以形迹求也。學者久研神運之法﹐自能悟其妙理。

內功十二大力注解

一曰底煉穩步如山二曰堅膝屈直似柱

三曰襠胯內外湊齊四曰胸背剛柔相濟

五曰頭顱正側撞敵六曰三門堅肩貼背

七曰二門橫豎用肘八曰穿骨破彼之勁

九曰堅骨封彼之下十曰內掠敵彼之裏

十一曰外格敵彼之外十二曰撩攻上下內外如一

第一大力曰底練。

底者﹐足也。練者﹐練之於地也。凡遇敵之時﹐百般用勁﹐穩然不動﹐皆煉底之功也。用法俱在內經﹐外用有二﹕一勾敵人之手足﹐須曲吾足尖向內彎起﹐以外勁勝之﹔一封敵人之足﹐須將襠勁全墜於地﹐以內勁勝之。

第二大力曰堅膝。

堅者﹐用內功以後自然堅也。外用有二﹕凡敵近身上攻﹐則用提膝﹐下攻則用跪膝﹐俱視其勢之平側隨時變換﹐不可預定。

第三大力曰襠胯。

襠者﹐內襠也。胯者﹐外胯也。若兩敵逼近﹐將周身大力一落﹐內襠外胯俱可勝人﹐但須湊集合式方可用之。若勉彊做作﹐則失之遠矣。其詳細俱見經內。

第四大力曰胸背。

內功已成﹐前胸後背俱有大力﹐可以制人。無有甚巧﹐須封敵人之手﹐用後背須讓出敵人之手﹐防其攻吾也。

第五大力曰頭顱。

內功已成﹐不但胸背可以制人﹐卽頭顱亦可取勝。其用有二﹕曰側撞﹑曰正撞。側撞者﹐敵在吾前﹐吾側身撞去也﹔正撞者﹐敵在吾上﹐吾正撞去也。亦必防敵人之手。

第六大力曰三門。

三門者﹐肩也。用肩三法﹐須垂吾收手﹐貼住兩股﹐以小身法用之。或側用﹐或平用﹐或用之於上﹐或用於下﹐俱在合戰散門內﹐難以盡注﹐大抵有內功以後方可用之。

第七大力曰二門。

二門者﹐肘也。此力在十二大力成之最速﹐其用有二﹕曰橫肘﹐曰豎肘。豎肘者﹐豎吾手頭在吾面側以肘攻人也﹔橫肘者﹐橫吾手頭在吾懷中以肘攻人也。用法𨿽多必本乎此。

第八大力曰穿骨。

敵自上路來﹐吾將全局極力一伸向前穿之﹐彼之勁自破﹐吾自獲全勝矣。但須斗骨側起﹐後步塈往前步以極力向前穿之﹐不然與通捶混矣。

第九大力曰堅骨。

敵自下路來﹐吾以一手封其一手﹐將全局極力猛落﹐自得全勝矣。但須斗骨側起方能得法﹐其堅之輕重全在內功之深淺。

第十大力曰內掠。

敵自裏來﹐須以掠勁勝之。其用有三﹕上掠破敵人上路之勁﹐中路破敵人中路之勁﹐下掠破敵人下路之勁﹐俱封其手以用之。

第十一大力曰外格勁。

敵自外門而來﹐須以格勁勝之。亦有上格﹑中格﹑下格之分。但內功已成﹐亦不必盡拘﹐敵遠則格敵人之手﹐近則格敵人之身﹐無不可格之處﹐學者神而明之可也。

第十二大力曰撩攻。

將手頭以內功煉得堅實﹐如撩物之勢﹐以攻人也。此力若成﹐微一著手﹐卽可攻人於數步之外。手頭不可太遠﹐敵人僅隔寸許﹐然後撩之方妙。若與敵人相去甚遠﹐須以步趕之。其用有五﹕曰內撩﹐攻敵人之在裏門者﹔曰外撩﹐攻敵人之外門者﹔曰上撩﹐攻敵人之髙勢者﹔曰下撩﹐攻敵之低勢者﹔曰正撩﹐攻敵之正逢者。其到身如何發勁﹑如何身法﹑步法﹐俱在經內。

﹝神運經完﹐內功合戰八門待續﹞

內功合戰八門

第壹門

此門宜左步右手向前側身而立方妥。

立騎馬勢﹕三尖直對如騎馬狀。內功全局﹔飛遞右勢﹕用出右步飛上右手擊其左肋。右堅骨勁﹔左手招上右手騎馬勢﹕用左手向外分出彼手去﹐遂進右腿單步騎馬勢上右手擊當胸。左外格勁﹔退步右手勾掛﹕用小步法退後﹐以右肘拖其右肘手腕雙勾掛。右內掠勁﹔進肘﹕借彼勾掛之力進步﹐以右肘擊其當胸。右二門勁﹔左手封掙﹕先用左手用力封之﹐然後出右手掙其右手也。右堅骨勁﹔翻右手頭進右手﹕彼此掙住﹐遂翻右手頭自外入內擊其肋。右內掠勁﹔左手塹﹕彼右手來﹐須將左手自下而上用力拖之。左穿骨勁﹔再翻右手頭進右手﹕彼用左手塹住﹐仍翻右手自外入內擊其左脇肋。右外格勁﹔退小步右手掙﹕用小﹝原文如此﹐待識﹐下同﹞步拖出彼手﹐復以右手掙之。右堅骨勁﹔弔﹕彼此掙住﹐須用右手自上而下擊其右肋﹐招著亦然。右外格勁﹔進肘﹕兩人之手皆已下去﹐須就力進小步以右肘擊其腹。二門勁﹔左手封﹕用小步以左手力封其肘﹐右手上挽其手腕。右堅骨勁﹔翻進左肘﹕右肘旣不得進﹐須將左步一收﹐翻身進左肘擊其心窩。左二門勁亦可﹔雙手封﹕來勢甚猛﹐須左手先封其左手頭﹐右手再封其肘﹐雙手用力而彼無失。封拿勁﹔封拿勁再回進右肘﹕左肘旣不能進更不得復還舊步﹐進右肘擊其右肋也。右二門勁﹔雙手封﹕用右手封其手腕以左手封其肘。右堅骨勁﹔掙﹕彼此掙住﹐俱右堅骨勁。進丟手﹕彼此掙住﹐遂將右手丟彼手﹐再單子進左手結頦。左撩攻勁﹔左手封﹕右手被丟﹐遂用左手自上而下力封其手﹐使彼不能用力。右內撩勁﹔進右手小騎馬勢﹕左手彼已封住﹐須將右手放開挽彼右手而進小騎馬勢﹐上右手擊其右肋。右堅骨勁﹔用身法左手提上右手﹕須將全身向後一坐﹐閃出彼手﹐卽用左手提﹐自上提住彼右手頭上﹐右手擊其右肋。右撩攻勁﹔提右手遂進右手﹕將右手用力提出掠彼手﹐遂上步進右手擊右肋。右撩攻勁﹔以橫勁拍出﹐再用力掙力﹕右堅骨勁﹔弔肘封掙﹕手法勁法同上。

第貳門

進右手﹕上右手擊其頂門。右撩攻勁﹔左手招上右手﹕用左手向外招之﹐亦上右手擊其頂門。左外格勁﹑右撩攻勁﹔進左手招﹕左外格勁﹔雙雙退出﹕彼此皆無得失﹐只宜兩家俱退﹔掙﹑弔肘﹑掙﹕手法勁法如前﹔進丟手拔快﹕彼此掙住﹐須先用右手將彼右手一丟﹐再用左手代之以右手擊其胸。右撩攻勁﹔左手攙﹕將右膝一收﹐右肘用力向後﹐左手用力向前﹐單開子以右手攙彼右手而進。左堅骨勁﹔丟左手上右手打外門身法﹕彼左手攙來﹐卽將左手丟彼左手﹐提起前步收住後步﹐上右手自其肘底橫擊其右肋下﹐用右腿自外入內擊其腿﹐三勁一齊名曰外身法。右外格勁﹔進裏門身法上右手﹕彼右手格來﹐須用身法將左肘向後用力一拖﹐拖出彼之右手﹐將子單開﹐再上右手髙騎馬勢擊其腹也。右撩攻勁﹔進左手﹕使擰襠法用左手﹐出之。左堅骨勁﹔提右手招﹕彼來時﹐將右手向上一提﹐卽能招出彼手矣。右穿骨勁﹔進右手﹕上右步進右手擊心窩。右內掠勁﹔左手分提上右手髙捷打﹕將右手自上而下自右而拖住彼手﹐遂用左手丟彼右手頭向外一分﹐翻出右手迎頂而進﹐擊其面門。右內掠勁﹔進左手拍掙﹕迎面打來﹐右手措之不及﹐須用左手橫勁拍出再用右手掙之。左內掠勁﹑右堅骨勁﹔進左手﹕單開子進左手擊其右肋。左堅骨勁﹔使右手拿胯進左手﹕將右手右胯向外一拿﹐拖出彼手再單開子進左手擊心窩。左撩攻勁﹔右手招﹕將右手分出。右外格勁﹔進右手﹕上右步進右手擊心窩。右內掠勁﹔右手招﹕以右手向外拖出之。右內掠勁﹔進左手﹕再單開子進右手擊面門。左撩攻勁﹔右手招﹕仍以右手向外分出之。右外格勁﹔起右腿﹕先將左步穩住﹐再飛右腿奔三岔。左底煉勁﹔退小騎馬勢右手招﹕用小騎馬勢向後一坐﹐以右手擊其虎脛骨。右內掠勁﹔遂上髙捷打﹕彼方欲擊時﹐乘其勢將右腿向前穩住步﹐先用左手丟住彼右手﹐自上而下使髙捷打擊其右肋。右撩攻勁﹔上髙掙﹕須周身用力以右手底勁向上髙掙而起﹔弔﹑肘﹑封﹑掙﹕用法俱如前。

第叄門

此門宜二人背面而立﹐然後變步。

進右手﹕上右手擊面門。右撩攻勁﹔右手髙掙﹕變步進右手髙掙彼手。右堅骨勁﹔起右腿﹕壓住右頭﹐飛起右腿撩陰。左煉底勁﹔坐小騎馬勢右手招﹕用小騎馬勢以右手擊其脛骨。措勁﹔進右手﹕穩住右步進右手擊心窩。右堅骨勁﹔進右手掙﹕穩住騎馬勢以右手掙之。封掙堅骨勁﹔弔﹕用法如前﹔肘﹕亦如前﹔封﹕亦如前﹔封右手打右手存坐﹕先用左手封其右肘﹐再落右手向外開﹐其虎眼名存坐。右內掠勁﹔拿右胯右手掙﹕須將右胯向後一拿﹐右膝避去卽能閃出彼手再進左手掙。左堅骨勁﹔起左腿﹕將步一變﹐起左腿擊彼右肋。右煉底勁﹔變步左手招﹕將右腿向後左步向前﹐閃出彼腿﹐然後用左手擊其脛骨。左內掠勁﹔進左手﹕穩住左步進左手擊心窩。左撩攻勁﹔進左手掙﹕用左手向前掙其左手。左堅骨勁﹔弔﹕如前﹔掙﹕如前﹔肘﹕如前﹔封左手打左手存坐﹕先用右手封其左肘﹐遂進左手向外開其虎眼。左內掠勁﹔拿左胯左手掙﹕將左胯一拿﹐左膝避出再左手掙起。左堅骨勁﹔變步進右手腿上右手﹕變右步向前﹐起右腿擊左肋﹐上右手擊心窩。左煉底勁﹑右撩攻勁﹔變步右手招掙﹕亦用變步將左腿還後﹐右步向前閃出彼腿﹐然後用右手先擊其脛骨﹐再掙其手也。先用右內掠勁後用堅骨勁﹔丟右手上左手打外門腿﹕彼此掙起﹐先將右手丟彼右手﹐再進左手向外擊其右腿﹝整理稿此字攺爲腳﹞下﹐用左步打外門腿。打腿時須上左步自外向右﹐上下手腿務要三勁一齊。下底煉勁﹑上左撩攻勁﹔拿胯左手攙﹕將胯一拿﹐右向後一躲﹐再用手用力攙去。左堅骨勁﹔丟左手上右手打外門腿﹕彼左手來攙時﹐卽用左手丟住﹐上右手向外擊其左下﹐用跳步轉過﹐右腿自右向外打其外門腿﹐上下一齊。下底煉勁﹑上右撩攻勁﹔拿胯上右手掙﹕將胯一拿﹐左向後一躲﹐再用右手加住力掙住。右堅骨勁﹔進丟右手﹕彼此掙住﹐上右手丟其右。擒勁﹔擒勁使勁拔快﹕右手被丟﹐須將左手封其手腕﹐然後將右手用力翻起﹐壓住彼右手擊其左肋。左堅骨勁﹔掙﹕用法如前﹔弔﹕用法如前﹔肘﹕用法如前﹔掙﹕用法如前﹔

第肆門

此門宜二人對面而立。

進右螳螂手﹕螳螂手者不用捶單用手掌擊其耳根也。右撩攻勁﹔退小尖步﹕用小尖步一退﹐以右手向外招出。右內掠勁﹔進左螳螂手﹕用法如前。左撩攻勁﹔退小尖步﹕仍用小尖步以右手分出。右外格勁﹔進右手大掙﹕再上右步﹐以右手大掙面門。右撩攻勁﹔進右手騎馬勢﹕先將左手分出彼手﹐再進騎馬勢上右手擊心窩。右撩攻勁﹔拿右胯進左手攙﹕拿去右胯﹐單開子進左手攙其右肋。左堅骨勁﹔右手分進左手﹕用右手向上分出彼手﹐使擰擋法進左手擊前胸。左撩攻勁﹔拿左胯進右手攙﹕拿回左胯單開子進右手攙其左肋。左堅骨勁﹔左手分進右手﹕用左手向外分出﹐進右手揭頦。右撩攻勁﹔進左手分﹕用左手分出﹔雙退﹕如前﹔大掙﹕如前﹔勁法俱如前﹔起左右連環腿﹕先起左腿攻其右肋﹐再起右腿直奔臍下。起左腿用右底煉勁﹐起右腿用左底煉勁﹔步左右手招﹕用騎馬勢以右手擊其左脛﹐以左手擊其右脛﹐上下齊招。左右俱堅骨勁﹔進右手﹕穩住右步上右手擊其右。右撩攻勁﹔右手掙丟﹕用右手竭力掙出彼手然後丟住。右堅骨勁變擒勁﹔上勁拔快﹕彼方丟時﹐速將左手封其右腕﹐翻出右手照其心窩打勁拔快。右撩攻勁﹔右手掙﹕將右手加底勁掙出。右堅骨勁﹔左手分進右手﹕將左手分出再上步﹐進右手擊當胸。右撩攻勁﹑左外格勁﹔左手接打﹕接打須用左手接彼右手向外分丟﹐再進右手擊其當胸。右撩攻勁﹔連二進﹕彼右手來時﹐亦用左手接住再上右手擊當胸。先格勁後撩勁﹔如上打法﹕吾仍接住用上接打之法彼必變法矣﹔上右手小騎馬勢﹕彼則變法將左手接吾右手向外一分進小騎馬勢上右手擊小腿。左外格勁右撩攻勁﹔上髙連環﹕吾亦用變法﹐用左手擒其右肘進髙步以右手擊其面門。左內掠勁﹑右撩攻勁﹔進右手掙上左手﹕須用右手加底勁﹐用力掙出﹐再上左手攙其右肋。俱堅骨勁﹔上左手攙﹕亦將子單開上左手攙之。進右手﹕再將子單開進右手攙其左肋﹔右手攙﹕亦將子單開用右手攙之﹔大掙﹕加底勁自下用力掙出。

第五門

上右手﹕右撩攻勁﹔左手分進右手﹕左外格勁﹐右堅骨勁﹔上左手分﹕右外格勁﹔雙退出掙﹕對掙堅骨勁﹔上左手﹕左堅骨勁﹔上左手摟進右手﹕左外格勁﹐右撩攻勁﹔上左手招進右手﹕左外格勁﹐右堅骨勁﹔退左手招﹕左外格勁﹔起右腿﹕左底煉勁﹔左手招﹕內掠勁﹔上雙手﹕如前。俱堅骨勁﹔雙招雙退出﹕如前﹔掙﹕對掙堅骨勁﹔進左手﹕堅骨勁﹔上左手摟進右手﹕左外格勁﹐右撩攻勁﹔退左手招進右手﹕左手格勁﹐右手堅骨勁﹔退左手分﹕左手格勁﹔起右腿﹕左底煉勁﹔上右手招﹕右內撩勁﹔上雙手雙退出掙﹕如前。勁法如前﹔進丟手拔快﹕右撩攻勁﹔左手攙﹕左堅骨勁﹔再進左丟手拔快﹕右撩攻勁﹔提左手招進右手﹕左格勁﹐右撩勁﹔上左手拍掙﹕左堅骨勁﹔起右腿﹕左底煉勁﹔右手擡亦起右腿﹕勁法如前﹔右手招遂進右手騎馬勢﹕先用掠勁後用撩勁﹔右手招﹕內撩勁﹔掙﹕堅骨勁。先翻出右手而後用勁﹔上左手招進右手﹕左掠勁﹐右撩勁﹔進左手接打﹕先用左手招住彼之右手再上右撩勁﹑擊胸﹔上左手拍掙﹕進左手十字捶。俱堅骨勁﹔左手攙﹕堅骨勁﹔進右手﹕堅骨勁﹔左手攙﹕掙﹕俱堅骨勁。

第六門

此門宜左步左手向前而立。

立門﹕將前左步放活而立﹔飛遞右手﹕飛遞者一人相隔尙遠﹐須一躍而入名飛遞。上右手擊其左肋。用神運全局進撩勁﹔提左手連遞左手﹕彼已招左手而來﹐卽將左手向上一提﹐提出彼手﹐遂自其肘底連遞左手擊其右肋。左穿勁﹔退步右手招﹕將原步略退﹐用右手向後一拖卽招出。右內掠勁﹔上步進右手﹕再上右步﹐進右手擊其當胸。右撩攻勁﹔下步左手攙﹕須變左步向前平開子以左手攙之。左堅骨勁﹔提右手連遞右手﹕彼左手攙來卽將右手向上一提﹐提出彼手遂自其肘底連遞右手擊其左肋。右穿勁﹔下步右手招﹕仍變回右步﹐向前以右手招之。右內掠勁﹔進左手﹕單開子急進左手擊其右肋。左堅骨勁﹔提右手招﹕將右手向上一提卽能招出。右穿勁﹔進右手﹕再上右步進右手擊當胸。右內掠勁﹔拖右手招﹕用右手自內向外貼彼右手向後一拖卽出。右內掠勁﹔再進左手﹕再單開子進左手擊右肋。左堅骨勁﹔提右手招﹕將右手向上提出。右穿骨勁﹔再進右手﹕再上步進右手擊其當胸。右內掠勁﹔進丟手﹕如前﹔上勁拔快﹕如前﹔右手掙﹕將右手加底勁用力掙起。右堅骨勁﹔起左腿﹕變右步向前起左腿擊其右肋。右底煉勁﹔變步左手招﹕亦變左步向前以左手擊其脛。左內掠勁﹔進左手﹕起腿以後遂進左手擊其面門。左撩攻勁﹔左手掙﹕擊脛後卽翻左手掙﹐向上掙其左手。左堅骨勁﹔起右腿﹕變回右步向前起右腿擊其右肋。左底煉勁﹔變步右手招﹕亦變右步向前以右手擊其脛。右內掠勁﹔上髙捷打﹕用左手封其右肘﹐提其右手平空自上而下擊其胸。右撩攻勁﹔退倒身法﹕須先將右手拖出﹐遂卽倒身向後若倒而立卽便閃出其手﹔上小捷打﹕彼使倒身法閃出其身。更不能穩﹐遂進右步直闖入內﹐用左手丟彼右肘﹐再上右手力擊其面門。右撩攻勁﹔右手髙掙急弔﹕用右手加底勁連身帶步髙掙而起﹐遂進弔捶擊其腹。右外格勁﹔左手封進右手﹕左手封其肘腕﹐進右手擊當胸。右撩攻勁﹔左手拍掙﹕法如前﹔進左手﹕單開子進左手擊其右肋﹐右堅骨勁﹔還左手十字捶﹕如前﹔掙﹕如前。

第七門

進右手﹕上右手結頦。右撩攻勁﹔右手拖﹕用右手向後一拖卽出。右內掠勁﹔進左手﹕上左手掛耳。左撩攻勁﹔右手掛﹕將右手向外一掛卽出。右外格勁﹔上右手騎馬勢﹕進右步上右手小騎馬勢擊小腹。右撩攻勁﹔進丟手拔快﹕用身法將左手丟彼右手﹐再上右手擊其當胸名曰丟手拔快。右撩攻勁﹔掙﹕如前﹔進左手﹕堅骨勁﹔還左右十字捶﹑先左後右掙﹕如前﹔弔﹕如前﹔進左手大穿﹕大穿者右手方弔時﹐遂將左手向上一翻﹐從自己腦後而出擊其天門。左撩攻勁﹔退步身法右手招﹕須將步一﹐提起右手向上招之。右外格勁﹔進右手小騎馬勢﹕彼右手向上招時﹐須進小騎馬勢上右手擊心窩。右撩攻勁﹔退倒身法拖右手招﹕將身而後虛倒而立﹐右手向外拖出之。內右撩勁﹔走外門跪膝﹕將左步向前提起進外門﹐上用右手丟彼右肘﹐下用跪膝頂其虎眼﹐再以右手橫擊其頭﹐三勁一齊﹐上用撩攻勁下用堅膝勁﹔進右手髙接打﹕彼來丟時﹐須先右手向後﹐亦將左手丟彼手﹐退出右手將身一躍﹐用右手擊其左名曰接打。右撩攻勁﹔上步進右手﹕先將左手向外掛出彼手﹐再進右步上右手擊心窩。左格勁右撩勁﹔左手拍掙﹕如前﹔起右腿﹕上用右手掙住遂飛擊其右肋。左底煉勁﹔右手招退右腿﹕將右手用力招出彼腿﹐亦遂起右腿擊其右肋。左底煉勁﹔左手攙進右手騎馬勢﹕用左手攙出彼腿再進騎馬勢上右手擊心窩。右撩攻勁﹔左手掙﹕將子單開以左手攙出之﹐左堅骨勁。至右手丟打外門拔快。用左手丟彼左手﹐下用腿自右向左擊其腿﹐上用右手擊其左子﹐三勁一齊。右撩攻勁﹔進跪膝上右手﹕將左手向後力拖﹐卽能拖出彼手。再用跪膝而進上右手擊其腹。右撩攻勁﹔亦進跪膝左手攙﹕亦必先跪膝頂住後﹐再左手攙彼右手。右堅骨勁﹔丟左手打外門拔快﹕亦用左手丟彼左手﹐上右手打外門拔快如前﹐只去了腿。右撩攻勁﹔上步進右手﹕亦將左手向後拖出彼手﹐再上右步進右手擊其心窩。右撩攻勁﹔左手拍掙﹕用法同上﹔上左手﹕單開子進左手擊心窩﹐左堅骨勁﹔還左右十字捶﹕用法如前﹔掙﹑弔﹑肘﹑掙﹕用法俱如前。

第八門

此門左步向前而立。

立門﹕後腿穩住前腿放活﹔遞右手﹕進右手擊當胸。右撩攻勁﹔丟右手上右手﹕左手丟彼右手再上右手擊其右肋。左手格勁﹐右撩攻勁﹔左手攙﹕單開子進左手攙之。左堅骨勁﹔丟左手上右手﹕用右手向外一丟﹐遂仍進右手擊其左肋。右撩攻勁﹔進右手攙﹕單開子用右手攙其心窩。右內掠勁﹔上右手攙﹕亦用右手向其心窩攙去。右內掠勁﹔右手拍掙﹕如前﹔上左手十字捶﹕如前﹔還十字捶﹑左右掙﹕如前﹔上左腿﹕右手掙住上左腿擊其右肋。右底煉勁﹔右手招﹕將步一用右手招出。右外格勁﹔再起右腿上下連環﹕先將右步穩住再飛起右腿自下而上先撩陰後擊其心窩名曰連環。右底煉勁﹔退步法左右手招﹕領一以左手招下右手招上﹐左下撩攻勁﹐右內撩勁﹔進右手﹕穩住右步進右手擊胸。右撩攻勁﹔右手掙﹕如前﹔小丟手﹕小丟手者從以右手丟彼右手也。堅骨擒勁﹔進步拔快﹕如前﹔掙﹕如前﹔進左手﹕進左手擊其左肋﹔左手領進右手打火輪﹕先將左手領其左手﹐再進右步上右手橫擊其左肋﹐故名曰打火輪。三門勁﹔擰襠身法進右手﹕將襠一擰左肘向後一拖卽出。右撩攻勁﹔右手攙﹕單開子攙之。左堅骨勁﹔左手領進右手打火輪﹕如前﹔擰襠身法進右手﹕如前﹔丟左手打小外門拔快﹕用左手丟彼左手以右手擊其左﹐須分有腿無腿故名。右撩攻勁﹔上右手﹕將子一單開卽能招出﹐再上右手擊其心窩。右撩攻勁﹔左手攙﹕左堅骨勁﹔丟左手打小外門拔快﹕用法如前﹔進右手﹕單開子退出再進右手擊其當胸。右撩攻勁﹔左手拍掙﹕用法如前﹔還左手十字捶﹕如前﹑掙。

地龍經解

第一局

地龍眞經﹐利在底攻。無論敵人髙矮遠近功力大小﹐皆可以底攻勁勝之。蓋人上部多實﹐下部多虛。𨿽平人相角﹐攻下勝於攻上﹐況合內功大力者乎。然欲行此法﹐必先將內功﹑納卦﹑神運三經﹐摹煉熟嫻﹐然後可用地龍經。不然空有式樣﹐凡經內所藏訣竅﹐皆不能知其妙矣。地龍經𨿽自成一局﹐然其中道理貫串气脈連絡處﹐皆內功﹑納卦﹑神運三經﹐相爲表裏﹐學者不可不知。地龍一局﹐底攻二字盡之矣。其中𨿽有無限議論﹑無限道理﹑無限法門﹑無限變化﹐悉於此兩字發出。

第二局

全身煉地﹐彊固精明。遇敵非徒煉足底也﹐全身倒地﹐尢能煉气﹑煉血﹑煉筋﹑煉神﹐能用周身大力全局﹐然後可以制放。煉气則固﹐煉筋則彊﹐煉神則明﹐其工夫全在平時﹐皆經內所譯言者﹐勿用左道。

第三局

伸可成屈﹐住亦能行﹐屈如伏虎﹐伸比騰龍﹐行住無迹﹐屈伸潛蹤。此言敵來﹐吾卽倒身於地。前用雙手按於地上﹐後用雙足梢著地﹐卽將通身騰起懸地。然後遂敵所在﹐任意行法﹐此正格也。若用屈﹐則合周身大力全局﹐以雙手向後力拖全身﹐自能屈而起立﹐伸則雙足向前力掛﹐亦能伸而擊敵。行住無一定之格﹐因敵施法﹐彼住吾行﹐全在使敵人不能窺吾蹤迹。偶將身一縮﹐手足俱皆不見﹐以全力覆蔽之﹐但以頭伏於手上﹐窺敵虛實﹐如伏虎狀。手足仍能擊敵﹐如故起立如常。騰則全身伸直﹐勿論反側﹐皆能制敵﹐起立任意蜿蜒﹐伏如騰龍狀。故欲伏先騰﹐欲騰先伏﹐伏者騰之勢﹐騰者伏之機也。一騰一伏﹐一伸一縮﹐變化見矣。

第四局

身堅似鐵﹐法密如龍﹐翻猛虎豹﹐轉疾隼鷹。此局專重堅﹑密﹑疾﹑猛四字。然不悟四經全局﹐必不能知其妙﹐須將四經體會明白而後用之﹐方能任意。蓋不密則失﹐不堅則亂。身一著地﹐卽使敵人入吾套中﹐而不能出﹐更須翻騰有虎豹之猛﹐婉轉有如隼鷹之疾﹐方無遺漏。不然﹐敵𨿽中法﹐亦不能如意也。反側伏仰﹐爲翻豎勁也﹔左右輪轉﹐爲轉換勁也。轉則兩足伸直﹐翻則略曲一足﹐橫豎勁方能分明不亂。

第五局

倒分前後﹐左右分明。敵對面來﹐吾將全身向後撲去﹐直倒於敵人身後﹐使彼目不及瞬。然行法謂之前倒﹐否則仰跌於地﹐使敵制吾則遠﹐吾制敵則近。以次行法謂之後倒﹐若夫前後左右更屬騰閃之功。敵人直攻來﹐吾將全身向外一閃﹐或左或右﹐務使敵人落空﹐遂卽倒身在地。乘時行法﹐比及敵人收步變局時﹐已早中吾法矣。一倒則勝敵﹐不待細分前後左右方是此中化境。

第六局

門有變化﹐法無定形。門者吾所自立之門也﹐伏可變仰﹐仰可變伏﹐側能成反﹐反能成側﹐此皆隨時立門之規矩﹐不可執一而不化。至於行法更無一定﹐有法從門者﹐有門從法者﹐甚至於法離門﹑門離法﹐俱由平日熟讀四經。其中元妙﹐無不洞達﹐臨時方能應手而來。不然𨿽耳提口道﹐亦不能領略﹐況徒勞眼力乎。反側伏仰是門﹐手足攻擊是法﹐門近則法變﹐法近則門變﹐婉轉不窮﹐妙法層生。

第七局

前攻用掌﹐二三門同。前攻者﹐敵在吾前﹐吾應順勢以吾前部攻之。須用掌﹐勿論左右﹐但一手封住彼踵﹐在上一手自內向外力折其膝﹔否則用雙手封住其足。上三門勁狠攻其三里穴。倘敵人足近吾胸下﹐務要順勢曲吾三門﹐自上而下﹐攻其足面﹐皆能取勝。

用二門法﹐最要迅速方妙。敵逼吾太近﹐防其以足攻吾也﹐以故散門中不敢輕用。

第八局

後攻用足﹐踵膝通用。敵在吾下﹐吾則順勢以吾下部攻。須用足﹐勿論左右﹐但一足纏敵一足﹐再進一足﹐力撞其膝。反側俯仰﹐左右上下﹐皆可曲伸住行﹐皆可翻轉騰挪﹐成功須曲盡其妙﹐不可稍有阻擋方爲合式。用踵者﹐敵步稍遠﹐吾足僅能到而不能纏﹐則亦不必用纏法。但提一足騰空﹐自上而下撞其足面﹔倘彼收回﹐吾卽再飛起一足﹐仍力撞之。若敵人用步近吾襠下﹐可以不必轉用前法﹐但以跪膝撞其足面﹐自能獲勝。以上六法﹐內功散門中亦曾言及﹐然皆本於此纏﹐非另有講究也。兩足後髙骨處謂之踵﹐𨿽云自上而下﹐卻是斜擊﹐不是正擊﹔跪膝﹐謂兩膝是也。用時不可提得太髙﹐太髙則虛而無力矣。

第九局

遠則追擊﹐近則迎接。倘敵人忽然退祛﹐不可任其自退﹐須追之。然追之亦不用變局髙身法﹐須將兩手按地﹐將襠懸起﹐使雙足自襠向底前透遞而出﹐以遠爲合式。若雙足已合前局﹐須將全身屈起﹐用雙手向前力撲而出﹐亦能趕到﹐仍以遠爲合式。比及追之行法﹐須以上六法任意變換而行﹐若方才立法﹐敵卽忽然而來﹐切不可向左右前後閃避。順勢以法接之﹐不待敵人穩步合局迅速迎上﹐方無不中之法。追擊之法﹐與神運經一理﹐全憑懸襠兩字。通身若無大力﹐惟兩手按地﹐襠必不能懸﹐況兩足跳躍遠追乎。須內功神運煉熟﹐再用此功方得其妙。

第十局

大胯著地﹐側身成局。大胯者﹐外胯骨也﹔大胯著地者﹐定側身側局也。凡用側倒局﹐須單胯骨尖著地﹐兩手輕輕按地﹐足膝俱皆騰起﹐自能蜿蜒屈伸翻住行﹐悉於側身局化出。用此局﹐全在手輕輕按地﹐一重則手成迂物矣。須時按時起﹐周身方能活動﹐亦可單用二門著地﹐隨勢騰出雙手法。

第十一局

仰倒若坐﹐尻尾單憑。夫人仰倒於地﹐未有不以全臀坐地者。坐者非用臀﹐坐而用臀﹐則成潰局。要能行法﹐惟以臀骨尖著地﹐手足與身﹐俱皆騰起﹐合住周身全局。向左則左轉﹐向右則右轉﹐任意行法﹐無不中竅。亦可單用手按地﹐惟懸下部行法制人﹐但不如全騰之勢﹐上可以用雙手﹐下可以用雙足﹐更元而妙也。照得此局﹐左右盤旋﹐隨在中竅﹐其妙有不得勝言者。然須知所以然者﹐全在臀骨作樞機﹐若將臀實坐於地﹐則相去遠矣。

第十二局

髙低任意﹐遠近縱橫。髙低任意者﹐人意此法只能在地盤旋﹐不能起而髙攻﹐孰知遂倒遂起﹐任意騰伏﹐原是此經本原﹐稍有牽彊不爲合式。凡用起法﹐須暗曲一足在底﹐合底煉全局大力﹐加以雙手或單手助之﹐勿論左右﹐反側俯仰前後﹐自能遂倒遂起﹔縱橫者﹐用髙身法跳出﹐用地龍經局收回﹐用地龍局縱出﹐一髙則攻敵之上﹐一低則攻敵之下﹐總以不露形迹堅密疾猛爲要。此局全是神運經道理﹐人能於神運經熟有讀得﹐知其縱橫飛騰之勢﹐明其煉气﹑煉神之理﹐自能一貫豁然。

﹝散門正局待續﹞

散門正局

第一局

敵進右步撩勁﹐吾用右手接住彼手﹐自上而下﹐順勢向外一摔﹐其脇自露﹐急進左底煉封住彼右步﹐以二門﹑三門全局﹐側身攻之。

右第一章

﹕此法須貼住背以小身法向上提起而用方妙。敵來攻時﹐趁其伏身﹐速以右局步﹑全局底煉勁用力向外一開﹐將右手飛起﹐以掠勁攻其背﹐三勁齊使勝。

右第二章

﹕此還上之法也﹐用時須將兩腿極力伸直﹐運用周身之气向後斜帶之﹐方得。不然﹐恐敵有底煉之功﹐不輕易爲吾所開也。受敵掠背必倒而伏﹐遂將左足仍封住彼右足﹐用地龍倒地起法以左格攻彼右腿勝。

右第三章

﹕此一還二之手法也。倒身之時須有分寸﹐若一槪落地﹐則難起矣。一說用三門更妙﹐敵方用地龍起身法﹐不待彼起﹐卽將右步穩住底煉勁﹐提起左膝﹐攻彼左脇勝。

右第四章

﹕此二還一之手法也。須乘其將起未起時攻之。見敵起左膝﹐吾不前進﹐隨其左膝向前而倒﹐順勢向外翻出全身﹐仍作伏龍法以勝之。

右第五章

﹕此法須地龍功夫煉熟方能用之﹐不然起倒不明﹐徒取笑耳﹐焉能致勝。又倒後﹐須聚精會神﹐伺敵人動機﹐以施吾之攻擊。若敵人見我狀﹐直上步以矮勢出撩勁﹐我卽用左格勁﹐格彼左手﹐再上右手﹐當胸攻之勝。

右第六章

﹕此接上之變局也﹐無甚深意﹐但須出得堅與疾耳。

第二局

敵上右步撩勁﹐吾用左格勁﹐自內向外丟住彼右手手腕﹐再進右底煉﹐自外向內封住彼右步﹐又以右擒勁﹐丟住彼三門﹐三勁齊使勝。

右第一章

﹕此法用時﹐左丟手須極力提之﹐則彼足自然無根﹔又用時﹐手足齊上方妙。不然﹐彼必抽腿矣。若被敵人跌倒﹐遂用右足勾勁纏住彼右足﹐伏身合住地龍全局﹐兩手按地﹐加左足底勁﹐撞彼右脛﹐敵自敗。

右第二章

﹕此法用時﹐右足極力要曲﹐左足極力要直﹐以當運周身之气以用之方妙。倘敵進撩勁﹐吾退右步用格勁時﹐敵右手早已抽出﹐吾必落空﹐遂進步纏住彼左手﹐將身伏下﹐以左三門攻彼脇下勝。

右第三章

﹕此攻下之變局也﹐用時須敵人抽退時急攻之﹐勿令彼步法落實﹐此乘虛之法也。

第三局

敵進右步撩勁﹐吾暗上小左步﹐用左掠勁撩彼右手﹐按身不動。敵若出左手﹐借彼出時﹐急將身一扭﹐伏於裏門﹐合住勁以左三門攻彼肋下自勝。

右第一章

﹕此法進左步時﹐已預爲攻擊之勢﹐勿使敵知覺﹐方見其妙。

第四局

敵進右髙步掠勁﹐吾用右手格勁﹐向上丟起﹐遂進左步攔身擒之。

右第一章

﹕此法須左底煉用的堅實﹐方能取勝﹐不然一遇彊敵恐與敵俱相僕矣﹔敵用左步封吾身﹐復以拔勁攻吾﹐吾復將身一扭﹐用堅膝勁﹐擊敵人膝內。

右第二章

﹕此還上之手法也﹐同時須趁敵人進左步時﹐迎而擊之。若敵人擒住﹐卽解之不及矣。敵用堅膝勁攻吾左膝﹐吾急將左步向外一開﹐將身一落﹐栽住項根以項攻彼右脇。

右第三章

﹕此一還二之手法也﹐同時須要穩住周身全局以小身法攻之﹐方妙。

第五局

敵上髙身法以雙手攻吾上路﹐吾以左手自下向上纏落其左手﹐以右手自下向上纏落其右手﹐暗進左步﹐踴身而入﹐以胸勁攻敵人前心。

右第一章

﹕此以全身攻敵人之法也﹐不必拘於胸勁。若敵人自下路而進﹐亦可用此法﹐然須向下纏雙手。如將封敵人手時﹐務要封住﹐勿使其抽出﹐得以變法攻吾也。敵以雙手封吾雙手﹐以胸勁攻吾﹐其勢不得動手﹐又不得遲延﹐略一遲延﹐卽爲敵所致矣﹐須暗起右膝﹐迎襠攻之勝。

右第二章

﹕此堅膝撩陰也﹐須斟酌用之﹐稍重恐傷性命﹐愼之愼之。

第六局

敵上髙右步撩勁﹐吾用右格勁丟起敵人右手﹐下用左底煉勁﹐封敵人右步﹐將身一扭﹐用三門勁攻勝。

右第一章

﹕此法須運用周身之气﹐將肩背貼住﹐以短勁攻之。不待敵人用三門勁﹐以右手按住彼右手﹐接住彼左步再以左手丟其右手﹐三勁齊使﹐向右摔去。

右第二章

﹕此法用時﹐須不早不晚方妙。蓋早則敵必驚疑而退﹐晚則吾不得其動身矣﹐須迎其勢而攻之也。敵欲動足﹐吾急以右手丟其右手腕﹐以左手丟其右肘﹐仍用左足封其右步﹐向左摔去。

右第三章

﹕此一章之所變以攻下也﹐蓋以敵之法變而左用之也。摔時﹐須曲敵人之手於其胸上。

第七局

敵出騎馬勢上右撩勁﹐吾卽向右變步﹐用手合周身全局向地用力撲﹐借勢起身﹐是小身法以雙手擊其腹。

右第一章

﹕此法須以側身之勢﹐向上斜攻其平面﹐所謂以我之實﹐乘敵之虛也。

第八局

敵出右步撩勁﹐吾用左堅骨﹐接住彼手﹐自內向外﹐將全身一轉﹐以左足自外向內纏其右步﹐以左格勁力格其胸﹐三勁齊使。

右第一章

﹕此法上下須用短勁﹐若用長勁﹐敵𨿽敗吾亦不能無恙矣。

敵上左步﹐將欲格時﹐吾卽退出右手﹐亦左步向後一轉﹐自外向內纏其左步﹐再以左手抓其右肋向外力掠﹐二勁齊使。

右第二章

﹕此還上之法也﹐須要閃得淸楚。先立於不敗之地﹐右抓勁時﹐須運全身大气以用之。

第九局

敵出低勢右手撩勁﹐吾進右手堅骨勁﹐封住其手﹐然後左手抓住其發﹐右手當胸﹐撮其頦﹐二勁齊使。

右第一章

﹕此法有眞巧存焉﹐用時勿使大勁﹐又封手時以右足自外門封其步﹐令彼不得抽退。敵上右髙步撩勁﹐吾自外門向內﹐用右手格勁﹐格開彼手﹐順勢進左步﹐將左手自敵人胸後向前攀住敵人鼻峯﹐全局功夫向後折其項。

右第二章

﹕此上法之變勢﹐用時務向敵人懷中折其項﹐不可向左﹐若向左則敵人則漏出矣。

第十局

敵出右步撩勁﹐吾進左步底煉封其右足﹐自外向內再進左手自上而下﹐丟彼右手﹐用力下撩﹐遂進右手自上而下斜擊其項。

右第一章

﹕此法丟手時﹐倘彼用力向上﹐勢難下撩﹐遂將彼右手自下而上而後翻起﹐進右手擊其面。敵進右手擊時﹐吾手已被丟住﹐難於退出﹐遂伏身向裏﹐進左步跪膝﹐合堅全局進右手擊當胸。

右第二章

﹕此法須落左步時﹐閃出敵人右手﹐先立於不敗之地﹐而膝又宜著力。敵欲擊胸﹐遂將兩手退出﹐退出後﹐向地而倒﹐合地龍伏身全局用力向前一縱﹐以右足帶彼右足。

右第三章

﹕縱身時﹐須將脊骨用力塌下﹐右足作一步法﹐左腿伸直﹐內住後而極力曲之方要。敵帶吾右足﹐吾必仰地而倒﹐不須待其起立﹐遂將身一側兩手按地﹐意合地龍局起﹐左足擊其左脛。

右第四章

﹕此法宜極力伸直﹐左足自上而下斫之。

第十一局

敵出右步撩勁﹐吾卽向後而伏﹐兩手按地﹐合地龍局飛起右腿﹐自上而下﹐擊其脛。

右第一章

﹕此法用時﹐要運周身之气﹐以堅骨勁攻之﹐若右手不中﹐卽翻身以左足踵自內向外攻之﹐亦用自上而下之勢。

第十二局

敵進右步撩勁﹐吾上右步自內向外撩出彼手﹐再倒上左步將兩背貼胸下﹐屈身用雙手拔其右足﹐以中部全局挫其膝。

右第一章

﹕此法用時﹐務要貼得周密﹐令彼抽退不得。上左步須有分寸﹐令其右足適露在面前﹔挫膝時﹐令彼膝尖向上有破骨之勢﹐勿使其委中向上令吾不得力也。敵欲挫吾膝時﹐吾卽順勢抓住其發﹐左手用力撮其頦﹐用兩背全局力折其項。

右第二章

﹕須伺其抓上未定時用之﹐蓋彼手但奔下路﹐吾乘其上之虛而攻之﹐無有不勝之理。但恐其使得飛疾﹐令吾不得措手耳。

第十三局

敵人持刃迎面而刺﹐吾且忌不可後退﹐急側身進左步﹐用左手自外向內掠住彼右手腕﹐上右手擊其面門。

右第一章

﹕此法亦有中食二指刺其鼻孔者﹐亦有用中食二指擊彼兩目者﹐但視其勢之緩急而用之。

第十四局

敵上右步撩勁﹐吾進左手采住彼手﹐伏身以右手捎其右脛骨﹐捎起時﹐雙手將彼脛骨一扭﹐合周身全局﹐向彼一撞。

右第一章

﹕如左手捎起﹐或左腿右腿﹐皆用此法。

第十五局

敵上右步撩勁﹐吾進右步潛身以雙手封其右足以右三門勁攻其虎脛骨。

右第一章

﹕此法用時封雙足﹐務要周密防敵人趁勢起足攻吾之面。敵封吾右足欲以三門攻吾﹐吾乘其將落未落﹐急起右膝以攻其右脇。

右第二章

﹕此法若被其擒倒﹐不得用膝﹐卽飛起右足攻之。

第十六局

敵出右步掠勁﹐吾以雙手自下而上﹐扭其右手進右足自外向內封其右足﹐合周身气力向左丟之。

右第一章

﹕此法須竭力扭其右手腕﹐以破其勁﹐裏外門俱可用﹐若用之於裏門以左足自內向外封之。

第十七局

敵人進右步撩勁﹐吾亦進右步用格勁格出彼手﹐順勢而上擒住其肩頂﹐再進左手抓住其足踵﹐合周身全局向外一摔。

右第一章

﹕此法用時﹐右步進在敵人裏門﹐用格勁時﹐須自下而上從腹內翻出方可。倘被敵人摔倒﹐前胸切不可著地﹐但以雙手按地﹐合地龍側身局﹐飛起右手橫擊其陰。

右第二章

﹕飛足用地龍翻身之勢﹐無甚深意﹐然必熟地龍之法方可用之。

第十八局

敵進右步撩勁﹐吾不可前進﹐不可後退﹐但用左足底煉穩住周身﹐飛起右腿合全局直撞其胸。

右第一章

﹕此法有功力者用之方妙﹐蓋左足有底煉方能自守﹐右足有底煉方能得入﹐不然﹐亦勝負相半耳﹐何能必勝。敵以右步撞吾肋時﹐吾亦不可後退﹐卽用雙足底煉穩住周身全局﹐以胸脇功夫﹐向外撞其足。

右第二章

﹕此法更須有功夫者用之﹐學者萬勿效顰。

第十九局

敵出右步撩勁﹐吾將全身一側﹐漏過彼手﹐順勢進吾右步用右手格勁格住其腰﹐再以左手抓住其發向下力折其項。

右第一章

﹕此法用格時﹐須自上而下。進步時﹐進在敵人裏門﹐令彼不得抽退。若有功力莫妙於用橫格﹐格住其右手﹐逼在腰間﹐更勝。

第二十局

敵進右步撩勁﹐吾卽伏身先援以左手縛其足踵﹐再用右手向外力掠其膝。

右第一章

﹕掠膝時﹐須掠其膝內﹐若掠其膝尖﹐必不得矣。敵來伏身擊膝﹐吾亦伏身進左步跪膝﹐自上而下用全局以擊其背。

右第二章

﹕此亦乘上之虛而擊之最妙。敵欲伏身擊背時﹐不俟其成局﹐遂合周身全局向上力起﹐以二三門攻其胸腹。

右第三章

﹕凡伏身入下路﹐敵來伺吾上路時﹐皆可用此法。

第二十一局

敵進騎馬勢右掠勁﹐吾進右步﹐自外向內封其右手﹐用左手丟彼右手﹐塡吾脇下﹐扭身進右手擊其項。

右第一章

﹕進右步﹐進在裏門。若上路被敵人左手格住﹐下路卽可用堅膝勁拿敵人膝內。

第二十二局

敵出騎馬勢右手撩勁﹐吾用左手自上而下封住彼右手﹐側身進步底煉斬其足背。

右第一章

﹕用底煉時﹐令湧泉穴有向內之勢﹐方得斬字之義。

散門變局

一變﹕敵用一局一章法﹐吾變十二局一章法破之。

二變﹕敵用一局二章法﹐吾變十局三章法破之。

三變﹕敵用一局五章法﹐敵來追擊吾變小身法以雙手攻之。

四變﹕敵用二局一章法﹐吾變左堅骨勁﹐丟其肩頂右手向左連身帶手一總撞之。

五變﹕敵用三局一章法﹐吾變六局二章法破之。

六變﹕敵用四局二章法﹐吾急將左步向外一開﹐伏身以左手丟敵人右膝﹐以右手擒其足踵二勁齊使。

七變﹕敵用五局二章法﹐吾將身一側提起﹐右膝迎之﹐其膝自然向外而去﹐吾卽順勢變起右膝擊其陰。

八變﹕吾用六局三章法或敵人力大急切不可動﹐吾順其勢伸其肘向右摔之。

九變﹕敵用七局一章法﹐吾速進右步﹐自內向外以堅膝勁折其左膝﹐變右手格勁﹐連胸帶手一總攻之。

十變﹕敵用八局一章法﹐吾若失機爲其所跌﹐急以八局二章法還之。

十一變﹕敵用九局二章法﹐吾不可坐待﹐急變全身向後順轉破之。

十二變﹕吾用十局一章法﹐敵人上路已有備時﹐吾伏身變雙手拔其右足﹐以三門攻其肋。

十三變﹕敵用十一局一章法﹐吾急將右步向外一開﹐變其左足踢敵內襠。

十四變﹕敵用十二局一章法﹐吾變右手攔其左肩向後力摔﹐右足掛彼左足向前力帶﹐二勁齊使。

十五變﹕吾用十三局一章法﹐敵用力向上時﹐吾急變回右手自其肘底攻其肋。

十六變﹕吾用十四局一章法﹐敵人力大急切不能捎起﹐急以左步封其身﹐彼變吾手自前擒之左足﹐以全局攻之。

十七變﹕吾用十五局一章法﹐敵人退步時吾急變地龍經縱身法﹐趕上仍用十五局一章法攻之。

十八變﹕敵以十六局一章法丟吾右手﹐吾急用左堅骨勁按吾右斗骨以破之。

十九變﹕敵用十七局一章法﹐吾急用周身大力向後落騎馬勢。

二十變﹕敵用十八局二章法將吾跌倒﹐吾急變地龍側身局進右足﹐撞敵人脛骨。

二十一變﹕敵用十九局一章法攻吾﹐吾用大力格之﹐用其攻吾之法以攻之。

二十二變﹕敵用二十局一章法﹐吾變小身法以雙手攻之。

二十三變﹕敵用二十一局一章法攻吾﹐吾急仰身跌倒提起右足﹐自下而上撞其腹。

二十四變﹕敵用二十二局﹐吾全周身全局以格勁破之。

散門總局

吾進右步撩勁﹐敵人用左手格勁格出吾手﹐欲向裏進右手擊時且不可亂﹐上左手但合周身全局﹐以右手掠勁掠之。

右第一章

﹕倘吾撩勁失機﹐已被左手擊來﹐可以不必用掠勁﹐須上左手迎其右手﹐以雙手堅骨勁擊之。

右第二章

﹕吾出右手撩勁﹐倘敵人以右手封吾右手﹐欲進左步﹐左手擊吾耳門時﹐不可亂用左手﹐但以右手格勁向外格之。

右第三章

﹕吾出右手撩勁被敵人丟住欲進﹐左步以右手擊吾面時﹐吾但用右背上下全局功夫將二門曲回力攻其肋。

右第四章

﹕吾出右步騎馬勢勁﹐無論敵人欲用何法﹐但彼右手將近吾手卽以吾右手丟住﹐進左手攻其右肋。

右第五章

﹕吾進右步撩勁﹐敵人用右手封吾右手﹐欲起右足擊吾肋時﹐吾但穩住周身全局﹐翻出右手丟彼足急擎之。

右第六章

﹕吾出右步撩勁﹐敵人以左手封吾右手﹐上右手擊吾時﹐吾亦用左手封彼右手﹐退出吾右手仍以撩勁擊之﹐但須有全局功夫方妙。

右第七章

﹕以上諸法皆兩敵相近時所用者﹐若相去尙遠﹐不必待敵人近身卽以神運全局飛身而入﹐左手封住敵人右手﹐以右手撩勁擊之。擊之不中﹐卽飛身而出﹐勿候敵人用法也。飛身出後﹐穩住周身功夫﹐敵人來追﹐乘其未落步時﹐陡然擊之。若擊敵人﹐敵人退出﹐仍以神運全局急急逐之﹔相其虛實察其動靜﹐或裏門或外門﹐或上路﹐或下路﹔因敵布局以用諸法﹐不可失時﹐不可妄進﹐此臨敵之要訣也﹐必熟練神運功夫﹐方能知其妙。

內功散門雜評

一說﹕南溪子用功十二年餘﹐所纂集之手法不可勝計﹐惟此內功散門皆其會合諸家手法而衷之於內功經﹐刪煩卽簡﹐擇其有自然之克之趣者﹐而後定爲法式﹐以公諸同好。

二說﹕內功散門其上上下下之格式﹑裏外反正之規矩﹐皆古人之定法﹐今人不得移易。至其中斗榫合縫天然湊巧﹐皆南溪讀內功經有悟﹐而後自出心裁者也﹐凡不見內功經者皆不得與知焉。

三說﹕內功散門正局﹑變局﹐皆南溪子親筆自著。惟正局中注解則景房所著也﹐然必本於內功經與南溪子平日之論而後敢下筆也。

四說﹕內功散門後所附之分訣﹐皆南溪子得之於師傅口授者也﹐而八訣注解則南溪子所親著者。

五說﹕內功散門正局﹑四十五手變局﹑二十四手總局﹑八手﹐通計七十七法﹐而上﹑下﹑左﹑右﹑前﹑後﹑裏﹑外徧矣﹐苟能煉熟於身﹐無論敵從何來﹐皆有一法以勝之。故亦無取乎再盡也。

六說﹕內功散門正局﹐凡微通門路識句讀者﹐細心揣摩之必能有悟。至其中之神功巧妙﹐還須讀內功經以後方能知之。

七說﹕讀內功經有悟﹐而後學散門尙矣。若不能悟內功經而能得明人親傳內功散門﹐再費日月精煉者亦可制勝﹐不必盡拘於悟內功經也。

八說﹕內功散門皆精妙無比手法也﹐而其神妙不測者﹐皆在變局中也。然學者不因正局熟嫻亦無從窺變局之神化也。

九說﹕學內功散門第一要知勁之所在。敵人勁之所在﹐是敵人之所恃也。吾知其所恃﹐而破之﹐彼焉有不敗者哉。

十說﹕內功散門第二要知其無勁之處。敵人無勁之處是敵人畏人之處也。吾知其畏人而攻之﹐彼安得不敗哉。

十一說﹕第三要知其立門之處。敵人立門之處﹐是敵人陷吾之計也。吾知其陷吾之計而避之﹐彼焉能得勝哉。

十二說﹕第四要知其無門之處。夫無門之處是敵人無可柰何之處也﹐吾知其無可柰何而攻之﹐彼焉能得勝。

十三說﹕又必先知周身骨節反背順逆開合橫豎之理而後知勁與門也。

十四說﹕要熟周身骨節反背順逆開合橫豎之理而後能知勁與門無錯訛也。

十五說﹕不知周身骨節反背順逆之理﹐𨿽費盡苦功﹐是學散門也﹐非內功散門也。

十六說﹕學內功散門用底煉而不效﹐何也﹖曰﹕必其用底而不用煉也。若用底煉﹐焉有不效之理哉。

十七說﹕內功散門用堅膝而不效何也﹖曰﹕必其用膝而不能堅也。若用堅膝焉有不效哉。

十八說﹕學內功散門而不知內襠外胯用勁何也﹖曰﹕必其未讀內功經也。若讀內功經﹐未有不知外胯﹑內襠用勁者也。

十九說﹕學內功散門而不能以肩﹑背﹑胸﹑肋制人者何也﹖曰﹕必其不知貼勁﹑汗勁。若貼勁﹑汗勁﹐未有不能以肩﹑背﹑胸﹑肋制人者也

二十說﹕學內功散門不知勁之所以﹐貼膝之所以﹐堅底之所以煉何也﹖曰﹕此必未深體內功經者也。若深體內功經安有此獘。

二十一說﹕不知內功經但學散門亦能取勝否﹖曰﹕內功散門中有功局﹑巧局。功局﹐非知內功經者不能用也﹔若夫巧局﹐但知周身骨節反背順逆開合橫豎之理﹐卽能取勝﹐不必盡拘於內功也。

二十二說﹕若用內勁有得而又熟於散門何如﹖曰﹕內功加之以散門﹐剛以濟柔﹐柔以濟剛﹐生克變化﹐陰陽虛實﹐望之如好女﹐提之如猛虎﹐難以形容其妙也。

二十三說﹕學內功散門開卷茫然不知其妙﹐何也﹖曰﹕必其未經明人指示也。凡深奧之書未經明人指示﹐未有不茫然者。試令景房口說其一二﹐未有不深獲於心者。

二十四說﹕不得明人指示亦能悟其一二否﹖曰﹕不得明人指示若能熟讀精思﹐二人對局演之﹐再因聰明過人﹐至於用力之久﹐亦能豁然開悟﹐然較有明人指示須百倍其功。

二十五說﹕聰明人學內功散門之久必能開悟﹐不然亦無貴有此書。

二十六說﹕學內功散門亦有一見卽悟者否﹖曰﹕一見卽悟者﹐非欺人卽自欺也。景房頗有中人之才﹐親承南溪子之等誘導五六年矣﹐所得者較南溪子萬分之一。今有一見卽悟者也﹐景房直斷之曰﹕非欺人卽自欺也。

二十七說﹕學內功散門若是其難乎﹖曰﹕以言其精妙誠不易也﹐以言乎勝敵﹐則又最宜人者。試取而用之必有奇驗﹐但須三月苦功耳。

二十八說﹕內功散門其中手法與世大相異矣。曰﹕同是人也﹐同是身有何異乎﹖但周身骨節反背逆順開合橫豎微有不同﹐而勝負遂大相懸絕矣。

二十九說﹕內功散門但凡用足必將全身倒地﹐從不輕易立髙步起足擊人﹐是此門之異處。然取世之髙步起足者﹐學內功者必令其提足不起﹐此天生之奇事﹐景房不解其何故。

三十說﹕從來學此道者﹐非﹝目﹢眞﹞目語難驕傲懦弱卽深藏吝嗇誓不傳人﹐而南溪子獨持身儒雅﹐接人謙和﹐凡見有誠心領教者﹐無不說其原委。景房銘諸肺腑﹐不知海內聞予言亦服否﹖

山左南溪子臨敵制勝八訣

八訣﹕備﹑料﹑誘﹑激﹑疲﹑惑﹑追﹑因。

備敵法﹕臨敵第一要訣曰「備」。惟知己之有備﹐而後可應人之攻﹐惟知伺敵之無備﹐而後可攻人之瑕﹐備之義廣矣哉。有備之於功夫者﹐進之中有退勁﹐備敵之牽也﹔退之中有進勁﹐備敵之撞也﹔豎勁中有橫勁﹐備敵之格掠也﹔橫勁中有豎勁﹐備敵之門漏也。有備之於散門者﹐擊敵之上路必先備敵之擊吾下路也﹔擊敵之裏門﹐必先備敵之擊吾外門也。引而伸之﹐不敢輕進﹐備敵之誘吾也﹔不敢心急﹐備敵之激吾也﹔不敢數動﹐備敵之疲吾也。是備與一義不可勝言﹐誠爲自守之要道﹑攻敵祕訣也歟。

料敵法﹕臨敵第二要訣曰「料」。能料敵之淺深﹐自能制敵之要害。能不爲敵料其淺深﹐方不受敵之侮弄。料之義遠矣哉。料敵之遠近﹐以爲進退﹔料敵之虛實﹐以爲散門﹔料敵之彊弱﹐因爲剛柔。多方以料之﹐而後與之戰也。敵誘之以料其知﹐激之以料其度﹐疲之以料其力﹐因之以料其變。是料之一法﹐無不可施﹐遇敵之初﹐所必須者。

誘敵法﹕臨敵第三要訣曰「誘」。遇敵時﹐彊弱相當﹐手法無二﹐彼此皆知﹐自護其身。我不貪敵之瑕﹐必無瑕以予敵﹔敵不貪我之瑕﹐必不瑕以予我。是我無瑕可攻﹐敵無貪擊之心﹐亦無可乘之機﹐以施吾攻擊之術也。故眞瑕不可有﹐假瑕不可無。若彼此無瑕﹐彼此無貪﹐安有勝負哉。法在假與敵以可擊之機﹐彼若貪擊吾時﹐必有不備之處﹐吾乃出其不意而擊之。故欲擊敵之裏門﹐必先誘敵之外門﹔欲擊之敵下路﹐必先誘敵之上路﹔欲剛先柔﹐欲虛先實﹐欲實先虛。如理之明﹐而易悉者﹐然不先煉於平日﹐亦未必臨時能用之也。

激敵法﹕臨敵第四要訣曰「激」。非以言激之﹐以手激之也。蓋誘者﹐是試之以虛也﹐激則動之以實矣。若用誘之之法﹐敵無貪擊之心﹐豈可對待無術乎。須做作發怒之勢﹐近身逼之﹐以試其勇怯﹐而觀其動靜﹐然後施吾攻擊之術。故激其左﹐敵不得不向左以迎吾﹔激其右﹐敵不得不向右以迎吾﹐而敵之眞情可得而見矣。此中奧妙﹐須要深體﹐萬勿泥於世俗激將之說。蓋此等手法﹐以得敵之意用之﹐則爲擊﹔以探敵之意用之﹐則名激。總而言之﹐手實而意虛也。

疲敵法﹕臨敵第五要訣曰「疲」。疲者勞之也﹐病之也﹐令其怠﹐而後攻之也。夫人一日之間﹐朝气銳﹐而暮气惰﹔一時之間﹐始气銳﹐而終气惰。初動之時﹐其气必銳﹐銳則力猛。動而不已﹐其气必惰﹐惰則气衰﹐必然之勢也。如遇彊敵﹐敵欲急攻﹐吾謹合周身全局以待之﹐敵欲退步﹐吾用神運全局以撓之﹐或實中帶虛﹐或虛中帶實﹐或柔內藏剛﹐或剛內藏柔。無非欲其不得休息﹐久動而怠﹐怠而後擊之也。然用疲之時﹐須時時愛吾精神﹐惜吾气力﹐畱之以攻敵。不然﹐久動之後敵固疲矣﹐而吾則豈能獨銳乎。

惑敵法﹕臨敵第六要訣曰「惑」。惑者目眩也﹐心迷也﹐吾不爲敵所惑﹐焉能爲敵所勝﹔敵不爲吾所惑﹐焉能爲吾所愚﹔是惑與不惑之間﹐勝負所由分也。故遇彊敵必多方以惑之﹐進而示之以無定﹐進而惑之也﹔退而示之以不測﹐退而惑之也。我之所短﹐我藏之而不用﹔我之所長﹐我用之以當先﹐此惑愚之法也。匿我之長﹐以驕其志。炫我所短﹐以輕其心﹐此惑敵智之法也。夥故作無紀律之態﹐或故出奇異之狀﹐欲用剛而先示之以柔﹐欲用柔而先嘗之以剛﹐皆所惑之也。此術一行﹐敵未有不目眩心迷者﹐較疲之術﹐更深矣。蓋疲之第攻其力﹐惑之直攻其心耳。

追敵法﹕臨敵第七要訣曰「追」。蓋敵受吾疲之術﹐其力必怠﹐受吾惑之術﹐其心必輕。旣妄且輕﹐敵不欲戰矣。若不因此時而服其心﹐更待何時哉。故又有追之術法﹐近而追之以散門﹐遠而追之以神運。敵用橫勁以退﹐吾追之以豎﹔敵用豎勁以退﹐吾追之以橫勁。緩追之﹐以防其詐﹐急追之﹐以乘其虛﹐追之法不一﹐而俱不許敵行。其見可而追﹐知難而退之﹐智也。知此數法﹐可以得追敵之妙矣。然又有連追帶擊之法﹐攻敵之無備也。追而不擊之法﹐待敵之有瑕也﹐不可不知。

因敵法﹕臨敵第八要訣曰「因」。因之一求﹐妙不可言。因物付物﹐因時立功﹐因人施法﹐古天人應變無窮﹐無非因字之妙。易所謂變動不居﹐周流無虛也。散門之隨敵布陣﹐亦不外此一字。蓋以法制敵﹐敵無窮而法有盡﹐因敵立法﹐敵無方而法亦無方也。因之義神矣哉。敵欲攻吾上路﹐吾因其在上之勢而攻之﹐如二十局第二章

之法是也。敵攻吾下路﹐吾因其在下之勢而攻之﹐如一局第四章

之法是也﹔敵來勢甚猛﹐吾因其來勢甚猛立法以攻之﹐如五局第二章

之法是也﹔敵跌吾於地﹐吾因其跌吾於地立一法以攻之﹐如十局第四章

之法是也。總而言之﹐吾用功之時﹐有無數成法在於胸中者﹐以古人之法至矣﹐我不能出其範圍﹐不得不借成法以規矩也。無一成法在於胸中者﹐因敵之勁立法﹐因敵之門以立法﹐因敵之勢以立法﹐原不可一於法也。嗚呼﹐知此妙義﹐方可許見內功散門。

