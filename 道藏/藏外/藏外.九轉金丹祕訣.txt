泥丸先生陳朴傳九轉金丹祕訣﹕

一轉降丹﹐二轉交媾﹐三轉養陽﹐四轉養陰﹐五轉換骨﹐

六轉換肉﹐七轉換五臟六腑﹐八轉育火﹐九轉飛升。

第一轉舌下四竅﹐兩竅通心兩竅通液。

一轉之功似寶珠﹐山河宇宙透靈軀。

紅蓮葉下藏丹穴﹐赤水流通九候珠。

解曰﹕內丹之功﹐起於一﹑而成於九。一者﹐萬物之所生也。天一生水﹐地二生火﹐天三生木﹐地四生金﹐天五生土﹐五行之序起於一。故內丹之功亦起於一﹐轉而成於九者﹐九爲陽數之極。數至於九﹑則道果成矣。似寶珠者﹐言天一眞水藏於膽﹐陰陽和合﹐降而成丹。初降之狀如露一顆明珠。珠者﹑珍敬其丹也。且人之有身﹐父精母血交媾而成﹐此形交也。丹之所降﹐心火腎水交媾而成﹐此气交也。故曰﹕形交則生人﹐气交則成丹。言其丹降之後﹐神遊方外﹐陰陽太和﹔坐忘其形﹐天地山河﹔六合萬物﹐皆在我身之內。我身在天地萬物之外﹐只覺心中一點光明。乃是丹降也。故曰﹕山河宇宙透靈軀﹐軀者﹑身也。山河包藏我身之內也。所謂紅蓮者﹐舌是也。自兩竅通心﹐兩竅通液。人有病者﹐則舌下津液幹而其眞气耗。一轉之首以舌閉其兩竅﹐使眞气不泄於外﹐以通其神水也。所謂赤水者﹐心之液是也。九轉之首﹐每遇九日納息九次。每一次納息九口。自然津液通流自舌下﹐而生以灌五臟﹐故曰九候珠也。

望江南閉舌下巧﹐通膽气

黃中寶﹐須向膽中求。春風令人生萬物﹐乾坤膝下與吾儔﹐百脈自通流。

施造化﹐左右火雙抽。浩浩騰騰光宇宙﹐苦煙煙上靄環樓﹐夫婦漸相謀。

解曰﹕天一生气﹐名曰中黃。其气藏之於膽﹐以爲性命之根﹐其味苦。故人之膽气味亦苦。如艸木之根華其味亦苦﹐乃知萬物非生气不能生也。內丹之藥先閉舌下之竅﹐內通膽中生气至喉舌之間﹐微覺味苦﹐是丹气流通。然後汞水凝結而成丹也。天地生气萌之於春﹐萬物得生气﹐然後能生人之得生气﹐藏之於膽。人能通膽之气﹐然後內丹成就一轉之功﹐如四時之春也。生气上行其中覺苦﹐陰陽太和﹐神居天外則天地四海亦在吾膝下。浩然之气塞乎天地﹐百脈通流萬竅施張。內丹降也。造化言者﹐其下手之初也。先閉舌下兩竅﹐不令气泄於外。其左邊之气貫於左太陽而入腦﹐右邊之气貫於右太陰而入腦﹐左右俱過腦。而入頂泥丸宮合成一處﹐下重樓十二環﹐入心經﹑傳入丹衝開膽竅。使膽中生气﹐上行隨心膽之脈﹐貫於舌竅﹑覺舌有苦味﹐乃是生气注將欲降丹也。然後閉定舌竅左右之气上行﹐故有騰騰之狀也。膽竅卽閉﹐則生气裊裊﹐上重樓十二環﹐自舌下之竅而升﹐滿口覺苦乃是生气流通也。夫婦者陰陽也﹐夫者陽也﹐婦者陰也﹐生气流通則陰陽太和﹐心腎交媾故曰漸相謀也。

口訣﹕

行持下手之初﹐先須飲食以和五臟﹐不可饑不可飽﹐心田安靜無憂無慮﹐乃可入道。凡於二更盡﹑三更初當洗漱﹐定神入室﹐燒香盤膝而坐﹐閉目存神﹐候息出入調勻﹐以舌先倒捲定舌根兩竅閉息。漸覺左右太陽經有兩道气大牙根衝上﹐貫二太陽﹐次入頂門﹐覺二气交合結爲一次。卻閉眼良久﹐亦閉目依前卷舌﹐候至泥丸宮止﹐如此每夜行三次卽止。行至數夜或數日之間﹐漸覺泥丸宮次流入腦﹐下重樓十二環﹐透夾脊串尾閭﹐復次前衝心貫膽﹐臍胸中溫溫﹐微覺意思和暢﹐乃眞降也。如此後則數夜漸覺气到心﹐次微覺溫溫或心頭气漸動﹐卻有溫气從心而上﹐過重樓口覺微苦。是中黃气自膽而出陰陽大和﹐將有降丹之象。如此之後﹐每夜行持之初﹐令一人在門外﹐攔人進入及貓狗等﹐恐忽然相驚。至每夜行三兩次時﹐於坐前橫一幾﹐忽然气沖﹐覺身體漸大﹐精神騰騰﹐漸見屋舍﹑人物﹑山河﹑皆在我身之內。手足皆不知所在﹐次急以手按幾﹐閉目大覺﹐心頭微一塊光明﹐團圓如日﹐忽然墜下丹田﹐此乃降丹也﹐丹降之後﹐未得便開眼﹐且漸漸收拾精神歸定。四體復舊﹐或手足覺麻痺﹐次候定醒﹐然後開眼﹐次喫人參湯睡。至來早喫粥食將養一二日﹐如丹降也。丹降之後百病消除﹐更無疾苦之厄也。

第二轉

二轉陽成始結陰﹐腎光心液合丁壬。

神珠奔電歸東海﹐時迸靈光照紫金。

解曰﹕二轉之初﹐如人懷胎兩月﹐胎之初降乃是眞陽之精。神爲丹心﹐屬火﹐爲陰以配南方丁火﹐丁者火之陰也。腎屬水爲陽﹐以配北方壬水﹐壬者水之陽也。呂曰﹕火取南方丹鳳髓﹐水求北海黑龜精。故於二轉則養陽﹐使心火之光感於下。三轉則養陰﹐使腎水之液交於上﹐眞水眞火上下以配﹐丁壬抱養眞丹以成造化。凡丹之初降養於心﹐育之以眞火生其丹也。一轉成功﹐則丹從心絡流下﹐藏於丹田育以眞水﹐此二轉之功也。丹藏丹田之後﹐靜坐虛室中﹐忽然時有光明﹐從胎照見如金團﹐乃月光而也。

望江南

玄珠降﹐丹窟在中宮。九侯息調重九數﹐赤波或迸太陽東﹐心腎遂交通。

逢六變﹐重六息陰功。火自海門朝帝坐﹐水從蓮萼佐丁公﹐紫電透玲瓏。

解曰﹕玄珠眞丹也。一轉之初﹐丹降於心絡中﹐故云丹窟在中宮﹐丹降爲一轉。丹降之後﹐凡遇九日﹐則閉息九侯爲一次﹐至九九八十一爲九次。故曰重九數﹐九九功成﹐眞陽丹足﹐自心絡流入丹田﹐丹藏於水府養其陰。太陽東者海水之府象﹐丹田腎水也。丹之神藏於心﹐以養眞火。丹之轉歸於腎﹐次養眞水﹐水火旣濟﹐陰陽大和﹐故曰心腎交通。二轉之功成﹐其三轉之初也。逢六則閉息﹐六數爲一次﹐六六三十六爲一周。以養其陰﹐故曰重六息。陰功海門﹐是丹田腎府也。眞丹藏於丹田﹐丹陽之數以足﹐每到日中﹐則神自丹田﹐熱气達之於上﹐而朝於心。帝坐心也。蓮萼舌也﹐六六內陰數足﹐則下蓮池神水澆心絡﹐以養丹气﹐故曰佐丁公。丁者﹐心之火也。此眞水眞火﹐以成旣濟之功。陰陽旣濟﹐眞丹气足時。有神光出於面目﹐夜半安坐內視臟腑﹐表裏分明﹐直見玄珠﹐養於丹田。故曰透玲瓏。

口訣﹕

丹降之後﹐一轉了畢﹐凡遇初九﹑十九﹑二十九日﹐亭午時靜坐虛室中。盤足﹑瞑目﹑端坐﹑叩齒九通。神交气通﹐然後閉息﹐每一閉入九息爲一次。開眼良久再閉息﹐如前九息爲一次。初閉時一次二次行之漸熱﹐閉五次又極熱﹐用之九次﹐一向行之直候內之火候﹐用足與天地相應﹐不以遠近﹐或前入息至九﹐心中溫熱﹐四神和暢﹐心神搖動﹐一道熱气下丹田﹐爲二轉功成。自此以後不行九息之數。

第三轉

三轉行陽入左宮﹐玄珠胎色漸鮮紅。

神明育火分形象﹐天籟時催造化功。

解曰﹕丹成三轉﹐逢天行陰﹐以養眞陰之气﹐內陰數足﹐丹入丹田﹐流於左肋﹐四體汗流﹐以制屍气。三轉功成﹐自此更無三尸魂也。靈珠﹑內丹也。此後陽气充足﹐凡便及涕唾皆粉紅色以應純陽之質。及其丹光照見一顆明珠﹑如火輪之狀﹐在左肋之下﹐三轉數足。每遇月盡以左手摩頂﹐入息激動丹火至五臟熱爲上﹐謂之育火以運其丹。此

後丹田中漸覺有物﹐遇入息則丹動﹐故云分象也。天地和則撼激有聲﹐是名天籟。人之九竅不通不聞其聲﹐三轉之後九竅聽明天籟之聲﹐晝夜常聞也。

望江南

毛髮薄﹐三轉運行陽。胎色漸紅陰漸縮﹐推移歲運助陽剛﹐育火養中央。

成物象﹐五轉辯微茫。出入尙遲形上小﹐晨昏時飲玉壺漿﹐天籟奏笙簧。

解曰﹕三轉陽數足﹐故陰龜漸縮﹐腸胃漸傘﹐一月之中﹐大小便共有十次﹐漸入地之位﹐將成無漏之道﹐乾卦皆陽﹐象純陽也。摩頂入息﹐內育其火﹐丹抱聖胎﹐將成形象﹐五嶽未全﹐八轉動其形﹐如三四寸之小兒。見之未甚分明﹐也陽气方足﹐而未嘗育陰。聖胎有魂﹐而未嘗有魄。故出入尙遲﹐形尙小也。聖胎成像﹐坐息之間﹐常見面目光彩。湧泉甘露之水常出飲之。七竅聰明﹐則聞仙樂也。

口訣﹕

丹入左肋之後﹐功成三轉﹐凡每月初六﹑十六﹑二十六﹑三六之日﹐夜半子時﹐洗漱了入淨室中﹐端坐盤膝﹐叩齒六通﹐凝神定气﹐閉口入息﹐六次爲一候。如此六徧乃畢。其月內行至三﹑六日﹐則月中三徧﹐俱足至月盡﹐夜半子時﹐依前於淨室中﹐閉目盤足而坐。先以左手摩頂門﹐右手摩尾閭骨脊盡頭﹐隨月轉七七四十九轉。凡摩時緊閉定息至數足﹐微歇候气定。再摩如此三次﹐自覺心腎之气交於中膈﹐微動丹气﹐塞於五臟。覺五臟中﹐其熱如火﹐乃行火之候也。或於三六及月盡之時﹐忽覺丹在左肋之下搖動﹐微有一道熱气﹐過丹田直入肋下﹐其熱如火﹐搖動久而後定﹐乃成四轉之功。自此之後不行重天之數也。

第四轉閉陽戶之气﹐鼻天竅﹑口地竅

四轉行陰入右關﹐聖胎靈運發朱顏。

圓光滿室神無礙﹐鼓樂嬉遊去復還。

解曰﹕左屬陽﹑右屬陰﹑四轉之後﹐內丹在右。以應內陰之數﹐自此內之陰陽俱足。三轉養陽﹐聖胎生魂。四轉養陰﹐聖胎生魄。丹之四轉﹐內之聖胎﹐魂魄皆就。其五嶽精神﹐與我內貌則同﹐此出神之眞身也。四轉之後﹐陰陽气足﹐正坐閉息﹐內之神光﹐從頂門而出。如一輪明月﹐罩定身體﹐神遊方外。出入無礙﹐坐室見四海﹐而知吉凶。

望江南

丹已返﹐四轉運行陰。逢六閉藏陽戶气﹐三關全透合丁壬﹐龜遊任浮沈。

時出入﹐無礙貫他心。遊戲神通常出面﹐圓光周匝繞千尋﹐寒暑不相侵。

解曰﹕四轉養內陰﹐丹藏於右肋﹐鼻爲天竅﹐口爲地竅。气之鼻出屬陽﹐气之口出屬陰。三六之夜﹐閉定鼻息﹐絕其來去之息﹐陽气內降﹐充塞五臟﹐此以陽養陰也。閉住鼻竅﹐則華池水滿﹐下沃心絡。水火內交﹐心气下降﹐腎气上騰﹐丁壬配合﹐聖胎陰陽數足。丹在右肋﹐隨气升降﹐如龜在水﹐任意浮沈。內丹光明﹐罩我之身﹐其狀如月﹐寒暑不侵。我心與他人心相通﹐知其善惡﹐嬰兒出入﹐遊戲四海﹐名登仙籍也。

口訣﹕

鼻竅﹑口竅﹑其丹入右肋之後﹐養成四轉之功﹐遇每月初六﹑十六﹑二十六﹑夜半子時﹐洗漱了入靜室﹐閉目盤足而坐﹐叩齒三十六通﹐集神定气﹐閉定鼻息﹐湛然不動﹐直候眞气。內丹田气貫舌竅者﹐華池津湧滿口將欲溢出﹐然後款款咽之歸心。其神水到心﹐則激神火﹐五臟覺熱﹐徧身汗出﹐四體蘇暢爲一。至三元之夜如此行持三徧卽止。此爲神水神火抱育元精﹐抱育之後﹐或於行持三關﹐內丹自肋﹐其聲如雷。一道熱气入於丹田﹐鼻中火光射出﹐於是內丹復歸丹田。以成五轉﹐自此不行閉陽戶之法也。

第五轉

五轉陰陽造化成﹐嬰兒盈尺弄陽精。

寐遊四海寤知所﹐去住無爲信步行。

解曰﹕四轉養內陰﹐三轉養內陽﹐五轉內外﹐陰陽數足。造化之功﹐已成養就。聖胎神通自在﹐故曰造化成也。五轉之後﹐內丹聖胎養就﹐靈軀身長尺餘﹐自此采日之精﹐以養外陽﹐奪天地造化之功也。常人內無所養﹐精神四散而無歸著﹐晝則神在於心﹐夜則神出於體﹐及其睡著神無速守﹐更不知有身﹐亦不知所在﹐隨魂隨魄﹐入幽趣之中﹐與鬼同聚﹐於夢中無一﹐不見四大物壞﹐神從鬼往隨福受生天堂地獄。皆不由己乃神﹐不識其身隨波逐浪之形也。得道眞人﹐內丹成就﹐神合於身﹐物不能誘。是故魂魄潛伏﹐萬邪不幹﹐更無憂慮﹐出離生死皆由於我。出神入神縱橫莫測。故丹經頌曰﹕眞人無夢﹐此之謂也。得道眞人。神無所滯﹐魂住在我﹐信步無礙也。

望江南

珠自右﹐紫電入丹城。內養嬰兒成赤象﹐時逢五轉采陽精﹐火自水中生。

燒鬼嶽﹐紫電起崢嶸。隨意嬉遊寰海內﹐寐如砂磧臥長鯨﹐時序與偕行。

解曰﹕五轉功成﹐陰陽數足﹐內丹玄珠﹐忽自右肋一道眞火飛入丹田。聲如鼻光如火﹐乃是丹珠內陰內陽﹐皆復丹田以成五轉之位也。聖胎之內﹐眞人成就﹐出入頂門﹐長尺餘也。三轉養陽四轉養陰﹐內之陰陽皆足。丹田功成五轉﹐則奪天地造化。采日之精﹐以成外陽修行之道。自內及外﹑其序之順也。故自五轉之後﹐於一月之內逢三九之日﹐采日月之精﹐以養聖胎也。行持之法﹐以水求火﹐以陰求陽﹐水火旣濟﹐陰陽大和。故曰﹕火自水中生﹐常人於丹田之下積陰之气﹐謂之鬼嶽。徧體純陽﹐陰山鬼嶽燒蕩﹐陽宮神庭建立。呂先生曰﹕燒山符子鬼難看。此之謂也。隨意出神遊行四海﹐去住從己所欲也。寐識其身﹐寤之其所運神出﹐身自觀本形﹐如長鯨臥於砂磧也。五轉之後造化功成。與天地合徳﹐日月合明﹐內丹造化與時偕行。

口訣﹕

內丹復入丹田﹐五轉之功成就。內之陰陽數足﹐當采外之陰陽以成大道﹐凡遇每月初九﹐十九﹐二十九﹐三九之日。當日正午之時﹐面南盤膝閉目﹐對日而坐。候气定絕鼻息﹐使气無往來﹐眞陽不泄﹐充滿於內﹐其內眞火交通。自覺一身上下通紅﹐光明滿室﹐一二刻後漸漸丹田眞水一道冷气﹐一直上貫於心﹐如水精丸浮在心上。然後閉目開息﹐從鼻中吸之﹐吸气九九八十一口﹐納之於心。其日光到心之後﹐漸覺心頭气動﹐在丹田如魚踴躍﹐乃是陰陽大和﹐至八十一口而止。如此行持三年而畢。三載後不采日精卻﹐采月華也。

第六轉日有五色三年﹐月有九芒一年

六轉丹田弄月華﹐變胎魂魄影潛賒。

陽砂換骨陰消肉﹐換盡眞如玉不瑕。

解曰﹕丹至六轉﹐內外陰陽皆成。聖胎全具﹐眞人與內身一體。每遇月圓之夜﹐采月之華﹐以積其陰﹐故曰﹕弄月華也。五轉眞陽全﹐魂化爲神。六轉眞陰全﹐魄化爲气。魂魄內外﹐全日中遊﹐行更無其影﹐與日純陽爲一。自此之後﹐鬼神不可見﹐陰陽不可測﹐以成其眞仙之道。故曰影潛賒也。人之凡胎濁骨﹐陰陽不潔。不能上升得道﹐眞人丹成四轉之後﹐至五轉采日精﹐納丹田結爲陽砂。丹砂內結入於骨髓﹐隨汗而消也。故曰陽砂換骨。換骨之後至六轉﹐采月華納於丹田﹐結爲陰粉。采月華一年之後﹐其陰粉內化入於內中﹑以養仙肌。但覺大小便常有血隨尿出﹐乃是陰消凡肉﹐仙肌自生。故曰陰消肉也。玉之有瑕不成眞玉﹐人之凡胎濁骨﹐不成眞人。六轉之後換其凡骨亦生仙骨﹐去其凡肌而生仙肌﹐換盡無瑕神仙純一。

望江南

日精滿﹐陰魄化無形。每遇月圓開地戶﹐神龜時飲碧瑤精。淸潔復如水。

陽砂赤﹐陰粉色微靑。粉換肉兮砂換骨﹐凡胎換盡聖胎靈﹐飛舉似流星。

解曰﹕陰陽數全﹐魂魄內外﹐體無形影﹐乃登眞人之道。六轉每遇十五月圓之夜﹐運北方腎水﹐交南方心火。使內外水火旣濟﹐以結陰粉。與天地造化流通﹐以育聖胎之質。神龜者﹐腎水中龜也。呂先生曰﹕飲海龜兒人不識﹐燒山符子鬼難看。乃謂是也。采月之英華納於神水之府﹐其神龜飲之淸潔如玉﹐冰冷如成陰。粉生於北極之中﹐故象其龜也。陽砂者﹐日精所結﹐故屬於陽﹐其色赤亦象其日。陰粉色月華所結﹐故屬於陰。其色靑靑者﹐象於月也。骨肉換盡﹐則胎內化肌﹑骨﹑皮﹑肉皆無﹐盡化仙質。魂化合神﹐魄化合气﹐悉皆淸靜一體之中。形神俱妙﹐與道合眞。學道之士﹐能全其神﹐未能換其形。爲形所累﹐故出神則身不能動。屍假則形﹐爲形作累故﹐出神則身不能動﹐屍假則形不能忘﹐丹成六轉﹐則換凡形﹐而成仙質。形神俱妙﹐神之所向﹐體亦隨之﹐上升九霄﹐如雲如星之快也。

口訣﹕

丹成六轉﹐采月之華﹐每遇月圓﹐十五夜半子時﹐洗漱畢。對月而坐﹐閉息合口﹐絕往來之息﹐使眞气不泄於外。內之眞气充塞於六腑﹐腎之眞陰與太陽之精﹐內外之眞气﹐瑩若水精湛然明朗。一二刻間腎之眞水感動於心火﹐心神之火一道熱气降入丹田﹐如一火輪﹐安在琉璃盤內﹐然後款款開目﹐放息鼻中﹐對月吸月之气﹐納於丹田。吸八八六十四口而止。吸气一半之後﹐其月華眞陰﹐激動丹田中眞火﹐水火相濟﹐如沸湯之狀﹐四體汗出﹐百脈蘇暢。至六十四口而止。如此行持三年了畢﹐其功入七轉之位也。

第七轉

七轉身飛四體輕﹐靈光閉息滿丹城。

千朝卻粒生成火﹐坤戶施張浴海鯨。

解曰﹕丹成六轉﹐陰陽內外俱足。凡骨換爲仙骨﹐凡肉換爲仙肌﹐四體百骸並無凡物。仙體輕淸﹐飛舉自然也。內丹點就神骸﹐故一身之體爲之減也。丹之七轉﹐使陰陽內外和合。當閉十朝﹐以成妙道之用也。丹成七轉﹐閉息千朝﹐使陰陽大和﹐千日數足﹐神气合會﹐五臟皆新﹐內外純一﹐丹光明徹於六腑﹐眞火燭開於五內臟﹐腑谷虫化而爲水。自此腸胃充實﹐不著煙火之气﹐不納煙火之食。饑餐仙果﹐渴飲瓊漿﹐與世不類也。內丹皆化之後﹐陰莖消盡惟有一竅﹐名曰﹕坤戶。以象其陰﹐每遇神丹火盛﹐則於三九之日﹐投身水中運其丹珠﹐從坤戶而出﹐吸呼弄水遊戲自在。一二時久﹐復運其丹歸於丹穴﹐以制火之盛也。

望江南

形透日﹐七轉任飛騰。幽靜深巖圖宴坐﹐息無來往气堅凝。卻粒著其能﹐

生成火﹐返本气澄淸。九候浴時開地戶﹐月中取火日求冰﹐五內換重新。

解曰﹕七轉之後﹐形神俱妙﹐內府皆爲仙器。日中遊行﹐身體通明﹐色如紅玉﹐飛舉騰空﹐縱橫任意。大抵須要內外和順﹐使之日月光華。會於心腎水火﹐陰陽交通﹐神气和會。深入巖谷之中宴坐千百日。閉鼻息﹐以絕呼吸之气﹐沖和凝定。然後內實﹐不食塵世之物﹐以證逍遙之道也。至於卻粒﹐不食眞奇功﹑奇道也。閉息千日﹐神火內發﹐蕩洗穀气﹐更無食念。返本還元﹐抱一守靜。故曰﹕還返气澄淸﹐凡遇神火五臟發熱﹐則逢三九之日﹐入於水中﹐澄其眞丹﹐光明如火輪之狀﹐從地戶出。故曰﹕開地戶月者﹐陰之象也。神火至陽之物也﹐戶者陰之竅﹐通陽光從地戶陰穴而出。故曰﹕月中取火也。日者陽物也﹐舌者陽之竅﹐通流神水﹐從舌竅陽穴而出。故曰﹕日求冰也。五轉換骨﹐六轉換肉﹐七轉換五臟﹐五內者五嶽也。故曰﹕五內換重新也。

口訣﹕

丹成至七轉﹐當離塵世﹐入深山之中﹐或巖谷間宴坐﹑閉息精神﹐口鼻絕往來之息。使眞陰眞陽交於腹﹐奪天地造化之功﹐歸於四體。千日之後﹐五臟換盡﹐胎气變爲仙府。但覺頂門竅開﹐出黑赤之气。乃是胎气發散﹐千日數足﹐頂門竅合。乃是胎气出盡﹐七轉功滿也。自此之後﹐五臟結實﹐不納煙火。若有時五臟丹火發﹐則入水中閉定鼻息﹐使丹珠神火從地戶而出。浮於水面﹐如牛弄黃﹐直候舌下神水如泉﹐則丹火息吸其丹珠﹐復入地戶。直至八轉地帶成就﹐無火毒則不復浴也。

第八轉

八轉還元地帶垂﹐周行胎息養嬰兒。

有時火發燒丹窟。深入寒泉弄赤龜。

解曰﹕嬰兒在母腹中﹐胞胎裏定气﹐不能出之象﹐神水至淸之入﹐而無所損。若嬰兒臍中有臍帶﹐銜在口中﹐呼吸之气往來不絕。此乃自然胎息。故無損也。丹成八轉之後﹐換於臍中生一﹐臍帶亦如嬰兒之狀﹐還其本始之道﹐故曰還元地帶垂也。嬰兒得臍帶行胎息之气﹐故無所損﹐眞人得地帶行周天之气﹐故能長生也﹐赤龜丹珠也。八轉之後﹐內煉眞火﹐使無熱毒之患﹐凡遇火發﹐卽口銜地帶閉息﹐九日至第九日﹐眞水自丹田如湧泉泛漲﹐直至重樓十二環﹐丹珠在其神水之中﹐如龜之戲水。自此之後﹐眞火無毒﹐更無丹熱之患。故曰有時火發燒丹窟﹐深入寒泉弄赤龜。

望江南

內外變﹐八轉始還元。地帶長垂主坎戶﹐周行胎息貫天門。太始道方存﹐

純一體﹐赤黑气常噴﹐丹火發時燒內景。冷泉湧處浴猴孫﹐神水赤龜吞。

解曰﹕丹至八轉﹐外之形體﹐內之五臟﹐盡底換變。復生地帶﹐如小兒之狀﹐故曰返本還元也。地帶者臍下之帶也。生於臍中﹐屬北方坎卦﹐故曰﹕坎戶天門﹐華池之竅地﹑帶貫於口中。行周天之息﹐以調火候﹐故曰﹕周天息也。太始之道﹐生天地之始﹐丹成八轉﹐如天地造化之初也。內丹純陽也。無一點陰气﹐故曰純一體也。黑赤者神火之气也。丹成八轉﹐自心而來﹐常從鼻中出入。常見黑赤二气﹐故曰﹕气常噴也。丹火之患﹐運神水以制之﹐更無丹火之候。蓋丹者心珠﹐心家猴孫也。赤龜火神也﹐丹浮於水之中﹐如龜吞水取其狀也。

口訣﹕

丹成八轉﹐地帶生於臍中﹐若遇丹火猶發熱。五臟熱燥﹐卽閉目宴坐。以地帶接於華池之下﹐使息气內通流行﹐周徧運用之道。自閉息之後﹐丹田眞水日日漸長﹐至第九日﹐神水直至重樓十二環﹐丹珠隱於神水之中﹐出去火毒。自此之後更無發燥之患。至第九夜子時﹐閉息吸神水從泥丸宮過夾脊復丹田以畢其功也。

第九轉功行畢

九轉逍遙道果全﹐三千功行作神仙。

金書玉簡宣皇詔﹐足躡祥雲謁九天。

解曰﹕丹成九轉﹐造化成就﹐道果圓成﹐更積外行三千﹐外果圓滿﹐方可飛升。故許旌陽﹐丹成之後﹐除蛟龍之害﹐然後上升。孫思邈丹成之後﹐救萬民之疾﹐然後上升﹐皆須立功成名方得上升也。上升之日﹐天樂來迎﹐簫韶合奏﹐以過天關﹐隨功行分職﹐列爲仙班﹐與天地相爲長久也。

內丹訣陳朴衝用撰九轉金丹祕訣泥丸先生陳朴傳

一轉歌﹑第一轉舌下四竅﹐兩竅通心兩竅通液。

一轉之功似寶珠﹐山河宇宙透靈軀。

紅蓮葉下藏丹穴﹐赤水流通九候珠。

一轉之功似寶珠

天一眞水﹐藏之於膽﹐陰陽和合﹐降而爲丹﹐狀如露珠一顆。

內丹之功﹐起於一而成於九。一者﹐萬物之所生也。天一生水﹐地二生火﹐天三生木﹐地四生金﹐天五生土。五行之序起於一﹐故內丹之功亦起於一。轉而成於九者﹐九爲陽數之極﹐數至於九﹐則道果成矣。似寶珠者﹐言天一眞水藏於膽﹐陰陽和合﹐降而成丹。初降之狀如露一顆明珠。珠者﹑珍敬其丹也。

山河宇宙透靈軀

人因父精母血交媾而生身﹐形交也。丹因心火腎水交媾而丹降﹐气交也。丹降之時﹐神遊方外﹑陰陽太和﹑至忘其形﹐天地山河﹑六合萬物﹑在我身之內﹑我身在天地之外。只覺此中﹐一點光明如日﹐乃丹降也。

人之有身﹐父精母血交媾而成﹐此形交也。丹之所降﹐心火腎水交媾而成﹐此气交也。故曰﹕形交則生人﹐气交則成丹。言其丹降之後﹐神遊方外﹐陰陽太和﹔坐忘其形﹐天地山河﹔六合萬物﹐皆在我身之內。我身在天地萬物之外﹐只覺心中一點光明。乃是丹降也。故曰﹕山河宇宙透靈軀﹐軀者﹑身也。山河包藏我身之內也。

紅蓮葉下藏丹穴

舌下兩竅﹐左通心﹐右通膽。眞气流注以通神明。故人身不安﹐則舌下液幹﹐以其眞气耗也。一轉之首﹐以舌閉其兩竅﹐使眞气不泄於外﹐以通其神水也。

所謂紅蓮者﹐舌是也。自兩竅通心﹐兩竅通液。人有病者﹐則舌下津液幹而其眞气耗。一轉之首以舌閉其兩竅﹐使眞气不泄於外﹐以通其神水也。

赤水流通九候殊

赤水液也﹐九轉之首。每遇九日﹐細息九次。每次入口九口﹐自然津液通流﹐自舌而生﹐以灌下藏﹐乃九候也。

所謂赤水者﹐心之液是也。九轉之首﹐每遇九日納息九次。每一次納息九口。自然津液通流自舌下﹐而生以灌五臟﹐故曰九候珠也。

望江南閉舌下竅﹐通膽气。

黃中寶﹐須向膽中求。春風令人生萬物﹐乾坤膝下與吾儔﹐百脈自通流。

施造化﹐左右火雙抽。浩浩騰騰光宇宙﹐苦煙煙上靄環樓﹐夫婦漸相謀。

中黃寶須向膽中求

天一生气﹐名曰中黃。其气藏於膽﹐以爲性命之根元。其味苦﹐至如無知花木根蒂之味亦苦﹐乃知萬物非生气不能生也。內丹之藥先閉舌下兩竅﹐內通膽中生气﹐至喉舌之間﹐有微微苦味﹐是生气通流。然後求神爲丹也。

天一生气﹐名曰中黃。其气藏之於膽﹐以爲性命之根﹐其味苦。故人之膽气味亦苦。如艸木之根華其味亦苦﹐乃知萬物非生气不能生也。內丹之藥先閉舌下之竅﹐內通膽中生气至喉舌之間﹐微覺味苦﹐是丹气流通。然後汞水凝結而成丹也。

春帝令行生萬物

萬物得春气方生﹐人能通膽之气﹐然後內丹成就。

天地生气萌之於春﹐萬物得生气﹐然後能生人之得生气﹐藏之於膽。人能通膽之气﹐然後內丹成就一轉之功﹐如四時之春也。

乾坤膝下與吾儔百脈自通流

生气上行﹐口中覺苦﹐陰陽太和﹐神居天外﹐則天地四海如在吾膝下。浩然之气塞乎天地﹐百脈流通﹐萬竅開張﹐內丹降也。

生气上行其中覺苦﹐陰陽太和﹐神居天外則天地四海亦在吾膝下。浩然之气塞乎天地﹐百脈通流萬竅施張。內丹降也。

施造化左右火雙抽

下手之初﹐先閉舌下兩竅﹐不令气泄於外。左右兩竅之气自內而上行﹐左貫左太陽而入腦﹐右右俱過腦至頂心。泥丸宮合成一處﹐下重樓十二環﹐入心經傳入膽﹐衝開膽竅﹐使膽中生气上行﹐隨心膽之脈﹐貫於舌竅﹐使舌覺有苦味﹐乃是生气流注將欲降丹也。

造化言者﹐其下手之初也。先閉舌下兩竅﹐不令气泄於外。其左邊之气貫於左太陽而入腦﹐右邊之气貫於右太陰而入腦﹐左右俱過腦。而入頂泥丸宮合成一處﹐下重樓十二環﹐入心經﹑傳入膽衝開膽竅。使膽中生气﹐上行隨心膽之脈﹐貫於舌竅﹑覺舌有苦味﹐乃是生气注將欲降丹也。

浩气騰騰充宇宙﹐苦煙裊裊上環樓

膽竅旣開﹐則生气裊裊﹐上重樓十二環﹐入於舌竅之下﹐滿口覺苦﹐乃是生气流通之驗也。

然後閉定舌竅左右之气上行﹐故有騰騰之狀也。膽竅卽閉﹐則生气裊裊﹐上重樓十二環﹐自舌下之竅而升﹐滿口覺苦乃是生气流通也。

夫婦漸相謀

生气通流﹐則陰陽大和﹐心腎交媾﹐故曰漸相謀也。

夫婦者陰陽也﹐夫者陽也﹐婦者陰也﹐生气流通則陰陽太和﹐心腎交媾故曰漸相謀也。

口訣

行持下手之初﹐先須飲食養和五藏﹐不可失去饑過飽﹐心田安靜無憂無慮﹐乃可入道也。

行持下手之初﹐先須飲食以和五藏﹐不可饑不可飽﹐心田安靜無憂無慮﹐乃可入道。

凡於二更盡三更初﹐先須洗漱﹐於靜室燒香﹐盤膝坐﹐閉目存神。

凡於二更盡﹑三更初當洗漱﹐定神入室﹐燒香盤膝而坐﹐閉目存神。

候息出入﹐調勻﹐以舌倒捲塞定舌根兩竅﹐閉息漸次﹐覺左右太陽經有兩道气﹐從大牙根下貫太陽入頂門﹐至泥丸宮﹐卽爲一次。

候息出入調勻﹐以舌先倒捲定舌根兩竅閉息。漸覺左右太陽經有兩道气大牙根衝上﹐貫二太陽﹐次入頂門﹐覺二气交合﹐卽爲一次。

卻開眼良久﹐再閉目存神﹐依前卷舌﹐候气至泥丸宮﹐卽止。如此每夜行三次。

卻閉眼良久﹐亦閉目依前卷舌﹐候至泥丸宮止﹐如此每夜行三次卽止。

行數夜或旬日或半月﹐漸覺气到泥丸宮﹐後流入腦下重樓十二環﹐過夾脊串尾閭到上﹐眞气入心貫膽﹐覺胃中溫溫﹐微覺意思和暢﹐乃是眞气降也。

行至數夜或數日之間﹐漸覺泥丸宮次流入腦﹐下重樓十二環﹐透夾脊串尾閭﹐復次前衝心貫膽﹐臍胃中溫溫﹐微覺意思和暢﹐乃眞降也。

如此又行數夜﹐後漸覺气到心﹐後微覺溫溫﹐或心頭气微動動﹐卻有溫气後心而上﹐過重樓入舌下。漸覺口中微苦﹐乃是中黃之气自膽而出﹐陰陽大和﹐將有降丹之象也。

如此後則數夜漸覺气到心﹐次微覺溫溫或心頭气漸動﹐卻有溫气從心而上﹐過重樓口覺微苦。是中黃气自膽而出陰陽大和﹐將有降丹之象。

如此之後﹐每夜行持之初﹐令一人在門外﹐以絕入來之人及貓狗等﹐恐忽然相驚故也。至每夜行三次時﹐於坐前橫一幾﹐忽行气間﹐覺身體漸大﹐精神騰騰﹐漸見住宅與諸城市天地皆在身內。一身上覺充天﹐下覺塞地﹐手足皆不知所在﹐乃急以手按幾﹐閉目只覺心頭微一塊光明﹐團圓如日﹐忽然墜落﹐乃是丹降也。

如此之後﹐每夜行持之初﹐令一人在門外﹐攔人進入及貓狗等﹐恐忽然相驚。至每夜行三兩次時﹐於坐前橫一幾﹐忽然气沖﹐覺身體漸大﹐精神騰騰﹐漸見屋舍﹑人物﹑山河﹑皆在我身之內。手足皆不知所在﹐次急以手按幾﹐閉目大覺﹐心頭微一塊光明﹐團圓如日﹐忽然墜下丹田﹐此乃降丹也。

丹降之後﹐不可便開眼﹐漸漸收拾精神﹐卻歸四體。手足卻復舊﹐或覺手足微麻。定省多時﹐然後開眼﹐喫人參湯﹐乃睡至來日。喫粥食將怠一二日﹐如丹降畢功也。丹降之後百病消除﹐更無疾苦之厄也。

丹降之後﹐未得便開眼﹐且漸漸收拾精神歸定。四體復舊﹐或手足覺麻痺﹐次候定醒﹐然後開眼﹐次喫人參湯睡。至來早喫粥食將養一二日﹐如丹降也。丹降之後百病消除﹐更無疾苦之厄也。

