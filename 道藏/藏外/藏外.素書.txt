素書

原始章第一

夫道﹑徳﹑仁﹑義﹑禮五者﹐一體也。道者﹐人之所蹈﹐使萬物不知其所由。徳者﹐人之所得﹐使萬物各得其所欲。仁者﹐人之所親﹐有慈慧惻隱之心﹐以遂其生存。義者﹐人之所宜﹐賞善罰惡﹐以立功立事。禮者﹐人之所履﹐夙興夜寐﹐以成人倫之序。夫欲爲人之本﹐不可無一焉。賢人君子﹐明於盛衰之道﹐通乎成敗之數﹐審乎治亂之勢﹐達乎去就之理。若時至而行﹐則能極人臣之位﹔得機而動﹐則能成絕代之功。如其不遇﹐沒身而已。是以其道足髙﹐而名重於後代。

正道章第二

徳足以懷遠﹐信足以一異﹐義足以得眾﹐才足以鑑古﹐明足以照下﹐此人之俊也。行足以爲儀表﹐智足以決嫌疑﹐信可以使守約﹐廉可以使分財﹐此人之豪也。守職而不廢﹐處義而不回﹐見嫌而不苟免﹐見利而不苟得﹐此人之傑也。

求人之志章第三

絕嗜禁欲﹐所以除累。抑非損惡﹐所以讓過。貶酒闕色﹐所以無污。

避嫌遠疑﹐所以不誤。博學切問﹐所以廣知。髙行微言﹐所以修身。

恭儉謙約﹐所以自守。深計遠慮﹐所以不窮。親仁友直﹐所以扶顚。

近恕篤行﹐所以接人。任材使能﹐所以濟物。殫惡斥讒﹐所以止亂。

推古驗今﹐所以不惑。先揆後度﹐所以應卒。設變致權﹐所以解結。

括囊順會﹐所以無咎。橛橛梗梗﹐所以立功。孜孜淑淑﹐所以保終。

本徳宗道章第四

夫志﹐心獨行之術。長沒長於博謀﹐安沒安於忍辱﹐先沒先於修徳﹐樂沒樂於好善﹐神沒神於至誠﹐明沒明於體物﹐吉沒吉於知足﹐苦沒苦於多願﹐悲沒悲於精散﹐病沒病於無常﹐短沒短於苟得﹐幽沒幽於貪鄙﹐孤沒孤於自恃﹐危沒危於任疑﹐敗沒敗於多私。

素書﹣道義章第五

以明示下者暗﹐有過不知者蔽﹐迷而不返者惑﹐以言取怨者禍﹐令與心乖者廢﹐後令繆前者毀﹐怒而無威者犯﹐好眾辱人者殃﹐戮辱所任者危﹐慢其所敬者凶﹐貌合心離者孤﹐親讒遠忠者亡﹐近色遠賢者昏﹐女謁公行者亂﹐私人以官者浮﹐淩下取勝者侵﹐名不勝實者耗。略己而責人者不治﹐自厚而薄人者棄廢。以過棄功者損﹐羣下外異者淪﹐旣用不任者疏﹐行賞吝色者沮﹐多許少與者怨﹐旣迎而拒者乖。薄施厚望者不報﹐貴而忘賤者不久。念舊而棄新功者凶﹐用人不得正者殆﹐彊用人者不畜﹐爲人擇官者亂﹐失其所彊者弱﹐決策於不仁者險﹐陰計外泄者敗﹐厚斂薄施者凋。戰士貧﹐遊士富者衰﹔貨賂公行者昧﹔聞善忽略﹐記過不忘者暴﹔所任不可信﹐所信不可任者濁。牧人以徳者集﹐繩人以刑者散。小功不賞﹐則大功不立﹔小怨不赦﹐則大怨必生。賞不服人﹐罰不甘心者叛。賞及無功﹐罰及無罪者酷。聽讒而美﹐聞諫而仇者亡。能有其有者安﹐貪人之有者殘。

素書﹣安禮章第六

怨在不捨小過﹐患在不預定謀。福在積善﹐禍在積惡。饑在賤農﹐寒在墮織。安在得人﹐危在失事。富在迎來﹐貧在棄時。上無常操﹐下多疑心。輕上生罪﹐侮下無親。近臣不重﹐遠臣輕之。自疑不信人﹐自信不疑人。枉士無正友﹐曲上無直下。危國無賢人﹐亂政無善人。愛人深者求賢急﹐樂得賢者養人厚。國將霸者士皆歸﹐邦將亡者賢先避。地薄者大物不產﹐水淺者大魚不遊﹐樹禿者大禽不棲﹐林疏者大獸不居。山峭者崩﹐澤滿者溢。棄玉取石者盲﹐羊質虎皮者柔。衣不舉領者倒﹐走不視地者顚。柱弱者屋壞﹐輔弱者國傾。足寒傷心﹐人怨傷國。山將崩者下先隳﹐國將衰者人先獘。根枯枝朽﹐人困國殘。與覆車同軌者傾﹐與亡國同事者滅。見已生者愼將生﹐惡其迹者須避之。畏危者安﹐畏亡者存。夫人之所行﹐有道則吉﹐無道則凶。吉者﹐百福所歸﹔凶者﹐百禍所攻。非其神聖﹐自然所鐘。務善策者無惡事﹐無遠慮者有近憂。同志相得﹐同仁相憂﹐同惡相黨﹐同愛相求﹐同美相妒﹐同智相謀﹐同貴相害﹐同利相忌﹐同聲相應﹐同气相感﹐同類相依﹐同義相親﹐同難相濟﹐同道相成﹐同藝相規﹐同巧相勝﹕此乃數之所得﹐不可與理違。釋己而教人者逆﹐正己而化人者順。逆者難從﹐順者易行﹐難從則亂﹐易行則理。如此理身﹑理國﹑理家﹐可也﹗

