胎息經

胎從伏气中結﹐气從有胎中息﹐气入身來爲之生﹐神去離形爲之死。知神气可以長生﹐固守虛無﹐以養神气﹐神行卽气行﹐神住卽气住﹐若欲長生﹐神气相注﹐心不動念﹐無來無去﹐不出不入﹐自然常住﹐勤而行之﹐是眞道路。

上經共八十三字﹐一十七句

箋疏緣起

尙自幼多病﹐又乏齊物樂天之智﹐常汲汲於死生之域﹐故於修養諸術﹐道佛學說﹐無不參究﹐冀得延命固形﹐超脫證果。然念餘多年來﹐學愈多﹐行余蔓﹐與日損之旨﹐大相背謬﹐自亦知之。適一九五一冬日二十五﹐臘之十五日﹐閒居無事﹐因思學道半生﹐有何受用﹐無常一到﹐將何應付﹐不禁驚起﹐欲痛改前非﹐身體力行。然行將何據﹖細忖道書種種﹐僞謬者固無論矣。其他縱非僞謬﹐或則陳義過深﹐﹝如參同契﹐悟眞篇等﹞或則支離寡要﹐﹝如道藏中之絕大部分﹞﹐求其能爲初學楷式﹐而內容精當扼要﹐足爲實証之資者﹐其惟胎息經乎。惜經疏與幻眞先生注﹐皆欠妥善﹐故當卽決心參考各家要言﹐作成箋疏﹐以便一己之行持﹐且以與佛密互證。惟年來從事醫學內典之纂輯﹐此意擱置已久﹐今幸二者大體就緒﹐故特及之﹐此作箋疏之緣起也。

尙按﹕閔小艮眞人遺言有曰「好爲苟難﹐耽誤一世﹐作異矜奇﹐全不濟事﹐只此平常﹐還源密諦﹐三百日園﹐時時明是。」善哉言乎﹗乃先得我心也。

經之所證

道宗書十九僞造﹐性命圭旨蟄藏气穴節下﹐載此一段﹐題曰達摩祖師胎息經﹐此一見而知其僞者﹐故伍沖虛眞人於天仙正理中引用經首二語﹐只稱古胎息經而不著撰人名氏。查性命圭旨刊於明之萬曆﹐正理亦系同時之書﹐則此經或系明以前宋元人之知道者﹐托達摩而造與。

經旨正鵠

此經經旨﹐卽是內丹。內丹者﹐陰丹也。乃一己身中所配合而無須假之於人者﹐亦稱玉液還丹﹐﹝南宗以築基後令得藥結丹爲玉液﹐與此迥別﹐故以亦字冠之﹞﹐實爲了性之功。道宗功夫﹐𨿽大成是一﹐而入手確有多途。有一己獨修者﹐有資藥物者﹐有賴鼎器者﹐有三法參差並用者。而鼎器之中﹐又有單用虎者﹐有龍虎並用者﹐其道𨿽有淺深﹐此緣學者根性福德不齊所致。若云大成﹐總非三家相見不能也。而今末法時代﹐欲如旌陽三丰之所爲﹐實不可能﹐惟有盡性至命﹐俾這邊事盡﹐那邊易通。此亦文逸眞人所謂形神𨿽曰兩難全﹐了命未能先了性之旨也。然古今學道者﹐多不能辧析內外﹐致丹道混淆﹐莫衷一是。殊不知陰陽有一身﹑同類﹑虛空之別﹐故丹法有玉液﹐金液﹐玄珠之殊。是以玉煉者金煉﹐金煉者菲玉煉﹐間又玉煉金煉皆知﹐而不識玄珠化形之道﹐經於尸解已耳。邇來惟皖中陳櫻寧先生﹐以玉液爲修道﹐認金液爲煉丹﹐於糾葛不淸之中﹐辟出一條光明大路﹐俾學者於茫昧之中﹐有所辧析﹐此所謂先得我心者﹐佩甚﹗非讀書破萬卷﹐師授有淵源者﹐豈能知此乎﹗

尙於此將陰陽分作一身﹑同類﹑虛空三種﹐亦不過聊存一說耳﹐實則純粹南宗﹐入手卽假同類﹐由淺入深﹐而功法步步不同﹔純粹北宗﹐始終皆是單修﹐而末後單亦非單﹔東西兩派﹐合南北爲一﹐由北宗法入門﹐以南宗法證果﹐此因派別不同﹐而所用之方法亦異﹐不可不知也。他如三丰之法﹐步步俱用龍虎﹐李晦卿注參同﹑翁葆光注悟眞﹐﹝卽三注中之薜注﹞頗爲近之。至於陸子野之悟眞注﹐則又明是兩家之法。余初以兩家爲非眞﹐及學佛密﹐始知昔日殆井蛙之見。總之﹐修眞一道﹐法有多門﹐處處綠楊堪系馬﹐家家門閘透長安﹐若得眞師眞訣﹐門門堪以證果﹐只看學者之因緣與實踐之功夫如何耳。

胎息經箋疏正文

古仙云﹐胎者胎其神﹐息者息其气。故胎字是指神之泰定﹐不動不搖﹐不憂不懼﹐不思不想﹐如嬰孩之處母腹一般。息字是指粗气絕滅﹐亦是外气不行﹐气卽不引﹐自然百脈中和﹐一片光明。須知气猶水也。神猶月也﹐月動由於水漾﹐神搖由於气牽﹐水澄則月明﹐气定則神慧。在玉液還丹中﹐始終不外神气相抱﹐不出不入﹐如女之懷孕然。而亦惟有依此神不離气﹐气不離神﹐气气相依﹐達於大定﹐而內丹自成﹐故曰胎息經。經者常道也。言此胎神息气之功﹐卽玉液之常道也。

夫神卽曰胎﹐考懷胎者﹐二五媾合之後﹐卽是有物在胞﹐自然常存﹐無一息不貫注﹐無一刻不孕育者﹐吾人之神﹐終日攘攘﹐夢中猶且不靖﹐安望其能蟄藏不動﹐含宏光大乎﹖吾前固已言及气能動志矣﹐而志能動气之旨﹐尢不可忽。蓋雜念紛乘﹐並非眞心眞神﹐無異風也。水本不動﹐因風蕩漾﹐風若不來﹐水還澄湛﹐而水月自相輝照矣。故知道者﹐去三心﹐滅四相﹐緣念旣絕﹐眞神﹝一靈也﹞朗耀﹐气自歸根﹐不出不入矣。

式一子﹝萬啟型﹞論轉息法曰「道在天地間﹐古今由一息﹐以道不可見﹐所可靜觀而領悟者﹐惟此一息耳。而息有眞凡﹐凡息者﹐呼吸也﹐人所易知﹐而凡息中之眞息﹐惟修眞者能知之。至眞息中之無息﹐無息中之不息﹐非眞人莫辧。虛極靜篤之時﹐凡息除而眞息見﹐杳杳冥冥之中﹐眞息現而無息立﹐綿綿密密之頃﹐無息安而不息轉。知轉息﹐卽知轉識﹐知轉識﹐卽知轉幾﹐知幾其神乎﹖𨿽然﹐轉息非易易也。欲知轉息﹐非知分息不可﹐欲知分息﹐非知離息不可﹐欲知離息﹐非知合息不可﹐欲知合息﹐非知通息不可﹐通則一﹑一而二﹑二而一也。莊子所謂乘天地之正﹐而禦六气之變﹐以遊無窮者﹐非此之謂耶。上疏經名竟

胎從伏气中結

神猶人也﹐气猶馬也。馬載人馳﹐猶之气牽神動﹐故欲神定自在﹐有如孕婦之懷胎者﹐捨降伏其气﹐使气能歸根蟄藏﹐莫由致也。然歸根何所﹖气如何伏﹖此中大有研究。曹文逸云﹕專气致柔神久畱。北遊語錄云﹕嘗記師父﹝指丘祖﹞大定間宣見時﹐論及諸功法﹐惟存想下丹田爲最﹐然止一法耳﹐於道則未也。幻眞先生注胎息經曰﹕臍下三寸爲气海﹐亦爲下丹田。

尙按下丹田卽神气歸根之所﹐其適當部位﹐在臍後微下之處﹐但不可執定幾寸幾分﹐知其地就是﹐古云臍後腰前﹐心下腎上﹝此腎指陰蹺穴﹞﹐中間一帶﹐不可拘執是也。

規中指南論玄牝曰﹕徑寸之質﹐以混三才﹐在腎之上﹐心之下﹐仿佛其內﹐謂之玄關。不可以有心守不可以無心求。以有心守之﹐終莫之有﹔以無心求之﹐終顯其無﹐若何可也。蓋用志不分﹐乃凝於神﹐但存心絕慮﹐調息气勻﹐寂然常照﹐勿使昏散﹐候气安和﹐眞人入定。於此定中﹐觀照內景﹐才若意到﹐其兆卽萌﹐便覺一息﹐從規中起﹐混混續續﹐兀兀騰騰﹐存之以誠﹐聽之以心﹐六根安定﹐胎息凝凝﹐不閉不數﹐任其自如﹐靜極而噓﹐如春沼魚﹐動極而吸﹐如百虫蟄﹐氤氳開闔﹐其妙無窮。如此少時﹐便須忘气合神﹐一歸混沌﹐致虛之極﹐守靜之篤﹐心不動念﹐無來無去﹐不出不入﹐湛然常住﹐是謂眞人之息以踵踵者其息深深之競﹐神气交感﹐此其候也。元气所由生﹐眞息所由起﹐此意到處﹐便見造化﹐此息起處﹐便是玄關﹐非高非下﹐非左非右﹐不前不後﹐不偏不倚﹐人一身天地之正中﹐正此處也。采取在此﹐交媾在此﹐烹煉在此﹐沐浴在此﹐溫養在此﹐然結胎在此﹐脫胎神化﹐無不在此。此竅陽舒陰慘﹐本無正形﹐意到卽開﹐開合有時﹐百日立基﹐養成气母﹐虛室生白﹐自然見之。昔黃帝三月內觀﹐蓋此道也。

按陳眞人此論﹐乃混中下二田而說等者。然此中分辧﹐最不易知﹐惟閔眞人天仙道程寶則﹐論之最祥。其言曰﹕一塵不染﹐則其無雜念也可知。念無而後息住﹐息住而後關開﹐此一定之理﹐然亦有一虛一寂而便開焉者﹐此乃气穴﹐非炁穴也。气穴者﹐祖炁之所自出﹐而炁穴在其中。炁穴開而玄關辟矣。此一說也﹐知者鮮矣。噫﹐此地仙之所以多夫天仙者與﹗失之毫釐﹐謬以千里﹐語曰﹕欲知山下路﹐須問過來人﹐不蒙師指﹐到老還成古董﹐是某之幸也。夫師不云乎﹐不云乎﹐所穴不開﹐進火無門﹐炁穴不開﹐聖胎不結﹐忘而又忘﹐玄關斯辟﹐是二非二﹐是一非一﹐如雞抱卵﹐不說而說。萬啟型曰﹕气穴在下﹐炁穴在上﹐穴同而竅異也。又曰﹕玄關未開﹐只是凝神於气穴﹐做人元功夫﹐玄關已開﹐則凝神於炁穴﹐直接天元矣。於此可知初機之士﹐總以下田坤腹爲依歸﹐當其凝神聚气﹐現出玄關﹐此關乃有時而開﹐有時而不開者﹐故曰功到則現﹐機寂則隱﹐卽是坤鑪﹐一名神鑪﹐乃起息止息之所﹐實卽气穴也。而此亦名玄關者﹐以系神气混一後所現﹐所謂玄妙機關也。若眞正玄關﹐一名玄竅﹐必於任督通理﹐人道已盡之後﹐虛靜之極﹐此竅乃現﹐故有功非十年八載﹐難言開竅之說。此竅開則常開﹐神有所藏﹐故各神室黃房﹐而炁自由陰躋起﹐經脘後脊前中縫﹐直透泥丸﹐而若無升無降者﹐此正黃中通理天仙結胎脫胎之地也。

抱朴子曰﹕故行炁﹐或可以治百病﹐或可以入瘟疫﹐或可以禁蛇虎﹐或可以止瘡血﹐或可以居水中﹐或可以行水上﹐或可以辟饑渴﹐或可以延年命﹐其大要者﹐胎息而已。得胎息者﹐能不以鼻口噓吸﹐如以胞胎之中﹐則道成矣。初學行炁﹐鼻中引炁而閉气﹐陰以心數﹐至一百二十﹐乃以口微吐之﹐吐之及引之。皆不欲令己耳聞其炁出入之聲﹐常令入多出少﹐以鴻毛著鼻口之上﹐吐炁而鴻毛不動爲候也。漸習轉增其心數﹐久久可以至千﹐至千則老者更少﹐日還一日矣。夫行炁當以生炁之時﹐勿以死炁之時也。故曰仙人服六炁﹐此之謂也。一日夜有十二時﹐其從夜半以至日中六時爲生炁﹐從日中至夜半六時爲死炁﹐死炁之時﹐行炁無益也。善用炁者﹐噓水﹐水爲之逆流數步﹐噓火﹐火爲之滅﹐噓虎狼﹐虎狼伏而不得動起﹐噓蛇虺﹐蛇虺蟠而不能去﹐若他人爲刀兵所傷﹐噓之血卽止﹐聞有爲毒虫所中﹐𨿽不見其人﹐遙爲噓祝我之手﹐男噓我左﹐女噓我右﹐而彼人𨿽在百里之外﹐卽時皆愈矣。又中惡急疾﹐但吞三九之炁﹐亦登時差也。但人性多燥﹐少能安靜以修其道耳。又行炁大要﹐不欲多食﹐及食生菜肥鮮之物﹐令人气彊難閉﹐又禁恚怒﹐多恚怒則炁亂﹐旣不得溢﹐或令人發頦﹐故甚少有能爲者也。

攝生三要曰﹕養气者﹐須從調息起乎。禪家謂息有四種﹐凡鼻息往來聲者﹐此風也﹐守風則散﹔𨿽無聲而鼻中澀滯者﹐此喘也﹐守喘則結﹔不聲不滯而往來有迹者﹐此气也﹐守气則勞﹔所謂息者﹐乃不出不入之義。朱子調息銘曰﹕靜極而噓﹐如春沼魚﹐動極而吸﹐如百曰蟄﹐春魚得气而動﹐其動極微﹐寒虫含气而蟄﹐其蟄無朕﹐調息者﹐須似之綿綿密密﹐幽幽微微﹐呼則百骸萬竊﹐气隨以出﹐吸則百骸萬竅﹐气隨以入﹐調之不廢﹐眞气從生﹐誠要訣也。又曰﹕養身者﹐毋令身中之气﹐有所違諍。如行久欲坐﹐此從動入止也﹐將就坐時﹐先徐行數步﹐稍申其气﹐漸放身體﹐止气稍來﹐動气稍去﹐從此而坐﹐則粗不忤細矣。如坐久欲行﹐此從止出動也﹐必稍動其身﹐或申手足﹐如按摩狀﹐然後徐行﹐不然﹐細气在身﹐與粗气相忤矣﹐其餘種種﹐依此推之。

又曰﹕習閉气而吞之﹐名曰胎息﹐嗽舌下泉咽之﹐名曰胎食﹐春食朝霞者﹐日始出赤气也﹔秋食淪漢者﹐日沒後赤黃气也﹔冬食流瀣者﹐北方夜半气也﹔夏食三陽者﹐南方日中气也。勤而行之﹐可以辟穀﹐余試之良驗。

又曰﹕初學調息﹐須想其气﹐出從臍出﹐入從臍滅﹐調得極細﹐然後不用口鼻﹐但以臍呼吸﹐如在胞胎中﹐故曰胎息。初閉气一口﹐以臍呼吸﹐數之至八十一或一百二十﹐乃以口吐气出之﹐當令極細﹐以鴻毛著於口鼻之上﹐吐气而鴻毛不動爲度﹐漸習轉增﹐數之久可至千﹐則老者更少﹐日還一日矣。葛仙翁每盛暑﹐輒入深淵之底﹐一日許乃出﹐以其能閉气胎息耳。但知閉气﹐不知胎息﹐無益也。

又曰﹕气欲柔﹐不欲彊﹐欲順﹐不欲逆﹐欲聚﹐不欲散﹐故道家最忌嗔﹐嗔心一發﹐則气彊而不柔﹐逆而不順﹐亂而不定﹐散而不聚矣。若彊閉之﹐則令人發咳。故道者須如光風霽月﹐景星慶云﹐無一毫乖戾之气﹐而後可行功。又食生菜肥鮮之物﹐亦令人气彊難閉﹐食非時動气之食﹐亦令人气逆。又多思气亂﹐多言气散﹐皆當深戒。

三丰眞人道言淺近說曰﹕凝神於虛﹐如坐高山而視眾山眾水﹐如燃天燈而照九幽九昧。調息不難﹐心神一靜﹐隨息自然﹐我只守其自然﹐加以神光下照﹐卽調息也。調息者﹐調度陰躋之息﹐與吾心中之气﹐相會於气穴中也。

又曰﹐心止於臍下曰凝神﹐气歸於臍下曰調息﹐神息相依﹐守其淸淨自然曰勿忘﹐順其淸淨自然日勿助﹐勿忘勿助﹐以默以柔﹐息活潑而心自在﹐卽用鉆字訣﹐以虛空爲藏心之所﹐以昏默爲息神之鄕﹐三番兩次﹐澄之又澄﹐忽然神息相忘﹐神炁融和﹐不覺恍然陽生而人如醉矣。

又曰﹕調息須以後天呼吸尋眞人呼吸之處﹐古云﹐後天呼吸起微風﹐引起眞人呼吸功﹐然調後天呼吸﹐須任他自調﹐方能調得起先天呼吸﹐我惟致虛守靜而已﹐眞息一動﹐玄關卽不遠矣。照此進功﹐築基可翹足而至﹐不必百日也。

尙按伏气胎息﹐必依調息爲功﹐調息之法﹐三丰最詳﹐故本注多引之﹐乃眞仙口訣也。至於閉息一法﹐古仙多有辟之者﹐然亦有其相當作用﹐未可厚非﹐不過行持須極自然最好由調綿綿之中和气入手而漸企之﹐余已詳述於气功保健的研究和實踐中矣。

張紫陽眞人金丹四百字自序中有曰﹕要須知夫身中一竅﹐名曰玄牝﹐此竅者﹐非心非腎﹐非口非鼻﹐非脾胃﹐非穀道﹐非膀胱﹐非丹田﹐非泥丸﹐能知此一竅﹐則冬至在此矣﹐藥物在此矣﹐火候在此矣﹐沐浴亦在此矣﹐結丹亦在此矣﹐脫體亦在此矣。夫此一竅﹐亦無返旁﹐更無內外﹐乃神气之根﹐虛無之谷﹐在身中求之﹐不可求於他也。此之一竅﹐不可以私意揣度﹐是必心傳口授苟或不而﹐皆妄爲矣。閔一得眞人注曰﹐揣度卽是念頭﹐夫大道教人忘念﹐烏可私意揣度﹐然而戒揣度﹐又戒他求﹐謂必心傳口授者﹐顯示學者以必由心得也。在上智之人﹐天懷素定者﹐讀之自可頓入﹐中智之士﹐功需漸進者﹐尙恐覓趨徑而無由﹐吾今仰體張祖婆心﹐普爲學人身中﹐指一入竅正路﹐厥爲止念一法﹐夫欲止念﹐先須懲忿窒欲﹐去除種種雜念﹐只畱正念﹐正念𨿽畱﹐卻不許有依附旁念﹐潛滋暗長﹐俄而此念頓息﹐後念未起﹐正是萬慮消忘﹐絕妙好時﹐得師一句﹐便能心受矣。然人果能於前念已斷﹐後念未續之際﹐當下猛然一覺﹐不啻心傳﹐盡堪自得﹐夫亦何待夫口授耶。只要當下得覺﹐切勿自驚﹐弗自驚者﹐則居之安﹐居之安﹐則身中藥材亦資之深﹐而所謂法度者﹐亦取諸左右逢其源矣。上文所謂冬至藥物火候等等﹐盡在於此者信也。若以私意揣度之﹐不幾南轅而北轍哉﹐烏乎可。

尙按道宗一般傳授﹐多是修气以攝心之漸乘﹐而眞人示以上止念卽知玄牝﹐則是道宗之無上上乘﹐修心攝气﹐一了百當之法門也。此理與佛法顯教之禪宗及密教所傳之大手印大圓滿﹐大可相通﹐大宜著眼。

气從有胎中息

气如何息﹐惟賴神明大定﹐如婦之有胎然。古仙云﹐神一出﹐便收來﹐神返身中气自回。呂祖師百句章曰﹕無念方能靜﹐靜中气自平﹐气乎息乃住﹐息住自歸根﹐歸根見本性﹐見性始爲眞。神入恍惚杳冥之鄕﹐形歸虛無寂寥之境﹐所謂養命資於養性﹐正謂此也。

廣成子曰﹕至道之精﹐窈窈冥冥﹐至道之極﹐昏昏默默。無視無聽﹐抱神以靜﹐形將自正。必靜必淸﹐無勞汝形﹐無搖汝精﹐乃可以長生。目無所見﹐耳無所聞﹐心無所知﹐汝神將守形﹐形乃長生。愼汝內﹐閉汝外﹐多知爲敗。我守其一﹐以處其和﹐故我修身千二百歲﹐而形未嘗衰。

彭祖曰﹕道不在順﹐但能不思衣﹐不思食﹐不思聲﹐不思色﹐不思勝﹐不思負﹐不思失﹐不思得﹐不思榮﹐不思辱﹐心不勞﹐形不極﹐常導引﹐內气息﹐但爾﹐可得千歲。﹝一有不思曲﹐不思直二句﹞。

白眞人玄關顯祕論曰﹕煉形之妙﹐在乎凝神﹐神凝則气聚﹐气聚則丹成﹐丹成則形固﹐形固則神全。故譚眞人﹝譚紫霄﹐有化書﹞云﹐忘形以養气﹐忘气以養神﹐忘神以養虛﹐忘虛以養道﹐忘忘則功園。

張虛靖天師大道歌曰﹕道不遠在身中﹐物則皆空性不空﹐性若不空和气住﹐气歸元海壽無窮。欲得身中神不出﹐莫向靈臺畱一物﹐物在身中神不淸﹐耗散精神損筋骨。神馭气﹐气畱形﹐不須雜術自長生﹐術則易知道難悟﹐旣然悟得不專行﹐所以千人萬人學﹐畢竟終無一二成。神若出﹐便收來﹐神返身中气自回﹐如此朝朝還暮暮﹐自然赤子產眞胎。

曹文逸眞人云﹕神不外馳气自定。

丹陽眞人語錄曰﹕師曰﹕炁之難禦﹐迅若奔馬﹐惟靜者爲易﹐必去其外慕﹐𨿽觀紛華之在眼前﹐正如深山窮谷中﹐方是道人心腸﹐倘不到無心地面﹐莫能制禦﹐是知道者﹐貴於無心也。

北遊語錄曰﹕吾今以實言告眾﹐眾等聽之﹐非我之私言也﹐師眞之言也。人之學道奉善﹐初心莫不精進﹐行之未久而退怠﹐以其妄有所求﹐卒不見其驗﹐則疑惑不能自解﹐故中道而廢。聖人設教於天下後世﹐惟欲人去妄復性﹐而不使情欲亂於中﹐使其心得其平常﹐爲入道之本。聖人豈獨無情哉﹐能自不動其心耳。如天有四時﹐寒暑運用﹐雷霆風雨﹐萬變於前﹐而太虛之眞體未嘗動﹐學人體究到此﹐是到平常地色﹐故有云﹐平常是道。先保此平常﹐其積行累功﹐皆由乎己﹐是在我者也。道之顯驗﹐聖賢把握﹐是在天者也。當盡其在我者﹐而任其在天者﹐功行旣全﹐道乃自得﹐若有心以求則妄矣。

又曰﹕淸靜有內有外﹐有無爲﹐有有爲﹐惟無爲自得﹐是謂眞淸靜﹐聖賢與之也。今之學人﹐或有存想吐納以爲事者﹐善則善矣﹐終不見其成功﹐正如入冬時﹐能開諸花卉於覆蔭中﹐非不奇也﹐然終不能成其實﹐惟無爲淸靜﹐是爲至極﹐無漏爲驗也。三年不漏﹐則不丹結﹐六年則中丹結﹐其事已有不可具言者﹐九年上丹結﹐轉入泥丸﹐三宮升降﹐變化無窮﹐𨿽千百億化身﹐亦自此出。何以能致此﹖曰﹕必心地平常以爲本﹐心平則神定﹐神定則精凝﹐精凝則气和﹐竹然見於面﹐發於四肢﹐無非自然﹐蓋初以心地平常爲本故也。此在乎己者﹐固不可不盡﹐系夫天者﹐不可以彊致﹐惟其積累功行旣至﹐則有所自得。

又曰﹕丘祖云﹐俺與丹陽﹐同遇祖師學道﹐令俺重作塵勞﹐不容少息﹐與丹陽默談玄妙﹐一日閉其戶﹐俺竅中聽之﹐正傳谷神不死調息之法﹐久之﹐推戶入﹐卽止其說﹐俺自此後﹐塵勞了畢﹐力行所聞之法﹐行之𨿽至﹐然丹陽二年半了道﹐俺千萬苦辛﹐十八九年﹐猶未有驗﹐祖師所傳之道一也﹐何爲有等須如此﹐只緣各人所積功行有淺深﹐是以得道有遲速﹐丹陽非一世修行﹐至此世﹐功行已滿﹐用此谷神之道﹐當其時耳﹐故速見其驗﹐俺之功行未備﹐縱行其法﹐久而無驗﹐固其宜也。修行人必先全拋世事﹐齊修萬行﹐使一物不累﹐一心致虛﹐至寂無所寂之地﹐功行兼備則福至﹐福至則心開﹐一點光明透入﹐卽天地之根﹐二物自然合而爲一﹐方用綿綿之道以存養之﹐使之充實﹐則永劫不死矣。

攝生三要曰﹕聚精在於養气﹐養气在於存神﹐神之於气﹐猶母之於子也。﹝按中載煉精之訣﹐須夜半子時﹐披衣起坐﹐兩手搓極熱﹐以一手將外腎兜住﹐以一手掩臍而凝神於內腎﹐久久習之而精旺矣﹞。故神凝則气聚﹐神散則气消﹐若寶惜精气而不知存神﹐是茹其華而忘其根矣。又曰﹕禪門止觀﹐乃存神要訣﹐一日

系緣守境止﹐卽系念一處是也。二日制心止﹐不復系心一處﹐但覺念動﹐隨而止之﹐所謂不怕念起﹐惟怕覺遲也。三日體眞止﹐俗緣萬殊﹐眞心不動﹐一切順逆等境﹐心不妄緣﹐蓋體眞而住也。

養生膚語曰﹕人始死﹐耳目口鼻手足形體具足﹐而父母兄弟妻子莫之愛者﹐謂其神之去也﹐然則人之所愛﹐在神不在形矣﹐而今人所養﹐顧在形不在神﹐何耶﹖今人作文神去﹐作事神去﹐好聲神去﹐好色神去﹐凡動靜運用紛紜﹐神無不去﹐人莫之惜﹐顧神絕﹐乃獨悲之深焉﹐是何見之晚也。人之致思發慮﹐致一思﹐出一神﹐注一念﹐出一神﹐如分火焉﹐火愈分﹐油愈幹﹐火愈小﹔神愈分﹐精愈竭﹐神愈少。及其絕而悲之深焉。是何見之晚也。古仙云﹐神一出﹐便收回﹐神返身中气自回﹐如此朝朝並暮暮﹐自然翁嫗返童孩﹐噫﹐其誠通天地之生機也夫。

又曰﹕陸元鶴談養生之旨曰﹐不過藏神於淵﹐令不外遊﹐久之自然神化﹐毋多談。

三丰祖師道言近說曰﹕大道從中字入門﹐所謂中字者﹐一在身中﹐一不在身中﹐功夫須兩層做。第一尋身中之中﹐朱子云守中制外。夫守中者﹐須要回光返照﹐注意規中﹐呈臍下一寸三分處﹐﹐不卽不離﹐此尋身中之中也。第二求不在身中之中﹐中庸云喜怒哀樂之未發。此未發時﹐不聞不見﹐戒愼幽獨﹐自然性定神淸﹐神淸气慧﹐到此方見本來面目﹐此求不在身中之中也。以在身中之中﹐求不在身中之中﹐然後人欲易淨﹐天理復明﹐千古聖賢仙佛﹐皆以此爲第一步功夫。

又曰﹕凝神調息﹐調息凝神﹐八个字就是下手功夫﹐須一片做去﹐分層次而不斷乃可。凝神者﹐收已淸之心而入其內也。心未淸時﹐眼勿亂閉﹐先要自勸自勉﹐勸得回來﹐淸涼恬淡﹐始行收入气穴﹐乃曰凝神﹐凝起神了﹐然後如坐高山而視眾山眾水﹐如燃天燈而照九幽九昧﹐所謂凝神於虛者此也。

又曰﹕潛心於淵﹐神不外遊﹐心牽於事﹐火動於中﹐火動於中﹐必搖其精﹐心靜則息自調﹐靜久則心自定﹐死心以養气﹐息切以純心﹐精气神爲內三寶﹐耳目口爲外三寶﹐常使內三寶不逐物而遊﹐外三寶不透中而擾﹐呼吸綿綿﹐深入丹田﹐使呼吸爲夫婦﹐神气爲子母﹐子母夫婦﹐聚而不離﹐故心不外馳﹐意不外想﹐神不外遊﹐精不妄動﹐常燻蒸於四肢﹐此金丹大道之正宗也。

又曰﹕凝神調息﹐只要心平气和。心平則神遊﹐气和則息調。心平﹐平字最妙﹐心不起波之謂平﹐心執其中之謂平﹐平卽在此中也。心在此中﹐乃不起波﹐卽丹經之玄關一竅也。

又曰﹕修煉不知玄關﹐無論其他﹐只此便如入暗室一般﹐從何下手﹖玄關者﹐气穴也﹐气穴也﹐神入气中﹐如在深穴之中也﹐神气相戀﹐則玄關之體已立。伍沖虛眞人曰﹕古胎息經云﹐胎從伏气中結﹐炁從有胎中息﹐斯言爲過去未來諸神仙天仙之要法也。予願再詳譯而直論之。失人身初時﹐只二炁合一爲虛空之炁而已﹐無胎也﹐亦無息也﹐因母呼吸而長爲胎﹐因胎而長爲息﹐及至胎全﹐妙在隨母呼吸而爲呼吸﹐所以終日呼吸而不逼悶﹐此緣不由口鼻呼吸﹐只臍相通﹐故能似無息一般﹐此正眞胎息景也。離胎而息卽斷﹐無母臍與子臍相通﹐不得不向自身口鼻起呼吸﹐卽與胎中呼吸同而暫異其竅耳。逆修返還之理﹐安得不以我今呼吸之息而返還爲胎中息耶。凡返還呼吸時﹐以口鼻呼吸之气而復歸於胎息之所﹐如處胎時之息﹐漸漸煉至胎息亦眞無。眞無者﹐滅息盡之義也。方是未生時﹐而還返於未有息未有胎已前之境界﹐不落生死之途者矣。然呼吸之气﹐最難制伏﹐必有元炁相依﹐方可相定而成胎息﹐所謂孤陰不成者﹐此亦其一也。必要有先天炁機發動之時﹐又有元靈獨覺及呼吸相依﹐三寶會合已先煉成大藥者﹐而轉歸黃庭結胎之所。於此之時﹐而後以胎息養胎神﹐得神炁乘胎息之气﹐在中一定﹐卽是結胎之始﹐𨿽似有微微呼吸若在臍輪﹐而若不在臍輪﹐在虛空﹐漸至無息成胎﹐仍綿密無間﹐直證陽神大定﹐絕無動靜起滅﹐卽是胎圓﹐滅盡定而陽神成矣。

悟元子曰﹕四大不著而身齋﹐諸慮俱息而意齋﹐回光返照而眼齋﹐聲音不入而耳齋﹐香臭不到而鼻齋﹐是非不動而舌齋﹐掃淨萬緣﹐離種種邊﹐應無所往而生其心則心齋。閔眞人曰﹕功到此際﹐道體全現﹐若從此體認而仍有無不立﹑人法雙忘﹐造至無所無邊﹐自入無量化域﹐身機心機﹐自與造化合一﹐更令散齋七七﹐不失此況﹐待到時至﹐隨機應點﹐自己身證自然﹐而六通具足﹐何先天之或昧﹐而胎有不結不圓乎。如是大可頓超無上知德﹐自必一了百當﹐縱或有阻﹐而玄關一竅﹐亦必大開常開﹐采取結養脫化等等﹐總以無住無所﹐覺而勿著爲用焉耳。

規中指南論藥物曰﹕大抵玄牝爲陰陽之原﹐神气之宅﹐神气爲性命之藥﹐胎息之根﹐呼吸之祖。深根固蒂之道﹐胎者藏神之府﹐息者化胎之元﹐胎因息生﹐息因胎住﹐胎不得息不成﹐息不得神無主。又曰﹕神仙教人煉精必欲返其本﹐復其初﹐重生五臟﹐再立形骸﹐無質生質﹐結成聖胎﹐其訣曰﹕專气致柔﹐能如嬰兒乎﹐除垢止念﹐靜心守一﹐外想不入﹐內想不出﹐終日混沌﹐如在母腹﹐神定以會乎气﹐气和﹝一作住﹞以合乎神﹐神卽气而凝﹐气卽神而住﹐寂然於休歇之場﹐恍兮於無何有之鄕﹐天心冥冥﹐注意一竅﹐如雞抱卵﹐似魚在水﹐呼至於根﹐吸至於蒂﹐綿綿若存﹐在守胎中之一息也。守無所寧﹐眞息自住﹐泯然若無﹐𨿽心於心﹐無所存住﹐杳冥之內﹐但覺太虛之中﹐一靈爲造化之主宰﹐時節若至﹐妙理自彰﹐輕輕然運﹐默默然舉﹐微以意而定气﹐應造化之樞機﹐則金木自然混融﹐水火自然升降﹐忽然一點﹐大如黍珠﹐落於黃庭之中﹐此乃采鉛投汞之機﹐爲一日之內﹐結一日之丹。復命篇曰﹕夜來混沌攧落地﹐萬象森羅總不知﹐當此之時﹐身中混融﹐與虛空等﹐亦不知神之爲气﹐亦不知气之爲神。似此造化﹐亦非存想﹐是皆自然之道﹐吾亦不知其所以然而然。藥旣生矣﹐火斯出焉。大抵藥之生也﹐小則可以配坎離之造化﹐大則可以同乾坤之運用﹐金丹之旨﹐又於此泄﹐無餘蘊矣。豈傍門小法所可同語哉。若不吾信﹐捨玄牝而立根基﹐外神气而求藥物﹐不知自然之胎息而妄行火候﹐棄本趨末﹐逐妄迷眞﹐天奪其算﹐吾未如之何也已矣。

尙按陳眞人此節﹐𨿽講玉液爲主﹐而亦略及金液﹐蓋小大𨿽殊其理一也。所謂一者﹐陰陽交媾而生也。不問小丹大丹與玄珠。不交媾則不生﹐尹眞人云﹐未有不交媾而成造化者﹐正指此也。

气入身來爲之生﹐神去離形爲之死。

凡舉生物﹐莫不有气﹐而命卽寓於气之中﹐凡生物之所以有知覺運動者﹐莫非气之運用也。無气則不能動﹐自成死物矣。凡蠢蠢者莫不含靈﹐靈者神也﹐而性卽藏於神之內﹐無神以主﹐則有如木石﹐非死而何﹗故知人身之所以生者﹐气與神也﹐惟是此气與神﹐稟之於天﹐而又受天之陶鑄﹐陰符經所謂天地萬物之盜﹐及古哲云﹐天與之﹐天復取之﹐失其气﹐气盡而死也﹐皆指此。

知神气可以長生﹐固守虛無﹐以養神气。

此乃本經最要之訣﹐蓋虛無者﹐卽是致虛守靜﹐建立玄牝之法。虛者虛其心﹐無者無其身﹐虛其心則神自淸﹐無其身則气自靜﹐能淸能靜﹐神气自養矣。然此非一蹶可能者﹐心朝斯夕斯﹐動靜一如﹐方能有成﹐故曰固守﹐言不可須臾相離﹐一刻怠忍也。

又此固守虛無之功﹐卽是仙家交媾陰陽﹐盜奪天地造化之訣。不知此訣﹐不能返還﹐不造此境﹐亦無從返還﹐故此後廣釋之。

老子曰﹕致虛極﹐守靜篤。

內經上古天眞論曰﹕恬淡虛無﹐眞气從之﹐精神內守﹐病安從來。

丹陽眞人語錄曰﹕夫道以無心爲體﹐忘言爲用﹐以柔弱爲本﹐以淸淨爲基﹐若施於人﹐必節飲食絕思慮﹐靜坐以調息﹐安寢以養炁﹐心不馳則性定﹐形不勞則精生﹐神不擾則丹結﹐然後滅情於虛﹐寧神於極﹐可謂不出戶庭而妙道得矣。

又曰﹕淸淨者﹐淸爲淸其心源﹐淨爲淨其气海。心源淸﹐則外物不能擾﹐故情定而神明生焉﹐炁海淨﹐則邪欲不能幹﹐故精全而腹實矣。是以澄心如澄水﹐養炁如養兒﹐炁秀則神靈﹐神靈則炁變﹐乃淸淨所致也。若行有心有爲之功﹐則有盡之術法也﹐若行無心無爲之理﹐乃無盡之淸虛也。

又曰﹕無爲者﹐不思不慮也﹐專一淸心淨意﹐養炁全神﹐飄遊於逍遙之地﹐入於無何有之鄕。又曰﹕劉高尙居環堵四十年﹐別無他事﹐但虛其心﹐實其腹﹐去其華﹐忘其名﹐棄其利﹐淸其神﹐全其气﹐丹自結﹐仙自成。乃有贊之曰﹐塞其兌﹐閉其門﹐昔誦此語﹐今見斯人﹐可謂簡且當矣。

又曰﹕學道人行住坐臥﹐不得少頃心不在道。行則措足於坦途﹐住則凝情於太虛﹐坐則勻鼻端之息﹐睡則抱臍下之珠﹐久而調息﹐無有間斷﹐而終日如愚﹐方是端的工夫﹐非干造作行持也。

又謂眾曰﹕道無形名﹐是神炁之祖也。元炁降化﹐神明自生﹐煉神合道﹐乃是修眞﹐其餘名相紛紜﹐難爲憑準。我今爲汝舉其大綱﹐夫修此之要﹐不離神炁﹐神炁是性命﹐性命是龍虎﹐龍虎是鉛汞﹐鉛汞是水火﹐水火是嬰奼﹐嬰奼是眞陰眞陽﹐眞陰眞陽卽是神炁﹐種種名相﹐皆不可著﹐止是神炁二字而已。欲要養炁全神﹐須當屏盡萬緣﹐表裏淸淨﹐久久精專﹐神凝气沖﹐三年不漏下丹結六年不漏中丹法﹐九年不漏上丹法﹐是名三丹園滿﹐九轉功成﹐骨髓凝化﹐血脈成眞﹐內完外溢﹐光影澈明﹐寂然不動﹐應感無窮﹐千變萬化﹐坐在立亡﹐三萬六千神靈踴躍﹐遊行天下﹐三界同迎﹐八難之中﹐千凶萬毒﹐莫能消亡﹐至於大劫變化﹐洪炎四衝﹐神滿太虛﹐亦無所礙﹐故天有時而崩﹐地有時而陷﹐山有時而摧﹐海有時而竭﹐凡有相等﹐終歸於壞﹐惟學道者﹐到神與道合處﹐則永劫無壞﹐兼功及九祖升上淸矣。

又師謂眾門人曰﹕一日幾个時辰﹖門人對曰﹕一日六个時辰。師曰﹕晝夜總幾个時辰﹖門人曰﹕晝夜總十二个時辰。師曰﹕晝夜十二个時中﹐天道運行﹐斡旋造化﹐還有頃刻停息否﹖門人對曰﹕無停息﹐師曰﹕凡學道之人﹐切須法天之道﹐斡旋己身中造化﹐十二時中﹐常淸常淨﹐不起纖毫塵念﹐則方是修行﹐日就月將﹐無有問斷﹐決做神仙。苟或虧功失行﹐怎得了達。我觀汝輩﹐十二時中﹐不曾有一个時辰專心在道﹐受了十方施主供養﹐如何還得﹗一朝合眼﹐復入輪回﹐何時出期﹖我今叮嚀說與汝等﹐但自澄心遣欲﹐萬緣不染﹐神炁沖和﹐便是道也。依此修行﹐不得到錯了。若因循怠墮﹐行持不到﹐非吾罪也﹐豈不念汝等七祖﹐生前造諸惡孽﹐冥中受諸罪苦﹐望子孫成道救拔得生天﹐各宜以此爲念﹐發堅固心﹐抱道而死﹐此吾所願也﹐珍重。

規中指南論火候曰﹐玉蟾云﹐火本南方離卦﹐屬心﹐心者神也﹐神卽火也。炁卽藥也。以火煉藥而成丹者﹐卽是以神馭炁而成道也。其說如此分明﹐如此直捷﹐夙無仙骨﹐諷爲虛言﹐當面錯過﹐深可嘆息。然火候口訣之要﹐尢當於眞息中求之﹐蓋息以心起﹐心靜息調﹐息心歸根﹐金丹之母﹐心印經曰﹕回風混合﹐百日功靈者此也。必以神馭气﹐以气定息橐鑰﹐之開合﹐陰陽之升降﹐呼吸出入﹐任其自然﹐專炁致柔含光默默﹐行住坐臥﹐綿綿若存﹐如婦人之懷孕﹐如小龍之養珠﹐漸采漸煉﹐漸凝漸結﹐功夫純粹﹐打成一片。動靜之間﹐更宜消息﹐念不可起﹐念起則火炎﹐意不可散﹐意散則火冷﹐但使其無過不及﹐操捨得中﹐神抱於炁﹐炁抱於神﹐一意沖和﹐包裹混沌﹐斯謂火種相續﹐丹鼎常溫﹐無一息之間斷﹐無毫髮之差殊。如是煉之一刻﹐一刻之周天也。如是煉之一時﹐一時之周天也﹐如是煉之一日﹐一日之周天也。煉之百日﹐謂之立基﹐煉至十月﹐謂之胎仙﹐以至元海陽生﹐水中火起﹐天地循環﹐乾坤反復﹐亦皆不離一息﹐況所謂沐浴溫養﹐進退抽添﹐其中密合天機﹐潛符造化﹐而不容吾力焉。故曰﹕火𨿽有候不須持﹐些子機關我自知﹐但安神息任天然﹐此先師之的說也。晝夜屯蒙法自然﹐何用孜孜看火候﹐此老師之確論也。聖人傳藥不傳火之旨﹐盡於斯矣。

修眞祕旨曰﹕修士下手立基﹐必先使吾心如止水無波﹐太虛無云﹐一寂然不動之境。然後於玄關一竅之中﹐仿父母未生以前工夫﹐存定眞息眞气﹐使气不離息﹐息不離气﹐合爲一處﹐內者不出﹐外者不入﹐上下往來於一竅之內﹐綿綿若存﹐如在父母胞中未生以前﹐一點先天祖气﹐渾融磅礡﹐溫然如春﹐酣然如醉﹐美在其中﹐竹然見於面﹐盎於背﹐施於四體﹐四體不言而諭﹐睹之無象﹐求之無形﹐無一刻不在於玄關﹐至此﹐則芽歸於鼎鑪﹐而火候可行矣。如是﹐則元神妙用﹐自然運用眞心﹐周流運轉於元關之內﹐漸漸煆煉﹐漸漸凝結﹐眞精日益﹐力到功深﹐自小至大﹐由微至著﹐元珠成像﹐結成聖胎﹐皆自然而然﹐莫知其所以然﹐自神而神﹐莫知其所以神﹐還如子藏母腹﹐隨呼隨吸﹐聚沖虛太和之气﹐成終古不壞之體﹐以致胎圓十月﹐化生嬰兒﹐與我未生以前﹐在母胎中一般意象﹐然後勤加溫養之功﹐專气致柔﹐念玆在玆﹐動靜語默﹐造次串離﹐溫養旣足﹐體如空虛﹐於是劈破鴻蒙﹐鑿開混沌﹐現出本來面目﹐身外有身﹐維橫自在﹐變化無方矣。

玄機口訣曰﹕跏趺大坐﹐收視斂聽﹐以意同其浮沈﹐勿拘勿縱﹐綿綿延延﹐則合於自然之道﹐金丹之法﹐始終若是而已﹐倘若工夫十分用意便錯了。老子曰﹕綿綿若存﹐用之不勤﹐所以下手﹐不拘時刻﹐靜定守凝﹐散放屬陰﹐凝守則虛﹐忘中之放﹐則爲陰神﹐忘中之守﹐則爲陽神﹐內外之機皆忘﹐溫養之心常注﹐行住坐臥﹐常常守柔﹐放散則爲頑空﹐守靜則爲眞空﹐靜定則精气神三者皆結﹐忘形不忘心﹐忘機不忘守﹐專守虛無﹐無中生有﹐常守則在﹐惟是不動心也﹐淸靜無爲﹐常切照顧﹐恐有念頭﹐念頭才起﹐便一文一武卻之﹐須是牢守﹐不可間斷。

張三丰煉丹火候說曰﹐初功在寂滅情緣﹐掃除雜念﹐除雜念是第一著﹐築基煉己之功也。人心旣除﹐則天心來復﹐人欲旣淨﹐則天理常存。每日先靜一時﹐待身心都安定了﹐气息都和平了﹐始將雙目微閉﹐垂簾觀照心下腎上一寸三分之間﹐不卽不離﹐勿忘勿助﹐萬念俱泯﹐一靈獨存﹐謂之正念﹐斯時也﹐於此念中﹐活活潑潑﹐於彼气中﹐悠悠揚揚﹐呼之至上﹐上不衝心﹐吸之至下﹐下不衝腎﹐一闔一辟﹐一來一往﹐行之一七二七﹐自然漸漸兩腎火蒸﹐丹田气暖﹐息不用調而自調﹐气不用煉而自煉﹐气息旣和﹐自然於上中下﹐不出不入﹐無來無去﹐是爲胎息﹐是爲神息﹐是爲眞橐鑰篇﹐眞鼎鑪﹐是爲歸根復命﹐是爲玄牝之門﹐天地之根﹐气到此時﹐如花方蕊﹐如胎方胞﹐自然眞气燻蒸營衛﹐由尾閭穿夾脊﹐升上泥丸﹐下鵲橋﹐過重樓﹐至絳宮而落於中丹田﹐是爲河車初動﹐但气至而神未全﹐非眞動也﹐不可理他﹐我只微微凝照﹐守於中宮﹐自然無盡生機﹐所謂養鄞鄂者此也。行之一月二月﹐我神益靜﹐靜久則气益生﹐此爲神生气气生神之功也。或百日﹐或百餘日﹐精神益長﹐眞气漸充﹐溫溫火候﹐血水有餘﹐自然坎離交媾﹐乾坤會合﹐神融气暢﹐一霎時間﹐眞气混合﹐自有一陣回風﹐上衝百脈﹐是爲河車眞動﹐中間若有一點靈光﹐覺在丹田﹐是爲水底玄珠﹐土內黃芽。爾時一陽來復﹐恍如紅日初生﹐照於滄海之內﹐如霧如煙﹐若隱若見﹐則鉛火生焉。方其乾坤坎離未交﹐虛無寂滅﹐神凝於中﹐功無間斷﹐打成一團﹐是爲五行配合﹐至若水火相交﹐二候采取﹐河車逆轉﹐四候得藥﹐神居於內﹐丹光不離﹐謂之大周天﹐謂之行九轉大還也。此時一點至陽之精﹐凝結於中﹐隱藏於欲淨情寂之時﹐而有象有形﹐到此地位﹐息住於胎﹐內外溫養﹐頃刻無差﹐又謂之十月功夫也。

尙按此節𨿽載三丰全集﹐然不定爲三丰作﹐但論靜功入門﹐條理不差﹐故錄之。

涵虛眞人三車祕旨云﹐功夫下手﹐先靜心﹐次緘口﹐次調息﹐﹝心靜則气平﹐不調之調爲上﹞鼻息和平﹐然後閉目內觀﹐神注腎根之下﹐陰交一脈﹐﹝此脈在陰囊後﹐穀道前﹐上直通於气海﹞如此片時﹐將心息提上虛無竅內﹐﹝臍後腰前﹐心下腎上﹐中間一帶﹐不可拘執﹞﹐停神安息﹐以自然爲主﹐心太嚴則炎﹐務必須其自然﹐卽文火也﹐心太散則冷﹐務必守其自然﹐卽武火也﹐文火溫養﹐武火烹煎﹐始終妙用﹐內息勻稱﹐勿助勿忘﹐是時也﹐心如太虛﹐有息相依則不虛﹐心如太空﹐有息相隨則不空﹐不虛不空之間﹐靜之又靜﹐淸而又淸﹐一切放下﹐全體皆忘﹐心神默默﹐气息綿綿﹐皆入於杳冥之中﹐此之謂鉆杳冥﹐杳冥之中有气﹐一神獨覺﹐此乃眞息也。眞气發現﹐燻心酥癢﹐展竅﹐仍要安入腔子裏﹐虛無竅內﹐積之累之﹐則命蒂生而陽气長﹐乃可開關運气矣。

閔眞人曰﹕觀復之法﹐總不外乎致虛寂﹐守靜篤﹐二句工訣﹐知此訣者﹐有幾人哉﹗

上品丹法第次曰﹕丹經曰﹐天得一以淸﹐地得一以寧﹐人得一以長生。蓋此先天一炁從虛無中來﹐又非虛空全無﹐謂守靜極於虛無﹐身居恍惚杳冥之中﹐混沌大定﹐神明自來﹐一靈常湛﹐是眞先天﹐空而不空等也。

神行卽气行﹐神住卽气住。

此言神之與气﹐是一非二﹐無气則神無依﹐無神則气無主﹐神旣爲主﹐故神動旣有气功﹐神不動﹐則气亦不動﹐如影之隨形﹐古仙云﹐息從心生心靜息調﹐是此義也。

尙由此節勘之﹐經𨿽神气並舉﹐陰陽平列﹐然修道之功﹐惟在陰陽合一﹐而固守虛無﹐卽是致虛極﹐守靜篤﹐又爲合一之手段也。

孟子曰﹕夫志﹐气之帥也。

抱朴子曰﹕練气之法﹐當於午前服之﹐可以移山嶽﹐決河海﹐制虎豹﹐縛盜賊。攝生三要曰﹕人之气﹐吹之則涼﹐呵之則溫﹐溫涼變於吹呵之間﹐是故夏可使冷也。冬可使熱也。行气者﹐可以入瘟疫﹐可以禁蛇虎﹐可以居水中﹐可以行水上﹐可以噓水使之逆流千里﹐气之變化無窮﹐總由養之得其道耳。

叔苴子曰﹕心之所觀而气助之﹐則可以招風雨﹐排山嶽﹐心之所止而气守之﹐則可以歷久暫冥今古﹐故佛能坐五千劫於彈指之中﹐而道家能靈造化於股掌之上。

閔眞人曰﹕自性本靜﹐靜久自動﹐動而專一﹐是大把柄﹐一歸其根﹐仍復於靜﹐靜曰復命﹐卽是密諦。又曰﹕專一是敬以直內﹐動不專一﹐是散亂矣﹐散亂復靜﹐是昏憒矣﹐所以動心必要專一﹐是擇善而固執之道理﹐動時專一﹐動畢還靜﹐心神安醒﹐方是淸明在躬。

又曰﹕天地混辟﹐不過動靜﹐人身死生﹐不過動靜﹐譬如出陣﹐戰罷自靜﹐譬如戲場﹐做罷卽靜﹐﹣﹣可知動處皆情﹐靜卽自性。

上按﹕閔眞爲北派嫡傳法嗣﹐故於說靜功處﹐分外親切。

若欲長生﹐神气相注。

神气合一而定﹐卽是此節之旨。蓋神行气行﹐气行精敗﹐形因之衰矣﹐惟神凝气定﹐形隨以泰﹐自然長生。此節尢覺喫緊。

文逸眞人云﹕混合爲一﹐復忘一可與元化同出沒。又云﹕元和內運卽成眞﹐呼吸外求終來了。三丰道言淺近說曰﹕大凡打坐﹐須將神抱住气﹐意系住息﹐在丹田中﹐宛轉悠揚﹐聚而不散﹐則內藏之气與外來之气﹐交結於丹田﹐日充月盛﹐達乎四肢﹐流乎百脈﹐撞開夾脊雙關而上遊於泥丸﹐旋復降下絳宮而下丹田﹐神气相守﹐息息相依﹐河車之路通矣﹐功夫到此﹐築基之效﹐已得一半了。

仙傳玄機口訣曰﹕修仙之法﹐在乎凝神入气穴。气穴﹐卽玄關一竅。此竅在心之下﹐腎之上﹐正中虛空之處﹐前對臍輪後對腎﹐乃生身立命之根蒂。先天一气﹐凝而爲性﹐後天一气﹐結而爲命﹐性命之源﹐生死之蒂﹐人這壽夭﹐皆稟於斯﹐仙聖之種﹐亦含於斯﹐知此竅而攝心調養﹐則命在我﹐昧此竅而任心所爲﹐則命由於天。如下手之時﹐以心注定玄關一竅﹐卽以心息相依之法﹐吸气入之﹐進則綿綿﹐出則微微﹐出息未已﹐卽以入息繼之﹐若心不守竅﹐則息𨿽入而神不注﹐則其關不開﹐必念念不離而後可。若息不入竅﹐則心𨿽守而气不貫﹐其關亦不開﹐必息息歸根而後可。縱心息俱到而任其出入則气不聚﹐而其關亦不開﹐必若鐘離所謂多入少出而後可。兼此三者﹐勿助勿忘﹐緩急中度﹐勿忘卽用功不輟﹐勿助卽不須提運助長﹐以神定气盈﹐充滿丹田﹐而竅必開﹐精必至也。譬如密室之中﹐香煙一縷﹐始甚微耳﹐若火不絕﹐其煙漸漸籠滿室中﹐而空竅所通﹐無非透射之處。人身眞炁﹐始而腹中﹐漸而開竅﹐漸而四肢百骸﹐亦復如是﹐能積气﹐便能生精﹐不越片時﹐而眞气周流﹐眞精自生﹐所謂九還成大藥﹐片晌顯神功也。此竅一開﹐百竅俱開﹐有病﹐卽於病後微帶熱痛﹐或三四日﹐或七八日﹐其痛卽止﹐病亦隨去。無病卽補助﹐以至交媾還丹﹐得胎脫胎﹐超脫神化﹐皆時候至而妙竅開﹐不假人力造作而成者。眞精生時﹐只要气足神充﹐不終日而卽達四肢百骸﹐皮膚狀如虫行。如是緊緊用功﹐頃刻不放﹐任督二脈﹐交於唇間﹐坎離乾坤﹐小周大周﹐三車三田﹐頭面湧泉﹐無處不到。如是刻刻不放﹐功效無窮﹐各各不同﹐結胎脫胎﹐日合月合﹐出神入化。盡從此口訣始終妙悟﹐皆自然而然﹐而莫知其所以然也。

尙按此段與前此固守虛無以養神气節下之玄機口訣﹐乃明代遺老傅靑主先生手抄﹐並經淸儒顧亭林先生朱書批閱的口訣﹐傅先生多與眞仙異人遊﹐故其所述﹐確理事雙超﹐不同耳食向壁之談﹐有志養生入化者﹐大宜身體力行﹐決不相賺也。

汪東亭曰﹕能知相依﹐卽可盜天地﹐奪造化。能知心息自然相依﹐則是雙修。

又曰﹕體也﹐眞空也﹐神也﹐性也﹐必要到西方乾天求之。用也妙有也﹐气也﹐命也﹐須至海底坤地尋之。神气合一﹐性命雙修。

又曰﹕不可著人身求之。亦不可著口鼻求之。得得眞傳者﹐必要知借口鼻之呼吸﹐返出先天眞一之气﹐卽。

又曰﹕凡言心息相依﹐心非肉團心﹐乃先天凝聚之元精﹐息非口鼻息﹐乃先天流行之元气﹐心息妙合﹐便是先天元神。

又曰﹐自然二字﹐爲道﹑天﹑地人之宗主﹐要順自然﹐不要聽自然。又曰﹕雙修全賴火候﹐火候全賴自然。

又曰﹕先天一气﹐自虛無中來﹐虛者虛其心則神自睹﹐無者無其身則气自靜。但有先後天之別﹐先天屬法身﹐後天屬色身﹐先天虛無淸靜爲煉己築基﹐後天虛無淸靜則孤陰寂滅﹐金丹大道最重身外虛空﹐修先天法身﹐則是兼修後天色身也。

又曰﹕分言之﹐不降龍﹐何以伏虎﹐不積汞﹐何以取鉛﹐汞內藥也﹐鉛外藥也。初下手﹐必先通內藥﹐後通外藥﹐故曰﹐內通外亦須通。合言之﹐煉已卽是築基﹐築基卽是煉己﹐煉己爲養神﹐築基卽安息也。

心不動念﹐無來無去﹐不出不入﹐自然常住。

心不動念﹐無來無去﹐卽是心定神凝之功﹐豈特無來無去﹐直須絕對待﹑離二邊﹐空三際﹐如如長住﹐住無所住方是。心不動則气不動﹐故繼之﹐以不出不入﹐自然常住﹐是气無出入﹐息滅盡定﹐心气不二矣。

閔眞人曰﹕但作動靜觀﹐勿作動畱見﹐無往亦非來﹐我故常自在﹐動靜都不是﹐放下兩頭看。又曰﹕我今常自在﹐無動亦非靜﹐�裏自惺惺﹐天人物我並。

勤而行之﹐是眞道理。

旣獲如斯妙訣﹐應需精勤修習﹐必證妙果﹐是眞仙大道之路﹐非旁門小法之比也。妙果如何﹖司馬承禎曰﹕道有至力﹐染易形神﹐形隨道通﹐與神爲一﹐形神合一﹐謂之神人。神性虛融﹐體無變滅﹐形與之同﹐故無生死﹐隱則形同於神﹐顯則神同於形﹐所以蹈水火而無害﹐對日月而無影﹐存亡在己﹐出入無間﹐身爲滓質﹐猶至虛妙﹐況其靈智益深益遠乎。然虛心之道﹐又有深淺﹐深則兼被於形﹐淺則惟及其心﹐被形者則神人也﹐及心者但得慧覺而已﹐身不免謝﹐何則﹖慧是心用﹐用多則體勞﹐初得小慧﹐悅而多辯﹐神气散泄﹐無靈潤身﹐生致早終﹐道故難備﹐經云尸解﹐此之謂也。

又曰﹕山有三﹐艸木因之不雕﹐人懷道﹐形體得之永固﹐資燻日久﹐變質同神﹐煉神入微﹐與道冥一﹐散一身爲萬法﹐混萬法爲一身﹐智照無邊﹐形超有際﹐總空色以爲用﹐合造化以爲功。

又曰﹐身與道同﹐則無時而不存﹐心與道同﹐則無法而不通﹐耳則道耳﹐無聲而不聞﹐眼則道眼﹐無色而不見﹐六根洞達﹐良由於此。

尙按此言證果之高低﹐淺者神妙而形不妙﹐卽尸解之果﹐深者形神俱妙﹐所謂卽身成聖﹐白日升天﹐然究其所以能致﹐亦不外慧而不用﹐則燻蒸四大﹐積累長久﹐變形而仙耳。致仙道下手﹐卽以腹有暖气爲驗﹐漸至徧體充和﹐口中可以干汞﹐吹气可以炙肉﹐全身一片純陽。夫身形之質﹐皆陰物耳﹐陽盛則陰衰﹐陽剛則陰柔﹐陽純則陰絕﹐旣有幹汞炙肉之陽在﹐烏有血肉之陰不化乎﹖又考之釋氏之言曰﹐人身之來源﹐惟是壽暖與識﹐壽者稟之於父母之施與﹐人壽之長短﹐皆以所稟之厚薄而有異﹔暖卽動物之生命﹐暖盛則旺﹐暖絕則亡﹔識卽靈識﹐所謂去後來先作主公者﹐故修養之要﹐不外培其壽﹐增其暖﹐則形體自健﹐神識有依。以此爲基﹐暖增不已﹐則形質漸妙﹐壽命永固﹐身化虹霓﹐無有變滅﹐識絕污染﹐返於圓明﹐此與道之九還七返﹐豈非二而一耶。密法中關於化形之道﹐以修气脈明點爲最直接有效﹐如以大圓滿爲主者﹐其前行之觀修﹐與最後進入妥噶之行持﹐更是以心攝气者之化形要訣也。

胎息經箋疏﹐至此已圓。玆有贅言者﹐此上𨿽匯列古哲名言﹐分砌於各節之下﹐然要知自始至終﹐到頭不出神气二字﹐並非有先後之一定次序可言。然下手行持﹐功夫由淺入深﹐而效驗則步步不同﹐盡管效驗步步不同﹐而修眞之士﹐始終不離神气相守﹐有神有气則相守﹐忘神忘气則入虛﹐虛不自虛﹐道體圓明矣。

