《老子指歸》

序

君平說二經目⑴

莊子⑵曰﹕昔者老子之作也﹐變化所由﹐道德爲母﹐效經列首﹐天地爲象﹐上經配天﹐下經配地。陰道八﹐陽道九﹐以陰行陽﹐故七十有二首。以陽行陰﹐故分爲上下。以五行八﹐故上經四十而更始。以四行八﹐故下經三十有二而終矣⑶。陽道奇﹐陰道偶⑷﹐故上經先而下經後。陽道大﹐陰道小﹐故上經眾而下經寡。陽道左﹐陰道右﹐故上經覆來﹐下經反往。反復相過﹐淪爲一形。冥冥混沌﹐道爲中主。重符列驗﹐以見端緒。下經爲門﹐上經爲戶。智者見其經效﹐則通乎天地之數﹑陰陽之紀﹑夫婦之配﹑父子之親﹑君臣之儀﹐萬物敷矣。

注釋

⑴此爲指歸之序。道藏本及怡蘭本作君平說二經目﹔津逮本及學津本作說目﹐列入道德指歸論卷一之首。

⑵莊子﹐卽嚴君平。谷神子注﹕「嚴君平者﹐蜀郡成都人也。姓莊氏﹐故稱莊子。東漢章和之間班固作漢書﹐避明帝諱﹐更之爲『嚴』。『嚴』﹑『莊』亦古今之通語。」

⑶指歸以周易解老子篇目。周易系辭上說﹕「天一﹐地二﹔天三﹐地四﹔天五﹐地六﹔天七﹐地八﹔天九﹐地十。」又說「天尊地卑﹐乾坤定矣。」地爲八﹐天爲九﹐地爲坤﹐天爲幹﹐故八爲陰﹐九爲陽﹐指歸謂之「陰道八﹐陽道九」。「以陰行陽」﹐卽以陰爲行﹐以陽爲列﹐編爲行列。指歸認爲﹐老子全書共七十二章﹐分上下兩經﹐上經四十章﹐下經三十二章﹐皆由陰陽之數編排行列而得﹕以陰八爲行﹐以陽九爲列﹐八九得七十二﹐故曰「陰行陽﹐故七十有二首」。縱爲行﹐橫爲列﹐以陽九爲行不可中分﹐只可以五﹑四相分﹐別爲上下﹐故曰「以陽行陰﹐故分爲上下」﹐卽分爲上下二經﹔上經眾﹐以五爲行﹐以八爲列﹐「故上經四十而更始」﹔下經寡﹐以四爲行﹐以八爲列﹐「故下經三十有二而終矣」。

⑷周易筮法以奇數爲陽﹐以偶數爲陰。

《老子指歸》序﹝初校﹞

君平說二經目⑴

莊子⑵曰﹕昔者老子之作也﹐變化所由﹐道德爲母﹐效經列首﹐天地爲象﹐上經配天﹐下經配地。陰道八﹐陽道九﹐以陰行陽﹐故七十有二首。以陽行陰﹐故分爲上下。以五行八﹐故上經四十而更始。以四行八﹐故下經三十有二而終矣⑶。陽道奇﹐陰道偶⑷﹐故上經先而下經後。陽道大﹐陰道小﹐故上經眾而下經寡。陽道左﹐陰道右﹐故上經覆來﹐下經反往。反復相過﹐淪爲一形。冥冥混沌﹐道爲中主。重符列驗﹐以見端緒。下經爲門﹐上經爲戶。智者見其經效﹐則通乎天地之數﹑陰陽之紀﹑夫婦之配﹑父子之親﹑君臣之儀﹐萬物敷矣。

注釋

⑴此爲指歸之序。道藏本及怡蘭本作君平說二經目﹔津逮本及學津本作說目﹐列入道德指歸論卷一之首。

⑵莊子﹐卽嚴君平。谷神子注﹕「嚴君平者﹐蜀郡成都人也。姓莊氏﹐故稱莊子。東漢章和之間班固作漢書﹐避明帝諱﹐更之爲『嚴』。『嚴』﹑『莊』亦古今之通語。」

⑶指歸以周易解老子篇目。周易系辭上說﹕「天一﹐地二﹔天三﹐地四﹔天五﹐地六﹔天七﹐地八﹔天九﹐地十。」又說「天尊地卑﹐乾坤定矣。」地爲八﹐天爲九﹐地爲坤﹐天爲幹﹐故八爲陰﹐九爲陽﹐指歸謂之「陰道八﹐陽道九」。「以陰行陽」﹐卽以陰爲行﹐以陽爲列﹐編爲行列。指歸認爲﹐老子全書共七十二章﹐分上下兩經﹐上經四十章﹐下經三十二章﹐皆由陰陽之數編排行列而得﹕以陰八爲行﹐以陽九爲列﹐八九得七十二﹐故曰「陰行陽﹐故七十有二首」。縱爲行﹐橫爲列﹐以陽九爲行不可中分﹐只可以五﹑四相分﹐別爲上下﹐故曰「以陽行陰﹐故分爲上下」﹐卽分爲上下二經﹔上經眾﹐以五爲行﹐以八爲列﹐「故上經四十而更始」﹔下經寡﹐以四爲行﹐以八爲列﹐「故下經三十有二而終矣」。

⑷周易筮法以奇數爲陽﹐以偶數爲陰。

老子指歸

卷之一﹝初校﹞

上德不德篇

上德不德﹐是以有德。下德不失德﹐是以無德。上德無爲而無不爲﹐下德爲之而有以爲。上仁爲之而無以爲﹐上義爲之而有以爲。上禮爲之而莫之應﹐則攘臂而扔之。故失道而後德﹐失德而後仁﹐失仁而後義﹐失義而後禮。禮者﹐忠信之薄而亂之首。前識者﹐道之華而愚之始。是以﹐大丈夫處其厚﹐不居其薄﹐處其實﹐不處其華。去彼取此。

【指歸】﹕天地所由﹐物類所以﹐道爲之元﹐德爲之始﹐神明爲宗﹐太和爲祖。道有深微﹐德有厚薄﹐神有淸濁﹐和有高下。淸者爲天﹐濁著爲地﹐陽者爲男﹐陰者爲女。人物稟假﹐受有多少﹐性有精粗﹐命有長短﹐情有美惡﹐意有大小。或爲小人﹐或爲君子﹐變化分離﹐剖判爲數等。故有道人﹐有德人﹐有仁人﹐有義人﹐有禮人。敢問彼人何行而名號殊謬以至於斯﹖莊子曰﹕虛無無爲﹐開導萬物﹐謂之道人。淸靜因應﹐爲所不爲﹐謂之德人。兼愛萬物﹐博施無窮﹐謂之仁人。理名正實﹐處事之義﹐謂之義人。謙退辭讓﹐敬以守和﹐謂之禮人。凡此五人﹐皆樂長生﹐尊厚德﹐貴高名。各愼其情性⑴﹐任其聰明。道其所長﹐歸其所安。趨物舛馳﹐或否或然。變化殊方﹐建號萬差。德有優劣﹐世有盛衰﹐風離俗異﹐民命不同。故或有溟涬玄寥而無名﹐或蒙澒芒芒而稱皇﹐或汪然漭泛而稱帝﹐或廓然昭昭而稱王﹐或遠通參差而稱伯。此其可言者也。然而伯非伯﹐而王非王﹐而帝非帝﹐而皇非皇﹐而有非有﹐而無非無﹐千變萬化﹐不可爲計﹐重累億萬﹐不可爲名。何以明之﹖夫易姓而王﹐封於泰山﹐禪於梁父者﹐七十有二義⑵﹐其有形兆圻堮仿髴不可識者﹐不可稱言﹐此其性命不同﹑功名不齊者非耶也⑶﹖是故﹐上德之君﹐體道而存。神與化倫﹐德動玄冥。天下王之﹐莫有見聞。德歸萬物﹐皆曰自然。下德之君﹐體德而行。神與化遊﹐德配皇天。天下王之﹐或見或聞。德流萬物﹐復反其君。夫何故哉﹖

上德之君﹐性受道之纖妙﹐命得一之精微﹐性命同於自然﹐情意體於神明﹐動作倫於太和﹐取捨合乎天心。神無所思﹐志無所慮﹐聰明玄遠﹐寂泊空虛。動若無形﹐靜若未生﹐功若天地﹐事如嬰兒。遺形藏志﹐與道相得。溟涬蒙澒﹐天下莫知。潼溶方外﹐翺翔至遠。陰陽爲使﹐鬼神爲謀。身與道變﹐上下無窮。進退推移﹐常與化俱。故恬淡無爲而德盈於玄域﹐玄默寂寥而化流於無極。恩不可量﹐厚不可測﹐兼包大營﹐澤及萬國。知不足以倫其化﹐言不足以導其俗。天下咮咮喁喁﹐皆蒙其化而被其和。若此者元無﹐絕而不知爲之者何誰也。

下德之君﹐性受道之正气﹐命得一之下中﹐性命比於自然﹐情意幾於神明﹐動作近於太和﹐取捨體於至德。托神於太虛﹐隱根於玄冥﹐動反柔弱﹐靜歸和平。﹝載﹞﹝戴﹞⑷規履矩﹐鏡視太淸﹐變化惚恍⑸﹐因應無形。希夷茫昧﹐幾無號謚⑹﹐方地隨天﹐與化爲常﹐德盛澤流﹐洋溢萬方。美德未形﹐天下童蒙﹐四海爲一﹐蕩蕩玄默﹐與民俯仰﹐與物相望。當此之時﹐大道未分﹐醇德未剖﹐六合之內﹐一人獨處。其務損而不益﹐其事修而不作﹐所爲者寡﹐所守者約。民惇厚而忠信﹐世和愼而寂泊﹐水艸爲蓄積﹐裘褐爲盛服﹐巨木爲廊廟﹐嚴穴爲室宅。主如天地﹐民如艸木﹐被道合德﹐恬淡無欲。陰陽和洽﹐萬物蕃殖﹐無有制令﹐宇內賓伏。嘉禾朱艸﹐勺藥而⑺生﹐神龍鳳凰﹐與人相托。甘露降而不霽﹐祥風動而不息。無義無仁﹐六合之內﹐和合天親。無節無﹝祀﹞﹝禮﹞⑻﹐四海之內﹐親爲兄弟。親而不和﹐敬而不恭﹐天地人物﹐混沌玄通。

上仁之君﹐性醇粹而淸明﹐皓白而博通。心意虛靜﹐神气和順﹐管領天地﹐無不包裹。睹微得要﹐以有知無﹐養生處德﹐愛民如子。昭物遭變﹐響應影隨﹐經天之分﹐明地之理。別人物之宜﹐開知故之門﹐生事起福﹐以益萬民。錄內略外﹐導之以親﹐積思⑼重原﹐以昭殊方。法禁平和﹐號令寬柔﹐舉措得時﹐天下歡喜。雷霆不暴作﹐風雨不卒起﹐艸木不枯瘁﹐人民不夭死。跂行喙息﹐皆樂其生﹐蜎飛蠕動﹐盡得其所。老弱羣遊﹐壯者耕桑﹐人有玄孫﹐黃髮兒齒。君如父母﹐民如嬰兒﹐德流四海﹐有而不取。

上義之君﹐性和平正﹐而達通情﹐察究利害﹐辧智聰明。心如規矩﹐志如尺衡﹐平靜如水﹐正直如繩。好舉大功﹐以建鴻號﹐樂爲福始﹐惡爲禍先。秉權操變﹐以度時世﹐崇仁勵義﹐以臨萬民。因天地之理﹐制萬物之宜﹐事親如奉神﹐履民如臨深。兼德萬國﹐折之以中﹐威而不暴﹐和而不淫。嚴而不酷﹐察而不刻﹐原始定終﹐立勢禦民。進退與時流﹐屈伸與化俱﹐事與務變﹐禮與俗化。號令必信﹐制分別明﹐綱要而不疎﹐法正而不淫。萬事決於臣下﹐權勢獨斷於君。廷⑽正以愼道﹐顯善以發姦。作五則﹐刻肌膚。敬元貴始﹐常與名俱﹐因節而折﹐循理而割。權起勢張﹐威震海內﹐去己因彼﹐便民不苛。纖芥之惡貶﹐秋毫之美舉。內施王室﹐外及人物﹐承獘通變﹐存亡接絕。扶微起幼﹐仁德復發﹐有土傳嗣﹐子孫不絕。

上禮之君﹐性和而情柔﹐心疎而志欲﹐舉事則陰陽﹐發號順四時。紀綱百變﹐网羅人心﹐尊寵君父﹐卑損臣子。正上下﹐明差等﹐序長幼﹐別夫婦﹐合人倫﹐循交友。歸奉條貫﹐事有差品﹐拘制者褒錄﹐不羈者削貶。優遊彊梁﹐包裹風俗﹐導以中行。順心從欲﹐以和節之﹐迫情禁性﹐防堤未萌。牽世系俗﹐使不得淫。絕人所不能以⑾﹐彊人所不能行﹐勞神傷性﹐事眾⑿費煩﹐亂得以治﹐危得以寧。知故通達﹐醇愨消亡﹐大道滅絕﹐仁德不興。天心不洽﹐四位失常﹐雷霆毀折﹐萬物夭傷。父子有喪﹐而天不爲之和﹔晝夜淒淒﹐而世不爲之化﹔鐘磬喤喤﹐而俗不爲之變﹔沈吟雅韻﹐而風不爲之移。謙退辭讓﹐天下不信﹔守柔伏雌﹐天下不親﹔懸爵設賞﹐賢人不下﹔攘臂直圭﹐君子不來。夫何故哉﹖辭丰貌美而誠心不施故也。

是故﹐帝王根本﹐道爲元始。道失而德次之﹐德失而仁次之﹐仁失而義次之﹐義失而禮次之﹐禮失而亂次之。凡此五者﹐道之以一體而世主之所長短也。故所爲非其所欲也﹐所求非其所得也﹐不務自然而務小薄。夫禮之爲事也﹐中外相違﹐華盛而實毀﹐末﹝降﹞﹝隆﹞⒀而本衰。禮薄於忠﹐權輕於威﹐信不及義﹐得不逮仁。爲治之末﹐爲亂之元﹐詐僞所起﹐忿爭所因。故制禮作樂﹐改正易服﹐進退威儀﹐動有常節﹐先識來事﹐以明得失﹐此道之華而德之末﹐一時之法﹐一隅之術也。非所以當無窮之世﹐通異方之俗者也。是故﹐禍亂之所由生﹐愚惑之所由作也。

何以明之﹐莊子曰﹕夫天地之應因於事﹐事應於變﹐變無常時。是以事不可預設而變不可先圖﹐猶痛不可先摩而癢不可先折﹐五味不可以升斗和﹐琴瑟不可以尺寸調也。故至微之微﹐微不可言﹐而至妙之妙﹐妙不可傳。忠信之至﹐非禮之所能飾﹐而時和先後﹐非數之所能存也。故聰明﹝傳﹞﹝博﹞⒁達﹐智慮四起﹐睹陰之綱﹐得陽之紀﹐明鬼神之道﹐通萬物之理﹐仰則見天之裏﹐俯則見地之裏﹐教民不休﹐事至不止﹐以此致平﹐非所聞也。比夫萬物之托君也﹐猶神明之居身而井水之在庭也﹕水不可以有爲淸也﹐神不可以思慮寧也﹐夫天地之間﹐萬物並興﹐不可以有事平也。是以﹐大丈夫之爲化也﹐體道抱德﹐太虛通洞。成而若缺﹐有而若亡。其靜無體﹐動而無聲。忠信惇愨﹐不知爲首﹐玄默暗昧﹐朴素爲先。損心棄意﹐不見威儀﹐無務無爲﹐若龍若蛇。違禮廢義﹐歸於無事﹐因時應變﹐不豫設然。秉微統要﹐與時推移﹐取捨屈伸﹐與變俱存⒂。禍亂患咎﹐求之於己﹐百祥萬福﹐無情於人。

注釋

⑴津逮本﹑學津本無「各愼其情性」。

⑵津逮本﹑學津本作「君」。

⑶「非耶也」當作「非也耶」。叢書集成本作「耶非也」。

⑷據津逮本﹑學津本改。

⑸津逮本﹑學津本作「恍惚」。

⑹津逮本﹑學津本作「謚號」。

⑺津逮本﹑學津本作「並」。

⑻據津逮本﹑學津本改。

⑼疑作「恩」。

⑽津逮本﹑學津本作「延」。

⑾津逮本﹑學津本作「已」。

⑿怡蘭本作「重」。

⒀據怡蘭本﹑津逮本﹑學津本改。

⒁據怡蘭本﹑津逮本﹑學津本改。

⒂津逮本﹑學津本無「與變俱存」。

得一篇

昔之得一者﹐天得一以淸﹐地得一以寧﹐神得一以靈﹐谷得一以盈﹐侯王得一以爲天下正。其致之﹐天無以淸將恐裂﹐地無以寧將恐發﹐神無以靈將恐歇﹐谷無以盈將恐竭﹐侯王無以爲正而貴高將恐蹶。故貴以賤爲本﹐高以下爲基。侯王自謂孤﹑寡﹑不谷﹐惟斯以賤爲本與﹗非耶﹖故造輿於無輿。不欲碌碌如玉﹐落落如石。﹝經﹞⑴反者﹐道之動﹔弱者﹐道之用。天地之物生於有﹐有生於無。

【指歸】﹕一者﹐道之子﹐神明之母﹐太和之宗﹐天地之祖。於神爲無﹐於道爲有﹐於神爲大﹐於道爲小。故其爲物也﹐虛而實﹐無而有﹐圓而不規﹐方而不矩﹐繩繩忽忽﹐無端無緒﹐不浮不沈﹐不行不止﹐爲於不爲﹐施於不與﹐合囊變化﹐負包分理。無無之無﹐始始之始﹐無外無內⑵﹐混混沌沌﹐芒芒泛泛﹐可左可右。虛無爲常﹐淸靜爲主﹐通達萬天﹐流行億野。萬物以然﹐無有形兆﹐窅然獨存﹐玄妙獨處。周密無間﹐平易不改﹐混冥浩天﹐無所不有。陶冶神明﹐不與之同﹐造化天地﹐不與之處。稟而不損﹐收而不聚﹐不曲不直﹐不先不後。高大無極﹐深微不測﹐上下不可隱議﹐旁流不可揆度。潢爾舒與﹐皓然焊生﹐焊生而不與之變化﹐變化而不與之俱生。不生也而物自生﹐不爲也而物自成。天地之外﹐毫釐之內﹐稟气不同﹐殊形異類﹐皆得一之一以生﹐盡得一之化以成。故一者﹐萬物之所導而變化之至要也﹐萬方之準繩而百變之權量也。一﹐其名也﹔德﹐其號也﹔無有﹐其捨也﹔無爲﹐其事也﹔無形﹐其度也﹔反﹐其大數也﹔和﹐其歸也﹔弱﹐其用也。故﹐能知一﹐千變不窮﹐萬輸不失。不能知一﹐時凶時吉﹐持國者亡﹐守身者沒。

是故昔之得一者﹕天之性得一之淸﹐而天之所爲非淸也。無心無意﹐無爲無事﹐以順其性﹔玄玄默默﹐無容無式﹐以保其命。是以陰陽自起﹐變化自正。故能剛健運動以致其高﹐淸明大通﹐皓白和正﹐純粹眞茂﹐不與物糅。﹝礭﹞﹝確﹞⑶然大易﹐幹幹光耀﹐萬物資始﹐雲蒸雨施﹐品部流形⑷﹐元首性命﹐玄玄蒼蒼﹐無不盡覆。地之性得一之寧﹐而地之所爲非寧也。無知無識﹐無爲無事﹐以順其性。無度無數﹐無愛無利﹐以保其命。是以山川自起﹐剛柔自正。故能信順柔弱﹐直方和正﹐廣大無疆﹐深厚淸靜﹐萬物資生﹐無不成載。神之性得一之靈﹐而神之所爲非靈也。不思不慮﹐無爲無事﹐以順其性。無計無謀﹐無向無首﹐以保其命。是以消息自起﹐存亡自正。故老能復壯﹐死能復生﹐困能復達﹐廢能復榮。變化不極﹐反復不窮﹐物類托之﹐不失其中。谷之性得一以⑸盈﹐而谷之所爲非盈也。不欲不求﹐無爲無事﹐以順其性。不仁不義﹐不與不施﹐以保其命。是以虛實自起﹐盛衰自正。故能蒸山流澤﹐以爲通德。涓涓不息﹐綿綿不絕﹐皓皓洋洋﹐修遠無極﹐以盈江海﹐深大不測。侯王之性得一之正﹐而侯王之所爲非正也。去心去志﹐無爲無事﹐以順其性。去聰去明﹐虛無自應﹐以保其命。是以和平自起﹐萬物自正。故能體道合德﹐與天同則。抱神履和﹐包裹萬物﹐聲飛化物﹐盈溢六合。得導天地﹐明照日月﹐制世禦俗﹐宇內爲一。

凡此五者﹐得一行之﹐與而不廢﹐成而不缺﹐流而不絕﹐光而不滅。夫何故哉﹖性命自然﹐動而由一也。是故﹐使天有爲﹐動不順一﹐爲高者卑﹐爲淸得裂。陰陽謬戾﹐綱匙紀絕。和气隔塞﹐三光消滅。雷霆妄作﹐萬物皆失。使地有爲﹐動不順一﹐爲直得枉﹐爲寧得發。山川崩絕﹐剛柔捲折。气化不通﹐五行毀缺。百谷枯槁﹐羣生疾疫。使神有爲﹐動不順一﹐爲達得困﹐爲靈得歇。變化失序﹐締滯消竭。盛衰者亡﹐弛張者歿。使谷有爲﹐動不順一﹐爲有得亡﹐爲盈得竭。虛實反復﹐流澤不入。侯王有爲﹐動不順一﹐爲貴得賤﹐爲正得蹶。亂擾迷惑﹐事由己出。百官失中﹐喪其名實。萬民不歸﹐天地是絕。

凡此五者﹐性命淳美﹐變化窮極﹐進退屈伸﹐不離法式。得一而存﹐失一而沒。況乎非聖人而王萬民﹑廢法式而任其心者哉﹗是故﹐天人之道﹐物類化變﹐爲寡者眾﹐爲賤者貴﹐爲高者卑﹐爲成者敗。益之者損﹐利之者害。處其反者得其覆﹐爲所求者失所欲。是以﹐賢君聖主﹐勢在民上﹐爵尊天下﹐澤連萬物。德懷四海﹐道之所佑﹐天地所助﹐萬物所歸﹐鬼神所與。厲身起節﹐自謂孤寡﹐處卑守微﹐躬涉勞苦﹐損心挫志﹐務設民下。不爲貴﹐故擅民之命﹔不爲高﹐故常在民上﹔不欲也﹐故無所不有﹔不爲也﹐故無所不宰﹔萬物紛繧﹐身無所與﹐故能爲之本。

非獨王道﹐萬事然矣。夫工之造輿也﹐爲圓爲方﹐爲短爲長﹐爲曲爲直﹐爲縱爲橫﹐終身揳揳﹐卒不爲輿﹐故能成輿﹐而令可行也。夫玉之爲物也﹐微以寡﹔而石之爲物也﹐巨以眾。眾故賤﹐寡故貴。玉之與石﹐俱生一類﹐寡之與眾﹐或求或棄﹐故貴賤在於多少﹐成敗在於爲否。是以聖人﹐爲之以反﹐守之以和﹐與時俯仰﹐因物變化。不爲石﹐不爲玉﹐常⑹在玉石之間。不多不少﹐不貴不賤﹐一爲綱紀﹐道爲楨幹。故能專制天下而威不可勝﹐全活萬物而德不可量。貴而無憂﹐賤而無患﹐高而無殆﹐卑而愈安。審於反復﹐歸於玄默﹐明於有無﹐反於太初。無以身爲﹐故神明不釋﹔無以天下爲﹐故天下與之俱。夫何故哉﹖因道而動﹐循一而行。道之至數﹐一之大方﹐變化由反﹐和纖爲常﹐起然於否﹐爲存於亡。天地生於太和﹐太和生於虛冥。

注釋

⑴各校本皆無「經」字﹐衍。

⑵津逮本﹑學津本作「無內無外」。

⑶據津逮本改。

⑷津逮本﹑學津本作「品物流行」。周易幹卦彖辭作「品物流形」。指歸系引周易語。

⑸津逮本﹑學津本作「之」。

⑹津逮本﹑學津本作「當」﹐疑誤。

上士聞道篇

上士聞道﹐勤而行之﹐中士聞道﹐若存若亡。下士聞道﹐大笑之。不笑﹐不足以爲道。故建言有之﹕明道若昧﹐進道若退﹐夷道若類。上德若谷﹐大白若辱﹐廣德若不足﹐建德若偸﹐質眞若渝﹐大方無隅﹐大器晚成﹐大音希聲﹐大象無形。道隱無名。夫惟道善貸且成。

【指歸】﹕道德天地﹐各有所章﹐物有高下﹐气有短長。各勞其所樂﹐患其所患﹐見其所見﹐聞其所聞﹐取捨歿⑴繆﹐畏喜殊方。故鶉鴳高飛﹐終日馳騖﹐而志在乎蒿苗﹔鴻鵠高舉﹐徑歷東西﹐通千達萬﹐而志在乎陂池﹔鸞鳳翺翔萬仞之上﹐優遊太淸之中﹐而常以爲卑。延頸舒翼﹐淩蒼云﹐薄日月﹐高翔遠逝﹐曠時不食﹐往來九州島﹐棲息八極﹐乃得其宜。三者殊便﹐皆以爲娛。故無窮之原﹐萬尋之泉﹐神龍之所歸﹐小魚之所去。高山大丘﹐深林巨壑﹐茂木暢枝﹐鴻鳥虎豹之所喜﹐而雞狗之所惡。悲夫﹗三代之遺風﹐﹝褐﹞⑵儒墨之流文﹐誦詩書﹐修禮節﹐歌雅頌﹐彈勤瑟﹐崇仁義﹐祖絜白﹐追觀往古﹐通明數術﹐變是定非﹐已經得失﹐身寧名榮﹐鄕人傳業∶中士之所道﹐上士之所廢也。閒居幽思﹐彊識萬物﹐設僞飾非﹐虛言名實﹐趨翔進退﹐升降貴集﹐治閨門之禮﹐偶時俗之際﹐傾側偃仰﹐務合當世﹐阿富順貴﹐下眾耳目﹐獲尊蒙寵﹐流俗是則∶此下士之所履﹐而中士之所棄。故規矩不相害﹐殊性孰相安。賢聖不爲匹﹐愚智不爲羣。大人樂恬淡﹐小人欣於戚戚。堂堂之業而⑶不諭於眾庶﹐棲棲之事不悅於大丈夫。鳥獸並興﹐各有所趨。羣士經世﹐各有所歸。是以捐聰明﹐棄智慮﹐反歸眞朴。遊於太素﹐輕物傲世﹐卓爾不污。喜怒不嬰於心﹐利害不接於意﹐貴尖同域﹐存亡一度。動於不爲﹐覽於玄妙﹐經神平靜﹐無所章載﹐抱德含和﹐帥然反化∶大聖之所尙﹐而上士之所務﹐中士之所眩爚﹐而下士之所大笑也。是故﹐中士所聞非至美也﹐下士所見非至善也。中士所眩﹐下士所笑﹐乃美善之美善者也。夫陳大言﹐舒至論﹐表自然﹐窮微妙﹐則中士眩而下士笑。浮言遊說﹐生息百變﹐起福興利﹐成功遂事﹐則中士論而下士覺。彼非喜凶而惡吉﹐貴禍而賤福也。性與之遠﹐情與之反﹐若處黃泉﹐聽視九天﹐遼遠絕滅﹐不能見聞而已矣。

故聖人建言曰「有之」。有之者﹐言道之難知﹐﹝推﹞﹝惟﹞⑷柄自然之歸﹐以統萬方之指者能有之﹐非庸庸者之所能聞也。夫故何哉﹖聖人之道﹐深微浩遠﹐魁魁忽忽﹐冥冥昭昭。虛無寂泊﹐萬物以往。纖微高大﹐無有形象。窮而極之﹐則知不能存也﹔要而約之﹐則口不能言也﹔推移離散﹐則書不能傳也。何則﹖進道若退﹐亡道若存﹐欲治天下﹐還反其身。靜爲虛戶﹐虛爲道門﹐泊爲神本﹐寂爲和根﹐嗇爲气容﹐微爲事功。居無之後﹐在有之前﹐棄捐天下﹐先有其身﹐養神積和﹐以治其心。心爲身主﹐身爲國心﹐天下應之﹐若性自然。

是故﹐夷道若類﹐使正玄起﹐除其法物﹐去其分理。從民之心﹐聽其所有﹐滅其文章﹐平其險阻。折關破鍵﹐使姦自止﹐壞城散獄﹐使民自守。休卒偃兵﹐爲天下市﹐萬方往之﹐如川歸海。

德如溪谷﹐不施不與﹐不愛不利﹐不處不去。無爲而恩流﹐不仁而澤厚﹐長育羣生﹐爲天下母。

大白靑靑﹐常如驚恐﹐無制而勢隆﹐無寄而權重﹐德交造化﹐於天下爲友。出白入黑﹐不爲美好﹐逐功逃名﹐乃長昭昭。

盛德之人﹐惇惇悾悾﹐若似不足﹐無形無容。簡情易性﹐化爲童蒙﹐無爲無事﹐若癡若聾。身體居一﹐神明千之﹐變化不可見﹐喜欲不可聞﹐若閉若塞﹐獨與道存。

建德若偸﹐無所不成。塗民耳目﹐飾民神明。絕民之欲﹐以益民性。滅民之樂﹐以延民命。捐民服色﹐使民無營⑸。塞民心意﹐使得安寧。

質眞若渝﹐爲民玄則。生之以道﹐養之以德。導之以精神﹐和之以法式。居以天地﹐照以日月。變以陰陽﹐食以水谷。制以無形﹐系以無極。天下喁喁﹐靡不賓服﹐宇內康寧﹐萬物繁殖。若非其功﹐而非其德﹐大而似小﹐醇而似薄。

大方不矩﹐無所不包。方於不方﹐直於不直﹐無圻無堮﹐無法無式。不方不直﹐萬物自得。不直不方﹐天地自行。在爲之陰﹐居否之陽。和爲中主﹐分理自明。與天爲一﹐與地爲常。

是故﹐大器晚成﹐無所不有。變於無形﹐化於無朕﹐動而無聲﹐爲而無體。威德不可見﹐功業不可視。禍息於冥冥﹐福生於窅窅。寂泊而然﹐是謂至巧。萬物生之﹐莫知所以。勉勉而成﹐故能長久。

是以﹐大音希聲﹐告以不言。言於不言﹐神明相傳。默然不動﹐天下大通。無聲而萬物駭﹐無音而萬物唱。天地人物﹐無期俱和﹐若響應聲。

大象無形﹐大狀無容。進而萬物存﹐退而萬物喪﹐天地與之俯仰。陰陽與之屈伸。效之象之﹐若影隨形。

是知道盛無號﹐德丰無謚。功高無量﹐而天下不以爲大﹔德彌四海﹐而天下不以爲貴﹔光耀六合﹐還反芒昧。夫何故哉﹖道之爲化也﹐始於無﹐終於末﹐存於不存﹐貸於⑹不貸﹐動而萬物成﹐靜而天下遂也。

注釋

⑴津逮本﹑學津本作「殊」。

⑵「褐」字衍。津逮本﹑學津本無。

⑶津逮本﹑學津本無「而」。

⑷據津逮本﹑學津本改。

⑸津逮本﹑學津本作「爭」。

⑹津逮本﹑學津本作「而」。

卷之二﹝初校﹞

道生一篇

道生一﹐一生二﹐二生三﹐三生萬物。萬物負陰而抱陽﹐沖气以爲和。人之所惡﹐惟「孤」﹑「寡」﹑「不谷」﹐而王公以名稱。損之而益﹐或益之而損﹐人之所教﹐亦我教之。彊梁者不得其死﹐吾將以爲教父。

【指歸】﹕有虛之虛者開導稟受﹐無然然者而然不能然也﹔有虛者陶冶變化﹐始生生者而不能生也﹔有無之無者而神明不能改﹐造存存者而存不能存也﹔有無者纖微玄妙﹐動成成者而成不能成也。故﹐虛之虛者生虛﹝虛﹞⑴者﹐無之無者生無﹝無﹞⑵者﹐無者生有形者。故諸有形之徒皆屬於物類。物有所宗﹐類有所祖。天地﹐物之大者﹐人次之矣。夫天人之生也⑶﹐形因於气﹐气因於和﹐和因於神明﹐神明因於道德﹐道德因於自然﹕萬物以存。故使天爲天者非天也﹐使人爲人者非人也。何以明之﹖莊子曰﹕夫人形﹝腐﹞﹝臠﹞⑷﹐何所取之﹖聰明感應﹐何所得之﹖變化終始﹐熟者爲之﹖由此觀之﹐有生於無﹐實生於虛﹐亦以明矣。是故﹐無無無始﹐不可存在﹐無形無聲﹐不可視聽﹐稟無授有﹐不可言道﹐無無無之無﹐始末始之始﹐萬物所由﹐性命所以﹐無有所名者謂之道。

道虛之虛﹐故能生一。有物混沌﹐恍惚居起。輕兒不發﹐重而不止﹐陽而無表﹐陰而無裏。旣無上下﹐又無左右﹐通達無境﹐爲道綱紀。懷壤空虛﹐包裏未有﹐無形無名﹐芒芒澒澒﹐混混沌沌﹐冥冥不可稽之﹐亡於聲色﹐莫之與比。指之無向﹐搏之無有﹐浩洋無窮﹐不可論諭。潢然大同﹐無終無始﹐萬物之廬﹐爲太初首者﹐故謂之一。

一以虛﹐故能生二。二物並興﹐妙妙纖微﹐生生存存。因物⑸變化﹐滑淖無形。生息不衰﹐光耀玄冥。無向無存﹐包裏天地﹐莫睹其元﹔不可逐以聲﹐不可逃以形﹕謂之神明。存物物存﹐去物物亡﹐智力不能接而威德不能運者﹐謂之二。

二以﹝元﹞﹝無﹞⑹之無﹐故能生三。三物俱生﹐渾渾茫茫﹐視之不見其形﹐聽之不聞其聲﹐搏之不得其緒﹐望之不睹其門。不可揆度﹐不可測量﹐冥冥窅窅﹐潢洋堂堂。一淸一濁﹐與和俱行﹐天人所始﹐未有形朕圻堮﹐根系於一﹐受命於神者﹐謂之三。

三以無﹐故能生萬物。淸濁以分﹐高卑以陳﹐陰陽始別﹐和气流行﹐三光運﹐羣類生。有形臠可因循者﹐有聲色可見聞者﹐謂之萬物。

萬物之生也﹐皆元於虛始於無。背陰向⑺陽﹐歸柔去剛﹐淸靜不動﹐心意不作﹐而形容修廣﹑性命通達者﹐以含和柔弱而道無形也。是故﹐虛無無形微寡柔弱者﹐天地之所由興﹐而萬物之所因生也﹔眾人之所惡﹐而侯王之所以自名也﹔萬物之原泉﹐成功之本根也。

故賢君聖主﹐以至尊之位﹐彊大之勢﹐處孤寡﹐居不谷﹐逐所求⑻﹐逃所欲﹐去大爲小﹐安卑樂損。出無迹﹐入無朕﹐動於福先﹐靜於禍始。無爲無事﹐天下自已。不視不聽﹐抱和以靜。神明生息﹐形容自正。進退有常﹐不變其行。德化淩風﹐理於蒸庶。天地是佑﹐萬物是歸。

眾人則不然﹐見聞知病。見聞知病﹐合於成事﹐不睹未然之變﹐故貴堅剛。大權造勢﹐眾務不制。深度柔弱﹐遠絕微寡。動與道舛﹐靜與天迕。神明潰濁﹐眾事並興。思慮迷惑﹐妄喜妄怒。福禧出門﹐妖孽入戶。天网⑼以發﹐不可解之也。滂然禍生﹐愴爾覺悟﹐屈約而言卑﹐將死而辭善﹐𨿽欲改過爲新﹐反於微寡﹐自然不釋﹐與生路遠﹐破國亡家﹐禍及子孫。

故眾人之教﹐變愚爲智﹐化弱爲彊﹐去微歸顯﹐背隱爲彰﹐暴寵爭逐﹐死於榮名。聖人之教則反之。愚以之智﹐辱以之榮﹐微以之顯﹐隱以之彰﹐寡以之眾﹐弱以之彊⑽。去心釋意﹐務於無名﹐無知無識﹐歸於玄冥。殊途異指﹐或存或亡。是以彊秦大楚﹐專制而滅﹔神漢龍興﹐和順而昌。故彊者離道﹐梁者去神﹐生主以退﹐安得長存﹖不求於己﹐怨命尢天﹐聖人悲之﹐以爲教先。書之竹帛﹐明示後人﹐終世反之﹐故罹其患。

注釋

⑴「虛」字衍。上文言「有虛者」﹐此處應是「虛之虛者生虛者」。

⑵「無」字衍。上文言「有無者」﹐下文言「無者生有形者」﹐此處應是「無之無者生無者」。

⑶津逮本﹑學津本作「夫天之生人也」﹐誤。

⑷「腐」﹐當作「臠」﹐形近而誤。下文言「有形臠可因循者﹐有聲色可見聞者謂之萬物」可證。

⑸怡蘭本作「無」。

⑹據怡蘭本﹑津逮本﹑學津本改。

⑺津逮本作「回」﹐誤。

⑻津逮本﹑學津本作「來」﹐誤。

⑼津逮本﹑學津本作「綱」。

⑽津逮本﹑學津本作「愚之以智﹐辱之以榮﹐微之以顯﹐隱之以彰﹐寡之以眾﹐弱之以彊」。

至柔篇

天下之至柔﹐馳騁天下之至堅。無有入於無間﹐吾是以知無爲之有益。不言之教﹐無爲之益﹐天下希及之。

【指歸】﹕道德至靈而神明賓﹐神明至無而太和臣。淸濁太和﹐至柔無形﹐包裏天地﹐含囊陰陽﹐經紀萬物﹐無不維綱。或在宇外﹐或處天內﹐人物借之而生﹐莫有見聞。毳不足以爲號﹐弱不足以爲名﹐聖人以意存之物也。故字曰至柔﹐名曰無形。是以﹐無形之物﹐不以堅堅﹐不以壯壯﹐故能獘天地﹐銷銅鐵﹐風馳電騁﹐經極日月﹐周流上下﹐過飄歷忽﹐安固翺翔﹐淪於無物。

何以效其然也﹖夫響以無聲不可窮﹐影以無形不可極﹐水以淖弱貫金石﹑沈萬物﹐地以柔順成大功﹑勝艸木﹐舌耳無患﹐角齒傷折。由此觀之﹐柔者獘堅﹐虛者馳實﹐非有爲之﹐自然之物也。是以﹐地狹民少﹐兵寡食鮮﹐意妙欲微﹐神明是守。與天相參﹐視物如子﹐德盛化隆﹐恩深澤厚。吏忠卒信﹐主憂將恐﹐累柔積弱﹐常在民後。被羞蒙辱﹐國在雌下﹐諸侯信之﹐比於赤子﹐天下往之﹐若歸父母。人物同欲﹐威勢自起﹐彊者不能淩﹐大者不能取。終始反復﹐彊弱變化﹐天地爲助﹐神明爲輔﹐時至不制﹐爲天下主。夫何故哉﹖以道柔弱而體微寡也。故地廣民眾﹐國富兵彊﹐吏勇卒悍﹐主能將嚴。賞重罰峻﹐削直刻深﹐百官戰栗﹐若在君前。勢便地利﹐爲海內雄﹐輕敵樂戰﹐易動師眾。合變生奇﹐淩天侮地﹐諸侯執服﹐靡不懸命。威震境外﹐常爲梟俊﹐人憂物恐﹐威動天地。道德不載﹐神明是離﹐眾弱同心﹐萬民不附﹐身死國亡﹐族類流散。夫何故哉﹖體堅剛而積憍吝也。

夫道⑴以無有之有﹐通無間﹐遊無理﹐光耀有爲之室﹐澄淸無爲之府﹐出入無外而無圻﹐經歷珠玉而無朕。何以效其然也﹖夫有形鐮利不入無理﹐神明在身﹐出無間﹐入無孔﹐俯仰之頃經千里。由此言之﹐有爲之爲﹐有廢無功﹔無爲之爲﹐遂成無窮﹐天地是造﹐人物是興。有聲之聲﹐聞於百里﹔無聲之聲﹐動於天外﹐震於四海。言之所言﹐異類不通﹔不言之言﹐陰陽化﹐天地感。且道德無爲而天地成﹐天地不言而四時行。凡此兩者﹐神民之符﹐自然之驗也。

是以聖人﹐虛心以原道德﹐靜气以存神明﹐損聰以聽無音﹐棄明以視無形。覽天地之變動﹐﹝勸﹞﹝觀﹞⑵萬物之自然﹐以睹有爲亂之首也﹐無爲治之元也﹐言者禍之戶也﹐不言者﹐福之門也。是故﹐絕聖棄智﹐除仁去義。發道之心﹐揚德之意。順神養和﹐任天事地。陰陽奉職﹐四時馳騖﹐亂原以絕﹐物安其處。世主恬淡﹐萬民無事﹐教以不言之言﹐化以不化之化﹐示以無象之象﹐而歸乎玄妙。奄民情欲﹐順其性命﹐使民無知﹐長生久視。故我無言而天地無爲﹐天地無爲而道德無爲。三者並興﹐總進相乘。和气洋溢﹐太平滋生。人物集處﹐宇內混同。禍門已閉﹐天下童蒙⑶。世無恥辱﹐不睹吉凶。知故窒塞﹐自然大通。家獲神明之福﹐人有聖智之功。

當此之時﹐主如天地﹐民如嬰兒。飲主之德﹐食主之和﹐陽出陰入﹐與道捲舒。君父在上﹐若有若無。天下惘惘﹐﹝味味﹞﹝咮咮﹞⑷喁喁。不之若鷇﹐無爲若雛。生而不喜﹐死而不憂。閔閔挽挽﹐性命有餘。莫有求之﹐萬福自來。夫何故哉﹖人主不言﹐而道無爲也。無爲之關﹐不言之機﹐在於精妙﹐處於神微。神微之始﹐精妙之宗﹐生無根蒂﹐出入無門。常於爲否之間﹐時和之元。故可聞而不可顯也﹐可見而不可闡也﹐可得而不可傳也﹐可用而不可言也。柄而推之﹐要而歸之﹐易爲智﹝老﹞﹝者﹞⑸陳﹐難爲淺聞者言也。何則﹖廣大深遠﹐而眾人莫能及也﹔上而若反﹐而眾人莫能入也﹔淡淡濫濫﹐而世人莫能聞也﹔窅窅冥冥﹐而俗主莫能行也。

注釋

⑴怡蘭本﹑津逮本﹑學津本皆無「道」。

⑵據怡蘭本﹑津逮本﹑學津本改。

⑶津逮本﹑學津本作「蒙童」。

⑷據津逮本﹑學津本改。

⑸據怡蘭本﹑津逮本﹑學津本改。

名身孰親篇

名與身孰親﹖身與貨孰多﹖得與亡孰病﹖是故﹐甚愛必大費﹐多藏必厚亡。故知足不辱﹐知止不殆﹐可以長久。

【指歸】﹕我性之所稟而爲我者﹐道德也﹔其所假而生者﹐神明也﹔其所因而成者﹐太和也﹔其所托而形者﹐天地也。凡此數者﹐然我而我不能然也。故法象莫崇乎道德﹐稽式莫高乎神明﹐表儀莫廣乎太和﹐著明莫大乎天地。道德神明﹐常生不死﹔淸濁太和﹐變化無窮。天地之道﹐存而難亡﹔陰陽之事﹐動而難終。由此觀之﹐禍極於死﹐福極於生。是以聖人﹐上原道德之意﹐下揆天地之心。崇高顯榮﹐吉祥盛德﹐深閎浩大﹐尊寵窮極﹐莫大乎生。萬物陳列﹐奇怪珍寶﹐金玉珠璧﹐利深得巨﹐莫大乎身。禍世之匠﹐亂國之工﹐絕逆天地﹐傷害我身﹐莫大乎名。生憍長溢﹐困民貧國﹐擾濁精神﹐使心多欲﹐叛天違道﹐爭爲盜賊﹐天下不親﹐世多兵革﹐一人爲之﹐傷敗萬國﹐主死民亡﹐物蒙其毒﹐莫大乎貨。

故得之與亡﹐或病或利。得名得貨﹐道德不居﹐神明不畱﹐大命以絕﹐天不能救。﹝夫﹞﹝失﹞名﹝夫﹞﹝失﹞⑴貨﹐道德是佑﹐神明是助﹐名顯自然﹐富配天地。故細身大名﹐未可與論至道也﹔輕身重國﹐未可與圖利也。夫無名之名﹐生我之宅也﹔有名之名﹐喪我之橐也。無貨之貨﹐養我之福也﹔有貨之貨﹐喪我之賊也。是故﹐甚愛其身﹐至建榮民﹐爲之行之﹐力之勞之﹐彊迫情性⑵﹐以損其神。多積貨財﹐日以憍盈﹐憍亡之道﹐貨名俱終。故神明不能活﹐天地不能全也。

夫何故哉﹖道德之化﹐天地之數﹐一陰一陽﹐分爲四時﹐離爲五行⑶﹐綸爲羅网﹐設爲無間﹐萬物之性﹐各有分度﹐不得相干⑷。造化之心﹐和正以公﹐自然一槪﹐正直平均﹐無所愛惡﹐與物通同。劑長續短﹐損盈益虛﹐不足者養﹐有餘者喪﹐貪叨多積﹐自遣禍殃。不足不止﹐利心常起。智以詐愚﹐彊以大取。自然均之﹐名利歸主。失之而憂﹐得之而喜。一喜一憂﹐魂魄浮游﹔一憂一喜﹐神明去矣。身死名滅﹐禍及子孫。

故名利與身﹐若炭與冰﹐形性相反﹐勢不俱然。名終體極﹑身存世昌者﹐天下無之。是故﹐擾心猾意﹐用情事神﹐夙夜趨務﹐飾容治辭﹐憂懷眾庶﹐創事立功﹐勵身起節﹐以顯榮名﹕是損所以有身﹐而益所以亡身也。竭筋力﹐忍饑渴﹐犯寒暑﹐踐危狹﹔薄衣惡食﹐不適囗腹﹔迎朝送晚﹐被恥蒙辱﹔精奔神馳﹐汲汲不止﹔逆道幹榮﹐多入爲有﹕危身以寧﹐貨積神亡﹐貨患自來﹐憍亡俱至。則是爲福以亡福﹐﹝來﹞﹝求﹞⑸利以去利。故成敗之事﹐在爲與否﹔存亡之道﹐在去與來。

是以﹐知足之人﹐體道同德﹐絕名除利﹐立我於無身。養物而不自生﹐與物而不自存。信順之間﹐足以存神﹐室家之業﹐足以終年。常自然﹐故不可殺﹔處虛無﹐故不可中﹔細名輕物﹐故不可污﹔欲不欲﹐故能長榮。知止之人﹐貴爲天子﹐不以枉志﹔貧處巖穴﹐不以幽神﹔進而不以爲顯﹐退而不以爲窮。無禍無福﹐無得無喪﹐不爲有罪﹐不爲有功。不求不辭﹐若海若江﹐遊揚玄域﹐神名是通。動順天地﹐故不可危﹔殊利異害﹐故能常然。是以﹐精深⑹而不拔﹐神固而不脫﹐魁如天地﹐照如日月。旣精且神﹐以保其身。知足而止﹐故能長存。此謂遁名而名我隨﹐逃利而利我追者也。

注釋

⑴據怡蘭本﹑津逮本﹑學津本改。

⑵津逮本﹑學津本作「彊迫性情」。

⑶津逮本﹑學津本作「五形」。

⑷津逮本作「於」﹐疑誤。

⑸據怡蘭本﹑津逮本﹑學津本改。

⑹津逮本﹑學津本作「藏」。

大成若缺篇

大成若缺﹐其用不獘。大盈若沖﹐其用不窮。大直若屈﹐大巧若拙﹐大辯若訥。躁勝寒﹐靜勝熱。能靜能淸﹐爲天下正。

【指歸】﹕道德無爲而神民然矣﹐神明無爲而太和自起﹐﹝太和﹞⑴無爲而萬物自理。或無根而生﹐或無足而走﹐或無耳而聽﹐或無囗而嗚﹐殊類異倫﹐皆與之市。母愛其子﹐子愛其母﹐男女相兼﹐物尊其主。巢生而喙﹐胎生而乳﹐鳥驚而散﹐獸驚而聚。陰物穴⑵居﹐陽物巢處﹐火動炎上﹐水動潤下。萬物靑靑﹐春生夏長﹐秋成冬熟﹐皆歸於土。非有政教﹐物自然也。

由此觀之﹐爲不生爲﹐否不生否﹐明不生明﹐晦不生晦。不爲不否﹐不明不晦﹐乃得其紀也⑶。故大道坦坦﹐不出門戶﹐其出彌遠﹐其知彌寡。道在於身﹐不在於野﹐化自於我﹐不由於彼。萬物常治﹐智慧不起。

是以聖人﹐柄和履正﹐治之無形。遊於虛廓﹐以鏡太輕。遺魂忘⑷魄﹐休精息神。無爲而然﹐玄默而信。窅然蕩蕩﹐昭曠獨存。仿髴挽逮﹐其事素眞。其用不獘﹐莫之見聞。夫何故哉﹖微妙周密﹐淸靜以眞﹐未有形聲﹐變化其元。開導如陽﹐閉塞如陰﹐堤墆如地﹐運動如天。文武玄作﹐盛德自分。

是以﹐盈而若衝﹐實而若虛。不顯仁義﹐不見表儀﹐不建法式﹐不事有爲。上欲不欲﹐天下自化。惇厚朴素﹐民如嬰兒﹐蒙蒙不之所求﹐茫茫不知所之。其用不窮﹐流而不衰。不耕自有食﹐不織自有衣﹐暑則靜於裸﹐寒則躁於裘。無有忌諱﹐與麋鹿居﹐背發含哺﹐相隨而遊。主有餘德﹐民有餘財﹐化襲萬物﹐無所不爲。光景不見﹐獨玄有奇﹐天地人物﹐與之俱化﹐乘空載虛﹐與道徘徊。厲度四海﹐周流六虛﹐浩洋無窮﹐棲息至無。夫何故哉﹖直而若屈﹐正而若枉。世主爲聲﹐天下爲響。世主爲形﹐人物爲影。故不祀而天心和﹐不降席而正四海。故曰「大巧若拙」。

天道自卑。無律曆而陰陽和﹐無正朔而四時節﹐無法度而天下賓﹐無賞罰而名實得﹐隱武藏威﹐無所不勝﹐棄捐戰伐﹐無所不克。無號令而民自正﹐無文章而海內自明﹐無符璽而天下自信﹐無度數而萬物自均。是以﹝羸﹞﹝嬴﹞⑸而若絀﹐得之若喪。無鐘鼓而民娛樂﹐無五味而民食甘﹐無服邑而民美好﹐無畜積而民多盈。夫何故哉﹖因道任天﹐不事知故﹐使民自然也。

天地之道﹐一進一退而萬物成遂﹐變化不可閉塞﹐屈伸不可障蔽。故陰之至也﹐地裂而冰凝﹐淸風飂冽﹐霜雪嚴嚴⑹﹐魚鱉蟄伏﹐萬物宛拳。當此之時﹐處溫室﹐臨鑪火﹐重孤貉﹐裘毳綿﹐猶不能禦也。及至定神安精﹐動體勞形﹐則是理泄汗流﹐捐衣出室﹐暖有餘身矣。陽之至也﹐煎砂爛石﹐飛鳥絕﹐水虫疾﹐萬物枯槁﹐江河⑺消竭。當此之時﹐入沈淸泉﹐出衣絺綌﹐燕高臺﹐服寒石﹐猶不能任也。及至鮮心釋意﹐托神淸靜﹐形捐四海之外﹐遊志無有之內﹐心平气和﹐涼有餘矣。

夫知故之爲術也﹐治人事﹐育羣形﹐德延天地﹐功配陰陽。及其生亂也﹐發於無形﹐起於無聲﹐與政捲舒﹐與化推移﹐得人如濕﹐逮人若陰﹐猶響應言﹐影不離形。爲之愈亂﹐治之益煩﹐明智不能領﹐嚴刑不能禁。是無爲者﹐有爲之君而成功之主也﹐政教之元而變化之母也。其除⑻禍亂﹐猶躁之勝寒而靜之勝暑也。是以聖人﹐去知去慮。虛心專气﹐淸靜因應﹐則天之心﹐順地之意。政舉化流﹐如日之光﹐禍亂消滅﹐若云之除。天下象之﹐無所不爲﹐萬物師之﹐無所不事。

注釋

⑴據怡蘭本﹑津逮本﹑學津本補。

⑵津逮本﹑學津本作「宂」﹐疑誤。

⑶津逮本﹑學津本無「也」。

⑷怡蘭本﹑津逮本﹑學津本作「亡」。

⑸據怡蘭本﹑津逮本﹑學津本改。

⑹津逮本﹑學津本作「嚴凝」。

⑺怡蘭本﹑津逮本﹑學津本作「江湖」。

⑻津逮本﹑學津本作「余」﹐疑誤。

天下有道篇

天下有道﹐卻走馬以糞。天下無道﹐戎馬生於郊。罪莫大於不可欲﹐禍莫大於不知足﹐咎莫大於欲得。知足之足﹐常足矣。

【指歸】﹕人之生也﹐懸命於君﹔君之立也⑴﹐懸命於民。君得道也﹐則萬民昌﹔君失道也﹐則萬民喪。萬民昌則宗廟顯﹐萬民喪則宗廟傾。故君者﹐民之源也﹔民者﹐君之根也。根傷﹐則華實不生﹔源衰﹐則流沫不盈。上下相保﹐故能長久。是以﹐世主得道﹐宇內不擾﹐諸侯賓服﹐百蠻雍喜﹐四海同風﹐兵革不起。徼捍之人﹐無所效其言﹐果壯之士﹐無所施其功﹐聰明辯智﹐隨澤而耕﹐騏驥驊驑﹐嬰輿而作﹐天下宴⑵閒﹐各樂其業。世惇俗厚﹐民人專一總﹐織而衣總﹐耕而食。天心和洽﹐萬物丰熟﹐喜祥屢臻﹐吉符並集。非天降福﹐世主道德也。天子失道﹐諸侯不朝﹐溪異谷別﹐法制舛殊﹐四方背叛﹐力正⑶相淩﹐舉兵爭權﹐弱者爲﹝膚﹞﹝虜﹞⑷﹐彊者爲君。是以天下﹐選將簡士﹐砥礪甲兵﹐懸烽烈火﹐四面相望﹐深姦大詐﹐謀於廟堂。作變生奇﹐結縱連橫﹐輕車梟騎﹐興敵相當。士馬生郊﹐歷年不還﹐化高詐力﹐政當首功。當此之時﹐飾養戎馬﹐不遑親戚﹐奔郊先至﹐常食菽粟。貪夫坐而爲宰﹐庸僕之徒畜而爲賊。百姓罷極﹐財殫力倦﹐長傜兵役﹐久而不息﹐時念歸家﹐淒愴慷慨﹐想親罷老﹐泣涕於外。慈父惠母﹐憂愁傷心﹐肝膽气志﹐摧折於內。士卒雙⑸頭結踵﹐骸骨暴露﹐流離於中野者﹐不可勝計。道路憧憧﹐皆爲孤子﹐思慕號令⑹﹐踴泣而起。何罪蒼天﹐遭離⑺此咎﹗牝者無夫﹐幼稚無父。怨慟悲痛﹐不期而聚﹐大者爲率﹐中者爲宰。上下相護﹐中外相保﹐非有血脈﹐親如兄弟。總苗爲旌﹐穿地爲鼓﹐操兵便械﹐趨行案伍。常習⑻戰鬥﹐意議其主﹐至精相感﹐气化相動。是以﹐天地鈐結﹐陰陽隔閉﹐星辰散亂﹐日月斗蝕﹐詐逆萌生﹐災變並發。非天降禍﹐世主無道。

夫遭天之鴻命﹐繼先聖之後﹐貴爲天子﹐富有四海﹐爵尊寵極﹐莫與比列。布衣粗裘而天下以爲好﹐蔬食藜羹而天下謂之美。變世化俗猶風之靡艸﹐民之從化猶魚之赴水。不務崇道廣德﹐修身正己⑼﹐憂勞元元﹐以承⑽祭祀﹐光顯祖考﹐業傳子孫﹐德與神明爭流﹐名與天地相保﹐反以驕奢取名﹐求勢不止﹐逆天迕地﹐無不淩侮。是以不訾之士﹐相矯而起﹐輕舉深入﹐先到爲右。敵人遠至﹐莫與之交﹐黨離朋絕﹐中外不恃。身死國亡﹐宗廟崩弛﹐可欲之故﹐非天下之罪也。

是故﹐威劫尊寵﹐窮極民上﹐名號顥榮﹐覆蓋天下﹐而不知足者﹐獵禍之具而危亡之大數也。

夫道德神明﹐陶冶變化﹐已得爲人﹐保合精⑾神﹐而有大形。動作便利﹐耳目聰明。遊於昭曠之域﹐聽視天地之間。上觀自然之法式﹐下察古將之得失。鑿井而飲﹐耕田而食﹐長妻生子﹐與民相極。是足之足者也。何況乎萬乘之主﹑千乘之君哉⑿﹗其可足亦明矣。

故不在於道也﹐利心常起﹐貪人壤土﹐欲人財寶﹐兼並不休﹐增加不已者﹐追患之大數而得咎之至要也。

自今及古﹐飛鳥走獸﹑含气有類之屬﹐未有不欲得而全其性命者也。故居君者爲虜﹐居虎者爲鼠。名在靑雲之上﹐身處黃泉之下。居牛馬之位者﹐無牛馬之患﹔托犬羊之列者﹐無犬羊之咎。是以﹐得道之主﹐建心於足﹐遊志於止﹐辭威讓勢﹐孤特獨處。捐棄萬物﹐惟神是秉﹐身存名榮﹐久而不殆。天下歸之﹐無有不制。

注釋

⑴津逮本﹑學津本「人之生也」與「君之立也」二句均無「也」。

⑵怡蘭本﹑津逮本﹑學津本作「冥」。

⑶津逮本﹑學津本作「政」。

⑷據怡蘭本﹑津逮本﹑學津本改。

⑸津逮本﹑學津本作「椎」。

⑹津逮本﹑學津本作「呼」。

⑺津逮本﹑學津本作「罹」。

⑻津逮本﹑學津本作「集」。

⑼津逮本作「已」﹐疑誤。

⑽怡蘭本﹑津逮本﹑學津本缺「承」。

⑾津逮本作「情」﹐疑誤。

⑿怡蘭本﹑津逮本﹑學津本作「或」﹐疑誤。

不出戶篇

不出戶﹐知天下。不窺牖﹐見天道。其出彌遠﹐其知彌少。是以聖人﹐不行而知﹐不見而名﹐不爲而成。

【指歸】﹕道德變化﹐陶冶元首﹐稟授性命乎太虛之域﹑玄冥之中﹐而萬物混沌始焉。神明﹝文﹞﹝交﹞⑴﹐淸濁分﹐太和行乎蕩蕩之野﹑纖妙之中﹐而萬物生焉。天圓地方﹐人縱獸橫﹐艸木種根﹐魚沈鳥翔﹐物以族別﹐類以羣分﹐尊卑定矣﹐而吉凶生焉。由此觀之﹐天地人物﹐皆同元始﹐共一宗祖。六合之內﹐宇宙之表﹐連屬一體。气化分離﹐縱橫上下﹐剖而爲二﹐判而爲五。或爲白黑﹐或爲水火﹐或爲酸醎﹐或爲微羽﹐人物同類﹐或爲牝牡。凡此數者﹐親爲兄弟﹐殊形別鄕﹐利害相背﹐萬物不同﹐不可勝道。合於喜怒﹐反於死生﹐情性同生﹐心意同理。

何以言之﹖莊子曰﹕一人之身﹐俱生父母﹐四支九竅﹐﹝員﹞﹝其﹞⑵職不同﹐五臟六腑﹐各有所受。上下不相知﹐中外不相睹。頭足爲天地﹐肘膝爲四海﹐肝膽爲胡越﹐眉目爲齊楚。若不同生﹐異軀殊體﹐動不相因﹐靜不相待﹐九天之上﹐黃泉之下﹐未足以諭之。然而頭有疾則足不能行﹐胸中有病則囗不能言﹐心得所安則耳目聰明﹑屈伸調利﹑百節輕便者﹐以同形也。人主⑶動於邇﹐則人物應於遠﹔人物動於此﹐則天地應於彼。彼我相應﹐出入無門﹐往來無戶。天地之間﹐虛廓之中﹐遼遠廣大﹐物類相應﹐不失亳釐者﹐同體故也。

是以﹐聖人不出於⑷戶﹐上原父母﹐下揆⑸子孫﹐危寧利害﹐反於死生之說﹐察於是非之理﹐通於利害之元﹐達於治亂之本。以己知家﹐以家知彼﹐事得其綱﹐物得其紀。動知所之﹐靜知所守﹐道德爲父﹐神明爲母﹐淸靜爲師﹐太和爲友﹐天下爲家﹐萬物爲體。視彼如己﹐視己如彼﹐心不敢生﹐志不敢舉。捐棄知⑹故﹐絕滅三五﹐因而不作﹐巖居穴處。不殺羣類﹐不食生艸﹐未成不服﹐未終不采﹐天地人物﹐各保其有。

夫原我未兆之時﹐性命所以﹐精神所由﹐血气所始﹐身體所基﹐以知實生於虛﹐有生於無﹐小無不入﹐大無不包也。本我之生﹐在於道德。孕而未育﹐所以成形。至於出冥﹐以知深微纖妙和弱潤滑之大通也﹐無知無識無爲無事之有大功也。視我之爲嬰兒﹐至於壯大有知﹐以睹柔之生剛﹐弱之生彊﹐小之生大﹐短之生長﹐愚之生智﹐晦之生明也。察我呼吸屈伸﹐以知損爲益首﹐益爲損元﹐進爲退本﹐退爲進根﹐福爲禍始﹐禍爲福先也。上陵仰阪﹐歷阻過險﹐形疲喘悸﹐勞而靜處﹐則神平气和﹐中外相保﹐以知淸靜虛無﹑無爲變化之大功也。四支九竅﹐趨務舛馳﹐異能殊形﹐皆⑺元一心﹐以知百方萬物之害之變皆生於主。稽之天地﹐驗之古今﹐動不相違﹐以知天地之道畢於我也。故﹐家者﹐知人之本根也﹔身者﹐知天之淵泉也。觀天不由身﹐觀人不由家﹐小近大遠﹐小知大迷。去家出戶﹐不見天下﹔去身窺牖﹐不知天道﹔其出踰遠﹐其知益少﹔周流四海﹐其迷益甚﹔求之益大﹐功名益小。不視不聽﹐求知於己﹐天人之際﹐大道畢矣。

故﹐聖人不見一家之好惡而命萬家之事﹐無有千里之行而命九洲之變。足不上天而知九天之心﹐身不入地而知九地之意。陰陽進退﹐四時變化﹐深微隱匿﹐窅冥之事﹐無所遁之。何則﹖審內以知外﹐原小以知大﹐因我以然彼﹐明近以諭遠也。故聖人之爲君也﹐猶心之於我﹑我之於身也。不知以因道﹐不欲以應天﹐無爲以道世﹐無事以養民。玄玄默默﹐使化自得﹐上與神明同意⑻﹐下與萬物同心。動與之反﹐靜與之存﹐空虛寂泊﹐使物自然。

注釋

⑴據津逮本﹑學津本改。

⑵據津逮本﹑學津本改。

⑶怡蘭本﹑津逮本﹑學津本作「生」。

⑷津逮本﹑學津本無「於」。

⑸津逮本﹑學津本作「擦」。

⑹怡蘭本作「如」﹐疑誤。

⑺津逮本作「者」﹐疑誤。

⑻津逮本﹑學津本作「異」﹐疑誤。

卷之三﹝初校﹞

爲學日益篇

爲學日益﹐爲道日損。損之又損之﹐至於無爲而無以爲。將欲取天下者﹐常以無事﹔及其有事﹐不足以取天下。

【指歸】﹕道德之化﹐變動虛玄。蕩蕩默默﹐汛汛無形﹐橫漭慌忽﹐渾沌無端。視之不見﹐聽之不聞﹐開導稟授﹐無所不存。功成遂事﹐無所不然。無爲之爲﹐萬物之根。由此觀之﹐不知之知﹐知之祖也﹔不教之教﹐教之宗也﹐無爲之爲﹐爲之始也﹔無事之事﹐事之元也。凡此數者﹐神明所因﹐天地所歸﹐玄聖所道﹐處士所傳也。

逮至仁義淺薄﹐性命不眞。不睹大道﹐動順其心。陷溺知故﹐漸漬﹝憂﹞﹝愛﹞⑴恩。情意多欲﹐神與物連。深謀逆耳﹐大論迕心。非道崇知﹐上功貴名。是以﹐作術治數﹐集辭著文﹐載之篇籍﹐以教萬民。綱紀天地⑵﹐經緯陰陽﹐剖判人事﹐離散祖宗。淳朴變化﹐設僞萬方﹐轉移風俗﹐傾正敗常。改正易服﹐萬事盡彰﹐鐘鼓琴瑟﹐間以竽笙﹐升降進退﹐飾象趨翔。禮儀三百﹐威儀三千﹐分舛並爭﹐興事舞文。以辯相詘﹐以巧相勝﹐毫舉毛起﹐益以無窮。是以天下背本去根﹐向末歸文﹐博學深問﹐家知戶賢。甚者擬聖﹐以立君臣﹐同意者﹐無能爲官﹔異心者﹐功大而亡。是以﹐天下騷騷﹐不遑其親﹔追習纖纖﹐務順其君。故和五味以養其囗﹐肥香甘脆﹐不顧羣生﹔變五色以養其目﹐玄黃纖妙﹐不計民貧﹔調五音以養其耳﹐極鐘律之巧﹐不憂世淫﹔高臺榭﹐廣宮室﹐以養其意﹐不懼民窮﹔馳騁田獵以養其志﹐多獲其上﹐不順天心。凡此數者﹐非以爲善務也﹐以悅其君也。天下相放﹐養僞飾姦。消滅和睦﹐長暴之原。浸以爲俗﹐巧利爲賢。損民大命﹐以增民勞。傷人美性﹐以益民煩。當此之時﹐溪谷異君﹐四海各王⑶﹐尊名貴勢﹐彊大爲右。忿爭相踰﹐力正任武﹐彊者拘弱﹐眾者制寡。以﹝乳﹞﹝亂﹞⑷代治﹐以非圖是。臣弒其君﹐子弒其父。爭之愈大﹐莫之能守﹐求者甚眾﹐得之者寡。道路悲憂﹐盡言軍旅﹐訩訩謷謷﹐至相烹煮。夫何故哉﹖飾文益事﹐務以相序也。

是以聖人﹐釋仁去義﹐歸於大道﹐絕智廢教﹐求之於己。所言日微﹐所爲日寡﹐消而滅之﹐日夜不止。包以大冥﹐使民無恥。滅文喪事﹐天下自已。損之損之﹐使知不起。遁名亡身﹐保我精神。秉道德之要﹐因存亡之機。不爲事主﹐不爲知師。寂若無人﹐至於無爲。

天地自作﹐羣美相隨﹐萬物自象﹐百蠻自和。萬民⑸蚩疑﹐不知所之﹐隨明出入﹐托於四時。優遊精神﹐不外心志。意中空虛﹐如木之浮﹐如壤之休﹐不識仁義﹐不達禮儀。心不知欲﹐志不知爲。行步蹎蹎﹐瞻視顚顚﹐語言默默﹐意气玄玄。外似禽獸﹐中獨異焉。寂而不爲﹐若無君臣﹐不爲而治﹐惇厚忠愨﹐至於大安。神休精息﹐性命自全﹐萬物相襲﹐與道德鄰。夫何故哉主無教令而民無聞也。

是以﹐將取天下﹐常於無事﹐不言爲術﹐無爲爲教⑹。無欲爲寶﹐不知爲要﹐能行以道﹐無不開導。

釋虛反實﹐以極爲事。上知天高﹐下知地厚。明陰陽之分﹐知萬物之數。晝見星於天﹐夜見魚於川。耳比八風之調﹐目領羣獸之毛。此思慮之極也﹐無益於存。力什烏⑺獲﹐勢百孟賁﹐勇千夏育﹐威執三軍。進若光景﹐退若浮雲﹐擊如雷霆﹐不動若陰。此彊之極﹐無益於勝。使日下之民皆執禮易﹐通詩書﹐明律比﹐知詔令。家一吏﹐裏一令﹐鄕一倉﹐亭一庫。明察折中﹐彊武求盜。天下重足而立﹐側目而視。父子不相隱﹐兄弟不相容。此事之極﹐無益於治。是故﹐以知知﹐與天相離﹔以爲爲﹐與天相寄﹔以事事﹐失天之意。爲國日益﹐百殘⑻盡備﹐爲而不成﹐求而不得﹐天下相驅﹐歸之於亂。

注釋

⑴據怡蘭本﹑津逮本﹑學津本改。

⑵津逮本﹑學津本作「天下」。

⑶怡蘭本﹑津逮本﹑學津本作「主」。

⑷據怡蘭本﹑津逮本﹑學津本改。

⑸怡蘭本﹑津逮本﹑學津本作「物」。

⑹津逮本﹑學津本作「無爲無教」。

⑺學津本作「鳥」﹐誤。

⑻津逮本﹑學津本作「錢」。

聖人無常心篇

聖人無常心﹐以百姓之心爲心。善者吾善之﹐不善者吾亦善之﹐得善矣。信者吾信之﹐不信者吾亦信之﹐得信矣。聖人在天下﹐惵惵乎爲天下渾心﹐百姓皆注其耳目﹐聖人皆駭之。

【指歸】﹕道德無形而王萬天者﹐無心之心存也﹔天地無爲而萬物順之者﹐無慮之慮運也。由此觀之﹐無心之心﹐心之主也﹔不用之用﹐用之母也。

何以明之﹖莊子曰﹕我之所以爲我者﹐豈我也哉﹖我猶爲身者非身﹐身之所以爲身者﹐以我存也。而我之所以爲我者﹐以有神也。神之所以畱我者﹐道使然也。托道之術﹐畱神之方﹐淸靜爲本﹐虛無爲常﹐非心意之所能致﹐非思慮之所能然也。故知者之居也﹐耳目視聽﹐心意思慮﹐飲食時節﹐窮適志欲﹐聰明並作﹐不釋晝夜﹐經歷百方﹐籌策萬事﹐定安危之始﹐明去就之路﹐將以全身體而延大命也。若然﹐則精神爲之損﹐血气爲之敗﹐魂魄離散﹐大命傷夭。及其寐也﹐心意不用﹐聰明閉塞﹐不思不慮﹐不飲不食。精神和順﹐血气生息﹐心得所安﹐身無百疾。遭離凶害﹐大瘡以瘳﹐斷骨以續﹐百節九竅﹐皆得所欲。

夫以一人之身﹐去心則危者復寧﹐用心則安者將亡﹐而況乎奉道德﹐順神明﹐承天心﹐養羣生者哉﹗是以聖人﹐建無身之身﹐懷無心之心﹐有無有之有﹐托無存之存。上含道德之化﹐下包萬民之心。無惡無好﹐無愛無憎。不與凶人爲讎﹐不與吉人爲親。不與誠人爲媾﹐不與詐人爲怨。載之如地﹐覆之如天﹐明之如日﹐化之爲神。物無大小﹐視之如身。爲之未有﹐治之未然﹐絕禍之首﹐起福之元。去我情欲﹐取民所安﹐去我智慮﹐歸之自然。動之以和﹐導之以衝﹐上含道德之意﹐下得神明之心。光動天地﹐德連萬民﹐民無賦役﹐主無職員。俱得其性﹐皆有其神﹐視無所見﹐聽無所聞。遺精忘志﹐以主爲心。與之俯仰﹐與之浮沈。隨之臥起﹐放之屈身。不言而天下應﹐不爲而萬物存。四海之內﹐無有號令﹐皆變其心。善者至於大善﹐日深以明﹔惡者性變﹐浸以平和﹔信者大信﹐至於無私﹔僞者情變﹐日以至誠﹔殘賊反善﹐邪僞返眞﹐善惡信否﹐皆歸自然。

當此之時﹐混沈太虛﹐沾溺至和﹐民忘心意﹐芒洋浮游﹐失其所惡﹐而獲其所求。與天進退﹐與道周流。非迫禁而去惡﹐非拘教⑴而後移也。無爲爲之﹐而變化不自知也。夫何故哉﹖世主之化﹐虛無寂寞﹐容如枯槁﹐心如橐龠﹐志如江海﹐施如溪谷。不別東西﹐不異南北﹐不﹝辯﹞﹝辧﹞⑵甘苦﹐不嫌白黑﹐不正方圓﹐不定曲直。詳於玄妙﹐務自隱匿﹐與物無治﹐浮游無極。廢我之所欲爲﹐裏⑶天之所欲得﹐萬物紛紛﹐皆﹝汪﹞﹝注﹞⑷其耳目。世主無爲﹐渙如儼容⑸﹐天地爲鑪﹐太和爲橐﹐神明爲風﹐萬物爲鐵﹐德爲大匠﹐道爲工作﹐天下靑靑﹐靡不潤澤。故能陶冶民心﹐變化時俗﹐上無不包﹐下無不克﹐成遂萬物﹐無不斟酌。感動羣生﹐振駭八極﹐天下芒芒﹐不識美惡﹐玄效昧象﹐自成法式。

注釋

⑴津逮本﹑學津本作「散」﹐疑誤。

⑵據津逮本﹑學津本改。

⑶津逮本﹑學津本作「裏」。

⑷據怡蘭本﹑津逮本﹑學津本改。

⑸怡蘭本﹑津逮本﹑學津本作「客」。

出生入死篇

出生入死。生之徒十有三﹐死之徒十有三﹐而民生﹐動之死地十有三。夫何故﹖以其生生之厚。蓋聞善攝生者﹐陸行不避兕虎﹐入軍不被甲兵。兕無所投其角﹐虎無所措其爪﹐兵無所容其刃。夫何故哉﹖以無死地。

【指歸】﹕道德神明﹑淸濁太和渾同淪而爲體﹐萬物以形。形之所托﹐英英榮榮﹐不睹其字﹐號之曰生。生之爲物﹐不陰不陽﹐不可揆度﹐不可測量。深微不足以爲稱﹐玄妙不足以爲名。光耀恍惚﹐無有形聲。無狀無象﹐動靜無方。遊於虛寂之野﹐處於無有之鄕。得之者存﹐失之者亡。

夫生之於形也﹐神爲之蒂﹐精爲之根﹐營爽爲宮室﹐九竅爲戶門。聰明爲侯使﹐情意爲乘輿﹐魂魄爲左右﹐血气爲卒徒。進與道推移﹐退與德捲舒。翺翔柔弱﹐棲息虛無。屈伸俯仰﹐與時和俱。輕死與之反⑴﹐欲生與之仇。無以爲利則不可去﹐有以爲用則不可畱。故無爲﹐生之宅﹔有爲﹐死之家也。

夫立則遺其身﹐坐則忘其心。澹如赤子﹐泊如無形。不視不聽﹐不爲不言﹐變化消息﹐動靜無常。與道俯仰﹐與德浮沈﹐與神合體﹐與和屈伸。不賤爲物﹐不貴爲人﹐與王侯異利﹐與萬性殊患。死生爲一﹐故不別存亡。此治身之無爲也。春生夏長﹐秋收冬藏。奉主之法﹐順天之命。內慈父母﹐外絕名利。不思不慮﹐不與不求。獨往獨來﹐體和襲順。辭讓與人﹐不與時爭。此治家之無爲也。尊天敬地﹐不敢﹝亡﹞﹝忘﹞⑵先。修身正法﹐去己任人。審實定名﹐順物和神。參伍左右﹐前後相連。隨時循理﹐曲因其當﹐萬物並作﹐歸之自然。此治國之無爲也。冠無有﹐被無形﹐抱空虛﹐履太淸。載道德﹐浮神明﹐秉太和﹐驅天地。馳陰陽﹐騁五行﹐從羣物﹐涉玄冥。遊乎無功﹐歸乎無名。此治天下之無爲也。

貪生利壽﹐惟恐不得。彊藏心意﹐閉塞耳目。導引翔步﹐動搖⑶百節。吐故納新﹐吹煦呼吸。被服五星﹐飲食日月。形神並作﹐未嘗休息。此治身之有爲也。廢釋天時﹐獨任人事。賤彊求貴﹐貧彊求富。饑名渴勢﹐心常載求。衣食奢泰﹐事過其務。此治家之有爲也。富國兼壤﹐輕戰樂兵。底威起節﹐名顯勢隆。形嚴罰峻﹐峭直刻深。法察网周﹐操⑷毒少恩。諸侯畏忌﹐常爲俊雄。公彊求伯﹐伯彊求王。此治國之有爲也。祖孝悌﹐宗仁義﹐修禮節﹐教民知飾⑸。修治色味﹐以順民心。鐘鼓琴瑟﹐以和民志。主言臣聽﹐主動臣隨。表功厲行﹐開以恩厚。號令聲華﹐使民親俯。諸事任己﹐百方朝仰。此治天下之有爲也。

是故﹐虛﹑無﹑淸﹑靜﹑微﹑寡﹑柔﹑弱﹑卑﹑損﹑時﹑和﹑嗇﹐凡此十三﹐生之徒﹔實﹑有﹑濁﹑擾﹑顯﹑眾﹑剛﹑彊﹑高﹑滿﹑過﹑泰﹑費﹐此十三者﹐死之徒也。夫何故哉﹖聖人之道﹐動有所因﹐靜有所應。四支九竅﹐凡此十三﹐死生之外具也﹔虛實之事﹐剛柔之變﹐死生之內數也。故以十三言諸。

夫虛生充實﹐無生常存﹐淸則聰達﹐靜則內明﹐微生彰顯﹐寡則生眾﹐柔生剛健﹐弱生堅彊﹐卑則生高﹐損則生益﹐時則通達﹐和則得中﹐嗇則有餘。是謂益生。能行此道﹐與天地同﹐爲身者久﹐爲國者長﹐𨿽欲不然﹐造化不聽。實生空虛﹐有生消亡⑹﹐濁則聽塞﹐擾則失明﹐顯則生微﹐眾則生寡﹐剛生柔韏﹐彊生弱殃﹐高生卑賤﹐滿生損空﹐過則閉塞﹐泰則困窮﹐費則招禍。是俱不祥。有行此道﹐動而之窮。爲身不久﹐爲國不平。𨿽欲不然﹐天地不從。

而民皆有其生而益之不止﹐皆有其身而愛之不已﹐動歸有爲﹐智慮常起﹐故去虛就實﹐絕無依有﹐出淸入濁﹐背靜治擾﹐變微爲顯﹐化寡爲眾﹐離柔反⑺剛﹐廢弱興彊﹐損卑歸高﹐棄損取盈﹐縱時造過﹐釋和作泰﹐將以有爲﹐除嗇施費。夫何故哉﹖大有其身而忘生之道也。

是故﹐攝生之士﹐超然大度﹐卓爾遠逝。不拘於俗﹐不系於世。損形於無境﹐浮神於無內。不以生爲利﹐不以死爲害。兼施無窮﹐物無細大﹐視之如身﹐無所憎愛。精神隆盛﹐福德並會﹐道爲中主﹐光見於外。自然之變﹐感而應之﹐天地人物﹐莫之能敗。陸行則兕虎不能傷﹐入軍則五兵不能害。非加之而不能克﹐投之而不能制也﹐神气相通﹐傷害之心﹐素自爲廢。夫何故哉﹖聲響相應﹐物從其類。兕虎不加無形﹐而五兵不﹝系﹞﹝擊﹞⑻無質。攝生之士﹐賊害之心亡於中﹐而死傷之形亦亡於外也。

注釋

⑴津逮本﹑學津本作「友」。

⑵據津逮本﹑學津本改。

⑶津逮本﹑學津本作「握」。

⑷津逮本﹑學津本作「慘」。

⑸津逮本﹑學津本「教民知飾」作「飾民教」。

⑹津逮本﹑學津本作「忘」。

⑺津逮本﹑學津本作「及」。

⑻據津逮本﹑學津本改。

道生篇

道生之﹐德畜之﹐物形之﹐勢成之。是以萬物尊道而貴德。道尊德貴﹐夫莫之爵而常自然。道生之﹐德畜之﹐長之育之﹐成之熟之﹐養之覆之。生而不有﹐爲而不恃﹐長而不宰﹐是謂玄德。

【指歸】﹕聖智之術﹐不自天下﹐不由地出﹐內在於身﹐外在於物。督以自然﹐無所不通﹔因循效象﹐無所不竭。故﹐道虛德無﹐不失其心﹔天尊地卑﹐不違其節。何則﹖以有知無﹐由人識物。物類之無者生有﹐虛者生實﹐見微知著﹐觀始睹卒。非有巧能﹐自然之物﹐聖人因之﹐與天周密。是故﹐知道以太虛之虛無所不稟﹐知德以致無之無無所不授﹔道以無爲之爲品於萬方而無首﹐德以無設之設遂萬物之形而無事﹐故能陶性命﹐﹝治﹞﹝冶﹞⑴情意﹐造志欲﹐化萬事。

何謂性﹑命﹑情﹑意﹑志﹑欲﹖所稟於道﹐而成形體﹐萬芳殊類﹐人物男女﹐聖智勇怯﹐小大修短﹐仁廉貪酷﹐彊弱輕重﹐聲色狀貌﹐精粗高下﹐謂之性。所授於德﹐富貴貧賤﹐夭壽苦樂﹐有宜不宜﹐謂之天命。遭遇君父﹐天地之動﹐逆順昌衰﹐存亡及我﹐謂之遭命。萬物陳列﹐吾將⑵有事﹐舉錯廢置﹐取捨去就﹐吉凶來﹐禍福至﹐謂之隨命。因性而動﹐接物感寤﹐愛惡好憎﹐驚恐喜怒﹐悲樂憂恚﹐進退取與﹐謂之情。因命而動﹐生思慮﹐定計謀﹐決安危﹐通萬事﹐明是非﹐別同異﹐謂之意。因於情意﹐動而之外⑶﹐與物相連﹐常有所悅﹐招麾福禍﹐功名所遂﹐謂之志。順性命﹐適情意﹐牽於殊類﹐系於萬事﹐結而難解﹐謂之欲。

凡此六者﹐皆原道德﹐千變萬化﹐無有窮極﹐惟聞道德者﹐能順其則。性精命高﹐可變可易﹔性粗命下﹐可損可益﹔若得根本﹐不滯有無。是故﹐天地人物﹐含心包核﹐有類之屬﹐得道以生而道不有其德﹐得一而成而一不求其福。萬物尊而貴之﹐親而憂之而無抱其德。夫何故哉﹖道高德大﹐深不可言﹐物不能富﹐爵不能尊﹐無爲爲物﹐無以物爲﹐非有所迫﹐而性常自然。

故道之爲物﹐窺之無戶﹐察之無門﹐捪⑷之無體﹐象之無容﹐意不能盡而言不能通。萬物以生﹐不爲之損﹔物皆歸之﹐不爲之盈。上下不窮﹐廣大無涯﹐消息嬴詘﹐不可度訾。遊於秋毫﹐不以爲少﹔包裹萬天﹐不以爲多。靑紫光耀﹐不爲易志﹔幽冥枯槁﹐不爲變化。運行並施﹐無所愛好﹐稟授性命﹐無所不爲。德流萬物而不可復﹐恩結澤締而不可歸。瞻足天下而不費﹐成功遂事而不衰。其於萬物也﹐豈直生之而已哉﹗生之形之﹐設而成之﹐品而流之﹐停而就之﹐終而始之﹐先而後之。旣⑸托其後﹐又在其前﹐神明以處﹐太和以存﹐淸以上積﹐濁以下凝。天以之圓﹐地以之方。陰以得陰﹐陽以得陽。日月以照﹐星辰以行。四時以變化﹐五行以相勝。火以之熱﹐水以之寒。艸木以柔﹐金石以剛。味以甘苦﹐色以玄黃。音以高下﹐變以縱橫。山陵以滯﹐風雨以行。鱗者以遊﹐羽者以翔。獸以之走﹐人以聰明。殊類異族﹐皆以之存﹔變化相背﹐皆以之亡。萬天殊狀﹐水土異形﹐習俗相違﹐利害不同﹐容貌詭謬﹐意欲不通﹐陰陽所不能及﹐日月所不能明﹐皆以之始﹐皆以之終。開囗張目﹐屈伸傾側﹐俯仰之頃﹐喘息之間﹐神所經歷﹐心意所存﹐恩愛所加﹐雌雄所化﹐無所不導﹐無所不爲。生之而不以爲貲﹐爲之而不以有求﹐長之而無以爲有。天下迷惑﹐莫之能知。

或曰﹕道德﹐天地之神明也﹔天地﹐道德之形容也。何以明之﹖道德包萬天也。莊子曰﹕夫天地有類而道德無形。有類之徒﹐莫不有數﹔無形之物﹐無有窮極。以有數之物托於無窮﹐若艸木離土﹐眾星離天﹐不足以諭焉。而謂之不然﹐則是不通乎有無相包﹐虛實相含。猶瓜瓠之瓣﹐不睹區蔓之有鄰也﹔蟣虱藏於裘褐﹐不知都邑之多人也。是故﹐宇宙之外﹐營域之內﹐拘以無禁﹐束以無制﹐安危消息﹐無有中外。同風共指﹐和順仰制﹐全活姣好﹐靡有傷敗。百祥萬福﹐道爲之蓋。功玄事冥﹐不﹝開﹞﹝聞﹞⑹於世﹐天下莫見﹐爲而不廢。

注釋

⑴據津逮本﹑學津本改。

⑵津逮本﹑學津本作「擇」。

⑶怡蘭本﹑津逮本﹑學津本無「外」。

⑷津逮本﹑學津本作「指」。

⑸怡蘭本﹑津逮本﹑學津本「旣」字之後皆有「而」字。

⑹據怡蘭本﹑津逮本﹑學津本改。

天下有始篇

天下有始﹐以爲天下母。旣得其母﹐以知其子。旣知其子﹐復守其母﹐沒身不殆。塞其兌﹐閉其門﹐終身不勤。開其兌﹐濟其事﹐終身不救。見小曰明﹐守柔曰彊。用其光﹐復歸其明﹐無遺身殃﹐是謂襲常。

【指歸】﹕夫道之爲物﹐無形無狀﹐無心無意﹐不忘不念﹐無知無識﹐無首無向﹐無爲無事﹐虛無澹泊﹐恍惚淸靜。其爲化也﹐變於不變﹐動於不動﹐反以生復﹐復以生反﹐有以生無﹐無以生有﹐反復相因﹐自然是守。無爲爲之﹐萬物興矣﹔無事事之﹐萬物遂矣。是故﹐無爲者﹐道之身體而天地之始也。

無爲微妙﹐周以密矣﹔滑淖安靜﹐無不制矣﹔生息聰明﹐巧利察矣﹔通達萬方﹐無不漑矣。故曰﹕有爲之元﹐萬事之母也。聖人得之﹐與物反矣。故能達道之心﹐通天之理﹐生爲之元﹐開事之戶﹐因萬方之知﹐窮眾囗之辯﹐盡異端之巧﹐竭百家之伎。﹝且﹞﹝王﹞⑴道人事﹐與時化轉﹐因之修之﹐終而復始。變化忽然﹐通神使鬼﹐形於無形﹐事無不理。窮於無窮﹐極乎無有﹐有以能雕琢﹐復反其母。旣覆又反﹐爲天下本﹐遊於玄冥﹐終身不殆。故能塞其聰明﹐閉其天門﹐關之以舌﹐鍵之以心。非時不動﹐非和不然﹐國家長久﹐終身無患。夫何故哉﹖不聽之﹝間﹞﹝聞﹞⑵﹐與天同聰﹔不視之見﹐與天同明﹔不言之化﹐與天同德﹔不爲之事﹐與天同功。所守者要﹐所然者詳﹐道德之明不蔽﹐而天地之慮達通。故能響應影隨﹐照物不窮。爲福元始﹐爲化祖宗。周流蔓延﹐淪於大中。身存物順﹐天下不勤。

故力視損明﹐力聽損聰﹐疾言沮德﹐巧⑶僞敗功。是故﹐囗以大開﹐耳目急張﹐知故並起﹐萬物孳蕃。奮心揚慮﹐顯遂功名﹐名成功遂﹐禍至福終。動罹天网﹐靜陷地殃﹐神明不能佑﹐造化不能生﹐庶人沒命﹐國家以喪。是以聖人﹐退爲之爲﹐去事之事﹐體道之心﹐履德之意。統無窮之極﹐秉自然之要﹐翔於未元﹐集於玄妙。聰作未聞﹐明作未見﹐萌芽未動﹐朕圻未判﹐昭然獨睹﹐無形之變。通於無表﹐達於無境﹐毫毛之惡不得生﹐赫赫之患不得至。爲之行之﹐絕言滅慮﹐積柔體弱﹐反於無識。誅暴救寡﹐與神同化﹐無敵之不勝﹐無事之不爲。知力不得加﹐天下不能謀﹐治人理物﹐與陰陽配。內用其光而外不違衣食﹐耕獲桑織有餘﹐福積禍消﹐人給家贈⑷﹐心不載求﹐賤不望貴﹐貧不幸富。纖微尊儉﹐內外不過﹐奉上養下﹐人道盡備。復歸其內﹐神明不耗﹐盤積固畜﹐不敢以爲。智如江海﹐與天同慮﹐絕滅三五﹐﹝上宀下吉﹞﹝害﹞⑸之以事﹐塡而塞之﹐使不可識。爲瘴⑹爲龍⑺﹐與天地同﹔爲玄爲默﹐與道窮極﹔去凶離咎﹐違患廢賊﹔浮德載和﹐無所不克。

故人能入道﹐道亦入人﹐我道相入﹐淪而爲一。守靜至虛﹐我爲道室。與物俱然﹐渾沌周密。反初歸始﹐道爲我襲。

注釋

⑴據怡蘭本﹑津逮本﹑學津本改。

⑵據怡蘭本﹑津逮本﹑學津本改。

⑶津逮本﹑學津本作「功」。

⑷怡蘭本﹑學津本作「贍」。

⑸據怡蘭本﹑學津本作「喑」。

⑹怡蘭本﹑學津本作「聾」。

行於大道篇

使我介然有知﹐行於大道﹐惟施是畏。大道甚夷﹐而民好徑。朝甚除﹐田甚蕪﹐倉甚虛﹔服文采﹐帶利劍﹐厭飲食﹐財貨有餘﹐是謂盜誇﹐非道哉﹗

【指歸】﹕道德不爲智⑴巧﹐故能陶冶天地﹐造化陰陽﹐而天地不能欺也。天地不爲知⑵巧﹐故能含吐變化﹐殺生羣類﹐而萬物不能逃也。道釋自然而爲知巧﹐則心不能自存﹐而何天地之所能造﹐陰陽之所能然也﹖天地釋自然而爲知巧﹐則身不能自生﹐而何變化之所包﹐何萬物之所能全﹖故虛無無爲無知無欲者﹐道德之心而天地之意也﹔淸靜效象無爲因應者﹐道德之動中天地之化也。

何以明之﹖莊子曰﹕道之所生﹐天之所興。始始於不始﹐生生於不生。存存於不存﹐亡亡於不亡。凡此數者﹐自然之驗﹑變化之常也。故人之動作﹐不順於道者﹐道不佑也﹔不順於德者﹐德不助也﹔不順於天者﹐天不覆也﹔不順於地者﹐地不載也。夫道德之所不佑助﹐天地之所不覆載﹐此患禍之所不遠而福德之所不近也。

是以﹐玄聖處士﹐負達抱通﹐提聰挈明﹐順道奉德﹐棄知亡身﹐厲志憂畏﹐惟恐蹉跌。故勉於巧不巧之巧﹐務於明不明之明。信順柔弱﹐躬耕而食。常於止足﹐歸乎無名。戰戰栗栗﹐恐失自然﹐患至天地﹐禍及人民。是以﹐吉祥之應﹐福德之至﹐如影之與⑶形﹐響之應聲﹐非有期會﹐動若俱生。是故﹐大道甚夷﹐其化無形﹐若遠而近﹐若晦而明。平夷而無穢﹐要約而易行。無爲而功成﹐無事而福盈。天地由之﹐萬物以生。而民背之﹐用其聰明。任僞廢道﹐反地逆天﹐尊知貴巧﹐欺鬼侮神。飾治邪淫﹐歸僞去眞﹐創作改制﹐起事遂功。丰屋榮觀﹐大戶高門﹐飾以奇怪﹐加以采文。以知爲準﹐以巧爲繩﹐詐爲之斧﹐僞爲之斤。秉術操數﹐簡織賤耕。田穢不修﹐﹝蓈﹞﹝莨﹞⑷莠並生。田苗不起﹐囷倉虛空。衣重五﹝米﹞﹝采﹞⑸﹐錦繡玄黃﹐冰紈綺谷﹐靡麗光輝⑹。利劍堅甲﹐彊弩勁弓﹐輕車駿馬﹐多俠凶人。權重名顯﹐威勢流行﹐伐殺﹝絕﹞﹝鄕﹞⑺裏﹐臣役細民。妬廉嫉讓﹐疾忠毒信﹐結邪連僞﹐與善爲怨。尙爭貴武﹐無不浸淩﹐使通境外﹐常議弒君。食重五味﹐殘賊羣生﹐刳胎殺鷇﹐逆天之心。居常醉飽﹐取求不厭⑻﹐多藏金玉﹐畜積如山。所有珍寶﹐擬於人君﹐出入奇異﹐榮盛光顯。離眾絕俗﹐超然獨存﹐亂世高之﹐稱爲大人。過眾惡大﹐罪重禍深﹐賢父不畜﹐明主不臣。道所不佑﹐神所不在﹐天所不覆﹐萬物所怨。有人若此﹐喪之受禍﹐生之受患﹐身苟不獲﹐事及子孫。

注釋

⑴怡蘭本作「知」。

⑵津逮本﹑學津本作「智」。下同。

⑶津逮本﹑學津本作「於」。

⑷怡蘭本作「蓈」﹐據津逮本﹑學津本改。

⑸據怡蘭本﹑津逮本﹑學津本改。

⑹怡蘭本﹑津逮本﹑學津本作「輝光」。

⑺據怡蘭本﹑津逮本﹑學津本改。

⑻津逮本﹑學津本作「取」。

善建篇

善建者不拔﹐善抱者不脫﹐子孫以祭祀不輟。修之於身﹐﹝其德乃眞﹞⑴﹔修之於家﹐其德有餘﹔修之於鄕﹐其德乃長﹔修之於國﹐其德乃丰﹔修之於天下﹐其德乃普。故以身觀身﹐以家觀家﹐以鄕觀鄕﹐以國觀國﹐以天下觀天下。吾何以知其然哉﹖以此。

【指歸】﹕天地之間﹐廣大修遠﹐殊風異俗﹐物類眾巨﹐變化無窮﹐利害謬詭﹐故能不能制﹐而爲不能爲也。我爲天下﹐而天下亦爲我﹐彼我相遇﹐則彼眾而我寡﹐以寡遇眾﹐則眾寧寡殆。故﹐以己知立﹐則知奪之﹔以己巧立﹐則巧伐之﹔以己力立﹐則力威之。惟無所爲﹐莫能敗之。何以效其然也﹖夫默而求響﹐響不我應﹔托陰求影﹐影不我從﹔畏響而扣金﹐響愈我應﹔惡影而處陽﹐影益我從。由此觀之﹐無爲不能遁福﹐有爲不能逃患。是以﹐聖人去力﹐去巧﹐去知﹐去賢。建道抱德﹐攝精⑵畜神﹐體和襲弱﹐履地戴天。空虛寂泊﹐若亡若存﹐中外俱默﹐變化於玄。無爲無事﹐反朴歸眞﹐無法無度﹐與變俱然。抱小托大﹐牧養萬民﹐方圓先後﹐常與身存。體正神寧﹐傳嗣子孫。德積化流﹐洋溢無窮﹐衰而復盛﹐與天俱終。故治之於身﹐則性簡情易﹐心達志通﹐遠所不遠﹐明所不明。重神愛气﹐輕物細名﹐思慮不惑﹐血气和平。筋骨便利﹐耳目聰明﹐肌膚潤澤﹐面理有光。精神專固﹐生生靑靑﹐身體輕勁﹐美好難終。治之於家﹐則夫信婦貞﹐父慈子孝﹐兄順弟悌﹐九族和親。耕桑時得﹐畜積殷殷﹐六畜蕃殖﹐事業修治﹐常有餘財﹐鄕邑願之。治之於鄕﹐則睹綱知紀﹐動合中和﹐名實正矣。白黑分明﹐曲直異理﹐是非自得﹐姦邪不起。威嚴尊顯﹐令行禁止﹐奉上化下﹐公若父子﹐敬愛信向﹐上下歡喜。百姓和集﹐官無畱負﹐職修名榮﹐稱爲君子﹐常有餘德﹐沒身不殆。治之於國﹐則主明臣忠﹐朝不壅賢﹐士不妬功﹐邪不蔽正﹐讒不害公。和睦順從﹐上下無怨﹐百官樂職﹐萬事自然。遠人懷慕﹐天下同風﹐國富民實﹐不伐而疆。宗廟尊顯﹐社稷永寧﹐陰陽永合﹐禍亂不生。萬物丰熟﹐境內大寧。鄰家托命﹐後世蕃昌﹐道德有餘﹐與天爲常。治之於天下﹐則主陰臣陽﹐主靜臣動﹐主圓臣方﹐主因臣唱﹐主默臣言。正直公方﹐和一大通﹐平易無爲﹐寂泊無聲。德馳相告﹐神騁相傳﹐運動無端﹐變化若天。不行而知﹐不爲而成﹐功與道倫﹐宇內反眞﹐無事無憂﹐太平自興。

是故﹐我身者﹐彼身之尺寸也﹔我家者﹐彼家之權衡也﹔我鄕者﹐彼鄕之規矩也﹔我國者﹐彼國之準繩也﹔人主者﹐天下之腹心也﹔天下者﹐人主之身形也。故天下者與人主俱利俱病﹑俱邪俱正。主民俱全﹐天下俱然。家國相保⑶﹐人主相連。苟能得已﹐天下自然。故﹐可以知我者﹐無所不知﹔可以治我者﹐無所不治﹔便於我者﹐無所不可﹔利於我者﹐無所不宜。可不於我而可於彼者﹐天下無之。

注釋

⑴據怡蘭本補。

⑵津逮本﹑學津本作「情」。

⑶津逮本﹑學津本無「主民俱全﹐天下俱然。家國相保」。

卷之四﹝初校﹞

含德之厚篇

含德之厚﹐比於赤子﹐毒虫不螫﹐攫鳥不搏﹐猛獸不據。骨弱筋柔而握固﹐未之牝牡之合而﹛左血右夋﹜作﹐精之至。終日嗥而嗌不嗄﹐和之至。知和曰常﹐知常曰明﹐益生曰祥﹐心使气曰彊。物壯則老﹐謂之非道﹐不道早已。

【指歸】﹕道德虛無﹐神明寂泊﹐淸濁深微﹐太和滑淖。聽之寂寥﹐視之虛易﹐上下不窮﹐東西無極。天不能裹﹐地不能囊﹐規不能圓﹐矩不能方﹐度不能度﹐而量不能量。金玉不能障蔽﹐水火不能壅落﹐萬物莫之能領﹐患禍莫之能作。沈浮翺翔﹐渾沌磅礡﹐心無所棲﹐形無區宅。陶冶稟授﹐萬天以作﹐羣物得之﹐滋滋啞啞。知慮不能得﹐有爲不能獲﹐思之逾遠﹐爲之益薄。執之不我擒﹐縱之不我釋。惟無欲者﹐身爲之宅﹐藏之於心﹐故曰「含德」。

夫德之在人猶父母之於身也﹔其於萬物﹐猶珠玉之與瓦鉛也。是以﹐含德之士﹐重身而輕天下﹐猶慈父孝子﹐不以其易其鄰。大身而細物者﹐猶良賈察商﹐不以珠玉易瓦鉛鉛也。其無欲也﹐非惡貨而好廉也﹐天下之物莫能悅其心也﹔其爲虛也﹐非好靜而惡擾也﹐天下之事莫足爲也。夫何故哉﹖所有重而天下輕也。明於輕重之稱﹐通於利害之變﹐故萬物不能役﹐而天下不能傜也。故不爲虛而虛自起﹐不爲靜而靜自生﹐不休神而神自定﹐不和气而气自平。是以﹐不聽而聞無聲之聲﹐不視而見無形之形﹐不思而領是非之意﹐不慮而達同異之鄕。神淪天地﹐德尊陰陽﹐不請福而天地佑之﹐不辭禍而﹝不﹞﹝患﹞⑴害去之﹐不殺戮而天下畏之﹐不施與而天下愛之。鼓腹而樂﹐俯仰而娛﹐食艸而美﹐飲水而甘。喬木之下精神得全﹐巖穴之中心意常歡﹝欣﹞⑵。貧樂其業﹐賤忘其卑﹐窮而恬死﹐困而忘危。功與地配﹐德與天齊﹐反愚歸朴⑶﹐比於嬰兒。

是故﹐建身爲國﹐誠以赤子爲容﹐則是天下尊道貴德﹐各重其身﹐名勢爲垢﹐萬物爲塵。貪夫逃爵﹐殘賊反仁﹐積柔集弱﹐惟德是修。而作福生亂者有何由然﹖悲夫﹗天地之道﹐深以遠﹐妙以微﹐能識⑷之者寡﹐行之者希﹐智惠不能得﹐惟赤子能體之。

夫赤子之爲物也﹐知而未發﹐通而未達﹐能而未動﹐巧而居拙。生而若死﹐新而若獘﹐爲於不爲﹐與道周密。生不生之生﹐身無身之身﹐用無用之用﹐聞無聞之聞。無爲無事﹐無意無心﹐不求道德﹐不積精神。旣不思慮﹐又無障截﹐神气不作﹐聰明無識。柔弱虛靜﹐魂魄無事。樂無樂之樂﹐安無欲之欲。生不枉神﹐死不幽志。故能被道含德與天地同則﹐蜂蠆虫蛇無心施其毒螫﹐攫鳥猛獸無意加其攫搏。骨弱筋柔﹐握持堅固。不睹牝牡﹐陰陽以化。精神充實﹐人物並歸。啼號不嗄﹐可謂志和。

爲之行之﹐與道爲常。執之守之﹐時日聰明。旬月⑸生息﹐動合百祥。心意玄⑹作﹐气順堅彊。無所爲﹐故無所不克﹔無所欲﹐故動無所喪⑺。自然通達﹐眾美萌生﹐天地愛佑﹐禍亂素亡。夫何故哉﹖以含德和神而體童蒙也。及其有知也﹐去一而之二﹐去晦而之明。身日飾而德日消﹐智踰多而迷益深。故重天下而輕其神﹐貴名勢而賤其身。深思遠慮﹐離散精神。背柔棄弱﹐力進堅剛。陷於欲得﹐溺於求生。開於危殆﹐塞於萬全。故福如天地﹐視而不能見﹔禍若雷霆﹐聽而不能聞。出無入有﹐日造禍殃⑻。動而之窮﹐爲而之亡。修身愛國﹐爲國不祥。祭燎而天地是伐﹐禱祀而鬼神是喪。非命之罪﹐事物自當也。

注釋

⑴據津逮本﹐學津本改。

⑵怡蘭本無「欣」﹐津逮本﹑學津本無「歡」。

⑶津逮本﹑學津本作「昧」。

⑷津逮本﹑學津本作「誠」。

⑸津逮本﹑學津本「旬月」作「自然」。

⑹津逮本﹑學津本作「互」。

⑺津逮本﹑學津本作「作」。

⑻津逮本作「殊」。

知者不言篇

知者不言﹐言者不知。塞其兌﹐閉其門﹐挫其銳﹐解其忿﹐和其光﹐同其塵﹐是謂玄同。不可得而親﹐不可得而疏﹔不可得而利﹐不可得而害﹔不可得而貴﹐不可得而賤。爲天下貴。

【指歸】﹕道無常術﹐德無常方﹐神無常體﹐和無常容。視之不能見﹐聽之不能聞。旣不可望﹐又不可捫。故達於道者﹐獨見獨聞﹐獨爲獨存。父不能以授子﹐臣不能以授君。猶母之識其子﹐嬰兒之識其親也。夫子母相識﹐有以自然也。其所以然者﹐知不能陳也。五味在囗﹐五音在耳﹐如甘非甘﹐如苦非⑴苦﹐如商非商﹐如羽非羽﹐而易牙師曠有以別之。其所以別之者﹐而囗不能言也。故無狀之狀﹐可視而不可見也﹔無象之象﹐可效而不可宣也﹔無爲之爲﹐可則而不可陳也﹔無用之用﹐可行而不可傳也。是故﹐得道之人﹐見之如子之識親﹐履之如地﹐戴之若天。被之服之﹐體之如身。行之﹐與之浮沈﹐與之臥起﹐與之屈伸。神與化遊﹐志與德運。聰明內作﹐外若聾盲﹐思慮玄⑵起﹐狀若癡狂。囗不能言而意不能明也。譬猶夢爲君王﹐履危臨深﹐憂喜相反﹐中心獨然﹐覺而道之﹐不能以諭其鄰也。失道之人則不然﹐見其外不睹其內﹐識其流不獲其源﹐秉其末不窮其根。然其所以然﹐不然其所不然。故道在於外不在於身。中主不定﹐守不固堅﹐心狐志疑﹐情與物連。聰明玄耀﹐以僞爲眞﹐若是若非﹐若亡若存。和气易動﹐若病在人﹐陽泄神越﹐惡默好言。方言之時﹐心有所慮﹐志有所思﹐聰明並外﹐精神去之。音聲內竭﹐外實有餘﹐道德離散﹐日日遠之。言之益疾而己愈不見﹐造之益眾而己愈不知。是故﹐言者﹐逆道之要也﹐而距德之數也﹐反天之匠﹐覆地之具也。是故﹐得道之士﹐損聰棄明﹐不視不聽﹐若無見聞﹔閉囗結舌﹐若不知言。挫其銳﹐釋其所之﹐意無所守﹐廓似無身。解其所思﹐散其所慮﹐奄若不知﹐匿若獨存。滅禍無首﹐反於太素﹐容貌不異﹐服色不詭。因循天地﹐與俗變化﹐深入大道﹐與德徘徊。無言以言言﹐無爲以爲爲﹐淸靜以治己﹐平和以應時。與世渾沌﹐與俗玄同。要物之本﹐秉事之根﹐獨與眾異﹐天下莫聞。遊於親疏之戶﹐翺翔利害之門。浮於貴賤之野﹐固守我之精神。遁隱無形之境﹐放佚荒蕩之鄕﹐貧賤不以爲辱﹐富貴不能不甘﹐萬物不能與之爭﹐知力不能與之訟。無取無與﹐無得無去﹐閉門杜戶﹐絕端滅緒。神明爲制﹐道爲中主﹐動與化鄰﹐靜與然交。和順時得﹐故能長久﹐佚能長久﹐佚蕩無常﹐莫能先後。故好之不能近﹐惡之不能遠﹐賞與不能加﹐賦稅不能取﹐爵祿不能高﹐貧賤不能下。無柰萬物何﹐故萬物不能役﹔無以天下爲﹐故天下不能有也。

注釋

⑴津逮本﹑學津本作「末」。

⑵津逮本﹑學津本作「互」。

以正治國篇

以正治國﹐以奇用兵﹐以無事取天下。吾何以知其然哉﹖天下多忌諱﹐而民彌貧﹔民多利器﹐國家滋昏。人多伎巧﹐奇物滋起﹔法令滋彰﹐盜賊多有。聖人之言云﹕我無爲而民自化﹐我無事而民自富﹐我好靜而民自正﹐我無欲而民自朴。其政悶悶﹐其民﹛左訁右春﹜﹛左訁右春﹜。其政察察﹐其民缺缺。禍兮福之所倚﹐福兮禍之所伏。孰知其極﹗其無正﹐正復爲奇﹐善復爲妖。人之迷﹐其日固久。

【指歸】﹕道德之情﹐正信爲常。變化動靜﹐一有一亡。覆載天地﹐經緯陰陽。紀綱日月﹐育養羣生﹐逆之者死﹐順之者昌。故天地之道﹐一陰一陽。陽气主德﹐陰气主刑﹐刑德相反﹐和在中央。春生夏長﹐秋收冬藏﹐終而復始﹐廢而又興。陽終反陰﹐陰終反陽﹐陰陽相反﹐以至無窮。

故王道人事﹐一柔一剛﹐一文一武﹐中正爲經。剛柔相反﹐兵與德連﹔兵終反德﹐德終反兵﹐兵德相保﹐法在中央。法數相參﹐故能大通。是以明王聖主﹐損欲以虛心﹐虛心以平神﹐平神以知道﹐得道以正心﹐正心以正身﹐正身以正家﹐正家以正法﹐正法以正名﹐正名以正國。正國綱紀﹐分明察理﹐元元本本﹐牽左連右﹐參伍前後﹐物如其所。正名以覆⑴實﹐審實以督名。一名一實﹐平和周密﹐方圓曲直﹐不得相失。賞罰施行﹐不贏不縮﹐名之與實﹐若月若日。一名正而國家昌﹐一名奇而國家役。養國之密﹐無有所常﹐屈伸取與﹐與時俱行。繼亂任法﹐遭逆⑵任兵﹐守平以道﹐體德爲常。大小相遇﹐以正相望。失正則化之﹐不從則禁之﹐不止則制之﹐不伏則伐之。

若夫小國迫於大國之間﹐遭無道之君﹐以正事之不可﹐則去之﹔去之不可﹐則割地而予之﹔予之不可﹐則率眾而避之﹔避之不可﹐則杖策而遁之﹔遁之不可﹐則患及萬民﹐禍將及我﹐故奮計而圖之。是爭之所爲起而兵之所爲生也。吾欲選將練士﹐砥礪甲兵﹐積糧高壘﹐營而自守﹐百姓靡獘﹐國家虛空。是戰之所爲作也﹐而正之所爲興也。吾欲以正入﹐則我寡而彼眾﹐我弱而彼彊。如卵投石﹐爲敵受殃。三軍必敗﹐士卒死傷。天心不得﹐宗廟滅亡。下悲萬民之命﹐上畏天地之心。是權之所爲動也﹐而奇之所爲運也。故建反往之計﹐招覆來之事﹐開萬民之心﹐生諸侯之謀。明我道德之佑﹐闡我天地之助﹐以渾四海之心﹐同萬國之意。百姓應我若響﹐鄰國隨我若影﹐飛鳥走獸與我俱往。是計之所爲用﹐而奇之所爲行也。

上順道德之意﹐下合天地之心﹐危寧利害﹐視民若身。體無形之形﹐處太陰之陰﹐發無爲之爲﹐揚無聲之聲。異彼滅化之罪﹐明彼逆天之功﹐顯天之所降﹐見地之所生。有名無實﹐有實無名﹐名實相違﹐或正或傾。縱橫反復﹐合於冥冥﹐天災自起﹐妖孽自生。離其父子﹐絕其弟兄﹐殺其凶將﹐戮其忠臣﹐天下怨恨﹐莫與同心。魁然獨立﹐受天之兵⑶﹐戰勝大喜﹐四海安寧。此用奇之上也。

慉天下之怒﹐積能奇之人。飛耳遊目﹐延聰益明。遊士四達﹐結友合親。生息變怪﹐因道應姦。飾權養勢﹐以實其民。飛言舞事﹐以惑敵人。卑辭降下﹐以閉其君。輕使重利﹐以開其臣。君臣有隙﹐因制其神。變作於陰﹐權動於微。懸其死命﹐因其樞機。使敵狂惑﹐不得有爲。隨時進退﹐無有常儀。不攻而敵自詘﹐不戰而敵自危。克其君不及其臣﹐誅其將不及其師。戰勝民喜﹐諸侯畏之。此用奇之次也。

制其地形﹐禦其君臣﹐卑體重賞﹐以順其外﹐陰謀云布﹐以亂其親。姦從彼來﹐道從此興﹐數城而封將﹐連國以予姦﹐姦來如鬼﹐謀計如神。方略不測﹐奇變不窮﹐分彼之力﹐疑彼之心。如出於地﹐若生於天﹐離其左右﹐散其所連。起權生變﹐以制其死﹐阻其計謀﹐使不得信。折其彊輔﹐以孤其志﹐因形立勝﹐如環無端。乘時而發﹐和爲之恆﹐動攻其害﹐靜絕其糧。禠而奪之﹐饑而渴之﹐重而累之﹐水而火之﹐勞而苦之﹐凍而暍之﹐利而誘之﹐狂而惑之﹐卒而迫之﹐窘而薄之。從高擊下﹐以眾制寡﹐堅校部曲﹐官隊相伍。上護其下﹐下救⑷其上﹐三軍相保﹐親如父子。奇陣分合﹐隱伏參處。營前經後﹐陵左敗右﹐耀以旌旗﹐惑以金鼓。進如波騰﹐退如風雨﹐發如崩潰﹐合戰如虎。守不可攻﹐攻不可守﹐戰勝威行﹐天下大恐。此用奇之下也。

禍亂旣夷﹐萬物丰寧﹐天心大得﹐宇內欣欣。藏奇損智﹐忠信爲務﹐淸靜簡易﹐退事止言。夫何故哉﹖道德變化﹐無所不生。物有高下﹐指向不同。趨捨殊繆﹐或西或東。各推其性﹐以活其身。吉人以善足﹐凶人以惡傳﹐誠人以信顯﹐邪人以僞容。各效其知﹐以避禍凶。求而不瞻﹐智者詐生。勞而不息﹐忠者起姦。拘迫慘怛﹐信者馳謾。窮困不已﹐賢者不仁。故主好知﹐則民僞﹔主好利﹐則民禍﹔主好賞﹐則民困﹔主好罰﹐則民怨。何則﹖事由⑸於主﹐行之在臣﹔賞出於主﹐財出於民﹔法出於主﹐受之在臣﹔主有所欲﹐天下向風。

故用心思公﹐不若無心之大同也﹔有欲禁過﹐不若無求之得忠也﹔喜怒時節﹐不若無爲之有功也﹔思慮和德﹐不若無事之大通也﹔明於兪跗之術﹑岐鵲之數以治之﹐不若使世無病之德丰也﹔挾黃帝太公之慮﹐秉孫吳氏之要以勝之﹐不若仗天下不事﹑智力之不營也。故道德之所生﹐愛不能利也﹔天地之所成﹐爲不能致也。惟無愛者能利之﹐惟無爲者能遂之。是故﹐明王聖主﹐無欲無求﹐不創不作﹐無爲無事﹐無載無章﹐反初歸朴﹐海內自寧。

何以明之﹖莊子曰﹕夫起福生利﹐成功遂事﹐備物致用﹐使人大富﹐天下奢僭﹐財貨不足﹐民人愈醜。福滿山澤﹐金玉成積﹐國愈不安﹐民益少利。飾智相愚﹐以詐相要﹐防堤邪淫﹐姦僞之路密。分別同異﹐是非之變眾﹐則國家昏而政事衰。作方遂伎﹐雕琢文彩﹐奇變異怪﹐以褒有德﹐以別尊卑﹐巧故滋起﹐俊出愈奇。令速賞深﹐罰峻刑嚴﹐鑿肌膚﹐斷四肢﹐疏遠不隱﹐親近不和。罪至夷滅﹐賞至封侯﹐天地振栗﹐盜賊愈多。故聖人之言云「我無爲而民自化」。

夫何故哉﹖主者﹐天下之心也﹐气感而體應﹐心動而身隨﹐聲響相應﹐形影相隨﹐不足以爲諭。是故﹐人主誠﹝能﹞⑹爲無爲之爲﹐則天下之心皆無所之﹐被道含德﹐無思無求﹐無令無法﹐萬民自化。人主誠能事無事之事﹐則天下無效無象﹐無知無識﹐不賞不與﹐萬民自富。人主誠能安無靜而靜﹐樂無淸之淸﹐則天下不學不問﹐無聞無見﹐無刑無罰﹐萬民自正。人主誠能欲不欲之欲﹐則天下心虛志平﹐大身細物﹐動而反止﹐靜而歸足﹐不拘不制﹐萬民自朴。故人主之政﹐不孝不仁﹐不施不予﹐閔閔縵縵﹐萬民慁挽﹐墨墨倦倦﹐好惡不別﹐是非不分﹐故得所欲﹐性命以全。人主之政﹐布德施利﹐明目察察﹐萬民昭昭﹐皆知禍福﹐孝悌仁義﹐萬事差別﹐偟偟﹛纖﹐以亻代糸﹜﹛纖﹐以亻代糸﹜﹐知僞缺缺﹐故失所安﹐性命天⑺絕。

福生於禍﹐禍生於福。福之與禍﹐同營異域﹐俱亡俱存﹐異情同服。相隨出入﹐同來異極﹐非有聖人﹐莫能獨得。故去福則無禍﹐無禍則無福。無福之福﹐至微玄默﹐天下好知﹐莫能窮極。惟無爲者﹐能順其則。正在福禍之間﹐無所不克。失正則奇生而民惑﹐善人爲妖﹐是非反復﹐天下大迷而不復也。

注釋

⑴津逮本﹐學津本作「核」。

⑵津逮本﹑學津本作「遂」。

⑶津逮本作「其」﹐疑誤。

⑷津逮本﹑學津本作「求」。

⑸津逮本作「出」。

⑹據下句「人主誠能事無事之事」補。

⑺津逮本﹑學津本作「夭」。

方而不割篇

方而不割﹐廉而不劌﹐直而不肆﹐光而不耀。治人事天莫如嗇。夫惟嗇是以蚤服。重積德則無不克。莫知其極﹐可以有國。有國之母可以長久。深根固蒂﹐長生久視。

【指歸】﹕道無不有而不施與﹐故存萬物以存﹔無所不能而無所﹝不﹞⑴爲﹐故萬物以然。何以明之﹖夫道體虛無而萬物有形﹐無有狀貌而萬物方圓﹐寂然無音而萬物有聲。由此觀之﹐道不施不與而萬物以存﹐不爲不宰而萬物以然。然生於不然﹐存生於不存﹐則明矣﹗

故王者興師動利則民欲﹐民欲而以方﹐方則割﹐以割爲方則邪者進而方者退﹐忠臣蒙其毒﹐萬民受其害。貴貨則民求﹐民求而以廉﹐廉則劌﹐以劌爲廉則貪者顯而廉者獘﹐忠臣蒙其咎﹐而萬民⑵受其敗。開爭則民曲﹐民曲而以直﹐直則肆﹐以肆爲直則枉者翺翔﹐直者深伏﹐忠臣蒙其禍﹐萬民受其敗。上好名則民僞﹐民僞而以光﹐光則耀﹐以耀爲光則大德隱而小惠章﹐忠臣蒙其死﹐而萬民受其殃。數者以施﹐貨流情通﹐所以謂方者不方﹐廉者不廉﹐直者不直﹐光者不光。名謬實易﹐正失德亡。

人主獨立﹐臣下雙身﹐養主之意﹐阿主之心﹐塞主之聽﹐蔽主知明﹐此國之所以危而宗廟之所以喪也。是以﹐明王聖主﹐獨有而不與也﹐獨知而不教也﹐獨能而不使也﹐方於己而不以也﹐廉於萬物而不有也﹐直秉天心而不恃也﹐德光四海而不怙也。夫何故哉﹖去福以方﹐使下自公。割於不割﹐使民不訟。事情自達﹐萬物自通。莫之爲吉﹐莫之爲凶。天下蕩蕩﹐莫之其常。非不割也﹐割剝伐擊﹐誅驕制暴而無瘢創也。去貨以廉﹐使天下自平。劌與不劌﹐使人無爭。貪叨者息﹐潔白自生。莫之爲濁﹐莫之爲淸。名不虛謚﹐實不倚傾。非不劌也﹐善廉美讓﹐章含顯盜而辯無藏也。去爭以直﹐使下自克。肆於不肆﹐使民自伏。匡邪振亂﹐化淫矯俗。莫之爲禍﹐莫之爲福。天下荒荒﹐萬物自得。非不肆也﹐舉正揚直﹐表過章惡﹐貶邪削枉﹐明人之失﹐天下盡正而動無聲也。去名以光﹐使下自當。耀與不耀﹐使民自明。莫之爲照﹐莫之爲冥。天下渾渾﹐萬物滋生。德與天比﹐化與道同。非不耀也﹐德光四海﹐照萬物而化無形也。

上下相象﹐中表相應﹐出入無朕﹐往來無間﹐若影之於形﹐響之於聲。故治國之道﹐生民之本﹐嗇爲祖宗。是故﹐明王聖主﹐損形容﹐卑宮室﹐絕五味﹐滅聲色﹐智以居愚﹐明以語默﹐建無狀之容﹐立無象之武﹐恐彼知我﹐藏於不測。故未動而天下應﹐未命而萬民集﹐未戰而素勝之﹐未攻而天下服。是以﹐不勤勞而民有功﹐不分爭而得其職﹐不刑戮而萬民畏﹐不微妙而得天福﹐禍亂不生﹐羣祥並集﹐無爲而無不成﹐不爭而無不克。

故萬物玄同﹐天下和洽﹐浮沈軋軮﹐與道相得。若終而始﹐若亂而紀。虛而實﹐無而有﹐疏而密﹐遲而疾。無形影﹐無根朕﹐仿佛渾沌﹐莫知所以。獨知獨見﹐獨爲獨不﹐變化無常﹐畜積無府。陰陽離合﹐屈伸張弛﹐冥冥窅窅芒味玄默。魁如天地﹐不可窮極﹐自修有餘﹐故能有國。治人理物﹐子孫不絕。夫何故哉﹖以其嗇也。

爲嗇之道﹐不施不予﹐儉愛微妙﹐盈若無有﹐誠通其意﹐可以長久。形小神大﹐至於萬倍﹐一以載萬﹐故能輕舉。一以物然﹐與天同道﹐根深蒂固﹐與神明處。眞人所體﹐聖人所保也。

注釋

⑴據津逮本﹑學津本刪。

⑵津逮本﹑學津本作「臣」。

治大國篇

治大國者若烹小鮮。以道蒞天下﹐其鬼不神。非其鬼不神﹐其神不傷人。非其神不傷人﹐聖人亦不傷人。兩不相傷﹐德交歸焉。

【指歸】﹕日昃陰生﹐燥至風起﹐溪谷小動﹐海波大興﹐高下⑴相臨﹐差以百尋者﹐以其形大故也。千仞之岸﹐萬丈之崖﹐物類登之﹐崖頹下顚﹐蚊﹛上亡下虫﹜螻蟻適足以遊翔﹐而犀象虎豹之糜骸者﹐以其形重也。飄風隆盛﹐發屋折木﹐石飛鐵揚⑵﹐山陵崩弛﹐而人血脈不爲之傷者﹐以其暴大也。隙穴之風﹐不動鬢眉﹐及其中人也﹐生百病而成死亡者﹐以其纖介也。夫大國者﹐江海犀象之徒也﹐而德化者飄風隙穴之類也。故其福不可大生也﹐其力不可暴興也﹐其善不可大處也﹐其惡不可大喪也。大生之則大亡﹐暴興之則暴傾﹐大處之則大去﹐大喪之則大至。

何以明之﹖莊子曰﹕夫饑而倍食﹐渴而倍飲﹐熱而投水﹐寒而入火﹐所苦𨿽除﹐其身必死。胸中有瘕不可鑿﹐喉中有疾不可剝也﹐﹛上民下虫﹜﹛上亡下虫﹜著面不可射也﹐蟣虱著身不可斫也。何則﹖欲除小患而生大⑶賊也。是以﹐明王聖主之治大國也﹐若柄纖微﹐若通小水。若察秋毫﹐如聽無有。若亡若存﹐若非若是。如形如畱﹐如爲如休。爲在爲不爲之域﹐化在有無有之野。福微利鮮﹐言希禁寡﹐動於無形﹐功畱四海。

夫何故哉﹖以道爲父﹐以德爲母﹐神明爲師﹐太和爲友。淸靜爲常﹐平易爲主﹐天地爲法﹐陰陽爲象。日月爲儀﹐萬物爲表﹐因應爲元﹐誠信爲首。殊分異職﹐繩繩玄默﹐引總紀綱﹐舉大要而求之於己。是以﹐民如胎鷇﹐主如赤子﹐智僞無因而生﹐巧故無由而起。萬物齊均﹐莫有盈損﹐和洽順從﹐萬物丰茂。鬼神與人﹐合而俱市﹐動於自然﹐各施所有。寂如無君﹐﹝怕﹞﹝泊﹞⑷如無鬼﹐萬物盡生﹐民人盡壽﹐終其天年﹐莫有傷夭。

主若不仁﹐鬼若不神。主非不仁也﹐兼施博愛﹐德運六合而無阿憐也。鬼非不神﹐浮於惚恍⑸﹐載於纖微﹐經歷萬方﹐與時變化﹐神全萬物﹐不以傷人也。非不傷人﹐聖人在上﹐與天相參﹐人物順比﹐大化流行。智者不作﹐奇物不生﹐莫之爲滿﹐莫之爲盈。天下喁喁﹐萬物齊均﹐旣不起高﹐又不造深。不攻金石﹐不壅水泉﹐人不遠﹝徒﹞﹝徙﹞⑹﹐食不煞生。世皆可賞﹐莫之可形⑺﹐艸木黃而後落﹐人化盡而後終。是故﹐天之所胞﹐地之所函﹐太一之所主﹐天一之所將﹐四時所歸﹐五行所監﹐羣臣毒害﹐變化運行﹐各有分部﹐不得相干﹐周流萬物﹐莫之可傷。是故﹐鬼神治陰﹐聖人治陽﹐治陰者殺偶﹐治陽者殺奇。虛無淸靜﹐鬼神養之﹔纖微寡鮮﹐鬼神輔之﹔盛壯有餘﹐鬼神害之﹔盈滿亢極﹐鬼神殺之。不屬其類﹐聖人奉之﹔忠信順善﹐聖人與之﹔雄俊豪特﹐聖人察之﹔作變生奇﹐聖人殺之。故動於陰者﹐鬼神周之﹔動於陽者﹐聖人制之﹔惟無所爲者﹐莫能敗之。聖人在上﹐奇不得起﹐詐不得生﹐故鬼以其神養物於陰﹐聖人以其道養物於陽。福因陰始﹐德因陽終﹐鬼神降其澤﹐聖人流其恩。交歸萬物﹐若性自然﹐流道沈德﹐洽和同眞。

注釋

⑴津逮本﹑學津本作「以」。

⑵津逮本﹑學津本作「石鐵飛揚」。

⑶津逮本作「人」﹐疑誤。

⑷據津逮本﹑學津本改。

⑸津逮本﹑學津本作「恍惚」。

⑹據怡蘭本﹑津逮本﹑學津本改。

⑺津逮本﹑學津本作「刑」。

大國篇

大國者﹐天下之所流﹐天下之所交﹐天下之牝。牝以靜勝牡﹐牝以靜爲下。故大國以下小國﹐則取小國﹔小國以下大國﹐則取大國。故或下而取之﹐或下而取於人。夫大國不過欲﹐兼畜人﹔小國不過欲﹐入事人。夫皆得其所欲﹐大者宜爲下。

【指歸】﹕天地並起﹐陰陽俱生﹐四時共本﹐五行同根﹐憂喜共戶﹐禍福同門。故所以爲寧者﹐所以爲危者也﹔而所以爲危者﹐所以爲寧者也。所以爲存者﹐所以爲亡者也﹔而所以亡者﹐所以爲存者也。

何以明之﹖夫虎豹以其形容修廣﹐爪牙堅彊﹐肌膚盛大﹐毛物丰﹐文章明﹐故執百獸而制於人。榮華香艸以其所有光曜芬香﹐故悅於眾俗而傷其根。大國之君以其地廣民眾﹐勢尊形寵﹐威隆名顯﹐故張其鄰國而危其身。有道則固於磬石﹐寧於太山﹔失道則危於累卵﹐輕於鴻毛。俱弱則先困﹐俱亂則先亡。是故﹐大國者霸王之梯而亡滅之階也。是以﹐大國之君﹐獨立無偶﹐名山四塞﹐三面成阻﹐鴻川並流﹐萬物浮下﹐爲諸侯轂。膏腴之府﹐彊大之﹝屍﹞﹝戶﹞⑴﹐權勢之主﹐偕不測之固﹐要阨狹之囗﹐肥饒廣易﹐方數千里﹐珍寶奇怪﹐無所不有﹐民鮮傜役﹐馬牛從處﹐舟輿萬數﹐兵食陵聚⑵﹐居者安樂﹐過者畱止﹐人如艸木﹐畜滿山野﹐耕桑田獵﹐得獲深倍﹐故天下之所欲歸﹐將相之所欲附。車騎奮擊﹐帶甲百萬﹐處易守險﹐形便地利﹐順天而攻﹐順地而守﹐懸人之命﹐制人之死﹐與之則有勢﹐背之則失宗廟﹐故諸侯之所欲交﹐天下之所畏也。施道足以並兼﹐尊寵足以發號﹐伐之足以崇仁﹐治之足以明義﹐兼之足以廣地﹐得之足以爲富﹐故諸侯之所好﹐而將相之所⑶利也。

是故﹐自古及今﹐天下之牝﹐以靜勝牡﹐千世不易﹐萬世不變。夫何故哉﹖以虛受實﹐以無應有﹐不以爲大﹐務以爲小﹐不以爲尙﹐常以爲卑也。

是故﹐明王聖主之處大國也﹐施而不以置﹐下而不以求。地裹諸侯之國﹐而無所不畏﹐德包諸侯之力﹐而無所不事。折節下之﹐以附人意﹔忠廉誠信﹐以先士﹝史﹞﹝吏﹞⑷﹔割地東西﹐以招賢俊﹔疾耕力織﹐以﹝衰﹞﹝褒﹞⑸畜積﹔結從連橫﹐以戒不虞。發倉庚﹐散財幣﹐養耆老﹐食孤弱﹐振窮達困﹐顯巖穴之士。受而不取﹐授而不予﹐柔弱簡易﹐無爲而處。諸侯𨿽有貪鄙殘賊﹐驕矜恃力﹐不好順從﹐欲圖逆者﹐猶以文武之勢﹐威德之重﹐靜而下之﹐則彼修身愼行﹐改過自新﹐割地獻寶﹐歸命殺身﹐請爲子弟之國﹐藩墻之臣。

其處小弱也﹐因道而動﹐修理而行﹐富以舟輿﹐實以甲兵。忠順誠素﹐尙朴貴耕。耕織有分﹐不取民有﹐上下和集﹐親如父子。君如腹心﹐民如形體﹐國專和一﹐可與俱死。上下順從﹐可與鄰市。大國之君﹐𨿽負眾彊﹐上權右勢﹐左德下仁﹐心如饑虎﹐怒如湧泉﹐不好施予﹐常欲吞人﹐猶以得天之心﹐獲民之意﹐將相誠信﹐鄰人之助﹐發源泉之敵﹐揚不測之威﹐辱身厚體﹐竭誠懸命﹐欵欵惓惓﹐事以淸靜﹐則彼神感精諭﹐心釋意壞﹐怒移禍徙﹐與我爲﹝妖﹞﹝諾﹞⑹。

上而取人者﹐形大勢丰﹐德博權重﹐人之所利也。下而取於人者﹐地狹民少﹐權輕⑺德鮮﹐人之所易也。故不戰而壞人之邑﹐不攻而降人之城﹐地廣號尊﹐宗廟顯﹐功德流﹐是大國之所期也。

交⑻於大國﹐接和結親。歲有災害﹐則大國憂之﹔鄰國難至﹐則大國救⑼之。屈一人之下﹐伸萬人之上﹐社稷尊﹐宗廟顯﹐國富兵彊﹐人物全濟﹐延於無窮﹐小國之所願也。

故接地鄰境﹐懸權不動﹐先下先得﹐卑者制倨﹐靜者勝躁﹐處大之勢﹐小下大得。夫何故哉﹖自然之道﹐不可彊致﹐水動下流﹐人動趨利。釋下任事﹐眾弱爲一﹐出於不意﹐此彊大之所以亡也。故大宜下之。

注釋

⑴據學津本改。

⑵津逮本﹑學津本作「眾」。

⑶津逮本﹑學津本無「所」字。

⑷據怡蘭本﹑津逮本﹑學津本改。

⑸據怡蘭本改。

⑹據宋陳景元道德眞經藏室篡微篇改。

⑺津逮本﹑學津本作「重」。

⑻津逮本﹑學津本作「友」。

⑼津逮本﹑學津本作「求」。

卷之五﹝初校﹞

萬物之奧篇

道者﹐萬物之奧﹐善人之寶﹐不善人之所不保。美言可以市﹐尊行可以加人。人之不善﹐何棄之有﹖故立天子﹐置三公。𨿽有拱璧﹐以先駟馬﹐不如坐進此道。古之所以貴此道者何﹖不曰求以得﹐有罪以免﹐故爲天下貴。

【指歸】﹕木之生也﹐末因於條﹐條因於枝﹐枝因於莖﹐莖因於本﹐本因於根﹐根因於天地﹐天地受之於無形。華實生於有气﹐有气生於四時﹐四時生於陰陽﹐陰陽生於天地﹐天地受之於無形。吾是以知﹕道以無有之形﹑無狀之容﹐開虛無﹐導神通﹐天地和﹐陰陽寧。調四時﹐決萬方﹐殊形異類﹐皆得以成。變化終始﹐以無爲爲常。無所愛惡﹐與物大同。羣類應之﹐各得所行。善人得之﹐以翕以張。淸靜柔弱﹐默默沌沌﹐仁宛和淖﹐潤澤虛平。大小周密﹐纖微無形。玄達萬事﹐以歸無名。終始反復﹐萬福自生。動得所欲﹐靜失所患。在人之上﹐威德自明。攻堅勝大﹐莫與爲雙。凶人得之﹐以發以張﹐堅剛以疏﹐實動以先。驕溢以壯大⑴﹐盛滿以彊極。廣修大以無疆﹐照察察以熒熒﹐顯的的以彰彰。彊大終小﹐不禍自生。動失所欲﹐靜得所傷。心憂志削﹐乃反正常。神气煩促﹐趨翕去張﹐郁約而辭卑﹐拘制而體降。迫險而賓服﹐慘怛而忠信﹐改容而易節﹐與君子同。罪定而言善﹐臨死而愛生﹐一奉天數﹐變性易情。安貧樂困﹐卑賤爲常。尊天敬鬼﹐視人如王。上比牛馬﹐下列犬羊。天网以發﹐自然不聽。吁嗟痛哉﹗爲戒甚明。

二者殊塗﹐皆由道行﹐在前在後﹐或存或亡。故言行者﹐治身之獄也﹔時和先後﹐大命之所屬也。是以﹐君子之立身也﹐如暗如聾﹐若朴若質。藏言於心﹐常處玄默。當言深思﹐發聲若哭。和順時適﹐成人之福。應對辭讓﹐直而不飾。故言滿天下而不多﹐振動四海而不速﹐連接萬物而不有﹐辭動天下各得所欲。其經世也﹐气志窅冥﹐而形容隱匿﹐居如驚恐﹐貌似不足。偆偆漻漻﹐消如冰⑵釋﹐遇時而伸﹐遭世而伏。與天同憂﹐中心惻惻﹐計劃不行﹐隨時反側。謙虛止足﹐卑損自牧﹐樂下如水﹐久而不忒。下之又下之﹐至於﹝元﹞﹝無﹞⑶極﹐天下應之﹐故能有國。

夫何故哉﹖人之情性﹐樂尊寵﹐惡卑恥。損之而怨﹐益之而喜。下之而悅﹐止之而鄙。古今之通道而人心之正理也。賢者旣然﹐小人尢甚。是故﹐尊美言行﹐事無患矣。古之將民﹐何棄之有﹖桀紂之吏﹐可令順信﹔秦楚之卒﹐可令順善。故能得其心﹐天下可有﹔不得其意﹐妻妾不使。

何以效其然也﹖夫爵尊天下﹐富有四海﹐威勢無量﹐專權檀柄﹐人之所畏也。去徒步﹐離卒伍﹐鴻舉龍興﹐起佐天子﹐發道揚德﹐施行所有﹐恩流萬姓﹐光顯祖考﹐人之所利也。以人之所畏﹐求人之所利﹐言不美﹐行不敬﹐𨿽執大璧﹑操珍物而進之﹐安車駟馬而載之﹐則是賢者之心疑惑下否﹐玄聖深隱﹐君子不來。言行修於內﹐則神气踰於外﹐無有駟馬之勞﹑寶璧之費﹐海內之士﹐響應風起。俊雄英豪﹐輻至蜂止。聖人之下﹐朝多君子。古之所以貴此道者﹐夫何故哉﹖言順天地而不已⑷﹐行合人心而不恃。名成而不顯﹐功遂而不有。情性自然﹐不以爲取。將以順道﹐不以爲己。萬物歸之﹐爲天下宰。

注釋

⑴津逮本﹑學津本作「夭」。

⑵學津本作「水」﹐疑誤。

⑶據怡蘭本﹑津逮本﹑學津本改。

⑷津逮本﹑學津本作「以」。

爲無爲篇

爲無爲﹐事無事﹐味無味。大小多少﹐報怨以德。圖難於易﹐爲大於細。難事作於易﹐大事作於細。是以聖人終不爲大﹐故能成其大。輕諾者﹐必寡信﹔多易者﹐必多難。聖人猶難之﹐故終無難。

【指歸】﹕神明之數﹐自然之道﹐無不生無﹐有不生有﹐不無不有﹐乃生無有。由此觀之﹐憂不生憂﹐喜不生喜﹐不憂不喜﹐乃生憂喜。故居禍者得福﹐居福者得禍﹐禍福之主﹐在於元⑴首。爲之無形﹐聽之無聲﹐無形聲則深遠。故無功之功大﹐而有功之功小﹐有德之德薄﹐而無德之德厚。是以聖人﹐不爲有﹐不爲亡⑵﹐不爲死﹐不爲生﹐遊於無﹑有之際﹐處於死﹑生之間﹐變化因應﹐自然爲常。故不視而明﹐不聽而聰﹐扶安天地﹐飾道養神﹐提挈萬物﹐帝國治民﹐鮮情釋意﹐俱反始眞。不爲生業﹐不爲起事﹐不加以仁﹐不施以利﹐教以不能﹐導以無識﹐絕民所樂﹐以順民情﹐縱民所惡﹐以得民意也。出﹝天﹞﹝夭﹞⑶傷之戶﹐入長生之路﹐翺翔玄冥﹐優遊太素﹐昧昧茫茫﹐莫知其故﹐惇若昏晦﹐天下無事。味之於無味﹐察之於無形﹐故能分同異之類﹐明是非之情。爲之未有﹐定之未傾﹐勇功不見﹐知名不稱﹐福不得起﹐禍不得生。無福之福﹐興於無聲﹐無禍之禍﹐息於無名﹐主安民樂﹐天下太平。

故生患而憂之﹐長福而求之﹐戮君而死之﹐辱父而讎之﹐造難而折之﹐作亂而滅之﹐召寇而殺之﹐招逆而伐之。勇功見而與天違﹐知名興而與道反。動而民悅者勞而德小﹐爲而民喜者爲而恩少。是以忠信沮壞﹐正事消亡﹐自然優竄﹐知故翺翔。竊功者顯﹐偸權者彰﹐暴亂者利﹐邪僞者昌。是非覆逆﹐天下大傾﹐物失其命﹐家國以喪。故善除患者﹐不若無患之大也﹔起事致治者﹐不若默然者之貴也。

是以君子﹐動未始之始﹐靜無無之無﹐布道施德﹐變化於玄。怒於不怒﹐言於不言﹐攻於不敢﹐守於無端。威於不武﹐報怨未萌﹐圖難於易﹐治其本根﹐絕之未兆﹐使不得然。事如⑷秋毫﹐功如太山﹐爲大於細﹐治之綿綿。敬而愼之﹐若始若新﹐不爲所欲﹐不求所便﹐常與事反﹐獨守其元。與時俱益﹐日進無疆﹐𨿽欲不大﹐事物自然。是故﹐大難之將生也﹐猶風邪之中人。未然之時﹐愼之不來﹔在於皮毛﹐湯熨去之﹔入於分理﹐微箴取之﹔在於藏府﹐百藥除之﹔入於骨髓﹐天地不能憂而造化不能治。夫大事之將興也﹐猶水之出於山也。始於潤濕﹐見於漣漣﹐綿綿涓涓﹐流爲溪谷﹐汨汨湯湯﹐濟舟漂石﹐以成江海﹐深大不測。

是以聖人之建功名也﹔微﹐故能顯﹔幽﹐故能明﹔小﹐故能大﹔隱﹐故能彰﹔志在萬民之下﹐故爲君王。威振宇內﹐四海盡臣。懸命受制﹐莫有能當。德與天地相參﹐明與日月同光。

故言多諾者﹐事眾而信不可然也﹔心多所易者﹐難積而變不可推也。是以聖人﹐心默而不動﹐囗默而不言﹐目默而不視﹐耳默而不聽。動如天地﹐靜如鬼神﹐不爲而成﹐不言而信。進則無敵﹐退則不窮﹐身無纖介之憂﹐國無毛髮之患。夫何故哉﹖危於不危﹐亡於不亡﹐昭然獨見﹐運於無形。

注釋

⑴怡蘭本﹑津逮本﹑學津本作「無」。

⑵津逮本﹑學津本作「無」。

⑶據怡蘭本﹑津逮本﹑學津本改。

⑷津逮本﹑學津本作「不」﹐疑誤。

其安易持篇

其安易持﹐其未兆易謀﹐其脆易破﹐其微易散。爲之未有﹐治之未亂。合抱之木﹐生於毫末﹔九重之臺﹐起於壘土﹔百仞之高﹐始於足下。爲者敗之﹐執者失之。故聖人無爲則無敗﹐無執則無失。民之從事﹐常於幾成而敗之。愼終如始﹐則無敗事。是以聖人欲不欲﹐不貴難得之貨﹔學不學﹐復眾人之所過﹔以輔萬物之自然﹐而不敢爲。

【指歸】﹕未疾之人﹐易爲醫也﹔未危之國﹐易爲謀也﹔萌牙之患﹐易事也﹔小弱之禍﹐易憂也。何以效之﹖莊子曰﹕任車未虧﹐僮子行之﹐及其傾覆也﹐顚高墮⑴谷﹐千人不能安。卵之未剖也﹐一指摩之﹐及其爲飛⑵鴻也﹐奮翼淩雲﹐罾繳不能連也。胎之新乳也﹐一繩制之﹐及其爲牡也﹐羅网不能禁也。虎也﹐執羣獸﹐食牛馬﹐劍戟不能難也。故漣滴之流﹐久久而成江海。小蛇不死﹐代爲神龍。積微之善﹐以至吉祥﹔小惡不止﹐乃至滅亡。是故﹐繼體之君﹐無怨無惡﹐將相和一﹐百姓賓服﹐鄰國交市﹐無有讒賊﹐平易不動﹐上下和集。當此之時﹐守之不用威﹐持之不用力﹐無爲無事﹐莫之能克。及至國家將危﹐萬民將殆﹐患害將興﹐萌而未兆﹕當此之時﹐安危在己﹐不在於彼﹐謀之不必聖人﹐憂之不必力士﹐正之於枕席﹐而患禍以⑶亡矣。及至人君失道﹐大臣怨憝⑷﹐鄰國不市﹐百官衰廢﹐禍患已生﹐小弱柔毳﹕當此之時﹐賢人深謀﹐生事起勢﹐未動而患危﹐不加而禍碎。及至人君失正﹐大臣謀誤﹐鄰國怨恨﹐百姓猶豫﹐患禍己起﹐根本未據﹐姦雄將興﹐未得人助﹐或合而不結﹐或結而不固﹕當此之時﹐尊賢下眾﹐折肝膽﹐聽微諫﹐求過於己﹐患心不怨﹐謀士底兵﹐未發而散。故禍福作於無名﹐存亡生於微妙﹐二者云錯﹐變動風號﹐屈伸波渾﹐進退殽亂﹐聽之不可聞﹐視之不可見﹐機巧不能事﹐智慧不能判。

是故聖人﹐化之以道﹐教之以身﹐爲之未有﹐治之未然。不置而物自安﹐不養而物自全。動與福同室﹐靜與禍異天。窅窅冥冥﹐莫觀其元。治之未亂﹐正之未傾。禁姦之本﹐制僞之端﹐閉邪之戶﹐塞枉之門。萌牙未動﹐形兆未生﹐絕之未見﹐滅之未存。教以無教﹐導以無名﹐知以無知﹐狀以無形﹔治不得起﹐亂不得生﹐天下無爲﹐性命自然。

夫太山之木﹐本據於陰﹐末托於陽﹐﹝雙﹞﹝垂﹞⑸枝布葉﹐華實靑靑﹐大而合抱﹐高連百尋者﹐生於無大﹐成於無爲。九重之臺﹐廣大擬於丘陵﹐百仞之高﹐昭昭冥冥﹐幹於靑霄者﹐以爲卑小﹐不爲高大也。故爲大者不大﹐爲小者不小﹐爲高者不高﹐爲卑者不卑。不大不小乃生大小﹐不高不卑乃生高卑。故爲之者不爲之迹也﹐不爲者爲之塗也。

是以﹐爲成者敗﹐爲利者害﹐爲生者死﹐爲興者廢。執所欲者所欲亡﹐執所思者所思逝﹐執其身者其身歿﹐執其神者其神退。故聖人無爲爲之以生萬物﹐無執執之以制所欲﹐猶工匠之造高臺﹐而天地之生巨木﹐自然而已。

夫道德不嫉﹐神明不賊﹐和無不通﹐大﹝元﹞﹝無﹞⑹不克﹐存亡自從﹐吉凶自得。人窮事敗者﹐釋自然而任知力﹐去其反而處其覆。夫何故哉﹖以求所求而欲所欲。夫誠能愼終如始﹐爲所不欲﹐守所不處﹐動於未元﹐反於未始﹐爲若不爲﹐有若不有﹐𨿽若不成﹐物自然也。

夫使神擾精濁﹐聰明不達﹐動失所求﹐靜喪所欲者﹐貨與學也。惟能煉情易性﹐變化心意﹐安無欲之欲﹐欒無事之事者﹐道與德也。是故想道如念親﹐惡貨如失身。思無思之思﹐求無求之求。明白四達﹐以學不知﹐巧雕萬物﹐以學不能。反眾人之所務﹐而歸乎虛無。欲不欲而造虛玄﹐學不學而造虛玄﹐學不學而窮妙極。達人之所不能通﹐窮人之所不能測﹐成人之所不能爲﹐有人之所不能得。心志玄玄﹐形容睦睦﹐臥如死屍﹐立如槁木。不思不慮﹐若無所識﹐使物自然﹐令事自事。空虛寂泊﹐身無所與﹐萬物紛紛﹐各如其處。魁如阜揭⑺﹐澹如巨表﹐舉錯⑻廢置﹐常與物反﹐萬物應之﹐故能深遠。天下大覆﹐與神運轉﹐輔天助地﹐不敢生善。

注釋

⑴津逮本﹑學津本作「隨」﹐誤。

⑵津逮本﹑學津本作「蜚」。

⑶津逮本﹑學津本作「已」。

⑷津逮本﹑學津本作「懟」。

⑸據津逮本﹑學津本改。

⑹據怡蘭本﹑津逮本﹑學津本改。

⑺津逮本﹑學津本作「褐」。

⑻津逮本﹑學津本作「措」。

善爲道者篇

古之善爲道者﹐非以明民﹐將以愚之。民之難治﹐以其知之。以智治國﹐國之賊﹔不以智治國﹐國之福。知此兩者亦楷式。常知楷式﹐是謂玄德。玄德深矣﹐遠矣﹐與物反﹐至於大順。

【指歸】﹕道德神明﹐淸濁太和﹐天地人物﹐若末若根。數者相隨﹐气化連通﹐逆順昌衰﹐同於吉凶。道德之意﹐天地之心﹐安生樂息﹐憎惡殺傷﹐故命聖人﹐爲萬物王。利物﹐受其福﹔不利﹐則獲其恐。聖人大懼﹐死後有患﹐深原所由﹐莫善自然。自然之路⑴﹐要在無形。

何以明之﹖莊子曰﹕夫天地不知道德之所爲﹐故可爲然也﹔萬物不睹天地之所以﹐故﹝不﹞⑵可存也﹔萬民不識主之所務﹐故可安也﹔四肢九竅不諭心之所導﹐故可全也。夫萬物之有君﹐猶形體之有心也。心之於身﹐何后何先﹖流行血脈﹐無所不存﹔上下表裏﹐無所不然。動與異事﹐虛以含神﹐中和外否﹐故能俱全。

是以﹐昔之帝王﹐經道德﹑紀神明﹑總淸濁﹑領太和者﹐非以生知起事﹐開世導俗﹐務以明民也。將以塗民耳目﹐塞民之心﹐使民不得知﹐歸之自然也。是以﹐立民於昭昭﹐而身處乎混冥。教以不知﹐導以無形。孝悌不顯﹐仁義不彰。君王無榮﹐知者無名。無教之教﹐洽流四海﹐無爲之爲﹐通達八方。動與天地同節﹐靜與道德同容。萬物並興﹐各知其所﹐名實俱起﹐各知其當。和气流通﹐宇內⑶童蒙﹐無知無欲﹐無事無功。心如木土﹐志如死灰﹐不睹同異﹐不見吉凶。故民易治而世可平也。

是故﹐安者﹐民之所利也﹔生者﹐民之所歸也。民之所以離安去生而難治者﹐以其知也。民知則欲生﹐欲生則事始﹐事始則﹝坊﹞﹝功﹞⑷名作﹐功名作則忿爭起﹐忿爭起則大姦生﹐大姦生則難治矣。故以知爲國﹐則天下智巧﹐詐僞滋生﹐奇物並起﹐嗜欲無窮。奢淫不止﹐邪枉纖纖﹐豪特爭起﹐溪谷異名﹐大禍興矣。臣惑其主﹐子亂其父﹐以白爲黑﹐以亡爲有﹐名變實異﹐劫殺生矣。恍恍不可安﹐易易不可全。捲甲輕舉﹐海內相政﹐死者無數﹐血流成川。悲痛怨恨﹐气感皇天﹐星辰離散﹐日月不光﹐陰陽失序﹐萬物盡傷﹐山枯谷竭﹐赤地數千﹐天下窮困﹐至於食人。非天之辜﹐上好智能而教萬民也。

廢棄智巧﹐玄德淳朴﹐獨知獨慮﹐不見所欲﹐因民之心﹐塞民耳目。不食五味﹐不服五色﹐主如天地﹐民如艸木。巖居﹝安﹞﹝穴﹞⑸處﹐安樂山谷﹐飲水食艸﹐不求五穀。知母識父﹐不睹宗族。沌沌偆偆﹐不曉東西。男女不相好﹐父子不相戀。不賤木石﹐不貴金玉。叢生雜處﹐天下一心﹐八極共旨﹐九洲同風。蠹虫不作﹐毒獸不生﹐神龍與人處﹐麟鳳遊於庭。翔風﹛左�右气﹜﹛左�右气﹜﹐醴泉涓涓﹐甘露漠漠﹐朱艸榮榮﹐嘉禾丰茂﹐萬物長生。非天之福﹐主知不知﹐而名無名也。

是以﹐睹智識愚﹐與道同符﹔知愚知智﹐與道同旨。政教由之﹐或病或利。明於病利﹐﹝大﹞﹝太﹞⑹平自至﹐明於利病﹐萬物自正。

是故﹐愚智之識﹐無所不克⑺﹐淸﹝淨﹞﹝天﹞⑻寧地﹐爲類陰福﹐眾世⑼莫見﹐故曰玄德。玄德深矣﹐不可量測﹔遠矣﹐不可窮極﹔與物反矣﹐莫有能克。玄德之淪﹐罔蕩挽遁﹐恍惚無形﹐反物之務。和道德﹐導神明﹐含萬國﹐總無方﹔六合之外﹔毫釐之內﹐靡不被德蒙仁﹐以存性命﹐命終天年﹐保自然哉﹗

注釋

⑴津逮本﹑學津本作「福」。

⑵津逮本﹑學津本刪。

⑶津逮本﹑學津本作「宙」。

⑷據下文「功名作」改。

⑸據怡蘭本﹑津逮本﹑學津本改。

⑹據怡蘭本﹑津逮本﹑學津本改。

⑺津逮本﹑學津本作「免」。

⑻據怡蘭本﹑津逮本﹑學津本改。

⑼津逮本﹑學津本作「庶」。

江海篇

江海所以能爲百谷王者﹐以其下之﹐故能爲百谷王。是以聖人﹐其欲上民﹐以言下之﹔其欲先民﹐以身後之。故在上﹐而民不重﹔居民之前﹐而民不害。天下樂推而上之﹐而不知厭。非以爭﹐故天下莫能與之爭。

【指歸】﹕道德不生萬物﹐而萬物自生焉﹔天地不含羣類﹐而羣自托焉﹔自然之物不求爲王﹐而物自王焉。故天地億萬﹐而道王之﹔眾陽赫赫﹐王天王之﹔陰气漻漻﹐而地王之﹔裸者穴處﹐而聖人王之﹔羽者翔虛﹐而神鳳王之﹔毛者跖實﹐而麒麟王之﹔鱗者水居﹐而神龍王之﹔介者澤處﹐而靈龜王之﹔百川並流﹐而江海王之。凡此九王⑴﹐不爲物主﹐而物自歸焉﹔無有法⑵式﹐而物自治焉﹔不爲仁義﹐而物自附焉﹔不任知⑶力﹐而物自畏焉。何故哉﹖體道合和﹐無以物爲﹐而物自爲之化。

是故﹐江海之王也﹐非積德政﹑累仁愛﹑流神明﹑加恩惠⑷以懷之﹐又非崇禮義﹑廣辭讓﹑飾知故﹑設巧能以悅之也﹐又非出奇行變﹑起權立勢﹑奮武揚威﹑重生累﹑息百事以制之也﹐淸靜處下⑸﹐虛以待之﹐無爲無求而百川自爲來也。百川非聞海之美﹑被其德化歸慕之也﹐又非拘禁束教﹑有界道﹑畫東西而趨之也﹐然而水之所以貫金觸石﹑鉆崖潰山﹑馳騁丘阜以赴隨江海無有還者﹐形偶性合﹐事物自然也。

由此觀之﹐卑損之爲道也⑹大矣﹗百害不能傷﹐知力不能取。不戰而彊﹐不威而武﹐默然無爲﹐與萬物市。夫溪谷爲卑不爲東西﹐故能達而不窮﹔江海處下不爲廣大﹐故能王而不休。是以明王聖主之欲尙民也﹐以自然之性﹐盛德之恩﹐容卑辭敬⑺﹐比於庶人。視身如地﹐奉民若天﹐昭然獨知而不可測﹐卓爾獨能而不可原﹐深察博達而不可塞﹐聰明並流而不可壅。不以役物﹐反以後民﹐故民履之如地﹐托之若神。常在民上﹐王土配天。其欲先人﹐處窮寵﹐秉至尊﹐長生久視﹐樂以無患。則去志無身﹐以安萬民﹐身勞而民佚﹐身後而民先﹐在上而民以生﹐在前而民以安。民以生﹐故戴之而不以爲重﹔民以安﹐故後之而不以爲患。是以﹐天下推而上之﹐引而先之﹐喜而不倦﹐樂而不厭。故聖人之王也﹐非求民也﹐民求之也﹔非利民也﹐民利之也﹔非尙民也﹐民尙之也﹔非先民也﹐民先之也。故能極獘通變﹐救⑻﹝衰﹞⑼匡亂﹐以至太平。上配道德﹐下及神明。淪唐唐﹐含冥冥﹐馳天地﹐騁陰陽。夫何故哉﹖以去心意而後其身也。

是故﹐不爭之德﹐因人之力﹐與道變化﹐與神窮極。惟棄知者﹐能順其則。故王事自然﹐不得妄起﹐得之全命﹐持之有理。聖知有性﹐治之有道。失其理則王事不成﹐失其道則性情不則。是以聖人﹐信道不信身﹐順道不順心。動不爲己﹐先以爲人﹔無以天下爲﹐故⑽天下爭爲之臣。

注釋

⑴津逮本﹑學津本作「著」。

⑵津逮本﹑學津本作「海」﹐疑誤。

⑶津逮本﹑學津本作「智」。

⑷津逮本﹑學津本作「愛」。

⑸津逮本﹑學津本作「不」。

⑹津逮本﹑學津本無「也」。

⑺津逮本﹑學津本作「盛德之容﹐恩卑辭敬」。怡蘭本作「盛德之恩」。

⑻津逮本﹑學津本作「求」。

⑼津逮本﹑學津本補。

⑽津逮本﹑學津本無「故」。

天下謂我篇

天下謂我大﹐似不肖。夫惟大﹐故似不肖。若肖﹐久其小矣。吾有三寶﹐持而保之﹕一曰慈﹐二曰儉﹐三曰不敢爲天下先。慈﹐故能勇﹔儉﹐故能廣﹔不敢爲天下先﹐故能成器長。今釋慈且勇﹐釋儉且廣﹐釋後且先﹐則死矣。夫慈﹐以戰則勝﹐以守則固。天將救之﹐以慈衛之。善爲士者不武﹐善戰者不怒﹐善勝敵者不與﹐善用人者爲之下。是謂不爭之德﹐用人之力﹔是謂配天古之極。

【指歸】﹕物有同而異﹐有異而同﹐有非而是﹐有是而非。此君子之所以無患﹐而眾世⑴之所以憂悲也。何以效之﹖莊子曰﹕日月之出入也同明﹐人之死生也同形﹐春秋之分也同利﹐玄聖之與野人也同容﹐通者之與閉塞也同事﹐道士之與赤子也同功。凡﹝比﹞﹝此﹞⑵數者﹐中異而外同﹐非有聖人﹐莫之能明。是以﹐天下嫌疑﹐眩耀結構﹐紛繆是非。是以﹐聖人似不肖。夫何故哉﹖得道之士﹐外亡中存﹐學以變情﹐爲以治己。實而若虛﹐渾渾冥冥﹐若無所以。容疏言訥﹐貌朴而鄙。情達虛無﹐性通無有﹐寂泊無爲﹐若無所止。遁名逃勢⑶﹐與神臥起﹐執道履和﹐物無不理。不合時俗﹐與天地反。眾人﹛潛﹐以亻代氵﹜僞﹐以直爲醜﹔殊塗異指﹐謂之病矣。

夫小人則不然﹐博學多識﹐以釣智名﹔異行顯功﹐以疑仁賢﹔詐世治俗﹐飾辭盛容﹔卑體阿順﹐以揄愛恩﹔先指承意﹐以獲眾心﹔明黨相結﹐多挾賊人﹔勞鮮而祿重﹐功寡而爵尊﹔國⑷貧而家富﹐主微而身貴。動⑸權生變﹐竊乘盛勢﹐名號隆盛﹐震動境外。憍奢暴逆﹐縱恣不制﹐順心而卑﹐情仵而奪。動喪民命﹐靜生物穢﹐張目而物傷﹐開囗而民害。此時﹐俗之所榮而世之所謂肖者也。若然者﹐道德所離﹐神明所去﹐天地所憎﹐陰陽所惡﹐物類不比﹐民人不附。動無所﹝不﹞⑹終靜無所﹝不﹞⑹得﹐生爲患害﹐死爲福喜﹐眾俗迷妄﹐浸⑺以相導﹐所獲⑻者微﹐其日甚久。

故得道之士則不然﹐體虛積慈﹐視物如己﹔檢形促容﹐歸於微纖﹔玄默托後﹐不爲物先﹔合和順理﹐以應自然﹔動靜與眾反﹐出入異門戶﹔不以勇勇﹐故不怒而天下恐﹔不以廣廣﹐故不施而天下往﹔不以先先﹐故不言而天下長。是故﹐出慈入勇﹐出儉入廣﹐釋後且先﹐反和逆神﹐動違自然﹕福與之遠﹐禍與之鄰﹐大命以絕﹐神气散分﹐天地不能安﹐道德不能存。臨死不覺﹐怨命尢天。非命薄也﹐非人賊也﹐安憍樂勢﹐廢道而上⑼力也。

夫慈之爲行也﹐甚和以眞。動得人力﹐靜合天心。卑損弱小﹐爲萬物君。匡世救俗﹐和順天人。戰不可敗﹐守不可政。夫何故哉﹖天地並生﹐變化無窮﹐方戰之日﹐地爲之動﹐天爲之震。天降變怪﹐地出風盲﹐鬼神並見﹐爲敵起殃。佑我將相﹐助我萬民﹐怒我士卒﹐以至羣生。牛絕其紖﹐馬絕其糧﹐飛禽拊翼﹐獸下而行。虎兕可戰﹐攫鳥可將﹐敵人驚恐﹐伏甲受兵。

故賢佐勝將之立身也﹐不彊不大﹐不堅不柔﹐剛弱畏武⑽﹐敵卽消亡。戰則損心外意﹐崇體和平﹐辭小托後﹐動靜應天。不以慍起怒﹐不以武興兵﹐其欲勝敵﹐常以反行。計運無形﹐以收敵神﹐動因彼之所有﹐變因彼之所爲﹐反之覆之﹐以處其奇⑾。故使彼邪我正﹐彼言我聽﹐彼怒我喜﹐彼動我靜。開其所利﹐以利其命。用人則下之以言﹐示之以利﹐陳之以誠﹐使之自至。是以﹐不爭不求﹐以得民意﹐以順民心﹐秉其要忌﹐彼人離散﹐而我順比。敵欲不亡而不能﹐我欲不存而不得。

當此之時﹐道爲之元﹐德爲之始﹐神明爲經﹐太和爲紀。淸濁爲家﹐萬物爲子﹐三光爲佐﹐四時爲輔。靜爲物根﹐動爲化首。物類托之﹐無有患咎。德與天齊﹐久而不殆⑿。自今及古﹐聖智之道﹐變化終始﹐自天而王﹐皆由此矣。

注釋

⑴津逮本﹑學津本作「庶」。

⑵據怡蘭本﹑津逮本﹑學津本改。

⑶津逮本﹑學津本作「世」。

⑷怡蘭本作「固」﹐疑誤。

⑸津逮本﹑學津本作「勤」。

⑹疑衍「不」。

⑺津逮本﹑學津本作「漫」。

⑻津逮本﹑學津本作「患」。

⑼津逮本﹑學津本作「尙」。

⑽津逮本﹑學津本作「不堅不剛﹐柔弱畏武」。

⑾津逮本作「音」﹐誤。

⑿津逮本作「始」。

卷之六﹝初校﹞

用兵篇

用兵有言﹐吾不敢爲主而爲客﹐不敢進寸而退尺。是謂行無行﹐攘無臂﹐執無兵﹐仍無敵。禍莫大於輕敵﹐輕敵幾喪吾寶。⑴

【指歸】﹕道無不有﹐有無不爲﹐體和服弱﹐括囊大威。生育羣類﹐莫有能違﹐無有形象﹐爲萬物師。得之者安﹐失之者危﹐天地體之﹐久而不衰。何以效之﹖莊子曰﹕夫陰而不陽﹐萬物不生﹔陽而不陰﹐萬物不成。由此觀之﹐有威無德﹐民不可治﹔有德無﹝爲﹞﹝威﹞⑵﹐宗廟必傾﹔無德無威﹐謂之引殃﹐遭運時變﹐身死國亡。故人主者﹐國之腹心也﹔兵者﹐國之威神也。夫天地之間﹐萬國並興﹐小大愚智﹐皆願爲君。智盡而服﹐力屈乃窮﹐非有餘力而屈膝樂爲人臣也。是以明王聖主﹐放道效天﹐淸靜爲首﹐和順爲常。因應爲始﹐誠信爲元﹐名實爲紀﹐賞罰爲綱。左德右威﹐以應不祥﹐天下仰制﹐莫能毀傷。故國可保而民可全也。

夫德之與兵﹐若天之與地﹐陰之與陽﹐威德文武﹐表裏相當﹐隱之玄域﹐不得已而後行。故人君失道﹐好戰自損﹐正事不修﹐邪事作起﹐彊大憍奢﹐紀滅綱弛﹔雕琢宮室﹐盈飾狗馬﹐高臺大囿﹐韾色在後﹔刳屠忠諫﹐尊寵姣好﹐簡傲宗廟﹐欺侮諸父﹐殘賊暴虐﹐孤人稚子﹔反逆天地﹐刑戮陰陽﹐黥劓道德﹐破碎神明﹐和气潰濁﹐變化不通﹔冬雷夏霜﹐萬物夭⑶傷﹐縱橫擊搏﹐謀圖不詳﹐大國驚怖﹐小國奔亡﹐老弱離散﹐啼哭而行﹐天下憤怨﹐萬民思兵﹐相率而起﹐我爲後行。夫何故哉﹖惟彼先祖﹐皆有神明之德通於天地﹑聖智之勞加於萬民﹐故剖符丹書﹐受土賜姓﹐列爲君王﹐光顯祖考﹐業流子孫。是天地之心﹐萬載之功。而繼體者﹐不務屈身厲節﹑摩精煉神﹑修行德以奉其先﹐乃忽小善而易小惡﹐日以消息﹐月以陵遲﹐宗廟崩弛﹐國爲丘墟﹐族類離散﹐長無所依﹐鬼神孤魂﹐無所棲息﹝乎﹞⑷。嗟夫﹗豈不哀哉﹖

是以﹐諭我豪俊﹐說我士卒﹐捲甲釋兵﹐且令休息﹐激役心移﹐幸於反復﹐改過自新﹐變容易則。遂往不反﹐爲天下賊﹐百姓窮極﹐財殫力屈﹐海內之憂﹐日以長息。蒼天降應﹐禍集其國﹐𨿽欲未誅﹐自然不得。天人同心﹐我不能克。故事爲而神否﹐身往而志還。形反我志﹐事逆我身﹐悲彼先聖﹐傷彼萬民。無罪於天﹐遇此何辜﹖𨿽曰忽然﹐民命在兵。

發號申令﹐效以信誠。先服者賞﹐後服者傷﹐小下者利﹐大下者昌。壞邑者爵﹐降城者封﹐城邑不下﹐未克勿喪。有罪者免﹐有能者官﹐老弱得養﹐死者得葬。德澤洽潤﹐恩愛流行﹐慈惠和結﹐眾情發揚。默然爲之﹐神气相通﹐彼三軍與我同心﹐姦爲我使﹐盜爲我工。教我以其計慮﹐告我以其地形。因其所有﹐奇變乃通。法律不苛﹐險阻虛空﹐天人相得﹐勝出若神。前無畱敵﹐計謀不喪﹐敵𨿽眾多﹐與我構因。兩軍相距﹐前若無人。

戰⑸𨿽萬全﹐敵不可易。易敵生姦﹐亡時失利。福去禍來﹐爲天爲疾。

是故﹐𨿽獲天佑﹐得人之助﹐猶守之以憂﹐持之以畏﹐出險乘虛﹐宿舍有備﹐休息處便﹐必依水艸﹐塡隙塞惡﹐與敵相距﹐變運無形﹐奇出無朕﹐錯勝無窮﹐功戰無有﹐深微窅窅﹐變化無始。自我親近﹐不知我之所爲﹐彼之知力﹐何得於己﹖故在家者﹐晏然而樂﹔在師者﹐欣然而喜。人懷至誠﹐若爲其子﹐去家越境﹐若眾趨市。疾耕力織﹐暮休早起﹐奇入模列﹐不敢獨有﹐以供師徒﹐如奉父母。懸權爭勝﹐敵人不起﹐未戰而海內正﹐不攻而諸侯下。天地覆載⑹﹐日月所照睹﹐皇皇莫莫﹐各安其土。夫何故哉﹖慈哀發動﹐因天之心﹐不敢由於我也。

注釋

⑴王弼本有「故抗兵相加﹐則哀者勝矣」句﹐道藏本缺。

⑵據津逮本﹑學津本改。

⑶津逮本﹑學津本作「大」。

⑷據學津本刪。怡蘭本﹑津逮本作「鬼神孤魂無所棲息息呼﹗嗟夫﹗豈不哀哉﹗」。

⑸津逮本﹑學津本作「我」。

⑹怡蘭本﹑津逮本﹑學津本作「天地所覆載」。

言甚易知篇

吾言甚易知﹐甚易行。而天下莫能知﹐莫能行。言有宗﹐事有君。惟我無知﹐是以不吾知。知我者希﹐則我貴矣。是以聖人被褐而懷玉。

【指歸】﹕夫無形無聲而使物自然者﹐道與神也﹔有形有聲而使物自然者﹐地與天也。神道蕩蕩而化﹐天地默默而告﹔蕩而無所不化﹐默而無所不告﹔神气相傳﹐感動相報﹔反淪虛無﹔甚微以妙﹔歸於自然﹐無所不導。故言言之言者﹐自然之具⑴也﹔爲爲之爲者﹐喪眞之數也﹔無爲無言者﹐成功之至而長存之要也。是以聖人﹐言不言之言﹐爲不爲之爲﹔言以絕言﹐爲以止爲。絕言之道﹐去心與意﹔止爲之術﹐去人與智。爲愚爲愨⑵﹐無知無欲。無欲則靜﹐靜則虛﹐虛則實﹐實則神。動歸太素﹐靜歸自然﹐保身存國﹐富貴無患﹐羣生得志﹐以至長存。此言之易知而事之易行者也﹐而天下莫能知莫能行也。

夫何故哉﹖世主好知﹐務順其心﹐不睹大道﹐不識自然﹐以爲爲爲﹐以言言言﹐息知生事﹐以趨所安﹐寖以爲俗﹐終世被患。性變情易﹐深惑遠迷﹐精濁神擾﹐外實內虛。彊默生咎﹐彊靜生患﹐故視之而不見﹐告之而不聞﹐非以自嫉﹐以爲不然。

夫聖人之言﹐宗於自然﹐祖於神明﹐﹝堂﹞﹝常﹞⑶處其反﹐在默言之間﹐甚微以妙﹐歸於自然。明若無見﹐聽若無聞﹐通而似塞﹐達而似窮。其事始於自然﹐流於神明﹐常處其和﹐在爲否之間。淸靜柔弱﹐動作纖微﹐簡易退損﹐歸於無爲。

虛無以合道﹐恬泊以處生﹐時和以固國﹐玄教以畜民。養以無欲﹐導以自然﹐贈以天地﹐賜以山川。富以年歲﹐貴以有身﹐虞以無憂﹐寧以無患。無欲之不得﹐無樂之不存﹐民若無主﹐主若無民。亡於知力⑷﹐依道倚天﹐萬國和順﹐並爲一君。是事之盛而業以隆者也﹐而天下謂之不然。

夫世之莫我知者﹐非我道小而不足以知也﹐又非我之事薄而不足爲也﹐又非世之好敗惡成﹑喜禍樂患而故不我從也﹐天性與我反﹐情欲與我殊。智陷於情欲﹐終世﹝弱﹞﹝溺﹞⑸於所聞﹐神气不我我﹐而心意不我然。故其明不我能見﹐聰不我能聞。是以﹐深言反而受謗大﹐行遠而得毀﹔獨見之明不用於世﹐獨聞之聰見羞於民﹔事順神明者不合於俗﹐功配天地者不悅於眾。

夫至論大言者﹐總百變﹐要萬方﹐剖判亳釐之內﹐明顯虛無恍惚之外﹐周密無間﹐歸於漭昧﹐此乃小節之士所不能聞﹐而隅曲之人所不能逮也。夫鴻鵠高飛﹐終日馳騖﹐而不知宇宙之外﹔制法之人拘教之士累年學問﹐終身談論﹐而不知道德之大也。且神明有所不能領﹐天地有所不能理﹐況乎守眾世⑹之論﹐不睹大要之所由﹐不亦宜乎﹖是故﹐眾俗之薄賤﹐而得道之所獨遵也。

是以聖人﹐知而弗爲﹐能而不任﹐仁義而不以爲號﹐通達而不以爲名﹐堅彊而不以爲顯﹐高大而不以爲榮。言不可聞﹐動不可形。心若江海﹐志若蒼天﹐廢爲以立道﹐損善以益性。寂然蕩蕩﹐莫之能明﹐皎然昭昭﹐莫睹其情。頹然默默﹐魁然獨存﹐薄外厚內﹐賤己卑名。去眾離俗﹐與道爲常。

注釋

⑴津逮本﹑學津本作「賊」。

⑵津逮本﹑學津本作「慧」。

⑶據津逮本﹑學津本改。

⑷怡蘭本作「忘於知力」。津逮本﹑學津本作「忘於智力」。

⑸據津逮本﹑學津本改。

⑹津逮本﹑學津本作「庶」。

知不知篇

知不知﹐上﹔不知知﹐病。夫惟病病﹐是以不病。聖人不病﹐以其病病﹐是以不病。

【指歸】﹕道德之教﹐自然是也。自然之驗﹐影響是也。凡事有形聲﹐取捨有影響﹐非獨萬物而已也。夫形動不生形而生影﹐聲動不生聲而生響﹐無不生無而生有﹐覆不生覆而生反。故道者以無爲爲治﹐而知者以多事爲擾﹐嬰兒以不知益﹐高年以多事損。由此觀之﹐愚爲智巧之形也﹐智巧爲愚之影也。無爲﹐﹝逐﹞﹝遂﹞⑴事之聲也﹐遂事﹐無爲⑵之響也﹔智巧﹐擾亂之羅也﹔有爲﹐敗事之网也。

故萬物不可和也﹐天地不可適也﹐和之則失和﹐適之則失適。弗和也而後能和之﹐弗適也而後能適之。故﹐安世不知危﹐亂世不知治﹐若影隨形無所逃之也﹐不動求響無所得之也。故知而絕知﹐不困於知﹔不知用知﹐亦不困於知。其所以不困則異矣﹐而於爲不困則一也⑶。

是故聖人操通達之性﹐遊於玄默之野﹐處無能之鄕﹐托不知之體﹔寂若虛空﹐奄忽如死﹐心無所圖﹐志無所治﹔聰明運動﹐光耀四海﹐塗民耳目﹐示以無有﹔庖廚不形﹐聲色不起﹐知故不生﹐禍亂息矣。不言而宇內治﹐無爲而天下已。民俯而無放﹐仰而無效﹐惇愨忠正﹐各守醇性﹐﹛左忄右岡﹜﹛左忄右岡﹜洋洋﹐皆終天命。死者無謚﹐生者無號﹐若此相繼﹐億萬無量。其次﹐情無所樂﹐性無所喜﹐心無所安﹐志無所利。疾不知孝﹐病不知弟﹐旣不睹仁﹐又不識義。無有典禮﹐守其貞幹﹐一如麋鹿﹐一如鴻雁。不在憂喜﹐亦不離亂﹐若盲若聾﹐無所見聞。主無宮室﹐民無城郭﹐國無制令﹐世無恥辱。

病故不病﹐與道相托。不言不爲﹐威德自作。天地和順﹐渾沌磅礡。混若濁流﹐煥若嚴客。人物皆愚﹐歸於寂寞。動無形曫﹐靜無圻堮。主民俱昌﹐天下啞啞。亡於小利﹐而享大福。默而治者﹐計不能計﹐而度不能度。

何以效之﹖夫道德廢﹐淳朴亡﹐奇物並作﹐知故流行。禮節起﹐分度明﹐萬物有條貫﹐百事有紀綱。封疆畫界﹐治邑屋﹐州鄕裏﹐國有忠臣﹐家有孝子。錄內略外﹐雙身爲友﹐損彼益此﹐務以相厚。疆⑷大重壘﹐小弱亡有﹐郊祀天地﹐名山大水。封於太山﹐禪於梁父﹐流漸相承﹐或然或否。斷獄萬數﹐黥人滿道﹐臣殺其君﹐子殺其父﹐亡國破家﹐不可勝數。天﹝予﹞﹝下﹞⑸享其知故之利﹐獲於死亡之咎。由此觀之﹐絕知爲福﹑好知爲賊亦明矣。故使有德之君﹐變志易心﹐生息萬事﹐以教其⑹民﹐禱祝請福﹐以至大治者﹐自然不聽也。使彼亡國之君﹐廢智去欲﹐絕爲止事﹐修道行德﹐棄其心意﹐而欲死亡者﹐形亦不從也。

是故﹐趨捨廢置﹐王道之形聲也﹔吉凶存亡﹐趨捨之影響也。夫聖人所以能動與天和﹐靜與道合﹐旣能保身﹐又能全國﹐翺翔乎有爲之外﹐優遊乎無事之內﹐取福於纖妙之中﹐而舒於四海之外﹐喪明者之目﹐杜知者之囗﹐窒聰者之耳﹐折巧者之手﹐與時相隨﹐與和俯仰﹐不爲而自成﹐不教而民治﹐恩加走獸﹐澤及飛鳥者﹐以其損聰棄智﹑廢爲而任道也。是以﹐順情從欲﹐窮極心意﹐動導天地﹐靜陶萬事﹐神靈在己﹐不察不燎﹐身不降席而萬國自備﹕𨿽欲不亡﹐自然不置也。

注釋

⑴據怡蘭本﹑津逮本﹑學津本改。

⑵津逮本﹑學津本作「爲無」。

⑶津逮本﹑學津本無「也」字。。

⑷津逮本作「疆」。

⑸據怡蘭本﹑津逮本﹑學津本改。

⑹津逮本﹑學津本無「其」字。

民不畏威篇

民不畏威﹐則大威至。無挾其所居﹐無厭其所生。夫惟不厭﹐是以不厭。是以聖人﹐自知不自見﹐自愛不自貴﹐去彼取此。

【指歸】﹕道德之旨﹐神明之務﹐太和之心﹐天地之意﹐禍莫甚乎亡﹐福莫甚乎存。非獨天道﹐人物亦然。故存身之道﹐莫急乎養神﹔養神之要﹐莫甚乎素然。常體憂畏﹐栗栗震震。失神之術﹐本於縱恣﹔喪神之數﹐在於自專。故太上畏道﹐其次畏天﹐其次畏地﹐其次畏人﹐其次畏身。昌衰吉凶﹐皆由己出﹐不畏於微﹐必畏於章﹐患大禍深﹐以至滅亡。憂畏元始﹐至於無形﹐﹝運翔﹞⑴戒愼未兆﹐其道大光。動得所欲﹐靜得所安﹐福祿深微﹐淪於無方。

正言若反﹐明而若昏﹐遼遠潢洋﹐莫之能聞。伺命在我﹐何求於天﹖至福﹝以﹞﹝似﹞⑵禍﹐大吉若凶﹐天下醉飽﹐莫之能明。是以﹐世俗見近聞淺﹐不識窅冥之道﹐蔽於微妙之常﹐塞於神明之理。察於亳毛之利﹐不睹丘山之禍﹐肆情行態﹐無所畏忌。言順所然﹐行順所善﹐力能而取﹐心順妄與﹐驕奢恣睢﹐自專損己。忠信所愛﹐欺殆父母﹐侵淩天地﹐簡傲其主。將順情欲﹐以違⑶天道﹕故起巧立名﹐以代其身﹔施惠流恩﹐以獲大咎﹔遁福天外﹐追思四海﹐福德求之不能得矣﹐患奔禍馳無所逃矣﹐大威以至乃始爲善。當此之時﹐道德不能救⑷﹐天地不能解。非天之罪也﹐樂高喜大﹐負威任勢﹐忘憂失畏﹐不求於己也。

故憂於己者不恐於人﹐畏於己者不制於彼﹔順於小者不懼於大﹐誡於近者不悔於遠。是以﹐不小其位而居之以敏﹐不薄所處而厚修其禮﹐不苦卑微而革其大始﹐不厭困危而絕其所以。樂窮如達﹐安死如壽﹐𨿽欲且畱﹐亦不得久。

何以明之﹖莊子曰﹕天地之道﹐始必有終﹐終必有始。陽气安於潛龍﹐故能鑠金﹔陰气寧於履霜﹐故能凝冰﹔木善秋毫﹐故能百尋﹔水樂涓涓﹐故能成海﹔飛禽逸於卵鷇﹐故能高翔﹔羣獸預於胎﹛左羊右兆﹜﹔故能遠走。是以聖人﹐智達無窮﹐能與天連﹐變化運動﹐洞於大常﹐猶以積德重厚﹐釋心意﹐隱聰明﹐憂於混挽﹐畏於無形。竄端匿迹﹐遁貌逃情。反於虛無﹐歸於玄冥。身重天地而不自高﹐德大陰陽而不自彰。托微處寡﹐後下萬民。飲食無味﹐衣服無文。方於自飾﹐志不敢淫。秉道操德﹐與物浮沈。養民如子﹐遇眾若君。德歸之天﹐功移於人。天下辭讓﹐恩厚固深。故禍﹝不能禍﹞⑸而患不能患﹐福不能逃而德不能遁。非道有私⑹而天地偏也。戒始愼微﹐和弱忠信。奉道順天﹐與物相參。憂畏得意﹐安樂困窮。成敗存亡﹐求之於身。

注釋

⑴據津逮本﹑學津本刪。

⑵據津逮本﹑學津本改。

⑶津逮本﹑學津本作「達」。

⑷津逮本﹑學津本作「求」。

⑸據怡蘭本﹑津逮本﹑學津本補。

⑹津逮本﹑學津本作「和」。

勇敢篇

勇於敢則殺﹐勇於不敢則活。常知此兩者﹐或利或害。天之所惡﹐孰知其故﹖天之道﹐不爭而善勝﹐不言而善應﹐不召而自來﹐坦然而善謀。天网恢恢﹐疏而不失。

【指歸】﹕天地之道﹐生殺之理﹐無去無就﹐無奪無與﹐無爲爲之﹐自然而已。正直若繩﹐平易如水﹐因應效象﹐與物俱起。損益取﹝於﹞﹝捨﹞⑴﹐與事終始﹐深淺輕重﹐萬物自取。殊形異類﹐各反﹝其﹞⑵所。生爲殺元﹐殺爲生首﹐二者相形﹐吉凶﹝著矣﹞⑶。故知生而不知殺者﹐逆天之紀⑷也﹔知殺而不知生者﹐反地之要也。故喜怒有分﹐生殺有節﹐受天之殃﹐得地之罰。當怒不怒﹐子爲豺狼﹐弟爲兕虎。當鬥不鬥﹐妻爲敵國﹐妾爲大寇。當殺不殺﹐受天之害﹐爲物所制。當喜不喜﹐蒙天之災﹐獲地之咎。當生不生﹐人君失國﹐庶人沒命。故君子殺人如殺身﹐活人如活己﹐執德體正﹐不得已而後然。存身寧國在於生殺之間。生殺得理﹐天地佑之﹔喜怒之節﹐萬物歸之。故剛毅⑸質直﹐操擊深酷﹐疾邪養正﹐勇敢先失。達於守戰﹐明於開塞﹐長忿美快﹐安靜樂殺。便國利民﹐不避彊大﹐威振百蠻﹐權傾境外。得善之半也。柔弱畏敬﹐恐情損言﹐深思遠慮﹐臨正討怨。務長寡和﹐博厚積恩﹐利而不害﹐以明其善。與而不奪﹐以顯其名﹐賞而不罰﹐以立其惠﹐生而不殺﹐以成其仁。得善之半﹐凡此二功﹐勇敵敢均﹐計策桀馳﹐射身相非﹐與天異意﹐與地異心。奮情舒志﹐各肆所安﹐或以千乘⑹變爲亡虜﹐或以匹夫化爲君王。故﹐物或生之而爲福﹐或生之而爲禍﹐或殺之而爲福﹐或殺之而爲賊。二者深微﹐莫能窮測。

故生之而爲福者﹐天下之所佑﹔生之而爲禍者﹐天下之所惡也。養天下之所惡者﹐傷天下之所佑﹔養天下之所佑者﹐傷天下之所惡。一反一覆﹐或爲玄德﹔一覆一反﹐或爲玄賊。父事天地﹐子孫是得。故長養而後世昌者﹐生當生也﹔生物而後亡者﹐生當亡也﹔殺戮而福至者﹐殺當亡也﹔喪物而禍來者﹐殺當生也。天之所惡﹐不敢活也﹔天之所佑﹐不敢殺也﹔天之所損﹐不敢與也﹔天之所益﹐不敢奪也。是故﹐敢於不敢者之敢﹐動與天同符﹐靜與地同極。天心所惡﹐莫之能辧。

夫天地之道﹐一陰一陽﹐分爲四時﹐離爲五行﹐流爲萬物﹐精爲三光。陽气主德﹐陰气主刑﹐覆載羣類﹐含吐異方。玄默無私⑺﹐正直以公﹐不以生爲巧﹐不以殺爲功。因應萬物﹐不敢獨行﹐吉之與吉﹐凶之與凶。損損益益﹐殺殺生生﹐爲善者自賞﹐造⑻惡者自刑。故無爲而物自生﹐無爲而物自亡﹐影與之交﹐響與之通。不求而物自得﹐不拘而物自從﹐無察而物自顯﹐無問而物⑼自情。故﹐不爭而無所不勝﹐不言而無所不應﹐不召而無所不來﹐寂然蕩蕩﹐無所不圖。惚恍之羅設﹐而無狀之网施﹐汛淫瀇漠﹐遼遠畱遲﹐密察無間﹐與物推移。故﹐在前而不可遠﹐在後而不可先﹐靜作而不可聞﹐進退而不可見﹐終始禍福﹐吉凶自反﹐非出天外﹐莫之能遁也。

注釋

⑴據怡蘭本﹑津逮本﹑學津本改。

⑵據怡蘭本﹑津逮本﹑學津本補。

⑶據怡蘭本﹑津逮本﹑學津本補。

⑷津逮本﹑學津本作「道」。

⑸津逮本﹑學津本作「柔」。

⑹津逮本﹑學津本作「桀」﹐疑誤。

⑺津逮本﹑學津本作「和」﹐疑誤。

⑻怡蘭本﹑津逮本﹑學津本作「爲」。

⑼怡蘭本作「無」﹐疑誤

民不畏死篇

民不畏死﹐柰何以死懼之﹖若使民常畏死﹐而爲奇者﹐吾得執而殺之﹐夫孰敢矣﹖常有司殺者殺。夫代司殺者殺﹐是代大匠斲。夫代大匠斲﹐希不傷其手。

【指歸】﹕人之情性﹐不知而忠信﹐有知而誕謾﹔得意而安寧﹐失意而圖非﹔窮困而輕死﹐安寧而愛身。何以明之﹖莊子曰﹕夫嬰兒未知而忠信於仇讎﹐及其壯大有識﹐欺殆⑴兄嫂。三軍得⑵意則下亡虜﹐窮溪之獸不避兕虎。其性非易﹐事理然也。由此觀之﹐民心不得﹐性命不全﹐則號令不能動也。憂愁慘怛﹐樂非輕死﹐則刑罰不能恐也。是故﹐好知之君﹐憂世勞民﹐祭燎天地﹐除禍去患﹐招善請福﹐禱祝鬼神﹐變化萬事﹐動以悅民。家知戶辧﹐裏有仁賢﹐違天之像﹐專任人心。以所見爲明﹐以所論爲當﹐廢名實﹐背事情﹐道理塞﹐而非譽興。天下大擾﹐百姓遑遑﹐勞苦疲極﹐困窮生姦。敢敗者榮而有功﹐輕死者肥而安寧﹐積善者瘦而多憂﹐畏法者饑而多患﹐寡弱者苦而思死﹐眾彊者樂而君王。是以﹐天下趨名爭勢﹐不計是非﹐析亳剖芒﹐視死如歸﹐乃始告峻法嚴刑﹐則是禁以所易而制以所輕也。故﹐刑戮並作﹐姦邪不止﹐賞祿施行﹐而大臣不使﹔萬民不附﹐諸侯不市。國非其國﹐身非其身也。

是以﹐聖人之牧民也﹐人主無爲而民無望﹐民無獲而主無喪也。其業易得而難失也﹐其化難犯而易行也﹐其衣易成而難獘也﹐其食易足而難窮也。故天下除嗜廢欲﹑樂生惡死者﹐皆重其神而愛其身﹐故形⑶可制而勢可禁也。

是以﹐俊雄英豪達通之人﹐不敢作福﹐不敢起威﹐故法立而不用﹐賞設而不施。﹝天﹞﹝夫﹞⑷何故哉﹖身重天地﹐物輕鴻毛﹐法峻刑嚴﹐知不敢淫也。

是故﹐帝王之道﹐無事無爲。目無所視﹐耳無所聽﹐心無所圖﹐囗無所言。前後左右﹐各有所任﹐因應以督﹐安其成功。授以所懷﹐歸以所行﹐爵加明主﹐祿施進賢。作福者身死﹐竊威者宗亡﹐百官趨職﹐主無與焉。釋臣任主﹐則疏遠隱匿﹐親近尊顯﹐君道隔塞﹐政事亡矣。威嚴兩立﹐邪僞並起﹐陪臣升進﹐君者得咎。君之威勢﹐滅而不揚﹐姦雄豪特﹐令行禁止。百姓冤結﹐萬方失理。忠臣悲憂﹐佞巧大喜。名實失當﹐賞罰妄舉。是猶使屍起哭而代大匠斲也。

夫死人無爲而子弟悲者﹐以爲死而不爲哭也﹔不與方圓而處大堂者﹐任大匠﹝面﹞﹝而﹞⑸身無作也。使屍起哭﹐則哭者亡﹔主人代匠斲﹐則功不成。是以明王聖主﹐正身以及天﹐謀臣以及民。法出於臣﹐秉之在君﹔令出於君﹐飾之在臣。臣之所名﹐君之所覆也﹔臣之所事﹐君之所謀也。臣名不正﹐自喪大命。故君道在陰﹐臣道在陽﹔君主專制﹐臣主定名﹔君臣隔塞﹐萬事自明。故人君有分﹐羣臣有職﹐審分明職﹐不可相代﹐各守其圓﹐大道乃得﹐萬事自明﹐寂然無事﹐無所不克。臣行君道﹐則滅其身﹔君行臣事﹐必傷其國。

注釋

⑴學津本作「紿」。

⑵津逮本﹑學津本作「失」。

⑶津逮本﹑學津本作「刑」。

⑷據怡蘭本﹑津逮本﹑學津本改。

⑸據怡蘭本﹑津逮本﹑學津本改。

卷之七﹝初校﹞

人之饑篇

人之饑也﹐上食稅之多﹐是以饑。百姓難治﹐以上有爲﹐是以不治。民之輕死﹐求生之厚﹐是以輕死。無以生爲﹐是賢於貴生。

【指歸】﹕道德之生人也﹐有分﹔天地之足人也﹐有分﹔侯王之守國也﹐有分﹔臣下之奉職也﹐有分﹔萬物之守身也﹐有分。稟受性命﹐陶冶羣形。開導心意﹐己得以生。藏府相承﹐血气流行。表裏相應﹐上下相任。屈伸便利﹐視聽聰明。道德之所以分人也。含吐覆載﹐雲行雨施﹐雷風動作﹐日月更代。春生夏長﹐秋收冬藏﹐陰陽和洽﹐萬物丰盛。民人動作﹐皆足以生。天地之所以分人也。因道修德﹐順天之則。竭精盡神﹐趣時不息。抱信效素﹐歸於無極。纖微損儉﹐爲天下式。各守其名﹐皆修其德。槳生安俗﹐四海賓服。侯王之所以守任也。大通和正﹐直方不曲。忠信順從﹐奉其分職。善善惡惡﹐不變名實。不小其位﹐不賤其服。臣下之所以守員⑵也。小心惇朴﹐節儉彊力。順天之時﹐盡地之力。適形而衣﹐和腹而食。日出而作﹐日入而止。不薄所處﹐不厭所食。萬民之所以守其身也。動靜失和﹐失道之分﹔耕織不時﹐失天之分﹔去彼任己﹐失君之分﹔創作知⑶僞﹐失臣之分﹔衣食不適﹐失民之分。失道之分﹐性不可然﹔失天之分﹐家不可安﹔失主之分﹐國不可存﹔失臣之分﹐命不可全﹔失民之分﹐身不可生。

守分如常﹐與天地通。損己余分﹐與道俱行。祭祀不絕﹐後世繁昌。過分取大﹐身受不祥。重累相繼﹐後世有殃。此古人之所以棄損形骸﹑饑寒困窮者﹐以其動靜不和﹐耕織不時﹐適情順性﹐嗜欲不厭﹐食窮五味﹐衣重文彩﹐麗靡奢淫﹐不知畏天﹐功勞德厚﹐不克其分﹐衣食之費﹐倍取兼人也。是以﹐身獲其患﹐事及子孫。故布衣獘而不周﹐疏食乏而不厭。百姓之所以偸利化惡﹐公廢私行﹐營家者富﹐圖國者貧﹐直者先死﹐廉者困窮﹐風流俗敗﹐是僞非眞﹐亳亂丰擾﹐君子深藏﹐眾寡相暴﹐彊弱相淩﹐貧者臣役﹐富家如王﹐以其淫主亂君不睹自然﹐反情縱欲﹐違道去天﹐飾知創作以順其心也。以是淳消朴滅﹐巧故孳生。奇物日進﹐不可勝形。佞諂親幸﹐邪僞者封。臣術大勝﹐君道浸壅。獘欺之路飾﹐滅危之患生。忠正之士疏而日遠﹐詐世之人羣而並翔。煞人不死﹐姦禁不論﹐權立勢行﹐威動三軍。目之所視﹐意之所指﹐應聲而至。在所欲存﹐俱過於世﹐或如彼﹐或如此﹐恍惚悒悒。存不如亡﹐生不如死。志勇膽橫﹐瞋目相視。君臣相謀﹐父子相揆。湯鑊不能畏﹐鐵鉞不能止。民之所以細其命而大財寶﹐乘危狹﹐觸重禁﹐赴白刃﹐﹝﹛上曰下月﹜﹞﹝冒﹞⑷流矢﹐不顧其身﹐得利爲右者﹐以其欲名之榮而求生之厚也。是以﹐失財亡爵﹐或傷腸﹝析﹞﹝折﹞⑸肝﹐狂易絞頸﹐損精棄神﹐心常樂死﹐擢刃自刑﹐或赴深水。是以﹐自然之道﹐常與物反。無身者生﹐有身者死﹔趨利者逄患﹐求福者得禍﹔不召自來﹐不迎而遇。我𨿽欲勿﹐然世不得解。故生生趨利﹐爲死之元也﹔無身去利﹐利爲生之根也。雌下無名﹐可以無患﹔卑賤污辱﹐可以無咎﹔蔬食藜﹛上羔下火﹜﹐可以長厭﹔布衣鹿裘﹐可以長好﹔無以民爲﹐可以康寧﹔無以生爲﹐可以長久。是故﹐能除分損己﹐至於無取﹐臥則如屍﹐立則如表﹐不異變化﹐不殊生死﹐不貴侯王﹐不賤奴虜﹐惟在所遇﹐聽造化者﹐煞之不憂﹐生之不喜﹐然後與道爲人﹐與天地友﹐長生久視﹐終而復始﹐富貴無期﹐爲天下市。

注釋

⑴津逮本﹑學津本缺此卷。

⑵怡蘭本作「貞」。

⑶怡蘭本作「私」。

⑷據怡蘭本改。

⑸據怡蘭本改。

生也柔弱篇

人之生也柔弱﹐其死也堅彊﹔艸木之生柔脆﹐其死枯槁。故堅彊者死之徒﹐柔弱者生之徒。故兵彊不勝﹐木彊則共﹐彊大處下﹐小弱處上。

【指歸】﹕有物俱生﹐無有形聲﹐旣無色味﹐又不臭香。出入無戶﹐往來無門﹐上無所蒂﹐下無所根。淸靜不改﹐以存其常﹐和淖纖微﹐變化無方。與物糅和﹐而生乎三﹐爲天地始﹐陰陽祖宗。在物物存﹐去物物亡﹐無以名之﹐號曰神明。生於太虛﹐長於無物﹐稟而不衰﹐授而不屈﹐動極無窮﹐靜極恍惚﹐大無不包﹐不無不入﹐周流無物之外﹐經歷有有之內。天犇地馳而不能及﹐陰騁陽騖而不能逮﹐響窮竭而不能應﹐影糜散而不能類。取而不能以﹐息予而不能以費﹐去取有分﹐無所憎愛﹐畱柔憎愛﹐畱柔居弱﹐歸於空虛﹐進退屈伸﹐常與德俱。爲道先倡﹐物以疏瞿﹐受多者聖智﹐得少者癡愚。故神明聖智者﹐常生之主也﹔柔弱虛靜者﹐神明之府也。

夫神明之在人也﹐得其所則不可去﹐失其所則不可存﹐威力所不能制﹐而智惠所不能然。苟能攝之﹐富貴無患﹐常在上位﹐久而益安。是以﹐人始生也﹐骨弱筋柔﹐血气流行﹐心意專一﹐神气和平。面有榮華﹐身體潤光﹐動作和悅﹐百節堅精。時日生息﹐旬月聰明。何則﹖神居之也。及其老也﹐骨枯筋急﹐發白肌羸﹐食飲無味﹐聽視不聰。气力日消﹐動作日衰﹐思慮迷惑﹐取捨相違。及其死也﹐形槁容枯﹐舌縮體伸。何則﹖神去之也。艸木之始生也﹐枝條潤澤﹐華葉靑靑﹐丰茂暢美﹐柔弱以和。何則﹖陽气存也。其衰也。華葉黃悴﹐物色焦殃。及其死也﹐根莖枯槁﹐枝條堅剛。何則﹖陽气去之也。

故﹐神明所居﹐危者可安﹐死者可活也﹔神明所去﹐寧者可危﹐而壯者可煞也。陽气之所居﹐木可捲而艸可結也﹔陽气之所去﹐气可凝而冰可折也。故神明﹑陽气﹐生物之根也﹔而柔弱﹐物之藥也。柔弱和順﹐長生之具而神明﹑陽气之所托也。萬物隨陽以和弱也。故堅彊實滿﹐死之形象也﹔柔弱滑潤﹐生之區宅也。凡人之性﹐憎西鄰之父者﹐以其彊大也﹔愛東鄰之兒者﹐以其小弱也﹔燔燒枯槁者﹐以其剛彊也﹔簪珥榮華者﹐以其和淖也。

是故﹐上無天子﹐諸侯相侵﹐敵國爭權﹐舉兵相臨﹐柔弱者勝﹐堅彊者窮。夫何故哉﹖彊大之兵﹐非以順天地﹐本和弱﹐主慈愛﹐誅驕暴﹐救不足﹐破貪叨也。將恃國之勢﹐民人之眾﹐好起功名﹐效其熊故﹐利人壤土﹐欲人財貨﹐樂殺安傷﹐夷人宗廟﹐喪人社稷﹐以顯其威重。屈約而畏下﹐乘人之利﹐而申其志。親之者死﹐事之者禍。咎責絕逆人心﹐煞戮不合天意。生而天下病﹐死而天下利。眾弱爲一﹐同憂共謀﹐𨿽有彊名﹐實不得勝。夫何故哉﹖毒流死結﹐天道不佑也。

何以明之﹖昔彊秦大楚﹐滅諸侯﹐並郡邑﹐富有國家﹐貴爲天子﹐權傾天下﹐威振四海﹐尊寵窮極﹐可謂彊矣﹗垂拱而諸侯憂﹐蹻足而天下恐﹐發號而天心悲﹐舉事而神明擾。亡國破家﹐身分爲數。夫何故哉﹖去和弱而爲剛彊也。及至神漢將興﹐遁逃龍隱﹐萬民求之﹐遂不得免。父天母地﹐愛民如子﹐賞功養善﹐師於天土。當敵應變﹐計如江海﹐戰勝攻取﹐降秦滅楚。天下欣欣﹐立爲天子。夫何故哉﹖順天之心而爲慈小也。

非獨人事﹐萬物然矣。夫巨木﹐高百尋﹐大連抱﹐頭剖中門﹐尾判中戶﹐不蒙華實﹐常在於下﹐千枝萬木﹐舒條布葉﹐靑靑蔥蔥﹐共生其上者﹐以其形大而勢彊也。

是故﹐神明之道﹐天地之理﹐小不載大﹐輕不載重。故彊人不得爲王﹐彊木不得處上。何則﹖彊人爲王﹐萬國愁憂﹔彊木處上﹐則根本枯槁。眾人爲大故居下﹐聖人爲小故居上。彊大居下﹐小弱居上者﹐物自然也。

天之道篇

天之道﹐其猶張弓﹕高者案之﹐下者舉之﹐有餘者損之﹐不足者補之。天之道損有餘﹐補不足。人之道則不然﹐損不足奉有餘。孰能有餘而奉天下﹖惟有道者。是以聖人爲而不恃﹐成功不居﹐不欲見賢。

【指歸】﹕天地未始﹐陰陽未萌﹐寒暑未兆﹐明晦未形﹐有物三立﹐一濁一淸﹐淸上濁下﹐和在中央。三者俱起﹐天地以成﹐陰陽以交﹐而萬物以生。失之者敗﹐得之者榮。夫和之於物也﹐剛而不折﹐柔而不捲﹐在天爲繩﹐在地爲準﹐在陽爲規﹐在陰爲矩。不行不止﹐不與不取﹐物以柔弱﹐气以堅彊﹐動無不制﹐靜無不與。故﹐和者﹐道德之用﹐神明之輔﹐天地之制﹐羣生所處﹐萬方之要﹐自然之府﹐百祥之門﹐萬福之戶也。故智者見之謂之智﹐仁者見之謂之仁﹐天下以之﹐日夜不釋﹐莫之能睹。夫何故哉﹖以其生物微而成事妙也。

是以﹐天地之道﹐不利不害﹐無爲是守﹐大通和正﹐順物深厚﹐不虛一物﹐不主一所﹐各正性命﹐物自然矣。故盛者自毀﹐張者自弛﹐隱者自彰﹐微者自顯﹔不足者益﹐有餘者損﹔存者自亡﹐生者自死﹔是非自反﹐吉凶自取。損不可逃﹐益不可距﹐禍無常畱﹐福無常處﹐各受一分﹐不得兼有。故鱗者無毛﹐毛者無羽﹔觸者無牙﹐角者無齒﹔見於晝者滅於夜﹐得於前者失於後。再便重利﹐未之嘗有。

不大不小﹐固一不變﹐已中其网﹐不可得解。是以﹐日中而昃﹐月滿而缺﹐四時變化﹐一消一息。高山之下﹐必有深谷﹔大泉之流﹐必有激波。爍金湯石﹐存於凝冰﹔裂地之端﹐陰陽所成。

百工所爲﹐靡不由然。夫弓人之爲弓也﹐旣殺旣生﹐旣翕旣張﹐制以規矩﹐督以準繩。弦高急者﹐寬而緩之﹔弦弛下者﹐攝而上之﹔其有餘者﹐削而損之﹔其不足者﹐補而益之﹔弦質相任﹐上下相權﹐平正爲主﹐調和爲常。故弓可抨而矢⑴可行也。

夫按高舉下﹐損大益小﹐天地之道也。反天以順民﹐逆民以順道﹐賢者爲佐﹐聖人爲主﹐務愛有餘﹐以爲左右﹐智者居上﹐癡者居下﹐能大爵高﹐伎小官卑﹐功鮮賞微﹐勞大祿重﹐侯王之道。欺惇愨﹐侮忠信﹐侵晦﹐以彊居弱﹐以眾居寡﹐以達居窮﹐以高居下。故高而不可劑﹐盈而不可毀﹐大而不可破﹐滿而不可損﹐剛而不可折﹐柔而不可捲﹐孤而不可制﹐弱而不可取﹐愚而不可賤﹐無而不可有。天地佑之若子﹐人民助之若母﹐與和常翔﹐與道終始﹐天人交順﹐神明是守。至人之道也。

是以﹐聖人之動﹐無名爲務﹐和弱爲主。隱而不窮﹐榮而不顯。辭貴讓富﹐餘力不取。盈國不入﹐盈人不友。恆若有失﹐惕若遭咎。履道合和﹐常與物友。通天之經﹐達地之理﹐成功不居﹐德流不有。逃名遁勢﹐玄冥是處﹐滅端匿迹﹐無形是守。寂寞虛空﹐莫能奪與﹐魁然獨立﹐與天同道。夫何故哉﹖憚道之殃﹐不敢見賢也。

注釋

⑴怡蘭本作「失」。

柔弱於水篇

天下莫柔弱於水﹐而攻堅彊者﹐莫之能先。其無以易之矣。夫水之勝彊﹐柔之勝剛﹐天下莫不知﹐莫之能行。聖人言云﹕受國之垢﹐是謂社稷之主﹔受國不祥﹐是爲天下王。正言若反。和大怨必有餘怨﹐安可以爲善﹖是以聖人執左契而不責於人。有德司契﹐無德司徹。天道無親﹐常與善人。

【指歸】﹕道德所包﹐天地所載﹐陰陽所化﹐日月所照﹐物類並興﹐紛繆雜亂﹐盛衰存亡﹐與時變化﹐積堅者敗﹐體柔者勝﹐萬物之理﹐自然之稱也。是故﹐水之所以能觸石貫金﹐崩山潰堤﹐周流消息﹐淪於無貲﹐廣大無窮﹐修遠無涯﹐明不可蔽﹐彊不可加﹐濁而能淸﹐少能復多﹐危能復寧﹐疾能復遲﹐與時變化﹐死而復生﹐浸濡萬物﹐養育羣形﹐布施而不費﹐贍物而不衰﹐注四海而不有功﹐配天地而無以爲﹐優遊毫釐之內﹐翺翔九野之外﹐澤及蒼天之上﹐盤積黃壤之下﹐彊扶天地﹐弱沈毛羽﹐微積集少﹐以成江海﹐上下無常﹐終而復始﹐進退屈伸﹐近於道者也﹐以其形體柔弱﹐動靜待時﹐不設首響﹐和淖潤滑也。故百工之治﹐殊事異方。漚爛金石﹐破堅折剛。平微正妙﹐解緩羣形。和調五味﹐蕩滌臭腥。攻堅陷大﹐非水不行。

夫何故哉﹖眾物熊能﹐莫之與雙也。故水之滅火﹐砥之利金。角齒傷折﹐舌耳無患。卑損制驕暴﹐雌辱勝大怨。天下莫不知﹐世俗莫不聞。皆用私心不已﹐莫有能行。故言爲禍匠﹐默爲害工。進爲妖式﹐退爲孽容。勞而無德﹐苦而無功。長去昭昭﹐久陷冥冥。大變爲小﹐存化爲亡。是故﹐明王聖主將傳國家﹐必有誓言﹕受國之垢﹐爲社稷之主﹔受國不祥﹐爲天下王。

何謂受國之垢﹖曰﹕食民所吐﹐服民所醜﹐居民所使﹐樂民所苦﹐務在順民﹐不遑適己。故民托之如父﹐愛之如母﹐願爲臣妾﹐與之俱死。是以﹐處寒礊之地﹐沙石之壤﹐僻迥之國阨狹之野﹐困辱爲榮﹐存其宗祖﹐變禍爲福﹐長爲民主。

何謂受國不祥﹖曰﹕忍民所醜﹐受民所惡﹔當民大禍﹐不以爲德﹔計在喪國﹐不失天心﹔慮在殺身﹐不失民福。天地與之俯仰﹐人物與之反側﹐隨之東西﹐附之南北﹐所加者亡﹐所圖者服﹐天下蕩蕩﹐並爲一域﹐向風仰化﹐靡不蒙澤﹐故能矯邪振亂﹐無所不克﹐變化淫敗﹐以爲惇朴﹐功德至大﹐名勢窮極。夫何故哉﹖柔心弱志﹐輕己重民﹐安於醜辱也。

是故﹐正言若反﹐莫之能覆﹔近而若遠﹐莫之能測﹔求之大遠﹐莫之能得。何則﹖奢侈在己﹐素儉於人﹐邪枉在躬﹐求正於民﹔患禍生我﹐請福於天。天地示之不能見﹐神明告之不能聞。釋是廢然﹐好用私心。身動於此﹐事應於天﹐去己怨彼﹐天下大昏。罔以明法﹐誅以信刑﹐名實有孚﹐賞罰得中。公平無私﹐踰失天意﹐正直不邪﹐益失民心。刑戮並用﹐而姦益起﹐賞深賜重﹐而亂益生。當此之時﹐善人中罔﹐賢者陷刑﹐𨿽得名實﹐何可善焉﹖

是以聖人﹐執道之符﹐操德之信﹐合之於我﹐不以責人。故有德之主﹐將欲有爲﹐必稽之天﹐將欲有行﹐必驗符信。求過於我﹐不尢於民。歸禍於己﹐不怨於人。故是非自定﹐白黑自分。未動而天下應﹐未令而萬物然。

無德之人﹐務適情意﹐不顧萬民。政失亂生﹐不求於身。專司民失﹐督以嚴刑。人有過咎﹐家有罪名。百姓怨恨﹐天心不平。其國亂擾﹐後世有殃。

是故﹐天地之道﹐與人俱行。無適無莫﹐無疏無親。感動相應﹐若響與聲。靜作相隨﹐若影與形。不邪不佞﹐正直若常。造惡與之否﹐行善與之通。柔弱與之相得﹐無爲與之合同。

小國寡民篇

小國寡民﹐使有什伯之器而不用﹐使民重死而不遠徙。𨿽有舟輿﹐無所乘之﹔𨿽有甲兵﹐無所陳之。使民結繩而用之﹐甘其食﹐美其服﹐樂其俗﹐安其居。鄰國相望﹐雞犬之聲相聞﹐民至老死﹐不相往來。

【指歸】﹕國有大小﹐地有險易﹐民有眾寡﹐貨有多少﹐形有高卑﹐塗有遠近﹐勢有彊弱﹐權有輕重。大勝小﹐易勝險﹐富勝貧﹐眾勝寡﹐高勝卑﹐近勝遠﹐彊勝羽﹐輕勝重﹐物之理也。彊弱在將﹐安危在相﹐得失在主﹐存亡在道。天無常與﹐民無常處﹐有德者歸之﹐無德者見背﹐自然之道也。故地廣民眾﹐將勇主嚴﹐不足以爲彊﹔甲堅士練﹐城高池深﹐不足以爲安﹔辯利聽察﹐甘言浮說﹐假借阿順﹐不足以爲親﹔割地獻寶﹐結縱連橫﹐黨眾興盛﹐不足以爲全。惟有道者無所不制。德厚澤深﹐無所不勝。小變爲大﹐弱轉爲彊﹐輕化爲重﹐寡易爲眾。故君子所處﹐𨿽小必存﹔小人所居﹐𨿽大必亡。是以﹐小國之君﹐地狹民少﹐德薄權輕﹐諸侯不市﹐刑制不禁﹐無有丘阜之阻﹐江河之險﹐鄰國之親﹐孤特獨處﹐存乎大國之間﹐地寒礊而不足割﹐寶幣輕而不足獻﹐將相不附﹐百姓輕往﹐鄰人重求﹐故﹐無盤石之固﹐山陵之安﹐常處乎累卵之危。然則伐之不足以爲暴﹐德之不足以爲多﹐故﹐小國者危亡之樞而安寧之機也。

是以﹐聖人之治小國也﹐轉禍爲福﹐因危爲寧。富以舟輿﹐實以甲兵。器械便利﹐衣食有餘。牛馬蕃息﹐畜積充滿。什伯鄰國﹐以固民心。能而不爲﹐知而不作。滋味不活﹐庖廚不飾。絕身滅色﹐身爲之式。飲而後食﹐勞而後息。暑服一單﹐寒衣一復。期於和適﹐不厚其服。務以便生﹐不爲囗腹。賦鮮傜寡﹐民有餘力。並兼之原絕﹐而增加之流息。風俗惇厚﹐遵儉忠愨。有而若亡﹐能而若劣。夫何故哉﹖建之以道﹐抱之以德。勞佚危寧﹐與民﹝苦﹞﹝若﹞﹝一﹞一。平心適和﹐聽以督實。敬順遜辭﹐以褒其神。聰明盛德﹐以﹛外匚內幹﹜⑵流失。鄰國不動﹐百姓和集。樂生安壽﹐惡爲盜賊。

當此之時﹐無鐘鼓而萬物足。百姓﹝知﹞﹝和﹞⑶洽﹐臣主相得。安土樂生﹐故死於巖穴。遷徙去鄕﹐利𨿽百倍﹐不離其國。家有舟輿﹐無所運乘。戶有甲兵﹐無所施力。何則﹖將相明知﹐人君有道﹐民務耕織﹐多積爲好。鄙朴在上﹐柔弱爲右﹐貴忠敬信﹐下力賤巧。法明俗定﹐上下相保﹐未令而民從﹐不戰而敵恐﹐求利者不識難勝﹐趨名者不圖無罪。塊然獨安﹐百姓不擾。損知棄爲﹐復歸太古。結繩而識期﹐素情而語事。約物修文﹐亡言寡志。皆合自然﹐各得其所。蔬食藜﹛上羔下火﹜﹐無味爲甘。布衣鹿裘﹐無文爲好。危狹險阻﹐栗栗爲寧。寒礊僻迥﹐厲以爲厚﹐安樂謠俗﹐便習水土。道隆德盛﹐和睦鰥寡。接地鄰境﹐各自保守。精神不耗﹐魂魄不毀。性命全完﹐意欲窮盡。雞狗之音相聞﹐民人薪菜登山相視﹐澗溪共浴﹐相去甚近﹐君臣不相結﹐男女不相聚。自生至老﹐老而至死﹐非傳主命﹐莫有來往。

注釋

⑴據怡蘭本改。

⑵怡蘭本作「匡」。

⑶怡蘭本作「和」。

信言不美篇

信言不美﹐美言不信﹔知者不博﹐博者不知﹔善者不辯﹐辯者不善。是故﹐聖人不積。旣以爲人己愈有﹐旣以與人己愈多。天之道﹐利而不害﹔聖人之道﹐爲而不爭。

【指歸】﹕虛實相歸﹐有無相生。寒暑相反﹐明晦相隨。陰消而陽息﹐陽息而陰消。本盛則末毀﹐末毀則本衰。天地之道﹐變化之機也。凡此數者﹐聰明之門﹐情僞之根﹐嫌疑之尺寸﹐眩耀之權衡也。因其本﹐修其無﹐開以天心﹐督以自然﹐要而推之﹐約而歸之﹐察近知遠﹐觀覆睹反﹐聞名識實﹐見始知卒﹐聽聲是形﹐以諭得失﹐則是千歲之情同符而萬世之爲共術﹐天地之心可見而麼神之意可畢。況乎人事哉﹖

人懷自然之道﹐達人情之理﹐秉造化之元﹐明異同之紀﹐故若言中適﹐淡淡和德﹐謂之信者﹕下之所仰於上﹐彼之所取於此﹐彊大之元﹐威令之始﹐民人所助﹐成功之道﹐權勢所因﹐名號所起也。故一人唱而千人和﹐一人動而萬人隨﹐破彊敵﹐陷大眾﹐赴水火﹐之危亡﹐死不旋踵而民不恨者﹐信也。

甘言流說﹐眾諾美大﹐謂之不信。何謂不信﹖言而不然﹐謂之不信。人而不信﹐德澤不立﹐威勢不行﹐權重不顯﹐名號不明﹐賞之不使﹐罰之不禁。故上下不附﹐舉事無功﹐𨿽貴而無位﹐高而無民﹐孤特獨處﹐社稷不寧﹐天下望幸﹐盡遇罪刑者﹐美言也。

反本歸根﹐離末去文﹐元元始始﹐寡以然眾﹐一以應萬﹐要以制詳﹐約守眞一﹐謂之少聞。少聞故能知。何謂知﹖達人之情以及神明之謂知。知者﹐保身之數﹐全國之具也﹔上之所依﹐下之所附﹐導天之經﹐達道之路也。故總安危之大範﹐秉治亂之至要﹐使海內之士﹐盡忠竭能﹐分職奉公﹐以寧其上﹐權勢流行﹐威德隆盛者﹐知也。

心識萬端﹐目窺人事﹐無所窮極﹐眾臣分散﹐謂之博聞。博聞故不知。何謂不知﹖嫌於天道﹐疑於人事﹐之謂不知。不知之徒﹐安樂萬事。內多思慮﹐外多喜欲。旣有所憎﹐又多所惡。易誘以生﹐可脇以死。故見奇而動﹐臨危而畏﹐眩耀物類﹐詭誑時變﹐違通背達﹐歸於窮困﹐動與患鄰﹐靜與禍比﹐宗廟危殆﹐萬民散離者﹐博聞也。

四通博達﹐容疏言訥﹐謂之不辯。挽挽而成﹐默默而信﹐故能成﹝喜﹞﹝善﹞⑴。何謂成善﹖動合天心﹐靜得地意﹐言無不通﹐默無不利﹐謂之善。夫善者﹐君子所本﹐百行所長。吉祥所合﹐萬福所往。流而不竭﹐用而不絕。萬王不變﹐異俗不易。天地所與﹐神明所益。故上以順天﹐下以順人﹐爲治元始﹐事之恆常。成理萬物﹐覆載羣生﹐天下懷慕﹐繼之無窮者﹐善也。

不識元首﹐不睹根本﹐誣天誣地﹐誣人誣鬼﹐屬辭變意﹐故謂之辯。抱嫌履疑﹐順心妄動﹐尙言美辭﹐故生不善。何謂不善﹖動與天逆﹐靜與地反﹐言傷人物﹐默而害鬼﹐之謂不善。不善之人﹐分道別德﹐散朴澆醇﹐變化文辭﹐依義托仁﹐設物符驗﹐連以地天﹐因生熊羆﹐世俗所尊﹐反指覆意﹐逃實遁名﹐耀人寂泊﹐惑人無端﹐廢直立僞﹐務以諂君﹐飾辭以愉其上﹐朋黨以趨主心﹐開知故之�﹐閉忠正之門﹐操阿順之術﹐以傾國家之權﹐生息暴亂﹐生育大姦﹐天下上舌﹐世濁主昏﹐壅蔽閉塞﹐以之危亡者﹐辯也。

是故聖人﹐愼戒其始﹐絕其未萌﹐去辯去知﹐去文去言。虛靜柔弱﹐玄默素眞﹐隱知藏善﹐導以自然。是非白黑﹐昭如日月﹐同異眞僞﹐如地如天。空虛無積﹐與物俱變﹐無爲爲之﹐與物俱然。畜之不盈﹐散之未旣﹐包裏萬方﹐博者探思不見其緒﹐辯者遠慮不聞其端。施而不屈﹐變化不窮﹐終而覆始﹐大明若昏。旣以爲人﹐己愈佚﹔盡以治人﹐己益明﹔旣以生人﹐己愈壽﹔盡以教人﹐己以益。旣陽且陰﹐陰而又陽﹐利而不害﹐與天地同。生而不殺﹐與神明通﹐建德流澤﹐常處顯榮。辭巧讓福﹔歸於無名﹐爲而不恃﹐與道俱行。

注釋

⑴據怡蘭本改

