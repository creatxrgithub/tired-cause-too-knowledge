道教三字經易心瑩

一﹕大道一炁化三淸至虛靈﹐至微妙。彊稱名﹐爲大道。道之體﹐本自然。兆於一﹐象帝先。渾無物﹐杳冥精。玄化流﹐光音生。辟混朦﹐漸微明。太無變﹐三分气。始靑气﹐號淸微。龍漢劫﹐天景暉。元白气﹐號禹余。顯眞文﹐煥太虛。玄黃气﹐號大赤。開上皇﹐萬化孳。

二﹕三洞經籙冠古今

元始尊﹐說洞眞。啟大教﹐演三乘。靈寶尊﹐說洞玄。金科立﹐寶籙傳。道徳尊﹐說洞神。十二部﹐度天人。建法筵﹐寶珠中。傳經蘊﹐義無窮。我皇人﹐集云書。正天音﹐在劫初。譯三洞﹐次四輔。七十二﹐冠古今。

三﹕諸神弘道傳飛升

自玉淸﹐至西那。玄風及﹐同順化。玉皇尊﹐大有情。捨王位﹐苦修行﹐歷多劫﹐志不灰。證金仙﹐號如來。位玉京﹐鎭蕭臺。斡天帝﹐總三才。本行經﹐斷障礙。告菩薩﹐無內外。靜妙尊﹐林辯才。廣說法﹐九和臺。開始老﹐學修眞。化國王﹐度臣民。宏教法﹐三千人。受此決﹐白日升。

四﹕古仙宗崇大洞經

溯源流﹐追上古。證道者﹐書惟普。考眞系﹐別宗祖。大小宗﹐從頭數。古仙宗﹐遺上世。極昌明﹐在黃帝。欲治國﹐慕廣成。訪崆峒﹐論長生。來具茨﹐窺靖廬。禮諸眞﹐奉芝圖。探九室﹐靑城峯。獲龍蹻﹐有遺蹤。守一經﹐仙王授。講生理﹐除病垢。無搖精﹐無勞神。隳肢體﹐黜聰明。神气和﹐結仙胎。千二百﹐身不衰。淨樂國﹐有王子。出塵埃﹐了生死。入太和﹐自勤苦。提慧劍﹐降二豎。躍南崖﹐現眞武。大功成﹐報父母。吳夫差﹐仰止切。求度人﹐之齊國。空洞篇﹐不輕泄。傳斯文﹐四萬劫。此一家﹐宗大洞。研眞理﹐蒼胡重。

五﹕金液聚玄兩相宜

金液宗﹐始媧皇。明造化﹐法陰陽。逮軒轅﹐費專研。政教余﹐且學仙。合神藥﹐煉金丹。龍車舉﹐鼎湖間。得度者﹐多近臣。荊山下﹐舊迹存。此一家﹐宗九鼎。煉汞鉛﹐窮根本。聚玄宗﹐左眞傳。授黃氏﹐在周宣。明內功﹐法最簡。但澄心﹐物欲遣。空無寂﹐觀三要。惟湛然﹐期至道。此一家﹐宗淸靜。持定觀﹐圓珠映。

六﹕胎息黃芽返童嬰

長淮宗﹐開神。居上﹐得其眞。歸根法﹐復命關。一字訣﹐靜中參。觀雲起﹐調無弦。窮妙有﹐括人天。此一家﹐宗胎息。弦際通﹐復無極。葆和宗﹐老容成。服五芽﹐食雲英。嚴固守﹐元神充。身不撓﹐奪天工。此一家﹐宗服气。守玄牝﹐還妙諦。

七﹕房室養生調神宗

調神宗﹐傳素女。保身法﹐人妙理。治眾病﹐功奇巧。補傷損﹐顏不老。攝精气﹐塡血腦。防邪僞﹐愼檢討。此一家﹐宗內房。明气道﹐養陽方。

八﹕南宮蒼益健利靈

南宮宗﹐師一眞。祕密咒﹐役鬼神。揮靈劍﹐妖邪遁。隱形景﹐須體證。此一家﹐宗符籙。運精神﹐合云物。蒼益宗﹐系彭桐。僦大隗﹐並神農。煉丹砂﹐法乾綱。采靈藥﹐九加方。茹石散﹐餌瓊芝。易骨髓﹐返仙姿。此一家﹐宗服食。延壽命﹐保質原。鍵利宗﹐盛羲農。赤松後﹐數寧封。治虛邪﹐可延年。漱靈液﹐災不幹。暢關節﹐通泥丸。壯體魄﹐筋骨堅。伏虫蛇﹐除患害。驅惡疾﹐百里外。此一家﹐宗導引。致精微﹐入妙境。

九﹕設壇鎭邪從頭敍

科醮宗﹐降髙辛。牧徳臺﹐寶符膺。資二儀﹐奠嶽靈。保國祚﹐免災迍。得解脫﹐證玄宮。藏金簡﹐鐘山封。夏禹王﹐躬勤儉。疏九河﹐除時患。鑿峽門﹐多險阻。祈神人﹐陰相輔。示玉印﹐並經符。斬世阨﹐遣童律。棲山咒﹐力伏魔。禁嶽瀆﹐鎖淮渦。竟此身﹐水土平。功績就﹐入陽明。吳會間﹐張隱者。鋤河濱﹐獲元始。築靈宮﹐勤供養。感天尊﹐授大洞。經籙法﹐傳心印。一句偈﹐元伯敬。祛瘟災﹐除疫癘。本願力﹐歸上帝。闔閭王﹐登包墟。窺林屋﹐得禹書。合一卷﹐赤玉字。百有七﹐又十四。太眞科﹐法維謹。通典格﹐有七等。籙與科﹐戒和律。籙百二﹐科四六。戒千二﹐律與齊。大小章﹐並醮儀。此一家﹐宗靈寶。贊神明﹐至幽渺。上十宗﹐是正傳。分宗派﹐別先後。

十﹕柱史玄妙傳三丰

尊柱史﹐號猶龍。越唐宋﹐至三丰。關令尹﹐第一傳。著九篇﹐述淵源。希夷君﹐隱太華。木巖集﹐史文嘉。六祖張﹐號隱仙。會南北﹐玄要篇。希夷下﹐道學興。第三傳﹐堯夫承。觀物篇﹐經世書。大圓理﹐合虛無。第六傳﹐濂溪繼。太極圖﹐宗老易。儒學派﹐孔仲尼。法聖哲﹐志所期。去適周﹐景王間。問諸禮﹐師老聃。子弓後﹐是荀卿。評諸子﹐甚分明。人心危﹐道心微。十六字﹐道書辭。第五傳﹐乃韓非。解諭老﹐名法歸。至賈誼﹐踵前賢。明道術﹐修故篇。

十一﹕治道茅山多傳人

治道派﹐本丈人。至安期﹐教乃分。黃老術﹐善治民。傳蓋公﹐終漢臣。安期下﹐付馬鳴。宗內學﹐陰眞君。得太淸﹐入赤城。煉白金﹐惠時貧。第三傳﹐魏伯陽。參同契﹐丹經王。神仙傳﹐且直言。謂假易﹐論作丹。唐彭曉﹐據元樞。釋眞義﹐明鏡圖。茅山派﹐師鬼谷。授初成﹐隱華嶽。叔申君﹐西城傳。得二景﹐歸金壇。第五傳﹐淸虛眞。八隱書﹐髙仙經。六傳周﹐號紫陽。靈暉籙﹐金玄章。淸虛下﹐魏夫人。退靜室﹐諳黃庭。第九世﹐楊羲君。授正法﹐曲素文。紫陽下﹐推許映。服玉液﹐朝腦精。第二世﹐許侍朗。愈腹疾﹐服術方。簡寂公﹐爲第六。修道藏﹐纂經籙。八世陶﹐號貞白。詮眞誥﹐正隱訣。十一世﹐稱司馬。坐忘理﹐極正大。論吾人﹐在貴生。生道足﹐返天眞。

十二﹕方仙要數葛仙翁

方仙派﹐西王母。降悶宮﹐授漢武。上淸經﹐十二事。稽內傳﹐詳爲志。十三傳﹐皆方技。五利徒﹐鮮眞諦。漢淮南﹐重丹器。鴻寶書﹐惜久佚。葛仙翁﹐左氏傳。流珠歌﹐記生前。修眞一﹐入大定。經醮法﹐遺鮑鄭。晉抱朴﹐得鄭書。述丹道﹐千有餘。論仙方﹐識元意。十二篇﹐稱絕藝。

十三﹕太平正一豫章派

太平宗﹐師於吉。靑領書﹐百七十。修此法﹐嗣息增。論興國﹐較銖分。重經意﹐惟襄楷。累上疏﹐君不解。正一派﹐漢天師。盟威籙﹐拜章儀。斬故气﹐消三業。得大丹﹐辧正邪。奉鬥經﹐度玉局。六十三﹐沿世襲。玄學派﹐宗何王。崇虛論﹐述老莊。至七賢﹐學無學。窺堂奧﹐推向郭。豫章派﹐祖蘭期。孝悌王﹐是本師。親點化﹐掘三墓。見屍體﹐身忽合。遙輕舉﹐顯神通。銅符券﹐蘊神功。傳諶母﹐守眞鷹。囑度者﹐旌陽令。三祖許﹐號仙都。石函記﹐法鼎鑪。

十四﹕全眞修道南北宗

南宗興﹐祖伯端。天回鎭﹐師海蟾。臨行時﹐親囑咐。脫汝法﹐當授度。逢馬氏﹐司眞行。至荊湖﹐餌丹升。三祖薛﹐本僧衲。參杏林﹐師環下。通宗說﹐復命篇。得外護﹐道乃全。四祖陳﹐號泥丸。習賤業﹐隱市廛。大雷書﹐黎母授。誅邪魔﹐除災咎。壺中藥﹐隨布濟。翠虛篇﹐遺散吏。五祖白﹐居武夷。海瓊集﹐顯祕密。北宗師﹐號重陽。宗鐘呂﹐祖少陽。五篇文﹐獲甘鎭。活死人﹐入墓寢。焚艸庵﹐見眞假。赴東溟﹐度烈馬。未生前﹐親抉剖。九轉丹﹐幾人悟。十五論﹐教化集。揆諸經﹐括玄義。邱劉譚﹐郝王孫。元中主﹐尊龍門。丹陽下﹐祖披云。烏兔經﹐萃玄文。四祖趙﹐居南嶽。同源論﹐悔後學。致虛翁﹐是嫡傳。抒大要﹐闡先天。長春下﹐祖志平。承遺教﹐在燕京。葆光集﹐及語錄。建道場﹐宏規模。四祖李﹐名浩然。西遊記﹐稱遺篇。五祖王﹐著信心。贈光教﹐主白雲。又八傳﹐至沖虛。撰正理﹐明玄機。繼此者﹐僧華陽。著仙論﹐道法昌。

十五﹕元始演法畱戒律

律宗法﹐傳最古。虛皇尊﹐畱靑土。漢仙人﹐素行直。奉新笠﹐百八十。晉阮基﹐齊張岜﹐持大戒﹐禮寶偈。唐潘公﹐品戒目。重八一﹐輕州六。三眞戒﹐師道一。勤修纂﹐法始卒。曰玄都﹐並研習。初遵十﹐中三百。智慧戒﹐屬妙徳。女眞戒﹐愛此行。勉過咎﹐律均衡。至明季﹐嗣昆陽。說心法﹐律益彰。已上說﹐十三宗。齋懺法﹐籙相從。

十六﹕三籙七齋天人通

曰金玉﹐曰黃籙。此三齋﹐資冥福。修金籙﹐喜宗皇。躬祈禱﹐時雨將。建鴻齋﹐道武君。克寰宇﹐掃煙氛。曰明眞﹐曰自然。曰三元﹐曰八節。曰洞神﹐曰指教。曰塗炭﹐爲七品。入聖法﹐升虛儀。遇修崇﹐福壽益。救苦懺﹐啟靑玄。寶幡動﹐禮妙嚴。恩光力﹐瓶中柳。肉白骨﹐起枯朽。萬靈懺﹐何人集。柳眞君﹐弟子俱。滅災禍﹐法瓊篇。通玄妙﹐了根源。所南公﹐繼諸家。哀煢獨﹐祭煉誇。敕何喬﹐詣冥途。拯滯魄﹐出幽都。

十七﹕知法動靜妙無窮

宗籙明﹐當知法。動與靜﹐須了達。曰水火﹐土木金。此五行﹐互爲因。曰精神﹐魂魄意。此五神﹐隨所禦。曰命功﹐時物事。此五賊﹐不可執。內五神﹐外五賊。忽相感﹐生十業。業識起﹐有六欲。十七乘﹐從此立。眼鼻耳﹐舌身心。緣善惡﹐結習深。迷爲凡﹐悟爲聖。明順逆﹐修善行。曰靈仙﹐曰人仙。曰地仙﹐曰神仙。並天仙﹐爲五等。用九六﹐絜綱領。自仙眞﹐至上聖。各三遷﹐九品應。西與北﹐南與東。行攢簇﹐入中宮。曰龍虎﹐曰丹土。此三性﹐歸一處。運周天﹐勤烹煉。火焰飛﹐眞人現。五气聚﹐體用全。三一化﹐妙無邊。曰道身﹐曰眞身。曰報身﹐乃三身。應身起﹐又生身。示妙相﹐順世困。任聚散﹐無限量。云分身﹐化萬象。前爲本﹐後爲迹。隨機顯﹐常不一。有白元﹐有無英。有桃康﹐有司命。有太一﹐爲五靈。彗圓備﹐神自明。天視通﹐梵音通。神觸通﹐神會通。夙神通﹐預兆通。周法界﹐無不窮。

十八﹕至徳六度早修行

曰天地﹐曰水途。積世孽﹐當受辜。曰色累﹐曰愛累。曰貪累﹐曰華竟。曰身累﹐此五苦。並三途﹐爲人難。聞思修﹐歸覺路。善體行﹐得會悟。正信度﹐定善度。金華度﹐普徳度。元命度﹐全眞度。斯漸證﹐稱六度。慈與愛﹐善與忍。四行足﹐丹書允。曰眞常﹐曰淨應。此四徳﹐淸都證。聖凡路﹐淨穢門。凡五道﹐不須論。

十九﹕天地陰陽須自明

曰黃曾﹐有六天。百善功﹐得升遷。曰越衡﹐十八天。六根淨﹐粗塵捐。次六天﹐細且輕。再致六﹐輕染更。曰霄度﹐乃四天。忘心識﹐轉气觀。漸爲妙﹐入重玄。無淪壞﹐四梵天。曰常融﹐曰玉隆。曰梵度﹐賈夷終。此四民﹐並三界。躡諸乘﹐無滯礙。旣明天﹐須論地。地依天﹐气包舉。十方界﹐及洞淵。六無聚﹐擁京山。混無分﹐沌朴大。云莪莪﹐無髙下。溟寂然﹐梓無涯。羅天布﹐三境奢。蒙細雨﹐鴻益華。洪鈞運﹐無障遮。徑四維﹐八圓界。浮虛空﹐風所待。風虛摩﹐气掄然。金剛力﹐乘乎天。日月星﹐倍循環。重重涉﹐似轉丸。陰與陽﹐過不及。若扞格﹐生災翳。曰九陽﹐曰百六。運天關﹐轉地軸。計輪回﹐三千六。陰否蝕﹐陽激勃。天窮陰﹐地窮陽。兩大輪﹐共頡頏。觀上下﹐人在中。距四方﹐入穹窿。數此地﹐至浩劫。非道力﹐誰不滅。潤澤地﹐金粟地。剛鐵地﹐水澤地。大風澤﹐稱五地。空色潤﹐至微細。曰戊土﹐曰已土。曰浮黎﹐爲三土。

二十﹕歷代神仙把路引

度人經﹐且說明。六十一﹐次第分。太上道﹐上眞道。中眞道﹐種種道。知其幾﹐觀其竅。空無礙﹐入眾妙。凡學人﹐當自體。志向堅﹐萬善舉。信能行﹐功無比。除穢垢﹐勤磨洗。參眾術﹐撮樞要。循階梯﹐爰深造。窺瑯環﹐探玄奧。致虛寂﹐無朕兆。昔穆王﹐厭國情。輕富貴﹐䢐昆侖。李八百﹐古蜀君。去歸隱﹐禪鱉靈。王子晉﹐好神仙。隨浮邱﹐駕鶴還。善濟物﹐馬師皇。愈龍疾﹐甘艸湯。介元則﹐有道術。釣鯔魚﹐獻吳王。董仲君﹐善服气。曾被獄﹐隱形去。幼學道﹐錢妙眞。居句曲﹐誦仙經。七歲童﹐丁令威。學仙道﹐千年歸。曁彗琰﹐修蟬蛻。天目山﹐棺版飛。馮薛氏﹐修苦行。得尸解﹐玄鶴迎。太玄女﹐少喪夫。治仙術﹐坐行廚。張珍奴﹐悔靑樓。感呂仙﹐得眞修。古髙眞﹐誥諦多。嗟同人﹐易蹉跎。作三字﹐勉初學。細醋精﹐得至樂。莫泥象﹐莫執文。悟此理﹐乃爲眞。

