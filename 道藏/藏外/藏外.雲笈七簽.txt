雲笈七簽﹝宋﹞張君房著

第一部

序

卷一

道徳部

總敍道徳

卷二

混元混洞開辟劫運部

混元

空洞

混沌

混洞

劫運

太上老君開天經

卷三

道教本始部

道教序

道教所起

道教三洞宗元

左乙混洞東蒙錄

靈寶略紀

三寶雜經出化序

天尊老君名號歷劫經略

卷四

道教經法傳授部

上淸源統經目注序

靈寶經目序

上淸經述

三皇經說

道教相承次第錄

玄都九眞盟科九品傳經錄卷五

經教相承部

眞系

晉茅山眞人楊君

雷平山眞人許君

仙人臨沮令許君

宋廬山簡寂陸先生

齊興世館主孫先生

梁茅山貞白陶先生

唐茅山升眞王先生

中嶽體玄潘先生

王屋山貞一司馬先生

茅山玄靜李先生

卷六

三洞經教部

三洞﹝並序﹞

三洞品格

七部﹝並序﹞

四輔

十二部

三十六部

卷七

三洞經教部本文

說三元八會六書之法

雲篆

八體六書六文

符字

八顯

玉字訣

皇文帝書

天書

龍章

鳳文

玉牒金書

石字

題素

玉字

文生東

玉籙

玉篇

玉札

丹書墨籙

玉策

福連之書

瑯絺瓊文

白銀之編

赤書

火煉眞文

金壺墨汁字

瓊札

紫字

自然之字

四會成字

瑯簡蕊書

石石貢

卷八

三洞經教部經釋

釋《三十九章經》

釋《太上大道君洞眞金玄八景玉籙》

釋《上淸髙聖太上大道君金玄八景玉籙》

釋《太上神州七轉七變舞天經》

釋《神虎上符消魔智慧經》

釋《太上素靈洞玄大有妙經》

釋《回元九道飛行羽經》

釋《九靈太妙龜山元錄》

釋《大有八稟太丹隱書》

釋《七聖玄記回天九霄經》

釋《曲素訣辭五行祕符》

釋《天關三圖七星移度經》

釋《除六天玉文三天正法》

釋《靑要紫書金根眾經》

釋《石精金光藏景錄形經》

釋《太上九赤斑符五帝內眞經》

卷九

三洞經教部經釋

釋《太霄瑯書》

釋《太微黃書》

釋《太上金書祕字》

釋《太上上皇民籍定眞玉籙》

釋《太上倉元上籙》

釋《太上太素玉籙》

釋《太上神虎玉符》

釋《太上金虎符》

釋《太上金篇虎符》

釋《太上玉淸神虎內眞隱文》

釋《太上三元玉檢布經》

釋《洞眞太上九眞中經》

釋《洞眞玉晨明鏡金華洞房雌一五老寶經》

釋《洞眞中黃老君八道祕言經》

釋《洞神祕籙》

釋《玄眞文赤書玉訣》

釋《紫度炎光神玄經》

釋《胎精中記》

釋《隱地八術》

釋《外國放品經》

釋《四十四方經》

釋《八素眞經》

釋《三九素語》

釋《紫鳳赤書》

釋《靈飛六甲》

釋《元始洞玄靈寶赤書五篇眞文》

釋《洞玄智慧大誡經》

釋《洞玄通微定志經》

釋《洞眞黃气陽精三道順行經》

釋《洞眞玉佩金璫太極金書上經》

釋《洞玄太極隱注經》

釋《七經》﹝並序﹞

卷十三洞經教部經

老君太上虛無自然本起經

卷十一

三洞經教部經

上淸黃庭內景經

卷十二

三洞經教部經

上淸黃庭內景經

太上黃庭外景經

卷十三

三洞經教部經

太淸中黃眞經﹝並釋題﹞

卷十四三洞經教部經

黃庭遁甲緣身經

卷十五

三洞經教部經

黃帝陰符經敍

黃帝陰符經

天機經

卷十六

三洞經教部經

靈寶洞玄自然九天生神章經

太極眞人頌二首

卷十七

三洞經教部經

太上老君內觀經

洞玄靈寶定觀經

老君淸淨心經

卷十八

三洞經教部經

老子中經﹝上﹞

卷十九

三洞經教部經

老子中經﹝下﹞

卷二十

三洞經教部經

太上飛行九神玉經

羽章

步天綱

倒行法

反行法

卷二十一天地部

總序天

三界寶籙

四梵三界三十二天

卷二十二

天地部

總說天地五方

九地三十六音

朝禮訣法

髙上九玄三十六天內音

洞淵九地三十六音內銘

登山住止安居審地吉凶法

東方呵羅提國

南方伊沙國

西方尼維羅綠那國

北方旬他羅國

上方元精靑沌自然國

中央太和寶眞無量國

卷二十三

日月星辰部

總敍日月

三奔錄

奔日

奔月

奔辰

太上玉晨郁儀結棨奔日月圖

太上玉晨郁儀奔日赤景玉文﹑結棨奔月黃景玉章

峨嵋山北洞中石室戶樞刻石書字

太上郁儀日中五帝諱字服色

太上結棨月中五帝夫人諱字服色

太素眞人受太帝君日月訣法

大方諸宮服日月芒法

太上玄眞訣服日月法

服日子三五七九玄根气法

服日月气法

太一遊日服日月法

求月中丹光夫人法

服日月六气法

金仙內法

存思日月法

向日取嚏法

雙景翼形隱道

食竹筍﹝鴻脯附﹞

卷二十四

日月星辰部

總說星

二十八宿

北斗九星職位總主

太上空常飛步錄

卷二十五

日月星辰部

北極七元紫庭祕訣

七童臥斗法

太上招五辰於洞房飛仙祕道

升鬥法

臥斗

存二十四星法

奔辰飛登五星法

卷二十六

十洲三島部

十洲﹝並序﹞

三島

卷二十七

洞天福地部

天地宮府圖﹝並序﹞

十大洞天

三十六小洞天

七十二福地

卷二十八

二十八治部

二十四治﹝並序﹞

天師所立四治

卷二十九

稟生受命部

稟受章

太上九丹上化胎精中記

解胎十二結法

卷三十

稟生受命部

帝一混合三五立成法

九眞中經天上飛文

大洞回風混合帝一之法

卷三十一

稟生受命部

太微帝君太一造形紫元內二十四神回元經

濟眾經

說眞父母

九眞帝君九陰混合縱景萬化隱天訣

卷三十二

雜修攝部

養性延命錄﹝並序﹞

雜戒忌禳災祈善

服气療病

導引按摩

卷三十三

雜修攝部

攝養枕中方

自愼

仙經禁忌

仙道忌十敗

仙道十戒

學仙雜忌

導引

行气

守一

太淸存神煉气五時七候訣

五時

七候

卷三十四

雜修攝部

太淸導引養生經﹝凡十二事﹞

寧先生導引養生法

蝦蟆行气法

龜鱉等气法

噏月精法

彭祖導引法﹝凡十事﹞

王子喬導引法﹝凡三十四事﹞

導引雜說

神炁養形說

將攝保命篇

卷三十五

雜修攝部

明補

禁忌

方便

化身坐忘法

胎息法

影人

服紫霄法

養生篇

禁忌篇

卷三十六

雜修攝部

玄鑑導引法

按摩法

食气法

食气絕谷法

攝生月令

卷三十七

齋戒部

齋戒敍

洞玄靈寶六齋十直

年六齋

月十齋

六種齋

二種齋

十二齋

八節齋

心齋

齋直

釋齋有九食法

說雜齋法

齋科

持齋

陰陽雜齋日

卷三十八

說戒部

說十戒

大戒上品﹝並敍﹞

太上洞玄靈寶消魔寶眞安志智慧本願大戒

禮經祝三首

太霄瑯書十善十惡

思微定志經十戒

妙林經二十七戒

老君二十七戒

卷三十九

說戒部

老君說一百八十戒﹝並敍﹞

老君說五戒

化胡經十二戒

修齋求道當奉十戒

說戒諭

卷四十

說戒部

說百病

崇百藥

初眞十戒

淸戒

太玄都中宮女靑律戒

太上黃素四十四方經戒

金書仙志戒

上淸大洞戒

靈寶戒

受持八戒齋文

卷四十一

雜法部

沐浴

沐浴七事獲七福

沐浴吉日

櫛沐浴

解穢﹝並敍﹞

朝禮

太素眞人隱朝禮願上仙法

朝極

朝玉晨君

朝靑童君

隱朝胎元法

朝禮九天魂魄帝君求仙上法

朝太素三元君

卷四十二

存思部

存《大洞眞經》三十九眞法

卷四十三

存思部

存思三洞法

老君存思圖十八篇﹝並敍﹞

思修九宮法

思九宮五神法

存元成皇老法

存帝君法

存玄一老子法

存司命法

卷四十四

存思部

太一帝君太丹隱書

鎭神養生內思飛仙上法

三九素語玉精眞訣存思法

紫書存思元父玄母訣

紫書存思九天眞女法

卷四十五

祕要訣法部

修眞旨要

卷四十六

祕要訣法部

修眞旨要

卷四十七

祕要訣法部

安魂魄咒

著衣咒

櫛發咒

洗手面神咒

耳鳴祝

審耳鳴吉凶法

未食咒

道士三時食飯咒

齋見不祥之物解法

行道見死屍法

道士旣見死屍上經解歹奄法

練祝死屍法

修行咒詛訣

道士被天魔所試卽誦拂魔咒

玉帝衛靈咒鬼上法

治急病法

反舌塞喉法

金仙內法

卷四十八

祕要訣法部﹝行持旨要﹞

老君明照法敍事﹝誓法附﹞

明照法

寶照法

摩照法

拂童法

神枕法﹝並序﹞

神杖法

帝君明燈內觀求仙上法

按天庭法

服霧法

卷四十九

祕要訣法部﹝三一﹞

守一

三一訣

玄門大論三一訣﹝並敍﹞

金闕帝君五斗三元眞一經口訣

守五斗眞一經口訣

卷五十

祕要訣法部﹝三一﹞

三一九宮法

四宮雌一內神寶名玉訣

金闕帝君三元眞一經訣

卷五十一

祕要訣法部﹝行持事要﹞

八道命籍

八道祕言

太上曲素五行祕符

玉佩金鐺﹝黃衣童附﹞

流金火鈴﹝振威大祝附﹞

五鈴登空虛保仙上符

卷五十二

雜要圖訣法部

九眞行事訣

升玄行事訣

方諸洞房行事訣

五神行事訣

二十四神行事訣

五辰行事訣

回元行事訣

五帝雜修行乘龍圖

卷五十三

雜祕要訣法部

太上隱書八景飛經八法﹝並序﹞

太上丹景道精隱地八術

太淸玉霞紫映內觀上法

存玄白法

三素云法

卷五十四

魂神部

說魂魄

拘三魂法

制七魄法

對日存三魂法

朝禮九天魂魄求仙上法

魂精法

上淸飛步七星魂魄法

卷五十五

魂神部

思神訣

存身神法

受生天魂法

精神

入室思赤子法

卷五十六諸家气法部

元气論﹝並序﹞

卷五十七諸家气法部

服气精義論﹝並序﹞

卷五十八諸家气法部

胎息精微論

茅山賢者服內气訣

胎息根旨要訣

胎息雜訣

尹眞人服元气術

服元气法

胎息口訣﹝並序﹞

卷五十九諸家气法部

延陵君修養大略

赤松子服气經序

神仙絕谷食气經

太無先生服气法

墨子閉气行气法

太淸王老口傳服气法

曇鸞法師服气法

達摩大師住世畱形內眞妙用訣

項子食气法

張果先生服气法

申天師服气要訣

王眞人气訣

大威儀先生玄素眞人要用气訣

王說山人服气新訣

嵩山李奉時服气法

卷六十諸家气法部

中山玉櫃服气經

幻眞先生服內元气訣法

胎息經

卷六十一諸家气法部

用气集神訣

服五方靈气法

五廚經气法﹝並敍﹞

谷神妙气訣

辧雜呼神名

中嶽郤儉食气法

十二月服气法

三一服气法

服三气法

服气雜法祕要口訣

延陵君煉气法

卷六十二諸家气法部

太淸王老口傳法序

說膈結

初學訣法

說覆仰法

服气雜法

辧腸轉數法

服气十事

神息法

服气問答訣法

姑婆服气親行要訣問答法

王老眞人經後批

卷六十三

金丹部

玄辧九君辧金虎鉛汞造鼎入金祕眞肘後方上篇

旨教五行內用訣

造金鼎銘

正隱甲法象天符用火並合金造鼎肘後方下篇

行符合天符法象

卷六十四

金丹訣部

金華玉女說丹經

玄解錄

辧金石藥並去毒訣

守仙五子丸方

王屋眞人口授陰丹祕訣靈篇

卷六十五

金丹訣部

太淸金液神丹經﹝並序﹞

作六一泥法

合丹法

祭受法

太淸金液神丹陰君歌

卷六十六

金丹部

丹論訣旨心照五篇

旨敍訣第一

明辧章第二

金丹論第三

大還丹宗旨第四

赤松子玄記第五

梁朝四公訣

卷六十七

金丹部

金丹序

黃帝九鼎神丹序

九轉丹名

太淸神丹法

九轉丹遲速效驗

九光丹法

五靈丹法

岷山丹法

五成丹法

金液法﹝威喜巨勝法附﹞

卷六十八

金丹部

太上八景四蕊紫漿五珠降生神丹方一首﹝並序﹞

九還金丹二章

卷六十九

金丹部

七返靈砂論﹝並序﹞

卷七十

內丹訣法部

還丹內象金鑰匙﹝並序﹞

黑鉛水虎論

紅鉛火龍訣

還金術三篇﹝並序﹞

卷七十一

金丹部

太淸丹經要訣﹝並序﹞

卷七十二

內丹部

大還丹契祕圖﹝並序﹞

眞元妙道修丹歷驗抄

卷七十三

內丹部

古龍虎歌

金丹金碧潛通訣

陰丹愼守訣

大還心鏡

太淸神丹中經敍

卷七十四

方藥部

太極眞人靑精乾石ㄒ飯上仙靈方

太上巨勝腴煮五石英法

太上肘後玉經八篇

太一餌瑰葩云屑神仙上方﹝並引說﹞

靈飛散方傳信錄﹝雲母法附﹞

靈飛散方

治雲母法

卷七十五

方藥部

神仙煉服雲母祕訣序

卷七十六

方藥部

靈寶還魂丹方﹝並序﹞

修金碧丹砂變金粟子方

修羽化河車法

神室河車方

九轉煉鉛法

金丹法

伏火北亭法

化庚粉法

伏藥成制汞爲庚法

四壁櫃朱砂法

卷七十七

方藥部

大洞西華玉堂仙母金丹法

鎭魂固魄飛騰七十四方靈丸

南嶽眞人鄭披云傳授五行七味丸方

九眞中經四鎭丸

黃帝四扇散方

王母四童散方

帝女玄霜掌上錄

螢火丸方

黃帝受黃輕四物仙方

眞人駐年藕華方

老君益壽散方

驪山老母絕穀麥飯術

文始先生絕谷方

太淸飛仙法

太白星官洗眼方

張少眞煉九轉鉛精法

茯苓﹤麥少﹥方

卷七十八

方藥部

三品頤神保命神丹方敍

上品頤神保命篇第一

中品和形養性篇第二

下品療疾蠲屙篇第三

古鐵胤粉方

後代名醫造鐵胤粉

卷七十九

符圖部

五嶽眞形圖序

五嶽眞形神仙圖記

王母授漢武帝眞形圖

五嶽眞形圖法﹝並序﹞

晉鮑靚施用法

卷八十

符圖部

洞玄靈寶三部八景二十四住圖

五稱符二十四眞圖

元覽人鳥山形圖

卷八十一庚申部

上淸元始譜錄太眞玉訣

論庚申存童子去玄靈訣

制六欲神法

六甲存童子去玄靈法

三尸中經

去三尸符法

卷八十二庚申部

三尸篇

遊稚川記

夢三尸說

卷八十三庚申部

中山玉櫃經服气消三虫訣

說三尸

說三尸所居法

候三尸法

趙先生口訣祝屍虫法﹝凡三法﹞

東方氏制三尸法

紫微宮降太上去三尸法

太虛眞人消三尸法

思念道誡去三尸法

五行紫文除屍虫法﹝凡三法﹞

存心中赤气去三尸法

卷八十四

尸解部

太極眞人石精金光藏景錄形經說

釋石精金光藏景錄形法

尸解敍

造劍尸解法

尸解次弟事迹法度

太極眞人誡

尸解神杖法

水解﹝凡三人﹞

卷八十五

尸解部

太極眞人飛仙寶劍上經敍

戎胡授舜十轉紫金丹敍

太一守屍

景霄眞人

太玄陰生符

太極眞人遺帶散

軒轅黃帝

寧封﹝火解﹞

玉子

王子喬

淸平吉

司馬季主

鮑叔陽

徐彎

董仲君

龍述

王方平

欒巴﹝兵解﹞

女眞趙素臺

女眞程偉妻

劉忄畫

張玄賓

王嘉﹝兵解﹞

陰君傳鮑靚尸解法

折象

吳猛

左慈

王延

王叟

卷八十六

尸解部

洞生太帝君鎭生五臟訣

太陰煉形

水火蕩煉屍形

陰陽六甲煉形質法

修九眞中道

化形濯景

地下主者

寧先生

靈壽光

趙成子

許玉斧

張魯

許道育﹝女眞﹞

範豺

喬順

卷八十七諸眞要略部

太淸神仙眾經要略

卷八十八仙籍旨訣部

道生旨

養生辧疑訣

下元歌

卷八十九諸眞語論部

經告

卷九十

七部語要部

連珠﹝凡六十五首﹞

卷九十一

七部名數要記部

九守﹝凡九篇﹞

十三虛無

七報

七傷

卷九十二仙籍語論要記部

眾眞語錄

卷九十三仙籍語論要記部

神仙可學論

道性論

三相論

眞相論

陰陽五行論

卷九十四仙籍語論要記部

坐忘論﹝並序凡七篇﹞

卷九十五仙籍語論要記部

法性虛妄

道性因緣

本性淳善

有爲無爲法

觀四大相

色身煩惱

筏諭

病說

求道二患

夢諭虛妄

散花諭

論種子

眞假

空法

卷九十六

贊頌部贊頌歌

太微天帝君《贊﹝大有妙經﹞頌》一章

天帝君贊《大有妙經頌》一章

太帝君贊《大有妙經頌》一章

《老君本生經頌》一章

《太上智慧佪玄經頌》一章

《太上智慧經贊》一章

《本願大戒經頌》一章

《玉皇授濆生大洞三十九章與《登龍臺歌》二章

《西王母授紫度炎光神變經頌》三篇

《靈寶眞一自然太上玄一眞人頌》一章

《太上弘道頌》一章

方諸宮東華上房靈妃歌曲一章

靑童大君常吟詠一章

太虛眞人常吟詠一章

西城眞人王君常吟詠一章

小有眞人王君常吟詠一章

郭四朝常乘小船遊戲塘中叩船而歌四首

保命仙君告許虎牙杜廣平常喜歌一章

西王母宴漢武帝上元夫人彈雲林之摐歌步虛之曲一章

西王母又命侍女田四妃答歌一章

王母贈魏夫人歌一章﹝並序﹞

雙禮珠彈云摐而答歌一章

髙仙盼遊洞靈之曲一章﹝並序﹞

四眞人降魏夫人歌共五章﹝並序﹞

方諸靑童歌一章

次扶桑神王歌一章

次淸虛眞人歌二章

《人間可哀》之曲一章﹝並序﹞

巴謠一章﹝並序﹞

楊羲眞人夢蓬萊仙公洛廣休召四人各賦詩一章

石安慶先作詩一章

次張誘世作詩一章

次許玉斧作詩一章

次丁瑋寧作詩一章

吳王夫差書一章﹝並序﹞

辛玄子詩三首﹝並序﹞

卷九十七

贊頌部歌詩

太微玄淸左夫人歌一首﹝並序﹞

靈鳳歌一首﹝並序﹞

女仙張麗英石鼓歌一首﹝並序﹞

漢初童謠歌一首﹝並序﹞

萼綠華贈羊權詩三首﹝並序﹞

九華安妃贈楊司命詩二首﹝並序﹞

中候王夫人詩四首﹝並序﹞

方丈臺昭靈李夫人詩三首﹝並序﹞

南極王夫人授楊羲詩三首﹝並序﹞

紫微王夫人詩一十七首﹝並序﹞

卷九十八

贊頌部詩贊辭

太眞夫人贈馬明生詩二首﹝並序﹞

雲林右英夫人甗楊眞人許長史詩二十六首﹝並序﹞

太極眞人智慧經贊六首

卷九十九

贊頌部詩贊辭

吳子來寫眞贊一首詩二首﹝並序﹞

仙人貽白永年詩一首﹝並序﹞

李公佐仙僕詩一首﹝並序﹞

攄浩然泛虛舟辭遺欒渾之詩二首﹝並序﹞

靈響詞五首﹝並序﹞

眾仙步虛詞五首

靑童天君常吟一首

南嶽夫人作與許長史一首

南嶽夫人作一首

卷一百

紀傳部紀

眞宗皇帝禦制《先天紀敍》

軒轅本紀

卷一百一

紀傳部紀

元始天王紀

太上道君紀

上淸髙聖太上玉晨大道君紀

三天君列紀

靑靈始老君紀

丹靈眞老君紀

中央黃老君紀

金門皓靈皇老君紀

五靈玄老君紀

卷一百二

紀傳部紀

混元皇帝聖紀

太微天帝君紀

靑要帝君紀

總眞主錄紀

中天玉寶元靈元老君紀

赤明天帝紀

南極尊神紀

卷一百三

紀傳部傳

宋眞宗禦制《翊聖保徳眞君傳序》

翊聖保徳眞君傳

進翊聖保徳眞君事迹表

批答

卷一百四

紀傳部傳

玄洲上卿蘇君傳

太和眞人傳﹝元陽子附﹞

太極眞人傳

太淸眞人傳

太元眞人東嶽上卿司命眞君傳

卷一百五

紀傳部傳

淸靈眞人裴君傳

卷一百六

紀傳部傳

淸虛眞人王君內傳

紫陽眞人周君內傳

馬明生眞人傳

陰眞君傳﹝陰眞君自敍附﹞

吳猛眞人傳

許遜眞人傳

許邁眞人傳

楊羲眞人傳

鮑靚眞人傳

卷一百七

紀傳部傳錄

陶先生小傳

華陽隱居先生本起錄

梁茅山貞白先生傳

卷一百八

紀傳部傳

列仙傳

卷一百九

紀傳部傳

神仙傳

卷一百一十

紀傳部傳

洞仙傳

卷一百一十一

紀傳部傳

洞仙傳

卷一百一十二

紀傳部傳

神仙感遇傳

卷一百一十三﹝上﹞

紀傳部傳

神仙感遇傳﹝續﹞

卷一百一十三﹝下﹞

紀傳部傳

續仙傳

卷一百一十四

紀傳部傳

墉城集仙錄敍

卷一百一十五

紀傳部傳

墉城集仙錄敍﹝續﹞

卷一百一十六

紀傳部傳

墉城集仙錄敍﹝續﹞

卷一百一十七

靈驗部

宮觀

眞宗皇帝禦制敍

廣成先生序

饒州開元觀神運殿閣過湖驗

洋州馮行襲毀素靈宮驗

文銖臺二僧擊救苦天尊像驗

亳州太淸宮老君挫賊驗

周眞人居上經堂基驗

魏夫人壇十僧來毀九遭虎噬驗

嚴撰掘洪州鐵柱驗

王峯吳行魯毀掘成都龍興觀驗

劉將軍取東明觀土修宅驗

南康王夢二神人告以將富貴驗

果州開元觀工匠同夢得材木驗

北都潛丘臺崔相國應夢修觀驗

相國劉瞻夢天尊言再居相位驗

李蔚相國應夢天尊修觀驗

鄭相國還願修寧州眞寧觀驗

段相國報願修忠州仙都觀驗

樓觀赤光示人以避難驗

卷一百一十八道教靈驗記部

木文天尊見像驗

漢州什邡縣水浮鐵像天尊驗

靑城丈人眞君賜錢驗﹝鐵像驗附﹞

金州洵陽縣望仙觀天尊理訟驗

張仁表念太一救苦天尊驗

李邵畫太一天尊驗

楊師謨修觀享壽驗

呂細修觀仙人來往驗

黑髭老君召代宗遊十洲三島驗

玉局化玉像老君應夢驗

自然石文老君降雨驗

賴處士預言老君降生作幼主驗

賈湘嚴奉老君驗

沈瑩供養老君驗

姚鵠修老君殿驗

楊鬧兒奉事老君驗

卷一百一十九道教靈驗記部

昭成觀壁畫天師驗﹝絹畫驗附﹞

陵州天師井塡欠數鹽課驗

李環夢遇天師告授陵州刺史驗

謝貞精意圬墁遇天師授符驗

道士劉方瀛依天師劍法治疾驗

西王母塑像救疾驗﹝三將軍附﹞

歸州黃魔神峽水救船驗

靑城丈人同葛王貴化靈官示現驗

羅眞人降雨助金驗

嘉州開元觀飛天神王像捍賊驗

楚王趙匡凝北帝祥應

李昌遐誦《消災經》驗

崔晝誦《度人經》驗

姚元崇女精志焚修老君授經驗

王道珂誦《天蓬咒》驗

王淸遠誦《神咒經》驗

忠州平都山仙都觀取《太平經》驗

天臺玉霄宮葉尊師符治狂邪驗

賈瓊受《童子籙》驗

尹言念《陰符經》驗

趙業受《正一籙》驗

僧法成竊攺道經驗

僧行端輒攺《五廚經》驗

崔公輔取寶經不還驗

劉載之誦《天蓬咒》驗

姚生持《黃庭經》驗

卷一百二十道教靈驗記部

處州靑田縣淸虛觀古鐘自歸驗

靑城山宗玄觀銅鐘不能損驗

溫江縣太平觀鑄鐘道士得道驗

眉州故彭山市觀大鐘傷寺匠驗

浴爰赤木古鐘水洗瘡驗﹝古鐘驗附﹞

渝州南平縣道昌觀古鐘奇巧驗

黔南鹽井古鐘多年無毀蝕驗

天臺山玉霄宮古鐘僧偸而卒驗

開州龍興觀鐘雪冤驗﹝云安鐘附﹞

施州淸江郡開元觀鐘見夢驗

洪州遊帷觀鐘州官彊取入寺驗

天師劍愈疾驗

張讓黃神印救疾驗

範希越天蓬印祈雨驗

越州上虞縣鐘時鳴地中驗

王謙據蜀隋文帝黃籙齋克平驗

靑城丈人授黃帝龍蘗並降雨驗

天師葉法善設醮攝魅驗

範陽盧蔚醮本命驗

崔圖修黃籙齋救母生天驗

赫連寵修黃籙齋解父冤驗

唐獻修黃籙齋母得生天驗

李承嗣解妻兒冤修黃籙齋驗

吳韜修黃籙齋卻兵驗

公孫璞修黃籙齋懺悔宿冤驗

卷一百二十一道教靈驗記部

胡尊師修淸齋驗

崔玄亮修黃籙齋驗﹝持經驗附﹞

武昌人醮水驗

徐翥爲父修黃籙齋驗

張班妻陪錢納天曹庫驗

蘇州鹽鐵院招商官修神咒道場驗

相國杜豳公修黃籙齋免閻羅王驗

南康王韋臯修黃籙道場驗

李約妻要黃籙道場驗

盧賁修黃籙道場驗

樊令言修北帝道場誅狐魅驗

鮮於甫爲解冤修黃籙道場驗

竇徳玄爲天符專追求奏章免驗

馬敬宣爲妻修黃籙道場驗

秦萬受斗尺欺人罪修黃籙齋驗

杜鵬舉父母修南斗延生醮驗

卷一百二十二道教靈驗記部

衢州東華觀監齋隱欺常住驗

婺州開元觀蒙剌史復常住驗

杭州余杭上淸觀道流隱欺常住驗

李賞斫龍州牛心山古觀松柏驗

蜀州新津縣平蓋化被盜毀伐驗

嘉州開元觀門扉爲馬棧驗

成都景云觀三將軍堂柱礎驗

成都卜肆支機石驗

成都玉局化洞門石室驗

漢州金堂縣三元觀轍迹驗

玉局化九海神龍驗

靑城絕頂上淸宮天池驗﹝六時水驗附﹞

葛王貴化丁東水驗

金堂縣昌利化玄元觀九井驗

仙都山陰君洞驗

嘉州東觀尹眞人石函驗

九嶷山女仙魯妙典石盆鐵臼驗

眞宗皇帝禦制《天童護命妙經序》

《太上天童經》靈驗錄

序

祀汾陰之歲﹐臣隸職霜臺﹐作句稽之吏。越明年秋﹐以鞫獄無狀﹐謫掾於寧海。冬十月﹐會聖祖天尊降延恩殿﹐而眞宗皇帝親奉靈儀﹐躬承寶訓﹐啟綿鴻於帝系﹐浚淸發於仙源。誕告萬邦﹐凝休百世。於是天子銳意於至教矣。在先時﹐盡以祕閣道書﹑太淸寶蘊太淸寶蘊﹕指太淸宮唐寫本《道藏》。出降於余杭郡﹐俾知郡故樞密直學士戚綸﹑漕運使今翰林學士陳堯佐﹐選道士衝素大師朱益謙﹑馮徳之等﹐專其修較﹐俾成藏而進之。然其綱條漶漫﹐部分參差﹐與《瓊綱》《玉緯》之目舛謬不同。歲月坐遷﹐科條未究。適綸等上言﹐以臣承乏﹐委屬其績。時故相司徒王欽若總統其事﹐亦誤以臣爲可使之。又明年冬﹐就除臣著作佐郎﹐俾專其事。臣於時盡得所降到道書﹐並續取到蘇州舊《道藏》經本千餘卷﹐越州﹑臺州舊《道藏》經本亦各千餘卷﹐及朝廷續降到福建等州道書﹐《明使摩尼經》等﹐與諸道士依三洞綱條﹑四部錄略﹐品詳科格﹐商較異同﹐以銓次之﹐僅能成藏﹐都盧四千五百六十五卷﹐起千字文「天」字爲函目﹐終於「宮」字號﹐得四百六十六字。且題曰﹕《大宋天宮寶藏》。距天禧三年春﹐寫錄成七藏以進之。臣涉道日淺﹐丁時幸深﹐詎期塵土之蹤﹐坐忝神仙之職﹖蛙跳缺甃﹐積迷虷蟹之區﹔蚋泊浮滓﹐但局酰雞之覆。𨿽年棲暮景﹐而寶重分陰。於是精究三乘﹐詳觀四輔﹐采摭機要﹐屬類於文。探晨

燈虹映之微﹐綜玉佩金璫之說。泥丸﹑赤子﹑九宮﹐爰系於一方﹔神室﹑嬰兒﹑百道﹐皆根於兩半。至如三奔三景之妙﹐九變十化之精﹐各探其門﹐互稱要妙。刻舟求劍﹐體貌何殊﹖待兔守株﹐旨意寧遠。因玆探討﹐遂就編聯﹐掇雲笈七部之英﹐略寶蘊諸子之奧﹐總爲百二十卷﹐事僅萬條。習之可以階云漢之遊﹐覽之可以極天人之際。考核類例﹐盡著指歸﹐上以酬眞宗皇帝委遇之恩﹔次以備皇帝陛下乙夜之覽﹔下以稗文館校讎之職﹐外此而往﹐少暢玄風耳。

臣君房謹序

卷一道徳部

◎總敍道徳

《老君指歸》曰﹕太上之象﹐莫髙乎道徳﹔其次莫大乎神明﹔其次莫大乎太和﹔其次莫崇乎天地﹔其次莫著乎陰陽﹔其次莫明乎大聖。夫道徳﹐所以可道而不可原也。神明﹐所以可存而不可伸也。太和﹐所以可體而不可化也。天地﹐所以可行而不可宣也。陰陽﹐所以可用而不可傳也。大聖﹐所以可觀而不可言也。故度之所度者知﹐而數之所數者少﹐知之所知者淺﹐而爲之所爲者薄。至眾之眾不可數﹐而至大之大不可度。微妙窮理﹐非知之所能測﹐大成之至﹐非爲之所能得﹐天地之間禍亂患咎﹐非事之所能克也。故不道之道﹐不徳之徳﹐政之元也﹔不名之名﹐亡功而功﹐化之根也。是故王者有爲而天下有欲﹐去醇而離厚﹐淸化而爲濁。開人耳目﹐示以聲色﹐養以五味﹐說以功徳﹐教以仁義﹐導以禮節﹐民如寢覺出於冥室﹐登丘陵而盼八方﹐覽參辰而見日月。故化可言而徳可列﹐功可陳而名可別。是以知放流而邪僞作﹐道徳壅蔽﹐神明隔絕。百殘萌生﹐太和消竭。天下徨徨迷惑﹐馳騁是非之境﹐失其自然之節。情變至化﹐糅於萬物。悴憔黧黑﹐憂患滿腹﹐不安其生﹐不樂其俗。喪其天年﹐皆傷暴虐。是以君臣相顧而營營﹐父子相念而

戀戀﹐兄弟相憂而淒淒﹐民人恐懼而忄雙身。忄雙身相結﹐死不旋踵﹐爲患禍也。父子戀戀﹐兄弟淒淒﹐昏定晨省﹐出辭入面﹐爲夭傷也。臣見其君﹐五色無主﹐疾趨力拜﹐翕肩促肘﹐稽首膝行以嚴其上者﹐爲不相親也。故可道之道﹐道徳彰而非自然也﹔可名之名﹐功名顯而非素眞也。

《老君指歸略例》曰﹕夫物之所以生﹐功之所以成﹐必生乎無形﹐形由乎無名。無形無名者﹐萬物之宗也。不溫不涼﹐不宮不商﹐聽之不可得而聞﹐視之不可得而彰﹐體之不可得而知﹐味之不可得而嘗。故其爲物也則混成﹐爲象也則無形﹐爲音也則希聲﹐爲味也則無呈。故能爲品物之宗主﹐包通天地﹐靡使不經也。若溫也﹐則不能涼矣。宮也﹐則不能商矣。形必有所分﹐聲必有所屬。故象而形者﹐非大象也。音而聲者﹐非大音也。然則四象不形﹐則大象無以暢﹔五音不聲﹐則大音無以至。四象形而物無所主焉﹐則大象暢矣。五音聲而心無所適焉﹐則大音至矣。故執大象則天下往﹐用大音則風俗移。無形暢﹐天下𨿽往﹐往而不能釋也﹔希聲至﹐風俗𨿽移﹐移而不能辯也。是故天生五物﹐無物爲用﹔聖行五教﹐不言爲化。是以「道可道﹐非常道﹔名可名﹐非常名」也。五物之母﹐不炎不寒﹐不柔不剛。五教之母﹐不皦不昧﹐不恩不傷。𨿽古今不同﹐時移俗易﹐此不變也。所謂自古及今﹐其名不去者也。天不以此則物不生﹐治不以此則功不成。故古今通﹐終始同。執古可以禦今﹐證今可以知古始﹐此所謂常者也。無皎昧之狀﹐溫涼之象﹐故知常曰明也。物生功成﹐莫不由乎此﹐故以閱眾甫。夫奔電之疾﹐猶不足以一時周﹔禦風之行﹐猶不足以一息期。善速在不疾﹐善至在不行。故可道之盛﹐未足以官天地﹔有形之極﹐未足以府萬物。是故嘆之者不能盡乎斯美﹐詠之者不能暢乎斯弘。名之不能當﹐稱之不能旣。名必有所分﹐稱必有所

由。有分則有不兼﹐有由則有不盡。不兼則大殊其眞﹐不盡則不可以名。此可演而明也。夫道也者﹐取乎萬物之所由也。玄也者﹐取乎幽冥之所出也。深也者﹐取乎探賾而不可究也。大也者﹐取乎彌綸而不可極也。遠也者﹐取乎緬邈而不可及也。微也者﹐取乎幽微而不可睹也。然則道玄深大妙遠之言﹐各有其義﹐未盡其極者也。然彌綸無極﹐不可名細﹔微妙無形﹐不可名大。是以《經》云﹕字之曰「道」﹐謂之曰「玄」﹐而不名也。然則言之者失其常﹐名之者離其眞﹐爲之則窒其性﹐執之則失其原矣。是以聖人不以言爲主﹐則不違其常﹔不以名爲常﹐則不離其眞﹔不以爲爲事﹐則不敗其性﹔不以執爲制﹐則不失其原矣。然則老君之文﹐欲辯而詰者﹐則失其旨也﹔欲名而責者﹐則違其義也。故其大歸也﹐論太始之原以明自然之性﹔演幽冥之極以定惑罔之迷。因而不爲﹐損而不施﹐崇本以息末﹐守母以存子﹔賤夫巧術﹐爲在未有﹐無責於人﹐必求諸己﹔此其大要也。而法者尙乎齊同﹐而形以檢之﹔名者尙乎定眞﹐而言以正之﹔儒者尙乎全愛﹐而譽以進之﹔墨者尙乎儉嗇﹐而智以立之﹔雜者尙乎眾美﹐而總以行之。夫形以檢物﹐巧僞必生﹔名以定物﹐理恕必失﹔譽以進物﹐爭尙必起﹔矯以立物﹐乖違必作﹔雜以行物﹐穢亂必興。斯皆用其子而棄其母﹐物失所載﹐未足守也。然致同塗而異至﹐合旨而趨乖﹐而學者惑其所致﹐迷其所趨。觀其齊同則謂之法﹐睹其定眞則謂之名﹐察其純愛則謂之儒﹐鑑其儉嗇則謂之墨﹐見其不系則謂之雜。隨其所鑑而正名焉﹐順其所好而執意焉。故使有紛紜憤錯之論﹐殊趨辧析之爭﹐蓋由斯矣。又其爲文也﹐舉終以證始﹐本始以盡終。開而弗達﹐導而弗牽。尋而後旣其義﹐推而後盡其理。善法事始以首其論﹐明夫會歸以終其文。故使同趨而感發於事者﹐莫不美其興言之始﹐因而演焉﹔異旨而獨構者﹐莫不說其

會歸之徵﹐以爲證焉。夫塗𨿽殊必同其歸﹐慮𨿽百必均其致﹐而舉夫歸致以明至理﹐故使觸類而思者﹐莫不欣其思之所應﹐以爲得其義焉。凡物之所以存﹐乃反其形﹔功之所以克﹐乃反其名。夫存者不以存爲存﹐以其不忘亡也﹔安者不以安爲安﹐以其不忘危也。故保其存者亡﹐不忘亡者存﹔安其位者危﹐不忘危者安。善力舉秋毫﹐善聽聞雷霆﹐此道之與形反也。安者實安﹐而曰非安之所安﹔存者實存﹐而曰非存之所存﹔侯王實尊﹐而曰非尊之所尊﹐皆理之大者也。名號生乎形狀﹐稱謂出乎涉求。名號不虛生﹐稱謂不虛出。故名號則大失其旨﹐稱謂則未盡其極。是以謂玄﹐則玄之又玄﹔稱道﹐則域中有四大也。

《韓非子主道篇》曰﹕道者﹐萬物之始﹝物從道生﹐故曰始﹞﹐是非之紀也﹝是非因道彰﹐故曰紀﹞﹐是以明君守始以知萬物之源﹐治紀以知善敗之端。故虛靜以待令﹐臣將自表異﹝君見其志﹐臣用其意以稱之﹞。故曰﹕去好去惡﹐臣乃見素﹔去賢去智﹐臣乃自備。故有智而不以慮﹐使萬物知其處﹔有行而不以賢﹐觀臣下之所因﹔有勇而不以怒﹐使羣臣盡其武。是故去智而有明﹐去賢而有功﹐去勇而有彊。羣臣守職﹐百官有常﹐因能而使之﹐是謂習常。故曰﹕寂乎其無位而處﹐寥乎莫得其所名。明君無爲於上﹐羣臣悚懼於下。明君之道﹐使智者盡其慮﹐而君因以斷事﹐故君不窮於智﹔賢者敕其材﹐君因而任之﹐故君不窮於能。有功則君有其賢﹐有過則臣任其罪﹐故君不窮於名。是故不賢而爲賢者師﹐不智而爲智者正。臣有其勞﹐君有其成功﹐此之謂賢主之經也。

《淮南洪烈》曰「夫道者覆天載地﹐廓四方﹐拆八極﹔髙不可際﹐深不可測﹔包裹天地﹐稟授無形﹔原流泉浡﹐衝而徐盈﹔混混汩汩﹐濁而徐淸。故植之而塞於天地﹐橫之而彌於四海﹐施之無窮而無所朝夕﹔舒之幎於六合﹐捲之不盈於一

握。約而能張﹐幽而能明﹐弱而能彊﹐柔而能剛﹔橫四維而含陰陽﹐宇宙而章三光﹔甚淖而滒﹐甚纖而微。山以之髙﹐淵以之深﹔獸以之走﹐鳥以之飛﹔日月以之明﹐星辰以之行﹔麟以之遊﹐鳳以之翔。

太古二皇﹐得道之柄﹐立於中央﹔神與化遊﹐以撫四方。是故能天運地滯﹐輪轉而無廢﹐水流而不止﹐與萬物終始。風興雲蒸﹐事無不應﹔雷聲雨降﹐並應無窮﹔鬼出電入﹐龍興鸞集﹔鈞旋轂轉﹐周而復匝﹔已雕已琢﹐還反於朴。無爲爲之而合於道﹐無爲言之而通乎徳﹔恬愉無矜而得於和﹐有萬不同而便於性﹔神托於秋毫之末﹐而大與宇宙之總。其徳優天地而合陰陽﹐節四時而調五行﹔句兪覆育﹐萬物羣生﹔潤於艸木﹐浸於金石﹔禽獸碩大﹐毫毛潤澤﹔羽翼奮也﹐角觡生也﹐獸胎不殰﹐鳥卵不殈﹔父無喪子之憂﹐兄無哭弟之哀﹔童子不孤﹐婦人不孀﹐虹姿不出﹐賊星不行﹔含徳之所致。

夫太上之道﹐生萬物而不有﹐成化象而弗宰。跂行喙息﹐膃飛蠕動﹐待而後生﹐莫之知徳﹔待之後死﹐莫之能怨。得以利者不能譽﹐用而敗者不能非﹔收聚畜積而不加富﹐布施稟授而不益貧﹔周旋而不可究﹐纖微而不可勤﹔累之而不髙﹐墮之而不平﹔益之而不眾﹐損之而不寡﹔斫之而不薄﹐殺之而不殘﹔鑿之而不深﹐塡之而不淺。惚兮恍兮﹐不可爲象兮﹔恍兮惚兮﹐用不屈兮﹔幽兮冥兮﹐應無形兮﹔邃兮洞兮﹐不虛動兮﹔與柔剛捲舒兮﹔與陰陽俯仰兮。葛仙公《五千文經序》曰﹕老君體自然而然﹐生乎太無之先﹐起乎無因﹐經歷天地終始﹐不可稱載﹔窮乎無窮﹐極乎無極也。與大道而輪化﹐爲天地而立根。布气於十方﹐抱道徳之至純。浩浩蕩蕩﹐不可名也。煥乎其有文章﹐巍乎其有成功﹐淵乎其不可量﹐堂堂乎爲神明之宗。三光持以朗照﹐天地稟之得生﹐乾坤運以吐精。髙而無民﹐貴

而無位﹐覆載無窮。是故八方諸天﹐普弘大道。開辟已前﹐復下爲國師﹐代代不休﹐人莫能知之。匠成萬物而不言我﹐爲玄之徳也。故眾聖所共宗。道尊徳貴﹐夫莫之爵而常自然﹐惟老氏乎﹗周時復托神李母﹐剖左腋而生﹐生卽皓然﹐號曰「老子」。老子之號﹐因玄而出﹐在天地之先﹐無衰老之期﹐故曰老子。世人謂老子當始於周代。老子之號﹐始於無數之劫﹐窈窈冥冥﹐眇邈久遠矣。周室世衰﹐大道不行﹐西遊天下。關令尹喜曰「大道將隱乎﹐願爲我著書。」於是作《道徳》二篇五千文上下經焉。

《老君戒文》云﹕老君生玄洪聖堂。爾時未有天地日月﹐手無所攀﹐足無所躡﹐懸身而處﹐不墮不落﹔身著三光之衣﹐照於虛芒﹐如今日月之光也。﹪

《混元皇帝聖紀序》曰﹕原夫大道玄寂﹐理極無爲﹔上徳沖虛﹐義該眾妙。是以精凝眞一﹐非假物以稱生﹔形結九空﹐不待有而成體。含神太混﹐毓粹幽原﹐恍惚帝先﹐希微至極。故能眞融金闕﹐教逸不言﹔惠渙玉京﹐慈光有物。二儀持以覆載﹐萬品賴以滋榮。神冠陰陽﹐功成造化。先天地而獨立﹐後塵劫而無昧。

唐開元皇帝《道徳經序》曰﹕昔在元聖﹐彊著玄言。權輿眞宗﹐啟迪來裔。遺文誠在﹐精義頗乖。撮其指歸﹐𨿽蜀嚴而猶病﹔摘其章句﹐自河公而或略。其餘浸微﹐固不足數。則我玄元妙旨﹐豈其將墜﹖朕誠寡薄﹐常感斯文﹐猥承有後之慶﹐恐失無爲之理。每因淸宴﹐輒叩玄關﹔隨所意得﹐遂爲箋注。豈成一家之說﹐但備遺闕之文。今玆絕筆﹐是詢於眾公卿臣庶﹑道釋二門﹐有能起予類於卜商﹐鍼疾同於左氏。渴於納善﹐朕所虛懷﹔苟副斯言﹐必加厚賞。且如諛臣﹐自聖幸非此流。懸市相矜﹐亦云小道。旣其不諱﹐咸可直言。勿爲來者所嗤﹐以

重朕之不徳。

唐吳筠《玄綱論道篇》曰﹕道者何也﹖虛無之系﹐造化之根﹐神明之本﹐天地之元。其大無外﹐其微無內﹐浩曠無端﹐杳冥無際。至幽靡察而大明垂光﹐至靜無心而品物有方。混漠無形﹐寂寥無聲﹔萬象以之生﹐五行以之成。生者無極﹐成者有虧。生生成成﹐今古不移。此之謂道也。徳者何也﹖天地所稟﹐陰陽所資﹔經以五行﹐緯以四時﹔牧之以君﹐訓之以師﹔幽明動植﹐咸暢其宜﹔澤流無窮﹐羣生不知謝其功﹔惠加無極﹐百姓不知賴其力。此之謂徳也。然則通而生之謂之道﹐道固無名焉﹔畜而成之謂之徳﹐徳固無稱焉。嘗試論之﹕天地人物﹑仙靈鬼神﹐非道無以生﹐非徳無以成。生者不知其始﹐成者不見其終。探奧索隱﹐孰窺其宗﹖入有之末﹐出無之先。莫究其朕﹐謂之自然。自然者﹐道徳之常﹐天地之綱也。又曰﹕道徳者﹐天地之祖﹔天地者﹐萬物之父﹔帝王者﹐三才之主。然則道徳﹑天地﹑帝王一也﹐而有今古澆淳之異﹐堯桀理亂之殊者何哉﹖夫道徳無興衰﹐人倫有否泰﹐古今無變易﹐情性有推遷。故運將泰乎則至陽眞精降而爲主﹐賢良輔而姦邪伏矣﹔時將否乎則太陰純精升而爲主﹐姦邪弼而賢良隱矣。天地之道﹐陰陽有數﹐故理亂之殊也。所以古淳而今澆者﹐亦猶人幼愚而長慧也。嬰兒未孩﹐則上古之含純粹也﹔漸有所辯﹐則中古之尙仁義也﹔成童可學﹐則下古之崇禮智也﹔壯齒多欲﹐則季世之競浮僞也。變化之理﹐世俗之宜﹐故有澆淳之異也。核其所以﹐原其所由﹐子以習教而性移﹐人以隨時而朴散。𨿽然﹐父不可不教於子﹐君不可不理於人。教子在於義方﹐理人在於道徳。義方失則師友不可訓也﹔道徳喪﹐則禮樂不能理也。𨿽加以刑罰﹐益以鞭楚﹐難制於姦人賊子矣。是以示童兒以無誑﹐則保於忠信﹔化時俗以純素﹐則安於天和。故非執道徳以化人者﹐

未聞其至理也。

唐陸希聲《道徳經傳序》曰﹕大道隱﹐世教衰﹐天下方大亂。當是時﹐天必生聖人。聖人憂斯民之不底於治﹐而扶衰救亂之術作﹐周之末世其幾矣。於是仲尼闡三代之文以扶其衰﹐老氏據三皇之質以救其亂﹐其揆一也。蓋仲尼之術興於文﹐文以治情﹔老氏之術本於質﹐質以復性。性情之極﹐聖人所不能異﹔文質之變﹐萬世所不能一也。《易》曰﹕顯諸仁。以文爲教之謂也。文之爲教﹐其事彰﹐故坦然明白。坦然明白﹐則雅言者詳矣。《易》曰﹕藏諸用。以質爲教之謂也。質之爲教﹐其理微﹐故深不可識。深不可識﹐則妄作者眾矣。夫惟老氏之術﹐道以爲體﹐名以爲用﹐無爲無不爲﹐而格於皇極者也。楊朱宗老氏之體﹐失於不及﹐以至於貴身賤物。莊周術老氏之用﹐失於太過﹐故務欲絕聖棄智。申﹑韓失老氏之名﹐而獘於苛繳刻急。王﹑何失老氏之道﹐而流於虛無放誕。此六子者﹐皆老氏之罪人也。而世因謂老氏之指﹐其歸不合於仲尼。故訾其名﹐則曰槌提仁義﹐絕滅禮學﹔病其道﹐則曰獨任淸虛﹐不可以爲治。於戲﹗世之迷﹐其來遠矣﹗是使老氏受誣於千載﹐道徳不行於當世﹐良有以也。且老氏本原天地之始﹐歷陳古今之變﹐先明道徳﹐次說仁義﹐下陳禮學之失﹐刑政之煩﹐言其馴致而然耳。其秉要執本﹐在乎情性之極。故其道﹐始於身心﹐形於家國﹐終於天下﹐如此其備也﹐而惑者尙多雲云﹐豈不謂厚誣哉﹗昔伏羲氏畫八卦﹐象萬物﹐窮性命之理﹐順道徳之和。老氏亦先天地﹐本陰陽﹐推性命之極﹐原道徳之奧。此與伏羲同其原也。文王觀太《易》九六之動﹐貴剛尙變﹐而要之以中。老氏亦察太《易》七八之正﹐致柔守靜﹐而統織以大。此與文王通其宗也。孔子祖述堯舜﹐憲章文武﹐導斯民以仁義之教。老氏亦擬議伏羲﹐彌綸黃帝﹐冒天下以道徳之化﹐此與孔子合

其權也。此三君子者﹐聖人之極也。老氏皆變而通之﹐反而合之﹐研至變之機﹐探至精之歸﹐斯可謂至神者矣。而王弼以爲聖人與道合體﹐老氏未能體道﹐故阮籍謂之上賢亞聖之人﹐蓋同於輔嗣。豈以老氏經世之迹未足充其所言耶﹖斯不然也。於戲﹗聖人之在世也﹐有有迹﹐有無迹。故道之不行也﹐或危身歷聘﹐以天下爲其憂﹔或藏名飛遁﹐示世故不能累。有迹無迹﹐殊途同歸。斯實道義之門﹐非徒相反而已。然則仲尼之所以出﹐老氏之所以處﹔老氏之所以默﹐仲尼之所以語﹐蓋屈伸隱顯之極也。二子安能識之哉﹖司馬遷統序眾家﹐以道徳爲首﹐可謂知本末矣。班固作《古今人表》﹐乃詘老氏於第三品。𨿽其名可詘﹐而道可貶乎哉﹖於戲﹗老氏之術﹐見棄於當代久矣﹐斯數子者之由也。且仲尼親見老氏﹐嘆其道曰「猶龍乎」。從之問禮。誠無間然﹐著在紀傳﹐後世不能探其意﹐是以異端之說紛然﹐蓋迷之者不窮其源﹐故非之者不盡其致。噫﹗斯傳之不作﹐則老氏之旨或幾乎息矣。今故極其致﹐顯其微﹐使昭昭然與羣聖人意相合。有能體其道﹐用其名﹐執古以禦今﹐致理如反掌耳。自昔言老氏術者﹐獨太史公近之﹔爲治少得其道﹐惟漢文耳。其他皮傅詭說﹐皆不足取。

卷二混元混洞開辟劫運部

◎混元

混元者﹐記事於混沌之前﹐元气之始也。元气未形﹐寂寥何有﹖至精感激而眞一生焉﹐元气運行而天地立焉﹐造化施張而萬物用焉。混沌者﹐厥中惟虛﹐厥外惟無﹐浩浩蕩蕩﹐不可名也。廣大之旨﹐𨿽典冊未窮﹐祕妙之基﹐而玄經可見。古今之言天者一十八家﹐爰考否臧﹐互有得失。則蓋混天儀之述﹐有其言而亡其法矣。至如蒙莊《逍遙》之篇﹐王仲任《論衡》之說﹐《山海經》考其理捨﹐列禦寇書其淸濁﹐漢武王黃道﹐張衡銅儀﹐周髀之書﹐宣夜之學﹐昕天安天之旨﹐晁崇﹑姚信之流﹐義趣不同﹐師資各異。所以虞喜﹑虞聳﹑劉焯﹑葛洪﹐宋有承天﹐梁有祖恆﹐唐朝李淳風﹐皆有述作。廬江句股之術﹐釋氏俱捨之譚﹐或托寓詞﹐或申浮說。若夫定兩規之分次﹐明二道之運行﹐經緯不差﹐上下無爽者﹐惟渾天法耳。葛稚川言渾天之狀﹐如雞子卵中之黃。地乘天而中居﹐天乘气而外運﹐三百六十五度四分度之一﹐半出地上﹐半繞地下。二十八捨半隱半見。此乃符上淸之奧旨﹐契玄象之明驗矣。

◎空洞

道君曰﹕元气於眇莽之內﹐幽冥之外﹐生乎空洞。空洞之內﹐生乎太無。太無變而三气明焉。三气混沌﹐生乎太虛而立洞﹐因洞而立無﹐因無而生有﹐因有而立空。空無之化﹐虛生自然。上气曰始﹐中气曰元﹐下气曰玄。玄气所生出乎空﹐元气所生出乎洞﹐始气所生出乎無。故一生二﹐二生三﹐三者化生以至九玄﹐從九反一﹐乃入道眞。气淸成天﹐滓凝成地﹐中气爲和﹐以成於人。三气分判﹐萬化稟生﹔日月列照﹐五宿煥明。上三天生於三气之淸﹐處於無上之上﹐極乎無極也。

◎混沌

《太始經》云﹕昔二儀未分之時﹐號曰洪源。溟涬蒙鴻﹐如雞子狀﹐名曰混沌玄黃。無光無象﹐無音無聲﹐無宗無祖﹐幽幽冥冥。其中有精﹐其精甚眞。彌綸無外﹐湛湛空成。於幽原之中而生一气焉。化生之後九十九萬億九十九萬歲﹐乃化生三气。各相去九十九萬億九十九萬歲﹐共生無上也﹔自無上生後九十九萬億九十九萬歲﹐乃生中二气也﹐中三气也﹔中二气﹑中三气各相去九十九萬億九十九萬歲﹐三合成徳﹐共成玄老也﹔自玄老生後九十九萬億九十九萬歲﹐乃化生下三气也﹔下三

气各相去九十九萬億九十九萬歲﹐三合成徳﹐共成太上也。《靈寶經》曰﹕一气分爲玄﹑元﹑始三气﹐而理三寶。三寶皆三气之尊神﹐號生三气。三號合生九气。九气出乎太空之先﹐隱乎空洞之中。無光無象﹐無形無名﹐無色無緒﹐無音無聲。導運禦世﹐開辟玄通﹐三色混沌﹐乍存乍亡。運推數極﹐三气開光。气淸髙澄﹐積陽成天﹔气結凝滓﹐積滯成地。九气列正﹐日月星宿﹐陰陽五行﹐人民品物﹐並受成生。天地萬化﹐自非三气所育﹐九气所導﹐莫能生也。三气爲天地之尊﹐九气爲萬物之根。故三合成徳﹐天地之極也。

◎混洞

《太眞科》云﹕混洞之前﹐道气未顯。於恍莽之中﹐有無形象天尊﹐謂無象可察也。後經一劫﹐乃有無名天尊﹐謂有質可睹﹐不可名也。又經一劫﹐乃生元始天尊﹐謂有名有質﹐爲萬物之初始也。極道之宗元﹐挺生乎自然。壽無億之數﹐不始不終﹐永存綿綿。消則爲气﹐息則爲人。不無不有﹐非色非空。居上境爲萬天之元﹐居中境爲萬化之根﹐居下境爲萬帝之尊。無名可宗﹐彊名曰「道」。

◎劫運

《上淸三天正法經》云﹕天圓十二綱﹐地方十二紀。天綱

運關﹐三百六十輪爲一周﹔地紀推機﹐三百三十輪爲一度。天運三千六百周爲陽勃﹐地轉三千三百度爲陰蝕。天气極於太陰﹐地气窮於太陽。故陽激則勃﹐陰否則蝕﹐陰陽勃蝕﹐天地气反。天地气反﹐乃謂之小劫。小劫交則萬帝易位﹐九气攺度﹐日月縮運。陸地通於九泉﹐水母決於五河﹐大鳥屯於龍門﹐五帝受會於玄都。當此之時﹐凶穢滅種﹐善民存焉。天運九千九百周爲陽蝕﹐地轉九千三百度爲陰勃。陽蝕則气窮於太陰﹐陰勃則气極於太陽。故陰否則蝕﹐陽激則勃。陰陽蝕勃﹐則天地攺易。天地攺易﹐謂之大劫。大劫交則天地翻覆﹐河海湧決﹐人淪山沒﹐金玉化消﹐六合冥一。白屍飄於無涯﹐孤爽悲於洪波﹐大鳥掃穢於靈嶽﹐水母受事於九河﹐五龍吐气於北元﹐天馬玄轡以徒魔﹐赤鎖伏精於辰門﹐歲星滅王於金羅﹐日月昏翳於三豪之館﹐五气停暈於九嶺之巓﹐龍王鼓華於東井之上﹐河侯受對於九海之下﹐聖君顯駕於明霞之館﹐五帝科簡於善惡。當此之時﹐萬惡絕種﹐鬼魔滅迹﹐八荒四極﹐萬不遺一。至於天地之會﹐自非髙上三天所不能禳﹐自無靑籙白簡所不能脫也。

又云﹕天關在天西北之角﹐與鬥星相禦。北斗九星﹐則天關之綱柄﹐玉晨之華蓋﹐梵行九天十二辰之气。斗綱運關﹐則九天並轉。天有四候之門﹐九天合三十六候。一晝一夜﹐則斗綱運關﹐經一候之門。晝夜三十六日﹐則經三十六候都竟。則是九天一輪﹐三百六十輪爲九天一周。九天一周﹐則六天之气皆還上三天。三天攺運促會﹐以催其度。三千六百周則爲小劫。小劫交則九气攺正﹐萬帝易位﹐民亡鬼滅﹐善好淸治﹐六合寧一。九千九百周爲大劫終。大劫終則九天數盡﹐六天運窮。運窮則气激於三五。羣妖凶橫﹐因時而行﹐放毒滅民。此皆運窮數極﹐乘機而鼓﹐以至於此也。地機在東南之分﹐九泉之下。則九河之口﹐吐翕靈機﹐上通天源之淘注﹐傍吞九洞之淵澳﹐

以十二時紀推四會之水﹐東回一晝一夜﹐則气盈並湊。九河之機晝夜三十三日﹐機轉西北﹐回東北﹐張西南﹐翕東南。張則溢﹐翕則虧。周於四會﹐天源下流通波﹐是爲一轉。三百三十轉爲一度。一度則水母促會於龍王﹐河侯受封於三天。三千三百度謂之陰否。陰否則蝕。陰蝕則水湧河決﹐山淪地沒。九千三百度爲大劫之終﹐陰運之極。當此之時﹐九泉湧於洪波﹐水母鼓於龍門﹐山海冥一﹐六合坦然。此陰運之充﹐地气之激也。

又云﹕赤精開皇元年七月七日丙午中時﹐登琳瑯之都﹐月之上館﹐受符於元始天王﹐開金陽玉匱﹐玄和玉女口命出皇民錄譜。自開皇已前﹐三象明曜以來﹐至於開皇﹐經累億之劫﹐天地成敗﹐非可稱載。九天丈人於開皇時﹐﹡定元元﹐校推劫運﹐白簡靑錄﹐得道人名記皇民譜錄﹐數極唐堯。是爲小劫一交。其中損益﹐有二十四萬人應爲得者。自承唐之後﹐數四十六丁亥﹐前後中間甲申之年﹐乃小劫之會﹐人名應定。在此之際﹐陽九百六﹐二气離合﹐吉凶交會。得過者特爲免哉。然甲申之後﹐其中壬辰之初﹐數有九周﹐至庚子之年﹐吉凶候見﹐其道審明。當有赤星見於東方﹐白彗幹於月門﹐襖子續黨於虫口﹐亂羣塡屍於越川。人啖其種﹐萬里絕煙。彊臣稱霸﹐弱主蒙塵。其後當有五靈諱瑞﹐義合本根。龍精之後﹐續族之君﹐平滅四虜﹐應符者隆﹐龍虎之世﹐三六乃淸。民無橫命﹐柞無危患。自承唐之後四十六丁亥﹐是三劫之周。又從數五十五丁亥至壬辰﹑癸巳是也﹐則是大劫之周。天翻地覆﹐金玉化消﹐人淪山沒﹐六合冥一。天地之攺運﹐非眞所如何﹐惟髙上三天﹐白簡靑籙﹐乃得晏鴻翮而騰翔﹐飛景霄而盼目耳。此玄和玉女口命﹐金陽玉匱論天地之成敗﹑吉凶之兆也。

《上淸八景飛經》云﹕大劫之周﹐三道虧盈﹐二气合離﹐理物有期。承唐之世﹐陽九放災﹐剪除凶勃﹐搜采上眞也。

《老君戒文》云﹕西向流沙中無量國﹐有巨石﹐髙二百丈﹐周旋一千五百里。巨石北則有芥子城。壁方四十里﹐四面石壇髙二十丈。飛仙一歲送一芥子著此城中﹐以衣拂巨石﹐令消與平地無別。芥子城令滿中芥子﹐則時運周劫﹐世轉一階也。《靈寶齋戒威儀經訣》下云﹕石如昆山﹐芥子滿四十里。中天人羅衣百年一度﹐拂盡此石﹔取芥子一枚﹐譬如一劫之終。若是之久﹐誰當悟斯者也﹖

又《靈寶天地運度經》云﹕靈寶自然運度﹐有大陽九﹑大百六也﹔小陽九﹑小百六也。三千三百年爲小陽九﹑小百六也。九千九百年爲大陽九﹐大百六也。夫天厄謂之陽九也﹐地虧謂之百六也。至金天氏之後甲申之歲﹐是其天地運度﹐否泰所終﹐陽九百六會。至時道徳方明﹐凶醜頓肆﹐聖君受任於壬辰之年也。

◎太上老君開天經蓋聞未有天地之間﹐太淸之外﹐不可稱計。虛無之裏﹐寂寞無表。無天無地﹐無陰無陽﹔無日無月﹐無晶無光﹔無東無西﹐無靑無黃﹔無南無北﹐無柔無剛﹔無覆無載﹐無壞無藏﹔無賢無聖﹐無忠無良﹔無去無來﹐無生無亡﹔無前無後﹐無圓無方。百億變化﹐浩浩蕩蕩。無形無象﹐自然空玄。窮之難極﹐無量無邊﹔無髙無下﹐無等無偏﹔無左無右﹐髙下自然。惟吾老君﹐猶處空玄寂寥之外﹐玄虛之中。視之不見﹐聽之不聞。若言有﹐不見其形﹔若言無﹐萬物從之而生。八表之外﹐漸漸始分﹐下成微妙﹐以爲世界﹐而有洪元。洪元之時﹐亦未有天

地﹐虛空未分﹐淸濁未判。玄虛寂寥之裏﹐洪元一治﹐至於萬劫。洪元旣判﹐而有混元。混元一治﹐萬劫至於百成。百成亦八十一萬年而有太初。太初之時﹐老君從虛空而下﹐爲太初之師。口吐《開天經》一部﹐四十八萬卷。一卷有四十八萬字。一字辟方一百里﹐以教太初。太初始分別天地淸濁﹐剖判溟涬鴻蒙﹐置立形象﹐安豎南北﹐制正東西﹐開暗顯明﹐光格四維。上下﹑內外﹑表裏﹑長短﹑粗細﹑雌雄﹑白黑﹑大小﹑尊卑﹐常如夜行。太初得此老君開天之經﹐淸濁已分。淸气上升爲天﹐濁气下沈爲地。三綱旣分﹐從此始有天地﹐猶未有日月。天欲化物﹐無方可變﹐便乃置生日月在其中﹐下照暗冥。太初時𨿽有日月﹐未有人民。漸始初生﹐上取天精﹐下取地精﹐中間和合以成一神﹐名曰人也。天地旣空﹐三分始有﹐生生之類﹐無形之象﹐各受一气而生。或有朴气而生者﹐山石是也﹔動气而生者﹐飛走是也﹔精气而生者﹐人是也。萬物之中﹐人最爲貴。太初一治﹐至於萬劫。人民之初﹐故曰太初。是時惟有天地﹑日月﹑人民﹐都未有識名。太初旣沒﹐而有太始。太始之時﹐老君下爲師﹐口吐《太始經》一部﹐教其太始。置立天下九十一劫。九十一劫者至於百成。百成者亦八十一萬年。太始者﹐萬物之始也﹐故曰太始。流轉成練素象於中而見气﹐實自變得成陰陽。太始旣沒而有太素。太素之時﹐老君下降爲師﹐教示太素﹐以法天下。八十一劫﹐至於百成﹐亦八十一萬年。太素者﹐萬物之素﹐故曰太素。太初已下﹐太素已來﹐天生甘露﹐地生醴泉﹐人民食之﹐乃得長生。死不知葬埋﹐棄屍於遠野﹐名曰上古。太素旣沒而有混沌。混沌之時﹐始有山川。老君下爲師﹐教示混沌﹐以治天下。七十二劫﹐混沌流行﹐成其山川﹐五嶽四瀆﹐髙下尊卑﹐乃其始起也。混沌以來始有識名。混沌號生二子﹐大者胡臣﹐小者胡靈。胡臣死爲山嶽神﹐胡靈死爲

水神﹐因卽名爲五嶽四瀆﹐山川髙下。混沌旣沒而有九宮。九宮之時﹐老君下爲師﹐口吐《乾坤經》一部﹐結其九宮﹐識名天地。淸气爲天﹐濁气爲地。從九宮以來﹐天是陽﹐地是陰。陽者剛彊﹐遠視難睹﹐在天成像﹐日月星辰是也﹔在地成形﹐五嶽四瀆是也﹔在人成生﹐心肝五臟是也。分別名之有異﹐總而名之是一也。取三剛名也。九宮沒後而有元皇。元皇之時﹐老君下爲師﹐口吐《元皇經》一部﹐教元皇治於天下﹐始有皇化﹐通流後代﹐以漸成之。元皇之後次有太上皇。太上皇之時﹐老君下爲師﹐教示太上皇以治天下。太上皇之後而有地皇。地皇之後而有人皇。人皇之後而有尊廬﹐尊廬之後而有句婁﹐句婁之後而有赫胥。赫胥之後而有太連。太連以前﹐混沌以來﹐名曰中古。爾時天生五﹡﹞﹐地生五味﹐人民食之﹐乃得延年。太連之後而有伏羲﹐生於一源之始﹐繼天而生﹔調習陰陽﹐以定八卦。自伏羲以前﹐五經不載﹐書文不達。惟有老君﹐從天虛空﹐無億河沙在太淸之外﹐不可稱計。大道旣分天地以來﹐開置皇化﹐轉佐天帝﹐通流後世﹐以自記之。伏羲之時﹐老君下爲師﹐號曰無化子﹐一名郁華子﹐教示伏羲推舊法﹐演陰陽﹐正八方﹐定八卦﹐作《元陽經》以教伏羲。伏羲已前﹐未有姓字﹐直有其名。爾時人民朴直﹐未有五穀。伏羲方教以張羅网﹐捕禽獸而食之。皆衣毛茹血﹐腥臊臭穢。男女無別﹐不相嫉妒。冬則穴處﹐夏則巢居。伏羲沒後而有女媧﹐女媧沒後而有神農。神農之時﹐老君下爲師﹐號曰大成子﹐作《太微經》﹐教神農嘗百艸﹐得五穀﹐與人民播植﹐遂食之﹐以代禽獸之命也。神農沒後而有燧人。燧人時﹐老君下爲師﹐教示燧人鉆木出火﹐續日之光﹐變生爲熟﹐以除腥臊。燧人沒後而有祝融。祝融之時﹐老君下爲師﹐號廣壽子﹐教修三綱﹐齊七政。三皇修道﹐人皆不病。作《按摩通精經》。次有髙原﹑髙陽﹑髙辛三世﹐

次有倉頡﹑仲說﹐教書學文。三皇之後而有軒轅黃帝。黃帝之時﹐老君下爲師﹐號曰力牧子﹐消息陰陽﹐作《道戒經》《道康經》。黃帝以來﹐始有君臣父子﹐尊卑以別﹐貴賤有殊。黃帝之後﹐次有少昊。少昊之時﹐老君下爲師﹐號曰隨應子﹐作《玄藏經》。爾時升平﹐嘉禾生﹐醴泉出﹐麒麟至﹐鳳凰來﹐景星照。少昊之後﹐次有帝瑞頊。瑞頊之時﹐老君下爲師﹐號曰元陽子﹐作《微言經》。瑞頊沒後而有帝嚳。帝嚳之後而有帝堯。帝堯之時﹐老君下爲師﹐號曰務成子﹐作《政事經》。帝堯之後而有帝舜。帝舜之時﹐老君下爲師﹐號曰尹壽子﹐作《太淸經》。帝舜之後而有夏禹。夏禹之時﹐老君下爲師﹐號曰直寧子﹐作《徳誡經》。夏禹之後而有殷湯﹐殷湯之後而至周初。周初時﹐老君下爲師﹐號曰郭叔子﹐作《赤精經》。老君曰﹕祕化之初﹐吾體虛無﹐經歷無窮﹐千變萬化﹐先下爲師。三皇以前﹐爲神化之本﹐吾後化三皇五帝﹐爲師並及三王﹐皆勸令修善。天一﹑地二﹑人三﹑時四﹑音五﹑律六﹑星七﹑風八﹑州九﹐合有四十五。子﹑午﹑卯﹑酉﹑中央﹐各有九﹡。戴九履一﹐左三右七﹐二四爲肩﹐六八爲足﹐中有五龜﹐體成八卦。水流歸末﹐分八至醜﹔葉落歸本﹐分六至亥﹔金剛本彊﹐分二至未﹐土王四季﹐分四至巳。坎怨獨走﹐離明數四﹔艮八髙摻﹐三從坤位﹔乾當城坤﹐與一相逐﹔巽吁天門﹐從乾貸一﹔震雷動澤﹐從兌所減﹔辰午酉亥﹐自刑之卦﹐各內其八卦以成﹐余有九﹡成易字。老君卽演行期術曰﹕行期之法自有術﹐先舉坎就坤二﹐西南王母東靑龍﹐習气發裔地戶間﹐巽上四期入中宮﹐﹡出中宮升於乾﹐西之大澤華山巓﹐東北之上寅艮間﹐南之炎火離霍山﹐幡然變化北入玄。

卷三道教本始部

◎道教序

上古無教﹐教自三皇五帝以來有矣。教者﹐告也。有言﹑有理﹑有義﹑有授﹑有傳。言則宣﹐教則告。因言而悟教明理﹐理明則忘言。旣有能教﹑所教﹐必在能師﹑所師。是有自然之教﹑神明之教。此二教﹐無師資也。神明之教﹐義說則有﹐據理則無。正眞之教﹑三皇五帝返俗之教﹑訓世之教﹐宜分權實。且斯五教﹐啟乎一眞。自然教者﹐元气之前﹐淳朴未散﹐杳冥寂爾﹐顥曠空洞﹐無師說法﹐無資受傳﹐無終無始﹐無義無言﹐元气得之而變化﹐神明得之而造作﹐天地得之而覆載﹐日月得之而照臨﹐上古之君得之而無爲。無爲﹐教之化也。神明之教者﹐朴散爲神明。夫器莫大於天地﹐權莫大於神明。混元气而周運﹐葉至道而裁成﹐整圓淸而立天﹐制方濁而爲地﹐溥靈通而化世界﹐蒸和气而成人倫。陰陽莫測其端倪﹐神鬼不知其情狀。正眞之教者﹐無上虛皇爲師﹐元始天尊傳授。洎乎玄粹﹐祕於九天﹐正化敷於代聖﹐天上則天尊演化於三淸眾天﹐大弘眞乘﹐開導仙階﹔人間則伏羲受圖﹐軒轅受符﹐髙辛受天經﹐夏禹受洛書。四聖稟其神靈﹐五老現於河渚。故有三墳五典﹐常道之教也。返俗之教者﹐玄元大聖皇帝以理國理家。靈文眞

訣﹐大布人間﹔金簡玉章﹐廣弘天上。欲令天上天下﹐還淳返朴﹐契皇風也。訓世之教者﹐夫子傷道徳衰喪﹐闡仁義之道﹐化乎時俗﹐將禮智而救亂﹐則淳厚之風遠矣。噫﹐立教者﹐聖人救世湣物之心也。悟教則同聖人心﹐同聖人心則權實雙忘﹐言詮俱泯﹐方契不言之理﹐意象固無存焉。

◎道教所起

尋道家經誥﹐起自三元﹔從本降迹﹐成於五徳﹔以三就五﹐乃成八會﹐其八會之字﹐妙气所成﹐八角垂芒﹐凝空雲篆。太眞按筆﹐玉妃拂筵﹔黃金爲書﹐白玉爲簡﹔祕於諸天之上﹐藏於七寶玄臺﹐有道卽見﹐無道卽隱。蓋是自然天書﹐非關倉頡所作。今傳《靈寶經》者﹐則是天眞皇人於峨嵋山授於軒轅黃帝﹐又天眞皇人授帝嚳於牧徳之臺﹐夏禹感降於鍾山﹐闔閭竊窺於句曲。其後有葛孝先之類﹐鄭思遠之徒﹐師資相承﹐蟬聯不絕。其老君《道徳經》﹐乃是大乘部攝正當三輔之經﹐未入三洞之教。今人學多浮淺﹐惟誦道徳﹐不識眞經﹐卽謂道教起自莊周﹐始乎柱下。眷言弱喪﹐深所哀哉﹗蠡酌管窺﹐一至於此﹐何者﹖尋老君生於殷末﹐長自周初。托神玄妙玉女玄妙﹐處胎八十一載﹐逍遙李樹之下﹐剖左腋而生。生卽皓然﹐號曰老子。指樹爲氏﹐因姓李焉。其相也﹐美眉黃色﹐日月角懸﹐蹈五把十﹐耳有三門﹐鼻有雙柱。周徳下衰﹐世道交喪。平王三十三年十二月二十五日去生西度﹐靑牛薄﹡﹐紫气浮關﹐遂付《道徳眞經》取關令尹喜。由此明道家經誥﹔非惟五千。元始天尊實殊老君﹐豈惟年代差異﹐亦有位號不同。若爲名三界

﹕一者欲界。有六天。卽從《度人經》太皇黃曾天﹐數滿六天是欲界。人壽命萬歲。人在世生﹐不犯身業殺盜邪淫之罪﹐來生卽登此天之中。無六欲染著﹐故生此天。二者色界﹐有十八天。卽以次取之。其天人壽億萬歲。若一生之中不犯身業貪嗔之罪﹐得生此天。三者無色界天。其中人壽命億劫歲。若人一生之中不惡口兩舌﹐妄言綺語﹐當來過往﹐得居此天。其中善男子﹑善女人﹐功行滿足﹐堪上四天者﹐王母迎之﹐登上四天。其三界太虛無上常融天﹑太釋玉隆騰勝天﹑龍變梵度天﹑太極平育賈奕天﹐此四天名種民天。卽三界之上﹐三災所不及。四種民天上有三淸境。三淸之上卽是大羅天。元始天尊居其中﹐施化敷教。

◎道教三洞宗元

原夫道家由肇﹐起自無先。垂迹應感﹐生乎妙一。從乎妙一﹐分爲三元。又從三元變成三气﹐又從三气變生三才。三才旣滋﹐萬物斯備。其三元者﹐第一混洞太無元﹐第二赤混太無元﹐第三冥寂玄通元。從混洞太無元化生天寶君﹔從赤混太無元化生靈寶君﹔從冥寂玄通元化生神寶君。大洞之迹﹐別出爲化主﹐治在三淸境。其三淸境者﹐玉淸﹑上淸﹑太淸是也。亦名三天。其三天者﹐淸微天﹑禹余天﹑大赤天是也。天寶君治在王淸境﹐卽淸微天也。其气始靑。靈寶君治在上淸境﹐卽禹余天也。其气元黃。神寶君治在太淸境﹐卽大赤天也。其气玄白。故《九天生神章經》云﹕此三號𨿽殊﹐本同一也。此三君各爲教主﹐卽是三洞之尊神也。其三洞者﹐謂洞眞﹑洞玄﹑洞

神是也。天寶君說十二部經爲洞眞教主﹔靈寶君說十二部經爲洞玄教主﹔神寶君說十二部經爲洞神教主。故三洞合成三十六部尊經。第一洞眞爲大乘﹐第二洞玄爲中乘﹐第三洞神爲小乘。從三洞總成七部者﹐洞眞﹑洞玄﹑洞神﹐太玄﹑太平﹑太淸爲輔經。太玄輔洞眞﹐太平輔洞玄﹐太淸輔洞神。三輔合成三十六部﹐正一盟威通貫總成七部﹐故曰三洞尊文﹑七部玄教。又從七部﹡﹡開三十六部。其三十六部者﹐第一本文﹐第二神符﹐第三玉訣﹐第四靈圖﹐第五譜錄﹐第六戒律﹐第七威儀﹐第八方法﹐第九眾術﹐第十傳記﹐第十一贊誦﹐第十二表奏﹐右三洞各十二部﹐合成三十六部。其三气者﹐玄﹑元﹑始三气也。始气靑﹐在淸微天﹔元气黃﹐在禹余天﹔玄气白﹐在大赤天。故云玄﹑元﹑始三气也。又從玄﹑元﹑始變生陰﹑陽﹑和。又從陰﹑陽﹑和變生天﹑地﹑人。故《道徳經》云﹕道生一﹐一生二﹐二生三﹐三生萬物。自玄都玉京已下﹐合有三十六天。二十八天是三界內﹐八天是三界外。其三界內者﹐欲界﹑色界﹑無色界。從下六天爲欲界﹐次十八天爲色界﹐次四天爲無色界﹐三界合二十八天。其三界勝境﹐身相端嚴。從欲界天已上﹐人壽命長遠。皆以黃金薦地﹐白玉爲階﹐珠玉珍寶﹐自然而有。𨿽復歡樂﹐並不免生死。其次三界﹐上四天名爲種民天﹐亦名聖弟子天﹐亦名四梵天。此天人斷生死﹐三災之所不能及。其次卽至三境。境別有左﹑右﹑中三宮﹔宮別有仙王﹑仙公﹑仙卿﹑仙伯﹑仙大夫﹐別有一太上老君天師。太淸境有九仙﹐上淸境有九眞﹐玉淸境有九聖﹐三九二十七位也。其九仙者﹐第一上仙﹐二髙仙﹐三大仙﹐四玄仙﹐五天仙﹐六眞仙﹐七神仙﹐八靈仙﹐九至仙。眞﹑聖二境﹐其號次第亦以上﹑髙﹑太﹑玄﹑天﹑眞﹑神﹑靈﹑至而爲次第。最上一天名曰大羅﹐在玄都玉京之上。紫微金闕﹐七寶騫樹﹐麒麟﹑師子化生其中﹐三世天

尊治在其內。三界二十八天﹐其次四天﹐其次三境﹐最上大羅﹐合三十六天﹐總是三尊所統。故《經》云﹕三界之上﹐眇眇大羅﹔上無色根﹐雲層峨峨﹔惟有元始﹐浩劫之家。三代天尊者﹐過去元始天尊﹐見在太上玉皇天尊﹐未來金闕玉晨天尊。然太上卽是元始天尊弟子。從上皇半劫以來﹐元始天尊禪位。三代天尊亦有十號﹕第一曰自然﹐二曰無極﹐三曰大道﹐四曰至眞﹐五曰太上﹐六曰道君﹐七曰髙皇﹐八曰天尊﹐九曰玉帝﹐十曰陛下。

◎左乙混洞東蒙錄

東海靑華小童曰﹕余忝植昔因曠劫貽果﹐曩辰恭承太上嘉命﹐試守靑華之宮。紫雲蓋上﹐日月映傍。眾仙玉女﹐妙行眞人﹐侍衛左右﹐安樂自然。命登不死﹐位毗上君。統攝學生之人﹐奉迎太平後聖﹐宮內東殿﹐金房玉格﹐有寶經三百卷﹐玉訣九千篇。無數文誥﹐彌劫不窮﹐妙理要方﹐備在此內。此內之要﹐《左乙》爲端﹔簉職所嘗﹐常用欣歡﹐願濟一切﹐同歸道源。羣生垢滯﹐諒難拯度。太上大慈﹐敕余嚴密﹐隨運接引﹐導誘勿休。念玆在心﹐不敢暫替。旣正主學仙簿錄﹐領受爲眞之人﹐誓志宣通﹐開獎成美。天寶禁重﹐不得輕傳﹐傳之必是其人。先啟告太上﹐須有瑞應﹐乃得施行。三百寶軸﹐《左乙》在前。思以廣救﹐未遇其人﹐學者𨿽多﹐會眞者少。出之懼招泄寶之災﹐閉之慮延絕道之咎。積感淹時﹐齋思累歲。上相靑童君共尋寶經題目﹐「左乙東蒙之錄」又名「三天不死之章」﹑又名「智慧長生妙訣」﹑又名「上聖接生寶篇」﹑又名「源

洞續善玉曆」﹑又名「雌一混洞眞文」。中三品總名簿錄。檢其上品﹐名「不死之錄」﹐又名「紫字靑文」﹐又名「靑錄紫章」﹐又名「紫書錄文」﹐又名「玉簡靑符」。次有中品﹐名「長生之籙」﹑又名「黃籙白簡」﹑又名「玉牒金篇」﹑又名「玉書金字」﹑又名「金文玉符」。次有下品﹐名「死籍之錄」﹑一名「丹章玄牒」﹑一名「黑簡朱文」﹑一名「赤目石記」﹑一名「勒退幽符」。知下品錄名﹐得進入中品﹔知中品錄名﹐卽升上品。知識名題尙能進品﹐況乃解了修行者乎﹖

◎靈寶略紀述曰﹕經法元起量世﹐所謂與虛空齊量﹐信不可計。劫劫出化﹐非所思議。過去有劫﹐名曰龍漢。爰生聖人﹐號曰梵气天尊。出世以《靈寶》教化﹐度人無量。其法光顯大千之界。龍漢一運﹐經九萬九千九百九十九劫﹐气運終極﹐天淪地崩﹐四海冥合﹐乾坤破壞﹐無復光明。經一億劫﹐天地乃開﹐劫名赤明。有大聖出世﹐號曰元始天尊。以《靈寶》教化。其法興顯﹐具如上說。赤明經二劫﹐天地又壞﹐無復光明。具更五劫﹐天地乃開。太上大道君以開皇元年托胎於西方綠那玉國﹐寄孕於洪氏之胞﹐凝神瓊胎之府三千七百年﹐降誕於其國郁察山浮羅之嶽﹐丹玄之阿側。名曰器度﹐字上開元。及其長﹐乃啟悟道眞﹐期心髙道。坐於枯桑之下﹐精思百日﹐而元始天尊下降﹐授道君靈寶大乘之法十部妙經。元始時仍住其國長樂捨中﹐普爲時俗人天開暢大法。是時得道之人﹐塵沙非譬。元始乃與道君遊履十方﹐宣布法緣。旣畢﹐然後以法委付道君﹐則賜道君

太上之號。道君卽爲廣宣經籙﹐傳乎萬世。爾時十方大法布滿﹐惟宛利城境法音未周﹐而此土眾生與法有緣。在昔帝嚳時﹐太上遣三天眞皇賫靈寶五篇眞文以授帝嚳﹐奉受供養﹐彌其年稔﹐法籙傳乎世。帝嚳將仙﹐乃封之於鍾山。鍾山在西北弱水之外﹐山髙萬五千里。至夏禹登位﹐乃登名山巡狩﹐度弱水﹐登鍾山﹐遂得帝嚳所封靈寶眞文。於是奉持出世﹐依法修行。禹惟自修而已﹐不傳於世﹐故禹得大神仙力﹐能鑿龍門﹐通四瀆。功畢﹐川途治導﹐天下又安。乃托屍見死﹐其實非死也。故智者美其迹﹐眞人知其靈。禹未仙之前﹐乃復封之﹐鎭乎北嶽及包山洞庭之室。距吳王闔閭時﹐王出遊包山﹐見一人在中。問曰「汝是何人﹖」答曰「我姓山﹐名隱居。」闔閭曰「子在山必有異見者。試爲吾取之。」隱居諾。乃入洞庭﹐訪遊乎地天一千五百里﹐乃至焉。見一石城﹐不敢輒入。乃於外齋戒三日然後入。見其石城門開﹐於室內玉几上有素書一卷﹐文字非常。卽便拜而奉出﹐呈闔閭。闔閭卽召羣臣共觀之﹐但其文篆書不可識﹐乃令人賫之問孔子。使者忽然譎誑曰「吳王閒居殿堂﹐忽有赤烏銜書來落殿前。王不解其意﹐故令請問。」孔子愀然不答。良久乃言曰「丘聞童謠云﹕『吳王出遊觀震湖﹐龍威丈人山隱居﹐北上包山入靈墟﹐乃入洞庭竊禹書﹐天帝大文不可舒﹐此文長傳百六初﹐若彊取出喪國廬。』若是此書者﹐丘能知之。赤烏所銜﹐則丘未聞。」使者乃自首謝曰「實如所言。」於是孔子曰「此是靈寶五符眞文。昔夏禹得之於鍾山﹐然後封之於洞庭之室。」使者反白闔閭乃尊事之。然其侈性慢易﹐不能遵奉道科﹐而眞文乃飛上天﹐不知所在。後其子夫差嗣位﹐乃登勞山﹐復得之。奉崇供養。自爾相承﹐世世錄傳。至三國時﹐吳主孫權赤烏之年﹐有瑯琊葛玄﹐字孝先。孝先乃葛尙書之子。尙書名孝儒﹐年八十乃誕玄。玄多靈應﹐年

十三﹐好慕道徳﹐純粹忠信。舉孝廉﹐不就。棄榮辭祿﹐志尙山水。入天臺山學道。精思遐徹﹐未周一年﹐感通太上﹐遣三聖眞人下降﹐以《靈寶經》授之。其第一眞人自稱太上玄一第一眞人郁羅翹﹔其第二眞人自稱太上玄一第二眞人光妙音﹔其第三眞人自稱太上玄一第三眞人眞定光。三眞未降之前﹐太上又命太極眞人徐來勒﹐爲孝先作三洞法師。孝先凡所受經二十三卷﹐並語稟﹑請問十卷﹐合三十三卷。孝先傳鄭思遠﹐又傳兄太子少傅海安君﹐字孝爰。孝爰付子護軍悌﹐悌卽抱朴子之父。抱朴從鄭君盟﹐鄭君授抱朴於羅浮山﹐去世以付兄子海安君﹐至從孫巢甫﹐以隆安之末傳道士任延慶﹑徐靈期等﹐世世錄傳﹐支流分散﹐孳孕非一。此大運之通﹐應根而作者﹐因緣冥會﹐乃神明之意。有心君子﹐可以取焉。

◎三寶雜經出化序

夫眾先元起﹐資乎本眞。本眞淸凝﹐嶷然淵靜﹐湛體常住﹐無去來相。自古及今﹐其名不去。無形無名﹐爲萬物之宗矣。《三元經》謂之眾生眞父母者也。我之所生﹐乃是因緣和會﹐寄胎父母耳。眾生靈照﹐本資眞父母而生。但以本性旣微﹐未能照見﹐爲塵勞所惑﹐遂便有身。有身之患﹐萬累生焉。是以轉輪五道﹐還源靡遂﹐因以本性相資。靈照本同﹐皆有智性﹐卒莫反眞。聖人興慈父之悲﹐愛同赤子﹐隨宜拯濟﹐使之離苦﹐得無爲之樂。是以三洞及諸法門﹐隨其所好而開﹐今其解脫。解脫所由﹐蓋緣能悟。悟則受行﹐能棄俗法﹔安神無爲﹐得不死術。若有智者能爲諸人解暢經旨﹐使長迷反曉者﹐其福可量

乎﹖余未染道服﹐披尋經教﹐求之意緒﹐度脫彷佛﹐輒述三寶出化所由﹐並訓解經卷數篇。辯諸疑惑﹐以擬有道君子﹔述作而已﹐不敢遠其中道。植訓乖謬﹐覽者詳焉。

◎天尊老君名號歷劫經略

老君至開冥賢劫之時﹐托生扶桑太常玉帝天宮﹐以法授扶桑太帝﹐號曰無極太上大道君﹐亦號曰最上至眞正一眞人﹐亦號曰無上虛皇元始天尊。在元陽之上﹐則無極上上淸微天中髙上虛皇道君也。於是放身淸涼﹐神光明朗﹐照大幽之中。爾時盤古眞人﹐因立功徳見召於天中。盤古乃稽首元始虛皇道君﹐請受《靈寶內經》三百七十五卷。時髙上虛皇太上道君則授以《三皇內經》三十六卷。而盤古眞人乃法則斯經﹐運行功用﹐成天立地﹐化造萬物。下游天地﹐發圓珠之應萬六千日月明三辰天元而起﹐遂有五億五千五百五十億萬重天地焉。十方俱行道徳之化﹐後天皇氏始興焉。時老君降三玄空天宮﹐以《天皇內經》十四篇授與天皇﹐以治天下三十六萬歲﹐乃白日升仙﹐上三玄空天宮中。天皇氏後而地皇氏興焉。太極老君又授《地皇內經》十四篇。地皇氏得此經﹐以治天下三十六萬歲﹐乃白日升天﹐上素虛玉皇天宮中﹐萬帝朝尊。地皇仙後﹐人皇氏興焉。太極老君又授《人皇內經》十四篇。人皇得此經﹐以治天下三十六萬歲﹐於是白日升仙﹐上太素虛玉皇天宮﹐受自然之壽。由是以後九億九千九百九十九萬歲﹐方至於五帝興焉。五帝各理三萬六千歲﹐而五帝氏後﹐逮於中皇天皇君出世﹐而啟太上老君太極眞人下降昆侖之山﹐又授以《天皇內經》十四篇。

而天皇君得此經﹐以道治世三萬六千歲﹐白日登仙﹐上升太淸天中。天皇君仙後而地皇君興焉。地皇君出世﹐太上老君太極眞人又下降流綱之山﹐授地皇君《地皇內經》十四篇。而地皇君得此經﹐以道治世三萬六千歲﹐白日登仙﹐上升太極虛皇天中。而地皇君仙後﹐而人皇君興焉。人皇君時﹐太極眞人太上老君下降於南霍之山﹐又授以《人皇內經》十四篇。而人皇君得此經﹐以道治世三萬六千歲﹐白日登仙於太極南朱上天宮。自中三皇氏後﹐老君經九萬九千九百九十萬歲﹐又以法授人皇君子孫﹐俾治世修道﹐元始天尊眞人皆降焉。後五龍氏興焉。天眞皇人太上老君降下開明之國﹐以《靈寶眞文》《三皇內經》各十四篇﹐授五龍氏。五龍氏得此經﹐以道治世萬二千歲﹐白日登仙。爾時甘露降焉﹐蒼生則於中化生。是後運動陰陽﹐作爲五行。四微﹑世欲﹑生死之業﹐於是而起。人乃任性混朴﹐茹毛飲血﹐男女無別。夏則巢居﹐冬則穴處。經於三十六萬歲後﹐神人氏興焉。神人氏出生﹐其狀神異﹐若盤古眞人﹐而亦號盤古﹐卽是無劫蒼生萬物之所承也。以已形狀類象﹐分別天地﹑日月﹑星辰﹑陰陽﹑四時﹑五行﹑九宮﹑八卦﹑六甲﹑山川河海﹐不能決定﹐故以天中元景元年七月一日﹐上登太極天王﹐上啟元始太上天尊﹐更授《神寶三皇內經》並《靈寶五符經》。老君下降﹐授神人氏﹐得斯經下世﹐則按經圖分畫天地﹐名前劫。髙上眞人更新開乎造化時事﹐故昧前皇聖人功用﹐所以於此而爲更始。但世人相聚﹐只知有此盤古﹐豈明今天前始之初復有盤古者哉﹖所以自斯盤古﹐以道治世萬九千九百九十九載﹐白日升仙﹐上昆侖﹐登太淸天中﹐授號曰元始天王。則王母學道﹐降人鳥之山人。而盤古眞人氏仙後﹐伏羲氏興。伏羲氏興而太極天眞大神以淸濁已分元年﹐上啟太上老君﹐以《天皇內經》十四篇﹐並《靈寶圖道徳五千文》授伏羲。伏羲按

經文﹐以道化天下﹐故致別白眾生殊類﹐則以人爲貴。方列其男女﹑夫妻﹑父子﹑兄弟﹑氏族﹐則《靈寶五千文經》之功也。伏羲以道治世六千歲﹐白日升天中﹐號曰天眞景星眞人。伏羲氏後﹐而燧人氏興焉。燧人氏興﹐故玉虛眞人以淸濁已分元年﹐上啟太上老君﹐下降丹霍之丘﹐以《地皇內經》十四篇﹐並《靈寶五千文道徳經》授燧人氏。燧人氏得斯經﹐造火﹐變生爲熟﹐乃《靈寶》之功也。燧人氏以道經治世六千歲﹐於丹霍之山白日升仙﹐登於太極左宮﹐號曰玉虛眞人。燧人氏後﹐祝融氏興焉。祝融氏興﹐太上老君以天漢元年﹐下降南嶽衡山及蓬萊山﹐以《人皇內經》《靈寶五千文道徳經》等﹐以授祝融氏。觀《人皇內文》﹐則知金玉七寶之所在﹐故範土爲金﹐治石爲鐵﹐乃造刀斧鋸鑿等﹐以利益眾生﹐使不損眾生手爪之用。是以祝融氏以道徳治天下六千歲﹐白日升於太極南昌上宮﹐號大行眞人。自伏羲﹑燧人各授六百歲﹐傳子孫得六千歲。祝融氏後﹐而神農氏興焉。神農氏興﹐而元始太上老君以天景元年下降形馬之山﹐以《靈寶》五篇眞文﹑《三皇內經》《道徳經》授神農氏。所以神農按經文欲爲天下眾生合仙藥欲爲天下眾生﹐以濟天下萬民。是時普四天下眾生﹐旣非仙藥能濟﹐所以方按《三皇內經》﹐召天上前劫髙上父母天中大聖眞人﹐問以先劫造化時事。旣決﹐已則負靈寶眞文﹐飛行百卉之山。遇其苦則生﹐遇其甘則死。所以一日之中﹐百生百死﹐故於農石山谷﹐方備得五穀﹑五辛以還﹐教民種植﹐以代生殺﹐使教谷食。盂時民旣爲日已久﹐五臟見爛﹐故重按道方爲品類艸﹑木﹑石等﹐以爲醫方﹐治民疾病。造作稱﹑尺﹑斗﹑斛﹐貨易則駕雲輪之車﹐周行天下﹐各隨國土所宜﹐無不盡備矣。而神農以道天下治二百歲﹐於大室之山白日升仙﹐上登太皇之天﹐號曰靈寶虛皇眞人。傳世子孫合五百二十二年﹐後則軒轅氏興。以

上皇元年十月五日﹐老君下降於峨嵋之山﹐授黃帝《靈寶經五符眞文》。黃帝登南霍山﹐有朱靈神人以《三皇內經》授帝。是黃帝旣平蚩尢以沒﹐方思神妙化用之意﹐不能開解﹐而師廣成子。按《三皇內經》召髙天大聖眞人﹑前劫造化神仙眞人﹐以九天父母﹐問乎前劫造化功用時事。是元始天尊﹑眞仙並降﹐語帝曰「爾欲知前劫造化時事者﹐汝可尋《太上玄老靈寶君五符眞文經》也。功用本起﹐莫不從於是經﹐以莊嚴天地﹐至於萬物﹑一切蒼生﹐功徳是足﹐備出斯經。品物名色﹐眾生殊類﹐普陳載焉。」爾時元始老君爲帝解說﹐所以帝依其解文句﹐深思俯察﹐攺致造作城臺﹑宮闕﹑房室﹑衣冠﹐教以榮華之色。乃制舟車﹐以通水陸。陶坯鼎器物﹐以給天下飲食之用。又推天文﹑禮樂﹐故百工周奏以助其化。皆猶靈寶三等經文之功。又至上皇三年七月二十九日壬子﹐天眞皇人下授黃帝六壬式圖﹑六甲三元﹑遁甲造式之法。法威天下﹐流傳子孫也。故黃帝以道治世一百二十年﹐於鼎湖山白日升天﹐上登太極宮﹐號曰中黃眞人。

卷四道教經法傳授部

◎上淸源統經目注序

上淸者﹐宮名也。明乎混沌之表﹐煥乎大羅之天。靈妙虛結﹐神奇空生﹐髙浮澄淨﹐以上淸爲名﹔乃眾眞之所處﹐大聖之所經也。宮有丹靑金書玉字上皇寶經﹐皆玄古之道﹐自然之章。起於九天之王九玄道君。推校本元﹐已歷九萬億九千劫。上皇典格﹐各不相參。道君以中皇元年九月一日﹐於玉天瓊房金闕上宮﹐命東華靑宮尋俯仰之格﹐揀校古文﹐撰定靈篇﹐集爲寶經。傳至漢武帝時得經﹐起柏梁臺以貯之。帝旣爲神眞所降﹐自云得道﹐放情怠懈﹐不從王母至言。明年天火燒柏梁臺﹐經飛還太空﹐於玆絕迹。太元眞人茅君﹐諱盈﹐師西城王君﹐受上淸玉佩金璫﹑二景璇璣之道﹐以漢宣帝地節四年三月升天。又玄洲上卿蘇君﹐諱林﹐師涓子﹐受上淸三一之法﹐以漢神爵二年三月六日登天。又周君﹑李君﹑眾仙各有所得﹐並相承經業﹐多不傳世。漢孝平皇帝元始二年九月戊午﹐西城眞人以《上淸經》三十一卷﹐於陽洛之山授淸虛眞人小有天王王褒。褒以晉成帝之時﹐於汲郡修武縣授紫虛元君南嶽夫人魏華存。華存以咸和九年﹐歲在甲午﹐乘飈輪而升天。去世之日﹐以經付其子道脫﹐又傳楊先生諱羲。羲生有殊分﹐通靈接眞﹐乃晉簡

文皇帝之師也。楊君師事南嶽魏夫人﹐受《上淸大洞眞經》三十一卷。至晉孝武皇帝太元十一年﹐歲在丙戌升仙。許先生者﹐名映﹐丹陽句容人也。七世祖許子阿﹐生有陰徳﹐福潤流灑﹐鍾於後嗣。子阿六世孫名副﹐仕爲剡縣令。副有八子﹐其第一子名邁﹐字叔玄﹐小名映﹐攺名遠遊。少好仙道﹐耽心冥肆﹐吐納和气﹐矯志云漢﹐超迹絕世。以晉建興元年歲在癸酉﹐渡江入赤城山中﹐往而不返。師南海太守鮑靚﹑太元眞人茅君。遠遊第五弟名謐﹐仕爲護軍長史﹑散騎常侍。師太元眞人﹐受上淸眾經﹐於寧康元年隱景去世。謐有三子。其第三子名玉斧﹐長名翽﹐字道翔。道徳淳瑩﹐絕世無倫。師楊先生授《上淸三天正法曲素鳳文》三十一卷﹐遁迹潛化。玉斧子黃民﹐黃民子名豫之。以元嘉十二年終剡之白山。臨去世之時﹐以上淸寶經﹑三洞妙文﹐封以玄臺﹐印以白銀﹐畱寄郯縣馬度生家。語之曰「今且暫行﹐不久當還﹐勿開此經﹗」馬氏崇奉累世。安康有道士婁化者﹐常憩馬氏捨。究悉經源﹐苦求開看。馬氏固執﹐竟不從命﹐結屈無方。是時宋明皇帝崇敬大法﹐招集道士﹐供養後堂。婁化乃因後堂道士殳季眞密啟之。帝卽命使逼取至京﹐乃拜禮開之。忽有五色紫光洞煥眼前。帝驚曰「神眞叵觸﹗」比其年不愈而崩。元徽元年﹐馬氏卽出訴﹐啟請其經。詔敕聽還。於是天藏眞書復歸馬氏。玆乃上眞注筆﹐朱簡紫書﹐後之凡庶﹐摸而傳奉﹐號曰眞迹。今記神王所撰寶經卷三十一首﹐篇章目第﹐並指事爲名。然天眞之言﹐理奧難尋。或名同而事異﹐或理合而字乖。靈祕妙隱﹐不與世合。幸而見之﹐卒難詳辧。余宿植緣會﹐遊涉法源﹔性好幽旨﹐耽靈味玄﹔鉆研彌齡﹐始覺仿佛。謹以鄙思尋校眾經﹐爲《上淸目義》。非敢有裨大乘﹐聊自記而已。

◎靈寶經目序

元嘉十四年某月日﹐三洞弟子陸修靜﹐敬示諸道流相與同法﹐弘修文業﹐贊揚妙化﹐興世隆福。每欣一切遭遇慈澤﹐離彼惡道﹐入此善場﹐逍遙長樂﹐何慶如之﹗但至賾宛奧﹐妙義微遠﹐靈匠未遇﹐羣滯莫披。翹翹渴仰者﹐豈予小子乎﹖旣太虛眇邈﹐玄師難希﹐宜求之於心﹐卽理而斷也。敢竭暗淺﹐先言所懷。

夫靈寶之文﹐始於龍漢。龍漢之前﹐莫之追記。延康長劫﹐混沌無期。道之隱淪﹐寶經不彰。赤明革運﹐靈文興焉。諸天宗奉﹐各有科典。一劫之周﹐又復攺運。遂積五劫﹐迨於開皇已後。上皇元年﹐元始下教。大法流行﹐眾聖演暢﹐修集雜要﹐以備十部三十六帙﹐引導後學﹐救度天人。上皇之後﹐六天運行。眾聖幽升﹐經還大羅。自玆以來﹐回絕元法。𨿽髙辛招云輿之校﹐大禹獲鐘山之書。老君降眞於天師﹐仙公授文於天臺。斯皆由勛感太上﹐指成聖業。豈非揚芳於世﹐普宣一切也﹖按《經》言﹐承唐之後四十六丁亥﹐其間先後庚子之年﹐夭子續黨於禹口﹐亂羣塡屍於越川。彊臣稱霸﹐弱主西播。龍精之後﹐續祚之君﹐罷除僞主﹐退翦逆民。眾道勢訖﹐此經當行。推數考實﹐莫不信然。期運旣至﹐大法方隆。但經始興﹐未盡顯行﹐十部舊目﹐出者三分。𨿽玄蘊未傾﹐然法輪已徧於八方。自非時交運會﹐孰能若斯之盛哉﹖

頃者以來﹐經文紛互﹐似非相亂。或是舊目所載﹐或自篇章所見﹐新舊五十五卷﹐學士宗竟﹐鮮有甄別。余先未悉﹐亦

是求者一人。旣加尋覽﹐甫悟參差。或刪破上淸﹔或采摶余經﹔或造立序說﹔或回換篇目﹐裨益句章﹐作其符圖﹔或以充舊典﹔或別置盟戒。文字僻左﹐音韻不屬﹐辭趣煩猥﹐義味淺鄙﹐顚倒舛錯﹐事無次序。考其精僞﹐當由爲猖狂之徒﹐質非挺玄﹐本無尋眞之志﹐而因修窺閱﹐假服道名﹐貪冒受取﹐不顧殃考﹐興造多端﹐招人宗崇﹐敢以魚目廁於隋侯之肆﹐輒將散礫托於和氏之門。啟誑愚蒙﹐誣棨太玄。旣晚學推信﹐弗加澄研﹐遂令精粗糅雜﹐眞僞混行。視聽者疑惑﹐修味者悶煩。上則損辱於靈囿﹐下則恥累於學者。進退如此﹐無一可宜。徒傾產疲力﹐將以何施﹖夫輕慢之咎旣深﹐毀謗之罪靡赦。余少耽玄味﹐志愛經書﹐積累錙銖﹐冀其萬一。若信有可崇﹐何苟明言坐取風刀乎﹖慮有未悉﹐今條舊目已出﹐並仙公所授事注解﹐意疑者略云爾。

◎上淸經述

述曰﹕尋經之意﹐乃太虛齊量﹐劫劫出化﹐非可籌﹡。自開皇之後距天漢時﹐範陽桑平王褒﹐字子登。以正月一日辭二親﹐欲尋神仙﹐求不死之道。乃入華陰山﹐精思一十八年﹐遂感上聖太極眞人西梁子﹐下降授ㄒ飯方﹑並服云牙法。復五年﹐太極眞人王總眞復降﹐以《上淸經》三十一卷付子登﹐並將子登遊五嶽﹐觀名山﹐備受上法。逮乎晉武皇帝時﹐任城魏華存﹐字賢安﹐乃魏陽元之女也。陽元仕至滎陽﹑宜陽二郡太守﹐散騎常待﹑冀州刺史。其父乃嫁賢安於南陽劉巖﹐字幼彥。巖﹐妻時除爲修武縣令﹐賢安隨焉。賢安自少爲女﹐處乎內室﹐性

好至道﹐𨿽未得仙而眞人屢降。及其長也﹐女子有夫之義﹐修尙之事有時而廢。及至兒女成立﹐告誡子曰「我願終尋眞之志。」於是離羣獨處﹐不交人事﹔深托隱屙﹐還修曩尙。入室百日﹐所期仙靈﹐積思希感。爾乃獨節應神﹐丹心潛會﹐精苦仰徹﹐天眞遐降。於是季冬之月﹐夜半淸朗﹐忽聞空中有鍾鼓之響﹐笳簫之聲﹐音韻嘈囋。出戶望之﹐見從東方虛空而來﹐旌旗郁勃﹐羽蓋紛紜﹐光輝幽藹﹐煥爛太虛﹐他人莫之見也。須臾有虎輦玉輿隱輪之車﹐並頓駕來降夫人之靜室。凡四眞人﹐並年可二十餘﹐容貌偉朗﹐天資秀穎。同著紫花蓮冠﹐飛錦衣裳﹐瓊蕊寶帶﹔體佩虎文﹐項有圓光﹐手把華幡。其一人自稱曰「我太極眞人安度明也。」其一人曰「我東華大神方諸靑童君也。」其一人曰「我扶桑碧海暘谷神王景林眞人也。」其一人曰「我淸虛眞人小有仙人王子登也。」於是夫人匍匐再拜﹐叩頭自摶﹕「不期今日道君降下﹐惟乞神仙長生度世。」四人乃坐良久。王子登告夫人曰「聞子曩日念善﹐展轉求生。密練眞气﹐魂和體淸。丹懷遠邁﹐錄字上淸﹔髙契眞人。抱信期靈﹔幽感啟微﹐潛曜赤城。遂金書紫極﹐藏簡玉庭﹐故感髙晨﹐玄唱齊並。是以太帝君敕我今來教授於子神眞之道焉。」其東華靑童君曰「此淸虛眞人者﹐爾之師也。當受業焉。」其安度明曰「子因緣上業﹐積感求道﹐苦心久矣﹐用思至也。道今來矣﹐子得之焉。」其景林眞人曰「子勤感累世﹐積念眞靈﹐將積應之所期﹐乃明挺之標會也。虛皇早鑑爾之用思太極﹐已注子名於玉札﹐錄字紫虛之宮﹐金書東華之閣﹐刻名上淸丹文錦籍﹐應爲紫虛元君上眞司命。又加名山之號﹐封南嶽夫人。今視子之質﹐實霄景髙煥﹐圓精重照﹐鳳骨龍姿﹐腦色寶耀﹐五藏紫絡﹐心有羽文﹐形棲晨霞﹐神友靈肆。天人之任﹐良不虛矣。帝誨王褒相爲盟師﹐故遣太極眞人鑑子之精﹐子其

勗哉。」四眞各有辭。致言畢﹐夫人叩頭自摶而言曰「華存卑賤﹐枯骨之餘﹐自處塵垢﹐久染濁穢﹐天地寥邈﹐髙下懸隔﹐縱恣五濁﹐翻錯臭穢﹐滯塞靈艾沈淪凡俗。無冀日月回曜幽冗﹐不謂天尊下交凡肆。所以割心斷意﹐取同螻蚓。自顧少好神仙﹐貪樂長生﹐心之所詣﹐出於自然。志之所期﹐誓以三光。而值季世﹐俱忌禮度﹐制置無從脫免﹐良願不遂。今形非顧影﹐體气臭惡﹐久爲垢穢所逼者﹐徒勵節無益。自入劉門﹐修道日廢。須者少閒﹐內外乖隔﹐容得齋思﹐謹按道法尋求經方入室之制﹐爲欲靜護五藏﹐辟諸疾病耳。豈圖上願惟在今日今夕﹐道君並降﹐慶出分外。光照幽谷﹐荷戴天眷﹐不勝惶懼﹗此是婢子有幸﹐當得度世。惟乞哀矜﹐賜以性命。」自陳畢﹐東華小童指招而告之曰「子少好道﹐眞至誠密。感是﹐故因緣世生﹐胎煉五神﹐寄慧齊見﹐超度八難﹐气適靈輝﹐挺會眞﹡﹐自當爲紫虛之宮上眞司命。勤精彌綸太極﹐所﹡／又加名嶽之封﹐位均諸侯。然不受聞上道內法﹑晨景玉經者﹐仙道眾妙﹐無緣得成也。子其勉哉﹗我後日當更期會於陽洛山中﹐汝勤之矣﹗」於是淸虛眞人王君乃命侍女華散條﹑李明允等﹐使披云蘊﹑開玉笈﹐出《太上寶文》《八素隱書》《大洞眞經》《靈書紫文八道紫度炎光石精玉馬神眞虎文》《髙仙羽玄》等經三十一卷﹐是王君昔於陽洛山遇南極眞人西城王君所授者也。今於汲郡修武縣中授夫人焉。暘谷神王又別授夫人《黃庭內景經》﹐正一眞人張君又別授「治精制鬼法」。夫人前後所授﹐非但此三十一卷而已。其篇卷悉在傳中﹐不能一一書之。此乃《上淸經》從此而行世也。

◎三皇經說

《三皇經》云﹕昔天皇治時﹐以《天經》一卷授之。天皇用而治天下二萬八千歲﹐地皇代之。上天又以經一卷授之。地皇用而治天下二萬八千歲﹐人皇代之。上天又以經一卷授之。人皇用而治天下亦二萬八千歲。三皇所授經合三卷﹐爾時號爲《三墳》是也﹐亦名《三皇經》。三皇后又有八帝﹐治各八千歲。上天又各以經一卷授之﹐時號爲《八索》是也。此乃《三墳》《八索》根本經也。如法而言﹐三寶俱起無量之世﹐但以隱顯有時。自三皇八帝之後﹐其文亦隱。至於晉武皇帝時﹐有晉陵鮑靚﹐官至南海太守﹐少好仙道。以晉元康二年二月二日登嵩髙山﹐入石室淸齋﹐忽見古三皇文﹐皆刻石爲字。爾時未有師。靚乃依法以四百尺絹爲信﹐自盟而受。後傳葛稚川﹐枝孕相傳﹐至於今日。三寶行世﹐自然之數﹐心與理契﹐因緣冥符使之然也。術曰﹕夫眾生昏惑﹐長迷生死﹐神明蔽瞑﹐不能悟理。聖人興﹐大慈大悲﹐愛若赤子。隨時化生﹐隨宜救拔﹐欲令離苦﹐得無爲之樂。但聖道淵邃﹐難可頓悟﹐必須階漸﹐以發其蒙。未顯大法﹐先教廚食﹑章書﹑雜法﹑黃赤之道。雜化淺近﹐以應遇情信伏。能修雜法﹐名爲奉道。旣能奉道﹐則能捨離魔俗之法。漸漸調伏﹐而後教以《靈寶》。旣信《靈寶》﹐便求爲道士。旣爲道士﹐便宜受持一百八十大戒﹑二百四十威儀。修行六通﹐能遣六塵﹐四十五念﹑十二上願﹑十二可從一切法行﹐皆能受持。研心宗極﹐洞體道眞﹐洞然玄悟﹐以得神仙。從此而修﹐終會無爲。當知章廚雜化爲漸導之義﹐𨿽

名奉道﹐未識正理。惟體識君子﹐宜裁之焉。

◎道教相承次第錄

謹按《雲臺治中內錄》言﹕太上老君傳授《雲臺正治官圖》《治山竈鼎》等得四十一代相承。具人名代數如後﹕

第一代老君﹝老君火山大丹治法傳授三百人。惟三人系代﹕王方平﹑尹喜﹑徐甲﹞。

第二代王君﹝王君授三十人。惟三人系代﹕茅蒙﹑孫盈﹑章震﹞。

第三代章震﹝震授十七人。惟二人系代﹕若士﹑李夫人名仙﹞。

第四代若士﹝士授五十二人。惟三人系代﹕李元君﹑白石先生﹑李常存﹞。

第五代李元君﹝元君授七十二人。惟二人系代﹕王子喬﹑許述成﹞。

第六代諸仙別傳分散﹐世絕系治官气並治名。老君念於志學之子﹐再下平蓋山﹐授張陵爲雲臺治﹐火芝火仙之經﹑方術變化﹑長生不死之藥﹑登升雲天之道。敕陵爲第六代道之外孫﹐而東海小童君爲陵保舉﹐師太上老君爲度師﹐度雲臺治。封陵爲天師﹝天師授三百人。惟三人系代行治﹕張申﹑王升﹑李忠﹞。

第七代張申﹝申授三十三人。惟三人系代﹐行傳治法﹕李仲春﹑李意期﹑李玄﹞。

第八代李仲春﹝仲春授十五人。惟二人系代﹕李少君﹑魏

伯陽﹞。

第九代李少君﹝少君授九十人。惟二人系代﹕欒巴﹑李常存﹞。

第十代欒巴﹝巴授五人。惟二人系代﹕陰長生﹑李宙先﹞。

第十一代陰長生﹝長生授八人。惟二人系代﹕張景霄﹑王萬縉﹞。

第十二代張景霄﹝景霄授五人。惟一人系代﹕劉馮﹞。

第十三代劉馮﹝馮授五人。惟一人系代﹕劉政﹞。

第十四代劉政﹝政授五人。惟二人系代﹕孫博﹑嚴光﹞。

第十五代孫博﹝博授三人﹐無可代者。乃入林屋山中﹐合龍虎大丹而升天。治法遂絕﹞。

太上老君命李仲甫出神仙之都﹐以法授江南左慈﹐字元放﹐故令繼十六代爲師相付。﹝元放授八十人。惟三人系代﹕介象﹑嚴光女﹑李佗﹞。

第十七代介象﹝介象授四十人。惟五人系代﹕李延﹑張授﹑萬葛卿﹑阮玉﹑李用﹞。

第十八代李延﹑介談﹝延﹑談授十八人。惟一人系代﹕劉景﹞。

第十九代劉景﹝景授四人。惟一人系代﹕東海郭延﹞。

第二十代東海郭延﹝延授三十人。惟一人系代﹕靈壽光﹞。

第二十一代靈壽光﹝壽光本外國人。授十八人。惟一人系代﹕何述﹞。

第二十二代何述﹝述授十人。惟一人系代﹕羅先期﹞。

第二十三代羅先期﹝先期授二十人。惟二人系代﹕甘季仁﹑甘孝先﹞。

第二十四代甘孝先﹝孝先授五十一人。惟一人系代﹕石帆公﹞。

第二十五代石帆公﹝帆公授十九人。惟一人系代﹕宮戶。一雲宮中用﹐字也﹞。

第二十六代宮戶﹝戶授八十人。無可傳者﹐治法遂絕。戶入南嶽及天臺山﹐經八十五年。世絕仙人﹐正道不繼﹞。

老君念其功修之徒﹐再降廬山﹐敕左元放授施存﹑葛玄﹐令繼代爲仙官世祖﹐師傳仁人者也。

第二十七代施存﹝存授七十人。但皆地仙耳。惟同學葛玄繼代﹞。

第二十八代葛玄﹝玄授十九人。惟三人系代﹕張秦﹑仇眞﹑李用別出﹞。

第二十九代尹思﹝太上老君差紫衣使者下命於廬山﹐授五人更二人。尹思﹑尹軌系代傳治。思授七十人。惟二人系代﹕女子樊忠和﹑韋義山﹞。

第三十代尹軌﹝軌授十九人。惟一人系代﹕女仙李元一﹞。

第三十一代女仙樊忠和﹝忠和授二人。惟一人系代﹕劉綱東陵母﹞。

第三十二代女仙李元一﹝元一授四十人。無人可傳﹐治法代絕﹞。

第三十三代劉綱﹝綱﹐樊夫人弟子。𨿽居官治﹐又其夫也﹐治法後絕﹞。

第三十四代張秦﹝秦﹐葛玄弟子。玄見其代絕﹐乃再令秦授十一人。惟一人系代﹕王列﹞。

第三十五代王列﹝列授九人。惟二人系代﹕許遜﹑胡少眞﹞。

第三十六代許遜﹝遜授一百人。而無人可授﹐系代又絕。遜升天后兩代﹐人民徵伐﹐眞志不傳﹞。

老君敕使三人於天臺山﹐令葛玄傳鄭思遠﹐系三十七代﹝

思遠授十九人。惟二人系代﹕葛洪﹑李淳風﹞。第三十八代李淳風﹝淳風授四十人。惟四人系代而未傳授。二人者﹕李道興﹑李靖。後又隱於房公之山﹐一百年後﹐出授張常存﹑李太虛﹑李惠舉﹐同太師神等四人﹞。第三十九代李惠舉﹑張常存而各分代傳授﹐皆稱三十九代孫﹝惠舉授三十人。惟三人可代﹕李保眞﹑白玄中﹑李太昌。張常存授三十七人。惟三人願系代﹕孫張眞﹑應眞﹑孫道用﹞。第四十代李保眞﹝保眞授二十四治一百人。惟二人系代﹕林通元﹑李徳仁﹞。第四十一代林通元。

◎玄都九眞盟科九品傳經錄

《玄都上品》第一篇

曰﹕《大洞眞經》《雌一寶經》《太上素靈大有妙經》﹐三奇之章﹐髙上玉皇寶篇。祕在九天之上﹐大有之宮﹐太玄靈臺玉房之中。上皇之初﹐舊科經萬劫一傳。三道正明﹐學眞日興髙上科。七千年內聽得三傳。侍衛玉童玉女各七千人﹐執香典炅﹐按科傳授之法﹐皆對告齋百日﹐分金鈕爲盟﹐給玉童玉女﹐依四極盟科。不依科而傳﹐罪延七祖﹐幽魂充役﹐吞火食鐵﹐負山運石﹐以塡無極之考﹐抱風刀之罰﹐身歿形殘﹐長閉地獄﹐萬不得仙。

《玄都上品》第二篇

曰﹕傳《大洞眞經三十九章》於後者﹐誓以上金十兩﹐銅二十五斤﹐鈕五雙﹐金魚﹑玉龍各一枚﹑靑絲一兩纏鈕。若《雌一》﹐以上金五兩﹑五色錦繒各五十尺﹑香一斤﹑金鈕三雙。《太上素靈洞眞玄經》﹐上金三兩﹑紫紋

百尺﹑靑繒二十七尺﹑赤絲五兩﹑香一斤﹑丹一兩﹐上皇以信誓心﹐不得有闕﹐闕則虧科。師犯則奪侍經玉童玉女﹐還於本官。不過三年﹐身被風刀考罰﹐自然失經。受者不依盟科﹐皆失明形殘﹐七祖父母被受酆都之責﹐萬劫還生﹐非人之道﹐學者愼之。

《玄都上品》第三篇

曰﹕凡有金名東華﹐玉字上淸﹐得授《太霄瑯書瓊文帝章》《紫度炎光神玄變經》《上淸變化七十四方九眞中經》《丹景道精隱地八術》《解形遁變流景玉經》《七變舞天經》﹐皆九天眞王元始天王﹑太上天帝君﹑中央黃老君﹐受於太空中九玄之內﹐虛無之髙章也。皆祕在太上靈都之宮紫房﹐三元君主之﹐侍衛玉童玉女皆三千人。元始之初﹐經七千劫一傳。自三道立正之後﹐七千年內聽三傳。七百年中有其人﹐亦聽傳。傳皆對齋九十日﹐或九日﹐告盟而授之。給玉童玉女﹐依四極盟科。若不依科而傳﹐罪延七祖父母﹐充責鬼官﹐運蒙山之石﹐塡積夜之河﹐萬劫還生﹐非人之道。己身被風刀之考﹐自然失經﹐終不得仙﹐傳者愼之。

《玄都上品》第四篇

曰﹕傳《瓊文帝章》﹐賫金魚﹑玉龍﹐靑繒三十二尺﹑金鈕三雙爲誓。《紫度炎光》﹐五色錦各五十尺﹑上金五兩﹑沈香五斤﹑眞朱一斤﹑書刀一口﹑金札七枚﹑絳紋七十尺之誓。《上淸變化七十四方經》﹐靑繒四十尺﹑上金十兩﹑金鈕六雙﹑好香一斤﹑金魚玉龍之誓。《九眞中經》﹐舊科落髮爲盟﹐今以白絹九十尺準盟﹐法於九眞之數。靑絲一斤﹑絳紋二十四尺﹑北暉之誓。碧繒二十四尺﹐月華之誓。金鈕三雙﹐元常童子圓變之信。《丹景道精隱地八術》《解形遁變流景玉經》﹐悉上金十兩﹑金魚﹑玉龍各一枚﹑靑繒四十尺﹑紫紋四十尺﹑金鈕各三雙。《七變舞天經》﹐上金五兩﹑眞朱一斤﹑靑繒三十二尺之誓。信以質心﹐不得有闕﹐闕則違

科。師以天信投於山棲﹐以救窮乏。余以供營經書之具﹐不得他散。師犯上科﹐奪玉童玉女﹐減﹡奪紀﹐注名度還比酆。受者不依科﹐皆喪魂失神﹐風刀之考﹐不出三年﹐自然失經﹐終不得仙。

《玄都上品》第五篇

曰﹕《消魔智慧玉淸隱書》《寶洞飛霄絕玄金章》《紫鳳赤書八景晨圖》《金眞玉光靈書紫文》《金璫玉佩金根上經》《三天正法》﹐皆太上大道君﹑元始天王﹑金闕帝君之寶章。祕在玉淸之宮金房紫戶之內。典衛靈文玉童玉女各三千人。元始之初﹐千劫一傳。自三天立正之後﹐七百年內聽得三傳。百年中有其人﹐聽一傳。給玉童玉女﹐依四極盟科。授者對齋九十日﹐或九日而傳。不依科而傳﹐罪延七玄之祖﹐長充鬼役﹐無有解脫。已身被風刀之考﹐死充下鬼﹐萬不得仙。

《玄都上品》第六篇

曰﹕傳《消魔智慧》《寶洞飛霄絕玄金章》《赤書八景晨圖》﹐皆上金十兩﹑玉札一枚﹑金魚﹑玉龍各一枚﹑紫繒四十尺。《金根經》《靈書紫文》﹐上金五兩﹑金簡﹑玉札各一枚﹐長一尺六寸﹐廣二寸四分﹔金魚﹑玉龍各一枚﹑紫繒百尺﹑靑紋四十尺。《三天正法》﹐靑繒三十尺﹑靑布四十三尺﹑金環五雙以爲密誓﹔上金十兩通神之信。《金眞玉光》《玉佩金璫玉淸隱書》﹐皆金魚﹑玉龍各一枚以爲誓信。依科不得有闕﹐闕則師奪玉童玉女﹐注名還度北酆。受不依科﹐皆喪魂失神﹐罰以風刀﹐不出三年﹐自然失經﹐萬不得仙。

《玄都上品》第七篇

曰﹕《七星移度》《白羽黑翮飛行羽經》《飛步天綱》《躡行七元太上隱書》《靈飛六甲》﹐皆太上太帝君﹑太極太微天帝君登空之道﹐隱化之章。祕在太上瓊宮之上﹑紫房之內。侍衛玉童玉女皆三千人。依科七

千年一傳。三天立正之後﹐攺七百年內聽得三傳。若百年中有其人﹐便傳便授。告齋九十日﹐或三十日﹐給玉童玉女﹐依四極盟科。不依科而傳﹐罪延七玄之祖﹐長充北酆鬼役﹐十苦八難﹐已身被風刀之考﹐身沒幽源﹐萬不得仙。

《玄都上品》第八篇

曰﹕傳《七星移度》﹐靑紋三十一尺﹑絳繒七十尺﹑鳳紋之羅九十尺﹑金鈕一雙。《白羽黑翮飛行羽經》﹐上金二兩﹑靑紋三十二尺以代截髮歃血之誓。《飛步天綱》﹐錦三十尺﹑金魚﹑玉龍各一枚。《太上隱書》﹐金魚﹑玉龍之誓。《靈飛六甲》﹐白素六十尺﹑金鵪六雙﹑靑絲六兩。天科以信質心﹐不得有闕。闕則違科。師奪玉童玉女﹐除落靑簿玉名﹐移還北酆。受者不依科﹐亡精喪神﹐罰以風刀﹐不出三年﹐自然失經﹐終不得仙。

《玄都上品》第九篇

曰﹕《方諸文震靈符》《豁落七元八天隱文》《流金火鈴金神虎符》《消魔支幹夜照神燭八術》《隱遁紫淸玉符》《五籍洞玄六甲上符》《五行祕文》《玄都格》諸符﹐凡有六百部。太上悉以其文標於舊經之內﹐以爲立用。傳授盟科悉依經科。傳授有闕﹐罪同上品。有經無符﹐則天魔害人﹔有符無經﹐則思念無感﹐神眞不降。科云皆不得單行﹐單行罪亦如之。科﹑經及符﹐本同出於自然之气﹐虛無之章。故不可得獨修也。無科修道﹐萬不成仙。

卷五經教相承部

◎眞系──隴西李渤述

今道門以經籙授受﹐所自來遠矣。其昭彰尢著﹐使吸紳先生不惑者﹕自晉興寧乙丑歲﹐眾眞降授於楊君﹐楊君授許君﹐許君授子玄文﹐玄文付經於馬朗。景和乙巳歲﹐敕取經入華林園。明帝登極﹐殳季眞啟還私廨。簡寂陸君南下立崇虛館﹐眞經盡歸於館。按黃素方﹐因緣值經﹐準法奉修﹐亦同師授。其陸君之教﹐楊﹑許之冑也。陸授孫君﹐孫君授陶君﹐陶君搜摭許令之遺經略盡矣。陶授王君﹐王君又從宗道先生得諸勝訣﹐云經法祕典大備於王矣。王授潘君﹐潘君授司馬君﹐司馬君授李君﹐李君至於楊君﹐十三世矣。楊﹑許並越漢登眞﹐許令亦終獲度世。馬﹑殳幸會而不業。自陸君已降﹐則帝者無不趨其風矣。此皆史有明文﹐或遺迹可訪。又世世從事於斯者﹐其支裔焉。且知理而不知神﹐非長生之士也。超理入神﹐混合於气﹐無爲而無不爲者﹐我眞宗之道也。道無否泰﹐教有通塞。塞而通之者﹐存乎其人。故予述眞系﹐傳其同源分派者。錄名仙籍﹐不緝於此。時貞元乙酉歲七月二十一日﹐於廬山白鹿洞棲眞堂中述。

◎晉茅山眞人楊君

眞人姓楊﹐名羲﹐晉咸和五年九月生於句容。似吳人潔白美姿容﹐善言笑。攻書好學﹐該涉經史。性淵懿沈厚﹐幼而通靈。與二許早結神明之交﹝二許﹕映與穆﹞﹐思玄薦於相王﹐用爲公府舍人。以永和初﹐受《中黃制虎豹法》。六年﹐又就劉璞傳靈符﹝璞卽魏夫人長子也﹞。君淵沈應感﹐虛抱自得。若燥濕之引水火﹐冥默幽欻相襲無眹矣。年三十六﹐以興寧乙丑歲眾眞降授﹐有若上相靑童君﹑太虛眞人﹑赤君上宰﹑西城王君﹑太元茅眞人﹑淸靈裴眞人﹑桐柏王眞人﹑紫陽周眞人﹑中茅君﹑小茅君﹑範中候﹑荀中候﹑紫元夫人﹑南嶽夫人﹑右英夫人﹑紫微夫人﹑九華安妃﹑昭靈夫人﹑中候夫人﹐莫不霓旌暗曳﹐神轡潛竦﹐紛紛屬乎煙消淪蹤收於俗蹊。宴聲金響﹐於君月無曠日﹐歲不虛矣。君師魏夫人﹐儷九華而朋於諸眞。故安妃云「明君受質虛閒﹐祕構玉朗﹐蘭淵髙流﹐淸響金宮﹐必髙佐四輔﹐承制聖君﹐主察陰陽之和气﹐爲吳越鬼神之君。後二十二年﹐將乘龍駕雲﹐白日升天。今若不耐風火之煙﹐可尋劍解作告終之術也。」《眞誥》算以太元十二年丙戌去世。弟子許翽﹐先師告翽父穆﹐亦因君偶眞。故許氏九人﹐𨿽道慶自先﹐數至神發﹐如塵鑑凝照﹐揮瑩之功﹐並歸子君矣。

◎雷平山眞人許君

眞人許翽﹐字道翔﹐小名玉斧。父穆﹐晉護軍長史﹐眞位上淸左卿。母陶氏﹐名科斗﹐入易遷宮。眞人幼獨標挺﹐含眞淵嶷﹐長史器異之。郡舉上計掾主薄﹐並不赴。淸秀瑩潔﹐糠秕俗務﹐如泉去蒙﹐盈其科而自進。居雷平山下﹐師楊君﹐傳《三天正法曲素鳳文》。後定錄眞人授其上道﹐告之曰「學道當如穿井。井愈深﹐土愈難出。若不堅心正行﹐豈得見泉源耶﹖」眞人常願早遊洞室﹐不欲久停人間﹐遂詣北洞告終﹐卽居方隅山洞方源館中﹐常去來四年方平臺﹐故《眞誥》云﹕幽人在世時﹐心樂居焉。又楊君與長史書亦云﹕不審方隅幽人﹐設座於易遷戶中。眞人化後十六年﹐當度東華受書﹐爲上淸仙公﹐上相帝晨《二錄》。太和二年丁卯﹐時年二十七歲。咸康七年辛丑生。自太和三年已後﹐無復顯迹。世譜年三十﹐則庚午年去世。《耆舊傳》云﹕在此洞石壇上燒香禮拜﹐因而不起。明旦視形如生。壇今猶存。《眞誥》云﹕從張鎭南受衣解法。」蓋夜於壇上去耳。娶建康令黃演女﹐生男黃民﹐乃還家。

◎仙人臨沮令許君

臨沮令許仙人名黃民﹐字玄文。上淸仙公翽之子﹐上淸左卿穆之孫。以升平五年辛酉生。時掾年二十一﹐仕郡主簿﹐察

孝廉﹐石頭倉丞南蠻參軍﹐臨沮令。永興三年﹐京畿紛亂。令乃奉經入剡﹐爲馬朗所翹翹﹕謂推崇。。朗從父弟牢﹐亦相周給。時人咸知許先生得道﹐又父祖皆有名稱﹐各加崇敬。元嘉六年﹐欲移居錢塘﹐乃封其眞經一廚付朗。靖中語﹕「此是仙靈之迹﹐非我自來﹐縱有書﹐亦勿與人。」及至杜道鞫家﹐停少時而終﹐時年六十九。《眞誥》言黃民及伯祖邁﹑姑婆娥皇﹑伯聯﹐與黃民子榮﹑弟孫﹑女瓊輝﹐並得度世。馬朗敬經若君父﹐每有神光靈气﹐見於堂宇。朗妻數見有靑衣玉女空中去來。其家皆保富壽。朗忿何道敬竊書泄意﹐乃洋銅灌廚愁﹐敕家人不得復開。朗終﹐子洪﹑殳季眞猶共尊尙。景和元年﹐婁惠朗諷殳季眞啟取。季眞善道術﹐爲當時所知。及至﹐奉呈於華林園。旣見眞迹﹐瑰異朱黃﹐煥赫不敢窮覽。至明帝登祚﹐季眞乃啟還私廨。陸簡寂南下立崇虛館﹐《經》亦歸於館。何神眞巧運﹐旣閟於馬﹐又發於殳﹐終授於陸君。殳﹑馬猶巾幾負籍冪之榮﹐而無容入其妙焉。

◎宋廬山簡寂陸先生

先生吳興懿族陸氏之子﹐諱修靜。道降元气﹐生而異俗。其色怡怡﹐其徳熙熙。明以啟著﹐虛以貫幽。少宗儒氏﹐墳索讖諱﹐靡不總該。以爲先天撫化﹐混一精气﹐與眞宰爲徒者﹐載在金編玉字﹐不形於此。遂收迹寰中﹐冥搜潛衡﹑態湘﹐曁九嶷﹑羅浮﹐西至巫峽﹑峨嵋。如雲映松風﹐麗乎山而映乎水。功成﹐扣玄感神﹐授靈訣。適然自得﹐通交於仙眞之間矣。宋元嘉末﹐因市藥京邑﹐文帝味其風而邀之﹐先生不顧。及太初

難作﹐人心駭疑﹐遂溯江南遊﹐嗜匡阜之勝槪﹐爰媾精廬。澡雪風波之思﹐沐浴浩气﹐挹漱元精。宋明皇帝襲軒皇淳風﹐欲稽古化俗﹐虛誠致禮﹐至於再三。先生固稱幽憂之疾﹐曾莫降眄。天子乃退齋築館﹐恭肅以遲之﹐不得已而蒞焉。於是順風問道﹐妙沃帝心。朝野識眞之夫﹐若水奔壑﹐如風應虎﹐其誰能禦之﹖先生撥霧開日﹐汰沙引金﹐指方以倒之。中人以上﹐皆自盈其分﹐司徒袁粲之流是也。旣立崇虛館﹐殳氏所寶經訣﹐並歸於我焉。初先離山﹐有熊虎猿鳥之屬﹐悲鳴擁路﹐出谷而止。及天子不豫﹐請事塗炭之齋。是夜卿云紛郁﹐翌日乃瘳。先時洞眞之部﹐眞僞混淆。先生刊而正之﹐涇渭乃判。故齋戒儀範至於今典式焉。桂陽王構逆暴﹐白骨徧野。先生具棺櫬收而瘞之。其陰徳密運﹐則無得而稱也。迨元徽五年春正月﹐謂門人曰「吾得還山﹐可整裝。」眾感訝﹐詔旨末從而有斯說。至三月二日﹐乃偃臥解帶﹐膚體輝爍﹐目瞳映朗。但聞異香芬馥﹐滿室而已。後三日﹐廬山諸徒共見先生霓旌靄然﹐還止舊宇﹐斯須不知所在﹐相與驚而異之。顧命盛以布囊﹐投所在崖谷。門人不忍﹐遂奉還廬山﹐時春秋七十二。所謂煉形幽壤﹐騰景太微者矣。有詔謚曰「簡寂先生」﹐以故居爲簡寂館﹐宗有道也。凡撰記論議﹐百有餘篇﹐並行於代。門徒得道者﹐孫遊嶽﹑李果之最著稱首。後孔徳璋與果之書論先生云﹕先生道冠中都﹐化流東國。帝王稟其規﹐人靈宗其法。而委世潛化﹐遊影上玄。微言旣絕﹐大法將謝。法師稟神定之資﹐居入室之品﹐學悟之美﹐門徒所歸。宜其整緝遺蹤﹐提綱振紀﹐光先師之餘化﹐纂妙道之遺風。可以導引末俗﹐開曉後途者矣。

◎齊興世館主孫先生

有吳裔子孫名遊嶽﹐字穎達﹐東陽人也。幼而恭﹐長而和。其靜如淵﹐其气如春。甄汰九流﹐潛神希微。嘗步赤松澗縉雲堂﹐遂卜終焉之地。宋太初中﹐簡寂先生至自廬嶽﹐雲遊帝宅。先生乃摳衣而趨﹐嗣承奧旨﹐授三洞並所祕楊眞人﹑許掾手迹。因茹術卻粒﹐服谷仙丸﹐六十七年﹐顏彩輕潤﹐精爽秀潔。曁簡寂上賓﹐方旋舊室﹐捃摭道機﹐斷核眞假﹐與褚﹑章﹑朱﹐四君交密。齊永明二年﹐詔以代師﹐並任主興世館。於是搜奇之士﹐知襲教有宗﹐若鳳萃於桐﹐萬禽爭赴矣。孔徳璋﹑劉孝標等爭結塵外之好。後頻謝病歸山﹐朝命未許。至永明七年五月內﹐以揮神托化﹐沐浴稱疾﹐怡然而終。門徒弟子數百人﹐惟陶弘景入室焉。自恭事六載﹐義貫千祀﹐惟貴知眞﹐故特蒙賞識。經法誥訣﹐悉相傳授。方欲共營轉煉﹐已集藥石﹐將就治合﹐事故不遂。

◎梁茅山貞白陶先生

吳荊牧陶浚七代孫名弘景﹐字通明﹐丹陽秣陵人也。母初娠﹐夢日精在懷﹐並二天人降﹐手執金香鑪。覺語左右曰「當孕男子﹐非凡人也。然恐無後。」及生﹐標異。幼而聰識﹐成而博達。因讀《神仙傳》﹐便有乘雲馭龍之志。年十七﹐與

江斆﹑褚炫﹑劉俟爲宋升明四友。仕齊﹐歷數王侍讀。皆總記室﹐箋疏精麗﹐爲時所重師法。及淸溪宮成﹐獻頌。宣旨褒贊﹐兼欲刻石。王儉議之乃止。年二十餘服道後﹐就興世館孫先生諮稟經法﹐精行道要﹐通幽洞微。轉奉朝請﹐乃拜表解職﹐答詔優勤﹐賜與其厚。公卿祖之徵虜亭﹐供帳之盛﹐咸云自齊以來﹐未有斯事。遂入茅山﹐又得楊﹑許眞書。遂登巖告靜﹐自稱「華陽隱居」﹐書疏亦如此代名。特愛松風﹐庭院皆植之﹐每聞其響﹐便欣然爲樂。至明帝時﹐欲迎往蔣山﹐懇辭得止。然敕命餉賚﹐常爲煩劇﹐乃造三層樓棲止。身居其上﹐弟子居中﹐接賓於其下﹐令一小豎傳授而已。潛光隱耀﹐內修祕密﹐深誠所詣﹐遠屬霞人﹐可謂感而遂通。身長七尺八寸。爲性圓通謙謹﹐心如明鏡﹐遇物斯應。少憂戚﹐無疾競﹐滅喜怒﹐澹哀樂。有形於言迹者﹐是顯事廣物。深慕張良之爲人﹐率任輕虛﹐飄飄然有雲霞气。其所修爲﹐皆自得於心﹐非傍識能及。尢長於詮正僞謬﹐地理歷算。文不空發﹐成卽爲體用。造渾天儀﹐轉之與天相會。其纂《眞誥隱訣》﹑注老君等書二百餘卷。至永元二年﹐深托向晦。及梁武帝革命﹐議國號未定。先生乃引諸讖記﹐梁是應運之符。又擇郊禪日﹐靈驗昭著﹐敕使入山﹐宣旨酬謝。帝旣早與之遊﹐自此之後﹐動靜必報。先生旣得祕訣﹐以爲神丹可成。每苦無藥﹐帝皆給之。又手敕諮迓﹐先生畫兩牛﹐一牛散放水艸之間﹐一牛著金絡頭﹐有人執繩﹐以杖驅之。帝笑曰「此人無所求﹐欲效曳尾龜﹐豈有可致之理。」或時有大事﹐無不前己奉陳﹐時人謂爲「山中宰相」。以大通初﹐獻刀二口﹐一名「喜勝」﹐二名「成勝」﹐爲佳寶。梁帝《金樓子》云「於隱士重陶貞白﹐於士大夫重周弘正。其於義理﹐情轉無窮﹐眞一時名士也。」先生常作詩云「夷甫任散誕﹐平叔坐談空﹐不意昭陽殿﹐化作單於宮。」其時人士競

談玄理﹐不習武事。侯景之難﹐並如所言。大同二年告化時﹐年八十五。顏色不變﹐屈伸如常。屋中香气﹐積日不散。詔贈「中散大夫」﹐謚「貞白先生」。仍遣舍人監護喪﹝馬樞《得道傳》云﹕授蓬萊仙監﹞﹐弟子數十人﹐惟王遠知﹑陸逸衝稱上足焉。

◎唐茅山升眞王先生

瑯琊王遠知﹐陳揚州刺史曇首之子。外祖丁超﹐梁駕部郎中。其母因夢靈鳳有娠﹐又聞腹中啼。寶志曰「生子當爲神仙宗伯也。」年七歲﹐日覽萬言﹐博總羣書﹐心冥至道。年十五﹐入華陽事貞白先生﹐授三洞法。又從宗道先生臧矜﹐傳諸祕訣。陳主召入重陽殿﹐特加禮敬﹐賞賚資送還茅山。先生乃於洞西北嶺上﹐結靖室以居﹐研味玄祕。大建末﹐靖室中忽有一神人﹐醉臥嘔吐。先生然香禮候。神人曰「卿是得道之人﹐張法本亦甚有心。吾欲並將遊天臺山﹐石橋廣闊可過得﹐彼多散仙人﹐又常降甘露﹐以器盛之﹐服一升可壽得五百歲。卿能去否﹖」先生便隨出﹐上東嶺﹐就法本。至山半﹐忽思未別二三弟子付囑經書。背行三十步﹐回望神人﹐化爲鶴飛去。隋晉王廣鎭楊州﹐王子相﹑柳顧言相續奉請。先生旣至﹐斯須而須髮變白。王懼而歸之﹐少選復舊。王踐祚﹐敕崔鳳舉諮迓。帝親執弟子禮﹐敕城都起玉淸玄壇以處之﹐仍令代王越師焉。髙祖龍潛時﹐先生嘗密告符命。秦王與房玄齡微服就謁﹐先生迎謂曰「此中有聖人。」秦王因以實告。先生曰「方作太平天子﹐願自愛也。」秦王詣先生受三洞法。及登極﹐將加重位﹐

固請歸山。至貞觀九年﹐敕潤州於茅山置太平觀﹐並度七人。降璽書曰「朕昔在藩朝﹐早獲問道﹐眷言風範﹐無忘寤寐。近覽來奏﹐請歸舊山。已有別敕﹐不違髙志。所令置觀﹐用表宿心。」先生浩气虛懷﹐語默一致﹐涵照如鏡﹐應物無私。時有竇徳玄﹐先經楊州﹐遇司命使者言其有重祿﹐以九九數當終命。徳玄求哀於使者。云「眞人王法主是少室仙伯﹐檢錄人鬼之任。關奏天曹﹐無不卽應。」徳玄遂懇祈於先生。先生不得已﹐因與請命。使者報曰「更延十三年。」至髙宗朝﹐徳玄爲左相。捐館捨之日﹐言皆如之。故舉世呼先生爲「法主」﹐又知已授仙職。後謂潘師正曰「吾昨見仙格﹐以小時誤損一童子吻﹐不得白日升天。署少室仙伯﹐將行在近。」翌日﹐沐浴加冠衣﹐焚香而寐。告化時年一百二十六歲。潘師正﹑徐道邈同得祕訣﹐爲入室弟子。陳羽﹑王軌次之。其餘各棲洞府﹐終身無替。髙宗調露二年﹐贈太中大夫﹐謚曰「升玄先生」。乃敕置太平觀﹐度滿四十九人。天後嗣聖初﹐又贈金紫光祿大夫﹐攺謚「升眞先生」。明皇天寶中﹐敕李含光於太平觀造影堂寫眞像﹐用旌仙迹焉。

◎中嶽體玄潘先生

中嶽道士﹐前有天師﹐次稱潘先生。先生名師正﹐趙州贊皇人。少喪母﹐廬於墓側﹐以至孝聞。先生眞气內融﹐輝光外發﹐如隋珠荊玉﹐不假於飾而人自寶之。隋大業中入道﹐王仙伯盡以隱訣及得符籙相授。棲於太室逍遙谷﹐積二十年﹐但嚼松葉飲水而已。髙宗皇帝每降鑾輦﹐親詣精廬﹐先生身不下堂﹐

接手而已。及問所須﹐答言松樹淸泉﹐山中不乏。帝與武后共尊敬之﹐畱連信宿而返。尋敕於所居造崇唐觀﹐嶺上別起精思院以處之。敕置奉天宮﹐令於逍遙谷口特開一門﹐號曰「仙遊門」。復於苑北面置尋眞門。太常奏仙樂﹐又以《祈仙》《望仙》《翹仙》爲曲﹐皆謂先生名焉。前後賜詩五百首。先生每嘆曰「大丈夫業道﹐不能滅影雲林﹐以煩世主﹐吾之過也。」遂欲東求蓬萊﹐孤舟入海。屬帝惇篤斯道﹐祈嘆愈加﹐踟躕山隅﹐輟策未往。以永淳元年告化﹐時年八十九。帝追望不止﹐贈太中大夫﹐謚曰「體玄先生」。先生神標仙骨﹐雅似隱居。夫階眞韜冥﹐練景遊化者﹐其有類乎﹖弟子十八人﹐並皆殊秀。然鸞姿鳳態﹐眇映雲松者﹐有韋法昭﹑司馬子微﹑郭崇眞﹐皆稟訓瑤庭﹐密受瓊室﹐專玉淸之業﹐遺下仙之儔矣。時陳子昂又作頌云云。

◎王屋山貞一司馬先生

後周瑯琊公司馬裔玄孫﹐名承禎﹐字子微﹐河內人也。少事體玄先生﹐傳其符籙及辟穀﹑導引﹑服餌之術。體玄特相賞異﹐謂曰「我自簡寂傳授正法﹐至汝六葉矣。」先生是後因浪遊﹐遠詣於天臺山。武太后聞其名﹐召至都﹐降手詔贊美。及將還﹐敕李嶠餞於洛橋之東。景云二年﹐睿宗令其兄子承禕﹐就山迎至京﹐入宮中問以陰陽數術。先生對曰「《經》云﹕『爲道日損﹐損之又損之﹐以至於無爲。』且目所見者﹐損之尙未能已﹐豈復攻乎異端﹐而增其智慮哉﹖」帝曰「治身無爲﹐則淸髙矣。治國無爲﹐如何﹖」對曰「國猶身也。老君

曰﹐遊心於澹﹐合气於漠﹐順物自然而無私焉﹐而天下理。』《易》曰﹕『大人與天地合其徳。是知不言而信﹐不爲而成。無爲之旨﹐理國之道也。」帝嘆曰「廣成之言﹐何以加此﹗」因固辭還山。乃賜寶琴一張及霞文帔。中朝詞人贈詩者百餘首。開元九年﹐明皇又遣使迎至京。帝親受法籙。前後賞賜甚厚。十年﹐駕入都。先生又請歸山。帝賦詩﹐於王屋山自選形勝﹐置壇宇以居之。先生因上言「今五嶽之神祠﹐皆是山林之神﹐非正眞之神也。五嶽皆有洞府﹐各有上淸眞人降任其職﹐請別立齋祠。」帝從其言﹐因置眞君祠。其形像制度﹐皆請先生推按道經創爲之焉。先生頗善篆﹑隸﹐寫三體《道徳經》﹐刊正文字﹐著五千三百八言﹐爲眞本。又撰《修眞祕旨》﹐窺之者得其門矣。敕於先生所居置陽臺觀﹐帝自書額﹐並相續賜賚甚厚。至二十三年告化時八十九。制贈銀靑光祿大夫﹐謚曰「貞一先生」。又禦制碑文。先生門徒甚眾﹐惟李含光﹑焦靜眞得其道焉。靜眞𨿽稟女質﹐靈識自然﹐因精思間﹐有人導至方丈山﹐遇二仙女﹐謂曰﹕子欲爲眞官﹐可謁東華靑童道君﹐受《三皇法》。請名氏﹐則貞一也。乃歸而詣先生﹐亦欣然授之。

◎茅山玄靜李先生

弘孝威者﹐晉陵人。家本純儒﹐州裏號「貞隱先生」。避敬宗皇帝諱﹐攺爲李氏。其子曰含光﹐年十三﹐辭家奉道。端視淸霄﹐慈向蠢類﹔暗室之中﹐如對君親。時人見之﹐情色皆斂。幼攻篆﹑隸﹐或有稱過其父者﹐一聞此義﹐終身不書。後事貞一先生﹐雲篆寶書﹐傾囊相付。旣而目之曰「眞玉淸之

客也﹗」抱虛無而行功者﹐於道不窮﹔托幽阜而滅迹者﹐於徳亦淺。承之自遠﹐宜且救人。是引後學升堂稟玄訓也。先生元气不散﹐瑤圖虛映﹐達靈久矣。晦輝爲常﹐動非用開﹐靜非默閉。當吹萬之會﹐若得一之初。應迹可名﹐常道不可名也。孕育至化﹐虛融物心﹐心一變至於學﹐學一變至於道。同淑气自來﹐得之不見。所以摳衣而進者﹐仰範元和﹐若秋芳之依層巘﹐夏潦之會通川也。先生忘情於身而慈於人﹐禎祥屢應﹐視同眾象。士庶諮詢﹐色受其意。常令章壇閉院﹐醮火擇薪。精微誠敬﹐率皆類此。開元末﹐明皇禮請先生而問理化。對曰「道徳﹐君王師也。昔漢文行其言﹐仁壽天下。」次問金鼎﹐對曰「道徳﹐公也﹔輕舉﹐公中私也。時見其私。聖人存教﹐若求生徇欲﹐乃似系風耳。」帝加「玄靜」之號以尊之。無何﹐固以疾辭﹐東還句曲山。敕於其所居造紫陽觀以居焉。自後天書繼至﹐資奉相續﹐及公卿祈請﹐往來無虛月。卒使玄門之中﹐轉見眞操。持慈儉之寶﹐歸羲皇之風。至矣哉﹐先生之教也﹗所撰《仙學傳》﹐及《論三玄異同》﹐又著《眞經》並《本艸音義》﹐皆備載闕遺﹐窮頤精義矣。以大歷四年冬十一月﹐顧謂入室弟子韋景昭﹑孟湛然曰「吾將順化。」神气怡然﹐若坐亡長往﹐時年八十七。靈云降室﹐芝艸叢生﹐執簡如常﹐和色不去。據《眞經》﹐斯乃秉化自然﹐仙階深妙者也。景昭授臯洞虛﹐洞虛授李方來﹐皆嗣徳不墜。時柳識又頌先生云「古有彊名﹐元精希夷。黃帝遺之﹐先生得之。縱心而往﹐與一相隨。眞性所容﹐太元同規。日行仙路﹐不語到時。人言萬齡﹐我見常姿。明皇仰止﹐徵就京師。紫極徒貴﹐白雲不知。遐方後學﹐來往怡怡。空有多門﹐眞精自持。順化而去﹐人焉能窺﹖玄科祕訣﹐本有冥期。」

卷六三洞經教部

◎三洞﹝並序﹞

《道門大論》云﹕三洞者﹐洞言通也。通玄達妙﹐其統有三﹐故云三洞。第一《洞眞》﹐第二《洞玄》﹐第三《洞神》。乃三景之玄旨﹐八會之靈章﹐鳳篆龍書﹐金編玉字﹐修服者因玆入悟﹐研習者得以還源。故《玉經隱注》云﹕三洞經符﹐道之綱紀。《本際經》云﹕若有經文﹐具十二部﹐應三洞者﹐是名正法。《洞眞》以不雜爲義﹐《洞玄》以不滯爲名﹐《洞神》以不測爲用。故洞言通也。三洞上下﹐玄義相通。《洞眞》者﹐靈祕不雜﹐故得名眞。《洞玄》者﹐生天立地﹐功用不滯﹐故得名玄。《洞神》者﹐召制鬼神﹐其功不測﹐故得名神。此三法皆能通凡入聖﹐同契大乘﹐故得名洞也。

然三洞所起﹐皆有本迹。《洞眞》之教﹐以教主天寶君爲迹﹐以混洞太無元髙上玉皇之气爲本。《洞玄》之教﹐以教主靈寶君爲迹﹐以赤混太無元無上玉虛之气爲本。洞神之教﹐以教主神寶君爲迹﹐以冥寂玄通元無上玉虛之气爲本也。又云﹕天地是玄義﹐虛是精義﹐神是無累之義。此旣三洞垂法﹐從仙達聖﹐品級轉遷之理也。謂修學之人﹐始入仙階﹐登無累境﹐故初教名洞神神寶。其次智漸精勝﹐旣進中境﹐故中教名洞玄

靈寶。旣登上境﹐智用無滯﹐故上教名洞眞天寶也。通名寶君者﹐寶是可尊﹐君是羣義﹐明爲羣生之所尊仰也。又《洞眞法》天寶君住玉淸境﹐《洞玄法》靈寶君住上淸境﹐《洞神法》神寶君住太淸境。此爲三淸妙境﹐乃三洞之根源﹐三寶之所立也。今明玉以無雜﹐就體而名玉淸也。上以上登逐用﹐而名上淸也。泰以通泰體事﹐故爲太淸也。又修道之人﹐初登仙域﹐智用通泰﹐漸升上境﹐終契眞淳。故以三境三名﹐示其階位之始也。通名三淸者﹐言三淸淨土﹐無諸染穢。其中宮主﹐萬緒千端﹐結气凝雲﹐因機化現﹐不可窮也。

又三洞之元﹐本同道气﹐道气惟一﹐應用分三。皆以誘俗修仙﹐從凡證道﹐皆漸差故別﹐有三名。其經題目﹕《洞神》卽云洞神三皇﹐《洞玄》卽云洞玄靈寶﹐《洞眞》卽雜題諸名﹐或言以教垂文﹐或以色聲著體﹐並是難思知用﹐隨方立名耳。

原夫經教所出﹐按《業報經》《應化經》並云﹕天尊曰﹕吾以道气﹐化育羣方。從劫到劫﹐因時立化。吾以龍漢元年﹐號無形天尊﹐亦名天寶君。化在玉淸境﹐說《洞眞經》十二部﹐以教天中九聖﹐大乘之道也。《玉緯》云﹕《洞眞》是天寶君所出﹐又云﹕以元始髙上玉帝出《上淸洞眞之經》三百卷﹐《玉訣》九千篇﹐《符圖》七千章﹐祕在九天之上﹐大有之宮。後傳玉文付上相靑童君﹐封於玉華宮。元景元年﹐又封一通於西城山中。又太帝君命榑桑太帝暘谷神王出《獨立之訣》三十卷﹑《上經》三百卷行之於世。又襄城小童授軒轅黃帝《七元六紀飛步天綱》之經。漢元封元年﹐西王母﹑上元夫人同授漢武帝《靈飛六甲上淸十二事》。又太元眞人茅盈受西城王君所傳玉佩金璫纏璇之經。又玄洲上卿蘇林眞人受涓子所傳「三一」之法。又眞人王褒﹐漢平帝時﹐西城王君所傳上淸寶經三十一卷﹐晉成帝時於汲郡傳南嶽魏夫人。夫人之子傳茅山楊羲﹐羲

傳許邁﹐邁復師南海太守鮑靚﹐受上淸諸經。邁弟謐﹑謐子玉斧﹐皆受《三天正法曲素鳳文》。

天尊曰﹕吾以延康元年﹐號無始天尊﹐亦名靈寶君﹐化在上淸境﹐說洞玄經十二部﹐以教天中九眞﹐中乘之道也。《玉緯》云﹕洞玄是靈寶君所出﹐髙上大聖所傳。按元始天王告西王母曰﹕太素紫微宮中﹐金格玉書靈寶文﹐眞文篇目十二部妙經﹐合三十六帙。又《四極盟科》云﹕洞玄經萬劫一出﹐今封一通於勞盛山。昔黃帝於峨嵋山詣天眞皇人﹐請靈寶五芽之經。於靑城山詣寧封眞君﹐受靈寶龍蹻之經。又九天眞王降於牧徳之臺﹐授帝嚳靈寶天文。帝行之得道﹐遂封祕之於鍾山。又夏禹於陽明洞天感太上﹐命繡衣使者降授靈寶五符以理水﹐檄召萬神。後得道爲太極紫庭眞人。演出大﹑小劫經﹐中山神咒﹐八威召龍等經。今行於世矣。時太極眞人徐來勒﹐與三眞人以己卯年正月降天臺山﹐傳《靈寶經》以授葛玄。玄傳鄭思遠﹐思遠以靈寶及三洞諸經付玄從弟少傳奚﹐奚付子護軍悌﹐悌付子洪﹐洪卽抱朴子也。又於馬迹山詣思遠告盟奉受。洪又於晉建元二年三月三日於羅浮山付弟子安海君﹑望世等。後從孫巢甫﹐晉隆安元年傳道士任延慶﹑徐靈期﹐遂行於世。今所傳者﹐卽黃帝﹑帝嚳﹑禹﹑葛玄所受者。十二部文未全降世。

天尊曰﹕吾以赤明之年﹐號梵形天尊﹐亦名神寶君﹐化在太淸境﹐說洞神經十二部﹐以教天中九仙﹐小乘之道也。《玉緯》云﹕洞神經是神寶君所出﹐西靈眞人所傳。此文在小有之天﹐玉府之中。《序目》曰﹕《小有三皇文》﹐本出《大有》﹐皆上古三皇所授之書﹐亦諸仙人所授﹐以藏名山。昔黃帝東到靑丘﹐過風山﹐見紫府眞人﹐受《三皇內文》。又黃盧子﹑西嶽公皆受禁虎豹之術。眞人介象受乘虎之符。《八威使者受策虎豹文》。又鮑靚於晉惠帝永康年中﹐於嵩山劉君石室﹐淸齋

思道﹐忽有刻石《三皇天文》出於石壁。靚以絹四百尺告玄而受。後授葛洪。又壺公授費長房﹐亦有洞神之文。石室所得﹐與今《三皇文》小異。陸修靜先生得之﹐傳孫遊嶽。遊嶽傳陶隱居。其天中十二部經﹐未盡出世。今傳者是黃帝﹑黃盧子﹑西嶽公﹑鮑靚﹑抱朴子所授者也。三洞旣降﹐遂有大﹑小﹑中乘﹐初﹑中﹑後法三種分別﹐以教於世。夫三洞者﹐蓋是一乘之妙旨﹐三景之玄言。了達則上聖可登﹐曉悟則髙眞斯陟。龍章鳳篆﹐顯至理之良詮﹔玉簡金書﹐引還元之要術。故《玉經隱注》云﹕三洞經符﹐道之綱紀﹔太虛之玄宗﹐上眞之首經矣。豈中仙之所聞哉﹖《正一經》又云﹕三洞妙法﹐兼而該之﹐一乘道也。

◎三洞品格

《八素眞經》云﹕太上之道有三﹔上眞之道有七﹔中眞之道有六﹔下眞之道有八。今出如左﹕

《玉淸隱書》

《神虎大符》

《金虎眞符》

右是太上之道。行此眞道﹐得爲太上之眞位﹐爲上眞玉皇君也。

《太上郁儀奔日文》

《太上結岔奔月章》

《太上八素奔晨隱書》

《太微帝君飛行天綱上經》

《髙上大洞眞經三十九章》

《金闕靈書紫文上經》

《黃老八道九眞中經》

右上眞之道。總而行之其道﹐則爲上淸上元眞人。

《太丹隱書朝眞上經玉帝神符》

《三天正法鳳眞之文九眞升玄文》

《三元布經四眞之章太上金策》

《方諸洞房玉字上經六甲靈飛符》

《靈寶祕符三皇內文天文大字》

《靑要紫書曲素訣詞三五順行經》

右中眞之道。總而行之﹐則爲上淸中道眞人。

《上淸九化十變三九素語》

《丹景道精隱地八術》

《天關三圖玄皇玉書》

《神州七變七轉洞經》

《紫度中方石精玉馬水母經》

《絳綠黃道玉目龍書眾文》

《素奏中章五行祕符》

《五帝玉女上元五書》

右下眞之道。總而行之﹐則爲上淸下元眞人也。

元始天王告西王母曰﹕太上紫微宮中﹐金格玉書﹐靈寶眞文篇目有十部妙經﹐合三十六卷﹐是靈寶君所出﹐髙上大聖所撰。具如靈寶疏釋﹐有二十一卷已現於世﹐十五卷未出。孟法師云﹕髙玄大法師夏禹師仙公所撰十卷﹐及《修行要用》五卷﹐足爲三十六﹐合爲六卷﹐卽今世所行。其後分有內教十卷﹐卽是升玄之文﹐亦世所行也。按《太玄都四極盟科》曰﹕洞玄經萬劫一出﹐今封一通於太山﹐一通於勞盛山。元始天王告西王

母云﹕太上紫微金格玉書靈寶眞文十部妙經﹐太上所祕﹐不盡傳世。王母所得﹐詎已極源﹔五嶽所藏﹐亦多不備。龜山西室﹐王屋南洞﹐天經備足。昔黃帝登峨嵋山﹐詣天眞皇人請受此法﹐駕龍升玄。帝嚳之時﹐九天眞王駕九龍之輿﹐降牧徳之臺﹐授帝嚳此法。帝後封之於鍾山。夏禹所感之書出見﹐有異今略序者。按《眞一自然經》云﹕太極眞人夏禹﹐通聖達眞。太上命鈔出靈寶自然經﹐分別有大﹑小劫品經﹑《棲山神咒八威召龍神經》云﹕小劫至時﹐必脫大水焉。又云﹕徐來勒等三眞﹐以己卯年正月一日日中時﹐於會稽上虞山傳仙公葛玄。玄字孝先。後於天臺山傳鄭思遠﹑竺法蘭﹑釋道微。道微傳吳主孫權等。仙公升化﹐令以所得三洞眞經﹐一通傳弟子﹔一通藏名山﹔一通付家門子孫﹐與從弟少傳奚。奚子護軍悌﹐悌子洪。洪又於馬迹山詣思遠﹐盟而授之。洪號曰「抱朴子」。抱朴以建元六年三月三日於羅浮山﹐隆安之末傳道士任延慶﹑徐靈期之徒。相傳於世﹐於今不絕。《玉緯》云﹕昔元始天王以開皇元年七月七日丙午中時﹐三天玉童傳皇上先生教曰﹕若白簡靑籙之人﹐自然得乎此法。又虛無先生傳於唐堯﹐後聖帝君命小有天王撰集宣行。靑童君云﹕自唐堯之後﹐得上文者乃七千人。此飛龍玄升﹐或淪化潛引﹐不可具記。得道者皆藏文五嶽。經內明三劫化主﹐及開皇劫﹐以此妙經生天立地。大聖應於始靑之中﹐號元始天尊﹐或太上道君。人天化主﹐此如三寶科釋﹐今不具詳。《玉經隱注》云﹕《三皇天文》﹑或云《洞神》﹑或云《洞仙》﹑或云《太上玉策》。洞仙者﹐明此教法能通行者登太淸仙﹐故曰洞仙也。玉策者﹐是策進之名﹐亦是扶持之目﹐謂策勤行者﹐扶持使仙也。《三皇文》者﹐《洞神》第十四云﹕第一《天皇文內字》。字者﹐志也。明天使人仰觀上文﹐心識覺悟﹐內志習勤﹐外不炫耀。第二《地皇內記書文》。文者﹐

明也。內學志明﹐記正無惑﹐舒以廣濟﹐緣明至極也。第三《人皇文》。文者﹐明也。人能俯察地理﹐法地則天﹐定內安外﹐普度無窮﹐同歸玄門﹐由學所得。此並經釋也。又稱《三皇經》者﹐謂三皇各受﹐隔世稟行。又八帝之經﹐亦是隨方爲化。猶如靈寶一文﹐五帝分寶﹐卽爲五帝文。鮑南海《序目》云﹕上古初以授於三皇﹐名之《三皇文》也。《洞神》第六又云﹕仙人曰﹕皇文乃是三皇已前﹐鳥迹之始大章者也。第三又云﹕皇文帝書﹐皆出自然﹐虛無空中﹐結气成字。又云﹕本源無異矣。至於三皇﹐各受一部﹐分爲三元﹐三才之道也。第十三卷

云﹕三元八會﹐自然成文。方丈懸空﹐字字各現。第十四云﹕得失由人﹐此文不滅﹔聖眞寶之﹐鎭太極宮中也。

《序目》云﹕《小有三皇文》本出《大有》﹐皆上古三皇所受之書也。《天皇》一卷﹐《地皇》一卷﹐《人皇》一卷﹐凡三卷﹐皆上古三皇時所授之書也。作字似符文﹐又似篆文﹐又似古書。各有字數。神寶君所出﹐西靈眞人所撰。此文在小有之天﹐玉府之中。諸仙人授之﹐以藏諸名山石室﹐皆不具足﹐惟蜀郡峨嵋山具有此文。昔仙人智瓊以《皇文》二卷﹐見義起不能解﹐遂還之。王公以帛公精勤所得﹐傳之賢達﹐宣行至今。《大字序說》十四篇﹐是天文次第之訣。《小有經下記》所載十一卷﹐推部本經﹐分別儀式﹐合一十四卷。今孟先生所錄者﹐是其山中所傳﹐猶十一卷。此二本並行於世。抱朴子云﹕昔黃帝東到靑丘﹐過風山﹐見紫府先生﹐受《三皇內文》。晉時鮑靚學道於嵩髙﹐以惠帝永康二年於劉君石室淸齋﹐忽有《三皇文》刊石成字﹐乃依經以四百尺絹告玄而受。後亦授葛洪。按《三皇經序》云﹕鮑君所得石室之文﹐與世不同﹐洪或兼受也。陸先生時所得初傳弟子孫遊嶽﹐有四卷而已。孫後傳陶先生。先生分析支流﹐稍至十一卷耳﹐卽山中所傳者是。《命召咒文

》云﹕三皇治世﹐各受一卷以理天下。有急﹐皆召天地鬼神敕使之﹐號曰《三墳》。後有八帝﹐次三皇而治。人各授一卷﹐凡八卷﹐號曰「八索」。八帝之治﹐邪鬼逆竄。黃帝述以斷邪惡。

◎七部﹝並序﹞

夫七部者﹐蓋乃總道化之教方﹐統玄門之正典﹐包羅羣藝﹐綜括眾文。六綜之辯莫階﹐五時之說非擬。睹斯法海﹐靡不成眞﹔涉此慈波﹐咸皆捨僞者也。

七部者﹐今因《正一經》次﹔一者洞神部﹑二者洞玄部﹑三者洞眞部﹑四者太淸部﹑五者太平部﹑六者太玄部﹑七者正一部﹐前之三部﹐已如三洞義釋。今釋後四﹕言太淸者﹐孟法師云﹕大道﹐气之所結﹐淸虛體大﹐故曰太淸﹐以境目經也。今謂此經是從所輔之境得名﹐何者﹖此經旣輔洞神﹐洞境是太淸故也。亦未必示者﹐此經旣明金丹之術﹐服禦之者遠升太淸﹐故言太淸也。太平者﹐太言極太﹐平謂和平。明六合太通爲一﹐正平之气斯行﹐故《太平經》云﹕今平气行矣。平亦是安。又云﹕欲復古太平之法﹐先安中气也。又云﹕三五气和﹐日月常光明﹐乃爲太平。《爾雅》云﹕明﹐成也。此亦可訓明。言明君治世﹐成濟品物﹐爲太平也。或有解云三階正爲太平。或有解云景星現曰太平。此並一事爲釋耳。今明此經現世﹐能使六合同風﹐萬邦共軌﹐君明物度﹐可謂太平也。太玄者﹐孟法師云是太玄都也。今爲老君旣隱太平之鄕﹐亦未詳此是何所﹐必非攝迹還本﹐遣之又遣﹐玄之又玄﹐寄名太玄耶﹖此經名太玄

者﹐當是崇玄之致﹐以玄爲太﹐故曰太玄也。若言起自玄都﹐不無此義。但七部皆爾﹐非獨此文也。正一者﹐《盟威經》云﹕正以治邪﹐一以統萬。又言﹕法文者﹐法以合離﹐文以分理。此言眾生離本﹐所以言離﹐故下文云﹕反離還本﹐合眞捨僞﹐由法乃成。言「統萬」者﹐總攝一切﹐令得還眞﹐故下文云﹕一切學士﹐覺悟少欲﹐欲少近乎道宗﹐宗道在乎戒也。《治邪文》云﹐眾生根粗﹐去道賒邈。大道慈悲﹐立法訓治﹐趣令心開﹐兩半成一﹐一成無敗﹐與常道合眞。故曰「正一法文」也。通言「部」者﹐以部別爲義。三部通名「太」﹐正一獨稱「正」者﹐以三部輔於三洞大法﹐故言「太」。正一旣徧陳三乘﹐簡異邪道﹐故稱爲「正」也。

◎四輔

○第一太淸者太一爲宗

《老君演說建丰經》云﹕微妙之旨﹐出於太淸。《天老祕讖經》云﹕生道實妙﹐人不釋誠﹔釋誠不倦﹐升太淸也。《九君申明道要》云﹕《太淸中經》﹐元始出來﹔出於老君﹐傳付元君﹑九皇眞人﹐祖習不絕﹐皆開此君也。《正一經》云﹕《太淸金液天文地理》之經四十六卷。此經所明﹐多是金丹之要。又著緯候之儀﹐今不詳辯。按黑錄所明﹐卽漢安元年﹐太上以此經四十六卷付於天師﹐因此至今也。

○第二太平者三一爲宗

《老君所說》甲部第一云﹕學士習用其書﹐尋得其根﹔根之本宗﹐三一爲主。《玉緯》云﹕太平者﹐六合共行正道之號也。今宛利世界九州八十一域﹐擺除六天﹐上問神人﹐詳說古道﹐家國安寧﹐長居慶樂。丁部第四云﹕欲知吾道大效﹐付賢明道徳之君﹐使其按用之﹐立與天地乃響應﹐是其大明效證驗也。甲部第一又云﹕誦吾書﹐災害不起﹐此古賢聖所以候得失之文也。又云書有三等﹕一曰神道書﹐二曰核事文﹐三曰浮華記。神道書者﹐精一不離﹐實守本根﹐與陰陽合﹐與神同門。核事文者﹐核事異同﹐疑誤不失。浮華記者﹐離本已遠﹐錯亂不可常用﹐時時可記﹐故名浮華記也。又云﹕澄淸大亂﹐功髙徳正﹐故號太平。若此法流行﹐卽是太平之時。故此《經》云應感而現﹐事已卽藏。又云﹕聖主爲治﹐謹用玆文﹔凡君在位﹐輕忽斯典。然其卷數﹐或有不同。今甲乙十部合一百七十卷﹐今世所行。按《正一經》云﹐有《太平洞極》之經一百四十四卷。今此經流亡殆將欲盡。此之二經﹐並是盛明治道﹐及證果修因﹐禁忌眾術等也。若是一百四十卷《洞極經》者﹐按《正一經》﹐此漢安元年太上親授天師﹐流傳玆目。若是甲乙十部者﹐按《百八十戒》云﹐是周赬王時﹐老君於蜀郡臨邛縣授於瑯琊於吉﹐爾來又隱。近人相傳云﹕海嵎山石函內有此經。自宋梁以來﹐求者不得。或往取之﹐每值風雨瞑暗﹐雷電激揚。至陳祚開基﹐又屢取不得。每至山所﹐風雨如故。至宣帝立﹐帝好道術﹐乃命太平周法師﹐諱智響往取此經。法師挺素淸髙﹐良難可序。受請至山﹐淸齋七日﹐將就取經。未展之頃﹐朝云暗野﹐曉霧昏山。師拜禮進趨﹐天光開朗。乃命從人數十﹐齊心運力﹐前跪取函﹐函遂不得開。法師斂气開之﹐乃見此經﹐

請還臺邑。帝乃具禮迎接﹐安於至眞觀供養。經放大光明﹐傾國人民並皆瞻仰。帝命法師於至眞觀開敷講說﹐利安天下﹐時稱太平。自此以來﹐其文盛矣。帝因法師得此經﹐故號法師爲太平法師﹐卽藏靖法師之稟業也。

○第三太玄者重玄爲宗

《老君所說故經》云﹕玄玄至道宗。然其卷數﹐亦有不同。《正一經》云﹕《太玄道經》二百七十卷。今《玉緯》所撰﹐止有一百三十五卷。又非盡是本經﹐餘者不見。當時運會未行﹐然此經所明﹐大略以玄爲致﹐故《太玄經》云﹕無無曰道﹐義極玄玄。樂眞人云﹕《道徳五千文》﹐玆境之經也。舊云《道徳經》有三卷。《玉緯》云﹕其中經珍祕﹐部入太淸。亦未詳此解。按《西升序》云﹕列以二篇﹐乃河濱授於漢文。又云﹕《素書》二卷﹐尹喜所受﹐凡得五卷。旣說有三時﹐玄靖法師開爲三部﹐宗致《道徳》二卷﹐是先說以道徳爲體﹐其致則總﹐以其文內無的對揚之旨故也。《西升》次說以無欲爲體﹐故云當持上慧﹐源妙眞一。後說旣盛明眞一﹐故以眞一爲體。其源流者﹐所授尹生五卷﹐由漸甚多﹐今不更說。通諸一部者﹐按《正一經》云﹕太上親授天師《太玄經》﹐有二百七十卷。推檢是漢安元年七月得是經。爾來傳世﹐乃至今日。但其零落闕遺﹐亦是運還天府耳。

○第四正一者眞一爲宗

《太上所說正一經》﹐天師自云﹕我受於太上老君﹐教以正一新出道法。謂之新者﹐物厭故舊﹐盛新新出﹐名異實同。

學正除邪﹐仍用舊文﹐承先經教﹐無所攺造﹐亦教人學仙﹐皆用上古之法。王長慮後攺易法師﹐故撰傳錄文﹐名爲《正一新出儀》。故天師云﹕後世男女﹐必攺吾法。貪財愛色﹐不施散一切。汝曹重檐地獄爲家﹐宜各愼之﹗《正一經》云﹕《正一法文》一百卷﹐今孟法師錄亦一百卷﹐凡爲十帙。未知並是此經不耳。斯經所明﹐總述三乘之用。故此經云﹕《正一》徧陳三乘。王長所撰《新出之儀》四十卷﹐但未有次第。長旣隨師升玄﹐於時多承口訣﹐秖錄爲卷名﹐未詮次第也。其源流者﹐《玉緯》云﹕昔元始天王以開皇元年七月七日丙午中時﹐使玉童傳皇上先生白簡靑籙之文﹐自然得乎此法。虛無先生傳於唐堯﹐又後聖帝君命小有天王撰集宣行。靑童云﹕自爾之後﹐得此文者乃七千人。皆飛龍玄升﹐或淪化潛引﹐不可具記。得道者藏文五嶽﹐精思積感﹐先得此文。此文極妙﹐得之隨緣。文來或出河洛﹐或戒經方﹐依因結果也。漢末有天師張道陵﹐精思西山﹐太上親降﹐漢安元年五月一日﹐授以三天正法﹐命爲天師﹔又授正一科術要道法文。其年七月七日﹐又授《正一盟威妙經》﹑三業六通之訣﹐重爲三天法師正一眞人。按《正一經治化品》云﹕《正目經》九百三十卷﹐符圖七十卷﹐合千卷。付天師《正一》百卷卽在其內。後會教重﹐自當具顯道本。《尊卑經》云﹕眞經要妙﹐其文無雙﹐三十六萬四千正言無數﹐不離正一。演气布化﹐《五千》爲宗﹐眞精要妙﹐三洞爲最也。然此法𨿽復久遠﹐論其所盛﹐起自漢朝。天師旣升天后﹐以此法降與子孫﹑弟子﹑嗣師﹑系師﹐及諸天人一切內外至信者﹐修行傳習。屢有傳道之人﹐今不具載。此文因此行矣。謹按《正一經圖科戒品》云﹕太淸經輔洞神部金丹以下仙業﹔太平經輔洞玄部﹐甲乙十部以下眞業﹔太玄輔洞眞部﹐《五千文》以下聖業。《正一法文》宗道徳﹐崇三洞﹐徧陳三乘。《

太平經》云﹕輔者﹐父也。今言三太輔三洞者﹐取其事用相資﹐成生觀解﹐若父之能生也。眾生鈍劣﹐聞深教不解﹐更須開說翼成﹐方能顯悟﹐卽是扶替之義也。

◎十二部

夫十二部經者﹐蓋是通三乘之妙訓﹐貫七部之鴻規﹔尋之者知眞﹐玩之者悟理﹔實出生死之津梁﹐入大道之途徑。故《正一經》云﹕三乘所修﹐各十二部。

夫十二部道義﹐通於三乘。今就中乘爲釋﹐余例可知。十二者﹕第一本文﹐第二神符﹐第三玉訣﹐第四靈圖﹐第五譜錄﹐第六戒律﹐第七威儀﹐第八方法﹐第九眾術﹐第十記傳﹐第十一贊頌﹐第十二表奏。言本文者﹐卽三元八會之書﹐長行元起之說﹐其例是也。紫微夫人云﹕三元八會之書﹐太極髙眞所有。本者﹐始也﹐根也。是經教之始﹐文字之根。又爲得理之元﹐萬法之本。文者﹐分也﹐理也。旣能分辧二儀﹐又能分別法相。旣能理於萬事﹐又能表詮至理。如木有文﹐亦名爲理也。不名眞文者﹐十二義通三乘眞文教主中﹐洞非通義也。神符者﹐卽龍章鳳篆之文﹐靈迹符書之字是也。神﹐則不測爲義﹔符﹐以符契爲名。謂此靈迹﹐神用無方﹐利益眾生﹐信若符契。玉訣者﹐如河上釋柱下之文﹐玉訣玉訣﹕對奧祕經文的闡幽釋難。解金書之例是也。玉名無染﹐訣語不疑。謂決定了知﹐更無疑染。靈圖者﹐如含景五帝之像﹐圖局三一之形﹐其例是也。靈﹐妙也﹔圖﹐度也。謂度寫妙形﹐傳流下世。譜錄者﹐如生神所述三君﹐立本所陳五帝﹐其例是也。譜﹐緒也﹔錄﹐記也。緒

記聖人以爲教法﹐亦是緒其元起﹐使物錄持也。戒律者﹐如六情﹑十惡之例是也。戒者﹐解也﹐界也﹐止也。能解眾惡之縛﹐能分善惡之界﹐防止諸惡也。律者﹐率也﹐直也﹐栗也。率計罪愆﹐直而不枉﹐使懼栗也。威儀者﹐如齋法典戒﹐請經軌儀之例是也。威是儼嶷可畏﹐儀是軌式所宜﹐亦是曲從物宜﹐爲威法也。方法者﹐如存三守一﹐制魄拘魂之例是也。方者﹐方所﹔法者﹐節度修行。治身有方所節度也。眾術者﹐如變丹煉石﹐化形隱景之例是也。眾﹐多也﹔術﹐道也。爲趣至極之初道也。記傳者﹐如道君本業﹐皇人往行之例是也。記﹑志也﹔傳﹐傳也。謂記至本業﹐傳示學人。贊頌者﹐如《五眞新頌》《九天舊章》之例是也。贊以表事﹐頌以歌徳﹐故《詩》云﹕頌者﹐美盛徳之形容。亦曰偈。偈﹐憩也。以四字﹐五字爲憩息也。表奏者﹐如六齋啟願﹐三會謁請之例是也。表﹐明也﹔奏﹐湊也。謂表心事﹐上共湊大道。通言部者﹐以部類爲義﹐亦以部別爲名。謂別其義類以相從也。無方釋義﹐十二互通﹐從通制別﹐意如前釋。然十二部內﹐惟本文有通相﹑別相﹐以十二部皆是文字爲得理之本﹐通名爲本文。本文猶是經之異名。十二部旣通名爲經﹐是通相本文也。於通相文內﹐則出一部是五篇眞文﹐有生天立地之能﹐是一切法本﹐爲別相本文也。不可言十二部皆是玉訣﹐別出一部是別相玉訣也。餘部例然。又有長行爲偈本稱本文者。餘二乘經望此可知。本文是生法之本﹐數自居前。旣生之後﹐卽須扶養﹐故次辯神符。八會雲篆﹐三元玉字﹐若不諳煉﹐豈能致益﹖故須玉訣﹐釋其理事也。眾生暗鈍﹐直聞聲教﹐不能悟解﹐故立圖像﹐助以表明。聖功旣顯﹐若不祖宗物情﹐容言假僞﹐故須其譜錄也。此之五條﹐生物義定﹐將欲輔成﹐必須鑑戒﹐惡法文獘﹐宜前防止﹐故有戒律。旣捨俗入道﹐出家簉於師寶﹐須善容儀﹐故次明威儀也。又前

乃防惡﹐宿罪未除﹐故須修齋軌儀﹐悔已生惡也。儀容旣善﹐宿根已淨﹐須進學方術﹐理期登眞要。假道術之妙﹐顯乎記傳﹐論聖習學﹐以次相從也。亦是學功旣著﹐名傳竹帛﹐故次記傳。始自生物﹐終乎行成﹐皆可嘉稱﹐故次有贊頌。又前言諸教﹐多是長行散說。今論贊頌﹐卽是句偈。結辭旣切﹐功滿徳成﹐故須表申靈府﹐如齋訖言功之例﹐故終乎表奏也。又前十一部﹐明出世之行﹔後之表奏﹐祛世間之災。如三元塗炭﹐子午請命之流﹐皆關表也。

◎三十六部

三乘之中﹐乘各有十二部﹐故合成三十六部也。論其相攝者﹐一往大乘具有三十六部﹐中乘具有二十四部﹐小乘惟十二部。何者﹖以大得兼小故也。又大乘得學小﹐爲徧行也。小不得兼學大﹐故止十二。中乘可知。此遠論界內化門意也。再論三洞﹐卽是會前三乘入此一乘﹐故三洞﹑大乘惟一耳。而又約三洞開三乘者﹐此欲示一乘之內﹐無所不包。又云有二經不同﹕一者﹐太玄部《老君自然齋儀》云﹕經有三條﹕一曰天經﹐天眞所修﹔二曰地經﹐洞天所習﹔三曰人經﹐世間所行三景之法。相通而成一﹐曰三乘。三乘之用﹐各有十二部﹐交會相通﹐總曰三十六部。十二條﹕一曰無爲﹐二曰有爲﹐三曰無爲而有爲﹐四曰有爲而無爲﹐五曰續愛﹐六曰斷愛﹐七曰不斷不續﹐八曰分段﹐九曰無斷﹐十曰知微﹐十一曰知彰﹐十二曰適用。當境而曰十二部。隱顯兼施則有七十二部。今謂此文所出前之三經﹐自可是教。後之十二﹐意在行也。二者﹐正一所明十二

者﹕一者心迹俱無爲﹐二者心無爲迹有爲﹐三者心有爲迹無爲﹐四者捨家處人間﹐五者攜家入川澤﹐六者出世與人隔絕﹐七者與世和光同塵﹐八者斷欲斯斷﹐九者不斷而斷﹐十者遊空中﹐十一者在地下﹐十二者住天上。三乘皆有十二﹐故成三十六部也。釋此文意﹐已在位業義科。但此兩經名味不同者﹐亦當教義自是一途之說耳。太玄所出﹐多據於心﹔正一所明﹐通論心迹。但太玄十二中第八一事言分段﹐考事涉迹﹐又不顯十二部經科。

卷七三洞經教部本文

◎說三元八會六書之法

《道門大論》曰﹕一者陰陽初分﹐有三元五徳八會之气﹐以成飛天之書﹐後撰爲八龍雲篆明光之章。陸先生解三才﹐謂之三元。三元旣立﹐五行咸具。以五行爲五位﹐三五和合﹐謂之八會﹐爲眾書之文。又有八龍雲篆明光之章﹐自然飛玄之气﹐結空成文字﹐方一丈﹐肇於諸天之內﹐生立一切也。按《眞誥》紫微夫人說﹐三元八會之書﹑建文章之祖﹐八龍雲篆是根宗所起﹐有書之始也。又云八會是三才五行﹐形在旣判之後。《赤書》云﹕《靈寶赤書》五篇眞文﹐出於元始之先。卽此而論﹐三元應非三才﹐五徳應非五行也。此正應是三寶丈人之三气﹐三气自有五徳耳。故《九天生神章》云﹕天地萬化﹐自非三元所育﹐九气所導﹐莫能生也。又曰﹕三气爲天之尊﹐九气爲萬物之根。故知此三元在天地未開﹐三才未生之前也。宋法師解八會﹐只是三气五徳。三元者﹕一曰混洞太無元﹐髙上玉皇之气﹔二曰赤混太無元﹐無上玉虛之气﹔三曰冥寂玄通元﹐無上玉虛之气。五徳者﹐卽三元所有。三五會卽陰陽和。陰有少陰﹑太陰﹐陽有少陽﹑太陽﹐就和中之和﹐爲五徳也。篆者﹐撰也。撰集云書﹐謂之雲篆。此卽三元八會之文。八龍雲篆之章﹐皆

是天書﹐三元八會之例是也。雲篆明光﹐則五符五勝之例是也。八會本文﹐凡一千一百九字。其篇眞文合六百六十八字。是三才之元根﹐生立天地﹐開化人﹑神﹑萬物之由。故云有天道﹑地道﹑神道﹑人道﹑此之謂也。《玉訣》云﹕修用此法五篇﹐皆分字數﹐各有四條。

一者主召九天上帝校神仙圖籙﹐求仙致眞之法﹔二者主召天宿星官正天分度﹐保國寧民之道﹔三者攝制酆都六天之气﹔四者敕命水帝制召龍鳥也。其諸天內音﹐一天有八字﹐三十二天合二百五十六字。論諸天度數期會﹑大聖眞仙名諱位號﹑所治官府臺城處所﹑神仙變化升降品次﹑眾魔種類﹑八鬼生死轉輪因緣。其十三字是五方元精名號﹑服禦求仙﹑練神化形﹑白日騰空之法。餘一百二十二字闕元音解。

二者演八會爲龍鳳之文﹐謂之龍書。此下皆玄聖所述﹐以寫天文也。

三者軒轅之時﹐倉頡傍龍鳳之勢﹐采鳥迹爲古文﹐以代結繩﹐卽古體也。

四者周時史籀﹐變古文爲大篆。

五者秦時程邈﹐變大篆爲小篆。

六者秦後盱陽﹐變小篆爲隸書。又云漢謂隸書曰佐書﹐或言程邈獄中所造﹐出於徒隸﹐故以隸爲名。此卽爲六書也。

◎雲篆

又有雲篆明光之章﹐爲順形梵書。文別爲六十四種﹐播於三十六天。今經書相傳﹐皆以隸字解天書﹐相雜而行也。

◎八體六書六文

一曰大篆﹐二曰小篆﹐三曰刻符﹐四曰虫書﹐五曰摹印﹐六曰署書﹐七曰殳書﹐八曰隸書。王莽時﹐使司徒甄丰校定文字﹐復有六書﹕一曰古文﹐孔子壁中書﹔二曰奇字﹐古文異書﹔三曰篆書﹔四曰佐書﹐卽隸書﹔五曰繆篆﹐所以摹印﹔六曰鳥篆﹐翻言也。倉頡始書﹐已應有筆。《詩》云「彤管」﹐則是筆也。而言蒙恬造筆者﹐蓋恬爲秦將﹐三世有名﹐制削筆精﹐能獨擅名也。漢和帝時﹐蔡倫始造紙﹐爾前惟書簡牒。牒者﹐詮牒語事也﹔簡者﹐在簡而不繁也。但知本是天書金簡﹐餘地書已下八體六文﹐皆從眞出外﹐學者自更詳之。又未知何時書於此經﹐在紙作捲。今謂劫初已自有筆。太眞所書﹐何言無也﹖及以八體六文等耶﹖以天尊造化﹐具一切法也。後人承用﹐自有前後耳。六文﹕一曰象形﹐日月是也﹔二曰指事﹐上下是也﹔三曰形聲﹐河海是也﹔四曰會意﹐武信是也﹔五曰轉注﹐考老是也﹔六曰假借﹐令長是也。

◎符字

一切萬物﹐莫不以精气爲用。故二儀三景﹐皆以精气行乎其中。萬物旣有﹐亦以精气行乎其中也。是則五行六物﹐莫不有精气者也。以道之精气布之簡墨﹐會物之精气以卻邪僞﹐輔

助正眞﹔召會羣靈﹐制禦生死﹔保持劫運﹐安鎭五方。然此符本於結空太眞﹐仰寫天文﹐分置方位﹐區別圖像符書之異。符者﹐通取云物星辰之勢﹔書者﹐別析音句銓量之旨﹔圖者﹐畫取靈變之狀。然符中有書﹐參似圖像﹔書中有圖﹐形聲並用。故有八體六文﹐更相發顯。

◎八顯

八顯者﹐一曰天書﹐八會是也﹔二曰神書﹐雲篆是也﹔三曰地書﹐龍鳳之象也﹔四曰內書﹐龜龍魚鳥所吐者也﹔五曰外書﹐鱗甲毛羽所載也﹔六曰鬼書﹐雜體微昧﹐非人所解者也﹔七曰中夏書﹐艸藝雲篆是也﹔八曰戎夷書﹐類於昆虫者也。此六文八體﹐或今字同古﹐或古字同今﹐符彩交加﹐共成一法﹐合爲一用﹐故同異無定也。此依宋法師所說﹐未見正文。而三洞經中符有字者﹐如《古文尙書》中有古字﹐與今同者耳。

◎玉字訣

太上道君於南丹洞陽上館﹐爲學士王龍賜說此靈文玉字之訣﹐但未知定是何世所注﹐學者尋之。又說諸修行符醮五方思存禳災等法﹐然正是解訣八會之文﹐而就本文理中復明理﹐如解眞文中更明感通之理。《定志經》又云﹕出思微之義﹐事中復有事﹐如玉訣中復明傳經及盟授威儀之事。然諸經中凡有解

訣﹐皆通謂之玉訣也。

◎皇文帝書

《三皇經》云﹕皇文帝書﹐皆出自然虛無空中﹐結气成字。無祖無先﹐無窮無極﹐隨運隱見﹐綿綿常存。

◎天書

《諸天內音經》云﹕忽有天書﹐字方一丈﹐自然見空。其上文彩煥爛﹐八角垂芒﹐精光亂眼﹐不可得看。天眞皇人曰﹕斯文尊妙﹐不譬於常﹐是故開《大有》之始﹐而閉天光明﹐以寶其道而尊其文。其字宛奧﹐非凡書之體﹐蓋貴其妙象而隱其至眞也。

◎龍章

《靈寶經》云﹕赤明開圖﹐運度自然﹔元始安鎭﹐敷落五篇﹔赤書玉字﹐八威龍文﹔保制劫運﹐使天長存。此之龍章也。

◎鳳文

《紫鳳赤書經》云﹕此經舊文藏在太上六合紫房之內﹐有六頭師子巨獸夾墻﹐玉童玉女侍衛鳳文。

◎玉牒金書

《三元布經》﹕皆刻金丹之書﹐盛以自然云錦之囊﹐封以三元寶神之章﹐藏於九天之上大有之宮。謂之玉牒金書。又云﹕以紫玉爲簡﹐生金爲文﹔編以金縷﹐纏以靑絲。《太上太眞科》云﹕玉牒金書﹐七寶爲簡﹐又名紫簡。

◎石字

《本行經》云﹕道言昔禪黎世界﹐隊王有女﹐字絓音。生仍不言﹐年至十四。王怪之焉。乃棄女於南浮長桑之阿﹑空山之中。女行山周匝﹐忽與神人會於丹陵之舍﹑柏林之下。神執絓音右手﹐題赤石之上。語絓音曰「汝𨿽不能言﹐可憶此也。」天爲其感﹐湣其疾﹐遣朱宮靈童﹐下教絓音治身之術﹐授其赤書八字。絓音於是能言。《靈寶玉訣經》云﹕道告阿丘曾曰

﹕「汝前生與南極尊神同在禪黎世界﹐於丹陵之舍﹑柏林之下﹐同發道意。爾時南極姓皇﹐字度明﹐執汝右手﹐俱題赤石﹐以記姓名南宮。卽書汝筆迹題於南軒。今猶尙在﹐石字亦存。汝憶之不﹖」丘曾心悟﹐舉目卽見南極所主南壁刻書云﹕太甲歲七月一日﹐皇度明王﹑阿丘曾同於丹陵柏林下發願。合二十三字﹐字甚分明。

◎題素

《五符經》云﹕《五符》一通﹐書以南和之繒﹔﹝南和﹐赤色繒也。﹞封以金英之函﹔印以玄都之章﹔付震水洞玄之君。《仙公請問經》云﹕《道徳上下經》及《洞眞玄經》《三皇天文》《上淸眾篇詠》等﹐皆是太上所撰而爲文﹐書於南和之繒﹐故曰題素也。

◎玉字

《內音玉字經》云﹕天眞皇人曰﹕《諸天內音》﹐自然玉字﹐字方一丈﹐自然而見空玄之上﹐八角垂芒﹐精光亂眼。靈書八會﹐字無正形。其趣宛奧﹐難可尋詳。皆諸天之中大梵隱語﹐結飛玄之气﹐合和五方之音﹐生於元始之上﹐出於空洞之中﹐隨運開度﹐普成天地之功。

天尊命天眞皇人注解其正音﹐使皇道淸暢﹐澤被十方。皇

人不敢違命﹐按筆注解之曰﹕形魂頓喪﹐率我所見﹐聊注其文。五合之義﹐其道足以開度天人也。和合五方無量之音﹐以成《諸天內音》﹐故曰五合之義也。

◎文生東

《太平經》云﹕文者﹐生於東﹐明於南﹐故天文生東北﹐故書出東北﹐而天見其象。虎有文章家在寅﹐龍有文章家在辰。文者生於東﹐盛於南。是知眞文初出在東北也。

◎玉籙

《玉淸隱書》﹕有帝簡金書玄玉籙籍﹐可以傳《玄羽玉經》也。又云自非帝圖玉籙者﹐不得聞見上皇玉慧玉淸之隱書﹐金玄隱玄之羽經也。

◎玉篇

《眾篇序》云﹕元始命太眞按筆﹐玉妃拂筵﹐鑄金爲簡﹐刻書玉篇。五老掌籙﹐祕於九靈仙都之宮﹐云蘊而授葛仙公之經也。

◎玉札

《金根經》云﹕太上大道君以《大洞眞經》付上相靑童君﹐掌籙於東華靑宮﹐使傳後聖應爲眞人者。此金簡玉札﹐出自太上靈都之宮﹐刻玉爲之。

◎丹書墨籙

《太眞科》云﹕丹簡者﹐乃朱漆之簡﹐明火主陽也。墨籙者﹐以墨書文﹐明水主陰也。人學長生﹐遵之不死﹐故名丹簡墨籙﹐祕不妄傳。

◎玉策天皇手執飛仙玉策﹐人皇手執上皇保命玉策﹐地皇手執元皇定籙玉策。

◎福連之書

《三十九章經》曰﹕太上有瓊羽之門﹐合延爲胎命之王﹐玄一爲三气之尊﹐元老爲上帝之賓﹐並扶兆身﹐神臺刊名於福連之簡。又曰﹕太上金簡玉札爲福連之書。

◎瑯虯瓊文

《飛行羽經》云﹕金書玉籙﹐乃瑯虯瓊文也。

◎白銀之編

《金房度命經》云﹕太常靈神都宮中﹐有金房度命回年之訣。皆鑄金爲簡﹐刻白銀之編﹐紫筆書編也。

◎赤書

《玉訣經》云﹕元始赤書五篇眞文﹐置以五帝﹐導以陰陽﹐轉輪九天之紐﹐運明五星之光也。

◎火煉眞文

《本相經》曰﹕吾昔赤明元年﹐與髙上大聖玉帝於此土中煉其眞文﹐以火瑩發字形。爾時眞文火漏余處﹐气生化爲七寶林﹐是以枝葉成紫書﹐金地銀鏤玉文其中﹐及諸龍禽猛獸一切神虫﹐常食林露﹐眞气入身﹐命皆得長壽﹐三千萬劫。當終之後﹐皆轉化爲飛仙﹐從道不輟﹐亦得正眞無爲之道。

◎金壺墨汁字

《聖紀》云﹕浮提國獻善書二人﹐乍老乍少﹐隱形則出影﹐聞聲則藏形。時出金壺四寸﹐上有五龍之檢﹐封以靑泥。壺中有黑汁若淳漆﹐灑木石皆成篆隸科斗之字﹐記造化人倫之始。老君撰《道經》垂十萬言﹐皆寫以玉牒﹐編以金繩﹐貯以玉函。及金壺汁盡﹐浮提二人乃欲刳心瀝血﹐以代墨焉。

◎瓊札

《玉淸隱書金虎符》云﹕《郁儀赤文》﹐招日同輿﹔《結璘黃章》﹐與月共居。《上淸消魔經》﹕啟洞門於希林﹐尋靈迹於丹穴。發元天之朱匱﹐望上淸之瓊札。玄書旣刻於玉章﹐絳名始刊於靈闕。四遇三元於玄宮﹐六造五老於靈室。

◎紫字

《八素經》云﹕《八素眞經》玄文﹐生於太空之內﹐見於西龜之山﹐玄圃之上﹐積石之陰。《八素髙玄羽章》﹐靈文郁乎洞標﹐紫字煥乎瓊林﹐神光流輝於九元﹐金音虛朗於紫天。文威煥赫﹐气布紫庭。眾眞晏禮﹐稱慶上淸。

◎自然之字

《玉帝七聖玄記》云﹕爾乃回天九霄﹐白簡靑籙﹐上聖帝君受於九空﹐結飛玄紫气自然之字﹐玄記後學得道之名。靈音韻合﹐玉朗稟眞。或以字體﹐或以隱音﹐上下四會﹐皆表玄名。空生刻書廣靈之堂﹐舊文有十萬玉言。字無正類﹐韻無正音。自非上聖﹐莫能意通。積七千年﹐而後昆侖之室﹐北洞之源﹐字方一丈﹐文蔚煥爛。四合垂芒﹐虛生晻曖﹐若存若亡。流光紫气拂其穢﹐黃金冶煉瑩其文。遂經累劫﹐字體鮮明。至上皇元年九月十七日﹐七聖齊靈淸齋長宮﹐金靑盟天﹐﹤貝危﹥誓告靈﹐奉受靈文。髙上解其曲滯﹐七聖通其妙音。記爲回天九霄得道之篇。刻以白銀之簡﹐結以飛靑之文﹐藏於云錦之囊﹐封以啟命之章。付於五老仙都左仙公﹐掌錄瓊宮也。

◎四會成字

《玉帝七聖玄記》云﹕《七聖玄記回天上文》﹐或以韻合﹐或以支類相參﹐或上下四會以成字。音或標其正﹐諱或單復相兼。皆出玄古空洞之中﹐髙眞撰集以明靈文。後學之人﹐若有玄名者得見此文。靑空捒﹝初角切﹞名﹐四司所保﹐五帝記名也。

◎瑯簡蕊書

《八素經》云﹕西華宮有瑯簡蕊書﹐當爲眞人者乃得此文。

◎石碽

《三洞珠囊》云﹕西王母以上皇元年七月﹐於南浮洞室下教﹐以授淸虛眞人王君﹐傳於夏禹。禹封文於南浮洞室石匱之中。硛有作此碽者。故《五符》云九天靈書猶封於石碽是也。今檢諸字﹐類無此碽字也。《玉訣》下云﹕五老眞文封題玉匱﹐亦其例也。孔靈符《會稽記》云﹕會稽山南有宛委山﹐其上有石﹐俗呼爲石簣。壁立干云﹐累梯然後至焉。昔禹治洪水﹐

厥功未就﹐齋於此山﹐發石簣得金簡字﹐以知山河體勢。於是疏導百川﹐各盡其宜也。

卷八三洞經教部經釋

◎釋《三十九章經》

《大洞眞經》云﹕髙上虛皇道君而下三十九道君﹐各著經一章﹐故曰《三十九章經》﹐乃大洞之首也。

○第一章

髙上虛皇君曰﹕元气生於九天之上﹐名曰辟非。辟非之煙下入人之身而爲明梁之气﹐居人五臟之中﹐處乎心華之下。此至气之所在﹐長煙之所托。能知辟非之由者﹐乃得領祖太無。領祖太無者﹐盡體虛玄之大﹐冠道素之標矣。益元羽童﹐乃人鼻之神也。眾風亂玄﹐人鼻之气也。四淸撫閒﹐乃鼻下口上之間也。當令鼻气恆閒。又當數加手按﹐讀此篇﹐撚鼻間乃髙上之正座﹐天嶽之混气。气之來也解百結。鼻神翩翩﹐列坐綠室。綠室者﹐唇上人中之際也。以帝一上景攝煙連眾﹐長契虛運﹐反華自然矣。易有者﹐九天之上西北之門名也。若旣登易有之門﹐乃得升帝堂之會。然後五塗旣化﹐森羅幽郁﹐音暗﹝一云音響﹞太和﹐萬唱幽發。百混九回﹐還而順一耳。太一隱生之寶﹐人之心也。乃明梁之所館﹐辟非之所棲。是故七祖反生﹐

道濟帝簡﹐髙上之旨﹐理於此矣。讀髙上之洞經旣畢﹐乃口祝曰﹕三藍羅波逮臺。此九天之祝言﹐髙上之內名也。夫三藍羅波逮臺者﹐於地上之音曰天命長﹐人常寧也。易有者﹐於地上之音曰長臺。

○第二章

上皇玉虛君曰﹕玄歸者﹐於九天之音曰泥丸也。天晨﹑金霄﹐帝一雌雄之道。天晨爲雌﹐金霄爲雄。雄一之神曰晨﹐雌一之神曰霄。玉州黃籙者﹐帝之金簡也。徳刃者﹐九天之臺名也。

○第三章

皇上玉帝君曰﹕玉帝有玄上之幡﹐一名反華之幡。皆玉帝之旌旗﹐招仙之號令也。以制命九天之階級﹐徵召四海五嶽之神王也。九天眞人呼日爲「濯耀羅」。三天眞人呼日爲「圓光蔚」。玉淸天中有樹似松﹐名曰空靑之林。得食其華者身爲金光。自非妙尋云景﹐而金房不登﹔自非重誦洞章﹐而玉賓弗見也。若旣陟其途﹐則可以窺森然晃朗之門﹐而手掇空靑之華也。

○第四章

上皇先生紫晨君曰﹕太冥在九天之上﹐謂冥气遠而絕乎九玄﹐惟讀《大洞玉經》者可以交接其間也。故謂洞景寄以神道耳。又玉淸天中有綺合臺﹐下有萬津之海﹐其水波湧﹐如連嶽焉。

○第五章

太微天帝君曰﹕九天眞人呼風爲「浮」。金房在明霞之上﹐九戶在瓊闕之內﹐此皆太微之所館﹐天帝之玉宇也。

○第六章

三元紫精君曰﹕紫精之天﹐處太無之中。三元之气﹐在上景之衢。秀朗者﹐玉淸天中臺名。太混者﹐玉淸天中殿館名。羽明者﹐上淸天人之車名也。

○第七章

眞陽元老玄一君曰﹕眞陽者﹐上淸之館名。玉皇者﹐虛無之眞人。逸宅者﹐眞气之明堂。丹玄乃泥丸之所在也。若能七轉洞經於震靈之上﹐三回帝尊於白气之中﹐則眞人定錄而魔王立到﹐則注生籍於玉闕﹐招五老於金臺矣。太上有瓊羽之門﹐合延爲胎命之王﹐玄一爲三气之尊﹐元老爲上帝之賓﹐並扶兆身神臺﹐刊名於福連之簡也。太上金簡玉札﹐名爲福連之書。

○第八章

上元太素三元君曰﹕太素三元宮中﹐有三華之气﹐生於自然也。似芙蓉之暉。晨燈者﹐乃玉眞天中明气之光﹐洞照於三元之臺也。廣靈堂者﹐上淸之房名。兆若能存雌一於夙夜﹐誦洞章以萬徧者﹐則太微小童負五圖於帝側﹐絳宮眞人承五符於胎尊﹐合變於三素之气﹐得形於晨燈之光﹐則人無哭兆﹐終身

不亡矣。

○第九章

上淸紫精三素君曰﹕上淸紫精天中有樹﹐其葉似竹而赤﹐其華似鑑而明﹐其子似李而無核﹐名曰育華之林。食其葉而辟饑﹐食其華以不死﹐食其實卽飛仙。所謂絳樹丹實﹐色照五臟者也。自非長冥眇思﹐棲神太無﹐而育華之實不可得而食也。上淸玉房生七寶之云﹐云色七重﹐其气九扇﹐以童子辟非﹑童女宣彌得乘此寶云﹐上入玉淸之天也。而辟非者﹐太微之內神﹔宣彌者﹐玉淸之神女。若兆能離合百神﹐間關帝一﹐變化九魂﹐混暢五七者﹐則辟非可賴﹐宣彌可致。七度死厄﹐三光所利。五老延日以曲照﹐太上三便以相入矣。三便者﹐太上金房之名也。

○第十章

靑靈陽安元君曰﹕靑靈者﹐眞人之位號。八气者﹐云色之相沓。元君者﹐虛皇之司命。三華者﹐玉淸之房名﹐乃陽安元君之所處也。

○第十一章

皇淸洞眞道君曰﹕皇淸﹐乃上淸三仙皇之眞人也。洞眞﹐乃上淸元老之君也。皆俱合生於太無之外﹐俱合死於廣漢之上。能生能死﹐是以皇淸﹑洞眞三帝合生﹐理出於此矣。日母者﹐玉淸之老母﹐主胞胎於尊神也﹐名曰「正薈條」。兆能知日母

之名﹐則胞結自解﹐七祖罪消。

○第十二章

髙上太素君曰﹕髙上皇人常宴紫霄之上。玉根者﹐玉淸天中山名也﹐乃五老上眞之所治。太素眞人拂日月之光於帝一之前﹐太素天中呼日爲「眇景」也。玉門﹑蘭室﹐並是上淸宮中門戶名也。月中樹名騫樹﹐一名藥王。凡有八樹在月中也。得食其葉者爲玉仙。玉仙之身﹐洞徹如水精琉璃焉。

○第十三章

皇上四老道中君曰﹕皇上四老眞人﹐在日中無影。呼日名爲「九曜」。生常乘明玉之輪﹐轉宴於日中也。廣霞者﹐玉淸天中山名﹐乃九日之所出矣﹐日帝之所司也。

○第十四章

玉晨太上大道君曰﹕道君保形景於法化之內﹐回眄鏡於上淸之上﹐解襟帶於玉映之室﹐乘八素入於四明之門﹐反日中之神王﹐並月中之髙靈矣。玉映者﹐玉晨之宮名。四明者﹐上淸玉帝之南門也。

○第十五章

太淸大道君曰﹕太淸天中有山名浮絕﹐三天神王之所治也。彼天人呼日爲「太明」。又有金華樓﹐諸受眞仙玉錄者﹐皆在

此樓之中。

○第十六章

太極大道元景君曰﹕太極有元景之王﹐司攝三天之神仙者也。太漠者﹐太淸之外也。太極眞人呼日爲「圓明」。

○第十七章

皇初紫元君曰﹕皇初紫元之天﹐常有暉暉之光﹐鬱鬱如薄霞焉。乃九日之所出﹐有如一日之照耳。六淵者﹐乃元君之宮名。寒童者﹐山名也。故曰登寒童之嶽﹐會六淵之中矣。

○第十八章

無英中眞上老君曰﹕無英中眞上老君處上眞之宮﹐領五帝之籍﹐解兆五符於重結﹐化兆五神於胎骨﹐常遊紫房明堂之內也。

○第十九章

中央黃老君曰﹕中央黃老君﹐三元之眞皇也。圓華者﹐黃老之宮名也。玉壽者﹐太微天中之山名也。皆黃老君之理所。

○第二十章

靑精上眞內景君曰﹕靑精之宮有上華之室。室中有自然靑

气﹐號曰返香之煙。逆風聞三千里。紫空者﹐內景之山名也。靑精君常乘羽逸之車﹐攜玄景之童﹐登紫空之山﹐入玉室之內也。

○第二十一章

太陽九气玉賢元君曰﹕太陽九气者﹐變化三晨之上﹐策駕紫軿於微玄之下。微玄者﹐日中之神﹐名曰主賢。天中或呼日爲「微玄」也。開陰太漠者﹐是胎神之所在也。胎門旣塞﹐乃滯血之所穢﹔胎門旣開﹐而嬰神之所棲。太漠爲玄重之根﹐開陰爲常生之源。若胎開而明潔﹐則帝一之气全也。若太漠之內修﹐則五老之宴歡。故雲開陰太漠﹐長保陽源。陽源者﹐猶人之有勢也。兆能使陽源不傾﹐玄泉不動﹐淡然淵停﹐潭然天靜﹐亦回老駐年﹐與靈均气也。

○第二十二章

太初九素金華景元君曰﹕太初天中有華景之宮。宮有自然九素之气。气煙亂生﹐雕云九色。入其煙中者易貌﹐居其煙中者百變。又有慶液之河﹐號爲吉人之津。又有流汩之池﹐池廣千里﹐中有玉樹。飲此流汩之水﹐則五臟明徹﹐面生紫雲。

○第二十三章

九皇上眞司命君曰﹕九皇上眞者﹐玉虛之元君也。四司者﹐天帝之禁宮也。晨暉者﹐玉虛司命之宮名也。飛霞者﹐玉虛天中之山名。逸錄者﹐仙皇之符籙也。

○第二十四章

天皇上眞玉華三元君曰﹕天皇上眞者﹐是上淸眞人之典禁主﹐玉華仙女之母﹐故號曰玉華三元君也。乘神徊之車﹐登云飈之宮﹐入流逸之室。神徊者﹐是眞人一輪車名。九曲下戶者﹐是男女之陰地也﹐男曰九曲﹐女曰下戶。此陰地常生白雲之气﹐以燻黃庭之間﹐是得道之候驗也。

○第二十五章

太一上元禁君曰﹕太一上元君者﹐萬仙之司﹐主方嶽眞气也。主除死籍﹐刻書生簡。赤气王者﹐日中之上神﹐其名曰將車梁。能知赤气王名者不死。

○第二十六章

元虛黃房眞晨君曰﹕元虛黃房者﹐是眞晨仙君之所治也。玉宮者﹐是得道符籍之所在也。九元鎭眞者﹐是九元太帝之名也。太帝名鎭﹐字眞。兆能知之者不死。

○第二十七章

太極主四眞人元君曰﹕太極元君乘淩羽之車﹐結雲气以雕華﹐控九龍以齊驟﹐揚威於髙上之天﹐轉轂於太明之丘﹐鳴鐘於朱火之臺。

○第二十八章

四斗中眞七晨散華君曰﹕玉淸天中有散華之臺﹐是四斗七晨道君之所治也。七晨天中有反生之香气﹐反衝於三寶之山。山在四鬥之中﹐上有金瑯之館﹐名曰映淸夷之宮。其中上皇眞人皆項負寶曜﹐體映圓光﹐气合三寶﹐靈洞五藏也。洞經所謂香風扇三寶﹐五臟映淸夷。

○第二十九章

辰中黃景元君曰﹕辰中眞人帶迎延之符﹐登太霄之庭﹐飛羽輪於滄浪之臺﹐佩玉章之文於太霞之宮。

○第三十章

金闕後聖太平李眞天帝上景君曰﹕金闕之中有上景之气﹐气色鬱鬱﹐暉照十方﹐乃後聖之靈都﹐太平之所會也。種年祚於日气之中﹐植三命於月宮之庭。五毒絕於沈沒﹐解結生於天堂。

○第三十一章

太虛後聖無景彭室眞君曰﹕太霞之中有彭彭之室。結白气以造構﹐合九云而立宇﹔紫煙重扉﹐神華所聚﹐故號曰彭彭之室﹐而太虛元君之所處焉。

○第三十二章

太玄都九气丈人主仙君曰﹕太玄都九气丈人乘晨徊之風﹐登蕩滯之山﹐煥郁然之煙﹐入太暉之宮。伐胞樹於死戶﹐養胎气於冥初﹐濟五毒於常關﹐定三命於金書。

○第三十三章

上淸八皇老君曰﹕上淸之天在絕霞之外﹐有八皇老君運九天之仙﹐而處上淸之宮也。乘廣瑯之車﹐把鳳羽之節﹐登華便之山﹐入太老之堂。上淸眞人呼日﹑月爲「太寶」﹑「九華」。

○第三十四章

東華方諸宮髙晨師玉保仙王曰﹕靑童君東華者﹐仙眞之州也﹐在始暉之間﹐髙晨玉保王所治也。東華眞人呼日爲「紫曜明」﹐或曰「圓珠」。靑童君乘雕玉之軿﹐禦圓珠之气﹐登云波之山﹐入東華之堂。

○第三十五章

榑桑太帝九老仙皇君曰﹕九老京者﹐山名也。在榑桑之際。九老仙皇處榑桑之際﹐治九老之京。太帝君治榑桑之杪﹐會方丈之臺也。二道君時乘合羽之車。合羽車者﹐云沓之色。登榑桑之杪﹐會九老之京﹐出靈戶之符﹐召大魔之王矣。

○第三十六章

小有玉眞萬華先生主圖玉君曰﹕小有玉眞天中有萬華之宮﹐

小有先生主圖玉君之所治也。此宮之中藏錄上帝之寶經﹑玉淸之隱書也。又有洞觀之堂﹐懸在太無之中。重泉曲者﹐魔王之陰府也。兆旣得洞一之道﹐乃拔死於泉曲之籍﹐書仙名於靈羽之錄。

○第三十七章

玄洲二十九眞伯上帝司禁君曰﹕玄洲有三溺之津﹐非飛仙而莫越也。又有羽景之堂﹐在太無之庭。又有絕空之宮﹐在五云之中﹐王靈仙母﹑金華仙女常所遊也。司禁眞伯上帝玉君時乘日月之軿﹐披虎文之裘﹐登重漠之山﹐入宴羽景之堂﹐濯纓帝川之池﹐會仙絕空之宮也。

○第三十八章

太無晨中君刊峨嵋山中洞宮玉戶太素君曰﹕太無在洞景之表﹐太素在幽玄之上。九宮列金門於大素之表﹐丹樓沓七重於大無之庭﹐乃太素三元君所遊也。

○第三十九章

西元龜山九靈眞仙母靑金丹皇君曰﹕昆侖山有九靈之館﹐又有金丹流云之宮。上接璇璣之輪﹐下在太空之中。乃王母之所治也。西元龜山在昆侖之西﹐太帝玉妃之所在。

◎釋《太上大道君洞眞金玄八景玉籙》

《經釋》題曰﹕東華上仙名《太上八素隱書》﹐南華上仙曰《大洞眞經》﹐西華上仙曰《金眞玉光映天洞觀玉經》﹐北華上仙曰《蕭條九曜豁落七元上經》﹐玉皇中仙曰《太上髙聖八景玉籙》﹐中央黃老君﹑南極元君藏錄二經於太素瑤臺玄云羽室﹐封以郁林之笈﹐玉淸三元之章。乃命北寒金臺龍華玉女七百人﹐又命白空虞宮西靈玉童七百人侍衛焉。晉永和十一年﹐歲在乙卯﹐九月一日夜半﹐受經於紫微王夫人。凡二萬二百三十字。其《大洞眞經》一萬字。

◎釋《上淸髙聖太上大道君金玄八景玉籙》

上淸髙聖太上大道君者﹐蓋二晨之精气﹐慶雲之紫煙﹐玉暉輝煥﹐金映流眞﹐結化含秀﹐苞凝玄神﹐寄胎母氏﹐育形爲人。諱泬天眞﹐字開元。母妊三千七百年﹐乃誕於西那天郁察山浮羅嶽丹玄之阿。於是受書玉虛﹐眺景上淸﹐位爲太上髙聖玉晨大道君﹐治蕊珠日闕館七映紫房﹐玉童玉女各三十萬人侍衛。於是振策七圃﹐楊靑建朱﹐騰空舞旌﹐駕景騁飈﹐徘徊八煙﹐盤桓空塗﹐仰簪日華﹐拾落日珠﹐摘絳林之瑯實﹐餌玄河之紫蕖﹐偃蹇靈軒﹐領理帝書。萬神八拜﹐五徳把符。上眞侍晨﹐天皇抱圖。乃仰空而言曰﹕子欲爲眞﹐當存日中君駕龍驂

鳳﹐乘天景云﹐東遊桑林﹐遂入帝門。若必升天﹐當思月中夫人駕十飛龍﹐乘我流鈴﹐西朝六領﹐遂詣帝堂。精根運思﹐上朝玉皇。薈薈敷郁儀以躡景﹐晃晃散結璘以曁霄。雙皇合輦﹐後天而凋。夫大有者﹐九天之紫宮﹔小有者﹐淸虛三十六天之首洞。於是太上大道君初乘一景之輿﹐駕八素紫雲﹐攝希微倉帝名錄丰子﹐俱東行﹐詣郁悅那林昌玉臺天﹐見玉淸紫道虛皇上君﹐受九暉大晨隱符。

太上大道君次乘二景之輿﹐駕七素絳雲﹐攝中微赤帝﹐名定無彥﹐俱南行﹐詣髙桃厲衝龍羅天﹐見玉淸翼日虛皇太上道君﹐受觀靈元晨隱符。

太上大道君次乘三景之輿﹐駕六素紅雲﹐攝紫微白帝﹐名渠淵石﹐俱西行﹐詣碧空歌飲黎天﹐見玉淸昌陽始虛皇髙元君﹐受總晨九極隱符。

太上大道君次乘四景之輿﹐駕五素靑雲﹐攝玄微黑帝﹐名齊元旋﹐俱北行﹐詣加阝摩坦婁於醫天﹐見玉淸七靜道生髙上虛皇君﹐受沓曜旋根隱符。

太上大道君次乘五景之輿﹐駕四素黃雲﹐攝始微上帝﹐名接空子﹐俱東北行﹐詣扶力蓋浮羅天﹐見玉淸太明虛皇洞淸君﹐受玄景晨光隱符。

太上大道君次乘六景之輿﹐駕三素綠云﹐攝靈微中帝﹐名秉巨文﹐俱東南行﹐詣具謂耶渠初默天﹐見玉淸始元虛皇太霄君﹐受合暉晨命隱符。

太上大道君次乘七景之輿﹐駕二素紫雲﹐攝宣微下帝﹐名宏膚子﹐俱西南行﹐詣衝容育郁離沙天﹐見玉淸七觀無生虛皇金靈君﹐受齊暉晨玄隱符。

太上大道君次乘八景之輿﹐駕一素靈云﹐攝洞微眞帝﹐名洄澄攄﹐俱西北行﹐詣單綠察寶輪法天﹐見玉淸八觀髙元虛皇

渟景君﹐受髙上龍煙隱符。

太上大道君又乘洞景玉輿﹐駕太霞紫煙玄景之暉﹐攝九微內帝君﹐名申明閒﹐及上皇九玄九天諸眞仙王等﹐俱仰登彌梵羅臺霄絕寥丘飛元云根之都玉淸上天﹐見玉淸紫暉太上玉皇明上大道君﹐受髙淸太虛無極上道君隱符。

◎釋《太上神州七轉七變天經》

神州在天關之北﹐日月回度其南﹐七星輪轉其中央。晝左回八緯﹐夜右轉七經。七星運周﹐天光回靈﹐此上皇紫晨受化之庭。修七轉之法﹐位登於玉淸。

七轉七變之道﹐上皇紫晨君受於九天父母﹐修行道成﹐以傳玄感淸天上皇君。皇君以傳三天玉童﹐玉童以傳紫極眞元君﹐紫極眞元君傳天帝君﹐天帝君傳南極上元君﹐南極上元君傳太微天帝君﹐太微天帝君傳後聖金闕君﹐後聖金闕君傳上相靑童君。承眞相系﹐皆經萬劫一傳。小有天王后撰一通以封於西城山中。得者皆奉迎聖君於上淸宮﹐給玉童玉女各二十一人典衛靈文﹐營護有經者身。

《神州玉章》凡十四章。乃十四帝君洞野之曲﹐百神內名﹐玉天之玄象﹐三晨之精。誦其章﹐玉響激朗。上元誦之萬徧﹐白日升天。

◎釋《神虎上符消魔智慧經》

神者﹐靈也。靈變無窮﹐陰陽不測﹐名之曰神也。虎者﹐威也。威震九遐之域﹐神光煥乎上淸。上者﹐太上﹐祕乎靈都上宮﹐神虎七千﹐備於玉闕﹐因以爲名。符者﹐信也。太上之信﹐召會羣靈。消魔者﹐滅鬼也。凡有玉簡紫名﹐得修上經﹐莫不爲眾邪所乘﹐鬼魔所試。兆當諷詠此經﹐則激百陽以生電﹐鼓千陰以吐威﹔六天失气﹐九魔消摧也。智者﹐日中之星也。慧者﹐宜以生生爲急也。故慧字有兩生﹐並而共乘一急之象者也。誦經五千徧﹐則神智開朗﹐聖慧明發。命八景以髙登﹐騁神虎以飛升。此大威變之道﹐故以消魔爲名。

◎釋《太上素靈洞玄大有妙經》

太者﹐大也。彌綸而不可極﹐故曰太也。上者﹐處乎無窮之表﹐故曰上也。是道君之號也。素靈者﹐房名也。洞者﹐洞天洞地﹐無所不通也。玄者﹐幽冥之所出也。大有者﹐宮名也。妙者﹐微之極也。經者﹐營也。弘暢幽極﹐經理神關﹐故謂之經。而有玄丹上化三眞元洞之道﹐本與玄气同存﹐元始俱生﹐三精凝化﹐結朗玉章。構演三洞之府﹐總禦萬眞之淵。乃祕在九天之上﹐大有妙宮金臺玉室素靈之房。蓊藹玄玄之上﹐蕭蕭始暉之中﹐是時上聖眾帝﹐淸齋三月﹐仰稟太冥﹐玄思感於大

寂﹐積稔啟於上淸而受焉。因經所藏之處而以爲名。

◎釋《回元九道飛行羽經》

回元者﹐運星元之綱輪也。輪空洞之大輻﹐調四气之長存。九道者﹐北斗九星也。九星之運﹐觀渙五常。五行乘之以致度﹐萬物稟之以得生﹐皆九道之運也。飛行羽經者﹐九天父母﹑太眞丈人同宴景龍之輿﹐息駕無崖之端﹐忽致玄靈瑞降白鸞之車。黑翮之鳳﹐口銜素章﹐登空步虛﹐經歷無窮﹐因名《白羽黑翮飛行羽經》。

◎釋《九靈太妙龜山元錄》

龜山在天西北角﹐周回四千萬里﹐髙與玉淸連界﹐西王母所封也。元錄者﹐九虛上眞始生變化大妙之法﹐記爲名錄也。皆刻書龜山﹐流精紫閭金華瓊堂。其旨隱奧﹐其音宛妙﹐蓋九天書錄﹐名題龜山。

◎釋《大有八稟太丹隱書》

大有﹐宮名也﹐在九天之上。八者﹐八節也。稟者﹐授節

度也。太丹﹐南宮名也。隱﹐藏也。書﹐文也。言八節吉辰天上宴會﹐八稟開眞大慶之日﹐其時乃萬神集議﹐皆列言大有之宮。爲學之士以其日淸齋首過﹐卽上生於南宮也。

◎釋《七聖玄記回天九霄經》

七聖者﹐髙聖玉帝君﹑髙聖太上大道君﹑上聖紫淸太素三元君﹑上聖白玉龜臺九靈太眞西王母﹑上聖中央黃老君﹑上聖榑桑太帝君﹑後聖金闕帝君也。玄記者﹐七聖各逆注得道之人玄名也。回天者﹐太上道君攜契玉虛紫賓﹐回天傾光﹐上登九層七映朱宮﹐徘徊明霞之上﹐蕭條九空之中。列七範於仙錄﹐刻王名於隱篇。九霄﹐九天也﹐一名九空。上聖帝君受命於九空﹐結飛气成自然之字﹐玄記後學得道之名。靈音韻合﹐玉朗稟眞﹐或以字體﹐或以隱音﹐上下四會﹐皆表玄名。

◎釋《曲素訣辭五行祕符》

曲者﹐臺名也。素者﹐八方之素也。玄都上有九曲峻鳳臺﹐皆結自然鳳气而成瓊房玉室﹐處於九天之上﹑玉京之陽﹐虛生八會交眞之气﹐十折九曲﹐洞達八方﹐上招扶搖之翮﹐傍通八素之靈﹐故以曲素爲名。訣者﹐旨詣也。辭者﹐憂樂之曲也。結九元正一之气﹐以成憂樂之辭。上慶神眞之歡﹐下悲兆民之憂﹐故曰憂樂之辭也。五行者﹐金﹑木﹑水﹑火﹑土也。

祕者﹐藏於上淸瓊宮也。符者﹐文也。五色流精﹐凝而成文也。混化萬眞﹐總禦神靈。

◎釋《天關三圖七星移度經》

天關三圖者﹐九天之上有關玉臺﹐一名天關﹐一名天圖﹐一名天開。是九天之生門﹐關之樞機也。其西五千里則金闕宮﹐東九千里則靑華宮﹐上去玉淸宮七千里﹐是眾眞之所經﹐神仙之所歷﹐學者之所由也。七星者﹐斗星也。移度者﹐歷轉也。日月回周其境﹐七星歷轉其關﹐上運九天明皇之气﹐下潤流灑梵行諸天。髙上玉帝出入遊宴之道﹐乃學者簡錄所通之門。上相所撰以挾後學。有知上帝宮館之次第﹐上眞所遊處﹐克成眞人也。

◎釋《除六天玉文三天正法》

除者﹐罷也。六天者﹐赤虛天﹑泰玄都天﹑淸皓天﹑泰玄天﹑泰玄倉天﹑泰淸天。此六天起自黃帝以來﹐民人互興殺害﹐不稟自然﹐六天之理﹐於玆而興。太上給以鬼兵﹐使於三代之中驅除惡民﹐而六天臨治﹐轉自僞辭。太上下玉文﹐遂截六天之气﹐更出三天正法﹐割惡救善。三天者﹐淸微天﹑禹余天﹑大赤天是也。

◎釋《靑要紫書金根眾經》

靑要者﹐紫淸帝君之別號也。紫書者﹐紫筆繕文也。金者﹐金簡也。根者﹐日根也。眾經者﹐科集眾經之最要也。蓋玉帝命髙上侍眞總仙君﹐科集寶目﹐采日根之法﹐合爲眾經﹐以紫筆繕文﹐金簡爲篇也。

◎釋《石精金光藏景錄形經》

石精者﹐妙鐵也。石者鐵之質﹐精者石之津。治之爲劍而發金光。金者﹐劍之幹。光者﹐刃之神。藏景者﹐隱身也。錄形者﹐代身也。

◎釋《太上九赤斑符五帝內眞經》

太上者﹐是無極大道之號也。九赤者﹐乃九元之气也。九元者﹐五嶽四海也。山海色雜﹐目之斑也。符者﹐眞文也。五嶽得之以鎭﹐四海得之以潤﹐五帝得之以靈﹐人得之以神仙也。

卷九三洞經教部經釋

◎釋《太霄瑯書》

《太霄瑯書妙經》云﹕九天九王﹐萬炁之本宗﹐眾帝之祖先﹐乃九气之精源。以天地未凝﹐三晨未明﹐結自然而生於空洞之內﹐溟涬之中﹐歷九黃劫而分气各治﹐置立天地﹐日﹑月﹑星﹑辰於是而明。萬气流演﹐結成道眞﹐元始上皇﹑髙上玉虛﹐並生始天之中﹔三十九帝﹑二十四眞﹐遂有宮闕次序之官。上皇寶經皆結自然之章﹐以行長生之道﹐不死之方。符章玉訣﹐皆起於九天之王﹐傳於世代之眞。至三五攺運﹐九靈應期﹐後聖九玄道君推校本元﹐以歷九萬億九千累劫﹐上皇典格﹐多不相參。道君以中皇元年九月一日於玉天瓊房金闕上宮﹐命東華靑宮尋俯仰之格﹐揀校古文﹐撰定靈篇﹐集爲寶經三百卷﹐以付上相靑童君﹐使傳後學玉名合眞之人。

◎釋《太微黃書》

《太微黃書》八卷素訣﹐乃含於九天玄母結文空胎﹐歷歲

數劫以成自然之章。太皇中歲成《洞眞金眞玉光八景飛經》。元始天王名之《八景飛經》﹐廣生太眞名之《八素上經》﹐靑眞小童名之《豁落七元》﹐太上道君曰《隱書玉訣金章》。

◎釋《太上金書祕字》

《金書祕字》出乎混洞太無﹐紫气練眞﹐鋒芒艷乎日月﹐斷諸邪暗﹐飛彩空玄。太上有命﹐付諸天君。靑眞小童奉受修習﹐傳太極眞人﹑淸虛眞人﹑南嶽赤松子﹑劉子先等﹐寶祕尢嚴﹐得者勿泄。

◎釋《太上上皇民籍定眞玉籙》

凡欲定心﹐當受《上皇民籍定眞玉籙》。此籙至要﹐爲學之先﹐先能定心﹐仙名乃定。仙名者由此籙焉。是三天正一先生所佩﹐以定得仙之名﹐傳於玉帝三十九眞也。

靑童君請問太上道君曰「治心入道﹐科術參羅﹐各云要妙﹐由之有緣。未審今之所最要﹐何方爲勝﹖」太上答曰「勝理𨿽多﹐其有最者﹐治心之要﹐在乎慚愧﹔動心舉目﹐轉體安身﹐常懷慚愧﹐不忘須臾﹐心神乃定。定則入道。此爲最要也。

靑童曰「何所慚愧﹐而得入道﹖」太上曰「心有神識﹐識道可尊。尊由無爲﹐而我有爲﹐有爲有累﹐志願無爲﹐無爲

無累﹐不可便及。力進苦遲﹐負累稍至。爲此慚愧﹐不離心中。又當思我稟生﹐生由父母。父母鞫養﹐辛苦劬勞。而我成長﹐學術不深﹐無奇方異法﹐令父母延年﹐長生不死﹐同得神仙。此期未克﹐供養又虧。公私愆過﹐父母垂憂。思慮不精﹐功行怠退。爲此慚愧﹐不離心中。又父母愛念﹐令其攜誘﹐從師學問﹐智慧通神﹐求得仙聖﹐爲道種人。師又勸勵﹐方便抑揚﹐善誘善接﹐旣練旣陶。而任欲肆心﹐負違師訓。或將成而罷﹐叛正入邪﹐攻伐師友﹐反道破經﹐罪延尊上﹐禍滅己身。災殃將至﹐不知攺悛。或不自覺悟﹐以爲眞正。苦及方悔﹐悔無所追。爲此慚愧﹐不離心中。又君王賞徳﹐搜賢訪美。舉其宗鄕﹐拔其萃類。爵祿光厚﹐宴集綢繆。不能竭力盡忠﹐贊宣聖化﹐貪榮慕勢﹐阿諛面從﹐佞媚自進﹐抑絕髙明﹐嫉害勝己﹐結對連仇。災凶賊害﹐毒至不知。知不能脫﹐誤及親友。爲此慚愧﹐不離心中。又崇道不忘﹐事親能孝﹐奉君必忠﹐不負幽顯﹐而前身宿障﹐否病相纏﹐公私口舌﹐誹謗橫生。或鬥訟牢獄﹐非意而及。或執勤守愼﹐淸直異羣。君上所憎﹐眾邪所怨。或事師敬友﹐往還身心﹐遭罹凶醜。惡鬼惡人﹐交互劫掠﹐懾脇中傷。或爲善成惡﹐捨財致怨﹐盡禮爲佞﹐竭誠爲姦。或起立館捨﹐繕寫經圖。堂宇𨿽立﹐不得常安。篇部𨿽多﹐不得披覽。公私掛礙﹐風火志失。慘疾饑寒﹐不從本忘。白日空去﹐素願未成。一失生道﹐方向冥冥。幽苦煩惱﹐未測還期。今欲救之﹐未得要訣。爲此慚愧﹐不離心中﹐心中有神。不知慚愧﹐則馳競遑遑﹐無時得定﹐定由慚愧。慚愧旣立﹐常在心中。心中有慚愧﹐俯仰思道。思道不忘須臾﹐則神明定乎內。內定則罪去﹐罪去則福來﹐福來則成眞﹐成眞則入道﹐入道由慚愧﹐慚愧則入神也。」

靑童曰「慚愧在心﹐謹聞命矣。請問慚愧在迹﹐其狀可

聞乎﹖」太上曰「善哉善哉﹐要爾之問也﹗夫有形則有心﹐有心則有事﹐有事則有迹﹐有迹則有狀﹐有狀則有言﹐有言則有法﹐有法則有道﹐有道則可陳矣。學士治心﹐慚愧在內﹐慚愧之迹﹐其狀在外。豫兮若冬涉川﹐猶兮若畏四鄰﹐是其狀也。愼言語﹐懼悀總也﹔節飲食﹐慮貪饕也﹔衣粗而淨﹐在素潔也﹔居陋而隱﹐守靜篤也﹔恭敬一切﹐避淩辱也﹔不敢爲先﹐免嫉謗也﹔始終貞信﹐潛化導也﹔進止和光﹐密行教也﹔挫銳解紛﹐明道有時也﹔出處變化﹐見神應之緣也。各有其法﹐同是慚愧之狀也。」

◎釋《太上倉元上籙》

《倉元上籙》﹐一名《太淸內文》﹐又名《玉鏡寶章》﹐又名《金圖瓊宇》﹐又名《破淹洞符》﹐又名《玄覽寶籙》﹐又名《人鳥山經》﹐又名《金生策文》﹐又名《威武太一扶命》﹐玉晨君所修。祕於素靈上宮﹐得而奉行﹐能飛能沈﹐能隱能顯﹐位爲眞人。

◎釋《太上太素玉籙》

《太素玉籙》者﹐玉晨君所修。五帝神使祕於素靈上宮大有之房。得者飛行太空﹐能隱能藏。給玉童﹑玉女各二人。密修卽驗﹐泄露致災。精加謹愼﹐諦憶師官也。

◎釋《太上神虎玉符》

老君曰﹕《神虎玉符》﹐太眞九天父母所出。太眞丈人以傳東海小童﹑九天眞王﹐九天眞王以傳太上道君。太上道君常所寶祕﹐藏於太陵靈都瓊宮玉房之裏﹐衛以巨獸﹐捍以毒龍﹐神虎七千備於玉闕也。神虎班其匠﹐金虎亙其眞﹐智慧標其幹﹐消魔演其源。微旨幽邃﹐妙趣難詳。皆署天魔隱諱﹐或標百神內名。誦其章﹐千精駭動﹔詠其篇﹐萬襖束形。以三天立正之始﹐傳付太微天帝君﹐使威制六天﹐斬馘萬神﹐攝山召海﹐束縛羣靈。威魔滅試﹐回轉五星。

符在本經。

晉興寧三年乙丑歲七月一日﹐桐柏眞人授道士許遠遊﹐言至甲申﹑乙亥﹑壬辰﹑癸巳歲﹐九月一日﹑七月一日﹑四月八日﹐當有道士著七色法衣﹐手持九曲策杖﹐或在靈壇之所﹐或在人間告乞﹐或詠經詩﹐或作狂歌。子若見之﹐勤請其道﹐必授子《神虎上符》。此南嶽眞人﹐太上常使其時下在人間﹐察視學者之心也。

◎釋《太上金虎符》

此符本刻於上淸玉簡《智慧》篇中﹐有七萬言。靈音道妙﹐微旨難詳。或著天魔隱諱﹐或表萬神內名﹐或釋幽論凝﹐決於

瓊音也。小有王君抄出此符及《威神內文》之法﹐以制天地羣靈﹐有一百言耳。此咒甚祕﹐名曰《三天虎書太元上籙》。受之者先齋七十日﹐賫金虎玉鈴﹐素錦玄羅三十尺﹐以爲金眞之誓﹐盟天地不宣之約﹐依《四極明科》﹐聽使七百年中得傳三人。

符在本經。

◎釋《太上金篇虎符》

太微天帝君以傳金闕帝君。朱書白素﹐盛以紫錦囊。佩之頭上以行﹐則制命天地羣靈﹐神仙敬伏﹐玉華執巾﹐天丁衛軀﹐山嶽稽精。加敕威神之祝﹐玉淸之章﹐便得斬馘九魔﹐千妖滅形矣。此上淸禁符﹐不傳於世。得佩之者﹐飛升上淸。

◎釋《太上玉淸神虎內眞隱文》

太上道君曰﹕李山淵徳合七聖﹐爲金闕之主。方當參謁十天﹐理命億兆﹔定中元於玄機﹐制陰陽於不測。以齊首拔眞﹐擢領封河召海﹐斷任死生﹐把執天威﹐馘滅六天﹐總罰三官。旣以說之以《智慧》﹐又復記之以《消魔》。《智慧》可以驅神﹐《消魔》可以滅邪。復授之以《神虎眞符》﹐助之以散穢去患也。文辭在本經中。

◎釋《太上三元玉檢布經》

《髙上三元布經》﹐乃上淸三天眞書﹐上眞玉檢飛空之篇﹕《上元檢天大籙》《下元檢地玉文》《中元檢仙眞書》。如是寶篇﹐髙上皆刻金丹書﹐貯以自然云錦之囊﹐封以三元寶神之章﹐藏於九天之上大有之宮﹑金臺玉室九曲丹房。南極上元君主之﹐以上元朱宮玉女七百人侍衛。

◎釋《洞眞太上九眞中經》

《太上九眞中經》﹐一名《天上飛文》﹐一名《外國放品》﹐一名《神州靈章》﹐𨿽有四號﹐故一書耳。

◎釋《洞眞玉晨明鏡金華洞房雌一五老寶經》

一名《三元玉晨法》﹐一名《雌一隱玄經》。

◎釋《洞眞中黃老君八道祕言經》

太虛眞人南嶽赤松子曰﹕此經或名《九素上書》﹐或名《太極中眞玉文》﹐或名《八道金策》。

◎釋《洞神祕籙》

《小有經下記》曰﹕三皇治世﹐各受一卷﹐以天下有急﹐召天上神﹐地下鬼﹐皆敕使之﹐號曰「三墳」。後有八帝﹐次三皇而治﹐又各受一卷。亦以神靈之教治天下。上三卷曰「三精」﹐次三卷曰「三變」﹐次二卷曰「二化」﹐凡八卷﹐號曰「八索」。

◎釋《玄眞文赤書玉訣》

《東方九气靑天眞文赤書》﹐一名《生神寶眞洞玄章》﹐一名《東山神咒八威策文》。

《南方三气丹天眞文赤書》﹐一名《南云通天寶靈鈐》﹐一名《九天神咒》﹐一名《赤帝八威策文》。

《中央黃天眞文赤書》﹐一名《寶劫洞淸九天靈書》﹐一名《黃神大咒》﹐一名《黃帝威靈策文》。

《西方七气素天眞文赤書》﹐一名《金眞寶明洞微篇》﹐一名《西山神咒》﹐一名《八威召龍文》。

《北方五气玄天眞文赤書》﹐一名《元神生眞寶洞文》﹐

一名《北山神咒》。

◎釋《紫度炎光神玄經》

《紫度炎光神玄經》者﹐非紫度炎光有本元﹐乃是神經自生空虛之中﹐凝气成章﹐玄光炎映﹐積七千年﹐其文乃見。太微天帝君以紫簡結其篇目﹐金簡刻書其文。仍記爲《紫度炎光神玄變經》者﹐從玄中變而名焉。

◎釋《胎精中記》

九天丈人告三天玉童曰﹕《九丹上化胎精中記》﹐乃生九玄之初﹐結太空自然之气以成寶文。二十四眞﹐三十九帝悉所修行。一名《瓊胎靈曜經》﹐一名《洞眞太丹隱書》﹐一名《帝君七化變景九形經》﹐一名《太一二度帝寶五精經》。

◎釋《隱地八術》

《隱地八術》乃紫淸帝君遊隱之道﹐玄變之訣。舊文乃有八卷。變化八方﹐藏形隱影之事。

◎釋《外國放品經》

《外國放品經》皆玄古洞空之書﹐自然之章﹐是上眞帝皇以下﹐及學仙得道者﹐莫不受音於太空。

◎釋《四十四方經》

《太上黃素四十四方》﹐皆九天之上書﹐八會之隱文也。是以太上大道君命上淸髙仙太極眞人科集品目﹐陳其次序﹐合爲黃素神方四十四首。

◎釋《八素眞經》

《八素眞經》乃玄淸玉皇之道。又有《地仙八素經》﹐論服王气吐納之道也。又有《九素經》﹐論召鬼使精﹐行廚檢魂魄之事。

◎釋《三九素語》

《三九素語玉精眞訣》﹐上相靑童君曰﹕《三九素語》出九帝﹑三眞命咒之辭。理气停年﹐開解靈關﹐五藏華鮮。

◎釋《紫鳳赤書》

《龍景九文紫鳳赤書》曰﹕太上閒居崚之臺﹑金華九曲之房﹐說《龍景九文紫鳳赤書》。

◎釋《靈飛六甲》

《瓊宮五帝靈飛六甲內文》﹐一名《太上六甲素奏丹符》﹐一名《五帝內眞通靈之文》﹐一名《玉精眞訣》﹐一名《景中之道》﹐一名《白羽黑翮隱玄上經》《靈飛左右六十上符》﹐並生於九玄之中﹐結淸陽之气以成玉文。

◎釋《元始洞玄靈寶赤書五篇眞文》

《五老靈寶五篇眞文元始天書》﹐生於空洞之中﹐爲天地之根。又云﹕《元始赤書五篇眞文》上淸自然之書﹐九天始玄﹐化空洞之靈章。成天立地﹐開張萬眞。

◎釋《洞玄智慧大誡經》

《洞玄智慧大誡經》﹐元始天尊以開皇元年七月一日﹐於西那玉國郁察山浮羅之嶽長桑林中﹐授太上大道君《智慧上品大誡法文》。

◎釋《洞玄通微定志經》

天尊曰「卿並還坐。吾欲以思微定志旨訣告卿。其要簡易得悟﹐不亦快乎﹖」二眞曰「思微定志爲有經也﹖」天尊曰「都無文字。」二眞曰「斯徒解壁無底大癡。如無文字﹐何從得悟﹖」答曰「卽時一切經書﹐本無文字也。今日之言﹐不亦經乎﹖」◎釋《洞眞黃气陽精三道順行經》﹝一名《藏天偃月經》﹞

南極上元君曰「吾愛髙上順行三道之要﹑黃气陽精之道。諭禦靈暉﹐口啜皇華﹐仰餐飛根。存七曜於紫庭﹐行三道於金門。洞闊狹於淵景﹐明日月之方圓。睹朱階於洞陽﹐入練湯於廣寒。登七寶於玄圃﹐攀飛梯於靈關。回陽精於浮黎﹐采黃气於郁單。傍金翅於髙木﹐回石景以映顏。修禦靈圖﹐遂感神眞。乃三景垂映﹐七精翼軒﹐五靈交帶﹐四司結篇﹐西龜定籙﹐名題髙晨﹐故位登南極上元之君。此道髙妙﹐非庸夫狹學所可言論。今集其所稟﹐粗說髙上玉帝口言﹐以標玄虛自然靈文。付上相靑童君﹐掌錄玄宮。經萬劫之後﹐當授玄記白簡靑籙之人。」

◎釋《洞眞玉佩金璫太極金書上經》

玉佩者﹐九天魂精﹐九天之名曰晨燈﹐一名《太上隱玄洞飛寶章》。金璫者﹐九天魄靈﹐九天之名曰虹映﹐一名《上淸華蓋陰景之內眞》。

◎釋《洞玄太極隱注經》

《太上玉經隱注》曰﹕上淸之髙旨﹐極眞之微辭﹐飛仙之妙經也。《靈寶經》或曰《洞玄》﹐或云《太上升玄經》﹐皆髙仙之上品﹐虛無之至眞﹐大道之幽寶也。《三皇天文》或云《洞神》﹐或云《洞仙》﹐或云《太上玉策》﹐此三洞經符﹐

立道之綱紀﹐太虛之玄宗﹐上眞之首經矣。豈中仙之所聞哉﹖」

◎釋《七經》﹝並序﹞

道學七經。經者﹐徑也﹔由也﹔常也﹔成也。徑直易行﹐由之得進﹐常通不塞。正以治邪﹐轉敗爲成﹐經緯相會也。玄﹑素﹑黃帝﹑容成﹑彭鏗﹑巫咸﹑陳赦﹐習學七經﹐演述陰陽﹐生生爲先。先仁之志﹐非但七人。七人迹多﹐亦號七經。天門玉子﹐皆傳斯道。外儒失道﹐不知道爲儒本﹐儒爲道末。本末不知﹐致無長壽之人﹐遂爲淫亂之俗也。至於外儒﹐五經備有。《詩》首關雎。《禮》貴婚嫁。傳嗣之重﹐歷代所同﹔無後之罪﹐三千莫大﹔而知男女气數﹑陰陽興衰﹐聞之疑怪﹐蚩鄙成災﹐良可痛念﹗智者悟之﹐能歸內道﹐救理外儒。《詩》《禮》《傳》《易》﹐至於《尙書》《禮》《樂》《孝經》﹐斂末崇本。本孝合乎道﹐習樂同乎徳。道徳弘深﹐仁義備舉。禮智恆用﹐信不暫虧。緣末入本﹐引外還內﹐上學之功﹐於此乎在。

七經者﹕一曰仁經。男女婚嫁﹐恩愛交接﹐生子種人﹐永世無絕。

二曰禮經。旣生當長﹐壯不可恣﹐夫淸婦貞﹐內外分別。尊卑相敬﹐和而有節。

三曰信經。旣知禮節﹐親疏相間。朝野忠直﹐無相違負。

四曰義經。旣知忠直﹐有與有取。罰惡賞善﹐更相成濟。

五曰智經。旣知賞罰﹐防有枉濫。抑揚通流﹐除邪入正。

六曰徳經。治邪保正﹐五徳均平。無偏無苦﹐常樂長存。

七曰道經。常樂長存﹐騰泰無上。上徳不徳﹐教化立功。功成身退﹐權變無窮。

凡人學道﹐共修七經。經有所明﹐各有多少。仁經恩多﹐餘事皆少。少不受稱﹐多故立名。名爲仁經﹐亦有《禮》《義》《信》《智》《徳》《道》六同若斯。惟《道》獨多﹐少行均平﹐故號大道﹐一切所宗也。

卷十三洞經教部經

◎老君太上虛無自然本起經

道者﹐謂太初也。太初者﹐道之初也。初時爲精﹐其气赤盛﹐卽爲光明﹐名之太陽﹐又曰元陽子丹。丹復變化卽爲道君﹐故曰道之初藏在太素之中﹐卽爲一也。太素者﹐人之素也。謂赤气初變爲黃气﹐名曰中和﹐中和變爲老君﹐又爲神君﹐故曰黃神來入骨肉形中﹐成爲人也﹔故曰人之素藏在太始之中﹐此卽爲二也。太始者﹐气之始也。謂黃气復變爲白气﹐白气者﹐水之精也。名太陰﹐變爲太和君﹐水出白气﹐故曰气之始也﹐此卽爲三气也。夫三始之相包也﹐气包神﹐神包精﹐故曰白包黃﹐黃包赤﹐赤包三﹐三包一﹐三一混合﹐名曰混沌。故老君曰﹕一生二﹐二生三﹐三生萬物。又曰﹕混沌若雞子。此之謂也。夫人形者﹐主包含此三一﹐故曰三生﹐又曰三精﹐又曰三形。元包含神﹐神得气乃生﹐能使其形安﹐止其气。如此三事﹐當相生成。

夫道爲三一者﹐謂虛﹑無﹑空。空者﹐白也﹐白包無。無者﹐黃也﹐黃包赤。赤爲虛。何爲虛﹖虛者﹐精光明﹐明而無形質。譬若日﹑月及火﹐其精明然。而無有形質﹐故爲虛。何謂無﹖無者﹐气也。气有形可見﹐無質可得﹐故爲無。何謂空

﹖空者﹐未有天地山川﹐左顧右視﹐蕩蕩漭漭﹐無所障礙﹐無有邊際﹐但洞白無所見﹐無以聞﹐道自然從其中生。譬若琴瑟鼓簫之屬﹐以其中空﹐故出聲音。是以聖人作經誡後賢者﹐欲使守道﹐空虛其心﹐關閉其耳目﹐不復有所念。若有所念思想者﹐不能得自然之道也。所以者何﹖道未變爲神時﹐無端無緒﹐無心無意﹐都無諸欲﹐澹泊不動不搖。及變爲神明﹐神者外其光明﹐多所照見﹐使有心意﹐諸欲因生﹐更亂本眞。或曰思想不能復還反於道﹐便入五道﹐無有休息時。何謂五道﹖一道者﹐神上天爲天神﹔二道者﹐神入骨肉形爲人神﹔三道者﹐神入禽獸爲禽獸神﹔四道者﹐神入薛荔﹐薛荔者﹐餓鬼名也﹔五道者﹐神入泥黎﹐泥黎者﹐地獄名也。神有罪過﹐入泥黎中考。如此五道﹐各有劫壽歲月﹐是以賢者學道﹐當曉知虛無自然。守虛無者得自然之道﹐不復上天也。常在世間變化﹐見死生﹐爲世人師。守神者能練骨肉形爲眞人﹐屬天官﹐當飛上天。此謂中自然也。守气者能含陰陽之气﹐以生毛羽﹐得飛仙道﹐名曰小自然。故神有廣狹﹐知有淺深﹐明有大小。由是言之﹐學道贊誦聖文﹐尋逐明師﹐開解愚冥也。

夫守道之法﹐當熟讀諸經﹐還自思惟我身。神本從道生﹐道者淸靜﹐都無所有﹐乃變爲神明﹐便有光明﹐便生心意﹐出諸智慧。智慧者﹐謂五欲六情。五欲者﹐謂耳欲聲﹐便迷塞不能止﹔目欲色﹐便淫亂髮狂﹔鼻欲香﹐便散其精神﹔口欲味﹐便受罪入网羅﹔心欲愛憎﹐便偏邪失正平﹐凡此五欲﹐爲惑亂覆蓋。六情者﹐謂形識知痛癢﹐欲得細滑﹔耳聞聲﹐心樂之﹔目見色﹐心欲之﹔鼻聞香﹐心逐臭﹔口得味﹐心便喜﹔身得細滑衣被﹐心便利之﹔得所愛﹐心便悅之。坐此六情以喪﹐故復名六情喪人。神但坐此六情所牽引﹐迷亂淫邪﹐垢濁暗蔽﹐使神明不暢達。便有肉人不能識別﹐聽視不聰明﹐情志閉塞﹐皆

坐此五欲六情之所惑亂受罪﹐展轉入五道死生﹐無有休息時。以是故當熟自思此意﹐其神本自淸淨﹐無此情欲﹔但思念此意﹐諸欲便自然斷止﹐斷止便得垢濁盡索﹐垢濁盡索便爲淸淨﹐便明見道﹐與道合﹐便能聽視無方﹐變化無常。人若復不解此意﹐且聽吾說。譬如此類若鏡。其師本作鏡時﹐極令淸明。至於人買鏡持歸﹐不肯護之﹐至使令冥無所光照﹐乃復令摩鏡﹐師以藥摩之﹐乃復正明﹐以明能見人形影。人神亦如此。神本從道生﹐道者淸淨﹐故神本自淸淨。而使以情欲迷惑﹐陷於暗冥。其鏡冥者﹐藥摩之便明。人神以欲自蔽冥者﹐亦當以經法自摩﹐諸欲乃得自然斷止而復淸淨﹐乃有所見。又若天新雨之水﹐皆擾濁。若收此水置一器中﹐初時水尙渾濁﹐無所照見﹔久久稍自澄淸便明﹐明便可於其中照見形影。人神以諸欲亂時如此濁水。人能斷此情欲者﹐如澄淸水。諸欲斷﹐便自然淸淨澄明﹐明便爲得道。當曉知其本者﹐諸欲便自然斷。其餘外道﹐不曉知其本淸淨﹐而反常相教斷情欲。夫情欲﹐非有形質也﹐來化無時﹐不效有形之物﹐可得斷截﹐使不復生。此神情欲思想﹐出生無時﹐不可見知﹐不可預防遏﹐不得斷截。不效懸懸之緒可得寄絕﹔不效艸木可得破碎﹔不效光明可得障蔽﹔不效水泉可得壅遏。故神無形﹐呼吸之間﹐丹氵不萬封﹐以是故不可得斷絕。但曉知其本﹐淸淨無欲﹐自然斷止。而不曉知其本彊欲自斷情欲﹐終不能斷絕之。譬如斷樹木使不生﹐當掘出其根本﹐根本已出﹐便不復生﹐癡人不曉之﹐而但齊地斫之﹐其根續生如故。人不曉情欲之本﹐而彊斷絕其末﹐如此情欲絕不斷也﹐會復生如故。外道家不曉﹐人神本淸淨﹐而反入室彊塞耳目斷情欲﹐不知情欲本在於心意。心意者﹐神也。神無形﹐往來無時﹔情欲從念中生出﹐生出無時。以無形故不得斷絕。但當曉知其本﹐自當斷止其意﹐不復生。爲道當熟明此意。若不明知

此﹐但自勞傷其精神耳。夫爲道旣知此情欲﹐當復解知道徳經行之法。夫道者﹐謂道路也。經者﹐謂徑路也。行者﹐謂行步也。徳者﹐謂爲善之功徳也。法者﹐謂有成道經﹐可修讀而得道也。謂有成道路之徑可隨而行之。夫有徳之人﹐念施行諸善。行者謂舉足從徑行﹐乃得大道。此欲賢者因經法思念十善﹐施行功徳﹐功徳已行爲得道。譬如舉足﹐因成之徑﹐行步以前﹐當得大道。假令人堅坐在家﹐殊不行步﹐何時得道﹖賢者若不思經法﹐施行功徳﹐何能得道乎﹖人爲道﹐但守一不移﹐而不作功徳﹐譬若人生在家﹐未嘗出入﹐不能見道路也。愚者𨿽守道﹐不作功徳﹐亦不能得道也。故老君作《道經》﹐復作《徳經》﹐使忠信者奉行之。假令但守道便可得遂﹐聖人但作一言之訣﹐何須並作諸經云耶﹖

夫道﹐得三乃成﹐故言三合成徳。自不滿三﹐諸事不成。夫三者﹐謂道﹑徳﹑人也。人爲一﹐當行功徳﹔功徳爲二﹐功徳行乃爲道﹔道爲三。如此人入道徳﹐三事合乃可得。若有人但作功徳﹐不曉道﹐而無功徳亦不得道也。若但有道徳而無人﹐人亦不得道也。譬若種谷﹐投種土中﹐不得水潤﹐何能生乎﹖譬若釀酒﹐有曲有米而無水﹐何猶成酒乎﹖譬若有君臣而無民﹐當何宰牧乎﹖譬若有火有水而無谷食﹐人當何以自活乎﹖譬若有車有馬而無人禦之﹐何能自隨行乎﹖如此譬諭﹐皆得三乃能成道。

夫道者有三三一。爲三一﹕爲三皇﹐爲三神﹐爲三太一。三太一﹕謂上太一﹐中太一。下太一。爲三元﹐其三元各自有三三一。如此三三之一爲九一﹐故有九宮。從一始到九終﹐九陽气從十月冬至始生黃泉之下﹐到新年六月更終。從十月到六月合爲九月﹐陽气便終﹐故陽數九﹐故言九天﹐子午亦數。爲道當知此九一之變化﹐始終之上下。

夫人形體爲一﹐神爲二﹐气爲三﹔此三三一乃成人。又神爲一﹐气爲二﹐精爲三﹔此三三一乃復成神。又天爲一﹐地爲二﹐人爲三﹔此三三一乃復成道徳。天地之本三一者﹐謂虛爲一﹐虛中有自然﹐已立身也﹐亦道君﹑亦元陽子丹也﹑亦貴人也﹑亦神人也﹔其左方之一者﹐亦天也﹑亦日也﹑亦父也﹑亦陽也﹑亦得也﹑亦師也﹑亦魂也﹐爲人主作政也﹔其右方之一者﹐亦地也﹑亦月也﹑亦母也﹑亦陰也﹑亦形也﹑亦司命鬼﹐爲邪爲魔﹐主爲人作邪惡。賢者當曉了此三三一﹐分別善惡邪正。覺知此者﹐便能得道。

夫道當曉知此左右之一﹐善惡之教。中央之一正自我身。神者﹐卽道子也。左右之一輔相我爲善惡。左方之一﹐日月關告我爲善﹐其功徳日日盛彊﹐我便爲正道﹐右方之一不能復持邪事反戾我也﹐不能使我爲惡也。右方之一﹐日日教告我爲惡事﹐牽引我惡日日深大﹐便系屬邪。右方之一此爲屬邪﹐日與惡通。賢者爲道﹐但曉知其道而不作功徳﹐便當屬邪﹐不能自出於邪部界﹐邪則日日迷亂﹐入便暗冥﹐怒作妄語﹐邪精﹑邪鬼神日來附近人。賢者不曉此邪而彊爲靜﹐閉塞耳目欲斷情欲﹐此諸邪鬼便姦亂人。又爲人造作邪念﹐前念適滅﹐後念復起﹐如此之間﹐無有解己。若有功徳之人﹐至於靜時便爲左方之一﹐不能持邪事來幹亂人也。以是言之﹐無功徳之人而彊爲靜﹐欲斷情欲﹐則終爲邪所亂﹐情欲不得定也。

夫自然有三法。守太虛無﹐謂髙學功徳之人﹐解道根元﹐深洞微妙。曉知三元九一之變化﹑玄中之玄始祖﹑無中之無極道﹐知其所始﹐見其所終。天地人物﹐皆各有形。物旣有形﹐故有成敗死生。精神無形﹐展轉變化﹐故無止﹐故曰常在。不惑世所聞﹐不迷世所知﹐能知之明﹐覽虛無之自然﹐故澹泊無憂喜﹐情欲不能傾。所以者何﹖此人但曉解其本﹐故不惑其末﹐

但爲與人並有內形耳﹐智慧無窮極﹐此乃爲虛無也。亦從學而知之﹐非有素自然也。其靜守道時﹐當少食﹐正閉耳目﹐還神光明著絳宮﹐絕去諸念﹐不得彊有所視思想也。久久﹐喘息稍微﹐從是以往﹐不復自覺喘息﹐泊然不自知有身無身。從是以往﹐爲得定道之門。道者﹐虛也。當爾之時﹐神在天上虛無中﹐左顧右視﹐但皓然正白﹐中無所見。有狀如雨雪時﹐四向樹亦白﹑山亦白﹑地亦白﹑一切都白﹐皆無所見。所以者何﹖神出天上﹐前向視不復見日月星宿﹑山川河海﹐如此爲復命返道﹐還入虛無也。若得是當下視﹐乃見天下諸事﹐便當回心念師言﹐爲道當濟度天下﹐但見是念﹐故便止前所見﹐白更冥﹐神便來還形中。不如此者﹐神便入道中﹐散形與道合﹐便爲天下骨肉形﹐便蹌猝﹐故老君曰﹕知白守黑﹐爲天下式。見白者爲見空。守黑者﹐發心下視﹐念天下以有之故﹐便冥﹐是謂守黑。爲天下式﹐謂神還形中﹐長在天下﹐爲人道師﹐是謂大虛無之自然也。

夫守中自然之法﹐不能曉知天地人物所從出﹐不能知道之根源變化所由﹐緣不能及﹐不能知虛空之事。其所見聞﹐心便疑惑怪之﹐且迥然不知道獨坐無﹐能生於自然。直受師言﹐告身中道云﹐言當守神者﹐亦當除情欲﹐閉塞耳目﹐還神絳宮。下視昆侖山﹐或有教令﹐將神升昆侖山﹐視其上﹐想見中黃道君。始時想見﹐久而見之﹐久久悉見。諸神與神語言﹐講說天上事﹐無復有世俗之念。身中骨﹑腦﹑血﹐日變成萬神盛彊﹐共舉身而上天受籙署﹐不得下在人間。此謂眞人道也。名曰中虛無之自然也。

夫守小虛無自然之法﹐亦當除去情欲﹐閉塞耳目﹐還神絳宮﹐下視昆侖山﹐和合天地﹑日月﹑陰陽﹑雌雄﹑魂魄之精气﹐以養眞人。以吾身陰陽气凝﹐精骨潤光﹐便生毛羽﹐飛上五山。

時有奉使按行民間﹐亦不得久止也。此謂小虛無自然也。

夫從此大虛無﹑中虛無﹑小虛無以下﹐便有爲之法﹐不及虛無也。

夫有爲者﹐謂歷藏導引﹐動作諸气﹐飛丹合藥﹐吞符跪拜﹐帶印禁忌﹐隨日時王相醮祭名號精靈﹐使人解占候﹐此謂有爲﹐不能知道何所謂也。亦有得仙﹐亦有住年﹐亦有得尸解﹐從此已下﹐便爲鬼道﹐非得長生也。

夫得大虛無自然之道者﹐不屬天﹐但屬道君耳。便能散形與道合﹐能變化﹐聽視無方﹐所在作爲。欲得此道者﹐當行道教化﹐作功徳﹐奉行經誡﹐平等其心﹐無所貪著﹐無親無疏﹐一心等之﹐如天如地﹐不得殺生。所以者何﹖夫蛸飛蠕動之類﹐道皆形之大虛無象。有曉道而殺生者爲害道﹐是以禁之。其守中自然者﹐爲守中神﹐尙頗有殺生。所以者何﹖神有虛無﹐所以有虛形﹐故有食﹐有殺生祀祭。道無有﹐故無祭祀﹐不殺生。

夫得道者﹐但能已得。夫人耳目﹐聽有聲之聲﹐見有形之形﹐不能聽視無形無聲也。所以者何﹖神赤。赤者陽﹐陽者離﹐離爲日﹐爲目﹐但能見前﹐不能見後﹐亦不能見頭上。日者天目也﹐但能照天內﹐不能照天外也﹐亦不能照覆冥之中。是以得神道上天者﹐但能以天耳。夫道耳目所聽視﹐無前無後﹐無覆冥﹐無障蔽﹐洞徹見無數天下事﹐能聽無聲之聲﹐能見無形之形。夫作仙道者﹐當故持天耳目聽視﹐乃能有所見。假令不故持天耳目聽視﹐但獨見目前事。所以者何﹖仙人持骨肉去故。

夫欲知神何以養象﹐神赤但有光﹐以光爲虛形。譬若鏡中﹑水中所見景﹐是爲無所有。其所治止﹐常在天上﹐爲生君﹐其壽有劫數﹐終不得在人間也。其天上壽續盡﹐當復入五道﹐更形生死如故耳。或時壽盡﹐取道便滅矣。

夫眞人者﹐有形景﹐屬天爲吏﹐壽歲有萬數。治天上﹐時

時有奉使人間。天上壽盡﹐便或上補神人﹐則不入五道中﹐受形生死矣。

夫守太虛無得自然之道﹐住身天上﹐劫有千數。壽盡﹐變化滅﹐神亦盡﹐神續入五道中﹐受形生死。如故天神都無死生也﹐但展轉在五道耳。惟有眹兆常知智神﹐譬如火滅﹐無所復有﹐故取道。夫爲道所已神有滅盡者何﹖此皆道人爲不曉知道本空靜﹐專心守空便著空﹐使人空滅盡。

夫守神之人不能知曉道本空靜﹐但自信有不信無﹐以故自守神爲守有﹐爲著不還道何﹖以故神展轉入五道中﹐無有滅盡時。惟有善譬﹐最爲功覺。有曉了知道本空靜﹐亦不守有﹐亦不守無﹐亦不念實﹐亦不念空。徧在三界中間﹐有慈哀之心﹐欲度脫勤苦者﹐不肯入空取道﹐因是乃有功徳﹐便自然之道﹐無有壽也。亦不復入五道生死﹐亦不滅盡常在﹐久後功滿﹐常補道君。賢者爲道﹐當熟解此意﹐當知優劣﹐各有所致到。賢者學道﹐若知枝末﹐自謂深足﹐不肯復講問窮究淵深﹐是不知道乃獨各自用﹐有所致到﹐深淺微妙不齊等。聞仙便呼得道。賢者學道﹐譬若上山下視。言獨是髙徑﹐住上至頂﹐乃復前有髙處﹔住上髙頂﹐直復見前有髙髙處。學道亦如此﹐從小師學道﹐得至中師﹐見大師乃知道根元。以是言之﹐學不可呼爲足也。當努力求明師爲道切﹐若言爾等何不取大道乎﹖而於小道止﹐是暗冥淺近哉﹗

夫賢者學道﹐不廣聞深見﹐更閱眾師者﹐此人學不足言也。夫日月不髙﹐所照不遠﹔江海不廣﹐不能含納。出名寶學之人﹐譬若陂中魚﹐遊到池四塞之下﹐自謂窮盡天下之水﹐終日終夜不能學大水之魚﹐交會語言﹐不知外乃有江﹑湖﹑淮﹑濟﹑河﹑海﹑恆﹑溺之水也。譬若深山中有癡人﹐從生至老不行出入﹐無所見聞﹐安知外方人士之學問﹑尊卑差序﹑車馬衣服﹑鮮綺

甘香乎﹖譬若學經書之人﹐但聞天下九州共一天子﹐云言四邊但有夷狄﹐以謂天地界際極盡於此﹐安能知其外復何等有乎﹖學道亦如此。從師受道﹐以謂盡於此﹐安能如學道修行﹐書不能記載也﹖

夫學仙道﹐自謂爲足﹐定得飛仙上天﹐乃自知道不及眞人也。學眞人道﹐亦自謂爲足﹐定得眞人﹐乃自知道不及神人也。學神人道﹐亦自謂爲足﹐定得神人﹐乃自知不及大道也。學旣得﹐大道之中當復有尊卑者﹐謂知不等也。是以言之學﹐學無有極﹐天下神尙後行從君學道﹐何況內政滅神﹐光明變化各有所主﹐有所入﹐各有所致。

夫爲太虛無之道﹐得無象無聲教。無思想﹐都無識念之欲。守時亦法教﹐道不得取景夢候效也。或時神相見﹐尙不得與神共語言﹐所以者何﹖或有邪神來試人﹐此處無象﹐自然求道不求神也。略小取大﹐故可得自然。故老君曰﹕有光而不曜。謂欲養其光明至於徹視﹐不欲小電曜光﹐精獨與一神相見也。如此不能悉見天下之事矣。

卷十一三洞經教部經二

◎上淸黃庭內景經

○梁丘子注釋敍

夫萬法以人爲主﹐人則以心爲宗。無主則法不生﹐無心則身不立。心法多門﹐取用非一。有無二體﹐隨事應機﹐故有凡聖﹑淺深﹑愚智﹑眞假﹐莫匪心神辯識運用之所由也。但天下之道﹐殊途而同歸﹐百慮而一致。從粗入妙﹐權實則有二階﹔吻迹符眞﹐是非同乎一見。《黃庭內景經》者﹐東華之所祕也﹐誠學仙之要妙﹐羽化之根本。余襞習未周﹐而觀想粗得﹐裁靈萬品﹐模擬一形﹔義有四宗﹐會明七字﹔指事象諭﹐內外兩言。絀聰隳體之餘﹐任噓從呬之暇﹐舐筆磨墨﹐輒貽原筮。

○務成子注敍

扶桑大帝君命暘谷神仙王傳魏夫人﹝暘谷神王﹐當是大帝之臣。授此經之時﹐與靑童君俱來。夫人初在修武縣中也﹞。

《黃庭內景》者﹝脾爲黃庭命門。明堂中部﹐老君居之﹐所以云「黃庭內人服錦衣也」。自臍後三寸﹐皆號黃庭命門﹐

故下一云命門中有黃庭元王玄闕大君。又云坐當命門。猶如頭中亦呼爲泥丸洞房中也。此《經》以虛無爲主﹐故用黃庭標之耳。其景者﹐神也。其《經》有十三神﹐皆身中之內景名字。又別有《老君外景經》。總眞云﹕黃庭內外。涓子云﹕《黃庭內經》《外經》者﹐皆是也。此神名與八景不同。又遞述有無者﹐蓋所施用處異也。名服旣殊﹐源本亦別。太極太微者﹐品號域也﹞﹐一名《太上琴心文》﹝琴﹐和也。誦之可以和六腑﹑寧心神﹐使得神仙。此十七字﹐本經所注也﹞﹐一名《大帝金書》﹝扶桑大帝君宮中晝誦此經。以金簡刻書之﹐故曰金書。此二十一字﹐本經所注也﹞﹐一名《東華玉篇》﹝東華者﹐方諸宮名也﹐東海靑童君所居也。其中玉女﹑仙人皆誦詠之。刻玉書之爲玉篇。此三十三字﹐本經所注。夫此二宮之神仙猶誦之者﹐非復以辟邪﹐正謂和神耳。但誦萬徧畢﹐當得洞經。不信此義﹐亦爲一滯也﹞。

當淸齋九十日﹐誦之萬徧﹝此謂先齋九十日﹐乃就誦之。非九十日齋令誦得萬徧也。誦日數無定限﹐若專此一法﹐日夜自可二十徧。若兼以餘事者﹐乘閒正可四五徧耳。計得十徧﹐亦可依法禮拜。若徧限旣畢﹐未能通感者﹐但更精心誦之﹐勿便止也﹞。使調和三魂﹐制煉七魄﹔除去三尸﹐安和六腑﹔五臟生華﹐色反孩童﹔百病不能傷﹐災禍不得幹。萬過旣畢﹐自然洞觀鬼神﹐內視腸胃﹐得見五臟。其時當有黃庭眞人中華玉女﹐教子神仙焉。此不死之道也﹝臨目外觀﹐則鬼神摽形﹐接手內視﹐則臟腑洞別﹐乃得表裏無隔﹐棲眞降靈﹐然後稟受玄教﹐施行妙訣也。旣曰不死﹐則天地長存﹐復何索乎﹞。子有仙相﹐得吾此書﹝吾者﹐應是暘谷神王自稱也﹞。此文羅列一形之神室﹐處胎神之所在耳﹝於形中諸神﹐乃不都盡﹐而目其室宅﹐亦備窮委密矣。胎神卽明堂三老君﹐所謂胎靈大神也。

此最爲黃庭之本﹞。恆誦詠之者﹐則神室明正﹐胎眞安寧﹐靈液流通﹐百關朗淸﹐血髓充溢﹐腸胃虛盈﹝無復滓穢爲虛﹐津液常滿爲盈。所謂六气盈滿﹐神明靈也﹞。五臟結華﹐耳目聰明﹔朽齒白髮﹐還黑更生。所以卻邪痾之紛若者﹐謂我已得魂精六緯之姓名也﹝紛若者﹐猶亂雜也。今五臟並膽﹐是爲六緯﹐並神魂之精爽矣﹞。形充魂精而曰欲死﹐不可得也。故曰內景黃庭爲不死之道﹝人之死也﹐常在形神相離。今形旣恆充﹐則神棲而逸﹔神旣常寧﹐則形全無毀。兩者相守﹐死何由萌﹖𨿽曰欲逝﹐其可得乎﹖此道乃未能控景登虛﹐髙宴上淸﹐而旣無死患﹐形固神潔﹐內徹身靈﹐外降英聖﹐隱芝大洞﹐於是而至﹐端坐招眞﹐不俟遊涉﹐筌蹄之妙﹐豈得逾此﹞。受者齋九日﹐或七日﹐或三日﹐然後受之。授者爲師﹐受者奉焉﹝此師及弟子俱應結齋。齋日多少﹐隨其身事。若履涉世塵﹐宜須積日自潔。其山居淸整者﹐三日便足也﹞。結盟立誓﹐期以勿泄。古有盟用玄云之錦九十尺﹐金簡鳳文之羅四十尺﹐金鈕九雙﹐以代割發歃血勿泄之約。此物是神鄕之奇帛﹐非赤縣之所有也。今錦可用白絹﹐羅可用靑布﹐鈕可用金鈈﹐亦足以誓信九天﹐制告三官矣﹝諸經中信用金龍﹑玉魚之例﹐多是寶貴﹐非寒棲能辦﹐故許聽以世中易得物比之。今羅﹑錦異類﹐事絕人工﹐理宜準代。猶應選極精潔者。絹九丈﹐當使連織。鈈小細於鈕﹐以上金九分作九雙﹐於丰儉爲適﹞。皆奉有經之師﹐散之寒棲。違盟負約﹐七祖受考於暘谷河源﹐身爲下鬼﹐考於風刀﹝暘谷神仙王口訣。此七字本經中所注﹞。一人受書﹐得傳九人﹝諸經多雲七百年傳三人﹐此非世上之格。今此𨿽限人數﹐不制年期﹐當是止就一生之身爲言也﹞。

審視形气﹐必慈仁忠信﹑耽玄注眞﹑不毀眞正﹑敬樂神仙者﹐乃可示耳。自非其才﹐是爲漏泄。謹量可授﹐亦誠難也﹝

人𨿽不可常保﹐或始勤而末怠﹐初善而後惡。但本性旣能慈仁惠信﹐耽玄樂仙﹐應當無復爲過咎矣。此六徳則未可全親﹐故後云寧愼密之﹞。

又當先求感應﹐推訊虛靈者乃佳也。審可傳者﹐亦將得夢以告悟。臨時之宜﹐亦玄解於心矣。宣泄之科旣重﹐傳之者良爲崄巇。有《黃庭內經》之子﹐寧愼密之﹝淸虛眞人口訣﹐夫《內景黃庭經》者﹐扶桑太帝君之金書﹐煉眞祕言矣。二十六字本經所注。案此二篇﹐是說傳授科格﹐非扶桑東華金書玉字本文﹐止是二匠授南眞時口訣﹐故並題注言之也﹞。讀《黃庭內景經》者﹐常在別室燒香潔淨﹐乃執之也﹝凡欲讀此經﹐皆當如此。施髙座東向﹑燒香﹑沐浴﹑束帶﹐舒經於案格之上﹐微其音響﹐吟諷斫詠﹐無使輟誤。輟誤之時﹐當依消摩法﹐重卻前三十字更讀也。記其徧數十過﹐則應起拜﹞。諸有此經﹐能辟百邪。若入山林空暗之地﹐心中震怖者﹐正心向北讀《內經》一過﹐卽神靜意平﹐如與千人同旅而止﹝邪卻則神安﹐故無復疑懼之患﹞。能讀之萬過﹐自見五臟腸胃﹐又見天下鬼神﹐役使在己﹝內視旣朗﹐則外鑑亦徹。玉女尙來降授﹐鬼神何足役使也﹞。若困病者﹐心存讀之﹐垂死亦愈﹝不能執書﹐故心存讀之。若不堪首尾周徧﹐但取神名處誦之。涓子云﹐靈元是脾神﹐長四寸﹐坐脾上﹐如嬰兒﹐著黃衣﹐位爲中部明堂老君。若體中有疾﹐及饑飽不和適之時﹐但存中部老君之服色﹐便仿佛在脾。三呼其名畢﹐咽液七過﹐萬病如願也。此卽經中所云「三呼我名﹐神自通」者也﹞。

大都通忌食六畜及魚臊肉﹝六畜﹐牛﹑馬﹑豬﹑羊﹑雞﹑犬也。魚臊﹐當謂生臊耳﹐故爲禁也﹞。忌五宰﹝生蔥﹑蒜﹑薤﹑韭﹑胡荽也﹞淹洿之事﹝世間所可爲淹穢事者﹐皆宜避之﹐不復曲辯之也﹞。

若脫履淹洿之者﹐沐浴盥漱﹐燒香於左﹐讀經一過﹐百屙除也﹝其餘飲食所忌﹐學者本不待言。若脫遇淹穢﹐則可以桃竹而解之﹐燒香於左﹐以陽消陰。若不如此﹐則當致故气﹐百屙難除矣。按《經》後云「入室東向讀玉篇」﹐而《序》云「北向讀《內景經》一過」者﹐此謂卻邪折惡時﹐與和神召靈時異也。今若依法恆讀﹐自可依前所注東向之事也。又小君言山世遠受孟先生法﹐暮臥先讀《黃庭內景經》一徧乃眠﹐使人魂魄自制﹐但行此二十一年亦仙矣。是爲合萬過也。夕得三四過乃佳。北嶽蔣夫人云讀此經﹐亦使人無病﹐是不死之道也。如此暮臨臥﹐每燒香東向﹐於寢牀而誦之﹐旦夕一過者﹐至二十七年﹐正得萬徧耳。今云二十一年﹐或是字誤。若不爾﹐則夕不恆一過也。故復云夕三四過乃佳。計此十徧畢﹐亦可禮。所以云萬過﹐亦是取其限義也。讀不患數﹐患人不能勤耳﹞。

◎釋題

黃庭內景﹝黃者﹐中央之色也。庭者﹐四方之中也。外指事﹐卽天中﹑人中﹑地中﹔內指事﹐卽腦中﹑心中﹑脾中。故曰黃庭內者﹐心也。景者﹐象也。外像諭﹐卽日月﹑星辰﹑雲霞之象﹔內象諭﹐卽血肉﹑筋骨﹑藏府之象也。心居身內﹐存觀一體之象色﹐故曰內景也﹞。

◎誦黃庭經訣

入室誦《黃庭內景玉經》﹐當燒香﹐淸齋﹐身冠法服﹐入戶北向四拜﹐長跪﹐叩齒二十四通﹐啟曰﹕上啟髙上萬眞玉晨太上大道君﹐臣今當入室﹐誦詠玉經﹐煉神保髒﹔乞胃宮榮華﹐身得乘虛﹐上拜帝庭。畢﹐次東向揖四太帝﹐又叩齒十二通﹐啟曰﹕上啟扶桑太帝暘谷神王﹐臣某甲今入室披詠玉經﹐乞使靜室神芝自生﹐玉華寶輝﹐三光洞明﹐萬徧胎仙﹐得同帝靈。咒畢﹐東向誦經十徧爲一過﹐便還北向四拜﹐東向四揖﹐不須復啟。

○上淸章第一

上淸紫霞虛皇前﹐太上大道玉晨君﹝上淸者﹐三淸名也。虛皇者﹐紫淸太素髙虛洞曜三元道君內號也。太上卽髙聖太眞玉晨玄皇大道君也。理在上淸協晨觀蕊珠之房﹐紫霞煥落﹐瑞气交映也﹞﹐閒居蕊珠作七言﹝蕊珠﹐上淸境宮闕名也。述作此經﹐皆以七言爲句也﹞﹐散化五形變萬神﹝散化形體﹐變通萬神﹐明此經祕妙矣﹞﹐是爲黃庭曰內篇﹝眞言嘆美﹐又曰內篇也﹞﹐琴心三疊舞胎仙﹝琴﹐和也。三疊﹐三丹田﹐謂與諸宮重疊也。胎仙卽胎靈大神﹐亦曰胎眞﹐居明堂中﹐所謂三老君爲黃庭之主﹐以其心和則神悅﹐故舞胎仙也﹞﹐九气映明出霄間﹝九天之气入於人鼻﹐周流腦宮﹐映明上達﹐故曰出霄間。《九天生神經》曰﹕三元育養﹐九气結形﹞﹐神蓋童子生紫煙﹝神蓋謂眉也。童子﹐目神也。紫煙卽目光气也﹞﹐是曰《玉書》可精研﹐詠之萬過升三天﹝此經亦曰玉書﹐謂精心研慮﹐誦滿萬徧卽自升天矣。三天者﹐太淸﹑上淸﹑玉淸也﹞﹐千災以消百病痊﹐不憚虎狼之凶殘﹐亦以卻老年永延﹝眞經尊重﹐持

誦蒙恩﹐災病自除﹐虎狼不犯﹐衰年轉少﹐壽命延長。《道經》曰﹕攝生者﹐毒虫猛獸不搏也。此一章初說經之旨也。此經蓋是太上弟子所撰記耳。猶如《孝經》《禮記》﹐稱孔子閒居也﹞。

○上有章第二

上有魂靈下關元﹝魂﹐魂魄也。靈﹐胎靈也。魂在肝﹐魄在肺﹐胎靈在脾。關元﹐臍也。臍爲受命之宮﹐則魂魄在上﹐關元居下﹞﹐左爲少陽右太陰﹝少陽﹐左目也。太陰﹐右目也﹞﹐後有密戶前生門﹝密戶﹐腎也。腎爲藏精宮﹐當密守之﹐使不躁泄。生門﹐命門也﹞﹐出日入月呼吸存﹝謂常存日月於兩目﹐使光與身合﹐則通眞矣。《九眞中經》曰﹕夜半生气﹐或雞鳴時正坐閉气﹐存左目出日﹐右目出月﹐兩耳之上爲六合髙窗﹐令日月使照一身﹐內徹泥丸﹐下照五臟腸胃之中﹐了了洞見。內徹外合﹐一身與日月光共合。良久﹐叩齒九通﹐咽液九過﹐微祝曰﹕太上玄一﹐九皇吐精﹐三五七變﹐洞觀窈冥。日月垂光﹐下徹神庭﹐使照六合﹐太一黃寧。帝君命簡﹐金書不傾。五老奉符﹐天地同誠。使我不死﹐以致眞靈﹐卻遏萬邪﹐禍害咸平。上朝天皇﹐還老返嬰﹐太帝有制﹐百神敬聽﹞﹐四气所合列宿分﹝四气﹐四時靈气也。列宿﹐三景也。謂常存元气合於身﹐兼思日月斗星分明煥照﹐久則通靈﹞﹐紫煙上下三素云﹝三素者﹐紫素﹑白素﹑黃素也。常存三元妙气上下在身﹐則形神通感﹞﹐灌漑五華植靈根﹝五華者﹐五方之英華﹐卽气也。靈根﹐舌本也。謂漱咽津液﹐兼吸引五气而服之﹐則靈根永存﹐神府淸暢﹞﹐七液洞流衝臚間﹝臚間﹐兩眉間﹐謂額也。七液者﹐謂四气三元結成靈液﹐流潤髒府﹐气沖腦盛也﹞﹐回

紫抱黃入丹田﹝丹田﹐上丹田。在兩眉間卻入三寸之宮﹐卽上元眞一所居也。紫﹑黃者﹐三元靈气也﹞﹐幽室內明照陽門﹝幽室﹐腎也。陽門﹐命門也。謂存念腎臟﹐令其內明﹔專气保精﹐無使泄散﹔朗照內外﹐兼守命門也。此一章先說黃庭宮府所在﹐气液周流﹐上下相通﹞﹐

○口爲章第三

口爲玉池太和官﹝口中津液爲玉液﹐一名醴泉﹐亦名玉漿。貯水爲池﹐百節調柔﹐五臟和適﹐皆以口爲官主也。一本有作「太和宮」﹐於文韻不便也。《大洞經》云﹕心存胃口有一女子﹐嬰兒形﹐無衣服﹐正立胃管﹐張口承注魂液﹐仰吸五气。當卽漱漏口中內外津液﹐滿口咽之﹐遣直入玄女口中﹐五過畢﹐叩齒三通﹐微咒曰﹕玉淸髙上九天九靈﹐化液在玄﹐下入胃淸﹐金和玉映﹐心開神明﹐服食日精﹐金華充盈﹞﹐漱咽靈液災不幹﹝靈液眞气﹐邪不幹正﹞﹐體生光華气香蘭﹝不食五穀﹐無穢滓也﹞﹐卻滅百邪玉煉顏﹝肌膚若冰雪﹐綽約若處子﹞﹐審能修之登廣寒﹝廣寒﹐北方仙宮之名﹐又雲山名﹐亦曰廣霞。《洞眞經》云﹕冬至之日﹐月伏於廣寒之宮﹐其時育養月魄於廣寒之池。天人采靑華之林條﹐以拂日月光也﹞﹐晝夜不寐乃成眞﹝勤修靜定﹐則爲眞人﹞﹐雷鳴電激神泯泯﹝泯泯﹐取平聲讀。調神理气﹐魂魄恬愉﹐𨿽遇震雷﹐而不驚懾。又曰﹐雷鳴電激﹐爲叩齒存思﹐乃是神用﹐不得言泯泯﹞。

○黃庭章第四

黃庭內人服錦衣﹝黃庭內人謂道母﹐黃庭眞人謂道父﹐人

身備有之。錦衣﹐具五色也。卽謂五臟之眞气也。三庭之中備有之﹞﹐紫華飛裙雲气羅﹝《十方經》云﹕髙上玉皇衣文明飛雲之裙﹐卽神仙之所服也﹞﹐丹靑綠條翠靈柯﹝五色﹐雜气共生。枝條﹐仙衣之飾﹞﹐七蕤玉龠閉兩扉﹝外像諭也。七竅開闔以諭關龠﹐用之以道﹐不妄開也。蕤﹐龠之飾。存神必閉目﹐故名曰閉兩扉也﹞﹐重扇金關密樞機﹝金﹐取堅剛也。故《經》云﹕善閉者﹐無關楗而不可開。言養生者善守精神﹐不妄泄也﹞﹐玄泉幽關髙崔巍﹝玄泉﹐口中之液也﹐一曰玉泉﹐一名醴泉﹐一名玉液﹐一名玉津﹐一名玉漿。兩眉間爲闕庭﹐兩腎間爲幽關。如門之左右象魏﹐中間闕然爲道。腎在身中﹐故曰幽闕也。據腎在諸髒之下﹐而云髙者﹐形狀存神卽在丹田之上﹐故言髙也﹞﹐三田之中精气微﹝內指事也。丹田之中神气變化﹐感應從心﹐非有無不可爲象也。從粗入妙﹐必有其系﹐故以气言之。气以心爲主﹐因主立象﹐至精至微﹐不可數求也。《道機經》云﹕天有三光日﹑月﹑星﹐人有三寶三丹田。三丹田中﹐气左靑右黃﹐上白下黑也﹞﹐嬌女窈窕翳霄暉﹝《眞誥》云﹕嬌女﹐耳神名。言耳聰朗徹明﹐掩玄暉也﹞﹐重堂煥煥明八威﹝重堂﹐喉嚨名也﹐一曰重樓﹐亦曰重環。本經云「絳宮重樓十二級」﹐絳宮﹐心也。喉嚨在心上﹐故曰重堂。喉嚨者﹐津液之路﹐流通上下﹐滋榮一體﹐煥明八方。八卦之神曰八威也﹞﹐天庭地關列斧斤﹝兩眉間爲天庭。紫微夫人祝曰﹕開通天庭﹐使我長生。列斧斤﹐言勇壯﹞﹐靈臺盤固永不衰﹝心爲靈臺。言有神靈君之﹐靜則守一﹐動則存神﹐體安不衰竭矣﹞。

○中池章第五

中池內神服赤珠﹝膽爲中池。舌下爲華池。小腹胞爲玉池﹐

亦三池之通名。膽部曰「龍旗橫天擲火鈴」﹐赤珠者﹐火鈴之服﹞﹐丹錦云袍帶虎符﹝丹錦云袍﹐心肺之色。在膽之上﹐故曰云袍符命也。《九眞經》云﹕皇老君佩玄龍神虎符﹐帶流金之鈴。並道君之服也﹞﹐橫津三寸靈所居﹝內指事也。臍在胞上﹐故曰橫津。臍下三寸爲丹田﹐眞人赤子之所居也﹞﹐隱芝翳鬱自相扶﹝謂男女之形體也。隱翳交合﹐自然之道。按《內外神芝訣》云﹕五臟之液爲內芝。內芝則隱芝也。又云﹕隱﹐奧者也﹞。

○天中章第六

天中之嶽精謹修﹝天中之嶽謂鼻也﹐一名天臺。《消魔經》云﹕鼻欲數按其左右﹐令人气平﹐所謂漑灌中嶽﹐名書帝錄﹞﹐云宅旣淸玉帝遊﹝面爲云宅﹐一名尺宅。以眉﹑目﹑鼻﹑口之所居﹐故爲宅也。修之淸通﹐則神仙矣。《洞神經》曰﹕面爲尺宅﹐字或作「赤澤」﹞﹐通利道路無終休﹝《太素丹景經》曰﹕一面之上﹐常欲兩手摩拭之﹐髙下隨形﹐不休息﹐則通利耳目鼻口之气脈﹞﹐眉號華蓋覆明珠﹝明珠﹐目也﹞﹐九幽日月洞空無﹝《五辰行事訣》云﹕眉上直入一寸爲玉璫紫闕﹐左日右月。又《玉曆經》云﹕太淸上有五色華蓋九重﹐人身亦有之。當存目童如日月之明也﹞﹐宅中有眞常衣丹﹝眞謂心神﹐卽赤城童子也﹐亦名眞人﹐亦名赤子﹐亦名子丹。心存見之﹐常在目前﹐與心相應。衣丹﹐象心气赤色也﹞﹐審能見之無疾患﹝元陽子曰﹕常存心神﹐則無病也﹞﹐赤珠靈裙華茜粲﹝玄膺之象也。外諭也﹞﹐舌下玄膺生死岸﹝內指事也。玄膺者﹐通津液之岸也。本經云「玄膺气管受津府。」﹞﹐出靑入玄二气煥﹐子若遇之升天漢﹝謂吐納陰陽二气﹐煥然著明也。人

能善遇吐納之理﹐則成天仙矣﹞。

○至道章第七

至道不煩決存眞﹝專心則至﹞﹐泥丸百節皆有神﹝神者﹐妙萬物而爲言。因象立名﹐則如下說﹞﹐髮神蒼華字太元﹝白與黑謂之蒼。最居首上﹐故曰太元﹞﹐腦神精根字泥丸﹝丹田之宮﹐黃庭之舍﹔洞房之主﹐陰陽之根。泥丸﹐腦之象也﹞﹐眼神明上字英玄﹝目諭日月﹐在首之上﹐故曰明上。英玄﹐童子之精色﹐內指事也﹞﹐鼻神玉壠字靈堅﹝陰壠之骨﹐象玉也。神气通天﹐出入不竭﹐故曰靈聖﹞﹐耳神空閒字幽田﹝空閒幽靜﹐聽物則審﹐神之所居﹐故曰田也﹞﹐舌神通命字正倫﹝咽液以舌﹐性命得通﹔正其五味﹐各有倫理﹞﹐齒神崿鋒字羅千﹝牙齒堅利如劍崿刀鋒﹐摧羅眾物而食之也﹞﹐一面之神宗泥丸﹝腦中丹田﹐百神之主﹞﹐泥丸九眞皆有房﹝《大洞經》云﹕三元隱化﹐則成三宮﹔三三如九﹐故有三丹田﹐又有三洞房﹐合上元爲九宮﹐中有九眞神。三九二十七﹐神气相合﹐人當存見之。亦謂天皇九魄變成九气﹐化爲九神﹐各居一洞房﹞﹐方圓一寸處此中﹝房有一寸﹐故腦有九宮﹞﹐同服紫衣飛羅裳﹝九眞之服﹐皆象气色。飛﹐猶輕也﹞﹐但思一部壽無窮﹝存思九眞不死之道也﹞﹐非各別住俱腦中﹝丹田之中﹐眾神所居﹞﹐列位次坐向外方﹝神繞丹田而外其面以扞不祥。《八素經》云﹕眞有九品﹐向外列位﹐則當上眞上向﹐髙眞南向﹐太眞東向﹐神眞西向﹐玄眞北向﹐仙眞東北向﹐天眞東南向﹐靈眞西南向﹐至眞西北向﹐天眞者不視而明﹐不聽而聰﹐不言而正﹐不行而從﹞﹐所存在心自相當﹝心存玄眞﹐內外相應﹞。

○心神章第八

心神丹元字守靈﹝內象諭也。心爲髒府之元﹐南方火色。棲神之宅﹐故言守靈也﹞﹐肺神皓華字虛成﹝肺爲心之華蓋。皓﹐白也﹐西方金之色。肺色白﹐其質輕虛﹐故曰虛成也﹞﹐肝神龍煙字含明﹝肝位木行﹐東方靑龍之色也。於髒主目。日出東方﹐木生火﹐故曰含明﹞﹐翳鬱導煙主濁淸﹝翳鬱﹐木象也。得火而煙生﹐得陽而气生。淸則目明﹐濁卽目暗。有別本無此一句﹞﹐腎神玄冥字育嬰﹝腎屬水﹐故曰玄冥。腎精爲子﹐故曰育嬰也﹞﹐脾神常在字魂停﹝脾﹐中央土位也﹐故曰常在﹐卽黃庭之宮也。脾磨食消﹐神康力壯﹐故曰魂停﹞﹐膽神龍曜字威明﹝膽色靑黃﹐故曰龍曜。主於勇捍﹐故曰威明。外取東方靑龍﹐雷震之象也﹞﹐六腑五臟神體精﹝資系一身﹐廢一不可﹐故曰神體精。心﹑肝﹑肺﹑腎﹑脾爲五臟。膽﹑胃﹑大腸﹑小腸﹑膀胱﹑三焦爲六腑。所言府者﹐猶府邑之府﹐取中受物之義﹐故曰府也。髒者﹐各是一質﹐共藏於身﹐謂之髒也。言三焦者多矣﹐而未的言其所在。蓋心﹑肝﹑肺三髒之上﹐系管之中爲三焦。《中黃經》云﹕肺首爲三焦﹐當指其所也。又據五方之色脾爲黃﹐應爲五臟之主﹐而今共以心爲主者何也﹖答曰﹕心居藏中﹐其質虛受也。夫虛無者﹐神識之體﹐運用之源﹐故徧方而得其主﹐動用而獲其神﹐不可以象數言﹐不可以物類取也﹞﹐皆在心內運天經﹝五臟六腑﹐各有所司﹐皆有法象﹐同天地﹐順陰陽﹐自然感攝之道﹐故內運天經也﹞﹐晝夜存之自長生﹝依上五神服也﹐思存不捨﹐不死之道也。《仙經》曰﹕存五臟之气﹐變爲五色云﹐常在頂上﹐覆蔭一身。日居於前﹐月居於後﹐左靑龍﹐右白虎﹐前朱雀﹐後玄武。卽去邪長生之道也﹞。

○肺部章第九

肺部之宮似華蓋﹝金宮也。肺在五臟之上﹐四垂爲宇也﹞﹐下有童子坐玉闕﹝童子名皓華。肺形如蓋﹐故以下言之。玉闕者﹐腎中白气﹐上與肺連也﹞﹐七元之子主調气﹝元陽子曰﹕七元之君負甲持符﹐辟除凶邪而布气七竅﹐主耳目聰明。七元﹐七竅之元气也﹞﹐外應中嶽鼻齊位﹝中嶽者﹐鼻也﹐又爲臍也。臍爲昆侖之山﹐鼻爲七气之門﹐位猶主也﹞﹐素錦衣裳黃雲帶﹝素錦衣裳﹐肺膜之色也。黃雲帶者﹐肺中之黃脈﹐蔓延羅絡﹐有象雲气﹞﹐喘息呼吸體不快﹝有時而然﹞﹐急存白元和六气﹝白元君主肺宮也。《大洞經》云﹕白元君者﹐居洞房之右是也﹞﹐神仙久視無災害﹝邪不幹正﹞﹐用之不已形不滯﹝常存此道﹐形气華榮﹐至誠感神之所致也﹞。

○心部章第十

心部之宮蓮含華﹝火宮也。心臟之質﹐象蓮花之未開也﹞﹐下有童子丹元家﹝心神丹元﹐字守靈﹐神在心內而云下者﹐據華蓋而言﹞﹐主適寒熱榮衛和﹝寒熱﹐陰陽靜躁之義也。人當和適以榮衛其身。老子《經》云﹕躁勝寒﹐靜勝熱。淸靜以爲天下正﹞﹐丹錦飛裳披玉羅﹝象心臟之色也。有肺之白气象玉羅﹞﹐金鈴朱帶坐婆娑﹝金鈴﹐肉蕊之象。朱帶﹐血脈之象。坐婆娑者﹐言神之安靜也。《九眞經》云﹕黃老君帶流金之鈴﹐仙服也﹞﹐調血理命身不枯﹝心安體和﹐則無病矣﹞﹐外應口舌吐五華﹝心主口舌吐納五臟之液﹐辧識五行之味﹐故言外應﹞﹐臨絕呼之亦登蘇﹝人有病厄﹐當存丹元童子朱衣赤冠以救護

之也﹞﹐久久行之飛太霞﹝常行此道﹐能獲飛仙﹞。

○肝部章第十一

肝部之中翠重裹﹝木宮也。肝色蒼翠﹐大小相重之象也﹞﹐下有靑童神公子﹝肝﹐東方木位﹐主靑﹐故曰靑童。左位爲公子。公子一名含明。上有華蓋﹐故曰下﹞﹐主諸關鏡聰明始﹝於時主春﹐靑陽之本始﹔於竅主目﹐五行之關鏡﹐故曰聰明之始﹞﹐靑錦披裳佩玉鈴﹝靑錦﹐肝之色。玉鈴﹐白脈垂之象也。《升玄經》云﹕三天玉帝﹐帶火玉之佩。《素靈經》云﹕靈耀君衣靑錦單裳。皆神仙之服也﹞﹐和制魂魄津液平﹝內指事也。東春和煦﹐萬物生成﹞﹐外應眼目日月淸﹝肝位屬眼﹐象日月明﹞﹐百屙所鐘存無英﹝左爲無英﹐肝神在左﹐故存之。一本爲無英。無英者﹐物生之象也﹞﹐同用七日自充盈﹝五臟兼在﹐故言同用。七日爲一竟。一竟﹐一復也。故《周易》曰「七日來復」是也﹞﹐垂絕念神死復生﹝存念靑衣童子﹐形如上說﹞﹐攝魂還魄永無傾﹝《太微靈書》云﹕每月三日﹑十三日﹑二十三日夕﹐三魂棄身遊外﹐攝之者當仰眠﹐去枕﹐伸足﹐交手心上﹐瞑目﹐閉气三息﹐叩齒三通﹐存心中有赤如雞子﹐從內出於咽中。赤气轉大﹐覆身﹔變成火以燒身﹐使匝。覺體中小熱﹐呼三魂名曰﹕夾靈﹑胎光﹑幽精。卽微咒曰﹕太微玄宮﹐中黃始靑。內煉三魂﹐胎光安寧。神寶玉室﹐與我俱生。不得妄動﹐鑑者太靈。若欲飛行﹐惟詣上淸。若有饑渴﹐得飲玄水玉精。又每月朔﹑望﹑晦日﹐七魄流蕩﹐交通鬼魅。制撿還魄之法﹐當此夕仰眠﹐伸足﹐掌心掩兩耳﹐令指相接於項上﹐閉息七徧﹐叩齒七通﹐心存鼻端白气如小豆大﹐須臾漸大﹐冠身上下九重。气忽變成兩靑龍﹐在兩目中﹔兩白虎在兩鼻孔中﹐皆向外﹔朱

鳥在心﹐上向人口﹔蒼龜在左足下﹐靈蛇在右足下。兩玉女著錦衣﹐手把火光﹐當兩耳門。畢﹐咽液七過﹐呼七魄名曰﹕屍苟﹑伏矢﹑雀陰﹑吞賊﹑非毒﹑除穢﹑臭肺。卽微咒曰﹕素气九回﹐制魄邪姦。天獸守門﹐嬌女執關。煉魄和柔﹐與我相安。不得妄動﹐看察形源。若有饑渴﹐聽飲月黃日丹﹞。

○腎部章第十二

腎部之宮玄闕圓﹝水宮也。玄闕圓者﹐腎之形狀也。玄﹐水色。內象諭也﹞﹐中有童子冥上玄﹝腎爲下玄﹐其神玄冥﹐字育嬰。心爲上玄。上玄幽遠﹐气與腎連﹐故言冥上玄﹞﹐主諸六腑九液源﹝五臟六腑﹐九液交連﹐百脈通流﹐廢一不可。六腑如上說。九液﹐九竅之津液﹞﹐外應兩耳百液津﹝腎宮主耳﹐气衰則聾。陰陽和合﹐血液流通﹞﹐蒼錦云衣舞龍幡﹝蒼錦﹐腎色之象也。云衣﹐腎膜之象也。龍幡﹐靑脈之象也。《九眞經》云﹕道君服靑錦衣﹑蒼華之裙也﹞﹐上致明霞日月煙﹝腎气充足﹐耳目聰明﹐陰陽不衰。外像諭也﹞﹐百病千災急當存﹝元陽子曰﹕寒暑相生﹐男女相形。腎中二神常衣靑﹐左男戴日﹐右女戴月﹐存想見之﹐則充無災患者也﹞。兩部水王對生門﹝腎臟雙對﹐故曰兩部。腎宮水王﹐則化爲赤子﹐故曰對生門﹞﹐使人長生升九天﹝赤子化爲眞人而升九天者﹐謂九气靑天﹐其气主生者也﹞。

○脾部章第十三

脾部之宮屬戊己﹝土宮也。戊己﹐中央之辰也﹞﹐中有明童黃裳裏﹝明童謂魂停。黃裳﹐土之色﹞﹐消穀散气攝牙齒﹝

脾爲五臟之樞。脾磨食消﹐性气乃全。齒爲羅千﹐故攝牙齒﹞﹐是爲太倉兩明童﹝太倉﹐肚府。此明童謂肚神﹐神名混康﹞﹐坐在金臺城九重﹝注念存思﹐神狀當然﹞﹐方圓一寸命門中﹝卽黃庭之中﹐丹田之所也﹞﹐主調百谷五味香﹝口中滋味﹐脾磨之所致也﹞﹐辟卻虛羸無病傷﹝內指事也。食消故也﹞﹐外應尺宅气色芳﹝尺宅﹐面也。饑飽虛羸﹐形乎面色。﹞光華所生以表明﹝亦知虛實﹞﹐黃錦玉衣帶虎章﹝脾主中黃﹐謂黃庭眞人服錦衣也。《玉淸隱書》云﹕太上道君佩神虎大章也﹞﹐注念三老子輕翔﹝三老謂元老﹑玄老﹑黃老之君也。念脾中眞人自然變化。子謂受黃庭之學﹞﹐長生髙仙遠死殃﹝《莊子》曰﹕方生方死﹐方死方生﹔方可方不可﹐方不可方可。以此而談﹐其理均也。故長生者不死﹐寂滅者不生。不死不生﹐則眞長生﹔不生不死﹐則眞寂滅。何死殃之所及也﹞。

○膽部章第十四

膽部之宮六腑精﹝膽﹑胃﹑大腸﹑小腸﹑膀胱﹑三焦﹐爲六腑也。《太平經》云﹕積淸成精。故膽爲六腑之精也﹞﹐中有童子曜威明﹝又云膽神龍曜﹐字威明。勇捍之義也﹞﹐雷電八振揚玉旌﹝八方雷震﹐有威怒之象也。玉旌﹐則气之色也﹞﹐龍旗橫天擲火鈴﹝膽﹐靑龍之色。旌旗﹐威戰之具也。火鈴者﹐膽邊肉珠之象也。怒則奮張﹐故言擲也﹞﹐主諸气力攝虎兵﹝膽力牙用﹐主於捍難﹐故攝虎兵﹞﹐外應眼童鼻柱間﹝內指事也。心之喜怒﹐形於眉目之間﹞﹐腦發相扶亦俱鮮﹝人之震怒﹐發上衝冠﹞﹐九色錦衣綠華裙﹝靑錦﹐東方九气之色也。綠華裙﹐膽膜之象﹞﹐佩金帶玉龍虎文﹝膽神﹐威明之服飾也﹞﹐能存威明乘慶雲﹝內象諭也。思存膽神不倦﹐則仙道可致也﹞﹐

役使萬神朝三元﹝三元道君各處三淸之上﹐諸天神仙並朝宗之故也﹞。

○脾長章第十五

脾長一尺掩太倉﹝太倉﹐胃也。《中黃經》云﹕胃爲太倉君。元陽子曰﹕脾正橫在胃上也﹞﹐中部老君治明堂﹝脾﹐黃庭之宮也﹐黃老君之所治。上應明堂﹐眉間入一寸是也﹞﹐厥字靈元名混康﹝脾磨食消﹐內外相應。大腸爲胃之子﹐混元而受納之﹐康﹐安也﹞﹐治人百病消穀糧﹝胃宮榮華則無病傷﹞﹐黃衣紫帶龍虎章﹝脾居胃上﹐故曰黃衣也。紫帶龍虎章﹐胃絡之象﹞﹐長精益命賴君王﹝太倉混康﹐爲君爲王﹞﹐三呼我名神自通﹝存思胃府之神﹐則心虛洞鑑也﹞﹐三老同坐各有朋﹝上元老君居上黃庭宮﹐與泥丸君﹑蒼華君﹑靑城君及明堂中君臣﹑洞房中父母﹑及天庭眞人等共爲朋也。又中玄老君居中黃庭宮﹐與赤城童子丹田君﹑皓華君﹑含明君﹑玄英君﹑丹元眞人等爲朋也。下黃老君居下黃庭宮﹐與太一君﹑魂停君﹑靈元君﹑太倉君﹑丹田眞人等爲朋也。常存三老和合﹐百神流通﹐部位營衛﹐無有差失也﹞﹐或精或胎別執方﹝《玉曆經》云﹕下丹田者﹐人命之根本﹐精神之所藏﹐五气之元也。在臍下三寸附著脊﹐號爲赤子府。男子以藏精﹐女人以藏胎。主和合赤子陰陽之門戶也。其丹田中气﹐左靑右黃﹐上白下黑﹞﹐桃孩合延生華芒﹝桃孩﹐陰陽神名﹐亦曰伯桃。《仙經》曰﹕命門臍宮中有大君﹐名桃孩﹐字合延。衣朱衣﹐巾紫芙蓉冠。暮臥存之﹐六甲﹑六丁來侍人也。生華芒﹐謂陰陽之气不衰也﹞﹐男女佪九有桃康﹝男女合會﹐必存三丹田之法。桃康﹐下神名﹐主陰陽之事。佪三爲九﹐故曰佪九。《大洞眞經》云﹕三元隱

化﹐則成三宮。三宮中有九神﹐謂上﹑中﹑下三元君﹐太一﹑公子﹑白元﹑無英﹑司命﹑桃康﹐各有宮室﹐故曰桃康﹞﹐道父道母對相望﹝陰陽兩半成一﹐故曰相望﹞﹐師父師母丹玄鄕﹝道爲宗師﹐陰陽之主也。丹玄鄕﹐謂存丹田法也﹞﹐可用存思登虛空﹝學仙之道﹞﹐殊途一會歸要終﹝合三以爲一﹐散一以爲三﹐道之要。《玄妙內篇》云﹕兆欲長生﹐三一當明﹞﹐閉塞三關握固停﹝《經》云「口爲天關精神機﹐手爲人關把盛衰﹐足爲地關生命扉。又臍下三寸爲關元﹐亦曰三關﹐言固精護气﹐不妄施泄﹞﹐含漱金醴吞玉英﹝金醴﹑玉英﹐口中之津液。《大洞經》云﹕服玄根之法﹐心存胃口有一女子﹐嬰兒形﹐無衣服﹐正立胃管﹐張口承注魂液﹐仰翕五气。當漱漏口中內外津液﹐滿口咽之﹐遣入玄女口中。五過畢﹐叩齒三通﹐咽液九過也﹞﹐遂至不饑三虫亡﹝《洞神訣》云﹕上虫白而靑﹐中虫白而黃﹐下虫白而黑。人死則三虫出爲屍鬼﹐各化爲物﹐與形爲殃﹐擊之衝破也﹐其餘眾虫﹐皆隨屍而亡。故學仙者精謹備於五情之气﹐服食藥物以去三虫。又云﹕上尸彭琚﹐使人好滋味﹐嗜欲癡滯﹔中尸彭質﹐使人貪財寶﹐好喜怒﹔下尸彭矯﹐使人愛衣服﹐耽淫女色。亦名三毒﹞﹐心意常和致欣昌﹝道通無礙﹞﹐五嶽之雲气彭亨﹝五臟之气爲五嶽之云。彭亨﹐流通無擁之稱也﹞﹐保灌玉廬以自償﹝玉廬﹐鼻廬也。言三虫旣亡﹐眞气和洽﹐出入玄牝﹐綿綿不絕﹐故曰自償﹞﹐五形完堅無災殃﹝五體﹑五臟﹐自然相應故也﹞。

○上睹章第十六

上睹三元如連珠﹝三元謂三光之元﹐日﹑月﹑星也。非指上﹑中﹑下之三元也﹞﹐落落明景照九隅﹝三光在上而下燭九

隅。九隅﹐九方也。言常存日月﹐洞照一身也﹞﹐五靈夜燭煥八區﹝五靈謂五星也﹐炳煥羅列一身。常能存之﹐則與天地同休也﹞﹐子存內皇與我遊﹝大道無心﹐有感則應﹞﹐身披鳳衣銜虎符﹝仙官之服禦也﹞﹐一至不久升虛無﹝一者﹐無之稱也。學道專一﹐與靈同體﹐神仙可致也。《莊子》云﹕人能知一萬事畢﹞﹐方寸之中念深藏﹝方寸之中﹐下關元﹐在臍下三寸﹐方圓一寸﹐男子藏精之所。言謹閉藏之﹞﹐不方不圓閉牖窗﹝方止圓動﹐不動不靜﹔但當杜塞﹐不妄泄也﹞﹐三神還精老方壯﹝還精神於三田﹐則久壽延年也﹞﹐魂魄內守不爭競﹝魂陽魄陰﹐各得其一﹐故《易》曰﹕一陰一陽之謂道﹞﹐神生腹中銜玉璫﹝腹心內明﹐口吐珠玉。按《五辰行事訣》云﹕兩眉間直上一寸﹑入一寸爲玉璫紫闕。竊觀文意﹐未應是此也﹞﹐靈注幽闕那得喪﹝存神守一﹐無橫夭也﹞﹐琳條萬尋可蔭仗﹝外像諭也。琳條﹐玉樹。萬尋﹐髙遠象。身形同眞﹐則神明之所庇蔭者也﹞﹐三魂自寧帝書命﹝眞道旣成﹐名書帝錄﹞。

○靈臺章第十七

靈臺郁藹望黃野﹝靈臺﹐心也。謂心專一存見黃庭﹐則黃野也﹞﹐三寸異室有上下﹝三丹田上﹑中﹑下三處各異﹐每室方圓一寸﹐故云三寸。今人猶謂心爲方寸﹐卽一所﹞﹐間關營衛髙玄受﹝三田之間各有關﹐關營衛分部﹐至髙至玄。心當受以存念之也﹞﹐洞房紫極靈門戶﹝《大洞經》云﹕兩眉直上卻入三分爲守寸雙田。入骨際三分有臺闕明堂。正深七分﹐左爲靑房﹐右爲紫戶。卻入一寸爲明堂宮﹐左有明童眞君﹐右有明女眞官﹐中有明鏡神君。卻入二寸爲洞房﹐左有無英君﹐右有白元君﹐中有黃老君。卻入三寸爲丹田宮﹐亦名泥丸宮﹐左有

上元赤子﹐右有帝卿君。卻入四寸爲流珠宮﹐有流珠眞人居之。卻入五寸爲玉帝宮﹐有玉淸神母居之。其明堂上一寸爲天庭宮﹐上淸眞女居之。洞房上一寸爲極眞宮﹐太極帝妃居之。丹田上一寸爲玄丹宮﹐中黃太一眞君居之。流珠上一寸爲太皇宮﹐太上眞君居之。故曰靈門戶也﹞﹐是昔太上告我者﹝我者﹐扶桑大帝君自謂也。言我道成﹐昔承道君授以黃庭之術也。言此道不遠﹐止在丹田﹐故卻言是昔也﹞﹐左神公子發神語﹝按《大洞經》云﹕左有無英。此云公子﹐亦牙言耳。發神語者﹐用心專一﹐則教之以道﹞﹐右有白元並立處﹝右爲學道者之侍者也﹞﹐明堂金匱玉房間﹝皆上元之宮。釋如下說也﹞﹐上淸眞人當吾前﹝上元部神﹐想在天庭之際﹞﹐黃裳子丹气頻煩﹝謂中元童子處於赤城。頻煩气盛不衰竭﹞﹐借問何在兩眉端﹝明堂之前﹞﹐內俠日月列宿陳﹝《五辰行事訣》云﹕太上眞人招五辰於洞房﹐南極元君受傳。每夜半坐臥﹐心存西方太白星在兩眉間﹐直上一寸﹐入一寸爲玉璫紫闕﹐左日右月。又次存北方辰星在帝鄕玄宮﹐在髮際下五分直入一寸也。又次存東方歲星在洞闕朱臺﹐洞闕朱臺在目後一寸直入一寸是也。又次存南方熒惑星在玉門華房﹐玉門華房在兩目眥際直入五分是也。又次存中央鎭星在金匱黃室長谷﹐黃室長谷在人中直入二分是也。存之綴懸於上。畢﹐叩齒五通﹐咽液二十五過﹐微咒曰﹕髙元紫闕﹐中有五神。寶曜敷暉﹐放光沖門。精气積生﹐化爲老人。首巾素容﹐綠帔絳裙﹐右帶流鈴﹐左佩虎眞﹐手把天剛﹐散絳飛晨﹐足躡華蓋﹐吐芒練身。三景保守﹐令我得眞。養魂制魄﹐乘飈飛仙。是其事也。內象諭﹞﹐七曜九元冠生門﹝七曜﹐七星﹔配人之七竅。九元﹐九辰﹔配人之九竅。廢一不可﹐故曰生門﹞。

○三關章第十八

三關之中精气深﹐九微之內幽且陰﹝謂關元之中﹐男子藏精之所也。又據下文﹐口﹑手﹑足爲三關。又元陽子以明堂﹑洞房﹑丹田爲三關。並可以義取而存之﹐則成三宮﹐是名太淸﹑太素﹑太和。三三如九﹐故有三丹田﹐又有三洞房﹐合上三元爲九宮中精微﹐故曰九微﹐言九微幽玄而不可見也﹞﹐口爲心關精神機﹝言發於情﹐猶樞機也﹞﹐足爲地關生命棐﹝言運用己身而生也﹐棐成爲扉﹞﹐手爲人關把盛衰﹝縱捨由己﹞。

○若得章第十九

若得三宮存玄丹﹝三丹田之宮﹐故曰三宮。玄丹﹐丹元﹔謂心也。存思在心﹐故偏指一所也﹞﹐太一流珠安昆侖﹝太一流珠謂目精。《洞神經》云﹕頭爲三臺君﹐又爲昆侖﹐指上丹田也。又云﹕臍爲太一君﹐亦爲昆侖﹐指下丹田也。言心存三丹田﹐諸神皎然在目前。本經曰「子欲不死修昆侖」。昆侖﹐山名也。﹞﹐重中樓閣十二環﹝謂喉嚨。十二環相重﹐在心上。心爲絳宮﹐有象樓閣者也﹞﹐自髙自下皆眞人﹝髙下三田﹐十二樓閣﹐皆有眞神。文如上說﹞﹐玉堂絳宇盡玄宮﹝絳宮﹑明堂﹐上下﹐相應﹐皆宮室也﹞﹐璇璣玉衡色蘭玕﹝喉有環圓動轉之象也。蘭玕﹐其色也﹞﹐瞻望童子坐盤桓﹝存見赤城童子丹皇眞人坐﹐言其神安靜﹞﹐問誰家子在我身﹖﹝言己有之﹞﹐此人何去入泥丸﹝與上元諸神上下相應﹐《洞神經》云﹕腦爲泥丸宮﹞﹐千千百百自相連﹝神本出於一。一生二﹐二生三﹐三生萬物。變化不離身心﹞﹐一一十十似重山﹝存見萬物﹐重疊安坐。山象坐形﹞﹐云儀玉華俠耳門﹝云儀﹑玉華﹐鬢髮之

號。言耳居其間。《經》曰「發神名蒼華」。凡言華者﹐上敷榮之義﹐猶艸木之花﹞﹐赤帝黃老與己魂﹝赤帝者﹐南方之帝君也。黃老者﹐中黃老也。魂爲陽神﹐魄爲陰神﹐陰陽相推﹐故言與我魂。《太微靈書》云﹕人有三魂﹕一曰爽靈﹐二曰胎光﹐三曰幽精。常呼念其名﹐則魂安人身也﹞﹐三眞扶胥共房津﹐五斗煥明是七元﹝五斗﹐五星。七元﹐北斗也。又《靈寶經》有五方之斗﹐亦爲五斗。《洞房訣》云﹕存九元﹑七元者﹐眠起初臥及食畢﹐微咒曰﹕五星開道﹐六合紫房﹐回元隱道﹐豁落七辰。生魂者玄父﹐變一成神﹔生魄者玄母﹐化二生身。攝吾筋骨者公子﹐爲吾精气者白元。長生久視﹐飛仙十天﹞﹐日月飛行六合間﹝天地內爲六合。存念身中日月星辰﹐森羅萬象﹐一如天地戶間﹐了了然也﹞﹐帝鄕天中地戶端﹝眉上髮際五分直入一寸﹐亦爲帝鄕。又明堂上一寸爲天庭﹐天庭卽天中也。又鼻爲上部之地戶。心存日月星辰等諸神﹐皆當在其端。端謂鼻之上﹐髮際之下也﹞﹐面部魂神皆相存﹝內外星神﹐自相應也﹞。

○呼吸章第二十

呼吸元气以求仙﹝探飛根﹐采玄暉﹐吞五牙﹐挹九霞﹐服食胎息之道﹐皆謂天地陰陽﹑四時五行之气﹞﹐仙公公子已可前﹝此洞房訣也。洞房宮左爲無英君﹐一名公子。仙公﹐直指黃庭學者。言學黃庭仙公﹐復行洞房之訣﹐而存見公子﹐故言在前﹞﹐朱鳥吐縮白石源﹝朱鳥﹐舌象。白石﹐齒象。吐縮﹐導引津液。謂陰陽之气流通不絕﹐故曰源﹞﹐結精育胞化生身﹝本已之所從來也﹞﹐畱胎止精可長生﹝《眞誥》曰﹕上淸眞人口訣﹐夫學仙之人﹐安心養神﹐服食治病﹐使腦宮塡滿﹐玄精

不傾。然後可以存神服气﹐呼吸三景。若數行交接﹐漏泄施寫者﹐則气穢神亡﹐精靈枯竭。𨿽復玄挺玉籙﹐金書太極者﹐將亦何解於非生乎﹖在昔先師常戒於斯事云﹕學生之人﹐一交接則傾一年之藥勢﹐二交接則傾二年之藥勢﹐過此以往﹐則不止之藥都傾於身。是以眞仙常愼於此﹐以爲生生之大忌也﹞﹐三气右回九道明﹝三气謂三丹田之气。右回言周流順緒﹐調和陰陽﹐則四關九竅﹐通流朗徹而無病也﹞﹐正一含華乃充盈﹝存正守一﹐神气華榮﹐故能充滿六合﹐乘物而變﹞﹐遙望一心如羅星﹝存見赤城童子居在城中﹐如星之映羅谷﹞﹐金室之下可不傾﹝謂心居肺下﹐肺主金﹐其色白﹐故曰金室。常能存之﹐長生不死也﹞﹐延我白首反孩嬰﹝內指事也。謂童顏不老也﹞。

○瓊室章第二十一

瓊室之中八素集﹝謂上元淸眞瓊室﹐體骨之象也﹞﹐泥丸夫人當中立﹝《經》云﹕洞房中有父母。母卽夫人也。亦名道母。泥丸﹑洞房﹐上已釋﹞﹐長谷玄鄕繞郊邑﹝長谷﹐鼻也。玄鄕﹐腎也。郊邑﹐謂五臟六腑也。言鼻中之气出入﹐下與腎連﹐周繞臟腑﹐心居赤城﹐存想內外。郭外曰郊。故爲象諭也﹞﹐六龍散飛難分別﹝言六腑之气﹐微妙潛通﹐難可分別﹐當審存之也﹞﹐長生至愼房中急﹝气亡液漏﹐髓腦枯竭﹐𨿽益以畎澮﹐而泄以尾閭﹐不可不愼也﹞﹐何爲死作令神泣﹝房中不愼﹐傷精失明﹐故神泣也﹞﹐忽之禍鄕三靈歿﹝禍鄕﹐死地。三靈﹐三魂也。謂爽靈﹑胎光﹑幽精歿亡者也﹞﹐但當吸气錄子精﹝呼吸吐納﹐閉房止精﹞﹐寸田尺宅可治生﹝謂三丹田之宅﹐各方一寸﹐故曰寸田。依存丹田之法以治生也。《經》云﹕寸田尺宅﹐彼尺宅謂面也﹞﹐若當決海百瀆傾﹝謂房中淫泄﹐不知

閉止也﹞﹐葉去樹枯失靑靑﹝象人死無生气﹞﹐气亡液漏非己形﹝《仙經》云﹕閉房練液﹐不多言﹐不遠唾。反是矣﹞﹐專閉禦景乃長寧﹝專閉情欲﹐存服日光。《老子》曰﹕善閉者﹐無關楗而不可開。又《上淸紫文靈書》有采飛根之法﹐常以日初出﹐東向叩齒九通﹐畢﹐陰咒日魂名﹑日中五帝字曰﹕日魂珠景照韜綠映回霞赤童玄炎飈象。祝呼此十六字畢﹐瞑目握固﹐存日中五色流霞來繞一身﹐於是日光流霞俱入口中﹐名曰日華﹑飛根﹑玉胞﹑水母也。向日吞霞四十五咽畢﹐又咽液九過也﹞﹐保我泥丸三奇靈﹝泥丸﹐上丹田也。《大洞經》云﹕三元隱化﹐則成三宮。一曰太淸之中三君﹐二曰三丹田之神﹐三曰符籍之神﹐故曰三奇靈也﹞﹐恬淡閉視內自明﹝謂存思三丹田之法﹐一如上說﹞﹐物物不幹泰而平﹝行道眞正﹐邪物不幹﹞﹐愨矣匪事老復丁﹝猛獸不據﹐攫鳥不搏。老者反壯﹐病者皆彊。愨矣必然﹞﹐思詠玉書入上淸﹝精研《內景》﹐必獲仙道﹞。

○常念章第二十二

常念三房相通達﹝三房謂明堂﹑明房﹑丹田之房也。與流珠﹑玉帝﹑天庭﹑極眞﹑玄丹﹑泥丸﹑太皇等諸宮﹐左右上下皆相通達﹞﹐洞得視見無內外﹝存思三丹田﹐三三如九﹐合九爲一﹐明玄洞徹﹐無有內外也﹞﹐存漱五牙不饑渴﹝《靈寶》有服禦五牙者﹐五行之生气以配五臟。《元精經》云﹕常以立春之日雞鳴時入室﹐東向禮九拜﹐平坐﹐叩齒九通﹐思存東方安寶華林靑靈始老帝君九千萬人下降室內﹐鬱鬱如雲﹐以覆己形﹐從口中入﹐直下肝府。祝曰﹕九气靑天元始上精皇老尊神﹐衣服羽靑﹐役禦天官﹐煥明歲星﹐散耀流芳﹐陶漑我形。上食明霞﹐服引木精。固養靑牙﹐保鎭朽零﹐肝府充盈﹐玉芝自生﹐

延年駐壽﹐色反童嬰。五气混合﹐天地長並。畢﹐引靑气九咽止﹐便服東方赤書玉文十二字也﹞﹐神華執巾六丁謁﹝神華者﹐《玉曆經》云﹕太陰玄光玉女﹐道之母也。衣五色朱衣﹐在脾府之上﹐黃雲華蓋之下。六丁者﹐謂六丁陰神玉女也。《老君六甲符圖》云﹕丁卯神司馬卿玉女足曰之﹐丁丑神趙子玉玉女順气﹐丁亥神張文通玉女曹漂之﹐丁酉神臧文公玉女得喜﹐丁未神石叔通玉女寄防﹐丁巳神崔巨卿玉女開心之。言服煉飛根﹐存漱五牙之道成﹐則役使六丁之神也﹞﹐急守精室勿妄泄﹝精室﹐謂三丹田。上下資運而不絕﹐制之在心。心卽中丹田也﹐緩急之所由﹐眞妄之根本也﹞﹐閉而寶之可長活﹝積精之所致也﹞﹐起自形中初不闊﹝調心使气﹐微妙無形﹞﹐三官近在易隱括﹝謂三丹田眞官近在人身﹐隱括精气﹐常以心爲君主者也﹞﹐虛無寂寂空中素﹝外指事也。素﹐有二說﹞﹐使形如是不當污﹝使形輕淨﹐如懸縑素於空中也。又云身中虛空﹐使如器之練素﹐虛靜當然。污謂有其事也﹞﹐九室正虛神明捨﹝九室謂頭中九宮之室及人之九竅。使上宮榮華﹐九竅眞正﹐則眾神之所止捨也。《洞神經》云﹕天有九星﹐兩星隱﹐故稱九天。地有九宮﹐故稱九地。人有九竅﹐故稱九生﹐言人所由而生也﹞﹐存思百念視節度﹝存念身中百神呼吸上下﹐一如科法。文云「千千百百似重山」﹐皆神像﹞﹐六腑修治勿令故﹝按《洞神經》云﹕六腑者﹐謂肺爲玉堂宮尙書府﹐心爲絳宮元陽府﹐肝爲淸泠宮蘭臺府﹐膽爲紫微宮無極府﹐腎爲幽昌宮太和府﹐脾爲中黃宮太素府。異於常六腑也﹞﹐行自翺翔入天路﹝謂升仙羽化也﹞。

卷十二三洞經教部經三

○治生章第二十三

治生之道了不煩﹝無爲淸簡﹐約以守志﹞﹐但修洞玄與玉篇﹝謂洞玄靈寶玉篇眞文《黃庭》也﹞﹐兼行形中八景神﹝《玉緯經》云﹕五臟有八卦大神宿衛。太一八使者主八節日。八卦合太一爲九宮。八卦外有十二樓﹐樓爲喉嚨也。臍中爲太一君﹐主人之命也﹐一名中極﹐一名太淵﹐一名昆侖﹐一名特樞。主身中萬二千神也﹞﹐二十四眞出自然﹝天有二十四眞气﹐人身亦有之。又三丹田之所三八二十四眞人﹐皆自然之道气也﹞﹐髙拱無爲魂魄安﹝行忘﹑坐忘﹑離形﹑去智﹞﹐淸靜神見與我言﹝能淸能靜﹐則心神自見。機覽無外而與巳言﹐卽謂黃庭眞人﹞﹐安在紫房幃幕間﹝紫房幃幕﹐一名絳宮。謂赤城中童子所安之處。存思神其狀如此﹞﹐立坐室外三五玄﹝謂八景及二十四眞神營護人身﹐則三田五臟眞气調柔﹐無災病也﹞﹐燒香接手玉華前﹝玉華卽華蓋之前﹐謂眉間天庭也。百神之宗元﹐眞人之窟宅﹐從面而存之也﹞﹐共入太室璇璣門﹝《洞房經》云﹕天有太室﹑玉房﹑云庭﹐中央黃老君之所居也。玉房一名紫房﹐一名絳宮﹐通名明堂。上有華蓋﹐東西宮洞通左右黃庭之內﹐人身具有之﹐如上文說﹐璇璣﹐中樞名﹞﹐髙研恬淡之

園﹝研精恬淡﹐眞气來遊﹞﹐內視密盼盡睹眞﹝入靜存思﹐百神森森﹞﹐眞人在己莫問鄰﹝《玉曆經》云﹕老子者﹐天地之魂﹐自然之君﹐常侍道君左右﹐人身備有之也﹞﹐何處遠索求因緣﹝《道經》曰﹕大道汛兮﹐其可左右。言不遠也﹞。

○隱影章第二十四

隱影藏形與世殊﹝學仙之士﹐含光藏輝﹐滅迹匿端﹞﹐含气養精口如朱﹝肌膚若水虛﹐綽約若處子﹞﹐帶執性命守虛無﹝虛靜恬淡﹐寂寞無爲﹞﹐名入上淸死錄除﹝得補眞人﹐列象玄名﹞﹐三神之樂由隱居﹝理身無爲則神樂﹐理國無事則人安。三神﹐三丹田之神也﹞﹐倏欻遊遨無遺憂﹝倏欻﹐疾發也。下文云「駕欻接生宴東蒙。」或云倏欻﹐龍名也。無遺憂﹐謂懸解﹞﹐羽服一整八風驅﹝八風﹐八方之風﹐先驅掃路也。羽服﹐仙服也。按《上淸寶文》﹐仙人有五色羽衣。又《飛行羽經》云﹕太一眞人衣九色飛雲羽章。皆神仙之服也﹞﹐控駕三素乘晨霞﹝外指事也。三云九霞﹐神仙之所禦也﹞﹐金輦正立從玉輿﹝《元錄經》云﹕上淸九天玄神八聖﹐驂駕九鳳龍車。玉輿﹐金輦﹐皆仙人之服器﹞﹐何不登山誦我書﹝書卽是《黃庭經》也﹞﹐鬱鬱窈窕眞人墟﹝山中幽邃﹞﹐入山何難故躊躇﹝責志不決﹞﹖人間紛紛臭帤如﹝人間世﹐不可君。帤﹐獘惡之帛也﹞。

○五行章第二十五

五行相推反歸一﹝五行謂水﹑火﹑金﹑木﹑土。相推者﹐水生木﹐木生火﹐火生土﹐土生金﹐金生水﹐水又生木﹐周而復始。又相刻法﹕水刻火﹐火刻金﹐金刻木﹐木刻土﹐土刻水﹐

水又刻火﹐周而復始。相推之道也。反歸一者﹐水數也﹐五行之首﹐萬物之宗。《道經》云﹕道生一﹐一生二﹐二生三﹐三生萬物。又《易》有太極﹐是生兩儀。太極者﹐一也。兩儀﹐天地。天地生萬物﹐又終而歸一。一者無之稱。萬物之所成終﹐故雲歸一﹞﹐三五合气九九節﹝《玄妙經》云﹕三者﹐在天爲日﹑月﹑星﹐名曰三光。在地爲珠﹑玉﹑金﹐名曰三寶。在人爲耳﹑鼻﹑口﹐名曰三生。天﹑地﹑人凡三而各懷五行﹐故曰三五﹐其常精也。合三者爲九宮。夫三五所懷﹐順眾類也。調和萬物﹐理化陰陽﹐覆載天地﹐光明四海。風雨雷電﹐春秋冬夏﹐寒暑溫涼﹐淸濁之气﹐諸生之物﹐不得三五不立也。故曰天道不遠﹐三五復返。三五者﹐天地之樞帶﹐六合之要會也。九宮之气節﹐九九八十一爲一章云云﹞﹐可用隱地回八術﹝九宮中有隱遁變化之法﹐《太上八素奔晨隱書》是曰八術。又《太微八錄術》云﹕太微中有三君﹕一曰太皇君﹐二日天皇君﹐三日黃老君。三元之气混成之精﹐出入上淸太素之宮。能存思之﹐必得長生﹞﹐伏牛幽闕羅品列﹝伏牛﹐腎之象。腎爲幽闕。《中黃經》云﹕左腎爲玄妙君﹐右腎爲玄元君。羅品列﹐存思見之﹞﹐三明出華生死際﹝天三明﹐日﹑月﹑星﹐人三明﹐耳﹑目﹑口﹐地三明﹐文﹑章﹑華﹐是生死之際。際音節也﹞﹐洞房靈象斗日月﹝存三光於洞房。洞房﹑明堂已釋於上者也﹞﹐父曰泥丸母雌一﹝一明堂中有君臣﹐洞房中有夫婦﹐丹田中有父母。泥丸﹐腦神名。《道經》云﹕知其雄﹐守其雌。雌﹑無爲一也﹞﹐三光煥照入子室﹝明白四達﹞﹐能存玄眞萬事畢﹝《莊子》曰﹕通於一﹐萬事畢也﹞﹐一身精神不可失﹝常存念之﹐不捨須臾﹞。

○髙奔章第二十六

髙奔日月吾上道﹝吾﹐道君也。《上淸紫文吞日气法》﹐一名《赤丹金精石景水母玉胞經》。其法常以日初出時﹐東向叩齒九通畢﹐微咒日魂名﹑日中五帝字曰﹕日魂珠景照韜綠映回霞赤童玄炎飈象。呼此十六字畢﹐瞑目握固﹐存日中五色流霞來接一身﹐於是日光流霞俱入口中。又《上淸紫書》有吞月精之法﹕月初出時﹐西向叩齒十通﹐微咒月魂名﹐月中五夫人字曰﹕月魂曖蕭芳艷翳寥婉虛靈蘭郁華結翹淳金淸瑩炅容素摽。咒呼此二十四字畢﹐瞑目握固﹐存月中五色精光俱入口中﹔又月光中有黃气﹐大如目童﹐名曰飛黃﹐月華玉胞之精也。能修此道﹐則奔日月而神仙矣﹞﹐郁儀結璘善相保﹝郁儀﹐奔日之仙。結璘﹐奔月之仙。同聲相應﹐同气相求﹐故二仙來相保持也﹞﹐乃見玉淸虛無老﹝升三淸之上﹐與道合同也﹞﹐可以回顏塡血腦﹝魂魄反嬰﹐得成眞人﹞﹐口銜靈芒攜五皇﹝口吐五色雲气﹐光芒四照﹐與五皇老君同遊六合也﹞﹐腰帶虎籙佩金璫﹝仙人之服也。《九眞經》云﹕中央黃老君腰佩玄龍神虎符﹐帶流金之鈴﹐執紫毛之節。籙﹐符籙也﹞﹐駕欻接生宴東蒙﹝欻﹐倏欻。言乘風气忽發而往。或云欻也﹐龍名也。東蒙﹐東海仙境之山也。接生﹐長生也。與生气相接連﹐欻然而遊其處﹞。

○玄元章第二十七

玄元上一魂魄煉﹝資一以煉神﹐神煉以合一﹞﹐一之爲物叵卒見﹝一者﹐無之稱。也心恬淡以得之﹐知得之而不可見﹞﹐須得至眞始顧眄﹝守眞志滿﹐一自歸己﹞﹐至忌死气諸穢賤﹝

凡飛丹煉藥﹐服气吞霞等事﹐皆忌見死屍﹐殗穢之事﹐此衛生家之共悉也。然至道沖虛﹐本無淨穢﹔未獲眞正﹐則淨穢有殊﹔殊而不齊﹐則是非起於內﹐生死見於外﹐則淸淨者生之徒﹐濁穢者死之徒﹐故爲養生之所忌也﹞﹐六神合集虛中宴﹝六甲﹑六丁﹑六府等諸神俱在身中﹐身中虛空則晏然而安樂﹐不則憂泣矣﹞﹐結珠固精養神根﹝結珠﹐謂咽液﹐先後相次如結珠。固精﹐不妄泄。神根﹐形軀也。夫神之於身﹐猶國之有君﹐君之有人。人以君爲命﹐君以人爲本﹐紘相資籍以爲生主﹐而調養之也﹞﹐玉颭金龠常完堅﹝《道經》云﹕善閉者﹐無關楗不可開。龠﹐鎖龠。颭﹐或爲匙也﹞﹐閉口屈舌食胎津﹝屈舌導津液﹐食津而胎仙﹐故曰胎津﹞﹐使我遂煉獲飛仙﹝積功勤誠之所致也﹞。

○仙人章第二十八

仙人道士非有神﹝修學以得之也﹞﹐積精累气以爲眞﹝有本或無此句﹐遂闕注﹞﹐黃童妙音難可聞﹝黃童﹐黃庭眞人﹐一名赤城童子。妙音﹐謂黃庭眞人之妙音也﹞﹐玉書絳簡赤丹文﹝《黃庭經》一名《太帝金書》﹐一名《東華玉篇》也﹞﹐字曰眞人巾金巾﹝眞人卽黃童也。金色白﹐在西方﹐主肺。肺白﹐在心上﹐故曰巾金巾。《九眞經》曰﹕靑帝衣靑玉錦衣帔蒼華飛裙﹐芙蓉丹冠﹐巾金巾。又元陽子曰﹕眞人憑午﹐居子﹑履卯﹑戴酉﹐酉者金也﹞﹐負甲持符開七門﹝《老君六甲三部符》云﹕甲子神王文卿﹐甲戌神展子江﹐甲申神扈文長﹐甲午神衛上卿﹐甲辰神孟非卿﹐甲寅神明文章。存六甲神名﹐則七竊開通﹐無諸疾病﹞﹐火兵符圖備靈關﹝《赤章》《斬邪籙》皆役使三五火兵。又《衛靈神咒》曰﹕南方丹天﹐三气流光

﹔熒星轉燭﹐洞照太陽﹔上有赤精開明靈童總禦火兵﹐備守三宮。卽火兵三五家事也。符者﹐八素六神﹑陽精玉胎﹑煉仙陰精﹑飛景黃華﹑中景內化﹑洞神鑑干等諸符也。圖謂《太一混合三五圖》《六甲上下陰陽圖》《六甲玉女通靈圖》《太一眞人圖》《東井沐浴圖》《老君內視圖》《西升八史圖》《九變捨景圖》《赤界》等諸圖﹐可以守備靈關﹐卽三關﹑四關等﹐身中具有之﹞﹐前昂後卑髙下陳﹝列位之形象也﹞﹐執劍百丈舞錦幡﹝神兵﹑幡﹑劍之狀﹞﹐十絕盤空扇紛紜﹝空中作气﹐煒曄揮霍﹞﹐火鈴冠霄隊落煙﹝金精火鈴﹐冠徹霄漢。部伍隊陣﹐狀如落煙屯云之勢﹞﹐安在黃闕兩眉間﹝存思火兵气﹐狀俱在天庭。天庭一名黃闕﹐兩眉間是﹞﹐此非枝葉實是根﹝學仙之本﹞。

○紫淸章第二十九

紫淸上皇大道君﹝亦名玉晨君也﹞﹐太玄太和俠侍端﹝太玄﹑太和﹑眞仙之嘉號也﹞﹐化生萬物使我仙﹝道气之功績也﹞﹐飛升十天駕玉輪﹝乘欻而往﹞﹐晝夜七日思勿眠﹝至誠則感﹞﹐子能行此可長存﹝延年神仙之道﹞﹐積功成煉非自然﹝學以致其道也﹞﹐是由精誠亦由專﹝守一如初﹐成道有餘﹞﹐內守堅固眞之眞﹝不失節度也﹞﹐虛中恬淡自致神﹝神以虛受﹞。

○百谷章第三十

百谷之實土地精﹝艸實曰谷﹐陰之類也﹞﹐五味外美邪魔腥﹝非淸虛之眞气﹞﹐臭亂神明胎气零﹝胎气謂無味之味﹐自然之正气也。服气有胎息之法。零猶失也﹞﹐那從反老得還嬰﹝

言不可得發白反黑﹐齒落更生。此一句應在自存神之下﹐超此不類者﹞﹐三魂忽忽魄糜傾﹝忽忽﹐不恬淡。糜傾﹐朽敗也﹞﹐何不食气太和精﹝進勸服煉之道﹞﹖故能不死入黃寧﹝黃寧﹐黃庭之道成也﹞。

○心典章第三十一

心典一體五臟王﹝神以虛受﹐心爲棲神之宅﹐故爲王也﹞﹐動靜念之道徳行﹝謂念丹元童子也。夫念爲有﹐忘爲無。念則易心而後語﹐忘則厭心而神全﹐故道徳行﹞﹐淸潔善气自明光﹝常念之故﹞﹐坐起吾俱共棟梁﹝神以身爲屋宅﹐故云棟梁。吾﹐丹元子也﹞﹐晝日曜景暮閉藏﹝《莊子》云﹕其覺也形開﹐其寐也魂交。交﹐閉也﹞﹐通利華精調陰陽﹝謂心神用捨﹐與目相應。華精﹐目精也。心開則目開﹐心閉則目閉。晝陽而暮陰﹐故云調陰陽﹞。

○經歷章第三十二

經歷六合隱卯酉﹝舉心之用捨﹐陰陽之所由也。晝爲經歷﹐暮爲隱藏。六合天地內上下四方﹐卯酉爲朝暮﹐幽隱屬也﹞﹐兩腎之神主延壽﹝腎神玄冥﹐字育嬰。配屬北方﹐主暮夜人能止﹐精則長壽。河上公曰﹕腎藏精﹞﹐轉降適斗藏初九﹝九﹐陽數也。斗﹐北辰也。北辰主陰﹐謂陽气下與陰合。《易》曰﹕乾元﹐在無首。無首﹐藏也﹞﹐知雄守雌可無老﹝守雌﹐則藏九之義也﹞。知白見黑急坐守﹝《道經》云﹕知其雄﹐守其雌﹔知其白﹐守其黑。皆藏九之義也﹞。

○肝气章第三十三

肝气郁勃淸且長﹝肝位東方。東方木﹐主春﹐生气之本也。淸長﹐气色之象﹞﹐羅列六腑生三光﹝存想生气﹐徧照五臟六腑﹐如日月星辰光曜明朗也﹞﹐心精意專內不傾﹝能知一也﹞﹐上合三焦下玉漿﹝言肝气上則與三焦气合﹐下則爲口中之液。亦猶陰气上則爲云﹐下則爲雨。雨潤萬物﹐玉漿潤百骸九竅也﹞﹐玄液云行去臭香﹝眞气周流﹐則無災病﹞﹐治蕩髮齒煉五方﹝雲行雨施﹐無所不通。五方﹐五臟也﹞﹐取津玄膺入明堂﹝咽液之道﹐必自玄膺下入喉嚨。喉嚨一名重樓。重樓之下爲明堂﹐明堂之下爲洞房﹐洞房之下爲丹田。此中部﹞﹐下漑喉嚨神明通﹝身命以津气爲主也﹞﹐坐侍華蓋遊貴京﹝華蓋﹐肺也。肝在肺之下。貴京﹐丹田也﹞﹐飄颻三帝席淸涼﹝三帝﹐三丹田中之道君也﹐亦名眞人。言肝气飄颻﹐周流三丹田之所也。肝气爲目精﹐故言席淸涼﹞﹐五色雲气紛靑蔥﹝肝气與五臟相雜﹐上爲五色云﹞﹐閉目內眄自相望﹝常存念之﹐五臟自見﹞﹐使心諸神還相崇﹝赤城童子與五臟眞人合契同符﹐共相尊敬也﹞﹐七玄英華開命門﹝七竅流通﹐無畱滯也﹞﹐通利天道存玄根﹝身爲根本﹞﹐百二十年猶可還﹝當急修行﹐時不可失﹞﹐過此守道誠獨難﹝去死近矣﹞﹐惟待九轉八瓊丹﹝九轉神丹﹐白日升天。抱朴子《九丹論》云﹕考覽養生之書﹐鳩集久視之方﹐曾所披涉﹐篇已千計矣。莫不以還丹金液爲大要焉。又《黃帝九鼎神丹經》云﹕帝服之而升仙﹐與天地相畢﹐乘雲駕龍﹐出入太淸。八瓊﹕丹砂﹑雄黃﹑雌黃﹑空靑﹑硫黃﹑雲母﹑戎鹽﹑消石等物是也﹞﹐要復精思存七元﹝𨿽服神丹﹐兼習黃庭之道。七元者﹐謂七星及七竅之眞神也。又五帝元君及白元無英君亦

爲七元道君。《洞房訣》云﹕存七元者﹐其咒曰﹕回元隱遁﹐豁落七辰。乃七元也﹞﹐日月之華救老殘﹝左目爲日﹐右目爲月。目主肝﹐配東方﹐木行。木位春﹐春爲生气﹐故云救老殘﹞﹐肝气周流終無端﹝《莊子》曰﹕指窮爲薪而火傳。生得納養而命續也﹞。

○肺之章第三十四

肺之爲气三焦起﹝《中黃經》曰﹕肺首爲三焦。肺之爲气謂气嗽﹐气嗽起自三焦﹐故言三焦起。說三焦者多未的其的﹐其實今以五臟之上系管爲三焦。焦者﹐熱也。言肝心肺頭熱之義也﹞﹐視聽幽冥候童子﹝童子﹐心神﹐赤城中者。元陽子曰﹕窺離而下存童子。童子是目童也。謂人欲知死生﹐當以手指柱目眥﹐候其目光﹐有光則生﹐無光則死也﹞﹐調理五華精髮齒﹝五華﹐五臟之气。《仙經》曰﹕發欲數櫛﹐齒欲數叩也﹞﹐三十六咽玉池裏﹝口爲玉池﹐亦曰華池。膽爲中池﹐胞爲玉泉。華池咽液入丹田﹐所謂漑灌靈根也﹞﹐開通百脈血液始﹝身中血液﹐以口爲本始也﹞﹐顏色生光金玉澤﹝百節開道﹞﹐齒堅發黑不知白﹝反老還嬰﹞﹐存此眞神勿落落﹝專城不墮﹞﹐當憶此宮有座席﹝此宮謂肺宮也。座席﹐神之所安。《中黃經》云﹕肺首爲三焦﹐玄老君之所居也﹞﹐眾神合會轉相索﹝眾眞同聚﹐慮有邪精﹞﹐

○隱藏章第三十五

隱藏羽蓋看天捨﹝此明脾宮之事。脾爲丹田黃庭﹐中央戊己﹐土行也。上觀肝肺﹐如蓋如捨也﹞﹐朝拜太陽樂相呼﹝謂

魂神與眾仙合會也。《素靈經》云﹕太上神仙有太陽君﹑少陽君﹑太虛君﹑浩素君﹐羣仙宗道之遊樂也﹞﹐明神八威正辟邪﹝八威﹐八靈神也。《眞誥》云﹕《北帝殺鬼咒》曰﹕七正八靈太上皓凶長顱巨獸﹐手把帝鐘素梟三神威劍﹐神王衛法﹐辟邪之道也﹞﹐脾神還歸是胃家﹝脾神名常在﹐字魂停。脾磨食消﹐胃家之事也。《中黃經》云﹕胃爲太倉。太倉﹐肚府也﹞﹐耽養靈根不復枯﹝脾爲黃庭﹐人命之根本。心專養之﹐延年神仙也﹞﹐閉塞命門保玉都﹝元陽子曰﹕命門者﹐下丹田﹐精气出入之處也。養童下龠護其主。主﹐身也。身爲玉都﹐神聚其所﹐猶都邑也﹞﹐萬神方胙壽有餘﹝胙﹐報也。萬神以養見報﹐故壽有餘也﹞﹐是謂脾建在中宮﹝脾主中宮﹐土徳﹞﹐五臟六腑神明主﹝以脾爲主﹞﹐上合天門入明堂﹝存五臟六腑之气﹐上合天門。天門在兩眉間﹐卽天庭是也。眉入一寸爲明堂﹞﹐守雌存雄頂三光﹝《道經》云﹕知其雄﹐守其雌。雌﹑牝﹔柔弱也。三光﹐日﹑月﹑星也﹞﹐外方內圓神在中﹝外方內圓﹐明堂之象也﹞﹐通利血脈五臟丰﹝神恬心靜﹞﹐骨靑筋赤髓如霜﹝百脈九竅﹐皆悉眞正﹞﹐脾救七竅去不祥﹝脾磨食消﹐耳目聰明﹞﹐日月列布設陰陽﹝日陽月陰﹐日男月女﹞﹐兩神相會化玉英﹝男女陰陽﹐自然之津液也﹞﹐淡然無味天人糧﹝神𨿽合會﹐當味無味﹞﹐子丹進饌肴正黃﹝饌﹐气也。子丹眞人進丹田之眞气。脾爲中黃﹐脾磨食消也﹞﹐乃曰瑯膏及玉霜﹝津液﹐精气之色象也﹞﹐太上隱環八素瓊﹝謂絳官重樓十二環﹐卽喉嚨也。中有八素之瓊液也﹞﹐漑益八液腎受精﹝咽液流下入腎宮﹐化爲玉精也﹞﹐伏於太陰見我形﹝太陰﹐洞房。謂睹瓊液之形象也﹞﹐揚風三玄出始靑﹝揚風﹐感風化也。陰陽二气與和气爲三﹐三生萬物﹐生物微妙﹐故曰三玄出始靑。言萬物生而靑色也。《太平經》曰﹕積淸成靑也﹞﹐恍惚之間至淸靈﹝

陰陽生气﹐至微至妙﹞﹐坐於飈臺見赤生﹝調暢之气化爲赤子。赤子﹐眞人也。飈臺﹐閬風臺。神仙之遊集也﹞﹐逸域熙眞養華榮﹝物外眞气﹐自然養生﹞﹐內盼沈默煉五形﹝內觀形體﹐神气長存﹞﹐三气徘徊得神明﹝三丹田之气也﹞﹐隱龍遁芝云瑯英﹝《仙經》云﹕肝膽爲靑龍﹐故曰隱龍。五臟九孔﹑八脈八脈﹕中醫稱人身十二經脈以外的陽維﹑陰維﹑陽蹺﹑陰蹺﹑衝﹑督﹑任﹑帶爲八脈。爲內芝﹐故曰遁芝。云瑯英﹐脾气之津液﹞﹐可以充饑使萬靈﹝服气道成﹐役使鬼神﹞﹐上蓋玄玄下虎章﹝神仙之服禦也。《元錄經》云﹕仙人有玄羽之蓋﹐神虎玉章也﹞。

○沐浴章第三十六

沐浴盛潔棄肥燻﹝盛﹐古淨字。肥﹐魚﹑肉。燻﹐五辛﹞﹐入室東向誦玉篇﹝太帝在東故也﹞﹐約得萬徧義自鮮﹝不出身中﹞﹐散發無欲以長存﹝《仙經》﹕服九霞必先散發。又胎息法﹕仰臥散發﹐令枕髙二寸五分。屈兩手大母﹐指握固閉目﹐申兩臂﹐去身五寸。乃漱滿口中津液﹐咽之滿三。徐徐以鼻內气。气入五六息則吐之。一呼一吸爲一息。至十吐气可少頻申。頻申訖﹐復爲之。滿四九爲一竟矣。尋觀文意﹐此散發非專此道也。蓋散發﹐無爲自得之意﹐無外情欲而已﹞﹐五味皆至正气還﹝合五爲一﹐自然之道﹞﹐夷心寂悶勿煩冤﹝悶﹐靜也。寂默淸靜。《道經》云﹕其政悶悶﹐其民淳淳﹞﹐過數已畢體神精﹝專精所致﹞﹐黃華玉女告子情﹝丹田陰神與己言也﹞﹐眞人旣至使六丁﹝眞人﹐指學者身也。至﹐謂精至。六丁﹐如上說者也﹞﹐卽授隱芝大洞經﹝隱芝﹐謂隱者也。以仙人諭芝英﹞﹐十讀四拜朝太上﹝《玉精眞訣》曰﹕《東華玉篇》者﹐

必十讀四拜。玉篇﹐謂此文﹞﹐先謁太帝後北向﹝太帝在東﹐七元居北故也﹞﹐《黃庭內經》玉書暢﹝仙道成矣﹞﹐授者曰師受者盟﹝斯文可重﹐故以爲盟﹞﹐云錦鳳羅金鈕纏﹝信誓之物﹞﹐以代割發肌膚全﹝契誠不假﹐出血斷髮﹞﹐攜手登山歃液丹﹝受行黃庭道者﹐必重盟而後傳﹞﹐金書玉景乃可宣﹝信洽方授﹞﹐傳得可授告三官﹝三官﹐天﹑地﹑水也﹞﹐勿令七祖受冥患﹝傳非其人﹐殃及先世。患﹐讀爲還也﹞﹐太上微言致神仙﹝可尊可貴﹞﹐不死之道此眞文﹝一心敬重﹐奉而行之﹞。

◎太上黃庭外景經──務成子注

○序

《黃庭經》者﹐蓋老君之所作也。其旨遠﹐其詞微﹐其事肆而隱﹐實可爲典要。彊識其情﹐則生之本也。故黃者﹐二儀之正色﹔庭者﹐四方之中庭。近取諸身則脾爲主﹐遠取諸象而天理自會。然「谷神不死﹐是謂玄牝」。是以寶其生也。後晉有道士好黃庭之術﹐意專書寫﹐常求於人。聞王右軍精於艸隸﹐而復性愛白鵝﹐遂以數頭贈之﹐得乎妙翰。且右軍能書﹐繕錄斯文﹐頗多逸興自縱﹐而未免脫漏矣。後代之人﹐但美其書璟而以爲本﹐固未睹於眞規耳。余每惜太上聖旨﹐萬世莫測﹐今故纂注以成一卷﹐義分三部﹐理會萬神。冀得聖人之教不泯﹐於當來矣。

○上部經第一

老君閒居作七言﹝老子者﹐天之精魂﹐自然之君﹐造立神仙﹐萬世常存。作斯七言﹐以示後生﹞﹐解說身形及諸神﹝上談元一﹐濟活一身。從頭至足﹐皆可得生。總統綱紀﹐形體常平。道無二家﹐究備者賢﹞﹐上有黃庭下關元﹝黃庭者﹐目也。道之父母供養赤子﹐左爲陵陽﹐字英明﹔右爲太陰﹐字玄光。三合成徳﹐相須而升﹞﹐後有幽闕前命門﹝腎爲幽闕目相連。臍爲命門三寸﹐日出月入陰陽並﹐呼吸元气養靈根也﹞﹐呼吸廬間入丹田﹝呼之則出﹐吸之則入﹐呼吸元气﹐會丹田中。丹田中者﹐臍下三寸陰陽戶﹐俗人以生子﹐道人以生身﹞﹐玉池淸水灌靈根﹝口爲玉池太和宮﹐唾爲淸水美且鮮。唾而咽之雷電鳴﹐舌爲靈根常滋榮﹞﹐審能修之可長存﹝晝夜行之去伏屍﹐殺三虫﹐卻百邪﹐肌膚充盈正气還﹐邪鬼不從得長生﹐面有光﹞﹐黃庭中人衣朱衣﹝目中小童爲夫婦﹐左王父﹐右王母﹐被服衣朱﹐遊宴與合會﹐多處丹田裏。晝夜存思勿懈怠﹞﹐關元茂龠闔兩扉﹝冥目內視﹐無所不睹。閉口屈舌爲食母。含咽玉英﹐終身無咎。無者﹐气也。齒爲茂﹐舌爲龠﹞﹐幽闕俠之髙巍巍﹝道有三元﹐恣意所從。下部幽闕﹐玄泉之常。中部幽闕﹐兩腎爲雙。上部幽闕﹐兩耳相望。金門玉戶﹐上與天通。嬌女彈箏﹐盛厲宮商﹞﹐丹田之中精气微﹝丹田者﹐一室也﹐與明堂對。精气微妙﹐難可盡分﹐故曰微矣﹞﹐玉池淸水上生肥﹝口中唾也。亭動口舌﹐白唾積聚﹐狀若肥焉。漱而咽之﹐可得遂生﹞﹐靈根堅固老不衰﹝舌爲靈根﹐制禦四方﹐調和五味﹐去臭取香﹐啄齒咽气﹐化爲飲漿﹞﹐中池有士服赤朱﹝喉中若京爲元士﹐中和之下闕分理﹐朱光衣服神爲友﹞﹐橫下三寸神所居﹝明堂之宮﹐方圓三寸神所居﹐正在目中央。眉爲華蓋﹐五色靑蔥﹞﹐

中外相距重閉之﹝中气當出﹐外气當入。當此之時門三關。二气相距﹐天道自然也﹞﹐神廬之中當修治﹝教子去鼻中毛﹐神道往來則爲廬宅。晝夜綿綿無休息也﹞﹐玄膺气管受精府﹝喉中之央則爲玄膺。元气下行﹐起動由之﹐故曰受府也﹞﹐急固子精以自持﹝守精勿去也﹞﹐宅中有士常衣絳﹝面爲尺宅﹐眞人官處其中央﹐被服赤朱﹐光耀燦然赤如絳﹞﹐子能見之可不病﹝欲令世人深知道眞﹐睹斯神功﹐終身不病也﹞﹐橫理長尺約其上﹝脾長一尺﹐約太倉上。中部明堂﹐老君晝所遊止也﹞﹐子能守之可無恙﹝守脾神老君所捨。深知知其意可無恙也﹞﹐呼吸廬間以自償﹝閉塞三關﹐屈指握固﹐呼吸元气﹐皆會頭中﹐降於口中﹐含而咽之﹐則不饑渴﹐逐去三尸心意﹞﹐子保完堅身受慶﹝人人有道﹐不能守之。保道之家﹐身形常平。上睹三光﹐狀如連珠﹐落落象石﹐心中獨喜﹐故以自慶﹞﹐方寸之中謹蓋藏﹝不方不圓﹐目也。閉戶塞牖﹐中元不有。守之守之﹐得道之半﹞﹐精神還歸老復壯﹝精神欲去﹐常如飛雲。上精不泄﹐下精不脫。魂魄內守﹐如年壯時也﹞﹐心結幽闕流下竟﹝耳爲心聽﹐結連幽闕。鼻聞香則蔭彊﹐心達志通﹐則流下竟也﹞﹐養子玉樹令可杖﹝身爲玉樹﹐常令彊壯。陰爲玉莖﹐轉相和唱。還精補腦﹐可得不病﹐長樂無憂在也﹞﹐至道不煩無旁午﹝大道自然﹐不煩不慮﹐照察蕩蕩﹐則人本根至道﹐難得而易行焉﹞﹐靈臺通天臨中野﹝頭爲髙臺﹐腸爲廣野。元气通天﹐玄母來下養我已也﹞﹐方寸之中間關下﹝目央之中玉華際﹐大如雞子黃在外﹐下入口中生五味﹐晝夜行之可不旣也﹞﹐玉房之中神門戶﹝玉房﹐一名洞房﹐一名紫房﹐一名絳官﹐一名明堂。玉華之下金匱鄕﹐神明門戶﹐一之所從者哉﹞﹐旣是公子教我者﹝左爲神公子﹐右爲白元君。養我育我﹐常欲令我得神仙。父母供養子丹﹐日月相去三寸間﹞﹐明堂四達法海源﹝三寸三

重有前後﹐使以日月歸中升﹐洞達四方流於海也﹞﹐眞人子丹當吾前﹝象長一寸兩眉端﹐俯仰見之心勿煩﹞﹐三關之中精气深﹝口爲心關﹐足爲地關﹐手爲人關。深固靈珠﹐更相結連﹐微妙難知﹐固爲深焉﹞﹐子欲不死修昆侖﹝頭爲昆侖﹐道治其中。子午爲經﹐卯酉爲緯。日月照明﹐丹焉遊戲﹐百官宿衛也﹞﹐絳宮重樓十二環﹝金樓五城﹐十二周匝﹐丹黃爲郭﹐五彩雲集。絳宮玉堂﹐眞一所從出入也﹞﹐瓊室之中五色集﹝璇璣玉衡﹐命立中央。五色瑯玕﹐極陰反陽。營室之中全室也﹞﹐赤神之子中池立﹝喉中之神主池精﹐受符復行﹐傳付太倉﹞﹐下有長城玄谷邑﹝腸爲長城﹐腸爲邑。腎爲玄谷﹐上應南北也﹞﹐長生要愼房中急﹝房﹐玉房也。急而守之﹐共會六合。六合之中誠難語﹐子欲得道閉規矩也﹞﹐棄捐淫俗專子精﹝賢者畜精﹐愚者畜財。捐去眾累﹐一復何求﹖還精補腦﹐潤澤髮須﹞﹐寸田尺宅可治生﹝寸田﹐丹田。尺宅﹐面也。道之經緯﹐不可廢忽﹐努力求之﹐必得長生也﹞﹐雞子長畱心安寧﹝大道混成自然子﹐蒙蒙鴻鴻﹐狀如雞子。專心一意﹐守之不解長安寧﹞﹐推志遊神三奇靈﹝大道遊戲琬闃﹐琬闃權剛執志﹐觀見道眞﹐三靈侍側﹐彈琴鼓箏也﹞﹐行間無事心太平﹝恬淡無欲﹐以道自娛。施利不足﹐神明有餘﹐則爲太平也﹞﹐常存玉房神明達﹝玉房﹐一室也。臥於山西﹐知於山東﹔處於幽冥﹐都見無窮。內外相須﹐故言明達也﹞﹐時思太倉不饑渴﹝咀嚼太和﹐神注含太倉。胃管一神名黃常子。祝曰﹕黃常子﹐吾有長生之道﹐不食自飽。不得妄行﹐畱爲己使。辟穀不饑﹐所當得也﹞﹐役使六丁玉女謁﹝淸潔獨居便利六丁之地﹐呼其神名字﹐玉女必來謁也﹞﹐閉子精門可長活﹝陰陽交遘﹐此之時﹐精神欲去淫佚﹐淫佚縱情﹐五馬不能禁止。以手撫弦囊﹐引玉龠﹐閉金門﹞﹐正室堂前神所捨﹝正室之中五色雜﹐璇璣玉衡道所立﹐捨於

明堂遊絳宮﹐變爲眞人丹田也﹞﹐洗心自治無敗洿﹝敬重天地﹐遠僻嫌疑。閉目內視﹐思神往來﹐不與物雜﹐行不敗洿﹐歷觀五臟視節度﹝五臟六腑﹐各有所主。修身潔白﹐絕谷勿食。飲食太和﹐周而更始﹐故不失節也﹞﹐六府修治潔如素﹝心不妄念﹐口不妄言﹐目不妄視﹐耳不妄聽﹐手不妄取﹐足不妄行。凡此六行﹐六府之候也。故能損之﹐道成徳就﹐潔已如素也﹞﹐虛無自然道之固﹝虛無恍惚﹐道之無﹐自然不存﹐俯仰自睹﹐常守玄素﹐須臾爲早﹐知雄守雌﹐魂魄不離身也﹞﹐物有自然道不煩﹝自然者﹐天地大神。不存不想﹐气自往來也﹞﹐垂拱無爲身體安﹝端殼自守﹐深暢元道。不犯天禁﹐身無災咎﹐永保安也﹞﹐虛無之居在幃間﹝虛無之性﹐樂於淸淨。修和獨立﹐與神言語。施設幃帳﹐惡聞人聲。觀見玄徳﹐五色徘徊。日月照察﹐使以東西。三五復反﹐轉藏營機也﹞﹐寂寞廓然口不言﹝隱藏華蓋﹐歸志洞虛﹐寂然廣視﹐目睹明珠﹐昧然獨息﹐不貪榮譽也﹞﹐修和獨立眞人宮﹝太和之宮﹐在明堂垂華蓋之下﹐衣朱衣。明堂四達知者誰﹖眞人小童衣燦爛。欲知吾居處﹐問太微乎﹞﹐恬淡無欲遊徳園﹝外如迷惑﹐內懷玉潔﹐恬淡歡樂﹐不貪世俗也﹞﹐淸淨香潔玉女前﹝棄捐世俗﹐處無人之野﹐焚燒﹑香燻﹑便溺﹐六丁玉女自到﹐徑來侍人也﹞﹐修徳明達神之門﹝徳潤身﹐富潤屋。心達志通﹐視見神光﹑重樓綺戶﹑金門玉堂﹞。

○中部經第二

作道優遊深獨居﹝隱身藏形﹐與世絕逾。舍气養精﹐顏如丹珠也﹞﹐扶養性命守虛無﹝決謝祖先﹐避世隱居。司命定錄﹐死籍以除。攺字易姓﹐堅守虛無也﹞﹐恬淡自樂何思慮﹝恬淡

忽然﹐樂道守貧﹐不念不慮﹐至不煩也﹞﹖羽翼已具正扶骨﹝修道行仁﹐骨騰肉輕。道成徳就﹐云車來迎。玉女扶轅﹐徑升太淸。非生毛羽也﹞﹐長生久視乃飛去﹝萬世常存﹐與一爲友。玉女采芝啖之苗﹐食之。須臾立生毛羽﹐上帝徵聘﹐飛入滄海﹞﹐五行參差同根帶﹝五彩騰起﹐或參或差﹐混沌不別﹐共生根帶﹞﹐三五合气其本一﹝三五十五在中央﹐二友之隱﹐往來三陽。玄徳微妙﹐其狀似龍﹐見之獨笑﹐勿以語人﹞﹐誰與共之斗日月﹝雌在北極﹐雄在南宮。眞人不遠﹐近在斗中。三光洞明﹐天地相望。子欲得一問兩童﹞﹖抱玉懷珠和子室琭琭如玉﹐連連如珠﹐調和室房﹐隨世沈浮﹞﹐子能守一萬事畢﹝一爲大神﹐天地之根﹐人之本命。子能知之﹐萬事自畢﹞﹐子自有之持無失﹝人人有一。有一不知守﹐素損本根﹐愛財寶。賢者得之以爲友也﹞﹐卽欲不死入金室﹝卻入三寸爲金室﹐洞房之中當幽闕﹐變吾形爲眞人﹐眞人所處丹田中﹞﹐出日入月是吾道﹝日出太陽﹐月入太陰﹐回周返覆﹐受符復行﹞﹐天七地三回相守﹝天七地三﹐橐龠縮鼻﹐引地气卽上希也﹐故回相守﹞﹐升降進退合乃久﹝地气上升﹐天气下降。陰陽列布﹐合於絳宮。或進或退﹐正气從容﹐乃得長久﹞﹐玉石落落是吾寶﹝連珠玉璧﹐落落如石﹐出於太陽﹐气如火煙﹐摶則不得﹐則吾重寶﹞﹐子自有之何不守﹝人自有一﹐不知守之。守之者日還一日﹐失之命消也﹞﹖心曉根基養華彩﹝究備道眞﹐深解無極﹐畱年卻老﹐自守本歸根。開闔陰陽﹐布色華彩﹐常若少年﹞﹐服天順地合藏精﹝頭爲天﹐足爲地。服食天气﹐灌漑身形﹐合人丹田﹐藏之腦戶。天露雲雨﹐何艸不茂﹖﹞七日之午回相合﹝行道之要﹐七日一合﹞﹐昆侖之上不迷誤﹝昆侖﹐頭也。上與天通﹐稟受元气不迷誤﹞﹐九原之山何亭亭﹝心爲九原﹐眞人太一處其中也。不出戶房知四方。﹞中有眞人可使令﹝眞人﹐太一小

童子。金樓深藏伏不起﹐隱藏九原不可使﹞﹐蔽以紫宮丹城樓﹝金樓玉城﹐丹黃爲郭。百官宿衛﹐一爲上客。絳宮玉堂﹐眞人宅舍﹞﹐俠以日月如明珠﹝左日右月﹐合精中央﹐五色混沌。晝如明星﹐暮如明珠。晃晃煌煌﹐曾不休哉﹗﹞萬歲昭昭非有期﹝明珠來下﹐堅當守之。長生之符﹐萬歲昭然﹐非復有期。司命定錄﹐死籍已除﹞﹐外本三陽物自來﹝三陽﹐三精也。狀若冠纓。扉玄無主﹐用和爲根。不呼自來﹐默默翻翻﹞﹐內拘三神可長生﹝三神﹐三子。拘此三神﹐生道畢也﹞﹐魂欲上天魄入淵﹝暮臥魂上天﹐送日中三足烏。雞鳴忽朦﹐來還其處。魄者﹐形也。年七十﹑八十﹐魄欲入泉。老人愁思﹐形容欲別﹞﹐還魂返魄道自然﹝拘魂制魄﹐不得行人﹐善守自然﹐不用筋力﹞﹐庶幾結珠固靈根﹝結珠﹐連珠也。入口中含咽其精﹐固灌靈根﹞﹐玉颭金龠身完堅﹝玉颭﹐齒。金龠﹐舌。開口屈舌﹐食母之气。不傳惡言﹐身保完全﹞﹐戴地懸天周乾坤﹝人生地﹐道來附已﹐故言戴地。玄母在天下養萬物﹐不用機素﹐神明微妙﹐非俗所聞。常欲令我得神仙﹐迫於乾坤﹐不可逾蹶哉﹗﹞象以四時赤如丹﹝四時五行﹐周則更始。眞人子丹﹐一化爲己。被服赤珠狀若丹﹞﹐前仰後卑列其門﹝仰﹐髙也。前髙後下﹐背子向午﹐右陰生陽﹐離樓門戶﹞﹐選以還丹與玄泉﹝選﹐取也。縮引還丹﹐及玄泉之气﹐所謂名上升泥丸﹐煉治髮根﹐須臾微息﹐其道自然﹞﹐象龜引气致靈根﹝龜以鼻取气。極停微息﹐閉口咽之致靈根﹞﹐中有眞人巾金巾﹝金寶眞人巾金巾﹞﹐負甲持符開七門﹝甲﹐子也。背子向午﹐要帶卯酉﹐制禦元气﹐受符復行﹐皇天大道君也﹐常窺看七門﹞﹐此非枝葉實是根﹝上皇大道君老子﹐太和﹐常侍左右﹐化生萬物﹐非爲枝葉﹞﹐晝夜思之可長存﹝常注意思念﹐自睹三光﹐道之至妙﹐近在斗中﹞﹐仙人道士非異有﹝仙人度世﹐非有他神﹐守一堅固﹐上

精不泄﹐下精不脫﹐精神內守﹐千歲不死﹞﹐積精所致和專仁﹝育養精气﹐專心一意。和气仁義﹐徳合道眞﹞﹐人盡食穀與五味﹝俗人皆啖百谷之寶﹐土地之精﹐五味香連﹐當令飽食。廚內無眞道﹐遂歸黃泉﹞﹐獨食太和陰陽气﹝陰气上升﹐陽气下降合會﹐六合之中生五味﹐常自服食天相漑﹞﹐故能不死天相漑﹝飲食太和﹐不死之藥﹐食之不解﹐天自漑之﹞﹐誠說五臟各有方﹝五臟象五行﹐六律腸胃方﹞﹐心爲國主五臟王﹝身有三百六十神﹐心爲主。不出戶﹐知天下﹔不下堂﹐知四方﹞﹐受意動靜气得行﹝志之所從﹐不可極也。淸香潔善气自行﹞﹐道自將我神明光﹝座與吾俱息﹐起與吾同衣。我飴來食﹐我居不行﹐客常日月三光相保守﹞﹐晝日昭昭夜自守﹝晝日朗然﹐目睹景星。暮卽徘徊﹐來歸我已。知陽者明﹐不知陽﹐妄作凶﹞﹐渴可得漿饑自飽﹝饑食自然之气﹐渴飲華池之漿。不饑不渴﹐可得長生也﹞﹐經歷六腑藏卯酉﹝兩腎之神最爲精﹐左王父﹐右王母。二气交錯周六腑﹐上會目中﹐左卯右酉﹞﹐通我精華調陰陽﹝陰陽列布若流星﹐流星七正益精華﹞﹐轉陽之陰藏於九﹝陽主陽中﹐乃種其類。陰生黍粟﹐陽生熒火﹐二气相得﹐更相包裹。九在口中也﹞﹐常能行之可不老﹝知雄守雌﹐其徳不離。知白守黑﹐常徳不忒﹞﹐肝之爲气修而長﹝肝爲靑龍﹐肺爲白虎﹐上與天通﹐故爲長﹞﹐羅列五臟主三光﹝心精意專﹐五內不傾﹔平牀安臥﹐仰觀三光﹞﹐上合三焦下玉漿﹝上合三焦者﹐六合中也﹐流布四肢汗玉漿﹞﹐我神魂魄在中央﹝拘魂制魄﹐不得動作。俱坐俱起﹐不得行止。明堂正在中央﹞﹐精液流泉去臭香﹝精流液出﹐常如源泉。暮臥惺寤﹐蕩滌口齒﹐去臭取香治髮齒﹞﹐立於玄膺捨明堂﹝明堂之中﹐方圓三寸﹐生道之根﹐大如雞子黃如橘﹐過歷玄膺甜如蜜﹞﹐雷電霹靂往相聞﹐右酉左卯是吾室﹝午前子後之間﹐中央朝發太一華蓋之

卿﹐陽气以下在絳宮﹞。

○下部經第三

伏於志門候天道﹝志門﹐玄門也。候天道﹐守玄白﹞﹐近在子身還自守﹝大道不遠﹐近在身中。子自有之無求他﹞﹐淸靜無爲神畱止﹝道爲賢者施﹐不爲愚者作。精心定志﹐神明歡也﹞﹐精神上下開分理﹝精神上下﹐恍惚無常﹐求玄中之玄﹞﹐精候天道長生艸﹝上知天上﹐俯察地理。畱年住命﹐白髮如墨﹐則長生艸﹞﹐七竅已通不知老﹝耳聽五音﹐目觀玄黃﹐鼻受淸气﹐口啖五味﹐不知老也﹞﹐還坐天門候陰陽﹝天門﹐太陽一之門也。陰陽雌雄﹐微妙難睹。故坐伺候之﹞﹐下於喉嚨神明通﹝喉嚨﹐咽也。啖食和气﹐則神明乃下降﹞﹐過華蓋下淸且涼﹝華蓋之下五色靑蔥﹐淸靈之淵淸且涼﹞﹐入淸靈淵見吾形﹝淸靈之淵﹐微妙玄通。閉目內視﹐則見江海。伺候吾形﹐有頃相望﹐如照明鏡深井﹐對相視﹐樂無極也﹞﹐期成還年可長生﹝年到四十﹑五十﹐則不住還。得其理者﹐日益長久。不能明者﹐徒自苦耳﹞﹐還過華下動腎精﹝華蓋之下多陰涼﹐萬神合會更相迎﹐引動腎气﹐上布紫宮﹞﹐立於明堂望丹田﹝明堂﹑丹田相去不遠﹐相望見﹞﹐將使諸神開命門﹝一名大神。萬物之先﹐保使羣神﹐救護萬民﹐出入命門﹞﹐通利天道存靈根﹝九九八十一首﹐分爲二部。從頭至足﹐元气通流﹐周匝一身﹐靈根堅固﹐守之勿休也﹞﹐陰陽列布若流星﹝三气升降﹐閉塞三關﹐百脈九孔﹐气候鑠鑠光晃晃﹐列布皮膚若奔星﹞﹐肝气周還終無端﹝肝爲靑龍﹐出從吾左肺﹔爲白虎﹐住在右。神道恍惚﹐無有端緒﹞﹐肺之爲气三焦起﹝肺有三葉三焦起﹐一名華蓋﹐紫紅色﹞﹐上座天門候故道﹝天道﹐雄門。故道﹐本根。存本

守根﹐乃得長生﹞﹐津液醴泉通六府﹐隨鼻上下開兩耳﹝閉气縮鼻﹐長久微息。呼吸元气﹐一上一下﹐縮鼻不止開其耳﹞﹐窺視天地存童子﹝上窺天門﹐則睹三光。俯視地理﹐見小童子﹞﹐調和精華治髮齒﹝精液華池。常以雞鳴﹐啄齒三十六﹐下漱咽之。常以管鑰開閉九孔﹐皆上頭中治髮齒﹞﹐顏色光澤不復白﹝門戶開張﹐精神布合。顏色光潤﹐須髮滋榮不復白﹞﹐下於嚨喉何落落﹝存候天道要不煩﹐落落如石﹐中心獨喜﹞﹐諸神皆會相求索﹝大道遊戲﹐眾神合會﹐交遊徘徊太素中﹞﹐下入絳宮紫華色﹝下入絳宮丹城樓﹐金紫幃帳﹐徘徊四隅﹞﹐隱藏華蓋觀通廬﹝暮隱華蓋﹐晝遊明堂。觀望神廬金匱鄕也﹞﹐專守心神轉相呼﹝心爲國主太一宮﹐專心一意向太陽﹐執志淸潔﹐眾神喜樂相呼來﹞﹐觀我神明辟諸邪﹝一居中央﹐諸神宿衛。當此之時﹐仰觀神光﹐元陽子丹辟萬邪﹞﹐脾神還歸依大家﹝脾神朝進明堂﹐暮歸其宮﹐故依大家太倉也﹞﹐致於胃管通虛無﹝胃管﹐太倉口也。虛無之宮在太初﹞﹐藏養靈根不復枯﹝藏養靈根使漸潤﹐調和滿口而咽之﹐內不枯燥﹞﹐閉塞命門如玉都﹝關門閉牖以知天道耳。玉堂之陽﹐一神之都市﹐知萬物之價數也﹞﹐壽傳萬歲年有餘﹝俗人有餘財﹐聖人有餘年﹐壽命無期﹞﹐脾中之神主中宮﹝中宮戊己﹐主於土府。萬物攴行﹐土地之子。脾爲明堂﹐神治中宮也﹞﹐朝會五臟列三光﹝五臟六腑﹐神明之主。日月朝會﹐長幼有序。仰觀三光日月斗﹞﹐上合天門合明堂﹝天門開閉﹐出爲雄雌。三光所生﹐俠在明堂。上圓下方﹐中無不有﹞﹐通利六腑調五行﹝安神養己﹐六府通暢﹐邪气卻走﹐正气內守五行之精﹐金木水火土爲榮﹞﹐金木水火土爲王﹝五行相生﹐土爲其主。萬物疇類﹐皆歸於土﹞﹐通利血脈汗爲漿﹝含气養精﹐血脈丰盈﹐骨濡筋彊﹐潤滋皮膚﹐汗出若漿﹞﹐修護七竅去不祥﹝同穴異竅﹐各隔東西。常

當修護﹐神明所依。辟卻不祥﹐萬物自化﹞﹐二神相得化玉英﹝日月之神﹐陰陽之反。暮宿明堂﹐化生黃英下流口﹐淡如無味﹐用之不可旣也﹞﹐上稟天气命益長﹝坐常仰頭鼻﹐受上淸气﹐跨座隨陽﹐四肢安寧。敬重天禁命益長﹞﹐日月列布張陰陽﹝日月照察﹐萬物瞻仰。陰陽設張﹐四時調和。凡此四行﹐亦在己軀也﹞﹐五臟之主腎最精﹝腎之爲气淸且香。右爲王母﹐左爲王公。左靑龍﹐右白虎﹐與天通﹞﹐伏於太陰成吾形﹝太陰小童玄武裏﹐赤神之子伏不起﹐轉陽之陰成吾形﹐常存太素老小丁﹞﹐出入二竅合黃庭﹝出入二竅兩手間﹐黃庭中人主神仙﹐欲得吾處入闕山﹞﹐呼吸虛無見吾形﹝虛無恍惚難悉言﹐呼吸元气環無端﹐欲睹吾形若臨淵也﹞﹐彊我筋骨血脈盛﹝精气不泄﹐骨髓充滿﹐常自壯彊。血脈平盛﹐行若奔馬﹐終身不倦﹞﹐恍惚不見過靑靈﹝恍惚中有物﹐靑靈中有形。恍惚象大道有一﹐莫見其景也﹞﹐坐於廬下見小童﹝神廬之下金匱野﹐顧見眞人小童子﹐何從相求華蓋下﹞﹐內息思存神明光﹝閉目內視﹐存在神明見吾光。俯仰瞻之﹐靑赤白黃﹞﹐出於天門入無間﹝出於天門見四鄰﹐入於無間睹太玄﹐太玄中有眾妙之門﹞﹐恬淡無欲養華莖﹝閒居靜處﹐深固靈珠。素捐世俗﹐推剛就深含養玉莖﹐色如桃華﹞﹐服食玄气可遂生﹝外爲太玄﹐內爲大淵。若如流俗﹐合四海源。審能服食﹐可得遂生﹞﹐還過七門飲大淵﹝大淵玉漿甘如飴﹐近在吾身子不知﹐何處取之蓬萊溪﹞﹐道我懸膺過靑靈﹝太淸之淵隨時涼﹐靑靈之臺四遠望﹐懸膺菀降太倉﹞﹐坐於膺間見小童﹝金匱玉神小廬間坐﹐仙道見小童子﹐候吾規中道畢矣﹞﹐問於仙道與奇方﹝仙道﹐謂虛無自然也。不行而至﹐舉足萬里﹐坐在立無。奇方﹐不死之藥也﹞﹐服食芝艸紫華英﹝絕五穀﹐棄飴糧。使六丁玉女自來侍人﹐爲取芝艸金紫華英﹐得乃食之﹞﹐頭戴白素足丹田﹝眞人致住﹐

常欲令人得神仙。晝日頭黑﹐至頭白如素也﹐足履丹田中也﹞﹐沐浴華池生靈根﹝沐浴華池﹐煉身丹田之中﹐主潤靈根。華池﹐玉池﹞﹐三府相得開命門﹝老子﹐太和各爲一府﹐共侍道君。常開闔命門﹐陽明無端也﹞﹐五味皆至善气還﹝六合之中自生五味﹐演而食之﹐正气並來﹞﹐被髮行之可長存﹝大道萬畢﹐被髮僵臥﹐煉身五嶽﹐則得長生﹞﹐大道蕩蕩心勿煩﹝大道蕩蕩﹐昭然曠然。要道不煩﹐煩道不要﹐求於無形﹞﹐吾言畢矣愼勿傳﹝吾者﹐中央老君也。解說天道﹐從頭至足﹐皆可生也。勿傳非人﹐令道不明﹐愼之愼之﹞。

◎推誦《黃庭內景經》法

當入齋堂之時﹐先於戶外叩齒三通。閉目想室中有紫雲之气﹐鬱鬱來冠兆身。玉童侍左﹐玉女侍右﹐三光寶芝﹐洞映內外。咒曰﹕

天朗气淸﹐三光洞明。金房玉室﹐五芝寶生。玄云紫蓋﹐來映我形。玉童侍女﹐爲我致靈。九帝齊景﹐三光同軿。得乘飛蓋﹐升入紫庭。引气三十九咽﹐畢﹐入戶北向四拜﹐長跪﹐叩齒二十四通﹐上啟髙上天眞玉晨太上道君﹕某甲今當入室詠誦玉經﹐煉神寶藏。乞胃宮華榮﹐身得乘虛﹐上拜帝庭。畢﹐還東向揖大帝。又叩齒十二通﹐上啟扶桑大帝暘谷神王﹕某乙今披詠玉經﹐乞使靜室神芝自生﹐玉華寶耀﹐三光洞明﹐萬徧胎仙﹐得同帝靈。畢﹐卽東向誦十徧爲一過。竟﹐還北向四拜﹐東向揖﹐不須復啟也。但拜謁如法﹐隨誦多少﹐然以十數爲限。不依法而受經﹐虧損俯仰之格﹐徒勞於神﹐無益於求仙也。五

犯廢功斷事﹐十犯身死於風刀之考。死爲下鬼﹐負石之役﹐萬劫還生不人之道。當以八節日送金環﹑靑繒九尺﹐以奉於有經之師。師得此信﹐速錄上學弟子郡縣﹑鄕裏﹑姓名﹑年紀﹑生月日時於九尺靑繒之上﹐正中於山嶽絕巖之側﹐北向奏名靑帝宮。叩齒二十四通﹐微咒曰﹕

天回道气﹐八道運精﹔三五應期﹐九祚代傾﹔命眞玄寂﹐輔臣帝靈﹔玉札已禦﹐今奏靑名。謹關九府﹐五嶽司靈﹐記我所列﹐上聞玉淸。三年之後﹐來迎某甲微形﹐賜乘八景﹐升上帝庭。畢﹐埋靑繒於絕巖之下。如此三年﹐有眞人下降。一節不送﹐廢功斷事﹐不得入仙。三節違盟﹐告下三官﹐受考無窮。淸虛眞人曰﹕凡修《黃庭內景玉經》﹐應依帝君塡神混化之道。讀竟禮祝畢﹐正坐向東﹐臨目內想身神形色﹑長短大小﹐呼其名字﹐還塡本宮。不修此法﹐𨿽萬萬徧﹐眞神不守﹐終無感效。徒亦損气疲神﹐無益於延命也。今故抄經中要節相示耳﹕

髮神蒼華字太元﹝形長二寸一分﹞。腦神精根字泥丸﹝形長一寸一分﹞。眼神明上字英玄﹝形長三寸﹞。鼻神玉壠字靈堅﹝形長二寸五分﹞。耳神空閒字幽田﹝形長三寸一分﹞。舌神通命字正綸﹝形長七寸﹞。齒神崿鋒字羅千﹝形長一寸五分﹞。右面部七神﹐同衣紫衣﹐飛羅裙﹐並嬰兒形。思之審正﹐羅列一面﹐各塡其宮。畢﹐便叩齒二十四通﹐咽气十二過﹐祝曰﹕

靈源散气﹐結气成神。分別前後﹐總統泥丸。上下相扶﹐七神敷陳。流形遁變﹐愛養華元。道引八靈﹐上衝洞門。衛驅攝景﹐上升帝晨。畢﹐次思心神丹元字守靈﹝形長九寸﹐丹錦飛裙﹞。肺神皓華字虛成﹝形長八寸﹐素錦衣黃帶﹞。肝神龍煙字含明﹝形長六寸﹐靑錦披裳﹞。腎神玄冥字育嬰﹝形長三寸六分﹐蒼錦衣﹞。脾神常在字魂停﹝形長七寸三分﹐黃錦衣﹞。膽神龍曜字威明﹝形長三寸六分﹐九色錦衣綠花裙﹞。右六

腑眞人處五臟之內六腑之宮﹐形若嬰兒﹐色如華童。思之審正﹐羅列一形﹐叩齒二十四通﹐咽气十二過﹐咒曰﹕

五臟六腑﹐眞神同歸。總禦絳宮﹐上下相隨。金房赤子﹐對處四扉。幽房玄闕﹐神室紐機。混化生神﹐眞气精微。保結丹田﹐與日齊暉。得與八景﹐合形升飛。紫微眞人曰﹕昔孟先生誦《黃庭》﹐修此道八年﹐黃庭眞人降之。此妙之極也。《黃庭》祕訣盡於此矣。形中之神﹐亦可從朝至暮﹐恆念勿忘﹐不必待誦《黃庭經》矣。

卷十三三洞經教部經四

◎太淸中黃眞經﹝並釋題﹞

○釋題

《中黃眞經》者﹝中黃者﹐中天之君也。眞者﹐得無爲之身也。經者﹐爲大道之徑也﹞。九仙君撰﹝九仙者﹐天之眞也。其位最崇﹐下管八天﹐上極眞位﹐顯兩儀之成形。然大道之人﹐苞裹萬景﹐含養天地﹐以慈愛爲百行之源﹐以眾善爲資身之本﹔廓然洞達﹐存不捨之根﹔總察萬行﹐無棄絕之智。是以出五明殿﹐入中和宮﹐放無極光﹐洞無極景。及與黃人論無極之義﹐顯分聖教﹐須知無中不無﹐欲悟玄元﹐先了義趣。得之者同其生﹐失之者共其死。哀體內之莫測﹐病生靈之不悟。元气分散﹐隨彼行之所生﹔體節分離﹐掩太陰之泉戶。依余大教﹐必歸雲路﹞。中黃眞人注﹝中黃者﹐九天之尊。余始自人間﹐登於聖路﹐保養和气﹐深藏其精。慮中行未成﹐切厲精誠﹐然後用其慈湣﹐剪其癡怒﹐去捨萬端﹐百靈潛護﹐永絕愛欲﹐陰神私助﹐然可服靈气﹐固眞一﹐知神仙可學也﹞。亦號曰《胎藏論》﹝夫《胎藏論》者﹐蓋以人類受形於聖路﹐保和於气母。陰陽交配﹐隨行所成。骨肉以精血爲根﹐靈識以元气爲本。故有淺深﹑

愚智﹑禍福不同。此經辧人倫之有形﹐明腹內之修養。窮本見末﹐尋苗識根。端明五臟﹐然可修身。用之以人﹐受之以法﹐守之以功。若虧是行﹐徒擅其能﹐亦不可學也﹞。《胎藏論》者﹐蓋九仙君兼眞人之所集也。眞人常觀察元气﹐浩然凝結成質。育之以五臟﹐法五行以相應﹔明之以七竅﹐象七曜以昭晰﹝夫人腹內有五行之正气﹐順之卽無疾﹐逆之卽爲害。頭應於天﹐足應於地。天欲得髙﹐髙卽日月明﹔七竅欲得大﹐七竅大者道易成。爲心气大﹐骨气大﹐和气大﹐節气大﹐此爲神宅﹐修道易成﹐亦主有壽﹞。其識潛萌﹐其神布行﹝夫人受形於胎﹐然布情識之根﹐心識爲最。因心運已﹐得無不爲。道有存神宅﹐皆以心識爲用。卽未若無心捨損﹐直上九天﹐爲之大要﹞。安魂帶魄﹐神足而生﹝魂生於天﹐魄生於地﹐入胎成形﹐諸神居位。嬰兒在胞﹐善知人事﹐無息無聲﹐合於至理。旣出胎腹﹐六識潛萌﹐體襲五穀﹐貪恚並生。隨識所用﹐坐變癡盲﹐故《太微靈書》有還魂制魄法﹐皆須用心存思。若暫有忘捨﹐前功悉棄。此書並不載﹐蓋爲捨損心識﹞。形神相托﹐神形相成。口受外味以亡識﹐身受內役以喪情﹐神離形以散壞﹐形離神以去生。殊不知皮肉相應﹐筋骨乃成。肝合筋﹐其外爪﹔心合脈﹐其外色﹔脾合肉﹐其外唇﹔肺合皮﹐其外毛﹔腎合骨﹐其外發。咸傷筋﹐苦傷骨﹐甘傷肉﹐辛傷气﹐酸傷血﹝《玉華靈書》云﹕陽爲气﹐陰爲味。味歸形﹐形歸气﹐气歸精。精食气﹐形食味。味傷形﹐气傷精。初皆相因﹐後皆相反。初相生成﹐後皆克害。穀气盛﹐元气衰﹐卽反壯成老。常欲得春七十二日省酸增甘﹐以養脾气。夏七十二日省苦增辛﹐以養肺气。秋七十二日省辛增酸﹐以養肝气。冬七十二日省咸增苦﹐以養心气。季月末各取十八日省甘增鹹﹐以養腎气。但依此養生﹐亦可得三百歲矣。存神亦得奔於諸天﹐只得爲仙官爾﹐不得列於尊位﹞。

故聖人曰﹕先除欲以養精﹐後禁食以存命。是知食胎气﹐飲靈元﹐不死之道﹐返童還年。此蓋聖人之所重也。且夫一士專志﹐下學而上達﹕一夫有心﹐睹天道之不遠。學而無志謂之愚﹝《準玄籙》云﹕無志之夫﹐萬行不成矣﹞。不學不知謂之蒙﹝《玄元章》云﹕三生修道未具志﹐今生方遇《中黃》祕﹐若能閉得養形章﹐陰神永不奪人志。學道修行﹐大忌輕言泄事。縱得玉籙金章﹐終不成道。凡人遇異書奇術﹐皆天神助應﹐自是人愚慢其神理﹐難成道也。無分之人﹐永不相遇矣﹞。然三虫未去﹐子踐荊榛之田﹔當三虫已亡﹐自達華胥之國﹝《玄鏡章》云﹕華胥國者﹐非近非遠乎﹗非人境所知﹐非車馬所到。此國方廣數萬里﹐其國無寒熱﹐無虫蛇﹐無惡獸﹐國內人民盡處臺殿上﹐通諸天往來。人無少長﹐衣食自然﹐不知煙焰勞計之勤﹐不識耕桑農養之苦。所思甘膳﹐隨意自生。百味珍羞﹐盈滿堂殿。甘泉湧澑﹐注浪橫飛。九醞流池﹐自然充溢。人飲一盞﹐體生光滑。異竹奇花﹐永無凋謝。祥禽瑞獸﹐韻合宮商。一國人民﹐紘相崇敬。然其國境外有三十里﹐艸莽荊榛﹐四面充合。上有飛棘﹐羅覆數重﹔下有蒺梨﹐密布其地。欲遊是國﹐先度此中。不顧凡身﹐然可得入。少生悔意﹐終不見達。凡言三十里荊棘者﹐爲與三尸相持﹐身受虛羸寂寞﹐思食無味。等味及三虫亡後﹐身識沖和﹐情理安暢﹐冥心內境﹐自達胎仙。旣入華胥﹐方驗是迹。洞玄靈界﹐非凡所知﹞。顯章雲路﹐備述胎仙。知聖行之根源﹐辧仙官之尊位。至於霞衣羽服﹐玉館天廚﹐蓋爲志士顯言﹐聊泄天戒﹐非人妄告﹐殃爾明徵﹝準《玄元教令科》﹕凡是祕密天籙﹐不可妄開爾﹐當有滅門之禍。輕言泄事﹐陰神爲慢易玄科﹐天奪人志。𨿽欲學道﹐多逢難事隔塞也﹐大忌之﹞。密此聖門﹐必登雲路﹝《三天教》云﹕閉言之人﹐與道合神﹔天助其徳﹐有其玉骨。如此之人﹐修道必成無疑耳﹞

。愼無傳於淺學﹐誓莫示於斯文﹝學道無成﹐謂之淺學。妄傳此等﹐當有刑禍之殃。道教禁科﹐大忌違誓﹐兼獲罪無量﹐誡之﹞﹗慢而折神﹐輕言損壽﹝《玄格》曰﹕與人諍曲直尙減﹝弄﹞壽﹐況泄天章輕文傳示。彼旣受禍﹐此亦獲殃﹐家當橫難﹐身備刀光﹞。若非志士﹐無得顯言﹝夫志士學道﹐心迹無二﹐然可口傳﹐勿示文字﹞。總一十八章﹐列成一卷﹝一十八章者﹐爲人有五臟六腑﹐外有七竅顯應﹐故有十八章。不言九竅者﹐同於北斗九星﹐兩星不見。一卷者﹐萬行歸之於一﹐此皆事合形神﹐應於運理﹞。號曰《胎藏中黃經》。皆以篇目相銜﹐文句相繼。義精於成道﹐言盡於養生。行顯意直﹐事具文切。食气之理備載﹐歸天之道以成。援筆錄章﹐列篇於後

○內養形神章第一﹝此章五句﹐三十五言﹞

內養形神除嗜欲﹝《洞元經》云﹕修養之道﹐先除嗜欲﹐內合五神﹔次當絕粒﹐心不動搖﹐六腑如燭。常修此道﹐形神自足﹞﹐專修靜定身如玉﹝夫人心起萬端﹐隨物所動。常令靜居﹐不欲與眾混同﹐內絕所思﹐外絕所欲。恆依此道﹐元气自足﹞。但服元和除五穀﹝世人常以五穀爲肌膚﹐不知五穀壞身之有餘。今取春三月﹐淨理一室﹐著機案﹐設以厚暖牀席。案上常焚名香。夜半一气初生之時﹐乃靜心神﹐當叩齒三十六通﹐以兩手握固﹐仰臥瞑目。候常喘息出時﹐便合口鼓滿咽气﹐以咽入爲度﹐漸漸咽之。若入肚﹐卽覺作聲﹐以飽爲度﹐饑卽更咽。但當坦然服之﹐無所畏懼。气入後如口覺幹﹐卽服三兩盞胡麻湯﹐此物能潤腸養气。其湯法﹕取上好苣績三大升﹐去皮﹐九蒸九暴﹔又取上好茯苓三兩﹐細杵爲末。先下苣績末煎三兩沸﹐次下茯苓末﹐又煎數沸﹐卽入少酥蜜。渴卽飲一兩盞﹐兼

止思食。或四時枸杞湯﹐時飲一兩盞﹐亦善咽气﹐自得通暢。但覺腹中安和﹐咽气漸當流滑。一切湯水盡不要喫﹐自得通妙理。但服气攻盤腸糞盡﹐咽气自然如湯水直至臍下。初服气小便黃赤﹐勿怪怪也。心胸躁悶﹐亦勿懼。但心境不移﹐自合妙理。若不絕湯水﹐𨿽腹腸中滓盡﹐終不得洞曉是非。或若要絕水谷﹐只在自看任持﹐亦不量時限遠近。亦有一月﹐亦有五十日﹐亦有百日者﹐三丹田自然相次停滿。一月﹐下丹田滿﹐六十日﹐中丹田滿。九十日﹐上丹田滿。下丹田气足﹐臟腑不饑。中丹田气滿﹐體無虛羸。上丹田凝結﹐容貌充盛﹐三焦平實﹐永無所思﹐神凝體淸﹐方鑑是非。下丹田滿者﹐神气不泄﹔中丹田滿者﹐行步超越﹔上丹田滿者﹐容色殊絕。旣三部充實﹐自然身安道泰﹐乃可棲心聖境﹐襲息胎仙。此爲專气之妙門﹐求仙之捷徑也。若或食或斷﹐令人志散﹔好食諸味﹐難遣穀气。此二事者﹐習气之所疾﹐求仙之大病。《經》曰﹕咸美辛酸五臟病﹐津味入牙昏心境﹐致令六腑神气濁﹐百骸九竅不靈聖。人能堅守﹐禁絕嗜欲諸味者﹐九十日三丹田凝實﹔百日內觀五臟﹔三百日鬼怪不藏形﹐陰神不敢欺﹔千日名書帝錄﹐形入太微﹞。必獲寥天得眞籙﹝凡飛煉上升﹐爲下天仙官﹔存想無爲气神﹐修三一之道﹐得上天仙官﹔若眞子服胎息成者﹐得寥天升眞籙﹐千乘萬騎迎子﹐當獲中天眞尊﹞﹐百日專精食气足﹝謂三丹田气足也。凡食气吞霞﹐言是休糧﹐蓋非旦夕之功。先以徳行護身﹐次以除陰賊嗔怒。此學道之志也。陰賊未息﹐三虫不除﹐或行非教之事﹐不復成矣。故《太微玄章》曰﹕除嗜欲﹐去貪嗔﹐安五臟﹐神足矣﹞。

○食气玄微章第二﹝此章二十六句﹐一百八十二言﹞

食气玄微總五事﹝夫言玄微者﹐皆事理莫達﹐謂之玄妙。言五事者﹐但學絕粒﹐卽魂魄變攺﹐三尸動搖﹞﹐大關之要莫能知﹝夫人內行未成﹐不知諸魔相違﹐謂言道法無效﹐蓋不達眞正理也。若是先具內行人﹐只服津液﹐由得不饑﹐況於服气乎﹞。元气初服力尙微﹝夫服气爲有滓滯。至一七﹑二七已來﹐滓穢退出﹐漸覺體內虛弱﹐百節無力﹐但勿爲懼。緣元气未達腹胃中﹐所以覺虛弱。但咽气﹐使漸通流﹐日勝一日。但當堅志守一﹐候下丹田滿﹐頓無饑渴。假令未達﹐皮膚容色黃瘦﹐亦勿以爲畏﹐後當悅懌矣。如不專志兼食﹐行卽用气﹐無效也﹐亦愛數敗。此亦爲不具內行人卽如此。有愛緣牽心﹐彼自使敗﹞﹐要子將心運守之﹝《太元經》曰﹕凡休糧諸門甚多﹐學道至近須九年以下。無成者惟有服气﹐堅守百日﹐禁諸湯水。子心不動﹐三尸自除﹐永無敗矣。只爲學者浮心未定﹐居二疑之端﹐使心神動搖﹐三尸齊起﹐百思旣至﹐心迹難歸。𨿽服气﹐易爲退敗裏誠必不靈矣﹞。穀气未除子何別﹐气則難停而易泄﹝夫體服气﹐欲速達五臟﹐除湯藥外﹐諸物禁斷。四十九日﹐穀气自絕。若少食諸味﹐卽難遣穀气。若要用气﹐使內藏分明﹐當服此元气。經五十日﹐百物不食﹐閉目內想脾藏中气從心起﹐散至四肢﹐仰臥祝曰﹕中央戊己﹐內藏元气﹐黃色力堅﹐運之可治。丹陽莫辭﹐朱陰共議。得達四支﹐黃雲大起。每至五更雞初鳴時常候﹐莫令參差。如此二十七日﹐內見脾藏中气鬱鬱如黃雲﹐透過四支。後當使此气滅燭吹火。百步外便使之﹐如大風起﹐可以興黃雲閉彼形﹐人無見者。若不依五更初﹐及不能堅守﹐或則少一日﹐卽無效矣。此中黃閉气法﹞。或卽體弱而心虛﹐或卽藏虛而力劣﹝用气未達四肢﹐當有虛弱之患﹐但志之勿爲懼矣。《大洞經》云﹕守之如初﹐成道有餘﹞。一者上虫居腦宮﹝《洞神玄訣》﹕上虫居上丹田腦﹑心也﹐其色白

而靑﹐名彭居。使人好嗜欲﹑癡滯﹐學道之人宜禁制之。假令不絕五穀﹐常行此心﹐一年之外﹐上尸自終。人不知行﹐空絕五穀。若不絕貪欲﹐焉得虫終滅也﹞。萬端齊起搖子心﹐常思飲膳味無窮﹐想起心生若病容﹝學道者不得內行扶身﹐卻爲三虫所惑亂也﹞。二者中虫住明堂﹝《洞神玄訣》曰﹕中虫名彭質﹐其色白而黃﹐居中丹田。使人貪財好喜怒﹐濁亂眞气﹐使三魂不居﹐七魄流閉。《洞玄經》曰﹕無喜無怒﹐中尸大懼﹔不貪不欲﹔和气常足﹔坐見元陽﹐萬神來集﹞。遣子魂夢神飛揚﹐或香或美無定方﹐或進或退難守常﹐精神恍惚似猖狂﹐令子坐敗食穀糧﹐子若知之道自昌﹝怡然不易﹐其道自成也﹞。三者下尸居腹胃﹝下尸﹐其色白而黑﹐居下丹田﹐名彭矯。使人愛衣服﹐耽酒好色。但學道之人心識內安﹐三尸自死﹐永無敗矣﹞。令子淡泊常無味﹝若常守淡泊﹐三尸旣亡﹐永無思慮矣﹞。靜則心孤多感思﹐撓則心煩怒多起﹝服气未通﹐被三尸虫較力。或則多怒﹐或則多悲思﹐或則多嗜滋味﹞。使人邪亂失情理﹐子能守之三虫棄﹝《太上升玄經》曰﹕食气堅心﹐一月內一虫當死﹐二虫無托。人但能服气﹐志守三十日﹐上虫死﹔六十日﹐中虫死﹔九十日﹐下虫死﹔百日心不移﹐卽體康神淸﹐永永不敗。若或食或斷﹐令人志退﹐則無效也﹞﹐得見五牙九眞气﹝五牙﹐爲五行气﹐生子五臟中。九眞者﹐爲九天之道也。此五臟成﹐還應九天﹐所以五臟之气名九天也。元气成﹐當自別得五行之气﹐驅使無所不通也﹞。

○五牙咸惡章第三﹝此章六句﹐四十二言﹞

五牙咸惡辛酸味﹝若五味不絕﹐五臟靈气不生﹐終不斷思欲之想。但令水谷除﹐何慮不生五气﹖五气旣生﹐卽五情自暢

﹔五臟旣滿﹐元气自凝﹔元气旣凝﹐五神自見﹔五神旣見﹐賤惡人間﹐何世累之所能牽也﹞﹐爲有三虫鎭隨子﹐屍鬼坐待汝身死﹐何得安然不驚畏﹝三尸之鬼常欲人早終﹐在於人身中﹐求人罪狀﹐每至庚申日白於司命。若不驚不懼﹐不早修煉形神﹐制絕五穀﹐使年敗气衰﹐形神枯悴﹐縱使志若松筠﹐亦復無成矣。一朝命絕﹐悔恨何及﹞﹖勸子將心捨煩事﹝服气人大要者﹐靜持心神﹐止捨煩務。使三虫動而無效﹐神气行而有徵﹐自得五神獲安﹐妙理潛達﹞﹐超然自得煙霞志﹝能淸能淨﹐卽自得志潛明﹐超然洞悟﹐煙霞之暢﹐在乎目前﹞。

○煙霞淨志章第四﹝此章四句﹐二十八言﹞

煙霞淨志通神奧﹝若得水穀气除﹐自然諸脈通曉﹐五臟靈光生。縱捨自有深奧﹐故不可測也。靈光﹐神气也﹞﹐令子坐知生死道﹝若能制絕諸味﹐百日後無不成矣。自得眾靈潛伏。生死之路﹐備睹機椷﹐天外陰司之道﹐常知矣﹞。蒸筋暴骨達諸關﹐握固潛通開百竅﹝謹案《胎息志理經》云﹕凡服气五十日後﹐假令未絕水穀气﹐遇日色晴明時景﹐朗曜景正午時﹐當於室宇內淨軟牀席﹐散發於枕上﹐握固於兩脇之傍﹐然後叩齒七通﹐端心瞑目﹐似覺微悶﹐卽須用力握固﹐漸漸筋脈徐開﹐靈气潛通於骨肉之間﹐津液汗澤於皮膚之上﹐但當數數運用﹐自得顏色光悅﹐气力兼倍﹐發如新沐﹐髭若靑絲。如不解閉气煉形﹐使用元气行通於毛髮之間﹐自然每度鬢髮跳躑。若不得此術﹐𨿽復休糧長生﹐有同瓦礫艸木﹐無精光也﹞。

○百竅關連章第五﹝此章四句﹐二十八言﹞

百竅關連總有神﹝百竅通於百穴﹐百穴通於百脈。眼上二穴通於肝﹐肝脈通於心﹐故心悲則淚發於臉間。齶上雙穴通於鼻脈﹐鼻脈通於心脈﹐故心悲則鼻酸。鼻脈復通於腦脈﹐故腦熱則鼻幹。《洞神明藏經》云﹕百脈通流﹐百竅相望﹐百關相鎖﹐百節相連。故一穴閉則百病生﹐一脈塞則百經亂。故服气無疾﹐諸脈常自通暢。道人不死﹐胃腹無物停畱。鑑察吉凶﹐百神歸集於體﹐寒熱不近﹐元气調伏於身。毒物不幹﹐五臟靈神固護﹐狂獸不摶﹐土地常自衛持。隱現無難﹐骨肉合於玄化﹐卽何慮不通於聖智也﹞﹐由子驅除歸我身﹝百關九節﹐皆神宅也。臟腑無邪气所生﹐卽萬神歸集。邪气卽穀气是也。若正气流行﹐所有瘡痕點靨客气﹐自然消滅﹞。恬然得達自明眞﹝故得洞鑑昭然﹐足辧邪正之類﹞﹐自明眞道永長存﹝致形神於不死之門﹐升子身於九天之上﹞。

○長存之道章第六﹝此章四句﹐二十八言﹞

長存之道因專志﹝若不專不志﹐則難通於聖理也﹞﹐返荷三魂知不死﹝气通之後﹐當卽自荷形神﹐明不死之路也﹞。何物爲冤七七里﹝服气滓盡後﹐絕水谷﹐最切者在四十九日。漸漸當百脈洞達﹐返照如燭﹐俗心頓捨﹐五臟恬和。若不能堅持﹐前功並棄﹞﹐堅然愼守鹹酸味﹝少食諸味﹐難遣穀气﹞。

○咸美辛酸章第七﹝此章十句﹐七十言﹞

咸美辛酸五臟病﹐津味入牙昏心境﹝但是五味入牙﹐皆通於兩眼之穴﹐散沾於百脈之內﹐使穀气堅實﹐藏腹停畱。若求速達﹐請卓然斷絕也﹞。致令六腑神气衰﹐百骸九竅不靈聖﹝

爲神气不凝於丹田之中﹐靈光不照於臟腑之內﹞。子能愼守十旬終﹐諸脈洞然若明鏡﹝使功滿十旬﹐神气自當凝實﹐靈光煥耀如燭﹐無不洞達﹞。六腑明神不隱藏﹐與子言語說心境。﹝五臟神自見也﹞。滯子神功去路難﹐大都谷實偏爲病﹝若穀气不除﹐卽不見幽玄至理也﹞。

○谷實精華章第八﹝此章六句﹐四十二言﹞

谷實精華與靈隔﹐纏羅六腑昏諸脈﹝穀气精華化爲涎膜﹐纏羅五臟六腑﹑關節筋脈﹐故不可知。但是服气人經五六十日後﹐見腸胃中滓盡﹐將謂更無別物﹐不知穀气精華殊未出也。所以有思食慮散之意﹐反使情切心懸﹐不可堪忍﹐亦爲屍鬼所禍也。自後但有物如膿如血﹐或若壞脂﹐或若雞鴨糞﹐此乃穀气欲出﹐有此狀也。後更三二十日﹐又有異物如涎如膜﹐此則谷實精華之狀也。若先曾兼食服气﹐或斷或絕﹐經歷歲餘﹐一旦頓絕﹐還校便成。若無此物﹐亦不怪也。但無穀气﹐則諸脈洞達﹐反照如燭。《大洞經》云﹕初服气﹐人亦覺腸中滓盡﹐又見所食湯水﹐旋於腸中出﹐謂腹內更無別物﹐不知穀气未出也。穀气若盡﹐想更有何所思﹖形神如歸﹐豁然安泰﹐情無慮思﹐寂寞瘦弱等患疾亦何懼﹖退敗不進之憂必審而思之﹐無得退也。若能頓絕湯水﹐得三十日已來﹐卻退不能堅持﹐卽若穿井及紵﹐見水而不取也。一何痛也﹗﹞元神不返欲何依﹖子心未達焉能測﹝穀气未除於臟腑之間﹐神气不守於丹田之內﹐故道者昧然無知神功在近也﹞﹖可惜玄宮十二樓﹐那知返作三虫宅﹝若不修煉形神﹐身上宮室皆爲三虫之窟宅﹞。

○三虫宅居章第九﹝此章四句﹐二十八言﹞

三虫宅居三部裏﹝此虫常在三丹田內﹞。子能運用何憂死﹝但依聖人之言﹐用心修行﹐何殃累之所及也﹞﹖漂然鬱鬱常居此﹝元气常引內气周流身中﹐卽卻復丹田之內也﹞﹐自辯元和九仙气﹝穀气盡﹐卽自辧識元气也﹞。

○九仙眞气章第十﹝此章十二句﹐八十四言﹞

九仙眞气常自靈﹐三虫已死復安寧﹝《大洞元經》曰﹕三虫亡﹐神气昌。內照五臟中气﹐使之如神﹐若居世遊隱法﹐具在《胎息章》中說﹞。由子運動呼吸生﹝神气若足﹐呼吸運動﹐興起雲霧﹐自然得成﹐隱化無滯﹞。居在丹田內熒熒﹝服气成者﹐居在丹田中﹐凝結若雞子﹐炳煥如燭﹐光照數里﹐內無不見﹐是爲三丹田气﹐自然如此也﹞﹐筋骨康彊體和平﹝《三光經》曰﹕煉髓如霜﹐換骨如剛。服之千日﹐力倍於常。後能日馳千里﹐奔馬不及也﹞。心識怡然自暢情﹐思逸神髙心彩明﹝食气成者﹐心神常自暢悅。情髙思逸﹐棄賤人間也﹞。卻聞五味覺膻腥﹝觀五味﹐見滓敗。示五香﹐聞腥壞。尋苗見根﹐故有是聞﹐自然如此。爲天气達也﹐俱有此見﹞。肌膚堅白筋骸淸﹝《胎息章》中自有煉骨法﹐具載也﹞。地府除籍天錄名﹐坐察陰司役神明﹐內合胎仙道自成﹝入胎息至五百息﹐當入異境。地籍除名﹐三天錄仙。至千息﹐魂遊上境﹞。

○胎息眞仙章第十一﹝此章四句﹐二十八言﹞

胎息眞仙食气得﹐卻閉眞气成胎息﹝服气二百日﹐五臟虛

疏﹐方可學入胎息。準《九天五神經》云﹕先須密室無風﹐厚軟氈席﹐枕髙四指﹐才與身平。求一志人﹐同心爲道侶。然後捐捨心識﹐握固仰臥。情無所得﹐物無所牽。靈气漸開﹐心識怡然。初閉息﹐經十息至五十息﹑至百息﹐只覺身從一處﹐如在一房中。只要心不動移﹐凡一日一夜十二時﹐都一萬三千五百息。故《太微升玄經》云﹕气絕曰死﹐气閉曰仙﹔魄畱守身﹐魂遊上天。至百息後﹐魂神當見。其魄緣是陰神﹐常不欲人生。其神七人﹐衣黑衣﹐戴黑冠﹐秉黑璽。《洞神經》曰﹕爲之玄母。此神是陰尸之主。若見此神﹐子當謹心存念﹐祝曰﹕玄母玄母﹐吾尸之主。長骨養筋﹐莫離屍戶。吾與魂父﹐同遊天去。次當見魂父﹐三人各長一尺五寸﹐衣朱衣﹐戴朱冠﹐秉朱璽。當引上元宮諸腦神百餘人出。子當身見三丹田中﹐元气如白雲﹐光照洞達。當呼三魂名﹕一曰爽靈﹐二曰胎光﹐三曰幽精。得此三魂﹐陽神領腦宮神引子元神遊於上天。初出之時﹐只覺身從一黑房中出﹐當見種種鬼神形容﹕或偉大者數丈﹐或微小者如燕雀﹐或披髮若亂蓬﹐或開眼如張電﹐爲上界道路﹐皆是鬼神之過路。子但安心﹐無生懼意﹐亦須得良伴相助。緣元气上與魂神相應﹐若有懼心﹐元气當自口鼻出﹐卽子身不得去也。但一夕之中﹐令傍人自記喘息數。至息已﹐子當與三元神同遊上界也。其道當成﹐以後卽不得微有泄漏。大愼大愼﹗但不顧於物﹐鬼神伏徳﹞。羽服彩霞何所得﹖皆自五臟生云翼﹝後煉形上升﹐自成五色羽衣。《中天羽經》曰﹕輕輕狀蟬翼﹐璨璨光何極。蟬爲飲气乘露﹐故生羽翼。人服元气﹐而天衣不礙於體﹐卽可知也﹞。

○五臟眞气章第十二﹝此章十四句﹐九十八言﹞

五臟眞气芝苗英﹝《太華受經》曰﹕元气含化﹐布成六根。吉凶受用﹐應行相從。內气爲識﹐胎气爲神。子能胎息﹐復還童嬰。反魂五臟之始﹐先布於水。內有六腑﹐外應六根﹞﹐肝主東方其色靑﹝《太明五緯經》曰﹕肝主於木﹐生於水﹐克之於土。來自東方﹐其色蒼﹐受之於陽。潛伏此气﹐千息生光。但常用气﹐未至胎息。當存想靑气出之於左肋﹐但六時思之不輟。自子時常隔一時﹐至五十日﹐當見此气如靑雲。用此气可治一切人熱疾﹑時行臃腫﹑疥癬﹑急瘦。但觀前人疾狀﹐量其淺深﹐想此气攻之﹐無不愈差。如觀前人肝色枯悴﹐不可治也﹞。子但閉固千息經﹐靑气周流色自成﹝胎息經﹕千息爲內養﹐此气靑色﹐當自凝結﹞。心主南方其色赤﹐伏之千息赤色出﹝《太明五緯經》曰﹕心主於火﹐生之於木﹐克之於金。來自南方﹐其色赤光﹐受之於朱陽﹐爲夏天也。潛伏千息﹐當出心堂。常服气﹐未至胎息。每日午時﹐想赤气在心﹐大如雞子﹐漸漸自頂而出自散。咒曰﹕南方丙丁﹐赤龍居停。陰神避位﹐陽官下迎。思之必至﹐用之必靈。自此三咒之﹐能常行此气﹐存想五十日不闕﹐當有赤气如火光自見。用此气可治人一切冷病。當用气攻前人病時﹐其人面色帶靑卽不治﹐陰气不可治。凡存神气法﹐並不欲得遣人知﹞。肺主西方其色白﹐服之千息白色極﹝《太明五緯經》云﹕肺主於金﹐生之於水﹐克之於木。來自西方﹐其色白﹐澄淨微芒。功達千息﹐光徹洋洋。常服﹐每至醜時﹐存想肺間有气﹐狀如白珠﹐其光漸漸上注於眉間﹐後乃咒曰﹕西方庚辛﹐太微玄眞。內應六腑﹐化爲肺神。見於無上﹐遊於丹田。固護我命﹐用之成仙。急急如律令﹗存念一徧﹐如此四十九日﹐肺中有气如白雲自見。此气照地下一切寶物﹐及察人善惡﹐示表知裏。如不行存想五气法﹐服气三年﹐方見五臟內事。此緣不具眞行﹐使用不辧相克相生。如寒用心气﹐

緣是火气。如熱用腎气﹐緣是水气。不辧用气﹐卽無效也。《九气經》中亦不言气法﹐寥廓尙祕﹐況是人間也﹖﹞脾主中央其色黃﹐服之千息黃色昌﹝《太明五緯經》云﹕脾主於土﹐生之於火﹐克之於水。來自中方﹐其色黃。閉气千息﹐不敢伏藏。存想黃气﹐但一日一想﹐不限時節﹐亦無咒。其脾藏存之四十九日﹐自見此气﹐已後能用﹐可將身入墻壁﹐人盡不見﹞。腎主北方其色黑﹐服之千息黑色得﹝《太明五緯經》曰﹕腎主於水﹐生之於金﹐克之於火。來自北方﹐其色黑﹐微芒。伏之下元﹐主持命房。內有眞白﹐守之不忘。此五臟神气﹐但至五更初﹐各存想气色都出於頂上訖﹐卽止。亦不假一一別存想﹐兼不用咒亦得﹐只是較遲﹐滿百日方有效驗也﹞。驅役萬靈自有則﹝服气心志正﹐兼行內行﹐內外相扶。一年後﹐應是人間鬼怪﹑精魅﹑及土地神祇﹐並不敢藏隱。所到去處﹐地界神祗先出拜跪﹐常隨衛道者。陰司六籍﹐善惡具知﹐然亦不可便將驅使﹐緣未具三天眞籙﹐慮有損折。若入胎息得升身訣﹐且要遊人間﹐但依此經尸解法﹐然可遊世﹐卽無遮礙。不爾﹐未可忘道。若不務此術﹐但務化人矣﹐自他俱利﹞。乘服彩霞歸太極﹝《胎息伏陰經》曰﹕內息無名﹐惟行想成。若不行戒行入胎息﹐未得合神。《太微靈隱書》曰﹕凡人入胎息﹐遊人間﹐行尸解術﹐隨物所化﹐故有托衣衾所化者。常以庚辛日取庚時﹐於一淨室內焚名香一鑪﹐於所臥牀頭兼須設機案﹐上著香鑪﹐下著所拄者龍杖及履鞋等物﹐盡安置於頭邊。身衣不解﹐以衾蓋之﹐首西而臥。自念身作死人﹐當陰念此咒七徧﹐咒曰﹕太一玄冥﹐受生白雲。七思七召﹐三魂隨迎。代余之身﹐掩余之形。形隨物化﹐應化而成。急急如律令﹗此存念一食間﹐但依尋常睡。如當存念之﹐起一食久﹐輒不得與人語﹐若與人語﹐其法不成。如此常行四十九日﹐漸漸法成。後要作﹐不問行住坐臥﹐陰念

此咒七徧﹐隨手捉物﹐身便別處去。眾人只見所把之物﹐身將以死矣。後卻見物還歸本形。此法卽可以下界助身﹐不可以便行非法之事。大須護愼其法﹐大須隱默。若臥在牀上﹐但以被覆身﹐隱念一徧﹐便卻出入﹐只見所臥衾被是身﹐不見被形。若於財色畱心﹐當爲神理銷折矣﹞。

○太極眞宮章第十三﹝此章七句﹐六十三言﹞

太極眞宮住碧空﹐絳闕崇臺一萬重﹐玉樓相行列危峯﹝上界宮館﹐生於窈冥﹐皆有五色之气而結成。下界土地﹐皆是水气橫凝扶住﹐故不得自在﹐不得堅長﹐不得平正。上界以八珍爲土地﹐七寶爲用器。至於宮殿﹐七珍合成﹐有自然不運之力﹐無人功興動之用。上界以七珍精气爲日月﹐下界以陰陽純气爲日月。下界言一年三百六十日﹐是上界一日十二時也。《太黃經》曰﹕不食土地精﹐生居太一城。爲形神俱得去也﹞。瑤殿熒光彩翠濃﹝爲七珍翠彩煥爛﹐光徹內外無隱礙。千閣萬樓﹐互相影對﹐太仙眞人猶居此外也﹞。紅雲紫气常雍容﹐玉壁金梁內玲瓏﹝《玄宮玉堂經》曰﹕白玉爲壁﹐黃金爲梁﹐靑珊爲架﹐紅璧爲牀。進以九霄之膳﹐酌以八瓊之漿﹞。鳳舞鸞歌遊詠中﹝上界有天鳳舞鸞霄之歌﹐並是曲名也﹞。玉饌金漿意任從﹝《九宴玄廚經》曰﹕一日十進九霄之膳﹐七獻八瓊之漿﹐一日十進食﹐八獻酒﹞。九气眞仙位列崇﹝胎息得列九眞上仙﹞。

○九气眞仙章第十四﹝此章十句﹐七十言﹞

九气眞仙衣錦衣﹐綃縠云裳蟬帶垂﹝眞君衣瓊文錦﹑蟬縠

之衣也﹞。天冠搖響韻參差﹝冠搖眾佩﹐響韻五音﹐爲自然也﹞。九文花履錦星奇﹝九文錦爲履﹐其花零亂如眾星鉆壁也﹞。卻佩霓裳朝太儀﹝霓服﹐仙官朝裳。人初得仙﹐皆朝太儀眞君九天主也﹞。十方彩女執旌麾﹐百靈引駕玉童隨﹐前有龍幡後虎旗﹝前朱雀﹐後玄武﹐左靑龍﹐右白虎。皆是百靈之數﹞。羽服飄幹八气吹﹝八气﹐八方正气﹐先治道路也﹞。更上寥天入太微﹝太微都在第五天﹐金星輪朱華宮﹐亦太微﹐管下界生死籍部。每四時八節﹐申籍奏聞上界太微。凡此官吏﹐有四十萬眾大數﹞。

○太微玄宮章第十五﹝此章八句﹐五十六言﹞

太微直上寥天界﹐動靜風調鳴竽籟﹝太微上界所有風搖﹐皆如笙竽之韻﹐如極樂之所﹐自然如此也﹞。殿閣穹崇何杳隗﹝香隗﹐謂虛峻極也。殿閣重數甚多﹐橫壯尢麗也﹞。壽永衣輕人體大﹐九天各各皆相倍﹝九天羽服儀仗﹐各各相次加倍。羽衣轉輕﹐人體轉大。彩翠鮮華﹐日月轉邁長遠也﹞。是爲因心得自在﹝因心運身﹐得出三界﹞。靜理修眞爲聖人﹐九行門空列章戴﹝夫九行者﹐道人之窟宅﹐動息住持﹐不離其內。一者以慈湣爲衣﹐二者以止捨爲食﹐三者以正心爲乘﹐四者以專志爲才﹐五者以謙下爲牀﹐六者以順義爲器﹐七者以勤惠爲屋﹐八者以修空爲宅﹐九者以陰施爲業。修道之子﹐不持此九行﹐去道疏矣﹞。

○九行空門章第十六﹝此章十二句﹐八十四言﹞

九行空門至眞路﹐大道不與人爭怒﹐動息能持勿暫停﹐陰

神返照神常助﹝持心不息﹐其道易成﹞。諸行無心是實心﹐因心運得歸天去﹝無心之心﹐因心運心﹔𨿽無有心﹐還因心有﹞。除苟無心是謂眞﹝眾事曰苟﹐無事曰除﹐除心止念﹐萬行歸余﹞﹐自隨胎息入天門﹝胎息以善行爲要機﹐無念爲至路﹞。玄元正理內藏身﹐無曲潛形體合眞﹝《洞玄經》曰﹕心無曲﹐萬神足﹞。三部淸虛元气固﹐六腑翻成百萬神﹝三元靜﹐六腑調﹐眞气歸於眞行﹐二理相合。五臟六腑諸神﹐共有百萬﹐自然相和應也﹞。

○六腑萬神章第十七﹝此章十句﹐七十言﹞

六腑萬神恆有常﹝五臟六腑﹐百關九節﹐有神百萬﹐若日常淸淨修之﹐卽當自見﹞﹐元和淨治谷實盡﹝但以元气攻運﹐何穀气之不去﹞﹖大腸之府主肺堂﹝肺爲首三焦之主﹞﹐中有元神內隱藏﹝臟腑旣淨﹐萬神自藏。故《太明經》曰﹕大腸主肺也。鼻柱中央爲候色也。重十二兩﹐長一丈二尺﹐廣八寸﹐在臍左邊﹐曲疊積一十二盤。貯水谷一斗二升。主十二時。內有神﹐各具本色衣冠十二人。若除水穀气盡﹐元气自足﹐其神當見。各據本時﹐遞相更直﹐以衛修道之子也﹞。腎府當明內宮女﹐外應耳宅爲門戶﹝《內神經》曰﹕精主腎﹐腎爲後宮。內宮列女耳。腎之官承气於耳。左腎爲壬﹐右腎爲癸﹐循環兩耳門中。有神五百人﹐內有元神﹐守自都管兼主志。凡人好嗔怒﹐卽傷腎。腎傷卽失志﹐俱喪元神。故道者忌嗔怒﹐道成﹐內神常見於人當衛道者也﹞。膀胱兩府合津門﹐气海循環爲要路﹝膀胱是兩府气。腎合膀胱﹐乃受津之府﹐上應於舌根也。津液往來﹐常潤肥澤舌岸﹐以應兩膀胱气。若少不潤﹐服气人未成﹐當欲少語﹐以養津也。語多卽口漧﹐口漧難用气也。中

有神三百六十人﹐以應一年之數﹐气成當見。其神常抱無貪之行﹐故道者不貪﹐志合神理。《大洞升玄經》曰﹕行合神見﹐道成歸天。此神人﹐行胎息卽自出﹐常護衛人近道者也﹞。子當得見內神章﹐終身不泄神常助。

○勿泄天神章第十八﹝此章八句﹐五十六言﹞

勿泄天神子存志﹝終始不泄﹐天神助子﹞。凡是天章勿輕示﹐三十三篇世絕知﹐況復《中黃》祕中祕﹝道有《胎光經》三十三篇﹐禁絕不許妄傳泄﹐況玆中黃靈句﹐祕之特重﹐愼之愼之﹗﹞先禮三眞玉仙使﹐然後精心睹文字﹝《教令科》云﹕欲開示三眞等經﹐先須擇甲子日﹐淨室燒香﹐心存南華眞人﹐念三天眞君同開作證。首東作禮四拜﹐然後云﹕某爲求道﹐輒開九天大聖眞文﹐傳示一徧。故得百靈同助﹐身歸太無﹐名入天戶。不得示三人﹐切忌容易泄漏。若不依經教妄開示﹐如睹常文必有殃﹐責非淺﹐莫輕慢﹗﹞違教身罹非命殃﹐子孫受禍當須忌﹝餘殃明罰﹐世世子孫受禍。大忌大忌﹞﹗

卷十四三洞經教部經五

◎黃庭遁甲緣身經

道言昔於蕊珠宮中﹐聽黃庭妙義﹑《大道琴心靈篇》內固變化之道。人之受生﹐分靈道气﹐含和陰陽。逐戀聲色﹐爲滋味所惑﹐爲奢淫所誘﹐亡失正念﹐虛度壯年。焉知動靜出處﹐當依教修習﹐履歷妙行﹐以輔養其神﹐則身安靜﹐萬災不幹﹐邪魔不撓。存念善道﹐遠離惡道﹐往來出入﹐當呼今日日神姓名字云﹕某送我去來。如是呼之﹐乃行其道﹐直日神與人同行神道﹐眾惡不幹﹐能卻百鬼﹐不逢惡毒。又奏表上謁貴人﹐皆書符持懷中﹐三呼「直日之神﹐與我同行﹗」入疾病家﹑死生家﹐置符於懷中﹐遇陰日右畔﹐陽日左邊。若入山林避難者﹐三叩齒﹐直呼之神名字。並呼甲申神﹐山中鬼魅﹑狼虎之類﹐盡皆迸走。若辟除惡神鬼者﹐書六甲六乙符持行﹐並呼甲寅神﹐鬼皆散走。若入軍陣辟兵﹐卽書六丙六丁符﹐並呼其神姓名﹐仍呼甲午神名﹐兵刃不傷。若欲辟火者﹐書六壬六癸符﹐並呼其神﹐又呼甲子神姓名字云﹕與我同行﹗卽不被燒熱。若欲避水難者﹐書六戊六己符﹐並呼甲戌神﹐卽免水溺。若縣官口舌﹐書六庚六辛符﹐並呼其神姓名﹐又呼甲辰神﹐官符口舌悉皆解散。已上所言﹐書符帶之﹐祕之勿傳。假令甲子神姓王字文卿﹐

王自是姓﹐文卿是字。至癸亥他皆仿此。從神計八百七人﹐每日有一神當直。人能每日淸旦﹐三叩齒﹐誦直日之神名云﹕某君爲直日﹐與我俱行﹐使我所在﹐咸亨利貞﹗又每日三叩齒﹐誦本命神﹐須食之物﹐宜與本命神契﹐尢加福壽。更能於本命日﹐與本命神作大福利﹐吉慶尢甚。「某乞左靑龍孟章甲寅﹐右白虎監兵甲申﹐頭上朱雀陵光甲午﹐足下玄武執明甲子﹐月爲貴人入中央。」右此一首﹐常密念之令熟﹐勿令出聲﹐不要佗人知。若有縣官﹐或有殃害之气﹐軍陣險難之處﹐及入佗國未習水土﹐或遇疫病辰日﹐數數存念之。或入孝家臨屍見喪﹐亦入門一步誦一徧﹐叩齒三下﹐當誦三徧。此我法也。來日平覺﹐便念四海神名﹕

東海神名阿明﹐西海神名祝良﹐

南海神名巨乘﹐北海神名禺彊。

四海大神辟百鬼﹐蕩凶災﹐急急如律令﹗

《黃庭內景祕要六甲緣身經》曰﹕若人卒得疾﹐及癰尰﹑惡气﹑飛屍﹑百毒﹑惡夢之屬﹐便閉气誦甲午至戊戌止﹐畱气在上鬥中。上斗中者﹐在兩乳間也。閉气暗誦甲午至戊戌十徧﹐然後吐气﹐又誦甲子至戊辰止﹐畱气在下鬥中。下斗中气暗誦甲午至戊戌十徧﹐然後吐气﹐又誦甲子至戊辰止﹐畱气在下鬥中。下斗中者﹐臍中也。亦暗誦十徧﹐然後吐气﹐以治建八尺之質﹐含萬有之軀。外有四支﹑九竅﹐內有五臟﹑六腑﹐各有神主﹐精稟金火﹐气諧水木﹝五臟者﹐是五神之府﹐含生之器。神欲安﹐气欲寬﹐導養之妙﹞。

火則躁而禮﹐金則勇而義。躁與勇﹐義與禮﹐陰陽之數也。長陰則殺﹐長陽則生﹐生殺之數也。故抑躁行禮義則生﹐長勇

罷禮義則死。外行禮義﹐內安脾膽﹐導養之祕也。以忠孝爲先﹐不識其原﹐傷生之道。然知其本靈祕之術﹐若能安其神﹐煉其形﹐攝生得气﹐歸正背僞﹐出其恍惚﹐入其玄妙﹐辧補寫之理﹐誕延育之方﹐可升仙矣。子龜鏡焉﹐道在其中也。黃帝敬受靈訣﹐專精行之﹐未逾一紀而神猷先鑑﹐行气使心﹐精步逾玄﹐含靈契理﹐入水不溺﹐入火不焚﹐气運於內﹐神應於外﹐豈非至眞哉﹗謹具五臟玉軸圖於後。

○肺臟圖

治肺當用呬。呬爲瀉﹐吸爲補。夫肺者﹐兌之气﹐金之精﹐其色白﹐其象如懸磬﹐其神如白狩。肺主魄﹐魄化爲玉童﹐長七寸﹐持仗往來於肺臟。其神多怒者﹐蓋發於肺臟也。欲安其魄而存其形者﹐則當收思斂欲﹐含仁育義﹐不怒其怒﹐不聲其聲﹐息其生則含乎太和。肺合於大腸﹐上主於鼻。故人之肺有風則鼻塞也。色枯者﹐肺幹也。人鼻癢者﹐肺有虫也。人之多怖者﹐魄離於肺也。人之體生白點者﹐肺微也。人之多聲者﹐肺彊也。人之不耐寒者﹐肺勞也。好食辛者﹐肺不足也。顏色鮮白者﹐肺無他惡也。人大腸鳴者﹐肺气壅也。夫肺主商﹐肺有疾當用呬。呬﹐肺之气也。其气義﹐則瘳疾﹐義以安神。人有怨怒塡塞胸臆者﹐則呬而泄之﹐蓋自然之理也。向若不呬﹐必致傷敗。獲呬而獲生乎﹗故病用呬耳。夫人無苦﹐用呬者不祥也。夫肺處七宮驚門﹐主信﹐使人方正平直﹐習武先忠﹐則魄安形全也。且肺者﹐秋之用事。秋三月﹐天地气明﹐肅殺萬物﹐雀臥雞起﹐用安至精﹐公施抑怒攺息﹐兩相形長﹐秋之道也﹐逆之則傷肺。常以七月﹑八月﹑九月望旭旦﹐西面平坐﹐鳴天鼓七﹐飲玉漿三﹐然後瞑目﹐吸兌宮白气﹐入口吞之﹐以

補呬之損。肺以正白之用﹐以致玉童餞﹐則神安思彊﹐气全兆體﹐百邪不能殃之﹐兵刃不能害之﹐延年益壽﹐名飛仙耳。蓋所謂補寫神气﹐安息靈魄之所致哉。

○心臟圖

治心當用呵。呵爲寫﹐吸爲補。夫心者﹐離之气﹐火之精﹐其色赤﹐其象如蓮花﹐其神如朱雀。心主神﹐化爲玉女﹐身長八寸﹐持玉英﹐出入於心府也。其神躁而無準﹐人之暴急者﹐蓋發於心臟也。欲安其神而全其形者﹐則全忠履孝﹐輔義安仁﹐止其風﹐靜其急﹐自其熾﹐澄其神﹐而全其形﹐則合中和也。心合乎小腸﹐主其血脈﹐上於舌。人之血壅者﹐心驚也。舌不知味者﹐心虧也。上智者﹐心有七孔﹐中智五孔﹐下智三孔﹐明達者﹐心有二孔﹐尋常者有一孔﹐愚癡者無孔也。多忘者﹐心神離也。好食苦者﹐心不足也。多悲者﹐心傷也。重應者﹐心亂也。面靑黑者﹐心冰也。容色赤者﹐心無他惡也。夫心主徵﹐心有疾當用呵。呵者﹐心气也。理其气體﹐呵能靜其心而和其神﹐所以人之心亂者則多呵﹐蓋天全之候也﹐人皆爲而不知哉﹗向若不呵﹐當致憤怒者也。故心疾用呵﹐除邪气也。夫心處九宮驚門﹐主智﹐使人樂善好施﹐恭孝以修仁﹐則心和而形全也。且夫心者﹐夏之用事也﹐天地气交﹐萬物華結﹐亥寢丑起﹐無厭於養。英成實長﹐夏之徳也﹐逆之則傷心。常以四月﹑五月﹑六月弦朔淸旦﹐南面端坐﹐叩金梁九﹐漱玄泉三﹐靜思想﹐吸離宮之赤气﹐入口三吞之﹐以補呵之損﹐植其靈府﹐開心穴﹐餌離火﹐濯玉女﹐神平體安﹐眾殃不害﹐金火不能傷﹐治神之靈也。

○肝臟圖

治肝當用噓。噓爲瀉﹐吸爲補。夫肝者﹐震之气﹐水之精﹐其色靑﹐其象如懸匏。肝主魂﹐其神如龍﹐化爲二玉女﹑玉童﹐一靑衣﹐一黃衣﹐各長七寸﹔一負龍﹐一持玉漿﹐出入於肝臟也。其神好仁﹐人之行惠者﹐蓋發於肝也。欲安其魂而延其齡者﹐則當澤被芻棘﹐恩覃庶類﹐而後全其生﹐則合乎太淸者也。肝合於膽﹐上主於目。肝盛則目赤。又主於筋﹐肝虧則筋急。皮枯者﹐肝熱也。肌肉黑黯者﹐肝風也。好食醋味者﹐肝不足也。色靑者﹐肝盛也。手足汗者﹐肝無他惡也。毛髮枯者﹐肝傷也。夫肝主角﹐故肝有疾者﹐當用噓。噓者﹐肝之气也。其气仁也﹐故除毀痛。人之有傷痛者﹐則噓之以止痛﹐皆自然之驗也﹐豈不以爲靈哉﹖此之至理也﹐通玄之道。且肝之主春﹐春之用事。春三月﹐天地气生萬物﹐花葉繁茂﹐人及芻萌﹐順陽之道也﹐逆之傷肝也。傷之則毛骨不榮也。常以正月﹑二月﹑三月寅時東向平坐﹐叩齒三通﹐閉气七息﹐吸震宮之靑气三吞之﹐補噓之損﹐以享靑帝之祀﹐以致二童之饌。木精乘王﹐則肝歡寡憂﹐精之妙也。

○脾臟圖

治脾當用呼。呼爲瀉﹐吸爲補。夫脾者﹐坤之气﹐土之精﹐其色黃﹐狀如覆盆。脾主意﹐其神如鳳。化爲玉女﹐長六寸﹐循環於脾臟也。其神多嫉妒。人之疾妒﹐蓋起於脾臟也。土無正形﹐故妒之無準也。婦人則妒劇者﹐乘陰气也。欲安其神﹐則當去欲寡色﹐少思屏慮﹐長其土徳而後全其生也。脾合乎太

陰﹐脾連胃﹐上主於口﹐消穀之腑﹐如磨之轉﹐化生而入熟也。食不消者﹐脾不轉也﹐食堅硬之物﹐磨之不化也。人不欲食訖便臥﹐其脾則側﹐側則不轉﹐食堅物﹐生食不化﹐則爲宿食之患也。故食不調則傷脾﹐脾藏不調則傷質﹐質神俱損﹐則傷人之速﹐故人之不欲食生硬堅澀之物﹐全人之道也。人不欲食﹐爲脾中有不化食也。多惑者﹐脾識不安也。多食者﹐脾虛也。食不下者﹐脾塞也。無顏色者﹐脾傷也。好食甘者﹐脾不足也。顏色鮮滑者﹐脾無他惡也。夫脾主於中宮土也﹐故脾之有疾當用呼。呼者能引脾疾﹐故人之中熱者﹐呼之以驅熱溫之獘也。向若不呼﹐則熱气擁於內﹐陰气息於外﹐致憤悶之患﹐形何從而安哉﹖夫脾位寄於土宮﹐宮主義也。使人寬舒廣大﹐屈已濟人以利﹐不爭者也。且脾之無正形﹐寄王四季﹐隨六气助成萬物。脾育腸胃﹐義之道也。不以自專爲徳﹐不以物競爲功﹐長坤之理﹐逆之則傷脾。常以四季月末十八日旭旦﹐正坐中宮﹐禁气五息﹐鳴天鼓七﹐吸土宮之黃气﹐入口五吞之﹐補呼之損﹐飲玉醴以致神之和﹐以補於脾﹐以佐神气﹐則入山不畏虎狼﹐登險不懼顚蹶者﹐行气之精也。

○腎臟圖

治腎當用吹。吹爲瀉﹐吸爲補。夫腎者﹐陰之精﹐坎之气﹐其色黑﹐其象如圓石﹐其神如白鹿﹐兩頭化爲玉童﹐長一尺﹐出入於腎臟。其神和也﹐人之柔順者﹐蓋發於腎臟也。欲安其神﹐則當仁徳平廣﹐膏潤萬物﹐長其精﹐順其志﹐而後全其生形﹐則合乎太淸者也。腎合於骨﹐上主於齒。齒痛者﹐腎傷也。又主於耳﹐人之骨痛者﹐腎虛也。耳不聞聲者﹐腎虧也。齒多楚者﹐腎虛也。齒黑﹤齒肖﹥者﹐腎風也。耳痛者﹐腎气壅也。

腰不伸者﹐腎冰也。色黃者﹐腎衰也。容色紫光者﹐腎無他惡也。骨鳴者﹐腎贏也。夫腎主羽﹐人之有疾當用吹。吹者腎之气﹐能瘳腎之疾﹐故人之積气沖臆者﹐則彊吹也。腎气沈滯﹐吹徹則通。且腎者冬之用事﹐三月乾坤气閉﹐萬物伏藏﹐戌寢寅起﹐與玄陰並﹐外陰內陽以養骨齒﹐以治其神﹐逆之則傷腎。常以十月﹑十一月﹑十二月﹐面北平坐﹐鳴金梁七﹐飲玉泉三﹐吸玄宮之黑气﹐入口九吞之﹐以補吹之損﹐以符呦鹿呦鹿﹕《詩小雅鹿鳴》有「呦呦鹿鳴」句﹐該詩旨爲歡宴嘉賓。之詞﹐以致玉童之饌。益腎气﹐神和體安﹐則羣妖莫害﹐可致長生之道矣。

○膽髒圖

以前名五臟﹐加膽名六腑。膽亦受水气﹐與坎同道。膽有疾﹐當用嘻。嘻爲瀉﹐吸爲補。圖形已附在肝臟。夫膽者﹐金之精﹐水之气﹐其色靑﹐其象如懸瓠﹐其神龜蛇﹐化爲玉童﹐長一尺﹐戟其手﹐奔馳於膽。其神勇﹐人之勇決者﹐蓋發於膽髒也。欲安其神﹐當息忿寢爭﹐與仁輔義﹐其後全生也。膽合於膀胱﹐上主於毛髮。毛髮枯者﹐膽損也。發燥者﹐膽有風也。無懼者﹐膽洪大也。顏貌靑光者﹐膽無他惡也。爪甲幹者﹐膽虧也。毛焦者﹐膽熱也。無事淚出者﹐膽勞也。好酸者﹐膽不足也。夫膽寄於坎宮﹐使人觀智慕善﹐並邪去佞絕姦﹐治方直也。且膽者﹐生於金﹐金主於武﹐故多勇﹐且抑之大吉。夫膽乘陰之气﹐秉金之精﹐故主於殺。殺則悲﹐故人之悲者﹐金生於水﹐目中墜淚也。夫心主火﹐膽主水﹐火主辛﹐水主苦﹐所以人有獘者﹐卽言辛苦。故爲水火二气相背﹐則火得水而煎﹐陰陽交爭﹐水勝於火﹐故目淚出﹐淚流也。苦而出﹐故曰淚。

夫悲啼號泣﹐其聲稱苦者﹐爲淚出於膽﹐而以苦爲詞也。膽﹐水也﹐而主於陰﹔目﹐明也﹐而主於陽。陰從陽﹐故從目出。常以孟月﹐端居正北﹐思吸玄宮之黑气﹐入口九吞之﹐以補嘻之損﹐以食龜蛇之味﹐飲玉童之漿﹐然後神治體和﹐顚不能犯﹐邪莫之向﹐膽气所致也。

歧伯曰﹕夫人之受天地之元气生。气之來也謂之精﹐精之媾也謂之靈﹐靈之變也謂之神﹐神之化也謂之魂﹐隨魂往來謂之識﹐並精出入謂之魄﹐管主精魄謂之心﹐心有所從謂之情﹐情有所屬謂之意﹐意有所指謂之志﹐志有所憶謂之思﹐思而遠慕謂之慮﹐慮而用事謂之智。智者﹐乃識見者也﹐蓋精神﹑魂魄﹑意志﹑思慮﹑情智﹑見識之所用也。

抱朴子曰﹕一人之身含天地之象。具在身矣。則胸脇爲宮室﹐四支爲郊境﹐頭圓象天﹐足方象地﹐左目爲日﹐右目爲月。發爲星辰﹐齒爲金玉。大腸爲江河﹐小腸爲川瀆。兩乳﹑臍﹑膝爲五嶽﹐肝﹑腎﹑脾﹑肺﹑心爲五行。故修道者常理之﹐若不修緝﹐必致毀敗。營衛不通﹐血气不流﹐齒髮不堅﹐五臟不調﹐則傾化隨及。故至人修其未毀﹐治其無疾也。

卷十五三洞經教部經六

◎黃帝陰符經敍

《陰符》自黃帝有之﹐蓋聖人體天用道之機也。《經》曰﹕得機者萬變而愈盛﹐以至於王﹔失機者萬變而愈衰﹐以至於亡。厥後伊呂得其末分﹐猶足以拯生靈﹐況聖人乎﹖其文簡﹐其義玄。凡有先聖數家注解﹐互相隱顯。後學難精﹐𨿽有所主者﹐若登天無階耳。近代李筌﹐假托妖巫﹐妄爲注述﹐徒參人事﹐殊紊至源。不慚窺管之微﹐輒呈酌海之見。使小人竊窺﹐自謂得天機也。悲哉﹗臣固愚昧﹐嘗謂不然。朝願聞道﹐夕死無悔。偶於道經藏中得《陰符傳》﹐不知何代人制也。詞理玄邈﹐如契自然。臣遂編之﹐附而入注。冀將來之君子﹐不失道旨。

◎黃帝陰符經──張果注解

經曰﹕觀天之道﹐執天之行﹐盡矣﹝觀自然之道﹐無所觀也。不觀之以目﹐而觀之以心。心深微而無所不見﹐故能照自

然之性。性惟深微而能照﹐其斯謂之「陰」。執自然之行﹐無所執也。故不執之以手﹐而執之以機。機變通而無所系﹐故能契自然之理。夫惟變通而能契﹐斯謂之「符」。照之以心﹐契之以機﹐而「陰符」之義盡矣。李筌以「陰」爲「暗」﹐「符」爲「合」﹐以此文爲序首﹐何昧之至也﹞。故天有五賊﹐見之者昌﹝五賊者﹐命﹑物﹑時﹑功﹑神也。傳曰﹕聖人之理﹐圖大而不顧其細﹐體瑜而不掩其瑕。故居夷則遵道布徳以化之﹐履險則用權發機以拯之。務在匡天地﹐謀在濟人倫。於是用大義除天下之害﹐用大仁興天下之利﹐用至正措天下之枉﹐用至公平天下之私﹐故反經合道之謀﹐其名有五﹐聖人禪之﹐乃謂之賊﹔天下賴之﹐則謂之徳。故賊天之命﹐人知其天而不知其賊﹐黃帝所以代炎帝也。賊天之物﹐人知其天而不知其賊﹐帝堯所以代帝摯也。賊天之時﹐人知其天而不知其賊﹐帝舜所以代帝堯也。賊天之功﹐人知其天而不知其賊﹐大禹所以代帝舜也。賊天之神﹐人知其天而不知其賊﹐殷湯所以革夏命也。周武所以革殷命也。故見之者昌﹐自然而昌也。太公以賊命爲用味﹐以取其諭也。李筌不悟﹐以黃帝賊少女之命﹐白日上騰爲非也﹞。五賊在乎心﹐施行在乎天﹔宇宙在乎手﹐萬化生乎身﹝《傳》曰﹕其立徳明﹐其用機妙﹐發之於內﹐見之於外而已矣。豈稱兵革以作寇亂哉﹖見其機而執之﹐𨿽宇宙之大﹐不離乎掌握﹐況其小者乎﹖知其神而體之﹐𨿽萬物之眾﹐不能出其胸臆﹐況其寡者乎﹖自然造化之力而我有之﹐不亦盛乎﹖不亦大乎﹖李筌等以五賊爲五味﹐順之可以神仙不死。誣道之甚也﹞。天性﹐人也﹔人心﹐機也。立天之道以定人也﹝《傳》曰﹕人謂天性﹐機謂人心。人性本自玄合﹐故聖人能體五賊也﹞。天發殺機﹐龍蛇起陸﹔人發殺機﹐天地反覆﹝《傳》曰﹕天機張而不生﹐天機馳而不死。天有馳張﹐用有否臧。張則殺威行﹐馳

則殺威亡。人之機亦然。天以气爲威﹐人以徳爲機。秋冬陰气嚴凝﹐天之張殺機也﹐故龍蛇畏而蟄伏。冬謝春來﹐陰退陽長﹐天之馳殺機也﹐故龍蛇悅而振起。天有寒暄﹐徳亦有寒暄。徳刑整肅﹐君之張殺機也﹐故以下畏而服從。徳失刑偏﹐君之馳殺機也﹐故姦雄悅而馳騁。位有尊卑﹐象乎天地﹐故曰﹕天發殺機﹐龍蛇起陸﹐寇亂所由作﹔人發殺機﹐天地反覆﹐尊卑由是革也。太公﹑諸葛亮等以殺人過萬﹐大風暴起﹐晝若暝。以爲天地反覆﹐其失甚矣﹞。天人合徳﹐萬變定基﹝《傳》曰﹕天以禍福之機運於上﹐君以利害之機動於下﹐故有徳者萬變而愈盛﹐以至於王﹔無徳者萬化而愈衰﹐以至於亡。故曰天人合徳﹐萬變定基。自然而然也﹞。性有巧拙﹐可以伏藏﹝《傳》曰﹕聖人之性﹐巧於用智﹐拙於用力。居窮行險﹐則謀道以濟之﹔對彊與明﹐則伏義以退避之。理國必以是﹐用師亦以是﹞。九竅之邪﹐在乎三要﹐可以動靜﹝《傳》曰﹕九竅之用﹐三要爲機。三要者﹐機﹑情﹑性也。機之則無不安﹔情之則無不邪﹔性之則無不正。故聖人動以伏其情﹐靜以常其性﹐樂以定其機。小人反此﹐故下文云﹕太公爲三要﹐爲耳﹑目﹑口。李筌爲心﹐神﹑志﹐皆忘機也。俱失《陰符》之正意﹞。火生於木﹐禍發必克﹔姦生於國﹐時動必潰。知之修煉﹐謂之聖人﹝《傳》曰﹕夫木性靜﹐動而生火﹐不覺火盛﹐而焚其質。由人之性靜﹐動而生姦﹐不覺姦成而亂其國。夫明者見彼之隙以設其機﹐智者知彼之病以圓其利﹐則天下之人﹐彼愚而我聖。是以生者自謂得其生﹐死者自謂得其死﹐無爲無不爲﹐得道之理也。天生天殺﹐道之理也﹞。天地﹐萬物之盜﹔萬物﹐人之盜﹔人﹐萬物之盜。三盜旣宜﹐三才旣安﹝《傳》曰﹕天地以陰陽之气化爲萬物﹐萬物不知其盜。萬物以美惡之味饗人﹐人不知其盜。人以利害之謨制萬物﹐萬物不知其盜。三盜玄合於人心﹐三才

靜順於天理。有若時然後食﹐終身無不愈﹔機然後動﹐庶類無不安。食不得其時﹐動不得其機﹐殆至滅亡﹞。故曰食其時﹐百骸治﹔動其機﹐萬化安。人知其神而神﹐不知其神所以神也﹝《傳》曰﹕時人不知其盜之爲盜﹐只謂神之能神。《鬼穀子》曰﹕彼此不覺謂之神。蓋用微之功著矣。李筌不知此文意通三盜﹐別以聖人﹑愚人爲諭﹐何甚謬也﹞。日月有數﹐大小有定﹐聖功生焉﹐神明出焉﹝《傳》曰﹕日月有準﹐運數也﹔大小有定﹐君臣也。觀天之時﹐察人之事﹐執人之機﹐如是則聖得以功﹐神得以明。心冥理合﹐安之善也。筌以度數爲日月﹐以余分爲大小﹐以神气能生聖功神明﹐錯謬之甚也﹞。其盜機也﹐天下莫能見﹐莫能知也。君子得之固躬﹐小人得之輕命﹝《傳》曰﹕其盜微而動﹐所施甚明博﹐所行極玄妙。君子用之﹐達則兼濟天下﹐太公其人也。窮則獨善一身﹐夫子其人也。豈非擇利之能審乎﹖小人用之﹐則惑名而失其身﹐大夫種之謂歟﹖得利而亡義﹐李斯之謂歟﹖豈非信道之不篤焉﹞﹖瞽者善聽﹐聾者善視。絕利一源﹐用師十倍。三返晝夜﹐用師萬倍﹝《傳》曰﹕瞽者善於聽﹐忘色審聲﹐所以致其聰。聾者善於視﹐遺耳專目﹐所以致其明。故能十眾之功。一晝之中三而行之﹐所以至也。一夜之中三而思之﹐所以精也。故能用萬眾之人。李筌不知師是眾﹐以爲兵師﹐誤也﹞。心生於物﹐死於物﹐機在於目﹝《傳》曰﹕心有愛惡之情﹐物有否臧之用。目視而察之於外﹐心應而度之於內。善則從而行之﹐否則違而止之﹐所以勸善而懲惡也。筌以項羽昧機﹐心生於物﹔以符堅見機﹐心死於物。殊不知有否臧之用﹞。天之無恩而大恩生﹐迅雷烈風莫不蠢然﹝《傳》曰﹕天以凶象咎徵見人﹐人能儆戒以修徳。地以迅雷烈風動人﹐人能恐懼以致福。其無恩而生大恩之謂也。李筌以天地不仁爲大恩﹐以萬物歸於天爲蠢然。與《陰符》本

意殊背﹞。至樂性余﹐至靜性廉﹝《傳》曰﹕情未發謂之中﹐守中謂之常﹐則樂得其志而性有餘矣。性安常謂之自足﹐則靜得其志而廉常足矣。筌以奢爲樂性﹐以廉爲靜﹐殊乖至道之意﹞。天之至私﹐用之至公﹝《傳》曰﹕自然之理﹐微而不可知﹐私之至也。自然之功﹐明而不可違﹐公之至也。聖人體之亦然。筌引《孫子》云﹕視卒如愛子﹐可以之俱死。何也﹞﹖擒之制在气﹝《傳》曰﹕擒物以气﹐制之以機﹐豈用小大之力乎﹖太公曰﹕豈以小大而相制哉﹖筌不知擒之義﹐誤以禽獸。注解引云玄龜食蛇﹐黃腰啖虎之類﹐爲是悲哉﹞﹗生者死之根﹐死者生之根。恩生於害﹐害生於恩﹝生者﹐人之所愛﹐以其厚於身。太過則道喪﹐而死自來矣。死者﹐人之所惡﹐以其損於事。至明則道存。而生自固矣。福理所及謂之恩﹐禍亂所及謂之害﹐損己則爲物之所益﹐害之生恩也。筌引《孫子》用兵爲生死﹐丁公﹑管仲爲恩害。異哉﹞﹗愚人以天地文理聖﹐我以時物文理哲。人以虞愚﹐我以不虞聖。人以期其﹐我以不期其聖﹝《傳》曰﹕觀天之運四時﹐察地之化萬物﹐無所不知﹐而蔽之以無知﹐小恩於人﹐以蒙自養之謂也。知四時之行﹐知萬物之生﹐皆自然也。故聖人於我以中自居之謂也。故曰死生在我而已矣。人之死亡﹐譬如沈水自溺﹐投火自焚﹐自取滅亡。理國以道﹐在於損其事而已。理軍以權﹐在於亡其兵而已。故無死機則不死矣﹐鬼神其如我何﹖聖人修身以安其家﹐理國以平天下﹐在乎立生機。以自去其死性者﹐生之機也。除死機以取其生情者﹐死之機也。筌不天道﹐以愚人﹑聖人﹑體道愚昧之人而驗天道﹐失之甚也﹞。故曰沈水入火﹐自取滅亡﹝注在上矣﹞。自然之道靜﹐故天地萬物生﹝《傳》曰﹕自然之道﹐無爲而無不爲。動靜皆得其性﹐靜之至也。靜故能立天地﹐生萬物﹐自然而然也。伊尹曰﹕靜之至﹐不知所以生也﹞。天地之道浸﹐

故陰陽勝﹝《傳》曰﹕浸﹐微也。天地之道﹐體著而用微﹐變通莫不歸於正﹐微之漸也。微漸故能分陰陽﹐成四時。至剛至順之謂也﹞。陰陽相推﹐而變化順矣﹝《傳》曰﹕聖人變化順陰陽之機。天地之位自然﹐故因自然而冥之﹐利自然而用之﹐莫不得自然之道也﹞。是故聖人知自然之道不可違﹐因而制之﹝注在文上﹞。至靜之道﹐律曆所不能契﹝《傳》曰﹕道之至靜也﹐律曆因而制之﹐不能葉其中鳥獸之謂也﹞。爰有奇器﹐是生萬象﹔八卦甲子﹐神機鬼藏﹝《傳》曰﹕八卦變異之伎﹐從是而生。上則萬象﹐下則萬機。用八卦而體天﹐用九疇而法地。參之以气候﹐貫之以甲子﹐達之以神機﹐閉之以詭藏﹐奇譎之蕩自然也﹞。陰陽相勝之術﹐昭昭乎進乎象矣﹝《傳》曰﹕陰陽相勝之術﹐恆微而不違乎本﹐明之信可明﹐故能通乎精曜象矣﹞。

◎天機經﹝解《陰符》也﹞

敍曰﹕有機而無其人者敗﹐有其人而無其道者敗﹐故《易》曰「卽鹿﹐無虞。惟入於林中。君子幾不如捨﹐往吝。」故聖人觀其時而用其符﹐應其機而制其事﹐故能運生殺於掌內﹐成功業於天下者也。《易》曰「君子藏器於身﹐待時而動。」是以聖人保之於靈臺﹐以觀機變。捲之則自勝﹐舒之則勝人。察之則無形﹐用之則不極。《易》曰「陰陽不測之謂神。」而《陰符》象之矣。故聖人不測之符﹐陶均天下而無所歸怨矣。夫天爲地主﹐道爲徳君﹐故聖人奉地而法天﹐立徳而行道。舉天道而爲經首﹐明地以奉之。《易》曰﹕乃順承天﹐待時而動。

是故聖人將欲施爲﹐必先觀天道之盈虛﹐後執而行之。舉事應機﹐則無遺策。《易》曰「後天而奉天時。

○昌

夫聖人法地而奉天﹐立徳而行道。居天地道徳之間﹐建莫大之功者﹐未有不因五賊而成也。五賊者﹕其一賊命﹑其二賊物﹑其三賊時﹑其四賊功﹑其五賊神﹑皇帝王霸權變之道也。是以聖人觀其機而應之﹐度其時而用之﹐故太公立霸典而滅殷朝﹐行王風而理周室﹐豈不隨時應機﹐驅馳五賊者也﹖故聖人立本於皇王之中﹐應機於權霸之內。經邦治身﹐五賊者備矣﹐則天下望風而從之﹐竭其性命而無所歸其恩怨也。乃謂之曰﹕有道之盜﹐無形之兵。嗚呼﹗寇莫大焉。五賊在心﹐擒縱在手﹐治身佐世﹐莫尙於斯經云「見之者昌﹐」不亦宜乎﹖

○身

術曰﹕夫人心﹐身之主﹐魂之宮﹐魄之府。將欲施行五賊者﹐莫尙乎心。事有所圖﹐必合天道。此則宇宙𨿽廣﹐覽之只在於掌中﹔萬物𨿽多﹐生殺不離於術內。則明天地不足貴以遠﹑以厚﹐而況耳目之前乎﹖

○機

夫殺機者﹐兩朝終始之萌﹐萬人生死之兆。處云雷未泰之日﹐玄黃流血之時。故天之爲變也﹐則龍出於田﹐蛇遊乎路﹐此爲交戰之機﹐故曰龍蛇起陸。人之爲變也﹐則春行秋令﹐賞

逆罰忠﹐此爲顚墮之機﹐故曰天地反覆。天人之機同時而發﹐𨿽千變萬化﹐成敗之機定矣。

○藏

夫仁者必有勇﹐勇者不必有仁﹔智者能愚﹐愚者不必能智。故聖人時通則見其巧而建其功﹔時否則見其拙而昧其迹。故孔明《序》曰﹕太公八十﹐非不遇也﹐蓋審其主焉。嗚呼﹗性命巧拙之時﹐識達行藏之勢﹐可以觀變察機﹐運用五賊。所以然者﹐夫聖人所以深衷遠照﹐動不失機﹐觀天料人﹐應時而作。故《易》曰﹕知進退存亡而不失其正者﹐其惟聖人乎﹖

○靜

夫九竅者﹐在天爲九星﹔在地爲九州﹔在人爲九竅。九竅之气不正﹐故曰受邪。受邪則識用偏﹐識用偏則不可發機觀變。故九竅之急﹐在乎三要。太公曰﹕耳﹑目﹑口也。夫耳﹑目﹑口者﹐心之佐助也﹔神之門戶也﹔智之樞機也﹔人之禍福也。故耳無聰不能別其音﹐目無明不能見其機﹐口無度不能施其令。夫三要不精﹐上不能治國﹐下不能治家﹐況兵者乎﹖懸人之性命﹐爲國之存亡﹐靜動之間﹐不得無事﹐豈可輕而用之﹖

○人

夫火生於木﹐火發而木焚。國生於姦﹐姦深則國亂。亦猶蠶能作繭﹐繭成則殺其身﹔人能生事﹐事煩則害其命。非至聖不能修身煉行﹐防之於未萌﹐治之於未亂。夫十圍之木﹐起於

拱把﹔百仞之臺﹐起於足下。治小惡不懼﹐必成大禍。嗚呼﹗木不相摩﹐火無由出﹔國無亂政﹐姦無由生。有始有終﹐是非不動。能知之其惟聖人乎﹖

○安

萬物盜天地之精以生成﹐人盜萬物之形以禦用﹐萬物盜人之力以種植﹐彼此相盜﹐各獲其宜﹐俱不知爲萬物化。故能用機者﹐法此三事﹐以道之盜而賊於物。物亦知爲盜之道。所以然者﹐貴得其時也﹔貴得其機也。故曰合其時而食則百骸治﹐應其機而動則萬化安。乖時失機﹐則禍亂生也。

○神

老君曰﹕功成不有﹐爲而不恃。此全生立徳之本也。夫小人者﹐貪其財則以身徇利﹐愛其名則以力爭功﹐矜衒神迹而求神名﹐物共嫉之﹐必喪其命。欲益招損﹐是不神矣。夫君子建大功而不恃﹐防小禍於未萌﹐退己進人﹐推能讓物﹐物共戴之﹐故不奪其利。自發神智﹐不能爭物﹐物共讓之。不居其後﹐爲損招益﹐是以至神矣。故老君曰﹕爲者敗之﹐執者失之。誠哉言也﹗

○聖

假如千年一聖﹐五百年一賢﹐應日月之數所生而大小之人定矣。夫大人出世﹐應明徳而建聖功﹔小人當時﹐則廢正綱而生禍亂。故太公說於西伯知人望而已歸周﹔劉琨表於瑯琊識天

時而未離晉陵﹔母自死知明主之必興括﹐母不誅﹐見趙軍之必敗。故天道人事﹐賢者可以預知。佐非其人﹐夷於九族。故《易》曰﹕長子帥師﹐開國成家。小人勿用﹐必亂邦也。

○命

夫成敗之道未形﹐死生之機未發﹐小人能見﹐君子能知﹐則易見而難知﹐見近而知遠也。夫見機者則趨時而就利﹐皆不保其天年。知機者則原始而要終﹐固必全其性命。

○倍

瞽者善聽﹐神不離於耳﹔聾者善視﹐心不離於目。其爲聽也﹐神則專耳﹔其爲視也﹐心則專目。耳之與目﹐遞爲用師。當用之時﹐利絕其一。心之所主﹐則無事不精﹐猶有十倍之利﹐何況反覆以此用之﹖三思精誠一計﹐順時隱顯﹐應機行藏﹐以此用師﹐固萬倍之勝利。

○物

夫人之心﹐無故不動。生之與死﹐緣物而然。物動則心生﹐物靜則心死。生死之狀﹐其惟物乎﹖

○目

目者神之門﹐神者心之主。神之出入莫不遊乎目。故見機者莫不尙乎目﹐能知機者莫不尙乎心。

○蠢然

夫道不爲萬物而生春﹐萬物感春气而自生。秋不爲萬物而殺﹐萬物感秋气而自殺。其爲生也﹐不恃其恩﹐不求其報﹐故其恩大矣。其爲殺也﹐不恃其威﹐不求其懼﹐其威大矣。凡物﹐取而得之者小﹐不取而得之者大。故聖人不取。夫君王有道無道﹐則人民治亂之機。歌謠或樂或哀﹐則時年丰儉之兆。時人不能省察﹐天地乃降徵祥﹔或五云騰起﹐七曜變行﹐皆因國風﹐是以然矣。且宋君失徳﹐熒惑守心﹐及乎謝愆﹐退之三舍。用令儔古﹐皎在目前﹔以彼諭斯﹐豈勞心術﹖故智者悟於人事之初﹐而愚者晦於星象之後矣。

○生

老君以無爲有母﹐靜爲躁君。夫靜者﹐元气未分之初﹐形於元气之中﹐故能生天地萬物。亦猶人弘靜。其心不撓﹐則能生天下萬物也。

○勝

勝﹐浸長也。天地之道﹐各自浸長。天則長陽也﹐地則長陰也。陰陽相招﹐一晝一夜﹐遞爲君臣﹐更相制勝﹐故曰陰陽相勝。夫開國用師﹐必侵天道。亦猶金火相交﹐而非交不伏也。天且弗違﹐而況於人乎﹖

○順

《易》曰﹕剛柔相摩而生變化。變化不慝﹐故曰順也。夫人之育身治性﹐尙不可逆時爲之﹐而況經邦佐世之雄哉﹗

○契

至聖之道﹐窈然無爲。無爲則無機﹐無機則至靜。夫律曆之妙﹐動則能知。體旣虛無﹐莫得施其管術﹐亦猶兵者不失其機﹐不露其釁﹐𨿽有智士﹐從何制焉﹖

○象

奇器者﹐陰陽之故﹐能生萬物﹐亦猶人心能造萬事象矣。進前﹐象狀也。八卦六甲﹐鬼神機密之事﹐剛柔相制之術﹐昭昭乎前列其狀矣。

卷十六三洞經教部經七◎靈寶洞玄自然九天生神章經﹝一名《三寶大有金書》﹞

天寶君者﹐則大洞之尊神。天寶丈人﹐則天寶君之祖气也。丈人是混洞太無元髙上玉皇之气﹐九萬九千九百九十億萬气﹐後至龍漢元年化生天寶君。出書時號髙上大有玉淸宮。靈寶君者﹐則洞玄之尊神。靈寶丈人﹐則靈寶君之祖气也。丈人是赤混太無元無上玉虛之气﹐九萬九千九百九十九萬气﹐後至龍漢開圖﹐化生靈寶君。經一劫至赤明元年出書度人時﹐號上淸玄都玉京七寶紫微宮。神寶君者﹐卽洞神之尊神。神寶丈人﹐則神寶君之祖气也。丈人是冥寂玄通元無上玉虛之气﹐九萬九千九百九十萬气﹐後至赤明元年化生神寶君。經二劫至上皇元年出書時﹐號三皇洞神太淸太極宮。此三號𨿽年殊號異﹐本同一也﹐分爲玄﹑元﹑始三气而治三寶﹐皆三气之尊神﹐號生三气﹐三號合生九气。九气出乎太空之先﹐隱乎空洞之中﹐無光無像﹐無形無名﹐無色無緒﹐無音無聲。導運禦世﹐開辟玄通。三色混沌﹐乍存乍亡。運推數極﹐三气開光。气淸髙澄﹐積陽成天。气結凝滓﹐積滯成地。九气列正﹐日月星宿﹐陰陽五行﹐人民品物﹐並受生成。天地萬化﹐自非三元所育﹐九气所導﹐莫能生也。三气爲萬物之根﹐故三合成徳﹐天地之極也。人之受生

於胞胎之中﹐三元育養﹐九气結形﹐故九月神布气滿﹐能聲。聲尙神具﹐九天稱慶。太一執符﹐帝君品命﹐主籙勒籍﹐司命定算﹐五帝監生﹐聖母衛房﹐天神地祇﹐三界備守。九天司馬在庭東向讀《九天生神寶章》九過。男則萬神唱恭﹐女則萬神唱奉﹔男則司命敬諾﹐女則司命敬順。於是而生。九天司馬不下命章﹐萬神不唱恭諾﹐終不生也。夫人得還生於人道﹐濯形太陽﹐驚天駭地﹐貴亦難勝﹔天眞地神﹐三界齊臨﹐亦不輕也。當生之時﹐亦不爲陋也。所以能愛其形﹐保其神﹐貴其气﹐固其根﹐終不死壞而得神仙﹐骨肉同飛上登三淸﹐是與三气合徳﹐九气齊並也。但人得生而自不能尊其气﹐貴其形﹐寶其命﹐愛其神﹐自取死壞﹐離其本眞耳。《九天生神章》乃三洞飛玄之气﹐三合成音﹐結成靈文﹔混合百神﹐隱韻內名﹐生气結形自然之章。天寶誦之以開天地之光﹐靈寶誦之以開九幽長夜之魂﹐神寶誦之以制萬靈﹐太一誦之以具身神﹐帝君誦之以結形﹐九天誦之以生人﹐學士誦之以升天﹐鬼靈聞之以升遷﹐凡夫聞之以長存﹐幽魂聞之以開度﹐枯朽聞之以發煙﹐嬰孩聞之以能言﹐死骸聞之以還人。三寶神奧﹐萬品生根﹐故非鬼神所知﹐凡夫所聞也。夫學上道﹐希慕神仙﹐及得尸解﹐滅度轉輪﹐終歸仙道。形與神同﹐不相遠離﹐俱入道眞﹐而無此文﹐則胞胎結滯﹐死气固根﹔眞景不守﹐生气無津﹔九戶閡塞﹐體不生神﹐徒受一形。若寄气而行﹔學得此法﹐可坐致自然。三寶尊重﹐九天至眞﹐祕之大有九﹐重金格紫陽玉臺﹐自非天地一開﹐其文不出。元始禁書﹐非鬼神所聞。竊之者風刀萬劫﹐魂死無生。依科奉法﹐形神同仙。三元宮中宿有金名紫字﹐刻書來生應爲三淸神仙之人﹐當得此文。有其緣會﹐當賫金寶﹐奉師效心﹐依科盟受。閉心奉行﹐愼勿輕泄﹐風刀考身。修行之法﹐千日長齋﹐不關人事﹐諸塵漏盡﹐夷心默念﹐淸心執戒。

入室東向叩齒九通﹐調聲正气﹐誦詠寶章。誦之一過﹐聲聞九天﹔誦之二過﹐天地設恭﹔誦之三過﹐三界禮房﹔誦之四過﹐天王降仙﹔誦之五過﹐五帝朝眞﹔誦之六過﹐魔王束身﹔誦之七過﹐星宿停關﹔誦之八過﹐幽夜光明﹔誦之九過﹐諸天下臨﹐一切神靈莫不衛軒。一過徹天﹐胞原宣通﹔二過響地﹐胎結解根﹔三過神禮﹐魂門練仙﹔四過天王降仙﹐魄戶閉關﹔五過五帝朝眞﹐藏府淸涼﹔六過魔王伏諾﹐胃管生津﹔七過星宿朗明﹐孔竅開聰﹔八過幽夜顯光﹐三部八景﹐整具形神﹔九過諸天下臨﹐三關﹑五臟六腑﹑九宮﹑金樓玉室十二重門﹑紫戶玉蠙﹐三萬六千關節﹐根原本始一時生神。九徧爲一過。一過周竟﹐三界舉名五帝友﹐別稱爲眞人。十過通气﹐制禦萬靈﹐魔王保舉﹐列上諸天。百過通神﹐坐致自然﹐太一度符﹐元君受生。千過通靈﹐坐在立亡﹐仙童玉女﹐役使東西。萬過道備﹐馳騁龍駕﹐白日登晨。

元始天尊時靜處閒居﹐偃息雲宮黃房之內﹐七寶幃中。熙夷養素﹐空碧煉眞﹔耽咀洞惠﹐俯研《生神》﹔理微太混﹐嘯朗九天。是時飛天大聖無極神王﹐玉輔上宰四協侍晨﹐淸齋建節﹐侍在側焉。恁瓊顏而妙感﹐仰靈眸而開衿﹐竊神章而踴躍﹐餐天音而蒙生﹐敢乘機而悟會﹐冒靈盼而披心。於是飛天大聖無機神王前進作禮﹐稽首而言﹐上白天尊﹕

「賤臣幸會﹐得仰侍靈軒﹐不以短狹﹐叨濯冥津。重悟凝玄﹐位登神王。總禦生死﹐領括天仙。賞監七覺﹐遠覽遐方。雍觀上宰﹐對司侍晨。方當乘機應會﹐履九太陽﹐洞理陰符﹐撫掌兆民。大運將期﹐數終甲申。洪流蕩穢﹐凶災彌天。三官鼓筆﹐料別種人。考算功過﹐善惡當分。自赤明以來至上皇元年﹐依元陽玉匱﹐受度者應二十四萬人。開皇以後數至甲申﹐諸天選敍﹐仙曹空廢﹐官僚不充﹐遊散職司﹐皆應選人。

依元陽玉曆﹐當於三代更料有心積善建功﹑爲三界所舉﹑五帝所保﹑名在上天者﹐取十萬人以充其任。又當別舉一十二萬人以充儲官。如此之例﹕或以宿名玄圖﹔或骨像合仙﹔或以滅度﹐因緣轉輪﹔或以篤好三寶﹐善功徹天﹔或供養師寶﹐爲三官所稱﹔或修齋奉戒﹐功徳積感﹔或施散財寶﹐建立道堂﹔或救卹窮乏﹐載度天人﹔或爲三師建功充足﹐天官有名。考算簿錄﹐三官相應﹐皆逆注種名﹐上下有別﹐毫分無遺。又九幽之府被東華靑宮九龍符命﹐使拔九幽玉匱男女死魂﹐宿名有善﹑功徳滿足﹑應受開度者﹐取三十二萬人以充。甲申驅除之後﹐開大有之民。當此之時﹐生死交會﹐善惡分判﹐得過者眞爲樂哉﹗然三官相切﹐文墨紛紜﹐龍門受會﹐鳥母督仙﹐萬聖顯駕﹐晝夜無閒。功過平等﹐使生死無偏﹐此之昏鬧﹐亦臣之憂矣。大期旣切﹐觸事闕替﹐恆恐一旦受罹公門。伏聞天尊造大慈之化﹐垂憐蒼生﹔開九天之奧以濟兆民。明科有禁戒﹐非賤臣所可參聞。然大數有期﹐甲申垂終﹐運度促急﹐大法宜行。使有心者得於考算之中聞於法音﹐開示於視聽﹐勸化於未悟者也。緣玆上陳﹐懼觸天顏﹐願見哀湣﹐賜所未聞。」

於是天尊撫機髙亢﹐凝神遐想。仰誦洞章﹐嘯詠琳瑯。良久﹐忽然嘆曰「上範虛漠﹐理微大幽﹐道達重玄﹐气冠神霄﹐至極難言﹐妙亦難超。子旣司帝位﹐受任神王。飛天翼於瓊闕﹐四宰輔於明輪。遐盼極覽﹐領綜無窮﹐雍和萬化﹐撫料蒼生。今大運啟期﹐三五告辰﹐百六應機﹐陽九激揚﹐洪泉鼓波﹐萬災厲天。四宮選舉﹐以充種民。三代昏亂﹐善惡宜分﹐子當勞心兆庶﹐疲於三官興廢之際﹐事須開能﹐今以相委﹐其勉之焉﹗寶書妙重﹐九天靈音﹐施於上聖﹐非鬼神所聞。明眞有格﹐四萬劫一行。今冒禁相付﹐子祕之矣﹐愼勿輕傳﹗」登命九天司馬侍仙玉朗﹐開紫陽玉笈云錦之囊﹐出《九天生神玉章》。

四輔別位﹐五老監眞﹐太一命辰﹐玉帝唱盟﹐一依俯仰。明眞具典﹐南向長跪以付飛天無極神王。法事旣畢﹐諸天復位。

天尊重告飛天神王﹕「此九天之章乃三洞飛玄之气﹐三會成音結成眞文。混合百神﹐隱韻內名。故太一試觀﹐攝生十方﹐領會洞虛﹐啟誓丹靑。自無億劫﹐因緣宿名帝圖﹐不得參見。得眄篇目﹐九祖同仙。當采擇其人應爲仙者﹐七百年中﹐淸齋千日﹐賫金繒誓心﹐依盟以傳。愼之則享祚﹐漏之則禍臻。享祚則福延九祖﹐徳重山海﹔招禍則考流億劫﹐痛於毒湯﹐風刀相刑。可不愼之焉﹗」

○郁單無量天生神章第一

帝眞胞命元﹐元一黃演之气。

混合空洞气﹐飛爽浮幽寥。延康無期劫﹐眇眇離本條。苦魂沈九夜﹐乘晨希陽翹。大有通玄戶﹐郁單降晨霄。黃雲凝靈府﹐陰陽气象交。胞元結長命﹐惡根應化消。桃康合精延﹐二帝秀玉飄。灌漑胞命門﹐精練神不凋。九天命靈章﹐生神神自超。元君遏死路﹐司馬誦洞謠。一唱萬眞和﹐九徧諸天朝。稽首恭劫年﹐慶此榮舊苗。

○上上禪善無量壽天生神章第二

帝眞胎命元﹐洞冥紫戶之气。

無量結紫戶﹐气尊天中王。開度飛玄爽﹐凝化輪空洞。故根離昔愛﹐緣本思舊宗。幽夜淪遐劫﹐對盡大運通。帝眞始明精﹐號曰字元陽。嬰兒史伯華﹐結胎守黃房。斬根斷死戶﹐熙頤養嬰童。禪善導靈气﹐玄哺飛天芳。華景秀玉質﹐精練自成

容。務玄育尙生﹐羅列備明堂。太虛感靈會﹐命我《生神章》。一唱動九玄﹐二誦天地通。混合自相和﹐九徧成人功。大聖慶元吉﹐散華禮太空。諸天並歡悅﹐一切稽首恭。

○梵監須延天生神章第三

帝眞魂命元﹐長靈明仙之气。

須延總三云﹐玄元始气分。落落大範布﹐華京翠玉尊。明梵飛玄景﹐開度長夜魂。遊爽赴期歸﹐气气反故根。太帝號陽堂﹐字曰八靈君。九關回祿道﹐胎气生上元。陵梵度命籍﹐太一輔精延。泥丸敷帝席﹐三部八景分。魂生攝遊气﹐九轉自成仙。瑯瑯九天音﹐《玉章》生萬神。三徧列正位﹐气參八辰門。玄關遏死戶﹐靈鎭津液源。應會感靈數﹐明道潛回輪。慶此嬰兒蛻﹐稽首贊洞文。

○寂然兜術天生神章第四

帝眞魄命元﹐碭屍冥演由之气。

寂然無色宗﹐兜術抗大羅。靈化四景分﹐萬條翠朱霞。遊魄不顧反﹐一逝洞羣魔。神公攝遊气﹐飄飄練素華。榮秀椿劫期﹐乘運應靈圖。空洞生神章﹐瓊音逸九霞。一唱萬眞會﹐騫爽合成家。九轉景靈備﹐鬱鬱曜玉葩。兜術開大有﹐一慶享祚多。上聖回帝駕﹐嬰兒欻以歌。不勝良晨會﹐一切稽首和。

○波羅尼密不驕樂天生神章第五

帝眞藏府命元﹐五仙中靈之气。

翻翻五帝駕﹐飄飄玄上門。遊步黃華野﹐回靈驕樂端。采集飛空景﹐舊爽多不存。太微回黃旗﹐無英命靈幡。攝召長夜府﹐開度受生魂。公子輔黃寧﹐總錄具形神。玉章洞幽靈﹐五轉天地分。气煉元藏府﹐紫戶自生仙。數周眾眞會﹐啟陽應感繁。玉女灌五香﹐聖母慶萬年。三界並歡樂﹐稽首禮天尊。

○洞元化應聲天生神章第六

帝眞靈府命元﹐髙眞沖融之气。

應聲無色界﹐霄映冠十方。回化輪無影﹐冥期趣道場。靈駕不待轡﹐朗然生神章。空洞諒無崖﹐玄爽亦爲彊。練胎反本初﹐長乘飛玄梁。蘄畜喪天眞﹐散思候履常。斬伐胞樹滯﹐心遊超上京。願會旣玄玄﹐悟我理兼忘。界福九天端﹐交禮地辰良。混化歸元一﹐髙結元始玉。稽道儔靈運﹐長謝囂塵張。

○靈化梵輔大生神章第七

帝眞元府命元﹐髙仙洞笈之气。

玄會統無崖﹐混气歸梵輔。務猷運靈化﹐潛推無寒暑。乘數構眞條﹐振袂拂輕羽。瓊房有妙韻﹐泛登髙神所。圓輪無停映﹐眞仙森列序。上上霄衢邈﹐洞元深萬巨。秀葉翳翠霞﹐停蔭淸泠渚。遨玩怡五神﹐繁想嘯明侶。五難緣理去﹐衝心自怡處。爽魂隨本根﹐亹亹空中處。七誦重關開﹐豁滯非神武。運通由中發﹐髙唱稽首舉。

○髙虛淸明天生神章第八

帝眞華府命元﹐眞靈化凝之气。

淸明重霄上﹐合期慶雲際。玉章散衝心﹐孤景要靈會。煥落景霞布﹐神矜靡不邁。玉條流逸響﹐從容虛妙話。靈音振空洞﹐九玄離幽裔。感爽無凝滯﹐去畱如解帶。明識生神章﹐髙遊無終敗。玄景曜云衢﹐迹超神方外。應感無方圓﹐聊以運四大。研心稽首誦﹐眾聖共稱快。

○無想無結無愛天生神章第九

帝眞神府命元﹐自然玄照之气。

無結固無情﹐玄玄虛中澄。輪化無方序﹐數來亦叵乘。誰云無色平﹐峨峨多丘陵。冥心縱一往﹐髙期淸神徵。良遇非年歲﹐劫數安可稱﹖浮爽緣故條﹐反胎自有恆。靈感洞太虛﹐飛步霄上冰。津趣鼓萬流﹐潛凝眞神登。無愛固無憂﹐髙觀稽首升。

◎太極眞人頌二首

大道𨿽無心﹐可以有情求。佇駕空洞中﹐回盼翳滄流。淨明三界外﹐蕭蕭玉京遊。自無玄挺運﹐誰能悟冥陬﹖落落天漢澄﹐俯仰卽虛柔。七玄散幽夜﹐反胎順沈浮。冥期苟潛凝﹐陽九無虞憂。親此去來會﹐時復爲淹畱。外身而身存﹐眞仙會良儔。

亹亹玄中趣﹐湛湛淸縭波。代謝若旋環﹐椿水不攺柯。靜心念至眞﹐隨運順離羅。感應理常通﹐神適逮自䢐。淡遊初無

際﹐繁想洞九霞。飛根散玄葉﹐理反非有它。常能誦玉章﹐玄音徹霄霞。甲申洪災至﹐控翮王母家。永享無終紀﹐豈知年劫多﹖

卷十七三洞經教部經八

◎太上老君內觀經

老君曰﹕天地媾精﹐陰陽布化﹐萬物以生﹐承其宿業﹐分靈道一﹐父母和合﹐人受其生。始一月爲胞精﹐血凝也﹔二月爲胎形﹐兆胚也﹔三月陽神爲三魂﹐動以生也﹔四月陰靈爲七魄﹐靜鎭形也﹔五月五行分藏﹐以安神也﹔六月六律定腑﹐用滋靈也﹔七月七精開竅﹐通光明也﹔八月八景神具降﹐眞靈也﹔九月宮室羅布﹐以定精也﹔十月气足﹐萬象成也。元和哺食﹐時不停也。太一帝君在頭﹐曰泥丸君﹐總眾神也﹔照生識神﹐人之魂也﹔司命處心﹐納心源也﹔無英居左﹐制三魂也﹔白元居右﹐拘七魄也﹔桃孩住臍﹐保精根也﹔照諸百節﹐生百神也﹔所以周身神不空也。元气入鼻﹐灌泥丸也。所以神明形固安也。運動住止﹐關其心也﹔所以謂生有由然也。子內觀之﹐歷歷分也。心者﹐禁也﹐一身之主﹐禁制形神﹐使不邪也。心則神也﹐變化不測﹐無定形也﹐所以五藏藏五神也。魂在肝﹐魄在肺﹐精在腎﹐志在脾﹐神在心﹐所以字殊隨處名也。心者﹐火也﹐南方太陽之精﹐主火。上爲熒惑﹐下應心也。色赤﹐三葉如蓮花﹐神明依泊﹐從所名也。其神也﹐非靑非白﹐非赤非黃﹐非大非小﹐非短非長﹐非曲非直﹐非柔非剛﹐非厚非溥﹐

非圓非方﹐變化莫測﹐混合陰陽﹐大包天地﹐細入毫芒﹐制之則正﹐放之則狂。淸淨則生﹐濁躁則亡﹐明照八表﹐暗迷一方﹐但能虛寂﹐生道自常﹐永保無爲﹐其身則昌。世以無形﹐莫之能名。禍福吉凶﹐悉由之矣。所以聖人立君臣﹐明賞罰﹐置官僚﹐制法度﹐正以教人。人之難伏﹐惟在於心﹐心若淸淨﹐則萬禍不生。所以流浪生死﹐沈淪惡道﹐皆由心也。妄想憎愛﹐取捨去來﹐染著聚結﹐漸自纏繞﹐轉轉系縛﹐不能解脫﹐便至滅亡。猶如牛馬﹐引重趨泥﹐轉增陷沒﹐不能自出﹐遂至於死﹐人亦如之。始生之時﹐神源淸淨﹐湛然無雜。旣受納有形﹐形染六情﹔眼則貪色﹐耳則滯聲﹐口則耽味﹐鼻則受馨﹐意懷健羨﹐身欲輕肥﹐從此流浪﹐莫能自悟﹐聖人慈念﹐設法教化﹐使內觀己身﹐澄其心也。

老君曰﹕諦觀此身﹐從虛無中來﹐因緣運會﹐積精聚气﹐乘業降神﹐和合受生﹐法天象地﹐含陰吐陽﹐分錯五行﹐以應四時﹐眼爲日月﹐發爲星辰﹐眉爲華蓋﹐頭爲昆侖﹐布列宮闕﹐安置精神﹐萬物之中﹐人稱最靈﹐性命合道﹐當保愛之。內觀其身﹐誰尊之焉﹖而不自貴﹐妄染諸塵﹐不靜臭穢﹐濁亂形神。孰觀物我﹐何疏何親﹖守道全生﹐爲善保眞。世愚役役﹐徒自苦辛。

老君曰﹕從道受生謂之命﹐自一稟形謂之性﹐所以任物謂之心﹐心有所憶謂之意﹐意之所出謂之志﹐事無不和謂之智﹐智周萬物謂之慧﹐動以營身謂之魂﹐靜以鎭形謂之魄﹐流行骨肉謂之血﹐保神養气謂之精。气淸而駃謂之榮﹐气濁而遲謂之衛﹐總括百骸謂之身﹐眾象備見謂之形﹐塊然有閡謂之質﹐狀貌可則謂之體﹐大小有分謂之軀﹐眾思不得謂之神﹐莫然應化謂之靈﹐气來入身謂之生﹐神去於身謂之死﹐所以通生謂之道。道者﹐有而無形﹐無而有情﹔變化不測﹐通神羣生。在人之身﹐

則爲神明﹐所謂心也﹔所以教人修道﹐則修心也﹔教人修心﹐則修道也。道不可見﹐因生以明之﹔生不可常﹐用道以守之。若生亡則道廢﹐道廢則生亡。生道合一﹐則長生不死﹐羽化神仙。人不能保者﹐以其不內觀於心故也。內觀不遺﹐生道常存。

老君曰﹕人所以流浪惡道﹐沈淪滓穢﹐緣六情起妄而生六識。六識分別﹐系縛憎愛﹐去來取捨﹐染著煩惱﹐與道長隔﹐所以內觀六識因起﹐六識從何而起﹖從心識起。心從我起﹐我從欲起。妄想顚倒﹐而生有識。亦曰自然﹐又名無爲﹐本來虛淨﹐元無有識。有識分別﹐起諸邪見。邪見旣興﹐盡是煩惱。展轉纏縛﹐流浪生死﹐永失於道。

老君曰﹕道無生死﹐而形有生死。所以言生死者﹐屬形不屬道也﹔形所以生者﹐由得其道也。形所以死者﹐由失其道也。人能存生守道﹐則長存不亡也。

老君曰﹕人常能淸淨其心﹐則道自來居﹐道自來居則神明存身﹐神明存身則生不亡也。人常欲生而不能虛心﹐人常惡死而不能保神﹐亦猶欲貴而不肯用道﹐欲富而不肯求寶﹐欲疾而足不行﹐欲肥而食不飽也。

老君曰﹕道以心得﹐心以道明。心明則道降﹐道降則心通。神明之在身﹐猶火之在卮。明從火起﹐火自炷存﹐炷因油潤﹐油藉卮停。四者若廢﹐明何生焉﹖亦如明緣神照﹐神托心存﹐心由形有﹐形以道全。一物不足﹐明何依焉﹖所以謂之神明者﹐眼見耳聞﹐意知身覺﹐分別物理﹐微細悉知。由神以明﹐故曰神明也。

老君曰﹕所以言虛心也﹐遣其實也﹔無心者﹐除其有也。定心者﹐令不動也。正心者﹐使不邪也。淸心者﹐使不濁也。淨心者﹐使不穢也。此皆已有﹐今使除也。心直者﹐不反覆也。心平者﹐無髙低也。心明者﹐不暗昧也。心通者﹐不質礙也。

此皆本自然也。粗言數者﹐餘可思也。

老君曰﹕知道易﹐信道難﹔信道易﹐行道難﹔行道易﹐得道難﹔得道易﹐守道難。守道不失﹐身常存也。

老君曰﹕道也者﹐不可以言傳口受而得之﹐當虛心靜神﹐道自來也。愚者不知﹐乃勞其形﹐苦其心﹐役其志﹐躁其神﹐而道愈遠﹐而神愈悲。背道求道﹐怨道不慈。

老君曰﹕道貴長存。保神固根﹐精气不散﹐淳白不分。形神合道﹐飛升昆侖﹐先天以生﹐後天長存﹐出入無間﹐不由其門﹐吹陰煦陽﹐制魄抱魂。億歲眷屬﹐千載子孫﹐黃塵四起﹐騎牛眞人。金堂玉室﹐送故迎新。

老君曰﹕內觀之道﹐靜神定心﹐亂想不起﹐邪妄不侵﹐周身及物﹐閉目思尋﹐表裏虛寂﹐神道微深﹐外觀萬境﹐內察一心﹐了然明靜﹐靜亂俱息﹐念念相系﹐深根寧極﹐湛然常住﹐窈冥難測﹐憂患永消﹐是非莫識。

老君曰﹕吾非聖人﹐學而得之。故我求道﹐無不受持﹐千經萬術﹐惟在心志也。

◎洞玄靈寶定觀經

﹝靈者﹐神也﹐在天曰靈。寶者﹐珍也﹐在地曰寶。天有靈化﹐神用不測﹐則廣覆無邊﹔地有眾寶﹐濟養羣品﹐則厚載萬物。言此經如天如地﹐能覆能載﹐有靈有寶﹐功徳無窮。證得此心﹐故名靈寶。定者﹐心定也。如地不動。觀者﹐慧觀也。如天常照﹐定體無念﹐慧照無邊﹐定慧等修﹐故名定觀。﹞

天尊告左玄眞人曰﹝左者﹐定也。玄者﹐深妙也。眞者﹐

純也﹐一而無雜。人者﹐通理達性之人也。曰者﹐語辭也﹞﹕夫欲修道﹐先能捨事﹝進趣之心﹐名爲修道﹔一切無染﹐名爲捨事﹞。外事都絕﹐無與忤心﹝六塵爲外事﹐須遠離也。六塵者﹐色﹑聲﹑香﹑味﹑觸﹑法﹐更不染著﹐名爲都絕。境不來忤﹐心卽無惱。心不起染﹐境則無煩。心境兩忘﹐卽無煩惱。故名無與忤心﹞。然後安坐﹝攝澄煩惱﹐名之爲安。本心不起﹐名之爲坐﹞。內觀心起。若覺一念﹐起須除滅﹐務令安靜﹝慧心內照﹐名曰內觀。漏念未除﹐名爲心起。前念忽起﹐後覺則隨﹔起心旣滅﹐覺照亦忘﹐故稱除滅。了心不起﹐名之爲安。覺性不動﹐名之爲靜。故稱安靜﹞。其次𨿽非的有貪著﹐浮游亂想﹐亦盡滅除﹝眾心不起﹐妄念悉忘。亂想不生﹐何有貪著﹖故曰滅除﹞。晝夜勤行﹐須臾不替﹝晝之言淨﹐夜之言垢。垢淨兩忘﹐無有間替﹐故名不替﹞。惟滅動心﹐不滅照心﹝妄想分別﹐名曰動心。覺照祛之﹐故名爲滅。慧照常明無有間﹐故名不滅照心﹞。但凝空心﹐不凝住心﹝不起一切心﹐名空心。一切無著﹐名之不凝住心﹞。不依一法﹐而心常住﹝若取一法﹐卽名著相。心不取法﹐名爲不依。照而常寂﹐故爲常住﹞。然則凡心躁競﹐其次初學﹐息心甚難。或息不得﹐暫停還失﹝言習性煩惱﹐難可滅除。定力未成﹐暫停還失也﹞。去畱交戰﹐百體流行﹝心起染境﹐境來牽心﹐心境相染﹐故名交戰。妄念不息﹐百非自生﹐名曰百體流行﹞。久久精思﹐方乃調熟。勿以暫收不得﹐遂廢千生之業﹝定心不起﹐則契眞常。一念不收﹐千生遂廢﹞。少得淨已﹐則於行立坐臥之時﹝初得淸淨﹐正慧未生﹐故云少得淨已。四威儀之時也﹞。涉事之處﹐喧鬧之所﹐皆作意安﹝見一切諸相﹐爲涉之處。起一切諸心﹐名爲喧鬧之所也。息亂歸寂﹐名爲作意﹔恬淡得所﹐名之爲安也﹞。有事無事﹐常若無心﹔處靜處喧﹐其志惟一﹝有無雙遣﹐寂用俱忘

﹔萬法不二﹐名之惟一﹞。若束心太急﹐又則成病。气發狂顚﹐是其候也﹝偏心執靜﹐名曰束心。心外見相﹐名爲顚也﹞。心若不動﹐又須放任﹔寬急得所﹐自恆調適﹝從定發慧﹐名爲放任。定慧齊融﹐名曰得所。定多卽愚﹐慧多卽狂﹔定慧等用﹐名曰調適﹞。制而不著﹐放而不動﹔處喧無惡﹐涉事無惱者﹐此是眞定﹝寂而常照﹐照而常寂﹔空而常用﹐用而常空。得本元寂﹐故爲眞定﹞。不以涉事無惱﹐故求多事﹔不以處喧無惡﹐彊來就喧﹝習性塵勞﹐常須制禦﹐不可縱逸﹞。以無事爲眞宅﹐有事爲應迹﹝見本性空寂﹐故爲眞宅。慧用無邊﹐故爲應迹﹞。若水鏡之爲鑑﹐則隨物而現形﹝本心淸淨﹐猶如水鏡﹐照用無礙﹐萬物俱現。名爲現形﹞。善巧方便﹐惟能入定﹝諸法性空﹐寂無所起﹐故爲入定﹞。慧發遲速﹐則不由人。勿令定中急急求慧。急則傷性﹐傷則無慧﹝急求知見﹐眞定乃亡。貪著諸相﹐故云無慧﹞。若定不求慧﹐而慧自生﹐此名眞慧﹝心體寂靜﹐妙用無窮﹐故名眞慧﹞。慧而不用﹐實智若愚﹝了無分別﹐名之不用。韜光晦迹﹐故曰若愚﹞。益資定慧﹐雙美無極﹝寂照齊融﹐故云雙美無極﹞。若定中念想﹐多感眾邪﹐妖精百魅﹐隨心應見﹝爲心取相﹐諸相應生。一切邪魔﹐競來撓亂﹞。所見天尊﹐諸仙眞人﹐是其祥也﹝此爲諸相不可取著﹞。惟令定心之上﹐豁然無覆﹔定心之下﹐曠然無基﹝前念不生﹐故云無覆。後念不起﹐故曰無基﹞。舊業日銷﹐新業不造﹝宿習並盡﹐名曰舊業日銷。更不起心﹐故名新業不造﹞。無所掛礙﹐回脫塵籠﹝一切無染﹐故名無所掛礙﹔解脫無系﹐故云迥脫塵籠﹞。行而久之﹐自然得道﹝智照不滅﹐名曰行而久之。契理合眞﹐故云得道﹞。夫得道之人﹐凡有七候﹕一者心得定易﹐覺諸塵漏﹝心得淸淨﹐塵念盡知﹐故曰覺諸塵漏﹞。二者宿疾普銷﹐身心輕爽﹝眞气胎息﹐故疾盡瘳。體道合眞﹐身輕不老﹞。三

者塡補夭損﹐還年復命﹝骨髓堅滿﹐故塡補夭損。駐顏不易﹐名爲還年復命也﹞。四者延數萬歲﹐名曰仙人﹝長生不死﹐延數萬歲﹐名編仙籙﹐故曰仙人﹞。五者練形爲气﹐名曰眞人﹝得本元气﹐故曰練形爲气。正性無僞﹐故曰眞人﹞。六者練气成神﹐名曰神人﹝眞气通神﹐陰陽不測﹐故曰神人﹞。七者練神合道﹐名曰至人﹝眞神契道﹐故曰至人﹞其於鑑力﹐隨候益明﹝鑑力者﹐常照不息也。益明者﹐明明不絕也﹞。得至道成﹐慧乃圓備﹝若了本性﹐得道成眞﹐智慧圓明﹐萬法俱備﹞。若乃久學定心﹐身無一候﹐促齡穢質﹐色謝方空。自云慧覺﹐又稱成道者﹐求道之理﹐實所未然﹝通神合道﹐卽身得道眞。心證身亡﹐不離生死。《西升經》云﹕是故失生本﹐焉能知道源﹖﹞而說頌曰﹕

智起生於境﹐火發生於緣。各是眞動性﹐承流失道源。起心欲息知﹐心起知更煩。了知性本空﹐知則眾妙門。

◎老君淸淨心經

老君曰﹕夫道﹐一淸一濁﹐一靜一動。淸靜爲本﹐濁動爲末。故陽淸陰濁﹐陽動陰靜﹔男淸女濁﹐男動女靜﹔降本流末﹐而生萬物。淸者濁之源﹐靜者動之基。人能淸靜﹐天下貴之。人神好淸而心擾之﹐人心好靜而欲牽之。常能遣其欲而心自靜﹐澄其心﹐而神自淸﹐自然六欲不生﹐三毒消滅﹐而不能者﹐心未澄﹐欲未遣故也。能遣之者﹐內觀於心﹐心無其心﹔外觀於形﹐形無其形﹔遠觀於物﹐物無其物。三者莫得﹐惟見於空﹐觀空亦空﹐空無所空﹔旣無其無﹐無無亦無﹔湛然常寂﹐寂無

其寂﹔無寂寂無﹐俱了無矣﹐欲安能生﹖欲旣不生﹐心自靜矣。心旣自靜﹐神旣無擾。神卽無擾﹐常淸靜矣。旣常淸靜﹐及會其道﹐與眞道會﹐名爲得道。𨿽名得道﹐實無所得﹐旣無所得﹐彊名爲得。爲化眾生﹐開方便道。

老君曰﹕道所以能得者﹐其在自心。自心得道﹐道不使得。得是自得之道﹐不名爲得。故言實無所得。

老君曰﹕道不能得者﹐爲見有心。旣見有心﹐則見有身。旣見其身﹐則見萬物。旣見萬物﹐則生貪著。旣生貪著﹐則生煩惱。旣生煩惱﹐則生妄想。妄想旣生﹐觸情迷惑﹐便歸濁海﹐流浪生死﹐受地獄苦﹐永與道隔。人常淸靜﹐則自得道。於是而說偈曰﹕

天尊妙用常眼前﹐舉體動心皆自然。

息个動心看動處﹐動處分明無際邊。

邊際由來本性空﹐非觀心照得虛空。

自悟因緣無自性﹐翛然直入紫微宮。

宮中宮外光且明﹐萬法圓中一道平。

淸心淸鏡皎無礙﹐無礙無心心自在。

平等道平無有異﹐天堂地獄誰安置﹖

神旣內寂不虧盈﹐善惡若空何處生﹖

只爲凡夫生異見﹐彊於地上起縱橫。

縱橫遮莫千般苦﹐一一諦觀無宰主。

諦觀無主本無宗﹐只个因緣卽會中。

中間𨿽會常無會﹐放會無爲任物通。

若時有人知是經意﹐行住坐臥﹐若能志心念誦﹐深心受持﹐則能滅除無量一切宿障諸惡﹐冤家皆得和合﹐無受苦報。邪魔外道﹐道能降伏。告諸眾生﹐欲度厄難﹐各已淸淨﹐信受奉行。

卷十八三洞經教部經九

◎老子中經﹝上﹞﹝一名《珠宮玉曆》﹞

○第一神仙

經曰﹕上上太一者﹐道之父也﹐天地之先也。乃在九天之上﹑太淸之中﹑八冥之外﹑細微之內﹐吾不知其名也﹐元气是耳。其神人頭鳥身﹐狀如雄鷄﹐鳳凰五色﹐珠衣玄黃。正在兆頭上﹐去兆身九尺﹐常在紫雲之中﹐華蓋之下住。兆見之言曰﹕上上太一道君﹐曾孫小兆王甲。潔志好道﹐願得長生。

○第二神仙

經曰﹕無極太上元君者﹐道君也。一身九頭﹐或化爲九人﹐皆衣五色珠衣﹐冠九徳之冠﹐上上太一之子也。非其子也﹐元气自然耳。正在兆頭上紫雲之中﹐華蓋之下住。兆見之言曰﹕皇天上帝太上道君﹐曾孫小兆王甲好道﹐願得長生。養我育我﹐保我護我。毒虫猛獸﹐見我皆蟄伏﹐令某所爲之成﹐所求之得。太淸鄕﹐虛無裏﹐姓朱愚﹐名光﹐字帝鄕。乃在太微勾陳之內一星是也。號曰天皇太帝耀魄寶。兆常念之﹐勿忘也。人亦有

之﹐常存之眉間﹐通於泥丸﹐气上與天連。

○第三神仙

經曰﹕東王父者﹐靑陽之元气也﹐萬神之先也。衣五色珠衣﹐冠三縫﹐一云三鋒之冠。上有太淸云曜五色。治於東方﹐下在蓬萊山。姓無爲﹐字君鮮﹐一云君解。人亦有之﹐在頭上頂巓﹐左有王子喬﹐右有赤松子﹐治在左目中﹐戲在頭上。其精气上爲日﹐名曰伏羲。太淸鄕﹐東明裏﹐西王母﹐字偃昌。左目爲日月﹐在目爲日﹐右目爲月。目中童子﹐字英明。王父在左目﹐王母在右目﹐童子在中央﹐兩目等也。兆欲修眞﹐當念東王父﹑西王母﹑正在頭上﹐有三人並立﹐乃合日月精光﹐下念紫房﹑太一﹑絳宮﹑黃庭﹑太淵﹑丹田﹐行其眞气五周﹐施於腹中。復行气十二周﹐施於一身中。道畢﹐卽止朱雀闕門。闕門﹐兩乳是也。左乳曰君阿﹐右乳曰翁仲﹐當兩乳下有玉闕﹐天狗﹑天雞在其上﹐主晨夜鳴吠。

○第四神仙

經曰﹕西王母者﹐太陰之元气也。姓自然﹐字君思。下治昆侖之山﹐金城九重﹐雲气五色﹐萬丈之巓﹔上治北斗﹐華蓋紫房﹐北辰之下。人亦有之﹐在人右目之中﹐姓太陰﹐名玄光﹐字偃玉。人須得王父王母護之兩目﹐乃能行步﹐瞻視聰明﹐別知好醜﹐下流諸神﹐如母念子﹐子亦念母也。精气相得﹐萬世長存。夫人兩乳者﹐萬神之精气﹐陰陽之津汋也。左乳下有日﹐右乳下有月﹐王父王母之宅也。上治目中﹐戲於頭上﹐止於乳下﹐宿於絳宮紫房﹐此陰陽之气也。

○第五神仙

經曰﹕道君者﹐一也﹔皇天上帝中極北辰中央星是也。乃在九天之上﹐萬丈之巓﹐太淵紫房宮中。衣五色之衣﹐冠九徳之冠﹐上有太淸元气﹐云曜五色。華蓋九重之下﹐老子﹑太和侍之左右。姓制皇氏﹐名上皇徳﹐字漢昌。人亦有之﹐在紫房宮中﹐華蓋之下﹐元貴鄕﹐平樂裏﹐姓陵陽﹐字子明。身黃色﹐長九分﹐衣五色珠衣﹐冠九徳之冠。思之長三寸﹐正在紫房宮中﹐華蓋之下。其妻太陰玄光玉女﹐衣玄黃五色珠衣﹐長九分。思之亦長三寸﹐在太素宮中﹐養眞人子丹﹐稍稍盛大﹐自與已身等也。子能存之﹐與之語言﹐卽呼子上謁道君。道君者﹐一也。乘雲气珠玉之車﹐驂駕九極之馬﹐時乘六龍以禦天下。子常思之﹐以八節之日﹐及晦朔日﹐日暮夜半時祝曰﹕

天靈節榮眞人﹐王甲願得長生﹐太玄之一﹐守某甲身形﹐五藏君候﹐願長安寧。

○第六神仙

經曰﹕老君者﹐天之魂也﹐自然之君也。常侍道君在左方﹐故吾等九人﹐九頭君也。吾爲上首作王父﹐餘人無所作也。人亦有之﹐金樓鄕﹐小廬裏﹐姓皮﹐名子明﹐字藍藍。衣靑衣﹐長九分﹐把芝艸﹐持靑幡﹐侍道君在左方﹐從仙人仲成子。思之長三寸﹐常在已左方﹐正與已身等也。其妻素女﹐衣黃衣﹐長九分﹐思之亦長三寸。

○第七神仙

經曰﹕太和者﹐天之魄也﹐自然之君也。常侍道君在右方。人亦有之﹐烏擡鄕﹐姓角裏先生﹐字﹤漂寸﹥々。衣白衣﹐長九分﹐持金劍﹐捧白幡﹐侍道君在右方﹐從仙人曲文子。思之亦長三寸。起坐行止﹐常在已右。其妻靑腰玉女﹐衣靑衣﹐長九分﹐思之亦長三寸。

○第八神仙

經曰﹕泥丸君者﹐腦神也。乃生於腦﹐腎根心精之元也。華蓋鄕﹐蓬萊裏﹐南極老人泥丸君也﹐字元先。衣五色珠衣﹐長九分﹐正在兆頭上腦中﹐出見於腦戶目前。思之長九分﹐亦長三寸。兆見之言曰﹕南極老人﹐使某甲長生﹐東西南北﹐入地上天﹐終不死壞迷惑﹐上某甲生籍﹐侍於道君﹐與天地無極。

○第九神仙

經曰﹕南極者﹐一也﹐仙人之首出也﹐上上太一也﹐天之侯王太尉公也。主諸災變﹐國祚吉凶之期。上爲熒惑星﹐下治霍山。人亦有之﹐在長吳鄕﹐絳宮中元裏﹐姓李﹐名尙﹝一名常﹞﹐字曾子。衣絳衣﹐長九分﹐思之亦長三寸﹐在心中。其妻﹐玉女也﹐衣白衣﹐長九分﹐思之亦長三寸。常思心中有華蓋﹐下有人赤幘大冠﹐絳章單衣﹐名曰天侯﹐玉帶紫綬﹐金印玄黃。子能見之﹐徹視八方﹐千日登仙時。候視腦中﹐小童子見之是也。

○第十神仙

經曰﹕日月者﹐天之司徒﹑司空公也。主司天子人君之罪過﹐使太白辰星﹐下治華陰恆山。人亦有之﹐兩腎是也。左腎男﹐衣皂衣﹔右腎女﹐衣白衣﹐長九分﹐思之亦長三寸。爲日月之精﹐虛無之气﹐人之根也。在目中﹐故人之目﹐左爲司徒公﹐右爲司空公。兩腎各有三人﹐凡有六人。左爲司命﹐右爲司錄﹔左爲司隸校尉﹐右爲延尉卿。主記人罪過﹐上奏皇天上帝太上道君。兆常存之﹐令削去死籍﹐著某長生。屬太初鄕﹐玄冥裏。司錄﹐六丁玉女﹐字道明﹐皆在神龜上﹐乘紫雲气之車﹐驂駕雙鯉魚﹐字太成子。玄母﹐道母也。在中央﹐身之師也。主生養身中諸神﹐在五色雲气華蓋之下坐﹐戴太白明星明月之珠﹐光曜照一身中。常存以八節之夜﹐臥祝曰﹕司命司錄﹐六丁玉女﹐削去某甲死籍﹐更著某甲長生玉曆。

○第十一神仙

經曰﹕中極黃老者﹐眞人之府中斗君也﹐天之侯王﹐主皇后素女宮也。人亦有之﹐黃庭眞人﹐道之父母也﹐赤子之所生也﹐己吾身也。皇后者﹐太陰玄光玉女﹐道之母也﹐正在脾上中斗中也。衣五色珠衣﹐黃雲气華蓋之下坐﹐主哺養赤子。常思兩乳下有日月﹐日月中有黃精赤气﹐來入絳宮﹐復來入黃庭紫房中﹐黃精赤气塡滿太倉中﹐赤子當胃管中﹐正南面坐﹐飲食黃精赤气﹐卽飽矣。百病除去﹐萬災不幹。兆常思存之﹐上爲眞人。故曰同出而異名也。有注云﹕日月同出異名。太素鄕﹐中元裏﹐中黃眞人﹐字黃裳子﹐主辟穀﹐令人神明乍小乍大﹐常以雞鳴﹑食時祝曰﹕

黃裳子﹐黃裳子﹐黃庭眞人在於已。爲我致藥酒﹐松脯﹐粳糧﹐黍臛諸可食飲者﹐令立至。祝訖﹐瞑目有頃﹐閉口咽之

二七過﹐卽飽矣。

○第十二神仙

經曰﹕吾者﹐道子之也。人亦有之﹐非獨吾也。正在太倉胃管中﹐正南面坐珠玉牀上﹐黃雲華蓋覆之﹐衣五彩珠衣。母在其右上﹐抱而養之﹔父在其左上﹐教而護之。故父曰陵陽﹐字子明﹐母曰太陰﹐字玄光玉女。己身爲元陽﹐字子丹。眞人字仲黃﹐眞吾之師也。常教吾神仙長生之道﹐常侍吾左右﹐休捨太倉﹐在脾中與黃裳子共宿衛吾﹐給事神所當得﹐主致行廚。故常思眞人子丹正在太倉胃管中﹐正南面坐﹐食黃精赤气﹐飲服醴泉。元陽子丹長九分﹐思之令與己身等也。父母養之﹐乃得神仙。常自念已身在胃管中童子﹐服五色彩衣﹐坐珠玉之牀﹐黃雲赤气爲賬﹐食黃金玉餌﹐服神丹芝艸﹐飲醴泉﹐乘黃雲气五色珠玉之車﹐駕十二飛龍﹐二十四白虎﹐三十六朱鳥。思之九年﹐乘雲去世﹐上謁道君。吾之從官﹐凡三萬六千神﹐舉吾宗族﹐皆得仙道﹐白日升天。常以四時祠吾祖先﹕正月亥日雞鳴時祠郊廟﹔二月亥日祠社稷﹑風伯兩師﹔四月﹑五月申卯日﹑七月﹑八月己午日﹐十月﹑十一月卯戌日﹐四季月不祠。但解洿土公﹐逐去伏屍耳。郊在頭上腦戶中﹐廟在頂後骨之上﹐社在脾左端﹐稷在大腸窮﹐風伯在八門。八門者﹐在臍旁五城十二樓也。雨師在小腸窮﹐四瀆雲气出昆侖﹐弱水在胞中﹐諸神食廚在於太倉中。以次呼神名召之﹐勿忘也。

○第十三神仙

經曰﹕璇璣者﹐北斗君也﹐天之侯王也。主制萬二千神﹐

持人命籍。人亦有之﹐在臍中﹐太一君﹐人之侯王也。柱天大將軍﹐特進侯也。主身中萬二千神。中極鄕﹐璇璣裏﹐姓王﹐名陽﹐字靈子。冠三縫之冠﹐衣絳章單衣﹐長九分﹐思之亦長三寸﹐其大與自身等也。太一君有八使者﹐八卦神也。太一在中央﹐主總閱諸神﹐案比定錄﹐不得逋亡。八使者以八節之日上對太一﹐故臍中名爲太淵都鄕之府也。常以秋分之日案比﹝弄﹞之。齋戒沐浴﹐靜臥三日勿出。日三呼之﹐三日九呼之﹐常如此﹐諸神不得逋亡﹐名上仙籙﹐定爲眞人。故太一不得妄上白事﹐不吉則凶﹐但八使者耳。故以八節日﹑晦朔弦望日﹐右手拊臍二七﹐左手拊心三七﹐祝曰﹕

天靈節榮眞人﹐某甲願得長生﹐太玄眞一守某甲身形﹐五臟諸君侯願且安寧。公兆七徧﹐庶兆二七。明日平旦﹐復祝曰﹕

太一北極君﹐敬守告諸神﹐常念魂魄安寧﹐無離某甲身形。此所謂拘魂制魄者也。常以十二月晦日人定時﹐向月建太一於空室中﹐再拜﹐正坐﹐瞑目﹐祝曰﹕

五臟之君﹐魂魄諸神﹐某乞長生﹐無得離身。常與形合﹐同成爲一身。男女各三通。常以八節日於室中﹐向其王地再拜﹐瞑目﹐祝曰﹕

大道鴻涬鴻涬﹐天節之日﹐萬兆魂魄皆上諸天。眞人身與神合。某甲欲得長生﹐獨在空室之中﹐不豫死籍數。男女各三徧。常以十二月晦日﹐宿夜晝朝至平旦﹐於室中向寅地再拜﹐祝曰﹕

鴻涬鴻涬﹐某受大道之恩﹐太淸玄巓﹐願還某甲去歲之年﹐魂魄保身。男女各三通。

○第十四神仙

經曰﹕臍者﹐人之命也。一名中極﹐一名太淵﹐一名昆侖﹐一名特樞﹐一名五城。五城中有五眞人。五城者﹐五帝也。五城之外有八吏者﹐八卦神也﹔並太一爲九卿。八卦之外有十二樓者﹐十二太子﹐十二大夫也﹔並三焦神合爲二十七大夫。四支神爲八十一元士。故五城眞人主四時上計﹐八神主八節日上計﹐十二大夫主十二月以晦日上計﹐月月不得懈怠。卽免計上事﹐常當存念畱之﹐卽長生矣。故太一常以晦朔﹑八節日夜半時﹐五城擊鼓﹐集召諸神﹐校定功徳﹐謀議善惡。有錄者延命﹐眾神共舉﹔無錄者終亡﹐司命絕去生籍。故常以晦朔﹑八節之日夜欲臥時﹐念上太一﹑中太一﹑下太一﹑五城﹑十二樓眞人﹐祝曰﹕

天帝太一君﹐天帝太一君﹐敬存諸神﹐與之相親。司錄司命﹑六丁玉女﹐削去某死籍﹐著某生文﹐皆當言長生。

○第十五神仙

經曰﹕五城眞人者﹐五方五帝之神名也。東方之神名曰句芒子﹐號曰文始洪崖先生﹐東方蒼帝東海君也。南方之神名曰祝融子﹐號曰赤精成子﹐南方赤帝南海君也。西方之神名曰蓐收子﹐號曰夏裏黃公﹐西方白帝西海君也。北方之神名曰禺彊子﹐號曰玄冥子昌﹐北方黑帝北海君也。此皆後神也﹐天地人神等耳。風伯神名吒君﹐號曰長育。雨師神名馮修﹐號曰樹徳。諸神常當存念之﹐令與司命君﹑司錄君共削去某死籍﹐旣爲眞人長生矣。不與相知存念之﹐卽爲疾風暴雨﹐雷電霹靂﹐持子遠去﹐殺子之身﹐埋子深山﹐投子深淵﹔或爲毒气所中﹐眾鬼害人。子欲爲道﹐宜致敬之。此神能害人﹐王者之治﹐不可不知也。中央之神名曰黃裳子﹐號曰黃神彭祖﹐中央黃帝君也。

與中太一並治﹐度人命﹐愛養善人﹐成就人﹐常侍黃天眞人。人亦有之﹐常侍眞人﹐名曰子丹﹐給神所得。兆欲志道﹐常思念之﹐卽不饑渴﹐長生久視﹐上爲眞人﹐能致行廚﹐役使鬼神。社稷﹑河伯之神﹐名曰馮夷﹐號曰元梁使者。

○第十六神仙

經曰﹕八卦天神下遊於人間﹐宿衛太一﹐爲八方使者﹐主八節日上計﹐校定吉凶。乾神字仲尼﹐號曰伏羲﹔坎神字大曾子﹔艮神字照光玉﹔震神字小曾子﹔巽神字大夏候﹔離神字文昌﹔坤神字揚翟王﹐號曰女媧﹔兌神字一世﹝注一云字八世﹞。常以八節之日存念之﹐其神皆在臍中﹐令人延年。

○第十七神仙

經曰﹕丹田者﹐人之根也﹔精神之所藏也﹔五气之元也﹔赤子之府﹐男子以藏精﹐女子以藏月水﹔主生子﹐合和陰陽之門戶也。在臍下三寸﹐附著脊膂﹐兩腎根也。丹田之中﹐中赤﹐左靑﹐右黃﹐上白﹐下黑﹐方圓四寸之中。所以在臍下三寸者﹐言法天﹑地﹑人。天一﹑地二﹑人三﹑時四﹐故曰四寸﹔法五行﹐故有五色。淸水鄕﹑敖丘裏﹑丹田名藏精宮。神姓孔﹐名丘﹐字仲尼﹐傳之爲師也。兆常以夜半存心之﹐赤气上行至絳宮﹑華蓋﹐各右繞之。太一入黃庭﹐滿太倉﹐養赤子﹐復入太淵﹐忽忽不知所在。復念太一﹐气還入丹田中止。常念太一玄光道母養眞人子丹﹐正吾身也﹐自兆名也﹐勿忘之。

○第十八神仙

經曰﹕大腸﹑小腸爲元梁使者﹐主逐捕邪气。三焦關元爲左社右稷﹐主捕姦賊。上焦元气上入頭中爲宗廟﹐兆身與天地等也。天地萬物不可犯觸也﹐天地之神則知之矣﹐而人身體四支﹐亦不可傷也。有痛癢者﹐神亦知之。由是言之﹐昭然明矣。天不可欺﹐地不可負﹐修身愼行﹐勿令懈怠也。兆欲除邪气﹐治百病﹐啄齒二七過﹐祝曰﹕

左社右稷﹐元梁使者﹐逐捕災殃﹐急急如律令﹗五咽一咒﹐三十咽止。一日一夜三百六十咽﹐三十日邪气去﹐六十日小病愈﹐百日大病愈﹐三虫皆死﹐三尸走出﹐面目生光﹐與神爲友。六祝一止﹐十二爲之一周。

○第十九神仙

經曰﹕兩腎間名曰大海﹐一名弱水。中有神龜﹐呼吸元气﹐流行作爲風雨﹐通气四支﹐無不至者。上有九人﹐三三爲位。左有韓眾﹐右有範蠡﹐中有太城子﹔左爲司徒公﹐右爲司空公﹐中有太一君﹔左有靑腰玉女﹐右有白水素女﹐中有玄光玉女。玄光玉女者﹐道元气之母也。左有司錄﹐右有司命﹐風伯雨師﹐雷電送迎﹐仙人玉女﹐宿衛門戶﹐故名曰太淵之宮。先正紫房宮太一玄女赤子﹐故玄女常戴太白明星﹐耳著太明之珠﹐光照一身中﹐卽延年而不死也。

○第二十神仙

經曰﹕胃爲太倉﹐三皇五帝之廚府也。房心爲天子之宮﹐諸神皆就太倉中飲食﹐故胃爲太倉﹐日月三道之所行也。又爲大海﹐中有神龜。神龜上有七星北斗﹐正在中央。其龜黃色﹐

狀如黃金盤﹐左右日月照之。故臍下爲地中﹐中有五嶽四瀆﹐水泉交通﹐昆侖弱水﹐沈沈滉滉﹐玄冥之淵也。日月之行﹐故天晝日照於地下﹐萬神皆得其明。人亦法之﹐晝日下在臍中﹐照於丹田﹐臍中萬神皆得其明也。夜日在胃中﹐上照於胸中﹐萬神行遊嬉戲﹐相與言語﹐故令人有夢也。天不掩人不備﹐故召其神問善惡吉凶之事﹐令賢者自愼也。夜月在臍中﹐下照於萬神﹔晝月在胃中﹐上照胸中萬神。更相上下﹐無有休息。故胃中神十二人﹐諫議大夫名曰黃裳子﹑黃騰子﹑中黃子﹐主傅相太子﹔玄光玉女主取金液﹑神丹﹑芝艸﹑玉液﹑松脯諸可飲食者﹐立至矣。

○第二十一神仙

經曰﹕兆審欲得神仙﹐當知天地父母赤子處。兆汝爲道﹐不可不知此五神名也﹐當自苦耳。知之﹐行之﹐堅守之﹐常念之﹐卽神仙矣﹗《經》中俱有﹐但當心解耳﹗旣知其神﹐當須得太一神丹金液﹐乃得神仙耳。諸神元气﹐虛無無爲﹐自然爲聖人耳﹐不爲俗人所施也。兆不能服神丹金液﹐勞精思念﹐當自苦耳﹗故謂兆汝晝日常念臍中有日﹐赤黃精气光明照於臍中﹐胃中有月﹐白光赤黃精气塡滿胃中﹔暮臥念日在胃中﹐赤黃精气光明照於胸中﹐月在臍中﹐赤黃白光精气﹐照於臍中。以此爲常﹐萬世無止。

○第二十二神仙

經曰﹕頭髮神七人﹐七星精也﹐神字錄之。兩目神六人﹐日月精也﹐左目字英明﹐右目字玄光。頭上神三人﹐東王父也。

腦戶中神三人﹐泥丸君也。眉間神三人﹐南極老人元光天靈君也。兩耳神四人﹐陰陽之精也﹐字嬌女。鼻人中神一人﹐名太一﹐字通廬﹐本天靈也。口旁神二人﹐廚宰守神也。口中神一人﹐太一君也﹐字丹朱。頤下神三人﹐太陰神也。頸外神二人﹐玉女君也。兩手中神二人﹐太陽之精也﹐字魂陰。項中神二人﹐字上間也。肩背神二人﹐少陰少陽之精也﹐字女爵。胸中神二人﹐虎賁神也。兩乳下﹐日月也﹔日月中有太神各一人﹐王父母也。兩腋下神二人﹐魂魄兆神也。小腹中神二人﹐玉女也。兩褷內神二人﹐亦玉女也﹐字陰隱。兩脛神二人﹐金木神也﹐字隨孔子。兩足神二人﹐太陰之精也﹐字柱天力士。頭髮神字祿之﹐兩耳神字嬌女﹐兩目神字英明﹑玄光﹐鼻孔中神字通廬﹐口神字丹朱﹐肩背神字朱雀﹐一云字女爵﹐兩手神字魄陰﹐上元神字威成子﹐中元神字中黃子﹐下元神字明光子﹐一云字命光﹐陰神字窮英﹐兩褷神字陰隱﹐兩膝神字樞公。兆欲臥﹐瞑目﹐從上次三呼之﹐竟﹐乃止。其有病痛處﹐卽九呼其神﹐令治之﹐百病悉去﹐卽爲神仙矣。

○第二十三神仙

經曰﹕肺神八人﹐大和君也﹐名曰玉眞宮﹐尙書府也。其從官三千六百人﹐乘白雲气之車﹐驂駕白虎﹐或乘白龍。心神九人﹐太尉公也﹐名曰絳宮﹐太始南極老人元光也。其從官三千六百人﹐乘赤雲气之車﹐朱雀爲蓋﹐丹蛇爲柄﹐驂駕朱雀或乘赤龍。肝神七人﹐老子君也﹐名曰明堂宮蘭臺府也。其從官三千六百人﹐乘靑雲气之車﹐驂駕靑龍或乘白鹿。膽神五人﹐太一道君也﹐居紫房宮。乘五彩玄黃紫蓋珠玉雲气之車﹐驂駕六飛龍。從官三千六百人。脾神五人﹐玄光玉女﹐子丹母也。

乘黃金珠玉雲气之車﹐驂駕鳳凰或乘黃龍﹐從官三千六百人。眞人子丹在上﹐臥胃管中﹐黃雲气爲帳﹐珠玉爲牀﹐食黃金玉餌﹐飲醴泉玉液﹐服太一神丹﹐啖玉李芝艸﹐存而養之﹐九年成眞矣﹗千乘萬騎﹐上謁太上黃道君﹐東謁王父﹐西謁王母﹐南謁老人元光之前﹐眞人得道﹐與天地合。元陽子丹者﹐吾也。吾道成乃去﹐白日升天。或乘黃金雲气珠玉之車﹐驂駕六飛龍﹐轡無極之馬﹐從官凡萬八千人。天師大神使萬八千人來下著吾身﹐合三萬六千人﹐故能白日升天也。胃神十二人﹐五元之气﹐諫議大夫也。臍中神五人﹐太一八人﹐凡十三人。合二十五人﹐五行陰陽之神也。神龜之上神三人﹐玄女﹑虛無﹑道母也。腎神六人﹐司徒﹑司空﹑司命﹑司錄﹑司隸﹑校尉﹑廷尉卿也。乘神龜之車﹐駕六鯉魚﹐一云白魚﹐玄白雲气之蓋。丹田神三人﹐人之根也。三合成徳﹐以應道數也。三焦神六人﹐左社﹑右稷﹑風伯﹑雨師﹑雷電﹑霹靂也。大腸﹑小腸神二人﹐爲元梁使者。虎賁神二人﹐爲力士﹐在朱雀闕門﹐延年益壽爲齡﹐下侍眞人鳳凰閣。玄谷神五人﹐大將軍司馬也。陰神三人﹐上將軍也﹐萬神之精也﹐男子字窮英﹐女子字丹城。天之神萬八千人﹐人之神萬八千人﹐都合三萬六千人﹐共舉一身升天﹐卽神仙矣﹗

○第二十四神仙

經曰﹕東方之神女名曰靑腰玉女。南方之神女名曰赤圭玉女﹐中央之神女名曰黃素玉女﹐西方之神女名曰白素玉女﹐北方之神女名曰玄光玉女。左爲常陽﹐右爲承翼﹐此皆玉女之名也。五行之道﹐常以所勝好者爲妻。假令今日甲乙木﹐木勝土﹐則甲以己爲妻。故言甲已﹐乙庚﹐丙辛﹐丁壬﹐戊癸﹐此皆夫

妻合會之曰也。言肝﹑膽木也。木帝以中宮戊己素女爲妻。他皆效此。此二神玉女之來﹐敬而侍之﹐愼無妻也。妻之殺人﹐終不得道也。兆欲爲道﹐愼勿淫﹐淫卽死矣。此玉女可使取玉漿﹐致行廚也。

○第二十五神仙

經曰﹕太上神字元光太一君。其欲得太一之神也﹐非心神也﹐乃天神南極老人元光也。下在人心中﹐常以平旦﹑日中﹐甲午日﹐丙午日﹐呼之曰﹕南極老人元光太一君﹐某甲欲願得太一神丹長生之道。因瞑目念心中太一童子﹐衣絳章單衣﹐其色正赤黃如日﹐九十息頓止。心中神﹐字光堅﹐中太一中極君也。在脾中﹐主養兆身。常以雞鳴﹑食時﹑日西黃昏時﹑辰戊丑未日﹐呼之曰﹕中極光堅太一君﹐某甲欲得眞人神仙黃庭之道。因瞑目默念黃气滿太倉胃管中脾上有一黃人﹐五十息頓止。心下神﹐字玄谷﹐北極君也﹐玄光道母也。常以夜半時﹐甲子﹑丙子﹑戊子﹑庚子﹑壬子日﹐呼之曰﹕北極君玄穀道母﹐某甲願欲得金液醴泉可飲食者。因瞑目念腎間有白气﹐中有神龜﹐龜上有玄女﹐女右有司命﹐左有司錄﹐見之呼曰﹕司命司錄﹐六丁玉女﹐削去某甲死籍﹐著玉曆生錄。皆當言長生。故曰能知三神字﹐可以還命延年。此三神者﹐乃天地神道君三元君字也﹐人之先也。常念勿忘也﹐三元天之貴神是也。

○第二十六神仙

經曰﹕子欲爲道﹐當先歷藏皆見其神﹐乃有信。有信之積﹐神自告之也。先念天靈君﹐天靈君靑身白頭﹐正在眉間﹐思之

三日﹐卽見其神。念玄膺﹐狀正赤生光。念咽喉中正白如銀﹐環十二重。凡三日﹐念徧。乃念肺色正白﹐名曰鴻鴻﹐七日。念心色正赤﹐名曰呴呴﹐九日。念肝色正靑﹐名曰藍藍﹐三日。念膽色正靑﹐名曰護護﹐三日。念脾色正黃﹐名曰俾俾﹐五日。念胃色正黃﹐名曰旦旦﹐五日。念腎色正黑﹐名曰﹤漂寸﹥々﹐三日。念臍中太一色赤﹐人名曰玉靈子﹐三日。念大腸正白色﹐名曰胴胴﹐一作洞洞﹐七日。念小腸色正赤﹐名曰契契﹐九日。念丹田色正赤﹐中有赤人﹐名曰藏精﹐三日。念玄丈方丈﹐其中有人到住﹐七日。念金玉印漧燥完堅﹐三日。念玄英正黑﹐潤澤有光﹐三日。念兩脾﹐一作褷﹐左右脾內各有一玉女﹐衣絳帔襦﹑靑裙﹐正立兩褷上﹐三日。念兩足下各有一人﹐正白﹐三日。念爲道竟矣。不出靜室﹐辭庶俗﹐赴淸虛﹐先齋戒﹐節飲食﹐乃依道而思之。

○第二十七神仙

經曰﹕子審欲爲道﹐神仙不死﹐當先去三虫﹐下伏屍。三日百六十息食气﹐三十通一止﹐九十通一休息﹐日四爲之。常以夜半﹑雞鳴時祝曰﹕東方靑牙﹐紫雲流霞﹐飲食靑牙﹐服食朝華。三咽之。南方朱丹﹐煥耀徘徊﹐服食朱丹﹐飲以丹池。三咽之。中央黃气﹐黃庭髙仙﹐服食黃气﹐飲之醴泉。三咽之。西方明石﹐皓靈金質﹐服食明石﹐飲以金液。三咽之。北方玄滋﹐玄珠潤滋﹐服食玄滋﹐飲以玉飴。三咽之。如此三十日﹐三虫皆死﹐伏屍走去﹐而三神正气自安定﹐伏屍不敢復還兆身中﹐卽神仙不死﹐玉字金名﹐乘雲而上升。

卷十九三洞經教部經十

◎老子中經﹝下﹞

﹝一名《珠宮玉曆》﹞

○第二十八神仙

經曰﹕常以六甲之日﹐平旦時拊心祝曰﹕

蒼林玄龜﹐流水如河﹐炎火周身﹝身﹐一作宮﹞﹐安能知他﹖道來歸已﹐道來歸已﹗因念肝色正靑﹐潤澤生光﹐其上髙危﹐在左方。次念膽色正靑圓﹐中黃外靑﹐潤澤淸泫﹐傍生拊心﹐著肝﹐肝覆其巓﹐此道之始也。念之旣畢﹐乃呼其神曰﹕肉﹝一本作皮﹞子藍藍﹐與已爲友﹐畱爲已使。某欲得太一神丹服食之﹐令某甲長生﹐勿去某身﹐常在紫房宮中﹐與道合同也。因瞑目念日精靑气來下著身﹐入鼻孔中﹐念肝色靑气與之合於目前﹐來入口中﹐咽之三七而止。思行靑气周徧一身中﹐九十息止。至乙日復存其神﹐呼曰﹕太一紫宮﹝一作紫房﹞素女﹐與已爲友﹐畱爲已使。某甲欲得太一華符服之。至甲寅﹑乙卯之日復存之。

○第二十九神仙

經曰﹕常以六丙之日禺中時﹐拊心祝曰﹕

朱雀丹液﹐天海地河﹔願求不死﹐服食天和﹝天和﹐一作至和﹞。因瞑目念心色正赤如日﹐在肺葉間乃止。念日精赤黃气來在目前﹐入口中咽之﹐三九而止。思行赤气周徧一身中﹐百八十息止。呼其神曰﹕李尙﹝李尙﹐一作李常﹞﹑曾子﹐與己爲友﹐畱爲己使。某甲願求太一神丹如金汋可飲食者﹐常在絳宮中﹐與己合同。至丁日復存其神﹐呼曰﹕天皇絳宮玉女﹐與己爲友﹐畱爲己使。某甲欲得天皇長生之道。至丙午﹑丁己之日復存之。

○第三十神仙

經曰﹕常以六戊之日雞鳴時﹑日西黃昏時﹐拊心祝曰﹕

天道天道﹐願得不老﹐壽比中黃﹐升天常早﹐願延某命﹐與道長久。因瞑目念脾中黃气來上至口中﹐上念天精黃气來在目前﹐入口中咽之﹐三五而止。思行黃气周徧一身中﹐百五十息止。呼其神曰﹕玄光玉女﹑養子赤子﹑眞人子丹﹑服食元气﹐飲宴醴泉。故言一身神有父母凡三人。至己日復存之﹐呼其神曰﹕眞人黃庭玉女﹐與己爲友﹐畱爲己使。某甲欲求眞人黃庭神仙之道。至戊辰﹑己未﹑戊戌﹑己丑之日復存之。

○第三十一神仙

經曰﹕常以六庚之日日晡時﹐拊心祝曰﹕

本子本子﹐白雲卒起﹐霧合萬里﹐願云來歸已﹐常爲我使﹐

反復仙命﹐終而復始。因瞑目念肺色正白﹐令白气來止至口中﹔念曰﹐天精白气來下在目前﹐入口中咽之﹐三七而止。思行白气周徧一身中﹐百四十息止。呼其神曰﹕先生﹤漂寸﹥々﹐與己爲友﹐畱爲已使﹐奉持華蓋﹐金液玉英﹐常在勿出﹐侍我道君﹐共合爲一身。至辛日復存其神曰﹕光黃玉堂﹐靑腰玉女﹐與己爲友﹐畱爲己使。某甲欲得彭祖長生不死之藥服之。至庚申﹑辛酉之日復存之。

○第三十二神仙

經曰﹕常以六壬之日夜半時﹐拊心祝曰﹕

願睹天鏡﹐玄滋玉池﹔還白使黑﹐常爲嬰兒。神來歸己﹐五藏相隨。因瞑目念兩腎間白气周行一身中十二徧﹐翕然布散﹐流行四肢。乃復念兩腎巍隗﹐狀如雙鯉魚﹐右黑左赤﹐俠脊而居﹐炫耀光明﹐相照一身中。乃念靑天太淸元气﹐下在目前﹐入口中咽之﹐一九而止。思行太淸白元气周徧一身﹐還藏丹田中﹐呼其神曰﹕司錄﹑六丁玉女﹐削去某死籍﹐使某甲長生﹐上爲眞人﹐十二太一皆當言生。至壬子﹑癸亥之日復存之。

○第三十三神仙

經曰﹕所存念五臟神皆畢﹐乃更念玄釐﹑玉英﹑金液﹐恆勿忘也。更念玄釐﹐欲其潤澤而起行列也。別念玉英﹐其中有一人大回倒豎﹐小童子服飾也。存之欲令堅彊﹐長大自倍也。念金液﹐欲令其漧燥而緩也﹐如紫谷盛水銀也。念此盡徧﹐而復存之﹐法十二周﹐精神處之﹐和气自來﹐百病去除﹐壽命與天地期﹐長生無極﹐安知死時﹖

○第三十四神仙

經曰﹕食日之精﹐可以長生﹔緣玆上天﹐上謁道君。其法常以月一日﹑二日﹑五日﹑七日﹑九日﹑十一日﹑十三日﹑十五日日初出時﹐被發向日﹐瞑目念心中有一小童子﹐衣絳衣﹐文彩五色﹐灼灼正赤﹔兩手掌中亦正赤﹔以兩手掌摩面﹐下至心止﹐十二反爲之。念天日精正赤黃气來下在目前﹐存入口中咽之﹐一九﹐以手摩送之﹐拊心祝曰﹕

景君元陽﹐與我合徳﹐俱養絳宮中小童子。須臾復念心下至丹田中止﹐以手摩送之。以日托心﹐心得日精﹐己乃神仙矣。

○第三十五神仙

經曰﹕食月之精﹐以養腎根﹐白髮復黑﹐齒落更生﹐己乃得神仙。常以夜半時﹐思腎間白气周行一身中﹐上至腦戶﹐下至足心。自然之道﹐易致難行。常以月十五日﹐向月祝曰﹕

月君子光﹐與我合徳﹐養我丹田中小童子。因瞑目念月白黃精气來下在目前﹐入口中咽之﹐三七而止。以手摩送之﹐下至丹田之中。丹田中气正赤﹐气中有一人﹐長九分﹐小童子也。衣朱衣﹐故丹田中赤外黑﹐左靑右黃上白﹐五色气已具。但以其月托腎﹐腎得月精﹐乃得升沈。丹田中赤者﹐太陽之精也﹐心火之气也﹔其外黑者﹐太陰之精也﹐腎水之气也﹔其左靑者﹐少陽之精也﹐肝木之气也﹔其右黃者﹐中和之精也﹐脾土之气也﹔其上白者﹐如銀盤而照覆之者﹐少陰之精也﹐肺金之气也。其中有五人﹐卽五臟之太子也﹐五行之精神也。人須得丹田成﹐乃爲眞人。故生子仁者﹐肝之精也。禮容者﹐心之精也。義慧

者﹐肺之精也。和樂者﹐腎之精也。忠信篤厚者﹐脾之精也。辯勇者﹐膽之精也。緩和者﹐膽之气衰也。盲者﹐肝之气衰也。懦者﹐肺之气衰也。癲者﹐心之气衰也。濡者﹐腎之气衰也。不肖喑聾者﹐脾之气衰也。其五臟衰者﹐皆自見於己也。憂悲不樂則傷肝﹐傷肝則目瞑頭白﹐當思腎心以養之。淫樂過度卽傷腎﹐傷腎則腰疼痛﹐身沈重﹐大小便膿血﹐思肝肺以養之。恚怒則傷心﹐傷心則病狂吐血﹐思肝脾以養之。遭患憂難則傷肺﹐傷肺則思脾腎以養之。飲食絕飽﹐酒醉過度則傷脾﹐傷脾則思心肺以養之。令其子母相養之﹐卽病愈疾除﹝求神仙之人﹐惡傷五臟﹐學士明照之﹞。

○第三十六神仙

經曰﹕食太極之精﹐乃得長生。常以六戊之日﹐時加其辰﹝辰一作神﹞﹐道士於室中﹐冠帶北向﹐再拜曰﹕皇天上帝太上道君﹐曾孫小兆壬甲好道﹐願得長生。暮夜臥﹐上念北斗太極中央大明星精﹐正黃气來下﹐在兆目前﹐入口中咽之﹐三五而止。黃精气塡滿太倉黃庭中﹐下至丹田中。乃念絳宮中有一赤人﹔紫房宮中有五人﹕太一君在其中﹐老子﹑仙人仲成子在左﹐太和﹑曲文子在右﹔明堂宮中有玄光玉女﹐左有黃裳子﹐右有中黃眞人﹐俱宿衛眞人子丹也。乃復下念玉堂三公﹐呼曰﹕司錄﹑六丁﹑玉女﹐削去某甲死籍﹐令某甲長生。气定﹐乃復念眞人子丹中胃管中﹐祝曰﹕

玄光玉女﹐養我眞人子丹﹐服食元气﹐飲宴醴泉。以北斗中極托脾﹐脾得斗極之精﹐乃爲眞人。

○第三十七神仙

經曰﹕肺爲尙書﹔肝爲蘭臺﹔心爲太尉公﹔左腎爲司徒公﹐右腎爲司空公﹔脾爲皇后﹑貴人﹑夫人﹔膽爲天子﹑大道君﹔胃爲太倉﹐太子之府也﹐吾之舍也﹔大腸﹑小腸爲元梁使者﹔下元气爲大鴻臚﹔中元气爲八十一元士﹔上元气爲髙車使者﹐通神於上皇﹔故肺爲玉堂宮﹔心爲絳宮朱雀闕門﹔腎爲北極幽闕玄武掖門﹔脾爲明堂﹐侍中省閣也﹔胃爲上海﹐日月之所宿也﹔臍爲下海﹐日月更相上下至胃中。故太初者﹐元气之始也﹐道也﹐一也﹔心上爲天。太始者﹐爲萬物之始也﹐山川也﹐地也﹐爲腎。太素者﹐人之始也﹐精也﹐脾也﹐土也。上亦有三宮﹐兩目爲絳宮﹐兩耳爲玉堂宮﹐鼻口爲明堂宮。眉間爲郊山。能合三元气以養其眞人小童子﹐則列然徹視矣。

老君曰﹕萬道眾多﹐但存一念子丹耳。一﹐道也。在紫房宮中者﹐膽也。子丹者﹐吾也。吾者﹐正己身也。道畢此矣。

○第三十八神仙

經曰﹕道士練水銀﹐消沙液﹑珠玉﹑八石﹐以作神丹﹐服一刀圭﹐飛升天宮。身常食气﹐乃得長生神仙。存神食丹﹐乃爲眞人。眞人得道﹐上佐上皇治。故眞人以水土溟溟浩浩﹐天地潰潰蒙蒙﹐不知所存藏。萬八千歲乃成天﹑地﹑人。故眞人以土作人﹐呼吸飲食﹐從騎伏使﹐令土不得獨處﹐人不得獨存。故言黃土﹐本人之先也。眞人去之﹐上升九天﹔世人無道﹐下入黃泉。益土三升子﹝一作了﹞無骨筋﹝一本作肋﹞。故九天丈人有言曰﹕食於天者﹐以身報天﹐上爲眞人﹝神仙戲遊﹞﹔食於地者﹐以身報地﹐下爲屍鬼﹔食於人者﹐以身報人﹐骨毛棄捐。兆欲爲道﹐勿食飛鳥。天之所生﹐殺之數數﹐減子壽年。人畜食之﹐可以爲廚宰六畜也。避六丁神﹐獸類也勿食。丁卯

兔也﹐丁丑牛也﹐丁亥豬也﹐丁酉雞也﹐丁未羊也﹐丁巳蛇也﹐此大禁之﹐六丁神之諱也。乘气服丹入室之時﹐無令生物﹐禁食五畜肉。五畜肉者﹐馬﹑牛﹑羊﹑豬﹑狗也﹐但得食雞子﹑魚耳。禁食五辛﹐臭惡自死之物愼勿食﹐服丹尙可﹐乘蘗禁之。

○第三十九神仙

經曰﹕道者﹐吾也﹐上上中極君也。兆常以日出時﹑日中時﹑酉時﹑夜半時﹝一云日申﹑酉﹞﹐上念太極中央太黃星﹐其精气來下在兆額上眉間止﹐正赤黃白如日狀﹐以意致之下﹐入口中咽之﹐令其气下入絳宮紫房黃庭中。咽之三五而止﹐祝曰﹕

皇天上帝太上道君﹐曾孫小光壬甲好道﹐願得長生。此吾之气也﹐吾從此气生。念之萬徧﹐無止也。令兆長生﹐上爲眞人﹐云車下迎﹐飛升天宮﹐上謁上帝南極老人元光之前。

老君曰﹕聖人銷珠﹐腎人水玉。銷珠水玉﹐其道同法。銷珠者﹐服日之精﹐左目日也。水玉者﹐食月之精﹐右目月也。被髮﹐正偃臥﹐瞑目﹐常念兩目中黃精赤气來下入口中﹐咽之﹐三九而止。令人神明﹐徹視八方。食肺之精﹐常念肺中白气來上出至咽喉入口中﹐咽之﹐三七而止。令人神明﹐身生光澤﹐辟邪致神﹐玉女侍之﹐卽長生辟百鬼矣。常念身中小童子衣絳衣﹐在心中央。中央卽神明也。時念心中有紫華蓋﹐下有一人﹐著赤幘大冠﹐絳單衣﹐彳釗箭引弩﹐憤然而嗔﹐卽能辟兵﹐役使鬼神矣。

○第四十神仙

經曰﹕常思頂中紫雲出如車蓋﹐狀如火气﹐文彩五色﹐上與天連。以意極布之﹐與天相率下。念胃中黃气如橘﹐忽長稍大﹐身形如日。念目下元气﹑赤人黃人﹐道气行布四支﹐登髙入日中﹝登髙﹐一作登臺﹞﹐上至絳宮紫房太一。祝曰﹕

太一北極﹐敬告諸神﹐常令魂魄安寧﹐無離某甲身。是謂自然無形者也。

○第四十一神仙

經曰﹕鬼箭十二﹐可以辟兵。常思心中十二芝莖﹐上與肺連﹐以意挹之﹐名曰鬼箭。兆常行之﹐五兵自辟﹐凶惡自亡。以擊四夷﹐捐捴電光﹐但間兵楯刀戟﹑金銀﹐天神皆助眞也﹐雷公擊鼓也。太白揚光﹐白帝持弩﹐蚩尢辟兵﹐靑龍守門﹐武夷在庭﹐珣蛇玄武﹐主辟凶殃。白兔搗藥﹐蟾蜍在傍﹐太一和劑﹐彭祖先當﹔服一刀圭﹐面目生光﹐身出毛羽﹐上謁上皇。此道也﹐使諸神气與子合同﹐愼之﹐勿解殆也。

○第四十二神仙

經曰﹕常以庚申之日申時﹐被髮﹐西南首﹐申地偃臥﹐縱體﹐瞑目﹐念肺正白﹐潤澤光明﹐中有芝艸﹐莖大如小指﹐其中空而明﹐下與心相連。其中有靑赤气﹐上下交通﹐出心入肺之中。念之至下晡時止。肺者﹐人之天也﹔心者﹐人之日也﹔日气上出如赤丹之精﹐未嘗有之時﹐人須得此气以生耳。失此气者﹐則死矣。名曰自然之道。道通神靈矣。

○第四十三神仙

經曰﹕常念心中赤气如日﹐內靑外黑﹐三合成徳﹐以應道數。師曰﹕常以平旦﹐念心中正赤如日﹐日中有人﹐著大冠赤幘﹐衣絳單衣。兆見之呼曰﹕天皇太一君﹐使某甲長生﹐上爲眞人。

○第四十四神仙

經曰﹕還精絳宮之中法﹕常以月一日﹑十五日﹑晦日﹐以日初出時﹐被髮﹐東首向日臥﹐以左手摩兩乳間﹐下至心﹐九反而止。柑心言曰﹕神手神還絳宮﹐無離己身﹔神乎安﹐君靜處﹐與己言語。如此三﹐乃止。師曰﹕每摩兩乳間者﹐使气上下道也﹔拊摩其心﹐存小童子﹐此名虛無。還精絳宮者﹐月三日爲之也﹐神仙之道也。

○第四十五神仙

經曰﹕元陽赤人﹐太一也﹔元陽道君﹐中太一也﹔元陽子丹﹐己吾身也﹔元陽玄光玉女﹐道之母也﹔元陽皇人﹐太一王也﹔元陽丹田﹐藏精宮也。師曰﹕元者﹐气也﹔陽者﹐日也。當思心中有日﹐日有赤人﹐著赤幘大冠﹐衣絳單衣。次思膽中有太白明星﹐三光耀而相照﹐星上各有一人﹐衣絳朱衣﹐冠九徳之冠。道君在中央﹐左有老子﹑仲成子﹐右有太和﹑曲文子﹐凡五人﹑是一也。次念脾上正黃﹐中有日﹐日中有三人﹐道母玄光玉女在中央﹐左有黃裳子﹐右有中黃直。次念胃管中有眞人子丹﹐坐珠玉之狀﹐上黃金色雲气爲帳﹐玉女小童子侍之。次念臍中太一﹐衣五彩朱衣﹐冠三絳之冠﹐左靑人﹐右有白人﹐前有赤人﹐後有黑人。次念丹田中有赤气﹐赤气中有三人﹐赤

人在中央﹐左有靑人﹐右有黃人﹐赤气繞之﹐內靑外黑﹐上白中黃。念此畢﹐臥﹐有所見﹐神气來語人也。

○第四十六神仙

經曰﹕常念脾中有黃气升上至口中﹐咽之﹐三五而止﹐卽飽矣。可以辟穀﹐坐在立亡。師曰﹕常思脾中有日﹐日中有黃金匱﹐匱中有書﹐封之以黃玉戶阝々廣三寸﹐字曰威喜。精而思之﹐則耶自出。兆能見而讀之﹐心開目明﹐卽時神仙矣。

○第四十七神仙

經曰﹕常思念胃中﹐正自如凝脂﹐中有黃气﹐塡滿太倉﹐上至口中﹐咽之卽飽。師曰﹕胃者﹐太倉也。諸神皆就太倉中飲食。中黃金釜﹐金甑。玉女小童﹐主給使之。故呼曰黃裳子﹐致行廚矣。

○第四十八神仙

經曰﹕腎者﹐元气之根也。常思腎間白气﹐上升至頭中﹐下至足心十指之端﹐周行一身中十二徧而止﹐手足皆熱﹐可以不饑﹐不渴﹐不寒﹐令人不老﹐白髮復黑。兆常念行之。

○第四十九神仙

經曰﹕常以月朔﹑望日﹐思兩腎間白气﹐上頂中﹐下至足心。神龜五彩爲甲﹐文若總系﹐上有玄光玉女﹐二公相對坐﹐

前有太一﹐後有玄冥司錄﹑司命﹐共議死生。人精念之﹐三十息止。咒曰﹕司錄君﹑司命君﹑六丁玉女﹐削去某死籍﹐著上生文﹐此當言長生。神龜呼吸﹐吐故納新﹐恣意所爲。白龜之神﹐元气布行﹐四友皆溫。人須得腎气﹐神龜呼吸乃生耳。常以甲子日及壬子日存行之﹐卽長生矣。

○第五十神仙

經曰﹕常以甲午之日日中時﹐被髮﹐南首偃臥﹐瞑目﹐念臍下三寸丹田中黃﹐其气正赤﹐大如手掌﹐其外黑﹐次其外靑。臍上有白气覆之﹐肺气也﹐左有靑﹐右有黃﹐各大如手掌。此三者﹐肝气﹑脾气﹑肺气。師曰﹕丹田中赤者﹐太陽气﹔其外黑者﹐太陰气﹔次外靑者﹐少陽气。三合成徳﹐三气守之﹐卽長生矣。

○第五十一神仙

經曰﹕心爲虛﹐腎爲元。虛气以靑上爲天﹐元气以寧下爲地﹐入於太淵。故虛气生爲呼﹐元气生爲噏。心爲日﹐腎爲月﹐脾爲斗。心气下﹐腎气上﹐合卽爲一﹐布行四友不休息。故心爲血﹐腎爲气﹐合卽流行﹐名曰脈。脈者﹐魂魄﹐人之容也。魂魄以去﹐主人寂寂﹐故伯脈盡卽气絕﹐气絕卽死矣。是以爲道者不可不存其神﹐養其根﹐益其气。兆汝弩力弩力﹐將去矣。眞人得道﹐萬八千歲一會﹔道士得道﹐千歲一會﹐故作《中經》﹐以遺後世。本上皇藏之金匱﹐道人得﹐千金勿傳出也。

○第五十二神仙

經曰﹕三元之日會﹐合於己亥。三元者﹐太一﹑太陰﹑宮气是也。三元俱起己亥。太一左行﹐歲一辰﹔害气右行﹐四孟﹐歲行一孟﹔太陰右行﹐三歲一辰﹐九年行方。四九三十六年﹐三元俱合於亥。三合之歲﹐水旱兵饑﹐災害並起。三合之歲﹐陰陽隔並﹐感天動地﹐害气流行﹐晝行則傷谷﹐中有人卽疾疫﹐中谷卽饑﹑貴。兆汝居其間﹐不能自生也。可不弩力勉時學道哉﹖當期之世﹐水旱蝗虫﹐五穀饑貴﹐兵革並起﹐人民疾疫﹐道路不通﹐負老提幼﹐散流他方﹐其父母妻子兄弟﹐哀气內發﹐摧肝絕腸﹐略爲奴婢﹐不知縣鄕。於期乃欲學道﹐豈不晚哉﹗豈不晚哉﹗吾深戒子﹐存神作丹﹐早自防。卽遭亂世﹐遠去深藏﹔聖主明世﹐道可照而行也。故天地之會﹐四十五歲一小貴﹐九十歲一小饑﹔一百八十歲一大貴﹐三百六十歲一大饑。五百歲﹐腎者一小聚﹔千歲﹐聖人一小聚﹔三千六百歲聖人大會。萬八千歲﹐眞人一小出治﹔三萬六千歲﹐至極仙人一出治﹔三百六十萬﹐歲天地一大合﹐元气溟涬﹐蒙鴻元形﹐人爲萬物﹐不知東西南北﹐人化爲禽獸﹐禽獸化爲人。眞人乃在元气之上﹐仙人乃在絕域無崖之際﹐道人隱居﹐可以貴重也。

○第五十三神仙

經曰﹕天都京兆﹐合在勾陳之左端﹐號曰安徳君﹐主與天太一北君共釭計說諸神﹐主人魂魄﹐會於南極。有錄者延壽﹐眾神共舉之﹔無錄者終矣﹐司命絕去之人﹐魂魄會於北極。有功徳於人﹑天地﹑萬物者﹐子孫富貴﹐壽考鮮明﹐身得封侯﹐復出爲人。無徳者有三﹕一曰殘賊酷虐﹑害逆天地四時﹔二曰咒咀嫉妒淫泆﹐慢易天地神靈﹔三曰不忠﹑盜竊陰賊﹑推埋殺人。犯此三者﹐子孫絕滅。人生自有三命﹐至娶婦嫁女﹐復定

其一命﹔移徙葬埋﹐復定其一命。得吉身者壽考﹐子孫富貴﹔得凶者死﹐子孫貧困屯。汝居世間﹐當何著於天地﹖神可畏也。故天置日月﹑北斗﹑二十八宿﹑五星主之﹔六甲六丁諸神﹐主行民間。兆汝不知﹐汝甚可畏之。常復有邪鬼精魅至於家﹐思不祥﹑里社﹑水土公﹑司命﹑門戶﹑井竈﹑淸混﹑太陰水瀆﹐皆能殺人者。兆汝欲卻邪辟鬼﹐當被符﹐次服神藥。符者﹐天地之信也﹔藥者﹐人丹也。益其气力﹐身輕堅彊﹐卽邪气官鬼不能中人也﹐卽成神仙矣。鬼者﹐神之使也。鬼見天信卽去矣。人亦有之﹐京兆捨中極鄕璇璣裏夏裏黃公﹐字徳皇﹐正在臍中央﹐太一是也。一名玉靈子。衣五彩朱衣﹐總閱黃神。常以八月秋分之日﹐案比計釭。常先之一日﹐後之一日﹐正節之日﹐凡三日﹐入室勿出﹐常以雞鳴時思之﹐平旦兆悅之﹐至日禹中時止﹐爲之三日。被髮西北向﹐偃臥縱體﹐無令他人見之﹐豫敕家中人無得有聲。先齋戒沐浴﹐至其日入靜室中﹐安心自定﹐先祝之曰﹕魯孫小兆某甲好道﹐願得長生。今日秋分之日﹐天帝使者夏裏黃公來下入吾身中﹐案比總閱﹐諸神不得逋亡﹐皆當來會。從上三呼之﹐比爲之日三呼之﹐三日九呼之﹐日中乃止。卽言曰﹕司錄﹑六丁﹑玉女﹐削去某死籍﹐更著某長生神仙玉曆﹐急急如律令﹗卽日有天帝無極君﹐教自應曰﹕諾。下牀回向再拜﹐謝天神。一身道畢此矣。

○第五十四神仙

經曰﹕子欲知眞人﹑仙人何類﹖仙人衣揲衣﹐生毛羽﹔眞人無影﹐衣五彩朱衣。其居無常處﹐東春﹑南夏﹑西秋﹑北冬﹐浮游名山昆侖﹑蓬萊﹑大郢九域之上﹐時上謁。上謁上皇﹐故眞人得道﹐八千萬歲。乘珠玉雲气之車﹐駕元極之馬﹐時乘六

飛龍﹐佐上皇治。中仙之士﹐中天而上。乘雲往來﹐歷越海江。下仙之士﹐法當尸解。晦日朝會拜禮﹐不得解怠﹐當爲神使。道非有所異也﹐但有尊卑等故耳。故百歲之人黃頭髮﹐二百歲之人兩顴起﹐三百歲之人萬物耳﹐四百歲之人面縱理﹐五百歲之人方瞳子﹐六百歲之人脇助胼﹐七百歲人骨體塡﹐八百歲之人腸爲筋﹐九百歲之人延耳生﹐千歲之人飛上天﹐上謁上皇太一。爲仙眞人重瞳子﹐故能徹視八方。食芝服丹卽不老。人萬八千歲更爲童子﹐男八女七﹐從此始。

○第五十五神仙

經曰﹕子欲制百邪百鬼及老精魅﹐常持符﹑利劍﹐亭水甕上﹐於中視其形影。凡行出入﹐卒逢非常怪物﹐於日月光中視其形影﹐皆可知也。以丹書制百邪符﹐置於甕水上。邪鬼見之﹐皆自然消去矣。諸精鬼魅﹑龍蛇﹑虎豹﹑六畜﹑狐貍﹑魚鱉龜﹑飛鳥﹑袴鹿﹑老木﹐皆能爲精物。犯人者﹐符刻之斬之﹐付河伯﹑社令。常召今日直符使六丁神守之宿衛。左文字﹐在八十一首玄圖六甲宮四十九眞中。亦有珠胎﹑七機﹑華蓋﹑淸觀皆能制百邪。此四符者﹐惡穢人不可服也。當被服威喜﹑巨勝﹑左契﹑右射﹑太極﹑太淸﹑太玄﹑陽章﹑參天﹑包元气﹑太虛﹐此大道也。可常被服﹐無所不防﹐亦無禁忌也。上制文曰﹕皇天上帝﹐太上道君﹐曾孫小兆王甲好道﹐願得長生﹐所願從心來﹐自在心也﹐不多言。上封文曰﹕皇天上帝太上道君天一太一北斗君﹑日月陰陽君﹑司命君﹑司錄君﹐曾孫小兆王某好道﹐願得長生﹐惟司命司錄君削去死籍﹐更著長生玉曆仙籍﹐定爲眞人。臣某卽日除爲太一使者﹐再拜受命。上皇道君。中黃門子﹐再拜著契封符傳﹐當淸潔先解過﹐常以西四時除日及八節

日﹐以酒脯於東流水上解過﹐南流亦可。神仙玄圖曰﹕玉曆五十五章姓名符信﹐本在上皇金匱玉笈玉笥中﹐封之九重。兆得之﹐愼勿妄傳。子愼之﹐勿受錢之。得其人卽傳之﹐可得神仙。吾時時自案行此三篇。三篇﹐上下《中經》也。吾常使司命教鬼守汝﹐勿妄增減吾文。一字不具﹐吾卽知之﹐兆汝愼之﹗愼之﹗如吾言符與下字以丹靑之﹐此吾之信也。兆汝審欲神仙﹐當先服還丹金液﹐存神﹐卽時仙矣﹐上爲眞人。兆汝不服神丹金液﹐當自苦耳。爲寒溫風鬼所系﹐司命不救汝也。道神無柰汝何。兆爲道﹐溫衣適食﹐守虛無﹐爲自然﹐鬼亦不能救殺也﹐年壽終竟﹐自死矣。何以言之﹖以其不堅守神故也。譬猶萬物之生﹐非欲求死﹐但自然老枯槁腐死﹐其人亦如此矣。吾以諭汝﹐努力求師﹐吾教八十一弟﹐皆仙。其十人布在民間﹐遊篔谷仙。吾越度秦項不出﹐爲漢出﹐合於黃世﹐見吾大吉。

卷二十三洞經教部經十一

◎太上飛行九神玉經﹝一名《金簡內文》﹞

太上大道君告北極眞公曰﹕吾昔遊於北天﹐策駕廣寒﹔足踐華蓋﹐手排九元﹔逸景雲宮﹐遨戲北玄﹔逍遙朔陰之館﹐賞於洞毫之門﹔眄璇璣以召運﹐促劫會以舞輪﹔嘆萬物之凋衰﹐俯天地而長存﹔乃覺九星之奇妙﹐悟斗魁之至靈也。夫九星者﹐實九天之靈根﹐日月之明梁﹐萬品之淵宗也。故天有九气﹐則以九星爲其靈紐﹔地有九州﹐則以九星爲其神主﹔人有九孔﹐則以九星爲其命府﹔陰陽九宮﹐則以九星爲其門戶﹔五嶽四海﹐則以九星爲其淵府。五九參列﹐綱維無窮﹐制禦天宿﹐回轉三辰。調理四五﹐致天地得存﹐萬品之所宗﹐神仙之所憑。夫天無九星則無以爲髙淸﹔地無九星則無以爲至靈﹐人無九星則九孔不明﹔上帝兼之以通眞﹐神仙憑之以得成﹐五行乘之以致度﹐萬物稟之以得生也。天淸地靜﹐則九星煥明﹔天激地否﹐則九星翳昏。璇璣召劫度之期﹐天關運五行之气﹐輪空洞之大輻﹐促九天之應會。是以神光轉灼﹐玄監萬生﹔傍行越位﹐以告災祥。天地所以有大運之交﹐百六應符﹐皆九星緯轉數終﹐所以陰陽勃蝕﹐二气否激﹐天翻地覆﹐九海冥一﹐金玉化消﹐毫末不失也。悉九星之所回﹐璇璣之所促﹔明天地之用﹐玄綱之妙

﹔得其中則有空常﹐隱步藏景﹐逃形變化﹐三辰萬物﹐立成黑點﹐隱淪二十五名。其趣幽微﹐祕不下傳。上有九辰華君﹐中有九皇夫人﹐魂精魄靈﹐皆九斗之威神﹐吐煥七曜之光﹐流映九天之門﹐洞朗幽虛﹐無毫不彰也。其星陽芒則爲流金火鈴﹐陰芒則爲豁落七元﹐皆髙上之靈策﹐元始之威章也。龍飛尺素之訣﹐隱諱口口之中﹐列帛華晨之下。羊雁禮天以招眞﹐則玄光曲照於盟場﹐九晨下降於靈宇﹐夫人歡悅於寢席﹐玄斗記名於隱書。有知此道﹐存之便足以免大劫之會﹐度洪災於甲申也。修之二七年﹐便得晏鴻翮而騰翔﹐斥紫霄而升晨也。此玉淸之上道﹐不比上淸之中仙也。玉淸則上淸之髙眞﹐上淸則太淸之髙神﹐太淸則飛仙之髙靈。凡行玉淸之道﹐出則諸天侍軒﹐給玉童玉女各三千人﹔建三七色之節﹐駕紫雲飛軿﹔十二瓊輪前導﹐鳳歌後從﹔玄鈞六師啟路﹐飛龍翼轅。其位準髙仙﹐列圖玉淸。行上淸之道﹐出則五宿侍衛﹐給玉童玉女各一千五百人﹔建紫毛之節﹐駕飛雲丹輿﹔前吹鳳鸞﹐後奏天鈞﹔玄龍啟道﹐五帝參軒。位準上淸左右位卿。行太淸之道﹐出則五帝侍衛﹐給玉童玉女各八百人﹔建五色之節﹐駕龍輿飛煙﹐前嘯九鳳﹐後吹八鸞﹔白虯啟道﹐太極參軒。故眞中有髙卑﹐玄中有階次也。玉淸之道﹐玄遠絕邈﹐不比中眞及飛仙之徒。九星上法玄映之道﹐吾昔受之於元始﹐於今七億萬劫﹐經天地成敗﹐萬品衰滅﹐而其道獨存﹐今猶修之於云景之上﹐而不能忘之於時節者﹐意玩此道髙妙﹐愛樂夫人接遇也。況來生始學飛晏之舉﹐而不知幽尋步空之法﹐何由得披重霄之門﹐觀天地之始終乎﹖旣無此道﹐與九晨乖域﹐夫人絕遊也。徒有玄名帝錄﹐超卓髙騰﹐正可得策駕雲龍﹐遊眄五嶽﹐但不死而已。如此望踐斗魁﹐旋步華晨﹐騰景玉淸﹐當未有期也。子方當匡禦劫運﹐封掌十天﹐科簡玄錄﹐理判神仙﹐宜受此法以綜萬生﹐今出相付﹐子

祕而修焉。九晨眞人曰﹕行飛步之道﹐先一日沐浴齋淨。是日於中庭布星圖﹐隨斗建也。北向長跪燒香於玄冥星下﹐叩齒三十六通﹐閉眼存歲星在左脇﹐太白星在右脇﹐熒惑星在頭上﹐辰星在臍下﹐鎭星在心。次覆衣九星﹐先舉左手屈於頭上如斗勢﹐存陽明星在左手掌中﹐陰精星在左肘上﹐眞人星在左乳上﹐玄冥星當心﹝故燒香於玄冥星下而啟事﹐因心而應天明也﹞。

丹元星在右褷上﹐北極星在右膝頭上﹐天關星在右足胚上﹐輔星在臍下﹐弼星在頭上﹐畢﹐微咒曰﹕

衣天斗﹐戴金巾﹐乘魁綱﹐入斗門﹐朝眞人﹐拜華晨﹐二十八宿﹐覆絡我身﹐乘空步虛﹐飛升自然。畢﹐咽气九過止。次舉右手如斗勢臨頭上﹐存陽明還右手掌中﹐陰精星右肘上﹐眞人星在右乳上﹐玄冥星當心上﹐丹元星在左褷上﹐北極星在左膝頭上﹐天關星在左足胚上﹐弼星在左目上﹐輔星在右目上。畢﹐微咒曰﹕

我乘天綱﹐步九元﹐履斗魁﹐行飛仙﹐得天心﹐萬神歡。隱形藏景﹐變化萬端。敢有千試﹐收系斗門。掃除不祥﹐正眞明分。左煥火鈴﹐右輝靈幡。威光萬里﹐嘯命立前。玉帝所咒﹐靡不如言。畢﹐咽气十六通止。次乘斗旋行斗星之外﹐步斗魂魄﹐從天樞星上﹐對陽明﹐次登天璇﹐天機﹐以次周於隱元﹐往反三過。畢﹐於隱元星上歌《三洞飛空章》而登陽明也﹝便立思夫人﹐形象如左也﹞。

第一天樞星﹐則陽明星之魂神也。天樞星威而不曜﹐光而不照﹐潛洞太虛﹐圍九百二十里﹐對陽明星之西北門。其星則號元斗宮魁精玄上眞皇夫人﹐姓明通﹐諱袲玄﹐眞名上精。頭建飛雲華頹之髻﹐餘發散至腰。衣紫﹑黃﹑靑三色之衤屬﹐帶九鈴之綬。口恆吐靑气之光﹐以注於陽明星上﹐以明星之煥也。修飛步之道﹐當思夫人姓諱形像﹐然後咒﹐則魂神澄正﹐明星

歡悅﹐天光洞映﹐使魂影俱飛登晨也。並足上天樞星上﹐對陽明星﹐左手撫心﹐右手指陽明星﹐叩齒九通﹐咽液九過﹐閉气三息﹐而微咒曰﹕

天妃九星﹐凝气結眞﹐七曜纏絡﹐號曰玉晨﹔上建華蓋﹐下躡斗魁﹐身乘天機﹐飛步瓊軒﹔魂精魄靈﹐與形合仙﹐保元日月﹐天地長存﹔隨運變化﹐夫人齊連﹐上升九天﹐浮景自然。畢﹐閉气三息。次左足躡天璇﹐進右足與左足並﹐通气。

第二天璇星﹐則陰精星之魂神也。天璇星景而遠映﹐照而不煥﹐潛洞太虛﹐圍五百五十里﹐對陰精星之西門。其星則號玄斗宮虛精上玄皇夫人﹐姓玄鏡﹐諱郁勃光﹐眞名金歸。頭建飛雲華頹之髻﹐餘發散至腰。衣飛錦羅裙﹐鳳文錦帔﹐帶靈飛紫綬。口恆吐黑气之光﹐以注於陰精星上﹐以明星之暉曜也。修飛步之道﹐當思夫人姓諱形像﹐並足上天璇星上﹐對陰精星﹐左手撫心﹐右手指陰精星。叩齒九通﹐咽液九過﹐閉气九息﹐而微咒曰﹕

北玄皇靈﹐九上開淸﹐玉華潛映﹐緯絡紫庭﹔今日飛步﹐萬道通明﹐魂魄澄正﹐安附我形﹔無使飛翔﹐同升北星﹔上噏玄精﹐飲以玉泉﹔變化九微﹐保命天靈。畢﹐閉气三息。次進左足躡天璣星﹐次右足來並﹐通气。

第三天璣星﹐則眞人星之魄精也。天璣星猛而不顯﹐暉而不曜﹐潛洞太虛﹐圍七百七十里﹐對眞人星之東南門也。其星則號上精宮靈妃元皇夫人﹐姓常明﹐諱化云﹐眞名流爓。頭建晨嬰寶冠﹐衣飛雲明光錦衤屬﹐帶六山飛晨之綬。口恆吐黃气之精﹐以注眞人星上﹐以明星之曜也。修飛步之道﹐當思夫人姓諱形像﹐並足上天機星上﹐對眞人星﹐右手撫心﹐左手指眞人星﹐叩齒九通﹐咽液九過﹐閉气十二息﹐而微咒曰﹕

靈妃元皇﹐九星中眞﹐上理璣度﹐總監諸天﹔下試羣方﹐

遊景紫煙﹔是日上吉﹐皇道敷陳﹔潤流九外﹐曲灑我身﹔飛行羽步﹐上入帝晨﹑與皇同眉﹐永享劫年。畢﹐閉气三息。次進左足﹐躡天權星﹐進右足與左足並﹐通气。

第四天權星﹐則玄冥星之魄精也。天權星微而隱﹐隱而同映﹐潛煥太虛﹐圍八百里﹐對玄冥星之東門也。其星則號綱極宮上靈神妃華皇夫人﹐姓開生﹐諱運明﹐眞名嬰關。頭建七稱之冠﹐衣緋羅鳳文之﹞衤屬﹐帶金眞玉光。口恆吐赤气之精﹐以注玄冥星上﹐以明星之煥曜也。修習步之道﹐當思夫人姓諱形像﹐並足上天權星上﹐對玄冥﹐右手撫心﹐左手指玄冥﹐叩齒九通﹐咽液三過﹐閉气三息﹐而微咒曰﹕

神妃上靈﹐號曰華皇﹔安鎭華蓋﹐北上之宮﹔左待玉女﹐右衛靈童﹔道引七精﹐九暉之光﹔爲我致眞﹐飛步天綱﹔使我魂魄﹐俱升帝堂。畢﹐閉气三息。次進左足躡玉衡﹐進右足與左足並﹐通气。

第五玉衡星﹐則丹元星之魂靈也。玉衡星大而嘿﹐踴而不煥﹐潛洞太虛﹐圍七百二十里﹐對丹元星東北門也。其星則號紀明宮北上金蓋中皇夫人﹐姓元方﹐諱神武﹐眞名勃。頭建紫晨飛華之冠﹐衣九色之衤屬﹐帶神虛玉文。口恆吐白气之光﹐以注丹元星上﹐以明星之暉也。修飛步之道﹐當思夫人姓諱形像﹐並足上玉衡星上﹐對丹元星右手撫心﹐左手指丹元﹐叩齒三通﹐咽液三過﹐便閉气三息﹐而微咒曰﹕

皇華中妃﹐上元所居﹐九斗吐暉﹐精煥八嵎﹔流煙郁勃﹐散靈朱廬﹔使我魄靈﹐天地同符﹔形魂俱升﹐駕空策虛﹔玉光纏絡﹐丹軿紫輿﹔飛行北上﹐參受隱書。畢﹐閉气三息。次進左足躡闓陽星﹐進右足與左足並﹐通气。

第六闓陽星﹐則北極星之魄靈也。闓陽星朗而潛照﹐暉而不煥﹐洞微太虛﹐圍七百七十里﹐對北極之下開北洞之門也。

其星則號紫極宮安上晨華元皇夫人﹐姓王元﹐諱根華﹐眞名冥會。頭建玉晨進賢之冠﹐衣飛靑羽衤屬﹐帶流金火鈴。口恆吐綠气之精﹐以注北極星上﹐以明星之曜暉也。修飛步之道﹐當思夫人姓諱形像﹐並足上闓陽星上﹐對北極星﹐而左手撫心﹐右手指北極﹐叩齒三通﹐咽液五過﹐閉气五息﹐而微咒曰﹕

九天上帝﹐黃華之宗﹔運轉璇璣﹐總輪八方﹔使我飛步﹐躡紀天綱﹔反覆交並﹐三五縱橫﹔通靈八微﹐羽衣玄黃﹐龍輿玉景﹐飛行太空﹔長享眉壽﹐天地同功。畢﹐閉气五息。次左足躡搖光星﹐進右足並﹐通气。

第七搖光星﹐則天關星之魂太明也。搖光星則光轉空洞﹐回旋天關也。潛煥太虛﹐圍九百里﹐上對天關星之南門﹐下對北極星也。其星則號運天宮玉華靈皇夫人﹐姓度元﹐諱終會﹐眞名啟光。頭建飛華頹云之髻﹐餘發散至腰。衣七色夜光云錦之裙﹐九色錦帔﹐九天威靈玉策。口恆吐赤气之精﹐注天關星上﹐以明星之大光也。修飛步之道﹐當思夫人姓諱形像﹐並足上搖光星上﹐對天關星﹐而左手撫心﹐右手指天關﹐叩齒九通﹐咽液九過﹐閉气三息﹐而微咒曰﹕

天地回轉﹐七光大明﹐旋輪九气﹐上應玉淸﹔中有夫人﹐號曰華靈﹐玄映九外﹐無毫不生﹔是日良吉﹐飛步紫庭﹔使我魂魄﹐安附身形﹔變化空洞﹐出幽入冥﹔天地同輪﹐萬劫不傾﹔保仙上元﹐九晨齊精。畢﹐閉气七息。次左足躡洞明星﹐進右足並﹐通气。

第八洞明星﹐則輔星之魂精陽明也。洞明星則光回諸天﹐總輪上宿﹐流暢太虛﹐圍九百九十里﹐上對輔星西南門也。在天關之上梁﹐北極之陽芒也。其星則號空眞宮太明常皇夫人﹐姓幽升﹐諱無韻﹐眞名空變。頭建飛雲華頹之髻﹐餘發散至腰。衣飛羅文衤屬﹐帶九光之綬。口恆吐靑气之精﹐注於輔星之上﹐

以常陽大光也。修飛步之道﹐當思夫人姓諱形像﹐並足上洞明星上﹐對輔星﹐而右手撫心﹐左手指輔星﹐叩齒九通﹐咽液九過﹐閉气三息﹐而微咒曰﹕

三五飛行﹐天地開張﹔九元回綱﹐合紐上京﹔天眞散靈﹐萬道溢昌﹔夫人曲映﹐是日吉良﹔飛步斗魂﹐旋行玉綱﹔頭戴華蓋﹐足履常陽﹔遊戲三淸﹐變化萬方﹔保仙自然﹐享壽無窮。畢﹐閉气十二息。次左足躡隱元星﹐進右足並﹐通气。

第九隱元星﹐則弼星之魂明空靈也。隱元星則隱息華蓋之下﹐潛光曜於空洞之中﹐圍九百九十里﹐上對弼星之東南門也。其星則號元寶宮空玄變靈上皇夫人﹐姓冥通﹐諱萬先﹐眞名常陽。頭建飛雲七稱玉冠﹐衣靑文錦衤屬﹐帶九光夜燭﹐口恆吐黑气之精﹐注於弼星之上﹐以明煥隱洞之光也。修飛步之道﹐當思夫人姓諱形像﹐並足上隱元星上﹐對弼星﹐而左手撫心﹐右手指弼星﹐叩齒十二通﹐咽液一過﹐閉气一息﹐而微咒曰﹕

上步天綱﹐飛行羽門﹐出入三生﹐逃身隱淪﹐變化形影﹐千合萬分﹔神安气鎭﹐練度仙魂﹔舉體同飛﹐衣服錦裙﹐流鈴交落﹐身佩虎文﹔嘯吒五帝﹐策駕景云﹔上造北晨﹐朝謁皇君。畢﹐閉气一息止。還並足上天樞星上﹐單步往反三周﹐不須復存思咒說也。步斗魂事畢﹐存咒正初登星一過行之爾。往反三過。畢﹐還立天樞星上﹐向陽明星而歌誦《徘徊遊行九晨羽章》三篇。畢﹐便登綱上陽明星上﹐行飛步也。

◎羽章

云綱落天紀﹐九斗翠玉虛。紫蓋重霄嶺﹐玄精朗八嵎。上

有九晨賓﹐吟詠隱與書。飛步遨北漢﹐長齡天地居。

控轡玄羽臺﹐飛行九元所。洞虛深幽邃﹐云綱乘空舉。下有采眞士﹐仰照玉晨府。三周陽明上﹐九回入洞野。髙步登帝尊﹐長歌龍飛語。

玉霄映北朔﹐瓊條翠隱柯。空生九靈臺﹐煥精曜太遐。天關運重冥﹐劫會屢經過。乘我羽行駕﹐飛步織女河。保靈空常化﹐永忘天地多。

此三章出玉淸上宮﹐諸九陽玉童﹑九華玉女皆恆歌誦之於華晨之上﹐以和形魂之交暢﹐啟靈眞於幽關也。

凡修飛步七﹐元行九星之道﹐無此歌章﹐皆不得妄上天綱﹐足躡玄斗也。犯之九星則執子魂魄﹐閉於斗綱之下也。令人猖狂失性﹐嗔怒妄興﹐不出三年﹐無不喪身。非道不欲使人得仙﹐而人不能明道淵源耳。如此豈可不詳而行焉﹖九星則九天之根﹐玉淸之明精﹔九魂則九星之明靈。人徒知步七星之妙﹐而不知九星魂魄之至靈也。非七星不欲運人上斗﹐而人身魂神畏斗星之靈魄﹐不敢隨人而騰空也。欲修飛步之道﹐宜知斗星之魂魄﹐九皇夫人內名﹑空常之隱訣也。而按圖修行﹐豈當不得飛登北元﹐上謁華晨者哉﹖但此道髙妙﹐玉淸寶祕不行﹐中仙鮮有得者。知其法則九星內映﹐夫人降席﹐斗魂感悅﹐則共攜兆而升入九元之內宮。

陽明星﹐天之太尉﹐司政主非。上總九天上眞﹐中監五嶽飛仙﹐下領後學眞人﹐天地神靈功過輕重﹐莫不隸焉。星圍九百二十里﹐皆琉璃水精。中有玉樹﹑靑實﹐金翅之鳥棲其上﹐自生靑精玉芝﹐食之一口﹐壽九萬年。星有九門﹐有四光芒﹐皆焰照九億萬里中。上有靑城玉樓據斗眞人﹐號曰太上宮靑城玉樓九晨君﹐姓上云﹐諱法嬰容﹐字董洞陽搖天槌。頭建九晨玉冠﹐衣靑羽飛裳﹐手執斗中玄圖﹐坐玉樓之中。有玄名玉錄﹐

當得知九晨君內諱。知者玉晨下映﹐明星玄降。修其道﹐飛行太空﹐升入九門之內也。修飛步之道﹐當先於陽明星上﹐右手撫心﹐左手指天東北﹐閉气九息﹐叩齒九通﹐咽液三過﹐閉眼思九晨君姓諱形像﹐畱立陽明星上﹐便微祝曰﹕

飛天九晨﹐上據玄魁﹐威振八煥﹐司政糾非﹔今日飛步﹐萬道通開﹐九眞齊景﹐天轉地回﹔鬼謀截頸﹐人逆斬摧﹐三綱所捕﹐逆者將衰﹔神靈侍衛﹐享福巍巍﹔得天之心﹐骨化形飛﹔手攀七綱﹐足踐九扉﹔雲行雨步﹐上升太微。畢﹐左轉陽明星上﹐九回﹐立向鬼門﹐閉气三息。轉左足躡陰精﹐進右足並﹐於陰精星上通气。

陰精星﹐天之上宰﹐主祿位。上總天宿﹐下領萬靈及學仙之人。諸學道及兆民宿命祿位﹐莫不隸焉。星圍五百五十里﹐亦皆琉璃水精﹐中有玉樹﹐黑實﹐金翅之所棲﹐自生玄芝玉飴﹐食之一口﹐得壽五萬年。星有五門﹐門有四光芒﹐焰照九億萬里中。上有五色玉樓攀魁眞人﹐號曰中元宮五色玉樓北上晨君﹐姓育嬰﹐諱玄上簹﹐字昌陽文激明光。頭建玄精玉冠﹐衣玄羽飛裳﹐手執五色羽節﹐坐玉樓之中。若有玄名朱臺﹐當得知上晨君內諱。知者則北上下映﹐陰精玄降。修行其道﹐則飛行太空﹐升入五門之內也。修飛步之道﹐當先於陰精星上﹐左手指本命﹐右手撫心﹐閉气五息﹐叩齒五通﹐咽液五過﹐閉目思北上晨君諱字形像﹐畱立陰精星上﹐便微咒曰﹕

玄晨北靈﹐五气上精﹐體隱六紀﹐心藏景星﹐日月俠映﹐三光飭形﹔今日元吉﹐步綱紫庭﹐上開天戶﹐受福朱靈﹔享祚無極﹐祿位尊榮﹔萬願交覆﹐所向利貞﹔騰飛華蓋﹐遨翔玉淸﹔上詣北晨﹐九眞齊軿。畢﹐左轉陰精星上﹐五回﹐向本命上立﹐閉气三通。轉左足躡弼星﹐進右足並﹐通气。不得躡眞人星﹐但躡弼星耳。

眞人星﹐天之司空﹐主神仙。上總九天髙眞﹐中監五嶽靈仙﹐下領學道之人。眞仙之流莫不隸焉。星圍七百七十里﹐亦皆琉璃水精﹐中有玉樹﹐黃實﹐金翅之所棲﹐自生黃精玉芝﹐食之一口﹐得壽三千萬歲。星有十二門﹐門有四光芒﹐焰照九億萬里中。上有黃臺玉樓眞人﹐號曰眞元宮中黃臺玉樓主仙華晨君﹐姓歸並﹐諱妙陰光﹐字通度元度凝脂。頭建飛晨寶冠﹐衣靑羽飛裳﹐手執斗中靑籙﹐坐玉樓之中。若有玄名方諸﹐當得知華晨君內諱。知者則華晨下映﹐眞人玄降。修行其道﹐則飛行太空﹐升入十二門之內也。修飛步之道﹐皆不得躡眞人星也。當並足弼星上﹐所謂偃息華蓋者也。北老眞公曰﹕子欲騰身﹐勿幹眞人﹔子欲飛行﹐勿枉天綱﹔子欲神仙﹐當拜華晨。行道當避眞人星﹐立弼星之上﹐拜眞人﹐朝華晨﹐而求飛空也。弼星曰空﹐輔星曰常。常者﹐常陽﹔空者﹐隱藏。其有諱﹐不得傳於人口﹐可於華晨之下﹐羊雁禮天﹐烈素盟而傳。得此祕諱﹐心存而行之﹐輕泄﹐七祖負考風刀也。當於弼星上﹐右手撫心﹐左手指西北﹐閉气九息﹐叩齒九通﹐咽夜九過﹐閉眼思主仙華晨君姓諱形象﹐畱立眞人星上﹐便微咒曰﹕

太微通眞﹐弼輔華晨﹐吐煥九精﹐結气紫煙﹐飛霞流映﹐光曜十天﹔上理元衡﹐下攜神仙﹔今日飛步﹐請禮眞人﹐一求空行﹐二乞隱身﹐三願上升北掖﹐四便龍衣羽服﹐錦帔靑裙﹐駕乘八景﹐浮游九玄得入天宿﹐與帝同軒。畢﹐左回弼星七過﹐向眞人﹐閉气三息。轉左足躡玄冥﹐進右足並﹐通气。

玄冥星﹐天之遊擊﹐主伐逆。上總九天鬼神﹐中領北帝三官﹐下監萬兆﹐伐逆不臣﹐諸以凶勃莫不隸焉。星圍八百里﹐亦皆琉璃水精﹐中有玉樹﹐赤實﹐金翅之所棲﹐自生丹芝流瑛﹐食之一口﹐得壽八千萬年。星有三門﹐門有四光芒﹐焰照九億萬里中。上有朱臺玉樓出斗眞人﹐號曰紐幽宮中朱臺玉樓玄上

飛蓋晨君﹐姓冥樞﹐諱定宣覺﹐字法明度搖天柱。頭建三華寶晨冠﹐衣丹錦飛裳﹐手執命靈之桔﹐坐玉樓之中。若有玄名玉格﹐當得飛蓋晨君內諱。知者則飛蓋下映﹐玄冥玄降。修行其道﹐則飛行太空﹐上升入三門之內也。修飛步之道﹐當先於玄冥星上﹐右手撫心﹐左手指天﹐閉气九息﹐叩齒三通﹐咽液三過﹐閉眼思飛蓋君姓諱形像﹐畱立玄冥星上﹐便微咒曰﹕

天眞行道﹐步景藏形﹔七元煥落﹐九晨齊並﹔手把天衡﹐足踐飛星﹐左輔火甲﹐右禦朱兵﹐威振十天﹐流煥上淸﹐先戮謀議﹐後伐妖精﹐敢有幹正﹐斬以刀刑﹐三綱所制﹐莫不伏聽﹔變化往反﹐適心華庭﹔乘空飛步﹐上造帝靈。畢﹐左回三轉﹐向天閉气三息。轉左足踐丹元星﹐進右足並﹐通气。

丹元星﹐天之斗君﹐主命錄籍。上總九天譜籙﹐中統鬼神部目﹐下領學眞兆民命籍。諸天諸地﹐莫不總統。星圍七百二十里﹐亦皆琉璃水精﹐中有赤樹﹐白實﹐金翅之所棲﹐自生金精冶練之膏﹐食之一口﹐得壽七萬年。星有七門﹐門有四光芒﹐焰照九億萬里中。上有素臺金樓躡紀眞人﹐號曰綱神宮中素臺金樓躡紀眞人金魁七晨君﹐姓上開﹐諱冥通光﹐字朱煥元變五道。頭建七寶飛天冠﹐衣白錦飛裙﹐手執靑元籙籍﹐坐金樓之中。若有玄名昆臺﹐當得知七晨君內諱。知者則七晨下映﹐丹元玄降。修行其道﹐則飛行太空﹐上升入七門之內也。修飛步之道﹐當先於丹元星上﹐右手撫心﹐左手指天關﹐閉气七息﹐叩齒三通﹐咽液三過﹐閉眼思七晨君姓諱形像﹐畱立丹元上﹐便微祝曰﹕

飛行躡紀﹐上步丹元﹔乘魁落宿﹐呼命斗魂﹐削死勒生﹐靑白簡分﹔三合成道﹐年命長延﹔亨利眉壽﹐齊生華晨﹔肉飛骨輕﹐駕景乘雲﹔仙衣羽服﹐流鈴紛紛﹔五色煥耀﹐升入七門。畢﹐回星上七轉﹐還向天關﹐閉气七息。轉左足踐北極﹐進右

足並﹐通气。

北極星﹐天之太常﹐主升進。上總九天眞﹐中統五嶽飛仙﹐下領學者之身﹐凡功勤得道﹐轉輪階級﹐悉總之焉。星圍七百七十里﹐亦皆琉璃水精﹐中有黑樹﹐白子﹐金翅之所棲﹐自生玄芝水瑛﹐食之一口﹐壽五萬年。星有八門﹐門有四光芒﹐焰照九億萬里中。上有玄臺玉樓步綱眞人﹐號曰紀明宮中玄室主臺玉晨飛華君﹐姓明靈﹐諱長明化﹐字淵洞源昌上元。頭建飛精華冠﹐衣紫錦飛裳﹐手執九斗玉策﹐坐玉樓之中。若有玄名金臺﹐當得知飛華君內諱。知者則飛華下映﹐北極玄降。修行其道﹐則飛行太空﹐上升八門之內也。修飛步之道﹐當先於北極星上﹐右手撫心﹐左手指金門﹐閉气八息﹐叩齒三通﹐咽液三過﹐閉目思飛華君姓諱形像﹐叩齒立北極上﹐便微咒曰﹕

天行三五﹐中元回旋﹔飛步華蓋﹐禦斗乘晨﹔落紀三命﹐徘徊遊煙﹔今日元吉﹐上希神仙﹔名書玉簡﹐列字紫篇﹔靑襦羽服﹐丹帔錦裙﹔八景丹輿﹐運我升軒﹐位爲仙卿﹐北上之君﹐請求所咒﹐靡不如言。畢﹐回星上八轉﹐還向西方閉气八過﹐轉左足踐天關﹐進右足並﹐通气。

天關星﹐天之上帝﹐主天地機運。如四時長養﹐天地否泰﹐劫會莫不隸焉。星圍九百里﹐亦皆琉璃水精﹐中有三華之樹﹐五色之實﹐金翅之所棲﹐生自然九味芝膏﹐服之一口﹐身生九色之光﹐得壽九萬年。星有一門﹐門有九光芒﹐總運九天之气﹐焰照九億萬里中。上有九層玉樓乘龍眞人﹐號曰關會宮九層玉樓總云九元北蓋晨君﹐姓玄樞﹐諱轉光﹐字會元終明天徒。頭建九元寶冠﹐衣九色錦裳﹐手執暉神之章﹐坐玉樓之中。若有玄名九天帝圖玉籙﹐當得知北蓋晨君內諱。知者則北蓋君下映﹐天關玄降。修行其道﹐飛行太虛﹐升入一門之內也。修飛步之道﹐當於天關星上﹐左手撫心﹐右手指地戶﹐閉气一息﹐叩齒

三通﹐咽液三過﹐閉眼思北蓋晨君姓諱形像﹐畱立天關星上﹐便微咒曰﹕

天元運關﹐地紀轉維﹔九靈交度﹐三五相推﹔四七幡宿﹐五帝徘徊﹔承玄步虛﹐上躡玉機﹔衣斗履斗﹐流鈴煥威﹐順我者吉﹐逆我者衰﹔我行天眞﹐萬里廓開﹔身騰蒼軿﹐魂升形飛﹔長離劫會﹐升入太微。畢﹐回星上一轉﹐還向地戶閉气一息。轉左足踐轉星﹐進右足並﹐通气。

輔星﹐天尊玉帝之星也﹐曰常。常者﹐常陽。主飛仙。上總九天﹐領九地。五嶽四瀆神仙之官﹐悉由之焉。星圍九百九十里﹐亦皆琉璃水精﹐中有靑華之樹﹐自有九音之字﹐上有靑鳥﹑三足鳥﹐生自然琉璃芝瑛﹐食之一口﹐得與玉帝同眞。星有八門﹐交通八气。門有四光芒﹐焰照九天之上。中有紫气玉樓遊行三命眞人﹐號曰帝席宮中紫气玉樓帝尊九晨君﹐姓精常﹐諱常無甕﹐字玄解子空正上開延。頭建飛精玉冠﹐衣九色衣﹐手執火鈴﹐坐玉樓之中。若有玄名上淸﹐得知帝尊內諱。知者則帝尊下映﹐輔星玄降。修行其道﹐飛行太空﹐升入八門之內也。修飛步之道﹐當於輔星上﹐右手撫心﹐左手指熒惑星﹐閉气三息﹐叩齒三通﹐咽液三過﹐閉眼思帝尊姓諱形像﹐畱立輔星上﹐便微咒曰﹕

乾坤交覆﹐三命接靈﹔上步天宿﹐飛行九星﹔左把隱書﹐右執羽經﹐拜謁帝尊﹐受帝之名﹐得越華蓋﹐騰翔紫庭﹔今日行道﹐萬慶交並﹕受福巍巍﹐永享長生﹔身變毛羽﹐飛升玉淸。畢﹐回星上三過﹐還向南方閉气三息﹐轉左足還踐弼星上﹐進右足並﹐通气。

弼星﹐太帝眞星也﹐曰空。空者﹐恆空隱也﹐主變化無方。星圍九百九十里﹐亦琉璃水精﹐中有三華之樹﹐自生九天玉章﹐上有金口之鳳﹐口銜火鈴﹐中生自然七曜之暉﹐得食暉一口﹐

與太帝同眞。星有九門﹐交關九天。門有四光芒﹐焰照八極之外﹐無央之中也。中有玉臺紫館徘徊三陽眞人﹐號曰上尊宮中玉樓紫館帝眞元晨君﹐姓幽空﹐諱空無先﹐字隱元覺冥陽暉幽寥元。頭建飛天玉冠﹐衣九天龍衣手﹐手執帝章﹐坐紫館之中。若有玄名九天﹐得知帝眞內諱。知者則能隱形藏身。修行其道﹐則飛升九門之內也。修飛步之道﹐當於弼星上﹐右手撫心﹐左手指北辰星﹐閉气五息﹐叩齒三通﹐咽液七過﹐閉眼思帝眞元晨君姓諱形像﹐卻立弼星上﹐便微咒曰﹕

道合三微﹐玄虛舉眞﹐出常入空﹐逃形天關﹐浮翔八極﹐駕景紫煙﹐飛步九天﹐變化億千。遨戲北蓋﹐嘯命句陳﹐所求所願﹐靡不如言﹔長齡天地﹐保年華晨。畢﹐回星上五轉﹐還向北辰星﹐閉气七息﹐左轉兩足﹐還並立陽明星上。從陽明星單行禹步﹐周回九星﹐往反九回﹐止。皆不須復存咒也。畢﹐還弼星上﹐平坐﹐偃息華蓋﹐存九晨覆衣如初法。閉眼思己身在絳雲之內﹐乘天綱飛空上升九天之門﹐隨綱轉輪九過。畢﹐覺身如落空﹐還坐星圖之上﹐便以手拭目九過﹐撚兩耳門九過﹐而行周天大咒﹐叩齒九通﹐仰西北而咒曰﹕

髙上九靈﹐皇上華君﹔總仰天宿﹐回度三辰﹔變化四節﹐五行成仙﹔是日行眞﹐普命萬神﹐五嶽四瀆﹐及諸靈山﹐天地水官﹐悉衛我軒﹔太陽激電﹐六陰吐云﹐猛獸驅除﹐萬精四奔﹐毒龍食鬼﹐平滅邪源﹐謀我者刑﹐幹我者煩﹐樂我者壽﹐願我者仙﹔我帶靈策﹐體佩七元﹐流金火鈴﹐煥落我身﹔頭戴華蓋﹐足躡景云﹔口銜天精﹐手握天關﹔空常變化﹐千合萬分﹔金木水火﹐立成自然﹔飛行禹步﹐徘徊九門﹐出入三淸﹐天地長存。畢﹐又叩齒三通﹐咽气二七過﹐都止﹐九晨之道畢於此也。行九晨之道﹐當以正月﹑七月﹑四月﹑十月﹑四孟月同用上旬五﹑九﹐惟一日也﹐平旦﹔二月﹑八月﹑五月﹑十一月﹑四仲月同

用中旬十五﹑十九﹐正中﹔三月﹑九月﹑六月﹑十二月﹐四委月同用下旬二十五﹑二十九﹐夜半。此一月六日﹐旬適取其一日﹐一月三過。行之一年三十六過﹐以應天關轉輪九天之气三百六十度之數也。以其日行道﹐皆九天書名﹐得過陽九百六之運﹐身免洪波大劫之災。九年乃得晏飛綱而上步﹐乘空紀而超足也。

《九晨玄圖金簡文》曰﹕修飛步九晨之道﹐亦當依步天綱之日﹐兼而行之﹐益求飛天之遠﹐玄斗屢鑑也。若兼修者﹐當先行九晨﹐而後行步天綱也。此二法咒﹐咒爲異﹐原同一法。

◎步天綱

太微帝君昔授皇淸洞眞君﹐步天綱﹐飛地紀﹔據玄斗﹐攀星魁﹔接九眞﹐乘飛龍﹔遊三命﹐浮二生﹔固三寶﹐出六害﹔隱六陰﹐入六紀﹔鎭天英﹐守延期﹔存元輔﹐躡大弼﹔用流丹房﹐上升文昌﹐展轉九道﹐位爲九老。行之二十年﹐受書爲上淸眞人。凡人望七星爲近﹐不知步之甚遠。道士苟知天綱之可步﹐而不知魂魄不追其身﹐非身之不將魂魄也﹐魂魄畏七星之威﹐不敢追身而上行也﹐故三魂不攝﹐七魄蕩散﹐徒以空屍步綱而神不我從﹐實徒勞也。子欲步綱﹐澄心虛靜﹐不思哀憂﹐不念榮味。於是回行三匝﹐登星啟祝﹐使魂魄二神俱過靈關﹐豁然縱體﹐奄忽自忘﹐盛潔乃步﹐恆如蹈空﹐一年辟非﹐二年辟兵﹐三年辟死﹐四年地仙。千害萬邪﹐眾莫敢幹。自此以往﹐福慶無端﹐致神使靈﹐驂駕飛龍﹔太極賜芝﹐玉帝給童。行二七年﹐爲上淸眞人。步法勿橫行乾綱也。直畫連星之界分曰綱

也。犯橫天綱皆伐斷天道﹐大禁也。步綱勿躡眞人星﹐大忌。犯此二者﹐皆脫巾叩頭謝綱象。以布帛爲之﹐長九尺﹐廣六尺﹐羅列星位於帛上﹐以靑筆爲星﹐丹筆爲綱﹐盛之潔箱。每欲施行﹐燒香出之。侍書有玉女七人﹐衛星有玉童七人。婦人步綱用絳帛。太微帝君教授步天綱之經﹐謹案神眞上法﹐先燒香於行事之所﹐閉气七回﹐行斗星之外三匝。始於陰精﹐匝於陽明。畢﹐乃通气﹐始得足躡於七星身上﹐步於陽明耳。於是向陽明星又閉气﹐而心祝曰﹕

陽明大魁﹐玄極文昌﹐使某魂魄俱遊天綱。祝畢﹐乃左足躡陽明﹐又進右足躡陰精﹐心祝曰﹕

陰精北極﹐太上璇璣﹐使某魂魄﹐俱過神津。次左足躡北極﹐心祝曰﹕

北極天光﹐回適玄辰﹐使某魂魄﹐俱至玄關。次右足躡天關﹐進左足前與並﹐乃通息﹐大祝之﹐一閉息。不競綱者﹐可於丹元星上﹐通息更閉﹐微祝曰﹕

金木水火土﹐五行相推﹐七星煥煥﹐天綱最威﹔輔星鎭盛﹐弼星卻衰﹔九眞太上﹐太極太微﹔三府玉帝﹐三尊辟非﹐天動地轉﹐魂魄相隨﹔使我飛仙﹐眞光徘徊﹔名入金房﹐玉門乃開﹔乘龍陟空﹐日月同輝﹔遊行上淸﹐鳴鈴翠衣﹔左躡流電﹐右禦奔雷﹔地上萬邪﹐伏死敢追﹐惡心視我﹐使爾斬摧﹔帝命玉女﹐營侍以歸﹔魂眞魄神﹐合形升飛。

◎倒行法

止於天關﹐倒向北極﹐微祝曰﹕

太上元辰﹐華蓋紫靈﹐北極玉房﹐藏景化精﹔太微玄臺﹐九眞玉城﹐願某飛仙﹐得行雲庭﹔反步天綱﹐魂魄俱生﹔乘龍華宮﹐得道之英﹔左佩玉璫﹐右腰金鈴﹐虎帶龍裙﹐嘯攝天兵﹔乘景三素﹐飛登上淸。祝畢﹐乃閉气﹐舉左足躡北極﹐右足躡丹元。次舉左足躡玄冥﹐前右足與左足並﹐而向眞人之星﹐通息﹐微祝曰﹕

太極九精﹐上皇髙眞﹐出登元淸﹐入隱玄陰﹐育某長某﹐使某好仙﹔玉臺忽開﹐金堂八門﹔乞某佩書﹐絳龍靑裙﹔上佐紫微﹐後聖之君﹔乘十飛龍﹐玄蓋景靈﹐列名元圖﹐日月同並。祝畢﹐因又閉气﹐左足躡弼星﹐進右足躡陰精﹐又進左足躡陽明﹐前右足與左足並﹐乃通息﹐微祝曰﹕

天魁正陽﹐斗運低昂﹐前轉元機﹐後動靈綱﹔制魄以寧﹐拘魂以康﹐魂魄與身﹐俱行天堂﹔向見金關﹐髙上太皇﹐右扶仙母﹐左扶仙公﹔紫翠飛華﹐龍袍虎裳﹐帶眞巾玉﹐項生圓光﹐手把神鈴﹐腰佩金璫﹔口詠洞眞﹐七變妙章﹔先自虛無﹐生而爲王﹔飛行九道﹐據斗攀綱﹔前從太一﹐後從玄朗﹔告某口訣﹐坐在立亡﹔反行至要﹐位爲仙卿﹔五藏自生﹐與天相迎﹔所願如念﹐所求克昌﹔萬邪伏害﹐易地隱藏﹔惡我天伐﹐水滅火喪。

◎反行法

又閉气﹐右回斗星之外三匝﹐始於陽明﹐匝於陽明﹐通息﹐祝曰﹕

髙上太眞﹐七耀至尊﹐反行尋生﹐上步天元﹔使某飛仙﹐得入紫門。因又閉气﹐左足躡陽明﹐右足躡陰精。先前右足躡

玄冥﹐左足躡丹元。次右足躡北極﹐左足躡天關﹐右足前與並﹐乃通息﹐祝曰﹕

七變返旋﹐上行玉宿﹔六紀輔我﹐三綱合步﹔玉帝左眄﹐髙上右顧﹐教我乘星﹐騰登玄路﹔乞賜飛仙﹐不死之祚﹔遊行上淸﹐乘華三素﹐金靑翠裙﹐出入九捨﹐北皇見揖﹐南眞見謝﹔名書仙臺﹐千變萬化﹔得友聖君﹐太平輔佐﹔所願從心﹐萬事成就﹔有惡我者﹐刀刑火墓。順行﹑倒行﹑反行三道都畢。乃又舉兩足俱上陽明星。以右手撫心﹐左手指玄冥星﹐閉气三息﹐叩齒三七﹐咽液三九﹐名曰「據斗」。微祝曰﹕

陽明太素﹐立辰黃房﹐中有大神﹐左拊上皇﹐右把髙眞﹐龍銜翠衣﹐飛錦虎文﹐腰帶玉符﹐首戴蓮冠﹐出無入虛﹔金眞玉光﹐靈尊巍峨﹐號曰陽明﹐足躡朱煙﹔口詠洞章﹐賜某隱書﹐見教步綱。周行三復﹐據斗自忘﹔使某飛仙﹐超虛浮空﹐名書上淸﹐乘玄駕龍﹔意有所之﹐願樂皆從﹔三尊合徳﹐魂魄內通﹔致給神官﹐玉女玉童﹔有惡某者﹐刑之電風﹐姦謀斷舌﹐裔之十方。祝畢﹐存心中忽然忘身﹐良久而下。據斗之道旣畢﹐又兩足俱上陰精星。以左手撫心﹐以右手指眞人星﹐閉气三息﹐叩齒三通﹐咽液三過﹐名曰「攀魁入太微」。微祝曰﹕

陰精玄素﹐華闕生門﹐中有玉帝﹐北極至尊﹔鳳肅華領﹐龍翠碧裙﹐腰虎佩鈴﹐扶芝丹冠﹔號曰陰精﹐太上之君﹔授某隱書﹐使步七元﹐攀魁上升﹐遂遊靈關﹔外拘七魄﹐內制三魂﹔魄煉俗累﹐魂寶胎神﹔魂魄守身﹐與之俱仙﹐飛行上淸﹐還气嬰顏﹔所向如心﹐萬欲無難﹔有惡某者﹐形死三官﹔威攝六天﹐役使羣神。攀魁之道旣畢﹐乃又兩足俱上弼星。並足向眞人星四拜畢﹐跪﹐閉气四息﹐叩齒四通﹐咽液四過﹐名曰「接眞」。跪﹐微咒曰﹕

太極九精﹐上元明眞﹐正機把衡﹐吐納紫煙﹐金光玉映﹐

威照十天﹔攝禦三光﹐調陽和陰﹐理元賦气﹐攺易故新﹔上治中宿﹐玄關之玄﹐金室玉戶﹐北掖四便﹔出駕八景﹐浮游太元﹔龍錦鳳衣﹐虎翠飛裙﹐絳旌綠帔﹐紫羽七緣﹐腰帶神符﹐首戴扶冠﹔上棲九虛﹐下翔天淵﹔自號玉皇﹐九天極眞﹔哀某好道﹐授某隱篇﹔躬登弼魁﹐朝拜靈君﹔乞願丹書﹐爲生之緣﹔治天三五﹐飛行八玄﹔五藏自生﹐上品飛仙﹔得翼玉帝﹐後聖之臣﹔位髙大夫﹐乘雲飛輪﹔所願皆合﹐眾邪莫幹﹔有惡我者﹐暴形破門。接眞之道旣畢﹐乃又兩足俱上玄冥星。以右手撫心﹐以左手指丹元星﹐閉气三息﹐叩齒三七通﹐咽液三過﹐名曰「步斗」。微祝曰﹕

洞天神光﹐回隱玄冥﹔气盈太虛﹐去來無形﹔隱天藏地﹐周灌無生﹔忽登天綱﹐上步紫庭﹔北視雷房﹐南顧電城﹔眩惑萬變﹐非復故形﹔恍惚流景﹐觸手立成﹔欲求藏身﹐得我姓名﹔虛無傲兀﹐九變玄冥﹔坐起六甲﹐謁署六丁﹔賜某隱書﹐步斗行星﹔仰見上皇﹐披丹巾靑﹔手把靈光﹐腰帶玉鈴﹔上乞飛仙﹐與天俱生﹐名書太微﹐浮化上淸﹔下乞變化﹐藏景錄形﹐萬事如願﹐所向皆平﹔有惡我者﹐戮以神兵。《太極眞經金根上文》曰﹕子登玄冥﹐步斗隱形﹔子欲變化﹐當得我名﹔回天動地﹐萬物立成。步玄冥時﹐及欲隱時﹐當心存此名字。步斗之道旣畢﹐乃又兩足俱上丹元星。以左手撫心﹐以右手指北極星﹐閉气三息﹐叩齒三通﹐咽液三過﹐名曰「躡紀」。微祝曰﹕

太上九臺﹐丹元玄紀﹐外管北樞﹐內正天理﹔金闕映外﹐玉庭耀裏﹐中有至尊﹐號曰赤子﹐治在丹元﹐絳房之中﹔翠云繡華﹐龍帔虎裳﹐右執皇籙﹐左把魁綱﹐足躡景云﹐首巾紫冠﹐右佩流鈴﹐左帶玉璫﹔賜某隱書﹐躡紀遊行﹔上乞飛仙﹐乘玄駕龍﹐書名丹臺﹐太極玉堂﹔所向所求﹐福祿來迎﹔有惡某者﹐

願爲滅亡﹔給侍神官﹐玉女玉童。躡紀之道旣畢﹐乃又兩足俱上北極星。以右手撫心﹐以左手指天關星﹐閉气三息﹐叩齒三通﹐咽液三過﹐名曰「步綱」。微祝曰﹕

玄上太微﹐北極紫蓋﹐下有太眞﹐遊翔九外﹔翠華飛裙﹐金鈴靑帶﹐腰佩玉光﹐玄云奄藹﹔賜某隱書﹐上行七气﹐登淸戲煙﹐眞人合會﹔乞丐飛仙﹐書名丹室﹔所向如願﹐無災無害﹔有惡我者﹐令彼傷敗。步綱之道旣畢﹐乃又兩足俱上天關星。以右手撫心﹐左手指天關﹐閉气三息﹐叩齒三通﹐咽液三過﹐名曰「乘龍」。微祝曰﹕

太上七極﹐紫微絕辰﹔寶玄金房﹐外有玉門﹔周運九宮﹐調和天關﹔中有尊神﹐號曰紫皇﹔授某隱書﹐攜某乘龍﹐上游九天﹐下飛地元﹔景云丹輿﹐玄華翠裳﹐腰佩龍策﹐頭巾虎文﹔包生萬物﹐教訓飛仙﹔脫某死名﹐天地長存﹔乘龍步斗﹐所向受恩﹔有惡我者﹐風刀火然。乘龍之道旣畢﹐乃又兩足俱上輔星。閉气一息﹐叩齒三通﹐咽液一過﹐名曰「遊行三命﹐旋步天英」也。微祝曰﹕

太極輔星﹐精在紫關﹔養生育命﹐寶守神魂﹔金房再開﹐奉見輔君﹔賜某隱書﹐使某遊旋﹐列名聖皇﹐飛仙九天﹔巾金佩眞﹐出入洞門。遊行三命旣畢﹐乃回行詣弼星。兩足俱上﹐閉气一息﹐叩齒三通﹐咽液一過﹐名曰「徘徊三陽﹐出入三生」。微祝曰﹕

太虛泥丸﹐紫宮天尊﹐玄空眞紐﹐爲帝之先﹔在道玉皇﹐在身泥丸﹔馮感欻生﹐气貫霄元﹔精入明堂﹐彊胎益魂﹔朱山再開﹐奉近靈元﹔左采日華﹐右掇月根﹔流火萬丈﹐金羅碧裙﹔腰帶天骨﹐首戴華冠﹔賜某隱書﹐得行天關﹔乞願飛仙﹐役使萬神﹔萬向皆會﹐福徳如山。行事時﹐皆北向執隱書而爲之也。亦可案文視星﹐不必暗誦而作也。春步七星名曰「步三綱」

﹐夏步七星名曰「躡六紀」﹐秋步七星名曰「生六害」﹐冬步七星名曰「登六絕」。

卷二十一天地部一

◎總序天

《三天正法經》曰﹕九天眞王與元始天王俱生始气之先。天光未朗﹐郁積未澄﹐溟涬無涯﹐混沌太虛。浩汗流冥七十餘劫﹐玄景始分﹐九气存焉。一气相丟九萬九千九百九十歲。淸气髙澄﹐濁气下布。九天眞王﹑元始天王稟自然之孕﹐置於九天之號。九气玄凝﹐日月星辰於是而明﹐便有九眞之帝。上之三眞﹐生於極上淸微之天﹔次中三眞﹐生於禹余之天﹔下有三眞﹐生於大赤之天。

《玉京山經》曰﹕玉京山冠於八方諸大羅天﹐列世比地之樞上中央矣。山有七寶城﹐城有七寶宮﹐宮有七寶玄臺。其山自然生七寶之樹。一株乃彌覆一天﹐八樹彌覆八方大羅天矣。卽太上無極虛皇大道君之所治也。

《大洞經》曰﹕大冥在九天之上。蓋謂冥气極遠﹐絕乎九玄﹐惟讀《大洞玉經》者可以交接﹐然後玉帝乘丹霄而啟道﹐太冥披綠霞而朗煥也。《元始經》云﹕大羅之境﹐無復眞宰﹐惟大梵之气﹐包羅諸天。太空之上有自然五霞﹐其色蒼黃﹐號曰黃天。黃天之上﹐其色靑蒼﹐號曰蒼天。蒼天之上﹐其色玄空成靑﹐號曰靑天。故頌曰﹕

三界之上﹐眇眇大羅﹐上無色根﹐雲層峨峨。

◎三界寶籙

○上四天

《諸天靈書經》曰﹕飛步入北淸者﹐是三界之上四天帝王北眞天也。言此四帝上爲三淸玉京之巓﹐應化接引﹐中爲三界四八﹐禦運五气﹔帝主下降無象通生天﹐人各爲一天﹐璇璣玉衡﹑三十六帝﹐五斗魁主﹐亦象人腦﹐四象合成。故《放品經》云﹕四天王天在玉淸之上﹐九天之巓﹐恆以八節之日命三界四帝周行天下﹐開度道學建齋之人也。先師疏云﹕北淸天者﹐北斗是也。又云﹕北斗之下昆侖上宮﹐故人頭首上象昆侖。下愚小解將爲是誤﹐此去棄賢﹐旣在昆侖山南﹐望將中斗則爲北淸﹐未審中斗已北北方北淸別在何處。今依《度人經》說﹕東斗主算﹐西斗記名﹐北斗落死﹐南斗上生﹐中斗大魁﹐總監眾靈。此名一天五斗魁主﹐卽明中斗已北而有北斗也。今又按《靈書正經》本文經云﹐天尊言此四章並是四天帝王度命妙品﹐四方正土﹐偏得法音。其《東方品章經》云﹕九气靑天東華宮中﹐靑童大君封以靑玉寶函之中﹐印以元始九气之章。其《南方品章經》云﹕南方三气丹天朱陵上宮﹐南極上元君封以赤玉寶函之中﹐印以太丹三气之章。其《西方品章經》云﹕西方七气素天西華宮中﹐西王母封以白玉寶函之中﹐中以太素七气之章。其《北方品章經》云﹕北方五气玄天元始北上宮中﹐玉晨大君封以玄玉寶函之中﹐印以太玄五气之章。卽明東方而稱東

華﹐南方而稱南極﹐西方而稱西靈﹐北方而稱北眞。上卽明北眞而處三界之上﹐最上之天。四天帝主下通一天﹐四序生化﹐非是一天五斗之位也。今按《靈書正經》﹐並是三界之上四天帝王正名正位﹐未稱一天五斗名位。今乃獨脫北方﹐取中爲上﹐不審更上北眞天也。比先所錯﹐上下相承﹐古今疑惑﹐皆從此起。又尋先師所錯﹐本意者﹐言三十二天上下重疊﹐亦爲一天。二十八宿﹐卽錯將中斗而攝北位﹐獨脫北方﹐此方以中爲上﹐又中爲上亦復是誤。言九天初構﹐上下重疊﹐亦爲一天﹐比地九宮。言郁單之天上上气上﹐先立於子而處一宮﹐卽明一宮亦爲四梵最上第一天也。若將人身以等於天﹐頭爲昆侖﹐目爲日月﹐上下相合﹐其義正是。若以身觀身﹑以天下觀天下﹐不及更上頭象三界之上﹐四人四天帝主天也﹐又乃不及﹐更上頭象三淸之上﹐玉京之山大羅天地﹐故《大洞隱注經》云﹕昆侖山上接九气﹐以爲璇璣之輪﹐在太空之中。中斗旣在昆侖山上﹐卽大羅天闕亦在玉京山上也。《生神經》云﹕飛仙翼於瓊闕﹐四宰輔於明輪。旣在三界中斗之上﹐卽大羅天關﹑玉京瓊闕亦在玉京山上也。又明一天三界應位﹐上下重疊﹐比地旣殊﹐取上爲下﹐上下失科﹐四天帝主闕而不述﹐東華﹑南極﹑西靈﹑北眞﹐境界不論﹐何處別立﹖○中四天

《三界圖》云﹕三十二天四傍並﹐分列四方﹐一重四天﹐積气相承﹐扶搖而上﹐其天獨立﹐亦無八方。未審此由﹐有何气候﹖若無八方﹐則無比地九宮﹔若無正中﹐則無中斗。上無

九气﹐下無八方﹐三十五分﹑八景何來﹖人身之中尙有三一﹑三元﹐九宮一體﹐卽是帝一﹑太一帝君等神﹐豈云三界而無三元三十六帝﹖若三界正中旣無三一﹐人身三一從何而來﹖比先學者惟見《隱注寶訣經》云﹐玄階與扶搖臺在東北方癸地﹐名爲玄天也﹐言天階發起於扶搖臺﹐羊角邊周﹐仍登梵行入三淸也。旣睹此經﹐錯將三界四天傍並﹐其扶搖臺旣在東北方癸地﹐未審三界總在東北方癸地﹐如不以此﹐並是錯﹐誤注經也。今言扶搖者﹐三十六天上下相承﹐中爲天關﹐皆爲中斗璇璣﹐四方二十八宿漸次升上﹐故言扶搖﹐故云玄階與扶搖臺在東北方玄天也。又明上下三十二天皆有七宿璇升﹐四方亦言四天也。今言四天者﹐東方有九气靑天﹐南方有三气丹天﹐西方有七气素天﹐北方有五气玄天。四方四天﹐故言四天﹐非是天外更別四天也。故《度人經》云﹕旋斗歷箕﹐回度五常﹐三十五分﹐總气上元。又明三十六天每一天中皆有七宿三十二帝。其太皇黃曾天位居箕宿﹐皆在東初﹔又賈弈天斗宿﹐皆處北末﹐故云旋斗歷箕﹐回度五常﹐則明三界三十六天﹐皆有中斗璇樞﹐四方二十八宿﹐各爲一天璇璣﹑玉衡。此是二十八宿上下扶搖﹐上通三淸﹐上下天關﹐非是別天羊角而上﹐故明三元各主八方。天有九气﹐上下九宮合中宮位﹐始名三界也。若三界之內三十二天亦列四方四傍並﹐上下天關九宮何在﹖比地九宮亦無次序。故明一天三界有異也。《河圖》《五煉》等經﹐說一天二十八宿﹐四七相並﹐以爲三界﹐二十八天余有四星﹐上在中鬥﹐亦將三界四七相並﹐傍上列位以爲玄圍﹐而安三界二十八天﹐余上四天上爲四人﹐一處傍並比列位﹐不審一天二十八宿上通三界二十八天﹐上合四人三十二位﹐傍並不同﹐大小有異。今言一天比地四天者﹐《眞人口訣經》云﹕中斗之中﹐五斗位者﹐陽明爲東斗﹐丹元爲南斗﹐陰精爲西斗﹐北極爲北斗﹐天關一

星以爲中斗。上及玄冥﹐眞人以爲一天三十五分﹐上及上元天帝﹐合爲一天三十六位也。言上界四人等位者﹐今按《赤書》及《九天譜》等經云﹐三十二天上下相去﹐各有气數﹐上及四梵合爲三界三十六帝﹐不同一天四方傍並也。

《三淸圖》云﹕將以玄﹑元﹑始三气﹐以爲三境三天。又以《生神經》九天乃於三天之下﹐各並著三天。又以四方三十六天而取二十七天﹐各於九天之下各並著三天﹐一單三並以爲九天。未審九天各生八方﹐上下應會﹐何所分立﹖故《大洞經》云﹕玄元始三气各生八方﹐而爲二十四帝﹔九宮各生八方﹐而爲七十二宮。卽明《生神》九天無有一單三並﹐九气天關﹐上下不應﹐言三洞生化﹐故立三光﹐三乘各三﹐故立九帝﹐九气分化﹐各生三天﹐故爲三境三十六天也。若以九天各於三天之下一單三並﹐上下重疊﹐惟有六重之天﹐天若積陰﹐亦任六重﹐天旣積陽﹐卽合九重﹐如何九品二等不同﹖上下九宮其天何在﹖故《赤書》經云﹐天有九分之關﹐轉輪三气﹐九度明焉。故明三元九天﹐九重是也。故《道徳經》云﹕道生一。一是元气﹐一是應化元始天尊也。於此妙一而生三洞。故《靈寶五符經》云﹐三洞以爲天尊三公天也。三生九气﹐九气以爲天尊九卿天也。又此九气各生三天﹐故立三九二十七位﹐故此二十七位上爲天尊二十七大夫天也。欲此二十七位上合九天三元﹐各有一十二位﹐合爲三洞三十六天也。此言三淸降生三界﹐各於八方以下而生五億五萬五千五百五十五億等﹐比地無極三界各稟三淸﹐皆承此象﹐上下重立﹐是其義也。

今言傍並者﹐別有一義。故《洞眞回元九道飛行羽經》云﹕三淸天中而有三萬六千天公卿等品﹐並各有官僚公卿大夫侯伯﹐置署如一﹐更相管統﹐降生三界﹐徧備天人﹐皆稟此气﹐各稟至道妙一之分。三公﹑九卿﹑二十七大夫﹑八十一元士﹑

百二十郡﹑千二百縣﹑萬二千鄕﹑三萬六千亭﹐同稟此气﹐或單或並﹐以爲生神萬象之主也﹐非是九天傍次分列也。三界圖書相傳爲錯者﹐言三淸九气降爲三界一天﹐气餘九色。又雜也﹐言三淸九气各成一天﹐降爲三界﹐上稟本气﹐未經說五色共成﹐故《靈寶經》云﹕上從大寶﹐初降妙一﹐始生於元﹐元生於玄﹐三生萬物﹐莫不相承也。又按《九天生神》及《玄門論》等經云﹐始生於混沌﹐爲蒼色﹐而成郁單無量天﹐下生三天上聖三品之位﹔復次混生於洞﹐洞爲赤色﹐而成上上禪善天﹐下生三天中聖三品之位﹔復次洞生於浩﹐浩爲靑色﹐而成梵監須延天﹐下生三天下聖三品之位﹔復次元生於旻﹐旻爲綠色﹐而成寂然兜術天﹐下生三天上眞三品之位﹔復次旻生於景﹐景爲黃色﹐而成不驕樂天﹐下生三天中眞三品之位。復次景生於遁﹐遁爲白色﹐而成洞元化應聲天﹐下生三天下眞三品之位﹔復次玄生於融﹐融爲紫色﹐而成靈化梵輔天﹐下生三天﹐上仙三品之位﹔復次融生於炎﹐炎爲碧色﹐而成髙虛淸明天﹐下生三天中仙三品之位﹔復次炎生於演﹐演爲烏色﹐而成無想無結無愛天﹐下生三天下仙三品之位。故此九气﹐九色光明﹐上爲三境三十六天也。三境降气﹐三界方生﹐各於三淸八方已下降生三界五億等天也。故《九天譜經》云﹕上從梵行太淸之天﹐三境九气降爲三界﹐天各一色﹐上稟气生﹐未見五色﹐一時混雜也。今所錯者﹐亦可知委。故《諸天內音經》云﹕三十二天皆以五合之气而成﹐空洞結而成章者﹐此是五篇眞文﹐生成五方﹐通爲五行﹐合爲五臟﹐混爲二儀﹐四序生化﹐此應五方五合所育也﹐非關九气混爲五色﹐今以五色合爲雲气﹐相參盤郁﹐是其錯也。

○後四天

舊說四梵名爲四民之天﹐今按《九天譜經》云﹐三界應化三十二天﹐上從梵行太淸天中﹐气漸流降﹐始生於混﹐混爲蒼色﹐而生二萬二千气﹐其色蒼﹐气澄凝而成賈奕天﹐卽明賈奕天是四民最上初天﹐卽明四民非是太淸四梵四天王天也。今言帝王者﹐統領八方﹐始名帝位﹐不審太虛無上常融天﹑太釋玉隆騰勝天﹑龍變梵度天﹑太極平育賈奕等天﹐乃是一天﹐北方五气玄天﹐光同四方﹐比地各爲小八天也。故明三界三十二天﹐上下重疊﹐三元品生﹐亦爲一天﹐分別四方﹐各屬四正﹐四九列位﹐及其分應﹐上下相臨。故東方九气靑天﹐上爲三界東華天也﹔南方三气丹天﹐上爲三界南極天也﹔西方七气素天﹐上爲三界西靈天也﹔北方五气玄天﹐上爲三界北眞天也。《五符經》云﹕升爲五云﹐化爲五气。又按《靈寶經》云﹐五篇經文生天立地﹐普植神靈﹐上爲三境之玄根﹐標天地以長存﹐鎭五气於靈館﹐制劫運於三關。卽明五篇經文上爲三淸之上四天王位﹔中爲三界四天帝主﹐應爲太淸梵行四天﹐而爲四八三十二帝八天生主﹔下爲一天二十八宿三十二帝。又爲比地各列四方﹐四九列位。又爲一天五方淨土。故按《上淸經》及《玄門論》等云﹐三界之上而有八淸天名﹐三淸降气下生三界。今按八淸天內而有太淸天名﹐重明太淸梵行之天而生四民賈奕﹑龍變﹑太釋﹑常融等四天也。故《法輪經》云﹕超度過三羅八難﹐於是名滅﹐度如脫胞﹐曠朗睹八淸也。朗明四梵而處三淸之下﹐四民三界之巓﹐上爲八淸之天﹐三界劫周二十八天﹐已上八淸四民等八天終無劫壞﹐故名三界八淸天也。

或云﹐三界之中從此天上﹐自有華光﹐不假日月﹐自然明朗。此是訛言﹐妄爲大語﹐各自審明﹐取證卽解。何者言三淸三界﹖凡聖降差﹐有無不同﹐動寂各異。欲界六天﹐六欲見生﹔次上色界一十八天﹐在下六天捨欲愛色﹐次中六天漸捨色樂﹐

又上六天色心隨淨﹔次上無色﹐由四輕塵色聲香味出於觸體﹐漸捨心識﹐有待都忘﹐升虛入無﹐出生滅境也。言三淸上境妙化難思﹐九色寶光不假日月﹐無有晝夜﹐亦無去來﹐言三界之內假合成身者﹐《洞眞經》云﹐天有一气﹐則五气生焉。五篇眞文﹐附合生體﹔兩半相合﹐以爲生身﹔以身爲宅﹐心爲主人﹐以神爲本﹐神感應生也。故明神托五气共合爲識﹐又明神合陰陽以爲魂魄。若人六識淸淨﹐感生六慧﹔六欲煩濁﹐耽入六塵。故此生身命終之後﹐魂陽歸天﹐魄陰歸地﹐自守魄骨以爲屍主﹐生時罪福﹐並以神當﹐神更托生﹐別感諸气﹐四生六趣﹐應感俱然﹐上天下地﹐淸濁有異﹐應化三界﹐並感陰陽﹐旣感陰陽﹐寧無日月﹖若是仙家道品﹐自有仙光﹐不假日月﹐神通明朗﹐三界見著﹐色欲染塵﹐二景共滋﹐日月皆有﹐並具晝夜﹐三光齊臨﹐二十八宿璇璣不定﹐宿有時轉﹐天有劫期﹐上下數交﹐百六運會。今按《靈寶九天生神經》云﹐日月星宿﹐陰陽五行﹐人民品物﹐並受生成﹐則明三界皆有日月也。

又按《玄妙經》云﹐於此界外﹐八方世界皆上有羅天﹐重重別置﹐日月五星﹑二十八宿﹐亦與南天下宛利同﹐無異也。又按《玄門論》及《大洞經》云﹐九天眞人呼日爲「濯曜羅」﹐三天眞人呼日爲「圓光蔚」﹐太素天中呼日爲「眇景皇」﹐上淸眞人呼日爲「九曜生」﹐泰淸天中仙人呼日爲「太明」﹐太極天中呼日爲「圓明」﹐玉賢天中呼日爲「微玄」﹐東華眞人呼日爲「紫曜明」﹐亦名「圓珠」﹐亦謂「始暉」﹐亦謂「太明」﹐亦謂日名「郁儀」﹐亦謂月名「結璘」﹐亦生人首上爲眼目。故《玉京山經》云﹐俯仰存太上﹐華景秀丹田﹐左顧提郁儀﹐右眄攜結璘。普明天人皆有眼目﹐三界日月亦同人目也。

《三界圖》云﹕其天中心皆有昆侖山﹐又名「須彌山」也。其山髙闊﹐傍障四方﹐日月繞山﹐互爲晝夜。日在東方於逯境

界﹐日正中時光及南方﹐浮利境界以爲日出﹔日在南方於正中時﹐耶尼境界以爲日出﹔西方日正中時光及北方﹐郁單以爲日出﹔日在北方於正中時﹐東方境界以爲日出者﹐今𨿽四序合宿﹐是同冬夏二至晝夜不等﹐日若繞山﹐四方合停﹐出沒旣異﹐則無山隔﹐今以形象難詰﹐或詳日出處卽有映體﹐東方日中﹐南卽漸明﹐南方初出﹐日旣映山﹐其日合如立豎半鏡﹐今泰山上而有日觀﹐遙望日初出在於地中﹐其狀形如橫出半鏡﹐以望初出非映山也。若其日出之處卽是須彌﹐其山不髙﹐不能映日﹐卽知日出在地中也。故《易證》云﹕爻也者﹐效也﹔效也者﹐象也。象效於天﹐以爲爻象也。故日在地下﹐「明夷」之卦爲日﹐處夜陽降陰升也。日出地上﹐陽升陰降也﹐故地上有日﹐「晉」卦是也。故在午後﹐日祇之叢刊本﹑四庫本﹑輯要離﹐不鼓缶而歌﹐陰生陽降也﹐言陰陽璇璣﹐晝夜遞興﹐日直繞山﹐證何律呂﹖日若繞山﹐璇璣須停﹐四方度量﹐何爲不等﹖言二月﹑八月晝夜各中﹐餘月長短南北互差。故月建在子冬至之分﹐日極於南﹐晝短夜長﹐日出於巽﹐日沒於坤﹐從左行而至於巽﹐歷於夜分﹐西北東方三方天下一十九位﹐分爲五更﹐皆處於夜﹐晝以已丙午丁未等以爲晝日﹐卽明夜統西北東方三方﹐天下皆處於夜﹐惟獨南方以爲晝日﹐卽明日月非隔山也。又月建在午夏至之分﹐日極於北﹐夜短晝長﹐日出於艮﹐日入於乾﹐從艮左行而歷晝位﹐東南西方一十九位﹐三方天下以爲晝日﹐惟獨北方亥壬子癸丑等五辰而處於夜﹐重明日月非隔山也。又明夏至之日出沒艮乾﹐東南西方三方天下一時爲晝﹐冬至之日出沒巽坤﹐西北東方三方天下一時爲夜。日旣繞山﹐四方互明﹐未審此節日映山不﹖又明夏至之日﹐日出於艮﹐日入於乾﹐其昆侖山合近於子﹐日旣遠山﹐不合更遠﹐何故起難爲日映山也﹖其昆侖山向北百千萬里則非東方﹐日正中時南方卯地以爲日出

也。又明月建在子﹐冬至之日﹐日出於巽﹐日沒於坤﹐其昆侖山旣是映日﹐卽合移就南方在於午分﹐其此土人不是南方﹐卽合住在昆侖山北﹐其山旣是天心﹐不移卽明日月非映山也。又明一年四時行焉與日月合宿﹐以定律呂﹐故一月建寅﹐寅與亥合﹐其神徵明者﹐徵召萬物﹐而明月建在卯﹐合宿天魁﹔月建在辰﹐合宿從魁﹔月建在已﹐合宿傳送﹔月建在午﹐合宿小吉﹔月建在未﹐合宿勝先﹔月建在申﹐合宿太一﹔月建在酉﹐合宿天剛﹔月建在戌﹐合宿太衝﹔月建在亥﹐合宿功曹﹔月建在子﹐合宿大吉﹔月建在丑﹐合宿神後﹔十二月建合宿行神﹐璇機玉衡﹐以定四序﹐四方七宿﹐日夜互更﹐卽明一天律呂同則南方律呂也。普天旣同﹐四方同天﹐不合山隔也。後宣八景﹐三光同玆﹐五篇眞文﹐二象通應﹐具在玉京流光品中﹐問宣經理﹐答申應用也。

或有胡人摩尼珠﹐說皆托一物百六數期﹐三淸八景﹐降气通生﹐西戎卽序﹐全無分曉。或云言此天是屬於地住﹐或云雜報世界﹐故近則不入六欲之天﹐遠則不在三界二十八天之數。次上太皇黃曾天上人者﹐始名欲界﹐最下天也。下愚小解因述便答﹐三界之內﹐三元通生元各十二﹐共三十六位。一天三界﹐上象俱然﹐四梵八淸﹐下通元气。旣云地住﹐別號誰天﹖雜報世界﹐何气寄立﹖次上璇璣﹐下攝何方﹖下地雜報﹐上屬何天﹖夫言天者﹐在上﹐巓也。在上廣覆﹐謂之天也﹐在下厚載﹐謂之地也。言天上天下﹐上下咸差﹐一天之中﹐上屬玄樞﹐一天之上更屬上象。此天卽是太皇黃曾天中人也。言三界之內五種感生𨿽同﹐一天善惡兩種﹐所感雜報命短無﹐上品仙家壽九百萬歲。五方淨土皆定壽年﹐洞室虛宮上下不等﹐誠仙棋暫玩﹐柯爛樵人﹐或二日逢仙﹐則經二百餘歲﹐諸仙人壽具顯﹐後章惟此﹐下地淨穢﹐兩別遠明﹐三淸上降元气﹐下生三界法象﹐

降成眞仙聖位﹐各備修科﹐𨿽居三界﹐仙道原深。故《消魔經》云﹕三淸上境三十六天﹐下備三界三十六帝﹐其三界劫盡﹐被劫火所燒﹐其三洞仙家不覺有火也。故明雜報世界善惡同天﹐善者福壽遐年﹐惡者濁辱短促。淨穢二土﹐咸備一天。博地下方亦有上道。先標前錯一十二條﹐審而觀詳﹐他義總曉﹐請詳圖錄﹐入道機要﹐次後顯章﹐具明前疑。

○四梵三界三十二天

太上曰﹕第一欲界六天﹕一曰太皇黃曾天﹐二曰太明玉完天﹐三曰淸明何童天﹐四曰玄胎平育天﹐五曰元明文舉天﹐六曰七曜摩夷天。

右欲界六天﹐有色有欲﹐交接陰陽﹐人民胎生。是故舉其重﹐因名爲欲界。

第二色界一十八天﹕七曰虛無越衡天﹐八曰太極蒙翳天﹐九曰赤明和陽天﹐十曰玄明恭華天﹐十一曰曜明宗飄天﹐十二曰竺落皇茄天﹐十三曰虛明堂曜天﹐十四曰觀明端靜天﹐十五曰玄明恭慶天﹐十六曰太煥極瑤天﹐十七曰元載孔升天﹐十八曰太安皇崖天﹐十九曰顯定極風天﹐二十曰始黃孝芒天﹐二十一曰太黃翁重天﹐二十二曰無思江由天﹐二十三曰上揲阮樂天﹐二十四曰無極曇誓天。

右色界十八天﹐云其界有色無情欲﹐不交陰陽﹐人民化生。但綍香﹐無復便止之患﹐故曰色界。

第三無色界四天﹕二十五曰皓庭霄度天﹐二十六曰淵通元洞天﹐二十七曰翰寵妙成天﹐二十八曰秀樂禁上天。

右無色界四天﹐云無復色欲。其界人微妙無色想﹐乃有形﹐長數百里而人不自覺﹐惟有眞人能見﹐故曰無色界。

四梵天元始曰﹕二十九曰常融天﹐三十曰玉隆天﹐三十一曰梵度天﹐三十二曰賈奕天。

四天之上則爲梵行。梵行之上則是上淸之天﹐玉京玄都紫微宮也。乃太上道君所治﹐眞人所登也。自四天之下﹐二十八天﹐分爲三界﹐一天則有一帝王治其中。其天人皆是在世受持智慧上品之人﹐從善功所得﹐自然衣食﹐飛行來去﹐逍遙歡樂。但死生之限不斷﹐猶有壽命﹐自有長短。下第一天人壽九萬歲﹐以次轉增之。

卷二十二天地部二

◎總說天地五方

《外國放品隱元內文經》云﹕天地五方﹐皆有制禦剛柔之色﹐使不得落。其地深二十億萬里﹐得潤澤。潤澤下二十億萬里﹐得金粟澤。金粟澤下二十億萬里﹐得金剛鐵澤。金剛鐵澤下二十億萬里﹐得水澤。水澤下八十億萬里﹐得大風澤。大風澤下五百二十億萬里﹐乃綱維天地﹐制使不陷﹐如今日月星辰﹐爲風所待也。學者不知地下之境潤色深淺﹐卽五帝不過兆身於外國之境也。

東方弗於岱﹐九萬里之外﹐極豪林之墟。其國音銘呵羅提之國。國地形正員﹐土色如碧脂之鮮﹐無有山阜﹐廣狹九十萬里。其國人形長二丈﹐壽四百歲。國有六音之銘﹐是髙上始气置於外國胡老之品。髙上恆吟歌其音﹐以化胡老之人﹐令知外國有不死之教。其國人皆行禮而誦其音﹐是得四百歲之壽﹐無有中夭之命。上學之士知外國地色﹐恆吟詠六品之音者﹐則致胡老仙官衛兆之身。九年﹐自然得遊呵羅提之國﹐與胡老交言﹐變化飛空﹐遊行東極之境也。

南方閻浮利﹐三十萬里之外﹐極洞陽之野。其國音則銘伊沙之國。國地平博﹐無有髙下﹐土色如丹﹐廣狹八十一萬里。

其國人形長二丈四尺﹐壽三百六十歲。國有六音之銘﹐是髙上置於外國越老之品。髙上恆吟歌其音﹐以化越老之人﹐令知其國有不死之教。其國人皆行禮﹐而誦其音﹐是得三百六十歲之壽﹐無有中夭之命。學者知外國地色﹐恆吟詠六品之音者﹐則致越老仙官衛兆之身。九年﹐自然得遊伊沙之國﹐與越老交言﹐變化朱宮﹐飛行南陽之境也。

西方俱耶尼﹐七十萬里之外﹐極浩素之壠。其國音則銘尼維羅綠那之國。國地形多髙壠﹐與天西關相接﹐土色白如玉﹐廣狹六十八萬里。其國人形長一丈六尺﹐壽六百歲。國有六音之銘﹐是髙上置於外國氐老之品。髙上恆吟歌其音﹐以化氐老之人﹐令知其國有不死之教。其國人皆行禮﹐誦詠其音﹐是得六百歲之壽﹐無有中夭之命。學者知外國地色﹐恆吟詠修行﹐則致氐老仙官衛兆之身。九年﹐自然得遊尼維羅綠那之國﹐與氐老仙官交言﹐能飛行玄虛﹐遊戲浩素之壠也。

北方郁單﹐五十萬里之外﹐國極朔陰之庭。其國音則銘旬他羅之國。國地長流平演﹐土色黑潤﹐廣狹五十八萬里。其國人形長一丈二尺﹐壽三百歲。國有六音之銘﹐是髙上置於外國羌老之品。髙上恆吟歌其音﹐以化羌老之人﹐令知其國有不死之教。其國人皆行禮﹐而誦詠其音﹐是得三百歲之壽﹐無有中夭之命。學者知外國地色﹐恆吟詠修行﹐則致羌老仙官衛兆之身。九年﹐自然得遊旬他羅之國﹐與羌老交言﹐飛行玄虛﹐遊宴朔陰之庭也。

上方九天之上﹐淸陽虛空之內﹐無色無象﹐無形無影﹐空洞之銘元精靑沌自然之國。以靑气爲世界﹐上極無窮﹐四覆諸天﹐則髙上玉皇萬聖帝眞受生之根元﹐壽命無量﹐惟劫爲年。其空洞之內亦有六音之銘﹐則元始置於眞皇自然之品。髙上吟歌其音﹐以延羣仙﹐令知玄空有無量之眞。其國玉皇萬聖帝眞

皆行禮﹐悉吟詠其音﹐是得無量之壽。學者知空洞之色﹐吟詠修行﹐則致三元下降﹐五帝詣房﹐授兆靈音。九年﹐則得乘駕浮雲﹐上造玉淸太空之中也。

中國﹐直下極大風澤﹐去地五百二十億萬里﹐綱維地源﹐制使不落﹐土色如金之精。中國音則銘太和寶眞無量之國。中嶽昆侖卽據其中央。諸天之別名﹐上有玄圃七寶珠宮﹐與天交端上眞飛仙之館。中國周回百二十億萬里。其國人形長九尺﹐皆學導引之術﹐壽一千二百歲。國有六音之銘﹐是髙上置於中國之品。髙上玉皇帝君悉吟詠其音﹐以化中國傖老之人﹐令知其國有不死之教。其國人皆修上淸之道﹐行禮誦詠﹐是得壽一千二百歲﹐無有橫夭之年。學者知中國地色﹐吟詠修行﹐則傖老仙官衛兆之身。九年﹐自然與傖老交言﹐玄察太空﹐飛行上淸。

◎九地三十六音

諸天內銘﹑九地三十六音﹐以元始同存空靈﹐建號結自然之名﹐表於九玄﹐演流外國三十六音。如是天地各有三十六分。天則有三十六天王﹐以應三十六國﹔地則有三十六土皇﹐以應三十六天。天王典眞﹐土皇主仙。爲學不知天之內音﹐則天王不領兆名﹔不知地下之音﹐土皇則不滅兆迹﹐閉不得仙。有見其文﹐受其訣音﹐天王玄鑑﹐七聖刻篇﹐西龜定錄﹐東華書名﹐土皇滅屍﹐落迹九陰﹐保舉上淸﹐五靈敬護﹐十界扶迎﹐周流六國﹐平滅羣凶﹐五兵摧伏﹐天魔束形。九年﹐乘空飛行上淸。眞道髙妙﹐不得妄宣。輕泄寶音﹐七祖充責﹐已身殞亡﹔三塗

五苦﹐萬劫不原。上眞之士﹐愼科而行。

◎朝禮訣法

諸天王恆以八節及月朔之日﹐遊觀無崖﹐歷戲云房﹐逍遙玉淸﹐流眄十方。於明霞之上﹐恆詠諸天內音飛玄之章﹐上慶天眞﹐內歡神衿﹔玉響虛朗﹐瓊韻合音。當北之日﹐五老浮位﹐九帝臨軒﹐四司鑑試﹐五帝衛靈﹐眾眞齊唱﹐萬仙禮音﹔三光停暉﹐七元煥明﹔山海靜波﹐諸天肅淸﹔八素散華﹐四皇拂塵﹔靈風揚香﹐綠霞吐津﹔天元溟涬﹐玉虛含欣﹔朗朗髙淸之館﹐渺渺太漠之中﹐洞虛入微﹐周覽無窮。有得其道﹐與帝結朋。勤誦其章﹐位準仙王。徳同諸天﹐壽齊三光。

凡學上仙之道﹐志登玉淸﹐奉禮帝尊﹐而不知三十六天之音飛玄之章﹐則三十六天王不領兆名﹐徒爲精勤。天不降眞﹐四司不敬﹐五帝不迎﹐天魔侵眞﹐終不成仙。欲飛行玄虛﹐遊晏五嶽﹐而不知九地三十六土皇內名﹐則九陰不落兆屍﹐九地不滅兆迹﹐徒勞幽山﹐望飛反沈。欲行此道﹐每至八節月朔日﹐沐浴淸齋﹐入室燒香﹐朝禮諸天。北向叩齒三十六通﹐微咒曰﹕兆臣甲乙﹐志慕神仙﹔八慶之日﹐朝禮天尊﹔上願騰景﹐乘空落煙﹐飛超玉淸﹐洞遊諸天﹔中願變形﹐致五神升入月門﹐仰啜八騫﹐石景水母﹐玉胞飛根﹐長披朱日﹐與光同存﹔下願四極﹐授我口言﹐西華侍衛﹐役使金晨﹐攜提五老﹐八景同軒﹔上慶交合﹐五願開陳﹔得如所願﹐體合自然﹔眞靈下降﹐賜登上仙。畢﹐便六拜﹐仰咽六气﹔次西向六拜﹐咽六气﹔次南向六拜﹐咽六气﹔次東向六拜﹐咽六气﹔次西北六拜﹐咽六气

﹔次東南六拜﹐咽六气﹔合六方三十六拜﹐朝三十六天。畢﹐還北向平坐。詠三十六天飛玄之章一徧﹐竟﹐又六拜六咽气﹐都止也。此髙上朝三十六天上法。行之九年﹐天降云輿﹐三光詣房﹐書名玉淸﹐刻簡靑宮﹔四司右列﹐十界敬迎﹔乘空飛行﹐上升玉晨。其法髙妙﹐不得妄宣。輕泄寶文﹐七祖充責﹐身役鬼官。長閉三徒﹐萬劫不原。

◎髙上九玄三十六天內音

第一無上元景無色郁單無量天英勃天王﹐姓混﹝諱霧絪羅﹞。

第二無形淸微天化升天王﹐姓馮﹝諱堤阿沙﹞。

第三無精波羅褥天玄黑天王﹐姓雲﹝諱奎零﹞。

第四入色水無量億羅天飛宗天王﹐姓王﹝諱阿衛﹞。

第五無極洞淸上上禪善無量壽天云羅天王﹐姓礻升﹝諱渼絪抃﹞。

第六玄微自然上虛禹余天梵咽天王﹐姓羅﹝諱彼犁荼﹞。

第七玄淸上無那首約諍天玄那天王﹐姓梵﹝諱摩首波﹞。

第八梵行上淸气稽那邊淨天云攜天王﹐姓騫﹝諱首苛﹞。

第九無窮洞虛極上須延天回摩天王﹐姓澤﹝諱芃羅﹞。

第十玄梵玉虛無精气羅迦淨月天云阿天王﹐姓周﹝諱阿迦須﹞。

第十一气玄元達上靈赤天重慕天王﹐姓丹﹝諱淸淨央﹞。

第十二大梵玄無气離行如天世畢天王﹐姓周﹝諱分若﹞。

第十三無極上靈玉虛玄洞寂然天家王天王﹐姓津﹝諱濆裛﹞

。

第十四寶梵無色上眞气潘羅玄妙天云持天王﹐姓隨﹝諱黎沐音﹞。

第十五飛梵行眞上玄答謾福徳天部利天王﹐姓王﹝諱惟缽離﹞。

第十六云梵流精中元近厓際淳天世良天王﹐姓朱﹝諱梨藹﹞。

第十七玄上洞極無崖不驕樂天流芬天王﹐姓凝﹝諱﹛須﹜霍﹛持﹜﹞。

第十八大梵玄靑元精答近際天元深天王﹐姓阿﹝諱明秀﹞。

第十九行梵紫虛上元首帶快見天洞乾天王﹐姓劉﹝諱且扇﹞。

第二十虛梵上淸化靈須結愛天飛衣天王﹐姓彭﹝諱移那﹞。

第二十一上極無景洞微化應聲天玉攜天王﹐姓輝﹝諱■■﹞。

第二十二大梵九玄中元气阿那給道徳天天葵天王﹐姓揵﹝諱尼姤﹞。

第二十三行梵元淸下靈气須達天總幾天王﹐姓周﹝諱難首﹞。

第二十四極梵洞微九靈气須帶阿那天九曲天王﹐姓竺﹝諱明和﹞。

第二十五無名至極洞微梵寶天囗囗天王﹐姓精﹝諱霧云﹛梓﹜﹞。

第二十六微梵玄天气帶扇給道徳天囗囗天王﹐姓洛﹝諱須阿摩﹞。

第二十七虛梵天气蟬然識慧天囗囗天王﹐姓雲﹝諱元陁﹞。

第二十八空梵中天績元伊檀天囗囗天王﹐姓朱﹝諱仲生﹞。

第二十九太極無崖紫虛洞幽梵迦摩夷天世羅天王﹐姓雲﹝諱■﹞。

第三十綠梵自然識慧入天云九天王﹐姓迦﹝諱釋文羅﹞。

第三十一玄梵大行無景無所念慧天宗提天王﹐姓伊﹝諱檀阿﹞。

第三十二天云梵上行維先阿檀天正羣天王﹐姓仲﹝諱云勛勃﹞。

第三十三無色玄淸洞微波梨答天囗囗天王﹐姓王﹝諱靈襜﹞。

第三十四洞微玄上梵气阿竭含那天囗囗天王﹐姓桓﹝諱墮世宗﹞。

第三十五玄上綠梵滅然天囗囗天王﹐姓朱﹝諱云彌﹞。

第三十六極色上行梵泥維先若那天囗囗天王﹐姓袁﹝諱員珠﹞。

三十六天內名生於空洞元气之先﹐文華表見﹐題於昆侖之山。髙上音其玉文﹐上相集其妙篇。稟受太空自然之章﹐上標玄圖﹐中統六國三十六音﹐下總九地三十六土皇。靈篇洞暢﹐玉慧虛鮮﹐皆天王之遊歌﹐空玄之寶章。六六韻合﹐四四齊眞﹐九帝分號﹐三十六天﹐萬气總隸﹐普領羣仙。上極無崖無色﹐下極洞源洞淵。諸爲上眞飛仙﹐不稟玉音﹐則不得遊觀無崖之天。有得其文﹐天王書名﹐刻字紫紮﹐結錄玉晨。三十六年﹐克得上登無色之天﹐下洞九地之源。上妙之道﹐不傳下仙。輕泄寶音﹐七祖充責﹐身負刀山﹐三徒五苦﹐萬劫不原。

◎洞淵九地三十六音內銘

第一壘色潤地正音土皇﹐姓秦﹝諱孝景椿﹞。

第一壘色潤地行音土皇﹐姓黃﹝諱昌上文﹞。

第一壘色潤地遊音土皇﹐姓靑﹝諱玄文基﹞。

第一壘色潤地梵音土皇﹐姓蜚﹝諱忠陣星﹞。

第二壘剛色地正音土皇﹐姓戊﹝諱坤文光﹞。

第二壘剛色地行音土皇﹐姓郁﹝諱黃母生﹞。

第二壘剛色地遊音土皇﹐姓玄﹝諱乾徳維﹞。

第二壘剛色地梵音土皇﹐姓長﹝諱皇萌﹞。

第三壘石脂色澤地正音土皇﹐姓張﹝諱維神保﹞。

第三壘石脂色澤地行音土皇﹐姓周﹝諱伯上仁﹞。

第三壘石脂色澤地遊音土皇﹐姓朱﹝諱明車子﹞。

第三壘石脂色澤地梵音土皇﹐姓庚﹝諱文敬士﹞。

第四壘潤澤地正音土皇﹐姓賈﹝諱云子髙﹞。

第四壘潤澤地行音土皇﹐姓謝﹝諱伯無元﹞。

第四壘潤澤地遊音土皇﹐姓已﹝諱文秦陣﹞。

第四壘潤澤地梵音土皇﹐姓行﹝諱機正方﹞。

第五壘金粟澤地正音土皇﹐姓華﹝諱延期明﹞。

第五壘金粟澤地行音土皇﹐姓黃﹝諱齡我容﹞。

第五壘金粟澤地遊音土皇﹐姓雲﹝諱探無淵﹞。

第五壘金粟澤地梵音土皇﹐姓蔣﹝諱通八光﹞。

第六壘金剛鐵澤地正音土皇﹐姓李﹝諱上少君﹞。

第六壘金剛鐵澤地行音土皇﹐姓範﹝諱來力安﹞。

第六壘金剛鐵澤地遊音土皇﹐姓長﹝諱李季元﹞。

第六壘金剛鐵澤地梵音土皇﹐姓王﹝諱駟女容﹞。

第七壘水制澤地正音土皇﹐姓唐﹝諱初生映﹞。

第七壘水制澤地行音土皇﹐姓吳﹝諱正法圖﹞。

第七壘水制澤地遊音土皇﹐姓漢﹝諱髙文徹﹞。

第七壘水制澤地梵音土皇﹐姓京﹝諱仲龍首﹞。

第八壘大風澤地正音土皇﹐姓葛﹝諱玄升先﹞。

第八壘大風澤地行音土皇﹐姓華﹝諱茂雲長﹞。

第八壘大風澤地遊音土皇﹐姓羊﹝諱眞洞玄﹞。

第八壘大風澤地梵音土皇﹐姓周﹝諱尙敬原﹞。

第九壘洞淵無色剛維地气正音土皇﹐姓極﹝諱無上玄﹞。

第九壘洞淵無色剛維地气行音土皇﹐姓升﹝諱虛元浩﹞。

第九壘洞淵無色剛維地气遊音土皇﹐姓趙﹝諱上伯玄﹞。

第九壘洞淵無色剛維地气梵音土皇﹐姓農﹝諱勤元伯﹞。

右九壘之地﹐極下洞淵洞源﹐綱維天地﹐制使不落。上則去第一壘五百二十億萬里﹐下則無窮無境﹐無邊無際﹐皆綱維之气。如是第九壘土皇以三月一日﹑六月二日﹑九月三日﹑十二月四日﹐一年四過﹐乘五色云輿﹐九色飛龍﹐執中元命神之章﹐從傖老仙官耀天羽騎萬二千人﹐上詣波梨答天﹐奏九地學道得仙人名﹐言於四天之主。

凡學上法﹐當以其日日入時﹐入室向太歲﹐黃書白紙上四土皇內音服之﹐叩齒十二通﹐仰存四土皇姓諱﹐悉著玄黃五色之衣﹐頭戴九元通天寶冠﹐足著五色師子交交之履﹐執文身保命之符﹐乘黃霞飛輿﹐從五帝玉女三十六人﹐飛行上升波梨答天。便咒曰﹕

二象回周﹐九精洞靈﹐皇老應符﹐騰虛入淸﹐四通八達﹐飛霞紫瓊﹐上登金華﹐奉對帝靈﹔記仙元錄﹐靑宮刻名﹐得道

白簡﹐封字七靈﹔九壘滅屍﹐東井煉形﹔三九降眞﹐我道已明﹔得乘飛景﹐上登玉庭。畢﹐心拜九拜﹐咽气十二通止。行之三十六年﹐得乘黃霞飛軿﹐上升波梨答之天。九地九壘直下九重﹐合三十六音三十六土皇﹐上應三十六天﹐中應三十六國。如是土皇皆位齊玉皇之號﹐但分气各治﹐上下之別名耳。土皇三十六年﹐轉號上淸之宮﹐襲三十六天之王。玉司之官於九壘之下﹐皆舉學道得仙之名﹐上奏九天天王。爲學不知九壘地音三十六土皇內諱﹐九地不滅兆迹﹐九天丞相不受兆名﹐五嶽不降云輿﹐五帝不衛兆身﹐徒明外國之音﹐故不得絺會而升也。故天﹑地﹑人各稟三三之气﹐三合成眞﹐然後得仙也。

凡知九地之音三十六土皇內諱﹐則九气丈人恆以四方五色靈官防衛兆身﹔出入遊行﹐登陟五嶽﹐則仙官侍送﹐滅魔威試﹐降致神眞。九年飛空﹐坐在立亡﹔三十六年上升太淸。居世得有此文﹐七玄九祖則爲九气命靈﹐土皇司官﹐奉衛形骸﹐撫慰靈魂﹔蒿裏父老﹐丘丞相掾﹐皆爲驅除﹔無復拘閉謫役之患。居則在地保安無凶﹐十二守將營扞八門﹐通眞致神﹔欲富則富﹐欲官則官﹐欲仙則仙﹐欲神則神。此道祕妙﹐非可言宣。上相靑童稟受髙上口訣寶篇﹐妄泄靈文﹐七祖充役﹐萬劫不原。

◎登山住止安居審地吉凶法

若欲登山住止及安居宅﹐審地吉凶﹐當以戊己之日﹐黃書九地三十六音文白紙上﹐置所居中央﹐以盆覆之﹐三宿開看。若有黃色潤紙﹐大吉﹔若有靑色﹐則下有死靈之屍﹔若有白色﹐則凶﹔若有赤色者則驚恐﹔若有黑色者則主財寶﹔若有紫色者

得神仙。都不異﹐則止可三年安﹐過此必折傷。

◎東方呵羅提國

第一品銘正音﹝無夷﹞。

第二品銘正音﹝波泥﹞。

第三品銘正音﹝久難﹞。

第四品銘正音﹝吉羅﹞。

第五品銘正音﹝無思﹞。

第六品銘正音﹝云芝﹞。

東方去中國九十萬里外﹐名爲呵羅提之國﹐一名日生國。國外有扶桑﹐在碧海之中。地一面方萬里﹐上有太帝宮﹐太眞王之別治。其上生林如桑﹐皆數千丈。大者三千圍﹐兩兩同根而生。有實﹐赤如桑椹。仙人所啖食﹐體作金光色。其實皆九千歲一生。又有生洲﹐在扶桑外﹐西接蓬萊﹐地面方二千五百里﹐去岸二十三萬里。上有仙家數萬人。地無寒暑﹐時節溫和﹐多生神仙芝艸﹐食之飛空而行。扶桑東又有祖洲﹐在東海之中。地方五百里﹐去岸七萬里。上有不死芝艸﹐形狀似菇苗﹐長三四尺﹐一名養神芝。其葉似菇﹐生不叢株。食之飛行上淸﹐已死之人﹐覆之則生。神奇妙藥﹐入其國宜知其名﹐存胡老仙官采之於祖洲﹐思其色而服之﹐三年﹐面有流光﹐延壽萬年。久久﹐自然有仙人賫此神物降送於身也。

◎南方伊沙篸國

第一品銘正音﹝盈華﹞。

第二品銘正音﹝玉家﹞。

第三品銘正音﹝握魔﹞。

第四品銘正音﹝耀葩﹞。

第五品銘正音﹝武都﹞。

第六品銘正音﹝飛蒲﹞。

南方去中國八萬一千里外﹐名閻浮黎之外﹐極洞陽之野﹐國名伊沙之國﹐一名火庭天竺之國。國外有長洲﹐一名靑丘﹐在南海辰已。地方五千里﹐去四方之岸二十萬里﹐則生天樹﹐長三千丈﹐大者二千圍。甚多靈藥﹐甘液玉英﹐無所不有。其上有民﹐人皆壽三百六十歲。又有靈狐之獸﹐大者如犬﹐色如金﹐叫聲響四千里﹐威制虎豹萬禽﹐得衣其毛﹐壽同天地。靑丘左則有風山﹐山恆震聲﹐上有紫府宮﹐天眞神仙玉女所遊觀。又有炎洲﹐在南海中央﹐地方二千里﹐去岸九萬里。上有風生獸﹐似豹﹐靑色﹐大如貍。積火連天燒之﹐經月不死﹐毛亦不然﹐斫刺不入﹐以鐵錘交鍛其頭數千下乃死﹐張口向風﹐須臾復活。以石上菖蒲塞其鼻卽死﹐取其腦﹐和菊花服之﹐壽同天地。又有火林山﹐山中有火光獸﹐大如鼠﹐毛長三四寸﹐或赤或白。於是夜半望山上林木及此獸﹐光照如然火。取其獸毛作布﹐名之火浣布。小污﹐以火燒之﹐卽鮮白﹐則伊沙國人所衣。得此毛﹐仙人降形。學者存其國之音﹐思越老仙官﹐三十六年﹐神人當以此獸及本國神奇之物獻送於兆也。

◎西方尼維羅綠那國

第一品銘音曰﹝華蓮﹞。

第二品銘音曰﹝髙軒﹞。

第三品銘音曰﹝明身﹞。

第四品銘音曰﹝土纏﹞。

第五品銘音曰﹝星震﹞。

第六品銘音曰﹝朱天﹞。

西方去中國六萬里外﹐名俱耶尼之外﹐極皓素之壠﹐寒穴之野﹐則尼維羅綠那之國﹐一名云胡月支國。國人壽六百歲。國外則有流洲﹐在西海之南﹐地方三千里。去東岸十九萬里。其上有仙家數萬﹐上有山生昆吾之石。治石成鐵作劍﹐光明照洞如水精﹐割玉如土。鳳麟洲在海中央﹐地方一千五百里。四面有弱水﹐鴻毛所不浮。上有仙家數千﹐鳳麟爲羣。上有吉光之獸﹐如貍﹐能作胡語﹐聲如梵音﹐與其國人通言。獸毛生光奕奕﹐悉仙人所衣。得衣其毛﹐壽同天地。學者存其國音﹑氐老仙官﹐三十六年﹐當獻送昆吾之劍﹐吉光之獸於兆也。

◎北方旬他羅國

第一品銘音曰﹝玄家﹞。

第二品銘音曰﹝文多﹞。

第三品銘音曰﹝山廬﹞。

第四品銘音曰﹝武都﹞。

第五品銘音曰﹝盈家﹞。

第六品銘音曰﹝玄摩﹞。

北方去中國五萬里外﹐名郁單﹐極朔陰鉤陳之庭﹐國名旬他羅之國﹐一名天鏡之國。國人壽三百歲。國外則有玄洲﹐方七千二百里。四面是海﹐去岸三十六萬里。上有太玄都﹐仙伯眞公所治。有鸑鷟之鳥﹐如浮气﹔多丘山﹐名爲風山﹐與天西北門連界。金堂玉室宮府生金玉紫芝﹐是三天所治。其外則有元洲﹐地方三千里﹐去南岸十萬里。上生五芝玄澗﹐澗水如蜜﹐飲之與天地同年。中有三萬仙家﹐悉飲此水﹐得仙不死。學者存其國音﹐羌老仙官﹐三十六年﹐降獻玄澗五芝水也。

◎上方元精靑沌自然國

第一品銘正音﹝重權﹞。

第二品銘正音﹝玉金﹞。

第三品銘正音﹝三林﹞。

第四品銘正音﹝正精﹞。

第五品銘正音﹝吸鈴﹞。

第六品銘正音﹝綠嬰﹞。

上方九天之上﹐淸陽恢空之內﹐無色無象﹐無形無影﹐空洞之銘元精靑沌自然之國﹐一名洞澳淸衍之國。以靑气爲世界﹐上極無窮﹐四覆諸天惟有玉虛紫館結空洞之煙﹐而虛玄靑沌之內也。爲學存髙上之音﹐則天人授子飛仙之方。

◎中央太和寶眞無量國

第一品銘正音﹝山廬﹞。

第二品銘正音﹝世家﹞。

第三品銘正音﹝嵯峨﹞。

第四品銘正音﹝盈華﹞。

第五品銘正音﹝翟葩﹞。

第六品銘正音﹝羅那﹞。

中國四周百二十億萬里﹐下極大風澤五百二十億萬里。昆侖處其中央﹐弱水周匝繞山。山髙平地三萬六千里﹐上三角﹐面方長萬里﹐形似偃盆﹐中央小狹﹐上廣。其一角正北﹐千辰星之精﹐名曰閬風臺﹔一角正西﹐名曰玄圃臺﹔其一角正東﹐名曰昆侖宮。一處有積金爲天墉城﹐面方千里。城上安金臺五所﹐玉樓十二。其北戶山﹑承淵山並其支輔。又有墉城金臺﹑玉樓﹐相似如一。流精之闕﹐光碧之堂﹐瓊華之室﹐紫翠丹房﹔景云燭日﹐朱霞九光﹔西王母之所治。上通璇璣﹐元气流布五常玉衡﹐普引九天之澳﹐灌萬仙之宗根﹐天地之紐﹐萬度之柄矣。上生金銀之樹﹐瓊柯丹寶之林﹔垂蘇瑚以爲枝﹐結玉精以爲實﹔其樹悉刻題三十六國音諸天玉文﹐上棲紫燕鳳鸞﹑白雀朱鶚﹑鵾雞靈鵠﹑赤鳥靑鵲﹔下則飛禽遊獸﹐與昆侖同生﹔初無死耗﹐但玄文寶經隱書古字﹐有千二百億萬言。在玄圃之上﹐積石之陰﹐仙人有九萬人﹐皆停散於靈山。學者恆誦諸天內音外國三十六音﹑地下九壘之音九年﹐仙人自當降送靈山之神奇﹔三十六年﹐得乘五色云輿﹐上登昆侖之山也。

卷二十三日月星辰部一

◎總敍日月

《黃气陽精三道順行經》曰﹕日﹐陽之精﹐徳之長也。縱廣二千三十里。金物﹑水精暈於內﹐流光照於外。其中有城郭人民﹑七寶浴池﹔池生靑黃﹑赤﹑白﹑蓮花﹔人長二丈四尺﹐衣朱衣之服﹔其花同衰同盛。日行有五風﹐故制禦日月星宿遊行﹐皆風梵其綱。金門之上﹐日之通門也。金門之內﹐有金精冶煉之池﹐在西關左之分﹐故立春之節日﹐更煉魂於金門之內﹐耀其光於金門之外﹐四十五日乃止。順行之洞陽宮﹐洞陽宮﹐日之上館也。立夏之日﹐止於洞陽宮﹐吐金冶之精﹐以灌於東井之中﹐沐浴於晨暉﹐收八素之气﹐歸廣寒之宮也。月暉之圍﹐縱廣二千九百里﹐白銀琉璃水精映其內城郭人民與日宮同有七寶浴池﹐八騫之林生乎內﹔人長一丈六尺﹐衣靑色之衣﹐常以一日至十六日采白銀琉璃煉於炎光之冶﹐故月度盈則光明。比十七日至二十九日﹐於騫林樹下采三气之華﹐拂日月之光也。秋分之日﹐月宿東井之地﹐上廣靈之堂﹐乃沐浴於東井之池﹐以煉日魂﹐明八朗之芒﹐受陽精日暉﹐吐黃气於玉池。諸天人悉采玉樹之華﹐以拂日月之光。月以黃气灌天人之容﹐故秋分是天人會月之日也。

《老子歷藏中經》云﹕日﹑月﹑者﹐天地之司徒﹑司空也。日姓張﹐名表﹐字長史﹔月姓文﹐名申﹐字子光。《太丹隱書》云﹕紫微夫人姓王﹐諱淸娥﹐字愈音。云是西王母第二十四女。紫微宮在北溟外羽明野玄壠山﹐山在昆侖之東北。紫微說阿母言曰﹕欲存日月气者﹐當知日月景象﹕日圓形而方景﹐月方精而圓象﹔景藏形內﹐精隱象中﹔景赤象黃﹐是爲日月之魂。若知其道﹐乃可以吐納流霞耳。

◎三奔錄

三奔之道﹐當按奔景之神經。經中節度﹐曉夕修行﹐不得傳及非人。如怠慢不專﹐輕泄漏慢之者﹐身受冥責﹐一如經戒。

◎奔日

日中赤气上皇眞君﹐諱將車梁﹐字髙騫奕。此位號尊祕﹐《經》𨿽無存修之法﹐而云知者不死。當宜行事之始﹐心存以知﹐不得輒呼。月法亦然。

◎奔月

月中黃气上黃神母﹐諱曜道支﹐字玉薈條。其奔月齋靜存思﹐具如日法。

◎奔辰

木春王﹐火夏王﹐金秋王﹐水冬王﹐皆依歷以四立日前夜半爲王之始。冬七十二日至分﹑至日前各王十八日﹐分﹑至日之前夜夜半爲王之始。有星時可出庭中﹐坐立適意﹐有五星中相見者。次當修服之時而出庭中﹐坐勝於立。可於庭壇向星敷席施按﹐燒香禮拜訖﹐正坐而爲之。若無星之時﹐天陰之夕﹐可於寢室中存修之也。星行不必在方面﹐亦隨所在向而修行﹐謂五星所在而向之﹐不必依星本方之面﹐猶如木或在西也。一夕服五星﹐常令周徧。隨王月以王星爲先。若靜齋道士﹐亦可通於室中﹐存五星之眞文﹑方面而並修之。不閒算術﹐不知星之所在。又久靜長齋者﹐可常於室中﹐依五星本位之方面而存修之也。

◎太上玉晨郁儀結璘奔日月圖

《太上隱書中篇》曰﹕子欲爲眞﹐當存日君駕龍驂鳳﹐乘天景云﹐東遊希林﹐遂入帝門。精思乃得﹐要道不煩。名上淸靈﹐列位眞官。乃執《郁儀文》。《太上隱書中篇》又曰﹕子欲升天﹐當存月夫人駕十飛龍﹐乘我流鈴﹐西到六嶺﹐遂

入帝堂﹐精思乃見﹐上朝天皇。乃執《結璘章》。

◎太上玉晨郁儀奔日赤景玉文﹑結璘奔月黃景玉章

右奔日月隱道﹐太上﹑上淸﹑太極﹑九皇四眞人所寶祕﹐玄靈元君之玉章也。自非有金簡玉名及綠字東華﹐皆不聞見此二章之篇目矣。行之者先淸齋百日﹐絕交人事﹐乃可爲之也。久久行之﹐上奔日月﹐得給玉童玉女各五十人。《太上郁儀赤文》《結璘黃章》﹐乃太上玉帝君之靈祕篇也。藏之於九天之房﹐丹瑤之臺﹐非勤心好眞﹐宿有飛玄天仙之骨錄者﹐英得而見聞也。聞其篇目﹐皆不可妄言稱及﹐犯者受考三官﹐天地不赦。初令三百年得宣傳一人﹐卻後七百年乃復得一人。若神眞宣告有宜授者﹐傳之也。傳授之法﹐皆師友相受﹐以宗玄科也。授非其人﹐不遵法度﹐爲泄宣天文也。漏慢違誓﹐死爲下鬼﹐乃七祖受考風刀之罪。自非同气﹐寧當閉口。西玄山洞臺中有此二經﹐刻以玉簡﹐書以金字。及王屋淸虛天皆有而不備具﹐惟太玄宮髙上臺及蓬萊府北室金柱玉壁刻文﹐並備具也。中宮仙人﹑泰淸諸官並不知此書是何事也。

◎峨嵋山北洞中石室戶樞刻石書字

「郁儀引日精﹐結璘致月神﹔得道處上宮﹐位稱大夫眞﹝一云帝君眞﹞」凡二十字。下仙見之﹐甚自不解其意義是何等

事也。如此﹐仙人自有不見其篇者多矣。其金液九丹﹐蓋小術也。皆不得飛行上淸。欲行此道﹐不必賢愚﹐但地上無此文耳。眞官玄法啟誓乃傳。有得而行﹐位爲上眞﹐乃乘八景瓊輪﹐遊行九晨﹐詣太素宮﹐見太一帝君﹐俱朝元晨﹐故祕言曰﹕子得《郁儀》《結璘》﹐乃成上淸之眞。不修此道﹐不得見三元君。

◎太上郁儀日中五帝諱字服色

日中靑帝﹐諱圓常無﹐字昭龍韜。衣靑玉錦帔﹐蒼華飛羽裙﹐建翠芙蓉晨冠。

日中赤帝﹐諱丹虛峙﹐字綠虹映。衣絳玉錦帔﹐丹華飛羽裙﹐建丹符靈明冠。

日中白帝﹐諱浩郁將﹐字回金霞。衣素玉錦帔﹐白羽飛華裙﹐建浩靈芙華冠。

日中黑帝﹐諱澄增停﹐字玄綠炎。衣玄玉錦帔﹐黑羽飛華裙﹐建玄山芙蓉冠。

日中黃帝﹐諱壽逸阜﹐字飈暉像。衣黃玉錦帔﹐黃羽飛華裙﹐建芙靈紫冠。

右日中五帝君諱字﹑服色。欲行奔日之道﹐當祝識名﹑字﹐存五帝服色在我之左右前後。

月中夫人魂精內神名曖蕭臺摽。

右月魂配五帝﹐次又存祝之。能知月魂名﹐終身無災﹐萬害不傷。太上藏日﹑月帝君﹑夫人諱字於太素宮。有知之者神仙。

◎太上結璘月中五帝夫人諱字服色

月中靑帝夫人﹐諱隱娥珠﹐字芬艷嬰。衣靑華瓊錦帔﹐翠龍鳳文飛羽裙。

月中赤帝夫人﹐諱逸寥無﹐字婉筵靈。衣丹蕊玉錦帔﹐朱華鳳落飛羽裙。

月中白帝夫人﹐諱靈素蘭﹐字郁連華。衣白珠四出龍﹐錦帔素羽鸞章飛華裙。

月中黑帝夫人﹐諱結連翹﹐字淳厲金。衣玄瑯九道云﹐錦帔黑羽龍文飛華裙。

月中黃帝夫人﹐諱淸營襟﹐字炅定容。衣黃雲山文錦﹐帔綠羽鳳華繡裙。

已上五夫人﹐頭並頹云三角髻﹐發垂之至腰。

右月中五帝夫人諱字﹑服色。欲行奔月之道﹐當祝識名字﹐存夫人服色在己之左右前後。

日中五帝魂精內神名珠景赤童。

右日魂﹑月魄﹑五帝﹑五夫人﹐次又存祝之。能知日魂名﹐終身無疾﹐萬災不犯。太上藏日﹑月魂名於紫靈玉宮。有知之者﹐通神使靈。

存奔日月道者﹐任意所便行爾﹐不必盡爲之也。欲得靜室隱止﹐惟令日月之暉處也。若不絕人事﹐與外物相干者﹐不得行此道也。夜半常燒香﹐存五帝五夫人名字﹐心祝曰﹕

願與帝君﹐太一五神﹐合景如一。於是二十四年﹐亦白日升天。亦不必行奔存之道也。常存在我之左右﹐並心祝竊誦﹐

勿令耳聞。

◎太素眞人受太帝君日月訣法

太素眞人曰﹕子存日精五帝君﹐口含《太上郁儀文》。須此道成﹐乃見日中君。無此徒勞自煩冤。

太素眞人曰﹕子存月精五夫人﹐口含《太上結璘章》。須此道成﹐乃見月中夫人。無此徒勞自悼傷。

右二條太素眞人受太帝君訣言《太上隱書》云﹐存時執之﹐帝君云含之﹔太素眞人教裴君存時含一文﹐執一文﹐並行之也。

太素眞人傳淸靈眞人裴君二事《太上郁儀》《結璘之章》﹐以致日月之精神﹐上奔日月通天光﹐飛太空之道也。皆乘雲車羽蓋﹐駕命羣龍﹐而上升皇天紫庭也。《內視中方》曰﹕子欲步空﹐當存日月王﹔欲登淸靈﹐當存五星。密室密行﹐不出宇庭﹐此之謂也。《素奏丹符》曰﹕大哉《郁儀》﹐妙乎《結璘》﹐非上眞不見﹐非上仙不聞。以日月五精之神﹐乘龍步空﹐足躡景云﹐遂與五帝上入天門。有人聞之﹐愼勿妄言﹗去世可出﹐誓金乃傳。要傳弟子有心之人﹐勿道篇目﹐玉童上言﹔泄則被考﹐身終不仙﹔玉女玉童去而弗還﹐書文必失﹐獲刑三官。子其愼言﹗言爲罪源。

◎大方諸宮服日月芒法

常存心中有日象﹐大如錢﹐在心中﹐赤色。又存日有九芒﹐從心中出喉至齒間﹐而芒回還胃中。如此良久﹐臨目存自見心胃中分明﹐乃吐气﹑漱液﹑服液三十九過﹐止。一日三爲之﹐行之十八年﹐得道﹐行日中無影。恆存日在心中﹐月在泥丸宮。夜服月華如服日法﹐存月十芒﹐白色從腦中下入喉﹐芒亦未出齒而回入胃。

◎太上玄眞訣服日月法

東卿司命君曰﹕先師王君﹐昔見授《太上明堂玄眞上經》。淸齋休糧﹐存日月在口中﹐晝存日﹐夜存月。令大如鈈。日赤色﹐有紫光九芒﹔月黃色﹐有白光十芒。存咽服光芒之液﹐常密行之無數。若不修存時﹐令日月還住面明堂中﹐日居左﹐月居右﹐令二景與目瞳气合通也。此道以攝運生精﹐理魂神﹐六丁奉侍﹐天兵衛護﹐此上眞道也。大都口訣正如此。

◎服日子三五七九玄根气法

食玄根之气法﹐使人體中淸朗﹐神明八聰﹔身有日映﹐面有玉澤﹔眼生明光﹐齒含紫气﹔堅腸華藏﹐長生久視﹔服吸朝液﹐懸糧絕粒。道要於金液﹐事妙於水玉。所謂吐納自然之太和﹐禦九精之靈气者也。夫道之爲用﹐貴自然也﹔徳之爲靜﹐尊恬愉也。攝自然以表眞﹐抱沖漠以不邪者﹐則橫犯不生﹐非

害自滅。此乃三五七九之气﹐可謂要道之旨也。

兆臥未起之時﹐存口中有一白气﹐大如雞子黃﹔雞黃之外﹐又有五色气﹔五色气宛轉自生﹐結溢黃外﹐須臾乃滿心口中﹐名曰三五七九日子玄根之气也。又存心胃口之中有一女人﹐如嬰兒之形﹐無衣服也。正立胃管門口﹐號曰九天玄女。承注魂液﹐仰噏口中雞子黃之五色气也。常漱滿口中﹐內外上下﹐以舌回吸日气五色津液﹐滿口吞之。存使津液下入玄女之口﹐如此三過。畢﹐又叩齒三通﹐微祝曰﹕

玉淸髙上九天九靈﹐治在玄府﹐下入胃淸﹔金和玉映﹐先自虛生﹐名曰淳鈈﹐字曰艷精﹔煉魂抱魄﹐心開神明﹔服食日子﹐金華充盈。良久都畢﹐以手拭兩目二七﹐又以兩手相拭﹐極力摩面眉目之間﹐鬢膚之際小熱﹐使燻燻然也。此太上服三五七九日子玄根之道也。

◎服日月气法

服日气之法﹐以平旦采日華﹐以夜半存之﹐去面前九寸﹐令方景照我泥丸﹐下及五藏﹐洞徹一形。引气入口﹐光色慰明。良久乃畢﹐則常得長生矣。

◎又法

夜半生气時﹐若雞鳴時﹐正臥閉目﹐存左目中出日﹐右目

中出月﹐並徑九寸﹐在兩耳之上。兩耳之上名爲六合髙窗也。令日月使照一身﹐內徹泥丸﹐下照五臟腸胃之中﹐皆覺見了了﹐洞徹內外﹔令一身與日月光合。良久畢﹐叩齒九通﹐咽液九過﹐乃微祝曰﹕

太上玄一﹐九皇吐精﹐三五七變﹐洞觀幽冥﹔日月垂光﹐下徹神庭﹔使照六合﹐太一黃寧﹔帝君命簡﹐金書不傾﹐五老奉符﹐天地同誠﹔使我不死﹐以致眞靈﹔卻遏萬邪﹐禍害滅平﹔上朝天皇﹐還老反嬰﹔太帝有制﹐百神敬聽。畢﹐乃開目﹐名爲日月練根﹐三元校魂﹐以制禦形神﹐辟諸鬼气之來侵﹐使兆長生不死﹐多存之矣。

◎又法

又存左目爲日﹐右目爲月﹐共合神庭之中﹐卻上入於明堂﹐化生黃英之體﹐下流口中九咽之﹐以哺太一﹐常以生气時存之。畢﹐微祝曰﹕

日月上精﹐黃水月華﹐太一來飲﹐神光髙羅﹔使我長生﹐天地同柯。畢﹐五日一行之。口中舌上爲神庭。存日月旣畢﹐因動舌﹐覺有黃泉如紫金色﹐從舌上出﹐上流卻入明堂﹐爲黃英之體也。存思之時﹐常閉目施念。

◎太一遊日服日月法

太一常以甲午﹑丙午﹑戊午日日出時﹐下游絳宮﹐合形眞人及兆身。絳宮眞人者﹐處心中之丹田﹐中元眞人居其心中也。先存思眞人忽然與太一合形﹐又存我入絳宮中﹐忽然復與太一合形。於是絳宮之中﹐惟覺有太一之身﹐身形象服如兆體也。但令形細眇然﹐似初生孩子之狀。又存兩鼻孔下左有日﹐右有月。日中有黃精赤气﹐月中有赤精黃气。精者﹐二明之質﹔色气者﹐日月之煙也。二气鬱鬱來入絳宮﹐絳宮溢滿二气﹐復上入洞房中﹐洞房中郁滿﹐又下至黃庭中。黃庭中者﹐臍下三寸﹑下丹田宮中也。二气旣滿﹐又入塡溢太倉中。二气洞徹﹐鬱鬱積胃管中。存太一上行正當胃管中﹐南向呼召下元丹田黃庭眞人﹐衣黃衣﹐巾黃巾﹐與太一共坐飲食精气﹐二十七咽。良久畢﹐存黃庭眞人﹐咒曰﹕

日月之華﹐黃赤二精﹐圓光合气﹐上發大明。三元飲食﹐太一受靈。又存太一與中元眞人還入絳宮﹐黃庭眞人還下丹田﹐太一與我合形﹐還六合宮。

◎求月中丹光夫人法

求仙之道﹐當以夏至之日夜半﹐入室南向﹐眠坐任意﹐閉眼內思月中丹光夫人姓諱﹐形長八寸﹐分頭作頹云之髻﹐著丹錦裙﹐口銜月光﹐入兆身心絳宮之中﹐須臾月光散爲黃气﹐幣降一形。夫人在月中央﹐采空靑之林散拂黃气之中﹐口吐陽精赤气﹐以灌兆形。從向幣外﹐黃赤二气更相纏繞﹐洞映一身。夫人以紫書丹字六音授於兆身﹐便引黃气二十四咽﹐引陽精十二咽﹐止﹐卽叩齒二十四通﹐仰咒曰﹕

流火萬頃﹐洞陽之精﹐陽安之館﹐三華玉城﹔金仙內映﹐八素四明﹔九曜降气﹐上仙髙靈﹔夫人焚香﹐散玉華淸﹐丹書紫字﹐結音空淸﹐瀾池玉潤﹐流麗八溟﹐朱光流翳﹐普天鮮榮﹐回晨曲曜﹐映監我形﹔形與朱日﹐同死同生﹔乘空駕虛﹐參禦飛駢﹔玉女弼位﹐金童輔靈﹔翠羽輕蓋﹐上造帝庭。畢﹐咽气二十四過﹐咽液十二過﹐止﹐便服紫書丹字。行此道八年﹐夫人授兆丹書眞文﹑月中玉璫﹐令飛升上造洞陽之宮。

◎服日月六气法

夫气者﹐神明之器﹐淸濁之宗。處玄則天淸﹐在人則身存。夫死生虧盈﹐蓋順乎攝禦之間也。欲服六气﹐常以向曉寅丑之際﹐因以天時告方面之時也﹔太霞部暉﹐丹陽誕光﹐靈景啟晨﹐朱精啟時之始也。先存日如雞子在泥丸中﹐畢﹐乃吐出一气﹐存气爲黑色﹐名之屍气﹔次吐二气﹐爲白色﹐名之故气﹔次吐三气﹐存气爲蒼色﹐名之死气。思其气吐亦良久也。凡出三色﹐合吐六气也。畢﹐又徐徐引納黃气四過。畢﹐輒咽液三過﹐爲之三。畢﹐乃存泥丸中﹐日從目中出﹐當口前﹐令相去九寸﹐臨目仿佛如見之。覆止﹐乃起坐﹐動搖四體﹐俯仰伸引﹐令關脈調轉。存咽津﹐佳夜卽存月在泥丸中﹐如存日法。若存月﹐當以月一日夜至十五日住﹐從十六日至三十日﹐是月气衰損﹐天胎虧縮﹐不可以夜存也。此法至妙﹐能行者仙。

◎金仙內法

金仙內法﹐感降靈颻﹐常以月五日夜半子時存日烏從兆口入﹐住在心中﹐使光照一心。一心之內﹐與日同光﹐共相合會。赫赫炯炯﹐當覺心曖﹐霞暉映暖﹐良久有驗﹐乃密咒曰﹕

太明育精﹐內練丹心﹐光暉體合﹐神眞來尋。畢﹐咽液九過﹐叩齒九通﹐止﹐到十五日﹑二十五日﹑二十九日復作如前。一月之中四度﹐如上便人開明聰察﹐百關解通﹐萬神洞徹﹐面有玉光﹐體有金澤。行之十五年﹐太一遣寶車來迎﹐上登太霄﹐遊宴紫極。行之務數﹐不必一月四辰也。

◎存思日月法

凡入山﹐思日在面前﹐月在腦後。凡暮臥﹐思日在面上﹐月在足後﹔赤气在內﹐白气在外。凡欲從人﹐各思日月覆身而往﹐當無所畏。

◎向日取嚏法

欲得延年﹐洗面精心﹝至日更洗漱也﹞。日出二丈﹐正面向日﹐口吐死气﹝服日後便爲之﹐死气四時吐之也﹞﹐鼻噏日精﹐須鼻得嚏便止﹐是爲气通﹝若不得嚏﹐以軟物通導之﹐使必得嚏也﹞。以補精復胎﹐長生之方也。向日正心。欲得使心正﹐常以日出三丈﹝取嚏訖仍爲之﹞﹐錯手著兩肩上﹝左手在上﹐以日當心﹐開衣出心﹐令正當之﹞﹐常能行之佳。

◎雙景翼形隱道

雞鳴時﹝東方天色才變之時。坐臥任意﹐閉目握固。﹞﹐存日月之象在六合之府﹐日左月右﹝六合府在兩目之上角﹐卽眉後空處是也。入皮一分﹐仍辟方九分。日色赤﹐九紫芒﹔月色黃﹐十白芒也﹞。存使光明洞形﹐令仿佛在位﹝存令日月合照﹐光芒交映而洞徹身面也﹞。閉目極念﹐無得遺脫。畢﹐叩齒七通﹐咽液九過﹐而微祝曰﹕

太明靈神﹐化度郁靑﹐招霞藏暉﹐灌練五形﹔宮駕六合﹐七神調平﹔使我飛仙﹐登行上淸。行之十五年﹐玉皇遣三素云迎兆也。

◎食竹筍﹝鴻脯附﹞

服日月之精華者欲得常食竹筍者﹐日華之胎也﹐一名大明。又欲常食鴻脯者﹐月胎之羽鳥也﹐一名月鷺。欲服日月﹐當食此物气感運之。太虛眞人曰﹕鴻者﹐羽族之總名也。其鵠﹑雁﹑鵝﹑鷗﹐皆曰鴻鷺也。古歌曰﹕

鴻鷺十年鳥﹐爲肴致天眞。五帝銜月華﹐列坐空中賓﹝此古之漁父歌也﹞。

卷二十四日月星辰部二

◎總說星

《玄門寶海經》曰﹕陽精爲日﹐陰精爲月。分日月之精爲星辰。綱者﹐連星也。紀者﹐綴星也。星形正圓如丸﹐不應似貫珠穿度﹐又不容作鈴鼻相綴理﹐宜如破箭竿﹐還相合以成體。天地初成﹐無子舉翅飛上﹐乃在華蓋之下﹐左有北辰﹐右有北斗﹐星辰稍備﹐東西南北稍正﹐星辰共以眞道要養萬二千物﹐下及六畜﹑糞土﹐艸木皆被服其祕道要徳而生長焉。

北辰星者﹐眾神之本也。凡星各有主掌﹐皆系於北辰。北辰者﹐北極不動之星也。其神正坐玄丹宮﹐名太一君也。極之爲言者界也﹐是五方界俱集於中央﹐是最尊居中也。中極﹐一名爲天中上極星也﹐是最居天之中。東方少陽﹐名爲東極星﹔西方少陰﹐名爲西極星﹔南方太陽﹐名爲南極星﹔中央名爲中和上極上星﹐故最髙最尊﹐爲眾星之主也。北極星﹐天之太常﹐其神主升進。上總九天﹐中統五嶽﹐下領學者。北極星圍七百七十里﹐中有玄臺玉樓﹐眞人號飛華君﹐姓羽靈﹐諱昌元﹐著飛精華冠﹐衣紫錦裳﹐執玉策。太極君名北辰主帝﹐制禦萬神﹝中央星是﹞。北極神人坐綠炁之光。北斗星者﹐太極之紫蓋﹐玄眞之靈牀﹐九皇之神席﹐天尊之偃房。第一太星精名玄樞﹐

神曰陽明﹔第二元星名曰北臺﹐神曰陰精﹔第三眞星名曰九極上眞﹐神又曰眞人﹔第四紐星名曰璇根﹐神曰玄冥﹔第五綱星名曰太平﹐神曰丹元﹔第六紀星名曰命機﹐神曰北極﹔第七關星名曰玄陽﹐神曰天關﹔第八帝星名曰髙上皇﹐神曰八景虛元君﹔第九尊星號太微玉帝君﹐神曰太素七晨元君。斗有魂魄之星回旋在斗外﹐裹纏於斗﹐斗在內也。陽明﹑陰精二星之間﹐星斗魂魄魁首也﹐名曰天樞魂神斗﹔次第二星名曰天璇魂神斗﹔次行第三星名曰天機魄精斗﹔次行第四星名曰天權魄精斗﹔次行第五星名曰玉衡魄靈斗﹔次行第六星名曰闓陽魄靈斗﹔次行第七星名曰搖光大明。七星去地四十萬里﹐圍七百二十里﹐皆金精琉璃爲其郭﹐七曜紫暉開其光﹐號爲帝車﹐運於中央﹐臨制四方﹐分調陰陽﹐四時五行﹐皆稟之焉。

北斗君字君時﹐一字充。北斗神君本江夏人﹐姓伯﹐名大萬﹐挾萬二千石。左右神人姓雷﹐名機﹐字太陰﹐主天下諸仙人。又招搖與玉衡爲輪﹐北斗之星精曜九道﹐光映十天。

北斗九星七見二隱﹐其第八﹑第九是帝皇太尊精神也。漢相國霍光家有典衣奴子﹐名還車﹐忽見二星在斗中﹐光明非常﹐乃拜而還﹐遂得增年六百。內輔一星在北斗第三星﹐不可得見﹐見之長生﹐成神聖也。外輔一星在北斗第六星下﹐相去一寸許﹐若驚恐厭魅﹐起視之吉。

黃帝曰﹕以雞鳴時﹐想北斗七星﹐而天神下不死藥﹐益壽不老。又以丁亥之日仰存七星﹐使煥明於北方﹐良久﹐陰祝曰﹕

召書上淸﹐役使萬神﹐上登玉庭﹐駕景乘空﹐與天相傾。

又每立春日﹐東向存北斗來下卻蓋頭﹐柄指於前﹐吉。南斗神君字流時﹐南斗字君元。南斗君是河東人﹐姓趙﹐名赦先﹐字君遷。南斗君坐左右神人姓戴﹐名道﹐字叔生﹐大道君子也。

東斗主擊君﹐西斗主伐君﹐中斗伏逆君。紫微宮內神姓柳﹐

字君明。紫微君字露光﹐夫人姓王﹐諱叔華。太微星君字卿元。太微內有三皇﹐一曰皇君﹐二曰天皇﹐三曰皇老﹐此卽三元之气﹐混沌之眞﹐在太微總領符命也。文昌星神君字先常﹐天子司命之符也。土官星所主﹐能致山內果實。旦爲猿﹐晝爲猴﹐暮爲死石。璇璣星君字處行﹐鉤陳水星主之﹐常陳天之虎賁也。五車﹐天之五嶽﹐能致甘露﹑麒麟。三臺星﹐天之陛官﹐旦爲龍﹐晝爲蛇﹐暮爲魚。三神者﹐三臺之靈也。上臺神君字顯眞﹐上臺名虛精﹐主金玉。中臺神君字章明﹐中臺名六淳﹐主祿位。中臺兩星小闊﹐晉張華爲司空﹐死﹐其星開。下臺神君字際生﹐下臺名曲生﹐主土田。軒轅星﹐天之後妃土官也。其神旦爲羊﹐晝爲蟹﹐暮爲鱉。洞明星﹐姓幽升﹐諱幽韻。眞人星姓歸珩﹐諱妙光﹐字度元﹐天之司空﹐主五嶽靈仙。

五星者﹐是日月之靈根﹐天胎之五藏。天地賴以綜气﹐日月系之而明。東方歲星眞皇君﹐名澄瀾﹐字淸凝﹔夫人名寶容﹐字飛靈。南方熒惑眞皇君﹐姓皓空﹐諱維淳散融﹔夫人諱華凝﹐字玄羅。太白眞皇君﹐姓皓空﹐名徳摽﹔夫人名飈英﹐字靈恩。辰星眞皇君﹐名啟咺﹐字積原﹔夫人名玄華﹐字龍娥。鎭星眞皇君﹐名藏睦﹐字耽延﹔夫人名空瑤﹐字飛賢。二十八宿爲籬落也﹐織女水官星能致神芝﹐食之壽與天地無極。傳捨水官星主天符﹐南戒星同北戒水官星﹐旦爲馬﹐晝爲鹿﹐暮爲獐。天市星﹐天之倉曹神﹐能致明月珠﹐旦爲木﹐晝爲兔﹐暮爲貉。平門土官星能致神女倡樂﹐旦爲生木﹐晝爲豕﹐暮爲蛦蝓。玄冥星姓冥樞﹐諱定宣覺﹐字法開度﹐眞名執﹐天之遊擊也﹐主伐逆。上總九天鬼神﹐中領北帝三官﹐下監萬兆。谷土星能致飛烏﹐來朱雀﹐旦爲雞﹐晝爲烏﹐暮爲鳶。積水星能致四方萬物﹐恣其所欲﹐坐在立亡。狼星能致天帝君百二十神。

夫下有其官﹐則上有其星﹔下署置官失﹐則上星爲其亂。

若露慢三光﹐指斥七曜﹐呵罵風雨﹐欺罔玄靈﹐則致日月薄蝕﹐星宿流飛。常以十二月四日候天西北水母星﹐長九丈﹐大三圍﹐本末正等﹐見卽大水滿天下﹐急走奔髙山可逃也。計然﹐葵丘濮上人也﹐姓辛﹐字文子﹐習星歷之數﹐知所富利之術。

◎二十八宿

甲從官﹐陽神也﹐角星神主之。陽神九人。姓賓﹐名遠生﹐衣綠玄單衣﹐角星宿主之。乙從官﹐陰神也﹐亢星神主之。陰神四人﹐姓扶﹐名司馬。馬頭赤身﹐衣赤緹單衣﹐帶劍﹐亢星神主之。丙從官﹐陽神也﹐氐星神主之。陽神十三人﹐姓王﹐名師子。衣靑紗單衣﹐氐星神主之。丁從官﹐陰神也﹐房星神主之。陰神八人﹐姓洪﹐名寄生。衣絳緋單衣﹐房星神主之。戊從官﹐陽神也﹐心星神主之。心星﹐火也﹐爲工﹐故在東方。陽神五人﹐姓女﹐名塗祖﹐牛頭人身﹐衣黃單衣﹐帶劍﹐心星神主之。己從官﹐陰神也﹐尾星神主之。陰神十一人﹐姓塗﹐名徐澤。兔頭人身﹐衣靑單衣﹐尾星神主之。庚從官﹐陽神也﹐箕星神主之。桑木者﹐箕星之精也。陽神十一人﹐姓﹝元闕﹞﹐名仲。衣飄飄玉妙單衣﹐箕星神主之。辛從官﹐陰神也﹐南斗星神主之。陰神四人﹐姓陽﹐名多﹐衣靑單衣﹐持矛﹐南斗星神主之。壬從官﹐陽神也﹐牛星神主之。陽神十二人﹐姓柳﹐名將生。衣絳玄單衣﹐牛星神主之。癸從官﹐陰神也﹐女星神主之﹐陰神姓刁﹐名徐﹐字郁子。犬頭人身﹐女星神主之﹐寅從官﹐孟神也﹐虛星神主之。槐者﹐虛星之精也。﹐孟神四人﹐姓木﹐名徐他。鼠頭人身﹐衣銀黑單衣﹐帶劍﹐虛星神主之。

卯從官﹐仲神也﹐危星神主之。仲神十一人﹐姓劉﹐名歸生。衣瓊紋單衣﹐帶劍﹐危星神主之。辰從官﹐季神也﹐營室星神主之。營室之內﹐五色雜神﹐營室天子受命之司﹐水官星神主之。季神八人﹐姓呂﹐名升﹐衣黃錦單衣﹐營室星神主之。巳從官﹐孟神也﹐東壁星神主之。孟神七人﹐姓石﹐名蘇和﹐豕頭人身﹐衣黑單衣﹐帶劍﹐東壁星神主之。午從官﹐仲神也﹐奎星神主之。仲神六人﹐姓黑﹐名石勝。衣丹紗單衣﹐帶劍﹐奎星神主之。未從官﹐季神也﹐婁星神主之。季神十三人﹐姓竺﹐名遠來。衣流熒單衣﹐婁星神主之。申從官﹐孟神也﹐胃星神主之。孟神八人﹐姓馮﹐名謝君。衣流黃單衣﹐帶劍﹐胃星神主之。酉從官﹐仲神也﹐昴星神主之。仲神四人﹐姓張﹐名弩小。衣綠靑單衣﹐昴星神主之。戌從官﹐季神也﹐畢星神主之。季神姓桑﹐名公孫﹐帶劍﹐衣白毛單衣﹐畢星神主之。亥從官﹐孟神也﹐觜星神主之。孟神十一人﹐姓王﹐名平。衣龍靑單衣﹐觜星神主之。子從官﹐仲神也﹐參星神主之。仲神八人﹐姓銅﹐名徐舒﹐衣黃緋單衣﹐帶劍﹐參星神主之。醜從官﹐季神也﹐井星神主之。季神九人﹐名博陽。衣黃水單衣﹐帶劍﹐能致鳳凰﹑玄武﹐東井星神主之。震﹐乾之長男也﹐鬼星神主之。長男神五人﹐姓作﹐名塗於。蛇頭黑身﹐帶劍﹐衣赤野單衣﹐鬼星神主之。坎﹐乾之中子也﹐柳星神主之。中男神四人﹐姓角﹐名石襄﹐羊頭人身﹐衣黃韋單衣﹐柳星神主之。艮﹐乾之少子也﹐七星神主之。少子神五人﹐名勝子。衣飛霞單衣﹐七星神主之。巽﹐坤之長女也﹐張星神主之。長女神五人﹐姓李﹐名神子。衣赤血單衣﹐張星神主之。離﹐坤之中女也﹐翼星神主之。中女神十人﹐姓張﹐名奴子。衣赭黑單衣﹐帶劍﹐翼星神主之。兌﹐坤之少女也﹐軫星神主之。少女五人﹐姓符離﹐名蘇子。衣流黃單衣。

◎北斗九星職位總主

《黃老經》曰﹕北斗第一天樞星﹐則陽明星之魂神也。第二天璇星﹐則陰精星之魂神也。第三天機星﹐則眞人星之魄精也。第四天權星﹐則玄冥星之魄精也。第五玉衡星﹐則丹元星之魄靈也。第六闓陽星﹐則北極星之魄靈也。第七搖光星﹐則天關星之魂大明也。第八洞明星﹐則輔星之魂精陽明也。第九隱元星﹐則弼星之魂明空靈也。

陽明星﹐天之太尉﹐司政主非。上總九天上眞﹐中監五嶽飛仙﹐下領後學眞之人。天地神靈﹑功過輕重﹐莫不隸焉。

陰精星﹐天之上宰﹐主祿位。上總天宿﹐下領萬靈及學仙之人。諸以學道及兆民宿命祿位﹐莫不隸焉。

眞人星﹐天之司空﹐主神仙。上總九天髙眞﹐中監五嶽靈仙﹐下領學道之人。眞仙之官﹐莫不隸焉。

玄冥星﹐天之遊擊﹐主伐逆。上總九天鬼神﹐中領北帝三官﹐下監萬兆﹐伐逆不臣﹐諸以凶勃﹐莫不隸焉。

丹元星﹐天之斗君﹐主命錄籍。上總九天譜錄﹐中統鬼神簿目﹐下領學眞兆民命籍。諸天諸地﹐莫不總統。

北極星﹐天之太常﹐主升進。上總九天上眞﹐中統五嶽飛仙﹐下領學者之身。凡以功勤得轉輪階級﹐悉總之焉。

天關星﹐天之上帝﹐主天地機運。如四時長短。天地否泰﹑劫會﹐莫不隸焉。

輔星﹐天尊玉帝之星也。曰常者﹐常陽。主飛仙。上總九天﹐下領九地。五嶽四瀆神仙之官﹐悉由之焉。

弼星﹐太常眞星也。曰空者﹐常空隱也。主變化無方。

《河圖寶錄》云﹕第一陽明星﹐天之太尉﹐司正主非。上總九天之眞﹐中監五嶽飛仙﹐下領後學眞人﹐天地神靈﹐功過輕重。圍九百二十里﹐有靑城玉樓﹐據斗眞人號九晨君﹐姓上靈﹐諱搖天捶。冠九晨玉冠﹐衣靑羽飛裳﹐執《斗玄圖》﹐坐玉樓中。知內諱者﹐玉晨下映﹐飛行太空。

第二陰精星﹐天之上宰﹐主祿位。上總天宿﹐下領萬靈及學仙之人。圍五百五十五里﹐有五色玉樓。攀魁眞人號北上晨君﹐姓育嬰﹐諱激明光。冠玄精玉冠﹐衣玄羽飛裳﹐執五色羽節。

第三眞人星﹐天之司空﹐主神仙。上總九天髙眞﹐中監五嶽靈仙﹐下領學道之人。圍七百七十里﹐有黃臺玉樓。眞人號主仙華神君﹐姓歸垪﹐諱度眾﹐冠飛晨寶冠﹐衣靑羽飛裳﹐執斗中靑錄。

第四玄冥星﹐天之遊擊﹐主伐逆。上總九天鬼神﹐中領北帝三官﹐下監萬兆。圍八百里﹐有朱臺玉樓。步斗眞人號玄上飛蓋晨君﹐姓冥樞﹐諱搖天柱。冠二華寶晨冠﹐衣丹錦飛裳﹐執九靈之節。

第五丹元星﹐天之北斗君﹐主命籙籍。上總九天諸籙﹐中統鬼神簿目﹐下領學眞兆民命籍。諸天諸地﹐莫不總統。圍七百二十里﹐有素臺金樓。躡紀眞人號金魁七晨君﹐姓上開﹐諱變五道。冠七寶飛天冠﹐衣白錦飛裳﹐執靑元籍。

第六北極星﹐天之太常﹐主升進。上總九天上眞﹐中統五嶽飛仙﹐下領學者階級。圍七百七十里﹐有玄臺玉樓。步剛眞人號北晨飛華君﹐姓明靈﹐諱昌上元。冠飛精華冠﹐衣紫錦飛裳﹐執九斗玉策。

第七天關星﹐天之上帝﹐主天地機運﹐四時長短﹐否泰劫

會。圍九百里﹐有九層玉樓。乘龍眞人號總靈九元北蓋晨君﹐姓玄樞﹐諱開天徒。冠九元寶冠﹐衣九色錦裳﹐執暉神之印。

第八輔星﹐天尊玉帝之星﹐曰常陽也。主飛仙。上總九天﹐下領九地﹐五嶽四瀆神仙之官。圍九百九十里﹐有紫炁玉樓。遊行三界眞人號帝尊九晨君﹐姓精常﹐諱空上開正延。冠飛精玉冠﹐衣九色鳳衣﹐執火鈴。

第九弼星﹐太帝眞人星﹐曰空隱也。主變化無方。圍九百九十里﹐有玉樓紫館。徘徊三陽眞人號帝眞元星君﹐姓幽空﹐諱冥陽暉幽寥。冠飛天玉冠﹐衣九天龍衣﹐執帝章。

兆若訴彼之非﹐明此之是﹐過他之惡﹐申己之善﹐自責而不怨人﹐通理而各祈佑﹐除罪延福﹐告請天之太尉第一玉皇君。

兆若陰陽學官﹐幹祿求位﹐告請天之上宰第二玉皇君。

兆若學道期仙﹐通神達聖﹐告請天之司空第三玉皇君。

兆若制服鬼神﹐惡逆誅伐﹐幽顯凶邪﹐告請天之遊擊第四玉皇君。

兆若立功建徳﹐益算延年﹐告請天之斗君第五玉皇君。

兆若屈滯疾厄﹐乞申希免﹐告請天之太常第六玉皇君。

兆若天地否激﹐炁候不調﹐告請天之上帝第七玉皇君。

兆若禳卻眾災﹐飛上履下﹐告請天之尊玉帝第八玉皇君。

兆若變化無方﹐應救一切﹐告請天之太帝第九玉皇君。

右九皇君﹑九夫人內姓隱諱﹐知之延壽千年。常夕夕觀之﹐想見皇君夫人形象威光﹐憶其姓諱﹐諦存在心﹐得見第八﹑第九星﹐延壽無窮。

◎太上空常飛步錄

太上大道君曰﹕空常者﹐天地之魂魄﹐陰陽之行用。惟斗君名姓別有﹐具列於後。訣惟有一訣步剛咒﹐啟乞願由人臨時作辭及口啟之。在其二十八宿名星圖﹐具在《流珠正經》﹐以意詳用。

次南斗君及七宿法老君曰﹕南斗君姓唐﹐名粗﹐字宣道﹐太原人。

次西斗君及七宿法老君曰﹕西斗君姓劉﹐名起﹐字石嬰﹐長安人也。

次北斗君及七宿法老君曰﹕北斗君姓陳﹐名奉﹐字百萬﹐江夏人云云﹐在《流珠》中。

右四斗君﹐四人官二十八人﹐皆受志人配使﹐並乞願皆如心手相應﹐無事切不得妄行﹐卻招禍返損人也。

次司命法

老君曰﹕左司命一人也。姓韓﹐名思﹐字元信﹐長樂人也。司錄﹐司伐等屬焉。左司命有三十六大員官。

右司命姓張﹐名獲邑﹐字子良﹐廣陽人也。司錄﹑司非等屬焉。右司命亦有三十六大員官。

天師曰﹕韓﹑張二司命﹐皆是漢髙帝之臣也。

老君曰﹕得左﹑右二司命名﹐可以六甲日躡地紀步咒﹐如前二十八宿法。惟訣各隨命配爲司命訣﹐撚之﹐往往行之二年﹐便獲長生﹔請出災厄祕妙之法﹐久久精修﹐白日升舉。

卷二十五日月星辰部三

◎北極七元紫庭祕訣﹝一名《北帝七元延生眞經》﹞

吳赤烏二年﹐葛仙公受之於太上。魏朝時﹐葉先生傳之於世﹐太主虛無北帝眞要﹐上通紫庭。

魁﹝身﹞﹤鬼勺﹥﹝祿﹞﹤鬼雚﹥﹝福徳男女﹞﹤鬼行﹥﹝命﹞魓﹝官職﹞﹤鬼甫﹥﹝壽考﹞魒﹝妻妾奴婢﹞。

已上七位﹐用燈七碗﹐於道靖內明點﹐占其明暗﹐卽知本位災厄。凡醮用晦朔之日。

《七元經》云﹕此日北帝七元眞人下降人間﹐檢句罪福﹐凡人每醮﹐求解災厄﹐卽得吉﹐無不利。

又云﹕本命日及祿命合日相生之日﹐犬鼠不至處﹐鏟削艸穢﹐淨地之上﹐用丑﹑亥﹑未時祭之禮﹐是謂掃地而祭。亦可使白茅藉之。若人能知星名及所食之物﹐所行之處常得吉勝也。

右件醮時皆須沐浴齋潔﹐以燈列位﹐每星下用桌子一隻﹐上安供養物﹐各以茅香水洗過﹐並灑掃庭室﹐乃祀之位﹐北立一紙錢摽﹐則候摽上錢動﹐眞乃降矣﹐必除殃降福也。仍不可駐目視眞座。凡人但知本屬星名﹐卽得無災﹐何況久能醮之﹖祀訖﹐卽看風從何方來﹐此是求名之方。仍各減少許星糧﹐以一囊可方一寸貯之﹐頭戴而行有急難﹐三呼本命星名﹐求其救

助。及求餘事﹐亦呼本命星名。醮用淸酒﹑名茶﹑淨果﹑油餅﹐錢財多少﹐計自於人。用單狀一紙﹐列其眞位﹐並述所求意。

一陽明星﹝應五七﹞。

二陰精星﹝應第四星﹐第六星﹐一直也﹞。

三眞人星﹝位別﹐亦下步﹞。

四玄冥星。

五丹元星。

六北極星。

七天關星。

輔星。

弼星。

已上並頭戴寶冠﹐身披霞帔﹐手執玉簡﹐眞人形狀。醮時存見﹐啟祝。

第八帝星髙上玉皇景光君﹐見﹐增三百歲。

第九尊星太微玉帝神君﹐又云大帝七辰元君﹐見﹐增六百歲。

已上帝王裝束﹐並與北鬥相近。一云帝在第四星內﹐尊星在第二星內﹐皆是帝王天尊之精神。醮時存見﹐常以每月初三﹑二十七日夜竊候之﹐勿令雜人見。誠心久之﹐無不見者。二星大如七星﹐光皆紫華﹐有異常宿﹐煥然可畏。見皆叩頭﹐請乞長生飛仙﹐及心告臨時。旣見之後﹐二帝君當授子眞官矣。

上臺星名虛精﹐求之感帝王之夢及金玉﹐念名求之﹐必應。中臺星名六淳﹐求官祿盛興﹐念名求之﹐必得吉遂。下臺星名曲生﹐求妻妾奴婢﹐念名求之﹐必遂。

右太微帝君曰﹕欲得延年長生﹐富貴髙遷﹐須修此術。若久久步之﹐乃設醮者能拔七祖罪累﹐並身災厄。凡有厄患﹐求之自滅。若帝王求道﹐壽齊三光﹐千變萬化﹐坐在立亡﹐福如

山嶽﹐爲人重愛。修道之者白日升天﹐三公卿相自感帝王愛夢﹐官祿興盛。須是至淨人家有此法者﹐辟一切病患及諸不祥。昔漢劉景被百萬賊軍圍繞﹐飛矢如雨﹐士卒失色﹐惟景安然無怖﹐散披汗衫﹐步七星綱﹐嘿許設醮﹐卽有神人解圍﹐賊皆散走。此猶是常步醮之法﹐況此祕密眞訣﹐向來皆眞仙口傳之﹐按《七元科》﹐每一百年乃傳一人。須有骨錄者﹐不可妄傳﹐殃及九祖。如世人未能步綱﹐但一月兩醮﹐自當感應。一年辟非橫﹐二年辟非厄﹐三年辟死災。四年見眞形﹐千災萬邪﹐莫能侵害﹐永無患矣。

一陽明星﹝子生人屬之﹐食黍米﹞。

二陰精星﹝丑﹑亥生人屬之﹐食粟米﹞。

三眞人星﹝寅﹑戌生人屬之﹐食糯米﹞。

四玄冥星﹝卯﹑酉生人屬之﹐食小豆﹞。

五丹元星﹝辰﹑申生人屬之﹐食麻子﹞。

六北極星﹝已﹑未生人屬之﹐食大豆﹞。

七天關星﹝午生人屬之﹐食小豆。﹞

醮物料﹕

代人﹝一十二軀﹞白米﹝飲﹞命絹﹝一疋﹞帖體衣﹝一對﹞命巾﹝一丈二尺﹞金環﹝一對﹞玉環﹝一對﹞鹽﹝一斗二升﹞祿米﹝一石二斗﹞銅錢﹝一千二百文﹞豉﹝一斗二升﹞案表紙﹝一百二十張﹞筆﹝一管﹞墨﹝一梃﹞香鑪淨水案﹝一面﹞鎭信彩。

東方﹝靑絹九丈九尺﹞南方﹝緋絹三丈三尺﹞西方﹝素絹七丈七尺﹞北方﹝玄絹五丈五尺﹞中央﹝黃絹一十二丈二尺﹞果子所食﹕李﹑栗﹑桃﹑杏﹑棗﹑梨﹑胡桃﹑乾柿。淨牀﹝二張﹞北壁﹝安一張﹞。

七元圖﹝安西南﹞圖用靑絹兩幅﹐長九尺﹐畫之。

凡醮時﹐燒香了﹐下食都畢﹐退後。良久﹐凝神執簡﹐躬身相去一丈五尺﹐微咒曰﹕

維某年某月某時﹐弟子具銜。次云命屬某星下。稽首再拜﹐次對﹐謹請上聞﹕

七元眞君﹐陽明陰精﹐光明煥赫﹔今夜降靈。饗玆薄禮﹐暫降淨庭﹔賜臣無畏﹐身魂安寧﹔除臣死籍﹐注臣長生﹔所求皆得﹐所作皆成﹔上感帝王﹐下感人情﹔眾人欽愛﹐飛升紫庭﹐降臨醮席。稽首再拜﹐次對﹐謹請上聞﹕

七元眞君﹐眞人玄冥﹐降臣淨庭﹐響臣微醮﹔知臣丹誠﹐願升仙都﹔太陰無名﹐役使萬神﹐六甲六丁﹐上感。

天心﹐下救蒼生﹐降臨醮席。稽首再拜﹐次對﹐謹請上聞﹕

七元眞君﹐丹元北極﹐降臣淨域﹐削臣死名﹐乞臣道力﹐壽齊三光﹐福慶萬億﹐神人衛身﹐玉女下直﹐降臨醮席。稽首再拜﹐次對﹐謹請上聞﹕

七元眞君﹐天關大神﹐照耀臣身﹐願臣長生﹐得爲帝賓﹔顏如日月﹐四時長春﹔下界垢穢﹐速登上眞﹔左盼郁儀﹐右攜結璘﹔玉童爲使﹐玉女爲親﹐降臨醮席。稽首再拜﹐次對斗口﹐謹請上聞﹕

尊帝二星﹐北極之靈﹐人不曾見﹐見卽長生﹔注臣飛仙﹐勾臣死名﹔福慶無窮﹐與天齊傾﹔速超仙都﹐遊行上淸﹐降臨醮席。稽首再拜﹐次對﹐謹請上聞﹕

輔弼眞君﹐一隱一顯﹐至眞至神﹐佐相北極﹐環繞紫晨﹔願施道力﹐成臣道因﹔上扶天意﹐下度迷津﹐降臨醮席。稽首再拜﹐次對西坐﹐謹請上聞﹕

上臺虛精﹐中臺六淳﹐下臺曲生﹔小臣瀝懇﹐再拜奉迎﹐臣具薄禮﹐臣意不輕﹐盡心竭力﹐知臣丹誠﹔除臣死籍﹐注臣長生﹔位在髙遷﹐列官天庭﹔心意開廓﹐耳目聰明﹐三魂永久﹐

七魄不傾﹐上朝金闕﹐下謁玉京﹐乘駕雲龍﹐位作仙卿﹐降臨醮席。稽首再拜﹐都畢﹐退後﹐任眞饗食。如有心告臨時﹐啟聞了﹐宣讀單狀﹐皆不可髙聲﹐及雜人知見。其天地水三官﹐設三位於斗杓之下﹐其土地直日二分﹐預燒錢供養﹐使關奏卻穢矣。

祭文﹕

維某年﹑某月﹑某日﹑某時﹐具州裏銜次﹐敢昭告於

上天神後﹐北極靈殿﹐七元眞君﹝事意撰文﹞。謹奏此章﹐冒犯北極﹐輕黷明神﹐倍深戰栗之至﹐謹奏。又朝夕朝禮﹐亦心念之﹐咒曰﹕

謹請上聞﹕

七元眞君﹐陽明陰精﹐眞人玄冥﹐丹元北極﹐天關之靈﹐去臣死籍﹐注臣長生﹐所求皆得﹐所作皆成﹐眾人欽愛﹐飛升紫庭。次念﹐謹請上聞﹕

尊帝二星﹐北極之靈﹐願臣早見﹐見卽長生﹐福慶無窮﹐與天齊年。次念﹐謹請上聞﹕

三臺至誠﹐虛精六淳﹐曲生之名﹐願臣髙遷﹐列官天庭﹐心意開爽﹐耳目聰明﹐三魂永久﹐七魄不傾。又北斗延生神咒念之﹐安神延壽﹐北斗七元﹐七靈玉名﹐貪狼巨門﹐保臣長生﹐祿存文曲﹐護臣生魂﹐廉貞武曲﹐衛臣生門﹐破軍輔弼﹐保臣長生﹐除卻災厄﹐絕去邪精﹐落下死籍﹐注上生名﹐脫免三災﹐技散九橫﹐至眞攝鬼﹐羣魔摧傾﹐學道修眞﹐願臣早成﹐七元守衛﹐身飛紫庭。凡未下牀﹐及臨眠時﹐存禮安神度厄之咒﹐皆默念一徧﹐方下足及臥﹐咒曰﹕

貪狼之諱﹐陽明之星﹐玉皇尊福﹐億萬眾兵﹐來扶我身﹔巨門之諱﹐陰精之星﹔祿存眞人﹐文曲玄冥﹔廉貞丹元﹐武曲之諱﹔北極之星﹐破軍之諱﹔天關之星﹐七星尊神﹔千千萬萬﹐

在吾左右﹔左有靑龍名孟章﹐右有白虎名監兵﹐前有朱雀名陵光﹐後有玄武名執明﹔建節持幢﹐負背鍾鼓﹐在吾前後﹐左右周匝﹐數千萬重﹐急急如律令﹗

此法王侯行之﹐夷夏率服﹐民人富昌﹐長生久視﹐與天同光。道人修之上升﹐世人行之延壽。祕密而保﹐勿輕易之。

《北帝七元眞形圖》﹐帶佩之大集福慶。北斗第一陽明星君北斗第二陰精星君北斗第三眞人星君北斗第四玄冥星君北斗第五丹元星君北斗第六北極星君北斗第七天關星君

◎七童臥斗法

凡上學之士﹐服日月之道﹐當修七曜之妙法。每以人定之後﹐當於別室﹐燒香﹐北首而臥﹐安身定神﹐棄絕異念﹐專心在靈﹐叩齒二十四通﹐存思七星煥明北方﹐己身臥於七星斗中華蓋之下﹐七曜之光﹐流煥紫景之外﹐冠覆於己身。在紫景之上七曜之中﹐內外郁冥﹐都無所見。良久﹐豁除七曜之光﹐化爲七童﹐若在一星之上。第一童子諱樞明﹐第二童子諱曜靈﹐第三童子諱北元﹐第四童子諱寶精﹐第五童子諱丹嬰﹐第六童子諱靈淸﹐第七童子諱紫映。七童子吐七寶之光﹐以哺飴兆身。樞明童子吐紫景之光﹐曜靈童子吐琉璃之光﹐寶精童子吐白銀之光﹐丹嬰童子吐玉精之光﹐靈淸童子吐寶珠之光﹐紫映童子吐珊瑚之光。七寶之光同入兆身﹐便引气四十九咽﹐止﹐微咒曰﹕

金精凝化﹐結元七靈﹐紫曜煥落﹐朱景洞明﹔華蓋徘徊﹐

輪轉寒庭﹐寶光耀耀﹐七耀纏嬰﹐玄暉吐蘭﹐芳芝流盈﹔夕寢靈館﹐朝登玉淸﹔璇璣運路﹐紫景翼形﹐宴轡雲輪﹐策禦飛軿﹐遊盼八極﹐三道合並。咽液七過﹐止﹐起以粟米之粉粉身﹐令匝而臥。如此七年﹐身生七寶之光﹐頭有紫景華蓋﹐怕冠兆形﹐得使通靈﹐玉女七人﹐降致靈飛雲玄輿來迎兆身﹐上升北辰。此道祕妙﹐上眞所修﹐不行下世。若有刻簡玄名於未生之前﹐記靑錄玉文之人﹐當得此道。得者克成上仙﹐爲萬仙之師宗也。輕泄失明形殘﹐七祖充責刀山﹐食火三塗﹐萬劫不原。學士明愼四極之旨﹐深寶之焉。此七童子卽七寶之內精﹐化爲七曜之上眞。知其名則不死﹐修其法則神仙﹐泄其諱則失明﹐晨夕存念﹐則怕衛兆身。若有災厄困急之中﹐叩齒七通﹐呼七童之名﹐災卽自消。此道止可獨知而已﹐懷抱珠玉﹐豈可放於垢塵也。明哲祕之。

◎太上招五辰於洞房飛仙祕道

夜半淸靜﹐坐臥任意。安體靜心﹐慢气調神﹐臨目內視﹝此法夕夕爲之﹐坐則各向其方﹐臥則首向所在﹐其星光芒煥耀﹐乃忽然飛來入在頭位﹞。存西方太白星﹝白色七光芒見在天﹐如今所望﹐旣至目前﹐漸合小圓﹐徑七分﹐仍入其闕﹐光芒滿方寸之中﹐余星仿此﹞。在玉璫紫闕﹝在兩眉上﹐直入一寸仍辟方一寸是﹐夾明堂兩邊。陽日在左眉上﹐陰日在右眉上﹞。次存北方辰星﹝蒼色五芒﹞在天中帝鄕玄宮﹝從鼻直上﹐來至髮際五分﹐直入方一寸是。對天庭宮之上下﹐去眉二寸﹐星徑五分也﹞。次存東方歲星﹝靑色九芒﹞在洞闕朱臺﹝在兩眉後

一寸﹐直入一寸﹐方一寸﹐接六合府下角﹐陰日在左﹐陰日在右﹐星徑九分﹞。次存南方熒惑星﹝赤色三芒﹞在玉闕華房﹝在兩眉間五分﹐直入方五分﹐陽日在左﹐陰日在右﹐星徑三分﹞。次存中央鎭星﹝黃色四芒﹐稍向西南﹐先仰視如見其星﹐乃平首存之﹞在金匱黃室長谷﹝在鼻人中中央直入二分﹐其星半出外﹐如綴懸於上。星徑四分﹞。存思都訖﹐仿佛令星處其位﹐當覺使五星出光芒﹐放五色煙貫我一身﹐洞徹內外﹐體中如有燻燻星精來入也。乃叩齒五通﹐咽液二十五過﹐訖﹝星各五咽﹐存其液﹐依五星色各入其藏﹐仍依所存次第爲之也﹞﹐微祝曰﹕

髙元紫闕﹐中有五神﹐寶曜敷暉﹐放光沖門﹔精化積生﹐變爲老人﹔首巾素冠﹐綠帔絳裙﹐右帶流鈴﹐左佩虎眞﹐手把天綱﹐散絳飛辰﹐足躡華蓋﹐吐芒煉身﹔三景保守﹐令我得眞﹔養魂制魄﹐乘飈飛仙﹝欲有祝願﹐在意祝後續言之。凝思良久﹞。畢﹐又咽液三過﹐叩齒三通。常行此十五年﹐五老來迎﹐一合俱升紫虛。行之勿令不常也﹐存之勿令不精也。行之者忌履穢﹐禁雜處﹐常燻香﹐數沐浴。違之者凋敗﹐順之者飛仙。

◎升鬥法

常以八節日夜半時﹐入室正坐﹐接手定气﹐閉目內視﹝亦北向﹞。乃存一身﹐冉冉起上飛升北斗魁中﹝先存天上北斗九星﹐依時所加之辰﹐我忽上入魁中﹐背眞人星坐﹞。良久爲之﹐如覺我形已在斗中也。極念爲之﹐當覺體中熱﹐是眞气合徳﹝存斗星紫光灌浹我身﹐映照內外﹞。又存九精三大神名字﹑服色﹝但心存名字。上元大神名奇細﹐字靈剛﹐著紫晨冠﹐鳳羽

紫帔﹐虎錦丹裳。左帶玉佩﹐右腰金璫﹐兩手握流金火鈴﹐不用呼之。中元大神名旋度﹐字素康。項負圓光﹐扶晨冠﹐絳羽華帔﹐龍帶虎裳。下元大神名抗萌﹐字流郁。著扶華綠冠﹐黃鳳羽帔﹐龍衣虎帶﹐佩流金火鈴﹐手把日芒。天斗之神則宜形大﹐使各長二尺許﹐我亦同之。恍惚令不復覺有今我牀上之質﹐乃佳﹞。三神與我對坐。﹝令背元星坐。上元君左﹐以次右列之﹞。我心拜之﹝各一再拜﹞。精想仿佛﹐遺形眇眇﹐將令恍惚也﹝存三大神同問我何不速來﹖稽首答曰﹐畏六天三官眾魔之故。三神共怒﹐振鈴吐气﹐煥激八方﹞。又存思忽然斗中玉妃﹐吐紫煙入我心中﹝良久﹐忽見一女子﹐狀如嬰兒﹐在三神前向我坐﹐衣服如祝中所言。紫煙直去心中﹐乃心呼曰﹞。斗中九精陰靈玉淸上妃﹐名密華﹐字鄰倩。乃咽液八十過﹐叩齒九通﹐舉左手以撫心﹐微祝曰﹕

太上丹靈﹐玄光飈煥﹐九緯啟璇﹐暉气澄散﹐紫晨幽燭﹐七曜蔚粲﹐二景奏明﹐陰陽以判﹐四度運昌﹐云津回灌﹐八節啟气﹐上升九元﹐據斗攀綱﹐奉見三神﹐問我稽畱﹐何不升仙﹖我則稽首﹐畏鬼以前﹐帝乃赫莊﹐口銜日根﹔左破六天﹐右蹶酆山﹔流鈴上煥﹐魔首碎分﹐逐我七魄﹐彊我三魂﹔藏斗內暉﹐九精在心﹔紫霞洞映﹐飛光萬尋﹔和魂制魄﹐六胎修煉﹐精感變躍﹐玉妃忽見﹔坐當我心﹐俯視仰盻﹔其名密華﹐厥字鄰倩﹔吐納朱气﹐和平百關﹔身服錦帔﹐鳳光鸞裙﹔腰帶虎籙﹐龍章玉文﹔手執月華﹐頭巾紫冠﹔騰躍太霄﹐駕景蓋云﹔書名太素﹐我得飛仙﹔起浮崆峒﹐垂瓊太元﹔上造朱房﹐役使萬神﹔紀分二度﹐還反嬰顏﹔北帝激電﹐南帝火陳﹔東倉啟燭﹐赫赫雷震﹔西流雙抃﹐鳴音唱鈞﹔四舉起躍﹐薦我玉眞﹔遂乘八景﹐遨宴九煙。畢﹝接手如初﹞咽液三十過﹐叩齒九通﹐又祝如前﹝又攝而祝﹞。畢﹐起向西北再拜﹐畢﹐開目。行之四十

年﹐太上迎以瓊輪﹐超虛躡空﹐升登上淸﹐列爲眞人﹐反形嬰顏﹐眾神侍軒。

◎臥斗

凡暮臥先存斗九星在所臥席上﹝身於牀前北向立﹐兩手撫心﹐閉气瞑目﹐存天上北斗並帝尊九星﹐依當時所加之位﹐乃見冉冉來下至席﹐列如圖。令天關依月建斗形﹐長九尺﹐廣六尺﹐乃燒香於眞星之外。若時朔日之夕﹐卽並存晨蓋之星俱下﹐亦列位如圖。乃從魁下轉至斗口﹐於尊星外入魁中﹐正偃臥閉目﹐存思其星作圓光之象﹐星紫色﹐綱赤色﹐連繞其星﹐如步圖之者耳﹞。令我頭首九極﹐使眞气入於泥丸﹝令眞星正當頂上﹐存眞气紫光通身﹐入泥丸宮﹐並溢出混頭腦之內﹐光映洞徹﹞。足躡尊星﹐心念飛仙﹝小屈左足以躡之﹞。令太微制我三魂﹝尊星中有太微玉帝﹐請乞制之。心念我得飛仙﹐魂在三宮中﹞。足躡帝星﹐心念飛仙﹐﹝申右足以躡之﹞。令髙上拘我七魄﹝帝星中髙上玉皇﹐請乞拘之﹐心念得飛仙﹐拘魄在臍命門中﹞。左手把北臺﹝曲仰左手小舉之﹐把元星下綱﹐使星形在虎口上。﹞右手執璇根﹐﹝直抵覆右手執紐星綱﹐使星在虎口上﹞。陰祝星名﹝安身如法﹐訖﹐乃瞑目閉气﹐次以存咒九星名﹞。

第一太星精名玄樞。願﹝某名有兩字者具稱之﹐余某仿此﹞飛仙﹐乘虛駕浮﹝存星在左右足指前﹐小遠之﹞。

第二元星精名北牽上眞。願某飛仙﹐遊行洞牽﹝存星右手把之﹞。

第三眞星精名九極上眞﹐願某飛仙﹐得治三玄﹝存星在頭頂上﹞。

第四紐星精名璇根。願某玉名﹐列爲飛仙﹝存星右手執之﹐令成魁形﹞。

第五綱星精名天平﹐願某飛仙﹐登行上淸﹝次紐星右﹞。

第六紀星精名命機。願某飛仙﹐名書太微﹝次綱星右﹞。

第七關星精名玄陽。願某飛仙﹐得使玉童﹝次紀星右﹐令成斗形﹐悉使在臥席上也﹞。

第八帝星精名髙上玉皇。願某飛仙﹐得登後聖之堂﹝存星在魁中﹐綱連紐星﹐令對右足心﹞。

第九尊星精名太微帝君﹐願某飛仙﹐得入丹闕玉房﹝更都存九星﹐一時俱見﹞。乃叩齒三七通﹐咽液三七過﹐陰祝曰﹕

九星太精﹐北極眞君﹐益我胎精﹐彊我三魂﹔左引日華﹐右拘月津﹔辰中黃景﹐元虛黃眞﹔使我飛仙﹐上登紫晨。神虎玉符﹐常守生門﹔萬邪伏法﹐受形斗君﹝存洞房﹞。所存所祝都畢﹐良久﹐乃存斗星之精﹐忽然入洞房中﹝存席上九君並綱一時﹐分精作促小之形﹐從气戶卻入洞房中﹐偃魄向上﹐以杓指前﹐是卽席上﹑頭中雨處俱有也。洞房魁中左有黃老君魂﹐玉色﹐黃繡衣﹔右有己魄﹐是第二魂胎光﹐其形服如我﹐與黃老對坐﹐中有泥丸赤子帝君﹐亦繡衣﹐向外坐﹞。光照一身﹐洞徹五內﹐三關百節﹐皆令赤赫﹐然後陰祝曰﹕

洞房元精﹐赤子太尊﹐斗光華蓋﹐來照泥丸﹔寶煉骨血﹐拘魄制魂﹐使某飛仙﹐乘雲登辰﹔上朝玉帝﹐太一元君。都畢﹝乃閉目息念﹐忘形安眠﹞。靑童君曰﹝臥北斗陰精﹐致仙使靈﹐洞房致北斗陽精﹐使五臟自生﹐遂得乘景遊行上淸﹞﹕

月朔存華辰紫蓋﹐惟月朔一日一存﹝此夕所存辰蓋﹐止存席上﹐不分精入洞房也。先存九星竟﹐卽存辰蓋﹐次祝九星名﹐

以至於畢也﹞。平旦欲起﹐常密叩齒二七通﹐咽液二七過﹝服久或有反側﹐令欲起﹐當更正安手足﹐存九星如法。乃叩咽祝之﹞。陰祝曰﹕

天元上斗﹐中有七童﹐上淸紫精﹐在兆身中﹔華辰紫蓋﹐太素玄宮﹔後聖靈气﹐下入洞房﹔使我飛仙﹐得太極金堂﹝祝畢﹐存九星然無象﹐朔夕辰蓋亦然。所云平旦起者﹐謂專行此事﹐夜中更無他務耳。若夜中須起行諸事﹐亦宜祝而乃起。若更臥者﹐能重存爲佳﹐不止一臥一起一祝耳﹞。行此十八年﹐必色反嬰顏﹐一旦有星之精變成九老之公﹐並俱來下﹐迎兆身﹐白日登晨。

◎存二十四星法

常以月朔之夕﹐生气之時﹐安臥閉目﹐向上﹐心存二十四星﹐星大一寸﹐如連結之狀。又存一星之中輒有一人﹐合二十四人。人皆如小兒始生之狀﹐無衣服也。於是二十四星直從天上虛空中來下﹐回繞一身三匝﹐三匝畢﹐以次咽入口﹐凡作二十四咽。咽時輒覺吞一星也。覺從口內徑至臍中﹐臍中名曰受命之宮也。又覺星光照一腹內﹐洞徹五臟。又存星光化爲二十四眞人﹐並吐黃气如煙﹐以布滿腹中﹐鬱鬱然洞徹內外也。良久﹐微咒曰﹕

二十四眞人﹐回入黃庭﹐口吐黃气﹐二十四星﹐灌我命門﹔百神受靈﹐使我骨彊﹐魂魄安寧。五藏受符﹐天地相傾。畢﹐名曰眞气入守命門﹐以辟災禍百鬼之疾﹐令人長生不死。

◎奔辰飛登五星法

後聖李君奉受《八素眞經奔辰隱書》﹐施行其法﹐乃致太微天帝下迎﹐五星同輿﹐乘玄華三素﹐北登玉淸﹐受書爲上淸金闕帝君。

○飛登木星之道

歲星員鏡﹐木精玄朗東陽之陔。星中有九門﹐門中出九鋒芒﹐鋒芒光垂九百萬丈。一門輒有一靑帝備門﹐奉衛於中央靑皇眞君。在中央有始陽上眞靑皇道君﹐諱澄瀾﹐字淸凝。夫人諱寶容﹐字飛雲。治在未星之內﹐鎭守九門﹐運靑光流鋒以照上下之眞。欲飛登之法﹐常思見歲星﹐當正心視星﹐以右手拊心而禮之﹐左手掩兩目﹐乃九閉炁﹐又叩齒二十七通﹐咽液九過﹐使目閉於手下﹐心呼歲星中眞皇之君﹑君夫人名諱字三過畢﹐曰﹕願得與始陽靑皇眞君﹑君夫人﹐共乘八景碧輿﹐上登太上宮。言畢﹐乃暝閉目於手下﹐向星微咒曰﹕

天光交和﹐精流東方﹐仰望九門﹐飛霞散鋒﹔始陽碧臺﹐中有靑皇﹔靑牙垂暉﹐映照九方﹔郁粲夫人﹐字曰飛雲﹐齊服靈錦﹐虎帔虎裙。腰帶鳳符﹐首巾華冠﹐出無入虛﹐遨遊太元﹐前策靑帝﹐後從千神﹐來見迎接﹐得爲飛眞。上登玉淸﹐髙上之房。

咒畢﹐去手﹐瞑目對星﹐服星之光二十七吞﹐存視星九芒﹐使盡來入喉中也。都畢﹐又叩齒三通。常行之十四年﹐木星中

靑皇大君奏聞髙上玉淸宮﹐刻太微蕊簡﹐定名玉書﹐位爲上淸上飛眞人。木星有九門﹐門內有九靑帝。其一帝輒備一門﹐以奉承於中央靑皇上眞大君也。靑皇者﹐東方之上眞﹐始精之尊神也。出入玉淸﹐與髙上爲友也。其門內靑帝或號靑靈之公﹐或號靑眞﹐或號靑精﹐或號靑帝君﹐並受事於中央靑皇也。行八素之祕道者﹐則致靑皇來降已﹔行五靈之外法者﹐則致靑神來授書。是故道有深淺﹐致有尊卑。天無星之時﹐天陰之夕﹐可於寢室中向東存修而咒也。天道微妙﹐玄綱毫分﹐不必對星而行之也。有星時可出庭中﹐坐立適意。所謂上眞之道﹐登東辰之法﹐不傳地仙輩也。

○飛登火星之道

火星玄鏡﹐丹精映觀南軒。星有三門﹐門中出三鋒芒﹐鋒芒光垂三百萬丈。一門內輒有一赤帝備門﹐奉衛於南眞上皇眞君。星中央有丹火朱陽赤皇上眞道君﹐諱維渟﹐字散融。夫人諱華瓶﹐字玄羅。治在火星內﹐鎭守三門﹐運赤光飛雲﹐以覆天下之眞人也。欲飛登之法﹐思見熒惑星﹐正心視星﹐以左手拊心而禮之﹐右手掩口﹐乃三閉气﹐又叩齒二十七通﹐咽液九通﹐暝閉兩目﹐心呼熒惑眞皇君﹑熒惑夫人諱字三過﹐畢﹐曰﹕願得與丹火赤皇君﹑君夫人共乘八景丹輿﹐上登玉淸宮。畢﹐乃向星微咒曰﹕

玄象流映﹐丹光南冥﹔仰望三門﹐朱云絳城﹔中有丹皇﹐名曰維渟﹔夫人內照﹐是爲華瓶﹔齊服云霜﹐鳳華龍鈴﹐腰帶虎書﹐首巾飛靑﹔出無入玄﹐遨翔五城﹔前導赤帝﹐後從六丁﹔來見招延﹐得眞之名﹐上登玄虛﹐金書玉淸。

咒畢﹐去手勿復掩口﹐故暝目視星﹐服星之光二十七吞。

存令星三芒盡來入喉中。都畢﹐又叩齒三通。常行之十四年﹐熒惑星中赤皇上眞道君奏聞三元上皇﹐帝刻玄圃瓊簡﹐定名金書﹐位爲上淸上飛眞人。熒惑星有三門﹐門內有三赤帝。其一帝輒備一門﹐以奉屬於中央赤皇君也。赤皇者﹐南方之上眞﹐丹官之貴神。出入玉淸﹐與三元上皇爲友也。其星中赤帝君者﹐或號赤靈之公﹐或號赤神﹐或號赤精﹐或號赤帝﹐並受事於中央赤皇上眞大君也。行八素之隱書﹐則致赤皇來降已﹔行五靈之外法﹐則致赤神來授書。是以道有隱外﹐文有祕顯﹐爾乃招眞有尊卑之差﹐求神有上下之序。若無星之時﹐天陰之夕﹐可於寢室南向存之。有星﹐可出中庭﹐坐立任意。此所謂奔南辰之法﹐不傳地仙﹐傳之犯泄漏之罪。地仙自復有《八素經》﹐論服王炁吐納之道也。又有《九素經》﹐論召鬼使精行廚﹑檢魂魄之事。止陸行名山﹐長生不死而已。《八素經》後有《天鈞上曲陽歌九章》《九素經》後有《鳳吹龍嘯陰歌八章》﹐此是地仙之祕書也。今所謂太上奔辰八素﹐行上淸之道﹐非地仙之八素也。地仙之嘯歌﹐以待上淸之行遊耳。

○飛登金星之道

太白星員鏡﹐金精煥耀西辰。太白星中有七門﹐門中出七鋒芒﹐鋒芒光垂七百萬丈。一門內各有一白帝﹐凡有七白帝備門﹐奉衛於西眞上皇道君。星中央有太素少陽白帝上眞道君﹐諱寥淩﹐字振尋。夫人諱飈英﹐字靈恩。治在金星之內﹐鎭守七門﹐運白光飛精﹐以映上元眞人。欲飛登之法﹐思見太白星﹐當正心視星﹐以右手拊心而禮之﹐左手掩兩鼻孔﹐乃七閉气﹐又叩齒二十七通﹐咽液九過﹐瞑閉兩目﹐心存太白眞皇君﹑君夫人諱字三通畢﹐曰﹕願得與太素少陽君﹑君夫人共乘八景素

輦﹐上登玉淸宮。畢﹐又向星微咒曰﹕

七炁艷飛﹐光照西方﹔仰望七門﹐靈闕激鋒﹔素暉燭映﹐徳標金宗﹐中有少陽﹐號曰白皇﹔夫人靈恩﹐治在玉房﹔齊服皓錦﹐流鈴虎章﹐首巾扶晨﹐腰佩金璫﹔出空入虛﹐遊步玉剛﹔前導白帝﹐後從六庚﹔來下見迎﹐北登墉宮﹔名書上淸﹐得爲眞公。

咒畢﹐去手勿得掩鼻﹐故瞑兩目視星﹐服星之光芒二十七吞。存令七芒盡來入喉中﹐都畢﹐又叩齒三通。常行之十四年﹐太白星中少陽白皇上眞道君奏聞太帝玉皇宮﹐刻上淸金闕﹐定名玉簡﹐位爲上淸左眞公﹐以綜太極。太白星有七門﹐門內有七白帝。其一帝輒備一門﹐以奉屬於中央白皇道君也。白皇者﹐西方之上眞﹐太素之尊皇﹐出入玄淸﹐與皇初道君爲友也。其門內白帝君﹐或號白靈之公﹐或號白神﹐或號白精﹐或號白帝之君﹐並受事於中央白皇上眞大君也。行八素之祕妙﹐則致白皇來降己﹔行五靈之外道﹐則致白神來授書。尊卑玄盼﹐故道有淵階矣。若無星之時﹐天陰之夕﹐皆於室中寢處﹐西向存之。有星可出庭中﹐坐立任意。若靜齋道士﹐亦可通於室中﹐存五星之眞﹐方面而並修之也。皆上眞之道﹐奔西辰之法﹐不傳地仙。一夕服五星﹐令常周徧。春服星光﹐以東方爲始﹔夏服星光﹐以南方爲始﹔隨王月以王星爲先口訣也。星行不必在方面﹐亦隨星所在向而修行口訣也。行事時﹐不欲令人見其所爲﹐當隱辟而爲之也。此是太上之隱道﹐所謂隱書者也。隱而復隱﹐猶恐鬼神竊看其篇題﹐何可令世之臭骸輕傳授者﹐聞此摽迹乎﹖不可以盲瞽愚人殊無所知﹐而令見其道也。凡人身中亦有七神。七神見之亦爲泄漏﹐不可不深愼也。修隱書之道﹐而發泄隱書之名目者﹐旣當受考三官﹐又適足以作禍也。每欲省按﹐皆先屏左右人及雞犬之生物﹐燒香再拜﹐乃視之也。

○飛登水星之道

辰星員鏡﹐水精洞映北冥。辰星中有五門﹐門中出五鋒芒﹐鋒芒光垂五百萬丈。一門各有一黑帝﹐凡五黑帝﹐並備一門﹐奉衛於北眞上皇。星中央有太玄陰元黑皇道君﹐諱啟耽﹐字精源。夫人諱玄華﹐字龍娥。治在水星之內﹐鎭守五門之中﹐運玄光流明之炁﹐以朗耀北元之庭當爲眞人者。欲飛登之法﹐思見水星﹐正心視星﹐以兩手拊心。拊心畢﹐舉兩手以掩兩耳﹐乃五閉炁﹐又叩齒二十七通﹐咽液九過﹐瞑閉兩目﹐心呼辰星眞皇道君﹑君夫人名字三過畢﹐曰﹕願得與陰元黑皇道君﹑君夫人共乘八景蒼輿﹐上登上淸上元宮。畢﹐又向星微咒曰﹕

五炁玄飛﹐光流北方﹔仰望五門﹐蒼闕郁繁﹔激芒達觀﹐靈映景云﹐中有黑皇﹐厥字精源﹔龍娥紛藹﹐俱理玄關﹔齊服蒼帔﹐紫錦飛裙﹐腰佩虎符﹐首巾蓮冠﹔出淩九虛﹐入響玉津﹔前導黑帝﹐後從六壬﹔來下見迎﹐上登紫房﹐名書太上﹐得爲玉眞。

咒畢﹐去手勿復掩耳﹐故臨目視星﹐服星之光芒二十七過。存令五芒盡來入喉中﹐都畢﹐又三叩齒。常行之十四年﹐辰星中太玄上皇眞君奏聞髙上宮﹐刻琳房玉札﹐定玉淸紫文﹐位爲上淸眞公。辰星有五門﹐門內有五黑帝。其一帝輒備一門﹐以奉屬於中央玄皇君也。玄皇者﹐北方之上眞﹐太玄之尊君﹐出入上虛﹐與紫精道君爲友也。其備門黑帝﹐或號爲黑靈之公﹐或號黑神﹐或號爲黑精﹐或號爲黑帝君﹐並受事於中央太玄黑眞上皇君。行八素之隱道﹐則致北皇來降己﹔行五靈之外法﹐則致黑帝君來授書。尊卑差序﹐故道有隱顯焉。若天陰之夕﹐及無星見之時﹐可於室中寢處﹐常修之。此髙上之祕道﹐奔登北辰之上法也。非地仙陸行所得聞者也。玉淸﹑上淸﹑太極太

淸﹑九宮﹐並各有官寮﹐公卿大夫侯伯﹐署置如一﹐更相管統﹐奉屬於上皇。宮闕﹑次第等類相似﹐但道品有尊貴﹐徳業有升降。

○飛登土星之道

鎭星員鏡﹐土精鎭蔭黃道。鎭星中有四門﹐門中出四鋒芒﹐鋒芒光垂四百萬丈。一門各有一黃帝﹐凡四黃帝備門﹐奉衛於鎭星黃眞君也。星中央有中黃眞皇道君﹐諱藏睦﹐字貺延。夫人諱空瑤﹐字非賢。治在鎭星之內﹐鎭鑑四門﹐運黃裳流炁﹐朗映中元﹐照盼學眞者。欲飛登之法﹐思見鎭星﹐正心視星﹐以兩手拊心。拊心畢﹐舉左手以掩洞房上﹐乃四閉炁﹐又叩齒二十七通﹐咽液九過﹐暝閉兩目﹐心呼鎭星眞皇君﹑君夫人諱字三過畢﹐曰﹕願得與中央太皇道君﹐君夫人共乘八景黃輿﹐上登上淸宮。畢﹐又向星微咒曰﹕

四炁徘徊﹐合注中元﹔仰望九極﹐傍觀四門﹔黃臺紫房﹐垂鋒射芒﹐靈光郁散﹐天華落盆﹔中有黃皇﹐厥字貺延﹐夫人潛徳﹐是爲非賢﹔理和命炁﹐導玄灌元﹔齊服黃裳﹐龍錦虎裙﹔腰佩金符﹐首巾紫冠﹔出淩玄空﹐展光金門﹔前導黃帝﹐六已衛軒﹔來下見迎﹐上登天關﹔金書太上﹐瑯簡刻名﹔飛行太空﹐得爲玉卿。

咒畢﹐去手勿復掩洞房上而瞑兩目﹐服星之光二十七徧。存令四芒盡來入喉中﹐都畢﹐又三叩齒。常行之十四年﹐鎭星中黃上眞皇奏聞太上宮﹐刻霄臺碧簡﹐定九玄丹文﹐位爲上淸眞公﹐下友四極上眞人。鎭星中有四門﹐門內有四黃帝。其一帝輒備一門﹐以奉屬於中央黃眞皇君也。中央黃眞上皇者﹐中極之髙尊﹐出入太微﹐與皇初道君爲友也。或號曰黃靈之公﹐

或號曰黃神﹐或號黃精﹐或號黃帝君﹐並受事於中黃上眞之君也。行八素之祕道﹐則致黃眞道君來迎已﹔行五靈之外法﹐則致黃帝來授書矣。天陰無星之時﹐皆於寢室施行﹐同存五方也。眞人云在室內存星﹐亦不異於見星也。勿謂不見星而當廢之也。此太上之隱道﹐登辰之祕法矣。

吞服星光芒時﹐當悉存星眞上皇﹑皇夫人乘光中來下入口﹐咽之﹐瞑目﹐仿佛如有其形也。此李君口訣。耽修太上隱法﹑招存五星之上皇者﹐五年之內﹐仿佛形見﹔七年都見﹐與之周行﹔十四年﹐五星一合來下﹐共乘玄華之輿﹐三素紫雲﹐前導五帝﹐後從萬眞﹐五星攜之共載﹐白日登辰﹐上朝玉淸﹐受書爲上淸上眞矣。

卷二十六十洲三島部

◎十洲﹝並序﹞──東方朔集

漢武帝旣聞王母說八方巨海之中有祖洲﹑瀛洲﹑玄洲﹑炎洲﹑長洲﹑元洲﹑流洲﹑生洲﹑鳳麟洲﹑聚窟洲等十洲﹐並是人迹所希絕處。又始知東方朔非世常人﹐是以延之曲室﹐而親問十洲所在方物之名﹐故書記之。方朔云﹕臣學仙者耳﹐非得道之人。以國家盛美﹐特招延儒墨於文綱之內﹐抑絕俗之道﹐擯虛詭之迹﹐臣故韜隱逸而赴王庭﹐藏養生而侍朱闕矣。亦由尊上好道﹐且復欲徜徉威儀也。曾隨師之主履行﹐比至朱陵扶桑之闕﹐溽海冥液之丘﹔純陽之陵﹐始靑之下﹐月宮之間﹔內遊七丘﹐中旋十洲﹔踐赤縣而遨五嶽﹐行陂澤而息名山。臣自少及今﹐周流六天﹐涉歷八極於是矣。未若陵靈之子﹐聽眞之官﹐上下九天﹐洞視百方﹔北極鉤陳而並華蓋﹐南翔太丹而棲火夏﹔東之通陽之霞﹐西薄寒穴之野﹔日月所不逮﹐星漢所不與﹔其上無復物﹐其下無復底。臣之所識﹐如愧不足以酬廣矣。

○祖洲

祖洲近在東海之中﹐地方五百里﹐去西岸七萬里。上有不

死之艸﹐艸形如菇苗﹐長三四尺。人死者以艸覆之﹐皆當時活也。服之令人長生。昔秦始皇苑中多枉死者﹐橫道有鳥如烏狀﹐銜此艸覆死人面﹐當起坐而自活也。有司聞奏﹐始皇遣使者賫艸以問北郭鬼谷先生。鬼谷先生云﹕臣嘗聞東海祖洲上有不死之艸﹐生瓊田內﹐或名爲養神芝﹐其葉似菇苗﹐叢生﹐一株可活一人。始皇於是慨然言曰﹕可采得之不﹖乃使使者徐福﹐發童男童女各三百人﹐率載樓船等入海尋祖洲﹐遂不返。福﹐道士也﹐字君房﹐後亦得道。

○瀛洲

瀛洲在東大海中﹐地方四千里﹐大抵是對會稽郡﹐去西岸七十萬里﹐上生神芝仙艸﹐又有玉石﹐髙且千丈﹐出泉如酒味﹐名之爲玉醴泉﹐飲之數升輒醉﹐令人長生。洲上多仙家﹐風俗似吳中﹐山川如中國也。

○玄洲

玄洲在北海之中戍亥之地﹐地方七千二百里﹐去南岸三十六萬里。有太玄都﹐仙伯眞公所治。多丘山﹐又有風。山多風﹐气響雷電。對天西北門﹐上多太玄仙官﹐仙官宮室各異。饒金石紫芝﹐又是三天所治之處。

○炎洲

炎洲在南海中﹐地方二千里﹐去北岸九萬里。上有風生獸﹐似豹﹐靑色﹐大如貍。張网取之﹐積薪數車以燒之﹐薪盡而獸

不燃﹐灰中而立﹐毛亦不焦。斫刺不入﹐打之如皮囊﹐卽以鐵追鍛其頭數千下乃死﹐而張口向風﹐須臾復活﹐以石上菖蒲塞其鼻卽死。取其腦和菊花服之﹐盡十斤得壽五百年。又有火林山﹐山中有火光獸﹐大如鼠﹐毛長三四寸﹐或赤或白。山可三百里許﹐晦夜嘗見此山林﹐乃是此獸光照﹐狀如火光相似。取其獸毛以緝爲布﹐時人號爲火浣布也。國人衣服之﹐若有垢污﹐以灰汁浣之﹐終不潔淨。惟以火燒兩食久﹐振擺之﹐其垢自落﹐潔白如雪。亦多仙家居處。

○長洲

長洲一名靑丘﹐在南海辰巳之地。地方五千里﹐去岸二十萬里。上饒山川﹐又多大樹。樹乃有二千圍者。一洲之上﹐專是林木﹐故一名靑丘。天有仙艸靈藥﹐甘液玉英﹐又有風山﹐山恆震聲。有紫府宮﹐天眞仙女遊於此地。

○元洲

元洲在北海中﹐地方三千里﹐去南岸十萬里。上有五芝玄澗﹐澗水如蜜漿﹐飲之長生﹐與天地相畢。服此五芝﹐亦得長生不死。上多仙家。

○流洲

流洲在西海中﹐地方三千里﹐去東岸十九萬里。上多山川積石﹐名爲昆吾。冶其石成鐵作劍﹐光明洞照﹐如水精狀﹐割玉如泥。亦多仙家。

○生洲

生洲在東海丑寅之間﹐接蓬萊七十萬里﹐地方二千五百里﹐去西岸二十三萬里。上有仙家數萬。天气安和﹐芝艸常生﹐地無寒暑﹐安養萬物。亦多山川﹑仙艸﹑眾芝。一洲之水﹐味如飴酪。至良洲者也。

○鳳麟洲

鳳麟洲在西海之中﹐地方一千五百里。洲四面弱水繞之﹐鴻毛不浮﹐不可越也。洲上多鳳麟數萬﹐各各爲羣。又有山川池澤及神藥百種﹐亦多仙家。煮鳳喙及麟角合煎作膠﹐名之爲續弦膠﹐或名連金泥。此膠能續弓弩已斷之弦﹐連刀劍斷折之金﹐更以膠連續之處﹐使力士掣之﹐他處乃斷﹐所續之際終無所損也。天漢三年﹐帝幸北海祠耽山。四月西國王使至﹐獻靈膠四兩及吉光毛裘。武帝受以付外庫﹐不知膠﹑裘二物之妙用也。以爲西國𨿽遠﹐而上貢者不奇﹐稽畱使者未遣。久之﹐武帝幸華林園﹐射虎而弩弦斷﹐使者從駕﹐又上膠一分﹐使口濡以續弩弦。帝驚曰﹐異物也。乃使武士數人﹐共對掣引﹐終日不脫﹐如未續時。其膠色靑如碧玉﹐吉光毛裘黃色﹐蓋神馬之類也。裘入水數日不濡﹐入火不焦。帝於是乃悟﹐厚謝使者而遣去。又益思方朔之遠見。周穆王時﹐西胡獻昆吾刀及夜光常滿杯。刀長一尺﹐杯受三升。刀切玉如切泥﹐杯是白玉之精﹐光明照夜。冥夕出杯於中庭以向天﹐比明而水以滿杯中﹐汁甘而香美﹐斯實靈人之器。秦始至時﹐西胡獻切玉刀﹐無復常滿杯耳。如此膠之所出﹐從鳳麟洲來﹔劍之所出﹐從流洲來﹐並

是西海中所有也。

○聚窟洲﹝滄海島附﹞

聚窟洲在西海中申未地﹐地方三千里﹐北接昆侖二十六萬里﹐去東岸二十四萬里。上多神仙靈官﹐宮第比門﹐不可勝數。及有獅子﹑辟邪﹑鑿齒﹑天鹿﹑長牙銅頭鐵額之獸。洲上有大山﹐形似人鳥之象﹐因名之爲人鳥山。山專多大樹﹐與楓木相類﹐而林芳葉香﹐聞數百里。此爲反魂樹﹐亦能自作聲﹐如羣牛吼﹐聞之者皆心振神駭。伐其木根﹐置於玉釜中煮取汁﹐更微火煎如黑餳狀﹐令可丸之﹐名曰驚精香﹐或名之爲振靈丸﹐或名之爲返生香﹐或名之爲振檀香﹐或名之爲人鳥精﹐或名之爲卻死香。一種六名﹐斯靈物也。香气聞數百里。死者在地聞香气﹐乃卻活﹐不復亡也。以香燻死人﹐更加神驗。如此之後延和三年﹐武帝幸安定。西胡月支國王遣使獻香四兩﹐大如雀卵﹐黑如桑椹。帝以其非中國所有﹐以付外庫。又獻猛獸一頭﹐形如五六十日犬子﹐大似貍而色黃﹐命國使以呈帝﹐帝見使者抱之﹐其以羸細禿悴﹐怪其貢之非也。問使者﹕此小物可弄﹐何謂猛獸﹖使者對曰﹕夫威加於百禽者﹐不必計之以大小。是以神麟故爲巨象之王﹐鸞鳳必爲大鵬之宗﹐百足之虫制於珣﹐亦不在於巨細也。臣國去此三十萬里。國有常占東風入律﹐百旬不休靑雲幹呂﹐連月不散者﹐當知中國將有好道之君。我王固將賤儒墨而貴道徳﹐薄金玉而厚靈物也。故搜奇蘊貢神香﹐步天林而請猛獸﹐乘毳車而濟弱淵﹐策驥足以度飛沙。契闊途遙﹐辛苦蹊路於今﹐已十三年矣。香神起妖殘之死疾﹐猛獸卻百邪之魅鬼。夫此二物﹐實是養生之要﹐助政平化。豈圖陛下反不知眞乎﹖是臣國占風之謬矣﹗今日仰鑑天姿﹐亦乃非有道

之君也。眼多視則淫色﹐口多言則犯難﹐身多動則淫賊﹐心多飾則奢侈。未有用此四者而成天下之治也。武帝忿然不平﹐又問使者﹕猛獸何方而伏百禽﹖食啖何物﹖膂力何比﹖其所生何鄕耶﹖使者曰﹕猛獸所出﹐或出昆侖﹐或生玄圃﹐或生聚窟﹐或生天露﹐其壽不貲﹐食气飲露﹐解人言語﹐仁惠忠恕﹐當其仁也﹔愛護蠢動﹐不犯虎豹以下﹐當其威也﹔一聲叫發﹐千人伏息﹐牛馬恐駭﹐驚斷絙系﹐武士奄忽﹐失其勢力﹐當其神也﹔立興風雲﹐吐嗽雨露﹐百邪迸走﹐蛟龍騰蛇﹐附處於太上之廏﹐役禦獅子﹐名曰猛獸。蓋神化無常﹐能爲大禽之宗主﹐乃玃天之元王﹐辟邪之長獸者也。靈香卽𨿽少﹐斯更生之神物也。疫病災死者﹐將能起之﹐乃聞香气者卽活也。芳又特甚﹐故難歇也。於是帝使使者令猛獸發聲試聽之。使者乃指獸﹐命發一聲。獸舐唇良久﹐忽叫如天大雷聲霹靂﹐又兩目頠磹交光﹐精气沖天﹐良久方止。帝登時顚蹶﹐掩耳振動﹐不能自止。時衛者武士虎賁﹐俱失仗伏地﹐諸內外牛馬犬豕之屬﹐皆絕絆離系﹐驚駭放蕩﹐久許而定。帝忌之﹐因以此獸付上林苑﹐令虎食之。於是虎聞獸來﹐乃相屈聚積﹐如死虎伏。獸入苑﹐徑上虎頭溺虎口﹐去十步已來﹐顧視虎﹐虎輒閉目。帝恨使者言不遜﹐欲收之。明日﹐失使者及猛獸所在。遣四出尋討﹐不知所止。到後元封元年﹐長安城內病者數千百﹐亡者太半。帝試取月支神香燒之於城內﹐共死未三日者皆活﹐芳气經三月不歇。於是信知其神物也。乃更祕錄者﹐復一旦又失之﹐檢函封印如初﹐無復香也。帝逾懊恨不禮待於使者﹐益貴方朔之遺語。自愧求李少君之不勤﹐慚衛叔卿之復去。向使厚待使者﹐必有所益也。

滄海島在北海中﹐地方三千里﹐海四面繞島﹐各五千里。水皆滄色﹐仙人謂之滄海者也。島上專是大山積石﹐有名石象﹐八石﹕石腦﹑石桂英﹑流月﹑黃子﹑石膽之輩百餘種﹐皆生於

島﹐服之神仙。外別有圓海繞山﹐圓水色正黑﹐謂之溟海。無風而洪波百丈﹐不可得往。上有九老丈人九天眞王﹐蓋太上眞人之所居﹐惟飛仙能到其處耳。

◎三島

○昆侖

昆侖﹐一號曰昆侖。在西海戍地﹐北海之亥地。地方一萬里﹐去岸十三萬里。又有弱水周回繞匝。山東南接積石圃﹐西北接北戶之室﹐東北臨大活之井﹐西南至承淵之谷﹐此四角大山實昆侖之支輔也。積石圃南頭是王母宮。王母告周穆王云﹕山去咸陽三十六萬里﹐山髙平地三萬六千里﹐上有三角山﹐方廣萬里﹐形如偃盆﹐下狹上廣﹐故曰昆侖山三角。其一角幹辰之輝﹐名曰閬風巓﹔其一角正西﹐名玄圃堂﹔其一角正東﹐名昆侖宮。其一角有積金爲天墉城﹐面方千里。城上安金臺五所﹐玉樓十二所。其北戶山﹑承淵山入有墉城﹐金臺玉樓相映﹐如流精之闕﹐光碧之堂﹐瓊華之室﹐紫翠丹房。景云燭日﹐朱霞九光﹐西王母之所治也﹐眞官仙靈之所宗。上通璇璣﹐元气流布五常玉衡﹐理九天而調陰陽﹐品物羣生﹐希奇特出﹐皆在於此。天人濟濟﹐不可具記。此乃天地之根紐﹐萬度之綱柄矣。是以太上名山鼎於五方﹐鎭地理也﹔號天柱於瑉城﹐象綱輪也。諸百川極深﹐水靈居之﹐其陰難到﹐故治無常處。非如丘陵而可得論爾。乃天地設位﹐物象之宜﹐上聖觀方﹐緣形而著爾。乃處玄風於西極﹐坐王母於坤鄕。昆吾鎭在於流澤﹐扶桑植於

碧津。離合火精﹐而光獸生於炎野﹔坎總眾陰﹐是以仙都宅於海島。艮位名山﹐蓬山鎭於寅丑﹔巽體元女﹐養巨木於長洲。髙風鼓於羣龍之位﹐暢靈符於瑕丘。至妙玄深﹐幽神難盡測。眞人隱宅﹐靈仙所在﹐六合之內﹐豈惟數處而已哉﹗此蓋舉其標末耳。臣朔所見不博﹐未能宣通王母及上元夫人聖旨。昔曾聞之於得道者﹐說此十洲大丘靈阜﹐皆是眞仙隩墟﹐神官所治。其餘山川萬端﹐並無睹者矣。其北海外又有鍾山﹐在北海之子地﹐隔弱水之北一萬九千里﹐髙一萬三千里﹐上方七千里﹐周旋三萬里。自生千芝及神艸四十餘種。上有金臺玉闕﹐亦元气之所捨﹐天帝君治處也。鍾山之南有平邪山﹐北有蛟龍山﹐西有郅艸山﹐東有東木山。四山﹐鍾山之枝榦也。四山髙鍾山三萬里﹐宮城五所。如一登四面山﹐下望見鍾山耳。四面山﹐帝君之城域也。又仙人出入道徑﹐自一路從平邪山東南入穴中﹐乃至內長生島中紫石室宮﹐九老仙都治處﹐仙官數萬眾。記之。

○方丈﹝扶桑附﹞

方丈洲在東海中心西南東北岸正等。方丈面各五千里。上專是面龍所聚者。金玉琉璃之宮﹐三天司命所治之處。羣仙若欲升天者﹐往來此洲﹐受太上玄生籙。仙家數十萬﹐瓊田芝艸課計頃畝﹐如種稻狀。亦有石泉﹐上有九原丈人宮主﹐領天下水神及龍蛇巨鯨陰精水獸之輩。

扶桑在東海之東岸一萬里﹐復得碧海。海廣狹浩汗﹐與合東海等大﹐碧水旣不鹹苦﹐正作碧色﹐甘香味美。扶桑在碧海之中﹐地方萬里。上有太上帝太眞王父所治處。地多林木﹐葉皆如桑﹐又有椹子。樹長者數千丈﹐徑三千餘圍。樹兩兩同根偶生﹐更相依倚﹐是以名扶桑。仙人食其椹而一體皆作金色﹐

飛翔玄虛。其樹𨿽大﹐其葉及椹如中夏桑也。但椹希而赤﹐九千歲一生實耳﹐味絕甘香。地生紫金丸玉﹐如諸夏之瓦石。眞仙官變化萬端﹐蓋無形﹐有分形爲百身十丈者。

○蓬丘

蓬丘﹐蓬萊山是也。對東海之東北岸﹐周回五千里。北到鍾山北阿門外﹐乃天帝君總九天之維﹐貴無比焉。山源周回﹐具有四城﹐其中髙山當心﹐有似於昆侖也。昔禹治洪水旣畢﹐乃乘煒車度弱水而到此山﹐祠上帝於北阿﹐歸大功於九天。又禹經諸五嶽﹐使工刻石識其里數髙下﹐其字科斗書﹐非漢人所曉。今丈尺里數皆禹時書也。不但刻劘五嶽﹐諸名山亦然。其所刻之處獨髙耳。今書是臣朔所具見。其王母所道諸靈藪﹐禹所不履﹐惟書中夏之名山耳。臣先師谷希子者﹐太上眞官也。昔授臣昆侖﹑鍾山﹑蓬萊山及神洲眞形圖﹐昔來入漢﹐畱以寄所知故人。此書又尢重於五嶽眞形圖矣。昔也傳受年限正同耳。陛下好道思微﹐甄心內向﹐天尊下降﹐並受傳寶祕。臣朔區區﹐亦何嫌惜而不上所有哉﹖然術家幽事﹐道法隱祕。某師云﹐師術泄則事多疑﹐師顯則妙理散﹐願且勿宣臣之言意也。武帝欣聞至說﹐明年﹐遂復從受諸眞形圖。常帶之﹐則候八節常朝拜靈書﹐求脫屐焉。朔謂滑稽﹐都虛其心﹐故弄萬乘﹐傲公侯﹐不可得而師友﹐不可得而喜怒﹐故武帝不能盡至理於此人矣。

卷二十七洞天福地部

◎天地宮府圖﹝並敍﹞──銀靑光祿大夫眞一先生司馬紫微集

夫道本虛無﹐因恍惚而有物气﹐元衝始﹐乘運化而分形。精象玄著﹐列宮闕於淸景﹔幽質潛凝﹐開洞府於名山。元皇先乎象帝﹐獨化卓然﹐眞宰湛爾﹐冥寂感而通焉﹐故得瓊簡紫文﹐方傳代學﹔瑯函丹訣﹐下濟浮生。誠志攸勤﹐則神仙應而可接﹔修煉克著﹐則龍鶴升而有期。至於天洞區畛﹐髙卑乃異﹔眞靈班級﹐上下不同。又日月星斗﹐各有諸帝﹐並懸景位﹐式辧奔翔﹐所以披纂經文﹐據立圖像﹐方知兆朕﹐庶覿希夷﹐則臨目內思﹐馳心有詣﹐端形外謁﹐望景無差。乃名曰《天地宮府圖》。其天元重疊﹐气象參差﹐山洞崇幽﹐風煙迅遠﹐以玆縑素﹐難具丹靑﹐各書之於文﹐撰《圖經》二卷。眞經所載者﹐此之略備﹔仙官不言者﹐蓋闕而未詳。

○十大洞天

太上曰﹕十大洞天者﹐處大地名山之間﹐是上天遣羣仙統治之所。

第一王屋山洞

周回萬里﹐號曰小有淸虛之天。在洛陽﹑河陽兩界﹐去王屋縣六十里﹐屬西城王君治之。

第二委羽山洞

周回萬里﹐號曰大有空明之天。在臺州黃嚴縣﹐去縣三十里﹐靑童君治之。

第三西城山洞

周回三千里﹐號曰太玄總眞之天。未詳在所﹐《登眞隱訣》云﹐疑終南太一山是﹐屬上宰王君治之。

第四西玄山洞

周回三千里﹐號三元極眞洞天。恐非人迹所及﹐莫知其所在。

第五靑城山洞

周回二千里﹐名曰寶仙九室之洞天。在蜀州靑城縣﹐屬靑城丈人治之。

第六赤城山洞

周回三百里﹐名曰上淸玉平之洞天。在臺州唐興縣﹐屬玄洲仙伯治之。

第七羅浮山洞

周回五百里﹐名曰朱明輝眞之洞天。在循州博羅縣﹐屬靑精先生治之。

第八句曲山洞

周回一百五十里﹐名曰金壇華陽之洞天。潤州句容縣﹐屬紫陽眞人治之。

第九林屋山洞

周回四百里﹐號曰尢神幽虛之洞天。在洞庭湖口﹐屬北嶽眞人治之。

第十括蒼山洞

周回三百里﹐號曰成徳隱玄之洞天。在處州樂安縣﹐屬北海公涓子治之。

○三十六小洞天

太上曰﹕其次三十六小洞天。在諸名山之中﹐亦上仙所統治之處也。

第一霍桐山洞

周回三千里﹐名霍林洞天。在福州長溪縣﹐屬仙人王緯玄治之。

第二東嶽太山洞

周回一千里﹐名曰蓬玄洞天。在兗州乾封縣﹐屬山圖公子治之。

第三南嶽衡山洞

周回七百里﹐名曰朱陵洞天。在衡州衡山縣﹐仙人石長生治之。

第四西嶽華山洞

周回三百里﹐名曰總仙洞天。在華州華陰縣﹐眞人惠車子主之。

第五北嶽常山洞

周回三千里﹐號曰總玄洞天。在耽州常山曲陽縣﹐眞人鄭子眞治之。

第六中嶽嵩山洞

周回三千里﹐名曰司馬洞天。在東都登封縣﹐仙人鄭雲山治之。

第七峨嵋山洞

周回三百里﹐名曰虛陵洞天。在嘉州峨嵋縣﹐眞人唐覽治之。

第八廬山洞

周回一百八十里﹐名曰洞靈眞天。在江州徳安縣﹐眞人周正時治之。

第九四明山洞

周回一百八十里﹐名曰丹山赤水天。在越州上虞縣﹐眞人刁道林治之。

第十會稽山洞

周回三百五十里﹐名曰極玄大元天。在越州山陰縣鏡湖中﹐仙人郭華治之。

第十一太白山洞

周回五百里﹐名曰玄徳洞天。在京兆府長安縣﹐連終南山﹐仙人張季連治之。

第十二西山洞

周回三百里﹐名曰天柱寶極玄天。在洪州南昌縣﹐眞人唐公成治之。

第十三小潙山洞

周回三百里﹐名曰好生玄上天。在潭州澧陵縣﹐仙人花丘林治之。

第十四灊山洞

周回八十里﹐名曰天柱司玄天。在舒州懷寧縣﹐仙人稷丘子治之。

第十五鬼谷山洞

周回七十里﹐名曰貴玄司眞天。在信州貴溪縣﹐眞人崔文子治之。

第十六武夷山洞

周回一百二十里﹐名曰眞升化玄天。在建州建陽縣﹐眞人劉少公治之。

第十七玉笥山洞

周回一百二十里﹐名曰太玄法樂天。在吉州永新縣﹐眞人梁伯鸞主之。

第十八華蓋山洞

周回四十里﹐名曰容成大玉天。在溫州永嘉縣﹐仙人羊公修治之。

第十九蓋竹山洞

周回八十里﹐名曰長耀寶光天。在臺州黃嚴縣﹐屬仙人商丘子治之。

第二十都嶠山洞

周回一百八十里﹐名曰寶玄洞天。在容州普寧縣﹐仙人劉根治之。

第二十一白石山洞

周回七十里﹐名曰秀樂長眞天。在郁林州南海之南也﹐又云和州含山縣﹐是白眞人治之。

第二十二岣愼山洞

周回四十里﹐名曰玉闕寶圭天。在容州北流縣﹐屬仙人餞眞人治之。

第二十三九疑山洞

周回三千里﹐名曰朝眞太虛天。在道州延唐縣﹐仙人嚴眞靑治之。

第二十四洞陽山洞

周回一百五十里﹐名曰洞陽隱觀天。在潭州長沙縣﹐劉眞人治之。

第二十五幕阜山洞

周回一百八十里﹐名曰玄眞太元天。在鄂州唐年縣﹐屬陳眞人治之。

第二十六大酉山洞

周回一百里﹐名曰大酉華妙天。去辰州七十里﹐尹眞人治之。

第二十七金庭山洞

周回三百里﹐名曰金庭崇妙天。在越州剡縣﹐屬趙仙伯治之。

第二十八麻姑山洞

周回一百五十里﹐名曰丹霞天。在撫州南城縣﹐屬王眞人治之。

第二十九仙都山洞

周回三百里﹐名曰仙都祈仙天。在處州縉雲縣﹐屬趙眞人治之。

第三十靑田山洞

周回四十五里﹐名曰靑田大鶴天。在處州靑田縣﹐屬傅眞人治之。

第三十一鍾山洞

周回一百里﹐名曰朱日太生天。在潤州上元縣﹐屬龔眞人治之。

第三十二良常山洞

周回三十里﹐名良常放命洞天。在潤州句容縣﹐屬李眞人治之。

第三十三紫蓋山洞

周回八十里﹐名紫玄洞照天。在荊州常陽縣﹐屬公羽眞人治之。

第三十四天目山洞

周回一百里﹐名曰天蓋滌玄天。在杭州余杭縣﹐屬姜眞人治之。

第三十五桃源山洞

周回七十里﹐名曰白馬玄光天。在玄洲武陵縣﹐屬謝眞人治之。

第三十六金華山洞

周回五十里﹐名曰金華洞元天。在婺州金華縣﹐屬戴眞人治之。

○七十二福地

太上曰﹕其次七十二福地﹐在大地名山之間。上帝命眞人治之﹐其間多得道之所。

第一地肺山

在江寧府句容縣界﹐昔陶隱居幽棲之處﹐眞人謝允治之。

第二蓋竹山

在衢州仙都縣﹐眞人施存治之。

第三仙磕山

在溫州梁城縣十五里﹐近白溪艸市﹐眞人張重華治之。

第四東仙源

在臺州黃巖縣﹐屬地仙劉奉林治之。

第五西仙源

亦在臺州黃巖縣嶠嶺一百二十里﹐屬地仙張兆期治之。

第六南田山

在東海東﹐舟船往來可到﹐屬劉眞人治之。

第七玉澑山

在東海近蓬萊島上﹐多眞仙居之﹐屬地仙許邁治之。

第八淸嶼山

在東海之西﹐與扶桑相接﹐眞人劉子光治之。

第九郁木洞

在玉笥山南﹐是蕭子云侍朗隱處。至今陰雨猶聞絲竹之音﹐往往樵人遇之﹐屬地仙赤魯班主之。

第十丹霞洞

在麻姑山是蔡經眞人得道之處。至今雨夜多聞鐘磬之聲。屬蔡眞人治之。

第十一君山

在洞庭靑艸湖中﹐屬地仙侯生所治。

第十二大若巖

在溫州永嘉縣東一百二十里﹐屬地仙李方回治之。

第十三焦源

在建州建陽縣北﹐是尹眞人隱處。

第十四靈墟

在臺州唐興縣北﹐是白雲先生隱處。

第十五沃州

在越州剡縣南﹐屬眞人方明所治之。

第十六天姥岑

在剡縣南﹐屬眞人魏顯仁治之。

第十七若耶溪

在越州會稽縣南﹐屬眞人山世遠所治之。

第十八金庭山

在廬州巢縣﹐別名紫微山屬馬仙人治之。

第十九淸遠山

在廣州淸遠縣﹐屬陰眞人治之。

第二十安山

在交州北﹐安期先生隱處﹐屬先生治之。

第二十一馬嶺山

在郴州郭內水東蘇耽隱處﹐屬眞人力牧主之。

第二十二鵝羊山

在潭州長沙縣﹐婁駕先生所隱處。

第二十三洞眞墟

在潭州長沙縣﹐西嶽眞人韓終所治之處。

第二十四靑玉壇

在南嶽祝融峯﹐西靑鳥公治之。

第二十五光天壇

在衡嶽西源頭﹐鳳眞人所治之處。

第二十六洞靈源

在南嶽招仙觀﹐觀西鄧先生所隱地也。

第二十七洞宮山

在建州關隸鎭五嶺裏﹐黃山公主之。

第二十八陶山

在溫州安國縣﹐陶先生曾隱居此處。

第二十九三皇井﹐

在溫州橫陽縣﹐眞人鮑察所治處。

第三十爛柯山

在衢州信安縣﹐王質先生隱處。

第三十一勒溪

在建州建陽縣東﹐是孔子遺硯之所。

第三十二龍虎山

在信州貴溪縣﹐仙人張巨君主之。

第三十三靈山

在信州上饒縣北﹐墨眞人治之。

第三十四泉源

在羅浮山中﹐仙人華子期治之。

第三十五金精山

在虔州虔化縣﹐仇季子治之。

第三十六合皂山

在吉州新淦縣﹐郭眞人所治處。

第三十七始丰山

在洪州丰城縣﹐尹眞人所治之地。

第三十八逍遙山

在洪州南昌縣﹐徐眞人治之地。

第三十九東白源

在洪州新吳縣東﹐劉仙人所治之地。

第四十缽池山

在楚州王喬得道之處。

第四十一論山

在潤州丹徒縣﹐是終眞人治之。

第四十二毛公壇

在蘇州長洲縣﹐屬莊仙人修道之所。

第四十三雞籠山

在和州歷陽縣﹐屬郭眞人治之。

第四十四桐柏山

在唐州桐柏縣﹐屬李仙君所治之處。

第四十五平都山

在忠州﹐是陰眞君上升之處。

第四十六綠蘿山

在朗州武陵縣﹐接桃源界。

第四十七虎溪山

在江州南彭澤縣﹐是五柳先生隱處。

第四十八彰龍山

在潭州澧陵縣北﹐屬臧先生治之。

第四十九抱福山

在連州連山縣﹐屬範眞人所治處。

第五十大面山

在益州成都縣﹐屬仙人柏成子治之。

第五十一元晨山

在江州都昌縣﹐孫眞人安期生治之。

第五十二馬蹄山

在饒州鄱陽縣﹐眞人子州所治之處。

第五十三徳山

在朗州武陵縣﹐仙人張巨君治之。

第五十四髙溪藍水山

在雍州藍田縣﹐並太上所遊處。

第五十五藍水

在西都藍田縣﹐屬地仙張兆期所治之處。

第五十六玉峯

在西都京兆縣﹐屬仙人柏戶治之。

第五十七天柱山

在杭州於潛縣﹐屬地仙王伯元治之。

第五十八商谷山

在商州﹐是四皓仙人隱處。

第五十九張公洞

在常州宜興縣﹐眞人康桑治之。

第六十司馬悔山

在臺州天臺山北﹐是李明仙人所治處。

第六十一長在山

在齊州長山縣﹐是毛眞人治之。

第六十二中條山

在河中府虞鄕縣管﹐是趙仙人治處。

第六十三茭湖魚澄洞

在西古姚州﹐始皇先生曾隱此處。

第六十四綿竹山

在漢州綿竹縣﹐是瓊華夫人治之。

第六十五滬水﹐

在西梁州﹐是仙人安公治之。

第六十六甘山

在黔南﹐是寧眞人治處。

第六十七晃山

在漢州﹐是赤須先生治之。

第六十八金城山

在古限戍﹐又云石戍﹐是石眞人所治之處。

第六十九雲山

在邵州武剛縣﹐屬仙人盧生治之。

第七十北邙山

在東都洛陽縣﹐屬魏眞人治之。

第七十一盧山

在福州連江縣﹐屬謝眞人治之。

第七十二東海山

在海州東二十五里﹐屬王眞人治之。

卷二十八二十八治部

◎二十四治﹝並序﹞

謹按《張天師二十治圖》云﹕太上以漢安二年正月七日中時下二十四治﹕上八治﹑中八治﹑下八治。應天二十四气﹐合二十八宿﹐付天師張道陵奉行布化。張天師﹐沛國丰縣人也﹐諱道陵﹐字輔漢。稟性嚴直﹐經明行修﹐學道有方。永平二年﹐漢帝詔書﹐就拜巴郡江州令。以延和元年三月十日辛丑﹐詔書拜爲司空﹐封食冀縣侯。以芝艸﹑圖經﹑歷神仙爲事﹐任采延年藥餌金液丹。以漢安元年丁丑﹐詔書遷攺﹐不拜。遂解官入益州部界。以其年於蜀郡臨邛縣渠亭山赤石城中﹐靜思精至﹐五月一日夜半時﹐有千乘萬騎來下至赤石城前﹐金車羽蓋﹐步從龍虎鬼兵﹐不可稱數。有五人﹐一人自言﹐吾是周時柱下史也﹔一人自言﹐吾是新出太上老君也﹔一人云﹐吾是太上髙皇帝中黃眞君也﹔一人言﹐吾是漢師張良子房也﹔一人言﹐吾是佐漢子淵天師外祖也。子骨法合道﹐當承老君忠臣之後。今授子鬼號﹐傳世子孫爲國師﹐撫民無期。於是道陵方親受太上質敕﹐當步綱躡紀﹐統承三天﹐佐國扶命﹐養育羣生﹐整理鬼气﹐傳爲國師。依其度數﹐開立二十四治﹑十九靜廬﹐授以正一盟威之道﹐伐誅邪僞﹐與天下萬神﹐分付爲盟。悉承正一之道也。

上皇元年七月七日﹐無上大道老君所立上品治八品訣要掌中﹐伏虧造天地五龍﹐布山嶽﹐老君立位治﹐以用化流愚俗﹐學者不得貪竟﹐欲仙道克成﹐可傳之與質朴也。

第一陽平治

治在蜀郡彭州九隴縣。去成都一百八十里。道由羅江水兩岐山口入﹐水路四十里。治道東有龍門﹐拒守神水﹐二柏生其上。西南有大泉﹐決水歸東。治應角宿﹐貴人發之﹐治王始終。嗣師天師子也﹐諱衡﹐字靈眞。爲人廣智﹐志節髙亮﹐隱習仙業。漢孝靈帝徵爲郎中﹐不就。以光和二年正月十五日巳己於山升仙。立治碑一雙在門﹐名曰嗣師治也。

陽平謫仙妻﹐不知其姓名。九隴居人張守珪﹐家甚富﹐有茶園﹐在陽平化仙居內﹐每歲召采茶人力百餘輩﹐男女傭工雜之﹐園中有一少年﹐賃爲摘茶。自言無親族﹐性甚了慧勤願。守珪憐之﹐以爲義兒。又一女子二十餘﹐亦無親族﹐願爲義兒之婦﹐孝義端恪﹐守珪甚善之。一旦山水泛溢﹐市井路絕﹐鹽酪旣闕﹐守珪甚憂。新婦曰﹕此可買耳。取錢出門十數步﹐置錢樹下﹐以杖扣樹﹐得鹽酪而歸。後或有所要﹐但令扣樹取之﹐無不得者。其夫術亦如此。因與鄰婦十數人﹐於堋口市相遇﹐爲買酒一碗與眾婦飲之﹐皆醉﹐而碗中酒不減。遠近傳說﹐人皆異之。守珪請問其術受於何人﹖少年曰﹕我陽平洞中仙人耳。因有小過﹐謫於人間﹐不久當去。守珪曰﹕洞府大小與人間城闕相類否﹖答曰﹕二十四化各有一大洞﹐或方千里﹑五百﹑三百里。其中皆有日月飛精﹐謂之伏神之根﹐下照洞中﹐與世間無異。其中皆有仙王﹑仙官﹑仙卿輔相佐之﹐如世之職司。有得道之人及積功遷神反生之者﹐皆居其中﹐以爲民庶。每年三

元大節﹐諸天有上眞下游洞天﹐以觀其所理善惡。人世死生﹑興廢﹑水旱﹑風雨﹐預關於洞中焉。其龍神﹑祠廟﹑血食之司﹐皆爲洞府所統也。二十四化之外﹐其靑城﹑峨嵋﹑益登﹑慈母﹑繁陽﹑冢﹐亦各有洞天﹐不在十大洞天﹑三十六小洞天之數。洞之仙曹﹐如人間郡縣聚落耳。不可一一詳記之也。旬日之間﹐忽然夫婦俱去。

右陽平治山。山中有主簿治﹑嗣師治﹑系師治。

第二鹿堂山治

治在漢州綿竹縣界北鄕﹐去成都三百里。上有仙室﹑仙臺﹐古人度世之處。昔永壽元年﹐太上老君將張天師於此治上﹐與四鎭太歲大將軍﹑川廟百鬼共折石爲要﹐皆從正一盟威之道。山有松柏﹑五龍仙穴﹐能通船渡﹐持火入穴﹐三日不盡。治應亢宿﹐號長髮之﹐治王八十年。

第三鶴鳴神山上治

治在其上﹐山與靑城天國山相連﹐去成都二百里。在蜀郡臨邛縣界﹐徑道三百里﹐世人不知之。馬底子﹑何丹陽得道處。治前三水共成一帶﹐神龍居之。有四金釘﹑二石金銀﹐蠶三斛﹐亦言尹喜主之。治應氐宿﹐賤人發之﹐治王六十年。《神仙傳》云﹕張天師遇中國紛亂﹐乃入蜀鶴鳴山學道也。

第四漓沅山治

治在彭州九隴縣界﹐與鹿堂山治相連。其間八十里﹐去成

都二百五十里。有果松神艸﹐服之升仙。又有四龍起騎之門﹐範蠡主之。治應房宿﹐庶人發之﹐治王二十年。

第五葛瑰山治

治在彭州九隴縣界﹐與漓沅山相連。去成都縣二百三十里﹐去陽平治水口四十八里。昔賢於此得道。上有松栗山﹐髙六百丈。治應心宿﹐道人發之﹐治王九十年。南康王太尉中書令韋公臯爲成都尹﹐相國張公之愛婿﹐而量深器大﹐舉止簡傲﹐不狎於俗。張公奕世相家﹐徳望淸貴﹐舉族皆輕侮於韋﹐以此見薄﹐亦未之悟也。忽夢二神人謂之曰﹕天下諸化﹐領世人名籍。吾子名系葛瑰﹐祿食全蜀﹐富貴將及﹐何自滯耶﹖勉哉行矣﹗異日當富貴﹐無以葛瑰爲忘也。由是韋有幹祿之志﹐謀於其室家﹐復勉勵之﹐以妝奩數十萬金﹐資其行計。旣達秦川﹐屬歲饑久雨﹐因知友所聘﹐署隴州軍事判官。俄而駕出奉天﹐郡守奔難行在。臯率土客甲士﹐饋挽軍儲﹐以申扈衛﹐以功就拜防禦使。復請赴覲行朝﹐徳宗望而器之。旣平寇難﹐大駕還京。以功檢校右僕射﹑鳳翔節度使。懇讓乞攺西川﹐乃授西川節度﹐與張公交代焉。擁師赴任﹐張假道歸闕以避其鋒。旣而累年蜀境大穰﹐金帛丰積﹐南詔內附﹐乞爲臣妾。威名益重而貢賦不虧﹐朝廷倚注﹐戎蠻懾伏。由是請許南詔置習讀院﹐入質子﹑學生習《詩》《書》《禮》《樂》。公文翰之美﹐冠於一時。南詔得其手筆﹐刻石以榮其國﹐而葛瑰之事久已忘矣。又夢二神人曰﹕富貴而忘所因﹐其何甚耶﹗公夢覺流汗﹐驚駭久之﹐乃躬詣雲林﹐炷香禱福﹐遂命工度木﹐揆日修崇作南宮飛閣四十間。巨殿修廊﹐重門邃宇﹐範金刻石﹐知無不爲。支九隴租賦於山下阿屯輸貯﹐糗糧山積﹐匠石雲起﹐自制碑刊於

洞門之側﹐上構層樓﹐揀選僮七十人以供灑掃﹐良田五百畝以贍齋儲。在鎭二十餘年﹐封至王爵矣。卽本命丁卯﹐屬葛瑰化也。

第六庚除治

山去平地三百九十丈﹐在廣漢郡綿竹縣西﹐去縣五里﹐去成都二百八十里。上常有仙人來往﹐可以度厄養性。昔張力得道之處﹐山有二石室﹐三龍頭﹐淮水繞之。治應尾宿﹐當道士發之﹐治王始終。

第七秦中治

主神仙在廣漢郡徳陽縣東九里﹐去成都二百里。其山浮﹐昔韓眾於其上得仙。前有大水﹐東有道徑於漢洛。治面有大石銅爲志。治應箕宿﹐癲人發之﹐治王始終。

第八眞多治

山在懷安軍金堂縣﹐去成都一百五十里。山有芝艸神藥﹐得服之令人壽千歲。山髙二百八十丈﹐前有池水﹐水中神魚五頭。昔王方平於此與太上老君相見。治應斗宿﹐女人發之﹐治王七十年。

無極元年十月五日﹐眞正無極太上立治中八品气要訣在掌中。

第一昌利治

山在懷安軍金堂縣東四十里﹐去成都一百五十里﹐昔蜀郡李八伯初學道處。八伯﹐唐公房之師也。遊行蜀中諸名山﹐常自出戲於成都市﹐暮宿於靑城山上﹐故號爲八伯也。其山南有一石室﹐容八十人﹐前有三龍門爲志。治應牛宿﹐狂惑人發之﹐治王五百年。

第二隸上治

山季子先生學道飛仙。治在廣漢郡徳陽縣東二十里。山有二石室﹐有一神井。白鹿﹑白鶴﹑白鳩時來飲之。有石在治前﹐與綿毋治相連。西有赤石溪﹐上有三松爲志。山去平地二千九百丈。昔中山衛叔卿於此得道。治應女宿﹐貧賤人發之治。王百年。

第三湧泉山神治

昔廣漢馬明生學道得仙﹐太上老君至此化形住此。治在遂寧郡小漢縣界﹐上有泉水﹐治萬民病﹐飲之無不差愈﹐傳世爲祝水。治去成都二百里﹐有懸崖百丈﹐近綿水﹐猴猿百鳥來在其間。治應虛宿﹐野人發之﹐治王三十年。其山小而髙﹐四向有遊道。

第四稠粳治

在犍爲郡新津縣﹐去成都一百一十里﹐汶山江水經焉。山髙去平地一千七百丈﹐昔軒轅學道之處也。治左右有連罔相續﹐西北有味江水。山亦有芝艸仙藥﹐可養性命。治應危宿﹐貴人

發之﹐治王五十年。

第五北平治

在眉州彭山縣﹐去成都一百四十里。山上有池水﹐縱廣二百步﹐中有神芝藥艸﹐食之與天相久﹐昔越人王子喬得仙。治應室宿﹐道師發之﹐治王四十年。一名斗山治。

第六本竹治

山在蜀州新津縣﹐去成都一百二十五里。山髙一千三百丈﹐上有一水﹐有香林在治陌﹐北有龍穴地道通峨嵋山﹐上有松﹐昔郭子聲得道之處也。後有林竹﹐西去十五里通鶴鳴山。前水中常有神龍遊戲。治應壁宿﹐龍門吏人發之﹐治王五百年。

第七蒙秦治

山在越巂郡臺登縣西﹐去城二十里﹐去成都一千四百二十里。治與越巂郡隔河水﹐前有小山﹐後有大山﹐髙一千丈。昔伊尹於此山學道。上有芝英金液艸﹐服之得度世。後有漢中郡趙升得道於此。治應奎宿﹐凡人發之﹐治王九十年。

第八平蓋治

山在蜀州新津縣﹐去成都八十里。前山下有玉人﹐身長一丈三尺。昔吳郡崔孝通於此山學道得飛仙。山西有大江﹐南有長山﹐北有平川﹐中有龍門。治應婁宿﹐陰人發之﹐治王千年。

無上二年正月七日﹐無爲大道玄眞立下八品治气要訣在掌中。

第一雲臺山治

在巴西郡閬州蒼溪縣東二十里﹐上山十八里方得﹐山足去成都一千三百七十里。張天師將弟子三百七十人住治上教化﹐二年白日升天。其後一年﹐天師夫人復升天。後三十年﹐趙升﹑王長復得白日升天。治前有巴西大水﹐山有一樹桃﹐三年一花﹐五年一實﹐懸樹髙七十丈﹐下無底之谷。惟趙升乃自擲取得桃子﹐餘者無能取之。治應胃宿﹐有人形師人發之﹐治王五十年。又云雲臺治山中有玉女乘白鶴﹐仙人乘白鹿﹐又有仙師來迎天師白日升天﹐萬民盡見之。一云此天柱山也。在雲臺治前有立碑處。

《雲臺治中錄》曰﹕施存﹐魯人﹐夫子弟子。學大丹之道﹐三百年十煉不成﹐惟得變化之術。後遇張申爲雲臺治官﹐常懸一壺如五升器大﹐變化爲天地﹐中有日月如世間﹔夜宿其內﹐自號壺天﹐人謂曰壺公﹐因之得道在治中。

第二浕口治

山在漢中郡江陽縣﹐去成都二千九百二十里。陳安世於此山上學道得仙。安世﹐京兆人也。漢中水過其前山﹐一名平元山﹐西有長山﹐東有流海﹐帝王所住﹐有靑龍門。治應昴宿﹐俗人發之﹐治王五百年。

第三後城山治

在漢州什邡縣﹐昔爰子然於此山上學仙得道。左有大水﹐後有重山。山有神芝﹐服之壽千歲。一名黃陵山﹐南有長山﹐北有靑龍﹐東有松柏爲志。治應畢宿﹐凡人發之治。王八十年。

第四公慕治

在漢州什邡縣﹐去治一百里﹐昔蘇子於此山學道得仙。一名北逢仙山﹐南有石坎﹐北有懸流水。治應觜宿﹐病人發之﹐治王七十年。

第五平罔治

山在蜀州新津縣﹐去成都一百里﹐昔蜀郡人李阿於此山學道得仙﹐白日升天。治應參宿﹐道士發之﹐治王二十年。北有三重曹溪﹐南有特山爲志。

第六主簿山治

在邛州蒲江縣界﹐去成都一百五十里。蜀郡人王興於此學道得仙。一名秋長山﹐南有石室玉堂﹐松柏生其前。治應井宿﹐徹人發之﹐治王八十年。

第七玉局治

在成都南門內。以漢永壽元年正月七日﹐太上老君乘白鹿﹑張天師乘白鶴﹐來至此坐局腳玉寐﹐卽名玉局治也。治應鬼宿﹐千丈大人發之﹐治王三世。

第八北邙山治

在東都洛陽縣﹐梁水在治左﹐務成子於此得道。大黃出東﹐冗泉南流。治應柳宿﹐仙聖發之﹐治王六十年。

《玄都律》第十六云﹕治者﹐性命魂之所屬也。《五嶽名山圖》云﹕陽平治﹝屬金﹐屬角星﹞。鹿堂治﹝金﹐亢星﹞。鶴鳴治﹝木﹐氐星﹞。治沅治﹝土﹐房星﹞。葛瑰治﹝火﹐心星﹞。庚除治﹝火﹐尾星﹞。秦中治﹝水﹐箕星﹞。眞多治﹝金﹐斗星﹞。

右八治是上品﹐並是後漢漢安元年太上老君所立。

昌利治﹝土﹐牛星﹞。隸上治﹝火﹐女星﹞。湧泉治﹝木﹐虛星﹞。稠粳治﹝火﹐危星﹞。北平治﹝金﹐室星﹞。本竹治﹝木﹐壁星﹞。蒙秦治﹝火﹐奎星﹞。平蓋治﹝土﹐婁星﹞。

右八治是中品﹐置如前云。

雲臺治﹝木﹐胃星﹞。浕口治﹝木﹐昴星﹞。後城治﹝土﹐畢星﹞。公慕治﹝金﹐觜星﹞。平罔治﹝水﹐參星﹞。主簿治﹝金﹐井星﹞。玉局治﹝水﹐鬼星﹞。北邙治﹝土﹐柳星﹞。

右八治是下品﹐置如前云。

岡氐治﹝水﹐星星﹞。白石治﹝金﹐張星﹞。鍾茂治﹝水﹐翼星﹞。具山治﹝土﹐軫星﹞。《地圖》云﹕此四治在京師東北。

右此四治是張天師所加。充前二十四治﹐合成二十八治﹐上應二十八宿。

平公治﹝屬水﹐配湧泉治﹞。公慕治﹝屬土﹐配稠粳治﹞。天臺治﹝屬土﹐配本竹治﹞。瀨鄕治屬金﹐配昌利治。樽領治﹝屬金﹐配雲臺治﹞。代元治﹝屬金﹐配雲臺治﹞。和里治﹝屬火﹐配隸上治﹞。漓沅治﹝屬金﹐配昌利治﹞。

右是天師更加此八治﹐以配八品﹐周布四海﹐鎭國化人也。

《太眞科》下卷所說云﹕第一別治有四者﹕

第一具山治﹐第二鍾茂治﹐第三白石治﹐第四岡氐治。

右四品﹐在外名別治﹐於內名備治。備治足二十八也﹐則與三八別也。

第二遊治有八者﹕

第一吉陽治﹐第二平都治﹐第三河逢治﹐第四慈母治﹐第五黃金治﹐第六太華治﹐第七靑城治﹝《五符經》作靑城山﹞﹐第八峨嵋治。

右八品是遊治也。

第三配治有八者﹕

第一代元治﹐第二樽領治﹐第三瀨鄕治﹐第四天臺治﹐第五八慕治﹐第六平公治﹐第七利里治﹐第八漓沅治。

右八品是配治也。

第四正治二十有四者﹕

第一北邙治﹐第二玉局治﹐第三主簿治﹐第四平罔治﹐第五公慕治﹐第六後城治﹐第七浕口治﹐第八雲臺治。

右是下品八治也。

第一平蓋治﹐第二蒙秦治﹐第三本竹治﹐第四稠粳治﹐第五北平治﹐第六湧泉治﹐第七隸上治﹐第八昌利治。

右是中品八治也。

第一眞多治﹐第二秦中治﹐第三庚除治﹐第四葛瑰治﹐第五漓沅治﹐第六鶴鳴治﹐第七鹿堂治﹐第八陽平治。

右是上品八治也。

第五星宿治二十有八﹐名上治﹐一名內治﹐又名大治﹐又名正治﹐是上皇元年七月七日﹐無上玄老太上大道君所立上﹑中﹑下品。

二十八宿要訣

第一角宿﹐上治無極虛無無形﹐下治陽平山。

第二亢宿﹐上治無極虛無自然﹐下治鹿堂山。

第三氐宿﹐上治無極玄元無爲﹐下治鶴鳴山﹝此三治主辰生﹞。

第四房宿﹐上治虛白﹐下治漓沅山。

第五心宿﹐上治洞白﹐下治葛瑰山﹝此二治主卯生﹞。

第六尾宿﹐上治三一﹐下治庚除山。

第七箕宿﹐上治三元﹐下治秦中山﹝此二治主寅生﹞。

第八斗宿﹐上治三五﹐下治眞多山﹝此一治主丑生﹞。

──右上八品無上治。

第九牛宿﹐上治九天﹐下治昌利山。

第十女宿﹐上治五城﹐下治隸上山﹝此合前三治主丑生﹞。

第十一虛宿﹐上治元神﹐下治湧泉山。

第十二危宿﹐上治丹田﹐下治稠粳山﹝此二治主子生﹞。

第十三室宿﹐上治常先﹐下治北平山。

第十四璧宿﹐上治金梁﹐下治本竹山﹝此二治主亥生﹞。

第十五奎宿﹐上治六府﹐下治蒙秦山。

第十六婁宿﹐上治太一君﹐下治平蓋山。

──右中八品玄老治之。

第十七胃宿﹐上治五龍﹐下治雲臺山﹝此合前三治主戍生﹞。

第十八昴宿﹐上治隨天﹐下治浕口山。

第十九畢宿﹐上治六丁﹐下治後城山﹝此二治主酉生﹞。

第二十觜宿﹐上治十二辰﹐下治公慕山。

第二十一參宿﹐上治還身﹐下治平岡山﹝此二治主申生﹞。

第二十二井宿﹐上治拘神﹐下治主簿山。

第二十三鬼宿﹐上治無形﹐下治玉局山﹝此非人所生﹞。

第二十四柳宿﹐上治聚元﹐下治北邙山﹝此三治主未生﹞。

──右下八品太上治之。

太上漢安二年正月七月中時﹐二十四治上八﹑中八﹑下八以應二十四气﹐付天師張道陵。

第二十五星宿﹐上治別形﹐下治岡氐山。

第二十六張宿﹐上治保气﹐下治白石山﹝此二治主午生﹞。

第二十七翼宿﹐上治五玉﹐下治鍾茂山。

第二十八軫宿﹐上治金堂﹐下治具山﹝此二治主未生﹞。

◎天師所立四治

天師以建安元年正月七日出下四治﹐名備治﹐合前二十八宿也。星宿治隨天立﹐歷運設教﹐劫劫有受命爲天師者﹐各各申明﹐濟世度人﹐以至太平。太平君出﹐更加有司隨其才徳﹐進位神仙。

天師以漢安元年七月七日立四治﹐付嗣師以備二十八宿。

第一岡氐治﹐在蘭武山﹐應星宿。

第二白石治﹐在玄極山﹐應張宿。

第三具山治﹐在飯陽山﹐應翼宿。

第四鍾茂治﹐在元東山﹐應軫宿﹝此四治說與前大同小異﹞。

系師以太元二年正月七日立八品遊治。峨嵋治﹝在蜀郡界﹞。靑城治﹝在蜀郡界﹞。黃金治﹝在蜀郡界﹞。太華治﹝在京兆郡界﹞。慈母治﹝在城市山界﹞。河逢治﹝在上黨郡界﹞。

平都治﹝在巴郡界﹞。吉陽治﹝在蜀郡界﹞。

系師者﹐嗣師子也﹐諱魯﹔於陽平山得尸解仙道。又立一治名系師治。但嗣師治並主簿是天師門下也﹐又立一治。今按《玄都職治律》第九云﹕代元治﹑平都治是巡遊治也。是知峨嵋治等亦是遊治。

卷二十九稟生受命部一

◎稟受章

《混元述稟篇》曰﹕夫人生於天地之間﹐稟二气之和﹐冠萬物之首﹐居最靈之位﹐總五行之英﹐參於三才﹐與天地並徳﹐豈不貴乎﹖

《內觀經》云﹕天地媾精﹐陰陽布化﹐人受其生。一月爲胞﹐精血凝也﹔二月爲胎﹐形兆胚也﹔三月陽神爲三魂﹐動以生也﹔四月陰靈爲七魄﹐靜鎭形也﹔五月五行分五藏﹐以安神也﹔六月六律定六府﹐用滋靈也﹔七月七精開竅﹐通光明也﹔八月八景神具﹐降眞靈也﹔九月宮室羅布﹐以定精也﹔十月气足﹐萬象成也。元和哺飼﹐時不停也﹔太一居腦﹐總眾神也﹔司命處心﹐納生气也﹔桃康住臍﹐保精根也﹔無英居左﹐制三魂也﹔白元居右﹐拘七魄也﹔所以周身﹐神不空也。《易系辭》曰「乾道成男﹐坤道成女」是也。

《因緣經》曰﹕人始受身﹐從虛無中來﹐回黃轉白﹐構气凝精﹐承天順地﹐合化陰陽。一月爲胞﹐郁單天气下浹身中﹔

二月爲胎﹐無量壽天气下浹身中﹔三月魂具﹐須延天气下浹身中﹔四月魄成﹐寂然天气下浹身中﹔五月生藏﹐不驕樂天气下浹身中﹔六月具六府﹐化應聲天气下浹身中﹔七月明竅﹐梵輔天气下浹身中﹔八月景附﹐淸明天气下浹身中﹔九月神降﹐無愛天气下浹身中﹔天神一萬八千﹐身神一萬八千﹐共三萬六千。神气具足﹐十月而生。在胞之時﹐三元養育﹐九气布化﹐歲星爲肝﹐太白爲肺﹐鎭星爲脾﹐熒惑爲心﹐辰星爲腎﹐北斗七星開其七竅。七星降七童子﹐以衛其身。七星之气結爲一星﹐在人頭上﹐去頂三尺。人爲善者﹐其星光大而明﹔爲惡者﹐其星暗冥而小。善積則福至﹐惡積則災生﹐星光墜滅﹐其身死矣。

《生神章經》曰﹕人之受生﹐於胞胎之中﹐三元育養﹐九气結形。九月神布﹐气滿能聲。十月神具﹐九天稱慶。太一執符﹐帝君品命﹐主錄勒籍﹐司命定算﹐五帝監生﹐聖母衛房﹐天地神祇﹐三界備守﹐九天司馬在庭﹐東向讀《生神寶章》九過﹐男則萬神唱恭﹐女則萬神唱奉﹔男則司命敬諾﹐女則司命敬順﹐於是而生。九天司馬不下命章﹐萬神不唱恭諾﹐終不生也。人得還生人道﹐濯形太陽﹐驚天駭地﹐貴亦難稱。天眞地柢﹐三界齊臨﹐亦不輕也。當生之時﹐亦不爲陋也。若能愛其形﹐保其神﹐貴其气﹐固其根﹐終不死壞﹐而得神仙﹐骨肉同飛﹐上登三淸﹐與三气合徳﹐九气齊並。反於此者﹐自取死壞耳﹐可不哀乎﹖

《眞文經》曰﹕人之生也﹐頭圓象天﹐足方法地﹐發爲星辰﹐目爲日月﹐眉爲北斗﹐耳爲社稷﹐口爲江河﹐齒爲玉石﹐四肢爲四時﹐五臟法五行。與天地合其體﹐與道徳齊其生﹐大矣﹗貴矣﹗善保之焉。昔天眞皇人於峨嵋山中告黃帝曰﹕一人之身﹐一國之象也。胸腹之位﹐猶宮室也﹔四肢之列﹐猶郊境也﹔骨節之分﹐猶百官也﹔神猶君也﹔血猶民也。能知治身﹐

則知治國矣。夫愛其民﹐所以安其國﹔曈其气﹐所以全其身﹐民散則國亡﹐气竭則身死。亡不可復存﹐死不可復生。至人消未生之患﹐治未病之疾﹐堅守之於無事之前﹐不追之於旣逝之後。民難養而易散﹐气難保而易失。審威徳者﹐保其理﹔割嗜欲者﹐保其炁。得不勤哉﹗得不成哉﹗

◎太上九丹上化胎精中記

九丹上化之文﹐太微帝君受於三天玉童﹐乃上化九轉﹐回精凝神﹐解散紫胞結節之根﹐還精補胎﹐靈鎭窮腸﹐內充外逸﹐九竅鮮明﹐煉髓易骨﹐節節納眞﹐其法髙妙﹐祕於九天金房玉室靈都之宮﹐依《四極明科》﹐萬劫一傳﹐自無玄名﹐紫簡綠字﹐上淸不得參聞﹐有犯靈禁﹐伐以神兵。密修其道﹐白日飛仙。九天丈人告三天玉童曰﹕天地交運﹐二象含眞。陰陽降炁﹐上應九玄。流丹九轉﹐結炁爲精。精化成神﹐神變成人。故人像天地﹐气法自然。自然之气﹐皆九天之精﹐化爲人身﹐捨胎養育﹐九月气盈﹐九天气普﹐十月乃生。其結胎受炁﹐有吉有凶﹐有壽有夭﹐有短有長﹐皆稟宿根。結气不純﹐藏胃積滯﹐六府敗傷﹐形神不固﹐體不受靈﹐死气入竅﹐何由得存﹖徒知修學﹐不識此源﹐今以相告﹕一形之眞﹐隨生解結﹐哺養百神﹐體自生光﹐內府鮮明﹐神安宮宅﹐萬炁並仙﹐子其祕之﹐愼勿輕宣﹗

凡人受生結九丹﹐上化於胞胎之中﹐法九天之气﹐气滿神具﹐便於胞囊之內﹐自識其宿命﹐知有本根﹐轉輪因緣﹐九天之气化成其身。旣睹陽道﹐開廣三光﹐而自忘其所生所由之因

爾者﹐皆由胞根結滯﹐盤固三關﹐五府不理﹐死气塞門﹐致靈關不發﹐而忘其因緣也。若靈眞托化﹐含煉瓊胎﹐暫經紫戶﹐運履人道﹐挺秀自然﹐曜景睹靈﹐便騰身九天﹐非復結精受气而爲人也。

凡人生稟九天之气﹐气凝爲精﹐精化成丹﹐丹變成人﹐結胎含秀﹐法則自然。假令七月生﹐則十月胎受波羅答天之气﹔十一月生﹐則受梵迦摩夷天之气﹔十二月生﹐則受梵輔天之气﹔正月生﹐則受化應聲天之气﹔二月生﹐則受不驕樂天之气﹔三月生﹐則受寂然天之气﹔四月生﹐則受須延天之气﹔五月生﹐則受上上禪善無量壽天之气﹔六月生﹐則受郁單無量天之气。

凡人從十月結胎﹐至於六月﹐則受九天之气已滿﹐至七月合十月﹐則天地气盈﹐受太陽之運而生也。

凡修學之家﹐仰希神仙﹐當知煉身於九丹﹐解結於五神﹐引气於本生﹐滅根於三關﹐九煉十變﹐百節開明﹐斷絕胞結﹐乃知本眞。旣知本眞﹐便成上仙。學無此法﹐三宮不聰﹐死气不滅﹐胃不受靈﹐气離神遊﹐赤子不歡﹐宮宅空廢﹐邪魔入身﹐所以百屙從此而生﹐死不盡命﹐痛乎何言﹖凡陽气赤﹐名曰玄丹﹔陰气黃﹐名曰黃精。陰陽交接﹐二气降精﹐化神結胎﹐上應九天。九天之气﹐下布丹田﹐與精合凝﹐結會命門。要須九過﹐是爲九丹﹐上化下凝﹐以成於人。一月受气﹐二月受靈﹐三月含變﹐四月凝精﹐五月體首具﹐六月化成形﹐七月神位布﹐八月九孔明﹐九月天气普﹐乃有音聲﹐十月司命勒籍﹐受命而生。故人稟九天之气﹐降陰陽之精﹐名曰九丹﹐合成人身。旣得爲人﹐便應返其本眞﹐通理五藏﹐解散胞根﹐斷滅死气﹐自然成仙也。

◎解胎十二結法

凡人生在胞胎之中﹐皆稟九天之气﹐凝精以自成人也。旣生而胞中有十二結節﹐盤固五內。五內滯擁﹐結不可解﹐節不可滅。故人之病﹐由於節滯也。人之命絕﹐由於結固也。兆能解結於胞中十二結節﹐則求死亦不得也。

胞上部有四結﹕一結在泥丸中﹐二結在口中﹐三結在頰中﹐四結在目中。欲解上部四結﹐當以本命日平旦入室﹐燒香﹐向西北九拜﹐朝九天元父叩齒九通﹐三呼元父諱。訖﹐回向東南三拜﹐三呼九天玄母諱。還向本命﹐平坐﹐閉眼思元父﹐身長九寸九分﹐著玄黃素靈之綬﹐頭戴七稱珠玉之幘﹑無極進賢之冠﹐居九天之上太極瓊宮玉寶之府丹靈鄕洞元裏中﹐乘碧霞飛輿﹐從十二飛龍﹑二十四仙人﹐從西北來﹐下入我身中泥丸之境。

次思玄母﹐身長六寸六分﹐著靑寶神光錦繡霜羅九色之綬﹐頭戴紫元玄黃寶冠﹐居九炁無極之上瓊林七映丹房玉寶洞元之府九光鄕上淸裏中﹐乘紫雲飛精羽蓋﹐從十二鳳凰﹑三十六玉女﹐從東南來﹐下入甲身中﹐治面洞房之內。思父母化爲靑黃二气﹐宛轉相沓﹐竟於頭面之上。畢﹐叩齒九通﹐微咒曰﹕

甲受九靈之化﹐結气不純﹐節滯盤固﹐鎭塞靈門﹐謹以本命上告髙晨元父玄母﹐下映我身﹐八景齊暉﹐九天同眞﹐共解上部﹐四結胞根﹐回靈鎭戶﹐九孔結仙﹐內胎煉化﹐九丹凝神﹐變靑爲赤﹐二气纏綿﹐壽同三光﹐永享億年。畢﹐咽气八十一過止。

又思郁單無量天王﹐姓混諱絪絪涘﹐衣九色無縫自然斑文

之裘﹐頭戴耀精日圓﹐治天無央玄臺紫戶之內﹐乘九麟瓊輪﹐侍玉仙二十四人。

次思上上禪善無量壽天王﹐姓禊諱禋絪旗﹐衣九色云文之裘﹐頭戴暉精月﹐光治天王國朱林七寶瓊臺﹐乘十二玄龜飛靑羽蓋﹐從上官太仙玉童三十二人。

次思須延天﹐王姓滓諱芃瑀﹐衣九色三法云文之裘﹐頭戴天元玉寶明冠﹐治天玉京靈都宮﹐乘九色飛鴻三素飛雲﹐從素靈玉女一十四人。

次思三天眞王﹐共下我身頭面之上﹐化爲靑紫黃三气﹐混沌如雲之沓﹐從口耳鼻孔之中而入﹐直兩幣一面﹐便仰祝曰﹕

三天天王﹐九玄靈仙﹐爲我上解頭面之關結﹐化九丹﹐自然降精金門之上﹐交合三眞之云﹐降流我身﹐以成我神﹐蕩去死气﹐滅絕胞根﹐靈景鎭固﹐棄諸凶患﹐結結得解﹐節節納眞﹐玄光流布﹐洞灌幽泉﹐言名九天﹐反胎化仙﹐內棄外盈﹐表裏成神。畢﹐仰咽气九過止。

又思上部八景神童﹐閉眼存腦神名覺元子﹑字道都﹐形長一寸一分﹐著白錦之衣﹐頭戴三梁寶冠﹔發神名玄文華﹑字道衡﹐形長二寸一分﹐衣玄云錦衣﹐頭戴無極進賢之冠﹔皮膚神名通眾仲﹑字道連﹐形長一寸五分﹐衣黃錦飛裙﹐頭戴三气寶天冠﹔目神名虛監生﹑字道童﹐形長三寸六分﹐衣五色章衣﹐頭戴通天之冠﹔頂髓神名靈謨蓋﹑字道周﹐形長五寸﹐衣白錦素裙﹐頭戴三梁寶冠﹔旅神名益歷輔﹑字道柱﹑形長三寸五分﹐衣白玉柔衣﹐頭戴玄元寶冠﹔鼻神名衝龍玉﹑字道微﹐形長二寸五分﹐衣靑黃素錦飛裙﹐頭戴遠遊之冠﹔舌神名始梁峙﹑字道岐﹐形長七寸﹐著絳錦飛裙﹐頭戴進賢之冠。八景都竟﹐並如嬰兒之形﹐一合在面部之上﹐各安其所。乃叩齒八通﹐微祝曰﹕

上景一部﹐八神合眞﹐結气九丹﹐化成我身。千乘萬騎﹐如雲散煙﹐降匝頭面﹐施靈布神。上解結節﹐中滅胞根﹐下除固滯﹐通理三關。八景翼體﹐與靈同年。帝君玄母﹐曲回髙晨﹐降我玉華﹐停我落鮮。返容朱顏﹐面化金仙﹐變景逐電﹐逕造日門。仰咽八气都止﹐便服上化九丹陽靈之符。

胞中部有四結﹕一結在五臟中﹐二結在太倉中﹐三結在大腸中﹐四結在小腸中。兆欲解中部四結﹐以本命之日正午時入室﹐燒香﹐向西北九拜﹐朝元父三呼元父諱﹐轉東南三拜﹐朝玄母三呼玄母諱﹐還向行年上﹐平坐﹐叩齒九通﹐閉目思元父﹐身長九寸九分﹐著玄黃素靈之綬﹐頭戴七稱珠玉之幘﹑無極進賢之冠﹐居九天之上太極瓊宮玉寶之府丹靈鄕洞元裏中﹐乘碧霞飛輿﹐從十二飛龍二十四仙人﹐從西北來﹐下入某身中五藏之內。

次又思玄母﹐身長六寸六分﹐著靑寶神光錦繡霜羅九色之綬﹐頭戴紫元玄黃寶冠﹐居九气無極之上瓊林七映丹房玉寶洞元之府九光鄕上淸裏中﹐乘紫雲飛精羽蓋﹐從十二鳳凰﹑三十六玉女﹐從東南下來﹐入我五臟之中。思父母化爲靑黃二气﹐混沌如日之圓﹐映照五臟﹐光耀內外。便仰祝曰﹕

父靈母精﹐二气齊並。九丹凝化﹐結胎紫瓊。稟景太微﹐命統九靈。帝君敷神﹐流眞灌生。五藏結絡﹐六府洞淸。胃管開聰﹐九竅朗明。宿節散滅﹐新胎更榮。變景煉髓﹐冠帶九星。三暉翼部﹐飛入帝庭。畢﹐咽四十五气止。

又思寂然天王﹐姓津諱濆裛﹐衣七色龍文通光之裘﹐頭戴陰精夜光﹐治天朱宮瓊臺之上﹐乘八景飛輪﹐從玉仙十二人。

次思不驕樂天王﹐姓凝諱谷矰醾﹐衣九色飛霜云文斑裘﹐頭戴靑華歲星玄精﹐治天元宮映丹之房九層玉臺﹐乘白鹿丹霞之輿﹐從上宮玉仙三十六人。

次思化應聲天王﹐姓耀諱煢抵﹐衣九色流光耀云錦裘﹐頭戴白光太白精﹐治天瓊林上宮朱映之房﹐乘飛鳳遊霄紫輪﹐從太眞玉仙三十六人。思三天眞王共下﹐入我身五藏之內﹐化爲赤白皂三色之炁﹐混沌如雲之煙﹐從心孔而入﹐直匝五內。便微祝曰﹕

九丹凝靈﹐三气結纏。玄眞充降﹐內外明鮮。太倉開通﹐腸胃結仙。斷滅節莖﹐散除宿根。三合成契﹐九化凝神。回精玉胞﹐以成我身。九色玄黃﹐流精灌津。蕩洗積滯﹐內無滓塵。華條合秀﹐種植靈根。孔孔洞朗﹐節節泠然。骨化景飛﹐上升紫天。畢﹐仰咽九气止。

又思中部八景神童﹕閉目存呼喉神名百流放﹑字道通﹐形長八寸八分﹐著九色章衣﹐戴平天紫晨之冠﹔肺神名素靈生﹑字道平﹐形長八寸一分﹐著白錦飛雲之衣﹐頭戴九元寶冠﹔心神名煥陽昌﹑字道名﹐形長九寸﹐著絳章單衣﹐頭戴玉晨寶天冠﹔肝神名開君童﹑字道靑﹐形長七寸﹐衣飛靑羽裙﹐頭戴三梁之冠﹔膽神名龍徳拘﹑字道放﹐形長三寸六分﹐衣靑黃綠三色之裙﹐頭戴無極進賢之冠﹔左腎神名春元眞﹐字道卿﹐形長三寸七分﹐著五色變光之裙﹐頭戴遠遊之冠﹔右腎神名象地無﹐字道生﹐形長三寸五分﹐衣白錦單衣﹐頭戴三气寶光之冠﹔脾神名寶元全﹐字道騫﹐形長七寸三分﹐著黃錦飛裙﹐頭戴紫晨之冠。八景都竟﹐並如嬰兒之形﹐一合在五臟之內﹐各安其所。仍叩齒八通﹐仰祝曰﹕

中部八景﹐上變九回。化精玉胞﹐結气紫微。煉魂固魄﹐萬神總歸。帝君解結﹐九孔散開。玄母降靈﹐節節納暉。內充外盈﹐華光無衰。得與八景﹐合輦同飛。本命告使﹐如兆所回。運我上升﹐披觀靈扉。畢﹐仰咽八气止。便服胎精練神之符。

胞下部有四結﹕一結在膀胱中﹐二結在陰中﹐三結在後門

中﹐四結在兩足中。兆欲解下部四結﹐以本命日夜半子時生气始入室﹐燒香﹐向西北九拜﹐朝元父三呼元父諱﹐轉向東南三拜﹐朝玄母三呼玄母諱。還向太歲上﹐平坐﹐叩齒九通﹐閉目思元父﹐身長九寸九分﹐著玄黃素靈之綬﹐頭戴七稱珠玉之幘﹑無極進賢之冠﹐居九天之上太極瓊宮玉寶之府丹靈鄕洞元裏中﹐乘碧霞飛輿﹐從十二飛龍﹑二十四仙人﹐從西北來﹐下入某身中五藏膀胱之內。

次思玄母﹐身長六寸六分﹐著靑寶神光錦繡霜羅九色之綬﹐頭戴紫元玄黃寶冠﹐居九炁無極之上瓊林七映丹房玉寶洞元之府九光鄕上淸裏中﹐乘紫雲飛精羽蓋﹐從十二鳳凰﹑三十六玉女﹐從東南來﹐入我膀胱之內﹐下至兩腳。卽思父母化爲靑黃二炁﹐混沌如日圓﹐映照一身﹐光耀內外。便仰祝曰﹕

陰陽交泰﹐二炁洞明。上化玄丹﹐下轉黃精。含胎變化﹐體無常形。帝君監映﹐九孔納靈。十二部結﹐散滅黃庭。八景經絡﹐胃結紫瓊。三魂被煉﹐七魄安寧。萬神保鎭﹐內外齊平。三部八景﹐與我俱生。運我飛升﹐上造玉淸。畢﹐咽二十四炁止。

又思梵輔天王﹐姓精諱霧云霢﹐衣九色流雲飛晨之裘﹐頭戴流丹絳寶熒星玄精﹐治天南上七映之宮﹐乘流霞丹霄瓊輿羽蓋﹐從上宮玉仙十二人。

次思梵摩迦夷天王﹐姓玄諱﹝凝﹞﹝泓﹞﹐衣九色元鳳飛雲之裘﹐頭戴玄晨辰星流精﹐治天九玄鳳城紫瓊玉臺﹐乘白麟素雲飛輪﹐從太華仙童三十二人。

次思波梨答天王﹐姓王諱靈襜﹐衣九色無縫玄云寶裘﹐頭戴無極流黃鎭星飛精﹐治天陵曾玉京大有妙宮九曲之房﹐乘五色云輿﹐從太玄玉童十二人。思三天眞王﹐共下降我身﹐治膀胱之中﹐下至兩足﹐化爲紫綠碧三色之炁﹐混沌如雲霧﹐從

陰中而入﹐流布膀胱﹑後門﹑兩足之中﹐內外映照。便祝曰﹕

三天育胎﹐九气結神。上化玄丹﹐下轉變仙。二象交降﹐以成我身。六胃瓊秀﹐九府納眞。十二結節﹐各各絕根﹐蕩除穢炁﹐五靈敷陳。玄母吐精﹐煉化光鮮。金仙翼靈﹐玉華結篇。記名靑宮﹐長保帝晨。畢﹐仰咽九炁止。

又思下部八景神童﹕閉目存呼胃神﹐名同朱育﹑字道展﹐形長七寸﹐衣黃錦飛裙﹐頭載平天紫晨之冠﹔窮腸中神名兆滕康﹑字道還﹐形長二寸四分﹐衣絳章單衣﹐頭戴三梁之冠﹔大小腸中神名蓬送畱﹑字道廚﹐形長二寸一分﹐衣黃絳飛裙﹐頭戴玉晨寶天冠﹔胴中神名受亨勃﹑字道靈﹐形長九寸一分﹐衣九色章衣﹐頭戴飛晨玉冠﹔胸膈中神名廣瑛宅﹑字道仲﹐形長五寸﹐衣白錦飛裙﹐頭戴無極進賢之冠﹔兩肋神名辟假馬﹑字道成﹐形長四寸一分﹐衣赤白二色之裙﹐頭戴九元寶冠﹔左陰右陽中神名扶流起﹑字道圭﹐形長二寸三分﹐衣靑黃白三色之裙﹐頭戴遠遊之冠﹔右陰左陽中神名苞表明﹑字道生﹐形長二寸三分﹐衣靑黃白三色之裙﹐頭戴三染之冠。存八景都畢﹐並如嬰兒之狀﹐各安所在﹐千乘萬騎﹐匝布在我陰中﹑膀胱﹑後門﹑兩足之中。仍叩齒八通﹐仰祝曰﹕

下部八景﹐散神飛仙。含元育炁﹐煉胎紫煙。太一元父﹐玄母交纏。二精流灌﹐含養內眞。帝君定籍﹐司命攺年。節結已散﹐九孔已鮮。魂魄保固﹐總攝萬神。與我同升﹐俱造玉晨。畢﹐仰咽液八過止。

又思道一內神﹐名逮無馬﹑字道極生﹐形長二寸五分﹐衣紫文明光錦裙﹐頭戴無極進賢之冠﹐在兆臍下丹田之中﹐總統三部二十四眞﹐叩齒三十六通﹐微祝曰﹕

玄上大神﹐總領無外。安鎭幽谷﹐流精紫蓋。眾眞侍靈﹐三部交衛。帝君映席﹐玄母歡泰。九元同符﹐司命延邁。三晨

齊暉﹐與眞結帶。畢﹐仰咽二十四炁都止﹐便服三關十二結胞胎內符。符在本經。

上部四結﹐固人泥丸﹐落人華容﹐夭人生魂。中部四結﹐合凶爲羣﹐盤固太倉﹐迅人遊魂﹐來妖通奸﹐景夢不專。下部四結﹐結人後門﹐遏人九孔﹐斷人命根。帝君告靈﹐九天玉文﹐消解結節﹐滅諸根源。

卷三十稟生受命部二

◎帝一混合三五立成法

夫人者受生於天魂﹐經成於元靈﹐轉輪九炁﹐挺生太一﹐開絲二道﹐積神幽宮。所以玄液七纏﹐流津敷澤﹐日月映其六虛﹐口目運其神气﹐雲行雨施﹐徳擬天地﹐胞胎內匠﹐五因來具﹐立人之道﹐其如此也。五因者﹐是五神也﹔三道者﹐是三眞也。夫五神﹐天之魂﹔三眞﹐道之炁。九天之胎﹐太一之源。日月天之道﹐玄液天之潤﹐六虛天之光﹐幽宮天之府﹐神气天之化﹐元靈帝之變。凡此言九天者﹐乃混合帝君之變。變而化之﹐是謂九宮。九宮混變而同一矣。若兆欲修己來生﹐當從所生之宗。所生之宗﹐謂元父﹑玄母也。元父主炁﹐化理帝先﹔玄母主精﹐變結胞胎。精气相成﹐如陰陽相生﹐雲行雨施﹐兆已道合﹐無名數起﹐三五兆始﹐稟形七九﹐旣匝兆體﹐乃成和合。三五七九﹐洞眞帝象之先﹐當須營天皇之功﹐九變爲靈﹐功成人體。體與神並﹐神去則死﹐神守則生。是以三元爲道之始﹐帝君爲道之根﹐太一爲道之變﹐九天爲道之神﹐九宮爲道

之宅﹐玄液爲道之津。可以照鏡三田﹐以致神仙﹐朝適六合﹐夕守泥丸﹐堅執胎精﹐心中常歡。學道之子﹐須此爲緣﹐見是經者﹐始可與言。存念太一﹐混合帝先﹐雄雌守神﹐灌流浩淸﹐常使九天元炁則合九成也。夫洞其要也﹐則一體常存﹐津血自生﹐雄鎭命戶﹐雌守神室﹐太一無離﹐與天同時。故《太上隱符》曰﹕存其雄﹐守其雌﹐乃天地不能殄也。旣存之焉﹐則五神守宅﹐五臟生華﹐靈棲絳宮﹐帝鎭泥丸﹐百神堅固﹐胎塞命門。久則三一之神夕見﹐太一帝先晨降﹐並見形於子之寢處也。子當淸潔齋戒﹐斷絕外事﹐杜塞邪逕﹐節諸人物﹐罕爲循詣﹐精心在一﹐晨夕循道﹐孜孜不替﹐沐浴五香﹐別靜一室﹐燒香左右﹐以期眞炁。太一之道尢忌血鮏臭臊殗穢之气。若泣淚墜落﹐則帝君悲擾﹔哭聲發口﹐則太一凝結。故九气止而不變﹐三一悲而不攝。九炁不變﹐則三一亦結。結滯日積﹐生气泄出﹐而故炁運入。故炁運入﹐將病將死之始也。是以眞人謂哭音爲死絕之聲﹐謂泣涕爲漏精之津﹐可不愼避之哉﹗若一見死屍及積日哀哭者﹐則帝君獲罪﹐謫於太上太一﹐受考譴於玄虛也﹐將來三年子將亡矣。諸不受太一之道者﹐自不得同之於學生也。所以至忌屍哭腌穢憂淚之感﹐以爲太一帝君之精思也。又不得見死屍﹐自受書之後﹐若見四十九屍者﹐皆不得長生﹐必中道絕命也。若見二十四屍者﹐則當暫過太陰﹐然後超仙。以爲死屍之形旣眄於兩眼﹐屍穢之气亦滯纏於人思﹐所存記於絳宮。絳宮所識﹐𨿽忌猶存。宜暫歸身顯屍塞思﹐記之眼故也。子厚愼之哉﹗見血﹑屍喪﹑殗穢﹑哀哭﹑泣涕﹐皆太一之至忌也。若恆齋戒則存﹐易感精誠﹐立會太一﹐鎭命歡欣﹐混合行之一十八年﹐白日升晨﹐此眞人回老反嬰之道也。

存三一﹐守太一精洞房會帝君﹐則化生九靈於子形中﹐輔子之神明﹐成子之眞仙﹐保子之長生﹐固子之胎魂也。白元﹑

無英﹑桃君﹑司命﹑太一﹐混合五神﹐捧籍列符。五神各有所主﹐混合九變﹐三五洞化。於是三宮鎭眞﹐百節受靈﹐帝羣寶籍﹐宿命無傾﹐周旋虛煙﹐啟通玄精﹐二十四眞忽然化生。上開上元﹐下開八冥﹐左朝六甲﹐右使六丁﹐玉華引日﹐太一並形﹐千乘萬騎﹐舉身登晨﹐白日升天。眞人修是太一之道者﹐皆得三天之舉﹐故曰舉身登晨﹐白日升天。以雞鳴時﹐晨登空無皆之中﹐到於三天之上。日之正中爲白日﹐雞之始鳴爲登晨。是以存太一混合﹐多用雞鳴及生气時也。九天九宮﹐中有九神﹐是謂天皇。九魂變成九气﹐化爲九神﹐各治一宮﹐故曰九宮。太淸中有太素﹑太和﹐洞房中有明堂﹑絳宮﹐是曰六府。上曰天府﹐下曰洞臺。三五之號﹐其位不同。一曰太淸之中﹐則三五帝君﹔二曰三一丹田神。又五者符籍之神﹐太一公子﹑白元﹑司命﹑桃康君是也﹐合而名爲三五。三五各有宮室。若三眞安在其宮﹐五神上見帝君。帝君左有元老丈人﹐右有玄一老君。此則無極之中所謂九君。上一則眞一也。九君所謂天之魂﹐自然成眞之子也。知精存九君﹐深思三眞﹐必能以兆一體周旋三五之中﹐反覆七九之裏﹐使天帝之靈魂常治在兆已﹐五神奉籍﹐周而復始﹐必將白日登度﹐何但不死而已。

《髙上神霄經》曰﹕魂生無中﹐布在九宮。道出八極﹐常遊絳宮。三宮合化﹐是爲紫房。紫房所在﹐先由明堂。兆能知之﹐當開金門。金門﹐洞房內也。又曰﹕混而合之﹐出入帝方。三五合一﹐必成仙王。此謂洞合之時﹐三眞五神之道也。帝方﹐太淸域也。故《大洞眞經》中篇曰﹕二老在左右方﹐帝魂不可不分﹐三九變其上下﹐太一立其中根﹐五神奉我生籍﹐司命塞我死門﹐九宮合而爲一﹐六合曌總而內眞也。此言謂分別其宮室﹐混合其變化。此道是太上寶行長生根本﹐立人之帝先﹐爲道之元始﹐生府之仙宗﹐帝籍之祕章﹐洞眞之奇妙﹐九宮之要

經也。

◎九眞中經天上飛文

太上曰﹕夫人生結精積气﹐受胎斂血﹐所以凝骨吐津﹐散布流液﹐忽爾而立﹐怳爾而成﹐罔爾而具﹐脫爾而生。於是乃九神來入﹐五臟玄生。父母惟知生育之始﹐而不覺神適其間也。人體有尊神﹐其居無常﹐展轉榮輸﹐流注元津。此神外來內結﹐以立一身﹐非如三魂七魄﹐是積靈受气﹐生於父母者也。尊神有九宮﹐名號曰九眞君﹐分化上下﹐轉形萬道。子能修之﹐則出水入火﹐五藏自生﹐長齋隱棲﹐以存其眞。此文一名《九眞中經》﹐一名《天上飛文》﹐一名《外國放品》﹐一名《神州靈章》﹐𨿽有四號﹐故書一耳。

第一眞法

平旦﹐大神在心內﹐號曰天精君。平旦﹐接手於兩膝上﹐閉气瞑目﹐內視存天精君﹐坐在心中﹐使大神口出紫气﹐以繞心外九重。畢﹐因叩齒九下﹐咽液九過。祝曰﹕天精大君﹐來見心中。身披朱衣﹐頭巾丹冠。左佩神書﹐右帶虎文。口吐紫華﹐養心凝魂。赤藏自生﹐得爲飛仙。

第二眞法

辰時﹐大神分形盡百骨中﹐號曰堅玉君。辰時﹐接手兩膝上﹐閉气瞑目﹐內視存堅玉君﹐入坐一身諸百骨中﹐使口出白炁﹐吐以繞骨九重。畢﹐因叩齒九下﹐咽液九過。祝曰﹕堅玉

大君﹐來入骨中﹐身披素衣﹐頭巾白冠。左佩龍書﹐右帶金眞。口吐白炁﹐固骨凝蘇﹐白骨不朽﹐筋亦不泯。百節生華﹐使我飛仙。

第三眞法

已時﹐大神分形盡流入諸精血中﹐號曰元生君。已時﹐接手兩膝上﹐閉气瞑目﹐內視存元生君﹐周遊一身血脈精液之中﹐使口吐黃气﹐以纏孔脈外九重。畢﹐叩齒九下﹐咽液九過﹐祝曰﹕元生大君﹐周灌血軀﹐身披黃衣﹐頭巾紫元。左佩虎籙﹐右帶龍書﹐口吐黃津﹐固血塡虛。精盈液溢﹐九靈俱居﹐使我飛仙﹐天地同符。

第四眞法

午時﹐大神在肝中﹐號曰靑明君。午時﹐接手於兩膝上﹐閉气瞑目﹐內視存靑明大君﹐入坐肝內﹐使口吐靑炁﹐以繞肝九重。畢﹐叩齒九下﹐咽液九過﹐祝曰﹕靑明大君﹐來入我肝。身披靑衣﹐頭巾翠冠。左佩虎章﹐右帶龍文。口吐靑气﹐養肝導神。靑藏自生﹐上爲天仙。太一護精﹐抱魄檢魂。

第五眞法

未時﹐大神在脾中﹐號曰養光君。未時﹐接手於兩膝上﹐閉炁瞑目﹐內視存養光君﹐入坐脾中﹐使口吐綠炁﹐以繞脾九重。畢﹐叩齒九下﹐咽液九過。祝曰﹕養光大神﹐來入脾中﹐身披綠衣﹐頭巾蓮冠。左佩玉鈴﹐右帶威神。口吐綠華﹐養脾灌魂。黃藏自生﹐上爲眞人。

第六眞法

申時﹐大神在肺中﹐號曰白元君。申時﹐接手於兩膝上﹐閉炁瞑目﹐內視存白元君﹐入坐肺中﹐使口吐五色炁﹐以繞肺九重。畢﹐叩齒九下﹐咽液九過。祝曰﹕白元大君﹐來坐肺中。身披龍衣﹐黃晨華冠。左把皇籍﹐右執靈篇﹐左佩玄書﹐右帶

虎文﹐口吐五气﹐理肺和津﹐白藏自生﹐飛仙紫門。

第七眞法

酉時﹐大神分坐﹐散形在兩腎中﹐號曰玄陽君。酉時﹐接手於兩膝上﹐閉炁暝目﹐內視存玄陽君﹐入形並坐兩腎中﹐使口吐蒼气﹐以繞腎九重。畢﹐叩齒九下﹐咽液九過﹐祝曰﹕玄陽大君﹐入坐腎中。身披紫衣﹐頭巾扶晨。左佩龍符﹐右帶鳳文。口吐蒼華﹐灌腎靈根。黑藏自生﹐身爲飛仙。北登玄闕﹐遊行天關。

第八眞法

戌﹑亥時﹐大神在膽中﹐號曰合景君。戌﹑亥時﹐接手於兩膝上﹐閉炁瞑目﹐內視含景君﹐入坐於膽中﹐使口吐五色炁﹐繞膽九重。畢﹐叩齒九下﹐咽液九過。祝曰﹕含景大神﹐來坐膽中。身披錦衣﹐頭戴紫冠。左佩神光﹐右帶玉眞。口吐五气﹐養膽彊魂。和精寶血﹐理液固身。使我上升﹐得爲飛仙。

第九眞法

子時﹐大神在頭洞房之中﹐號曰無英公。子時﹐平坐﹐接手於兩膝上﹐閉气瞑目﹐內視存無英君﹐坐在明堂之內洞房之中﹐使口吐紫气﹐繞頭九重。畢﹐又使吐紫气繞兩目內外九重。畢﹐又吐紫气﹐繞舌九重。畢﹐又使吐紫气繞齒九重。畢﹐凡四九三十六繞气﹐使都畢﹐叩齒三十六下﹐咽液三十六過。祝曰﹕無英大君﹐三元上神。鎭守洞房﹐宮在泥丸。黃闕金室﹐化爲九眞。龍衣鳳帔﹐紫翠靑裙。手把眞精﹐頭巾華冠。左佩玉映﹐右帶虎文。下坐日月﹐口吐紫煙。周气齒舌﹐朝漑明辰。出丹入虛﹐呼魄召魂。凝精堅胎﹐六合長歡。上登太微﹐得補眞官。

右九眞之道畢矣﹐則泥丸鎭塞﹐目童長存﹐五臟自生﹐血脈保津。若暫入太陰身經三官者﹐則九眞召魂﹐太一守骸﹐三

元護炁﹐太上攝魂﹐骨肉不朽﹐五臟不殞﹐能死能生﹐能陰能陽﹐出虛入無﹐天地俱生﹐是道士精靜營形﹐感致九眞之气應也。三元飛精以盈虛﹐太一抱我屍而反質。微乎﹗微乎﹗深哉﹗深哉﹗閉气使極﹐吐气使微妙﹐出虛入無﹐令其綿綿不自覺也。

◎大洞回風混合帝一之法

此法當六十日一行之耳﹐皆須本命日用未中已前﹑夜半已後二時﹐隨意閉房自靜﹐精心內觀﹐凝神夷气﹐默然忘身﹐存思念讀神名一周﹐令守死關﹐燒香左右﹐令气彌滿房室﹐然後施行。若身有病痛處﹐皆當指呼其處神﹐使治之也。

回風混合﹐爲帝一之道﹐以本命之日﹐若不知本命﹐當用甲子日也。坐臥任意﹐在所便安﹐心密讀神名曰﹕太微小童千景精﹐字會元子﹐一名三衿交﹐一名封帝眞。恆守我舌本之下血液之府。小童口出赤气﹐繞我一身。舌本是死气之門﹐童子嚴固守之﹐使生血液﹐上凝泥丸。泥丸堅明﹐百神方正。

太一尊神號務猶收﹐字歸會昌﹐一名解明﹐一名寄頻。恆守我玉枕之下﹐泥丸後戶是死气之門﹐太一嚴固守之﹐使泥丸入於眞气﹐七世父母受仰﹐玄之更生﹐上籍玉皇﹐重華萬寧。

帝君延淩梵﹐字履昌靈﹐一名七神﹐一名神丈人。恆守我兩眉中間紫戶之外宮。紫戶之外宮是死气之門﹐帝君嚴固守之﹐使華蓋入眉間﹐升紫房﹐七世父母罪解而福衝﹐上登帝宮。

左無英公子玄元叔﹐字合符子﹐一名元素君﹐一名神公子。恆守我左腋之下肝之後戶。肝之後戶是死气之門﹐神公子嚴固

守之﹐使左腋有玉光﹐引神明入眼睛。

右白元洞陽君郁靈標﹐字玄夷絕﹐一名朱精﹐一名啟成。恆守我右腋之下肺之後戶。肺之後戶是死气之門﹐白元君嚴固守之﹐使右腑有金光﹐引神明入六气之宮。七世反胎生一身﹐登玉房。

中央司命丈人君理明初﹐字玄度卿﹐一名神宗﹐一名神靈華﹐恆守我絳宮心房之中四孔之戶。四孔之戶是死气之門﹐司命丈人君嚴固守之﹐使心中得其眞理﹐絳宮生五色華﹐司命丈人口吐紫雲气﹐洞溢我五臟內。

命門挑君孩道康﹐字合精延﹐一名命王﹐一名命胞根。恆守我臍中之關命門外宮。命門外宮是死气之門﹐桃君孩道康嚴固守之﹐使臍中徘徊﹐黃雲盈溢﹐三命生根﹐胞結解泄﹐令我七祖父母無閡﹐累殃宿罪無滯﹐世世度脫﹐上生天帝宮。

泥丸天帝君上一赤子玄凝天﹐字三元先﹐一名伯無上﹐一名伯史華。恆守我泥丸中九孔之戶。九孔之戶是死炁之門﹐上一天帝君嚴固守之﹐使泥丸玉堅﹐金曜映眞﹐體生寶光﹐九孔受靈﹐令我七祖父母世世安寧﹐解脫宿罪﹐共登上淸。

絳宮心丹田宮中一元丹皇君神運珠﹐字子南丹﹐一名生上伯﹐一名央云拘。恆守我項中之大椎骨首之戶。骨首之戶是死炁之門﹐中一丹皇君神運珠嚴固守之﹐使百骨受眞气﹐大椎有日光﹐七祖父母獲自然之生道﹐登仙南極宮。

命門下一黃庭元王始明精﹐字元陽昌。一名嬰兒胎﹐一名伯史原。恆守我兩莞間車軸下戶。車軸下戶是死炁之門﹐黃庭元王嚴固守之﹐使百血結凝﹐神气不散﹐拔出地戶﹐超度八難。

泥丸九眞﹐名帝昌上皇﹐字先靈元宗。恆守我口之四際。口之四際是死炁之門﹐帝昌上皇嚴固守之﹐使精气入﹐故气出﹐神光隨身﹐放光萬丈。七世父母罪脫禍除﹐生帝君玉房中。

膽中八眞﹐名含景君﹐字北臺玄精。恆守我背之中骨之下節。中骨之下節是死炁之門﹐含景君嚴固守之﹐使背骨受生气﹐下節孔常閉﹐邪气不幹﹐眞光映形。

兩腎七眞﹐名玄陽君﹐字冥光先生。恆守我背窮骨地戶。窮骨地戶是死炁之門﹐玄陽君嚴固守之﹐使地戶伏生气﹐窮骨受神液﹐六津調滿﹐生根深密。

肺中六眞﹐名上元素玉君﹐字梁南中童子。恆守我頸外十二關之梁。十二關之梁是死炁之門﹐上元素玉君嚴固守之﹐使上帝玉華映神間之下﹐玉晨之气入丹元之宮﹐七世父母解散結滯﹐受生太上之鄕。

脾中五眞﹐名養光君﹐字太昌子。恆守我喉內極根之戶。喉內極根之戶是死炁之門﹐養光君嚴固守之﹐使玉光金眞照洞喉根﹐太帝神气來往三宮之中。

肝中四眞﹐名靑明君﹐字明輪童子。恆守我胃管之戶膏膜之下。膏膜之下是死炁之門﹐靑明君嚴固守之﹐使三素之气生華﹐五停之神侍衛出入﹐玉液之津灌澤胃管。

精血三眞﹐名元生君﹐字黃寧子玄。恆守我鼻兩孔之下源。兩孔之下源是死炁之門﹐元生君嚴固守之﹐使精神宣暢於百節﹐血液盈滿於千關﹐萬靈之气輔護﹐太一之魂保身。

骨節二眞﹐名堅玉君﹐字凝羽珠。恆守我太倉之府五腸之口。五腸之口是死炁之門﹐堅玉君嚴固守之﹐使黃庭香潔﹐三尸滅絕﹐中元之炁常滿﹐帝皇之光鬱鬱﹐上衝泥丸﹐敷散筋骨。

心中一眞﹐名天精液君﹐字飛生上英。恆守我胸中四極之口﹐四極之口是死炁之門﹐天精液君嚴固守之﹐使五臟生華﹐四關受眞﹐紫液流於胸中﹐絳炁結於百神﹐上升玉天﹐羽衣虎裙。

九元之眞男﹐名拘制﹐字三陽。恆守我左耳之下伏晨之戶。

伏晨之戶是死炁之門﹐拘制三陽嚴固守之﹐使天聰發徹﹐幽谷鮮明﹐眞炁云行﹐往來泥丸。

皇一之魂女﹐名上歸﹐字帝子﹐恆守我右耳之下伏晨之戶。伏晨之戶是死炁之門﹐上歸帝子嚴固守之﹐使幽明之光上朗泥丸﹐太無之音獨樂一身﹐玄金雲鈞﹐流徹太和。

紫素左元君﹐名翳鬱無刃﹐字安來上。恆守我頭面之境﹐使萬邪不侵﹐千精滅亡﹐又使紫雲衝於泥丸﹐太素塡於鼻孔﹐景云被於口齒﹐玉林聚於發膚﹐散七世之積屍﹐解七祖之罪仇﹐上生天帝堂﹐反眞更受胎。

黃素中元君﹐名圓華黃刃﹐字太張上。恆守我胸腹之境﹐使鬼魔伏制﹐三尸滅形﹐又使黃雲散於支體﹐金液充於太倉﹐晨景之暉上華﹐太眞之炁運光﹐七世父母罪解﹐受胎更生南宮。

白素右元君﹐名啟明蕭刃﹐字金門上。恆守我下關之境﹐從小腹至腳底﹐使三積宿穢無滯﹐地屍土鬼沈滅﹐又使明玉之液上陶於陰極﹐神素金炁逆充於兩莞﹐脾受九靈之潤﹐腳生玄重之云﹐累祖解於冥罪﹐七世散於禍根﹐更生入南宮﹐上晏入帝軒。

日中司命君﹐名接生﹐守我左手月中。桃君名方盈﹐守我右手。左目童子名飛雲﹐右目童子名晨嬰﹐肺部童子名素明﹐皆各守我兩目之童子﹐備華蓋之上精﹐五神固於五關﹐暉光充於太陽﹐魔气不入﹐百會受靈。

胎中一元白炁君﹐名務玄子﹐字育尙生。太一精魂﹐名玄歸子﹐字盛昌。凡二神﹐共守我五臟之上結喉之本戶。結喉之本戶是死炁之門﹐二神固密守之﹐使三華之气入帝一之府﹐九明之津生六胎之下﹐七玄散禍﹐七祖解結﹐身登眞堂﹐並列太一。

結中靑炁君﹐名案延昌﹐字合和嬰。元君精魂﹐名保谷童﹐

字明天。凡二神﹐共守我五臟之下大胃之上口。大胃之上口是死炁之門﹐二神固密守之﹐使金液流匝﹐玉華映魂﹐神飴溢於窮腸﹐帝炁充於九關﹐七祖披釋於玄憂﹐受更胎於玄仙﹐上業結解﹐下脫胞根。

節中黑炁君﹐名斌來生﹐字精上門。帝眞精魂﹐名幽臺生﹐字灌上生。凡二神﹐共守我九腸之口伏源之下。伏源之下是死炁之門﹐二神固密守之﹐使太上之炁布散腹內﹐太一之神回行百骨﹐體有玉光﹐面保金澤﹐七祖父母得解冥罪﹐累業之先﹐世世解結﹐上生帝房﹐入保飈室。

胞中黃炁君﹐名祖明車﹐字神無極。天帝精魂﹐名理維藏﹐字法珠。凡二神﹐共守我小腹之內二孔之本。二孔之本是死炁之門﹐二神固密守之﹐使日月之根生於二戶之下﹐五帝之炁充於極陰之室﹐精華盈滿﹐五液塡溢﹐七祖父母反胎﹐宿封之殃解結﹐上生南宮﹐神仙受炁。

血中赤炁君﹐名混離子﹐字叔火堅。司命精魂﹐名發細子﹐字慶玄。凡二神﹐共守我百關之血絕節之下。絕節之下是死炁之門﹐二神固密守之﹐使五常之液盈於六腑﹐靈潤玉澤充於血肉﹐絕節不空﹐地門塡塞﹐七祖結散﹐更生南極﹐我得玉仙﹐合道保徳。

上玄元父君﹐名髙同生﹐字左回明。下玄玄母﹐名叔火王﹐字右回光。帝皇太一﹐名重冥空﹐字幽寥無。九帝尊神﹐名日明眞﹐字眾帝生。太常精魂﹐名楊堂王﹐字八靈。天帝九關魂﹐名錄回道﹐字絕冥。天紀帝魂﹐名照無阿﹐字廣神。凡七神﹐守我本命之根。本命之根﹐胞胎大結。常令胞囊玉淸開明﹐七祖反胎﹐我命恆生﹐三天同符﹐上與日並。

右我之死門三十九處﹐太上尊神皆已守備之﹐使口銜日光﹐手執月明﹐照我死門﹐使我長生﹐我體常生﹐讀《大洞眞經》﹐

金音仰充﹐上入太無庭﹐解結散禍﹐拔脫七祖靈﹐反胎會南宮﹐世世有玉名﹐三塗滅根﹐輪轉上淸。三素老君﹐名牢張上﹐字神生道。正一左仙仲成子﹐一名帝賓﹐字四華。正一右仙曲文子﹐一名光堅﹐字靈和。守我鼻下人中。

中央玄一老子﹐林靈天﹐字靈時道﹐守我陰莖之端。北方黑帝﹐保成曷﹐字北代﹐守我膀胱中。西方白帝﹐彰安幸﹐字西華﹐守我陰囊中。南方赤帝﹐長來覺﹐字南和﹐守我口舌中。東方靑帝﹐雕梁際﹐字淸平﹐守我五臟外。凡五帝﹑二老﹑左右仙﹐備衛本命﹐守我身﹐祖宗解考﹐福祚七玄﹐世世解結﹐散除胞根﹐胎精血光﹐金液玉泉﹐上生南宮﹐以爲帝賓﹐我入八景﹐回駕瓊輪﹐仰升九天﹐白日飛仙。

帝卿名肇勒精﹐字中玄生﹐一名起非﹐一名常扶。絳宮中一名卿中光堅﹐字四化靈﹐一名幽車伯﹐一名董史華。黃庭下弼卿名緣上明﹐字谷下玄﹐一名奉申伯﹐一名奉光生。凡三帝卿神﹐衛我入帝一室﹐保我本命﹐於九天錄存。祝名都畢﹐更閉兩目﹐存此百神﹐變成白炁﹐如白煙之狀﹐從玄虎中來﹐入我口中﹐鬱鬱良久﹐覺見白炁下從下部孔中出﹐又從玉莖孔中出﹐又覺白炁從兩腳底﹑兩手心中並出﹐並冠繞一軀﹐上下手足混合﹐一身與白同煙﹐上下不相見。良久﹐白炁忽復變色成紫雲﹐鬱鬱﹐又從我口中入頭中﹐及至五臟之間﹐充滿腹內。良久﹐紫雲又從兩足底﹑兩掌心大孔﹐玉莖孔中出﹐冠繞一軀﹐鬱气上下與紫雲相合﹐不相見也。須臾﹐存紫雲之炁﹐充滿左右及一室之內﹔又存見口中出風气之扇﹑紫雲之煙。紫雲之煙﹐乃回轉更纏繞﹐忽成一眞人﹐男形也﹐如始生之狀﹐長四寸﹐號曰大洞帝一尊君﹐名父寧在﹐字合母精﹐是守死關之眾神徊風混化共成此帝一之尊君也。又存此尊君來入我口中舌下﹐又從舌下徑上升紫房六合宮﹐平坐﹐外向。尊君左手把兆五符﹐

右手把兆五籍。尊君口之左邊有日光﹐徑九分﹔尊君口之右邊有月光﹐徑一寸。尊君口吐回風之炁﹐吹此日月之光﹐日月之光鬱鬱然﹐或白色﹐或黃色。令光炁下入兆五臟六腑﹑百節一身之內﹐洞徹朗然﹐內外如白日之狀。良久﹐忘身忽然﹐事訖﹐乃心祝曰﹕

大洞帝一﹐太素尊靈。父寧母精﹐二合雙成。百眞一混﹐一徊始生。身結八煙﹐變胎元嬰。日月寶光﹐洞我軀形。太一在上﹐上與帝並。泥丸保玉﹐五臟華明。長合日月﹐手執洞經。位爲仙公﹐晨升上淸﹐三十九章﹐金符羽庭。畢﹐此是回風混合帝一之道也﹐萬變百化﹐洞眞太一之法﹐極盡於此矣。

夕夕常存大洞帝一尊君﹐在兆鼻下人中中央﹐白日常存令在口內上齒之外﹑鼻人中皮內﹑上﹝庇月﹞之裏﹑上齒之外﹐尊神形皆當向外坐立﹐起居在意存之。存尊君口中銜日光﹐徑九分﹐照明萬丈﹐洞明兆身。夫一者﹐帝之眞一也。一之所變﹐歸一者也。讀《洞經》時﹐亦存帝一尊君在兆面前﹐以尊神口對兆之口間﹐令相向聽我讀《洞經》之音﹐以散七世之結焉。

帝一尊君﹐名父寧在﹐字合母精。日夕常憶之﹐勿忘﹐辟萬試﹐滅千患﹐除惡魔﹐致神仙也。若兆體中有疾痛不寧處﹐急存帝一尊君﹐令口吐日光白炁﹐燻我痛疾卽愈。帝一尊君形如始生之男﹐不著衣服﹐身長四寸耳。所謂大洞胎始﹐形之眞也。

本命日常當讀《大洞眞經》三十九章一過﹐能恆誦習之﹐大吉也。須得萬徧。大限充畢﹐乃得駕自然之云﹐乘八光之龍﹐千乘萬騎﹐白日升仙矣。萬徧旣畢﹐然後一歲一讀之耳。上帝雲龍脫未來﹐迎者不過七百日中﹐忽在人間卒至﹐便升天矣。兆當堅守雌一﹐混合五神﹐精心回風﹐大會帝尊﹐誦習《洞經》三十九章﹐於是眞仙之道畢矣﹐雲龍之會審矣﹐罪結之根散

矣﹐上祖獲福命矣﹐兆勤之矣。

第二部

﹝宋﹞張君房著

卷三十一稟生受命部三

◎太微帝君太一造形紫元內二十四神回元經

太微帝君﹑太一造形﹑紫元內神﹑二十四眞人﹐混气變生﹐主仙上精﹐散解胞結﹐釋滯關元﹐二十四神所命乃得除脫也。兆能修存名字者﹐則治鎭一身﹐保守元精。欲解節結之法﹐當先祝之﹐乃得開關耳。此靈並是結气之玄宗﹐成體之具神﹐連道雲霧﹐帶生煙絜﹐能致玉輦龍騎﹐千萬列行﹐同與一體﹐白日登天。此太一眞人﹑二十四神﹐存玄元帝君上淸乘飈欻之道也。常當安身靜心﹐正气夷形﹐閉目內視﹐忘體念神﹐燒香盥練﹐存神守眞﹐仿佛三八﹐藹暉玄英﹐行之十八年﹐太上命太微帝君﹑太一五神﹑化生混靈道君﹐從二十四眞人﹐千乘萬騎﹐騁風攝云﹐呼吸流升﹐白日造天。存神之道﹐勿交非類﹐深室避事﹐棲精躡空﹐心存目想﹐微妙守衝﹐靜魂安形﹐則萬害不傷﹐百鬼避竄﹐千妖不行﹐消災散禍﹐神慶不可勝紀。先叩齒二十四通畢﹐乃存思。

腦神﹐名覺元子﹐字道都﹐形長一寸一分﹐色正白。

發神﹐名玄文華﹐字道衡﹐形長二寸一分﹐色玄。

皮膚神﹐名通眾仲﹐字道連﹐形長一寸五分﹐色黃。

目神﹐名虛監生﹐字道童﹐形長三寸六分﹐衣五色。

項髓神﹐名靈謨蓋﹐字道周﹐形長五寸﹐色白素衣。

膂神﹐名益歷輔﹐字道柱﹐形長三寸﹐半白玉素衣。

鼻神﹐名衝龍玉﹐字道微﹐形長二寸五分﹐靑白黃色衣。

舌神﹐名始梁峙﹐字道歧﹐形長七寸﹐正赤色。

右一身上部八景神童名字﹐先存之並如嬰兒之形﹐仿佛在身﹐各安其所。訖﹐乃叩齒八通﹐咽液八過﹐而微祝曰﹕

上景八神﹐一合入身。帝君玄母﹐五神各陳。舉形遁化﹐流變適眞。千乘萬騎﹐俱升帝晨。白元無英﹐道養太賓。八靈翼體﹐玉華銜煙。恍惚十周﹐經造日門。

初存思之始﹐先三呼神名字。祝訖﹐又三呼神名字﹐令聲則出口﹐三部同爾。

平旦﹑日中﹑夜半三時﹐恆存二十四神﹐以次念之﹐祝呼如上法。《髙上寶神明科經說》曰﹕叩齒之法﹐左左相叩﹐名曰扣天鐘﹔右右相叩﹐名曰捶天磬﹔中央上下相對相叩﹐名曰鳴天鼓。若卒遇凶惡不祥﹐當扣天鐘三十過。若經山辟邪﹐威神大祝﹐當捶天磬。若存思念道﹐致眞招靈﹐當鳴天鼓。叩齒𨿽一﹐其實有左右上下也。故凶惡而畏天鐘之響﹐山神而懾夭磬之動﹐招神而肅天鼓之震矣。玄音有節﹐希微內感﹐不可以一﹝旣木﹞而求﹐不可以偶然而合也。千章萬事﹐皆當如此。叩齒之道演矣﹐鐘鼓之音別矣。是以道數不可乖錯﹐法術不可雜亂。乖錯則有暗昧之敗﹐雜亂則有囂毀之禍。非冥冥之無貫也﹐行冥貫之無序則道之不可成﹐事之不可驗﹐良由求眞之途不得也。履迹踧之造﹐而多愆於世俗矣。扣天鐘三十過謂無他祝孤行此以除不祥耳。若有所案行﹐隨本法叩齒之多少﹐不必須扣三十過也。

喉神﹐名百流放﹐字道通﹐形長八寸八分﹐九色衣。

肺神﹐名素靈生﹐字道平﹐形長八寸一分﹐純白。

心神﹐名煥陽昌﹐字道明﹐形長九寸﹐色赤。

肝神﹐名開君童﹐字道靑﹐形長六寸﹐色靑黃。

膽神﹐名龍徳拘﹐字道放﹐形長三寸六分﹐色靑黃綠。

左腎神﹐名春元眞﹐字道卿﹐形長三寸七分﹐數變白赤靑五色無常。

右腎神﹐名象地無﹐字道生﹐形長三寸五分﹐色白或黑。

脾神﹐名寶元全﹐字道騫﹐形長七寸三分﹐色正黃。

右一身中部八景神童名字﹐次存之並如嬰兒之形﹐仿佛在身﹐各安其所。訖﹐叩齒八通﹐咽液八過﹐而微咒曰﹕

中景八神﹐四變九飛。練魂正身﹐明景同暉。帝君解結﹐胎練四歸。上通玄母﹐散靈步威。得與八神合輦齊扉﹐千乘萬騎上登太微。

胃神﹐名同來育﹐字道展﹐形長七寸﹐色黃。

窮腸中神﹐名兆滕康﹐字道還﹐形長二寸四分﹐黃赤色。

大小腸中神﹐名蓬送畱﹐字道廚﹐形長二寸一分﹐色赤黃。

胴中神﹐名受厚勃﹐字道虛﹐形長九寸一分﹐九色衣。

胸膈神﹐名廣瑛宅﹐字道仲﹐形長五寸﹐色白。

兩脇神﹐名辟假馬﹐字道成﹐形長四寸一分﹐赤白色。

左陰左陽神﹐名扶流起﹐字道圭﹐形長二寸三分﹐靑黃白色﹐在男存爲左陽﹐在女存爲左陰。

右陰右陽神﹐名苞表明﹐字道生﹐形長二寸三分﹐靑黃白色﹐在男存爲右陽﹐在女存爲右陰。

右一身下部八景神童名字﹐後存之並如嬰兒之形﹐仿佛在身﹐各安其所。訖﹐乃叩齒八通﹐咽液八過﹐而微祝曰﹕

下景八神﹐散形化靈。紫煙郁生﹐含元守精。太一元父﹐帝君挺生。七爽免籍﹐司命記生。魂魄以安﹐五華育明。千乘萬騎﹐與我同並。先造太素﹐北揖上淸。

道一內神﹐名逮無馬﹐字道極生﹐形長一寸二分﹐紫色﹐男存曰道一內神﹐女存曰眞元中靈。

右一神極根之幽神﹐守中之上靈也。次又存之如嬰兒之狀﹐安坐其所。訖﹐乃叩齒二十四通﹐咽液二十四過﹐而微祝曰﹕

玄上內眞﹐養形侍晨﹐總紐攝綱﹐九度八旋。斗星內朗﹐宮館九陳。帝君合昌﹐九道七咽。出液內精﹐和灌眾神。五藏生華﹐反老童顏。千乘萬騎﹐與我升天。上朝太陛﹐髙揖玉晨。

右一身寶﹐名內﹐字化﹐生之精神也。不知此名﹐則仙道不成矣。若解結之日﹐不先祝此者﹐則結節不解也。結節不解﹐必三魂失適﹐上元內喪﹐五老失明﹐帝君乖疏也。男存爲童子之神﹐女存爲女子之神﹐俱同一名字也。

存二十四神﹐當以夜半去枕平臥﹐握固放體﹐气調而微微﹐存思其身神﹐安念帝君﹐令仿佛居位﹐閉目內視之﹐如有不具﹐便當燒香平坐﹐閉目﹐握固兩膝上﹐精存眾神﹐祝行如法。其平旦﹑日中時﹐存神﹐自平坐而行之﹐勿令有見之者矣。皆內視臨閉目而存也。

月一日夜半存神訖﹐又存兩目中有白無如雞子大﹐在面目前﹐須臾變成兩明鏡﹐徑九寸﹐以前後照我一體上﹐二十四神使洞鑑分明。良久﹐乃心祝曰﹕

大明寶鏡﹐分形散花。鑑朗元神﹐制卻萬魔。飛行上淸﹐披云巾羅﹐役使千靈﹐封山召河。畢﹐五日一行之﹐所謂覆校內精﹐檢斂五神者也。常能行之﹐災害不生﹐而位登髙仙。

拂童之道﹐使徹見帝君﹑五神之法﹐常以甲子之旬庚午日日中時﹐取淸水一升﹐以一銖眞丹投水中﹐攪之左行三七過﹐祝曰﹕

玄流朱精﹐生光八明。身神眾列﹐並來見形。徹視萬里﹐中達九靈。帝君映童﹐使我上淸。祝畢﹐東向以洗目二七過。

恆行之者﹐徹視萬神。祝當微言﹐以水向月建洗目﹐不常東向也。

◎濟眾經

太上道君告普光眞人曰﹕五種煙絜﹐聚而成體﹐會其宿業﹐因而受識﹐輪轉其神﹐有其生也。因識受染﹐流入惡緣。處在昏衢﹐居於暗界﹐蔭蔽垢濁﹐魔獄禁形﹐長劫艱辛﹐失於明性﹐由是展轉迷波苦海中﹐未有一人求出離者。

普光又問﹕煙絜之理﹐何處流來﹖暗界明性﹐是誰爲主﹖神之與識﹐何處稟形﹖識神是一﹐爲復二耶﹖是一不合二名﹐是二各明何事﹖爲善作惡﹐不審是誰﹖若神之所爲﹐則神妙無方。旣曰無方﹐則無過惡。識爲惡者﹐識當異神。彼此罪罰﹐何容累及﹖何以扶我﹖聞神尊所說道品中善惡兩業必由於神﹐以是言之﹐識有何罪﹖臣之愚蒙﹐實所不了﹐伏惟哀湣﹐有以教之﹐則萬劫因綠﹐一切咸荷﹗

太上道君告普光曰﹕五無相結﹐乃有煙絜。觸業生形﹐因形能化﹐性理和合﹐是以爲物。從識生變﹐神乃爲用。識之與神﹐不一不異。何以故﹖法同源故。體則是識﹐五性相和﹔用則爲神﹐照於境智。神若無識﹐何所用智﹖識若無神﹐不能爲理。譬猶荇菜而爲和羹﹐五味相和﹐何曾列異﹖無菜則味不獨擅﹐無神則識不爲用。是以用神爲智﹐味菜爲羹。以此論之﹐何曾有暗﹖眾生執著﹐是故無明。悟則是明﹐明無定處﹔迷則爲暗﹐暗豈殊方﹖深愛爲獄﹐形乃被拘﹔無愛無受﹐亦無所有。譬如野外無人之鄕﹐十二時神何曾有地﹖墻垣旣至﹐屋宇斯成﹐

四方之神以效靈變。故其屋宇諸神盡在。眾生暗獄﹐亦復如是。神之來也﹐不知所從﹖神之去也﹐不知所往﹖惡業若成﹐獄則爲業﹔罪咎君盡﹐亦不知無。且智有大小﹐神有尊卑﹐見神則曰無方﹐一切人應皆聖。何以故﹖同不同故。普光眞人﹐汝今當知明暗神識盡於此也。

◎說眞父母

天尊言曰﹕气气相續﹐種種生緣﹐善惡禍福﹐各有命根﹐非天﹑非地﹑亦又非人﹐正由心也﹐心由神也。形非我有﹐所以得生者﹐從虛無自然中來﹐因緣寄胎﹐受化而生。我受胎父母﹐亦非我始主父母也。眞父母不在﹐此父母貴重尊髙無上。今所生父母﹐我寄備因緣﹐稟受養育之恩﹐故以禮報而稱爲父母焉。故我受形亦非我形也﹐寄之爲屋宅﹐因之爲營構﹐以捨我也。附之以爲形﹐示之以有無﹐故得道者無復有形也。及無身神也﹐一身神並一﹐則爲眞身﹐歸於始生父母而成道也。

◎九眞帝君九陰混合縱景萬化隱天訣

《帝君九陰經》曰﹕欲變化分形﹐隱淪八方﹐匿軀藏影﹐入室造冥﹐來致萬物﹐招制邪魅者﹐當常齋修帝君九陰之精思也。

北斗第一星中名太上宮﹐宮中有帝君變隱逃元。內妃名太

一法恆﹐字幸正扶﹐著黃錦帔丹靑飛裙﹐頹云髻。

第二星中名中元宮﹐宮中有帝君保胎化形。內嬪名太一三甕﹐字羅朱嬰﹐著赤錦帔綠羽飛裙﹐頹云髻。

第三星中名眞元宮﹐宮中有帝君六遁七隱。上元丹母名太一虛夷﹐字仲雙兆﹐著靑錦帔繡羽華飛裙﹐頹云髻。

第四星中名紐幽宮﹐宮中有帝君匿景藏光。中元內妃名太一七烈﹐字橫單盤﹐著紫錦帔黃華羽裙﹐頹云髻。

第五星中名綱神宮﹐宮中有帝君變體易景。斗中大女名太一郁書﹐字疇丘蘭。著朱錦帔紫靑飛裙﹐頹云髻。

第六星中名紀明宮﹐宮中有帝君隱迹散眾﹐斗中中女名太一气精﹐字抱定陵。著朱錦帔靑繡飛裙﹐頹云髻。

第七星中名關會宮﹐宮中有帝君分景萬形。斗中少女名太一郁墨﹐字天凡﹐著朱錦帔靑華明羽裙﹐頹云髻。

第八星中名帝席宮﹐宮中有帝君化日月水火。斗中髙皇左夫人名太一石啟珠﹐字落茂華﹐著紫錦帔繡羽飛丹裙﹐頹云髻。

第九星中名上尊宮﹐宮中有帝君化金石山河﹐斗中髙皇右夫人名太一條﹐字云育玄﹐著綠錦帔翠羽華裙﹐頹云髻。

右九帝君﹑九星斗中宮﹐隱妃九陰名字﹐若祝說之時﹐但說位號名字耳﹐勿道著衣帔及頭髻下也。子能知帝君九陰者﹐升晨上天﹐位爲上淸眞人﹐兆在世終身不受哭泣災殃﹐太陰之神衛從﹐萬靈之精拜謁﹐分形散變﹐混合天地。此太陰九妃者﹐乃帝君之陰宮神也。兆行道解結﹐奉符上籍﹐安魂制魄﹐化生體神﹐道炁延精﹐以求長生。而不知帝妃之名字﹐行九陰以混合者﹐亦萬不得仙也。兩眉間卻入一寸爲明堂﹐明堂正方一寸﹐帝君﹑太陰九妃常居其中﹐恆以月之偶日齋﹐用生炁時燒香﹐入別室﹐坐臥任意﹐瞑目﹐良久﹐存帝君安坐在太極紫房中﹔又存太一五神在六合中﹔又存北斗九星在心中﹔又存太陰九妃

在明堂中﹔又存太微童子幹景精對立帝君前﹐童子左手把五符﹐右手把五籍﹔又存兆之形立童子後﹔又存太陰九妃從明堂中上入太極紫房中﹐以次橫列立兆後﹔又存太一五神從六合中上入太極紫房中﹐以次橫列立太陰九妃後。都畢﹐於是帝君眾神倏欻一合大變﹐共爲一人。一人如嬰兒始生之狀﹐名曰無常童子﹐字變化。左手把九星﹐頭戴日﹐口銜月。童子以日月九星之光﹐映燻兆一身﹐內外洞徹﹐自覺兆一身通赤如火之炎﹐無復表裏﹐表裏皆炯炯然也。此爲帝君﹑太一九陰混合變化萬形也。良久﹐畢﹐叩齒二十四通﹐咽液九過﹐乃微祝曰﹕

洞天神光﹐回曜紫淸。玄陰九晨﹐隱淪絕冥。斗中夫人﹐三女散形。神妃內化﹐萬物立成。電光雷激﹐雲霧流零。九變十化﹐生丹起靑。太一九女﹐合化混停。無常縱遁﹐淪虛館冥。錦帔華袂﹐紫羽飛裙。左佩隱符﹐右帶虎文。銜火戴斗﹐手把絕幡。傍麾八風﹐四掣景云。逍遙天綱﹐化蕩七元。蔽伏山河﹐巓回五辰。日月塞暉﹐列宿失眞。分形作百﹐化軀入千。在火爲火﹐入林爲林。居水爲水﹐入山爲山。所求忽至﹐所召已前﹐倏欻適心﹐盼目立臻。千種萬物﹐隨心所言。帝君在形﹐太上玉晨。無英同景﹐四文白元。永生天地﹐保養我身。口有所道﹐隨意化遷。玉童奉待﹐玉華執巾。神妃獻香﹐四眞同軒。事事物物﹐皆如我言。畢。

卷三十二雜修攝部一

◎養性延命錄﹝並序﹞

夫稟气含靈﹐惟人爲貴。人所貴者﹐蓋貴於生。生者神之本﹐形者神之具。神大用則竭﹐形大勞則斃。若能遊心虛靜﹐息慮無爲﹐候元气於子後時﹐導引於閒室﹐攝養無虧﹐兼餌良藥﹐則百年耆壽是常分也。如恣意以耽聲色﹐役智而圖富貴﹐得喪縈於懷抱﹐躁撓未能自遣﹐不拘禮度﹐飲食無節﹐如斯之流﹐寧免夭傷之患也﹖余因止觀微暇﹐聊復披覽《養生要集》。其集乃前彥張湛道林之徒﹐翟平黃山之輩﹐咸是好事英奇﹐志在寶育﹐或鳩集仙經眞人壽考之規﹐或采摭彭祖﹑李聃長齡之術﹐上自農黃已來﹐下及魏晉之際﹐但有益於養生乃無損於後患。諸本先皆記錄﹐今略取要法﹐刪棄繁蕪﹐類聚篇題﹐號爲《養性延命錄》。庶補助於有緣﹐冀憑以濟物耳。

《神農經》曰﹕食穀者智慧聰明﹐食石者肥澤不老﹝謂煉五石也﹞﹐食芝者延年不死﹐食元气者地不能埋﹐天不能殺。是故食藥者﹐與天地相獘﹐日月並列。

《老君死﹝河上公曰﹕谷﹐養也﹐能養神不死。神爲五臟之神﹐肝藏魂﹐肺藏魄﹐心藏神﹐腎藏精﹐脾藏志。五藏盡傷﹐則五神去矣﹞﹐是謂玄牝﹝言不死之道﹐在於玄牝。玄﹐天也﹐

天於人爲鼻﹔牝﹑地也﹐地於人爲口。天食人以五气﹐從鼻入﹐藏於心。五气淸﹐爲精神﹑聰明﹑音聲﹑五性。其鬼曰魂﹐魂者﹐雄也。出入人鼻﹐與天通﹐故鼻爲玄也。地食人以五味﹐從口入﹐藏於胃。五味濁﹐爲形骸﹑骨肉﹑血脈﹑六情。其鬼曰魄﹐魄者﹐雌也。出入於口﹐與地通﹐故口與地通﹐故口爲牝也﹞。玄牝之門﹐是謂天地根﹝根﹑元也。言鼻口之門﹐乃是天地之元气所從往來也﹞。綿綿若存﹝鼻口呼吸喘息﹐當綿綿微妙﹐若可存﹐復若無有也﹞﹐用之不勤﹝用气當寬舒﹐不當急疾勤勞﹞。

《老君徳經》曰﹕出生﹝謂情欲出於五內﹐魂定魄靜故生也﹞入死﹝謂情欲入於胸臆﹐精散神惑故死也﹞﹐生之徒十有三﹐死之徒十有三﹝言生死之類各十有三﹐謂九竅四關也。其生也﹐目不妄視﹐耳不妄聽﹐鼻不妄嗅﹐口不妄言﹐手不妄持﹐足不妄行﹐精不妄施。其死也﹐反是﹞﹐人之生﹐動之死地亦十有三﹝人欲求生﹐動作反之﹐十三之死地也﹞。夫何故﹖以其求生之厚﹝所以動之死地者﹐以其求生活之太厚也。遠道反天﹐妄行失紀﹞。蓋聞善攝生者﹐陸行不遇兕虎﹐入軍不被甲兵﹐兕無所投其角﹐虎無所措其爪﹐兵無所容其刃。夫何故﹖以其無死地焉﹝以其不犯上十三之死地也﹞。

《莊子養生篇》曰﹕吾生也有涯﹝向秀曰﹕生之所稟﹐各有涯也﹞﹐而智也無涯﹝嵇康曰﹕夫不慮而欲﹐性之動也﹔識而發感﹐智之用也。性動者﹐遇物而當足﹐則無餘智﹔從感而求﹐倦而不已。故世之所患﹐常在於智用﹐不在性動也﹞。以有涯隨無涯﹐殆已﹝郭象曰﹕以有根之性﹐尋無窮之智﹐安得而不困哉﹞。已而爲智者﹐殆而已矣﹝向秀曰﹕已困於矣﹐又爲以攻之者﹐又殆矣﹞。

《莊子》曰﹕達生之情者﹐不務生之所無以爲﹝向秀曰﹕

生之所無以爲者﹐性表之事也。張湛曰﹕生理自全﹐爲分外所爲﹐此是以有涯隨無涯也﹞﹔達命之情者﹐不務智之所無柰何﹝向秀曰﹕命盡而死者是。張湛曰﹕秉生順之理﹐窮所稟之分﹐豈智所柰何﹞。

《列子》曰﹕少不勤行﹐莊不競時﹐長而安貧﹐老而寡欲﹐閒心勞形﹐養生之方也。

《列子》曰﹕一體之盈虛消息﹐皆通於天地﹐應於萬類﹝張湛曰﹕人與陰陽通气﹞。和之於始﹐和之於終﹐靜神滅想﹐生之道也﹝始終和則神志不散﹞。

《老君妙眞經》曰﹕人常失道﹐非道失人﹔人常去生﹐非生去人。故養生者﹐愼勿失道﹔爲道者﹐愼勿失生。使道與生相守﹐生與道相保。

《黃老經玄示》曰﹕天道施化﹐與萬物無窮﹔人道施化﹐形神消亡。轉神施精﹐精竭故衰。形本生精﹐精生於神。不以精施﹐故能與天合徳﹔不與神化﹐故能與道同式。《玄示》曰﹕以形化者﹐尸解之類。神與形離﹐二者不俱﹐遂象飛鳥入海爲蛤﹐而隨季秋陰陽之气。以气化者﹐生可異也﹔以形化者﹐甚可畏也。

嚴君平《老君指歸》曰﹕遊心於虛靜﹐結志於微妙﹐委慮於無欲﹐歸指於無爲﹐故能達生延命﹐與道爲久。

《大有經》曰﹕或疑者云﹕始同起於無外﹐終受气於陰陽﹐載形魄於天地﹐資生長於食息﹐而有愚有智﹐有彊有弱﹐有壽有夭﹐天耶﹖人耶﹖解者曰﹕夫形生愚智﹐天也﹔彊弱壽夭﹐人也。天道自然﹐人道自己。始而胎气充實﹐生而乳食有餘﹐長而滋味不足﹐壯而聲色有節者﹐彊而壽﹔始而胎气虛耗﹐生而乳食不足﹐長而滋味有餘﹐壯而聲色自放者﹐弱而夭。生長全足﹐加之導養﹐年未可量。

《道機》曰﹕人生而命有長短者﹐非自然也。皆由將身不謹﹐飲食過差﹐淫泆無度﹐忤逆陰陽﹐魂神不守﹐精竭命衰﹐百病萌生﹐故不終其壽。

《河圖帝視萌》曰﹕侮天時者凶﹐順天時者吉。春夏樂山髙處﹐秋冬居卑深藏﹐吉利多福﹐壽考無窮。

《洛書寶予命》曰「古人治病之方﹐和以體泉﹐潤以元气﹐藥不辛不苦﹐甘甜多味﹐常能服之﹐津流五臟﹐系之在肺﹐終身無患。

《孔子家語》曰﹕食肉者﹐勇敢而悍﹝虎狼之類﹞﹔食气者﹐神明而壽﹝仙人﹑靈龜是﹞﹔食穀者﹐智慧而夭﹝人也﹞﹔不食者﹐不死而神﹝直任喘息而無思慮﹞。

《傳》曰﹕雜食者﹐百病妖邪鍾。所食愈少﹐心愈開﹐年愈益﹔所食愈多﹐心愈塞﹐年愈損焉。

太史公司馬談曰﹕夫神者﹐生之本﹔形者﹐生之具也。神大用則竭﹐形大勞則斃。神形早衰﹐欲與天地長久﹐非所聞也。故人所以生者﹐神也﹔神之所托者﹐形也。神形離別則死﹐死者不可復生﹐離者不可復返﹐故乃聖人重之。夫養生之道﹐有都領大歸﹐未能具其會者﹐但思每與俗反﹐則暗踐勝轍﹐獲過半之功矣。有心之徒﹐可不察歟﹖

《小有經》曰﹕少思﹑少念﹑少欲﹑少事﹑少語﹑少笑﹑少愁﹑少樂﹑少喜﹑少怒﹑少好﹑少惡﹐此十二少﹐乃養生之都契也。多思則神怠﹐多念則志散﹐多欲則損智﹐多事則形疲﹐多語則气爭﹐多笑則傷藏﹐多愁則心懾﹐多樂則意溢﹐多喜則忘錯昏亂﹐多怒則百脈不定﹐多好則專迷不治﹐多惡則焦煎無歡。此十二多不除﹐喪生之本也。無多者﹐幾乎眞人大計。奢懶者壽﹐慳靳者夭﹐放散劬勞之異也。田夫壽﹐膏梁夭﹐嗜欲多少之驗也。處士少疾﹐遊子多患﹐事務繁簡之殊也。故俗人

競利﹐道士罕營。胡昭曰﹕目不欲視不正之色﹐耳不欲聽醜穢之言﹐鼻不欲向膻腥之气﹐口不欲嘗毒辣之味﹐心不欲謀欺詐之事﹐此辱神損壽。又居常而嘆息﹐晨夜而吟嘯不止﹐來邪也。夫常人不得無欲﹐又復不得無事﹐但當和心少念﹐靜慮﹐先去亂神犯性之事﹐此則嗇神之一術也。

《黃庭經》曰﹕玉池淸水灌靈根﹐審能修之可長存。名曰飲食自然。自然者﹐則是華池。華池者﹐口中唾也。呼吸如法﹐咽之則不饑也。

《老君尹氏內解》曰﹕唾者﹐漱爲體泉﹐聚爲玉漿﹐流爲華池﹐散爲精汋﹐降爲甘露。故口爲華池﹐中有體泉﹐漱而咽之﹐漑藏潤身﹐流利百脈﹐化養萬神﹐肢節毛髮宗之而生也。

《中經》曰﹕靜者壽﹐躁者夭。靜而不能養減壽﹐躁而能養延年。然靜易禦﹐躁難持﹐盡順養之宜者﹐則靜亦可養﹐躁亦可養。

韓融元長曰﹕酒者﹐五穀之華﹐味之至也﹐亦能損人。然美物難將而易過﹐養性所宜愼之。

邵仲堪曰﹕五穀充肌體而不能益壽﹐百藥療疾延年而不能甘口。充肌甘口者﹐俗人之所珍。苦口延年者﹐道士之所寶。

《素問》曰﹕黃帝問歧伯曰﹕余聞上古之人﹐春秋皆百歲而動作不衰﹝謂血气猶盛也﹞﹔今時之人﹐年所始半百動作皆衰者﹐時世異耶﹖將人之失耶﹖歧伯曰﹕上古之人﹐其知道者﹐法則陰陽﹐和於術數﹝房中交接之法﹞﹐飲食有節﹐起居有度﹐不妄動作﹐故能形與神俱﹐盡終其夭命﹐壽過百歲﹔今時之人則不然﹐以酒爲漿﹐以妄爲常﹐醉以入房﹐以﹝欲心﹞竭其精﹐以好散其眞﹐不知持滿﹐不時禦神﹐務快其心﹐逆於陰陽﹐治生起居無節無度﹐故半百而衰也。

《老子》曰﹕人生大期﹐百年爲限﹐節護之者﹐可至千歲。

如膏之用﹐小炷與大耳。眾人大言而我小語﹐眾人多煩而我少記﹐眾人悸暴而我不怒﹐不以人事累意﹐不修君臣之義﹐淡然無爲﹐神气自滿﹐以爲不死之藥﹐天下莫我知也。無謂幽冥﹐天和人情﹐無謂暗昧﹐神見人形。心言小語﹐鬼聞人聲﹔犯禁滿千﹐地收人形。人爲陽善﹐正人報之﹔人爲陰善﹐鬼神報之。人爲陽惡﹐正人治之﹔人爲陰惡﹐鬼神治之。故天不欺人依以影﹐地不欺人依以響。

老君曰﹕人修善積徳而遇其凶禍者﹐受先人之餘殃也﹔犯禁爲惡而遇其福者﹐蒙先人之餘福也。

《名醫敍病論》曰﹕世人不終耆壽﹐咸多夭歿者﹐皆由不自愛惜﹐忿爭盡意﹐邀名射利﹐聚毒攻神﹐內傷骨體﹐外乏筋肉﹐血气將無﹐經脈便壅﹐內裏空疏﹐惟招眾疾﹐正气日衰﹐邪气日盛矣。不異舉滄波以注爝火﹐頹華嶽而斷涓流﹐語其易也﹐甚於玆矣。

彭祖曰﹕道不在煩﹐但能不思衣﹐不思食﹐不思聲﹐不思色﹐不思勝﹐不思負﹐不思失﹐不思得﹐不思榮﹐不思辱﹐心不勞﹐形不極﹐常導引﹑內气﹑胎息爾﹐可得千歲﹐欲長生無限者﹐當服上藥。

仲長統曰﹕蕩六情五性﹐有心而不以之思﹐有口而不以之言﹐有體而不以之安。安之而能遷﹐樂之而不愛。以之圖之﹐不知日之益也﹐不知物之易也﹐彭祖﹑老聃庶幾﹐不然彼何爲與人者同類﹐而與人者異壽﹖

陳紀元方曰﹕百病橫夭﹐多由飲食。飲食之患﹐過於聲色。聲色可絕之逾年﹐飲食不可廢之一日。爲益亦多﹐爲患亦切﹝多則切傷﹐少則增益﹞。

張湛云﹕凡貴權勢者﹐𨿽不中邪﹐精神內傷﹐身心死亡﹝非妖邪外侵﹐直由冰炭內煎﹐則自崩傷中嘔血﹞﹔始富後貧﹐

𨿽不中邪﹐皮焦筋出﹐委痺爲攣﹝貧富之於人﹐利害猶於權勢﹐故屙疹損於形骸﹞。動勝寒﹐靜勝熱﹐能動能靜﹐所以長生。精報淸淨﹐乃與道合。

《莊子》曰﹕眞人其寢不夢。

《愼子》云﹕晝無事者夜不夢。

張道人年百數十﹐甚翹壯也﹐云﹕養性之道﹐莫久行﹑久坐﹑久臥﹑久聽﹐莫彊食飲﹐莫大醉﹐莫大愁憂﹐莫大哀思﹐此所謂能中和。能中和者﹐必久壽也。

《仙經》曰﹕我命在我不在於天﹐但愚人不能知此﹐道爲生命之要。所以致百病風邪者﹐皆由恣意極情﹐不知自惜﹐故虛損生也。譬如枯朽之木﹐遇風卽折﹔將崩之岸﹐值水先頹。今若不能服藥﹐但知愛精節情﹐亦得一二百年壽也。

張湛《養生集敍》曰﹕養生大要﹕一曰嗇神﹐二曰愛气﹐三曰養形﹐四曰導引﹐五曰言語﹐六曰飲食﹐七曰房室﹐八曰反俗﹐九曰醫藥﹐十曰禁忌。過此以往﹐義可略焉。

靑牛道士言﹕人不欲使樂﹐樂人不壽﹐但當莫彊爲力所不任﹐舉重引彊﹐掘地苦作﹐倦而不息﹐以致筋骨疲竭耳。然勞苦勝於逸樂也。能從朝至墓常有所爲﹐使之不息乃快﹐但覺極當息﹐息復爲之。此與導引無異也。夫流水不腐﹐戶樞不朽者﹐以其勞動數故也。飽食不用坐與臥﹐欲得行步務作以散之。不爾﹐使人得積聚不消之疾﹐及手足痺蹙﹐面目黧皺﹐必損年壽也。

皇甫隆問靑牛道士﹝靑牛道士姓封﹐字君達﹐其養性法則可施用﹞﹐大略云﹕體欲常勞﹐食欲常少﹐勞無過極﹐少無過虛。去肥濃﹐節鹹酸﹐減思慮﹐損喜怒﹐除馳逐﹐愼房室。武帝行之有效。

彭祖曰﹕人受气𨿽不知方術﹐但養之得理﹐常壽一百二十

歲。不得此者﹐皆傷之也。少復曉道﹐可得二百四十歲。復微加藥物﹐可得四百八十歲﹝嵇康亦云﹕道養得理﹐上可壽千歲﹐下可壽百歲﹞。

彭祖曰﹕養壽之法﹐但莫傷之而已。夫冬溫夏涼﹐不失四時之和﹐所以適身也。重衣厚褥﹐體不堪苦﹐以致風寒之疾﹔厚味脯臘﹐醉飽厭飫﹐以致聚結之疾﹔美色妖麗﹐嬪妾盈房﹐以致虛損之禍﹔淫聲哀音﹐怡心悅耳﹐以致荒耽之惑﹔馳騁遊觀﹐弋獵原野﹐以致荒狂之失﹔謀得戰勝﹐兼弱取亂﹐以致驕逸之敗。蓋聖賢或失其理也。然養生之具﹐譬猶水火﹐不可失適﹐反爲害耳。

彭祖曰﹕人不知道﹐經服藥損傷﹐血气不足﹐內理空疏﹐髓腦不實﹐內已先病﹐故爲外物所犯﹐風寒酒色以發之耳。若本充實﹐豈有病乎﹖

仙人曰﹕罪莫大於淫﹐禍莫大於貪﹐咎莫大於讒。此三者禍之車﹐小則危身﹐大則危家。若欲延年少病者﹐誡勿施精﹐施精命夭殘。勿大溫消骨髓﹐勿大寒傷肌肉﹐勿咳唾失肌汁﹐勿卒呼驚魂魄﹐勿久泣神悲蹙﹐勿恚怒﹐神不樂﹐勿念內志恍惚﹐能行此道﹐可以長生。

◎雜戒忌禳災祈善

久視傷血﹐久臥傷气﹐久立傷骨﹐久行傷筋﹐久坐傷肉。遠思彊健傷人﹐憂恚悲哀傷人﹐喜樂過差傷人﹐忿怒不解傷人﹐汲汲所願傷人﹐戚戚所患傷人﹐寒暖失節傷人﹐陰陽不交傷人。凡交﹐須依導引諸術。若能避眾傷人事﹐而復曉陰陽之術﹐則

是不死之道。大樂气飛揚﹐大愁气不通。用精令人气力乏﹐多睡令人目盲﹐多唾令人心煩﹐貪美食令人泄痢。俗人但知貪於五味﹐不知有元气可飲。聖人知五味之毒焉﹐故不貪﹐知元气可服﹐故閉口不言﹐精气息應也。唾不咽則气海不潤﹐气海不潤則津液乏﹐是以服元气﹑飲醴泉﹐乃延年之本也。

沐浴無常不吉﹐夫婦同浴不吉。新沐浴及醉飽﹑遠行歸還大疲倦﹐並不可行房室之事﹐生病﹐切愼之。丈夫勿頭北向臥﹐令人神不安﹐多愁忘。勿跂井﹐今古大忌。若見十步地墻﹐勿順墻坐臥﹐被風吹髮癲癇疾。勿怒目久視日月﹐使目睛失明。凡大汗勿脫衣﹐不愼多患偏風半身不遂。新沐浴訖﹐不得露頭當風﹐不幸得大風剌風疾。觸寒來勿面臨火上﹐成癇﹐起風眩頭痛。勿跂牀懸腳﹐久成血卑﹐足重腰疼。凡腳汗勿入水﹐作骨痺﹐亦作遁疾。久忍小便﹐脈冷﹐兼成冷痺。凡食熱物汗出勿蕩風﹐發疰頭痛﹐令人目澀饒睡。凡欲眠勿歌詠﹐不祥。眠起勿大語﹐損人气。凡飛鳥投人不可食﹐鳥若開口及毛下有瘡﹐並不可食之。凡熱泔洗頭﹐冷水濯﹐成頭風。凡人臥頭邊勿安火鑪﹐令人六神不安。冬日溫足凍腦﹐春秋腦足俱凍﹐此乃聖人之常法也。凡新哭泣訖便食﹐卽成气病。夜臥勿覆頭﹐婦人勿跂竈坐﹐大忌。凡唾不用遠﹐遠卽成肺病﹐令人手重﹑背疼﹑咳嗽。凡人魘﹐勿點燈照定﹐魘死暗喚之﹐卽吉﹐亦不可近前及急喚。凡人臥勿開口﹐久成病渴﹐並失血色。凡旦起勿以冷水開目洗面﹐令人目澀﹑失明﹑饒淚。凡行途中觸熱﹐逢河勿洗面﹐生鳥﹤黑幹﹥。人睡訖忽覺﹐勿飲水更臥﹐成水痺。凡時病新汗解﹐勿飲冷水﹐損人心腹﹐不平復。凡空腹不可見聞臭屍气﹐入鼻令人成病。凡欲見死屍﹐皆須先飲酒及咬蒜﹐辟毒气。凡小兒不用令指月﹐兩耳後生瘡欲斷﹐名月會瘡﹐搗假麻末傅令產婦著腫。凡人臥不用隱膊下﹐令人六神不安。凡

臥﹐春夏欲得頭向東﹐秋冬頭向西﹐有所利益。凡丈夫﹐饑欲得坐小便﹐飽則立小便﹐令人無病。凡人睡欲得屈膝側臥﹐益人气力﹐凡臥欲得數轉側﹐語笑欲令至少﹐莫令聲髙大。春欲得瞑臥早起﹐夏秋欲得侵夜臥早起﹐冬欲得早臥晏起﹐皆有所益。𨿽云早起﹐莫在雞鳴前﹐晏起莫在日出後。冬日天地閉﹐陽气藏﹐人不欲作勞出汗﹐發泄陽气﹐損人。新沐浴訖﹐勿當風﹑結髻﹐勿以濕髻臥﹐使人患頭風﹐眩悶﹑發禿﹑面腫﹑齒痛﹑耳聾。濕衣及汗衣皆不可著久﹐令發瘡及患風。

老君曰﹕正月旦﹐中庭向寅地再拜﹐咒曰「﹝某甲﹞年年受大道之恩﹐太淸玄門願還﹝某甲﹞去歲之年。男女皆三通自咒﹐常行此道延年﹝玄女有淸神之法﹐淮南有祠竈之規﹐咸欲體合眞靈﹐護生者也﹞。仙經祕要﹐常存念心中﹐有气大如雞子﹐內赤外黃﹐辟眾邪延年也。欲卻眾邪百鬼﹐常存念爲炎火如斗﹐煌煌光明﹐則百邪不敢千人﹐可入瘟疫之中。暮臥常存作赤气在外﹐白气在內﹐以覆身辟眾邪鬼魅。

老君曰﹕凡人求道﹐勿犯五逆六不祥﹐有犯者凶。大小便向西一逆﹐向北二逆﹐向日三逆﹐向月四逆﹐仰視天及星辰五逆。夜起裸形一不祥﹐旦起嗔恚二不祥﹐向竈罵詈三不祥﹔以足向火四不祥﹐夫妻畫合五不祥﹐怨恚師父六不祥。凡人旦起常言善事﹐天與之福。凡言柰何歌嘯﹐名曰請禍。愼勿上牀臥歌﹐凶。始臥伏臥牀﹐凶。飲食伏牀﹐凶。以匙筋擊盤上﹐凶。司陰之神在人口左﹐人有陰禍﹐司陰白之於天﹐天則考人魂魄。司殺之神在人口右﹐人有惡言﹐司殺白之於司命﹐司命記之﹐罪滿卽殺。二神監口﹐惟向人求非﹐安可不愼言﹖舌者﹐身之兵革﹐善惡由之而生﹐故道家所忌。飲玉泉者﹐令人延年除百病。玉泉者﹐口中唾也。雞鳴﹑平旦﹑日中﹑晡時﹑黃昏﹑夜半﹐一日一夕﹐凡七漱玉泉飲之﹐每飲輒滿口﹐咽之延年。發

血之窮﹐齒骨之窮﹐爪筋之窮﹐千過梳髮發不白﹐朝夕啄齒齒不齲﹐爪不數截筋不替。人常數欲照鏡﹐謂之存形﹐形與神相存﹐此其意也。若矜容顏色自愛玩﹐不如勿照。凡人常以正月一日﹑二月二日﹑三月三日﹑四月八日﹑五月一日﹑六月二十七日﹑七月十一日﹑八月八日﹑九月二十一日﹑十月十四日﹑十一月十一日﹑十二月三十日﹐但常以此日取枸杞菜煮作湯沐浴﹐令人光澤﹐不病不老。月蝕宜救。人除殃﹐活萬人﹐與天同功﹝天不好殺﹐聖人則之。知不好之者﹐是助天地長養﹐故招勝福﹞。善夢可說﹐惡夢默之﹐則使之延命使之延命﹕道藏本作「養性延年」。

◎服气療病

《元陽經》曰﹕常以鼻內气﹐含而漱﹐滿舌料唇齒咽之﹐一日一夜得千咽﹐甚佳。當少飲食﹐多則气逆﹐百脈閉。百脈閉則气不行﹐气水行則生病。

《玄示》曰﹕志者﹐气之帥也﹔气者﹐體之充也。善者遂其生﹐惡者喪其形。故行气之法﹐少食自節﹐動其形﹐和其气﹐志意專一﹐固守中外﹐上下俱閉﹐神周形骸調暢﹐四溢修守﹐關元滿而足實﹐因之而眾邪自出。

彭祖曰﹕常閉气內息﹐從平旦至日中﹐乃跪坐拭目﹐摩搦身體﹐舐唇咽唾﹐服气數十﹐乃起行言笑。其偶有疲倦不安﹐便導引閉气﹐以攻所患﹐必存其身頭面﹑九竅﹑五臟﹑四肢﹐至於發端﹐皆令所在覺其气云行體中﹐起於鼻口﹐下達十指末﹐則澄和眞神﹐不須鍼藥灸刺。凡行气欲除百病﹐隨所在作念之。

頭痛念頭﹐足痛念足﹐和气往攻之﹐從時至時﹐便自消矣。時气中冷可閉气以取汗﹐汗出周身則解矣。行气閉气﹐𨿽是治身之要﹐然當先達解其理趣。又宜空虛﹐不可飽滿。若气有結滯﹐不得空流﹐或致瘡節﹐譬如泉源不可壅遏。若食生魚﹑生菜﹑肥肉﹐及喜怒憂恚不除﹐而以行气﹐令人發上气。凡欲學行气﹐皆當以漸。

劉安曰﹕食生吐死﹐可以長存。謂鼻內气爲生也。凡人不能服气﹐從朝至暮常習不息﹐徐而舒之﹐但令鼻內口吐﹐所謂吐故納新也。

《服气經》曰﹕道者﹐气也。保气則得道﹐得道則長存。神者﹐精也。保精則神明﹐神明則長生。精者﹐血脈之川流﹐守骨之靈神也。精去則骨枯﹐骨枯則死矣。是以爲道務寶其精。從夜半到日中爲生气﹐從日中後至夜半爲死气﹐當以生气時正偃臥﹐瞑目握固﹝握固者﹐如嬰兒﹞扌捲手以四指押大母指也﹞﹐閉气不息﹐於心中數至二百﹐乃口吐气出之。日增息﹐如此身神具﹐五臟安。能閉气至二百五十息﹐華蓋明。華蓋明則耳目聰明﹐舉身無病﹐邪不忓人也。凡行气﹐以鼻內气﹐以口吐气﹐微而引之﹐名曰長息。內气有一﹐吐气有六。內气一者﹐謂吸也﹔吐气六者﹐謂吹﹑呼﹑唏﹑呵﹑噓﹑呬﹐皆出气也。凡人之息﹐一呼一吸﹐元有此數。欲爲長息吐气之法﹐時寒可吹﹐溫可呼﹐委曲治病﹐吹以去熱﹐呼以去風﹐唏以去煩﹐呵以下气﹐噓以散滯﹐呬以解極。凡人極者﹐則多噓呬。道家行气﹐多不欲噓呬。噓呬者長息之心也。此男女俱存法﹐法出於仙經。行气者﹐先除鼻中毛﹐所謂通神之路。若天惡風猛﹑大寒大熱時﹐勿取气。

《明醫論》云﹕疾之所起﹐自生五勞﹐五勞旣用﹐二藏先損﹐心腎受邪﹐腑臟俱病。五勞者﹕一曰志勞﹐二曰思勞﹐三

曰心勞﹐四曰憂勞﹐五曰疲勞。五勞則生六極﹕一曰气極﹐二曰血極﹐三曰筋極﹐四曰骨極﹐五曰精極﹐六曰髓極。六極卽爲七傷﹐七傷故變爲七痛﹐七痛爲病﹐令人邪气多正气少﹐忽忽喜怒悲傷﹐不樂飲食﹐不生肌膚﹐顏色無澤﹐發白枯槁﹐甚者令人得大風偏枯筋縮﹐四肢拘急攣縮﹐百關隔塞﹐羸瘦短气﹐腰腳疼痛。此由早娶﹐用精過差﹐血气不足﹐極勞之所致也。凡病之來﹐不離於五臟﹐事須識相。若不識者﹐勿爲之耳。心藏病者﹐體有冷熱﹐呼吸二气出之﹔肺藏病者﹐胸膈脹滿﹐噓出之﹔脾藏病者﹐體上游風﹤風﹥々﹐身癢疼悶﹐唏气出之。肝藏病者﹐眼疼﹐愁憂不樂﹐呵气出之。已上十二種調气法﹐但常以鼻引气﹐口中吐气﹐當令气聲逐字吹呼噓呵唏呬吐之。若患者依此法﹐皆須恭敬用心爲之﹐無有不差﹐此卽愈病長生要術也。

◎導引按摩

《導引經》云﹕淸旦未起﹐啄齒二七﹐閉目握固﹐漱滿唾﹐三咽气。尋閉而不息﹐自極﹐極乃徐徐出气﹐滿三止。便起﹐狼踞鴟顧﹐左右自搖曳﹐不息﹐自極復三﹐便起下牀﹐握固不息﹐頓踵三還﹐上一手﹐下一手﹐亦不息﹐自極三。又叉手項上﹐左右自了戾﹐不息﹐復三。又伸兩足及叉手前卻﹐自極復三。皆當朝暮爲之﹐能數尢善。平旦以兩掌相摩令熱﹐熨眼三過﹔次又以指按目四﹝此目﹞﹐令人目明。按經云﹕拘魂門﹐制魄戶﹐名曰握固﹐與魂魄安門戶也。此固精明目﹐畱年還魄之法﹐若能終日握之﹐邪气百毒不得入﹝握固法﹕屈大拇指於

四小指下﹐扌已之﹐積習不止﹐卽眼中亦不復開。一說云﹕令人不遭魔魅﹞。

《內解》云﹕一曰精﹐二曰唾﹐三曰淚﹐四曰涕﹐五曰汗﹐六曰溺﹐皆所以損人也﹐但爲損者﹐有輕重耳。人能終日不涕唾﹐隨有漱滿咽之﹐若恆含棗核咽之﹐令人愛气生津液﹐此大要也﹝謂取津液﹐非咽核也﹞。常每旦啄齒三十六通﹐能至三百彌佳﹐令人齒堅不痛。次則以舌漱漏滿口中津液﹐咽之﹐三過止。次摩指少陽令熱﹐以熨目﹐滿二七止﹐令人目明。每旦初起﹐以兩手掩兩耳極﹐上下熱挼之﹐二七止﹐令人耳不聾。次又啄齒漱玉泉三咽﹐縮鼻閉气﹐右手從頭上引左耳二七﹐復以左手從頭上引右耳二七止﹐令人延年不聾。次又引兩鬢髮舉之一七﹐則總取發兩手向上﹐極勢擡上一七﹐令人血气通﹐頭不白。又法摩手令熱﹐以摩面﹐從上至下﹐去邪气﹐令人面上有光彩。又法摩手令熱﹐摩身體﹐從上至下﹐名曰乾浴﹐令人勝風寒﹑時气熱﹑頭痛﹑百病皆除。夜欲臥時﹐常以兩手揩摩身體﹐名曰乾浴﹐辟風邪。峻坐﹐以左手托頭﹐仰﹐右手向上盡勢托﹐以身並手振動三﹐右手托頭振動亦三﹐除人睡悶。平旦日未出前﹐面向南峻坐﹐兩手托褷﹐盡勢振動三﹐令人面有光澤生。平旦起﹐未梳洗前﹐峻坐﹐以左手握右手於左褷上﹐前卻盡熱挼左褷三﹔又以右手握左手於右褷上﹐前卻挼右褷亦三﹔次又兩手向前﹐盡勢推三﹔次又叉兩手向胸前﹐以兩肘向前﹐盡勢三次﹔直引左臂﹐卷曲右臂﹐如挽一斛五斗弓勢﹐盡力爲之﹐右手挽弓勢﹐亦然。次以右手托地﹐左手仰托天﹐盡勢﹐右亦然﹔次捲兩手﹐向前築各三七﹔次捲左手盡勢向背上﹐握指三﹐右手亦如之﹔療背膊臂肘勞气。數爲之﹐彌佳。平旦便轉訖﹐以一長拄杖策腋﹐垂左腳於牀前﹐徐峻﹐盡勢掣左腳五七回﹐右亦如之﹐療腳气疼悶﹐腰腎冷气﹑冷痺及膝冷﹐並

主之。日夕三掣﹐彌佳。勿大飽及忍小便﹐掣如不用拄杖﹐但遣所掣﹐腳不著地﹐手扶一物亦得。晨夕梳頭滿一千梳﹐大去頭風﹐令人發不白。梳訖﹐以鹽花及生麻油搓頭頂上﹐彌佳。如有神明膏搓之﹐甚佳。旦欲梳洗時﹐叩齒一百六十﹐隨有津液便咽之。訖﹐以水漱口﹐又更以鹽末揩齒﹐卽含取微酢淸漿半小合許﹐熟漱。取鹽湯吐洗兩目﹐訖﹐以冷水洗面﹐不得遣冷水入眼中。此法齒得堅淨﹐目明無淚﹐永無軿齒。平旦洗面時漱口訖﹐咽一兩咽冷水﹐令人心明淨﹐去胸臆中熱。

譙國華佗善養性﹐弟子廣陵吳普﹑彭城樊阿授術於佗。佗嘗語普曰﹕人體欲得勞動﹐但不當使極耳。人身常搖動﹐則穀气消﹐血脈流通﹐病不生。譬猶戶樞不朽是也。古之仙者﹐及漢時有道士君倩者﹐爲導引之術﹐作猿經鴟顧﹐引挽腰體﹐動諸關節﹐以求難老也。吾有一術﹐名曰五禽戲﹕一曰虎﹐二曰鹿﹐三曰熊﹐四曰猿﹐五曰鳥﹔亦以除疾﹐兼利手足﹐以常導引。體中不快﹐因起作一禽之戲﹐遣微汗出卽止﹐以粉塗身﹐卽身體輕便﹐腹中思食。吳普行之﹐年九十餘﹐耳目聰明﹐牙齒堅完﹐契食如少壯也。虎戲者﹐四肢距地﹐前三擲﹐卻二擲﹐長引腰﹐乍卻仰天﹐卽返距行﹐前﹑卻各七過也。鹿戲者﹐四肢距地﹐引項反顧﹐左三右二﹐左右伸腳﹐伸縮亦三亦二也。熊戲者﹐正仰﹐以兩手抱膝下﹐舉頭﹐左僻地七﹐右亦七﹐蹲地﹐以手左右托地。猿戲者﹐攀物自懸﹐伸縮身體﹐上下一七﹐以腳拘物自懸﹐左右七﹐手鉤卻立﹐按頭各七。鳥戲者﹐雙立手﹐翹一足﹐伸兩臂﹐揚眉鼓力﹐右二七﹐坐伸腳﹐手挽足距各七﹐縮伸二臂各七也。夫五禽戲法﹐任力爲之﹐以汗出爲度﹐有汗以粉塗身﹐消穀食益﹐除百病﹐能存行之者﹐必得延年。

又有法﹕安坐﹐未食前自按摩﹐以兩手相叉﹐伸臂股﹐導引諸脈﹐勝於湯藥。正坐﹐仰天呼出﹐飲食醉飽之气立消。夏

天爲之﹐令人涼矣。

卷三十三雜修攝部二

◎攝養枕中方──太白山處士孫思邈撰

夫養生繕性﹐其方存於捲者甚眾。其或幽微祕密﹐疑未悟之心。至於澄神內觀﹐遊玄采眞﹐故非小智所及。常思所尋設能及之﹐而志不能守之﹐事不從心﹐術卽不驗。誠由前之誤交切而難遣﹐攝衛之道賒遠而易違﹐是以混然同域﹐絕而不思者也。稽叔夜悟之大得﹐論之未備﹐所以將來志士覽而懼焉。今所撰錄﹐並在要典。事𨿽隱祕﹐皆易知易爲﹐以補斯闕。其學者不違情欲之性﹐而俯仰可從﹔不棄耳目之玩﹐而顧盻可法。旨約而用廣﹐業少而功多。余研核方書﹐蓋亦久矣。搜求祕道﹐略無遺余。自非至妙至神﹐不入玆錄﹔誠信誠效﹐始冠於篇。取其弘益﹐以貽後代。苟非其道﹐愼勿虛傳﹔傳非其人﹐殃及三世。凡著五章爲一卷﹐與我同志者寶而行之云爾。

◎自愼

夫天道盈缺﹐人事多屯。居處屯危﹐不能自愼而能克濟者﹐

天下無之。故養性之士﹐不知自愼之方﹐未足與論養生之道也﹐故以自愼爲首焉。

夫聖人安不忘危﹐恆以憂畏爲本。營無所畏忌﹐則庶事隳壞。《經》曰﹕人不畏威﹐則大威至矣。故以治身者﹐不以憂畏﹐朋友遠之﹔治家者﹐不以憂畏﹐奴僕侮之﹔治國者﹐不以憂畏﹐鄰境侵之﹔治天下者﹐不以憂畏﹐道徳去之。故憂畏者﹐生死之門﹐禮教之主﹐存亡之由﹐禍福之本﹐吉凶之元也。是故仕無憂畏﹐則身名不立﹔農無憂畏﹐則稼穡不滋﹔工無憂畏﹐則規矩不設﹔商無憂畏﹐則貨殖不廣﹔子無憂畏﹐則孝敬不篤﹔父無憂畏﹐則慈愛不著﹔臣無憂畏﹐則勛庸不建﹔君無憂畏﹐則社稷不安。養性者﹐失其憂畏﹐則心亂而不治﹐形躁而不寧﹐神散而气越﹐志蕩而意昏﹐應生者死﹐應死者亡﹐應成者敗﹐應吉者凶。其憂畏者﹐其猶水火不可暫忘也。人無憂畏﹐子弟爲勍敵﹐妻妾爲寇仇。是以太上畏道﹐其次畏物﹐其次畏人﹐其次畏身。故憂於身者不拘於人﹐畏於已者不制於彼﹐愼於小者不懼於大﹐戒於近者不悔於遠。能知此者﹐水行蛟龍不得害﹐陸行虎凶兕不能傷﹐處世謗讟不能加。善知此者﹐萬事畢矣。

夫萬病橫生﹐年命橫夭﹐多由飲食之患。飲食之患﹐過於聲色。聲色可絕之逾年﹐飲食不可廢於一日﹐爲益旣廣﹐爲患亦深。且滋味百品﹐或气勢相伐﹐觸其禁忌﹐更成沈毒。緩者積年而成病﹐急者災患而卒至也。

凡夏至後迄秋分﹐勿食肥膩餅臛之屬。此與酒漿果瓜相妨。或當時不覺卽病﹐入秋節變生多諸暴下﹐皆由涉夏取冷太過﹐飲食不節故也。而或者以病至之日便爲得病之初﹐不知其所由來者漸矣。欲知自愼者﹐當去之於微也。

夫養性者﹐當少思﹑少念﹑少欲﹑少事﹑少語﹑少笑﹑少愁﹑少樂﹑少喜﹑少怒﹑少好﹑少惡﹐行此十二少者﹐養生之

都契也。多思則神殆﹐多念則志散﹐多欲則損智﹐多事則形勞﹐多語則气爭﹐多笑則傷藏﹐多愁則心懾﹐多樂則意溢﹐多喜則忘錯昏亂﹐多怒則百脈不定﹐多好則專迷不理﹐多惡則憔悴無歡。此十二多不除﹐喪生之本也。惟無多無少﹐幾乎道也。故處士少疾﹐遊子多患﹐繁簡之殊也。是故田夫壽﹐膏梁夭﹐嗜欲多少之驗也。故俗人競利﹐道士罕營。夫常人不可無欲﹐又復不可無事﹐但約私心﹐約狂念﹐靖躬損思﹐則漸漸自息耳。

封君達云﹕體欲常勞﹐食欲常少﹔勞勿過極﹐少勿過虛。恆去肥濃﹐節鹹酸﹐減思慮﹐捐喜怒﹐除馳逐﹐愼房室﹐春夏施瀉﹐秋冬閉藏。又魚膾生肉﹐諸腥冷之物﹐此多損人﹐速宜斷之﹐彌大善也。心常念善﹐不欲謀欺詐惡事﹐此大辱神損壽也。

彭祖曰﹕重衣厚褥﹐體不堪苦﹐以致風寒之疾﹔甘味脯臘﹐醉飽饜飫﹐以致疝結之病﹔美色妖麗﹐以致虛損之禍﹔淫聲哀音﹐怡心悅耳﹐以致荒耽之惑﹔馳騁遊觀﹐弋獵原野﹐以致發狂之迷﹔謀得戰勝﹐取亂兼弱﹐以致驕逸之敗。斯蓋聖人戒其失理﹐可不思以自勗也﹖

夫養性之道﹐勿久行﹑久坐﹑久聽﹑久視﹐不彊食﹐不彊飲﹐亦不可憂思愁哀。饑乃食﹐渴乃飲。食止﹐行數百步﹐大益人。夜勿食﹐若食卽行約五里﹐無病損。日夕有所營爲﹐不住爲佳﹐不可至疲極﹐不得大安無所爲也。故曰﹕流水不腐﹐戶樞不蠹。以其勞動不息也。

想爾曰﹝想爾蓋仙人名﹞﹕勿與人爭曲直﹐當減人算壽。若身不寧﹐反舌塞喉﹐嗽漏﹐咽液無數﹐須臾卽愈。道人疾﹐閉目內視﹐使心生火﹐以火燒身﹐燒身令盡﹐存之﹐使精神如仿佛﹐疾卽愈。若有痛處﹐皆存其火燒之﹐祕驗。

◎仙經禁忌

凡甲寅日﹐是屍鬼競亂﹐精神躁穢之日﹐不得與夫妻同席﹑言語﹑面會﹐必當淸淨﹐沐浴不寢﹐警備也。

凡服藥物﹐不欲食蒜﹑石橊﹑豬肝﹑犬肉。

凡服藥﹐勿向北方﹐大忌。

凡亥子日﹐不可唾﹐減損年壽。

凡入山之日﹐未至百步﹐先卻百步﹐足反登山﹐山精不敢犯人。

凡求仙﹐必不用見屍。

又忌三月一日不得與女人同處。

◎仙道忌十敗

一勿好淫﹐二勿爲陰賊凶惡﹐三勿酒醉﹐四勿穢慢不淨﹐五勿食父命本命肉﹐六勿食己本命肉﹐七勿食一切肉﹐八勿食生五辛﹐九勿殺一切昆虫眾生﹐十勿向北大小便﹐仰視三光。

◎仙道十戒

勿以八節日行威刑﹐勿以晦朔日怒﹐勿以六甲日食鱗甲之物﹐勿以三月三日食五臟肉﹑百艸心﹐勿以四月八日殺伐樹木﹐勿以五月五日見血﹐勿以六月六日起土﹐勿以八月四日市附足之物﹐勿以九月九日起牀席﹐勿以八節日雜處。

◎學仙雜忌

若有崇奉六天﹑及事山川魔神者﹐勿居其室﹐勿饗其饌。

右已上忌法﹐天人大戒。或令三魂相嫉﹐七魄流競﹔或胎神所憎﹐三官受惡之時也。若能奉修則爲仙材﹐不奉修失禁﹐則爲傷敗。

夫陰丹內禦房中之術﹐七九朝精吐納之要﹐六一回丹雄雌之法﹐𨿽獲仙名﹐而上淸不以比徳﹔𨿽均至化﹐而太上不以爲髙。未弘至道﹐豈睹玄闥﹖勿親經孕婦女﹐時醑華池﹐酣鬯自樂﹐全眞獨臥。古之養生﹐尢須適意﹐不知祕術﹐詎可怡乎﹖勿抱嬰兒﹐仙家大忌。

夫建志內學﹐養神求仙者﹐常沐浴﹐以致靈气。如學道者﹐每事須令密。泄一言一事﹐趣減一算。一算﹐三日也。

凡咽液者﹐常閉目內視。學道者﹐常當別處一室﹐勿與人雜居﹐著淨衣燒香。

凡書符當北向﹐勿雜用筆硯。

凡耳中忽聞啼呼及雷聲﹑鼓鳴﹐若鼻中聞臭气血腥者﹐並凶兆也。卽燒香﹑沐浴齋戒﹐守三元帝君﹐求乞救護。行陰徳﹐爲人所不能爲﹐行人所不能行﹐則自安矣。

夫喜怒損志﹐哀樂害性﹐榮華惑徳﹐陰陽竭精﹐皆學道之人大忌﹐仙法之所疾也。

夫習眞者﹐都無情欲之感﹐男女之想也。若丹白存於胸中﹐則眞感不應﹐靈女上尊不降。陰气所接﹐永不可以修至道。吾常恨此﹐賴攺之速耳。所以眞道不可以對求﹐要言不可以偶聽愼之哉﹗

◎導引

常以兩手摩拭一面上﹐令人有光澤﹐斑皺不生。行之五年﹐色如少女。摩之令二七而止。臥起﹐平气正坐﹐先叉手掩項﹐目向南視﹐上使項與手爭﹐爲之三四。使人精和﹐血脈流通﹐風气不入﹐行之不病。又屈動身體﹐四極反張側掣﹐宣搖百關﹐爲之各三。

又臥起﹐先以手內著厚帛﹐拭項中四面及耳後周匝﹐熱﹐溫溫如也。順發摩頂良久﹐摩兩手以治面目﹐久久令人目自明﹐邪气不幹。都畢﹐咽液三十過﹐導內液咽之。又欲數按耳左右﹐令無數﹐令耳不聾﹐鼻不塞。

常以生气時咽液二七過﹐按體所痛處。每坐常閉目內視﹐存見五藏六腑﹐久久自得分明了了。

常以手中指按目近鼻兩眥﹝兩眥﹐目睛明也﹞﹐閉气爲之﹐气通乃止。周而復始行之﹐周視萬里。

常以手按兩眉後小穴中﹝此處﹐目之通气者也﹞﹐三九過。又以手心及指摩兩目及顙上﹐又以手旋耳各三十過﹐皆無數時節也。畢﹐以手逆乘額上三九過﹐從眉中始﹐乃上行入髮際中。

常行之﹐勿語其狀﹐久而上仙。修之時﹐皆勿犯華蓋﹝華蓋﹐眉也﹞。

◎行气

凡欲求仙﹐大法有三﹕保精﹐引气﹐服餌。凡此三事﹐亦階淺至深﹐不遇至人﹐不涉勤苦﹐亦不可卒知之也。然保精之術﹐列敍百數﹔服餌之方﹐略有千種﹐皆以勤勞不彊爲務。故行气可以治百病﹐可以去瘟疫﹐可以禁蛇獸﹐可以止瘡血﹐可以居水中﹐可以辟饑渴﹐可以延年命。其大要者﹐胎息而已。胎息者﹐不復以口鼻噓吸﹐如在胞胎之中﹐則道成矣。

夫善用气者﹐噓水﹐水爲逆流﹔噓火﹐火爲滅炎﹔噓虎豹﹐虎豹爲之伏匿﹔噓瘡血﹐瘡血則止。聞有毒虫所中﹐𨿽不見其人﹐便遙爲噓咒我手﹐男左女右﹐彼𨿽百里之外﹐皆愈矣。又中毒卒病﹐但吞三九。九當作九之气﹐亦登時善也。但人性多躁﹐少能安靜﹐所以修道難成。

凡行气之道﹐其法當在密室閉戶﹐安牀暖席﹐枕髙二寸半。正身偃臥﹐瞑目閉气﹐自止於胸膈﹐以鴻毛著鼻上﹐毛不動﹐經三百息﹐耳無所聞﹐目無所見﹐心無所思﹐當以漸除之耳。若食生冷﹑五辛﹑魚肉及喜怒憂恚而引气者﹐非止無益﹐更增气病﹐上气放逆也。不能閉之﹐卽稍學之。初起三息﹑五息﹑七息﹑九息而一舒气﹐更噏之。能十二息气﹐是小通也。百二十息不舒气﹐是大通也。此治身之大要也。常以夜半之後生气時閉气﹐以心中數數﹐令耳不聞﹐恐有誤亂﹐以手下壽﹐能至於千﹐卽去仙不遠矣。

凡吐气﹐令人多出少﹐入恆以鼻入口吐。若天大霧﹑惡風﹑猛寒﹐勿行气﹐但閉之﹐爲要妙也。

彭祖曰﹕至道不煩﹐但不思念一切﹐則心常不勞。又復導引﹑行气﹑胎息﹐眞爾可得千歲。更服金丹大藥﹐可以畢天不朽。淸齋休糧﹐存日月在口中﹐晝存日﹐夜存月﹐令大如環﹐日赤色﹐有紫光九芒﹐月黃色﹐有白光十芒﹐存咽服光芒之液﹐常密行之無數。若修存之時﹐恆令日月還面明堂中﹐日在左﹐月在右﹐令二景與目瞳合﹐气相通也。所以倚運生精﹐理利魂神﹐六丁奉侍﹐天兵衛護﹐此眞道也。凡夜行及眠臥心有恐者﹐存日月還入明堂中﹐須臾百邪自滅﹐山居恆爾。凡月五日夜半﹐存日象在心中﹐日從口入﹐使照一身之內﹐與日共光相合會。當覺心腹霞光映照。畢﹐咽液九徧。到十五日﹑二十五日﹐亦如是。自得百關通暢﹐面有玉光。又男服日象﹐女服月象﹐一日勿廢﹐使人聰明朗徹﹐五臟生華。

◎守一

夫守一之道﹐眉中卻行一寸爲明堂﹐二寸爲洞房﹐三寸爲上丹田。中丹田者﹐心也。下丹田者﹐臍下一寸二分是也。一一有服色姓名﹝出《黃庭經》中﹞﹐男子長九分﹐女子長六分。

昔黃帝到峨嵋山﹐見皇人於玉堂中。帝請問眞一之道﹐皇人曰﹕長生飛仙﹐則惟金丹﹔守形卻老﹐則獨眞一。故仙重焉。凡諸思存﹐乃有千數﹐以自衛率多﹐煩雜勞人﹐若知守一之道﹐則一切不須也。

仙師曰﹕凡服金丹大藥﹐𨿽未去世﹐百邪不敢近人。若服

艸木小藥﹐餌八石﹐適可除病延年﹐不足以禳外禍﹐或爲百鬼所枉﹐或爲太山橫召﹐或爲山神所輕﹐或爲精魅所侵。惟有眞一﹐可以一切不畏也﹝守一法﹐具在《皇人守一經》中﹞。

◎太淸存神煉气五時七候訣

夫身爲神气﹐爲窟宅。神气若存﹐身康力健﹔神气若散﹐身乃謝焉。若欲存身﹐先安神气。卽气爲神母﹐神爲气子。神气若具﹐長生不死。若欲安神﹐須煉元气。气在身內﹐神安气海﹔气海充盈﹐心安神定。若神气不散﹐身心凝靜﹐靜至定俱﹐身存年永﹐常住道元﹐自然成聖。气通神境﹐神通性慧﹐命注身存﹐合於眞性。日月齋齡﹐道成究竟。依銘煉气﹐欲學此術﹐先須絕粒﹐安心气海﹐存神丹田﹐攝心淨慮。气海若俱﹐自然飽矣。專心修者﹐百日小成﹐三年大成。初入五時﹐後通七候﹐神靈變化﹐出沒自存﹐峭壁千里﹐去住無礙﹐炁若不散﹐卽气海充盈﹐神靜丹田﹐身心永固﹐自然回顏駐色﹐變體成仙﹐隱顯自由﹐通靈百變﹐名曰度世﹐號曰眞人﹐天地齊年﹐日月同壽。此法不服气﹐不咽津﹐不辛苦﹐要喫但喫﹐須休卽休﹐自在自由﹐無礙五時七候﹐入胎定觀耳。

◎五時

第一時﹐心動多靜少﹐思緣萬境﹐取捨無常﹐念慮度量﹐

猶如野馬﹐常人心也。

第二時﹐心靜少動多﹐攝動入心﹐而心散逸﹐難可制伏﹐攝之動策﹐進道之始。

第三時﹐心動靜相半﹐心靜似攝﹐未能常靜﹐靜散相半﹐用心勤策﹐漸見調熟。

第四時﹐心靜多動少﹐攝心漸熟﹐動卽攝之﹐專注一境﹐失而遽得。

第五時﹐心一向純靜﹐有事觸亦不動﹐由攝心熟﹐堅固準定矣。

從此已後﹐處顯而入七候﹐任運自得﹐非關作矣。

◎七候

第一候﹐宿疾並銷﹐身輕心暢﹐停心在內﹐神靜气安﹐四大適然﹐六情沈寂﹐心安玄竟﹐抱一守中﹐喜悅日新﹐名爲得道。

第二候﹐超過常限﹐色返童顏﹐形悅心安﹐通靈徹視。移居別郡﹐揀地而安﹐鄰里之人﹐勿令舊識。

第三候﹐延年千載﹐名曰仙人。遊諸名山﹐飛行自在﹐靑童侍衛﹐玉女歌揚﹐騰躡煙霞﹐采云捧足。

第四候﹐煉身成气﹐气繞身光﹐名曰眞人。存亡自在﹐光明自照﹐晝夜常明﹐遊諸洞宮﹐諸仙侍立。

第五候﹐煉气爲神﹐名曰神人。變通自在﹐作用無窮﹐力動乾坤﹐移山竭海。

第六候﹐煉神合色﹐名曰至人。神旣通靈﹐色形不定﹐對

機施化﹐應物現形。

第七候﹐髙超物外﹐迥出常倫﹐大道玉皇﹐共居靈境﹐賢聖集會﹐弘演至眞﹐造化通靈﹐物無不達。修行至此﹐方到道源﹐萬行休停﹐名曰究竟。

今時之人﹐學道日淺﹐曾無一候﹐何得通靈﹖但守愚情﹐保持穢質﹐四時遷運﹐形委色衰﹐體謝歸空﹐稱爲得道﹐謬矣﹗此胎息定觀﹐乃是畱神駐形﹐眞元祖師相傳至此。最初眞人傳此術﹐術在口訣﹐凡書在文﹐有徳志人方遇此法﹐細詳畱意﹐必獲無疑﹐賢智之人﹐逢斯聖文矣。

卷三十四雜修攝部三

◎太淸導引養生經﹝凡十二事﹞

赤松子者﹐神農時雨師﹐能隨風上下﹐至髙辛氏時猶存。導引術云﹕導引除百病﹐延年益壽。

朝起布席東向爲之﹐息極乃止。不能息極﹐五通止。此自當日日習之﹐久久知益。

常以兩手叉頭上﹐挽至地﹐五噏五息﹐止脹气。

又側臥﹐左肘肘地﹐極﹐掩左手腦﹐復以右手肘肘地﹐極﹐掩右手腦﹐五息止﹐引筋骨。

以兩手據右膝上﹐至腰胯﹐起頭﹐五息止﹐引腰气。右手據腰左膝﹑右手極上引﹐復以左手據腰右膝﹐左手極上引﹐皆五息止﹐引心腹气。

左手據腰﹐右手極上引﹐復以右手據腰﹐左手極上引﹐五息止﹐引腹中气。

叉手胸脇前﹐左右搖頭不息﹐自極止﹐引面耳﹐邪气不復得入。

兩手支腰下﹐左右自搖﹐自極止﹐通血脈。

兩手相叉﹐極左右﹐引肩中气。

兩手相叉﹐反於頭上﹐左右自調﹐引肺﹑肝中气。

兩手叉胸前﹐左右極﹐引除皮膚中煩气。

兩手相叉﹐左右舉肩﹐引皮膚气。

正立﹐左右搖兩褷﹐引腳气。

◎寧先生導引養生法﹝跂蟆龜鱉等气法附﹞

寧先生者﹐黃帝時人也。爲陶正﹐能積火自燒﹐而隨煙上下﹐衣裳不灼。

先生曰﹕夫欲導引行气﹐以除百病﹐令年不老者﹐常心念一﹐以還丹田。夫生人者丹﹐救人者還。全則延年﹐丹去屍存乃夭。所以導引者﹐令人肢體骨節中諸邪气皆去﹐正气存處。有能精誠勤習理行之﹐動作言語之間﹐晝夜行之﹐骨節堅彊﹐以愈百病。若卒得中風﹐病固﹐釐鑰不隨﹐耳聾不聞﹐頭眩癲疾﹐咳逆上气﹐腰脊苦痛﹐皆可按圖視像﹐於其疾所在﹐行气導引﹐以意排除去之。行气者則可補於中﹐導引者則可治於四肢﹐自然之道。但能勤行﹐與天地相保。

鮮發東向﹐握固不息一通﹐舉手左右導引﹐手掩兩耳﹐令發黑不白。

東向坐﹐不息再通﹐以兩手中指口唾之﹐二七相摩﹐拭目﹐令人目明。

東向坐﹐不息三通﹐手撚鼻兩孔﹐治鼻宿息肉﹐愈。

東向坐﹐不息四通﹐琢齒無數﹔伏前側坐﹐不息六通﹐愈耳聾目眩。還坐﹐不息七通﹐愈胸中痛咳。

抱兩膝﹐自企於地﹐不息八通﹐愈胸以上至頭耳目咽鼻疾。

去枕﹐握固不息﹐企於地﹐不息九通﹐東首﹐令人气﹐上

下通徹。鼻內气﹐愈羸弱﹐不能從陰陽法﹐大陰霧勿行之。

◎蝦蟆行气法

正坐﹐自動搖臂﹐不息十二通﹐愈勞及水气。

左右側臥﹐不息十二通﹐治痰飲不消。右有飲病﹐右側臥﹔左有飲病﹐左側臥。有不消者﹐以气排之。日初出﹑日中﹑日入時﹐向日正立﹐不息九通﹐仰頭吸日精光﹐九咽之﹐益精百倍。若入火﹐垂兩臂﹐不息﹐卽不傷。

又法﹐面南方蹲踞﹐以兩手從膝中入﹐掌﹑足五指令內曲﹐利腰尻完﹐治淋遺溺愈。

箕踞﹐交兩腳﹐手內並腳中﹐又叉兩手﹐極引之﹐愈寐中精气不泄矣。兩手交義順下﹐自極﹐致肺气﹐治暴气咳。

舉右手﹐展左手﹐坐﹐以右腳上掩左腳﹐愈尻完痛。

舉手交頸上﹐相握自極﹐治脇下痛。

舒左手﹐以右手在下握左手拇指﹐自極﹔舒右手﹐以左手在下握右手拇指﹐自極﹐皆治骨節酸疼。

掩兩腳﹐兩手指著足五指上﹐愈腰折不能低。若血久瘀﹐爲之愈佳。豎足五指﹐愈腰胸痛﹐不能反顧頸痛。

以右手從頭上來下﹐又挽下手﹐愈頸不能反顧視。

坐地﹐掩左手﹐以右手指搭肩挽之﹐傾側﹐愈腰膝及小便不通。

◎龜鱉等气法

龜鱉行气﹐以衣覆口鼻﹐不息九通﹐正臥﹐微微鼻出內气﹐愈塞不通。反兩手據膝上﹐仰頭像鱉取气﹐致元气至丹田﹐治腰脊不知痛。手大拇指急撚鼻孔﹐不息﹐卽气上行﹐致泥丸腦中﹐令陰陽從﹐數至不倦。以左手急捉發﹐右手還項中﹐所謂血脈气各流其根﹐閉巨陽之气﹐使陰不溢﹐信明皆利陰陽之道也。

正坐﹐以兩手交背後﹐名曰帶縛﹐愈不能大便﹐利腹﹐愈虛贏。

坐地﹐以兩手交叉﹐又其下﹐愈陰滿。

以兩手捉繩﹐轆轤倒懸﹐令腳反在其上﹐愈頭眩風癲。

以兩手牽﹐反著背上﹐挽繩自懸中﹐愈不專精﹐食不得下。

以一手上牽繩﹐下手自持腳﹐愈尻久痔。

坐地﹐直舒兩腳﹐以兩手叉挽兩足﹐自極﹐愈腸不能受食﹐吐逆。

東向坐﹐仰頭﹐不息﹐五息五通﹐以舌撩口中沫滿二七﹐咽﹐愈口漧苦。

雁行气﹐低頭﹐倚臂﹐不息十二通﹐以意排畱飲宿食﹐從下部出﹐息愈。

龍行气﹐低頭下視﹐不息十二通﹐愈風疥惡瘡熱﹐不能入咽。可候病者以向陽明仰臥﹐以手摩腹至足﹐以手持引足﹐低臂十二﹐不息十二通﹐愈腳足溫痺不任行﹐腰脊痛。

以兩手著項相叉﹐治毒不愈﹐腹中大气卽吐之。

◎噏月精法

噏月精﹐凡月初出時﹑月中時﹑月入時﹐向月正立﹐不息八通﹐仰頭噏月精八咽之﹐令陰气長﹐婦人噏之﹐陰精益盛﹐子道通。

凡入水﹐舉兩手臂﹐不息﹐沒。

面向北方﹐箕踞﹐以手挽足五指﹐愈伏兔痿﹑尻筋急。

箕踞﹐以兩手從曲腳入據地﹐曲腳加其手﹐舉尻﹐其可用行气﹐愈淋瀝乳痛。

舉腳﹐交叉項﹐以兩手據地﹐舉尻﹐持任息極﹐交腳項上﹐愈腹中愁滿﹐去三虫﹐利五臟。

蹲踞﹐以兩手舉足蹲極橫﹐治气沖﹑腫痛﹑寒疾。

致腎气法﹕蹲踞﹐以兩手舉足五指﹐低頭自極﹐則五臟气總至﹐治耳不聞﹑目不明﹐久爲之﹐則令人發白復黑。

◎彭祖導引法﹝凡十事﹞

彭祖者﹐殷大夫﹐歷夏至商﹐比年七百﹐常食桂得道。導引法云﹕導引除百病﹐延年益壽要術也。

凡十節﹐五十息﹔五通﹐二百五十息。欲爲之﹐常於夜半至雞鳴﹐平旦爲之。禁飽食沐浴。

一﹑凡解衣被﹐臥﹐伸腰﹐瞑少時﹐五息止﹐引腎气﹐去

﹤疒肖﹥渴﹐利陰陽。

二﹑挽兩足指﹐五息止。引腹中气﹐去疝瘕﹐利九竅。

三﹑仰兩足指﹐五息止。引腹脊痺﹑偏枯﹐令人耳聰。

四﹑兩足相向﹐五息止。引心肺﹐去咳逆上气。

五﹑踵內相向﹐五息止。除五絡之气﹐利腸胃﹐去邪气。

六﹑掩左脛﹐屈右膝內厭之﹐五息止。引肺气﹐去風虛﹐令人目明。

七﹑張腳兩足指﹐五息止。令人不轉筋。

八﹑仰臥﹐兩手牽膝置心上﹐五息止。愈腰痛。

九﹑外轉兩足﹐十通止。治諸勞。

十﹑解發東向坐﹐握固﹐不息一通﹐舉手左右導引﹐以手掩兩耳﹐以指掐兩脈邊五通﹐令人目明﹑發黑不白﹐治頭風。

◎王子喬導引法﹝凡三十四事﹞

王子喬八神導引法﹐延年益壽除百病。導引法曰﹕枕當髙四寸﹐足相去各五寸半﹐去身各三寸。解衣披髮﹐正偃臥﹐勿有所念﹐定意﹐乃以鼻徐內气﹐以口出之﹐各致其藏所﹐竟而復始。欲休﹐先極之而止。勿彊長息﹐久習乃自長矣。气之往來﹐勿令耳聞﹐鼻無知。微而專之﹐長遂推之﹐伏兔股胻﹐以省爲貴。若存若亡﹐爲之百動﹐腹鳴气﹐有外聲﹐足則溫﹐成功之士何疾而已。喉嚨如白銀環一﹐十重﹐系膺﹐下去得肺。肺色白澤﹐前兩葉髙﹐後兩葉卑。心系其下﹐上大下銳﹐大率赤如茄華未拆﹐倒懸著肺下也。肝又系其下﹐色正靑﹐如鳧翁頭也﹐六葉抱胃﹐前兩葉髙﹐後四葉卑。膽系其下﹐如綠綈囊。

脾在中央﹐亦抱胃﹐正黃如金鑠也。腎如兩伏鼠﹐挾脊﹐直齊肘而居﹐欲得其居髙也﹐其色正黑﹐肥肪絡之﹐白黑昭然。胃如素囊﹐念其屈折右曲﹐無污穢之患。肝藏魂肺藏魄﹐心藏神﹐脾藏意﹐腎藏志﹐此名曰神捨。神捨修則百脈調﹐邪病無所居矣。小腸者﹐長九尺﹐法九州。﹝一云九土。小腸者長二丈四尺。﹞

諸欲導引﹐虛者閉目﹐實者開目﹐以所苦行气不用﹐第七息止﹐徐徐往來﹐度二百步所﹐卻坐﹐小咽气五六。不差復如法引﹐以愈爲效。諸有所苦﹐正偃臥﹐被髮如法﹐徐以口內气塡腹﹐自極﹐息欲絕﹐徐以鼻出气數十所。虛者補之﹐實者瀉之。閉口溫气﹐咽之三十過﹐候腹中轉鳴乃止。往來二百步﹐不愈復爲之。病在喉中﹑胸中者﹐枕髙七寸﹔病在心下者﹐枕髙四寸﹔病在臍下者﹐去枕。以口出气﹐鼻內气者﹐名曰補﹐閉口溫炁咽之者﹐名曰瀉。閉气治諸病法﹐欲引頭病者﹐仰頭﹔欲引腰腳病者﹐仰足十指﹔欲引胸中病﹐者挽足十指﹔引臂病者﹐掩臂﹔欲去腹中寒熱諸所不快﹐若中寒身熱﹐皆閉气張腹﹐欲息者﹐徐以鼻息﹐已復爲﹐至愈乃止。

一﹑平坐﹐生腰腳﹐兩臂覆手據地﹐口徐吐气﹐以鼻內之﹐除胸中﹑肺中痛﹐咽气令溫﹐閉目也。

二﹑端坐﹐生腰﹐以鼻內气﹐閉之﹐自前後搖頭各三十。除頭虛空耗。轉地﹐閉目搖之。

三﹑左脇側臥﹐以口吐气﹐以鼻內之。除積聚﹑心下不便。

四﹑端坐﹐生腰﹐徐以鼻內炁﹐以右手持鼻。除目昏﹑淚若出﹐去鼻中息肉﹐耳聾亦除。傷寒頭痛洗洗﹐皆當以汗出爲度。

五﹑正偃臥﹐以口徐出气﹐以鼻內之﹐除裏急。飽食後小咽﹐咽气數十令溫。若气寒者﹐使人漧嘔腹痛﹐從鼻內气七十

咽﹐卽大塡腹內。

六﹑右脇側臥﹐以鼻內气﹐以口小吐气數十﹐兩手相摩熱以摩腹﹐令其气下出之﹐除脇皮膚痛。七息止。

七﹑端坐﹐生腰﹐直上展兩臂﹐仰兩手掌﹐以鼻內气﹐閉之自極﹐七息﹐名曰蜀王臺。除脇下積聚。

八﹑覆臥﹐去枕﹐立兩足﹐以鼻內气四四所﹐復以鼻出之﹐極﹐令微气入鼻中﹐勿令鼻知。除身中熱背痛。

九﹑端坐﹐生腰﹐舉左手﹐仰其掌﹐卻右手﹐除兩臂背痛結气。

十﹑端坐﹐兩手相叉﹐抱膝﹐閉气﹐鼓腹二七或三七﹐气滿卽吐﹐候气皆通暢﹐行之十年﹐老有少容。

十一﹑端坐﹐生腰﹐左右傾側﹐閉目﹐以鼻內气﹐除頭風﹐自極﹐七息止。

十二﹑若腹中滿﹐飲食飽﹐坐﹐生腰﹐以鼻內气數十﹐以便爲故﹐不便復爲之﹐有寒气﹐腹中不安﹐亦行之。

十三﹑端坐﹐使兩手如張弓滿射。可治四肢煩悶﹑背急﹐每日或時爲之佳。

十四﹑端坐﹐生腰﹐舉右手﹐仰掌﹐以左手承左脇﹐以鼻內气﹐自極﹐七息。除胃寒食不變﹐則愈。

十五﹑端坐﹐生腰﹐舉左手﹐仰掌﹐以右手承右脇﹐以鼻內气﹐自極﹐七息。除瘀血﹑結气等。

十六﹑兩手卻據﹐仰頭﹐自以鼻內气﹐因而咽之數十。除熱﹑身中傷死肌肉等。

十七﹑正偃臥﹐端展足臂﹐以鼻內气﹐自極﹐七息﹐搖足三十而止﹐除胸足中寒﹑周身痺﹑厥逆﹑嗽。

十八﹑偃臥﹐屈膝﹐令兩膝頭內向相對﹐手翻兩足﹐生腰﹐以鼻內气﹐自極七息﹐除痺疼﹑熱痛﹑兩褷不隨。

十九﹑覺身體昏沈不通暢﹐卽導引。兩手抱頭﹐宛轉上下﹐名爲開脇。

二十﹑踞伸右腳﹐兩手抱左膝頭﹐生腰﹐以鼻內气自極﹐七息。除難屈伸拜起﹐褷中痛。一本云﹐除風目晦耳聾。

二十一﹑踞伸左足﹐兩手抱右膝生腰﹐以鼻內气自極七息﹐展左足著外﹐除難屈伸拜起褷中疼。

二十二﹑正偃臥﹐直兩足﹐兩手撚胞所在﹐令赤如油囊裏丹﹐除陰下濕﹐小便難頹﹐小腹重﹐不便。腹中熱﹐但口出气﹐鼻內之﹐數十﹐不須小咽气。卽腹中不熱者﹐七息已﹐溫气﹐咽之十所。

二十三﹑踞﹐兩手抱兩膝頭﹐以鼻內气﹐自極﹐七息。除腰痺﹑背疼。

二十四﹑覆臥﹐傍視兩踵﹐生腰﹐以鼻內气﹐自極﹐七息。除腳中弦痛﹑轉筋﹑腳酸疼。

二十五段闕。

二十六﹑偃臥﹐展兩褷兩手兩踵相向﹐亦鼻內气﹐自極﹐七息。除死肌不仁足褷寒。

二十七﹑偃臥﹐展兩手﹐兩褷﹑左膀﹝一本作停字﹞兩足踵﹐以鼻內气﹐自極﹐七息。除胃中食若嘔。

二十八﹑踞﹐生腰﹐以兩手引兩踵﹐以鼻內气﹐自極﹐七息﹐布兩膝頭﹐除痺﹐嘔逆。

二十九﹑偃臥﹐展兩腳﹐兩手﹐仰足指﹐以鼻內气﹐自極﹐七息。除腹中弦急切痛。

三十﹑偃臥﹐左足踵拘右足拇指﹐以鼻內气﹐自極﹐七息。除厥疾。人腳錯踵﹐不拘拇指﹐依文用之。

三十一﹑偃臥﹐以右足踵拘左足拇指﹐以鼻內气﹐自極﹐七息。除周身痺。

三十二﹑病在左﹐端坐﹐生腰﹐右視目﹐以鼻徐內气﹐極而吐之﹐數十一止﹐所閉目﹐目上入。

三十三﹑病在心下若積聚﹐端坐﹐生腰﹐向日仰頭﹐徐以鼻內气﹐因而咽之﹐三十所而止﹐開目作。

三十四﹑病在右﹐端坐﹐生腰﹐右視目﹐以鼻徐內气而咽之﹐數十止。

◎導引雜說

《文選江賦》云﹕噏翠霞。此謂導引服气﹐稍與枕中相類﹐俱用之。兩手相捉﹐細捩﹐如洗手法。兩手相叉﹐翻覆向胸前﹐如挽三石弓力﹐左右同。兩手相重﹐共按髀﹐徐徐捩身﹐以返捶背上十度﹐作拳向後築十度﹐大坐偏倚﹐如排山﹐如托千斤石﹐上下數度。兩手抱頭﹐宛轉褷上。兩手據地﹐縮身曲脊三度。兩手相叉﹐以腳蹋中立地﹐反拗三舉﹐起立﹐以腳前後踏空﹐大坐﹐伸腳﹐以手勾腳指。

右導引之法﹐深能益人延年﹐與調气相須﹐令血脈通﹐除百病﹐宜好將息﹐勿令至大汗﹐能通伏气﹐行之甚佳。

又導引法在枕中卷﹐與此導引消息﹐並宜相參作之﹐大佳。

諸服气要法並忌觸雜錄﹐如能服之﹐便成眞人。忌陰寒雨霧熱等邪气﹐不可輒服也。危執閉破除此等日﹐亦不可服。

凡日午已後﹐夜半已前﹐名爲死气﹐不可服也。惟酉時气可服﹐爲日近明淨﹐不爲死气﹐加可服耳。

凡服气﹐取子午卯酉時服是也。如冬月子時﹐气不可服也﹐爲寒﹔如夏月午時﹐气不可服﹐爲熱。仍須以意消息﹐大略若

是。如腹中大冷﹐取近日气及日午气是。如腹中大熱﹐服夜半气及平旦气。如冬寒﹐卽於一小淨室中生炭火暖之﹐服卽腹中和﹐如夏極熱時﹐取月中气服﹐卽涼大冷。

每欲服气﹐常取體中安隱﹐消息得所。如安隱時﹐不住消息耳。消息住﹐先舒手展足﹐按捺支節﹐舉腳跟向上﹐左右展足﹐長出气三兩度﹐心念病處﹐隨气出﹐病遂盡矣。如服气之時胸中悶﹐微微細吐之﹐悶定則掩口﹐勿盡﹐盡則復吸入﹐凡服气﹐入及出吐﹐皆須微微﹐吹綿不動﹐是其常候也。如入气太急﹐勿令自耳聞﹐則驚五神﹐招其損也。如出气太急﹐令自耳聞﹐亦然。如後腹內熱及時節熱﹐出入气太急﹐轉轉增熱則盛也。如服冷及時寒﹐出入太急﹐令自耳聞﹐亦增冷甚也。

初入气之時﹐善將息﹐以飽爲度。若飽後﹐卽左右拓﹐更開托﹐左右捩及蹴空各三度﹐然後咳嗽耳。拔發﹐摩面﹐轉腰﹐令四肢節﹑皮肉﹑骨髓﹑頭面貫徹﹐腹中卽空。如前服之取飽﹐更不須動作耳﹐自然安泰也。

◎神炁養形說

混元旣分﹐天地得位。人與萬物﹐各分一气而成形。動者稟乎天﹐靜者法乎地。天地之間﹐最靈者人。能養人之形者﹐惟气與神。神者﹐妙萬物而爲言﹔气者﹐借沖虛以爲用。至人之言﹐莫先乎气﹔至人之用﹐莫妙乎神。我先生得至人之道﹐見生死之機﹐常味於無味﹐用於無用﹐爲於無爲﹐事於無事。知神气可以畱形﹐故守虛無以養神气﹔知窈冥可以致信﹐故入窈冥而觀至精。則天地之間﹐其猶橐龠乎﹗至人之不死﹐其猶

谷神乎﹗先生曰﹕虛無之中﹐有物謂之神﹐窈冥之中﹐有物謂之气。气者﹐結虛無以成妙。故大洞眞人曰﹕三月內視﹐注心一神﹐則靈光化生﹐纏綿五臟﹐其理明矣﹗且气者﹐神之母﹔神者﹐气之子。欲致其子﹐先修其母。若神不受味於气﹐則气無以通靈。子不求食於母﹐則母無以致和。《道經》曰「旣得其母﹐以知其子﹔旣知其子﹐復守其母。」《東華玉書》云「毋繁子長﹐流心安寧。」此皆謂修眞之要言也。加以耳目者﹐神之戶。《道經》曰「專气致柔﹐能如嬰兒乎﹖」《黃庭經》曰「仙人道士非有神﹐積精所致和專仁。」正謂此也。後來學者﹐或納四時五芽之气﹐或服引七宿二景之精﹐握固以象胎形﹐閉气以爲胎息﹐殊乖眞人之妙旨﹐蓋是古來之末事。如此之徒﹐濁亂元气﹐尢損於形神。夫至人以心遊於恬淡﹐飲漱於玄泉﹐胎息於無味﹐則神光內照﹐五气生靈﹐自然有紫煙上浮﹐玉彩交映。敬傳先生之旨﹐化白爲朱﹐積精成形﹐口銜靈芝﹐降於形中﹐是謂眞仙之術﹐守中抱一﹐抱一勿失﹐與天地齊畢矣。

◎將攝保命篇

夫人稟二儀之气﹐成四大之形﹐愚智貴賤則別﹐好養貪生不異。貧迫者﹐力微而不達﹔富貴者﹐侮傲而難持﹔性愚者﹐未悟於全生﹔識智者﹐或先於名利﹔自非至眞之士﹐何能保養生之理哉﹗其有輕薄之倫﹐亦有矯情膋俗﹐口誦其事﹐行已違之。設能行者﹐不諭晦朔﹐卽希長壽﹐此亦難矣。是以達人知富貴之驕傲﹐故屈迹而下人﹔知名利之敗身﹐故割情而去欲﹔

知酒色之傷命﹐故量事而撙節﹔知喜怒之損性﹐故豁情以寬心﹔知思慮之銷神﹐故損情而內守﹔知語煩之侵气﹐故閉口而忘言﹔知哀樂之損壽﹐故抑之而不有﹔知情欲之竊命﹐故忍之而不爲。若加之寒溫適時﹐起居有節﹐滋味無爽﹐調息有方﹐積气補於泥丸﹐魂魄守藏﹐和神保气﹐吐故納新﹐嗜欲無以干其心﹐邪淫不能惑其性﹐此則持身之上品﹐安有不延年者哉﹗

卷三十五雜修攝部四

◎明補

凡質气礙﹐皆是妄想而所爲﹐並由想效也。想成卽變化無常﹐捨想則庶事空寂。以其取煉力﹐毛孔開流﹐所以須隨而補之。其補之法﹐還舒腳手而臥息﹐想項上有酥園﹐融流注心﹐周徧四肢﹔又想身臥酥乳池中﹐心以澡沐﹐久爲令人皮膚光澤。旣取气煉補訖﹐欲起出行﹐體上有汗﹐當須少米粉摩﹐令汗﹑解燥﹐然後始得見風日﹐不然傷人。凡數章﹐是一時間所作法耳﹐恐後難曉﹐是以依序別勒成章焉。

◎禁忌

夫鹽能益腎﹐欲能傷肺﹐故須忌之。唼之取味﹐欲令人衰﹐故須禁之。夫因欲以生﹐因欲以死﹐譬於桃蹊李逕﹐紫帶紅葩﹐遇風而開﹐遇風而落。但人以身爲國也﹐神爲君也﹐精爲臣也﹐气爲民也。當須眾戴元後﹐本固邦寧﹐君臣康彊﹐所以治也。夫气化爲精﹐精化爲神﹐神化爲嬰兒﹐故男女媾精﹐所以化生

人形。若能蓄精﹐便得自育。夫育精爲血脈之泉源﹐骨髓之靈衝﹐五臟傷而筋骨枯﹐卽魂魄不守矣﹐特宜愼焉。猶恐欲性熾隆﹐陶染難割﹐𨿽自彊抑﹐尙恐夢交﹐當須修習靜觀﹐以防遏之﹐是謂不死之道﹐還精補腦﹐延齡能益﹐名上仙籍﹐王母內傳﹐若能終竟不唾淚者﹐亦可含一棗﹐唼咽津液也。

◎方便

凡人之心﹐或迷不悟﹐故須方便﹐示以理矣。假令童子旣獲妙術﹐乃趨而出﹐遇搏公子﹐因而問之曰﹕子免於八難乎﹖何以學道﹖對曰﹕何謂八難﹖曰﹕不廢道心﹐一難﹔不就明師﹐二難﹔不托閒居﹐三難﹔不捨世務﹐四難﹔不割恩愛﹐五難﹔不棄利欲﹐六難﹔不除喜怒﹐七難﹔不斷色欲﹐八難。童子曰﹕僕無此累矣﹗公子曰﹕凡人所患﹐皆多以气爲主。或有背气﹑腳气﹑疰癖等﹐皆以气爲根。今子乃咽气於腹中﹐能不爲病乎﹖童子曰﹕鄙哉﹐言乎﹗良可哀耳。夫气起於太極﹐超乎萬象之外﹐應淸明以出入﹐佇神機以捲舒﹐澄淺碧於髙天﹐淡輕紅於落日。不幹雲雨﹐不犯塵埃﹐沈淸漢而淨漪瀾﹐度危弦而蓄哀韻。呼吸玄牝之門﹐澡雪希夷之域﹐載營魄﹐修谷神﹐去三尸﹐消百病者﹐此乃淸冷調和有道之气﹐故能生成靈命焉。至如起於空隙之間﹐因於燥濕之處﹐隨腥臊之穢饌﹐逐徭役之奔喘﹐伺宴息之失序﹐俟劑和之乖宜﹐結淟冫忍而不敬﹐積勃郁而遂畱﹐時結嗇於胸鬲﹐或煩疼於骨髓﹐久而不消﹐將傾大漸﹐所謂垢濁沈溺之死气也。

公子曰﹕夫人身匪瓠爪﹐焉能不食﹖是身卽病﹐未或可除。

故知食爲養身之資﹐身乃有病之聚。今子乃去食養身﹐畱身除病﹐豈不惑哉﹖童子笑而應之曰﹕善哉﹗或但疑者﹐常抱此疑﹔不疑者﹐因玆而得也。故天地因乎而生﹐天地滅而非滅﹐其疑者﹐迷而不悟也﹐但不知耳。又不聞乎﹐甘肥者﹐貪欲之本﹐卽爲得病之源也。調气澄心﹐離二入道者﹐斯仙之常也。眞教不二﹐但至仁齊物﹐理合捐軀﹐非謂賢聖系之名實。夫百篇之義﹐一乘之典﹐或務理國之倫﹐或究虛寂之相﹐詎返入流之始﹐豈暇汾水之遊哉﹗避於哉﹖公子旣聞此言巳﹐童子泠然乘風而去﹐莫知所之也。

◎化身坐忘法

每夜人定後﹐偃臥閉目﹔然後安神定魄忘想﹐長出气三兩度﹐仍須左右捩之﹐便起拗腰如前法﹐攝心入臍下﹐作影人﹐長三四寸﹔然後遣影人分身百億﹐聳頭而出屋﹐鉆房而上﹐上至天﹐滿法界皆是我身﹐便相中明﹐卽自見之﹔旣見之﹐便令影人入臍下﹐便大飽。其化身到來﹐亦戰身動﹐大況似行气法。仍須正念﹐凝情於身﹐但用心無不動也。故老君曰﹕道以心得之。

◎胎息法

老君曰﹕人之不死﹐在於胎息矣。夜半時﹐日中前﹐自舒

展腳﹐手拗腳﹐咳嗽﹐長出气三兩度﹐卽坐握固﹐攝心臍下﹐作影人﹐長三二寸﹐以鼻長吸引﹐來入口中﹐卽閉﹐閉定勿咽之﹐亦勿令出口。卽於臍下合气作小點子﹐下之米大。如下數已盡﹐卻還吸引如前。初可數得三十二十點子﹐漸可數百及二百﹐後五百﹐若能至數放千點子﹐此小胎息長生卻老之術。

◎影人

分身作影人﹐長三四寸許。立影人鼻上﹐令影人取天邊元空太和之气﹐從天而下﹐穿屋及頭﹐直入四肢百脈﹐無處不徹。其气到來﹐覺身戰動﹐每一度爲一通﹐須臾卽數十通﹐便大飽矣。人有大病﹐作之十日﹐萬病俱差。當下气之時﹐作念之﹕我身本空﹐我神本通。心旣無礙﹐萬物以無障礙。何以故﹖得神通故。凡一切作法﹐一種卽須下之。吐气法﹐皆須作蛇喙﹐莫動上頷。其吸气之時﹐微叩齒令熱。

◎服紫霄法

坐忘握固﹐遊神聳頭而出﹐鉆屋直上﹐到彼天邊﹐引紫霄而來﹐直下穿屋﹐而從頭上入內於腹中﹐常含紫气﹐隨神而來﹐向作解心﹕我本未悟之時﹐不知道體﹐今旣覺悟﹐法本由來﹐不從他得。我知今來得自在者﹐更無別法﹐直作定心﹐心決定故。卽得作意﹐見此气眾多而來﹐亻並聚稠密﹐如赤云拯神上

天。但作解脫﹐直以心往天上取亦得﹐卽下方萬物皆空﹐屋亦空﹐人性與道同﹐此神通久視也。

◎至言總養生篇

老君《西升經》曰﹕僞道養形﹐眞道養神。通此道者﹐能亡能存。神能飛形﹐並能移山﹐形爲灰土﹐其何識焉﹖又曰﹕凡人之哀人不如哀身﹐哀身不如愛神﹐愛神不如含神﹐含神不如守身﹐守身長久長存也。故神生於形﹐形成於神。形不得神﹐不能自生﹔神不得形﹐不能自成﹔形神合同﹐更相生﹐更相成。神常愛人﹐人不愛神。故絕聖棄智﹐歸無爲也。

《雒書寶予命》曰﹕古人治病之方﹐和以醴泉﹐潤以气藥﹐不辛不苦﹐甘甜多味。常能服之﹐津流五藏﹐系在心肺﹐終身無患。

《大有經》曰﹕或疑者云﹐始同起於無物﹐終受气於陰陽﹐載形魂於天地﹐資生長於食息﹐而有愚有智﹐有彊有弱﹐有壽有夭﹐天耶﹖解耶﹖解者曰﹕形生愚智﹐天也﹔彊弱壽夭﹐人也。天道自然﹐人道自己。始而胎气充實﹐生而乳哺有餘﹐長而滋味不足﹐壯而聲色有節者﹐彊而壽﹔始而胎气虛耗﹐生而乳哺不足﹐長而滋味有餘﹐壯而聲色自放者﹐弱而夭。行長而合度﹐加之以道養﹐年未可量也。

穎川胡昭﹐字孔明﹐曰﹕常人不得無欲﹐又復不得無事﹐但當和心約念﹐靜身損物﹐先去亂神犯性者﹐此嗇神之一術耳。

《黃帝中經》曰﹕夫稟五常之气﹐有靜有躁﹐剛柔之性﹐不可易也。靜者不可令躁﹐躁者不可令靜。靜者躁者﹐各有其

性﹐違之則失其分﹐恣之則害其生。故靜之獘在不開通﹐躁之獘在不精密。治生之道﹐愼其性分。因使抑引隨宜﹐損益以漸﹐則各得適矣。然靜者壽﹐躁者夭﹐靜而不能養﹐減壽﹔躁而能養﹐延年。然靜易禦﹐躁難持﹐盡愼養之宜者﹐靜亦可養﹐躁宜可養也。

凡貴權勢者﹐𨿽不中邪﹐精神內傷﹐身必死亡﹝非妖禍外至﹐直冰炭內結﹐則傷崩中嘔血而已﹞。始富後貧﹐𨿽不傷邪﹐皮焦筋出﹐委辟內攣爲病﹝貧富之於人﹐利害猶輕於權勢﹐故疾痾止於形骸而已矣。﹞夫養性者﹐欲使習以成性﹐性自爲善﹐不習而無不利也。性旣自善﹐而外百病皆悉不生﹐禍亂不作﹐此養性之大經也。善養性者﹐則治未病之病。故養性者﹐不但餌藥幰霞﹐其在於五常俱全﹐百行周備﹐𨿽絕藥餌﹐足以遐年。徳行不充﹐縱玉酒金丹﹐未能延壽。故老君曰﹕陸行不避虎兕者﹐此則道徳之佑也﹐豈假服餌而祈遐年哉﹗聖人所以和藥者﹐以救無知之人也。故不遇道者﹐抱病歷年而不修一行﹐纏痾沒齒終無悔心。此其所以歧和長遊﹐彭附永歸﹐良有以也。

嵇康曰﹕養生有五難﹕名利不去爲一難﹐喜怒不除爲二難﹐聲色不去爲三難﹐滋味不絕爲四難﹐神慮精散爲五難。五者不去﹐𨿽心希難老﹐口誦至言﹐咀嚼英華﹐呼吸太陽﹐不能回其操﹐不免夭其年。五者無於胸中﹐則信順日濟﹐道徳日全﹐不祈喜而有神﹐不求壽而延年﹐此亦養生之大經也。然或服膺仁義﹐無甚泰之累者﹐抑亦亞乎﹗

岐伯曰﹕人年四十而養﹐陰气自半也﹐起居衰矣。年五十體重﹐耳目不聰明。年六十陰痿﹐气大衰﹐九竅不利﹐下虛上實﹐涕泣俱出。故曰﹕知之則彊﹐不知之則老。又曰﹕同出而異名。智者察其同﹐愚者察其愚。愚者不足﹐智者有餘﹐則耳目聰明﹐身體輕彊﹐年老復壯﹐壯者益理。是以聖人爲無爲﹐

事無事﹐樂恬淡﹐無縱欲快志﹐得虛無之守﹐故壽命無窮﹐與天地終。此聖人之理身也。

眞人曰﹕𨿽當服餌而不知養性之術﹐亦難以長生也。養性之道﹐不欲飽食便臥﹐及終日久坐﹐皆損壽也。人欲少勞﹐但莫大疲﹐及彊所不堪耳。人食畢行步﹐躊躕有所循爲快也。故流水不腐﹐戶樞不蠹﹐其勞動故也。人不可夜食﹐食畢但當行步﹐計使十數里往來﹐飽食卽臥﹐生百病也。

夫欲快意任懷﹐自謂達識知命﹐不泥異正﹐極情肆力﹐不營待久者﹐聞此言𨿽風之過耳﹐電之經目﹐不足諭也。故身枯於流連之中﹐气絕於綺紈之間而甘心焉﹐亦安可告之以養性哉﹗匪惟不納﹐反謂妖訛也。而望彼信之﹐所謂明鏡給於蒙瞽﹐絲竹娛於聾夫者也。

《抱朴子》曰﹕一人之身﹐一國之象也。胸腹之位﹐猶宮室也﹔四肢之列﹐猶郊境也﹔骨節之分﹐猶百官也﹔神﹐猶君也﹔血﹐猶臣也﹔气﹐猶民也。故能治民﹐則治國也。夫愛其民﹔所以安其國﹔愛其气﹔所以全其身。民散國亡﹐气竭人死。死者不可生也﹐亡者不可存也。是以至人消未起之患﹐治未病之病﹐醫之於無事之前﹐不追之於旣逝之後。民難養而易危﹐气難淸而易濁﹐故審威徳所以保社稷﹐割嗜欲所以固血气﹐然後眞一存焉﹐三七守焉﹐百害卽焉﹐年壽延焉。人年五十至於一百﹐美藥勿離手﹐善言勿離口﹐亂想勿輕心。常以深心至誠﹐恭敬於物。愼勿詐善﹐以悅於人。

◎禁忌篇

玉瑉山人《養生方論》云﹕病由口入﹐節宣方也﹔生勞敗靜﹐養道性也﹔酸鹹以時﹐禮醫具也﹔補瀉以性﹐艸經明也。性調乎食﹐命延乎藥﹐斷可知也。捴蓼害筋﹐蒜韭傷血﹐生葷損气﹐蔥臊炙神﹐理生之炯戒也。白蒿芐﹝音下﹞﹐苗﹝地黃苗也﹞﹐惡實牛蒡﹐苜蓿四物﹐濟身之要也。退與不退﹐寡之於思慮﹔進與不追﹐在康之常志。凡一切五辛皆害於藥力﹐又燻人神气。凡桃李蕓苔蒜韭等﹐不宜丈夫﹐婦人亦宜少食漸斷。

凡人年四十已下﹐不宜全食補丸散﹐爲陰气尙未足﹐陽气尙盛之後也﹐特宜愼之﹐就補中有延緩和通者可矣。酉後不飲食﹐若冬月夜長及性熱﹐少食溫軟物﹐食訖﹐搖動令消﹐不爾成腳气。入春不宜晚脫綿衣﹐令人傷寒霍亂﹐飲食不消﹐頭痛。衝熱汗出﹐不宜洗身漱口﹐令人五藏乾﹐少津液。臥不用著燈及被覆面﹐摐不用開口。冬夏不用枕冷物鐵石等﹐令人眼暗。

《抱朴子》曰﹕或問所謂傷之者﹐色欲之間乎﹖答曰﹕亦可獨斯哉﹖然長生之要﹐其在房中。上士知之﹐可以延年除病﹔其次不以自伐。若年尙少壯﹐而知還陰丹以補腦﹐采七益於長谷者﹐不能服藥物﹐不失一二百歲﹐但不得仙耳。不知其術者﹐古人方之於淩坯之拒盛陽﹐羽堂之中畜火者也。又思所以不逮而彊思之﹐傷也﹔力所以不勝而彊舉之﹐傷也﹔深憂重恚﹐傷也﹔悲哀焦悴﹐傷也﹔喜樂過差﹐傷也﹔汲汲所欲﹐傷也﹔戚戚所患﹐傷也﹔久談言笑﹐傷也﹔寢息失時﹐傷也﹔挽彊弓弩﹐傷也﹔沈醉嘔吐﹐傷也﹔飽食卽臥﹐傷也﹔跳走乏气﹐傷也﹔歡呼哭泣﹐傷也﹔陰陽不交﹐傷也﹔積傷至盡﹐盡亡非道也。是以養性之方﹐唾不至遠﹐行不疾步﹐耳不極聽﹐目不極視﹐坐不至疲﹐臥不至懻﹝懻居致切﹐彊也﹐直也﹞。先寒而衣﹐先熱而解﹐不欲極饑而食﹐不欲極渴而飲。食不過多﹐凡食過多﹐卽結積聚﹐飲過多則成痰癖。不欲甚勞﹐不欲甚逸﹐

不欲甚流汗﹐不欲多唾﹐不欲奔車走馬﹐不欲極目遠望﹐不欲多啖生冷﹐不欲飲酒當風臥﹐不欲數沐浴﹐不欲廣志遠求﹐不欲規造異巧﹐冬不欲極溫﹐夏不欲極涼﹐不欲露星下﹐不欲臥中見肩。大寒﹑大熱﹑大風﹑大露﹐皆不欲冒之。五味不欲偏多﹐故酸多則傷脾﹐苦多則傷肺﹐辛多卽傷肝﹐鹹多則傷心﹐甜多則傷腎﹐此五行自然之理。凡言傷者﹐亦不便覺﹐謂久則損壽耳。是以善攝生者﹐臥起有四時之早晚﹐興居而有至和之常制﹐筋骨有偃仰之方﹐閒邪有吞吐之術﹐流行營衛有補瀉之法﹐節宣勞逸有與奪之要。忍怒以養陰气﹐抑喜以養陽气。然後先將艸木以救虧缺﹐服金丹以定不窮﹐養性之道﹐盡於此矣。

黃帝曰﹕一日之忌﹐夜莫飽食﹔一月之忌﹐暮莫大醉﹔一歲之忌﹐暮莫遠行﹔終身之忌﹐臥莫燃燭﹔行房勿得起恨於人﹐當以自怨仇也。一切溫食及酒漿﹐臨上看不見物形者﹐勿食﹐成卒病。若已食腹脹者﹐急以藥下之。諸熱食鹹物竟﹐不得飲冷水﹑酢漿水等﹐令人善失聲也。

凡人不得北首而臥﹐臥之勿畱燈﹐令魂魄六神不安﹐多愁恐。亦不可北向喫食﹐北向尿﹐北向久坐思惟﹐不祥起。勿北向唾罵﹐犯魁罔神。勿北向冠帶﹐勿怒目視日月光﹐令人失明。

凡大汗勿脫衣﹐得偏風半身不遂。

冬日溫足凍腦﹐春秋足腦俱凍﹐此聖人之常道。旦起勿嗔恚﹐旦下牀勿叱呼﹐勿惡言﹐勿舉足向火對竈罵﹐勿咨嗟呼柰何聲﹐此名請禍﹐特忌之。勿豎膝坐而交臂膝上﹐勿令發覆面﹐皆不祥。淸旦作善事﹐聞惡事卽於所來方唾之﹐吉。惡夢﹐旦不用說﹐以含水向東方噀之﹐云「惡夢著艸水﹐好夢成寶玉。」卽無咎矣。

凡上牀先脫左足履﹐或遠行乘車馬﹐不用回顧﹐顧則神去人。凡一切翺飛蠢動﹐不可故殺傷損。至於龜﹑蛇﹐此二物有

靈﹐異於他族﹐或殺他有靈者﹐或陰精害人﹐深宜愼之。勿陰霧中遠行。

凡行來坐臥﹐常存北斗魁同星在人頭上﹐所向皆吉。勿食父母兄弟及自本命肉等﹐令人魂魄飛揚﹐家出不孝悌子罝。

凡旦起著衣﹐誤翻著者﹐云吉利。便著無苦也。衣有光當三振之﹐云﹕殃去﹐殃去﹗則無害。勿塞井及水溝瀆﹐令人目盲。向午後陰气起﹐不可沐髮﹐令人心虛饒汗﹐多夢及頭風也。

卷三十六雜修攝部五

◎玄鑑導引法

《抱朴子》曰﹕道以爲流水不腐﹑戶樞不蠹﹐以其勞動故也。若夫絕坑停水﹐則穢臭滋積﹔委木在野﹐則虫蠍太半。眞人遠取之於物﹐近取之於身。故上天行健而無窮﹐七曜運動而能久。小人習勞而湛若﹐君子優遊而易傷。馬不行而腳直﹐車不駕而自朽。導引之道﹐務於詳和﹐俛仰安徐﹐屈伸有節。導引祕經﹐千有餘條。或以逆卻未生之眾病﹐或以攻治已結之篤疾。行之有效﹐非空言也。今以易見之事﹐若令食而卽臥﹐或有不消之疾﹐其劇者發寒熱癥堅矣。飽滿之後﹐以之行步﹐小小作務﹐役搖肢體﹐及令人按摩﹐然後以臥﹐卽無斯患。古語有「三疾」之言﹐暮食太飽﹐居其一焉。暮食旣飽﹐便以寢息﹐希不生疾﹐故無壽也。諸風瘑疾﹐鮮不在臥中得之。臥則百節不動﹐故受邪炁﹐此皆病然可見。近魏華佗以五禽之戲教樊阿﹐以代導引﹐食畢行之﹐汗出而已﹐消穀除病。阿行之﹐壽百餘歲。但不知余術﹐故不得大延年。一則以調營衛﹐二則以消穀水﹐三則排卻風邪﹐四則以長進血炁。故老君曰﹕天地之間﹐其猶橐龠乎﹖虛而不屈﹐動而愈出。言人導引搖動﹐而人之精神益盛也。導引於外﹐而病愈於內﹐亦如鍼艾攻其滎兪之源﹐

而眾患自除於流末也。導引一十三條如後﹕

第一﹑治短炁。結跏趺坐﹐兩手相叉﹐置玉枕上﹐以掌向頭﹐以額著地﹐五息止。

第二﹑治大腸中惡气。左手按右手指﹐五息﹔右手按左手指﹐亦如之。

第三﹑治腸中水癖。以左手指向天﹐五息﹔以右手指拄地﹐左足伸﹐右足展﹐極伸﹐五息止。

第四﹑治小腸中惡气炁。先以左手叉腰﹐右手指指天極﹐五息止﹔右手亦如之。

第五﹑治腰脊間悶。結跏趺坐﹐以掌相按置左膝上﹐低頭至頰右﹐五息。外左回左膝上﹐還右膝而轉﹐至五匝止。右亦如之﹐謂之腰柱。

第六﹑治肩中惡炁。以兩手相叉﹐拊左脇﹐舉右手肘﹐從乳至頭﹐向右轉﹐振摘之﹐從右抽上﹐右振五過止。

第七﹑治頭惡炁。反手置玉枕上﹐左右搖之﹐極﹐五息止。

第八﹑治腰脊病。兩手叉腰﹐左右搖肩﹐至極﹐五息止。

第九﹑治胸中。以兩手叉腰﹐左右曲身﹐極﹐五息止。

第十﹑治肩中勞疾。兩手相叉﹐左右擗之﹐低頭至膝﹐極﹐五息止。

第十一﹑治皮膚煩。以左右手上振兩肩﹐極﹐五息止。

第十二﹑治肩胛惡注。左右如挽弓﹐各五息止。

第十三﹑治膊中注炁冷痺。起立﹐一足蹋髙﹐一足稍下﹐向前後掣之﹐更爲之各二七。無病亦常爲之﹐萬疾不生。

按摩法

按摩日三徧﹐一月後百病並除﹐行及奔馬﹐此是養身之法。兩手相捉紐綟﹐如洗手法。兩手淺相叉﹐翻覆向胸。兩手相叉﹐共按褷﹝左右同﹞。兩手相重按褷﹐徐徐捩身﹐如挽五石弓﹝左右同﹞。兩手拳﹐向前築﹝左右同﹞。又如拓石﹝左右皆同﹞。以拳卻頓﹐此是開胸法﹝左右同﹞。大坐﹐斜身﹐偏拓如排山﹝左右同﹞。兩手抱頭宛轉褷上。此是抽腦法。兩手據地﹐縮身曲脊﹐向上三舉﹐以手杖槌脊上﹝左右同﹞。大坐伸腳三﹐用手掣向後﹝左右同﹞﹐立地反拗三舉﹐兩手拒地回顧﹐此乃虎視法﹝左右同﹞。兩手急相叉﹐以腳踏地﹝左右同﹞。起立﹐以腳前後踏﹝左右同﹞。大坐﹐伸腳﹐當手相勾﹐所伸腳著膝上﹐以手按之﹝左右同﹞。凡一十八勢。但老人日能行之三徧者﹐常補益延年續命﹐百病皆除﹐進食﹐眼明﹐輕健﹐不復疲也。

◎食气法

養生之家﹐有食炁之道。夫根植華長之類﹐蚑行蠕動之屬﹐莫不仰炁以然。何爲能使人飽乎﹖但食之有法﹐道家祕之﹐須其人乃傳﹐俗人無緣得之知。苟得其道﹐所甚易也。非惟絕谷﹐抑亦辟百毒﹐卻千邪﹐百姓日用而不知。《仙經》云﹕食炁法﹐

從夜半至日中六時爲生炁﹐從日中至夜半六時爲死气﹐惟食生而吐死﹐所謂眞人服六炁也。

◎食气絕谷法

向六旬六戊﹐從九九至八八﹑七七﹑六六﹑五五而飽﹐或念天蒼﹐或思黃帝﹐或春引歲星之炁﹐以肝受之﹝其餘四方皆然﹞。初爲之﹐頗有小瘦﹐行四旬已上﹐顏色轉悅﹐體力漸壯﹐白髮更黑﹐落齒更生﹐負重履崄﹐勝於食穀時。余見十餘人﹐爲之皆七八十歲﹐丁健體輕而耐寒暑﹐有眞驗﹐非虛傳也。善其術者﹐可以攻遣百病﹐消逐邪風。及中惡卒急﹐屍注所忤﹐心腹切痛﹐瘟虐溪毒﹐引炁驅之﹐不過五六十通﹐無不卽除。又行炁久多而斷谷最易﹐惟有胎息之法獨難。所謂胎息者﹐如人未生在胎之中時﹐炁久息也。習則能息鼻口炁﹐如已息鼻口炁﹐則可居水底積日矣。

又治金瘡﹐以炁吹之﹐血斷痛止。

又蛇虺毒虫中人﹐皆禁之卽愈。或十數里便遙治之﹐呼其姓名而咒之﹐男呼我左﹐女呼我右﹐皆愈。此所共知。

孫先生曰﹕旦夕者﹐是陰陽轉換之時。日旦五更初﹐陽炁陰至﹐頻伸眼開﹐是上生炁﹐名曰陽息而陰消﹔暮日入後﹐陰炁至﹐凜然﹐時坐睡倒時﹐是下生炁至﹐名曰陽消陰息。暮日入後﹐天地﹑日月﹐山川﹑江海﹐人畜﹑艸木﹐一切萬物﹐體中代謝往來﹐一時休息﹐一進一退﹐如晝夜之更始﹐又如海水之朝夕﹐是天地之道耳。面向午﹐展兩手於膝上﹐徐按捺肢節﹐口吐濁气﹐鼻引淸气。凡吐者﹐去故炁﹐引生炁也。

《經》云﹕玄牝門﹐天地根﹐綿綿若存﹐用之不勤。言鼻是天之門戶﹐可以出納陰陽生死之炁也。良久﹐徐徐乃以手左拓右拓﹐上拓下拓﹐前拓後拓﹐瞋目張口﹐叩齒摩眼﹐抱頭拔耳﹐挽須挽腰﹐咳嗽發陽振動也。雙作只作﹐反手爲之﹐然掣足仰展八十九十而止﹐仰下徐徐定心﹐作止息之法﹐見空中元和炁﹐下入鳩尾際﹐漸漸頃如雨﹐晴雲入山﹐自皮肉至骨至腦﹐漸漸入腹中﹐四肢﹑五臟皆受其潤﹐如流水滲入地﹐地徹卽覺達於湧泉。腹中有聲﹑汨汨然﹑意每存之﹐不得外緣﹐卽便覺無炁若徹﹐卽手體振動﹐兩腳膝帟屈﹐亦令牀有聲拉拉然﹐則名一通兩通﹐乃至日別得三通﹐覺身體悅懌﹐膚色滋潤﹐耳目精明﹐令人養美力健﹐百病皆去。行之五年﹑十年﹐長存不忘﹐得滿千萬通﹐去仙不遠也。

◎攝生月令──朝請大夫撿校太子左贊善大夫上柱國姚稱集

夫攝生大體﹐略有三條﹕所爲吐納練藏﹐胎津駐容﹔其次餌芝術﹐飛伏丹英﹔其三次五穀資眾味。終古不易者﹐生生性命﹐必系於玆也。气之與藥﹐具摽別捲。今所撰集﹐用食延生﹐順時省味者也。

按《扁鵲論》曰﹕食能排邪而安藏腑﹐神能爽志以資血气。攝生者气正則味順﹐味順則神气淸﹐神气淸則合眞之靈全﹐靈全則五邪百病不能幹也。故曰水濁魚瘦﹐气昏人病。夫神者﹐生之本﹔本者﹐生之眞。大用則神勞﹐大勞則形疲也。

按彭祖《攝生論》曰﹕目不視不正之色﹐耳不聽不正之聲﹐

口不嘗毒糲之味﹐心不起欺詐之謀﹐此之數種﹐乃亡魂喪精﹐減折算壽者也。」

按《枕中傳》曰﹕五味者﹐五行之气也﹐應感而成﹐人卽因五味而生﹐亦因五味而消。

按《黃帝內傳》曰﹕食風者靈而延壽﹐食穀者多智而勞神﹐食艸者愚癡而足力﹐食肉者鄙勇而多嗔﹐服气者長存而得道。

《孫氏傳》曰﹕五味順之則相生﹐逆之則相反。夫人食﹐愼勿慍怒﹐勿臨食上說不祥之事﹐勿吞咽忽逐﹐必須調理安詳而後食。

《黃帝內傳》曰﹕春宜食甘﹐甘走肉﹐多食甘則痰溢﹐皮膚粟起。夏宜食辛﹐辛走气﹐多食辛則气躁好蹎。秋宜食酸﹐酸走骨﹐多食酸則筋縮﹑骨中疼。冬宜食鹹﹐咸走血﹐多食鹹則血澀﹑口漧。多食苦則嘔逆而齒疏。

《養生傳》曰﹕凡人𨿽常服餌﹐不知養生之道﹐必不全其眞也。

《小有經》曰﹕才所不勝而彊思之﹐傷也﹔力所不任而彊舉之﹐傷也﹔深憂重喜﹐皆有傷也。

《抱朴子》曰﹕一人之身﹐一國之象﹔胸腹之位﹐猶宮室也﹔四肢之列﹐猶郊境也﹔骨節之分﹐猶百官也﹔神猶君也﹐血猶民也。

《養生傳》曰﹕一日之忌﹐暮勿飽食﹔一月之忌﹐暮勿大醉﹔一歲之忌﹐愼勿遠行﹔永久之忌﹐勿向西﹑北二方大小便﹐露赤也。

孟春ⅱⅰ泰﹝斗建寅﹐日在虛﹐律中太簇﹐五將東方﹐月徳丙﹐月合辛﹐生气子﹐天利卯﹐五富亥﹐月殺丑﹐月厭戌﹐九空辰﹐死气午歸忌丑﹐往亡寅﹐大敗甲寅﹐血忌丑﹞

孟春﹐是月也﹐天地俱生﹐謂之發陽﹐天地資始﹐萬物化

生。夜臥早起﹐以緩其形﹐使志生﹐生而勿殺﹐予而勿奪﹐君子固密﹐無泄眞气。其藏肝木﹐位在東方。其星歲﹐正月﹑二月﹑三月﹐其卦震﹐其地靑州﹐其書《詩》﹐其樂瑟﹐其帝靈威仰﹐其神勾芒﹐靑龍爲九天﹐白虎爲九地﹐其虫魚﹐其畜犬﹐其穀麥﹐其果梅﹐其菜韭﹐其味酸﹐其臭腥﹐其色靑﹐其聲怒﹐其液泣。立春木相﹐春分木王﹐立夏木休﹐夏至木廢﹐立秋木囚﹐秋分木死﹐立冬木沒﹐冬至水胎。

仲春ⅲⅰ大壯﹝斗建卯﹐日在室﹐律中夾鍾﹐五將北方﹐月徳甲﹐月合已﹐生气丑﹐天利辰﹐五富寅﹐月殺戌﹐月厭酉﹐九空丑﹐死气未﹐歸忌寅﹐往亡已﹐大敗甲午﹐血忌未﹞

仲春﹐是月也﹐號厭於﹐日和其志﹐平其心﹐勿極寒﹐勿極熱﹐安靜神气﹐以法生成。勿食黃花菜及陳菹﹐發宿疾﹐動痼气。勿食大蒜﹐令人气壅﹐關隔不通。勿食蓼子及雞子﹐滯人气。勿食小蒜﹐傷人志性。勿食兔肉﹐令人神魂不安。勿食狐貉肉﹐傷人神。是月腎藏气微﹐肝藏正王﹐宜淨膈去痰﹐宜泄皮膚﹐令得微汗﹐以散去冬溫伏之气。是月六日﹑八日﹐宜沐浴齋戒﹐天佑其福。十四日忌遠行﹐水陸亦不可往。九日忌食一切魚鱉。二十日宜修眞道。

季春ⅷⅰ夬﹝斗建辰﹐日在婁﹐律中姑洗﹐五將西方﹐月徳壬﹐月合丁﹐生气寅﹐天利已﹐五富亥﹐月殺未﹐月厭申﹐九空戌﹐歸忌子﹐往亡申﹐大敗甲戊﹐斗陽﹐血忌寅﹞

季春﹐是月也﹐萬物發陳﹐天地俱生﹐陽熾陰伏。臥起俱早﹐勿發泄大汗﹐以養藏气。勿食﹝艸韭﹞﹐發痼疾﹐損神傷气。勿食馬肉﹐令人神魂不安。勿食獐鹿肉等﹐損气損志。是月肝藏气伏﹐心當向王﹐宜益肝補腎﹐以順其時。是月五日﹐忌見一切生血物﹐宜齋戒靜念眞籍﹐不營俗務。十六日忌遠行﹐水陸俱不可往。二十七日宜沐浴。是月火相水死﹐勿犯西北風。

勿久處濕地﹐必招邪毒。勿大汗當風﹐勿露體星宿下﹐以招不祥之事。

孟夏ⅰⅰ乾﹝斗建已﹐日在昴﹐律中仲呂﹐五將南方﹐月徳庚﹐月合乙﹐生气卯﹐天利午﹐五富申﹐月殺辰﹐月厭未﹐九空未﹐死气酉﹐歸忌丑﹐往亡亥﹐大敗丁巳﹐斗陽﹐血忌申﹞

孟夏﹐謂之播秀﹐天地始交﹐萬物並實。夜臥早起﹐思無怒﹐勿泄大汗。夏者﹐火也。位在南方﹐其藏心﹐其星熒惑﹐時四月﹑五月﹑六月。其六月屬土﹐大王於此月﹐其地楊州﹐其書《禮》﹐其樂竽﹐其帝赤票弩﹐其神祝融。朱雀爲九天﹐玄武爲九地。其虫鳳﹐其畜羊﹐其谷麻﹐其果杏﹐其菜薤﹐其味苦﹐其臭焦﹐其色赤﹐其聲呼﹐其液汗。立夏火王﹐夏至火相﹐立秋火休﹐秋分火廢﹐立冬火囚﹐冬至火死﹐立春火沒﹐春分火胎。

仲夏ⅰⅳ遘﹝斗建午﹐日在參﹐律中往蕤賓﹐五將東方﹐月徳丙﹐月合辛﹐生气辰﹐天利未﹐五富亥﹐月殺丑﹐月厭午﹐九空卯﹐死气戌﹐歸忌寅﹐往亡卯﹐大敗丁酉﹐血忌卯﹐斗陽

仲夏﹐是月也﹐萬物以成﹐天地化生。勿以極熱﹐勿大汗當風﹐勿曝露星宿﹐皆成惡疾。勿食雞肉﹐生癰疽﹑漏瘡。勿食蛇蟺等肉﹐食則令人折算壽﹐神气不安。愼勿殺生。是月肝臟以病﹐神气不行﹐火气漸壯﹐水力衰弱﹐宜補腎助肺﹐調理胃气﹐以助其時。是月八日﹐忌遠行涉﹐水陸並不可往﹐宜安心靜慮﹐沐浴齋戒﹐必得福慶之事。是月切忌西北不時之風﹐此是邪气﹐犯之令人四肢不通﹐致百關無力。

季夏ⅰⅶ遁﹝斗建未﹐日在東井﹐律中林鍾﹐五將北方﹐月徳甲﹐月合巳﹐生气巳﹐天利申﹐五富寅﹐月殺戌﹐月厭巳﹐九空子﹐死气亥﹐歸忌子﹐往亡午﹐大敗丁丑﹐血忌酉﹞

季夏﹐是月也﹐法土重濁﹐主養四時﹐萬物生榮。增咸減

甘﹐以資腎藏。勿食羊血﹐損人神魂﹐少志健忘。勿食生葵﹐必成水癖。是月腎藏气微﹐脾臟獨王﹐宜減肥濃之物﹐宜助腎气﹐益固筋骨﹐切愼賊邪之气。六日沐浴齋戒﹐絕其營俗。二十四日忌遠行﹐水陸俱不可往。是月不宜起土功﹐威令不行﹐宜避溫气。勿以沐浴後當風。勿專用冷水浸手足﹐愼東來邪風﹐犯之令人手癱緩﹐體重气短﹐四肢無力。

孟秋ⅰⅱ否﹝斗建申﹐日在張﹐律中夷則﹐五將北方﹐月徳壬﹐月合丁﹐生气午﹐天利酉﹐五富已﹐月殺未﹐月厭辰﹐九空酉﹐死气子。歸忌丑﹐往亡酉﹐大敗庚申﹐血忌辰﹞

孟秋﹐謂之審﹐天地之气以急正气﹐早起早臥﹐與雞俱興﹐使志安寧﹐以緩形﹐收斂神气。秋者﹐金也。位在西方﹐其星太白﹐時七月﹑八月﹑九月﹐其卦允﹐其地蔡州﹐其書《春秋》﹐其樂磬﹐其帝少昊﹐其神蓐收﹐白虎爲九天﹐靑龍爲九地﹐其虫虎﹐其畜雞﹐其穀黍﹐其果桃﹐其菜蔥﹐其味辛﹐其死膻﹐其色白﹐其聲哭﹐其液唾。立秋金相﹐秋分金王﹐立冬金休﹐冬至金廢﹐立春金囚﹐春分金死﹐立夏金沒﹐夏至金胎。

仲秋ⅳⅱ觀﹝斗建酉﹐日在翼﹐律中南呂﹐五將南方﹐月徳庚﹐月合乙﹐生气未﹐天利戌﹐五富已﹐月殺辰﹐月厭卯﹐九空酉﹐死气丑﹐歸忌寅﹐往亡子﹐大敗庚子﹐血忌戌﹞

仲秋﹐是月也﹐大利平肅﹐安寧志性﹐收斂神气﹐宜增酸減辛﹐以養肝气。無令極飽﹐令人壅。勿食生蜜﹐多作霍亂。勿食雞肉﹐損人神气。勿食生果子﹐令人多瘡。是月肝藏少气﹐肺藏獨王﹐宜助肝气﹐補筋養脾胃。是月七日宜屏絕外慮﹐沐浴齋戒﹐吉。二十九日忌遠行﹐水陸並不可往。起居以時﹐勿犯賊邪之風﹐勿增肥腥物﹐令人霍亂。其正毒之气﹐最不可犯。是月祈謝求福﹐以除宿褭。

季秋ⅶⅱ剝﹝斗建戌﹐日在南斗﹐律中無射﹐五將東方﹐

月徳丙﹐月合辛﹐生气申﹐天利亥﹐五富亥﹐月殺丑﹐月厭丑﹐九空寅﹐死气寅﹐歸忌子﹐往亡辰﹐大敗庚辰﹐斗陽﹐血忌巳﹞

季秋﹐是月也﹐艸木凋落﹐眾物伏蟄﹐气淸﹐風暴爲朗﹐無犯朗風﹐節約生冷﹐以防厲疾。勿食諸昪﹐食之居痼疾。勿食小蒜﹐傷神損壽﹐魂魄不安。勿食蓼子﹐損人志气。勿以豬肝和餳同食﹐至冬成嗽病﹐經年不差。是月肝藏气微﹐肺金用事﹐宜減辛增酸﹐以益肝气﹐助筋補血﹐以及其時。勿食朅雉等肉﹐損人神气。勿食雞肉﹐令人魂不安﹐魄驚散。十八日忌遠行﹐不達其所。二十日宜齋戒﹐沐浴淨念﹐必得吉事﹐天佑人福。

孟冬ⅱⅱ坤﹝斗建亥﹐日在房﹐律中應鍾﹐五將北方﹐月徳甲﹐月合巳﹐生气酉﹐天利子﹐五富巳﹐月殺戌﹐月厭辰﹐九空亥﹐死气卯﹐歸忌丑﹐往亡未﹐大敗癸亥﹐斗陽﹐血忌亥﹞

孟冬﹐謂之閉藏﹐水凍地坼﹐早臥晚起﹐必候天曉﹐使至溫暢﹐無泄大汗﹐勿犯冰凍﹐溫養神气﹐無令邪炁外至。冬者﹐水也。位在北方﹐其星辰﹐其時十月﹑十一月﹑十二月﹐其卦坎﹐其地分冀州﹐其書《周易》﹐其樂簫﹐其帝葉光紀﹐其神玄冥﹐玄武爲九天﹐朱雀爲九地﹐其虫龜﹐其畜犭屯﹐其穀大豆﹐其果栗﹐其菜藿﹐其味鹹﹐其臭腐﹐其色黑﹐其聲沈﹐其液唾。立冬水相﹐冬至水王﹐立春水休﹐春分水廢﹐立夏水囚﹐夏至水死﹐立秋水沒﹐秋分水胎。

仲冬ⅱⅲ復﹝斗建子﹐日在箕﹐律中黃鐘﹐五將北方﹐月徳丁﹐月合壬﹐生气戌﹐天利丑﹐五富巳﹐月殺申﹐月厭子﹐九空申﹐歸忌寅﹐往亡戌﹐大敗癸卯﹐血忌午﹞

仲冬﹐是月也﹐寒气方盛﹐勿傷冰凍﹐勿以炎火炙腹背﹐無食焙肉﹐宜減咸增苦﹐以助其神气。無發蟄藏﹐順天之道。勿食蝟肉﹐傷人神魂。勿食螺﹑蚌﹑蟹﹑鱉等物﹐損人志气﹐

長屍蠱。勿食經夏黍米中脯臘﹐食之成水癖疾。是月腎藏正王﹐心肺衰﹐宜助肺安神﹐補理脾胃﹐無乖其時。是月三日﹐宜齋戒淨念﹐以全神志。二十日不宜遠行﹐勿暴溫暖﹐切愼東南賊邪之風﹐犯之令人多汗面腫﹐腰脊彊痛﹐四肢不通。

季冬ⅱⅷ臨﹝斗建丑﹐日在南斗﹐律中大呂﹐五將南方﹐月徳庚﹐月合乙﹐生气亥﹐天利寅﹐五富申﹐月殺辰﹐月厭巳﹐九空巳﹐死气巳﹐歸忌子﹐往亡丑﹐大敗癸未﹐血忌子﹞

季冬﹐是月也﹐天地閉塞﹐陽潛陰施﹐萬物伏藏﹐去凍就溫。勿泄皮膚大汗﹐以助胃气。勿甚溫暖。勿犯大雪。勿食豬燉肉﹐傷人神气。勿食霜死之果菜﹐夭人顏色。勿食生薤﹐增痰飲疾。勿食熊羆肉﹐傷人神魂。勿食生椒﹐傷人血脈。七日忌遠行﹐水陸並不吉。一日宜沐浴。是月時藏气微﹐腎藏方王﹐可減咸增苦﹐以養其神。宜小宣﹐不欲全補。是月眾陽俱息﹐水气獨行。愼邪風﹐勿傷筋骨﹐勿妄鍼刺﹐以其血澀﹐津液不行。

卷三十七齋戒部

◎齋戒敍

夫入靖修眞﹐要資齋戒。檢口愼過﹐其道漸階。《南華眞經》云﹕顏回問道於孔子。孔子曰﹕汝齋戒﹐吾將語汝。顏回曰﹕回居貧﹐惟不飲酒﹐不茹葷久矣。孔子曰﹕是祭祝之齋﹐非心齋也。汝一志﹐無以耳聽﹐而以心聽﹐無以心聽﹐而以气聽﹐疏瀹汝心志﹐澡雪汝精神﹐掊擊汝智慮﹐我將語汝。夫道冥然﹐難言哉﹗將爲汝試言其約略爾。《混元皇帝聖紀》云﹕按諸經齋法﹐略有三種。一者設供齋﹐以積徳解愆。二者節食齋﹐可以和神保壽。斯謂祭祝之齋﹐中士所行也。三者心齋﹐謂疏瀹其心﹐除嗜欲也﹔澡雪精神﹐去穢累也﹔掊擊其智﹐絕思慮也。夫無思無慮則專道﹐無嗜無欲則樂道﹐無穢無累則合道。旣心無二想﹐故曰一志焉﹐蓋上士所行也。夫齋者﹐齊也﹐齊整三業﹐乃爲齊矣。若空守節食﹐旣心識未齊。又惟存一志﹐則口無貪味。謂玆二法﹐表裏相資。《大戒經》云﹕夷心靜然﹐專想不二﹐過中不味﹐內外淸虛是也。子𨿽薄閒節食﹐未解調心。故示齋法﹐令其受道﹐而末學之徒﹐孰能虛心一志哉﹗夫鄙乎祭祀之教﹐自謂得心齋之理﹐蓋嗊嗃怠慢之夫矣。𨿽口談空寂﹐無解其因﹐是自矜也。

◎洞玄靈寶六齋十直

道教五戒﹕一者不得殺生﹐二者不得嗜酒﹐三者不得口是心非﹐四者不得偸盜﹐五者不得淫色。十善﹕一念孝順父母﹔二念忠事君師﹔三念慈心萬物﹔四念忍性容非﹔五念諫諍蠲惡﹔六念損己救窮﹔七念放生養物﹑種諸果林﹔八念道邊捨井種樹立橋﹔九念爲人興利除害﹐教化未悟﹔十念讀三寶經律﹐恆奉香花供養之具。凡人常行此五戒﹑十善﹐恆有天人善神衛之﹐永滅災殃﹐長臻福佑﹐惟在堅志。

◎年六齋

正月﹑三月﹑五月﹑七月﹑九月﹑十一月。

◎月十齋

一日﹝北斗下﹞﹐八日﹝北斗司殺君下﹞﹐十四日﹝太一使者下﹞﹐十五日﹝天帝及三官俱下﹞﹐十八日﹝太一下﹞﹐二十三日﹝太一八神使者下﹞﹐二十四日﹝北辰下﹞﹐二十八日﹝下太一下﹞﹐二十九日﹝中太一下﹞﹐三十日﹝上太一下﹞

。

自下﹑中上﹑三太一下日﹐皆天地水三官一切尊神俱下﹐周行天下﹐伺人善惡。

甲子日﹝太一簡閱神祇﹞﹐庚申日﹝伏屍言人罪過﹞﹐本命日﹝計人功行﹞﹐八節日﹝有八神記人善惡﹞﹐三元日﹝天地水官校人之罪福﹞。

◎六種齋

第一﹑《道門大論》云﹕上淸齋有二法﹕

一﹑絕羣獨宴﹐靜气遺形。淸壇肅侶﹐依太眞儀格。

一﹑心齋﹐謂疏瀹其心﹐澡雪精神。

第二﹑靈寶齋有六法﹕

第一﹑金籙齋﹐救度國王。

第二﹑黃籙齋﹐救世祖宗。

第三﹑明眞齋﹐懺悔九幽。

第四﹑三元齋﹐首謝違犯科戒。

第五﹑八節齋﹐懺洗宿新之過。

第六﹑自然齋﹐爲百姓祈福。

第三﹑洞神齋﹐精簡爲上﹐絕塵期靈。

第四﹑太一齋﹐以恭肅爲首。

第五﹑指教齋﹐以淸素爲貴。

第六﹑塗炭齋﹐以勤苦爲功。

已上諸齋﹐自古及今﹐登壇告盟﹐啟誓玄聖﹐或三日﹑七日﹑九日﹑十五日﹐皆晝夜六時行道﹐轉經禮懺﹐儀格甚重。

除上淸絕羣獨宴﹐靜气遺形心齋之外﹐自餘皆是爲國王民人﹐學眞道士拔度先祖﹐已躬謝過﹐禳災致福之齋。此時移代同異﹐不無詳略。於靈寶齋中爲半景之齋﹐旣無宿請﹐亦無言功﹐惟只一時或兩時懺悔﹐亦不三時上香﹐步虛禮經並闕。或小小齋中﹐三禮嘆願﹐隨時去取﹐逐便制儀﹐旣非大集﹐心達而已。

◎二種齋

《本相經》曰﹕齋有二種﹕一則拯道﹐二則濟度。拯道者﹐謂發心學道﹐從初至終﹐念念持齋﹐心心不退。復有二門﹕一謂志心﹐二謂滅心。志心者﹐始終運意﹐行坐動形﹐寂若死灰﹐同於枯木﹐滅諸想念﹐惟一而已。滅心者﹐隨念隨忘﹐神行不系﹐歸心於寂﹐直至道場。濟度者﹐謂回心至道﹐翹想玄眞﹐願福降無窮﹐災消未兆。又云﹕虔心者﹐惟罄一心﹐丹誠十極﹐燒香禮拜﹐惟求於道。捨財者﹐市諸香油﹑八珍﹑百味﹑營饌供具﹐屈請道士﹐及以凡器歸心啟告﹐委命至眞﹐內泯六塵﹐外齊萬境﹐冥心靜慮﹐歸神於道。克成道果﹐永契無爲﹐救濟存亡﹐拔度災苦﹐隨其分力﹐福降不羌﹐功徳輕重﹐各在時矣。

◎十二齋

《玄門大論》﹕

一者金籙齋﹐上消天災﹐保鎭帝王。簡文亦云﹐兼爲師友。

二者玉籙齋﹐宗云正爲人民﹐今此本未行於世。

三者黃籙齋﹐拯拔地獄罪根﹐開度九幽七祖。

四者上淸齋﹐求仙念眞﹐練形隱景。

五者明眞齋﹐學士自拔億曾萬祖長夜之魂。

六者指教齋﹐請福謝罪﹐禳災救疾。

七者塗炭齋﹐拔罪謝殃﹐請福度命。

八者三元齋﹐學士己身悔罪。

九者八節齋﹐學士謝過求仙。

十者三皇子午齋﹐輔助帝王﹐保安國界。

十一者靖齋﹐如千日﹑百日﹑三日﹑七日修眞之用。

十二者自然齋﹐救度一切存亡﹐自然之中修行時節。

◎八節齋

凡八節之日﹐是上天八會大慶之日也。其日諸天大聖尊神﹐上會靈寶玄都﹑玉京上宮﹐朝慶天眞﹐奉戒持齋﹐遊行誦經。此日修齋持戒﹐宗奉天文者﹐皆爲五帝所舉﹐書名玉曆。

◎心齋

《南華眞經》曰﹕顏淵問道於孔子。孔子曰﹕汝齋戒﹐吾將告汝。顏淵曰﹕回貧﹐惟不飲酒﹑不茹葷久矣。孔子曰﹕是祭祀之齋﹐非心齋也。汝一志﹐無以耳聽而以心聽﹐無以心聽﹐

而以气聽。疏瀹汝心﹐除嗜欲也﹔澡雪汝精神﹐去穢累也﹔掊擊其智﹐絕思慮也。夫無思無慮則專道﹐無嗜無欲則樂道﹐無穢無累則合道。旣心無二想﹐故曰一志。

◎齋直

《三天內解經》曰﹕夫爲學道﹐莫先乎齋。外則不染塵垢﹐內則五藏淸虛﹐降眞致神﹐與道合居。能修長齋者﹐則道合眞﹐不犯禁戒也。故天師遺教﹐爲學不修齋直﹐冥如夜行不持火燭﹐此齋直應是學道之首。夫欲啟靈告冥﹑建立齋直者﹐宜先散齋。不使宿穢﹐臭腥消除﹐肌體淸潔﹐無有玷污﹐然後可得入齋。不爾﹐徒加洗沐﹐臭穢在肌膚之內﹐湯水亦不能除。

《三元齋品》曰﹕建齋之日﹐當輸金眞玉光九天之信﹐置於五帝﹐以招神致靈。

《三元齋品》曰﹕學法未備﹐卽俯仰之格﹐多不合儀。

《金鎖流珠經》曰﹕古來呼齋曰社會﹐今攺爲齋會。

《太上太眞科經》曰﹕消遣世務﹐三業爲修齋。存三守一﹐齋爲本基。齋者﹐齊也﹑潔也﹑淨也。不必六時行道﹐三時講經﹐晝夜存念﹐懺悔請福﹐乾造玄虛﹐更失萬一。能得一者﹐心攝三業。能攝身者﹐端拱不擾﹔能攝口者﹐默識密明﹔能攝心者﹐神與道合。如斯爲主﹐成聖眞仙。未合此者﹐攝身朝禮﹐離殺盜淫﹐攝口誦經﹐免妄言綺語﹐兩舌罵詈﹐攝心存神﹐脫貪恚癡。十惡旣去﹐十善自來。去來至極﹐與道合眞。

◎釋齋有九食法

《玄門大論》云﹕齋法大略有九﹕一者粗食﹐二者蔬食﹐三者節食﹐四者服精﹐五者服牙﹐六者服光﹐七者服气﹐八者服元气﹐九者胎食。粗食者﹐麻麥也﹔蔬食者﹐菜茹也﹔節食者﹐中食也﹔服精者﹐符水及丹英也﹔服牙者﹐五方云芽也﹔服光者﹐日月七元三光也﹔服气者﹐六覺之气﹐太和四方之妙气也﹔服元气者﹐一切所稟三元之气﹐太和之精﹐在乎太虛也﹔胎食者﹐我自所得元精之和﹐爲胞胎之元﹐卽淸虛降﹐四體之气﹐不復關外也。粗食﹐止諸耽嗜﹔蔬食﹐棄諸肥腯﹔節食﹐除煩濁服精其﹐身神體成英帶﹔服牙﹐變爲牙﹔服光﹐化爲光﹔服六气﹐化爲六气﹐遊乎十方﹔服元气﹐化爲元气﹐與天地合爲體﹔服胎气﹐久爲嬰童﹐與道混合爲一也。此之變化﹐運運攺易﹐不復待捨身而更受身﹐往來死生也。今意方法﹐未必止是食事﹐其或是方藥﹐或按摩等事﹐可尋也。

◎說雜齋法

《三元品戒經》云﹕正月七日﹐天地水三官檢校之日﹐可修齋。

《聖紀》云﹕正月七日﹐名舉遷賞會齋。七月七日﹐名慶生中會齋。十月五日﹐名建生大會齋。三官考核功過﹐依日齋

戒﹐呈章賞會﹐可祈景福。」

明眞科云﹕正月﹑三月﹑五月﹑七月﹑九月﹑十一月﹐一歲六齋月﹐能修齋上三天帝﹐令太一使者除人十苦。

《八道祕言》云﹕正月﹑三月﹑四月﹑六月﹑七月﹑八月﹑九月﹑十月﹑十一月﹐此九眞齋月。一日﹑十五日﹑二十九日﹐此月中三齋日。正月一日名天臘﹐五月五日名地臘﹐七月七日名道徳臘﹐十月一日名民歲臘﹐十二月節日名侯王臘﹐此五臘日﹐並宜修齋﹐並祭祀先祖。

《明眞科》云﹕月一日﹑初八日﹑十四日﹑十五日﹑十八日﹑二十三日﹑二十四日﹑二十八日﹑二十九日﹑三十日﹐已上爲十直齋日。庚申﹑甲子八節﹐太一八神下﹐司察人過咎﹐修齋﹐太一歡悅。庚申日﹐人身中伏屍﹐上天言人罪過。本命日﹐受法人身神吏兵上天計人功過。

《三洞奉道科》云﹕正旦爲獻壽齋﹐七日爲延神齋﹐二月八日爲芳春齋﹐四月八日爲啟夏齋﹐五月五日爲續命齋﹐六月六日爲淸暑齋﹐七月七日爲迎秋齋﹐八月一日爲逐邪齋﹐九月九日爲延算齋﹐十月一日爲成福齋﹐十一月十五日爲啟福齋﹐十二月臘日爲百福齋﹐二十八日爲近新齋﹐立春爲建善齋﹐春分爲延福齋﹐立夏爲長善齋﹐夏至爲朱明齋﹐立秋爲遐齡齋﹐秋分爲謝罪齋﹐立冬爲遵善齋﹐冬至爲廣慶齋。如此等齋﹐各具本經儀格。故學道不修齋戒﹐徒勞山林矣﹗

夫齋者﹐正以淸虛恬靜﹐謙卑恭敬﹐戰戰兢兢﹐如履冰谷﹐若對嚴君﹐丹誠謙若﹐必祈靈應。檢敕內外﹐無使喧雜。行齋之人﹐特忌斬衰孝子﹐新產婦人﹐月信未斷﹐及痎虐瘡疥廢疾等﹐並不得升齋堂庭壇驅使﹐如願苦求預齋﹐乞解過咎者﹐任投辭爲其陳懺悔謝﹐不得雜登堂宇﹐應行法事等﹐仍遷令別坐﹐兼忌六畜﹝蓋此等人穢觸眞靈﹐賢聖不降﹐乃修齋無功也﹞。

凡修齋主虔誠﹐齋官整肅。至如香燈不備﹐亦曰疏遺。啟聖祈眞﹐莫先於此。香貴在沈水旃檀﹐依上淸香珠丸合和﹐不得用甲麝。招眞致靈﹐務存精志。如寒棲學眞﹐道士修齋﹐單貧不可致者﹐亦宜以少爲信﹐無令頓闕。若純以乳頭﹐非道家所用也。

初登齋﹐靖看焚香﹐气向東南西北直上者﹐五帝依向而至。《登眞隱訣》云﹕香者﹐天眞用玆以通感﹐地祗緣斯以達信﹐非論齋潔﹑祈念﹑存思﹐必燒香。左右侍香金童﹐必爲招眞達意。《登眞隱訣》云「眞人攝日暉以通照﹐役月精以朗幽﹐故然九光之微燈﹐晃八方之盡夜。

《四極明科》云「立春﹑春分﹐然九燈於庭﹔立夏﹑夏至﹐然八燈﹔立秋﹑秋分﹐然六燈﹔立冬﹑冬至﹐然五燈﹐本命日﹐十二燈﹐自此陳乞謝過祈恩。用燈於庭。法與修諸齋﹐自有燈數於庭。訖﹐依記四時向王﹐惟本命向太歲叩齒二十四通﹐咒曰﹕髙上太眞萬聖帝皇五帝玉司總仙監眞﹐今日吉辰﹐八節開陳。陽罪陰考﹐絕滅九陰。於今永始﹐拔釋七玄。免脫火鄕﹐永離刀山。三塗五苦﹐不累我身。得同天地﹐長保帝晨。五願八會﹐靡不如言。咒畢﹐解巾叩頭百二十過﹐當令額向地而已﹐勿令痛。竟復巾﹐仰天﹐心念﹕我身今日﹐上享天恩﹐賜反形骸﹐受生飛仙。畢﹐仰咽二十四气止。如此三年﹐宿褭除﹐身與眞同。

案諸經齋法﹐略有三種。一者設供齋﹐可以積徳解愆。二者節食齋﹐可以和神保壽﹐斯謂祭祀之齋﹐中士所行也。三者心齋﹐謂疏瀹其心﹐除嗜欲也﹔澡雪精神﹐去穢累也﹐掊擊其智﹐絕思慮也。夫無思無慮則專道﹐無嗜無欲則樂道﹐無穢無累則合道。旣心無二想﹐故曰一志焉。蓋上士所行也﹐詳矣。齋者﹐齊也。要以齊整三業﹐乃爲齋矣。若空守節食﹐旣心識

未齊﹐又惟在一志﹐則口無貪味之謂也。二法表裏相資﹐故《大戒經》云﹕夷心靜嘿﹐專想不二﹐過中不味﹐內外淸虛是也。子𨿽薄閒節食﹐未解調心﹐故示玆齋法﹐令其受道。而末學之徒﹐孰能虛心一志哉﹖夫鄙乎祭祀之教﹐自謂得心齋之理﹐蓋怠慢之夫矣﹗𨿽口談寂﹐無解其因﹐是自矜焉。《易》云﹐聖人以此齋戒。

◎齋科

道士王纂﹐金壇人也。居馬迹山﹐常以陰功救物﹐仁逮蠢動。值晉之末﹐中原亂罹﹐饑饉旣臻﹐疫癘仍作﹐時有毒瘴﹐損斃者多﹐閭裏凋荒﹐死亡枕籍。纂於靜室﹐飛章告玄﹐三夕之中﹐繼之以泣。至三夜﹐有光如晝﹐照其家庭﹐卽有祥風景云﹐紛郁空際。俄而﹐異香天樂下集庭中﹐介金執銳之士三十餘人﹐羅列如有所候。頃之﹐珠幢寶蓋﹐霓旆羽節﹐紅旌錦旗﹐各二人相對前行。卽最後又有四靑童執花捧香﹐侍女捧桉﹐地鋪錦席﹐前立巨屏﹐左右龍虎將軍﹐侍從官將兵士二千許人﹐立兩面﹐若有備衛焉。復有金甲大將軍二十六人﹐神王十人﹐次龍虎二君之外﹐班列肅如也。須臾﹐笙簫駭空﹐自西北而至﹐五色奇光﹐灼爍艷逸﹐一人佩劍持版而前﹐告纂曰﹕太上道君至矣。於是百寶大座自空而下﹐太上道君侍二眞人﹑二天帝在座之左右。道君坐五色蓮花﹐二眞﹑二帝立侍焉。纂拜首迎謁﹐跪伏於地。道君曰﹕子﹝敏心﹞念生民﹐形於章醮﹐刳心抆血﹐感動幽明﹐地司列名。蓋化育萬物﹐而五行爲之用﹐五行互有相勝﹐各有興衰﹐代謝推遷﹐間不容息。是以生之不停﹐气气

相續﹐億劫已來﹐未暫輟也。得其生者﹐合於純陽﹐升天而爲仙﹔得其死者﹐淪於至陰﹐在地而爲鬼。鬼物之中﹐自有優劣﹑彊弱﹑剛柔﹑善惡﹐與人世無異。玉皇天尊慮鬼神之肆橫害於人也﹐常命五帝三官﹐檢制部禦之律令刑章﹐罔不明備。而季世之民﹐澆僞者眾﹐淳源旣散﹐妖詐萌生﹐不忠於君﹐不孝於家﹐廢三綱五常之教﹐自投死地。由是六天故气魔鬼之徒﹐與歷代巳來敗軍死將﹐聚結爲黨﹐伐害生民﹐駕雨乘風﹐因衰伺隙﹐爲種種病﹐中傷甚多﹐亦有不終天年﹐罹其夭枉者。尋於杜陽宮出《神咒經》﹐授眞人唐平﹐使其流布﹐以救於物﹐民間有之。世人見王翦﹑白起名﹐謂爲虛誕。此蓋從來將領﹐生爲兵統﹐死爲鬼帥。有功者﹐遷爲陰官﹔殘害者﹐猶居魔屬﹐乘五行敗气﹐爲瘵爲瘥。然以陽威憚之﹐神咒服之﹐自當彌戢矣。今以《神化》《神咒》二經﹔復授於子﹐按而行之﹐以拯護萬民兆庶也。卽命侍童披九光之韞﹐以《神化經》及《三五大齋訣》授之於纂曰﹕勉而勤之﹐陰功克充﹐眞階可冀也。言訖﹐千乘萬騎﹐西北而舉﹐升還上淸矣。纂案經品齋科行於江表﹐疫毒鋪弭﹐生靈又康。自晉及玆﹐普蒙其福者﹐不可勝紀焉。

◎持齋

《無上祕要》云﹕昔有道士﹐持齋誦經。有一凡人﹐爲賃作治廚齋堂。道士見其用意﹐至日中持齋﹐因喚與同食。食竟﹐爲其說法﹐語此賃人﹐今隨吾持齋﹐功徳甚大﹐可至明日中時復食﹐勿壞爾齋﹐徒勞無益。能如此者﹐將可得免見世窮厄。

此人稽首受戒而去﹐暮還家。其婦一日待婿﹐具以道士戒言諭婦。婦甚不解﹐遂致嗔怒﹐賃人不能免其婦意﹐遂壞其齋﹐與婦共食。其後命過天﹐使其人主蜀山千歲樹精﹐恆給其中食。其樹茂盛﹐暑夏之月﹐有精進賢者三人經過﹐依樹而息。賢者嘆曰﹕此樹𨿽涼﹐日已向中﹐何由得食﹖此人於樹中曰﹕當爲賢者供設中食﹐無所爲憂。須臾食至﹐賢者共食。食竟﹐言曰﹕我覓道﹐道在何所﹖此自然﹐非道也。因問樹曰﹕不審大神可得暫降形見與某相面否﹖此人於樹空中答曰﹕我非能使人得道者也。具記姓字處所﹐昔常爲道士勸使持齋﹐爲婦人所壞﹐功徳不全﹐致令使我守此樹精﹐不能得出。天以我昔經齋中食﹐令每至中給我齋食﹐口不暇食﹐又無緣得遷。欲屈賢者爲至我捨﹐道我如此﹐能爲我建三日齋戒﹐我身便得升天。賢者感此人意﹐爲尋其家﹐具以其言語家人如此。家人卽爲建齋﹐請諸道士燒香誦經三日謝過﹐此人卽得飛行﹐升入雲中﹐於景霄之上﹐受書爲散仙人。故齋之功徳甚重﹐不可不修。此人半日持齋﹐死經一日﹐卽時出身﹐不拘一年﹐而得爲仙。故天計功過﹐明之不虧也。夫爲學者﹐可勤持齋戒﹐以期冥感﹐能修之者﹐必獲升騰之舉。

◎陰陽雜齋日

三會日﹕正月七日﹝舉遷賞會齋﹞﹑七月七日﹝慶生中會齋﹞﹑十月五日﹝建生大會齋﹞﹑三會日﹐三官考籙功過﹐宜受符籙﹐齋戒呈章﹐以祈景福。

五臘日﹕正月一日﹝名天臘齋﹞﹑五月五日﹝名地臘齋﹞﹑

七月七日﹝名道徳臘齋﹞﹑十月一日﹝名民歲臘齋﹞﹑十二月節日﹝名侯王臘齋﹞。

五臘日﹐常當祠獻先亡﹐名爲孝子﹐得福無量。餘日皆是淫祀﹐通前三元日﹐爲人解日﹐皆可設淨供求福焉﹗

《明眞科》云﹕甲子日夜半時﹑甲戌日黃昏時﹐已上天皇眞官下日。甲申日晡時﹐甲午日日中時﹐已上地皇眞官下日﹔甲辰日食時﹐甲寅日平旦時﹐已上人皇眞官下日。

右其日修齋﹐五嶽四瀆神君﹐各依方位﹐糾察善惡﹐無不上聞。

又丁卯日日出時﹐丁丑日雞鳴時﹐已上天皇眞官下日。又丁酉日日入時﹐丁亥日人定時﹐已上地皇眞官下日﹔又丁未日日昳時﹐丁巳日愚中時﹐已上人皇眞官下日。

其日修齋﹐五嶽眞人﹐各遣五神營衛﹐記名仙籙。

卷三十八說戒部一

◎說十戒

《玉淸經本起品》云﹕道言﹕昔元始天尊與諸賢聖億億萬眾﹐處處周旋﹐最後下觀棄賢世界﹐有一國王﹐名曰徳正直﹐利根辯慧﹐爲眾生故﹐而爲導首。徧告國內臣民男女﹐言﹕今得太平﹐天下無事﹐火災消滅﹐兵刃不起﹐百谷成熟﹐皆由道恩﹐非自然也。何以報道罔極之恩﹖惟當傾心盡意﹐恭敬供養﹐造立宮觀﹐香花燈燭﹐晨夕禮誦﹐齋戒悔過﹐以求福佑。於是天尊命巨靈仙人而告王曰﹕子爲一國之主﹐天下所推﹐凡間之貴不先於此﹐但以正法治化﹐不枉人民﹐亦足功感上天﹐何煩祕要﹖祕要之道﹐卒難可聞。然祕要之階﹐不過慈善。慈善之法﹐不違科戒。戒有多種﹐人亦多品。上品之人﹐身先無犯﹐亦無所持。中品之人﹐心有上下﹐觀境卽變﹐以戒自制﹐不令放逸。如此之人﹐或受十戒﹑五戒﹐以自防護。下品之人﹐惡心萬般﹐難可禁制。下品之中﹐復有二品。上品者﹐身欲奉戒﹐或受一百九十九戒﹐或受觀身三百大戒﹐或受千二百威儀之戒﹐以自防保﹐令無越逸。下品者﹐身同禽獸﹐𨿽有人形而無人心﹐縱受其戒﹐終無所益。今且受第二中戒十種科禁入道初門。諸人聞說﹐歡喜抃蹈﹐悉皆俯伏﹐而奉戒言﹐天尊告曰﹕

第一戒者﹐不得違戾父母師長﹐反逆不孝。

第二戒者﹐不得殺生屠害﹐割截物命。

第三戒者﹐不得叛逆君主﹐謀害家國。

第四戒者﹐不得淫亂骨肉姑姨姊妹及佗婦女。

第五戒者﹐不得毀謗道法﹐輕泄經文。

第六戒者﹐不得污漫靜壇﹐單衣裸露。

第七戒者﹐不得欺淩孤貧﹐奪人財物。

第八戒者﹐不得裸露三光﹐厭棄老病。

第九戒者﹐不得耽酒任性﹐兩舌惡口。

第十戒者﹐不得凶豪自任﹐自作威利。

右此十戒﹐當終身奉持。

◎大戒上品﹝並敍﹞

○太上洞玄靈寶消魔寶眞安志智慧本願大戒

《上品經》云﹕太極仙公於天臺山靜齋念道﹐稽首禮拜﹐請問太極法師徐來勒曰﹕弟子有幸得侍對天尊﹐自聞微言﹐彌綸萬劫﹐洞觀道源﹐過泰之歡﹐莫有諭也。顧玄少好神仙白日飛騰之道﹐必想上聖﹐恆以仿佛﹐大經微遠﹐妙賾難通﹐將稟口訣﹐釋我冥津﹐洞暢閟漠﹐有無都盡矣。近而未究人生宿世因緣本行之由﹐今願天尊覺所未悟。是時太上玄髙眞人嘯詠步虛洞章﹐歡然含豫輝金顏而言曰﹕子以累劫念道﹐致太極玉名﹐寄慧人中﹑將獨步玉京﹐超逸三界﹐巍巍乎太上仙公之任矣。故慈心於天人﹐念度於後學也﹐常以外身濟物﹐有徳而弗名﹐

玄都所詮﹐諒不虛矣﹗而謂太極眞人曰﹕卿受太上虛皇道君之教﹐爲其師保﹐亦必盡教以髙上大洞之淵賾也﹐豈俟彼多陳乎﹖吾受任忝爲都教之法師﹐至於執捲﹐由子矣。太極眞人答曰﹕此童眞之人﹐名刊金簡﹐才質淸遠﹐景秀太上玄微洞虛﹐故當爲仙公之任﹐弘道大度者也。吾忝受教化﹐愧不足爲彼宗匠﹐太上有命﹐何敢不傾韞哉﹗眾妙之統﹐仰賴於法師矣。太極眞人又曰﹕夫道﹐無也。彌綸無窮。子欲尋之﹐近在我身﹐乃復有也。因有以入無﹐積念以得妙﹐萬物蕓蕓﹐譬於幻耳﹐皆當歸空。人身亦然。身死神逝﹐諭之如屋﹐屋壞則人不立﹐身敗則神不居﹐當制念以定志﹐靜身以安神﹐寶气以存精﹐思慮兼忘﹐冥想內視﹐則身神並一。身神並一﹐近爲眞身也。此實由宿世本行﹐積念累感﹐功濟一切﹐徳陰萬物﹐因緣輪轉﹐罪福相對﹐生死相滅﹐貴賤相使﹐賢愚相傾﹐貧富相欺﹐善惡相顯﹐其苦無量﹐皆人行願所得也。非道﹑非天﹑非地﹑非人萬物所爲矣﹐正由心耳。此對旣鍾﹐亦難脫也。弱喪之徒﹐信道者少﹐宿命者多﹔不積善定念﹐修徳理身﹐而欲忽徳忘身﹐彊求外物﹐其可得哉﹗旣已不克﹐莫不傷身矣。故有道之士﹐取諸我身﹐無求乎人。道言「修身﹐其徳乃眞。」斯之謂也。夫學道不受大智慧道﹐行本願上品大戒﹐無綠上仙也。子有宿命﹐是以見此經﹐其文隱祕﹐立信效心﹐然後而傳﹐不可妄示。不信﹐必發異念。異念旣生﹐彼此獲罪。是故藏之於無﹐待有應爲仙王者乃告焉。是時雲龍踴躍﹐諸天散華﹐飛香奏煙﹐山海靜波﹐觸類竄默﹐鬼魅消亡﹐神魔降伏﹐五苦俱解﹐長離地獄﹐惡者返善﹐信順受福爾。乃命太極侍經仙人劉文靜披云韞而授經也。太極眞人曰﹕宿世禮奉經師﹐口誦身行﹐布施厄困﹐願樂三寶﹐君親忠孝﹐遠慕山水﹐棲憩賢儒﹐虛心有道﹐燒香散華﹐護度一切﹐修道補過﹐信順宿命﹐靜思忍情。其行也﹐上可升仙度

世﹐下可輪轉富貴﹐生爲人尊﹐容貌偉秀﹐才智淸遠﹐爲人之道﹐莫不具足。夫居世富貴﹐笑於貧賤﹐今報以貧賤。居世好殺﹐今報以傷殺﹐居世輕易﹐笑於醜陋﹐今報以醜陋。居世聰明﹐不教於人﹐今報以頑塞。居世常康﹐笑於困病﹐今報以滯疾。居世不信道﹐笑於經教﹐今報以下愚﹐長與道隔。女人居世﹐奪人婿者﹐今報以少寡。男子居世﹐誘人婦女﹐今報以鰥獨。居世發心爲夫妻﹐而後世不得俱生人道。死爲鬼魅﹐今報以本念﹐成於邪病﹐自非大法﹐莫有解其宿纏﹐而消此邪病矣。夫爲父母﹑兄弟﹑姊妹﹑夫妻﹑君臣﹑師保﹑朋友﹐皆先世所念﹐願爲因緣﹐展轉相生﹐莫不有對者哉。故曰倚伏難窮矣。惟學仙道士當兼忘因緣﹐絕滅生死﹐同歸乎玄﹐以入妙門。能知是者﹐始可與言學道之本也。

若見居家妻子﹐當願一切﹐早出愛獄﹐攝意奉戒。若見飲酒﹐當願一切﹐制於命門﹐以遠禍亂。若見彩女﹐當願一切﹐守情忍色﹐志慕賢貞。若見淫人﹐當願一切﹐除棄邪念﹐翹心禁戒。若見婦人﹐當願一切﹐忍割浮華﹐樂道自娛。若見貞人﹐當願一切﹐履信正化﹐日入法門。若見眾人﹐當願一切﹐推仁無爭﹐懷道安世。若見善人﹐當願一切﹐時刻存念﹐仰丸眞道。或見惡人﹐當願一切﹐棄凶卽吉﹐不犯王法。若見貧人﹐當願一切﹐損身施惠﹐後受大福。若見富人﹐當願一切﹐救濟萬物﹐世世受祿。若見貴人﹐當願一切﹐承其教旨﹐悉令典訓。若見賤人﹐當願一切﹐勤修匪懈﹐各得所爲。若見帝王﹐當願一切﹐奉仰王道﹐孝如父母。若見主相﹐當願一切﹐受其教制﹐四方歸仁。若見兵甲﹐當願一切﹐各念仁心﹐天下讓賢。若見王子﹐當願一切﹐日歌太平﹐系國承家。若見賢人﹐當願一切﹐履行其徳﹐道爲世宗。若見法師﹐當願一切﹐明解法度﹐得道無爲。若見棲山道士﹐當願一切﹐悉見法門﹐速得升仙。若見

教化﹐當願一切﹐親受聖教﹐皆爲淵博。若見聖人﹐當願一切﹐尊禮侍見﹐諸國並瞻。若見仙人﹐當願一切﹐眞道悉成﹐飛升天堂。若見城郭﹐當願一切﹐嚴整修飾﹐以道爲基。若見大國﹐當願一切﹐歸宗慕徳﹐若水注海。若見小國﹐當願一切﹐知止虛衝﹐安其所居。若見市朝﹐當願一切﹐羣賢云萃﹐悉弘正道。若見靜觀﹐當願一切﹐功徳巍巍﹐天人得道。若見齋戒﹑行香﹐當願一切﹐道徳日新﹐庠序雅正。若見誦經﹐當願一切﹐盡上髙座﹐咸聞聖音。若見經教﹐當願一切﹐各各受讀禮習﹐普行教化。若見樓觀﹐當願一切﹐洞觀十方﹐無所隱藏。若見髙山﹐當願一切﹐智思無量﹐輔成家國。若見棲憩茂林﹐當願一切﹐安居自在﹐陰庇捨識。若見好學﹐當願一切﹐得成師宗﹐養徒敷教。或見淨手﹐當願一切﹐常執經書﹐無時暫輟。若見善口﹐當願一切﹐耽味洞經﹐日新不厭。若見動足﹐當願一切﹐超步三界﹐飛行上淸。若見靜止﹐當願一切﹐滅景停眞﹐安閒空寂。若見飲食﹐當願一切﹐棄累入淨﹐存得道味。若見大藏﹐當願一切﹐除其災害﹐施爲福田。若見疾病﹐當願一切﹐以道自安﹐免此苦厄。若見死喪﹐當願一切﹐學道常存﹐濟度三徒。若見畋獵﹐當願一切﹐不爲始終﹐入爲無罪。若見夷狄﹐當願一切﹐得生中國﹐不生邊地。若見少年﹐當願一切﹐及時學問﹐遂成學名。若見老病﹐當願一切﹐以道攝生﹐不更衰老。若見三光﹐當願一切﹐普明靈曜﹐暗冥卽消。若見雲雨﹐當願一切﹐惠澤盈溢﹐無所不宜。若見素雪﹐當願一切﹐常居潔白﹐逍遙自在。若見靈風﹐當願一切﹐韞懷披散﹐徳流遐邇。若見淨水﹐當願一切﹐洗垢淸虛﹐平等其心。若見名香﹐當願一切﹐受玆芳淨﹐眾穢肅然。若見好華﹐當願一切﹐樂散諸聖﹐相好具足。若見車馬﹐當願一切﹐得道無爲﹐乘風駕龍。若見弦歌﹐當願一切﹐玩經嘆法﹐以道娛樂。若見福食﹐當願一切﹐無不飽滿﹐世享

天廚。徳流後人﹐如水歸海﹐宗廟裔長﹐常居貴盛。世與四輦﹐俱生王家。若見散施﹐當願一切﹐禍滅九陰﹐福起十方﹐徳如山海﹐莫不興隆﹔七祖生天﹐子孫賢忠﹐富貴巍巍﹐所欲皆從。學道飛仙﹐駕雲乘龍。道士坐臥﹐常願我等﹐四大合徳﹐同體道眞﹐長存玄都﹐師友自然。濟度十方﹐天下受恩﹐逍遙無爲﹐洞觀妙門。

○禮經祝三首

﹝《眞人口訣》云﹕侍經仙童玉女聞此祝﹐皆歡喜而佑兆身也。是大經悉用此祝而禮拜矣。若冥心禮經者﹐亦心祝其文﹐乃上仙之祕祝也﹞

第一首

樂法以爲妻﹐愛經如珠玉。持戒制六情﹐念道遣所欲。淡泊正气停﹐蕭然神靜嘿。天魔並敬護﹐世世受大福。

第二首

鬱鬱家國盛﹐濟濟經道興。天人同其願﹐縹緲入大乘。因心立福田﹐靡靡法輪升。七祖生天堂﹐我身白日騰。

第三首

大道洞玄虛﹐有念無不啟。煉質入仙眞﹐遂成金剛體。超度三界難﹐地獄五苦解。悉歸太上經﹐靜念稽首禮。

太極眞人曰﹕學升仙之道﹐當立千二百善功﹐終不受報。立功三千﹐白日登天﹐皆濟人應死之難也。施惠其人﹐尢善矣。學道當令眾行合法﹐廣建福田。發大慈之心﹐動靜常起道意。能如是也﹐吐納﹐服藥﹐佩符﹐讀經﹐精進終身不倦﹐豈有不

得仙乎﹖人無此徳﹐𨿽服藥﹐佩符﹐讀經﹐齋戒﹐故終命而不驗矣。學士明思要言。

太極眞人曰﹕立三百善功﹐可得長存地仙。若一切不全﹐則更從一始﹐而都失前功矣。常有其念﹐在於心膂者﹐則是也。若導人作善﹐卽爲善功也。

太極眞人曰﹕常念嘯詠洞經﹐修行大慈﹐先人後身﹐揚善化惡﹐斷絕眾緣﹐滅念守虛﹐心如太玄﹐爲道是求﹐始謂能言神仙之道也。

太極眞人曰﹕吾昔受太極智慧十善勸助徳戒於髙上大道虛皇﹐世世宗奉修行大法﹐度人甚易﹐此自然之福也。太上以普教天人﹐令各得本願﹐始入法門﹐長存無爲﹐不受十苦八難罪對﹐罷散地獄﹐休息三官﹐日日寧閒﹐世世榮樂。咸脫羅綱﹐後生安泰﹐天性恬然﹐所願隨得。其戒如上﹐以傳賢信。

《十善勸戒》曰﹕勸助禮敬三寶﹐供養法師。令人世爲君子﹐賢孝髙才﹐榮貴巍巍﹐生爲人尊﹐門族昌熾﹝三寶者﹐謂道經師也。能養生﹐教善行﹐爲人範﹐是名法師也﹞。

戒曰﹕勸助治寫經書﹐令人世世聰明﹐博聞妙賾﹐恆值聖世﹐見諸經教﹐能誦章句。

戒曰﹕勸助建齋淨治﹐令人世世門戶髙貴﹐身登天堂﹐飲食自然﹐常居無爲。

戒曰﹕勸助香油眾供﹐令人世世芳盛﹐香潔光明﹐容貌絕偉﹐天姿髙秀。

戒曰﹕勸助法師法服﹐令人世世閒雅﹐逍遙中國﹐不墜邊夷﹐男女端正﹐冠冕玉佩﹐稱諸身飾。

戒曰﹕勸助國王父母﹐子民忠孝﹐令人世世多嗣﹐男女賢儒﹐不受諸苦。

戒曰﹕勸助齋靖讀經﹐令人世世不墮地獄﹐卽升天堂﹐禮

見眾聖﹐速得返形﹐化生王家﹐在意所欲﹐玩好備足﹐七祖同歡﹐善緣悉備﹐終始榮樂﹐道法轉至﹐將得仙道。

戒曰﹕勸助眾人學經﹐令人世世才智洞達﹐動靜威儀﹐常爲人師。

戒曰﹕勸助一切布施﹐諫諍善事﹐令人世世壽考富樂﹐常無怨惱。

戒曰﹕勸助一切民人﹐除嫉去欲﹐履行眾善﹐令人世世安樂﹐禍亂不生﹐病者自愈﹐仕宦髙遷﹐爲眾所仰﹐莫不吉佑。門戶淸貴﹐天人愛育﹐神魔恆護﹐常生福地。

太極眞人曰﹕人之行惡﹐莫大於嫉﹑殺﹑貪﹑奢﹑驕﹑淫也。若此一在心﹐伐爾年命矣。挾之以學神仙者﹐不亦悲乎﹖

○太霄瑯書十善十惡

十善旣行﹐十惡自息。息惡行善﹐大慈徳成。是以《上品戒》云﹕卹死度生﹐救疾治病﹐施惠窮困﹐割已濟物﹐奉侍師生﹐營建靜捨﹐書經校定﹐修齋念道﹐退身讓義﹐不爭功名﹐宣化愚俗﹐諫諍解惡﹐邊道立井﹐植種果林﹐教化童蒙﹐勸人作善﹐施爲可法﹐動靜可觀﹐教制可丸﹐行常使然﹐十善徧行﹐謂之道士。不修善功﹐徒勞山林﹐能信斯旨﹐勤尋諸戒。戒部甚多﹐隨緣所得。無數諸戒﹐無央科律﹐皆輔一神﹐攝於三業。三業者口﹑身﹑心也。運動造作﹐善惡無量。無量善惡﹐十爲惡端。一者妄言﹐二者綺語﹐三者兩舌﹐四者罵詈﹐此四口惡﹐返之則善。五者貪愛﹐六者竊盜﹐七者奸淫﹐此三者屬身。八者嫉妒﹐九者恚瞋﹐十者邪癡﹐此三者屬心。心業最重﹐爲十惡根。斷絕十惡﹐修十善本。實言直語﹐通和講誦。謙讓捨財﹐內外貞潔。慶贊歡喜﹐敬信三尊。備此十善﹐十惡永除。

○思微定志經十戒

一者不殺﹐當念眾生。二者不淫﹐犯人婦女。三者不盜﹐取非義財。四者不欺﹐善惡反論。五者不醉﹐常思淨行。六者宗親和睦﹐無有非親。七者見人善事﹐心助歡喜。八者見人有憂﹐助爲作福。九者彼來加我﹐志在不報。十者一切未得道﹐我有不吝。經云﹕時有十二年少﹐處世間樂﹐日日相就﹐共作好食﹐酣飲嬉戲﹐或復論議持戒之難易。天尊以道眼遙見此人﹐前世曾爲人師﹐而祕吝經典﹐逮諸弟子﹐於道之心﹐亦復猶豫。因此微緣﹐猶可度耳。於是天尊化作凡人﹐從會中過﹐托之乞食﹐因悉共語。諸年少輩﹐復論如初﹐中一人曰﹕我數隨兄至安樂山﹐見諸道士悉持十戒﹐肅肅甚佳﹐洎至於死﹐魂神所在﹐亦當不虛。但其十戒﹐人持難悉從耳﹗化人曰﹕持此甚易﹐違此甚難。諸人問化人曰﹕云何持戒則易﹐不持反難﹖化人曰﹕立身如戒﹐上不畏天子﹐亦不畏鬼神﹐何謂之難﹖違戒之者﹐悉畏之﹐是難也。其中一人曰﹕余戒可持﹐惟酒難斷﹐所以者何﹖我先服散﹐散者發之日﹐非酒不解﹐是故難耳。化人曰﹕散發所須﹐此乃是藥。將養四大﹐藥通可通﹐但勿過量耳。一人曰﹕餘事卽可﹐妄語其難。所以者何﹖若有密事﹐在尊長前應爲隱諱﹐而人見問﹐不得欺﹐欺卽犯戒﹐是故爲難。化人曰﹕事有隱諱而人見問﹐不得欺﹐欺卽犯戒﹐是故爲難。化人曰﹕事有隱諱﹐理有方便﹐此亦可通。但勿善惡返論﹐說其長短耳﹗一人曰﹕余戒卽可﹐惟盜戒難。小小之間﹐以掛犯目。化人曰﹕大事實難﹐小小之間益可愼之。而說偈曰﹕

何不受盜戒﹖不受盜亦難。孰云暗昧中﹖中有記盜官。取一年年倍﹐倍倍殊不寬。以手捧熔銅﹐燒口煮心肝。一朝言此苦﹐終年猶心酸。何不受此戒﹖保持必令完。我信彼亦信﹐在在無不安。安坐招靈人﹐永享長年歡。

一人曰﹕余戒悉易﹐淫最難斷。所以爾者﹐我曾履斯事﹐數隨兄中食。當中食時自云﹕一日精進﹐無不過理﹐亦謂身後當得此齋戒之福。至是夕夜﹐是我所湣﹐輒來狡獪﹐𨿽苦加抑迮﹐不覺已爾。每每如此﹐是知最難。化人曰﹕色者是想爾﹐想悉是空﹐何有色邪﹖但先自觀身﹐知身無寄﹐便知無色。何可不忍﹗且淫欲頗恣﹐如飲咸水﹐飲多渴多﹐惟死而已。何有厭足﹖而說偈曰﹕

色欲劇於渴﹐小忍差可度。何爲進咸水﹐水咸益渴故。子能善解渴﹐當飲天甘露。甘露香且燻﹐通體皆流布。天人尋香降﹐玄趣自然悟。熙熙永無爲﹐長保九天祚。一人曰﹕余悉可從﹐惟煞難戒。所以者何﹖我好敢雞﹐一食無雞﹐了自無味﹐數日便瘦。化人曰﹕賢者肥爲人患﹐瘦卽體輕﹐用肥何爲﹖卽說偈曰﹕

賢賢戒其煞﹐亦無懷煞想。眾生𨿽微微﹐亦悉樂生長。如何害彼命﹖而用以自養。自養今一時﹐累汝自然爽。長淪三塗中﹐辛苦還復往。善惡各有緣﹐譬如呼有響。何不攺此行﹖慈心以自獎。眞人攜手遊﹐逍遙云景上。

說此偈已﹐化人見大威變﹐極道之姿。侍從僚屬﹐鈞天大樂﹐非可目名﹐返於上方。諸人悉見﹐喜懼交集﹐並聞要說﹐意解開悟﹐俱登道果。

○妙林經二十七戒

元始天尊告諸四眾﹐一切眾生﹐貪著有爲﹐欣生惡死﹐意𨿽求生﹐由造死業﹐不持戒行﹐假使長壽﹐猶如老樹﹐有何殊別﹖若持戒行﹐死補天官﹐升仙自在。人𨿽有王公之位﹐上至帝皇﹐死皆重罪﹐無益鬼神﹐受苦不可堪忍。善男子﹐汝等思惟﹐明奉戒行﹐直心行道﹐吾爲汝說﹕天下萬物﹐無有長存﹐有死有生﹐有成有敗﹐日出則沒﹐月滿則虧﹐從古至今誰能違返﹖若有道徳不生﹑不滅修善者﹐今月亦善﹐今日亦善﹐今時亦善。善善積徳﹐諸行修足﹐善念護持﹐令入法寶。戒曰﹕

不得盜竊人物﹐不得妄取人財﹐不得妄言綺語﹐不得因恨殺人﹐

不得貪嗔癡狠﹐不得慢老欺人﹐不得咒詛毒心﹐不得罵詈髙聲﹐

不得訾毀謗人﹐不得兩舌邪佞﹐不得評人長短﹐不得好言人惡﹐

不得毀善自譽﹐不得自驕我慢﹐不得畜毒藥人﹐不得投書譖善﹐

不得輕慢經教﹐不得毀謗聖文﹐不得恃威淩物﹐不得貪淫好色﹐

不得好殺物命﹐不得耽酒迷狂﹐不得殺生淫祀﹐不得燒野山林﹐

不得評論師長﹐不得貪惜財賄﹐不得言人陰事。

○老君二十七戒

行無爲﹐行柔弱﹐行守雌﹐勿先動。此上最三行。

行無名﹐行淸淨﹐行諸善﹐此中最三行。

行忠孝﹐行知足﹐行推讓﹐此下最三行。

右九行﹐二篇八十一章集合爲道捨﹐尊卑同科。九行備者神仙﹐六行備者壽﹐三行備者增年。

戒勿費用精神﹐戒勿食含血之物﹐樂其美色。戒勿傷王气。戒勿貪寶貨。戒勿忘道。戒勿爲妄動。戒勿枝形名道。戒勿殺生。戒貪功名。此上九戒。

戒勿爲耳目鼻口所娛﹐戒常當謙讓。戒舉百事詳心﹐勿惚恫。戒勿學邪文﹐戒勿資身好衣美食。戒厭求名譽。戒勿貪髙榮彊求。戒勿輕躁。戒勿盈溢。此中九戒。

戒勿與人諍曲直得失﹐避之。戒勿爲諸惡。戒勿厭貧賤﹐彊求富貴。戒勿多忌諱。戒勿稱聖人大名。戒勿彊梁。戒勿禱祠鬼神。戒勿自是。戒勿樂兵。此下九戒。

右二十七戒﹐二篇共合爲道淵﹐尊卑同行﹐上備者神仙。持十八戒備者﹐壽﹐持九戒備者﹐增年﹐不橫夭矣。

卷三十九說戒部二

◎老君說一百八十戒﹝並敍﹞

昔周之末﹐赧王之時﹐始出太平之道﹑太淸之教。老君至瑯琊﹐授道與幹君。幹君受道法﹐遂以得道﹐拜爲眞人。又傳《太平經》一百七十卷﹐《甲子》十部。後帛君篤病﹐從幹君授道護病﹐病得除羌﹐遂復得道﹐拜爲眞人。今瑯琊有木蘭樹﹐幹﹑帛二君所治處也。幽王時﹐老君教胡還當入漢中﹐過瑯琊﹐幹君得見老君。老君謂幹君曰﹕吾前授汝﹐助人救命﹐憂念萬民﹐拜署男女祭酒﹐廣化愚人﹐分布弟子﹐使上感天心﹐下動地祗﹐當令王者歡心。而自頃以來﹐吾遙從千萬億里觀之﹐諸男女祭酒﹐托老君尊位﹐貪財好色﹐擅色自用﹐更相是非﹐各謂我心正﹐言彼非眞﹐利於供養﹐欲人奉已﹐憎惡同道﹐妒賢嫉才﹐驕恣自大﹐禁止百姓﹐當來從我﹐我道最正﹐彼非眞也。皆不當爾﹐故來相語。幹吉稽首﹐再拜伏地﹐叩頭百下﹐唯唯告曰﹕太上從今日已去﹐不知當何由去﹖諸男女祭酒之重罪﹐令祭酒輩空活﹐旣蒙道佑﹐可得升仙﹐壽終之後﹐不入九地下牢之苦。非但祭酒﹐復其萬民。萬民無知法則﹐祭酒之罪﹐臣之過咎﹐實在於己也。惟願太上赦旣往之失﹐署臣修將來之善耳。臣幹吉死罪﹐死罪。老君曰﹕可正安意定﹐坐。吾恐大道

澆季﹐萬民喪命。一二祭酒﹐死入九幽之下﹐不足痛也。吾但念萬民痛耳。汝當善聽﹐記錄心中﹐當爲後世作法則﹐敕諸男女祭酒﹐令攺往行﹐從今之善。老君曰﹕人生𨿽有壽萬年者﹐若不持戒律﹐與老樹朽石何異﹖寧一日持戒爲道徳之人﹐而死補天官﹐尸解升仙。世人死有重罪﹐無益魂神。魂神受罪耳。祭酒明奉行之。乃曰﹐諸祭酒各明聽﹐天下萬民﹐無有長存。人生有死﹐物成有敗。日出則沒﹐月滿則缺。從古至今﹐誰能長存者﹖惟道徳可久耳﹗今月亦善﹐今日亦善﹐今時亦善﹐諸賢亦善﹐師甲亦善﹐弟子亦善﹐萬神備具﹐吏兵皆到﹐今吾以諸賢故﹐念萬民之命﹐故授王甲禁戒重律。當三徧讀之﹐然後說戒曰﹕。

第一戒﹐不得多畜僕妾。

第二戒﹐不得淫他婦人。

第三戒﹐不得盜竊人物。

第四戒﹐不得殺傷一切物命。

第五戒﹐不得妄取人一錢已上物。

第六戒﹐不得妄燒敗人一錢已上物。

第七戒﹐不得以食物擲火中。

第八戒﹐不得畜豬羊。

第九戒﹐不得邪求一切人物。

第十戒﹐不得食大蒜及五辛。

第十一戒﹐不得作艸書與人。

第十二戒﹐不得多以書相聞。

第十三戒﹐不得以藥落去子。

第十四戒﹐不得燒野田山林。

第十五戒﹐不得以金銀器食用。

第十六戒﹐不得求知軍國事及占吉凶。

第十七戒﹐不得妄與兵賊爲親。

第十八戒﹐不得妄伐樹木。

第十九戒﹐不得妄摘艸花。

第二十戒﹐不得數見天子官人﹐妄結姻親。

第二十一戒﹐不得輕慢弟子﹐邪寵以亂眞。

第二十二戒﹐不得貪惜財物。

第二十三戒﹐不得妄言綺語﹐隔戾嫉妒。

第二十四戒﹐不得飲酒食肉。

第二十五戒﹐不得多積財物﹐侮蔑孤貧。

第二十六戒﹐不得獨食。

第二十七戒﹐不得販賣奴婢。

第二十八戒﹐不得破人婚姻事。

第二十九戒﹐不得持人長短﹐更相嫌恨。

第三十戒﹐不得自習妓樂。

第三十一戒﹐不得言人惡事﹐猜疑百端。

第三十二戒﹐不得言人陰私。

第三十三戒﹐不得說人父母本末善惡。

第三十四戒﹐不得面譽人﹐屏處論人惡。

第三十五戒﹐不得以穢污之物調戲人。

第三十六戒﹐不得以毒藥投淵池江海中。

第三十七戒﹐不得獨與宗族爲親。

第三十八戒﹐不得輕疏佗人之尊長。

第三十九戒﹐不得自殺。

第四十戒﹐不得勸人殺。

第四十一戒﹐不得別離他人家口。

第四十二戒﹐不得因恨殺人。

第四十三戒﹐不得投書譖人。

第四十四戒﹐不得自用。

第四十五戒﹐不得自貴。

第四十六戒﹐不得自驕。

第四十七戒﹐不得妄鑿地﹐毀山川。

第四十八戒﹐不得惡言罵詈。

第四十九戒﹐不得以足踏六畜。

第五十戒﹐不得掩人目。

第五十一戒﹐不得以厭治病。

第五十二戒﹐不得希望人物。

第五十三戒﹐不得竭水澤。

第五十四戒﹐不得評論師長。

第五十五戒﹐不得裸形露浴。

第五十六戒﹐不得輕慢經教。

第五十七戒﹐不得慢老人。

第五十八戒﹐不得觀六畜交陰陽。

第五十九戒﹐不得調戲於人。

第六十戒﹐不得持威勢淩人。

第六十一戒﹐不得阿黨所親。

第六十二戒﹐不得帶刀杖﹝若軍中﹐不從此律﹞。

第六十三戒﹐不得多作門戶﹐別離居處。

第六十四戒﹐不得起瞋恚。

第六十五戒﹐不得罵人作奴婢。

第六十六戒﹐不得立小便。

第六十七戒﹐不得黥奴婢面。

第六十八戒﹐不得咒人命死敗亡。

第六十九戒﹐不得快人死敗。

第七十戒﹐不得亂縱行遊。

第七十一戒﹐不得張目視人。

第七十二戒﹐不得舌吐向天。

第七十三戒﹐不得橫求人物。

第七十四戒﹐不得彊乞﹐擾亂百姓。

第七十五戒﹐不得爲世俗人賦斂。

第七十六戒﹐不得爲世俗人作禮頭主。

第七十七戒﹐不得爲人圖山立冢宅起屋。

第七十八戒﹐不得上知星文﹐卜相天時。

第七十九戒﹐不得漁獵﹐傷煞眾生。

第八十戒﹐不得淫泆佗婦﹐別離夫妻。

第八十一戒﹐不得視弟子偏頗﹐視弟子當如其子。

第八十二戒﹐不得奪人瞑中火。

第八十三戒﹐不得馳騁世俗﹐弔問死喪宜密哀卹之。

第八十四戒﹐不得與俗人共相羣黨﹐更相嘲毀。

第八十五戒﹐不得敗人成功﹐言是己徳。

第八十六戒﹐不得擇好室捨好牀臥息。

第八十七戒﹐不得訾毀人物﹐以爲惡。

第八十八戒﹐不得自舉已物以爲好。

第八十九戒﹐不得令驚怕﹐令人恐悸。

第九十戒﹐不得擇人飲食﹐爲好惡說。

第九十一戒﹐不得爲人往來惡言。

第九十二戒﹐不得以縣官中傷人民。

第九十三戒﹐不得預人間論議曲直事。

第九十四戒﹐不得彊取人物﹐以爲恩重。

第九十五戒﹐不得冬天發掘地中蟄藏虫物。

第九十六戒﹐不得輕行妄遊﹐日月馳騁。

第九十七戒﹐不得妄上樹探巢破卵。

第九十八戒﹐不得籠罩鳥獸。

第九十九戒﹐不得穿人家壁﹐窺看人家內婦女。

第一百戒﹐不得以穢污之物投井中。

第一百一戒﹐不得塞池井。

第一百二戒﹐不得欺誣老人。

第一百三戒﹐不得妄發讀人書。

第一百四戒﹐不得誘枉良人爲奴婢。

第一百五戒﹐不得積聚財寶﹐以招凶禍。

第一百六戒﹐不得貪戀居家。

第一百七戒﹐不得藏埋器物。

第一百八戒﹐不得破壞見錢。

第一百九戒﹐不得在平地然火。

第一百十戒﹐不得施槍棘著道中。

第一百十一戒﹐不得多言弄口舌。

第一百十二戒﹐不得以書字之物自投埋於廁前。

第一百十三戒﹐不得向佗神鬼禮拜。

第一百十四戒﹐不得多畜世俗占事之書及八神圖﹐皆不得習。

第一百十五戒﹐不得與兵人爲侶。

第一百十六戒﹐不得便溺生艸上及人所食之水中。

第一百十七戒﹐不得與寡婦親愛。

第一百十八戒﹐不得祠祀鬼神﹐以求僥幸。

第一百十九戒﹐不得爲人多作忌諱。

第一百二十戒﹐不得自多忌諱。

第一百二十一戒﹐不得妄輕入江河中浴。

第一百二十二戒﹐不得妄假舉人物﹐以爲禮賂。

第一百二十三戒﹐不得爲人保任券契﹑買賣田宅﹑奴婢之

事。

第一百二十四戒﹐不得與淫泆之家更相往來。

第一百二十五戒﹐不得煉毒藥著器中。

第一百二十六戒﹐不得作惡厲聲﹐常當喜笑。

第一百二十七戒﹐不得爲人作辭訟﹐知人官事。

第一百二十八戒﹐不得求密謀之書讀之。

第一百二十九戒﹐不得妄鞭打六畜羣眾。

第一百三十戒﹐不得無故走馬馳車。

第一百三十一戒﹐不得以手團食﹐殘嚙眾肴。

第一百三十二戒﹐不得驚鳥獸。

第一百三十三戒﹐不得向弟子評論人家食飲善惡。

第一百三十四戒﹐不得妄開決陂湖。

第一百三十五戒﹐不得自炫治病﹐病家自當來請求乃可往之。

第一百三十六戒﹐不得獨行﹐行與人俱。

第一百三十七戒﹐不得爲人謀合私利。

第一百三十八戒﹐不得廣求寶物。

第一百三十九戒﹐不得帶女人入山﹐皆應別歧異室。

第一百四十戒﹐不得叛本逐末。

第一百四十一戒﹐常當設供養﹐勿作難易。

第一百四十二戒﹐常當念淸儉法﹐慕淸賢鹿食牛飲。

第一百四十三戒﹐常當愼所投止﹐先行視之﹐勿所驚觸。﹐

第一百四十四戒﹐常當回向正一﹐不得俗事。

第一百四十五戒﹐常當立大意秉志﹐不得雜犯負違三尊教命。

第一百四十六戒﹐常當勤避嫌疑﹐不得欺父母﹐罔君師。

第一百四十七戒﹐常當勤求長生﹐晝夜勿常﹐不得懈慢。

第一百四十八戒﹐常當勤避惡處﹐勿貪祿苟榮利。

第一百四十九戒﹐常當勤服气斷谷食﹐爲不死道﹐不得貪於飲食。

第一百五十戒﹐常當勤避凶人﹐不得棄背朋友。

第一百五十一戒﹐不得每飲食從一邊起﹐及嘆吒言其美惡。

第一百五十二戒﹐每燒香當爲萬姓請願﹐令天下太平﹐不得爲已。

第一百五十三戒﹐凡人呼汝爲祭酒﹐汝勿顧畏人﹐自作輕躁爲百姓所不足。

第一百五十四戒﹐每得人食﹐常當祝願﹐令主人得福﹐一切飽滿。

第一百五十五戒﹐常時無事﹐不得多聚會人眾﹐飲食狼藉。

第一百五十六戒﹐常時無事﹐不得妄受人禮敬。

第一百五十七戒﹐若入他處﹐必先問賢人善士﹐當親依之﹐不得自負。

第一百五十八戒﹐若入佗處﹐必先問其國所禁忌。

第一百五十九戒﹐凡入人家﹐必先問人家尊親名諱。

第一百六十戒﹐凡至人家﹐不得希望主人飲食。

第一百六十一戒﹐不得與女人同行。

第一百六十二戒﹐不得與男女冥室中共語。

第一百六十三戒﹐凡衣物不得過畜三通。

第一百六十四戒﹐凡男女不得共坐食飲﹐交手授受。

第一百六十五戒﹐凡天時災變﹐水旱不調﹐不得患厭及其評議。

第一百六十六戒﹐凡居世人並惡多善少﹐不得悒悒﹐道自護法。

第一百六十七戒﹐若人有罵汝﹐汝但聽服﹐不得應答。

第一百六十八戒﹐若人侵謗汝﹐汝但當自啟白大道﹐不得憂怖﹐以損精神。

第一百六十九戒﹐若人以惡向汝﹐汝重以善往報之﹐不得怨尢。

第一百七十戒﹐若人有持物與甲﹐而乙不得﹐不得便恨人不與己。

第一百七十一戒﹐若人爲己聲譽勿喜﹐爲己毀辱亦不得嗔怒。

第一百七十二戒﹐若人爲己殺鳥獸魚等﹐皆不得食。

第一百七十三戒﹐若見殺禽畜命者﹐不得食。

第一百七十四戒﹐凡食物見膻敗﹐不得食。

第一百七十五戒﹐凡不知所從來物﹐不得食。

第一百七十六戒﹐不得絕斷眾生六畜之命。

第一百七十七戒﹐若能食菜最佳﹐而不得食向王者。

第一百七十八戒﹐不得言己能﹐崇賢重聖﹐吾當度汝﹐汝遇眞仙。

第一百七十九戒﹐若行無居家可投﹐便止宿樹木巖石間﹐諷誦一百八十戒文﹐神自營衛汝三重﹐兵賊鬼虎不敢近汝﹐不得少有怠慢。

第一百八十戒﹐若行戒不犯﹐犯卽能悔﹐攺往修來﹐勸人奉受﹐念戒不念惡﹐廣度一切﹐五拜神眞﹐成汝淸志﹐不得轉退。

老君告弟子曰「往昔諸賢仙聖皆從《一百八十戒》得道。道本無形﹐從師得成。道可師度﹐師不可輕。」弟子稽首再拜﹐受命而退。

◎老君說五戒

老君曰﹕是五戒者﹐持身法之根。善男子善女人﹐願樂善法﹐受持終身不犯﹐是爲淸信﹐得經得法﹐永成道眞。於是尹喜聞受旣已﹐再拜而問﹕何故有五﹖

老君曰﹕五者攝一切惡﹐猶天有五精﹐以攝萬靈﹔地有五行﹐以攝羣生﹔人有五藏﹐以攝神明。戒者防也﹐防其失也。失而不防﹐則三塗盈逸﹐天人虛空﹐是故五也。尹喜曰﹕大乎戒也﹐何故失也﹖

老君曰﹕本得無失﹐而得﹐亦無所失﹝「本得無失」爲前身過去已得此戒﹐故於今身而無失也。而今身有失者﹐前身無戒﹐或有而違犯﹐故有失耳﹗𨿽有失而於今得受持者﹐則見生無失﹐後身復善。故「旣失而得﹐亦無所失。」前頌云﹕世世受大福﹐卽此義也。尹喜所問一失﹐而並舉二失答之﹐是對其後問﹐頓顯前身此生後身也。明人稟道﹐本自無失﹐義見經中﹞。

老君曰﹕五戒者﹐在天爲五緯﹐天道失戒﹐則見災祥﹔在地爲五嶽﹐地道失戒﹐則百谷不成﹔在數爲五行﹐五數失戒則水火相薄﹐金木相傷﹔在治爲五帝﹐五帝失戒﹐則祚夭身亡﹔在人爲五臟﹐五臟失戒﹐則性發狂。

老君曰﹕是五﹐戒於此而順於彼。故煞戒者﹐東方木也﹐受生气﹐尙於長養﹐而人犯煞﹐則肝受其害。盜戒者﹐北方水也﹐太陰之精﹐主於閉藏﹐而人爲盜﹐則腎受其殃。淫戒者﹐西方金也﹐少陰之質﹐男女貞固﹐而人好淫﹐則肺受其沴。酒

戒者﹐南方火也﹐太陰之气﹐物以之成﹐而人好酒﹐則心受其毒。妄語戒者﹐中夾土徳﹐而人妄語﹐則脾受其辱。五徳相資﹐不可虧缺。

老君曰﹕此五失一﹐則命不成。是故不煞者乃至無有煞心﹐不盜者乃至無有邪取﹐不淫者乃至無有邪念﹐不飲酒者乃至無有勢立﹐不妄語者乃至無有漏泄﹐如是可謂成也。

老君曰﹕戒中淫酒﹐能生五惡。戒者﹐戒惡也。世之男女歡淫﹐罹於骨肉。上慢下暴﹐毀滅天徳﹐沈醉爭訟﹐禍命辱身。妄詐欺誑﹐罔有所由。六親相盜﹐非但於他。煞害眾生﹐利養身口。如此等輩﹐見生受業﹐永墜諸苦﹐備加五惡﹐無有休限。如有出者﹐當在邊夷﹐短命傷殘﹐夫婦醜惡﹐及不貞廉﹐貧窮凍露﹐在處不安。如有財畜﹐爲人所奪。言說不信﹐人所不親。意慮湣塞﹐眾所慢輕。

◎化胡經十二戒

老君曰﹕戒之不飲酒﹐常當莫念醉。五聲味相和﹐混沌亂正气。

戒之不食肉﹐心當莫念煞﹐含血有形類﹐元气所養活。

戒之勿罵詈﹐言當禁咒舌。罵人爲自罵﹐咒人爲自殺。

戒之勿欺詐﹐言當有成契﹐欺人爲自欺﹐華詞爲負誓。

戒之勿爲盜﹐見利當莫取。所利爲贓罪﹐貪利更相害。

戒之勿淫泆﹐常當與色絕。陰形相感動﹐子命爲夭折。

戒之勿慳吝﹐有物無過惜。富饒當施惠﹐慳貪後受厄。

戒之勿剛彊﹐當可自屈折﹐彊者必先摧﹐剛者必先缺。

戒之勿視聽﹐耳目當常閉﹐遠視令精散﹐極聽神潰亂。

戒之勿言語﹐其口常當吸﹐語煩則費炁﹐多言則有失。

戒之勿恚怒﹐心對當莫發﹐金木水火土﹐五行更相伐。

戒之勿淫祀﹐邪鬼能亂眞﹐但當存正念﹐道气自扶身。

◎修齋求道當奉十戒

第一戒者﹐心不惡妒﹐無生陰賊﹐檢口愼過﹐想念在法。

第二戒者﹐守仁不煞﹐湣濟羣生﹐慈愛廣救﹐潤及一切。

第三戒者﹐守眞讓義﹐不淫不盜﹐常行善念﹐損巳濟物。

第四戒者﹐不色不欲﹐心無放蕩﹐眞潔守愼﹐行無玷污。

第五戒者﹐口無惡言﹐言不華綺﹐內外忠直﹐不犯口過。

第六戒者﹐斷酒節行﹐調和气性﹐神不損傷﹐無犯眾惡。

第七戒者﹐不得自人勝已﹐爭競功名﹐每事遜讓﹐退身度人。

第八戒者﹐不得評論經教﹐訾毀聖文﹐恭心承法﹐恆如對神。

第九戒者﹐不得關亂口舌﹐評詳四輩﹐天人咎恨﹐損傷神气。

第十戒者﹐舉動施爲﹐平等一心﹐人和神穆﹐行常使然。

◎說戒諭

《海空智藏經》曰「譬如有人持漆盤欲渡大海﹐爾時海中有一魔賊﹐卽從此人乞索漆盤。其人聽已﹐思惟念言﹕『我今若與﹐必定沒死。』於是答言﹕『今者魔賊﹐汝寧煞我﹐漆盤叵得。』魔賊復言﹕『汝若不能全與我者﹐恩惠其半。』是人猶故﹐心存不與。魔賊又言﹕『汝若不能惠我半者﹐請願與我三分之一。』是人又言﹕『寧當俱死﹐終不與盤。』魔賊又言﹕『惟願大慈﹐哀湣我等﹐施我手寶。』是人思惟﹐卽自念言﹕『是我寶者﹐終不與汝。』魔賊又言﹕『若復不能與我寶者﹐我今饑窮﹐眾苦所逼﹐願當濟我﹐如微塵許。』是人復言﹕『然我今日﹐方當渡海﹐不知東西近遠云何﹖若當與汝﹐我今身者﹐大海之難﹐何由得往﹖又恐中路沒水而死﹐恨復何及﹖』善男子﹑眞人﹑童子﹐護持禁戒﹐亦如彼人護惜漆盤﹐不與魔賊。善男子﹑眞人﹑童子﹐如是守護﹐微妙淨戒﹐亦復如是。魔賊又言﹕『汝當信我﹐終不相欺﹐但捨漆盤﹐護持余盤﹐以是因緣﹐令汝安穩﹐得至彼岸。』其人爾時應自念言﹕『我今寧沒海中﹐終不毀盤。』魔賊又言﹕『汝若不能毀漆盤者﹐可欲汝毀手上寶珍﹖以是因緣﹐令汝安穩﹐得至彼岸。』如是其人亦復不毀。魔賊又言﹕『汝若不能捨手寶﹐亦可捨汝明珠﹐以是因緣﹐令汝安穩﹐得至彼岸。』爾時其人亦復不捨。爾時魔賊思惟良久﹐反面而退。於是其人乘漆盤行﹐得到彼岸。思惟念言﹕『我今行者﹐魔賊來難。我執漆盤﹐堅固不捨﹐得到彼岸﹐當由我心牢固不捨。如是漆盤﹑手寶﹑明珠﹑足下金鐺﹐護持堅固﹐起造成庫﹐安者寶盤。善男子海空智藏﹐若有眾生護持海空微妙淨戒﹐堅持牢固﹐亦如其人護持寶盤﹐亦復如是矣。」

卷四十說戒部三

◎說百病

老君曰﹕救災解難﹐不如防之爲易﹔療疾治病﹐不如備之爲吉。今人見背﹐不務防之而務救之﹐不務備之而務藥之。故有君者不能保社稷﹐有身者不能全壽命。是以聖人求福於未兆﹐絕禍於未有。蓋災生於稍稍﹐病起於微微。人以小善爲無益﹐故不肯爲﹔以小惡爲無損﹐故不肯攺。小善不積﹐大徳不成﹔小惡不止﹐以成大罪。故摘出其要﹐使知其所生焉﹐乃百病者也。

喜怒無常是一病。忘義取利是一病。

好色壞徳是一病。專心系愛是一病。

憎欲令死是一病。縱貪蔽過是一病。

毀人自譽是一病。擅變自可是一病。

輕口喜言是一病。快意逐非是一病。

以智輕人是一病。乘權縱橫是一病。

非人自是是一病。侮易孤弱是一病。

以力勝人是一病。威勢自忄脇是一病。

語欲勝人是一病。貸不念償是一病。

曲人自直是一病。以直傷人是一病。

惡人自喜是一病。喜怒自伐是一病。

愚人自賢是一病。以功自與是一病。

名人有非是一病。以勞自怨是一病。

以虛爲實是一病。喜說人過是一病。

以富驕人是一病。以貴輕人是一病。

以貧妒富是一病。以賤訕貴是一病。

讒人求媚是一病。以徳自顯是一病。

敗人成功是一病。以私亂公是一病。

好自掩意是一病。危人自安是一病。

陰陽嫉妒是一病。激厲旁悖是一病。

多憎少愛是一病。評論是非是一病。

推負著人是一病。文拒鉤錫是一病。

持人長短是一病。假人自信是一病。

施人望報是一病。無施責人是一病。

與人追悔是一病。好自怨諍是一病。

罵詈虫畜是一病。蠱道厭人是一病。

毀訾髙才是一病。憎人勝己是一病。

毒藥鴆飲是一病。心不平等是一病。

以賢嗊嗃是一病。追念舊惡是一病。

不受諫諭是一病。內疏外親是一病。

投書敗人是一病。談愚癡人是一病。

煩苛輕躁是一病。摘捶無理是一病。

好自作正是一病。多疑少信是一病。

笑顚狂人是一病。蹲踞無禮是一病。

醜言惡語是一病。輕易老少是一病。

惡態醜對是一病。了戾自用是一病。

好喜嗜笑是一病。喜禁固人是一病。

詭譎諛諂是一病。嗜得懷詐是一病。

兩舌無信是一病。乘酒歌橫是一病。

罵詈風雨是一病。惡言好殺是一病。

教人墮胎是一病。干預人事是一病。

孔穴窺視是一病。借不念還是一病。

負債逃竊是一病。背向異辭是一病。

喜抵捍戾是一病。調戲必固是一病。

故迷誤人是一病。探巢破卵是一病。

刳胎剖形是一病。水火敗傷是一病。

笑盲聾喑是一病。教人嫁娶是一病。

教人擿捶是一病。教人作惡是一病。

含禍離愛是一病。唱禍道非是一病。

見便欲得是一病。彊奪人物是一病。

老君曰﹕能念除此百病﹐則無災累﹐痛疾自愈﹐濟度苦厄﹐子孫蒙佑矣。

◎崇百藥

老君曰﹕古之聖人﹐其於善也﹐無小而不得﹔其於惡也﹐無微而不攺。而能行之﹐可謂餌藥焉。所謂百藥者﹕

體弱性柔是一藥。行寬心和是一藥。

動靜有禮是一藥。起居有度是一藥。

近徳遠色是一藥。除去欲心是一藥。

推分引義是一藥。不取非分是一藥。

𨿽憎猶愛是一藥。好相申用是一藥。

爲人願福是一藥。救禍濟難是一藥。

教化愚蔽是一藥。諫正邪亂是一藥。

戒敕童蒙是一藥。開導迷誤是一藥。

扶接老弱是一藥。以力助人是一藥。

與窮卹寡是一藥。矜貧救厄是一藥。

位髙下士是一藥。語言謙遜是一藥。

恭敬卑微是一藥。不負宿債是一藥。

湣慰篤信是一藥。質言端愨是一藥。

推直引曲是一藥。不爭是非是一藥。

逢侵不鄙是一藥。受辱不怨是一藥。

推善隱惡是一藥。推好取醜是一藥。

推多取少是一藥。稱嘆賢良是一藥。

見賢自省是一藥。不自彰顯是一藥。

推功引苦是一藥。不自伐善是一藥。

不掩人功是一藥。勞苦不恨是一藥。

懷實信厚是一藥。覆蔽陰惡是一藥。

富有假乞是一藥。崇進勝已是一藥。

安貧不怨是一藥。不自尊大是一藥。

好成人功是一藥。不好陰私是一藥。

得失自觀是一藥。陰徳樹恩是一藥。

生不罵詈是一藥。不評論人是一藥。

好言善語是一藥。災病自咎是一藥。

苦不假推是一藥。施不望報是一藥。

不罵畜生是一藥。爲人祝願是一藥。

心平意等是一藥。心靜意定是一藥。

不念舊惡是一藥。匡邪弼惡是一藥。

聽諫受化是一藥。不干預人是一藥。

忿怒自制是一藥。解散思慮是一藥。

尊奉老者是一藥。閉門恭肅是一藥。

內修孝悌是一藥。蔽惡揚善是一藥。

淸廉守分是一藥。好飲食人是一藥。

助人執忠是一藥。救日月蝕是一藥。

遠嫌避疑是一藥。恬惔寬舒是一藥。

尊奉聖文是一藥。思神念道是一藥。

宣揚聖化是一藥。立功不倦是一藥。

尊天敬地是一藥。拜謁三光是一藥。

恬惔無欲是一藥。仁順謙讓是一藥。

好生惡殺是一藥。不多聚財是一藥。

不犯禁忌是一藥。廉潔忠信是一藥。

不多貪財是一藥。不燒山木是一藥。

空車助載是一藥。直諫忠信是一藥。

喜人有徳是一藥。赴與窮乏是一藥。

代老負擔是一藥。除情去愛是一藥。

慈心湣念是一藥。好稱人善是一藥。

因富而施是一藥。因貴爲惠是一藥。

老君曰﹕此爲百藥也。人有疾病。皆有過惡。陰掩不見﹐故應以疾病。因緣飲食﹑風寒﹑溫气而起。由其人犯違於神﹐致魂逝魄喪﹐不在形中﹐體肌空虛﹐精炁不守﹐故風寒惡炁得中之。是以聖人𨿽處幽暗﹐不敢爲非﹔𨿽居榮祿﹐不敢爲利。度形而衣﹐量分而食。𨿽富且貴﹐不敢恣欲﹔𨿽貧且賤﹐不敢犯非。是以外無殘暴﹐內無疾痛﹐可不愼之焉﹗

◎初眞十戒

天眞言﹕出家超俗﹐皆宿有良契﹐故能獨拔常倫。若愼終如始﹐精至修練﹐當福延七祖﹐慶流一門。所謂九層之臺﹐起於累土﹐千里之行﹐始於足下﹐乃至功成徳就﹐白日升天。於是乎﹐開度之時﹐宜受初眞之戒。其戒有十爾﹐當受之。

第一戒者﹐不得陰賊潛謀﹐害物利己﹐當行陰徳﹐廣濟羣生。

第二戒者﹐不得殺害含生﹐以充滋味﹐當行慈惠﹐以及昆虫。

第三戒者﹐不得淫邪敗眞﹐穢慢靈气﹐當守貞操﹐使無缺犯。

第四戒者﹐不得敗人成功﹐離人骨肉﹐當以道助物﹐令九族雍和。

第五戒者﹐不得讒毀賢良﹐露才揚己﹐當稱人之美善﹐不自伐其功能。

第六戒者﹐不得飲酒過羌﹐食肉違禁﹐當調和气性﹐專務淸虛。

第七戒者﹐不得貪求無厭﹐積財不散﹐當行節儉﹐惠卹貧窮。

第八戒者﹐不得交遊非賢﹐居處穢雜﹐當慕勝己﹐棲集淸虛。

第九戒者﹐不得不忠不孝﹐不仁不信﹐當盡節君親﹐推誠萬物。

第十戒者﹐不得輕忽言笑﹐舉動非眞﹐當持重寡詞﹐以道徳爲務。

能保此十戒﹐始終無虧﹐則天道佑之﹐神明輔之﹐欲求凶橫﹐不可得也。若朝爲夕替﹐泄慢正眞﹐自貽其殃﹐無怨咎於髙靈也。凡初入道之子﹐可不勗之。

◎淸戒

太玄部卷第八老君傳授經戒儀注訣云﹕凡受戒及經畢後﹐月晦日半夜﹐不可不齋。齋則淸戒。淸戒竟夜﹐誦之百徧千徧﹐限外無數。未堪如此者﹐不可減九徧。他日齋靜行來﹐出入得誦﹐更不必齋。時宜諮師訪友﹐思而行之﹐不須髙聲﹐心口相知﹐在人眾中﹐勿發於口﹐審能感通上聖。

《正一法文》下卷云﹕凡爲道民﹐便受護身符及三戒﹐進受五戒﹑八戒﹐然後受籙。從前未受戒者﹐受籙之後﹐依次受之﹐誦習通利﹐恆存思行持意不謬忘﹐則不犯科。未受錄之時﹐無所呼召。受錄已後﹐動靜呼神。不行戒者﹐呼之不至。破戒之人﹐吏兵遠身。還上天曹﹐考官便逮。致諸厄疾﹐公私災橫﹐轗軻衰否﹐所作不成。成功立徳﹐捨暗入明﹐施善禳惡﹐以吉除凶﹐要在行戒﹐神卽佑之。戒有別文﹐精詳修習。或有不解﹐或有遺忘﹐或有謬誤﹐或冒禁故﹐或尊上逼迫﹐或畏死犯之﹐皆是招愆﹐悉名破戒﹐卽應懺悔﹐首謝自新也。凡違戒者﹐背負鞫言﹐協道信邪﹐雜事佛俗﹐此爲不專﹐中心懷貳﹐愚迷猶豫﹐惑障纏深。師三誨之﹐必能攺革﹐守一不回﹐召神有效。三誨不悛﹐是爲叛道。乖逆師尊﹐法應奪籙。入佛奉俗﹐及元

所事﹐師慈湣之﹐不追咎責。怨懟事他﹐棄本逐末﹐𨿽名奉道﹐實犯正科﹐諸官不得容受﹐積久知悔﹐更立功乞還﹐許依聽升遷矣﹗

◎太玄都中宮女靑律戒

凡修上淸之法﹐不得北向及本命之上二處便溺﹐觸忤玉晨﹐穢慢本眞。五犯不得入仙也﹐十犯被考左官﹐死入地獄三塗之中﹐萬劫還生不人之道。

凡上學之士﹐受三天正法﹐四明之科﹐佩帶眞文﹐出入三光﹐及宜臥息不得露頭﹐不著巾帽﹐及脫衣露形﹐毀慢身神﹐恥辱眞文﹐令眞靈遠逝﹐空屍獨在。三犯不得入仙也﹐五犯死入地獄﹐萬劫還生不人之道。

凡上學之士﹐受三天正法﹐四極明科﹐妄入殗穢﹐哭泣悲淚﹐弔問死喪。五犯伐功斷事﹐不得入仙也。十犯死入地獄﹐萬劫還生不人之道。

◎太上黃素四十四方經戒

凡道士存思上法﹐及修學太一事﹐皆禁見死屍血穢之物。當以眞朱一銖﹐散入水中﹐因以洗目漱口﹐並洗手足﹐微咒曰﹕

三元上道﹐太一護形。司命公子﹐五神黃寧。血屍散滅﹐

凶穢沈零﹐七液纏注﹐五臟華生。令我仙度﹐長身利貞。

凡道士受學長生法﹐不得稱死事。稱死事者﹐則生气變動﹐不居常宅﹔故炁運入﹐魂神離棄。是以惡炁遊屍陳﹐其間孔矣。持病將死之漸也。

《眞一條檢經》云﹕夫立功徳者﹐不得觸禁犯忌﹐當與身神相和﹐不可更相克賊。更相克賊﹐則生災起禍也。夫消災散禍﹐不得用本命行年﹐如用本命行年﹐賊害汝身。

◎金書仙志戒

夫學仙之人﹐勿北向便曲﹐仰視三光。勿北向理髮﹐解脫衣裳。勿北向唾罵﹐犯破毀王。破謂歲下辰也﹐王謂王炁之所在也。勿怒見日月星辰﹐勿以八節日行威刑﹐勿以月朔日怒恚﹐勿以三月三日食百艸心﹐勿以四月八日殺艸伐樹﹐勿以五月五日見血物﹐勿以六月六日起土﹐勿以七月七日思存惡事﹐勿以八月四日市履屐附足之物﹐勿以九月九日起牀席﹐勿以十月五日罰責人也﹐勿以十一月十一日不沐浴﹐勿以十二月三日不齋燒香念仙也。諸如此忌﹐天人大禁﹐三官告察﹐以是爲重罪矣。或令人三魂七魄流競﹐或胎神所憎﹐三官受惡之時也。是以惡夢交於丹心﹐妖魅乘其朱闕﹐精液觸犯神眞﹐煩惱流變多禁﹐莫識其術。子能奉修﹐則爲仙才﹐不奉天禁﹐則爲傷敗。

受法之身﹐不入產婦之戶及不見屍者﹐謂異處斷隔於來往﹐則乃朝禮無廢﹐不拘日數之限。若家無隔異者﹐四十五日外﹐方得朝禮。

《正一法文》下卷云﹕協道信邪﹐此爲不專﹐中心懷貳﹐

愚迷猶豫﹐是爲叛道。乖逆師尊﹐法應奪算。

《太上黃素四十四方經》云﹕凡修太一之事及行上法存神之道﹐愼不可見屍及血穢之物。見一屍則一年不得行事﹐又卻傾一年之功。然此帝一之科常﹐卻罰於旣往﹐又進塞於將來。若一年三見屍者﹐則罰功斷事各三年也。若過見二十四屍者﹐皆不得復行太一﹐以求仙也。

凡修受上法及雌一太一之事者﹐兆身中三魂五神之炁﹐常燻於巾服之中﹔七魄九靈余精﹐常棲於履屐之下。是以道士學長生不死﹐不得雜席而寢﹔故衣褐之服﹐不借非已之炁﹐履屐之物﹐常惡土穢之糞﹐亦不故使雜人犯觸﹐以驚三魂。

凡道士吐納和炁﹐存神服霞﹐修求長生之事﹐愼不可食五葷之菜﹐及爲酒色之病敗也。是故古之神人云﹕五葷爲伐藏之斧斤﹐酒色爲喪身之棺廓。夫能斷斧斤之所傷﹐塞棺廓之死宅者﹐然後可以陟長生之途徑﹐漸神仙之蹊路乎﹗

凡存修太一之事﹐欲有所禮願﹐愼不可叩頭。叩頭者﹐則傾九天﹐動千眞﹐神官回覆﹐泥丸倒懸﹐天帝號於上府﹐太一泣於中田。數如此者﹐則存念無益﹐三眞棄宮﹐七神漂散﹐玄宅納凶﹐是爲太一五神之至忌也。故古之眞人﹐但心存叩頭﹐運精感而行事﹐不因頰顙以祈靈也。

凡修行太一之事﹐眞人之道﹐不得有所禮拜。禮拜亦帝君﹑五神之所忌也。若有所精思行禮願之時﹐但心拜而已﹐不形屈也。

◎上淸大洞戒

凡修雌一之法﹐不得哀哭。哀哭感則五神號於上府﹐太一泣於中田﹐神喪精亡﹐靈眞去身﹐空屍獨立﹐復何仙冀哉﹖不得見屍﹐一年不得行事﹐卻傾一年之功。若一年見三尸者﹐則三年不得行事﹐亦卻三年之功。見二十四屍﹐子失道矣。前文太素亦與此大同小異矣。亦不得言稱死事﹐恚怒願己之死﹐言滿四十﹐不得爲眞人﹐以爲棄生之罪﹐三年身亡滅矣。不得衣五色衣裳﹐敷華好服則眞靈去身﹐淫邪內發馳心﹐猖獗潛逸﹐赤子飛飈﹐長離玄宮﹐破形解骸﹐身死名滅。若衣服﹐勿雜色蘭布之服﹐可以終日詠誦洞章﹐奚求不得乘雲駕龍﹐逍遙太極。

◎靈寶戒

《眞仙內科》云﹕玄功之人﹐常布衣艸履﹐不得榮華之服﹐犯者失道。祖父母﹑己父母﹑同法可拜﹐不同法不得拜﹐叔伯以下﹐不同法亦不得拜﹐犯者身亡。父母吉會﹐不得預坐。父母兄弟妻子同契﹐𨿽有骨血之親﹐皆不得同牀而坐﹐同盤而食。其法不同﹐皆爲屍穢﹐犯者失道。夫妻不得同室而寢﹐若邪念在心﹐長失道矣。自非同盟﹐不得同室而寢。自非同契﹐不得同牀而坐﹐同盤而食﹐同衣而服﹐犯者失道。

凡身荷仙官靈籙﹐不得妄拜妄哀﹐不得妄哭。凡於父母﹑國君﹑官長二千石剌史三﹐公皆設敬﹐不得卽誤禮拜。

◎受持八戒齋文

劉宋朝陸先生修靜上啟﹕

元始天尊﹐無極大道﹐感應靈聖﹐一切神明。今有善男子﹑善女人等﹐求欲受持八戒淸齋一日一夜﹐用以檢禦身心﹐滅諸三業罪惱者。故《洞神經》第十二云﹕夫齋以齊整身心爲急。身心齊整﹐保無亂敗。起發多端﹐大略有八﹕

一者﹐不得殺生以自活。

二者﹐不得淫欲以爲悅。

三者﹐不得盜他物以自供給。

四者﹐不得妄語以爲能。

五者﹐不得醉酒以恣意。

六者﹐不得雜臥髙廣大牀。

七者﹐不得普習香油﹐以爲華飾。

八者﹐不得耽著歌舞﹐以作倡伎。

今日善男子﹑善女人等人﹐若能不犯此之八事﹐則八敗無從以起﹐則八成自然而立。立久不失﹐則延年保命﹐神通洞達。是故齋者﹐受持八戒﹐思眞行道﹐通而無窮﹐顯驗必速﹐皆如所期也。今請受旣畢﹐再拜起﹐奉戒而退。

卷四十一雜法部

◎沐浴

《太上素靈經》云﹕太上曰﹕兆之爲道﹐存思《大洞眞經》﹐每先自淸齋﹐沐浴蘭湯。

《太上靈寶無量度人上品妙經》云﹕道言﹐行道之日﹐皆當香湯沐浴。

《黃籙簡文經》云﹕奉經威儀﹐登齋誦經﹐當沐浴以精進。若神气不淸﹐則魂爽奔落。

《紫虛元君內傳》云﹕夫建志內學﹐養神求仙者﹐常當數沐浴以致靈气﹐玉女降祥﹐不沐浴者﹐故气前來﹐三宮穢污。

《仙公請問經》云﹕經洿不以香水洗沐﹐則魂魄奔落﹐爲他鬼所拘錄。

《三元品戒》曰﹕常以正月十五日﹑七月十五日﹑十月十五日﹑平旦﹑中夜沐浴﹐東向以杓回香湯﹐左轉三十二徧﹐閉目思日光在左目上﹐月光在右目上﹐五星纏絡頭上﹐五云蓋體﹐四靈侍衛。訖﹐便叩齒三十二通﹐祝曰﹕

天澄气淸﹐五色髙明。日月吐暉﹐灌我身形。神津內澳﹐香湯煉形﹐光景洞曜﹐煥映上淸。气不受塵﹐五府納靈。罪滅三塗﹐禍消九冥﹐惡根斷絕﹐福慶自生。今日大願﹐一切告盟。

身受開度﹐升入帝庭。畢﹐仰咽液三十二通止﹐便洗沐。畢﹐冠帶衣服﹐又叩齒十二通﹐祝曰﹕

五濁以淸﹐八景以明﹐今日受秬﹐罪滅福生。長與五帝﹐齊參上靈。祝畢﹐便出戶入室﹐依法行道。夫每經一殗﹐皆須沐浴﹐修眞致靈﹐特宜淸淨﹐不則多病。經眞官﹐計人罪過。沐浴香湯。用竹葉﹑桃枝﹑柏葉﹑蘭香等分內水中﹐煮十數沸﹐布囊濾之去滓﹐加五香﹐用之最精。

《太丹隱書洞眞玄經》云﹕五香沐浴者﹐靑木香也。靑木華葉五節﹐五五相結﹐故辟惡气﹐檢魂魄﹐制鬼煙﹐致靈迹。以其有五五之節﹐所以爲益於人耶。此香多生滄浪之東﹐故東方之神人﹐名之爲靑水之香焉。又云﹕燒靑木﹑燻陸﹑安息膠於寢室頭首之際者﹐以開通五濁之臭﹐絕止魔邪之炁﹐直上衝天四十里。此香之煙也﹐破濁臭之炁﹐開邪穢之霧。故天人玉女﹐太一帝皇﹐隨香炁而來﹐下憩子之面目間焉。燒香夜﹐特亦常存而爲之。

《黃气陽精三道順行經》云﹕上學之士﹐服日月皇華金精飛根黃气之道﹐當以立春之日淸朝﹑煮白芷﹑桃皮﹑靑木香三種﹐東向沐浴。

《西王母寶神起居玉經》云﹕數澡浴﹐要至甲子當沐浴﹐不爾﹐當以幾﹝音羈﹞月日旦﹐使人通靈浴。不患數﹐患人不能耳。蕩練屍臭﹐而眞气來入。

又云﹕太上九變十化。

《易新經》曰﹕若履殗穢及諸不淨處﹐當洗澡浴﹐盥解形以除之。其法用竹葉十兩﹑桃皮削取白四兩﹐以請水一斛二斗於釜中煮之﹐令一沸出﹐適寒溫﹐以浴形﹐卽萬殗消除也。旣以除殗﹐又辟濕痺﹑瘡癢之疾。且竹虛素而內白﹐桃卽卻邪而折穢﹐故用此二物以消形中之滓濁也。天人下游旣返﹐未嘗不

用此水以自蕩也。至於世間符水﹐祝漱外舍之﹐近術皆莫比於此方也。若浴者蓋佳。但不用此水以沐耳。

《三皇經》云﹕凡齋戒沐浴﹐皆當盥汰五香湯。五香湯法﹐用蘭香一斤﹐荊花一斤﹐零陵香一斤﹐靑木香一斤﹐白檀一斤。凡五物切之﹐以水二斛五斗煮取一斛二斗﹐以自洗浴也。此湯辟惡﹐除不祥炁﹐降神靈﹐用之以沐﹐並治頭風。

《太上七晨素經》云﹕每以月一日﹑十五日﹑二十三日﹐一月三取三川之水一斛﹝一經云﹐三川水取三江口水。一經云﹐取三井水亦佳﹞﹐雞舌﹑靑木香﹑零陵香﹑燻陸香﹑沈香五種合一兩﹐搗內水中煮之﹐水沸便出﹐盛器之中﹐安著牀上﹐書通明符著中以浴﹐未解衣﹐先東向叩齒二十四通﹐思頭上有七星華蓋﹐紫雲覆滿一室﹐神童散香在左﹐玉女執巾在右。畢﹐取水含仰漱左右三通﹐祝曰﹕

三光朗照﹐五神澄淸。天無浮翳﹐地無飛塵。沐浴東井﹐受胎返形。三練九戒﹐內外齊精。玉女執巾﹐玉童散靈。體香骨芳﹐上造玉庭。長保元吉﹐天地俱並。畢﹐脫衣東向﹐先漱口三過﹐次洗手面﹐然後而浴也。浴畢﹐轉西向陰祝曰﹕

浣濁除塵﹐洗穢返新。攺易故胎﹐永受太眞。事訖﹐取符沈著井中。

天帝君沐浴上法﹐受之元始天王。按法修行﹐體香骨芳﹐得爲帝皇。傳付天帝君修行﹐得流精紫光﹐覆冠帝身。天帝君傳南極上元君。上元君修行﹐得流芳上徹﹐香聞三淸。傳付太微天帝君修行﹐五方自生神芝﹐來會帝房。傳付上聖金闕君﹐金闕君修行﹐面生玉澤﹐體發奇光。傳付上相靑童君﹐靑童君修行﹐香充三淸﹐光映十方。此之妙道﹐非世所行﹐祕在南極紫房之內。有分應仙﹐當得此經﹐按文修行三元紫房﹐體生玉澤﹐面發奇光﹐神聰奇朗﹐究徹無窮﹐能行其道﹐白日登晨。

《外國放品經》云﹕沐浴金門﹐冠帶神輝﹐學同天人﹐壽極二儀。髙上合歡﹐萬仙總歸﹐正虛結符﹐永無傾危。

◎沐浴七事獲七福

《沐浴身心經》云﹕沐浴內淨者﹐虛心無垢﹔外淨者﹐身垢盡除。存念眞一﹐離諸色染﹐證入無爲﹐進品聖階﹐諸天紀善﹐調湯之人功徳無量。天眞皇人復白。

天尊未審五種香湯﹐獲七福因﹐何者爲是﹖何所修行﹖有何勝業﹖願更開曉。天尊答曰﹕五香者﹐一者白芷﹐能去三尸﹔二者桃皮﹐能辟邪气﹔三者柏葉﹐能降眞仙﹔四者零陵﹐能集靈聖﹔五者靑木香﹐能消穢召眞。此之五香﹐有斯五徳。七福因者﹐一者上善水﹐二者火薪﹐三者香藥﹐四者浴衣﹐五者澡豆﹐六者淨巾﹐七者蜜湯。此七福因﹐能成七果﹕一者常生中國﹐爲男子身﹔二者身相具足﹔三者身體光明﹐眼瞳徹視﹐四者髭發紺靑﹐圓光映項﹔五者唇朱口香﹐四十二齒﹔六者兩手過膝﹔七者心聰意慧﹐通了三洞經法。

◎沐浴吉日

正月十日﹐沐浴﹐令人齒堅。

二月八日﹐沐浴﹐令人輕健。

三月六日﹐沐浴﹐令人無厄。

四月四日﹐沐浴﹐令人無訟。

五月一日﹐沐浴﹐令人身光。

六月二十七日﹐沐浴﹐令人輕健。

七月二十五日﹐沐浴﹐令人進道。

八月二十二日﹐沐浴﹐令人無非禍。

九月二十日﹐沐浴﹐令人辟兵。

十月十八日﹐沐浴﹐令人長壽。

十一月十五日﹐沐浴﹐令人不憂畏。

十二月十三日﹐沐浴﹐得玉女侍房。

《洞玄眞一五稱符上經》云﹕黃帝曰﹕天老以小兆未知天炁﹐故受兆《靈寶五稱符經》。按東井訁千淸潔吉日﹐沐浴齋淨﹐受靈寶符。

正月十日人定時。

二月八日黃昏時。

三月六日日入時。

四月四日日昳時。

五月一日日中時﹐二十九日巳時。

六月二十七日食時。

七月二十五日早食時。

八月二十二日日出時。

九月二十日雞三鳴時。

十月十八日雞初鳴時。

十一月十五日過夜半時。

十二月十三日夜半時。此皆當天炁月宿東井時﹐與神仙合會﹐此日蘭湯沐浴巳也。

《老君河圖修身戒》云﹕

正月十日人定時沐浴﹐除過無極。

二月八日黃昏時沐浴﹐除過二千。

三月六日日入時沐浴﹐除過三百。

四月十三日夜半時沐浴﹐除過二十。

五月一日日昳時沐浴﹐除過二十。

六月二十七日日中時沐浴﹐除過六百六十。

七月七日日中時沐浴﹐除過七百三十。

八月二十五日人定時沐浴﹐除過七十。

九月二十日日出時沐浴﹐除過九百六十。

十月二十八日平旦時沐浴﹐頭白返黑﹐壽同仙人﹐除過無極。

十一月四日雞鳴時沐浴﹐除過二十三。

十二月三十日夜半時沐浴﹐除過三千。

《洞玄二十四生圖經》云﹕天河灌東井﹐石景水母精﹐圓光拂靈曜﹐玄暉瑩髙明。元始披重夜﹐天人逐月生。沐浴瀾池上﹐龍負長更瓶。金童麗香華﹐玉女流五星。冠帶濯玉津﹐煉度五仙形。體香萬神降﹐乘景登髙淸。

《洞眞太上黃素四十四方經》云﹕凡存念上道﹐兄除三尸之時﹐常當采取白芷艸根及靑水香﹐合以東流水﹐煮取其汁﹐以沐浴於身﹐辟諸血屍惡炁。可和香燒之﹐以致神明。若無靑木香者﹐亦可單用白芷。

淸虛眞人曰﹕每至甲子﹐必當沐浴。

紫微夫人曰﹕沐浴不欲數者﹐魄之性也。性違魄返﹐是煉其濁穢﹐魄自亡矣。

《眞誥》云﹕南嶽夫人曰﹕浴不厭數﹐患人不能耳﹐數則蕩煉屍臭﹐而眞炁來入。

《金房度命上經》云﹕修度命回年之道﹐每以六癸之日﹐取北泉之水一斛﹐就本命日取白芷﹑桃皮﹑柏葉各一斤﹐合煮

令沸﹐正中而浴。臨浴之時﹐向本命叩齒九通﹐思玉童三人執巾在左﹐玉女二人擎香在右﹐紫雲華蓋覆到前後﹐微祝曰﹕

天地洞淸﹐洗穢除塵。煉化九道﹐返形太眞。百關納靈﹐節節受新。淸虛監映﹐內外敷陳。日吉時良﹐度命回年。玉童玉女﹐爲我執巾。玄靈紫蓋﹐冠帶我身。使我長生﹐天地同根。畢﹐便浴。浴訖﹐還入室﹐東首而臥。取粉自飾﹐通身令幣﹐仍摩兩掌令熱﹐拭面二七﹐又微祝曰﹕

天朗炁淸﹐我身已精。塵穢消除﹐九孔受靈。使我變易﹐還反童形。引骨更生﹐體映玉光﹐面發金容。

《洞神經》第十二云﹕上元齋者﹐用雲水三斛﹐靑木香四兩﹐眞檀七兩﹐玄參二兩﹐四種合煮﹐一沸﹐淸澄適寒溫﹐先沐後浴。此難辦者﹐用桃皮﹑竹葉銼之﹐水一二斛隨多少﹐煮一沸﹐令有香气﹐人人作浴﹐內外同用之﹐辟惡﹐除不祥。沐浴室令香淨﹐勿近圊混﹐勿逼井竈﹐勿侵堂壇﹐勿用穢地﹐故廁牢獄﹐屍樞﹑堂居﹐皆不可用。

◎櫛沐浴

道書云﹕凡道士理髮將髻及沐頭將散發之時﹐先叩齒七通﹐乃祝曰﹕

太帝散華﹐玄歸大神。今日元吉﹐理髮沐塵。辟惡除患﹐長生神仙。畢﹐乃髻之。竟﹐又叩齒七通﹐都畢。此名爲太帝散華理髮內法。令人終年不病﹐耳目聰明﹐頭腦不痛。

凡道士浴身及洗手面之時﹐先臨水叩齒三通﹐乃祝曰﹕

四大開朗﹐天地爲常。玄水澡穢﹐辟除不祥。雙童守門﹐

七靈安房。云津煉灌﹐萬炁混康。內外利貞﹐保玆黃裳。祝畢﹐又叩齒三通﹐乃洗手面。此名爲澡穢除凶七房祝法。常能行之者﹐使人神明血淨﹐辟諸凶气。

◎解穢﹝並敍﹞

夫神气淸虛﹐眞靈所守。身心混濁﹐邪气害人。入靖思眞﹐要須淸潔。不履眾惡﹐吉祥止焉。道士女官﹐受法已後﹐特忌殗穢。諸不宜者﹐不在履限。

《玄都律》曰﹕民家殗污﹐不過晦甗不得入﹐治哭亦三日穢。三年之喪﹐未滿百日﹐並不得書符奏章﹐朝眞入靖。違者﹐奪算一紀。

太極法師曰﹕道士女官﹐先無殗穢﹐哭亦不殗﹐惟須佩籙者身。或被縣官系閉出後﹐香湯沐浴解殗穢。三日已後﹐始得入靖。夫殗忌臨屍﹐入產婦室及喪家齋食。產家三日並滿月及見喪車﹑靈堂﹑六畜﹑生產﹑抱嬰兒﹑胎穢﹑哭泣﹐不得言死亡事及不祥事。午前忌之﹐不得見血肉﹑死禽獸。寢臥櫛發﹑飲食﹑便曲﹐並不得向北﹐便曲不得視三光。餐十二辰肉﹑魚臊﹑五辛﹑並忌。若婦人有經通﹐不得近亦不得與同房寢臥﹐並造醮食及近道場。如夢泄亦須解穢。若見死柩喪車﹐速存火從自己心中直出﹐往燒之赫然﹐死柩喪車並爲灰燼﹐便想烈風吹之。又閉目內視﹐令火自焚﹐舉體潔白﹐見穢气消滅卽解矣。又存一眞人頭戴籙中九鳳眞冠﹐口中含水噴灑﹐穢亦消解。乃朱書解穢符﹝在符本經﹞。書時三叩齒﹐稱合明天帝日﹐閉气書之。置水中﹐以刀子左攪水三幣﹐想見北斗星在水中﹐祝曰

﹕

百殗之鬼﹐速走萬里﹐不走斬死。西方白童子﹐急急如律令。則含水噴灑﹐穢气都散。歲除日不浴﹐元日不沐﹐尋常五日一浴﹐十日一沐﹝皆用桃竹﹞。

◎朝禮

《朝眞儀》云﹕每月一日﹑十五日﹑三元日﹑庚申﹑甲寅﹑甲子﹑八節﹑三會﹑本命等日﹐並須朝禮。若與戊辰﹑戊戌﹑天父﹑天母殺害日﹐常日殺同者﹐卽不可爲之。凡朝禮先一日﹐以桃湯澡浴如法﹝在解穢篇﹞﹐並不得食蔥﹑薤﹑韭﹑蒜﹑乳酪等。至其日﹐更潔衣服﹐執香鑪﹐至靖戶外﹐叩齒三通﹐微祝曰﹕

守靖玉女﹐四明功曹。今欲朝禮﹐願通達上聞。便開門先進左足﹐至香案前置鑪案上﹐執簡平立﹐臨目叩齒三通﹐存思玉童玉女在香案左右﹐卽長跪三﹐撚香。訖﹐起﹐平立﹐又微僂身發鑪﹐祝曰﹕

太上玄元五靈老君﹐當召功曹使者﹐左右龍虎君﹐捧香使者﹐三气正神﹐急上關啟三天太上玄元道君。臣今正爾燒香朝眞﹐願得九天正眞生气降臣身中﹐令臣所啟﹐速達逕禦太淸紫微宮眞玄元大道君﹝凡前﹞。畢起﹐存心若至金闕前﹐再拜訖。又長跪﹐叩齒二十四通﹐祝曰﹕

正一盟威﹐弟子某甲稽首﹐歸身﹐歸神﹐歸命。太淸玄元無極大道太上老君﹑太上丈人﹑天帝君﹑天帝丈人﹑九老仙都君﹑九炁丈人﹑百千萬重道炁﹐千二百官君﹐太淸玉陛下﹐臣

幸資夙慶﹐得奉道眞﹐竊不自揆﹐輒希長生﹐誓已立功修徳﹐乞願赦臣積生已來至於今日所犯元惡重罪﹐咸賜蕩除﹐許臣自新﹐補復前咎﹐令九祖父母幽魂苦爽皆下拔九幽﹐上升天衢﹐令臣修道﹐克合誠精﹐削除死籍﹐注上玄籙。闔門之內﹐共保元吉﹐生成之惠﹐實在於此。臣某叩頭﹝便以簡卽叩頭﹞謹啟﹝若更有佗事任隨意言之﹐但不得繁矣﹞。訖﹐又再拜﹐便於禮處伏地﹐以簡叩頭搏頰。訖﹐復鑪祝曰﹕

香官使者﹐左右龍虎君﹐捧香使者﹐三气正神﹐當令朝眞之所﹐自然降金丹玉芝之英﹐百靈眾眞交會在此香火案前﹐令臣修道﹐克合至眞﹐闔門受福﹐天下蒙恩﹐仙童玉女﹐侍衛香煙﹐傳奏所啟﹐徑禦

至眞帝前﹝燒香時勿反顧﹐顧則忤眞气致哀應﹐又勿囂喧﹐使至平明須了矣﹞。

◎太素眞人隱朝禮願上仙法

受大洞上訣﹐施行雌一﹐讀《太丹隱玄五晨金華經》者﹐常月密朝太素三元君﹐以正月十日﹑二月九日﹑三月八日﹑四月七日﹑五月六日﹑六月五日﹑七月四日﹑八月三日﹑九月二日﹑十月十一日﹑十一月十二日﹑十二月十三日夜﹐於寢靜之室﹐燒香北向﹐心存三君﹐再拜。訖﹐坐臥任意﹐稽首心祝曰﹕

謹啟太上大道髙虛玉晨太素紫宮三元帝君﹐中央黃老﹑無英﹑白元﹑玉皇大帝﹑五老髙眞﹑太極皇精玄皇玉君﹐﹝某是﹞大洞三景弟子﹐謹以吉日之夜﹐天關九開之間﹐上聞太上﹑太

素﹑三元﹑玉皇眞君前﹐乞得長生世上﹐壽無億年﹐時乘黃晨綠蓋龍轅﹐上詣紫庭﹐役使萬神﹐侍衛四明太素帝君。畢﹐常當行之﹐勿令人知也。此太極眞人隱朝三元夜禮願之道也。昔常安季仲子不知他道﹐又亦不施行太丹之事﹐三元之法﹐惟偶得此隱朝之道﹐按行之三十年﹐得乘雲駕欻﹐升入玄洲。仙人王履冰﹑趙雙成﹑範叔友﹑管平阿﹑李明延﹑安生之輩﹐皆得此道而升昆侖之房﹐或在神洲﹐或在三玄宮也。

◎朝極

旨曰﹕月用一日﹝一年有四日﹐不同常步日及上生日。不同者及同者並依常法竟﹐各依時王朝。若甲子日﹑八節日﹑與四時同者﹐亦止一步而爲二朝﹐以王星爲始。若欲各步各朝﹐以午時朝極﹐子時朝中元﹞。旨曰﹕春﹝正月一日﹑二月二十日﹑三月二十七日﹞。旨曰﹕步綱畢﹐正身入斗魁中﹐東向﹐視歲星﹐象在肝中﹝步畢﹐仍於弼上左回身﹐左足先下﹐入魁中﹐對天樞下陰精弼星之間﹐東向﹐右足並立﹐閉气臨目﹐存歲星精象﹐圓如珠﹐靑光照洞﹐從天來下﹐飛入我口﹐小開口受而吞之﹐逕在肝中﹐內外合映﹐良久乃通气開目。余星皆仿此﹐各依本色及所生之藏﹞。旨曰﹕再拜﹝好安處兩足拜跪﹐勿令犯諸星綱。跪長極﹐並當以膝綱上﹐不爾不得也﹞。旨曰﹕心祝曰﹕

太歲元神﹐木公九元﹐陽華玄气﹐盡來入身。旨曰﹕祝畢﹐叩齒九通﹝畢起左回登天樞而出﹐若值六甲日﹐仍左行步三臺。非六甲日﹐左行詣五星綱口﹐餘四朝仿此﹞。旨曰﹕夏﹝四月

八日﹑五月六日﹑六月十八日﹞。旨曰﹕正身入斗魁中﹐南向視熒惑星﹐象在心中﹐再拜跪﹐心祝曰﹕

南上元神﹐火陽四光﹐仲離丹水﹐來入丹房。旨曰﹕祝畢﹐叩齒九通。畢﹝起出﹞。旨曰﹕秋﹝七月七日﹑八月二十日﹑九月九日﹞。旨曰﹕正身入斗魁中﹐西向﹐視太白星﹐象在肺中﹐再拜跪﹐心祝曰﹕西上太玄﹐金精七通﹐玉元二帝﹐气回胎腦。旨曰﹕祝畢﹐叩齒九通。畢﹝起出﹞。旨曰﹕冬﹝十月五日﹑十一月三日﹑十二月六日﹞。旨曰﹕正身入斗魁中﹐北向﹐視辰星﹐象在腎中﹝十月﹑十一月在左腎﹐十二月在右腎﹞﹐再拜跪﹐心祝曰﹕

北玄紫辰﹐金車水元﹐龍胎化靈﹐來入一身。旨曰﹕祝畢﹐叩齒九通畢﹝起出﹐甲子日﹑八節日﹐正身入斗魁中弼星﹐後入陰精弼星中間﹐對向眞人星﹐令得拜跪﹞。旨曰﹕向眞人星﹐存鎭星﹐象在脾中﹐再拜跪﹐心祝曰﹕

太極九眞﹐流康陰根﹐飛一卻蓋﹐來入泥丸。旨曰﹕祝畢﹐叩齒九通。畢﹝起出。若值六甲日﹐卽步三臺。非六甲日﹐乃便步五星﹞。行之十四年﹐七星之精下化成神人﹐並乘流零八景﹐丹玄斑云﹐俱來詣子﹐拜子仙官﹐授子眞符﹐道成皆登上淸﹐升太微宮﹝注云﹕五嶽君﹑四極眞人﹑太極眞人﹐各有獻送﹐具在經文﹞。

◎朝玉晨君

正月四日﹑二月八日﹑三月十五日﹑四月八日﹑五月九日﹑六月六日﹑七月七日﹑八月八日﹑九月九日﹑十月五日﹑十一

月三日﹑十二月十二日。

太上大道玉晨君常以此日中登玉霄琳房﹐四眄天下﹐有志節遠遊之心者﹐子至其日平旦日出時﹐北向再拜﹐亦可於中靜﹝出庭壇﹐燒香北望﹐乃拜雨雪於靜室中﹞﹐自陳本懷所願曰﹕糞土小兆男某謹上啟﹕

太上玉晨玄皇大道君﹐某以思眞願仙﹐歸心奉朝﹐伏希眄鑑﹐矜允誠請﹐原赦某歷劫之殃考﹐一生之罪咎﹐學道修身﹐克蒙感遂﹐長生度世﹐登侍霄房。畢﹐咽液三十過﹝伏席叩摶﹐使心形慊極﹐良久﹐起跪﹐咽液也﹞。

◎朝靑童君

東海靑童君﹐常以丁卯日登方諸東華臺四望﹐子以此日常可向日再拜﹐日出行之﹝至其日時﹐出於庭壇﹐施香案﹐如法乃拜。若所居不早見日者﹐當視東方昕昕然﹐卽可爲之。其方諸山旣在會稽東小近南。若夏月﹐日出東北﹐乃不可每正向日出﹐要當向山所在爲之。值雨雪則於靜室中存而朝之﹞。長跪曰﹕

糞土小兆男生姓名謹上啟﹕

九微太眞玉明靑保王金闕上相大司命髙晨師東海玉明靑華小童道君﹐某以塵濁罪穢﹐願樂淸虛﹐乞沾所望﹐仰蒙濟拔。所以幽明考譴﹐並希赦蕩業﹐預仙階﹐侍謁靈景﹝因伏席叩摶﹐使心形慊極﹐又再拜﹞﹐可因此以服日精﹝九月巳後﹐正月巳前﹐日出同在其方。非其月則拜畢轉身正對日﹐行諸服飛華﹑水母﹑奔日﹑五帝等法﹐亦可正爾吸日精霞﹐九咽之﹞。

◎隱朝胎元法

學生之法﹐不可泣淚及多唾泄﹐此皆爲損液漏津﹐使喉腦大竭。是以眞人道士常吐納咽沫﹐以和六液。常以本命之日向其方面叩齒三通﹐心存再拜﹐而微祝曰﹕

太一鎭生﹐三炁合眞。室胎上景﹐母玄父元。生我五藏﹐攝我精神﹐下灌玉液﹐上朝泥丸。夕煉七魄﹐朝和三魂﹐右命玉華﹐左嘯金晨。令我神仙﹐役靈使神﹐常保利津﹐飛行十天。祝畢﹐又心拜四方﹐叩齒三通。此名爲太山上咒生隱朝胎元之道。常能行之﹐令人魂魄保守﹐長生神仙。

◎朝禮九天魂魄帝君求仙上法

常以月三日﹑九日﹑十六日平旦﹐向日九拜九揖﹐亦可心拜﹐仰頭﹐叩齒二十四通﹐微祝曰﹕

天魂九纏﹐上帝尊神。太陽日精﹐金門變仙。小兆壬甲敢奏微言﹐今日上告﹐八願開陳﹐請施禮願﹐仰希玄恩。蒼龍朱鳳﹐策轡紫軒。五云交陰﹐六炁扇塵﹐髙上曲眄﹐三元降眞。二景纏絡﹐我道欣欣﹐心朗耳聰﹐目明色鮮。體輕骨升﹐面發華顏﹐羽服生形﹐飛造帝晨。畢﹐仰天引日精四十五咽止。行此三年﹐目明徹視﹐洞睹無窮﹐面有金容﹐體生玉津。九年能行﹐身外無影﹐飛空玄虛也。若天陰無日﹐於密室心存行之﹐

亦感於自然也。

又以月五日﹑十五日﹑二十五日﹐此三日皆以人定時向﹐月九拜九揖﹐亦可心拜﹐仰頭向月﹐叩齒十六通﹐祝曰﹕

魂精魄靈﹐九天同生﹐石景水母﹐太陰朗明。徘徊月宮﹐治煉金庭﹐二景合原﹐上吉時淸。八會交帶﹐我願克成﹐願光願容﹐願鮮願榮﹐願神願仙﹐飛行上淸。畢﹐仰引月精四十五咽止。

魂精帝君﹐卽九天司命﹐部九天之魂精﹐下統後學算命也。帝君鎭在日門金庭之內。魄靈帝君卽九天丞相﹐主九天之魄靈﹐下統後學之錄籍也﹐鎭在月宮琳瑯之都。

凡修上道﹐旦夕坐起臥息﹐常當存念﹐日在頭上﹐月在口中﹐魂精帝君在泥丸﹐魄靈帝君在明堂。心存目想﹐常使彷佛﹐將其逾年﹐眞形見也﹐靑白分也。九年能乘空飛行﹐上登晨燈之館﹐遊宴虹映之山也。

◎朝太素三元君﹝受行先進洞房之事者依此朝。若未修其道者則不得爲之﹞

正月九日﹑二月八日﹑三月七日﹑四月六日﹑五月五日﹑六月四日﹑七月三日﹑八月二日﹑九月一日﹑十月十日﹑十一月十一日﹑十二月十二日夜﹐用子時左右﹐於寢靜北向﹐六再拜﹐訖﹐起跪﹝施香案﹐具冠服﹐再拜﹐訖﹐更一拜﹐便長跪曰﹞。

謹啟﹕

太上大道髙聖玉晨太素紫宮八靈三元君﹐中央黃老君﹑無

英﹑白元太帝﹑五老髙眞上仙﹑太極皇精三皇玉君﹑大洞三景弟子某謹以吉日之夜﹐天關九開之門﹐上聞太上玉皇眞君﹐乞得長生世上﹐壽無億年﹐時乘黃晨龍轅﹐上詣紫庭﹐役使萬神﹐侍衛四明。畢﹐勿令人知。太素三元君﹐女子也。徳凝虛無﹐神髙太上﹐教制天眞﹐領理萬炁。三元君乃一女子耳。積感瓊瑯﹐虛生霄晨﹐結煙散景﹐道陵玉眞。夫三元君之出遊也﹐則日月傾曜﹐烈燭拔根﹐八風揚波﹐飈蕩幽源﹐連暉九萬﹐髙霄舞晨﹐絳霞郁敷﹐黃雲九纏。於是五老啟途﹐太帝扶軒﹐西皇秉節﹐東華揚幡﹐九天爲之顚徊﹐太無爲之起煙。幽炁隱藹﹐八景連塵﹐顧眄羅於無上﹐俯仰周於百圓。大哉﹗髙皇。是曰太素三元君。夜在密室﹐常存三元君來在室中﹐心拜心語﹐如是不替﹐則所向如願﹐萬事克和﹐此爲眞人致神仙之要法也。

太素三元君服紫炁浮雲﹐錦帔九色。龍錦羽裙﹐建寶瑯扶晨羽冠﹐腰流金火鈴﹐虎符龍書﹐而坐空中焉。膝下常有綠丹靑三素之雲炁﹐郁然冠其形也。太素三元君常詠曰﹕太無連玉淸﹐三曜洞髙明。八素回晨風﹐散云藹飛靈。圓輪擲崆峒﹐金映冠天精。玉華結五老﹐紫煙運霄軿。乘炁蕩玄房﹐委順扶所經﹐金姿曜九暇﹐玉質躍寒庭。幽童回孩眄﹐老艾還返嬰。帝一固泥丸﹐九眞保黃寧。視眄萬劫外﹐齊此九天傾。若存念之時當諷此詠之作﹐云是玉淸上宮之唱﹐以和於形魂之炁也。若存三元君者﹐首作頹云三角髻﹐余朆散垂至腰中﹐髻上乃冠扶晨冠耳。子存感致若亦將見之於紫房及左右也。此者之間﹐當有太素玉女三寶眞人來降於子矣。欲行此道﹐常當別寢獨處﹐不雜他人。每事亦爾﹐非惟此一事而已。

卷四十二存思部一

◎存《大洞眞經》三十九眞法﹝出《三十九章經》﹞

○太微小童

讀《髙上虛皇君道經》﹐當思太微小童幹景精﹐眞气赤色煥煥﹐從兆泥丸中入﹐下布兆身舌本之下﹐血液之府。畢﹐微祝曰﹕

眞气下流充幽關﹐鎭神固精塞死源﹐玉經慧朗通萬神﹐爲我致眞命長存﹐拔度七祖返胎仙。畢﹐引赤气三咽止﹐便讀《玉經》。畢﹐又祝曰﹕

天有大隱生之靈寶﹐稱曰明梁上之气﹐守我絕塞之下戶﹐更受生牢門之外﹐乃又召益元之羽童﹐列於綠室之軒﹐使解七祖百結﹐隨風離根﹐配天遷基﹐達變入玄。《玉淸隱文》又祝曰﹕元气非本生﹐五塗承靈出。雌雄寄神化﹐森羅邃幽郁。玉音響太和﹐萬唱元中發。仙庭回九變﹐百混同得一。易有合虛中﹐俱入帝堂室。畢﹐此髙上祝祕文﹐泄之七祖充責。

○太一尊神

讀《上皇玉虛君道經》﹐當思太一尊神務猶收﹐眞气紫色

焰焰﹐從兆泥丸中入﹐下布兆玉枕之下﹐泥丸之後戶。畢﹐微祝曰﹕

太一保命﹐固神定生。爲我上招帝眞之气﹐下布紫戶之庭。玉經仰徹﹐九元朗明。七祖同歡﹐俱升上淸。畢﹐引紫气三咽止﹐便讀《玉經》。畢﹐又祝曰﹕

兆身常死關﹐結胎害百神。百神解胎結﹐披散胞內根。七世入帝室﹐一體合神仙。神仙會玉堂﹐七祖生南宮。並帶理明初﹐同席孩道康。萬眞守身形﹐是日藏初明。帝一回雌雄﹐保鎭百神門﹐閉塞萬邪戶﹐受事九宮間。典禁召司命﹐三日朝泥丸。」

○帝君

讀《皇上玉帝君道經》﹐當思帝君延陵梵眞气紫光鬱鬱﹐從兆泥丸中入﹐下布兩眉中間﹐紫戶之外宮。畢﹐微祝曰﹕

帝君度符籍﹐正气召萬神﹐上招玉眞充﹐气布兩眉間﹐混一生帝景﹐三素成我仙。飈粲乘龍蓋﹐逕升髙上軒。畢﹐引紫气三咽止﹐便讀《玉經》。畢﹐又祝曰﹕

扶晨始暉生﹐紫雲映玄阿﹐煥洞園光蔚﹐晃朗濯耀羅﹐眇眇靈景元﹐森灑空淸華﹐九天館玉賓﹐金房唱霄歌。賢哉對帝賓﹐役召伯幽車。七祖解胞根﹐世世爲仙家。」《玉淸隱文》又祝曰﹕

丹皇運珠﹐守鎭死門﹐上一赤子玄帝凝天﹐一名伯無上亦爲三元先。扶我養我﹐使我登雲輪﹐常坐上淸軒﹐七玄爲仙君。

○無英公子

讀《上皇先生紫晨君道經》﹐當思左無英公子玄元叔﹐眞气玉光奕奕﹐從兆泥丸中入﹐下布兆左腋之下﹐肝之後戶。畢﹐微祝曰﹕

無英神眞生紫皇﹐三气混合成宮商﹐招引眞气鎭膀胱﹐運流三丹會洞房﹐爲我致仙變丹容﹐飛升云館入金墉。畢﹐引玉光三咽止﹐便讀《玉經》。畢﹐又祝曰﹕

神安气洞﹐上與天通﹐越出地戶﹐過度天門。隱息四維﹐七星散分﹐飛行陰房﹐日月植根。守金藏玉﹐制禦萬神﹐仙王何人﹖我已成眞。隱存雌雄﹐玄洞四鄕。結中靑气﹐號爲延昌。字曰和嬰﹐理命年長。玄歸固內﹐慶玄牢張。我日成眞﹐飛仙云京。

○白元洞陽君

讀《太微天帝君道經》﹐當思右白元洞陽君﹐眞气金光耀耀﹐從兆泥丸中入﹐下布兆右腋之下﹐肺之後戶。畢﹐微祝曰﹕

洞陽郁靈標魂生﹐金光煥煥气中精﹐招眞固神令長生﹐拔出幽根返胎嬰﹐驂晨禦气升玉淸。畢﹐引金光三咽止﹐便讀《玉經》。畢﹐又微祝曰﹕

洞陽郁靈標﹐守體死門開﹐戶出三尸虫﹐受入九眞源﹐解胞散滯血﹐百節生正神﹐七祖滅屍禍﹐拔殖後葉患。黑气斌來生﹐斫斷胞死根﹐世世受道徳﹐後獲帝仙卿﹐帝仙是何人﹖明明七葉孫。乃祖入丹都﹐並坐精上門。

○司命丈人

讀《三元紫精君道經》﹐當思中央司命丈人君﹐眞气紫雲之色焰焰﹐從兆泥丸中入﹐下布兆絳宮心房之中。畢﹐微祝曰﹕

司命定年﹐丈人保仙﹐度名於南宮﹐上奏帝君前﹐世世爲仙王﹐拔出七葉根。福報無窮已﹐皆著《玉經》言。畢﹐引紫雲气三咽止﹐便讀《玉經》。畢﹐又祝曰﹕

會元三襟交﹐攜領回胎嬰﹐承光守下關﹐務玄待月明﹐於是混離固﹐龠明車受成。福延七世﹐禍散玄生﹐守景六合﹐陵梵七靈﹐共生億千﹐欻升玉庭。嬰兒徘徊﹐羽衣命仙﹐吉濟萬萬﹐福布千千﹐骨有玉映﹐血承瓊泉﹐生樂天地﹐日月同年。《玉淸隱文》又祝曰﹕

福布七玄前﹐罪滅三塗中﹐靈吹九晨秒﹐納气大帝宮。五仙攜太一﹐並位重冥空﹐遂隱上淸室﹐羽明帝一房。

○桃孩君

讀《眞陽元老玄一君道經》﹐當思命門桃孩君道康﹐眞气黃雲之色﹐從兆泥丸中入﹐下布兆臍中命門之外。畢﹐祝曰﹕

眞靈正神﹐號曰桃君。混合生宮﹐守護命門。通仙致气﹐齊景寶云。七祖同生﹐受福髙晨。畢﹐引黃雲之气三咽止﹐便讀《玉經》。畢﹐又微祝曰﹕

五嶽眞人﹐定錄四賓﹐司錄促到﹐護籍理民。起非握節﹐云拘執幡﹐香風八披﹐惡魔絕煙。並來對帝﹐萬萬稱臣。度我生籍﹐名遷玉門﹐扶翼五老﹐愼護披塵。《玉淸隱文》又祝曰﹕

太上時非子﹐一曰合精延﹐是爲命門王﹐可以召萬神。萬神卽時到﹐合會瓊羽門。使令散禍﹐禍絕福連﹐上寢玉堂﹐世

受名仙。

○上一赤子

讀《上元太素三元君道經》﹐當思泥丸天帝上一赤子﹐眞气如寶光﹐從兆泥丸中入﹐下布泥丸九孔之戶。畢﹐微祝曰﹕

上元赤子號上眞﹐飛雲羽衣耀紫煙﹐上招明景對帝賓﹐寶光奕奕映我身﹐身生毛羽升九天。畢﹐引寶光三咽止﹐便讀《玉經》。畢﹐又祝曰﹕

童子景精﹐有神有威﹐合象三形﹐九道相推。衣服朱丹﹐步正參差﹐出入上元﹐太極內階。知我者長生﹐存我者不衰。人無哭兆﹐恃賴辟非。欲知吾處﹐密問太微。太微玉帝﹐三聖俳徊﹐俠我左右﹐一合俱飛﹐混洞六府﹐日月齊暉。《玉淸隱文》又祝曰﹕

九道轉對﹐五老各寧﹐洞陽銜籍﹐號曰郁靈。七世父母﹐反胎更生。累業積罪﹐罪滅福生。上入帝堂﹐受書丹明。常與伯史原﹐徘徊三界庭。巾金佩羽﹐寶曜圓形﹐玉輪北回﹐役禦朱兵。

○中一丹皇君

讀《上淸紫眞精三素君道經》﹐當思絳宮中一元丹皇君﹐眞气日光之色﹐從兆泥丸中入﹐下布項中大椎骨首之戶。畢﹐微祝曰﹕

中一眞君﹐號曰運珠。上招日光﹐灌我形軀。三眞寶曜﹐固命玉符﹐壽億萬年﹐永無終休。身生羽服﹐飛升天衢。畢﹐引日光三咽止﹐便讀《玉經》。畢﹐又祝曰﹕

天有九魂﹐不可不分﹔道有三眞﹐不可去身。帝一變景﹐萬化以臻﹐流珠停暉﹐紫霞踴煙。七度回路﹐三光映眞﹐太一精符﹐相與爲親。司命銜月﹐噓我重唇。五老銜日﹐吸我三便。太上道君﹐與我纏綿﹐上造天階﹐攜把太眞。

○黃庭元王

讀《靑靈陽安元君道經》﹐當思命門下一黃庭元王﹐眞气月光之色﹐從我泥丸中入﹐下布兩莞間﹐車軸下戶。畢﹐微祝曰﹕

下一眞元王﹐號曰始明精﹐三皇把符命﹐金契度仙庭。上招景中气﹐气布冠我形﹐羽車曜云羅﹐令我飛上淸。畢﹐引月光三咽止﹐便讀《玉經》。畢﹐又祝曰﹕

五臟百結﹐生此萬疾。玄一林虛﹐開關解結。結絕病散﹐精神盈溢。福气充明﹐禍翳傾竭。仙心日臻﹐死道月絕。混化九君﹐合符帝一。七神奉符﹐公子入室。

○九眞帝昌君

讀《皇淸洞眞道君道經》﹐當思泥丸九眞帝昌君上皇﹐眞气靑光萬丈﹐從兆泥丸中入﹐下布口之四際。畢﹐微祝曰﹕

九眞始生﹐生於上元﹐號爲先靈﹐三景各分。上招玄暉﹐布流四門﹐鎭神保仙﹐拔度七玄﹐驂景乘浮﹐朝拜三元。畢﹐引靑气三咽止﹐便讀《玉經》。畢﹐又祝曰﹕

七气離罷﹐太混黃寧﹔六甲輔魂﹐內注六丁﹔三眞入胃﹐液流大明﹔五符上皇﹐泥丸常生。九星下映﹐日同母軿。遊眄八極﹐回蓋雙嬰﹐上到紫房﹐被巾羽靑﹐七祖父母﹐各得返生。

○八眞含景君

讀《髙上太素君道經》﹐當思膽中八眞含景君﹐眞气黃雲之色﹐從兆泥丸中入﹐下布兆背中骨節之府。畢﹐微祝曰﹕

八眞結神﹐神生九天﹐號曰北臺君﹐常在三合間﹐招眞洞明气﹐下流布我身。身生紫暉﹐與帝結親﹐攜契五老﹐太仙纏綿。畢﹐引黃气三咽止﹐便讀《玉經》。畢﹐又祝曰﹕

生生得帝心﹐各會重戶內﹐紫房混五神﹐魂魄恆寶貴﹐七關受仙輝﹐五臟充玉气﹐俱過水火天﹐披建四和蔚。上歸皇一子﹐與兆魂相對。

○七眞玄陽君

讀《皇上四老道中君道經》﹐當思左腎七眞玄陽君﹐右腎七眞玄陰君。眞气黑雲之色﹐從兆泥丸中入﹐下布兆背窮骨地戶中。畢﹐微祝曰﹕

七眞生帝景﹐八气運常寧﹐上招日中童﹐圓珠映我形。回風混幽府﹐歸妙《大洞經》﹐拔出地戶難﹐超淩逸九天。畢﹐引黑气三咽止﹐便讀《玉經》。畢﹐又祝曰﹕

太一郁書﹐上登洞房﹐六合三賓﹐司命神公﹐手執錄籍﹐駕景乘龍﹐左回靈曜﹐右扇神風。峨峨隱珠﹐芬艷嬰蒙﹐浩觀太無﹐濯練五通﹐澄魂羽幽﹐練魄空洞﹐招兆百神﹐月帝之功。七祖順生﹐景福昌隆﹐回我老艾﹐還復玄童﹐上對神霄﹐金光十方﹐飛飈玉輪﹐彈金鳴鍾。

○六眞元素君

讀《玉晨太上大道君道經》﹐當思肺中六眞上元素玉君﹐眞气白雲之色﹐從兆泥丸中入﹐下布兆頸外﹐十二關梁之中。畢﹐微祝曰﹕

六眞奕奕﹐白光央央﹐回帝之景﹐上入丹鄕。招眞下流﹐灌我玉霜﹐羽裙紛紛﹐衣我仙裳。越過水火﹐飛登神京。畢﹐引白气三咽止﹐便讀《玉經》。畢﹐又祝曰﹕

九合三離﹐紫房散分。五老正嚴﹐帝一保神﹐司命奏籍﹐奉行三元﹐胞樹斷落﹐血屍絕根﹐返胎朱火﹐回气泥丸。我合九淸﹐大混百神﹐身登玉房﹐同軿金仙﹐逍遙太素﹐徘徊三天﹐重華列簡﹐累支流玄﹐世爲道伯﹐大福纏綿。上寢玉淸﹐下息命門﹐五臟秀華﹐頂負日魂﹐長保劫齡﹐後天常全。

○五眞養光君

讀《太淸大道君道經》﹐當思脾中五眞養光君﹐眞气如玉光金眞之色﹐從兆泥丸中入﹐下布兆喉內極根之戶。畢﹐微祝曰﹕

五眞散靈﹐布气九玄﹐金光曜暉﹐玉气吐津﹐萬神並暢﹐熙怡我身。圓光奏命籍﹐太一勒九天﹐降致八景輿﹐策龍駕紫煙﹐混合三帝室﹐保我億劫年。畢﹐引玉光金眞之气三咽止﹐便讀《玉經》。畢﹐又祝曰﹕

晨登九景臺﹐夕入神霄門﹐太一神夫子﹐或曰三來甕﹐左執兆符籍﹐右攜洞陽君﹐定生會紫房﹐五神更混分。混分逸帝堂﹐七祖絕死根﹐五毒气零滅﹐繄津無浮連﹐令我屍血化﹐帝房出金元。三塗絕苦樹﹐世世獲天仙﹐常與景中王﹐積劫保元元。

○四眞淸明君

讀《太極大道元景君道經》﹐當思肝中四眞淸明君眞气靑雲之色﹐從兆泥丸之中入﹐下布兆胃脘之戶﹐膏膜之下。畢﹐微祝曰﹕

四眞常生﹐靑光華精。徘徊秀朗垣﹐沈珍玉景庭﹐攜提髙上元﹐俯仰要五靈﹐拔解七葉根﹐與我保華嬰。畢﹐引靑炁三咽止﹐便讀《玉經》。畢﹐又祝曰﹕

帝室混身﹐一道萬分﹐是曰帝一﹐白帝皓靈﹐金霞回日﹐重冥幽寥﹐藏神化密﹐把兆五符﹐與天相畢﹐玉暉覆蓋﹐無死無疾。七祖父母﹐超登丹室﹐胞根八解﹐死符絕滅﹐帝得五元﹐我回三七﹐六府煥爽﹐金書羽札﹐世爲仙眞﹐寶錄玄別﹐華繁曾玄﹐世無曲折。

○三眞元生君

讀《皇初紫虛元君道經》﹐當思精血中三眞元生君﹐眞气赤云之色﹐從兆泥丸中入﹐下布兆鼻兩孔下源之中。畢﹐微祝曰﹕

三眞煥光﹐流丹徘徊﹐玄合九景﹐三洞金扉。上招朱童﹐五苦廊開﹐死根斷落﹐日魂同飛。超逸十界﹐上升玉階。畢﹐引赤气三咽止﹐便讀《玉經》。畢﹐又祝曰﹕

七气混合﹐帝一回元﹐結滯日散﹐兆命長遷﹐死道閉滅﹐斷絕胞根。五臟生華﹐六腑金鮮﹐帝一保形﹐司命保神﹐五符啟扉﹐五籍登仙﹐世爲道王﹐帝師纏綿﹐散香龍窗﹐返華揚煙。七攜無上﹐八暉九陳﹐流源回液﹐領會六淵﹐名書上淸﹐气積寂軒。回風脫死﹐帝一相連﹐五通七合﹐俱生上元。

○二眞堅玉君

讀《無英中眞上老君道經》﹐當思骨節二眞堅玉君。眞气碧雲之色﹐從兆泥丸中入﹐下布兆太倉五腸之口。畢﹐微祝曰﹕

二眞固神﹐郁勃三關﹐回金合玉﹐堅備泥丸﹐上通帝气﹐布流金門﹐混化啟明﹐合我仙魂﹐七祖同飛﹐滅絕胞根﹐世保道徳﹐永享欣欣。畢﹐引碧雲之气三咽止﹐便讀《玉經》。畢﹐又祝曰﹕

魂生無中﹐布在九重﹔道出三極﹐常遊絳宮。三宮合化﹐是爲紫房。紫房所在﹐先由明堂﹐明堂之內﹐守神桃康﹐風雲鬱鬱﹐旣淸且涼。塞閉欲孔﹐割破戀根。其聖曰戚﹐其眞曰皦。兆能知之﹐乃開金門﹐金門左右﹐忽見髙賢﹐左曰父寧﹐右曰精延。此是景中伯﹐與爾登玉晨。父寧母精﹐世世爲仙﹐萬條重華﹐皆受帝恩。

○一眞天精君

讀《中央黃老君道經》﹐當思心中一眞天精君。眞气絳雲之色﹐從兆泥丸中入﹐下布兆胸中四極之口。畢﹐微祝曰﹕

一眞鎭心﹐總領百神﹐百神常生﹐會我絳軒。上招玉气﹐六液沈珍﹐赤景啟靈﹐拔我七根﹐超逸三塗﹐上升南仙。畢﹐引絳气三咽止﹐便讀《玉經》。畢﹐又祝曰﹕

帝一回風﹐化合桃康﹐流生起福﹐上溢玉堂﹐混而合之﹐出入帝房﹐三五合一﹐必成仙君。七玄父母﹐滅屍散怨﹐萬劫千年﹐皆登上仙﹐曲節伏扈﹐廣敷郁申。守我形者﹐司命丈人﹐帝君公子﹐深固泥丸﹐太微玉華﹐羽服揚幡。魂魄長相抱﹐百骨皆滿神﹐神王生津上﹐超越度死門﹐遂友髙仙子﹐把持玉淸

賓。

○九元之眞

讀《靑精上眞內景君道經》﹐當思九元之眞拘制。眞气五色雲气﹐從兆泥丸中入﹐下布兆左耳之下伏晨之戶。畢﹐微祝曰﹕

九天之精﹐天關開窗﹐八景合气﹐上通金房﹐三元帝室﹐返老生翁﹐玉華灌漑﹐練攺艾容﹐飛霄紫輿﹐運我升空。畢﹐引五色雲气三咽止﹐便讀《玉經》。畢﹐又祝曰﹕

太微小童﹐常在帝前﹐其名景精﹐其姓曰幹﹐合形太一﹐被服朱丹﹐五符命籍﹐把持玉案﹐帝君所臨﹐主通諸神。混合太一﹐司命丈人﹐固保靈戶﹐五臟會分﹐帝仙守宅﹐凶種滅根﹐三气郁敷﹐八回五煙﹐我得升霄﹐駕龍明軒。

○皇一之魂

讀《太陽九气玉賢元君道經》﹐當思皇一之魂上歸。眞气玄云之色﹐從兆泥丸中入﹐下布兆右耳之下伏晨之戶。微祝曰﹕

皇一上眞﹐洞生丹房﹐朱映蘭曜﹐發溢明光。太元之音﹐朗徹九空﹐玄金獨落﹐振響瑯瑯。上招玉景﹐協我神堂﹐策虛升飛﹐遊宴玉京。畢﹐引玄云之气三咽止﹐便讀《玉經》。畢﹐又祝曰﹕

九宮一合﹐化形帝晨﹐上升紫房﹐命眞召仙。會濟魂魄﹐領括百神﹐七玄康樂﹐拔苦破根。死煙滅气﹐福祿充軒﹐兆登太霄﹐駕景控云。月中五帝﹐挾日精輪﹐郁將逸阜﹐飈景同遷。

○紫素左元君

讀《太初九素金華景元君道經》﹐當思紫素左元君翳鬱無刃。眞气景云之色﹐從兆泥丸中入﹐下布兆頭面之境。畢﹐微祝曰﹕

翳鬱生眞﹐眞景生空﹐靈光昱昱﹐紫气融融﹐上致流津﹐下布我宮。身生水火﹐體變玉光﹐飛仙羽蓋﹐升入神公﹐受書玉經﹐成我仙宗。畢﹐引景云之气三咽止﹐便讀《玉經》。畢﹐又祝曰﹕

慶元吉津﹐流汩西田。太帝攜手﹐命召髙仙﹐拔散濁穢﹐斷絕死根。上一天帝﹐號玄凝天﹐曜明六合﹐淨寂泥丸﹐是爲百無上﹐使兆保長安﹐列圖玉皇﹐並襟帝晨﹐五府生華﹐六液龍源﹐淵淸太素﹐郁霞金津﹐萬仙來朝﹐五嶽啟陳﹐玄愆沈散﹐天福奏煙。雕梁守命戶﹐長來護死門。上生玉房﹐受位金仙。天之玉堂﹐常接帝賢﹐九天之中﹐宴眄劫年。

○黃素中元君

讀《九皇上眞司命君道經》﹐當思黃素中元君圓華黃刃﹐眞气晨景之暉上華﹐從兆泥丸中入﹐下布兆胸腹之境。畢﹐微祝曰﹕

九天上景﹐化生華暉﹐晃曄太空﹐曜眞紫微﹐上致中黃﹐百神降回。散根離苦﹐八難豁開﹐七祖同升﹐福慶巍巍﹐使我神仙﹐八景齊飛。畢﹐引景暉之气三咽止﹐便讀《玉經》。畢﹐又祝曰﹕

太帝精魂﹐陽堂八靈﹐披散死气﹐混合眾生。帝一承圖﹐

三元會明﹐九眞安安﹐七神寧寧。超越滯節﹐過度鬼兵。上升帝晨﹐眄樂玉庭。玄母定錄﹐五府開淸﹐胞根沒種﹐血污殄平。七祖父母﹐起福三淸。無英明夫﹐掌我仙經。廣神安气﹐綠回絕冥﹐閉藏死關﹐太混一生。長寢羽臺上﹐固神五老室﹐受錄上淸闕﹐保徳七元日。上上登玉霄﹐下下合帝一。

○白素右元君

讀《天皇上眞玉華三元君道經》﹐當思白素右元君啟明蕭刃。眞气月中之華﹐從兆泥丸中入﹐下布兆下關小腹至腳。畢﹐微祝曰﹕

白素啟明﹐九天同生﹐髙虛素轡﹐浮景玉淸。回眞典仙﹐流灑八溟﹐通幽達微﹐朗曜華精。使我內徹﹐五孔開明﹐神公來遊﹐我道克成。畢﹐引月華之气三咽止﹐便讀《玉經》。畢﹐又祝曰﹕

魂生九气﹐气變成神﹐五老纏會﹐太一化仙。二十四眞﹐回形帝先﹐九曲下戶﹐鎭生白雲。黃庭六府﹐含養命根。胎結胞樹﹐種栽死山﹐一得拘制﹐永斷滅源﹐符籍淸明﹐金映玉軒﹐長爲徳伯﹐世得道恩﹐升登日月﹐遂友帝仙。

○日中司命

讀《太一上元禁君道經》﹐當思日中司命接生。眞气三華之气﹐從兆泥丸中入﹐下布兆左手之戶。畢﹐微祝曰﹕

四大乘天﹐天元來歸﹐三華吐曜﹐司命景飛﹐爲我招仙﹐七祖散開﹐上登太虛﹐日月同暉。畢﹐引三華之气三咽止﹐便讀《玉經》。畢﹐又祝曰﹕

太一務猶收﹐傳司北帝司。玄一老子﹐握節往來﹐元素把符﹐白元守雌。煥然神光明﹐披霞升帝墉﹐列坐震靈席﹐混合五日房﹐白气育上生﹐靑君案延昌﹐左攜精上門﹐右抱合和嬰。我生日月華﹐友賓赤气王。八景照泥丸﹐朗然洞房中﹐嬰兒爲赤子﹐混離生玉容﹐五道秀金華﹐位爲上淸公。七祖斷玄滯﹐身得乘神風。徘徊三淸上﹐和樂返嬰童。

○月中桃君

讀《元虛黃房眞晨君道經》﹐當思月中桃君方盈。眞气月暉之色﹐從兆泥丸中入﹐下布兆右手之戶。畢﹐微祝曰﹕

元虛黃房內﹐月中號方盈﹐左宴朱顏臺﹐右攜仙皇庭﹐宴景三秀房﹐結我神始生﹐同飛入玄玄﹐七祖返華嬰。畢﹐引月暉之气三咽止﹐便讀《玉經》。畢﹐又祝曰﹕

九元鎭眞﹐五帝纏綿﹐日月中王﹐與兆爲親。大混三五﹐離落魄魂﹐百節金映﹐玉液回神。五府生華﹐白气運煙﹐充溢三淸﹐紫房寶津﹐上開仙戶﹐下塞死門﹐令我羽簡﹐玉帝之前﹐七祖父母﹐返生南軒﹐虎符攝魔﹐龍旌命神。太一金書﹐招束三官﹐除滅死籍﹐刊名玉眞﹐保生太上﹐日月同年。

○左目童子

讀《太極主四眞人元君道經》﹐當思左目童子飛雲。眞气日之華光﹐從兆泥丸中入﹐下布兆左目之中。畢﹐微祝曰﹕

四極太靈﹐元君精映﹐日華充溢﹐童明光光﹐二景相照﹐通我明梁﹐三丹啟眞﹐我道開張﹐毛羽羅裙﹐飛上玉京。畢﹐引華光三咽止﹐便讀《玉經》。畢﹐又祝曰﹕

我乘混合气﹐纏固九眞丘﹐養光太昌子﹐駢羅凝羽珠。九尊眾帝生﹐洞景回須臾﹐七祖結解散﹐穢積忽已除﹐世世生福昌﹐玄祖獲仙書。身升太霞宮﹐控龍宴玉虛﹐上朝上淸皇﹐見侍幸正扶。

○右目童子

讀《四斗中眞人七晨散華君道經》﹐當思右目童子晨嬰。眞气月之華光﹐從兆泥丸中入﹐下布兆右目之中。畢﹐微祝曰﹕

七晨飛華﹐華散三元﹐混合成眞﹐上招月魂﹐爲我降靈﹐啟我仙門﹐七祖同飛﹐上朝帝君。畢﹐引月之華光三咽止﹐便讀《玉經》。畢﹐又祝曰﹕

三素牢張上﹐老君神生道﹐固我魄逸遊﹐保兆六合腦﹐憂苦沒曲門﹐死气閉地下﹐身爲帝一君﹐並襟樂六府﹐鏡心丹玄房﹐熙气泥丸野。體曜金暉﹐羽錄召眞﹐白气重郁﹐百神死鮮﹐長與日月﹐符籍纏綿﹐世保道徳﹐永爲天仙﹐寂寂內注﹐遂升帝晨。

○肺部童子

讀《辰中黃景元君道經》﹐當思肺部童子素明。眞气五關暉光﹐從兆泥丸中入﹐下布兆肺部華蓋之門﹐上通兩目之童。畢﹐微祝曰﹕

童子素明﹐黃雲九纏﹐滄臺飛輪﹐三神協眞﹐號曰玄上景﹐列位髙皇賓﹐睟攝命百神﹐攜我入紫煙。畢﹐引暉光三咽止﹐便讀《玉經》。畢﹐又祝曰﹕

二老在左右﹐帝魂不可分。三九變其上下﹐太一立其中根﹐五神奉我生籍﹐司命塞我死門﹐九宮合而爲一﹐六合睟而內眞。世獲仙書﹐福慶纏綿﹐五老對席﹐日月爲親﹐太一來迎﹐上升帝晨。七祖滯血﹐皆爲拔根﹐返胎南宮﹐受生帝軒﹐兆宴玉堂﹐同襟帝輪。世世列圖﹐羽服揚幡﹐子孫保昌﹐慶及後玄﹐長爲仙伯﹐役使萬神。

○胎中白气君

讀《金闕後聖太平李眞天帝上景君道經》﹐當思胎中一元白气君務玄子﹑太一精魂玄歸子二神。眞气三華之色﹐從兆泥丸中入﹐下布兆五臟結喉之本。訖﹐微祝曰﹕

金闕煥玉淸﹐白气映丹霞﹐明光郁金鈴﹐五色吐三華﹐流津宴寢堂﹐結我始生牙。玉符召百神﹐金威徵萬魔﹐保此億劫年﹐仙道明凶邪。畢﹐引三華之气三咽止﹐便讀《玉經》。畢﹐又祝曰﹕

天生八气﹐回合帝鄕﹐五神奉符﹐司命扶將。拔斷死籍﹐蕩穢幽冥﹐七世解結﹐福延玉庭﹐血積沈沒﹐三素煥淸。兆升天堂﹐與帝合靈﹐世得仙契﹐所願必成。種年日中﹐植命月庭﹐返胎童蒙﹐回爲孩嬰。生與天同﹐壽與日並。

○結中靑气君

讀《太虛後聖元景彭室眞君道經》﹐當思結中靑气君案延昌﹑元君精魂保谷童二神﹐眞气气如玉華﹐從兆泥丸中入﹐下布兆五臟大胃上口。畢﹐微祝曰﹕

離合九靈﹐二眞幽密﹐太虛重天﹐上攜太一﹐雌雄混合﹐

同仙妙室。上變九仙﹐下解胎結﹐七祖慶欣﹐五苦解脫﹐使我飛騰﹐靈化本質。畢﹐引玉華三咽止﹐便讀《玉經》。畢﹐又祝曰﹕

種福九天外﹐拔屍地門下﹐七玄解滯積﹐斷樹除憂苦。返胎朱火宮﹐更生九玄戶﹐眞气日日臻﹐禍害日日除。兆升三淸室﹐乘飈上景庭﹐命與月母俱﹐年隨日帝生。累玄保仙籍﹐回老更童嬰﹐福升六合內﹐受圖永常生。

○節中黑气君

讀《太玄都九气丈人主仙君道經》﹐當思節中黑气君斌來生﹑帝眞精魂幽臺生二神。眞气玉光之色﹐從兆泥丸中入﹐下布兆九腸之口﹐伏源之下。畢﹐微祝曰﹕

太玄何寥寥﹐黑气生上靈﹐帝眞洞明景﹐九气合神廬。變化十方領﹐倏炊肇明初﹐萬眞練我仙﹐百關自淸居。七玄斷胞樹﹐九曾升福堂﹐上招景中子﹐與我登飛輿。畢﹐引玉光三咽止﹐便讀《玉經》。畢﹐又祝曰﹕

帝魂照無阿﹐常鎭兆生門。伏屍滅落﹐保魂寧神﹐玄母回光﹐奉帝玉仙﹐右命太一﹐乃及兆身。北宴上淸﹐列爲玉賓﹐顏生日華﹐年合月煙。長躋金房﹐晨景爲鄰。除憂伏胃門﹐拔苦三塗中﹐福積丹玄內﹐慶充泥丸房﹐百神混帝一﹐大變流回風﹐返兆朽艾形﹐攺貌爲嬰童。世世入仙堂﹐玄玄登羽宮﹐大劫𨿽屢傾﹐與日方增崇。

○胎胞中黃气君

讀《上淸八景老君道經》﹐當思胞中黃气君祖明車﹑天帝

精魂理維藏二神。眞气黃雲之色﹐從兆泥丸中入﹐下布兆小腸二孔之本。畢﹐微祝曰﹕

上淸曜玄臺﹐八景乘天紀﹐黃气協神眞﹐精魂對帝子﹐太一度命籍﹐五符固不死﹐攜仙帶晨暉﹐回風返形始。拔苦出七祖﹐同歡九玄裏。」畢﹐引黃雲三咽止﹐便讀《玉經》。畢﹐又祝曰﹕

白雲合神景﹐乘素會太微﹐上朝帝一室﹐解帶皇一階﹐啟明金門中﹐三陽召上歸﹐升我身內神﹐覆蓋大明威。大寶九華﹐光映兆形﹐招云混眞﹐散香要靈。含景月中﹐返胎受生﹐年停曜景﹐命遂無傾﹐身爲仙王﹐保此上淸﹐世受眞書﹐玄華玉庭。

○血中赤气君

讀《東華方諸宮髙晨師玉保王靑童君道經》﹐當思血中赤气君混離子﹑司命精魂發紐子二神﹐眞气如赤云之色﹐從兆泥丸中入﹐下布兆百關絕節之下。畢﹐微祝曰﹕

晨暉煥東霞﹐丹景映髙淸﹐二眞協神宗﹐落落七華生。五老飛帝席﹐太一保童嬰﹐錦云曜幽夜﹐朗朗開重冥。七祖勒符籍﹐南極受胎靈﹐髙晨眄云輿﹐運我升飛軿﹐拔解億世基﹐歡我萬劫程。畢﹐引赤雲气三咽止﹐便讀《玉經》。畢﹐又祝曰﹕

五道混回﹐七門始分﹐南和建節﹐白帝彰形﹐靈標理魄﹐會昌護神﹐奉符登霄﹐寢息玉軒。定錄瓊札﹐世爲天仙﹐三塗塞絕﹐除伐胞根﹐死气沈零﹐禍輪無連﹐福臻重枝﹐慶會華玄。名書玉堂內﹐世爲道徳門。

○上玄元父玄母

讀《扶桑大帝九老仙皇君道經》﹐當思上玄元父髙同生﹑下玄玄母叔火王﹑帝皇太一重冥空﹑九帝尊神日明眞﹑太帝精魂陽堂玉﹑天帝九關魂錄回道﹑天紀帝魂照元阿七神。眞气混合蓮花之形﹐從兆泥丸中入﹐下布兆本命之根﹐胞胎大結之中。畢﹐微祝曰﹕

元父玄母﹐七眞齊气﹐神公大帝﹐九老並位﹐爲我固生﹐拔度十界﹐日月同符﹐九帝合契﹐坐命天魔﹐萬靈來拜。浮景三舉上﹐震杖保億世。畢﹐引蓮花之气三咽止﹐便讀《玉經》。畢﹐又祝曰﹕

太玄聚暉﹐映冠扶晨﹐大帝變景﹐須臾混分﹐入兆五府﹐堅我玉根﹐雙軿太一﹐合羽揚輪。與兆上升﹐回轉金門﹐年日徳昌﹐體寶金仙﹐世世昌盛﹐眞符流連﹐玄玄累葉﹐名書靈軒。羽籍紫庭﹐飛香奏煙﹐福逮百枝﹐慶溢帝門。

○三素老君

讀《小有玉眞萬華先生主圖玉君道經》﹐當思三素老君牢張上﹑正一左仙仲成子﹑正一右仙曲文子三神﹐眞气混合黃﹑白﹑玄三色之云﹐從兆泥丸中入﹐下布兆鼻下人中。畢﹐微祝曰﹕

玉眞生帝景﹐萬華乘雲發﹐﹐三老輔二仙﹐共鎭死戶窟。神映七華生﹐朽骨蒙更蛻﹐起逸三界庭﹐五苦鹹解脫﹐得入九天表﹐上朗髙朱日。畢﹐引三色之炁三咽止﹐便讀《玉經》。畢﹐又祝曰﹕

命門合精﹐六混七分﹐太一把籍﹐司命理神﹐帝一固形﹐無英守魂。太回紫房﹐奉符帝君﹐胞樹伐滅﹐斷絕血根﹐七玄更起﹐沈景生煙﹐兆得上升﹐化合帝晨﹐身映日月﹐命與天連﹐

重華累暉﹐咸會上尊。世書靈羽﹐紫錄內宣﹐乘景三素﹐北宴髙元﹐號曰仙王﹐上淸眞人。

○中央玄一老子

讀《玄洲二十九眞伯上帝司禁君道經》﹐當思中央玄一老子林靈﹐天眞气黃雲之色﹐布兆陰莖之端﹔北方黑帝保成曷眞气玄云之色﹐布兆膀胱之中﹔西方白帝彰安幸﹐眞气素云之色﹐布兆陰囊之中﹔南方赤帝長來覺﹐眞气絳雲之色﹐布兆口舌之中﹔東方靑帝雕梁際﹐眞气靑雲之色﹐布兆五臟內。五帝眞气從兆泥丸中入﹐下布兆一身。畢﹐微祝曰﹕

五帝明眞﹐輔仙玄伯﹐上帝景暉﹐吐靈敷席﹐翳翳神曜﹐徘徊重寞﹐羽景保錄﹐太一命籍﹐五气總魂﹐三精固魄﹐金仙練容﹐停年返白﹐拔出幽根﹐日月同宅。畢﹐引五色气五咽止﹐便讀《玉經》。畢﹐又祝曰﹕

上寶月九眞﹐日羲變玉室。呼吸紫微﹐大混帝一﹐八煙叢生﹐百靈明威﹐九魂離合﹐三光同暉。天皇在元﹐紫煙霏霏﹐五神奉圖﹐始命不虧。變入九宮﹐被服朱衣﹐腰佩虎章﹐流云繡帔﹐帷帳瓓玕﹐五色徘徊﹐日月照察﹐俠以東西﹐神庭內醴﹐以除渴饑。三五復反。轉藏營機﹐周流太一﹐生均兩儀。《玉淸隱文》又祝曰﹕

太一變六合﹐五神哺泥丸。七積滅三塗﹐血屍塞下關﹐三衿對五眞﹐拔斫胞樹根。丈人號神宗﹐同心元素君﹐天皇入太淸﹐五老奉符文﹐世世登羽宮﹐重華日中軒。元王始明精﹐固我本命門﹐保弼運錄气﹐歸上谷下玄﹐冥景映形神﹐朝躋太上輪。日月並玉鈴﹐年隨二景分﹐丹書玉堂內﹐位爲天上君﹐左攜羽臺子﹐右提金顏仙。

○帝卿

讀《太元晨中君刊峨眉山中洞宮玉戶太素君道經》﹐當思帝卿肇勒精﹑絳宮中一輔卿中光堅﹑黃庭下弼卿歸上明。三眞之气﹐混合靑﹑白﹑黃三色之云﹐從兆泥丸中入﹐下布兆身三宮本命帝室。畢﹐微祝曰﹕

三眞生太無﹐玉戶映晨霞﹐太素洞元虛﹐丹靈森朱阿﹐回神九重府﹐內唱發瓊華﹐關納百津液﹐停年三秀柯。我身騰玉淸﹐七祖離幽都﹐長保不終劫﹐萬一承仙家。畢﹐引三色雲气三咽止﹐便讀《玉經》。畢﹐又祝曰﹕

帝一混九玄﹐太素五華精﹐寶羽宴玉堂﹐八風扇太明﹐髙上乘元景﹐淩梵履昌靈。七化紫房下﹐九混五帝淸﹐體生六色曜﹐金映流神形﹐感濯元气內﹐金書玉皇庭。《玉淸隱文》又祝曰﹕

靈云始分﹐白气郁素﹐混會九玄﹐三五流布。帝一解形﹐起登霄路﹐太一呼吸﹐五華堅固。司命主日中﹐白元司日暮。日中靜心﹐心中妙悟﹔夕隱泥丸﹐百神宣布。二宮可以長生﹐心腦可以長度。

○帝一眞君

讀《西元龜山九靈眞仙母靑金丹皇道君道經》﹐當思大洞帝一尊君父寧在。眞气五色紫雲之煙﹐從兆泥丸中入﹐下布一形之內﹐散气九孔之中。畢﹐微祝曰﹕

九靈通妙化﹐金仙混扶桑。帝一變百神﹐合靈西丹皇﹐上爲胎仙母﹐下號稱神宗﹐曜景絕雲杪﹐蕭蕭紫微宮。爲我執命籍﹐保眞三素房﹐妙景空中降﹐練我返嬰蒙﹐七根絕苦哀﹐逸

起九福堂。畢﹐引紫雲三咽止﹐便讀《玉經》。畢﹐又祝曰﹕

太上洞明﹐飛景九天﹐結精凝气﹐化气變神﹑司命混合﹐散形億分﹐千乘火甲﹐萬騎揚幡﹐俱與太一。上造帝庭仙﹐伯元起徘徊。仲成曲文﹐一合我气﹐再合我神﹐三合我魄﹐四合我魂﹐五合我精﹐六合我身。我身六合﹐洞靈啟眞﹐八景靈駕﹐三素浮輪﹐我與帝一﹐俱升玉晨。重華累枝﹐混合天仙﹐身有道籍﹐世有生根﹐金簡羽符﹐名刊日軒。所願卽從﹐天祿詵詵。所向如心﹐萬福盈門。常存太上﹐帝一泥丸﹐雌雄混化﹐百靈纏綿﹐讀經萬徧﹐云駕來迎﹐攜宴五帝﹐日月九君﹐號爲仙公﹐上淸眞人。

○大洞消魔神慧內祝隱文存諸眞法

九天上文﹐出自《髙上口訣﹐解滯散原。大洞眞經三十九章》﹐理極於此。上則引致髙靈之霞映﹐下則滅於萬魔之凶。誦之一徧﹐開明幽關﹐三十九戶﹐納受玉津﹐死气沈塞﹐百神內歡。百神旣暢﹐則聲達九玄﹐气朗紫霄﹐響叩玉晨﹐五帝束帶﹐萬靈朝軒﹐生生來歸﹐七祖升遷﹐身致羽童﹐駕景乘雲﹐飛行玉淸﹐位齊紫賓。此髙玄之妙道﹐玉淸之祕篇﹐皆授金名玉字﹐髙仙眞人。七百年中﹐有合此質﹐聽得一傳。

後聖曰﹕得受《大洞眞經三十九章》﹐修行之日﹐當先行大洞之儀格﹐誦《玉淸隱祝》之文﹔又存百神內名。外則遏於萬試﹐內則塞於死關。如此一徧﹐便得一日一夜﹐單誦三十九章﹐不煩徧徧依舊行其儀軌也。若是日又登齋誦經者﹐當便按舊過行之。

卷四十三存思部二

◎存思三洞法

常以旦思洞天﹐日中思洞地﹐夜半思洞淵﹐亦可日中頓思三眞。存思之法﹕

次入室東向﹐叩齒三十二通﹐先瞑目﹐思素靈宮淸微府中靑气﹑赤气相沓鬱鬱來﹐下入兆身中泥丸上宮﹐便咽九气﹔次思蘭臺府中赤﹑黃二气相沓如先來﹐下入兆身臍下丹田絳宮中﹐便咽九气。咽三洞气畢﹐便仰祝曰﹕

天地混沌﹐淵源三精。元始結化﹐五气混生。變化玄元﹐灌注身形。服禦流霞﹐升入紫庭。北帝落死﹐東華記名。洞達幽微﹐與帝合並。

畢﹐又叩齒九通﹐思元洞元明元曜延靈耀元君玄混﹐以陽霞朱明之符﹐授與我身﹔次思洞天生官﹐衣服諱字如上法﹐並從素靈宮淸微府中下﹐以次入兆泥丸宮中。畢﹐仰祝曰﹕

洞天上元﹐監禦九玄﹐總統三炁﹐混生丹田﹐披洞幽關﹐出入無間。魂魄寶耀﹐纏絡華鮮﹐飛雲降室﹐遊宴紫天﹐齊保天地﹐長享億年。

思洞天畢﹐轉向南﹐思洞地洞眞大熒惑星大洞元生太靈機皇君景化﹐以通明四洞九元之符﹐以授我身﹔次思洞地生官﹐

衣服諱字如上法﹐並從素靈宮蘭臺府下﹐入兆身絳宮中。便仰祝曰﹕

洞地中元﹐總領飛仙﹐華冠寶耀﹐腰靑建巾﹐授我靈符﹐通眞致神﹐洞思幽微﹐受帝祕言﹐解胞散結﹐九孔朗然﹐七祖咸脫﹐上升南軒﹐云輿下降﹐白日升晨。

思洞地畢﹐轉向北﹐思洞淵洞玄太白子畱金城耀耀元精元導太仙君﹐諱浩田﹐以啟通明天寶符﹐以授兆身﹔次思洞淵生官﹐衣服諱字如上法﹐並從素靈宮皇堂府下﹐入兆身臍下丹田宮中。便仰咒曰﹕

洞淵幽關﹐上參三元﹐玄气郁勃﹐飛霞紫雲﹐流黃五色﹐華晨寶符﹐服禦啟明﹐與天長存﹐乘空駕靈﹐遊宴玉晨﹐攜堤景皇﹐結友眞仙。

思洞淵畢﹐還東向﹐叩齒九通﹐咽气九過﹐三洞畢矣。子能行之﹐眞神見形﹐玉女可使﹐玉童見靈﹐三元下降﹐以丹輿綠軿﹐來迎兆身﹐上升太淸。惟在寶祕﹐愼勿輕傳。

◎老君存思圖十八篇﹝並敍﹞

師曰﹕修身濟物﹐要在存思。存思不精﹐漫瀾無感。感應由精﹐精必有見。見妙如圖﹐識解超進﹐神气堅明﹐業行無倦﹐兼濟可期﹐期於有證﹐証之顯驗﹐逆知吉凶﹐以善消惡。一切所觀﹐觀其妙色﹐色相爲先﹐都境山林﹐城宮臺殿﹐尊卑君臣﹐神仙次第﹐得道聖眾﹐自然玉姿﹐英偉奇特﹐與我爲儔﹐圓光如日﹐有炎如煙﹐周繞我體﹐如同金剛。文不盡意﹐猶待訣言﹐言妙罕傳﹐文精希現。現傳果驗﹐劫載一人。一人明難﹐非爲

無果。勿謂不易﹐而息遵求。求之能篤﹐隨漸升登。𨿽未具足﹐徵涉便到勝途﹐出俗居道。居道化俗﹐涅而不緇﹐故號居士﹐一曰道士。士﹐卽事也。習事超倫﹐謂之大覺。覺者﹐取微昧圖證驗﹐得鳥之羅在其一目如左﹝本文內所說形圖畫像元闕﹞。

○存道寶第一

師曰﹕寶者﹐自然元一﹐無祖無先﹐常存無滅﹐濟度無窮﹐應感爲三﹐終始一也。不一由人﹐人有億兆﹐心兆億行﹐大品有三﹕上﹑中﹑下才﹐悟或遲速。速之與遲﹐必宗三寶﹕一曰道寶﹔二曰經寶﹔三曰師寶﹔師寶者﹐得道人﹐爲我師也﹔經寶者﹐自然妙文﹐師所傳也﹔道寶者﹐無形之形﹐卽太上是。窅冥中精應感緣時成數﹐分形散體﹐不可思議。議而思之﹐得不可得。得不可得﹐竟何所得﹖得道眞也。眞也者﹐得之不死不生﹐生死應化﹐不損不勞﹐保此貴重﹐故號道寶。存思之時﹐皆應臨目﹐常見太上在髙座上﹐老子在左﹐元君在右﹔又見經在西方﹐師在東面﹔次見十天光儀﹑侍衛文武﹑伎樂各從方來﹐朝禮太上。先存見齋堂﹐爲太玄都﹐玉京山七寶城宮臺寶蓋師子之座﹐座上蓮花以爲茵籍﹐牀前師子蹲踞相向﹐香官伎樂參然羅列。

○存經寶第二

見道寶竟﹐仍存玄臺之裏﹐在於太上之西﹐有七寶莊嚴﹐光明帳座﹐座有玉案﹐案有寶經。絳銷之巾﹐火鈴之室﹐宛籍縕函﹐鎭履經上。玉童玉女﹐侍衛香燈。三十六部﹐道徳爲宗。太玄侍官﹐其形如左。

○存師寶第三

見經寶竟﹐仍存玄臺之裏﹐在於太上之東﹐有七寶莊嚴﹐明光帳座﹐座上有玄中大法師﹐卽是髙上老君﹐妙相不可具圖﹐應感變化無定。無定之定﹐定在心得﹔心得有由﹐由階漸悟﹔悟發之初﹐先睹玉貌。素髮玄冠﹐黃裳皂帔。憑幾振拂﹐爲物祛塵﹐凝神釋滯﹐以正治邪。仙眞侍側﹐左右肅然﹐人天相交﹐其形如左。

○存十方天尊第四

見三尊竟﹐仍存十方天尊相隨以次﹐同詣玄臺﹐朝禮太上﹐嚴整威儀﹐爲一切軌則。

北方﹐無極太上道徳天尊﹝服色黑﹐羽儀多玄﹞﹔

東方﹐無極太上道徳天尊﹝服色靑﹐羽儀多碧﹞﹔

南方﹐無極太上道徳天尊﹝服色赤﹐羽儀多丹﹞﹔

西方﹐無極太上道徳天尊﹝服色白﹐羽儀多素﹞﹔

東北﹐方無極太上道徳天尊﹝服色靑黑又多黃﹞﹔

東南方﹐無極太上道徳天尊﹝服色靑赤又多黃﹞﹔

西南方﹐無極太上道徳天尊﹝服色赤白又多黃﹞﹔

西北方﹐無極太上道徳天尊﹝服色白黑又多黃﹞﹔

上方﹐無極太上道徳天尊﹝服色玄紫又多蒼﹞﹔

下方﹐無極太上道徳天尊﹝服色黃紅又多綠﹞。

右十人其形如左﹝天尊云駕同到玉京﹐傘扇羽儀不可悉備﹐伎樂侍從亦回具陳。舉一反三﹐聞一知十耳﹞。

○授《道徳經》存三宮第五

授《道徳經》﹐師北向﹐置經於案上﹐弟子伏左﹐師執經﹐弟子擎法﹐信師叩齒三十六通。心存三宮﹕泥丸﹝上元宮也﹞﹑絳宮﹝中元宮也﹞﹑丹田﹝下元宮也﹞。三一出千乘萬騎﹐營衛於經﹐其形如左。

○朝朝於戶外存四明等第六

朝朝於戶外咒﹐存見四明功曹一人﹑通眞使者一人﹑傳言玉童二人﹑侍靜玉女二人。

右六人其形如左。

凡神官位號﹐各以明義。𨿽皆道應感化不同﹐前後髙卑﹐各隨才識﹐識悟緣漸﹐故諸官互陳﹐或申通宣傳﹐或侍衛開導﹐學者所求﹐各從其願。三元妙气﹐气妙本一﹐一本居宗﹐三元化接﹐三之宗一﹐四主冥明。明之者知道﹔知道者見妙。見妙由明﹐資於神識。職有典掌﹐總名爲曹﹐曹有績效﹐皆名爲功。功曹接導﹐開暗睹明﹐故曰四明。凡夫蒙愚﹐憑道乞照﹐修行法事﹐先關功曹﹐次及通眞使者﹑玉童玉女﹐達道正神能致生气。生气卽妙一之本﹐入身則延年不死﹐超三界之上﹐居三元宮中﹐正一合徳﹐八方和明﹐功職所關﹐故號四上。右虎左龍﹐仁義嚴明﹐仁以輔善﹐義以止惡。惡消善積﹐由於知眞﹐眞無複雜﹐雜弗能變﹐故稱素女。潔白靡污﹐夜暗無明﹐兼須童朗。上玄少女﹐演元始之气同。學者入黃宮之中﹐中極正宗﹐髙尊所處。信誠感通﹐所啟必允﹐黃房八窗﹐義依此例。

○夕入於戶存四上等第七

夕入常於戶外咒﹐存見四上功曹一人﹑龍虎使者二人﹑侍

靜素女一人﹑開明童子一人﹑上玄少女一人。

右六人其形如左。

○入堂存三師第八

入堂先思見經師﹔次思見籍師﹔次思見度師。

右三條各見所在之方也。

○存五臟五嶽五星五帝金映五色圓光第九

存三師竟﹐次思見五臟﹑五嶽﹑五星﹑五帝。

右四條備衛身中﹝身中變化﹐無所不容。至於畫圖無由﹐備受之於外﹐標名方位得之﹐言前功拘迹致謬耳﹞。

金映蓋一體﹐體作五色﹐從肺後出﹐項有圓光如日象。

右三條在身中照明十方。

凡存思之時﹐皆閉目內視﹐人體多神﹐必以五臟爲主。主各料其事﹐事各得其成﹐成正則一而不二﹐不二則隱顯無邪﹐無邪則眾如可見﹐見則與聖符同﹐同聖卽可弘﹐積學自然感會﹐是以朝夕存思﹐不可懈怠。存者何也﹖惇也﹑輪也。思者何也﹖司也﹑嗣也。勿以輕躁失本﹐學以重厚得宗﹐得宗則輪轉無滯﹐輪轉無滯則存而不亡。不亡由於司察善惡﹐善惡在乎嗜欲偏頗。嗜欲偏頗者﹐愛憎回遑﹐往返生死﹐勞苦未停。未停之停﹐停善不著善之善﹐歸宗未能至至宗。無者資於念﹐念相續繼﹐念嗣存無﹐有入於無間﹐無爲而無不爲﹐號曰微妙玄通。和光挫銳﹐濟度無窮﹐是故爲學之基﹐以存思爲首。存思之功﹐以五臟爲盛。髒者何也﹖藏也。潛神隱智﹐不炫耀也。智顯欲動﹐動欲日耀﹐耀之則敗﹐隱之則成。光而不耀﹐智靜神凝﹐

除欲中淨﹐如玉山內明﹐得斯時理﹐久視長生也。

第一見肺﹐紅白色﹐七葉﹐四長三短﹐接喉嚨下﹝肺者何也﹖腦也﹑伐也。善惡之初﹐兆而未明﹐明則伐善﹐善廢惡興﹐伐人命根﹐根斷不斷﹐由於此藏。此藏藏魄。魄者何也﹖粕也﹑著也。人之炫耀﹐莫不關欲。欲著曰惡﹐惡如糟粕。愚俗滯之不識精本﹐今願捨著存而見之﹐魄則肅然﹐不得爲惡。惡急宜攺﹐先存之火﹐與金合成則未分﹐其色紅白﹐葉數納言﹐取其和成徳。徳始於肺﹐終於脾。脾一又二﹐兼濟也。兼濟者﹐信也﹞。

第二見心﹐如芙蕖未開﹐又似懸赤油囊﹐長三寸在前﹝心者何也﹖深也﹐斟也。是非未辯﹐斟酌優量﹐敗則滅身﹐成則得道﹐禍福之深﹐由於此藏。此藏藏神﹐神者何也﹖申也﹐眞也。智慧之主﹐使屈能伸。存而見之﹐神則凝然﹐識定入眞﹐不可深厚也﹞。

第三見肝﹐蒼紫色﹐五葉﹐三長二短﹐九寸﹐在心下﹝肝者何也﹖幹也﹑還也。悟惡气能攺﹐決定無疑﹐行善建功﹐幹事不怠﹐審正還宗﹐由於此藏。此藏藏魂﹐魂者何也﹖紛也﹐回也。紛紜俗海﹐回向道門。存而見之﹐魂則欣然歡進﹐勤立克隆﹐善業也﹞。

第四見腎﹐蒼色﹐如覆雙漆杯﹐長五寸﹐俠肋兩膂著脊﹝腎者何也﹖緊也。津習善緊﹐緊不及慢﹐津潤無窮﹐濟度無極﹐通道祛俗﹐由於此藏。此藏藏精。精者何也﹖淸也﹑靈也。動以徐淸﹐化變無礙﹐神靈往還﹐提攜空極。存而見之﹐精則澄然不散泄也﹞。

第五見脾﹐黃蒼色﹐長一尺二寸﹝中有一尺﹐曲﹞﹐扌翕太倉胃上﹝脾者何也﹖裨也﹑移也。淸凝潛潤﹐補益一切﹐能安能移﹐而不匱旣成﹐由於此藏。此藏藏志。志者何也﹖至也﹑

異也。潛潤密化頑鄙異人﹐存而見之﹐信驗治志﹐則湛然至道乎﹞。

○坐朝存思第十

坐朝者﹐端坐而修禮也。凡有公事私礙﹐或在非類之間﹐不得束躬﹐止當展敬﹐但自安坐﹐不使人知﹐香火非嫌乃可爲之。人見致笑﹐亦不可闕﹐將護彼意﹐勿增他愆。初夕﹑向曉﹐依時修之﹐白日啟請亦宜平坐。坐則如常﹐勿革形色﹐惟令異人﹐不能覺知﹐人覺而喜﹐乃可化之﹐覺而嗤鄙﹐訾毀正眞﹐設其招殃﹐又壞子業。古之學道爲己﹐今之學道爲人。爲人苟以悅人﹐不顧心非。爲己者﹐存心是則不顧迹違﹐違亦申心。致感迷速﹐彊欲伏眾﹐有迹無心。非惟徒勞﹐乃更獲罪。學眞之士﹐各加思宜﹐宜貴會時﹐時貴善合﹐合而非善﹐此時勿會。會必兼濟﹐濟物及身﹐善善相得﹐捨惡升仙﹐乃謂爲會。會惡致敗﹐名濫殊若。出處所遭﹐遭時二病﹕一者滯心﹐二者執迹。執迹者﹐宜以心法化之﹔滯心者﹐宜以迹法引導。導迹弗偏﹐化心遣執﹐二病豁除﹐上聖之道就矣。凡行經山水﹐積日舟車﹐舟車之中﹐山水之際﹐步涉登陟﹐捨住相須﹐疲倦止息﹐皆依時存禮。隱顯隨宜﹐存思精審﹐自然忘勞﹐魔邪惡人﹐不敢撓近。當誦經行戒﹐以善興居。興居無善﹐破戒違經﹐𨿽復存禮﹐終不睹眞﹐嫉鬼妒神﹐凶人惡物﹐更相衝犯﹐煩惱生災﹐坐臥無寧。急存久行﹐行之檢身﹐心存口誦﹐解了無疑﹐以定三業。三業旣定﹐眾災自消﹐人鬼敬伏﹐擁護去來﹐出入動靜﹐必保貞吉。凡行者﹐亦存《想爾注》﹐三業在《盟威經》後﹐凡存思者﹐急宜憶之﹐故標出如左。

上最三行﹕

行無爲﹔行柔弱﹔行守雌﹐勿先動。

中最三行﹕

行無名﹔行淸靜﹔行諸善。

下最三行﹕

行無欲﹔行知止足﹔行推讓。

一者不殺﹔二者不盜﹔三者不淫﹝此三事﹐屬身業﹞。

一者不妄言﹔二者不綺語﹔三者不兩舌﹔四者不惡口﹝此四事﹐屬口業﹞。

一者不嫉妒。二者不眞恚。三者不邪疑﹝此三事﹐屬心業﹞。

右九行三業﹑十事存念。驚恐人思相干﹐皆速思之﹐危卽安也。

○臥朝存思第十一

臥之爲法﹐勿正仰如屍﹐當側傍檢體﹐莫恣縱四肢。不可髙枕﹐三寸許耳。香藥爲枕﹐無用惡木﹐冷漯穢臭衝犯泥丸﹐𨿽行途權假﹐常宜防之。臥起咒願﹐善念存心﹐心存朝禮﹐時不可闕。闕礙公私﹐後皆懺悔也。

○朝出戶存玉女第十二

玉女者﹐是自然妙气應感成形。形質明淨﹐淸皎如玉﹐隱而有潤﹐顯又無邪。學者存眞﹐階漸升進﹐進退在形﹐出入在道。道气玄妙﹐纖毫必應﹐應引以次﹐從卑至尊。故白日則玉女守宮﹔夕夜則少女通事﹐濟度危難﹐登道場也。

○夕出戶存少女第十三

夕出戶咒曰﹕少女通靈﹝學未升玄﹐不得無業﹐業有優劣﹐皆必須因﹐因精果妙﹐乃一其神。神而未一﹐由學未止﹐詣之以漸﹐引陰濟陽。人生陽境﹐動靜歸陰﹐陰爲道幾﹐應感最妙。妙應之初﹐有玆少女﹐秉正治邪﹐和釋隔戾﹐罰惡佑善﹐陰徳濟陽﹐顯稱玉明﹐其可堅貞。咒而存之﹐成眞則速矣﹞。

右一人其形如左。

○齋存雲气兵馬第十四

朝夕出入﹐存神禮師﹐志與朝儀同。凡行道時所存。淸旦先思靑雲之气﹐匝滿齋堂中﹐靑龍﹑師子備守前後﹝次思靑气從師肝中出﹐如雲之升﹐靑龍﹑師子在靑气中往覆﹐弟子家合宅大小之身﹑仙童﹑玉女﹑天仙﹑飛仙﹑日月星宿﹑五帝兵馬九億萬騎﹑監齋直事﹑三界官屬﹐羅列左右耳﹞﹔正中思赤云之气﹐匝滿齋堂﹐朱雀﹑鳳凰悲鳴左右﹝次思赤气從師心中出﹐如雲之升﹐鳳凰﹑朱雀在赤气中往覆﹐弟子家合宅大小之身﹑仙童﹑玉女﹑天仙﹑飛仙﹑日月星宿﹑五帝兵馬九億萬騎﹑監齋直事﹑三界官屬﹐羅列左右﹞﹔日入思黃雲之气﹐匝滿齋堂﹐黃龍﹑黃驎備守四方﹝次思黃气從師脾中出﹐如雲之升﹐黃龍﹑黃驎在黃气之中往覆﹐弟子合家大小之身﹑仙童﹑玉女﹑天仙﹑地仙﹑飛仙﹑日月星宿﹑五帝兵馬九億萬騎﹑監齋直事﹑三界官屬﹐羅列左右。此三時行道﹐六時依如後科﹞﹔人定思白雲之气﹐匝滿齋堂﹐白虎﹑騏驎備守內外﹝次思白气從師肺中不須存騏驎﹐宜存白虎。若存珝﹐思白驎在白气中往覆﹐弟子合家大小之身仙童﹑玉女﹑兵馬﹑日月﹑悉如前法。黃籙大齋三

時﹐行道宜用日入。常齋三時﹐可取人定﹐人定而用日入存思。又六時更從靑始﹐次赤周白﹐此皆失法﹐靑﹑白別有﹐皆非五臟六腑之儀也﹞。夜半思玄云之气﹐匝滿齋堂﹐靈龜﹑珣蛇備守上下﹝次思黑气從師腎中出﹐如雲之升﹐靈龜﹑褷蛇在黑气中﹐仙童﹑玉女﹑日月兵馬﹐悉如前法也﹞﹔向曉思紫雲之气﹐匝滿齋堂﹐辟邪師子﹐備守隱顯﹝次思紫气從師膽中出﹐餘如前法﹞。其形如左。

凡師思雲气﹐各從方來。靑雲出上。見從其方稍出﹐漸成蓊郁﹐氤氳充溢堂宇。然後思己身中藏气又出﹐與云色采合气同﹐明淨香潔﹐覆庇家門﹐宮城山水﹐小大畢周。神官靈獸﹐齊整參羅﹐前後左右﹐四方內外﹐上下隱顯﹐六時轉隆﹐神靈普徧也。

○上講座存三色三一魂魄第十五

上講時﹐先存三色﹔次存三一。行道有六時﹐上講但三時﹐食後﹑上晡﹑人定。三時入齋堂﹐撚香禮三拜﹐巡回依坐。竟﹐有眾者﹐法師以板擊席﹐仍放板膝前﹐同臨目握固﹐存頭气靑﹔兩手气赤﹔兩足气白﹐三气繞身。其形如左。

○初登髙座先存禮三尊第十六

講義及讀經﹐先靜﹐竟﹐登起向太上座﹐三過上香﹐卻後數尺﹐禮三尊三拜。又仍存經師﹑籍師﹑度師﹐各禮一拜﹐合六拜﹐乃登髙座﹐其形如左﹝三尊者﹐道尊﹑經尊﹑眞人尊。三尊通乎人身﹐人身欲與三尊同者﹐淸齋﹑精思﹑禮拜﹑存之日一過﹐如此初下六拜﹐後重不須禮。一則二拜﹐叩搏願念如

法。贏者﹐心拜之﹞。

○登髙座侍衛第十七

登髙座﹐安坐﹝安坐者﹐大坐也﹞﹐僉板當心﹐鳴鼓三十通﹐咽液三十六過。臨目見左靑龍﹑右白虎﹑前朱雀﹑後玄武﹑足下八卦神龜﹑三十六師子伏前﹐頭巾七星﹐五臟生五气﹐羅文覆身上。三一侍經﹐各千乘萬騎﹐仙童玉女衛之。其形如左。

○萬徧竟云駕至第十八

能讀五千文萬徧﹐太上云駕下迎。萬徧畢﹐未去者﹐一月三讀之﹐須云駕至便升仙。其形如左﹝修行萬徧之道﹐又存五云之星﹐轉經之後﹐夜半至生气之時﹐飽服五牙之气﹐坐向月建之方﹐叩齒九通﹐咽液三十六過。臨目存五星辰在頭﹐歲在左肘﹐太白在右肘﹐熒惑在兩膝間﹐鎭在心中﹐久久乃止。行入常思不忘﹐千災自然絕﹐萬禍不能幹。後當身上出水﹐身下出火﹐智慧六通﹐奄見五老﹐是五星精神﹐見之則變化自在﹐同升乎天也﹞。

◎思修九宮法

守寸在兩眉頭入三分﹝左黃闕紫戶﹐右絳臺靑房﹞﹐天庭宮﹝左明堂上﹐雌宮﹞﹐明堂宮﹝兩眉中卻入一寸﹐是雄宮﹞﹐

極眞宮﹝左洞房宮上﹐雌宮﹞﹐洞房宮﹝兩眉間卻入二寸﹐是雄宮﹞﹐玄丹宮﹝在丹田泥丸宮上﹐雄宮﹞﹐丹田泥丸宮﹝兩眉間卻入三寸﹐是雄宮﹞﹐太皇宮﹝在流珠宮上﹐雌宮﹞﹐流珠宮﹝在泥丸宮後一寸﹐是雄宮﹞﹐玉帝宮﹝在流珠宮後一寸﹐是雌宮﹞。

守寸紫戶大神﹐名平靜﹐字法王。靑房大神﹐名正心﹐字初方。三呼其名字﹐祝曰﹕

紫戶靑房﹐有二大神﹐手把流鈴﹐身生風雲﹐俠衛眞道﹐不聽外前﹐使我思感﹐通利靈關﹐出入貞利﹐上登九門﹐卽見九眞﹐太上之尊。

明堂宮﹐左有明童眞君﹐諱玄陽﹐字少靑﹔右有明女眞官﹐諱微音﹐字少元﹔中有明鏡君﹔諱照精﹐字四明。三君共治明堂宮﹐並著綠錦衣﹐腰帶四玉鈴﹐口銜玉鏡﹐鏡鈴並赤玉﹐並如嬰兒之狀。三呼三君名字﹐叩齒九通﹐則千妖伏息。

洞房宮﹐左有無英公子﹐右有白元君﹔中有黃老魂。三眞共治洞房宮中。此飛眞之道﹐在《金華經》中。

丹田泥丸宮﹐左上元赤子﹐名玄凝天﹐字三元先﹔右帝卿君﹐名肇勒精﹐字中玄生。二人共治丹田宮。此守三元眞一﹐地眞之要路﹐升空乘龍車之道也。

流珠宮﹐有流珠眞神居之﹐又有日月中女子﹐名纏旋﹐字密眞。別有《流珠經》﹐此太極公卿司命之道。

玉帝宮﹐有玉精神母居之﹐又有紫素﹑黃素﹑白素三素元君居之。上淸神母姓廉﹐名銜﹐字荒彥﹔長九寸九分﹐著黃衣素靈之綬﹐頭戴七稱珠玉之髻﹐冠無極進賢冠﹐居無上之上﹐太極珠宮中七宮府﹐五靈鄕﹐玄元裏﹐下治兆身玉帝宮中。

天庭宮﹐有上淸眞女居之。眞女姓厥﹐名回﹐字粥類。長六寸六分﹐著靑寶神光錦繡霜羅九色之綬﹐頭戴玉寶飛雲之髻﹐

冠玄黃進賢之冠﹐居無上之上﹐太上昆侖太幽宮中明堂府﹐九光鄕﹐大化裏﹐下治兆身天庭宮中。

極眞宮﹐有太極帝妃居之。太極帝妃姓玄﹐名靈生﹐字伯元。長七寸七分﹐著玄羅五色鳳文之綬﹐頭戴七寶玄云之髻﹐冠無極進賢之冠﹐居無景之上﹐太淸極玄宮中玉房府﹐三丹鄕﹐丹元裏﹐下治兆身極眞宮中。

太皇宮﹐有太上君後居之。太上君後姓遷﹐名含孩﹐字合延生。長三寸三分﹐著七寶飛精玄光云錦霜羅九色之綬﹐頭戴九玄玉精頹云之髻﹐冠玄黃無極三寶玉冠﹐居太淸九玄之洞﹐無極眞宮中丹精府﹐靈光鄕﹐玄玄裏﹐下治兆身太皇宮中。

四宮雌眞一之道﹐髙於雄眞一。素靈所祕﹐是天元始生之陰﹐宮號帝妃也。叩齒十六通﹐祝曰﹕

太淸陰神﹐號曰女靈。變景九玄﹐乘眞隱冥。日吉天朗﹐告齋上淸。心念目矚﹐洞鑑神形。還守宮宅﹐玉華芳盈。五色變化﹐流黃紫靑。運致飛霞﹐上造帝庭。畢﹐叩齒三十六過止。

玄丹宮﹐有中黃太一眞君居之。太一眞君厥諱規英﹐字化玄。貌如嬰孩﹐坐在金牀玉帳之中﹐著紫綠錦衣﹐腰帶流火之鈴﹐鈴赤色﹐光聲聞於十萬里。左手把北斗七星之柄﹐右手把北辰之綱。乃存北極辰星﹐中有紫气滿宮﹐溢出身外﹐身與紫气混合爲一﹔又存日從天上下﹐入玄丹宮紫气中央﹔次存中黃太一眞君﹐從北極紫气中下﹐入兆玄丹宮日中央坐﹐口吐紫气滿玄丹宮中﹔又存己身﹐上入玄丹宮中﹐對中黃太一眞君坐。因心起再拜膝前問道﹐求神仙長生之意﹐因存口吞紫气四十過。又存北斗七星﹐中有一赤气大如弦﹐下入己玄丹宮中﹔又存太一眞君﹐與兆俱乘日入赤气道中﹐上詣北斗魁中﹐寢臥良久。行之十八年後﹐使玉童玉女。祝曰﹕

太上眞皇中黃紫君﹐厥諱規英﹐字曰化玄。金牀玉帳﹐紫

繡錦裙﹐腰帶火鈴﹐斬邪滅姦。手把星晶﹐項生日眞﹐正坐吐气﹐使我咽吞。與我共語﹐同晏玄丹﹐秬灌七魄﹐和柔三魂。神靈奉衛﹐使我飛仙。五臟自生﹐還白童顏。受書上淸﹐司命帝官﹐所願所欲﹐百福惟新。

頭中諸眞神﹐上治九天之上﹐下治頭中泥丸。人身中百神﹐皆與天靈通同。久存呼之﹐則載人升天也﹝其文在前﹞。

帝君諱逢陵梵﹐字履昌靈﹐一名七靈﹐一名神丈人﹐居太極紫房中﹐爲身中百神之主。帝君上治玉淸天紫房宮﹐下治人頭紫房宮中。太一名務猷收﹐字歸會昌﹐一名鮮明﹐一名寄頻。左無英公子﹐名玄充叔﹐字合符子﹐一名元素君﹐一名神公子﹝洞房宮﹞。右白元洞陽君﹐名郁靈標﹐字玄夷絕﹐一名朱精﹐一名啟成﹝在六合洞房宮﹞。中央司命丈人君﹐名理明初﹐字玄度卿﹐一名神宗﹐一名靈華﹝六合洞房宮﹞。司命桃君﹐名孩道康﹐字合精延﹐一名命王﹐一名胞根﹝六合洞房宮﹞。帝君主變﹐太一主生﹐司命無英主精﹐白元主魂魄﹐桃康主神靈。人有五籍五符﹐稟之帝君﹐五神執之﹐各主其一﹐間關本命除死籍﹐上生名。常存五神﹐各捧一靑玉案﹐上有我五符五籍。符長一寸﹐廣五分﹔籍長五分﹐廣一寸。存司命君左手把白玉簡﹐右手執曾靑筆﹐爲我削除死錄白簡黑書﹐爲我上生錄白簡靑書。存符籍上有我州縣﹑鄕裏﹑姓名﹑年如幹﹐靑文綠字﹐分明了了。五神各捧案﹑擎符籍﹐從六合宮中上入紫房宮中﹐對帝君前以呈帝君。帝君卽命左玄一老子﹐名林虛夫﹔右三素老君牢張上﹔正一左仙人仲成子﹔正一右仙人曲文子﹐賚兆﹝兆己﹞符籍﹐上詣玉淸太素﹑太上三元﹑上淸髙玄諸君﹑九天宮﹝太素三元髙玄並太上仙宮也﹞。

◎思九宮五神法

九天九宮﹐中有九神﹐謂天皇九魂﹐變成九气﹐化爲九神﹐各治一宮﹐故曰九宮。太淸中有太素﹑太和﹔洞房中有明堂絳宮﹐是曰六府。上曰天府﹐下曰洞臺。三五之號﹐其位不同。一曰太淸之中﹐則三五帝君。二曰三一丹田﹐神又五者﹐符籍之神太一﹑公子白元﹑司命﹑桃君是也﹐合而名爲三五。三五各有宮室﹐若三眞各安在其宮﹐五神上見帝君﹐帝君左有元老丈人﹐右有玄一老君﹐此則無極之中﹑所謂九宮上一則眞一也。九君所謂天之魂﹐自然成眞子也﹐以爲兆神者也。若兆知精存九君﹐深思三眞﹐必能以兆一體周旋三五之中﹐反覆七九之裏﹐使天帝之靈魂常治兆己﹐五神奉籍﹐周而復始﹐必將白日登度﹐何但不死而已哉﹗

◎存元成皇老法

以月二日﹐三日夜半安臥﹐閉目﹐存思太極中皇帝君﹐次思左有元成老子﹐衣靑衣﹐冠五華白冠﹐左手持金液漿﹐右手持白幡﹐並在太極之中。有九名﹕一曰太淸﹐二曰太極﹐三曰太微﹐四曰紫房﹐五曰玄臺﹐六曰帝堂﹐七曰天府﹐八曰黃宮﹐九曰玉京玄都。要而言之﹐從人頂上直下一寸爲太極宮﹐太極宮方一寸耳﹐在六合宮之上。六合太一之神居焉。從兩眉間卻

入一寸爲明堂﹔卻入二寸爲洞房﹔卻入三寸爲丹田。其明堂之北﹐洞房之南﹐兩眉間之上一寸爲六合宮﹐宮方一寸。存三眞畢﹐又存我魂一人如我之狀﹐上入太極宮。二老因授靑芝金液漿見與﹐以次存食芝而飲漿﹐靑芝似蓮華﹐漿似美酒耳。飲食都畢已﹐乃再拜帝君之前﹐而言曰﹕今日淸吉﹐帝君在庭﹐賜以神芝﹐金液玉漿﹐二老度籍﹐太一奉章﹐長生久視﹐壽命未央。又存帝君答曰﹕幸哉奉時﹐月二日﹑三日復來。畢﹐因以取服﹐名受帝之藥。存思太極之時﹐皆當從兩眉間入焉。兩眉間爲泥丸之玉門﹐名曰守寸黃闕紫房矣。

◎存帝君法

常以本命日﹐或正月一日﹐或以六戌日﹐正中時冠帶入室﹐北向﹐再拜﹐咒曰﹕

髙皇帝君﹐太上玉晨﹐皇天元老﹐無上大道﹐曾孫某甲﹐願帝君長安兆身紫房宮中。其夜人定時﹐入密室正臥﹐冥目上向﹐存念北斗太極中央大明星﹐精耀正黃﹐光气來下在兆目前﹐引入口中﹐咽三十七過止。存使黃精和气﹐塡滿太倉﹑黃庭﹑中下丹田﹐下至陰室地戶﹐周行匝體﹐悉令畢至。乃又念紫房宮中有五人﹐炊象成五帝﹐天皇帝君正在中央﹐太一來上當跪帝前﹐奉兆命籍﹑司命立後﹐除兆死錄﹐存削去死錄。死錄﹐黑簡白書也﹔生錄﹐白簡靑書也。存見白玉之簡﹐曾靑之筆﹐司命進授此白簡靑筆於帝君﹐帝君伏南向而書之曰﹕某郡某鄕裏﹑其甲字﹑乞玉簡記年﹐長生上玄﹐所向如願﹐爲眞爲仙﹐天下見者﹐皆曰眞人。太一司命﹐保護甲身。永養日月﹐壽百

萬年。又心存籍簡一枚﹐令長一寸﹐闊五分耳。思念書字﹐極令了了。又次存太一﹑公子﹑白元﹑司命﹑桃君五人﹐從六合宮上入紫房中﹐各奉書玉案﹐案上各有一符﹐符各有靑綠色﹐以呈帝君。帝君以次取符﹐付向者共化之四帝。其一帝名曰凋梁際﹐字靑平﹔其一帝名曰長來覺﹐字南和﹔其一帝名曰彰安辛﹐字西華﹔其一帝名曰保成曷﹐字北伐。存此四帝並共讀五符﹐讀五符畢﹐因授與兆。兆得符卽跪帝君前﹐以次服之。畢﹐又存思四帝從虛空中上升三天﹐臨去各告兆曰﹕子能常存我名字者﹐則辟萬害﹐長生不死。我太上之子﹐三元之內眞﹐度汝命籍﹐五符入形﹐故以永存天地﹐以致仙靈也。若春月則存靑平帝﹐以靑液之醴﹐盛以靑玉碗一升見與﹐服之。服之畢﹐四帝俱上升天也。夏月存南和帝﹐四時仿此也。

◎存玄一老子法

又存帝君之左﹐有玄一老子﹐服紫衣﹐建龍冠﹔又存帝君之右﹐有三素老君﹐服錦衣﹐建虎冠。夫龍虎冠﹐象如世間遠遊冠﹐而有龍虎之文章也。玄一老子﹐名林虛夫﹐字靈時道﹔三素老君名牢張上﹐字神生道。二老並從﹐正一仙人在後﹐其左仙人仲成子﹐一名帝賓﹐字四華﹔其右仙人曲文子﹐一名光堅﹐字靈和。服色衣冠﹐亦如二老之狀。

◎存司命法

又存司命﹐下至六合中﹐詣太一宮﹐司命合形太一。太一復上請帝君﹐度兆符籍。太一啟帝君曰﹕符籍已度﹐司命合形﹐四帝賜醴﹐髙上記生﹐乞得書名出錄﹐以付二老君。於是帝君﹐忽於懷中出兆命籍﹐付左老子﹔又於懷中﹐出兆五符﹐付右老君。二老授符籍﹐而言於帝君曰﹕某甲生錄已定﹐長存世上﹐帝符五行﹐上記太素宮。於是二老命二正一仙人仲成子﹑曲文子﹑賫某甲命籍﹑五符﹐上詣玉淸﹑太素﹑太上﹑三元﹑上淸﹑髙玄諸君﹐九天宮宣令﹕帝度某甲生籍﹐使得神仙﹐號曰眞賢。二老有命﹐皆使記焉。於是二人賫兆符籍﹐宣於九天﹐良久﹐都畢。又存司命﹑太一分形﹐各爲一人﹐共遊行太淸﹐檢禦一體﹑百神上下旣匝﹐各還其宮。名此爲百神混合本命帝君大變之道。五帝定錄之時﹐二老定生之會也。

卷四十四存思部三

◎太一帝君太丹隱書﹝一名《太一別訣》﹞

夫學道而無太一﹐猶視瞻之無兩眼﹔存念而無太一﹐猶胸腹之失五臟﹔禦神而無太一﹐猶起行之無四支﹔立身而無太一﹐猶屍僵而無气矣。是爲此經。開通萬神﹐生成魂津﹐千塗百徑﹐太一而立人焉。若學無師者﹐徒自煩勞也。今別復撰此經之波流﹐鈔出其外際﹐未陳幽妙﹐靡該祕唱者﹐名爲太一別訣。

如有可尋﹐以悟始涉未﹐令頓開深源者也﹐自使別訣微行﹐於學者涉粗迹以自覺焉。至於幽玄內構﹐合奇萬津﹐流會眞神﹐混合靈府﹐煒燁於神景之變﹐發曜於造化之外﹐煥如圓曜﹐寂如太無﹐郁起而空洞結云﹐凝思而千年繼夜﹐可謂微乎深哉﹗太一之變也﹐皆理竭於此經﹐事悉於洞玄者矣。

夫人者﹐受生於天魂﹐結成於元靈﹐轉輪九气﹐挺命太一﹐開關三道﹐積神幽宮﹐所以玄液七纏﹐流津敷澤﹐日月映其六虛﹐口目運其神器﹐雲行雨施﹐徳擬天地。胞胎內一﹐五因來具﹐立人之道﹐其如此也。故五因者﹐是五神也﹔故三道﹐是三眞也﹔夫五神﹐天之魂也﹔三眞﹐天之道也﹔九气﹐天之胎﹔太一﹐天之源﹔日月﹐天之眼﹔玄液﹐天之潤﹔六虛﹐天之光﹔幽宮﹐天之府﹔神器﹐天之化﹔元靈﹐帝之變。凡此言九

气者﹐乃混合帝君之變﹐變而化九﹐是謂九宮﹐九宮混變而同一矣。兆欲修己求生﹐當從所生之宗﹐所生之宗﹐謂元父﹑玄母也。元父主气﹐化理帝先﹔玄母主精﹐變結胞胎。精气相成﹐如陰陽相生﹐雲行雨施﹐兆已道合。無名數起三五﹐兆始稟形七九﹐旣匝兆體乃成和合﹐三五七九﹐洞冥象帝之先﹐當須帝營天皇之功﹐九變爲靈﹐功成人體﹐體與神並﹐神去則死﹐神守則生。是以三元爲道之始﹔帝君爲道之根﹔太一爲道之變﹔九天爲道之神﹔九宮爲道之宅﹔玄液爲道之津。修之三年﹐可以照鏡三田以致神仙。朝適六合﹐夕守泥丸﹐堅執胎精﹐使心常勤。後學之子﹐須此爲緣。見是經者﹐始可與言﹐九气陶注﹐太一運神矣。旣得爲人﹐人亦象矣。自無太一靈簡﹐三元金名﹐司命隱符﹐五老紫籍﹐𨿽受天气而生﹐皆不得聞見至道矣。子又無玄宮紫札﹐上皇寶名﹑太一玉籙﹑東華隱圖﹑三元銘神﹑大帝參魂者﹐𨿽受天之性﹐旣得暫聞至道矣﹐亦不能修爲﹐爲不能久﹐久而不固﹐固而不專﹐專而不能洞也。適可隱存五嶽﹐登行常生之塗耳﹐不得八景超霄﹐浮煙控暉﹐飛騰虛羽﹐踴躍太無矣。子又無瓊臺羽札﹑流云五校﹑太一金閣﹑五皇隱籙﹑後聖七符﹑空山石函﹑丹臺素章﹑玄皇玉行﹑天母胞圖﹑太上圓名﹑保眞秀景﹑光練神驅之錄者﹐皆不得見《洞眞玄經》﹐睹帝一之變﹐又不得聞《消魔神智慧》之詠﹐又不得聞《太上隱書》八素之辭﹐又不得聞《大洞眞經三十九章》金眞玉光豁落七元也。存三守一﹐精思洞房會帝君﹐則化生九靈於子形中﹐輔子之神明﹐成子之仙眞﹐保子之長生﹐固子之胎魂也。白元﹑無英﹑桃康﹑司命﹑太一混合五神﹐捧籍列符﹐五神各有所主﹐混合九變﹐三五化形﹐於是三宮鎭眞﹐百節受靈﹐帝君寶籍﹐宿命無傾。

九天九宮﹐中有九神。是謂天皇九魂﹐變成九气﹐化爲九

神﹐各治一宮﹐故曰九宮。太淸中有太素﹑太和﹔洞房中有明堂﹑絳宮﹐是曰六府。上曰天府﹐下曰洞臺。三五之號﹐其位不同。一曰太淸之中﹐則三五帝君。二曰﹐三一丹田﹔神又五者﹐符籍之神﹑太一﹑公子﹑白元﹑司命﹑桃康君是也﹐合而名爲三五。三五各有宮室﹐若三眞各安其宮﹐五神上見帝君﹐左有元老丈人﹔右有玄一老君﹐此則無極之中所謂九君。上一則眞一也。九君所謂天之魂﹐自然成眞子也﹐以爲兆神者也。若兆之精存九君﹐深思三眞﹐必能以兆一體﹐周旋三五之中﹐返覆七九之裏﹐使天帝之靈魂常治在兆己﹐五神奉籍﹐周而復始﹐必將白日登晨﹐何但不死而已哉﹗

帝君混化周旋三五﹐太一萬結成七九﹐其數合二十四也。天有二十四气﹐气之上﹐化也﹐變而則成眞人﹐眞人亦稟之﹐故體有二十四神﹐神有千乘萬騎﹐云行八極之中。子若思存﹐念之愼勿忘﹐可以辟死求生﹐上超十方。於是神安气洞﹐上與天通﹐越出地戶﹐過度天門﹐隱息四維﹐七星散分﹐飛行雲房﹐日月殖根﹐守金藏玉﹐制禦萬神。仙王何人﹖我已成其眞矣。此隱存之道也﹐並有經訣在《上皇中極寶景篇》中﹐子旣有之﹐不得妄傳﹐必須歃誓﹐審人乃宣。

夜半生气之時﹐若雞鳴時﹐正臥﹐閉目微气﹐存左目中出日﹐右目中出月﹐並徑九寸﹐在兩目耳之上﹐名爲六合髙窗也。日月使照一身﹐內徹泥丸﹐下照五臟腸胃之中﹐皆覺見了了﹐洞徹內外﹐令一身與日月光共合。良久﹐畢。叩齒九通﹐咽液九過﹐乃微祝曰﹕

太上玄一﹐九星吐精﹐三五七變﹐洞觀幽冥。日月神光﹐下徹神庭﹐俠照六合﹐太一黃寧。帝君命簡﹐金書不傾﹔五老奉符﹐天地同誠。使我不死﹐以致眞靈﹔卻遏萬邪﹐禍滅消平。上朝天皇﹐還老返嬰﹔太帝有制﹐百鬼敬聽。

咒畢﹐乃開目﹐名爲日月練根﹐三光校魂﹐以制禦百神﹐辟諸鬼气之來侵﹐使兆長生不死﹐夕夕存之矣。

又存左目爲日﹐右目爲月﹐共合神庭之中﹐卻上入明堂之中﹐化生黃英之體﹐下流口中﹐九咽之以哺太一﹐常以生气時存之。畢﹐微祝曰﹕

日月上精﹐黃水月華﹐太一來飲﹐神光髙羅。使我長生﹐天地同柯。畢﹐五日一行之。

口中舌上爲神庭。存日月旣畢﹐因動舌﹐覺有黃泉如紫金色﹐從舌上出﹐上流卻入明堂之中﹐名爲黃英之醴也。存思之時﹐當閉目絕念﹐常以月朔之夕生气之時﹐安臥﹐閉目向上﹐心存二十四星﹐星大一寸﹐如相連結之狀。又存一星中輒有一人﹐合二十四人﹐如小兒始生之狀﹐無衣服也。於是二十四星﹐直從天上虛空中來﹐下回繞一身外三匝。畢﹐次以咽之入口中﹐凡作二十四咽﹐咽時輒覺吞一星也﹐覺從口中徑至臍中﹐名曰受命之宮也。又覺星光照一腹內﹐洞徹五臟。又存星光化爲二十四眞人﹐並吐黃气如煙﹐以布滿臍中﹐鬱鬱然洞徹內外也。良久﹐微咒曰﹕

二十四眞﹐回入黃庭﹐口吐黃气﹐二十四星﹐灌我命門﹐百神受靈﹐使我骨彊﹐魂魄安寧﹐五臟受符﹐天地相傾。畢﹐名曰眞气﹐入守命門﹐以辟災禍百鬼之疾﹐令人長生不死。

太元混合以象一靈﹐虛生之子以爲上帝君。又居泥丸之帝﹐以爲三一之尊帝。尊帝者﹐是虛生之子也﹐是謂三帝焉。太一受生於空洞﹐變化乎八方﹐立景於三帝之間﹐流會乎萬神之領。天地之尊﹐皆須太一而自運也。靈帝無太一﹐則玄靈不回气﹔尊帝無太一﹐則三一不居其宮域。故太一之神﹐並五神以通用﹐上合體於二帝。帝之爲髙﹐猶天皇帝君者也。尊形九魂﹐魄生三五﹐合會結成帝君將帝生也﹐受玄中上气﹐三五離合之所挺

焉。是以帝生於無極之表﹐空成之中是於太淸之域﹐治在玉淸气紫微宮。光耀五色﹐華蓋九重﹐前洞泥丸﹐後開幽門﹐下臨六合﹐上連紫雲﹐百靈宿衛﹐飛閣交通﹐玉殿朱陛﹐內有金房﹐中有太眞﹐號曰天皇。憑虛而生﹐處無極之中﹐衣五色珠衣﹐冠九徳晨冠。制禦天地﹐時乘飛龍﹐六轡超虛﹐九道自通。此自然之精气﹐眾眞之帝君。兆常思而誦之﹐可以爲仙王。

太極之中有九名﹕一曰太淸﹐二曰太極﹐三曰太微﹐四曰紫房﹐五曰玄臺﹐六曰帝堂﹐七曰天府﹐八曰黃宮﹐九曰玉京玄都。要而言之﹐從人頂上直下一寸﹐爲太極宮﹐宮方一寸耳﹐在六合宮之上。六合宮﹐太一之神居焉。六合宮在明堂之北﹐洞房之南﹐兩眉之間上一寸也。帝君主變﹐太一主生﹐司命主命﹐無英主精﹐白元主魂魄﹐桃康主神靈。人有五籍五符﹐稟之帝君﹐五神執之﹐各主其一﹐間關本命﹐除死上生﹐而無太一之事者﹐萬不生也。

太一者﹐胞胎之精﹐變化之主。魂魄生於胎神﹐命气出於胞府。變合帝君﹐混化爲人。故太一之神﹐生之神﹑生之母﹐帝君之尊﹐生之父。太一名務猶收﹐字歸會昌﹐又一名解明﹐一名寄頻。此《三元洞玄內寶經》之眞名字﹐《外訣》《雜鈔》云云之名﹐皆非實非眞也﹐今此名字﹐甚不可告人。自知之者﹐長生不死﹐辟卻萬禍﹐能致神靈﹐玉女來降己矣。夕夕當存太一在己身中六合宮﹐或存太一在兆左右﹐座臥背向無所不在也。皆以生气時存之。畢﹐咒曰﹕

太一之精﹐起於太淸﹐魂魄受化﹐形影爲靈﹐攝禦百神﹐拘制三陽。帝君玄煙﹐合眞會昌﹐內安精气﹐外攘災殃﹐卻除死籍﹐延命永長。衣服老少﹐變易無常﹐治在六合﹐周旋絳宮﹐下達洞門﹐上到玄鄕。混合三五﹐遊息天京﹐呼引日月﹐變化雄雌﹐攝兆符籍﹐胞胎之囊﹐死生之命﹐太一扶將。

存太一與兆形正同﹐衣服亦同也。是以兆之身﹐常當齋潔而修盛﹐以求會景於太一也。衣服中物﹐一不得假借於不同气者﹐諸如此類﹐皆當愼之。子旣不能服食去谷﹐精思研眞矣﹐當節諸臊穢腥血雜食﹐葷辛之菜一爲禁絕。若能如是以愈矣﹐可以庶生命之長矣。

右無英公子者﹐結精固神之主﹐三元上气之神﹐結精由於天精﹐精生歸於三气矣。故無英公子﹐常攝精神之符命也﹐名玄充叔﹐字合符子﹐又一名元素君﹐一名神公子﹐常在玉房上淸之內。夕夕存思之﹐畢﹐咒曰﹕

太上玉眞﹐皇精相連﹐三元英气﹐太玄紫辰﹐九霄挺明﹐五華生煙﹐黃闕金室﹐中有大神。握固流鈴﹐首建華冠﹐紫蓋回飈﹐龍衣虎文﹐貌狀嬰兒﹐四靈洞均﹐出丹入虛﹐合形帝君﹐呼陰召陽﹐天道有眞﹐名曰玄元叔﹐號爲無英君﹐周流九道﹐散化五常﹐攝精生我﹐與道長存。

右白元君者﹐或曰洞房君也﹐主攝魂魄之气﹐撿禦靈液之神﹐故魂魄生於九靈之宮﹐神液運於三气之眞﹐是以禦之者﹐號曰白元洞陽君﹐攝持魂魄之符命焉。白元君﹐名郁靈標﹐字玄夷絕﹐又一名朱精﹐一名啟成﹐治在玉堂上淸之內。夕夕存思畢﹐咒曰﹕

太上神精﹐髙淸九宮﹐三气結變﹐正當神門。龍衣虎帶﹐扶命還魂﹐腰佩玉書﹐黃晨華冠。把籍持符﹐呼吸混分﹐名曰郁靈﹐號曰白元。與我俱遊﹐上到陽關﹐周旋九淸六合之中。固養精液﹐泥丸上元﹐百神扶將﹐各鎭寶宮。檢禦旣畢﹐還安黃房。

中央司命君者﹐或曰制命丈人﹐主生年之本命﹔攝壽夭之簡札。太一變魂而符列﹔司命混合而對魂。帝君司命之神﹐主典年壽魁柄長短之期﹐是以混合太一﹐以符籍而由之﹐故稱丈

人焉。名理明初﹐字玄度卿﹐一名神宗﹐一名靈華。白日治幽極宮﹐通禦陰房﹐出入神廬兩門中﹔夕治在玄室地戶之中﹐幽宮之下﹐六合宮之上一界中耳。陰房者﹐是鼻之兩孔中也。司命出入﹐當由鼻孔﹐不兩眉間也。夕在玄室﹐爲玉莖之中﹐地戶亦爲陰囊中也。若女子存之﹐令在陰門之內﹐北極中。夕夕存思焉﹐存畢﹐咒曰﹕

皇一之魂﹐化成九名﹐混合三眞﹐變景帝庭。幽極玄戶﹐中有天靈﹐周旋七運﹐百神合成。攝籌把算﹐司命之精﹐龍衣虎裙﹐冠巾七星。常在我己﹐安存我形﹐號爲丈人﹐名曰理明。上通符命﹐使我長生﹐三元六府﹐萬關條平。攝禦靈气﹐與兆合並﹐龍輪徘徊﹐共登太淸。齊光日月﹐幽幽冥冥﹐刻命靑綠﹐天地俱傾。

命門桃君者﹐攝稟气之命﹐此始气之君也。還精歸神﹐變白化靑﹐合規挺矩﹐生立肇冥﹐天地之資元﹐陰陽之靈宗﹐金門玉關﹐房戶之寶﹐並制命於桃君之气也。故太一還景﹐帝君合魂。還景者﹐俱混洞以萬變﹔合魂者﹐化精液而生也。精變之始﹐由桃君而唱﹐以別男女之兆焉。桃君名孩道康﹐字合精延﹐一名命王﹐一名胞根。白日治在金門五城中﹐是爲臍中命門。下丹田之宮也﹐夕治在六合中﹐太一之右焉。夕夕存思。畢﹐乃咒曰﹕

玄元結精﹐虛气合煙﹐胞胎之結﹐陰陽之親。太上三气﹐下入兆身﹐百節受靈﹐萬神各陳﹐混沌爲一﹐名爲桃君﹐形如始生﹐暉暉衝天。衣服五色﹐華彩鳳文﹐手執神符﹐合帝之魂。腰帶虎書﹐赤巾丹冠﹐金牀玉榻﹐正當命門。口吸精气﹐彊我骨筋﹐右有神女﹐手把朱幡﹔左有玉童﹐書記帝言。陽气左行﹐混變未分﹔陰气右回﹐流形七旋。上詣泥丸﹐常遊九宮﹐出入幽門﹐攝練魂魄﹐六府之間﹐領錄萬神﹐與我俱仙。

右三五渾合﹐化生五神之法。此五神者﹐稟五气之大靈﹐符玄命之宗也。上生虛無﹐下結一身﹐身中之生﹐須五神以起居焉。兆當夕夕存思而祝之焉。若不能暗諷﹐可白日按文而吟之﹐不必夜半要生气時耳。夫三魂生於五神﹔三眞出於五靈﹐謂此道爲混合三五之法焉。行之者﹐長生不死﹐名此道日察明堂歷神紫宮﹐生化三五﹐朝胎上元者也。𨿽已得仙者亦當行之者﹐長生也。存思之時﹐坐臥任意。若座者﹐得向本命爲佳。若不能頓思五神者﹐可以先存二神﹐後存三神﹐周匝復始﹐先後太一始也。

◎鎭神養生內思飛仙上法

太微天帝君﹐鎭神內思﹐解脫散結﹐固魂凝魄﹐混合化玄﹐修眞之道﹐開通六府﹐五宮受靈﹐咽气思眞﹐芝芳自生﹐胃管結絡﹐神澄體淸﹐玉輦立至﹐白日登晨。常當淸齋﹐沐浴燒香﹐入室夷心﹐棄累遺塵﹐豁然無滯﹐注念不眠﹐然後眞形可睹﹐遊神可還。每以平旦東向﹐平座臨目﹐內存形色朗然﹐呼其正諱﹐還鎭本宮﹐叩齒三十六通﹐乃存﹕

發神﹐名蒼華﹐字太元﹐形長二寸一分﹔

腦神﹐名精根﹐字泥丸﹐形長一寸一分﹔

眼神﹐名明上﹐字英玄﹐形長三寸﹔

鼻神﹐名玉壠﹐字靈堅﹐形長二寸五分﹔

耳神﹐名空閒﹐字幽田﹐形長三寸一分﹔

舌神﹐名通命﹐字正倫﹐形長七寸﹔

齒神﹐名崿鋒﹐字羅千﹐形長一寸五分。面部七神﹐同衣

飛羅裙﹐並嬰兒之形。存之審正﹐羅列一面﹐各鎭其宮。畢﹐便叩齒二十四通﹐咽气十二過祝曰﹕

靈源散气﹐結气成神﹐分別前後﹐總統泥丸。上下相扶﹐七神敷陳﹐流形遁變﹐變養華元。導引八靈﹐上衝洞門﹐衛軀攝景﹐上升帝晨。畢﹐次思﹕

心神﹐名丹元﹐字守靈﹐形長九寸﹔

肺神﹐名皓華﹐字虛成﹐形長八寸﹔

肝神﹐名龍煙﹐字捨明﹐形長七寸﹔

腎神﹐名玄冥﹐字育嬰﹐形長三寸六分﹔

脾神﹐名常在﹐字魂庭﹐形長七寸三分﹔

膽神﹐名龍曜﹐字威明﹐形長三寸六分。六府眞神﹐同著丹錦飛裙﹐處五臟之內﹐六府之宮﹐形若嬰兒﹐色如華童。存之審正﹐羅列一形﹐從朝至暮﹐思念勿忘﹐叩齒二十四過﹐祝曰﹕

五臟六腑﹐眞神同歸﹐總禦絳宮﹐上下相隨。金房赤子﹐對處四扉﹐幽房玄闕﹐神堂紐機。混化生神﹐眞气精微﹐保煉丹田﹐與日齊暉。得與八景﹐合形升飛。畢﹐次思﹕

精血三眞﹐名無生君﹐字黃寧子玄﹐鎭我兩乳之下源。

骨節二眞﹐名堅玉君﹐字凝羽珠﹐鎭我太倉之府五腸之口。

心中一眞﹐名天精液君﹐字飛生上英﹐鎭我胸中四極之口。

九元之眞﹐男﹐名拘制﹐字三陽﹐鎭我左耳伏晨之戶。

皇一之魂﹐女﹐名上歸﹐字帝子﹐鎭我右耳伏晨之戶。

紫素左元君﹐名翳鬱無刃﹐字安來上﹐鎭我頭面之境。

黃素中元君﹐名圓華黃﹐字太張上﹐鎭我胸脇之境。

白素右元君﹐名啟明蕭刃﹐字金門上﹐鎭我下關之境。

日中司命﹐名接生﹐鎭我左手中。

月中桃君﹐名方盈﹐鎭我右手中。

胎中一元白气君﹐名務玄子﹐字育尙生。

太一精魂﹐名玄歸子﹐字盛昌﹐二神鎭我五臟之上﹐結喉之本。

結中靑气君﹐名案延昌﹐字合和嬰兒。

元君精魂﹐名保谷童﹐字明夫。二神鎭我五臟之下﹐大胃之上。

節中黑气君﹐名斌來生﹐字精上門。

帝眞精魂﹐名幽臺生﹐字灌上生。二神鎭我九腸之口﹐伏源之下。

胞中黃气君﹐名祖明車﹐字神無極。

天帝精魂﹐名理維藏﹐字法珠。二神鎭我小腹之內﹐二孔之本。

血中赤气君﹐名混雜子﹐字叔保堅。

司命精魂﹐名發紐子﹐字慶玄。二神鎭我百關之血﹐絕節之下。

上玄元父君﹐名髙同生﹐字左回明。

下玄元母﹐名叔火王﹐字右回光。

帝皇太一﹐名重冥空﹐字幽寥無。

九帝尊﹐名日明眞﹐字眾帝生。

太帝精魂﹐名陽堂王﹐字八靈君。

九關魂﹐名綠回道﹐字絕冥。

天紀帝魂﹐名照無阿﹐字廣神。七神鎭我本命之根﹐塞我死路之門。存祝眾眞﹐從頭至臍﹐無不朗然﹐便使金液流匝﹐玉華映魂﹐靈臺溢於窮腸﹐帝气充於九關﹐七祖披釋於三塗﹐受更胎於南宮﹐鎭存神於一身﹐布眞气以固年。畢﹐叩齒三十九通。祝曰﹕气生於無﹐結生陽神﹐陽气外貢﹐陰气內成﹐二象番錯﹐交結元靈。內眞鎭衛﹐九孔受生﹐保魂固魄﹐萬神安

停﹐保我三關﹐華芝充盈﹐與我同升﹐俱造玉淸。畢﹐咽气三十九過﹐以鎭三十九戶﹐气澤匝潤﹐流布一身。若能棄累﹐不拘世塵﹐靜心夷意﹐朗睹虛房。眄想內視﹐鎭神固魂﹐絕死气於九戶﹐鎭生宮於上關。回匝存祝﹐如面共言﹐晝夜三年﹐眞神見形﹐皓華反根﹐朽齒牙生﹐五臟結絡﹐內補充盈﹐役召六甲﹐驅策六丁﹐室致九霄之賓﹐神降二素之軿﹐神飛形舉﹐白日登晨。

右上眞之神﹐寶名內字﹐而鎭在人身之內﹐運於九天之气﹐固人六府機關。萬積化生﹐皆由於神﹐神鎭則生﹐神遊則亡。勤心積感﹐則能舉人身形﹐上升玄宮。求仙之道﹐不知形神內名﹐又不知塡死戶﹐長生豈可冀乎﹖夫修此道﹐不得冒履淹穢﹐食五辛酒肉之屬﹐觸忤正气﹐神則去矣。人知丰肴以甘口﹐爵祿以榮身﹐而不知甘口之食﹐是傷神命之斧﹐奢麗是消眞之源﹐故神人愛幽寂而棲身﹐不顯形於風塵者也。修生之家﹐且可愼乎﹗

◎三九素語玉精眞訣存思法

訣文曰﹕九天丈人﹐三天玉童﹐同時傳太帝君﹑天帝君﹐天帝君傳太微天帝君﹐太帝君以傳南極上元君﹑天帝君以傳西王母﹐太微天帝君以傳金闕聖君金闕聖君以傳上相靑童君﹐靑童君傳西城王君﹐使付後學應爲眞人者﹐承眞相統﹐气亻系皇篇﹐至王君已經七千餘劫。王君後封靈文於王屋山西穴玉室之內﹐有素靈之官侍香典文﹐其道祕妙﹐不行於世。若有玄名得遇此文﹐萬仙來朝﹐天官衛身。勤行苦思﹐白日升晨。凡受上

淸道經三寶妙章﹑步虛升玄之道﹐而不先釋五臟開理幽關﹐萬气不固﹐眞靈不欣﹐徒勞勤事﹐萬不得仙。今撰玉訣﹐上帝妙言﹐以傳後學﹐祕而奉眞﹐愼勿輕傳﹐殃滅子身。

每至本命之日﹐沐浴入室﹐東向叩齒九通﹐冥目﹐思東方靑帝﹐少陽九靈眞人﹐諱拘上生﹐身長九寸﹐頭戴九元之冠﹐衣單靑飛裙﹐手執靑精玉板﹐乘靑雲飛輿﹐從靑袿玉女十二人﹐從天淸陽宮中來下﹐以靑雲冠覆我身。思九靈眞人乘雲气入我身中﹐安鎭肝內﹐便三呼少陽九靈眞人拘上生﹐賫靑芝玉精﹐補養我身﹐便三味口三咽止。仰咒曰﹕

蒼元浩靈﹐少陽先生﹐九气還肝﹐使我魂寧。幽府結華﹐藏內鮮明﹐練容固體﹐返白爲靑。化內發景﹐登升紫庭。敢有犯試﹐摧以流鈴。上帝玉錄﹐太淸記名。畢﹐引气九咽止。

正南向﹐冥目﹐叩齒三通﹐思南方赤帝﹐太陽南極眞人﹐諱融上生﹐身長三寸﹐頭戴進賢之冠﹐衣絳章之衣﹐手執朱玉之板﹐乘赤雲飛輿﹐從赤袿玉女十二人﹐從天蘭臺宮中來下﹐以丹云冠覆我身。思太陽南極眞人﹐乘雲气入我身中﹐安鎭心內﹐便三呼太陽南極眞人融上生﹐賫丹芝﹑玉精﹐補養我身﹐便三味口三咽止。仰咒曰﹕

赤庭絳雲﹐上有髙眞。三气歸心﹐是我丹元。騰我淨躬﹐遙奏以聞。心固神靜﹐九靈閉關。金眞內映﹐紫煙結云。太微綠字﹐書名神仙。飛行上淸﹐朝謁帝庭。畢﹐引气三咽止。

正西向﹐冥目﹐叩齒七通。思西方白帝﹐少陰素靈眞人﹐諱辱明子﹐身長七寸﹐頭戴玉寶玄冠﹐衣素錦之衣﹐手執素玉之板﹐乘白雲飛輿﹐從素靈玉女十二人﹐從天皇宮來下﹐以素云冠覆我身。思素靈眞人﹐乘雲气入我身中﹐安鎭肺內﹐便三呼少陰素靈眞人辱明子﹐賫白芝﹑玉精﹐補養我身﹐便三味口三咽止。仰咒曰﹕

素元洞虛﹐天眞神廬。七气守肺﹐與神同居。保練玉藏﹐含華玉芝。澄誠明石﹐遊禦玄虛。白玉金字﹐九帝眞書。使我飛仙﹐死名落除。遊洞三淸﹐適意所如。畢﹐引气七咽止。

正北向﹐冥目﹐叩齒五通。思北方黑帝﹐太陰玄靈眞人﹐諱冥玄默﹐身長五寸﹐頭戴玄冠﹐衣玄云之衣﹐手執玄精玉版﹐乘玄雲飛輿﹐從太玄玉女十二人﹐從天玄陰玉虛宮中下﹐以玄云冠覆我身。思太陰玄靈眞人﹐乘雲气入我身中﹐安鎭腎內﹐便三呼太陰玄靈眞人冥玄默﹐賫玄芝﹑玉精﹐補養我身﹐便三味口三咽止﹐仰咒曰﹕

玄元北極﹐太上靈璣﹐五气衛腎﹐龜玉參差。寶華結絡﹐胃藏朗開﹐神名玉臺﹐年同二儀。上皇大帝﹐峙然不迷﹐役使六甲﹐以致八威。參龍駕浮﹐超然升飛﹐吐納神芝﹐歷劫不衰。畢﹐引气五咽止。

正向本命之上﹐冥目﹐叩齒十二通。思中央黃帝總元三靈眞人﹐諱原華﹐身長一寸二分﹐頭戴黃晨玉冠﹐衣黃錦飛裙﹐手執黃精玉版﹐乘黃霞飛輿﹐從中央黃帝玉女十二人﹐從天玉房宮中下﹐以黃雲冠覆我身。思三靈眞人﹐乘黃雲入我身中﹐安鎭脾內﹐便三呼總元三靈眞人原華﹐賫黃精﹑玉芝﹐補養我身﹐便三味口三咽止。仰咒曰﹕

黃元中帝﹐本命之神。一气侍脾﹐使我得眞。五臟生華﹐結絡紫晨。變景練容﹐保命長延。後物而傾﹐千神來臣。老君玄錄﹐名書神仙。長生久視﹐與天同存。畢﹐引气十二咽止。

還東向﹐冥目﹐叩齒三十六通。思五气玉淸髙皇上寶眞人﹐諱太虛﹐身長三寸﹐頭戴玉晨之冠﹐衣五色無縫單衣﹐左手捧日精﹐右手執月光﹐鎭我上府泥丸宮中﹐呼上寶眞人太虛﹐賫五气流精陶灌我身﹐便五味口五咽止。仰咒曰﹕

髙上眞皇﹐五帝太靈﹐保我泥丸﹐玄映五形。三光朗耀﹐

日月洞明﹐飛雲流霞﹐陶注玉精。練容保魄﹐神魂自生﹐千變萬化﹐升入紫庭。畢﹐引气五咽止。

五方命咒畢﹐摩兩掌拭面目。如此五年﹐面發金容﹐五內華生﹐五臟保气﹐神仙道成。三宮感暢﹐眞靈見形﹐乘空駕虛﹐白日升天。惟在密修﹐愼勿輕傳。

◎紫書存思元父玄母訣

《紫書訣》言﹐修行上眞之道﹐當以三月﹑九月﹑十二月三日﹐十五日﹑二十五日﹐一年三月﹐月有三日﹐三過行之。此月是九天元父受化之月﹐日是遊宴九天上宮值合之時也。每至其日﹐沐浴淸齋﹐於隱寂之地﹐不關人事﹐正中時向東北之上﹐仰天思九天元父姓名﹐身長九寸九分﹐著玄黃素靈之綬﹐頭戴七稱珠玉之幘﹐冠無極進腎之冠﹐居九天之上﹐太極瓊宮玉寶之府﹐丹靈鄕洞元裏中。時乘碧雲飛輿﹐從十二飛龍﹑二十四仙人﹐白鵠侍輪﹐遊於虛玄之上。存思分明﹐令如對顏﹐便九拜於元父三過﹐陰喚元父﹐甲今有言﹐乞與上升﹐奉侍帝靈。輒叩齒九通。仰祝曰﹕

髙上帝尊﹐元始大神﹐含眞胤气﹐形秀紫天。乘雲駕浮﹐落景八煙﹐回輪曲降﹐道蔭我身。得乘霄景﹐奉侍靈轅﹐今日八會﹐上願開陳。所向所啟﹐莫不如言﹐長享元吉﹐與帝同存。畢﹐仰咽九气止。如此元父感悅﹐帝尊欣喜﹐卽命領仙﹐注子金名。九年精思﹐克遣瓊輿﹐下迎子身﹐白日飛升﹐上造帝庭。此道髙妙﹐非下世凡學所可參聞﹐自無金名玄圖錄字﹐上淸莫得知見。若於機會遇得寶篇﹐皆宿挺合仙﹐但當寶錄﹐密而奉

行。輕說非眞﹐罪延七祖父母﹐長閉地獄﹐萬劫不原﹐身沒鬼宮﹐萬不得仙。

《紫書訣》言﹐凡修上眞之道﹐當以二月﹑七月﹑十月五日﹑十六日﹑二十九日﹐一年三月﹐月有三日。此月是九天玄母合化始生之月﹐日是天元合慶變雌天徳之日也。至其日﹐沐浴淸齋﹐別室寂處﹐不關人事﹐夜半露出中庭﹐西南向﹐仰天思九天玄母姓名﹐身長六寸六分﹐著靑寶神光錦繡霜羅九色之綬﹐頭戴紫元玄黃寶冠﹐居九气無極之上﹐瓊林七映之宮﹐玉寶洞元之府﹐九光鄕上淸裏中。時乘紫雲飛精羽蓋﹐從十二鳳凰﹑三十六玉女﹐白鳳侍輪﹐遊於太淸之上﹐無崖之中。存思分明﹐朗然對前﹐便九拜於玄母三過﹐陰喚玄母﹐甲穢質貪眞﹐仰慕上淸﹐乞與眄接﹐得侍玉靈。叩齒九通。仰祝曰﹕

三合五離﹐混化二元。气凝成神﹐神變合魂。胎養九天﹐保固生門。陰精玄降﹐陶灌形源。練質染气﹐受化自然。今日何日﹖玄母開陳。八願九會﹐上獲天眞。景向參微﹐得啟玉晨。骨騰肉飛﹐乘虛絡煙。上造紫轅﹐長輔帝臣。畢﹐仰咽气九過止。如此﹐玄母含暢﹐帝妃喜歡﹐天眞下降﹐得見靈顏﹐卽命靑宮注上玉名。九年精思﹐帝遣玉女﹐乘雲下迎﹐上升玉淸﹐侍衛玄宮。此道髙妙﹐非世所聞。若有金名﹐標侍帝簡﹐得見此文﹐皆宿挺合仙﹐克得飛升﹐遊宴九天也。愼勿輕泄﹐身沒三官﹐七祖被考﹐長閉河源。

凡行此道﹐當精心苦念﹐目瞻靈顏﹐仰希玄降﹐以要飛仙﹐不得污穢。上干太眞﹐身被禁閉﹐萬不得仙。若天陰無日﹐亦可於靜室行事﹐但使心目相應﹐口向相和﹐神無不感﹐道無不降﹐學無不成﹐道降神附﹐飛行太空也。

◎紫書存思九天眞女法

《紫書訣》言﹐凡修上眞之道﹐常以九月九日﹑七月七日﹑三月三日﹐此日是九天眞女合慶玉宮﹐遊宴霄庭﹐敷陳納靈之日。至其日﹐五香沐浴﹐淸齋﹐隱處別室﹐不交人事﹐夜半露出﹐燒香北向。仰思九天眞女﹐諱字﹐身長七寸七分﹐著七色耀玄羅袿﹑明光九色紫錦飛裙﹐頭戴玄黃七稱進賢之冠﹐居上上紫瓊宮﹐玉景臺七映府﹐金光鄕無爲裏中。時乘紫霞飛蓋﹑綠軿丹舉﹐從上宮玉女三十六人﹐手把神芝五色華幡﹐禦飛鳳白鸞﹐遊於九玄之上﹐靑天之崖。思畢﹐心拜眞女四拜﹐叩齒二十四通。仰祝曰﹕

天眞回慶﹐遊宴紫天。敷陳納靈﹐合運無間。上禦玉宮﹐下眄兆臣。八會開張﹐九願同纏。思微立感﹐上窺神眞。流精陶注﹐玉華降身。萬慶無量﹐長種福田。畢﹐仰引气二十四咽止。如此﹐眞女感悅﹐神妃含歡。上列玉帝﹐奉兆玉名﹐記書東華﹐參篇玉淸也。修之九年﹐面發金容﹐體映玉光﹐神妃交接﹐身對靈眞﹐克乘飛蓋﹐遊宴紫庭。此法髙妙﹐世所不行。若有金名﹐書字紫簡﹐得見祕文﹐骨挺應仙。寶而密修﹐計日成仙。輕泄非眞﹐罰以神兵﹐長役幽泉﹐七祖受累﹐萬劫不原。

卷四十五祕要訣法部一

◎修眞旨要

○序事第一

道者﹐虛無之至眞也﹔術者﹐變化之玄伎也。道無形﹐因術以濟人﹔人有靈﹐因修而會道。人能學道﹐則變化自然。道之要者﹐深簡而易知也﹔術之祕者﹐惟符與气﹑藥也。符者﹐三光之靈文﹐天眞之信也﹔气者﹐陰陽之太和﹐萬物之靈爽也﹔藥者﹐五行之華英﹐天地之精液也。妙於一事﹐則無不應矣。

○性情第二

夫生我者道﹐稟我者神﹐而壽夭去畱不由於已﹐何也﹖以性動而爲情﹐情反於道﹐故爲化機所運﹐不能自持也。將超迹存亡之域﹐棲心自得之鄕者﹐道可以爲師﹐神可以爲友。何謂其然乎﹖夫道與神﹐無爲而气自化﹔無慮而物自成﹔入於品匯之中﹔出於生死之表。故君子黜嗜欲﹐隳聰明﹐視無色﹐聽無聲﹐恬淡純粹﹐體和神淸﹐希夷忘身﹐乃合至眞﹐所謂返我之宗﹐復與道同。與道同者﹐造化不能移﹐鬼神不能知﹐而況於

人乎﹗蓋傳受之者﹐多不能叩師旨﹑曉玄奧﹐濫參經法﹐不會修行之由﹐不知避忌﹑動靜﹑進退﹑取捨之端﹐致於俯仰觸於正眞﹐𨿽然立功﹐功不足以補過。學仙之士﹐須探幽賾玄﹐制遏情性﹐性常靜之﹐情無撓之﹐情性平和﹐方可以學道矣。

○明正一籙第三

籙者﹐戒錄情性﹐止塞愆非﹐制斷惡根﹐發生道業﹐從凡入聖﹐自始及終﹐先從戒籙﹐然後登眞。夫事悉兩存﹐則理無不通。籙者﹐亦云籙三天妙气﹑十方神仙﹑靈官名號﹐與奉道之人。《修行經》云﹕生無道位﹐死爲下鬼。若髙人俗士﹐有希道之心﹐未能捨榮錄﹐初門不可頓受﹐可受三五階。若修奉有功﹐然更遷受《上古眞人尋按經籙》﹐惟受一二階﹐修行便登上眞。多受不會至理﹐師又不明修行之由﹐於身未能有益。道在用心眞而又正﹐修行契合於道﹐其應如神也。《正一籙》流傳總二十四階﹐今略云一二階﹐以明正一之由。正一三五﹐百五十將軍﹐籙有兩階﹐每一階分爲七十五將軍。上階云上仙﹐下階云上靈﹐是人身中二儀正神也。正一三五﹐混沌元命﹐眞人籙正一法中王也。正則不邪﹐一則不二﹐制伏邪僞﹐悉歸正道。混沌者﹐我初生亦如天地混沌之初也﹔元命者﹐有身之元命也。知道修其元命﹐可爲眞人也。此元命之理稍長﹐事難具載﹐臨壇受度﹐師合明示弟子﹐令識元命之由矣。萬法悉有內外及兩存﹐外以天中指事者﹐正一盟威﹐處乎星漢斗宮之中﹔若內以指事者﹐以身中三丹田爲三气﹐正神變化﹐有千二百形影﹐萬二千精光。經云﹕得三气之所生﹐能知六數之所因。卽陽气化爲龍車﹐陰气化爲玉女﹐騰轉無方﹐輪舞空玄之上。又气之所在﹐隨神所生焉﹐神在則气盛﹐神去則气遷。气者﹐則

二十四神之正气﹐气亦成神﹐神亦成气。散之爲雲霧﹐合之爲形影﹐出爲亂﹐入爲眞﹐上結三元﹐下生萬物﹐靜用爲我身﹐動用爲我神﹐故知道成動用悉在我身。修煉之人﹐陰气日消﹐陽气日隆﹐旣無陰气﹐自然上升。吳天師曰﹕九天之上無陰也﹔九地之下無陽也。

○避忌第四

《正一籙》云﹕弟子遇大風雨時﹐皆不可朝眞醮請﹐當默坐燒香﹐爲眞靈不降﹐候晴爲之。

受道之家或遭疾病﹐惟思愆悔過﹐不得怨咎神明。可晨夕虔心焚香禮念﹐陳列章表﹐乞贖過尢﹐無不應也。

道士行法﹐爲人治病﹐所受信物﹐分於寒棲之人﹐次充功徳之用﹐若私用非道﹐則治病不驗﹐罪考難解﹐殃流子孫。

凡人詣師受道﹐入靖啟事﹐弟子皆應三叩頭﹐摶頰再拜﹐受訖﹐三日謝恩。若師在遠處﹐入靖室面向師所在方﹐至心再拜﹐焚修香火﹐不得用竈中灰火。

天師門下科令云﹕竈灰火﹐爲伏龍屎﹐故宜忌耳。

經大喪一年﹐殗期喪四十日﹐殗限內不得入靖朝眞﹐限滿沐浴﹐然可朝眞。犯者考病十日。

凡人入靖朝禮﹐啟事言詞章表﹐欲得質而不繁﹐約而不華﹐上眞聖聰不在繁詞。

凡欲入靖朝眞﹐具衣褐﹐執簡當心﹐定神存思﹐然後閉气入靖。經云﹕閉口入靖﹐百神畏憚﹐功曹使者﹑龍虎君﹐各可見與語﹐謂能精心﹐久久行之。

《登眞戒忌》云﹕未見無功受賞而保安﹐有罪不罰而永全﹐兆心自然之感﹐猶影響之相應。

又曰﹕夫學道者﹐第一欲得廣行陰徳﹐慈向萬物﹐救人危難﹐度人苦厄﹐輕財重道﹐施恩布徳﹐最爲上善。遵戒避忌﹐第一戒貪﹐第二戒殺﹐第三戒欲。守此﹐實學者之堅梯﹐登眞之樞要。苟不依承﹐是求沒溺之漸矣。

又云﹕淫爲十敗之首。可不愼乎﹗

○殗穢忌第五

科曰﹕忌臨屍﹑產婦﹑喪家齋醮食。櫛沐﹑飯食﹑便曲﹑不欲向北﹐及不得見三光。婦人月經不得造齋食﹐近道場﹐不得見諸畜產﹑喪車﹑靈堂等。

○解穢湯方第六﹝出《眞誥》﹞

竹葉十兩桃白皮四兩

右以水二斗﹐煎取一兩沸﹐適寒溫﹐先飲一盞﹐次澡浴﹐兼以水摩發﹐穢自散也。

《眞誥》曰﹕旣除殗穢﹐又避濕痺瘡。且竹淸素而內虛﹐桃卽折邪而避穢﹐故用此二物﹐以消形中之滓濁。見屍及喪車﹐速存火從已心中出往燒之﹐令火赫然﹐與屍柩等並爲灰燼﹐便想烈風吹之﹔又閉目內視﹐令火自焚﹐舉體潔白﹐見穢气自滅。忽於街衢道中見諸穢﹐尢要此法也。

凡書符﹐叩齒三通﹐三度﹐稱合明。天帝日﹐閉口﹑閉气書之。置水碗中﹐以刀子左攪水三匝﹐想北斗七星在水中﹐咒曰﹕

北斗七星之精﹐降臨此水中﹐百殗之鬼﹐速去萬里﹐如不去者﹐斬死﹗付西方白童子﹐急急如律令。咒訖﹐卽含水噴灑﹐

穢气都散。當噴之時﹐存正一眞官﹐朱衣﹐頭戴籙中九鳳之冠﹐口中含水噴灑﹐穢亦自解。

沐浴洗面﹐常用此咒﹐三呵水﹐卽咒曰﹕

四大開明﹐天地爲常﹐玄水澡穢﹐辟除不祥。雙童守門﹐七靈安房﹐云津煉濯﹐萬气混康。內外利貞﹐保滋黃裳。急急如律令。

○旦夕燒香第七

每日卯﹑酉二時燒香﹐三撚香﹐三叩齒﹐若不執簡﹐卽拱手微退﹐冥目視香煙﹐微祝曰﹕

玉華散景﹐九炁含煙。香雲密羅﹐上衝九天。侍香金童﹐傳言玉女﹐上聞帝前﹐令某長生﹐世爲神仙。所向所啟﹐咸乞如言。畢﹐叩齒﹔心禮四拜﹐亦云眞禮四拜。

○旦夕衛靈神咒第八

每朝及臨臥之際﹐焚香向王長跪﹐叩齒三十二通﹐誦衛靈神咒一徧。其咒在別捲。

○朝眞儀第九

每月一日﹑十五日﹑三元日﹝正月十五日﹑七月十五日﹑十月十五日﹞﹑庚申日﹑甲子日﹑本命日﹑三會日﹝正月七日﹑七月七日﹑十月五日﹞﹑八節日﹝立春﹑春分﹑立夏﹑夏至﹑立秋﹑秋分﹑立冬﹑冬至﹞﹐右此日﹐並須朝禮。若其日遇值戊辰﹑戊戍﹑戊寅﹐卽不須朝眞﹐道家忌此日辰。凡入靖朝禮﹐

預先一日不食五辛﹑酥﹑乳酪﹐能常斷尢佳。若未能常斷﹐但修行日愼勿食之。可以桃竹湯沐浴。至其日五更﹐以潔淨衣服﹐執簡﹑香鑪﹑至靖戶﹐叩齒三通﹐微祝曰﹕

四明功曹﹑通眞使者﹐傳言玉女﹑侍靖玉女﹐爲我通達﹐道室正神﹐上元生炁﹐入臣身中。今日朝眞﹐願爲通達﹐皆使上聞。

訖﹐便開門﹐先進右足﹐次進左足﹐至香案前﹐置鑪案上﹐執簡臨目﹐叩齒三通。存思玉女童在香案左右﹐卽上香。訖﹐起﹐執簡當心平立﹐微僂身﹐發鑪咒曰﹕

太上玄元五靈老君﹐當召功曹使者﹑左右龍虎使者﹑捧香使者﹑三气正神﹐急上關啟三天玄元無上道君﹐臣今正爾入靖﹐燒香朝眞﹐願得九天正眞生气﹐降入臣身中﹐令臣所啟速達﹐逕禦太淸紫微君﹑玄元大道君﹝幾前﹐畢﹞﹐再拜長跪。存思太上道君﹐著九色雲霞之帔﹐戴九徳之冠﹔左玄眞人在左﹐右玄眞人在右﹔龍虎君﹑玉童玉女並在左右﹔天師在西位﹐四面功曹使者﹐靑雲之气滿堂。所存並坐紫雲座﹐座如雲之升。

畢﹐退身再拜﹐又長跪﹐叩齒二十四通﹐啟曰﹕

正一盟威﹐弟子某稽首﹐歸身﹑歸神﹑歸命。太淸玄元﹐無上三天﹐無極大道太上老君﹑太上丈人天帝君﹑天帝丈人九老仙都君﹑九气丈人﹐百千萬重道炁﹐千二百官君﹐太淸玉陛下﹐臣某幸資宿慶﹐得奉道眞﹐竊不自揆﹐輒希長生﹐誓將克巳立功﹐攺過修徳﹐伏乞原赦臣﹐積生已來﹐至於今日所犯元惡重罪﹐咸賜蕩除﹐許臣自新﹐補復前咎。令九祖父母幽魂苦爽皆拔九幽﹐上升天衢﹔令臣修道﹐允合至誠﹔請削臣死籍﹐注上玄籙﹐闔門之內共保元吉。生成之惠﹐實在於此。臣某叩頭﹐謹啟再拜。

又長跪曰﹕臣某蒙師資受道﹐荷佩法籙。𨿽未明眞理﹐志

願神仙﹐長生度世﹐自頃已來﹐轗軻病疾﹐注連沈滯﹐卽日上請虛素天精君一人﹑赤衣兵士十萬人﹐在天柱宮以制鬼滅禍﹐遏卻六天之气﹐令臣某百病除愈﹐仰荷大道生育之恩﹐某稽首再拜叩頭。

又長跪曰「臣某自頃已來﹐轗軻不寧﹐夢想不眞﹐魂魄不守﹐上請收神上明君一人﹑官將一百二十人﹐主爲臣某治之﹐令臣心安神定﹐與道合同﹐再拜。

又長跪曰﹕臣某身常有疾﹐病四大昏沈﹐有疾言之﹐慮恐一旦沈沒泉壤﹐上請天官陽秩君一人﹑官將百二十人﹑左右吏兵一百二十人﹐爲某治之﹐開生門﹐益壽命。當請南上君一人﹑官將一百二十人﹐在倉廩宮爲臣某延年﹐長生不死。仰荷大道生成之恩﹐臣某誠惶誠恐﹐稽首再拜。

又長跪曰「臣某自居止此已來﹐夢想不安﹐及有凶彊故气之鬼不忌太上道法﹐每來逼近身中﹐若不早請天官將吏消除﹐日月深遠﹐恐爲災禍。臣今謹上請召仙君一人﹑官將一百二十人﹐乞制滅凶危故气之鬼﹐使眞气降流﹐室宇淸淨﹐妖邪斥卻﹐耳目聰明。仰荷大道罔極之恩﹐臣某誠惶誠恐﹐稽道再拜﹝便於彼處地上﹐伏地以簡叩頭﹐摶頰訖﹐起立﹞。復壚咒曰﹕

香官使者﹑左右龍虎君﹑捧香使者﹑三气正神﹐當令朝眞之所﹐自然生金液丹碧芝英﹐百靈眾眞﹐交會在此﹐香火案前﹐令臣修道﹐克合至眞﹐闔門受福﹐天下蒙恩。仙童玉女﹐侍衛香煙﹐傳臣所奏﹐徑至帝前。再拜便出﹐勿回顧。入靖預約家人﹐勿令囂喧﹐畢須寂然。

已上五等朝儀﹐及魏夫人傳嵩嶽吳天師﹐亦常用此儀也。

○入靖法第十

《眞誥》云﹐上淸眞人馮延壽訣曰﹕凡人入靖燒香﹐皆當對席心拜﹐叩齒陰祝﹐隨意所陳﹐惟使精專﹐必獲靈感。正心平气﹐故使人陳啟通達上聞也。燒香時勿反顧﹐顧則忤眞﹐致邪外應。又淸虛眞人曰﹕每入靖﹐當以水漱口﹐洗穢气﹔出靖漱口﹐以閉三宮故气。出靖戶之時﹐亦不得反顧﹐顧則忤眞﹐克致不誠。入靖戶不得與外人言語﹐及不得腳蹋門限﹐敕禁至重。

○燒香法第十一

太上教曰﹕夫燒香﹐不得以口嚙香﹐靈禁至重。《登眞隱訣》曰﹕夫朝奏之時﹐先烈火丰香﹐使一舉便到了﹐不宜綿綿翳翳。

○存思訣第十二

天師燒香儀曰﹕入靖燒香﹐常存左靑龍﹑右白虎﹑前朱雀﹑後玄武。陸先生思神訣曰﹕常存壚左金童﹑右玉女侍香煙也。李氏儀曰﹕存香火中有五色煙也。玄都入治律曰﹕呈章朝眞﹐存五方气﹐及功曹使者﹑吏兵﹑左右分位森然﹐如相臨對﹐侍左右前後。天師墨教篇曰﹕入靖燒香﹐皆目想仿佛若見形儀﹐不可以空靜寥然﹐無音響趨拜而退也。

○叩齒訣第十三

《九眞髙上寶書神明經》曰﹕叩齒之法﹐左相叩﹐名曰打天鐘﹔右相叩﹐名曰捶天磬﹔中央上下相叩﹐名曰鳴天鼓。若

卒遇凶惡不祥﹐當打天鐘三十六徧﹔若經凶惡辟邪威神大咒﹐當捶天磬三十六徧﹐若存思念道﹐致眞招靈﹐當鳴天鼓。當以正中四齒相叩﹐閉口緩頰﹐使聲虛而深響也。

○臨目訣第十四

臨目﹐目欲閉而不閉﹐欲開而不開﹐令幽顯相關﹐存注審諦。今人入靖及呈章﹐可依此法。

○稽首訣第十五

《登眞隱訣》曰﹕稽首者﹐先一拜額至地﹐乃再拜。按先一拜而世相承不見﹐至於再拜猶不肯全﹐何況能先別一拜以行稽首﹖今或因坐仍額至地﹐稽首首至地﹐如因坐地﹐非稽首也。

○再拜訣第十六

夫再拜者﹐兩拜是也﹐別起更坐﹐勿因拜便坐也。拜﹑坐﹐止一拜全﹐非再拜也。

○誠惶誠恐訣第十七

夫誠惶誠恐者﹐卽握簡低身﹐戢地兩過﹐捧簡長跪當心﹐少時復下戢地又兩過止。若言頓首者﹐便以頭頓也。陶隱居曰﹕道𨿽心存﹐亦須形恭﹐口宣詞列﹐進退足蹈。並使應機赴會﹐動靜得宜﹐內以衝神﹐外以協禮。

已上出《登眞隱訣》

○明二人同奉第十八

太玄都云﹕髙人俗士﹐居家或有妻室﹐志有希道之心﹐心遊道徳之鄕者﹐宜夫妻同修。若不同修﹐皆相賊害﹐以一人不知﹐故見一人修行﹐心有相阻﹐遂成相賊。可同奉朝修﹐入靖之日﹐男官立左﹐女官立右﹐一人啟奏﹐二人虔心﹐同時再拜。女人至朝眞日身有穢﹐亦宜止之﹐但有同奉心﹐卽可合於玄感耳。

○本命日第十九

夫本命日﹐可轉度人﹐經一兩過﹐卽魂神澄正﹐萬气長存﹐不經苦惱﹐身有光明﹐三界侍衛﹐五帝司迎﹐功滿徳就﹐名書上淸。本命日早朝﹐焚香向本命位﹐叩齒三通﹐心存再拜﹐而微祝曰﹕太一鎭生﹐三气合眞﹐室胎上景﹐母玄父元﹐生我五藏﹐攝我精神﹐下灌玉液﹐上朝泥丸。夕練七魄﹐朝和三魂﹐右命玉華﹐左嘯金晨。令我神仙﹐役靈使神﹐常保利貞﹐飛行十天。畢﹐叩齒三通﹐咽液三過﹐心禮四拜﹐此名太上祝生隱朝胎元之道。常能行之﹐令人魂魄保守﹐長生神仙。此法不用入靖室﹐可坐所﹐但少靜無人卽爲之﹝出《眞誥》第三﹞。

○入室對席第二十

凡人入室焚香﹐皆當對席心禮﹐叩齒陰祝﹐適意所陳。惟使專精﹐必獲靈感。

○制三尸日第二十一

凡甲寅﹑庚申之日﹐是三尸鬼競亂精神之日也﹐不可與夫妻同室﹐寢食可愼之。甲寅日可割指甲﹐甲午日可割腳甲﹐此日三尸遊處﹐故以割除﹐以制尸魄也。

○常存識己形第二十二

凡人常存識已之形﹐極使仿佛對我前﹐存我面上常有日月﹐洞照一形。使日在左﹐月在右﹐去面九寸。日﹐紫色﹐光芒赤光九芒也﹔月﹐黃色﹐光芒白光十芒也。存了﹐叩齒三通﹐微祝曰﹕

元胎上眞﹐雙景二玄。右抱七魄﹐左拘三魂。令我神明﹐與形常存。畢﹐叩齒三通﹐咽液七過﹐名爲帝君錄形拘魂制魄之道。《黃庭經》云﹕攝魂還魄﹐永無傾也。

《眞誥》曰﹕夫得道者﹐常恨不早聞道﹔失道者﹐常恨不早精勤。何謂精耶﹖專篤其事。何謂勤耶﹖恭繕其業。旣加之以檢﹐愼守之以取感者﹐則去眞近矣。爾其營之勿怠也。

《眞誥》曰﹕性躁暴者﹐一身之賊病﹔心閒逸者﹐求道之堅梯也。遂之者﹐眞去﹔攺之者﹐道來。每事觸類﹐當柔遲而盡精潔之理。如此﹐幾乎道近也。

紫陽眞人言﹐沐浴不數﹐魄之性也。違魄反是﹐煉眞濁穢﹐尸魄自去也。

○寢臥時祝第二十三

凡人臥牀﹐常令髙則地气不及﹐鬼吹不幹﹐鬼气侵人﹐常因地气而逆上耳。人臥室宇﹐當令潔盛﹐潔盛則受靈气﹐不盛則受故气。故气之亂人室宇者﹐所爲不成﹐所依不立。一身亦

爾﹐當數沐浴潔淨。

《眞誥》云﹕世人有知酆都六天宮名者﹐則百鬼不敢害﹐欲臥時﹐常先向北祝之三徧﹐微其音也。祝曰﹕

吾是太上弟子﹐下統六天。六天之宮﹐是吾所部﹐不但所部﹐乃太上之所主。吾知六天門名﹐是故長生。敢有犯者﹐太上斬汝形。

第一宮﹐名紂絕陰天宮﹐以次東行﹔

第二宮﹐名泰殺諒事宗天宮﹔

第三宮﹐名明辰耐犯武城天宮﹔

第四宮﹐名恬照罪炁天宮﹔

第五宮﹐名宗靈七非天宮﹔

第六宮﹐名敢司連宛屢天宮。

畢﹐叩齒六下仍臥﹐辟諸鬼邪之气。如此凡三過也。此法亦出酆都記。

北帝祝法﹕北帝神祝之法﹐若非制鬼神﹐常持者﹐可微微而誦﹐自然除穢惡﹑滅三尸﹑消故气﹐鬼魅邪精永不敢近。久久持之﹐北帝每差天丁待衛。若制伏用事﹐乃可髙聲誦﹐持法面北﹐叩齒三十六通﹐存五神﹐誦持四言一叩齒。祝曰﹕

天蓬天蓬﹐九元殺童﹐五丁都司﹐髙刁北公﹐七政八靈﹐太上浩凶。長顱巨獸﹐手把帝鍾。素梟二神﹐嚴駕夔龍﹐威劍神王﹐斬邪滅蹤。紫气乘天﹐丹霞赫衝﹐吞魔食鬼﹐橫身飲風﹐蒼舌綠齒﹐四目老翁。天丁力士﹐威南禦凶﹐天騶激戾﹐威北銜鋒。三十萬兵﹐衛我九重﹐辟屍千里﹐去卻不祥﹐敢有小鬼﹐欲來見狀﹐天大斧﹐斬鬼五形。炎帝烈血﹐北斗然骨﹐四明破骸﹐天猷滅類﹐神刀一下﹐萬鬼自潰。急急如太上帝君律令。畢。皆四言一叩齒﹐以爲節也。若冥夜﹑白日得祝﹐爲常祝也。鬼有三被此祝者﹐眼睛盲爛而身滅矣。此上神祝﹐皆斬鬼之司

名﹐北帝祕其道。若世人得此法﹐常能行之﹐乃不死之道也。男女大小皆得行之﹐此所謂北帝神咒殺鬼之法。鬼常畏聞﹐困病行之﹐立愈。叩齒﹐當臨目﹐存見五臟﹐五臟具五神﹐自然在身。酆都中祕此咒法﹐令密耳不可泄非其人也。此咒出上淸部﹐《登眞隱訣》《眞誥》中並有﹐正一部中及《法事要訣》﹐皆有其文﹐《道教靈驗記》亦錄﹐上古及近世修持有效者甚多﹐略而言之。

○服日月光芒第二十四

服日月光芒﹕大方諸宮﹐靑童君常治處﹐其上人皆天仙髙眞﹑太極公卿﹑司命在所也。有服日月光芒法﹐𨿽以得道爲眞﹐猶故服之。凡存心中有日象﹐大如錢﹐在心中﹐赤色﹐有光芒從心中上出喉﹐至齒間卽不出﹐卻回還胃中﹐如此良久﹐臨目﹐存見心中﹑胃中分明﹐乃吐气﹐訖﹐咽液三十九過止。一日三爲之﹐日出時﹐食時﹐日中時。行之一年﹐除疾﹔五年﹐身有光彩﹔十八年﹐得道。日中行無影﹐辟百邪千災之气。常存日在心﹔月在泥丸中。晝服日﹐夜服月。

服月法﹕存月十芒﹐白色﹐從腦中下入喉﹐芒亦至齒而咽入胃。一云﹕常存月﹐一日至十五日已前服﹐十五日已後不服﹐月減光芒﹐損天炁﹐故言止也。又此方諸眞人法﹐出《大智慧經中篇》。常能用之﹐保見太平。南極夫人所告﹐行此日在心﹑月在泥丸之道﹐謂省易得旨﹐須勤行﹐無令廢絕也﹐除身中三尸﹑百疾千惡﹐乃煉魂制魄之道也。日月常照形﹐卽鬼無藏形。靑童君云﹕故常行之﹐吾卽其人也。今告子﹐子脫可密示有心者耳。行此道亦不妨行寶書﹐所以服日月法兼行有益也。仙人一日一夕﹐行千事不覺勞倦﹐勤道之至﹐生不可失﹝出《

眞誥》第三﹞。

右出西城王君告

○孟先生訣第二十五

山世遠受孟先生法﹕暮臥﹐先讀《黃庭內景經》一過乃眠﹐使人魂魄自然制煉。常行此法﹐二十八年亦仙矣﹐是合萬徧﹐夕得三四過乃佳。北嶽蔣夫人云﹕讀此經年限未滿﹐亦且使人無病﹐是不死之道也。

已上出《眞誥》第三。

○惡夢吉夢祝第二十六

太素眞人﹐教始學者辟惡夢法。若數遇惡夢者﹐一曰魄妖﹔二曰心試﹔三曰尸賊。此乃厭消之方也。若夢覺﹐以左手撚人中二七過﹐叩齒二七通﹐微祝曰﹕

太洞眞玄﹐長練三魂。第一魂速守七魄﹔第二魂速守泥丸﹔第三魂受心節度﹐速啟太素三元君。向遇不祥之夢﹐是七魄遊屍來協邪源﹐急召桃康﹑護命上告帝君﹐五老九眞﹐各守體門﹐黃闕神師﹐紫戶將軍﹐把鉞握鈴﹐消滅惡精。返凶成吉﹐生死無緣。畢﹐若又臥﹐必獲吉應﹐而造爲惡夢之气﹐則受閉於三關之下也。三年之後﹐惟神感應乃有夢者﹐皆有將來之明審也﹐無復惡夢不祥之想。若夜有善夢﹐吉應如夢﹐而心中自以爲佳﹐則吉感也。臥覺當摩目二七過而祝曰﹕

太上髙精﹐三帝丹靈。絳宮明徹﹐吉感告情。三元柔魄﹐天皇受經。所向諧合﹐飛仙上淸。常與玉眞﹐俱會紫庭。

已上出太丹隱書。

山源者﹐是鼻下人中之左側﹐在鼻下尖谷中也。暮常咽液三九過﹐急以左手第二﹑第三指按三九下。常爲之﹐令人致靈徹視﹐杜遏萬邪之道也。旦亦宜爲之﹐按了﹐密咒曰﹕

開通天庭﹐使我長生。徹視萬里﹐魂魄返嬰。滅鬼卻魔﹐來致千靈。上升太上﹐與日合並。得補眞人﹐列象玄名。

○明耳目訣第二十七

《眞誥》曰﹕求道要先令目明耳聰﹐爲事主也。且耳﹐目是尋眞之梯級﹐綜靈之門戶﹐得失系之而立﹐存亡須之而辯也。今抄經相示可施用之道。日常以手按兩眉後小穴中三九過﹐又以手心及指摩兩目顴上﹐以手旋耳行三十過﹐惟令數﹐無時節也。畢﹐輒以手逆乘額三九過﹐從眉中始﹐乃以入髮際中﹐乃須咽液﹐多少無數﹐如此常行﹐耳目淸明﹐二年可夜書。眉後小穴﹐爲上元六合之府﹐化生眼暉﹐和瑩精光﹐長映徹瞳﹐保煉目神﹐是眞人坐起之上道也。

○靑牛道士存日月訣第二十八

靑牛道士口訣﹕暮臥存日在額上﹐月在臍下﹐上辟千鬼萬邪﹐致玉童玉女來降﹐萬禍伏走﹐甚祕驗。此卽封君達也。沈羲曰﹕服神藥﹐勿向北方﹔大忌亥子日﹔不得唾﹐損精失气﹐減折年命也。

○欒巴口訣第二十九

欒巴口訣﹕行經山野﹐及諸靈廟惡神之門﹐存口中有眞人﹐

字赤靈丈人﹐侍以玉女二人﹐一女名華正﹐一女名攝精﹐丈人著赤羅袍﹐玉女二人上下黃衣。所存畢﹐乃叱吒曰﹕

廟中鬼神﹐速來使百邪詣赤靈丈人﹐受斬死﹐眾邪卻走千里。此是三天前驅使者赤靈丈人捕鬼之法也。

○服食忌第三十

女仙﹐程偉妻曰﹕服食靈藥﹐勿食血物﹐使三尸不得去﹐乾肉可耳。《鳳綱訣》曰﹕道士有疾﹐內視心﹐使生火以燒身及疾處。存之要精﹐如彷佛疾卽愈。凡痛處加其火﹐必驗也。

卷四十六祕要訣法部二

◎修眞旨要

○黃素內法第一

凡精誠密向﹐耽味玄眞﹐淸齋苦志﹐感慕神仙﹐忽自遇此三品之經﹐而不師受者﹐其人皆玄會宿感﹐列籍帝鄕﹐眞人密授應得此經﹐其人異挺以標世功﹐依《太上黃素四十四方》﹐聽得隱盟玄誓神科也。當以甲子之日﹐淸齋入室﹐夜半生气之時﹐眠坐任意﹐臨目仿佛﹐叩齒二十四通﹐心拜四方。畢而微祝曰﹕

太上九靈﹐三素元精﹐仙都大神﹐四極三淸。昔奉法化﹐遇會上經。玄師冥遠﹐靡覽眞形。乞山隱盟﹐誓以神明﹐玉童侍衛﹐玉華扶生。八願九合﹐妙慧通靈﹐願神願仙﹐飛行上淸。祝畢﹐又叩齒二十四通﹐咽液十過﹐心拜經前﹐因此而寢。亦可起坐誦經﹐必有吉感。常能行之﹐三年之中﹐得爲經師﹐成其眞人大夫之任矣。此是黃素內法﹐不煩復經營師及歃血之盟也。眞人𨿽已受經﹐亦常行之。

○八朝三元內禮隱法第二

凡爲道士﹐受三眞品經雌一﹑洞玄﹑隱玄羽章者﹐當勤慕上契﹐感會神明﹐精心齋淨﹐專道固生﹐孜孜不替﹐味景玄淸。若此人者﹐必獲上仙。依《太上黃素四十四方》﹐得行八朝三元內禮隱法﹐當以甲寅﹑丙寅﹑戊申﹑庚申﹑丁巳﹑己巳﹑癸亥﹑乙亥之日﹐平旦入室﹐燒香左右﹐臨目仿佛﹐叩齒二十四通﹐心拜四方。微祝曰﹕

太上太靈﹐三素元精﹐謹以吉日﹐內朝眞經。神童玉女﹐散香虛庭﹐使我神仙﹐天地相傾。祝畢﹐疾閉兩目﹐使內外冥合﹐不相聞見。又叩齒三七通﹐燕咽三過﹐開目﹐都畢也﹐此名爲八朝三元內禮隱法。常能行之﹐令人通靈徹視﹐精應三元眞會﹐妙感陟降太玄。侍經玉女﹐奏子求生﹐神仙不死﹐天地相傾。諸未受經者﹐行之三年﹐得爲經師﹐靈瑞吉祥。

○內除罪籍第三

凡修受《大洞眞經》雌一奇文者﹐皆當別寢一室﹐不交人物﹐常置經於朹格潔淨之處﹐旦夕燒香禮拜﹐陳願人間﹐內除罪籍。常以月三日﹑七日﹑二十一日﹐侍經玉女乃奏人罪過於三元與太一帝君﹐共詳子之云爲﹐是其日也﹐當入室燒香﹐叩齒三七通﹐冥目﹐微祝曰﹕

太上神方﹐《大洞眞經》﹐昔以有幸﹐遭遇神明﹐啟蔭七圖﹐受會三淸。若有陰罪﹐帝君散靈﹐二象開明﹐上帝合形﹐令我飛仙﹐神眞長生。祝畢﹐又叩齒二七通﹐心拜四方﹐開目﹐都畢。常當行之者﹐則三元密感﹐帝君赦過﹐諸有奏子之罪者﹐皆不見用也。

○三元隱謝解穢內法第四

凡道士存思上法﹐及修學太一之事﹐皆禁見死屍血穢之物。若兆見之者﹐得聽三元隱謝解穢內法﹐當以朱砂一銖散內水中﹐因以洗目﹑漱口﹐並洗手足。畢﹐入室正寢﹐交手心上﹐叩齒二七通﹐心拜四方﹐乃微祝曰﹕

三元上道﹐太一護形﹐司命公子﹐五神黃寧﹐血屍散滅﹐凶穢沈零﹐七液灌注﹐五藏華生﹐令我神仙﹐長亨利貞。祝畢﹐因疾閉兩目﹐並气自持﹐使內外冥合﹐不相聞見。良久﹐覺身中小熱爲候。竟又叩齒七下﹐咽液三過。都畢﹐誦此三元隱謝解穢之內法也。

○大帝開結經法第五

凡道士修受上法﹐欲有所看省﹐誦讀經文發篋之時﹐皆當燒香左右﹐心拜經前﹐叩齒三通﹐乃微祝曰﹕

玉帝上法﹐上聞三淸﹐吉日齋戒﹐敢開神經﹐萬試隱伏﹐所向皆成。玉童侍衛﹐玉華散馨﹐上告三元﹐與我長生。祝畢﹐開經﹐然後乃得誦讀之。此名爲大帝開經之法。令玉女﹑玉童﹑侍守燒香﹐啟降神靈﹐上聞九天。

○祝太一帝君法第六

凡道士受學《洞經》﹐修行太一之事﹐不得宣泄太一帝君之名字﹐以語於不同志之人。泄則犯太玄陰考﹐兆三犯之者﹐則五神廢宅﹐不得復爲仙矣。過三以往﹐死爲下鬼﹐已無仙冀。

凡道士受經以後﹐常晨夕存祝太一帝君之名字﹐先叩齒三通﹐微祝曰﹕

淩梵履昌﹐七靈丈人﹐太一務猷﹐五神黃寧﹐上升九天﹐

與帝共並。乞願飛仙﹐七祖胎嬰﹐解愆釋罪﹐上登玉淸。畢﹐又啄齒七通﹐咽液三過﹐此爲存神釋罪﹐請帝求仙也。行之七年﹐則神明感會﹐帝君喜歡﹐玄母注生﹐五神常存﹐七祖罪釋﹐受胎南仙﹐長生不死﹐白日升晨。

○愼忌法第七

凡修太一之事﹐及行上法﹐存神之道﹐愼不可見屍及血穢之物﹐見一死屍﹐則一年不得行事﹐又卻傾一年之功。然此帝一之科﹐常卻罰於旣往﹐又進塞於將來。苦一年三見屍者﹐則罰功斷事各三年也﹔若遇見二十四屍者﹐皆不得復修太一求仙也。

○帝君捕神祝第八

凡道士獨宿山林﹐而多爲山精惡鬼所犯試者﹐當叩齒二七通﹐閉气咒曰﹕

吾昨被帝君召﹐攝領眞元﹐令我封掌此五嶽﹐摧割酆山山精。萬靈受事﹐俱會帝前﹐七神所引﹐三元司眞﹐若有小妖﹐卽時梟殘。山精澤尉﹐速來奉迎﹐神師口命﹐上聞三淸。一如大洞之法﹐不得稽停。咒畢﹐又叩齒三七通﹐此爲帝君捕神祝伐山精百鬼法。諸山神地祇﹐房祠正气之神﹐聞此之咒﹐皆來執鞭奉迎﹐神兵侍衛﹐若與萬人同宿矣﹗」

○遏邪大祝第九

《大洞眞經髙上內章遏邪大祝上法》曰「每當經危險之

路﹑鬼廟之間﹐意有疑難之處﹐心有微忌者﹐乃當返舌內向喉﹐咽液三過。畢﹐以左手第二﹑第三指﹐撚兩鼻孔下人中之本﹐鼻中鬲孔之內際也三十六過﹐卽手急按﹐勿舉指計數也。鼻中鬲之際﹐名曰山源﹐一名鬼井﹐一名神池﹐一名邪根﹐一名魂臺也。撚畢﹐因叩齒七通﹐畢。又進左手心以掩鼻﹐於是臨目﹐乃咒曰﹕

朱鳥淩天﹐神威內張﹐山源四鎭﹐鬼井逃亡﹐神池吐气﹐邪根伏藏﹐魂臺四明﹐瓊房玲瑯﹐玉眞巍峨﹐坐鎭明堂﹐手揮紫霞﹐頭建晨光。執詠《洞經三十九章》﹐中有辟邪龍虎﹐截嶽斬崗﹔猛狩奔牛﹐翾刀吞槍﹔揭山玃天﹐神雀毒龍﹔六頭吐火﹐啖鬼之王﹔電豬雷父﹐掣星流橫﹔梟嗑駁灼﹐逆風橫行﹔天禽羅陣﹐皆在我傍﹐吐火萬丈﹐以除不祥﹐羣精啟道﹐封落山鄕﹐千神百靈﹐並首叩顙﹐澤尉捧壚﹐爲我燒香﹐所在所經﹐萬神奉迎。畢﹐又叩齒三通﹐乃開目﹐徐去左手。手按山源﹐則鬼井閉門﹔手薄神池﹐則邪根散發﹔手臨魂臺﹐則眞神守闕。於是感激靈根﹐天獸來衛﹐千精震伏﹐莫幹我眞。此自然之理﹐忽爾而然也。鼻下山源﹐是我一身之靈津﹐眞邪之通府。背眞者所以生邪气﹐爲眞者所以遏萬邪﹐在我運攝之爾﹐故吉凶兆焉。

○三天正法祝魔神第十

凡道士隱迹山林﹐精思感靈﹐或讀《洞經》發響之時﹐多爲北帝大魔來試敗兆。每至昏夜﹐當叩齒三十六通。畢﹐乃咒曰﹕

北帝大魔王﹐受事帝君前。泉曲之鬼﹐四明酆山﹐千妖混形﹐九首同身。神虎放毒﹐馘滅雷霆﹐神公吐咒﹐所戮無親。

太微有命﹐攝錄山川﹐鳴鈴交擲﹐流煥九天。風火徵伐﹐神鋒十陳﹐凶試伏滅﹐萬精梟殘。妖毒敢起﹐受閉三關﹐請依洞法﹐莫不如言。咒畢﹐又叩齒三十六通﹐此名爲三天正法咒魔神方。常能行之﹐則神兵侍衛﹐山川攝精﹐千妖受閉﹐萬試不幹。

○思三臺珝惡法第十一

上臺﹝虛精﹞﹑中臺﹝六淳﹐又作主停﹞﹑下臺﹝曲生﹞。

右三臺內諱知者﹐眾惡悉除﹐諸善備至。凡於靜房端坐﹐思三臺覆頭﹔次思兩腎气﹐從胸中出﹐與三臺相連。久久思畢﹐二七啄齒﹐二鼻微微內气﹐閉口滿便咽之。咽畢﹐乃咒曰﹕節節榮榮﹐願乞長生﹐太玄三臺﹐常覆我形。出入行來﹐萬神攜營。步之五年﹐仙骨自成﹔步之七年﹐令藥皆精﹔步之十年﹐上升天庭。急急如律令。

步臺日﹕

正月三日﹐二月二日﹐五月五日﹐九月九日﹐十月二十六日﹝法在本經﹞。

○帝一燒香祝第十二

凡修行洞法﹐及太一﹐帝一之事者﹐常至黃昏時入室燒香﹐心拜經前﹐因叩齒二七通﹐乃微咒曰﹕

太一帝尊﹐帝一玄經﹐五雲散景﹐郁徹三淸。玉童玉女﹐燒香侍靈﹐上願開陳﹐與我合形﹐使我神仙﹐長亨利貞。咒畢﹐又叩齒二七通﹐此名爲帝一燒香﹐開陳上願﹐與靈合形之道也。常能爾者﹐則玉華侍衛﹐神靈輔眞﹐郁散香雲﹐上徹九天。將來三年﹐則玉童玉女﹐都見於子矣。

○魂胎受馨祝第十三

凡道士入室齋戒之時﹐臨食當以左手持筋﹐琢枓三過﹐乃微咒曰﹕

二玄上道﹐四極淸冷﹐太一帝君﹐百神黃寧。受糧三宮﹐灌漑脾靈﹐上饗太和﹐餐味五馨。魂胎之命﹐七液流停﹐百關通和﹐五臟華朝。雙星合景﹐飛行上淸。食畢﹐又啄齒三通﹐此名爲魂胎受馨﹐百神饗糧之道。常能行之﹐令人神明气和﹐魂魄安寧﹐羣惡除試﹐常保利津。

○理髮祝第十四

凡道士理髮及沐頭﹐將散發之時﹐先啄齒七通﹐乃微咒曰﹕

太帝散華﹐玄歸大神﹐今日吉日﹐理髮沐塵﹐辟惡除病﹐長生神仙。咒畢﹐乃髻髻竟﹐叩齒一通﹐都畢。此名爲太帝散華理髮內法。令人終年不病﹐耳目聰明﹐頭腦不痛。理髮常向本命﹐旣櫛發之始而陰咒曰﹕

太帝散靈﹐五老返神﹐泥丸玄華﹐保精長存。左拘隱月﹐右引日根﹐六合淸煉﹐百神受恩。」畢。行之使人頭腦不痛。

《太極綠華經》曰﹕理髮欲向土地﹐旣櫛之始而微咒曰﹕

泥丸玄華﹐保精長存﹐左爲隱月﹐右爲日根。六合淸煉﹐百神受恩。畢﹐咽液三過。能行之﹐使發不落而日生。當數易櫛﹐櫛之取多而不使痛。亦可令侍者櫛﹐取多也﹐於是血脈不滯﹐髮根常堅。

○大帝隱祝第十五

凡道士入室燒香﹐有所修願﹐皆先啄齒三通﹐乃微咒曰﹕

玉華散景﹐九炁含煙﹐香雲密羅﹐徑衝九天。侍香玉女﹐上聞帝前﹐令我長生﹐世爲神仙。所向所願﹐莫不如言。祝畢﹐心拜精念﹐亦適意所陳矣﹐此名大帝隱祝。散香九天﹐降靈寢室﹐願會神仙也。

○珝惡夢咒第十六

若人夢寤不眞﹐魄協百气以校其心﹐欲伺我神之間伏也。每遇惡夢﹐但北向啟﹕

太上大道君﹐具言其狀﹐不過四五﹐則自消絕也。靑童君口訣曰﹕夜遇惡夢非好﹐覺當卽返枕而咒曰﹕

太靈玉女﹐侍眞衛魂﹐六宮金童﹐來守生門﹐化惡返善﹐上書三元﹐使我長生﹐乘景駕雲。畢﹐咽液七過﹐叩齒七通而更臥﹐如此四五﹐亦自都絕也。此咒亦返惡夢而更吉祥也。

○揮神內咒第十七

凡道士行來獨宿山林廟座之間﹐或有魔精﹑惡鬼之地﹐當先啄齒三十六通﹐閉气微咒曰﹕

太帝陽元﹐四羅幽關﹐千妖萬毒﹐敢當吾前﹐巨獸重吻﹐刳腹屠肝﹐神公使者﹐守衛營蕃。黃衣帥兵﹐斬伐妖魂﹐馘滅千魔﹐摧落凶姦。絕種滅類﹐取令梟殘﹐玉帝上命﹐淸蕩三元。咒畢﹐又叩齒三十六通﹐此名爲太帝揮神內咒塞滅萬魔之法。常能誦之﹐則神兵見衛﹐萬鬼受事﹐千妖死伏。

○太帝寢神滅鬼除凶咒第十八

凡道士臨眠解衣之時﹐先啄齒三通﹐立而咒曰﹕

受命太帝﹐上升九宮﹐百神安位﹐列侍神公。魂魄和煉﹐五藏華丰﹐百醴玄注﹐七液虛充。火鈴交煥﹐滅鬼除凶﹐上願神仙﹐常生無窮。咒畢﹐又叩齒三通﹐脫衣而臥﹐此名爲太帝寢神滅鬼除凶之法。令人精明不病﹐魂魄常存﹐數有吉感。

○又滅鬼除惡咒第十九

本命之日﹐及有心震之地﹐閉關精思﹐叩齒三通﹐安气呼吸﹐正身北向﹐而心存微祝曰﹕

羅勒那朝﹐方柰閼煉﹐班目勃隊﹐憚漢巨蛇﹐赫察白鼠﹐丹利大魔﹐眞馥廣敷﹐虛靈峙霄。總攬吉凶﹐發洞暢幽﹐舞眄眾品﹐領括繁條﹐百方千塗﹐莫不豁寥﹐天地齊度﹐孰云能雕。

○澡穢除凶七房祝法第二十

凡道士沐身﹐及洗手之時﹐先臨水﹐啄齒三通﹐乃微祝曰﹕

四大開朗﹐天地爲常。玄水澡穢﹐辟除不祥。雙皇守門﹐七靈安房。云津煉灌﹐萬气混康。內外利貞﹐保玆黃裳。咒畢﹐又叩齒三通﹐乃洗沐手面﹐此名爲澡穢除凶七房咒法。常能行之者﹐使人神明血淨﹐解諸凶炁。

○除六天隱咒第二十一

凡道士夜行之時﹐及有所畏恐震之地﹐叩齒二七通﹐乃咒曰﹕

吾是小有眞王﹐三天師君﹐昔受太上神方﹐殺邪之文。夜行遊屍﹐七惡妖魂﹐九鬼共賊﹐千魔成羣。赫柏圖兵﹐巨獸羅千﹐揮割萬妖﹐當我者殘。龍烽七燭﹐逐邪無閒﹐玉帝神咒﹐揮劍東西﹐滅凶除邪﹐萬鬼卽懸﹐三天正法﹐皆如我言。咒畢﹐又叩齒二七通﹐此名爲三天正法除六天之隱咒也。鬼有被此咒者﹐皆目盲腳殘﹐自然死滅矣。凡行來有恐之處﹐但按如此﹐不必須夜行事也。常能誦之﹐則萬魔伏試﹐千妖滅形。

○太帝制魂伐屍神咒第二十二

凡道士祝滅三尸之法﹐常以月晦﹑朔之日﹐及甲寅﹑庚寅﹑庚申之日﹐兆身中七魄遊屍﹑諸血尸之鬼﹐上天白人罪過﹐自還中傷於身﹐或遊走他鄕﹐召呼外鬼﹐協進爲妖賊﹐是以惡夢交於寢魂﹐屙眚纏於神室。人所以惡夢疾病者﹐皆七魄遊尸之所爲也。至其日﹐常當沐浴淨服﹐燒香入室﹐精思勤懇﹐不營他事﹐以夜半生炁時﹐或黃昏時﹐正寢東首﹐按手心上﹐先叩齒三七通﹐乃微咒曰﹕

七靈八神﹐八願四陳﹐上告靈命﹐中皇雙眞﹐錄魂煉魄﹐塞滅邪精﹐血鬼遊屍﹐穢滯長泯﹐利我生關﹐閉我死門。若有眞命﹐聽對帝前﹐使我長生﹐劫齡常存﹐太帝之法﹐敢告三元。畢﹐又叩齒三七通﹐咽液十過﹐都畢。此名爲太帝制魂伐屍神咒之法也。血屍七惡﹐被此咒者﹐皆得滅於死屍之下。魂明魄柔﹐受化於三宮之中﹐辟惡除病﹐令人神明不死。常能誦之﹐則終身不被魘昧。凡存念上道咒﹐除三尸之時﹐常當采取白芷艸根及靑木香﹐合以東流水﹐煮取其汁﹐以沐浴於身﹐辟諸血屍惡气﹐亦常可和香燒之﹐以致神明。若無靑木香香﹐亦可單用白芷。凡庚申﹑甲寅之日﹐是血鬼遊屍直合之日也。天炁交

合﹐七魄競亂﹐淫穢混眞﹐邪津流煥﹐明法動精﹐七神飈散。每至其日﹐當淸齋別處﹐不雜他席﹐愼不可與夫妻相見﹐及同牀而寢﹐又不可爭競財色﹐所行非道之方也。每當燒香感炁修行之時﹐消咒之法﹐亦可誦經混神。若思洞房帝一之事﹐惟使精眞以爲意也。

○太帝辟夢神咒第二十三

凡道士忽得不祥之夢﹐或夢與人鬥爭﹐或相收錄者﹐此亦七魄遊屍所爲也﹐或導將外鬼來入本宅﹔或三魂散翳﹐五神戰勃﹔或被束縛不得來還。故使惡夢非祥﹐將有禍敗之漸也。臥覺之時﹐卽正寢上向﹐接手心上﹐叩齒三七通。畢﹐微咒曰﹕

九天上帝﹐四門八靈﹐七房二玄﹐三素元精﹐太一桃康﹐上詣三淸﹐速告帝君﹐攝命黃寧﹐速召七魄﹐校實神庭。若有不祥﹐七屍鬼兵。從呼雙眞﹐流燭煉形﹐太微大神﹐斬伐邪精﹐三魂和柔﹐血屍沈零﹐神歸絕宅﹐觸向利貞﹐使我神仙﹐長保劫齡。咒畢﹐又啄齒二七通﹐咽液十過。此名爲太帝神咒辟夢除凶之法。能行之者﹐則三魂和煉﹐七魄受制﹐神明气正﹐屍穢散滅﹐而向所咒之鬼﹐卽已受考於地獄矣。經三咒之後﹐自非靈感吉應﹐不復夢於非常也。

○三元八節朝隱祝第二十四

凡道士禮願神明﹐精思上法﹐行諸隱咒之時﹐皆當燒香﹐心拜密咒而已﹐勿使得耳聞之也。若欲咒伐六天滅諸凶鬼者﹐乃可小發聲耳﹐亦不得絕大髙響﹐使傍人聞解之也。若讀誦之時﹐乃任意耳。凡八節之日﹐皆三天仙靈﹐朝宴禮會之日也。

兆修行禮願﹐朝禮之時﹐皆當齋用此日。至於朔﹑望朝禮﹐非上法也。凡是其日﹐欲行禮願陳祝之時﹐當先叩齒七通﹐心拜四方﹐乃微祝曰﹕

上淸玉帝﹐三素元君﹐太上髙靈﹐仙都大神﹐今日吉日﹐八願開陳。上願飛霄﹐長生神仙﹔中願天地﹐合景風雲﹔下願五藏﹐與我長存﹔次願七祖﹐釋罪脫愆﹔又願帝君﹐斫伐胞根﹔六願世世﹐智慧開全﹔七願滅鬼﹐馘斬六天﹔八願降靈﹐徹聽東西。上願一合﹐莫不如言﹐願神願仙﹐上朝三元。祝畢﹐又拜如初﹐亦適意所陳﹐求解脫七祖之愆﹐及首已之罪狀﹐一續於行事之後也。此名爲三元八節朝隱祝上願神仙之要法也。行之三年﹐七祖父母及已之罪都解釋矣。然後﹐玉華降衛﹐感會神明﹐八願開陳﹐必獲靈仙之要契。

○雜法第二十五

凡行來畏恐﹐常鳴天鍾﹐於左齒三十六通。先閉气﹐左噓之﹐叱叱五通。常行之﹐辟精邪惡物﹑不祥之气。常夜寢臨欲眠時﹐以手撫心﹐叩齒三通﹐閉目﹐微咒曰﹕

太靈九宮﹐太一守房﹐百神參位﹐魂魄和同﹐長生不死﹐塞滅邪凶。咒畢而寢。此名爲九宮隱咒寢魂之法。常能行之﹐使人魂魄安寧﹐常保吉祥。

凡傳授上法之時﹐有經之師﹐當先求感應﹐然後傳之。乃入室燒香﹐密願神明﹐卽心拜經前﹐微咒曰﹕

太上元君﹐仙都大神﹐今日吉日﹐八願開陳﹐欲傳某上法﹐敢告靈元﹐未知可否﹖須應乃宣。祝畢便寢﹐必獲靈應。子自知其善否之心﹐審可授之方也。

凡經師授經之法﹐先心拜四方﹐以感神明爲宗師之主﹐余

乃執經起立﹐仰天而祝告﹐誓神靈以爲玄科之約。當說受經者之姓名﹐並啟天神﹐陳受經之品目爲之科條﹐名策告誓﹐合麗文傳﹐諱而陳之。祝畢﹐弟子再拜跪﹐受畢﹐又再拜。此眞人告神之盟內法﹐不必盡存割血爲敢漏之約也。

凡經師傳授之時﹐皆當依如上法﹐淸齋別處﹐不交人事﹐先啟告神明﹐求請密感﹐卽乃傳之。若眞應橫錯﹐所感非祥者﹐此皆天靈顯報不使傳也。若弟子不順神明﹐違而傳之﹐依黃素之科﹐受子冥考﹐七祖魂魄﹐長閉地獄﹐身亦將亡﹐仙安所冀﹖

凡存修太一之事﹐欲有所禮願﹐不可叩頭。叩頭者﹐則傾九天﹐動千眞﹐神官回覆﹐泥丸倒懸﹐天帝號於上府﹐太一泣於中田。數如此者﹐則存念無益﹐三眞棄宮﹐七神漂散﹐玄宅納凶﹐是爲太上五神之至忌也。故古之眞人﹐但心存叩頭﹐運精感而行事﹐不因頰顙以祈靈也。

凡修行太一之事﹐眞人道士﹐不得有所禮拜﹐亦帝君五神之所忌也。若有所精思﹐行禮願之時﹐但心拜而已﹐不形屈也。自不修受上法者﹐不得同於外學之夫矣。

凡道士登齋入室﹐忽有靈感妙應﹐當有吉祥之夢﹐皆道之欲成﹐兆當勤修苦志﹐感慕上會﹐如是不替﹐則眞靈玉女將憩子之寢矣。臥覺之時﹐當正身上向﹐叩齒三七通﹐閉目﹐微咒曰﹕

上一赤子﹐丹皇運珠﹐太一帝尊﹐凝天伯無﹐七靈上感﹐五神歸遊﹐靈童玉女﹐豁落雙符。七星同升﹐上登晨丘。咒畢﹐又叩齒三七通﹐咽液三過﹐開目﹐都畢。此名爲太一畱神感會仙賢之咒也。如此者三年﹐則九天諸神﹐及太玄玉女將降衛於兆身。

凡道士入室齋戒﹐有存修而數有不祥之物﹐及奇怪血光﹐

諸鬼精惡气﹐來恐試人者﹐兆當行北帝咒鬼殺邪神方。先叩齒三十六通﹐乃咒之曰﹕

二象回傾﹐玄一之旌﹐七靈護命﹐上詣三淸。雙皇驅除﹐赫柏羅兵﹔三十萬人﹐侍衛神營﹔巨獸百丈﹐吐威攝精﹔揮劍逐邪﹐馘落魔靈﹔神伯所咒﹐千妖滅形。咒畢﹐又叩齒三十六通﹐此名爲北帝咒鬼殺邪神方。諸神靈﹑正气﹐聞此之咒﹐皆來奉衛於子﹐而向不祥之气﹐得卽死滅矣。

卷四十七祕要訣法部三

◎安魂魄咒﹝出《北帝經》﹞

紂絕標帝晨﹐諒事構重阿﹐炎如霄中煙﹐趯若景耀華。武城帶神鋒﹐恬照吞靑阿﹐閶闔臨丹井﹐雲門郁嵯峨。七非通奇蓋﹐連宛亦敷魔﹐六天橫北道﹐此是鬼神家。急急如律令。

◎著衣咒

旦起﹐叩齒﹐著衣咒曰﹕

左靑童玄靈﹐右靑童玉英﹐冠帶我身﹐輔佑我形﹐百邪奔散﹐鬼賊摧精﹐敢有犯我﹐天地滅形。急急如律令。

◎櫛發咒

凡欲櫛發先叩齒三通咒曰﹕

上淸朱雀﹐不得動作﹐勿離吾身﹐勿受邪惡。六丁七星﹐邪魔分形﹐敢有當我﹐北帝不停。急急如律令。畢﹐閉目﹐存想髮神蒼華﹐字太元﹐如嬰兒之形﹐在己發上。然後解櫛之﹐當令三五百徧爲佳﹐然經中惟須一千五百徧。畢﹐成髻。兩手握固於膝上﹐閉目﹐微咒曰﹕

泥丸玄華﹐保精長存﹐左爲隱月﹐右爲日根﹐六合淸練﹐百神受恩﹐急急如律令。

《三洞奉道科》曰﹕凡梳頭﹐先洗手﹑面﹐然後梳之﹐皆不得使人見﹐增壽八百二十。

又凡梳頭髮及爪皆埋之﹐勿投水火﹐正爾拋擲。一則敬父母之遺體﹔二則有鳥曰付鶹﹐夜入人家取其爪﹑發﹐則傷魂。若能勤行﹐增算六百二十。訖﹐卽入靖或殿堂朝禮﹐便於寢臥之處焚香左右﹐叩齒二十四通﹐存思如圖。下牀躡履之際﹐三稱大吉﹐得所願微言﹐言不可使人聞卻。當存斗星在頭上﹐斗合於頂﹐指於前﹐閒和其心﹐使虛靜恬然。心動﹐必思立功濟物也。

將臥之際﹐焚香東面﹐長跪﹐叩齒三十六通。誦衛靈神咒曰﹕

東方九气靑天﹐明星大神﹐煥照東方﹐洞映九門﹐轉燭揚光﹐掃穢除氛。開明童子﹐備衛我軒﹐收魔束妖﹐上對帝君﹐奉承正道﹐赤書玉文﹐九天符命﹐攝龍驛傳﹐普天安鎭﹐我得飛仙。

南方丹天﹐三气流光﹐熒星轉燭﹐洞照太陽。上有赤精﹐開明靈童﹐總禦火兵﹐備守三宮﹐斬邪束妖﹐剪截魔王﹐北帝所承﹐風火入衝﹐流鈴交煥﹐靡有不從。正道流行﹐我享上功﹐保天長存﹐億劫無終。

西方七炁之天﹐太白流精﹐光耀金門﹐洞朗太冥。中有素

皇﹐號曰帝靈﹐保神安鎭﹐衛我身形﹐斷絕邪源﹐王道正明﹐宮殿整肅﹐三景齊並。道合自然﹐飛升紫庭﹐靈寶符命﹐普惠萬生﹐功加一切﹐天地咸寧。

北方玄天﹐五气徘徊﹐辰星煥爛﹐光耀太微。黑靈尊神﹐飛玄羽衣﹐備衛五門﹐檢精捕非﹐敢有干試﹐豁落斬摧。玉符所告﹐神眞八威﹐邪門閉塞﹐正道明開。映照我身﹐三光同輝﹐策空駕浮﹐舉形仙飛。

中央黃中理气﹐總統玄眞﹐鎭星吐輝﹐流煥九天。開光童子﹐一十二人﹐元气陽精﹐焰上朱煙﹐洞照天下﹐及得我身﹐百邪摧落﹐殺鬼萬千。中山神咒﹐普天使然﹐五靈安鎭﹐身飛上仙。

此咒攝五方﹑五星眞气﹐入人五臟中。每經恐畏之處﹐及欲臥時﹐面向東﹐正立拱手﹐叩齒三十六通﹐誦之一徧。欲臥時﹐又存斗星﹐依前橫在頭。

◎洗手面神咒

凡道士浴身及洗手﹑面時﹐先臨水叩齒三通。咒曰﹕

四大開朗﹐天地爲常﹐玄水澡穢﹐辟除不祥﹐雙皇守門﹐七眞衛房﹐靈津灌練﹐萬气混康﹐內外利貞﹐保玆黃裳。畢﹐又叩齒三通﹐乃洗手﹑面﹐浴身。此名澡穢除凶七房咒法。常能行之﹐目明血淨﹐辟諸凶气。

◎耳鳴祝

道士聞耳鳴祝﹝出《大有妙經中卷》﹞。凡聞耳鳴者﹐錯手掩耳﹐祝曰﹕

赤子在宮﹐九眞在房﹐請聽神命﹐示察不祥﹐太一流光﹐以滅萬凶。以手指撚耳門一七過。畢﹐當覺面熱﹐卽佳候也。若覺頭頸間索索寒者﹐惡气入也。當急臥﹐臨目﹐存玄丹宮太一眞人﹐以流火之鈴﹐煥而擲之﹐令惡气卽出身外﹐光亦隨之在後﹐炯炯然以照己身﹐良久﹐平復矣。

◎審耳鳴吉凶法

凡耳中忽聞灘水﹑雷電﹑鼓鳴聲者﹐是身中勞損心藏極﹐不能味眞注生﹐而淫放喪亂﹐使六府失攝﹐魂哀魄號﹐蓋將結疾﹐致死亡之兆矣。是以泥丸流縱﹐九宮失常﹐悲憂錯亂﹐鳴鼓亂行﹐將欲寫其居館﹐以棄一身也。聞之者﹐當精念不怠﹐還專其心﹔若罪未深者﹐自聽攺也。所以耳鳴者﹐神亡之故也。耳中忽聞金聲玉音者﹐眞气入﹐道欲成也﹔忽聞弦歌之聲者﹐六丁玉女﹐來衛子道也。當隱靜專修﹐所行勤至之﹐心愈彌彊也。眞人因是﹐遂有形見之漸也。自非爾師﹐且勿言於他人也。耳中聞簫角之音﹐吉貴象至也﹔聞號呼之聲者﹐凶敗之象也﹔聞惡气者﹐必有殗穢之事﹐急更沐浴燒香﹐掃除寢室﹐此是帝君戒勸於人也。若聞血气者﹐及無故見聚血者﹐兵凶也﹐急遁人間﹐急守三元﹐帝君求救﹐自藏齋三月﹐禍方止也。此皆是帝君先告人吉凶﹐以令懼畏﹐戒其禍耳。

夫見凶惡﹐當行陰徳﹐營施惠救﹐爲人所不能爲﹐免乎必死之兆也。子勗之勿犯﹐守常而已。修道得眞﹐天差玉女來護

也﹐於人有記﹐記卽道者﹐鼻頭以玉爲記也﹐其鼻上如黍米一顆﹐白如玉也。

◎未食咒

凡道士臨於盛饌﹐皆正心存一﹐目想一﹐先飲食﹐然後兆乃食﹐食之畢﹐心微咒曰﹕

百谷入胃﹐與神合气﹐塡補血液﹐屍邪亡墜﹐飛登金闕﹐長生天地﹐役使六丁﹐靈童奉衛﹐眞气來前﹐邪气遠退。

◎道士三時食飯咒﹝出《北帝經》﹞

瓊漿玉液﹐北帝降來﹐王母親示﹐玉童捧杯。五臟受正眞之气﹐雙眸朗耀﹐一顧百神﹐變作塵埃﹐敢有當我﹐太上滅摧。急急如律令。

◎齋見不祥之物解法﹝出《四十四方經》﹞

道士齋﹐入室有不祥之物者﹐常行北帝咒﹐南向﹐叩齒三十六下。咒曰﹕

二象回傾﹐玄一之精﹐七靈護命﹐上詣三淸。雙皇驅除﹐

赫奕羅兵﹔三十萬人﹐侍衛神營﹔巨獸百萬﹐威攝千精﹔揮劍逐邪﹐馘落魔靈﹐神伯所咒﹐千妖滅形。畢﹐又叩齒三十六通。

◎行道見死屍法﹝出《精要經》﹞

《紫書訣》云﹕凡上學之士﹐遊行忽見死屍﹑穢物气幹身者﹐兆當行二十四步止﹐北向﹐叩齒九通。男屍﹐思玉童三人﹐女屍﹐思玉女七人﹐來請兆身玉谷之中﹐皇芝素水以灌死屍之上﹐斯須存死人屍化成生人﹐便陰咒曰﹕

已枯復榮﹐已滅復生﹐得生上天﹐更稟太靈﹐九天之劫﹐反復胎嬰﹐穢累蕩滅﹐白屍返生。以手拭目二七過﹐止。如此﹐穢气卽解﹐死人更受化﹐後爲靈人。兆遇二十四過﹐行煉咒畢﹐功滿得加﹐名標上淸﹐二十四年﹐克升素虛輪﹐飛行九玄也。

◎道士旣見死屍上經解殗法﹝出《四十四方經》﹞

凡道士見死屍﹑血穢之物﹐當以朱砂一銖﹐散內水中﹐以洗目﹑漱口﹑洗手足。畢﹐入室正寢﹐交手心上﹐叩齒二十四通。咒曰﹕

三元上道﹐太一護形﹐司命公子﹐五神黃寧﹐血屍散滅﹐穢炁流零﹐七液纏注﹐五臟華生﹐令我神仙﹐長亨利貞。畢﹐閉目﹐逆气。良久﹐覺熱爲候。竟﹐又叩齒二七通﹐咽液三七過。此三元解穢內法。

◎練祝死屍法﹝出《靑要紫書金根眾經》﹞

《紫書訣》云﹕凡修上淸之道﹐兆身父母﹑伯叔﹑兄弟於世上死亡﹐兆身未得絕迹﹐故在人中身履死殗者﹐三日當取淸水一盆﹐眞朱一兩投水中﹐兆於中庭﹐南向﹐臨水上﹐叩齒九通。咒曰﹕

气化成神﹐屍變入玄﹐三化五練﹐升入九天。九天之劫﹐更度甲身﹐甲身更化﹐得爲眞人。男屍﹐思玉童三人﹔女屍﹐思玉女七人﹐盆盛水以灌死人﹐取水自洗手﹑面﹐仰天噴噀﹐又陰咒曰﹕

天气已淸﹐人化已生﹐得生上天﹐九變受形﹐五苦三塗﹐斷落死名﹐超度窮魂﹐還向帝庭。如此亡人更受化﹐生於九天之上﹐九年得升玉淸之宮。其法妙於大洞度七祖之法。玉帝所祕﹐不傳非眞﹐有金名帝圖﹐錄字紫文者﹐得見此文。勿輕施用﹐妄傳於人﹐七祖父母﹐長閉鬼官﹐三途五苦﹐萬劫不原。四極明科﹐七百年有眞者聽傳。

◎修行咒詛訣

夫身者神之宅﹐神者身之器。若不安宅以全道﹐修身以養神﹐則精气爲物﹐遊魂爲變﹐以成萬類﹐宜常拘咒矣。故須存乎守一神器﹐研精道心﹐則眾神備矣﹗邪气去矣﹗《太上寶神

經》曰﹕每日早起﹝早起﹐每至雞鳴時也﹞。﹐平坐﹐東向王﹐或春夏東南﹑秋冬西北﹐任所宜。先以兩手摩拭面目﹔次將兩手第二﹑第三指﹐於眼下橫手摩三七徧﹔次將左手中﹐指從眉逆拓上至髮際﹐三七徧﹐此名爲手朝三元﹔次將兩手二﹑指三指﹐各摩眼後靨中﹐三七徧﹐此名爲眞人榮瑩府﹔又將左手第二﹑第三指﹐入鼻孔﹐中摩三七過﹐名爲開山源﹔又將兩手捋耳。畢﹐叩齒三十六通微祝曰﹕

太上四明﹐九門發精﹐耳目玄徹﹐通眞達靈。天中之臺﹐流气調平﹐驕女云儀﹐眼瞳英明。華聰晃朗﹐百度眇淸﹐保和上元﹐徘徊九成。五臟植根﹐耳目自生﹐天臺郁素﹐梁柱不傾。七魄澡煉﹐三魂安寧﹐赤子攜景﹐遙與我並。有敢掩我耳目﹐太上當摧以流鈴﹐萬凶消滅﹐所願必成﹐日月守門﹐心藏五星﹐眞皇所咒﹐羣向敬聽。」﹝此名眞人常居之道。故《眞誥》曰﹕子欲夜寫書﹐先當修常居也﹞。修天眞﹐旦﹑暮咽液三九過﹐以手舉﹐急按天眞﹝天眞﹐在眉內角者也﹞﹑山源﹝在鼻下人中入谷裏也﹞﹑華庭﹝在兩眉下﹐凹中是也﹞。各三九過。按而咒曰﹕

開通天庭﹐使我長生﹐徹視萬里﹐魂魄返嬰﹐滅鬼卻魔﹐來致千靈﹐上升太上﹐與日合並﹐得補眞人﹐列象玄名。此道令人致靈徹視﹐杜遏萬邪。如此亦可以次按﹐亦可一時俱按行咒之。

◎道士被天魔所試卽誦拂魔咒﹝出《消魔經》﹞

先存思頭上圓光如日﹐左朱鳳﹐右玄武﹐紫霞之蓋﹐光明

身形﹐仙童玉女﹐執五色之節﹐從三界萬神﹐前嘯九鳳﹐後鳴八鸞﹐白帝啟道﹐太極參軒。叩左齒三十六通﹐叩右齒二十四通﹐叩天鼓十二通。微咒曰﹕

羅天毒獸﹐備巨四門﹐吞流割膽﹐山醜萬羣﹐張喉玃天﹐猛衛髙聲。毒龍奮爪﹐金頭橫吞﹐威兵巨萬﹐受符接山。六天不恂﹐合玉成羣。妖魔波洋﹐穢气紛紛﹐謠歌空洞﹐禮帝障雲﹐水鬼賈形﹐當人生門。神王所告﹐無幽不聞﹐上攝六气﹐下檢河源﹐五嶽四瀆﹐善惡速分。萬萬千千﹐來對我前﹐五帝校錄﹐有功者原。凶魔千羣﹐束形帝君﹐敢不從命﹐所誅無蠲﹐屠割刳腹﹐斬首滅根。北鑊漬湯﹐南陵火焚。金眞錄气﹐流鈴捕魂﹐妖爽無遺﹐極盡形元。身佩天書﹐宣行正文﹐滌蕩九气﹐淸明三元﹐玄舉天眞﹐上合自然﹐莫有干試﹐攺動上聞。引气十二咽﹐止。

◎玉帝衛靈咒鬼上法﹝出《消魔經》﹞

玉帝咒曰﹕

九天有命﹐上告玉淸﹐促召千眞﹐俱會帝庭﹐太一下觀﹐雙皇翼形﹐監察萬邪﹐理气攝生。若有不祥﹐干試神明﹐淸帝之道﹐整敕神兵﹐七神秉鉞﹐天鋒右徵﹐揮劍前驅﹐煥擲火鈴﹐檄命甲騶﹐武卒天丁﹐風火齊戰﹐伐邪狡精﹐上威六天﹐下攝魔靈﹐旣威旣攝﹐萬凶滅形﹐神戈電掃﹐姦妖無生﹐仙皇秉節﹐有命敢停﹐拒節違令﹐是誅汝形。各驚各愼﹐保玆皇寧﹐九天告命﹐萬神敬聽。急急如律令。

若夜恐怖﹐夢想魔鬼試人﹐干犯眞气欲病者﹐急念此咒﹐

心存至道﹐求請於帝。乃向北﹐叩齒三十六通﹐閉气﹐密念前咒。咒畢﹐又叩齒三十六通﹐咽液十過。於是百惡魔邪伏滅﹐七神纏綿﹐太一監攝﹐萬靈衛眞。亦可日日誦﹐臥寢念之﹐以塞百邪也。

◎治急病法

凡受三五法﹐在存識三天眞名﹑三師眞名﹐有急災困病﹐三大喚天名﹐密呼三師名﹐卽災病皆消。

上淸微天眞名﹝防中﹞﹔

中禹余天眞名﹝元﹞﹔

下大赤天眞名﹝徳丘﹞。

──右三天眞名也

左無上眞名。

右玄老眞名眾﹔

中央太上眞名闉。

──右三師名

◎反舌塞喉法

凡守一者﹐身神常安。若體中不寧﹐當反舌塞喉﹐嗽漏醴泉﹐滿口﹐咽之。訖﹐又如前﹐咽液無數﹐覺寧乃止。止而未寧﹐重復爲之﹐須臾之間﹐不寧之屙﹐卽應廓散﹐自然除也。

當時有效﹐覺體中寬軟﹐都平便以逍遙復常。太極眾眞﹑太虛眞人﹐南嶽赤君﹑妙行眞人﹐莫不修此﹐以成聖眞矣。

◎金仙內法

金仙內法﹐感降靈輿﹐常以月五日﹐夜半子時﹐存日鳥從兆口入﹐住在心中﹐使光照一心﹐一心之內﹐與日同光﹐共相合會﹐赫赫炯炯﹐當覺心暖﹐霞暉映曖。良久有驗。乃密祝曰﹕

大明育精﹐內練丹心﹐光暉合映﹐神眞來尋。畢﹐咽液九過﹐叩齒九通﹐止。到十五日﹑二十五日﹑二十九日﹐復作如前。一月之中﹐四度如上﹐使人開明聰察﹐百關解通﹐萬神洞徹﹐面有玉光﹐體有金澤。行之十五年﹐太一遣寶車來迎﹐上登太霄﹐遊宴紫極。行之務欲數﹐不必一月四辰也。

卷四十八祕要訣法部四

◎老君明照法敍事﹝誓法附﹞

老君曰﹕金水內景﹐以陰發陽。能爲此道﹐分身散形﹐以一爲萬﹐立成六軍﹐千億里外﹐呼吸往還﹐乘雲履水﹐出入無間﹐天神地祗﹐邪鬼老皛﹐隱蔽之類﹐皆可見也。審其精思﹐逆見方來﹐子能守之﹐爲仙王也。

老君曰﹕欲行明鏡﹐勿入喪家﹑產乳之中﹐精澄萬慮﹐沐浴五香﹐當飲蘭桂之液﹐無食葷辛之物﹐絕棄腥臊﹐無近婦人﹐於密靖之地﹐幽室之中﹐不聞車馬之聲﹑金鼓之音﹑鳥獸嚾噪﹐乃可爲之。此道之忌﹐莫甚於驚﹐一往不復反﹐一敗不復成也。當其時﹐心不欲復有所存﹔耳不欲復有所聽﹐注心正目﹐彷佛想念﹐至精不怠﹐乃可成矣。

老君曰﹕當得明鏡九寸﹐無令面有偏缺﹑毀漬﹑疵瑕﹐務欲淸明周正﹐不失人容色者善。昔我先師﹐以尺二寸鏡﹐前後左右一焉﹐名曰四規。行此道者﹐甚難速成﹐易得驚敗﹐驚則有大殃﹐少能成也。又容成皆以一尺鏡一枚﹐正置其前﹐亦見以神﹐而不能長生也。商子云﹕以九寸鏡各一枚﹐俠其左右﹐名曰日月﹐亦以延年矣。若欲分身散形﹐坐在立亡﹐上升黃庭﹐長生不死﹐役使百靈。入水﹑入火﹑入金﹑入石﹑入木﹑入土﹐

飛行在意者﹐當用吾四規之道。若但欲逆知吉凶日月﹐卽用此矣。

老君曰﹕立規之法﹐皆去己一尺五寸﹐令與眉齊﹐各垂紫靑綫﹐下有華水﹐務令平也。晝夜不閉目﹐以得爲效。不可閉目者﹐恐當閉目之時﹐神明忽見﹐而不卽見之﹐或失神以去﹐或卒開目﹐見之不漸﹐致驚懼而敗也。

老君曰﹕四規之道﹐必見尊神﹐非上士至眞﹐勿以此示之。吾道至密﹐世無其人﹐寧見道門﹗

老君曰﹕欲行四規者﹐皆令去已一尺五寸﹐髙三尺。

老君曰﹕東規當見仙二人﹐冠丹纚之冠﹐面貌狹小﹐耳髙﹐其頭身皆生黑毛。見之勿驚。

老君曰﹕西規當見西王母﹐玉女侍之。

老君曰﹕南規當見中和無極元君﹐一身十一頭﹐冠自然之冠﹐衣赤色。

老君曰﹕北規當見天皇君﹐十三頭﹐衣冠之色﹐如其時也。

老君曰﹕或見一人﹐衣黃衣﹐冠黃冠。白髮者﹐卽延壽君也﹔少者﹐受命君也。

老君曰﹕或見一人﹐赤衣赤幘。年少者﹐稟命君也﹔老者﹐司命君也。

老君曰﹕或見二人﹐羽衣黃色﹐玄冠﹐察行君也。

老君曰﹕或見三人﹐羽衣赤色﹐靑冠﹐聽響君也。

老君曰﹕或見一人﹐大冠朱衣﹐執筆札者﹐司過君也。

老君曰﹕或見一人﹐黃衣冠﹐掩面者﹐增年君也。

老君曰﹕或見二人﹐赤裳者﹐視形君也。

老君曰﹕或見玉女﹐靑衣者﹐名曰惠精玉女。

老君曰﹕或見玉女﹐黑衣者﹐名曰太玄玉女。

老君曰﹕或見玉女﹐赤衣者﹐名曰赤圭玉女。

老君曰﹕或見玉女﹐黃衣者﹐名曰常陽玉女。

老君曰﹕或見童子三人﹐靑衣紫下裳﹐俱來者﹐一名常在﹔一名絕洞﹔一名五徳。

老君曰﹕或見九玉女﹐衣服五彩﹐俱來者﹐一名上﹔一名虎﹔一名扶﹔一名靈闕﹔一名孔林﹔一名憑﹔一名住﹔一名多﹔一名元。

老君曰﹕或見一人﹐目下徑三寸﹐黃衣﹐靑下裳者﹐同目君也。

老君曰﹕或見嬰兒﹐長二三尺﹐向人笑者﹐是九都童子也。

老君曰﹕或見童子﹐長五六尺﹐立而笑﹐其左上有自然蓋者﹐日中童子也﹔右上有自然蓋者﹐月中童子也。

老君曰﹕或見人頭鳥身﹐五色玄黃者﹐上上太一君道父也。

老君曰﹕或見九人﹐皆衣靑而白首者﹐無極太元君也。

老君曰﹕或見一人﹐長六尺五寸﹐冠角冠﹐白衣赤領﹐或虎文鳳章者﹐姓李﹐名耳﹐字伯陽。見之常以平旦。

老君曰﹕或見一人﹐長六尺七寸﹐冠重華冠﹐白衣靑祿者﹐名李舕字伯陽。見之常以日出時。

老君曰﹕或見一人﹐長六尺九寸﹐冠重華冠﹐五色衣者﹐名李��﹐字伯光﹐見之常以食時。

老君曰﹕或見一人﹐長七尺二寸﹐冠辟邪冠﹐衣羅礻圭﹐形像龍蛇者﹐名李石﹐字孟公。見之常在禺中。

老君曰﹕或見一人﹐長七尺三寸﹐冠飛龍冠﹐衣朱衣者﹐名李重泉﹐字子文。見之常以日中。

老君曰﹕或見一人﹐長七尺五寸﹐冠三傑冠﹐朱玉衣者﹐名李定﹐字元陽﹐見之常以日昳。

老君曰﹕或見一人﹐長八尺﹐冠皮毛冠﹐衣黑衣者﹐名李元﹐字伯始。見之常以日晡。

老君曰﹕或見一人﹐長一尺五寸﹐冠自然冠﹐衣龍蛇者﹐名李願﹐字元生。見之常以日入。

老君曰﹕或見一人﹐長九尺五寸﹐冠自然冠﹐衣靑紫者﹐名李徳﹐字伯文。見之常以黃昏。

老君曰﹕凡爲明鏡之道﹐上士爲之七日﹔中士一旬﹔下土一月﹐成矣。

老君曰﹕紫靑爲裏﹐合之九寸規者﹐一尺二寸鏡也。

老君曰﹕上士爲之﹐先見已形﹔次見宅中鬼神﹔次見天神也。

老君曰﹕見神﹐或見有一身﹐不能見之多﹐不過六神﹑七神來也。但熟視規中物﹐熟所見﹐卽見神也。亦勿語﹐亦勿拜﹐急自定﹐無驚恐。

老君曰﹕爲此道者﹐春無伐木﹔夏無水灌滅火﹔四季之月﹐無握土﹔秋無鑠金﹔冬無遏水抒井。

老君曰﹕爲此道者﹐春無食肝﹔夏無食心﹔四季之月﹐無食脾﹔秋無食肺﹔冬無食腎。五臟神怒﹐則令人不明不壽。

老君曰﹕爲此道者﹐長不怠。七日得者﹐七十日一施之﹐必如初日見也。

老君曰﹕此道可以還年卻老也。

老君曰﹕見神之後﹐更施之﹐可問以長生之要﹐則具以告人耳。

老君曰﹕爲此四規之道旣成﹐可握一規之道施之﹐不復用四也。

老君曰﹕幽闕二童﹐齊著綠幘﹐上入北極﹐下入玄宮﹐以鏡其事。

老君曰﹕爲此道﹐常當上朱鳥﹐髙三尺﹔下玄武﹐髙五尺﹔左靑龍﹐髙九尺﹔右白虎﹐髙七尺。又當履日月耳。

老君曰﹕不惟已也。又當令朱鳥銜九寸鏡﹔玄武背員尺二鏡﹔靑龍銜日﹔白虎銜月。已形象龍蛇﹐須能分形﹐坐見四海之外乃止者﹐眞物來也。

老君曰﹕夜則以燭燈﹐麻油爲火﹐大善。

老君曰﹕欲理病人及入大山﹐恐山神及百鬼試人者﹐以一規著戶上﹐一器盛華水著戶下﹐用刀劍橫水上﹐以刃外向﹐百鬼不敢前﹐老皛直入戶者亦不得過水﹐卽死﹐血在水中。祕之勿示俗人。

老君曰﹕欲辟五兵百邪者﹐以三寸規一枚﹐鑄圓天符著其背﹐懷之﹐陰日右﹐陽日左。入大眾所以爲勝人﹐人皆畏之﹐吾道祕矣。

○誓法

某州﹑某縣﹑某鄕﹑某里﹑某宮觀﹑道士某﹐以老君四規明鏡要訣﹐授學者某州﹑某縣﹑某鄕﹑某里﹑某人﹐以白絹四十尺﹑米一斗﹑薪一束﹑鹽五升﹐爲盟﹕某不得不告要言﹐兆若不奉行﹐身入黃泉。一同先師科律盟誓﹐專勤一志﹐某與兆共畫一爲信﹐三年有功乃得傳﹐不得傳非其人﹐身謝天﹑地﹑水三官﹐永不得仙﹐及不得有背本之言。

◎明照法

照鏡欲見形之法﹐當小開戶﹐居暗向明﹐暫閉目思﹐想見面形﹐初時若殊無所見﹐中宿之後漸漸洞遠﹐自見面目﹑巾幘﹐心中了然開明。平旦及日入﹐此時最好。若日盛明﹐當小開戶﹐在灼灼中窺鏡﹐無所見也。若火下照鏡﹐當以火自遠﹐勿得逼近火。欲開目照鏡﹐自視形體﹐當在灼灼明中﹐無若若。欲閉目思見面形﹐當居暗向明﹐然後形耳。照鏡大要﹐當安臥﹐思想精誠﹐未臥之間使身體條條﹐須臾之頃﹐當有赤黃從額上出﹐照耀一室中﹐於是仿佛恍恍﹐如覺如臥﹐便自見面形﹐在光中對共相視﹐如頃﹐卽便消滅﹐臥覺之後﹐輒復照鏡。欲臥﹐思之如前法﹐當夕夕自見也。或臥覺兩面相對見﹔或己形兩人相並坐﹔或臥寐之間﹐見好神童玉女﹐年十五六﹐好衣服﹐頭額正見﹐輒再拜﹔或耳邊聞語聲﹐天下吉凶﹑萬事皆預知之﹔或在壁東見壁西﹔或暮臥夢照鏡﹔或還光內視五臟。當以申始。

明鏡君官屬將吏百二十人﹐住開陽宮﹐主人兩目童子。童子精光相視﹐見景知吉凶。明鏡有三童﹑九女侍之。三童長六尺﹐九女長五尺。

三童

九女﹕

靑腰靑衣﹑當聞紫衣﹑內子靑衣﹑素女白衣﹑皇女黃衣﹑帳上衣緗﹑道女黃衣﹑女嬰衣紅﹑曾女衣絳。

◎寶照法

夜半存神訖﹝存道一竟﹐仍起坐爲之﹐未可別行餘一事。起向王﹐平坐﹐握固﹐臨目﹞﹐又存兩目中有白气﹐如雞子大﹐

在面目前﹝存目中忽出白气﹐懸在目前﹐乃如雞子大﹞﹐須臾變成兩明鏡﹐徑九寸﹐以前後照我一體上二十四神﹐使洞鑑分明。良久﹝鏡形旣成﹐仍存左鏡當前照﹐見神前面﹔右鏡當後照﹐見神後。其鑑二十四神﹐各安其所﹐𨿽不呼名﹐而存形色﹑長短﹐歷然示於鏡中﹞﹐乃心祝曰﹕

大明寶鏡﹐分形散化﹐鑑朗元神﹐制禦萬魔﹐飛行上淸﹐披云巾羅﹐役使千靈﹐封山召河。畢﹝鏡忽然光變小﹐還入眉目中﹐奄然而滅。仍以臥之﹞﹐常能行之﹐災害不生﹐而位登仙。

◎摩照法

昔有摩鏡道士﹐遊行民間﹐賃爲百姓摩鏡﹐鏡無大小﹐財責六七錢耳。不以他物摩也﹐惟以藥塗而拭之﹐而鏡光明不常。有好事袁仲陽者﹐知其有道﹐乃要畱使宿﹐爲好設主人禮﹐乃拜而請問之﹐道士告仲陽曰﹕明鏡之道﹐可以分形變化﹐以一爲萬﹔又能令人聰明﹐逆知方來之事﹔又令人與天上諸眞相見。行其道徳法﹐則天上諸神仙皆來至﹐道士自見己身﹐則長生不老﹐遠成少童。又道士入山﹐山精老魅多來試之﹐或作人形﹐故道士在石室之中﹐常當懸明鏡九寸於背後﹐以辟眾惡。又百鬼老物﹐𨿽能變形﹐而不能使鏡中形影變也﹐見其形在鏡中﹐則便消亡退走﹐不敢爲害也。是以道士有摩鏡之藥﹐藥方出於帛子方﹐用錫四兩﹐燒釜猛下火﹐令釜正赤與火同色﹐乃內錫末﹐又胡粉三兩﹐合內其中。以生白楊刻作人﹐令長一尺﹐廣二寸﹐厚一寸﹐其後柄長短在人耳。以此攪之﹐手無消息﹐盡

此人七寸﹐又復內眞丹四兩﹐胡粉一兩﹐復攪之﹐人餘二寸﹐內摩照錫四兩﹐攪令相得。欲用時﹐末如胡豆﹐以唾和之﹐得膒脂爲善。又以如米大者﹐於前齒上噓之﹐復以唾傅拂其上﹐以自拂之﹐卽明如日月。欲作藥﹐先齋戒七日﹐乃爲之作淸靜密室﹐勿令人見之也﹔其火欲猛。祕之﹐勿妄傳非其人。

◎拂童法

拂童之道﹐徹見二十四神之法﹐常以甲子旬﹑庚午日﹐日中時﹐取淸水一升﹝東流水爲佳﹐亦用古井﹞﹐以一銖眞丹﹝極精﹑末細者﹞﹐投水中﹐攪之﹐左行三七過﹝當以上物向月建﹐左旋攪一周﹐爲過也﹞。微祝曰﹕

玄元水精﹐生光八明﹐身神眾列﹐並來見形﹐徹視萬里﹐中達九靈。祝畢﹐向東﹐以左手灑目二七過﹝祝則隨月建﹐灑目常東向﹐流餘水﹐仍畱以灑目﹐不復更祝也﹞。

◎神枕法﹝並敍﹞

敍曰﹕昔太山下老翁者﹐失其名字。漢武東巡﹐見老翁鋤於道﹐背上有白光﹐髙數尺。帝怪而問之有道術否﹖老翁對曰﹕臣昔年八十五時﹐衰老垂死﹐頭白齒落。有道士者教臣﹐服棗飲水絕谷﹐並作神枕法﹐中有三十二物。其三十二物中﹐二十四物善﹐以當二十四气﹔其八物毒﹐以應八風。臣行之﹐轉

少﹐白髮返黑﹐墮齒復生﹐日行三百里。臣今年一百八十矣﹐不能棄世入山﹐顧戀孫子﹐復還食穀﹐又已二十餘年﹐猶得神枕之力﹐往不復老。武帝視老翁顏狀﹐當如五十許人﹐驗問其鄰﹐皆云信然﹐帝乃從受其方作枕﹐而不能隨其絕谷飲水也。

方用﹕五月五日﹑七月七日﹐取山林柏以爲枕﹐長一尺二寸﹑髙四寸﹐空中容一斗二升﹐以柏心赤者爲蓋﹐厚二分﹐蓋致之令密﹐又當使可開閉也。又鉆蓋上爲三行﹐行四十孔﹐凡一百二十孔﹐令容粟米大。其用藥﹕

芎藭當歸白芷辛荑杜衡白術稿本木蘭蜀椒桂漧薑防風人參桔梗白薇荊實﹝一云壯﹞荊實肉蓯蓉飛廉柏實薏苡子款冬花白蘅秦椒麋蕪﹝凡二十四物﹐以應二十四气﹐加毒者八物﹐以應八風﹞烏頭附子藜蘆皂莢菵艸礜石半夏細辛

右三十二物各一兩﹐皆蜺咀﹐以毒藥上安之滿枕﹐中用布囊以衣。枕百日﹐面有光澤﹔一年﹐體中所疾及有風疾一一皆愈﹐差而身盡香﹔四年﹐白髮變黑﹐齒落更生﹐耳目聰明。神方驗祕﹐不傳非其人也。稿本是老芎藭母也。武帝以問東方朔﹐答云﹕昔女廉﹐以此方傳玉靑﹐玉靑以傳廣成子﹐廣成子以傳黃帝。近者﹐谷城道士淳於公﹐枕此藥枕耳﹐百餘歲而頭髮不白。夫病之來﹐皆從陽脈起﹐今枕藥枕﹐風邪不得侵人矣。又𨿽以布囊衣枕﹐猶當復以幃囊重包之﹐須欲臥枕時﹐乃脫去之耳。詔賜老翁帛﹐老翁不受曰﹕臣之於君﹐猶子之於父也。子知道﹐以上之於父﹐義不受賞﹔又臣非賣道者﹐以陛下好善﹐故進此耳。帝止而更賜以諸藥。

◎神杖法

神杖用九節向陽竹﹐取擇具別有法。凡用之﹐齋戒沐浴﹐焚香再拜﹐訖﹐叩齒三十六通﹐思五帝﹐直符吏各一人﹐衣隨方色﹐有五色之光﹐流煥杖上﹐五帝﹑玉女各一人﹐合衛杖左右。微祝曰﹕

太上之仙﹐元始上精﹐開天張地﹐甘竹通靈。直符守吏﹐部禦神兵﹐五色流煥﹐朱衣金鈴﹐輔翼上眞﹐出幽入冥。招天天恭﹐攝地地迎﹐指鬼鬼滅﹐襖魔束形﹐靈符神杖﹐威制百方﹐與我俱滅﹐與我俱生﹐萬劫之後﹐以代我形。景爲吾解﹐神升上淸﹐承符告命﹐靡不敬聽。畢﹐引五方气二十咽﹐止。以杖指天﹐天神砷禮﹔以杖指地﹐地祗司迎﹔以杖指東北﹐萬鬼束形。

◎帝君明燈內觀求仙上法

南極上元君﹐授於帝君。帝君居朗玄之宮﹐金房紫戶之內﹐明玄燈以自映﹐通霞光於照窗﹐念太眞於五形﹐披三願於帝房﹐靈上降以紫蓋﹐元皇給以金童﹐自然號我位﹐總掌於玄宮。太品生乎始﹐妙道在微芒﹐今以相告﹐子勤奉焉。告南極上元君曰﹕子學神眞之道﹐處靈宮之上﹐瓊房之內﹐而不知明燈以自映﹐通玄光於五臟﹐五臟之內罔得明矣﹐形體之神罔得歸也。子若能暮明燈於本命﹐朝明燈於行年﹐常明燈於太歲上﹐三處願念﹐卽體澄气眞﹐光明內照﹐萬神朗淸。元君奉受法度﹐施行三年﹐卽致夜光童子二十四人﹐玄光自然而明﹐不須明燈而通光也。然此上眞之妙法﹐亦不傳於下世。若其金名玉字玄格者﹐得吾此道﹐行之九年﹐身體光明﹐徹視萬里﹐朗觀自然。

夜光童子﹐降子之房﹐授以眞書﹐白日登晨。

法曰﹕常明燈於所住靜室﹐本命之上﹐暮入室向燈長跪﹐叩齒十二通。祝曰﹕

玄光映太陰﹐八達且朗明﹐澄神曲室裏﹐仰徹曜上淸﹐五暉發朗臺﹐玉芝自然生﹐洞照通太眞﹐萬神監我形﹐削滅九陰气﹐記上東華名﹐保我無終劫﹐體與日月並﹐拔度七玄榮﹐明光啟玉皇﹐上受內觀經﹐天降飛霄輦﹐騰空禦綠軿﹐得謁太皇館﹐進拜玉皇庭。畢﹐再拜向本命﹐仰頭﹐咽液七過﹐止。

又常明燈於行年之上﹐朝燈﹐叩齒十二通﹐咒曰﹕

明燈照行年﹐散光煥八方﹐嬰嬰色象澄﹐內觀朗空洞﹐披釋朗神衿﹐子與玉眞通。仰髙宗上道﹐渺邈無行蹤﹐思得玄云降﹐整轡禦飛龍﹐卻我百年期﹐還返嬰兒容。賜我西華女﹐給我金晨童﹐侍香履年命﹐稽首玉帝房﹐神泰道亦暢﹐歡適香煙中。整心注太玄﹐精感洞虛無﹐室招神霄降﹐冥目矚仙公﹐拔過七祖難﹐度形還南宮。畢﹐再拜﹐向燈咽气二七過﹐止。

常於太歲上﹐明燈以通神﹐禮願以求眞。滿三年﹐則玄光內映﹐神眞下降﹐授子不死之方。當時﹐自有感應也。當朝夕燒香﹐叩齒十二通﹐向燈祝曰﹕

燈火映太眞﹐明光徹玄虛﹐披朗無上道﹐心注玉帝廬﹐洞達空洞內﹐神睹形自舒。積感致靈降﹐心恬理潛居﹐朝禮太帝堂﹐夕誦金眞書﹐逍遙玄都裏﹐萬歲返嬰孩。天符紫霄霞﹐帝給玄瓊輿﹐浮游五嶽巓﹐適一得所如﹐七祖免三途﹐福慶有盈餘。畢﹐再拜﹐咽液二七過﹐止。

若能常於三處﹐明燈不滅﹐七玄九祖﹐卽得去離十苦﹐上升南仙。一身神明澄正﹐目視萬里﹐耳聰遠聽﹐心智逆知未然﹐神眞來降﹐夜光童子當教子求仙之道。九年如此﹐靈光自表通於裏也。

◎按天庭法

天庭﹐是兩眉之間﹐眉之角也﹝眉內角﹐兩頭骨凹處﹞。山源﹐是鼻下人中之本側﹐在鼻下小入谷中也﹝鼻中隔之中內際﹐宛凹處﹞。華庭﹐在兩眉之下﹝眉下虛骨凹處﹞。旦﹑中﹑暮﹐向其方平坐﹐臨目﹐咽液三九﹐急以手陰按之三九﹝以兩手中指﹐急按其處。急﹐謂痛按之﹐非急速之急也﹞。按而祝曰﹕

開通天庭﹐使我長生﹐徹視萬里﹐魂魄返嬰﹐滅鬼卻魔﹐來致千靈﹐上升太上﹐與日合並﹐得補眞人﹐列象玄名。此爲常人致靈徹視﹐杜遏萬邪之道也。

◎服霧法

常以平旦﹐於寢靜之中﹐坐臥任己﹐先閉目內視﹐仿佛如見五臟。畢﹐因口呼出气二十四過﹐臨目爲之。使目見五色之气相繞纏﹐在面上郁然﹐因又口內此五色气五十過。畢﹐咽唾六十過。乃微祝曰﹕

太霞發暉﹐靈霞四遷﹐結气宛屈﹐五色洞天﹐神煙合啟﹐金石華眞﹐藹郁紫空﹐煉形保全。出景藏幽﹐五靈化分﹐合明扇虛﹐時乘六云﹐和攝我身﹐上升九天。畢﹐又叩齒七通﹐咽液七過﹐乃開目﹐事訖。此道神妙。又神洲玄都﹐多有得此術

者﹐爾可行此法耶﹐久行之﹐常乘雲霧而遊。

卷四十九祕要訣法部五

◎守一﹝一在人心﹐鎭定三處﹞

《太上智慧消魔眞經》云﹕一無形象﹐無欲無爲﹐求之難得﹐守之易失。失由識暗﹐不能進明﹔貪欲滯心﹐致招衰老。得喜失嗔﹐致招疾病﹔迷著不攺﹐致招死歿。衰患及老﹐三一所延﹐治救保全﹐惟先守一﹐非一不救﹐非一不成。守一恬惔﹐夷心寂寞﹐損欲折嗔﹐返迷入正﹐廓然無爲﹐與一爲一﹐此乃上上之人﹐先身積徳所致也。中中已上﹐先善未積﹐積而未極﹐皆由漸升。當存三元﹐諦識神炁狀貌﹐出入有無﹐生鎭三宮﹐三尸必落﹐屍毒旣去﹐煉暗成明﹐智慧神通﹐長生不死﹐眞聖神仙﹐隨因受果。

《太平經》云﹕何以爲初思守一也﹖一者﹐數之始也﹔一者道之生也﹑元气所起也﹑天之綱經紀也。又《五符經》云﹕知一者﹐無一之不知也﹔不知一者﹐無一能知也。一者﹐至貴無偶之號也。

《上淸三天君列紀經》云﹕柏成欻生﹐請問云房之道﹑三眞之訣﹖二玉皇曰﹕三眞者﹐兆一身之帝君﹑百神之內始眞也。若使輔弼審正﹐三皇內寧﹐太一保胎﹐五老扶精。一居丹田﹐司命護生﹔一居絳宮﹐紫气灌形﹔一居洞房﹐三炁合明。於是

變化離合﹐與眞洞靈。明堂雲宮﹐紫戶玉門﹑黃闕金室﹑丹城朱窗﹐皆帝一之內宅﹐三眞之寶室也。於是云房一景﹐混合神人﹐上通昆侖﹐下臨淸淵﹐云蓋嵯峨﹐竹林蔥茜﹐七靈迥轉﹐五色纏綿﹐層樓萬重﹐三气成煙﹐玉闕虛靜﹐七門幽深﹐金扉玉櫃﹐符籍五篇。公子內伏﹐外牽白元﹐渾一成形﹐呼陽招陰﹐上帝司命﹐各保所生。微哉難言﹐非仙不傳。

◎三一訣

《升玄經》曰﹕仙人竇子明問云﹐向聞法師咨請眞一﹑太一﹐未聞三一之訣﹐當復云何﹖旣爲一而復言三﹐爲一有三耶﹖爲三有一耶﹖昔𨿽奉行﹐未能曉了﹐願爲究盡﹐使後來末學得知眞要。法師曰﹕三一者﹐正一而已﹐三處授名﹐故名三一。所以一名三一者﹐一此而三彼也﹐𨿽三常一﹐故名三一。三一者﹐向道初門﹐未入眞境﹐得見一分﹐未能捨三﹐全一是未離三﹐𨿽未離三﹐少能見一﹐故名三一。分言三不離一﹐故名三一。子明曰﹕此一者﹐何所有也﹖答曰﹕無所有而有。問曰﹕無所有而有﹐何名爲有﹖答曰﹕以無爲有。又問﹕無何而有﹖答曰﹕得無爲有。又問﹕得而無爲者何所義﹖答曰﹕形聲虛僞故。又問﹕何爲虛僞﹖答曰﹕不住故。又問﹕云何不住﹖答曰﹕速變異故。又問﹕𨿽速變異﹐非無所有﹐旣云變異﹐果是有物可變﹐安得云無邪﹖答曰﹕向曰變異者﹐亦不言都無﹐如虛空故﹐但言一切皆有僞非眞。生者必死﹐有者必無﹐成者必壞﹐盛者必衰﹐少者必老﹐向有今無﹐寒暑推變﹐恍惚無常也。

◎玄門大論三一訣﹝並敍﹞

夫三一者﹐蓋乃智照無方﹐神功不測﹐恍兮爲像﹐金容玉質之姿﹐窈兮有精﹐混一會三之致。因爲觀境﹐則開眾妙之門﹐果用成徳﹐乃極重玄之道。《道經》云﹕三者不可致詰﹐故混而爲一。《洞神經三環訣》云﹕精﹑神﹑气也。

《釋名》云﹕三一者﹐精﹑神﹑炁﹐混三爲一也。精者﹐虛妙智照之功﹔神者﹐無方絕累之用﹔气者﹐方所形相之法也。亦曰希﹑微﹑夷。希﹐疏也﹔微﹐細也﹔夷﹐平也。夷卽是精﹐希卽是神﹐微卽是气。精言夷者﹐以知萬境﹐均爲一照也﹔神言希者﹐以神於無方﹐𨿽徧得之﹐甚疏也﹔气言微者﹐以气於妙本﹐義有非粗也。精對眼者﹐眼故見明﹐義同也﹔耳對神者﹐耳空故聞無﹐義同也﹔鼻對气﹐觸於體﹐義相扶也。

孟法師云﹕言三言一﹐不四不二者﹐以言言一卽成三也。今謂明義﹐各自有宜﹐少多非爲定準﹐如六通四達﹐豈止三耶﹗若教之所興﹐無乖此說。然三義𨿽異﹐不可定分﹐亦一體𨿽同﹐不容定混。混亦不混﹐故義別成三﹐分不定分﹐故體混爲一。混三爲一﹐三則不三﹔分一爲三﹐一則不一。不三而三﹐不一而一﹐斯則三是不三之三﹐一是不一之一。不三之三﹐非直非三﹐亦非非三﹔不一之一﹐非止非一﹐亦非非一﹐此合重玄之致也。

出體之義﹐略有四家﹕

一者大孟法師解云﹕三一之法﹐以妙有爲體﹐有而未形﹐故謂爲妙﹐在理以動﹐故言爲一。引經言「道生一。」又云

﹕布气生長﹐裁成靡素﹐兼三爲用﹐卽一爲本。今不同此﹐果法若起﹐故非未形之妙。經云﹕生﹐豈是常在之本﹗

二者宋法師解云﹕有總有別﹐總體三一﹐卽精﹑神﹑气也﹔別體者﹐精有三智﹐謂道﹑實﹑權﹔神有三宮﹐謂上﹑中﹑下﹔气有三別﹐謂玄﹑元﹑始。今謂此判三一之殊﹐非定三一之體。

三者徐素法師云﹕是妙極之理﹐大智慧源﹐圓神不測﹐布气生長﹐裁成靡素﹐兼三爲義﹐卽一爲體。此解𨿽勝﹐語猶混通﹐未的示體﹐如極理之與大智﹐此卽是境智之名﹔慧源之與裁成﹐卽是本迹之目。故未盡爲定也。

四者玄靖法師解云﹕夫妙一之本﹐絕乎言相﹐非質非空﹐且應且寂。今觀此釋﹐則以圓智爲體﹐以圓智非本非迹﹐能本能迹﹐不質不空﹐而質而空故也。今依此解﹐更詳斯意者﹐旣非本非迹﹐非一非三﹐而一而三﹐非一之一。三一旣圓﹐亦非本之本﹐非迹之迹。迹圓者﹐明迹不離本﹐故𨿽迹而本﹔本不離迹﹐故𨿽本而迹。𨿽本而迹﹐故非迹不迹﹔𨿽迹而本﹐故非本不本。本迹皆圓﹐故同以三一爲體也。三一圓者﹐非直精圓﹐神气亦圓。何者﹖精之絕累卽是神﹔精之妙體﹐卽是气﹔神之智﹐卽是精﹔气之智﹐卽是精﹔气之絕累﹐卽是神也。斯則體用圓一﹐義共圓三。圓三之三﹐三不乖一﹔圓一之一﹐一不離三。一不離三﹐故𨿽一而三﹔三不乖一﹐故𨿽三而一。𨿽三而一﹐故非一不一﹐亦𨿽一而三﹐故非三不三。三一旣圓﹐故同以精智爲體﹐三義並圓﹐而取精者﹐名殊勝也。

義有九條﹐用有五迹。義九條者﹐三一各三﹐合成九義﹕精有三﹐正﹑實﹑權也﹔神有三﹐空﹑洞﹑無也﹔气有三﹐始﹑元﹑玄也。精三者﹐具如境智科解﹔神三者﹐無是豁然之名﹔洞是通同之目﹔空是虛容之理也。气三者﹐《正一經》云﹕太

無變化﹐三气明焉。黃气爲玄﹐白气爲元﹔靑气爲始也。論其相生者﹐正智生實智﹐實智生權智﹐無生於洞﹐洞生於空﹐空生於始﹐始生於元﹐元生於玄也。然自一之三﹐從三至九﹐千應萬變﹐同歸本一﹐不殊而殊﹐殊而不殊也。用五迹者﹐《洞神經》云﹕大道無極﹐極乎自然﹐變化無極﹐其中要妙﹐三五八九。三者﹐精﹑神﹑气也。五者﹐精有二君﹐精﹑气也﹔神有二君﹐神﹑气也﹔精有二君﹐赤气名曰太陽﹐化爲元陽子丹﹐變爲道君﹐是二君也﹔神有二君﹐赤气變黃﹐名曰中和﹐變爲老子﹐又爲黃神﹐是二君也﹔气有一君﹐黃气變白﹐名曰太陽﹐變爲太和﹐是一君也。以五當法﹐體義不分﹐二分三一之變﹐有此五君。以三就五爲八﹐三內有一成九也。斯亦一途應用﹐示此五身﹐然化迹多端﹐塵沙莫辯。

孟法師云﹕用則分三﹐本則常一。今解論其正意﹐體一義三﹐本迹而言四句變九。四句者﹐一者本一迹三﹔二者本三迹一﹔三者本迹俱三﹔四者本迹俱一。本一迹三者﹐妙本圓一﹐分應開三﹔迹一本三者﹐應气爲一﹐本體俱三。第三﹑第四兩句者﹐望前兩句不知本迹不殊﹐故同三同一﹐其義具顯前章也。九變者﹐三一之化﹐號精﹑神﹑气。精﹑神﹑气中﹐又各相生﹐三三相續﹐遂爲九變。故從一之九﹐從九反一。《上元眞書》云﹕一曰源一﹔二曰元一﹔三曰太一﹔四曰玄一﹔五曰眞一﹔六曰雌一﹔七曰雄一﹔八曰三一﹔九曰正一。源者﹐至道之根﹐眾妙之本﹔元者﹐眾善之長﹐萬法之先也﹔太者﹐極大之名﹐包含爲徳﹔玄者﹐不滯爲用﹐妙絕髙虛也﹔眞者﹐去假除惑﹐卽色皆空也﹔雌者﹐安靜柔和﹐觀空照實也﹔雄者﹐剛動能化﹐方便善權也﹔三者﹐精﹑神﹑气也﹔正者﹐治邪滅惡﹐去暗就明也。此明至道垂迹﹐有此九條﹐攝會歸本﹐同爲一致。故《三天正法》云﹕從九返一﹐乃入道眞。《辯教》曰﹐第一出眾

經不同。

孟法師云﹕涉學所宗﹐三一爲本。故七部九結﹐皆有圖術﹐今列如左﹕

第一﹑洞眞三一﹝上元泥九宮﹐天帝﹑帝卿﹔中元絳宮﹐丹皇君﹑輔皇卿﹐下元丹田宮﹐黃庭元王﹑保鎭弼卿。出《三元眞一經》﹞﹔

第二﹑洞玄三一﹝治三丹田﹐元先﹑子丹﹑元陽子也。出《太上眞一經》﹞﹔

第三﹑洞神三一﹝南極老人﹐中極道元﹐北極玄妙。出《洞神太上三一經》﹞﹔

第四﹑皇人三一﹝始靑﹑元白﹑玄黃。出《皇人祕旨》﹞﹔

第五﹑太淸三一﹝赤子﹑眞人﹑嬰兒。出《太淸上中經上卷》﹞﹔

第六﹑太平三一﹝意神﹑志神﹑念神。出第一卷

自占盛衰法﹞﹔

第七﹑太玄三一﹝夷﹑希﹑微。出《太存圖》及《道徳經》﹞﹔

第八﹑正一三一﹝蕣﹑﹑枌。卽治三元﹞﹔

第九﹑自然三一﹝虛赤光﹑元黃光﹑空白光﹞。

合有九經﹐所明三一﹐並治三宮﹐其條守體儀﹐具如彼經所辯。然洞神所出三一之變﹐亦云精﹑神﹑气﹑虛﹑無﹑空等﹐具如彼經第十三卷

所明也。今三一者﹐神﹑气﹑精﹔希﹑微﹑夷﹔虛﹑無﹑空。所以知此爲三一者﹐以其明義圓極故也。昔正一﹑三一等﹐是以其明義淺迹故也。

《升玄經》太上告道陵云﹕汝昔所行﹐名爲眞一道者﹐是則陰陽之妙道﹐服禦之至術耳﹐非吾所問眞一﹐此昔教也。下

文云﹕汝以堪受吾至眞平等要訣無上妙經﹐乃至第四辯不一之一﹐此之教也。其外六經所辯三一﹐旣不彰言辯空﹐而但爲气觀之境﹐可屬於昔。故涓子修上淸﹐僅得地仙而已。若言三气三色﹐並是界外之事。三洞三一﹐本意皆爲入空﹐此則攝屬於今也。能倫聖教﹐本不有無﹐何曾今昔﹗故可九經所辯﹐皆不有無﹐並非今昔﹐但逐物情﹐不了滯教﹐爲昔物情﹐若悟曉教成今也。更二義往分今昔﹐一就大小乘分﹐二就因果義分。大小乘分凡有三義﹕一約定有分﹔二約偏並分﹔三約待絕分。定有者﹐昔小乘以三一爲定境﹐義極於有﹔今大乘﹐以三一爲智慧﹐義在於空。何者﹖昔小乘﹐入定則捨於有﹐故在空之時無復三一也﹔今大乘﹐爲觀羣色是空﹐故𨿽於空﹐不失三一也。故《洞神經》釋守三一云﹕知守虛無空者爲大乘也﹐守神煉形爲中乘﹔守气含和爲小乘也。二偏並者﹐昔小乘學偏﹐今大乘能並。小乘捨色入空﹐故不能並﹔大乘卽色辯空﹐故能並也。三待絕者﹐昔因三一以入於無﹐得無之時﹐謂爲眞一﹐此之無一﹐猶對於有之無﹐是爲挾二﹐故爲待也﹔今之三一﹐卽體非有﹐亦復非無﹐非有非無﹐故無所挾﹐旣無所挾﹐故爲絕也。二就因果義分﹐亦有三義﹕一約近遠別﹐二約方便究竟別﹐三約常無常別。一約近遠者﹐昔以三爲气﹐觀果則近極三有﹐今以一爲神﹐觀果則遠極道場﹐故極果圓智成﹐今三一義如前也。二約方便究竟者﹐昔開方便﹐果極三界﹐今開究竟﹐故果極常一﹐故《升玄經》云﹐是爲究竟。究竟者﹐功業成﹐罪行畢﹐則常一也。三約常無常者﹐昔三有之果﹐爲災所成﹐故是無常﹔今一常之果﹐嶷然不動﹐故爲常也。

◎金闕帝君五斗三元眞一經口訣

涓子受之東海靑童君。至春分日夜半時﹐起坐東向﹐冥目﹐存身中三宮﹑三一﹑三卿及我合七人﹐我在中央也﹐俱乘紫气之煙﹐共登北斗陽明星。陽明星者﹐北斗之東神也。於是存入星中共坐﹐吞紫气三十過﹐行之久久﹐自見陽明星東元太上宮﹐宮中有靑玄小童﹐授子眞光也﹝先當存北斗星﹐紫炁大如弦﹐從上直流我前﹐然後乃存三一也﹞。

周君口訣云﹕存七眞人並北斗七星﹐而共登陽明雁行﹐我居中央也。巾七星者﹐以魁覆頭﹐杓柄前指也﹐我存吞紫气三十過而咽之也﹔又思三一﹑三卿並同吞之也。吞畢﹐更存七眞人緣向從紫气空中來下﹐還兆三宮中。良久心祝曰﹕

三尊上眞﹐太玄髙神。陽明主春﹐萬童開門﹔丹元主夏﹐朱紫含煙﹔陰精主秋﹐天威六陳﹔北極主冬﹐萬邪塞姦。五土乘王﹐戊己天關﹐所指皆滅﹐所向莫幹。煉我七魄﹐和我三魂﹐生我五藏﹐使我得眞﹐登飛上淸﹐浮景七元﹐長生順往﹐嘯吟千神。畢﹐亦可眠存之﹐四節共此一咒爾。

夏至之日夜半時﹐起坐南向﹐冥目﹐存我身中三宮﹑三一﹑三卿及我合七人﹐我在中央也﹐俱乘紫气之煙﹐共登北斗丹元星。丹元星者﹐北斗之南神也。於是存入星中共坐﹐吞紫炁三十過﹐行之久久﹐自見丹元星南極太上宮﹐宮中有朱陽靈妃﹐授子絳書﹑寶衣也。

秋分日夜半時﹐起坐西向﹐冥目﹐存我身中三宮﹑三一﹑三卿及我合七人﹐我在中央也﹐俱乘紫炁之煙﹐共登北斗陰精

星。陰精星者﹐北斗之西神也。於是存入星中共坐﹐吞紫炁三十過﹐行之久久﹐自見陰精星西元太上宮﹐宮中有白素少女﹐授子玉章虎書也。

冬至之日夜半時﹐起坐北向﹐冥目﹐存我身中三宮﹑三一﹑三卿及我合七人﹐我在中央也﹐俱乘紫炁之煙﹐共登北斗北極星。北極星者﹐北斗之北神也。於是存入星中共坐﹐吞紫炁三十過﹐行之久久﹐自見北極元星北元太上宮﹐宮中有玄精眞人﹐授子金書祕字﹐三五順行。

六月一日或十五日﹐令與秋分﹑夏至日相避也﹐夜半時﹐坐西南向﹐冥目﹐存身中三宮﹑三一﹑三卿及我合七人﹐我居中央也﹐俱乘絳﹑紫﹑靑﹑黃﹑四炁之煙﹐共登北斗天關星。天關星者﹐北斗之中神也。於是存入星中共坐﹐並臨目﹐各吞四色气各十過﹐先吞絳气﹐以次行之。久久自見天關星中元太上宮﹐宮中有太上威眞﹐人授子滅魔符﹑鑱邪鉞﹑黃衣兵籙。

八節日各守八日耳﹐以節日夜半爲始﹐余惟存在三宮中安坐而已。極精想﹐使有至仿佛耳。

◎守五斗眞一經口訣

道士志學﹐山林隱靜﹐久遁岫室﹐遠迹人間﹐爲之者益精﹐而神速至也。或多不知推算度分數﹐作歷日也。如不知歷日之道﹐則二十四气﹑八節之日﹐不可得知﹔又復不能年年出入世間﹐尋問求寫﹐亦是學人之疑也。今謹按北帝自然之經云﹕法用正月三日﹐當立春﹔二月十五日﹐當春分﹔四月一日﹐當立夏﹔五月十六日﹐當夏至﹔七月七日﹐當立秋﹔八月二十二日﹐

當秋分﹔十月五日﹐當立冬﹔十一月十一日﹐當冬至節。山林道士﹐當用此法。若曉外歷日之八節﹐自宜按之。歷八節﹐蓋璇璣之正度﹐萬眞靈仙神明朝宴之日也﹔北帝自然發月數之中日﹔二景气相隨之日﹐亦大吉時也﹐宜以修道建思﹐並而論之﹐吾從惟一。

外國以月一日爲建﹐二日爲除﹐以次數之。今窮山無歷日﹐此乃可用。

匈奴國以正月一日爲甲寅﹐朔六甲周而復始。正月小﹐二月大﹐三月小﹐四月大﹐五月小﹐六月大﹐七月小﹐八月大﹐九月小﹐十月大﹐十一月小﹐十二月大。若窮景深林﹐外迹名絕者﹐亦當按此可也。

每至建日﹐或月一日平旦﹐存三一從己三宮中出﹐坐己前﹐乃心起再拜﹐若如見之﹐仿佛在目﹐心咒曰﹕

天尊三帝﹐守我命門﹐出遊虛中﹐六气互分﹐養我五神﹐正我三魂﹐五藏自生﹐長生飛仙。畢﹐又存從虛中還三宮。良久﹐咽液三十過﹐十過爲良。夜當見三一及三卿也﹐或夢見白鳥﹑白鵠﹑白虎﹑金玉之物﹐皆三一之化景示象也。如此守之勿殆﹐則相見之象也﹐對面之漸也。每至除日夜半時﹐密起北向﹐仰視北斗七星之內象﹐見三一從輔星中下來﹐入己三宮中。畢﹐還寢﹐精思存之﹐仿佛似見﹐乃微咒曰﹕

太上天輔﹐三帝所遊﹐三卿扶持﹐與眞合俱。下入我身﹐安寂坐無﹐吐精灌形﹐魂魄和濡﹐使我飛仙﹐云車行浮。畢﹐咽液二十七過﹐月取一除日爾。

每至開日夜半時﹐起坐東向﹐去巾亦可散發﹐更梳櫛結之結令通﹐良久﹐畢﹐祝曰﹕

上元三眞﹐眞中嬰兒﹐散發開煙﹐上通天臺﹐泥丸堅凝﹐與天同時﹐使我飛仙﹐交行洞臺。畢﹐咽液十九過﹐畢﹐乃巾

而寢﹐精思存三一﹑三卿﹐各安其宮﹐帝與卿相對而坐﹔存三一呼气宮中三十過﹐己存時亦自呼气三十過也。呼者﹐開口吐气之謂也。其時亦當覺一體熱﹐則和神凝魂之驗也。存三一﹐皆當臨兩目﹐內視神宮也。

存一之道﹐使太上三素气見三宮中。三素者﹐紫﹑靑﹑絳三沓色炁也。紫在上也﹐則存守三一在其中﹐目想見北極紫房﹑玉宮﹐使天官序列﹐思我將在帝前對坐﹐所乞所求﹐乃心拜焉。太上﹐是上淸之帝﹐極貴者也﹔北極紫房﹐帝之房耳。亦存己三一﹐與帝諭﹔飛眞生生之道。

凡臨盛饌﹐皆正心存一﹐目想一先飲食﹐然後兆乃食之也。常如此﹐則邪气遠退﹐眞气來前。飲食畢﹐心祝曰﹕

百谷入胃﹐與神合气﹐塡補血液﹐屍邪亡墜﹐長生天地﹐飛登金闕﹐役使六丁﹐靈童奉衛。

守一之法﹐以甲午﹑甲辰﹑甲寅日夜半﹐掃除靜寢之庭﹐方圓一丈﹐布席燒香﹐北向再拜﹐亦可心拜而已。因仰視北斗七星﹐使紫炁從斗中出入兆身中三宮之內﹐北向接手兩膝上﹐心存三一﹑三卿﹑與兆俱乘紫气上登太極。太極﹐北極星也。存令忘身失體﹐恍焉如升天之狀。如此﹐則仙道近矣。仙人謂之大靜也。陰雨可於寢牀上爲之﹐亦可預作壇於盛處﹐使方圓一丈﹐籬四面﹐使髙數尺﹐至日常當修之﹐此大靜之道也。

守一之法﹐道當伺月初出時﹐向月再拜﹐畢﹐心祝曰﹕

太陰玄精﹐明月夫人﹐初生流光﹐照我三宮﹐神仙上飛﹐髙遊八方﹐所向所願﹐皆與福會。

守一之道﹐常存七星覆頭上﹐柄指前。如此﹐百邪之不幹﹐凶气之滅亡﹐要訣也。

守一人忌食五辛﹑豬犬肉﹑履產婦家﹑甲子日。思存又忌大醉及諸殗臭﹐皆避而愼之﹐遣之勿疑矣。又勿抱嬰兒﹐大不

可耳﹔不與人共衣履﹑同牀席﹑而存一也﹐思眞靜神﹐念道招靈﹐皆欲別處﹐非徒此事而已。

後聖金闕帝君﹐昔受《三元眞一經》《太極帝君眞符》《五斗眞一經》《太一帝君寶章》﹐凡此四訣﹐以傳仙人涓子﹐涓子釣河川獲鯉魚﹐剖得靑玉函﹐發視獲二符﹑二經法是也。此太上內隱法﹐地眞之上道﹐亦得朝宴上淸﹐遊盼太極﹐飛遨崆峒﹐寢息昆侖矣。

卷五十祕要訣法部六

◎三一九宮法

夫三一者﹐乃一身之靈宗﹐百神之命根﹐津液之山源﹐魂精之玉室。是以胃池體方以受物﹐腦宮員虛而適眞。萬毛植立﹐千孔生煙﹐徳備天地﹐混同太玄﹐故名曰泥丸。泥丸者﹐形軀之上﹐神所居也。兆惟知吞炁咽津﹐鳴齒納液﹐不知此所因者﹐乃泥丸之末流﹐腦家之邊枝爾。

今將告子三一之訣﹐上眞之妙法也﹐閉口奉修﹐愼勿宣傳﹐負違盟誓﹐身沒鬼宮﹐考延七祖﹐長閉河源。兩眉間卻入一寸﹐爲明堂宮﹔卻入二寸﹐爲洞房﹔卻入三寸﹐爲丹田﹔丹田直上辟方一寸﹐爲玄丹腦精泥丸魂宮也。

明堂宮左有明童眞君﹐右有明女眞官﹐中有明鏡神君。明童眞君﹐諱玄陽﹐字少靑﹔明女眞官﹐諱微陰﹐字少元﹔明鏡神君﹐諱招精﹐字四明。此三君共治明堂宮﹐並著綠錦衣﹐腰錦裙﹐帶四玉鈴﹐口銜玉鏡﹐鏡鈴並如赤玉也﹐頭如嬰兒形﹐亦如之對坐俱向外面﹐或相向也。此明堂之道也。若道士恐畏﹐存三神使鳴玉鈴﹐聲聞太極﹐使口吐玉鏡﹐赤光令萬丈。存之俱畢﹐因三呼三君名字﹐叩齒九通﹐則千妖伏息﹐萬鬼滅形也。若道士饑渴﹐亦存三君﹐並口吐赤炁使灌己口中﹐因吸而咽之﹐

須臾而飽也。若道士夜行﹐暗不見路﹐又存三君﹐使口出火光照前﹐須臾路自朗明也。若行凶處﹐厄難之中﹐有刀兵之地﹐急存三君﹐使鳴玉鈴﹐精而想之﹐敵人自然心駭意懾﹐不復生害心也。若道士欲求延年不死﹐及疾病臨困求救而生者﹐當正心安寢﹐存明堂三君﹐並向外長跪﹐口吐赤炁﹐使光貫我身﹐令匝我口傍﹐咽赤炁無數﹐當閉目微咽之也。須臾﹐赤炁繞身﹐都變成火﹐火因燒身﹐與火共作一體﹐內外洞光﹐良久乃止﹐名曰日月煉形﹐死而更生者也。又暮臥常當爲之﹐則必長生不死也。又數存咽赤炁﹐使人顏色返少﹐色如童女﹐此不死之道﹐明堂之要訣﹐畢也。旦起皆咽唾三十過﹐以手拭面摩目以爲常﹐存唾色作赤津液。

洞房中有三眞﹐左爲無英公子﹐右爲白元君﹐中爲黃老君﹐三人共治洞房中﹐此爲飛眞之道﹐別自有經﹐事在《金華經》中。

丹田宮有上元眞一帝君﹑帝君之卿合三人﹐共治丹田宮﹐守三元眞一之道是也。此眞地之要路﹐控乘龍車之經也。天眞多官位﹐樂欲爲地眞人﹐地眞人隱遁於官位﹐不勞損於朝宴﹐故從容任適﹐隨時而遊﹐坐七輿以造步四炁也。至於天眞﹐𨿽差階小異﹐俱一眞矣。地眞人亦各安其所之﹐不願爲雲中官也。

流珠宮有泥丸太一眞人﹐在丹田後卻入一寸爲流珠宮﹐流珠眞神自別有經﹐司命之所行也﹐其道妙大﹐發誓用珠帛結盟﹐乃能付之。此經三百年一傳﹐滿五授止﹐不得復出。此太極公卿司命之道也。

玄丹宮在丹田之上﹐正方一寸﹐紫房綠室﹐朱煙滿內﹐其中有泥丸太一眞君﹐治玄丹之宮。太一眞君﹐貌如嬰兒始生之狀﹐坐在金牀玉帳之中﹔著紫繡錦衣﹐腰帶流火之鈴﹐流火之鈴者﹐無質而赤光﹐動之聲聞十萬里﹐蓋上淸中太一眞人之寶

鈴也﹔左手把北斗七星之柄﹔右手把北辰之綱﹐北辰者﹐北極不動之星﹐謂之爲辰綱也﹔正坐玄丹宮向外﹐左右無侍者﹐所以名之爲太一眞君也。旦夕守諸三一﹐訖﹐獨後乃末存之﹐末存之者﹐先造其輕﹐後行其重也。

夫頭有九宮﹐請先說之。兩眉間上﹐其﹝重衣﹞有黃闕紫戶﹑絳臺靑房﹐共構立守寸之中﹐左右耳守寸。左面有絳臺﹐右面有黃闕。其九宮眞人出入﹐皆從黃闕﹑絳臺中間爲道﹐故以道之左右置臺闕者﹐以伺非常之炁﹐伺迎眞人往來也。紫戶大神﹐名平靜﹐字法王﹔靑房大神﹐名正心﹐字初方﹐形並如嬰孩﹐各服衣如其方。房戶之神﹐手執流金火鈴。守寸者﹐卻入三分﹐名爲守寸也。暮臥及旦存思之時﹐先存二大神﹐仿佛存見﹐仍呼其神名字。畢﹐微咒曰﹕

紫戶靑房﹐有二大神﹐手把流鈴﹐身生風雲﹐俠衛眞道﹐不聽外前﹐使我思感﹐達利靈關﹐出入利貞﹐上登九門﹐卽見九眞﹐太上之尊。祝畢﹐乃可存思三一洞房﹐九眞諸要道也。守寸二大神﹐惟聽九宮中眞官﹐在九宮內者。出入耳目上帝信命及玉童靈眞﹐往來諸帝軒﹐二大神聽以進﹐其餘非眞﹐此二大神皆不聽進也。此中黃太一法度也。於是赤子帝君﹐乃命兩耳神嬌女﹑云儀使引進之﹐故人覺耳鳴者﹐外使入也。云儀時扣磬鐘﹐以聞九宮﹐使知外人來入﹐令警備也。磬鐘者﹐是今耳鳴之聲音也。其聞之者﹐錯手掩耳而祝曰﹕

赤子在宮﹐九眞在房﹐請聽神命﹐永察不祥﹐太一流鈴﹐以滅萬殃。祝畢﹐以手拍耳門二七徧﹐畢﹐當覺面熱﹐卽佳候也。若覺頭項頸間索索寒者﹐惡气入也。當急臥﹐臨目﹐內存玄丹宮太一眞君﹐以流火之鈴﹐煥而擲之﹐惡气卽出身外﹐火光亦隨之在後﹐炯炯然以照己一身。良久﹐平復也。其明堂﹑洞房﹑丹田﹑流珠四宮之經﹐皆神仙爲眞人之道傳於世。其玄

丹宮經﹐亦眞仙司命之要言﹐四宮之領宗矣。此一經﹐須太極帝君告可與乃與之也﹐亦時出授耳。

凡合五宮之道﹐行乎世上﹐有眞名者﹐遭值之矣﹐自非骨相挺命﹐不聞此言也。又有玉帝宮﹐王淸神母居之﹔又有天庭宮﹐上淸眞女居之﹔又有極眞宮﹐太極帝妃居之﹔又有太皇宮﹐太上君後居之。此四宮﹔皆雌眞一也﹐道髙於雄眞一也。並有寶經﹐以傳己成眞人者﹐未得成眞﹐非所聞也﹐雌眞一之要﹐亦自不授之矣。太上所以出極八景﹐入驂瓊軒﹐玉女三千﹐侍眞扶轅﹐靈犯俠唱﹐神後執巾者﹐實守雌一之道﹐用以髙會玄晨也。此太上之宗根﹐虛皇之所傳也。此四宮﹐人皆有之﹐但不修此道者﹐宮中空耳。夫不盡修於九宮﹐九宮者宮中亦空爾﹐非但雌家而已。至於丹田宮中﹐常有帝君﹐守寸常有大神﹐不復問之﹐須修乃見在宮中爾。修之者神仙﹐不修者以壽死矣。雌雄一神者﹐男女並可兼修之﹐無不在也﹐惟決精苦之至﹐乃獲益矣。

守玄丹太一眞君之道﹐暮夕靜寢﹐去諸思念﹐臥坐任意。先存北極辰星﹐紫炁來入己玄丹宮中﹐須臾滿宮﹐溢出耳外﹐使匝身通洞內外﹐與紫�合體。畢﹐又存日來﹐入玄丹宮中﹐日滿宮內﹐在紫炁中央﹐望視如暗中視火珠之狀。畢﹐乃存上淸中黃太一眞君﹐從北極紫炁中來﹐下入玄丹宮日中坐﹐君諱規英﹐字化玄﹐衣貌色服如上。又存己一身﹐忽然升上入玄丹宮日中﹐在太一眞君前對坐﹐服色任意﹐因心起再拜。稽首膝前﹐問道求神仙長生﹐隨意言之。因存乃吞紫炁三十過﹐次咽液三十過。畢﹐又存北斗七星﹐內有一赤炁大如弦﹐徑下直入玄丹宮中﹐於是太一眞君﹐及己俱乘日入行赤炁道中﹐直上詣北斗魁中﹐寢息良久﹐自因此寢也﹐亦卽有眞應。十四年行之﹐則與太一同遊﹐俱到七元綱也﹔十八年詣上淸宮﹐受書佩符﹐

役使玉童﹑玉女各十八人。一夕一存之﹐惟數而已﹐勿令脫夕。亦可專修此道﹐不必須守三一也﹐兼之益精﹐致感速爾。月一日﹑三日﹑七日﹑十一日﹑十五日夜半之時﹐存玄丹宮太一眞君﹐正坐向外﹐口吐靑炁﹐下入我口中﹐我隨咽之﹐凡五十過。畢﹐乃咽液五十過。畢﹐微祝曰﹕

太一眞皇﹐中皇紫君﹐厥諱規英﹐字曰化玄。金牀玉帳﹐繡帔錦裙﹐腰帶火鈴﹐斬邪滅姦﹐手把星精﹐項生日眞﹐正坐吐炁﹐使我咽吞﹐與我共語﹐同宴玄丹﹐煉灌七魄﹐和柔三魂﹐神靈奉衛﹐使我飛仙﹐五臟自生﹐還白童顏﹐受書上淸﹐司命帝君﹐所願所欲﹐百福惟新。又存己上入宮中﹐在太一前寢息﹐因以取眠﹐亦當夢感妙應矣。日爲此而數精至﹐卽相見之階漸也。

◎四宮雌一內神寶名玉訣

凡學上眞之道﹐而不知雌眞之一內名﹐亦萬不得仙也。學者受師口訣﹐然後奉行﹐每以正旦月朔﹐太歲本生之日﹐入室東向思存﹕

玉淸神母﹐姓廉名銜﹐字荒彥。長九寸九分﹐著玄黃素靈之綬﹐頭戴七稱珠玉之髻﹐冠無極進賢之冠﹐居無上之上﹐太極珠宮﹐七寶府﹐五靈鄕﹐玄元裏﹐下治兆身玉帝宮中。

上淸眞女﹐姓厥名迥﹐字粥類。長六寸六分﹐著靑寶神光錦繡霜羅九色之綬﹐頭戴玉寶飛雲之髻﹐冠玄黃進賢之冠﹐居無上之上﹐昆侖太幽中宮﹐明堂府﹑九光鄕﹑大化裏﹐下治兆身天庭宮中。

太極帝妃﹐姓玄名虛生﹐字伯無。長七寸七分﹐著玄羅流光五色鳳文之綬﹐頭戴七寶玄云之髻﹐冠無極進賢之冠﹐居元景之上﹐太淸極玄宮中﹐玉房府﹐三丹鄕﹐丹元裏﹐下治兆身極眞宮中。

太上君後﹐姓遷名含孩﹐字合延生。長三寸三分﹐著七寶飛精玄光云錦霜羅九色之綬﹐頭戴九玄玉精頹云之髻﹐冠玄黃無極三寶玉冠﹐居太淸九玄之洞﹐無極眞宮﹐丹精府﹐雲光鄕﹐玄玄裏﹐下治兆身太皇宮中。

行玄丹之道﹐守三一之訣﹐當常存四宮雌眞一之神﹐衣服﹑形影﹑名諱﹑鄕居所在﹐此寶經之上篇以傳見成眞人者。始學不得參問其要﹐素靈所祕﹐不行於世。凡受上眞之法﹐《三寶神經》𨿽通靈究幽﹐不知雌眞一之法﹐亦萬無成矣。故太上標其重禁﹐格於輕泄﹐不載於紙墨。有者宜審實內心﹐然後受焉。每以正旦月朔﹐及太歲本生日﹐沐浴淸齋燒香﹐入室東向﹐存思四宮雌眞一之神﹐鄕居﹑姓名﹑服色﹑長短﹐如上法。畢﹐當叩齒十六通﹐祝曰﹕

太陰眞神﹐號曰女靈﹐含景九玄﹐乘眞隱冥﹐日吉天朗﹐告齋上淸﹐心念目矚﹐洞鑑神形。還守宮宅﹐玉華芳盈﹐五色變化﹐流黃紫靑﹐運致飛霞﹐上造帝庭。畢﹐咽气三十六過﹐止。如此﹐則九年面生玉華﹐金眞映光﹐神見軀形﹐與兆共言。子旣見神﹐心知而已﹐愼勿妄傳也。

此四宮雌眞一之神﹐是天元始生之陰官﹐受號帝妃也。始其元气未立﹐五政未開﹐光景未通﹐气極虛無﹐無上無下﹐無外無內﹐無左無右﹐無前無後﹐太上之元精﹐玄始之妙眞﹐虛極之先﹐結气而凝﹐混化萬物﹐天地得存﹐皆由於四眞也。能有至心存思者﹐千齡不知老﹐九天之中﹐萬神同壽也。

◎金闕帝君三元眞一經訣

涓子受之東海靑童君。太上曰﹕眞人所以貴一爲眞者﹐上一而已。一之所契﹐太無感化﹔一之變通﹐天地冥合。是以上一爲一身之天帝﹔中一爲絳宮之丹皇﹔下一爲黃庭之元王﹐並監統身中二十四炁。炁以受生﹐生立一身﹐上應太微二十四眞﹐眞炁徊和﹐品匯成形﹐玄神混分﹐紫房杳冥。

夫气者﹐結虛煙而成神也﹔神者﹐托三一以自生也。變化者﹐三一之所造﹐得化者﹐皆由神之自隱﹐混黃相成﹐得玄之極﹐故三一元君﹐各有眞炁。眞炁結成﹐自爲千乘萬騎﹐云車羽蓋﹐常以內入紫宮﹐以登玉淸﹐列錄元圖﹐化胞保胎﹐三一養身﹐得爲眞人﹐飛行九霄﹐受事髙上。所以﹐一之所濟者﹐乃生乎天地﹐非但行飛蠕﹑動小事而已。子若能守之彌固﹐則精應感暢﹐精應感暢則三元可見﹐三元可見則白气郁變﹐白气郁變則混分自生﹐混分自生則千乘萬騎﹐忽然至矣。於是羽蓋可禦﹐云車可乘﹐白日升天﹐上造太微﹐實三一之玄功﹐精感之所會也。太微中有二十四气﹐混黃雜聚﹐結炁變化﹐有時忽爾而分﹐覺然而生也。化炁中有二十四眞人﹐結虛生成﹐不由胞胎﹐皆三一帝皇之神炁﹐所以致分道變化﹐托玄立景矣。旣能守身中三一﹐則天上太微中三一帝皇之眞君﹐而降見於外﹐與子面言矣。身中復有二十四眞人﹐亦身精光爽炁﹐所分化而變萬﹐化若云車來迎。合炁晨景﹐以登太微﹐二十四眞人俱與身中神明﹐合宴於混黃之中﹐共景於紫房之內﹐托形炁於千塗﹐回老艾以返嬰﹐攺死籍於北酆﹐壽長存乎帝鄕﹐出入玉淸﹐寢

止太微。又兼行帝一﹑太一﹑五神﹐及三五七九之事﹐兼行之者﹐一神之感易致也。紫房須守一爲根本﹐守一須守紫房爲華蓋。故三一﹑三素相須也﹔而紫房﹑六合相待也。𨿽其居不同﹐而致一之用俱濟也。子善思而存之﹐則三一之事畢矣。若單得受一道者﹐則三元不備。但注心於一﹐亦可長生不死﹐得入太淸而已﹐不得遊宴太極﹐北登上淸之宮也。上一﹐眞帝之極也﹔中一﹐眞皇之至也﹔下一﹐眞王之妙也。天皇得極﹐故上成皇極﹔地皇得至﹐故上成正一﹔人皇得妙﹐故上成眾妙之君。三皇體眞以守一﹐故一無藏形﹔仙人尋眞以求一﹐故三一俱明﹐一無藏形﹐其眞極也。三一俱明﹐得一而明已。其眞旣極﹐三一旣明﹐得一而生也。夫眞守一者﹐當令心寂神凝﹐體專求感﹐所以百念不尋﹐精意不散﹐但三月內視﹐注心一神﹐則靈光化生﹐纏綿五臟。若其注念不散﹐專炁致和﹐由朴之至也﹐得一之速也。若華僞僭起﹐競心亂生﹐故一不卒見﹐神不卽應﹐非不卒見﹐卽應由存之者﹐不專思之者﹐不審是故﹐積年之功﹐罔有仿佛也。若能心濟遠感﹐縱心無勞﹐亦必三月之精思﹐與一混合者也。

太上告曰﹕三元者﹐九天之玉眞﹐太上之正道也﹐胎根之所生﹐六合之所存。故正一大道﹐以出眞帝﹐正道玄眞﹐以生大神﹐離合五化﹐萬化忽成﹐三元解變﹐則一之所生也。故變气布結﹐神得以靈﹐眾眞歸一而玄功成焉。此正道之宗祖﹐元气之根始也。散之於無﹐則白气杳合﹔養之於形﹐則長生永久。夫三一之法﹐觀道備於三元。其道奇妙﹐總括靈篇﹐天人仙皇﹐握寶神經。第一之訣《大洞眞經三十九章》﹐第二之訣《雌一合變大有妙經》﹐第三之訣《洞眞玄經》﹐三五七九﹐號太上素靈。是故上一帝君寶《洞眞經》﹐中一丹皇寶《雌一大有妙經》﹐下元一王寶《太上素靈洞玄大有妙經》﹐此之三文﹐眞

道之至精﹐一神之玉章﹐並是天眞之禁訣也﹐髙上之祕篇。兆守三一﹐得吾三經﹐卽能乘雲﹐上升太淸﹐洞觀無窮﹐遊宴紫庭﹐微哉深矣﹗難可文宣。守一所生﹐三一見矣。旣見三一﹐可求此經﹐當必授守三一之法﹐皇天上淸﹐金闕帝君﹐眞書之首篇﹐眾眞之妙訣。子而守一﹐一亦守子﹐子而見一﹐一亦見子。一須身而立﹐身須一而生﹐子身進退﹐千端萬事﹐常當念一。飲食念一﹑喜樂念一﹑哀戚念一﹑疾病念一﹑危難念一﹑履水火念一﹑乘車馬念一﹑有急念一﹑人之念一﹑舉止矚目念亦多矣。思念必專﹐不專無冀矣。患人有志不固﹐固不能久﹔知一名字而不能守﹐守不能堅志﹐志不能苦。思念無極﹐多有吁心﹐不能常守﹐故三一去則正气離失﹐失正气者故气前﹐故气前死日近也。俗人學道﹐多尋浮華﹐不信眞一爲貴﹐初有其志﹐後必變敗。由用志不一﹐邪气來入故也。守一之戒﹐戒於不專﹐專復不久﹐久不能精﹐精不能固﹐固而不常﹐則三一去矣﹐爲空宅爾﹐空宅無主﹐其身安久矣。

太上告曰﹕气結爲精﹐精感爲神﹐神化爲嬰兒﹐嬰兒上爲眞人﹐眞人升爲赤子﹐此一眞之旨也。天有三玄﹐謂日﹑月﹑星也﹐亦爲三精﹐是用長生﹔人有三寶﹐三丹田也﹐亦爲三眞﹐是用永存。《靈寶經》曰「天精﹑地眞﹐六寶常存﹐此之謂也。兩眉間上﹐卻入一寸爲明堂﹑卻入二寸爲洞房﹑卻入三寸爲丹田泥丸宮。卻入者﹐卻就項後之背向也。丹田泥丸宮﹐正四方﹐面各一寸﹐紫气沖天﹐外映照九萬里﹐北斗七星以魁爲蓋﹐以杓柄前指﹐外向也﹐變化大小﹐飛形恍惚﹐在意存之。上元赤子居中﹐在斗蓋之下﹐赤子諱凝天﹐字元先﹐位爲泥丸天帝君﹐其右有帝卿一人﹐坐相對﹐是齒舌腦之精神化而生也。上入爲帝卿君﹐諱肇精﹐字玄生﹐此二人共治泥丸中﹐並著赤繡華衣﹐貌如嬰孩始生之形。天帝君執上淸神虎符﹐帝卿執《

大洞眞經》﹐坐俱外向或相向也。內以鎭守泥丸﹑面目﹑齒舌﹑兩耳﹑鼻﹑發之境﹐外以振威六天萬鬼凶惡魔也。三魂七魄五日一來﹐朝而受事焉。心爲中丹田﹐號爲絳宮﹐鎭心之中央﹐正四方﹐面各一寸﹐朱煙參天﹐外映照三萬里﹐變化恍惚﹐在意存之。中元眞人居其中﹐諱神珠﹐字子丹﹐位爲絳宮丹皇君﹐其右輔皇卿一人﹐是五臟精神之結化也。入絳宮爲輔卿﹐諱光堅﹐字四靈﹐此二人共治絳宮中﹐並著朱錦衣﹐貌如嬰兒始生之形。丹皇君左手把《太淸經》﹐輔卿君執《大有妙經八景章》﹐坐俱外向或相向也。內則鎭守筋骨﹑五臟﹑血肉之境﹐外以震折萬邪之不祥﹐養炁安神﹐長生久視﹐飛仙太霄。三魂七魄三日一來﹐朝而受事焉。臍下三寸﹐號命門丹田宮﹐下元嬰兒居其宮﹐四方各一寸﹐白气沖天﹐外映照七萬里﹐變化大小﹐飛形恍惚﹐在意存之。下元嬰兒﹐諱胎精﹐字元陽﹐位爲黃庭元王﹐其右有寶鎭弼卿一人﹐是津气津液之神﹐結煙升化也﹐入在丹田宮。弼卿諱歸明﹐字谷玄﹐此二人共治丹田下元宮﹐並著黃繡羅衣﹐貌如嬰孩始生之狀。黃庭元王左手把太白星﹐右手執《玉晨金眞經》﹐弼卿執《太上素靈經》﹑九庭生景符﹐坐俱向外或相向也。內以鎭守四胎﹑津血﹑腸胃﹑膀胱之府﹐外以消災散禍﹑辟卻萬邪。三魂七魄一日三來﹐朝而受拭於王矣。

守一之法﹐立春之日夜半之時﹐正坐東向﹐服气九過﹐咽液三十五過﹐畢﹐乃存北斗七星冉冉來下我頂上﹐卻向天以杓柄正向﹐前指東也。存陰精﹐眞人二星﹐親泊頭頂上﹐陽明﹑玄冥﹑二星﹐卻在上也﹔陽明﹑陰精二星﹐在後面﹔玄冥﹑眞人在前面。於是仿佛存念位定。又思三一之尊君﹐忽見變生﹐共出在斗魁之中﹔須臾﹐三卿君復坐如三尊﹐須臾﹐見六人俱登玄冥﹐綱行東去﹐達天關而止﹐俱向我口。又存見上元手扶

上卿﹔中元手扶中卿﹐下元手扶下卿也。我乃咽气一通﹐良久﹐上元二人從气中來﹐入我口﹐上升還泥丸宮。次咽气一通﹐良久﹐中元二人從气中來﹐入我口中﹐歸絳宮﹔次咽气一通﹐良久﹐下元二人從气中來﹐入我口中﹐歸絳宮。次咽气一通﹐良久﹐下元二人從气中來﹐入我口中﹐咽入下丹田中。存天關星﹐令去口七尺﹐星在口前﹐三元入我三宮中。都畢﹐乃精念眞一﹐各安所在﹐坐臥思之在心﹐心有所願﹐事事心啟之。所求者﹐亦心啟求之。存思惟令靜寂﹐若寢室內﹐晝日亦可存思。

立春存三一﹐東向﹐如立冬精思﹔

立夏存三一﹐南向﹐如立春精思﹔

立秋存三一﹐西向﹐如立夏精思﹔

立冬存三一﹐北向﹐如立秋精思。

存思三一﹐各安其宮。畢﹐乃微祝曰﹕

五方命斗﹐神致七星﹐三尊凝化﹐上招紫靈﹐六神徘徊﹐三宮丹城﹐玄通大帝﹐下洞黃寧﹐天眞保衛﹐召引六丁﹐神仙同浮﹐乘煙三淸﹐四體堅煉﹐五臟自生。

卷五十一祕要訣法部七

◎八道命籍

《八道命籍》﹐一名《八間》﹐一名《八達》﹐又名《八解纏綿釋結謝罪延福妙經》。太素三元君受於自然之章﹐封於太上靈都紫房之內﹐金章玉華三百人侍衛典香﹐東海小童﹑四極眞人﹑西城王君封於峨嵋之山西室之中﹐萬劫一傳。有玄名帝簡紫﹑字靑宮玉藏之人﹐千年之內聽得三傳。上學之子不得此文﹐虛困山林﹐終不得道。所謂八道者﹐日月四時八節所行也。日行赤道﹐月行黃道﹐黃赤二道﹐陰陽之所恆行。至於立春﹑春分日﹐日月行靑道二﹔﹝出黃道東﹞立夏﹑夏至﹐日月行赤道二﹔﹝出黃道南﹞立秋﹑秋分﹐日月行白道二﹔﹝出黃道西﹞立冬﹑冬至﹐日月行黑道二﹐﹝出黃道北﹞此八道也。日月行八道之日﹐各有變化。翺飛蠕動﹐含炁之流﹐艸木飛沈﹐隨緣感應﹐攺故易新﹐輕者或更重﹐重者或更輕﹐善惡回換﹐炁象之運﹐自然而然。上學眞人﹐因變行化﹐習吉除凶﹐進善黜惡﹐申明棄暗﹐入正治邪﹐練僞成眞﹐厲思登聖。其法髙妙﹐玆道玄通﹐故曰八達﹐至極無窮矣。

一道命籍﹐立春淸朝北望﹐有紫綠白雲者是太上三元君三素飛雲也。正存之﹐叩頭搏頰各九﹐心禮四拜﹐再密咒曰﹕

曾孫名今日幸遇三元君出行﹐願得長生﹐侍給輪轂。余所言隨人意也。某病乞差﹐某厄乞度﹐某災乞消﹐某事乞果﹐三見云輿白日升仙﹐不須復存思千百所施爲﹐行此必有仙錄﹐是故謂之八道命籍也。

二道命籍﹐春分夜半子時東北望﹐有玄靑黃雲是太微天帝君三素云也﹐存思密咒皆如上法。

三道命籍﹐立夏淸旦北望﹐有紫靑黃雲者是太極上眞君三元內宮眞人三素云也﹐存思密咒皆如上法。

四道命籍﹐夏至淸旦南望﹐有赤白靑雲者是扶桑大帝君三素云也﹐存禮密咒皆如上法。

五道命籍﹐立秋淸旦正西望﹐有白赤紫雲者是太素眞人天皇白帝君三素云也﹐存禮密咒皆如上法。

六道命籍﹐秋分淸旦南望﹐有素赤黃雲者是南極眞人上皇赤帝三素云也﹐存禮密咒皆如上法。

七道命籍﹐立冬淸旦西南望﹐有綠紫靑雲者是上淸眞人帝君皇祖三素云也﹐存禮密咒皆如上法。

八道命籍﹐冬至淸旦正東望﹐有朱碧黃雲者是太霄玉妃太虛上眞人三素云也﹐存禮密咒皆如上法。

右八道命籍之日月未至一二日﹐先沐浴燒香以待至日﹐依時出望﹐一食頃還室﹐陰雨則不望。非其日忽見此云﹐禮咒如上三倍﹐勝於其日也。凡先身今身﹑前世今世﹐罪結不除﹐謾謝不的﹐原恕賒遲﹐功行難進﹐魔試不知﹐多致退落﹐衰老易至﹐求升難期﹐一去長夜﹐幽苦未央。上學之士﹐悟此驚心﹐誓志仰慕﹐感玄徹靈﹐能得命籍﹐的斷罪根﹐解釋惡結﹐滋長善源﹐羣邪不敢幹﹐得眞必速。諦念密修﹐卽有驗矣。

◎八道祕言

閒心靜室﹐寥朗虛眞﹐逸想妙觀﹐騰躍玄人。苟誠感上會﹐精悟輝晨﹐亦將得見丹景之炁﹐三素飛雲﹐八輿朱輦﹐紫霞瓊輪﹐上淸淨眄﹐徊轡三元﹐髙皇秉節﹐靈童攀轅﹐太素擁蓋﹐南極臨軒。於是冥光外映﹐蒙蔚龍顏﹐象燭太虛﹐流逸七觀也。子能見之﹐則白日升晨﹐不煩凝霜濯華﹐玄映金丹也。

一道祕言曰﹕以八節日淸朝北望﹐有紫綠白雲者是爲三元君三素飛雲也﹐其時三元君乘八輪之輿﹐上詣天帝。子候見之﹐當再拜﹐自陳﹐乞得侍給輪轂之祝矣。三見元君輦者則白日升仙。

二道祕言曰﹕以八節日夜半東北望﹐有玄靑黃雲者是爲太微天帝君三素云也﹐其時太微天帝君乘八景之輿﹐上詣髙上玉皇也。四見天帝之輿者﹐則白日有龍輿見迎而升天也。

三道祕言曰﹕以甲子上旬戊辰﹑己巳之日淸旦西北望﹐有紫靑黃雲者是爲太極眞君眞人三素云也﹐其時太極眞君太極眞人乘玄景綠輿﹐上詣紫微宮。九見太極輿者﹐則白日升仙。

四道祕言曰﹕以甲戌上旬戊寅﹑已卯之日淸旦東北望﹐有赤白靑雲者是爲扶桑大帝君三素云也﹐其時扶桑公大帝君乘光明八道之輦﹐上詣太微宮。七見之者﹐則白日有雲龍見迎而升天也。

五道祕言曰﹕以甲申上旬戊子﹑己丑之日淸旦正西望﹐見白赤紫雲者是爲太素上眞白帝君三素云也﹐其時太素上眞人白帝君三素云也﹐其時太素上眞人白帝君乘翛條玉輦﹐上詣玉天

玄皇髙眞也。十四過見之﹐則白日升仙。

六道祕言曰﹕以甲午上旬戊戌﹑己亥之日淸旦正南望﹐有素赤黃雲者是爲南極上眞赤帝君三素云也﹐是時南極上眞赤帝君乘絳琳碧輦﹐上詣閬風臺。十過見之﹐則白日升仙。

七道祕言曰﹕以甲辰上旬戊申﹑己酉之日淸旦西南望﹐見綠紫靑雲者是爲上淸眞人三素云也﹐其時上淸眞人乘玄景八光丹輦﹐上詣髙上九天帝君。四見之者﹐則太一來迎﹐白日升仙。

八道祕言曰﹕以甲寅上旬戊午﹑己未之日淸旦正東望﹐有朱碧黃雲者是爲太虛上眞人三素云也﹐其時太虛上眞人乘徘徊玉輦﹐上詣太微天帝君。十五見之者﹐則白日升仙。

右八道祕言﹐見者當再拜自陳如上法。三素云各自有色﹐色气上下相沓積﹐如所次說也。假令八節日見三元三素云者﹐則紫雲在上﹐綠云次之﹐白雲在下﹐共相沓也﹐子謹視之。上旬者﹐謂甲子之日初入月上十日之內有甲子日是也。非其時日而見此云者﹐亦當拜祝﹐則三倍於其日見也﹐他日效於甲子矣。行九眞司八道之事者﹐則天人衛護﹐眞皇守其命骨矣。夫非有仙名玉籍者﹐亦不能遇此經。見之者﹐皆玄書宿名﹐應爲仙人﹐故也七百年內聽得三傳。施行此道者﹐勿令人犯其履屐﹐弄其巾褐也﹐七魄變成龍虎﹐守人地關﹐伏於屐履之下﹔三魂化成靈光之云﹐映其巾中。若有犯之者﹐則心震意惕﹐惕然自失﹐所以神虧魂散﹐精光翳滯也。常愼之侍書﹐有玉童玉女各七人﹐言白有經者之功過﹐攝萬邪之不祥。若子視文﹐皆燒香於左右面也。傳授之時﹐對齋四日﹐立誓委盟﹐爲不漏不宣之約﹐須得其人﹐然後乃可付耳。違科負盟﹐七祖父母受拷於玄都地獄﹐身死下鬼﹐如四極明科。太虛眞人南嶽赤松子曰﹕此經或名《九素上書》﹐或名《太極中眞玉文》﹐或名《八道金策》。按四極明科受書﹐皆立誓約盟不傳泄﹐以代歃血割發之信驗也。

其受九眞太上眞文﹤貝危﹥白素九十尺﹔其受八道祕言黃老隱法﹐﹤貝危﹥素絲八兩﹔其受太上鎭生五藏雲腴之法﹐﹤貝危﹥金縱容珠二枚﹐以爲閉密藏之誓。若有違盟泄露﹐如神州四極法。晉永和七年歲在辛亥十月四日丁巳夜﹐受劉君九眞中經八道祕言﹐齋盟如法。

◎太上曲素五行祕符──太極左仙公撰

太上告後聖金闕帝君曰﹕元气分判﹐天地開張﹐陰陽貫位﹐三五成官﹐玄置六甲﹐化生五行﹐金木水火土﹐總禦中元﹐以炁相生﹐混合成眞。後學求仙﹐不知道源﹐徒勞存思﹐損疲形神﹐積涉無感﹐望道泯泯。夫欲尋本﹐當歸其根﹐失根求生﹐萬不得全。今欲抄集上皇玉文﹐出以相告﹐子擇賢而傳。其法寶祕﹐望不在言﹐可依明科承而奉焉。

太上五行祕文﹐與天地同生﹐混仙萬眞﹐總禦神靈。天無五行﹐則三光不明﹔地無五行﹐則山崩嶽傾﹔人無五行﹐則身朽零。故五行混合﹐相須而生﹐若有志心﹐當尋眞名。旣受其法﹐天地同根﹐呼魂招魄﹐保命役神﹐修之九年﹐克登上仙。夫受曲素訣辭﹐學上眞之道﹐當知五行父母﹐眞君內諱﹐存以招魂﹐召以制魄﹐魂魄長存﹐眞神總歸宮宅﹐備守形身﹐便得反於自知。若此﹐克遂遊宴玉淸﹐與炁合眞矣。

凡修此道﹐當以甲乙之日入室燒香﹐東向存思甲父乙母二眞之神。父諱靑嬰﹐冠九玄碧寶玄冠﹐衣翠羽章衣﹐手執靑精保命祕符﹔母諱浩先﹐頭作頹云之髻﹐著飛靑錦裙﹐手執化生丹霞符。二人以玄符授我身﹐便叩齒九通﹐咒曰﹕

眞君父母﹐化生二靈﹐三五反眞﹐與元合冥﹐外攝遊魂﹐內固魄精﹐長居宮宅﹐無離我形﹐長與三元﹐同保玉淸。畢﹐服符。又叩齒九通﹐咽液三過止。修此九年﹐洞睹無窮﹐徹視遠聞﹐逆知吉凶。

丙丁之日入室燒香﹐南向存思丙父丁母二眞之神。父諱樞戶﹐冠朱陽通天寶冠﹐衣絳章之衣﹐手執朱明保身長存祕符﹔母諱納靈﹐頭作飛雲之髻﹐衣丹羅飛裙﹐手執中原黃精祕符。來授我身﹐便三呼二眞內諱﹐咒曰﹕

陰陽變化﹐二景生眞﹐玉靈反魂﹐拘魄鎭神﹐三五混合﹐無離我身﹐得保日月﹐三景齊晨。畢﹐服符。又叩齒九通﹐咽炁三過止。修此八年﹐眞靈降見﹐云輿來迎。

戊己之日入室燒香﹐向西南存思戊父己母二眞之神。父諱長禦﹐冠黃華三寶玄冠﹐衣黃章單衣﹐手執中元度命祕符﹔母諱來生﹐頭生二角頹云髻﹐著黃錦飛裙﹐手執金兕自然祕符﹐來授我身﹐便三呼二眞內諱﹐咒曰﹕

中元玄紀﹐攝禦四方﹐化生五炁﹐混合帝房﹐拘魂禦魄﹐與形合同﹐長保天地﹐歷劫無窮。服符畢﹐又叩齒九通﹐咽液三過。止修此十二年﹐徹見八方﹐身化金光﹐乘虛太空。

庚辛之日入室燒香﹐西向存思庚父辛母二眞之神。父諱啟明﹐冠九元碧寶玄冠﹐衣素羽衣﹐手執素靈召神保命祕符﹔母諱徳神﹐頭作飛雲之髻﹐衣素錦飛裙﹐手執玄陰生形上化祕符。來授我身﹐便三呼二眞內諱﹐咒曰﹕

金精玄注﹐結炁九靈﹐流眞混合﹐灌養身形﹐使我魂魄﹐安鎭黃寧。饑食三元﹐渴飲玉精﹐乘虛駕浮﹐遊宴紫庭。仍服符畢﹐又叩齒九通﹐咽炁三過止。修此六年﹐得駕景霄晨﹐出入紫房。

壬癸之日入室燒香﹐北向存思﹐壬父癸母二眞之神。父諱

朔靈﹐冠玄晨之冠﹐衣皂紈單衣﹐手執通靈長命祕符﹔母諱法勞﹐頭作頹云髻﹐衣玄錦飛裙﹐手執飛仙騰化祕符。來授我身﹐便三呼二眞內諱﹐祝曰﹕

上有九元﹐化生陰陽﹐五行參差﹐金剛反彊﹐三晨寶耀﹐冠我衣裳﹐五色流黃﹐天關開張﹐上升玉淸﹐出入帝房。乃服符畢﹐又叩齒九通﹐咽炁九過止。修行五年﹐洞視無涯﹐逆知吉凶﹐乘虛駕浮﹐上升霄晨。

◎玉佩金鐺﹝黃衣童附﹞

上靈元年正月一日﹐六元合慶﹐甲子直辰﹐元始天王與太帝君共乘碧霞流飈紫輦﹐上登九玄之崖無色之端﹐徘徊洞天﹐逍遙極元﹐流眄縱體﹐適意浮輪。有靑鳥來翔﹐口銜紫書﹐集於玉軒。奉受記文曰﹕玉佩金鐺﹐大極金書﹐玄眞洞飛﹐二景寶經。二君以金靑盟天﹐稟受上眞。鑄金爲簡﹐刻書靈文﹐使龜母按筆﹐太一拂筵﹐盛以云錦之囊﹐祕於郁森之笈﹐封以玉淸三元之章﹐付仙都老公侍仙羽郎﹐藏太素瑤臺玄云羽室。

玉佩者﹐九天魂精﹐九天之上名晨燈﹐一曰《太上隱玄洞飛寶章》﹐處於玉淸之館太霄之中﹐結靑陽之炁﹐靈照九天﹐靑光沌沌﹐洞照三元之臺﹐色如靑玉﹐形如月圓﹐內有空玄玉臺紫殿﹐則魂精帝君處在中央。《太霄隱書》云﹕玉佩﹐玄臺南軒之文。經曰﹕欲求長生﹐宜先取諸身。月華月精﹐日霞日精﹐左回玉佩﹐右把金鐺﹐二景纏綿﹐雙神安康﹐上行太極﹐下造十方﹐堅存玄眞﹐寶固靈根﹐玄谷華嬰﹐灌映沈珍﹐漱月咀日﹐以入天門。金鐺仰注﹐玉佩執關﹐靑白分明﹐適我泥丸﹐

寶液閉精﹐煉柔身形﹐三君備衛﹐丹絳之裙﹐珠繡華帔﹐飛錦靑裙﹐帶月銜日﹐首建紫冠﹐安坐明堂﹐陰以七元﹐黃庭戊己﹐塞鎭邪源﹐恭司二子﹐無英﹑白元﹐桃康三老﹐當我生門﹐通徹五府十二之綸﹐吐納六宮﹐魂魄歡欣。卻此百痾﹐辟熱除寒。二景纏絡﹐萬神內歡﹐有明其文﹐飛升南軒。把金鐺玉佩﹐八景玄光﹐九天同靈﹐玄母齊房﹐陰哺陽導﹐明色鮮容﹐位刻丹室﹐名題帝宮﹐三周九度﹐與運混同。此玉佩寶文﹐太極玄眞之經也。能修之者﹐皆飛行太虛﹐逸放九淸﹐白簡結錄﹐東華書名。西王母令刻書此於昆侖之山玄圃之室﹐自非淸虛之質﹐不得窺參。

夫欲騰九淸﹑宴南軒﹐回玉佩於明堂﹐引金鐺於泥丸﹐降魂眞於晨燈﹐招飛景於帝君。凡行此道﹐常以暮臥﹐兩手撫心﹐閉目在景﹐存玉佩靑陽之气﹐光色沌沌﹐如月之圓﹐靈映兆身﹐洞達一形。魂精帝君姓開明﹐形長九寸﹐頭建紫冠﹐披珠繡華披﹐衣飛錦靑裙﹐帶月銜日﹐乘禦靑鳥﹐在靑光之中下降兆身﹐安鎭泥丸。兆當叩齒九通﹐咽液二十七過﹐陰咒曰﹕

玄元太靈﹐九天魂精﹐晨燈朗映﹐結炁光靑﹐號曰玉佩﹐洞耀太明﹐帶月銜日﹐建符執鈴﹐華光流煥﹐普天郁冥﹐乘空控翮﹐丹轅紫軿﹐先晏三元﹐回降我形﹐鎭在泥丸﹐下流黃庭﹐檢魂束魄﹐萬鬼安寧﹐五藏結絡﹐九穴華榮﹐八景騰飛﹐升入玉淸。畢﹐以手相摩令熱﹐拭目二七過﹐咽炁三過止﹐便臥。如此則魂安魄寧﹐萬神鎭宮﹐內固靈气﹐外塞邪源﹐八景變化﹐煉眞變仙。行之九年﹐克能洞睹幽冥﹐逆究未然﹐坐在立亡﹐與神對顏﹔一十八年道成眞降﹐飛行上淸。學無此法﹐則三魂不守﹐七魄不寧﹐三尸飛翔﹐九虫奔驚﹐攻伐形內﹐來邪通精﹐神炁散遊﹐體不潔淸。徒勞咽液﹐損炁喪靈。有得此道﹐克成長生﹐寶愼密修﹐命胡可傾﹖

金鐺者﹐九天魄靈﹐九天之上名曰虹映﹐一曰上淸華蓋陰景之內眞﹐處上淸之館太霄之中﹐結白煙之炁﹐靈映九天﹐白光奕奕﹐洞觀上淸﹐色如白雲﹐形如玉山。上有瓊林之宮﹐則魄靈帝君所處。《太霄隱書》云﹕金鐺之經﹐於玄臺北軒之內。文曰﹕欲求飛仙﹐當煉魄靈。魄靈魂精﹐九天俱生﹐二景纏綿﹐雙神洞明﹐右回金鐺﹐左旋玉鈴﹐流光紫虛﹐耀眞上淸﹐飛行太極﹐下造八冥﹐堅存玄眞﹐保固華嬰﹐日月交漑﹐玄谷益盈。玉佩金鐺﹐靑白分明﹐鎭我明堂﹐魂安魄寧﹐是謂華蓋。九天帝靈﹐紫繡珠帔﹐飛羅丹裙﹐帶日銜月﹐首建華精﹐安坐明堂﹐陰以七星﹐上降陵梵﹐務猷﹑黃寧三老帝尊﹐固我長生﹐通徹胃管六府五庭﹐虹映纏絡﹐萬神衛形。有得其文﹐飛升上淸。此金鐺寶文﹐上淸陰景之內眞﹐能修之者﹐皆上步霄霞﹐遨遊太極﹐寢宴九空﹐遊行紫虛也。西王母令刻書此文於昆侖山積石之陰﹐自無玄圖帝簡﹑錄字丹臺﹐此文不可得而披也。夫欲騰景九霞之上﹐運身上淸之中﹐回金鐺於泥丸﹐引玉佩於明堂﹐降華蓋於虹映﹐招飛景於帝君者﹐常以雞鳴天光未分之時﹐叩齒二十四通﹐思金鐺白雲之气﹐光色奕奕如玉山﹐映靈兆身﹐洞達一形。魄靈帝君姓暉﹐諱鞬元﹐形長九寸﹐頭建華冠﹐披紫繡珠帔﹐飛羅丹裙﹐帶日銜月﹐乘白翮之鸞﹐在白光之中下降兆身﹐入明堂之中。便引炁二十四咽﹐陰咒曰﹕

九天魄靈﹐元始上眞﹐虹映峨峨﹐白光玉山﹐號曰金鐺﹐天帝之神。帶日銜月﹐迅轡白鸞﹐上宴玉淸﹐出入三元﹐回降我形﹐安鎭靈關﹐拘魂禦魄﹐萬神自歡﹐五內生華﹐靈秀玉顏﹐策雲飛行﹐上升帝晨。畢﹐摩兩掌令熱﹐拭額二七過﹐撚兩目後二七過﹐咽液二七過止。此則金鐺下映﹐帝君安鎭﹐萬神總歸﹐身生光明﹐行之九年之內﹐飛行上淸矣。

又當以月一日及甲子太歲本命之日﹐淸齋入室﹐白書九天

魄靈太霄陰符於靑紙上﹐夜半向東方﹐叩齒二十四通﹐誦金鐺之經一徧﹐存金鐺白气之光﹐當奕奕洞明如玉山﹐靈映兆身﹐洞匝一形。兆引白光二十四咽止﹐服太霄陰符﹐微咒曰﹕

玄陰七云﹐九天魄精﹐玉山奕奕﹐虹映上淸﹐金鐺玉佩﹐與天同生﹐二景纏綿﹐下降我形﹐列奏丹臺﹐刻書紫名﹐得乘飛輿﹐流黃郁冥﹐飛空騰虛﹐升入洞庭﹐上享無極﹐與天齊靈。畢﹐摩兩掌﹐拭額三九過﹐手接目外皆一七過﹐又咽气三七過止。

○黃衣童

《華陽諸洞記》曰﹕黃衣童者﹐卽玉佩金鐺之官耳﹐凡坐上常有一人共坐昉昲者﹐卽太極眞人也﹐時或往來。蓋受行玉佩金鐺經者﹐自然致太極眞人耳。唁云「服九靈日月之華﹐得降我太極之家」﹐此之謂也。凡修太霄之道﹐存回金鐺玉佩之法﹐當兼日月之精﹐以煉五胎之神﹐招日中五帝﹐月中五夫人﹐二景玄映﹐下降我形﹐使面有玉澤﹐體發奇光﹐內外洞朗﹐心聰目明﹐於是玉佩可挹﹐金鐺可旋也。魂魄帝尊將憩子之房﹐晨燈虹映之光將可立升也。

◎流金火鈴﹝振威大祝附﹞

流金火鈴﹐以太上大道君遊宴之圓光﹐上激九天之威﹐下

滅六天之凶﹐玄光靈映道君之項﹐流照八極四十萬里﹐三天立正之初﹐罷除六天之始﹐以傳太微天帝君神文﹐藏於瓊宮玉房之內﹐靈光自明﹐煥赫上淸﹐飛龍毒獸翼其側﹐紫雲玄暉蓋其巓﹐玉華之女﹑金眞之童各三百人典衛靈文﹐散香虛庭﹐積七千年化生五符﹐光徹八方﹐因有五方營衛之官。太微天帝君以傳金闕後聖道君﹐後聖君以付上相靑童君﹐使授諸爲眞人者﹐佩遊上淸。學眞之夫﹐而無流金火鈴項生圓光。皆不得上登三光。若有金骨玉質﹐玄名靑宮﹐得受此文﹐佩之而行﹐諸天諸地﹑四海五嶽﹐率天眾聖仙官﹐莫不稽首來迎﹐淨光駭動﹐所制不輕﹐三元立遣玉女玉童三十六人侍衛其身。佩之九年﹐得乘八景玉輿﹐飛行太空。流金火鈴者﹐九星之精﹐一名圓光太上之威幸﹐生於九天之先﹐結气成文﹐光明煥赫﹐徹照十方﹐懸精垂映太上之項﹐積七千年化生五鈴神符﹐玄降太微天帝君﹐威攝八極天之魔神﹐布之霞庭﹐率天以下莫不總統。太上大道君寶祕此道﹐告下普天主司眞仙糾察輕泄。有眞仙之才得佩此符。不依玄科而輕付非眞﹐穢慢靈文﹐皆七祖受殃考﹐及先師同充鬼官。以紫繒二尺二寸﹐朱書戴之頭上。若有金名玉骨﹐得佩此文﹐皆宿命應仙。佩符之身﹐出入遊行﹐恆當存想己身項上有圓光﹐映照四十萬里之外﹐九年之中動心念眞﹐淸齋篤志﹐克得眞靈下降﹐圓光自明﹐乘空而行﹐坐在立亡。

◎五鈴登空虛保仙上符﹝在本經﹞

流金火鈴內存振威大祝

修佩流金火鈴﹐出入遠近﹐經履危險﹐冠病之中﹐厄害之

下﹐當存眞光以自衛﹐開道萬里之路﹐發行之始﹐正向其方﹐叩左齒二七通﹐咽炁三十六過﹐思所在之處形象﹐山林﹑艸木﹑人民﹑禽獸﹑神靈﹐分明朗然﹐皆來朝拜我身﹔思北斗七星覆我頭上﹐仍存我左目爲奔星﹐右目爲迅電﹐其光煥赫﹐奔星九萬里外所見之道路隨光開通﹐山林﹑艸木﹑人民﹑屋宅﹑兵寇﹑鬼炁盡令消滅﹐無復孑遺﹐四道豁然。因祝曰﹕

前開後閉﹐天平地昂﹐神公出遊﹐四道開張。當令天地﹐通我橋梁﹐前後左右﹐洞達八方﹐我左擲奔星﹐右迅電光﹐流火萬里﹐何妖敢當﹖太一將送﹐萬神來迎﹐有所之向﹐靡不吉良。乘雲駕虛﹐上升太空。畢﹐引二目之精﹐各還其宮﹐左取七炁﹐右取七炁﹐咽之﹐畢。如此可以冒險涉艱﹐攻鬼伐兵﹐炁無不應﹐應響蕩然﹐其法至妙﹐不得妄傳﹐口口相授而已﹐明愼之焉。

五帝流鈴五符﹐威制極天之魔﹐召攝五方神靈﹐上應五晨參落七元﹐下應人身九孔七明﹐周天竟地﹐靡有不關﹐無幽不測﹐無細不鑑。有符則光見﹐擲符則振威。子若佩之﹐口受師言﹐若在人間遇惡鬼之地﹐當作振威大祝。北向閉炁十二息﹐思五方炁覆冠一身內外﹐晻冥睹無所見﹐因叩齒三十六通﹐咽五方炁﹐方各三咽﹐炁徐盡入兆身﹐存我兩目童子﹐光如流星﹐煥落五方。便祝曰﹕

天元七精﹐五帝流鈴﹐煥擲電光﹐如天奔星﹐光耀十方﹐照鬼眞形﹐有何小妖﹐當我生門﹔太上有命﹐誅戮無親﹐屠肝刳腹﹐絕鬼滅精。千千皆摧﹐萬萬皆傾。神威吐祝﹐攝錄無停。便咽炁三十六過止。如此一祝﹐則五方神官皆保甲命﹐卒攝錄所在有靈之炁﹐束縛詣庭。三祝﹐則鬼王滅種。若入五嶽﹐周遊山川﹐冒險履峻﹐皆當未及其處五步﹐叩左齒三十六通。若之東嶽﹐便存東方靑帝希林珠官屬九千人﹐衛我前後左右﹐以

靑霞之炁覆冠我身﹔若之南嶽﹐當存赤帝丹玄子官屬八千人﹐衛我前後﹐以絳雲之炁覆冠我身﹔若之西嶽﹐當存西方白帝少皓靈官屬六千人﹐衛我前後﹐以素霞之炁覆冠我身﹔若之北嶽﹐當存黑帝玄冥皓官屬五千人﹐衛我前後﹐以皂云之炁覆冠我身﹔若之中嶽﹐當思黃帝執中元官屬萬二千人﹐衛我前後﹐以黃雲之炁覆冠我身。畢﹐祝曰﹕

乾元耀靈﹐七星玄精﹐五斗華蓋﹐繞絡我形﹐五色飛霞﹐混合交並﹐身佩七元﹐流金火鈴﹐煥擲無方﹐極天郁冥﹐五帝神官﹐驅策天兵﹐爲我攝制﹐山川土地﹐千鬼萬靈﹐皆來束首﹐自送眞形﹐前誅後戮﹐所捕無停。畢。如此一祝﹐天魔滅迹﹐萬鬼來朝﹐遊行五嶽﹐履涉山川﹐無復試觀之患﹐五嶽仙官自奉送五芝玉英來給子身。若在軍寇之中﹐懸白之下﹑厄難之處﹐當叩右齒十二通﹐存七星覆我﹐玄光洞映﹐周匝一體﹐存肝爲木星出在左﹐肺爲太白星出在右﹐心爲熒惑星出在前﹐腎爲辰星出在後﹐脾爲鎭星出在胸﹐上令五星精炁﹐纏繞前後﹐我身居斗魁之中﹑五星之下。又思五帝神官衛我左右。祝曰﹕

天爲我屋﹐地爲我牀﹐五嶽山河﹐爲我橋梁﹐玄斗元精﹐爲我衣裳。藏身七元之內﹑流火之鄕﹐度我者太一務猷﹐過我者白元無英﹐災不能幹﹐兵不能傷﹐當令我身上詣金闕九老之京。畢。如此在屈厄之中﹐垂終之命﹐便得解脫矣﹗

卷五十二雜要圖訣法部

◎九眞行事訣

三月三日﹑五月五日﹐以東流水沐浴﹑燒香於左右。畢﹐向王气再拜﹐心祝曰﹕

太上髙眞﹐九靈之精﹐使某飛仙﹐登於紫庭﹐沐浴華池﹐身神澄淸﹐精通太虛﹐五臟自生。

第一眞法﹕平旦按手兩膝上﹐閉气瞑目內視﹐存天精君著朱衣﹑巾丹冠﹐坐在心中﹐口出紫炁﹐以繞心外九重。因叩齒九通﹐咽液九過﹐祝曰﹕

天精大君來見心中﹐身披朱衣﹐頭巾丹冠﹐左佩神符﹐右帶虎文﹐口吐紫華﹐養心凝神﹐赤藏自生﹐得爲飛仙。

第二眞﹕辰時按手如法﹐存堅玉君著素衣﹑巾白冠﹐入坐諸骨中﹝恍惚兮形存之﹐無的所行也﹞口出白气﹐以繞骨九重。乃叩齒九通﹐咽液九過﹐祝曰﹕

堅玉大君來入骨中﹐身披素衣﹐頭巾白冠﹐左佩龍書﹐右帶金眞﹐口吐白气﹐固骨凝筋﹐白骨不朽﹐筋亦不泯﹐百節生華﹐使我飛仙。

第三眞﹕巳時按手如法﹐存元生君著黃衣﹑巾紫冠﹐周旋血脈﹐津液之中﹐口吐黃气﹐纏燻孔脈之外九重。乃叩齒九通﹐

咽液九過﹐祝曰﹕

元生大君周灌血樞﹐身披黃衣﹐頭巾紫芙﹐左佩虎籙﹐右帶龍書﹐口吐黃津﹐固血塡虛﹐精盈液溢﹐九靈俱居﹐使我飛仙﹐天地同符。

第四眞﹕午時按手如法﹐存靑明君著靑衣﹑巾翠冠﹐坐肝內﹐口吐靑气﹐繞肝九重。乃叩齒九通﹐咽液九過﹐祝曰﹕

靑明大君﹐來入我肝﹐身披靑衣﹐頭巾翠冠﹐左佩虎章﹐右帶龍文﹐口吐靑气﹐養肝導神﹐靑藏自生﹐上爲天仙﹐太一護精﹐抱魄撿魂。

第五眞﹕未時按手如法﹐存養光君著綠衣﹑巾蓮冠﹐坐脾中﹐口吐綠气﹐繞脾九重。乃叩齒九通﹐咽液九過﹐祝曰﹕

養光大神來入脾中﹐身披綠衣﹐頭巾蓮冠﹐左佩玉鈴﹐右帶威神﹐口吐綠華﹐養脾灌魂﹐燻藏自生﹐上爲眞人。」

第六眞﹕申時按手如法﹐存白元君著龍衣﹑巾黃晨華冠﹐坐肺中﹐口吐五色气﹐繞肺九重﹐乃叩齒九通﹐咽液九過﹐祝曰﹕

白元大君﹐來坐肺中﹐身披龍衣﹐黃晨華冠﹐左佩玄書﹐右帶虎文﹐口吐五气﹐理肺和津。白藏自生﹐飛仙紫門。

第七眞﹕酉時按手如法﹐存玄陽君著紫衣﹑巾芙蓉冠﹐化形並入兩腎中﹐口吐蒼气﹐繞腎九重。乃叩齒九通﹐咽液九過﹐祝曰﹕

玄陽大君入坐腎中﹐身披紫衣﹐頭巾芙晨﹐左佩龍符﹐右帶鳳文﹐口吐蒼華﹐灌腎靈根﹐黑藏自生﹐身爲飛仙﹐北登玄闕﹐遊行大關。

第八眞﹕戌亥時按手如法﹐存含景君著錦衣﹐巾紫冠﹐坐膽中﹐口吐五色气﹐繞膽九重﹐乃叩齒九通﹐咽液九過﹐祝曰﹕

含景大神來坐膽中﹐身披錦衣﹐頭戴紫冠﹐左佩神光﹐右帶玉眞﹐口吐五气﹐養膽彊魂﹐和精實血﹐理液固身﹐使我上升﹐得爲飛仙。

第九眞﹕子時按手如法﹐存無英君著龍鳳衣﹑巾紫華冠﹐坐洞房中﹐口吐紫色气﹐繞頭九重﹐又吐紫气﹐繞兩目內外九重﹐又吐紫气﹐繞舌九重﹐又吐紫气﹐繞齒九重。﹝凡四過﹐炁各各繞合﹞乃叩齒三十六通﹐咽液三十六過﹐祝曰﹕

天昌祖君﹑帝皇元神﹐鎭守紫房﹐宮在泥丸﹐黃闕金室﹐混爲九眞﹐龍衣鳳帔﹐紫華靑緣﹐手把黃符﹐頭巾華冠﹐左佩金瑛﹐右帶虎文﹐下坐日月﹐口吐紫煙﹐周气齒舌﹐朝漑眼辰﹐出丹入靈﹐呼魄召魂﹐凝精堅胎﹐六合長歡﹐上登太微﹐列補仙官。

凡行九眞之道四十年﹐五臟自生﹐上登上淸。若長靜山林﹐可日日行之也。

◎升玄行事訣

一日﹑三日﹑五日禺中﹐若夜半入室﹐北向正坐﹐按手定气﹐臨目存北斗九星﹝星紫色﹐綱赤色﹐形大小隨意﹞忽來入頭泥丸中﹐偃魁向上﹐杓指前﹐魁中有鬼神﹐名奇劍字靈綱﹐著紫羽帔丹錦裳﹐巾芙蓉冠﹐手把流鈴﹐坐向外。良久乃咽液五十過﹐叩齒九通﹐以左手第三指撚兩眉中央﹐微祝曰﹕

太上紫暉九通之尊﹐華蓋七落﹐回曜萬晨﹐動禦髙靈﹐靜和景云﹐陰陽流灌﹐三气中分﹐遊濟無外﹐煥朗眾天﹐令月啟辰﹐來登泥丸﹐元精結感﹐化爲大神﹐名曰奇劍﹐厥字靈綱﹐

正坐斗中﹐遊我明堂﹐鳳羽紫帔﹐虎錦丹裳﹐左帶玉佩﹐右腰金鐺﹐手把流鈴﹐頭巾神光﹐吐气漑精﹐泥丸以康﹐魂魄凝和﹐植華柱梁﹐使我飛仙﹐超虛躡空﹐上造上淸﹐策虎命龍﹐北朝玉帝瓊林上官﹐西竭太素。更按手﹐咽液三十過﹐叩齒九通﹐又祝﹐乃起﹐北向再拜﹐次西向﹐再拜。

七日﹑九日﹑十三日禺中﹐若夜半入室﹐北向正坐﹐按手定气﹐臨目存北斗七星﹐來下入心絳宮中﹐魁在下向外﹐杓指上﹐魁中有神名旋度﹐字素康﹐著絳羽帔﹐龍帶虎裳﹐巾芙晨冠﹐項有圓光﹐坐向外。良久乃咽液五十過﹐叩齒九通﹐以右手第二指微撚﹐心祝曰﹕

太上紫眞九气中靈﹐包括萬度﹐璇璣煥明﹐飛霞流曜﹐暉燭玉淸﹐玄蓋眾辰﹐陰陽判成﹐四和交降﹐七緯順生﹐肇月吉辰﹐來映心庭﹐飛光落景﹐中元充盈﹐六府啟開﹐華液泯平﹐魂魄制煉﹐得眞之精﹐感至觸變﹐億化立成。忽見大神﹐正坐安房﹐整气朝津﹐百節開通﹐攀斗據魁﹐眄邈百方﹐其名旋度﹐厥字素康﹐絳羽華帔﹐龍帶虎裳﹐身充寶曜﹐項負圓光﹐首巾飛晨芙冠低昂﹐使我飛仙﹐超浮太空﹐上造紫闕﹐北朝玉皇﹐役使萬神﹐眾靈奉迎﹐心上生華﹐慶雲永昌﹐鳳簫冷冷﹐鸞吹鏘鏘。更按手﹐咽液三十過﹐叩齒九通﹐又祝﹐乃起﹐南面再拜。

十五日﹑十九日﹑二十三日禺中﹐若夜半入室﹐北向正坐﹐按手定气﹐臨目﹐存北斗九星﹐來入臍下丹田中﹐魁在下向外﹐杓指上﹐魁中有神名抗萌﹐字流郁﹐著黃羽帽﹐龍衣虎帶﹐巾綠蕪冠﹐坐向外。良久乃咽液六十過﹐叩齒九通﹐以左手第三指撚鼻人中﹐祝曰﹕

太上紫皇﹐煥朗中樞﹐九瑋炳靄﹐光透太霞﹐萬靈仰鎭﹐千神植牙﹐七度用明﹐九煙芬葩﹐制陽表順﹐執陰以和﹐其暉

啟陣﹐玄根物羅﹐肇月惟吉﹐觀映臍內﹐紫气發霄﹐飛光縱墜﹐煉我魂魄﹐華精縈蔚。忽見大神﹐上宮靈貴﹐名曰抗萌﹐厥字流郁。正坐臍中﹐乘斗九气﹐吐納雲液﹐平血理胃﹐黃鳳羽帔﹐龍衣虎帶﹐手啟日根﹐頭巾綠芙﹐腰流火鈴﹐煥電映無﹐使我飛仙﹐超空躡浮﹐上造玉房﹐攜帶霄虛﹐役使萬神﹐天地同休。更按手﹐咽液三十過﹐叩齒九通﹐又祝﹐乃起﹐向本命再拜。

八節日﹐夜半入室﹐北向正坐﹐按手定气﹐閉目內視﹐存身冉冉起上﹐飛升斗魁中﹝思念良久﹐如覺我身已在斗魁中也﹞。又存向三神名字服色貌如嬰兒﹐並與我同坐﹐我心拜之。又存斗中玉妃﹐名密華﹐字璘蒨﹐披錦帔﹐鳳光鸞裙﹐巾紫芙蓉冠﹐在我前坐﹐口吐紫煙﹐入我心中。良久咽液八十過﹐叩齒九通﹐左手撫心﹐微祝曰﹕

太上丹靈﹐玄光飈煥﹐九絳啟璇﹐暉气澄散﹐晨幽朗燭﹐七曜蔚燦﹐二景奏明﹐陰陽以判﹐四度用昌﹐云津回灌﹐八節气啟﹐上升九元﹐據斗攀綱﹐奉見三晨﹐問我稽畱﹐何不升仙﹖我卽稽首﹐畏思已前﹐帝乃赫莊﹐口銜日根﹐左破六天﹐右蹙酆山﹐流鈴上煥﹐萬魔碎分。遂和我魄﹐彊我三魂﹐藏斗內曜﹐九精在心﹐紫霞洞映﹐飛光萬尋。和魄制魂﹐六胎調煉﹐感精變躍﹐玉妃忽見﹐坐當我心﹐俯視仰眄﹐其名密華﹐厥字璘蒨﹐吐納朱气﹐和平百關﹐身服錦帔﹐鳳光鸞裙﹐腰帶虎錄﹐龍章玉文﹐手執月華﹐頭巾紫冠﹐騰躍太霄﹐駕景蓋天﹐書名太素﹐我得飛仙﹐超浮崆峒﹐乘瓊太元﹐上造朱房﹐役使萬神﹐紀均二度﹐遂返嬰顏﹐北帝漑電﹐南帝火陳﹐東蒼啟燭﹐赫赫雷震﹐西流雙抃﹐嗚音唱鈞﹐四舉超躍﹐薦我玉眞﹐遂乘八景﹐遨宴九煙。」更按手﹐咽液三十過﹐叩齒九通﹐更祝﹐乃起﹐向西北再拜畢﹝行此九眞升玄存九皇之道一十四年﹐超浮虛無﹐上登上淸﹞。若長靜山林﹐可日日行之。

◎方諸洞房行事訣

暮臥﹐平枕偃臥﹐小舉左手﹐垂右手﹐正心﹐陰祝曰﹕

第一太星精﹐名玄樞﹐願某飛仙﹐乘虛駕浮﹝存下一室﹐著左足前小遠安之﹞。

第二元星精﹐名北胎﹐願某飛仙﹐遊行洞臺﹝次下﹐著左手前把之﹞。

第三眞星精﹐名極上眞﹐願某飛仙﹐得治三玄﹝次下﹐當頭下﹞。

第四紐星精﹐名璇根﹐願某飛仙﹐列爲玉名﹝次下﹐著右手前執之﹐令成魁形﹞。

第五綱星精﹐名天平﹐願某飛仙﹐登行上淸﹝次紐星右﹞。

第六紀星精﹐名命機﹐願某飛仙﹐名書太微﹝次綱星右﹞。

第七關星精﹐名玄陽﹐願某飛仙﹐得使玉童﹝次紀星右﹞。

第八帝星精﹐名髙上玉皇﹐願某飛仙﹐登後聖之堂﹝次下還魁中﹐當右足前﹐綱連紐星﹞。

第九尊星精﹐名太微帝君﹐願某飛仙﹐得入丹瑤玉房﹝次下﹐當左足前﹐太星內綱連帝星﹞。九祝畢﹐更分明審﹐存如斗形﹝令一五七﹑二四六皆相應也﹞﹐安臥其中﹐乃叩齒三七通﹐陰祝曰﹕

九星太精﹐北極眞君﹐益我精胎﹐彊我三魂﹐左引日華﹐右拘月精。辰中黃景﹐元虛黃眞﹐使我飛仙﹐上登紫煙。神气玉符﹐當守生門﹐萬邪伏法﹐受形斗君。

又存斗星﹐分精別爲小斗形﹐從斗戶入洞房中﹐杓左右﹐

魁中有黃老君魂﹐衣黃華繡衣﹐坐在中央﹐己魂如己服色坐在右﹐相對赤子衣赤繡華衣坐在左﹝黃赤子並如嬰兒之色﹞。使斗星精光照徹﹐五內百節皆令赤光赫然。祝曰﹕

洞房元精﹐赤子太尊﹐斗光華蓋﹐來照泥丸﹐寶煉骨血﹐制魄拘魂﹐使某飛仙﹐乘雲登晨﹐上朝玉帝太上元君。

若月旦存之者﹐當兼思北辰六星﹐起眞紐星間右列﹔又思華蓋二十二星﹐以十一星爲綱連﹐眞星右列﹐小曲﹔起以十一星爲蓋﹐前近關星﹐曲陰后對綱星。旦欲起﹐先叩齒二七通﹐咽液二七過﹐陰祝曰﹕

天元上一斗中七童﹐上淸紫精﹐在兆身中﹐華衣紫蓋﹐太素玄宮﹐後聖靈气﹐下入洞房﹐使我飛仙﹐行太極金堂。

凡行洞房道七年﹐除死籍﹐上生名﹐刻方諸府﹔十八年﹐九精來下﹐云車見迎﹐白日登晨。常以月三日﹑二十七日夜﹐竊候北斗魁中第八帝星髙上玉皇神﹑八景靈元君﹐第九尊星太微玉帝君神﹑太素七晨元君﹐此星紫光煥煥﹐甚大見者。各隨見之名呼之﹐再拜﹐叩頭請乞﹝見一星增年三百﹐見二星增年六百﹞。愼勿傳之﹐道之所祕也。

◎五神行事訣

雞鳴時﹐向東平坐﹐臨目﹐存靑炁從日中來﹐忽入頭泥丸中。泥丸中有兩靑煙﹐復各從目中出﹐變成二童子如嬰兒﹐上下靑衣﹐左目名飛靈在我左﹐右目名晨嬰在我右﹐各吐靑炁灌繞我身﹐洞徹內外。極念良久﹐叩齒九通﹐咽液九過﹐微祝曰﹕

東方上靈﹐日炁煥靑﹐旦入泥丸﹐煉腦保形﹐左變右化﹐得道之名﹐使我上朝太素紫淸。

午時向日平坐﹐臨目﹐握固﹐存日中有兩赤气來﹐各入手掩中﹐變成赤童如嬰兒﹐上下赤衣﹐左手名按生在我左手中﹐右手名方盈在我右手中﹐各吐赤炁灌入我口中。極念良久﹐叩齒咽液各九過﹐微祝曰﹕

太陽正眞﹐赤云運煙﹐玉靈化生﹐與我相親﹐按生方盈﹐日中之神﹐理仙護形﹐延命億千﹐舉體合景﹐升爲髙仙。

晡時向日平坐﹐臨目﹐存日中有兩白气來﹐入兩足跖心中﹐變成二白龍﹐一名飈精在我左﹐二名欻亭在我右﹐各吐白煙﹐入我兩鼻孔中﹐遙達胇。胇中有一童子如嬰兒﹐上下白衣﹐名素明子﹐從鼻孔中出﹐在我右立﹐口吐白煙﹐郁我面上。極念良久﹐叩齒咽液各七過﹐微祝曰﹕

玉皇飈欻﹐二龍降晨﹐入我兩足﹐化生一身﹐素明童子﹐左回右旋﹐和攝眞气﹐養育五神﹐負我上奔太素寶仙。

◎二十四神行事訣

平旦平坐﹐閉目內視﹐握固兩膝上﹐叩齒二十四通﹐存乎腦神覺元子﹐字道都﹝形長一寸一分﹐白衣﹞﹐發神玄文華﹐字道衡﹝長二寸一分﹐玄衣﹞﹐皮膚神通眾仲﹐字道連﹝長一寸一分﹐黃衣﹞目神監生﹐字道童﹝長三寸五分﹐靑衣﹞﹐項神靈謨蓋﹑字道周﹝長五寸﹐白衣﹞﹐膂神衝益歷輔﹑字道柱﹝長三寸五分﹐白玉素衣﹞﹐鼻神衝龍玉﹐字道微﹝長二寸五分﹐靑黃白色衣﹞﹐耳神名梁峙﹐字道岐﹝長七寸﹐衣赤衣﹞凡五

過﹐存呼各安其所﹐乃叩齒八通﹐咽液八過﹐微祝曰﹕

上景八神﹐一合入身﹐舉形遁化﹐流變適眞﹐千乘萬騎﹐俱升帝晨﹐八靈翼體﹐玉華衛身﹐恍惚十周﹐逕造日門。又存呼神三過止。

次存呼喉神百流放﹐字道通﹝長八寸﹐九色衣﹞﹐肺神素靈生﹐字道平﹝長八寸一分﹐白衣﹞﹐心神煥陽昌﹐字道明﹝長九寸﹐赤衣﹞﹐肝神開君童﹑字道淸﹝長六寸﹐靑衣﹞﹐膽神龍徳拘﹐字道放﹐﹝長二寸六分﹐靑黃綠衣﹞﹐左腎神春元直﹐字道卿﹝長三寸七分﹐玄白色衣﹐五色無常﹞﹐右腎神像他無﹐字道玉﹝長三寸五分﹐衣白或黑衣﹞脾神名寶元全﹐字道騫﹝形長七寸三分﹐色正黃﹞﹐凡三過﹐各安其所。乃叩齒九通﹐咽液八過。微祝曰﹕

中景八神﹐九變九飛﹐煉魂正身﹐明景同暉﹐得與八神合輦齊威﹐千乘萬騎﹐上登太微。又存呼神三過止。

次存呼胃神同來育﹐字道展﹝長七寸﹐衣黃衣﹞﹐窮腸中神兆滕康﹐字道還﹝長二寸四分﹐黃赤衣﹞﹐大小腸中神蓬送畱﹐字道廚﹝長二寸一分﹐衣黃衣﹞﹐胴中神受厚勃﹐字道虛﹝長七寸一分﹐九色衣﹞﹐胸膈神廣英宅﹐字道仲﹝長五寸﹐衣白衣﹞﹐兩脇神臂假馬﹐字道成﹝長四寸一分﹐赤白衣。﹞﹐陰左卵神扶流起﹐字道圭﹝長二寸三分﹐靑黃白衣﹞﹐陰右卵神苞表明﹐字道生﹝長二寸三分﹐靑黃白衣﹞﹐凡三過﹐各安其所。乃叩齒八通﹐咽液八過﹐微祝曰﹕

下景八神﹐散景化靈﹐紫煙郁生﹐含元守精﹐魂魄以安﹐眞气以寧﹐千乘萬騎﹐與我同並﹐先造太素﹐北揖上淸。又存呼神三過止。

次存呼道一內神遁無馬﹐字道極生﹝長二寸三分﹐紫色衣﹞。凡三過﹐令安坐心中﹐乃叩齒三十通﹐咽液二十四過﹐微祝

曰﹕

玄上內眞﹣養形侍晨﹐總紐攝綱﹐九度八旋﹐出液內精﹐和灌眾神﹐五臟生華﹐返老童顏﹐千乘萬騎﹐與我升天﹐上朝太階﹐髙揖玉神。又存呼神三過止。

日中﹑夜半﹐亦更存如上法﹝若人多事難專者﹐日中可存中景﹐夜半存下景﹐亦佳也﹞。夜半存者﹐當去枕﹑平臥﹑握固﹑放體而存之。若月一日﹑六日﹑十一日﹑十六日﹑二十一日﹑二十六日夜半﹐存神訖﹐又存兩目中﹐有白气如雞子在目前﹐須臾變成兩明鏡﹐徑九寸﹐以前後照我一體﹐並上二十四神﹐洞鑑分明。良久﹐心祝曰﹕

大明寶鏡﹐分形散化﹐鑑朗元神﹐制禦萬魔﹐飛行上淸﹐帔云巾羅﹐役使千靈﹐封山召河﹝畢﹐可以開眼也﹞。

常以庚午日日中﹐取淸水一斗﹐眞丹一銖﹐投水中﹐向月建左行三七過﹐攪之﹐祝曰﹕

玄流朱精﹐生光八明﹐身神眾列﹐並來見形﹐徹視萬里﹐中達九靈。東向洗目二七過﹐久行之﹐得見二十四神﹝行五神﹑二十四神法十八年﹐千乘萬騎來迎召﹐上造紫淸﹞。

◎五辰行事訣

夜半淸靜﹐坐臥任意﹐臨目﹐視存太白星在玉璫紫闕﹝在眉上一寸﹐直入一寸﹐陽日在左﹐陰日在右﹞﹐次存辰星在天中帝卿玄宮﹐﹝在眉間直上﹐來至髮際五分﹐直入一寸﹞﹐次存熒惑星在玉門華房﹝在目內眥際五分﹐直入五分﹐陽日在左﹐陰日在右﹞﹐次存歲星在洞闕朱臺﹝在目後一寸﹐直入一寸﹐

陽日在左﹐陰日在右﹞﹐次存鎭星在金匱黃室長谷。﹝在鼻人中中央﹐直入二分﹐星綴懸於上﹞﹐良久﹐令五星出光芒﹐五色煙燻繞一身﹐洞徹內外﹝五色各隨其星之色﹞。乃叩齒五通﹐咽液二十五過﹐微祝曰﹕

髙元紫闕﹐中有五神﹐寶曜敷暉﹐放光衡門﹐精化積生﹐變爲老人﹐首巾紫容﹐綠帔絳裙﹐右帶流鈴﹐左佩虎眞﹐手把天綱﹐散絳飛晨﹐足躡華蓋﹐吐芒練身﹐三景保守﹐令我得眞﹐養魂制魄﹐乘飈飛仙。咽液三過﹐叩齒三通﹝若別有所願﹐於祝後續言之﹞。

凡此五處﹐各方一寸﹐星如彈丸居中﹐照洞面體。雞鳴時﹐存日月象在六合府中﹐日在左﹐月在右﹐光明洞形﹝此在兩目上角﹐小仰髙空中接之﹐叩齒聞有四動在其中是也﹐直入一寸方九分﹞。叩齒七通﹐咽液九過﹐祝曰﹕

大明靈神﹐九度郁靑﹐招霞藏暉﹐灌練五形﹐宮駕六合﹐七神調平﹐使我飛仙﹐登行上淸。

右一條﹐南極夫人受於太上髙眞﹐名雙景﹐翼形隱道﹝行此五辰雙景法十五年﹐五方老人俱下來迎﹐俱升紫庭﹞。

右五辰二十四神事﹐凡五訣。

◎回元行事訣

丁卯日夜半﹐於寢牀平坐北向﹐按手﹐臨目﹐叩齒七通﹐乃仰存七星﹐煥明北方。良久﹐微祝曰﹕

第一太星﹐玄樞陽明天樞魂神上玄君﹝七過﹞。願得除某七世以來下逮某身陽罪陰過﹐皆令消除﹐所向如願﹐萬事合心﹐

飛步七星﹐與天相傾﹐名刊斗晨﹐延紀億千。

存陽明星﹐從斗飛入口﹐光芒回散﹐徑在心中﹐內外光徹﹝當存覺七星缺陽明星﹐余故懸於天地效也﹞。

丁丑日夜半﹝如上法﹞﹐微祝曰﹕

第二元星﹐北極陰精天旋魂神上玉君﹝七過﹞﹐願得除某七世以來下逮某身﹐陰罪陽過﹐皆令消除﹐六气盈滿﹐四神用虛﹐飛行七元﹐名刊玉書﹐上登紫淸﹐乘玄駕無﹐出入利正﹐與天同符。

存陰精星﹐從斗來飛入口﹐徑在肺中﹐鑑洞內外。

丁亥日夜半﹝如上法﹞﹐微祝曰﹕

第三眞星﹐北極上眞人天機魄精上素君﹝七過﹞﹐願得除某七祖以來下逮某身生罪死過﹐積惡私匿﹑犯違天地三官者﹐皆得消滅﹐目明徹視﹐鑑洞幽無﹐飛行七元﹐名書上淸﹐役使萬神﹐上登玉庭﹐駕景乘空﹐與天相傾。

存眞人星﹐來飛入口﹐徑在肝中﹐乃北向再拜﹐咽液九過﹝亦可心拜﹞。

丁酉日夜半﹝如上法﹞﹐微祝曰﹕

第四紐星﹐璇根玄冥﹐天權魄精上虛君﹝七過﹞﹐願得除某七世以來下逮某身﹐無恩無徳﹑不仁不孝﹑陰惡之罪數千萬計﹐皆令消滅﹐服食納精﹐日以進益﹐飛登七元﹐錄刊太玄﹐上列玉皇﹐乘欻九天﹐役使神靈﹐日月同新。

存玄冥星﹐飛來入口﹐徑在脾中。咽液二七過。

丁未日夜半﹝如上法﹞﹐微祝曰﹕

第五綱星﹐天平丹元玉衡魄靈上君玄皇﹝七過﹞﹐願得除某七世以來下逮某身內外穢罪﹑表裏沈過數千萬億﹑記在幽關者﹐皆令消除﹐當令體充气盈﹐黃鎭胃庭中﹐上刻太素景紫宮﹐右侍玉女﹐左侍玉童﹐日月同暉﹐位爲眞王。存丹元星﹐來飛

入口﹐徑在胃中。咽液二九過。

丁巳日夜半﹝如上法﹞﹐微祝曰﹕

第六紀星﹐命機北極闓陽魂靈上丹皇虛君﹝七過﹞﹐願得除某七世以來下逮某身所犯所行賊惡罪過﹐姦逆亂妄﹐列記帝宮﹐皆令消滅﹐百痾康愈﹐體气利正﹐名書仙臺﹐刻金上淸﹐役使萬神﹐飛行大明。

存北極星﹐來飛入口﹐徑在腎中﹝陽日在左腎﹐陰日在右腎﹞。咽液二七過。

月晦日夜半後﹐未雞嗚﹐於寢牀東向﹐平坐按手﹐叩齒七通﹐仰存七星﹐煥明於北方。良久﹐微祝曰﹕

第七關星﹐玄陽天關瑤光太明上皇道君﹝七過﹞﹐願得除某七世以來暗昧匿罪﹐五罪五形身中之神數千萬億﹐紀在北帝鬼官者﹐皆令消滅﹐當令其神精八達﹐坐在立亡﹐耳聽絕音﹐目生紫光﹐刊玉太素﹐洞覽鬼形﹐名書帝軒﹐命均二明﹐飛行七元﹐寢宴紫庭。

存天關星﹐來飛入目瞳中﹝陽日在左﹐陰日在右﹞﹐通映兩眼﹐內外自照﹐存見五藏分明。

六甲夜半於寢牀坐臥﹐首向任意﹐握固閉气定神。良久﹐叩齒九通﹐存北斗九星﹐煥明於頂上﹐令光芒相映﹐祝曰﹕

第八帝星﹐髙上玉皇神八景靈元君﹐第九尊星太微玉帝君神太素七神元君﹝九過﹞﹐願得除某九世祖父母以來下逮某身諸丘山水源大小罪過﹑名上死籍者﹐陰匿賊惡﹑伏姦藏欺事有億萬﹐列在鬼帝酆山上死罪條列之愆﹐記在北上九元太極眞人黑簿者﹐乞九天元太上帝尊王玄君皆令罪事消除﹐飛行七道﹐上登玉淸﹐洞遊太無﹐乘景晨生﹐北宴八素﹐與日相傾﹐總朝眞妃﹐攝禦萬靈。

存帝尊二星﹐來飛入泥丸中﹐洞照五臟﹐內外通生紫光。

咽液三九過﹝若六甲﹑六丁日﹐與月晦日同者﹐重行之﹞。

右回元事凡八訣。

◎五帝雜修行乘龍圖

五臟神名﹕

肝東方靑﹐其人姓爲婁氏﹐字君明﹐衣靑衣。

心南方赤﹐其人姓爲張氏﹐字巨明﹐衣赤衣。

肺西方白﹐其人姓爲文氏﹐字元明﹐衣白衣。

腎北方黑﹐其人姓爲玄氏﹐字子眞﹐衣黑衣。

脾爲中央戊己土黃﹐其人姓爲己氏﹐字元己﹐衣黃衣。知吾者生﹐不知吾者死﹝知五臟神名字﹐與天地適等。晨暮有常呼之﹐與言語﹐有痛處﹐自令其神治之﹐卽差也。不與相知﹑不與言語﹐則死矣。出黃書西方兵法﹞。

肝神名爲靑龍﹐字亹龍子方。

心神名爲豪丘﹐字陵陽子明。

肺神名爲方長宜﹐字子元。

腎神名爲雙以﹐字林子。

脾神名爲黃庭﹐字飛黃子。

肝痛﹐思東方靑帝君治之。不差﹐思身中所出將軍悉治之。

心痛﹐思南方赤帝君治之。

肺痛﹐思西方白帝君治之。

腎痛﹐思北方黑帝君治之。

脾痛﹐思中央黃帝君治之。

東方甲乙者﹐木气﹐起於肝﹐其气靑。中有神人﹐姓爲婁

氏﹐字君明﹐衣羽衣﹐戴繡冠幘。

南方丙丁者﹐火气﹐起於心﹐其气赤。中有神人﹐姓爲張氏﹐字巨明﹐衣絳衣﹐戴繡冠幘﹐帶龍頭紐鏌鋣刃﹐常治太淸之中﹐腰帶紫綬﹐能與天皇語。

西方庚辛者﹐金气﹐起於肺﹐其气白。中有神人﹐姓爲文氏﹐字元明﹐衣白衣﹐戴繡冠幘。

北方壬癸者﹐水气﹐起於腎﹐其气黑。中有神人﹐姓爲玄氏﹐字子眞﹐衣黑衣﹐戴繡冠幘。

中央戊己者﹐土气﹐起於脾﹐其气黃。中有神人﹐姓爲己氏﹐字元己﹐衣黃衣﹐戴繡冠幘。

膽爲長命宮﹐中有神人姓爲吳氏﹐字元仙﹐衣黃衣﹐持北斗。此五內之神四面供養之﹐拘魂錄魄﹐來附小臣某甲身。

右此五臟神﹐先當靜思之﹐次以上靜文﹐吏兵守宅次之。

卷五十三雜祕要訣法部

◎太上隱書八景飛經八法﹝並序﹞

九天丈人受太空靈都金眞玉光﹐元始天王名之《八景飛經》﹐廣生太空名之《八素上經》﹐靑眞小童名之《豁落七元》﹐九天太上大道君名曰《素書玉訣金章》﹐同出於九玄之先。目其上篇﹐而四時名焉﹐其道髙妙﹐眾經之尊。凡行此道﹐不得冒殗入穢﹐觸死生之污﹐犯此之禁﹐眞靈髙逝﹐返止上宮﹐施召不至﹐返誤兆身。子得此法﹐愼此爲先。法曰﹕

立春之日﹐三素元君上詣天皇大帝遊宴之時﹐元景行道受仙之日也。兆修《金眞玉光八景飛經》之法﹐當以其日沐浴﹑齋戒﹐淸朝入室﹐燒香行禮﹐施按招靈﹐致其攝魔之符﹐置於四方﹐兆於中央東北向﹐叩齒十二通﹐仰思紫綠白三色之云東北而回﹐便心念微言﹕三素元君﹐乞回神駕﹐下降我身﹐右列我名﹐賜我神仙。畢﹐還思東方靑微上府始陽宮中元景司空司錄道君﹐姓葛﹐諱太兕獻﹐形長七寸八分﹐身著玄黃之綬﹐頭冠七色曜天玉冠﹐足躡五色之履﹐手執威神之策﹐乘八輿之輪﹑飛龜玄云之車﹐驂駕靑龍﹐從太和仙童二十三人﹐下治兆身泥丸宮中﹐乃微祝曰﹕

元景大神﹐玄道回精﹐上節告始﹐萬炁混生﹐九微上化﹐

回降我形﹐保固元宮﹐監總帝靈﹐招眞制魔﹐我道威明﹐上致太和﹐玉芝充盈﹐通神徹視﹐洞睹三淸﹐得乘飛景﹐俱升帝庭。畢﹐仰咽八炁止。此元景之道﹐行之八年﹐則三素之云八輿飛輪迎兆之身﹐上升帝晨。所謂八道元景招靈祕言﹐不傳非仙之士。

春分之日﹐太微天帝君上詣髙上玉皇遊宴之時﹐始景行道受仙之日也。至其日﹐如上法﹐夜半東向﹐叩齒九通﹐仰思玄靑黃三色之云東北而回﹐便心念微言﹕太微天帝君﹐乞回神駕﹐下降我身﹐上我帝簡﹐賜我神仙。畢﹐還思東方靑陽上府玄微宮中始景老子大道君﹐姓某﹐諱幽宛﹐形長九寸﹐身著紫靑之綬﹐頭戴九色通天寶冠﹐足躡九色之履﹐手執命神之章﹐從太陽仙童三十六人﹐乘八景之輿﹑靑雲之車﹐驂駕蒼龍﹐下治兆身明堂宮中。乃微祝曰﹕

始景上元﹐招靈致眞﹐承气命節﹐法典帝先﹐回精玄蓋﹐上宴玉晨﹐回靈下降﹐鎭固我身﹐保精煉气﹐五華結鮮﹐紫气流映﹐洞得禦神﹐驂乘飛景﹐上宴瓊軒。畢﹐仰咽九炁止。此始景之道﹐行之八年﹐則玄景飛輪來迎兆身﹐上升太淸。八道始景祕言﹐勿傳非仙之人。

立夏之日﹐太極上眞三元眞人上詣紫微宮遊宴之時﹐玄景行道受仙之日也。至其日﹐如上法﹐淸旦東南向﹐叩齒九通﹐仰思紫靑黃三色之云西北回﹐便心念微言﹕太極上眞三元眞人﹐乞回神駕﹐下降我房﹐書我玉名﹐使我神仙。畢﹐還思東南少陽上府太微宮玄景玉光無極道君﹐姓王﹐諱無英﹐形長八寸八分﹐身著丹錦之綬﹐頭戴無極進賢玉冠﹐足躡九色之履﹐手執招靈之章﹐乘玄景綠輿﹑五色云車﹐驂駕鳳凰﹐從靈飛仙童三十九人﹐下治兆身洞房宮中。乃微祝曰﹕

玄景上靈﹐驂宴八气﹐造宴九玄﹐翺翔無外﹐回眞下降﹐

解我宿滯﹐蔭以飛雲﹐覆以紫蓋﹐得乘八景﹐上升霄際。畢﹐仰咽八气止。此玄景之道﹐行之八年﹐則紫靑黃三色之云玄景綠輿來迎兆身﹐上升太淸。玄景八道祕言﹐勿傳非仙之人。

夏至之日﹐扶桑公太帝君上詣太微宮遊宴之時﹐靈景行道受仙之日也。至其日﹐如上法﹐淸旦南向﹐叩齒八通﹐仰思赤白靑三色之云東南而回。便心念微言﹕扶桑大帝君﹐乞回神光﹐下降兆身﹐記名東華﹐得乘飛煙。畢﹐還南向思太陽上府紫微宮中靈景太尉元先道君﹐姓玄﹐諱伯史﹐形長八寸八分﹐身著絳錦丹綬﹐頭戴平天耀精玉冠﹐足躡九色之履﹐手執制魔之章﹐乘光明八道之輿﹑赤雲气之車﹐驂駕鳳凰﹐從丹靈上宮玉童三十六人﹐下治兆身中元丹田宮中。乃微祝曰﹕

靈景啟靈﹐乘气旋回﹐迅駕八道﹐光明吐威﹐下降我房﹐映我丹輝﹐攝魔禦神﹐萬靈悉摧﹐使我洞幽﹐與景齊飛。畢﹐仰咽八气止。此靈景之道﹐行之八年﹐則致光明八道之輿來迎兆身﹐上升太淸。靈景八道祕言﹐勿傳非仙之人。

立秋之日﹐太素上眞﹐白帝君上詣玉天玄皇髙眞﹐遊宴之時﹐元景行道受仙之日也。至其日﹐如上法﹐淸旦西南向﹐叩齒十二通﹐仰思赤白紫三色之云正西而回﹐便心念微言﹕太素眞人﹐乞回神光﹐下降我身﹐奏名玉天﹐得爲眞人。畢﹐思西南少陰上府靈微陽宮之中元景太淡天道君﹐姓黃﹐諱運珠﹐形長七寸八分﹐著玄黃素綬﹐頭戴七寶進賢之冠﹐足躡九色之履﹐手執命神之策﹐乘翛條玉輦﹑五彩朱蓋紫雲之車﹐驂駕六龍﹐從黃素上宮仙童二十四人﹐下治兆身丹田宮中。乃微祝曰﹕

元景上眞﹐八道玄景﹐上治黃母﹐下治兆身﹐徘徊神輦﹐流映紫淸﹐歷運禦气﹐三元煥明﹐制神攝魔﹐我道洞精﹐長保上景﹐飛仙長生。畢﹐仰咽七气止。此元景之道﹐行之八年﹐則致翛條玉輦來迎兆身﹐上升太淸。元景八道祕言﹐勿傳非仙

之人。

秋分之日﹐南極上眞赤帝君上詣閬風臺九靈夫人遊宴之時﹐明景行道受仙之日也。至其日﹐如上法﹐淸旦西向﹐叩齒十二通﹐仰思靑黃赤三色之云西南而回﹐便心念微言﹕南極上眞上皇赤帝君﹐乞回神光﹐下眄我房﹐賜書玉簡﹐上奏九靈﹐得乘飛景﹐升入無形。畢﹐思正西太陰上府精思允宮中明晨太和道君﹐姓浩﹐諱仁義﹐形長六寸八分﹐身著白文素靈之綬﹐頭戴無極玉寶天冠﹐足躡九色之履﹐手執度命保生玉章﹐乘絳琳碧輦﹑白雲之車﹐驂駕白虎﹐從素靈上宮玉童二十四人﹐下治兆身華蓋宮中。乃微祝曰﹕

明景道宗﹐總統九天﹐匡絡紫霄﹐迅禦八煙﹐回停玉輦﹐下降兆身﹐啟以光明﹐授以金眞﹐豁落招靈﹐身無稽延﹐得乘飛景﹐上宴霄晨。畢﹐仰咽七气止。此明景之道﹐行之八年﹐則致絳琳碧輿來迎兆身﹐上升太淸。明景八道祕言﹐勿傳非仙之人。

立冬之日﹐上淸眞人帝君皇祖上詣髙上九天玉帝子遊宴之時﹐洞景行道受仙之日也。至其日﹐如上法﹐淸旦西北向﹐叩齒九通﹐仰思綠紫靑三色之云西南而回﹐便心念微言﹕上淸眞人帝君皇祖﹐乞回神駕﹐下降兆房﹐賜書玉名﹐上奏上淸﹐得乘飛景﹐升入無形。畢﹐思西北陰暉上府淸微宮中洞景司錄太陽道君﹐姓某﹐諱元輔﹐形長五寸八分﹐身著玄黃之綬﹐頭戴九玄飛景玉冠﹐足躡五色之履﹐手執攝殺之律﹐乘玄景八光丹輦﹑紫雲之車﹐驂駕玄武﹐從太玄仙童二十四人﹐下治兆身倉命宮中。乃微祝曰﹕

洞景帝尊﹐玄靈陰神﹐乘霞禦龍﹐驂駕飛煙﹐上游玉淸﹐下治太玄﹐回降紫輦﹐來入我身﹐得乘八景﹐位同眞人。畢﹐仰咽五气止。此洞景之道﹐行之八年﹐則致玄景八光丹輦下迎

兆身﹐上升太淸。洞景八道祕言﹐勿傳非仙之士。

冬至之日﹐太霄玉妃太靈上眞人詣太皇宮太微天帝君﹐遊宴之時﹐淸景行道受仙之日也。至其日﹐如上法﹐淸旦正北向﹐叩齒十二通﹐仰思朱碧黃三色之云東北而回﹐便心念微言﹕太霄玉妃﹑太靈眞人﹐乞回神駕﹐下降我房﹐賜書玉名﹐奏上太霄﹐得爲眞人﹐遊宴上宮。畢﹐思北方陰精上府道微宮中諫議玄和道君﹐姓王﹐諱陰精﹐形長五寸八分﹐身著玄云五色之綬﹐頭戴玄晨寶冠﹐足躡五色師子之履﹐手執招靈之策﹐乘徘徊玉輦﹑錦雲珠玉之車﹐驂駕玄鳳黑翮﹐從太玄上宮仙童二十六人﹐下治兆身玄谷宮中。乃微祝曰﹕

淸景素眞﹐元始洞靈﹐受化九元﹐含气朱嬰﹐徘徊玉輦﹐逍遙紫淸﹐轉輪八節﹐緯度天經﹐削我死錄﹐保命南生﹐得乘飛景﹐接轡綠軿。畢﹐仰咽五气止。此淸景之道﹐行之八年﹐致徘徊玉輦下迎兆身﹐上升太淸。淸景八道祕言﹐勿傳非仙之人。

行《八景飛經八道祕訣》﹐上皇玉帝告命諸天﹐十方眾聖﹑五嶽靈仙敬護兆身﹐降致玄輿飛輦﹐得與眞人同升上淸。眞皇守兆之命﹐太一防兆之身﹐出入遊行﹐無有凶橫之禍。若有仙名玉籍﹐列圖紫宮﹐幽冥亦不以此經啟悟兆心。兆得此經﹐卽東華注簿﹐位同眞人。惟保惟祕﹐不可輕宣﹐妄泄祕言﹐死滅兆門。

◎太上丹景道精隱地八術﹝一名紫霄飛靈八變玉符﹞

隱地八化玄眞之術﹐一曰藏形匿影﹐二曰乘虛禦空﹐三曰

隱淪飛霄﹐四曰出有入無﹐五曰飛靈八方﹐六曰解形遁變﹐七曰回晨轉玄﹐八曰隱景舞天﹐此乃上淸金臺玉室祕房妙術﹐藏之玉笈﹐封以金章﹐侍以玉童﹐衛以玉女﹐各八百人﹐太上玉晨髙聖君受之於九玄﹐七千年乃傳太極眞人﹑東華大神方諸靑童扶桑暘谷神王﹑淸虛眞人﹐告盟於上淸﹐裂金以誓﹐身有其文者則隱淪八方﹐有修其術則乘虛駕空。口口相授﹐不得妄傳﹐子不示父﹐臣不奉君﹐惟在刻字金簡﹐書名玉篇﹐輕泄祕文﹐殃及七玄﹐身爲下鬼﹐充塞河源。按如神眞祕而奉焉。

第一藏形匿影之術﹐當以立春之日﹐平旦入室﹐向東北角上坐﹐思紫雲鬱鬱從東北角上艮宮中下﹐覆滿一室﹐晻冥內外﹐良久﹐紫雲化爲九色之獸如麟之狀﹐在我眼前。因叩齒三十六通﹐而微祝曰﹕

回元變影﹐晚暉幽蘭﹐覆我紫墻﹐藏我金城﹐與气混合﹐莫顯我形。畢﹐便九咽止。閉目﹐雲气豁除﹐便服靈飛玉符。修之一年﹐形常隱空。有難之日﹐立艮宮之上﹐取本命上土﹐撮以自障﹐按如立春之日祝思之﹐气自覆﹐人不見焉。

第二乘虛禦空之術﹐當以春分之日﹐正中入室﹐東向冥目﹑思碧色之云鬱鬱如飛輪﹐從東方震宮中下﹐覆滿一室﹐內外晻冥。良久﹐靑气化爲蒼龍﹐在我左耳一纏繞我身。因叩齒三十六通﹐而微祝曰﹕

騰玄禦气﹐輪轉八宮﹐坐則同人﹐起則入室﹐覆我碧霄﹐衛我神龍﹐映顯我形﹐通幽洞冥。吞咽九靈﹐永得無窮。畢﹐便九咽气止﹐開目﹐服符。修之二年﹐乘虛駕空。有難之日﹐立於震宮上﹐取行年上土﹐撮以自障﹐按如春分之祝思﹐气自覆﹐人視如气。

第三隱淪飛霄之術﹐當以立夏之日﹐正中入室﹐東南向冥目﹐思赤云如煙之狀﹐從東南巽宮中來﹐覆滿一室﹐內外晻冥。

良久﹐赤气化爲玄兔﹐在兆胸腹之上。因叩齒三十六通﹐而微祝曰﹕

玄兔靈飛﹐啟告三晨。披除囂翳﹐通我淸津﹐景登云舉﹐气降紫煙﹐萬靈稽首﹐皆伏我前。畢﹐便九咽气止﹐開目﹐服符。修之三年﹐隱淪飛霄。有難之日﹐立於巽宮﹐左取十四气以自覆﹐則與气同行。

第四出有入無之術﹐當以夏至之日﹐正中入室﹐南向冥目﹐思赤气蓊鬱鬱從南方離宮中來﹐覆滿一室﹐內外晻冥。良久﹐赤云化爲鳳凰﹐在我頭上。因叩齒三十六通﹐而微祝曰﹕

赤霞映玄﹐气液流通﹐九道之變﹐化爲鳳凰﹐授我眞符﹐賜我玉漿﹐出自天門﹐入自離宮﹐招致云軿﹐駕虛乘光。畢﹐便九咽气止﹐開目﹐服符。修之四年﹐能出入無窮。有難之日﹐立於離宮﹐左取九气畢﹐便開目服符﹔又九咽气止﹐撮取月建上土以自障﹐按如立夏之祝思﹐赤气自覆﹐則身爲火光。

第五飛靈八方之術﹐當以立秋之日﹐晡時入室﹐西南向冥目﹐內思白气鬱鬱如天之霧﹐從西南上坤宮中來﹐覆滿一室﹐內外晻冥。良久﹐白气化爲麒麟﹐對在我前。因叩齒三十六通﹐而微祝曰﹕

仰注玄精﹐吞咽黃華﹐身生飛羽﹐輕舉登霞﹐遊宴八宮﹐萬萬不俎。畢﹐便九咽气止﹐開目﹐服符。修之五年﹐能升八方。有難之日﹐立於坤宮上﹐仰咽三十六气﹐左取今日辰上土以自障﹐按如立秋之祝思﹐白气以自覆﹐則身化爲霧露﹐人不見也。

第六解形遁變之法﹐當以秋分之日﹐哺時入室﹐西向冥目﹐內思白雲從西方兌宮中來﹐覆滿一室﹐內外晻冥。良久﹐白气化爲白虎﹐常在我右邊。因叩齒三十六通﹐而微祝曰﹕

解形遁變﹐追飛躡浮﹐先謁玉皇﹐退之八嵎﹐分身爲萬﹐

適意如求﹐俄傾之變﹐八宮已周。畢﹐便九咽气止﹐開目﹐服符。修之六年﹐形化影變﹐縱橫八方﹐任意所之。有難之日﹐當立兌宮之中﹐思火气來燒我身﹐仰咽气九過﹐取丙上土以自障﹐祝如上法﹐則人莫之見也。

第七回

晨轉玄之術﹐當以立冬之日﹐子時入室﹐西北向冥目﹐內思黑雲從西北方上干宮中來﹐覆滿一室﹐內外晻冥。良久﹐黑雲化爲雰蛇﹐在我左足下。因叩齒三十六通﹐而微祝曰﹕

太微九玄﹐化爲雰蛇。回輪五星﹐運轉七機﹐上宴玄宮﹐八景同暉﹐吞精咽气﹐永無終衰。畢﹐便九咽气止﹐開目﹐服符。修之七年﹐能回轉五晨﹐出入無間。有難之日﹐當立乾宮之中﹐思黑雲來覆我身﹐仰咽三十五气﹐取天門上土以自障其身﹐祝如立冬之日﹐則人不見之。

第八隱景舞天之術﹕當以冬至之日﹐子時入室﹐北向﹐內思黑气疊沓相覆﹐從北方坎宮中來下﹐覆滿一室﹐內外暗冥。良久﹐黑气化爲玄龜﹐在我右足下﹐因叩齒三十六通﹐而微祝曰﹕

八道隱方﹐藏地舞天﹐逃以六陰﹐顯身玉輪﹐驂龍禦煙﹐上造帝晨。畢﹐便九咽气止﹐開目﹐服符。修之八年﹐則登玉淸宮。有難之日﹐立在坎宮之上﹐思黑雲覆身﹐仰咽三十五气﹐取地戶上土以自障﹐祝如冬至之文﹐則人不見逃也。

◎太淸玉霞紫映觀上法

常以本生上旬之日﹐沐浴﹑淸齋﹑淨服﹐平旦入室﹐以內

觀開明玉符﹐淸華之水便向洗眼﹐並漱蕩口腹﹐令內外淸虛﹐口無餘味﹐腹無餘燻﹐眼無餘視﹐體無餘塵﹐恬淡靜默﹐惟道是身。然後還南向﹐平坐瞑目﹐內思紫气出兆頭頂之上﹐勃勃衝天﹐气冠己身內外﹐郁冥。便引紫气﹐仰咽三十九過﹐覺气咽三十九過﹐气咽入兆口腹之中。咽訖﹐開眼﹐朗然豁除。便叩齒三通﹐仰祝曰﹕

上淸流霞﹐暉眞吉旦﹐紫雲映靈﹐揚精交煥﹐內住金門﹐玉戶受觀﹐寶神和藏﹐魂魄無散﹐明皇九眞﹐八道流羨﹐攀云招靈﹐靈降樂漢﹐洞徹幽元﹐三晨齊宴﹐遊騰玉堂﹐上拜帝館。畢﹐仰咽三過止。本生上旬之日﹐若甲子旬﹐生以甲寅日爲上旬﹐他皆仿此也。

《紫書訣》云﹕修上淸玉霞紫映內觀之道﹐常以月生一日﹐取西流水三升﹐盛之以銅器亦佳﹐以眞珠一兩﹐內著水中﹐名曰金精石景水母玉胎之瑛﹐露於中庭﹐至月十五日正中﹐日精玄映於石景水母﹐日象煥明水母之中﹐東向流霞﹐開明洞觀﹐玉符投內石景水母中。轉南向﹑叩齒十六通﹐仰呼曰﹕日魂珠景﹐照韜綠映﹐丹霞赤童﹐玄炎飈象。凡十六字畢﹐閉眼思日中﹐五色流霞﹐下冠兆身﹐洞煥一形﹐存見日中有一仙人﹐形長八寸﹐頭戴朱陽赤冠﹐衣絳錦丹裙﹐下在兆身頭頂之上﹐口引日中赤丹金精石景水母之瑛﹐以灌漑兆形﹐便臨所盛水中映日光﹐而微祝曰﹕

耀羅丹陽﹐元景敷陳﹐赤鑪大明﹐九气齊眞﹐三五運精﹐二象交纏﹐玉胞石體﹐煉故返新﹐流霞玄注﹐水母凝神﹐和魂柔魄﹐內外同煙﹐仰餐丹華﹐口掇日根﹐靈芝盈溢﹐面發金仙﹐與气同軀﹐與日同存﹐乘景飛空﹐上造帝晨。畢﹐仰向日十六咽止。取石景水母之瑛﹐向日洗目﹐並沐浴形軀﹐餘水放之西流。行此九年﹐面有金容﹐內外洞徹﹐與日同光﹐飛行玄虛﹐

上造日間。此道髙妙﹐不傳下世﹐輕泄寶文﹐罰以鬼兵﹐身役鬼官﹐七祖獲殃。

◎存玄白法

胎精中景黑白內法﹐常以旦旦坐臥任意﹐在泥丸中有黑气存﹐心中有白气存﹐臍中有黃气﹐三气俱生如雲以覆身。初存气如小豆﹐漸大衝天﹐三气纏繞身﹐共成一混。因變成火﹐火又繞身﹐通明洞徹﹐內外如一﹝內通外徹﹐支體共火一色﹞。旦行之﹐至日中乃止。於是服气一百二十﹐都畢。行之三十年﹐遁形隱身﹐日行五百里。

◎三素云法

夜臥﹝謂子後睡覺起時﹞。又云﹕坐起可行之﹐不必夜也﹐要當以生气時﹝如此﹐則子後午前皆可爲之﹐然宜以丑後卯前爲之佳矣﹞。先閉目東向﹝當東向平坐﹞﹐以手大指後掌左右按拭目就耳門﹐使兩手俱交會於項後﹐三九過﹐存目中各有紫靑絳三色﹐並出目前﹐此是內按三素云以灌目童子也﹝先存兩目中﹐各有此三色云﹐仍各出目前凝郁﹐良久﹐按拭之。於按中每覺目外之云﹐還入目童子中﹐暉光瑩徹。手過又出﹐拭之又入﹐以至數畢﹞。而陰祝曰﹕

眼童三云﹐兩目眞君﹐英明注精﹐開通精神﹐大玄云儀﹐

靈驗篇篇﹐保我雙關﹐啟徹九門﹐百節映響﹐朝液泥丸﹐身升玉宮﹐列爲眞君。畢﹐因咽液五十過﹝存液入肝中﹞。行之一年﹐則耳聰目明﹔久爲之﹐徹視千里﹐羅映神靈﹐聽之於絕響也。

又法﹐《返胎按摩經》云﹕常以陽日﹐月一日爲陽﹐每陽日之旦﹐夜之臥覺﹐旦將起﹐急閉目﹐向本命之方﹐以兩手掌相摩﹐切令小熱﹐各左右拭按兩目籠耳門﹐令兩掌交會於項中﹐九過﹐又存兩目中各有紫赤黃三色雲炁各下入兩耳中。良久﹐陰祝曰﹕

眼童三云﹐明目眞君﹐映明注精﹐開通帝神﹐太玄云儀﹐玉靈敷篇﹐保我雙關﹐啟徹九門﹐百節應響﹐回液泥丸﹐身升玉宮﹐列爲上眞。祝畢﹐咽液三過。畢﹐乃開目坐起。常行之﹐不如旦暮也。行之三年﹐耳目聰明。

卷五十四魂神部一

◎說魂魄

正一眞人居鶴鳴山洞﹐告趙升曰﹕夫人身有三魂﹐一名胎光﹐太淸陽和之气也﹔一名爽靈﹐陰气之變也﹔一名幽精﹐陰气之雜也。若陰气制陽﹐則人心不淸淨﹔陰雜之气﹐則人心昏暗﹐神气闕少﹐腎气不續﹐脾胃五脈不通﹐四大疾病系體﹐大期至焉。旦夕常爲﹐屍臥之形將奄忽而謝﹐得不傷哉﹖夫人常欲得淸陽气﹐不爲三魂所制﹐則神气淸爽﹐五行不拘﹐百邪不侵﹐疾病不縈﹐長生可學。

趙升稽首﹑再拜﹑叩頭﹐伏問﹕何以制禦得陰雜之气﹐使淸和之气降矣﹖升欲謹敬行之﹐導接生靈牢固﹐朽敗之徒﹐免幽魂所侵逼矣。

眞人曰﹕復坐告汝。夫人身最貴天地﹐委形三元眞气之所戴﹐若合三气百神﹐而不至於死。夫三魂者。第一魂胎光﹐屬之於天﹐常欲得人淸淨﹐欲與生人﹐延益壽算﹐絕穢亂之想﹐久居人身中﹐則生道備矣﹔第二魂爽靈﹐屬之於五行﹐常欲人機謀萬物﹐搖役百神﹐多生禍福災衰刑害之事﹔第三魂幽精﹐屬之於地﹐常欲人好色﹑嗜欲﹑穢亂昏暗﹑耽著睡眠。爽靈欲人生機﹐生機則心勞﹐心勞則役百神﹐役百神則气散﹐气散則

太淸一气不居﹐人將喪矣﹔幽精欲人合雜﹐合雜則厚於色欲﹐厚於色欲則精華竭﹐精華竭則名生黑簿鬼錄﹐罪著﹐死將至矣。夫人重色欲﹐必昏邪穢亂﹐不避三光﹑四明﹑雷霆﹑神察﹐爲四司所錄﹐五帝所責﹐延累九玄七祖﹑父母長居幽途﹐榮祿長生不可睹矣。

趙升驚起﹐請始其源狀﹐則得屍敗之徒見乎全生之道。

正一眞人曰﹕胎光本生始靑元君聖母之宮﹐每降正月七日﹔爽靈本生於太一之宮﹐降於七月七日﹔幽精生於太極陰宮﹐降於十月五日。皆以本降之日﹐上詣本宮受事﹐送人善惡﹐謂之三魂會日。此日﹐是本會之日﹐亦更小攢會三日。胎光以甲子日上﹐爽靈以庚申日上﹐幽精以本命日上﹐言人善惡災難非禍。若三魂不相制禦﹐歸本宮﹐各言人淸淨不生惡狀﹐則魂常不離人左右﹐神气雄壯﹐百神隨從﹐所爲無不從其善願﹐幽藹絕對﹐四司莫能書其罪狀﹐災害﹑陰邪﹑疾病不敢輒近其形體﹐吾爲汝備述﹐謹而行之﹐眞道立見。

正一眞人曰﹕夫修道攝生﹐常以淸旦日未出時﹐叩齒﹐三呼三魂三徧﹐夜欲臥﹐亦三呼﹐咒曰﹕

胎光延生﹐爽靈益祿﹐幽精絕死﹐急急如律令。每日如此﹐魂不離人左右﹐飛災橫禍﹑惡鬼凶神不能爲害﹐遊夢變怪杜絕房寢。每於此前上三日﹑下三日﹐隔宿潔淨恭肅﹐淸齋三日﹐沐浴拜章﹐言功謝罪著善﹐卽爽靈幽精不能彊制眞一元气﹐道可易求。

正一眞人告約趙升曰﹕行之勿得不常﹐存之勿得不精﹐常精者﹐道人之志也。

正一眞人告趙升曰﹕夫人身有三魂﹐謂之三命。一主命﹐一主財祿﹐一主災衰﹔一常居本屬宮宿﹐一居地府五嶽中﹐一居水府。以本命之日﹐一魂歸降﹐人身惟七魄常居不散。若至

本命日﹐一魂歸降﹐檢行生人﹐與魄合察衰敗壯健。若三魂循環不絕﹐則生人安穩無病。其日可淸淨身心﹐不酒﹐不色﹐著新衣﹐焚香習善。至本命日﹐若欲睡則睡少時﹐魂與魄合卽去。若其日淫醉昏亂﹐魂歸﹐去身三步取合不得﹐穢气沖射﹐魂遂去而不歸。如三度魂歸不合﹐魄卽去身﹐神拏矣。魄者陰也﹐常欲得魂不歸﹔魂若不歸﹐魄卽與鬼通連。魂欲人生﹐魄欲人死。魂悲魄笑﹐曰﹕歸無我捨﹐五鬼侵室。三魂絕而不歸﹐卽魄與五鬼爲徒﹐令人遊夢怪惡﹐謂之遊魂﹔身無主矣﹐令人行事昏亂﹐耽睡好眠﹐災患折磨﹐求添續不可得也。一年六旬﹐魂六度歸身中﹐制禦陰魄﹐令不與陰邪通好﹐百神交會﹐形體災難不侵﹔若六旬不返﹐魄得其便﹐與陰鬼謀﹐人將亡矣。每本命日﹐一魂從本宿降下﹐二魂𨿽非巡次﹑其日亦隨從母魂﹐有本司官吏四人﹐都十二人。其日本生父母亦與魂降。當須以錢財酒脯一十二分﹐取本命時﹐祭之。後﹐本司不與魄爲畱難﹐及時降下﹐福莫能盡。常爲之﹐長生之門。

王眞人曰﹕吾聞先師眞人之言﹐夫混沌元始﹐本一气化散﹐三萬六千神气者皆流約爲其數。夫天地神气﹐新舊交續﹐豈有數而限之﹖百川因气而不絕﹐天地因气而長久﹐維鬥得之而不窮﹐綿綿接續而生焉。聖人指一气爲歸﹐交接降約﹐令人不死﹔而凡約者不知﹐苟取其死。天地晝夜一周三萬六千炁候﹐交接不愆﹐則日月貞明﹐風雲不昧﹐澤及四時﹐萬物資生﹔若气候愆時﹐不相接續﹐數有闕少﹐上下不應﹐卽雷霆震怒﹐日月失道﹐星宿失位﹐愆陽水澇﹐萬物失生。人身法天象地﹐每日一周時﹐腎气上至脾胃﹐晝夜三萬六千喘息不絕﹐上下相應﹐通流經絡﹐傳漑五臟﹐滋澤榮衛﹐卽人輕健﹑精明﹑彊記﹑無病﹐學道易成。若三炁﹑五炁﹑十炁不續﹐卽人病傳於經絡﹐令人壯熱﹐飲食不下﹐魂魄驚怖﹐神气錯亂﹐一藏容受﹐卽病

得其土地分野﹐療之不及﹐則人困矣。是以修眞之人﹐采新安故﹐添續不絕﹐卽神气常堅﹐精華不散﹐則人不衰不老﹐病疾不侵﹐鬼神畏懼﹐五靈鎭守﹐精气充塞﹐外制百邪陰毒之气。气旣精銳﹐禁無不伏﹐言其神气壯銳﹐摧伏五兵﹐如猛大將軍﹐故以神气爲將軍也。

◎拘三魂法

月三日﹑十三日﹑二十三日夕﹐是此時也﹐三魂不定﹐爽靈浮游﹐胎光放形﹐幽精擾喚。其爽靈﹑胎光﹑幽精三君﹐是三魂之神名也。其夕﹐皆棄身遊遨﹐飈逝本室。或爲他魂外鬼所見畱制﹐或爲魅物所得收錄﹐或不得還返﹐離形放質﹐或犯於外魂﹑二气共戰﹐皆躁競赤子﹐使爲他念﹐去來無形﹐心悲意悶﹐道士皆當拘而制之﹐使無遊逸矣。拘畱之法﹕當安眠向上﹐下枕﹐伸足交手﹐仰上﹐冥目﹐閉气三息﹐叩齒三通﹐存身中赤气如雞子﹐從內仰上出於目中﹐出外赤气轉火燒身﹐使匝一身﹐令其內外洞徹﹐有如燃炭之狀。都畢矣﹐其時當覺身中小熱﹐乃叩齒三通。畢﹐卽存三魂名字﹐胎光﹑爽靈﹑幽精三神急住﹐因微祝曰﹕

太微玄宮﹐幽黃始靑﹐內煉三魂﹐胎光安寧﹐神寶玉室﹐與我俱生﹐不得妄動﹐鑑者太靈。若欲飛行﹐惟得詣太極上淸﹔若欲饑渴﹐惟得飲徊水玉精。

◎制七魄法

月朔﹑月望﹑月晦之夕﹐是此時也﹐七魄流蕩﹐遊走穢濁﹐或交通血食﹐往鬼來魅﹐或與死屍相關入﹐或淫惑赤子﹑聚姦伐宅﹐或言人之罪﹑請三官河伯﹐或變爲魍魎﹐使人魘魅﹐或將鬼入﹑呼邪殺質﹑諸殘病生人﹐皆魄之罪﹔樂人之死﹐皆魄之性﹔欲人之敗﹐皆魄之病。道士當制而厲之﹐陳而變之﹐禦而正之﹐攝而威之。

其第一魄名屍狗﹐其第二魄名伏矢﹐其第三魄名雀陰﹐其第四魄名吞賊﹐其第五魄名非毒﹐其第六魄名除穢﹐其第七魄名臭肺。

此皆七魄之名也﹐身中之濁鬼也。制檢之法﹕當正臥﹑去枕﹑伸足﹐兩手搓掌心﹐次掩兩耳﹐指端相接﹐交於頂中﹐閉息七通。存鼻端有白气如小豆﹐須臾漸大以冠身九重﹐下至兩足﹐上至頭上。旣畢﹐於是白气忽又變成天獸﹐使兩靑龍在兩目中﹐兩白虎在兩鼻孔中﹐皆向外﹐在心上向人口﹔蒼龜在左足下﹐靈蛇在右足下﹔兩耳中有玉女著玄錦衣﹐當耳門﹐兩手各把火光﹐良久﹐都畢。又咽液七過﹐叩齒七通﹐呼七魄名﹐畢﹐乃祝曰﹕

素气九回﹐制魄邪姦﹐天獸守門﹐嬌女執關﹐七魄和柔﹐與我相安﹐不得妄動﹐看察形源。若汝饑渴﹐聽飲月黃日丹。於是七魄內閉﹐相守受制。若常行之﹐則魄濁下消﹐返善合形﹐上和三宮﹐與元合景一。人身有三元宮神﹐命門有玄關大君﹐及三魂之神﹐合有七神﹐皆在形中﹐欲令人長生﹐仁慈大吉之

君也。此七魄亦受生於一身﹐而與身爲攻伐之賊﹐故當制之。道士徒知求仙之方﹐而不知制魄之道﹐亦不免於徒勞也。

其三元宮所在﹐其上元宮﹐泥丸中也﹐其神赤子﹐字元先﹐一名帝卿﹔其中元宮﹐絳房中﹐心是也﹐其神眞人﹐字子丹﹐一名光堅﹔其下元﹐丹田宮﹐臍下三寸是也﹐其神嬰兒﹐字元陽子﹐一名谷玄。

此三一之神矣。欲拘制魂魄之時﹐皆先陰呼其名﹐存三神皆玉色金光﹐存嬰兒之貌﹐中上二元皆赤衣﹐下元衣黃﹐頭如嬰兒始生之狀也。

◎對日存三魂法

太虛眞人曰﹕先師教以五達之日﹐日出三四丈許﹐正立﹐以心對日﹐存三魂神與日光俱入心中。良久﹐閉气三息﹐咽液三過﹐祝曰﹕

太陽散暉﹐垂光紫靑。來入我魂﹐照我五形。卻鬼試心﹐使心平正﹐內徹九气﹐外通胎命﹐飛仙上淸﹐玉籙以定。咒畢﹐以手拭目二七﹐叩齒二七﹐都畢。此法使人三魂凝明﹐丹心方正﹐萬邪藏術﹐心試不行﹐眞要道也。常當行之者﹐以五建日向日﹐輒令嚏﹐若不得嚏﹐以軟物向日引導鼻中﹐亦可嚏也。嚏﹐卽祝曰﹕

天光來進﹐六胎上通。三魂守神﹐七魄不亡﹐承日鳴嚏﹐與日神同﹐飛仙上淸﹐位爲眞公。祝畢﹐拭目二七。是內精上交日光﹐三魂發明於內﹐使人心開神解﹐百精流轉於內府也。若非五建日﹐可不須爾也。以五建之日北向﹐五再拜﹐心呼上

眞皇君夫人名字三過﹐畢﹐叩齒五通。畢﹐解巾﹐長跪﹐謹啟﹕

五星日月上皇髙皇道君夫人﹐玉淸太上上淸上皇上帝﹐大道聖君﹐幾前因自陳七祖父母以下及一身千罪萬過﹐上世以來﹐乞願得解脫三官﹐告下天帝﹐使罪名離釋﹐削除黑籍﹐乞願得與五星之眞俱奔華晨﹐上登上淸﹐交行玉門。

◎朝禮九天魂魄求仙上法

常以月三日﹑九日﹑十六日﹐平旦向日﹐九拜九揖﹐亦可心拜﹐仰頭叩齒二十四通﹐祝曰﹕

天魂九纏﹐上帝尊神﹐太陽日精﹐金門變仙﹐小兆某甲敢奏微言﹐今日上吉﹐八願開陳﹐請施禮願﹐仰希玄恩﹐蒼龍朱鳳﹐策轡紫軒﹐五云交蔭﹐六气扇塵﹐髙上曲眄﹐三光降眞﹐二景纏絡。我道欣欣﹐心朗耳聰﹐目明色鮮﹐體輕骨升﹐面發華顏﹐羽服生形﹐飛造帝晨。祝畢﹐仰天引日精四十五咽止。行此三年﹐目明徹視﹐洞睹無窮﹐面有金容﹐體生玉津﹔九年﹐能行身外無影﹐飛空玄靈也。若天陰無日﹐於密室心存心行﹐亦感於自然也。又以月五日﹑十五日﹑二十五日﹐此三日皆人定向月﹐九拜九揖﹐亦可心拜﹐仰向月叩齒十六通﹐祝曰﹕

魂精魄靈﹐九天同生﹐石景水母﹐太陰朗明﹐徘徊月宮﹐冶煉金庭﹐二景合原﹐上吉時淸﹐八會交帶﹐我願克成﹐願光願容﹐願鮮願榮﹐願神願仙﹐飛行上淸。祝畢﹐仰引月精四十五咽止。

◎魂精法

魂精帝君﹐卽九天司命﹐部九天之魂﹐下統後學算命也﹐帝君鎭在日門金庭之內。魄靈帝君﹐卽九天丞相﹐九天之魄靈下統後學之錄籍也﹐鎭在月宮琳瑯之都。凡修上道﹐旦夕坐起臥息﹐堂當存念日在頭上﹑月在口中﹑魂精帝君在泥丸﹑魄靈帝君在明堂﹐心存目想﹐常使彷佛然。行之逾年﹐眞形見矣﹐靑白分也﹔九年能乘空飛行﹐上登晨燈之館﹐遊宴虹映之山也。

◎上淸飛步七星魂魄法

太素眞人口訣曰﹕北斗第一星天樞魂神﹐第二星天璇魂神﹐第三星天機魂精﹐第四星天權魄精﹐第五星玉衡魄靈﹐第六星闓陽魄精﹐第七星瑤光大明。

右七星﹐魂魄之名﹐號曰七元之靈明﹐步星魂魄行星之上﹐皆心存之﹐此名曰飛仙﹐飛仙步斗﹐魂魄三匝。畢﹐於是向陽明星上﹐又閉气﹐而心祝曰﹕

陽明大魁﹐祝畢。第一左足躡陽明星﹐第二又進右足躡陰精星﹔祝畢﹐第三次左足躡玄冥星﹔祝畢﹐第四次右躡丹元星﹔祝畢﹐第五次左足躡北極星﹔祝畢﹐第六次右足並躡闓陽星﹔祝畢﹐次左足並躡瑤光星。乃通息﹐大祝曰﹕金木水火土﹐五行相推﹐七星煥煥﹐天綱最威﹐輔星鎭盛﹐弼星扶衰。九眞

太上﹑太極﹑太微三府﹐玉帝三尊辟非﹐天動地轉﹐魂魄相隨﹐使我飛仙﹐眞光徘徊﹐名入金房﹐玉門乃開﹐乘龍陟空﹐日月同輝﹐遊行太淸﹐鳴鈴翠衣﹐左躡流電﹐右禦奔星﹐地上萬邪伏死﹐敢追惡心視我﹐使爾斬摧。帝命玉女勞侍以歸﹐魂眞魄神合形升飛﹐畢。

卷五十五魂神部二

◎思神訣

夫道者﹐有形之父母也﹐寂然不動﹐至虛無也﹔感而遂通﹐至神明也﹔視之不見﹐無形容也﹔聽之不聞﹐無音聲也。故無形無名﹐言象莫能得也﹔有情有信﹐變化有以生也。生之來神﹐气聚也﹔身之有陰﹐陽結也。兩儀以分﹐萬象以成也﹔天地回薄﹐日月以明也。莫不由至道神用﹐而元一以靈。且人爲物靈﹐貌爲事眞﹐智慮純白﹐耳目澄淸﹐外周六气﹐內運五行﹐形自寂寞﹐神生窅冥。然則至道無形﹐應生元气﹐謂之一也﹔一之所剖﹐分爲三也。三者﹐淸﹑濁﹑和﹐結爲天﹑地﹑人也曰三元﹐上﹑中﹑下也﹔在天爲三光﹐日﹑月﹑星也﹔在地爲三寶﹐金﹑玉﹑珠也﹔在人爲三生﹐耳﹑目﹑心也﹔在道爲三气﹔玄﹑元﹑始也﹔又爲三天﹐淸微﹑禹余﹑大赤也﹔復爲三境﹐玉淸﹑上淸﹑太淸也。又曰﹕淸气上浮爲天﹐濁气下凝爲地﹐和气中結爲人。夫天陽地陰﹐陰陽變化而成五行﹐謂木﹑火﹑金﹑水﹑土也﹔亦曰五气﹐謂九﹑三﹑七﹑五﹑一也﹔在天爲五星﹐謂歲﹑熒﹑白﹑辰﹑鎭也﹔在地爲五嶽﹐謂岱﹑衡﹑華﹑恆﹑嵩也﹔在人爲五臟﹐謂肝﹑心﹑肺﹑腎﹑脾也﹔又爲五色﹐靑﹑赤﹑白﹑黑﹑黃也﹔又爲五音﹐角﹑徵﹑商﹑羽﹑宮也﹔又爲

五味﹐酸﹑苦﹑辛﹑咸﹑甘也﹔又爲五徳﹐仁﹑義﹑禮﹑智﹑信也。總之爲三五﹐行導布化﹐生成萬物也。各有神明﹐卽天地之至用也﹐而天以之動﹐地以之靜﹐人以之生﹐皆賴其神明也。天有五億五萬五千五百五十五重天﹐天皆有天尊﹑太上﹑天帝﹑天師也﹔地有三十六重地﹐地皆有土皇﹑將軍﹑金剛﹑神王﹑靈官也﹔人有三宮﹑五神﹑三魂﹑七魄也。天地各有神仙吏兵不可稱計﹐且神明變化皎在目前﹐愚者莫知。隱顯無方﹐運轉難識﹐輔物立象﹐靈用在焉。故「天得一以淸﹐地得一以寧﹐神得一以靈﹐谷得一以盈」是也。日者天之魂﹐月者地之魄﹐謂之神明。人則左目爲日﹐右目爲月﹐目者神明之堂也。故神明所托﹐依於日月﹐隱於陰陽。且日出於卯﹐陽也﹔月出於酉﹐陰也﹔三變成徳。日初變於卯﹐其數六﹐以五乘之﹐五六三十也﹔中變於辰﹐其數五﹐五五二十五﹔終變於巳﹐其數四﹐四五二十也﹐故上仙七十五將軍陽神也。月初變於酉﹐其數六﹐五六三十也﹔中變於戌﹐其數五﹐五五二十五也﹔後變於亥﹐其數四﹐四五二十也。故上靈七十五將軍陰神也。三元五徳﹐合數爲八﹐各有上仙上靈陰陽二官﹐合爲一千二百也﹔三元各八﹐爲三千六百也﹔而陰陽皆五﹐合爲三萬六千也。其萬八千陽﹐陽爲外景﹑爲外神也﹔其萬八千陰﹐陰爲內景﹑爲內神也。而內由外發﹐陰以陽明﹐所以一身有一萬八千神曰本分神也﹐一萬八千神曰影照神也。無陽也﹐陰不能成﹔無陰也﹐陽不能生。是以陰以陽成﹐陽以陰生﹐亦內由外明﹐外由內淸﹐淸明相得﹐而後生成也。所謂神明者﹐由神故明也。故三光在天而萬物彰﹐百神在己而五气昌﹐其耳目適用﹐气力體康﹐是其神也。天寶之以致浮﹐地祕之以致安﹐五嶽享之而安鎭﹐一人則之而太平。人身上部八景﹐以應於天﹔下部八景﹐以應於地﹔中部八景﹐以應於空。三部八景七十二神﹐景皆有五﹐三

萬六千﹐與天地合﹐有一十萬八千。自此以往﹐𨿽神不極﹐由斯數矣。則三洞諸經神仙﹐將吏侍奉靈官﹐髙下品格﹐未有不因玆始也。旣知其數﹐當識其方﹐旣識其方﹐須知表裏﹐表裏旣見﹐陰陽審焉。內外不同﹐左右亦別﹐而象分五色﹐位列四方﹐男女可以陰陽求﹐文武可以剛柔取。凡諸存念﹐身爲之主﹐身有三魂﹑七魄﹑三元﹑五眞﹑一神﹑百神﹑三萬六千神﹐皆在於心也。心正則神正﹐心邪則神邪﹐邪之與正﹐由悟不悟﹐悟則入正﹐迷則歸邪﹐悟者由得其門﹐迷者由失其路﹐則沈淪黑夜﹐處至暗冥室。學道之士宜詳究之﹐始乎數息歷藏﹐終乎常住湛寂﹐誠在爾心矣。

◎存身神法

面東坐﹐叩齒三十六通﹐每九下一咽液。而祝曰﹕

玉淸髙上﹐九天九靈﹐化爲玄玄﹐下入胃淸﹐金和玉映﹐心開神明﹐服食日精﹐金華充盈。便咽液﹐想喉中有赤身童子﹐仰頭開口承液﹐下入胃中。

畢﹐又存四神﹕想肺中童子著白衣冠﹐口吐白气於右﹐變作白虎﹔次想肝中童子著靑衣冠﹐口吐赤气於左﹐變作靑龍﹔次想心中童子著赤衣冠﹐口吐赤气於前﹐化爲朱雀﹔次想腎中童子著黑衣冠﹐口吐黑气於後﹐化爲玄武。祝曰﹕

靑龍孟章甲寅﹐白虎監兵甲申﹐朱雀陵光甲午﹐玄武執明甲子﹐四曾前後圍繞﹐勿令外邪來幹。急急如律令。

次存心肺气作圓光寶蓋蓋頭﹐訖﹐次握固冥目﹐念敕身祝曰﹕

謹敕身中五體眞官﹑五臟六腑﹑九宮﹑十二宮室﹐四肢五體﹑筋骨髓腦﹑肌膚血脈﹑孔竅榮衛﹑一百八十關房﹑三百六十骨節﹑一千二百形影﹑一萬二千精光﹑三萬六千神气﹐左三魂幽精﹑爽靈﹑胎光﹐各守本宮﹐右七魄衛從屍狗﹑伏矢﹑雀陰﹑吞賊﹑非毒﹑除穢﹑臭肺﹐靑龍扶迎﹐白虎扶送﹐朱雀導前持幡幢﹐玄武從後司鐘鼓。臣身不受邪﹐肝不受病﹐肺不受姦﹐腎不受甘﹐脾不受化﹐膽不受怖﹐胃不受穢﹐心不受觸﹐神气汾溢﹐吏兵神將侍衛側立。急急如律令﹗」

次叩齒五通﹐念五臟神名。先存肺神﹐著白衣冠﹐在肺﹐肺神皓華﹐字虛成﹝三呼﹞﹔次存心神﹐著赤衣冠﹐在心中﹐心神丹元﹐字守靈﹝三呼﹞﹔次存肝神﹐著靑衣冠﹐在肝中﹐肝神龍煙﹐字含明﹔次存膽神龍曜﹐字威明﹔次存脾神常在﹐字魂庭﹔次存腎神玄冥﹐字育嬰。又瞑目內視﹐五臟分明﹐了見肝中童子著靑衣冠﹐口吐靑气﹐從左脇出﹐化爲靑龍﹔次存肺中童子著白衣冠﹐口吐白气﹐從右脇出﹐化爲白虎﹔次存心中童子著朱衣冠﹐口吐赤气﹐從心中出﹐化爲朱雀﹔次存兩腎中童子著黑衣冠﹐坐兩腎上﹐口吐黑气﹐從腎中出﹐化爲玄武﹔次存頭巾七星﹐下坐靑黃白三色云上﹐七星在頭﹐下有金光蓋頂﹐一身並作黃金色﹐面是金容﹔次存肺中白气﹐右出繞頂﹐有圓光。左右日月在眼前﹐洞煥一室﹐吏兵玉女﹐執節持幢﹐捧香獻花﹐徧滿前後。心常念飛仙﹐同升金闕帝前﹐永爲帝臣。

◎受生天魂法

夫人受生於天魂﹐經成於元靈﹐轉輪於九气﹐挺命於太一﹐

闕開三道﹐積神幽宮﹐所生玄液七纏﹐流津敷澤﹐日月映其六虛﹐口耳運其神气﹐雲行雨施﹐徳擬天地。胞胎內匝﹐五因來具﹐立人之道﹐其如此也。故五因者﹐是五神也﹔三道者﹐是三眞也。

天尊言曰﹕气气相續﹐種種生綠﹐善惡禍福﹐各有命根﹐非天非地﹐亦又非人﹐正由心也。心則神也﹐形非我有。我所以得生者﹐從虛無自然中來﹐因緣寄胎﹐受化而生。我受胎父母﹐亦非始生主父母也。眞父母貴重尊髙無上﹐今所生父母以我寄備因緣﹐稟受育養之恩﹐故以禮報而稱爲父母焉。故我受形﹐亦非我形也﹐寄之爲屋宅﹐因之爲營﹐以捨我也。附之以爲形﹐示之以有無﹐故得道者無復有形也。及無身﹐神一也﹐身並一則爲眞身﹐歸於始生父母而成道也。凡人不知存神﹐動止任意﹐意愚事僻﹐神散形枯﹔仙眞聖人守神無替﹐常存自身﹐名在左契。志學之士當知人身之中自有三萬六千神﹐左三魂右七魄﹐陰陽配合﹐共輔護識神﹑五行相王之君﹐周衛體內一千二百形影﹑一萬二千精光﹐備守體外﹐日日存之﹐時時相續﹐念念不忘﹐長生不死。不能常存﹐八節勿替﹐念身神﹐康彊無病。病﹐三呼之﹐常衛子身。欲臥之時﹐左手撫心﹐右手撫臍﹐各二七﹐陰祝曰﹕

欲具身神﹐從頭起﹐經歷四肢﹐至踝子﹐祝竟﹐存之。委悉乃眠﹐必得吉夢﹐彷佛見神。若有罪過﹐應致災厄﹐神來語人﹐或示形象﹐寄托物類﹐使人思惟﹐自解意趣﹐吉凶善惡﹐了然知之﹐避禍就福﹐所向諧也。

三魂﹕

第一胎光

第二爽靈

第三幽精

◎精神

精神者﹐君臣也﹝《玉淸祕錄》云﹕夫神者君也﹐气者人也﹐心神動則精搖﹐精搖則使形不安﹐若三事各令淸淨無爲﹐則萬事自安也。又曰﹕夫修身之道﹐乃國之寶也。然一身之根有三﹕一爲神﹐二爲精﹐三爲气。此三者﹐本天地人之气也﹐神者受於天精﹐天精者受於地气﹐地气者受於中和﹐相爲共成一道也。故神者乃乘气而行﹐气者神之�也﹐精者居其中也﹐三者相助爲理。故人欲壽者﹐乃當愛气﹑尊神﹑重精也﹞。精轉爲神﹐神生於明﹝夫气生於精﹐精生於神﹐神生於明﹐故人生本於陰陽之气﹐气轉爲精﹐精轉爲神﹐神轉於明。是故不欲老者﹐當念守其气﹐含精神也﹐令不出其形﹐合而爲一也。卽綝綝自見﹐身益輕﹐意益精也﹐此神光欲生也﹐心中大安﹐欣然若喜也。但宜閉目而臥﹐著志意於身內﹐身意不出﹐則身煉形變也。如此﹐則理身巳得也﹐太平自應矣。神哉﹐此道也。內已致壽﹐外以安理﹐不用筋力﹐自然致也﹞。神智之泉﹝夫神智之泉也﹐神淸則智明。智者﹐心之府也﹐智公﹐卽心平。人莫鑑於流水﹐而鑑於止水﹐水性欲淸﹐沙塵穢之﹐人心欲淸﹐嗜欲則生﹐豈能善之﹖故鑑明則塵垢弗集﹐神淸則嗜欲不入。是以聖人輕天下﹐卽神不累﹔細萬物﹐卽心不惑﹔齊死生﹐則意不懾﹔同變化﹐卽明不眩﹞。

◎入室思赤子法

老子曰﹕吾道生於惚恍而無形﹐視之不可見﹐聽之不可聞﹐隨之不見其後﹐迎之不見其首。包含於天地之表﹐還入於毫毛之裏﹐分之爲日月陰陽﹐含之爲夫婦。演布於八卦﹐乾坤爲頭首。胞胎轉相生﹐變化有前後。處任爲十月﹐結定神備有﹐虛無把錄籍﹐司命往奉壽。陽精爲室宅﹐包形立相待﹐陰陽相感漑﹐開閉藏其裏﹐淸轉上爲頭﹐精凝成童子﹐璇璣與玉衡﹐鼻爲其梁桂。合觀於八極﹐兩半共爲友﹔合精於子午﹐藏形於卯酉。明堂開四仲﹐洞房在其後﹐丹田著後宮﹐自口王父母。丙午拜眞人﹐丁巳伏命受﹐戊寅銜丹錄﹐光曜所藏止。精明合且離﹐出規還入矩﹐鈞明照神後﹐往來有配偶。皇制有其階﹐自然如雲雨﹐陽出眞人陰。學之爲師父﹐棲宿有常處﹐正在洞房裏﹐三五運返覆。甲癸邀辰巳。子午都集會﹐吾道自索子﹐邀之於南極。眞人自告子﹐安之令審諦﹐枯木不煩擾﹐乙壬於寅卯﹐午申亦相須﹐丙辛於亥酉﹐未戌邀中野﹐吾道已見矣﹐忽然無所有﹐丁庚子與午﹐戊己卯與酉﹐失候不相睹﹐吾道去萬里﹐周旋天地間﹐傷命還害子﹐觀吾陰與陽﹐交精相哺乳。此謂養赤子﹐勿失其時矣。甲癸邀辰巳﹐注云﹕子丑者謂甲癸日也﹐時加於辰﹑加巳﹑加子﹑加丑也﹐到此時道未養己﹐常當念之矣﹔乙壬之日時﹐加寅﹑加卯﹑加午﹑加申也﹐當復俟之﹐勿失其候矣﹔丙辛之日時﹐加亥﹑加酉﹑加未﹑加戌也﹐爲老公見之勿驚也﹐道之化見矣﹔丁庚之日時﹐加子﹑加午也﹔戊巳之日時﹐加卯﹑加酉也。失此四仲之日候﹐而不相睹﹐吾道

去萬里。愼之。

老子曰﹕爲吾道者﹐當先安牝牡。牝牡者﹐腎也﹐腎門元气也﹐元气气常下行﹐元常上升。元者赤﹐气者白﹐元上到心中﹐心中當動﹐動卽元下矣。

老子曰﹕元者﹐安雌雄。雌雄者﹐心也﹐一名明堂﹐得元因共養﹐合成赤子﹔赤子﹐自然也﹐念令上升﹐升於眞人﹔眞人者﹐宿衛之臣。赤子到﹐則因安心定意﹐泊然安意洞房中矣。

老子曰﹕赤子到﹐因還意於洞房。洞房者﹐兩目間﹐有眞人不衣而到﹐住下視赤子﹐赤子到﹐眞人乃立。眞人所以到住﹐何也﹖欲令赤子得升耳。赤子升﹐眞人復﹔赤子不升﹐眞人不復﹐不復早已。

老子曰﹕夫赤子初欲升時也﹐形似丹蛇﹐其光照人﹐忽然到著人面﹐若炬火聲矣。此卽赤子到矣。

老子曰﹕夫赤子之欲升時﹐形似丹蛇﹐安意如故﹐須臾當忽然不見矣。

老子曰﹕丹蛇者﹐日之精也﹐日精作火形來著人。欲來著人﹐人心動﹔人心動﹐卽赤子不得升﹐遂令後難致﹐難致則冥冥絕矣。

老子曰﹕丹蛇來到﹑心不驚不恐者﹐當與眞人共語。時目中忽然見正黃浩浩而無形﹐兆身體因變化﹐見西王母乘鳳凰之車﹐後駕六赤龍﹐車前三朱雀。見之﹐忽驚也﹐有頃﹐忽然去矣。

老子曰﹕當見西王母到時﹐但恍惚而巳﹐𨿽乘鳳凰之車者﹐忽然恍去矣﹐前三朱雀﹐後六赤龍亦然也。

老子曰﹕當見西王母之時﹐與人語﹐愼勿答也。不答﹐當復有所告問於人﹐愼勿答。不答﹐恚怒﹐勿恐怖也﹐恚不止﹐眞人自代子與語﹐畢﹐自去矣。

老子曰﹕西王母去後﹐大道來見矣。當大道見時﹐身形乃曠然﹐昭浩而無形兆﹐上見日月星宿﹐若有若無。當有天師與眞人來見﹐倡樂萬端愼勿視也﹐仙人玉女愼勿觀也﹐龍虎禽獸愼勿驚也。

老子曰﹕此倡樂﹑天師﹑仙人﹑玉女﹑禽獸﹐皆非眞也﹐但自子形中五臟六腑都精神耳﹐非眞道也。

老子曰﹕天師眞人來見子之時﹐安心定意﹐善與人語言。吾見子信﹐告子道﹐張羅其綱﹐具見子矣﹗

老子曰﹕參乘戊子入室﹐百日神明相睹乃止。精神通洞﹐舉足萬里。精之畢熟﹐少食﹐爲有齋戒﹐洗心沐浴﹐往來急疾﹐狀若風雨。

老子曰﹕人頭者﹐道之所往來解止處也﹐號陰陽。陰陽者﹐兩目也﹔陰陽者﹐道一之臣人也﹐道之所尊器也﹐主調禦兩目精光者﹐故曰兩半成一也。一正在明堂中﹑兩半所處也﹐陽精光於子午﹐收明於卯酉。子午者洞房也﹐卯酉者明堂也﹐亦方圓一寸﹐正在兩眉間﹔明堂卻入一寸﹐名洞房﹐亦方圓一寸﹔又卻入一寸﹐名丹田﹐此三者﹐道之往來變化常處也。

卷五十六諸家气法部一

◎元气論﹝並序﹞

混沌之先﹐太無空焉﹔混沌之始﹐太和寄焉。寂兮寥兮﹐無適無莫。三一合元﹐六一合气﹐都無形象﹐窈窈冥冥﹐是爲太易﹐元气未形﹔漸謂太初﹐元气始萌﹔次謂太始﹐形气始端﹔又謂太素﹐形气有質﹔復謂太極﹐質變有气﹔气未分形﹐結胚象卵﹐气圓形備﹐謂之太一。元气先淸﹐升上爲天﹐元气後濁﹐降下爲地﹐太無虛空之道已生焉。道旣無生﹐自然之本﹐不可名宣﹐乃知自然者﹐道之父母﹐气之根本也。夫自然本一﹐大道本一﹐元气本一。一者﹐眞正至元﹐純陽一气﹐與太無合體﹐與大道同心﹐與自然同性﹐則可以無始無終﹐無形無象﹐淸濁一體﹐混沌之未質﹐故莫可紀其窮極。洎乎元气蒙鴻﹐萌芽玆始﹐遂分天地﹐肇立乾坤﹐啟陰感陽﹐分布元气﹐乃孕中和﹐是爲人矣。首生盤古﹐垂死化身﹐气成風雲﹐聲爲雷霆﹐左眼爲日﹐右眼爲月﹐四肢五體爲四極五嶽﹐血液爲江河﹐筋脈爲地裏﹐肌肉爲田土﹐發髭爲星辰﹐皮毛爲艸木﹐齒骨爲金石﹐精髓爲珠玉﹐汗流爲雨澤。身之諸虫﹐因風所感﹐化爲黎甿。以天之生﹐稱曰蒼生﹔以其首黑﹐謂之黔首﹐亦曰黔黎。其下品者﹐名爲蒼頭。今人自名稱黑頭虫也﹐或爲裸虫﹐蓋盤

古之後﹐三皇之前﹐皆裸形焉。三王之代﹐然乃裁革結莎﹐巢櫓營窟﹐多食艸木之實﹐啖鳥獸之肉﹐飲血茹毛﹐蠢然無悶。旣興燔黍擗豚﹐坯飲窊樽﹐蕢桴土鼓﹐火化之利﹐絲麻之益﹐範金合土﹐大壯宮室﹐重門擊柝﹐戶牖庖廚﹐以炮以烹﹐以煮以炙﹐養生送死﹐以事鬼神。自太無太古﹐至於是世﹐不可備紀。爰從伏羲﹐迄於今日﹐凡四千餘載﹐其中生死變化﹐才成人倫﹐爲君爲臣﹐爲父爲子﹐興亡損益﹐進退成敗﹐前儒志之﹐後儒承之﹐結結紛紛﹐不可一時殫論也。且天地溟涬之後﹐人起出盤古遺體﹐散爲天經地緯﹐天文地理﹐五羅二曜﹐黃赤交道﹐五嶽百川﹐白黑晝夜﹐產生萬物﹐亭育萬匯﹐其爲羽毛麟介﹐各三百六十之數﹐凡一千八百類。人爲甿虫之長﹐預其一焉。人與物類﹐皆稟一元之气﹐而得生成。生成長養﹐最尊最貴者﹐莫過人之气也。澡叨預一甿﹐忝竊三才﹐漁獵百家﹐披尋萬古﹐備論元气﹐盡述本根﹐委質自然﹐歸心大道﹐求諸精義﹐纂集玄譚﹐記諸眞經﹐永傳來哲。達士遇者﹐愼勿輕生﹐以日以時﹐勤煉勤行﹐鶴棲華發﹐無至噬臍。同好受之﹐常爲寶耳。

論曰﹕元气無號﹐化生有名﹔元气同包﹐化生異類。同包無象﹐乃一气而稱元﹔異居有形﹐立萬名而認表。故無名天地之始﹐有名萬物之母﹐常無欲以觀其妙﹐常有欲以觀其徼。徼爲表﹐妙爲裏。裏乃基也﹐表乃始也。始可名父﹐妙可名母﹐此則道也﹐名可名也﹐兩者同出而異名。同謂之道﹐異謂之玄﹐玄之又玄﹐眾妙之門。又曰﹕有物混成﹐先天地生﹐寂兮寥兮。獨立不攺﹐周行不殆﹐可以爲天下母﹐吾不知其名﹐字之曰道。乃自然所生。旣有大道﹐道生陰陽﹐陰陽生天地﹐天地生父母﹐父母生我身。

夫情性形命﹐稟自元气。性則同包﹐命則異類。性不可離

於元气﹐命隨類而化生。是知道﹑徳﹑仁﹑義﹑禮﹐此五者不可斯須暫離﹐可離者非道﹑徳﹑仁﹑義﹑禮也。道則信也﹐故尊於中宮﹐曰黃帝之道﹔徳則智也﹐故尊於北方﹐曰黑帝之徳﹔仁則人也﹐故尊於東方﹐曰靑帝之仁﹔義則時也﹐故尊於西方﹐曰白帝之義﹔禮則法也﹐故尊於南方﹐曰赤帝之禮。然三皇稱曰大道﹐五帝稱曰常道﹐此兩者同出異名。

元气本一﹐化生有萬。萬須得一﹐乃遂生成。萬若失一﹐立歸死地﹐故一不可失也。一謂太一﹐太一分而爲天地﹐天地謂二儀﹐二儀分而立三才﹐三才謂人也﹐故曰才成人備。人分四時﹐四時分五行﹐五行分六律﹐六律分七政﹐七政分八風﹐八風分九气。從一至九﹐陽之數也﹔從二至八﹐陰之數也。九九八十一﹐陽九太終之極數﹔八八六十四﹐陰六太終之極數也。

一含五气﹐是爲同包﹔一化萬物﹐是謂異類也。旣分而爲三爲萬﹐然不可暫離一气。五气者﹐隨命成性﹐逐物意移﹐染風習俗﹐所以變化無窮﹐不惟萬數﹐故曰遊魂爲變。只如武都耆男化爲女﹐江氏祖母化爲黿﹐黑胎氏豬而變人﹐蒯武安人而變虎﹐斯遊魂之驗也。

夫一含五气﹐軟气爲水﹐水數一也﹔溫气爲火﹐火數二也﹔柔气爲木﹐木數三也﹔剛气爲金﹐金數四也﹔風气爲土﹐土數五也。五气未形﹐三才未分﹐二儀未立﹐謂之混沌﹐亦謂混元﹐亦謂元塊如卵。五气混一﹐一旣分元﹐列爲五气﹐气出有象﹐故曰气象。

張衡《靈憲渾天儀》云﹕夫覆載之根﹐莫先於元气﹔靈曜之本﹐分气成元象。昔者先王步天路﹐用定靈軌﹐尋諸本元﹐先準之於渾體﹐是爲正儀﹐是爲立度﹐而後皇極有所建也﹐旋運有所稽也。是爲經天緯地之根本也。

聖人本無心﹐因玆以生心。心生於物﹐死於物。機在心目﹐

天地萬機﹑成敗興亡﹑得失去畱﹐莫不由於心目也。死者陰也﹐生者陽也﹐陰陽之中﹐生道之術﹐而不知修行之路﹐常遊生死之逕﹐故墨翟悲絲﹑楊朱泣岐﹐蓋以此也。夫太素之前﹐幽淸玄靜﹐寂寞冥默﹐不可爲象﹐厥中惟虛﹐厥外惟無﹐如是者永久焉﹐斯謂溟涬﹐蓋乃道之根。旣建方有﹐太素始萌﹐萌而未兆﹐一气同色﹐混沌不分﹐故曰有物混成。然𨿽成其气﹐未可得而形也。其遲速之數﹐未可得而化也﹐如是者又永久焉﹐斯謂龐鴻﹐蓋乃道之幹也。於是元气剖判﹐剛柔始分﹐陰陽媾精﹐淸濁異位﹐天成於外﹐地定於內。天體於陽也﹐象乎道幹﹐以有物成體﹐以圓規覆育﹐以動而始生﹔地體於陰也﹐象乎道根﹐以無名成質﹐以方矩載誕﹐以靜而終死﹐所謂天成地平矣。旣動以行施﹐靜以含化﹐鬱气媾精﹐時育庶類﹐斯謂天元﹐蓋乃道之實也。

夫在天成像﹐在地成形﹐天有九位﹐地有九域﹐天有三辰﹐地有山川﹐有象可效﹐有形可度﹐情性萬殊﹐旁通感著﹐自然相生﹐莫之能紀。紀綱經緯﹐今略言之。四方八極﹐地之維也﹐徑二億三萬二千五百一十七里﹐南北則知減千里﹐東西則廣增千里。自地至天半於人極﹐地中深亦如之﹝半之極﹐徑圍之數一半是也。計天地相去一億一萬二百五十八里半也﹞﹐通四度之﹐乃是混元之大數也。天道左行﹐有反於物﹐則天人气左盈右縮﹐天以陽而回轉﹐地以陰而停輪﹐是以天致其動﹐稟气舒光﹐地致其靜﹐永施候明。天以順動﹐不失其光﹐則四序順節﹐寒暑不忒﹔地以順靜﹐不失其體﹐則萬物榮華﹐生死有禮。故品物成形﹐天地用順。夫至大莫若天﹐至厚莫若地﹐至多莫若水﹐至空莫若土﹐至華莫若木﹐至實莫若金﹐至無莫若火﹐至明莫若於日月﹐至昏莫若於暗虛﹝日月至明﹐遇暗虛猶薄蝕昏黑﹐豈況於人乎哉﹞。夫地有山嶽川谷﹑井泉江河﹑洞湖池沼﹑

陂澤溝壑﹐以宣吐其气也﹔天有列宿星辰三百四十八座﹐亦天之精气所結成﹐凝瑩以爲星也。星者﹐體生於地﹐精成於天﹐列居錯峙﹐各有所屬﹐斯謂懸象矣﹝或云玄象﹐亦可兩存﹞。夫日月徑周七百里三十六分之一﹐其中地廣二百里三十二分之一。日者﹐陽精之宗﹐積精成像﹐象成爲禽﹐金雞﹑火鳥也﹐皆曰三足﹐表陽之類﹐其數奇﹔月者﹐陰精之宗﹐積精而成像﹐象成爲獸﹐玉免﹑蟾蜍也﹐皆四足﹐表陰之類﹐其數偶。是故奇偶之數﹐陰陽之气﹐不失光明﹐實由元气之所生也。

夫人之受天地元气﹐始因父精母血﹐陰陽會合﹐上下和順﹐分神減气﹐忘身遺體﹐然後我性隨降﹐我命記生﹐綿綿十月之中﹝人皆十月處於胞胎﹐解在卷末也﹞﹐蠢蠢三時之內﹝人𨿽十月胞胎﹐其實受孕三十八臘。一臘謂一七。日一變﹐凡三十八變﹞﹐然後解胎求生。求生之時﹐四日之中﹐善慧聰明者﹐如在王室﹐受諸快樂﹐釋然而生﹐如從天降下﹐子母平善﹐無諸痛苦﹐親屬歡喜﹐鄰里相慶﹔凶惡悖戾者﹐如在狴牢﹐受諸苦毒﹐二命各爭﹐痛苦難忍﹐親族憂惶﹐鄰里驚懼。凡在世人受孕日數﹐數則一定﹐善惡兩分﹐爲人子者﹐安可悖亂五逆哉﹗今生子滿三十日﹐卽相慶賀﹐謂之滿月﹐皆以此而習爲俗矣。气足形圓﹐百神俱備﹐如二儀分三才﹐體地法天﹐負陰抱陽﹐諭瓜熟蒂落﹐啐啄同時﹐旣而產生﹐爲赤子焉。夫至人含懷道徳﹐衝泊情性﹐抱一守虛﹐澹寂無事﹐體合虛空﹐意棲胎息﹐故曰合徳之厚﹐比於赤子。赤子之心﹐與至人同心﹐內爲道徳之所保﹐外爲神明之所護﹐比若慈母之於赤子也。夫赤子以全和爲心﹐聖人以全徳爲心﹐外無分別之意﹐內無害物之心。赤子以全和﹐故能拳手執握﹐自能牢固﹐所謂骨弱筋柔而握固﹐未知牝牡之合而歊作﹐精之至﹔終日號而不嗄﹐和之至。執牢實者﹐其由元气充壯﹐致骨弱筋柔。未知陰陽配合﹐而含气之

源動作者﹐由精气純粹之所然也。陰爲雌牝﹐陽爲雄牡﹐歊謂气命之源。气命之源﹐則元气之根本也。言赤子心無情欲﹐意無辧認﹐𨿽有歊作﹐且不被外欲牽挽﹐終無畎澮尾閭之虞﹐其气眞精﹐往還溯流﹐自然自在﹐任運任眞而已﹐故曰精之至也。終日號啼﹐而聲不嘶嗄者﹐亦純和之至也﹐故曰和之至也。嗄者﹐聲物之破也。赤子以元气內充﹐眞精存固﹐全和之至﹐乃不破散也。

《上淸洞眞品》云﹕人之生也﹐稟天地之元气﹐爲神爲形﹔受元一之气﹐爲液爲精。天气減耗﹐神將散也﹔地气減耗﹐形將病也﹔元气減耗﹐命將竭也。故帝一回風之道﹐溯流百脈﹐上補泥丸﹐下壯元气。腦實則神全﹐神全則气全﹐气全則形全﹐形全則百關調於內﹐八邪消於外。元气實則髓凝爲骨﹐腸化爲筋﹐其由純粹眞精﹐元神元气﹐不離身形﹐故能長生矣。

秦少齊《議黃帝難經》云﹕男子生於寅﹐寅爲木﹐陽也﹔女子生於申﹐申爲金﹐陰也。元气起於子﹐乃人命之所生於此也。男從子左行三十﹐女從子右行二十﹐俱至於已﹐爲夫妻懷妊﹐受胎气於此也。男從巳左行十至寅﹐女從巳右行十至申﹐俱爲十月受气﹐气足形圓﹐寅申乃男女所生於此也。從寅左行三十至未﹐未謂小吉﹐男行年所至也﹔從申右行二十至醜﹐醜謂大吉﹐女行年所至也。然乃許男婚而女娉矣。如是永久焉﹐則元气無所復﹐精气無所散﹐故致長生也。夫天地元气旣起於子之位﹐屬水﹐水之卦爲坎﹐主北方恆﹐嶽冀州之分野﹐人之元气亦同於天地﹐在人之身生於腎也。人之元气﹐得自然寂靜之妙﹐抱淸虛玄妙之體﹐玄之又玄﹐妙之又妙﹐是謂眾妙之門﹐乃元气玄妙之路也。故玄妙曰神﹐神之靈者曰道﹐道生自然之體﹐故能長生。生命之根﹐元气是矣。

夫腎者神之室﹐神若無室﹐神乃不安﹐室若無神﹐人豈能

健﹗室旣固矣﹐乃神安居。則變凡成聖﹐神自通靈。神乃愛生而室不能固﹐致使神不得安居﹐室屋於是空廢﹐遂投於死地矣。若人自以其妙於運動﹐勤於修進﹐令內淸外靜﹐絕諸染污﹐則大壯營室﹐神魂安居。神之與祇﹐恆爲營衛﹐身之與神﹐兩相愛護﹐所謂身得道﹐神亦得道﹔身得仙﹐神亦得仙。身神相須﹐窮於無窮也。

夫元气者﹐乃生气之源﹐則腎間動气是也。此五臟六腑之本﹐十二經脈之根﹐呼吸之門﹐三焦之源﹐一名守邪之神﹐聖人諭引樹爲證也。此气是人之根本﹐根本若絕﹐則臟腑筋脈如枝葉﹐根朽枝枯﹐亦以明矣。問﹕何謂腎間動气﹖答曰﹕右腎謂之命門﹐命門之气﹐動出其間﹐間由中也﹐動由生也﹐乃元气之系也﹐精神之舍也。以命門有眞精之神﹐善能固守﹐守禦之至﹐邪气不得妄入﹐故名守邪之神矣。若不守邪﹐邪遂得入﹐入卽人當死也。人所以得全生命者﹐以元气屬陽﹐陽爲榮﹐以血脈屬陰﹐陰爲衛﹐榮衛常流﹐所以常生也。亦曰榮衛﹐榮衛卽榮華气脈﹐如樹木芳榮也。榮衛臟腑﹐愛護神气﹐得以經營﹐保於生路。又云﹕淸者爲榮﹐濁者爲衛﹐榮行脈中﹐衛行脈外﹐晝行於身﹐夜行於藏﹐一百刻五十周﹐至平旦大會﹐兩手寸關尺﹐陰陽相貫常流﹐如循其環﹐終始不絕。絕則人死﹐流卽人生﹐故當運用調理﹐愛惜保重﹐使榮衛周流﹐神气不竭﹐可與天地同壽矣。

夫混沌分後﹐有天地水三元之气﹐生成人倫﹐長養萬物﹐人亦法之﹐號爲三焦三丹田﹐以養身形﹐以生神气。有三位而無正藏﹐寄在一身﹐主司三務。上焦法天元﹐號上丹田也﹐其分野自胃口之上﹐心下鬲已上至泥丸﹐上丹田之位受天元陽炁﹐治於亶中﹐亶中穴在胸﹐主溫於皮膚肌肉之間﹐若霧露之漑焉﹔中焦法地元﹐號中丹田也﹐其分野自心下鬲至臍﹐中丹田之

位受地元陰炁﹐治於胃管﹐胃管穴在心下﹐主腐谷熟水﹐變化胃中水谷之味﹐出血以營臟腑身形﹐如地气之蒸焉﹔下焦法水元﹐號下丹田也。其分野自臍中下膀胱囊及漏泉﹐下丹田之位受水元陽气﹐治於气海﹝在臍下一寸﹞﹐府於气街者﹐气之道路也。三焦都是行气之主﹐故府於气街﹐街﹐乃四通八達之大道也。下焦主運行气血﹐流通經脈﹐聚神集精﹐動靜陰陽﹐如水流就濕﹝濕卽源﹐濕言水行赴下也﹞﹐澆注以時﹐雲气上騰﹐降而雨焉。

《仙經》云﹕我命在我﹐保精受气﹐壽無極也。又云﹕無勞爾形﹐無搖爾精﹐歸心靜默﹐可以長生。生命之根本﹐決在此道﹐𨿽能呼吸導引﹐修福修業﹐習學萬法﹐得服大藥﹐而不知元气之道者﹐如樹但有繁枝茂葉﹐而無根荄﹐豈能久活耶﹖若以長夜聲色之樂﹐嗜欲之歡﹐非不厚矣﹐卒逢夭逝之悲﹐永捐泉壠之痛﹐是則爲薄亦已甚矣。若以積年終日﹐勤苦修煉﹐受延齡之方﹐依玉經之法﹐遵火食之禁﹐知元气之旨﹐拘魂制魄﹐畱胎止精﹐此非不薄矣﹐卒逢長久之壽﹐永住雲霄之境﹐是則爲厚亦已甚矣。故性命之限﹐誠有極也﹐嗜欲之情﹐固無窮也﹐以有極之性命﹐逐無窮之嗜欲﹐亦自斃之甚矣。夫土能濁河﹐不能濁海﹐風能拔樹﹐不能拔山﹐嗜欲之能亂小人﹐不能動君子﹐夫何故哉﹖君子乃處士也﹐小人乃遊子也﹐須知性分有極﹐生涯難保﹐若不示之以樞機﹐傳之以要道﹐宣之以心隨﹐授之以精華﹐則片言曠代﹐一經皓首﹐不可得聞道矣。夫道者何所謂焉﹖道卽元气也。元气者﹐命卒也。命卒者﹐惟中之術也。以存道爲法﹐化精爲妙﹐使气流行﹐運無阻滯。是故流水不腐﹐戶樞不蠹。若知玄之又玄﹐男女同修﹐夫婦俱仙﹐斯謂妙道。

《仙經》云﹕一陰一陽謂之道﹐三元二合謂之丹﹐溯流補

腦謂之還﹐精化爲气謂之轉。一轉一易一益﹐每轉延一紀之壽﹐九轉延一百八歲。西王母云﹕呼吸太和﹐保守自然﹐先榮其气﹐气爲生源。所爲易益之道﹐益者益精也﹐易者易形也。能益能易﹐名上仙籍﹔不益不易﹐不離死厄。行此道者﹐謂常思靈寶。靈者神也﹐寶者精也。但常愛气惜精﹐握固閉口﹐吞气吞液﹐液化爲精﹐精化爲气﹐气化爲神﹐神復化爲液﹐液復化爲精﹐精復化爲气﹐气復化爲神﹐如是七返七還﹐九轉九易﹐旣益精矣﹐卽易形焉。此易非是其死﹐乃是生易其形﹐變老爲少﹐變少爲童﹐變童爲嬰兒﹐變嬰兒爲赤子﹐卽爲眞人矣。至此道成﹐謂之胎息。修行不倦﹐神精充溢﹐元气壯實﹐腦旣已凝﹐骨亦換矣。

《仙經》云﹕陰陽之道﹐精液爲寶﹐謹而守之﹐後天而老。又云﹕子欲長生﹐當由所生之門﹐遊處得中﹐進退得所﹐動靜以法﹐去畱以度﹐可延命而愈疾矣。又云﹕以金理金﹐是謂眞金﹔以人理人﹐是謂眞人﹔人常失道﹐非道失人。人常去生﹐非生去人。要常養神﹐勿失生道﹐長使道與生相保﹐神與生相守﹐則形神俱久矣。王母云﹕夫人理气﹐如龍理水。气歸自然﹐神歸虛無﹐精歸泥丸。水出髙源﹐上入天河﹐下入黃泉﹐橫流百川﹐終歸四海。气之與水﹐循環天地﹐流注人身﹐輪轉無窮﹐運行無極﹐人能治之﹐與天地齊其經﹐日月同其明矣。

《古詵記》云﹕人之元气﹐乃神魂之肴饌﹐故曰子丹進肴饌正黃。是以神服元气﹐形食五味﹐气淸卽神爽﹐气濁卽神病。故常謂勻修煉气﹐常令气淸﹐所謂煉神煉魂﹐卻鬼制魄﹐使形神俱安。夫魂降於天謂之神﹐魄本於地謂之鬼﹐鬼卽屬陰﹐神卽屬陽﹐所以煉魂神﹐服元气﹐千萬不死﹐身得升天﹔食五味﹐祝淫鬼﹐千萬皆死﹐形沒於地。夫魂飛於天﹐魄沈於泉﹐水火分解﹐各歸本元﹐生則同體﹐死則相懸﹐飛沈各異﹐稟之自然。

何哉﹖如一條之木﹐以火燔之﹐煙卽飛上﹐灰卽下沈﹐亦是自然而然也。

《九皇上經》曰﹕始靑之下月與日﹐兩半同升合成一﹐出彼玉池入金室﹐大如彈丸黃如橘﹐中有佳味甜如蜜﹐子能得之愼勿失。注云﹕交梨火棗﹐生在人體中﹐其大如彈丸﹐其黃如橘﹐其味甚甜﹐其甜如蜜﹐不遠不近﹐在於心室。心室者﹐神之舍﹐气之宅﹐精之主﹐魂之魄。玉池者﹐口中舌上所出之液﹐液與神气一合﹐謂兩半合一也。

《太淸誥》云﹕許遠遊與王羲之書曰﹐夫交黎火棗者﹐是飛騰之藥也。君侯能剪除荊棘﹐去人我﹐泯是非﹐則二樹生君心中矣﹐亦能葉茂枝繁﹐開花結實﹐君若得食一枝﹐可以運景萬里。此則陰丹矣。但能養精神﹐調元气﹐吞津液﹐液精內固﹐乃生榮華﹐諭樹根壯葉茂﹐開花結實﹐胞孕佳味﹐異殊常品。心中種種﹐乃形神也。陰陽乃日月雨澤﹐善風和露﹐潤沃漑灌也。气運息調﹐榮枝葉也。性淸心悅﹐開花也。固精畱胎﹐結實也。津液流暢﹐佳味甜也。古仙誓重﹐傳付於口﹐今以翰墨宣授﹐宜付奇人矣。道林云﹕此道亦謂玉醴金漿法。玉醴金漿﹐乃是服煉口中津液也。一曰精﹔二曰淚﹔三曰唾﹔四曰涕﹔五曰汗﹔六曰溺。人之一身﹐有此六液﹐同一元气﹐而分配五臟六腑﹑九竅四肢也。知術者﹐常能歲終不泄﹐所謂數交而不失出﹐便作獨臥之仙人也。常能終日不唾﹐恆含而咽之﹐令人精气常存﹐津液常畱﹐面目有光。

《老子節解》云﹕唾者﹐溢爲醴泉聚﹐流爲華池府﹐散爲津液﹐降爲甘露﹐漱而咽之﹐漑藏潤身﹐通宣百脈﹐化養萬神﹐支節毛髮﹐堅固長春﹐此所謂內金漿也﹐可以養神明﹐補元气矣。若乃淸玉爲醴﹐煉金爲漿﹐化其本體﹐柔而不剛﹐色瑩冰雪﹐气奪馨香﹐飲之一杯﹐壽與天長﹐此所謂外金漿也。可以

固形體﹐堅臟腑矣。又常使身不妄出汗﹐汗是神之信﹐元調而運動微汗者﹐適致也﹐乃勿衝冷風。若極勞形﹐盜失精汗者﹐﹝雨脈﹞霂不止﹐大困神形﹐固當緩形徐行﹐勞而不極﹐坐臥勿及疲倦。行立坐臥﹐常能消息從容﹐導引按摩消息﹐令人起立輕健﹐意思暢逸。又常伺候大小二事﹐無使彊關抑忍﹐又勿使失度﹐或澀或寒或滑多﹐皆傷气害生﹐爲禍甚速。此所謂知進退存亡﹐聖人之道也。

夫聖凡所共寶貴者﹐命也﹔賢愚所共愛惜者﹐身也。是故聖人以道徳﹑仁義﹑謙慈﹑恭儉﹑天文﹑人事﹑預垂瑞兆以示君子也﹔禮樂﹑徵伐﹑法律﹑刑典﹑鬼神﹑卜筮﹑夢覺﹑警象以示小人也。夫養生之要﹐先誡其外﹐後愼其內﹐內外寂靜﹐此謂善入無爲也。欲求無爲﹐先當避害﹐何者﹖遠嫌疑﹐遠小人﹐遠苟得﹐遠行止﹐愼口食﹐愼舌利﹐愼處鬧﹐愼力斗﹐常思過失﹐攺而從善。又能通天文﹐通地理﹐通人事﹐通鬼神﹐通時機﹐通術數。是則與聖齊功﹐與天同徳矣。夫術數者﹐莫過修神﹐淘煉眞气﹐使年延疾愈﹔外禳邪惡﹐淸淨心身﹐使禍害不幹。

《道徳論》曰﹕大中之象﹐莫髙乎道徳﹐次莫大乎神明﹐次莫廣乎太和﹐次莫崇乎天地﹐次莫著乎陰陽﹐次莫明乎聖功。夫道徳可道不可原﹐神明可生不可伸﹐太和可體不可化﹐天可行不可宣﹐陰陽可用不可得﹐聖功可觀不可言。是知可道非自然也﹐可明非素眞也。

夫修無爲入眞道者﹐先須保道气於體中﹐息元气於藏內﹐然後輔之以藥物﹐助之以百行﹐則能內愈萬病﹐外安萬神﹐內气歸元﹐外邪自卻。卻災害於外﹐神道徳於內﹐內外相濟﹐保守身命﹐豈不善乎﹖

《老子》云﹕功成名遂身退﹐天之道。又云﹕功成事遂﹐

百姓謂我自然。又云﹕修之於身﹐其徳乃眞﹔修之天下﹐其徳乃普。以身觀身﹐以天下觀天下﹐吾何以知天下之然哉﹖以此﹐夫何﹖故教天子則爲事法天﹐教諸侯則以政理國﹐教用兵則不敢爲主﹐教利器則不可示人﹐教處世則和光同塵﹐教出家則道與俗反﹐教養性則谷神不死﹐教體命則善壽不亡﹐教修身則全神具炁﹐教修心則虛心守道﹐教見前則常善救物﹐教冥報則神不傷人﹐所謂事少理長﹐由人備授。其得也者﹐則骨節堅彊﹐顏色悅澤﹐老而還少﹐不衰不朽﹐長存世間﹐長生久視﹐寒溫風濕不能傷﹐鬼神精魅不敢犯﹐五兵百虫不敢害﹐憂悲喜怒不爲累。常以六經訓俗﹐方士授術﹐此其眞得道要矣。

眞人云﹕聖人知元气起於子﹐生於腎﹐胞於巳﹐胎於午﹐故存於心﹐息於火﹐養於未土﹐生於申金﹐沐浴於酉﹐冠帶於戌土﹐官榮於亥﹐帝王於子水﹐衰於土醜﹐病於木寅﹐死於震卯﹐墓於巽辰。墓卽葬也﹐葬者藏也﹑歸者﹐終也。元气﹐元始於水﹐歸終於風﹐藏風於土﹐是謂歸魂﹝巽卽風也﹐辰卽土也﹐水之所流﹐歸於辰也﹐故云地缺於東南﹐水流於巽戶。《列子》云﹕海之表有大壑焉﹐號爲尾閭﹐是大水泄去之所。人之元气﹐亦有尾閭之壑﹐故象於水焉﹞。是知土藏其風﹐風藏其土﹐土藏其水﹐水藏其土﹐土藏其火﹐火藏其土﹝火所以墓在戌土﹐水所以墓在辰土也﹞﹐土藏其木﹐木藏其土﹐土藏其金﹐金藏其土﹐木所以墓在未土﹐金所以墓在丑土﹐土能藏木﹑金﹑水﹑火﹐而土自亦歸於土﹐故墓亦在辰土﹐是謂還元返本﹑歸根復命之道。

《老子》云﹕夫物蕓蕓﹐各歸其根﹐歸根曰靜﹐靜曰復命﹐復命曰常﹐知常曰明。是謂知常道之理﹐會可道之事﹐卽知明白之路﹐達坦平之涯。故曰﹕知其白﹐守其黑﹐爲天下式。知常容﹐容乃公﹐公乃王﹐王乃天﹐天乃道﹐道乃久﹐是謂公道。

盜之公道﹐盜之天地﹐萬物無不通容。

《陰符經》云﹕三盜旣宜﹐三才旣安。故曰食其時﹐百骸理﹔動其機﹐萬化安。眞人云﹕知此道者﹐卽識眞水眞火﹑眞鉛眞汞﹑眞龍眞虎﹑眞牙眞車﹑眞金眞石﹑眞木眞土﹑眞丹眞藥﹑眞神眞气﹑眞物眞精﹑眞客眞主﹐旣皆認得其眞﹐然乃依師用師﹐依道用道﹐依術用術﹐依法用法﹐修之煉之﹐淘之汰之﹐研之精之﹐調之習之﹐仙人所以目八字妙門﹐一元眞法﹐謂之「虛心實腹﹐饑气渴津」八字是也。訣云﹕常能虛寂一心﹐善亦不貯﹐豈況一塵穢惡﹗所謂靜心守一﹐除欲止亂﹐眾垢除﹐萬事畢﹐恆使腹中飽實﹐所謂腹中無滓穢﹐但有眞精元气﹐淘汰修煉不輟﹐自然開花結實矣。饑卽吞气﹐渴卽咽津﹐不饑不渴卽調習﹐使周流通暢﹐不滯不隔﹐蠢蠢陶陶﹐滔滔樂樂﹐不知天地大小﹐不知日月回轉﹐可以八百一十年爲一大運耳。

夫修煉法者﹐言調和神气﹐使周流不竭絕於腎。腎乃命門﹐故曰命術也。神气不竭﹐則身形長生﹐煉骨化形﹐遊於帝庭﹐位爲眞人﹐以養元气﹐男女俱存。《經頌》云﹕道以精爲寶﹐寶持宜密祕﹐施人則生人﹐畱己則生己﹐生己永度世﹐名籍存仙位﹐人生則陷身﹐身退功成遂。結嬰尙未可﹐何況空廢棄﹐棄捐不覺多﹐衰老而命墜。天地有陰陽﹐元气人所貴﹐貴之合於道﹐但當愼無貴。夫能養其元﹐綿綿服其气﹐轉轉還其精﹐沖融妙其粹。

夫能服元气者﹐不可與餌一葉一花﹑一艸一木﹑靈芝金石之精滯﹐砂礫之滓穢﹐同日同年而語哉﹗《老子》云﹕精者﹐血脈之川源﹐守骨之靈神﹐故重之以爲寶﹔气者﹐肌肉之雲气﹐固形之眞物﹐故重之以爲生。人之一身﹐法象一國﹐神爲君﹐精爲臣﹐气爲民。民有徳﹐可爲尊﹐君有道﹐可以永久有天下。是以能養气有功﹐可化爲精﹔養精有徳﹐可化爲神﹔養神有道﹐

可化爲一身﹐永久有其生。

《三一訣》云﹕修煉元气眞神﹐三一存至者﹐卽精化爲神﹐神化爲嬰兒﹐嬰兒化爲眞人﹐眞人化爲赤子。赤子乃眞一也﹐一乃帝君也﹐能統一身﹐主三萬六千神。帝若在身﹐三萬六千神無不在也﹐故能舉其身遊帝庭。

《天老十干經》云﹕食气之道﹐气爲至寶﹐一歲至肌膚充榮﹐二歲至機關和良﹐三歲至骨節堅彊﹐四歲至髓腦塡塞﹝塡塞﹐滿塞也﹞。天有四時﹐气應四歲﹐食气守一﹐功備四年﹐則神與形通。形能通神﹐如日明焉﹐不視而見形﹐不聽而聞聲﹐不行而能至﹐不見而知之﹐所謂形一神千﹐得稱爲仙﹐形一神萬﹐得稱嬰兒﹐形一神萬八千﹐得稱眞人﹐形一神三萬六千﹐得稱赤子﹐卽眞一帝君矣。與日月長生﹐天地齊齡﹐道之成矣。

夫元气有一﹐用則有二﹐用陽气則能飛行自在﹐朝太淸而遊五嶽﹔用陰气卽能住世長壽﹐適太陽而遊洞穴。是謂元气一性﹐陰陽二體﹐一能生二﹐二能生三﹐三生萬物。萬物若不得元气﹐分陰陽之用﹐卽萬物無由得生化成長。故神無元气卽不靈﹐道無元气卽不生﹐元气無陰陽卽不形。形須有气﹐气須有陰陽﹐陰陽須有精﹐精須有神﹐神須有道﹐道須有術﹐術須有法﹐法須有心﹐心須有一﹐一須有眞﹐眞須有至﹐至無至虛﹐至淸至淨﹐至妙至明。至至相續﹐親親相授﹐授須其人﹐非道勿與。

人能學道﹐是謂眞學﹐學諸外事﹐是謂淫學﹐亦謂邪道。夫學道謂之內學﹐內學則身內心之事﹐名三丹田三元气。一丹三神﹐一气分六气﹐陽則終九﹐陰則終六﹐陽九百六﹐天地之極﹐亦人之極﹐至此謂之還元返本。夫云極者﹐元气內藏﹐盡無出入之息﹐兼爲有竅作出入息處﹐亦皆並無出入之息﹐此名得道﹐謂之至無也。

《眞經》曰﹕修煉元气﹐至無出入息﹐是落籍逃丁之士﹐不爲太陰所管﹐三官不錄﹐萬靈潛衛矣。夫稱混元者﹐气也。周天之物﹐名之混元。混元之气者﹐本由風也。風力最大﹐能載持天地三才五行﹐天地三才五行﹐不能大其風﹐風气俱同一體﹐而能開花拆柳﹐結實成果﹐莫不由其四气八風也。

夫修心是三一之根﹐煉气是榮道之樹﹐有心有气﹐如畱樹畱根。根卽心也﹐存心卽存气﹐存气卽存一。一卽道也﹐存道卽總存三萬六千神﹐而總息萬機。總息萬機﹐卽無不爲﹐而無不爲﹐卽至丹見矣。服至丹者﹐與天地齊年。

何謂至丹﹖至丹卽丹田眞神﹐眞一帝君存身爲主﹐眾神存體﹐元气不散﹐意絕淫蕩﹐气遵稟其神﹐禁束其故气﹐至無出入之息﹐能胎息者﹐命無傾矣。謂形畱气住﹐神運自然。

羅公遠《三岑歌》云「樹衰培土﹐陽衰气補﹐含育元气﹐愼莫失度。」注云﹕無情莫若木﹐木至衰朽﹐卽塵土培之﹐尙得再榮。又見以嫩枝接續老樹﹐亦得長生﹐卻爲芳嫩。用意推理﹐陽衰气補﹐固亦宜爾。衰陽以元气補而不失﹐取其元气津液返於身中﹐卽顏復童矣。何況純全正气未散﹐元和純一﹐遇之修煉﹐其功百倍﹗故學道切忌自己元气流奔也。

眞人云﹕夫修煉常須去鼻孔中毛﹐宣降五臟六腑谷滓穢濁﹐洗漱口齒﹐沐浴身體﹐誡過分酒﹐忌非適色。遇飲食先捧獻明堂前﹐心存祭祀三丹田﹑九一帝眞﹑三萬六千神君。恆一其意﹐專調和神气﹐本末來去﹐常令息勻﹐如此堅守﹐精气得固﹐卽學節气。節气時先閉口﹐默察外息從鼻中入﹐以意預料入息三分﹐而節其一分令住﹐入訖﹐卽料出息三分﹐而節其一分﹐凡出入各節一分﹐如此不得斷絕。夫節气之妙﹐要自己意中與鼻相共一則節之﹐其气乃便自止﹐驚气之出入﹐人不節之﹐其气乃亦自專出入﹐若解節之﹐卽不敢自專出入﹐是謂節之由人不

由气也。

夫气與神﹐復以道爲主﹐道由心﹐心由意﹐卽知意爲道主﹐意亦可謂之神也。大約神使其气﹐以意爲妙﹐鼻失出口﹐亦勞閉之﹐舌柱齒﹐覺小悶﹐悶卽微微放之﹐三分畱一﹐卻復閉之。如上所說﹐當節气令耳無聞﹑目無見﹑心無思﹐周而復始調習之。气未調和﹐常放少許出﹐意度气和﹐卽如法節之。若意能一日節之﹐然如常息者﹐其气卽永固﹐不假放節﹐但勤用功﹐卽气自永息﹐不從口鼻出入﹐一一自然從皮膚毛孔流散﹐如風雲在山澤天地﹐自然自在。

《仙經》云﹕元气調伏﹐常常服之﹐不絕不竭﹐自不從口鼻出。修煉百日已來﹐耳目自然不聞見也。修煉之人﹐切不得亂食。凡味卽令元气奔突﹐又不能淸淨其心。不依教法﹐惟貪財色﹐嗜欲妒嫉﹐恣食辛穢﹐懷毒抱惡﹐不敬仙法﹐但務偸竊﹐違負背逆爲凶者﹐三官書過﹐北陰召魂﹐未死之間﹐精神亡失﹐忘前忘後﹐如呆如癡﹐醉亂昏迷﹐橫遭殃禍﹐延於九祖﹐形謝九泉﹐此蓋失道﹐負神明矣。

眞人曰﹕夫道者﹐無義而無恩。子不見《陰符經》云﹐天之無恩而大恩生﹐天之至私﹐用之至公﹐禽之制在气﹐生者死之根﹐死者生之根﹐恩生於害﹐害生於恩。」故天與道﹐不私於人﹐乃萬物而言恩﹐人與萬物自有感仰之心﹐歸恩於天道﹐不恃其功﹐至公至私﹐與物不懷其曲直﹐洪纖一體﹐貴賤同途﹐棄愛惜於坦然﹐絕去畱於用意﹐是以順天時者見生﹐逆天意者見殺。殺非以私﹐生非以公﹐但隨人物逆順﹐自然而致其生殺也﹐故曰無義而無恩。夫道可及者﹐𨿽仇讎而必化﹔道不可及者﹐𨿽父母而終不可言。蓋夙分有無﹐一一出於天籍﹐且非一夕一朝而得偶會。生所化者曰死﹐死所化者曰生﹐生死之根﹐反復爲常。蓋善於生者﹐不爲死之行﹔不善於生者﹐爲死之行。

得死之行爲其死﹐爲生之行得其生。故得生者﹐莫不由於气﹐气所以能化於生則生﹔化於死則死。故曰禽之制在气者﹐惟以气感﹐不以力爲。气感自於虛無﹐而能制於萬有﹐至於天地日月﹑星宿云雷﹐並賴气之所轉運﹐使不失墜落。巍巍乎﹐蕩蕩乎﹐無始終﹐安其所動﹐樂其所靜﹐是謂道气自然。若以身之禽制在气者﹐實由乎心﹐不能禽制者﹐亦心也。

夫居於塵世﹐惟利與名﹐於中能不諂不偸﹐無賊無害﹐於物不傷和气﹐每懷亭育之心﹐斯近仁焉。不貪不爭﹐無是無非﹐斯亦近乎道焉。非內非外﹐寶而持之﹐自有陰靈書其福佑﹐災害遠去﹐禍橫難侵﹐自感上天下察﹐益算延齡﹐大道之元﹐玆爲始也。夫惠及人物曰恩﹐侵毀人物曰害﹐行恩則福生﹐行害則禍至。莫忌對鏡求象﹐從感生疑﹐罔類之中﹐狂癡之鬼﹐亂則難寧六寸﹐傾動百神﹐斯須之間﹐本則亡矣﹐誠深誡之﹝元气有六寸﹐內三寸﹐外三寸。人能保一寸﹐延三十年壽。若保固六寸﹐則萬神備體﹐自然永保長生。失一寸﹐減三十年之壽﹞。

《元气訣》云﹕天地自傾﹐我命自然。黃帝求玄珠﹐使離婁不獲﹐罔象乃獲者﹐玄珠气也﹐離婁目﹐罔象心也。元無者﹐道體虛無自然﹐乃無爲也。無爲者﹐乃心不動也。不動也者﹐內心不起﹐外境不入﹐內外安靜﹐則神定气和﹐神定气和﹐則元气自至﹐元气自至﹐則五臟通潤﹐五臟通潤﹐則百脈流行﹐百脈流行﹐則津液上應﹐而不思五味饑渴﹐永絕三田﹐道成則體滿藏實﹐童顏長春矣。

夫元气修煉﹐气化爲血﹐血化爲髓﹐一年易气﹐二年易血﹐三年易脈﹐四年易肉﹐五年易髓﹐六年易筋﹐七年易骨﹐八年易發﹐九年易形﹐從此延數萬歲﹐名曰仙人。九年是煉气爲形﹐名曰眞人。又煉形爲气﹐气煉爲神﹐名曰至人。

《仙經》云﹕神常愛人﹐人不愛神。神常愛者﹐籍身以養靈也。人若造凶作惡﹐卽陷壞身﹐身旣毀敗﹐神乃去人﹐神去人死﹐得不驚哉﹗所謂不知常﹐妄作凶也。黃帝求道於皇人﹐皇人問所得者﹐凡一千二百事﹐乃謂曰﹕子所得皆末事也。又曰﹕子欲長生﹐三一當明。夫三一者﹐乃上皇黃籙之首篇也﹐能知之者﹐萬禍不幹。

夫長生之術﹐莫過乎服元气﹐胎息內固﹐靈液金丹之上藥﹐所以禽虫蟄藏﹐以不食而全﹐蓋是息待其元气也。節气功成﹐卽學咽气﹐但合口作意﹐微力如咽食一般。咽液咽气﹐皆如咽食﹐存想入腎入命門穴﹐循脊流上溯入腦宮﹐又漑臍下至五星。五臟相逢﹐內外相應﹐各各有元气管系連帶﹐若論元气流行﹐無處不到。若一身內外疾病之處﹐以意存金﹑木﹑水﹑火﹑土五色﹐相刻相生﹐以意注之﹐無不立愈。又有妙訣﹐𨿽云呵﹑呬﹑呼﹑吹﹑噓﹑唏一六之气﹐不及冷﹑暖二气以愈百病。夫節气從容稍久﹐含气候暖而咽之﹐謂之暖气﹐可愈虛冷﹔若才節气﹐气滿便咽﹐謂之冷气﹐可愈虛熱。臨時皆以意度而行。又或有病﹐但以呵呵十至三十﹐知其應驗﹐酒毒﹑食毒俱從呵气並出。若人能專心服元气﹐更須專念於一﹐存而祝之﹐可與日月同明矣。

夫天得一以淸﹐天旣泥丸﹐有雙田宮﹑紫宮﹐亦曰腦宮。宮有三焉﹐丹田﹑洞房﹑明堂﹐乃上三一神所居也。其名赤子﹑帝卿﹑元先﹐常存念之﹐卽耳聰目明﹐鼻通腦實矣。地得一以寧﹐地卽臍中气海﹐亦有丹田﹑洞房﹑明堂三宮﹐下三一神所居也﹐其名嬰兒﹑元陽﹑谷玄﹐存念之永久﹐卽口不乏津﹐腹實心寂﹐不亂不惑﹐自通神靈矣。神得一以靈﹐卽心主於神﹐心爲帝王﹐主神气變化﹐感應從心﹐非有非無﹐非空非色﹐從粗入細﹐從凡入聖﹐心爲絳宮﹐亦有丹田﹑洞房﹑明堂三宮﹐

三一神所居也﹐其名眞人﹑子丹﹑光堅﹐存念不絕﹐卽帝一不離身心﹐身心安寧﹐遇白刃來逼﹐但當念一﹐一來救人﹐必得免難﹐道不虛言。其三丹田﹐其神九人﹐皆身長三寸﹐並衣朱衣﹑朱冠幘﹑朱履﹐坐金牀玉榻﹐機桉金鑪﹐常依形象存而念之﹝一云男卽一神﹐長九分﹐女長六分﹐其兩存注之﹞。夫元命者﹐元气也。有身之命﹐非气不生﹐以道固其元﹐以術固其命﹐卽身形神气永長存矣。我命之神﹐卽三丹田之三一神也。其形影精光气色﹐凡三萬六千神﹐皆臣於帝一。一分二﹐謂陽气化爲元龍﹐陰气化爲玉女。訣云﹕气之所在﹐神隨所生﹐神在气卽還﹐神去气卽散。若能存念其神﹐以守元气﹐气亦成神﹐神亦成气。修之至此﹐气合則爲影精光气色﹐气散則爲雲霧風雨。出卽爲亂﹐入卽爲眞﹐上結三元﹐下結萬物﹐靜用爲我身﹐動用爲我神。形神感應﹐在乎運用﹔神气變化﹐在乎存念。《三元經》云﹕上元神名曰元﹐中元神名還丹﹐下元神名子安﹐亦須如三一九神﹐專存念之。凡出入行住坐起﹐所遇皆然﹐精意專念﹐玄之又玄﹐道之極祕矣。

卷五十七諸家气法部二

◎服气精義論﹝並序﹞──天臺白雲撰

夫气者﹐道之幾微也。幾而動之﹐微而用之﹐乃生一焉﹐故混元全乎太易。夫一者﹐道之衝凝也。衝而化之﹐凝而造之﹐乃生二焉。故天地分乎太極。是以形體立焉﹐萬物與之同稟﹔精神著焉﹐萬物與之齊受。在物之形﹐惟人爲正﹔在象之精﹐惟人爲靈。並乾坤居三才之位﹐合陰陽當五行之秀﹐故能通玄降聖﹐煉質登仙﹐隱景入虛。無之心至妙﹐得登仙之法﹐所學多途。至妙之至﹐其歸一揆﹐或消飛丹液﹐藥效升騰﹐或齋戒存修﹐功成羽化。然金石之藥﹐候資費而難求﹔習學之功﹐彌歲年而易遠。若乃爲之速效﹐專之克成﹐與虛無合其道﹐與神靈合其徳者﹐其惟气乎﹗黃帝曰﹕食穀者知而夭﹐食气者神而壽﹐不食者不死。眞人曰﹕夫可久於其道者﹐養生也﹔常可與久遊者﹐納气也。气全則生存﹐然後能養志﹐養志則合眞﹐然後能久登﹐生气之域﹐可不勤之哉﹗是知吸引晨霞﹐餐漱風露﹐養精源於五臟﹐導榮衛於百關﹐旣祛疾以安形﹐復延和而享壽。閉視聽以胎息﹐返衰朽以童顏。遠取於天﹐近取於己﹐心閒自適﹐體逸無爲﹐欣邈矣於百年﹐全浩然於一室﹐就輕舉之諸術﹐置淸虛之雅致歟﹗若兼眞之業﹐煉化之功﹐則佇云軺而促期﹐

馳羽駕而憎遠矣。服气之經頗覽多本﹐或散在諸部﹐或未暢其宗。觀之者﹐以不廣致疑﹐習之者﹐以不究無效。今故纂類篇目﹐詳精源流﹐庶蟪蛄之兼濟﹐豈龜龍之獨善耳。凡九篇如後﹕

○五牙論第一

夫形之所全者﹐本於臟腑也﹔神之所安者﹐質於精气也。𨿽稟形於五神﹐已具其象﹐而體衰气耗﹐乃致凋敗。故須納云牙而漑液﹐吸霞景以孕靈﹐榮衛保其純和﹐容貌駐其朽謝。加以久習成妙﹐積感通神﹐與五老而齊升﹐並九眞而列位。經文所載﹐以視津途﹐修學所遵﹐自宜詳核。服眞五牙法﹐每以淸旦﹐密咒曰﹝經文不言面當宜各向其方﹐平坐握固﹐閉目﹐卽叩齒三通﹐而祝中央向四維﹞﹕

東方靑牙﹐服食靑牙﹐飲以朝華。祝畢﹐舌料上齒表﹐舐唇漱口﹐滿而咽之三﹔

南方朱丹﹐服食朱丹﹐飲以丹池。祝畢﹐舌料下齒表﹐舐唇漱口﹐滿而咽之三﹔

中央戊己﹐昂昂太山﹐服食精气﹐飲以醴泉。祝畢﹐舌料上玄﹐應取玉水﹐舐唇漱口﹐滿而咽之三﹔

西方明石﹐服食明石﹐飲以靈液。祝畢﹐舌料上齒內﹐舐唇漱口﹐滿而咽之三﹔

北方玄滋﹐服食玄滋﹐飲以玉飴。祝畢﹐舌料下齒內﹐舐唇漱口﹐滿而咽之三﹔

都數畢﹐以鼻內气﹐極而徐徐放之﹐令五過已﹐上眞道畢矣﹝意調諸方﹐亦宜納气﹐各依其數。卽東方九﹑南方三﹑中央十二﹑西方七﹑北方五﹞。又曰﹕先師益中央醴泉﹐祝曰﹕

白石嚴嚴以次行﹐源泉湧洞以玉漿﹐飲之長生﹐壽命益長﹝如此語以下﹐乖本文﹐應不煩耳﹞。此是《靈寶五符經》中法﹐《上淸經》中別有四極云牙之法﹐其道密祕﹐不可輕言。

凡服气﹐皆先行五牙﹐以通五臟﹐然後依常法﹐乃佳。

東方靑色﹐入通於肝﹐開竅於目﹐在形爲脈﹐

南方赤色﹐入通於心﹐開竅於舌﹐在形爲血﹔

中央黃色﹐入通於脾﹐開竅於口﹐在形爲肉﹐

西方白色﹐入通於肺﹐開竅於鼻﹐在形爲皮﹔

北方黑色﹐入通於腎﹐開竅於耳﹐在形爲骨。

又﹕肺爲五臟之華蓋第一﹐肺居心上﹐對胸﹐有六葉﹐色如縞映紅﹐肺脈出於少髙﹝左手大指之端內側﹐去爪甲二分許﹐舀者之中﹞﹔心居肺下肝上﹐對鳩尾下一寸﹐色如縞映絳﹐心脈出於中衝﹝左手中指之端﹐去爪甲之二分許﹐舀者之中﹞肝在心下﹐小近後﹐右四葉﹐左三葉﹐色如縞映紺﹐肝脈出於大惇﹝左足大指端﹐乃三毛之中﹞﹔脾正掩臍上﹐近前﹐橫覆於胃﹐色如縞映黃﹐脾脈出於隱白﹝左足大指端側﹐去爪甲角如韭葉﹞﹔左腎﹑右腎﹐前對臍﹐搏著腰脊﹐色如縞映紫﹐左爲正腎﹐以配五臟﹐右爲命門﹐男以藏精﹐女以系胞﹐腎脈出爲湧泉﹝左足心﹐舀者之中﹞。

凡服五牙之气者﹐皆宜思入其髒﹐使其液宣通﹐各依所主﹐旣可以周流形體﹐亦可以攻療疾病。令服靑牙者﹐思气入肝中﹐見靑气氳氳﹐靑液融融分明﹐良久﹐乃見足大惇之气﹐循服而至﹐會於脈中﹐流散諸脈﹐上通於自然。次服諸方﹐仍宜以丑後﹐澡漱冠服﹐入別室焚香﹐坐向其方﹐靜慮澄心﹐注想而爲之。

○服气論第二

夫气者﹐胎之元也﹐形之本也。胎旣誕矣﹐而元精已散﹔形旣動矣﹐而本質漸獘。是故須納气以凝精﹐保气以煉形﹐精滿而神全﹐形休而命延﹐元本旣實﹐可以固存耳。觀夫萬物﹐未有有气而無形者﹐未有有形而無气者。攝生之子﹐可不專气而致柔乎﹗

○太淸行气符

欲服气斷谷﹐先書向王吞之﹐七日吞一﹐三七日止﹐合符三枚﹐皆燒五香左右。

凡欲服气者﹐皆宜先療身疹疾﹐使臟腑宣通﹐肢體安和﹐縱無舊疹﹐亦須服藥去疾飲﹐量體冷熱﹐服一兩劑寫湯﹐以通泄腸胃﹐去其積滯。吐瀉方在後。將息平復訖﹐乃淸齋百日﹐惇潔操志﹐其間所食﹐漸去酸鹹﹐減絕滋味﹐得服茯苓﹑蒸曝胡麻等藥﹐預斷谷爲佳。服气之始﹐亦不得頓絕其藥食﹐宜日日減藥﹐宜漸漸加气﹐气液流通﹐體藏安穩﹐乃可絕諸藥食﹐乃須兼膏餌消潤之藥助之。勿食堅澀﹑滓滯﹑冷滑之物。久久自覺腸胃虛﹐全無復饑渴。消息進退﹐以意自量﹐不可具於此述。

宜於春秋二時﹐月初三日後﹑八日前﹐取其一吉日爲始﹐先服太淸行气符﹐計至其日﹐令吞三符訖﹐於靜室東向﹐得早朝景爲佳。於東壁開一窗﹐令日中光正對臥﹐面此室之東﹐勿令他障隔。以子時之後﹐先解髮梳頭數百下﹐便散發於後矣﹝初服須如此﹐久後亦不須散發也﹞。燒香﹝勿用燻陸香﹞﹐東向正坐﹐澄心定思﹐叩齒導引﹝其法具後篇﹞。又安坐定息﹐

乃西首而臥﹝本經皆云東首﹐然面則向西﹐於存息吸引﹐殊爲不便﹞﹐牀須厚暖﹐所覆適溫﹐自得﹐稍暖爲佳﹐腰腳已下左右宜暖﹐其枕宜令低下﹐與背髙下平﹐使頭頸順身平直﹐解身中衣帶﹐令闊展﹐兩手離身三寸﹐仍握固﹐兩腳相去五六寸﹐且徐吐气﹐息令調。然後想之東方初曜之气﹐共日光合丹於流暉﹐引此景而來至於面前﹐乃以鼻﹝先拔鼻孔中毛﹐初以兩手大指下掌按鼻左右﹐上下動之十數過﹐令通暢﹞微引吸﹐而咽之﹝久久乃不須引吸﹐但存气而咽之﹐其气自入﹐此便爲妙﹞。咽之三﹐乃入肺中。小開唇﹐徐徐吐气﹐入气有緩急﹐宜在任性調息﹐必不得頓引﹐至極則气粗﹐粗則致損。又引咽之三﹐若气息長﹐加至五六咽﹐得七尢佳。如此﹐以覺肺間大滿爲度﹐且停咽﹐乃閉气﹐存肺中之气﹐隨兩肩入臂至手握中入﹐存下入於胃﹐至兩腎中﹐隨髀至兩腳心中﹐覺皮肉間習習如虫行爲度。訖﹐任微喘息少時﹐待喘息調﹐依法引導送之﹐覺手足潤溫和調暢爲度﹝諸服气方﹐直存入腹﹐不先向四肢﹐故致四肢送冷﹐五臟壅滯。是以必須先四肢﹐然後入腹﹐卽气自然流宣也﹞。此後不復須存在肺﹐直引气入大腸﹑小腸中﹐鳴轉通流臍下爲度﹐應如此﹐以腸中飽滿乃止。則豎兩膝﹐急握固閉气﹐鼓腹九度﹐就鼓中仍存其气散入諸體﹐閉之欲極﹐徐徐吐之﹐愼勿長。若气急﹐稍稍並引而吐之若覺腹中闊﹐此一極則止﹐如腹猶滿急﹐但閉气鼓之。訖﹐舒腳﹐以手摩面﹐將胸心而下數十度﹐並摩腹繞臍﹐手十數度﹐展腳趾向上﹐反偃數度﹐乃放手縱體﹐忘心遺形﹐良久﹐待气息關節調平﹐訖﹐乃起。若有汗﹐以粉摩拭頭面頸項。平坐﹐稍動搖關節﹐體和如常﹐可起動。其中隨時消息﹐觸類多方﹐旣不云煩述﹐善以意調適之。

又服气所以必令停於肺上﹐入於胃至於腎者何﹖肺藏气﹐气之本也。諸气屬於肺。夫气通於肺﹐又肺者﹐藏之長也﹐爲

諸藏之華蓋﹐呼吸之津源﹐爲傳送之官﹐治節出焉。又魄門爲五臟之使﹐爲四藏之主﹐通於十二經脈﹐周而復始﹐故爲五臟使也。故令气停於肺﹐而後流行焉。胃者﹐五臟六腑之海也﹐水谷皆入於胃﹐六腑之大王也。五臟六腑皆稟於胃﹑五味入胃﹐各走其家﹐以養五气。是以五臟六腑之气﹐皆出於胃﹐變見於气口故也。腎者﹐生气之源﹐五臟六腑之本﹐十二經脈之根﹐左爲正腎﹐右爲命門﹐故令气致於腎﹐以益於其精液。天食人以五气﹐地食人以五味。五气入於鼻﹐藏於心肺﹔五味入於口﹐藏於腸胃。味有所藏﹐以五气和而生津液﹐气液相感﹐神乃自生﹝五味﹐豈獨其谷而五味﹖气中自有其味﹐又兼之以藥﹐藥之五味尢勝其谷﹞。此𨿽只論肺腎﹐其气亦自然流通諸髒﹐故曰﹕呼出心與肺﹐吸入腎與肝﹐呼吸之間脾受其味也。呼吸之理﹐乃神气之要﹐故太上問曰﹕人命在幾間﹖或對曰﹕在呼吸之間。太上曰﹕善哉﹗可謂爲道矣。

凡服气﹐皆取子後﹑午前者﹐雞鳴至平旦﹐天之陰﹐陰中之陽也﹔平旦至日中﹐天之陽﹐陽中之陽也﹔日中至黃昏﹐天之陽﹐陽中主陰也﹔黃昏至雞鳴﹐天之陰﹐陰中之陰也。人亦如是。又﹕春气行於經絡﹐夏气行於肌肉﹐秋气行於皮膚﹐冬气行於骨髓。又﹕正月﹑二月﹐天气始方﹐地气始發﹐人气在肝﹔三月﹑四月﹐天气正方﹐地气正發﹐人气在脾﹔五月﹑六月﹐天气盛﹐地气髙﹐人气在頭﹔七月﹑八月﹐陰气始殺﹐人气在肺﹔九月﹑十月﹐陰气冰﹐地气始閉﹐人气在心﹔十一月﹑十二月﹐冰復地气合﹐人气在腎。至四時之月﹐宜各依气之所行﹐兼存而爲之。

凡服气﹐皆取天景明澄之時爲好。若恆風雨晦霧之時﹐皆不可引吸外气。但入密室﹐閉服內气﹐加以諸藥也。

凡服气斷谷者﹐一旬之時﹐精气弱微﹐顏色萎黃﹔二旬之

時﹐動作瞑眩﹐肢節悵恨﹐大便苦難﹐小便赤黃﹐或時下痢﹐前剛後溏﹔三旬之時﹐身體消瘦﹐重難以行﹝已前贏弱之候﹐是專气初服所致。若以諸藥﹐不至於此也﹞﹐四旬之時﹐顏色漸悅﹐心獨安康﹔五旬之時﹐五臟調和﹐精气內養﹔六旬之時﹐體復如故﹐機關調暢﹔七旬之時﹐心惡喧煩﹐志願髙翔﹔八旬之時﹐恬淡寂寞﹐信明術方﹔九旬之時﹐榮華潤澤﹐聲音洪彰﹔十旬之時﹐正气皆至﹐其效極昌。修之不止﹐年命延長。三年之後﹐瘢痕滅除﹐顏色有光﹔六年髓塡﹐腸化爲﹐預知存亡﹔經歷九年﹐役使鬼神﹐玉女侍傍﹐腦實脇胼﹐不可復傷﹐號曰眞人也。

《五靈心丹章》﹝行之十五日﹐心澄心通﹔五年當身心俱通﹞﹕

《東方長生章》﹕一气和大和﹐得一道皆太﹐和乃無不和﹐玄理同玄際。右誦九十徧﹐气不調﹐存誦之便調。

《南方不饑章》﹕不以意思意﹐亦本求無思﹐意而不以思﹐是法如是持。右誦三十徧﹐饑時存誦之便飽。

《中央不熱章》﹕諸食气結气﹐非諸久定結﹐气歸諸本气﹐隨取當隨泄。右誦一百二十徧﹐熱時存誦之便涼。

《西方不寒章》﹕修理志離志﹐積修不符離﹐志而不修志﹐己業無己知。右誦七十徧﹐寒時存誦之便暖。

《北方不渴章》﹕莫將心緣心﹐還莫住絕緣﹐心存莫存心﹐眞則守眞淵。右誦五十徧﹐渴時存誦之便不渴。

所主寒熱等﹐本文如此。然放五臟之義﹐乃有所乖﹐惟渴誦北方章是。謂今爲魂神不寧﹐誦東方章﹐寒誦西方章﹐饑誦南方章﹐渴誦北方章﹐熱誦中央章﹐亦可以五臟行之﹐以義消息爲之。誦旣不論早晚﹐然以子午前爲佳。誦五方數畢﹐卽誦《大道贊》一徧﹕

大道無形﹐因物爲名﹐乾坤萬品﹐秀气乃成。旣受新質﹐惟人抱靈﹐五行三才﹐秋殺春生。四九寶偈﹐除誦守精﹐修奉太和﹐不虧不盈。嚼之無味﹐嗅之無馨﹐察之無色﹐和之無聲。坐臥無所﹐行走無程﹐遊歷太空﹐湛爾黃庭。動而不去﹐住而不寧﹐無營無作﹐無視無聽。非聚非散﹐非離非並﹐非巨非細﹐非重非輕。非黃非白﹐非赤非靑﹐道髙黃老﹐曉朗其情。太上要章﹐封密金城﹐子得聞之﹐命合眞星。

此《五靈章》旣可通五臟气﹐每宜通誦之﹐仍各存藏位。其文有苦﹑寒﹑熱﹑饑﹑渴者﹐始可別誦章爾。當面向其方坐﹐閉目澄神﹐閉口心誦﹐仍動舌觸料口中﹐令津液生﹐微微引气而咽之﹐各入其藏中。此法專行﹐應至虛惙﹐兼以符水﹐藥味﹐則不致贏頓矣。

服六戊气法﹕气旦先從甲子旬起﹐向辰地﹐舌料上下齒﹐取津液﹐周旋三至而一咽﹐止。次向寅﹐次向子﹐次向戌﹐次向申﹐次向午。又法起甲子日﹐匝一旬﹐恆向戊辰咽气﹐甲戌日則向戊寅﹐余旬依爲之。此六戊法﹐亦是一家之義。以戊气入於脾﹐爲倉廩之本﹐故也。此眞不饑﹐若通益諸體﹐則不逮余法矣。

服三五七九气法﹕徐徐以鼻微引气﹐內之三﹐以口吐死气﹐久久便三气﹔次後引五气﹐以口一吐死气﹐久久便五气﹔次引七气﹐以口一吐死气﹐久久便七气﹔次引九气﹐以口一吐死气﹐久久便九气。因三五七九而並引之﹐以鼻二十四气內之﹐以口一吐死气﹐久久便二十四气。咽逆報之法﹐因從九數下到三﹐復順引之咽﹐可九九八十一咽气﹐而一吐之以爲節也。此法以入气多﹐吐气少爲妙。若不作此限﹐數漸增入﹐則意於常數之耳。死气者﹐是四時五行休死之气﹐存而吐之。自余節度﹐仍依常法。

養五臟五行气法﹕春以六丙之日﹐時加已﹐食气百二十致於心﹐令心勝肺﹐無令肺傷肝﹐此養肝之气也﹔夏以六戊之日﹐時加未﹐食气百二十以助脾﹐令脾勝腎﹐則腎不傷於心也﹔季夏以六庚之日﹐時加申﹐食气百二十以助肺﹐令肺勝肝﹐則肝不傷於脾也﹔秋以六壬之日﹐時加亥﹐食气百二十以助腎﹐令腎勝心﹐則心不傷於肺也﹔冬以六甲之日﹐時加寅﹐食气百二十以助肝﹐令肝勝脾﹐則脾不傷於腎也。

右此法是五行食气之要﹐明時各有九﹐凡一千八十﹐食气各以養藏﹐周而復始﹐不得相刻﹐精心爲之﹝此法是一家之義﹐所在五臟事﹐事具在五牙論中﹞。

○導引論第三

夫肢體關節﹐本資於動用﹐經脈榮衛﹐實理於宣通﹐今旣閒居﹐乃無運役事﹐須導引以致和暢﹐戶樞不蠹﹐其義信然。人之血气精神者﹐所以奉生而周其性命也。脈經者﹐所以行血气也。故榮气者﹐所以通津血﹑彊筋骨﹑利關竅也﹔衛气者﹐所以溫肌肉﹑充皮膚﹑肥腠理﹑司開闔也。又﹕浮气之循於經者﹐爲衛气﹔其精气之行於經者﹐爲榮气。陰陽相隨﹐內外相貫﹐如環之無端也。又﹕頭者﹐精明之腑﹔背者﹐胸之腑﹔腰者﹐腎之腑﹔膝者﹐之腑﹔髓者﹐骨之腑。又﹕諸骨皆屬於目﹐諸髓皆屬於腦﹐諸皆屬於節﹐諸血皆屬於心﹐諸气者皆屬於肺。此四肢八環之朝夕也。是知五勞之損﹐動靜所爲﹐五禽之導﹐搖動其關﹐然人之形體﹐上下相承﹔气之源流﹐升降有敍。比日見諸導引文﹐多無次第﹐今所法者﹐實有宗旨。其五體平和者﹐依常數爲之﹔若一處有所偏疾者﹐則於其處加數用力行之。

凡導引﹐當以丑後﹑卯前﹐天气淸和日爲之。先解發﹐散梳四際﹐上達頂﹐三百六十五過﹐散發於後﹐或寬作髻亦得。燒香﹐面向東﹐平坐握固﹐閉目思神﹐叩齒三百六十過﹐乃縱體平气﹐依次爲之。先閉气﹐以兩手五指交叉﹐反掌向前﹐極引臂﹐拒托之良久﹐卽舉手反掌向上極臂﹐卽低左手﹐力舉右肘﹐令左肘臂按著後項﹐左手向下力牽之﹐仍亞向左﹐開右腋努脇爲之﹐低右舉左亦如之﹐卽低手鉤項﹐舉兩肘﹐偃胸﹐仰頭向後﹐令頭與手前後競力爲之﹐卽低手鉤項﹐擺肘綟身﹐向左向右﹐卽放手兩膝上﹐微吐气通息﹐又從初爲之三度﹝云云﹞。

○符水論第四

夫符文者﹐雲篆明章﹐神靈之書字也。書有所象﹐故神气存焉﹐文字顯焉。有所生﹐故服用朱焉﹐夫水者﹐气之津﹐潛陽之潤也。有形之類﹐莫不資焉﹐故水爲气母﹐水潔則气淸﹔气爲形本﹐气和則形泰。𨿽身之榮衛自有內液﹐而腹之臟腑亦假外滋。卽可以通腸胃﹐爲益津气﹐又可以導符靈﹐助祝術。今撰諸符水之法﹐以備所用﹐可按而爲之焉。符在本經。

○服藥論第五

夫五臟通榮衛之气﹐六腑資水谷之味。今旣服气﹐則髒气之有餘﹐又旣絕谷﹐則腑味之不足。《素問》曰﹕谷不入半日﹐則气衰﹔一日﹐則气少。故須諸藥以代於谷﹐使气味兼致臟腑而全也。淸陽爲天﹐濁陰爲地﹔淸陽出上竅﹐濁陰出下竅﹔淸陽發腠理﹐濁陰走五臟﹔淸陽實四肢﹐濁陰實六腑﹔淸陽爲气﹐

濁陰爲味。味歸形﹐形歸气﹐气歸精﹐精食气﹐形食味。气爲陽﹐味爲陰。陰勝則陽病﹐陽勝則陰病﹐和气以通之﹐味以實之﹐通之則不憊﹐實之則不羸矣。今以艸木之藥﹐性味於臟腑所宜﹐爲安髒丸﹑理气膏。其先無病疹﹐臟腑平和者﹐可常服此丸﹑膏﹐並茯苓﹑巨勝等丹服之藥﹔若髒有疾者﹐則以所宜者增損之服﹔如先有痼疾﹐及別得余患者﹐當別醫攻療﹐則非此之所愈也。其上淸方藥﹐各依本經﹐稟受者自宜遵服。

安和臟腑丸方﹕

茯苓桂心甘艸﹝炙﹐已上各一兩﹞人參柏子仁薯蕷麥門冬﹝去心﹐已上各二兩﹞天門冬﹝四兩﹞

右搗篩爲散﹐白蜜和爲丸﹐丸如梧桐子大。每服三十丸﹐日再服﹐以藥飲下之﹐松葉﹑枸杞等諸藥可爲飲也。

滋潤气液膏方﹕

天門冬煎﹝五升﹞黃精煎﹝五升﹞地黃煎﹝五升﹞術煎﹝五升﹐已上煎﹐各煎訖﹐相和著﹞茯苓﹝二兩﹞桂心﹝二兩﹞薯蕷﹝五兩﹞澤瀉﹝五兩﹞甘艸﹝三兩﹐炙﹞

右並搗﹐以密絹篩令極細﹐內諸煎中﹔又內熟巨勝﹑杏仁屑三升﹐白蜜二升﹐攪令稠﹐重湯煮﹐攪勿令住手﹐令如膏便調彊爲佳﹐冷凝搗數千杵﹐密器貯固之。少出充服﹐每早晨以一丸如李核大﹐含消咽之﹐日再三。此藥宜八月﹑九月合﹐至三月已來服之。若三月﹑二月中更煮一度﹐令稠硬﹐則經夏不復壞。

○愼忌論第六

夫气之爲理也﹐納而難固﹐吐而易竭。難固須保而使全﹐易竭須惜而勿泄。眞人曰﹕學道常如憶朝餐﹐未有不得之者﹔

惜气常如惜面﹐未有不全之者。又曰﹕若使惜气常如一身之先急﹐吾少見於枯悴矣。其於交接言笑﹐務宜省約﹔運動呼叫﹐特須調緩﹔觸類愛愼﹐方免所損矣。

夫人之爲性也﹐與天地合體﹐陰陽混气﹐皮膚骨體﹐臟腑榮衛﹐呼吸進退﹐寒暑變異﹐莫不均乎二儀。應乎五行也。是知天地否泰﹐陰陽亂焉﹔臟腑不調﹐經脈之候病焉。因外所中者﹐百病起於風也﹔因內所致者﹐百病生於气也。故曰﹕恬憺虛寂﹐眞气居之﹐精神內守﹐病從何來﹖信哉是言﹗故須知形神之性﹐而全之﹔辧內外之疾﹐畏而愼之。《素問》曰﹕天有宿度﹐地有經水﹐人有經脈。天地和則經水安靜﹐寒則經水凝沍﹐暑則經水沸溢﹐卒風暴起﹐則經水波湧而隴起﹐或虛邪因而入客﹐亦由水之得風也。天溫日明﹐則人血淖液而衛气揚﹔天寒日陰﹐則人血凝沍而衛气沈。血气者﹐喜溫而惡寒﹐寒則沍而不能流﹐溫則喜而去之。蒼天之气淸靜﹐則志意治﹐從之則陽气固﹐賊邪不能容﹐此因時之孕也。月始生﹐則人血气始精﹐衛气始行﹔月郭滿﹐則血气實﹐肌肉堅﹔月郭空﹐則肌肉減﹐經絡虛﹐衛气去﹐形獨居。是以因天時而調血气者也。若此時犯冒虛邪﹐則以身之虛﹐而逢天之虛﹐兩虛相感﹐其起至骨﹐入則傷五臟﹐故曰天忌不可不知也。八正者﹐所以候八風虛邪以時至者也。八正之虛邪﹐避之如矢射﹐愼勿犯之。假令冬至之日﹐風從南來﹐爲賊傷也。謂從虛之鄕來﹐乃能病人也。他節仿此。陽气者﹐一日而主外﹐平旦人气生﹐日中陽气隆﹐日西陽气虛﹐气門乃閉﹐是故暮而收拒﹐無擾骨﹐無見霧露﹐反此三時﹐形乃困薄。

久視傷血久臥傷气久立傷骨久行傷久坐傷肉﹐是謂五勞所傷也。憂愁思慮則傷心﹐形寒飲冷則傷肺﹐恚怒气逆﹑上而不下則傷肝﹐飲食勞倦則傷脾﹐久坐濕地﹐彊力入水則傷腎。

人有五气﹕喜﹑怒﹑憂﹑悲﹑恐也。怒則气上﹐喜卽气緩﹐悲則气消﹐恐則气下﹐寒卽气聚﹐熱則气泄﹐憂則气亂﹐勞則气耗﹐思則气結。喜怒不節﹐寒暑過度﹐气乃不固五。味所入﹕苦入心﹐辛入肺﹐酸入肝﹐甘入脾﹐鹹入腎。陰之生﹐本在五味﹐是故味過於酸﹐則肝气以津﹐肺气乃絕﹔味過於﹞醎﹐則骨气勞﹐短肌﹐气折﹔味過於苦﹐則心气喘滿﹐色黑﹐腎气不衛﹔味過於甘﹐則脾气濡﹐骨气乃厚﹔味過於辛﹐則脈沮弛﹐精神乃央。是故謹和五味﹐則骨正柔﹐气血以流﹐湊理以密。如是則气骨以精﹐謹道如法﹐長天有命。多食鹹﹐則脈凝沍而變色﹔多食苦﹐則皮槁而毛拔﹔多食辛﹐則急而爪枯﹔多食酸﹐則肉胝芻而唇揭﹔多食甘﹐則骨痛而發落。此五味之所傷也。此論飲食之五味而藥性亦有五味﹐服餌丸散﹐特宜愼之。服气之人﹐不宜食辛味﹐何者﹖辛走气﹐气病無食辛也。

○五臟論第七

夫生之成形也﹐必資之於五臟﹐形或有廢﹐而髒不可闕﹔神之爲性也﹐必稟於五臟﹐性或有異﹐而气不可虧。是天有五星﹐進退成其經緯﹔地有五嶽﹐靜鎭安其方位﹔气有五行﹐混化弘其埏埴﹕人有五臟﹐生養處其精神。故乃心藏神﹐肺藏气﹐肝藏血﹐脾藏肉﹐腎藏志。志通內連骨體﹐而成身形矣。又﹕心者﹐生之本﹐神之處也﹔肺者﹐气之本﹐魄之處也﹔肝者﹐罷極之本﹐魂之處也﹔脾者﹐倉廩之本﹐榮之處也﹔腎者﹐封藏之本﹐精之處也。至於九竅施爲﹐四肢動用﹐骨肉堅實﹐經脈宣行﹐莫不稟源於五臟﹐分流於百體﹐順寒暑以延和﹐保精气而享壽。且心爲諸髒之主﹐主明則運用宣通﹐有心之子﹐安可不悟其神之理邪﹖

髒有要害﹐不可不察。肝生於左﹐肺生於右﹐心部於表﹐腎位於裏﹐脾爲之使﹐胃爲之市。心爲之汗﹐肺爲之涕﹐肝爲之淚﹐脾爲之涎﹐腎爲之唾﹐是謂五液。心爲噫﹐肺爲咳﹐肝爲語﹐脾爲笑﹐腎爲嚏。天气通於肺﹐地气通於肝﹐雷气通於心﹐穀气通於脾﹐雨气通於腎。五臟各有所合﹕心之合於脈也﹐其榮色也﹔肺之合於皮也﹐其榮毛也﹔肝之合於筋也﹐其榮爪也﹔脾之合於肉也﹐其榮唇也﹔腎之合於骨也﹐其榮發也。五臟各有腑﹐髒爲陽﹐腑爲陰。五臟者﹐藏精神而不泄也﹐故滿而不能實﹔六腑者﹐受水谷而不畱﹐故實而不能滿。則小腸爲心之腑﹐大腸爲肺之腑﹐膽爲肝之腑﹐胃爲脾之腑﹐膀胱爲腎之腑。六腑者﹐各有其應﹕小腸者﹐脈其應也﹔大腸者﹐皮其應也﹔膽者﹐筋其應也﹔胃者﹐肉其應也﹔三焦﹑膀胱者﹐腠理﹑毫毛其應也。

十二髒之相使者﹕心者﹐君主之官﹐神明出焉﹔肺者﹐相傳之官﹐治節出焉﹔肝者﹐將軍之官﹐謀慮出焉﹔膽者﹐忠正之官﹐決斷出焉﹔膻中者﹐臣使之官﹐喜樂出焉﹔胸中﹐上焦之門戶也﹔脾胃者﹐倉廩之官也﹐五味出焉﹔大腸者﹐傳導之官也﹐變化出焉﹔小腸者﹐受盛之官也﹐化物出焉﹔腎者﹐作彊之官也﹐伎巧出焉﹔三焦者﹐決瀆之官也﹐水道出焉﹔膀胱者﹐州郡之官也﹐津液藏焉﹐化气則能出焉。凡此十二官﹐不得相失也。故主明則下安和﹐以此養生則壽﹐沒世不殆﹔主暗則十二官危﹐使道閉塞而不通﹐形乃大傷﹐以此養生則殆也。

○服气療病論第八

夫气之爲功也﹐廣矣妙矣。故天气下降﹐則寒暑有四時之變﹔地气上騰﹐則風雲有八方之異。兼二儀而爲一體者﹐總形

气於其人。是能存之爲家﹐則神靈儼然﹔用之於禁﹐則功效著矣。況以我之心﹐使我之气﹐適我之體﹐攻我之疾﹐何往而不愈焉。習服閒居﹐則易爲存﹐使諸有疾痛﹐皆可按而療之。

凡欲療疾﹐皆可以日出後﹐天气和靜﹐面向日﹐在室中亦向日﹐存爲之﹐平坐﹐瞑目﹐握固﹐叩齒九通﹐存日赤暉紫芒﹐乃長引吸而咽之﹐存入所患之臟腑。若非臟腑之疾﹐是謂肢體筋骨者﹐亦宜先存入所主之髒也。閉極又引﹐凡得九咽﹐覺其髒中有气﹐乃存其气攻於所苦之處。閉極﹐微微吐气﹐其息稍定﹐更咽而攻之﹐覺疾處溫暖出汗出爲佳。若在四肢﹐應可導引者﹐則先導引其處﹐已後攻之﹐縱是體上亦宜按念﹐令其气通。若在頭中﹐當散發﹐梳頭皮數百下﹐左右搖頭數十過﹐乃吸气﹐訖﹐以兩手指於項上急攀之﹐以頭向上力拒之﹐仍存气向上入腦﹐於頂發諸孔衝出散去﹐一極訖﹐放手通气﹐更爲之﹐以覺頭頸汗出﹐痛處寬暢爲候。若病在臟腑者﹐仰臥吸引﹐存入其處﹐得五六咽﹐則一度閉息攻之﹐皆以意消息其病﹐或久來痼疾﹐並有癥塊堅積者﹐則非气之所能愈﹐終亦覺積寬平也。兼藥同療亦無所妨﹐乃於藥性易效爾。𨿽用气攻病﹐𨿽攻其處膚腠散出﹐然兼依《明堂圖》﹐取其所療之穴﹐而相引去之佳。旣知其穴﹐宜依十二月﹐各用其律管﹐急按穴上﹐相而出之。則心存有所主﹐气行有的適矣。

黃鍾十一月律也﹐管長九寸﹐空中﹐圍九分﹐諸管並同﹔大呂十二月律也﹐管長八寸﹔太簇正月律也﹐管長七寸彊﹔夾鍾二月律也﹐管長七寸彊﹔姑洗三月律也﹐管長七寸彊﹔仲呂四月律也﹐管長六寸彊﹔蕤賓五月律也﹐管長六寸彊﹔林鍾六月律也﹐管長六寸彊﹔夷則七月律也﹐管長五寸彊﹔南呂八月律也﹐管長五寸彊﹔無射九月律也﹐管長四寸彊﹔應鍾十月律也﹐管長四寸彊。皆取山陽之竹孔圓者﹐其節生枝不堪用。

手臂不援﹐𨿽云手臂諸有疾處﹐亦可爲之。先以一手﹐徐徐按摩所疾之處﹐良久畢﹐乃瞑目內視﹐視見五臟﹐咽液三過﹐叩齒三通﹐正心微祝曰﹕

太上四玄﹐五華六庭﹐三魂七魄﹐天關地精﹐神符榮衛﹐天胎上明﹐四肢百神﹐九節萬靈﹐受籙玉晨﹐刊書玉城﹐玉女待身﹐玉童護命﹐永齊二景﹐飛仙上淸﹐長與日月﹐年俱後傾﹐超騰升仙﹐得整太平。流風結屙﹐注鬼五飛﹐魍魎冢訟﹐二气徘徊﹐陵我四肢﹐幹我盛衰﹐太山天丁﹐龍虎耀威﹐斬鬼不祥﹐凶邪卽摧﹐考注匿訟﹐百毒隱非﹐使我復常﹐日月同暉﹐考注見犯﹐北辰收摧﹐如有干試﹐幹明上威。

常以生气時﹐咽液二七過﹐按體所痛處﹐向王而祝曰﹕

左玄右玄﹐二神合眞﹐左黃右黃﹐六華相當。風气惡疾﹐伏匿四方﹐玉液流澤﹐上下宣通。內遣水火﹐外辟不祥﹐長生飛仙﹐身常休彊。畢﹐又咽液二七過﹐又當急按所痛處三十一過。常如此﹐則無疾也。

○病候論第九

夫生之爲命也﹐資乎形神﹔气之所和也﹐本乎臟腑。形神貞頤﹐則生全而享壽﹔臟腑淸休﹐則气泰而無病。然且稟精結胎之初﹐各因四時之異﹔誕形立性之本﹐罕備五常之節。故躁擾多端﹐嗜欲增結﹐或積屙於受生之始﹐或致疾於役身之時。是故喜怒憂傷﹐自內而作疾也﹔寒暑飲食﹐自外而成病也。彊壯之歲﹐惟知犯觸﹔衰謝之年﹐又乖修養。陰陽互升﹐形气相違﹐諸疹旣生﹐厥後多狀﹐況乎服气者﹐谷肴已斷﹐形體漸羸﹐精气未全﹐神魂不暢﹐或舊疹因之以發動﹐新兆致之以虛邪﹐須知所由﹐宜詳所療。今粗具可辧之狀﹐以代問醫﹐則其气攻

之術﹐希同勿藥。

虛實之形﹐其何以生﹖自气血以並﹐陰陽相傾﹐气亂於衛﹐血流於經﹐血气離居﹐一實一虛。血並於陰﹐气並於陽﹐故爲驚狂﹔血並於陽﹐气並於陰﹐乃爲炅中﹔血並於上﹐气並於下﹐煩惋善怒﹔血並於下﹐气並於上﹐亂而善忘。陽虛則外寒﹐陰虛則內熱﹐陽盛則內寒﹐陰盛則外熱。五臟之道﹐皆出於經遂﹐行血气﹐血气不和﹐百病乃變化而生。气有餘則腹脹邅泄﹐不厥。天之邪气﹐感則害五臟也﹔水谷之寒溫﹐感則害六腑也﹔地之濕气﹐感則害皮肉﹑筋脈也。又﹕邪之生也﹐或生於陰﹐或生於陽。生於陽者﹐得之風雨寒暑﹔生於陰者﹐得之飲食居處﹐陰陽喜怒。陽者﹐天气也﹐主外﹔陰者﹐地气也﹐主內。陽道實﹐陰道虛﹐故犯賊風虛邪者﹐易受之﹔飲食不節﹑起陽不時者﹐陽受之﹐則入六腑﹔陰受之﹐則入五臟。入六腑則身熱不臥﹐上爲喘呼﹔入五臟則塡滿閉塞﹐下爲邅泄﹐久爲腸癖。故喉主天气﹐咽主地气﹐陽受風气﹐陰受濕气。陰气從足上行至頭﹐而下行循臂至指端﹔陽气從手上行至頭﹐而下行至足。故曰﹕陽病者﹐上行極而下行﹔陰病者﹐下行極而上行。傷於風者﹐上先受之﹔傷於濕者﹐下先受之。

頭者﹐精明之腑﹐頭憊視深﹐精則奪矣﹔背者﹐胸之腑也﹐背曲肩隨﹐胸將壞矣﹔腰者﹐腎之腑也﹐轉搖不能﹐腎將憊矣﹔膝者﹐筋之腑也﹐屈伸不得則僂附﹐筋將憊矣﹔髓者﹐骨之腑也﹐不能久立﹐行則掉忄栗﹐骨將備矣。

肺熱病者﹐右頰赤﹔心熱病者﹐顏先赤﹔肝熱病者﹐左頰赤﹔脾熱病者﹐鼻赤﹔腎熱病者﹐頤赤。病𨿽未發﹐見其色者﹐所宜療之。故曰﹕療未病之病。肺熱病者﹐色白而毛槁﹔心熱病者﹐色赤而絡脈溢﹔肝熱病者﹐色蒼而密枯﹔脾熱病者﹐色黃而肉濡﹔腎熱病者色﹐黑而齒枯。

肝主春﹐足厥陰﹐少陽主治﹐其日甲乙﹐肝苦逆﹐急食鹹以緩之。又曰﹕肝病欲散﹐急食苦以瀉之﹐禁當風﹐肝惡風也。

心主夏﹐手少陰﹐太陽主治﹐其日丙丁﹔心苦緩﹐急食鹹以收之。又曰﹕心病欲濡﹐急食鹹以濡之﹐用酸補之﹐甘瀉之﹐禁溫衣熱食﹐心惡熱也。

脾主長夏﹐足太陰﹐陽明主治﹐其日戊己﹔脾苦濕﹐急食苦以滲之。又曰﹕脾病欲緩﹐急食甘以緩之﹐用苦補之﹐辛瀉之﹔禁濕食﹑飽食﹑濕地﹑濡衣﹐脾惡濕也。

肺主秋﹐手太陰﹑陽明主治﹐其日庚辛﹔肺苦气上逆﹐急食鹹以泄之。又曰﹕肺病欲收﹐急食甘以收之﹐咸瀉之﹔禁寒衣飲冷。肺惡寒也。

腎主冬﹐足少陰﹑太陽主治﹐其日壬癸﹔腎苦滲﹐急食辛以潤之﹐腠理致液气通。又曰﹕腎病欲急食苦以堅之﹐用辛補之﹐酸瀉之﹔淬暖﹐無熱食溫衣﹐腎惡滲之﹐辛走气﹐气病無食辛﹔甘走肉﹐肉病無食甘﹔咸走血﹐血病無食鹹﹔酸走筋﹐筋病無食酸﹐是謂五禁﹐勿多食也。

肺病者﹐喘咳逆气﹐肩背痛﹐汗出﹐尻﹑陰﹑股﹑膝﹑旐﹑胻﹑足背痛﹐虛則少气不能報自﹐耳聾﹑嗌漧矣。

心病者﹐胸中痛﹐脇肢滿﹐肋下痛﹐膺﹑背﹑肩胛間﹑兩臂內痛﹐虛則胸腹大﹐脇下與腰相引而痛。

肝病者﹐兩脇下痛﹐引入小腹﹐令人喜怒﹐虛則恐﹐如人將捕之﹐气逆則頭痛﹑耳聾﹑頰腫。

脾病者﹐身重﹐肌肉萎﹐足不收﹐行喜挈腳下痛﹐虛則腹脹腸鳴﹐泄食不化。

腎病者﹐腸大體重﹐喘咳﹐汗出惡風﹐虛則胸中痛也。

肺風之狀﹐多汗惡風﹐時欲咳嗽喘气﹐晝日善﹐暮則甚﹐診在眉上﹐其色白。

心風之狀﹐惡風﹐焦絕﹐喜怒﹐診在口﹐其色赤。

肝風之狀﹐惡風﹐喜悲﹐微蒼﹑嗌漧﹐喜怒﹐診在目下﹐其色靑。

脾風之狀﹐多汗惡風﹐身體怠墮﹐四肢不通﹐微黃﹐不嗜食。診在鼻上﹐其色黃。

胃風之狀﹐多汗惡風﹐食飲不下﹐隔塞不通﹐腹善滿﹐失衣則脹﹐食寒則泄﹐診在形﹐瘦而腹大。

首風之狀﹐其頭痛﹐面多汗﹐惡風﹐先當風一日病﹐其頭痛不可出﹐至其風止﹐則小愈矣。

卷五十八諸家气法部三

◎胎息精微論

身不衰老﹐內食太和元气爲首。淸淨自煉﹐委身放體﹐志無念慮﹐安定臟腑﹐洞極太和﹐長生久視﹐潛气不動﹐意如流水﹝前波已去﹐而後波續處不返也﹞﹐行之不休﹐得道眞矣。每日入淨室﹐守玄元。玄元謂存玄門。玄中有玄﹐是我命﹔命中有命﹐是我形﹔形中有形﹐是我精﹔精中有精﹐是我气﹔气中有气﹐是我神﹔神中有神﹐是我自然。徳以形爲車﹐道以气爲馬﹐魂以精爲根﹐魄以目爲戶。形勞則徳散﹐气越則道叛﹐精銷魂損﹐目勤魄微。是以靜形愛气﹐全精寶視﹐道徳凝密﹐魂魄固守。所以含道不言﹐得气之眞﹔肌膚潤澤﹐得道之根。手足流汗﹐精气充溢﹐不饑不渴﹐龜龍胎息。綿綿長存﹐用之不勤﹐飲於玄泉﹐登於太淸﹐還年返嬰﹐道之自然。至道不遠﹐近在己身﹐用心精微﹐命乃延永。夫道者﹐或傳服五牙﹝五牙者﹐五行之生气。《黃庭經》云﹕存漱五牙﹐不饑不喝﹞﹑八方﹑四時﹑日月﹑星辰等气﹐思自頂而入﹐自鼻而出﹐𨿽古經所載﹐然爲之者少見成遂﹐亦非食穀者所致行致耳。是以服气者多不得其訣要﹐徒精勤矣。旣得其門﹐復悟其訣﹐卽在精勤不懈矣﹝桑楡子曰﹕鳥鶡而至乎天地﹐是不知量彼五牙﹑八方﹑

四時﹑日月﹑星辰等﹐教不爲初地者﹐設無成也﹐當俟其稍近之時可也﹞。

凡胎息服气﹐從夜半後服內气七咽﹐每一咽旣﹐調气六﹑七息﹐卽更咽之。每咽如水流過坎聲﹐是气通也。直下气海中凝結﹐腹中充滿﹐如含胎之狀。气從有胎中息﹝气海中有气充﹐然後爲胎息之道也﹞﹐气成卽淸气凝爲胎﹐濁气而出﹝散從手足及發而出也﹞﹐胎成卽萬疾自遣﹐漸通仙靈。今之學其气長也﹐或得古方﹐或授自非道﹐皆閉口縮鼻﹐但貴息長。而不知藏擁閉畜﹐損傷正气﹐殊非自然之息﹐但煩勞形神﹐無所裨益。

凡服气之時﹐卽須關節通﹑胃海開﹐納元气固。納畢﹐卽關節還閉﹐徐徐鼻出﹐納外气自然內外不離﹐胎中气亦不出。但潛屈指數息﹐從十至百數﹐從一百至二百﹑三百﹐此爲小通﹐卽耳目聰明﹐百病皆愈。若抑塞口鼻﹐擬習胎息﹐殊無此理也。口鼻气旣不通﹐卽畜損臟腑﹐有何益哉﹗

凡餌內气者﹐用力寡而見功多。惟在安神靜慮﹐不煩不擾﹐則气道疏暢﹐關節開通﹐內含元和﹐終日不散﹐膚體潤澤﹐手足汗出﹐長生之道﹐訣在此矣。從夜半後服七咽﹐卽閉气﹐但內气不出﹐鼻口常徐徐出納外气﹐內气都不相雜﹐至五更又服七咽﹐平旦又服七咽﹐都二十一咽止。若休糧者﹐卽不限此數﹐肚空卽咽內气﹐咽內气常滿﹐自無饑渴。初似小難﹐久久習慣﹐自然內外之气不相混雜也。漸漸關節開通也﹐毛髮疏暢﹐气自來往﹐亦不假鼻中徐徐通外气也。胎息之妙﹐窮於此也。

◎茅山賢者服內气訣

側臥﹐右脇著地﹐微縮兩足﹐著頭向南面東﹐兩手握固﹐傍其頤﹐閉取內气﹐極力開喉咽之﹐如此七咽一吐气﹝若病時服气﹐一咽兩咽一吐﹐然後一七咽一吐气可也﹞﹔又調息令出入气勻﹐準前又咽﹐都四十咽﹔乃起坐煉之﹔豎膝坐﹐兩手相叉抱膝﹐閉气﹐鼓腹二七或三七﹐气滿卽吐﹐更調息﹐特不得令喘粗﹐調訖﹐又閉气二七或三七一吐气﹐使腹調適乃休﹐或汗出頭足皆熱﹐此气徧也﹐卽當飽滿﹐三關百節﹐宣通暢適﹐行之十年登仙﹐老容返少。

夫舊經皆存想﹐恐爲煩勞﹐卻使心意難行﹐服气本於胎息﹐但無思念﹐自合元化之功。久久行之﹐當自知其妙矣。僕遊蒙山﹐遇此賢者﹐年可五十已下﹐其精神淸朗﹐頗異於俗。因問﹐云貞觀已前遊此山﹐不道姓名﹐自稱老夫。僕遂殷勤拜之﹐蒙授此訣﹐行之頗甚弘益﹐妙哉﹗妙哉﹗

凡欲得道不死﹐腸中無屎﹝音滓﹞﹐欲得長生﹐五臟精明。故《黃庭經》云﹕何不食气太和精﹐故能不死入黃寧。《陰符》云﹕積火可以焚五毒﹐五毒則五味﹐五味盡﹐可以長生。西王母謂武帝曰﹕能益能易﹐名上仙籍﹔不益不易﹐不離死厄。所謂益易者﹐能益精易形也。常法能愛精握固﹐閉气吞液﹐則气化爲血﹐血化爲精﹐精化爲液﹐液化爲骨。常行之不倦﹐精神充滿﹐爲之一年易气﹔二年易骸﹝一本爲易血也﹞﹔三年易血﹝一本爲易脈﹞﹔四年易肉﹔五年易筋﹝一云易髓﹞﹔六年易髓﹔七年易骨﹔八年易發﹔九年易形﹔十年道成。位居眞人﹐變化自由﹐卽靈官﹑玉女而侍焉。

◎胎息根旨要訣

古修胎息者﹐尋其所著﹐皆未達於玄門﹐據其文字所陳﹐悉皆互有得失。或云﹕無气是胎﹐閉气不喘是息。各執一門﹐未有所趣﹐迷誤後學﹐疑惑益滋﹐而修生之人﹐性命已殆﹐足可悲哉﹗余今所得﹐實爲簡易﹐將來學人﹐保而深惜。夫云服气﹐卽胎息之妙用也。切在分析內﹑外气﹐及在臟腑之气﹐統一身之所生﹐不可得而知也。此气須日日生之。凡粗气在榮衛之中﹐爲喘鳴之气。气本粗者命促﹐气本細者命長。眾气在臟腑之內﹐爲運動之气。此兩者並非修服之气。其胎息者﹐是天地陰陽二气﹐初結精之气﹐气結而爲形﹐形旣成立﹐則精气光凝爲雙瞳子。雙瞳子者﹐卽父之精气﹐號爲純陽之精﹐故能鑑視萬物。又受母之陰气﹐而成玄牝者﹐卽口鼻也。是知形爲受气之本﹐气爲成形之根﹐則此二气爲形之根蒂者也。根蒂旣成﹐則能隨母呼吸﹐綿綿十月﹐胎體成而生﹐故修養者效之。夫云復其根本﹐此胎息之要也。古皆云﹕气海者﹐爲气之根本。此說非也。爲不知其所止﹐是以復之無益。古仙皆口口相受﹐非著於文字之中﹐蓋欲貽其同志。所謂根本者﹐正對臍第十九椎﹐兩脊相夾脊中空處﹐膀胱下近脊是也﹐名曰命蒂﹐亦曰命門﹐亦曰命根﹐亦曰精室﹐男子以藏精﹐女子以月水﹐此則長生气之根本也。今之所復其根本﹐修其所生﹐斯則形中母子﹐何不守之。

夫气爲母而神爲子﹐气則精液也。气無形質﹐隨精液以上下﹐但先立形﹐則因形而住﹐气爲其母而子不捨母﹐則依母而住﹐神气住形中﹐故能住世長生久視。故修生之人﹐常令神與气合﹐子母相守﹐自然玄牝無出入息也。莊周云﹕眞人息以踵。言其息深深也。老子經云﹕深根固蒂﹐是爲復命。此乃命門元气根本之旨也。將來君子﹐勿得輕泄耳。

◎胎息雜訣

一經云﹕但徐徐引气出納﹐則元气亦不出也﹐胎息者然。內外之气不雜﹐此名胎息。然用功之人﹐閉固內气訖﹐亦鼻中微微通气往來﹐便令不至咽喉而返﹐气則逆滿上衝﹐不可抑塞。如此﹐卽徐徐放令通暢﹐候气調﹐卽復閉之。切在徐徐鼻中出入﹐勿令至喉﹐極力抑忍﹐爲之須臾﹐忽然自得調暢﹐內外泰矣﹝此蓋關節開﹐毛竅通故也﹞。到此﹐卽千息亦不倦矣。又胎息之妙﹐切在無思無慮﹐體合自然﹐心如死灰﹐形如枯木﹐卽百脈暢﹐關節通矣。若憂慮百端﹐起滅相繼﹐欲求至道﹐徒費艱勤﹐終無成功﹝桑楡子曰﹕有苦惱之气﹐有貪惡之气﹐諸如此類﹐皆邪气﹐橫中能爲元气之關防﹐亦猶小人當路﹐則君子無所逞其才也﹞。此道至微至妙﹐出塵之士﹐方可爲之﹔未離名利之間﹐徒勞介意﹝桑楡子曰﹕縱未出塵﹐但能使心不亂﹐不見可欲則可矣﹞。

一經云﹕咽气滿訖﹐便閉气存想﹐意如流水﹐前波已去﹐後浪續起。凡胎息用功後﹐關節開通﹐毛髮通暢﹐卽依此﹐但鼻中微微引气﹐想從四肢百脈孔出﹐往而不返也﹐後气續到﹐但引之而不吐也。切在於徐徐。𨿽云引而不吐﹐所引亦不入於喉中﹐微微而散。如此﹐內气亦不下流散矣。

◎尹眞人服元气術

夫人身中之元气﹐常從口鼻而出﹐今制之令不出﹐便滿丹田﹐丹田滿卽不饑渴﹐不饑渴蓋神人矣。是故人之始胎﹐不飲不啄﹐不飲不啄﹐故無出入息﹐卽元气復﹐元气復卽長生之道機也。所以然者﹐謂元气在丹田中﹐諸髒不隔﹐周流和布﹐無所不通﹐以其外不入﹐內不出﹐全元气﹐守眞一﹐是謂內眞之胎息也。始生之後則飲食﹐飲食之後卽腑臟實﹐腑臟實卽諸髒相隔﹐諸髒相隔卽丹田气亡其本也。居乎臟腑之上﹐行乎心胸之中﹐數寸往來﹐安得長久﹖是以未終其分﹐已有枯首蹇足﹑槁形喪气之患﹐所以至人有已見乎﹐故復其气﹐還其本﹐使得延年長生者也。

夫服元气﹐先須澄其心﹐令無思無爲﹐恬澹而已。故知絕粒者﹐乃長生之徑路﹔服气者﹐爲不死之妙門。深信不疑﹐力行無倦。經曰﹕綿綿若存﹐用之不勤。術曰﹕因其出息﹐任以自然﹐而出未至半﹐口鼻俱關﹐徐徐而已﹐气卽上行﹐卽舉首以聲咽之矣。仰息左﹐覆息右﹝其注在調气篇載﹞﹐以气送通下胃气﹝又云﹕以意引气﹐送之至胃﹐胃中气轉流下方﹐至丹田﹐丹田滿卽流達於四肢也﹞﹐轉下流至丹田﹐又從容如初咽下。咽下餘息﹐息卽丹田不隔﹐丹田不隔卽入四肢﹐以意運行﹐卽流布矣。大底气息不欲出於玄牝﹐但令通流﹐須出皆須調適﹐不得粗喘也。若隔气未達丹田﹐𨿽欲彊爲﹐終難致矣。是以初服者皆多防滿﹐但資少食﹐必在勤行﹐勤心行卽气自流轉﹐自然之功著矣。所謂飲自然以禦世﹐朝神以入微﹐始乎三五﹐成乎七九﹐若斯道者﹐豈虛語哉﹗謂气入腹中﹐皆三處有隔。初學之者﹐先覺胃中防滿﹐噫气不休﹐但少食爲之﹐卽覺通於生髒﹐後自覺到丹田﹐然始覺气周行身中﹐身中調暢﹐卽神明自然致矣。故須居於靜處﹐克意行之﹐功業若成﹐所在可也。如

其妄動﹐气卽難行。初作之時﹐先覆仰﹐凡一日一夜﹐限取四時。四時不虧﹐卽气息相接﹐气息相接﹐卽丹田實﹐丹田實﹐卽任意行之﹐中間停歇亦得。其四時﹐謂寅﹑午﹑戌﹑子時也。用仰勢法﹐低枕臥﹐縮兩肩﹑兩膝﹐伸兩手著兩肋﹔用覆勢法﹐以腹著牀﹐以被支胸﹐手足並伸。其仰咽﹐卽令气從左下﹔覆咽﹐令气從右下。咽气之時﹐皆令作聲﹐有津液來﹐亦須別咽﹐乃須出息气之。若用入息﹐卽生風隨入﹐不可不愼之。咽气中間﹐卽別任意休息﹐待心喘俱定﹐然後乃可復爲之。初用气時﹐必須安穩﹐坦然無事﹐气則流通。若心有所拘﹐卽窒塞不流注也。愼無疑慮﹐亦勿畏其敗失﹐亦勿慮其不成﹐但謀進取﹐勤勤之功﹐稍稍之效﹐自然至誠感神﹐神明自至矣。

夫服气斷谷﹐不得思食﹐未能自靜﹐切須捺之。若渴或熱﹐卽煮薜荔湯﹐飲之卽定。湯中著少生薑﹐或煎姜蜜湯亦得。如覺心中滿悶﹐卽咬嚼些甘艸﹑桂心﹑五味子等並妙。但服气不失其節﹐卽气自盈滿﹐縱出入行人事﹐或對賓客語言談話﹐種種運爲﹐百無妨廢。及成之後﹐更不服气﹐气亦自足。窮神極理﹐妙不可言。須食卽食﹐須休卽休﹐復食復气﹐惟意所在。每日飲少許酒引气﹐切愼果子﹑五辛﹑邪蒿﹑葫荽﹑蕓臺﹑椿等﹐此物深亂人气﹐愼勿食之。如能至心﹐三七日中﹐可以內視五臟﹐歷歷在目﹐神淸形靜。行之七日﹐其效驗也已自知之﹐更須專精﹐二十日來不食﹐卽腹中盡﹐腹中盡之後﹐喫一兩杯煮菜﹑苜蓿﹑芥菘﹑蔓菁及枸杞﹑葉葵等﹐並著少蘇油﹑醬﹑醋取味食之﹐勿著米﹑面﹐所欲腹中穀气盡耳。更四五日﹐除菜喫汁﹐又三數日後﹐卽總停之。可三十日﹐卽自見矣﹐所謂不寒不熱﹐不渴不饑﹐修行至此﹐世爲神人﹐卽吾道成矣。

◎服元气法

服元气於气海。气海者﹐是受气之初﹐傳形之始﹐當臍下三寸是也。嬰兒誕育時﹐惟臍帶與母胞相連﹐其帶空﹐中如管﹐則傳气之所形﹐從此漸凝結也。人欲長生﹐必修其本﹐樹欲滋榮﹐必固其根。人不知根本﹐外求修助﹐萬無一成。气海者與腎相連﹐屬壬癸水﹐水歸於海﹐故名气海。气以水爲母﹐水爲陰﹐陰不能獨生成﹐必以陽相配。心屬南方丙丁火﹐是盛陽之主﹐旣知气海以心守之﹐陽旣下臨﹐陰卽上報﹐是以化爲雲霧﹐蒸燻百骸九竅﹐無所不達﹐亦能爲津液﹐如甘雨以潤艸木。正气流行﹐他气自匿﹐用久轉微﹐意思則久矣。初用與已成﹐不得同年而語。凡气困者﹐身皆有疾﹐沈結在內﹐或醫藥不能療﹐尢須精誠﹐並去外想﹐閉气於气海﹐以手於臍下候之﹐气應之候﹐衝容如喘﹑如觸﹐或鳴﹐或痛﹐如掣﹐如物動於掌下﹐亦須靜候之。兼以目下注﹐是陽气照陰﹐陰气騰上又能爲津液也。如此久久﹐鼻中喘息都無出入﹐只覺气海中時動用耳。初用意時﹐須平臥去枕﹐小努气海﹐便得滿腹﹐作意勿令至心肺﹐至卽心悶妨塞﹐卽不能下照﹐下照是心守海也。良久﹐元气徧身﹐無處不暖。每關節難通﹐若至腰關﹐尢難過之﹐當稍以气閉﹐努之三兩間﹐突然便過﹐過後卽气常至腰踵。莊子云﹕息之以踵是也。已後筋骨常欲動用﹐每動有聲﹐是气到無擁﹐常能如此﹐長生道也。竊用其道﹐不授口訣﹐反受其病。凡欲鼓腹﹐不在入气是要訣。欲過腰關﹐當側臥縮兩腳﹐兼拳兩手﹐偃腰極努﹐如此﹐卽不覺通也。不然﹐終成閉塞。若能常用不絕﹐

𨿽在眾中密爲之﹐用心令熟﹐外事不擾﹐尢爲佳也。若膈上並頭面間有疾處﹐卽上攻之﹐尋常卽下至踵及气海中﹐微微用之﹐息自消矣。久候液當滿口﹐如逆喫物﹐下消用之隨盡。每用气後﹐必須微調息使散﹐若不散﹐他日爲瘡腫﹐終不爲佳。須先以意在疾處攻擊之﹐徐徐用意攻擊令散﹐疾差已後﹐卽不得注令畱滯﹐當遣通徧身﹐微微如霧露是其常也。收散俱歸海中。閉目爲想﹐開目爲存﹐存則不專乃著﹐著則气滯。覺應則止﹐謂之常﹐覺覺而味謂之滯﹐候應專靜謂之守﹐流液滿口謂之報﹐報與應一也。朝飲少酒﹐暮食少面﹐不可多之。

◎胎息口訣﹝並序﹞

序曰﹕在胎爲嬰﹐初生曰孩。嬰兒在腹中﹐口含泥土﹐喘息不通﹐以臍咽气﹐養育形兆﹐故得成全﹐則知臍爲命門。凡嬰孩或有初生尙活﹐少頃輒不收者﹐但以暖水浸臍帶﹐向腹將三五過卽蘇﹐乃知臍爲命門﹐信然不謬。修道者﹐欲求胎息﹐先須知胎息之根源﹐按而行之﹐喘息如嬰兒在腹中﹐故名胎息矣。乃知返本還元﹐卻老歸嬰﹐良有由矣。綿綿不閒﹐胎仙之道成焉。故先序經紀體用兼明備矣。

凡欲胎息﹐先須於靜室中﹐勿令人入﹐正身端坐﹐以左腳搭右腳上﹐解緩衣帶﹐徐徐按捺肢節﹐兩手握固於兩腿上﹐卽吐納三五過﹐令無結滯﹐滌慮淸閒﹐虛心實腹﹔左右徐徐搖身﹐令髒葉舒展﹐訖﹐還徐徐放著實﹔卽鳴天鼓三十六過﹐漱滿華池﹔然後存頭戴朱雀﹐腳履玄武﹐左肩有靑龍﹐右肩有白虎﹔然後想眉間一寸爲明堂﹐卻入二寸爲洞房﹐卻入三寸爲丹田宮﹝

亦名泥丸宮﹞﹐宮中有神人﹐長二寸﹐戴靑冠﹐披朱褐﹐執絳簡﹔次存中丹田﹝中丹田﹐心也﹐亦名絳宮﹞﹐中有神人﹐亦披朱褐﹔次存下丹田﹝在臍下二寸半紫微宮﹐亦名气海也﹞﹐中有神人﹐亦披朱褐﹝桑楡子曰﹕《金剛經》云﹕如來說諸相具足﹐卽非諸相具足﹐彼所以立相生名者﹐以爲戒潔之階也。夫神豈止於上﹖豈住於下﹖豈畱中間﹖舒澤彌乎大千挈之﹐亦復無物。若隨迹觀相﹐隨相彊名﹐常河之沙﹐詎足以算數。夫神也﹐變化不測﹐寧豈如九品郎﹐執笏兢兢不出局門哉﹞﹔次存五臟﹐從心起﹐徧存五臟六腑。存五臟中各出本方气﹐及三丹田中素云合爲一气﹐於頭後出﹐煥煥分光九色上騰﹐可長三丈餘﹐想身在其中。此時卽口鼻俱閉﹐心存气海中﹐胎气出入喘息﹐只在臍中。如气急﹐卽鼻中細細放通息。候气平﹐還依前用心存之。以汗出爲一通﹐亦不限過數。如體熱悶﹐卽心存气徧身出﹐如飯甑中气﹐此名滿息。久久行之﹐入玄寂中﹐出妙默中﹐再咽洞觀形中五臟六腑及大小腹﹐胃受一二升﹐如黃土色﹐脾長一尺二寸﹐在胃上﹐前後摩動不停﹐停則不和﹐飯食不消﹐如飯食不消﹐卽是不摩矣。當須閉气﹐以手摩腹一百下﹐卽自然轉摩矣。次存心﹐心如紅蓮花未開下垂﹐長三寸﹐上有九竅﹐二竅在後﹐正面有黑毛﹐莖長二寸半﹔次存肺﹐肺似白蓮花開﹐五葉下垂﹐上有白脈﹐膜在心上覆心﹔次存肝﹐肝在心後﹐七葉﹐紫蒼色﹐上有黃脈﹐膜從左邊第三下﹐膽在此也﹐其膽色靑黃﹐長二寸半﹔次存腎﹐腎狀如覆杯﹐黑色﹐卻著脊﹐去臍三寸﹐上小下大﹐左爲上﹐右爲下。徧觀一形﹐三十六位﹑乃三百六十骨節﹐皆有筋纏﹐骨靑白如玉色﹐筋色黃白﹐髓若冰雪﹔有三百六十穴﹐穴穴之中皆有鮮血﹐如江河﹑池潭也。及見左腳中指第二節

﹐是血液上源﹐其中湧出通流一形﹐一夜繞身三萬六千匝﹐至右腳中指第二節

則化盡。所以人

若睡﹐必須側臥拳局﹐陰魄全也。亦覺﹐卽須展兩腳及兩手﹐令气通徧渾身﹐陽气布也。若如此修行﹐卽與經所言動息善時之義合矣。久久行之﹐口鼻俱無喘息﹐如嬰兒在胎﹐以臍通气﹐故謂之胎息矣。綿綿不間。經三十年﹐以繩勒項﹐不令通气﹐亦不喘息。喘息常在臍中﹐水底坐經得十日﹑五日亦可矣。以獨行此事﹐功效如前。若覓得眞﹐更須修道。此事乃是一門﹐不可不作也。

卷五十九諸家气法部四

◎延陵君修養大略

《仙眞經》云﹕夫人臨終而始惜身﹐罪定而思遷善﹐病成方切於藥﹐天綱已掛﹐胡可逭耶﹖故賢人上士﹐惜未危之命﹐懼未萌之禍﹐理未至之病也。修眞之品有三﹕上年﹑中年﹑下年。上年者﹐二十﹑三十也﹔中年者﹐四十﹑五十也﹔下年者﹐六十﹑七十也。上年者﹐早悟大道﹐識達玄微﹐體壯骨堅﹐筋全肉滿﹐從容履道﹐無不成功。中年者﹐悟道已晚﹐筋肉﹑骨髓各有其半﹐處在進退﹐如日中功。下年者﹐骨髓﹑筋脈十有二三﹐猶可補修﹐如日暮功矣。八十已上者﹐罪位已定﹐無可救之法﹐腦竭髓盡﹐萬關漧枯﹐神謝气亡﹐屍行鬼步﹝桑楡子曰﹕屍以諭無知﹐鬼以諭有知﹐而非人情者﹐行惟屍行﹐步惟鬼步﹐且行且步﹐運之者誰﹖則知元气尙在﹐但以減耗降於涸矣。若逢至人﹐或得大藥﹐譬持盈車之焦蓬﹐爇將鑪之餘焰﹐亦可以致其赫然而熾矣。此言無可救者﹐只謂气功已晚﹐自我之事不及矣。若遇玄聖而救﹐則死生其肉骨﹐起僕荑枯﹐何爲而不可﹗況彼尙爲物也﹞。先賢上士﹐知風燭之倏忽﹐用攝志褫情﹐捨榮棄俗﹐奉身歸道﹐不與物傷。

道﹐气也。气者﹐身之根也。魚離水必死﹐人失道豈存﹖

是以保生者﹐務修於气﹐愛气者﹐務保於精﹐精气兩存﹐是名保眞也。人有三丹田﹕上元﹑中元﹑下元是也。上元丹田﹑腦也﹐亦名泥丸﹔中元丹田﹑心也﹐亦名絳宮﹔下元丹田﹑气海也﹐亦名精門。三元之中﹐各有一神﹝桑楡子曰﹕精化爲气﹐气化而神集焉。神﹐何物也﹖靈照之名也﹐知之則气全﹐气全則神全﹐若元气充滿﹐百骸孔竅神必備矣。必備者無他﹐气至則神到。今人有憂患動中﹐則知見因而暫虧﹐蓋气權有不至者耳。苟心冥气和﹐其神豈獨三元之中而已哉﹞。精者﹐身之根﹔根者﹐气之位。精全則气全﹐精泄則气泄﹐气泄則神乘而去之﹐惟精與气須全。《黃庭經》云﹕長生至愼房中急﹐何爲死作靈神泣。但當吸气錄子精﹐寸田尺宅可治生。若當決海百瀆傾﹐葉去樹枯失靑靑。故先覺至於道者﹐莫不因愛气保精而能全也。

夫服气本名胎息。胎息者﹐如嬰兒在腹中﹐十个月不食﹐而能長養成就﹐爲新受正气﹐無思無念﹐汛然凝寂﹐受元气變化﹐關節﹑臟腑皆自然而成﹐豈有傳保之流饑渴之備耶﹗及出母腹﹐卽吸納外气而有啼哭之聲﹐卽乾﹑濕﹑饑﹑飽似有所念﹐卽失元气。人能依嬰兒﹐在母腹中﹐自服內气﹐握固守一﹐是名曰胎息﹝桑楡子曰﹕此言失元气者﹐非也。苟納外炁便失元气﹐卽世間無復有生人矣﹞。《法華經》云﹕須行住坐臥﹐身心不亂者﹐亦言炁主心﹐心邪則气邪﹐心正則炁正。今人所舉手動足﹐喜怒哀樂﹐莫不由心﹐心之動息﹐莫不是炁﹐炁感意﹐意從心﹐心和則炁全﹐炁全則身全﹐炁滅則神滅﹐神滅則爲委土矣。故醫家先診脈者﹐則候五臟﹑四時之气﹐察諸病源﹐始尋方藥﹐人但能察得气﹐候口鼻取捨﹐斯須不忘﹐自然五臟和﹐而脈調气順也。

夫人與天地合體﹐陰陽混气﹐皮膚﹑骨髓﹑臟腑及榮衛﹑

呼吸進退﹑寒暑變異﹐莫不均乎二儀﹐應乎五行也。是知天地否泰﹐陰陽之气亂焉。臟腑不調﹐經脈之候病焉。因外所中者﹐百病起於風﹔因內所致者﹐起於气爲百病。故曰﹕恬憺淡虛無﹐眞炁從之﹔精神內守﹐病從安來。信哉﹗是故須知形神之理﹐養而全之﹔須審內外之病﹐愼而修之。歧伯髙曰﹕食气者﹐則靈而壽延﹐食穀者﹐多智而限命。凡服气者﹐何求也﹖以其功至則气化爲血﹐血化爲精﹐精化爲髓﹐一年易气﹐二年易血﹐三年易脈﹐四年易肉﹐五年易髓﹐六年易筋﹐七年易骨﹐八年易發﹐九年易形﹐卽三萬六千神備於兆身﹐化爲眞仙﹐號爲眞人矣。是以意在玄微﹐理生可測。修眞之人﹐又有三等﹐任時分理﹐其狀不一。上等之士﹐本性虛閒﹐用志淸雅﹐發言合道﹐履行無瑕﹐如此之人﹐有前代之資﹐以石投水﹐無所比之也﹔中等之人﹐或身居榮錄﹐或地勢髙遠﹐或巨葉厚姻﹐或有名有望﹐遲疑進退﹐倏忽虛捐﹐聞道卽寤寐不安﹐思名則終朝不息﹐兩心交戰﹐勝者卽全﹐逡巡之間﹐十失六七矣﹔中等已降﹐二時旣過﹐蹉跎暮年﹐筋力衰微﹐心神已喪﹐𨿽食厚祿﹐白日將傾﹐追念噬臍﹐方卽正路﹐此時若能精心勵志﹐尙可救其一二焉。此皆先賢所悲﹐表示於後﹐幸察根柢﹐生實信心。

◎赤松子服气經序

序曰﹕天道悠長﹐萬品不齊﹔人生爲貴﹐陰陽同階。天道坦坦﹐修之不迷﹐世何顓愚﹐相隨徘徊﹐生不及踵﹐性命殞頹﹐存亡相感﹐哭泣悲哀﹐何不服气﹐與仙同棲。經曰﹕福莫尙生﹐禍莫大死。子欲長生﹐腸中當淸﹐長生不死﹐腸中無滓。生則

升仙﹐死化爲鬼﹐仙升太淸﹐死歸土底。是以食穀者智﹔食炁者神。故曰﹐休糧絕食爲生道﹐陰陽還精爲重寶﹐能常行之永壽考﹐何爲恣欲自使老﹐千金送葬無億兆﹐悲呼哭泣自懊惱﹐豈若無爲服气好﹐修之不釋升天浩。然小人居世﹐狂愚急急﹐求榮愛寶﹐貪名好色﹐疲勞精神﹐破散气力﹐𨿽獲富貴﹐凶命居側﹐命若朝露﹐間不容息﹐不能知之﹐服气不食爲道也。

◎神仙絕谷食气經

經曰﹕夫欲學道神仙食气之法﹐常以春二月﹑三月九日﹑十八日﹑二十七日﹐若甲辰﹑乙巳﹑丙辰﹑丁巳王相成滿日﹐可行气也。夫欲行气﹐起精室於山林之中﹐隱靜之處﹐必近甘泉東流之水﹐向陽之地﹐沐浴蘭湯﹐以丹書玉房爲丹田﹐方一寸﹝玉房在下三寸是也﹞。精念玉房﹐內視中丹田﹐內炁致之於下丹田。又先去鼻中毛﹐偃臥﹐兩足相去五寸﹐兩臂去身亦五寸﹐瞑目握固﹝握固﹐嬰兒之拳﹞。蒲蒻爲枕﹐髙三寸﹐若胸中有病﹐枕髙七寸﹐病在臍下﹐可去枕。旣行气﹐不復食生菜﹑五辛及葷也。諸欲絕谷行气法﹐食日減一口﹐十日後可不食。二日﹑三日腹中或悁悁若饑﹐取好棗九枚﹐若方寸術餅九枚食之﹐一日一夜﹐不過此也。不念食者﹐勿啖也。飲水日可五勝﹐亦可三勝﹐勿絕也。口中恆含棗核﹐令人愛气﹐且生津液故也。

經曰﹕道者炁也﹐愛气則得道﹐得道則長生﹔精者神也﹐寶精則神明﹐神明則長久。行气一名煉气﹐其法正彊臥﹐徐漱醴泉咽之﹝醴泉者﹐華池﹞﹐以鼻微微內炁徐引之﹐莫令大極﹐

滿入五息已﹐一息因可吐也。一息屈指數之至九十息。若身大煩滿者﹐可頻伸﹐頻伸訖﹐復行之﹐滿四九三百六十息爲一竟。爲之久久﹐眾病自除。吐气旣還﹐欲吸之時﹐先復小吐﹐微微往來﹐如是再三﹐更鼻引之﹐不爾者﹐令人气逆。凡內气則气上升﹐吐气則气下流﹐久自覺气周於身中。若行气未定﹐意中疲倦﹐便練气﹐以九十息爲一節﹐三九二百七十息爲一竟。行气令胓胓滿藏﹐無令气大出﹐閉气於內﹐九十息一咽﹐咽含未足者﹐復滿九十息﹐三九自足﹐莫頓數也。當念气使隨髮際上竟﹐及流四肢﹐自然下至三星﹝玉莖﹑二卵是﹞。

經曰﹕行气常以月一日至十五日﹐念气從手十指出﹔十六日盡三十日﹐念气從足十指出。久之﹐自覺气通手足﹐行之不止﹐身日輕彊﹐气脈柔和﹐榮衛肢節。長生之道﹐在於行气﹐靈龜所以長存﹐服气故也。諸行气之後﹐或還欲食者﹐初飲米汁粥﹐日增一口﹐漸加之。十日之後﹐可食淖飯﹐勿致飽也。

經曰﹕行气之法﹐初爲之時﹐多不和調﹐令人欬逆﹐四肢或冷﹐旣行之久﹐日自益也。四九三百六十息﹐身如委衣﹐骨節皆解﹐久久乃覺气行體中﹐經營周身﹐濡潤形體﹐洗滌皮膚﹐五臟六腑﹐皆悉充滿﹐百病除去。凡初行气之時﹐先安其身而和其體﹐若气與競爭身不安者﹐且止和乃行之。气至則形安﹐形安則鼻息調和﹐鼻息調和則淸气來至﹐淸气來至則自覺形熱﹐自覺形熱則頻汗出﹐且勿便起﹐在安徐養之﹐務欲其久。諸行气﹐皆無令意中有忿怒愁憂﹐忿怒愁憂則气亂﹐气亂則逆。思一則正气來至﹐正气來至則口中甘香﹐口中甘香則津液多生﹐而鼻息微長﹐鼻息微長則五臟安﹐五臟安則气各順理﹐如法爲長生久壽。行之之法﹕以鼻微微引气內之﹐以口吐之﹐此爲長息。內气有一﹐吸也。吐气有六﹕呼也﹐吹也﹐嘻也﹐呵也﹐噓也﹐呬也。凡人之息﹐一呼一吸﹐無過此數。行道之法﹐時

寒可吹﹐時溫可呼。吹以去熱﹐呼以去風﹐呵以去煩﹐嘻以下气﹐噓以散滯﹐呬以解極。夫人之極﹐率多噓呬﹐噓呬者﹐長息之忌也﹐道家行气之所惡也。

◎太無先生服气法

夫形之所恃者﹐气也﹔气之所依者﹐形也。气全卽形全﹐气竭卽形斃。是以攝生之士﹐莫不煉形養气﹐以保其生﹐未有有形而無气者﹐卽气之與形﹐相須而成﹐豈不皎然。余慕至道﹐備尋經訣﹐自行气守眞﹐向三十餘載﹐所聞所見﹐殊未愜心。大歷中偶羅浮山王公﹐自北嶽而返﹐倚策髙郵﹐依然相顧﹐余奇之異人﹐延之與語﹐果然方外有道之君子也。哀余懇至﹐見授吐納﹐皆一二理身之要道也。心思罔極﹐非言詞所能盡。每云道之要法﹐不在經書﹐悉傳口訣。其二景﹑五牙﹑六戊諸服气﹐皆爲外气﹐外气剛勁﹐非從中之事﹐未宜服也。至如內气已正﹐是曰胎息﹐身中自有﹐非假外求。不得明師口訣﹐徒爲勞苦﹐終無所成。今所撰錄﹐皆承師之旨﹐要以申明之﹐諒非愚蒙所自裁。王公常謂余曰﹕老君云﹐我命在我﹐不在天地﹔又曰﹐吾與天地﹐分一气而自理焉﹐天地焉能死吾。斯眞言要訣也。修奉之士﹐宜三復之。參承誘訓﹐敢不佩服﹗有偶得此訣者﹐愼勿輕傳﹐無或泄露﹐以致其殃耳。

修眞服气法﹕每日常臥﹐攝心絕想﹐閉气握固﹐鼻引口吐﹐無令耳聞﹐惟是細微。滿卽閉﹐使足心汗出﹐一至二數至百已上﹐閉極微吐之﹐引少气還閉。熱卽呵之﹐冷卽吹之。能至千數﹐卽不須糧食﹐亦不須藥﹐時飲一盞酒或水通腸耳。數至五

千﹐則隨處出入﹐有功當自知也﹐則有入水臥功矣。夫服食養生﹐貴其有常﹐眞气旣降﹐方有通感。豈有縱心嗜欲﹐而望靈仙羽化﹖必無此事也。但仙人至士﹐功行未滿﹐尙不能致﹐況凡俗人乎﹖但信老人言﹐勤行之﹐卽當自知矣。

◎墨子閉气行气法

老子曰﹕長生之道﹐惟在行气養神﹐吐故納新﹐出玄入玄﹐呼吸生門﹐其身神不使去﹐人卽長生也。玄者有上下﹐謂鼻中﹑口﹑陰也。鼻﹑口﹑陰﹐亦謂之生門矣。老子曰﹕生不再來﹐故遵之以道。道者气之寶﹐寶气則得道﹐得道卽長生矣。神者精也﹐寶精則神明﹐神明則長生。气行之則爲道也﹐精存之則爲寶也。行气名煉气﹐一名長息。其法正偃臥﹐握固﹐漱口咽之三。日行气﹐鼻但納气﹐口但出气﹐徐縮鼻引之﹐且莫極滿﹐極滿者難還。初爲之時﹐入五息﹐已一息﹐可吐也。每口吐气欲止﹐輒一咽之﹐乃復鼻內气﹐不爾者﹐或令頻。凡內气則气上升﹐吐气則气下流﹐自覺周身也。行气常以月一日盡十五日﹐念令气從手十指出﹔十六日盡月晦﹐念气從足十指出。若行之能久﹐自覺气從手足通通﹐則能閉气不息﹐便長生矣。

凡欲行气﹐先安其身而和其气﹐無與意爭﹐若不安和﹐且止﹐和乃爲之﹐常守勿倦也。气至則形安﹐形安則鼻息﹐鼻息則調和﹐調和則淸气來至淸气來至﹐則自覺﹐自覺則形熱﹐形熱則汗出﹐且勿使起﹐則安養气﹐務欲其久。當去忿怒愁憂﹐忿怒愁憂止則气不亂﹐气不亂則正气來至﹐正气來至則口內無唾﹐而鼻息微長﹐鼻息微長則五臟安﹐五臟安則气各順其理﹐

百病退去﹐飲食甘美﹐視聽聰明﹐形體輕彊﹐可長生矣。夜半至日中爲生气﹐從日中至夜半爲死气。當以生气時正偃臥﹐冥目握固﹐閉气息﹐於心中數至二百﹐乃口吐出之﹐日增數。如此身神具﹐五臟安。能閉气數至二百五十﹐卽絳宮神守泥丸﹐常滿丹田﹐數至三百﹐華蓋明﹐目耳聰﹐舉身無病﹐邪不復幹﹐玉女使令司命著生籍矣。

◎太淸王老口傳服气法

此卷口訣﹐並是楊府脫空王老所傳授。其脫空王老﹐時人莫知年歲﹐但見隱見自若﹐或示死於此﹐卽生於彼﹐屢於人間蟬蛻轉脫﹐故時人謂之脫空王老也。多遊楊府﹐自言姓王﹐亦不知何處人耳。每逢志士﹐卽傳此訣。云祕妙方﹐若傳非其人﹐自招其咎。此卷並學有次第志人口訣﹐非初學法也。爲當學人初兼食服﹐以此屢言食物。且食气祕妙﹐切資斷食﹐使穀气並絕。但能精修此法﹐知騰陟仙道不遠耳。

凡人腹中三處有隔﹐卽心有隔﹐初學服气者﹐皆覺心下胃中滿﹐但少食﹐久作之﹐自覺通下﹔生藏下有隔﹐卽覺腸中滿﹐久而作之﹐自覺到臍﹔下丹田中有隔﹐能固志通之﹐然後始覺气周行身中﹐遊行身中﹐猶自未入鳩中。後覺鳩中气出﹐卽能與人治病也。

初學時﹐必須安身閒處﹐定气澄心﹐細意行之﹐久而不已﹐气入腸中﹐卽於行住坐臥一切處不妨。胃中气未下入腸中來﹐卽不得作﹐難成。初服气﹐皆須因入息時﹐卽住其息﹐少時似閉滿﹐其息出時﹐三分可二分出還住﹐少時咽之﹐咽已又作﹐

至腹中滿休﹐必須日夜四時作﹐爲初學人气未入丹田還易散﹐意欲得气入丹田未間﹐縱不服气亦气不散。四時者﹐朝﹑暮﹑子﹑午時是也。心裏滿﹐但不服气﹐咬少許甘艸﹐桂亦得﹐其滿卽散。丹田未滿﹐亦不到滿也。元气下時﹐自然有少悶也。祕之﹐勿妄傳非其人也。

◎曇鸞法師服气法

初寬坐﹐伸兩手置膝上﹐解衣帶﹐放縱肢體﹐念法性平等﹐生死不二﹐經半食頃﹐閉目﹐舉舌奉齶﹐徐徐長吐气一息二息﹐傍人聞气出入聲﹐初粗漸細﹐十餘息後﹐乃得自聞聲。凡覺痛癢處﹐便想從中而出﹐但覺有異﹐漸漸長吐气﹐從細至粗﹐十息後還如初。或問曰﹕初調气何意從粗而漸細﹐將罷何意從細而入粗﹖鸞答曰﹕凡行動﹑視盼﹑飲食﹑行坐﹑言語﹐是粗也﹝桑楡子曰﹕凡修气﹐學者未服及服罷﹐於飲食言語﹐蓋常事也﹐鸞公欲使兩相接會﹐不令其首尾陡異也﹞﹔凡睡寤後﹐復如前系念﹐如虎銜子﹐莫急莫緩﹐不問寒溫﹐室中先淨﹐所住使心不亂﹐靜其腠耳。又曰﹕四大不調﹐何以察之﹖當於唇口察之。冷爲風增﹐熱爲火增﹐滑爲水增﹐澀爲地增﹐不冷不熱﹑不澀不滑爲調和。又﹕聲爲風增﹐動爲喘增﹐癢爲熱增﹐涎災水增﹐不聲不喘﹑不癢不涎爲調和。又﹕心煩爲熱結﹐憂悸爲喘結﹐志蕩爲水結﹐不煩不亂﹑不悸不蕩爲調和。四大不調有二﹐或外或內。寒熱﹑饑虛﹑飽飫﹑疲勞﹐爲外起﹔名利﹑喜怒﹑聲色﹑滋味﹑念慮﹐爲內起。凡气節量﹐一任自然﹐綿綿若存﹐用之不勤而已。但能不以生爲生﹐乃賢於養生也﹝桑楡子曰﹕

諸經皆言吐納不欲自聞其聲﹐而鸞皆言初粗而漸細﹐後細而漸粗﹐始甚疑之﹐及睹下文﹐云一任自然﹐則知辟粗細之漸行﹐是爲最下乘者設﹐不欲使之與自然爭力也。然必以微細﹐自不聞聲爲上﹐從細微而至無息﹐卽胎息之理盡矣﹐恐學者功至之後﹐猶拘牽文字﹐著於粗細先後之門﹐返與自然爲敵﹐良可哀也。如此﹐又焉得不爲之明辯﹞。

◎達摩大師住世畱形內眞妙用訣

吾昔於西國﹐授得住世畱形胎息妙﹐師名寶冠﹐傳吾祕訣。問曰﹕今欲東遊震旦﹐及諸國土﹐弘傳心地密法﹐其諸國土﹐人多遇寒暑爲災患﹐所傷例皆死喪。意欲擬向此土弘傳心法﹐願求畱形﹐不爲災患疫疾所侵﹐長能住世﹐畱形不死﹐不知得以否﹖師云﹕得。又問曰﹕云如何卽得﹖師云﹕夫所生之本﹐始胎息﹐卽是神與精气相合凝結﹐能變化爲形者﹐卽是爲受之本。本气是人有之根﹐气因神而生﹐形因气而成。形不得气﹐無因得成﹔气不得形﹐無因爲主。原其所稟之時﹐伏母臍下﹐混沌三月﹐玄牝具焉﹝玄牝者﹐口鼻也﹞。玄牝旣立﹐猶如瓜花﹐暗注母气﹐終於此也。在胎之日﹐母呼卽呼﹐母吸卽吸﹐綿綿十月﹐气足形圓﹐神備識全﹐遂解胎而生矣。悲夫﹗母惟知貪悅其子﹐不知自損其軀。母旣傷殘﹐只爲分形減气﹐爲子之因。其子生於十月﹐情見於外﹐變嬰孩子﹐指頤能笑者。先聖垂義﹐以爲失道而後徳﹐卽人喪朴之本議﹝云子成﹐母衰也﹞。此其世人不知母養其子﹐子成母自衰矣。故知我釋迦文佛﹐令孝敬父母﹐及報養育乳哺之恩﹐謂此故也。嗟乎﹗世人不知

於道﹐意逐外緣﹐不知胎息之術﹐住世畱形之本。如有後學者﹐但能心不緣境﹐住在本源﹔意不散流﹐守於內息﹔神不外役﹐免於勞傷。人知心卽念气之主﹐气卽形之根﹐形卽气之宅﹐神形之具﹐令人相因而立﹐若一事有失﹐卽不合於至理﹐何能久立焉﹖但凡夫之人年二十﹐口好滋味﹐心懷喜怒﹐目眩五色﹐耳耽五音﹐身貪欲樂﹐意逐外緣﹐役智運神﹐間不容息。如此之流﹐則晝夜未曾暫息﹐原朴之根蕩然而盡﹐令以形凋气散﹐命絕形枯﹐魂被惡業所牽﹐宅舍因而無主。故知心靜卽神悅﹐神悅卽福生﹐福滿卽道增﹐圓明益智﹐明妙旣通﹐心有照用卽能用而無用。故聖人知外用而無益﹐所以返本還源﹐令以握胎息之機﹐卽長生不死﹐其理昭然。故論云﹕形中之子母﹐云何長守﹖智者能守﹐壽命得長久。卽知神爲气子﹐气爲神母﹐神行神住﹐卽气行气住。心能主气﹐識憑气住。若要長生﹐神气相合﹐主心不動念﹐無來無去﹐不出不入﹐湛然常住。但於此修行﹐合眞道路﹐勤行之﹐莫極言數﹐玄牝之門﹐長生之戶﹐若能雙行﹐慈悲甘露﹐外施救物﹐人天福祚。不思外物﹐不視外色﹐不聽外聲﹐不耽外欲﹐不嗜外味﹐常令心神魂魄﹐意識長生﹐神气相合﹐循環臟腑之內﹐禦呼吸﹐應上下﹐久久修習﹐卽神气自明。神气旣明﹐卽可照徹五臟﹐五臟气和﹐卽可使神气通於四肢。故聖人三日內視﹐專注於一﹐心神充化之﹐綿綿存之﹐久而不斷﹐可通流五臟四肢﹐斯言可推而得理也。但凡俗之人﹐神與气各別﹐如此之流﹐不可稱令。若不知子母相守﹐气𨿽呼吸於內﹐神常勞役於外﹐遂使神常穢濁而神不淸﹐神旣不淸﹐卽元和之气漸散而不能相守也。道﹐人常用之﹐而不知根本以形神爲主﹐若人不知守於內﹐而守於外﹐自然令宅舍虛危﹐漸見衰壞矣。況非道之人﹐勞神役思﹐無一息神气注於气海之中﹐而欲望其長生﹐豈不遠乎﹖若知神气之所生者﹐卽心

之主者﹐卽修於一﹐了然可見矣。若不知气之所生﹐任運呼吸﹐役役尋文者﹐惟得通調於气﹐理於五臟六腑﹐及能消化飲食五穀而已﹐焉能返魂還魄﹑塡血益腦者哉﹗則凡人呼吸﹐與聖人殊。凡人息气出入於咽喉﹐聖人息神气常在气海。气海﹐卽元气之根本也。所居之處也﹐卽臍下﹐合太倉﹐亦爲子宮﹐爲气海﹐卽子母相合。道人能守之﹐綿綿不絕﹐此是返本還源﹐歸本生之處﹐而堅住凝結﹐不化不散﹐此卽皆其義也。不敗﹐神識多靜﹐卽自然長生﹐畱形住世要妙之眞訣也。師曰﹕若住自然之息﹐神禦气﹐卽鼻無出息﹐令爲眞胎息也。凡夫之人﹐二境相睹之後﹐卽情欲動﹐情欲動卽精气悉下降於莖端﹐而下泄之。皆爲情欲所引﹐制禦不得﹐遂有畎澮之憂﹐衰喪其本也。

◎項子食气法

項子曰﹕人能淸淨安和自然者﹐十月通矣﹐或一年或二年通﹐或三年乃通。其不能通者﹐不能得道﹐適可長生壽老延年也。又曰﹕人之才﹐能靜於三軍之中﹐虎狼之間﹐有千人之才﹔能靜室家之中﹐有百人之才﹔能靜於市道旁﹐有十人之才﹔能靜於山澤之中﹐有倍人之才。此凡器之人﹐終不知也。凡此多者﹐則能淸淨﹐靜者能斷情欲﹐斷情欲者則能絕房室﹐絕房室則能休糧﹐休糧則能保愛气﹐能保愛气﹐則徳應自然﹐徳應自然﹐則十月通矣。十月通者﹐謂上士也﹐中士或三年而通﹔下士才薄﹐九年乃成。其才倍人﹐皆不能通﹐聞之不信﹐語之無益﹐此則土人行屍矣。所謂經言下士聞道﹐大笑之者也﹐常以淸旦﹐鼻內气咽之﹐經行勿休﹐口口吐之﹐所謂食生吐死﹐

可以長生。從夜半至日中爲生气﹐日中後至子時前爲死气。常以生气正生時﹐仰眠﹐瞑目﹐閉口﹐屈十指置握固﹐不絕息﹐於心中數至二百﹐乃以口吐气出之﹐增息如此﹐則身神具生﹐五臟安矣。

◎張果先生服气法

每日常偃臥﹐攝心絕想﹐閉气握固﹐鼻引口吐﹐無令耳聞﹐惟是細微﹐滿卽閉﹐使足心汗出。一至二數至百已上﹐閉極﹐微引少气﹐還閉。熱呵冷吹。能至一二千﹐卽不用糧食﹐不須藥物﹐時飲一兩盞好酒﹐或水通腸耳。數至五千﹐則隨處出入﹐有功當自知也﹐則可入水臥矣。

夫服食養生﹐貴其有常﹔眞气旣降﹐方有通感。豈有縱心嗜欲﹐而望靈仙羽化﹐必無此事也。且仙人功行未滿﹐尙不可致﹐而況凡俗乎﹗但信老人語﹐勤行之﹐則當自知。凡气不通﹐冷熱遲疾耳。極遲﹑極熱﹑極疾﹑極冷﹐皆非道也。

◎申天師服气要訣

取半夜之後﹐五更已來﹐睡覺後﹐以水漱口﹐仰臥﹐伸手足﹐徐徐吐气一二十度﹐候穀气消盡﹐心靜定後﹐卽閉气忘情﹐將心在臍下丹田气海之中﹐寂然不動﹐則咽气三兩度﹐便閉气﹐使心送向丹田中﹐漸覺气作聲﹐下入气海中幽幽然﹐是气行之

候也。良久﹐待气行訖﹐又開口吐气徐徐﹐又閉口而咽之﹐如是三二十度﹐皆依前法。覺气飽﹐卽冥心忘情﹐淸息萬慮﹐久久習之﹐覺口中津液甘香﹐食卽有味﹐是其候也。凡欲行此道﹐先須忘身忘本﹐守元抱一﹐兀然久之﹐澄定而入﹐玄妙之要﹐在於此也。

◎王眞人气訣

每四更後﹑五更初﹐當處靜室﹐居一牀﹐疊雙足﹐面東端坐﹐先作導引﹐以左手握固右手虎口﹐臺首並仰盡力後﹐卻以右手握固左手虎口﹐復如之﹔訖﹐卽交手掌向外三引﹔訖﹐又左右手支頤三﹐交手搭頭左轉三﹐右轉三﹐左展拓空三﹐右展拓空三﹐當面虛拓地三﹐背手虛拓空三﹐此爲導引法。導引竟﹐然後自思神﹝先叩齒﹐自呼己名﹐然陰念五臟﹑三焦﹐及三魂﹑七魄﹑頭面﹑手足﹑一身諸神﹐令輔形體也﹞﹔又前思太陽﹝日也﹞﹐後思太陰﹝月也﹞﹐左存靑龍﹐右存白虎﹐思頭戴朱雀﹐足履玄武﹝此存想四神也﹞﹔又存想七政﹐配合五臟。所謂肺魁﹑肝﹤鬼勺﹥﹑心魋﹑脾﹤鬼行﹥﹑膽魓﹑左腎﹤鬼甫﹥﹑右腎魒﹐當想眞君降其本髒﹐仍須密念七過。次想二十八宿周徧形體﹐以輔七政﹐依此法數之﹐先從左手腕起角﹐左肘亢﹐左肩氐房﹐右胯心﹐右膝尾﹐右足踝箕﹔卻從右手腕起斗﹐右肘牛﹐右肩女﹑虛﹐自心至左胯危﹐左膝室﹐左足踝壁﹔又卻從右足以踝起奎﹐右膝婁﹐右胯胃﹐至心昴﹐自心至左肩畢﹐左肘觜﹐左手腕參﹔又卻從左足踝起井﹐左膝鬼﹐左胯柳﹐至心星﹐自心至右肩張﹐右肘翼﹐右手腕軫。又自左手腕起角宿﹐

至右手腕匝軫宿。凡一十三處存想﹐象一年之有閏。計兩度交互數之﹐一十二處皆存兩宿﹐囗心一處獨存四宿﹐都計二十八宿。凡存想五臟六腑﹑三魂七魄﹑四神七政﹑二十八宿﹐訖﹐卽吐出眾雜死濁之气﹐然後閉口﹐從鼻左孔納其生淸之气﹐內想冥目﹐想此气綿綿下至丹田﹐方周流通傳﹐汩汩作聲﹐气滿卽再吐出﹐切不得令自己耳聞。如此十過﹐止。此卽王眞人法也。

◎大威儀先生玄素眞人要用气訣

凡用气法﹐先須左右導引﹐令骨節開通﹐筋柔體弱﹔然後正身端坐﹐吐納三過﹐使無結滯﹐靜慮忘形﹐令气平息。良久﹐徐徐先以口吐濁气﹐鼻引淸气。凡此六﹑七過﹐此名調气。

調气畢﹐卽口鼻俱閉虛含﹐令气滿口﹐卽鼓口十五過已上更佳﹐如咽一大口水入腹中﹐直以心存至气海中﹔良久﹐更依前法咽之﹐但以腹飽爲度﹐亦不限過數。然後虛心﹑實腹﹑閉口﹐以手左右摩腹上﹐令气流行﹐卽鼻中細細放﹐通息﹐勿令喘粗﹐恐失中和。然後正身仰臥﹐四平著牀枕﹐枕髙低與身平﹐兩手握固﹐展手離身四﹑五寸﹐兩腳亦相去四﹑五寸﹐然後鼻中息收﹐卽口鼻俱閉﹐心存气﹐行徧身﹐此名運气。如有病﹐卽心存气偏注病處。如气急﹐卽鼻中細細放﹐通息﹐口不開﹐候气息平﹐還依前法閉之﹐搖動兩足指及手指並骨節﹐以汗出爲度﹐此名气通。卽徐徐收身側臥﹐拳兩腳﹐先左邊著地﹐經十息。卽轉右邊著地﹐亦十息﹐此名補損。

依此法服﹐經一月後﹐行立坐臥時﹐但腹空卽鼓咽之﹐不

限時節﹐如喫飯了﹐卽喫空飯一兩口﹐和水咽下。此名洗五臟。卽以淸水熟漱口﹐虛心實腹﹐令髒府葉舒展﹐咽之﹐令五臟不停五味气﹔訖﹐卽以口先吐濁气﹐鼻引淸气﹐不限多少﹐盡須放之﹐如下泄一濁气出﹐還煉一口和气補之。若尋常喫飯飲茶﹐此皆外气入﹐當須入口便合口﹐口旣合﹐所入外气卽於鼻中出也。鼻中卻入气﹐卽是淸气也。常須合口喫飯﹐不令口中有气入﹐入卽是死气。

凡人言語﹐口中气出﹐必須卻於鼻中入。此常行吐納也。行住坐臥﹐常須搖動腳指。此名常令气得下流。常行此事﹐動靜念之。如節候不精﹐忽有外气入腹﹐卽覺微痛﹐可以摩腹一百下﹐气卽下泄也。气或上必不得出﹐抑之使下﹐此名理順。忌破气物及生冷﹑黏膩等物﹐不宜喫動气冷物。如依此法﹐不闕常行﹐九年功成﹐履空如履實﹐履水如履地。

◎王說山人服气新訣

子夏曰﹕食气者﹐神明而壽。《黃庭經》云﹕玉池淸水灌靈根﹐審能修之可長存。釋氏止觀﹐其有用气療疾法。是知气之與液﹐遞相通潤也。古經法皆有時節行之﹐今議食气﹐不復以時節也。液則時時助气﹐使調滑也。所論食气﹐皆內气也﹐咽之代食耳﹔液者﹐咽之代漿耳。上食新气﹐下泄舊气﹐使推陳而納新也。咽气不必飽滿﹐下泄不必常出﹐但得無臭﹐卽自平定。咽气不必常咽﹐但气淸則腹內自平﹐夫然﹐不須咽矣。

初學之時﹐覺饑卽食﹐食時不覺饑﹐卽由气矣。若食常以一咽﹑兩咽壓之﹐則食易消。食漸消﹐如咽數至﹐食消气自調。

若覺腹中气小妨﹐卽或行或臥﹐東轉西側﹐以意想驅逐之﹐使下。若未下﹐不得急性忙迫﹐但以意從容之﹐不久自泄也。食气時若欲上噫﹐但任意出﹐必不得抑之也﹝桑楡子曰﹕夫功淺多噫﹐蓋由乍服所得眞气尙少﹐疳所必多﹐不正而多﹐命宮不受﹐則宜常有出者﹔又初服之時﹐所咽者往往不到气海﹐則無所歸投﹐返上爲噫也。若得內气﹐又不入到气海﹐自然無噫﹐如著功多時﹐忽復噫者﹐不是傷多卽是外气誤入也﹞。欲下出﹐任下出﹐必不得祕之﹐在細意自審也。消息盈虛﹐久而自得其妙矣。宜行步﹐兼小導引﹐引亦不得頻爲之。世間諸事皆自細意斟酌之。有諸疾﹐則絕粒三數日﹐輕則一日﹑兩日﹐更輕卽絕一頓亦得。若疾在上﹐以意想上驅之﹐在下﹐以意想下驅之﹔若在四肢及左右側﹐並以想驅逐之﹐則愈矣。大都不得閉气﹐若閉气﹐卽疾生。所食物宜潤暢﹐寒暑皆適宜也。瘴瘧時﹐但絕粒數日﹐靜居則差矣。

◎嵩山李奉時服气法

每欲服气﹐如嬰兒吮乳﹐气息似悶﹐卽咽之。依前吮咽﹐大悶卽放令口出﹐甚須微細。每咽使心送之至臍下﹐有病亦使心送至病處。當服之時﹐第一須閉目﹐專意﹑握固﹐新欲服之﹐安神气﹐然後爲之﹐先須導引﹐令四體舒緩﹐然後爲之﹐臥服﹐勿枕枕﹐舒手足安定。如病重﹐气甚悶﹐頻蹙上至極﹐仍便握固咽气﹐气行聲從耳中出﹐卽得矣。祕之祕之。此爲內气﹐無問早晚﹑晴明﹑陰晦﹐須服卽服﹐大都得晴明時大精。若服外

气﹐卽有生气﹐知之十年﹐服之五日﹐不服卽無益矣。每日五更﹑午時﹐服第一服了﹐須攝煉﹐兼以手按之﹐勿令心腹下硬。

卷六十諸家气法部五

◎中山玉櫃服气經──碧嚴先生撰黃元君注

○錄神誠戒序第一

昔大黃帝君﹝太古無名﹐云大黃帝君者﹐則黃帝有熊也﹞。會羣仙於崆峒山﹐問道於廣成子曰﹕夫人養生全眞﹐遊觀於天庭間﹐止息於洞房中﹐得與眾聖齊羣﹐駐童顏而不敗者﹐則何法最寶﹖廣成子曰﹕夫人以元气爲本﹐本化爲精﹐精變爲形﹐形𨿽好生﹐欲能竭之﹐故欲不可縱﹐縱之則生虧﹐制之則生盈﹐盈者精滿气盛﹐百神備足。夫有死必有生﹐有生必形虧﹐虧盈盛衰﹐物之常理﹝日中移﹐月滿虧﹐樂極哀來﹐物盛則衰﹐有生卽死﹐是天地之常數也。聖人智通萬物﹐以法堅身﹐在養育之門﹐無犯形本﹐則合於化元之道者也﹞。

夫人體內有百關九節﹝百關者﹐號百祿之神﹐爲九節之用﹔九節者﹐一掌﹑二腕﹑三臂﹑四膊﹑五項﹑六腰脊﹑七腿坰﹑八脛腂﹑九腦﹐是謂九節也﹞﹐合爲形質﹐洞房﹑玉戶﹑紫宮﹑泥丸﹑丹田以處泊﹝古文作措薄。今論神炁棲息﹐故宜處泊。洞房等﹐皆天庭三田神正泊處也﹞﹐百神守衛﹐六靈潛護﹝百神者﹐百節之神﹐守固榮衛﹐保護五臟。藏亦有神﹐五神淸則

百節靈﹐五神傷則百節綯﹐淸則少﹐傷則老。經云﹕貪欲嗜味﹐傷神促壽。金玉滿堂﹐莫之能守。六靈者﹐眼﹑耳﹑鼻﹑舌﹑身﹑意﹐亦謂之六識﹐常隨心動﹐念則識暗﹐但閉之則寧﹐用之則成﹐察之則悟﹐任之則眞。又有三魂伏於身﹐七魄藏於府﹐故云肝藏魂﹐肺藏魄﹐脾藏志﹐心藏神﹐腎藏精﹐此皆百神六靈之主也。宜防濁亂﹐輕躁動作﹐違之不守﹐自致敗傷而已﹞﹐保其玄關﹐守其要路﹝道以眞一爲玄關﹐以專精爲要路﹞。卽食百谷﹐則邪魔生﹐三虫聚﹝虫有三名﹐伐人三命﹐亦號三尸。一名靑姑﹐號上尸﹐伐人眼﹐空人泥丸﹐眼暗面皺﹐口臭齒落﹐鼻塞耳聾﹐發禿眉薄﹐皆靑姑之作也﹐一本作靑石。二名白姑﹐號中尸﹐伐人腹﹐空人藏府﹐心旋意亂﹐肺脹胃弱﹐炁共傷胃﹐失饑過度﹐皮癬肉燋﹐皆白姑之作也﹐一本作白石。三名血屍﹐號下尸﹐伐人腎﹐空人精髓﹐腰痛脊急﹐腿痺靦頑﹐腕疼頸酸﹐陰萎精竭﹐血乾骨枯﹐皆血尸之化也。一本作血姑。此三尸毒流﹐噬嗑胎魂﹐欲人之心﹐務其速死﹐是謂邪魔生也。屍化爲鬼﹐遊觀幽冥﹐非樂天庭之樂也。常於人心識之間﹐使人常行惡事﹑好嗜欲﹑增喜怒﹑重腥穢﹑輕良善﹐或亂意識﹐令蹈顚危。其於一日之中﹐念念之間﹐不可絕想。每於甲子﹑庚申日﹐上白天曹﹐下訟地府﹐告人陰私﹐述人過惡﹐十方刺史受其詞﹐九泉主者容其對﹐於是上帝或聽﹐人則被罰﹐輕者﹐人世迍邅﹐求爲不遂﹔重者﹐奄歸大夜﹐分攺身成﹐殃異而出﹐今俗傳死次直符﹐雄雌殃注﹐破在煞星﹐此之是也。都由人不能絕百谷五味﹐誡嗜欲﹐禁貪妄而自致其殞歿。《內景玉書》云﹕百谷之實土地精﹐五味外美邪魔腥﹐臭亂神明胎炁零﹐三魂恍惚魄糜傾。要知成彼之三虫﹐由斯五穀也﹞﹐貫穿五臟﹐環鑿六腑﹐使丹田不華實﹐津液不流注﹐血脈不通行﹐精髓不凝住﹐胎魄不守宮﹐陰魄不閉戶。令人耽五味﹐長貪欲﹐衰形神﹐老皮發。

若不卻粒絕味﹐禁嗜誡色﹐則屍虫全而生﹐身神必死滅。若三虫弭﹐屍鬼失﹐魂魄養﹐精髓固形神保。天地者﹐非气術而不倚矣﹝擒制情欲﹐弭滅虫屍﹐使形神不枯朽﹐須服神气﹐還元返本﹐過此皆不可倚也﹞。且我大仙﹐以气術爲先﹐元炁是本﹔道以太和爲宗﹐衝元是本。及吾歸之於妙﹐寂之於玄﹐化之於無﹐用之於自然﹐自然輕舉﹐升於玄玄﹐出入無間﹐其道恬焉。與道通靈﹐當有何患﹝音還。《內景》云﹕勿令七祖受冥患。不許以道傳非人﹐卽七祖受冥殃也。今言「當有何患」﹐是亦依道奉行﹐保無殃咎也﹞。

夫上淸所崇﹐中仙以丹術爲本﹐下仙以藥術爲首﹐量此二者﹐夫何以久﹖皆以勤形勞神﹐餌金服石﹐動費貨泉﹐失於歸寂﹐蓋不得自然之理﹐乖於眞道矣。昔大隗翁曰﹕生吾有身﹐憂吾勤勞﹐念吾饑渴﹐觸情縱欲﹐過患斯起﹐遂虧於玄化之道也﹝此廣成子述初古大仙要道﹐所得之祕旨也﹞。於是大黃帝君。謹心神﹐觀想元气﹝用啟玄理﹐先靜丹元﹐觀想自然﹐融於歸寂也﹞。乃感太一眞君﹐持《玄元內景气訣妙經》一篇﹐授之帝君。邇後降中嶽﹐復會羣仙﹐宣是妙經﹐因名《中山玉櫃服神炁經》﹝此碧巖受行是經於師奉傳﹐然得分明﹐知其的實﹐故以告也﹞。夫太一眞君﹐是北極太和元炁之神﹐神通變化﹐自北極紫微宮﹐經過於天地間﹐滋育萬物﹐在天則五象明焉﹐在地則艸木生焉﹐居人則神識靈焉﹐在鑑則五行察﹐在化則四運變﹐聽之不聞﹐視之不見﹐搏之不得﹐無狀而與萬物作狀﹐故謂之玄﹐謂之象。所患無不應﹐所眞無不證﹐所專無不用﹐所精無不動﹐是知道以眞正爲玄關﹐專精爲要路﹐倚於此者﹐則無所不通也﹝碧巖所受﹐相次顯示﹐使其將來﹐不滯迷惑﹞。經曰﹕夫欲服气﹐服元气爲本﹐以歸寂爲玄妙﹐若不得此門﹐及不知玄關要路﹐則終不能成就功徳也﹝經之要言﹐故

不妄語﹞。

夫求仙道絕粒爲宗﹐絕粒之門﹐服气爲本﹐服炁之理﹐齋戒爲先﹐當持齋戒﹐然揀好日﹐晏靜一室﹐安置牀席﹝其齋以心淸意靜﹐無諸躁動﹐正可二七日﹞。若不先齋﹐則不得神炁內助﹔若不存想﹐則神气不內補。夫欲修行﹐要當別置一室﹐好土香泥泥飾﹐明密髙敞﹐牀褥厚暖﹐衾枕新潔﹐不得使雜人穢污﹐輒到其中。其中地須鋤深二尺﹐篩去滓礫﹐除諸穢物﹐更添好土﹐築搗平實﹐更羅細土﹐拍踏令緊﹐旣得穩便﹐勤須灑掃﹐務其淸淨。室中惟安書機﹑經櫃﹐每一度焚香﹐念玄元無上天尊﹐又念太一眞君﹝又可存乎三一﹑三﹑元﹑五臟﹑六靈﹑一身之神﹐冥心﹐叩齒﹐靜默思之也﹞。太一眞君有五誡﹐誠心依之﹐克獲神應﹕一者﹐不得與女人語笑同處﹐致屍鬼惑亂精神﹔二者﹐勿食一切雜燻膩﹑五辛﹑畱滯冷滑之物﹐若食之﹐令三尸濁觸五神﹔三者﹐勿入一切穢惡處所﹐夫弔死問病﹐至人不爲﹐殺戮決罰驚魂﹐大怒大怖精神飛散﹐就中死屍﹐道家大忌﹝海之至大﹐尙不宿屍﹐人之至靈﹐尸之至穢也﹞。或誤衝見﹐當以桃皮﹑竹葉湯浴﹐訖﹐入室平臥﹐存想心家火徧身焚燒﹐身都炯然﹐使之如晝﹐然後閉气﹐咽新气﹐驅逐腹內穢气﹐攻下泄務令出盡﹐當自如故﹔四者﹐勿與一切眾人爭於是非﹐忿諍斗競﹐及抱小兒﹐減人算壽﹐損志傷神﹔五者﹐勿得欺罔﹐一切事陰神不助﹐常愼言語﹐節度行止﹐勿對北旋溺﹐犯太一紫微﹐殃罰非細。若有違此五戒﹐於二七日間﹐眠夢之內﹐自有驚覺﹐覺悟於人﹐務人修善﹐其事祕密﹐無事勿泄於人﹝所言《內景炁訣妙經》一篇﹐良有是也。夫內景是內祕之事﹐惟自己心內知之﹐固不合漏泄他人也﹞。

○服气絕粒第二

要當用雙日﹝只日則奇﹐雙日則偶﹞及本命日﹐預前更沐浴﹐於室內焚香機上﹐上安淨水一碗﹐設衾枕。其訣例曰﹕臥至夜半起坐﹐鳴天鼓三十六過﹐靜心神﹐爲元气和﹐此炁子時生發於心藏間﹐上貫泥丸﹑丹田﹐眉間卻行三寸是上丹田宮﹐周轉於身﹐如紫雲气﹔又想太一眞君如嬰兒﹐左手持玉訣﹐右手執靈符﹐遊於紫雲气間。然後平枕正臥﹐絕一切浮想﹐浮想若不除﹐則心神炁當閉不行﹐絕想止念旣定﹐然待出息盡便閉﹐玄牝气鼓滿﹐牙齒勿得相近﹐欲咽之時﹐齒牙微相近﹐仍須收息縮气﹝音攝﹞腹咽下﹐以咽得爲度﹐咽得飽以爲期﹐亦無時限﹐此法與諸家咽气不同。若不收息縮气﹐取咽下﹐則不入大腹中﹐又不入食脈中。

夫喉嚨中咽入之气﹐自有三道﹕一入腸胃中脈﹔二入五臟中脈﹔三入食脈。若不依前法縮气腹﹐但空咽得其炁﹐只得獨入腸中﹐不入食脈﹐卽無所成益也。若直下入腹中﹐入腸胃﹐緣腹中多阻隔﹐致令上衝下泄﹐食退其腸﹐四肢漸似無力﹐體內不免虛羸。縱喫湯飲﹐餌服諸藥﹐並亦不免口漧﹑舌澀。若但依此法﹐候气滿口﹐食久畜取﹐腹咽下﹐自當分入食脈及五臟﹐內息以此爲都契。假令元气未達腸中﹐其食脈已先彊滿﹐與食無異﹐輒無虛羸﹐神妙無比。若不依此﹐一日縱三五十度咽气﹐其腹內未免欠乏﹐常有所思於食﹐卽不可見其效矣。要坐服亦得﹐須依前法﹐以炁息畜咽入﹐咽入之時﹐仍須低頭取勢咽下﹐咽下卽當時分入髒腸及食脈中﹐但解用气﹐食脈當時彊滿﹐滿卽自然飽足。如未曾學者﹐亦不過三數日便見次第。若咽物不得﹐縱咽不入於食脈﹐及心意妄思﹐卽是夙生無分矣。

諸門咽气﹐皆先入腸中﹐衝排滓穢﹐經三五七日後﹐方達

食脈。縱達食脈﹐且神勞力倦﹐思食之意未能全絕﹐假令堅守數日之間﹐尙多腹中欠乏。若遇此法﹐但持四十九日﹐自然絕思飲食﹐縱有百味佳肴﹐都不采覽﹐神功若此﹐無以加焉。切在藏祕﹐勿示見人者也。

凡春夏秋冬﹐並不假暖气﹐日久自悟﹐諸理了然。若要湯藥﹑杏仁﹑姜﹑蜜及好蜀茶無妨﹐力未圓可以調助﹐惟姜不得多著﹐性能壞物﹐善奪人志。曾有通服豉湯﹐此則未達深理﹐豉且本性太冷﹐久淹塵穢﹐只辟面毒及解傷寒﹐大約傷壞藏府﹐正傾元气﹐特宜忌之。前云收息者﹐當低頭納气﹐炁入都亦無聲﹐攻排滓穢﹐務令速退腸中滯食﹐納得元炁﹐自然常飽﹐此是气與神合行之至也。三日後﹐亦不擇行住坐臥﹐爲之總得﹐亦不假致气﹐但咽彊自下﹐人亦不知﹐自覺體理疏通﹐四肢過於常健。如此七日﹐神炁自足﹐不假久煉功夫﹐亦不要每日存想。自此一百日﹐三尸自除﹐忽爾一日﹐神自內現。但食气五十日﹐穀气方盡﹐便可絕諸湯藥﹐其食出時﹐當有五色物出如似膿血。此物旣盡﹐諸府通達﹐內視藏胃﹐如晝所見。若得至此﹐切不得慢泄於人﹐一旦神功通悟﹐亦不得輒懷怪異﹐尢須祕之﹐勿申於外。自然之功﹐外姦亦所不入﹐在陽不燋托陰不腐﹐一切質礙﹐無不穿貫﹐不危不殆。若穀气未盡﹐卽不到通地﹐如曾經受法之後﹐得遇此術﹐神气內輔﹐靈響外應﹐自然自在﹐無所拘束﹐要食亦得﹐不食亦得﹐食亦無損﹐絕亦無傷﹐再食再服﹐不揀月日﹐不論行住坐臥﹐處處總得。若不食多時﹐要得食者﹐可依前受法訖卽食﹔若食多時﹐要得絕者﹐亦可受法訖﹐更依術爲之﹐取以大成﹐諸絕爲定。

夫至道無二﹐守之必成。但不錯功﹐自然玄祕﹐世間吉凶善惡﹐無不曉達﹐上至天府﹐下至陰司﹐一切神靈﹐皆得使役﹐所有疾病﹐見無不理﹐所有異物﹐見無不識﹐顏如童女﹐光彩

射人﹐行速如風﹐所去無滯﹐一年之外﹐自入玄門。玄門者﹐謂入胎息﹝道言﹕玄牝門﹐天地根﹐綿綿若存﹐用之不勤。又﹐玄之又玄﹐眾妙之門也﹞。

○胎息羽化功第三

夫修胎息﹐於密室中厚設牀枕﹐焚上好名香﹐兼請一至友爲伴﹐緣初學人乍通玄路﹐見種種事﹐善惡境界﹐鬼神形容﹐自涉怪疑﹐心生妄亂﹐必恐閉息不固﹐事須要假相伴以安其意﹐切在淸淨心神﹐使寂然不動﹝自淨其心﹐無想他事﹐善惡俱捨﹐出入兩忘﹐有若處胎﹐了然絕息﹐卽寂然不動也﹞。可正施手足﹐平枕仰臥﹐待出息盡﹐欻然閉之﹐更勿令出﹐當得攻面﹐流下四肢﹐渾身稍熱﹐處處自得﹐絕喘絕息﹐乃遣至下﹐籌記泄息數﹝凡一出一入口鼻之气﹐名一息。以傍人出入﹐數其息也﹞。不過五百息﹐內景自現。若卻還口鼻中﹐當微微放出﹐功至千息﹐其效的然﹐當易換骨肉﹐煉髓如霜﹐卽合於大元﹐通於天府。上淸事固不可裁其功﹐元力固不可明其徳﹐神仙之法固不可宣其言﹐修道之術固不可示其要。所以𨿽言胎息﹐不說羽化者﹐良由此也。若依此術修煉﹐胎息得成而羽化亦成就﹐自有五神相伴﹐不假至友﹐此則不言之功﹐功已成矣。此《中山玉櫃服神气經》﹐非至人至行﹐不可妄傳﹐豈惟罪業一身﹐抑亦殃累七祖﹐切宜誡愼﹐勿示非人。

論曰﹕气功妙篇﹐气術之道數略同﹐專其精通﹐則世一二﹐且諸門咽气﹐或功繁語暗﹐理敍多端。若咽非候時﹐則心力多倦﹔若無時吐納﹐食退气微﹔若坐想存神﹐志羸气憊﹐縱使宣明口勢﹐吐納開張﹐皆須日久月深﹐倦於賒闊。假令元气初得通於經脈﹐卽經體尙虛﹐若元气未達經脈之間﹐卽臟腑不免綿

惙﹐致其轉思食道﹐因此彌畱。辯其理者﹐則勤苦而進輪﹔昧其趣者﹐則懈怠而退轍。實由不通元路﹐未契玄關﹐齋禁不齊於內神﹐制度有虧於外法。余今所錄﹐至祕至神﹐是得自然之本原﹐洞了道術之根蒂。後代學者﹐宜自勉歟﹗

○聖正規法第四

夫先聖先眞之道術﹐通載則理合於幽微﹐若不逢立啟之門﹐難達其玄牝﹐若獲斯訣﹐可決成功。功滿徳圓﹐無所不可﹐上以升九天﹐下以遊五嶽。若居於塵世者﹐可以理百病﹐可以消眾毒﹐可以鑑吉凶﹐可以察善惡﹐可以起垂死﹐可以救臨危﹐可以役神靈﹐可以辟刀兵﹐可以卻寒熱﹐可以離世苦。若居於山谷者﹐可以登懸險﹐可以升虛空﹐可以涉江波﹐可以隱形蹤﹐可以降毒蛇﹐可以伏猛獸﹐可以遊九府﹐可以棲三岫。進可以飛九天﹐退可以沈九泉﹐永除饑渴﹐度絕纏綿﹐隱化無滯﹐盈虧自然﹐免三途五苦之難﹐削黑簿丹籍之名﹐名書金簡之科﹐功記玉皇之歷﹐此玄元之聖力﹐上眞之祕旨﹐功成之後﹐不思而自成﹐不呼而自至。言通雅正﹐語合幽微﹐至道無爲﹐了然總會﹐一至於此﹐吾道成焉。

論曰﹕夫達士悟道﹐常畏於身。故吾有大患﹐爲吾有身﹐故有其患﹐患在毀傷形體﹐莫若寄寓神精﹐譬於器中安物﹐物假器而居之﹐畏器之破壞﹐物乃不得安居。形體若也消亡﹐精神於何處安泊﹖神畏身死﹐物忌器破。若乃小心護惜﹐專意保持﹐身器兩存﹐神物何慮﹖但以粗心大膽﹐棄擲墜撲﹐色欲勞形﹐縱性費力﹐炁因玆而破壞﹐身自此而毀傷﹐形如燋谷枯木﹐不可復生其牙葉﹐縱遇陽和之春﹐長爲陰冥下鬼﹐畢於朽腐﹐可謂湣嗟﹐𨿽位極人臣﹐皆行屍走骨矣﹝言𨿽位極人臣﹐若不

知道﹐皆是行屍走骨也﹞。

夫玄元得之於自然﹐廣成受之於上仙﹐黃帝修之於內景﹐余今遇之於中天﹝中天﹐卽中山﹐謂嵩嶽也。碧巖於此﹐遇斯經焉﹞。此經微妙﹐不可思議。述服气之神功﹐漸通達於胎息﹐之道若成﹐羽化之期自至﹐便能升於天府﹐名紀玉書﹐位爲大仙﹐階齊聖列。將來學人見此《中山玉櫃服神炁經》﹐安心修行﹐請勿有疑﹐必然之理﹐通於神明﹐幸宜保敬﹐勿負余信。

◎幻眞先生服內元气訣法

○進取訣

凡欲服气﹐先須髙燥淨空之處﹐室不在寬﹐務在絕風瀼。常令左右燒香﹝不用穢污﹞。牀須厚軟﹐腳稍令髙﹝《眞誥》曰﹕牀髙鬼吹不及﹐言鬼神善因地炁以吹人爲崇﹐牀髙三尺可也﹞。衾被適寒溫﹐令冬稍暖尢佳。枕髙二寸餘﹐令與背平。每至半夜後生气時﹐或五更睡之初覺﹐先吹出腹中濁惡之炁﹐一九下止。若要細而言之﹐則亦不在五更﹐但天炁調和﹐腹中空﹐則爲之。先閉目﹐叩齒三十六通﹐以警身神。畢﹐以手指撚目大小眥﹐兼按鼻左右﹐旋耳及摩面目﹐爲眞人起居之法。更隨時少爲導引﹐以宣暢關節。乃以舌柱上齶﹐料口中外津液﹐候滿口則咽之﹐令下入胃﹐存胃神承之﹐如此三﹐止。是謂漱咽靈液﹐灌漑五臟﹐面乃生光。此之去就﹐大體略同。便兀然放神﹐使心如枯木﹐空身若委衣﹐內視返聽﹐萬累都遣﹐然後淘之。每事皆閉目握固﹐惟臨散气之時﹐則展指也。夫握固﹐

所以閉關防而卻精邪。初服气之人﹐气道未通﹐則不得握固﹐待至百日或半年﹐覺气通暢﹐掌中汗出﹐則可握固。《黃庭經》云﹕閉塞三關握固停﹐漱咽金醴吞玉英﹐遂至不食三虫亡﹐久服自然得興昌。

○淘气訣

訣曰﹕凡人五臟﹐亦各有正气。夜臥閉息﹐覺後欲服气﹐先須轉令宿食消﹐故气得出﹐然後始得調服。其法閉目握固﹐仰臥﹐倚兩拳於乳間﹐豎兩膝﹐舉背及尻﹐間閉气﹐則鼓气海中气﹐使自內向外﹐輪而轉之﹐呵而出之﹐一九或二九止。是曰淘气﹐畢則調之。

○調气法

訣曰﹕鼻爲天門﹐口爲地戶﹐則鼻納之﹐口宜吐之﹐不得有誤。誤則气逆﹐气逆則生疾。吐納之際﹐尢宜愼之﹐亦不使自耳聞﹐調之或五或七至九﹐令平和也。是曰調气﹐畢則咽之﹐夜睡則閉之﹐不可口吐之也。

○咽气訣

訣曰﹕服內气之妙﹐在乎咽气。世人咽外气以爲內炁﹐不能分別﹐何以談哉﹖納吐之士﹐宜審而爲之﹐無或錯誤耳。夫人皆稟天地之元气而生身﹐身中自分元气而理。每咽及吐納﹐則內气與外气相應﹐自然气海中气﹐隨吐而上﹐直至喉中﹐但喉吐極之際﹐則輒閉口連鼓而咽之﹐令郁然有聲﹐汨汨然從男

左女右而下﹐納二十四節﹐如水瀝瀝﹐分明聞之也。如此﹐則內气與外气相顧﹐皎然而別也。以意送之﹐以手摩之﹐令速入气海。气海﹐臍下三寸是也﹐亦謂之下丹田。初服气人﹐上焦未通﹐以手摩之﹐則令速下﹐若流通﹐不摩亦得。一閉口﹐三連咽止。漧咽﹐號曰云行。一濕口咽取口中津咽﹐謂之雨施。初服气之人﹐炁未流行﹐每一咽則旋行之﹐不可遽至三連咽也。候气通暢﹐然後漸漸加之﹐直至於小成也。一年後始可流通﹐三年功成﹐乃可恣服。新服气之人﹐炁旣未通﹐咽或未下﹐須一咽以爲候﹐但自郁然有聲﹐汩汩而下﹐直入气海。

◇行气訣

法曰﹕下丹田近後二穴﹐通脊脈﹐上達泥丸。泥丸﹐腦宮津名也。每三連咽﹐卽速存下丹田所﹐得內元炁﹐以意送之﹐令入二穴。因想見兩條白炁﹐夾脊雙引﹐直入泥丸﹐燻蒸諸宮﹐森然徧下毛髮﹑面部﹑頭項﹑兩臂及巨手指﹐一時而下入胸﹐至中丹田。中丹田﹐心宮神也。灌五臟﹐卻歷入下丹田﹐至三星﹐徧經褷膝﹑脛﹑踝﹐下達湧泉。湧泉﹐足心是也。所謂分一气而理﹐鼓之以雷霆﹐潤之以風雨之狀也。只如天有泉源﹐非雷霆騰鼓﹐無以潤萬物。若不回蕩濁惡之气﹐則令人有不安。旣有津液﹐非漱咽之﹐不堪漑灌五臟﹐發其光彩﹐終不能還精補腦﹔非交合﹐則不能溯而上之。咽服內气﹐非吐納則不能引而用之。是知回蕩之道﹐運用之理﹐所以法天則地。想身中濁惡結滯﹐邪气瘀血﹐被正榮气蕩滌﹐皆從手足指端出去﹐謂之散气。气散則展手指﹐不須握固。如此一度﹐則是一通。通則無疾﹐則復調之﹐以如使手。使手復難﹐鼓咽如前。閉炁鼓咽至三十六息﹐謂之小成。若未絕粒﹐但至此常須少食﹐務令腹

中曠然虛淨﹐無問坐臥﹐但腹空則咽之﹐一日通夕至十度﹐自然三百六十咽矣。若久服炁﹐息頓三百六十咽﹐亦謂之小成﹐一千二百咽﹐謂之大成﹐謂之大胎息。但閉炁數至一千二百息﹐亦是大成。然後胎不結﹐然不能煉形易質﹐縱得長生﹐同枯木無精光。

又有煉气﹑閉气﹑委气﹑布气並﹐諸訣法﹐具列於文﹐同志詳焉。

○煉气訣

訣曰﹕服气煉形﹐稍暇入室﹐脫衣散發﹐仰臥﹐展手勿握固﹐梳頭令通﹐垂席上布之﹐則調气咽之。咽訖便閉气﹐候極﹐乃冥心絕想﹐任气所之以通理﹐悶卽吐之﹐喘息卽調之﹐候气平﹐又煉之。如此十徧﹐卽止。新服气之人﹐未通﹐有暇漸加一至十﹔候通﹐漸加至二十至五十。卽令徧身汗出﹐如有此狀﹐是其效也。安心和气﹐且臥勿起衝風﹐乃卻老延年之良術爾。但津液淸爽﹐時爲之爾﹔气惛亂欲睡﹐愼勿爲也。常勤行之﹐四肢煩悶不暢亦爲之﹐不必每日旦﹐要獨淸爽時﹐爲之十日﹑五日。《黃庭經》云﹕千災已消百病痊﹐不憚虎狼之凶殘﹐亦以卻老年永延。

○委气訣

訣曰﹕夫委气之法﹐體气和平也﹐身神調暢﹐無問行住坐臥﹐皆可爲之。但依門戶調气﹐或伸於牀﹐或兀然而坐﹐無神無識﹐寂寂沈沈﹐使心同太空﹐因而調閉﹐或十气﹑二十气皆通。須任气﹐不得與意相爭。良久﹐气當從百毛孔中出﹐不復

口吐也﹐縱有十分無二也。復調能數至千二百息已上﹐彌佳。行住坐臥﹐亦可爲之。如此勤行﹐百關開通﹐顏色光澤﹐气淸長如新沐浴之人。但有不和則爲之﹐亦當淸泰也。《黃庭經》云﹕髙拱無爲魂魄安﹐淸淨神見與我言。

○閉气訣

訣曰﹕忽有修養乖宜﹐偶生疾患﹐宜速於密室﹐依服气法﹐布手足訖﹐則調气咽之。念所苦之處﹐閉气以意想注﹐以意攻之﹐气極則吐之。訖﹐復咽气﹐相繼依前攻之﹐气急則止﹐气調復攻之。或二十至五十﹐攻覺所苦處﹐汗出通潤﹐卽止。如未損﹐卽每日夜半﹐或五更﹑晝日頻作﹐以意攻之。不拘病在頭面﹑手足﹐但有疾之處﹑則攻之﹐無不愈者。是知心之所使气﹐甚於使手﹐有如神助﹐功力難比也。

○布气訣

訣曰﹕凡欲布气與人療病﹐先須依前人五臟所患之處﹐取方面之炁﹐布入前人身中﹐令病者面其方﹐息心靜慮﹐此與炁。布炁訖﹐便令咽气。鬼賊自逃﹐邪气永絕。

○六炁訣

訣曰﹕六气者﹐噓﹑呵﹑呬﹑吹﹑呼﹑嘻是也。气各屬一臟﹐餘一气屬三焦。呬屬肺﹐肺主鼻﹐有寒熱不和及勞極﹐依呬吐納﹐兼理皮膚瘡疥﹐有此疾﹐則依狀理之﹐立愈也。

呵屬心﹐心主舌﹐口漧舌澀﹐气不通及諸邪气﹐呵以去之﹐

大熱大開口﹐小熱小開口呵。若須作意﹐是宜理之。

呼屬脾﹐脾主中宮﹐如微熱不和﹐腹胃脹滿﹐气悶不泄﹐以呼字炁理之。

吹屬腎﹐腎主耳﹐腰肚冷﹐陽道衰﹐以吹字炁理之。

嘻屬三焦﹐三焦不和﹐嘻以治之。气𨿽各有所治﹐但五臟三焦﹐冷熱勞極﹑風邪不調﹐都屬於心﹐心主呵﹐呵所治諸疾皆愈﹐不必六气也。

噓屬肝﹐肝主目﹐赤腫昏眩等﹐皆以噓治之。

○調气液訣

訣曰﹕人食五味﹐五味各歸一藏﹐每藏各有濁气。同出於口。又六气三焦之气﹐皆湊此門﹐眾穢並投﹐合成濁气﹐每睡覺﹐燻燻气從口而出﹐自不堪聞﹐審而察之﹐以知其候。凡口中焦漧﹐口苦舌澀﹐乳頰無津﹐或咽唾喉中痛不能食﹐是熱極狀也﹐卽須大張口呵之﹐每咽必須依門戶﹐出之十呵﹑二十呵﹐卽鳴天鼓﹐或七或九﹐以舌下撩華池而咽津﹐復咽令熱气退﹐止。但候口中淸水甘泉生﹐卽是熱退五臟涼也。若口中津液冷淡無味﹐或呵過多﹐心頭汪汪然﹐食飲無味﹐不受水﹐則是冷狀也﹐卽當吹以溫之﹐如溫熱法。伺候口美心調﹐溫卽止。《黃庭經》云﹕玉池淸水灌靈根﹐審能修之可長存。又云﹕漱咽靈液災不幹。

○飲食調護訣

訣曰﹕服气之後﹐所食須有次第﹐可食之物有益﹐不可食之物必有損﹐損宜永斷﹐益乃恆服。每日平旦﹐食少許淡水粥﹐

或胡麻粥﹐甚益人﹐治脾气﹐令人足津液。日中淡面餺飥及餅並佳﹐只不得承熱食之﹐勃亂正气也。煮蔥薤羹可佳﹐飯必粳米﹐大麥麵益人。服气之人經四時﹐甚宜服食之。此等物不必日日食之﹐任隨臨時之意欲食之。鹿肉作白脯﹐食之佳﹐如是齋戒﹐卽不得食也。三十六禽神直日﹐其象鳥並不可食。棗﹑栗之徒兼飠追餅﹐亦得食也。作可餵愼勿飽﹐飽則傷心﹐气尢難行。凡熱面﹑蘿卜羹﹐切忌切忌。鹹酸辛物﹐宜漸漸節之。每食畢﹐卽須呵出口中食毒濁气﹐永無患矣。

服气之人﹐腸胃虛淨﹐生冷﹑醋滑﹑粘膩﹑陳硬﹑腐敗﹑難消之物﹐不用食。若偶然食此等之物一口﹐所在處必當微痛﹐愼之。但食軟物﹐乃合宜也。每食先三五咽气﹐而喫食令作主﹐兼吞三五粒生椒佳也。食畢﹐更吞三粒下走引气。此物能消食﹐引气向下﹐通三焦﹐利五臟﹐趁濁穢﹐消宿食﹐助正气也。宜長久服之﹐能辟寒沍暑濕﹐明目生發﹐治气功力﹐不可具述﹐備在《太淸經》中﹐服椒別有方。服候有气下﹐則泄之﹐愼而勿畱﹐畱則恐爲疾。每空腹隨性飲一兩杯淸酒﹐甚佳。冬溫夏冷﹐助正气排遣諸邪﹐其功不細。戒在多﹐多則湣醉﹐醉則傷神損壽。若遇尊貴﹐不獲已﹐卽宜飲﹐放卽三五口﹐飲並卽大開口十數下﹐以遣出面蘗之毒﹐調治之。常時飲一二升﹐徐徐飲之﹐亦不中酒﹐兼不失食﹐味亦不退﹐乃如故矣。不用衝生產﹑死亡並六畜﹐一切穢惡不潔之气﹐並不宜及門﹐況近之耶﹖甚不宜正气。如不意卒逢以前諸穢惡﹐速閉气﹐上風閉目速過﹐便求一兩杯酒以蕩滌之。覺气入腹不安﹐卽須調气﹐過出濁气﹐卽卻咽下﹐更納新气﹐以意送之﹐當以手摩之﹐則便含椒及飲一兩杯酒﹐令散矣。如不肯散﹐卽不須過理逼﹐任出無苦。此則上焦擁﹐故終須調气理之﹐使和平也。而食油膩辛味﹐甚犯正气﹐切意省之。尙知向犯者﹐使勿忤也。亦有服气一年

通气﹐二年通气實﹐三年功成﹐元气凝實﹐縱有觸犯﹐無能爲患。日服千咽﹐不足爲多﹐返老還童﹐漸從此矣。气化爲津﹐津化爲血﹐血化爲精﹐精化爲髓﹐髓化爲。一年易气﹐二年易血﹐三年易脈﹐四年易肉﹐五年易髓﹐六年易﹐七年易骨﹐八年易發﹐九年易形﹐卽三萬六千眞神﹐皆在身中化爲仙童﹐號曰眞人矣。勤修不倦怠﹐則關節相連﹐五臟牢固。《黃庭經》云﹕千千百百自相連﹐一一十十似重山。是內气不出﹐外气不入﹐寒暑不侵﹐刀兵不害﹐升騰變化﹐素同三光也。

○休糧訣

訣曰﹕凡欲休糧﹐但依前勤修﹐三年之後﹐正气流通﹐髓實骨滿﹐百神守位﹐三尸遁逃。如此漸不欲聞五味之气﹐常思不食﹐欲絕則絕﹐不爲難也。但覺腹空﹐卽須咽气﹐無問早晚﹐何論限約﹐久久自知節候﹐無煩其言﹐何用藥物﹗大抵服藥之人﹐多不能服气﹐終日區區﹐但以藥物爲務﹐身形不得精實﹐固爲未得亦非上士用心也。《黃庭經》云﹕百谷之實土地精﹐五味外美邪魔腥﹐臭亂神明胎气零﹐那從返老卻還嬰﹐何不食气太和精﹐故能不死入黃寧。此之謂也。

○愼守訣

訣曰﹕世上之人﹐多嗜欲傷生伐命﹐今古共焉。不早自防﹐追悔何及﹗夫人臨終方始惜其身命﹐罪定而後思求善事﹐病成方求其藥﹐天綱已發﹐何可救之﹖故賢哲上士﹐惜未絕之命﹐防未禍之禍﹐理未病之病﹐遂拂衣人寰﹐攝心歸道。道者﹐气也﹔气者﹐心之主﹔精﹐者命之根。愛精重气﹐然後身心保之

矣。《黃庭經》云﹕方寸之中﹐謹蓋藏﹐精神還老復丁壯﹐養子玉樹令如杖﹐急固子精以自償。又曰﹕長生至愼房中急﹐何謂死作令神泣﹖若當訣海百瀆傾﹐葉去樹枯失靑靑。夫長生久視﹐未有不由愛精保气能致之。陰丹內禦之道﹐世莫得知﹐𨿽務於气﹐而不解絕情欲﹐亦未免殃矣。故曰﹕人自失道﹐非道失人﹔人常去生﹐非生去人。修養君子﹐自保省爾。

○服气胎息訣

訣曰﹕精者﹐气也﹔气者﹐道也。先叩齒三十六通﹐右轉頭一匝﹐如龜引頸﹐其胎息上至咽喉﹐卽咽之。如此三徧﹐方閉口以舌內外摩料﹐取津滿口漱流﹐昂頭咽之﹐上補泥丸﹐泥丸卽昂頭是也。下潤五臟。老子曰﹕甘雨潤萬物﹐胎津潤五臟。晝夜不寐﹐乃成眞人﹐上致神仙﹐下益壽考。在身所有疾苦﹐想气送至所苦處﹐卽愈。眞气逐濁气﹐上衝下泄﹐覺神淸爽﹐則气自沖和。故聖人有言﹕夫人在气中﹐气在人中﹐人不離气﹐气不離人﹐人藉气而生﹐因失气而死﹐死生之理﹐盡在气也。但調得其气﹐求死不得。則每夜半及五更﹐展兩腳﹐握固﹐展手去身五寸﹐其枕不得過二寸﹐閉目﹐依前法咽之。梳洗訖﹐以暖一杯酒飲之﹐益胎息﹐潤六府﹐引气開百關。昔峨眉山仙人幽祕法﹐此不可言也。

老君曰﹕靈芝玉英﹐並在其腹﹐名山大澤﹐取藥服之﹐與道甚乖。吾道甚易﹐但能行之。早起展兩腳﹐喘息勻﹐以兩手叉腦後﹐手前拽﹐頭向後拽頓﹐如此三﹐畢﹔兩手相叉向前拽﹐前拽三兩徧﹐左右掣三二十徧。畢﹐咽津二十徧。如覺四體不和﹐卽乃舌漱液三二十咽﹐流卻疾去。萬金不傳非其人﹐造次傳者﹐殃及三代也。

◎胎息經

胎從伏气中結﹝臍下三寸爲气海﹐亦爲下丹田﹐亦爲玄牝。世人多以口鼻爲玄牝﹐非也。口鼻卽玄牝出入之門。蓋玄者水也﹔牝﹐土母也。世人以陰陽气相感﹐結於水母﹐三月胎結﹐十月形體具而生人。修道者﹐常伏其气於臍下﹐守其神於身內﹐神气相合而生玄胎。玄胎旣結﹐乃自生身﹐卽爲內丹﹐不死之道也﹞。气從有胎中息﹝神爲气子﹐气爲神母﹐神气相逐﹐如形與影。胎母旣結﹐神子自息﹐卽元气不散﹞。气入身來爲之生﹐神去離形爲之死﹝《西升經》云﹕身者神之舍﹐神之主也。主人安靜﹐神卽居之﹔主人躁動﹐神卽去之。神去气散﹐其可得生﹖是以人耳目手足﹐皆不能自運﹐必假神以禦之。學道養生之人﹐常拘其神以爲身主﹐主旣不去﹐宅豈崩壞也﹞。知神气可以長生﹐固守虛無以養神气﹝《道經》云﹕我命在我﹐不在天也。所患人不能知其道﹐復知而不行。知者但能虛心絕慮﹐保气養精﹐不爲外境愛欲所牽﹐恬淡以養神气﹐卽長生之道畢矣﹞。神行卽气行﹐神住卽气住﹝所謂意是气馬﹐行止相隨﹐欲使元气不離玄牝﹐卽先拘守其神﹐神不離身﹐气亦不散﹐自然內實﹐不饑不渴也﹞。若欲長生﹐神气相注﹝相注者﹐卽是神气不相離。《玄綱》云﹕纖毫陽气不盡不爲鬼﹐纖毫陰气不盡不爲仙。元陽卽陽气也﹐食气卽陰气也。常減食節欲﹐使元气內運﹐元气旣壯﹐卽陰气自消。陽壯陰衰﹐則百病不作﹐神安體悅﹐可覬長生﹞。心不動念﹐無來無去﹐不出不入﹐自然常住﹝神之與气﹐在母腹中本是一體之物﹐及生下爲外境愛欲

所牽﹐未嘗一息暫歸於本。人知此道﹐常泯絕情念﹐勿使神之出入去來。能行不忘﹐久而習之﹐神自住之矣﹞。勤而行之﹐是眞道路﹝修眞之道﹐備盡於斯﹐然聖人之言﹐其可忘歟﹞。

第三部

﹝宋﹞張君房著

卷六十一諸家气法部六

◎用气集神訣

神集於虛﹝桑楡子曰﹕虛無蓋爲象也﹞。而安於實。﹝實爲精也﹞。神﹐心中智者也。安而無欲﹐則神王而气和正。如此之時﹐一任所之﹐惟久彌善。行之不已﹐體气至安﹐謂之樂天﹝天者﹐虛而知之者﹞。樂天則壽。身外虛空亦天也。身內虛通亦天也﹐習之久﹐久乃明生焉﹝虛中生白﹞。密自內知之﹐久習彌廣﹐而精上合於明﹐明則內發於精﹐如是乃至於道。道應於徳﹐徳之成矣。用而爲仁﹐分而爲義。精气晝出於首﹐夜棲於腹﹐當自尊其首﹐重其腹。色莊於上﹐敬直於中﹐應機無想﹐惟善是與。此神气事質合吾一體﹐謂之大順﹐天實佑之﹐吉無不利。凡妙本有所﹐神在心中之虛﹐上通其系﹐气蘊腸中之實﹝實﹐精藏之府﹐水胞之上也﹞﹐常宜溫養之﹝桑楡子曰﹕凡溫者﹐生之徒﹔但不得自溫而失於熱也﹞。平居常宜閉目﹐內視气源﹝下丹田也﹞。每行一事﹐利於生靈﹐則欣閉目﹐內視其心﹐謝之。若曰﹕吾身之神气﹐明發於吾形﹐使吾達道也。如此﹐則天降之吉。故天者﹐虛气之靈﹐吾能用之﹐道極於斯矣﹝桑楡子曰「所謂天者﹐自然之謂也﹐非蒼蒼之謂乎﹞。

◎服五方靈气法

訣曰﹕子若虧於仁﹐則靑帝非眞﹔子若虧於義﹐則白帝非眞﹔子若虧於禮﹐則赤帝非眞﹔子若虧於信﹐則黃帝非眞﹔子若虧於智﹐則黑帝非眞。且夫五气之道﹐體通神眞﹐子不負道違眞﹐卽可修用。是以道君保而傳之於至人﹐以助自然﹐以調元化﹐修之於身而感於天。天乃五行順序﹐地乃五嶽安鎭﹐人乃五藏保和﹐神乃五靈運禦。是故性虧五徳﹐凶惡順焉。眞人存用五气法﹐先當勿食葷血之物﹐勿履淹污﹐絕除欲念﹐檢身口意﹐三業淸淨﹐別造一室﹐沐浴盛潔﹐以立春日雞鳴時﹐面月建寅方﹐平旦坐﹐調气瞑目﹐叩齒三十六通﹐叩齒欲深而微緩﹐漱咽津液﹐崟目﹐左右各三﹐握固﹐臨目﹐都忘萬慮﹐放乎太空﹐無起無絕。良久覺身中通暖﹐當搖動支體﹐任吐濁气。卽又調息﹐當抱守气海﹐朝太淵北極丹田眞宮﹐稍用力﹐深滿其太淵﹐則覺百關气歸朝其內也。如此數過﹐復冥心太空﹐若東方洞然﹐無有隔礙﹐徐鼻引气使極﹐存見五臟﹐覺東方靑帝眞气從肝中周回﹐內外一體﹐念身中三萬六千神﹐與靑帝眞气合。又調息咽液。良久﹐起立﹐再拜﹐事竟。如此﹐日日勿闕﹐至驚蟄面卯也﹐盡卯節。至淸明日面辰﹐存黃气﹐從脾中周回﹐內外洞徹也。至立夏日面巳﹐存赤气﹐從心中周回﹐內外也﹐芒種日面午也。小暑面未﹐存黃气﹐從脾中周回內外也。至立秋日面申﹐存白气﹐從肺中出﹐周回內外也﹐至白露日面酉﹑至寒露面戌﹐存黃气﹐從脾中出周回內外也。至立冬日面亥﹐存黑气﹐從腎中出周回內外也。至大雪面子﹐至小寒日面醜﹐

存黃气﹐從脾中出周回內外也。此一周年﹐五气備全矣。其存想調息次第法﹐用如初說﹐崟目叩齒亦如初數﹐不須等級可也。至明年立春﹐重習三日﹐或五日﹑七日﹑九日﹐如去年次第爲用﹐以朝其气也。其气由心應手﹐當把覽三才五行﹐萬靈之目也。夫掌訣﹐以握固爲總法﹐所以運魁剛﹐封五嶽﹐關三晨﹐捉鬼道﹐攬河源﹐固眞气﹐而幽顯備統之也。事竟﹐卽隨息訣遣以散其气。凡指訣﹐女人尙右﹐男子卽尙左﹐陰陽之體然也。大指屬土﹐食指火﹐中指木﹐無名指金﹐小指水。從根節爲孟﹐中節爲仲﹐頭節爲季﹐指甲之目爲五行刀支。刀支主殺也﹐斬邪誅逆用之。五气旣全﹐當隨五類﹐互相制伏﹐無不如意。握固法﹕以大指掐四指根人畢鬼道三過﹐隨文閉气﹐握之指節具十二辰﹐亦隨其相生相克類﹐例用之也。

諸步綱起於三步九迹﹐是謂禹步。其來甚遠﹐而夏禹得之﹐因而傳世﹐非禹所以統也。夫三元九星﹐三極九宮﹐以應太陽大數。其法﹕先舉左﹐一跬一步﹐一前一後﹐一陰一陽﹐初與終同步﹐置腳橫直互相承﹐如丁字所﹐亦象陰陽之會也。踵小虛相及﹐勿使步闊狹失規矩。當握固閉气﹐實於大淵宮﹐崟目自三﹐臨目﹐叩齒存神﹐使四靈衛已﹐騎吏羅列﹐前後左右﹐五方五帝兵馬﹐如本位北斗覆頭上﹐杓在前﹐指其方﹐常背建擊破也。步九迹竟﹐閉气卻退﹐復本迹﹐又進﹐是爲三反。卽左轉身﹐都遣神气綱目﹐直如本意﹐攻患害﹐除遣眾事﹐存用訖﹐卻閉目存神﹐調气歸息於大淵宮﹐當咽液九過。其禁敕符水等﹐請五方五帝眞气﹐如常言。眞師曰﹕先習五气一年﹐乃習三步九迹星綱﹐一年無差﹐然後行諸禁法﹐隨意克中如神也。能淸愼守道﹐久久飛仙度世﹐古人眞仙聖王﹐皆得之以佐世治俗。但世傳不眞﹐妄生穿鑿﹐惟按此行之﹐乃見其驗。先師云﹕三步九迹如旣濟卦﹐得星綱眞訣﹐又須條習五帝之气及握固

掌訣﹐始合其宜﹐是以通徹眞原也。若但受持符圖寶籙﹐不得師傳修用之門﹐終不獲靈驗﹐一如籙文。不爾﹐且謂尊奉供養而已。爲之善緣﹐用資來業者梯級爾。

◎五廚經气法﹝並敍﹞

臣聞《易》曰﹕精義入神﹐以致用也﹔利用安身﹐以崇徳也。富哉言乎﹗富哉言乎﹗是知義必精﹐然後可以入神致用﹔致用必利﹐然後可以安身崇徳。義不精而云致用﹐用不利而云安身﹐身不安而云知道者﹐未之有也。然則﹐衝用者生化之主也。精气爲物﹐謂之委和﹐漠然無間﹐有與立矣﹗則天地大徳不曰生乎﹖全其形生者﹐在乎少私寡欲﹐抱朴柔和﹐遊心於澹﹐合气於漠。且淸明在躬﹐志气如神﹐嗜欲將至﹐有開必先。故聖人垂教以檢之﹐廣業以持之﹐專气致桑以導其和﹐向晦宴息以窒其欲﹐洗心藏密﹐窮神知化﹐然後身安﹐而國家可保﹐徳用而百姓不知。是以自天佑之﹐吉無不利矣。伏讀此經五章﹐盡修身衛生之要﹐全和含一﹐精義可以入神﹐坐忘遺照﹐安身可以崇徳。研味滋久﹐輒爲訓注。臣艸茅微賤﹐恩霈特深。天光不違﹐自忘鄙陋。俯伏慚懼﹐徊徨如失。臣愔頓首頓首。開元二十三年十二月十一日京肅明觀道士臣尹愔上。

《老子說五廚經》﹝夫存一气和泰﹐則五臟充滿﹐五神靜正。正藏充則滋味足﹐五神靜則嗜欲除。則此經是五臟之所取給﹐如求食於廚﹐故云五廚爾﹞。

東方一气和泰和﹝一气者﹐妙本衝用﹐所謂元气也。衝用在天爲陽和﹐在地爲陰和﹐交合爲泰和也。則人之受生﹐皆資

一气之和﹐以爲泰和﹐然後形質具而五常用矣。故《老子》曰﹕萬物負陰而抱陽﹐沖气以爲和也。則守本者﹐當外絕二受﹐以全生分﹐內存一气﹐以和泰和﹐泰和和一而性命全矣。故《老子》又曰﹕專气致桑﹐能如嬰兒乎﹞﹐得一道皆泰﹝得一者﹐言內存一气以養精神﹐外全形生以爲車宅﹐則一气沖用﹐與身中泰和和也﹐故云得一。如此修生養神之道﹐皆捨於泰和矣。故《老子》曰﹕萬物得一以生﹞。和乃無一和﹝言人初稟一气以和泰和﹐若存和得一﹐則和理皆泰。至和旣暢﹐非但無一﹐亦復無和﹐不可致詰﹐如土委地。故《老子》曰﹕吾不知其名﹞。玄理同玄際﹝玄妙也﹔理﹐性也。此言一气存乎中﹐而和理出其性﹐性修反徳﹐而妙暢於和﹐妙性旣和﹐則與玄同際。故老君曰﹕同謂之玄﹞。

南方不以意思意﹝意者﹐想受也。言存一气以和泰和者﹐愼勿存想受以緣境識﹐當凝神湛照﹐令杳然空寂﹐使和暢於起念之前﹐慧發於忘知之後。瞻彼闋者﹐虛室生白﹐則吉祥止矣。若以意思意﹐想受塵﹐坐令焚和﹐焉得生白﹖故老君曰﹕塞其兌﹐閉其門﹐終身不勤﹞﹐亦不求無思意而不復思﹝但不緣想受﹐則自發慧照﹐慧照之發亦不自。若求無思﹐卽涉想受﹐與彼思意無差別。故老君曰﹕無名之朴﹐亦將不欲。意無有思﹐內存一气﹐但令其虛﹐虛卽降和﹐和理自暢﹐則不緣想受納和﹐彊假意名。旣非境識所存﹐是以於思無有。故老君曰﹕用其光﹐復歸其明﹞。是法如是持﹝如是內存泰和﹐泰和之法和暢﹐則是法皆遣﹐遣法無住﹐復何所持﹖以不持爲持﹐故云是法如是持也﹞。

北方莫將心緣心﹝心者﹐發慧之質﹐想受之器也。正受則發慧﹐邪受則生想﹐言人若能气和於中﹐心正於內﹐內照淸淨﹐則正慧湛然。鑑明而塵垢不止﹐淵停而萬象俱見。見象無主﹐

謂之常心。若以心得心﹐緣心受染﹐外存諸法﹐內無慧照﹐常心旣喪﹐則和理亦虧矣。故《莊子》曰﹕得其心﹐以其心﹐得其常心﹐物何爲最之哉﹞﹐還莫住絕緣﹝夫以心緣心﹐則受諸受若正受生慧﹐日得常心。慧心旣常﹐則於正無受﹐何等爲絕緣﹖心亦無緣絕﹐湛然常寂﹐何所住乎﹖故老君曰﹕損之又損之﹐以至於無爲也﹞。心在莫存心﹝慧照湛常﹐則云心在﹔心忘慧照﹐故曰莫存。旣不將而不迎﹐心緣則無絕﹐而無住矣﹞﹐眞則守眞淵﹝眞者﹐謂常心慧照﹐淸淨不雜也。若湛彼慧源﹐寂無所染﹐旣無知法﹐亦無緣心﹐則泰和含眞﹐本不相離﹐故云守爾﹞。

西方修理志離志﹝理者﹐性也﹔志者﹐心有所注也。前絕外境受﹐此絕內性受也。言修性者﹐心有所注。心有所注﹐但得徧照﹐外塵已絕﹐境識無住﹐離形去智﹐同於大通﹐性修反初﹐圓照無滯﹐內外俱靜﹐玄之又玄﹐則離於住想矣﹞﹐積修不符離﹝上令修性離志﹐則內外俱寂﹐無起住心﹐亦無空心﹐坐忘行忘﹐次來次滅﹐若積修習﹐不能忘泯﹐起修一念﹐發引千鈞﹐內照旣搖﹐外塵咸起﹐則與彼離志不相符合矣﹞﹐志而不修志﹝若心無所注﹐則何由漸悟﹖必固所注﹐而得定心﹐心得故云志也。不修志者﹐明離志而不積修﹐忘修而後性足﹐則寂然圓照矣﹞已業無已知﹝因心注而慧業淸淨﹐故云已業。內忘諸己﹐外忘諸物﹐於慧照心無毫芒用。則於已業自亦忘知﹐故云無已知也﹞。

中央諸食气結气﹝夫一气凝結﹐以和泰和﹐和一皆泰﹐則慧照常湛。今口納滋味﹐以充五臟﹐身聚泡沫﹐以載其形。生者﹐受骸於地﹐凝濕於水﹐稟熱於火﹐持息於風﹐四緣結漏﹐皆非妙質。故淄涅一气﹐昏汩泰和﹐令生想受﹐識動之獘穢矣。非諸久定結﹝言人當令泰和捨一﹐無所想受﹐守眞湛常﹐則與

泰和合體。今以諸食結气﹐故非久定結也﹞。气歸諸本气﹝四緣受識﹐六染生獘﹐地水火風﹐散而歸本﹐根識旣識﹐則從所受業矣﹞。隨取當隨泄﹝取者﹐受納也﹔泄者﹐發用也。夫想有二受﹐業有二應﹐隨所受納﹐法用其微。若泰和和一﹐則一气全和﹐致彼虛極﹐謂之復命﹐復命得常﹐是名正受。正受淨業﹐能生慧照﹐慧照湛常﹐一無所有﹐則出入無間矣。不者﹐則食气歸諸四緣﹐業成淪於六趣﹞。

◎谷神妙气訣

訣曰﹕玄气爲吾籬落﹐元气爲吾屋宅﹐始气爲吾牀席。天爲玄气正淸﹐從我頭上而下入我捨﹐止我肝﹐關川九天﹐從我兩目而出﹔水爲元气正白﹐從我左右脈下入我捨﹐止我肺﹐關川九天﹐從我兩鼻孔中而出﹔地爲始气正黃﹐從我左右足下而入我捨﹐止我脾﹐關川九天﹐從我口中而出。願其三气俱來覆被其身﹐周年竟歲﹐永無窮極。次捨入身中七十二生气﹐發爲淸城君﹐頭爲三臺君﹐眉爲八極君﹐兩耳爲決明君﹐左目爲玄明君﹐右目爲元明君﹐鼻爲周天妙戶君﹐口爲列元玉戶君﹐齒爲八土君﹐舌爲無極君﹐咽爲校尉君﹐喉爲九卿君﹐肺爲華蓋君﹐膽爲長命君﹐胃爲太倉君﹐大腸爲食母君﹐小腸爲導引君﹐左腎爲玄妙君﹐右腎爲玄元君﹐腸爲越道君﹐三焦爲玄老君﹐兩膝爲小車徘徊君﹐兩足爲雷電起君。願師子取口中七十二生气﹐常當在師子身中﹐不得妄出。次念嬰兒﹑眞人﹑赤子三君﹐爲我存泥丸﹑行絳宮﹑守丹田﹐不得妄出。嬰兒字子元﹐治人丹田中﹐主人長生無爲﹔眞人字子丹﹐治人心中﹐主人萬神長

生﹔赤子字太上﹐治人頭中﹐主人延年益壽﹐制靈不死長生。事畢。上一在人腦中﹐其神赤子是﹔中一在人心中﹐其神眞人是﹔下一在人臍下一寸三分﹐其神嬰兒是。凡人久生之道﹐一切由是﹐念之不止﹐卽見神矣。腦爲紫微宮﹐心爲洞房宮﹐臍下三寸名丹田宮。人常念三宮中神气﹐則可長生久視﹐次念身中五宮﹑六腑﹑五臟﹑肝爲木宮﹐心爲火宮﹐肺爲金宮﹐腎爲水宮﹐脾爲土宮﹐亦爲五臟。肝爲左將軍府﹐肺爲右將軍府﹐心爲前將軍府﹐腎爲後將軍府﹐臍爲中騎大將軍府﹐頭爲上將軍府。內者見外﹐外者知內。內﹐五行﹑六腑﹑五臟。五行者﹐肝爲木﹐心爲火﹐肺爲金﹐腎爲水﹐脾爲土﹐謂之五行﹔肺爲玉堂宮﹑尙書府﹐心爲絳堂宮﹑元陽府﹐肝爲淸冷宮﹑蘭臺府﹐膽爲紫微宮﹑無極府﹐腎爲幽致宮﹑太和府﹐脾爲中和宮﹑太素府﹐謂之六腑﹔肺藏魄﹐肝藏魂﹐心藏精﹐腎藏意﹐脾藏志﹐謂之五臟。五者在天爲五星﹐在地爲五行﹐在物爲五色。在天爲五星﹐五星者﹐東方歲星﹑南方熒惑星﹑西方太白星﹑北方辰星﹑中央鎭星﹔在地爲五行者﹔金木水火土﹔在人爲五臟者﹐心脾肝肺腎﹔在物爲五色者﹐赤靑白黑黃。所以有間色者﹐甲已爲妻夫﹐以黃入靑爲綠﹔丙辛爲妻夫﹐以白入赤爲紅﹔丁壬爲妻夫﹐以赤入黑爲紫﹔戊癸爲妻夫﹐以黑入黃爲紺﹔故今有間色者。甲爲木﹐乙爲林﹐丙爲火﹐丁爲灰﹐戊爲土﹐巳爲赭﹐庚爲金﹐辛爲礦﹐壬爲水﹐癸爲泥。夫木气有所生﹐火气有所長﹐金气有所殺﹐水气有所滅﹐何以明之﹖木气有所生者﹐春三月萬萌皆蔟地而生﹐故是知木气有所生﹔夏三月萬木皆成大﹐故知火气有所長﹔秋三月萬物皆死﹐故知金气有所殺﹔冬三月巢虫蟄蟻動皆飛走﹐故知水气有所藏滅。夫木气有所生﹐木榮有華﹐而死者何自﹖妻來女歸﹐春三月木王﹐甲召乙歸﹐得金﹐故亦有所遊。夏三月有所長﹐土有所生﹐麥中死者何﹖辛爲丙

妻﹐金气出辛﹐爲有所殺。椹所以先靑後赤﹐至熟其黑者何﹖生故。先靑後黑﹐火生﹐其气赤。熟黑者何﹐丁爲壬妻﹐丙召丁歸﹐得水气故令黑。棗先白至熟而赤者何﹖棗始入七月﹐被金故白﹐熟赤者﹐辛爲丙妻﹐爲庚召辛﹐得歸火气﹐故令赤。金气有所殺﹐至秋八月﹐薺菱而生者何﹖乙爲庚妻﹐以得木气﹐故有所生。乙爲庚妻﹐以靑入白爲縹。夫五行更爲夫妻者何﹖皆有威制﹐故土欲東遊﹐木往刻之﹐故戊嫁已爲甲妻﹔木欲西遊﹐金往伐之﹐故甲嫁乙爲庚妻﹔金欲南遊﹐火往殺之﹐故庚嫁辛爲丙妻。火欲北遊﹐水灌而滅之﹐故丙嫁丁爲壬妻﹐水欲南遊﹐土往竭之﹐故壬嫁癸爲戊妻矣。夫五行有相刑滅毀﹐或死者何﹖木之穿土不毀﹑火之燒金不滅者何﹖木火者仁﹐陽气好生不殺﹔金之伐木死﹐水之灌火死﹐皆陰气好貪﹔故所刑皆死。五行者﹐心爲火行﹐肝爲木行﹐肺爲金行﹐腎爲水行﹐脾爲土行。爲五臟﹐法五行﹐肝爲木行﹐所以行水﹐而沈者何﹖已爲甲妻﹐得地气令其沈。肺爲金行﹐所以得水﹐而浮者何﹖辛爲丙妻﹐得火气﹐故浮。脾者土﹐得水﹐正居中央﹐癸爲戊妻。夫土者五行之中﹐癸助土﹐故脾得水﹐上不至上﹐下不至下﹐正在中央者何﹖癸爲戊妻。夫土者五行之中義說之﹐以合五行意。木從亥生﹐盛於卯﹐死於未﹐亥卯爲陰賊﹐不可與百官﹐百事不吉。水從申生﹐盛於子﹐死於辰﹐申子爲貪狼﹐不可行用﹐辰日姦﹐未日邪﹐戍日爲正﹐丑日爲公﹐姦邪惡公正。

◎辧雜呼神名天公字陽君。

日字長生。

月字子光。

北斗字長史。

雷公字吾君。

西王母字文殊。

太歲字微明。

大將軍字元莊。

已上﹐男知不兵死﹐女知不產亡﹐入水呼引陰﹐入山呼孟宇﹐入兵呼九光﹐遠行呼天命。凡呼之﹐皆免難。

弩名遠望﹐一名簞威張星之主。

弓名曲張﹐一名子張五星之主。

矢名續長﹐一名信往﹐一名傍徨熒惑星之主。

刀名脫光﹐一名公詳﹐一名大房虛星之主。

劍名陰陽。

戟名大將參星之主。

鑲名鉤傷﹐一名鉤殃。

矛名牟﹐一名默唐。

楯名自障。

已上﹐有兵革卽呼其名﹐所無傷害﹐能福於人﹐大吉良矣。

◎中嶽郤儉食气法

平旦七七四十九咽。

日出六六三十六咽。

食時五五二十五咽。

禺中四四一十六咽。

日中九九八十一咽。

晡時七七四十九咽。

日入六六三十六咽。

黃昏五五二十五咽。

人定四四一十六咽。

《黃庭經》曰﹕玉池淸水灌靈根﹐子能修之可長存。名曰飲食自然。華池者﹐口中之唾也。呼吸如法﹐咽之卽不饑矣。初絕谷三日﹐七日﹐小極頭眩﹐愼勿怪也﹐滿二十一日成矣。气力日增﹐欲食可食﹐卽息禁陰陽﹐不可妄失精气也。食穀乃通。老君《道經絕穀气第三法》曰﹕先合口引气﹐咽之滿三百六十已上﹐不得減此。咽之欲多多益善﹐能日咽至千﹐益佳。咽多而食日減一餐﹐十日後能不食也。後﹐气常入不出﹐意气常飽。不食三日﹐腹中悁悁若饑﹐或小便赤黃﹐取好棗九枚﹐或好脯如棗者九枚﹐念食啖一枚﹐若二枚至三枚﹐一晝一夜無過此九也。意中不念食者﹐不須啖也。常捨棗核受气﹐令口中常行津液﹐嘉。

◎十二月服气法

正月﹕朝食陽气一百六十﹐暮食陰气二百。

二月﹕朝食陽气一百八十﹐暮食陰气一百八十。

三月﹕朝食陽气二百﹐暮食陰气一百六十。

四月﹕朝食陽气二百二十﹐暮食陰气一百四十。

五月﹕朝食陽气二百四十﹐暮食陰气一百二十。

六月﹕朝食陽气二百二十﹐暮食陰气一百四十。

七月﹕朝食陰气二百﹐暮食陽气一百六十。

八月﹕朝食陰气一百八十﹐暮食陽气一百八十。

九月﹕朝食陽气一百六十﹐暮食陰气二百。

十月﹕朝食陽气一百四十﹐暮食陰气二百二十。

十一月﹕朝食陽气一百二十﹐暮食陰气二百四十。

十二月﹕朝食陽气一百四十﹐暮食陰气二百二十。

夫陽气者﹐鼻取之气也﹔陰气者﹐口取之气也。此二气﹐十二月中日日旦暮能不絕者﹐周天一竟﹐又一周天足﹐則與天同齡矣。

◎三一服气法

夫欲長生﹐三一當明。上一在泥丸中﹐中一在絳宮中﹐下一在丹田中﹐人生正在此也。夜半至日中爲生气﹐日中至人定爲死气。常以生气時彊臥﹑瞑目﹑握固閉目﹑閉口不息﹐心數至二百﹐乃口小微吐气出之﹐日增其數﹐數得滿二百五十﹐卽絳宮守﹐泥丸滿﹐丹田成。數得滿三百﹐則華蓋明﹐耳目聰﹐身無疾﹐邪不幹﹐司命削去死籍﹐移名南極﹐爲長生。閉气之法﹕以鼻微微引內之﹐數滿﹐乃口小微吐之﹐小吐卽便以鼻小引咽之﹐如此再三﹐可長吐之。爲之旣久﹐閉气數得至千五百﹐則气但從鼻入﹐通行四支﹐不復從口出也。自欲通之﹐乃從口出。如此不止﹐仙道成矣。饑取飽止﹐絕谷長久。

◎服三气法

《華陽諸洞記》云﹕範幼沖﹐遼西人也。受胎光易形之道﹐今來在此﹐常服三气。三气之法﹕常存靑白赤三气如縱﹐從東方日下來直入口中﹐挹之九十過﹐自飽便止。服之十年﹐身中自生三色光气﹐遂得神仙。此是髙上元君太素內景法﹐旦旦爲之﹐臨目施行﹐視日益佳﹐其法鮮而其事驗。

◎服气雜法祕要口訣

天關中爲內气﹝口爲天關生神機﹐手爲人關把盛衰﹐足爲地關生命扉。並《黃庭內景》云﹞﹐神廬中爲外气﹝神廬﹐鼻也﹐神廬之中常欲修治。《黃庭外景》云﹞。凡服气﹐皆取陽時夜半平旦也﹐卽東南向﹐靜而端坐﹐叩齒三通﹐三漱咽之。則兩手相摩﹐令掌心熱﹐揩拭面目﹐便以大拇指上下揩其腎骨七徧﹐卽握固。鼓气以滿天關﹐調勻爲度﹐閉口而咽之。旣努腹訖﹐徐徐出神廬中气﹐其神廬中當修治之。鼓努每須相應﹐一鼓一咽一努﹐爲相應也。其鼓之咽時﹐天關莫開﹐恐生气入腹而爲疾也。

夫服气﹐須安神定志﹐徐徐咽之﹐急卽心胸中气不散結痛。每咽五十服﹐漸加至一百服﹑二百服﹑三百服﹐有他故﹐卽二十﹑三十服。行住服之並得﹐臨時自消息也。所貴常行﹐不欲

關日﹐如初服﹐有噫气上﹐卽鼓而卻咽﹐無使出气﹝桑楡子曰﹕元气融和﹐不爲粗厲﹐必若噫上﹐豈元和之气耶﹖然初服之時﹐特以气道未得全暢﹐事須仰就﹐且以元气待之也。若至再至﹐气海不受﹐必若著五臟之中﹐舊有濁气如此﹐故亦不宜愛惜﹞。忽下部有﹐卽泄之不妨。每鼓咽气須調和徐緩﹐不欲天關中有聲。若咽急﹐恐下部气祕﹐令人脫肛﹐愼之。如服內气﹐久而自通﹐通卽服無時矣。但饑卽服之﹐飽卽止。每鼓咽之際﹐常存思气入五臟流行﹐卽從手足心及項三關九竅支節而出﹔忽有疾﹐卽思以气攻其病處﹐何疾不愈。如要服气休糧﹐卽不論咽鼓努多少﹐常令腹滿爲度﹐勿令腸迍迍﹔若饑卽時服三五咽﹐以意自調息﹐勿須仰臥﹐仰臥﹔卽气難下﹐損人心胸。凡气相應﹐卽腹中有聲﹐愚者謂之腸空卽有聲﹐有聲卽損人﹐其不然矣。此由雷鳴電激﹐陶煉陰气﹐百關流潤﹐眞要深門也。

夫服气多方﹐若非鼓努之法﹐不爲眞妙。或有人未解﹐咽服气未通流﹐便虛其心﹐忘其形﹐𨿽日效﹐忘必無所成﹐多因困獘也。夫鼓努法本服自然﹐元气流利﹐臟腑气旣長存﹐人卽不死﹐何假於外思慮﹑吸引外气﹖夫人气盡則神亡﹐神去則身謝﹑故知守元气不失胎成﹐皆祕訣所傳者﹐幸勿疑。夫行气﹐候閒時﹐鼓十咽﹑二十咽﹐含令腸滿﹐然後存思﹐行入四支。有事之時﹐卽一咽一行气﹐手足須著物﹐候气通流﹐必虛心忘形﹐然後煩蒸之气散出﹐四支精華之气凝歸气海﹐久而自然胎成。封固支節﹐得雷鳴相應﹐當鼓轉其腹﹐令气調暢也。夫服气導引﹐先須舒展手足﹐鼓咽卽捩身左右﹐精思入骨節﹐行引相應﹐令通不斷﹐謂之行气導引。又宛轉盤回﹐存思气從手足關節散出。古經云﹐有行气導引﹐非至道口傳﹐罕有知者。夫行气導引﹐若饑時服﹐候腹滿﹐乃行之﹐若食飽後﹐旋行之﹝桑楡子曰﹕飽﹐宜爲飲字之誤也。修養者平居無飽﹐況行气之

時乎﹞。若兼服气導引﹐當候閒時習之﹐非尋常可作也。夫服气導引﹐當居靜密房室﹐不欲處髙屋當風﹐如遇暴風疾雨﹐沾濕衝寒﹐冒熱遠來﹐皆須歇息﹐候其體乾气和﹐方可爲之。若欲四支常瘦﹐卽數導引﹐謂肌膚充悅也。若能導引服气﹐不失其時﹐則神气常淸﹐形容不易﹐暴脂虛肉不生﹐永無諸疾矣。

世人或謂﹐服气與胎息殊﹐誤之深矣。胎從气中結﹐气從胎中息﹐久服則淸气凝而爲胎﹐濁气散而出﹐胎成可以入水蹈火。世人或依古方﹐或受非道者﹐以祕數之﹐貴其息長﹐不亦謬乎﹖殊不知五臟無常服之气﹐一時閉塞關門﹐豈知是胎中自然之意﹐但煩勞形﹐終無所益﹗時人服气多閉口縮鼻﹐皆抑忍之﹐但須取息長﹐不知反損。問曰﹕气外气內﹐二气俱出五臟﹐焉得內外吐納不同﹝桑楡子曰﹕此言二气﹐俱出五臟﹐卽大謬也。外气﹐喘息之气﹐卽府气也﹐但入至榮衛﹐非自中而有者也﹐焉得謂之出於五臟乎﹞﹖答曰﹕服內气鼓努之時﹐卽胃海開納﹐眞气封固。納訖﹐卽還閉﹐徐徐出外气﹐自然有殊。夫抑塞口鼻﹐气俱不通﹐不通卽蓄損五臟﹐此乃求益而反損也。且人健時閉气息卽易﹐有疾力微卽難制﹐豈不失之極也。若服內气﹐用力甚少﹐而功卽多﹐當勤行之也。問曰﹕夫上士先導引後出入﹐下士先出入後導引﹐何也﹖答曰﹕上士先導引﹐穢气隨舉動散出﹔下士後導引﹐恐其穢气入支節不散。此則學气導引﹐得與不得有殊﹝桑楡子曰﹕上下猶言先後進也﹐系於功用淺深﹐非賢愚品第之位。斯道也﹐豈愚者之爲乎﹖但有賢而不能者也﹞天師云﹕內气者一﹐吐气有六﹐气道成乃可爲之。吐气六者﹕吹﹑呼﹑嘻﹑喣﹑噓﹑呬﹐皆出气也﹝桑楡子曰﹕喣一本爲呵。大抵六气之用﹐與他本有五不同也﹞。時寒可吹以去寒﹔時溫可呼以去熱﹔嘻以去風﹔喣以去煩﹔又以去下气﹔噓以散滯﹔呬以解熱。凡人者則多呼呬﹐道家行气不欲噓呬﹐

長息之忌也。悉能六气﹐位爲天仙﹝呬﹐醜利﹑許气二反。桑楡子曰﹕凡人者﹐喜怒嗜欲﹐眾邪之气不絕於中﹐辛鹹甘酸外物之味未離於口﹐若卽便禁長息﹐則穢濁之气無洞盡之期。彼得道者﹐無思無慮﹐無榮無欲﹐含其浩然之气﹐又焉取於噓呬哉﹖彼視噓呬﹐猶決提耳﹞。

凡服气畢﹐卽思存南方熒惑星爲赤气﹐大如珠﹐入其天關中﹐流入藏腑﹐存身盡爲气。每日一徧﹐此其以陽煉陰﹐去三尸之患。又古涓子畱口訣﹐令想火煉身爲炭。道者商量﹐火气非自然陽精﹐但恐傷神﹐未可爲也。其精者﹐眞人密傳﹐至妙精思﹐行之勿疑﹝桑楡子曰云﹕商量者﹐延陵君之意也﹐夫存想之中﹐寧暇分別其自然與非自然乎﹖若有所言﹐則存之與想得爲自然否﹖況人間煉丹亦用火﹐則火與熒惑同是天地之中一物耳﹐亦何擇然﹞。凡導引服气之時﹐衣帶常欲寬﹐若緊急卽損气﹐气海悶﹝桑楡子曰﹕損謂限滯之也﹐非能傷之﹞。夏冬寢處﹐飲食常欲溫﹐勿食酸鹹油膩之物﹐食之損五臟。五臟損卽神不安。豬狗肉生果子﹐尢忌尢忌。

◎延陵君煉气法

每服气餘暇﹐取一靜室無人處﹐散發﹐脫衣﹐覆被﹐正身仰臥﹐展腳及手﹐勿握固。淨席一領﹐邊垂著地﹐其髮梳以理之﹐令散垂席上﹐卽便調气。气候得所咽之﹐便閉气盡則令悶。又冥心無思﹐任气所之﹐气悶卽開口放出﹐气新出喘息急﹐卽且調气﹐七八气已來﹐急卽定﹐又煉之。如此﹐有暇且十煉之。止爲新功﹐恐气未通﹐擁在皮膚﹐反致疾也。更有餘暇﹐又煉

之﹐卽更加五六煉﹐至二十﹐三十﹐或四十﹐五十﹐並無定限﹐何以爲則﹖如服气功漸成﹐關節通﹐毛孔開﹐煉到二十﹑三十﹐卽覺徧身潤﹐或汗出﹐如得此狀﹐卽是功效。新煉得通潤則止﹐漸漸汗出卽好。且安心穩臥﹐不得早起衝風等。如病人得汗﹐良久將息﹐卽可著衣﹐徐徐行步﹐小言愛气﹐省事澄思﹐身輕目明﹐百脈流注﹐四支通暢。故《黃庭經》云﹕千災已銷百病痊﹐不憚虎狼之凶殘﹐亦以卻老年永延。夫煉气者﹐每夜頭及午時任自方便﹐候神情淸爽﹐卽依前次第﹐迅坐修咽﹐勤勤致之﹐不得墮慢。忽有昏悶欲睡﹐卽睡﹐不得昏悶欲睡之時彊爲﹐卽卻邪亂其意﹐意邪气亂﹐失正道也。如新服未有正气﹐卽較昏昏﹐已後亦無昏沈矣﹝桑楡子曰﹕所言須勤勤﹐不得墮慢。又說﹕任方便﹐不得勉彊﹐消息之妙在於此矣。則知勤勤不在勉彊﹐候未方便﹐寧循墮慢﹐藏修息遊﹐乘自然以運﹐則气行矣﹞。夫煉气者﹐卽不得每日行之。十日﹑五日有餘暇﹐覺不通暢﹐四體煩悶﹐卽爲之﹐常日無功﹐不用頻也﹝桑楡子曰﹕陰陽合節﹐卽不爲災沴。此云常日無功﹐若如所言﹐爲之何害﹖但以不止於無功﹐將臻乎有咎。何以言之﹖借如炎帝勤稼而並功倍功﹐必反爲大旱也。按摩亦然﹞。

卷六十二諸家气法部七

◎太淸王老口傳法序

此卷口訣﹐並是楊府脫空王老所傳授。其脫空王老﹐時人莫知年歲﹐但見隱見自若﹐或示死於此﹐卽生於彼﹐屢於人間蟬蛻轉脫﹐故時人謂之脫空王老也。多遊楊府﹐自言姓王﹐亦不知何處人耳。每逢志士﹐卽傳此說﹐云祕妙方若傳非其人﹐自招其咎。此卷並學有次第﹐志人口訣﹐非初學法也。爲當學人初兼食服﹐以此屢言食物。且食气祕妙﹐切資斷食﹐使穀气並絕。但能精修此法。知騰陟仙道不遠耳。

◎說隔結

凡人腹中﹐三處有隔﹕一心有隔﹐初學服气者﹐皆覺心下﹑胃中滿﹐但少食﹐久作之﹐自覺通下﹔二生藏下有隔﹐卽覺腸中滿﹐久而覺到臍﹔三下丹田中有隔﹐能固志通之﹐然後始覺气周行身中矣。遊行身中﹐漸入於鳩。後覺鳩中气出﹐卽能與人治病也。

◎初學訣法

初學時﹐必須安身閒處﹐定气澄心﹐細意行之﹐久而不已﹐气入腸中﹐卽於行住坐臥一切處不妨。胃中气未下入腸中來﹐卽不得﹐顧處作難。初服气﹐皆須因入息時卽住其息﹐少時似悶滿﹐其息出時三分﹐可二分出還住﹐少時咽之﹐咽已又作﹐至腸中滿﹐休。必須日夜四時作﹐爲初學人气未入丹田﹐還當易散﹐意欲得气入丹田﹐縱不服气﹐亦气不散。四時者﹐朝﹑暮﹑子﹑午時是也。如覺心滿悶﹐但咬少許甘艸﹐桂亦得﹐其滿悶卽散。丹田未滿﹐亦不至滿悶也。元气下時﹐自然有少悶。祕之﹐勿妄傳非其人。

凡初服气﹐日夜要須四度。朝﹑暮二時﹐用仰覆勢﹐夜半及日中﹐惟用仰勢。其仰勢﹕用低枕﹐仰臥﹐縮兩腳﹐豎兩膝﹐伸兩手著兩肋邊﹐卽咽气﹐只咽十咽﹐气卽滿丹田中﹐待一時咽了﹐然後以意運入鳩中。其覆勢﹕以腹坦牀﹐以意支胸令髙﹐手腳並伸著牀﹐卽咽十咽﹐每咽皆以意運﹐令緣脊下﹐從熟藏中出。

◎說覆仰法

每朝﹑暮服气﹐先覆後仰﹐每咽气﹐皆須一下下作聲﹐尋聲運入丹田中﹐緣脊下亦須作聲。若解作聲﹐每勢只十咽卽足﹐

如不能作聲﹐三十﹑五十咽亦不足。要須解作聲﹐始得不解作聲徒勞耳。

凡咽气﹐皆喉中深咽﹐不得淺﹐淺卽發嗽。

凡咽气﹐每一回咽﹐中間十息﹑五息﹐亦非事停歇﹐從容任意。不解用气﹐咽淺卽當時患嗽。

凡咽气﹐不得和唾咽﹐气須漧咽﹐中間有津液來﹐別咽之。咽液﹐亦須用出息咽之﹐若用入息﹐恐生風入﹐極須用心也。

凡初受服气法﹐要誦祝﹔受法了﹐已後平常自用气﹐亦不要誦祝。與人療病﹐當應誦祝。

◎服气雜法

凡服气﹐四度外﹐或非時腹中覺气少﹐气力不健﹐任意咽多少亦得。

凡初服气﹐气未固﹐多從熟藏中下泄。宜固之﹐勿令下泄﹐以意運令散。

凡初服气﹐必須心意坦然﹐無疑無畏﹐不憂不懼。若有畏懼﹐气卽難行。

凡服气﹐若四體調和﹐必須意思欣樂自足﹐不羨一切餘事﹐卽日勝一日﹐歡快無極。

凡服气﹐不得思食﹐坦然無所念始得。若然忽思食﹐必須抑捺﹐如不在意抑捺﹐心卽邪矣。如渴﹐煮薜荔湯﹐湯中著生薑少許﹐更煮一兩沸﹐喫一碗﹐其渴卽定﹝薜荔者﹐落石根是﹐子亦得﹞。或姜蜜湯亦得。若能自抑捺﹐縱終日對嘉饌﹐亦無所欲。

凡服气但不失時節﹐丹田常滿﹐縱出行人事﹐亦不可廢。若久久行慣﹐縱失一時兩時﹐亦無所苦。

凡服气成者﹐終日不服气﹐气亦自足﹐至妙不可窮盡。

凡服气﹐得臍下丹田常滿﹐叫喚讀書﹐終日對人語話﹐气力不少﹐出入行步﹐無惓怠也。

凡初學服气﹐气未堅﹐亦不可過勞﹐勞卽損气。仍須時時步行少地﹐令气向下﹐大精。

凡服气成﹐欲得食﹐卽縱食﹐食亦不障气﹐縱飽食﹐咽气﹐气還作聲﹐直至臍下。一成已後﹐兼食行气亦無妨。

凡初服气﹐欲行﹐以气推腹中糞令盡﹐且勿食﹐二十餘日彌佳。若入頭卽食﹐理不得妙。

凡服气日別喫﹐少酒亦好﹐如或思食﹐喫少許姜﹑蜜卽定仍不得多睡﹐能百種不喫最妙。但至誠感神﹐百無所畏。

凡服气﹐縱體中及心胸間不好﹐亦非他事﹐久久行气﹐自可散也。

凡初服气﹐小便黃赤﹐亦勿怪﹐久久自變色如常。

凡初服气﹐不用喫果子﹐恐腹中不安穩﹐又恐滓穢﹐腹中气難行。且欲空卻腹藏﹐令气通行﹐但能忍心久作﹐自覺精神有異﹐四體日日漸勝﹐神淸气爽﹐不可比量。若久久行气﹐眼中自識善惡﹐視人表知人裏﹐能志心學﹐三七日卽內視腸胃分明﹐如心不忘﹐久行始通﹐能內視五藏﹐歷歷使用﹐妙不可言。如能堅固行气﹐肌膚不減﹐亦不銷瘦。若作不如法﹐或無堅固之志﹐卽似瘦弱也。

凡人身中元气﹐常從口鼻中出﹐今制令不出﹐使臍下丹田中常滿﹐卽不至饑。若神識淸明﹐求出不得。

凡服气丹田滿﹐如悶﹐卽運气令從四肢及頂上出﹐第一勿令從口鼻出﹐若從口鼻出散﹐𨿽餐百味飲食﹐但得虛肌﹐身受

諸病﹐漸入死地。

凡人飲酒食肉﹐一時𨿽勇健﹐百病易生﹐瘴癘蠱毒﹐逢卽被傷。能服元气﹐久而行之﹐諸毒不能傷﹐一切疫病無得染。但恐不能堅持﹐如能堅持﹐久而自知其妙。

凡初服气﹐气悶多從下泄﹐悶須制﹐勿令泄﹐以意運令散卽好。

凡初服气了﹐或气沖上﹐從口欲出﹐卽須咽液送令下﹐咽液勿咽入息﹐恐外气入。

凡初學服气或太多﹐腸或脹滿﹐攪轉作聲不安穩﹐卽須數數以意運气﹐逐卻腸中宿糞卽好。必須數數逐卻糞﹐令肚空﹐其气在內﹐卽得安穩。如未逐糞﹐間仍攪轉不安穩﹐任下泄一兩下寬快﹐𨿽下泄失气﹐續更咽添之﹐若泄一下﹐卽咽一下添之﹔若兩下或至三下﹑四下﹐還須計數添之。意者﹐常令丹田气飽足爲佳。

凡服气周徧﹐不須閉气想﹐但依平常﹐以意運之。如饑﹐抑捺卻自定﹔渴﹐卽任飲水﹐蜜漿﹑薜荔飲無妨。如有气沖上﹐卽咽令下﹐能咽气﹐咽唾送之令下亦得。凡滿悶﹐只從心胸間卽衝上耳。

凡服气﹐宜日服椒三﹑兩服。每一合椒﹐淨治﹐擇去目及蒂﹐以酒﹑水﹑薜荔飲﹑菜汁送之令下﹐益气及推腸中惡物。此是蒙山四祕。

◎辧腸轉數法

凡仰咽气﹐入子腸運入鳩中﹔覆咽气﹐運令從熟藏中出。

凡人有熟藏﹑生藏﹐行之一月日﹐气始入﹐盤屈腸中作小聲﹐繞腸轉鳴如是。凡人盤屈腸轉數多者﹐爲上聖人﹔十二轉已下﹐或十轉﹑九轉﹑七﹑五﹑三﹑兩轉者﹐是賤人。腸粗而短﹐聰而無智﹐粗屬聰﹐長屬智。候得腸長爲上。如腸短更細﹐不是類也。

凡人腸長者﹐气易固﹔腸短者﹐气難固。

凡初服气﹐腸中攪轉作聲﹐卽須右脇著牀﹐以右手支頭﹐以左手牽左腳令屈﹐直身及直右腳﹐咽气令咽入右腳中﹐出腸中。卽可久行气﹐每下作聲﹐聲繞盤屈處﹐作聲皆自記得﹐屈數其聲﹐流轉幽幽﹐隱隱然小聲﹐卽是流通好也。人腸中又有四緣﹐又有節次﹐有二十四次﹐久行气﹐每气下卽覺有節次﹐次數亦自記得。

凡元气與外气不相雜。若咽生气﹐須臾卽從下泄出去﹐不得停腸中。

凡腸﹐賢士大腸十二節﹐小腸二十四節﹔上士大腸九節﹔中士大腸七節。其气每至節﹐經過皆自覺﹐至節須用气卽過其洗腸多飲漿。

◎服气十事

凡服气﹐總有十事﹐所謂心爲神气﹐肝爲禁气﹐肺爲殺气﹐脾爲道气﹐腎爲元气﹐並陽气﹑陰气﹑和气﹑外服气﹑內服气﹐名爲十事。今時正咽者﹐只是內服气一事耳。至如外服气者﹐譬如別人在別處﹐患左腳腫痛﹐禁之﹐自引外气運入己左腳中﹐彼人卽自差﹐所謂遙禁法。以此而論﹐妙不可解。

凡若運气﹐得應頭腦中﹐卽頭腦中熱气上﹐運气向腳亦如此。若先運陽气﹐卽覺腳冷﹐然後始熱應。何故如此﹖緣陽气排陰气出﹐所以如此。先運陰气﹐亦陽气先出﹐腳如火熱﹐然後始腳冷。他皆仿此。若能運气入頭中﹐始免面瘦﹝以上九條﹞。

服气軌則﹐卽須得知﹐已取其精妙﹐久而自佳。腹中食盡後﹐並不過三七日﹐卽自得其要。兼食行之﹐事似遲。至於腹中穀气﹐四十日始應得盡﹐亦有更出者﹐待捨後自看﹐若有膿血﹑黑物﹑黃物等出﹐卽是穀气盡也。如斯物未出﹐卽不能令气徧身周行體中。歲除日夜﹐以淨飲食酒﹑獐﹑鹿脯等﹐於無人處鋪設﹐四拜﹐誦祝或七徧﹐二七﹑三七徧﹐祝曰﹕

無你婆帝﹐無你俱沙諦﹐多寫無你歸婆僻﹝毗二切﹞﹐能持礻署婆莎訶。事訖﹐喫諸飲食﹐不盡者﹐致東流水中。

凡運气十五日已前﹐可令气從頭及手出﹔十五日後﹐從兩腳心出。常用气時喘息﹐喘息出時出盡﹐卽閉气﹐令气極﹐更莫令入﹐卽咽之。有彊壯人作卽多﹐有尋常人作卽少﹐大都三四下﹐卽得坐臥不饑。右脇著牀臥﹐展右腳﹐縮左腳膝﹐左手攀右膝頭﹐可經四五端﹐攀膝頭用少力﹐時左脇著地臥﹐又如前。少是仰臥﹐手攀兩膝﹐卽以左右手攀膝﹐用少力﹐餘如前。三事總須髙枕作之﹐治病等用由囗囗者。如欲逐食﹐令出卽作﹐兼取安穩。气極者﹐尋常初仰臥﹐看气與心﹑脾骨齊﹐卽休取飽﹐卽服气者別服﹐气卽弱。肚髙卽脹滿﹐大都三下﹑兩下﹐取臥者自料量﹐看气出極卽閉之﹐勿取入息。良久卽气攻頭上﹐得諸處熱度更熱﹐卽得鼻中喘息。從月一日至十五日左畔﹐十六日至月暮右邊。用此得冷時用熱气﹐寒不能寒﹐得熱時用冷气﹐熱不能熱﹐得熱時用熱法﹐如冷時用冷法﹐依熱法不至熱﹐卽引入息自然冷﹐出息始得作熱﹐入息極作熱不得﹝此是自法﹞。左畔肝﹐肝气靑﹐左邊著靑气﹔右邊肺﹐肺气白﹐右邊著白

气。气上卽孔合﹐气下卽孔開。乘開咽气﹐自然糞盡。常用气時﹐因喘息出盡﹐卽閉气令气熱﹐更莫令入卽咽之﹐有彊壯卽多大精﹐三四下卽得﹐气出極卽閉之﹐勿取入息﹐良久卽气攻頭上﹐卽諸處熱﹐卽得鼻中喘息。

又前言服气喫諸湯藥等﹐爲初學人气於三丹田中不住﹐多有反出﹐或兩脇脹滿﹐以此藥散气。或言初學人力微﹐服餌助道﹐或言益气道也。且初學不可不知﹐久久總不用爲妙。譬如嬰兒居胎中﹐湛然不動﹐服何藥物﹖有何人言事須服藥者﹖未悟其深妙﹐此不可不與商量道耳。但如嬰兒﹐他皆仿此。莫錯用心﹐特宜大愼﹐不然入邪也。方中有祝﹐後人加之﹐古本無矣。王老報書已具﹐尋來問﹐非夫至人﹐豈能致此﹖甚善﹗甚善﹗此可謂元气通流﹐不死之道﹐復何疑哉﹗

夫寒熱之气者﹐用气則得﹐此事用功﹐畢要在口訣﹐非筆所能傳也。五通他智者﹐但行之不已﹐三尸自除﹐三尸旣除﹐五通何遠﹖可懸解於心也。忌死穢者﹐《黃庭內景》云﹕玄元眞一魂魄煉﹐至忌死气諸穢賤。若能避之大好﹐如必不可避之﹐見訖﹐卽存心家火气﹐從頂而出﹐徧燒其身﹐訖﹐卽取桃皮四兩﹐竹葉一斤﹐以水煮﹐取湯沐浴﹐此亦可以解穢。初見之時﹐仍須閉气。若涉深水﹐能閉气內息﹐此已得道气扶身﹐魚龍豈能爲害﹗夫行道之人﹐入水不避蛟龍﹐此之謂也。更不假外助﹐今往往親見狀若鬼神者﹐夫气通之後﹐則心合正眞﹐而鬼神不能藏形﹐固是常理﹐復何足怪。但凝心內照﹐莫取莫說﹐自然降伏諸魔﹐得未曾得﹐豈在一二所論也。

夫神仙法者﹐與此法了無有異。此法精思靜慮﹐安形定息﹐呼吸綿綿﹐神气自若﹐百病不生﹐長存不死﹐所謂身安道隆度世法也。

◎神息法

神息法者﹐觀心遺照﹐動念卽差﹐當用心之時﹐气自無滯﹐當用气之時﹐心亦不生﹐兩法相須﹐事同唇齒﹐何謂不相應﹗善思念之﹐勿有疑慮。夫隱景藏形者﹐當勤修此法﹐使退皮煉骨﹐身合太無﹐則所遇咸適﹐𨿽山河石壁﹐無有擁遏之者﹐此必然之理。

右已後口訣﹐並學有次第﹐今口訣非初學人法﹐爲當學人初兼食服﹐以此屢言食物﹐且服气祕妙﹐切資斷食﹐使穀气並絕﹐知騰陟不遠也。

◎服气問答訣法

問云﹕或有心腹不好﹐或痢疾等﹐於气如何﹖答曰﹕但能絕食服气﹐其疾不過數日必愈。

問云﹕或有心腹不好﹐或有病患﹐或須止痢﹐或須冷﹐或須熱﹐亦擬自問得當否﹖故不敢隱﹐今僕實未通﹐願悉傳授。答曰﹕生藏在脾上﹐熟藏在脾下近脊﹐所以覆咽尋聲緣脊﹐從熟藏中下耳。凡咽气﹐仰排水﹐覆排食﹐食藏在右﹐水藏在左﹐凡咽气久﹐卽自至鳩。僕𨿽當時咽未至鳩頭﹐每五更皆須自應鳩﹝或云﹐皆自應鳩﹞﹐鳩健一如見敵耳。凡覆想緣脊下﹐只以意想腹中近脊﹐尋聲不入熟藏中﹐出仍令聲從右邊下。

問﹕咽气滿﹐下泄不得禁﹐亦非事﹐捨後有膿﹖答曰﹕自腸中先有滯結﹐所爲不須忍﹐覺欲出卽放令出﹐肚中卽不鳴。

所云想气使出頂及四肢﹐久行之﹐卽自覺﹐只憑想卽是。凡咽气只得丹田气﹐拍之彭彭卽得﹐縱心頭未滿亦得﹐如欲心頭飽滿﹐只是多取气卽得。如虫行﹖答曰﹕久自覺﹐更無別法。

問曰﹕如何得似喫食時一種﹐初學只合如此﹐久久卽共喫食一種﹐所云運气偏得從頂及四肢出﹐有妨礙不﹖答曰﹕非有妨礙﹐始令出﹐任其自出耳。但運徧身卽休﹐不假以意令出﹐他气自出﹐如行人事。气少卽咽﹐亦不須候時。攻擊病及與人療病﹐久行气得通始得﹐如何初學卽有所望﹖內視腸中糞盡訖﹐閉目內視﹐卽自見腸中糞極難盡﹐從斷食二十餘日始盡。初斷食三七日﹐卽須別喫一兩頓煮菜﹐推宿糞令下。如得每頓喫一碗苜蓿﹑芥﹑姜﹑蔓﹑菁﹑菘﹑蕪﹐在煉若苦汁著少油﹑酥最好﹐任少著鹽﹑醬汁作味﹐勿著米麵等。且欲腸中穀气盡﹐喫菜可四五日﹐已後卽除卻菜喫汁﹐又數日﹐然後總須停。每須﹐喫少酒任性﹐腸中空訖﹐卽喫一頓酒﹐令吐心胸中痰極精。

◎姑婆服气親行要訣問答法﹝此法傳自李液家言。姑婆者﹐液之姑婆也﹞

所云﹕食訖今排糞盡﹐若爲用气排糞﹖答云﹕其腸中先來已經蕩滌淨訖﹐不食日久﹐若遇難事﹐要須食訖﹐卽用气排之。凡生藏在脾上﹐熟藏在脾下﹐可咽气從生藏排下﹐過至熟藏﹐其糞卽盡。如不用作糞﹐卽當時排之﹐其食不變色而出。候食出﹐可飲一碗薜荔飲洗滌﹐腸中常令淨潔﹐其气卽易流行。

問﹕所云若不須於口鼻出﹐气卽閉之﹐不限時節﹐於諸處出息若爲﹖」答﹕其閉气內息洗﹐以略說訖﹐但得穀气盡﹐腸中空﹐閉气令气熱﹐更莫令外气入﹐卽得鼻中喘息﹐余閉法日久當自悟。

問﹕若爲得隔塞開通﹖答﹕凡服气﹐欲得速流通﹐無隔塞﹐會須百物不食﹐卽得咽气入子腸﹐一月日始入盤腸。其盤腸轉數多者﹐爲上聖人﹔十二轉已下﹐或十轉﹐或九轉﹑七轉﹑五轉﹑三兩轉者﹐是賤人。腸粗而短者﹐聰而無智。其气須上卽上﹐須下卽下﹐須左卽左﹐須右卽右。若爲所云用气自由﹐但行之日久﹐自得通暢﹐小小口訣﹐非筆所宣。

問云﹕常眼暗如隔數重紗﹐自气入頭入眼極明徹若爲﹖答﹕其眼漠漠如隔紗者﹐只爲用气不堅﹐致令如此。但能運气入頭﹐澑入眼中﹐從胸前過﹐注入肝中﹐卽得眼目精明﹐光色異眾。

問云﹕今服內气﹐與元气循還身內﹐無處不通﹐亦無饑渴﹐兼自通得內气﹐其法不可卒言者何﹖答﹕凡服气﹐欲得循環身中﹐百物不食﹐腸中滓穢旣盡﹐气卽易行。但能忍心久作﹐自覺神情有異﹐四體日勝一日。腸中旣淨﹐卽閉目內視五臟﹐歷歷分明﹐知其處所﹐訖﹐卽可安存此五臟神﹐常自衛護。久行气人﹐眼中別人善惡﹐視人表知人裏。但日久行之﹐亦能驅使此五藏神﹐以治人病。其內息法﹐用气日久卽得多﹐時若兼食飲﹑酒漿等﹐卽內息不成﹐其深奧義之處﹐不可卒陳。

問云﹕其宿有患處﹐作意並气注之﹐不過三日﹑五日必愈者何﹖答﹕其愈病法﹐腸內及四肢有患處﹐但用气法攻其病處﹐想气偏攻其病卽散﹐必請不疑。自服气來﹐癥痃﹑腳气﹐皆悉除愈。初攻病時若痢五色膿﹐亦勿畏之﹐病出之候。

問云﹕須肥用气卽肥﹐須瘦用气卽瘦﹐若爲﹖答﹕若須瘦﹐

卽用元气運令入頭﹐卽甚枯瘁。

敢問冬月單衣不寒若爲﹖答﹕先運陽气﹐卽覺兩腳冷極﹐然後始熱﹐爲以陽气排陰气從腳而出﹐所以先冷而後熱﹐陽气以至﹐徧體燻燻如春月也。

敢問﹕從八月九月來﹐鼓聲動卽行﹐冒寒卽面項極癢不可忍﹐以手搔﹐隨手卽隱軫起﹐如風軫﹐腳及脛亦然﹐何也﹖答﹕所云秋來患如風軫者﹐此爲正气來入皮膚﹐與穀气競﹐又爲元气弱﹐排皮肉間風邪未出所致。舊云初服气時﹐令服椒粥﹐今請勿服爲上﹐其椒粥能動心起﹐面亦滓穢。

敢問咽气不已﹐盛夏沸子渾身者何﹖答﹕所云夏日沸子﹐此爲身中有五穀﹑水漿等津液﹐所以得生。但空腹服气﹐表裏虛疏﹐此疾如何得有﹗

敢問忽患痢若爲﹖答﹕其痢元因腸胃內有食而生﹐絕食日久﹐何得有痢﹗若遇難須食﹐登時逐出﹐亦不令變色﹐亦不至痢。如兼食服气﹐誤食非宜之物得痢者﹐則須絕食以气排之﹐其痢卽止。

敢問常腰裏气一道向上﹐又一道气向下﹔從開元十八年二月十一日﹐從項一道向腦後至腳﹐從頂一道經面亦至腳﹐何也﹖答﹕此是气欲通徹經脈之候﹐其經脈甚難通徹﹐若能通訖﹐气卽無滯。

敢問語笑哭泣﹐於气若何﹖答﹕喜怒亡魂﹐卒驚亡魄﹐哭泣之事﹐至人不爲。但元气及丹田气常足﹐縱終朝讀經書﹐亦無疲倦。

敢問今數面腫﹐何也﹖答﹕其面腫者﹐只爲飲食侵肺﹐痰水上衝﹐气壅不行﹐所以如此。其食中尢忌葫荽﹑蕓臺﹑韭薤﹑菠薐﹑蔥﹑蒜﹐此物皆木之精﹐能損脾亂气﹐必不可食。

敢問夏月熱气攻頭﹐頭裏悶﹐若爲去得﹖答﹕此爲丹田气

隔塞不通所致。宜速並气攻之﹐令前後經脈開通﹐卽無所疾。

敢問從十月十日至今日﹐每初夜臥﹐玉枕連項頸極癢﹐何也﹖答﹕此爲風疾所致。但服气日久﹐風除其疾卽愈。

敢問閉气攻病﹐待十咽﹐小腸烹烹滿﹐然後始得閉气攻爲當﹐總不須咽卽閉﹐如何﹖答﹕其用气人常令下丹田气足﹐然後始閉气﹐偏攻病處﹐亦不須數咽數閉。

敢問盛冬極風雪寒時﹐鼓聲動﹐須要入朝﹐若爲咽卽能禦得此極寒風雪气﹖答﹕但用和气運想﹐使周身而行﹐風雪亦不能爲害。

敢問咽訖小腸烹烹﹐早晚得弔問哭泣了﹐哽咽得否﹖答﹕其弔死問疾﹐憂恚哭泣﹐道家所忌﹐必不得已而爲之者﹐可登時於一淨室處﹐晏坐安心﹐用元气排惡气出盡﹐然後依法服元气使足﹐卽服丹田中气﹐气足卽運气﹐令入四肢體中。

敢問今年十月行至灞橋北﹐蕩東北寒風﹐登時眼腫﹑面腫﹐一宿始可﹔十一月冬至後行人事至永崇﹐坊蕩冷卽眼癢﹐以爪甲搔之﹐當時兩眼皆腫﹐不知當此若爲禁禦得眼之不腫﹖答﹕凡服气人﹐皆居山藪﹐法卽易成﹐豈有蕩風觸寒﹐便致於病﹗只爲頭面素多風疾﹐气排未盡﹐風在皮膚﹐所以如此。但正气流行﹐得入毛髮﹐舊發換﹐新發生訖。此疾若眼腫甚者﹐以气偏注於肝﹐肝受正气﹐卽眼目精明﹐亦無腫癢。

敢問咽十咽﹑五咽﹐卽小腸烹烹﹐一食久拍之﹐聲已無矣。若爲得終一夕小腸常烹烹﹖答﹕其初用气人﹐令朝暮子午服者﹐爲气微弱﹐不能久固﹐所以令四時服﹐欲得气相續也。但無穀气﹐卽正气常存。

敢問固气不令泄之時﹐用力固爲當以漸﹐固又用力固﹐卽小腸微痛﹐並若爲治﹖答﹕凡初用气﹐甚難固﹐其气多從熟藏出﹐但用想固之﹐勿令數泄。其小腸微痛者﹐是用气時取气傷

多﹐生風入腹故也。每覺微痛﹐卽泄故气﹐以新气補之﹐卽愈也。

敢問從數年以來﹐常患背癢﹐今年十一月初背癢自定﹐移於兩臀癢﹐腳及脛亦癢﹐何也﹖答﹕此是正气初入背間﹐排風邪下之候也﹐排此風邪至兩臀﹐令下出盡病自愈。

敢問從冬至後來﹐每初夜臥時﹐气從頂習習下至腳﹐夜半後先腰腳暖﹐此气漸上至頂﹐何也﹖答﹕此是元气初行﹐可引此气周身而行﹐甚善矣。

敢問有時兩鼻孔裏气﹐直上頭而滿面气行﹐何也﹖答云﹕气直上衝頭者﹐此是逆行气之候。凡气從後向前行爲順﹐從前向後行爲逆。

敢問初夜仰臥卽三五咽﹐兩手一時熱气出如煙﹐須臾﹐渾身連頭面至腳﹐通同一家﹐熱气絡繹行﹐如春月雨晴後﹐瓦上及地上陽气相似﹐連臀連曲秋腳跟﹐皆熱气行徧﹐皆從兩腳大拇指甲及兩腳心下出﹐左手極汗﹐何也﹖答﹕此是和气初行﹐循環經絡﹐節气令度﹐日久行之﹐自通玄妙﹐非紙筆之所陳。

敢問有時腦連項頸自涼﹐冷气行甚覺好﹐何也﹖答曰﹕此是正气行於心肝之間﹐若覺傷寒﹑鼻塞眼熱﹑白精不明﹐可用此气﹐登時卽愈。此法亦療時行黃病﹑瘧疾等﹐極效。

敢問有時口裏暖气遊揚﹐行卽入齒前﹐透過齒後﹐經過六七齒﹐三十餘度﹐皆入齒內外行﹐何也﹖答﹕此是气欲入骨﹐先有此候。但堅行之﹐勿懼而不服。

敢問有時玉枕連項頸﹐暖气突突出﹐何也﹖答﹕此爲丹田中食气多﹐拒正气不得環流所致。但腹中谷盡﹐卽諸法易成﹐必不慮饑渴﹑羸弱等患。其法深妙﹐與人療病騰陟等雜術﹐行之日久﹐作皆必成﹐諸無疑也。

◎王老眞人經後批

太上道法﹐徧滿萬物﹐但所學者﹐百不失一。不用功夫﹐則墜落其身﹐將父母遺體﹐埋於太陰﹐骨腐於螻蟻﹐寧不痛哉﹗

一法與萬法皆同﹐不須看諸方術﹐徒役使其心﹐但久用功﹐自到微妙﹐是將載於紙筆。只如嬰兒居胎中﹐豈解尋諸方術邪﹖前早具述﹐恐道者猶有錯失﹐抄諸丹方﹐故再言也。然在勵身持心﹐訣至微妙矣﹐卽是胎息之宗﹐原初學之梯蹬。若有看此法﹐不見祕妙之言﹐無由得道﹐故今附此訣於後﹐必不得容易傳示非道之流﹐定招殃咎﹐宜大愼之焉。

卷六十三金丹部一

◎玄辧元君辧金虎鉛汞造鼎入金祕眞肘後方上篇

夫金虎鉛汞者﹐不出五行。萬物生成﹐因陽而結﹐因陰而生。陰者道之基﹐陽者盈之始。陽不能獨立﹐陰不可自生。人民萬類﹐皆稟一气。判二儀﹐從混沌分後﹐因兆立基﹐句屈伸達而生﹐因造化父母成形還本﹐各歸其根變化也。陰陽相奪﹐法象乃立。坎一離二﹐從陰歸陽。火一水二﹐從陽歸陰。水二火一﹐前者象﹐後者質﹐如身內修道之眞源。重玄義幽﹐暗契眞理﹐雙諭鉛汞二陰﹐水之二也。火性炎上﹐寄方自守﹐火之一也。在天地之間﹐配象五行。在人身田中﹐心爲火藏﹐在肺下﹐其數一﹔腎爲水藏﹐雙居命門﹐其數二。足明火一水二﹐爲道之祖。悟者修行﹐神仙不難。玄珠優遊於赤水中﹐胚結成胎。還丹亦生於玄一﹐因陽發騰爲流珠。足明三五與一﹐天地之至精﹐變化須臾。且如內修得一者﹐陰丹气也﹐气能存生。外修得一者陽丹﹐丹成服餌﹐功能內固性命﹐外化五金。乃知修行不二﹐至藥無雙﹐天人合道﹐理契自然。非陰不生﹐非陽不成﹐還丹交媾﹐不出於水﹐火金木土﹐猶卽符應候﹐丹自成矣。丹基在一﹐但辧得眞鉛眞汞二物。眞陰眞陽﹐大道也。故托易象﹐藥不須斤﹐立三百八十四銖。象月兩弦﹐上下對望。

二八十六﹐故立一十六兩。剩少卽不合爻象﹐節符用事也。坎離爲藥﹐天地爲鑪﹐乾坤震巽﹐爲運卦生成。但以符結﹐陰气﹐變爲白馬牙﹐陽气變爲金砂。「金砂入五內﹐霧散如風雨。」𨿽無外一施﹐妙用無極﹐此皆長生出世之方﹐還丹之至道。元君﹑三景眞人每至元日﹐會議得道之子﹐有分者感天曹赤帝君敕以金簡朱書﹐乃示此訣。若內行不眞﹐心生猶豫﹐口是心非﹐終無得理。學者但行不二之心﹐道師必當自至﹐以戒後來者也。

○旨教五行內用訣

訣曰﹕辧藥並火候法象﹐上淸眞經諸仙籍祕錄纂要及歌中﹐但遇五行﹐不出數內﹐水一火二木三金四土五。土無正位﹐遊於四季。五行生於土﹐土生於金﹐金生於水﹐水生於木﹐木生於火。甲之精結媾﹐萬物成形﹐生死歸於后土。土主黃﹐金主白﹐但看雞子內黃外白﹐二气相感﹐分判自然﹐豈假外物爲情而反也。

一﹑北方﹐黑﹐子水﹐金之寄位﹐五行之始﹐道之基。黑鉛朱砂中自生者﹐牙也。日月照曜時足﹐在砂中性白伏火﹐名曰天生鉛也。

二﹑南方﹐赤﹐午火之正數﹐火寄位朱丹。丹者﹐南方之異名。朱砂﹐鉛之父母﹐仰月也。

三﹑東方﹐靑﹐卯木﹐道之本宗﹐陰陽父母﹐萬物各稟一气﹐皆同此祖。所資負陰抱陽﹐甲之精﹐曰火之本父母﹐日魂也。

四﹑西方﹐白﹐酉金﹐神水之寄位。轉北成西﹐卯酉相望﹐

金木相克﹐水火交運﹐以成大道。陰之精﹐月魄也。

五﹑中央﹐黃﹐戊巳土﹐華池之寄位。黃能制水﹐不流自死。土是還丹父母也﹐生死在於父母。父者火﹐母者土﹐制伏萬物不起﹐各依本父母。故曰金鼎土釜﹐故云三五與一﹐不差也。

訣曰﹕日者﹐積陽之精﹐其數有九﹐在天成像﹐在地成形﹐含和萬物﹐布气生靈。日之烏﹐黑也﹐色黑﹐象北方壬癸水﹐名曰陽中陰精﹐陽含陰也。是以離支﹐丙丁火宮﹐得九之名﹐結气朱英﹐煉之固形。三五與一﹐龍虎來迎。古之仙者﹐煉日之精﹐身歸純陽﹐飛遊太淸。且水銀水類﹐而含陽性﹐外陽而內陰。陽象黃﹐陰象白﹐是知外赤裏白﹐故水銀生於朱砂中﹐是汞產於鉛也。此明陽中有陰﹐不孤陰寡陽也。

訣曰﹕月者﹐積陰之精﹐而成坎位﹐其數守一﹐陰陽含牙﹐魂魄相應。陰陽也﹐如日月之蟾烏﹐陰陽兩气雙白色﹐象西方庚辛金﹐名曰陰中陽精﹐陰含陽也。是以坎支壬癸水宮﹐得一之名﹐气結玄英。諭人皆因父母傳气而成形﹐遞相含育﹐自然之道。藥物象月﹐從陽而受陰﹐胎而含陽精﹐外陰而內陽。陰象白﹐陽象黃﹐故外白裏黃﹐是以白金生於河車。河車者﹐火赤色之名﹐朱砂也﹐故云砂產於金。此明陰中有陽﹐不孤陽寡陰也。

訣曰﹕朱鉛二物﹐入鑪合銷爍﹐取其精﹐添入丹魂之中﹐用立乾﹐其聖如神。故得稱奼女者﹐鉛也﹐砂者﹐白金也。金基黃輕黃輿也。

訣曰﹕一者﹐丹基﹐水也﹐鉛在內﹔二者﹐火基﹐木也﹐符在內﹔五者﹐土基﹐母也﹐金在內。修丹不悟眞一之理﹐互說金石爲藥﹐又不得節符火候﹐還丹因何而立乎﹖

訣曰﹕大丹並非金銀﹑銅鐵﹑鉛錫﹑曾靑﹑雄黃﹑五礬諸

雜金石等﹐蓋各有毒﹐備諸制伏君臣﹐可治疾﹐並無延駐之功。

訣曰﹕朱砂得傍門制伏﹐治世疾﹐駐顏﹐無長生之分﹐何也﹖緣不得本父母及爻象﹐失其元气故也。

訣曰﹕汞者﹐水精之名﹐受含符信曰汞﹐飛起爲流珠。故云「丹砂流汞父﹐戊巳黃金母」也。

訣曰﹕凝流珠爲白金﹐此明白金從一中成形貌也。金水道並使﹐以金爲黑鉛。陰中陽生﹐反老爲少﹐陰之精﹐物極卽反﹐已老卻少﹐遂之長生。故水銀生於北方﹐來居火位﹐相交以成大丹。

訣曰﹕上聖隱祕﹐愚昧自迷設用。凡鉛黑金汞銀爲河車﹐雄黃爲土﹐金銀爲母﹐並非至藥之源﹝凡鉛者﹐銅鐵艸並有鉛及有礦鉛﹐並凡鉛也。眞鉛者﹐子母鉛也。有銀者﹐是鉛爲大丹神水﹐金之母也﹐子母相得其情也﹞。

訣曰﹕金爲月精﹐以處陽位。汞含離气﹐以應六爻。天地之靈﹐孕日月之精﹐否極泰來﹐陰盡陽生﹐皆順天道而爲也。

訣曰﹕從月一日受符﹐六气從性成情﹐十六至三十﹐六气從情成性﹐象偃月魄月出沒之象。

訣曰﹕金爲父﹐木爲母﹐震爲長男﹐兌爲少女。白者﹐歸一之名﹔金者﹐得位之稱﹔黑者﹐性含水色﹔鉛者﹐同金之類﹔黃者﹐象土﹐牙者主生﹔子者﹐九轉之運名﹔河者﹐水之基﹔車者﹐符育之功。

訣曰﹕世人不悟朱砂者﹐鉛之母﹔符者﹐丹之父。生死歸於后土﹐黃能制水不流﹐自生自死。生亦依於土﹐死亦依於土。土者﹐火之母也。

訣曰﹕朱砂是鉛之祖﹐還丹之基﹐鉛生於朱砂。故云﹕汞生於鉛﹐砂產於金。悟者萬無一焉。

訣曰﹕朱砂陰汞﹐天符運育﹐日月滿足﹐自生出曰陽汞﹐

此是陽爲君﹐陰爲臣﹐二汞本一物無二。

訣曰﹕寶丹本乎一物而生﹐自無外入。譬如蚌吸月華之气﹐爲珠在腹﹐豈有異類而成﹖

訣曰﹕太丹有三品﹕上者汞﹐中者丹﹐下者砂。悟者歸一無二。金虎含陰﹐位屬西方﹐眞气內藏﹐寄生太陰﹐玄鉛而爲至精﹐名曰龍虎。卯酉相克﹐子午相望﹐此是天地陰陽輪軸轉運造化也。

訣曰﹕九轉二百七十日﹐每月換鼎至九鼎﹐換之便妙﹐不換亦得受符。金性低昂﹐十五金性全滅﹐三十日道窮乃歸子﹐坤元受符﹐三物同沒於土。陽符上騰﹐至於宗廟卽下降﹐巽生受符。乾坤震巽﹐蟠虯上下﹐五行藏伏﹐陰陽燮理﹐往來天道之用﹐周而復始。

◎造金鼎銘

后土金鼎生死長﹐七神室明﹐三圓五陰一混沌﹐徘徊天地五里。陽陽兩頭﹐狀如雞子。形具莫差﹐黃白在裏。厚薄均勻﹐六一固濟。好守午門﹐參同自契。

訣曰﹕一者﹐五行之始﹐月之陰魄﹐位居坎中﹐藥生於陰暗之處。時人不知金公之理﹐金者太白之名﹐公者物中之尊﹐呼之曰鉛。

訣曰﹕金入中宮﹐太一大庚成﹐赤鳥守黃烏﹐蒼龍伏籍﹐白虎制取﹐本類相聚﹐故曰參同。

訣曰﹕黑鉛入仰月﹐配合爲夫妻﹐陽魂合陰魄﹐兩情自和同。世人不悟﹐正五金八石是陰之總數﹐配合運動爲丹者。八

石者﹐八卦﹔五金者﹐五行火候也。

訣曰﹕不容之木﹐是甲之父母﹐所以受制於金。金孕水安﹐水必存金﹔木孕火制﹐火必假木。

訣曰﹕鉛水者﹐砂中自生之液﹐主陽﹔汞水者﹐砂中抽出之液﹐主陰。是鉛水制汞水。

訣曰﹕鉛水者﹐符也﹔汞火者﹐砂中抽出之液﹐故云鉛火制汞火。水合其性﹐火合其形﹐二物在鼎中被眞符制之﹐遂不飛走。然气相臨﹐吞蝕變化﹐得稱大還。

訣曰﹕丹砂木精﹐得金乃並。參銖不偏﹐至聖至靈。世人不悟﹐見金視之如土。藥曰﹕太玄陰符﹐道生陰陽﹐陰陽生五行﹐合爲還丹﹐故名龍虎。龍者﹐陽气﹐木也﹔虎者﹐陰气﹐金也。

訣曰﹕受持二木漸順﹐汞𨿽得伏﹐未是大丹。且要服食﹐可治世疾延壽。守至九轉﹐蒼狼黃色。守三年﹐太元之气足﹐色歸北方黑色。服之一刀圭金粟之小分﹐長生住世。刀圭可制汞一斤﹐成白道。守五年﹐服食可三銖﹐長生。一銖﹐可點鐵水銀各一斤﹐成赤道。守九年﹐畢法﹐服食可二銖﹐長生住世﹐點水銀及五色瓦爍各一斤﹐用藥一銖﹐各隨本色成寶。

訣曰﹕太丹守運﹐三年气足﹐以木密爲丸麻子大﹐依分兩服食﹐奉藥跪坐面東向﹐念天眞﹐餌之。其丹九粒﹐系之臂後﹐出入往來﹐奏表上書﹐登壇拜謁﹐人皆欽重。或有悖惡逆黨﹐生意向人自散﹔或入山林﹐居迥野﹐猛獸毒虫﹐山林物魅﹐摧心伏藏﹐不敢爲害﹔至於交戰鬥敵﹐周回待衛五百人﹐不遭弓矢鋒刃損傷。所在之處﹐土地靈祗﹐悉皆侍衛。古今法造神鏡及凡銅鐵鏡﹐用藥一粒磨之﹐自然通靈﹔若用一粒書符﹐作法口解﹐召集五嶽﹐天仙龍神﹐萬靈立至﹐驅策自由。世人有疾﹐書一字吞之立愈。死七日未壞者﹐內二丸兩鼻中﹐返魂卻活。

七日外不得已死者﹐內一丸口中﹐埋之不腐﹐禽獸並同。藥守九年﹐取四銖和黃土一斤水煮﹐三日成黃金。用之不道﹐殃罰七祖﹐身爲下鬼。天道祕密﹐容易輕泄﹐見世必招仙官譴謫﹐種種不稱意﹐神理同煞﹐順愼無咎。

◎正隱甲法象天符用火並合金造鼎肘後方下篇

經曰﹕甲者﹐木火之祖﹐其數三﹐成數九﹐正位生於東方靑﹐寄位丙丁﹐萬物之師﹐火之父母﹐日之精魂﹐陽之始祖﹐照曜成形﹐名曰魂。日者﹐在天爲直符﹐能發泄萬物﹔在地爲地符﹐爨熟萬物。陽气分判﹐故稱木精﹐靑腰使者。陰陽二性﹐契證參同﹐金砂火並﹐三五與一﹐還丹自靈。三者木﹐陽精之父母﹐陰汞陽汞並是﹐陽精照曜﹐結媾生成﹐彊名金砂﹐天地之至精也。丹者﹐陽之陰汞﹐陽反爲臣﹐二也﹐朱砂是謂之火鉛。五者土﹐主母﹐陰中陽精﹐陰之陽汞﹐陰反爲君﹐一也﹐黑鉛是謂之水基。九銖陽魂謂之眞水﹐諭居離位﹐陽中陰﹔三煉陰魄﹐謂之黃銀﹐諭居坎位﹐陰中陽﹐故號水銀。水火相交﹐混沌自並﹐克復歸一﹐成形無外物﹐故云陰火自會。其符理由人消息﹐卽合天道聖意上品。

金丹第一訣曰﹕火鉛制火火自滅﹐陰陽進退數七八﹐受气分離在半月﹐三十道窮起復處﹐養育通靈九个月。

又曰﹕陰陽二汞同一形﹐先後配合自有情﹔用金反應爲神水﹐華池得母由木精。直符交運依爻象﹐悟者得之丹自靈﹔化寶服食長生路﹐天地反還三一並。

◎行符合天符法象

訣曰﹕夫修金丹﹐合符法象﹐大演易道。行符初候﹐諭起建子月﹐陽爻動﹐諭生坎位。初九潛龍勿用﹐陽气混沌分判。冬至後一陽衝﹐過甲子爲上元﹐從子時起﹐始爲一陽生。見龍在田爻動﹐驚蟄受陽用事﹐謂之一陽生。遇甲爲火之父母﹐故法諭用火﹐便象十一月受陽。故從子起﹐陽生於陰暗之中壬癸宮。符至建午月﹐陽中陰生﹐符諭同陽全也。

經曰﹕起計行符﹐子諭斤兩﹐爻動﹐初陰太陽﹐火陰奇陽﹐符共信﹝四五銘而兩合﹞。

經曰﹕日月玄象﹐五行起伏﹐始數爲一陽﹐生象天地﹐發揮傍通﹐情也。驚蟄萌兆並行。

經曰﹕但取春分﹐晝夜停用符﹐陽爻漸生﹐至大壯﹐法諭從一至十五﹐象春夏火木用事﹐從文入武。十六日取秋分﹐晝夜停﹐陰爻漸生﹐至陰盛月盡﹐法諭秋冬金水用事﹐從武入文。並諭合更漏一百刻﹐故應天之玄象﹐藏伏沒在晦閏﹐合朓腓之數也。卽天道﹐日月行度無差。

經曰﹕符從子起﹐亦非火之父母。子者﹐陰中一爻之始。子諭斤兩﹐造化軸轄之總數﹐是陰陽起伏﹐法諭行符合刻漏分气﹐用符合斤兩諭也。符動生於辰巳﹐至二周半﹐午首分气﹐終於戌亥﹐非子之正位。

經曰﹕還丹行符法象﹐只諭天符陰符行度﹐易道合更漏﹐五行四時﹐運轉無差﹐二十八宿斗杓諸星位﹐並所主休咎吉凶之兆。修丹法象正用﹐不在數用之限。行符定用法本﹐火在下﹐

古法行符象諭也。

經曰﹕陰長生翻符在上﹐象冬至夏至﹐陽陰上下。故上用符守鼎﹐審依爻象﹐進退斤兩。然用陰穀子依灰覆藉﹐茗燼爲依尢佳。但消息皆陽向陰伏藏﹐通如土蜂穴﹐勿令气泄。

經曰﹕從一至第七日半﹐便象一季﹐以次遇子卽加。子生坎位﹐故明陰內一陽生。法象故從子起﹐漸加爻至立夏﹐夏至象火﹐王母相背﹐十五十六計符﹐共當六十符。望前爲陽﹐望後爲陰。陰生從十七合十四﹐漸退至立冬﹐冬至五行數盡﹐終三十實數。共計合符﹐日用都依六爻﹐上下生成﹐終始數。正用符日計﹐都合五行天符﹐六候足﹐爲陰符陽符各守界受气之總數。

經曰﹕起伏法象﹐陽符陰符﹐藥物並不得逾斤。故合大演一周﹐周而復始﹐乾坤大理﹐運軸大數。又合干策二百一十六﹐坤策百四十四﹐總諭合天符行度之數﹐卽火符自然。初候兩日半一气﹐三十時二周半﹐至五分气﹐符歷十二支五周﹐計六十時﹐行符五日一候足﹐當用五爻十符﹔第二候兩日半一气﹐三十時二周半﹐至午分气﹐還歷五周﹐計六十時﹐行符至十日兩候足﹐當用十爻二十符﹔第三候兩日半一气﹐三十時二周半﹐至午分气﹐還歷五周﹐計六十時﹐行符至十五日三候足﹐當用十五爻三十符。

經曰﹕十五日前爲白月﹐陽符﹐火木用事﹔後十五日爲黑月﹐陰符﹐金水用事。退符漸計﹐合還九起﹐爻動始數應﹐陽奇陰偶﹐合六四銘同兩用。二符初爻爲定﹐遇子則加﹐逢陰卽退﹐周而復始。法象天符﹐建子發泄﹐陽動之始﹐混沌欲分﹐潛龍未見﹐須遇甲爲陽之父母﹐分气屬陽道上元﹐始陽動行符﹐震復用事﹐便象初九﹐並用气候﹐以諭孟春。每行符巡歷十二辰周半終已﹐三十時二日半﹔起午分气﹐又二周半終亥﹐計六

十時﹐以象仲春﹐二九象法﹐坤兌气交﹐初候五日。第二候陰陽起伏﹐天地初交﹐法諭季春﹐屬上九事。後遇分气計爻﹐符用翻譯﹐但從子至已﹔午亥畢還復起。第三候至初九﹐分气屬陰道上元﹐陰生退符﹐巽遘用事﹐便象孟秋﹐漸退候歸三十。五行數已盡起伏﹐志在用火﹐失在抽添﹐卽气候錯令。若依玄象無虧﹐神靈自契﹐一象不足﹐與瓦礫無殊。進退明守期候﹐還丹自成。夫修至藥﹐須用眞鉛汞﹐子母混沌自相扶﹐炋爍應气候﹐金水相並﹐歸戊己交合。象嬰兒受气於母﹐母隱子胎﹐子藏於金中含孕﹐自然金精石液相反﹐一飛一伏﹐陽推陰證﹐像雞子黃﹐精在母而隱伏﹐外白裏黃﹐河車運轉﹐須臾脫胎。象萌芽伸屈﹐萬類各稟一气而受形。然未有功能變化﹐神足作用﹐故立養育﹐感動大丹﹐明諭故用法象﹐方合聖意。托易道﹐五金八石﹐六爻生成﹐乾坤互用﹐運轉正气﹐定五周﹐分午首﹐終亥起子﹐進退加爻﹐藏伏時節﹐乃合天道﹐參同自然﹐須依更漏用火﹐卽合符不差。但依晝夜停用符﹐每十二辰﹐遇子卽如﹐行符一月﹐便象四時。或九月﹐或三年﹐或守畢法﹐九祀而終﹐諭大演九周﹐太一君臣人民合局之數﹐丹自靈矣。能內固性命﹐外化五金﹐轉弄顏色﹐服食多少﹐及變世寶﹐說在《辧藥龍虎肘後方》。

卷六十四金丹部二

◎金華玉女說丹經

太極元眞帝君自洞庭陟王屋﹐登天壇﹐周覽以極。天老相﹐風後侍﹐方明力牧常戒先昌宇從。時六玄宮主悉以天眾會於雲臺﹐觀龍軒鶴騎﹐仙仗森列﹐駐於空界。時帝命天老乘龍夬詣六玄女修敬﹝帝者﹐卽軒轅黃帝也﹐證位曰太極元眞君矣。天老爲丞相﹐故敕之往六宮問說起居六玄女也﹞﹐六宮主亦各遣仙女乘鶴蹻詣帝君修敬。事畢﹐甲寅宮主太玄金華玉女登堂不起﹐仙座浮游至於帝前﹐白帝君言﹕仙尊﹐我於天界諸天之中﹐徧禮天王﹐仙眞道眾﹐咸仰聖徳。玉皇寶籙﹐三洞祕文﹐大道眞經﹐普明法要。帝君當知﹐天策降靈﹐位爲仙王﹐子同本師﹐是慶嘉福。

元眞曰﹕予暗昧﹐至言不知﹐以何法事而同本師﹖玄女曰﹕中黃元君是吾本師﹐太陽元精是吾本服﹐卽今太淸宮左瓊室

神丹也﹐是名天地元寶護生丹。是以天帝命我﹐策居寅宮﹐號曰金華﹐以旌法域。

元眞曰﹕予當受《玉皇寶籙》《太陽元精經》。然知其靈化至明﹐是眞神道﹐而終未達其性。太陽元精以何因緣至太一君﹐易名龍虎﹖玄女曰﹕以吾法位﹐足辯道源。龍﹐木徳也﹔虎﹐金精也。丹砂生木﹐鉛華出金﹐金華之徳﹐帝知之矣﹗子何言哉﹖

元眞曰﹕太陽元精﹐爲水銀耶﹖爲鉛華耶﹖二物合成爲元精耶﹖玄女曰﹕非也。我昔於紫微上宮見太上說﹐太陽元精﹐左正之靈﹐與道合並﹐化元之英。涉於水以黑﹐見於火而明﹐托體水銀之胎﹐而非水銀之形﹐五行相生﹐太陽元炁遂伏爲精。何者﹖土生金﹐金生水﹐水生木﹐木生火﹐火生土。土之精生石﹐石之陰精爲玉﹐石之陽精爲金﹝《金經》云﹕一石之中分陰陽爲金玉﹐故謂一陰一陽之道﹞。金之精生靈液﹐靈液之精生水銀﹐水銀之精生丹砂﹐丹砂之精生陽光﹐陽光之精生元炁﹐元炁之精生神明﹐神明爲眞靈﹐眞道其成矣﹗

元眞曰﹕何謂陽光﹖玄女曰﹕凡砂之精也。夫靈液猶金之血也﹐水銀猶金之髓也﹐丹砂猶金之神也﹐太陽元精猶金之父也。故陽光是丹砂之精﹐居金火之位﹐而生元炁﹐元炁是金之子也。

元眞曰﹕何謂生丹砂﹖丹砂爲木精﹖何謂爲炁气﹖予未知之。玄女曰﹕其體於運數然也。支乘其幹﹐納音相會﹐以從五行﹐分成陰陽者也。夫金爲酉﹐酉配金﹐金嫁火﹐逐豬而入鼠穴﹐以生水也。故汞色帶酉而白﹐體爲子而液。子配水﹐水乘牛﹐隨虎以入兔穴而生木也。故鉛生帶子而黑﹐體爲卯而凝。卯配木爲龍而稱父﹐酉配金爲虎而稱母。夫火能固物而存元炁﹐故服元炁者﹐炁質永固﹐神合元和﹐以通靈也。

元眞曰﹕元精至矣。通靈上藥止於是耶﹖尙在妙用乎﹖玄女曰﹕有之。昔吾與天眾朝會太一神君﹐聞無上大道﹐演度天人﹐宣說法要。其一名金液﹐其二名九轉神丹﹐以授眾眞﹐普救世苦。

元眞曰﹕其理云何﹖玄女曰﹕以筒左味﹐液金成水﹐流注五臟﹐堅滑四支﹐調補百神﹐潤澤六腑﹐變易毛骨﹐延久生形﹐其力神速。

元眞曰﹕金液然矣﹐九轉丹其術云何﹖玄女曰﹕烹鉛爲砂﹐化砂爲餅﹐化資丑液﹐實爲通汁也。以餅歸鑪﹐收鉛爲砂﹐砂而復餅﹐終始數九。九﹐陽也﹐九九相乘﹐化之爲砂。其不爾者﹐粉白可用﹐是爲九轉矣。

元眞曰﹕旣九轉矣﹐復云何哉﹖玄女曰﹕以左味化碙﹐以稠爲度﹐以調蚌粉﹐狀如塊泥。圓餅塊泥﹐以隨器量中安經。以餅覆結﹐是爲內蓋。結而不結﹐難爲制也。旣內蓋已﹐以泥實之。實必築固﹐勿盈器外。上又加蓋﹐蓋又加固。固旣周際﹐升於鑪焉。文候以月﹐武候以日。日月畢﹐開際候鼎底紅﹐日月相乘﹐赤黑乃已。

元眞曰﹕法旣度矣﹐復云何哉﹖玄女曰﹕粉三銖一﹐二兩兩七﹐以兩化斤﹐沸如亂星﹐星滅事畢﹐刀圭奔日。

元眞曰﹕善哉﹗吾道匡矣。金華復位。未幾﹐而六宮宮主及眾眞飛仙﹐冉冉悠悠﹐退杳隱冥﹐徧虛空界奕奕暉暉﹐黃光曜明﹐於震宮之中有赤輪炁中﹐太一神君現於明輪之間﹐云軒羽蓋滿其光界﹐山川赫日﹐黯無晶光。是時太微眞人朝拜於齋壇之下﹐方明力牧﹑天老﹑風後等同時贊禮。俄而靈气霏微﹐於其光中﹐暗曖徘徊﹐遨翔繚繞﹐太一神君與無鞅仙眾深隱玄中﹐帝君臣眾並六宮禦女﹑山林道眾數千萬人﹐咸生無上道心﹐得不退志。

◎玄解錄

余少抱甚疾﹐專意修養﹐至於金石服餌﹐亦當勤求。竊見時之好事者﹐不顧貨財﹐大修鑪鼎。謂河車立成﹐可變土石﹔謂金砂立化﹐可壯筋骨。然而往往有爲藥所誤﹐醫救莫及﹐何哉﹖豈根源不正歟﹖師法不明歟﹖致終始不相副﹐如此之甚也。余因覽道書﹐偶見九霄劉泓《丹藥要訣》﹐乃諭俗徒都未窺至道之毫末﹐而妄自誇炫﹐誑誘時人。凡所施爲﹐無非自伐之捷逕﹐能無悲乎﹗眞仙之言﹐定不誣矣。余久懷滯惑﹐方困於是。今故抉其要語﹐書之座隅﹐目之曰《玄解錄》。冀觀覽之時﹐疑撓盡釋﹐𨿽未達金液守身之術﹐當必免毒丹傷命之虞﹐亦天年之幸也。如有同我斯志者﹐固願攻其未悟耳。大中九年乙亥歲五月十七日甲子纂。

◎辧金石藥並去毒訣

漢安帝時﹐有劉泓者﹐久學至道﹐棄官入山。後至延光元年十一月﹐九霄君來降﹐爲憫道士不知燒丹之正道﹐乃指陳至藥之根源﹐分別雜丹之門戶﹐並解金石毒《守仙丸方》﹐傳付於泓﹐疏之如後。

九霄君謂劉泓曰﹕夫學煉金液還丹﹐並服丹砂硫黃並諸乳石等藥﹐世人苦求得之﹐將爲便成至藥﹐不得深淺﹐竟學服餌﹐

皆覓長生不死者也。並不悟金丹並諸石藥各有本性﹐懷大毒在其中﹐道士服之﹐從羲軒已來﹐萬不存一﹐未有不死者。劉泓再拜﹐稽首問曰﹕何也﹖

九霄君曰﹕世人所造金丹﹐服餌皆求長生﹐愚者卽劫力以資俗事﹐又欲將至藥求點化金銀﹐榮其行屍﹐以養僕妾。但一起心﹐卽是必死之兆﹐至藥亦無因而見也。準教藥無雙能﹐功無二用。又不知藥有至毒﹐造丹成後﹐世人只知餘甘制河車﹐磁石引鍼﹐硫黃乾水銀﹐將謂制金丹了便無毒矣。假如先賢煉秋石﹐以地霜結爲石﹐能引生汞﹐亦能制金石毒﹐亦能壯金石毒。如有服者﹐中路毒發﹐不可禁止﹐必見死矣。縱不死亦卒患惡瘡﹐此爲先兆也。秋石云解毒﹐且見朱砂及粉霜毒並硫黃等被秋石制伏﹐豈能解毒矣﹗先聖遺教﹐世人難知焉。知之者眞仙也﹐不知者凡人也。

泓問曰﹕變化銅鐵之藥﹐並不堪服﹐何也﹖君曰﹕緣點化藥﹐法多用諸礬石消碙之類﹐共結成毒。𨿽能乾制水銀及化銅鐵﹐其用火時候﹐亦與至藥不同。緣毒成結在其中﹐縱令千銷萬化﹐毒終不出。亦如人有毒心﹐毒在心內﹐必不從外入。亦如木中有火﹐火元在內。其點化之道﹐本亦在內﹐各受其性﹐色目法作不同﹐炁遞相生﹐各懷毒性。雄雌消碙﹐雜類相助。其火候不展天時地理之法﹐或近或遠者﹐蓋不稟天道而成﹐則知古往仙人不服此藥明矣。緣有大毒﹐造化之力不足故也。

泓又問曰﹕點化之藥﹐爲有雜石眾毒﹐固不堪服。常聞換頭紫粉﹐七返丹砂﹐更無礬碙所雜﹐可以服否﹖君曰﹕此二藥﹐世人千百中無一人解作。縱能爲之﹐亦不堪服﹐何也﹖且換頭紫粉是仙人所合之粉﹐以爲宮室之用﹐緣有硫黃在其中﹐水銀入硫黃含大毒﹐豈可服哉﹖又七返丹砂𨿽燠令伏火﹐本無四象五行﹐筋骨血肉﹐陰陽炁不全﹐如服之﹐令人五臟血幹。凡人

血少卽病﹐血盡則死矣。

泓曰﹕世人修服丹砂﹐顆塊不破﹐顏色如故﹐大火燒之不動者﹐服如何﹖君曰﹕凡朱砂凝結之初﹐皆於砂石中成質。縱是光明者﹐飛之每斤只得十二兩水銀﹐其四兩卽是山澤滓滯之物。其滓懷大毒﹐道士若解出滓﹐便相和服之﹐服者則澀人炁脈﹐幹人血液﹐豈得有益乎﹖況從古已來﹐道士未經至仙之教﹐皆謂伏火丹砂是死水銀﹐妄言金砂入五內有不死之兆﹐甚錯矣﹗世人豈不知﹐從前服者未有不死之人﹖惟硫黃獨體﹐不入他藥﹐猶能去人積冷﹐但不可多服。緣是純陽﹐炁不全耳。其他小術﹐固所不論。

泓問曰﹕何藥則堪服可以延駐﹖君曰﹕我仙人所煉至藥﹐例皆日魂月魄﹐四炁爲象﹐日魂不離日裏﹐月魄不離月中。假如至藥﹐亦不離從木而生﹐何也﹖木帶靑﹐以象水銀﹐內含其火。火爲陽﹐以象朱砂﹐朱砂屬離。離南方火之位﹐火爲朱砂﹐亦同木中有火矣。配木火入中宮之土﹐土能克水﹐火能生土﹐而乃道成。如人初生嬰孩﹐及長大還爲人父母﹐遞換相承﹐本處其一。至藥根本﹐亦不處二。道之無根﹐以心爲根﹔道之無用﹐以四時受炁發生﹐各得其所爲用。道因炁而生﹐因炁而死。至藥服之不死者﹐蓋爲不參雜﹐諸味無毒﹐銷成汁﹐爲器或方或圓﹐並能赫然通徹﹐晝夜光明﹐然始堪服。去人昏沈﹐定人神思﹐除邪魅﹐耐寒暑﹐皮膚潤澤﹐髭鬢不白﹐返老成少﹐千日可驗﹐故服之不死。

泓又問曰﹕至藥有幾般﹖君曰﹕眞正之門有三焉﹕一曰神符﹐上仙上丹﹔二曰白雪﹐中仙上丹﹔三曰九轉﹐下仙上丹。其三般丹﹐出一門而異名﹐各有《三一禁法》﹐不可輕傳於人。何謂不可輕傳﹖假如神符﹐若無太一宮天一宮﹐成者卽名白液﹐終不成器。緣以天一宮名﹐其《三一》不可傳。白雪若不堅﹐

不成冰﹐不入調靑﹐不受靑炁﹐亦共粉霜毒無別。亦如日無烏而不明﹐月無桂而無魄相似。緣引凝成堅冰﹐靑如磁石引鍼﹐其《三一》不可傳也。九轉曾靑﹐白雪成結﹐卽入紫宮用﹐緣以凝四炁﹐納萬象而成質﹐其《三一》不可傳也。夫至藥若不受四炁混沌﹐豈得號曰龍虎之丹﹖所以我仙人﹐天地之玄化﹐同日月之光﹐如神符﹑白雪修煉功畢﹐始有上升之路。九轉卽返老成少﹐顏如處子﹐壽同南山矣。其《三一之訣》不許輕傳﹐豈不宜哉﹗

劉泓曰﹕《三一》之旨﹐玄矣祕矣﹗未知何人卽可傳授﹖君曰﹕如吾者﹐卽可傳授。夫《三一》者﹐造化之機關也。非獨至藥有之﹐凡人身中亦皆自備。人若能修身中《三一》者﹐卽子母不相離﹐神炁自相守﹐怡怡和煦﹐光照明白。子不見至陽之月﹐當晝之景乎﹗風雲不去﹐纖羅不動﹐碧空澄徹﹐豈有障翳哉﹗人亦有之﹐若能常調三一﹐百慮不生﹐與碧空之炁相合﹐內外光明﹐虛無同體者﹐亦可升騰矣。世人或有竊聞此道者﹐云是服炁﹐乃鼻吸口吐﹐鼓腮彊咽﹐立可致其殞斃。亦猶藥中錯服毒丹﹐不可救矣﹗所以身中三一﹐與至藥三一不殊﹐其身中三一亦不可輕傳也。

泓又問曰﹕如有人先服丹砂及乳石﹑硫黃﹑紫粉毒發者﹐如何救解之﹖君曰﹕已服死者﹐不可言也。如有後服者﹐只可救之﹐遞須相勸﹐道士志造守仙丸救之﹐可存性命。假如換頭紫粉﹐緣不入凝白雪爲骨﹐骨爲陽﹐及無調靑入者﹐卽名大毒紫粉。人服﹐不看多少遠近﹐如喫雜物觸犯﹐不問日月遲晚﹐如發﹐不在醫療例。不出三日五日﹐無藥可救。如硫黃﹑紫粉﹑伏火丹砂及諸乳石﹐若發﹐服守仙丸猶可救之﹐十有二三命在。若曾服諸石藥﹐𨿽未發﹐能防備者﹐服守仙丸尢妙。

泓又問曰﹕三大丹旣延駐人命無毒﹐知未畢功﹐可以服否

﹖君曰﹕神符﹑白雪﹑九轉﹐未經太一宮者﹐四象未全不可服。如有人誤服者﹐忽覺發動不安﹐但急服伏龍肝汁並甘艸湯﹑生綠豆汁乃立定﹐少見命終。何也﹖緣此三藥並無雜類相撓﹐只空火毒﹐乃不至死。除三般﹐其餘丹砂之流雜物﹐一朝一夕彊餐服之﹐如或發動﹐命卽危矣。

劉泓曰﹕守仙丸丹可得聞乎﹖君曰﹕守仙五子丸﹐此法仙家所祕﹐然令擇有道之士授之﹐以護其性命。今故一一教示﹐並粗舉三丹大略﹐爾宜熟思流傳﹐以救未悟者﹐無忘吾言﹐吾將往矣。

泓乃雨淚﹐稽顙再拜。九霄君舉手別﹐入雲天不見矣。劉泓乃於山中刻石書記﹐後有道士見之錄出﹐遂傳於世。至唐開元中﹐通玄先生張果進上此方﹐玄宗大喜﹐祕於禁中。通玄兼述三丹之功極備﹐但無修丹之法﹐今不書﹐去繁也。

◎守仙五子丸方

餘甘子覆盆子菟絲子五味子車前子

右已上五子﹐各五大兩﹐別搗如粉面﹐取二月﹑三月枸杞嫩莖葉﹐搗取汁二大升﹐拌藥末﹐令幹盡訖。後七八月﹐采蓮子艸﹐取汁一大升﹐亦拌藥末令幹。又取杏仁一大升﹐取好酒研取汁五大升﹐於銀器中煎﹐令杏仁無苦味。然後下生地黃汁半大升﹐眞酥五兩﹐鹿角膠五大兩﹐灸搗末﹐都入前汁中﹐略煎過。又下五子末﹐一時以柳篦急攪﹐看幹濕得所﹐眾手丸之如梧桐子。每日酒下三十丸﹐如要加減﹐以意斟之。忌豬肉﹑蒜芥﹑蘿卜等。服之百日﹐先服金石藥毒並盡﹐亦益金丹之炁﹐

通流於五臟﹐潤澤血肉﹐萬毒悉除﹐髭鬢如漆﹐返老成少。皆因制其陰陽炁﹐兩性彼此相備矣。祕之﹗通玄先生制五子守仙丸歌﹐以贊其妙。歌曰﹕

返老成少是還丹﹐不得守仙亦大難﹐愁見鬢斑令卻黑﹐一日但服三十丸。松竹本自無焰故﹐金液因從火制幹﹐五子可定千秋旨﹐百歲如同一萬年。

陰眞人論三品大丹之靈效﹐亦云五味守仙之艸藥﹐尙能守生相助﹐如不得上升﹐且爲地仙﹐永不死矣﹗爲其制一切丹砂及解諸石毒﹐永不發動﹐又益靈丹之功﹐盛行於榮衛也﹐決定無疑矣。陰君之意﹐言五子艸藥尙能令人不死﹐卽神丹之功可知矣。今以傍有助於守仙丸﹐故附之於後。

◎王屋眞人口授陰丹祕訣靈篇

夫陽丹可以上升﹐陰丹可以駐壽。陰丹者﹐還丹也﹔陰丹者﹐還精之術也。黃帝問道於廣成子﹐曰﹕無勞爾形﹐無搖爾精﹐守此之道﹐可以長生。此之謂也。混元皇帝道徳經云﹕深根固蒂長生久﹐視之道也﹐河上公注云﹕人以精爲報以炁爲蒂。亦此之謂也。又曰﹕虛其心﹐實其腹﹐弱其志﹐彊其骨。彊骨之道﹐亦此之謂也。《黃庭經》云﹕日月之華救老殘。陰陽相合﹐故謂日月之華﹐亦此之謂也。《黃庭經》云﹕耽養靈柯不復枯﹐閉絕命門保玉都。命門﹐卽精室之下是也﹔玉都﹐卽五臟是也。無欲﹐卽四肢無病﹐根葉俱茂﹐方可長生。又天之爲道﹐蓋付人愚智之性﹐不付短長之命。夫愚智之性者﹐猶木實甘酸也。至如潤沃則榮﹐漧涸則悴﹐榮則長活﹐悴則速顚﹐人

之夭壽﹐亦猶此也。故道者相傳﹐皆曰「我命在我﹐不在乎天。」亦此之謂也。又炁序遷轉﹐每歲一春。至於陰丹田有暄煦﹐故得容顏悅澤﹐耳目聰明﹐心旣泰然﹐不壽何待﹖又道門有庚申守三尸之法﹐此卽不然﹐使三尸自銷化爲精髓者也。古《仙經》云有十種仙﹐其一曰﹕堅固精色﹐而不休息﹐翕精圓成﹐名之行仙者﹐千萬歲。亦此之謂也。

《王屋眞人劉守依眞人口訣》﹐進上代宗。其眞人姓王﹐名長生﹐遊諸名山﹐不常厥所。臣於王屋山獲見﹐故爲之王屋眞人。眞人自言東晉朝人也﹐一妻姓劉﹐自言太宗朝人也。夫婦之顏﹐俱若冰雪﹐探幽索隱﹐每亦相隨。臣親伯父名登常﹐學道於北嶽恆山﹐事張果先生五十餘載﹐凡壽命年一百一十六歲。天寶十四載春三月﹐告諸子曰﹕元炁錯謬﹐不可久俱我行三山海上﹐以求名藥﹐若來期稍遲﹐汝等勿怪。遂去而不返。其年十一月﹐果有祿山之叛。臣家本儒﹐業於道術﹐頃者隱居王屋﹐十有餘年﹐每見樵翁﹐未常不敬﹐修行不輟﹐果遇異人﹐卽王屋眞人是也。固問臣出處﹑親族﹐乃自言曾與臣伯父同事張果先生﹐見愛之情﹐更加數等。當時臣已朽邁﹐耳目不聰。眞人見哀﹐授以此訣。邇來諸疾減退﹐𨿽未返童顏﹐漸覺似於少者。

訣曰﹕不敢爲主而爲客。此一句﹐借《道經》以說其事也。夫先舉者爲主﹐後舉者爲客。主者先施惠於人也﹐客者受施於人也。若施於人者﹐則情散精竭﹔受施於人者﹐精固而情專。以其納和炁以助陽﹐夫何患焉﹗然則陽亢爲災﹐陰盛爲毒﹐災則自損﹐毒則殺人。凡口鼻炁塞﹐是陰之毒炁也。愼莫從髙自投擲。夫陽怒急於施寫﹐若自投擲﹐何可制焉﹖尾閭之尢﹐於是乎在也。《黃庭經》云﹕若當決海百瀆傾﹐葉去樹枯失靑靑。斯之謂矣﹗側身內想閉諸瀼。此非有事於陰門而側身也。所爲

將閉諸隙﹐先側其身也。隙所謂命門﹐在精室之下﹐接脊之末。《黃庭經》云﹕耽養靈柯不復枯﹐閉絕命門保玉都。此之謂也。正展垂壺兼偃脊。垂壺﹐腳根是也。側身又偃其脊﹐兼展腳根﹐則命門自閉。腳根爲垂壺者﹐蓋取其時﹐人不悟矣。然後安定其心﹐文火爲噓呵﹐靑炁卻流散入諸髓﹐養生之急﹐莫甚於此。夫如是﹐乃可以有事於陰門。有事之法﹐亦常式爾。四合五合﹐道乃融。合陰陽相合也﹐出入之間﹐或四或五﹐卽當精炁漸動﹐諸脈通融之道也﹐是炁之母也。翕精吐炁微將通。翕精之道﹐自翕之而上也﹔吐炁之道﹐噓呵之法是也。夫如是﹐卽又勞精﹐在亦將患﹐理宜微寫﹐以存其眞﹐此所謂微將通者也。《黃庭經》云﹕但當翕炁錄子精﹐寸田尺宅可治生。此之謂矣。又自古道者相傳云﹕欲得不老﹐運精補腦。正在此矣﹗大抵是炁爲精﹐若此卽化精爲炁。廣成子授黃帝之道曰﹕無搖爾精。蓋用此法也。裊裊靈柯不復空。靈柯不復空﹐炁允實也。徐徐玉壘補前功。旣通之後﹐腠理必虛﹐若不補之﹐則成其病。彭祖曰﹕陰養陽精﹐命可長生。此之謂矣﹗舉陰能養陽﹐卽知陽亦養陰﹐斯亦明矣﹗然則﹐俱不得腠則害生﹐靈柯玉壘﹐不言可知也。補之其道將如何﹖將欲自明﹐故自問之也。玄牝之門通且和。此補之道也﹐所謂陰陽相合﹐更相補養。夫玄爲鼻﹐主入炁﹐牝爲口﹐主出炁。出炁與命門入炁相應﹐一出一翕﹐相續不斷﹐暢極卽止﹐亦無定數。諸炁不泄﹐凝結爲精﹐精旣補焉﹐何疾之有﹖銷散三尸﹐用此法也。夫本來合實﹐虛卽虫生﹐果虫之類也﹔本來合虛﹐實卽虫生﹐木蠹之類也。三尸在三丹田也。三丹田者﹕上丹田﹐腦髓是也﹔中丹田﹐心虛是也﹔下丹田﹐精室是也。所以有竅﹐是合虛也﹔哀恚塞之﹐卽生虫也﹔精室腦髓﹐是合實也﹐施瀉過度﹐卽生虫也。若合虛者令虛﹐合實者令實﹐三尸之虫﹐自當消散﹐夫何患焉﹗因之有肌膚悅

澤如春花﹐返其童顏﹐是此術也。溯流百脈塡血腦。向之所務﹐亦已畢矣。彼靈柯旣不空矣﹐且宜摩拭手足﹐挼搦筋節﹐旣自當精炁流布﹐散入肌骨﹐百關通利﹐其在玆乎﹗溯﹐逆流也﹐故精卻上而逆流也。夫婦俱仙﹐此得道者。夫以陽爲主﹐陰爲客﹔婦以陰爲主﹐陽爲客。以客助主﹐主當安矣。俱獲暢達﹐非仙而何﹖然此乃仙之階矣﹐至於羽化上升﹐亦猶此矣。欲求此生壽無極﹐陰戶初開別消息。此二句﹐卽眞長生久視之道也。夫長生之術﹐如接樹焉﹐以命續命者也。然則接樹之法﹐𨿽以枝接之﹐至於妙用之要﹐假元炁陽和之力。續命之法﹐有同於此。夫陰門初開﹐必有血候﹐初正腠理始通﹐陰陽相感﹐此時也者﹐將有孕也。夫將成後人之命﹐而續我前命﹐事旣相類﹐理亦昭然。惟於此時﹐要在勿泄。然自古道者相傳﹐皆言施之於人則生子﹐存之於己則生身﹐此之謂矣。然此法要﹐尢在春初﹐當萬物發生之時﹐故當興其盛矣。凡一感是延十二歲﹐十二歲者﹐天地一周矣。頻十感而延一百二十歲。此舉軒轅上升之首矣。

卷六十五金丹部三

◎太淸金液神丹經﹝並序﹞

夫玄虛之號﹐旣不知其名﹐而字之曰道。道之爲言覺﹐覺猶悟也。有一夕之寢者﹐則有一旦之覺矣。有大夢﹐然後有大寤﹐覺夢之極﹐其可略言乎﹗戀生謂之弱喪﹐欣死謂之樂無。樂無所樂﹐有不足有。戀有則甚惑﹐樂無亦未達。達觀兼忘﹐同歸於玄。旣曰兼忘﹐又忘其所忘﹐心智泯於有無﹐神精凝於重玄﹐此窮理盡性者之所體也。獨運陶鈞之上﹐潛捴不疾之途﹐寂然以應萬感之求﹐散迹以乘幽明之轍﹐故不可成之於一象﹐徵之於一名也。皇王之號﹐已不一矣。道與堯孔奚所疑哉﹗且教有內外﹐故理有深淺耳。求之形體﹐則有鱗身四乳﹐重瞳彩眉之異。縉雲生而能言﹐坐朝百靈。享國徵伐﹐則乘雲炁而驅虎豹﹐厭世升遐﹐則禦飛龍而落六合。顧視赤縣之內﹐爭讓俯仰之事﹐擾擾乎不猶嬰兒戲於一庭哉﹗復有懸枕空同之上﹐無慮無思之客﹐順風而從之﹐相與談乎營神之道。比夫經世治亂之言﹐則有精粗賓實之間﹐仿佛其戶牖﹐未究其房奧矣。若夫神化之趣﹐要妙之言﹐無理之至理﹐不然之大然﹐已備載於玄宗﹐非一毫之所宣也。

老子者﹐亦復暢其玄虛﹐紀道者也。其神徳之狀﹐感興所

由﹐所以制經設教﹐紀載異聞﹐彌綸道俗﹐剖判三極。先大明逆順﹐然後蕩以兼忘﹝爲人攝生耳。違生則逆﹐養生則順。得順者則不安其逆﹐得逆者則不詳其順﹐是謂死生之途﹐理得其一之限。兼忘之忘﹐各忘其所忘﹐猶井蛙不樂爲海鱗﹐林獸不願爲牛馬﹐各受生而別﹐天稟異自隔也﹞。盛稱有徳﹐然後統之以無待﹝此老子行炁導引﹐噓吸太和之液也。盛稱吸新﹐必得統虛微﹐而吐故納津﹐滑利無害﹐出入玄玄﹐呼吸無間﹐具其身神﹐不使去人也﹞。利用出入﹐羣生莫見其端﹔百姓日用常善﹐不知所由。此其權見於淸明﹐而爲萬物津梁也﹝利用者﹐神炁也。神炁日爲屍骸之用﹐而羣生莫識神炁之端﹔神炁日爲四體之用﹐而愚俗不知須神炁而生。人不可須臾無炁﹐不可俯仰失神。無炁則五臟潰壞﹐失神則顚蹶而亡。屍得炁則生﹐骸得炁則全。炁之與神﹐相隨而行﹐神之與炁相宗爲彊。神去則炁忘﹐炁逝則人喪。百姓皆知畏死而樂生﹐而不知生活之功在於神炁。是以數凶其心﹐而犯其炁﹐屢淫其神﹐而凋其命。不愛其靜而守其眞者﹐固不免於綯殘。旣莫期年壽﹐更爲權見於淸明。淸明者﹐日月之先也﹐旣睹日月而長流﹐卽莫知生禍迹於萬物﹐萬物旣微﹐其有得失﹐咎而後生﹐必有津梁之關﹐其禍必兆﹐其對互生。明人不可以不惜精守炁﹐以要久延之視﹐和愛育物﹐以爲枝葉之福矣﹞。其《道經》焉﹐其《徳經》焉﹐推宗明本﹐窮玄極妙。總眾枝於眞根﹐攝萬條於一要。緬然而不絕﹐光矣而不耀。旣洞明於至道﹐又俯弘於世教﹐其爲辭也﹐深而不淡﹐遠而可味﹐磊落髙宗﹐恢廓宏致。煒寂觀三一之樂﹐標鏡營六九之位。閉炁長息﹐以爭三辰之年﹔胎養五物﹐以要靈眞之致﹝三一者﹐腦﹑心﹑臍三處也。上一泥丸君﹐在頭中﹐中一絳宮君﹐在心中﹐下一丹田君﹐在臍中。存之則煒燁於三府﹐忽之則幽寂於一身。好生者存之爲樂﹐亡身者廢之爲歡也。

故煒燁寂觀﹐三一之樂矣。按《仙經》云「子欲長生﹐三一當明。」道正於此。從夜半至日中爲生炁﹐從日中至夜半爲死炁。常以生炁時正偃臥﹐冥目握固﹐閉炁息於心中﹐數至二百﹐乃口吐之。日日增數﹐如此身神具﹐五臟安。能閉炁數之﹐至二百五十﹐卽絳宮神守﹐泥丸常滿﹐丹田充盛。數至三百﹐華蓋明﹐耳目聰﹐舉身無病﹐邪炁不復幹﹐玉女來合﹐使令長生無極也。「標鏡營六九之位者。」六謂吐納﹐禦於六炁﹐九者﹐九丹之品號﹐太眞王夫人已具記之焉。老子云﹕從朝至暮﹐常習不息﹐卽長生也。凡行气法者﹐內气者一﹐吐气者六也。云內气一者﹐謂吸也﹐吐气六者﹐謂吹呵嘻咆噓呬﹐皆出气也。凡人之息﹐一呼一吸﹐夫欲爲長之息﹐宜長也。息气之法﹐時寒可吹﹐時溫可呼﹐吹以去寒﹐呼以去熱。嘻以去病﹐又以去風。呵以去煩﹐又以下气。噓以散滯﹐呬以解極。噓呬者﹐長息之謂。能適六气﹐位爲天仙。營者自然﹐神气謂標挹﹐九丹之位謂之鏡﹐鏡標在於丹經﹐气存則年命遐而不墜。「閉炁長息﹐以爭三辰之年者﹐」此言皆行气也。夫行气之法﹐先安其身﹐去諸忿怒﹐寫諸愁憂﹐而和其气﹐不與意爭﹐若不宜且止﹐須體和乃爲之﹐常守勿倦。气至則形安﹐形安則和息﹐和息則气淸﹐气淸則淸气來至﹐淸气來至﹐則自覺長息﹐形熱則噓口閉中而自甘香。滋液旣多﹐五臟長存﹐則壽與天地三光比年矣。「胎養五物﹐以要靈眞之致者﹐」乃是胎食導養也。胎食之法﹐平旦漱口中之水而咽﹐取飽而已﹐亦長生也。旣飽而生﹐則五臟自靈﹐靈眞之致﹐意在於此。《仙經》曰「玉池淸水灌靈根﹐子能修之可長存。」「口爲玉池太和宮﹐液爲淸水美且鮮。」所謂飲食自然者也。夫養生惟气與丹﹐經敍婉妙﹐幽而難論。昔聞師教﹐今述之焉。至於空同之辭﹐敍明道徳玄眞﹐且巳陳之於旣往﹐非須用之要言﹐故不煩復一二注﹐別其事﹐而勞費

兼宣也。將來有道﹐其營之矣﹞。冷若惠風之叩瓊林﹐煥若晨景之曄寶肆。其敍事也﹐廣大悉備﹐曲成無遺﹐初若森聳﹐終則希夷。陶羣象於玄鑪﹐領萬殊於一揆。其取類也﹐辯而不枝﹐博而不雜﹐若微而顯﹐若乖而合﹐恢詭瑰奇於大方﹐幽隔忘異而自納。大哉妙唱﹐可謂神矣﹗言理之極﹐弗可尙也。

至於金丹之功﹐玄神洞髙﹐冥體幽變﹐龍化靈照。其含枯絕者反生﹐挹生气者年遼﹐登景漢以淩邁﹑遊雲嶺以逍遙。至乃面生玉光﹐體育奇毛﹐吐水漱火﹐無翮而飛﹐分形萬變﹐恣意所爲。塞江川不異覆篋﹐破山梁不煩斧斤﹐叱吒則雲雨翳冥﹐指麾則叢林可移。其神難紀﹐其妙叵微﹐大哉靈要﹐不可具述。陵後生不達﹐未接髙會﹐漂浪無涯﹐遂迄千載。神師秉拽﹐拯我險津﹐越自困蒙﹐仰窺玄路。垣然無關﹐而不可開﹐非不可開﹐弗能開矣。諸弟子密視玄根﹐欖拔其鍵鑰焉。弟子趙升王長﹐乃顧影撫心﹐慨愧交集﹐靈鑑罔極﹐乃遘淵人。玄朗內鏡﹐卓然先拔﹐鉆研所通﹐殆則上聖之奧。側聞其義﹐輒傍以爲解。復率其管窺﹐志諸所見﹐標較髙旨﹐而斟酌之焉。

金液丹華是天經﹐泰淸神仙諒分明﹐當立精誠乃可營﹐玩之不休必長生。六一合和相須成﹐黃金鮮光入華池﹐名曰金液生羽衣﹐千變萬化無不宜。雲華龍膏有八威﹐卻辟眾精與魑魃﹐津入朱兒乃騰飛﹐所有奉詞丑未衰。受我神言宜見隨﹐九老九炁相扶持﹐千年之鳥水人亡﹐用汝求生又所攘。太上景電必來降﹐玄气徘徊爲我用﹐委帛檐檐相繾綣﹐使汝畫一金玉斷。弗尊彊趨命必隕﹐神言之教勿笑弄﹐受經佩身焉可放﹖乘雲豁豁常如夢。雄雌之黃養三宮﹐泥丸眞人自溢充﹐絳府赤子駕玄龍﹐丹田君侯常丰隆﹐三神並悅身不窮。勿使霜華得上通﹐郁勃九色在釜中。玄黃流精隱幽林﹐和合陰陽可飛沈﹐飛則九天沈無深。丹華黃輕必成金﹐水銀鉛錫謂楚皇﹐河上奼女禦神龍﹐流

珠之英能延年。華蓋神水乃億千﹐雲液踴躍成雪霜﹐挹而東拜存眞王﹐陵爲山稱陽爲丹﹐子含午精明班璉。是用月炁日中官﹐明朗燭夜永長安﹐天地爭期遂盤桓。傳汝親我無禍患﹐不相營濟殃乃延﹐冥都書罪自相生﹐先死父母何其冤﹗爲子禍上考不全﹐祭書置廢於明宣。玄水玉液朱鳥見﹐終日用之故不徧。山林石室身自煉﹐反汝白髮童子咽﹐太和自然不知老。天鼓叩鳴響懷抱﹐天中之山似頭腦﹐玉酒競流可大飽﹐但用挹焉仍壽老。千年一劑謂究竟﹐丹文玉盛務從敬﹐見我外旨巳除病﹐何況神經不延命﹖禍入泄門福入密﹐科有天禁不可抑﹐華精庵藹化仙人。連城大璧愈更堅﹐長生由是不用牽﹐子將不信命九洲﹐祕要思之飛靑天﹝此《太淸金液神丹經》文﹐本上古書﹐不可解﹐陰君作漢字顯出之﹐合有五百六字﹞。

◇作六一泥法

礬石戎鹽鹵咸礜石

右四物﹐分等燒之﹐二十日止﹐復取左顧牡蠣﹑赤石脂﹑滑石﹐凡七物﹐分等﹐視土釜大小自在﹐令足以泥土釜耳。合治萬杵訖﹐置鐵器中﹐猛下火九日九夜﹐藥正赤﹐復治萬杵﹐下細篩﹐和以醇釅苦酒﹐合如泥﹐名曰六一泥。取兩赤土釜﹐隨人作多少﹐定其釜大小﹐以六一泥塗兩土釜表裏﹐皆令厚三分﹐日中暴之十日﹐期令漧燥。

◎合丹法

取水銀九斤﹐鉛一斤﹐置土釜中﹐猛其火﹐從旦至日下晡﹐水銀鉛精俱出如黃金﹐名曰玄黃﹐一名飛輕﹐一名飛流。取好胡粉鐵器中火熬之﹐如金色﹐與玄黃等分﹐和以左味﹐治萬杵﹐令如泥。更令以塗中上下﹐兩釜內外﹐各令厚三分。暴之十日期幹﹐無令燥拆﹐拆卽輒以泥隨護之。取越丹砂十斤﹐雄黃五斤﹐雌黃五斤﹐合治下篩。作之隨人多少﹐下可五斤﹐上可百斤。內土釜中﹐以六一泥密塗其際﹐令厚三分﹐暴之十日。又搗白瓦屑下細﹝徒﹞﹐又以苦酒﹑雄黃﹑牡蠣一片﹐合搗二萬杵﹐令如泥﹐更泥固濟﹐上厚三分﹐暴之十日﹐又燥。如入火更拆﹐拆半發者﹐神精去飛。若有細拆﹐更以六一泥塗之﹐密視之。先以釜置鐵上令安﹐便以馬畐燒釜﹐四邊去五寸﹐然之九日九夜。無馬畐稻米糠可用。又以火附釜九日九夜﹐又當釜下九日九夜﹐又以火擁釜半腹九日九夜﹐凡三十六日藥成也﹐寒之一日發視﹐丹砂當飛著上釜﹐如奔月墜星﹐云繡九色﹐霜流煒燁。又如凝霜積雪﹐劍芒翠光﹐玄華八暢﹐羅光紛紜。其炁似紫華之見太陽﹐其色似靑天之映景云﹐重樓蜿蜓﹐英采繁宛。乃取三年赤雄鷄羽掃取之﹐名曰金液之花。若不成者﹐更燒如前法﹐又三十六日﹐合七十二日﹐理無不成。要卽通火令以時﹐不可冷熱不均﹐均則三十六日而成﹐不復重燒之也。釜坼則無神﹐服之無益。泥之小令出三分﹐乃佳。又當猛其火﹐增損之以意矣。平旦﹐澡浴燻衣﹐東向再拜﹐心存天眞靈官諸君﹐因長脆服如黍米﹐復漸小豆。上士七日登仙﹐下士七十日

升仙﹐愚民無知﹐一年乃仙耳。若心至誠謁﹐齋盛理盡﹐容旦服如三刀圭匕﹐立飛仙矣。

但道士恐懼﹐或慮不精﹐便敢自服三刀圭﹐卽看神丹烈驗。初服三刀圭﹐皆暫死﹐半日許﹐乃生﹐如眠覺狀也。旣生後﹐但復服如前粟米之法﹐知其賢愚之日限也。凡巳死者未三日﹐以神丹如小豆一粒﹐發口含服立活。先以一銖神丹投水銀一斤﹐合火卽成黃金﹐不可用﹐當再火之。金成筒盛丹﹐《丹經》以繡囊裹之。先淨潔作苦酒令釅﹐不釅不可用也。旣成淸澄﹐令得一斛﹐更以器著淸涼處﹐封泥密蓋﹐泥器四面﹐使通而半寸許。以古稱稱黃金九兩﹐置苦酒中﹐百日可發﹐以和六一泥用之﹐名曰金液也。金在酰中﹐過三七日﹐皆軟如餌﹐屈伸隨人﹐其精液皆入酰中﹐成神炁也。百日欲出金﹐先取冷石三兩搗爲屑﹐絞三斗冷水﹐徐徐出金﹐淸一宿﹐金復如故。初發器中取金﹐勿手撓之﹐撓則金軟碎壞﹐若無金者﹐亦可借用﹐若土釜大則酰多﹐不限之一斛也。又隨酰多少﹐或減損金兩數也。丹砂﹑雄黃﹑雌黃﹑先搗﹐下重絹篩治令和合﹐著密器中。又令器上口如火也。又取雲母粉二十斤搗﹐下細篩﹐布於地﹐令上見天。以穿蚛桑葉十斤布著雲母上﹐酉時以淸水三斗灑桑葉上﹐卽畢。冥出丹砂﹐露器於桑葉上﹐發其蓋隱彰。日欲出﹐還丹砂蓋﹐在於室中﹐別以席覆桑葉於地。如此七日﹐從甲子齋日始﹐訖辛未日旦﹐於是黃龍﹑雲母液盡入丹妙中。天雨屋下爲之﹐露丹砂﹐當每謹視護﹐或恐虫物穢犯之多。反側丹砂﹐令更見天日。訖﹐又治一萬杵閉鎖。須申時俱內土釜中﹐筒令平正。勿手抑之令急﹐急則難飛。

◎祭受法

祭受之法﹐用好淸酒一斗八升﹐千年沈一斤﹐沈香也﹐水人三頭﹐雞頭也。皆令如法者﹐若用之。治取米令淨潔﹐其米或蒸或煮之隨意﹐用三盤﹐盤用三杯﹐余內別盤盛。座左右燒三香火﹐通共一座﹐令西北向。主人齋七日或三日訖﹐施祭﹐祭在子時﹐潔衣服﹐三再拜﹐謹請九天皇王﹐三天眞皇﹐九老仙都君﹐九炁丈人﹐太上眞人﹐虛無丈人眞官﹐太丹玉女﹐天一君王﹐中黃夫人九皇眞神﹐下降某郡鄕裏某甲室中﹐因又三再拜三叩頭三自搏曰﹕

今日吉辰﹐齋志奉迎太上諸君丈人﹐乞停住華輦﹐憩駕須臾。因重上香﹐少頃﹐又三再拜。良久而跪﹐某以胎生肉人﹐枯骨子孫﹐久淪愚俗﹐積聚罪考﹐禍咎深重﹐愆過山嶽﹐惟乞太上解脫三尸﹐令百厄除解。今奉屬太上道君﹐永爲神民﹐常思淸虛﹐以正穢身﹐思遇因緣﹐得開玄路。卽日受先師告某《金液之經》﹐披省妙祭﹐蕭然反生。乃知天尊靈貴﹐非世屍所陳﹐豈其頑朴﹐可得希聞﹖是不敢輕祕﹐故祀啟天神至尊一書﹐委帛一傳之誓﹐已備如本科。將輒抱佩永年﹐無泄無漏。惟願太上大道諸君丈人當扶某一身﹐使享壽延年﹐所向諸會﹐早得從心﹐神藥速辦﹐妻遁山林。別啟告祈﹐髙上諸皇﹐以合丹液之英﹐依傳授之科﹐敬受師節度。言畢﹐又九叩頭九自搏﹐令徐徐聲才出。若不能諷誦本咒文﹐可執捲讀之也。又重上香﹑酒﹐畢﹐送神﹐起立稽首曰﹕上煩九天眞王﹐又一拜﹐起曰﹕上煩三天眞皇九老仙都君﹐又一拜﹐起曰﹕上煩九气丈人﹐又一拜﹐起曰﹕上煩太上眞人﹐又一拜﹐起曰﹕上煩虛無丈人眞官﹐又一拜﹐起曰﹕上煩太丹玉女。又一拜﹐起曰﹕上煩天一君王。又一拜﹐起曰﹕上煩中黃夫人﹐又一拜﹐起。凡拜祭訖﹐

其食不得與俗人食之矣。以寫經紙墨筆硯﹐別著祭左右﹐並啟白之曰﹕今以此紙寫丹經﹐乞願常無毀敗。則祭盤當用生薑各三兩著盤上﹐合九兩也。其餘甘果珍肴﹐隨心所增損耳﹐亦無從厚也﹐家貧此爲限也。明日所不解者﹐當一二口訣求解釋之。祭時﹐勿令俗人近其房室﹐屏之爲佳。無戎鹽者﹐河東大鹽可用﹔無鹵咸者﹐取好淸酒微火煎之﹐令如飴餳之堅者﹐然後令與礬石﹐礜石分等而用之﹐此是二物不可得而代之耳﹐且自不及眞物之堅密也。但當小厚其泥也﹐此代是窮極也。

◇太淸金液神丹陰君歌

金液還丹仙華流﹐髙飛翺翔登天丘。黃赤之物成須臾﹐當得雄雌紛亂殊﹐可以騰變致行廚。靈人玉女我爲夫﹐出入無間天同符。其精凝霜善沈浮﹐汝其震驚必來遊﹝凡六十三字﹐本亦古書難了﹐陰君顯之﹞。

作金液還丹之道﹐其方用大銅筒開孔廣三寸半﹐令筒厚四分﹐髙九寸。二枚﹐其以一枚爲蓋﹐蓋髙五寸也。治熟礜石一斤﹐鉛丹半斤﹐夫礜石先火燒二十度﹐搗萬杵﹐又鐵器中﹐猛火九日九夜﹐復萬杵下細﹝徒﹞﹐調之以淳苦酒﹐和之如泥﹐塗銅筒裹﹐令上下俱厚四分﹐是第一塗也。修之法﹐卽復當以雄黃﹐雌黃之精﹐以淳酰和﹐復塗兩筒裏﹐令厚半分﹐此第二塗也。第三次霜雪也﹐其上筒蓋亦如下筒法塗之﹐內霜雪不滿寸半已。藥內霜雪中﹐以上筒蓋之﹐再用代赭瓦屑如前以塗其會﹐牢塗之﹐無令泄﹐泄則華汋飛去﹐已復塗之。宜於陰熇潔處令其大幹﹐置於蘆葦火﹐馬通火中央﹐作鐵豎安之﹐筒令去

地髙三寸﹐糠火亦佳也。火前後左右去筒皆三寸﹐不可不審詳精占也。如是後至十日更近﹐左右前後各二寸。如是二十日復便近﹐火去筒一寸。如是至三十日左右﹐前後五十日﹐名曰黃金。黃金者﹐中神藥﹐可以成黃金也。如是又火二十日﹐合七十日﹐藥成﹐名曰赤金。所謂赤金者﹐此中神藥可成赤金﹐名曰金液還丹。卽欲作黃金﹐取還丹一銖﹐置一斤鉛中﹐卽成眞金矣。亦可先內鉛於器中﹐先火爲水﹐方內刀圭赤藥其器中﹐臨而觀之﹐五色飛華﹐紫雲亂映﹐蓊郁玄黃﹐若仰看景云之集也﹐名曰紫金﹐道之妙矣。其蓋上紫霜名曰神丹﹐服食以龍膏澤和之﹐令如大豆大﹐平旦以井華水服之﹐日一丸。七十日﹐六丁六甲諸神仙﹐玉女皆來朝之﹐侍左右前後導引。服百日﹐恍惚往來﹐無間出入﹐移時至矣。百五十日﹐玉女皆謁侍﹐旦夕爲其侍﹐易形如眞玉之色﹐得變化自在﹐常見按摩﹐致諸行廚寶物也。金主爲肌肉﹐還丹爲血脈﹐主致神﹐上下無極﹐出入無間﹐得與日月神相見。又旦旦當漱華池玉漿﹐便常飽溢。玉漿﹐口中液也。玉漿主爲骨髓筋肉﹐益人精炁上升﹐不勞不倦﹐長生久視。龍膏澤者﹐桑上露﹐著桑葉上﹐平旦綿拭取之。煮大漧棗取上淸汁﹐合駕羊髓﹐分等煎以爲棗膏﹐亦可長服﹐令人塡滿有美色。銅筒亦可大作﹐向者所作寸數﹐是還丹之一劑耳﹐增損隨宜也。

作棗膏法﹐一劑用三斗大漧棗﹐六斗水煮之﹐令棗爛。又內三斗水﹐又煮沸﹐合用九斗水。絞去滓﹐淸澄之﹐令得三斗。乃內駕羊髓六斗投汁中﹐微火更煎如飴狀。無駕羊髓者﹐駕羊膏亦得可用。

取雄黃﹑雌黃精之法﹐雄黃雌黃各一斤﹐細搗治萬杵﹐一篩得所用。六一泥固士釜以著其上下合之。卽取新燒瓦屑合並和﹐泥釜固濟﹐無令泄炁。暴令燥﹐坼﹐又泥之。次以葦薪三

日三夕﹐燒釜底及左右也。盛精華上著如霜雪﹐卽成矣。若筒大亦可作﹐取釜蓋上精霜雪者用之。

作霜雪之法﹐取曾靑礜石﹑石硫黃﹑戎鹽﹑凝水石﹑代赭﹑水銀等七分﹐合治萬杵﹐不須篩也。以淳酰和浥浥﹐則淖自適﹐卽置土釜中﹐封泥皆如泥神丹土釜法。又以代赭﹐白瓦屑塗﹐固濟﹐不可令泄也。事事如封前者無異。以葦火炊其下及左右四日四夜﹐小猛之﹐神華霜雪上著﹐以三歲雄鷄羽掃之﹐名曰霜雪。可加丹砂﹑雄黃﹑雌黃三種﹐並與前分等﹐合爲十種也﹐名曰金華凝霜雪。如此﹐還丹之道畢矣。

還丹不先祭﹐作不成﹐又齋三日﹐以淸酒五斤﹑白脯一二斤﹐祠竈神矣。銅筒用蘆葦者﹐是天馬極當用葦耳﹐要宜須馬通火也。葦火自難將視。至於燒雄黃﹑雌黃之精及燒霜雪﹐自宜用葦火﹐不與銅筒火同也。金華凝精霜﹐正可服使人不死耳﹐非是霜雪﹐不中內者銅筒中用也。霜雪所用曾靑﹑戎鹽﹑凝水石皆貴藥﹐不可用交代﹐非眞則藥不成也。《泰淸金液神丹》凡五百七十六字﹐第七字﹐《金液》凡五百六字﹐《還丹》凡六十三字。

鄭君曰﹕夫仙人飛沈﹐靈驗難論﹐實非凡庸可得窺窬。自丹經神化者﹐著在實驗。是故天尊眞人﹐隱祕此道。夫眞諦二事不相離﹐愚人返迷﹐故見示之髙遠﹐然達者亦奚不以方寸知之﹖故見示其文﹐爲不達者耳﹐其智豈限耶﹗經非有求仙之志﹐固不授也。是以太眞夫人猶語馬君云﹕與安期相隨少久﹐其術可得而傳。如淺希近求﹐則房戶閉堅。眞人尙寶惜如此﹐豈是下流所宜與哉﹗陰君繕書數通﹐封付五嶽。若好道之人﹐能潛身山林﹐精思至味﹐其能久於其道者﹐神仙自當開發石笈﹐顯然而示之。自非篤志慕道者﹐於是丹經祕要﹐便永藏峻岫矣﹗馬陰二君﹐何但仙人而已﹗至於觀察緯度﹐知國存亡﹐審運命

之盛衰﹐驗未然之必然﹐覆生民之大慈﹐作羣方以定物﹐名始接聖齊光﹐玄照萬品﹐可謂朗矣﹗可謂神矣﹗弟子昔聞得道眞人傳說﹐所言往往稱嘆﹐教其寶練﹐乃異人同辭﹐豈可令淸眞之音﹐墜而不書乎﹖故書二君神光﹐見世之言﹐自漢靈以來﹐稱說故事﹐附於元紀丹經載之焉。諸有道者﹐可攬以進志也。

卷六十六金丹部四

◎丹論訣旨心照五篇──南陽張玄徳撰

○旨敍訣第一

《參同契》云﹕諸術甚眾﹐條有萬餘。卽知大丹之妙﹐惟鉛汞二物爲至藥也﹐非用四黃八石。若大丹有石藥之气入二物中。卽有大毒。凡言死水銀固生人﹐卽須陰陽之炁﹐水火結成爲大丹﹐服之卽長生。若用礬石﹑硫黃﹑碙砂等﹐燠伏幹爲藥﹐服之有大毒﹐久久損人。碙砂有食鋼壞鐵之功﹐豈堪服食﹖礬石有殺虎之能﹐此可固爲深誡。大凡學者﹐傳得一小法﹐卽言世人少雙﹐將丹與人服之﹐反有夭橫之斃﹐深可哀也﹗自後見者生嫌﹐皆言丹石發於瘡腫。蓋此謬惑之徒﹐致謗金丹之功﹐不可。凡石乳之類﹐能不食爲妙﹐不可以徇情索﹐彊而服之﹐致枉夭者﹐世有之矣。宜審省解之藥﹐須宣瀉﹐喫防葵甘艸湯漸出之﹐可服大藥也。且大丹是天地玄元正眞之炁﹐太皇眾仙之食﹐包四象以成形﹐依乾坤而自化﹐結成紅紫色﹐變爲丹﹐名曰正陽﹑專陽﹑元陽﹔一名還丹。豈凡夫容易而會﹖奉道君子﹐審而保之﹐傳付得人﹐道不廢矣。天生造化﹐用合三才。

依《易》象而布封﹐順陰陽之炁候﹐一年之火﹐終日月之度數﹐而成丹也﹐固可得之﹐古仙皆因此而成仙也。長生久視﹐凡夫聞之﹐撫掌大笑﹐智者一聞﹐悟解大契眞元。余實不才﹐故引三聖眞人歌証之﹐金丹論明之﹐更不煩他說。

夫還丹者﹐被日月運成﹐還其本元﹐卻歸本丹砂玄色﹐名曰還丹。丹有三等﹕一名正陽丹﹐上元也﹔二名專陽丹﹐中還也﹔次名元陽丹﹐三元也。本一體而三品﹐並大還之宗也。不知此妙﹐不可言修丹術事。又單以鹵水煮伏丹砂﹐獨伏水銀﹐並不可服。何也﹖孤陰無陽也﹐久久損人﹐不是正陽之位。又有用曾空煞水銀。雄雌咸亦不堪服食。此互相傳受﹐非眞聖之良藥。何也﹖八石俱有毒。《金碧經》云﹕損去五礬﹐不用八石。訣云﹕不用藥﹐用五行。理之要也。

○明辧章第二

夫硫黃三兩﹐能制水銀一斤﹐故知汞力不如硫黃。汞一兩之力﹐如牛一頭﹐卽知硫黃一兩制水銀五兩﹐水銀力不如硫黃也﹝如此說功力﹐大丹不用硫黃用眞鉛也﹞。眞鉛五兩﹐能制水銀二斤﹐信水銀力不如鉛也。故知陰能伏陽﹐非陽能伏陰﹐此之爲反也。夫至道求長生養志﹐不得大丹﹐終無得理。忽遇此訣﹐皆多積福﹐方得知此祕文。若傳非人﹐皆七祖受殃﹐及損子孫。凡修大丹﹐不在藥味﹐事在五行﹐精究易象。明辧節序之運移﹐知日月之度數﹐陰陽相使﹐神仙之要﹐合道之宗。輒不可信八石四黃﹐非長生妙藥。夫鉛汞大丹之根﹐五行之本﹐八石之主。金性冷﹐居其陽﹝坎中一陽﹞﹐汞卽生於朱中是也。

石性熱﹐居其陰﹝離中二陰﹞﹐鉛中金﹐眞鉛也。故曰陰陽相合。所以陽卽是君﹐陰卽是臣﹐石浮金沈義之明矣。君臣相得﹐浮沈得度﹐藥物和合﹐卽神仙之要妙也。若不知君臣﹐不明本類﹐徒費千金﹐終無得理。必知君臣合乾坤之要﹐大丹之術自明矣。且以鉛爲君﹐能引五藏﹐以汞爲臣﹐能煞三賊﹐通於神明﹐光於四海。故眞人訣云﹕用鉛不用鉛﹐五金生於鉛中﹔用鉛不用鉛﹐五金出自鉛中。此至玄之言也﹐賢者審而知之﹐方知道可成也。用鉛不用鉛﹐鉛者﹐五金之精髓﹐七寶之良媒。夫大丹味與天地而齋畢。五金切忌於鉛﹐將何物而制之﹖《五金歌》曰﹕以黃牙爲根。黃牙是何物﹖又欲用何鼎器﹖黃牙不是鉛﹐不離鉛中作。狐剛子問曰﹕用何物而作﹖又曰﹕不用五金八石﹐用何物而生﹖魏生答﹕種禾當用粟﹐非類不可成也。若以五金八石爲之﹐卽狐兔不乳馬﹐燕雀不生鳳﹐何異將膠補釜﹐醫病用野葛乎﹖異類不同種﹐安能合體居﹖點金須用金﹐化銀須用銀﹐黃牙鉛裏得﹐方知道此親。鉛若得眞﹐不失家神。鉛若不眞﹐其汞不親。白虎是腦﹐黃牙爲根﹐靑要使者﹐赤血將軍。此靑汞中有丹砂也﹐非用曾靑也。若人得此術﹐可保重之﹐若泄之﹐當減壽﹐殃子孫。《陰符》云﹕師者言﹐不同道者祕之﹐恐招有咎也。夫慕道之人﹐至誠感神﹐曉會其義。方知大道難求﹐世人罕會。蓋是愚迷不見其義﹐𨿽積覽方書﹐一無成者。何也﹖由其不遇至人明師﹐一一言之﹐乃措意罔象自爲﹐多有此輩。余曾於嵩山見司馬希夷修大丹﹐喜乃問訪之曰﹕火已五月。余再請之﹐希夷又祕。柰何欲明此道﹐恐此子虛爲累日久見之不成也。希夷又云﹕大道有三般﹐內用一人看。遂於鉛汞中制伏雄黃也。果非大藥之妙﹐只是罔象﹐尋文自爲之爾﹗又見李尊師子虛於二味中入硫黃﹐亦言內用一人看。此二子並非正解﹐傳處誤也﹐余湣而哀之。二子根性不純熟﹐迹

不及於眞﹐終無得年。且內用一人旣看﹐戊已之鼎。此子不了﹐虛而爲之﹐徒經皓首﹐果不遇人﹐非余之過﹐皆道不合人。《五金歌》曰﹕不慮藥不聖﹐恐藥而不正﹔不怕藥不神﹐恐藥而不眞。若智者曉會此義﹐是正眞通靈眞人也。何愁龍虎大丹不成﹖可謂日月在手﹐造化由心﹐眞實不虛之說耳。《龍虎眞文》云﹕虎者眞鉛也﹐龍者眞汞也。反鉛爲黃牙﹐反水銀爲眞汞。眞鉛不枯﹐眞汞不飛﹐卽此非世間水銀也﹐已出一切塵俗耳。《馬自然歌訣》云﹕汞生水銀死﹐鉛因靈牙是。出世爲還丹﹐迷人不能委。汞與水銀別﹐迷人用之拙。若了此眞源﹐可以凡俗隔。後之學者﹐固不遇眞師傳矣。

訣曰﹕用鉛八兩﹐爲陽﹑爲乾﹑爲虎﹔又水銀八兩﹐爲陰﹑爲坤﹑爲龍﹐此二物能變化無窮。鉛亦陰也﹐本黑﹐水一也﹐一陰也﹐又一爻陽也。水銀木三也﹐朱砂爲火﹐火數二﹐火中陰也。故藥自有陰陽﹐遞相制伏﹐爲於至藥。此二靈物是天地陰陽之正象﹐豈有凡間八石四黃爲丹乎﹖智者詳之。此太古一切眞仙人云眞境眞母也。故言乾坤剛柔﹐配合龍虎﹐八兩屬乾﹐八兩屬坤。一兩有四分﹐一分有六銖﹐一分應一卦﹐一兩應四卦﹐八兩有三十二分。以應三十二卦﹔坤有八﹐亦應三十二卦。合六十四卦﹐道之本也。二八共一斤﹐以應六十四卦。銖有三百八十四﹐象一年三百六十日。古仙觀《易》象﹐合乾坤﹐應於節候﹐一年火畢﹐合用天數﹐豈更有四黃八石﹐何以合之乾象乎﹖口訣云﹕黃牙一﹑水銀二﹑木三﹑火二﹑水一﹑金四﹐土五﹐法象天地在此中矣。孤陰亦不可﹐孤陽亦不可。訣云﹕白金爲君﹐本黑金精也。西方之位﹐太陽之精。《金碧經》云﹕煉銀於鉛﹐神物自生﹐灰池炎鑠﹐鉛沈銀浮﹐潔白見寶﹐可造黃金牙。又隱言名黃輕﹐又曰黃牙﹐又名秋石。秋是西方之位﹐石是兌長之名﹐其性陰﹐陰中陽也﹐是長生之至藥。牙是

萬物之初也﹐故號牙﹐緣因白被火變色黃﹐故名黃牙。淮南王號秋石﹐王陽得之名黃牙﹐太古眞人名還丹。至訣言﹕二物至靈﹐而堪爲大丹。眞人曰﹕金於鉛中九煉﹐受水火炁呈﹐水銀於太陽中受炁呈﹐此二物各於陰陽中受炁畢。故聖人采之爲大藥﹐相和入土器中﹐上下水火升降功畢﹐千變萬化。物遇相類相從﹐此龍吟雲起﹐虎嘯風生﹐道之交感﹐非類不可。若以他石藥參雜﹐意希化寶﹐舉浩劫而無成。此二物太古眞人之法﹐千金不可傳也﹐金丹之證矣。

○金丹論第三

夫丹砂﹐太陰之精﹐本受太陽之正炁﹐因火變白﹐居靑帝之首﹐爲汞之名﹐是木生於火﹐自合徳而至靈。鉛本黑精﹐化爲西方庚辛正位﹐是以金生水﹐水生木﹐二物自相匹敵﹐若非至靈至聖﹐何以成丹乎﹖大凡愚人或言﹐豈有餌金丹而長生久視﹖余常﹝敏心﹞而傷之。自古眞人﹑聖人皆煉藥致長生﹐蓋百千萬數﹐人皆知之﹐豈有不信乎﹖皆指秦皇漢武。然大丹之靈﹐不救自形之禍。昔劉玄穆事魏先生﹐看火一年﹐忘情有疑﹐遂不遇而早夭。徐景休勤心積徳﹐不怠昏旭﹐師授以藥﹐長生而仙﹐今在太白山﹐亦一千餘歲。此二子﹐疑以不疑﹐咫尺萬里﹔得與不得﹐云泥有殊。今諭而言之﹐足可信矣﹗且陽春旣發﹐令節已行﹐萬物承春之炁﹐花落子孕﹐感炁而實﹐堪人食之﹐此炁非目擊自然乎﹖且五穀而可濟人之命﹐豈目擊而不見之乎﹖況至藥靈丹服之﹐而不變骨爲眞人矣。自是世人迷忘所計﹐不信不修﹐不遇不爲﹐乃虛度百生﹐沈累多劫﹐足傷乎﹗

貪榮顯﹐求色欲﹐以名利所系﹐形枯質朽﹐三官奪命﹐被陰司誅罰﹐又何以得長生乎﹖又狡計多非﹐損己敗正﹐奪人物而成自家業﹐又何遇至人傳受乎﹖修心靜念﹐攝心歸道﹐可遇﹔若謗毀先徳﹐侵擾無辜﹐又何以聞之也﹗夫五穀尙能滋神養炁﹐是敗腐之物﹐猶延人益生﹐豈況神丹而無玄徳之功﹐換凡肌﹐脫病質﹐駐顏益命﹐與子論之﹐目擊可知耳﹗不欲廣陳委細﹐事涉繁詞。其餘妙旨淸虛﹐盡著金簡。徐君﹑魏先生﹑淳於公﹐此三人各通至術﹐並神仙之流。近謝玄衝﹑蘇耽二子﹐亦羽化金丹之客﹐人皆知之﹐何言及矣﹗況名山廛阝市﹐往往有物外之人﹐混俗之間﹐自忘姓字﹐非志道同好﹐何以知之﹖請審非言﹐勿輕泄侮﹐令子得罪﹐將謗金丹與聖人﹐令子沈千劫之困矣﹗子不聞《參同契》云﹕金與砂爲主﹐稟和於水銀。卽二物自靈矣。又聞﹕不用藥﹐用五行﹐卽具金木水火土也。又不聞﹕白馬牙﹐好丹砂﹐酉二八﹐和兩家。又淮南王煉秋石﹐黃帝美金華。又﹕鉛不是凡鉛﹐眞鉛眞丹砂﹐二物相匹敵﹐伏煉成一家﹐巡火近九轉﹐自然成黃牙。又火化白藥變花紅﹐流汞秋石自相同﹐流珠入體虎吞食﹐不知何處認金公﹖又﹕自古燒丹者﹐難窮鉛汞情﹐若人知此理﹐修制自通靈。又﹕孤陽不獨化﹐單陰獨不成﹐本來同二物﹐自有變身明。又﹕龍虎相逢遇﹐何時不自顧﹖白液共相吞﹐相吞作夫婦。隨化成黃牙﹐逐時依后土﹐若得紫河車﹐便是神仙顧。又﹕修丹若得訣﹐神用便由人﹐生煞在我手﹐參詳定爲眞。修丹不得術﹐終歲損心神﹐莫煉枯鉛汞﹐拋功似土塵。又﹕天地日月中﹐丹藥號金公﹐金公爾是鉛﹐本向鉛裏蒙。分明向君說﹐迷者又匆匆。點汞安鉛裏﹐金花約略同。此花不是藥﹐圖自枉拋功。此者神仙術﹐何曾不大通﹖熟念《參同契》﹐仍依古類同。但得眞鉛理﹐修持必見終。又﹕鉛汞合天地﹐修作大還丹﹐丹成牙自見﹐非此實爲難。太

古眞人說﹐如今得見歡﹐方知神不誑﹐須道將卽安。中有五彩靈﹐變化伏其般﹐十月脫胎出﹐令人見可觀。爲報榮華子﹐百年凋與殘﹐如何空棄世﹐兀兀道將闌。熟說君猶謗﹐詞虛理更漫﹐嗟見南山塵﹐積年爲丘山。芒芒苦海中﹐生死成波瀾﹐自古帝王居﹐至今何足看﹖又﹕白液鑪中化﹐黃牙變漸成﹐憶初相見日﹐難看水銀形。陽極生陰火﹐火衰陽炁並﹐自變紫河車﹐服食堪長生。又﹕一个月﹐白液初凝恰如雪﹔兩个月﹐如酥漸漸相凝結﹔三个月﹐半含蕊綻垂珠劣﹔四个月﹐二物抱持如點血﹐五个月﹐飛騰戀母聲鳴咽﹔六个月﹐行到子宮陰炁絕﹐顏色似鵝兒﹐請君分明別﹔七个月﹐垂陰受炁手足厥﹐八个月﹐欲成臟腑含凝血﹔九个月﹐點點成珠長毛髮﹔十个月﹐母子分明欲相別﹐此時母困子體全﹐似見顏容上如雪﹝鉛脫胞後﹐鉛上肉白如雪﹞。更向鑪中溫養之﹐名爲食乳肌膚悅﹐出兒毒炁當依訣﹝藥成﹐入赤色六十日出毒﹐服食﹞。此藥如兒在母胎﹐精神爽玄分肌骨﹐勸君學者須精微﹐莫枉悠悠拋日月。此中玄妙不能說﹐有次第﹐莫虧越﹐但能修得黃牙成﹐變轉之功不休歇。食長生﹐換白髮﹐有白銀﹐救孤拙﹐仁者得之修不闕。與道契﹐宿緣深﹐傳之得人正在心。非道者﹐罪將沈﹐得亦爲災禍害侵。關造化﹐不容易﹐取次不得輕傳付。君不聞﹐古人有祕詞﹐妄有傳之殃七祖。君須信﹐不在疑﹐賢者通明必得之﹐今日囑君千萬意﹐歷歷結盟當記之。陽初《復》﹝十一月用下火也﹞﹐陰起《始》﹝十一月用至四月陽極﹐至五月一陰生﹐轉火候也﹞﹐鑪寄中央戊己土﹐鼎上下﹐互相湊﹐寶守固之勿令走。消息不失看節候﹐有龍有虎相奔驟﹐嬰兒寂寂顏初幼﹐由母養之母肌瘦﹐子成母困長相救。陽極《乾》﹐陰極《坤》《乾》《坤》四象《易》之門﹐六十四卦修中尊﹐龍虎相嚙自相吞。立生定位此中存﹐水火爲媒掬我魂。陰陽養我明神昏﹐

八節運移寒與溫﹐看看漸變黃牙根﹐日月相催母感恩。因之結實立眞門﹐千秋萬歲生子孫。審藏祕愼勿須論﹐此道玄微未可言。時人笑道濁昏渾﹐寧可深居市與村。莫將妙藥示凡人﹐見之謗之言語喧。君切記﹕祕而藏之貯金匱﹐長生之術付道人﹐自有天官錄名字。

○大還丹宗旨第四

夫言還丹者﹐卽神仙服食也。自古之天人畱此術﹐降下人間﹐傳付於後。自黃帝得之﹐白日鼎湖升仙。若古往神仙﹐不一一具言也。夫論還丹皆至藥而爲之﹐卽丹砂之玄珠﹐金汞之靈異。有仙自然還丹﹐生太陽背陰向陽之山。丹砂皆生南方﹐不生北方地。自然還丹﹐自流汞抱金公而孕也。有丹砂處皆有鉛及銀﹐四千三百二十年丹成﹐左雄右雌﹐上有丹砂﹐下有曾靑﹐抱持日月陰陽炁四千三百二十四萬三千二百年﹐成上仙天人還丹。下界神仙﹐修煉鉛汞一年成﹐取十一月一陽生下火﹐至來年十一月成丹象。上界仙人天人聖人取食者還丹﹐此自然還丹﹐是仙人天人聖人取食之。今修者象而成之﹐大千之數﹐服之亦長生羽化﹐與天同功。問曰﹕何以一年象天生還丹之數﹖答曰﹕上界一日一夜﹐爲人間五年。且人間一年十二月三百六十日﹐一月三十日﹐又一日十二時﹐一月三百六十時﹐合一年四千三百二十時﹐象天生自然還丹。此亦上界眞仙流傳人間﹐有依法度﹐日月精炁﹐四時運移得成﹐服之皆延年上升。上士修眞契理﹐羽化上升﹐中士服之地仙﹐下士延年﹐長生不死。服食之間﹐別有法矣﹗

○赤松子玄記第五

赤松子曰﹕丹砂之精﹐有白有朱﹐含火得白﹐是虎﹐號朱是火丹﹐丹中生汞﹐三者同一體也。白虎金象﹐西方之艮﹐含五彩之瑞﹐包八石之異。鉛是白虎﹐與汞爲匹敵也。二物爲之君臣﹐爲天地夫婦﹐爲子母﹐神也妙之﹐與三黃同﹐不與八石類﹐迥然造化﹐而修制之爲丹也。余昔遇道人傳授﹐修之合符﹐已至羽化﹐敢歌訣之﹐歌曰﹕

神仙妙難測﹐鉛汞人不識。鉛汞天地精﹐陰陽天地力。功歸於戊已﹖能生一切食﹐萬物用土功﹐土是母之極。母養一切子﹐子亦因母殖。三物自通靈﹐三炁玄元直。功在城垣固﹐稀在堅柔識﹐必在於人成﹖由人所心憶﹐心靈藥自靈﹐心迷藥難測。至道至心虛﹐玄中妙難悉。智者得宗源﹐他年致云翼。

◎梁朝四公訣

梁有四公子﹐界外神仙﹐周回八極﹐至於四周千界之上﹐上至於天﹐下入九幽。四人云﹕聖人有歌曰﹕

鉛汞合神功﹐交歸太玄旨﹐全在五行中﹐盡入三才智。神仙畱至門﹐服食令人異。若得眞鉛門﹐神仙自然矣。

卷六十七金丹部五

◎金丹序

《抱朴子》曰﹕予考覽養生之書﹐鳩集久視之方﹐曾授披涉篇卷﹐以千計矣﹗莫不皆以還丹金液爲大要者焉。然則此二事﹐蓋仙道之極也。服此而不仙﹐則古無仙矣﹗往者喪亂﹐奔播四出。予周旋徐﹑豫﹑荊﹑襄﹑江﹑廣數州之間﹐閱見移流道士數百人矣。或有素聞其名﹐在云日之表者﹐率皆相似。其所知見﹐深淺有無﹐不足以相傾也。人各有道書數十卷﹐亦未能悉解之也﹐但寫蓄之耳。時有知行炁﹑斷谷﹑及服諸艸木藥法﹐所有方書﹐大略皆同﹐理亦無異。或有得《道機經》者﹐以爲至祕﹐乃云是尹喜所撰。予告之曰「此是魏世軍督王圖所撰耳﹗非古人也。圖了不知大藥﹐止欲以行气入室求仙﹐作此《道機》﹐謂道畢於此﹐此復是誤人之甚也。」予問諸道士﹐以神丹金液之事﹐及《三皇文》﹐召天神地祗之法﹐了無一人知之。其誇誕自譽及欺人﹐云已久壽﹐及言曾與仙人共遊者﹐將太半矣﹖口之與書﹐微有妙說。或謂頗聞金丹﹐而今無復有得之者﹐惟上古巳度仙人﹐乃當曉之。或有得丹方外說﹐不得其眞經。或得雜碎丹方﹐便謂丹法盡於此也。昔左元放於天柱山中精思﹐而神人授之金丹仙經。會漢末荒亂﹐不遑合作﹐而

避地來渡江東﹐志欲投名山以修斯道。予從祖仙公﹐又從元放授之﹐凡受《太淸丹經》三卷﹐及《九鼎丹經》一卷。予師鄭君者﹐則予從祖仙公之弟子也﹐又於從祖受之﹐而家貧無資買藥。予親事之﹐灑掃積久﹐乃於馬迹山中立壇﹐盟而受之﹐並具諸口訣﹐訣之不書。江東先無此書﹐書出於左元放﹐元放以授余從祖﹐從祖以授鄭君﹐鄭君以授予﹐故他道士了無知者也。然予受之已二十年餘矣﹐資無擔石﹐詎能爲之﹖但長嘆耳﹗有積金盈櫃﹐聚錢如山者﹐復不知有如此不死之法。就令聞之﹐亦萬無一信﹐如何﹖夫歃玉臺則知漿茆之薄味﹐睹昆侖則覺丘垤之至卑。旣覽金丹之道﹐則使人不復視小小方書。然大藥難卒得辧﹐當須且將禦小者以自支持耳。然服他藥萬斛﹐爲能有小益﹐而終不能使人遂長生也。故老子之訣言云「子不得還丹金液﹐徒自苦耳。」夫五穀猶能活人﹐人得之則生﹐絕之則死﹐又況於上品之神藥﹐其益人豈不萬倍於五穀耶﹖夫金丹之爲物﹐燒之愈久﹐變化愈妙。黃金入火﹐百煉不消﹐埋之﹐終天不朽。服此二藥﹐煉人身體﹐故能令人不老不死。此蓋假求於外物以自堅固﹐有如精之養火而不滅﹐銅靑塗腳﹐入水不腐﹐此是借銅之勁以扞其肉也。金丹入身中﹐沾治榮衛﹐非但銅靑之外傳矣。世間多不信至道者﹐悠悠皆是。然萬一時偶好事者﹐而復不值此法﹐不值明師﹐無由聞天下之有斯事也。

予今略抄金丹之都較﹐以示後之同志好之者﹐後之同志好之者精修之﹐精修之不可守淺近之方﹐而爲之足以度世也。遂不遇之者﹐直當息意於無窮之冀耳。想見其說﹐必自知出潢潦而浮滄海﹐背螢燭而向日月﹐聞雷電而覺布鼓之陋﹐見巨鯨而知寸介之細也。如其嘍嘍﹐無所先入﹐欲以獘藥必規升騰者﹐何異策蹇驢而欲追迅風﹐棹藍舟而欲濟大川乎﹖又諸小餌丹方甚多﹐然作之有深淺﹐致力勢不同﹐𨿽有優劣﹐轉不相及﹐猶

一酉殳之酒﹐不可以方九匋之醇耳。然小丹之一者也﹐猶自遠勝其艸木之上者。凡艸物燒之卽腐﹐而丹砂燒之成水銀﹐積變又還成丹砂﹐其去凡藥亦遠矣﹗故能令人長生。神仙獨見此理﹐其去俗人﹐一何緬邈之無限乎﹗世人少所識﹐多所怪﹐或不知水銀出於丹砂﹐告之終不肯信﹐云丹砂本赤物﹐從何得成此白物﹖又云丹砂是石耳﹐今燒諸石皆成灰﹐而丹砂何得獨爾﹖此近易之事﹐猶不可諭﹐其聞仙道大而笑之﹐不亦宜乎﹗上古眞人湣將來之可教者﹐爲作方法﹐委曲欲使其脫死亡之禍﹐可謂至言矣﹗然而俗人終不肯信﹐謂爲虛文。若是虛文者﹐安得九轉九變﹐日數所成﹐皆如方耶﹖眞人所以知此者﹐誠不可以膚近思求也。

予少好方術﹐負步諸門﹐不憚艱險﹐每有異聞﹐則以爲喜。𨿽見毀笑﹐不以爲戚﹐安知來者而不如今﹗是以著此以示識者。豈苟尙奇怪﹐而崇飾空言﹐欲令書行於世﹐信結流俗哉﹖盛陽不能榮枯朽﹐上智不能移下愚﹐書爲曉者傳﹐書爲識者貴。農夫得彤弓以驅鳥﹐南夷得衮衣以負薪﹐夫不知貴﹐焉可彊哉﹖世人飽食終日﹐未必能勤儒墨之業﹐治進徳之務﹐但共遨遊逍遙﹐以盡年月。其所營也﹐非榮則利。或飛蒼走黃於中原﹐或畱連杯觴以羹沸﹐或荒沈絲竹﹐或耽淪綺紈﹐或控弦以疲筋骨﹐或博奕以棄功夫。聞至道之音而如醉﹐睹論道之事而晝睡。有身不惜﹐動之死地﹐不肯求問養生之法﹐自欲割削之﹐煎熬之﹐憔悴之﹐漉汔之。而有道者自寶祕其所知﹐無求於人﹐亦安肯彊行語之乎﹖世人之常言﹐咸以長生若可得者﹐古之聖人富貴﹐以當得之﹐而鮮得者﹐是無此道也﹐而不知古之富貴者﹐亦如今之富貴者耳。俱不信不求之﹐而皆以目前之所見者爲急﹐亦安能得之耶﹖假令不得決意信命之可延﹐仙之可得﹐亦何惜於試之﹐小效但使得三二百歲﹐不猶愈於凡人之少夭乎﹖天下之

事萬端﹐而道術尢難明於他事者也。何可以中才之心﹐而斷世間必無長生之道哉﹖若正以世人皆不信之﹐便爲無﹐則世人智者又何太多乎﹖今若有識道意而猶修求之者﹐詎必便是至愚﹐而皆不及世人耶﹖又或慮於求長生﹐儻其不得﹐恐人笑之﹐以爲暗惑。若所忌斷萬有一失。而天下果自有此不死之道者﹐亦當不復爲得之者所笑乎﹖日月有所不能周照﹐人心亦安足孤信哉﹗

◎黃帝九鼎神丹序

按《黃帝九鼎神丹經》曰「黃帝服之﹐遂以升仙。」又云「𨿽呼吸導引﹐及服艸木之藥﹐可得延年﹐不免於死也。服神丹令人壽無極已﹐與天地相畢﹐秉云駕龍﹐上下太淸。黃帝以傳玄子﹐戒之曰「此道至重﹐必以授賢﹐苟非其人﹐𨿽積金如山﹐勿以此道告之也。」受之者﹐以金人金魚投於東流水中以爲約﹐歃血爲盟﹐無神仙之骨﹐亦不可得見此道也。合丹當於名山之中﹐無人之地﹐結伴不得過三人﹐先齋百日﹐沐浴五香﹐致加淸潔﹐勿遠污穢﹐又不得與俗人往來﹐又不令不信道者知之﹐謗毀神藥﹐藥卽不成。成者舉家皆仙﹐不但一身耳。世人不合神丹﹐反信艸木之藥。埋之卽爛﹐燒之卽焦﹐不能自生﹐況人乎﹖

九丹者﹐長生之要﹐非凡人所當見聞也。兆之蠢蠢﹐惟知貪富貴而已﹐豈有非行屍者乎﹖合時又當祭醮﹐自有圖法一卷。

◎九轉丹名

第一丹名丹華﹐當先作玄武﹐用雄黃﹑雌黃﹑礬汞﹑戎鹽﹑鹵鹽﹑礜石﹑牡蠣﹑赤石脂﹑滑石﹑胡粉各數十斤﹐以爲六一泥﹐固濟火之﹐三十六日成之﹐服七日仙。又以玄黃膏丸此丹﹐置猛火上﹐須臾成黃金。又以二百四十銖合水銀百斤火之﹐亦成黃金。金成者﹐藥成也﹐金不成者﹐藥不成也。更封藥而火之﹐日數如前﹐無不成也。

第二丹名神符﹐服之百日仙也。行度水火﹐以此丹塗足下﹐可步行水上。服之﹐三尸九虫﹐皆消壞﹐其身中百病皆愈。

第三丹名神丹﹐服一刀圭﹐百日仙也。以與六畜吞之﹐亦不死。又能辟五兵。服二百日﹐仙人玉女﹐山川鬼神﹐皆來侍見如形。

第四丹名還丹﹐服一刀圭﹐百日仙也。朱鳥鳳凰﹐翔覆其上﹐玉女至傍。以一刀圭合水銀一斤火之﹐立成黃金。以此丹塗錢物用之﹐卽日皆還。以此丹書凡人目上﹐百鬼走避。

第五丹名餌丹﹐服之三十日仙也。鬼神來侍﹐玉女至前。

第六丹名煉丹﹐服之十日仙也﹐又以汞合火﹐卽成黃金。

第七丹名柔丹﹐服一刀圭﹐百日仙也。以缺盆汗和之﹐服九十日仙也﹐九十老翁﹐亦能有子。與金公合火之﹐卽成黃金。

第八丹名伏丹﹐服之百日仙也。以此丹如核許帶行﹐百鬼避之﹐以丹書門戶上﹐萬邪眾精不敢前﹐又辟盜賊虎狼。

第九丹名寒丹﹐服一刀圭﹐卽日仙也。玉女來侍﹐飛行輕舉﹐不用羽翼。

凡此九丹﹐但此得一丹便仙﹐不在悉作之﹐作之在人所好者耳。凡餌九丹﹐欲升天則升﹐欲且止人間亦任意﹐皆能出入無間﹐不可得而害矣。

◎太淸神丹法

抱朴子曰﹕太淸神丹﹐其法出於元君﹐元君卽老子之師也。《太淸觀天經》有十篇﹐云其上七篇不可教授﹐其下三篇世無足傳﹐當沈之三泉之下。三篇者﹐是正丹經﹐上中下凡三卷也。元君者﹐大神人也﹐能調和陰陽﹐役使風雨﹐驂駕九龍十二白虎﹐天下眾仙皆隸焉。猶自言本亦學道服丹之所致也﹐非自然也﹐況凡夫乎﹖其經曰﹕上士得道﹐升爲天官﹔中士得道﹐棲集昆侖﹔下士得道﹐長生世間﹔愚民不信﹐謂爲虛言。從朝至暮﹐但作求死之事﹐了不求生﹐而天豈能彊生之乎﹖凡人惟知美食﹑好衣﹑聲色。富貴而能恣心盡欲﹐盡命奄歿之徒﹐愼無以神丹告之﹐令其笑道慢眞益罪也。傳丹經不得其人﹐卽不告。若有篤信者﹐可將合成藥以分之﹐莫輕以其傳之也。知此道者﹐或王侯。爲神丹旣成﹐不但長生﹐又以作黃金。金成﹐取百斤先設大祭。祭自有別法一卷﹐不與九鼎祭同也。祭當別稱名銜﹐各檢署具用金斤數。

禮天二十斤﹐日月五斤﹐北斗八斤﹐太一八斤﹐井五斤﹐竈五斤﹐河伯十二斤﹐社五斤﹐門戶閣鬼淸君各五斤﹐

凡八十八斤。餘一十二斤﹐以好韋囊盛之﹐良日於都市中市盛之處﹐嘿聲放棄之﹐徑去﹐無復顧。凡用百斤外﹐乃得自恣用之耳。不先以金禮神﹐必致殃咎。

又曰﹕長生之道﹐不在祭祀事鬼神也﹐在導引與屈伸也。升仙之要在神丹。知之不易﹐爲之難也。子能作之﹐可長存也。近代漢末新野陰君﹐合此太淸丹得仙。其人本儒生﹐多才思﹐善著詩及丹經贊並序﹐述初學道隨本師末。列己知識之得仙者四十餘人﹐甚分明。他作此太淸小法﹐難於合《九鼎經》﹐是白日升天之上法也。當合之日﹐先生華池﹐赤鹽艮雪玄白飛符三五神水﹐乃可起火耳。

◎九轉丹遲速效驗

一轉之丹﹐服之三年仙。

二轉之丹﹐服之二年仙。

三轉之丹﹐服之一年仙。

四轉之丹﹐服之半年仙。

五轉之丹﹐服之百日仙。

六轉之丹﹐服之四十日仙。

七轉之丹﹐服之三十日仙。

八轉之丹﹐服之十日仙。

九轉之丹﹐服之三日仙。

若取九轉之丹﹐內神鼎中﹐夏日之後暴之升熱﹐內朱兒一斤於蓋下﹐伏伺之﹐候日精照之。須臾﹐翕然俱起煌輝﹐神光五色﹐卽化爲還丹。取而服之一刀圭﹐卽白日升天。又以丹封泥之﹐塗於土釜中﹐糠火燒﹐先文後武﹐其一轉至九轉﹐遲速各有日數﹐多少以知之耳。其轉數少﹐其藥力未足﹐故服之用日多﹐乃得仙遲也。其轉數多﹐則藥力成﹐故服之用日少﹐而

得仙速也。

◎九光丹法

九光丹與九轉丹法﹐大都相似耳。作之法﹕當以諸藥合火之﹐以轉五石。五石者﹐丹砂﹑雄黃﹑白礬﹑曾靑﹑磁石也。一石輒五轉﹐而各成五色﹐五色爲二十五色﹐色各有一兩﹐而異器盛之。欲起死人﹐未滿三日者﹐取靑丹一刀圭﹐發其口﹐內之﹐死人立生也。欲致行廚﹐取黑丹和水﹐以塗左手﹐其所求如口所道皆至﹐可召天下萬物也。欲隱形及先知未然方來之事﹐及住年不老﹐服黃丹一刀圭﹐卽便長生﹐坐見萬里之外﹐吉凶所知﹐皆如在目前也。人生宿命﹐盛衰壽夭﹐貴賤貪富皆知之也。其法俱在《太淸經》卷中。

◎五靈丹法

《五靈丹》一卷﹐凡有五法也。用丹砂﹑雄黃﹑雌黃﹑硫黃﹑曾靑﹑礬石﹑磁石﹑戎鹽﹑太一餘糧﹐亦用六一泥及神室祭醮之﹐合之三十六日成。又用《五帝符》﹐以五色書之﹐亦令人不死﹐但不及太淸及九鼎丹耳。

◎岷山丹法

《岷山丹法》﹐道士張蓋蹋精思於岷山石室中﹐得此方也。其法鼓黃銅以作方諸﹐以承取月水﹐以水銀覆之﹐致日精火其中﹐長服之不死。又取此丹置雄黃銅燧中﹐覆以汞暴之。二十日﹐發而治之﹐以井花水服如小豆大﹐百日﹐盲者能視﹐百病卽愈﹐發白還黑﹐齒墮更生。

◎五成丹法

《五成丹》亦有九首﹐似九鼎而不及也。其要取雄黃﹐燒取其中銅﹐鑄以爲器﹐覆之三歲﹐淳苦酒上﹐比百日﹐此器皆生赤乳﹐長數分﹐或有五色瑯玕﹐取治而服之﹐亦令人長生。又可以和菟掘取克其血﹐以和此丹﹐服之卽變化在意也。又以朱艸和一刀圭﹐服之﹐能乘虛而行之。朱艸葉如菇﹐生不羣﹐長不雜﹐枝榦皆赤﹐莖如珊瑚﹐多生名山巖石之下﹐刻之汁如血﹐以玉及八石金銀投其中﹐立便可丸如泥﹐久則成水。以金投之﹐化爲金漿﹐以玉投之﹐卽爲玉體。服之皆長生。

◎金液法﹝威喜巨勝法附﹞

《抱朴子》曰﹕金液﹐太一所服而仙者也﹐不減九丹矣。合之﹐用古秤黃金一斤﹐並用玄明龍膏﹑太一旬守中石﹑冰石﹑紫遊女﹐玄水液﹑金化石﹑丹砂﹐封之卽成水。其經云﹕金液入口﹐則身皆金色。老子受之於元君﹐元君曰﹕此道至重﹐百年一出﹐藏之石室。合之﹐齋戒百日﹐不得與俗人往來﹐於名山之側﹐東流之水上﹐別立精室﹐百日成﹐服一兩便仙。若未欲去世﹐且作地仙者。但齋戒百日。若欲升天﹐皆先斷谷一年﹐乃服之。若半兩﹐則長生不死矣。萬害百毒﹐不能傷之﹐可畜妻子﹐居官秩﹐在意所欲﹐無所禁也。若後升天者﹐乃齋戒服一兩﹐便飛仙矣。

○威喜巨勝法

取金液及水銀﹐左味合煮之﹐三十日出﹐以黃玉甌盛﹐以六一泥封﹐置猛火炊之﹐卒時皆化爲丹﹐服如小豆大便仙。以此丹一刀圭粉﹐水銀一斤卽成銀。又取此丹一斤置火上扇之﹐化爲赤金而流﹐名曰丹﹐以塗刀劍﹐辟兵萬里。以此丹金爲盤碗飲食﹐俱令人長生。以承日月﹐下得神汋﹐如方諸之得水也﹐飲之者不死也。以金汋和黃土﹐內六一泥甌中﹐猛火炊之﹐盡成黃金。復以火灼之﹐皆化爲丹﹐服之如小豆大﹐可以入名山大川爲地仙。受《金液經》﹐投金人八兩於東流水中﹐歃血爲誓﹐乃告之。

口訣曰﹕不知本法﹐盜其方而合之﹐終不成也。凡人有至信者﹐可以藥與之﹐不可輕傳其書﹐必兩受其殃﹐天神鑑人甚

近﹐不可不知耳。

《抱朴子》曰﹕九丹成爲仙藥之上﹐然合作之﹐所用雜藥甚多。若四方淸通﹐市之可具﹔若九域分隔﹐則其物不可得也。又當起火﹐晝夜數十日﹐伺候火力﹐不可令失其適﹐勤苦致難﹐故不及合金液之易也。合金液﹐惟金爲難得耳。古秤一斤於今秤二斤﹐率不過直三十許萬﹐其使用雜藥差易具。又不起火﹐但以置華池中﹐日數足便成耳。都合不用四十萬﹐而得一劑﹐可足入仙人也。

卷六十八金丹部六

◎太上八景四蕊紫漿五珠降生神丹方一首﹝並敍﹞

﹝一名《三華飛綱丹》﹞

太上眞人所以廣眄眾天﹐豁落紫空﹐晏觀七覺﹐朝遊萬方﹐實由四液之飛津﹐五珠之丹皇矣。遂乘三英以八眄﹐禦飛綱以保眞﹐分神易景﹐逍遙上淸者也。兆觀瑯玕之華﹐則降生之丹立焉。旣獲九眞之髙章﹐而九陰之戶啟矣。長年在於玄覽﹐得道存乎精微。所宜注神眞气﹐棲心冥幾。澄五神於紫房﹐鏡混合於太微。月華合於結璘﹐日暉洞於郁儀。靈變朗於九晨﹐把凝液以虛飛。玉經唱於朗景﹐煥龍華於扶希。眇眇奔乎冥漢﹐天地欻以推移。立變易於圓塗﹐電散疾於震雷。居洪淵而不溺﹐踐兵刃而不危。將塞也﹐則萬戶鍵閉﹐欲通也﹐則積滯俱蕩。沈飛無方﹐隨意所宜﹐大哉﹗靈化之丹﹐與帝一九陰齊其光暉。服盡一劑後﹐三光而不衰﹐藥名口訣﹕

第一絳陵朱兒七兩﹝口訣是丹砂巴﹐越者是也﹞。

第二丹山日魂四斤﹝口訣是雄黃﹐取明者﹞。

第三玄臺月華三斤﹝口訣是雌黃也﹞。

第四靑要玉女五斤﹝口訣是空靑﹞。

第五靈華沈腴三斤﹝口訣是燻陸香﹞。

第六北帝玄珠一斤﹝口訣是消石﹞。

第七紫陵文侯五兩﹝口訣是紫石英﹐精好者﹞。

第八東桑童子七兩﹝口訣是靑木香﹞。

第九白素飛龍八兩﹝口訣是白石英﹞。

第十明玉神珠七兩﹝口訣是眞瑰拾芥者﹞。

第十一五精金羊五兩﹝口訣是陽起石﹞。

第十二雨華飛英五兩﹝口訣是雲母﹐光明者﹞。

第十三流丹白膏九兩﹝口訣是粉霜﹞。

第十四亭炅獨生六兩﹝口訣是雞舌香﹐味辛者﹞。

第十五碧陵文侯五兩﹝口訣是石黛﹞。

第十六倒行神骨五兩﹝口訣是戎鹽﹞。

第十七白虎脫齒四兩﹝口訣是金牙石﹞。

第十八九靈黃童三兩﹝口訣是石硫黃﹞。

第十九陸虛遺生五兩﹝口訣是龍骨﹐舐之著舌者佳﹞。

第二十威文中王六兩﹝口訣是虎頭腦陰骨﹐搗用﹞。

第二十一沈明合景四兩﹝口訣是蚌中珠子﹐已穿者亦可用﹐但令新者﹞。

第二十二章

陽羽玄四兩﹝口訣是白附子﹞

第二十三綠伏石母五兩﹝口訣是磁石﹐取懸鍼者可用﹞。

第二十四中山盈脂七兩﹝口訣是太一餘糧﹐取中央黃也﹞。

右二十四味合二十四神之炁﹐和九晨九陰之精﹐凝液結日月之明景也。以次別搗﹐從丹砂始﹐令各四千杵。藥皆用精上鮮明者﹐搗藥人當得溫愼無多口舌者。當令先齋戒三十日﹐訖﹐搗藥別處盛室﹐潔其衣服﹐沐浴。合藥可三四人﹐同心齊意﹐隱靜而處。禁忌之法﹐亦如齋禁例﹐搗藥都畢﹐以藥安著釜中。安藥次第之法﹐先內丹砂﹐次內雄黃﹐次內雌黃﹐次內空靑﹐末後乃內太一餘糧﹐太一餘糧在眾藥之上也。二十四種都畢﹐

皆當循次令竟釜中﹐以小柳篦子按令相薄。又以水銀五斤灌諸藥之上﹐都畢﹐又徐徐安上土釜﹐以黃丹泥泥其平際﹐以牡蠣泥泥其外際一寸﹐陰漧十日取﹐參拆。又上泥之﹐畢﹐又通以牡蠣泥泥其外面﹐上下四邊﹐厚六分。又應先作六一泥土釜內外。

作泥法﹕東海左顧牡蠣﹑戎鹽﹑黃丹﹑滑石﹑赤石脂﹑蚓螻黃土﹐凡六物﹐皆令分等搗治﹐下細絹篩﹐和以百日苦酒極酸釅者﹐和畢﹐更搗二萬杵﹐六一之泥成。以泥雨土釜內外﹐漸漸薄泥﹐日曝令幹參﹐使經時﹐稍上泥﹐都畢﹐令釜內外各厚一寸半﹐如此泥釜了﹐作六一泥隱量取足用。凡作泥之法﹐皆以苦酒和泥。無戎鹽者﹐河東大鹽可用。又以東海細鹽二斤內一斛苦酒中﹐攪之去滓﹐以和六一泥﹐計此爲準。

作竈屋﹐長四丈﹐南向﹐屋東頭爲戶﹐屋南向爲紗窗﹐屋中央作竈。竈令四方﹐四面開口﹐以大鐵施四腳﹐以著竈之中央。上下相遠﹐髙下之法﹐以意裁量安隱之。所盛藥土釜好安著上﹐以好糠火於下燒之﹐令去釜一尺許﹐調適視火。勿令暴猛﹐足十八日訖。更令火去釜下一寸﹐復五日日足﹔更令火齊底二十七日﹐日足﹔更令半下釜之腹﹐三十日日足﹔更令火末下釜之上二寸﹐二十四日﹐日足﹔都畢﹐藥成也。可復寒之七日﹐而徐發視﹐八景四蕊之華皆懸著上釜﹐以三歲白雄鷄羽掃之﹐盛以金銀密器﹐其華當作景云之色﹐五十八種之气﹐流霞玄映﹐紫光郁耀﹐不可名字﹐名曰八景四蕊五珠絳生神丹。以二月﹑八月朔平旦﹐向太歲王方再拜﹐以東流水服一兩﹐卽頭有九晨之光﹐面有玉華﹐飛映寶耀﹐洞觀天下。閉气則立致三素之云輿﹐唾地則化爲日月之光﹐左嘯則神仙啟首﹐右嘯則八景合眞。於是騰空上造﹐以詣紫虛﹐出入玉淸﹐寢宴神房。若藥華未盡起者﹐可更合泥固濟﹐如前法使密﹐更燒釜腹﹐頓

六十日﹐萬無不成。復寒之七日﹐開發如初。

右以已煉麻腴一斛﹐取四蕊華三兩﹐合投之﹐以炭火於銅器下微煎之﹐三日藥成﹐名曰四蕊紫漿。日服一合﹐壽同天地﹐分形爲萬﹐乘虛而行﹐所欲隨意。又以西蕊紫華塗掌及手爪甲﹐以鏡細視之﹐則見萬里之外物﹐欲覿之事﹐則隨心所視而現之﹐亦照見方來之仿象﹐生死盛衰之至運也。此丹或名八景丹﹐或名四蕊紫華﹐或名太微紫玉腴﹐或名五珠華丹﹐或名降生晨華﹐或名三華上丹﹐或名太上飛綱﹐或名九晨上丹﹐凡八名也。

◎煉麻腴法

煉麻腴之法﹐用淸水五斛﹐麻腴一斛﹐蔥韭白各二斤﹐合水腴蔥韭四物﹐合煎取一斛止。作紫蕊腴﹐當以寂靜處發火﹐以木蓋蓋銅器上﹐勿令腴煙散出。煉腴亦可單服﹐以致延年。凡糠火火八景神丹﹐日數旣定﹐勿發﹐復更火之﹐如初﹐日時進火之日法﹐如先。都畢﹐寒之七日﹐乃發。藥煙變成明月珠五枚﹐仰綴著上蓋﹐皆裹以絳慔。送以淸水﹐則絳雲見覆﹐飛登上淸。佩此五珠﹐則以映天下﹐與日月景同﹐名此丹五珠絳生。以行上淸者﹐用一倍火之。五珠旣成﹐勿發﹐復更火之﹐日如前。火畢﹐又寒之二十二日﹐乃開﹐明月五珠﹐又變成三華飛剛之龍。發釜之後﹐便恍惚長大﹐神光采華﹐吐气興雲﹐所謂隱龍者也。旣乘之而行﹐以造九晨之宮﹐故《髙上經》曰﹕子乘隱龍﹐與天無窮。夫火之倍者﹐計先火一日﹐後火則應二日﹐又後火則應四日﹐又後火則應八日﹐又後火則應十六日﹐每事效此爲數。

取作虎腦之法﹐用馬銜芎窮一斤﹐細搗爲屑﹐以虎腦六兩和此屑爲餅而陰漧。旣幹﹐更搗﹐而秤取六兩﹐餘者投之於東流水中。陰漧虎腦﹐三年內亦可用也﹐不必新幹而必佳也。幹時以絹囊盛之﹐勿以塵附。用燻陸香而膠者﹐先多塵濁﹐當以湯水洗煉去垢﹐取令光明而無滓者可用。

取錫十斤﹐於鐵鑊熬之半日﹐投西蕊紫華一銖合攪﹐須臾﹐成萎蕤金﹐紫金屈伸在人﹐而用之﹐謂初成之時耳。投二銖成紫蕊玉﹐投三銖成玄梨綠景玉。

取八景丹滓搗三萬杵﹐日服一丸如小豆大﹐身生玉光﹐壽同九晨﹐體香聞三十里。燒一丸如小豆大﹐辟百疾﹑惡气﹑諸鬼不祥﹐而香芳十日不絕。取一丸如黍米﹐含之而唾﹐則變化隨意任心﹐藏形蔽影﹐從橫天下﹐欲止﹐卽吞此丸乃息。已死未三日﹐服一丸如大豆﹐立活﹐當發口扣齒﹐送以水﹐又以一丸鎭心﹐則魂魄自還﹐而四體溫軟也。

取鉛十斤於鐵器中煎熬﹐投此二丸如雞子黃﹐合攪﹐須臾成金。投三丸卽成紫金。帶一丸則山海之神來朝。以一丸塗門戶﹐則一家無病﹐辟鬼精。日服一丸﹐百日則色如處子﹐三年而面反嬰童也。以一丸如小豆大投水中﹐龍魚浮出﹐而水沸。以一丸如大豆大投火中﹐而光停一日許。

《上淸髙聖中黃老君洞眞金玄九陰九陽眞《玉經》《太上郁儀》《結璘章》《八景神丹文》﹐皆刻於東華仙臺﹐不宣於世上﹐自非宿有仙名者﹐不聞見也。傳授之法﹐皆對齋思神﹐審可付與立盟爲誓﹐約無宣泄。其授《帝君九陰訣》﹐盟用靑絲一結﹐以爲盟誓。其受《太上郁儀文》﹐盟用絳紋二十四尺﹐此日暉之誓也。其受《太上結璘章》﹐盟用碧紋二十四尺﹐此月華之誓也。其受《八景丹經》﹐盟金鈈三雙﹐此無常童子圓變之誓也。今用四盟﹐引九晨以爲約﹐指日月以爲信﹐

必無宣泄﹐心齊天地也。若不崇信誓﹐身爲下鬼﹐七世父母受拷水火﹐蒙山之石﹐投積夜之河。案﹕經師之授盟物也﹐當施散於寒窮﹐救貧病之急厄﹐拯山川之餓夫﹐營神靈之公用矣﹔若私割以自贍﹐貪婪以爲利者﹐則經師之七祖長受拷於地獄﹐身入風火﹐其痛也哉﹗又弟子經師私心相愛﹐所以見根本也。道徳旣厚﹐則人鬼無間﹔根本旣親﹐則魂魄自寧。若崇始慢終﹐不常其徳者﹐何年命之能長﹖何神仙之可要乎﹖得其領會者﹐始可與言尋道之本末矣﹗

◎九還金丹二章第一章

﹝六篇﹞

○上證品含元章敍

夫還丹本九陽之精﹐降受二十四眞﹐眞水眞火﹐內外包含﹐含化五神﹐五神運气﹐積而爲砂﹐積砂成丹﹐稟積气極﹐乃號紫華紅英大還之丹。大還丹皆因師師相承﹐傳之口訣﹐靈文藏於洞府﹐金簡祕在仙都。仙人恐道絕源﹐演述隱文謎言﹐畱傳於世。遂使後來明俊﹐博采尋幽﹐曠日劬勞﹐終無所悟﹐漸潰沈溺﹐倏忽形腐神消﹐尸魄化爲魔魅﹐深可悲哉﹗然大道所運﹐稟之專精﹐變通之功﹐必歸於煉汞。煉汞要妙﹐備於二章。二章之中﹐分爲九品﹕上三品﹐則抽砂出汞﹐煉汞投金﹑修金合藥﹐合於七篇﹔中三品﹐陳五石之金﹑四黃伏制﹑陽金變通﹔下三品和合大丹﹑鑪鼎火候﹑成丹證眞之訣﹐俱列於九品二章之中也。

○抽砂出汞品第一

《大洞煉眞寶經》皆隱祕眞鉛眞汞。眞汞者﹐則上品光明砂抽出汞﹐轉更合內水火之法﹐然名爲眞。而光明砂一斤﹐其中含汞十四兩。

抽出汞訣﹕先取筋竹爲筒﹐節密處全畱三節﹐開孔如彈丸許﹐中節開小孔子如筋頭許﹐而容汞澑下處。先鋪厚臘紙兩重致中節之上﹐次取丹砂細研﹐入於筒中﹐以麻緊縛其筒﹐蒸之一日。然後以黃泥包裹之﹐可厚三寸﹐埋入土中﹐令筒與地面平。筒四面緊築﹐莫令漏泄其气。便積薪燒其上一復時﹐令大透其筒上節﹐汞卽流出於下節之中﹐毫分不折。忽火小﹐汞出未盡﹐尙重而猶黑紫﹐依此更燒之﹐令其汞合大數﹐足如紅馬牙。紫靈砂抽汞﹐一同此訣。余別訣飛抽者﹐損折積多﹐而筒抽訣最妙﹐然具列於章上品也。

○煉汞添金出砂品第二

凡同類丹砂𨿽抽出汞﹐未可則添於合金化砂﹐砂終不出。七篇猶未周備。且投金化砂﹐祕於《煉汞訣》﹐其汞則重受內水火气﹐遇本金相投﹐合化而便生砂。

《煉汞訣》﹕取汞一斤﹑石硫黃三兩﹐先搗研爲粉﹐致於瓷缽中﹐下著微火﹐續續下汞﹐急手研之﹐令爲靑砂後﹐便將入於瓷瓶子﹐可受一升。以黃土泥緊泥其瓶外﹐厚可二分﹐以蓋合之﹐緊密固濟﹐致之鑪中。用炭火一斤﹐於瓶子四面﹐養之三日﹐瓶子四面長須有一斤炭。三日後﹐更以文武火燒之﹐可用炭十斤﹐分爲兩分﹐每一分上炭五斤﹐燒其瓶子﹐忽有靑焰透出﹐卽以稀泥急塗之﹐莫令焰出﹐炭盡爲度。寒三日﹐開

之﹐其汞則化成紫砂﹐分毫無失。其紫砂用黑鉛一斤﹐於鼎中熔成汁﹐次取紫砂研細﹐投入鉛中﹐歇去火﹐急手炒﹐令和爲砂﹐便就鼎中細研﹐鹽覆蓋﹐可厚二分﹐緊按令實﹐固濟﹐武火飛之半日﹐靈汞卽出﹐毫分無失﹐然依七篇﹐反數投化合金生砂。如第二反其《化寶砂篇》中用汞﹐則兩度用石硫黃燒令成砂﹐兩度入黑鉛卻抽歸汞﹐添金化砂﹔第三反英砂用汞﹐則三度燒令抽入﹔第四反出妙砂中用汞﹐汞則四度抽燒﹔第五反化靈砂用汞﹐還五度抽煉﹔第六反出神砂用汞﹐汞亦須六度燒抽﹔如第七反化出玄眞絳霞砂用汞﹐汞一依前七度著石硫黃燒成紫砂﹐七度用黑鉛抽歸靈汞。每度燒皆用石硫黃三兩﹐卻抽歸汞則用黑鉛一斤﹐轉轉燒抽﹐火候依前一訣。其汞燒抽變煉﹐則含其內水火之精气﹐亦合七篇之大數﹐自然水火金三光﹐稟气相合﹐會精而化靈證眞也。

○修金合藥品第三

且陽元之魂﹐遇陰气所感﹐伏形成魄﹐謂之兌金。兌金則成見陰質更而含陽精﹐漸令去其滯气。靈汞投化﹐轉轉增光﹐反濁歸淸﹐然後正陽之體。其修金用藥﹐窮眞合無﹐令其靈通於七篇也。

石鹽本稟坤坎之精﹐陰極之气﹐結其成質﹐方而稜如片石﹐光白似顆鹽之類﹐味微淡於顆鹽﹐功則能伏制陽精﹐銷化火石之毒﹐力與石硫黃敵﹐體變煉﹐功性能發明金精﹐去粗滯飛升。七篇之中﹐假之爲使。

馬牙消亦是陰極之精﹐形若凝石﹐生於蜀川﹐其功亦能制伏陽精﹐消化火石之气。獨用伏制﹐則力稍微﹐合於石鹽﹐陰毒則甚矣。

北庭砂所稟陰石之气﹐性含陽毒之精﹐功能消敗五石之金﹐各遣證於本性。能成能敗﹐力頗並於硫黃﹐去穢益陽﹐其功甚著。本質亦作顆﹐生而淺紅色﹐光明通透爲上。七篇中用之爲使﹐使引其陽金之精﹐破敗陰魄。若合於大明砂﹑赤鹽﹑硫黃用之﹐其變煉功則髙於造化。

麒麟碣出於西胡﹐稟熒惑之气﹐生於陽石之陰﹐結而成質﹐色如紫雚﹐形若爛石﹐其功亦能添益陽精﹐消陰滯气﹐拘添其煉﹐亦有大功。眞者於火中燒之﹐赤汁湧流﹐火不易本色者﹐是其色眞也。

石膽所出於嵩嶽蒲州﹐稟之靈石異气﹐形如琵琶﹐本性流通﹐精感入石﹐液化五金﹐陽遇之淸歸中宮。若欲識眞﹐塗之銅鐵﹐以火燒之﹐色似紅金。伏制亦煉﹐頗最有功。又以銅器盛水﹐投少許入其水中﹐水色淸碧﹐數日不異者﹐是眞也。

持明砂者﹐𨿽稟陽精﹐從陽所養﹐體如琥珀﹐質似桃膠。其性和﹐而能銷漉陽金﹐革陰滯質。若合硫黃﹑赤鹽﹐變煉其陽精﹐轉轉增光。七篇之中﹐用禦正陽之炁﹐復歸眞元﹐其功甚矣﹗

夫赤鹽﹝戎鹽是也﹞。所出﹐西戎之上﹐味稟自然水土之气﹐結而成質。其方水土气本而黃赤﹐其鹽亦隨气而生﹐號言赤鹽﹐味微淡於石鹽﹐力則能煉伏陽精﹐增明吐輝。若合硫黃用﹐功能反魂成魄﹐煉魄增光﹐制伏四黃﹐定質還歸戊己。欲辯其元﹐於火中燒﹐汁流紅赤﹐凝定轉益其色﹐則本元是。

石硫黃本出波斯南明之境﹐稟純陽火之精﹐精气結而成質。質性通流﹐含其猛毒﹐藥品之中﹐號爲將軍﹐功能破邪歸正﹐反濁還淸﹐挺立陽精﹐消陰化魂﹐元眞運轉﹐偏假其功﹐鉚金遇之﹐精消魄敗。色微稍靑﹐光者力大﹐凝黃色者力次﹐赤黃色者力小。合和大丹﹐伏煉消化﹐須其力大者。用之﹐察元气﹐

辧其髙下。然合七篇﹐化金生砂﹐砂漸澄淸明﹐威乃證於九丹也。

○中三品陳五石之金品第四

夫五石之金﹐各皆稟五神之陰精﹐合於山澤異气﹐結而爲魄。

鐵所稟南方丁陰之精﹐結而成形﹐鐵形堅﹐服之傷肺。

銅所稟東方乙陰之精炁﹐結而成魄。銅性戾﹐服之傷腎。

銀所稟西方辛陰之精﹐神炁而爲之質。銀性戾﹐服之傷肝。

鉛錫俱稟北方壬癸之气﹐錫受壬精﹐鉛稟癸气。陰終於癸﹐故鉛所稟於陰極之精也。鉛錫性濡滯而多陰毒﹐服之傷心胃。

金所稟於中宮陰己之魄﹐性本而剛﹐服之傷腸損肌。

右金之五性﹐例多陰毒﹐久服之﹐卽傷肌敗骨﹐促壽損命。凡世之士﹐本求長生﹐不明五金之性﹐擅意將其鉚石之金﹐轉轉修煉。且其雚石之金﹐皆受五神陰濁之气﹐結而成質。質體沈重﹐𨿽遇四黃﹐能變易其體﹐陰毒之性﹐終不輕飛﹐縱令煉化爲丹﹐服之亦乃傷於五臟﹐乃其本性也。至理殊乖﹐欲服求仙﹐與道彌遠。

○四黃制伏品第五

四黃者﹐雄﹑雌﹑砒﹑硫﹐其質皆屬於中宮戊土之位﹐性各含陽火之毒﹐能敗五臟之金。若別制伏﹐去其火毒﹐則能成易變轉五金之質。若能制伏﹐拒火色而不易本元﹐有汗流通﹐卽其功能變銅銀而化成黃金之質。若伏火色變白﹐如輕粉﹐泮液流利者﹐化五金盡成白銀。而四黃功力﹐各稟本气﹐變化其

五金。雄黃功能變鐵﹐雌黃功能變錫﹐砒黃功能變銅﹐硫黃功能變銀化汞。且四黃功能反鐵爲銅﹐反銅爲銀﹐反銀爲金﹐轉轉變化。其硫黃功力最髙﹐能添陽益精﹐反濁歸淸﹐此乃是七十二石之將也。其四黃遇於赤鹽﹑大朋砂﹑石膽﹐則伏質歸本﹐不易其色﹔若遇石鹽﹑馬牙消﹑石膽﹐亦伏於火﹐則變質反而爲白色如輕粉。是以《大洞寶經鄭君修眞內傳》論其七十二石制伏訣﹐皆須含元胞胎﹐以黃土等分﹐和鉛粉及石腦作鼎伏之﹐緣土與四黃類。鉛又能消火之毒﹐石腦伏石毒。其《修眞傳》中諸石變通之訣﹐文理稍煩﹐不能具載﹐且略陳四黃五金伏制之弘規﹐乃列之於品第耳。

○陽金變通品第六

陽金者﹐所稟陽之精﹐五神吐符會气﹐托形爲丹砂。丹砂而外包八石﹐內含金精﹐金精先稟气於甲﹐受形爲丙﹐出胎見壬﹐結魄成庚﹐增光歸戊﹐陰陽升降﹐各歸其類。且如鉚石五金俱受五神陰之气﹐炁結亦分爲五類之形﹐形質頑狠﹐至性沈滯。汞則稟五神陽之靈精﹐會符合爲一體﹐故能輕飛玄化﹐感遇萬靈。汞本托胎於丹砂﹐位居南方﹐易胎乃爲壬水。水則見形於北方﹐降魄成庚。庚則西方白金﹐煉形來甲之東方靑金﹐精增於戊。戊則中宮黃金也。化質歸離﹐功成於九。以陽金遷變﹐動用化機﹐運質易胎﹐合其五方之體。然後受天地﹐革陰陽﹐超三元﹐脫質歸眞﹐號之還丹。

◎九還金丹二章第二章

﹝三篇﹞

○下三品丹砂敍

夫合大丹﹐先須積陽之精﹐反紫金運動﹐變遷化五神﹐消形去質﹐輕化通流﹐假之眞水﹐然火功﹐推演志精﹐九九數終。眞水內火﹐黑鉛﹑石硫黃是也。鉛屬北方壬癸水﹐硫黃性稟南方丙丁火。眞鉛者﹐含其元气﹐從鉚石燒出﹐未經杯抽煉之者﹐爲其眞鉛也。

○合和品第七

取其眞鉛一斤﹐反玄眞絳霞砂中紫金十五兩﹐二物各別於其鍋內消爲汁﹐乃均合一處﹐去火﹐急手炒﹐令爲細沙﹐入硫黃五兩﹐三物於缽中熟研之一日﹐然後遷於鼎中﹐運火燒之六轉﹐每轉添陽。鑪鼎火候﹐列在於《火候品》中。然大丹先受於天﹐運之於人﹐養育運煉﹐累積正陽﹐內含水火﹐外含三光﹐五神混蒸﹐或乃輕揚。化赫成丹﹐還歸南方。淸澄優遊﹐生紫微堂。此亦猶內外水火運轉感化﹐而成大還丹也。

○鑪鼎火候品第八

夫大丹鑪鼎﹐亦須合其天地人三才﹐五神而造之。其鼎須是七反中金二十四﹐應二十四气。內將十六兩鑄爲圓鼎﹐可受九合﹐八兩爲蓋。十六兩爲鼎者﹐合一斤之數﹐受九合﹐則應三元陽極之體﹐蓋八兩則應八節。鼎並蓋則爲二十四兩﹐合其大數。然後將其合了紫金砂入於鼎中﹐緊密固濟﹐莫令泄陽气﹐則致於鑪中。

《造鑄訣》﹕於甲辰旬中取戊申日﹐於西南申地取淨土﹐

先壘土爲壇。壇髙八寸﹐廣二尺四寸﹐壇上爲鑪。鑪髙二尺四寸﹐爲三臺﹐象通气。上臺髙九寸﹐爲天關﹐九竅象九星﹔中臺髙一尺爲人關﹐十二門象十二辰﹐門門皆須具扇﹔下臺髙五寸爲地關﹐八達象八風﹐其鑪內須徑一尺二寸。然致鼎於鑪中﹐可懸二寸﹐下爲土臺子承之。其臺子亦髙二寸﹐大小令與鼎相當﹐然後運火燒之。

《火候訣》﹕夫用火之訣﹐亦象乎陰陽二十四气﹐七十二候。五日爲一候﹐三候爲一气﹐二气爲一月。七十二候則應二十四气﹐爲十二月。十二月爲一周年﹐陰陽運足矣而丹成。夫起火之時﹐取十一月甲子日夜半甲子時動火﹐從子門起﹐火五日﹐用炭三兩﹐須常有熟炭三兩在其鑪中﹐不得增少﹔次開醜門﹐發火五日﹐用炭四兩﹔次開寅門﹐下火五日﹐用炭五兩﹔次開卯門﹐著火五日﹐用炭六兩﹔次開辰門﹐著火五日﹐用炭七兩﹔次開巳門﹐著火五日﹐用炭八兩。此六門是陽門﹐火須豎安炭﹐如陽气後發動。次至午門﹐火五日﹐用炭九兩﹔次開未門﹐著火五日﹐用炭八兩﹔次開申門﹐著火五日﹐用炭七兩﹔次開酉門﹐著火五日﹐用炭六兩﹔次開戍門﹐著火五日﹐用炭五兩﹔次開亥門﹐著火五日﹐用炭四兩。此六門火須橫安炭﹐亦象於陰陽气候。從子門起火至亥門﹐周旋十二時門﹐終計用炭七十二兩﹐在鑪應七十二候之數﹐則成四象十二候。六十日兩月爲一轉﹐則開看之﹐更添石硫黃二兩﹐和紫金砂於缽中﹐以玉槌研之半日﹐卻入鼎中﹐封閉固濟﹐依前每門五日﹐運火燒之。

《運火訣》﹕還從甲子日子時於子門起火﹐用炭五兩﹐醜門用六兩﹐寅門用七兩﹐卯門用八兩﹐辰門用炭九兩﹐巳門用十兩﹐至午門卻退炭歸九兩﹐未門用炭八兩﹐申門用炭七兩﹐酉門用炭六兩﹐戍門用炭五兩﹐亥門用炭四兩。此第二轉﹐運

火每門﹐五日爲一候﹐周旋十二門﹐成十二候。六十日足﹐計有八十四兩炭﹐鑪中增第一轉炭十二兩﹐應十二節之數。則候鑪中火歇開看之﹐色如褐土﹐金星燦然而在。又添石硫黃二兩﹐和砂重研﹐卻入鼎固濟之。又依前運火﹐同遭十二門。每門五日爲一候。

還從子門起火﹐五日用炭七兩﹐其炭長須﹐應七兩熟炭在鑪中﹐不得增少。又丑門火五日﹐用炭八兩﹔次寅門火五日﹐用炭九兩﹔次卯門火五日﹐用炭十兩﹔次辰門火五日﹐用炭十一兩﹔次巳門火五日﹐用炭十二兩﹔次至午門﹐火五日﹐卻退炭歸十一兩﹔次未門火五日﹐用炭至十兩﹔次申門火五日﹐退至九兩﹔次酉門火五日﹐退炭至八兩﹔次戌門火五日﹐退炭至七兩﹔次終於亥門火五日﹐退炭至六兩。其十二門皆須依本數著炭﹐周回十二門﹐匝合有一百八兩炭在鑪中﹐增於第二轉炭二十四兩﹐應二十四气之數。終十二門六十日足﹐候鼎寒開看﹐色微欲紫。又添石硫黃二兩﹐出金砂和研令相合﹐則卻入鼎中固濟之﹐亦依前﹐門門五日火候。

亦從甲子日夜半甲子時子門起火五日﹐用炭九兩。則開醜門著火五日﹐用炭十兩﹔次開寅門﹐著火五日﹐用炭十一兩﹔次開卯門﹐著火五日﹐用炭十二兩﹔次開辰門﹐著火五日﹐用炭十三兩﹔次開巳門﹐著火五日﹐用炭十四兩﹔次至午門﹐卻退炭至十三兩﹔次至未門火五日﹐退炭至十二兩﹔次申門﹐火五日﹐退炭至十一兩﹔次酉門火五日﹐退炭至十兩﹔次戌門﹐火五日﹐退炭至九兩﹔次終亥門﹐火五日﹐退炭至八兩。此轉十二門周回﹐計鑪中有炭一百三十二兩﹐又增第三轉炭二十四兩﹐亦應气候。足﹐寒之開看﹐其合砂色漸轉金紫﹐光色若星﹐璀燦流輝。又添石硫黃二兩﹐出金砂於缽中和硫黃熟研﹐卻入於鼎中固濟﹐令緊密﹐視之上下無罅漏泄﹐然後依前﹐門門運

火。

亦取甲子日子時起火﹐從子門先入炭十一兩﹐亦五日﹔次丑門入火五日﹐用炭十二兩﹔次開寅門﹐入火五日﹐用炭十三兩﹔次開卯門﹐著火五日﹐用炭十四兩﹔次開辰門入火五日﹐用炭十五兩﹔次開巳門﹐入火五日﹐用炭十六兩﹔次至午門﹐退運火五日﹐用炭卻至十五兩﹔次至未門﹐入火五日﹐用炭十四兩﹔次至申門﹐入火五日﹐用炭十三兩﹔次至酉門﹐入火五日﹐用炭十二兩﹔次至戌門﹐入火五日﹐用炭十一兩﹔次至亥門﹐入火五日﹐用炭十兩。從子門終於亥門﹐巡十二門﹐周計用炭一百五十六兩。炭在鑪中﹐旋繞其鼎﹐積運燒之六十日﹐數增於第四轉炭二十四兩。其鑪內鼎四外紫气回繞﹐看之如霧。候寒開鼎﹐見金砂色轉化爲紫光之丹﹐丹內紅星點點﹐似欲輕湧。更添石硫黃二兩﹐和於缽中﹐熟研半日﹐則卻入鼎中封固濟﹐然後依气候運武火﹐一轉還丹。

從甲子日甲子時子門起﹐火五日﹐用炭十七兩﹔次醜門﹐火五日﹐用炭十八兩﹔次寅門﹐火五日﹐用炭十九兩﹔次卯門﹐火五日﹐用炭二十兩﹔次辰門﹐火五日﹐用炭二十一兩﹔次巳門﹐火五日﹐用炭二十二兩﹔次午門﹐火五日﹐退炭至二十一兩﹔次未門﹐火五日﹐用炭二十兩﹔次申門﹐火五日﹐用炭十九兩﹔次酉門﹐火五日﹐用炭十八兩﹔次戌門﹐火五日﹐用炭十七兩﹔次終亥門﹐火五日﹐用炭十六兩。計從子門運武火終於亥門﹐合有炭二百二十八兩﹐在鑪中增於第五轉炭七十二兩﹐應七十二候。足﹐其鑪鼎中紫气連天﹐日月失輝﹐山河震岌﹐乃是丹成之候也。歇鑪出鼎﹐於香壇之上寒之﹐然後開看﹕其丹赫然輕飛﹐脫離於質﹐如芙蓉花九層﹐連於鼎蓋之上下﹐五日分毫無失。其鼎內有滯厭二十四兩﹐如紫金色。其紫金一丸麻子大﹐亦制伏汞一斤及五石﹐五金盡化爲至寶﹐然則遷其鼎

於三洞﹐各鎭其功﹐功合歸眞﹐迥然蟬蛻﹐此乃還丹之力﹐其寶偉哉﹗

○成丹歸眞品第九

夫仙者有品格﹐眞則一同。如七反之丹砂﹐功力甚著﹐服之亦得髙仙﹐尙未證其眞仙也。緣上有質礙之體﹐未能輕化﹐離於五神﹐獨爲眞水﹐世人所能銷鑄。且九還之丹成﹐飄飄輕化﹐迥脫去質﹐圓光洞煥﹐气耀衝天﹐遇物而化﹐無有礙也。千鼓萬韝備﹐終不銷化﹐而精光轉益。得服之者﹐當則羽化雲飛﹐便爲髙上之眞人也。故積精而致仙﹐積仙以成眞者﹐則超於至陽﹐與天地長久﹐騰淩雲霧﹐宰制萬靈﹐役使羣仙﹐巍巍髙上﹐升於紫闕﹐乃號曰眞人矣﹗然乾坤不偸陽精﹐豈減世類淪化﹐惟眞長存也。

卷六十九金丹部七

◎七返靈砂論﹝並序﹞──衡嶽陳少微字子明撰

子自天元之初﹐從衡嶽遊於黃龍﹐止於賓館﹐忽於巖穴之中遇至眞之人﹐授於靈砂要訣。告曰﹕吾自得許仙君之後﹐仙君受訣於吳天師﹐天師受於同郡丁眞人﹐今本卽眞人所出也。假如丹砂之本訣玄理深奧﹐固難卒尋。好道之流﹐志慕神仙之者﹐若不究其眞元﹐沈淪於塵俗。自上古仙經﹐文皆祕密﹐隱蔽不言﹐不顯露於世。予常湣然﹐今述爲《靈砂七返篇》及《金丹志訣》二章﹐並爲序論矣。

論曰﹕丹砂者﹐太陽之至精﹐金火之正體也﹐通於八石﹐應二十四气。丹者是金感於火﹐名之爲丹﹐汞者是水去於金﹐而名汞。丹者受陽精而候足﹐汞則離本質而體不全﹐故丹砂是金火之精結成﹐含玄元澄正之眞气也。此是還丹之基本﹐大藥之根源。徳合則萬象生焉﹗體離則杳冥難測。經曰﹕陽精赫赫﹐得之可以還魂返魄。故餌陽精者所以長生﹐服陰魄者死而爲鬼。丹砂是陽之正气﹐赤帝之君﹐據於南方火之正位﹐只如丹砂之體數種﹐受气不同﹐惟三種堪爲至藥﹕上者光明砂﹐中者白馬牙砂﹐下者紫靈砂﹐余有溪砂﹐雜類之砂﹐不中入至藥服餌所用。光明砂一兩﹐服之力敵白馬牙砂四兩﹔白馬牙砂一兩服之﹐

力敵紫靈砂八兩﹔如溪砂﹑土砂之力﹐不可比量也。或曰﹕一等是丹砂﹐俱受太陽之精气﹐因何有溪土雜類之砂﹐力有小大者﹖答曰﹕光明砂者﹐受太陽淸通澄朗正眞之精气﹐降結而紅光耀耀﹐名曰光明砂﹔白馬牙砂者﹐受太陰平和明徹柔順之精气﹐降結而白光燦燦﹐如雲母色者﹐名曰白馬牙砂﹔紫靈砂者﹐中受山澤之靈气﹐結而成砂﹐而色紅紫﹐名曰紫靈砂。如溪土雜類之砂﹐俱受濁滯不眞之气﹐結而成砂﹐卽混沌無精光也﹐故不中入至藥所用。且如光明砂一斤伏煉得十四兩﹐伏火鼓得至寶七兩﹔白馬牙砂一斤伏煉得十二兩﹐伏火鼓得至寶六兩﹔紫靈砂一斤伏煉得十兩﹐伏火鼓得至寶六兩﹔溪砂﹑土砂﹑雜色之砂一斤﹐伏煉可得六七兩﹐伏火鼓得至寶一二兩。明知溪土之砂受气不淸﹐滯濁參雜。髙上賢明之士先揀其砂﹐次調火候﹐在意消息﹐而成七返七還。且金石之中﹐至靈至聖至明﹐無過於丹砂者也。懷袖致之一兩﹐尙自辟邪魔﹐況乎伏煉入於五藏者哉﹗且如七返七還﹐異名同體。而返者是丹砂化爲金﹐還者是金歸於丹。經曰「返我鄕﹐歸我常﹐服之白日朝玉皇。」或曰﹕七返者﹐是丹砂屬火﹐變煉成金﹐假名爲七返者乎﹗論曰﹕火之成數是七﹐七度變轉﹐以應陽九極體也。且七度變轉者﹐是丹砂煉治得伏火也﹐鼓成白銀出砂﹐令伏火鼓成黃花銀﹐卽是第二返﹔將黃花銀化出砂﹐伏火鼓成靑金砂﹐卽是第三返﹔將靑金變化出砂﹐伏火鼓成黃金﹐卽是第四返﹔將黃金化出紅砂﹐伏火鼓成紅金﹐卽是第五返﹔將紅金還遣化出砂﹐伏火鼓成赤金﹐卽是第六返﹔將赤金變化爲砂﹐伏火鼓成紫金﹐至紫金卽是第七返。靈砂之金﹐而含積陽精﹐眞元之气足矣。而將紫金變化爲砂﹐運火燒之一周﹐迥然通徹洞耀﹐卽成紫金還丹。得服之者﹐形神合﹐當輕舉。且世人多誤取石硫黃﹐呼爲太陽之精﹐和汞而燒七返。且硫黃受孤陽偏石之气﹐汞又離

於元和﹐二物俱偏﹐如何得成正眞之寶﹖切見世人伏煉眾多﹐終無成者﹐蓋緣迷迷相傳﹐至於後世﹐予甚哀之。只如第一返伏火丹砂﹐服餌一兩﹐卽去除萬病﹔服之二兩﹐卽髭發玄靑﹔服之三兩﹐卽顏色悅紅﹔服之四兩﹐卽延年益壽。第二返砂﹐服之一兩﹐卽體和神淸﹐返老歸童。第三返砂﹐服之一兩﹐虛夷忘情﹐心合至精。第四返砂﹐服之一兩﹐卽精神明徹﹐通於內外。第五返砂﹐服之一兩﹐卽身光滿室﹐水不能溺﹐火不能燒。第六返砂﹐服之一兩﹐卽造化不能移﹐鬼神不能知。第七返砂﹐服之一兩﹐卽超然於九天之上﹐逍遙乎宇宙之間。更服九丹﹐卽赴金闕﹐列位眞人﹐故知丹砂之力﹐昭然而可觀乎﹗自上古髙仙﹐或昭其旨﹐祕其蹤﹐皆以隱言深密﹐好道之流﹐志慕輕舉者﹐莫究其根源。自予得其奧旨﹐常欲周濟爲功﹐大道垂恩﹐咸願同歸玄境﹐遂作《靈砂》七篇﹐《金丹》二章﹐並述火候﹑次第﹑藥物品數髙下﹐列之於後章﹐以授賢明。至誠君子得而寶之﹐卽福壽無疆。輕泄之人﹐殃其九祖。亦不可誣言而蔽道﹐愼莫寫志﹐用則賢愚﹐可熟鑑而授之矣﹗

○第一返丹砂篇

本經曰﹕丹砂者﹐是萬靈之主﹐造化之根﹐神明之本。而居淸玄﹐總禦萬靈﹐動之則離體﹐定之則乾成。能變化者﹐故號曰靑龍﹐若翺翔而爲名﹐謂之朱鳥。上品者﹐生辰錦石穴之中﹐而有數色﹔中品者﹐生於交桂﹐亦有數類﹔下品者﹐生於衡邵。數種品類﹐皆緣淸濁體異﹐眞邪不同﹐降气分精﹐感通金石。受正气者﹔服之而通玄契眞﹐爲上仙矣﹔受偏气者﹔服之亦得長生畱世。且上品光明砂者﹐出於辰錦山石之中﹐白牙石牀之上﹐十二枚爲一座﹐生色如未開紅蓮華﹐光明耀日﹐亦

有九枚﹑七枚﹑五枚﹑三枚﹑一枚爲牀座者﹐十二枚﹑九枚者最靈﹐七枚﹑五枚生者其次。每一座當中有一大珠﹐可重十餘兩﹐爲主君﹔四面小者亦重八九兩﹐亦有六七兩已下者﹐爲臣﹐周繞朝揖中心大者於座四面。又有雜砂一二斗﹐回抱其玉座朱牀於其座外﹐雜砂中揀得芙蓉頭成﹐夜安紅絹中﹐光明通徹者﹐亦入上品。又有如馬牙成白浮光明者﹐是上品。白馬牙砂有如雲母片白光者﹐是中品。白馬牙砂圓長似筍﹐生而紅紫色者﹐卽上品。紫靈砂若是白片稜角生靑光者﹐是下品。紫靈砂。如交桂所出﹐但是座生及打石中得者﹐形如芙蓉頭﹐而光明者﹐亦入上品。如顆粒成三四枚﹐重一斤﹐通明者﹐爲中品。片段成明徹者﹐爲下品。如衡邵所出﹐總是紫砂﹐打破石中得紅光者﹐亦是下品之砂。如溪砂有顆粒成而通明者﹐伏煉餌之﹐亦得長生畱世﹐未得爲上仙矣。如土砂生於土穴之中﹐溪砂養於溪水之內﹐而土石相雜﹐故不中入上藥服食使用。如座生者是最上品之砂﹐若得其座中心主君砂一枚﹐伏煉入於五藏﹐則功勛便著﹐名上丹臺﹐正气長存﹐超然絕累。更服至七返九還﹐自然魄煉屍滅﹐神怡體淸﹐陰气都消﹐則合而輕舉﹐永爲上眞之飛仙也。故知陽之眞精降气﹐而圓光周滿﹐無有偏邪。但是伏煉之砂﹐作芙蓉頭成而圓光通明者﹐卽是上品神仙服餌之藥。

經言﹕丹砂者﹐自然之還丹也。世俗莫測其元。只如玉座之砂﹐世人總知之。如金座﹑天座﹐是太上紫龍玄華之丹﹐非世俗凡夫之所見知也。其玉座則俗流志士﹐積功修煉﹐服之致仙﹔其金座則宿有仙骨﹐淸虛練神﹐隱之巖穴﹐則其神仙采與食之﹐便當羽化升騰髙淸矣﹔其天座則天上天仙眞官﹐而所收采服餌﹐非下仙之藥也。其玉座砂受得六千年陽靈之淸精﹐則化爲金座﹐黃堂中有五枚層層生﹐四面四十五小珠﹐珠周繞金座﹐受一萬六千年﹐則化爲天座。天座則座碧﹐當中有九枚層

層而生﹐四面七十二枚周抱﹐在於飄飄太虛之中﹐常有太一之神護持。上元之日﹐眞官下采﹐其山忽開﹐光明照一山如火﹐其天座砂﹐眞官收之﹐其世人不可得而取采也。故丹砂之元深祕﹐賢明之士﹐志慕輕舉者﹐切須辯其藥品髙下﹐然可調其火候﹐合其陰陽﹐伏制自然而契於髙眞矣。

陰陽制伏及火候飛伏法﹕

經言﹕陽精火也﹐陰精水也﹐陰陽伏制﹐水火相持﹐故知冰炭不同處﹐勝負終有歸。且丹砂是陽精﹐而須陰制。陰制者﹐水也﹔當用石鹽﹑馬牙消﹑玄英﹑化石是也。如玉座光明砂一斤﹐制之用石鹽六兩﹑黃英﹑化石各二兩。座外生光明砂一斤﹐可用石鹽及馬牙消各四兩﹐黃英﹑化石各一兩。白馬牙砂一斤﹐用石鹽﹑馬牙消各二兩﹐黃英化石各三分﹔紫靈砂一斤﹐石鹽﹑馬牙消各二兩﹐黃英﹑化石各三分﹔如溪土雜類之砂力小﹐每一斤可用石鹽及馬牙消各二兩制之。其所用石鹽和黃英化石﹐細研爲粉﹐入鍋﹐以文火養一日﹐卽鼓成汁。後和馬牙消﹐重燒令赤。先用砂鹽鼓成汁後﹐方入前藥用之。其光明砂大者﹐須打碎如江豆大小﹐然後入於土釜中。先下石鹽﹐次下馬牙消﹐和水﹐文武火晝夜煮三十日﹐不得火絕。日滿淘澄﹐取砂入於鼎中﹐用陰陽火候飛伏﹐其鼎可受一升。且鼎者有五﹕一曰金鼎﹐二曰銀鼎﹐三曰銅鼎﹐四曰鐵鼎﹐五曰土鼎。土鼎者﹐瓷器是也。入砂於鼎中﹐用陰陽火候飛伏之。

《飛伏法訣》曰﹕五日爲一候﹐三候爲一气﹐用八气﹑二十四候﹑一百二十日周而砂伏火畢。每一候飛伏法﹕五日內﹐四日用坎卦﹐一日用離卦。坎卦者水煮四日﹐離卦者陽火飛之一日。初起陽火﹐用炭七兩﹐豎安﹐鼎下須熟炭七兩﹐不得增減。每一轉後﹐卻增炭一兩飛之﹐增炭至五轉後﹐忽有黑气和汞霜飛出。則收霜﹐和鼓了石鹽半錢﹐重於缽中﹐以玉槌輕手

研之﹐令汞入盡﹐卽依前卻安鼎中﹐用坎離火候飛伏。至十二轉後﹐每轉加炭二兩﹐使入鼓了石鹽半分﹐作粉鋪安面上﹐合有汞霜可二兩來飛出﹐其霜虛光﹐鼎中藥色漸欲黃紫。收其霜及汞﹐和石鹽一錢﹐重於缽中熟研了﹐入鼎﹐依前火候飛伏。伏至十八轉﹐加炭三兩﹐其藥色欲赤。至二十轉後﹐每轉增炭四兩﹐只有半兩已下汞霜飛出﹐其霜堅硬如靑金片﹐黃白光明﹐亦和石鹽於缽中研之﹐入鼎飛伏。伏至二十四轉﹐其砂候足﹐伏火畢矣﹐而色紅赤﹐光明可觀。其砂伏了﹐更須用鹽花包之﹐重以黃土泥裹緊固濟﹐入陽鑪﹐武火白燒之。三十日後﹐出砂﹐安淡竹筒中封之﹐入寒泉中深埋三十日﹐然後淘研﹐輕飛者分抽服餌﹔沈重者卽鼓成金汁。且上品光明砂伏火了﹐其色紅赤﹐淘澄﹐下可有金星砂六兩﹐光明燦爛。中品馬牙砂伏火了﹐色紅鮮﹐淘澄﹐下有金星砂四兩。下品紫靈砂伏火了﹐色稍紫赤﹐淘澄﹐下亦有金星砂三兩。如溪土雜色之砂伏火了﹐色或赤﹐亦無光彩﹐下無金星砂。上古髙仙﹐皆煉服其眞丹砂而道成也。其上品光明砂者﹐卽是眞砂也。賢明之者﹐須在意采索其眞精﹐然可合還丹耳。且伏火丹砂出寒泉了﹐可便熔鼓﹐令見眞寶。

《熔鼓訣》﹕每一兩伏火丹砂可用鹽花半兩﹐置鹽花於鍋底﹐次入伏砂於鍋中﹐候鍋及砂與火同赤﹐然後鼓之千下﹐卽金汁流注﹐名曰白銀﹐而面上黃花漠漠潤澤﹐光芒可愛﹐是天地之中至眞之寶也。如將服餌﹐分抽取一兩﹐作三百六十丸﹐丸用棗肉和之爲丸﹐每日服一兩丸。欲服此丹砂﹐先須潔齋七日﹐然以晨朝東向﹐虔心叩請告﹕

三淸紫微眞君﹑太一眞人﹑先師仙官﹑水火之靈﹐願服此靈砂丹於五內﹐永保形神﹐合於至眞。咒畢﹐禮拜七拜﹐然後服之。凡服丹砂後﹐不得喫臭穢陳積之物﹐及諸生血家屬之肉﹐生死之穢﹐尢不可觀。故經云﹕陽精好潔﹐陰屍好穢。常須虛

和其志﹐澡雪其形﹐以助陽靈之眞气也。自然神怡體淸﹐而神仙可俟也。

○第二返寶砂篇

《本經》曰﹕煉眞合於祕妙﹐煉妙合於至靈﹐煉靈合於至神﹐至神者合於至道﹐道合則升騰玉淸﹐而爲髙仙矣。且煉砂而得寶者﹐是至眞之藥﹔化寶而生砂者﹐卽成立感之靈丹也。

《化寶成丹訣》曰﹕將其丹砂中白銀四兩打作鍋子﹐安一通油瓷瓶子中﹐其瓶中可受一升﹐其寶鍋子可瓶子底大小。先將此銀鍋子著北庭砂一兩﹑石鹽一兩﹑麒麟竭一分﹐三物和研﹐以苦酒調如膏﹐塗於鍋子四面﹐令幹﹐以黃土爲泥包裹之﹐可厚一寸二分﹐便於糠火中燒三七日﹐然後白炭武火燒三日﹐去泥﹐取寶鍋子安瓶子中﹐入眞汞﹐須是本色丹砂中抽得者﹐同類感其气﹐而轉轉生砂。故上仙眞經祕而不泄者﹐爲此子母之法﹐恐凡愚之心見知也。然入眞汞於瓶子中後﹐卽著水五合﹐常須添瓶子中至五合﹐莫令增少﹐文火養一七日後﹐令幹﹐固濟其口﹐便以武火迫之三日﹐而紅黃沙湧出於寶鍋子之上﹐將其砂又依前添汞﹐常令有汞八兩在瓶子中﹐不得增減﹐亦依前用文武火候養迫﹐令生砂出﹐卽收之。每四兩寶計收砂一斤﹐其寶卽枯漧焦脆﹐而精盡化爲砂﹐瓶子中每只餘二兩靑黑灰耳。將其砂依前篇入藥﹐煮三十日後﹐淘取入鼎中﹐還以陰陽火候飛伏﹐五日爲一候﹐一百日足﹐其砂伏火矣。火候加炭兩多少﹐一依前篇。飛伏五日﹐爲其砂伏了﹐不用著鹽﹐包裹燒之﹐便可。熔鼓訣﹐亦依前篇﹐鹽爲使﹐引令金汁流注。此寶砂一斤﹐修煉而得十五兩﹐伏火鼓得黃花銀十三兩﹐色黃光浮﹐容體潤澤﹐而內外黃﹐名曰黃花銀也。如將此砂服餌﹐入寒泉﹐出火

毒。寒泉法﹕入土深埋三十日﹐出後淘研﹐用棗肉爲丸﹐每兩亦作三百六十丸﹐每日淸晨東向﹐虔心服一丸﹐服此寶砂丹後﹐自然慮靜神淸﹐濁气不入﹐而志不擾﹐則漸證於神仙之階也。

○第三返英砂篇

《本經》曰﹕楊元積習﹐而英气自會於眞精﹐眞精感化﹐而神丹可得耳。故曰煉眞致華﹐眞華通應﹐而化爲金英之玄砂也。化寶砂中白金而生英砂訣曰﹕將其寶砂中黃花銀四兩打作鍋子﹐還依前篇作用﹐可瓶子底大小爲之。用蒲州石膽一兩﹐石鹽一兩﹐碙砂一兩﹐共三物﹐和苦酒研調如膏﹐塗其鍋子四面﹐令藥盡爲候。候幹﹐以黃泥爲球包裹﹐於糠火中燒二七日後﹐用白炭武火燒之一七日﹐去泥﹐出鍋子﹐依前安入通油瓶子中﹐入眞汞四兩﹐淸水五合﹐文火養之二七日後﹐更添汞四兩﹐又文火養一七日﹐候幹﹐緊固濟﹐武火迫之一日﹐其砂湧出於寶鍋之上﹐而紅黃映徹﹐光耀不可言。而乃收砂添汞﹐計取砂可得一斤﹐則數足。便將其砂入於鼎中﹐依前篇用火候飛伏﹐亦五日爲一轉﹐內二日用坎卦﹐卽水煮之﹐三日用離卦﹐卽陽火飛之三日﹐初起陽火﹐可用炭七兩﹐每一轉後卽增炭二兩﹐至七轉後﹐有汞霜飛出﹐可二兩來﹐其色黃赫﹐紫光爍爍﹐飛在鼎蓋之下。收其霜於缽中﹐用蒲州石膽一錢﹐重和苦酒及砂﹐以玉槌輕手熟研之﹐相入後﹐卻入鼎中飛伏﹐伏經十八候﹐九十日足﹐其英砂伏火畢﹐分毫無少﹐便可熔鑄﹐亦依前篇。用鹽花引鼓之﹐卽寶汁流下﹐而淸英光潤﹐名曰靑金。靑金者﹐是陽精漸著﹐從兌見震﹐然坤歸離﹐此是陽精變轉巡歷之終始也。如將此英砂服食﹐每兩先用餘甘子半兩﹐生甘艸二兩煎取汁﹐於白銀器中煮二七日後﹐澄取砂﹐入安淡竹筒中﹐入土深

埋﹐三十日後出﹐以棗肉和爲丸﹐每兩亦分爲三百六十丸﹐每日淸晨東向﹐叩告。三淸上聖仙官﹐然後服﹐服此英丹後﹐自然嗜欲無嬰﹐葷血不入﹐端居淨室﹐而神和體輕﹐與眞人爲儔矣。

○第四返妙砂篇

本經曰﹕乾體陽曜﹐離精漸明﹐艮雪輕鮮﹐陰魄消化﹐乃是靑金精液﹐感汞而生砂﹐英气相因﹐集而爲妙﹐名曰妙化砂。

《妙化砂訣》曰﹕將靑金四兩還打爲鍋子﹐用赤鹽半兩﹑石硫黃半兩﹑大硼砂半兩﹑北庭砂一兩﹑蒲州石膽一兩﹐凡五物﹐和苦酒研爲泥﹐塗其靑金鍋子四面﹐以炭火灸﹐漸漸逼令藥泥盡幹爲候﹐一依前篇﹐用黃泥爲球包裹之﹐以糠火中燒二七日後﹐卽白炭武火燒之一七日畢。去泥﹐出鍋子﹐依前篇安瓶子中﹐入眞汞四兩﹐淸水五合﹐不得增減﹐養之二七日後﹐更添汞四兩﹐又火養經七日後﹐令幹﹐固濟之﹐以武火迫之一日﹐而妙砂湧出﹐可有四兩﹐卽收之。更添汞四兩﹐亦依前文火養之﹐令生砂﹐出卽收取﹐計收砂一斤﹐卽數足矣。其砂入鼎中﹐依前篇用火候飛伏﹐亦五日爲一轉﹐內二日用坎卦﹐是水煮﹐三日用離卦﹐則陽火飛之。飛伏火候﹐一依英砂篇中用火加增炭數多少﹐經十六候八十日﹐而妙砂伏火畢﹐則金星光璨﹐映徹﹐紅耀不可言﹐爲至英至妙之丹砂也。如將熔鑄﹐亦須用鹽花爲使﹐引令金汁流出﹐便成黃金。其金凝黃皎潔﹐精彩光耀﹐旣至坤形﹐離精漸見﹐故經曰﹕從陰而返歸陽﹐自濁而返歸淸﹐此則是陽炁變煉﹐合於眞妙﹐而自然位至神仙也。若將服餌﹐每一兩先須餘甘子半兩﹑生甘艸一兩﹑紫石英一兩煎取汁﹐於寶器中煮二七日後﹐亦入淡竹靑筒中﹐入寒泉埋之﹐

三旬後出﹐以棗肉和爲丸﹐每兩分爲三百六十丸﹐每日晨朝向東服一丸﹐自服此妙砂後﹐漸漸精思通徹﹐濁滯之气消革﹐則形神虛白﹐洞合於至眞﹐自然超其玉京﹐而會金闕也。若志士得其含元煉眞之訣﹐如神仙之事豈還哉﹖

○第五返靈砂篇

本經曰﹕陽徳播功而垂光﹐運動其元精﹐元精流化爲英砂﹐轉而入妙﹐妙气變煉﹐而生萬靈。故知玄妙玄聖﹐轉轉而增光﹐感激眞精﹐自然靈化。且靈砂者﹐是前妙砂中黃金轉感汞而生﹐砂則紅光煥赫﹐璨爛金星﹐而絳色淸靈﹐乃號爲靈砂者也。

《化靈砂訣》曰﹕取砂中黃金八兩打作圓鼎﹐可受四合﹐又將二兩金爲鼎蓋﹐其鼎內先著石硫黃一兩﹐赤鹽一兩﹐北庭大硼各半兩﹐共四物﹐和苦酒研如泥﹐塗於鼎內及蓋內外﹐調勻﹐藥盡候幹。卽以黃土爲泥包裹之﹐可厚一寸﹐文火四面養之三七日﹐以不通手爲候。三七日後﹐漸以武火迫燒一七日﹐晝夜不令絕火。七日滿﹐寒之去泥﹐重以甘土泥其鼎外可二分﹐卽懸安鑪中。其鼎下周回令通安火﹐便入眞汞四兩於金鼎中﹐著水二合﹐以蓋合之﹐火養經七日﹐其鼎下常有熟炭火五兩﹐不得增減。其鼎中續續添水﹐長須二合﹐不得令幹﹐在意消息﹐莫遣失候。七日後﹐更添汞四兩﹐又依前文火養之﹐七日後令幹﹐緊固濟其口﹐卽武火迫之一日﹐便生紅光靈砂﹐可收得五兩紅砂。卽須臾入眞汞五兩於鼎中﹐鼎中常令有炭八兩﹐不得多少﹐亦文火養之﹐七日後令幹﹐卽固濟之﹐便武火迫之一日而生砂﹐砂出則收之。更添眞汞於鼎中﹐又文火武火養迫﹐令生砂﹐砂出收之。此一鼎中﹐計收砂得三十兩便止﹐則數足矣。其金出砂後﹐精竭而枯脆﹐無光澤之色﹐秤只可重四兩以來耳。

其精華與汞相感結﹐盡化爲靈砂也。故經言﹕眞汞者﹐皆是本色﹐丹砂中抽得汞添用之。若伏練光明﹐爲藥頭者﹐卽光明砂中汞﹐轉轉添用﹐如用白馬牙砂爲藥頭﹐取白馬牙砂中汞添用變轉。如將紫砂爲藥頭者﹐卽收紫砂中汞添合﹐如溪土砂中所出汞者﹐名爲雜類﹐气色終不相感。且光明砂一斤﹐抽汞可得十四兩﹐而光白流利﹐此上品光明砂﹐只含石气二兩﹔白馬牙砂一斤﹐抽汞得十二兩﹐而含石气四兩﹔紫靈砂一斤﹐抽汞得十兩﹐而含石气六兩﹔上色通明一斤﹐抽出汞只可得七兩﹐而含石气九兩。石气者﹐火石之空气也﹐如汞出後﹐可有石胎一兩靑白灰耳﹐亦於前寶砂篇中略述﹐眞汞之訣而未周細﹐鄭重言之﹐所是抽汞用事﹐具列於《金丹前章》之上品也。其黃金鼎中抽收得靈砂三十兩﹐數足訖﹐不用陰煮﹐便依前篇用陰陽火候飛伏。還五日爲一候。內一日用坎卦﹐是水煮一日﹔四日用離卦﹐卽陽火飛之四日。初起陽火﹐用炭九兩﹐每轉後增炭二兩﹐至五轉後每轉增炭三兩﹐便有五彩金輝霜三兩飛出。收其霜﹐和砂於缽中﹐著蒲州石膽半分﹐黃碙一分﹐和苦酒熟研之半日﹐依前安鼎中﹐用坎離二卦火候飛伏之。經十四候﹐七十日足﹐其霜砂伏火畢。砂旣伏火﹐金彩光輝﹐色如石橊花﹐精彩璨璨﹐光曜日月﹐一切毒龍蛇神鬼見之潛伏﹐目不敢舉﹐可得言至靈哉﹗其砂靈而難鼓鑄﹐若欲熔之﹐先於潔淨之處﹐取淨土爲鍋鑪﹐絕諸穢雜﹐用鹽花和靈砂等入鍋﹐鼓之二千韝﹐始得消熔﹐卽金汁流注﹐凝而鮮煥﹐名曰紅金。紅金者﹐是陰魄之气﹐變煉而盡﹐正陽之精﹐挺立而垂光﹐此是陽靈之眞金也。如將服食﹐一依前篇﹐用餘甘子﹐生甘艸﹐紫石英煎取汁﹐於寶器中煮二七日﹐火候藥數多少亦依前篇。煮了﹐入安竹筒中﹐固濟其口﹐入土深埋三十日﹐出之﹐以棗肉和爲丸﹐每兩丸作三百六十丸﹐丸如麻子大。每日淸晨潔心東向﹐啟告。三

淸上帝君眞仙官眾﹐然後叩拜而服之﹐卽得心神明達﹐徹視表裏﹐身生紅光﹐而調合於至眞也。

○第六返神砂篇

經曰﹕妙極則靈通﹐靈通則致神﹐神合則道全﹐道全則玄眞降﹐便升玉淸而爲髙仙矣。且神砂者﹐是九靈媾精﹐寶風凝集﹐玄華標結而化爲神砂﹐則煥燦玄黃﹐光輝照灼而名爲神妙者也。

《化神砂訣》曰﹕取前靈砂中紅金九兩﹐鑄爲寶鼎﹐可受五合﹐又將三兩作寶蓋蓋之﹐其鼎內亦先著石硫黃一兩﹐大硼砂一兩﹐赤鹽一兩﹐北庭砂一兩﹐共四物﹐和苦酒熟研如泥﹐塗其鼎內及蓋周回﹐令勻盡爲候﹐候幹﹐以蓋合之﹐著黃土泥包裹﹐可厚二分。爲則一依前﹐文火養之二七日後﹐卽武火迫燒之七日﹐令與火同色赤後。令去黃泥﹐重以甘土爲泥﹐泥其鼎外﹐可厚三分﹐卽置其鼎於鑪中﹐入眞汞六兩入鼎中﹐用水三合﹐徐徐添之﹐不得令幹﹐文火養七日後﹐更入汞三兩﹐文火養之三日﹐候冷﹐又固濟封閉﹐令緊密﹐卽武火迫﹐經二宿﹐卽盡化爲紅光神砂﹐收砂。又添汞八兩﹐依前文火養七日後﹐便武火迫二日﹐亦化爲砂﹐收之。又添汞七兩﹐亦以文火養之﹐武火迫之﹐令生砂﹐砂出卽收。又添汞五兩﹐亦文火養之﹐武火迫之﹐令出砂﹐收之。又添汞三兩﹐亦依前法文武火候養迫之。計前後收得神砂﹐可三十二兩﹐足卽止。將其砂入石硫黃四兩﹐蒲州石膽二兩﹐和於缽中﹐熟研半日﹐便入安寶金鼎中﹐陽火飛伏。其陽火者﹐純離卦火候伏之﹐還五日一候。初起火用炭九兩﹐每一轉後加炭二兩﹐每轉轉出砂於缽中熟研之﹐卽入鼎飛伏﹐至六轉後﹐每轉加炭三兩﹐如有絳金霜飛出﹐其霜

紅赫照耀﹐光彩射目﹐收其霜於缽中﹐和砂用蒲州石膽一分﹐和苦酒熟研之半日﹐卻入安鼎中﹐用火候飛伏﹐伏經十二轉﹐六十日足﹐其神砂伏火畢矣。其色赫奕含輝﹐紫光洞徹﹐不可言爾。若得熔鑄訣﹐一依前《靈砂篇》法度﹐和鹽花鼓之﹐卽寶計流注﹐凝成赤金﹐精光如火﹐故號曰離﹐己之金者﹐神也。其丹砂便可以服餌﹐每兩亦分爲三百六十丸﹐以棗肉和之爲丸﹐服餌訣一依前篇。且服此靈寶神丹後﹐自然神靈骨輕﹐身有光明﹐足蹈眞境﹐而爲上仙也。

○第七返玄眞絳霞砂篇

本經曰﹕靈寶稟運﹐則感應而神棲歸眞﹐積精自然﹐玄霜絳雪﹐騰躍流通﹐流通則爲髙眞之靈仙也。且玄眞絳霞砂者﹐是神砂中赤金寶鼎養汞而生砂﹐其砂則紫霞紅英﹐五彩輝灼﹐乃號爲玄眞絳霞之砂。

《化寶生砂訣》曰﹕取前篇神砂中寶金一斤﹐鑄作圓鼎﹐可受七合﹐又將寶金五兩爲鼎蓋。其鼎內先須用石硫黃四兩﹑赤鹽二兩﹑北庭砂二兩﹑大硼砂一兩﹐共四物﹐以苦酒和研如泥﹐塗其鼎內﹐以藥盡爲候﹐候幹則蓋合之﹐黃土爲泥包裹﹐可厚一寸﹐依前《神砂篇》﹐文火養之二七日後﹐卽武火燒七日﹐寒之﹐去其黃泥﹐重以甘土爲泥﹐泥其鼎外周回﹐可厚二分半﹐卽安鑪中。入眞汞十二兩﹐於鼎中﹐著水三合﹐不得遣幹﹐徐徐添水﹐則以蓋合其鼎﹐文火養之七日﹐其鼎上常令通手爲候。七日養﹐候幹﹐緊固濟其口﹐卽漸漸武火迫之三日﹐開鼎看之﹐其汞卽盡化爲絳霞玄砂也﹐其砂不得收之﹐便更添汞九兩﹐﹐亦依前﹐文武火候養迫之﹐日數滿開看﹐又盡化爲砂。又添汞六兩﹐於鼎中固濟﹐文武火候迫促之﹐日數足﹐又

開看﹐亦化爲砂矣。更添汞五兩﹐還以七日文火養之後﹐卽武火迫之一日而成﹐其砂紅紫﹐五彩霞光晃耀在其鼎中可三十二兩﹐分毫無失﹐又出其砂於缽中﹐用石硫黃七兩﹐以玉槌細研之一日﹐卻入於此神砂赤金寶鼎中﹐固濟其口﹐令緊。用純陽火候伏之﹐七日爲一轉﹐卽開之﹐出砂﹐和苦酒一合熟研﹐而卻入鼎飛伏﹐七日爲一候。初起火用炭十三兩﹐每轉加炭一兩﹐至三轉每轉加炭二兩﹐便有五色輕鮮絳霞霜二兩飛出﹐於鼎蓋之上﹐連連如麥顆﹐卽收之。和砂於缽中﹐用蒲州石膽半兩﹐苦酒二合熟研﹐卻入於鼎中飛伏﹐經七轉﹐轉轉須開看﹐卽入石膽﹑苦酒和研﹐方可入鼎中伏之﹐伏經七轉四十九日足﹐其砂伏火畢矣。便以武火燒之一日﹐可用炭二十斤﹐分爲四座迫燒之﹐然後開之。一日開鼎看﹐其玄眞絳霞之砂﹐文彩輝赫雜錯﹐霞光洞曜於日月﹐可言至靈哉﹗極陽玄元之砂丹也。如熔鑄玄眞訣﹐用鹽花和﹐鼓引令寶汁流注﹐而凝紫光耀﹐名曰絳霞之紫金也。若將服餌﹐卽以棗肉和爲丸﹐每兩亦作三百六十丸﹐每日淸晨東向服一丸。服此丹砂後﹐倏忽則合形而輕舉﹐駕飛龍遊於十天八極之外﹐豈不優遊哉﹗此玄眞丹砂一丸﹐點汞及鉛錫銅鐵一斤﹐立化成紫磨黃金﹐光澤不可言耳。余自神道設教﹐啟於玄慈﹐蒲州湣在俗之賢明﹐而述爲七篇二章﹐此篇本從《大洞寶經》中《仙君九品幽章隱文煉眞妙訣》所出﹐禁文甚重﹐非賢莫傳﹐豈頑愚悖戾行屍穢質之徒見聞耳﹐深可忌之哉﹗恐泄上古仙聖之眞妙也。

卷七十金丹部八

◎還丹內象金鑰匙﹝並序﹞

﹝一名《黑鉛水虎論》﹐一名《紅鉛火龍訣》﹞──昌利化飛鶴山眞一子撰

夫金液還丹並諸經訣者﹐無出《古文龍虎上經》﹐魏伯陽《周易參同契》﹐爲還丹經訣之最妙也。莫不以鉛火爲宗﹐龍虎爲祖。諸家經訣中﹐有明鉛而不明火者﹐有說虎而不說龍者﹐𨿽則互有指陳﹐實則殊途歸於一理﹐盡一源也。丹訣中有《太白眞人歌》四句﹐「少卽少矣﹐妙卽妙焉」﹐實爲直指龍虎之幽微﹐全露汞鉛之宗旨。歌曰「五行顚倒術﹐龍從火裏出﹔五行不順行﹐虎從水中生。」此要言二十字﹐可謂泄天地互用之機﹐分陰陽反覆之道。水虎﹐眞汞之本﹐火龍﹐眞鉛之門。還丹根基﹐於斯盡矣﹐實爲眞祕之言﹐不易之誥也。余因撰諸《黑鉛水虎論》《紅鉛火龍訣》﹐蓋演眞人之微邃﹐開祕訣之循途也﹐名之曰《還丹內象金鑰匙火龍水虎論》﹐庶誘將來﹐用祛未悟者也。

○黑鉛水虎論

夫黑鉛水虎者﹐是天地妙化之根﹐無質而有气也。乃玄妙眞一之精﹐爲天地之母﹐陰陽之根﹐日月之宗﹐水火之本﹐五行之祖﹐三才之元。萬物賴之以生成﹐千靈稟之以舒慘。至於髙天厚地﹐洞府仙山﹐玄象靈官﹐神仙聖眾﹐風雨晦朔﹐春夏秋冬﹐未有一物不因鉛气產出而成變化也。故經云「天得一以淸﹐地得一以寧﹐神得一以靈﹐谷得一以盈﹐萬物得一以生。」又云「無名天地之始﹐有名萬物之母。」卽是眞一之精﹐聖人異號爲眞鉛﹐則天地之根﹐萬物之母是也。豈可以嘉州諸鉛﹑硫黃﹑硇砂﹑靑鹽﹑白雪﹑雄黃﹑雌黃﹑消石﹑銅﹑鐵﹑金﹑銀﹑水垢﹑水精﹑凡砂﹑凡汞﹑桑霜﹑楮汁﹑松子﹑柏脂﹑穢污之物﹐白石﹑消石﹑夜霜﹑朝露﹑雪水﹑冰漿﹐其諸礬土雜類之屬﹐艸木眾名之類﹐已上皆誤用﹐不可備載也。或問曰「其眞鉛如何﹖乞爲指的﹐將示未明。」答曰「黑鉛者非是常物﹐是玄天神水﹐生於天地之先﹐作眾物之母﹐此眞一之精元﹐是天地之根。」能於此精气中﹐產生天地五行萬物。豈將天地之後所生之雜物呼爲眞鉛﹖卽誤之甚矣﹗緣此精上爲星辰﹐下爲眞鉛之精﹐常與太陽和合﹐長養萬物﹐所隨太陽極遠﹐不過二十六度。故我先眞聖師采此陰精﹐設其法象﹐誘會太陽之气﹐結爲神丹﹐故經云「太陽流珠﹐其性猛烈﹐急而難當。若不以方便法象畱連﹐取其至精﹐安肯等閒住於雜物之上﹖非我北方正气﹐純粹之精﹐鑄成鼎器﹐運養周生﹐難見龍虎相吞﹐夫婦合體而成神物哉﹗」

○紅鉛火龍訣

夫紅鉛火龍者﹐是天地妙用發生之气﹐萬物因之以生﹐有气而無質﹐故將一年三百六十日﹐蹙於一月三百六十時。又於一月三十日三百六十時內﹐朝夕各系一卦。又移此六十卦三百六十爻﹐陷於五日六十時內﹐復象一月也。兩日半三十時﹐便爲三十日﹐又象一月。朝暮各占一卦﹐又系六十卦﹐計三百六十爻﹐復象一年三百六十日也。又於兩日半三十時內﹐卻分十五時﹐應半月一十五日用事。復將此半月從一至十五日﹐又陷於十二辰中﹐自子後至己前六辰之內﹐系三十卦﹐計一百八十爻﹐便象冬至後到夏至前﹐應半年一百八十日也。自十六日至三十日﹐又陷於六辰之內﹐午後至亥前六辰之中﹐系三十卦﹐計一百八十爻﹐便象夏至後到冬至前﹐應半年一百八十日也。春秋二分在時內﹐二分二至於一日十二辰中﹐都合三百六十﹐象一年之气。始《復》肸至《乾》﹐鸘﹐自《遘》飅終《坤》肸﹐循十二辰﹐侯分《震》《巽》﹐甲門子丑午未﹐陰符陽火﹐圓合天符三百三十六度﹐是晦朔陰陽﹑刑徳交會﹑天地變化﹑萬物生成之數也。皆依刻漏運行﹐奪取气候﹐入神鼎中﹐使眞鉛天地之母﹐受此運用而產神精。《易》曰﹕乾之策﹐三百六十日足﹐陰陽起伏運用﹐一年周星﹐萬物之大數也。凡一年﹐計三百六十日﹐計四千三百二十時﹐每日朝暮兩卦﹐計六十卦﹐每卦六爻﹐合計三百六十爻﹝又奪得一年三百六十日﹐計數奪得四千三百二十年正气﹐在神室中﹞。凡五日爲一周﹐合六十時﹐應一月六十卦用事﹐六十時系卦三百六十爻﹐便應

三百六十日一年也﹝又奪得一月內四千三百二十年正气於兩日半﹞。假如有一月三百六十時﹐便象一年三百六十日﹐於三百六十時內用六十卦﹐將六十卦气候又陷於五日六十時內﹐用六十卦時爲一周﹐又象一年。復於五日內分兩日半﹐計三百六十爻﹐復象一年也。又分三十卦一百八十爻﹐移在半月十五日﹐朝暮各一卦﹐計三十卦﹐又將此十五日配在半日六辰之內﹐共得三十卦一百八十爻﹐便象半年一百八十日也。每一辰內﹐於二十四气中分得二气﹐七十二侯中分得六候。此气候逐子後午前六辰陽火﹐入神室之中﹐各有寒暄气候符證﹐互立變化之功﹐此六辰是冬至巳後﹐夏至巳前﹐半年一百八十日﹐運火合天符﹐動靜盈縮﹑造化萬物之數也。聖人蹙於一百八十日節候﹐陷於半日六辰之中﹐計奪得二千一百六十年正气﹐入於神室中﹐養萬靈也﹝如兼午後六辰﹐圓合一日夜火數﹐卽奪得四千三百二十年正气﹐在一日夜之內也。還丹之道﹐要妙在震巽﹐起陰陽之中﹐復遘分進退之符﹐十二卦周行﹐一年气足﹐坎離運用﹐龍虎生成﹐數滿周星﹐神精水火﹐進气而出﹐卽非常藥也﹞。午後亥前六辰﹐陰符分得气候﹐節符與已前六辰數時刻並同﹐亦象夏至後冬至已前一百八十日也。所有《震》《巽》陰陽進退之符﹐刑徳相背﹐圓缺相交﹐出入抽添﹐起伏否泰﹐卽少有不同也。此是合天符進退﹐周星造化﹐萬象生成﹐潛運之數也。故先眞到此﹐皆傳在口訣﹐至誡輕泄﹐勿使非人知之﹐令竊弄神機妙用也。諸經訣云﹕月有《火記》﹐明六百篇卦爻﹐行於世也﹐今不備錄﹝六百篇《火記》﹐蓋魏眞論周星數﹐實篇篇相類﹐冀達士細思﹐道知返掌也﹞。今所云一日一夜內﹐運陰陽符火入鼎中﹐如《震》復至《乾》六卦爲陽火也﹐自《巽》《遘》至《坤》六卦爲陰符候也。一日一夜內﹐合奪得四千三百二十年正气﹐在神室中﹐生產神精也﹝全依內百刻也﹞

。凡一時奪得三百六十年正气﹐一日夜奪得四千三百二十年正气﹐一月奪得一十二萬九千六百年正气﹐一年奪得一百五十五萬五千二百年正气也。故經云﹕人服金液還丹﹐一粒如稻米許﹐三气限滿﹐必獲上升。三年藥成﹐已於身內受得四百六十六萬五千六百年正气﹐年壽也。如常服食﹐以壽限無量﹐出天地三界之外﹐純陽眞精之身﹐有生而無死。天地陽九﹐否泰動靜﹐常數服金丹之人﹐逃出陰陽之外﹐九陽之表﹐故壽年無數也。賢達思之﹐此外乃無上至眞之妙道也﹐遇者得無保祕之﹐緘於心口﹐以待賢能者哉﹗

凡一月三百六十時﹐一年十二月合四千三百二十時﹐象四千三百二十年。內卯酉二卦﹐息符一年﹐內合數共除出六十日﹐兩計七百二十時﹐象七百二十年。汞內胎符火數﹐實十个月﹐計三千六百年﹐合天符﹐合三百六十度﹐符合《參同契》六百篇《火記》也。其餘出息七百二十年﹐是金沐浴其精之限﹐微哉此法﹗是大丹紅鉛黑鉛龍虎交媾﹐生成乾精坤粹眞砂純妙之上道﹐運火之祕訣﹐養赤龍之魂方也。先眞聖人心之隱文﹐希夷之妙道也﹐非防閒淺近之事矣。故經云﹕卽得眞鉛﹐又須得眞汞﹐爲此事也﹝經云﹕得在受气抽添﹞凡運節符火數﹐一一皆依約刻漏﹐晝夜一百刻﹐分四時﹑五行﹑二十四气﹑七十二候﹐不可分毫差矣。若使四季不調﹐五緯失度﹐卽眞砂眞汞不產﹐龍虎不交。故經云﹕纖芥不正﹐悔吝爲賊是也。賢達君子﹐反覆思之﹐無意輕動﹐令不合天道﹐則令天地妙用之气﹐憑何節候﹐而成變化﹐生於萬象哉﹖《陰符經》云﹕天有五賊﹐見之者昌。知之修煉﹐謂之聖人也。時有習常道者﹐止余東鄰﹐聞余斯言﹐忽叩扃而至﹐大咍而謂余曰﹕吾聞昔先聖有言曰﹕殆生有命﹐修短在天。又《西域書》云﹕天地及日月﹐時至皆歸盡。至於劫﹐石有消﹐無存纖芥。天地之內﹐萬物從起﹐豈

有不拘常數﹐而長存哉﹖數盡皆歸於空﹐空者﹐無也。又聞言﹐人之生﹐如箭射空﹐力盡還墜。今子獨云﹐餌金液還丹之人﹐壽年無數。復云﹕我命在我不在於天者﹐子言得非習偏見﹐有好惡﹐立虛準乎﹖余答曰﹕吁呼﹗此蓋鄙俚偏執之談也﹐豈達古賢通聖論哉﹗且鄙俚偏執之人﹐焉能鑿混元徵選化之端﹐擘鴻蒙結陰陽之表歟﹖豈將睫目之附近﹐度量寥廓之幽端乎﹖且乾坤之气﹐而生成萬物﹐諸途而出﹐始因元判﹐受析陰陽﹐有萬法焉﹐有萬形焉﹐得泉石焉。且陽數奇﹐九之數也。相須陰陽之气﹐相禪乾坤之內﹐故互用之數﹐未有無用之物類也。且九地之下無陽精﹐而純陰濁气也﹔九天之上無陰精﹐而純陽淸气也。有修積陰之气者﹐盡棄魂神﹐於無中煉妙有﹐任定而性寂靜﹐故死而爲陰爽之鬼也。有修純陽之精者﹐謂存神气﹐而於有中煉妙﹐全身形而入無形﹐故生無死﹐爲天上神仙也。且鬼神者受積陰之气﹐陰鬼之道﹐鬼貴無形﹐故棄陽而煉陰之气﹐气積卽息﹐息卽歸陰﹐陰卽歸死﹐有得死者﹐故名寂滅。寂者﹐凝靜也﹔滅者﹐空無也。鬼道貴無形﹐蓋任空寂﹐於眞無中煉妙有﹐爲下土陰中淸虛善爽之鬼神﹐非尋常之有也。鬼神陰靜之中﹐以斯爲妙道。有陰中妙門﹐煉陰中之妙法﹝煉陰之法﹐故有大小﹐以有大小之門﹞。天上之神仙者﹐受純陽之精﹐神仙之道貴有形﹐故棄陰而煉陽。陽气積而動﹐動卽返陽﹐陽卽歸生﹐生卽得仙不死者﹐故名曰上升。上者﹐輕也﹐飛也﹔仙者﹐升也﹐舉也。仙道貴有形﹐蓋運气於眞有中煉妙無﹐爲上天九陽中淸眞妙靈之神仙﹐卽非常之無也。神仙於陽動之中﹐以斯爲妙道﹐有陽中之妙門﹐消陰之妙法。煉陽法有大小門﹐非一也。積陰之精附地﹐積陽之形奮天﹐天地自然之道﹐非有爲也。故《易》云﹕方以類聚﹐物以羣分。本乎天者親上﹐本乎地者親下﹐各從其類也。故修丹者術士﹐煉純陽﹐出陽精﹐

取而服之﹐變爲純陽之身﹐是以就天﹐乃從其類也﹐故名之曰上升九天。天上無陰﹐乃純陽陽濤之境﹐出乾坤陰陽之表﹐故壽限無數也。眞汞﹐無也﹐故不同乾坤之內有數之物﹐且上天不有爲樂﹐空寂之形﹐不可服丹。故陰教無純陽之神仙﹐與下士定寂之鬼﹐明有優劣﹐非等倫也。純陽之眞無死數﹐積陰之神無生數﹐此眞陰眞陽俱出天地之表﹐故無常數也。且天地之間﹐陰陽煉眞形二門﹐於斯無別理也。又問曰﹕陰陽二門煉眞形之法﹐得非西域瞿曇氏之法邪﹖中華李老君法邪﹖答曰﹕余始只以明天地之間﹐煉凡爲聖﹐陰陽二門出世之道﹐元不說李老君﹑瞿曇氏之法邪﹗若以二眞造玆之法﹐卽二眞何多於天地乎﹗此二眞皆能盜天地﹐賊陰陽變化之情﹐煉陰陽純精之道﹐俱無成數之身﹐故後世立此二眞爲陰陽煉眞之教。且二眞俱曰修道﹐故道之一字﹐是陰陽二門眾妙之法﹐彊名也﹐玄玄善號也﹐故總之曰道。老君瞿曇各得道中之一門爾﹐故皆出陰陽之外﹐俱得無生死之數也。又問曰﹕今修道之人存神養气﹐復煉金液陽丹服食﹐以至爲純陽之眞。修陰寂之人可得服丹乎﹖答曰﹕修陽之人蓋存陽魂﹐畱暖气﹐故餌丹以助之成純陽之身。修陰寂之人棄陽魂而就陰魄﹐陰寂之形虛而冷﹐不可以受陽丹也。若服陽丹﹐卽陰形豈可爲純陰妙化乎﹖卽陰寂不凝﹐煉妙空不生妙有﹐妙有不生空也。又問曰﹕陰陽鉛汞別有丹藥乎﹖答曰﹕陰寂之法﹐易陰之形﹐空中有空﹐有中不有﹐爲樂空寂之形﹐不可服丹﹐故陰教無丹藥也。此義昭然﹐賢達可見。但性理凝寂﹐絕相離言﹐卽眞爲空﹐妙有而已。修陰之人﹐得此言之爲心印﹐過此以往﹐無別義也。又問曰﹕竊聞髙僧中有出沒自在﹐死生任情﹐接迹見聞﹐不可勝數﹐以載於經論﹐動逾數百﹐今指一二﹐粗立事端。且僧佛圖澄生死自在﹐著於明史﹐述《金液訣》﹐形於丹經﹐又僧曇鸞師作《气術論》行於世﹐

皆同道家。忽暫亡而起﹐忽躡空而行﹐陰教之中﹐豈曰無之﹖吾仁之言﹐陽法有上升﹐陰教歸空寂﹐卽此二僧﹐皆畱形住世﹐隱顯自由﹐得非空寂乎﹖吾曰﹕嘻﹗有何難明哉﹗其二子皆內修陽法﹐外修僧形法﹐豈分外貌乎﹖僧玄皆人也﹐同天地間一物耳。若外爲僧﹐內修陽法﹐何異於外貌黃冠乎﹖且陰陽之道﹐任情變化﹐豈有偏黨乎﹖惟達摩師《气訣》﹐正是外內不出入﹐凝定空寂中﹐煉妙有之法﹐便是空寂法中陰眞。又問曰﹕今云煉陽卽出九天之上﹐煉陰卽入九地之表﹐將欲並教天下﹐得否﹖答曰﹕不可也。治世之道﹐無出於文也。斯陰陽二門﹐且出世之道﹐不可治世﹐不可普教於人也。問者曰﹕吾偏習治世鬻譽之書﹐不達延生出世之道﹐罔知二主之旨﹐難通三教之情。今旣聞命﹐實是飽於玄風﹐醉其眞義也。吾向來井蛙酰雞哉﹗乃唯唯而退﹐余所略書陰陽二門煉眞之至道﹐意者爲上智之人﹐明達而自知﹐無勞論也﹔愚昧無知﹐勉論不及也﹔中智之人﹐心或進退﹐往往執言不回﹐多雲「生死有命﹐富貴在天。」復云「天地及日月﹐時至皆歸盡。」斯言舉世鮮有不言者﹐遂便顒顒待死﹐迕眞失正﹐迷於所苦﹐自甘取也。卽輕薄無知泛濫之徒﹐豈可見天地之心乎﹖天地之用生成乎﹖豈知陰陽互情乎﹖陰陽相盜出沒乎﹖余因達還丹有長生無數之辭﹐故少立通論﹐以示同人。非淫欲虛誕﹐沽誚於賢達者哉﹗於斯復有向美索乎﹖同心之子﹐幸鑑於斯。

歌曰﹕

大道生吾眞﹐陰陽運吾質。寄生天地間﹐生死互經歷。死生終有門﹐二路各分一。一門陰靜中﹐於中有虛寂﹐修成陰中神﹐此是西胡術。別有陽中道﹐道祕在仙籍。勁指天地根﹐此根號眞一。眞一天地先﹐天地因而辟。令人采取精﹐煉爲庚辛石。邀取木中龍﹐合之令契密。忽然爲夫妻﹐漸生男女出﹐十

月男女生﹐卻化爲金液。金液作神丹﹐餌之天地畢。書情告同人﹐何妨畱意覓﹗日月疾如風﹐三萬六千日。

◎還金術三篇﹝並序﹞──陶植撰

植嘗讀《金碧潛通經》﹐至魏先生云﹕三五與一﹐天地至精。研思十霜﹐妙旨斯在。謂一者水數﹐爲五行之始﹐色稟北方﹐包含五彩﹐終之合道﹐理契自然。故能生天生地﹐爲牝爲牡﹐然後還日精於月窟﹐結粹華於沖气﹐靈運潛應﹐與眞合同﹐卽非人間術士所能窺測。竊見今時學者﹐咸謂水銀可以爲金丹﹐朱砂可以爲河車。殊不知汞生於鉛﹐鉛產於金﹐旣不辧眞﹐遂假他物。譬如綴花以爲子﹐斷體以安孕﹐傷殘旣邇﹐精气莫全。舉世作迷途之人﹐漏气非混成之子﹐茫茫志士﹐同歸有待﹐或謂古人妄設﹐終無此道﹐愚甚不取也。故徵經義﹐爲《術》上﹑中﹑下﹐以質之同志爾。

○術上篇

古之人所以假《易》象而爲經者﹐謂至道與天地配。如太上始分一气爲二儀﹐二儀判﹐然後有三才﹐俾乾坤運而品匯貞﹐坎離用而金水並﹐此道之樞也。男冠女笄﹐牝牡相得﹐气交體合﹐應變無方﹐此道之用也。日月運矣﹐寒暑節矣﹐滋液潤澤﹐施化流通﹐此道之驗也。陰伸陽屈﹐陽用陰潛﹐一往一來﹐推移合性﹐道之返也。此乃明乎剖一气以法天象地﹐自有合於無爲者矣﹐豈假他物而成之乎﹗今謹按《黃白內經》神農云﹕知

白守黑﹐求死不得。白者金精﹐非世間金﹔黑者水銀﹐非世間銀。又《龍虎經》云﹕若鉛外黑﹐內懷金華。金華者﹐爲靑龍﹑爲黃﹑爲乾﹐居木位﹐其數三。又曰﹕被褐懷玉﹐外爲狂夫。夫玉者﹐爲白虎﹑爲丹砂﹑爲汞﹑爲坤﹐居土位﹐其數五。故曰﹕三五卽和諧﹐八石調正綱紀。三五則土木之位﹐合而言之其數八。又曰﹕金爲水母﹐母隱子胎。水者金子﹐子藏母胞。此言金水自相含孕﹐韞櫝於母中﹐須造化而生也。又曰﹕長子繼父體﹐因母立兆基。此言砂產於金﹐汞流爲子﹐以金養子﹐繼體而榮﹐道合自然﹐事根至妙﹐不可不思也。《潛通訣》曰﹕玄白生金公﹐巍巍建始初。此明丹砂生於鉛。《金碧歌》曰﹕赤水流爲汞﹐汞者弄明璫。此明汞非外入也。自是乾坤交媾﹐受气而生﹐欲生不生﹐煥乎其有文章。故經云﹕聖人不空生﹐上觀顯天符。天符﹐信也。天气降﹐地气應﹐是陰陽交接而流珠下也。流珠者﹐亦謂之流汞矣。經曰﹕流砂朱汞父﹐戊己黃金母。此數者﹐明鉛汞合三才﹐應五行﹐而非人間凡物也。又《參同契》曰﹕植禾當以粟﹐覆雞用其子。此明於性﹐性紐乎情﹐情性相依﹐還返自然﹐是爲變化﹐由鉛與水銀非類不相爲用也。且情性旣分眞﹐終始自相因﹐爲乾坤矣﹐牝牡也﹐金水也﹐木土也﹐情性也﹐龍虎也﹐𨿽同出異名﹐須以類合﹐如有差謬﹐不相涉入矣。故曰﹕類同者相從﹐事乖不成寶。又水以土克﹐木以土榮﹐相殺相生﹐更爲父母。且水銀不在五行正位﹐朱砂非龍虎配合﹐故曰﹕雜類不同種﹐安能合體居。故古歌云﹕莫壞我鉛﹐令我命全。莫破我車﹐廢我還家。又曰﹕鉛斷河車空﹐所作必無功。鉛破河車絕﹐所作無處出。又《五篇》曰﹕鉛中有金﹐金中有還﹐見寶別寶﹐修心煉形﹐賢人得道。又曰﹕寧修鉛中金﹐不修金中寶。此數者﹐聖人明諭以示後學﹐猶慮不曉﹐故鄭重而言之﹐亦知龍虎二事﹐本乎一物者也。得

其理者﹐諭諸返掌﹔迷其逕者﹐譬彼上天。但以世人未悟﹐遂使後學捨返掌之易﹐從上天之難﹐用意逾切﹐去眞逾遠﹐紛紜難議﹐眞假相亂。或曰用鉛耶﹗或曰用水銀耶﹗若以水銀爲之﹐乾坤其可立乎﹖剛柔其可分乎﹖必以雜鉛而爲之﹐則金水何由而得生﹖還返何由而得行﹖又焉能變化由其眞歟﹖且古來歌訣﹐惟贊鉛之功效﹐不說水銀之精妙﹐以二事共成﹐不得不兼而美之乎﹖必以水銀爲言﹐但假鉛气而成河車﹐何得遺本而逐末乎﹖作者之意﹐旣其如彼﹐後學之見﹐又且如耕石種稻﹐緣木求魚﹐期於有獲﹐難矣﹗又況文字所傳者﹐非精妙之至﹔閒訣所受者﹐非至人之遇。夫知與不知﹐猶千里之與指掌爾﹗自非眞人﹐曷辧眞理﹖今特與眾人爲論者﹐謂言者不知﹐知者不言﹐又焉知道隱乎言與不言之間哉﹗

○術中篇

凡言水銀可以爲金丹者﹐妄人也﹔言朱砂可以駐年者﹐不知道也。不知道惑妄人之言﹐去眞遠矣﹗夫汞者﹐奼女之別名﹐砂者﹐鉛中之至寶。丹經所謂砂汞者﹐此其眞訣也。且鉛中有砂汞﹐猶人之有情性。情性於人﹐非外物也﹔砂汞生於鉛﹐非外類也。三一之道﹐修性合情﹐然後可以返魂還元。若引外物爲情﹐爲性不可合﹐水銀代汞﹐則鉛不可親。性不可合﹐三宮其可固乎﹖鉛不可親﹐八石其能妙乎﹖故《參同契》云﹕結白見寶造黃金。此者皆非人間朱砂水銀爲之。有頃之間﹐當爲白煙矣﹗又焉得「解散爲水﹐馬齒欄幹」乎﹖明者省之﹐可以一言而辧眞僞耳﹗術士得之﹐則正性不惑。正性不惑﹐則爲道日親﹐而根本自正。豈假外名遣妻﹐絕粒丘壑﹐然後希遇哉﹗故再敍情性﹐原其砂汞﹐重解先聖指象立諭之意﹐誨貽於後賢也。

○術下篇

經曰﹕白者金精﹐黑者水基﹐水者道樞﹐其數名一。又曰﹕知白守黑﹐神明自來。是知太玄之精﹐爲道根本﹐當其樞紐天地﹐鍛煉陰陽﹐理契自然﹐功侔造化。故定兩弦之數﹐以二八合上下﹐得乾坤之體也。稽六十四卦﹐極天地之數用卦﹐又云﹐爻爻披摘﹐而三百八十四神存乎其中矣。乾之策二百一十有六﹐坤之策一百四十有四﹐引而伸之﹐觸類而長之﹐總一萬二千五百二十﹐所以應萬物之數﹐備剛柔之體。又天數二十有五﹐地數三十﹐凡天地之數﹐五十有五﹐所以成變化而還返也。若積陽爲天﹐聚陰爲地﹐天否地閉﹐神明見焉。𨿽元化一施﹐妙用無極﹐且世以金木水火土合之寒暑衰榮﹐若春夏秋冬日夜相易。陽之用也﹐以金生水﹐水生木﹐木生火﹐火生土﹐土生金﹐陰之用也。若天地在乎手﹐造化由乎身﹐自凡躋聖﹐名列金簿﹐與黃帝老子爲先後﹐所以顧玆門而無別徑也。凡我同志﹐庶幾於此者﹐要在細求眞訣﹐務以師授﹐不可以諛聞淺說﹐多言或中之義﹐所希企及矣。噫﹗今之人不達神明之意﹐未通天地之理﹐按文責實﹐以意推披﹐殊不知古人與其不可傳去矣。徒議枝葉﹐不得根本﹐迷迷相指﹐詎可復追﹖植林野鯫儒﹐豈曰先覺﹖常給侍長者﹐側聆斯義﹐以爲砂汞無干坤不可得也﹐龍虎捨金公無自入也。或陳梗槪﹐以備錯誤焉。歌曰﹕

仙人拍手雪成團﹐黃花欲入紫河難﹐子母一時流作水﹐變化還同九轉丹。

卷七十一金丹部九

◎太淸丹經要訣﹝並序﹞

余歷觀遠古方書﹐僉云﹕身生羽翼﹑飛行輕舉者﹐莫不皆因服丹。每詠言斯事﹐未嘗不切慕於心。但恨神道懸邈﹐云迹疏絕﹐徒望靑天﹐莫知升舉。始驗還丹伏火之術﹐玉醴金液之方﹐澹乎難窺﹐杳焉靡測﹐自非陰徳﹐何能感之﹖是以五靈三使之藥﹐九光七曜之丹﹐如此之方﹐其道差近。此來握亢﹐久而彌篤。𨿽艱遠而必造﹐縱小道而亦求。不憚始終之勞﹐詎辭朝夕之倦﹖研窮不已﹐冀有異聞。良以天道無私﹐親聽因之而啟。不違其願﹐不奪其志﹐報施功效﹐其何速歟﹗豈自衒其所能﹐趨利世間之意﹖意在救疾濟危也。所以撰二三丹訣﹐親經試煉﹐毫末之間﹐一無差失﹐並具言述﹐按而行之﹐悉皆成就。然人之志﹐所重者性命﹐其危春露﹐其脆秋霜﹐俯仰之間﹐相顧如失。榮華貧賤﹐誠爲不住之容﹔憂悲娛樂﹐並是難畱之事。以此而言﹐深可嘆矣﹗

余比讀諸方﹐故亦不少﹐觀其梗槪﹐例多隱祕。味之者﹐翻增其惑﹐說之者﹐返益其迷。遂使修煉之流﹐不見成功之處﹐豈其古人妄說耶﹖抑由學道之輩﹐自不能考其旨趣也。余所陳方意﹐於文記間﹐如視掌中﹐一試披尋﹐莫不洞照。相知之士﹐

通鑑名人﹐有所不同﹐心之取證﹐故列爲三篇耳。處士孫思邈撰。

○諸丹三品

初陳神仙大丹異名三十四種﹕

太一玉粉丹﹑太一召魂丹﹑返魂丹﹑更生丹﹑全生歸命丹﹑四神丹﹑太一神精丹﹑神變丹﹑神液丹﹑假使通神丹﹑五靈丹﹑升霞丹﹑靈化丹﹑三使丹﹑捧香丹﹑太一丹﹑使者丹﹑奔云丹﹑控鶴丹﹑八石丹﹑麗日丹﹑素月丹﹑度厄丹﹑持節丹﹑絳色紫遊丹﹑雄黃赤丹﹑赤雪流珠丹﹑紅景丹﹑赤曜丹﹑重輝丹﹑紅紫相間丹﹑艮雪丹﹑月流光丹﹑水銀素霜丹。

右所陳諸小丹法等﹐𨿽時所稱用﹐然其丹異名﹐未必各知之﹐所以今並列之。

次陳神仙出世大丹異名十三種﹕

黃帝九鼎丹﹑九轉丹﹑大還丹﹑小還丹﹑九成丹﹑素子仙童丹﹑九變丹﹑太仙霞丹﹑太和龍胎丹﹑張大夫靈飛丹﹑升仙丹﹑神龍丹﹑馬仙人白日升天丹。

右諸大丹等﹐非世人所能知之。今復標題其名﹐記斯篇目﹐而終始不可速值也。是以其間營構方法﹐並不陳附此有好事者﹐但知其大略也。

次陳非世所用諸丹等名有二十種﹕

八景丹﹑金華丹﹑玉味消災丹﹑神光散馥丹﹑凝霜積雪丹﹑奔星住月丹﹑墮月驚心丹﹑金液玉華丹﹑茅君白雪丹﹑白雪赤雪丹﹑紅絳垂璧丹﹑七星辟惡丹﹑七曜靈眞丹﹑流石鮮翠丹﹑金輝吐曜丹﹑太淸五色丹﹑北帝玄珠丹﹑感靈降眞丹﹑羣鬼升云丹﹑太白精丹。

右按其方﹐服之神仙。旣藥物難具﹐營作非易﹐所以但列其名﹐不復陳其法式。若好事者﹐宜以廣知其名也。

○造六一泥法

凡飛金轉石﹐惟以六一爲要。自遠代諸賢﹐銷煉之流﹐莫不咸蔽其事。大都相傳法者﹐皆用礬石﹑赤石脂﹑左顧牡蠣﹑礬石﹑滑石﹑戎鹽﹑鹵咸等﹐或妄用蚯蚓糞者﹐以此等藥並亦具煉作之方。其方法又各各不同﹐作之例皆不能精了。古來名方要術﹐無不備經試煉﹐就此之中﹐未有不盡其理﹐不見一事近仿佛者。余常爲之發憤興嘆﹐不能巳矣﹗自謂古人隱祕斯術﹐且誑將來學者。又按古方﹐並用礬石用黃土泥﹐燒之經夕﹐卽自然成其細粉。余遂依法燒之﹐經兩三日﹐竟不覺有異。謹因閒暇﹐更依古方燒煉﹐可經十日巳來﹐以指微撚﹐乃成爛粉﹐光潤可愛﹐亦細膩希奇。更取新礬石燒之﹐二十餘日到﹐加乾石﹐全不一種。始知一切方法﹐不可率爾輕試之﹐不依古法﹐卽云無驗﹐如此者觸目皆是。又礬有種類不同﹐所出之處各異。並州與嵩嶽出者爲良﹐自外者不堪入用。

○煉礬石法

凡煉礬石器﹐以黃土作之﹐其狀似竹管﹐可長五六寸﹐闊三四寸。以礬二三分﹐其口已上﹐瓦作蓋蓋之。礬石內筒訖﹐別以細沙並黃土等分爲泥﹐泥筒周徧﹐可厚一二分許﹐緩火炙之﹐令幹。又更泥﹐泥又更炙﹐炙令幹熱﹐然後入鑪燒之。但使將息伺侯得所﹐必萬無一失。

○造燒礬石鑪法

其鑪壘髙二尺﹐明闊一尺﹐其下四面各開一小門子﹐擬牽風擊火也。又時時去積灰。一頭別一个鐵釜﹐大小與藥筒相稱﹐髙可三四寸許。卽以鐵釜置鑪中﹐筒於釜上﹐以炭燒之七日明﹐使晝夜火气不絕﹐恰好﹐更不勞多。日滿取之﹐研極細。別以赤石脂粗搗篩﹐相和爲泥作餅子﹐可厚半寸﹐闊四寸﹐曝之令幹。內於礬石鑪中燒之一日﹐更細搗篩﹐極細研之﹐別入生赤石脂細搗篩訖﹐與成煉者等分相和。和訖﹐又以礬石及赤石脂二分和之爲泥﹐稀稠得所﹐攪之令極熟﹐用之﹐泥釜固濟。一泥以後﹐卽一手取藥﹐更不得重看﹐其藥气永不畏失。先余用之多徧﹐惟覺善﹐莫能加焉。

礬石宜取惇煌者﹐輕手搗之﹐以馬尾蘿下篩之﹐訖﹐置鐵鐺中﹐以猛火熬令汁盡﹐又搗篩令細。每計赤石脂與礬石二分相和訖﹐計所和之粉五兩﹐內可加戎鹽一兩﹐鹵咸二兩﹐合和亦無妨﹐不著亦得。凡作六一泥者﹐只爲固濟﹐欲使牢固。今只二種藥爲泥﹐又加一二種亦損者﹐何煩多種﹖其六一之名﹐乃是古人隱祕之語﹐其六上加一﹐便是爲七﹐以七種藥爲泥﹐故云六一也。世人不識﹐不知何以名之六一也。滑石所出處﹐其石本出東華州﹐今人不究其根本﹐乃用昆侖所出者爲六一泥﹐所謂圖北向南﹐於理殊非所允。又其石性有數種﹐硬者細細搗之﹐篩研令熟用之益佳。

○左顧牡蠣法

左顧牡蠣者﹐意本取其細膩。比試向經二三度﹐亦經火煉而用者﹐亦經不煉而用者﹐皆無意。卽知此一味乃是無用之物﹐

若更有別法﹐用之爲佳者﹐非余所知也。

○戎鹽法

戎鹽本方亦不的言出處﹐旣不知所出﹐卽知出戎鹽之地﹐亦不知用何者爲良﹖見人皆云識之﹐實不能知孰是南人所出﹖以南土無有此鹽﹐故關中所出者爲是。余復陳此愚見﹐亦不知是否識者﹐宜詳而用之。𨿽貴之有能﹐然用勢亦相似﹐好事君子知之焉。

○鹵咸法

此物本出同州東北隅﹐去城可七八里﹐生陂澤中﹐其狀似河中細顆鹽﹐其味苦而不鹹﹐本方亦不言出處。人用平澤中地有咸炁之處﹐因辯其土白嫩之色者爲是。今推其所由﹐於理又全乖錯﹐用之無驗﹐特爲於此。同州所出者﹐若入六一泥用﹐極理粘好。今但礬石﹑赤石脂﹑礬石等﹐並依所陳之法細用之﹐則不復須此藥矣﹐諸好事者﹐於此更勿猶豫也。本方亦云用蚯蚓糞爲泥﹐亦曾用之﹐乃與常土不異﹐於理殊非所宜。

凡六一泥所言諸藥等﹐其有所用之徒﹐並不能精識其委曲。𨿽時有識者﹐又不閒將用之法﹐求鑪火之妙理﹐亦難爲具悉。今著條件六一泥者﹐味𨿽不多﹐用之極善。直云固際神膠﹐足得爲上﹐何必要須六一也。凡按古方合煉﹐多不見成者。古人但恐文繁﹐所以不能具載其事﹐以此﹐作者遂無一法能就。非深知其本末者﹐則孰能照其出處乎﹗

○造上下釜法

右下釜鑄鐵作之﹐深三寸﹐明闊八寸﹐底厚六分﹐四面各厚四分﹐其唇闊半寸﹐厚三分﹐平穩作之﹐勿令髙下之也。右上釜作之髙一尺﹐明闊八寸﹐厚三分許﹐惟飛雄黃﹐上髙五寸以外﹐不平﹐下釜並圓作。凡欲有心試煉者﹐其上下釜並依樣作之﹐大都形勢更不過此法﹐其間上下釜但能將息用者﹐永無破壞之日。余自好道術已來﹐向二十載余﹐種種歷試﹐備曾經涉﹐其中校殊﹐無所不爲之者﹐並無成法﹐資財罄竭﹐不免至於困獘。今用此上下釜﹐始離其艱辛﹐其上下釜卽須用以六一泥塗之。其泥和稀稠得所﹐棕刷徧塗之﹐日曝令幹。幹後﹐依前塗。曝漧之﹐可三四徧﹐計厚三分許﹐必無壞時。其上釜以泥一二徧亦好﹐不塗亦得。今以六一泥塗上下釜者乃久﹐亦何必須土塗釜也﹐糖和乃是舊法﹐用旣無驗﹐𨿽舊何爲﹖若有所不知﹐亦不簡於今昔。古人賢則賢矣﹐然不廢於此事﹐多不能知其理也。

○造竈法

右其門髙六寸﹐闊五寸﹐以鐵爲之。其突勿令向上﹐宜下開之﹐可髙三寸半許﹐闊二寸半。若向上開者﹐火則微翳﹐向下開之爲佳也。

○用六一泥固際上下釜法

右畱前所調和泥﹐用小鐵匙均厚三分以來﹐塗訖﹐又緣合下釜上輕手按之﹐勿令過度。卽以六一泥周回徧泥其際﹐幹﹐卽以文火細細使積漸就幹。若有拆裂處﹐復以鐵匙取泥﹐泥之周悉。直至藥成以來﹐更不勞再視﹐此法易而且要也。

○太一玉粉丹法

朱砂﹝一斤﹞雄黃﹝一斤﹞玉粉﹝十兩﹞

右玉粉極硬﹐難搗﹐但以生鐵臼搗之﹐以輕疏絹羅之再度﹐卽得入用。磁石粉十兩﹐其性極硬﹐亦依玉粉法治之﹐以水沈取細者用之﹐篩用亦得。

紫石英﹝五兩﹞白石英﹝五兩﹞銀粉﹝五兩﹞空靑﹝十兩﹞流艮雪﹝一斤用銀雪﹞

右以打作薄﹐以河東鹽合搗研令細﹐絹篩下﹐不盡者﹐依前更著鹽研篩﹐以盡爲度。卽以藥末等和﹐以釅醋﹐微濕拌之﹐曝漧﹐可十徧余上。先以白鹽爲籍﹐次布藥末等﹐訖﹐又以鹽覆之。卽以上下釜相合﹐以六一泥固濟﹐以文武火九日九夜﹐寒之一日一夜﹐開看﹕煥徹如寒霜素雪之狀﹐又似鐘乳垂穗之形﹐五色備具﹐無可比象。又更還取藥三徧﹐以醋拌﹐如前以白鹽末覆籍﹐一依前法布之﹐更無別異。如此可四五轉訖﹐一依煉《金英丹法》煉之訖﹐然後將服。其勢力不若金英丹﹐二種藥並能延人壽命﹐愈疾。除此一小有陳丹消毒之者﹐並幽深難解﹐自非妙閒訣法﹐豈造次而可悟也﹖今所陳列﹐一無隱祕﹐冀有雅好之士﹐請於此無惑焉﹗

○太一三使丹法

水銀霜﹝一斤﹞朱砂﹝十兩﹞石亭脂﹝十兩﹞雄黃﹝十兩﹞

右朱砂等三味別搗訖﹐和﹐布置不異前法﹐還以銀霜布諸藥上﹐帛覆之﹐合上下釜﹐固濟飛之。凡用豬負革脂者﹐是老母豬近脊梁邊脂也。

○造紫遊丹法

朱砂雄黃曾靑石亭脂﹝各五兩﹞

右別搗研﹐水銀十兩別研﹔石膽三兩﹐別搗篩﹐白石英別熬令沸﹐盡取三兩﹝此別味恐是錯﹐多是白礬﹐石英不沸也﹞﹔陽起石三兩﹐別搗﹔石膽六兩﹐別搗篩﹐取東嶽者用之﹔礬石五兩﹐直爾篩﹔生用之﹔朴消六兩﹐別研篩﹔磁石三兩﹐別搗篩﹐又朴消三兩﹐和諸藥﹐餘三兩﹐用覆諸藥上﹐自外者並依前法治理﹐如前醋拌﹐令依法十徧余止﹐其布置飛煉日數重轉﹐一依前﹐無異同也。凡承前已來飛煉諸藥等精訖﹐皆須重轉三兩度﹐然可堪用。比見丹無驗﹐惟覺毒害者﹐爲轉數不多﹐所以無驗矣。但飛煉未曾重轉者﹐如此雜石未得丹者﹐气盛在藥中﹐不毒何待﹖然聖人設法﹐意在救厄難。且世中庸愚﹐情在名利。先不閒藥理﹐復不究方書。或見淺方﹐或聞傳說﹐因卽孟浪頑心﹐自謂更無比類。復有無知之輩﹐視聽未弘﹐疾疹旣纏﹐豈與力惜未之於彼﹗又偃仰風神﹐旨在得物﹐爲未欲﹐愧於容色。余亦不欲論之於此。然性命之事非輕﹐但雜石稍堪服食﹐實爲非久﹐請有道君子審而詳之﹐忽有失理於毫微﹐幸攺之從正耳。

○造小還丹法

水銀﹝一斤﹞石硫黃﹝四兩﹐飛煉如朱色﹐依大丹法出毒了研如粉﹞光明砂﹝三兩﹐別搗研﹞犀角末﹝四兩﹐別搗研﹞麝香﹝二兩﹐別研﹞

右五味攪和令調﹐以棗肉和爲丸﹐如大麻子許﹐每食後一丸﹐去心忪﹐熱風鬼气﹐邪痊虫毒﹐天行瘟瘧﹐鎭心﹐益五藏﹐

利關節﹐除脹滿心痛﹐中惡﹐益顏色﹐明耳目。熱毒風服五百丸﹐瘟瘧服一百丸﹐天行飲下十丸﹐虫毒準上﹐心忪二十丸﹐每食後只可二三丸﹐不可多服﹐壘至如前﹐功能不可具載。略而言之﹐余依本艸。

○又法

石亭脂﹝四兩﹞水銀﹝一斤﹞鉛黃華﹝三兩﹞金﹝一兩﹐成薄者﹞

右水銀﹑金﹐鉛黃等﹐加功細研﹐取大鐵瓶瑩磨之末。硫黃三兩﹐先布瓶下爲籍﹐次下前三味﹐訖﹐又布。餘一兩硫黃末爲覆﹐次下蓋。都畢﹐以六一泥固濟﹐火先文後武﹐七日七夜止。又寒半日開之﹐其中盡化爲丹﹐煥然暉赫﹐光曜眼目。準此丹一兩﹐用牛黃﹑麝香各半錢﹐重於洪州土缽中﹐以玉錘研之極細﹐用棗穰丸如梧子。每日食後﹐棗裹之食三丸﹐治風顚癇﹐失心鬼魅魍魎等﹐久服凝骨髓﹐益血脈﹐潤肌膚﹐出顏色﹐安魂魄﹐通神仙也。

○造艮雪丹法

汞一斤﹐以煉成十三兩錫﹐破以次計之﹐卽時合者八兩汞﹑六兩半錫﹐其中雜藥﹐謹錄如左﹕吳白礬六兩﹐於鐺中熔﹐以火熬沸﹐盡使幹訖﹐卽搗篩爲末。用此煉白礬﹐今時煉六兩秤得五兩﹐黃礬四兩爲末。於鐺中熬使幹﹐更搗篩爲末。太陰玄精二兩﹐搗篩爲末。朴消二兩﹐搗碎熬使水气盡爲末。伏龍肝四兩爲末﹐取一兩和鹽及諸藥。增鹽六兩﹐搗篩爲末﹐於鐺中熬取幹。初煉錫三徧訖﹐更熔﹐投好醋中殺錫毒﹐更於鐺中熔

訖﹐以水銀投錫中﹐以鐵杖攪使相和置薄﹐掘地作淺坑子﹐以一張紙籍下﹐取寫勿流於地上﹐紙上畱者﹐水銀和銀是也。仍以好醋噴之使濕﹐卽急蓋其上﹐次熬鹽使幹訖﹐取黃礬﹑白礬﹑伏龍肝二兩總和搗﹐勿畱於臼中﹐搗之爲末﹐以鹿篩度之﹐入少許醋拌﹐勿使濕﹔取二兩伏龍肝籍釜下﹐鐵匙按之﹐使平實﹔次以鹽燥末二匙﹐按使平實﹔次朴消﹐還以匙撥使平實。卽內藥﹐但平撥﹐不須實﹐以匙多少抿使平整。卽以盆子覆上﹐固濟使密﹐著火三日兩夜﹐開藥收取。如恐不盡﹐所有惡者並鐺中藥滓﹐總和於一小盆中﹐取少醋噴之﹐使才潤﹐細研之訖﹐以一匙內底﹐蓋鹽﹐依初飛法固濟訖﹐著火兩日一夜﹐卽開看﹐所有水銀並皆盡矣﹐取藥卽休。此藥主鎭心安藏﹐除邪瘴惡气﹑痊忤﹑風癲風癇等疾。飛藥三兩轉巳後﹐可研令極細﹐以棗穰和爲丸﹐丸如麻子大﹐每日服四丸。若不覺有異者﹐漸加至六七丸。每旦服之﹐不過三二丸。其藥性微冷﹐若先患冷疾﹐不宜服之。治傳屍﹑瘧瘴﹑癘時气﹐一切熱病﹐入口立愈﹐神效。若用入面脂﹐治皯﹤黑曾﹥。太陰玄精出河東解縣界﹐鹽池中﹐水采之﹐其色理如玉質無異﹐其形似龜甲﹐以殊黑重者不堪﹐黃明者上也。

○造赤雪流朱丹法

右雄黃一斤搗﹐輕紗篩訖﹐以苦酒拌和之﹐令浥浥﹐日幹﹐幹更拌﹐如此十徧止。與白鹽末拌和﹐以鹽覆籍﹐固濟﹐一日一夜後﹐以微火炙六一泥﹐令極幹。漸加火﹐勿須猛﹐更一日一夜。卽加猛火﹐令其下釜旦暮常須與火同色﹐不得暫時令火微弱﹐如此燒三日三夜止。寒之一復時﹐開取上釜藥精﹐更微研之。下釜余滓亦搗﹐以藥精相和﹐飯拌令浥浥。依前布置﹐

文武火一如前法燒之。藥成﹐煥然暉赫﹐並作垂珠色絲之狀﹐又似結綱張羅之勢﹐光彩鮮明﹐耀人目睛﹐見之者不覺心神驚駭﹐惟宜安心。若有卒暴之病﹐及垂死欲气絕﹐及已絕者﹐以藥細研之﹐可三四麻子大﹐直爾雞子黃許酒灌之﹐令藥入口﹐卽扶起頭﹐少時卽差。其口禁不受藥者﹐可斡上齒而灌之﹐令藥入口﹐以手按之下腹﹐及搖動之﹐使其藥气流散﹐須臾卽蘇。治其鬼邪之病﹐小小瘧疾﹐入口卽愈。此藥神驗﹐不可具說﹐但恨造次﹐無人解煉用之。

○煉太陽粉法

石亭脂﹝十斤﹞鹽花﹝五升﹞伏龍肝﹝二斤﹞左味﹝三斗﹞

右石亭脂破如豆大﹐用鹽花和左味煮之七日七夜﹐其脂以布袋盛之﹐懸勿令著鐵﹐煮毒性盡出﹐研﹐和前伏龍肝令均入內釜中。先布鹽花﹐安亭脂盡﹐上還將白鹽爲蓋了﹐固濟之﹐三日三夜文武火﹐依前法鍛訖﹐寒之半日開。謹案《本艸》云﹕石亭脂味酸﹐溫有毒﹐主治婦人陰蝕﹑疽痔惡血﹐堅筋骨﹐治頭禿﹑心腹積聚邪气﹑冷癖在脇﹑嘔逆上气﹑腳冷疼弱無力﹐及鼻衄﹑惡瘡﹐兼下部漏瘡﹐止血殺疥虫﹐治腳气。男子陰痿﹑陽道衰弱﹐婦人體冷血气﹑腹內雷鳴﹐但是患冷﹐諸藥不能療者﹐服之不過三五日愈。服之法﹐令研粉令極細﹐以飯和爲丸﹐丸如梧桐子大﹐每日空腹服五六丸﹐酒送之﹐若兼余艸藥爲丸﹐服之益佳也。

○造金丹法

黃金﹝八兩﹐錯碎爲末﹞水銀﹝八兩﹐以前金末水銀欖一宿﹐化爲泥﹞雄黃﹝一斤﹞雌黃﹝一斤﹞

右以前雄雌二味細研﹐如粉﹐乃和之﹐皆於六一土釜中密固濟﹐炭火九日九夜煆之﹐寒二日﹐刮取飛精。先別作筒﹐用淳左味鉛釵丹作泥﹐塗筒裏﹐令極幹。又以左味飛精如軟泥內筒中﹐堅之。以銅蓋覆上﹐六一固濟。作鐵鉤懸筒﹐令底去地二三寸﹐馬通火溫之﹐常令筒底微絜六七十日。寒之﹐發取藥赤如丹﹐卽成也。更研治﹐以棗穰和丸如小豆大﹐旦以井花水向日服一丸﹐七日玉女來侍﹐二百日行廚至﹐三百日壽與天地齊。此方似金液而小異﹐若馬通難得﹐用糠火亦得也。

○造鉛丹法﹝治一節熱及鬼气﹑癲癇病及瘧疾﹞

鉛四斤﹝煉熟使﹞水銀一斤﹝鹽研令淨﹞

右取黍谷二斗蒸之﹐令破蒸熟﹐以醋漿水投谷中﹐密蓋五六日﹐令爲醋。次用車轍中土﹐篩安拌中﹐攪和似煎餅面。取鉛銷之﹐投泥中拌半。卽於好鐺中﹐更洋鉛令銷﹐暖汞投一斤鉛中﹐待瀉凝﹐以繩子系之﹐懸於鐺中二七日﹐其精自下醋中。收淘洗令淨﹐和朴消﹑消石各一兩﹐如飛丹法三徧﹐飛之﹐每轉三日。收取精﹐以飯和爲丸﹐丸如麻子大。每有諸熱病者﹐皆治之。

○煉紫精丹法

水銀﹝一斤﹞石亭脂﹝半斤﹞

已上二味入瓶固濟﹐用黃土紙筋爲泥﹐泥瓶子身三徧﹐可厚一大寸已。上用瓷盞合瓶子口﹐以六一泥固濟之﹐可厚半寸。

用火三日三夜﹐一日一夜半文﹐一日一夜半武。日滿出藥﹐打碎﹐取新靑竹筒盛﹐和醋於筒中﹐又於大釜中重湯煮之三日夜﹐常令魚目沸﹐日滿﹐以冷水淘去醋味﹐曝漧一日﹐還內筒中﹐以淸水和朴消﹐如前煮一復時﹐出藥﹑淨淘﹐曝漧﹐搗爲末極細﹐用棗穰和少麝香丸之。欲丸時﹐和少酥及用塗手﹐不然卽著手。丸如梧桐子大﹐每日食上服之五丸﹐去諸風疾﹐明目補心。二斤已上變白﹐功力旣多﹐卒難陳述。忌與《流珠方》同﹐亦用麝香一錢秤之。流珠方在後。

○造流珠丹法

硫黃一斤﹐鐺中以小麻油煮之﹐取黑爲度﹔卽用灰汁煮之﹐去油訖﹐卽研鹽﹐於鐺中伏之﹐用六一泥固濟鐺口﹐以文火經一日兩夜﹐又用武火漸加﹐以鐺赤爲度。去火﹐待寒出藥﹐淸水淘去鹽味﹐取酒七升﹐蜜半升﹐亦云一升蜜﹐一如《紫精丹》法煮之﹐三日三夜。出藥﹐淸水淘去酒味﹐曝漧搗篩﹐以棗穰丸之﹐更搗五六千杵﹐至萬尢佳。丸如梧桐子大。空心服﹐每日三十丸﹐覺熱卽減至十五丸﹐長年服者﹐每日只可五丸。所有冷風等病﹐無不愈者﹝忌蒜米醋﹞。

○七返丹砂法

汞一大斤﹐安瓷瓶子中﹐瓷碗合之﹐用六一泥固濟訖﹐以文火漸燒﹐數至六七日﹐卽武火一日成。如此七轉﹐堪服。其火每轉須減損之﹐如不減﹐恐藥不佳也。

○造玉泉眼藥方

右取水精二兩未之﹐乳半合和﹐瓷瓶中盛之﹐蜜固濟﹐勿泄气。埋地下百日﹐出之﹐置一竈孔﹐燻之一日。開之﹐靑白如玉。取鉛錫成煉者二斤熔之﹐以此藥丸如梧桐子大﹐投中攪之﹐爲眞白矣。若眼不見物及赤﹐但不損睛﹐取一丸如黍米大點目眥﹐尢良。

○太山張和煮石法

章柳根﹝六斤﹞杏仁﹝五升﹞酸棗仁﹝五升﹞槐子﹝一升﹐別搗﹞

右三味先搗﹐槐子以水攪之﹐去滓取汁﹐和前藥﹐內不津器中﹐埋捨北陰地﹐入土一尺﹐以土覆之﹐百日發取﹐名曰太一神水。取河中靑白石﹐如桃李大者五升﹐取北流水九升﹐煮之一沸﹐以神水二合攪之﹐又煮一沸。候石熟﹐任意食。食之五日後﹐萬病愈﹐一年壽命延永﹐久服白日升天矣﹗取神水二升﹐漬生鐵二斤﹐十日化爲白銀矣﹗

○添離用兌法﹝凡四法﹞

離﹝一兩﹞兌﹝半兩﹞

石以堝洋之﹐先下離﹐次下兌﹐取柳木攪令均﹔次下黃礬一分﹐準前攪之﹐令均瀉出成錠。取黃土和左味作堝﹐幹之﹐卽取黃礬硇砂﹐胡同律各一兩﹐赤土一升和左味爲泥裹之﹐內中三四﹐固之令密﹐火之十餘徧﹐以氈拭令黑气盡爲度。如難盡﹐取赤鹽和左味爲泥裹之﹐亂髮纏之﹐入火燒之﹐其赤鹽作聲﹑如是更爲數徧﹐以黑盡爲限。然取硇砂作漿﹐牛糞火燒之佳也。

○又法

離﹝一兩﹞兌﹝七錢﹞熟銅﹝一錢﹞

右合洋成錠﹐待冷﹐又入火燒之﹐令極熱。投馬通中冷﹐將錘錘之﹐入火燒之﹐又錘﹐令離錠薄如紙。剪破如指大﹐取黃礬一升末之﹐同律三分﹐硇砂二分搗爲末﹐取黃土爲泥作堝子﹑堝子蓋之訖﹐布離葉於中﹐以前藥重重裹之﹐密固堝口﹐於牛糞火中燒之一日一夜﹐常令堝赤﹐以好爲度矣。

○又法

離兌對作﹐波斯鹽﹑綠赤土﹑胡同律﹑硇砂等分﹐以左味爲泥裹之﹐厚三分﹐猛火火之﹐如此五十徧已上。卽以金牙一兩末之﹐以漿水三升煮之﹐從旦至暮時﹐以布裹離﹐橫木懸之﹐勿使著器﹐任用之。

○又法

硇砂﹝一兩﹞紫鉚﹝一兩﹞石膽﹝一分﹞胡同律﹝一兩﹞

右以豬脂一爲泥櫬堝底﹐烊離出之﹐如朱而光﹐烊了爲薄錠﹐以赤土十兩末之﹐風化灰三兩﹑硇砂三兩﹑赤鹽五兩﹑赤石脂五兩﹑石鹽三兩﹐右已上藥必須精治之﹐以左味和爲泥﹐可離錠大小布紙上﹐厚一二分﹐裹三錠寸﹐烊火之﹐以赤煙盡爲度。開之﹐以左味洗之﹐準前裹火之﹐以漿洗之三十徧﹐卽表裏赤光﹐爲梵天寶也。

○伏汞要法

夫汞遇火則飛﹐不能使住。凡所爲者﹐蓋亦多矣。若非物制伏﹐不可爲之。今以藥伏之﹐萬不失一。

烏頭赤石脂石鹽白鹽胡椒雄黃蓽撥黃礬石黃硇砂黑鹽

右搗爲末﹐以左味和爲泥﹐團作鍋形﹐以汞置中﹐巾裹之﹐以橫木穿之﹐入釜煮以左味﹐三日夜出之﹐入霜缽中﹔還以左味和烏頭﹑硇砂﹑雲母等分研之﹐七日三易藥﹐洗之。以油鹽硇砂少許﹐入釜中煮之一日夜﹐任用也。

○素眞用錫去暈法

右以取白不限多少﹐打令薄厚似紙﹐方二寸﹐十斤已上始可爲之﹐多則熱气相蒸﹐少則不堪。取一瓷器﹐可物多少令滿﹐從下布之一重蒜韭﹐如此重重相次﹐令滿﹐器口大小蓋之﹐漆固令密﹐埋地中。經百日出﹐卽成﹐不得欠一日。其馬通屋下安置﹐日滿出之。熔一斤和上鍮一兩﹐若軟加鍮﹐堅加白。其蒜取赤皮者佳﹐左味取三年者然可用﹐著少鹽一如食法。

○素眞用兌添白銅法

白銅﹝一斤﹞錫﹝一兩﹞

右令烊之瀉酒中﹐出之打破﹐取伏汞一兩﹑胡同律二兩﹑油脂一升﹐煮令脂盡﹐胡粉色赤﹐卽伏火。卽以前兌體熔之投水中﹐取白黑二礬﹑胡同律﹑硇砂﹑白鹽各二兩合洋之﹐瀉安錠池中﹐成矣。若脆不任用﹐卽火之令赤﹐投牛脂中﹐十徧卽柔矣。

○赤銅去暈法

右取熟銅打作葉﹐長三寸﹐闊三寸﹐取牛皮膠煮之如粥﹐以銅葉內中﹐以鹽封之﹐內鑪中火之﹐令煙盡極赤出﹐冷之﹐於砧上打之﹐黑皮自落﹐如此十徧已上止。卽以醋漿水煮令極沸﹐燒葉赤﹐內漿中﹐出之﹐以刷刷之﹐於堝中烊之﹐瀉灰汁中﹐散爲珠子﹐其色黃白﹐至十徧止。不須更瀉成。兌凡十兩﹐可得三兩成﹐入梅漿洗之﹐令白也。

○波斯用苦楝子添鍮法

烏梅﹝一石﹞苦楝子﹝一石﹞硇砂﹝一斤﹞波斯鍮﹝二斤﹞

雀糞﹝一升﹞賀州鑞﹝一斤﹞兌﹝五兩﹞

右取苦楝子二升﹐熟酒研之﹐新醋二升﹐雀糞半升研之﹐鹽一合﹐相和令調﹐取桑木作槽﹐長八寸﹐闊三寸﹐深七寸。置前藥於槽中﹐熔波斯鍮一斤﹐下少硇砂﹐熟攪之。候淸﹐瀉槽中藥汁裏﹐冷出之﹐用氈揩洗令淨﹐炙令幹﹐明時用之﹐攪藥忌鐵物也。如此十徧﹐烊瀉藥槽中佳也。白兌十兩﹐波斯鍮四兩﹑煉錫一兩﹐須先熔兌﹐次下波斯鍮﹐次下錫﹐下硇砂﹐攪之﹐瀉爲錠甚妙。如脆﹐入牛脂中﹐煮柔之﹐色不明﹐以梅漿洗之。

○素眞用鍮要法

成煉波斯鍮﹝二兩﹞兌﹝二兩﹞硇砂﹝三豆許﹞大鹽﹝三指撮﹞

右置堝中相和﹐熔之成﹐熔少時﹐又火之令赤﹐瀉著鹽水中﹐如此四五徧止。卽以梅漿洗之六七徧﹐以白爲度。入梅漿

先燒令赤﹐然後投漿中﹐其漿亦瓷器中火之令熱。

○素眞用雄黃要法﹝此法內雌黃似合入近後伏二黃法內﹞。

雄黃﹝一兩﹞雌黃﹝一兩﹞

右置豬脂中﹐煮之三百沸﹐卽取熱銅十兩﹑兌三兩令烊﹐攪之﹐取黑礬末投中佳也。

○素眞用鐵法

右取生鐵搗碎﹑篩﹑細研﹐十兩。打錫爲薄﹐如杯形裹上末。用擸木爲灰﹐熟研之令光。然後入錫杯了﹐重入甘堝中﹐入風鑪內火之﹐候鐵欲動不動卽取﹐勿令絕碎。紙裹著鑪中鐵上﹐其鐵卽沸﹐看錫凝定﹐卽安兌添之沸﹐其兌以鐵上如不相入﹐卽更下勿郎藤﹐其兌鐵卽和。卽以鐵焊研兌下﹐掠卻不浮﹐看兌不動﹐卽下鑪中熱灰覆上。良久﹐還將鉀抉餘熱气﹐以竹筋點水沃兌上﹐三兩徧止﹐任意用之。勿郎藤﹐其莖大如指﹐其子亦堪食﹐稍飴少許﹐生在山中﹐或生平地﹐纏艸而生﹐莖上有刺﹐刺相對生﹐葉如邊雁﹐齒大如指﹐葉葉相對。取時勿驚動﹐仍取其根﹐必須陰漧﹐勿令日幹﹐七月八月﹐子熟赤色。其鐵取犁頭鐵﹐白色佳﹐余並不堪用。

○伏雄雌二黃用錫法﹝據法合有雌黃﹐今元本內闕﹞

雄黃十兩﹝未之﹞錫﹝三兩﹞

鐺中合熔﹐出之入皮袋中﹐揉使碎﹐入甘堝中火之。其甘堝中安藥了﹐以蓋合之密固﹐入風鑪吹之﹐令堝同火色。寒之﹐

開其色似金﹐堪入伏火用之﹐佳也。二物準數別行。

◎造硇砂漿池法

硇砂﹝五兩﹞烏梅﹝半升碎﹞左味﹝一升﹞

右以土釜中煎之﹐五分減二﹐堪用。

○造梅漿法

梅﹝二升﹐去仁碎之﹞

右以水一升﹑鹽半升﹐土釜煮之﹐燒令赤洗之。

○煉丹合殺鬼丸法

朱砂雄黃雌黃黎蘆鬼比目桃仁烏頭附子半夏石硫黃巴豆犀角鬼臼麝香白赤術鬼箭蜈蚣野葛牛黃

右各二分﹐搗篩爲末﹐以蘭艸汁合爲丸﹐丸如雞子大。燒一丸﹐百鬼皆卒。抱朴子用此藥飛三奇丹也。

○煉礬石伏汞法

並州礬石十斤﹐搗爲末﹐以瓜州礬和左味拌之三十徧﹐入釜飛之。每二十一日一開﹐更加生礬石三分之一﹐還拌生者飛之。生者性利﹐相接卽止。三十日已上者﹐螻蟻之狀﹐光明可愛﹐百日彌佳。右取帛裹之﹐內筒中蒸三日夜﹐末之。一兩粉

制汞一斤﹐若令赤﹐左味煮之﹐令幹﹐色紫赤止。釜中不上﹐準法燒之﹐以赤瑾上團之﹐入風鑪火之﹐百日﹐風化爲灰。準礬石三斤﹐用脂一斤﹐鐵器中炒之﹐以脂盡爲度。汞十斤﹑礬石﹑鐵器猛火火之﹐攪令煙入卽成。然後土團前汞﹐密封﹐內釜中﹐火之九日夜止﹐任用之。能先以脂熟熬﹐後入堝中火之一百日﹐彌勝。取鐺中熬之﹐加礬石末一度﹐如錫﹐再度如石。

○造白玉法

右取大蛤蒲搗爲末﹐細研之﹐取一斤內竹筒中﹐復內消石﹐密固之﹐內左味中﹐二十日成水後﹐取白石英半斤搗作末﹐投筒中﹐卽凝。出之﹐好炭火火之﹐令赤﹐卽成白玉﹐亦服餌之也。

○造眞珠法﹝二首﹞

右取光明蚌殼削去上皮﹐以醋中煮之令熟﹐出﹐細條之﹐丸作珠大小﹐任意取鯉﹐破腹開﹐內珠置中﹐還隨令合﹐蒸之令極熟﹐出珠。未蒸前鉆孔﹐以豬毛穿中。又取雲母﹐以白羊乳煮之數沸﹐出令溫﹐以珠著中漬之﹐經宿然後洗令淨﹐成矣。

○又法

以鰾膠和蚌屑作珠﹐隨意大小﹐鉆孔﹐近艸火後炙令幹。以兩磚支一罌﹐置珠瓦上﹐復以一瓦蓋上﹐泥磚四邊作竈形﹐以艸火燒之令赤。出之﹐取蚌屑盛筒中四个口﹐內於瓷器﹐以左味浸之十日﹐卽色變珠成。

○造石碌法

銅靑﹝一斤﹞石黛﹝半斤﹞雌黃﹝五兩﹞柏汁﹝一斤﹞

右和合﹐日幹﹐入盡﹐用之精妙也。

○造石黛法

蘇方木﹝半斤﹐細碎之﹞

右以水二斗煮取八升﹐又石灰二分著中﹐覺之令稠﹐煮令汁盡出訖。藍汁浸之﹐五日成用。

卷七十二金丹部十

◎大還丹契祕圖﹝並序﹞

敍曰﹕大還丹者﹐乃日之魂﹐月之魄﹐二曜精气之所致也。本乎南方火位﹐襲化北方壬癸之中﹐歷涉五行﹐包含五彩﹐功齊天地﹐難可備書。混沌爲先﹐象其元气﹐分判淸濁﹐以神爲助﹐八卦相配﹐日月光曜﹐合成大丹。所論火候﹐以朔望爲據﹐言藥物﹐則鉛汞爲先。鑪鼎華池﹐眞人定位﹐神仙證贊﹐類成十二章﹐以象十二月﹐用曉求眞之士﹐將傳志道之人耳。

○混沌華池第一

夫華池者﹐玄元始初之气﹐造化天地之象﹐三一之數﹐雄雌而未分﹐淸濁浮沈不定﹐處乎潛龍之位﹐故君子守道候時。得之者﹐分析有無﹐超凡入聖。經云﹕知白守黑﹐神明自來。是知玄爲萬物母﹐聖人祕之﹐不形文字﹐口口相傳﹐知其訣者爲仙耳。

○白金黃牙第二

言白金黃牙者﹐非金﹑銀﹑銅﹑鐵﹐鉛﹑錫﹑水﹑銀﹐朱砂﹑五金﹐入石鉚鉛之類。是乾坤媾精﹐太玄流液﹐感气而成。且如人之有身﹐皆因父母傳气而生﹐非肉所化。至藥亦然﹐坎男離女﹐情性相依﹐結气而成﹐白金黃牙﹐爲天地之先。經云﹕有名萬物母。時象「九二見龍在田」﹐如修得之者﹐卽仙道﹐俯拾而取之﹐益人顏色﹐堅固骨髓。如人食玉﹐如玉之潤﹐此之是也。

○五行第三

夫五行者﹐水生木﹑水銀也﹐非世間水銀﹔木生火﹑朱砂也﹐非世間朱砂﹔火生土﹑神气化生﹐非世間土﹔土生金﹑白金也﹐非世間金﹔金生水﹑黑水也﹐非世間水。金伐木﹐水克火﹐土王四季。終始相因﹐五行相生相克﹐共成至藥。若取外金木水火土﹐何得聖人偏贊﹐三五與一之功﹐故知迷者素絲可悲﹐歧路可泣﹐無師執文﹐萬無一得。求眞之士﹐可不免力精修勤志乎。

○四象第四

夫四象者﹐乃靑龍﹑白虎﹑朱雀﹑玄武也。

﹝捲內除已注說外﹐余並取宜裝﹞

靑龍者﹐東方甲乙木﹐水銀也。澄之不淸﹐攪之不濁﹐近不可取﹐遠不可捨﹐潛藏變化無盡﹐故言龍也。

白虎者﹐西方庚辛金﹐白金也。得眞一之位﹐經云「子若得一萬事畢。」淑女之異名﹐五行感化﹐至精之所致也。其伏不動﹐故稱之爲虎也。

朱雀者﹐南方丙丁火﹐朱砂也。剖液成龍﹐結气成鳥﹐其气騰而爲天﹐其質降而爲地﹐所以爲大丹之本也。見火卽飛﹐故得朱雀之稱也。

玄武者﹐北方壬癸水﹐黑汞也。能柔能剛﹐經云﹕上善若水﹐非鉛非錫﹐非眾石之類﹐水乃河車神水﹐生乎天地之先﹐至藥不可暫捨。能養育萬物﹐故稱玄武也。

如志士燒煉丹鼎﹐知此四象者﹐十方天人莫不贍奉。古經云「四神之丹」﹐此是也。

○明鉛汞眞僞第五

夫言鉛汞者﹐離流液爲汞﹐坎結白爲鉛。世人以黑鉛鉚鉛﹐夾生銀蜜﹑陀僧﹑衒鉛﹑鉛黃花﹑黃丹等爲鉛﹐此大謬也。且鉛中有金﹐金中有還丹﹐是知黑水中生白金﹐白金變黃金﹐黃金變紫金﹐紫金含五色﹐名曰大還丹﹐豈不明乎﹖何得更將水銀﹑汞﹐以成質之物爲鉛。經云﹕鳴鶴在陰﹐其子和之。

又云﹕虎嘯龍吟﹐物類相感﹐豈謬言哉﹖且汞爲情﹐鉛爲性﹐情性相合﹐曰常道。道曰自然﹐誠非外物也。幸願精思其理﹐天不遺於志願也。

歌曰﹕

鼎鼎不用鼎﹐藥藥元無藥。用鉛不用鉛﹐意向鉛中作。賢者審思之﹐用鉛依前錯。

○日月第六

天日月者﹐天地之至精也﹐藥中卽以坎男爲月﹐離女爲日。日中有鳥屬陰﹐月中有蟾屬陽。白金產於河車中﹐卽陰中有陽﹐水銀生於朱砂中﹐卽陽中有陰。此二者﹐聖人相傳﹐賢人相授﹐寶訣具明﹐非凡常術士所能窺也。

如知日月在乎手﹐造化萬靈事無難也。訪神仙﹐瞻日月之精﹐爲長生之道﹐實可重矣。

○明藥色第七

得此白金服者﹐可爲地仙。

得此黃金服者﹐爲中仙。得此紫金服者﹐爲上仙。

夫藥之權輿者﹐玄水生白金﹐白金變黃金﹐黃金變紫金﹐紫金含五色﹐名曰大還丹。

又古歌曰﹕一物有五彩﹐永作仙人祿。按今之修藥﹐但以匱盛﹐用火養之﹐永無變化﹐兼不伏火﹐餌之﹐便隨大腸而出﹐返喪天年﹐實可悲哉﹗終不可得之也。但在精之審之﹐神仙必無所誤﹐義理曉然﹐卽人粗心不細﹐詳得此意﹐與陰丹合義﹐理卽不同﹐互有修制。惟可久而披尋﹐方可見眞也。

﹝外靑中黃心白色﹞

大還丹之象

大哉無粗不包﹐無細不通。若懸象於天﹐則十方天人莫不瞻奉﹔若懸象於地﹐則冤魂得離塗炭﹔若懸象於身﹐則身神並爲飛仙。

排云﹑控鶴﹑壽杖﹐殺活自由。鑄鏡殺一切魑魅﹐十方神仙﹐以此爲無價珠﹐乃如意神珠也。無可無不可﹐勉力修之。

○九還七返第八

夫九還七返者﹐大而論之一年﹐小而論之一日。只如北斗一日一夜﹐一周天。天降地騰﹐生化萬物﹐從寅至申爲七返﹐子至坤爲九還﹐此則不曰還丹。大還丹須得三千六百年﹐气候亦如是﹐以小而明大。只如一日有十二時﹐六時陽﹐六時陰﹐陽象春夏﹐陰象秋冬。若然者﹐一時象一月﹐一月有三十日﹐三十日有三百六十時﹐亦象一年﹔卽一日十二時﹐象十二年﹔三百六十日﹐象三千六百年。還丹之功畢。人以十月成身﹐丹以十月脫胎﹐人道相通﹐超凡入聖﹐豈不了然乎﹗

○擇友第九

君無友喪國﹐臣無友失忠﹐庶人無友喪家﹐道無友失眞。所以玄元與尹喜宿契﹐孔子與漁父合機﹐馬明生與陰君暗合﹐靑牛與惠遠而會同﹐豈非良友者乎﹖且今之求道﹐上至王侯﹐下及庶民﹐萬無一得者﹐何﹖皆由不擇其友也。夫至藥由心所感﹐志士應感而歸者﹐表天道無所不燭。時機未精﹐多生疑慮﹐又失前功﹐爲靈官之所呻。何以然柰何王侯心希早成﹐情無專志﹐返疑術人﹐轉托所使監守﹐致今凡眼所窺﹐而擬成至藥。若然者﹐卽率土可爲仙耳。

又古經傳授至藥﹐先須淸齋七日﹐立置壇宇﹐燒名香﹐掛十方繒彩﹐用黃金百兩﹐以爲心信﹐投簡破券﹐向天設盟﹐方可傳授。若不然者﹐獲賊天機之罪﹐殃及九玄七祖﹐身被天﹑地﹑水三官所誅﹐豈合輕師喪得﹔自從胸襟造次而窺眞聖至藥者哉﹗夫人臣得遇此圖﹐兼曾受口訣者﹐隱而不獻君父﹐信爲

老耄﹐是爲不忠之臣﹐不孝之子矣。

○金鼎第十

夫言金鼎者﹐上應天﹐下應地﹐中應人民。天平地正﹐人民昌泰﹐天歌地盈﹐萬物喪害。故《易》云「先天而天弗違﹐後先而奉天時。」可明矣。世人所修﹐多用黃金﹑白銀﹑銅鐵﹑鉛錫之類爲鼎﹐此卽大謬矣。又於諸色鼎內用鹽﹐或磁石錫粉﹐或枯鉛﹐或黃花﹑曾靑﹑石膽之類爲匱焉。巧言云﹕天中復有天﹐人飾詞也。此聖人又何謬﹖若然者﹐黃帝不合鑄鼎於荊山﹐其鼎髙下﹑尺寸﹐錙銖﹑厚薄﹐十病如後。

鼎法﹕髙一尺二寸﹐重七十二兩。其數有九﹕內圍一尺五寸﹐當有放腳﹐下去地二寸半﹐底厚二寸﹐身厚一寸半﹐深六寸﹐內受三升半﹐蓋厚一寸﹐耳髙一寸半。鼎有十病﹕一忌秋夏﹐鐵不精好﹐鑄不及時﹔二不懸胎鑄﹔三肚大﹔四腳短曲﹔五口大耳小﹔六上下厚薄不勻﹔七沙竅漏气﹐八不潤滑﹔九不依尺寸﹔十鐵皺。有此十病﹐並不宜用。

○造鑪第十一

夫鑪者﹐是鼎之城郭﹐如無城郭﹐爲邪气所侵。髙象蓬壺﹐橫象五嶽。壇有三層﹐鑪有八門﹐十二支月隨斗建﹐厚薄尺寸﹐髙下﹐一一自有圖樣﹐莫不開露聖意者乎。

髙四尺﹐厚六寸﹐內圍三尺五寸﹐華池鑪象此鑪也

太一鑪於壇上﹐髙二尺﹐厚六寸﹐內圍三尺五寸﹐門髙二寸﹐闊半寸﹐十二支周回一寸﹐闊壇隨便宜。又華池鑪髙四尺﹐厚六寸﹐八門﹐周回二寸。壇隨便宜﹐余象圖也。

○火候第十二

凡一斤藥有十六兩﹐每兩有二十四銖﹔一斤有三百八十四銖﹔《易》有六十四卦﹐每卦六爻﹐六十四卦有三百八十四爻﹔一年有三百六十日﹐有二十四气。每月合一兩一銖半。一陰陽之气候﹐從冬至建子日辰起火﹐此年日月大小數﹐至陽生合得多少兩分錙銖﹐分毫如爻﹐動時開閉﹐門戶相應﹐月隨斗建﹐生殺有時﹐不逾月例之如後。若仙如綫貫珠﹐明者省悟矣。

ⅱ﹝十一月復卦一陽爻﹞

ⅲ

開警門﹐應杜門﹐斗建子﹐支應午。其一日冬陽生一兩一銖半畾﹐其年三百六十日。此一月終﹐陽气合得三十二兩﹐初九﹐龍潛也。「候時而行﹐確乎其不可拔也。」小數三日。﹝三日出爲夾﹐見西南得朋﹞

ⅱ﹝十二月臨卦二陽爻﹞

ⅷ

開傷門﹐應塞門﹐斗建丑﹐支應未。其月終﹐陽气六十四兩﹐時象九二﹐「見龍在田﹐君徳也。」小數六日。

ⅱ﹝正月泰卦三陽爻﹞

ⅰ

開開門﹐應生門﹐斗建寅﹐支應申。其月終﹐陽气九十六兩﹐時象九三。「君子進徳﹐可存義。」其小數九日。

ⅲ﹝二月大壯卦四陽爻﹞

ⅰ

開休門﹐應殺門﹐斗建卯﹐支應酉。其月終﹐陽气一百一十八兩﹐時象九四﹐「或躍在淵﹐欲及時也。」藥中水銀﹐上下無定﹐小數十二日。﹝八月上弦平如繩﹞

ⅷ﹝三月夬卦五陽爻﹞

ⅰ

開休門﹐應殺門﹐斗建辰﹐支應戌。其月終﹐陽气一百六十兩﹐時象九五﹐「飛龍在天﹐得其志也。」藥積陽爲天﹐小數十五日。﹝十五日望﹞

ⅰ﹝四月乾卦六陽爻﹞

ⅰ

開傷門﹐應塞門﹐斗建巳﹐支應亥。其月終﹐得陽气一百六十二兩﹐時象上九﹐「亢龍有悔。」此時藥火盛﹐須密防護﹐其日積在前月耳。﹝十六月缺﹞

ⅰ﹝五月姤卦一陰爻﹞

ⅳ

開開門﹐應生門﹐斗建午﹐支應子。其月一日陰生一兩一銖半一﹐陽減亦然。至月終﹐陰生三十二兩﹐時象初六﹐「履霜堅水﹐系於金柅」。明藥金花凝也。小數十八日。

ⅰ﹝六月遁卦二陰爻﹞

ⅶ

開休門﹐應殺門﹐斗建未﹐支應丑﹐其月終﹐陰生六十四兩﹐時象六二﹐「直方大明」。藥至此欲成白金﹐地道光也。小數二十一日。

ⅰ﹝七月否卦三陰爻﹞

ⅱ

開開門﹐應生門﹐斗建申﹐支應寅。其月終﹐陰生九十六兩﹐時象六三﹐「含章可貞﹐智光大也。」藥不動﹐如山嶽。小數二十四日。﹝下弦不動如山嶽﹞

ⅳ﹝八月觀卦四陰爻﹞

ⅱ

開傷門﹐應塞門﹐斗建酉﹐支應卯。其月終﹐陰生一百二十八兩﹐時象六四﹐「括囊無咎。」藥至此﹐否泰未定﹐須勞心力﹐未相形卽愼之﹐吉也。小數二十七日。

ⅶ﹝九月剝卦五陰爻﹞

ⅱ

開開門﹐應生門﹐斗建戌﹐支應辰。其月終﹐陰生一百六十兩﹐時象六五﹐「黃裳元吉。」此藥物文而自美﹐亨之極也。小數三十日﹐後日月亦寄此也。

ⅱ﹝十月坤卦六陰爻﹞

ⅱ

開休門﹐應殺門﹐斗建亥﹐支應巳。時象上六﹐「龍戰於野﹐其道窮也。」陰生一百九十二兩﹐並陽之數﹐三百八十四兩。日積在前月﹐至此生藥周畢也。

已上從子月冬至日起火至亥月﹐有三百六十日﹐都計得一百六十四兩。陰陽气侯﹐內外兩月沐浴﹐卽三千六百年。此以小明大﹐大還丹之功畢。

歌曰﹕聖人奪得造化意﹐手摶日月安鑪裏。微微勝倒天地精﹐攢簇陰陽走神鬼。日魂月魄若个識﹐識者便是眞仙子。煉之餌之千日期﹐身已無陰那得死。

又歌曰﹕

九還七返三五一﹐龍虎相將入神室。

灰池閉煉天地間﹐方知大還功已畢。

乾坤不合相違避﹐志士元知在天地。

十月懷胎母子分﹐賢者何曾更運气。

此先聖之象﹐莫令凡俗輕聞﹐恐不曉其眞道之情﹐錯毀微祕﹐前人暗銷福壽﹐神仙考罰﹐折算奪紀﹐殃及九玄七祖﹐愼之。

又歌曰﹕

不須勞力別求仙﹐碧落云梯在眼前。

曾效鼎湖延日月﹐豈嗟東海變桑田。

三淸未降蒼梧印﹐五帝驚書火候篇。

深屬瑤臺珠佩客﹐還丹莫妄與人傳。

﹝死驚開景八門休杜傷生﹞

◎眞元妙道修丹歷驗抄──艸衣洞眞子凝述

夫至道眞旨﹐以凝性煉形﹐長生爲上。所謂凝性者﹐心靈也。乃內觀不動﹐湛然無爲焉。𨿽云凝心一也﹐乃有二徳。二徳者﹐謂住心﹑空心。若凝住心﹐則身境與道同﹐形性俱超﹐此眞得長生不死﹐髙眞妙道也﹔若凝空心﹐卽性超而身沈﹐此得脫腔尸解之下法也。蓋住心﹑無心﹐卽眞道自會﹐名虛無之身﹐實有之質矣。此得性遺形之妙﹐不得煉形之要﹐名爲淸虛善爽之鬼﹐故經云「下仙者﹐卽脫腔尸解之法」是也。凡此二說﹐成道之旨。若得性遺形﹐𨿽速成﹐然不契道旨﹐蓋上士保生者﹐以爲斃法而不修也。凝住心神﹐形气俱得﹐得者壽延萬歲﹐名曰仙人。又煉身成炁萬年﹐名曰眞人﹔又萬年煉气成神﹐名曰神人﹔又煉神三千年﹐名曰至人﹔又煉至人三千年成道人﹐而證髙眞之果。此道爲上品之眞爾﹐及三萬六千年﹐至眞方具。然初學凡人﹐習之者如毛﹐成之者如角。於是無上法母爲太上道君說《元精經》﹐令救度好生保命之人。蓋古有《龍虎經》﹐旨天地自然。野生還丹者﹐案上經說﹐一千八十年生眞金礦﹐眞金礦一千八十年生眞丹砂﹐眞丹砂一千八十年生眞水銀﹐眞水銀一千八十年成還丹﹐爲得天地陰陽五行眞气﹐都合四千三百二十年﹐元精結成﹐出名山幽靜巖石之間﹐自成。成時﹐光照千里﹐上眞仙官降下采之。凡學者難得之。又無上元精法﹐毋湣念修行之人﹐遂令以時代年﹐采虛無之气成眞金﹐眞金成丹砂﹐丹砂成水銀﹐合三才爲用﹐以法促捉四千三百二十年陰陽元气﹐就十二个月感應而生成﹐還丹備矣。服之﹐便

登無上至道﹐白日升天。又古仙得道聖人﹐猶恐初學之士﹐一年之內﹐寒暑侵傷。又令將初地聖藥成制凡藥成靈藥﹐生小紫河車﹑天生黃牙﹐爲延駐還丹。服餌者定命長生﹐漸可登眞﹐惟未有羽化之大功。此並依師口訣﹐及解眞經之要妙不顯者﹐今略而顯之﹐以凡證聖﹐以外曉內﹐述易鑑難﹐集爲圖論﹐將俟好生君子比驗。立十二圖表﹐十二辰位﹐全聖功神明之道。《陰符經》云「日月有數﹐大小有定﹐聖功生焉﹗神明出焉﹗」此之謂也。乃各證注如後。

○三十輻共一轂圖第一

經曰﹕三十輻共一轂。河上公曰﹕古者之車﹐三十輻共一轂﹐轂中有孔﹐故輻共輳之﹐法一月之數也。蓋以小制大﹐以寡禦眾。《陰符經》云﹕日月有數﹐大小有定是也。經曰﹕當其無﹐有車之用。《莊子》曰﹕無用之用矣﹗一輻者﹐凡車亦無用也。

○《日月要訣》三十七字法曰

一爻﹑三爻﹑五爻﹑七爻﹑九爻﹑十一爻﹑十三爻﹑十五爻﹑十七爻﹑二十爻﹑二十三爻﹑二十五爻﹑二十七爻﹑三十爻﹐周而復始﹐四千三百二十年﹐元气生此。歌曰「時代日月應替年﹐周而復始道自然﹐十月脫胎九轉滿﹐卯﹝卯者玉兔之位。火木爲赤日﹐陽符用事﹞酉﹝酉者﹐金雞之位。金水爲黑月﹐陰符用事﹞二意﹝左旋右轉﹞對相看。三萬六千神炁足﹐正元在內﹝正元者﹐四千三百二十年元气也﹞共成丹﹐驅除邪毒因玆盡﹐服之便上大羅天。

○日火月火法曰

今法及元君﹑陰君﹑古嵩子﹑碧通子等行符﹐開落三花在上弦﹐花卽符也。古法﹕開落三花在下弦。法曰「律呂者﹐陰陽之位也﹐陽爲律﹐陰爲呂。靑霞子曰﹕一陽生爲春夏﹐一陰生爲秋冬﹐陰終坤﹐陽終乾。子丑寅爲春﹐卯辰巳爲夏﹐午未申爲秋﹐酉戌亥爲冬。

凡此圖者﹐日月火鏡之妙也。若不悟此法象﹐卽還丹遠矣哉﹗

從外﹐第一暈黃﹑地卦炁紅﹐第二暈白﹐第三暈靑﹐第四暈淺紅﹐第五暈白﹐卦炁並心並紅色。

○采眞鉛汞圖第二

ⅴⅲ二鑪並淺紅色大門並紅下黃色鉛靑ⅶⅰ

ⅵⅷ內紅下紅汞靑有光中靑丹紅余取宜ⅷ

夫鉛者﹐玄元之泉﹔泉者﹐水之源也。人但見泉水流出於石窟之中奔騰﹐莫知泉源﹐自何而至﹖亦如元气生有萬物成熟﹐莫見元气從何而來也﹗故《道經》云「微妙玄通﹐深不可識。」夫惟不可識﹐故彊爲之容﹐是無狀之狀焉。夫天輪左旋﹐五星與日月右轉。火鉛象日﹔珠汞象月。月行疾﹐一日一夜行十二度﹐日行遲﹐一日一夜行一度。月一月一周天﹐日一年一周天。凡日月一年十二合成歲﹐生化萬物﹐要在十二卦﹐周而復始﹐九還气足﹐鉛汞神具﹐而成金丹矣。故經云﹕日月有遲疾﹐藥性有燥慢﹐此之是也。歌曰﹕

遲爲日﹐疾爲月﹐何用多羅亂分別﹗眞鉛本是火宗精﹐眞汞好飛含赤血。男精女血旣相包﹐血生肉兮精產骨。全籍良媒與結婚﹐養成赤子方堪悅。

經云﹕汞者﹐洪元之光﹐萬物之宗也﹔汞宗者﹐赤龍也﹔赤龍者﹐卽丹砂也。非凡丹砂﹐乃太玄流液﹐二千一百六十年元气所成﹐號曰虛無眞丹也。

○六通圖第三

六者﹐六候﹐一月之法也﹔通者﹐通十二辰﹐知龍虎行藏﹐六合六律﹐六呂﹐產見十二周之要也。

○知陰陽六候升降訣

三日兌﹐越於庚﹐微明﹔八日震﹐坤起戲於上弦﹐暫停﹔十五日乾﹐健見滿於田﹐享十六日巽﹐損入於辛﹔二十三日﹐艮上離﹐麗於丙下弦﹔三十日坤﹐順恂陷於坎革﹐革者隔也。夫此日魂月魄﹐若交精萬化﹐在天生萬象﹐在地生萬物﹐在人生萬神﹐在藥生萬靈矣。要假三花力﹐四子共相經。欲知黃老意﹐祕妙在中庭。此言俱說畢﹐學人醒不醒。

○陰陽交映圖第四

日月交﹐鉛汞合﹐故經曰﹕和其光﹐同其塵﹐是謂玄同。又曰﹕復歸其明﹐此之謂也。

○古今大同小異配合

崔君使天鎭星呼辰星﹐會乾坤﹐立兩弦﹐生育萬物。三姓子與崔君法同。又元君亦有此法者﹐使此法當日﹐天地元气交﹐立道之本。本卽丹田也。經曰﹕本立而道生。此是也。

﹝外靑中心黃色﹞

諸仙君使熒惑星呼辰星兩个﹐七十終三旬﹐元气始交﹐大同不離﹐辰星爲元首。

○埏埴圖第五

埏者﹐和也﹔埴者﹐土也。經曰﹕埏埴以爲器﹐當其無﹐有器之用。爲﹐和土爲內外之器。內者﹐鼎器也﹐非凡用之器鼎也。乃受神汞之鼎器也。故《陰符經》曰「爰有奇器﹐是生萬象。八卦甲子﹐神機鬼藏﹐」此之謂也。鬼者﹐癸气也﹔無用者﹐乃不用之器焉。畱精於鼎內成三魂﹐魂者龍﹐龍者﹔木精之神光也。按《元精經》云﹕大道君曰﹕太陽元精﹐是左正之靈﹐與道合並。服之身輕而長生。又曰﹕火能固物﹐堅存元气。服元精者﹐气質永固﹐神合元和﹐以通靈焉。元者﹐則眞火之精也。

○鑪郭圖第六鑪郭者﹐外埏埴也。如人之城邑﹐居君民也。故陰陽萬神﹐憑鑪郭感應而立聖功﹐而成還丹﹐三極之道備矣。

鼎白鑪紅气﹐臺靑色﹐日月星綱取宜。

夫北斗隨天輪﹐一日一夜一周﹐行八方﹐鼎轉八門﹐同遊十二神﹐生化萬靈﹐二精交感﹐四象相生﹐五行相克相反﹐萬物生矣。龍虎還丹﹐萬靈具矣。畱隨於鼎內七魄﹐魄者﹐虎也﹔

虎者﹐金精金液之神也。故玄女謂太一帝君曰﹕金液金水﹐流注五臟﹐堅滑四肢﹐調養百神﹐潤澤六腑﹐變易毛骨﹐延久生形﹐其力至神足矣。

○神室圖第七

○大九轉

第一品紫晨室

﹝黃色紅緣﹞

經曰「鑿戶牖以爲室﹐當其無﹐有室之用。」服上九轉丹﹐居上三天﹔服中九轉丹﹐居中三天﹔服下九轉丹﹐居下三天。蓋道气神感如然矣。

○中九轉

第二品紫霞室

﹝紅色黃緣並土字﹞

夫室者﹐非凡室也﹐謂三淸神室也。經云﹕三淸者﹐太淸﹑上淸﹑玉淸之宮室也。謂紫微宮﹑紫霞宮﹑紫晨宮。三宮者﹐三丹田也。上中下三品也。三品者﹐小還﹑中還﹑大還。三丹立三宮﹐宮中各三神﹐三三成九﹐宮生三九﹐爲大九轉之室。小九轉之田﹐中九轉之宮﹐乃神道所居。眞人出入﹐居遊之門戶﹐睹視之窗牖也﹐皆有八卦大神營衛﹐扶持聖道﹐制惡興善之境也。

○下九轉

第三品靑眞室

﹝一曰紫微室﹞﹝靑色內白﹞

《內景經》曰「瓊室之中八素雜。」素者本也。八者﹐川也﹔室者﹐靑眞之室也。瓊霞晨微﹐同體異名也。夫曉之者卽修生﹐修生者﹐必成眞人焉。又雜者﹐九天之炁﹐合集之景也。

◎周易七十二候圖第八

周者﹐三周也。三三生九周﹔九周者﹐九還也。要者﹐三周﹐日周﹑月周﹑年周。產七十二候﹑四時﹑八節﹑二十四气。二十四气者﹐旦暮一月二气﹐十二月法產足﹐卽運育鉛汞﹐成還丹之功也。

○七星朱書

○周易七十二候纏度訣

ⅶⅱ鶡鳥不鳴﹐《未濟卦》﹐斗宿五度。

ⅴⅶ虎始交﹐水山《蹇卦》﹐斗宿五度。

ⅶⅲ荔挺出﹐山雷《頤卦》﹐斗宿六度。

ⅳⅷ蚯蚓結﹐《中孚卦》﹐斗宿五度。

ⅰⅰ麋角解﹐山火《賁卦》﹐斗宿三度。

ⅱⅲ水泉動﹐地雷《復卦》。

ⅴⅲ雁北鄕﹐水雷《屯卦》﹐牛宿三度。

ⅱⅶ鵲始巢﹐地山《謙卦》﹐牛宿四度。

ⅵⅷ野雞始雊﹐火澤《睽卦》﹐女宿十一度半。

ⅲⅳ雞始乳﹐地風《升卦》﹐虛宿七度。

ⅱⅷ鷙鳥厲疾﹐地澤《臨卦》﹐虛宿三度二十五分半。

ⅱⅷ水澤腹堅﹐地澤《臨卦》。

ⅲⅳ東風解凍﹐雷山《小過卦》﹐危宿六度。

ⅶⅴ蟄虫始振﹐山水《蒙卦》﹐危宿四度。

ⅳⅲ魚上冰﹐風雷《益卦》﹐危宿八度。

ⅳⅶ獺祭魚﹐風山《漸卦》﹐室宿十二度。

ⅱⅰ鴻雁來﹐地天《泰卦》﹐室宿五度。

ⅴⅰ艸木萌動﹐地天《泰》。

ⅴⅰ桃始華﹐水天《需卦》﹐壁宿五度。

ⅷⅵ倉庚鳴﹐澤雷《隨卦》﹐壁宿五度。

ⅵⅱ鷹化爲鳩﹐火地《晉卦》﹐奎宿九度。

ⅲⅴ乙鳥至﹐雷水《解卦》﹐奎宿八度半。

ⅲⅰ雷乃發聲﹐雷天《大壯卦》﹐婁宿二度。

ⅲⅰ始電﹐雷天《大壯卦》。

ⅲⅱ桐始華﹐雷地《豫卦》﹐婁宿十一度。

ⅰⅴ田鼠化爲鴽﹐天水《訟卦》﹐胃宿五度。

ⅶⅰ虹始見﹐山風《蠱卦》﹐胃宿九度半。

ⅰⅵ萍始生﹐澤火《革卦》﹐昂宿二度。

ⅷⅰ鳴鳩拂其羽﹐澤天《夬卦》﹐昂宿九度。

ⅷⅰ戴勝降於桑﹐澤天《夬卦》。

ⅵⅶ螻蟈鳴﹐火山《旅卦》﹐畢宿十一度。

ⅱⅴ蚯蚓出﹐地水《師卦》﹐畢宿五度。

ⅴⅱ王瓜生﹐水地《比卦》﹐觜宿一度。

ⅳⅰ苦萊秀﹐風天《小畜卦》﹐參宿六度。

ⅰⅰ靡艸死﹐《乾卦》﹐參宿三度。

ⅰⅰ小暑至﹐《乾卦》。

ⅵⅰ螳螂生﹐火天《大有卦》﹐井宿八度。

ⅳⅵ鵙始鳴﹐風火《家人卦》﹐井宿十度。

ⅴⅳ反舌無聲﹐水風《井卦》井宿二度。

ⅷⅶ鹿角解﹐澤山《咸卦》﹐井宿一十度。

ⅵⅳ蜩始鳴﹐火風《鼎卦》﹐鬼宿三度。

ⅰⅳ半夏生﹐天風《姤卦》。

ⅳⅳ溫風至﹐《巽卦》。

ⅲⅵ蟋蟀居壁﹐雷火《丰卦》﹐柳宿七度。

ⅳⅴ鷹始摯﹐風水《渙卦》﹐柳宿七度。

ⅰⅷ腐艸化爲螢﹐天澤《履卦》﹐星宿三度。

ⅰⅶ土潤溽暑﹐天山《遁卦》﹐星宿四度。

ⅰⅶ大雨時行﹐天山《遁卦》。

ⅲⅳ涼風至﹐雷風《常卦》﹐張宿十度。

ⅴⅷ白露降﹐水澤《節卦》﹐張宿九度。

ⅰⅵ寒蟬鳴﹐天火《同人卦》﹐翼宿八度。

ⅶⅷ鷹乃祭鳥﹐山澤《損卦》﹐翼宿七度。

ⅰⅱ天地始肅﹐天地《否卦》﹐翼宿四度。

ⅳⅳ禾乃登﹐天地《否卦》。

ⅳⅳ鴻雁來﹐《巽卦》﹐軫宿四度。

ⅷⅱ乙鳥歸﹐澤地《萃卦》﹐軫宿十度。

ⅳⅰ羣鳥養羞﹐風天《大畜卦》﹐軫宿十五度半。

ⅶⅵ雷乃收聲﹐山火《賁卦》﹐角宿五度。

ⅴⅱ蟄虫坯戶﹐風地《觀卦》﹐角宿八度。

ⅳⅱ水始涸﹐風地《觀卦》。

ⅲⅷ鴻雁來賓﹐雷澤《歸妹卦》﹐亢宿九度。

ⅰⅲ雀入大水化爲蛤﹐天雷《無妄卦》﹐氐宿七度。

ⅱⅵ菊有黃花﹐地火《明夷卦》﹐氐宿九度。

ⅷⅴ豺乃祭獸﹐澤水《困卦》﹐房宿五度。

ⅶⅱ艸木黃落﹐山地《剝卦》﹐心宿五度。

ⅶⅱ蟄虫咸俯﹐山地《剝卦》。

ⅶⅶ水始冰﹐《艮卦》﹐尾宿二度。

ⅴⅶ地始凍﹐水火《旣濟》卦﹐尾宿八度。

ⅵⅲ野雞入水﹐化爲蜃﹐火雷《噬嗑卦》尾宿七度。

ⅷⅳ虹藏不現﹐澤風《大過卦》﹐箕宿四度。

ⅱⅱ天气上騰﹐地气下降﹐《坤卦》箕宿六度。

ⅱⅱ閉塞而成冬﹐《坤卦》。

○胞胎證混元圖第九

在胎成人證

在藥成神證

﹝並金色﹞

夫包者﹐爻也。爻者﹐五陰之下一陽﹐潛龍建子之初卦也。謂一生二﹐二者﹐醜也﹔一者﹐子也。子至醜﹐丑卽臨卦也﹔至寅﹐三陽成胎。胎者﹐泰也。陰陽二气並和气﹐三也。故云一生二﹐二生三﹐三生萬物。三謂子丑寅﹐發生之气也。故胎者﹐泰也﹐在混沌爲天地間﹐在人爲精血气﹐在藥爲水火土。鼠化牛﹐牛化虎﹐此三象者﹐希夷微也。三者混沌﹐出《太一經》云爾。

○雞子石英證含光圖第十

在人證精血成形在藥證鉛汞成丹

雞者﹐證金也。子者﹐證水也。金水者﹐鉛汞也。《陰符》

中男少女之道。石者﹐堅汞止止﹐《艮卦》也。謂殘金衰木﹐含光之諭也。英者﹐暑也﹐淸淨一物﹐含五色玄英之令象也﹐故引凡而諭。此英出蜀岷山及中國華山﹐卽白石英是也。映日而光生矣。

○瑾瑜證神寶圖第十一

瑾瑜者﹐五色玉﹐出西海密山﹐卽生還丹之類也。以證本色之眞鉛矣。《山海經》云﹕瑾瑜之玉爲良﹐黃帝是食是鄕﹐乃軒轅服而仙也。又經曰﹕五色發作﹐說寶玉之符彩﹐《玉子靈符》曰﹕應赤如雞冠﹐黃如蒸栗﹐白如凝脂﹐靑如秦碧﹐黑如點漆。說此之玉徳五气﹐以諭還丹五行金木水火土之象。故引爲神寶之證。神寶﹐卽鉛汞也。

○還丹五行功論圖第十二

還者﹐還其本質﹔丹者﹐赤色之名﹔五者﹐五星﹑五帝﹑五臟﹑五性﹑五經﹑五味﹑五金﹑五气﹑五方﹑五色﹑五嶽也﹔五行者﹐亨布也﹔功者﹐通曉之用論之如後。

西方庚辛金﹐色白﹐五音商﹐卦兌﹐神白虎﹐令主秋﹐五金主銀﹐五味主辛。气臭腥﹐象傷﹐星太白﹐嶽華﹐五臟肺口﹐性主義。五經《書》﹐始數四﹐成數九﹐此白元精﹐服之補肺《腑》經曰﹕玉堂尙書府﹐制煉七魄﹐益言气﹐增性義﹐可通外五金﹐邪气並害气不能傷滯﹐能間徳伏虎。金宿不能窺﹐謂金精神帝靈元之益也。

東方甲乙木﹐色靑﹐五音角﹐卦震﹐神靑龍﹐令主春﹐五

金主鉛﹐五味主酸﹐气臭膻﹐象生﹐星歲﹐嶽泰﹐五臟肝﹑膽﹐性主仁﹐五經《詩》﹐始數三﹐成數八﹐靑元精﹐服之補目及內二肝膽也。經曰﹕肝爲淸泠宮﹐蘭臺府﹐膽爲紫微宮﹐無極府﹐滋三魂﹐明目﹐令人遠視﹐益性仁﹐木气不能淘﹐並害气不能擊隔﹐得伏龍﹐木曜無能窺﹐蓋因木精神帝靈元之益也。

北方壬癸水﹐色黑﹐五音羽﹐卦坎﹐神玄武﹐令主冬﹐五金主鐵﹐五味鹹﹐气臭腐﹐象閉﹐星辰﹑嶽常﹑五臟腎﹐外通耳﹐性主智﹐五經《易》﹐始數一﹐成數六﹐黑元精﹐服之補耳﹐益智神。經曰﹕腎爲出﹐故宮太和府﹐固添髓血﹐滋洞聽﹐令人性智聰潤﹐煉肌﹐毛髮綠﹐陰邪懼﹐水不能漂溺﹐通太陰而合隱﹐出不遊戶﹐月輝中無影﹐水曜不能見﹐蓋恃水玉鉛精紫微帝君靈元之益也。

南方丙丁火﹐色赤﹐五音徵﹐卦離﹐神朱雀﹐令主夏﹐五金主銅﹐五味主苦﹐气臭焦﹐象盛﹐星熒惑﹐嶽衡﹐五臟心﹐通目﹐性主禮﹐經亦《禮》﹐始數二﹐成數七﹐赤元精﹐服之補心神﹐益陽光﹐補固肌骨﹐化陰滯。經云﹕心爲絳宮元陽府﹐內滋此府﹐外滋目威﹐令人性禮﹐眞行不踐迹﹐輕騰陵陽﹐是火不能燒﹐是陽毒不能熱﹐身與太陽通元而合﹐現化日光﹐類中無影﹐火曜不能察﹐蓋恃炎帝靈元之益也。

中央戊己土﹐色黃﹐五音宮﹐卦坤﹐神后土﹐令四季﹐五金主黃金﹐味主甘﹐气臭香﹐象含﹐星鎭﹐嶽嵩﹐五臟脾﹐通鼻﹐性主信﹐五經主《樂》﹐始數五﹐成數十﹐黃元精﹐服之補中﹐黃宮太素府﹐脾神益志气﹐滋性信﹐煉五形﹐和九气﹐加聖惠﹐伏萬凶﹐親五老﹐地嶽不能埋閉﹐土曜不能傍窺﹐蓋恃五星帝威﹐得靈元之益也。

夫還丹者﹐極一﹑衝二﹑和三﹑譽四﹑旋五﹑通六﹑達七﹑政八﹑靈九﹑極十﹐具無上之眞道﹐豈不明明可睹其義乎﹖凡

人有才貌不可學﹐若遇大丹卽變見如意。故經云﹕無可無不可﹐皆可矣﹗按《參同契太易志圖》言﹕一象﹐此圖捨象眾美﹐方得通靈。又古經及《元君訣》﹐並艸衣子﹐碧通子《變化圖》﹐皆煉丹之名﹐或號如意珠。天帝得之爲絳宮珠﹐天龍得之爲頂上珠﹐鑄劍則伏萬邪萬凶﹐壽杖則煞活自由。以一粒磨凡銅鐵鏡﹐能別一切精魅魍魎古藏之物﹐昔黃帝寶鏡亦是也。元君以一粒書符作法﹐尸解及召集五嶽靈神立至﹐驅策自由。

元陽子曰﹕乾動而還丹成﹐枯樹得再榮﹐人服而長生﹐雲遊紫府。

又古先眞曰﹕土石﹐五金﹐悉化成寶。枯骨再返﹐朽肉重蘇。

又古嵩子曰﹕服之者﹐日月長而命益延﹐大海竭而神轉壯。

又眞﹐白先生曰﹕服之﹐飛騰於太淸之上﹐逍遙於造化之中﹐看海水爲丘陵﹐睹凡生如聚沫﹐此非天地之功﹐實是還丹之力。

又葛洪曰﹕余學道三十餘年﹐覽諸經訣數萬餘卷﹐上古以來髙眞上仙﹐無有不以還丹金液爲大要也。

又《元君金液訣》曰﹕服一橡斗子﹐立成黃金色身。故《黃庭經》云﹕五行參差同根節。

又曰﹕三五合气本一。《八仙歌》曰﹕一物含五彩﹐永作仙人祿。

又《三景訣》云﹕至藥一气不足﹐與瓦礫無殊。何以言之﹖蓋人五臟元神生命扶身。若五臟皆眞﹐則臟腑气和﹐身命昌煉﹐質存精元﹐气全形固﹐肌膚神明凝現﹐靈性相並﹐永無沈蕩之昧矣。若五气不和﹐則勝負相刑﹐性超而形墮﹐性旣歸空﹐身卽沈朽。是以彊弱奔散﹐闕足欺傷﹐不交沖和﹐終無久視之道。且如凡人身也﹐一脈乖﹐卽眾脈亂而患生﹐況五行靈元闕

一者乎﹖夫四黃八石五金等﹐非不是天地之精﹐蓋緣五气不全﹐孤陰寡陽﹐頑滯之物﹐不拒五行﹐皆無定性﹐故得不可爲至藥也﹐可以理病之小藥﹐終無長水羽化之用。若要長生﹐須服五色鉛汞﹑丹砂﹑黃芽之藥﹐包含五色﹑五味﹑五行者﹐乃是內明始無而眞有也。

蓋《道經》曰﹕視之不足見﹐聽之不足聞﹐用之不可旣。

又魏君曰﹕綿綿不斷﹐謂之黃芽﹔變化無窮﹐名曰丹砂。

又云﹕服之一生不死﹐造化汞了畱根。

又靑霞子曰﹕汞是砂之精﹐牙是鉛之腳﹐但了宗枝﹐用卽不錯。

又古經曰﹕金丹畱身﹐至道全神﹐萬般別法﹐徒勞苦辛。然若不遇師傳﹐不易措手。是故石藥損命﹐悔奚及哉﹗學人君子﹐幸請審之﹗眞證旨略﹐無繆述矣。

卷七十三金丹部十一

◎古龍虎歌──陰君眞人注

四者混沌﹐五行之祖﹝一曰曾靑爲使﹐使爲气﹐气爲筋﹔二曰陰中陽﹐爲日之魂﹐魂爲日之精﹐精爲陽﹐陽爲父﹐父爲胞衣﹔三曰從白液化爲堅冰﹐冰是陰中陽﹐陽爲骨﹐骨憑气而化白液﹐白液化爲髓﹔四曰水銀﹐爲內之炁化爲血﹐血化毛髮﹐毛髮憑皮膚爲匡郭而成質。可知三个月成形﹐十个月生﹐余兩个月沐浴﹐合一年終。質稟天成像﹐遞用五行而輪轉﹐得名天地至寶。如人受天地正气﹐亦爲至人。我大道仙人藥寶﹐不同在世有價之寶。只如世間所用金﹑銀﹑珊瑚﹑瑪瑙﹑眞珠之類﹐並量其功價﹐以貴賤論之。惟我仙丹﹐象日月之光明徹﹐此時法天象地之寶﹐令人服之﹐可得長生﹐天地齊畢。皆是憑自然混沌之气﹐在天爲霧露﹐在地爲泉源﹐如在碧潭之中﹐卽是自然之道也。學仙之士﹐勿令錯用意﹐妄將變黃白藥錯服食。如道士得我自然之道﹐四气混沌至藥﹐但服食一千日﹐則知神化路不遠矣。如四气不足﹐卽爲神化無憑﹐亦象至人﹐日月不足﹐豈爲至人﹖乃知至人合天地文理爲聖﹐世人以時物文理爲哲。哲者﹐自爲聖人乎﹖乃自明其道﹐采世間機運動﹐以功成法焉。量其作事根性遠近﹐時至盡化爲灰燼。惟我三淸宮神化藥寶﹐

卽得保命長生﹐天地齊畢。其道不合傳之﹐如傳在得人﹐付之。緣道本無形﹐以五行气相侵爲根。人本無志﹐而心爲志。如心惡卽言凶﹐言凶卽行疏﹐行疏卽道不成。所以三品之丹﹐付賢不付愚。愚者心暗於世﹐終日覽仙方書訣而念之﹐不得其道性﹐性由心也。休糧﹑服气﹑導引﹑忘治﹑谷神魂魄﹐魄凝神定思一法﹐已上並是道之空門﹐寶非長生之理。九鼎之丹﹐用四時火气﹐張設文武﹐不絕火侯﹐而晚成大器﹐實貴難貨﹐至人難識也﹞。

鉛爲匡郭﹐周遭佑助。靑瑤爲使﹐能調風雨﹝曾靑能爲一切金丹使﹐使爲气﹐气爲筋﹐筋成大力焉。夫藥不至者﹐由曾靑之力爲使。如人不食卽無力﹐食象气﹐气象使﹐無食力﹐乃事不解矣。夫功皆從力而生成大壯矣﹐藥無力﹐卽無靈而安身﹞。白液金花﹐水生龍虎﹝龍虎本從虛無气中相承﹐龍虎正道感化﹐運得四時大地﹐成像之器。然龍虎自然生﹐猶四時燻蒸﹐各有所歸。生於無始﹐啟道本元者﹐得名龍虎。龍虎緣陰陽二性和合相吞伏之气所知﹐從虎气中生有象之質﹐自然修善去惡﹐卽成之﹞﹐三一升騰﹐必定規矩﹝三者﹐準上三丹田﹐各有歸魂守一之法﹐論至藥門中四气﹐筋骨血肉相承之法﹐不差毫釐﹐勿令其陰陽時侯差錯。每月初發火﹐從一日數九九之法﹐此三一法﹐並是內三一之法﹐用十二个月火侯﹐管十二時﹐配十二位﹐行九宮﹐象八卦﹐合五行。黃帝於皇人處請問三一之門﹐因此流傳口訣﹐受之如世世有仙士付之﹐亦勿令載於書﹐方訣止以口付之。若不依此三一規矩﹐縱解萬般小法﹐能變黃白救世﹐財寶如積山﹐亦未免身死矣﹗終不是保命之法﹐學而知之者爲善矣﹗﹞。赫然還丹﹐日月光顧。星辰透明﹐雲中見路﹝其還丹成﹐赫然分明。亦如木中有火﹐火𨿽不露其色﹐如靑中帶赤气﹐服之一千日﹐化肉質﹐換骨通靈﹐安身定魂﹐反老成

少﹐感天神助之通神明﹐不得輒妄泄露﹐卻如未得道之日﹐可以成道矣。𨿽未滿陰功之間﹐且得度世不死矣。可知大道無迹﹐不失其根本﹐人不失其父母之遺體。陰此一方外﹐其妄制伏水銀黃白﹐不得爲眞道之門也﹞。訣中思深﹐會者有數。百歲之間﹐生死不住。仙士傳之﹐遞相保護。哀哉流言﹗更無別故﹝訣中至藥﹐教人長生之門。至藥與世寶別﹐仙人藥寶﹐千煉萬化。金丹再煉﹐令人服食﹐可得神靈﹐得長生之路﹐所以我惜時﹑貴命﹑輕財也。愚者卽惟貴世之有財寶﹐救一朝一夕妻妾榮華﹐行屍走鬼輕命﹐而時至自滅亡﹐百歲之間﹐死者莫知其數。元君所以哀哉﹗世人流行藥中﹐妙道已化﹐眞人勿令妄運動﹐各令四人歸業﹐守道安貧﹐共成寶命之藥。亦名卯酉二八﹐二八成一斤之數。白液﹐白雪是也﹐白雪壓冰是也。所以言將卯酉二八﹐合入二性﹐同於丹砂﹐勿令常人知之。以火候九九﹐午之位也。然三一中云﹐三日一候﹐三三如九數足﹐其紫帶黑色者﹐元君贊之﹐惜於後世仙士所論歌訣﹐原明於師﹐勿令心二﹐可以長生備矣。可知天本無親﹐以心爲親﹔天本無私﹐以心爲私﹔天本無災﹐由人與﹐非天與。人學不違於師﹐子莫逆於父母﹐卽天道長久矣﹐卽人師轉備矣。所以論至事不二﹐至藥無雙﹐天人合道﹐明然可增其福﹐大不雜矣。若骨多卽肉不勝骨﹐肉多卽骨不勝肉﹐骨肉俱由筋可壯﹐其力猶增也。如無力﹐卽如有袋不盛物﹐豈能立焉﹖無嬰兒不戀母﹐嬰兒失母﹐卽如藥無筋﹐爲藥由主力也﹐無力自無神化之功。如會者﹐一言見三枝枝條﹔不會者﹐卽經歷千書萬訣﹐不免爲愚人。好求仙求黃白﹐不尋讀仙書﹐究其至寶者多﹐好黃白﹐未見一兩﹐不覺身亡。賢者好其至藥﹐𨿽未見藥之玄門﹐且積善如然。神無愛利之心﹐守道安貧﹐天不可罰矣。善慶從人師﹐自感其至﹐且從羲軒之前後。累代求仙者﹐得之幾人哉﹞。

○又歌曰﹕

生成數極一百八﹐陰气相從自凝結。赫然紫色成還丹﹐服餌長生不可說。

○又歌曰﹕

丹砂一味更無別﹐子母相生無休歇。人世不知費財寶﹐悟者爲之大還訣。

○源眞銘﹕

有訣不彰﹐有序不述。得之感之﹐可傳可說。

○藥異名﹕

一名土之父﹐二名水之母﹐三名號黃牙﹐四爲七十二石晶。

○又歌曰﹕

黃芽天生物﹐子母相汩沒﹐子母不相拋﹐母向子中出。

○和合相假歌﹕

玄之又玄在眼前﹐陰中有陽道自全。陰陽不離得和合﹐練之服之得神仙。

○又歌曰﹕

一名準中成﹐二號大道名。采續不斷﹐添之自靈。

○又藥歌﹕

在天爲霧露﹐在地爲泉源。數盡陰陽盡﹐得之終不言。

○又歌曰﹕

甲子下火當旬候﹐辯得子母仍依舊。旬候數足自周旋﹐從此堪爲兩分首。

○又藥歌﹕

一名眞源秋石﹐二名大道精魂。還丹采之合宜﹐離塵是眞仙客。

○又歌曰﹕

日月非我形﹐陰陽自成質﹐乾坤造化中﹐六合皆歸一。

○又室歌﹕

壇竈爲宮﹐蒙之又蒙﹐一旬方一候﹐一沐又還蒙。數足自靈聖﹐乾坤處處通。

◎金丹金碧潛通訣

神室者﹐丹之樞紐﹐眾石父母﹐砂汞別名﹐出陽入陰﹐流曜二方﹐列數三軸﹐法象水火。制猶王者﹐武以討叛﹐文徳懷柔﹐土徳爲王﹐提劍偃戈﹐以鎭四方。坎離數一二﹐南北獨爲經﹐故冠七十二名之長。剛柔稟自然﹐金火當直事﹐水土相含受﹐雄雌並一體﹐用之有條理。變化旣未濟﹐終卽復更始。初九爲期度﹐陽和準早晚。周曆合天心﹐陽爻畢於己。正陽發丙午﹐自丁終於亥。水火列一方﹐守界成寒暑。東西表仁義﹐五行變四時。如是陰陽之互用﹐順三一而得其理。神室設位﹐變化乎其中。神室者﹐上下釜也﹔設位者﹐雌雄配合之密也。變化爲砂汞﹐砂汞者﹐金土二用。二用無定位﹐張翼飛虛危﹐往還性不定﹐上下以爲常。獨居不攺化﹐獨處於中宮。包囊眾石﹐爲丹祖宗。有無相制﹐朱雀炎空﹐紫華耀日﹐砂汞沒亡。訣不輒造﹐理不虛擬﹐約文申奧﹐叩索神明﹐演爻徵卦﹐五行爲諷。

坎雄金精﹐離雌火光﹐金火自伐﹐水土相克﹐土王金鄕﹐三物俱徳。四海輻輳﹐以致太平﹐並由中宮土徳黃帝之功也。金火者﹐眞也。丹術著明﹐莫大乎金火。窮微以任化﹐陽動則陰消﹐混沌終一九﹐寶精更相持。藥有三百八十四銖﹐銖據一斤爲十六兩也。金精一化﹐靑龍受符。當斯之時﹐神室煉其精﹐火金相運推。雄陽翠玄水﹐雌陰赩黃金。陰陽混交接﹐精液包

元气。萬象憑虛生﹐感化各有類。眾丹靈迹長﹐莫不由於是。

元君始煉汞﹐神室含洞虛﹐玄白生金公﹐巍巍建始初。三五以相守﹐飛精以濡滋。玄女演其序﹐戊己貴天符﹐天符道漸剝﹐難以應玄圖。故演作丹意﹐乾坤不復言。丹砂硫汞父﹐戊己黃金母。鐘律還二六﹐斗樞建九三﹐赤童戲朱雀﹐變化爲靑龍。《坤》初變成《震》﹐三日月出庚﹐龍虎自相尋。《坤》再變成《兌》﹐八日月出丁﹐上弦金半斤。《坤》三變成《乾》﹐十五三陽備﹐圓照東方甲﹐金水溫太陽﹐赤髓流爲汞﹐汞者弄明璫。月盈自含虧﹐十六轉將減。《乾》初缺成《巽》﹐平明月見辛。《乾》再損成《艮》﹐二十三下弦。下弦水半斤﹐月出於丙南。《乾》三變成《坤》《坤》乙三十日﹐東北喪其朋﹐月沒於乙地。《坤》乙月旣晦﹐土木金將化。繼《坤》生《震》龍﹐《乾》《坤》括始終。如上三十日﹐《坤》生《震》《兌》《乾》《乾》生《巽》《艮》《坤》﹐八卦列布曜﹐運移不失中。調火六十日﹐變化自爲證。

神室有所象﹐雞子爲形容。五嶽峙潛洞﹐際會爲樞轄。發火初溫微﹐亦如爻動時。上戴黃金精﹐下負坤元形﹐中和流汞情﹐深合應三才。乾動運三光﹐坤靜含陽气。神室用施行﹐金丹然後成。可不堅乎﹗煉化之器﹐包括飛凝﹐開合靈戶。希夷之府窟﹐造化之泉源。陽气發坤﹐日晷南極﹐五星連珠﹐日月合璧。金砂依分﹐呼吸相應。華蓋上臨﹐三臺下輔﹐統錄之司﹐當密其固。火煉中宮土﹐金入水北方﹐土水金三物﹐變化六十日。自然之要﹐先存後亡。或火數多﹐分兩違則﹐或水不定﹐同處別居。剛柔亢行﹐不相涉入。非火之咎﹐責譴於土。土鎭中宮﹐籠罩四方。三光合度﹐以致太平。五臟內養﹐四肢調和。水涸滅影﹐含曜內明。金水相瑩﹐潤色沈耀。調火溫水﹐發之俱化﹐道近可求。土水獨相配﹐翡翠生景云﹐黃赤混其精﹐紫

華敷太陽﹐水能生萬物﹐聖人獨知之。金徳尙白﹐煉鉛以求黃色焉。爲生中宮﹐黃金不飛灼﹐土煙雲起後。有無互相制﹐上有靑龍居。兩無宗一有﹐靈化妙難窺。煉銀於鉛﹐神物自生。銀者金精﹐鉛者北靈。水者道樞﹐陰陽之始﹐始故生銀。鉛化黃丹﹐寄立五金。爲鉛外黑﹐色稟北方﹐內有銀精。披褐懷玉﹐外似狂夫。銀爲鉛子﹐子隱鉛中。汞者鉛子﹐子藏母胞。素眞眇漠﹐似有似無。灰池炎灼﹐鉛沈銀浮﹐潔白見寶﹐可造黃金。殼爲金精﹐水環黃液。徑寸以混三才。天地初分﹐混若雞子。圓髙中起﹐狀似蓬壺。關閉微密﹐神運其中。鑪竈取象﹐固塞周堅。委曲相制﹐以使無虞﹐自然之理﹐神化無方。磁石吸鐵﹐間隔潛應。何況雞子﹐配合而生﹗金土之徳﹐常與汞俱。自《火記》不虛作﹐已下重解前文。丹術旣著﹐不可更疑焉﹗故演此訣﹐以輔《火記》焉﹗庶使學者取象。下文云﹐文字鄭重說與世人﹐豈不熟思﹖是其義也。

◎陰丹愼守訣

敍曰﹕世上之人﹐率多嗜欲﹐傷生伐命﹐今古共同。然不自防﹐悔將無及。仙經曰﹕夫人臨終而思遷善﹐病成而方求藥﹐天綱已發﹐何可追之﹖故賢哲上士﹐惜未危之命﹐懼未來之禍﹐理未病之病﹐遂拂衣人寰﹐攝心歸道。道者炁也﹐炁者身之主。主者精也﹐精者命之根﹐故愛根重炁﹐然後知幾乎生矣。《黃庭經》曰﹕方寸之中謹蓋藏﹐三神還精老復壯﹐養子玉樹命如杖﹐急固子精以自償。又曰﹕長生至愼房中急﹐何爲死作令神泣﹖若當決海百瀆傾﹐葉去樹枯失靑靑。長生久視﹐未有不愛

精保炁而能致之也。陰丹﹐百禦之道﹐世莫得知。𨿽務於炁﹐而不絕欲者﹐亦未免殆哉﹗故曰﹕人常失道﹐非道失人﹔人常去生﹐非生去人。修養君子﹐深宜自省也。

◎大還心鏡

《寒山子至訣》云﹕但悟鉛眞﹐藥必自神﹔但記汞正﹐藥如自聖。修之合聖﹐天地同慶﹔得因師傳﹐爲道之經。所以古之聖人﹐不直言之﹐托之《周易》﹐寄之五行﹐合之符契﹐眞仙之理﹐莫若大丹之神歟﹗大凡人間之大丹﹐疑誤萬端﹐有智者了解﹐用之一神﹐所以祕易成難﹐貴道不可輕也。昔三聖遺言﹐著之金簡﹐名曰《參同契》﹐世皆寫之﹐悟無一二。得其理者﹐未敢造﹐明其事者猶豫因循﹐疑來﹐倏忽而邁﹐榮華閃目﹐金玉縈心﹐財色介懷﹐百年空棄﹐長生之道﹐罕有畱心﹐不知爲色欲勞神﹐光陰侵歲﹐以此之故﹐遞有多疑。或至人述以遠近之丹﹐愚者便說秦皇漢武。秦皇卽口是心非﹐貪情肆欲﹐漢武乃𨿽慕玄境﹐心在色情﹐何得而長生不死﹖何不言黃帝與上古人乎﹖黃帝傳玄女還丹之術﹐言補金汞於丹田。後人不訣﹐眞宗誤入禦女之道。豈太上仙女﹐必無對心說傳色之心﹖愚者感之﹐仿於萬古﹐其歌訣書在《金丹論》中者﹐得可明矣。

余早年慕道﹐幸得傳眞﹐克奉仙師﹐親承旨教。只論鉛汞之妙﹐龍虎之眞。去四黃之大非﹐損八石之參雜﹐要在鉛汞。合天地之元紀﹐包日月之精華﹐上冠於乾﹐下順於地﹐總七十二石﹐統天地精光﹐修煉成丹﹐服之延駐﹐何不信乎﹖且五穀旣能救命﹐豈可不奉神丹﹖黃精猶服長生﹐勾吻服之必死﹐目

擊可見﹐眞聖奉之。然神丹至寶﹐萬人之中﹐得者皆宿契道合﹐久畱心志﹐非一朝一旦可致耳﹗然還丹之靈﹐不救自刑之禍﹐聖人慈湣﹐不救宿業之殃。此亦在人心弘道旨﹐又不可信任狂﹐非惑之神術乎﹗今以《大丹心鏡》者明心﹐彼心明﹐丹中至藥不惑他物。物非其類﹐丹必不靈。心非道心﹐修成必禍﹐此深可戒而省己修性也。

論大丹惟一陰一陽謂之道﹐卽合天機也﹔一金一石謂之丹﹐亦合天地也。一金者﹐眞鉛中白虎是也﹔一石者﹐丹砂中水銀是也。陶直眞人云﹕若用世間水銀化白煙。此眞言也。神符白雪門馬眞人曰﹕汞與水銀別﹐迷人用之拙。卽知此言﹐從凡化聖﹐聖不離凡﹐因凡入聖﹐凡中有聖﹐聖中出凡﹔卽知水銀﹐本在丹砂中﹐出合鉛﹐汞成至寶﹐色還本丹﹐丹更不能卻歸水銀﹐卽眞汞矣。旣至眞汞﹐卽從凡入聖﹐可以統領萬靈﹐卽馬眞人云「汞與水銀別」也。自後之學者寡學﹐生疑至此矣。陶眞人云﹕若言非世間水銀。又云﹕砂產於金也﹐汞生於鉛也﹐此非世間﹐何不審之妙旨矣﹗自古眞人皆從凡入聖﹐與大丹同契﹐以至上升。而迷者多惑﹐如丹﹐惟一陰一陽龍虎二物。鉛是水一之名﹐北方河車﹐金生於水﹐金數四﹐水數一﹐共爲五也。汞是靑龍﹐東方木﹐木生火﹐木數三﹐火數二﹐丹砂火之名﹐二與三共爲五也。五土無定位﹐四季立名。水與金共五﹐木與火共五﹐故曰三五道還丹﹐道之玄也。還丹之妙﹐罕有玄解﹐知之者聖人乎﹗可爲造化在乎心﹐變轉自由耳。不知眞訣﹐假如念誦眞歌﹐不遇師受﹐終無成理。余憶昔年迷謬﹐徒歷山川﹐一事不爲﹐虛棄財貨。忽然指悟﹐如醉醒焉。目前可致煙霄﹐足知大道不遠。蓋人祕易爲難﹐恐愚者侮之容易﹐卽天官減算﹐神道奪壽。故《眞人誡經》云﹕世皆延年﹐爲人身命﹐漸被陰境侵之﹐以至陰死也﹐豈陽生之神術乎﹗夫不修

行益生﹐損人侵物﹐何長生乎﹗𨿽遇至人﹐道不相契﹐固不傳其非人乎﹗《科儀》云﹐希長生﹐還丹取。成大丹﹐不可不知鑪鼎也。知鑪鼎﹐又不可不知火候也。知火候﹐又不可不知心也。旣知心﹐又慮多難與宿殃也。萬一自知﹐又不可妄傳授於人也。道不傳卽廢﹐傳非人卽殃。故知萬妙不得其心也。心爲出世之宗﹐丹爲延年之藥﹐服之陽宮﹐卽陰司落名﹐已後縱往﹐亦神解上仙﹐此眞聖之言不惑矣﹗余悟古賢眞旨﹐至《參同契》《金碧經》《古文龍虎傳》﹐三聖遺文﹐眾眞歌訣﹐不離眞妙之鉛汞乎﹖恐後之有疑未決者﹐更序之於心鏡﹐必欲明其大道﹐照曜眞元﹐滌學者凝滯之旨﹐曉愚者惑誑之說﹐悟而見受﹐可披靑雲﹐可致朗月當明序而說之﹐知不惑眾者矣。

◎太淸神丹中經敍

元君曰﹕元君者﹐上帝之師也。其人大神﹐能調和陰陽﹐驅役風雨﹐進退五星﹐斟酌寒暑﹐驂駕九龍﹐十二白虎﹐天下眾仙隸之焉﹐人生死咸由之矣。猶言﹐本亦學道﹐服神丹之所致也﹐非自然爾﹐況小兆乎﹗勉力求生﹐勿得懈怠。上士得道﹐升爲仙官﹔中士得道﹐棲集昆侖﹔下士得道﹐長生世間。賢者勤之﹐吾不虛言。

元君曰﹕凡言聖人﹑神人﹑仙人﹐此三人者﹐皆是學而得道者也﹐非天生自然矣。但徳有優劣﹐官有尊卑﹐故𨿽神﹑𨿽聖﹑𨿽仙﹐猶言人者﹐明其素是人也。天神之自然生者﹐則但言神不言神人。言神者﹐以光气爲體﹐言人者﹐猶有骨肉也﹐但已得道﹐能隱翳變化不見聞耳。凡初得仙者﹐但言仙人﹔若

得升天往來大神之處﹐則位爲眞人﹔若得補天曹官職﹐乃位爲神人也。老子及太一問元君曰﹕凡服神丹而長生者﹐豈神靈候之乎﹖將自藥之力也﹖元君曰﹕長生之事﹐功由於丹。丹之成﹐由於神。神不佑﹐則作丹不成也。故將合丹﹐必正身心﹐守善不履罪過﹐神明哀之﹐作丹必成。神丹入口﹐壽無已矣。

卷七十四方藥部一

◎太極眞人靑精乾石ㄒ飯上仙靈方──王君注解

靑精上仙靈方太極法﹐使二千二百歲中得傳十人。無其人﹐祕之勿泄。一日有其人﹐聽頓授之十人﹐過限不得復授。受之者﹐皆立盟約﹐誓啟不宣漏﹐﹤貝危﹥有方之師﹐靑帛三十尺﹐金鈈兩雙﹐代歃血之信。傳非其人﹐宣泄寶文﹐身考三官﹐死爲下鬼﹐摙蒙山之石﹐塡積夜之河。凡受書﹐齋十日﹐授者亦然﹐然後乃得對傳之。

太極眞人曰﹕夫受生炁於五穀者﹐結胎育物﹐必抱穀气之流精也﹐含眞萬化﹐亦陶五穀之玄潤也。若子寄形於父母﹐將因所生而攝其生矣。不緣所生之始本﹐而頓廢其所因者﹐未嘗不枯竭於偏見﹐斷年命以雕傷乎﹗當宜因其所由﹐順其精源﹐凝滌柔和﹐微而散根﹐使榮衛易煉於日用﹐六府化谷於毫漸也。故因谷以斷谷者﹐乃衛明之良術﹐緣本以去本者﹐乃攝生之妙迹耶﹗於是扇南燭之東暉﹐招始牙之朱靈﹐五液夷泯﹐關百通盈﹐神樂三宮﹐魂柔魄寧。復以晨漱華泉﹐夕飲靈精﹐鳴鼓玉池﹐呼吸玄淸。華腴童於規方﹐胃滿塡乎空靑。所以千算一啟﹐壽隨年榮﹐歲與藥進﹐飛步仙庭也。服盡一劑者﹐命不復傾﹐五云生身﹐體神气淸﹐亦能久食﹐百關流亭。亦能終歲不饑﹐

還老反嬰。遇食卽食﹐不食卽平。眞上仙之妙方﹐斷谷之奇靈矣﹗

生白粳米一斛五斗﹐更舂治﹐折取一斛二斗﹐得稻名有靑者﹐如豫章西山靑米﹑吳越靑龍稻米是也。靑米理虛而受藥气﹐故當用之﹐盛治﹐勿令雞犬穢物臨見之。

南燭艸木葉五斤﹐燥者用三斤﹝或都用三斤﹐亦可雜用莖及皮益佳﹐多取令淹潚一斛二斗米耳﹐不待斤兩之制度也﹐以意消息之﹞。其樹是木﹐而葉似艸﹐故號南燭艸木也﹐一名猴藥﹐一名男續﹐一名後卓﹐一名惟那木﹐一名艸木之王。生嵩髙少室﹐抱犢雞頭山﹐名山皆有之﹐非但數處而已。江左吳越尢多﹐其土人名之曰猴叔或染叔﹐粗與其名相仿佛也。煮取汁極令淸冷﹐以潚米米釋炊之﹐灑護皆用此汁﹐當令飯正作紺靑之色乃止。預作髙格﹐暴令幹。若不辦雜得他藥者﹐但作此亦可服。日二升﹐勿服血食。亦以塡胃補髓﹐消滅三虫﹐爲益小遲﹐但當不及眾和者耳﹐亦神仙食也。《上元寶經》曰「子食艸木之王﹐气與神通﹔子食靑燭之津﹐命不復殞。」此之謂也。合藥之始﹐當先齋三日﹐乃得爲之。尢禁房室穢漫﹐藥不行也。此上眞之方﹐不同他事﹐山林諸道士但按此而用耳。若不辦諸雜物﹐及貧者又或無米﹐但單服此葉﹐或搗爲散﹐或以蜜丸﹐服之皆得仙也。近易之艸而俗人不知﹐知猶不用﹐可不哀哉﹗初欲服者﹐要當先作和者三二劑﹐劑盡無復和﹐乃單行耳﹗先宜塡胃關故也。有資力者﹐自可常和﹐而服之得效尢速﹐百害災病不復犯也。單以米合﹐猶爲小遲﹐要自愈於胡麻﹑術﹑桂之單行也﹐服之使人童顏聰明﹐延年無病﹐又不令人有憂思之心矣。禁食血肉生之物﹐若啖脯不害也。若無和而單行者﹐當三蒸三曝﹐極令幹﹐旦以淸水漬二升或一升﹐再服之如食狀﹐亦可水送餐。及以葉搗此飯爲屑﹐以和白蜜﹐重搗萬杵﹐丸如

梧桐子大﹐日再服﹐服五十丸乃佳﹐有愈於漧飯之益也。其日遇食亦食﹐無苦也﹔如不得食﹐平平耳。又常當漱玉池之華﹐以益六液。

和用空靑七兩精鮮者﹐先細搗﹐重絹羅之。夫空靑者﹐虛曜而益眞﹐塡胃而明眼﹐彊筋而補液﹐增精而童顏﹐上仙品石也。若施之以房室﹐則气穢而神亡﹐害殺立驗﹐可不愼哉﹗又用丹砂一斤精徹者﹐先細搗﹐絹篩之。夫丹砂者﹐朱明而陽煥﹐塡骨而益血﹐彊志而補腦﹐增气而理肺﹐使人百節通利﹐關樞調和﹐上仙品石也。忌血食履殗濁及房室﹐犯之者上气﹐生癥積骨枯之病。

又用伏苓二斤白好而不冰者﹐以水五升煮之三沸﹐焙漧而細搗﹐重絹篩之。伏苓者﹐通神而致靈﹐和魂而煉魄﹐明目而益肌﹐厚腸而開心。又與南燭二炁相養﹐調榮理衛﹐亦可單以干飯和之尢良。禁食酸及豬犬肉﹐忌見血腥﹐犯之者藥勢不行﹐無益於身。單幹ㄒ飯合茯苓搗篩﹐蜜丸如前﹐服之良。

又用荊木杪軟葉華陰漧者五兩﹐榦葉益佳﹐細搗千下﹐重絹篩之。荊木葉華通神見鬼精﹐取荊之時﹐勿令雞犬見也。

凡合此藥者﹐皆宜靜密﹐勿以藥名字以語不同志者﹐所將使人不得不示之耳﹐愼之﹗凡四物搗篩都畢﹐又合內臼中﹐重搗一萬杵畢﹐乃以合溲靑漧飯中﹐善令調市﹐盛以布或絹囊﹐著甑中蒸之﹐微火半日許﹐令釜中水多少如漧飯﹐斗數數反側﹐囊四面令通熱市﹐若釜中水竭而飯不市者﹐更以意增水微火也。畢﹐出囊飯著髙格﹐日中曝之﹐取令極燥﹝以藥溲漧飯訖﹐又以淸酒合溲飯令浥浥耳﹐然後內囊中。﹞當得大甑內囊飯畢﹐以蓋密甑上﹐勿令气泄塵入。又曝飯﹐當善分解之﹐勿令相滯﹐令極幹﹐歷歷可耳﹝亦可搗之爲屑﹐丸以白蜜﹐梧桐子大﹐日服八十丸﹐日再服﹐使人長生延年﹞。又和用白蜜二斗﹐淸酒

一斛。

右二物皆令精好﹐以蜜投酒中攪之﹐調和畢﹐以薄溲ㄒ飯於大器中﹐皆令通市浥浥爾。乃出﹐日中曝﹐令極幹﹐幹復內如前。凡一斛二斗﹐令作十過溲飯﹐或七八過溲之﹐取令浥浥調市﹐亦務欲薄溲使調﹐而數於日中暴也。用酒溲ㄒ飯﹐都畢。乃內囊中﹐復蒸如前。畢﹐出﹐漧令燥﹐於此亦可搗而丸服﹐如梧桐子大﹐日再服八十丸。又和用一斗酒﹑一斗淸水若井花水淋沃之﹐極令淸徹。以南燭葉一斤或二斤﹐漬之或煮之一沸﹐出﹐令汁正作紺靑色﹐小令濃也。又內白蜜五升或一斗﹐著靑汁中﹐攪令勻﹐和畢﹐又以溲ㄒ飯﹐如前溲﹐令調市﹐日中幹之﹐惟欲多溲幹也﹐須盡淸汁乃止。又輒復蒸畢﹐日中幹之極燥﹐靑精ㄒ飯之道都畢矣。

若釜甑蒸之不相容者﹐亦可分蒸之也。合藥當用月之上旬於寅卯日﹐別安釜竈也。若藥歷歷者﹐但服五合﹐送以飲﹔若藥相結謾不解者﹐乃搗密丸﹐計五物合爲八十丸﹐平旦一服或再﹝藥成﹐封著蜜器中﹐數出幹暴之﹐若作丸﹐亦當頓作之也﹐服畢﹐聽得食腑﹞。初服之始﹐不便絕谷也。當減谷﹐以二升半爲限﹐一年後減爲二升﹐三年後減爲一升﹐四年後減爲半升﹐減之以至都盡﹐至於五年﹐令人輕明大驗。自此以後﹐亦能一日九食﹐亦能終歲不食﹝食麵乃易爲減﹞。服ㄒ飯﹐百害不能傷﹐疾病不能幹。去諸思念﹐絕滅三尸﹐耳目聰明﹐行步輕騰。十年之後﹐靑精之神﹐給以使之﹐令坐在立亡﹐能隱化遁變﹐招致風雨。一劑輒益算一千﹐長服不死。凶年無谷﹐或窮不能得米者﹐皆單服南燭﹐或和茯苓﹐或以蜜和南燭﹐或雜松柏葉﹐會用相參﹐非但須谷也﹐但當不得名之ㄒ飯耳。皆宜參以吐納咽液﹐以和榮衛﹐常當如此。ㄒ飯須云牙之用﹐云牙不須ㄒ飯而行事也。若和用古秤者﹐日服二合半耳。服不患多﹐惟患不

可供﹐故二合半以自節限耳。初服藥﹐不便斷谷也。此上仙之名方﹐去食之妙道矣。

◎太上巨勝腴煮五石英法﹝一名太帝君鎭生五臟訣﹞

南嶽眞人告曰﹕吾昔有入室弟子仙人趙成子者﹐初受吾《鎭生五臟經》﹐乃按而爲之。成子後欲還入太陰﹐求攺貌化形﹐故自死亡於幽州上谷玄丘中石室之下。死後五六年﹐有山行者見白骨在室中﹐露骸冥室﹐又見腹中五臟自生﹐不爛如故﹐五色之華﹐瑩然於內。彼山行人嘆曰﹕昔聞五臟可養﹐以至不朽﹐白骨胸中生華者﹐今睹其人矣。此子將有道不修﹐中道被試不過乎﹖因手披之﹐見五臟中各有一白石子鎭﹐生五色華﹐如容狀在焉。彼人曰﹕使汝五臟所以不朽者﹐必以五石生華故也。子已失道﹐可以相與。因取而吞之去。復四五年﹐而成子之屍當生。彼人先服石子﹐以成子當生之旦﹐而五石皆從口中飛出﹐如蟬狀﹐隱隱雷聲﹐五色洞明﹐徑還死屍之髒。因此成子攺形而起﹐如一宿醉睡之間。其人心懼恍惚﹐因病日甚﹐乃至入山尋視死屍所在。到石室前﹐方見成子偃據洞嘯﹐面有玉光﹐而問之曰﹕子何人哉﹖忽見有五老仙翁﹐披錦帶符﹐手秉羽節﹐頭建紫冠﹐言於成子曰﹕昔盜吞先生五臟寶石者﹐此人是也。言畢﹐彼人面上卽生惡癩﹐噤而失言。比歸達家﹐癩瘡亦匝﹐一門大小﹐同時俱死﹐族亦遂滅矣。

訣曰﹕太極金華眞人以此經文﹐刻於太微帝君紫微宮玄朱玉殿﹐東壁牖上。其文曰﹕五石異方﹐津光合形﹐有終而死﹐有始而生。萬類反本﹐千條歸眞。气適浮煙﹐血奔流精。哀哉

﹗兆身飛眞不成﹐何不竭以云艸玄波﹐徊以卉體華英﹐會以七白靈蔬﹐和以白素飛龍﹖沐浴平旦﹐正心向東﹐凝精厲魂﹐上帝五公。再拜朝靈﹐鎭固五方﹐長生天地﹐出入流通。各安其位﹐生華五臟。

此文乃上淸八會龍文大書﹐非世之學者可得悟了者也。太素眞人顯別書字﹐受而服之﹐求其釋注於太極帝君焉﹗云艸玄波者﹐黑巨勝腴也﹐一名玄淸﹔卉體華英者﹐蜜也﹔五光七白靈蔬者﹐薤菜也﹔白素飛龍者﹐白石英也。法當種薤菜﹐使五月五日不掘拔者﹐惟就鋤壅護治之耳。經涉五年中﹐乃取任藥﹐名爲五光七白靈蔬。取薤白精肥者十斤﹐黑巨勝腴一斛五斗﹐白蜜凝雪者五斗﹐髙山玄巖絕泉石孔之精水二十六斛﹐白石英精白無有厲者五枚﹐光好﹐於磨石上礪護﹐使正圓如雀卵之小﹐小者好瑩﹐治令如珠狀﹐勿令有礪石之餘迹。先淸齋一月或六十日﹐令齋日訖﹐於九月九日。先築土起基髙二尺﹐作竈屋﹐屋成﹐作好竈﹐口向西﹐屋亦開西戶也。當得將大鐵釜安竈上﹐於九月九日申酉時﹐向竈口跪﹐東向﹐內五石子於釜中。於是乃先投一枚於釜中﹐祝曰﹕

靑帝公石﹐三素元君。太一司命﹐玄母理魂。固骨鎭肝﹐守養肝神。肝上生華﹐使肝永全。

次又投一枚於釜中﹐祝曰﹕

白帝公石﹐太一所憩。元父理精﹐玄母鎭肺。守養肺神﹐使气不朽。肺上生華﹐十萬億歲。

次又投一枚於釜中﹐祝曰﹕

赤帝公石﹐帝君同音。玄母理神﹐桃康鎭心。守養心神﹐無灰無沈。心上生華﹐華茂玉林。次投一枚於釜中﹐祝曰﹕

黑帝公石﹐太一同算。玄母元父﹐理液混變。守養腎神﹐使無壞亂。腎上生華﹐常得上願。

次又投一枚於釜中﹐祝曰﹕

黃帝公石﹐老君同威。太一帝君﹐理魂鎭脾。守養脾神﹐使無崩頹。脾上生華﹐白日上升。

投石時﹐皆各閉气五息﹐然後乃投石。都畢﹐起向竈五再拜﹐又取薤白五斤﹐好積覆於五石之上。畢﹐內蜜灌薤上。畢﹐內腴一斛五斗灌蜜上。畢﹐乃格度腴入釜深淺髙下處所也。然後稍入淸水﹐使不滿釜小許止﹐木蓋遊覆釜上。

九月十日平旦發火﹐當取直理之木熇燥好薪﹐不用蠹虫及木皮不淨薪也。微火煮之﹐才令陷劣沸而已﹐勿使湧溢大沸﹐大沸則五石消爛。當屢發視﹐謂其下火﹐當先視腴格處所﹐若煮水煎竭﹐輒當益水﹐使盡二十六斛水而止。又水盡之後﹐更加煎﹐令減先腴二寸格疇量﹐以意斟酌視之﹐都畢﹐成也。寒之於釜中﹐下火灰﹐密蓋其釜上。

五日﹐乃徐取五石。平旦向五方各拜﹐拜畢﹐跪以此腴雜以東流水﹐以次服之﹐餘水及腴﹐取令送石子﹐入口下喉中耳聞之。再服時﹐亦如初投石於釜中時﹐一一按祝而服之也。畢﹐又五再拜﹐畢。若藥煎旣成﹐而視無復石者﹐非有他也﹐直五精伏散﹐隱靈化形﹐故自流逐於云腴之中﹐無所疑也。但當日服五合﹐以酒送之﹐神變反質﹐各自鎭養五臟矣﹗自於五臟之內﹐更生成五石也。愼不可猛火﹐火猛﹐石精飛去﹐滓濁壤爛﹐云腴熬臭﹐殆不可服禦。

又云腴之味﹐香甘異美﹐彊骨補精﹐鎭生五臟﹐守炁凝液﹐長魂養魄﹐眞上藥也。以好器盛之﹐密蓋其上﹐卽日服二合爲始﹐日以爲常。若腴蜜煎彊者﹐亦可先出﹐服石後加腴﹐更和腴煎取﹐令凝如割肪也。人亦有丸服之者﹐三十丸﹐大都丸不如腴服佳也。趣復任人所便﹐便則安於體﹐體便則無不佳。常能服此腴者﹐乃佳。

若先腴盡﹐當更合如前﹐內白石英五兩鎭釜底﹐一兩輒一枚﹐祝說如法﹐但不復礪石使員﹐而重服之耳。藥成﹐出﹐此石沈東流水中不常熇竭之淵。若不欲更此合腴者﹐亦無損於前五石。

此腴名玄女玉液﹐一名飛龍云腴﹐一名煉五石之華膏。服之十五年﹐內外洞徹﹐壽長天地﹐役使鬼神。三年之後﹐眼可夜視。

眞人云﹕此方愈於煉八石之餌﹐全勝於玄水雲母之玉漿。旣服此五石﹐石之喉徑寶鎭五臟中﹐輒有一石以守髒孔﹐髒孔之上﹐皆生五色華也。

若其人或暫適太陰﹐權過三官者﹐肉旣灰爛﹑血沈脈散者﹐而猶五臟自生﹐白骨如玉﹐七魄營侍﹐三魂守宅﹐三元權息﹐大神內閒﹐太一錄神﹐司命秉節﹐五老扶華﹐帝君寶質﹐或三十年﹑二十年﹑或十年﹑三年﹐隨意而出。當生之時。卽更收血育肉﹐生津結液﹐復質本胎﹐成形濯質﹐乃勝於昔死之容也。眞人煉身於太陰﹐易貌於三官者﹐此之謂也。太微天帝君詠曰「太陰煉身形﹐勝服九轉丹。華容端且嚴﹐面色合靈云。上登太極闕﹐受書爲眞人。」

◎太上肘後玉經方八篇──霞棲子盧道元

昔巢居子奉事東海靑童君﹐以節苦心﹐寂奉師禮﹐具暑雨祁寒﹐無懈無怠。僅二十年﹐乃口授玄法﹐手錄聖方﹐曰「若求跨鶴升九霄﹐未易致也。若優遊乾坤之內﹐守顥然之气﹐容色不攺﹐心目淸朗﹐壽數百年﹐不歸可得矣﹗」然神仙祕術﹐

不可傳失其人。長安年中﹐巢居子以寒棲子賢人也﹐使沐浴齋戒﹐乃授其事。至貞元八年﹐寒棲子以余不揆陋微﹐遊放自適﹐所從來者﹐匪世俗之士﹐無聲利之交。若天與之正性﹐謂不虛授﹐乃傳之。余以隱棲子文華之士﹐昔登上科﹐忽遺馳鶩﹐息心道門。僅六七年﹐其玄法祕術﹐無不得之。而至理之要﹐曾似未遇。顧余有此遺禮﹐畱愛久之而言。余知其志士也﹐心忘爵祿﹐遁時稱《騷》《雅》之什﹐有而若無﹐實而若虛者哉﹗必當羽化雲飛﹐豈止龜鶴齊壽﹖寶歷乙未歲﹐霞棲子盧道元敬持《太上八方》細蘊玄寶一軸﹐以授隱棲施君﹐敬之哉﹗戒之哉﹗

ⅰ《乾》《天父地母七精散方》第一﹔

ⅱ《坤》《風後四扇散方》第二﹔

ⅶ《艮》《王君河車方》第三﹔

ⅳ《巽》《龜臺王母四童散方》第四﹔

ⅵ《離》《彭君麋角粉方》第五﹔

ⅷ《兌》《夏姬杏金丹方》第六﹔

ⅴ《坎》《南嶽眞人赤松子苟杞煎丸》第七﹔

ⅲ《震》《靑精先生ㄒ米飯方》第八。

○ⅰ《乾》《天父地母七精散方》第一

竹寶三大兩﹝九蒸九曝﹐主水气﹐日精﹞地膚子四大兩﹝太陰之精﹐主肝﹐明目﹞黃精四大兩﹝戊巳之精﹐主脾臟﹞蔓菁子三大兩﹝九蒸﹐主邪鬼﹐明目﹞松脂三大兩﹝煉令熟﹐主風狂痺濕﹞桃膠四大兩﹝五木之精﹐主鬼忤﹞苣藤五大兩﹝九曝﹐五穀之精﹞

右方﹐昔黃帝服之上升﹐後欲傳者﹐立壇焚香﹐啟告。上帝﹐然可授之﹐立盟不泄﹐四十年一傳之爾﹐若違誓傳之﹐太上奪算﹐七代受考於水官﹐愼之。

○ⅱ《坤》《風後四扇散方》第二

五靈脂三大兩﹝延年益命﹞仙靈皮三大兩﹝彊筋骨﹞松脂三大兩﹝主風癇﹞澤瀉三大兩﹝彊腎根﹞術二大兩﹝益气力﹞漧薑二大兩﹝益气﹞生漧地黃五大兩﹝補髓血﹞石菖蒲三大兩﹝益心神﹞桂心三大兩﹝補虛之不足﹞雲母粉四大兩﹝長肌膚﹐肥白﹞

右方﹐風後傳黃帝﹐黃帝傳髙丘子﹐髙丘子傳大茅君﹐大茅君傳弟固。凡欲傳授﹐誓不妄泄。若輕授非道之人﹐考延七祖。右藥十物﹐各如法搗篩﹐仍搗三萬杵﹐同煉過白蜜和搗一二萬杵﹐酒服﹐日三十丸。

○ⅶ《艮》《王君河車方》第三

紫河車一具﹝《王母歌》﹕紫河車一﹐龍潛變易﹐卻老還童﹐枯楊再益。下文注曰﹕紫河車者﹐首女是也﹐東流水洗斷血一百徧﹐酒洗五十徧﹐陰漧曝﹐和合﹞﹐生漧地黃八大兩﹝補髓血﹞牛膝四大兩﹝主腰膝﹞五味子三大兩﹝主五臟﹞覆益子四大兩﹝主陰不足﹞巴戟天二大兩﹝欲多世事加一﹐女去之﹞訶黎勒皮三大兩﹝主胸中气﹞鼓子花二兩﹝膩筋骨﹞苦耽二大兩﹝治諸毒藥﹞澤瀉三大兩﹝補男女人虛﹞菊花三大兩﹝去筋風﹞甘艸﹑菖蒲三大兩﹝益精神﹞漧漆三兩﹝去肌肉五臟風﹐熬令黃﹞柏子仁三兩﹝添精﹞茯苓三兩﹝安神﹞雲英三兩﹝縮腸﹞黃精二兩﹝補脾胃﹞蓯蓉三兩﹝助莖力﹐女人去之﹞金釵石斛二兩﹝添筋﹞遠志二大兩﹝益心力﹐不忘﹞杏仁四大兩﹝炒令焦﹐去尖皮﹐去惡血气﹞苣藤四大兩﹝延年﹐駐形神﹞。

右二十二味﹐共搗散﹐煉蜜丸﹐如梧桐子大﹐日以酒下三十丸﹐服三劑﹐顏如處子。昔王君傳蘇林子﹐當傳﹐立盟歃血。不爾﹐違太上之科﹐延災祖考。

○ⅳ《巽》《龜臺王母四童散方》第四

丹砂七兩朱砂三兩胡麻四大兩﹝九蒸九曝﹐煎令香﹞天門冬四兩茯苓五兩術三兩漧黃精五兩桃仁四兩﹝去皮尖﹞

右八味﹐合篩搗三萬杵﹐冬月散服﹐夏月丸之﹐服以蜜丸如梧桐子大。志服八年﹐顏如嬰童之狀﹐肌膚如凝脂。昔王母傳大茅君﹐大茅君傳弟哀﹐立盟契約﹐誓不慢泄﹐泄則太上科之﹐愼歟愼歟﹗

○ⅵ《離》《彭君麋角粉方》第五

麋角三兩﹐具不限多少﹐解開﹐厚三分﹐長五寸許﹐去心並惡物。用米泔浸之﹐夏三日﹐冬十日一換泔﹐約一月已上﹐似欲軟﹐卽取出﹐入甑中蒸之﹐覆以桑白皮﹐候爛如蒸芋﹐曝漧﹐粉之。每斤入伏火硫黃一兩﹝麋食菖蒲﹐其精實入角也﹞。以酒調服三錢。

右方﹐彭君服之﹐壽七百七十九歲﹐後入地肺山﹐去不知所在。今人云彭逝﹐謬耳。別自有傳此方者﹐又有人於鵠鳴山石洞獲此方﹐文法皆同﹐不可宣也。

○ⅷ《兌》《夏姬杏金丹方》第六

杏子六斗﹐水研之﹐取一石八斗﹐入鐵釜中煮之。先以羊脂揩鐵釜﹐令三斤脂盡﹐卽下杏子汁﹐以糠火煮之四十九日﹐乃取構子煎﹐丸如大豆﹐日服一丸﹐三兩爲一劑。夏姬服三劑爲少女﹐後白日上升。此方出於《羨門子上經》﹐立盟勿泄﹐傳者殃及七代﹐愼之愼之﹗

又杏金丹方

取杏子三斗﹐去其中兩仁者﹐作湯才三四沸﹐內杏子湯中﹐便須手摩令皮去﹐熟治之﹐置盆中折之﹐淸其汁﹐度得七八斗﹐棄其滓。取一石釜置糠火上﹐以羊脂四斤摩釜中﹐令膏脂盡著﹐釜熱﹐復摩之﹐令盡四斤脂。內汁釜中﹐熬以糠火並蠶砂火﹐火四五日藥成﹐其色如金狀。如小兒哺服如雞子黃﹐日三服﹐

百日父母不能識﹐令人顏色美好。

○ⅴ《坎》《南嶽眞人赤松子枸杞煎丸》第七

枸杞根三十斤﹐取皮別著﹐九蒸九曝﹐搗粉。取根骨煎之﹐添水可三石﹐後並煎之﹐可如稀餳。卽入前粉和丸﹐如梧桐子大。服之一劑﹐壽加百年。北方赤松子以傳李八伯﹐立盟不泄﹐如妄傳﹐天殃將罰。

○ⅲ《震》《靑精先生ㄒ米飯方》第八

白粱米一石﹐南燭汁浸﹐九蒸九曝漧﹐可三斗已上。每日服一匙﹐飯下。一月後用半匙﹐兩月日後可三分之一。盡一劑﹐則腸化爲筋﹐風寒不能傷﹐須鬢如靑絲﹐顏如冰玉。此方若人服之﹐役使六丁﹐天兵衛侍。祕之勿傳﹐當獲神仙﹐切愼妄傳。

◎太一餌瑰葩云屑神仙上方﹝並引說﹞

夫茂實者﹐翹春之明珠也﹔苣勝者﹐玄秋之沈靈也﹔丹棗者﹐盛陽之云芝也﹔茯苓者﹐絳晨之伏胎也。五華合煙﹐三气淘精﹐調安六气﹐養魂護神。能用得其方﹐位爲天仙。老者復壯﹐反嬰童顏﹐千害不傷﹐延壽萬年。

三春茂實一斛﹐名曰茂者﹐茂於陽精也﹐故爲藥首。若三春不得合藥者﹐藏茂實於密器中﹐封泥之﹐須用乃開之。到來春不佳者不復用﹐敗者勿取﹐注虫﹐茂也。此物難藏﹐當素精盛﹐燥器盛之。若茂實變成水者﹐當絞去滓﹐以茂水和藥也。

黑巨勝屑三斗﹐先熬令香﹐乃搗爲屑。

茯苓十斤﹐細搗﹐下篩爲屑。白蜜五升。

漧棗一斗﹐大者剝皮去核﹐蒸過﹐搗令相和。調淸美酒五

斗。

凡六物合攪令和﹐內一釜中﹐微火煎﹐令凝如糖﹐以可丸者乃出。著蜜器中﹐更分搗三千杵﹐丸如雞子中黃大﹐日服三丸。夫搗藥爲屑﹐皆令極細﹐輕絹篩﹐又內釜中煎之﹐當數攪和之﹐以蓋釜上。合藥欲得別處﹐不欲得人多聞見。服此藥者﹐六年白髮還黑﹐面有童子之色﹐行步如飛﹐身生玉光﹐災害不傷﹐駕雲上升﹐位爲眞人。

又說藥逐年功效﹕服藥一年﹐目明耳聰﹐彊志而通神﹔二年﹐愈勝﹔三年﹐瘢鳷皆滅﹐四年﹐體休气充﹔五年﹐行步如飛﹔六年﹐白髮還黑﹐面有童嬰之色。此藥補胎益气﹐充精開明﹐上仙方也。道士有單服此藥而升度者﹐不可勝數。此不比於常方﹐而宜用合餌之。

◎靈飛散方傳信錄﹝雲母法附﹞

余與憲臺察史博陵晦叔﹐有遺世保形超蹈山海之契﹐嘗共話求學之士﹐探擬賒謬﹐恥營近實﹐虛務遐闊﹐未易凡鄙﹐便冀飛升﹐謂金丹坐延而仙籍立致。夫處心不置於道﹐練形未異於常﹐齒髮不駐﹐顏色隨謝﹐是气血內耗而容狀外變﹐疾病未脫﹐嗜欲交煎﹐天生速死﹐不及常理﹐區區晨昏﹐多此類也。今所爲異﹐必求良方。先驗容齒﹐與俗流自別。知常限不迫﹐方可冀久視修仙﹐練神淸虛﹐求餌芝玉。因約索精要﹐近拯形骸﹐有新聞閱﹐互相曉導。

晦叔異日謂余曰﹕有客話裴都尉者﹐鶴髮早垂﹐童顏近復﹐訪其所餌﹐曰﹕《靈飛散》之功﹐共知此方在《千金》第二十

八卷。

晦叔又曰﹕聞勛曹員外郎範陽君彜﹐常與修气道客吳舍人丹講求此方。丹曰﹕《千金》近略﹐率多不眞定。此方本出《太淸仙經》﹐可求正文﹐如法合餌。君彜私志﹐亦未卜所獲。時寓累於故李中書泌之宅﹐暇日偶入小佛室﹐有釋籍盈幾﹐皆斷爛罕全﹐雜委無次。軸閱將半﹐忽遇一軸﹐標首完整﹐文墨其華﹐題曰《太淸眞經》﹐發視﹐乃《靈飛散》方捲。君彜執讀﹐欣契誠懷﹐卽賫靈文驟告於丹。丹焚香頂奉﹐滌手持捧﹐謂君彜曰﹕此眞官曲遺靈應﹐特延紀於仙書﹐足觀後學。

晦叔以余與君彜莫逆﹐分至傳信﹐可憑約就咨訪﹐便求傳寫。余驅乘詣門﹐問與聞葉﹐因得抄錄﹐與晦叔同之。又方中味以云粉爲主。

是歲餘授鐘陵奏辟﹐而廬阜在封部之內﹐鑪峯跳波﹐脈注羣壑。居人方士皆引湍春雲﹐水沐日曝﹐流霜瑩雪﹐九珠旋螺﹐宛若天造﹐貨於村市﹐資爲衣食﹐常肆所積﹐日取無限。此方難要﹐惟玆一物﹐有是行也﹐實天借心謀﹐亦將旁利同志﹐不然﹐何契會如此﹖似先約話。

余私貯靈感﹐不忘寢興﹐行商洛數程﹐息豹藏郵。捨客有自內鄕來者﹐曰﹕有鄧掾融攝宰前邑﹐年逾從心之五而姿鬢不老﹐目童不昏﹐理劇接賓﹐與彊仕等力。問其所得﹐曰﹕常獲神方。余至邑徵方﹐乃靈飛散所致。考其傳授﹐乃藥力驗應。云「昔歲見唐主簿﹐有道流口付說是靈仙上方﹐欲窺功用﹐可立變鬢髮。」融有親客﹐顏鬢已衰﹐將試靈驗﹐因求合分。服三十日﹐客之容發頓易前狀。融半劑之效﹐亦保數十年不攺。恨其藥力未成﹐便闕服餌﹐又遠謫窮悴﹐資貨多乖﹐今比凡流﹐猶有所異。復說﹕在長安日﹐傳張裴二駙馬﹐皆目變效﹐重符前聞。則此方神奇﹐驗實相接﹐眼覿口問﹐積爲明徵。又孫處

士道門上流﹐精窮方要﹐掇此編錄﹐固非偶然。

余與晦叔幸君彜之遇﹐果求而得之﹐約誓心服之﹐以邀效證﹐他日之異﹐續此編書。元和七年四月五日髙陽齊推書心記實。

○靈飛散方﹝出《太淸經》第一百五十三卷

﹞

凡欲致萬神﹐求升仙﹐皆先潔齋淸已﹐香水灌頭﹐沐浴五體益善。百日之後﹐乃可致神明。欲求仙者﹐當從北嶽西嶽中嶽眞人靈飛散﹐得而服之﹐必得神仙矣。

眞人曰﹕凡欲求神仙不老﹐長生久視﹐白髮更黑﹐齒落更生﹐面目悅澤﹐肌肉有光﹐從表睹裏者﹐當服靈飛散。

老君曰﹕此方術之要﹐神仙之道﹐必化之本。道士服之﹐神仙不難﹔術士服之﹐遊於華山﹔凡夫服之﹐年去更還﹔老翁服之﹐返生童顏。

老君曰﹕服此藥者﹐可以不老。十日服之﹐三年不食。服之五年﹐可壽二千六百二十四歲。我非一人﹐皆得眞道﹐保成神仙。

雲母一斤﹝煉成者﹞茯苓半斤﹝亦可一斤﹞柏子仁七兩石鐘乳七兩菊花五兩﹝亦可一十五兩﹞術四兩﹝一本人參七兩﹞漧地黃十二兩﹝亦可十五兩﹞桂心七兩﹐續斷七兩

以九物治下篩訖﹐以生天門冬十九斤搗糜﹐絞取汁﹐以丸此藥﹐汁多可和之﹐汁少者溲之。著銅器中﹐懸著甑下蒸﹐黍一斛二斗﹐熟出藥﹐曝漧﹐更治搗之令細﹐篩。服一方寸七﹐旦服﹐無毒可多服餌。當食十日﹐身輕﹔二十日﹐耳目聰明﹔

七十日﹐發白返黑﹐故齒皆去。若落去者而得更生。取藥二七﹐七七以白蜜和之﹐搗二百下止﹐丸如梧桐子﹐可得八十一丸。曝令燥訖﹐視丸表裏﹐相見如明月珠﹐或似瑩火精珠﹐或赤或白﹐此仙人隨身常所服藥也。欲令頭髮時生者﹐日服此七丸﹐至發生﹐不白不落。若入深山不食﹐亦可作此丸﹐日七丸﹐不饑也。若頭髮不落未白﹐但可服散﹐可壽五六百年﹐不白耳。白者如前法﹐已白﹐服藥﹐可至一百一十七年乃落耳。求道必仙﹐要至神仙﹐髮齒更生﹐如三十時。求道服藥﹐不頭白。齒落者﹐老而服之﹐得仙之要。齒骨尸解﹐道之下者。凡作此《靈飛散》﹐服之三日力倍﹐五日血脈盛﹐七日身輕﹐十日面目悅澤﹑智慮聰明﹐十五日力作不知極﹐徐行及馬﹐二十日力不復當﹐三十五日夜視有光。

○治雲母法

白鹽一斤﹝和合﹞雲母一斤﹝並搗之﹞

右雲母糜﹐勿篩﹐內重布囊中挼鋋之﹐水汰鹽味盡﹐內絹囊中﹐懸令幹﹐卽成粉。一法以鹽湯煮之﹐盡解如泥狀﹐搗之爲粉。

又法﹕雲母一斤﹐大鹽一斤﹐漬之銅器中三四日﹐蒸之一日﹐於臼中搗之爲粉。

又法﹕用朴消水三升﹐煮治雲母一斤﹐取成粉﹐燥舒之﹐向日光看無芒便好﹐有芒勿服﹐服之久後﹐病殺人﹐宜精治之。此本於盧司勛所得《正經上傳》寫記。經中云﹕搗雲母糜﹐後入重布囊中﹐﹞挼鋋之﹐令須入皮囊中﹞挼鋋﹐大底不如取廬

山水﹞碨舂搗者﹐最爲輕細。自造恐功不至﹐忽有粗芒者損人﹐愼之﹗服藥後﹐禁食鯉魚﹐能斷一切魚爲上﹐恐刀砧所相染害不輕。

又禁食血﹐是生肉﹑生幹脯之類﹐血羹是熟血﹐卻非所忌禁。生蔥﹑蒜﹐生韭﹑釅醋﹑桃﹑李﹑木瓜﹑酸物並等不宜食。又忌流水﹐若江行及溪澗無井處﹐但煎熟食之亦得。大麥損雲母力﹐亦宜愼之。服此藥能斷燻血﹐兼靜修心气﹐得效尢速。不得面受﹐故此批上。

孫處士進《養生祕訣》云﹕臣遇此方已來﹐將逾三紀。頃者但美而悅之﹐疑而未敢措手。積年詢訪﹐屢有好事人曾餌得力﹐遂卽服之﹐一如方說。但能業之不已﹐功不徒棄也。

卷七十五方藥部二

◎神仙煉服雲母祕訣序

《本艸經玉石部》云﹕雲母﹐味甘平﹐無毒。主身皮死肌﹐中寒熱。如在車船上﹐除邪气﹐安五臟﹐益精明目﹐下炁堅肌﹐續絕補中﹐療五勞七傷﹐虛損少炁﹐止利。久服﹐輕身延年﹐悅澤不老﹐耐寒暑﹐志髙神仙。一名雲珠﹐色多赤﹔一名雲華﹐五色具﹔一名雲英﹐色多靑﹔一名雲液﹐色多白﹔一名雲沙﹐色靑黃﹔一名燐石﹐色正白﹐生太山山谷﹑齊雲山及瑯琊北定山石間。二月采﹝澤瀉爲之使﹐畏魚甲反流水。案《仙經》﹐雲母乃有八種﹕向日視之﹐色黃白多靑者爲雲英﹐色靑黃多赤名雲珠﹐如冰露乍黃乍白名雲沙﹐黃白晶晶名雲液﹐皎然純白明徹者名燐石﹐色靑白多黑名雲母﹐此六種並好﹐服而各有時月。其白晶晶﹑色暗暗﹐純黑若有黑文﹐斑斑如鐵者名云膽﹐色雜黑而彊肌者名地碌﹐此二種並不可服。煉之有法﹐惟宜精細﹐不爾入腸大害﹐人令虛勞﹐爲丸散用之﹐並正爾搗篩﹐殊爲末。出瑯琊﹐在彭城東北﹐靑州亦有﹐今江東惟有廬山者爲勝。以沙土養之﹐歲月生長。今煉之用礬石﹐則柔爛如粉極細。畏百艸上露﹐乃勝東流水﹐亦用五月茅屋水制之也﹞。

《本艸經》云﹕雲母﹐上品藥﹐味甘﹐無毒。生太白山谷﹑

齊雲山及瑯琊北定山石間﹐二月采。澤瀉爲之使﹐有八種﹐各有名。向日視﹐乃別之。色黃白而多靑者名雲英﹐宜春服之﹐令人身輕﹐入水不寒﹐增壽四千年。

色靑黃煌煌而多赤者﹐名雲珠﹐宜以夏服之﹐令人身輕﹐耐寒暑﹐增壽三千年。

色如承云﹐乍白乍黃﹐名雲沙﹐季夏服之﹐身輕生光﹐耐風寒﹐增壽二千年。

色黃白晶晶﹐名雲液﹐宜秋服之﹐堅筋骨﹐通經脈﹐增壽一千年。

色靑白多黑﹐名雲母﹐宜以冬服之﹐身輕﹐入火不灼﹐增壽五千年。

色皎然白而明徹者﹐名燐石﹐四時皆服﹐堅筋骨﹐通經脈﹐增壽五千年。

色暗暗純黑﹐若有黑文斑斑如鐵者﹐名云膽﹐不可服﹐令人患淋發瘡。

色雜黑而厚彊肌者﹐是銅鐵間雜﹐名地碌﹐不可服﹐伐人命。

又赤色厚重﹐名陽起石﹐是五云之根﹐別將入藥用﹐不可服。凡五云之根﹐厚一寸﹐有一千八百年﹐重以土沙埋新盆﹐蓋﹐著陰地﹐歲月旣久﹐便自生長。

又雲母五名﹕第一精者名雲光﹐第二名雲英﹐第三名雲珠﹐第四名雲母﹐第五名燐石。

◎煉雲母法﹝凡十方﹞

煉之法﹐先薄擘去沙土﹐亦可先以東流水漬數日﹐乃槌破而擘之。訖﹐又以水淘沐百許過﹐極令淸﹐乃隨遲速用之。遲用者﹐當以五月久茅屋漏水﹐於白瓷器中漬之﹐百日漉出。若有水垢不潔﹐更以東流水浴之數過﹐漉令燥﹐其浮濁細者﹐亦別器盛之。八月中﹐以新布兩人各持一端﹐亦可系竹竿頭﹐於山野淨艸上拂取朝露絞汁﹐隨復拂汁﹐足淹雲母乃止﹐不必一朝取足。又以漬雲母﹐六十日巳外﹐便可取用。著溫暖處﹐勿令寒凍。欲爲粉者﹐便漉取令燥作熟﹐皮囊盛﹐急系口﹐手挼捺之。從旦至中﹐碎靡靡出﹐以絹篩過﹐余滓更挼捺﹐取盡止。若猶不細﹐以指撚看﹐尙見炅炅星文者﹐更於大木盆中﹐以少水溲如泥﹐研之良久﹐以水淘沐﹐細絹濾漉取余滓﹐更研淘取盡﹐淸澄之﹔亦可挼竟旦﹐以紗葛粗篩之﹐乃於白瓷燥盆中研之﹐絹漉如法﹐亦善﹔亦可先研﹐以粗絹澄﹐令燥﹐乃用皮囊挼﹐細絹篩之﹔亦可露水漬﹐百日出﹐令燥﹐搗﹐以絹囊於水中漉汁﹐澄幹治之。凡如此﹐皆成粉﹐惟令極細如面﹐指撚無復光明﹐乃佳。若猶嫌不精﹐可以露水煮粉散沸﹐出﹐口懸燥﹐乃更臼搗﹐重絹篩之。速用者﹐取洮竟薄擘﹐絹囊盛﹐內湯中﹐出﹐浮寒水中又內湯﹐又浮水中﹐如此十過易水﹐令冷﹐候視軟﹐出曝漧﹐革囊﹐槌便成粉。

又法﹕取礬石三斤﹐皮囊盛﹐沒湯中﹐令消釋﹐乃以雲母漬汁中一宿﹐則軟如紙。更水洮去沫﹐研挼﹐所宜﹐急成粉。礬石有微毒﹐特須洮去。

又法﹕礬石四斤﹐以東流水四斗漬之﹐取汁﹐以黃瓷器盛。雲母十斤﹐燒令赤﹐內汁中﹐又出更燒﹐使三過止。加鹽如雞子大﹐內汁中燒﹐投令汁盡乃止。水洮去沫﹐漬澄自碎成粉。若不甚細﹐更﹞挼篩之。用硝石亦佳。

又法﹕雲母十斤﹐蔥白五斤﹐鹽三升﹐水淹煮之。蔥出﹐

以水洮去鹽味﹐研挼隨意﹐則成粉﹐務其精至也。

又法﹕搗麻母葉汁﹐以漬五雲母﹐則糜如泥﹐研成粉。麻母生山谷﹐其樹如梓樣﹐純白色﹐葉似樗而細﹐折之有白汁﹐山人蒸食之。

又法﹕露水八升作湯﹐分半洮洗雲母二十斤﹐如此再過。又取二升作湯﹐內芒硝十斤﹐以雲母漬中﹐二十日出﹐絹囊盛﹐懸屋頭﹐使見風日﹐令燥﹐以水漬漉﹐皮囊槌之﹐從旦至中﹐乃細絹篩﹐滓復槌﹐令得上好粉五升。

又法﹕薄擘雲母十斤﹑硝石二斤﹐絹囊盛﹐置銅器中﹐酒一升﹑水二升半﹐合炭上煮之沸﹐出囊﹐投寒水中﹐用酒復煮。如此十上十下﹐靡靡然﹐於水中槌汁出﹐淸澄成粉。此出《玉淸法》。

又法﹕取成汰雲母﹐以地楡灰汁漬一月﹐細濾﹐治碎令熟﹐又以沸湯濯之﹐去灰炁﹐十餘過﹐凝幹。取十斤煮﹐以桂五斤﹐細槌研﹐以水二升半煮之﹐令桂無味乃止。去滓取汁﹐以解雲母如糜。此《崔文子法》。

又法﹕苦酒漬雲母﹐四十五日﹐出﹐治之水漬﹐攪去酸味﹐凝之﹐單絹袋盛﹐水中挼﹐令汁出﹐澄之。此《越師法》。

又法﹕以茅屋水三升﹐銅器煮沸﹐同礬石三兩﹐掏滓﹐內雲母一斤﹐煎五六沸﹐出﹐幹治﹐洮爲粉。凡煉治五云﹐惟宜精熟﹐不爾傷藏致疾﹐或於腸中生長﹐不可復治﹐故方家殷勤備說﹝治之以火不如湯﹐多服不常﹐不如少服而長久也﹞。

◎眾仙服雲母法﹝二十六方﹞

○中山叔卿柏桂下玉匱素書雲母方

取雲母五色具者一斤細擘之﹐以茅屋澑水﹐惹秋﹐百艸上露以漬之百日﹐內革囊槌之﹐絹篩﹐著竹筒中﹐塞口懸甑下﹐白沙一石塡其上﹐蒸之一日﹐炁達﹐去之﹔更內黍稻米一石﹐蒸一日﹐炁達﹐又去﹔更內稷稻米一石﹑蒸一日﹐炁達﹐去之。乃以白蜜一升和合於銅器中﹐湯上煎令可丸﹐丸如麻子。以星宿出時﹐一服三丸﹐日再。三十日加如梧子大三丸﹐常以雞鳴服一九。三十日身輕目明﹐五十日腹中癢﹐七十日三虫去﹐八十日皮膚光﹐九十日入水不溺﹐面白﹑易骨﹐三百日走及奔馬﹐一年爲眞人。又云﹕年七十已上﹐四百五十日已後﹐乃得仙﹝此是用一斤法﹐多合者益之。一云用二升﹞。

○堯師方回自服雲母方

取雲母粉三斤﹑云滋五升﹐煎之且竭﹐內松脂三升洋﹐又內崖蜜三升合蒸之。從旦至暮下﹐寒暑自凝。如餌服﹐如彈丸﹐日三服﹐可飲水而食棗七枚。久服騰山越海﹐神仙長生﹐寒暑不侵也。

○又韓眾服雲母方

雲母粉一升﹐大麥屑二升﹐合煮令熟﹐去滓。服其汁﹐身光長生﹐亦能度世也。

○赤松子服雲母方﹝凡二方﹞

雲母三斤﹐硝石一斤﹐以醇醞酒漬雲母三日﹐細破﹐內生

竹筒中﹔以硝石俱內。復以升半醇醞酒內中﹐火上煎幹﹐攪勿住﹐須臾如膏。出置板上半日﹐當細成粉。平旦﹐以井華水服寸七﹐日一服﹐百日三尸下﹐正黑如泥﹐盛以筒﹐葬之於冢。次百日許惆悵不樂﹐過此乃佳。二百日還少如童子﹐藥盡更合。

又方﹕蔥白蒸搗﹐絞取汁二升﹐桂屑﹑云粉各一斤﹐合內生竹筒中﹐安一石米下﹐蒸之成水﹐曝凝幹﹐服之﹐還老如少童。雲母﹑澤瀉爲之使。

又方﹕雲母一斤澤瀉二兩﹝末﹞天門冬八兩﹝末﹞茯苓八兩﹝末﹞。

右四味和爲散﹐每日淸旦服方寸七﹐漸至三七日﹐酒下佳。九仙君曰﹕以白露水和﹐露粉服一方寸七﹐日三服﹐一百日光生﹐二百日三虫伏屍下﹐其惡血從鼻出。夫人稟性不同﹐受炁亦異﹐或虛或實﹐有熱有寒。初服時皆有覺觸﹐以意消息﹕如覺體中熱﹐唇口漧燥﹐卽須加三兩味冷藥﹐和粉服之﹔若覺冷﹐卽加熱藥﹐候炁宣通﹐臟腑調適﹐然可單服﹐服時乍少﹐常令不絕。初服粉﹐苣勝一升蒸﹐曝漧﹐研碎﹐水淘取汁﹐以粳米和汁作粥﹐稀稠得所。如人腹內暖﹐用粉一七和服。緣粉膩。苣勝粥﹐得滑利﹐流向下。凡人皆上熱下冷﹐然久可依方服之。

《九仙經》云﹕雲母者﹐千二百種之精﹐七十二气云之英﹐體精而光﹐不爲水毀﹐不爲火焦﹐天地相終﹐日月同耀。采雲母﹐取山陽面者爲佳也。

○炅先生服雲母方﹝凡二方﹞

薄削生竹筒﹐盛白鹽半升﹐木盆蓋﹐漆之﹐埋井傍濕地﹐深五尺﹐十餘日爲水﹔又內硝石一升﹐化爲水﹔乃內雲母粉二斤﹐復漆固口﹐埋之十日出﹐與白蜜分等﹐鐵器中蒸之凝。如

餌服或丸如梧子﹐日三服﹐身光耐寒暑。

○玉淸服雲母法

取前方所捶成粉者一斤﹐麥門冬屑半斤﹐白蜜半斤﹐合和﹐內生竹筒﹐蜜蓋之﹐蒸三斗粳米下﹐半日許出﹐當如餳狀。常服彈丸大﹐日三服﹐長生不死﹐惟志服之。

○崔文子服雲母方

取前地楡灰所漬成粉者﹐用靑竹筒各長尺五削去皮﹐盛之﹐令不滿五寸﹐以縑掩口﹐悉住甑中﹐細沙壅之﹐竹口出沙上五寸﹐蒸之一日。可復悉取置新瓷瓶中﹐縑塞口﹐漆周密之﹐以春分日內井底﹐秋分日出之。先取白蜜一升﹐煉牛脂二升﹐蠟半斤於銅器中﹐微火煎﹐和合﹐乃內雲母。又煎﹐可丸止。吞如梧子大三丸﹐日三服之﹐三年則不饑渴﹐耐寒暑﹐不畏風濕﹐五年白髮卻黑﹐形體輕彊﹐長服神仙。

○越法師服雲母方

取前苦酒漬成粉者﹐以生竹汁微火煮之﹐三日三夜已。更以淸水煉之﹐幹﹐三十日後﹐以蔥涕和如糜﹐於瓦器中蒸之半日已。出幹之﹐和以白蜜﹐服如梧子大三丸﹐日三服﹐神仙度世。

○越女元明服雲母方﹝凡九方﹞

雲母粉十斤﹐先取竹汁一斤內器中﹐肉桂半斤勿屑之﹐合盛蒸之五日五夜﹐當水盡爲度。出﹐內銅器中﹐眞丹二斤﹑白蜜三斤﹐攪令相得﹐復蒸一日﹐當如餳狀。盛以竹筒﹐丸之如酸棗大。每日服一丸﹐一月服之還年﹐滿一歲成童子。

又法﹕搗蔥白華﹐絞取汁二升﹐肉桂屑﹑雲母各一斤﹐合內生竹筒中﹐蒸之一石米下﹐成水﹐曝凝幹治。服一刀圭﹐日三服﹐二十日還年十歲﹐有童子色﹔四十日似嬰兒﹐百日入火不熱﹐入水不寒。

又方﹕先以桂屑一升蒸成水﹐乃內蜜﹑雲母於中﹐又蒸之成膏。服﹐美酒下之﹐一月覺效。

又方﹕桂十斤﹐削取心﹐得三斤﹐搗篩﹐蔥白花四十斤﹐熟搗﹐絞取汁﹐和桂屑﹐內生竹筒中﹐蓋實﹐密口﹐懸蒸黍米五斗﹐熟卽化爲水。又內雲母粉一斤﹐一日復爲化水。日服一橡斗﹐日三服﹐二十日貌如童子。

又方﹕蔥涕和桂屑﹐漬之三日﹐絞去滓﹐以和雲母粉﹐內於薄竹筒中﹐密固口﹐內醇苦酒中﹐二十日成水。服之一橡斗﹐日三服﹐壽數無極。

又方﹕蔥涕三升﹑桂屑二斤﹑雲母屑五斤﹐合搗﹐和內生竹筒中﹐埋陰地﹐入土三尺﹐百二十日盡化爲水。服一橡斗﹐日三服﹐服之長生。

又方﹕蔥涕五升﹑桂屑半斤﹐合和﹐銅器蒸之﹐又內雲母一斤溲﹐埋地中與地平﹐密蓋三日﹐盡爲水。服一勺﹐日三服﹐長生不老。

又方﹕雲母粉一斤﹑白蜜三升﹐內銅器中﹐漆固口﹐埋北垣下﹐三十日出之﹐器中已化成漿水。飲之多少自在﹐服二十日身生光﹐三十日風濕不傷﹐百日成童子。

又方﹕雲母五色具者﹐細擘﹐於硝石湯煮沸﹐卽投寒水中﹐

如是九度止。乃以日幹之﹐盛鐵器中﹐燒之與火同色﹐卽出﹐注白蜜中攪之﹐相得如糜﹐乃以絹絞去滓﹐取汁﹐寒凝如膏。先食﹐服如彈丸﹐日三服﹐神仙長生。

○老君餌雲母方﹝凡六方﹞

雲母粉一斤﹑硝石白者一斤﹐搗篩﹐白蜜三升﹐都合﹐攪如粥﹐內生竹筒中﹐漆固口﹐埋北墻下﹐三十日出之﹐盛銅器中﹐稍稍似水若酒中。服二十日身生光﹐三十日露不著身﹐五十日入山辟虎狼﹑水火不能害﹐百日出窈入冥﹐縱橫反覆﹐便成仙人。

又方﹕雲母粉一斤﹐蝦蟆脂如彈丸﹐白硝石﹑寒水石各如彈丸﹐春內竹筒中﹐牢密封口﹐埋濕地﹐深四尺。九日出﹐以塗手﹐執火不熱﹔如熱﹐更埋七日乃成。可服之。服藥一升﹐日再服﹐百病除﹐身面潤澤﹐二百日與天通達。

消玉石法﹕取美玉一斤﹐細末之﹐內雲母水中﹐十日乃消﹐可服半斤。諸石屑內中皆消﹐不但是玉。此方祕妙﹐勿傳。

又方﹕雲母粉二斤﹑硝石一斤﹐合搗如泥﹐內�中﹐漆固口﹐濕地埋深三尺﹐亦可懸井中﹐去水三尺﹐十日化爲水。服一橡斗﹐日三服﹐稍加之﹐卻老還少﹐身形光澤。

又方﹕雲母粉一斤﹐薄削生竹筒盛之﹐朴硝二兩﹐置上。密封其口﹐內蠶屎中﹐七日化爲水。出凝﹐蒸之﹐塡以黃土﹐三夜或至四五日入消。更以黃帛三重密固﹐置陰花池中﹐七日又爲水。出曝屋上三日﹐下內五六丈井﹐勿至底﹐十日成餌潤澤﹐名雲液。服一刀圭﹐日三服﹐洞視千里﹐百日長生。

又方﹕雲母粉﹑天門冬屑﹑茯苓屑各三斤﹐合治白蜜﹐丸如梧子大﹐服三七丸﹐稍增至三十丸。十日後﹐日再服﹐二十

日後﹐日一服。欲服雲母﹐先須作此法服﹐然後可單服餌。凡服雲母﹐禁房室﹐履淹穢﹐及食五辛血腥之炁。

○仙人煉食雲母方

此方所以不依古方﹐是東海女子賣鹽與蒙山隱居﹐遂求隱居得之。方云﹕凡服雲母粉﹐須煮一碗粳米粥﹐稀稠得所。著一匙雲母粉﹐熟攪和﹐服之。《仙經》云﹕此藥多能﹐述之難盡。凡欲合藥﹐先須祭竈。辦以種種香華﹑五果﹑酒漿﹑酥蜜油等﹐大須潔淨。藥成之後﹐百無所忌。凡合藥必須擇神臨日。案經﹐用成﹑除﹑收﹑開﹑建﹑滿日﹐神必來臨﹐藥何不有神驗﹖不得用執﹑破﹑閉之日﹐合藥不好﹐服無驗不效。又欲得春夏合佳﹐或初秋七月亦得﹐八月半已後不得﹐承冷﹐𨿽成不佳。又不用近火﹐亦不用湯漬﹐藥大忌。其藥欲得﹐瓷器盛服之佳。又云﹕欲玉碗錘研藥益人﹐漬云滋最佳。已前並神仙祕法﹐傳者勿傳非人﹐藏之金匱。臣法藏言「臣少長寒微﹐早嬰疾瘵﹐遂投山谷﹐尋訪良醫﹐因之服餌﹐綿歷年載﹐云云。

○眞人常服雲母方

搗蔥白莖汁二升﹐桂心半斤﹐以蔥汁和雲母一斤﹑蜜半斤﹐總內生竹筒中﹐蒸一石米飯中﹐藥成爲丸﹐服三十丸﹐日再服之﹐獲神仙雲母上藥爲君。主治萬病﹐略之如前。惟禁血﹑葫荽﹑生鯉﹑魚膾﹐迎三送七﹐已後任食。

凡服雲母粉﹐老人服之三七日﹐骨髓塡滿﹐舌聲淸亮﹐丈夫彌健﹐是藥之驗也﹔少年服之﹐二七日有驗。已前𨿽明服法﹐未明冷熱。大便祕澀﹐和飲服之﹐如冷﹐大便滑﹐和酒服之﹐

良。

○劉煉師服雲母方

采得雲母﹐禮先以木槌側打﹐令葉葉開﹐去沙石﹐訖。以布袋盛甕中﹐取東流水浸之﹐每五日一易水。浸二十日已來﹐便漉出﹐於大木盆中淘洗﹐以淨爲度。然卽卻入布袋盛之﹐內釜中﹐依前法煮一二十日﹐候水減卽添之﹐每五日一易釜中舊水。第一度易水卽除卻﹐第二度易水卽須澄。取雲母粉﹐卻入袋中﹐煮﹐但候釜中雲母撚如面卽止。還入木盆中淘洗曝漧﹐以木杵臼搗爲粉。其搗時須紙帳中﹐勿令風塵入搗。了卽依前法﹐入絹袋﹐擺入甕盛。欲煮雲母時﹐先須煮五茄﹑地楡﹐取濃汁﹐以大甕盛之﹐用此水旋旋添入釜中﹐依前法煮之。如無消石亦得﹐校難爛。每斤五茄﹐卽取二斤地楡﹐觸類而長。凡擇雲母﹐須去黑硬及瑕翳者﹐但向日看光明透徹﹐靑白者爲上。

○化雲母爲水法﹝凡三方﹞

取蔥涕﹐如無涕﹐取蔥熟研代之。挼取桂心搗爲末﹐消石研之﹐以二味拌雲母粉﹐埋向墻陰地﹐一月日並化爲水。李夫人云﹕但取蔥汁﹐和蜜﹐拌雲母﹐化爲水﹐尢勝硝石。云﹕硝石損骨。如上二法﹐皆應以靑皮竹筒中盛之﹐密固其口也。

又方﹕雲母粉二斤﹑硝石一斤﹐合搗如泥﹐內�中﹐漆固口﹐埋地深三尺﹐二七日外﹐取﹐懸井中﹐七日化爲水。

又方﹕雲母一斤﹐白蜜三斤﹐合和於銅器中﹐微火煮之令沸﹐以一器覆上﹐漆固之﹐埋北壁下﹐入地三尺﹐四十日化爲水﹐名曰雲母漿。服法﹕粳米飲下。

○李大夫化雲母粉法

取雲母側敲﹐重重劈開爲葉﹐便入銅器中﹐煮十數沸﹐令暖炁徹。卽以滋布縫作夾袋﹐以前件雲母入袋中盛之。又於盆中瀉暖水相和﹐熟挼﹐若得白汁﹐旋旋傾入別盆中。又用暖水和挼之﹐候得濃汁﹐卽瀉入別盆中。以雲母汁盡爲度。卽取諸盆中﹐合入一盆﹐又重入夾布袋中重夾過﹐還依前法瀉入通油盆中﹐以雲母汁盡爲度。又取前件雲母﹐重入夾絹袋中過﹐依前法挼之﹐候雲母汁盡爲度。如此兩徧﹐入夾絹袋中挼盡汁過﹐其粉始精細。都向夾絹袋盛之﹐懸於空處﹐瀝水盡﹐卽以瓷缽收之。

○道者煉雲母法﹝白雲明徹者爲上﹞

雲母不得用鐵器修﹐砂盆中煮煉爲上。雲母一斤﹐白礬石四兩﹐以研碎﹐百沸湯化爲漿。初但礬汁拌雲母﹐袋盛﹐蒸七日後﹐更入礬汁﹐漬之﹐一月日並爲粉﹐訖。以三重絹囊濾之﹐水飛﹐澄停爲粉﹐訖。卽以黃溪砂中蒸之七日﹐亦以礬漿拌之。

成粉雲母一斤﹐用白蜜二升煉蜜澄濾﹐訖。入竹筒﹐以漆固口﹐埋入地三尺﹐一月化爲漿。如未成漿﹐濁在﹐更埋半月日時﹐寒卽一月﹐成也。服法﹕每日空腹﹐以井花水二合﹐調雲母漿一合服﹐飲少酒無妨﹐忌羊血。

○煮雲母法﹝凡二方﹞

雲母五十斤﹐硝石半斤﹐取雲母側打﹐擘成葉訖﹐便入粗

布袋中﹐於淸水中擺洗﹐去穢令盡。然始入釜中﹐和硝石煮六七日﹐當爛成粉。

又取五茄皮及蔥涕煮雲母﹐但得一復時﹐便爛成粉。其成粉雲母卽入絹袋中﹐選過尢妙。

○眞人服水雲母法﹝凡三方﹞

蔥莖取汁﹐桂一斤治下篩﹐雲母一斤粉之﹐合盛竹筒中﹐蒸之一石米﹐頃減火使凝﹐令幹。服方寸七﹐日三服﹐三十日顏如玉﹐服百日入水不溺﹐入火不燒。雲母有五種色﹐今時人多不能別。法當向日看其色﹐詳瞻視之﹐乃可用耳﹐正陰視之不見﹐其雜色並見。如多靑者﹐名雲英﹐春宜服之﹔五色並見。如多白者﹐名雲液﹐宜秋服之﹔五色並見多黑者﹐名雲母﹐宜冬服之﹔但有異色多者﹐名雲沙﹐宜季月服之﹔其色晶晶純白多者﹐名燐石﹐宜四時服之﹔色如黃而堅者﹐名云精﹐春秋冬夏常服餌之。

五雲母之法﹐或以桂﹑蔥﹑玉和之爲水﹔或於鐵器中以玄水漬之爲水﹔或以硝石合內竹筒中﹐埋之爲水﹔或以蜜酪爲水﹔或以秋露漬之百日﹐以韋囊盛之爲粉﹔或以無心艸汁合餌。服之一年則病愈﹔三年﹐老翁化爲童子﹔五年﹐役使鬼神﹐入火不燒﹐入水不溺﹐枳棘不傷﹐與仙人相見。又他物埋之則腐﹐火之則焦﹐雲母內火中﹐至時不然﹐埋之不腐﹐故能令人長生。

又云﹕服之十年﹐雲母炁常覆之﹐純黑起者﹐不可服﹐令人淋﹑發瘡。惟當以餌之﹐皆當以茅屋雨水﹐東流水﹐若露水漬之﹐百日沙汰去土石﹐乃可用耳。

又方﹕搗蔥莖絞取汁二升﹐桂一斤搗下篩﹐雲母一斤粉之﹐三物都合﹐成竹筒中蒸之﹐炊一石米頃﹐一日化爲水。出凝之﹐

曝漧治﹐服一方寸七﹐五十日作童子﹐百日入水不溺﹐履冰不寒。

○神仙服雲母方

取雲母五色具者十斤﹐細擘去黑者﹐取精光明淨者。八月露時﹐以露粉成﹐務令細熟﹐向日看無芒﹐乃可用也。取成粉二升﹐內生竹筒中﹐密塞其口﹐甑中蒸之﹐又以白沙覆上。蒸之一日一夜﹐去沙﹐更裝一斛黍米﹐復蒸一日一夜。去黍米﹐覆裝稻米﹐復蒸一日一夜﹐乃出雲母﹐內銅器中﹐加雲母一升合和之﹐浮於鑊湯上﹐煎之半日﹐雲母消盡﹐令可丸﹐丸如小豆大。以星宿出時服三丸﹐日三服﹐至十五日後體輕﹔雞鳴時服三丸﹐復十五日後﹐增四丸﹐日三服﹐十五日後體輕﹐目明﹔五十日後腸化爲筋﹔七十日三虫伏屍盡下﹔八十日身光潤﹔九十日入水不溺﹐入火不燒﹔百日後皮膚更生﹔二百日更易筋骨毛髮﹔三百日後行如飛龍﹐走過奔馬﹔一歲仙道成矣。二十至四十﹐服三百日得仙﹔五十至七十﹐服之三百六十日得仙﹔八十已上﹐服之四百日得神仙矣。雲母者﹐五石之精﹐天之精气﹐日月之光﹐神仙之藥﹐非賢勿傳。

○眞人食雲母方﹝凡四方﹞

雲母五斤﹑松脂十二斤﹑茯苓十斤﹑附子四十五枚﹑蜜蠍十斤﹐凡五物合搗三萬杵﹐細末﹐曝漧﹐作三斗淳苦酒﹐內中封令淸﹐使得一斗五升。不津器盛著﹐眾手攪令相和﹐埋著地中﹐滿千日乃出﹐藥自成無疑。藥成時﹐其香三里聞之。服之一斤﹐身中三虫伏屍盡下﹐百病皆除﹔服之五斤﹐身中空虛﹐

顏色甚好十五時﹔服之六斤﹐身飛行﹐手摩日月﹔服之七斤﹐無所不能﹐出沒自在﹐在處隨形入道﹐教化羣生﹐密過人間﹐諸有厄難者﹐皆能救脫之。領立諸仙﹐興顯大法﹐隨所教化。此藥神祕﹐非賢勿傳。

又方﹕蔥涕和桂屑漬三月﹐絞去滓﹐取水和粉﹐內竹筒中。筒須削卻皮令薄﹐密內浮酰中爲釀酒甕﹐二十日成水。服之當神﹐不復衰老矣。

又﹕雲母粉一斗﹐大麥二升﹐合煮熟﹐去滓。服其汁﹐身卽生光﹐長年不老。

又方﹕桂一十斤﹐削取肉﹐以得三斤﹐搗篩。蔥白四十斤熟搗﹐布絞取汁。桂屑內竹筒中﹐覆蓋上﹐密封口﹐懸蒸五斗黍米下﹐熟爲水。內雲母粉一斤﹐一日復化爲水。日服一盞﹐四十日﹐狀貌如童子。

○云漿法﹝凡二方﹞

雲母粉一斤﹐硝石四兩﹑朴硝二兩﹑白蜜五升﹐右蜜煎令相得﹐和雲母粉如煎餅面﹐以竹筒盛之﹐用蓋蓋之﹐以泥四邊﹐勿令炁泄﹐埋地中一二尺許﹐一百五十日熟。服之﹐光澤肌膚﹐顏如童子。

又方﹕雲母粉一大斤﹐澤瀉四兩﹐蜜五升﹝煎去二升﹐取三升﹞﹐朴硝四兩﹐硝石四兩﹐桂心三兩﹐右件雲母粉﹐等和如煎餅面﹐以竹筒盛之。其竹筒去靑皮﹐漆﹐固濟其口。待漆幹﹐卽埋於井北﹐去井三尺五寸﹐深七八尺﹐用手下土實之。埋一百五十日乃出。其色凝碧﹐洞徹淸明﹐可服之﹐百病立愈﹐久卽長生。

赤松子見授雲母神散方

吾見上仙眞人學道﹐遊山下﹐戲大海之濱﹐見一丈夫沐浴﹐光白鮮明異常﹐而問之﹐云﹕吾服神散﹐而得身光白鮮﹐如是也。因見遺方﹐云﹕日取雲母粉﹐淸旦﹐以井華水服之方寸七﹐卽身先光澤。

○蒸雲母法

法須東南作竈﹐釜上燒桑柴﹐蒸之九日九夜。凡煮雲母一斗﹐用鹽花二升和之。

終南衛叔卿柏桂下玉匱中素書服雲母粉方

右以云粉一斤﹑白蜜一升﹐合於銅器中﹐重湯上煎令可丸﹐丸如麻子。以明星出時服三丸﹐雞鳴服七丸﹐三十日身輕目明﹐五兩腹堅﹐七兩三虫下﹐八兩皮膚光澤﹐九十日入水不濡﹑入火不灼﹐百日易骨﹐二百日走及奔馬﹐一年飛行自在﹐便可升仙。

○雲母長生斷谷丸方

云粉三斤﹑白蜜二升﹐銅器盛﹐湯上煎﹐以淡竹瀝三升漸添令盡﹐用篦左右攪之﹐勿令停手﹐以竹瀝盡爲度。合時﹐須護淨﹐勿令雞犬婦人見。服時先喫一頓好飲食﹐任意食之﹐盡飽。明旦﹐空腹﹐卽取藥一丸如雞子大﹐向生炁方服。渴任飲﹐食淡麵餅﹑枸杞﹑蔓菁﹑苜蓿﹑龍葵等。服兩劑﹐萬病出﹐齒落勿怪﹐不經月必更生平復。凡欲食麵時﹐皆著三兩匙云粉﹐相和作食﹐不覺有別異。

○云漿法

雲母粉一斤﹐白蜜三斤﹐右和合銅器中﹐火上令沸。停冷﹐以內新瓷器中密封﹐以板覆上﹐乃埋北壁下﹐入地三尺﹐四十日化爲水﹐名云漿。先齋戒三十日﹐以王相日平旦﹐取井花水一升﹑云漿一合﹐和飲之﹐日三服﹐身出光澤﹐臨云不著﹐降玉女﹐感神仙。

◎服雲母畏忌法

芹菜﹑葫荽﹑豬肉﹑鱔魚﹑大麻子﹑鮎魚﹑諸陳臭等味﹐不畏觸藥﹐但恐損粉力。黃衣米醋亦不可喫﹐制粉力難行﹐糠醋稍通喫。若但擬求治病補益﹐延年增壽﹐亦不假須斷葷茹血肉。若修仙道﹐須特愼之爲佳。

◎韓藏法師療病法

療人五勞七傷﹑﹐虛損發汗出﹐以粉粉身﹐手摩之﹐云粉入肉不見乃止。加食卽汗出﹐並是虛也﹐數數粉摩之。欲除肌膚中風﹐能多塗身﹐令人骨膩。療人疳濕癬瘡﹐以粉和粳米粥﹐服之﹐差卽止。療人金瘡﹐以少許內瘡中﹐粉和粳米粥﹐兩服當差﹐如差﹐永除痕迹。下部病五十年不差者﹐日服粉二度﹐二十服永差。十餘日斷五辛﹑葫荽﹑豬肉﹑生冷。

療時行疫毒﹑壯熱頭痛﹑心腹脹滿及患黃﹐以粉三兩和粥半碗﹐稀稠得所﹐冷暖如人體﹐日三度﹐服之立斷。

療金石發動﹑頭痛身體壯熱﹐以粉一七﹐和冷水二合服之﹐日三度卽止。療患偏風﹑半身不遂﹑口面捩﹑精神悶亂。每日以兩七和飲服之﹐以差爲度。兼以粉摩身﹐極佳也。

療七種風气冷熱炁﹑心腹脹滿﹑連胸徹背﹑痛無常處﹑胸中逆气﹐以粉一七和酒三合及粥等﹐日三服﹐以差爲度﹐神驗。

療骨蒸虛熱﹐唇口漧燥﹑四肢羸瘦﹑不能飲食﹐依前方服粉﹐不過三斤﹐悉皆除愈。

療十二種心痛飛屍﹐但依前服之﹐亦愈。

療白痢多年不差者﹐用三七粉和粳米粥服之﹐二七立效﹐忌血食。治帶下不止﹐服諸藥不差者﹐以粉內下部﹐兼依前法服﹐立愈﹐驗。

療刺風如行鍼刺﹐如前服﹐並以粉摩身﹐特忌房室﹑五辛等。

療虫毒下血不止﹐及三虫痔漏﹐如前服﹐驗。

療服中冷﹐食不消﹐將粉摩身﹐並以方寸七﹐好酒冷合和服﹐無不差。

療冷及痃癖﹑癥瘕者﹐但準前﹐以淸酒服之﹐不過三斤﹐永除。曾有人被蛇咬踝上﹐通身腫﹐苦痛甚﹐不得屈伸﹐卽以鍼刺歇其毒炁﹐以粉和酒﹐服三兩匕﹐兼將粉少許塗所咬處﹐少許時毒汁出﹐卽當消歇。比見有人因醉亂﹐以刀刺著三處﹐皆深﹐腹漏﹐諸藥不能救。遂將凝粉三七爲兩服﹐服之﹐凝血內散﹐經一食久﹐卽下部血出並鮮血片﹐便無痛苦﹐渙如冰釋﹐因知破血有驗。

卷七十六方藥部三

◎靈寶還魂丹方﹝並序﹞

夫人生稟於五行﹐拘於五常﹐則爲五味之所賊﹐八風之所攻﹐爰自飲乳至於耄年﹐莫不因風而喪命。或多食而過飽﹐或失食而甚饑﹐或飲啜太多﹐或漧渴乏水﹐或食鹹苦﹐或啜酸辛﹐或畏熱當風﹐或惡寒親火﹐或庭前看月﹐或樹下乘涼﹐或刺損肌膚﹐或撲傷肢體﹐或時餐燥藥﹐或多啜冷漿﹐或久絕屏幃﹐或日多施泄。自此風趨百竅﹐毒聚一支﹐遂使手足不隨﹐言詞蹇澀。或痛貫骨體﹐或痺襲皮膚﹐或癢甚虫螟﹐或頑如鐵石﹐或多痰唾﹐健忘好嗔﹐血脈不通﹐肉色漧瘦﹐或久安牀枕﹐起坐須臾﹐語澀面虛﹐𨿽活如死﹐或總無疾苦﹐辛暴而亡。男卽气引於風﹐女卽風隨其血﹐未有不因風而喪命者也。世人不能治其風﹐但以藥攻其內﹐安有風在五臟六腑之中﹐四肢百脈之間﹐而湯飲之類﹐曷能去乎﹖假令相疾﹐而醫用藥乖誤﹐𨿽《難經》《素問》三世十全﹐欲去沈綿﹐其可得也﹖

余久居太白﹐抱疾數年﹐萬藥皆施﹐略不能效。後有一翁遺余此藥﹐服都五粒﹐疾乃全除。稽顙叩天﹐求其藥法﹐然肯傳授﹐誓不輕泄。余故錄於右﹐置諸靈室。後人得之者﹐宜敬之﹗無或輕慢﹐自貽殃咎。但依法修煉﹐何慮不神。

夫灸藥制燒藥﹐燒藥制煮藥﹐煮藥制生藥﹐生藥使煮藥﹐煮藥使燒藥﹐燒藥使灸藥﹐遞互相制﹐遞互相使﹐君臣俱具﹐父子固全﹐遂得陰陽﹐各有其緒。陽藥制陰﹐以引其陰﹔陰藥制陽﹐而引其陽。此藥𨿽不能致神仙﹐得之者﹐但服一豆許﹐則壽限之內﹐永無疾矣﹗如已患風疾及撲傷肢節﹐十年五年運動不得者﹐但依法服之﹐一粒便效﹐重者不過十粒。有人卒亡者﹐但心頭未冷﹐取藥一粒以醋調﹐一粒摩臍中一千餘下﹐當從臍四面漸暖﹐待眼開後﹐熱醋下一粒﹐入口卽活。但是風疾﹐不拘年月深遠﹐神驗不可具載其功力。每丸如芥子大﹐日曝漧﹐收之。凡疾人不問年月遠近﹐先次以紅雪或通中散茶下半丸﹐如或風澀甚者卽一丸﹐良久﹐以熱茶投之﹐令患疾人瀉三兩行﹐依法潑姜豆湯下一粒﹐當以他人熱手更互摩之患處﹐良久熱徹﹐卽當覺肉內有物如火走至痛處﹐所苦當時已失矣﹗一二百日及一年內風疾下牀不得者﹐服一粒後﹐當時可行步﹐一如不患人。至重者﹐每瀉後﹐服藥一粒後﹐歇三五日間﹐依前服紅雪﹐先瀉後服丹藥。但每日服不過一二粒﹐平復如本。打撲損多年者﹐天陰卽疼痛動不得者﹐尢驗。只可一兩粒。服此藥多者﹐疾愈後﹐藥力當伏腳心下﹐男左女右﹐但有所苦﹐發心念藥﹐隨意則至。此藥神驗﹐功效非智能測。其法﹕

光明砂一兩一分﹐陽起石﹑磁毛石﹑紫石英﹑自然銅﹑長理石﹑石亭脂﹑雄黃已上七味﹐各三大兩。

金薄二十四片﹐光明砂研如面﹐以蕎麥灰汁煮三日﹐淘取秤﹔雄黃研如面﹐醋煮三日﹐淘取秤﹔石亭脂研如面﹐酒煮三日﹐淘取秤之。

已上五味﹐各四大分﹐研如面﹐生用。

遠志巴戟天玄參烏蛇仙靈皮

已上五味﹐各五大分。

木香肉豆蔻鹿茸﹝如幹柿者﹞肉桂

已上四味﹐各六大分。

延胡索木胡桐律

已上三味﹐各三分。

石硫黃雄黃朱砂自然銅

已上四味﹐同一瓶子﹐入金薄覆籍﹐不固口﹐以火灸三日﹐火常去瓶子三寸﹐不得甚熱。

陽起石磁毛石紫石英長理石

已上四味﹐同一瓶子內﹐以金薄覆灰﹐埋瓶子一半歇口﹐燒三日。第一日火去瓶子二寸﹐第二日火去瓶子一寸﹐第三日火近瓶子﹐至夜鍛通赤﹐無火毒。

又鐘乳十兩﹐以玉槌研七日﹐如面卽住﹐用熟夾絹袋貯﹐系定頭邊﹐懸於鍋中﹐煮以水二斗﹐煎取一斗﹐內取鐘乳水三合﹐研生犀角一千下﹐將此水別收貯﹐候入皂莢仁時同研用。又將其餘鐘乳水煎遠志等五味﹐仍加蔓菁子五大分﹐拍碎同煎﹐令水至七升﹐去滓﹐取此藥水﹐又煎靑木香等四味﹐至四升﹐去滓﹑又取藥汁煎半夏﹝只以湯洗十度﹐拍破﹞﹐當歸﹝細搗﹞﹐二味各一大兩﹐煎至三升﹐去滓﹐澄淨。

又地黃汁一升﹑無灰酒一升﹑童子小便一升﹐此三味與藥汁三升﹐都計六升﹐於淨器中﹐文武火養成煎候至一升﹐卽下諸般金石藥﹐攪勿住手﹐待如稀粥﹐卽去火﹐下雄黃等五味生藥末﹐熟攪令極勻﹐卽下皂莢仁﹝炒其子﹐打取仁﹐杵爲末﹐秤取六大分﹞﹐龍腦二分於盆內研如面﹐入藥中。並所研犀角汁﹐同入於乳缽中﹐令壯士研三千下﹐候可丸﹐丸如芥子大﹐不得太大。此藥功效﹐造化無殊。又此藥就後﹐分爲三大分﹐如品字﹐取一口﹐卽一分也。

又加煉了芒消一大兩﹐名爲破棺丹﹐芒消卽上好蜀消﹐有

鋒芒者卽得也。於銚子內火上煉令汁盡﹐取爲末﹐入於藥中。或有暴亡﹐不問疾狀﹐但肢體未變者﹐可破棺打齒﹐熱醋調下一粒﹐過得咽喉卽活﹐十救八九。其丸如綠豆大﹐余砂並依歌訣。

◎還魂丹歌

硫﹑雄﹑砂隔銅居上﹐磁﹑起﹑長棑紫作頭。金上下三中各二﹝第一句說石藥四味﹐依此次第入瓶子。第二句說四味﹐亦依前次第入瓶子。第三句說金薄上下各三片﹐中間兩片隔石藥﹞﹐此燒銅炙滿三休﹐﹝一瓶燒﹐一瓶炙﹐依藥法﹐三日止﹞﹐乳烹四五俱歸一﹝乳卽鐘乳﹐烹卽煎也﹐四五二十也﹐乃二斗水煎至一斗也﹐是歸一斗也﹞﹐取一仍須十一修﹝卽此一斗鐘乳水煎艸藥十一味﹐云十一修也﹞﹐煎到三時還要出﹝卽煎至三升也﹞﹐地和童酉一時勾﹝地黃﹑酒﹑童子小便三物是也﹞﹐去火石歸安靜室﹝是去火入石藥﹞。待如肌肉五生稠﹝肌肉﹐和入體也。五生﹐卽生牛黃五味用也﹞﹐別盛三合鐘間水﹐外邊千下轉犀牛﹝此卽鐘乳水磨犀也﹞。

◎修金碧丹砂變金粟子方﹝治一切風﹐延齡駐顏﹐治萬病﹐兼化寶﹞

先作泥球子﹐泥用黃丹﹑白土﹑瓦末﹑鹽﹑醋溲。用蠟爲

胎﹐不得令有微果。陰漧﹐傍邊安孔﹐去蠟更燒過。卽取好光明砂研搗爲末﹐以紙捲灌入了。用一大蚯蚓和球子泥﹐搗泥令爛﹐卻固濟孔子﹐待幹。更打一鐵鈈子﹐安於鐵鼎子中﹐安置鎔鉛汁入鼎中﹐其上可二寸已來。卽以糠火養﹐長令鉛軟爲候。如此一百二十日加火﹐取出﹐更於地上以火鍛過﹐候冷出之。其藥如靑紫螺子﹐揀取黑末不中用者﹐分藥一半﹐以靑竹筒貯﹐用牛乳蒸五徧﹐三度換乳﹐乳皮堪療黔黯。取出﹐入地坑子中三宿﹐細研﹐以粟米飯爲丸﹐丸如粟米大。年四十﹐日一丸﹔年五十﹐日二丸﹔年六十﹐日三丸。其力更別﹐不得多服。治一切風﹐延齡駐顏﹐治炁益顏色。餘者細末於甘鍋中﹐用好黃礬一兩﹐以砂末上下布蓋﹐固濟頭﹐幹了﹐灰火中養四十九日﹐以大火鍛﹐候冷開﹐皆成金粟子。取鼠尾一寫﹐鍮三兩﹐用半分眞庚﹐先於甘鍋內熔引鍮﹐乃下三四粒子粟﹐便化爲眞西方也。

◎修羽化河車法

光明砂四兩﹐揀取如皂莢子大者﹐爪州黃礬半兩﹐已上取三年米醋拌﹐細勻如泥﹐將用一一裹其朱砂﹐待幹﹔別取上色西方半兩打作薄﹐剪作小片子﹐更裹砂子﹔然後取武都上色雄黃一兩﹐曾靑一兩﹐細研﹐以左味煎﹐以膠調﹐將雄﹑靑末﹐捏成小餅子﹐將裹前砂﹐待幹﹔搗鹽醋爲膠泥﹐更裹一重﹔總了﹐直待幹。用眞鉛爲櫃﹝鉛則別有法﹞。更燒三徧出﹐寒之﹐乃搗篩如法。取鉛銀六兩﹐打作合子﹐其合子須相度。處口拒﹐深下二寸四分﹐深廣上一寸二分﹐卽取眞鉛鋪於合底﹐可二分﹐

卽排砂如蓮子樣﹐更以眞鉛蓋﹐更鋪砂﹐重重取盡了﹐卽以眞鉛蓋﹐卻取滿合﹐卻先打銀束子束定﹐六一泥固濟﹐待幹。取五斤鹽﹐用消石煉過兩度了﹐細搗篩。取鐵鼎可容得前合稍寬者﹐實其鹽﹐搗作陷合處﹐是爲外櫃。以鹽鎭持了蓋﹐卻鐵筋貫定﹐固濟待幹﹐掘一地鑪﹐深一尺六寸﹐闊一尺四寸﹐以馬通火﹐糠火燒四十九日。開鼎﹐以鐵筋撥鹽櫃看銀合櫃變爲金色﹐卽去火取出。如未﹐更燒七日取。待冷開合﹐剝下黃礬及雄﹑靑﹐畱著。取一粒細研﹐水銀二兩於鐺中微火﹐取藥半豆大糝上﹐便幹﹐鍛成寶﹐且惜莫用。

別取光明砂十二兩研碎﹐和前伏火砂同研﹐依前用米醋煎﹐溲成團。取前內櫃細搗篩﹐築爲櫃。卽取前剝下者雄﹑靑細研﹐鋪底了﹐安砂團﹐更以蓋子上了﹐便著櫃﹐未塡滿﹐依前來固濟。待幹﹐入鼎﹐別泥鑪﹐著艸灰半斤﹐火養一百二十日﹐以大火鍛﹐出鑪取藥﹐如前﹐當成上色西方也。此名第二轉紫金河車。

若要服食﹐出毒﹐入寒泉一月日﹐卻以乳蒸﹐用楮汁丸﹐丸如粟米大﹐延齡﹐治萬病﹐每日服只可一丸﹐若志心盡一兩﹐壽年五甲子﹐神祕。不得偶然輕泄﹐傳非道之人﹐受其殃考。

◎神室河車方

別取光明砂一斤細研﹐以左味拌。取一瓷鼎子可貯得藥者﹐將拌砂築成櫃﹐將伏了砂細研﹐醋調泥櫃內。幹了﹐著汞八兩﹐以二兩火入鑪﹐養一百二十日成紫金。卽將投名山﹐不宜用﹐告上玄﹐書名仙籍也。其神室收取﹐要用時﹐坐於灰中﹐著汞

六兩﹐用二兩火養一復時﹐成眞上色西方也。《參同契外丹》亦云﹕龍虎之訣﹐卽金華黃芽之品祕。

◎九轉煉鉛法

取鉛十斤﹐汞一斤﹐以器﹐微火熔之﹐用鐵匙掠取其黑皮﹐直令盡。每一徧傾在地上﹐復器中熔之。凡如此九徧訖﹐卽下汞﹐卽用猛火熬作靑砂色﹐如不散﹐卽糠醋灑之﹐卽變爲靑砂矣。更於一鐵器中盛醋﹐傾砂醋中訖﹐用鐵匙研令熟。又醋烹﹐添取鉛黃於瓦上令幹。取黃牛糞汁﹐並小大麥麵亦得﹐和所熬靑砂﹐作團如雞子大﹐或作餅﹐日曝漧﹐一本云﹕陰漧。於燎鑪火上韝袋吹取鉛精﹐名鉛丹﹐其性濡﹐更著器熬﹐令至熟﹐其色盡赤﹐又出﹐醋中研﹐令至熟澄﹐著瓦上使幹﹐於器中熬令熟紫色。又別以一器﹐取好酒一升﹐下赤鹽二兩﹐和投器中﹐相得﹐卽取紫色丹﹐一時寫著酒中﹐待冷出之﹐此卽名九還鉛。丸爲丹﹐名曰九轉紫鉛丹也。

◎金丹法

硫黃一斤﹝通明者﹐細研如粉﹞山池石鹽二兩﹝亦細研如面﹞伏火北亭汁三兩

右三味藥﹐並同相和令勻﹐便取鐵合﹐用米醋研上好香墨﹐濃塗鐵合內三徧﹐候幹。便入此三味藥於合內﹐以文火逼合令

熱﹐候藥化爲汁﹐出盡北亭陰炁﹐住火。候凝冷﹐便用硝石四兩細研如粉﹐入於合足內﹐實按了﹐以粘紙封定合足。候幹﹐方入於鼎內﹐用法泥固濟。其法泥用雁門代赭如雞冠色﹐左顧牡蠣﹑赤石脂等三味﹐各細搗如粉﹐入伏火北亭汁勻和﹐入臼內杵一千以來﹐方用。固濟相合﹐並足周回﹐惟務緊密爲妙。合鼎上用鐵關關定﹐切在緊密。候陰漧﹐便取鉛三斤於銚子內﹐鉛化作汁﹐用小鐵杓子抄於合足四面﹐候勻徧。又更消熔﹐熔鉛汁﹐漸漸灌於鼎內﹐直至鼎滿合上二寸以來。便選成合日﹐夜半子時起火﹐初六兩﹐日加一兩﹐至六十日滿足後。藥鼎冷定﹐用小鐵鑿子鑿去黑鉛﹐開合取藥﹐眞如金色﹐便入於乳缽內﹐研細如粉。

◎伏火北亭法

北亭砂三兩﹝明白者﹞﹐以黃蠟一分半﹝熔作汁﹐拌北亭令勻﹞﹐作一團子﹐以紙裹﹐炒風化石灰一斗。用一磁罐﹐先將一半風化灰入於罐內實築﹐內剜一坑子﹐放北亭於內﹐上又將一半風化灰蓋﹐準前實築。初用火三斤以來﹐漸漸加火至五﹑七斤﹐三復時足﹐乃起一弄十斤火鍛﹐令通赤。火盡﹐候冷取出﹐用生絹袋子盛。又掘一地坑子﹐可受五﹑七升﹐滿添水﹐候泣盡水﹐安一細磁碗於坑子內﹐上橫一杖子﹐懸釣北亭袋子於碗上﹐更用一盆子合蓋﹐周回用濕土壅盆子﹐勿透气。三復時並化爲水﹐取此水﹐拌調前件二味藥。

◎化庚粉法

上好庚一十兩﹐汞五十兩﹐貯於一罐內﹐常用火暖﹐將庚燒令赤﹐投於汞內﹐柳篦攪﹐化盡爲度。用鹽花三斤﹐與金泥同研﹐惟細。便入一大鐺內勻平﹐上用勘盆子蓋鐺﹐以泥固濟﹐周回令密﹐慢火鍛之﹐卻令汞飛上﹐以汞盡爲度。次用煎湯沃鹽花﹐候鹽味盡爲度。其庚粉於盤內﹐日曝漧後﹐細研入在藥內﹔雄黃八兩﹐如雞冠色者﹐研如粉﹔雌黃八兩﹐通明葉子者﹐研如粉﹔戎鹽四兩﹐研如粉﹔金粉十兩。右五味藥並細研如粉﹐別換鼎合。一依前法﹐用米醋濃研﹐香墨勻塗合內﹐還用文火逼合﹐令藥作汁。一依前法﹐用硝石四兩細研如粉﹐安在合足內﹐實按﹐以面粘紙封定合足﹐便固濟合蓋﹐入於鼎內﹐準前法泥固濟合足﹐合上用鐵關定後﹐陰漧。一依前法﹐先取鉛三斤﹐於銚子內熔作汁﹐以杓子抄在合足四面﹐相次更熔鉛汁﹐漸漸灌滿鼎內﹐至合子上二寸以來。一依前法﹐選成合日﹐夜半子時起火。火候準前﹐初起六兩﹐日加一兩﹐至六十日滿足。候鼎合冷定﹐用鐵鑿鑿去黑鉛﹐取合﹐其藥當作紫金色。每一分於乳缽內細研﹐可制汞一斤﹐立成紫磨黃金。此非人世所有﹐是神仙祕授﹐若於助道﹐須知足乎﹗

◎伏藥成制汞爲庚法

汞一斤﹐藥一分﹐於新鐵銚子內﹐藥置汞上﹐用茶碗子蓋﹐固濟。如法﹐安銚子於火上﹐專聽裏面滴滴聲﹐卽將銚子於水內淬底。如此十數度﹐其汞已伏。研砂如黑鉛砂子﹐別入甘鍋銷毚﹐當爲紫磨金。其於變化﹐不可具載。

◎四壁櫃朱砂法

《四壁櫃朱砂》﹐其法能除風冷﹐漫暖骨體﹐悅澤顏色﹐久服無疾﹐延年益壽。

鍼砂一斤﹐硫黃四兩﹐朱砂三兩﹐白礬四兩﹐鹽一兩。

右以濃醋一斗五升﹐煮鍼砂﹑硫黃二味﹐令幹﹐以火鍛之﹐待鬼焰出盡後﹐放冷﹐研。別入硫黃一兩﹐又用醋一斗五升更煮。候幹﹐依前鍛之﹐鬼焰盡卽止。放冷﹐以水淘取紫汁﹐去其鍼砂﹐澄紫汁極淸﹐去其水﹐盡陰漧。卽入白礬﹑鹽同研﹐內瓷瓶中﹐四面下火鍛之﹐侯瓶內沸定卽止。待冷﹐出之﹐細研﹐以醋拌爲櫃﹐先用藥一半入鉛桶中﹐築實﹐卽以金薄兩重﹐朱砂入櫃上﹐又以余櫃蓋之﹐築實﹐以四兩火養三七日﹐卽換入銅桶中﹐密固濟﹐用六兩火養﹐三七日足﹐卽用十斤火鍛之﹐任火自銷。寒鑪出藥﹐朱砂已伏。於潤濕地薄攤﹐盆合一復時﹐出火毒了﹐細研﹐以棗肉和丸如麻子大。每日空腹﹐以溫水下五丸。以鉛作桶﹐可重二斤﹐以銅作桶﹐可重三斤﹝忌羊血﹞。

卷七十七方藥部四

◎大洞西華玉堂仙母金丹法

右用凝白蜜三斗﹐眞丹精明有白華者三斤﹐精雲母屑二斤﹐凡三物攪令和合﹐著銅器中﹐蓋器上﹐以器著大鑊湯中﹐令浮銅器﹐桑木薪微火煎鑊﹐令蜜及藥皆幹於銅器中﹐出器﹐涼之三日。又曝燥﹐搗爲散。還內銅器中﹐又密蓋器口﹐以器著竈上甑中﹐好桑薪蒸之三十日﹐當以白日竟日火蒸之﹐夜不火蒸也。日數足出丹﹐作髙格爆燥之﹐又搗三萬杵﹐細篩爲散。又內銅器中﹐蓋器上﹐如初時法﹐著大鑊湯中﹐浮煮銅器三日三夜訖。都畢﹐名曰仙母金丹﹐一名西王母停年止白飛丹也。涼之三日﹐爆燥﹐更搗三萬杵﹐篩細爲散﹐以凝白蜜﹐丸如小豆大。平旦服二十丸﹐日常服之者﹐長生不死﹐而有少容如女子。若讀《大洞眞經》而服此丹者﹐萬徧旣畢﹐立乘雲升天﹐不得復住止世間﹐觀戲於風塵中也。其不誦《大洞經》者﹐而服此丹﹐便得長遊於世上矣。服此丹無所禁食﹐食飲之宜任意耳。常在人間周旋﹐俗中人不覺也。所謂眞仙混合﹐隱化八方矣。先齋三十九日﹐以七月七日日中時﹐合此丹也。

◎鎭魂固魄飛騰七十四方靈丸

雲母四兩雄黃四兩眞瑰四兩硝石四兩玄參四兩槐子中仁四兩龍骨五兩豬零四兩靑丘霜四兩虎杖花四兩﹝陰漧﹞雞舌香二兩靑木香二兩沈香二兩燻陸香四兩詹糖二兩戎鹽三兩空靑八兩丹砂八兩石兌黛四兩白石英二兩太陽嬰童羽衣二兩太陰精上素華二兩桃華四兩

北結陰精流華一升二合﹝當以九月建日取之盛別器中﹞﹐結炁凝精素華丹一升二合﹝當以十二月建日取之﹐盛別器中﹞﹐神華陰精流珠一升二合﹐﹝當以冬節日取之盛別器中﹞。

合二十七種﹝已見二十六種﹐後入白寒﹐成二十七種﹞﹐上二十四種﹐法二十四神﹐三種應以三元之精炁﹐上應九晨﹐結魄凝魂﹐五色硫黃﹐化形變景﹐無有常方﹐故人服之﹐神鎭气安。當以三月建日合藥﹐五月壬日服丸。如合以次﹐從雲母起﹐各別搗三千杵﹐匝桃華﹐合二十四種﹐合七萬二千杵。畢﹐各置一半中﹐未得搗藥﹐仍告齋三十日﹐訖。事令童女侍香﹐皆令少口﹐愼言﹑好性﹑善行﹑肉香﹑骨芳之人﹐置藥於二十四﹞柈中﹐露著中庭三宿﹐勿令雞犬﹑外人見之﹐不使聞哭泣之聲。露畢﹐以次內藥著釜中﹐第一內雲母﹐次內雄黃﹐後內桃華﹐內二十四種都畢﹐皆當以次序相覆﹐令竟釜中﹐以北結陰精流華一升二合﹐次內結炁凝精素華丹一升二合﹐次內神華陰精流珠一升二合。畢以淸稷蘗一斗二升沃藥﹐卽以上釜蓋之﹐令上下﹑四面﹑四邊﹑內外密厚七分。故以雲母在下﹐其炁沖上﹐桃華在上﹐其色冠下。故有次第也。

當先作六一泥﹐泥土釜二枚。用東海左顧牡蠣﹑戎鹽﹑赤石脂﹑黃丹﹑滑石﹑蚓螻黃土六分皆等合治﹐搗細篩﹐和以百日米醋。和畢﹐搗令勻﹐以合成六一泥也。泥兩土釜內外﹐漸漸薄泥﹐日曝令燥﹐燥則再上﹐內外令厚二寸半。都畢﹐仍作竈南向﹐安棨孤著竈中央﹐釜底令去地一尺二寸﹐米糠燒之九日九夕﹐令火去釜九寸﹔九日九夕進火﹐令近六寸﹔又九日九夕﹐令火至底三寸﹔合三九二十七日。畢。寒之三日﹐發開視藥﹐起飛精﹐仰著上釜﹐神藥成。若不起﹐更泥如初﹐又進火如先二十七日﹐寒之三日﹐無不成也。取三歲雄鷄羽掃取之﹐仰著上釜﹐神藥則名飛丹紫筆華流精﹐有百變之色﹐玄光映煥七十四方﹐服之一銖﹐身生流光七十四色。左唾則三魂童子立見﹐右唾則七魄化生七形之童﹐衣飛羅羽裙﹐神輿玉輦﹐立到於前。盛之金柈﹐精凝釜底﹐則爲玉胎瓊液之膏﹐和以白蜜﹐更合於臼中﹐東向搗之﹐令七萬杵。一銖爲一丸﹐丸畢﹐密器封之﹐露著中庭三日三夕﹐畢。淸朝服一丸﹐令三日服三丸﹐卽能乘空步虛﹐出有入無。令至七日﹐合服七丸﹐卽自能浮景霄霞﹐身生五色﹐五嶽神官﹐五萬人衛從身形。

東向服九丸﹐則致靑霞綠軿﹐靑龍控轡﹐靑陽玉童九十人﹐靑腰玉女九十人﹐東嶽仙官九千人﹐來迎兆身。

南向服八丸﹐則致絳霞云軿﹐赤龍控轡﹐絳宮玉童八十人﹐太一赤圭玉女八十人﹑南嶽仙官八千人﹐來迎兆身。

西向服六丸﹐則致素霞玉輿﹔六龍控轡﹐耀靈玉童六十人﹐素靈玉女六十人﹐西嶽仙官六千人﹐來迎兆身。

北向服五丸﹐則致皂霞飛輦﹐玄龍控轡﹐太極玉童五十人﹑太玄玉女五十人﹑北嶽仙官五千人﹐來迎兆身。

向戊己之上服三丸﹐則致黃霞玉輿﹐十二飛龍控轡﹐中央黃機玉童十二人﹑黃素玉女十二人﹐中嶽仙官﹐一千二百人﹐

來迎兆身。服五丸﹐卽致五嶽仙官奉玉紮鳳章﹐請兆之身﹐上詣九金闕之下﹐受署眞仙之號﹐可謂靈丸之妙大哉乎﹗凡諸變化七十四種﹐金銀寶玉﹐赤樹絳實立生﹐水火﹐有妙於瑯玕八景﹐四蕊絳生神丹之用﹐不能一二具處﹐特略其大化之微爾﹗

凡欲遊戲五嶽﹐周流八極﹐不拘仙官之勞﹐意憚典局之類﹐未欲升天者﹐自可不須服五方之丸﹐但常服三丸﹑七丸之數﹐固魂鎭魄﹐飛騰七十四方﹐遨遊五嶽﹐壽同三光﹐餘可依五方之數耳﹗若服五方之丸﹐便爲五嶽之司﹐五嶽之司﹐便有局任﹐不得適意也。

◎南嶽眞人鄭披云傳授五行七味丸方

《上皇保命固精丹訣》﹐用藥味配陰陽精气。五行之精﹐君臣相佐﹐固精保命﹐養气安神﹐調理五臟﹐補養六腑﹐虛敗自充﹐衰朽復潤﹐血脈壯盛﹐筋骨長堅﹐發白重黑﹐胎發卻生。功效如神﹐錄不可盡。丹藥非道﹐無以延其壽﹐道非藥﹐何以養其身﹖道藥相扶﹐何慮不痊其沈痼﹖某自幼年好學經方﹐陟嶺穿崖﹐登云渡谷﹐尋師訪道﹐僅二十餘年﹐暮齒五旬﹐衰劣尢甚。苦心旣久﹐但渴至玄﹐遂到南嶽靈巖山﹐得遇志士﹐授傳某此術﹐盟誓丁寧﹐與某修合之門﹐服藥之法﹐忌雞犬穢惡鮏羴葷血﹐莫非潔淨﹐處精專心修制。某遂修合﹐依方服之﹐經三月已來﹐頓覺精神有異﹐五臟之內﹐調暢得安﹐气力之間﹐自然彊壯。又服經半劑﹐其效不可名狀﹐如年三十之人。服一劑﹐如十五童子。奇哉﹗靈藥具方如後﹕

硫黃二兩﹝日之精﹞白龍骨二兩﹝月之精﹞安息香半

兩﹝火之精﹞柏子仁二兩﹝木之精﹞兔絲子二兩﹝土之精﹞五味子二兩﹝金之精﹞肉蓯蓉二兩﹝水之精﹞

右件七味藥﹐其香用胡桃人隔杵別搗﹐其餘並搗﹐羅爲末和合﹐以魁罡日﹐用棗肉爲丸﹐如小豆粒大﹐每日空心無灰酒下三十丸﹐忌雞豬魚蒜。欲修合服藥之時﹐須用丙寅﹑丙午日﹐或蜜日所合和以火﹐命人面東合之﹐忌孝子師僧﹐婦人雞犬﹐皆不得見。服藥日﹐王相方淨潔房內。經半年後﹐若近房色﹐常泄谷炁﹐卽精气永固不泄也。神效不可具。

◎九眞中經四鎭丸

太一神仙生五臟﹐塡六腑﹐養七竅﹐和九關﹐煉三魂﹐曜二童﹐保一身﹐長生萬歲。《四鎭丸方》﹕

太一禹餘糧四兩﹝定六腑﹐塡五臟﹞眞當歸一兩﹝以和禹餘糧﹐止關節百病﹞燻陸香一兩﹝以和當歸﹐燻五臟內﹞人參一兩﹝補六腑津液﹐助禹餘糧之勢﹞雞舌香一兩﹝除胃中客熱﹐止痰悶﹞

凡五種﹐以禹餘糧爲主﹐四物從之。先內禹餘糧﹐搗一百杵﹐次內四物﹐合和爲散。

丹砂四大兩﹝攝魂魄﹐鎭三神﹐理和气﹞甘艸一兩﹝以和丹砂﹐潤肌膚﹐去白髮﹞靑木香一兩﹝以助甘艸﹐去三虫伏屍﹞漧地黃一兩﹝以和百髓﹐滿腦血﹞詹糖香一兩﹝補目瞳﹐燻下關﹞

凡五種﹐以丹砂爲主﹐四物從之。先內砂搗一百杵﹐次內四物爲散。

茯苓四大兩﹝塡七竅﹐補久虛﹐和靈關﹞白術一兩﹝以和茯苓﹐潤神气﹐明目瞳﹞漧薑一兩﹝以輔術勢除熱痰﹐開三關﹐去寒熱﹞防風一兩﹝補濕痺﹐除穢滓﹐止饑渴﹞雲母粉一兩﹝澤形體﹐面生光﹐補骨血﹞

凡五種﹐以茯苓爲主﹐四物從之。先內茯苓搗一百杵﹐次內四物成散。

麥門冬四兩﹝去心塡神﹐精養靈液﹐固百骨﹞漧棗膏一兩﹝以助麥門冬﹐凝血脈﹐去心穢﹞附子一兩

﹝炮﹐益腦中气﹐塡髒內冷﹐去痰﹞胡麻一兩﹝熬﹐和喉舌液﹐塡下關﹐泄澤三神﹞龍骨一兩﹝潤六液﹐養窮腸﹐烏發止白﹞

凡四鎭神丸﹐合二十種藥﹐令精上者﹐其五物爲一部﹐皆令成散。先取禹餘糧部﹐搗三千杵﹐次入丹砂部﹐搗四千杵﹐次內茯苓部﹐搗五千杵﹐次內麥門冬部﹐搗六千杵﹐又內白蜜四升﹐搗七千杵﹐又內白蠟十二兩﹐搗八千杵﹐更下煉蜜令可丸。若剛硬﹐更下蜜令柔﹐復搗三萬杵﹐藥成。丸如雞子中黃許大﹐分爲細丸而服之。以正月﹑九月﹑十一月上建日合之﹐滿日起服之。百日中籌量服五丸﹐當先一日不食﹐後日平旦乃服﹐服畢﹐然後乃飲食如故。千日之後﹐二百日中服七丸﹔二千日之後﹐三百日中服二十丸﹔三千日之後﹐四百日中服三十丸﹐計爲率。鎭神守中﹐與天地相畢。此藥萬年不敗。若常服此藥﹐一切不同服雜藥餌之輩。若欲合此藥﹐先禁戒七日﹐永不得入房室﹐無令雞犬小兒婦人見。修合之時﹐當燒香﹐設一神席於東面﹐爲太一帝君﹑太一君﹑太一上元君坐位﹐心常存呼咒之。服藥時﹐當亦心存之﹐以向月王。此所謂四大﹐以鎭四神﹐除百病﹐令人不老﹐遠視萬里之外﹐白髮卻黑﹐齒落重生﹐面目悅澤﹐皮理生光。服之一年﹐宿疾皆除﹔二年﹐易息﹔三年﹐易气﹔四年﹐易脈﹔五年﹐易體﹔六年﹐易筋﹔七年﹐

易骨﹔八年﹐易齒﹔九年﹐易形﹔十年﹐役使鬼神﹐威禦虎狼﹐毒物不敢近。

◎黃帝四扇散方﹝大茅君以授中茅君﹞

松脂澤瀉漧薑漧地黃雲母桂心術石上菖蒲

右八味﹐精治﹐令等分﹐合搗四萬杵﹐盛以密器﹐勿令女人﹑六畜諸污掩等見。旦以酒服三方寸七﹐亦可以水服﹐亦可蜜丸如大豆許﹐二十丸至三十丸。此黃帝受風後四扇神方﹐卻老還少之道者也。我昔受於髙丘先生﹐令以相傳耳。

◎王母四童散方

胡麻四大兩﹝九蒸九曝﹐黑肥者﹐去皮﹐熬令黃香﹞天門冬四兩﹝髙地肥甘者﹐幹之﹞白茯苓五兩﹝白實者﹐亦當先煮﹐曝漧﹞術三兩﹝時月采肥大者﹞桃仁四兩﹝當用好者﹐仍須大熟桃﹐解核取人﹐熱湯浸去皮尖﹞漧黃精五兩﹝髙地宿根者﹐幹之﹞

右六味﹐精治。先熬胡麻﹐後入諸藥﹐搗三萬杵﹐細羅爲散。每日平旦以酒服三錢﹐暮再服﹐宜漸加之。亦可水服。如丸﹐卽煉蜜和之﹐更搗萬杵﹐丸如梧桐子大﹐自二十丸加至四十丸。

◎帝女玄霜掌上錄

一名帝女玄霜﹐二名瓊漿﹐三名玉液﹐四名地母乳﹐五名甘露漿﹐六名九轉陰丹﹐七名醍醐酥﹐自古神仙𨿽餌金丹﹐無不修此陰丹者。且如黑鉛屬水﹐其數一﹐一生二﹐二生三﹐三能生萬物﹐豈不因陰陽乎﹖夫大丹者﹐是陰陽龍虎及至修煉了﹐號爲正陽﹐如此卽孤陽也。旣孤陽﹐不可立身﹐須假陰丹而相負﹐以爲梯航也﹐其數隨陽﹐數用九也。若論津潤五臟﹐灌注華蓋﹐上添泥丸﹐下補精元﹐大藥不得玄霜﹐服久而難見其功。大丹出於契中﹐陰元玄霜出自祕錄﹐所以術士難知也。今具著修陰丹白雪玄霜法﹕

取上好黑鉛一生者二斤﹐汞半斤﹐先於銚子中撥瀉﹐令細﹐絕灰﹐便將汞投在鉛中熟攪﹐鉛作堝子大小﹐臨時用瓷瓶子一口表裏通油者﹐便取上好醋五升貯在瓶內﹐卽於穩便房內﹐明淨處室向陽者﹐下手作﹐假陽極之時﹐當合道气也。便安瓶子於土坑內﹐其口與地平﹐將鉛堝安瓶口上﹐更以紙三四重﹐紙上又安瓷碗蓋之。若是陽極之時﹐七日一度﹐取出。其堝上如垂雪倒懸﹐見風良久自硬﹐掃取後﹐其瓶內醋損﹐卽須換。如此重重﹐取至一斤霜。卽於瓷碗內入甜漿水﹐用柳木槌殺研﹐漸漸入漿水﹐如麵糊末﹐在碗四面安﹐在飯甑中蒸﹐蒸了又研﹐以淸水淘澄﹐幹﹔又用淸水殺研末﹐在碗上土甑內﹐又蒸﹑研﹑淘。準此法﹐五度入飯甑四度﹐入土甑蒸之。其土甑蒸時﹐碗口上別用一口碗合之。如此九轉足﹐卽須用熟絹袋盛﹐以淸水於銀器中擺過。後一復時用﹐卻去淸水﹐以綿蓋器口﹐日內曬

幹掃下﹐又用柳木槌研了。其色始如春雪﹐亦如面勃﹐其味甜澹甘美﹐撚在口中﹐冷如春冰。若有人修得者﹐以蜜丸如梧桐子大﹐日服五丸﹐至一歲﹐萬病不侵﹐經夏不渴。但洗頭﹐生油調塗頂﹐須臾至腳心自冷﹐神功難述。若引大還丹﹐返老爲少﹐蓋由津液行也。孫氏歌曰﹕

玄白霜﹐玄白霜﹐龍虎君中立爲長。萬物不從陰所生﹐卽問孤陽何處養﹖

◎螢火丸方

劉子南者﹐漢冠軍將軍武威太守也。從道士屍公﹐受務成子螢火丸﹐辟病﹐除百鬼﹑虎狼﹑蚖蛇﹑師子﹑蜂蠆諸毒﹐及五兵白刃﹑賊盜凶害。

其方用雄黃﹑雌黃各二兩﹐螢火﹑鬼箭﹑蒺藜各一兩﹐鐵錘柄燒令焦黑﹑鍛鑪中灰﹑羖羊角各一分﹐九物各如粉面﹐以雞子黃並丹雄鷄冠血丸如杏仁大﹐作三角絳囊盛五丸﹐帶左臂上﹐從軍者系腰中﹐居家懸戶上﹐辟盜賊諸毒。

劉子南合而佩之﹐永平十二年行武威北﹐卒遇虜﹐大戰敗績﹐士從奔潰﹐獨爲寇所圍﹐矢下如雨﹐未至子南馬數尺﹐矢輒墮地﹐終不能中傷。虜以爲神人也﹐乃解圍而去。子南以神方教其子及弟兄﹐爲軍者﹐皆未嘗被傷﹐俱得其驗﹐傳世寶之。及漢末靑牛道士封君達以傳安定皇甫隆﹐隆授魏武帝﹐乃稍傳於人間。一名冠軍丸﹐亦名武威丸﹐今載在《千金翼》中所稱也。

◎黃帝受黃輕四物仙方

一曰鴻光﹐二曰千秋﹐三曰萬歲﹐四曰慈墨實﹝合此四物﹐帝曰「此四物形狀若何﹖可得聞乎﹖」黃輕曰「鴻光者﹐雲母也﹔千秋者﹐捲柏也﹐生於名山之間﹔萬歲者﹐澤瀉也﹐慈墨者﹐莧實也﹐一云兔絲子」﹞。

右件杵﹐羅爲末﹐以白松脂和搗爲丸﹐如梧桐子大。每日空心﹐溫酒下三十丸﹐服七年﹐效可壽千歲。久服之﹐與天帝相守。帝恭拜之。

◎眞人駐年藕華方

右一物﹐七月七日采藕華七分﹐八月八日采藕根八分﹐九月九日采藕實九分﹐采合道畢矣﹐服方寸七。授南陽劉長生﹐長生居淸淵澤中北界﹐長生且藥七十餘年﹐不壯不老﹐長服神仙。藕實一名水丹芝﹐一名加實﹐一名芡實﹐一名蓮華﹐一名芙蓉﹐其葉名荷﹐其小根名芊﹐大根名藕﹐其初根名菱﹐與雞頭爲陰陽。以八月上戊日取蓮實﹐九月上戊日取雞頭實﹐十月上午日取藕﹐各等分﹐陰漧百日治之。正月上寅日旦﹐井華水服一方寸七﹐日四五﹐後飯服之﹐百日止。主補中﹐益气力﹐養神﹐不饑﹐除百病﹐久服﹐輕身延年﹐不老﹐神仙。雞頭實﹐一名雁實﹐一名天門精﹐一名天禹﹐一名曜。味甘﹐治濕痺﹑

腰﹑脊﹑膝病﹐補益气﹐彊志﹐耳目聰明﹐久服﹐身輕﹐不饑﹐神仙也。

◎老君益壽散方

天門冬五兩﹝去心﹐焙﹞白術四兩防風一兩﹝去蘆頭﹞熟地黃二兩細辛三分漧薑一兩﹝炮裂﹐銼﹞桔梗一兩﹝去蘆頭﹞天雄半兩﹝炮裂﹐去皮臍﹞桂心半兩遠志一兩﹝去心﹞肉蓯蓉一兩﹝酒浸﹐去皺皮﹞澤瀉一兩石斛半兩﹝去根銼﹞柏實半兩雲母粉半兩石韋半兩﹝去毛﹞杜仲半兩﹝去粗皮銼﹞牛膝半兩﹝去苗﹞白茯苓半兩菖蒲半兩五味子半兩蛇牀子半兩甘菊花半兩山茱萸半兩附子一兩半﹝炮裂﹐去皮臍﹞

右件藥搗﹐羅爲散。平旦酒服三錢﹐冬月日三服﹐夏平旦一服﹐春﹑秋平旦日暮各一服。藥後十日知效﹐二十日所苦覺滅﹐三十日气力盛﹐四十日諸病除﹐六十日身輕如飛﹐七十日面光澤﹐八十日神通﹐九十日精神非常﹐一百日已上﹐不復老也。若能斷房﹐長生矣﹗

◎驪山老母絕穀麥飯術

黑豆五斗大麻子一斗五升靑州棗一斗

右件黑豆淨水淘過﹐蒸一徧﹐曝漧﹐去皮﹐又蒸一徧﹐又曝令幹。麻子以水浸去皮﹐共棗同入甑中﹐蒸熟取出﹐去棗核。

三味一處爛搗﹐又再蒸一徧﹐團爲拳大﹐又再蒸之。從初夜至夜半﹐令香熟﹐便去火﹐以物密蓋之﹐經宿﹐曝漧﹐搗羅爲末﹐任性喫﹐以飽爲度。遇渴得喫新汲水﹑麻子湯﹑柏湯。第一服七日﹐三百日不饑。第二服四日﹐約二千日不饑。若人依法服之﹐故得神仙。若是奇人服﹐卽得長生。甚是殊妙﹐切不可亂傳。若食﹐犯之損人。如要食﹐卽以葵子爲末﹐煎湯服之﹐其藥卽轉下如金色﹐此藥之靈驗也。

◎文始先生絕谷方

雄黃半兩﹝細研﹞禹餘糧一兩麥門冬一兩半﹝去心焙﹞白礬一兩﹝燒灰﹞雲母粉一兩

右件藥搗﹐羅爲末﹐煉蜜和﹐搗一千杵﹐丸如梧桐子大。欲服藥﹐先作牛羊肉羹﹑稻米飯飽食﹐明旦服三十丸﹐以井華水下之﹐可一月不饑矣。

◎太淸飛仙法

方曰﹕當取松脂﹑茯苓各一十二斤。先次水漬茯苓一七日﹐朝朝換水﹐滿日曝漧﹔以醇酒二斗又漬茯苓七日﹐出﹐曝令幹﹐月食一斤。欲不食﹐卽取松脂煉去苦臭汁﹐以火溫之﹐內茯苓中治合﹐和以白蜜﹐三物合服之﹐月各一斤。百日身輕﹐二百日寒熱去﹐三百日風頭眗目去﹐四百日五勞七傷去﹐五百日腹

中寒癖飲癖炁去﹐六百日顏色駐﹐七百日面﹤黑幹﹥去﹐八百日黑髮生﹐九百日灸癜滅﹐千日兩目明﹐二千日顏色易﹐三千日行無迹﹐四千日諸痕滅﹐五千日夜視光﹐六千日肌肉易﹐七千日皮脈藏﹐八千日精神彊﹐九千日童子薄﹐萬日形自康﹐二萬日神明通﹐三萬日白日無影﹐四萬日坐在立亡。日服食﹐愼勿忘。但過萬日﹐仍縱橫﹐變名易姓升天耳﹗

◎太白星官洗眼方

嘉州刺史張評士﹐中年已來﹐夫婦俱患瞽疾﹐求方術之士不能致﹐退居列墅﹐杜門自責﹐惟搗醮星辰﹐以祈所佑。歲久﹐家業漸虛﹐精誠不退。元和七年壬辰八月十七日﹐有書生詣門請謁。家人曰﹕主公夫婦抱疾﹐不接賓客久矣。書生曰﹕吾𨿽是書生﹐亦醫術人﹐聞使君有疾﹐故此來爾。家人入白﹐評士欣然曰﹕久疾不接賓客﹐客旣有方藥﹐願垂相惠。書生曰﹕但一見使君﹐自有良藥。評士聞之﹐扶疾相見。謂使君曰﹕此疾不假藥餌﹐明日請丁夫十人﹐鍬釬之屬﹐爲開一井﹐眼當自然立愈。評士如其言而備焉﹐書生卽選勝地﹐自晨穿一井﹐至夕見水。令評士齋潔焚香﹐志心﹐取水洗之。評士眼疾頓勝輕﹐卽時明淨﹐平復如初﹐卽其數年之疾﹐一旦豁然。夫婦感而謝之﹐厚遺金帛﹐書生辭曰﹕焉用金帛爲﹖吾非世間人﹐太白星官也。以子抱疾數年﹐不忘於道﹐精心搗醮﹐上感星辰﹐五帝星君﹐使我降授此術﹐以祛子重疾﹐答子修奉之心。金帛之遺﹐非吾所要也。因畱此法﹐今傳教世人﹐以救疾苦﹐用增陰徳。其法曰﹕

子午之年﹐五月酉戌日﹐十一月卯辰日﹔丑未之年﹐六月戌亥日﹐十二月辰己日﹔寅申之年﹐七月亥子日﹐正月已午日﹔卯酉之年﹐八月子丑日﹐二月午未日﹔辰戌之年﹐三月寅丑日﹐九月未申日﹔已亥之年﹐十月申酉日﹐四月寅卯日﹐取其方位﹐年月日時﹐卽爲福地﹐浚井及泉﹐必有良效。評士再拜受之﹐言訖書生升天而去﹐此乃精誠通感之應也。

◎張少眞煉九轉鉛精法

靑鉛二斤﹝屎多者曰杯鉛﹐澤精者曰唐﹐並不堪用﹐惟伊陽及波斯計紫者爲上﹞

右置一仰月鐵釜﹐量大小著鉛﹐用猛火炒之﹐候洋訖﹐徹底勻攪之﹐須臾﹐自成靑砂﹐但勻攪不停﹐變盡卽止。欲便成鉛黃花者﹐卽將靑砂猛火﹐不歇攪之﹐久之﹐卽成鉛黃花。乃取靑砂於盆中﹐少少益苦酒﹐漸添研之。苦酒卽用糠醋﹐不全用釅者﹐澄濾細好訖﹐於火上爆幹﹐須臾﹐微微火逼之﹐取爲汁﹐流漿入左味團之﹐磁粉入左味也。不得此法﹐團鼓之不成鉛。曝漧﹐卽入鑄道鐵鍋內﹐上下用雙皮袋﹐猛火鼓之﹐其靑砂須臾卽變爲鉛﹐從鑄道流出﹐下著一鐵器盛取﹐以盡爲度。其色明白﹐名鉛孫﹐八返九轉成紫色。凡一斤鉛九轉﹐耗折十五兩﹐得一兩﹐彊名曰金公丹﹐一曰紫河車﹐一日金狗子﹐一曰九轉鉛精﹐可用之矣﹝別有經﹐在《上淸靈書》中及《龍虎正籙》中﹞。

◎茯苓巖方

茯苓三大斤﹝去黑皮銼如酸棗大﹞甘艸二小兩銼﹞

右以水六大升﹐先下甘艸﹐煮取三升﹐漉出﹐去滓﹐澄棄濁者。又入白蜜三大升﹐牛乳九大升﹐和茯苓煎盡。及熱出﹐挼令散﹐擇去赤膜。又更熟挼﹐令如面﹐陰令幹。日三四服之﹐初服二方寸七﹐稍稍加之任性。大忌松菜﹑米酢春秋合﹐不須著乳﹐臨時著乳下。

卷七十八方藥部五

◎三品頤神保命神丹方敍

若夫胤者﹐五行之秀气﹐二儀之純精。津液流﹐形體分﹐三品之別﹐剛柔爲用﹐功標百煉之奇。故能匿銳燕圖﹐白霓翹而貫日﹐潛芒丰匣﹐紫靄發而衝星。在物之靈﹐莫斯爲最。𨿽表名於兌域﹐實取效於離方。是以上古聖人﹐歷嘗諸味﹐甘而無毒﹐可以養神。遂變柔成剛﹐從粗入妙﹐或作規而寫圓璧﹐或爲矩而象方諸。鑑同明月之輝﹐藏於《習坎》之地。金水相合﹐自表生成之數﹐玄臺吸引﹐用召太陽之精。因其自然而生﹐故卽體之名爲胤。麥合姿於酉徳﹐爲酒熱而且宣﹐棗成气於震宮﹐爲藥溫而又潤。以斯相和﹐合而服之。再餌晨晡﹐一無所忌。可以堅實骨髓﹐羸體變而成剛﹐可以悅澤肌膚﹐衰容反而爲少。至於男女之道﹐房室之間﹐姬媵數百﹐取禦之儀。俄頃﹐亦具辟鬼除邪﹐蠲屙去疾。風勞虛悸之輩﹐孿躄疽癩之徒﹐餌一劑而便瘳﹐匝三周而並愈。復本質於平素﹐如舊姿而有佳。倚《震》柱而不驚﹐當離牖而寧懼﹖若能依八節﹐順四時﹐采百物之初生﹐合眾藥而爲長。或幹或濕﹐爲散爲丸。適寒暑以調和﹐隨道引而消息。一服之後﹐萬事都捐﹐心若死灰﹐形同槁木。滓穢日去﹐淸虛日來﹐通幽洞冥﹐驅神役鬼。純漿不覺

其濁﹐絕糧不覺其饑。腸漸化而爲筋﹐髓漸化而爲骨。體生羽翼﹐身若虛空。駕鶴乘龍﹐將煙霞而迥驚﹐長生久視﹐與穹壤而相侔。斯則天仙之上品也。若也﹐不救物表﹐取足人間。初服之日﹐閉情無逸。一二三年﹐微用節宣。八九十歲﹐方始任使。耳目惟有聰察﹐神彩彌加精明。顏與日而俱新﹐智將年而共遠﹐力則拔山扛鼎﹐倒曳九牛﹐誦則一日萬言﹐五行俱下。蠲途靡乏﹐任意所爲。偃仰六合之中﹐髙視數百年外。𨿽未能觀東海以成桑田﹐詣西母而摘桃實﹐抑亦優遊自在﹐其地仙之亞歟﹖語曰﹕上藥養命﹐中藥養性﹐下藥去病。總三者以爲言﹐惟此可以備矣﹗豈與夫種石齊偶﹐功效相侔﹖膚體才未充﹐虛發徹已通﹐中外可得同年而語哉﹗但代人迷於攝養﹐自致危脆﹐苟徇目前﹐不圖久遠。以爲壽有定極﹐非關藥餌。所資自然者﹐飲鴆羽﹐寧得斯須﹖吞烏喙﹐行爲丘死。旣能促之使短﹐豈不能延之使長﹖信彼而不信此﹐斯爲惑也﹐不亦愚乎﹗且食鐵之獸﹐得其粗獷﹐猶能猛健﹐有異毛族。況人爲之﹐取其精粹﹐取其輕淸﹐而無殊特之姿﹐不獲延長之壽﹐未之有也。余以胤丹之妙﹐功用無比﹐故申述舊方﹐更爲新題﹐庶有識君子知此﹐評之不虛也。其有餘小功能﹐並合和節度﹐隨時附出﹐並論之於後。大唐開耀二年﹐歲次壬午正月乙未朔十五日己酉﹐蘇遊撰。

◎上品頤神保命篇第一

○論胤功能第一

論曰﹕凡鐵胤丹﹐體性沈緩﹐若欲純服﹐獲驗多遲﹐蓋由

臟腑先虛故也。若本充實﹐寧有是乎﹖粗藥服之﹐其效必速﹐何也﹖如兔絲子之得淸酒﹐若鳶尾之佐黃蓯﹐故以艸藥先導之﹐冀相宣發也。又艸性速發而易歇﹐鐵性遲效而長久﹐是以服藥之人﹐暫餌便獲驗者﹐此皆藥力﹐非關鐵功也。鐵性沈緩﹐服者初未卽效﹐謂言藥無功﹐中道而絕﹐此蓋同於棄井﹐勞而無益者焉﹗故三品方中﹐皆兼艸木﹐以相宣佐耳。是以《本經》云﹕上中藥﹐並堪久服﹐今制三品﹐兼而用之。若姬后之獲太公﹐濟巨川而須舟楫者矣﹗鐵丹𨿽與金丹同類﹐而長服者終無發動之期﹐所以不言解療之法﹐諭如俗間食器盛鐵爲之﹐未嘗聞有患鐵之人。以此而論﹐用堪久服。至如硫黃﹑雲母﹑乳石之徒﹐有爲湯酒服之﹐或作丸散餌者﹐而服之者旣眾﹐發之者猶多﹐莫不寢膳乖常﹐背穿腦裂。夏則重裘熱酒﹐未解其戰﹔冬則處泉寒食﹐寧釋其溫﹖少服猶敝於斯﹐多餌翻令壽夭﹐事皆目擊﹐今古共知﹐以此而論﹐詎堪久服﹗若欲方之鐵胤﹐豈可同日而語哉﹗故本方云﹐鐵主堅肌柰痛﹐明目鎭心﹐實髓充膚﹐安魂定魄﹐熱風虛損﹐驚悸癲癇﹐如斯等疾﹐悉皆除愈。能久服者﹐令人體气壯勇﹐一人當百﹐志意剛決﹐心力無敵。每一見聞﹐終身不忘﹐延年長壽﹐絕粒休糧﹐鬢髮常黑﹐已白更變。又有五勞﹑七傷﹑八風﹑十二痺﹐莫不能愈。服滿千日﹐行及奔馬。又按《本艸經》云﹕鐵味辛﹑甘平而無毒。熟鐵﹐鐵精稍溫﹐久服微熱﹐生鐵﹐鐵漿微冷。冷熱𨿽殊﹐俱至明目鎭心﹐安魂定魄﹐實五臟﹐堅肌膚﹐除心煩﹐去黑子﹐療熱風﹐皮膚中气風﹐癲癇驚悸恍惚﹐惡瘡瘑疽疥癢﹐胸膈中气塞﹐不能化食﹐諸下部惡病﹐陰脫肚﹐蟯虫五痔﹐皆悉主之。《別錄》云﹕鐵屑燒之﹐投酒中飲。主賊風﹐風疰。又云﹕以鐵團燒赤﹐投鹽醋中﹐靑布裹之﹐熨腋下多時﹐除胡臭及汗气。又鐵漿及鍛家磨鐵汁﹐澄淸飲之﹐令婦人斷產。又以剛鐵合半夏

湯﹐能療气噎反胃等疾。又《仙方古錄》有鐵丹﹐旣非常藥﹐人怯不能服。又以鐵化爲水飲之﹐鎭心彊記﹐除風去熱。又有服鐵末法﹐終不逮此。又按《古今經方》﹐惟金玉不可輒服﹐令人心腸焦爛﹐有毒故也。惟銀鐵二種﹐乃堪久服﹐無毒故也。常有人服胤﹐具一年之中少覺異常﹐二年中間气力益健﹐三年之後十倍加常﹐自玆已往﹐漸更健壯﹐口鼻之中气息衝逸﹐徧餌諸藥﹐皆不能過。至於房帷特苦彊盛﹐行坐之間﹐莖不委歇。若去此獘﹐可依別方﹝卽余所造《開性閉情》者﹐今具《上品篇》中﹞。又近代有增損此方﹐加諸胡藥﹐云益心力﹐不彊陽道。余觀其方﹐多用胡椒﹑畢撥﹑蘇蜜﹑漧薑﹑蓽﹑澄茄等總十餘味﹐和胤丹服。尋其藥性﹐熱而且補﹐又兼下气﹐寧有不彊陽道乎﹖應是矯俗之人﹐故述斯詐﹐以惑凡庶矣。嗟乎﹗莫不由貴遠賤近之所致也。余制《開性閉情方》﹐藥旣中華﹐不俟邊城﹐頻經試驗﹐今故出之﹐擬昭學道之賢﹐不傳矯俗之子。凡此功效﹐實珍奇異﹐合和等法﹐列之如左。

○造胤丹法第二

凡欲合鐵胤神丹者﹐必先辯諸鐵性﹐擇其善者乃爲之。古方多以雅州百丈﹐建州東瞿爲上﹐陵州都盧爲次﹐並州五生爲下﹐又牜羊柯及廣郴二州所出﹐並不煩灌煉﹐卽堪打﹐用此卽自然剛也。又嘉陵榮資四州所出﹐功力與廣郴相似﹐而灌剛之時﹐要須百丈者相參﹐乃堪服用。又蘄州及忠渝等州所出﹐並力薄不堪用。而硤州所出﹐與當陽連接﹐故亦其次矣。徧常用並不如荊州當陽者最佳。自古以來﹐楚金等一其性勁快﹐服者必俊快﹐江漢英靈﹐山水之應也。鐵者感山水气以成其形﹐而服之者必當俊健。又說者云﹕遼左軍中有刀千口﹐用斬賊並甲

俱斷﹐諸刀相刻皆不逮之﹐或問其故﹐云﹕是當陽鐵造﹐眾並可奇異﹐咸共惜之。以此而論﹐其俊如是﹐今之合煉﹐用此爲佳。又灌剛之時﹐必須櫟栗等炭﹐餘皆不堪用。調停火色﹐惟須善別生熟﹐失宜卽不任用。其方曰﹕剛鐵一百斤﹝取自然成剛鐵上﹐次取搗剛﹐五灌已上者佳﹞。

右取前件鐵打作鏡﹐中央開孔容指許﹐狀似璧形﹐面徑五寸已上﹐一尺已下﹐厚三分許﹐兩面刮削令極平淨。亦有打作方鋏﹐長七寸﹐闊四寸厚三分﹐上微開孔﹐盡此百斤作鏡畢。

○次作神水法

調和腑臟鹽一升﹝煎作亦得﹞玄臺引鐵磁石十兩﹝毛亦得﹞淸淨花水一升半﹝並大作兩﹞

右以花泉和鹽﹐攪令消﹐次內引鐵末。畢﹝若用盡更作﹐準此數爲之﹞。以此神水噀鏡兩面令濕﹐穿於長鐵著上﹐片片相去三分許。先埋甕於地中爲架﹐架上重重安之﹐以凡盆合甕口﹝其甕欲得貯物者良﹐若無﹐可用新者爲佳﹞。畢﹐盆上覆土﹐可厚一尺許﹐每日鹽水灑上﹐令濕﹐滿一百五十日發之﹐其面有胤如鐵衣之狀。以剛刀刮取﹐作紫赤色。於鐵缽內以玉槌和淸酒研之﹐惟須極細。畢﹐更添酒﹐泛取浮者﹐傾置別器中﹐澄取澱曝漧﹐更和酒研﹐泛澄﹐如上法﹐再三爲之。畢﹐卽堪服用。所有粗者更研令細﹐準前泛取﹐以盡爲度。其埋甕處﹐勿使婦人﹑小兒﹑雞犬﹑污物犯之﹝若先患冷气癥癖並欲肥者﹐於前神水加鐘乳末十分﹐欲加增陽道者﹐加陽起石末十分﹐並須令極細﹐自非年七十以上者﹐不加。陽起石出太山黑白二色者﹐余並不堪用﹞。又法﹕淸水一斗﹝九月二日者佳﹞。玄臺引鐵一斤﹝毛亦得﹞﹐和噀鏡面﹐令濃。自外如前。又一

法﹕甕底穿作一小孔﹐甕下掘地作一小溝﹐內常使有水流﹐不得露風日﹐如是百日卽成。有胤多前﹐若急須之﹐五十日亦得﹝余謂此於山間﹐則可爲之﹞。又云﹕明日欲埋甕﹐今夜須宿齋淨心。當埋之時﹐勿令婦人﹑小兒﹑雞犬﹑疾病人見之﹐又以成﹑滿﹑除日爲之﹐復得福徳建王盛潔等地埋之﹐最佳。

○開性閉情方第三

論曰﹕余以至道幽玄﹐求之者寡﹐縱有好生君子﹐而鮮能終卒者﹐莫不由染習尙存﹐情欲仍在。致使南宮朱火﹐煉質靡期﹐北府黑編﹐刊名何日﹖病斯等事﹐披覽經方﹐自制《開性閉情》﹐絕諸淫思﹐頻經試用﹐心若死灰。則於入道之賢﹐神安志定﹐攝生之士﹐髓實命延。因是眾疾自療﹐羣妖僉迹﹐恆餌不絕﹐仙路可升。故爲之方﹐豈不務也。

胤丹三十二分萱艸根二十四分﹝日幹﹞女貞實二十四分龍葵子二十四分﹝切﹐日幹﹞靑木香二十四分苦參十八分﹝切﹐日幹﹞白瓜子十分﹝甘者﹞幹蒲桃二十八分﹝隴西者﹞菇首二十分﹝八九月采﹞寄生實十八分﹝諸木並得﹞杜苦根十二分﹝切﹐日幹﹞蓮子三十二分﹝去皮心﹐幹﹞

右十二味﹐合治如法。淨室中﹐淸潔童子搗篩之。諸子有脂潤者共處搗如膏﹐令細﹐乃和散更搗﹐令極細調。若春月合者﹐以櫻桃實汁和丸﹐非此時者﹐以大麻子汁煎爲稀麵糊以丸之﹐如梧桐子大。一服二十丸﹐日二服﹐以酒若蜜湯姜飲等下之。忌五辛﹑血味﹑陳臭之物。

○其二

胤丹十二分薤白一握﹝幹之﹞槐子三合﹝漬之七日﹞萱艸根八分﹝切炒﹞菇首三分﹝八月采﹞甘艸六分﹝灸﹞韭子五合﹝炒令黃﹞薏苡人六分

右八味﹐合治如法。於淨室中﹐令童子搗篩﹐和以白蜜﹐丸如梧桐子大。以棗湯服二十五丸﹐日再服﹐漸加至六十丸﹐爲恆﹐忌豬肉﹑蒜﹑魚﹑面血羹﹑五辛﹑陳臭物。

○四主保神守中安魂定魄可以去俗長服神仙方﹝以建王日爲始﹞

胤丹一百二十分茯神八十一分人參三十六分赤箭十分﹝去心﹞麥門冬二十四分牛膝三十二分

右六味﹐以棗膏若白蜜和丸﹐如梧桐子大。若酒服十二丸﹐日二服﹐加至二十四丸止。四時常服﹐滿千日﹐則腸化爲筋﹐色如童子﹐發白更黑﹐齒落再生﹐力敵十人。經三千日﹐行五百里﹐走及奔馬﹐能役使鬼神。滿七千日﹐形體骨髓皆易﹐更受新者﹐五嶽朝拜﹐靑腰玉女﹐皆來侍衛。滿萬日﹐白日升天﹐上謁太上玉宸君﹐拜爲仙公﹐壽與天地相畢。忌大醋﹑陳臭物及遇死喪孝家﹐合藥時﹐勿使小兒﹑婦人﹑雞犬殘疾不足人見之。

○五主畱年還白堅實骨髓通神延命長服方﹝以六丁日爲始﹞

胤丹一百二十分茯苓三十二分蓍目實八十一分牛膝七十二分桂心二十四分天門冬三十二分

右六味﹐以棗膏若白蜜和丸﹐梧桐子大。若飲酒﹐酒服十二丸﹐日二服﹐加至二十四丸止﹐四時不絕。若宿有風病者﹐加防風三十二分﹔有气者﹐加橘皮二十八分﹔心腹滿脹者﹐加

枳殼二十四分﹔灸。皮膚枯漧者﹐加柏子仁三十二分﹔無心力﹐加遠志二十四分﹝去心﹞﹔夢泄精者﹐加白龍骨二十四分﹔若精澀者﹐加桑寄生二十四分﹔有冷者﹐加漧薑二十八分﹔有熱者﹐加漧地黃二十八分﹝生作之﹞服經一月﹐皮膚內風並盡﹔滿百日﹐筋脈中風並盡﹔滿一年﹐體中風並盡﹔滿二年﹐髓中風並盡﹔服千日﹐五臟六腑中風並盡﹔滿三千日﹐形體皆易﹐瘡瘢總滅﹐白髮並變﹐齒落更生﹐顏如十五六童子﹐日日聰慧﹐漸漸自污俗間﹐神鬼皆悉見之﹐能役使六丁玉女﹐身輕如風﹐日夜見物﹐力能負重﹐經涉山川﹐妖邪惡魅﹐不敢近之﹐諸山林神﹐皆來謁見。深宜祕之﹐忌如前法。

○六主鎭精神補髓肉堅如鐵气力壯勇一人當百長服方﹝以王日爲始﹞

胤丹一百二十分漧地黃八十一分兔絲子七十二分﹝蒸﹞

茯苓二十四分煉黃用徐長卿三十二分巴戟天七十二分

右六味﹐蜜和﹐丸如梧桐子大。若飲酒﹐酒服二十四丸﹐日再服﹐日加二丸﹐至三十二丸爲恆。服百日﹐雄气大至﹐語聲寥亮﹐行步如風。經得一年﹐萬病消除﹐筋髓充實﹐力敵百人﹐帷房之間﹐夕能禦百﹐亦不疲倦﹐面皮光悅﹐色如華英﹐通幽洞冥﹐監照一切﹐制伏鬼神﹐莫不從心﹐疫气流行﹐身終不染。服經十年﹐輕舉雲霄﹐縱賞三淸﹐遨遊五嶽﹐往來圓嶠﹐出入方諸﹐仙聖同居﹐永辭生死。有效不得語﹐大泄藥功能﹐仙家大忌。故古人服藥﹐要入名山大藪﹐良有以也。愼之﹗

○七主開心益智

胤粉一百二十分菖蒲八十一分遠志三十二分人參四十九分

龜甲二十四分﹝炙﹞署預二十四分龍骨一十二分

右七味﹐蜜和﹐丸如梧桐子大。酒服二十四丸﹐日三服﹐別加二丸﹐滿三十二丸﹐爲恆。服得百日﹐心神開悟﹔二百日﹐耳目聰明﹔三百日﹐問一知十﹔滿三年﹐夜視有光﹐日誦萬言﹐一覽無忘﹐長生久視﹐狀若神明。忌羊血餳陳臭物。

○八主無艸藥和丹服者單餌防萬病方﹝以甲子日爲始﹞

胤丹三百六十分

右件以棗膏倍之﹐和爲丸﹐研令相入﹐丸和麻子大。一服七丸﹐酒服﹐或井花水皆任意服﹐旦朝日晚兩時服之﹐漸加至二十丸爲恆。服經百日﹐腰腎實﹔三百日﹐五臟皆實﹔滿千日﹐骨髓堅彊﹐夕禦百女﹐終無所捲﹐若生男女﹐聰慧如神﹐顏色光華﹐若童子﹔滿三千日﹐日行三百里﹐力舉千斤﹐身重三百六十斤﹐樹徑尺者﹐拗拉折之。能萬日﹐必證神仙。𨿽然﹐要不如和上品藥三五種味﹐服之佳﹐其驗速耳﹗

◎九延命澄神論

論曰﹕凡上品藥養命安神﹐將服之人﹐須持上法。若能眞心奉道﹐苦節求仙﹐如是修行﹐神仙可冀。若不求仙出俗﹐取樂人間﹐自服之後﹐一年斷欲。要令藥力成就﹐骨髓堅充。因此百病消除﹐眞气來入。身神旣具﹐藏腑端嚴。表裏淸澄﹐魂魄雄盛。內與道合﹐外以辟邪。所有功能﹐一如經說。若未能頓絕﹐耽淫世華﹐百日以來﹐微用宣泄﹐此之意況﹐以理可知。如不能愼﹐徒服無益﹐斯可謂揚湯止沸﹐不如離薪也。故說云

﹕雞雛養蠶﹐續不供口﹐此之謂也。至於坐臥居處﹐極須淸淨。衣物眾具﹐並宜香潔。鞋履雜物﹐不用借人。恐雜气相亂﹐正气不居﹔則魂魄散越﹐多諸夢想﹐則神識不澄﹔神識不澄﹐則志誠不定﹔志誠不定﹐則情懷燥擾﹔情懷燥擾﹐則有始無終﹔有始無終﹐則於服餌養生﹐有能終卒者﹐鮮矣。若居處淸淨﹐衣香嚴潔﹐藥物精新﹐懷形一定﹐服餌不輟﹐志存長年﹐不雜交遊﹐惟知內視﹐依方禁戒﹐受气寶精。如是十年﹐則諸仙畢至﹐靑腰丞冀﹐咸侍衛之。六甲直符﹐任其馳使﹐十二守士﹐應答俱臻﹐八使天官﹐隨懷卽感。若能階此﹐已證神仙﹐何拘於長者焉﹗其葷辛血屬﹐仙家大忌﹐乃至凶穢之處﹐亦勿履之。若正療病﹐暫時所不論耳。三品服餌丸散﹐任情隨時取宜﹐亦無恆﹐惟消息節度﹐觸類引之。上品養生﹐道盡於此也。

◎中品和形養性篇第二

○十主頭面諸疾可以和形長服畱顏還白方﹝以立春日爲始﹞

胤丹三十六分槐子十九分夜千十二分牛膝二十四分防風十二分

右五味﹐蜜丸如梧桐子大。一服二十丸﹐日二服﹐別加二丸﹐以三十丸爲恆。服得百日﹐緣身頭面所有諸疾悉皆除愈。服得周年﹐白髮總變﹐色如童子﹐身輕目明。能滿千日﹐見諸鬼神﹐夜視有光。忌諸肉陳臭物。

○十一主心腹諸疾可以和形長服駐年還白方﹝以立春日爲始﹞

胤丹三十六分蜚廉十二分人參十一分白術十二分茯苓二十分

右五味﹐蜜丸如梧桐子大。一服二十丸﹐日二服﹐別加二丸﹐至三十丸爲恆。服得百日﹐緣身心腹所有諸疾悉皆除愈。服得周年﹐白髮更黑﹐顏如十五女子﹐日可四五頓食﹐定心神。能滿千日﹐役使山精。忌桃李﹑大醋﹑陳臭等物。

○十二主四肢諸疾可以和形長服反顏還白方﹝以夏至月爲始﹞

胤丹三十二分山茱萸十八分牛膝十二分石龍芮十二分杜仲十二分

右五味﹐蜜丸如梧桐子大。一服二十丸﹐日二服﹐別加二丸﹐至三十丸爲恆。服得百日﹐緣身四肢所有諸疾皆悉除愈。服得一年﹐腰腳輕利﹐陽道不衰﹐白髮更黑﹐耳目聰明。能滿千日﹐屍虫並死﹐四大舒緩﹐調和關節﹐去諸頭寒﹐多生男女。忌惡魚肉﹑陳臭物。

○十三主胸諸疾可以和形長服更還白方﹝以立秋日爲始﹞

胤丹三十六分白芷六分防風十二分細辛六分牛膝二十分甘艸十八分﹝炙﹞

右六味﹐蜜丸如梧桐子大。一服二十丸﹐日再服﹐別加二丸﹐至三十丸爲常。服得百日﹐緣身胸背所有諸疾皆悉除愈。服得一年﹐耳聰目明﹐口气香潔﹐肉色肥澤﹐眼目頭面輕利﹐風邪並除﹐九竅通爽﹐五藏安和﹐去諸煩滿。忌生菜﹑陳臭﹑菘菜等物。

○十四主人福薄少媚令人愛念好容色延年方﹝以立春日爲

始﹞

胤丹七十二分麥門冬三十二分萬歲二十四分牛膝二十四分蓍實二十四分獨搖艸二十四分

右六味﹐蜜丸如梧桐子大。一服二十丸﹐日二服﹐服加二丸﹐至三十二丸爲恆。服得百日﹐皮膚光悅。二百日﹐面如十五六童子。三百日﹐媚好具足﹐見者皆愛﹐神彩縱逸﹐不可名之﹐有所好求﹐莫不依允。忌五辛﹑魚肉﹑陳臭﹑生菜等物。

○十五主利關節四肢九竅通百脈令人能食輕身長生方﹝以建日爲始﹞

胤丹八十四分天門冬四十二分苦參二十四分白術二十四分靑木香十二分兔絲子十二分桂心二十四分甘艸十二分茯苓二十四分牛膝二十四分

右十味﹐蜜丸如梧桐子大。一服十五丸﹐日再服﹐服加二丸﹐至二十四丸止。欲得陰大而堅﹐加巴戟天二十四分。肉蓯蓉二十四分﹐欲得小便滑利者﹐加澤瀉二十一分。多風者﹐加防風三十分。多頭風﹐加芎灊二十四分﹐山茱萸二十四分﹐薯預二十分。若內傷絕者﹐加鹿角膠二十八分﹐灸續斷二十分。熱者﹐加漧地黃二十四分。忌桃李﹑蒜菜﹑陳臭﹑鯉魚﹑醋等物。

○十六主安神彊記方

胤丹八十一分防風三十四分遠志二十四分天門冬二十一分菖蒲二十四分﹝寸九節者﹞人參十二分茯苓二十四分通艸十二分

右八味﹐蜜丸如梧桐子大。服二十丸﹐日再服﹐加二丸﹐至二十八丸止。服得三百日﹐舊日之事﹐皆總記之﹔六百日﹐

平生習學者﹐悉記儼然﹔九百日﹐誦萬言終身不忘﹐志气虛豁﹐聲音柔和﹐所有熱風﹐皆悉除愈﹐身神具﹐腑臟安﹔服九年﹐聰慧若神﹐顏色充美﹔終身不惙﹐及獲神仙。忌羊肉餳﹑鯉魚﹑大醋﹑陳臭﹑五辛等物。

○十七主心虛恐怖驚忪不定方﹝以平定日合之﹞

胤丹八十一分茯苓四十九分卷柏三十一分龍齒十二分﹝研﹞人參十二分

右五味﹐蜜丸如梧桐子大。一服十二丸﹐日再服﹐日加二丸﹐至二十四丸止。服得百日﹐恐怖卽定﹔服二百日﹐迅雷不驚﹐臨危不懼﹐神安志定﹐延命無窮﹐肌肉充華﹐顏如童子﹔終身不絕﹐效驗若神。忌大醋﹑豬肉﹑陳臭等物。

○十八主辟邪鬼魅山精魍魎等方﹝以五月五日臘日合之﹞

胤丹四十九分蘇合香三十分靑木香二十四分安息香二十四分麝香十二分生犀角二十四分羚羊角十二分白木香二十四分

右八味﹐以棗膏丸﹐如小豆大。一服七丸﹐日再服﹐不過七日﹐邪鬼病皆瘥。亦可七丸合爲一丸﹐燒於香火上﹐燻病人隱處﹐若鼻孔中吸噎﹐日夕各一度燻香﹐卽差。若山行野宿﹐燒之﹐則羣妖斂迹﹐不能近。若欲召眞神﹐燒之﹐則仙官並至﹐玉女衛形。若能久服﹐滿百日﹐衣汗皆香。千日﹐所臥牀枕﹐吐气言語﹐香气遠聞﹐非說可盡。一云﹕迎風而立﹐香聞三十里﹐久久百邪不幹﹐羣妖速殄。萬日道成﹐白日升仙﹐役使鬼神﹐拯濟無極﹐長生久視﹐與天地齊備。忌五辛﹑生魚肉﹑生菜﹑桃李及陳臭等物。

○十九主荒年絕谷不饑去俗方﹝以成滿日爲始﹞

胤丹一百二十分白術三十六分天花葚三十分天門冬九十一分﹝去心﹞眞蘇合二十四分茯苓三十九分松柏十二分煉蠟四十九分靑木香二十四分漧地黃三十六分大豆黃四十九分松根白皮二十二分

右十二味爲散﹐好煉酥三斤﹐入鼎爲丸﹐如彈子大。日服五丸﹐久久不饑渴﹐飲冷水及醇酒爲佳﹐身輕目明﹐力作不倦﹐可以入山往險﹐亦無所殆﹐久久服者﹐神仙也。其辟邪魅﹐毒虫﹑蛇虺﹐皆不敢近。亦甚省睡﹐至夢相見如晨事﹐識與神通﹐久久諳知幽冥間事﹐當密之。忌血味﹑生菜﹑鯉魚﹑大飯﹑陳臭﹐若絕谷者﹐則都不食餘物。

○二十養性宜食論

論曰﹕凡中品藥性爲宗﹐至於服餌﹐皆須導引相助﹐能兼上法尢益。其性房帷之間﹐月惟一泄。年五十已上﹐四十日一交﹐此於藥餌﹐過無妨損﹐但爲藥力未成﹐骨髓須實﹐所以制之。是三年一發﹐可禦百女。然鐵有鑑形之明﹐鬼神懼觸其鋒﹐精魅醜彰其質﹐所以妖邪魍魎﹐終身免之。然三年始服一劑﹐劑卽百斤﹐計有千餘日也。此非藥力將成﹐精靈自衛﹐其功效一如方述。四時消息﹐臨時制宜﹐所論服日﹐皆依下注。當服之時﹐須食牛羊獐鹿雉兔雞鴨鵝酒面之屬﹐以助藥勢。大說如是﹐自外依常。中間亦有稟受﹐盛衰不同﹐彊弱不等﹐或一年藥力乃盛﹐或數年始效﹐此並受性不同﹐气侯有異﹐未可怪也。﹝此謂單服﹐如兼艸藥﹐則一依其方﹐所陳功效深淺﹞。若修行上道﹐不顧妻孥﹐可行上品閉情眞法。此則彊身益智﹐永絕驕淫﹐朱室紫房﹐何能遠矣﹗子自服胤丹來﹐向欲周歲﹐中間獲驗﹐非筆能申﹐惟恨過之﹐失期晚也。今故具述﹐廣宣流布﹐

有道君子﹐知我志焉。

◎下品療疾蠲屙篇第三

○二十一主心風虛弱健忘心家諸病方﹝以上戊巳日合﹞

胤丹三十二分茯苓二十四分遠志十二分人參十二分

右四味﹐蜜丸如梧桐子大。一服十二丸﹐日再服﹐加二丸﹐至二十四丸止。服盡更合﹐病差仍停。忌大醋﹑陳臭等物。

○二十二主脾風虛不能食脾家諸病方﹝以庚子日合﹞

胤丹三十六分白術二十四分甘艸十二分豆蔻十三分﹝去皮﹞

右四味﹐蜜丸如梧桐子大。一服十五丸﹐日再服﹐加至二十丸爲恆。忌桃李﹑蒜菜﹑生冷﹑難消之物。

○二十三主肺風虛兼嗽或气上肺家諸疾方﹝以壬癸日合﹞

胤丹三十六分天門冬二十四分五味子十四分紫蘇子五合

右四味﹐蜜丸如梧桐子大。一服十五丸﹐日再服﹐漸加至二十一丸爲恆。忌鯉魚﹑生臭﹑大酢﹑咸等物。

○二十四主腎風虛腰痛腎家諸疾方﹝以定日合之﹞

胤丹三十六分杜仲二十四分牛膝二十四分鹿角膠十八分﹝灸﹞

右四味﹐蜜丸如梧桐子大。一服二十丸﹐日再服﹐漸加至三十丸爲恆。忌生菜﹑生魚。

○二十五主肝風虛目暗肝家諸病方﹝以丙子日合之﹞

胤丹三十六分車前子二十四分槐子十八分決明子十

八分

右四味﹐蜜丸﹐一服十丸﹐漸加至三十丸爲恆。忌五辛熱毒物。

○二十六主五勞七傷八風十二痺乏气少力弱房方﹝以四時常服﹞

胤丹八十一分肉蓯蓉三十九分白膠二十四分﹝灸﹞防風二十四分蛇牀仁十二分兔絲子十八分署預十二分茯苓十二分五味子十八分杜仲十八分桂心十二分牛膝二十四分

右十二味蜜丸﹐一服二十五丸﹐日再服﹐漸加至三十丸爲恆。忌大醋﹑生菜﹑陳臭等物。

○二十七主房帷間衰弱方

胤丹八十一分巴戟天皮二十四分兔絲子二十四分蛇牀仁二十四分

右四味﹐雀卵和丸﹐一服二十丸﹐用雞子和亦得﹐漸加至三十丸。忌如前法。

○二十八主宿食不消心腹冷痛脹滿虛鳴不能食方

胤丹十八分當歸十二分漧薑二十分白術十二分姜黃十分﹝灸﹞甘艸十分厚朴十分﹝灸﹞吳茱萸十分

右八味蜜丸﹐一服二十丸﹐日再服﹐漸加至三十丸爲恆。忌同前法。

○二十九主心腹積癥瘦腹大方

胤丹十二分鱉甲十分﹝灸﹞蟬甲十分﹝灸﹞牛膝十分大黃十分附子八分﹝炮﹞防葵八分桑耳十分﹝金色者﹞

右八味﹐蜜丸﹐一服十丸﹐日二服﹐久疾根者卽差。忌如前法。

○三十主五屍九注骨蒸傳屍復連滅門方

胤丹二十四分獺肝二具﹝灸﹞安息香十分蘇合香十分

鬼督郵十一分白術十分靑木香八分

右七味﹐丸散任意﹐每服七丸﹐日再服﹐散卽服一錢七。忌如前法。

○三十一主疥癩癰疽手足攣﹝辟足﹞鼻柱斷壞者方

胤丹一百二十八分天門冬八十分蛇脯三十六分茯苓三十六分眞木蘭皮三十分苦參八十一分梔子仁十四分白術二十八分蒼耳子二十分漧地黃二十四分牛膝二十四分枳殼二十分

右十二味蜜丸﹐一服三十六丸﹐日二服﹐服之百日已外﹐周年以來﹐所患無不愈者。如極重﹐不過千日。一差之後﹐色勝於未病前。忌法同前。

○三十二主消渴中晝夜飲水乃至一石不能食方

胤丹四十分苦參三十二分知母二十八分栝蔞三十二分

黃連三十八分麥門冬二十四分﹝去心﹞

右六味﹐生地黃汁及竹瀝和丸﹐如梧桐子大。眾手爲丸﹐曝漧﹐以荊根汁服三十丸﹐日再服﹐加至四十丸。忌如前法。

○三十三主痢下黃赤水若鮮血無時度方

胤丹十二分茯苓十八分黃連二十四分黃苓二十四分黃蘗十八分龍骨十二分犀角十二分

右七味篩﹐飲服方寸七﹐日再﹐漸加至三七爲度。忌如前法。

○三十四主冷痢下濃血下部疼痛小腹脹滿方

胤丹十二分漧薑二十四分吳茱萸二十四分黃連二十分厚朴二十分﹝灸﹞豆蔻二十分﹝去皮﹞白術十二分赤

石脂十八分

右八味下篩﹐飲服方寸七﹐日再服﹐漸加至二七﹐疾愈當止。忌如前法。

○三十五主小兒驚癇壯熱發作有時方

胤丹二十八分龍齒十二分牛黃十三分茯苓六分人參八分蚺蛇膽八分麥門冬八分甘艸六分﹝灸﹞

右八味下篩﹐以牛乳和五錢七服之﹐日再﹐盡此一劑﹐但驚癇除差﹐亦終身不染時气﹐永定心力﹐開聰明﹐彊記不忘﹐亦不患溫气無辜等疾。忌如前法。

○三十六主目暗眼中三十六疾方﹝以開日合之﹞

胤丹八十一分薺子四十九分車前子七十二分決明子三十二分槐子二十二分

右五味搗末﹐以麥門冬汁煎溲爲丸。每食後服二十丸﹐日再服。盡更合﹐能滿千日﹐夜視有光﹐久久能跳赴深谷﹐身輕目明﹐心神淸朗。忌五辛﹑酒肉﹑陳臭等物。

○三十七主耳聾耳中三十六疾方﹝以開日合之﹞

胤丹八十一分磁石三十八分菖蒲十八分通艸十八分玄參十八分

右五味﹐以蔥涕溲爲丸。一服二十八丸﹐日再服。滿千日﹐則聞百步中人語聲事。周萬日則神與物通﹐有所警誡皆聞語。忌如前法。

○三十八主鼻塞鼻中三十六疾方﹝以開日合之﹞

胤丹八十一分通艸三十二分細辛二十八分漧薑三十八分﹝炮﹞

蒲黃十二分

右五味﹐以生地黃汁煎溲爲丸。一服二十八丸﹐日再服。滿千日﹐聞百步內香。周萬日﹐人聞藥物則知善惡。

○三十九主口舌靑黑口內三十六疾方

胤丹八十一分黃蓮七十二分升麻三十二分檀恆二十八分

天門冬二十八分﹝去心﹞

右五味﹐以砂糖和丸。一服二十八丸﹐日再服。滿千日﹐唇如朱丹﹐面色赤白﹐肌肉潤悅﹐滑膩異常﹐與人談論﹐見者歡喜﹐功能不可具言。忌如前法。

○四十主身體粗皮膚甲錯多諸瘢疥身中三十六疾方

胤丹八十一分千秋七十二分漧地黃七十二分人參三十分

麥門冬七十二分﹝去心﹞

右五味﹐以酥蜜和爲丸。一服三十二丸﹐日再服。滿千日﹐則體生光白﹐行步縱闊﹐舉止生淸﹐多有逸能。周萬日﹐則顏如十五女子﹐無問人鬼﹐見者欣愛。所爲善事﹐莫不從心。

○四十一主心虛悸戰栗多汗心中三十六疾方﹝以定日合之﹞

胤丹八十二分人參七十二分茯苓三十二分髙良姜八十分赤石脂二十八分

右五味﹐以麥門冬汁煎和爲丸。一服三十二丸﹐日再服。滿百日﹐所患皆愈。周千日﹐則問一知十﹐聞雷聲亦不驚悚﹐神安志定。萬日備通﹐觸目之事﹐見則自悟。若多以菖蒲代髙良姜﹐可以常服。

○四十二主陰疝气等方

胤丹四十分蒺藜子十二分桃仁四十分貍陰一具﹝去毛﹐灸﹞海藻二十四分﹝馬毛者﹐沈之﹞

右五味﹐蜜丸如梧桐子大。酒服二十丸﹐日再服﹐訖任意。忌殗穢﹐百日外無忌。

○四十三主少小脫肛或因虛冷者主之方

胤丹三十分卷柏十二分肉蓯蓉十分兔絲子十分

右四味﹐蜜丸如梧桐子大。酒服二十丸﹐再服﹐無忌。又兼胤丹傳肛上﹐三五度差。

○四十四主虛勞五痔方

胤丹三十分兔絲子十二分覆盆子十二分五味子十二分牛膝二十分漧地黃二十分當歸十二分桂心十二分

右八味蜜丸﹐酒服﹐滿百日卽差。服旣﹐更合之。忌行房﹑生菜﹑陳臭物。

○四十五蠲屙禁忌論

論曰﹕下品療病﹐暫服縱延時日﹐不過數劑。一差已後﹐能久服之﹐非惟療病﹐神仙亦可冀也。胤丹之體﹐特忌豬肉酒醉﹐變吐無所不至﹐於餘食並無妨廢。前知三品所論者﹐爲兼艸藥﹐所以須然。大凡論餌之法﹐傷愼猶好﹐旣不損藥勢﹐得益彌速。其陳穢之物﹐凡人亦不宜多食﹐惟令昏濁精神﹐亂忤眞气。眞气旣亂﹐邪气反入﹐由是百病競生﹐死亡無日﹐而況求延年乎﹖而況求神仙乎﹖攝生之士﹐可不勗哉﹗此之教識﹐略舉綱目﹐服餌之法﹐觸類而長。凡正服藥﹐病未全療﹐必不得近房﹐一犯損十日藥﹐再犯百日﹐三犯畢劑力絕﹐乃更生余病﹐何論於舊疾乎﹖有病君子﹐深須達之。子自服餌以來﹐今將二十餘載﹐其間禁忌節度﹐乃至犯誡違方﹐善惡備經﹐今具述﹐服餌之士宜知之。得者愼重而勿祕﹐陰徳濟人﹐其功大矣。

胤丹二十八分人參十分石斛六分兔絲子六分苟杞子六分牛膝六分茯苓六分桂心四分達志六分署預六分肉蓯蓉六分蛇牀子四分

右十二味﹐依常法服。

胤丹四分人參二兩茯苓二兩遠志二兩署預二兩五味子二兩杜仲二兩甘艸二兩兔絲子二兩牛膝二兩

續斷二兩當歸二兩棗膏八兩麥門冬二兩﹝去心﹞巴戟天二兩肉蓯蓉三兩

右十六味﹐準上﹐日再服﹐服二十丸﹐漸加三十丸爲恆。

◎古鐵胤粉方

夫金玉之藥﹐停置積久﹐終無自壞﹐以其自然生。因其自生﹐故名爲胤。凡斷割萬病﹐非胤不克﹐理藥化金﹐非鐵不成。勁利堅健﹐旣剛旣快。或光輝燭地﹐或銷熔變化﹐邪精懼其鑑形﹐鬼神畏其剛利。夫人但貴玉石藥﹐不知鐵胤彊筋骨﹐益气力﹐使心健人勇﹐身體輕利﹐療五勞七傷﹐補腰腳不足﹐尢療虛損﹐反白變黑﹐延年益壽﹐補精塡髓﹐起陰發陽﹐增長業命﹐無三五婦﹐則不可輒服。功效極多﹐難可具記。其法取精剛蒸鐵﹐打作片如笏形﹐兩面磨礱使淨﹐作三四十枚﹐以水淨拭﹐卽側著甕中﹐放簀上蓋頭﹐泥之﹐置陰潤處。百日開取﹐盡生胤也。以竹篦刮取﹐其丹色赤黃。於甕缽中玉磓研篩三徧﹐以酒浸三日﹐少渾﹐卽轉瀉別器中﹐輕細飛過者﹐隨酒取﹐澱著下者棄之。其隨酒者又澄一日﹐更傾者酒﹐取下胤澱﹐日曝漧﹐棗肉爲丸﹐如梧桐子大。初服十五丸﹐日再服﹐漸加至三十丸﹐用所澄酒服益佳﹐百無所忌。

◎後代名醫造鐵胤粉

右取蒸剛鐵一百斤﹐任意大小打作葉﹐厚三分許﹐兩面刮削﹐平淨如鏡﹐長短方圓任意作。訖﹐取白鹽一合﹐磁石毛一兩﹐磁石亦得﹐水一合半﹐和鹽攪令消﹐內磁石末﹐更若多﹐亦準此爲數。以此鹽水潠﹐卽側著甕中﹐令蓋口。其甕先盛醬者佳﹐新者不堪。蓋訖﹐埋甕於北陰地下﹐使不見日﹐蓋甕土可一尺許﹐每日以鹽水灑之﹐一如前法。

卷七十九符圖部一

◎五嶽眞形圖序──東方朔

《五嶽眞形》者﹐山水之象也。盤曲回轉﹐陵阜形勢﹐髙下參差﹐長短捲舒。波流似於舊筆﹐鋒芒暢乎嶺崿。雲林玄黃﹐有書字之狀。是以天眞道君下觀規矩﹐擬縱趣向﹐因如字之韻﹐而隨形而名山焉。子有《東嶽眞形》﹐令人神安命延﹐存身長久﹐入山履川﹐百芝自聚﹔子有《南嶽眞形》﹐五瘟不加﹐辟除火光﹐謀惡我者﹐反還自傷﹔子有《中嶽眞形》﹐所向惟利﹐致財巨億﹐願願克合﹐不勞身力﹔子有《西嶽眞形》﹐消辟五兵﹐入陣刀刃不傷﹐山川名神﹐尊奉伺迎﹔子有《北嶽眞形》﹐入水卻災﹐百毒滅伏﹐役使蛟龍﹐長享福祿﹔子盡有《五嶽眞形》﹐橫天縱地﹐彌綸四方﹐見我歡悅﹐人神攸同。黃帝徵師諸侯﹐與蚩尢戰於涿鹿之野﹐遂擒之﹐諸侯咸宗軒轅爲天子﹐代神農氏﹐是爲黃帝。天下有不順者﹐從而徵之﹐破山通道﹐未嘗寧居。東至於海﹐登太山及岱宗﹔西至崆峒﹐登雞頭﹔南至於江﹐登熊湘﹔北遂獯鬻﹐登符釜山﹐而邑於涿鹿之阿﹐遷徙往來﹐無有常處。察四嶽﹐並有佐命之山﹐而南嶽獨孤峙無輔﹐乃章詞三天太上道君﹐命霍山﹑潛山爲儲君。奏可﹐帝乃自造山﹐躬寫形像﹐連五圖之後。又命拜靑城爲丈人署﹐廬山

爲使者形﹐皆以次相續﹐此道始於黃帝耳。

東嶽太山君﹐領羣神五千九百人﹐主治死生﹐百鬼之主帥也﹐血食廟祀所宗者也。世俗所奉鬼祠邪精之神而死者﹐皆歸泰山受罪考焉。諸得佩《五嶽眞形》﹐入經山林及太山﹐諸山百川神皆出境迎拜子也。泰山君服靑袍﹐戴蒼碧七稱之冠﹐佩通陽太平之印﹐乘靑龍﹐從羣官來迎子。

南嶽衡山君﹐領仙七萬七百人﹐諸入南嶽所部山﹐山神皆出迎。南嶽君服朱光之袍﹐九丹日精之冠﹐佩夜光天眞之印﹐乘赤龍﹐從羣官來迎子。

中嶽嵩髙君﹐領仙官玉女三萬人﹐道士入其中嶽所部﹐名靈皆來迎拜。中嶽君服黃素之袍﹐戴黃玉太乙之冠﹐佩神宗陽和之印﹐乘黃龍﹐從羣官而來迎子。中嶽五土之主﹐子善敬之。太上常用三天眞人有徳望者以居之。

西嶽華山君﹐領仙官玉女四千一百人﹐道士入其所部之山川﹐神並來迎。華山君服白素之袍﹐戴太初九流之冠﹐佩開天通眞之印﹐乘白龍而來迎子。

北嶽恆山君﹐領仙人玉女七千人﹐道士入其所部之山川﹐神皆來迎。北嶽君服玄流之袍﹐戴太眞冥靈之冠﹐佩長津悟眞之印﹐乘黑龍﹐而來迎子。

靑城丈人﹐黃帝所命也﹐主地仙人﹐是五嶽之上司﹐以總羣官也。丈人領仙官萬人。道士入山者﹐見丈人服朱光之袍﹐戴蓋天之冠﹐佩三庭之印﹐乘科車﹐從眾靈而來迎子。

廬山使者﹐黃帝所命﹐秩比禦史﹐主總仙官之位﹐蓋五嶽之監司。道士入其山者﹐使者服朱緋之袍﹐戴平華之冠﹐佩三天眞形之印﹐而來迎子﹐亦乘科車。

霍山南嶽儲君﹐黃帝所命﹐衡嶽之副主也﹐領靈官三萬人。上調和气﹐下拯黎民﹐閱校眾仙﹐制命水神﹐是峻險之府﹐而

諸靈之所順也。道士入其境﹐儲君服靑錦之袍﹐戴啟明之冠﹐佩道君之玉策而來迎子﹐或乘科車﹐或駕龍虎。

潛山儲君﹐黃帝所命﹐爲衡嶽儲貳﹐時參政事﹐今職似輔佐者也。道士入其山者﹐潛山君服紫光繡衣﹐戴參靈之冠﹐佩朱宮之印﹐乘赤龍之車而來迎子。

諸佐命山君﹐並輔弼嶽君﹐預於位政。道士入其山﹐佐命服朱袍﹐戴仙華之冠﹐佩太上眞形之章而來迎子﹐所乘無常。

東方朔言﹕古書《五嶽眞形》首目者﹐乃是神農﹐前世太上八會羣方飛天之書﹐法始於鳥迹之先代也。自不得仙人譯注顯出﹐終不可知也。凡道士欲佩圖﹐進取山象及書古文卷畢﹐以此題外面。

◎五嶽眞形神仙圖記《神仙圖》曰﹕一切感到﹐妙應備周。或天或人﹐或山或水﹐或飛或沈﹐或文或質﹐皆是眞精之信﹐有字總號爲符。符驗證感﹐皆由善功。功無妄應﹐其路莫因。因悟立功﹐其符必現。現而未得﹐兼者由功。行未充﹐方應修戒﹐積精存神﹐常想眞形﹐受符佩服。妙气入身﹐智慧通達。達士通人﹐勤密遵崇。消災厭惡﹐精則有徵。徵則神降﹐所願必諧。是以三五﹐傳用至今。但後人善少﹐得之偏頗。或時遇值﹐旨訣不明。明之者希﹐希故爲貴。貴不可妄得﹐得不可妄行。臣擇君而奏﹐君卜臣而傳。傳奏非人﹐兩受災害。下未達者﹐上行之宜。奏未通者﹐下修之宜。潛密則各保元吉﹐諸和則俱享利貞。君臣父子﹐男女師朋﹐更相曉諭﹐疑則勿行。了然無惑﹐正信同心﹐上下

和睦﹐必通神明。玉帛鐘鼓﹐禮樂外形。三牲百味﹐嗜欲之事。日損之教﹐止殺之科﹐明者驚悟﹐不復曲言。今錄古迹記時﹐不因風移俗易﹐三牲可停。觀妙之徒﹐勿拘文以翳理。緣本取悟﹐必守源以究流﹐源一生二﹐二爲父母﹐不可忘常﹐當存念。

《老君中經》曰﹕東王父者﹐淸陽之气也﹐萬神之先。治東方﹐下在蓬萊山﹐姓無爲﹐字君解。人亦有之在頭頂﹐精气爲日﹐在左目中﹐名伏戲﹐字偃昌。西王母者﹐太陰之气也。姓自然﹐字君思。下治昆侖之金城﹐九重雲气五色﹐萬丈之巓。上直北斗華蓋紫房北辰之下。人亦有之在右目中﹐姓太陰﹐名玄光﹐字偃玉。人須得王父母兩目中護之﹐乃能行步﹐視瞻聰明﹐別知好醜﹐下流諸神。如母念子﹐子亦念母﹐精明相得﹐萬世常存。人之兩乳﹐萬神精气﹐陰陽之湊液﹐左乳下有日﹐右乳下有月﹐王父母之宅﹐上治目中﹐遊戲頭上﹐止於乳下﹐宿於絳宮﹐此陰陽之气。人欲長生神仙﹐務和陰陽之气。气中有神﹐神驗有符。符次於神﹐神爲符本。本是誰乎﹖太一父母也。太一祖宗﹐源本之主﹐父爲東帝﹐母爲西君。應感赴救﹐隨念而來。來無所從而來﹐去無所至而去。眾生大感﹐都應有方。寓昆萊﹐並立宮殿大會﹐集乎大嶽﹐位居五嶽之端。符信之始﹐始於此方。元气周回﹐北斗分下﹐天地交泰﹐父母轉居。人能得者﹐混合玄黃﹐驅使六甲﹐正定五行。常以歲暮﹐三元之朝﹐諸王之辰﹐拜訊父母。練符建徳﹐上乘玄元﹐制化一切﹐賞罰分明。始气蕩滌﹐正之以符。常起王初﹐受符施行。應當拜者﹐皆回向日晷。

《五嶽眞形》《神仙圖記》﹐並出太玄眞人。漢初﹐有司馬季主師事太玄仙女﹝太玄仙女﹐號西靈子都﹐居委羽石室大有宮中﹐有諸妙法﹐《五嶽》備焉。﹞咨受《五嶽》﹐以奏孝文帝。帝不能勤行﹐又教賈誼。誼未練習﹐粗諳本源。文帝

受釐﹐坐於宣室。未央殿前正室也﹐祠還至福祚曰釐。因問鬼神事﹐誼具道之。帝曰「吾久不見賈生﹐自以爲過之﹐今不及也。」𨿽有此言﹐猶斥遠誼。誼旣失志﹐法遂不行。後孝武好道﹐少君薦之﹐王母感降圖文﹐宣明不能專修﹐俄復散逸。季主同學﹐道士季守及西門君惠﹐圖讖兼精﹐知劉季當爲天子﹐光武中興﹐詣上此科﹐帝務未遑﹐信用疏略。建武七年﹝此年日蝕﹐積兩爲災﹐陰陽變怪﹐四方多壘﹐寇逆縱橫。及至八年﹐上自西徵。穎川盜賊﹑河東叛逆﹐京師驗動﹐求福神明。方士道術﹐頗被信用﹞。乃徵道士郭憲﹐代張堪爲光祿勛﹐從駕南郊﹐委以祭事﹐徧醮五嶽﹐行戒立功﹐後不能從﹐玆法又絕。至桓帝時﹐仲甫賣算遼刀城市上﹐以供酒脯﹐爲百姓祈福。外人齋禮﹐卽皆設之﹐遠近歌恩﹐昏朝所忌。李公嘉遁﹐左生微行。葛孝先爲孫權修之﹐多諸效驗。李方回爲晉武修之﹐亦有休徵。世塵難蕩﹐善始少終。元帝過江﹐鮑太玄頻奏﹐王丞相雅重之。鮑爲廣州長史﹐南海太守﹐化行丹天﹐傳授葛洪。洪傳滕叔﹐叔傳樂玄眞﹐條流稍廣﹐約在至誠﹐修行惟密也。

◎王母授漢武帝眞形圖

西王母旣降漢宮﹐武帝見王母巾器中有一卷書﹐盛以紫錦之囊。帝問﹕此書是仙靈方也。不審其目可得瞻盼否﹖王母出以示之﹐曰﹕此《五嶽眞形圖》也。昨靑城諸仙就吾請求﹐今當過以付之﹐乃三天太上所出。文祕禁重﹐豈汝穢質所宜佩乎﹖今且與汝《靈光生經》﹐可以通神勸志也。帝叩頭﹐請求不已﹐王母曰﹕上皇淸虛元年﹐三天太上道君下觀六合﹐瞻海河

之長短﹐察丘山之髙卑﹐名立天柱﹐安於地理。植五嶽而擬諸鎭輔﹐貴昆陵以捨靈仙﹐尊蓬丘以館眞人﹐安水神乎極陰之源﹐棲大帝乎扶桑之墟。於是方丈之阜﹐爲理命之室﹐滄浪海島﹐養九老之堂﹐祖瀛玄炎﹐長元流生﹐鳳麟聚窟﹐各爲洲名。並在滄流大海玄津之中。水則碧黑俱流﹐波則震蕩羣精。諸仙玉女﹐聚乎滄溟﹐其名難測﹐其實分明。乃因山源之規矩﹐睹河嶽之盤曲﹐陵回阜轉﹐山髙隴長﹐周旋逶迆﹐形似書字。是故因象制名﹐定實之號﹐畫形祕於玄臺﹐而出爲靈眞之信。諸仙佩之﹐皆如傳章﹐道士執之﹐經行山川﹐百神羣靈﹐尊奉親迎。汝𨿽不正﹐然數詣山澤﹐扣求之志﹐不忘於道﹐欣子有心﹐今以相與。當深奉愼﹐如事君父﹐泄失凡人﹐必致禍考也。

夫人語帝曰﹕阿母今以瓊笈妙韞﹐發紫臺之文﹐賜汝八會之書﹐《五嶽眞形》﹐可謂至珍且貴﹐上帝之玄觀矣。子自非受命合神﹐弗見此文矣。今𨿽得其眞形﹐睹其妙理﹐而無《五帝六甲左右靈飛之符》《太陰六丁通眞遂靈玉女之錄》《太陽六戊招神天光策精之書》《左一混洞東蒙之文》《右庚素昭攝殺之律》《壬癸六遁隱地八術》《丙丁入火九赤斑符》《六辛入金致黃水月華之法》《六已石精金光藏影化形子午卯酉八稟十決六靈威儀》《丑辰未戍地直曲素訣辭長生紫書三五順行》《寅已申亥紫度炎光內現中方》。凡關此十二事者﹐當何以召山靈﹑朝地神﹑攝萬精﹑驅百鬼﹑來虎豹﹑役蛟龍乎﹖子所謂適知其一﹐未見其他。

帝下席叩頭﹐曰﹕徹﹐下土濁民﹐不誠淸眞﹐今日聞道﹐是生命遇會。聖母今當賜與眞形﹐修以度世。夫人方今告徹﹐應須六甲六丁六戊致靈之術。旣蒙啟發﹐弘益無量﹐惟願告誨﹐濟臣饑渴。使已枯之本﹐蒙靈陽之潤。焦火之艸﹐幸甘雨之漑。不敢多陳﹐帝啟陳不已。

王母又告夫人曰﹕適《眞形》寶文﹐靈官所貴。此子守求不已﹐誓以必得﹐故虧科禁﹐將以與之。然五帝六甲通眞招神﹐此術眇邈﹐必須精潔至誠﹐逮非流濁所宜施行。吾今旣賜徹以《眞形》﹐夫人當愛之矣。吾當億與夫人共登玄隴羽野及曜眞之山視童子﹐王子就吾所請《太上隱書》。吾以三九祕言﹐不可傳泄於中仙。夫人時亦有言見守﹐助子童之至矣。吾旣難違來意﹐不獨執惜。至於今日之事﹐有以相似。後來朱陵食靈瓜味甚好﹐憶此久而已七千歲矣。夫人旣已告徹篇目十二事﹐畢﹐當匠而成之﹐何緣令主人稽首謝某乙流血邪﹖

夫人曰﹕環不苟惜﹐向不持來耳。此是太虛羣文﹐眞人赤童所出。傳之旣自有男女之別耳﹐又且宣得道者。恐徹下才﹐未應用此耳﹗

王母色不平﹐乃曰﹕天禁漏泄﹐犯違明科﹐傳必其人﹐授必知眞者﹐夫人何向下才而說靈飛之篇目乎﹖妄說則泄﹐說而不傳﹐是爲衒天道﹐此禁乃重於傳耶﹗別敕三官司﹐直推夫人之輕泄也。吾《五嶽眞形文》﹐乃太上天皇所出。其文寶妙﹐而爲天仙之信﹐豈復下授於劉徹也﹗直以徹孜孜之心﹐數請川嶽﹐勤修齋戒﹐以求仙之應﹐志在度世﹐不遭明師﹐故吾等有下眄之耳。至於教仙之術﹐不復限惜而傳。夫人但有致靈之方﹐能獨執之乎﹖吾今所以授徹《眞形文》者﹐非謂其必能得道﹐欲使其精神有驗﹐求仙之不惑﹐可以誘進向化之徒。又欲令悠悠者﹐知天地間有此靈眞之事﹐足以卻不信之狂夫耳﹗吾意在此也。子性气淫暴﹐眼時不紅﹐何能得成眞仙﹐浮空參差乎﹖勤而行之﹐適可庶於不死乎﹗明科云﹕非長生難也﹐聞道難﹔非聞道難也﹐行之難﹔非行之難也﹐終之難。良匠能與人規矩﹐不能使人巧也。必何足隱之耶﹖

夫人曰﹕謹受命矣﹗但環蒙倒景君﹐無常先生﹐二君傳靈

文﹐約以四千年一傳﹐女授女﹐男授男﹐太上科禁﹐以表於昭生之符矣。環以來並賢大女郎﹐抱簡凡六十八女子﹐固不可授男也。頃見浮廣山靑眞小童受《六甲靈飛》於太微中元君﹐凡十二事﹐與環所授者同。靑眞是環入火弟子﹐所受《六甲》﹐未聞別受於人﹐彼﹐男官也。今正敕取之﹐將以授徹也。先所以告其篇目者﹐亦是湣其有心﹐將欲堅其專气﹐令且廣求﹐他日與之﹐亦欲與男﹐授男承科而行﹐使勤而方獲﹐令知天眞之珍貴耳﹗非徒苟執﹐衒泄天道矣。願不罪焉﹗阿母《眞形》之貴﹐湣於勤志﹐亦以授之﹐可謂大不宜矣﹗

王母笑曰﹕亦可恕乎﹗夫人卽命侍女紀離容但到浮廣山﹐敕靑眞小童出。若《左右六甲靈飛》致神之方十二事﹐當以授劉徹也。須臾﹐侍女還﹐捧八色玉笈鳳文之韞﹐以出《六甲之文》﹐曰﹕弟子柯昌言﹐向奉使絳河﹐攝南眞七源君﹐檢校羣龍猛獸事畢﹐過門授教﹐承阿母相邀﹐詣劉徹家。不意天靈至尊﹐下降於濁臭。不審起居﹐此來何如﹖侍女紀離容至﹐云﹕尊欲得金書祕字﹐《六甲靈飛左右策精》之文十二事﹐欲授劉徹﹐封一通付信。且徹𨿽有心﹐實非仙才﹐詎宜以此傳泄於行屍乎﹖昌近在帝處﹐見有上言之者甚眾﹐云﹕山鬼哭於﹝艸聚﹞林﹐孤魂號於絕域﹐興師而族有功﹐妄兵勞而縱白骨﹐淫酷自恣﹐罪已彰於太上﹐怨已見於天气﹐囂言玄聞﹐必不得度世也。值尊見敕﹐不敢有違耳。王母笑曰﹕言此子者誠多然﹐帝亦不必推也。夫好道慕仙者﹐精神志念﹐齋戒思愆﹐輒除過一百。克己反善﹐奉敬眞神﹐存眞守一﹐行此一月﹐輒除過一千。徹念道累年﹐齊亦勤矣。累禱名山﹐願求度脫﹐校計功過﹐殆已相掩。但自今已去。勤修志誠﹐奉上元夫人之言﹐不宜復奢淫暴虐﹐使萬兆勞殘﹐急魂窮鬼破掘之訴﹐流血之屍忘功賞之辭耳﹗夫人乃下席起立﹐手執八色玉笈鳳文之韞﹐仰天向帝而咒

曰﹕

天九浩洞﹐太上耀靈﹐神照玄微﹐淸虛朗明。淸虛者妙﹐守气者生﹐至念道臻﹐寂感眞神。役神形辱﹐安精年榮。授徹《靈飛》﹐及此《六丁》《左右招神》《天光榮精》。可以步虛﹐可以隱形﹐長生久視﹐還白畱靑。我傳有四萬之壽﹐徹傳在四十之齡﹐違犯泄漏﹐禍必族傾﹐反是天眞﹐必沈幽冥﹐示其福禍﹐敢告劉徹。師主是靑眞小童﹐太上中黃道君之司直﹐元始十天王入室弟子也﹐姓囗名陵陽﹐字庇華﹐形有嬰孩之貌﹐仙宮以靑眞小童爲號。其爲器也﹐玉朗洞照﹐聖同萬變﹐玄鏡幽覽﹐才爲眞俊。遊於浮廣﹐推此始運﹐館於玄圃﹐治仙職分。子在師君﹐爾從所願。不存所授﹐命必傾淪。言畢﹐夫人一一手指所願用節文﹐以示帝焉。

凡十二事都畢﹐又告帝曰﹕夫五帝者﹐五方之眞精﹐六甲者﹐六位之通靈。佩而尊之﹐可致長生。此書上帝封於玄景之臺﹐子其寶祕焉。

王母曰﹕此三天太上之所撰﹐藏於紫陵之臺﹐隱以靈壇之房﹐封以華琳之函﹐韞以蘭簡之帛﹐約之以紫羅之索﹐印之以太帝之璽﹐受之者﹐四十年傳一人﹐如無其人﹐八十年可頓受二人。得道者四百年一傳﹐得仙者四千年一傳﹐得眞者四萬年一傳﹐得升太上者四十萬年一傳。傳非其人﹐謂之泄天道﹔得人不傳﹐是爲蔽天寶﹔非限妄傳﹐是謂輕天老﹔受而不敬﹐是謂慢天藻。泄蔽輕慢四者﹐取死之刀斧﹐延禍之車乘也。泄者﹐身死於道路﹐受土形而骸裂﹔蔽者﹐盲聾於來世﹐命雕枉而卒歿﹔輕則禍終於父母﹐詣玄都而受罰﹔慢則曝終而墮惡﹐生棄疾於後世。皆道之科禁﹐故以相戒﹐不可不愼也。

王母因授以《王嶽眞形圖》﹐帝拜受之。

◎五嶽眞形圖法﹝並序﹞

弟子葛洪曰﹕夫至道無形﹐機妙難論﹐神仙之事﹐誠非小醜所宜緣尋。然世人不睹其門﹐皆謂之無。旣見眞驗﹐復肯以語人。是以淸濁乖體﹐香臭絕倫。若道士得祕聖之書﹐皆當吐於一人口者﹐則靈眞之文﹐將墜於獨見﹐何緣得存流於百代乎﹖洪謂傳授當必得其人﹐豈可都蔽邪﹖自江東都無有此書﹐若鄭君復祕而不出﹐則斯文永翳也。昔曾以此白鄭君曰﹕道書人皆有之﹐始《三皇天文大字》﹐及靈書至妙﹐修勤求慕時﹐忽聞見《五嶽眞形》在之首﹐吳越之人﹐無有得傳﹐將斯文之不出﹐文貴而不授乎﹖不審先生有此書與不儻﹐令魚目之珠﹐映於九陽之光﹔洿丘丸石﹐暫眄南和之肆。若遂仰瞻天眞﹐則洪心堅愈深。鄭君曰﹕此書吾似有之﹐傳授禁重﹐不可妄泄﹐傳非其人﹐罪咎必至。凡道士輩𨿽心希淸正﹐而行多不備。不備則有慮禍詣﹐急令致禍之書而爲刀鋸乎﹖是以先流得之者﹐又不敢輕以授人﹐便自都絕﹐正如此耳。卿極有心﹐必能通玄暢昧﹐是故相告﹐且勿宣之。吾先此書受於靑牛先生﹐自吾受《圖》以來﹐未傳一人。依仙科﹐當傳一人﹐乃得絕身棄迹耳。世上波波﹐不可復停﹐行當以此文與卿。後復是一年許﹐七月閒夜見呼﹐告曰﹕吾方當去﹐可具素寫《圖》。洪乃齋戒祭受﹐公施用節度﹐皆出於鄭君也。

鄭君說﹕靑牛先生﹐仙人封君達﹐本隴西人也。初服黃連五十餘年﹐入鳥鼠山中﹐服煉水銀百餘年﹐還鄕裏﹐年如三十者。常乘靑牛﹐故號靑牛道士。行聞有疾殆死者﹐識與不識﹐

便以腰間竹管中藥與服之﹐或爲下鍼﹐應手皆愈。世多得其驗效﹐都不以姓字語人﹐人通識乘靑牛爲名耳。人間復二百餘年﹐入玄丘山中﹐不知所在。靑牛先生言﹕人家有《五嶽眞形》﹐一嶽各遣五神來衛護圖書。所居山川近者﹐山澤神又常遣侍官防身﹐凶逆欲見傷害﹐皆反受其殃﹐辟除五兵五瘟﹐可帶履鋒刃。又司人之姦穢﹐言人之不正。不正者禍身﹐姦穢者禍門﹐是以宜深忌愼。人有帶此文及執持以履山林者﹐其山地源靈主皆出境拜迎。尊貴圖信﹐鬼神猶執卑降之禮﹐何況幾凡人而可慢墮哉﹗

鄭君言﹕在家一歲輒一祭《圖》﹐令人居家富昌﹐宦身升隆﹐行來詣合﹐凶禍遠逆﹐求欲得願﹐長生延年。若山林獨處﹐可虧祭也。所以然者﹐山林幽寂﹐棲心無邪﹐又非酒灸所出﹐惟當恭而已矣。家居混雜﹐有婦女﹑雞犬﹑塵穢生於部界﹐墮慢出自言語﹐或污濁神炁﹐產乳堂宇。是故齋祭靈圖﹐爲謝災屬。以月建齋三日﹐又須夜半之時﹐出庭中﹐或密室中﹐西向﹐勿令人見。祭用白米粿脯二十五斤﹐淸酒一斛﹐以十杯酒者一案上﹐無案﹐新布巾上亦可。燔兩鑪香﹐大例祭﹐余酒以別�盛座左﹐隨杯奠粿花脯﹐余脯著盤盛座右。取可食菜覆祭上﹐令花脯在菜下﹐有果尢良﹐安施旣畢﹐主人立而不拜﹐因以朱書章紙著案上﹐《圖》著案後。席上若別有所道﹐當令聲載出口﹐祭食﹐須訖也。祭畢﹐卽於祭所室中燒章文﹐煙盡﹐取灰﹐以雜水湯中﹐令舉家各取少多﹐噴澡面目手足﹐令人目明無患﹐辟兵﹐卻鬼﹐去屍﹐安神。若家富財丰﹐而歇盡珍寶﹐欲置腆於神明﹐益善也。亦如祠山川﹐務厚耳。古人祭多用大牢或少牢﹐飯粿之物﹐殆崇厚者也。其傳授﹐祭用粿花脯五斤﹐酒二斗。凡祭胙惟得與同志人﹐若大祭饌多﹐得分一家飲食之耳。食胙者﹐除災辟禍﹐禳諸惡气。《祭五嶽文》﹐以好紙朱書之。

◎請五嶽儲佐等君﹝鄭君所出﹞

年月歲在某日﹐子男生州郡縣鄕裏﹝某甲﹞﹐年若干歲﹐謹依道明科告齋﹐請五嶽君﹑霍﹑潛儲君﹑靑城丈人﹑廬山使者﹑諸佐命八山神君﹕

東嶽泰山君﹐羅浮括蒼佐命。

南嶽衡山君﹐黃帝所命霍山﹑潛山儲君。

中嶽嵩髙山君﹐少室武當佐命。

西嶽華山君﹐地肺女幾佐命。

北嶽恆山君﹐河逢抱犢佐命。

太嶽眾官君﹐千山百川諸墟陵眞仙﹐地主源澤丘阜大神﹑有泰淸三天玄錄飛精稱下土者﹐皆登遊降於某郡縣鄕裏村中齋盛處﹐某昔以某年月日受先師眞像如千年﹐按《九都千明之科》﹐九炁丈人昭生之符﹐五嶽君共遣二十五神﹐千山百源﹐皆遣侍官﹐營衛圖書﹐防捍某身。某身生長濁世﹐動多違離。才非通眞﹐識淺術薄。未得遠避風塵﹐遊適林岫。抱持靈圖﹐污染穢气﹐文禁深重﹐懼以抵觸。謹告虔齋祠﹐誠照至心。當令某長生久視﹐所向無前。凶害藏匿﹐金石爲開。精光神炁﹐常在身中。願欲如意﹐昌盛隆丰。謀議者反死﹐毀謗者反傷。令此二十五神﹑千靈侍官﹐長守某身﹐擁護靈文。日月代序﹐當復以聞。某居在郡縣鄕裏中﹐因九光使者﹐威明大夫謹請祭文。如此細書﹐如道家章狀。其所書山神郡縣鄕村﹐上敍年月姓字﹐當如常法。自從後應所道﹐斟酌出入隨意耳。此是歲祭儀。若祭酒祭者﹐兼建道家之治位。鄭君云﹕神饗下是太上道君致神

符﹐仙人祕魯女生所出﹐以付封先生者。

昔黃帝遊觀六合﹐後造神靈﹐見東﹑中﹑西﹑北四嶽並有佐命之山﹐惟衡山峙立無輔。乃與昌宇﹑力牧﹑方明等章詞﹐三天太上使霍山﹑潛山爲南嶽儲君﹐拜靑城山爲丈人﹐署廬山爲使者﹐令總衡嶽﹐以鼎鎭舉徳眞而爲主。儲君者﹐衡山之副君也。吳越人或謂霍山爲嶽﹐其實非正也。

◎授圖祭文

某以胎生肉人﹐白骨子孫。耽酒囂惡﹐流濁世務。運遇有幸﹐得奉大化。滌蕩穢俗﹐許以更始。修心愼違﹐希企靈眞。夙夜馳競﹐不敢寧捨。昔以某年月日歲在某處﹐受先師甲乙《眞形》﹐按《九都幹明之科》﹐許得傳授。謹按道法﹐當付良密。今有同志道士﹐某郡縣鄕裏男生某甲﹐年如幹歲﹐小心勤翼﹐必能宣啟靈化﹐敷正神炁。卽以今年月誓書﹐授其眞圖﹐委繒告盟﹐禁以不泄。天親同心﹐常相愛護﹐不得棄元崇末﹐要榮希利。其五八大約﹐禍福所期﹐量己審人﹐任之處焉。謹齋祭以符﹐惟卽一列上。

◎受圖祭文

某胎生肉人﹐枯骨子孫。生長濁世﹐染亂罪考。宿行積咎﹐禍髙丘陵。天啟其衷﹐得聞聖化。心開攺迹﹐好生樂道。仰慕

靈感﹐思求眞應。庶蒙淸蕩﹐以延性命。常捨穢率善﹐願爲種民。鉆求遐年﹐當須天啟。登山履川﹐亦賴靈助。注心道門﹐不敢攜貳。並仰貢方﹐物自輔信。誠以今卽日﹐受《五嶽眞形》﹐藏戢一已﹐與之終始。五八有期﹐永無中泄。傳授相親﹐愛護同炁。蠲齊榮辱﹐天科所佑。不敢慢惰﹐抵犯禁綱。遵受法訣﹐付之於心。謹淸齋告祭﹐以爲其始﹐惟卽一列上﹐三天章奏太上。除某三尸﹐登書生錄。刻題玉札﹐緘之絳府。五方靈嶽﹐各遣五神。千百山川﹐時差侍官。營守圖﹐永防護。某身使長生永存﹐壽延億千。

◎晉鮑靚施用法

靚按《黃帝九龠玉匱內眞玄文》﹐此書是三天太上撰次所出。曾聞之於先達也﹐言西王母紫蘭宮室﹐通畫此象﹐在諸宮墉玉女仙人服衣﹐皆以此形畫之。昔遣中黃太一﹐以此圖下授名山隱逸有仙錄者﹐結約五八之年而傳也。自無運命之遇﹐莫見其篇目矣。如魯女生山中﹐受之皆此也。仙人玄道士佩此類文﹐入山林川澤﹐所經諸靈神﹐皆出郊境奉迎焉。然五嶽各有所部﹐東方之山則屬東嶽﹐其西嶽﹑南嶽﹑北嶽亦同。惟平地﹑江河﹑淮水及中央之山陵﹐皆統之中嶽之部也。諸入山采八石﹑石象﹑石腦﹑流丹珠﹑飛節﹑黃子﹐石髓﹑桂英﹑芝艸諸神藥﹐自無《五嶽》佩之﹐此仙物終不可得也。欲佩之法﹐以靑爲繒﹐或用白爲繒﹐或盛以紫囊﹐或帶之頭上﹐或帶之心前﹐或肘後。山無大小﹐皆有靈神。神來見形﹐自稱某山某甲來迎拜也。是太上眞人以爲竹使策文﹐五嶽衛此圖書﹐如今世人二監司之章

節狀﹐所以丘山之神而來拜謁也。受付之法﹐限之四十年一傳﹐歃血委誓而約。人有此文在家者﹐五嶽君各遣五神來奉衛圖文﹐所居山川源澤諸靈各遣侍人營護子耳。他人憎嫉﹐謀議口舌﹑凶逆賊害﹑及官系子者﹐五嶽所衛二十五神﹐及山川侍官﹐卽白所居之部嶽君﹐嶽君卽使鬼物反害彼人自中也。奉之者﹐不可不淨身淸神﹐若行邪亂慢﹐不尊所受﹐忽賤靈信﹐輕侮宗末者﹐禍至滅家﹐不可不愼。入山無其《眞形》﹐則眾精壞人﹔采藥不得《眞形》﹐則羣靈蔽之﹔爲道士不得《眞形》﹐則魂炁不定﹐三尸亂幹﹔術士不得此文﹐皆不成。但就有此文以佩身﹐乃是彌綸眾神﹐橫行天地。在家則神人奉衛﹐入山則羣靈奉迎﹐采藥服芝艸則眞仙營護﹐結疫沙害則妖災自滅爾。乃虛往實來﹐眞驗禍福﹐將有道者﹐其祕而尊焉﹗漢元封元年西王母授孝武皇帝。

卷八十符圖部二

◎洞玄靈寶三部八景二十四住圖

大運告期﹐赤明開光﹐三景朗煥﹐五劫始分。元始天尊與十方大聖﹑至眞尊神﹑無極太上大道君﹑飛天神人﹑玄和玉女﹑無鞅之眾﹐同坐南浮洞陽上館柏陵捨中﹐淸淡空泊﹐素語自然。靈音十合﹐妙唱開眞﹐諸天歡樂﹐日月停輪。星宿默度﹐九天徊關。河海靜波﹐山嶽吞煙。龍麟踴躍﹐人神歡焉。是時﹐太上元極道君稽首作禮﹐上白天尊﹕今日侍坐﹐太漠開昏。無極世界﹐一切見明。法音遐振﹐澤被十方。過泰因緣﹐劫劫化生﹐轉輪聖位﹐任居總眞。方當玄禦﹐部判六天。考劫理運﹐料度種民。推算長夜﹐檢實三官。役勞任重﹐歡戚難言。敢附靈風﹐回向披心。前與元始天王俱於長桑碧林園中﹐聞天尊並告大聖尊神云﹕洞玄天文靈寶玉奧﹐有三部八景神二十四圖﹐上應二十四眞﹐中部二十四炁﹐下鎭二十四生。靈章璀璨﹐妙絕空洞。睹之者﹐九天書名﹐金簡記錄﹐生死得仙﹐來運當促﹐三五傷喪。萬兆短命﹐流泄八難。風刀痛體﹐五苦備嬰。淪於長夜﹐不睹三光。無知受封﹐任運死生。撫之生化﹐痛感人神。今大慈道行﹐惠澤普隆。伏願天尊﹐有以哀矜。冀發玄科﹐教所未聞。使未見者見﹐未成者成。福流一切﹐億劫恩而蒙訓授﹐輒

當承神鼓風﹐因流陽波﹐淸蕩三界﹐肅檢眾魔﹐部正六天﹐馘斬羣邪﹐安國育民﹐使陰陽寧﹐明化旣興﹐道暢太虛矣。

於是天尊仰而含笑﹐有靑黃赤三色之气從口中而出﹐光明徹照﹐十方內外﹐無幽無隱﹐一切曉明。金書紫字﹐玉文丹章﹐文彩煥爛﹐在三炁之中。三部八景神二十四眞﹐各從千乘萬騎﹐在空玄之上﹐輔衛靈文。諸天日月﹐流灑華光。眾津交灌﹐飛香八纏。萬聖稱慶﹐一時禮眞。天尊告曰﹕今生一切歡樂﹐難譬傾心露蘊﹐情無遺隱。當依玄科﹐七寶鎭靈﹐黃金爲壇﹐授子神眞之道。道尊法重﹐四萬劫一行﹐下世度人﹐祕則眞降﹐泄則禍臻。今已相告﹐明識之焉。太上道君欣喜惶懼﹐惟此向而立﹐叉手聽命。天尊登命九光太眞﹑十方飛天﹑侍經玉郎﹐披九光玉蘊﹐出金書紫字玉文丹章﹐《三部八景二十四圖》﹐盛以白玉立空之案﹐九色之巾﹐云精空結﹐飛文錦蓋﹐懸覆經上。諸天大聖﹑無極天尊﹑飛天神王﹑三天眞人﹐同時監盟﹐燒香散花﹐誦詠靈章﹐旋行宮城﹐繞經三周﹐一依舊典﹐俯仰之格﹐自然威儀﹐付度道君。法事粗畢﹐三景復位﹐眾眞退席。是明赤明天中﹐是男是女﹐莫不範徳﹐歸心信向﹐皆得度世。

上皇元年九月二日﹐後聖李君出遊西河﹐歷觀八方。值元始天王乘八景玉輿﹐駕九色玄龍﹐三素飛雲﹐導從羣仙﹐手把華幡﹐師子白鶴﹐嘯歌邕邕﹐浮空而來﹐同會西河之上﹐李君稽首請問天王﹕昔蒙訓授天書玉字《二十四圖》﹐𨿽得其文﹐未究妙章。𨿽有圖贊﹐而無其像﹐修之庵藹﹐妙理難詳。今遇天尊﹐喜慶難言﹐願垂成就﹐極其道眞。於是天王口吐《洞玄內觀玉符》﹐以授於君。使淸齋千日﹐五香燻體﹐東向服符。子形神備見﹐自當洞達﹐諸疑頓了。李君稽首﹐奉承教旨﹐具依天儀﹐長齋千日﹐東向服符﹐三部八景神並見﹐口吐金書玉字﹐《二十四圖》﹐空中而明﹐文彩光鮮﹐洞徹無窮﹐羅縷自

然﹐是時﹐卽命主圖上仙而畫圖焉。金書紫字玉文丹章﹐於此成音。自南極上元﹑九光太眞王夫人﹑東西二華﹑南北眞公﹑五嶽神仙﹑淸靈眞人所受眞文並是﹐後聖所畫圖像﹐而各系之焉。

《眞人沐浴東井圖》上部第一眞气頌

天河灌東井﹐石景水母精。圓光拂靈曜﹐玄暉瑩髙明。元始披重夜﹐天人逐月生。沐浴蘭池上﹐龍負長庚瓶。金童灑香華﹐玉女流五星﹐冠帶濯玉津﹐練度五仙形。體香萬神降﹐乘景登髙淸。

《神仙五嶽眞形圖》上部第二眞气頌

妙哉元始道﹐五靈敷眞文。上開龍漢劫﹐煥爛三景分。十部飛天書﹐安鎭五帝神。靈嶽承玄宮﹐郁勃吐寶云。上有不死炁﹐殖牙練五仙。玉芝玄中奧﹐體潔自生燻。精思髙靈降﹐交遊上帝君。

《通靈決精八史圖》上部第三眞气頌

三景吐靈華﹐晃朗八門開。中有智慧神﹐被服飛天衣。八史通靈气﹐玉符洞精微。寶云映玉字﹐巨獸振天威。煥爛八會宮﹐紛紛靈人飛。思精招眞气﹐五符生光輝。八景策玉輿﹐上登入紫微。

《神仙六甲通靈圖》上部第四眞气頌

靈宮飛天女﹐六眞宴常陽。抱日負明月﹐仰攝三晨光。通靈究幽微﹐洞觀朗十方﹐招致自然廚﹐五芝六府昌。變化練萬神﹐分形攺正容。乘虛步玄都﹐髙奔入空洞。時降金霄人﹐解衿三素房。攜契策飛蓋﹐逍遙升玉京。

《神仙九宮紫房圖》上部第五眞气頌

紫房映髙淸﹐宮室互相扶。香煙繞日月﹐飛天翳太虛。至眞大聖眾﹐蕭條詠羽書。開度諸天劫﹐塵沙始一周。九气固靈

運﹐長保天地居。精思安能遠﹐紫宮生我軀。

《元始太淸圖》上部第六眞气頌

太淸無邊際﹐靑气郁紫微。靈風迅七寶﹐琳樹何萋萋。紫鳳鳴長條﹐龍麟交橫馳﹐太上觀十方﹐諸天整法衣。旋行繞宮城﹐三周長夜開。若能思靈气﹐自得乘景飛。

《神仙眞道混成圖》上部第七眞气頌

蕩蕩元始初﹐混沌气未分。三色無中化﹐回合靄慶雲。幽冥生眞景﹐煥落敷靈文。豁朗長夜府﹐植立天地根。自然妙眞气﹐淳淳气常存。運通九天界﹐開度諸天門。

《神仙西升寶籙圖》上部第八眞气頌

乘運迅靈气﹐駕景升西宮。之造玉那國﹐萬乘來相從。神魔稽首伏﹐天王並歸降。分金範正法﹐世恭道徳王。故施正眞气﹐別號度一方。是時有道世﹐稱曰福徳堂。

《靈寶神仙圖》曰﹕《上部八眞神圖》﹐以洞天元始之气﹐化生自然八景上眞在人身中﹐致上元生气。精心內思﹐八眞見形﹐千乘萬騎﹐運致景云﹐載人上升。

◎玉符

第一景聰明神﹐名覺元子﹐字道都﹐色白。一景《玉符》﹐上元洞天炁部一景神﹝符並朱書﹞。

第二景發神﹐名玄父華﹐字道衡﹐色玄。《二景玉符》上元洞天炁部二景神。

第三景皮膚神﹐名通眾仲﹐字道連﹐色黃。《三景玉符》上元洞天炁部三景神。

第四景目神﹐名靈監生﹐字道童﹐五色。《四景玉符》上元洞天炁部四景神。

第五景項髓神﹐名靈謨蓋﹐字道周﹐色白。《五景玉符》上元洞天炁部五景神。

第六景膂神﹐名益歷輔﹐字道柱﹐白玉色。《六景玉符》上元洞天炁部六景神。

第七景鼻神﹐名仲龍玉﹐字道微﹐靑黃白三色。《七景玉符》上元洞天炁部七景神。

第八景舌神﹐名始梁峙﹐字道岐﹐色赤。《八景玉符》上元洞天炁部八景神。

《神仙圖》曰﹕《八景神眞玉符》﹐上元洞天自然之气﹐以部上部八景﹐鎭在人身上元宮中。服之八年﹐八景見形﹐爲已通達幽微之事﹐洞觀自然﹐坐在立亡。降致天仙﹐千乘萬騎﹐云輿羽蓋﹐白日登晨。

《神仙通微靈化圖》中部第一眞气頌

大道妙無像﹐運气凝髙眞。結空自然生﹐靈化表三神。朝引五星精﹐中噏日中津﹐夕食黃月華﹐寢臥練五仙。變景隨空

化﹐倏欻立自然。

《神仙躡靈九天圖》中部第二眞气頌

蕭蕭九天气﹐淸澄自髙玄。慶雲翳重虛﹐金闕承紫煙。中有太極宮﹐道君羅大千。靑林彌眾梵﹐十方並飛天。南陵福徳堂﹐四座皆須賓。散華慶我願﹐逍遙無波津。

《神仙九變圖》中部第三眞气頌

妙化因空感﹐專思通至靈。上食九天气﹐導引五云精。三日練萬神﹐一日九變形。脫身遊九域﹐遊戲三界庭。乘景望太素﹐靈風扇綠軿。飛煙繞十絕﹐黃幡召萬靈。諸天降羽儀﹐鬱鬱入上淸。

《神仙常存圖》中部第四眞气頌

默念招幽眞﹐專靜神自歸。漏盡外應消﹐正气自夷微。積感妙眞降﹐六府生光輝。玄會空相和﹐萬物應向回。八景浮雲蓋﹐煥落迅羽儀。載我大梵外﹐逍遙乘空飛。

《神仙守一養身圖》中部第五眞气頌

導引九天气﹐摩手熨身形。遏斷邪魔逕﹐瑩飾練光明。鳳翔通眞气﹐龍超制萬靈。辰旦眾眞會﹐養身覺神生。恬惔還守一﹐靜思正气停。神備景自飛﹐髙升入上淸。

《神仙守神捨景圖》中部第六眞气頌

泥丸置魄營﹐中元抱一宮。丹田三靈府﹐混合生神王。二關統九天﹐呼吸日月光。五星奧玄滋﹐流演六胃充。靜思萬气歸﹐神安形亦芳。三部八景眞﹐攜我入太空。長居天地劫﹐無始永無終。

《神仙寂嘿養精守志圖》中部第七眞气頌

淸朝餐五星﹐專思守泥九。正中咽日光﹐默念絳府燻。黃昏導月精﹐奧灌丹田君。三眞生一景﹐變化形自分。一見萬神歸﹐攝气景髙奔。上登日月宮﹐出入觀八門。龍漢無終劫﹐妙

哉《靈寶文》﹗

《芝英玉女圖》中部第八眞气頌

飄飄散靈气﹐芝英隨風回。諸天灑香華﹐日月灌靈暉。玉女擎金盤﹐粲粲乘空飛。仰思眞顏降﹐咽芝五神開。導引光明徹﹐萬劫體不衰。

《靈寶神仙圖》曰﹕《中部八景神圖》﹐以元始靈寶洞玄之气﹐化生自然﹐中部八景在人身中中元宮﹐致中元生气。精思八年﹐八眞見形﹐千乘萬騎﹐運致神仙羽蓋﹐飛行太空。

中眞一景喉神﹐名百流放﹐字道通﹐九色。《洞玄中元一景》﹐眞符部一景神。

中眞二景肺神﹐名素靈生﹐字道平﹐色白。《洞玄中元二景》﹐眞符部二景神。

中眞三景心神﹐名煥陽昌﹐字道明﹐色赤。《洞玄中元三景》﹐眞符部三景神。

中眞四景肝神﹐名開君童﹐字道靑﹐色靑。《洞玄中元四景》﹐眞符部四景神。

中眞五景膽神﹐名龍徳拘﹐字道放﹐色靑黃綠。《洞玄中元五景》﹐眞符部五景神。

中眞六景左腎神﹐名春元眞﹐字道卿﹐五色衣。《洞玄中元六景》﹐眞符部六景神。

中眞七景右腎神﹐名象他元﹐字道主﹐白黑色。《洞玄

中元七景》﹐眞符部七景神。

中眞八景脾神﹐名寶無全﹐字道騫﹐正黃色。《洞玄中元八景》﹐眞符部八景神。

《神仙圖》曰﹕《靈寶洞玄中元八景眞符》﹐以部中部八景神眞﹐鎭在人身中元宮中。服之八年﹐中元八景見形﹐爲已通靈達神﹐洞觀八方﹐神芝玉漿﹐五气云牙﹐身中光明﹐神仙乘騎﹐飛行太空。

《神仙六陰玉女圖》下部第一眞气頌

靈飛秀太微﹐玉女翠朱瓊。窈窕飛空出﹐飄飄乘空生。玄妙自然气﹐六陰安常形﹐遐念希良會﹐仰眄降六丁。攜景金房內﹐嬿婉娉精神。玄感自相求﹐豈期形與名。變化因款發﹐應向神自靈。

《神仙九元導仙圖》下部第二眞气頌

玉淸輝玄都﹐十聖回紫微。神仙披云出﹐紛紛流羽衣。香華隨風散﹐十天乘空飛。丹霄映輕蓋﹐日月灌靈暉。仰思妙眞降﹐神感因心歸。

《神仙導引圖》下部第三眞气頌

鬱鬱五云芝﹐玄暉吐玉光。凝津洞靈府﹐徘徊日月宮。五色理髙眞﹐流津灌十方。吸吸不覺疲﹐飛天並金容。導引餐靈气﹐玄哺六胃充。精思易致感﹐安坐睹空洞。

《神仙洞中皇寶圖》下部第四眞气頌

澄气理太玄﹐蕭蕭羣眞居。下治諸名山﹐洞房淸且虛。五色煥日月﹐列號眾仙廚。上統紫微宮﹐總錄天寶書。中有守一士﹐精思待洞開。五老監魔試﹐心端情自灰。身度水火宮﹐名入九天廬。苦哉有衿人﹐遂得乘景輿。

《神仙變化隱側圖》下部第五眞气頌

變化空無中﹐五行兆身形。洞思自然气﹐金木水火精。土爲隱側府﹐六戊合景庭。玉女變衣裳﹐老壯應響生。細入毫犛裏﹐大包山嶽靈。種殖通神艸﹐身與八史並。萬化隨所欲﹐逍遙可娛情。

《神仙采芝開山圖》下部第六眞气頌

靈嶽郁嵯峨﹐翠阜淩景霄。五芝秀玄嶺﹐仙艸茂霜條。上有采芝人﹐被服乘羽飈。靈洞萬劫開﹐一煥諸天交。得妙安覺淹﹐塵沙如一朝。

《神仙明鏡圖》下部第七眞气頌

妙鐵生威光﹐流煥照八冥。洞徹方圓內﹐通眞別鬼精。自然觀重陰﹐照耀諸天形。伏魔致神仙﹐變化入紫庭。

《神仙無極太一圖》下部第八眞气頌

煥爛帝一眞﹐身生龍鳳文。威光動九天﹐焰照天囿圓。上禦諸天气﹐總爲萬仙君。巍巍至道宗﹐落落大範門。

《靈寶神仙圖》曰﹕《下部八眞神圖》﹐以元始靈寶﹐洞玄之气﹐化生自然。下部八景在人身中元宮中﹐致下元生气。精思八年﹐下元八眞使千乘萬騎﹐運致神仙﹐羽蓋載人﹐俱升七寶林中。

下眞一景胃神﹐名同未育﹐字道展﹐黃色。《洞神下元一景》﹐靈符部一景神。

下眞二景窮腸神﹐名兆騰康﹐字道還﹐黃赤色。《洞神下元二景》﹐靈符部二景神。

下眞三景大小腸神﹐名逢送畱﹐字道廚﹐赤黃色。《洞神下元三景》﹐靈符部三景神。

下眞四景胴中神﹐名受厚勃﹐字道虛﹐九色。《洞神下元四景》﹐靈符部四景神。

下眞五景胸膈神﹐名廣映宅﹐字道仲﹐白色。《洞神下元五景》﹐靈符部五景神。

下眞六景兩脇神﹐名辟假馬超﹐字道成﹐赤白色。《洞神下元六景》﹐靈符部六景神。

下眞七景左陽神﹐名扶流起﹐字道圭﹐靑黃白色。《洞神下元七景》﹐靈符部七景神。

下眞八景右陰神﹐名包表明﹐字道生﹐靑黃白色。《洞神下元八景》﹐靈符部八景神。

《神仙圖》曰﹕《靈寶洞神下元八景靈符》﹐以部下部八景神眞﹐鎭在人身下元宮中。服之八年﹐下元八景見形﹐爲人養精補气﹐煉髓凝眞﹐身生光澤﹐八景云輿﹐載人飛行。

《玉淸七寶神仙圖》總三八部眞气頌

蕭蕭三淸上﹐凝眞大羅天。瓊林翠玄臺﹐日月煥靈軒。飛天梵綠气﹐駕景乘紫煙。鬱鬱披云出﹐紛紛靈寶仙。逍遙七寶林﹐五色煥金銀。振響眾眞會﹐靈歌慶萬神。精思三八景﹐超步登霄門。

◎五稱符二十四眞圖

案《五稱符上經》云﹕

子欲求道法﹐先沐浴臭穢﹐當得《東井圖》。

子欲定五帝﹐役山精﹐當得《五嶽圖》。

子欲通神靈﹐洗先訣八精﹐當得《八史眞形圖》。

子欲通吾行廚﹐當得《六甲通靈圖》。

子欲存吾身﹐致天神﹐當得《九宮紫房圖》。

子欲奉道法﹐當得《太淸圖》。

子欲奉順道﹐當得《混成圖》。

子欲通道機﹐當得《西升寶籙圖》。

子欲通變化﹐當得《靈化圖》。

子欲躡大道﹐當得《九天圖》。

子欲脫身形﹐當得《九變圖》。

子欲隱存身守神﹐當得《常存圖》。

子欲定身心﹐守身神寶﹐當得《含景圖》。

子欲恬淡守一以存身﹐當得《養身圖》。

子欲寂默養其志﹐當得《精誠守志圖》。

子欲淸靜潔白致芝英﹐當得《芝英玉女圖》。

子欲娉六丁﹐當得《六陰玉女圖》。

子欲致仙籙﹐當得《九元導仙圖》。

子欲食道气﹐當得《導引圖》。

子欲治道術﹐當得《洞中皇寶圖》。

子欲爲變化﹐當得《隱側圖》。

子欲臨鑪定九丹金液﹐當得《太一圖》。

子欲登五嶽求神仙芝藥﹐當得《采芝開山圖》。

子欲保神形﹐別邪精魔魅﹐當得《明鏡圖》。

凡二十四眞圖﹐天之靈寶也。子能得之﹐必得長生﹐蕭蕭髙仙﹐飛步太淸也。

◎元覽人鳥山形圖

太上曰﹕無數諸天﹐各有人鳥之山﹐有人之象﹐有鳥之形。峯巖峻極﹐不可勝言。玄臺寶殿﹐尊神所居。林澗鳥狩﹐木石香花﹐芝艸眾藥﹐不死之液﹐又難具陳。陳之無益於學﹐學者自應精尋。得一知萬﹐了然究知。教須題名﹐是故標文。妙气結字﹐聖匠寫之﹐以傳上學﹐不泄中人。妙气之字﹐卽是山容﹐其表異相﹐其庶殊姿﹐皆是妙气﹐化爲成焉。玄達之思﹐閉目見之﹐周覽旣畢﹐行久有徵。妙气旣降﹐肉身能飛﹐久煉得妙﹐肉去妙充。其翔似鳥﹐出遊三界之外﹔其神眞人﹐入宴三淸之中。總號人鳥。學者遊山﹐緣山至道﹐永保常存。自非至精﹐勿妄叩也。

人鳥山形圖

太上曰﹕人鳥山之形質﹐是天地人之生根﹐元气之所因﹐妙化之所用。聖眞求其域﹐仙靈仰其神。敬而事之﹐存而念之﹐受而帶之﹐精而行之﹐和而密之。無致懈怠﹐三气調均﹐生身赤子﹐爲道種民。在世行化﹐入山研方﹐出處自在﹐魔不敢當。

於是朝致五嶽﹐使役八溟﹐從三天之君﹐佩日月之精。知之不死﹐習之永生﹐諦之合智﹐究之同神。其山之上﹐元始天王所居﹔其山之下﹐眾聖眞仙所處。其山之气﹐生五色之水﹐名反魂流液﹐成脂名震檀之香。西王母初學道﹐詣元始天王。三千年道成徳就﹐應還昆侖之山。臨去﹐辭元始天王﹐共刻銘人鳥山上﹐虛空之中﹐制作文字﹐字方一丈﹐懸在無中﹐以接後學﹐於今存焉。九老仙都君﹐九炁丈人圖畫山形﹐佩之於肘。天帝寫空中之書﹐以附人鳥之體。百年一出﹐以傳眞人。道士有此山形及書文備者﹐便得仙度世﹐遊宴昆侖。能讀此書萬徧﹐修行不負文言﹐天帝君卽遣使云車羽蓋來迎。不須服禦丹液﹐無勞導引屈伸﹐精之不休﹐自獲升天矣。

太上曰﹕凡能淸齋三月﹐別於靜室修行﹐仙人當降﹐自以文字語人。受之密遵﹐速得成眞。道士佩之﹐役使萬神。正月有甲子﹐二月有壬申﹐三月有戊子﹐一年之中﹐惟取三日﹐祭醮山形於金鏡之上。相傳口訣之事﹐愼勿妄泄書文。若年中無此三日﹐或有而邂逅﹐趣得甲子一年三醮也。醮時皆齋﹐淸嚴禁斷﹐明月之夜﹐露出中庭﹐不須壇纂﹐不可他知。密自灑掃﹐淨席南向﹐兆敷別席﹐向北施禮。先以明鏡九寸面者置座中央﹐紫紋復傘以罩座上﹐紫錦囊巾覆籍山圖﹐正安鏡中。淸酒三碗置圖之前﹐香脯棗果圓施鏡外。酌酒半碗漱口﹐撚香卽位﹐閉目叩齒三通﹐存思依常。鳴鼓發鑪亦如常法。又三撚香﹐臨目見太上大道﹑十方天尊﹑元始眞王﹑人鳥山元气生神﹑大帝君﹐云駕羅列﹐布滿空中﹐同來向座。良久﹐仍密稱名位臣妾姓名﹐奉請太上大道﹑十方天尊﹑元始眞王﹑人鳥山元气生神﹑大帝君一切諸靈官﹐今日吉時﹐良散薦芬芳﹐表獻至誠﹐仰希垂降。臣妄某等稽首禮拜﹝仍禮三拜伏地﹐閉目存神降座﹐良久乃起﹞。又三招酒﹐長跪稱位臣妾姓名﹐上啟﹕

太上大道君﹑十方天尊﹑元始眞王﹑人鳥山元气生神﹑大帝君一切神明﹐臣妾叨恩﹐得見今日﹐奉對尊神﹐喜懼交集。惟願大慈開度﹐當使臣妾學道得道﹐求仙得仙﹐神通自在﹐永保長存。小醜賤臣妾﹐不敢多陳﹐不勝踴躍屏營﹐謹稽首禮拜﹝三拜畢﹐三招酒﹐招畢﹐又啟如此﹞。三招三啟都畢﹐三撚香﹐啟起倚送神﹐稱位臣妾姓名上啟﹕太上大道﹑十方天尊﹑元始眞王﹑人鳥山元气生神﹑太帝君一切靈官﹐緣恩上請﹐紆回云儀﹐神駕已整﹐還升三淸﹐臣妾戀慕﹐俯仰屏營﹐惟願大慈﹐流布洪恩。臣妾得道﹐謁見王宮。後宜有請﹐仰希重降。臣妾某稽首禮拜。訖﹐起復鑪。某復鑪畢﹐東一碗酒﹐瀉浸四周畢﹐依次斂之也。同志者還房進胙﹐不得妄與非法之人。夫妻接待﹐皆同此法。不同﹐不得交會。此禁至重﹐明各愼之﹗淸齋千日﹐丹書山形於薄紙上﹐方三寸至五寸﹐玉池之泉﹐向王吞服。一服長生不死﹐二服神仙飛行﹐三服升登尊位﹐與道合同。淸齋起圖﹐佩之三年﹐晨夕誦文﹐吉日修事﹐愼終如始。一千日限足﹐遊行山澤﹐威制五嶽﹐三河四海﹐八溟九地﹐一切神靈﹐奉迎拜謁。功徳流布﹐五年七年﹐不過九年﹐超登三淸矣﹗

卷八十一庚申部一

◎上淸元始譜錄太眞玉訣﹝凡二門又名解形遁變流景玉光三惡門﹞

○三尸三惡門

第一門名色欲門﹐一名上尸道﹐一名天徒界。

第二門名愛欲門﹐一名中尸道﹐一名人徒界。

第三門名貪欲門﹐一名下尸道﹐一名地徒界。

此三惡之門﹐一名三尸之道﹐一名三徒之界。常居人身中﹐塞人三關之口﹐斷人三命之根﹐遏人學仙之路﹐抑人飛騰之魂。爲學之本﹐而不落屍於三道之上﹐去欲於三界之門﹐眞何由降﹖道何由成﹖夫學上法﹐宜遣諸欲﹐滅落屍根﹐道自然成。克得飛騰﹐上升三淸。

○三尸五道門

第一門名色累苦心門﹐一曰太山地獄苦道。

第二門名愛累苦神門﹐一曰風刀苦道。

第三門名貪累苦形門﹔一曰騑山負石苦道。

第四門名華競苦精門﹐一曰作江河苦道。

第五門名身累苦魂門﹐一名吞火食炭鑊湯苦道。

此五苦五道之門﹐常居於人身﹐系人命根﹐遏人招眞之路﹐

斷人修仙之門。爲學之本﹐而不解形於五道之上﹐滅迹於五苦之下﹐眾累不斷﹐沈淪罪門﹐何由得脫﹖騰身遁變﹐流景玉光也﹗夫欲上學﹐當先斷諸累﹐絕滅苦道﹐眞自然降﹐神仙自然成。克得變形﹐遊宴諸天。

落上尸之道﹐當靑書《上玄滅欲斬屍變景流光玉符》著頭上﹐當於色欲之門﹐北向銜刀﹐請一杯淸水﹐面臨水上﹐師於弟子後﹐叩齒九通﹐咒曰﹕上尸靑欲﹐自號彭倨﹐變化九種﹐鳥頭蛇軀。混沌無心﹐或沈或浮。貪欲滋美﹐華色自居。走作魂魄﹐司人過咎。斷人命根﹐气散神遊。放浪三宮﹐小虫無劬。眞人甲乙﹐佩籙帶符。色欲已斷﹐死路已除。元始有命﹐請斬屍頭。三臺監形速出無畱。滅根絕種﹐勿使遺余。甲乙練眞﹐三宮淸虛。五帝監映﹐太一定書。北元沐浴﹐冠帶行疇。飛度天界﹐流景玉輿。遁變上淸﹐乘空遨遊。畢﹐取所銜刀﹐師以繞弟子頭結九過﹐下所捲玉符﹐埋於色欲門下﹐以杯水灌上。行此之道﹐上尸卽滅﹐色欲自除﹐身過天徒之界﹐形魂無復苦惱之患。太眞上道﹐愼勿輕傳。

以次進中門﹐而落中尸。落中尸當黃書《中元滅欲斬屍變景流光玉符》著心前﹐於愛欲中門﹐向王捉刀向腹﹐請一杯淸水著前﹐師於後﹐叩齒十二通﹐咒曰﹕

中尸彭質﹐號曰中黃。愛欲自居﹐依腹逃藏。沈浮變化﹐形無常方。執人魂魄﹐走作三宮。赤子馳競﹐使人發狂。欲性喪神﹐罪由小虫。眞人甲乙﹐上帝已徵。身佩玉符﹐丹文金章。列名元圖﹐三欲已忘。元始符命﹐斬滅屍形。斷根絕種﹐勿得飛揚。甲乙受練﹐五符休糧。眞仙安鎭﹐藏內生光。五帝監映﹐太一列行。中元沐浴﹐冠帶衣裳。解形遁變﹐流景玉光。飛升上淸﹐食息太空。長保自然﹐天地無窮。

畢﹐以次進下門而落下尸。落下尸當白書《下元滅欲斬屍

變景流光玉符》著兩腳上﹐於下貪欲門﹐向南橫刀於兩足上﹐請一杯淸水著足下﹐師於後﹐叩齒三通而咒曰﹕

下尸彭矯﹐貪欲自榮。白色混沌﹐體無常形。依人兩足﹐絺動人情。言白得失﹐走作魂靈。三宮擾亂﹐赤子不寧。貪欲小虫﹐賈備幽冥。眞人甲乙﹐三煉已淸。欲門斷塞﹐不受邪精。元始急令﹐三臺臨庭。速出無隱﹐及汝弟兄。九種子孫﹐一時斬形。五帝度眞﹐太一記名。下元沐浴﹐冠帶羽靑。玄度三界﹐上飲元精。解形遁變﹐流景上淸。飛玄步虛﹐三界齊明。畢。三界旣度﹐便度五苦之道。

《解形遁變飛度五道之法》﹐當作新衣一通﹐巾履並新﹐於第一色累苦心門上﹐黑書《解形遁變滅度地獄流景玉符》置兩足下﹐北向平立﹐師叩齒五通﹐咒曰﹕

解形遁變﹐落屍五難。三欲已淸﹐神津內灌。脫故煉新﹐體香气蘭。玉符滅迹﹐地無拘攣。飛度天界﹐超淩雲端。魔王保眞﹐气合自然。七祖同升﹐飛步天門。五帝監映﹐萬神咸關。畢﹐脫中解結﹐埋符於兩足下﹐脫履而去。

次進愛欲苦神門﹐於愛欲苦神門上﹐白書《解形遁變滅度風刀流景玉符》置兩足下﹐西向平立﹐師叩齒九通﹐咒曰﹕

云行飛步﹐遁變玉光。解形脫迹﹐散發翺翔。人界無拘﹐乘虛空行。天魔已保﹐五道開通。越度風刀﹐形升上宮。畢﹐埋符兩足下﹐去之勿顧。

◎論庚申存童子去玄靈訣﹝凡五法﹞

《穎陽經》曰﹕童子者﹐心神也﹐眾神之主。玄靈惑人耳

目鼻口身意。玄靈者﹐三尸六甲神﹐同遊內外。其神咸有色象﹐觸物皆欲﹐令人重車馬玄黃﹐聲利飲食﹐多有求欲﹐不知止足﹐行妨身辱也。先鍛煉其心﹐使欲者不欲﹐令不欲者欲。觀欲如道﹐志道如欲。大底苦於色味。其色味者﹐情欲之府﹐喪亂之原。不得求言﹐亦勿求有。至道人云﹕欲者不欲﹐不欲者欲﹝或云﹐至人惜言﹐以制欲物。心因有而生欲﹐有者欲之主﹐言者﹐道之筌﹐道契則言忘﹐欲無則事息﹞。此語無不如在﹐至人乃消息之。消一百刻﹐息一百刻。息減消加﹐稽古之道也﹝刻徧也﹐每徧爲一欲﹞。肇啟一門﹐就萬欲中窺離﹝去聲﹞一門。知至至之﹐知終終之。動用消息﹐必嗅其迹﹝注云﹕嗅爲委气﹐練心根無爲。有欲情廣施﹐至敬無私念。故文曰﹕敬勝欲者昌﹐欲勝敬者亡﹞。審自酬難﹐專气致柔。每尋一刻﹐皆以謙道而尋之。覺昏沈睡生﹐尋理不出﹐乃凝然內省。大丈夫懇責其心﹐節慕聖賢﹐興諭洗零﹝歷逕切﹞﹐故經云﹕少則得﹐多則惑﹝注云﹕少謂退﹐方寸之源﹐本來無事﹐則可應萬物而不亂也﹞。天道惡盈﹐神道托靈。知心惟微﹐達理至靜。積習有常﹐自成廣大﹐貞一會道之謂也。常思往者﹑來者﹑今者之事﹝注曰﹕往謂已過之事﹐來謂未然之事﹐今謂卽日消息之事﹐了然自知﹞。動無二過。常於欲者﹐擘不欲之﹐欲於心尢苦。當如割截肌膚﹑叩物懸解﹐乃可超生死之門﹐浴澄淨之境。研之不止﹐聲參太極﹐大無不包﹐細無不入﹐以息情欲﹐節滋味﹐淸五臟﹐通神明﹐至眞久壽之要道。

○制六欲神法

舌者﹐榮辱之機﹐禍害之閫﹝亂之所生者﹐必言語以爲階﹐故君子愼言語﹐節飲食也﹞。六神各主其欲﹐斷欲斷識﹐於理咸宜用平﹐若並平之﹐則弱塵生矣。是以對境﹐先從欲制﹝六神謂六欲門﹐耳﹑目﹑鼻﹑口﹑身﹑意﹐泄亂神機之路也。意從內發﹐寄在於物﹐物從外入﹐經自何門﹖應接之時﹐心盡知見﹐常起悲敬﹐性本不生﹐此應物之義。文子曰﹕萬物之總﹐皆閱一孔﹔百事之根﹐皆出一門﹞。當豫斷之﹐肇啟一門﹐消之於未形﹐息之於未亂﹐令心壯於欲。用壯處謙﹐壯乃全也。《黃庭》曰「負甲持符﹑開七門備﹐」豫之謂也。夫性者本乎心﹐情者本乎性﹐情動則性亂﹐性亂則心荒﹐心荒則移神伐性﹐亡無日矣。故對物識交之際﹐於中不有情欲﹝欲至識動﹐物之常情。若對心眞無形﹐欲何用﹖能止而順﹐動不窮也﹞。啟妙一門﹐復其生源。本無流動﹐神用澹泊。喘息安徐﹐令魂魄和通﹐意慮精密﹝養之以忘﹐欲之以生﹞。若物應心搖﹐動亂而惑我﹐我乃息機深敬﹐介如石焉﹐不可轉也。久當委順遺形﹐言忘理析。言忘理析﹐故積其弱以爲彊﹐捨其美而自康矣。如覺物去情余﹐進退未決﹝謂不欲之欲也﹞。宜息心謙下﹐潔誠責己﹐超然離欲﹐气靜安神。候心見欲如朽木虛空﹐是欲者不欲也﹝道之相應﹐必有所因。信乃心師﹐安爲動主﹐動識生於無地﹐無地自是宜安﹞。正尋理之時﹐萬緒躁心﹐乘念飛越﹐昏機內應﹐眞興不彰。爲爾心神﹐傳習成妄﹐濁气燻灼﹐世業堅深。正用訣邪﹐邪神戀欲﹝謂玄靈也﹞。交戰於內﹐而致斯也。若不誓心惕慮﹐反僞還眞﹐乃隨欲居心﹐是滋泄慢﹝以一柔之性馭六剛之情。情與物親﹐性與道合。堅正自理﹐去邪勿疑之也﹞。又言﹕念玄靈﹐欲我懈怠。當建志弘願﹐苦節安貞。如謀必成﹐如戰必克。仁而能武﹐正以殺情。大丈夫天地同心﹐淸寧無事。常自激勵﹐若對嚴君。肅然一門﹐謙以養徳。煩結

都盡﹐欲境不生﹐是不欲者欲也﹝欲不生﹐則神不死也﹞。斯乃靜勝﹐欲消諸難﹐將解恆退﹐藏於密焉﹝夫能解難﹐釋險以處安也。險必處安﹐宜其對境悟心﹐爲難於易﹐視無前欲﹐往有功也。「功成身退天之道。」得魚忘筌之道也﹞。《黃庭》曰「經歷六腑藏卯酉﹐轉陽之陰藏於九﹐常能行之不知老。」其此之謂乎﹗凡心者﹐公平之司﹐非親於欲﹐而疏於道。玄靈﹐習之然矣。欲心躁滑﹐道性深微。不自執爲﹐任其浮動﹐情之所變﹐物莫能全﹐人有心識﹐不覺變動﹐得非潛愼玄靈之運哉﹗宜加懇倒也。至人哀其迷方﹐示其生理﹐見於不見﹐知於不知﹐感通神明﹐是謂道用。言之者甚眾﹐行之者罕及﹐實志之不至耳﹗且亡喪猶影響﹐履眞豈獨遠哉﹗其三尸者﹐托陰气以爲靈﹐感私欲而致用﹐邪蘊臟腑﹐變生亂習﹐世相組織﹐流落貪昏﹐非天機淸明至嘆沈濁者﹐不能易其心矣﹗觀我生無﹐無能彰有。色爲空影﹐欲是影賓。欲生則三尸生﹐欲滅則三尸滅。古人云﹕欲者不欲﹐不欲者欲。反覆自明之謂也。去屍成道之速者﹐先外制聲色名利﹐內平喜怒愛惡﹐退心自察﹐徹底眞無﹝眞爲實﹐無餘欲﹞。動靜能知﹐身世不礙。宛其見情類﹐殉物而死。聖人興悲﹐於物兼濟。爲心者﹐以此苦心零於情﹐卓然虛靜﹐屍乃無處潛畱﹐則遁迹而逝。常思正道﹐朗然不寐﹐屍亦無再宅於心仍心。私言曰﹕所欲者玄靈之欲﹐不欲者玄靈不欲也。嚴心王而使之零﹝以身諭國﹐心則王也﹐王侯能守之﹐萬物將自化三尸其如子何﹖﹞。故君子存而不忘亡﹐理而不忘亂。身安而國家可保也﹐神定而性命可全也。若荒怠不敬﹐冒於寢寐﹐貪於飲食﹐屍乃千變萬化﹐隨欲而歸﹐令人世患日深﹐多愚早亡﹝《道書》曰﹕勿與爭曲直﹐當減人壽算也﹐爭尙如此﹐其況大者﹗淪於世務﹐非達者之莫棄﹞。玄靈飛去﹐心神凝定﹐則五方秀气入於靈臺﹐滋於童子。經曰「惚兮恍兮﹐

其中有象。恍兮惚兮﹐其中有物。」惟恍惟惚﹐而童子生焉。《黃庭經》曰「窺離﹝去聲﹞。天地有童子。」﹝窺猶欺也﹐因欺其心﹐敬於天地之間﹐不欲一物﹐則神气不喪也﹞。夫天地者﹐陰陽列位也。童子者﹐人神至精也。非精無以崇其聖﹐非蕩無以長其愚。是故聖人修之以眞﹐行之以勤。若能克己勵志﹐不出三年﹐道成矣﹗乃心中有白气﹐拂拂然生光明﹐久習彌廣。

○六甲存童子去玄靈法

又有甲子日辰﹐其人年月命算日減﹐被玄靈伐命。至夜半﹐起坐端策﹐私誦玄靈名彭倨﹑彭質彭矯七徧﹐無令耳聞也。依守淸淨法﹐動用消息之宜﹐繼書不睡﹐六甲庚申日守之亦耳。《黃庭》曰﹕晝夜不寐乃成眞。此之謂也。

《穎陽書》下篇略例﹕﹝容成公曰﹕凡算﹐先扣上古變日﹐六甲積日辰﹐變見天地甲子諸神﹐泬心淸靜而應之﹐以十二律扣之。聲同於律者﹐先存童子﹐童子可以聽之。若存童子﹐先去三尸﹐可以合道﹞。

○治脾腎舌術

甲子旬﹝玄靈多遊黃庭幽關靈根之內﹐令人好色﹑極欲﹑意亂﹑精施﹑貪滋味﹑妄言笑﹞。右旬內日辰及年月日﹐命算日結﹐舌正言﹐閉目思神﹐依經肇啟一門﹐欲者不欲﹐不欲者欲﹝他旬仿此﹞。卽於靈根﹐卻味保气﹐靜意全眞﹝脾藏主意。

意者﹐气之帥也﹐意寧卽脾泰﹞。其旬正五方秀气﹐應律於心﹐而玄靈自化矣。其道閉精尢急﹐宜啄齒咽液﹐令靈根堅固﹝靈根﹐舌本也。其下有華池﹐通腎﹐池不欲枯竭﹐津液同源﹐腎舌相固耳﹞。若人依法守之﹐心乃淸零﹝去呼﹞。其神日生。故經云「藏養靈根不復枯﹐閉塞命門如玉都。」﹝藏謂無言﹐養謂咽液。腎宮主壽﹐故曰命門。玉者﹐津液之狀﹐都猶聚也﹞。容成公曰﹕凡人兩腎﹐有日月命門﹐左男戴日﹐右女戴月﹐虛無相生﹐寒暑相成﹐男女相形。中有二神﹐皆衣靑﹐子能見之可長生。晝敬玄光﹐夜履眞迹﹐久視道也。

○治鼻口喉嚨術

甲戌旬﹝玄靈多遊神廬天闕气管之內﹐令愛香憎臭﹐入鼻觸心也﹞。右旬﹐依肇啟一門於神廬﹐用平香臭﹐治中毛﹐專气寡言﹐養精飲液﹐消气管﹐口吐濁﹐鼻引淸﹐綿綿若存。如此﹐玄靈不復入人腦﹐則上元淸靜矣。故經曰﹕神廬之中當修治﹐玄膺气管受精符﹐急固子精以自持。人生而靜﹐天之性也。天假其生﹐地成其形。天地造化﹐有爲物性。淸者能久﹐濁者多咎。則知本乎天眞﹐可謂至人。親於地利﹐曷足爲貴﹖形有三關之號﹐鼻與天通﹐用之不窮﹐餘可知也。

○治肺心耳術

甲申旬﹝玄靈多遊玉堂靈臺神牖之內﹐令人貪欲亂神﹐憂驚傷魄﹐叛道離徳﹐輕燥煩勞也﹞。右旬﹐依肇啟一門於靈臺﹐不妄是非﹐不妄察聽﹐除色去味﹐吐納寬舒﹐斯乃乾坤合气之所﹐謂玉堂靈臺也。必在內視無形﹐反聽無聲﹐則其神各守司

捨。故經曰﹕六腑五臟神體精﹐皆在心內運天經﹐晝夜存之自長生。閉守三關﹐勿令邪气得入﹐玄靈無所施其巧﹝上關﹐口也﹔中關﹐手也﹔下關﹐足也。關者﹐閉固之異名﹐邪謂心搖﹐物感也﹞。洗五臟﹐有節度。修六腑﹐令潔淸﹝能調三關﹐則爲洗五臟﹑修六腑矣。五臟者﹐心﹑肝﹑脾﹑肺﹑腎也﹔六腑者﹐大﹑小腸﹑胃﹑膽﹑膀胱﹑三焦也。髒爲陰﹐府爲陽﹐疊相生也﹞。不求道而道自至﹐不求有而有自來。不出三年﹐坐見萬里之外﹐豫觀成敗﹐辯天下筆數﹐如響之應聲也。

○治兩眉間腦舌中神術

甲午旬﹝玄靈多遊明堂﹑泥丸﹑靈根﹑赤宅之內﹐令人妄視昏寐﹐重味輕言也﹞。右旬﹐依肇啟一門於三丹田﹐收視養心﹐精誠自保﹐屏其寢夢﹐節其言語飲食。靜於關﹐潤於舌。二府相得﹐命門自開﹝潤﹐謂飲其華池﹐二府﹐腎﹑舌也。精液相得﹐元气開通﹐陽淨陰凝﹐幽關洞見矣﹞。明堂者﹐正室也。眞一常遊其間。一气含三﹐周流變化﹐未始有極﹝天地之气﹐稟於眞一。眞一之气﹐從道而生也﹞。故經曰「明堂四達法海員﹐眞人子丹當我前。」固守一門於三靈﹐不求道令道自見﹝三靈者﹐三丹田也。眉間入三寸爲上丹田﹐心爲絳宮中丹田﹐臍下三寸爲下丹田。守爲精神不散﹐合三以爲一也﹞。所思則存﹐不思則亡。攻之不止﹐通天合道﹐天人玉女六甲諸神﹐自於左右﹐而與人言﹐玄靈滅矣。

○治肝目身中陽气術

甲辰旬﹝玄靈多遊蘭臺﹐寸田陽气之內﹐令人喜怒忘魂﹐

沈迷思寢﹐恐懼懈怠﹐鄙矜誇也﹞。右旬﹐依肇啟一門於身中﹐莫敢懈怠﹐端心默念﹐含垢黜聰。令魂魄太平﹐志气不懾。息喜怒哀戚﹐節五味色音﹝前此者﹐皆亂正气也﹞。修煉心關﹐童子淸淨﹐則玄靈不能爲祟也。左目爲日﹐王父治其中﹔右目爲月﹐王母治其中。人能守之﹐與天地相保﹐日月齊明﹐外本三陽﹐自去﹐內陽三神自生﹝外本者﹐玄靈也﹔內陽者﹐三關神也﹞。故經曰﹕魂欲還天﹐魄欲入淵﹐還魂返魄道自然。此之謂也﹝眞性自然﹐非所造作﹐退藏於密﹐不系有無﹐則還魂返魄之道也﹞。

○治兩手足術

甲寅旬﹝玄靈多遊四關之內﹐令人手欲妄持﹐足欲妄行也﹞。右旬﹐依肇啟一門於四關﹐握固﹐思手不妄持﹐足不妄行﹐嚴策其心﹐動用淸靜﹐玄靈不復得安﹐便飛去。故經云﹕口爲天關精神機﹐足爲地關生命扉﹐手爲人關把盛衰。關門杜龠闔兩扉﹐丹田之中精气微﹝兩扉謂雙腎門﹐連於下關也。龠動則扉開﹐精流則命竭。善閉藏者﹐眞气會於丹田﹐化爲赤子矣﹞。

◎三尸中經﹝一名去屍駐色得不死之道﹞

《太上三尸中經》曰﹕人之生也﹐皆寄形於父母胞胎﹐飽味於五穀精气﹐是以人之腹中各有三尸九虫爲人大害。常以庚申之日上告天帝﹐以記人之造罪﹐分毫錄奏。欲絕人生籍﹐減人祿命﹐令人速死。死後魂升於天﹐魄入於地﹐惟三尸遊走﹐

名之曰鬼。四時八節企其祭祀﹐祭祀旣不精﹐卽爲禍患﹐萬病競作﹐伐人性命。上尸名彭倨﹐在人頭中﹐伐人上分﹐令人眼暗﹑發落﹑口臭﹑面皺齒落。中尸名彭質﹐在人腹中﹐伐人五臟。少气多忘﹐令人好作惡事﹐啖食物命﹐或作夢寐倒亂。下尸名彭矯﹐在人足中﹐令人下關搔擾﹐五情勇動﹐淫邪不能自禁。此屍形狀似小兒﹐或似馬形﹐皆有毛長二寸﹐在人身中。人旣死矣﹐遂出作鬼﹐如人生時形象﹐衣服長短無異。此三尸九虫﹐種類羣多。蛔虫長四寸五寸或八寸﹐此虫貫心人死。白虫長一寸相生甚多﹐長者五寸﹐躁人五臟﹐多卽殺人﹐兼令人貪食煩滿。肺虫令人多咳嗽。胃虫令人吐嘔不喜。肺虫令人多涕唾。赤虫令人腸鳴虛脹。蜣虫令人動止勞劇﹐則生惡瘡顚癡﹐癱癤疽瘻﹐癬疥癇癩﹐種種動作。人身中不必盡有﹐亦有少者﹐其中有十等就中﹐婦人最多也。其虫凶惡﹐好污人新衣﹐極患學道﹐欲調去之卽可矣。凡至庚申日﹐兼夜不臥守之若曉﹐體疲少伏牀數覺﹐莫令睡熟﹐此屍卽不得上告天帝。

又《太上律科》云﹕庚申日﹐北帝開諸罪門﹐通諸鬼神訴訟﹐羣魔並集﹐以司天下﹐兆人及諸異類善惡之業﹐隨其功過多少﹐賞勞謫過﹐毫分不遺。

經曰﹕三守庚申﹐卽三尸振恐﹔七守庚申﹐三尸長絕。乃精神安定﹐體室長存﹐五神恬靜﹐不復搔擾﹐不迷不惑﹐不亂不淫﹐瞋怒平息﹐眞靈衛佐﹐與天地相畢。每夜臨臥之時﹐叩齒三七﹐以左手撫心上﹐呼三尸名﹐使不敢爲害耳。

◎去三尸符法﹝符並朱書﹞

太上曰﹕三尸九虫能爲萬病﹐病人夜夢戰鬥﹐皆此虫也。可以用桃板爲符﹐書三道埋於門紘下﹐卽止矣。每以庚申日書帶之﹐庚子日吞之﹐三尸自去矣﹝常以六庚日書姓名﹐安《元命錄》中﹐三尸不敢爲患也﹞。

此符消九虫﹐當以六庚日﹐常以白薄紙竹紙書﹐服之。每庚皆如之﹐惟庚申書之﹐不限多少。從庚申日早朝服一枚﹐次庚午日吞一枚﹐值六庚勿失﹐虫皆不貫五臟﹐人身無病也。敕符咒曰﹕

日出東方﹐赫赫堂堂。某服神符﹐符衛四方。神符入腹﹐換胃蕩腸。百病除愈﹐骨體康彊。千鬼萬邪﹐無有敢當。知符爲神﹐知道爲眞。吾服此符﹐九虫離身。攝錄萬毒﹐上升眞人。急急如律令﹗

卷八十二庚申部二

◎三尸篇

《洞章》曰﹕太上三气﹐化爲神符﹐號曰《三元無量洞章》﹐制命六甲﹐運使五行﹐率離還合﹐卻死來生﹐消除三鬼﹐滌蕩五神。五神一曰五屍﹐三鬼一曰三虫。虫屍互名﹐參神亂鬼。三尸﹐上尸﹑中尸﹑下尸也﹔五屍﹐靑屍﹑赤屍﹑黃屍﹑白屍﹑黑尸。神祝曰﹕三尸﹑五屍﹐俱入黃泉。吾升淸天保長生﹐樂史世世居天王。

◎神仙守庚申法

常以庚申日﹐徹夕不眠﹐下尸交對﹐斬死不還﹐復庚申日﹐徹夕不眠﹐中尸交對﹐斬死不還﹔復庚申日﹐徹夕不眠﹐上尸交對﹐斬死不還。三尸皆盡﹐司命削去死籍﹐著長生錄上﹐與天人遊﹝或六月八月庚申彌佳﹐宜竟日盡夕守之。二守庚申﹐三尸伏沒。七守庚申﹐三尸長滅﹞。

◎庚申夜祝屍虫法

常以庚申夜中平坐﹐叩齒七下﹐擊額呼彭倨﹔次叩齒七下﹐撫心呼彭質﹔又叩齒七下﹐捫腰呼彭矯。先兩手心書太上祝曰﹕

吾受《太上靈符》《五嶽神符》﹐左手持印﹐右手持戟﹐日月入懷﹐濁气出﹐淸气入。三尸彭倨出﹐彭質出﹐彭矯出。急急如律令﹗

◎用甲子日除三尸法

常以甲子日夜半時﹐披髮東向坐﹐呼腹中伏屍名字。第一之名蓋東﹐第二之名彭侯﹐第三之名蝦蟆。一呼其名﹐以右手撫心三過﹐屍當應人﹐便不復去言人過也。又云﹕男用左手﹑女用右手撫心﹐畱伏屍﹐卽屍不離人﹐上言其過。人但能勸行气閉气者﹐身中神亦自安爾﹐久之消屍。

◎六甲除三尸法

法曰﹕淸心掃除中庭﹐正向北用一案﹐三杯羅列案上﹐以井華水著中。甲子日夜半時﹐披髮置後﹐三拜跪稱﹐臣自某州郡縣鄕裏曾孫某甲﹐奉請北極三臺君﹑斗中眞人﹐請以三杯水。

除去三尸﹐令某修道得神仙。因飲三杯水﹐先從東起﹐飲時祝曰﹕

日月君水﹐除我頭屍。次飲中央﹐祝曰﹕眞人水﹐除我腹中尸。次飲西杯﹐祝曰﹕日月君水﹐除我足屍。畢﹐稱臣三拜﹐左回還牀臥﹐當應夢見人辭謝去者止。不爾未去﹐未去者﹐後甲子日﹐當又如此﹐勿忘。

◎除三尸法

常以雞鳴時﹐漱取醴泉﹐咽之﹐三而止。徐徐定气﹐勿與人言語。

◎祝去伏屍方

以正月五日﹐七月七日﹐取商陸根細切﹐以玄水漬之三日﹐陰漧﹐可治爲末。服方寸七﹐玄水服下﹐日三服。百日﹐伏屍盡下﹐出如人狀﹐醮埋之﹐祝曰﹕

伏屍當屬地﹐我當屬天。無復相召﹐卽去隨故道﹐無還顧常。先食﹐服之﹐禁一切血肉﹑辛菜物。

◎厭屍虫法

眞人曰﹕江南多白芷艸﹐掘取根﹐細搗末﹐以沐浴用之。此香乃三尸所憎者。

又方

三月三日取桃葉﹐一云桃根﹐搗取汁七升﹐以大醋一升同煎﹐令得五六分﹐先食﹐頓服之。隔宿無食﹐卽屍虫俱下。

◎上仙去三尸法

丹砂一斤﹝細研飛過﹞﹐淳大酢﹝三升﹞﹐純漆﹝二升﹞。

右合和令相得﹐於微火煎之﹐令幹稠。可丸之如麻子大。日再服﹐從三丸漸加至二十一丸。經四十日﹐百病自愈﹐三尸自出﹔服之百日﹐肌膚堅固﹔千日﹐令人長生不死﹐與天地相保。不能俱言﹐後當自知。

◎下三尸方

貫眾五分﹝主伏虫﹞白藜蘆十二分﹝主長虫﹐欲得雄者﹞蜀漆三分﹝主白虫﹞蕪荑五分﹝主肉虫﹞石蠶五分﹝主蜣虫﹞厚朴三分﹝主肺虫﹞狼牙子四分﹝主胃虫﹞雷丸六分﹝主赤虫﹞僵蠶四分﹝主膈虫﹞

右九味物﹐熬令黃﹐合搗篩之﹐煉蜜丸如梧桐子大。以粉漿服五丸﹐日三服之。漸加至十丸。十二日癥聚下﹐六十日百病愈。服之﹐先從小起﹐若女人﹐如齋戒恭謹者﹐亦可服之。

◎仙人下三虫伏屍方

茯苓十斤﹐商陸根削去上皮﹐但取下白者五斤﹐淸酒﹐麥曲各五斤﹐並炊釀之﹐酒置盆中封之﹐二十日藥成。擠之﹐但淳。大豆熬之作末如飴狀﹐合丸如大彈丸。日服三丸﹐十日以去﹐稍益如雞子黃。上尸者百日﹐中尸六十日﹐下尸四十日﹐當爛出。上尸如手﹐中尸如足﹐下尸如雞子。上尸黑﹐中尸靑﹐下尸白。此三尸與人俱生﹐常欲令人死。至晦朔日﹐上天白人罪過。每至其日﹐當拘制七魄﹐及守庚申夕﹐於是三尸不能得動矣。是庚申夕﹐人夢與他諍斗者﹐是魂與尸魄鬼斗。夫魂常欲令人身安﹐故靜。魄常欲令人恍惚﹐蓋欲人早死﹐故欲攻奪﹐此之謂也。

凡道士醫師﹐但按方治身﹐而不知伏屍所在。上尸好寶貨千億﹐中尸好五味﹐下尸好色﹐若不下之﹐但自欺耳。去之﹐卽不復饑﹐心神靜念﹐可得延生。眞人貴其道﹐道士尊其藥﹐賢者樂其法﹐愚俗笑其事。所以言人死爲屍骸者﹐乃是三虫之號位也。當服當陸散者﹐乃自除去三尸﹐不必酒釀而服之也。槐子亦善。能服气者﹐不用此術。又眞气是靑牙五方之精﹐道士服之﹐二十一日﹐三虫走出矣。

◎神仙去三尸法

眞人去三尸延年反白之方﹐宜服浮水玄云之髓。此自然能

生﹐千歲一變﹐百歲一化。先變後化﹐藥之精英也﹐故可服之而得長生也。丹光之母者﹐松脂也。浮水之髓者﹐茯苓也。能伏鬼神﹐卻死更生。松脂流入地中﹐千年變爲茯苓﹐茯苓千年化爲琥珀﹐琥珀千年變爲丹光。丹光之色﹐赫然照人。丹光千年變爲蜚節芝﹐蜚節芝千年變爲浮水之髓﹐浮水之髓千年變爲夜光﹐夜光千年變爲金精﹐金精千年化爲流星﹐流星千年化爲石膽﹐石膽千年化爲金剛﹐金剛千年化爲木威喜。夫金入火不耗﹐入水益生。夫松脂變化﹐蓋無常形﹐故能沈淪無方﹐上升太淸。此飛仙之法﹐勿傳其非人。方曰﹕當取茯苓﹑松脂各十二斤﹐以水漬松脂七日﹐朝陽去水﹐以淳酒二斗與茯苓合漬之﹐日暴令幹﹐月食一斤。欲不食用﹐練松脂去苦臭﹐以火溫之﹐內茯苓中治合。和以白蜜﹐三物合服之﹐月各一斤。百日身輕﹐二百日寒熱去﹐三百日風頭眴目去﹐四百日五勞七傷去﹐五百日腹中寒癖飲癥气去﹐六百日顏色住﹐七百日面﹤黑幹﹥除﹐八百日黑髮生﹐九百日灸瘢滅千日兩目明﹐二千日顏色易﹐三千日行無迹﹐四千日諸痕滅﹐五千日夜視有光﹐六千日肌肉易﹐七千日皮脈藏﹐八千日精神彊﹐九千日童子薄﹐萬日形自康﹐二萬日神明通﹐三萬日白日彰﹐四萬日太一迎﹐五萬日坐在立亡。日三食﹐愼勿忘。但過萬日﹐仍自縱橫﹐變名易姓﹐升天遊嶽﹐皆可耳。

◎神仙去三虫殺伏屍方﹝凡二方﹞

章陸根﹐味酸﹐有毒﹐主胸中邪气﹐塗臃腫﹐殺精物﹐煉五臟﹐散水气﹐根如人形者神。生故墟田間﹐三月八月采。章

陸一名夜呼﹐一名蕩根﹐一名當陸﹐一名莧陸﹐一名長根﹐一名商陸艸﹐一名神陸﹐一名白華﹐一名逐邪﹐一名天艸﹐一名逐陰之精﹐此神艸也。去三虫﹐殺伏屍﹐去面颭黑﹐益智不忘﹐男女五勞七傷﹑婦人乳產余病﹑帶下結赤白皆愈。

右用曲十斤﹐米三斗﹐加天門冬成末一斗﹐釀酒漬章陸六日。便齋服五日﹐食減﹐二十日谷絕腸肥﹐容气充茂﹐諸虫皆去﹐耳目聰明﹐瘢痕皆滅。以月宿與鬼日加丁時﹐取商陸服如棗﹐日三。道士常種此藥艸於靜室之園﹐使人道神﹐令人不老長生﹐去三虫﹐治百病﹐毒不能傷矣。

○又方

取當陸根四十斤﹐削去粗皮細切之。以水八鬥於東向竈煎之﹐令減半。去滓更煎之﹐令可丸。服如梧桐子大。丸蜜作之﹐勿令人見。又一方﹕章陸根三十斤﹐正月﹑二月﹑九月﹑十月﹑十一月﹑十二月采取﹐過此不中用。取章陸根淨洗粗切﹐長二寸許。勿令中風也﹐絹囊盡盛﹐懸屋北六十日﹐陰燥爲末﹐以方寸七水服﹐旦先食。服十日見鬼﹐六十日使鬼﹐取金銀寶物﹐作屋舍﹐隨意所欲﹐八十日見千里﹐百日身飛行﹐登風履云﹐腸化爲筋﹐久服成仙矣。

◎除去三尸九虫法﹝並藥術﹞

先生曰﹕夫三尸之鬼﹐變化無方﹐或見厲鬼﹐或假人形。𨿽千襖萬怪﹐卽黠而不神﹐不悟人言語﹐不能鑑其情。欲修法

事﹐愼無發揚﹐心或默語﹐鬼聞人聲。旣聞人聲﹐卽爲禍害﹐厭暴祟戾﹐其憂百端。審察災源﹐急宜詳解﹐逆爲人之備﹐無令寢淫。故訣稱﹕用建日修法﹐破日服符﹐及造藥術﹐欲爲消去﹐卽其屍鬼亦常忌此日也。兼慮人用月晦庚日開執之日﹐故於此日能迷淪人意﹐俾耽眠睡﹐造作夢寐﹐顚倒非常。或緣人性之所畏惡﹐輒變此物﹐恐怖多端。或於眠中﹐喚人名字。或假吏卒﹐收錄執縛。或托人父母兄弟﹐責詈於已。或夢妻子﹐困病死喪﹐使人慞惶﹐悲哀哭泣。或夢冢墓﹐狼籍屍骸。或若乘危﹐爲其迫塞。或若犬來咋嚙﹐或見牛馬奔衝﹐往來號吠﹐倉卒抵踏。或鳥豕之形千狀﹐或虫蛇之物萬端。或顚倒其巾冠﹐或訐揚人過惡﹐比皆其所爲也。可先期一二日間﹐收心斂意﹐以道自處﹐庶幾行法而去之耳﹗《仙經》云﹕凡服仙藥﹐先去三尸。其方如左﹕

附子﹝七枚炮﹞蕪荑﹝二兩炒﹞漧漆﹝二兩炒令煙﹞

右三物篩搗爲散﹐常以空腹酒服一匕﹐日再服。七日而上尸去﹐九日中尸去﹐十二日下尸去。後當痢於盆中﹐卽見三尸虫狀。以綿裹之﹐葬東流水中﹐微哭之﹐咒曰「汝死屬地﹐我得升天。」別道而歸﹐更勿反顧之。經三日後﹐或自於日中大哭﹐煩惱恍惚。勿自訝之﹐後當爽朗爲道人耳。

◎劉根眞人下三尸法﹝此方與前方稍類﹐但別出耳﹞

眞人曰﹕欲求長生﹐先去三尸。三尸去﹐則志意定﹐志意定則嗜欲除。乃以神方五篇見授。云﹕伏屍常以月望晦朔日上

天﹐白人罪過﹐故司命奪人算﹐使人不壽。欲去之法用此方。蜀狗脊﹐七枚。漧棗﹝二兩﹞。蕪荑﹝二兩﹞。

右藥並皆依法事﹐持杵羅爲散﹐以淸水服一合﹐日再服。七日上尸去﹐九日中尸去﹐十二日下尸去。其形似人﹐以綿帛裹之﹐埋於東流水﹐咒曰﹕

子死屬地﹐我當升天。易道而歸﹐勿復回顧。三日之中當恍惚﹐後乃佳耳。

◎神仙古方傳授所來﹝二首﹞

朱璜者﹐廣陽人也。少病毒瘕﹐就睢山下事道士阮丘。丘憐之﹐言﹕卿除腹中三尸﹐眞人之業可度教也。璜曰﹕病愈當爲君作客﹐三十年不敢自違。丘因與璜七物藥﹐日服九丸﹐百日病下如肝脾者數升乃愈。後數十日肥健﹐心意日更開朗。乃與《老君黃庭經》令讀之﹐告曰﹕日三過﹐通之能思其意﹐當度世。丘遂與璜俱入浮陽山玉女祠﹐且八十年﹐復歸故處﹐白髮盡黑﹐須更長三尺餘。過家食止﹐數年復去﹐至武帝末猶存焉。

沈文泰者﹐九嶷人也。得紅綫神丹﹐去土符還年益命之道﹐服之有效。往昆侖﹐畱安息二十餘年。以傳李文淵﹐曰﹕土符不去﹐服藥行道無益也。文淵遂受祕要﹐後亦升仙。今以竹根汁煮丹及黃白去三尸法﹐出此二人矣。

◎遊稚川記

僧契虛姓李﹐其父開元中爲禦史。契虛幼好浮屠氏﹐年二十﹐髡發衣褐﹐居長安中佛捨。及明皇幸蜀﹐羯胡陷兩京﹐契虛乃入太白山﹐食柏葉絕粒。遇道士喬君﹐淸瘦髙古﹐發鬢皎白﹐謂契虛曰﹕師神骨孤秀﹐後當寓遊仙都。契虛謙謝之。喬君曰﹕異日師於商山﹐備食物於逆旅﹐有桻子必犒而饋焉。或有問師所求﹐但言願遊稚川﹐當有桻子導師去矣。及祿山破﹐上皇還京﹐天下息兵。契虛卽於商山旅捨備食膳﹐遇桻子而饋焉。近數月﹐饋桻子數百人﹐食畢輒去﹐無問者。契虛怠﹐爲喬君見欺﹐將歸長安。忽遇一桻子﹐年甚少﹐問契虛所詣。答曰﹕願遊稚川﹐積有年矣﹗桻子驚曰﹕稚川﹐仙府也﹐安得至乎﹖契虛曰﹕幼而好道﹐曾遇至人﹐勸遊稚川﹐但不知其路耳﹗桻子曰﹕與我偕行﹐可以到也。於是與之俱至藍田上﹐理行﹐俱登玉山﹐涉危險﹐逾巖巘﹐十八餘里至洞穴﹐水自洞側而出。桻子與契虛運石塡水﹐三日而水絕。俱至洞中﹐昏晦不可辧。遙見一門在十數里外﹐望門而去。旣出洞外﹐風日恬炅﹐山水淸麗。凡行百餘里﹐登一髙山﹐攢峯回撥﹐石徑危峻。契虛眩惑﹐不敢前去。桻子曰﹕仙都近矣﹐無自退也。挈其手而登﹐旣至山頂﹐緬然平坦﹐下視山峯川源﹐杳不可辯。又行百餘里﹐入一洞中。又數十里﹐及出洞﹐見積水無窮﹐中有危徑﹐才橫尺餘﹐長亙百里。桻子引之﹐躡石而去﹐頗加悚栗﹐不敢顧視。卽至一山﹐下有巨木﹐煙景繁茂﹐髙數十尋。桻子遂登而長嘯﹐久之風生林杪。俄有巨索自山頂懸竹橐而下﹐桻子與契虛入竹

橐中﹐閉目危坐﹐勢如騰飛﹐舉巨絙引之﹐卽及山頂﹐城邑宮闕﹐璣玉交映﹐在云物之外。桻子指而語曰「此稚川也。」與契虛俱詣其所﹐仙童百輩羅列。有一大仙謂桻子曰﹕此僧爲何而來﹖桻子曰﹕此僧願遊稚川久矣﹐故挈而至。一殿中﹐見冠冕大仙貌甚偉﹐據玉几而坐﹐侍衛環列﹐呵禁極嚴。桻子命契虛拜謁﹐且曰﹕此稚川眞君也。旣拜﹐召升階﹐問曰﹕爾絕三彭之仇乎﹖契虛不能對。眞君曰﹕此未知道﹐不可畱此。卽命桻子引登翠華亭﹐見亙空丹檻云矗﹐內一人袒而寐﹐發長數十尺﹐凝膩黯黑洞瑩人心目。又命契虛拜曰﹕此楊外郎﹐因隋室奔亂﹐入山得道。非其瞬目﹐乃徹視之。徹視者﹐寓目人世耳。拜請﹐忽寤而開目﹐光若日月之朗焉。又見一人臥石壁之下﹐桻子曰﹕此乙友君﹐名潤﹐亦得道人也。旣而桻子承眞君之教﹐引契虛歸人間﹐凡所涉歷﹐皆是來時所經之路。契虛問桻子曰﹕眞君問三彭之事﹐我所未了何﹖答曰﹕三彭者﹐三尸之姓也。常居人身中﹐伺人之過﹐欲令人死。每以庚申日﹐條列人罪目﹐奏於上天。學仙之士﹐不去三尸﹐無由得道﹐徒苦無益也。旣及平地﹐在泰川矣﹐亦不知桻子所之。

契虛自此居太白山﹐未嘗言稚川之事。貞元中﹐徙居華山。滎陽鄭紳﹐吳興沈聿自京出關﹐值契釐見契虛絕粒﹐不置庖爨。鄭異其不食﹐訪其所遇﹐因話其事。鄭甚奇之﹐自關東卻回﹐詣其捨﹐契虛已遁去﹐不知所之﹐鄭君述《稚川記》耳。

◎夢三尸說

《道書》曰言﹕人身中有三尸虫﹐居三丹田﹐好惑人性﹐

欲得早亡﹐每至庚申日﹐上讒於帝﹐請降災禍於人﹐故人多夭枉禍厄。修煉者﹐用術及藥以去之﹐則年長不死。有廣羊人﹐宋彥華﹐家於濮上﹐好儒文及術伎﹐因於道者處受術及藥百計﹐求去三尸。忽一夕夢三人﹐古冠服而立堂合之內。彥華問曰﹕君何人乎﹖答曰﹕吾卽是君身中三彭也。欲辭子﹐故來相告耳。彥華夢中責之曰﹕吾受生於天﹐天賦有命﹐命有短長﹐必自悉矣。聞君好居吾身中﹐讒賊幻惑惱亂吾神﹐使邪夭禍厄﹐則喜而去﹐吾何負於君輩哉﹗今吾師道術以殺汝﹐汝不速去﹐必遭楚苦。三尸曰﹕子能聽我言﹐將以辧吾非罪﹐而以辭子﹐可歟。彥華曰﹕何也﹖答曰﹕吾之族﹐陰陽之精也。上系太虛﹐自無入有。凡人有生質﹐則上帝乃頒吾兄弟賦於人中﹐主其魂魄﹐護其性而保其中也。蓋人中及壯﹐則百緒之爲﹐貪財食﹐溺邪淫﹐矯詐欺誣﹐姦狡佞妄﹐外示正直﹐內趨僻違﹐不孝友﹐不慈惠﹐抑民掠財﹐逞形恃勢﹐潛窺陰計﹐自丰其家﹐喜利忌賢﹐輕貧葉富﹐晝夜役使﹐兄弟甚勞苦哉﹗吾之疲倦﹐且錄其尢以害之得速死﹐冀吾有暇耳。不如是﹐何得適哉﹗今子若好道﹐不必去吾兄弟。子但修中正﹐拋榮去味﹐遠世棄欲﹐息役沈光﹐滌淸三宮﹐凝定九府﹐日月內燭﹐星斗髙臨。則吾兄弟優遊淸閒﹐𨿽千萬歲﹐與子周旋﹐賓護外物﹐吾無勞役﹐又何敢怠﹖況讒賊乎﹗今子且愛榮好奢﹐戀世情命﹐矯謀財色﹐旣而返逐於我﹐我今去矣。若上彭去﹐則子言語倒錯﹐耳窒目暗﹐容貌滋味無復暢也﹔中彭去﹐則子規謀失算﹐治官乖政﹐榮業壯圖﹑文詞術藝無復適也﹔下彭去﹐則子風月蕩絕﹐弛騁艱難﹐坐立無復彊也。子孫廢滅﹐去魂飄沈﹐如此則子返爲行屍﹐非人也。夫人之處世﹐賴我兄弟以爲精識思慮。子不修中正﹐保元气﹐而誣我以罪﹐豈非戾乎﹗言訖﹐揖彥華將去。彥華夢中牽其袂而畱之﹐曰﹕自古皆有死﹐民無財不活﹐今吾不能保其眞矣。

子且爲我畱居﹐共子謀財﹐不復反覆矣。三彭倏然躍入其鼻﹐恍而驚乃寤。自後但以積財爲業﹐不復更言道術。

溟洪先生曰﹕吾聞大道虛無﹐無一物可辯。自無入有﹐蓋賦形也。人稟中正﹐不可自邪也。中正則天地合﹐其神豈小虫能害乎﹖三彭誠有靈者﹐豈能制天地乎﹖亦信人自不端﹐陰役其內﹐則更有小於三彭者﹐固能致禍矣﹗是其說可深信歟﹗宋氏多金﹐能轉貨﹐嘗餘財。所慕道藝﹐今盡擲矣。與予話夢﹐故書以傳之﹐笑其惑也如此。

卷八十三庚申部三

◎中山玉櫃經服气消三虫訣

昔大黃帝君﹝太古無名﹐云大黃帝君者﹐則黃帝有熊﹞。會羣臣於崆峒山﹐問道於廣成子﹐曰﹕夫人養生全眞﹐遊觀於天庭間﹐止息於洞房中﹐得與眾聖齊羣﹐駐童顏而不敗者﹐則何法最寶﹖

廣成子曰﹕夫人以元气爲本﹐本化爲精﹐精變爲形。形𨿽好生﹐欲能竭之。故欲不可縱﹐縱之則生虧﹐制之則生盈。盈者﹐精滿气盛﹐百神備足。夫有死必有生﹐有生必形虧。虧盈盛衰﹐物之常理﹝日中則移﹐月滿則虧。樂極悲來﹐物盛則衰。有生死是天地人之常數也。聖人智通萬物﹐以法堅身﹐在養育之門﹐無犯形本﹐則合於化元之道者也﹞。夫人體內有百關九節﹝百關者﹐號百祿之神﹐爲九節之用﹔九節者﹐一掌﹑二腕﹑三臂﹑四膊﹑五肩項﹑六腰﹑七腿璟﹑八脛踝﹑九腦﹐是謂九節也﹞。合爲形質﹐洞房﹑玉戶紫宮﹑泥丸﹑丹田以處泊﹝古人作楮薄﹐今論神气棲息﹐故宜處泊。洞房等皆天庭三田神﹐正泊處也﹞。百神守衛﹐六靈潛護﹝百神者﹐百節之神﹐守固營魂﹐保護五臟神。五神淸﹐則百節靈﹐五神傷﹐則百節績﹐淸卽少﹐傷則老。經云﹕貪欲嗜味﹐傷神促壽。金玉滿堂﹐莫

之能守。六靈者﹐眼耳鼻舌身意﹐亦謂之六識。常隨心動﹐動念則識﹐便從之。是故制之則寧﹐用之則成﹐察之則悟﹐任之則冥。又有三魂伏於身﹐七魄藏於府。故云﹕肝藏魂﹐肺藏魄﹐脾藏志﹐心藏神﹐腎藏精﹐此皆百神六靈之主也。宜防濁亂﹐輕躁動作﹐違之不守﹐自致敗傷而已﹞。保其玄關﹐守其要路﹝道以眞一爲玄關﹐以專精爲要路﹞。旣食百谷﹐則邪魔生﹐三虫聚﹝虫有三名﹐伐人三命﹐亦號三尸。一名靑姑﹐號上尸﹐伐人眼﹐空人泥丸。眼暗面皺﹐口臭齒落﹐鼻塞耳聾﹐發禿眉薄﹐皆靑姑之作也。一本作靑石。二名白姑﹐號中尸﹐伐人腹﹐空人臟腑。心旋意亂﹐肺脹胃弱﹐气共傷胃﹐失饑過度﹐皮癬肉焦﹐皆白姑之作也。一本作白石。三名血屍﹐號下尸﹐伐人腎﹐空人精髓。腰痛脊急﹐腿痺臀頑﹐腕疼脛瘦﹐陰萎精竭血幹骨枯﹐皆血尸之作也。一本作血姑。此三尸毒流﹐噬嗑胎魂﹐欲人之心﹐務其速死﹐是謂邪魔生也。人死則屍化爲鬼﹐遊觀幽冥﹐非樂天庭之樂也。常於人心識之間﹐使人常行惡事﹐好色欲﹐增喜怒﹐重腥穢﹐輕良善﹐惑亂意識﹐令陷昏危﹐無於一日之中﹐念念之間﹐不可絕想。常以甲寅庚申日﹐上曰天曹﹐下訟地府﹐告人罪狀﹐述人過惡﹐十方剌史受其詞﹐九泉主者容其對﹐於是上帝或聽﹐人則被罰﹐輕者在世迍邅﹐求爲不遂﹐重者奄歸﹐大夜分攺身形﹐成殃而出。今俗傳死吹直符﹐雄雌殃注﹐破在殺心﹐此之是。都由人不能絕百谷﹐斷五味﹐誠嗜欲﹐禁貪妄﹐而自致其傷殞。《內景玉書》云「百谷之實土地精﹐五味外美邪魔腥﹐臭亂神明胎气零﹐三魂恍恍魄麋傾。」要知成敗﹐彼之三虫由斯五穀也﹞。貫穿五臟﹐環鑿六腑﹐使丹田不華實﹐津液不流注﹐血脈不通行﹐精髓不凝住﹐胎魂不守宮﹐陰魄不閉戶﹐令人耽五味﹐長貪欲﹐形老神衰﹐皮皺發落。若不卻粒絕味﹐禁嗜戒色﹐則屍虫全而生﹐身必死。若滅

三虫﹐彌屍鬼﹐安魂魄﹐養精髓﹐固形神﹐保天地者﹐非气術而不可倚矣﹝擒制情欲﹐彌滅虫屍﹐使形神不枯朽﹐須服神气﹐還元返本﹐過此皆不可倚也﹞。且我大仙以气術爲先﹐元气是本。是以太和爲宗﹐衝元是本。及吾歸之於妙﹐寂之於玄﹐化之於無﹐用之於自然﹐自然輕舉﹐升於玄玄﹐出入無間﹐其道栝焉。與道通靈﹐當有何患﹝音還《內景》云「勿令七祖受殃患。」但不許以道傳於非人﹐卽七祖受其殃也。今言當有何患﹐是亦依道奉行﹐保無殃咎也﹞﹖夫上仙以元气爲宗﹐中仙以丹術爲本﹐下仙以藥術爲首﹐量此三者﹐夫何以久﹗皆以勤勞神﹐餌金服石﹐動費貨泉﹐失於歸寂﹐蓋不得自然之理﹐乖於眞道矣。昔大隗翁曰﹕生吾有身﹐憂吾動勞﹐念吾饑渴﹐觸情縱欲﹐過患斯起﹐遂虧於玄化之道也﹝此廣成子述初古大仙要道所得之祕旨也﹞。

於是太黃帝君謹心神﹐觀想元气﹐﹝用啟玄理﹐先靜丹元﹐觀想自然﹐融於歸寂也﹞。乃感太一眞君持《玄元內景气訣妙經》一篇授之帝君。帝君爾後降中嶽﹐復會羣仙﹐宣是妙經﹐因名《中山玉櫃服神气經》﹝此碧巖受行是經﹐於師奉傳﹐然得分明﹐知其的實﹐以爲誥﹞。夫太一眞君者﹐是北極太和元气之神﹐神通變化﹐自北極紫微宮經過﹐於天地間﹐滋育萬物﹐在天則五象明焉﹐在地則艸木生焉﹐居人則神識靈焉﹐在鑑則五行察焉﹐在北則四運變焉。聽之不聞﹐視之不見﹐搏之不得﹐無形無狀﹐而與萬物作狀﹐故謂之玄﹐謂之象。所感無不應﹐所眞無不證﹐所專無不用﹐所精無不動。是知道以眞正爲玄關﹐專精爲要路。倚於此者﹐無所不通也﹝碧巖受之﹐相次顯示﹐使其將來不滯迷惑﹞。

經曰﹕夫欲服气﹐服元气爲本﹐以歸寂爲玄妙。若不得此門﹐及不知玄關要路﹐則終不能成就功徳也﹝經之要言﹐故不

妄語﹞。夫求仙道﹐絕粒爲宗﹔絕粒之門﹐服气爲本﹔服气之理﹐齋戒爲先。當持齋戒﹐然揀好日﹐晏靜一室﹐安置牀薦﹝其齋以心淸意淨﹐無諸躁動止﹐可二七日﹞。若不先齋﹐則不得神气內助﹔若不存想﹐則神气不得內補。夫欲修行﹐要當別置一室﹐好土香泥﹐泥飾明密髙敞﹐牀褥厚暖﹐衾枕新潔﹐不得使雜人穢污﹐輒到其中。其中地須深鋤深二尺﹐篩去滓礫﹐除諸穢物﹐更添好土﹐築搗平實﹐更羅細土﹐拍踏令緊。旣得平穩﹐勤須灑掃﹐務其淸淨。室中惟安書機經櫃﹐每一度焚香﹐念玄元無上天尊﹐又念太一眞君﹝又可呼三一﹐三元五臟六靈﹐一身之神﹐冥心叩齒﹐靜默思之也﹞。太一眞君有五誡﹐誠心依之﹐克獲神應。一者﹐不得與女人語笑同處﹐致屍鬼惑亂精神。二者﹐勿食一切葷膩﹑五辛﹑畱滯﹑冷滑之物﹐若食之﹐令三尸濁觸五神。三者﹐勿入一切穢惡處所﹐夫弔死﹑問病﹑至人爲殺戮﹑決罰﹑驚魂﹐大怒﹑大怖﹐精神飛散﹐就中死屍﹐道人大忌﹝海之至大﹐尙不宿屍﹐人之至靈﹐尸之至穢也﹞。或誤衝見﹐當以桃皮竹葉湯浴。訖﹐入室平臥﹐存想心家火徧身焚燒﹐身都炯然﹐使之如盡。然後閉气﹐咽新气﹐驅逐腹內穢气﹐使攻下泄﹐務令出盡﹐當自如故。四者﹐勿與一切眾人爭於是非﹑忿諍斗競﹑及抱小兒﹐減人算壽﹐損志傷神。五者﹐勿得欺罔一切事﹐陰神不助﹐常愼言語﹑節度﹑行止﹐勿對北旋溺﹐犯太一紫微﹐殃罰非細。若有違此五戒﹐於二七日間﹐眠夢之內﹐自有驚覺﹐覺悟於人﹐務人修善﹐其事祕密﹐勿泄於人﹝所言《內景气訣妙經》一篇﹐良有是也。夫景是內祕之事﹐惟自己心內知之﹐固不可漏泄他人也﹞。

◎說三尸

眞人云﹕上尸名彭倨﹐好寶物﹔中尸名彭質﹐好五味﹔下尸名彭矯﹐好色欲。三尸之爲物﹐常居人脾。至修法之夜﹐卽宜右覆臥﹐則脾不得動﹔脾不得動﹐則三尸不得作恐耳。亦乃一助也。是夕﹐心中祝言曰﹕

三尸九虫﹐我已知你所能也。若眠中聞喚誤應者﹐卽當起正坐﹐叩齒十二通﹐心中祝曰﹕吾知汝是三尸九虫耳。但知行正意役使﹐夢中勿與相應對也。常先預思憶敕戒之﹐亦無能變化矣。

◎說三尸所居法

上尸彭倨﹐居人頭上﹐在泥丸宮中﹐一名上丹田宮﹐卻入眉後三寸﹐自有宮殿樓閣。

中尸彭質﹐居人心後﹐卻入三寸三分﹐居其間﹐名曰中泥丸﹐一名中丹田﹐自有宮殿樓閣。

下尸彭矯﹐居人下丹田﹐亦名下泥丸﹐在人小腹去臍下三寸﹐卻入腹三寸七分﹐自有宮殿樓閣。

◎候三尸法

若忽夢起屋舍籬障者﹐是腹中尸虫共相依止。若夢與女人交通者﹐其屍虫會也﹐重者皆成病。若服丹砂有功者﹐當夢大火燒其屋宇。服諸藥有應者﹐當夢父母喪亡﹐妻子被殺﹐或是姊妹兄弟之屬或女人﹐或冢墓破壞失去棺槨﹐及被五刑死者﹐此是屍虫皆將消滅候也。

◎趙先生口訣祝屍虫法﹝凡三法﹞

趙先生口訣曰﹕欲祭三尸九虫法﹐常以月建之日夜半之時﹐密出中庭﹐正立東向﹐平體正气﹐叩齒三十通﹐訖﹐舉頭小仰﹐卽復下頭小俯﹐因咽液二十過﹐又向前仰兩手二七過﹐前後仰﹐緩手爲之﹐竊祝曰﹕

南昌君五人﹐官將百二十人﹐爲某甲除三虫伏屍﹐將某周遊天下﹐過度災厄。訖﹐徐徐左回還臥。行之三年﹐屍虫消滅。若月中有重建者﹐亦重爲之。修此法﹐欲齋戒獨住﹐不欲雜錯人眾﹐務令寂靜﹐勿使知之﹐及六畜鳥獸並不聞聲。爲此法易行﹐無恍惚之患。

◎又法

先生曰﹕欲除屍虫之法﹐春月擇甲乙夜﹐視歲星所在﹐朝

之再拜﹐正心﹐竊祝曰﹕

願東方明星君﹐扶我魂﹐接我魄﹐使我壽如松柏﹐生年萬歲﹐生不落願。爲甲除身中三尸九虫﹐盡走消滅。常擇潔靜﹐頻行之﹐爲善。此仁徳樂生﹐君木也﹐木克土﹐所以土屍去﹐妙訣祕之。

◎又法

先生口訣去三尸九虫法﹕常以月晦日﹐日出昕昕時﹐東向日所出處﹐禹步三祝曰﹕

諾睪﹝睪者﹐喚聲﹐如言號耳﹞。月中有虫兔蝦麻﹐日中有虫三足烏﹐水中有虫蛇與魚﹐土中有虫蛾螻蛄﹐腹中有虫蛔白從。凡三祝﹐止之﹐祕而勿傳。

◎東方氏制三尸法

常以庚申日存頭中﹐有太上老君﹑泥丸眞人二人並共坐上﹐著遠遊冠﹐服玄袍﹐坐於冥光帳中﹐下視﹑口﹑目﹑耳﹑鼻﹐淸滌神气﹐謂之上一﹐拘面部之魂﹔次存心中﹐有太一太帝﹑絳宮眞人二人並共坐﹐上著九陽冠﹐服丹南逸景之袍﹐坐於朱陵帳中﹐下視四體淸波﹐肝肺膽腎﹐皆令淨潔如五色玉﹐謂之中一﹐拘四肢之部精﹔次存臍內﹐有太黃老君﹑黃庭眞人二人並共坐﹐上著十靈之冠﹐服黃羅之袍﹐坐於黃錦帳中﹐下視脾腹之下孔竅﹐令分明如白素﹐謂之下一﹐拘制骸魄。於是﹐三尸無從得動矣。

◎紫微宮降太上去三尸法

夫人身並有三尸九虫。人之生也﹐皆寄形於父母胞胎﹐五穀精气﹐是以人腹中盡有屍虫﹐爲人之大害。常以庚申日夜﹐上告天帝﹐記人罪過﹐絕人生籍﹐欲令速死﹐魂升於蒼天﹐魄入於黃泉﹐惟有虫屍獨在地上遊走﹐曰鬼。或四時八節﹐三牲祭祀不精﹐輒與人作禍害﹐心痛疰忤﹐伐人性命。上尸彭倨﹐在人頭中﹐伐人眼目﹐令人好作惡﹐啖食眾生﹐或口臭齒落。中尸彭質﹐在人腹中﹐伐人五藏﹐少气多忘﹐令人好作惡﹐啖食眾生﹐或作惡夢﹐驚恐不安。下尸彭矯﹐在人足﹐令人下關搔擾﹐五情踴動﹐不能自禁。若屍爲神則害子﹐是故復疰不絕。

又云﹕上尸彭倨名靑服﹐中尸彭質名白服﹐下尸彭矯名赤口。此三尸狀如小兒﹐或似馬形狀﹐皆有須髮﹐毛長三四寸。人旣死﹐遂出作鬼耳﹐如人生時形象﹐衣服長短﹐親人見之﹐謂是亡人還家﹐實非亡人靈也。身中三尸九虫﹐種類羣多。夫學道修長生者﹐若不先滅三尸九虫﹐徒煩服藥斷谷﹐求長生不死﹐不可得也。後人謂先聖經方虛謬﹐乃未究害之所由也。此上聖之至訓﹐眞人之祕言﹐宜可勗哉﹗制之法﹐每至庚申日﹐夕不眠以守之﹐令不得訴天帝。罪滿五百條﹐其人必死。三守庚申﹐三尸振伏。七守庚申﹐三尸長絕﹐太玄鑊湯﹐煮而死矣。爾乃精神安定﹐五臟恬和﹐不復搔擾。

◎太虛眞人消三尸法

眞人曰﹕常以春甲寅日﹑夏丙午日﹑秋庚申日﹑冬壬子日瞑臥時﹐先搗朱砂﹑雄黃﹑雌黃三物﹐等分細搗﹐以綿裹之﹐使如棗大﹐臨臥時塞兩耳中﹐此消三尸煉七魄之道也。明日日中時﹐以東流水沐浴畢﹐更整飾牀席﹐易著衣物﹐浣故者﹐更履屐﹐先除澡之。都畢﹐又掃灑於寢牀下﹐通令所住一室淨潔﹐平安﹐枕臥向上﹐閉气握固良久﹐微咒曰﹕

天道有常﹐攺易故新。上帝吉日﹐沐浴爲眞。三气消屍﹐朱黃安魂。寶煉七魄﹐與我相親。此道是消煉屍穢之上法﹐攺眞易形之要訣也。四時惟各取一日爲之。

◎思念道誡去三尸法

老君遺誡﹐教子防軀﹐外如空城﹐裏如丹朱。外常不足﹐內實有餘﹐保道五臟﹐勿得發舒。行正念道﹐常覆子軀﹐思道念道﹐坐致行廚。思道念道﹐常以道俱﹐內懷金寶﹐外常如無。保神愛气﹐萬邪不拘﹐長生在己﹐三尸自去。百病九虫﹐皆自消除﹐身過千災﹐仙人鄰居。

◎五行紫文除屍虫法﹝凡三法﹞

《五行紫文》曰﹕常用朔望之日日中時﹐臨目西向﹐存兩目中出靑气﹐心中出赤气﹐臍中出黃气﹐於是三气相繞﹐合爲一﹐以冠身﹐盡見外﹐洞徹如光之狀。良久﹐乃叩齒四十通﹐畢而咽液。此謂煉形之道﹐除屍虫之法﹐久行之佳也。

◎又法

常以七月十六日去手爪甲﹐燒作灰服之﹐卽自滅。消九虫﹐下三尸。

◎又法

凡寅日去手爪甲﹐午日去足爪甲﹐名之斬三尸。

◎存心中赤气去三尸法

經曰﹕常念心中出赤气﹐上行通喉嚨﹐以意閉之於泥丸﹐爲之不止﹐三尸自去﹐長生久視﹐司命刻名﹐著不死之紫籙也。

卷八十四尸解部一

◎太極眞人石精金光藏景錄形經說

上宰總眞西城王君﹐昔受之於紫陽公。施行道成後﹐以付弟子茅盈﹐以傳南嶽夫人﹐使授學道者當爲眞人。

◎釋石精金光藏景錄形法

夫石者﹐鐵之質﹔精者﹐石之津﹔金者﹐劍之幹﹔光者﹐刃之神。藏玄飈亂﹐景錄四寶之形。揮割百魔﹐映彩五星﹐觀煥七元﹐激烈火兵者矣。軒轅有橋山之葬﹐所以劍舄在焉﹔玉子有渤海之冢﹐劍鳴空槨﹔王喬有京陵之墓﹐而劍飛衝霄。斯實眞驗九玄﹐精應太虛﹐神方之靈﹐致威劍之妙化也。諸以劍尸解者﹐以劍代身﹐五百年之後﹐此劍皆自然還其處也。幽響無間﹐恍惚難尋﹐不可得言矣﹗不可得書矣﹗爲之者﹐見之者﹐惟當應之於心耳。

軒轅自采首山銅以鑄鼎﹐虎豹百禽爲之視火參鑪。鼎成而軒轅疾崩﹐葬橋山。五百年後山崩﹐空室無屍﹐惟寶劍赤舄在

焉﹐一旦又失所在也。

一說云﹕黃帝丹成﹐乘龍上天﹐羣臣攀慕﹐葬劍舄於橋山。後五百年山崩﹐空室惟劍﹐又失所在。玉子者﹐帝嚳也﹐曾詣鐘山﹐獲《九化十變經》﹐以隱遁日月﹐遊行星辰﹐後一旦疾崩﹐營冢在渤海山。夏中衰時﹐有發玉子墓者﹐室中無所有﹐惟見一劍在北寢上﹐自作龍鳴虎嗥﹐人遂無敢近者﹐後亦失所在也。旣發墓時﹐亦當在五百年之間也。王子喬墓在京陵﹐戰國時﹐復有發其墓者﹐惟見一劍在室﹐人適欲取視﹐而劍忽然飛入天中也。案神劍代身﹐五百年後劍自歸其處﹐當是靈人使故﹐有崩發者﹐令劍得出﹐而上飛衝天乎﹗

◎尸解敍

夫尸解之道﹐如爲小妙﹐旣令希者情阻﹐聞者不及﹐以一死鎭其路﹐亦無所復論。惟彭鏗遊山﹐鳳綱市朝﹐四皓假首以素﹐八公變形萬化﹐亦吾所不願矣﹗自有方諸刻名﹐應得尸解之仙者﹐或稟受使然﹐或志行替敗﹐或學尋淺狹﹐或情向頹住。此自希尙所及﹐正以分得之。非向所論諸君衍門子輩。旣飽上藥﹐而故爲尸解者也。吾昔受先師尸解上方委化之道﹐𨿽不得獲用﹐常所依依。今向塵埃四會﹐交兵激合﹐三官驅除﹐疾賢害道﹐言神仙者致屙﹐尋淫利者富貴﹐志道求生者﹐亦何爲波波於風火之中﹐束帶以入乎牢市者哉﹗今密出尸解之方﹐可各以傳示弟子應得爲眞人者﹐用之潛遁﹐足以遠凶惡﹔施之而逝﹐可以盡子孫之近戀﹔隱之而遊﹐可以登名山也。若夫道數兼備﹐方術斯明﹐役使百鬼﹐招召眾靈﹐坐在立亡﹐分气散形。𨿽處

三軍而飈鋒不能兵﹐𨿽行凶危而災癘弗能幹﹐𨿽入市朝而百害不能生者﹐可無復施屍化之遷耳。夫此之解者﹐率多是不汲汲於龍輪樂﹐安棲於山林者矣﹗

◎又敍

《眞誥》曰﹕吞瑯玕之華而營丘墓者﹐衍門子﹑髙丘子﹑洪崖先生是也。衍門子墓在漁陽潞縣﹐髙丘子墓在河中聞喜縣﹐洪崖先生墓在武威姑臧縣﹐此三郡並云上古死人之空冢也。而不知髙丘子尸解入六景山後﹐服金液之水﹐又受瑯玕華丹於中山﹐復托死乃入玄洲﹐受書爲中嶽眞人。衍門子今在蒙山大洞黃金之庭﹐受書爲中元仙卿。洪崖先生今爲靑城眞人也。漱龍胎而決死﹐飲瓊漿而叩棺者﹐王西城及趙伯玄﹑劉子先是也。服金丹而告終者﹐臧延甫﹑張子房﹑墨翟子是也。挹九轉而屍臭﹐服刀圭而虫流者﹐司馬季主﹐寧仲君﹑燕昭王﹑王子晉是也。夫尸解托死者﹐正欲斷以死生之情﹐示民有終始之限耳﹗豈肯腐骸太陰﹐以肉餉螻蟻者哉。直欲遏違世之夫﹐塞兆民之源望也。

◎造劍尸解法

眞人用寶劍以尸解者﹐蟬化之上品也。當自齋戒百日﹐乃使鍛人﹐用七月有庚申日﹐八月有辛酉日﹐作精利劍。使長三

尺九寸﹐廣一寸四分﹐厚三分半﹐以杪九寸爲左右刃處﹐其柄任長短﹐取適也﹐頭可安錄環也﹐惟使長三尺九寸耳。

錄鈈者﹐鏤刻劍鈈也。鈈左右面刻之作刃字﹐面有九刃字也。鈈背上刻作己字﹐作九已字也。深刻之﹐字刻皆從刀背而下﹐順刃也﹐順鈈而刻之也。

諸刻處﹐欲得以金銀廁塡之﹐益分明佳也。劍身中有刻象在後﹐鈈中央復有堅起如小半鈈者﹐名之曰伏基。內鈈刻左面爲日字﹐刻右面爲月字。先又圓刻日月之外爲郭也。所謂伏日月之光。基五百年還﹐出以揮五嶽﹐入以藏無間﹐下以制九陰﹐上以承玄冥﹐衛足以逐邪魔﹐威足以鑑七精﹐仰以映錄五气﹐俯以代身化形矣。欲知劍之左右內外﹐以劍正指南﹐使劍背在上﹐使劍刃在下也。於是乃以東面爲右﹐西面爲左﹐東爲內面﹐西爲外面﹐所謂回巓黃赤﹐縱到五行﹐步斗含陰﹐斬電割風者也。斗謂七星﹐陰謂六丁之神也。劍杪九寸﹐有兩刃處﹐並刻兩刃中﹐脊上內外面各作三丁字﹐從兩刃頭始作丁字﹐分以三寸爲一丁字﹐字順向劍杪。

此劍恆置所臥牀上枕櫛被褥之間﹐使常不離身﹐以自衛也。旣足以逐辟邪魔﹐又可以照映五形爾。乃神藥題之﹐卽得遁景潛冥矣。此劍尺度長短﹐廣狹厚薄﹐刻鏤文字﹐乃太極四眞人靈劍之模範也。或謂曰分景﹐或曰揮神刀﹐但當論鋌質有利鈍耳。上人皆陶昆吾之石﹐冶西流之金﹐鑄而作之﹐準其成範也。此之上質﹐非世人所得。但取精鐵﹐按而作之﹐亦足以流景逸眞﹐隱靈化形。藥旣陳矣﹐將不待西吾之質﹐乃成其妙也。凡鐵亦皆可用也﹐所存在於範質而已。夫虎狼惡獸﹐聞麟唱而竄穴﹐百鳥羣遊﹐聽鳳鳴而絕響。麟角豈銳於虎狼之爪牙哉﹖鳳聲豈猛於雕鶚之玃乎﹖所貴在於靈音神气﹐道妙發煥﹐徳爲羣物之軌﹐眞爲至空之柄﹐足以鎭萬精之眩惑﹐威千凶之用矣。

奚必須昆吾之金﹑割玉之鋌耶﹖王子喬劍乃凡下之鐵耳﹐黃帝今所帶劍﹐是橋山中尸解劍也。若是者﹐復非西昆之流金也。

◎尸解次弟事迹法度

若欲且遁潛名山﹐棲身髙岫﹐或欲隨時觀化﹐逍遙林澤﹔或欲斷兒子之情﹐令始終道畢﹐外割親悲﹐內遏希尙﹐不願眞官隱浪自足者﹐當修劍尸解之道﹐以曲晨飛精﹐書劍左右面﹐先逆自托疾﹐然後當抱劍而臥。又以津和飛精作丸如大豆﹐於是吞之。又津和作一丸如小豆﹐以口含﹐緣拭之於劍鈈﹐密呼劍名字﹐祝曰「良非子幹﹐今以曲晨飛精相哺﹐以汝代身﹐使形無泄露﹐我當潛隱﹐汝暫入墓﹐五百年後﹐來尋我路。今請別矣﹐愼勿相誤﹐上登太極﹐言功八素。」祝畢﹐因閉目咽气九十息﹐畢﹐開目忽見太一以天馬來迎於寢臥之前﹐於是上馬﹐顧見所抱劍已變成我之死屍在彼中也。臨時當易著太一迎服﹐畱故衣巾以覆劍也。乃乘馬躡虛﹐任意所適。或可攺名易姓﹐還反故鄕﹐無所忌難矣。劍成死屍﹐與眞不異﹐又有臭气﹐又乃生虫。旣劍入棺﹐卽復劍形﹐不復爲屍形也。天馬者﹐吉光騰黃之獸也。太極眞人命太一使者賫馬執控﹐並迎以寶衣﹐恍惚而來﹐不知所以然也。馬去之時﹐𨿽眾醫侍疾﹐子孫滿側﹐而我易服束劍﹐流景變迹﹐徒相衛比肩對目﹐而不覺我之云爲也。所謂化遁三辰﹐巓徊日精﹐呼吸萬變﹐非復故形者也。寶衣﹐無縫衣也。劍字﹐子幹﹐名良非。若未用劍之時﹐眠臥常祝呼劍名字曰「良非子幹﹐神金揮靈。使役百精﹐令我長生。萬邪不害﹐天地相傾。」當密祝於劍鈈之中。上馬時﹐以藏景

錄形靈丸二枚著劍靑囊中﹐結空囊口﹐著被中﹐良久﹐已復變成向者囊中劍也。二三年間﹐乃忽然自失之耳。此曲晨飛精﹐一名七陽日精之華﹐蓋瑯玕之並例矣。此丹復能流遁散形﹐分景藏毫﹐四海不能容其體﹐粟米固能纏其外者也。隱回七度﹐昏蔽三光﹐實其妙矣﹗其用他藥得尸解﹐非是用靈丸之化者﹐皆不得返故鄕。返故鄕則爲三官執之也。有死而更生者﹐有頭斷已死﹐乃從一旁出者﹐有死畢未殮而失屍骸者﹐有人形猶存而無復骨者﹐有衣在而形去者﹐有發脫而失形者。白日去謂之上尸解﹐夜半去謂之下尸解﹐向曉暮之際而去者謂之地下主者。此皆迹兆不滅﹐爲人所疑﹐𨿽獲隱遁﹐令世志未厭﹐又不得返旋故鄕﹐遊棲靡定﹐深所恨﹐恨意在於此。此自是《太淸尸解之法》﹐那得比太極之化遁乎﹖髙卑絕軌﹐良有由也。

◎太極眞人誡

太極眞人誡﹕夫傳受此﹐𨿽年多者﹐所謂道初起耳。上古之世平﹐當全其限﹔中古世衰﹐漸可半之﹔下古世亂﹐三分之一乃可傳授。不但此法而已﹐長生大道亦然。若必是其人﹐亦復不限。下古﹐謂金馬之世也。事在《太極眞人誡》中。

◎尸解神杖法

《赤書玉訣》云﹕當取靈山陽向之竹﹐令長七尺﹐有節﹐

作神杖﹐使上下通直﹐甘竹乃佳。書《黑帝符》﹐著下第二節

中。《白帝符》﹐第三節

中。次《黃帝符》﹐第四節

中。次《赤帝符》﹐第五節

中。次《靑帝符》﹐第六節

中。空上一節﹐以通天﹔空下一節﹐以立地。蠟封上節﹐穿中印以《元始之章》。又蠟封下節﹐穿中而印以《五帝之章》。絳文作韜﹐長短大小足容杖﹐臥息坐起﹐常以自隨。行來可脫杖衣﹐隱以出入﹐每當別著淨處。以杖指天﹐天神設禮﹔以杖指地﹐地祗伺迎﹔以杖指東北﹐萬鬼束形。乘杖行來﹐及所施用﹐當叩齒三十六通﹐思五帝直符吏各一人﹐衣隨方色﹐有五色之光流煥杖上﹐五帝玉女各一人合共衛杖左右﹐微祝曰﹕

太陽之山﹐元始上精。開天張地﹐甘竹通靈。直符守吏﹐部禦神兵。五色流煥﹐朱火金鈴。輔翼上眞﹐出入幽冥。召天天恭﹐攝地地迎。指鬼鬼滅﹐妖魔束形。靈符神杖﹐威制百方。與我俱滅﹐與我俱生。萬劫之後﹐以代我形。影爲吾解﹐神升上淸。承符告命﹐靡不敬聽。」畢﹐引五方炁各五咽﹐合二十五咽止。行此道九年﹐精謹不慢﹐神眞見形﹐杖則載人空行。若欲尸解﹐杖則代形。倏欻之間﹐已成眞人。朝拜以本命八節日﹐當燒香左右﹐朝拜此杖﹐則神靈感降﹐道則成矣。

◎水解﹝凡三人﹞

○辛玄子

辛玄子﹐字延期﹐隴西定谷人。好道行﹐度秦川長梁溺死。西王母酆都北帝湣之﹐敕三官攝取骸還魄﹐復得成人﹐度命南宮。今正差領東海﹐侯補禁元中郎將﹐爲吳越鬼神之司。

○段季正

《道迹靈仙記》云﹕代郡段季正﹐隱士也。晚從司馬季主學道﹐渡秦川﹐溺水而死﹐蓋水解也。今在委羽山中。

○王進賢

王進賢者﹐瑯玕王衍之女也。遭石勒略﹐共侍女名六出赴黃河﹐自誓不受辱﹐卽投河中。時遇嵩山女仙韓西華出遊﹐見而湣焉﹐撫接二人﹐救而度之﹐外示沈沒﹐內實密濟矣。西華卽將入嵩髙山﹐授以道要﹐今在華陽易遷宮中矣。六出本姓田﹐漁陽人﹐浚儀令田諷孫也。年可二十二三﹐體貌端正﹐善有志節﹐故能與進賢同赴於河。又田諷曾有陰徳行善﹐福及六出﹐故亦得仙也。

卷八十五尸解部二

◎太極眞人飛仙寶劍上經敍

夫尸解者﹐屍形之化也。本眞之煉蛻也﹐軀質遁變也﹐五屬之隱適也。𨿽是仙品之下第﹐而其稟受所承未必輕也。或未欲升天﹐而髙棲名山﹔或崇明世教﹐令生死道絕。欲斷子孫之近戀﹐蓋神仙爲難矣﹗或欲長觀世化﹐憚仙官之劬勞也。妙道一備﹐髙下任適﹐固不可用﹐明死生以制其定格也。所謂隱回三光﹐白日陸沈者也。

又云﹕以錄形靈丸塗火炭﹐則他人見形而燒死﹐謂之火解。以一丸和水而飲之﹐抱木而臥﹐則他人見已傷死於空室中﹐謂之兵解。凡百縱任﹐卽不得還故邑也。當變姓名﹐易容貌爾。昔有人作此法﹐入林慮山﹐積三年而復還家也。夫修下尸解者﹐皆不得反望故鄕。此謂上解之道﹐名配紫簡三官﹐不得復窺其間隙﹐豈妄以死加之也﹖

◎戎胡授舜十轉紫金丹敍

《集靈經》云﹕昔舜移平陽而欲出都於蒲阪﹐路逢北戎之胡﹐以柱形而觸舜。舜曰﹕異人哉﹗而左右執胡而咨之。舜曰﹕是老胡矣﹗命釋之。左右舍胡令去。胡曰﹕余以柱故而得見於汝君﹐不柱而不見於餘者何﹖逐不肯去。左右以狀聞﹐舜曰﹕致之左右。不肯進﹐謂左右曰﹕天子鄙我也以命﹐命所繼於汝君也。然余非汝君不自致﹐致由於汝君。君之至﹐致余﹐余自致哉﹗遂臥爲本土之歌﹐左右以狀而告於君。君曰﹕致而不來者﹐慢於余致也。就人之國﹐慢人之本者﹐諒有以也。遂命駕回之於胡所﹐仍臥不起。舜就而請之曰﹕客抗於主﹐主無於主之禮﹐請客據客禮﹐朕就主事焉﹗胡曰﹕禮也﹐何如而遣﹖余之生也。余不知禮而生﹐余之長也。不約而長﹐生而不知禮﹐而天生之﹐長而不知禮﹐而天長之。生長﹐天之道也。禮者﹐忠信薄也。今爲天子﹐不知所生﹐而孜孜於禮說﹐惡能達生而體也﹗舜聞而吒曰﹕胡豈聖人歟﹗朕當受教。遂禮之。胡乃授舜《十轉紫金丹方》﹐遂南巡於九疑﹐尸解而不返。

◎太一守屍

夫解化之道﹐其有萬途。或隱遁林泉﹐或周遊異域﹐或親逢聖匠﹐或會遇眞靈﹐或授籙而記他生﹐或交帶而傳仙訣﹐或坐死空谷﹐或立化幽巖﹐或髻發但存﹐或衣結不解。乃至水火蕩煉﹐經千載而復生﹔兵杖傷殘﹐斷四肢而猶活。一足不化﹐五臟生華﹐若趙成子之類﹐皆名著紫府﹐籍在丹臺﹐是得三官太一守屍而不泯也。太一守屍而號務猶收﹐字歸會昌﹐一名解萌﹐一名寄頻﹐蓋專主性命也。

◎景霄眞人

髙聖帝君告景霄眞人曰﹕欲刻名《玄紀回天九霄》解形之法﹐當以五月五日上合之時﹐沐浴淸齋﹐正中入室﹐燒香﹐北向九拜﹐朝禮玉天。畢﹐北向叩齒十二通。思齋室之內﹐中有丹云煥爛於一室之內﹐存五老仙伯在丹云之中﹐披飛靑之帔﹐冠通天玉冠﹐手執靑文之錄。思領仙玉郎﹐著云錦之袍﹐冠七寶玉冠﹐手執白銀之簡。思見二眞﹐爲我記名於白簡之上﹐結錄於靑文之編﹐以我簡錄付監眞使者﹐定錄左仙﹐上刺九天帝王﹐七聖凡下簡錄定名﹐五老仙伯領仙玉郎化入我身絳宮之中﹐便祝曰﹕

朱明南丹﹐慶合上陽。天元交會﹐六願內昌。九聖七眞﹐齊靈瓊堂。上剌玄簡﹐結錄西宮﹐刻書正音﹐明達四通。丹云回霄﹐來降我房。飛羽儀衛﹐翼翼光光。左策朱鳳﹐右挺遊龍。六轡同舉﹐超登華堂。五老攜契﹐四極齊雙。長保玄暉﹐日月同光。畢﹐又七拜禮七聖﹐咽七气止。行此七年﹐則玄紀得道之名於上宮﹐九霄回映升入無形。

◎太玄陰生符

《靈寶太玄陰生之符》﹐夏禹文﹐命受之於鐘山眞人﹐其祭醮服佩﹐皆有法在本經。

◎太極眞人遺帶散

眞人曰﹕凡尸解者﹐皆寄一物而後去。或刀或劍﹐或竹或杖﹐及水火兵刃之解。旣得脫去﹐卽不得回戀故鄕﹐及父母妻子之愛也。惟此散化卽當解之﹐塗於衣帶之上﹐緊結而系之﹐閉息作法而去﹐頗易於他爾。方藥如後﹕

水金﹑一大分﹐丹砂﹑二大分﹐水汞﹑三大分﹐庚鉛四大分﹐黃土﹑五大分。

右共細研之﹐取九陰神水調勻﹐塗衣帶上﹐緊結之﹐當自脫去﹐但見其屍臥於牀簀爾。

◎軒轅黃帝

黃帝者﹐號曰軒轅﹐能劾百神朝而使之。弱而能言﹐聖而預知﹐知物之紀﹐自以爲云師﹐有龍形。自擇亡日﹐與羣臣辭。至於卒還葬橋山﹐山崩﹐柩空無屍﹐惟劍舄在焉。仙書云﹕黃帝采首山之銅﹐鑄鼎荊山下。鼎成﹐有龍垂胡髯下迎﹐帝乃升天。羣臣百僚悉持龍髯﹐從帝而升﹐攀帝弓及龍髯﹐拔而弓墜﹐羣臣不得從﹐仰望帝而悲號。故世以其處爲鼎湖﹐名其弓烏號焉。

贊曰﹕

神聖淵玄﹐邈哉帝皇。暫蒞萬物﹐冠名百王。化周六合﹐

數通無方。假葬橋山﹐超升昊蒼。

◎寧封﹝火解﹞

寧封者﹐黃帝時人也。世傳爲黃帝陶正。有人過之﹐爲其掌火﹐能出五色煙﹐久則以教封子。封子積火自燒﹐而隨煙气上下。視其灰燼﹐猶有其骨﹐時人共葬於寧北山中﹐故謂之寧封。贊曰﹕

奇矣封子﹐妙稟自然。鑠質洪鑪﹐暢气五煙。遺骨寒燼﹐寄墳寧山。人睹其迹﹐惡識其玄。

◎玉子

玉子者﹐姓章名震﹐南郡人也。少學眾經。周幽王徵之不出﹐乃嘆曰﹕人生世間﹐去生轉遠﹐去死轉近矣。而但貪富貴﹐不知養性﹐命盡气絕則死。位爲王侯﹐金玉如山﹐何益﹖形爲灰土乎﹖獨有神仙度世可以無窮爾﹗乃師桑子﹐具受眾術﹐乃別造一家之法﹐著道書百有餘篇。其術以務魁爲主﹐而精於五行之意﹐演其微妙﹐以養性治病﹐消災散禍。能起飄風﹐發屋折木﹐作雷雨雲霧。能以艸芥瓦石爲六畜﹑龍虎﹐立便成行。分形爲數百千人。能涉江海﹐含水噴之﹐皆成珠玉﹐遂亦不變也。或時閉气不息﹐舉之不起﹐推之不動﹐屈之不曲﹐申之不直﹐百日﹑數十日乃復起。與弟子行﹐各丸泥爲馬與之。皆令

閉目﹐須臾皆成大馬﹐乘之一日行千里。又能吐气五色﹐起數百丈﹐飛鳥過﹐指之卽墜。臨淵投符﹐召魚鱉﹐卽皆上岸。又能使諸弟子舉眼卽見千里上物﹐亦能久矣。其務魁時﹐以器盛水著兩魁之間﹐吹而噓之﹐上直有赤光輝輝﹐起一二丈。以此水治百病﹐病在內者飲之﹐在外者澡之﹐皆便立愈。後入崆峒山合丹。服之佯死﹐尸解而去。

◎王子喬

王子喬者﹐周靈王太子晉也。好吹笙﹐作鳳鳴。遊伊洛之間﹐道人浮丘公接以上嵩髙山。三十餘年後﹐求之於山上﹐見桓良曰﹕告我家﹐七月七日待我於緱氏山頭。至時﹐果乘白鶴駐山頭﹐望之不得到﹐舉手謝時人﹐數日而去。亦立祠於緱氏山下及嵩髙首焉。

贊曰﹕

妙哉王子﹗神遊气爽。笙歌伊洛﹐擬音鳳響。浮丘感應﹐接手俱上。揮策靑崖﹐假翰獨往。

◎淸平吉

淸平吉﹐沛國人也﹐漢髙皇帝時衛平也。至光武時容色不老﹐後尸解去。百餘年復還鄕裏﹐數日間又尸解而去。

◎司馬季主

司馬季主者﹐楚人也。卜於長安市。文帝時﹐賈誼宋忠爲中大夫﹐曰﹕吾聞聖人不在朝廷﹐或遊邅肆﹐試往觀之焉。見季主閒坐﹐弟子侍而論陰陽之紀。二人曰﹕望先生之狀﹐聽先生之辭﹐世未嘗見也。尊官髙位﹐賢者所處﹐何舉之卑﹖何行之污﹖季主笑曰﹕觀大夫類有道術﹐何言之陋﹖今蠻夷不服﹐四時不和﹐徒趑趄而言﹐相引以勢﹐相延以利﹐賢者乃何羞爾﹗夫內無饑寒之累﹐外無劫奪之憂﹐處上而人敬﹐居下而無害﹐君子之道也。卜之爲業﹐所謂上徳不徳也。鳳凰不與燕雀同羣﹐公等瑣瑣﹐何足知長者乎﹗二人忽爾自失﹐後相謂曰﹕道髙者安﹐勢髙者危﹐卜而不審﹐不見奪糈﹐爲人主計而不審﹐身無所處。宋忠抵罪﹐賈誼感鵬﹐梁孝王墜馬﹐吐血而死。季主入委羽山大有宮中﹐師西靈子都﹐受《石精金光藏景化形之道》﹐臨去之際﹐畱枕席以代形﹐粗似如其眞身不異也。家人乃葬之於蜀升盤山之南﹐諸葛亮爲其碑贊云﹕玄漠大寂﹐混合陰陽。天地交泮﹐萬類滋彰。先生理著﹐分別柔剛。鬼神以觀﹐六度顯明。季主得道後﹐常讀《玉經》﹐服明丹之華﹐挹扶晨之輝﹐顏如少女﹐須三尺﹐黑如墨。有子二人﹐男名法育﹐女名濟華﹐乃俱在委羽山﹐並讀《三十九章》。

◎鮑叔陽

鮑叔陽者﹐廣寧人也。少好養生﹐服桂屑。後與司馬季主俱在委羽山﹐師西靈子都太玄仙女﹐得尸解之道。

◎徐彎

徐彎者﹐吳郡海鹽人也。少有道術﹐能收束邪精。錢塘杜氏女患邪﹐彎爲作術召魅﹐卽見丈夫著白夾葛單衣入門。彎一叱之卽成白龜。一旦爲羣從兄弟數人登石崎山斫春柴﹐日暮彎不返。明旦尋覓﹐見彎在山上﹐腋挾鐮﹐倚樹而不動。或向前抱﹐惟有空殼。

◎董仲君

董仲君者﹐臨淮人也。少行气煉形﹐年百餘歲不老。常見誣系獄﹐佯死﹐臭爛生虫。獄家舉出﹐而後復生﹐尸解而去。

◎龍述

龍述﹐不知何許人也。於金山得神芝﹐實如梧桐﹐治而服之﹐日二刀圭。服二年得仙﹐尸解而去。

◎王方平

王遠者﹐字方平﹐東海人也。舉孝廉﹐除郎中﹐稍加至中散大夫。博學五經﹐兼明天文圖讖河洛之要﹐逆知天下盛衰之期﹐九州吉凶﹐如握已成。漢孝桓帝聞之﹐連徵不出。使郡國逼載以詣京師﹐低頭閉口﹐不肯答詔﹐乃題宮門扇四百餘字﹐皆記方來。帝惡之﹐使人削之﹐外字適去﹐內字復見﹐墨皆徹入材裏。方平無復子孫﹐鄕里人累世傳事之。同郡故太尉公陳耽爲方平架道室﹐旦夕朝拜之﹐但乞福願﹐不從學道也。方平在耽家三十餘年﹐耽家無疾病死喪﹐奴婢皆安然﹐六畜繁息﹐田蠶萬倍﹐仕宦髙遷。後語耽云﹕吾期運當去﹐不得復停﹐明日日中當發。至時﹐方平死。耽知其化去﹐不敢下著地﹐但悲啼嘆息曰﹕先生捨我去﹐我將何怙﹖具棺器燒香﹐就牀著衣。至三日三夜﹐忽然失其所在﹐衣帶不解﹐如蛇蛻也。方平去後百餘日﹐耽薨。或謂耽得方平之道他去﹐或謂方平知耽將終﹐故委耽去也。方平東入括蒼山﹐過吳﹐住胥門蔡經家。

◎欒巴﹝兵解﹞

欒巴者﹐蜀郡人也。好道﹐不修俗事。太守詣與相見﹐屈爲功曹﹐待以師友之禮。嘗謂巴曰﹕聞功曹有神術﹐可使見否﹖巴曰﹕唯唯。卽平坐卻入壁中去﹐冉冉如雲气狀﹐須臾失巴。而聞壁外作虎聲﹐而虎走還功曹宅﹐乃巴爾。後入朝爲尙書﹐正旦大會﹐而巴後至﹐而頗有酒態﹐酒至又不飲﹐卽西南噀之。有司奏巴大不恭﹐詔以問巴。巴頓首曰﹕臣鄕裏以臣能治鬼護人﹐爲臣立生廟。今旦耆老皆令臣飲﹐不得卽委之﹐是以頗有酒態。適來又觀臣本郡大火﹐故噀酒爲雨以滅之。詔原復坐﹐卽令驛書問成都。果信云﹐正旦日﹐雨自東北來﹐而有酒气。後爲事而誅﹐卽兵解也。

◎女眞趙素臺

趙素臺者﹐漢幽州刺史趙熙之女也。熙少有善行﹐濟窮困﹐救王惠等族誅﹐有陰徳數十事。熙得身詣朱陵﹐兒子得遁化遊洞天﹐素臺在易遷宮中﹐已四百年﹐不肯移去﹐自謂天下無復樂於此處也。數微服遊行﹐盻山澤以自足也。

◎女眞程偉妻

漢期門郎程偉妻者﹐能神通變化。偉當從出而無衣﹐甚愁之。妻卽爲致兩縑﹐無故至前。偉好作黃白﹐連時不成。妻乃出其囊中﹐以少藥投其所以煎﹐水銀須臾成銀。欲從求方﹐終不可得﹐云偉骨未應得之。逼不得已﹐妻尸解而去。

◎劉忄畫

劉忄畫者﹐不知何許人也﹐長大多須﹐垂手下膝。久住武當山﹐去襄陽五百里﹐旦發夕至。不見有所修爲﹐頗以藥術救治百姓﹐能勞而不倦。用藥多自采﹐識艸石﹐乃窮於藥性。雍州剌史劉道產忌其臂長﹐於襄陽錄送文帝。每旦檻車載往蔣山采藥﹐暮還廷尉。忄畫後以兩短卷書與獄吏﹐吏不敢取。忄畫焚之。一夜失忄畫﹐關鑰如故。門吏行夜﹐得忄畫﹐送還廷尉。忄畫語獄吏云﹕官尋殺我﹐殯後勿釘棺也。旣被殺﹐後數日﹐文帝疑其言﹐使開棺﹐不見屍﹐有竹杖云。

◎張玄賓

張玄賓者﹐定襄人也﹐曾舉茂才。始師西河蘇公﹐受服術﹐行洞房白元之事。後遇樊子明於少室山﹐授以遁變隱景之道。昔在天柱山﹐今來華陽內﹐爲理禁伯主諸水雨官。玄賓善談空無﹐無者﹐大有之宅﹐小有所以生焉。積小有以養小無﹐見大有以本大無。有有亦無無焉﹐無無亦有有焉。所以我目都不見物﹐物亦不見。無寄有以成無﹐寄無以得無。於是無則無宅也。太空亦宅﹐無矣。我未生時﹐天下皆無無也。其所論端據如此﹐桐柏諸靈仙亦不能折之。自云﹕昔於蓬萊遇宋晨生論無﹐粗得其意也。

◎王嘉﹝兵解﹞

王嘉字子年﹐隴西安陽人也。久在於東陽谷口﹐攜弟子登崖冗處﹐禦六气﹐守三一﹐冬夏不攺其服﹐顏色日少。苻堅累徵不就。堅尋大舉南徵﹐以弟融爲大將軍﹐遣人問嘉。嘉曰﹕金堅火彊。仍乘使者馬﹐正衣冠﹐徐徐東行﹐數百步而策馬馳反﹐脫衣服﹐棄冠履而歸﹐下馬踞牀而不言。堅又不解﹐更遣人問﹕世祚如何﹖嘉曰﹕未央。堅欣然﹐以爲吉徵。明年歲在癸未﹐堅大敗於壽春﹐遂亡秦國﹐是殃在未年也。以秦居西爲金﹐晉都南爲火﹐火能鑠金也。嘉尋移嵩髙山﹐姚萇定長安﹐問嘉﹕朕應九五不﹖嘉曰﹕略得之。萇大怒曰﹕得當云得﹐何略之有﹖遂斬之及二弟子。萇先使人隴右﹐逢嘉將兩弟子﹐計已千餘里﹐正是誅嘉日也。嘉使書與萇﹐萇令發嘉及二弟子棺﹐並無屍﹐各有竹杖一枝。萇尋亡。

◎陰君傳鮑靚尸解法

鮑靚﹐字太玄﹐陳畱人也。少有密鑑﹐洞於幽元﹐沈心冥思﹐人莫知之。按《洞天記》云﹕靚及妹並是先身七世祖李湛﹑張濾者﹐俱杜陵北鄕人﹐同在渭橋爲客捨﹐積行陰徳﹐好道希生﹐故福逮於靚等﹐使易世變煉﹐攺氏更生﹐合爲天倫﹐根冑𨿽異﹐徳陰者同。靚學明經術緯候﹐師左元放受《中部法》及《三皇五嶽》﹐劾召之要﹐行之神驗﹐得能役使鬼神﹐封山制魔。晉大興元年﹐靚暫往江東﹐於蔣山北道見一人﹐年可十六七許﹐好顏色。俱行數里﹐此人徐徐動足﹐靚奔馬才及已漸遠。因問曰﹕相觀行步﹐似有道者。此人曰﹕吾仙人陰長生﹐太上使到赤城。君有心﹐故得見我爾。靚卽下馬﹐拜問寒溫﹐未及有所陳。陰君曰﹕此地復十年﹐當交兵流血。計至蘇峻亂﹐足十年。君慕道久矣﹐吾相當得度世爾。仙法﹐老得仙者﹐尸解爲上。上尸解用刀﹐下尸解用竹木﹐皆以神丹染筆﹐書《太上太玄陰生符》於刀刃左右﹐須臾便滅所書者面目﹐死於牀上矣。其眞身遁去﹐勿復還家﹐家人謂刀是其人也。用竹木如刀之法。陰君乃傳靚此道。又與靚論晉室修短之期﹐皆美一爲十﹐廣十爲百。以表元帝﹐托云推步所知﹐不言見陰君所說﹐是陰君戒其然矣。

◎折象

折象﹐字伯式﹐廣漢人也。少好黃老之業﹐後師東平先生虞叔雅﹐亦得道者也。篤尙養生﹐玄默無言。家世丰財﹐以爲多藏厚亡無益﹐散千金以賑貧苦。或諫之﹐象曰﹕昔竇子文有言「我之施物﹐乃逃禍﹐非避時也」。知者咸服焉。自刻亡日﹐尸解如蛇蛻而去。

◎吳猛

吳猛﹐字世云﹐豫章人也。性至孝﹐小兒時在父母膝下﹐殊無忄喬慢色。夜寢在父母邊﹐未曾離也。夏月多蚊虻﹐不搖扇。有同寢人見猛在﹐不患蚊虻﹐問其故。猛云﹕恐蚊虻去我及父母爾。得道後﹐登廬山﹐與三弟子越三石梁﹐至一處﹐髙堂多珍玩﹐不可識。弟子乃竊取一物﹐欲以示世人。還見向經梁化小如指﹐須臾晝昏。猛知弟子有過失﹐使送還﹐方得度。後太尉庾亮迎猛至武昌﹐便歸﹐自言算訖。未至家五十里亡﹐殯後疑化﹐弟子開棺無屍。

◎左慈

左慈﹐字元放﹐廬江人也。少明五經﹐兼通星緯。見漢祚之將盡﹐天下向亂﹐乃嘆曰﹕值此衰運﹐官髙者危﹐財多者死﹐當世榮華不足貪矣﹗乃學道術﹐尢明六甲﹐能役使鬼神﹐坐致行廚。精思於天柱山中﹐得石室內《九丹金液經》﹐能變化萬端﹐不可勝紀。曹公聞﹐召取關一室中﹐使人守視﹐斷谷﹐日與二升水﹐幹年乃出之顏色如故。曹公乃欲窺殺之﹐慈知之﹐乃求乞骸骨。曹公曰﹕何忽爾﹖慈曰﹕知君欲殺﹐故乞去爾。曹公曰﹕固無此意﹐君欲髙尙其志﹐亦當不久相畱。乃爲設飲。慈曰﹕今將分曠﹐願乞分杯飲酒。公曰﹕善。是時天寒﹐溫酒酒尙冷。慈解劍以攪酒﹐須臾劍都盡﹐如人磨墨之狀。初﹐曹公問慈求分杯飲酒﹐謂慈將使公先飲﹐以余酒與慈。拔簪以畫杯酒﹐酒卽中斷﹐其間相去一寸許﹐慈卽飲其半送與公﹐公不喜﹐未卽爲飲。慈乞飲盡之﹐以杯擲屋棟﹐杯便懸著棟動搖﹐似飛鳥之俯仰﹐若欲落而復不落﹐舉坐莫不屬目。杯良久乃墮地。諸人乃視杯﹐已失慈所在﹐尋還問所常住處。曹公欲殺之﹐知慈足以免死﹐乃敕外收慈。慈走入羣羊中﹐而奄忽失之。後有人見慈住處﹐乃往白公。公又遣人收之﹐得慈。慈非不能隱﹐故令世人知其神爾﹗於是受執入獄﹐獄吏欲拷詰﹐戶中有一慈﹐戶外有一慈﹐不知當拷何者﹖曹公聞而惡﹐使將軍引出市殺之。須臾有七慈﹐相似如一。官收得六慈﹐失一慈。有頃﹐六慈皆失。於是奏上﹐乃令閉四市門而索之。或不識慈﹐問慈何如人﹖曰﹕一目眇﹐著葛巾靑單衣。見有此人便收之。正爾視之﹐一市數萬人﹐皆眇一目﹐葛巾靑單衣﹐無非慈者﹐竟不知所收。曹公令捕得﹐逐人便斬。後數日見慈﹐便斬﹐頭斷﹐以白曹公。公大喜﹐言果左慈頭也﹐就而視之﹐一束苑爾﹐還視其屍﹐亦失所在。人有從荊州來﹐見慈在荊州矣。

◎王延

王延﹐字子玄﹐扶風始平人也。九歲從師西魏﹐大統三年丁已入道﹐依貞懿先生陳君寶熾﹐時年十八。居於樓觀﹐與眞人李順興特相友善。又師華山眞人焦曠﹐共止石室中﹐餐松飲泉﹐絕粒幽處。後周武帝欽其髙道﹐遣使訪之。焦君謂曰﹕世道陵夷﹐佇師拯援﹐可應詔出﹐以弘大法﹐吾自此逝矣。延來至都下﹐久之﹐請還西嶽﹐居雲臺觀。周武詔修所居觀宇﹐以山髙無土﹐運取爲勞。延默告玄眞﹐願有靈貺。忽於觀側巖間湧土﹐取之不竭。又山上無油﹐延置一甕﹐爲貯燈油之器﹐一夕自滿﹐累歲燃燈﹐用之不減。旣居山頂﹐杜絕人寰﹐每有人來﹐賓客將至﹐卽有二靑鳥先來報之。其鳥如烏﹐常飛左右。延每登仙掌蓮峯﹐攝衣前行﹐如履平地﹐常有猛獸馴衛所止。其《三洞玄奧眞經玉書》﹐皆焦君所畱﹐俾後傳於世。周武以沙門邪濫﹐大革其訛﹐玄教之中﹐亦令澄汰。而素重於延﹐仰其道徳﹐又召至京﹐探其道要。乃詔雲臺觀﹐精選道士八人﹐與延共弘玄旨。又敕置通道觀﹐令延校三洞經圖﹐緘藏於觀內。延作《珠囊》七卷﹐凡經傳疏論八千三十卷﹐奏貯於通道觀藏。由是玄教光興﹐朝廷以大象紀號。至隋文禪位﹐置玄都觀﹐以延爲觀主。又以開皇爲號。六年丙午﹐詔以寶車迎延於大興殿﹐帝潔齋請益﹐受智慧大戒。於時丹鳳來儀﹐飛止壇殿。詔以延爲道門威儀之制﹐自延始也。蘇威﹑楊素皆北面執弟子之禮。仁壽四年﹐告門人曰﹕吾欲歸止西嶽﹐但恐帝未悉耳。是年九月﹐委化於玄都觀﹐體柔香潔﹐儼然如生。白鶴羣飛﹐彩霧徊

合﹐異香之气﹐聞於遠近。煬帝初卽寶位﹐聞之尢加嘆異﹐賜物百段﹐錢二十萬﹐設三千人齋﹐送還西嶽﹐所至之處﹐奇香異云﹐連屬不散﹐入壙之日﹐但空棺而已﹐得解化之妙焉。

◎王叟

王叟寓居冀氏縣四十餘年﹐不知其所來﹐狀貌七十餘矣。常以鍼割理疾﹐無不效者。鄕裏傳其所用鍼砭﹐異於常醫。有患邪疾者﹐以刃開其喉﹐取一物如蝘蜒﹐頭足並具﹐獨少尾而已。叟曰﹕此物形狀足﹐則人必死矣﹐幸去之速也。疾卽愈。有背轉急痛如束縛者﹐以刃割其背數寸﹐去兩腋下筋各截尺餘﹐其疾遂巳。或問鍼割者﹐皆不言覺有割之痛﹐而疾立除矣。如此得效者﹐歷年不可勝紀。忽謂人曰﹕余明年夏初將有所適﹐不可復住矣。及期無疾而卒﹐鄰里之間﹐但聞香气累月。及瘞葬之時﹐棺輕若無物﹐皆以爲尸解仙矣。

卷八十六尸解部三

◎洞生太帝君鎭生五臟訣

太極金華眞人以此經文刻於太微帝君紫微宮玄珠玉殿東壁牖上。其文曰﹕五石異方﹐津光合形。有終而死﹐有始而生。萬類反本﹐千條歸眞﹐气適浮煙﹐血奔流精﹐哀哉﹗兆身﹐非眞不成﹗何不竭以云艸玄波﹐徊以卉醴華英﹐會以七白靈蔬﹐和以白素飛龍﹖沐浴平旦﹐正心向東。凝精厲魂﹐上帝五公。再拜朝靈﹐鎭固五方。長生天地﹐出入流通。各安其位﹐生華五臟。

此文乃上淸八會交龍大書﹐非世之學者可得悟了者也。太素眞人顯別書字﹐受而服之﹐求其釋注於太極帝君焉。云艸玄波者﹐黑巨勝腴﹐一名玄淸﹔卉醴華英者﹐蜜也。五光七白靈蔬者﹐薤菜也﹐白素飛龍者﹐石英也。法當種薤菜﹐使五月五日不掘拔﹐惟就鋤壅護治之耳。經涉五年中﹐乃取佳﹐藥名爲五光七白靈蔬。擇取薤白精肥者十斤﹐黑巨勝腴一斛五斗﹐白蜜凝雪者五斗﹐髙玄巖絕泉石孔之精水三十六斛﹐白石英精白無有厲緌者五枚﹐光好﹐於磨石上礪護﹐使正圓﹐如雀卵之小﹐小者好瑩﹐治令如珠狀﹐勿令有礪石之餘迹﹐先淸齋一百六十日﹐令齋日訖於九月九日。先築土起基髙二尺﹐作竈屋﹐屋成﹐

作好竈﹐以竈口向西﹐屋亦用西戶﹐當得新大鐵釜安竈上﹐是九月九日申酉時﹐向竈口跪﹐東向﹐內五石子於釜中。於是乃先投一枚於釜中﹐祝曰﹕

靑帝公石﹐三素元君﹐太一司命﹐玄母理魂﹐固骨鎭肝﹐守養肝神﹐肝上生華﹐使肝永全。

次又投一枚於釜中﹐祝曰﹕

白帝公石﹐太一所憩﹐元父理精﹐玄母鎭肺。守養肺神﹐使無朽廢﹐肺上生華﹐千萬億歲。

次又投一枚於釜中﹐祝曰﹕

赤帝公石﹐帝君同音﹐玄母理神﹐桃康鎭心﹐守養心神﹐無灰無沈﹐心上生華﹐華茂玉林。

次又投一枚於釜中﹐祝曰﹕

黑帝公石﹐太一同算﹐玄母元父﹐理液混變。守養腎神﹐使無壞亂﹐腎上生華﹐常得上願。

次又投一枚於釜中﹐祝曰﹕

黃帝公石﹐老君同威﹐太一帝君﹐理魂鎭脾。守養脾神﹐使無崩頹﹐脾上生華﹐白日上升。

投石時﹐各閉气五息﹐然後乃投石。都畢﹐起向竈五再拜。又取薤白五斤好者﹐覆於五石之上。畢﹐內蜜灌薤上。畢﹐內腴一斛五斗灌蜜上。畢﹐乃格度腴入釜深淺髙下處所也。然後稍入淸水﹐使不滿釜少許止﹐木蓋遊覆釜上。

九月十日平旦發火﹐當以直理之木熇燥好薪﹐不用蠹虫及木皮之不淨。薪火煮之﹐才令檻劣沸而已﹐勿使湧溢大沸。當屢發視其下火﹐當先視腴格處所。若煮水煎竭﹐輒當益水﹐所盡三十六斛水而止。又水盡之後﹐更加煎﹐令減先腴二寸格疇量﹐以意斟酌視之。都畢﹐成也。寒之於釜中﹐去下火灰﹐密蓋其釜上。

五日﹐乃徐取五石。平旦向五方各拜。拜畢﹐跪以此腴雜以東流水﹐以次服之。餘水及腴﹐取令送石子入口下喉中﹐耳聞之時﹐亦如初投石於釜中時﹐一一按祝而服之也。畢﹐又五拜﹐再畢。若藥煎旣成﹐而視無復石者﹐非有他也﹐直由五精伏散化形﹐故自流逐於云腴之中﹐無所疑也。但當日服五合﹐以酒飲送。神變反質﹐各自鎭養五臟之內﹐更生成五石也。愼不可猛火﹐火猛石精飛去﹐滓濁壞爛﹐云腴熬臭﹐不可服禦。

又云腴之味﹐香甘異美﹐彊骨補精﹐鎭生五臟﹐守元凝液﹐長魂魄﹐眞上藥也。以好器盛之﹐密蓋其上。卽日服二合爲始﹐日以爲常。若腴蜜煎彊者﹐亦可先出﹐服石後﹐加腴更和腴煎取﹐令凝如割肪也。人亦有丸服之者﹐日三十丸﹐大都丸不如腴服佳也。趣後﹐任人所便﹐則安於體﹐體便則無不佳。常能服此腴者﹐石乃住。

若先腴盡﹐當更合如前。用白石英五兩鎭釜底﹐二兩輒一投﹐祝說如法﹐但不復礪石圓﹐而重服之耳。藥成﹐出此石﹐沈東流水中﹐不常熇竭之淵。若不欲更合此腴者﹐亦無損於前五石。

此腴名玄水玉液﹐一名飛龍云腴﹐一名煉五石之華膏。服之十五年﹐內外洞徹﹐長生天地﹐役使鬼神。三年之後﹐眼可夜視。

眞人云﹕此方愈於煉八石之餌﹐全勝於玄水雲母之玉漿。旣服此五石﹐五石入喉﹐徑寶鎭五臟。一臟中輒有一石﹐以守髒孔﹐髒孔之上﹐皆生五色華也。

◎太陰煉形

《眞誥》曰﹕若人之死暫適太陰﹐權過三官者﹐肉旣灰爛﹐血沈脈散﹐而猶五臟自生﹐白骨如玉﹐七魄榮衛﹐三魂守宅﹐三元護息﹐大神內閉。或三十年二十年﹐隨意所出。當生之時﹐卽便收血育肉﹐生津成液﹐質本胎成﹐易形濯貌﹐乃勝於未死之容也。眞人煉形於太陰﹐易貌於三官者﹐此之謂也。太微天帝詠曰﹕太陰煉身形﹐勝服九轉丹。形容端且嚴﹐面色合靈云。而能登太極﹐金闕爲眞人。又云﹕趙成子死後五六年﹐樵人入華山中見之。蓋得煉形於太陰之道矣。

◎水火蕩煉屍形

《本行經》云﹕北方洞陰朔單郁絕五靈玄老君者﹐本姓浩﹐字敷明﹐蓋玄黃之胤﹐太淸之冑。先於元福棄賢世界始靑天中。年至十二﹐性好幽寂﹐心玩山水﹐遠於家中﹐或去十日﹐時復一還。時天下大荒﹐人民餓死﹐一國殆盡。敷明於地鏡山下遇一頃巨勝﹐身自采取﹐餉惠窮乏﹐日得數過﹐救度垂死數千餘口。隨取隨生﹐三年不訖。他人往覓﹐卽莫知其處。是時辛苦﹐形體蠙悴﹐不暇營身﹐救於百姓﹐遂致疲頓﹐死於山下。九天書其功徳﹐金格記其玉名﹐度其魂神於朱陵之宮。帝遣金翅大鳥﹐常敷兩翼﹐以覆其屍﹐七百年中﹐形體不灰。至水劫攺運﹐

洪災滔天﹐水捧其屍﹐漂於無涯﹐水過之後﹐敷明屍落貝冑耶渠初默天郁單之國﹐北壠玄丘。四十年中﹐又經山火﹐火行焚燒屍形。屍於火中受煉而起﹐化生成人﹐五色之云﹐覆蓋其上。火尙猛盛﹐敷明嗽唾﹐成洪雨大水﹐以滅火勢。敷明𨿽已得道﹐轗軻備經水火艱辛﹐亦爲理盡。至開明元年﹐於北壠玄丘攺姓黑節﹐諱靈會。元始乃錫靈會洞陰朔單郁絕五靈玄老君號。

◎陰陽六甲煉形質法

正一眞人曰﹕煉質者何﹖其狀有三。夫修長生之道﹐皆須明曉生气﹐接續衰厄。每甲子六十日爲一甲﹐人間有六十甲﹐爲陰甲﹔天上有六十甲﹐爲陽甲。每十日一甲盡﹐半夜天上降陽甲十日﹐續陰甲。陰陽不孤﹐生气相續﹐卽人無病。若十日一甲盡﹐半夜陽甲不降﹐卽人病生﹐爲邪所入。《六壬經》曰﹕甲己之日半夜生甲子﹐六十日皆盡﹐周而復始﹐六十年爲一大期旬。修行正一﹐朝請生气﹐無邪所亂。至六十年卽更延請六十年﹐至一百二十年稍異於前。緣眞气積實﹐气與神合﹐所爲克獲。從一百二十年更延至三甲子一百八十年﹐直至五六三百年﹐陰陽三萬六千﹐神气集不散﹐得爲尸解。晝死而暮生﹐肉身周行五嶽﹑七十四方﹐一一受事訖﹐卽得白日騰翥﹐飛行無待﹐皆正一之道。或有效修正一﹐功滿成就﹐洗滌玄祖﹐黑簿除名﹐露影陽煉﹐𨿽功成道著﹐先未知道之時﹐積罪殃結﹐毀破肌膚﹐損傷骨脈。成就之後得蟬蛻﹐畱皮換骨﹐隱迹巖穴﹐養骨髓﹐滋皮肉﹐千日方朝﹐五嶽受事﹐與前等同功也。或有積縭幽結﹐代不流善﹐百邪必集。飲啖貪淫﹐損傷五臟﹐暮方

曉知。勸修正人﹐𨿽成就名入仙民之籍﹐然質殞屍重﹐道期將至﹐質不能佳﹐卽太陰君降體中﹐五臟六腑三百六十陰神侍衛﹐暗消肌肉﹐露骨畱五臟﹐百神守衛。或經一年﹑二年﹐或十年﹐隨先福深淺﹐方降太醫博士﹐再肥骨肉﹐徐徐如舊﹐反生再起﹐體如玉人。或世事巖穴﹐隱養形質﹐經千日方遊太陰水帝﹐受事訖﹐得爲水府掾吏﹐居四海名山﹐爲封柱官。積功成就﹐遷效五嶽官吏﹐卽漸徐見眞仙之道﹝王眞人曰「此三狀煉法﹐並在下卷﹐更不繁述爾。」﹞。

◎修九眞中道

《上淸九眞中經內訣》云﹕夫人修身中九眞之道﹐身未升登﹐翳景示俗﹐暫入太陰﹐身經三官﹐三官不得攝也。則九眞召魂﹐太一守骸﹐三元護气﹐太上攝魂。骨肉不朽﹐五臟不隕。能死能生﹐能陰能陽。出虛入無﹐天地俱生。是道士精靜營形﹐感致九眞之气應也。三元飛精以盈虛﹐太一抱屍而反質﹐微乎﹐深哉﹗九眞名字多﹐此不具錄之﹐略鈔出在道例第九《名數品》中。又常存九眞神﹐常所居育﹐乃在此房﹐紫明之北。觀生續精﹐防守玄谷。出入命室﹐遨遊洞闕。時入中宮﹐上通太無。太一守魂﹐寢息幽庭。

◎化形濯景

《眞誥》第七云﹕受學化形﹐濁景易气﹐十二年气攝神魂﹐十五年神束藏魄﹐三十年棺中骨還附神气﹐四十年平復如生人﹐還遊人間﹐五十年位補仙官﹐六十年得居廣寒之臺﹐百年得入昆瀛之宮。

◎地下主者

《太微金簡玉字經》云﹕尸解地下主者﹐按《四極眞科》一百四十年乃得補眞官﹐於是始得飛華蓋﹐駕羣龍﹐登太極﹐遊九宮也。

夫至忠至孝之人﹐旣終皆受書爲地下主者。一百四十年乃得受下仙之教﹐授以大道。從此漸進﹐得補仙官。又一百四十年﹐聽一試進也。至孝者﹐能感激於鬼神﹐使百鳥山獸馴其墳埏也。至忠者﹐能公抱直心﹐精貫白日﹐或剖藏殺身﹐以激其君者也。比干今在戎山﹐李善今在少室﹐有此得變煉者甚多﹐略舉二人爲標耳。

夫有上聖之徳﹐旣終皆受三官書﹐爲地下主者。一千年乃轉補三官之五帝﹐或爲東西南北明公﹐以治鬼神。復一千四百年乃得遊行太淸﹐爲九宮之中仙也。

夫有蕭邈之才﹐有絕眾之望﹐養其浩然﹐不營榮貴者﹐旣終受三官書﹐爲善爽之鬼。四百年乃得爲地下主者。從此以進﹐以三百年爲一階。

夫有至廉至貞之才者﹐旣終受書爲三官淸爽之鬼﹐二百八十年乃得爲地下主者。從此以漸﹐進補仙官﹐以二百八十年爲一階也。

先世有功在三官﹐流遠後嗣。或易世煉化﹐攺氏更生者﹐此七世陰徳﹐根葉相及也。旣終當遺腳一骨﹐以歸三官﹐余骨隨身而遷也。男畱左骨﹐女畱右骨﹐皆受書爲地下主者。二百八十年乃得進受地仙之道矣。臨終之日﹐視其形如生人﹐屍不彊直﹐足指不靑﹐手皮不皺者﹐謂之先有徳行﹐自然得尸解者也。

右此五條﹐皆積行獲仙﹐不學而得﹐但階級之難﹐造道用年歲耳。要自得度名方諸﹐不復承受於三官之號令矣。

諸有英雄之才﹐彌羅四海﹐誅暴整亂﹐拓平九州﹐建號帝王﹐臣妾四海者﹐旣終受書爲三官四輔﹐或爲五帝上相﹐或爲四明公賓友﹐以助治百鬼﹐綜理死生。此等自奉屬於三官﹐永無進仙之冀。坐殺伐﹐積惡﹐害生尢多故也。秦始皇今爲北帝上相﹐劉季今爲南明公賓友。有其人甚多﹐略示於標的耳。齊桓公今爲三官都禁郎﹐主死生之簡錄。晉文公今爲水官司命。其楚嚴公﹑趙簡子之徒數百人﹐今猶息於三官之府﹐未見任也。此等名位﹐自是三官之賓耳﹐無豫眞仙家事矣。

◎寧先生

《十眞記》曰﹕寧先生者﹐古之神仙﹐在黃帝之前﹐常遊四海之外。昆丘之下﹐有蘭沙之地﹐去中都萬里。其沙隨步隨沒﹐不知淺深﹐非得道之士﹐莫能涉之。沙如細塵﹐風吹成霧﹐泛泛而起。有石藍之花﹐輕而堅勁﹐一枝千花﹐千年一開﹐隨風靡靡﹐名曰靑藍花﹐灼爍可玩。又有魚鱉龍蛇﹐飛於塵霧中。先生因玩藍花﹐常遊其地。又食飛魚而死﹐臥沙百餘年﹐蹶然

而起﹐形容復故。乃作《遊海詩》曰﹕靑藍灼灼千載舒﹐百齡暫死食飛魚。

◎靈壽光

《神仙傳》第十云﹕靈壽光者﹐扶風人也。年七十餘﹐乃得未英丸方﹐合而服之﹐年如二十許。建安元年﹐巳年二百二十歲﹐後死於江陵胡罔家。殯埋百餘日﹐人見之在小黃﹐寄書與罔﹐罔得書﹐掘視之﹐棺中空無所有﹐釘亦不脫﹐惟故履存焉。

◎趙成子

南嶽夫人告曰﹕吾昔有入室弟子仙人趙成子者﹐初受吾《鎭生五臟上經》﹐乃案爲之。成子後欲還入太陰﹐求攺貌化形﹐故自死亡於幽州上谷玄丘中石室之下。死後五六年﹐有山行者見白骨在室中﹐露骸冥室。又見腹中五臟自生﹐不爛如故﹐五色之華﹐瑩然於內。彼山行人嘆曰﹕昔聞五臟可養﹐以至不朽﹐白骨中生花者﹐睹其人矣。此子將有道不修行乎﹖將中道被試不過乎﹖因手披之﹐見五臟中各有一白石子鎭﹐生五色華﹐如容狀在焉。彼人曰「使汝五臟所以不朽﹐必以五石生華故也。子已失道﹐可以相與。因取而吞之﹐去。復四五年﹐而成子之屍當生﹐彼人先服石子﹐以成子當生之旦﹐而五石皆從口中飛

出﹐如蟬狀﹐隱隱雷聲﹐五色洞明﹐徑還死屍之藏。因此成子攺形而起﹐如一宿醉睡之間。其人心懼忽﹐因病日甚﹐乃至入山尋視死屍所在。到石室前﹐方見成子偃據洞嘯﹐面有玉光﹐而問之曰﹕子何人哉﹖忽見有五老仙公﹐披錦帶符。手秉羽節﹐頭建紫冠﹐言於成子曰﹕昔盜吞先生五臟寶石者﹐此人是也。言畢﹐彼人面上卽生惡癩﹐噤而失言。比歸達家﹐癩瘡已匝﹐一門大小﹐同時俱死﹐族亦遂滅矣。

◎許玉斧

《眞誥》第十﹐許長史第三男﹐名歲﹐字道翔﹐小名玉斧。幼有珪璋標挺﹐淸秀瑩潔﹐糠秕塵務。居雷平山下﹐修業精勤。常願早遊洞室﹐不欲久停人世﹐遂詣北洞。以梁太和五年﹐於茅山舊宅﹐年三十而告終。卽居方隅山洞方源館中﹐常去來四平方臺﹐後爲上淸仙公。

◎張魯

《眞誥》云﹕張鎭南在北洞北石壇上﹐燒香禮拜﹐因伏而不起﹐遂乃夜解。明旦視形如生。此壇今猶存歷然也。

◎許道育﹝女眞﹞

許黃民女道育﹐宋孝建元年甲午歲於埭山亡﹐世謂之許大娘。臥屍石上﹐屍壞不殯﹐常有香气也。亦出《道學傳》第二卷

。

◎範豺

範豺﹐字子恭﹐巴西閬中人也。宋元嘉中﹐有名香數十斛﹐細搗煮以作湯﹐朝用湯自浴﹐正中湯盡﹐不復聞聲。侍者入﹐看見豺還著故時布衣﹐披帽坐而無復气。江夏王令殯殮﹐而不下棺蓋﹐四日屍不臭﹐送還﹐葬於新亭。豺亡時年四十九﹐膚貌顏色猶如初。劉凝之爲豺作傳﹐書置道書部﹐不傳於世。

◎喬順

喬順﹐字仲產﹐扶風茂陵人也。少好黃老﹐隱山修道。年七十不肯娶妻﹐絕交接之道﹐心不染可欲之地。一旦歸家﹐自言死日﹐其時果死。世人以爲知命﹐旣葬之。後有見順於惇煌者﹐前世傳之﹐皆以爲升仙。故《訣錄》曰﹕仲產知道﹐遁化

神仙﹐七十不娶﹐畢命幽山。

卷八十七諸眞要略部

◎太淸神仙眾經要略──武當山隱士南陽翟煒撰

抱朴子初受業於從祖玄﹐其覽悟超至﹐包綸身神﹐以爲奇偉所達也。精曠之流﹐僉亦歸屬﹐乃分居浙陽之山。旣而患門人學者有徵眾之惑﹐復追玄於宜都﹐問曰﹕夫晷以度徵﹐人以貌兆。若巫咸之《星經》﹐度無遺算﹐季咸之神占﹐貌無失揣。列子之三顧﹐而季咸陋其術﹔滔天之襄陵﹐而巫咸空其籍。謂聖人天道﹐不可得而測之歟﹖謂二咸之虛詭而妄經術歟﹖天道聖人﹐故以遠矣﹗今之卽事﹐人有求度於洪者眾矣。始進之貌﹐俛視謹﹐精沈肅彌﹐篤若志至而不可加者。及服道暫年﹐學宗未淹﹐而毀隨已興﹐沮徒愆結﹐蕞爾隱居﹐二三之眾﹐貌非一子之類﹐然而不可得而詳。又何況子長驅世利﹐馳競生榮﹐陰機密巧﹐廣羣術眾﹐以感其君﹐而可辧哉﹗此洪所亂也。亂所實洪﹐聖人其無病諸乎﹖

玄曰﹕巫咸之準玄度﹐季咸之辧血機﹐並得之於數分﹐亦聖習之一途﹐未可以侮而欺也。夫人精神之蒸生﹐非气無以兆其形﹔气之結形﹐非性無以成其體。故形長而煩性滋深﹐年茂而濁欲愈甚也。是以聖人之垂道﹐淸淨以潔精神﹐除煩以混元一。故能囊括玄和﹐照明無障。而習潔有詣否﹐除煩有深淺﹐

致使神裕有遠近﹐睿能有彼此。陵陽所以善啜霞於朝陽﹐而不能襲馮夷於濤駕者也。夫學窮盡於數分者﹐未必通於心明﹔通於心明者﹐未必陶於气表﹔陶於气表者﹐未必至於虛寂之眞表也。而責巫氏之暗洪災﹐季占之迷靈貌﹐謂聖人之亂﹐處物不其固矣﹗夫天地以元气而著成﹐聖人以性煉而陶眞。元气有渾煩﹐渾煩在剖判之前。剖判然後有象列﹐象列然後有晷度﹐晷度在數見之內﹐洪災生於渾煩之運﹐故洪災不可以數見審也。性煉有苞玄﹐苞玄在蒸生之外﹐蒸生然後有形色﹐形色然後有血機﹐血機在觀揣之內﹐靈貌生於苞玄之運﹐故靈貌不可以觀揣得也。是以至人不責鑑於備途﹐知其神分之有巨細﹐學煉之有髙卑也。

昔者﹐吾嘗學於陶先生﹐與邯鄲太子王休長﹑延閭子甘元淑﹑弘農張伯英﹑靑牛子封君達﹑河南卜文先﹑陳畱成仲式等﹐俱受《五气端玄經》。數子並以學達升玄﹐而吾以滯昧濁質﹐弗通味旨﹐然所誌略猶可得而言。

夫人稟生之有眞僞﹐神分之有巨細﹐皆五气之所流也。是以至人莫不精乎五气之學﹐以鑑神分之源﹔師導者莫不明乎五气之本﹐以弘眞玄之教﹔王者莫不通乎五气之性﹐以闡天地之和。貫於五气之用﹐大矣哉﹗

夫五气者﹐陰陽之中五常之气也。夫人生天地之間﹐其形骸五臟之气﹐一象天地五行四時之賦也。天以五行爲五常﹐人以五行爲五臟。

天以木府仁﹐其溫爲春﹐以主生生之常﹐溫精上結爲歲星﹐以照開篤之表﹔人以木爲肝﹐其識爲慈﹐以爲溫恭喜悅之髒﹐其髒精上形爲口﹐以任啟泄之司﹐象天之有春徳﹐以生其吐舒發敍之意也。

天以火府禮﹐其炎爲夏﹐以主茂盛之常﹐明靈上臨爲日﹐

以宣曜明之道。炎精上結爲熒惑之星﹐以表察司之禁﹔人以火爲心﹐其識爲哲﹐以爲鑑達之髒﹐其髒精上形爲目﹐以任光視之司﹐象天之有夏有日﹐以生其明勝長大之意也。

天以土府信﹐其厚爲地﹐主王季夏﹐統維四方﹐以主產施安給之常﹐厚精上給爲鎭星﹐以照公靖之表﹔人以土爲脾﹐其識爲公正之髒﹐其髒精上形爲舌﹐以任審味弘當之司﹐象天之有土徳﹐以生其受宜辯重之意。

天以金府義﹐其涼爲秋﹐以主威裁萬物之常﹐涼精上結爲太白之星﹐以照斷肅殺之表﹔人以金爲肺﹐其識爲气威之髒﹐其髒精上形爲鼻﹐以任猛決臭馨之司﹐象天之有秋徳﹐以生其威亮敷簡之意。

天以水府智﹐其寒爲冬﹐以主保實澄嚴之常﹐義靈上臨爲月﹐以宣晦皇贊玄之道﹐寒精上結爲辰星﹐以表法愼之禁﹔人以水爲腎﹐其識爲領﹐以爲禽獸沈驚之髒﹐其髒精上形爲耳﹐以主聽采聞鑑之司﹐象天之有冬有月﹐以生其謙承納之意。

人之有五臟﹐溫涼寒燠﹐猶天之有四時也﹐人之有耳目﹐猶天之有日月也。人之有精神﹐猶天之有太帝也。精神居乎心脾之中﹐肺肝之間﹐猶太帝處四守之內也。精神以膽爲禦坐﹐猶太帝之居紫微宮也﹔以心爲禦庭﹐猶太帝以太微爲禦庭也﹔以脾爲內室﹐猶太帝以軒轅爲內捨也﹔以肝爲鹹池﹐以肺爲天河﹐以腎爲司闕﹐猶太帝之有四守也。紫微執計而先左﹐故精神據膽而守肝﹐是以人生莫不以溫恭慈喜爲先治也。精神以气爲乘輿﹐以行爲五識﹐猶太帝以運爲術﹐行以周乎天也。

夫气之在人﹐亮淸而爲嚴。气激濁而爲咶﹐聲搖延而爲音。咶放舒而爲呼﹐音平辯而爲言﹐呼怒鼓而爲詈。言深爲語﹐語深爲談﹐談深爲論﹐論深爲議﹐議深爲罵﹐罵深爲詈﹐詈深爲謗﹐謗深爲誹﹐誹深爲讟。

气整衝至﹐精神篤之﹐爲志﹔气循準常﹐精神守之﹐爲性﹔气會機指﹐精神適之﹐爲情﹔气密隱模﹐精神運之﹐爲意﹔气合裏遇﹐精神澄之﹐爲懷﹔气因事結﹐精神系之﹐爲憂﹔气美偶觸﹐精神降之﹐爲勇﹔气聳馳禦﹐精神崇之﹐爲願﹔气仁垂注﹐精神鐘之﹐爲念。念深爲矜﹐矜深爲湣﹐湣深爲慈﹐慈深爲悲﹐悲深爲啼﹐啼深爲號﹐皆肝府之气起也。

夫肝者﹐精神首運之路也。故嬰兒之生﹐墜藉而先啼﹐肝气激也。未知偶識於人﹐寤寐怡然而獨笑﹐肝气浮也。未知有搖於人﹐摳支躁然而獨搖﹐肝气煩也。多恐驚而無當捍之威﹐善直一而無繁頑之欲﹐皆精神未及周禦於肺﹑脾﹑心﹑腎﹑四髒之气也。

夫魂魄者﹐精神所首﹐左枕爲魂﹐精神所體﹐右據爲魄。故肝藏魂﹐魂動爲恐﹔肺藏魄﹐魄動爲懼。魂震爲驚﹐魄震爲怖。故嬰兒之所以多恐驚者﹐精神之所在肝也。及其長有怯勇者﹐膽虛爲怯﹐膽實爲勇。膽附乎肝﹐生而怯﹔膽附乎肺﹐生而勇。剛捍而生﹐膽附乎肺﹔柔澤而生﹐膽附乎肝。人怯﹐積習禦捍﹐變而成勇者﹐膽气漸而增也。人怯﹐醉酒恚亂﹐奮而成勇者﹐膽气脹而滿也。醉而喜怒﹐悲呼交錯﹐不至其常者﹐五臟之气浮而亂也。

精神禦气於肝﹐气淸而爲溫恭慈仁深念之遠。其體恭而安﹐其視治而正。气浮而爲喜適感會之悅﹐气煩而爲戲歡笑劇之極﹐气激而爲啼號哀泣之至。由是有樂極則悲﹐悲極則樂﹐亦復爲憂恐怵惕愧慚之時﹐皆肝府之气激動之中﹐因事周環懼憂之所生也。

精神禦气於脾﹐气淸而爲公正弘暢吟詠閒遠之思。其貌則和而舒﹐其視則平而亮。气浮而爲輕委﹐於物不慮之誤﹐气煩而爲寬慢﹐驕縱豪誕忽忘之失﹐气激而爲矜擾怨恚嫌恨忿懟距

塞之違。

精神禦气於心﹐气淸而爲鑑達周物之敏﹐其容是有決速之精。气浮而爲虛華﹑矜妄﹑輕談﹑齟齬﹑詆訶是非之論﹐气煩而爲耽愛﹑美著﹑奢華﹑矜誕﹑克好勝人之傲。其視則髙而眇﹐其與人對則以貌忽人﹐有蕭然無偶之狀。舉動不自勝守﹐气激而爲脫輕飈躁之烈。

精神禦气於肺﹐气淸而爲貌威色尊不可狎之顏。气浮而爲輕冶貌列髙深失準﹐有不常之色﹐气煩而爲淩侮莫顧之畜﹐气激而爲勃怒振勇驚急之害。

精神禦气於腎﹐气淸而爲謙儉約謹之節。气浮而爲妄欲諱匿悔惱之獘﹐气煩而爲貪吝嗜欲聚斂無厭之鄙﹐气激而爲衝忌陰邪謀逆之毒。

夫人之生气﹐未嘗不煩。煩者﹐气積之大恆也。遇靜則淸气有生﹐遇動則浮气益起﹐遇發則煩气益盛﹐遇觸則激气益迅。气有流謝﹐故气煩則怠﹐怠必獘﹐獘而多過者觸﹐觸而激﹐激必竭﹐竭則衰﹐衰則精神散矣﹗散則絕﹐絕則形體朽矣﹗竭遇驕極﹐風厲入之﹐則暴卒而僵。衰極气盡﹐則老斃而終。此人生之所以死也。

溫恭慈喜之變﹐變而爲諂﹐柔而爲曲﹐恭而爲媚。其俯仰之謹色﹐色則虛而俯措﹐俯措則婉而卑﹐其容貌有不安之候。公正之變﹐變而自專無憚﹐翹陸肆固之驕﹐其措則好訐人之行﹐以爲已正之驗也。貌威之變﹐變而爲侮﹐忽淩誕之慢﹐自嫉矜害﹐其道掩善﹐其目則嵎而冗﹐其色則顏而懍﹐其與言則不稱﹐憂人之徵也。鑑達之變﹐變而爲巧佞機詭讒毀之姦﹐其言則易而若眞﹐其宣則浮而振亮﹐其目睛候﹐膝則搖易而竊速﹐有不治守之動﹐其操則不能久居重定也。謙儉之變﹐變而爲密毒陰違之武﹐亦爲殘虐替逆之姦。其視則下而郁﹐其直則巧而

嚴﹐其意則曠而戾﹐其與居則有憤噫遽奮之效也。是五變之俗﹐皆化利之所由也。是以聖人之和天地達民﹐有五气之變﹐故不以意利而化之也。

夫上好逸豫﹐愛民有由恭阿順之巧。厚之以利﹐則民競諂柔色順之媚以求之。故邪僞化惑之俗興﹐而木行篤直之气失矣﹗失積則咎气有餘縮之差。世犯歲星之忌﹐殃災則有溫毒之疫﹐民負司命之禁﹐殃則有項痛﹑煩殞﹑奪壽促命之死。咎气流注蒸產﹐而相生爲諂諛遺釁之燼。

上好寬委﹐愛民有徑執偏專之守。厚之以利﹐則民競肆固矜誇之見以求之。故狠軼忿戾化亂之俗興﹐而土行公利之气失矣。失積則地有舒泄﹑穢結﹑亂積﹑風雷反震動之故﹐世犯鎭星之忌﹐災則有悸气蒸毒之疫﹐民負司危之禁。咎气流注蒸產﹐而相生爲驕逸恣惰遺釁之燼。

上好煩品﹐愛民有降若風邁之貌。厚之以利﹐則民競魁岸豪傑爭第妄進之姦以求之。故相淩踐蔑忽禍化流亡之俗興﹐而金行信質之气失矣。失積則時有雪霜愆節之侵﹐世犯太白之忌﹐災則有气痛之疫﹐民負司契之禁﹐殃則有癘竭气斷及兵凶﹑震殺﹑奪壽促命之死。咎气流注蒸產﹐而相生爲侮慢﹐相仇遺釁之燼。

上好慧敏﹐愛民有文辧彩艷之巧。厚之以利﹐則民競機飾浮詭流尙之僞以求之。故佞爲俺聽化暗之俗興﹐而火行哲明之气失矣。失積則日有病無光﹐勃蝕之促﹐世犯熒惑之忌﹐災則有暑毒之疫﹐民負司順之禁﹐殃則有鬼魅﹑忤痛﹑心悶﹑殞絕﹑慌惱及狂逆﹑妄圖不道之覬﹐奪壽促命之死。咎气流注蒸產﹐而相生爲奢華佞害﹑窺覦遺釁之燼。

上好嚴厲﹐愛民有敢斷克決之巧。厚之以利﹐則民競懷毒逞其害烈之能以求之。故空患陰圖禍背化逆之俗興﹐而水行義

守之气失矣。失積則月有魘虧魄傷﹐遲速不常之度﹐世犯辰星之忌﹐災則有陰毒之疫﹐民負司錄之禁﹐殃則有殘痼﹑滯瘠﹑暴僵及盜賊﹑獄戮奪壽迫促殘命之死。咎气流注蒸產﹐而相生爲凶淫禁虐遺釁之燼。化失五常之气﹐世運五常之災﹐民沈五促之燼﹐皆榮辱爭奪恥怨仇侮嫉自之所生也。

夫民之生性莫非气煩﹐气煩則嗜欲生焉。原夫嗜欲之本﹐勢不逾乎口實五味﹐體充衣暖﹐男女偶適之間而已矣。五徳之後﹐無故以珍食華服﹐重嬪嬙之選﹐利害炫耀﹐長而茂之﹐爲無厭之盛也。於是乎利害生榮辱﹐榮辱生喜怒﹐喜怒生是非﹐是非生賞罰。賞罰者﹐化末之季穢者也﹔聽訟者﹐天下之禍﹐獘者也。賞罰﹑聽訟﹐非所以斷嗜欲之茂也。古先之爲者﹐蓋自尊其勢而爲之者也。

夫嗜欲之茂﹐好利而惡害﹐喜榮而忿辱。夫其常性爲五燼之源﹐豈有厭乎極巳哉﹗故其向榮也﹐靡知足其喜﹔故其觸辱也﹐莫知已其忿。當其所爭也﹐奮劍振銳﹐冒嚴陷凶﹐不違矢刃之屠﹐不顧性命之沒﹐父子兄弟不暇相格。故胡可以介介乎。是非繩墨而欲以裁之哉﹖胡可以未來乎﹐賞罰之準令而能以遏之哉﹖亂民五淸之气﹐成民五燼之殃﹐皆由王者使五燼之士﹐治五燼之民﹐不自知已有五燼之固。其知拯民有五燼之難乎﹖秖相激戾而生其釁怨﹐此不達之咎也。故𨿽昧旦不忘﹐徒苦心而無成﹔星言夙駕﹐徒勞役而無濟。夫道徳之運世也﹐不眩民以煩利﹐則民無所馳其姦求﹔不促民以煩辱﹐則民無所忿其恥怨。姦求﹑恥怨弗行﹐則嗜欲自簡﹐嗜欲自簡則民俗定一﹐民俗定一﹐則太平淳朴﹐雍和淑豫之深至矣。太平之民﹐不自知在太平之世﹐所以雍和淑豫然也。惡識夫榮辱爭奪﹑恥怨仇侮﹐嫉自之措哉﹗

若夫昆虛之南﹐而西北東北諸域之俗不傳﹐此東南赤縣

之名教遺策而其民弗知﹐有甲兵攻伐之亂﹐而其世弗知﹐有相暴殺逆之禍﹐精保性常﹐而大仙大賢慈淨之神出焉。由玆言之﹐何瑣瑣乎庸爾準令﹐故事之有乎﹗夫燼士之執政也﹐勢傍典刑﹐隆崇矜據﹐明其權柄﹐識其寒暑﹐欲以擅秉而懲違忤﹐富貴而制蒼生﹐弗覺夫鄙哉﹗流末參差﹐人情轉易﹐已滑其在始立意之頑﹐而成其固獘仇眾潰逆之敗也。積代相習﹐豈悟之哉﹗是以燼士不可以任之者也。爲其將則禍大矣﹗任之道學﹐淸淨之眾﹐則道學喪矣﹗任之王者﹐朝廷之列﹐則王者亡矣﹗睹其血機﹐觀其舉候﹐豈離乎五變之气乎﹖聖人之粗教耳﹗易可以審﹐何亂之有哉﹖惜乎而固﹐奚其甚哉﹗是以至人之所以潛棲山谷者﹐豈好爲遁世之名乎﹖蓋不欲以五燼之俗﹐滑其五淸之气也﹗五燼之俗﹐莫不以聲勢相傾而亂其淸气者也。觸其契色﹐逆其聲音﹐欲無忿憾潰中之气者﹐難矣﹗事有蹇違﹐以己求人﹐欲無卑側媚悅之巧者﹐希矣﹗遇有勢居﹐人求於己﹐欲無驕淩豪禦之張者﹐鮮矣﹗此三者﹐皆五燼殃气﹐有生之常也。與之糅俗﹐望無亂淸气﹐其可得乎﹖是以道士不可得與其雜處而狎之者也。

《九靈上寶經》云﹕夫五情者﹐陰陽五府之神气形於人者也。故學仙者﹐必隱靖山林﹐潔修五淸﹐欲淸淨而精至﹐以會眞玄神應。是以溫恭慈悅之气﹐藏於肝﹐木府之所賦也﹐司命所守也。其治肝潔﹐常以正月十日齋﹐治少陽﹐令人肝气生﹔至二月八日﹐定少陽﹐應春風﹔至三月六日﹐治陽明﹐定春風﹔至於四月四日﹐於甘泉東流水之北岸﹐東面向朝陽之地﹐晨早沐浴蘭湯﹐使身意淸淨﹐香火向日﹐禮祈無上正眞大道太眞太寶內內及左太禁上師之神﹑上宮左諸司﹐頓首稽首三百數﹐然後靖跪﹐以手捧心﹐至誠定息﹐靜念木府之眞靈﹐珣無他思。其禁不得有求於世利﹐妄爲不柔之溫﹐妄爲不誠之恭﹐妄爲不

實之慈﹐妄爲不衷之悅。其修潔攝息有定﹐則肝气眞而無虛﹐春溫不睦之眚﹐不能得侵其實气。體節休和﹐幹力彊利﹐首無暴痛之疾。司命之神奉之﹐靑龍護之﹐靑气繞之﹐靑液調之﹐東嶽之精隨之﹐山谷之神衛之。若獨處林嶺﹐則百獸依仁﹐有自馴之驗﹔狼虎歸慈﹐有息猛之徵。其修潔有積﹐則靑帝之芝及黑玉之芝﹐見於所行止之前﹐得而服之升仙﹐三千歲而息羸。其潔深大至著﹐極於木府﹐則神弟視昆侖之東﹐少陽之域﹐慈淨之仙。其神變能爲洪海之溢﹐涸能爲天地之倒﹐易能爲瓊宮玉宇﹐滿乎天地之見。木府﹐少陽之神性也。

哲明敏見之气﹐藏於心﹐火府之所賦也。司愼之所守也。其治心潔﹐則常以四月四日齋﹐定陽明﹐受夏气﹔至五月一日應陽調气﹔至於六月二十七日﹐常以日中沐浴蘭湯﹐使身意淸淨﹐香火南面向日﹐禮祈無上正眞大道太眞太寶內內及太陽太覺之神﹑上宮都司﹐頓首稽首三百數﹐然後靖跪捧心﹐至誠定息﹐靜念火府之眞靈﹐闃無他思。其禁不得有規於世利﹐妄爲不道之哲﹐妄爲不順之明﹐妄爲不眞之敏﹐妄爲不正之見。其修潔攝息有定﹐則心气眞而無煩﹐夏暑不睦之眚﹐不能得侵其實气﹐其意明澄朗慧﹐用道微妙﹐鑑徹眞性﹐目無昧睡之疾。司愼之神奉之﹐赤龍護之﹐赤气繞之﹐赤液調之﹐南嶽之精隨之﹐山谷之神衛之﹐則鴻鶴鸞鳳之鳥應而歸之。其修潔有積﹐則赤帝之芝及靑玉之芝見於所行止之前﹐得而服之升仙﹐九千歲而息羸。其法深大至著﹐極於火府﹐則神弟視昆侖之南太陽之域﹐太覺之仙其神變能爲項佩日曜﹐能爲光照四海﹐而震搖諸域﹐能爲飛騰﹐所詣無礙之至。火府﹐太陽之神性也。

公正弘重之气藏於脾﹐土府之所賦也。屍蜃之所守也。其治脾潔﹐則常以六月二十七日齋﹐定太陽﹐受秋气﹔至於七月二十七日夫時沐浴蘭湯﹐使身意淸淨﹐香火向日﹐禮祈無上

正眞大道太眞太寶內內及上宮太均之神﹑宮內諸司﹐頓首稽首三百數﹐然後靖跪捧心﹐至誠定息﹐靜念土府之眞靈﹐珣無他思。其禁不得交擾於世事﹐妄爲求名不體之公﹐妄爲矯圖不淳之正﹐妄爲縱墮昏忘之弘﹐妄爲專固不泰之重。其修潔攝息有定﹐則脾气眞而無怠﹐衷豫安靜﹐而無憒蕩塞悶﹑體沈不收﹑腫疽之病﹐季暑不睦之眚﹐不能侵其實气。志意益衝﹐而無厭免之痾﹐舌味藥物﹐而無不進之滋。蜃尸之神奉之﹐黃龍護之﹐黃气繞之﹐黃液調之﹐中嶽之精隨之﹐四方羣臣衛之﹐萬鬼歸之﹐其修潔有積﹐則黃帝之芝及赤玉之芝見於所行止之前﹐得而服之升仙﹐二萬歲而息羸。其潔深大至著﹐極於土府﹐則神弟視昆侖之頂﹐太和之仙。其神貴常寂﹐不貴變動之見。土府﹐大均之神性也。」

尊嚴威儀之气藏於肺﹐金府之所賦也。司契之所守也。其治肺潔﹐常以七月二十七日齋﹐治人利气﹔至八月三日﹐定少陰﹐令人受生气﹔至九月二十七日﹐治厥陰﹐令人受剛气。常以日晡沐浴蘭湯﹐使身意淸淨﹐香火向日﹐禮祈無上正眞大道太眞太寶內內及右太禁收土之神﹐宮右諸司﹐頓首稽首三百數﹐然後靖跪捧心﹐至誠定息﹐靜念金府之眞靈﹐珣無他思。其禁不得有禦於世趣﹐妄爲驕逸抗戾之尊﹐妄爲懷害之嚴﹐妄爲侮忽之威﹐妄爲淫飾之儀。其修潔攝息有定﹐則肺气眞而無倦﹐秋冷不睦之眚﹐不能得侵其實气﹐則喘引和亮﹐胸中無竭寒斷气之毒。司契之神奉之﹐白龍護之﹐白气繞之﹐白液調之﹐西嶽之精隨之﹐山澤之神衛之﹐津梁之精侍之﹐虎狼依之﹐爲之驅用。修潔有積﹐則白帝之芝及黃玉之芝見所行止之前﹐得而服之升仙﹐七千歲而息羸。其潔深大至著﹐極於金府﹐則神弟視昆侖之西少成之域﹐成道之仙。其神變能爲偃月之照﹐能爲行水而足不濡﹐行地若水而地不堅﹐能爲身上身下漂出水火之

變。金府﹐少陰成道之神性也﹝城陽郤孟節疏注﹕尊嚴威儀之義曰「不狎褻黷爲尊﹐色正儼然爲嚴﹐神肅澄忄谷爲威﹐舉動徐詳爲儀﹞。

謙儉妙密之气藏於腎﹐水府之所賦也。司錄之所守也。其治腎潔﹐則常以十月十八日齋﹐治厥陰﹐受冬气﹔至十一月十五日﹐治太陰﹐定五臟气﹔至十二月十三日﹐通太陽﹐受腎气﹔至於正月十日﹐皆以夜半沐浴蘭湯﹐使身意淸淨﹐北面向陰﹐香火禮祈無上正眞大道太眞太寶內內及沆澄﹝當作瀣字﹞。太陰之神﹑宮後諸司﹐頓首稽首三百數﹐然後靖跪捧心﹐至誠定息﹐靜念水府之眞靈﹐珣無他思。其禁不得有馳於世務﹐妄爲傾邪之謙﹐妄爲失其常守及貪欲無厭之儉﹐妄爲傾毒陰匿謂人不覺之妙﹐妄爲潛謀姦私之密。其修潔攝息有定﹐則腎气眞而無損﹐冬寒不睦之眚﹐不能得侵其實炁。則行步勁速﹐進退堅彊﹐腰竅玉房及膀胱股脛無疼滯之疾。其修潔有積﹐則司錄之神奉之﹐黑龍護之﹐黑气繞之﹐黑液調之﹐北嶽之精隨之﹐太陰之神衛之﹐靈葵歸之﹐其居水濱則蛟龍魚鱉依之。其修潔有積﹐則黑帝之芝及白玉之芝見所行止之前﹐得而服之升仙﹐一萬歲而息羸。其潔深大至著﹐極於水府﹐則神弟視昆侖之北玄都之域。太豫玉膏之仙。其神變能爲晦天之變﹔能爲他方遠膳之饋﹔能以大爲小﹐以小爲大﹐以有爲無﹐以無爲有之變。水府﹐沆瀣之神性也。

凡學道不能精立至潔於所行﹐則五府之神未嘉佑之﹐而以服气及進服藥物﹑藥精﹐餌術丹石之小法﹐多爲所敗矣。設小有效﹐不逾五百年之力耳﹗其術多退溺而無成也。夫殖至潔之气於五府﹐其精不泯﹐及蒸人道﹐莫不於九元之淸而生之者也。莫不常爲仙爲神爲聖矣。

其齋法﹐沐浴淸淨﹐所以常於正月十日﹑二月八日﹑三月

六日﹑四月四日﹑五月一日﹑六月十七日﹑七月二十七日﹑八月三日﹑九月二十日﹑十月十八日﹑十一月十五日﹑十二月十三日者﹐以道气數之﹐此日皆天帝遊東井之日也。是以行道輙當於此日﹐更起新意﹐爲沐浴淸淨之始﹐倍加謹敬之篤也。

其服气法﹐攝五情之息﹐漸能有定﹐然後常以二月三日﹑九日﹑十八日﹑二十七日﹐若甲寅﹑乙巳﹑丁巳﹑甲子﹑丁卯王相成滿日﹐於山林隱靖之處﹐近東流水醴泉向陽之地﹐地气陽而調也。沐浴蘭湯﹐以丹書玉房爲田字﹐方一寸。玉房在臍下三寸。精念玉房﹐令气致於丹田。去鼻中毛﹐正偃臥﹐兩足相去五寸﹐兩臂去身各五寸﹐合目握固﹐如嬰兒之拳﹐是用蒲蒻爲枕﹐髙可三寸﹐若胸中有病﹐可髙五寸﹐若病在臍下﹐可去枕。旣服气﹐不復得食生菜及生果硬物。服气時﹐食日減一口﹐十日後可不食。二三日腹中或涓涓若饑﹐選好肥漧棗上術煎﹐微得食之﹐一日一夜不過此。不念食者﹐勿有進啖。其飲水﹐一日一夜可五升而已。其太一醪醴﹐亦可一日一夜五升﹐勿絕。口中常含棗核者﹐令人受气且生津液故也。如此則胸中上下气脹﹐腸胃致令得空虛﹐空虛則和气通焉。五神宗而助之﹐則升仙矣。《孔子家語》云「食气者﹐神明而壽﹔食穀者﹐智慧而夭﹔不食者﹐不死而神﹔雜食者﹐百疾妖邪之所鐘焉。」是以食愈少者﹐心愈開而延年益壽﹔食愈多者﹐心愈塞而年愈奪也。翟煒《釋周傳論》云「悠悠九天﹐茫茫萬寓﹐气之所蒸﹐產之所煩。品物叢生﹐疊相大小﹐擾擾營營﹐爲利害所纏。」有生之爲乎﹗其猶塵粉之一毫﹐暫浮於污池之內﹔有國之所域﹐其猶芥石之一片﹐孤寓於大衍之中。是以莊周稱四海之於天下﹐猶壘空之在大澤﹔有國之於四海﹐猶弟米之在大倉。其中一世之是非﹐芥石之利害焉﹐足以經於曠然之念哉﹗是以至人之所以輕天下﹐細萬物也。豈措心於矯亢之觀乎﹖直以世

利無以干其胸懷﹐榮華無以褻其顧盼﹐將在子靖气潔精﹐其貴存眞而已矣﹗

卷八十八仙籍旨訣部

◎道生旨──谷神子裴鉶述

鐘陵郡之西山﹐有洪崖壇焉。壇側有棲眞子楊君﹐知余有道﹐詣予請述道生之宗旨。余曰﹕子不聽《西升經》云﹕人徒知天地萬物﹐而不知生之所由。又曰﹕吾與天地分一气而治﹐自守根本﹐非效眾人。是知修道之士﹐若不知生之所由﹐道之根本﹐則茫茫然罔測道之來矣﹗欲求長生﹐先修所生之本。子能曉耶﹖楊生曰﹕未悟。予告曰﹕欲曉則速具誓戒。

楊君再拜具詞曰﹕某才器瑣微﹐行能幽晦。將葷血爲滋味﹐以艷容爲歡娛。罪根旣深﹐神彩益濁。豈三魂之寧謐﹖被五賊之戰爭。以恍惚而暢懷﹐極其喜樂﹐俄悼亡而感物﹐過甚悲傷。振蕩命門﹐壞墮元气。虛羸漸逼﹐豈異尸居﹖枯槁欲來﹐何難骨立﹖鹽梅銷鑠﹐寒暑煎熬。旣非金石之身﹐須示風霜之鬢。大患擬作﹐微軀豈安﹖實爲聾瞽之徒﹐豈覺幽玄之理﹖步步就死﹐兀兀不知。人間或有道髙河上﹐術入壺中。霓服羽衣﹐一遊而縮其地脈﹐珠幢玉節﹐一舉而登其天門。變瓦礫於金丹﹐攺容儀於玉液。造化由己﹐修行在心。魚縱涸而重波﹐骨𨿽枯而再肉。伏以小子螻蟻之命﹐纖芥之軀﹐昏濁無知﹐敗亡有日。忽神鑿其竅﹐天啟其心﹐善達玄關﹐志求道要。慕眞仙而汲汲﹐

如饑渴中腸﹔陋浮世之悠悠﹐若煙埃滿眼。欲冀希夷之質﹐長含橐龠之間。擺去塵機﹐冥搜眞朴。推無形於恍惚﹐見有物而萌芽。至此時則萬象空搖﹐寸誠不撓﹐敢匍匐懇請﹐誓戒深詞。存歸太上之淸壇﹐靖想虛皇之寶座。仙童握節﹐侍女焚香。旣得事之證明﹐豈將心而猶豫﹖疑誤冰泮﹐端倪釭流。荷重徳而便頂丘山﹐感深恩而已銘肝膈。若非人妄泄﹐得士不傳﹐則觸景罪殃﹐動足受禍。指陳白日﹐契約丹誠﹐無任驚魂泣血之至。

予卽告之曰﹕子旣誠懇如是﹐予當語子生生所由。

人之根本者﹐男精女血旣凝﹐有道自然而生﹐爲水一點﹐今膀胱之水﹐是其餘也。水中有气﹐鬱鬱然未有所著。欻然感天地純陽眞精之華﹐入於气而相依憑﹐气遂養之﹐是謂之神。神之甚微﹐𨿽得水气養之澆漑﹐懼气彊而見迫。若水之澆漑﹐物之甲拆﹐又不可以浸之﹐浸之則其甲卽死矣。仍於水中﹐純陽眞精之華生爲二腎也。二者﹐以應陰陽之數﹐遂隔水擎捧其神與气﹐乃得炁與腎神之靈﹐是謂气爲母﹐神爲子。道幹旣育﹐萬物成體。子母旣長﹐不可同處。須放其子之造化﹐成其窟宅﹐然母亦安矣。神又須物引而離其母﹐乃借水之兩點气﹐如腎之數。神以陽光守而凝之﹐然又慮水之盛﹐兼五行不足﹐無以成物﹐而假土來克其水。慮土克其水盡﹐又假木來克其土。慮木克其土盡﹐又假金來克其木﹐慮金克其木盡。又假火來克其金。火若克其金盡﹐卽內以水救之。是謂轉相生﹐轉相制成物﹐是謂人之眼。眼者﹐與天地合體﹐五行足矣。所以眼當中黑﹐水也﹔次黃﹐土也﹔次靑﹐木也﹔次白﹐金也﹔次赤﹐火也﹔其事明也。五色旣成﹐陽神乃寄光於其上﹐是謂神光焉。眼之位屬肝者﹐緣光明如日﹐日出東方﹐肝在東方而屬木﹐故肝藏得而管之。《黃庭經》云﹕肝神龍煙字含明。注云﹕日出東方﹐故曰含明。神者﹐純陽也﹐勢長飛動﹐如天之日月而轉動也。

其眼漸上升﹐須照燭其外﹐爲神之樞機。而神則合居其內﹐而主其中。神專盻其眼﹐漸漸不覺已離其母。若眼者﹐只要引神而離其母﹐後居外與神相應﹐不可附其眼﹐則依前不成造化矣。

其气母𨿽離其子﹐終須養其子成長安穩﹐若中途而廢﹐則彼此不能安矣。卽須假木來生火﹐是爲心焉﹐使心而盛其神。心之內空方寸﹐乃受神而居﹐其神曰靈也。故謂心爲靈臺。神是陽也﹐心爲火焉﹐故神得而居其內。蓋水流濕﹐火就燥之義。道書曰﹕心爲神之都是也。所以心靈於諸髒者﹐緣神之故﹐非心獨能靈焉﹗若無神之在內﹐則與諸髒何異﹖但緣心屬陽之故﹐勢多飛動﹐因玆便乃不得停爾﹗目但確然而定其神﹐則心亦不動矣。蓋須修道習熟﹐不然者﹐大難不搖動其心耳。其次肝﹑肺﹑脾﹑六腑﹑五體﹑九竅﹑毛髮之類﹐皆神得而造化焉﹗蓋取眼之規則耳﹐卽眼爲五臟之苗也。如此三九二百七十日﹐則應陽之數極﹐人之體備具矣。

然神自離其母后﹐更不復到本來凝結之處。蓋人漸被五味沈之而不淸泠﹐神𨿽同用﹐炁𨿽同行﹐終不解卻相養﹑卻相成﹐但相反爾﹗今以子母相離本者﹐蓋緣未有窟宅﹐諸體尙闕﹐所以事須相離而各造化。及其彼此安穩﹐更不相弔省﹐豈有子母得爲順序哉﹗今言心爲气馬﹐但意到則气到。今人或偶使气到諸處﹐則不解到根本從來相合處耳。修道之士﹐不可不畱意焉。脾去腎近者﹐若眼中黑﹐與赤遠矣﹐足可明之。其神𨿽都於心﹐亦寄位於精中﹐養其體﹐潤其性﹐保其骨髓﹐使其堅彊﹐人之壽考﹐神亦得久安於人體中矣﹗凡人臨危險而毛髮寒豎者﹐是神恐傷其窟宅爾。若人之暴橫而死者﹐元气猶彊而未弱﹐還元返本不得﹐或爲匿鬼而憑陵於人。蓋元神不病﹐器用不銷耗使其然也。則《春秋》云﹕匹夫匹婦﹐彊死魂魄﹐憑依於人是焉。於彊死中﹐其神或漸耗未盡﹐卻被炁盛將去爲人﹐則分明記得

前生事也。則鮑靚記井﹐羊祜識環之類﹐大約記得前生事者也。童子暴橫而死﹐精气未散使其然爾。所言精者﹐積津气而成﹐若動搖而出﹐則神不安﹐爲滑而決泄﹐減耗神之用也。精之旣竭﹐神亦耗盡﹐微微然漸與初來相類。然心气旣壯﹐水气又盛﹐人體堅彊﹐五味薄鑠﹐則气與神不相當。旣而無戀﹐求住不得﹐欻然而去歸空﹐卻成舊時眞精之英華﹐附之於天﹐所言泄性不滅是也。則《禮記》云﹕骨肉化爲土﹐魂气歸於天。元神如主﹐千神如臣﹐元神旣去﹐千神無主﹐國之空耳。所以謂心爲帝王。水气旣無陽气管攝﹐亦便散也。二物旣去﹐則人體傾去﹐謂死卽無所知也。

舉世人皆爲好道修道﹐不知道是何物而修耶﹖凡人好酒﹐必知是曲米所作﹐凡人好色﹐必知是西施洛甫﹐凡人好財﹐必知是金玉寶貨耳。且押韻從東字起首﹐至於「法」字數萬﹐皆著切腳﹐人盡能辧認之﹐惟至「道」一字﹐則懵然不會。或云虛無自然﹐修心行善﹐竟不能知其旨也。旣不知之﹐則向何門而修哉﹖殊不知﹕道﹐水也﹐在人身曰气也。所以云道生一﹐蓋水藏也。一陰一陽謂之道﹐蓋水火也。一陽旣去﹐一陰亦散﹐是不成道也﹐人須死矣。夫天地生於道﹐蓋浮世界耳。是謂道去則人死﹐水漧則魚終。所以陰气爲母者﹐是內陰之根本﹐非外陰邪之气也。所說陽神者﹐是純陽之精英﹐是元神也﹐非五臟諸體之神也。元神能生其三魂七魄及諸體之神爾﹗

《黃庭經》云﹕腎神玄冥字育嬰。注曰﹕腎精爲子﹐故曰育嬰。二腎之中﹐男爲精門﹐女爲子宮。精門旣開﹐腎气亦泄﹐不獨內陽而散﹐內陰亦竭。所以腎爲陰之都﹐心爲陽之都。凡生化先從陰而入陽﹐是萬物從濕而生也。蓋精亦從腎中而出﹐其子亦從腎中而成﹐是不離腎臟耳。大約心之元神﹐俱借其體而共治之﹐三魂亦助成爾。但專爲害者﹐乃七魄三尸﹐句外陰

邪之气而賊身﹐往往神气多不敵﹐則人死矣。人死﹐則三尸七魄暢焉﹗夫元神﹐君也﹐尸魄之類﹐亦臣耳。若狡蠹之臣﹐亂其國而迫其君也。若修養其气﹐壯其神﹐則七魄三尸終不能勝﹐壽自長生耳。夫不疾暴死者﹐蓋脈偶然蹶澀﹐不到一臟﹐其髒旣弱﹐遂爲五行遞相克﹐至於火盡陽脈絕﹐則神去人自死矣。蓋脈蹶澀不行而阻之﹐亦中有傷敗使其然也。昔扁鵲治虢太子病云﹐所謂屍蹶也。以陽脈下墜﹐陰脈上爭﹐會閉气而不達﹐上有絕陽之脈﹐下有破陰之經﹐絕陽之气﹐色气管於脈﹐故形濁如死狀。夫陽入支蘭髒﹐蹶者生﹔陰入支蘭髒﹐蹶者死。此數事者﹐皆五臟之中﹐時時暴作者也。良工取之﹐拙者疑殆。信有之矣﹗

於戲﹗目營萬象﹐心虛異端﹐神被牽驅﹐身無管攝﹐則室家無主﹐國邑傾頹﹐固其宜矣﹗主人不修捨宇而外經營﹐則捨宇日有危壞矣﹗夫人若知神之所主﹐子母運行﹐則修身了達之門可見矣﹗若無所主﹐但任呼吸喉中﹐主通理臟腑﹐消化穀气而已。終不能還陰返陽﹐塡補血腦。又眾人之呼吸﹐與眞人之呼吸殊矣﹗《南華眞經》云﹕眾人之息以喉﹐眞人之息以踵。注云﹕從根本中來。又云﹕其息深深。此其義也﹐豈容易哉﹗若但信其自呼吸﹐未有得道哉﹗夫一呼一吸不得神宰﹐則不全其呼吸耳。眞人曰「若神能禦气﹐則鼻不失息。」斯言至矣﹗又能咽其津﹐以意送之至气海中﹐則直灌其靈根矣﹗

吁﹗今之人不會神與體彼此是非邪﹖人能算盡萬物﹐而不能算其神與體﹐何感而相成﹖但記三歲之後事﹐而三歲已前昧無所知也。若到算歸其盡處﹐卽自見神與體元气配合之根由﹐則了然無二物。知神與眞气同體假名﹐則一存一想﹐歸其眞矣﹗此所謂深根固蒂。

夫復气者﹐復於本生之處﹐如《周易復卦》袴云﹕一陽

生五陰之下。若還丹之義﹐非伏與服也﹐其義明矣﹗天爲受气之始﹐气是有形之根。气不得形﹐無因而立﹔形不得气﹐無因而成。二物相資﹐乃能混合。聖人知外用之無益﹐所以還元返本﹐握固胎息﹐洞明於內﹐調理於中﹐取合元和之大朴﹐不死之福庭。夫神和則可以照徹於五臟﹐气和則可以使用於四肢。道經云﹕三月內視﹐注一心﹐守一神﹐則神光化生﹐纏綿五臟。凡人勞神役役﹐無一息駐於形中﹐而希長生﹐不亦遠乎﹗若能胎息道成﹐精气有主﹐則使男子莖中無壅精﹐婦人臍下不結嬰。萬化之用﹐莫先乎气。至人之用﹐莫妙乎神。虛無之中﹐有物謂之神﹔窈冥之中﹐有精謂之气。吁﹗其神與气﹐來旣恍惚﹐去無聯兆。其來也則難﹐其去也甚易﹐是以聖人悲痛而惜之。於戲﹗世人何容易而驅其气也。不知形者﹐不可與言气﹔不知炁者﹐不可與言神。知神者﹐則資道矣。

《易》曰﹕精炁爲物﹐遊魂爲變。變易不節﹐人不長生。所以王母有金璫玉佩之道﹐軒轅行內視返本之術﹐不可不信之。

吁﹗萬物有終﹐而天地長久。人民有死﹐眞人長生﹐乃俱陰陽交感之气矣。人能守其陰陽﹐陰陽亦能守人矣。天地不死﹐而人自死﹐化腐於其間哉﹗夫崩墻毀堞﹐土能塡之﹔老木衰果﹐以枝接之﹔破車漏船﹐木能補之﹔折鼎穿釜﹐鐵能固之﹔人遇衰老﹐返神活之﹔皆上仙成敗之言﹐不可不知也。夫陽丹可以上升﹐陰丹可以輕舉。陽丹卽大還之丹﹐陰丹卽是內修返本之理。黃帝問道於廣成子﹐廣成子曰﹕無勞爾形﹐無搖爾精﹐少思寡欲﹐可得長生。夫道之最要﹐以精爲根﹐以炁爲蒂。經云﹕耽養靈柯不復枯。夫含眞之道﹐禦養之術﹐訣之在口﹐不傳之於箋翰也。伹能寂然不動﹐感而遂通﹐泯滅萬慮﹐久久習熟﹐用晦而明﹐必得道矣。

◎養生辧疑訣──棲眞子施肩吾述

一炁無方﹐與時消息。萬物生死﹐共气盛衰﹐處自然之間﹐而皆不知所以然而然。其所稟習﹐在覆載之下﹐有形者先須知其本﹐知其本則末無不通﹔修道者先須正其源﹐正其源則流無不應。若棄其本而外求﹐背其源以邪究﹐𨿽盡百家﹐學窮諸子﹐徒廣虛論之功﹐終無攝養之效。得者觀之﹐實爲自悟耳﹗今歷觀世間﹐好道之流﹐不可勝數。𨿽知恬淡以自守﹐全不知恬淡之中有妙用矣。𨿽知虛無以爲理﹐全不知虛無之中而無不爲矣。若不知虛無恬淡妙用之理﹐徒委志於寂默之間﹐妄作於形神之外﹐是謂無益之用﹐非攝生之鴻漸也。且神由形住﹐形以神畱﹐神苟外遷﹐形亦難保。抑又服餌艸木金石以固其形﹐而不知艸木金石之性﹐不究四時順逆之儀﹐久而服之﹐反傷和气﹐遠不出中年之內﹐疾害俱生。使夫輕薄之流﹐皆謂系風捕影﹐不可得也。翻以學者爲不肖﹐以眞隱爲詭道﹐不亦傷哉﹗或人以此事而譏余曰「吾聞學道可致長生﹐吾自童年至於暮齒﹐見學道之人﹐已千數矣。服气絕粒者﹐驅役考召者﹐淸淨無欲者﹐修仙煉行者﹐如斯之流﹐未有聞其不死者也。身歿幽壤之下﹐徒以尸解爲名。推此而論之﹐蓋得者猶靈骨耳﹗非可學而得之。」余聞斯論﹐不覺心湣然於內﹐神恍惚於外﹐沈吟之間﹐乃太息而應之曰﹕觀子向來所說﹐實亦鄙之甚矣﹗迷之尢矣﹗今世人學凡間之事﹐猶有成與不成﹐豈況妙本玄深﹐昏昏默默﹐胡可造次而得之﹖且大道無親﹐感之卽應﹐苟云靈骨﹐無乃疏乎﹗然夫服气絕粒者﹐道家之所尙﹐人苟得之﹐皆有不

食輕舉之效。便自言腸胃無滓﹐立致云霓﹐形體獲輕﹐坐希鸞鶴。采餌者復以毛女爲憑﹐呼吸者又引靈龜作證﹐曾不知眞炁暗減﹐胎精內枯﹐猶執滯理於松筠﹐守迷端於翰墨﹐良可嗟矣﹗寧不怪乎﹖至於驅役考召之流﹐蓋是道中之法事﹐研討至精﹐窮其眞誥﹐誠爲身外之虛名﹐妄矣﹗且元和之气﹐非時長而有之﹐未有此形﹐天地之間﹐已有之矣。經曰﹕先天地而生。卽元气矣。此身有者﹐父母交合﹐施其元气。元气者﹐眞精矣。何以明之﹖精畱於身則身生﹐精施於人則生人﹐移此精气﹐結彼元气﹐彼旣成於形﹐此則受損耳。《內景經》云﹕長生至愼房中急。此在乎妙用之道﹐元气結之爲精矣。身中之精﹐元气之本。能使气一溯精﹐移之上元﹑下元之中﹐又采新气﹐旬日還爲精矣。如彼釜熟其物﹐則出之﹐更添新者﹐回還無窮﹐天地不足爲久壽矣﹗上元充滿﹐百節自實﹐老者反丁﹐丁者反嬰。斯得上元下元﹐我能經絡運度﹐寬猛是則。審修我宮﹐神仙必得﹐不修我宮﹐死之必克。人在气如魚在水﹐沈浮東西﹐莫不由己。修煉經時﹐百節盡暢﹐炅若陽春﹐久乃自知。若有不通及疾病之處﹐注意中元﹐發火以焚之﹐乃自通﹐通則愈矣。心爲絳宮﹐絳宮者赤色﹐猶火也。存心炎火﹐亙乎一身﹐非特爲气道流通﹐抑亦銷其邪也。凡欲行气之前﹐但焚之一度。經曰﹕廣成子積火焚五毒。五毒﹐五味矣。五穀五味不焚之﹐必能壅遏气道。焚之或久﹐令人煩熱。存之饞通﹐卽須行气。行气之法﹐但泯思慮﹐任神廬微微﹐元气自然徧體。夫炁者﹐百節毛孔﹐皆自有之﹐能以意行之﹐是賢臣化百姓矣。何以明炁之在身﹖但以一丈之竹通其節﹐以扃一頭﹐口向中吹之﹐气忽然達於筒中﹐自有元气相撐而出。人身中亦猶此筒﹐思慮旣絕﹐元气徧身。徧身之後﹐兀然而定。其取定之術﹐具載《下元篇》中﹐審而行之﹐萬不失一矣。

◎下元歌

契眞之道飄遙易﹐動不動中如有寄。那知有無可超忽﹐去住玄機此其義。

此篇調下元之訣。契眞之要﹐甚不難﹐人自彊難。飄遙﹐猶閒暇矣。能閒暇其身﹐澄心絕想﹐三元俱通﹐仙則近矣。動不動者﹐玄珠矣。謂存下元之中﹐作一珠可彈丸許大﹐焰焰然如動又不動。動中寄者﹐注意於下丹田之中﹐有炁海﹐使炁細細於海﹐繞珠四合﹐炁入足﹐動中寄有其珍珠矣。中元注下元之珠﹐元炁乃定﹐定則外炁不入﹐內气不出﹐兀然與天地同和﹐命無涯矣。天地自傾﹐我長自然矣。黃帝於赤水求玄珠﹐赤水則赤血矣。如玄珠在於气中﹐求此珠﹐珠得必生。故使罔象﹐則無思無慮﹐冥然之後﹐乃自得此珠矣。欲知超忽飛升之道﹐切在去機。機去身存﹐機住身死。無機胸中純白﹐自處得失之要。此其義矣。

後序

沖和子云﹕余少學道﹐長乃尢益。天下名山﹐靡不尋覽。躋危躡險﹐敢憚乎勞﹗意有殊觀﹐不遠千里。乙未歲﹐步靑城之燕谷﹐幽邃百里﹐松蘿上蔽於天。偶遂樵人﹐步入石窟。窟內有眞人。雲姓李氏﹐不知何許人也。垂發過腰﹐姿容冰雪。余再拜之﹐怡怡如矣﹗良久﹐問從何而來﹖余因述誠素﹐願處機履之傍﹐天幸見錄。俄經四十三載﹐忽授《三元之術》。如訣修之﹐俾晝作夜。一紀之後﹐往往自飛。玄之又玄﹐難於數載。受之者可三十一年傳﹐傳非其人﹐災罰可見。行此道者﹐

五辛陳臭並宜損之﹐損之在漸﹐不宜頓矣。一年之後﹐气道充實﹐自不食矣﹐其大要在乎泯機﹐機絕則炁不召而至﹐不謀而成。躬自行之﹐一一神效。今爲注解﹐庶無後迷。髙尙之徒﹐幸祕斯訣矣。

卷八十九諸眞語論部

◎經告

安非告曰﹕衝風繁激﹐將不能伐君之正性。絕飈勃郁﹐焉能回己之淸淳。爾乃空衝自吟﹐虛心待神﹐營攝百絕﹐棲澄至眞。當使憂累靡幹於玄宅﹐哀念莫撓於絳津。

太上曰﹕髙才英秀﹐惟酒是耽﹐麯蘗燻心﹐性情顚倒。破壞十善﹐興隆十惡﹐四達旣荒﹐六通亦塞。

天尊曰﹕一切眾生﹐久習顚倒。心想雜亂﹐隨逐諸塵﹐捨一取一﹐無暫休止。猶如猿猴﹐遊於林澤﹐跳躑奔趨﹐不可禁止。是諸凡夫﹐心性亦爾。遊五欲林﹐在六根澤﹐縱逸騰躍﹐不可拘制。

又曰﹕人情難制﹐猶如風中豎幡﹐飄飄不止。或思作僞﹐以邀名譽。

《定志經》云﹕人旣受納有形﹐形染六情。六情一染﹐動之獘穢。惑於所有﹐昧於所無。世務因緣﹐以此而發﹐招引罪垢﹐歷世彌積。輪回於三界。漂浪而忘返﹔流轉於五道﹐長淪而弗悟。嬰屙抱頭﹐不能自和。馳神惶悸﹐惟罪是履。

太上曰﹕天之道﹐利而不害﹔聖人之道﹐爲而不爭。故與時爭之者昌﹐與人爭之者亡。是以有兵甲而無陳之﹐以其不爭。

夫不祥者﹐人之所不爭。垢辱者﹐人之所不欲。能受人所不欲﹐則足矣。

《妙眞經》曰﹕視過其目﹐明不居﹔聽過其耳﹐精泄漏﹔愛過其心﹐神出去。常於欲事汲汲懼﹐爲利動者惕惕懼﹐結連黨友以自助者﹐非眞也。

又曰﹕罪莫大於淫﹐禍莫大於貪﹐咎莫大於僭﹐此三者﹐禍之車也。小則亡身﹐大則殘家。

道言﹕吉凶禍福﹐竊冥中來。其災禍也﹐非富貴者請而可避﹐其榮盛也﹐非貧賤者欲而可得。蓋修福則善應﹐爲惡則禍來。

天尊曰﹕气不可極﹐數難可窮。死而復生﹐幽而復明﹐天地運轉﹐如車之輪﹐人之不滅﹐如影隨形﹐故難終也。

《妙林經》曰﹕夫有爲生死﹐眾生漂浪﹐如虛中云﹐如空中色﹐如谷中響﹐如水中月﹐如釒監中象﹐如熱中炎﹐如電中火﹐如聾中聽﹐如盲中視﹐如啞中言﹐如二頭鶴﹐如三足雞﹐如龜中毛﹐如兔中角。如是無明﹐貪著愛見﹐生死之本﹐亦復如是。必竟皆空﹐不可論說。譬如燈滅﹐不可尋求。生死本空﹐亦復如是。如大猛火﹐如四毒蛇﹐不可親近。生死之法﹐亦復如是。

天尊告聖行眞士曰﹕若復有人﹐於諸法中﹐生有見心﹐捨於穢土﹐求三淸樂。捨眾生身﹐求眞道相。欲斷煩惱﹐而入無爲﹐求離諸見﹐乃得寂滅。如是等相﹐我說此人名大邪見。譬愚人﹐畏於大地﹐而欲走避。所至之處﹐不離大地。眾生亦耳﹐畏生死身疾﹐捨三界有心﹐厭離所得之身﹐

不離生死。如是眾生﹐未能見法﹐求眞道相﹐深實可哀。眞道相者﹐名爲不作﹐無起無滅﹐非有非無﹐非常非斷﹐非大非小﹐非色非心﹐體如此﹐名爲修習眞道正行。

又告聖行眞士曰﹕世間眾生﹐無明重暗﹐眞道在身﹐莫能睹見。譬如愚人﹐東西馳走﹐求覓空色﹐而不能知﹐卽色是空。一切世間﹐亦復如是。心性馳走﹐欲求眞道﹐不知身心﹐卽是眞道。

又寶瑞降之﹐有千善則後代神眞﹐有二千善則爲聖眞仙將吏﹐有三千善則爲聖眞仙曹掾﹐有四千善則爲天下師聖眞仙主統﹐有五千善則爲聖眞仙魁師﹐有六千善則爲聖眞仙卿大夫﹐有七千善則爲聖眞仙公王﹐有八千善則爲聖眞仙皇帝﹐有九千善則爲元始五帝君﹐有萬善則爲太上玉皇帝。元君曰﹕萬善之基﹐亦在三業。十善相生﹐至於萬善。行善益算﹐行惡奪算﹐賞善罰惡﹐各有職司。報應之理﹐毫分無失。長生之本﹐惟善爲基也。專精養神﹐不爲物雜﹐謂之淸。反神服气﹐安而不勤﹐謂之靜。忘念以定志﹐修身以安神﹐寶气以存精。思慮兼忘﹐冥想內視﹐則身神並一。身神並一﹐則近眞矣。

道曰﹕凡人遇我以禍者﹐我當以福往。是故福气常至﹐此害之气重徙還在於彼。此道者之行也。

徐來勒問曰﹕何謂兼忘﹖髙玄眞人曰﹕一切凡夫﹐從煙熅之際起愚癡﹐染著諸有﹐𨿽積功勤﹐不能無滯。故使備定﹐除其有滯。有滯𨿽淨﹐猶滯於空﹐空有雙淨﹐故曰兼忘﹐是故名初入正觀之相。

《盟威經》云﹕道無不在﹐在師爲師﹐在經爲經﹐不離中也。

《寶玄經》云﹕裁制偏邪﹐同歸中正﹐能返流末﹐還至本源。源卽道也。道無形狀﹐假言象以爲津。旣言衝用﹐用實無物。

《三皇經》曰﹕天下無常﹐豈有堅固者﹖故急當厭遠之﹐求索自然﹐以脫身耳。又曰﹕萬物無有常﹐成者﹐皆不久完。

三光永明﹐天地常昭然。

《黃老玄示經》曰﹕道者不可以言傳﹐欲使學者述書以相授﹐然可得聞也。夫善述事者﹐必通其言。善言詞者﹐必通其意。其意若通﹐道可得也。夫天地之初﹐知其聯也。入於虛無者﹐知其有實也。故云﹕其以成法其初﹐始終也。是以聖人見有書﹐卽知其本無書也。聞其言﹐卽知其出無言也。見書知言﹐聞言知意﹐知意卽知道也﹐知道卽知其可以書傳也。故眞人以神聽﹐聽可尊也﹐聖人以身教﹐教可珍也。

太上告王母曰﹕夫人受天地之气生﹐气之來也﹐謂之精。精之媾也﹐謂之靈。靈之變化之謂神。神之化也之謂魂。隨魂往來之謂識。隨魂出入之謂魄。生管精魄之謂心。心有所從之謂情。情有所屬之謂意。意有所措之謂志。志有所憶之謂思。思而遠慕之謂慮。慮而用事之謂智。智者﹐盡此諸見者也。夫性者﹐靜也﹔气者﹐動也。動靜如一﹐內外和順﹐非至人安能措心於此哉。術藏於內﹐隨務應變﹔法設於外﹐適時禦民。民用其道而不知其數者﹐術也。懸教設令以示民者﹐法也。變萬物而見其象﹐術化萬民而不見其形﹐故天以气爲靈﹐王以術爲神。

《四等智慧觀身經》云﹕夫道者﹐要在行合冥科﹐積善內足﹐然後始涉大道之境界。若自不能﹐皆爲徒勞於風塵耳﹗無益生命之修短也。道在我﹐不由彼﹐惟慈﹐惟愛﹐惟善﹐惟忍。能行此四等﹐乃與道爲鄰耳。

《老君戒經》云﹕惡人者﹐胎於離薄之精﹐形於芻狗之類。魂微魄盛﹐屍毒滿腹。人面虫心﹐體性狼敵。嫉妒蛆蠣﹐常懷陰賊。壞成作敗﹐言則噭噭﹐自遇如玉﹐遇人如土。陽推鬼黠﹐不計殃咎。昔有一人﹐不念居業﹐專行偸盜﹐入大臣家。此人夜作狗形﹐旣到其家﹐值其大建功徳。吾時見此偸徒作狗

形﹐吾卽叱之﹐令長作狗﹐使常禦巨石還此大臣家﹐積以爲山。

《盟威經》云「淫犯內外﹐逼掠非偶﹐翻復陰陽﹐公私戚屬﹐烝通奸狡﹐異類妖交。

《本行經》云﹕昔有國王元慶﹐放心於愛欲之門。值劫運終﹐寄胎於洪氏之胞。上天以其先身好色﹐故轉爲女子﹐遂其先好也。

《太平經》云﹕何謂爲多言﹖然一言而致大凶﹐是爲上多言人也。一言而致辱﹐是爲中多言人也。一言而見窮﹐是爲下多言人也。夫古今聖賢也﹐出文辭滿天地之間﹐尙苦其少有不及者﹐故災害不絕。後生賢聖復重言之﹐天下以爲法﹐不敢厭其言也。故言而除害者﹐常苦其少。是以善言無多﹐惡言無少。故右之聖人將言也﹐皆思之。聖心出而成經﹐置爲人法。愚者出言﹐爲身災害﹐還以自傷。

《眞誥》曰﹕夫百思纏胸﹐寒熱破神。營此官務﹐當此風塵﹐口言吉凶之會﹐身扉得失之門。眾憂若是﹐萬慮若此﹐𨿽有眞心﹐固不爲篤。抱道不行﹐握寶不用﹐而自然望頭不白者﹐亦希聞也。在官無事﹐夷眞內煉﹐紛錯不穢﹐其聰明爭競不交於心胸﹐此道士之在官也。

《太淸中經》云﹕愼無賣吾以求寶也﹐愼無傳吾非其人也﹐愼無閉吾絕其學也。傳吾學者昌﹐閉塞吾學者﹐𨿽獨行之﹐必遇天殃。傳吾道者﹐當法則天地﹑江河﹑淮海。法則天地者﹐何等不生﹖何等不成﹖法則江河淮海者﹐何水不流﹖何川不行﹖

《西升經》云﹕欲者﹐凶害之根也。气者﹐天地之元也。莫知其根﹐莫識其元﹐是故聖人﹐欲入气以輔其身。

《洞神誡身保命篇》云﹕黃帝曰﹕聖人保命之最﹐莫上於身心。利害身心﹐豈過於善惡﹖善惡所起﹐本於心。心法不住﹐

攀緣是用。所緣者名曰境界﹐能緣者名之曰心。故萬品所起﹐莫過於心。萌於心者﹐名曰行業。行業所操﹐名曰善惡。故縱欲爲惡﹐息貪爲善。善者能爲濟俗出塵之益﹐惡者必作敗徳染穢之資。故聖人知無形而用者心也﹐形不自運者身也。然心不托於身﹐則不能顯班借用﹔身不藉於民﹐則亡滅不起。故身心體異而理符﹐致用萬善而趨一。故能表裏爲用﹐動靜相持。身無獨往﹐爲心所使。心法不淨﹐惟欲攀緣。身量無涯﹐納行不息。故心爲凡聖之根﹐身爲苦樂之聚。聖人知患生於心﹐愆必由己。是以淸心除患﹐志消愆。凡俗之流﹐其卽不然。肆情縱欲﹐不知欲出於心﹔侮慢矜奢﹐不知慢生於己。情騁愚暴﹐不顧其身。故以禍難所階﹐由之不識危亡﹐自此日用不知﹐故聖達湣愚而垂教也。

卷九十七部語要部

◎連珠﹝凡六十五首﹞

神靜而心和﹐心和而形全。神躁則心蕩﹐心蕩則形傷。將全其形﹐先在理神。故恬和養神﹐則自安於內﹐淸虛棲心﹐則不誘於外也。

七竅者﹐精神之戶牖也。志气者﹐五臟之使候也。耳目誘於聲色﹐鼻口悅於芳味。肌體之於安適﹐其情一也﹐則精神馳鶩而不守。志气縻於趣捨﹐則五臟滔蕩而不安。嗜欲連綿於外﹐心腑壅塞於內﹐曼衍於荒淫之波﹐畱連於是非之境﹐而不敗徳傷生者﹐蓋亦寡矣。

人之稟气﹐必有情性。性之所感者﹐情也。情之所安者﹐欲也。情出於性而情違性﹐欲由於情而欲害情。情之傷性﹐性之妨情﹐猶煙冰之與水火也。煙生於火﹐而煙郁火﹔冰生於水﹐而冰遏水。故煙微而火盛﹐冰泮而水通。性貞則情銷﹐情熾則性滅。夫明者刳情以遣累﹐約欲以守貞。食足以充虛接气﹐衣足以蓋形禦寒﹐美麗之華﹐不以滑性﹔哀樂之感﹐不以亂神。處於止足之泉﹐立於無害之岸﹐此全性之道也。

海蚌未剖﹐則明珠不顯﹔昆竹未斷﹐則鳳音不彰﹔情性未煉﹐則神明不發。譬諸金木﹐金性包水﹐木性藏火。故煉金則

水出﹐鉆木而火生。人能務學﹐鉆煉其性﹐則才慧發矣。

吳竿質勁﹐非筈羽而不美﹔越劍性利﹐非淬礪而不銛﹔人性懷慧﹐非積學而不成。人不涉學﹐猶心之聾盲﹐不知遠近。祈明師以放心術﹐性之蔽也。

奕秋﹐通國之善奕也。當弈之思﹐有吹笙過者﹐乍而聽之﹐則弈敗矣。非弈道暴敗﹐情有暫暗﹐笙滑之也。隸首﹐天下之善算也。有鳴鴻過者﹐彎弧掇之﹐將發未發之間﹐問以三五﹐則不知也。非三五難算﹐意有暴昧﹐鴻亂之也。奕秋之奕﹐隸首之算﹐窮微盡數﹐非有差也。然而心在笙鴻﹐而弈敗算撓者﹐是心不專一﹐遊情外務也。

瞽無目﹐而耳不可以察﹐專於聽也﹔鱉無耳﹐而目不可以聞﹐專於視也。瞽鱉之微﹐而聽察聰明審者﹐用心一也。

善者﹐行之不可斯須離﹐可離﹐非善也。人之須善﹐猶首之須冠﹐足之待履。首不加冠﹐是越類也﹔行不躡履﹐是夷民也。今處顯而修善﹐在隱而爲非﹐是淸旦冠履﹐而昏夜裸跣也。

蘧瑗不以昏行變節﹐顏回不以夜浴攺容。句踐拘於石室﹐君臣之禮不替﹔冀缺耕於坰野﹐夫婦之敬不虧。斯皆愼乎隱微﹐枕善而居。不以視之不見而移其心﹐聽之不聞而變其情。故居室如見賓﹐入虛如有人。

昧暗之事﹐未有幽而不顯﹐昏惑而行﹐未有隱而不彰。修操於明﹐行勃於幽﹐以爲人不知也。若人不知﹐則鬼神知之。鬼神已知之﹐而云不知﹐是盜鐘掩耳之智也。

若身常居善﹐則內無憂慮﹐外無畏懼。獨立不慚影﹐獨寢不媿衾。上可以接神明﹐下可以固人倫。徳被幽明﹐慶祥臻集。

仁愛附人﹐堅於金石。金石可銷﹐而仁愛不離。則太王居邠﹐而人隨之也。

水性宜冷﹐而有華陽溫泉。猶曰水冷﹐冷者多也。火性宜

熱﹐而有蕭丘寒焰﹐猶曰火熱﹐熱者多也。迅風揚波﹐髙下相臨﹐山隆谷窪﹐差以尋常﹐較而望之﹐猶曰水平﹐舉大體也。

智者作法﹐愚者制焉。賢者更禮﹐不肖者拘焉。拘禮之人﹐不足以言事﹔制法之士﹐不足以論理。若握一世之法﹐以傳百世之人﹐猶以一衣擬寒暑﹐一藥治疵瘕也。若載一時之禮﹐以誹無窮之俗﹐是刻舟而求劍﹐守株而待兔。故制法者爲理之所由﹐而非所以爲治也。拘禮者成化之所宗﹐而非所以成化也。成化之宗﹐在於隨時﹔爲治之本﹐在於因世。未有不因世而欲治﹐不隨時而成化也。

言以譯理﹐理爲言本﹔名以訂實﹐實爲名源。有理無言﹐則理不可明﹔有實無名﹐則實不可辯。理由言明﹐而言非理也﹔實由名辯﹐而名非實也。故明者論言以尋理﹐不遺理而著言﹐執名以責實﹐不棄實而存名。是乃言理兼通﹐名實俱正。

靈气謂之神﹐休气謂之鬼﹐煩气謂之虫豸﹐雜气謂之禽獸﹐姦气謂之精邪。气之濁者﹐愚癡凶虐﹔气之剛者﹐髙嚴壯健﹔气之柔者﹐仁慈惇篤。所以君子行正气﹐小人行邪气。

萬善之要者﹐道徳孝慈功能也。萬惡之要者﹐反道背徳﹐凶逆賊殺也。若乃彊然之善者﹐天亦福之。自然之善者﹐卽可知也。若乃彊然之惡者﹐天亦禍之。自然之惡者﹐卽可知也。但有爲小善者﹐勿爲無福﹔爲小惡者﹐勿爲無禍。小善者﹐如九層之臺起於累土﹐千里之行起於足下﹐爲一善以至於萬善﹐一一而皆有福應。旣萬善功滿﹐乃爲九天大帝。爲小惡者﹐如積小以成大﹐從微至著﹐爲一惡以至於萬惡﹐一一而皆有禍應。旣萬惡業滿﹐乃爲薜荔獄囚眾﹐永無原放之期也。

形者﹐气之聚也﹐气虛則形羸。神者﹐精之成也﹐精虛則神悴。形者人也﹐爲萬物之最靈﹔神者生也﹐是天地之大徳。最靈者是萬物之首﹐大徳者爲天地之宗。萬物以停育爲先﹐天

地以淸淨是務。故君子養其形而愛其神﹐敬其身而重其生。莫不稟於自然﹐從於自在﹐不過勞其形﹐不妄役其神。

形者﹐生之具。神者﹐生之本。形不得神﹐不能自生﹔神不得形﹐不能自成。形神更相生﹐更相成。形神合同﹐可以長久。形者﹐神之舍也﹐神之主也。主人安靜﹐神卽居之﹔主人躁動﹐神卽去之。神之無形﹐難以自固﹔形之無神﹐難以自駐。若是形神相親﹐則表裏俱濟。

夫人只知養形﹐不知養神﹔不知愛神﹐只知愛身。殊不知形者﹐載神之車也。神去卽人死﹐車敗則馬奔﹐自然之至理也。

若乃養其身﹐愛其神﹐自合於至眞。除其好﹐去其躁﹐自合於大道。則有神有餘而形不足者﹐亦有形有餘而神不足者。神有餘者﹐貴也﹔形有餘者﹐賤也。假如石韞玉而山輝﹐水有珠而川媚﹐乃知形有神而遂靈﹐神有靈而乃聖。是以庖犧﹑女媧﹑神農﹑夏后﹐蛇身人面﹐牛頭虎足﹐𨿽非有人之狀﹐而有大聖之徳也。

陰陽粹靈﹐胎化而成﹐乃成乃生﹐乃性乃情。所以性者陽也﹐情者陰也﹔性者靜也﹐情者動也。性有愚智﹐情有利欲。性者﹐仁義禮智信也﹔情者﹐喜怒哀懼好惡欲也。

夫淸淨恬和﹐人之性也﹔恩寵愛惡﹐人之情也。凡人不能愛其性﹐不能惡其情﹐不知濁亂躁競多傷其性﹐悲哀離別多傷其情。故聖人云「順物者物亦順之﹐逆物者物亦逆之。不失物之性情﹐乃自然性情之道者也。」

理好憎之情﹐則愛弗近也﹔和喜怒之性﹐則怨弗犯也。故喜怒亂气﹐嗜欲傷性。性之相近﹐習以之遠。如水性欲淸﹐泥沙污之。人性欲平﹐嗜欲害之。與性相害﹐不可兩立。一起一廢﹐不可俱興﹐故聖人損欲而從其性也。性同者相善﹐情同者相成。扶其情者﹐害其神﹔爲其賢者﹐困其性。若是無其能者﹐

無所求也。無其能者﹐惟聖人耳。

夫生死之道﹐弘之在人。生死常也﹐確乎在天。但稟以自然﹐則生死之道﹐無可而無不可也。或未生而已死﹐或已死而重生﹔或不可以生而生﹐或不可以死而死﹔或可以死而不死﹐或可以生而不生﹔或有生而不如無生﹐或惜死而所以致死。是以致死之地則生﹐致生之地則死。或爲知而不可以死﹐或爲時而不可以生。或云勞我以生﹐生者好物也﹐不可惡其生。或云休我以死﹐死者惡物也﹐不可好其死。凡人心非不好其生﹐不能全其生﹔非不惡其死﹐不能遠其死。

艸木反者﹐帶甲而生﹔鳥獸馴者﹐守節而死。經冬之艸﹐覆而不死﹔在廩之粟﹐積而不生。一漑之苗﹐死必在後﹔有蠹之木﹐死必在前。卵生者輕淸﹐生必在前﹔胎生者重濁﹐生必在後。艸生在英﹐木生在心。及艸木之死也﹐乃英心而無異。鳥生乃在天﹐獸生乃在地。及鳥獸之死也﹐乃天地以同歸。

晴空之中有蠓蚋者﹐因雨而生﹐見陽而死﹔朽壤之上有菌芝者﹐生於朝﹐死於夜。則知生者死之根﹐死者生之根。

天之道利而不害﹐聖人之道爲而不爭。故與時爭者昌﹐與人爭者亡。是以𨿽有甲兵﹐無所陳之者﹐以其不爭也。

夫不祥者﹐人所不爭﹔垢辱者﹐人所不欲。能受人所不欲者則足矣﹐得人之所不爭者則寧矣。制生殺者﹐天也﹔順性命者﹐人也。非逆天者﹐勿殺也﹔非逆人者﹐勿伐也。故王法當殺而不殺﹐縱天賊﹔當活而不活﹐殺天徳。爲政如是﹐使後世攸長。

君子之立身﹐以玄徳爲父﹐以神明爲母﹐淸淨爲師﹐太和爲友。爲虎爲龍﹐與天地同終﹔爲玄爲默﹐與道窮極。非時不動﹐非和不言。圖難爲易﹐治之於根本﹐絕之於末也。

爲善者自賞﹐造惡者自刑。故不爭無不勝﹐不言無不應者

也。

尙爭貴武﹐威勢流行﹐名蓋天下﹐殘委忠信﹐伐紀滅理﹐與善爲怨﹐與鬼爲仇﹐與惡爲友﹐飲食重味﹐多積珍寶。此爲揚禍之人﹐危亡之大數。故名在靑雲之上﹐身居黃泉之下矣。

執道徳之要﹐固存亡之機。無爲事主﹐無爲事師。寂若無人﹐至於無爲。定安危之始﹐明去就之理﹐是可全身﹐去危離咎﹐終不起殆也。

口舌者﹐禍患之宮﹐危亡之府﹔語言者﹐大命之所屬﹐刑禍之所部也。言出患入﹐言失身亡。故聖入當言而懼﹐發言而憂﹐常如臨危履冰﹐以大居小﹐以富居貧﹐處盛卑之谷﹐遊大賤之淵﹐微爲之本﹐寡爲之根﹐恐懼爲之宅﹐憂畏爲之門。

福者禍之先﹐利者害之源﹐治者亂之本﹐存者亡之根。上徳之君﹐質而不文﹐不視不聽﹐而抱其玄。無心無意﹐若未生焉。執守虛無﹐而因自然。原道徳之意﹐摖天地之情。禍莫大於死﹐福莫大於生。是以有名之名﹐喪我之橐﹐無名之名﹐養我之宅。有貨之貨﹐喪我之賊﹔無貨之貨﹐養我之福。

罪莫大於淫﹐禍莫大於貧﹐咎莫大於僭﹐此三者﹐禍之車﹐小則危身﹐大則殘家。

天下有富貴者三﹕貴莫大於無罪﹐樂莫大於無憂﹐富莫大於知足。知足之爲足﹐天道之祿﹔不知足之爲止﹐害乃及己。

五色重而天下爽﹐珠玉貴而天下勞﹐幣帛通而天下傾。是故五色者陷目之錐﹐五音者塞耳之錐﹐五味者截舌之斧。

言者萬神之機關﹐非言無以序形﹐非言無以暢聲﹐非言無以序眞﹐非言無以化人。言者矚玄睹之像﹐非言何以序人﹖言聲而相須﹐形響而共俱。

大徳者﹐受天下之大惡﹔大仁者﹐受天下之大辱。能受天下之大惡﹐故能食天下之尊祿﹔能受天下之大辱﹐故能爲天下

之獨貴。奔想飛馳﹐迅於遊鳥﹔荒動滯固﹐給﹝疑給作急﹞若兩絞。膠附素疏﹐壞之若流。欲風速發﹐色火亦然。嬰發猛虎﹐惡光莫當。欲之气移﹐不滑其族。放散無常﹐解目染著。累色至玄﹐亦不有足。釣魚不餌﹐綱而不繒﹐戈而不繳﹐鉞而不煞。𨿽爲柯鋒﹐而心不施。有道者處之﹐有徳者居之。虎兕措爪而無所慮﹔鬼神同羣而無所懼。玃鳥鸚鴿﹐不相畏恐﹔貍犬兔鼠﹐不相避忤。故君子自處﹐不羣不黨﹐不曜不動﹐不利不害﹐常守靜不移﹐故成君子也。

任重惟重﹐其重心累﹔居藏不藏﹐其藏必湧。好淫與淫﹐其淫惟昏﹔好帛與帛﹐終亡乃止。淩謀不生﹐攝亦俱然。故攝心者若仰中著﹐止意者若以盜淩﹐晝夜怵怵﹐憂道不行。是以道人憂道不憂貧﹐憂行不憂身。

處惡不壞﹐居穢不塵﹐在弱不諍﹐臨亭不望﹐期謂志業之行。可獨修之道者﹐是故不行而知﹐不取而取﹐故曰取。

其味甘焉﹐和而謂養﹔其藥善焉﹐眾和乃醫﹔其疾徒焉﹐先後乃所﹔其佃作焉﹐日足獲矣。故累足成步﹐著備成徳。接下舉髙﹐敷徳以正。截他不修﹐勤於三道。三道訖備﹐通天達道。是故太初降於太始﹐太始降於太素。崇正匠者﹐其萬備也。鐘鼓鳴乎﹐非手不聲。水中有像﹐非質不映。川谷有神﹐不呼不返。朴中有器﹐非匠不崇。子有長質﹐非功不苗。故道加一切。

從气滿太虛﹐隨前降對﹐有之以有﹐無之以無。道徳圓入﹐不拘一切。眾生假明而見其物﹐假聲以聽其音。非謂聽見之所能﹐因前而有之。故道人修於假明之明﹐習於假聲之聲﹐故能聽見而不可彰。體於未言之言﹐知於未聲之聲﹐故辯言而可極。是故眞人所爲處異﹐所造者返。何以故﹖蓋知天道無親﹐惟與善人。

養蠶貴葉﹐功乃就之﹔養神貴道﹐眞乃可登。貴本尙末﹐上下通達﹔敬根重枝﹐天道可爲。存母得子﹐可保終始﹔珍道保身﹐大道可因。守默不移﹐故能廣載﹔執直不曲﹐故能道長。本法無也﹐質眞若渝。抱一化元﹐存元以通其道﹐守本以致其子。故善道者吉﹐審己者達﹐察過者泰。忖短者思齊賢哲﹐貪髙進﹐務先活。是以眞人常以守一遜過﹐攘而無臂﹐動而不搖﹐髙而不貴﹐故能常貴。

飾兵者不祥之器﹐嚴觀者無厭之至。假使戰勝﹐何益乎命﹖是以有道者貴於廉﹐無道者貴於貪。國貪則民病﹐好兵則民殘。民殘者﹐無道之極也。

去不修之道﹐故能長生﹔絕自聖之力﹐故能無極。祛外來之知﹐故能發大慧之慧﹔任自然之徳﹐故能合大徳之徳。是以進可進之進﹐去可發之發﹐以斯之業﹐故能果耳。

質眞者徳﹐著徳者眞﹐積行者達﹐和气者聖。不行而知﹐不見而明﹐故曰他心力也。是以道人行於不足﹐故能有足﹔處下不讓﹐故能成髙。夫欲興太山之功﹐要須寬居乃得成髙﹔爲太極之道﹐要須廣徳乃能達道。故眞人自卑下細﹐以致標遠。

金處礦礫﹐性同內殊。兩人同名﹐形性心別。狼彘貪侶﹐所求趣異。故安危心殊﹐所類各別。水之無味﹐萬用崇之﹔土之無气﹐廣載生物。故無味爲味﹐無气爲气﹐故成气味。處下居徳﹐能爲不失。

累絲至疋﹐累土至山﹐累業至聖﹐累靈至眞。故萬里之涉﹐累足乃達。雲海中漂﹐明行自悅。惇朴易匠﹐是盈是顯。衝而不厭﹐和而不嗄。正道易興﹐而人反是。

气盈於內﹐彌耀於外。周流表裏﹐津及百節。六甲錯形﹐流灌丹元。敷道廣成﹐無極太康。少而不老﹐昏而不耄。或先於人﹐或遊太極。無形無色﹐非品而利。成之不居﹐故能大成。

伴豕而爲羣﹐徒遊天下﹔伴羔而爲黨﹐交行野路。去畱無趣﹐生死無在。愚惡侶行﹐通於天聖。無隱無伏﹐皆至神明。故眞人治身﹐不淫不獘﹐絕荒閒原﹐煉神守一﹐赤子安寧﹐保國常道也。禾穡邪外﹐非種同茂﹐靑苗共逸﹐無可分別。銀鍮鑞錫﹐同室而藏﹐遣不識任意之流﹐無可分別﹐惟有審顧之士﹐乃可了耳。是以眞人審匠投身﹐而無有悞﹐顧比學士而師事之。何以故﹖非其審者﹐冰湯同爨﹐莫有全之。審己擇交﹐而無漏敗。

其日莫宵﹐長明不殆﹔其月莫虧﹐長登景曜。劫運到滅﹐墜會而沒。是以道人托而不久﹐功而不處﹐自容自受﹐正气不離。

道成四生﹐廣育萬物﹔性入萬類﹐因人成器。明行者器﹐貪餌者絕。是以道生一﹐徳生二﹐人生三。故天生萬物﹐以人爲貴。人能知貴﹐可以成器。若不知貴﹐雜生其精。識斯理者﹐大通無極。夫眞人者﹐不爲而功髙﹐不拔而徳集。聲而不答﹐動而不搖﹐五彩加形﹐不以曜其目﹔五甘入口﹐不以爽其味。故心流速於飛電﹐馳想急於風雲。是故折心不在嚴刑﹐絕味不在五甘。故去而不爲﹐天道階津矣。

萬簹之途﹐因路而達﹔珠羅之服﹐因鍼而成。故學道君子﹐非路而同趣﹐異居而同心。是以道不同﹐不相爲謀。非其同行之路殊﹐而心見異﹐故以非同之同也。

石利傷腰﹐鐵利傷身﹐寶利傷命﹐心利傷性。夫惟傷者﹐善或競玆﹐異厲必申。故割利去傷﹐道必附將﹔舉下取中﹐气必充養。無階之期﹐大願果常。積在元气﹐而布和大康。無英公子﹐善舉朱場。由除煩結﹐累心道梁。會我無邊﹐是乃無傷。

眞人散玉華以卻穢﹐金仙散日精以拂塵﹐八素虛映以贊靈﹐三元命仙以運冥。明气九回﹐神精八纏。若能夷遐心於牀室﹐

思神顏於自然﹐招靈景之幽華﹐榮朽老以長存。第四部

﹝宋﹞張君房著

卷九十一七部名數要記部

◎九守﹝凡九篇﹞

○守和第一

老君曰﹕天地未形﹐窅窅冥冥。渾而爲一﹐自然淸澄。凝濁爲地﹐淸微爲天。離爲四時。分爲陰陽。精气爲人﹐煩气爲虫。剛柔相成﹐萬物乃生。精神本乎天﹐骨骼根乎地﹐精神入其門﹐骨骼及其根﹐我尙何存﹖故聖人法天順地﹐不拘於俗﹐不誘於人﹔以天爲父﹐以地爲母﹐陰陽爲綱﹐四時爲紀。天靜以淸﹐地定以寧﹐萬物失者死﹐順者生。故靜寞者﹐神明之宅也﹐虛無者﹐道之所居也。夫精神所受於天也﹐而骨骼所稟於地也。故曰﹕一生二﹐二生三﹐三生萬物。萬物負陰而抱陽﹐沖气以爲和﹐故貴在守和。

○守神第二

老君曰﹕人之受天地變化而生也。一月而膏﹐二月而胞﹐三月而胚﹐四月而胎﹐五月而筋﹐六月而骨﹐七月而成﹐八月而動﹐九月而躁﹐十月而生。形體以成﹐五臟乃形。肺主鼻﹐

腎主耳﹐心主舌﹐肝主眼﹐外爲表﹐中爲裏。頭之圓以法天﹐足之方以象地。天有四時﹑五行﹑九星﹐三百六十日﹐人有四支﹑五臟﹑九竅﹐三百六十節。天有風雨寒暑﹐而人有興居喜怒。膽爲云﹐肺爲气﹐脾爲風﹐腎爲電﹐肝爲雷﹐以與天地相比類﹐而人之心爲主。耳目者﹐日月也﹔血气者﹐風雨也。日月失其行﹐薄蝕無光﹔風雨非其時﹐毀折生災﹔五星失其度﹐郡受其殃。天地之道﹐至闊且大﹐尙猶節其章光﹐愛其神明。人之耳目﹐何能久勞而不息﹖人之精神﹐何能馳騁而不乏﹖是故聖人內守而不失。

○守气第三

夫血气者﹐人之華也﹔五臟者﹐人之精也。血气專乎內而不越外﹐則胸腹充而嗜欲寡﹐嗜欲寡卽耳目精而視聽明。五臟能屬於心而無離﹐卽气意勝而行不僻﹐精神盛而气不散﹐以聽無不聞﹐以視無不見﹐以爲無不成﹐患禍無由入﹐邪气不能襲。故所求多者所得少﹔所見大者所知小。夫孔竅者﹐精神之戶牖也﹐气意者﹐五臟之使候也。故耳目淫於聲色﹐則五臟搖動而不定﹐血气淫蕩而不休﹐精神馳騁而不守﹐禍福之至﹐𨿽如丘山﹐無由識之矣。故聖人愛而弗越﹐誠使其耳目淸明玄達﹐無所誘慕﹐气意虛無和靜而少嗜欲﹐五臟便利﹐精神內守﹐形體不越﹐卽觀乎往世之外﹐來事之內﹐禍福之間何足見也﹗故其出彌遠者﹐其知彌少﹐以言精神之不可使外淫也。故五色亂目使目不明﹔五音入耳﹐使耳不聰﹔五味亂口﹐使口歷爽﹔趨捨滑心﹐使性飛揚。故嗜欲使人之气衰殺﹐好憎使人之心勞倦。疾至﹐卽志气日耗也。夫人所以不能終其天年者﹐以其生生之謂也。夫惟無以生爲者﹐卽所以長得生也。天地運而相通﹐萬

物總而爲一。能知一﹐卽無一之不知也﹐不能知一﹐卽無一之能知也。吾處天下亦爲一物﹐而物亦物也﹐物之與物﹐何以相物﹖欲生不可事也﹐憎死不可辭也﹐賤之不可憎也﹐貴之不可喜也﹔自其資而寧之﹐弗敢極也。敢極﹐卽失至樂矣。

老君曰﹕所謂聖人者﹐因時而安其位﹐當世而樂其業。夫哀樂者﹐徳之邪也﹔好憎者﹐心之累也﹔喜怒者﹐道之過也。故其生也天行﹐其死也物化。靜卽與陰合徳﹐動卽與陽同波。故心者﹐形之主也﹔神者﹐心之寶也。形勞而不休卽蹶﹐精用而不已卽竭﹐是故聖人尊之弗敢越。以無應有﹐必究其理﹔以虛受實﹐必窮其節﹔恬愉虛靜﹐以終其命﹔無所疏﹐無所親﹔抱徳養和﹐以順於天﹔與道爲際﹐與徳爲鄰﹔不爲福始﹐不爲禍先﹔死生無變於己。故曰至人。卽神以求﹐無不得也﹔卽神以爲﹐無不成也。

○守仁第四

老君曰﹕輕天下卽神無累﹐細萬物卽心不惑﹐齊死生卽意不懾﹐同變化卽明不眩。夫至人倚不立之柱﹐行無關之途﹐稟不端之府﹐學不死之師﹐無往而不遂﹐無至而不通﹐屈伸俯仰﹐抱命而行﹐宛轉禍福﹐利害不足以患心。夫爲義者﹐可迫以仁而不可劫以兵﹔可止以義﹐而不可懸以利。君子義死﹐不可以富貴畱。故爲仁義者﹐不可以死亡恐也﹐況於無爲者乎﹗無爲卽無累。無累之人﹐以天下爲量。夫上觀至人之論﹐源道徳之意﹐以考世俗之行﹐乃足薄也。

○守簡第五

老君曰﹕尊勢厚利﹐人之所貪也﹐比之身卽賤。故聖人食

足以充虛接气﹐衣足以蓋形蔽寒。適情辭余﹐不貪多積。淸目不視﹐靜耳不聽﹐閉口不言﹐委心不慮。棄聰明﹐反泰一﹐休精神﹐去知故無好無憎﹐是爲大通。除穢去累﹐莫若未始出其宗﹐何爲而不成﹖故知養生之和者﹐卽不可懸以利﹔通乎外內之府者﹐不可誘以勢。無外之外至大﹐無內之內至貴。能知大貴﹐何往而不遂也﹗

○守易第六

老君曰﹕古之道者﹐理情性﹐治心術﹐養以和﹐持以適﹐樂道而忘賤﹐安徳而忘貧。性有弗欲而不拘﹐心有弗樂而不有。無益於情者﹐不以累徳﹔不便於性者﹐不以滑和。不縱身肆意﹐度制可以爲天下儀。量腹而食﹐度形而衣﹐容身而遊﹐適情而行。余天下而弗有﹐委萬物而弗利﹐豈爲貴賤貧富失其性命哉﹗若然﹐可謂能體道矣。

○守淸第七

老君曰﹕人所受形於天者﹐耳目之於聲色也﹐口鼻之於芳臭也﹐肌膚之於寒溫也﹐其情一也。或以死﹐或以生﹐或爲君子﹐或爲小人﹐其所以爲制者異也。神者﹐知之源也﹐神淸卽知明。知者﹐心之府也﹐知公卽心平。人莫鑑於流水﹐而鑑於澄水者﹐以其淸且淨也。故神淸意平﹐乃能制物之情﹐故用者必假之於弗用也。夫鑑明者﹐塵垢弗污染也﹔神淸者﹐嗜欲弗﹤身除﹥著也。故心有所至﹐神旣然之﹐反之於虛﹐卽消爍滅息矣﹗此聖人之遊也。故治天下者﹐必達性命之情而後可已。

老君曰﹕夫所謂聖人者﹐適情而已。量腹而食﹐度形而衣﹐

節乎己﹐而貪污之心無由生。故能有天下者﹐必無以天下爲者也﹔能有名譽者﹐必不以趨行求者也。誠違乎性命之情﹐仁義自付。若夫神無所奄﹐心無所載﹐通同修達﹐澹然無事。勢利不能誘也﹐聲色不能淫也﹐辯者不能說也﹐知者不能動也﹐勇者不能恐也﹐此乃眞人之道也。夫生生者不死﹐化物者不化。不達乎此﹐𨿽知統天地﹐明照日月﹐辯解連環﹐澤潤金石﹐猶無益於天下﹐故聖人不失所守。

老君曰﹕靜漠恬淡﹐所以養生也﹔和愉虛無﹐所以處徳也。外不亂內﹐卽性得其宜﹔靜不動和﹐卽得安其位。養生以安世﹐抱徳以終年﹐可謂能體道矣。若然者﹐血脈無郁墐﹐五臟無積气﹐禍福弗能撓滑﹐毀譽弗能塵累。非有其世﹐孰能濟焉﹖有其人不待時﹐身猶不能脫﹐又況無道乎﹗夫目察秋毫之末者﹐耳不聞雷霆之聲﹔耳調玉石之音者﹐目不見太山之峻。故小有所志者﹐必大有所忘。今萬物之來﹐擢拔吾性﹐倦苦吾情﹐精若泉源﹐𨿽欲勿衰﹐其可得耶﹖今盆水淸之終日﹐不能見塵祇﹐濁之不過一撓﹐卽不能見方圓之象。精神難淸而易濁﹐猶盆水也。

老君曰﹕上聖法天﹐其次尙賢﹐其下任臣。任臣者﹐危亡之道也﹐尙賢者﹐疑惑之源也﹐法天者﹐治天地之道﹐虛靜爲主。虛無不受﹐靜無不待﹐知虛靜之道﹐乃能終始。故聖人以靜爲治﹐以動爲亂。故曰﹕勿惑勿攖﹐萬物將自淸﹐勿驚勿駭﹐萬物將自理﹐謂之天道。

○守盈第八

老君曰﹕天子公侯﹐以天下一國爲家﹐以萬物爲蓄。懷天下之有﹐萬物之多﹐卽气實而志驕。大者用兵侵伐﹐小者居傲

淩下﹐用心奢廣﹐譬猶飄風暴雨﹐不可長久。是以聖人以道損之﹐執一無爲﹐不損沖气。見小守柔﹐退而無爲﹐法於江海。江海弗爲﹐百川自歸﹐故能成其大﹔聖人弗彊﹐萬兆自歸﹐故能成其王。爲天下牝﹐故能不死。人自愛﹐故能成其貴。萬乘之勢﹐以萬物爲功名﹐權任至重﹐不可以自輕﹐自輕則功名不成。天之道﹐大以小成﹐多以少生。故聖人以道蒞天下。柔弱微妙者﹐見小也﹐儉嗇損缺者﹐見少也。見小故能成其大﹐見少故能成其美也。天之道﹐抑髙舉下﹐損有餘﹐奉不足。江海處地之不足﹐故天下歸之﹐奉之。聖人卑謙﹐淸淨辭讓者﹐見下也﹔虛心無爲者﹐見不足也。見下者故能致其髙﹐見不足者故能成其賢。跂者不立﹐矜者不長。彊梁者死﹐滿溢者亡。飄風驟雨不終日﹐小谷不能須臾盈。飄風驟雨行彊梁之气﹐故不能久而滅﹔小谷處彊梁之地﹐故不得不奪。是以聖人執雌牝﹐去此奢泰﹐不敢行彊梁之气。執雌牝﹐故能立其雄﹔不敢奢泰﹐故能長久也。

老君曰﹕天道極卽盈﹐盈卽損﹐日月是也。故聖人保沖气﹐不敢自滿﹐日進以牝﹐功徳不衰﹐天道自然也。人之情性﹐皆好髙而惡下﹐好得而惡亡﹐好利而惡病﹐好尊而惡卑賤。眾人爲之﹐故弗能成﹔執之故弗能得。是以聖人法天﹐弗爲而成﹐不執卽得﹐與人同情而異道﹐故能長久。故三皇五帝有戒之器﹐命曰侑瀍。其衝卽正﹐其盈卽覆。夫物盛卽衰﹐日中則移﹐月滿則虧﹐樂終而悲。是故聰明俊智守以愚﹐多聞博辯守以儉﹐武勇驍力守以畏﹐貴富廣大守以狹﹐徳施天下守以讓。此五者﹐先王之所以守天下也。服此道者﹐不欲盈。夫惟不盈﹐是以能獘不新成。

○守弱第九

老君曰﹕聖人與陰俱閉﹐與陽俱開﹐能至於無樂也﹐卽無不樂也﹐卽至樂極矣。是以內樂而外不樂﹐以樂內者也﹐故有以自樂也﹐卽至貴乎天下。所以然者﹐因天下而爲天下也。天下之要﹐不在於彼而在於我﹐不在於人而在於身﹐身得卽萬物備矣。故達於心術之論者﹐卽嗜欲好憎外矣。是故無所喜﹐無所怒﹐無所樂﹐無所苦﹐萬物玄同﹐無非無是。故士有一定之論﹐女有不易之行。不待勢而尊﹐不須財而富﹐不須力而彊。不利財貨﹐不貪勢名。不以貴爲安﹐不以賤爲危。形神气志﹐各居其宜。夫形者﹐生之舍也﹐气者﹐生之元也﹐神者﹐生之制也。一失其位﹐卽三者傷矣。故以神爲主者﹐形從而利﹔以形爲制者﹐神從而害。貪驕多欲之人﹐冥乎勢利﹐誘慕乎名位﹐幾以過人之智﹐立髙於世﹐卽精神日耗以遠。久淫而不還﹐形閉口距﹐卽無由入矣﹐是以時有盲妄之患。夫精神气志者﹐靜而日充以壯﹐躁而日耗以老。是故聖人持養其神﹐和弱其气﹐平夷其形﹐而與道沈浮。如此﹐則萬物之化無不偶也﹐百事之變無不應也。

老君曰﹕所謂眞人者﹐性合乎道者也。故有若無﹐實若虛﹐治其內不知其外。明白入素﹐無爲而復朴。體性抱神﹐以遊天地之間。芒然彷徉塵埃之外﹐逍遙無事之業。機械知巧﹐弗載於心。審於無假﹐不與物遷。見事之化﹐而守其宗。心意專於內﹐通遠歸於一。居不知所爲﹐行不知所之。弗學而知﹐弗視而見﹐弗爲而成﹐弗治而辧。感而應﹐迫而動﹐不得已而用。如光之不耀﹐如景之不炎。以道爲循﹐有待而然﹐廓然而虛﹐淸靜而無爲。以死生爲一化﹐以萬異爲一方。有精而弗使﹐有神而弗行。守大渾之朴﹐立至精之中。其寢不夢﹐其知不萌﹐其動無形﹐其靜無體。存而若亡﹐生而若死﹐出入無間﹐役使鬼神﹐所以能假乎道者也。使神陽達而不失於充﹐日夜無陰而

與物爲春﹐卽是合而生時於心者也。故形有靡而神未嘗化﹐以不化應化﹐千變萬化。千變萬轉。而未始有極。化者復歸於無形者也﹐不化者與天地俱生者也。故生者未嘗其生﹐化者未嘗其化。此眞人之遊也﹐純粹素朴之道矣。

◎十三虛無

老君曰﹕生從十三﹕虛﹑無﹑淸﹑靜﹑微﹑寡﹑柔﹑弱﹑卑﹑頓﹑時﹑和﹑嗇。

一曰遺形忘體﹐恬然若無﹐謂之虛。

二曰損心棄意﹐廢僞去欲﹐謂之無。

三曰專精積神﹐不與物雜﹐謂之淸。

四曰反神服气﹐安而不動﹐謂之靜。

五曰深居閒處﹐功名不顯﹐謂之微。

六曰去妻離子﹐獨與道遊﹐謂之寡。

七曰呼吸中和﹐滑澤細微﹐謂之柔。

八曰緩形從體﹐以奉百事﹐謂之弱。

九曰憎惡尊榮﹐安貧樂辱﹐謂之卑。

十曰遁盈逃滿﹐衣食粗疏﹐謂之損。

十一曰靜作隨陽﹐應變卻邪﹐謂之時。

十二曰不饑不渴﹐不寒不暑﹐不喜不怒﹐不哀不樂﹐不疾不遲﹐謂之和。

十三曰愛視愛聽﹐愛言愛慮﹐堅固不費﹐精神內守﹐謂之嗇。

◎七報

眞人曰﹕負陰抱陽﹐因緣各異。捨死得生﹐果報不同。爲善善至﹐爲惡惡來。如影隨形﹐毫分無謬。善惡多端﹐福報難數。大而言之﹐其標有七﹕

一者先身施功布徳﹐救度一切。今身所行﹐與先不異。必得化生福堂﹐超過八難。受人之慶﹐天報自然。

二者先身好學﹐志合神仙﹐崇奉玄科﹐敬信靈文﹐念善攺惡﹐立行入眞。今身所行﹐與先不異。得接帝皇﹐名書紫簡﹐上升玉晨。

三者先身樂道﹐不憚苦寒﹐隨師執役﹐惟勞爲先﹐饑渴務效﹐不生怨言。今身所行﹐與先不異。得策飛綍﹐遊宴五嶽﹐秉虛落煙。

四者先身眞潔﹐不淫不姦﹐不貪不欲﹐見色無歡﹐心如死灰﹐執固道源。今身所行﹐與先不異。得報靈人﹐超度三塗﹐五苦不經。

五者先身施善﹐願天普隆﹐同得升度﹐去離八難﹐眾身不過﹐已身不安﹐割巳之服﹐以拯窮寒﹐捐糧餉鳥﹐遺物空山。今身所行﹐與先不異。四司稱善﹐感徹玉皇﹐書名紫簡﹐禮補上仙。

六者先身忠孝﹐恭奉尊親﹐崇敬勝巳﹐宗禮師君﹐腹目相和﹐如同一身﹐心無嫉妒﹐口無輕言﹐內外齊並﹐動止合眞。今身所行﹐與先不異。得受靈入﹐不經三塗﹐超過八難﹐善善相注﹐福福相資。

七者生世不良﹐懷惡抱姦。攻伐師尊﹐訾毀聖文﹐不崇靈章﹐疑二天眞。外形浮好﹐假求華榮。口是心非﹐行負道源﹐竊盜經書﹔不盟而宣﹔泄露祕訣﹐流放非眞。今身所行﹐與先不異。違科犯忌﹐身入罪源。七祖橫羅﹐責及窮魂。身死負掠﹐食火踐山。三途五苦﹐萬劫不原。楚撻幽夜﹐痛切其身。

夫欲修學﹐熟尋此文。攺惡行善﹐速登神仙。

◎七傷

眞人曰﹕學貴六合﹐宜愼七傷。

第一之傷﹕帶眞行僞﹐淫色喪神﹐魂液泄漏﹐精光枯漧。气散魄零﹐骨空形振﹐神泣窮府﹐上聞天關。眞仙遠逝﹐則與凡塵結因。土府同符﹐豈復得仙﹖

第二之傷﹕外形在道﹐皮好念眞﹐而心抱陰賊﹐凶惡內臻。願人破敗﹐嫉賢妒能。口美心逆﹐面歡內嗔。形論得失﹐妄造罪原。毀慢同學﹐攻伐師友。三官所記﹐標爲惡門﹐仙眞髙逝﹐邪魔攻身。走作形景﹐飛散體神﹐故令枉橫﹐極其惡源。考滿形灰﹐滅已九泉﹐圖有玄名﹐豈保自然。

第三之傷﹕飲酒洞醉﹐損气喪靈。五府攻潰﹐萬神振驚。魂魄飛散﹐內外朽零。本室空索﹐赤子悲鳴。眞仙髙逝﹐邪魔入形。如此之學﹐徒損精誠。𨿽有玄記﹐空失玉名。神升上宮﹐身灰幽冥。恍惚求延﹐年焉久停﹖

第四之傷﹕行不引物﹐責人宗匠。心忽口形﹐罵詈無常。嗔喜失節﹐性乖不恆。气激神散﹐內眞飛楊。魄離魂遊﹐九孔塵埃﹐五府奔喪。皆由性之不純﹐行之不祥。眞仙髙逝﹐外屙

入形﹐如此之學﹐將欲何蒙﹖𨿽有玄圖﹐不免斯殃﹐望仙日悠﹐地裏日長。

第五之傷﹕或玄圖表見﹐得受寶經﹔或運遇靈師﹐啟授神文﹐而不依科盟﹐形泄天眞。未經九年﹐投刺名山。使靑宮有錄﹐金闕結篇。便傳於人﹐流散世間。輕眞泄寶﹐考結己身。圖有玄名﹐反累七玄。仙道髙逝﹐身死幽泉﹐長充鬼責﹐萬劫不原。

第六之傷﹕身履殗穢﹐靈關失光。五神飛散﹐赤子騫揚。邪魔來攻﹐內外交喪。如此之學﹐望成反傷。眞仙髙逝﹐空景獨淪於混濁﹐仙胡可冀﹖

第七之傷﹕啖食六畜之肉﹐殺害足口之美。臭气充於臟腑﹐伐生形於非己。眞气擾於靈門﹐遊神駭於赤子。魂魄遊於宮宅﹐濁滯纏於口齒。仙眞髙登於玉淸﹐己身沈頓於地裏。圖有玄名帝簡﹐亦不免於不死。

髙聖帝君曰﹕爲學之本﹐當以七傷爲急。旣得瞻眄洞門﹐披睹玉篇﹐不犯七傷之禁﹐將坐待靈降﹐白日升晨。如外勤存學﹐內不遣於《七傷》者﹐此將望成而反敗﹐期生而反亡﹐希吉而反凶﹐求飛而反沈。靈仙遊於髙淸﹐五神散於八荒﹐赤子號泣於中宅﹐遊魂悲鳴於玄宮。故仙相有成敗﹐上學有《七傷》。篤尙之士﹐熟精其眞。諸有神挺應圖﹐瓊胎紫虛﹐名題東華﹐得見《七傷》檢文。自無。此神挺靈篇不可得妄披﹐寶文不可得而看。得見此文﹐皆玄質合仙。九年修得﹐克得飛行玄虛﹐上升玉淸也。

卷九十二仙籍語論要記部一

◎眾眞語錄

安妃告曰﹕衝風繁激﹐將不能伐君之正性﹔絕飈勃郁﹐焉能回己之淸淳﹖爾乃空中自吟﹐虛心待神﹐營攝百絕﹐棲澄至眞。當使憂累靡幹於玄宅﹐哀念莫撓於絳津。

太上曰﹕髙才英秀﹐惟酒是﹤身除﹥﹐麥蘗燻心﹐性情顚倒。破壞十善﹐興隆十惡﹐四達旣荒﹐六通亦塞。

天尊曰﹕一切眾生﹐久習顚倒。心想雜亂﹐隨逐諸塵。捨一取一﹐無暫休止。猶如猿猴﹐遊於林澤﹐跳躑奔趨﹐不可禁止。是諸凡夫﹐心性亦爾。遊五欲林﹐在六根澤。縱逸騰躍﹐不可拘制。

又曰﹕人情難制﹐猶如風中豎幡﹐飄飄不止。或思作僞﹐以邀名譽。

《定志經》云﹕人旣受納有形﹐形染六情。六情一染﹐動之獘穢。惑於所有﹐昧於所無。因務因緣﹐以此而發。招引罪垢﹐歷世彌積。輪回於三界﹐漂浪而忘反﹔流轉於五道﹐長淪而弗悟。嬰抱痛毒﹐不能自知﹔馳神惶悸﹐惟罪是履。

太上曰﹕天之道﹐利而不害﹔聖人之道﹐爲而不爭。故與時爭之者昌﹐與人爭之者凶。是以兵甲而無所陳之﹐以其不爭。

夫不祥者﹐人之所不爭。垢辱者﹐人之所不欲。能受人所不欲﹐則足矣。得人所不爭﹐則寧矣。

《妙眞經》曰﹕視過其目﹐明不居﹔聽過其耳﹐精泄漏﹔愛過其心﹐神出去。牽過於利動惕懼。結連黨友﹐以自助者﹐此非眞也。

又曰﹕罪莫大於淫﹐禍莫大於貪﹐咎莫大於僭。此三者﹐禍之車也。小則亡身﹐大則殘家。

道言﹕吉凶禍福﹐窈寞中來。其災禍也﹐非富貴者請而可避﹔其榮盛也﹐非貧賤者欲而可得。蓋修福則善應﹐爲惡則禍來。

天尊曰﹕气不可極﹐數難可窮。死而復生﹐幽而復明。天地運轉﹐如車之輪。人之不滅﹐如影隨形。故難終也。

《妙林經》﹕天尊曰﹕夫有爲生死﹐眾生漂浪﹐如虛中云﹐如空中色﹐如谷中響﹐如水中月﹐如鑑中象﹐如熱中炎﹐如電中火﹐如聾中聽﹐如盲中視﹐如啞中言﹐如二頭鶴﹐如三足雞﹐如龜中毛﹐如兔中角。如是無明﹐貪著愛見﹐生死之本﹐亦復如是。必竟皆空﹐不可論說。辟如燈滅﹐不可尋求。生死本空﹐亦復如是。如大猛火﹐如四毒蛇﹐不可親近。生死之法﹐亦復如是。

天尊告聖行眞士曰﹕若復有人﹐於諸法中生有見心﹐捨於穢土﹐求三淸樂。捨眾生身﹐求眞道相。欲斷煩惱而入無爲﹐求利諸見乃得寂滅。如是等相﹐我說此人名大邪見。譬如愚人畏於大地而欲走避﹐所至之處不離大地。眾生亦耳。畏生死身疾﹐捨三界有心﹐厭離所得之身﹐不離生死。如是眾生﹐未能見法﹐求眞道相﹐深實可哀。眞道相者﹐名爲不作﹐無起無滅﹐非有非無﹐非常非斷﹐非大非小﹐非色非心。能體如此﹐名爲修習﹐眞道正行。

又告聖行眞士曰﹕世間眾生﹐無明重暗﹐眞道在身﹐莫能睹見。譬及愚人﹐東西馳走﹐求覓空色﹐而不能知卽色是空。一切世間﹐亦復如是。心性馳走﹐欲求眞道﹐不知身心﹐卽是眞道。又如愚人﹐但見竹木﹐而不知火。捨木求火﹐四散奔走。一切世間﹐亦復如是。捨身求道﹐不知道在身中爾。又如愚人捨形求影﹐默聲求響﹐而不知形是影根﹐聲爲響本。以是當知世間邪見﹐煩惱熾盛﹐猶荊棘林﹐如蒺藜園﹐不可親近。我今宣示汝等﹐令知將來三淸﹐不離煩惱﹔令知大道不在他方﹐但觀身心﹐修習正道﹐自然解脫。

天尊告徧通眞士曰﹕一切眾生心法如生。云何一切眾生心法如生﹖一切眾生﹐本有生邪﹖若有生者﹐生從何有﹖一切眾生﹐本無生邪﹖若無生者﹐見有生身﹐汝眾今見身有耶﹖見身無耶﹖徧通答言﹕我等今眾見身是無﹐何以故﹖前色滅己﹐後色生故。天尊曰﹕心法亦爾。非有非無﹐念念生滅。前心滅故不爲後因﹐後心生故不爲前果。是故我言﹐一切眾生心法如生。徧通又問曰﹕一切眾生心法如生﹐生法見生﹐生法如心﹐心可見耶﹖天尊答曰﹕心法可見。欲見心法﹐還如見生。生無方所﹐欲見心法﹐亦無方所。徧通又問﹕心法如生﹐俱無方所﹐云何安慰令得安樂﹖天尊答言﹕身可安耶﹖徧通曰﹕身法念念﹐不可安慰。天尊曰﹕心法亦然﹐不可安慰。徧通又問﹕旣不可安﹐云何向言安慰其心令得樂耶﹖天尊答曰﹕爲見有身﹐故令安慰。旣安慰﹐已知心非有﹐亦復非無﹐名得眞心﹐故得安樂。

《保聖纂要》曰﹕情者﹐魂之使﹔性者﹐魄之吏。情生於陰﹐以起造﹔性生於陽﹐以治理。陽仁陰貪﹐故情有利欲﹐性有仁和。精多則魂魄彊﹐气少則情性弱。情性爲嗜欲亂之﹐由素絲染於五色也。

又曰﹕人之情性﹐爲利欲之所敗﹐如冰雪之曝日﹐艸木之

沾霜﹐皆不移時而消壞矣。冰雪以不消爲體﹐而盛暑移其眞﹔艸木以不凋爲質﹐而大寒奪其性。人有久視之命﹐而嗜欲滅其壽。若能遵引盡理﹐則長生罔極。

又曰﹕神者魂也﹐降之於天﹔鬼者魄也﹐經之於地。是以神能服气﹐形能食味。气淸則神爽﹐形勞則魄濁。服气者綿綿而不死﹐身飛於天﹔食味者混混而殂﹐形歸於地。理之自然也。

《仙經》曰﹕有者因無而生﹐形者須神而立。故有爲無之宮﹐形乃神之宅。莫不全宅以安主﹐修身以養神。若气散歸空﹐遊魂爲變。火之於燭﹐燭靡則火不居﹔水之於堤﹐堤壞則水不存。魂勞神散﹐气竭命終矣。

又曰﹕人常失道﹐非道失人﹔人常去生﹐非生去人。養神者﹐愼勿失道﹔爲道者﹐愼勿失生。道與生相守﹐神與气相保﹐形神俱久矣。

聖母元君曰﹕功術之祕者﹐惟符藥與气也。符者﹐三光之靈文﹐天眞之信也。藥者﹐五行之英﹐華池之精液也。气者﹐陰陽之和﹐萬物之靈爽也。此三者﹐致道之機要﹐求仙之所寶也。

又曰﹕凡人有一千惡者﹐後代襖逆﹐二千惡者爲奴廝﹐三千惡者六疾孤窮﹐四千惡者惡病流徙﹐五千惡者爲五獄鬼﹐六千惡者爲二十八獄囚﹐七千惡者爲諸方地獄徒﹐八千惡者墮寒冰獄﹐九千惡者入無邊底獄﹐一萬惡者墮薛荔獄。萬惡之基﹐起於三業。一一相生﹐以至於萬惡。墮薛荔獄者﹐永無原期﹐渺渺終天﹐無由濟援﹐得不痛哉﹖夫人覺有一惡﹐急宜攺而不犯者﹐去道近矣。若爲魔邪所幹者。當洗心責己﹐悔過自修﹐卽可反惡爲善矣。人有一善﹐則心定神安。有十善則气力彊壯﹐有百善則寶瑞降之﹐有千善則後代神眞﹐有二千善則爲聖眞仙將吏﹐有三千善則爲聖眞仙曹掾﹐有四千善則爲天下師聖眞仙

主統﹐有五千善則爲聖眞仙魁師﹐有六千善則爲聖眞仙卿大夫﹐有七千善則爲聖眞仙公王﹐有八千善則爲聖眞仙皇帝﹐有九千善則爲元始五帝君﹐有萬善則爲太上玉皇帝。元君曰﹕萬善之基﹐亦在三業。十善相生﹐至千萬善。行善益算﹐行惡奪算。賞善罰惡﹐各有職司。報應之理﹐毫分不失。長生之本﹐惟善爲基也。

又曰﹕專精養神﹐不爲物雜﹐謂之淸。反神服气﹐安而不動﹐謂之靜。制念以定志﹐靜身以安神﹐寶气以存精。思慮兼忘﹐冥想內視﹐則身神並一。身神並一﹐則近眞矣。

道曰﹕凡人遇我以禍者﹐我當以福往。是故福之气常至此﹐害之气重徒還在於彼﹐此學道者之行也。

徐來勒問曰﹕何謂兼忘﹖髙玄眞人曰「一切凡夫﹐從气氤氳際而起愚癡﹐染著諸有﹐𨿽積功勤﹐不能無滯。故使備定﹐除其有滯。有滯𨿽淨﹐猶滯於空。空有雙淨﹐故曰兼忘。是故名初入正觀之相。

《盟威經》云﹕道無不在﹐在師爲師﹐在經爲經﹐不離中矣。

《寶玄經》云﹕裁制偏邪﹐同歸中正。能返本流末﹐還至本源。源卽道也。道無形狀﹐假言象以爲津。旣言衝用﹐用實無物。

《三皇經》曰﹕天下無常﹐豈有堅固者﹖故急當厭遠之﹐求索自然﹐以脫身耳。」

又曰「萬物無有常﹐成者皆不久完。三光明冥﹐天地常照然。

《黃老玄示經》曰﹕道者不可以言傳﹐欲使學者﹐述書以相授﹐然可得聞也。夫善述事者﹐必通其言。善言詞者﹐必通其意。其意若通﹐道可得也。夫天地之初﹐知其無聯也。入於

虛無者﹐知其有實也。故云﹕其以成法﹐其初始終也。是以聖人見有書﹐卽知本無書也﹔聞其言﹐卽知其本無言也。見書知言﹐聞言知意﹐知意卽知道也。知道卽知其可以口言﹐不可以書傳也。故眞人以神聽﹐聽可尊也﹔聖人以身教﹐教可珍也。

太上告王母曰﹕夫人受天地之气生。气之來也﹐謂之精。精之媾也﹐謂之靈。靈之變也﹐之謂神。神之化也之謂魂。隨魂往來之謂識。隨魂出入之謂魄。主管精魄之謂心。心有所從之謂情。情有所屬之謂意。意有所指之謂志。志有所憶之謂思。思而遠慕之謂慮。慮而用事之謂智。智者﹐盡此諸見者也。夫性者﹐靜也﹔气者﹐動也。動靜一如﹐內外和順﹐非至人安能措心於此哉﹗術藏於內﹐隨務應變﹔法設於外﹐適時禦民。民用其道而不知其數者﹐術也。懸教設令以示民者﹐法也。气變萬物而不見其象﹐術化萬民而不見其形。故天以气爲靈﹐王以術爲神。

《四等智慧觀身經》云﹕夫道者﹐要在行合冥科﹐積善內足﹐然後始涉大道之境界。若自不能爾﹐皆爲徒勞於風塵耳﹗無益生命之修短也。道在我﹐不由彼。惟慈﹐惟愛﹐惟善﹐惟忍。能行此四等﹐乃與道爲鄰耳。

《老君戒經》云﹕惡人者﹐胎於離薄之精﹐形於芻狗之類。魂微魄盛﹐屍毒腹滿。人面虫心﹐體性狼狼。嫉妒蛆蠣﹐常懷陰賊。壞成作敗﹐言則噭嘅﹐自遇如玉﹐遇人如土。陽推鬼黠﹐不計殃咎。昔有一人﹐不念居業﹐專行偸盜﹐入大臣家﹐此入夜作狗形﹐旣到其家﹐值其大功徳。吾時見此偸往作狗形﹐吾卽叱之﹐令長作狗﹐使常禦巨石還此大臣家﹐積以爲山。

《明威經》云﹕淫犯內外﹐逼掠非偶﹐翻覆陰陽﹐公私戚屬﹐相通奸狡﹐異類襖交。

《本行經》云﹕昔有國王元慶﹐放心於愛欲之門。值劫運

終﹐寄胎於洪氏之胞。上天以其先身好色﹐故轉爲女子﹐遂其先好也。

《太平經》云﹕何謂爲多言﹖然一言而致大凶﹐是爲上多言人也。一言而致辱﹐是爲中多言人也。一言而見窮﹐是爲下多言人也。夫古今聖賢也﹐出言文辭滿天地之間﹐尙苦其少有不及者﹐故災害不絕。後生賢聖﹐復重言之﹐天下以爲法﹐不敢厭其言也。故言而除害者﹐常苦其少。是以善言無多﹐惡言無少。故古之聖人將言也﹐皆思之。聖心出而成經﹐置爲人法。愚者出言﹐爲身災害﹐還以自傷。

《眞誥》曰﹕夫百思纏胸﹐寒熱破神。營此官務﹐當此風塵﹐口言吉凶之會﹐身扇得失之門。眾憂若是﹐萬慮若此。𨿽有眞心﹐固不爲篤。抱道不行﹐握寶不用﹐而自然望頭不白者﹐亦希聞也。在官無事﹐夷眞內煉﹐紛錯不穢﹐其聰明爭競不交於心胸者﹐此道士之在官也。

《太淸中經》云﹕愼無賣吾以求寶也﹐愼無傳吾非其人也﹐愼無閉吾絕其學也。傳吾學者昌﹐閉塞吾學者﹐𨿽獨行之﹐必遇天殃。傳吾道者﹐當法則天地﹑江河﹑淮海。法則天地者﹐何等不生﹖何等不成﹖法則江河淮海者﹐何水不流﹖何川不行﹖

《西升經》云﹕欲者﹐凶害之根也﹔無者﹐天地之元也。莫知其根﹐莫識其元﹐是故聖人去欲入無﹐以輔其身。

《洞神誡身保命篇》云﹕黃帝曰﹕聖人保命之最﹐莫尙於身心。利害身心﹐豈過於善惡﹖善惡所起﹐本於心。心法不住﹐攀緣是用。所緣者名曰境界﹐能緣者名曰之心。故萬品所起﹐萬過於心。萌於心者﹐名曰行業。行業所操﹐名曰善惡。故縱欲爲惡﹐息貪爲善。善者能爲濟俗出塵之益﹐惡者必作敗徳染穢之資。故聖人知無形而用者﹐心也﹔形不自運者﹐身也。然

心不記於身﹐則不能顯班備用﹔身不藉於心﹐則亡滅不起。故身心體異而理符﹐致用萬善而趣一。故能表裏爲用﹐動靜相持。身無獨往﹐爲心所使。心法不靜﹐惟欲攀緣。身量無涯﹐納行不息。故心爲凡聖之根﹐身爲苦樂之聚。聖人知患生於心﹐愆必由己﹐是以淸心除患﹐潔志消愆。凡俗之流﹐其卽不然。肆情縱欲﹐不知欲出於心﹔侮慢矜奢﹐不知慢生於己。惟騁愚暴﹐不顧其身。故以禍難所階﹐由之不識危亡﹐自此日用不知﹐故聖達湣愚而垂教也。

卷九十三仙籍語論要記部二

◎神仙可學論

《洪範》響用五福﹐其一曰壽。延命至於期頤﹐皇天猶以爲景福之最﹐況神仙度世永無窮乎﹗然則長生大慶﹐無等倫以儔擬﹐當代之人﹐忽而不尙﹐何哉﹖嘗試論之﹐中智已下﹐逮於庶民﹐與飛走蛸翹同。其自生自死﹐昧識所不及﹐聞道則相與笑之。中智已上﹐爲名教所撿﹐區區於三綱五常不暇﹐聞道而若存若亡。能挺然竦身﹐而不使常情汨沒﹐專以修煉爲務者﹐千萬人中或一人而已。又行之者密﹐得之者隱﹐故舉俗罕爲其方。悲夫﹗昔桑矯問於涓子曰﹕自古有死﹐復云有仙﹐如之何﹖涓子曰﹕兩有耳。夫言兩有者﹐爲理無不存。理無不存﹐則神仙可學也。嵇公言﹕神仙﹐特受異气﹐稟之自然﹐若積學所能致。此未必盡其端矣。有不因修學而致者﹐稟受異气也﹔有必待學而後成者﹐功業充也﹔有學而不得者﹐初勤中惰﹐誠不終也。三者各有其旨﹐不可以一貫推之。人生天地之中﹐殊於眾類﹐明矣。感則應﹐激則通。所以耿恭援刀﹐平陸泉湧﹔李廣發天﹐伏石飲羽。精誠在於斯須﹐擊猶土石﹐應若影響﹐況丹懇久著﹐眞君豈不爲之潛運乎﹖潛運則不死之階立致矣。孰爲眞君﹖則太上也。爲神明宗極﹐獨在於窅冥之先﹐髙居紫微

之上﹐陰騭兆庶。《詩》稱上帝臨汝﹐《書》曰﹐天監孔明﹐福善禍淫﹐不差毫末。而迷悟之子﹐焉測其源﹖日用不知﹐背本向末。故遠於仙道者有七焉﹐近於仙道亦有七焉。

當世之士﹐未能窺妙門﹐洞幽賾。雷同以泯滅爲眞實﹐生成爲假幻。但所取者性﹐所爲者形。甘之死地﹐乃爲常理。殊不知乾坤爲《易》之韞﹐乾坤毀則無以見《易》﹐形气者爲性之府﹐形气敗﹐則性無所存。性無所存﹐於我何有﹖遠於仙道一也。

其次﹐謂仙必有限﹐竟歸淪墜之獘。彼昏於智察﹐則信誣誷。詎知塊然之有﹐起自寥然之無。積虛而生神﹐神用而孕气。气凝而漸著﹐累著而成形。形立神居﹐乃爲人矣。故任其流遁則死﹐反其宗源則仙。所以招眞以煉形﹐形淸則合於气﹔含道以煉气﹐气淸則合於神。體與道冥﹐謂之得道。道固無極﹐仙豈有窮乎﹖舉世大迷﹐終於不悟。遠於仙道二也。

其次﹐彊以存亡爲一體﹐謬以前識爲悟眞。形骸以敗散爲期﹐營魄以更生爲用。乃厭見有之質﹐惟謀將來之身。安知入造化之洪鑪。任陰陽之鼓鑄﹖遊魂遷革﹐別守他器。神歸異族﹐識昧先形。猶鳥化爲魚﹐魚化爲鳥﹐各從所適﹐兩不相通。形變尙莫之知﹐何況死而再造﹖誠可哀者而人不哀。遠於仙道三也。

其次﹐以軒冕爲得意﹐功名爲不朽﹐悅色﹤身除﹥聲﹐丰衣厚味﹐自謂封植爲長策﹐貽後昆爲遠圖。焉知盛必衰﹐髙必危﹐得必喪﹐成必虧。守此用爲深固﹐置淸虛於度外。肯以恬智交養中和﹐率性通眞爲意乎﹖遠於仙道四也。

其次﹐彊盛之時爲情愛所役﹐斑白之後﹐有希生之心。𨿽修學始萌﹐而傷殘未補。靡蠲積習之性﹐空務皮膚之好。竊慕道之名﹐乖契眞之實。不除死籍﹐未載玄錄。歲月荏苒﹐大期

奄至。及將殂謝﹐而怨咎神明。遠於仙道五也。

其次﹐聞大丹可以羽化﹐服食可以延齡﹐遂汲汲於鑪火﹐孜孜於艸木﹐財屢空於八石﹐藥難效於三關。不知金液待訣於靈人﹐芝英必資於道气。莫究其本﹐務之於末﹐竟無所就﹐謂古人欺我。遠於仙道六也。

其次﹐身棲道流﹐心溺塵境﹐動違科禁﹐靜無修習。外招淸淨之譽﹐內蓄姦回之謀。人乃可欺﹐神不可誷。遠於仙道七也。

若乃性耽玄虛﹐情寡嗜好。不知榮華之可貴﹐非彊力以自髙﹔不見淫僻之可欲﹐非閒邪以自正。體至仁﹐含至靜。超迹塵滓﹐棲眞物表﹐想道結襟﹐以無爲爲事。近於仙道一也。

其次﹐希髙惇古﹐克意尙行。知榮華爲浮寄﹐忽之而不顧﹔知聲色能伐性﹐捐之而不取。剪陰賊﹐樹陰徳﹐懲忿欲﹐齊毀譽﹐處林嶺﹐修淸眞。近於仙道二也。

其次﹐身居祿位之場﹐心遊道徳之鄕。奉上以忠﹐臨下以義。於己薄﹐於人厚。仁慈恭和﹐弘施搏愛。外混囂濁﹐內含澄淸。潛行密修﹐好生惡死。近於仙道三也。

其次﹐蕭灑蓽門﹐樂貧甘賤。抱經濟之器﹐泛若無﹔洞古今之學﹐曠若虛。爵之不從﹐祿之不受。確乎以方外爲尙﹐恬乎以攝生爲務。近於仙道四也。

其次﹐稟明穎之姿﹐懷秀拔之節。奮忘機之旅﹐當銳巧之師﹐所攻無敵﹐一載而勝。然後靜以安身﹐和以保神﹐精以致眞。近於仙道五也。

其次﹐追悔旣往﹐洗心自新。𨿽失之於壯齒﹐冀收之於晚節。以功補過﹐過落而功全﹔以正易邪﹐邪忘而正在。轗軻不能移其操﹐喧嘩不能亂其情。惟精惟微﹐積以誠著。近於仙道六也。

其次﹐至忠至孝﹐至貞至廉。案《眞誥》之言﹐不待修學而自得。比干剖心而不死﹐惠風溺水而復生。伯夷﹑叔齊﹐曾參孝己﹐人見其沒﹐道之使存。如此之流﹐咸入仙格﹐謂之隱景潛化。死而不忘﹐此例自然。近於仙道七也。

放彼七遠﹐取此七近﹐謂之拔陷區﹐出溺塗﹐碎禍車﹐登福輿﹐始可與涉神仙之津矣。於是識元命之所在﹐知正气之所由。虛凝澹泊怡其性﹐吐故納新和其神。髙虛保定之﹐良藥匡補之﹐使表裏兼濟﹐形神俱超。𨿽未升騰﹐吾必謂之揮翼於丹霄之上矣。

夫道無爲無形﹐有情有性。故曰﹕人能思道﹐道亦思人。道不負人﹐人負於道。淵哉言乎﹗世情謂道體玄虛﹐則貴無而賤有﹔人資器質﹐則取有而遺無。庸知有自無而生﹐無因有而明﹐有無混同﹐然後爲至。故空寂玄寥﹐大道無象之象也﹔兩儀三辰﹐大道有象之象也。若但以虛極爲妙﹐不應以吐納元气﹐流陰陽﹐生天地﹐運日月也。故有以無爲用﹐無以有爲資。是以覆載長存﹐眞聖不滅。故爲生者﹐天地之大徳也。所以見宇宙之廣﹐萬物之殷﹐爲吾存也。若煙散灰滅﹐何異於天傾地淪﹖彼徒昭昭﹐非我所有。故曰﹕死者﹐天人之荼毒。孰能黜彼荼毒﹐拂衣絕塵﹐獨與道鄰﹖道豈遠乎﹖將斯至矣﹗

夫至虛韞妙﹐待感而靈。猶金石含響﹐待擊而鳴。故豁方寸以契虛﹐虛則靜。憑至靜以積感﹐感則通。通則宇宙泰定﹐天光發明。形性相資﹐未始有極。且人之稟形﹐模範天地。五臟六腑﹐百關四肢﹐皆神明所居﹐各有主守。存之則有﹐廢之則無。有則生﹐無則死。故去其死﹐取其生。若乃諷《太帝之金書》﹐研《洞眞之玉章》﹐集帝一於絳宮﹐列三元於紫房﹐吸二曜之華景﹐登七元之靈綱。道備功全﹐則不必瑯玕大還而髙舉矣。此皆自凡而爲仙﹐自仙而爲眞。眞與道合﹐謂之神人。

神人能存能亡﹐能晦能光。出化機之表﹐入太漠之鄕。無心而朗鑑﹐無翼而翺翔。嬉明霞之館﹐宴羽景之堂。歡齊浩劫而無疆﹐壽同太虛而不可量。此道布在金簡﹐安可輕宣其密奧哉﹖好學之士﹐宜啟玉檢﹐以探其祕焉。

又儒墨所宗﹐忠孝慈愛﹔仙家所尙﹐則慶及王侯﹐福薦祖考﹐祚流子孫。其三者孰爲大﹖於戲﹗古初不得而詳﹐羲軒已來﹐廣成﹑赤松﹑令威﹑安期之徒﹐何代不有﹖遠則載於竹帛﹐近則接於見聞。古今得者﹐皎皎如彼。神仙可學﹐炳炳如此。凡百君子﹐胡不勉之哉﹗

◎道性論

天尊告善才言﹕善男子﹐我欲海空修習因者﹐卽是道性。道性無生無滅。無生滅故﹐卽是海空。海空之空﹐無因無果。無因果故﹐以破煩惱。以是因緣﹐名爲修習。善才又言﹕如是所說﹐道性之性﹐無生無滅。眾生道性﹐爲悉共有各各有之。若共者﹐一人得入海空藏時﹐一切眾生亦應俱入。譬如怨讎﹐或千或百。若一人可和千百﹐則千百亦和一人相怨。道性亦爾﹐一人時和。一切眾生道性﹐不一不二﹐究竟平等。猶如虛空﹐一切眾生同共有之。天尊告曰﹕善男子﹐深山有寶﹐名曰上勝﹐人若取之﹐則成富有。眾生道性﹐亦復如是。善才又言﹕如所說上勝寶者﹐是一是多﹖若一者﹐一人得已﹐則應有盡。山空寶盡﹐云何而言﹐一切眾生修持淨戒得入一乘海空智藏﹖若是多者﹐云何而言是海空者﹐非一切法﹐眾生道性亦如是耶﹖天尊答曰﹕善男子﹐譬如一路﹐或大或小﹐一切眾生﹐悉於中行﹐

無障礙故。道性眾生﹐亦復如是。善男子﹐譬如寶珠﹐惟有一門﹐𨿽有人多﹐經遊出入﹐曾無逼怎亦無人能破壞寶珠而賫持去。道性眾生﹐亦復如是。善男子﹐譬如橋梁﹐隨諸行人﹐或重或輕﹐以是橋梁﹐無有增減。眾生道性﹐亦復如是。又譬如鹽味﹐置於諸物﹐乃至水中﹐皆悉咸物。物不名鹽﹐鹽不名物﹐乃至水中﹐亦復如是。名字𨿽變﹐性不失偏。五味之中﹐皆悉鹹味。若有飲水﹐鹽味甚逼﹐實不見鹽於水中。眾生道性﹐亦復如是。維徧五道﹐長短異身﹐而道性常一不異。

◎三相論

《海空智藏經》云﹕三相者﹐所謂有相﹐非有相﹐非無相。若照此相﹐則得入於智慧之源。夫觀三相﹐舛越不同。自有眾生﹐從有相觀﹐入至無相﹔自有眾生﹐從無相觀﹐入至有相﹔自有眾生﹐神意定然﹐非彼二相﹐而得觀見有無之相。善男子﹐若有眾生﹐作人學人﹐常運其心﹐從有觀無﹐而樹意﹐言﹕我見萬物﹐今𨿽現有﹐必歸於無。當知一切﹐盡是虛無﹐非有實事。無湛然慧﹐無觀空慧﹐無應用慧。當知此人﹐是爲斷見﹐𨿽似智慧﹐而乖其宗。善男子﹐若復有人﹐常運其心﹐從無觀有而樹意﹐言﹕卽此世中﹐皆從無生﹐向本無此﹐而今有之﹐有何緣生﹐必因於無。是知無中﹐皆悉有有。以有有故﹐一切無無。當知此人﹐是爲狹見。𨿽以智慧﹐而失其宗。善男子﹐若復有人﹐常運其心﹐從非有非無中觀於有無而樹意﹐言﹕卽世眾生﹐悉皆非有﹐亦復非無。所以爾者﹐若言有者﹐則終歸無﹔若言無者﹐今見則有﹔若必爾者﹐則爲不定。不定業故﹐

不得出生。人天果報﹐當知六道﹐形有則有﹐形滅則無。若作此觀﹐是謂成見﹐非謂智慧。如此三見﹐失智慧本。善男子﹐若復有人﹐觀於三者﹐作如此心曰「我觀一切無﹐卽是寂寞﹐不能生物。豁然不動﹐不能感應。善男子﹐譬如大山﹐善能興雲生雨﹐如此等從有出有﹐決定當知無無不出。又復觀於卽有形質。卽此形質﹐是有象有﹔離此形質﹐無處名有。又復觀於非有非無。善男子﹐譬如風聲﹐聲響徧徹。如此等例﹐風質非無﹐質不可得。若言實有﹐又非礙著。響亦如是。應知此例﹐非有非無。若有學人作此觀者﹐亦皆失於智慧之本。

善男子﹐復有人觀於三相﹐作四種意﹐妙無妙有﹐粗無粗有。明此四意﹐自然能見非有非無。何謂妙無﹖卽是道性。以何因緣﹐道性之理﹐自爲妙無﹐以淵寂故﹐以應感故。若以住於淵寂之地﹐觀於諸有﹐則見無相﹔若以住於感應之地﹐觀於諸有﹐則見有相。善男子﹐若言道性﹐命爲無有中有應感﹔若言道性﹐令爲有者而實寂泊。以是當知道性之有﹐非世間有﹔道性之無﹐是謂妙無。何等因緣﹖觀於妙有﹐卽是應感。法身之端﹐巖茂發起﹐超絕三有。𨿽有其質﹐不同凡有。以是因緣﹐謂爲妙有。善男子﹐以何因緣﹐觀於粗無﹖粗無卽無﹐無感無應﹐空處寂漠﹐豁然而已﹐謂爲粗無。善男子﹐以何因緣﹐觀於粗有﹖若粗有者﹐卽是質礙。以礙著故﹐謂爲粗有。善男子﹐若能善知﹐徧此四意﹐分別體相﹐當知此人已得知非有非無。以何因緣﹐而得知之﹖卽尋道性義理得之。若有學人﹐習觀三相﹐了此四意﹐則爲入於智慧寶城﹐遊智慧室﹐坐智慧牀﹐餐智慧食﹐是得智慧機相之本。

◎眞相論

曜明眞人稽首問天尊曰﹕不審世間眞相﹐爲一相耶﹖天尊告言﹕曜明眞士﹐今當問子﹐子之所見﹐爲法見耶﹖曜明答曰﹕世間眞相﹐有法見耶﹖有相見耶﹖天尊答曰﹕告言眞相﹐世間本無差別﹐眾生所見﹐未能通達。但觀其相﹐未能見法﹐是故分別。世間眞相﹐其相不同。今以慧眼﹐觀世間相﹐卽相是眞。能了眞相﹐名爲見法。以是之故﹐不壞世間﹐而得眞相。曜明又曰﹕不壞世間而得眞相﹐未審世間﹐何以爲相﹖而言不壞﹐卽是眞相。天尊曰﹕世間相者﹐卽是無明﹐貪著愛見﹐瞋恚愚癡等諸煩惱﹐是世間相。若人能知﹐煩惱性空﹐本無貪愛﹐無明永靜﹐無法可斷。以是當知﹐不斷煩惱﹐而得眞相。無相無斷﹐無得無明﹐無法﹐無斷﹐無得﹐名斷煩惱。無斷﹐名得眞相。以是當知﹐不斷煩惱﹐而得眞相。如向所說﹐是有二種﹕一者相見﹐二者法見。法見之人﹐言得眞相﹔相見之人﹐言得煩惱。以是當知﹐法見之人﹐常得妙本﹐故得眞相。相見之人﹐常觀粗迹﹐故得煩惱。若人能知煩惱性空﹐未曾有法﹐從迹觀本﹐名得法見。

◎陰陽五行論

陰潛陽內﹐陽伏陰中。陰得陽蒸﹐故能上升﹐陽得陰制﹐

故能下降。陽蒸陰以息气﹐陰凝陽以澄精。日月升降﹐乾坤交泰﹐而萬化成焉。陰陽自少至老﹐而分爲五行。少陽成木﹐老陽成火。少陰成金﹐老陰成水。參而和之﹐而成夫婦。火性炎蒸﹐木性勁直﹐金性堅剛﹐水性潤滋﹐土性和柔。故木以發之﹐火以化之﹐水以滋之﹐土以和之﹐金以勁之﹐故得品物成焉。五勝者﹐皆以生我爲利﹐克彼爲用。利用相乘﹐故有成敗。經云「五行相克﹐萬物悉可全。」云動靜者﹐終始之道﹐聚散者﹐化生之門也。陽其動乎﹖陰其處乎﹖動以生之﹐靜以息之。淳陽不生﹐淳陰不成。陰陽更用﹐晝夜相資。晝日行陽﹐夜月行陰。陽養於陰﹐陰發於陽﹐而明生焉。陽和气者﹐發於春﹐王於夏﹐收於秋﹐藏於冬。九地之下反有陽﹐九天之上反有陰。故十一月卦辭云﹕《復》見其天地之心乎﹖陽在下也。陽伏地內﹐潛靜之時﹐故見天心。其在人也﹐腎藏於陽﹐腦潛於陰。及其老也﹐和气不足﹐陰陽將散﹐則陽上升﹐陰下降。故腦熱而腎冷。腎無陽气﹐則腳無力﹔腦無陰气﹐則眼目不明。故陰陽不交﹐萬物不成。純陽亢極﹐則日月無光﹐艸木以之焦枯。純陰滯畜﹐則霖雨淫渼﹐水淹以之漂蕩。故陰陽相磨﹐天地相蕩。震而爲雷﹐擊而爲電﹐鼓而爲風﹐結而爲雹﹐蒸而爲雲霧﹐液而爲雨露﹐凝而爲霜雪。和气爲民人﹐偏气爲禽獸﹐雜气爲艸木﹐煩气爲虫魚。

卷九十四仙籍語論要記部三

◎坐忘論﹝並序凡七篇﹞

夫人之所貴者﹐生也﹔生之所貴者﹐道也。人之有道﹐如魚之有水。涸轍之魚﹐猶希升水。弱喪之俗﹐無心造道。惡生死之苦﹐愛生死之業。重道徳之名﹐輕道徳之行。喜色味爲得志﹐鄙恬素爲窮辱。竭難得之貨﹐市來生之福。縱易染之情﹐喪今身之道。自云智巧﹐如夢如迷。生來死去﹐循環萬劫。審惟倒置﹐何甚如之﹗故《妙眞經》云﹕人常失道﹐非道失人﹔人常去生﹐非生去道。故養生者愼勿失道﹐爲道者愼勿失生。使道與生相守﹐生與道相保﹐二者不相離﹐然後乃長久。言長久者﹐得道之質也。經云﹕生者﹐天之大徳也﹐地之大樂也﹐人之大福也。道人致之﹐非命祿也。又《西升經》云﹕我命在我﹐不屬於天。由此言之﹐修短在己﹐得非天與﹐失非人奪。捫心苦晚﹐時不少畱。所恨朝菌之年﹐已過知命﹐歸道之要﹐猶未精通。爲惜寸陰﹐速如景燭。勉尋經旨﹐事簡理直﹐其事易行。與心病相應者﹐約著安心坐忌之法﹐略成七條﹐修道階次﹐兼其樞翼﹐以編敍之。

◎信敬

夫信者道之根﹐敬者徳之蒂。根深則道可長﹐蒂固則徳可茂。然則璧耀連城之彩﹐卞和致刖﹔言開保國之效﹐伍子從誅。斯乃形器著而心緒迷﹐理事萌而情思忽。況至道超於色味﹐眞性隔於可欲﹐而能聞希微以懸信﹐聽罔象而不惑者哉﹗如人有聞坐忌之法﹐信是修道之要﹐敬仰尊重﹐決定無疑者﹐加之勤行﹐得道必矣。故莊周云﹕隳肢體﹐黜聰明﹐離形去智﹐同於大通﹐是謂坐忌。夫坐忌者﹐何所不忌哉﹗內不覺其一身﹐外不知乎宇宙﹐與道冥一﹐萬慮皆遺﹐故莊子云﹐同於大通。此則言淺而意深﹐惑者聞而不信﹐懷寶求寶﹐其如之何﹖故經云﹕信不足﹐有不信。謂信道之心不足者﹐乃有不信之禍及之﹐何道之可望乎﹖

◎斷緣

斷緣者﹐謂斷有爲俗事之緣也。棄事則形不勞﹐無爲則心自安。恬簡日就﹐塵累日薄﹐迹彌遠俗﹐心彌近道﹐至神至聖﹐孰不由此乎﹖故經云﹕塞其兌﹐閉其門﹐終身不勤。或顯徳露能﹐來人保己﹔或遺問慶弔﹐以事往還﹔或假修隱逸﹐情希升進﹔或酒食邀致﹐以望後恩。斯乃巧蘊機心﹐以干時利﹐旣非順道﹐深妨正業。凡此之類﹐皆應絕之。故經云﹕開其兌﹐濟

其事﹐終身不救。我但不唱﹐彼自不和﹔彼𨿽有唱﹐我不和之。舊緣漸斷﹐新緣莫結。醴交勢合﹐自致日疏﹐無事安閒﹐方可修道。故莊子云﹕不將不迎。爲無交俗之情故也。又云﹕無爲名屍﹐無爲謀府﹐無爲事任﹐無爲知主。若事有不可廢者﹐不得已而行之﹐勿遂生愛﹐系心爲業。

◎收心

夫心者﹐一身之主﹐百神之帥。靜則生慧﹐動則成昏。欣迷幻境之中﹐惟言實是﹔甘宴有爲之內﹐誰悟虛非﹖心識顚癡﹐良由所托之地。且卜鄰而居﹐猶從攺操﹔擇交而友﹐尙能致益。況身離生死之境﹐心居至道之中﹐安不捨彼乎﹖能不得此乎﹖所以學道之初﹐要須安坐﹐收心離境﹐住無所有﹐不著一物﹐自入虛無﹐心乃合道。故經云﹕至道之中﹐寂無所有﹐神用無方﹐心體亦然。源其心體﹐以道爲本。但爲心神被染﹐蒙蔽漸深﹐流浪日久﹐遂與道隔。今若能淨除心垢﹐開釋神本﹐名曰修道。無復流浪﹐與道冥合﹐安在道中﹐名曰歸根。守根不離﹐名曰靜定。靜定日久﹐病消命復。復而又續﹐自得知常。知則無所不明﹐常則永無變滅。出離生死﹐實由於此。是故法道安心﹐貴無所著。故經云﹕夫物蕓蕓﹐各歸其根。歸根曰靜﹐靜曰復命。復命曰常﹐知常曰明。若執心住空﹐還是有所﹐非謂無所。凡住有所﹐則自令人心勞气發﹐旣不合理﹐又反成疾。但心不著物﹐又得不動﹐此是眞定正基。用此爲定﹐心气調和﹐久益輕爽。以此爲驗﹐則邪正可知。若心起皆滅﹐不簡是非﹐永斷知覺﹐入於盲定。若任心所起﹐一無收制﹐則與凡人元來

不別。若惟斷善惡﹐心無指歸﹐肆意浮游﹐待自定者﹐徒自誤耳。若徧行諸事﹐言心無染者﹐於言甚美﹐於行甚非﹐眞學之流﹐特宜戒此。今則息亂而不滅照﹐守靜而不著空﹐行之有常﹐自得眞見。如有時事﹐或法有要疑者﹐且任思量﹐令事得濟﹐所疑復悟﹐此亦生慧正根。事訖則止﹐實莫多思﹐多思則以知害恬﹐爲子傷本﹐𨿽騁一時之俊﹐終虧萬代之業。若煩邪亂想﹐隨覺則除。若聞毀譽之名﹐善惡等事﹐皆卽撥去﹐莫將心受。若心受之卽心滿﹐心滿則道無所居。所有聞見﹐如不聞見﹐則是非美惡不入於心。心不受外﹐名曰虛心﹔心不逐外﹐名曰安心。心安而虛﹐則道自來止。故經云﹕人能虛心無爲﹐非欲於道﹐道自歸之。內心旣無所著﹐外行亦無所爲。非靜非穢﹐故毀譽無從生﹔非智非愚﹐故利害無由至。實則順中爲常﹐權可與時消息﹐苟免諸累﹐是其智也。若非時非事﹐役思彊爲者﹐自云不著﹐終非眞覺。何邪﹖心法如眼也。纖毫入眼﹐眼則不安﹔小事開心﹐心必動亂。旣有動病﹐難入定門。是故修道之要﹐急在除病。病若不除﹐終不得定。又如良田﹐荊棘未誅﹐𨿽下種子﹐嘉苗不成。愛見思慮﹐是心荊棘。若不除翦﹐定慧不生。或身居富貴﹐或學備經史﹐言則慈儉﹐行乃貪殘。辯足以飾非﹐勢足以威物﹐得則名己﹐過必尢人。此病最深﹐𨿽學無益。所以然者﹐爲自是故。然此心由來依境﹐未慣獨立﹐乍無所托﹐難以自安。縱得暫安﹐還復散亂。隨起隨制﹐務令不動﹐久久調熟﹐自得安閒。無問晝夜﹐行立坐臥﹐及應事之時﹐常須作意安之。若心得定﹐但須安養﹐莫有惱觸。少得定分﹐則堪自樂。漸漸馴狎﹐惟覺淸遠。平生所重﹐已嫌獘漏﹐況因定生慧﹐深違眞假乎﹗牛馬﹐家畜也﹐放縱不收﹐猶自生鯁﹐不受駕禦﹔鷹鸇野鳥也﹐被人擊絆﹐終日在手﹐自然調熟。況心之放逸﹐縱任不收﹐惟益粗疏﹐何能觀妙﹖故經云﹕𨿽有拱

璧﹐以先駟馬﹐不如坐進此道。夫法之妙者﹐其在能行﹐不在能言。行之則此言爲當﹐不行則此言爲妄。又時人所學﹐貴難賤易。若深論法﹐惟廣說虛無﹐思慮所不達﹐行用所無階者﹐則嘆不可思議﹐而下風盡禮。如其信言不美﹐指事陳情﹐聞則心解﹐言則可行者﹐此實不可思議﹐而人不信。故經云﹕吾言甚易知﹐甚易行。天下莫能知﹐莫能行。夫惟不知﹐是以不吾知也。或有言火不熱﹐燈不照暗﹐稱爲妙義。夫火以熱爲用﹐燈以照爲功。今則盛言火不熱﹐未嘗一時廢火﹔空言燈不照暗﹐必須終夜然燈。言行相違﹐理實無取。此只破相之言﹐而人反以爲深元之妙。𨿽則惠子之宏辯﹐莊生以爲不堪。膚受之流﹐誰能科簡﹖至學之士﹐庶不畱心。或曰﹕夫爲大道者﹐在物而心不染﹐處動而神不亂﹐無事而不爲﹐無時而不寂。今猶避事而取靜﹐離動而之定﹐勞於控制﹐乃有動靜二心﹐滯於住守﹐是成取捨兩病。不覺其所執﹐仍自謂道之階要﹐何其謬耶﹗述曰﹕總物而稱大﹐道物之謂道﹐在物而不染﹐處事而不亂﹐眞爲大矣﹗實爲妙矣﹗然謂吾子之鑑有所未明。何則﹖徒見貝錦之輝煥﹐未曉始抽於素絲﹔才聞鳴鶴之衝天﹐詎織先資於谷食﹖蔽日之幹﹐起於毫末﹔神凝之聖﹐積習而成。今徒學語其聖徳﹐而不知聖之所以徳。可謂見卯而求時夜﹐見彈而求鴞炙。何其造次哉﹗故經云﹕玄徳深矣遠矣﹗與物反矣﹗然後乃至大順。

◎簡事

夫人之生也﹐必營於事物。事物稱萬﹐不獨委於一人。巢

林一枝﹐鳥見遺於叢葦﹔飲河滿腹﹐獸不吝於洪波。外求諸物﹐內明諸己。知生之有分﹐不務分之所無﹔識事之有當﹐不任非當之事。事非當則傷於智力﹐務過分則斃於形神。身且不安﹐何情及道﹖是以修道之人﹐要須斷簡事物﹐知其閒要﹐較量輕重﹐識其去取﹐非要非重﹐皆應絕之。猶人食有酒肉﹐衣有羅綺﹐身有名位﹐財有金玉。此並情欲之餘好﹐非益生之良藥﹐眾皆徇之﹐自致亡敗。靜而思之﹐何迷之甚﹗故莊子云﹕達生之情者﹐不務生之所無。以爲生之所﹝無生之所無以爲者﹐分之外物也﹞。蔬食獘衣﹐足延性命﹐豈待酒食羅綺﹐然後爲生哉﹗是故於生無要用者﹐並須去之﹔於生𨿽用﹐有餘者﹐亦須捨之。財有害气﹐積則傷人。𨿽少猶累﹐而況多乎﹗今以隨侯之珠﹐彈千仞之雀﹐人猶笑之。況棄道徳﹐忽性命﹐而從非要﹐以自促伐者乎﹗夫以名位比於道徳﹐則名位假而賤﹐道徳眞而貴。能知貴賤﹐應須去取。不以名害身﹐不以位易道。故《莊子》云﹕行名失己﹐非士也。《西升經》云﹕抱元守一﹐至度神仙﹐子未能守﹐但坐榮官。若不簡擇﹐觸事皆爲﹐則身勞智昏﹐修道事闕。若處事安閒﹐在物無累者﹐自屬證成之人。若實未成﹐而言無累者﹐誠自誑耳。

◎眞觀

夫觀者﹐智士之先鑑﹐能人之善察。究儻來之禍福﹐詳動靜之吉凶。得見機前﹐因之造適。深祈衛定﹐功務全生。自始之末﹐行無遺累。理不違此﹐故謂之眞觀。然則一餐一寢﹐居爲損益之源﹐一言一行﹐堪成禍福之本。𨿽則巧持其末﹐不如

拙戒其本。觀本知末﹐又非躁競之情。是故收心簡事﹐日損有爲。體靜心閒﹐方能觀見眞理。故經云﹕常無欲﹐以觀其妙。然於修道之身﹐必資衣食。事有不可廢﹐物有不可棄者﹐當須虛襟而受之﹐明目而當之﹐勿以爲妨﹐心生煩躁。若見事爲事而煩躁者﹐心病已動﹐何名安心﹖夫人事衣食者﹐我之船舫。我欲渡海﹐事資船舫。渡海若訖﹐理自不畱。何因未渡﹐先欲廢船﹖衣食虛幻﹐實不足營。爲欲出離虛幻﹐故求衣食。𨿽有營求之事﹐莫生得失之心。則有事無事﹐心常安泰。與物同求﹐而不同貪﹔與物同得﹐而不同積。不貪故無憂﹐不積故無失。迹每同人﹐心常異俗。此實行之宗要﹐可力爲之。

前𨿽斷簡﹐病有難除者﹐且依法觀之。若色病重者﹐當觀染色﹐都由想耳。想若不生﹐終無色事。若知色想外空﹐色心內妄﹐妄心空想﹐誰爲色主﹖經云﹕色者﹐全是想耳﹗想悉是空﹐何有色耶﹖又思妖妍美色﹐甚於狐魅。狐魅惑人﹐令人厭患。身𨿽致死﹐不入惡道﹐爲厭患故﹐永離邪淫。妖艷惑人﹐令人愛著﹐乃至身死﹐畱戀彌深。爲邪念故﹐死墮地獄﹐永夫人道﹐福路長乖。故經云﹕今世發心爲夫妻﹐死後不得俱生人道。所以者何﹖爲邪念故。又觀色若定是美﹐何故魚見深入﹐鳥見髙飛﹖仙人以爲穢濁﹐賢士諭之刀斧﹖一生之命﹐七日不食﹐便至於死。百年無色﹐芃免夭傷。故知色者﹐非身心之切要﹐適爲性命之讎賊﹐何乃擊戀﹐自取銷毀﹖若見他人爲惡﹐心生嫌惡者﹐猶如見人自殺己身﹐引項﹐承取他刃﹐以自害命。他自爲惡﹐不遣伐當﹐何故引取他惡﹐以爲己病﹖又見爲惡者若可嫌﹐見爲善者亦須惡。夫何故﹖同障道故。若苦貧者﹐則審觀之﹐誰與我貧﹖天地平等﹐覆載無私﹐我今貧苦﹐非天地也。父母生子﹐欲令富貴﹐我今貧賤﹐非由父母。人及鬼神﹐自救無暇﹐何能有力﹐將貧與我﹖進退尋察﹐無所從來﹐乃知

我業也﹐乃知天命也。業由我造﹐命由天賦。業命之有﹐猶影響之逐形聲﹐旣不可逃﹐又不可怨。惟有智者﹐因而善之﹐樂天知命﹐不覺貧之可苦。故莊子云﹕業入而不可捨。爲自業。故貧病來入﹐不可捨止。經云﹕天地不能攺其操﹐陰陽不能回其業。由此言之﹐故知眞命非假物也﹔有何怨焉﹖又如勇士逢賊﹐無所畏懼﹐揮劍當前﹐羣寇皆潰﹐功勛一立﹐榮祿終身。今有貧病惱害我者﹐則寇賊也﹔我有正心﹐則勇士也﹔用智觀察﹐則揮劍也﹔惱累消除﹐則戰勝也﹔湛然常樂﹐則榮祿也。凡有苦事﹐來迫我心﹐不作此觀﹐而生憂惱者﹐如人逢賊﹐不立功勛﹐棄甲背軍﹐以受逃亡之罪。去樂就苦﹐何可湣焉﹗若病者﹐當觀此病﹐由有我身﹐我若無身﹐患無所托。故經云﹕及吾無身﹐吾有何患﹖次觀於心﹐亦無眞宰﹐內外求覓﹐無能受者。所有計念﹐從妄心生﹐若枯體灰心﹐則萬病俱泯。若惡死者﹐應念我身﹐是神之舍。身今老病﹐气力衰微﹐如屋朽壞﹐不堪居止﹐自須捨離﹐別處求安。身死神逝﹐亦復如是。若戀生惡死﹐拒違變化﹐則神識錯亂﹐自失正業。以此托生﹐受气之際﹐不感淸秀﹐多逢濁辱。蓋下愚貪鄙﹐實此之由。是故當生不悅﹐順死無惡者﹐一爲生死理齊﹐二爲後身成業。若貪愛萬境﹐一愛一病。一肢有疾﹐猶令舉體不安﹐而況一心萬疾﹐身欲長生﹐豈可得乎﹖凡有愛惡﹐皆是妄生。積妄不除﹐何以見道﹖是故心捨諸欲﹐住無所有﹐除情正信﹐然後返觀舊所癡愛﹐自生厭薄。若以合境之心觀境﹐終身不覺有惡﹔如將離境之心觀境﹐方能了見是非。譬如醒人﹐能知醉者爲惡﹔如其自醉﹐不覺他非。故經云﹕吾本棄俗﹐厭離人間。又云﹕耳目聲色﹐爲子畱愆﹐鼻口所喜﹐香味是怨。老君厭世棄俗﹐猶見香味爲怨。嗜欲之流焉知鮑肆爲臭哉﹗

◎泰定

夫定者﹐盡俗之極地﹐致道之初基﹐習靜之成功﹐持安之畢事。形如槁木﹐心若死灰﹐無感無求﹐寂泊之至。無心於定而無所不定﹐故曰泰定。莊子云﹕宇泰定者﹐發乎天光。宇則心也﹐天光則慧也。心爲道之器宇﹐虛靜至極﹐則道居而慧生。慧出本性﹐非適今有﹐故曰天光。但以貪愛濁亂﹐遂至昏迷﹐澡雪柔挺﹐復歸純靜。本眞神識﹐稍稍自明﹐非謂今時﹐別生他慧。慧旣生已﹐寶而懷之﹐勿爲多知﹐以傷於定。非生慧之難﹐慧而不用爲難。自古忘形者眾﹐忘名者寡。慧而不用﹐是忘名者也﹐天下希及之﹐是故爲難。貴能不驕﹐富能不奢﹐爲無俗過﹐故得長守富貴。定而不動﹐慧而不用﹐徳而不恃﹐爲無道過﹐故得深證常道。故《莊子》云﹕知道易﹐勿言難。知而不言﹐所以之天﹔知而言之﹐所以之人。古之人﹐天而不人。慧能知道﹐非得道也。人知得慧之利﹐未知得道之益。因慧以明至理﹐縱辯以感物情。與心徇事﹐觸類而長﹐自云處動﹐而心常寂焉。知寂者﹐寂以待物乎﹖此行此言﹐俱非泰定。智𨿽出眾﹐彌不近道。本期逐鹿﹐獲兔而歸。所得蓋微﹐良由局小。故《莊子》云﹕古之修道者﹐以恬養智。智生而無以知爲也﹐謂之以智養恬。智與恬交相養﹐而和理出其性。恬智則定慧也﹐和理則道徳也。有智不用﹐以安其恬。養而久之﹐自成道徳。然論此定﹐因爲而得成。或因觀利而見害﹐懼禍而息心﹔或因損捨滌除﹐積習心熟﹐同歸於定﹐咸若自然。疾雷破山而不驚﹐白刃交前而無懼。視名利如過隙﹐知生死若潰癰。故知用志不

分﹐乃凝神也。心之虛妙﹐不可思也。夫心之爲物﹐卽體非有﹐隨用非無﹔不馳而速﹐不召而至﹔怒則玄石飲羽﹐怨則朱夏殞霜﹔縱惡則九幽匪遙﹐積善則三淸何遠﹖忽來忽往﹐動寂不能名﹔時可時否﹐蓍龜莫能測﹔其爲調禦﹐豈鹿馬比其難乎﹗太上老君運常善以救人﹐升靈臺而演妙﹐略二乘之因果﹐廣萬有之自然。漸之以日損﹐頓之以不學。諭則張弓鑿戶﹐法則挫銳解紛。修之有途﹐習以成性。黜聰隳體﹐嗒焉坐忘﹐不動於寂﹐幾微入照。履殊方者﹐了義無日﹐由斯道者﹐觀妙可期。力少功多﹐要矣﹗妙矣﹗

◎得道

夫道者﹐神異之物﹐靈而有性﹐虛而無象﹐隨迎莫測﹐影響莫求﹐不知所以不然而然之。通生無匱﹐謂之道。至聖得之於古﹐妙法傳之於今。循名究理﹐全然有實。上士純信﹐克己勤行。空心谷神﹐惟道來集。道有至力﹐染易形神。形隨道通﹐與神爲一。形神合一﹐謂之神人。神性虛融﹐體無變滅。形與之同﹐故無生死。隱則形同於神﹐顯則神同於形。所以蹈水火而無害﹐對日月而無影﹐存亡在己﹐出入無間。身爲滓質﹐猶至虛妙﹐況其靈智益深益遠乎﹗故《靈寶經》云﹕身神共一則爲眞身。又《西升經》云﹕形神合同﹐故能長久。然虛心之道﹐力有深淺﹐深則兼被於形﹐淺則惟及其心。被形者﹐則神人也﹔及心者﹐但得慧覺而已。身不免謝﹐何則﹖慧是心用﹐用多則體勞。初得小慧﹐悅而多辯﹐神气散泄﹐無靈潤身﹐生致早終﹐道故難備。經云尸解﹐此之謂也。是故大人捨光藏暉﹐以

期全備。凝神寶气﹐學道無心﹐神與道合﹐謂之得道。故經云﹕同於道者﹐道亦得之。又云﹕古之所以貴此道者﹐何不日求以得﹐有罪以免耶﹖山有玉﹐艸木因之不凋﹐人懷道﹐形體得之永固。資燻日久﹐變質同神。練神入微﹐與道冥一。散一身爲萬法﹐混萬法爲一身。智照無邊﹐形超有際。總色空以爲用﹐合造化以爲功。眞應無方﹐信惟道徳。故《西升經》云﹕與天同心而無知﹐與道同身而無體﹐然後大道盛矣。而言盛者﹐謂證得其極。又云﹕神不出身﹐與道同久。且身與道同﹐則無時而不存。心與道同﹐則無法而不通。耳則道耳﹐無聲而不聞﹔眼則道眼﹐無色而不見。六根洞達﹐良由於此。至論玄教﹐爲利深廣﹐循文究理﹐嘗試言之。夫上淸隱祕﹐精修在感﹐假神丹以煉質﹐智識爲之洞忘﹔《道徳》開宗﹐勤信惟一﹐蘊虛心以滌累﹐形骸得之絕影。方便善巧﹐俱會道源﹔心體相資﹐理逾車室。從外因內﹐異軌同歸。該通奧賾﹐議默無逮。二者之妙﹐故非孔釋之所能鄰。其餘不知﹐蓋是常耳。

卷九十五仙籍語論要記部四

◎法性虛妄

《妙林經》云﹕天尊告度命眞士曰﹕所謂安樂﹐皆從心生。心性本空﹐云何修行﹖知諸法空﹐乃名安樂。譬如愁人﹐心意昏亂﹐煩毒熱悶。於此人前﹐設諸幻術﹐木男木女﹐木牛木馬﹐羅列施張﹐作諸戲術。愁者見之﹐如生平牛馬相﹐息諸煩憒﹐心意泰然。我今亦爾﹐一切眾生﹐虛妄愁毒﹐未能安樂。是故我說﹐修諸功徳﹐無量無邊﹐及諸往生﹐不思議土。若知虛妄﹐本無所有﹐一切眾生﹐舉足行步﹐諸所作爲﹐悉不思議。若知淸靜﹐自在無礙﹐心所求願﹐恣意充足。若有修善﹐當得往生﹐三淸妙土。如此方便﹐止彼虛妄﹐而實未曾有彼三淸常樂境界之所希望。若欲速得三淸寶城﹐常樂淨土﹐當以大乘無上慧心﹐觀我身相﹐從無量劫﹐因何法生﹖旣知無因﹐乃知我以無我故﹐是我身常在三淸常樂淨土。

◎道性因緣

海空智藏作禮問言﹕天尊﹐我今思念萬兆造化之由﹐云何一切諸法各有道性從因緣生﹖以是因緣﹐應有縛耶﹖應無縛耶﹖是五陰耶﹖是六塵耶﹖天尊答曰﹕譬如眾生臨欲終時﹐如日之沒﹐臨欲沒時﹐山陵堆阜﹐影見東移﹐理無西沒。眾生業果﹐亦復如是。此五陰滅﹐彼五陰生。譬如燈明暗滅﹐燈滅暗生。譬如泥瓶﹐泥與瓶合﹐泥滅瓶成。而是泥相﹐終不名瓶。瓶𨿽非泥﹐不余處來﹐以泥因緣而生是瓶。五陰生滅﹐亦復如是有煩惱故﹐名爲系縛﹐無煩惱故﹐名爲解脫。譬如眼根﹐開時見色﹐閉時無見。煩惱系縛﹐合散生滅﹐更無別法。眾生五陰﹐亦復如是。

◎本性淳善

天尊告最勝童子﹕當知夫一切六道四生業性﹐始有識神﹐皆悉淳善﹐惟一不雜﹐與道同體。依道而行﹐行住起臥﹐語默飲食﹐皆合眞理。如魚在水﹐始生之初﹐便習江湖﹐不假教令。亦如玉質本白﹐黛色本靑﹐火性本熱﹐水性本冷﹐不開習學﹐理本自然。一切眾生識神﹐亦復如是。稟乎自然﹐自應道性﹐無有差異。云何而生種種惡緣﹐地獄餓鬼畜生等報﹖當知皆是六根所引。所以六根六濁六情六染﹐是四大結﹐能生種種善惡業因﹐增長三途。種種知惱﹐能斷無始以來一切善本。又眞人決理禮白天尊﹕旣言一切眾生﹐有神識﹐初淳善不雜﹐行必合規﹐動應眞理﹐進退俯仰﹐行住起臥﹐莫有失節﹐一一諸法﹐皆合道宗﹐無有差異。若如此者﹐眾生所見及與所聞﹐動止所爲﹐云何得染粗穢之事﹖天尊曰﹕譬如冰寒之堂﹐淳以冰凍而

爲梁柱﹐牀席屏幃﹐莫非冰結﹐就此中間﹐云何得火﹖云何得熱﹖煩惱之患﹐一切眾生﹐識神之初﹐亦復如是。本旣爲善﹐所習復善﹐云何獲種種果報﹖又復天尊﹕譬如百和之香﹐共在一篋之內﹐芬芳流溢﹐無有一家臭穢之气。識神之初﹐亦復如是﹐本旣香潔﹐滓穢無方。又復天尊﹕譬如日光﹐炅發明照﹐於其中間﹐了無暗黑。識神之初﹐亦復如是。本旣曉了冥昧﹐云何猶復並用﹖我今有疑﹐世間不容於善法中﹐生無量惡。惟願大徳﹐爲我解說﹐令諸眾會悉皆洗然﹐離諸疑滯。爾時天尊安詳答言﹕決理眞人﹐如斯切問﹐不可思議。汝等已曾親近無量無邊一切眞人﹐供養無量無邊一切天尊﹐通達大智﹐曉了無礙﹐故能發此微妙之言﹐我當爲汝具實解說﹐汝等諦聽﹐勿生疲怠。決理大眞﹐夫人心法﹐不可全以譬諭。如冰凍﹑琉璃香等。所以爾者﹐如此物等皆爲靜法﹐其安謚﹐不能變易。是以其體﹐不能生他。以靜因故﹐物不能入﹐此譬爲異。若諭日者﹐是義或同。所以爾者﹐日不恆明﹐不恆﹐正有時薄蝕﹐有時昃隱。心法亦爾﹐遷動不定﹐染滯所驅﹐貪著利己所招爾。

◎有爲無爲法

爾時天尊告海空智藏言﹕汝勿邪疑﹐孰有著相﹐以尋至眞無上之道﹐寧可得乎﹖眞士當知一切諸法﹐有爲性相﹐悉皆滅壞﹐無有常住。所以者何﹖三界之所行諸法﹐是知因眾生心力。眾生之性﹐念念生滅。有爲之法﹐亦復皆爾。念念生滅﹐卽其生時﹐己是滅相﹐卽其實時﹐便生空相。有不常故﹐故謂爲空。無爲之法﹐不可毀滅﹐不可測量。若有感應﹐則隨事顯﹐若無

感應﹐湛然恆存。以是當知﹐繼有爲者﹐則有滅相。有滅相故﹐是謂爲空。無所繼者﹐則無毀壞。無毀壞故﹐是謂爲有。汝當思惟﹐善加分別﹐一切妙法﹐本源所在。

◎觀四大相

上眞童子曰﹕觀諸眾生四大之相﹐何大是我﹖如空中云﹐如熱時火﹐如電中光﹐如水中月﹐如幻如化﹐如鏡中像﹐如空中響。包想行識﹐悉皆如是。眾生心相﹐不可思議﹐非是二乘之所能了。大哀天尊﹗眾生之相﹐亦復如是。不來不去﹐非有非無﹐非內非外﹐來無所從﹐去無所至﹐而常流轉妄受。若皆以眾生無始以來﹐染著我故﹐增長惡根﹐受大煩惱﹐無有窮盡。眾生之相﹐煙熅之溫﹐神本澄淸﹐湛然無雜﹐一切法本從中而有。以是因緣﹐一切眾生﹐善惡諸業﹐惟一心作﹐更無餘法。是故眾生﹐不來不去﹐不有不無﹐同等虛空﹐無分別相。大哀天尊﹗我觀眾生﹐相法如是。

◎色身煩惱

海空智藏白天尊言﹕大哀天尊﹗云何凡夫﹐不見煩惱﹖於煩惱中﹐當有身耶﹖過去世中﹐身本有耶﹖未來見在﹐是身有耶﹖是身無耶﹖若有身者﹐卽是色耶﹖卽非色耶﹖身屬他耶﹖不屬他耶﹖非屬他耶﹖非不屬他耶﹖有命無身耶﹖無命有身耶

﹖有身有命耶﹖無身無命耶﹖身之與命﹐俱有常耶﹖俱無常耶﹖常無常耶﹖非常非無常耶﹖爾時天尊﹐安心含笑﹐答海空言﹕善哉﹗善哉﹗善男子﹐一切凡夫﹐有身無身﹐煩惱之身。何以故﹖煩惱身者﹐囊裏膿血﹐障於道性。是故眾生﹐不悟煩惱﹐有眞道性。眞道之性﹐不在內耶﹐不在外耶﹐不在中間。亦不有耶﹐亦不無耶﹐非過去耶﹐非見在耶﹐非未來耶﹐非色心耶﹐非自他耶。非有命耶﹐非無命耶﹐非有身耶﹐非無身耶﹐非有常耶﹐非無常耶。爾時海空稽首作禮﹐白天尊言﹕如是所說﹐非有身耶﹐非無身耶﹐云何煩惱障於道性﹖道性之身﹐從父母耶﹖從微塵耶﹖從幻化耶﹖從自然耶﹖從虛空耶﹖從變易耶﹖從善生耶﹖從惡生耶﹖從畜生耶﹖從地獄耶﹖從天上耶﹖若從父母生道性者﹐云何父母是煩惱耶﹖非煩惱耶﹖若是煩惱﹐云何能生眞道性者﹖若是眞生﹐眞性應常﹐云何眞性從煩惱生﹖若從煩惱﹐煩惱之障﹐或墮於地獄﹐道性之生﹐亦墮地獄。若是不墮﹐云何道性從煩惱生﹖若無煩惱﹐云何煩惱障於道性﹖以是義故﹐惟願慈尊垂哀湣。說時﹐眾顒顒欲有所聞。爾時天尊發微妙音﹐答海空言﹕善男子﹐言道性者﹐無性之性。非有法性﹐非無法性。道性之生﹐亦有亦無。善男子﹐言道性者﹐非有身生。非無身生。非非無有﹐非非有無。亦有身生﹐亦無身生。善男子﹐云何煩惱障於道性﹖言道性者﹐卽煩惱生。非煩惱生﹐亦是煩惱生。是煩惱亦非煩惱﹐云何障於道性﹖善男子﹐譬如黑雲障於日光之光﹐不生不滅﹐不去不來﹐不有不無。道性之生﹐亦復如是。善男子﹐道性之生﹐非父母生﹐是父母生。何以故﹖若父母生﹐父母生己﹐生無所生。無生之生﹐譬如花果。花生無果﹐果生無花。道性之生﹐亦復如是。道性云何從父母生﹖善男子﹐云何道性從微塵生﹖言道性者﹐是微塵生﹐非微塵生﹔是幻化生﹐非幻化生﹔是自然生﹐非自然生﹔

是虛空生﹐非虛空生﹔是變易生﹐非變易生﹔是善因生﹐非善因生﹔是惡因生﹐非惡因生﹔是畜生生﹐非畜生生﹔是地獄生﹐非地獄生﹔是天上生﹐非天上生。以是因緣﹐無生之生﹐生生無生。非無法生﹐非有法生。若如是者﹐生相不生。若是無者﹐無生不無﹐不無不有﹐是爲道性。道性之生﹐生之所生﹐生生不生。善男子﹐向難云﹐若從父母生道性者﹐云何父母是煩惱耶﹖善男子﹐今當爲說道性者﹐從父母生。善男子﹐譬如蓮花﹐從淤泥生之生﹐亦不是泥﹐亦不非泥。道性之生﹐亦復如是。亦是父母﹐亦非父母。善男子﹐譬如人寄屋生﹐屋非有人。道性之生﹐亦復如是。如木寄生﹐隨木而生﹐生非木種。道性之生﹐亦復如是。生於煩惱非煩惱。云道性猶如虛空﹐相不可得。以是當知非煩惱。本亦非眾生﹐亦非非眾生。善男子﹐一切眾生﹐若非父母因緣而生﹐不識因緣﹐妄造諸惡﹐生分別想﹐不信經典﹐不愛眾生﹐任命死生﹐無復極已。以是因緣﹐分別善惡﹐不攝六情﹐生種種愛﹐誹謗一乘。海空寶藏﹐聞說不聞﹐聽說不聽﹐起種種念。以是因緣﹐或得癩病﹐或得聾盲﹐或受畜生牛馬豬犬﹐或受人形﹐六根不具﹐𨿽有人形﹐而無情智。

◎筏諭

《海空智藏經》云﹕昔有國王以四虎令人養食﹐瞻視臥起﹐摩洗虎﹐令曰﹕若令一虎生瞋恚者﹐我依律法當斬汝命。爾時其人聞王教令﹐心大怖畏﹐惶惶無所。於是思惟﹐捨虎而走。爾時大王聞人已走﹐卽遣少剛拔刀隨之。其人回顧﹐見後少剛﹐卽便疾走。是時少剛以惡方便﹐卽藏持刀﹐密遣一人﹐假爲親

善而語之言﹕汝可來還。其人不信﹐卽入空城而自匿。旣入城中﹐視諸精舍﹐悉空無人。旣不見人﹐卽便坐臥。聞空中聲﹐咄哉男子﹗此城空曠﹐無有人居。今夜當有四百賊來﹐汝設遇者﹐命不安全。汝當云何而得免之﹖爾時其人益增恐怖﹐復捨而去。路礙河水﹐漂流無有船舫﹐心又愁煩﹐卽取種種艸木爲筏。復更思惟﹐我必住此﹐當爲猛虎之所危害。若渡此河﹐筏不可依﹐當沒水死﹐終不爲彼虎所傷害。卽推艸筏置之水中﹐身倚其上﹐還動手足﹐截流而去。當到彼岸﹐安隱如故﹐心大歡喜。

◎病說

天尊告善種王曰﹕我說病者﹐卽是煩惱。煩惱旣空﹐病法亦空。病法旣空﹐身法亦空。何以故﹖煩惱身者﹐如幻夢故。以是因緣﹐以空爲空。善種又言﹕地水火風四大之中﹐何大是身﹖答云﹕煩惱身者﹐非地大生﹐不離地大。水火風大﹐亦復如是。一切眾生﹐煩惱身者﹐從四大起﹐以之爲病﹐是故眞士﹐隨之爲病。於是善種得聞說巳﹐卽起作禮﹐贊嘆一乘。海空智藏﹐是我大師﹐爲我輩說言病﹐諸行無常﹐身法無我。不說海空﹐厭離於身。說身有苦﹐不說常樂。玄都玉京﹐教導三乘﹐爲諸眾生﹐作大橋梁﹐度生死海。於空城中﹐托身有疾。哀彼眾生﹐令識宿世﹐億劫中苦﹐當念饒益一切眾生﹐修弘福田。念於眾生﹐勿令憂惱。勸助眾生﹐勤行進道。作大醫王﹐療治眾生一切病根﹐慰諭眾生﹐以疾而臥。

爾時海空智藏告善種王﹕汝等勿疑﹐我身疾者﹐而言無疾。

今我疾者﹐皆前世因﹐妄相顚倒﹐諸煩惱生﹐無有實法﹐惟之爲疾。所以者何﹖四大合故﹐假名爲身﹐四大無主﹐身亦無著。今我疾者﹐皆由身起。是故於身﹐不應生著。善種王旣知病本﹐卽除我想及煩惱想﹐當滅法想。汝等大王﹐應作是念。但以眾法﹐合成此身。我身之身﹐惟起滅法。此法身者﹐各不相知。起時不言﹐我起汝滅﹐滅時不言﹐我滅汝起。我念眾生﹐亦復如是。善種大王﹐汝等當知﹐應作是念。此法身者﹐亦是顚倒。是我身者﹐卽是大患。汝等應當厭離此身﹐云何爲離我所﹖離我所者﹐卽離二法。離二法者﹐不念內外﹐諸法平等。云何平等﹖我等常樂淸靜﹐內外無我﹐我亦淸靜。此二法者﹐悉皆空空。以何爲空﹖但以名字﹐名字故空。如此二法﹐無決定性。得是平等﹐無有餘病﹐惟有空病。空病亦空。了空病故﹐是我有病。今我病者﹐無受而受﹐說身無常。法相不滅﹐而取證信﹐故設有身。普念眾生﹐發大慈心﹐說一乘藏﹐調伏我身。亦當調伏一切眾生﹐除種種病。今我說病﹐爲斷眾生﹐攀緣病本。諸根若盡﹐是我無病。善種大王﹐若有一人有疾而臥﹐汝等應當作如是念﹐諸法無我﹐我身無常。若空非我﹐𨿽身有疾﹐在生死中﹐化度一切﹐而不厭倦﹐是名方便。汝等又復念於我身﹐身不離身﹐是病是身﹐悲新悲故﹐是惠方便。設身有病﹐而寂寞故﹐莫知方便。善種大王﹐若有眾生有疾而臥﹐不作是念﹐不調伏心﹐不厭離身﹐而貪求愛﹐如是人者﹐是愚人法﹐當知是人﹐不離生死地獄。若有一人有疾而臥﹐念想法法﹐若空無我﹐是我身疾在生死中﹐而不生死。無生死故﹐生死無我。我於生死﹐亦無污行。住於常樂﹐亦不常樂。不寂靜故﹐是海空行。如是之行﹐永離生死煩惱域中。𨿽有我身﹐不依身心。𨿽在三界﹐不壞法性。𨿽行於空﹐亦無空想。又告善根長者大王﹕我身𨿽病﹐爲諸眾生有疾而臥。𨿽行無相﹐爲彼眾生而現受

作。𨿽行無動﹐爲彼眾生而作動相﹐種種演說。𨿽行一乘﹐海空智藏﹐爲彼眾生而徧現微塵之身。𨿽行智慧﹐轉大法輪﹐爲彼眾生無明暗室﹐現大道光﹐照彼煩惱﹐俱發善心﹐行一乘行。說是語巳﹐善種大王及諸羣臣八千餘人﹐皆發善心。

◎求道二患

天尊告度命眞士曰﹕修身求道﹐具有二患﹕一者由有惡患﹐二者見有身故。如是二患﹐道之大病。是故眾生﹐若欲求道﹐當以大乘無上慧心觀我身相。旣了無身﹐三業自淨。修六度行﹐行四等心﹐是名隨順﹐方便引接。譬諭如行客﹐隔礙湯谷﹐欲到彼岸﹐無因得過。假借舟航﹐以濟沈溺。旣至彼岸﹐向之舟航﹐無所用之。六度四行﹐亦復如是。爲諸眾生﹐未能體了無生道岸﹐是故假借六度﹐安慰其心﹐令得調伏﹐卽了無身﹐得致道地。六度諸行﹐無所復用。度命又言﹕大徳天尊﹐所說譬諭﹐要妙深遠。一切眾生﹐修眾行以求度世。旣得度巳﹐無所復行。如是一切成眞得道﹐無所行邪。旣無所行﹐應失大悲。云何大道於眾生常行四弘以度眾苦﹖天尊答曰﹕度命眞士﹐天尊大聖﹐濟生度苦﹐無彼此故﹐無愛憎故﹐無成壞故﹐無得失故。譬如橋梁﹐無心度物﹐不揀淨穢﹐是人非人﹐牛馬騾驢﹐皆悉通過。天尊大聖﹐無心大度﹐亦復如是。𨿽度眾生﹐無彼此相﹐無愛憎相﹐無成壞相﹐無得失相。猶如大海﹐容納百川﹐無增無滅﹐無穢無淨﹐無心簡擇。

◎夢諭虛妄

天尊謂正見童子曰﹕十方天尊出現於世﹐爲欲斷諸眾生虛妄﹐說此妙經深邃之法。諸眾生各得淨慧﹐明了法性﹐無所障翳﹐知諸法空﹐本無虛妄。虛妄旣空﹐心性淸靜﹐乃知十方一切天尊無出沒相。以是之故﹐十方天尊出現於世﹐得大利益﹐一切眾生﹐皆得正見﹐泰然安樂。譬如夜夢﹐見諸毒蛇﹐開利牙齒﹐近來逼身﹐擬作吞噬。心神惶懼﹐東西馳走﹐叫聲烈天﹐迷悶辟地。牀邊覺人呼之曰﹕咄哉睡夢﹐如斯叫耶﹖而其夢人﹐忽然睡覺﹐申舒手足﹐乃知夢見﹐虛妄非眞﹐心意正定﹐泰然安樂。一切眾生﹐同在三界無明巨室﹐諸所爲作﹐皆悉夢幻﹐無有眞實。天尊大聖﹐說此大乘微妙經典﹐覺悟一切令得正見。

◎散花諭

《眞藏經》云﹕天尊在靈解山散本微花﹐其華飄搖徧滿法界﹐非靑非白﹐非赤非黑﹐非長非短﹐非大非小﹐非廣非狹﹐入於細微﹐離諸色像。華中有自然之果﹐其果圓淨﹐具一切味﹐非一切味﹔具一切聲﹐非一切聲﹔具一切色﹐非一切色﹔具一切香﹐非一切香﹔具一切觸﹐非一切觸﹔具一切法﹐非一切法﹔具一切智﹐非一切智。其果名具慈甘泉﹐得此泉味﹐自然飽滿﹐無饑無渴﹐恣容端正﹐妙麗希有﹐到靈解山﹐不生不滅﹐

湛然常住﹐證無生果。

爾時眾中有一童子﹐名曰善達﹐從坐而起﹐上白天尊﹕不審本微之華﹐中有自然之果﹐散滿法界﹐盡諸微塵﹐無大不覆﹐無小不入﹐爲赤爲白﹐爲靑爲黑﹐爲長爲短﹐爲大爲小﹐爲廣爲狹﹐爲見爲聞﹐爲來爲去﹐爲天爲地。如是華果﹐浩溥周普﹐徧成法界﹐不可思議。不審一切眾生﹐同稟一華﹐云何諸緣各有差別﹐善惡不同﹖生死之業﹐苦樂殊形﹖返覆往還﹐受生各異﹖或生邊夷﹐或生中國﹔或生奴婢﹐或生人王﹔或生貧賤﹐或生富貴﹔或生跛﹝辟足﹞﹐或生具足﹔或生愚癡﹐或生智慧﹔或生慳貪﹐或生布施﹔或生好殺﹐或生慈悲﹔或生五逆﹐或生孝順﹔或生受苦﹐或生受樂﹔或生聾盲﹐或生聰哲﹔或生禽虫﹐或生魚鱉。如此業報﹐種種不同。惟願慈悲﹐分別解釋。天尊告善達童子曰﹕一切法生﹐皆從一本微華﹐種種相好﹐眾生迷惑不自覺知。於實相中﹐橫生顚倒。法成受苦見懲。自生不孝﹐慈愛遠離。失本求末﹐冥冥不曉。長處暗中﹐無有解脫。慈﹝敏心﹞種種﹐濟度顯法﹐因由眾中疑惑不了業緣﹐諸法空寂﹐畢竟無我。推問﹕東方生物﹐有邊崖不﹖南方顯照﹐有極源不﹖西方衰殺﹐有情變不﹖北方冥昧﹐有窮通不﹖色聲香味觸﹐有色聲香味觸不﹖貪嗔癡縛﹐有貪嗔癡縛不﹖善惡行業﹐可修不也﹖大師所顯﹐推問諸法行業﹐並無所得﹐云何差別﹐苦樂不同﹖天尊曰﹕諸法幻生﹐幻生幻滅。諸法幻滅﹐幻滅幻生。如是幻相﹐生滅幻無﹐生滅幻相﹐去來幻無﹐去來﹐幻相貪癡﹐幻無貪癡﹐幻相取捨﹐幻無取捨﹐幻相煩惱﹐幻無煩惱﹐幻相恩愛﹐幻無恩愛﹔幻相差別﹐幻無差別。幻相一切眾生﹐業緣端正。生滅無幻﹐來去無幻﹐貪癡無幻﹐取捨無幻﹐煩惱無幻﹐恩愛無幻﹐差別無幻。如是空寂﹐究竟道場。善達聞之﹐忽然覺悟。

◎論種子

天尊告曜明眞人曰﹕向問言﹕譬如種子﹐種子不壞﹐牙莖枝葉花實等法﹐從何而生﹖吾今問子﹕種子壞邪﹖牙實生邪﹖種子若壞﹐壞則無因﹐無因有果﹐斯無是處。牙生種壞﹐壞則不生﹐壞爲生因﹐亦非有是﹐當知種子牙莖﹐枝葉花實﹐非生非壞﹐非因非果﹐非不因果。煩惱眞相﹐亦復如是﹐非前非後﹐非一非異﹐非不一異。又語曜明﹕汝爲種子壞乃牙生。今又問種子﹐牙壞時生耶﹖未壞生耶﹖壞後生耶﹖若壞時生者﹐以壞爲生﹐生則不生。生則壞者﹐以生爲壞﹐壞則不壞﹐云何種壞而得生牙﹖譬如蔭壤﹐身則不生﹐無蔭有身﹐理則不然。以是當知﹐種子旣壞﹐牙則不生。無種有牙﹐理亦不然。是故我言﹐壞則不生。若有說壞生者﹐與壞同體﹐云何得生﹖譬如一身﹐諸根同體﹐云何頭壞﹐而得足生﹖理則不然。以是當知﹐種子壞時﹐牙則不生。生壞同體﹐理亦不然。是故我言﹐壞時不生。壞後生者﹐生滅相離﹐云何爲因﹖譬如種已先滅﹐滅卽無牙﹐云何牙後從敗種生﹖以是當知﹐壞後不生。壞已牙生﹐理亦不然。是故我言﹐種子壞後﹐牙亦不生。又語曜明﹕種壞牙生﹐生壞一耶﹖生壞異耶﹖生壞一者﹐壞相相違﹐云何同體﹖滅則不生﹐云何生壞﹖生壞異者﹐異則非因。非因生果﹐理則不然。譬如虛空﹐非兔角因﹐虛空非因﹐生兔角果﹐理則不然。以是當知﹐異亦不生。云何不生﹖又語曜明﹕未壞生者﹐則種子體中未變﹐未變牙生﹐則無因﹐無因有果﹐無種有耶﹐理則不然。猶如無形﹐影則不生。形若未生﹐有影生者﹐當知此影﹐不從

形生。譬如麻子未壞﹐油則不生。以是當知﹐未壞不生﹐云何有生﹖又語曜明﹕壞後生者﹐彼種已滅﹐滅則無因﹐滅後生牙始生﹐生則非果。彼種滅巳﹐有芽生者﹐理則不然。猶如無乳﹐酪則不生。若無彼乳﹐而有此酪﹐是則酪有不從乳生。以是當知﹐壞後不生﹐云何有生﹖檢求生相﹐畢竟永滅﹐不可得故﹐是故無生。

◎眞假

《升玄經》子明問曰﹕旣無所有﹐以何爲有﹖道陵答曰﹕以無所有﹐而名爲有。又問﹕何名所義﹖答曰﹕形聲虛僞故。又問﹕何爲虛僞﹖答曰﹕乃不住故。又問﹕云何不住﹖答曰﹕速變異故。又問﹕𨿽速變異﹐非無所有也。旣已變異﹐果是有物可變﹐安得云無﹖答曰﹕向變異者﹐亦不言都無如虛空耶﹖但言一切所有﹐皆爲非眞。生者必死﹐有者必無﹐成者必壞﹐盛者必衰﹐少壯必老﹐向有今無﹐寒暑推移﹐恍惚無常。父母兄弟﹐妻子室家﹐朋友交遊﹐富貴彊盛﹐豪勢欣樂﹐未盈幾時﹐豁然分散﹐死亡別絕﹐老病衰耗﹐諍訟忿恨﹐失心喪志。諸如此者﹐憂惱萬端﹐皆爲虛幻﹐無一眞實。惟賢人道士﹐知此非眞﹐是虛僞法。思惟分別﹐得其眞性。沖漠淡泊﹐守一安神。深解世間﹐無所有故。卽亦俗法﹐守道念眞﹐安神無爲﹐得不死之術﹐升仙度世﹐到長壽官﹐是名得無所得。又曰﹕有性常假﹐無性常無。𨿽有二名﹐求之則一。是則一體﹐而有二名。又曰﹕有無二名﹐生於僞物。形見曰有﹐亡形曰無。相因而然﹐並非眞實。

◎空法

天尊告徧通眞人曰﹕空不可說﹐我今說空﹐虛空旣空﹐我說亦空。以是當知﹐世間虛妄﹐本無所有。我說世間﹐不墜虛妄﹐何以故﹖虛妄本無所有。我說世間﹐不墜虛妄﹐何以故﹖虛妄性空。我說虛妄﹐說妄亦空。是故我說﹐不虛妄。徧通白言﹕大徳天尊﹐所說世間﹐一切皆空﹐隨順眾生﹐有何利益﹖天尊答曰﹕徧通眞士﹐爲化引故﹐得出離故﹐入空門故﹐滅諸見故﹐了無相故﹐明無作故。一切諸行﹐畢竟寂滅﹐永不復生。旣不生滅﹐常住不動。是故我今以大悲心﹐隨順世間﹐令諸眾生﹐得此大利。

卷九十六

贊頌部贊頌歌

◎太微天帝君《贊大有妙經頌》一章

丹暉映云庭﹐紫煙光玉林。煥爛七寶花﹐璀璨瑤靈音。宮商自相和﹐妙靈開人衿。玄唱種福田﹐廣度無界心。

◎天帝君《贊大有妙經頌》一章

玄化本無迹﹐有迹生道宗。遨遊九天際﹐息駕六領宮。道暢虛漠內﹐靈歌發太空。形感至寂庭﹐思詠希微通。

◎太帝君《贊大有妙經頌》一章

翳翳元化初﹐渺渺晨霞散。太寂空玄上﹐寥朗二儀判。凝精抱空胎﹐結化孕靈觀。含眞頤神內﹐倏啟冥旦。始悟憂促齡﹐運交反天漢。

◎《老君本生經頌》一章

眾生之本際﹐寂然無起滅。弱喪迷其根﹐自與眞源別。妄作善惡緣﹐禍福報無絕。欲得苦海傾﹐當使愛河竭。守一固專柔﹐持此無疵缺。正智通羣有﹐妙慧摧諸結。萬行混同歸﹐三乘泯殊轍。眞靜離塵垢﹐淸涼無惱熱。

◎《太上智慧佪玄經頌》一章

靈仙乘慶霄﹐駕龍躡玄波。洽眞表嘉祥﹐濯足入天河。福應不我期﹐故能釋天羅。道徳冠三界﹐地綱亦以過。感遇靈眞會﹐淨慧經蓮華。

◎《太上智慧經贊》一章

學仙絕華念﹐念念相因積。去來亂我神﹐神躁靡不歷。滅念停虛閒﹐蕭蕭入空寂。請經若饑渴﹐持志如金石。保子飛玄路﹐五靈度符籍。

◎《本願大戒經頌》一章

學仙行爲急﹐奉戒制情心。虛夷正气居﹐仙聖自相尋。若不信法言﹐胡爲棲山林。

◎玉皇授濆生大洞三十九章與《登龍臺歌》二章

飈飈三霞領﹐佪剛七元蓋。八景入太元﹐飛灑九天外。瓊扉生景云﹐靈煙絕幽藹。西宮詠《洞玄》﹐淸唱扶桑際。守雌森峯間﹐玄吟五老。欻生有心哉﹗與爾結中帶。﹝其一﹞

匏河振滄茫﹐天津鼓萬流。八風駕神霄﹐緬緬虛中遊。詠洞神明唱﹐音爲汝玄投。欻生必至行﹐肘伏塵中趨。可爲苦心哉﹗當告爾所求。﹝其二﹞

◎《西王母授紫度炎光神變經頌》三篇

嘯歌九玄臺﹐崖嶺凝淒端﹐心理六覺暢﹐目棄塵滓氛。流霞耀金室﹐虛堂散重玄。積感致靈降﹐形單道亦分。倏欻盼萬劫﹐豈覺周億椿。﹝其一﹞

秀圃蔚神階﹐朱扉瓊林庭。流風鼓空洞﹐玉籟乘虛鳴。紫煙纏曲戶﹐丹暉映綠綍。飛旗郁玄蓋﹐羽節耀紫淸。登景九霄際﹐遨遊戲鳳城。顧愛幽境子﹐一樂同朝生。﹝其二﹞

騰轡控朗暉﹐宴景洞野外。流浪尋靈人﹐合形慶霄際。手披朱島戶﹐朗若神衝泰。金闕郁嵯峨﹐淸景無塵穢。解衿玄閬臺﹐適我良願會。脫屣三途難﹐保煉固年邁。﹝其三﹞

◎《靈寶眞一自然太上玄一眞人頌》一章

眾妙出洞眞﹐煥爛曜太淸。奉者號仙人﹐體無永長生。逍遙戲玄虛﹐宮殿羅無形。蒨粲七寶林﹐晃朗日月精。龍鱗交橫馳﹐鳳凰翔悲鳴。太上治紫臺﹐眾眞誦洞經。撚香稽首禮﹐旋行繞宮城。三周歸髙座﹐道王爲應聲。人主弘至道﹐天下普安寧。

◎《太上弘道頌》一章

太上玄虛宗﹐弘道尊其經。俯仰已得仙﹐歷劫無數齡。巍巍太眞徳﹐寂寂因無生。霄景結空構﹐乘虛自然徵。日月光炳灼﹐安和樂未央。

◎方諸宮東華上房靈妃歌曲一章

紫桂植瑤園﹐朱華聲淒淒。月宮生蕊淵﹐日中有瓊池。左拔員靈曜﹐右掣丹霞暉。流金煥絳庭﹐八景絕煙回。綠蓋浮明朗﹐控節命太微﹐鳳精童華顏﹐琳腴充長饑。控晨挹太素﹐乘欻翔玉墀。吐納六虛气﹐玉嬪挹巾隨。彈徵南云扇﹐香風鼓錦

披。叩商百獸舞﹐六天攝神威﹐倏欻億萬椿﹐齡紀郁巍巍。小鮮未烹鼎﹐言我巖下悲。

◎靑童大君常吟詠一章

欲植滅度根﹐當拔生死栽。沈吟墮九泉﹐但坐惜形骸。

◎太虛眞人常吟詠一章

觀神載形時﹐亦如車從馬。車敗馬奔亡﹐牽連一時假。哀世俱識此﹐但是惜風火。種罪天綱上﹐受毒地獄下。

◎西城眞人王君常吟詠一章

形爲渡神舟﹐泊岸當別去。形非神常宅﹐神非形常載。徘徊生死輪﹐但苦心猶豫。

◎小有眞人王君常吟詠一章

失道從死津﹐三魂迷生道。生生日已遠﹐死死日已早。悲

哉苦痛客﹐根華已顚倒。起就零落塵﹐焉知反枯老。

已上四首詩﹐去月秋分日﹐瑤臺大會﹐四君吟此言﹐以和《玄鈞》《廣韶》之弦聲。右英夫人說此。

◎郭四朝常乘小船遊戲塘中叩船而歌四首

淸池帶靈岫﹐長林郁靑蔥。玄鳥翔幽野﹐悟言出從容。鼓楫乘神波﹐稽首希晨風。未獲解脫期﹐逍遙丘林中﹝晨風謂上淸玉晨之風﹐非《毛詩》所稱「鳩彼晨風」之鳥也﹞。﹝其一﹞

浪神九陔外﹐研道遂全眞。戢此靈鳳羽﹐藏我華龍鱗。髙舉方寸物﹐萬吹皆垢塵。顧哀朝生蟪﹐熟盡汝車輪﹝女籠不蔽席﹐男愛不盡輪。朝生﹐蜉蝣也。以諭人之在世﹐易致消歇﹞﹖﹝其二﹞

遊空落非飈﹐靈步無形方。圓景煥明霞﹐九鳳唱朝陽。揮翮扇天津﹐晻藹慶雲翔。遂造太微宇﹐挹此金黎漿。逍遙玄陔表﹐不存亦不亡。﹝玄陔﹐九陔也。皆八極之外﹐九霞之頂名也。飛登木星﹐亦云朗東陽之陔。故若士語盧敖云「與汗漫期於九陔之上也。」﹞﹝其三﹞

駕欻舞神霄﹐披霞帶九日。髙皇齊龍輪﹐遂造北華室。神虎洞瓊林﹐風雲合成一。開闔幽冥戶﹐靈變玄迹滅﹝四朝爲玉臺﹐執蓋郎﹐故云「髙皇齊輪」﹞。﹝其四﹞

◎保命仙君告許虎牙杜廣平常喜歌一章﹝杜契字廣平﹐隱居華陽。﹞

淳景翳廣林﹐暖日東霞升。晨風厓六煙﹐勃郁八道騰。五嶽何必秀﹖名山亦足陵。矯首躡洞阜﹐棲心潛中興。吐納胎精气﹐玄白誰能勝﹖

◎西王母宴漢武帝上元夫人彈雲林之谷歌步虛之曲一章

昔涉玄眞道﹐騰步登太霞。負笈造天關﹐借問太上家。忽過紫微垣﹐眞人列如麻。淥景淸飈起﹐云蓋映朱葩。蘭宮敞珠扇﹐碧空啟瓊沙。丹臺結空構﹐煒曄生光華。飛鳳踶甍峙﹐燭龍倚逶蛇。玉胎來絳芝﹐九色紛相拏。挹景練仙骸﹐萬劫方童牙。誰有壽前終﹖扶桑不爲查。

◎西王母又命侍女田四妃答歌一章

晨登太靈宮﹐挹此八玉蘭。夕入玄元闕﹐采蕊撥瑯玕。濯足匏瓜河﹐織女立津盤。吐納挹景云﹐味之當一餐。紫微何濟濟﹐瓊輪服朱丹。旦發汗漫府﹐暮宿句陳垣。去之道不同﹐且各體所安。二儀復猶存﹐奚疑億萬椿。莫與世人說﹐行屍言此難。

◎王母贈魏夫人歌一章﹝並序﹞

夫人旣白日升晨﹐在王屋山時﹐九微元君﹑龜山王母﹑三元夫人雙禮珠﹑紫陽左仙石路成﹐太極髙仙伯延蓋公子﹑西成眞人王方平﹑太虛眞人南嶽赤松子﹑桐柏眞人王子喬等﹐並降夫人﹐小有淸虛上宮絳房之中﹐時夫人與王君爲賓主焉。設瓊酥綠酒﹐金觴四奏﹐各命侍女陳曲成之鈞。於是王母擊節而歌﹕

駕我八景輿﹐欻然入玉淸。龍裙拂霄漢﹐虎旗攝朱兵。逍遙玄津際﹐萬流無暫停。哀此去畱會﹐劫盡天地傾。當盡無中景﹐不死亦無生。體彼自然道﹐寂觀合太冥。南嶽挺眞翰﹐玉映曜穎精。有任靡期事﹐虛心自受靈。嘉會絳河內﹐相與樂未央。

◎雙禮珠彈雲谷而答歌一章

玉淸出九天﹐神館飛霞外。霄臺煥崖峨﹐靈夏秀蔚翳。五云興翠華﹐八風扇綠气﹐仰吟《消魔》詠﹐俯研智與慧。萬眞啟晨景﹐唱期絳房會。挺穎徳音子﹐神映乃拂沛。天嶽淩空構﹐洞臺深幽邃。遊海悟井隘﹐履眞覺世穢。舞輪宴重空﹐筌魚自然廢。回我大椿羅﹐長謝朝生世。

◎髙仙盼遊洞靈之曲一章﹝並序﹞

玉皇又命欻生入隱室﹐見上淸元君﹑龜山君。於是二眞乃

各命侍女王延賢﹑於廣運等彈雲林瑯軒之敖﹐侍女安徳音﹑範四珠擊昆明之築﹐侍女左抱容﹑韓能賓吹鳳鸞之簫﹐侍女趙運子﹑李慶玉拊流金之石﹐侍女辛白鵠﹑鄭辟方﹑燕婉來﹑田雙連等四人合歌。

玉室煥東霞﹐紫輦浮絳晨﹐華臺何盼目﹐北宴飛天元。淸淨太無中﹐渺渺躡景遷。吟詠《大洞》章﹐唱此《三九》篇。曲寢大漠內﹐神王方寸間﹐寂室思靈暉﹐何事苦山林。須臾變衰翁﹐回爲孩中顏。

◎四眞人降魏夫人歌共五章﹝並序﹞

四眞人降魏夫人靜室﹐教神眞之道﹐授《黃庭》等經﹐因設酒肴﹐四眞吟唱。太極眞人先命北寒玉女宋聯消彈九气之敖﹐方諸靑童又命東華玉女燕景珠擊西盈之鐘﹐扶桑暘谷神王又命雲林玉女賈屈庭吹鳳唳之簫﹐淸虛眞人又命飛玄玉女鮮於靈金拊九合玉節。於是太極眞人發《飛空》之歌一章。

丹明煥上淸﹐八風鼓太霞。回我神霄輦﹐遂造玉嶺阿。咄嗟天地外﹐九圍皆吾家。上采日中精﹐下飲黃月華。靈觀空無中﹐鵬路無間邪。顧見魏賢安﹐濁气傷爾和。勤研玄中思﹐道成更相過。

◎方諸靑童歌一章

太霞扇晨暉﹐九气無常形。玄轡飛霄外﹐八景乘髙淸。手

把玉皇袂﹐攜我晨中生。盼觀七曜房﹐朗朗亦冥冥。超哉魏氏子﹗有心復有情。玄挺自嘉會﹐金書東華名。賢安密所研﹐相期暘谷汧。

◎次扶桑神王歌一章

晨啟太帝室﹐超越匏瓜水。碧海飛翠波﹐連岑赤嶽峙。浮輪雲濤際﹐九龍同轡起。虎旗郁霞津﹐靈風翻然理。華存久樂道﹐遂致髙神擬。拔徒三緣外﹐感會乃方始。相期陽洛宮﹐道成攜魏子。

◎次淸虛眞人歌二章

駕欻控淸虛﹐徘徊西華館。瓊林旣神杪﹐虎旗逐煙散。慧風振丹旌﹐明燭朗八煥﹐解襟庸房裏﹐神鈴鳴蒨。棲景若林柯﹐九弦玄中彈。遺我積世憂﹐釋此千年嘆。怡盼無極已﹐終夜復待旦。﹝其一﹞

紫霞舞玄空﹐神風無綱領。欻然滿八區﹐祝爾豁虛靜。八窗無常朗﹐有冥亦有炅。洞觀三丹田﹐寂寂生形景。凝神挺相遇﹐云姿卓鑠整。愧無郢石運﹐蓋彼自然穎。勤密攝生道﹐泄替結災眚。靈期自有時﹐攜袂乃俱上。﹝其二﹞

◎《人間可哀》之曲一章﹝並序﹞

太子文學陸鴻漸﹐撰《武夷山記》云﹕武夷君﹐地官也﹐相傳每於八月十五日﹐大會村人於武夷山上﹐置幔亭﹐化虹橋﹐通山下。村人旣往﹐是日﹐太極玉皇﹑太姥魏眞人﹑武夷君三座空中﹐告呼村人爲曾孫﹐汝等若男若女呼坐。乃命鼓師張安淩槌鼓﹝木槌也﹞﹐趙元胡拍副鼓﹐劉小禽坎苓鼓﹐曾少童擺兆鼓﹐髙知滿振嘈鼓﹐髙子春持短鼓﹐管師鮑公希吹橫笛﹐板師何鳳兒撫節板。次命弦師董嬌娘彈箜篌﹐謝英妃撫掌離﹝蓽篥﹞。呂阿香戛圓腹﹝琵琶﹞﹐管師黃次姑噪悲栗﹝蓽篥﹞﹐秀琰鳴洞蕭﹐小娥運居巢﹝笙也﹞﹐金師羅妙容揮撩銚﹝銅鈸也﹞。乃命行酒﹐須臾酒至﹐云酒無謝。又命行酒﹐乃令歌師彭令昭唱《人間可哀》之曲﹐其詞曰﹕

天上人間﹐會合疏稀。日落西山兮﹗夕鳥歸飛。百年一餉兮﹗志與願違。天宮咫尺兮﹗恨不相隨。

◎巴謠一章﹝並序﹞

秦始皇三十一年九月庚子﹐茅盈髙祖蒙於華山之中﹐乘雲駕鶴﹐白日升天。先是時有《巴謠歌》曰﹕

神仙得者茅初成﹐駕龍上升入太淸﹐時下玄洲戲赤城。繼世而往在我盈﹐帝若學之臘嘉平。

◎楊羲眞人夢蓬萊仙公洛廣休召四人各賦詩一章石安慶先作詩一章

靈山造太霞﹐豎巖絕霄峯。紫煙散神州﹐乘飈駕白龍。相攜四賓人﹐東朝桑林公。廣休年𨿽前﹐壯气何蒙蒙﹖實未下路讓﹐推年以相崇。

◎次張誘世作詩一章

北遊太漠外﹐來登蓬萊闕。紫雲構靈宮﹐香煙何鬱鬱﹗美哉洛廣休﹐久在論道位。羅駢眞人座﹐齊觀白龍邁。離式四人用﹐何時共解帶﹖有懷披襟友﹐欣欣髙晨會。

◎次許玉斧作詩一章

遊觀奇山獻﹐漱濯滄流淸。遙睹蓬萊間﹐屹屹衝霄冥。五芝被絳巖﹐四階植琳瓊。紛紛靈華散﹐晃晃煥神庭。從容七覺外﹐任我攝天生。自足方寸裏﹐何用白龍榮。

◎次丁瑋寧作詩一章

玄山構滄浪﹐金房映靈軒﹐洛公挺奇尙﹐從容有無間。形沈比寒宇﹐三神接九天﹐同寮相率往﹐推我髙勝年。弱冠石慶安﹐未肯崇尊賢。嘲笑蓬萊公﹐呼此廣休前。明公將何以﹐卻此少年翰﹖

◎吳王夫差書一章﹝並序﹞

《天文五符》云﹕仙人樂修門於勞盛山上﹐刻石作《五符文》。

玄津流絳波﹐昆碧映瑯山。朝日控晨輝﹐薈艷何婉娫﹗遊雲落太陽﹐飈景淩三天。《靈寶》曜九虛﹐幽明鐘山間。夏禹登八窗﹐散气響金蘭。因枝振玉條﹐綠波討洪源。扶質立靈榦﹐垂葉以結繁。渺邈龍鳳迹﹐煥爛九天翰。仰挹三辰精﹐保身永長安。俯漱五華液﹐還復反童顏。騰神溫涼宮﹐豈知熱與寒。千秋似淸旦﹐萬歲猶日半。鼓翼空洞上﹐要我靈寶官。棼棼五帝駕﹐俱會景漠端。相問饑與渴﹐玄泉饒流丹。永仙方寸內﹐八遐無易難。顧聞朱門臭﹐當塗中有難。銘碣勞巖陰﹐穴岫可稽盤。

◎辛玄子詩三首﹝並序﹞

玄子字延期﹐隴西定谷人也。漢明帝時﹐諫議大夫﹑上洛雲中趙國三郡太守辛隱之子也。

玄子少好至道﹐遵奉法戒﹐先世殃流﹐享年不永﹐沒命於長津。西王母見我苦行﹐酆都北帝湣我道心﹐告敕司命﹐傳檄三官﹐攝取形骸﹐還魂復眞﹐使我頤胎﹐位爲靈神。近得度名南宮﹐定策朱陵﹐藏精待時﹐方列爲仙。而太帝令見差領東海�氏更生﹐又選補禁元中郎將吳越鬼神之司。故來相從﹐今贈詩三篇﹐以敍推情之至也﹝注云「楊君旣爲吳越司命﹐董統鬼神。玄子職隸﹐方應相聞﹐故先造此詩陳情。」﹞。

疇昔入冥鄕﹐順駕應靈招。神隨空無散﹐气與慶雲消。形非明玉質﹐玄匠安能雕。蹀足吟幽唱﹐仰手玩鳴條。林室有逸歡﹐絕此軒外交。遺景附圓曜﹐嘉音何寥寥﹝此篇敍事迹之本志也﹞。﹝其一﹞

寂通寄興感﹐玄气攝動音。髙輪𨿽參差﹐萬刃故來尋。蕭蕭研道子﹐合神契靈襟。委順浪世化﹐心摽窈窕林。同期理外遊﹐相與靜東岑﹝此篇申情寄之來緣也﹞。﹝其二﹞

命駕廣鄴阿﹐逸迹幽冥鄕。空中自有物﹐有中亦無常。悟言有無際﹐相與會濠梁﹐目擊玄解了﹐鬼神理自忘﹝此篇論人鬼之幽致也﹞。﹝其三﹞

卷九十七贊頌部歌詩

◎太微玄淸左夫人歌一首﹝並序﹞

太微玄淸左夫人﹐太微之上眞也。晉興寧三年乙丑十二月十七日﹐與太元眞人眾眞降於句曲金壇眞人楊羲之室﹐吟北淳宮中歌﹐詞曰﹕

郁藹非眞墟﹐太元爲我館。玄公豈有壞﹐縈蒙孤所難。落鳳控紫霞﹐矯轡登晨巘。寂寂無濠涯﹔暉暉空中觀。隱芝秀鳳丘﹐逡巡瑤林畔。龍胎嬰爾形﹐八瓊回素旦。瑯華繁玉宮﹐結葩淩巖燦。鵬扇絕億嶺﹐拊翮扶霄翰。西庭命長歌﹐云敖棄虛彈﹐八風纏綠宇﹐叢煙豁然散。靈童擲流金﹐火微啟辭案。三元折腰舞﹐紫皇揮袂贊。朗朗扇景輝﹐曄曄長庚煥。超綍昝明刃﹐下眄使我惋。顧哀地仙輩﹐何爲棲林澗﹖

◎靈鳳歌一首﹝並序﹞

《本行經》云﹕西方衛羅國王有女﹐字曰醜瑛﹐與鳳共處。於是靈鳳常以羽翼扇女。十二年中﹐女忽有胎。王意而怪之﹐

因斬鳳頭﹐埋著長林丘中。女後生女﹐名曰皇妃﹐嘆而歌曰﹕

杳杳靈鳳﹐綿綿長歸。悠悠我思﹐永與願違。萬劫無期﹐何時來飛﹖

於是王所殺之鳳郁然而生﹐抱女俱飛﹐徑入雲中去。

◎女仙張麗英石鼓歌一首﹝並序﹞

《金精山記》云﹕漢時張芒女﹐名麗英﹐面有奇光﹐不照鏡﹐但對白紈扇如鑑焉。長沙王吳芮聞其異質﹐領兵自來娉。女時年十五﹐聞芮來﹐乃登此山仰臥﹐披髮覆於石鼓之下﹐人謂之死。芒妻及芮使人往視﹐忽見紫雲郁起﹐遂失女所在﹐得所畱歌一首﹐在石鼓之上﹐歌曰﹕

石鼓石鼓﹐悲哉下土。自我來觀﹐民生實苦。哀哉世事﹗悠悠我意。我意不可辱兮﹗王威不可奪余志。有鸞有鳳﹐自歌自舞﹐淩雲歷漢﹐遠絕塵羅。世人之子﹐其如我何﹖暫來期會﹐運往卽乖。父兮母兮﹗無傷我懷﹝至今石鼓一處黑色直下﹐狀女垂發﹐時人號爲張女發﹞。

◎漢初童謠歌一首﹝並序﹞

漢初﹐有四五小兒戲於路中一兒歌曰﹕

著靑裙﹐入天門﹐揖金母﹐拜木公。

時人皆莫知之﹐惟張子房知之﹐乃往拜焉﹐曰﹕此乃東王

公之玉童也。言仙人得道升天﹐當揖金母而拜木公也。自非沖虛登眞之子﹐莫知其津矣﹗

◎萼綠華贈羊權詩三首﹝並序﹞

萼綠華者﹐仙女也。年二十許﹐上下靑衣﹐顏色絕整。以晉穆帝升平三年己末十一月十日夜降於羊權家﹐自云是南山人﹐不知何山也。自此一月輒六過其家。權字道輿﹐卽晉簡文帝黃門郎羊欣之祖也。權及欣皆潛修道要﹐耽玄味眞。綠華云﹕我本姓楊。又云﹕是九嶷山中得道女羅郁也。宿命時曾爲其師母毒殺乳婦﹐玄洲以先罪未滅﹐故暫謫降臭濁﹐以償其過。贈權詩一篇﹐並火浣布手巾一條﹐金玉條脫各一枚。條脫似指環而大﹐異常精好。謂權曰﹕愼無泄我下降之事﹐泄之則彼此獲罪。因曰﹕修道之士﹐視錦繡如獘帛﹐視爵位如過客﹐視金玉如瓦礫。無思無慮﹐無事無爲。行人所不能行﹐學人所不能學﹐勤人所不能勤﹐得人所不能得。何者﹖世人行嗜欲﹐我行介獨﹔世人學俗務﹐我學恬漠﹔世人勤聲利﹐我勤內行﹔世人得老死﹐我得長生。故我今已九百歲矣。授權尸解藥﹐亦隱影化形而去﹐今在湘東山中。綠華初降﹐贈詩曰﹕

神嶽排霄起﹐飛峯郁千尋。寥籠靈穀虛﹐瓊林蔚蕭森。羊生標美秀﹐弱冠流淸音。棲情莊惠津﹐超形象魏林。揚彩朱門中﹐內外邁俗心。﹝其一﹞

我與夫子族﹐源冑同淵池。宏宗分上業﹐於今各異枝。蘭金因好著﹐三益方覺彌。﹝其二﹞

靜尋欣斯會﹐雅綜彌齡祀。誰云幽鑑難﹖得之方寸裏。翹

想樊籠外﹐俱爲山巖士。無令騰虛翰﹐中隨驚風起。遷化𨿽由人﹐藩羊未易擬。所期豈朝華﹐歲暮於吾子。﹝其三﹞

◎九華安妃贈楊司命詩二首﹝並序﹞

九華安妃者﹐晉興寧三年乙丑六月二十五日夜﹐與紫微王夫人降金壇楊羲家。妃著云錦裙﹐上丹下靑﹐文彩光鮮﹐腰中有綠繡帶﹐系十餘小鈴﹐鈴作靑黃色﹐更相參間。左帶玉佩﹐亦如世間佩﹐但幾小耳。衣服倏倏有光﹐照眠室內。如日中映視雲母形也。云發鬃鬢﹐整頓絕倫﹐頂中作髻﹐餘發垂下至腰﹐指著金環﹐白珠約臂﹐年可十三四許。左右有二侍女﹐一著靑衣﹐帶靑章囊﹐手持一錦囊﹐長一尺二寸﹐盛書﹐書當十許捲﹐以白玉檢檢囊口﹐檢上刻字云《玉淸神虎內眞紫元丹章》。其一侍女著靑衣﹐捧白箱﹐以絳帶束絡之﹐白箱似象牙形。侍女年可十七八許﹐整飾非常。妃及侍者顏容瑩朗﹐鮮徹如玉﹐五香芬馥﹐如燒香嬰气也。初來入戶﹐在紫微夫人後行﹐夫人啟之﹐始乃見告曰﹕今日有貴客來。於是楊君起立。紫微曰﹕可不須起﹐但當共坐﹐自相向作禮耳﹗於是就坐﹐相禮畢﹐紫微曰﹕此卽上眞元君金臺李夫人之少子也。太虛元君昔遣詣龜山學上淸道﹐道成﹐受太上書﹐署爲紫淸上宮九華眞妃也﹐賜姓安名郁嬪字虛簫。紫微問楊君﹕世曾見有此人否﹖答曰﹕靈眞髙秀﹐無以爲諭。妃手中先握三枚棗﹐色如漧棗而形長大﹐亦不作棗味﹐食之無核﹐味似梨﹐而妃﹑夫人﹑楊君各食一枚。妃問﹕君年幾﹖答﹕三十六﹐庚寅歲九月生。妃曰﹕君師南眞夫人﹐司命秉權﹐道髙妙備﹐實徳之宗也。聞君徳音甚久﹐不

期今日契冥運之會。君答﹕以沈湎下俗﹐塵染其質﹐髙卑云邈﹐無緣稟敬﹐猥虧靈降﹐欣踴罔極。惟蒙啟訓﹐以祛其暗﹐濟其兀兀﹐夙夜所願也。妃曰﹕君今語不得有謙飾之詞﹐謙飾殊非事宜。良久﹐命楊染筆﹐爲詩畢﹐妃取視之﹐曰﹕今以相贈﹐以宣丹心﹐若意中有不解者﹐自可徵訪耳。詩曰﹕

云闕豎空上﹐瓊臺竦郁羅。紫宮乘綠景﹐靈觀藹嵯峨。瑯軒朱房內﹐上徳煥絳霞。俯漱靈瓶津﹐仰掇碧醾花。濯足玉天池﹐鼓枻牽牛河。遂策景云駕﹐落龍轡玄阿。振衣塵滓際﹐褰裳步濁波。願爲山澤結﹐剛柔順以和。相攜雙淸內﹐上眞道不邪。紫微會良謀﹐唱納享福多。﹝其一﹞

駕欻發西華﹐無待有待聞。或眄五嶽夆﹝音峯﹞﹐或濯天河津。釋輪尋虛舟﹐所在皆纏綿。芥子忽萬頃﹐中有昆侖山。小大固無殊﹐遠近同一緣。彼作有待來﹐我作無待親。﹝其二﹞

◎中候王夫人詩四首﹝並序﹞

東華夫人﹑紫淸內傳妃﹐領東宮中候眞夫人﹐亦爲紫微之姊﹐理在滄浪雲林宮﹐晉興寧三年乙丑﹐降金壇楊羲之家﹐云﹕靈王有子三十八人﹐子晉太子也。師事嵩嶽浮丘公﹐白日升天﹐中候名觀香﹐字眾愛﹐是宋姬子﹐於子晉爲別生妹。子晉兄弟五人﹐妹二人﹐凡七人得道。弟眉壽﹐卽觀香同母兄也。是夕﹐裴淸靈眞人﹑王桐柏眞人﹑昭靈李夫人﹑紫微王夫人﹑右英王夫人﹑南嶽魏夫人同降。中候所受修眞之道﹐與定祿同﹐受曰﹕鳳巢髙木﹐素衣衫然﹐履順思貞﹐凝心虛玄。五公石腴﹐彼體所便﹐急宜服之﹔可以少顏。三八令明﹐次行玄眞﹐

解駕偃息﹐可誦洞篇。瓊刃應數﹐精心髙棲﹐隱嘿沈閒﹐正气不虧。木散除疾﹐是汝所宜﹐次服ㄒ﹐兼谷勿違。益髓除患﹐肌膚充肥﹐然後登山﹐詠洞講微。寅獸白齒﹐亦能見機﹐遂得不死﹐過度壬辰。偃息盛木﹐玩執周書﹐太極植簡﹐金名西華。與服可否﹐自應靈符﹐理契同神﹐﹝原厥﹞洞相求﹝此解許長史名穆字思玄﹐及玉斧虎牙名字﹐勸修習服餌﹞。眾眞爲詩﹐中候吟曰﹕

龍旗舞太虛﹐飛輪五嶽阿。所在皆逍遙﹐有感與冥歌。無待諭有待﹐相遇故得和。滄浪奚足遼﹐玄井不爲多。郁絕尋步間﹐俱會四海羅。豈若絕明外﹐三劫方一過。﹝其一﹞

八塗會無宗﹐乘運觀囂羅。化浮塵中際﹐解衿有道家。眄煙忽未傾﹐攜眞造靈阿。虛景盤瓊軒﹐玄鈞作鳳歌。適路無軌滯﹐神音厓云波。齊徳秀玉景﹐何用世間多﹖﹝其二。受此畢﹐吟良久﹐復受曰﹞

但觀夷天眞﹐去累縱眾情。體寂廢機駟﹐崇有則攝生。焉得齊物子﹗委運任所經。﹝其三﹞

登綍發東華﹐扇風舞太玄。飛轡騰九萬﹐八落亦已均。暫眄山水際﹐窈窕靈嶽間。同風自齊气﹐道合理亦然。龍芝永遐齡﹐內觀攝天眞。東岑可長靜﹐何爲物所纏﹖﹝其四﹞

◎方丈臺昭靈李夫人詩三首﹝並序﹞

方丈臺東宮昭靈李夫人者﹐卽北元中玄道君李慶賓之女﹑太保玉郎李靈飛之妹也。以湯時得道﹐白日升天﹐受書爲東宮昭靈夫人﹐治方丈臺第十三朱館中。東晉哀帝興寧三年乙丑八

月二十二日夜﹐降於眞人楊羲之家。夫人著紫錦衣﹐帶《神虎符》﹐握流金鈴﹐年可十三四許。有兩侍女﹐年可二十一二﹐名隱暉﹐皆靑綾衣﹐捧白玉箱二枚﹐靑帶絡之﹐題曰《太上帝章》﹐一曰《太上玉文》。夫人帶靑色綬﹐如世人帶章囊狀﹐隱章當長五丈許﹐三四尺。與上元夫人﹑紫微夫人﹑右英夫人﹐諸眞同降﹐臨去作詩曰﹕

云墉帶天構﹐七气煥神憑。瓊扉啟晨鳴﹐九音絳樞中。紫霞與朱門﹐香煙生綠窗。四駕舞虎旗﹐靑綍擲玄空。華蓋隨云列﹐落鳳控六龍。策景五嶽阿﹐三素眄君房。適聞臊穢气﹐萬濁污我胸。臭物燻精神﹐囂塵互相衝。明玉皆璀爛﹐何獨盛得躬﹖髙揖苦不早﹐坐地自生虫。

其年九月三日復降﹐又歌曰﹕

縱酒觀羣慧﹐倏欻四落周。不覺所以然﹐實非有待遊。相遇皆歡樂﹐不遇亦不憂。縱影玄空中﹐兩會自然疇。

十二月一日夜﹐南嶽夫人又吟寄許玉斧詩曰﹕

飛輪髙晨臺﹐控轡玄壠隅。手攜紫皇袂﹐倏忽八風驅。玉華翼綠幃﹐靑裾扇翠裙。冠軒煥崔嵬﹐佩玲帶月珠。薄入風塵中﹐塞鼻逃當除。臭腥凋我气﹐百阿令心䢐。何不飈然起﹐蕭蕭步太虛﹖

◎南極王夫人授楊羲詩三首﹝並序﹞

南極王夫人﹐王母第四女也。名林﹐字容眞﹐一號南極紫元夫人﹐或號南極元君﹐理太丹宮﹐受書爲金闕聖君﹑上保司命。漢平帝時﹐降於陽洛山石室之中﹐授淸虛眞人﹑小有天王

王褒字子登《太上寶文》等經三十一卷。夫人年可十六七許﹐著錦帔﹐靑羽裙﹐左佩虎書﹐右帶揮靈﹐形貌眞正﹐天姿晻藹。乘羽寶之車﹐駕以九龍﹐女騎九千。居渤陽丹海﹐長離山中﹐主教當爲眞人者。晉興寧三年乙丑﹐降眞人楊羲之家﹐與眞人同會﹐因吟授羲曰﹕

控飈扇太虛﹐八景飛髙淸。仰浮紫晨外﹐俯看絕落溟。玄心空同間﹐上下弗流停。無待兩際中﹐有待無所管。體無則能死﹐體有則攝生。東賓會髙唱﹐二待何足爭﹝東賓﹐東嶽上卿大茅君也﹞﹖﹝其一﹞

命駕玉錦輪﹐舞轡仰徘徊。朝遊朱火宮﹐夕宴夜光池。浮景淸霞杪﹐八龍正參差。我作無待遊﹐有待輒見隨。髙會佳人寢﹐二待互是非。有無非有定﹐待待各自歸。﹝其二﹞

是歲六月二十三日夜﹐南極夫人又吟受楊君曰﹕

林振須類感﹐云郁待龍吟。玄數自相求﹐觸節皆有音。飛綍出西華﹐總轡忽來尋。八遐非無娛﹐同詠理自欽。悼此四維內﹐百憂常在心。俱遊北寒臺﹐神風開爾襟。﹝其三﹞

◎紫微王夫人詩一十七首﹝並序﹞

紫微夫人名靑娥﹐字愈音﹐王母第二十女也。昔降授《太上寶神經》與裴玄仁﹐裴得道﹐拜淸靈眞人。晉興寧三年乙丑六月﹐降楊羲之家。時與太元眞人﹑桐柏眞人﹑右英夫人﹑南嶽夫人同降﹐言夫人位爲紫微宮左夫人﹐鎭羽野玄隴之山上宮﹐主教當成眞人者。是夕﹐眞人會右英夫人﹐歌修眞之事。夫人答歌曰﹕

乘飈溯九天﹐息駕三秀嶺。有待徘徊盼﹐無待固當靜。滄浪奚足勞﹐孰若越玄井﹖

又吟曰﹕

龜闕郁巍巍﹐墉臺落月珠。列坐九靈房﹐叩敖吟太無。玉簫和我神﹐金醴釋我憂。

又吟曰﹕

宴酣東華內﹐陳鈞千百聲。靑君呼我起﹐折腰希林庭。羽帔扇翠暉﹐玉佩何鏗零﹗俱指髙晨殿﹐相期象中冥。

又敍玄隴之遊﹐吟曰﹕

超舉歲絳霄﹐飛飈北壠庭。神華映仙臺﹐圓曜隨風傾。啟暉挹丹元﹐扉景餐月精。交袂雲林宇﹐浩軫還童嬰。蕭蕭寄無宅﹐是非豈能營﹖世綱自擾競﹐安可語養生﹖

九月六日夕﹐雲林又降﹐命楊君染筆諭作﹐吟曰﹕

解輪太霞上﹐斂轡造紫丘。手把八天气﹐縱身空中浮。一眄造化綱﹐再視索髙疇。道要旣已是﹐可以解千憂。求眞得良友﹐不去復何求﹖

吟此令示許長史穆及郗方回。又吟曰﹕

紫空朗玄景﹐玄宮帶絳河。濟濟上淸房﹐靈臺煥嵯峨。八輿造朱池﹐羽蓋傾霄柯。震風回三晨﹐金鈴散玉華。七轡降九陔﹐宴眄不必家。借問求道子﹐何事坐塵波﹖豈能棲東秀﹐養眞收太和﹖

亦令示許與郗。十月十八日又與眾降﹐命楊君書曰﹕

左把玉華蓋﹐飛景躡七元。三晨煥紫輝﹐竦眄撫明眞。變踴期須臾﹐四面皆已神。靈發無涯際﹐勤思《上淸》文。何事坐橫途﹖令爾感不專。陰屙失玄機﹐不覺年歲分。

徐謂楊君曰﹕夫令勤者勤其事﹐耽其玄微耳﹗愼者亦觸類而作也。學道之難﹐不可書矣﹗有恥鄙之心者﹐於道亦遼乎﹗

灌秉然後可貴耳﹗賢者之舉﹐自更始爾﹐今且當內忘也。因吟曰﹕

玄淸眇眇觀﹐落景出東渟。願得絕塵友﹐蕭蕭罕世管。

吟此再三﹐又曰﹕

靈人隱玄峯﹐眞人韜云來。玄唱非無期﹐妙應自有待。豈期虛空寂﹐至韻固常在。攜襟登羽宮﹐同宴廣寒裹。借問朋人誰﹖所存惟玉女。

吟竟曰﹕卓云虛之駿﹐抗翮於崆峒之上。斯人也﹐豈不長挹南面﹐求謝千乘乎﹗二月三十日吟一章曰﹕

褰裳濟淥河﹐遂見扶桑公。髙會太林墟﹐賞宴玄華宮。信道苟淳篤﹐何不棲東峯﹝此亦敍方諸東華之勝也﹞﹖

四月十四日又作七章﹐詞曰﹕

控景始揮津﹐飛飈登上淸﹐雲臺郁峨峨﹐閶闔秀玉城。晨風鼓丹霞﹐朱煙灑金庭。綠葉燦玄峯﹐紫芝巖下生。慶雲纏丹鑪﹐煉玉飛八瓊。宴眄廣寒宮﹐萬椿愈童嬰。龍旗啟靈電﹝旗音斤﹞。虎旗徵朱兵。髙眞回九曜﹐洞觀均潛明。誰能步幽道﹖尋我無窮齡。﹝其一﹞

翳藹紫微館﹐郁臺散景飈。鸞唱華蓋間﹐鳳鈞導龍軺。八狼攜絳旌﹐素虎吹角簫。云勃寫靈宮﹐來適塵中囂。解轡佳人所﹐同气自相招。尋宗須臾頃﹐萬齡乃一朝。椿期會足衰﹐劫往豈足遼﹖眞眞乃相目﹐莫令心䢐抄。虛刀揮至空﹐鄙滯五神愁。﹝其二﹞

朝啟東晨暉﹐飛綍越滄溟。山波振靑涯﹐八風扇玄煙。回眄易遷房﹐有懷眞感人。三金可遊盤﹐東岑宜永甄。紛紛當途中﹐孰能步生津﹖﹝其三﹞

飄搖八霞嶺﹐徘徊飛晨蓋。紫綍騰太虛﹐曬眄九虛外。玉簫激景云﹐靈煙絕幽藹。髙仙宴太眞﹐淸唱無涯際。去來山嶽

庭﹐何事有待邁﹖﹝其四﹞

神玉曜靈津﹐七元煥神扉。虛遷方寸裏﹐一躍登太微。妙音乘和唱﹐髙會亦有機。齊此天人眄﹐協彼晨景飛。總轡六合外﹐寧有傾與危﹖﹝其五﹞

薄宴塵飈嶺﹐代謝綠還歸。奚識靈劫期﹖顧眄令人悲。﹝其六﹞

云艸蔭玄方﹐仰感旋曜精。詵詵繁茂萌﹐重徳必克昌。﹝其七﹞

卷九十八贊頌部詩贊辭

◎太眞夫人贈馬明生詩二首﹝並序﹞

太眞夫人者﹐王母之小女也。年可十六七﹐名婉羅﹐字勃遂。事玄都太眞﹐有子名三天﹐太上府司直﹐總糾天曹之遺﹐此地上之卿佐。年少﹐好委官遊逸﹐虛廢事任。有司奏劾﹐不以不親局察﹐降主東嶽﹐退眞王之編﹐司鬼神之帥﹐五百年﹐一代其職。夫人因來視之﹐勵其後使修守政事﹐以補其過。道過臨淄﹐值縣小吏和君賢爲賊所傷﹐當時殆死。夫人見而湣之﹐問其何傷乃爾﹖君賢以實對。夫人曰﹕汝所傷乃重﹐刃關於肺﹐五臟泄漏﹐血凝絳府﹐气激腸外﹐此將死之急也﹐不可復生﹐如何﹖君賢知是神人﹐叩頭求哀﹐乞賜救護。夫人於肘後筒中﹐出藥一丸﹐大如小豆﹐卽令服之。登時而愈﹐血絕瘡合﹐無復慘痛。君賢再拜跪曰﹕貧家不足以謝﹐不知何以奉答恩施﹖惟當自展駑力﹐以報所受耳。夫人曰﹕汝必欲謝我﹐意亦可佳﹐可見隨去否﹖君賢乃易姓名﹐自號馬明生﹐隨夫人執役。

夫人還入東嶽岱宗山峭壁石室之中﹐上下懸絕﹐重巖深隱﹐去地千餘丈。石室中有金牀玉几﹐珍物奇瑋﹐乃人迹所不能至處也。明生初但欲學金瘡方﹐旣見其神仙來往﹐乃知有不死之道﹐旦夕供給掃灑﹐不敢懈倦。夫人亦以鬼怪虎狼眩惑眾變試

之﹐明生神情澄正﹐終不恐懼。又使明生他行別宿﹐因以好女於臥息之間﹐調戲親接之。明生心堅志靜﹐固無邪念。夫人或行﹐去十日五日還﹐或一月二十日還﹐見有仙人賓客乘龍麟駕虎豹往來。或有拜謁者﹐眞仙彌日盈坐。客到﹐輒令明生出外別室﹐或立致精細廚食﹐肴果非常﹐香酒奇漿﹐不覺而至﹐不可目名。或呼明生坐﹐與之同飲食。又聞空中有琴瑟之音﹐歌聲宛妙。夫人亦時自彈琴瑟﹐有一弦而五音並奏﹐髙朗響激﹐聞於數里。眾鳥皆爲集於岫室之間﹐徘徊飛翔﹐驅之不去。逮天人之樂﹐自然之妙也。夫人棲止﹐常與明生同石室中而異榻耳。若幽寂之所﹐都惟二人。或行去﹐亦不道所往之處。但見常有一白龍來迎﹐夫人卽著雲光繡袍﹐乘白龍而去﹐其袍專是明月珠綴著衣縫﹐帶玉佩﹐戴金華太玄之冠﹐亦不見有從者。旣還﹐卽龍自去﹐不知所在。石室玉牀之上﹐有紫錦被褥﹐緋羅之帳中﹐有服玩之物﹐瑰金函奩﹐玄黃羅列﹐非世所有﹐不能一一知其名也。兩卷素書﹐上題曰《九天太上道經》。明生亦竟不敢發舒視其文也。惟供給灑掃﹐守巖室而已。至於服玩﹐亦不敢竊窺之﹐亦不敢有所請問。

如此五年﹐愈加勤肅﹐輒不怠惰。夫人謂之曰﹕汝可謂眞可教也﹐必能得道者也。以子俗人﹐而恭仰靈气﹐終莫之廢﹐𨿽欲求死﹐亦焉可得乎﹖因以姓字本末告之﹐曰﹕我久在人間﹐今奉君王命﹐又被太上召﹐不復得停。念汝專謹故相語﹐欲教汝長生之方﹐延年之術。而我所授服以太和自然龍胎之醴﹐適可授三天眞人﹐不可以教始學之者﹐固非汝所得聞矣。縱或聞之﹐亦必不能用之持身也。有安期先生《曉金液丹法》﹐其方祕要﹐是元君太一之道﹐白日升天者矣。安期明日來﹐吾將以汝付囑之焉﹗相隨稍久﹐其術必傳。明日﹐安期先生至﹐乘驕麟著朱衣﹐戴遠遊冠﹐帶玉佩及虎頭鞶囊﹐視之可年二十許﹐

潔白嚴整﹐從六七仙人﹐皆執節奉衛。見夫人甚揖敬﹐稱下官。須臾廚膳至﹐飲宴半日許﹐夫人語明生曰﹕吾不復得停﹐汝隨此君去﹐勿憂念也。我亦時時當往視汝。因以五言詩二篇贈之﹐可以相存。明生流涕而辭﹐乃隨安期先生受《九丹之道》。詩曰﹕

暫捨墉城內﹐命駕岱山阿。仰瞻太淸闕﹐雲樓郁嵯峨。虛中有眞人﹐來往何紛葩﹗煉形保自然﹐俯仰挹太和。朝朝九天王﹐夕館還西華。流精可飛騰﹐吐納養靑牙。至藥非金石﹐風生自然歌﹐上下淩景霄﹐羽衣何婆娑﹖五嶽非妾室﹐玄都是我家。下看榮競子﹐篤似蛙與蟆。眄顧塵濁中﹐憂患自相羅。苟未悟妙旨﹐安事於琢磨﹖禍湊由道泄﹐密愼福臻多。﹝其一﹞

昔生昆陵宮﹐共講天年延。金液𨿽可遐﹐未若太和仙。仰登冥仙臺﹐虛想詠靈人。忽遇扶桑王﹐九老仙都眞。駕驂紫虯輦﹐靈顏一何鮮﹗啟我尋長塗﹐邀我自然津。告以鴻飛術﹐授以《玉胎篇》﹐瓊膏凝玄气﹐素女爲我陳。俯挹琳鳳腴﹐仰上飄三天。云綱立爾步﹐五嶽可暫旋。玄都安足遠﹖蓬萊在腳間。傳受相親愛﹐結友爲天人。替卽遊刑對﹐禍必無愚賢。祕則享無傾﹐泄則軀命顚。﹝其二﹞

◎雲林右英夫人揔楊眞人許長史詩二十六首﹝並序﹞

雲林右英夫人﹐名媚蘭﹐字申林﹐王母第十三女也。受書爲雲林宮右英夫人﹐治滄浪山。晉興寧三年乙丑七月三日東嶽上卿司命諸眞同降於楊君﹐因受書曰﹕弱喪氵罔漾﹐篤靈未盡﹐倚伏異因﹐云梯未抗。𨿽有懷於進趨﹐猶未淵於至理矣。君才

實天工﹐以淸瀾凝浪於髙韻﹐志棲神乎太玄﹐期紫庭而步空矣﹗有心洞於飛滯﹐柔翰蔚乎冥契也。動合規矩﹐等圓殊方﹔靜和眞味﹐吐納興音﹐可謂縱誕徳挺﹐良爲欽然矣﹖然穢思不豁﹐鄙吝內固﹐淫念不斬﹐靈池未澄﹐將未得相與論內外之期﹐況二景之交耳﹗

夫失機者﹐貴在能攺﹐相釋有情﹐今無妨矣。𨿽暫弭羣聽﹐故克和也。前途悠邈﹐此比非一﹐漏緒多端﹐當恆輯密。苟情有愆散﹐得隨事失﹐悟言微矣﹖將何以遏之﹖將何以遣之﹖淸響散空﹐神風灑林﹐身超冥衢﹐志詠靈音﹐仁侯其人也。守眞一勤篤者﹐一年使頭不白﹐而禿發再生。苟內憂子孫﹐外綜王事﹐朋友之交﹐耳目廣用﹐聲气雜役﹐此亦無益矣﹗

又述玉斧修道之事﹐因諭以薛季和七試不過﹐乃長裏先生薛公之弟﹐爲淫溢失位。然性好簫音鳳響﹐長裏乞之於太上﹐使其生﹐因言肇阿陰徳﹐可以及於許侯玉斧也。

又云﹕聞北風則悲﹐睹啟曜懷泰﹐思駿騄以慕騁﹐嘉柔順以變郁﹐世人之心﹐曷嘗不爾﹗此則其本鄕之風气﹐首丘之內感也。苟能信之﹐君其諧矣。如其壅霢秉欲﹐丹絳不暢﹐靈人攜手而空返﹐髙友斂袂而回晏﹐神气不眄其宅﹐寂通不鼓其目﹐自命矣夫﹗故可悲耶﹗

夫得道者﹐以其排卻眾累﹐直面而進﹐於是百度自靜﹐眾霧雲散。該其優者﹐不足爲勞﹔披於艱者﹐可以表心。正月中必有龜山客來。」賢者之舉﹐復宜詳之。自古及今﹐死生有津﹐顯默異會﹐藏往滅智﹐與世同之者﹐皆得道之行也。若夫瓊丹一禦﹐九華三飛﹐雲液晨酣﹐流黃徘徊﹐仰咽金將﹐咀嚼玉蕤者﹐立便控景登空﹐玄升太微也。自世事乖玄﹐斯業未就﹐當暫履太陰﹐潛生冥鄕﹐外身棄質﹐養胎虛宅﹐陶气絕龠﹐受精玄漠﹐故攺容於三陰之館﹐童顏於九練之戶。然後知神仙爲奇﹐

死而不亡﹐去來之事﹐理之深也。」

夫垂蔭萬畝者﹐必出峻極之嶺﹔滔天振岑者﹐必發板桐之源。洪哉﹗積陰徳之賢﹐有似邠人也。逸燐逍遙大荒之表﹐故無羈絡之憂﹔靈羽振翅玄圃之峯﹐以違羅絙之患。人之修道﹐豈垞乎藏身之密﹐匿迹之深也。且尋飛絕影之足﹐不能騁逸於呂梁﹔淩波浪泉之舟﹐不得陟峻於太行﹐此才之異也。繁林翳薈﹐則羽族雲華﹔玄泉浩瀚﹐則鱗羣競赴﹐此在徳之茂也。爲道者﹐實爲勤苦者﹐必得之矣。學道者當在專道任眞﹐情無散念﹐撥奢侈﹐保衝白﹐寂焉如密有所睹﹐熙焉如潛有所得﹐專如臨深谷﹐戰如履薄冰﹐此得道之門耳﹐而未得道之室也。所謂學道﹐甚難而甚易。若其探玄耽味﹐保和天眞﹐注神棲靈﹐耽研六腑﹐惜气杜情﹐無視無聽﹐此學道之易也。若其不能行此數者﹐所以爲難也。」

況山嶽气擾﹐則禽獸號於林﹐川瀆結滯﹐則龍蛇慘於澤﹐此自然象也。苟趣捨理乖﹐則次萬之用不同也﹗非靜順無以要謙﹐非虛棲無以冥會。思之無邪﹐則無禍害矣。在冥其心而斥其累﹐澄其源而淸其流也。若南起而北騁﹐心念而口違﹐捐薺﹝艸尼﹞而茹荼﹐哂九成而悅北鄙﹐我知其無識和音之聽鑑也。因告晉簡文帝﹐宜以麝香一具於頸間辟水注及惡夢。

學道在積功累善。太虛眞人常云﹕人有眾過﹐而不自悔﹐罪歸共身﹐如川赴海﹐日益深廣矣。有惡知非﹐悔過從善﹐亦得道也。夫人遇我以惡者﹐以善對之﹔遇我以禍者﹐以福對之﹐善常在己矣。惡人害善人﹐如常仰天而唾﹐唾不污天﹐還自污身﹔逆風揚塵﹐塵不污彼﹐還污其己。道不可毀﹐禍必滅己。又飯凡人百﹐不如飯一善人﹔飯善人千﹐不如飯一寒棲學道之人。此髙眞之祕言﹐太上之要戒也。

財色之於身也﹐譬如小兒舐刀刃之蜜。蜜不足以美口﹐而

有截舌之憂。戒之哉﹗愛欲之大﹐莫大於色﹐其罪無外﹐其惡無救﹐得不戒邪﹖學道在陰徳﹐施惠解救也。用志莫大於守身奉道﹐其福甚大﹐其生甚固。夫人受詩曰﹕

駕欻遨八虛﹐回宴東華房。阿母延軒觀﹐朗嘯躡靈風。我爲有待來﹐故乃越滄浪。﹝其一﹞

騰躍云景轅﹐浮觀霞上空。霄綍縱橫舞﹐紫蓋托靈方。朱煙纏旌旄﹐羽帔扇香風。雷號猛獸玃﹐電吟奮玄龍。鈞籟昆庭響﹐金築唱神鐘。采芝滄浪阿。掇華八渟峯。朱顏日以新﹐劫往方嬰童。養形靜東岑﹐七神自相通。風塵有憂哀﹐隕我白鬢公。長冥遺遐歡﹐恨不早逸蹤。﹝其二﹞

停駕望舒移﹐回輪返滄浪。未睹若人遊﹐偶想安得康。良因候靑春﹐以敍中懷忘。﹝其三﹞

控景浮紫煙﹐八景觀汾流。羽童捧瓊漿﹐玉華餞琳腴。相期白水涯﹐揚我萎蕤珠。﹝其四﹞

滄房煥東霞﹐紫造浮絳晨﹐雙徳秉道宗﹐作鎭眞伯藩。八臺可盼目﹐北看乃飛元。淸淨雲中視﹐眇眇躡景遷。吐納洞嶺秀﹐藏暉隱東山。久安人事上﹐日也無虛閒。豈若易翁質﹐反此孩中顏。﹝其五﹞

晨闕太霞構﹐玉室起霄淸。領略三奇觀﹐浮景翔絕冥。丹華空中有﹐金映育挺精。八風鼓錦披﹐碧樹曜四靈。華蓋陰蘭暉﹐紫轡策綠綍。結信通神交﹐觸類率天誠。何事外像感﹐須睹瑤玉瓊。﹝其六﹞

三景秀郁玄﹐霄映朗八方。丹云浮髙宸﹐逍遙任靈風。鼓翼乘素飈﹐竦眄瓊臺中。綠蓋入協晨﹐靑綍擲空同。右揖東林帝﹐上朝太虛皇。玉賓剖鳳腦﹐敖酣飛葉漿。云鈞回曲寢﹐千音何瑯瑯。錦旌召猛獸﹐華幡正低昂。香母折腰唱﹐紫煙排棟梁。總轡髙淸闕﹐解駕佳人房。昔運挺未兆﹐靈化順气翔。心

眇玄涯感﹐年隨積椿崇。形垢甘臭味﹐動靜失滄浪。我友實不爾﹐榮辱昨已忘。﹝其七﹞

絳景浮玄晨﹐紫軒乘煙徵。仰超綠關內﹐俯眄朱火城。東霞啟廣暉﹐神光煥七靈。翳映汛三燭﹐流任自齊冥。風纏空洞宇﹐香音觸節生。手攜織女舞﹐並衿匏瓜庭。左徊靑羽旗﹐華蓋隨云傾。宴寢九度表﹐是非不我營。抱眞棲太寂﹐金資日愈嬰。豈似愆穢中﹐慘慘無聊生。﹝其八﹞

四旌曜明空﹐朱軒飛靈丘。玉蓋陰七景﹐鼓翼霄上浮。九音郎紫空﹐玉璈洞太無。宴詠三晨宮﹐唱嘯呼我儔。不覺春已來﹐豈知二景流﹖佳人𨿽兼忘﹐而未放百憂。長林眞可靜﹐嚴中自多娛。﹝其九﹞

北登玄眞闕﹐攜手結髙羅。香煙散八景﹐玄風鼓絳波。仰超瑯園津﹐俯眄霄陵阿。玉簫云上奏﹐鳳嗚動九遐。乘气浮太空﹐曷爲躡山阿。金節命羽靈﹐徵兵折萬魔。齊挹二晨暉﹐千春方嬰牙。喪眞投競室﹐不解可柰何﹗﹝其十﹞

仰眄太霞宮﹐金閣曜紫淸。華房映太素﹐四軒皆朱瓊。擲輪空洞津﹐總轡舞綠綍。玉華飛雲蓋﹐西妃運錦旌。翻然塵濁涯﹐倏欻佳人庭。宿感應眞降﹐所招已在冥。乘風奏霄晨﹐共酣丹林罌。公侯徒眇眇﹐安知眞人靈﹖﹝其十一﹞

淸晨挹絳霞﹐總气霄上游。徊軿躡曲波﹐遂睹世人憂。辭旨蔚然起﹐不散三秀嵎。何若巡玄鄕﹐撫璈爲爾娛﹐君心安有際﹐我原有中無。﹝其十二﹞

轡景登霄晨﹐遊宴滄浪宮。采云繞丹霞﹐靈藹散八空。上眞吟瓊室﹐髙仙歌琳房。九鳳唱朱籟﹐虛節錯羽鐘。交棲金庭內﹐結我冥中朋。俱挹玉醴津﹐倏忽已嬰童。云何當路蹲﹐愆痾隨日崇﹖﹝其十三﹞

晨遊太素宮﹐控綍觀玉河。夕宴郁絕宇﹐朝采圓景華。彈

璈北寒臺﹐七靈暉紫霞。濟濟髙仙舉﹐紛紛塵中羅。盤桓囂藹內﹐愆累不當多。﹝其十四﹞

駕气騁云綍﹐晨登大渟丘。絳津連岑振﹐淸波鼓浚流。步空觀九緯﹐八綱皆已遊。暫宴三金秀﹐來觀建志儔。勤懈不相掩﹐是以積百憂。﹝其十五﹞

淩波越滄浪﹐忽然造金山。四顧終日遊﹐罕我雲中人。﹝其十六﹞

紫闕構虛上﹐玄館衝絕飈。琳瑯敷靈囿﹐華生結瓊瑤。騁綍滄浪津﹐八風激云韶。披羽扇北翳﹐握節鳴金簫。鳳籟和千鐘﹐西童歌晨朝。心豁虛無外﹐神襟何朗寥﹖回舞太空嶺﹐六气運重幽。我途豈能尋﹖使爾終不雕。﹝其十七﹞

玄波振滄濤﹐洪津鼓萬流﹐駕景眄六虛﹐思與佳人遊。妙唱不我對﹐淸音誰可投。雲中騁瓊輪﹐何爲塵中趨﹖﹝其十八﹞

松柏生玄嶺﹐郁爲寒林桀﹐繁葩盛嚴水﹐未肯懼白雪。亂世幽重岫﹐巡生道常潔。飛此逸轡輪﹐投彼遐人轍。公侯可去來﹐何爲不能絕﹖﹝其十九﹞

淸淨願東山﹐陰景棲靈穴。愔愔閒庭虛﹐﹝艸翳﹞薈靑林密。圓曜映南軒﹐朱風扇幽室。拱袂閒房內﹐相期啟妙術。寥朗遠想玄﹐蕭條神心逸。﹝其二十﹞

縱心空洞津﹐竦轡策朱綍。佳人來何遲﹐道徳何時成﹖﹝其二十一﹞

寓言必可用﹐不用是無情。焉得駕欻迹﹐尋此空中靈﹖微音良有旨﹐當用愼勿輕。事應神機會﹐保爾見太平。﹝其二十二﹞

轡景落滄浪﹐騰躍靑海津。絳煙亂太陽﹐羽蓋傾九天。云輿浮空同﹐倏忽滄浪間。來尋眞中友﹐相攜侍帝晨。玉子協明徳﹐齊首招玉賢。下眄八河宮﹐上寢希林巓。漱此紫瓊腴﹐方

知穢途辛。佳人將安在﹖勤之乃得親。﹝其二十三﹞

絳闕排廣霄﹐披丹登景房。紫旗振雲霞﹐羽晨舞八風。停蓋濯碧溪﹐采秀月支峯。咀嚼三靈華﹐吐吸九神芒。椿數無絕紀﹐協日積童蒙。攜袂明眞館﹐仰期無上皇。北鈞唱羽人﹐玉玄粲賢眾﹝音終﹞﹐云何波浪宇﹐得失爲我鐘﹖引領囂庭內﹐開心擬穢沖。習適榮辱域﹐罕躡希林宮。一靜安足苦﹖試去視滄浪。﹝其二十四﹞

世珍芬馥交﹐道宗玄霄會。振衣尋眞疇﹐回軒風塵際。良徳映玄暉﹐穎拔粲華蔚。密言多償福﹐衝靜尙眞貴。《恆》當二象順﹐攜手同襟帶。何爲人事間﹐日焉生患害﹖﹝其二十五﹞

有心許斧子﹐言當采五芝。芝艸不必得﹐汝亦不能來。汝來當可得﹐芝艸與汝食。﹝其十二六﹞

◎太極眞人智慧經贊六首

學仙絕華念﹐念念相因積。去來亂我神﹐神躁靡不歷。滅念停虛閒﹐蕭蕭入空寂。請經若饑渴﹐持志如金石。保子飛玄路﹐五靈度符籍。﹝其一﹞

濟我六度行﹐故能解三羅﹐淸齋禮太素﹐吐納養云牙道家養生術﹐謂由口吐出污濁之气﹐由鼻納入。逍遙金闕內﹐玉京爲余家﹐自然生七寶﹐人人坐蓮華。仰嚼玄都醾﹐俯含空洞襜﹐容顏曜十日﹐奚計年劫多﹖法鼓會天仙﹐鳴鐘徵大魔。﹝其二﹞

靈風扇香花﹐燦爛開繁襟。太眞撫云璈﹐眾仙彈靈琴。雅歌三天上﹐散慧玉華林。七祖升福堂﹐由此步玄音。前世徳未足﹐斯經邈難尋。信道情不盡﹐圖飛乃反沈。太上無爲道﹐弘

之在兆心。﹝其三﹞

學道由丹信﹐奉師如至親。揖景偶淸虛﹐孜孜隨日新。眾人未得度﹐終不度我身。大願有重報﹐玄徳畢信然。陰惡罪至深﹐對來若轉輪。﹝其四﹞

學道甚亦苦﹐晨夕建福田。種徳由植樹﹐根深果亦繁。子能耽玄尙﹐飄爾升淸天。修是無爲道﹐當與善結緣。太上弘至道﹐經書《智慧篇》。拔苦由大才﹐超俗以得眞。靈資世所奇﹐燁若淵中蓮。﹝其五﹞

人行各有本﹐皆由宿世功。立徳務及時﹐發願莫不從。善惡俱待對﹐倚伏理難窮。賢士奉法言﹐道徳在兼忘。解是大智慧﹐上爲太極公。寶蓋連玉輿﹐命駕禦九龍。金華擎洞經﹐捧香悉仙童。嘯歌徹玄都﹐鳴玉叩瓊鐘。﹝其六﹞

卷九十九贊頌部贊詩詞

◎吳子來寫眞贊一首詩二首﹝並序﹞

費玄眞者﹐成都雙流縣興唐觀道士也。大中末有道士自稱吳子﹐止觀中﹐淹畱歲餘﹐養气絕粒﹐時亦飲酒。其爲志也﹐泛然自適﹐無所營爲。忽謂玄眞曰﹕吾欲爲師寫眞﹐可乎﹖玄眞笑曰﹕夫欲寫眞﹐先須自寫。吳子如其言﹐引鏡濡毫﹐自寫其貌﹐下筆惟肖﹐頃刻而畢。復自爲贊﹐兼詩二章﹐畱遺玄眞。爲贊及詩﹐未嘗抒思。

贊曰﹕

不才吳子﹐知命任眞。志尙玄素﹐心樂淸貧。涉歷羣山﹐翛然一身。學未明道﹐形惟保神。山水爲家﹐形影爲鄰。布裘艸帶﹐鹿冠紗巾。餌松飲泉﹐經蜀過秦。大道杳冥﹐吾師何人﹖矚念下土﹐思彼上賓。曠然無己﹐罔象惟親。

詩曰﹕

終日艸堂間﹐淸風常往還。耳無塵事擾﹐心有玩雲閒。對酒惟思月﹐餐松不厭山。時時吟《內景》﹐自合駐童顏。﹝其一﹞

此生此物當生涯﹐白石靑松便是家。對月臥云如野鹿﹐時時買酒醉煙霞。﹝其二﹞

寂爾孤遊﹐翛然獨立。飲木蘭之墜露﹐衣鳥獸之落毛。不求利於人間﹐絕賣名於天下﹐此山居之道士也。

題罷﹐振衣理策而去﹐莫知所在焉。

◎仙人貽白永年詩一首﹝並序﹞

白椿夫﹐字永年﹐湖南衡嶽人也。少有髙趣﹐習神仙之道。三元八節以詣嶽中諸觀﹐助焚修朝謁之禮﹐問玄經參眞之義﹐頗爲髙尙之所嘆異。至於負薪汲水﹐勤苦尋師﹐不以爲替。因得丹書飛步核邪之術﹐修之二十年﹐由以濟俗救民﹐懲襖祛疾﹐賴其力者眾矣。巢寇犯闕﹐大駕西巡﹐海內干戈﹐紀綱淩紊。酋豪獷暴者﹐所在自樹置﹐不遵法度。永年必約正道﹐以戒教之﹐從者多矣。時境內有豪師﹐亡其姓名﹐嘗爲其子娶婦。吉日之前一辰﹐忽有一少年﹐騎從十餘輩﹐不知所從來﹐徑造其廳事﹐箕踞詬之曰﹕我先欲娉某氏﹐汝何爲奪之﹖眾𨿽驚駭﹐莫敢酬對。因使其徒取纏絳﹑羔雁﹑靑錢﹑束帛﹐備物之數以還之﹐而欲迫其女。眾疑其鬼物﹐豪師無以拒之﹐選迅足者﹐百餘里召永年。詰明將至﹐少年初無懼色﹐良久﹐自謂曰﹕白尊師果來矣﹗乃泫然流涕﹐跳躍上屋﹐號呼數聲而滅。所致之物皆在﹐永年乃散之以遺貧病者。因顯以逆順﹐理諭豪師。豪師知非﹐乃散釋堡聚﹐祛解兵衛﹐復爲編民廉使。州將嘉其事﹐湘衡間賢不肖者﹐皆美師之徳﹐仰師之教焉。一日﹐有樵人扣戶曰﹕西峯巖中有仙人會話﹐師可造之。永年疑其山水之妖也﹐睨其目睛﹐以辧邪正。方攝衣將行﹐樵者曰﹕師功行已著系仙籍﹐何邪之敢幹﹖然毫釐之差﹐勿爲恨也。言畢﹐由他徑去。

師策杖尋之﹐至卽暝矣。但見崖壁有光﹐因熟視之﹐有詩焉﹐翰墨猶濕。其詩曰﹕淸秋無所事﹐乘霧出遙天。憑伏樵人語﹐相期白永年。讀訖﹐卽空壁無字﹐光亦止矣。

◎李公佐仙僕詩一首﹝並序﹞

李公佐舉進士後﹐爲鐘陵從事。有僕夫自布衣執役勤瘁﹐晝夕恭謹﹐迨三十年﹐公佐不知其異人也。一旦告去﹐畱詩一章。其詩曰﹕

我有衣中珠﹐不嫌衣上塵。我有長生理﹐不厭有生身。江南神仙窟﹐吾當混其眞。不嫌市井喧﹐來救世間人。蘇子迹已往﹝注云蘇耽是也﹞﹐顓蒙事可親﹝公佐字顓蒙﹞。莫言東海變﹐天地有長春。

自是而去﹐出門不知所之﹐鄰里見僕距躍淩空而去。

◎攄浩然泛虛舟辭遺欒渾之詩二首﹝並序﹞

欒先生者﹐名淸﹐字渾之。好道術﹐與東海徐戡﹐字玄貞爲方外之友。同遊江南﹐泊舟於渚。雨霽微風﹐聞上流有淸嘯之聲﹐乃相與上流望之。見二人共乘一舟﹐不刺不棹﹐順風篸流。欒移舟迎之﹐見二客舟中有筆硯﹑蓮葉及酒器﹐二蓮葉上各有文字。因並舟問之﹐二客不對﹐欒先生堅詰之﹐笑持蓮葉以遺焉。曰﹕熟讀此﹐明日當便知我﹐無煩問也。

一葉題曰《攄浩然》其詩曰﹕

行時云作伴﹐坐卽酒爲侶。腹以元化充﹐衣將雲霞補。紂虐與堯仁﹐可惜皆朽腐。

一葉題云《泛虛舟》﹐其詩曰﹕

楫棹無所假﹐超然信萍查。朝浮旭日輝﹐夕蔭淸月華。營營功業人﹐朽骨成泥沙。

有頃﹐遺渾之酒一卮﹐甚馨香﹐飲訖別去。渾之縱棹追之﹐杳不可及。須臾﹐風濤忽起﹐二人驚伏舟中﹐良久方定﹐失蓮葉之所在。欒大醉﹐日暮及漁人家。至夜半﹐欒轉側啼叫良久﹐吐數斗物。徐生疾起﹐舉燭視之﹐乃其五臟爛黑﹐皆在於地。先生歡然而起﹐拊掌而歌曰﹕

得飲攄公酒﹐復登攄公舟。便得神體淸﹐超遙曠無憂。

歌畢﹐復長嘯和之﹐淸響激越﹐非昔所習。數月﹐欒謂徐曰﹕吾醉遺所佩九寸鏡﹐今端午將及﹐議欲重鑄。宜買酒收直﹐以備資費。開篋取藥屑二升﹐和水十石﹐自寅及午便成酒﹐載於舟中﹐沿岸沽之﹐不知所適。徐玄貞與旅人朱仿熟﹐於江表相遇。玄貞維舟登岸﹐與仿展敍。未竟﹐風雨暴至。及霽﹐徐生與舟復失所在。其後有人於廬山懸巖中﹐見醉人抱樽而臥﹐識者疑是徐生﹐以其素好酒焉。時貞元十四年也。

◎靈響詞五首﹝並序﹞

《道徳經》云﹕視之不見﹐聽之不聞﹐搏之不得。詳乎老君之旨趨﹐蓋諭以眾庶之俗民﹐非修生之道民也。尹眞人《節解經》云﹕內觀者睹神光﹐不可謂之不明﹔返聽者聞神聲﹐不

可謂之無音﹔握固者精神備體﹐不可謂之無形。凡在道中之民﹐當須視不見之形﹔聽不聞之聲﹐搏不得之名。三者皆得﹐謂之道民矣。余慕道年久﹐修持沒功﹐夙夜自思﹐如負芒棘。嘗因暇日﹐竊覽《三淸經》云﹕夫修煉之士﹐當須入靜三關﹐淘煉神气﹐補續年命。大靜三百日﹐中靜二百日﹐小靜一百日。愚𨿽不敏﹐情頗激切﹐神道扶持﹐遂發至懇。且試以小靜。卽開成三年戊午歲起﹐正月一日﹐閉戶自修﹐不交人事﹐克期百日﹐方出靜堂。𨿽五穀並絕﹐而五气長修﹐幸免瘦羸﹐不知饑渴。未逾月而神光照目﹐百靈集耳﹐精爽不昧﹐此三者皆應﹐則知仙經祕典﹐言不虛設也。人不修﹐卽不知。旣不知﹐則信彼前。後學咸謂神仙之教﹐盡爲誑誕之辭。今古相蒙﹐未始有極。小兆忝爲前得者﹐故發言爲詞﹐以正將來之惑。因創五篇﹐篇之四句﹐貽諸同好﹐用紀玄深。其詞曰﹕

此響非俗響﹐心知是靈仙。不曾離耳裏﹐髙下如秋蟬。﹝其一﹞

入夜聲則勵﹐在晝聲則微。神靈斥眾惡﹐與我作風威。﹝其二﹞

妙響無住時﹐晝夜常輪回﹐那是偶然事﹐上界特使來。﹝其三﹞

何以辧靈應﹖事須得梯媒。自從靈響降﹐如有眞人來。﹝其四﹞

存念長在心﹐展轉無停音。可憐淸爽夜﹐靜聽秋蟬吟。﹝其五﹞

◎眾仙步虛詞五首

飄飄上雲路﹐黯黯入長霄。星宮日去遠﹐光陰劫數遙。仰徳金顏隱﹐傾想佇神飈。願得映霞軫﹐焚香稽首朝。﹝其一﹞

玄風轉飛蓋﹐紫气泛仙車。浮空不待駕﹐倏忽升虛無。徘徊哀下界﹐顧眄湣羣諸。三元眞化畢﹐倏然入太虛。﹝其二﹞

萬气浮空上﹐千光合太微。霄間望華蓋﹐虛裏眄霞衣。眞儀入雲路。圓曜逐風飛。願得三元會﹐金容乘運歸。﹝其三﹞

吉光騰紫气﹐霄路逸丹天。幡揚香風轉﹐蓋動超浮煙。道中還復道﹐玄中已復玄。眞光不識際﹐大道竟無形。法輪常自轉﹐希音不可聽。空閒待三寶﹐虛中聞洞經。七變遊魂反﹐萬气駐頹齡。﹝其四﹞

香風飄羽蓋﹐遊气轉飈車。冷冷上雲路﹐窈窈入長虛。顧湣埃塵子﹐應運演靈書。妙果諧今日﹐冥契自然符。﹝其五﹞

◎靑童天君常吟一首

欲植滅度根﹐當拔生死栽。沈吟隨九泉﹐但坐惜形骸。

◎南嶽夫人作與許長史一首

靈谷秀瀾縈﹐藏身棲巖京。披褐均衮龍﹐帶素齊玉鳴。形盤幽遼裏﹐擲神太霞庭。霄上有陛賢﹐空中有眞聲。仰我曲晨飛﹐案此綠軒綍。下觀八度內﹐俯嘆風塵縈。解脫遺波浪﹐登此眇眇身。憂竟三津竭﹐奔馳割爾齡。

◎南嶽夫人作一首

玄感妙象外﹐和聲自相招。云書郁紫晨﹐蘭風扇綠軺。上眞宴瓊臺﹐邈爲地仙標。所期貴遠邁﹐故能秀頹翹。玩彼八素翰﹐道成初六遼。人事胡可豫﹖使爾形气消。

卷一百紀傳部紀一

◎眞宗皇帝禦制《先天紀敍》

蓋聞幽通造化﹐是謂神功﹔胥洎範圍﹐斯云聖迹。若乃六合無外﹐億世相因。仰之若日星﹐遵之若繩墨﹐上賓之禦﹐默贊於髙旻﹔長髮之祥﹐隆興於丕緒。故當遹追盛烈﹐昭示羣倫﹐廣五典之闕疑﹐爲六經之首冠者也。

思文聖祖﹐肇初生民﹐時屬洪荒﹐政方朴略。儲精曾宙﹐下撫於八紘﹔應運中央﹐茂宣於三統。先覺以化庶匯﹐總己以禦眾靈。涿鹿觀兵﹐濟人而定難﹐梁峯紀號﹐奉天而告成。順拜峒山﹐所以尊乎沖妙﹔輕舉冶谷﹐所以登乎紫淸。俗畏其神﹐民習其教。九國承於世紀﹐三代繼於大宗。宜乎竹帛之文﹐紀丕功而罔盡﹔車書之域﹐仰遺迹而咸周。豈止唐堯之協和萬邦﹐姬文之本支百世﹐庖犧之始畫八卦﹐髙辛之正是五行者哉﹗顧以眇躬﹐紹玆寶歷。元符之降﹐寶荷於鴻仁﹔眞馭之臨﹐獲聞於諄誨。知開先之有自﹐懷積累之無疆。

由是寶綬以奉徽稱﹐棟宇以新原廟。夙夜之意﹐靡捨於歸尊﹔卿士之心﹐彌思乎順美。樞密使檢校太尉﹑同平章事王欽若﹐樞機協贊﹐文史博通。仰錫羨於元都﹐徇追崇於涼徳。覃精素﹐盡銓魯壁之編﹔率勵鉛黃﹐感正晉河之誤。以至瑯函

瓊蘊﹐竹簡蕓簽﹐遠訪名山﹐近觀藏室﹐羣分類聚﹐索隱造微。纘集成書。蓋無乎遺論﹐封章來上﹐尢見乎資忠﹐庶諧永世之期﹐求乃冠篇之作。慶基紹祚﹐思祖徳之垂鴻﹔惇史楊輝﹐表孫謀之繼志。𨿽有慚於麗薄﹐蓋聊敍乎徽音。式制佳名﹐用標緗裹﹐題曰《先天紀》。冀夫恢隆世表﹐丕顯天宗。龍門補藝之言﹐常傳其實祿﹔闕裏升堂之士﹐莫得而措辭云爾﹗

◎軒轅本紀

軒轅﹐黃帝。姓公孫﹝自周制五等諸侯後﹐乃有公孫姓。軒轅爲黃帝﹐長於姬水﹐合以姬爲姓﹐不知古史何據也﹖﹞﹐有熊國君少典之次子也﹝伏羲生少典﹐少典生神農。及黃帝襲帝位﹐居有熊之封焉﹞。其母西喬氏女﹐名附寶﹐瞑見大電光繞北斗﹐樞星照於郊野﹐附寶感之而有娠﹐以樞星降﹐又名曰天樞。懷之二十四月﹐生軒轅於壽丘﹝地名﹐在魯東門之外﹞。帝生而神靈﹐幼而徇齊﹝疾而速也﹞﹐弱而能言﹐長而惇敏﹐成而聰明。龍顏日角。河目隆顙﹐蒼色大肩﹐始學於大項﹐長於姬水。帝年十五﹐心慮無所不通﹐乃受國於有熊﹐襲封君之地﹝在鄭州新鄭縣﹞。以制作軒冕﹐乃號軒轅﹐以土徳王﹐曰黃帝。得奢龍﹐辧乎東方﹝解在下文﹞。得祝融﹐辧乎南方﹐﹝心星以火﹐火在正南﹐大明也。融﹐光明也。主火之官號祝融﹐南字從南從午。南求也﹐求正對爲明爲暗。則南爲陽﹐北爲陰也﹞。得火封辧乎西方﹐酉之半也﹝雞之鳴旦﹐則望東而身居西也。酉﹐雞也。以少入時名之﹐酉半爲西也﹞。得后土﹐辧乎北方﹝北﹐陰也﹐背也。故曰北。四方之名也。東者﹐動也﹐

日出萬物乃動也。東字從日穿木﹐以日出望之﹐如穿扶桑之林木也。日所出在扶桑東數十萬里﹞。

帝娶西陵氏於大梁﹐曰嫘祖﹐爲元妃。生二子玄囂﹑昌意。初喜天下之戴己也﹐養正娛命﹐自取安而順之﹐爲鴻黃之代﹐以一民也。時人未使而自化﹐未賞而民勸﹐其心愉而不僞﹐其事素而不飾﹐謂之太淸之始也。耕者不侵畔﹐漁者不爭岸﹐抵市不預價﹐市不閉鄙﹐商旅之人﹐相讓以財﹐外戶不閉﹐是謂大同。

帝裏天下十五年之後﹐憂念黎庶之不理﹐竭聰明﹐進智力﹐以營百姓﹐具修徳也。考其功徳﹐而務其法教。時元妃西陵氏始養蠶爲絲﹝今《禮記》﹐皇后祭先蠶西陵氏。葛稚川《西京記》曰「宮內有先蠶壇。」﹞。乃有天老﹐五聖以佐理化。帝取伏犧氏之卦象﹐法而用之﹐據神農所重六十四卦之義﹐帝乃作八卦之說﹐謂之《八索》﹐求其重卦之義也。時有臣曹胡造衣﹐臣伯余造裳﹐臣於則造履﹐帝因之作冠冕﹝冠者則服之﹐又名冕者﹐則冠中之別名。以其後髙前下﹐有俯仰之形﹐因曰冠寇﹐冕也﹞。始代毛革之獘﹐所謂黃帝垂衣裳而天下理也。帝因以別尊卑﹐令男女異處而居﹐取法乾坤天尊地卑之義。帝見浮葉方爲舟﹐卽有共鼓化狄三臣助作舟楫﹐所謂「刳木爲舟﹐剡木爲楫也」。以取諸渙。渙﹐散也﹐物大通也﹐所以濟不通也。帝又觀轉蓬之象以作車。時有神馬出﹐生澤中﹐因名澤馬。一曰吉光﹐又曰吉良﹐出大封國﹝亳州東﹐古國也﹞。文馬縞身朱鬣﹐乘之壽千歲﹐以聖人爲政﹐應而出﹝今飛龍司有吉良廏﹐因此也。薛綜曰「與騰黃一也。」所出之國各別。葛稚川曰「騰黃之馬﹐吉光之獸。」則獸馬各異。今據吉光卽馬﹐騰黃卽獸﹐稚川之說又別﹞。又有騰黃神獸﹐其色黃﹐狀如狐﹐背上有兩角﹐龍翼﹝一本雲龍翼而馬身﹐一名乘黃﹐一名飛黃﹐

或曰古黃﹐又曰翠黃﹐出日本國﹐壽三千歲﹐日行萬里﹐乘此令人壽二千歲﹞出日本國﹐壽二千歲﹝《六典》曰﹕宋齊梁陳皆有車府乘黃之官。今太僕寺有乘黃署﹐卽其事﹞。黃帝得而乘之﹐遂周旋六合﹐所謂乘八翼之龍遊天下也。故遷徙往來無常。帝始教人乘馬﹐有臣胲作服牛以用之。《世本》云﹕所謂服牛乘馬﹐引重致遠﹐以取諸《隨》﹐得隨所宜也。有臣黃雍父始作舂﹐所謂斷木爲杵﹐掘地爲臼﹐以濟萬人﹐取諸《小過》也。小過者﹐過而通也。帝作竈以著經﹐始令鑄釜造甑﹐乃蒸飯而烹粥﹐以易茹毛飲血之獘。有臣揮始作弓﹐臣夷牟作矢﹐所謂「弦木爲弧﹐剡木爲矢」也﹝《史記》云﹐黃帝爲之也﹞。弧矢之利﹐以威天下﹐取諸《睽》。睽﹐乖也﹐制不順也。帝始作屋﹐築宮室﹐以避寒暑燥濕﹐謂之宮室﹐言處於中也。所謂上棟下宇﹐以待風雨﹐取諸《大壯》。大者﹐壯也。帝又令築城邑以居之﹐始攺巢居穴處之獘。又重門擊柝﹐以待暴客﹐以取諸《豫》﹐備不虞也。又易古之衣薪﹐葬以棺槨﹐以取諸《大過》也。

帝服齋於中宮﹐於洛水上﹐坐玄扈石室﹐與容光等觀。忽有大鳥銜圖置於帝前﹐帝再拜受之。是鳥狀如鶴﹐而雞頭鸞喙﹐龜頸龍形﹐駢翼魚尾﹐體備五色﹐三文成字。首文曰「愼徳」﹐背文曰「信義」﹐膺文曰「仁智」。天老曰﹕是鳥麟前鹿後蛇頸﹐背有龍文﹐足履正﹐尾系武。有九苞﹐一曰包命﹐二心合度﹐三耳聰達﹐四舌屈伸﹐五采色備﹐六冠鉅銳鉤﹐七金目鮮明﹐八音激揚﹐九腹大。一名鷗﹐其雄曰鳳﹐其雌曰凰﹐髙五六尺﹐朝鳴曰登晨﹐晝鳴曰上祥﹐夕鳴曰歸昌﹐昏鳴曰固常﹐夜鳴曰保長﹐皆應律呂﹐見則天下安寧。黃帝曰﹕是鳥遇亂則去﹐居九夷矣﹗出於東方君子之國﹐又出丹穴之山。」有臣沮頌﹐蒼頡觀鳥迹以作文字﹐此文字之始也﹝先儒論文字之始不

同﹐或始於三皇﹐或始於伏羲﹐或云與天地並興。今據司馬遷﹑班固﹑韋延﹑宋衷﹑傅玄等云﹐蒼頡﹑黃帝臣﹐今據此載之。諸家說蒼頡﹐亦無定據﹞。

黃帝修徳義﹐天下大理。乃召天老謂之曰﹕吾夢兩龍挺白圖﹐出於河﹐以授予﹐敢問於子。天老對曰﹕此《河圖》《洛書》將出之狀﹐天其授帝乎﹗試齋戒觀之。黃帝乃齋於中宮﹐衣黃服﹐戴黃冕﹐駕黃龍之乘﹐載交龍之旗﹐與天老五聖遊於河洛之間。求夢未得﹐帝遂沈璧於河﹐乃大霧三日。又至翠嬀之泉﹐有大鱸魚﹐河中溯流而至。殺三牲以醮之﹐卽甚雨﹐七日七夜﹐有黃龍負圖而出於河。黃帝謂天老五聖曰﹕子見河中者乎﹖天老五聖乃前跪受之﹐其圖五色畢具﹐白圖蘭葉而朱文﹐以授黃帝﹐乃舒視之﹐名曰《綠錯圖》﹐令侍臣寫之﹐以示天下。黃帝曰﹕此謂《河圖書》。是歲之秋也﹐帝旣得龍鳳之圖書﹐蒼頡之文﹐卽制文章﹐始代結繩之政﹐以作書契﹐蓋取諸夬。夬﹐決也﹐訣斷萬事﹝自垂衣裳至制文字﹐凡九事。按皇甫謐《帝王代記》載﹐此九事皆黃帝之功。今各以當時事及眾書所載﹐列之如前以明之。然於《易系》說此九事﹐則上自黃帝﹐下至堯舜。以其先儒說者﹐或以爲不獨黃帝。若以皇甫所載﹐及今所引眾書﹐則九事皆黃帝始創制之以服用﹐後代聖人至堯舜﹐但繼作修飾爾﹗﹞。於是黃帝定百物之名﹐作八卦之說﹐謂之《八索》。一號帝鴻氏﹐一號歸藏氏﹐乃名所制曰《歸藏書》﹐此《易》之始也。

黃帝垂衣裳之後﹐作龍衮之服﹐畫日月星辰於衣上以象天﹐故有《龍衮之頌》。帝納女節爲妃﹐其後女節見大星如虹﹐下臨華諸﹐女節感而接之﹐生少皞﹝《代記》云﹐女節卽嫘祖﹐非也﹞。帝又納醜女﹐號嫫母﹐使訓宮人﹐而有淑徳﹐奏《六徳之頌》。又納費修氏爲夫人。是時庶民甘其食﹐美其服﹐樂

其俗﹐安其居﹐無羨欲之心。鄰國相望﹐雞犬之音相聞﹐至老而不相往來﹐無求故也。所謂黃帝理天下﹐便民心﹐謂之至理之代。是時風不鳴條﹐謂之天下之喜風也。雨不破塊﹐謂十日一小雨﹐應天下文﹔十五日一大雨﹐以葉運也。以嘉禾爲糧﹐謂大禾也﹐其穗異常。以醴泉爲漿﹐謂泉水味美如酒﹐可以養老也。以五芝爲芳﹐謂有異艸生於圃﹐則芝英﹑紫芝﹑金芝﹑黑芝﹐五芝艸生﹐皆神仙上藥。時有水物洋湧﹐山車滿野﹐於是徳感上天﹐故有黃星之祥﹐謂之異星﹐形狀似月﹐助月爲光﹐名曰景星。又有赤方气與靑方气相連﹐赤方中有二星﹐靑方中有一星﹐凡三星。又有異艸生於庭﹐月一日生一葉﹐至十五日生十五葉﹐至十六日一葉落﹐至三十日落盡。若小月﹐卽一莢厭而不落﹐謂之蓂莢﹐以明於月也﹐亦曰歷莢。帝因鑄鏡以象之﹐爲十五面神鏡﹐寶鏡也。

於時大撓能探五行之情﹐占北斗﹑衡所指﹐乃作甲乙十干以名日﹐立子丑十二辰以名月﹐以鳥獸配爲十二辰屬之﹐以成六旬﹐謂造甲子也。黃帝觀伏犧之三畫成卦﹐八卦合成二十四气﹐卽作紀歷﹐以定年也。帝敬大撓以爲師﹐因每方配三辰﹐立孟仲季﹐自是有陰陽之法焉。黃帝聞之﹐乃服黃衣﹐帶黃紳﹐首黃冠﹐齋於中宮。卽有鳳凰蔽日而至﹐帝乃降階﹐東面再拜稽首曰﹕天降丕佑﹐敢不承命。鳳乃止帝東園﹐集於梧桐﹐又巢於阿閣﹐非竹實不食﹐非醴泉不飲﹐其飲也﹐則自鳴舞﹐音如笙簫。帝卽使伶倫往大夏之西﹝大夏國在西﹐去長安萬里﹞。阮楡之溪﹐昆侖之陰嶰谷﹐采鐘龍之竹﹐取其竅厚均者﹐斷兩節﹐間三寸七分﹐吹之爲黃鐘之音﹝十一月律爲黃鐘﹐謂冬至一陽生﹐萬物之始也﹞。以本至理之代天地之風气。所謂黃帝能理日月之行﹐調陰陽之气﹐爲十二律呂﹐雄雌各六也﹝《晉書》云﹐律管長尺﹐六孔﹐十二月之音。票之以竹﹐取自然圓

虛也﹔以玉取堅貞溫潤也﹞。時有女媧之後容成氏﹐善知音律﹐始造律曆﹐元起辛卯。又推冬至日在之星﹝南斗後星也﹞。又問天老﹐得天元日月星辰之書。天文刻漏之書以紀時。有臣隸首善算法﹐始作數著算術焉。臣伶倫作權量﹝權﹐秤也﹐量卽斗斛也﹞。

黃帝得蚩尢﹐始明乎天文﹝據《管子》言之﹐蚩尢有術﹐後乃叛﹞。帝又獲寶鼎﹐乃迎日推策。於是順天地之紀﹐旁羅日月星晨﹐作蓋天儀﹐測玄象﹐推分星度﹐以二十八宿爲十二次。角亢爲壽星之次﹐房心爲大火之次﹐箕斗爲析木之次﹐牛女爲星紀之次﹐虛危爲玄枵之次﹐室壁爲諏觜之次﹐奎婁爲降婁之次﹐昴畢爲大梁之次﹐觜參爲實沈之次﹐井鬼爲鶉首之次﹐星張爲朱火之次﹐翼軫爲鶉尾之次。立中外之星﹐作占日月之書﹐此始爲觀象之法也。皆自《河圖》而演之。又使羲和占日﹐常儀占月﹐鬼臾區占星﹐帝作占候之法﹐占日之書﹐以明休咎焉。

黃帝有茂徳﹐感眞人來遊玉池﹐至徳所致也。有瑞獸在囿﹐玄枵之獸也。《尙書中候》云﹕麋身﹑牛尾﹐狼蹄﹑一角﹐角端有肉﹐示不傷物也。音中黃鐘﹐文章彬彬然。牝曰麒﹐牡曰麟。生於火﹐遊於土。春鳴曰歸禾﹐夏鳴曰扶幼﹐秋冬鳴曰養信。帝又得微虫蛄螻﹐有大如羊者﹐大如牛者﹐虫名螾﹐大如虹者﹐應土徳之王也。有獸名恙﹐如師子﹐食虎﹐而循常近人﹐或來入室﹐人畏而患之。帝乃上奏於天﹐徙之北荒。

帝以景云之瑞﹐慶雲之祥﹐卽以云紀官﹐官以云爲名﹐故有縉雲之官﹝或云帝煉金丹﹐有縉雲之瑞﹐自號縉雲氏。赤多白少爲縉﹞。於是設官分職﹐以云命官﹐春爲靑雲官﹐夏爲縉雲官﹐秋爲白雲官﹐冬爲黑雲官。帝以云爲師也。是時炎帝之裔姜姓者也。縉雲者﹐帝之祥雲﹐其云非云非煙﹐非紅非紫。

又以帝煉丹於婺州縉雲之堂﹐有此祥雲也。

帝置四史官﹐令沮誦﹑倉頡﹑隸首﹑孔甲居其職﹐主圖籍也﹝《周禮》﹐掌版圖﹐人戶版籍也﹞。又令蒼頡主人儀。孔甲始作盤盂﹐以代凹尊坯飲之朴﹐著《盤盂篇》﹐盤盂之誡也。帝作巾幾之法以著經﹐黃帝書中通理﹐黃帝史謂之《墳》。墳﹐大也﹝孔安國曰﹕遭秦焚之﹐不可聞也﹞。有臣史王始造畫﹐又濟南人公玉帶上黃帝明堂圖﹐有復道﹐上有樓﹐從西南入﹐此樓之始也。帝依圖制之﹐曰合宮﹐可以觀其行也。乃立明堂之議﹐以觀於賢也。時有仙伯出於岐山下﹐號岐伯﹐善說艸木之藥性味﹐爲大醫。帝請主方藥。帝乃修神農所嘗百艸性味﹐以理疾者﹐作《內外經》。又有雷公述《炮炙方》﹐定藥性之善惡。扁鵲﹑兪附二臣定《脈經》﹐療萬姓所疾。帝與扁鵲論脈法﹐撰《脈書上下經》﹝漢文裏陽公淳於意能知疾之生死﹐按《脈經》也﹞。帝問岐伯脈法﹐又制《素問》等書及《內經》﹝今有二帙﹐各九卷﹐後來就修之﹐按《素問》序云岐伯作﹐今卷數大約闕少﹐其八十一難﹐後來增修。又云天降素女以治人疾﹐帝問之﹐遂作《素問》也﹞。帝問少兪鍼注﹐乃制《鍼經》明堂圖灸之法﹐此鍼藥之始也。

黃帝理天下﹐始以中方之色稱號。初居有熊之國﹐曰有熊帝﹝如顓頊爲髙陽帝﹐帝嚳爲髙辛帝﹐唐堯爲陶唐帝也﹞﹐不好戰爭。當神農之八代楡岡始衰﹐諸侯相侵。以黃帝稱中方﹐故四方僭號﹐亦各以方色稱﹝史載而不言名號﹐卽靑帝太皞﹐赤帝神農﹐白帝少昊﹐黑帝顓頊﹐時有四帝之後﹐子孫僭越而妄有稱者也﹞。僉共謀之﹐邊城日駭。黃帝乃罷臺榭之役﹐省靡麗之財﹐周戎士﹐築營壘。帝問於首陽山﹝在河中郡﹐不安其居﹞。令采首山之金﹐始鑄刀造弩。有於東海流波山得奇獸﹐狀如牛﹐蒼身無角一足﹐能出入水﹐吐水則生風雨﹐光如日月﹐

其音如雷﹐名曰夔牛。帝令殺之﹐以其皮冒之﹐以爲鼓﹐以擊之﹐聲聞五百里﹝《世本》云﹐殷巫咸始作鼓﹐則非也﹞。帝令軍人吹角爲龍鳴﹐此鼓角之始也。於是又令作蹴鞠之戲﹐以練武士。﹝今擊球也。《西京記》曰﹐鞠場卽球也﹞。黃帝云「日中必熭﹐操刀必割。狂屈豎聞之曰﹕黃帝知言也。

帝有天下之二十有二年﹐忽有蚩尢氏不恭帝命﹐諸侯中彊暴者也。兄弟八十人﹐並獸身人語﹐銅頭鐵額﹐不食五穀﹐啖沙蠶石﹝蚩尢始作鎧甲兜牟﹐時人不識﹐謂是銅頭鐵額。李太白曰﹕南人兵士見北地人所食麥飯糗糧﹐不識﹐謂之啖沙吞石﹐以諭於此﹞。不用帝命﹐作五虐之刑﹐以害黎庶。於葛盧山發金作冶﹐制爲鎧甲及劍﹐造立兵仗刀戟大弩等﹐威震天下﹐不順帝命。帝欲伐之﹐徵諸侯﹐一十五旬未克敵﹐思念賢哲以輔佐﹐將徵不義。乃夢見大風吹天下塵垢﹐又夢一人執千鈞之弩﹐驅羊數萬羣。覺而思曰﹕風號令﹐執政者也﹔垢去土﹐解化淸者也﹐天下當有姓風名后者。夫千鈞之弩﹐冀力能遠者也﹔驅羊萬羣﹐是牧人爲善者也﹐豈有姓力名牧者乎﹖帝作此二夢及前數夢龍神之驗﹐卽作夢之書。令依二夢求其人﹐得風後於海隅﹐得力牧於大澤。卽舉風後以理民﹐初爲侍中﹐後登爲相﹐力牧以爲將。此將相之始也。以大鴻爲佐理。於是順天下之紀﹐幽明之數﹐生死之說﹐是謂帝之謀臣也。

帝問張若謀敵之事﹐張若曰﹕不如力牧﹐能於推步之術﹐著《兵法》十三卷﹐可用之。乃習其干戈﹐以徵弗享。始制三公之職﹐以象三臺﹝天象有三臺星﹞。風後配上臺﹐天老配中臺﹐五聖配下臺﹝太公《六韜》曰﹕風後﹑力牧﹑五聖爲七公。則五聖五人也﹞。黃帝於是取合己者四人﹐謂之四面而理。時獲寶鼎﹐迎日推策。又得風胡爲將﹐作五牙旗及烽火戰攻之具﹐著《兵法》五篇。又以神皇爲將﹐帝之夫人費修之子爲太子﹐

好張羅及弓矢﹐以大將謂之撫軍大元帥﹐爲王前敵﹔張若﹑力牧爲行軍左右別乘﹔以容光爲大司馬﹐統六師兼掌邦國之九法﹝容光一曰常光﹞。又置左右大監﹐監於萬國。臣龍紆者﹐有勇有義﹐亦爲將。

帝之行也﹐以師兵爲營衛﹐乃與楡岡合謀﹐共擊蚩尢。帝以玉爲兵﹝玉飾兵器﹞。帝服黃冕﹐駕象車﹐交六龍﹐大丙﹑太一爲禦﹐載交龍之旗﹐張五牙彩旗引之﹐以定方位。東方靑牙旗﹐餘各依方色。帝之行也﹐常有五色雲气﹐狀如金枝玉葉﹐止於帝上﹐如葩華之象﹐帝因令作華蓋﹝今之傘蓋是也﹞。黃帝卽與蚩尢大戰於涿鹿之野﹝地在上谷郡﹐南有涿鹿城﹞。帝未克敵﹐蚩尢作百里大霧﹐彌三日﹐帝之軍人皆迷惑。乃令風後法斗機﹐作指南車﹐以別四方﹝崔豹《古今注》曰「周公作指南之車。」據此﹐時已有指南車﹐卽周公再修之爾﹞。帝乃戰﹐未勝﹐歸太山之阿﹐慘然而寐。夢見西王母遣道人﹐披玄狐之衣﹐以符受帝曰﹕太一在前﹐天一在後﹐得之者勝﹐戰則克矣。帝覺而思之﹐未悉其意﹐卽召風後告之。後曰﹕此天應也﹐戰必克矣﹗置壇祈之。帝依以設壇﹐稽首再拜﹐果得符﹐廣三寸﹐長一尺﹐靑色﹐以血爲文﹐卽佩之。仰天嘆所未捷﹐以精思之﹐感天大霧﹐冥冥三日三夜。天降一婦人﹐人首鳥身﹐帝見稽首﹐再拜而伏。婦人曰「吾玄女也﹐有疑問之。」帝曰「蚩尢暴人殘物﹐小子欲萬戰萬勝也。」玄女教帝《三宮祕略五音權謀陰陽之術》」﹝兵法謂玄女戰術也。衛公李靖用九天玄女法是也。又神符﹐黃帝之符也。《陰陽術》卽《六壬太一遁甲運式法》也﹞。玄女傳《陰符經》三百言﹐帝觀之十旬﹐討伏蚩尢。授帝《靈寶五符眞文》及《兵信符》﹐帝服佩之﹐滅蚩尢。又令風後演《河圖》法而爲式用之﹐創十八局﹐名曰《遁甲》﹝周公時約爲七十二局﹐漢張子房共向映﹐一云

四皓議之爲十八局。案神龍負圖文﹐遁其甲﹐乃名之《遁甲》﹐今爲一局﹐揭帖是也﹞。以推主客勝負之術。

黃帝又著《十六神歷》﹐推《太一》《六壬》等法。又述六甲陰陽之道﹐作勝負握機之圖及《法要訣黃帝兵法》三卷﹝《宋武傳》云﹕神人出之。《河圖出軍訣》稱黃帝得《王母兵符》。又有《出軍大帥》《年命立成》各一卷﹐《太一兵歷》一卷﹐《黃帝出軍新用訣》一十二卷﹐《黃帝夏氏占兵气》六卷﹐此書至夏后時重修之也﹞。《黃帝十八陣圖》二卷﹝諸葛亮重修爲八陣之圖﹞。《黃帝問玄女之法》三卷﹐《風後孤虛訣》二十卷﹐《務成子玄兵災異占》十四卷﹐《鬼臾區兵法》三卷﹑圖一卷﹝或作《鬼谷區》。設兵法以來﹐皆起於黃帝﹐亦後來增修也﹞。

黃帝於是納五音之策﹐以審攻戰之事。復率諸侯再伐蚩尢於冀州。蚩尢率魑魅魍魎﹐請風伯雨師﹐從天大風而來﹐命應龍蓄水以攻黃帝。黃帝請風伯雨師及天下女襖﹐以止雨於東荒之地﹐北隅諸山﹐黎土羌兵﹐驅應龍以處南極﹐殺蚩尢與誇父。不得復上﹐故其下旱﹐所居皆不雨。蚩尢乃敗於顧泉﹐遂殺之於中冀﹐其地因名絕轡之野﹝在嬀州也﹞。旣擒殺蚩尢﹐乃遷其庶類善者於鄒屠之鄕﹐其惡者以木械之。帝令畫蚩尢之形於旗上﹐以厭邪魅﹐名蚩尢旗。殺蚩尢於黎山之丘﹝東荒之北隅也﹞。擲械於大荒之中﹐宋山之上﹐其械後化爲楓木之林﹝《山海經》曰﹕融天山有楓木之林﹐蚩尢之桎梏所化也﹞。所殺蚩尢﹐身首異處﹐帝閔之﹐令葬其首冢於壽張﹝縣名﹐在鄆州﹐冢髙七尺﹐土人常以十月祀之﹐則赤气如絳見﹐謂之蚩尢旗﹞。其肩膂冢在山陽﹝縣名﹐在楚州﹐肩膂﹐府藏也﹞。其髀冢在鉅鹿﹝邢州鉅鹿縣也﹞。收得蚩尢《兵書行軍祕術》一卷﹐《蚩尢兵法》二卷。黃帝都於涿鹿城﹝上谷郡涿州﹐地名獨鹿﹐

又曰濁鹿﹐聲傳記誤也﹞。

黃帝又與楡岡爭天下﹐楡岡恃神農帝之後﹐故爭之。黃帝始以雕鶡鷹鸇﹐一云隼之羽﹐爲旗幟﹝《六典》曰﹕今鵔鸃旗也﹞。以熊罷郤虎爲前驅﹐戰於阪泉之野﹝地名﹐在上谷郡﹐今嬀州也﹞。三戰而後克之。帝又北逐獯鬻之戎﹝卽匈奴也﹞。諸侯有不從者﹐帝皆率而徵之。凡五十二戰﹐天下大定。

帝以伐叛之功﹐始令岐伯作車樂鼓吹﹐謂之簫鐃歌﹐以爲軍之警衛。《鼓曲》《靈夔吼》《雕鶚爭》《石墜崖》《壯士怒》《玄云》《朱鷺》等曲﹐所以揚武徳也﹐謂之凱歌﹝《六典》曰﹕漢時張騫得之於西域﹐凡八曲﹐軍樂之遺音。簫﹑笳也﹐金鐃如鈴而無舌﹐有柄﹐執之以止鼓也﹞。

於是諸侯咸尊軒轅爲天子。帝以己酉歲立﹐承神農之後﹐火生土﹐帝以土徳﹐稱王天下﹐號黃帝。位居中央﹐臨制四方。帝破山通道﹐未嘗寧居。令風後負壽書﹐伯常荷劍﹐旦出流沙﹐夕歸陰浦﹐行萬里而一息﹐反涿鹿之阿。帝又試百神而朝之。帝問風後﹕「予欲知河所泄。」對曰「河凡有五﹐皆始於昆侖之墟。黃河出於昆侖山東南腳下﹐卽其一也。」﹝餘四河﹐說在於東方朔《十洲記》﹞。

帝令豎亥步自東極﹐至於西極﹐得五億十選九千八百八步﹝一云二億三萬三千﹞。南北二億三萬一千三百里﹝二億二十萬﹞。豎亥左手把算﹐右手指靑丘北﹐東盡泰遠﹐西窮邠國﹐東西得二萬八千里﹐南北得二萬六千里﹝萬里曰選。神農時東西九千萬里﹐南北八千萬里﹐逾四海之外。韋昭注《漢書》﹐不信此闊遠於海外。臣瓚據道書﹐神農乘龍遊遠也﹐黃帝乘馬以理土境﹐只四海內也。《淮南子》云﹕北極至於南極﹐二億三萬三千五百七十里也。淮南王學道﹐此言絕遠﹐亦據道書也﹞。黃帝始畫野分州﹐令百郡大臣授徳教者﹐先列圭玉於蘭蒲席上﹐

使舂雜寶爲屑﹐以沈楡之膠和之爲泥﹐以分土別尊卑之位﹐與華戎之異。文出《封禪記》。

帝旁行天下﹐得百里之國者萬區。今之縣邑者也。所謂「首出庶物﹐萬國咸寧。」有靑烏子能相地理﹐帝問之以制經。帝又問地老﹐說五方之利害。時有瑞艸生帝庭﹐名屈軼﹐佞人入則指之﹐是以佞人不敢進。時外國有以神獸來進﹐名獬豸﹐如鹿﹐一角。置於朝﹐不宜之臣﹐獸卽觸之。帝問食何物﹖對曰﹕春夏處水澤﹐秋冬處松竹。此獸兩目似熊。

容成子﹐有道﹐知律者﹐女媧之後。初爲黃帝造律曆﹐元起辛卯﹐至此時造笙以象鳳鳴。素女於廣都來﹐教帝以鼓五十弦瑟﹝《古史考》曰琴則非也﹞。黃帝損之爲二十五弦﹐其瑟長七尺二寸。伏羲置琴﹐女媧和之。黃帝之琴名號鐘﹐作淸角之弄。帝始制七情﹐行十義之教。七情者﹐喜﹑怒﹑哀﹑樂﹑懼﹑惡﹑欲七情也。十義者﹐君仁﹑臣忠﹑父慈﹑子孝﹑兄良﹑弟悌﹑夫義﹑婦聽﹑長惠﹑幼順﹐十義也。帝制禮作樂之始也。《黃帝書》說東海有度索山﹐或曰度朔山﹐僞呼也﹝此山間以竹索懸而度也﹞。山有神荼﹑郁壘﹐神能禦凶鬼﹐爲百姓除患﹐制驅儺之禮以象之。帝以容成子爲樂師﹐帝作《雲門》《大捲》《咸池》之樂。乃張樂於洞庭之野。北門成曰﹕其奏也﹐陰陽以之和﹐日月以之明﹐和風俗也﹝唐至徳二年﹐洞庭側有人穿地得古鐘﹐有古篆文﹐黃帝時樂器也。永泰二年﹐巴陵令康通中得采藥人石季徳﹐於洞庭鄕采藥﹐得古鐘﹐上有篆。嶽州刺史李萼進之。可明《莊子》所謂黃帝於洞庭張樂﹐誠不妄者也﹞。

黃帝將會神靈於西山之上﹐乃駕象車六交龍﹐畢方並轄﹐蚩尢居前﹝蚩尢旗也﹞。風伯進掃﹐雨師灑道﹐鳳凰覆上﹐乃到山大合鬼神。帝以號鐘之琴﹐奏淸角之音﹝師曠善於琴﹐晉

平公彊請奏角弄﹐師曠不得已﹐一奏雲從西北起﹐再奏大風起﹑大雨作﹐平公懼而成疾焉﹞。謂昆侖山之靈封﹐致丰大之祭﹐以詔後代﹐斯封禪之禮也。於時昆侖山北玉山之神人也。西王母太陰之精﹐天帝之女也。人身虎首﹝《山海經》曰虎顏﹐一云虎色﹞。豹尾﹐蓬頭戴勝﹐顥然白首﹐善嘯﹐石城金臺而穴居﹐坐於少廣之山﹐有三靑鳥常取食﹐此神人西王母也。慕黃帝之徳﹐乘白鹿來獻白玉環。又有神人自南來﹐乘白鹿獻鬯﹐帝徳至地﹐秬鬯乃出。黃帝習樂以舞眾神﹐又感玄鶴二八翔舞左右。帝於西山嘗木果﹐味如李﹐狀如棠華﹐赤無核﹐因名沙棠﹐食之禦水不溺。帝立臺於沃人國西王母之山﹐名軒轅臺。帝乃休於冥伯之丘﹐昆侖之墟。

帝遊華胥國﹐此國神仙國也﹝伏羲生於此國﹐伏羲母此國人﹞﹐帝往天毒國居之﹐因名軒轅國﹝後來曰天竺﹐去長安一萬二千里﹐《古史考》曰在海外﹐妄也﹞。

帝又西至窮山女子國﹐北又復遊逸於昆侖宮赤水北﹐及南望還歸而遺其玄珠。使明目人離婁求之﹐不得﹔使罔象求而得之。後爲蒙氏之女奇相氏竊其玄珠﹐沈海去爲神﹝玄珠諭道﹐蒙氏女得之爲水神﹞。

帝巡狩東至海﹐登桓山﹐於海濱得白澤神獸﹐能言﹐達於萬物之情。因問天下鬼神之事﹐自古精气爲物﹐遊魂爲變者﹐凡萬一千五百二十種﹐白澤言之﹐帝令以圖寫之以示天下﹐帝乃作《祝邪之文》以祝之。

帝周遊行時﹐元妃嫘祖死於道﹐帝祭之以爲祖神。令次妃嫫母監護於道﹐以時祭之﹐因以嫫母爲方相氏﹝向其方也﹐以護喪﹐亦曰防喪氏。今人將行﹐設酒食先祭道﹐謂之祖餞。祖﹐送也。顏師古注《漢書》云黃帝子爲道神﹐乖妄也。崔實《四民月令》復曰黃帝之子﹐亦妄也。皆不得審詳祖嫘祖之義也﹞。

黃帝以天下大定﹐符瑞並臻﹐乃登封太山﹐禪於亭亭山﹝泰山下小山也﹞。又禪於幾幾山﹐勒功於喬嶽﹐作下畤以祭炎帝。以觀天文﹑察地理﹑駕宮室﹑制衣服﹑候气律﹑造百工之徳﹐故天授輿服﹑斧鉞﹑華蓋﹑羽儀。天神之丘﹐黃帝著《軒輿之銘》。

帝以事周畢﹐卽推律定姓﹝孔子京房皆行此事﹞。紀鐘甄聲。帝之四妃﹝嫘祖﹑嫫母﹑費修﹑女節是也﹞。生二十五子﹐得姓者十二人﹝一云十三人﹞﹐姬﹑酉﹑祈﹑巳﹑滕﹑箴﹑任﹑苟﹑僖﹑詰﹑旋﹑依﹝《史記》云六十一姓﹐惟釐﹑嬛二姓不同。所云黃帝姓公孫者十八代﹐合一千五百年﹐其十二姓十三代﹐合一千七十二年。《史》又云「十二姓徳薄不記錄﹐」亦不可也。姬﹑祁﹑滕﹑任﹑僖﹑詰皆有徳有名者也。所云黃帝姓公孫﹐𨿽古史相傳﹐理終不通。且黃帝生於有熊﹐長於姬水﹐只合以姬爲姓。至周武王稱黃帝十九代孫﹐姬姓之後﹐卽黃帝姬姓﹐非公孫也。且周置五等諸侯﹐以公侯伯子男﹐後諸侯子孫多稱公孫﹐言公之子孫也。故連公子爲姓者﹐且有八十五氏﹐皆非黃帝時人﹞。黃帝九子﹐各封一國﹝潘安仁詩言之﹐未知其源﹞。元妃嫘祖生二子﹐玄囂﹑昌意﹐並不居帝位。玄囂得道﹐爲北方水神。昌意娶蜀山氏之女﹐生顓頊﹐居帝位﹐卽黃帝嫡孫也﹐號髙陽氏。摯字靑陽﹐卽帝位﹐號金天氏﹐黃帝之小子也。少昊後有子七人﹐顓頊時﹐以其一子有徳業﹐髙陽帝賜姓曼氏﹐余不聞。

黃帝以天下旣理﹐物用具備﹐乃尋眞訪隱﹐問道求仙﹐冀獲長生久視﹐所謂先理代而後登仙者也。時有寧子爲陶正﹐有神人過﹐教火法﹐出五色煙﹐能隨之上下﹐道成仙去﹐往流沙之所﹐食飛魚﹐暫死﹐二百歲更生﹐作《沙頭頌》曰「靑蕖灼爍千載舒﹐萬齡暫死餌飛魚。」有務光子者﹐身長八尺七寸﹐

神仙者也﹝至夏時﹐餌藥養性鼓琴﹐有道壽永者﹞。有赤蔣子輿﹐不食五穀﹐啖百花而長年﹝堯時爲木工﹐能隨風上下﹐卽已二千歲矣﹞。有容成公善補導之術﹐守生養气﹐谷神不死﹐能使白髮復黑﹐齒落復生。黃帝慕其道﹐乃造五城十二樓以候神人。卽訪道遊華山﹑首山﹐東之太山﹐時致怪物﹐而與神仙通。接神人於蓬萊﹐回乃接萬靈於明庭﹑京兆﹑仲山﹑甘泉﹑寒門﹑谷口﹝在長安北﹐甘泉﹐云陽﹞。黃帝於是祭天圓丘﹐將求至道﹐卽師事九元子﹐以地皇元年正月上寅日齋於首山﹝在河東蒲阪縣﹞。復周遊以訪眞道。令方明爲禦﹐昌宇驂乘﹐張若謬扅道焉﹝謬音習﹐扅﹐舒氏切﹐或作明﹞。昆閽﹑滑稽從車﹐而至襄城之野﹐七聖俱迷﹐見牧馬童子﹐黃帝問曰﹕爲天下若何﹖小童曰﹕理天下何異牧馬﹖去其害馬而已。黃帝稱天師而退。至於圜丘﹐其國有不死樹﹐食其子與葉﹐人皆不死。有丹巒之泉﹐飲之而壽。有巨蛇害人﹐黃帝以雄黃卻逐之﹐其蛇畱一時而反﹝《外國記》云﹐畱九年也﹞。帝令三子習服之﹐皆壽三百歲。北到洪堤﹐上具茨山﹝在於陽翟﹞。見大隗君﹝密縣大隗神也﹞。又見黃蓋童子﹐受《神芝圖》七十二卷。適中岱﹐見中黃子中﹐受《九茄之方》﹝一云至崆峒山見中黃眞人﹐其方原州有崆峒之山。應劭云﹕在隴右﹐非也﹞。登崆峒山﹐見廣成子問至道﹝司馬彪注《莊子》云「崆峒﹐當斗之山也。一方在梁國虞城東三十里是也﹞。廣成子不答。帝退﹐損天下﹐築特室﹐藉白茅﹐間居三月﹐方往再問修身之道﹐乃授以《自然經》一卷。

黃帝捨帝王之尊﹐托猳豚之文﹐登雞山﹐陟王屋山﹐開石函﹐發玉笈﹐得《九鼎神丹注訣》。南至江﹐登熊﹑湘山﹝熊山在召陵長沙也﹐湘山在長沙益陽縣﹞。往天臺山﹐受《金液神丹》。東到靑丘山﹐見紫府先生﹐受《三皇內文大字》﹝《

抱朴子》云﹕有二十卷﹞﹐以劾召萬神。南至五芝玄澗﹐登圜壠蔭﹐建木觀﹐百靈所登﹐降采若干之芝﹝一云花﹞。飲丹巒之水。南至靑城山﹐禮謁中黃丈人。乃間登雲臺山﹐見寧先生﹐受《龍蹻經》。問眞一之道﹐皇人曰﹕子旣居海內﹐復欲求長生不死﹐不亦貪乎﹗頻相反覆﹐而復受道﹐卽中黃眞人﹐黃帝拜謝訖﹐東過廬山﹐爲使者以次靑城丈人也。廬山使者秩比禦史﹐主總仙官之道﹐是五嶽監司也。又封潛山君爲九天司命﹐主生死之錄。黃帝以四嶽皆有佐命之山﹐而南嶽孤特無輔﹐乃章詞三天太上道君﹐命霍山爲儲君﹐命潛山爲衡嶽之副以成之﹐時參政事﹐以輔佐之。帝乃造山躬寫形象﹐以爲《五嶽眞形之圖》。

黃帝往練石於縉雲堂﹐於地練丹﹐時有非紅非紫之云見﹐是曰縉雲﹐因名縉雲山﹝在婺州金華縣﹐一云永康縣也﹞。帝藏兵法勝負之圖﹐六甲陰陽之書於苗山﹝禹會計功於此集諸侯﹐因名會稽也﹞。黃帝合符瑞於釜山﹐得不死之道。奉事太一元君﹐受要記﹐修道養生之法。於玄女素女受房中之術﹐能禦三百女。玄女授帝《如意神方》﹐卽藏之崆峒山。帝精推步之術﹐於山稽﹑力牧著體診之訣﹐於岐伯﹑雷公講占候﹐於風後先生救傷殘綴金冶之事﹐故能祕要﹐窮盡道眞也。黃帝得玄女授《陰符經》義﹐能內合天機﹐外合人事。

帝所理天下﹐南及交趾﹐北至幽陵﹐西至流沙﹐東及蟠木﹝蟠桃在度索山﹐具在《山海經》也﹞。帝欲棄天下曰﹕吾聞在宥天下﹐不聞理天下。我勞天下久矣﹐將息駕於玄圃﹐以返吾眞矣﹝昆侖山上有玄圃也﹞。黃帝修興封禪禮畢﹐采首山之銅﹐將鑄九鼎於荊山之下﹐以象太一於雍州﹝虢州湖城縣有石記述黃帝鑄鼎於此﹐舊曰鼎州弘農郡﹐《地理誌》云﹐馮翊懷徳縣南之荊山是也﹞。是鼎神質文精也﹐知吉知凶﹐知存知亡﹐能

輕能重﹐能息能行﹐不灼而沸﹐不汲自滿﹐中生五味﹐眞神物也。黃帝煉九鼎丹服之。逮至煉丹成後﹐以法傳於玄子﹐此道至重﹐盟以誡之。帝以《中經》所紀﹐藏於九嶷山東﹐號委羽﹐承以文玉﹐覆以盤石。其書金簡玉字﹐黃帝之遺讖也﹝夏禹得之﹐亦仙化去。又雲藏之於會稽覆釜山中也﹞。帝又以所佩《靈寶五符眞文》書金簡一通﹐封於鐘山﹐一通藏於宛委之山。

帝嘗以金鑄器﹐皆有名﹐題上古之字也﹐以記年月﹐或有祠也。時有燻風至﹐神人集﹐成厭代之志﹐卽畱冠劍佩舄於鼎湖極峻處昆臺之上﹐立館其下﹐昆侖山之軒轅臺也。

時有馬師皇善醫馬﹐有通神之妙思。有龍下於庭﹐伏地張口閉目﹐師皇視之曰﹕此龍病求我醫也。師皇乃引鍼於龍口上下﹐以牛乳煎甘艸灌之。龍病愈﹐師皇乘此龍仙去。黃帝聞之﹐自擇日卜云﹐還宅升仙之日﹐得戊午﹐果有龍來。垂胡髯下迎﹐黃帝乃乘龍與友人無爲子及臣僚等從上﹐七十二人同去。小臣不得上者﹐將龍髯拔墜髯及帝之弓﹐小臣抱其弓與龍髯而號泣﹐弓因曰烏號﹐鑄鼎之地後曰鼎湖﹝至周王時封虢叔於此﹐因名曰號州﹐古曰鼎州﹐於漢曰湖城縣也﹞。其後有臣左徹削木爲黃帝象﹐率諸侯朝奉之。臣僚追慕﹐靡所措思﹐或取幾杖立廟而祭﹐或取衣冠置墓而守﹐是以有喬山之冢﹝在上谷郡周陽縣。又膚施縣有黃帝祠四所﹐邡州喬山﹐黃帝冢在焉﹞。黃帝曾遊處皆有祠﹐五百年後﹐喬山墓崩﹐惟劍與赤舄在焉﹐一旦亦失﹝《荊山記》《龍首記》具載之也﹞。黃帝居代總百一十一年﹐在位一百年。自上仙後﹐升天爲太一君﹐其神爲軒轅之宿﹐在南宮。黃龍之體象﹝火體﹐祭天神﹐軒轅星一也﹞。後來享之﹐列爲五帝之中方君也﹐以配天。黃帝土徳﹐居中央之位﹐以主四方﹝東方靑帝太昊﹐南方赤帝神農﹐西方白帝少昊﹐北方黑帝顓頊﹞。以鎭星配爲子﹐名樞紐之神﹐爲佐配享於黃帝。

帝之子昌意居弱水。昌意弟少昊﹐帝妃女節所生也。帝之女溺於東海﹐化爲鳥﹐名精衛﹐常銜西山木石以堙東海。少昊名摯﹐字靑陽﹐卽帝位﹐號金天氏﹐黃帝之子也。顓頊髙陽氏﹐黃帝之孫也﹐各有聖徳﹐在位七十八年終﹐母蜀山氏所生都商丘。濮陽禺彊﹐黃帝之胤﹐不居帝位﹐與顓頊俱得道﹐居北方爲水神﹝顓頊已來﹐以所典之地爲名號﹞。帝嚳髙辛氏﹐黃帝之孫﹝蟜極生髙辛也﹞﹐帝嚳髙辛神靈﹐自言其名﹐都偃師﹝亳州﹐河南﹞。在位七十年﹐壽一百五歲。帝堯陶唐氏﹐黃帝之玄孫也。姓伊祁﹐名放勛﹐興於定陶﹐以唐侯爲帝﹝濟陰定陶﹐又云定州唐縣﹞。都於平陽﹝郡在晉州﹞。在位九十八年﹐一百一十八歲。舜有虞氏﹐黃帝八代孫。禹爲玄孫也。按《遁甲開山圖》曰﹕禹得道仙人也。古有大禹﹐女媧十九代孫﹐大禹壽三百六十歲﹐入九嶷山﹐仙飛去。後三千六百歲﹐堯理天下﹐洪水旣甚﹐人民墊溺﹐大禹念之﹐乃化生於石紐山。泉女狄暮汲水﹐得石子如珠﹐愛而吞之有娠﹐十四月生子。及長﹐能知泉源﹐代父鯀理洪水﹐三年功成。堯帝知其功﹐如古大禹﹐知水源﹐乃賜號禹。推之﹐是黃帝玄孫無疑也。殷湯﹐黃帝十七代孫﹝黃帝子少昊生蟜極﹐蟜極生髙辛﹐十四世後﹐卽天一爲殷王是也﹞。

黃帝子孫各得姓於事﹐帝推律定姓者十二﹝具在中卷﹞。少昊有子姓曼﹐顓頊姬姓﹝以黃帝居姬水﹐帝嚳子后稷﹐姬姓也﹞。堯姓伊祁﹐舜姓姚﹐禹姓姒﹐湯姓子。又張﹑鄧﹑軒﹑路﹑黃﹑寇﹑宋﹑酈﹑白﹑薛﹑虞﹑資﹑伊﹑祁﹑申﹑屠﹑黃公﹑托拔﹝昌意少子封北土﹐以黃帝土徳化俗﹐以土爲托﹐以君爲拔﹐乃以托拔爲姓﹞。黃帝有九子﹐各封一國﹝具在中卷﹞。總三十三氏﹐出黃帝之後。黃帝相承凡一千二百五十年﹐自黃帝己酉歲至今。

卷一百一紀傳部紀二

◎元始天王紀

元始天王﹐稟天自然之胤﹐結形未沌之霞﹐托體虛生之胎﹐生乎空洞之際。時玄景未分﹐天光冥遠﹐浩漫太虛。積七千餘劫﹐天朗气淸﹐二暉纏絡﹐玄云紫蓋映其首﹐六气之電翼其眞。夜生自明﹐神光燭室。散形靈馥之煙﹐棲心霄霞之境﹐練容洞波之濱﹐獨秉靈符之節﹐抗禦玄降之章。內气玄崖﹐潛想幽窮﹐忽焉逍遙﹐流盼忘旋。瓊輪玉輿﹐碧輦玄龍﹐飛精流靄﹐耀電虛宮。東遊碧水豪林之境﹐上憩靑霞九曲之房。進登金闕﹐受號玉淸紫虛髙上元皇太上大道君。受金簡玉札﹐使奏名東華方諸靑宮。於時受命﹐總統億津﹐玄降玉華之女﹑金晨之童各三千人。飛龍毒獸﹐巨虯千尋﹐攫天奮爪﹐備衛玉闕。天威煥赫﹐陳於廣庭。飛靑羽蓋﹐流紫鳳章。《金眞玉光》《豁落七元》《神虎上符》《流金火鈴》﹐結編元皇﹐位在玉淸﹐掌括上皇﹐髙帝之眞。

◎太上道君紀

《洞玄本行經》云﹕太上道君者﹐於西那天郁察山浮羅之嶽﹐坐七寶騫木之下﹐淸齋空山﹐靜思神眞。合慶冥樞﹐蕭朗自然。擁觀萬化﹐俯和眾生。

是時﹐十方大聖﹐至眞尊神﹐詣座燒香﹐稽首道前﹐上白道君﹕不審《靈寶》出法﹐從何劫而來﹖至於今日﹐凡幾度人爲盡﹖如是復有轉輪﹐天尊是何劫生﹐值遇《眞文》﹐得今太上之任﹐致是得度﹐何獨如之﹗巍巍徳宗﹐髙不可勝。願垂賜告﹐本行因緣﹐解說要言﹐開悟後生。

道言﹕天元輪轉﹐隨劫攺運。一成一敗﹐一死一生。滅而不絕﹐幽而復明。《靈寶》出法﹐隨世度人。自元始開光﹐至於赤明元年﹐經九千九百億萬劫﹐度人有如塵沙之眾﹐不可勝量。赤明之前﹐於眇莽之中﹐劫劫出化﹐非可思議。赤明已後﹐至上皇元年﹐宗範大法﹐得度者眾。終天說之﹐亦當不盡。今爲可粗明眞正之綱維﹐標得道者之遐迹爾。今聊以開示於後來﹐領會於靈文之妙。我濯紫晨之流芳﹐蓋皇上之冑胤。我隨劫死生﹐世世不絕﹐常與《靈寶》相值同出。經七百億劫中﹐會靑帝劫終﹐九气攺運。於是托胎於洪氏之胞﹐凝神於瓊胎之府﹐積三千七百年﹐至赤明開運﹐歲在甲子﹐誕於扶刀。蓋天西那玉國浮羅之嶽﹐復與《靈寶》同出度人。元始天尊以我因緣之勛﹐錫我太上之號﹐封郁悅那林昌玉臺天帝君﹐位登髙聖﹐治玄都玉京。實由我身尊承大法﹐《靈寶眞文》﹐世世不絕。廣度天人﹐慈心於萬劫﹐溥濟於眾生。功徳之大﹐勛名繕於億劫之中﹐致今報爲諸天所宗焉。

◎上淸髙聖太上玉晨大道君紀

《洞眞大洞眞經》云﹕上淸髙聖太上大道君者﹐蓋二晨之精气﹐九慶之紫煙﹐玉暉煥耀﹐金映流眞。結化含秀﹐苞凝玄神。寄胎母氏﹐育形爲人。諱籙﹐字上開元。母妊三千七百年﹐乃誕於西那天郁察山浮羅嶽丹玄之阿。於是受錄紫皇﹐受書玉虛﹐眺景上淸﹐位司髙仙﹐爲髙聖太上玉晨大道君。治蕊珠日闕館七映紫房﹐玉童玉女各三十萬人侍衛。於是振策七圃﹐揚靑九霄﹐騰空厓旌﹐駕景馳飈。徘徊八煙﹐盤桓空塗。仰簪日華﹐俯拾月珠。摘絳林之瑯實﹐餌玄河之紫蕖。偃蹇靈軒﹐領理帝書。萬神入拜﹐五徳把符。上眞侍晨﹐天皇抱圖。乃仰空言曰﹕子欲爲眞﹐當存日中君﹐駕龍驂鳳﹐乘天景云﹐東遊桑林﹐遂入帝門。若必升天﹐當思月中夫人﹐駕十飛龍﹐乘我流鈴﹐西朝六嶺﹐遂詣帝堂。精根運思﹐上朝玉皇。薈薈敷郁儀以躡景﹐晃晃散結璘以曁霄。雙皇合輦﹐後天而凋。夫大有者﹐九天之紫宮﹔小有者﹐淸虛三十六天之首洞。

於是髙聖太上大道君初乘一景之輿﹐駕八素紫雲﹐攝希微蒼帝﹐名錄丰子﹐俱東行﹐詣郁悅那林昌玉臺天﹐見玉淸紫道虛皇上君﹐受《九暉大晨隱符》。

太上大道君次乘二景之輿﹐駕七素絳雲﹐攝中微赤帝﹐名定無彥﹐俱南行﹐詣髙桃厲衝龍羅天﹐見玉淸翼日虛皇太上道君﹐受《觀靈元晨隱符》。

太上大道君次乘三景之輿﹐駕六素紅雲﹐攝太微白帝﹐名渠淵石﹐俱西行﹐詣碧落空歌餘黎天﹐見玉淸昌陽始虛皇髙元君﹐受《總晨九極隱符》。

太上大道君次乘四景之輿﹐駕五素靑雲﹐攝玄微黑帝﹐名齊元旋﹐俱北行﹐詣叩摩坦婁於翳天﹐見玉淸七靜導生髙上虛皇君﹐受《沓曜旋根隱符》。

太上大道君次乘五景之輿﹐駕四素黃雲﹐攝始微上帝﹐名接空子﹐俱東北行﹐詣扶刀蓋華浮羅天﹐見玉淸大明虛皇洞淸君﹐受《玄景晨平隱符》。

太上道君次乘六景之輿﹐駕三素綠云﹐攝靈微中帝﹐名秉巨文﹐俱東南行﹐詣貝謂耶渠初默天﹐見玉淸始元虛皇太霄君﹐受《合暉晨命隱符》。

太上大道君次乘七景之輿﹐駕二素紫雲﹐攝宣微下帝君﹐名宏膚子﹐俱西南行﹐詣衝容育郁離沙天﹐見玉淸七觀無生虛皇金靈君﹐受《齊暉晨玄隱符》。

太上大道君次乘八景之輿﹐駕一素靈云﹐攝洞微眞帝﹐名泗澄攄﹐俱西北行﹐詣單綠察寶輪法天﹐見玉淸八觀髙元虛皇渟景君﹐受《髙上龍煙隱符》。

太上大道君又乘洞景玉輿﹐駕太霞紫煙玄景之暉﹐攝九微內帝君﹐名申名閒﹐及上皇九玄九天諸眞仙王等﹐俱仰登彌梵羅臺霄絕寥丘飛元云根之都玉淸上天﹐見玉淸紫暉太上玉皇明上大道君﹐受《髙淸太虛無極上道君隱符》。

◎三天君列紀

上淸眞人總仙大司馬長生法師主三天君﹐姓柏成﹐諱欻生﹐字芝髙﹐乃中皇時人﹐歲在東維之際﹐誕於北水中山柏林之下。

夫名爲欻生者﹐以母感日華而懷孕。年九歲﹐求長生之道。至十四﹐與西歸公子﹐巨靈伯尹俱師事黃谷先生。黃谷先生者﹐能爲不死﹐修靜無爲﹐不營他術﹐含精內觀﹐凝神空漠﹐思眞安炁﹐以致不死。

後五百年﹐遇金仙石公﹑寧氏先生﹑晃夜童子三人﹐受《胎精中記》《化胞內經》﹐養神上法﹐解結之要。又登太帝滄浪山洞臺中雙玉穴﹐酣紫明芝液﹐遇上淸萬石先生﹐授以乘飛駕虛八气景龍之蹻﹐反胎守白越度之法。又廣成子授以《丹靑玉鑪》《煉云根柔金剛之經》﹐又授以飛煙發霜沈雪浮日朱之法。又遇始元童子﹑丰車小童﹐受《虛皇帝籙》。仙忌眞戒﹐化一成萬解形之法。

後遇玉淸文始東王金暉仙公﹐號曰玉皇二道君﹐告以胎閉靜息﹑內保百神﹑開洞云房﹑堅守三眞之事。後復詣二玉皇君﹐問云房之道﹐三眞之訣。二玉皇君曰「三眞者﹐兆一身之帝君﹐百神之始眞也。若使輔弼審正﹐三皇內寧﹐太一保胎﹐五老扶精。一居丹田﹐司命護生﹔一居絳宮﹐紫气灌形﹔一居洞房﹐三素合明。於是變化離合﹐與眞同靈。明堂雲宮﹐紫戶玉門﹐黃闕金室﹐丹城朱窗﹐皆帝一之內宅﹐三眞之寶室也。於是云房一景﹐混合神人。上通昆侖﹐下臨淸淵。云蓋嵯峨﹐林竹蔥竿。七靈回轉﹐七門幽深。金扉玉匱﹐符籍五篇。公子內伏外牽﹐白元混一成形﹐呼陽召陰。上帝司命﹐各保所生。微哉難言﹗非仙不傳。」又問呼陽召陰出入無方之法﹐气出神變之道。二玉皇曰「呼陽者﹐三气之所出入也﹔召陰者﹐六丁之所往來也。若得三气之所生﹐能知六丁之所因者﹐則陽气化爲龍車﹐陰气變爲玉女﹐則騰轉無方﹐輪舞空玄之上也。夫气之所在﹐神隨所生焉。神在則气成﹐神去則气零。气者﹐卽二十四神之正气﹐是爲二十四气也。气能成神﹐神亦成气。散之

爲雲霧﹐合而爲形影﹔出之爲仙化﹐入之爲眞一。上結三元﹐下結萬物。靜爲兆身﹐動爲兆神。是以常混合二十四神﹐變化三五之眞人﹐混成正一﹐合爲帝君﹐卽兆本神也。夫人受生於天魂﹐結成於元靈。天魂生之根﹐元靈生之胎。流會太一﹐達觀三道﹐神積玉宮﹐液溢玄府﹐津流地戶﹐澤憩洞房。日月煥於霄暉﹐五神混於元父。元父主气﹐化散帝極。玄母主精﹐變會幽元。是以司命奉符﹐固形扶神。公子內守﹐桃康保魂。左攜無英﹐右引白元。雲行雨施﹐萬關流布也。

後二玉皇授欻生《大洞眞經》三十九章《回風混合帝一之道》﹐斷環割靑﹐盟誓而傳﹐得爲上淸眞人位﹐曰總仙大司馬長生法師主三天君﹐理太玄﹐都閬風玉臺﹐總司學道之仙籍﹐主括三天之人神。萬仙受事於玉臺﹐五帝北朝於靈軒矣。

◎靑靈始老君紀

《洞玄本行經》云﹕東方安寶華林靑靈始老帝君者﹐往在白气﹐禦運於金劫之中﹐暫生郁悅金映雲臺那林之天﹐西婁無量玉國浩明玄嶽﹐厥名元慶。於此天中﹐大建功徳﹐初無懈心﹐勛名仰徹﹐朱陵火宮﹐書其姓名﹐記於赤簡。仙道垂成﹐而值國多采女﹐元慶遂以寄世散想﹐靈魔舉其濁目﹐朱宮輟其仙名。一退遂經三劫﹐中值火劫﹐攺運元慶﹐又受气寄胎於洪氏之胞。上天以其先身好色﹐故轉爲女子。朱靈元年﹐歲在丙午﹐誕於丹童龍羅衛天洞明玉國丹霍之阿﹐攺姓洪﹐諱那臺。年十四﹐敬好道法﹐心願神仙。常市香膏﹐然燈照暝﹐大作功徳﹐諸天所稱﹐名標上淸。南極上靈紫虛元君托作傭人﹐下世教化。見

那臺貞潔﹐好尙至法。回駕於丹霍之阿﹐授那臺《靈寶赤書南方眞文》一篇。

於是那臺勵志殊勤﹐自謂一生作於女子﹐處於幽房﹐無由得道。因齋持戒思念﹐願得轉身爲男。丹心遐徹﹐遂致感通﹐上眞下降﹐元始天尊﹐時於瑯碧之溪﹑扶瑤之丘﹐坐長林枯桑之下﹐眾眞侍坐。是日﹐那臺見五色紫光﹐曲照齋堂。於是心悟﹐疑是不常。仍出登墻四望﹐忽見東方桑林之下﹐華光赫奕﹐非可勝名﹐去那臺所住數百里﹐中隔礙陽谷滄海之口﹐心懷踴躍﹐無由得往。因叉手遙禮﹐稱﹕名那臺﹐先緣不厚﹐致作女身。發心願樂﹐志期神仙﹐髙道法妙﹐不可得攀。日夕思念﹐冀得滅度﹐轉形爲男。歷年無感﹐常恐生死﹐不得遂通﹐彌齡之運﹐有於今日﹐天河隔礙﹐無由披陳。今當投身碧海﹐沒命於天﹐冀我形魂﹐早得輪轉﹐更建功徳﹐萬劫之中﹐冀見道眞。言訖﹐便從墻上投身擲空﹐命赴滄海極淵之中﹐紛然無落﹐卽爲水帝神王﹐以五色飛龍捧接。女身俄頃之間﹐已於懸中得化形爲男子﹐乘龍策虛﹐飛至道前。於是元始卽命仙都錫加帝號﹐於火劫受命﹐輔於《靈寶靑帝玉篇》。七百年中﹐火劫數極﹐靑气運行﹐隨元滅度。以開光元年﹐於彌梵羅臺霄絕寥丘飛元云根之都滄霞九云之墟﹐元始又錫安寶華林靑靈始老帝君號。

◎丹靈眞老君紀

《洞玄本行經》云﹕南方梵寶昌陽丹靈眞老君者﹐本姓鄭﹐字仁安﹐大炎之胤﹐生於禪黎世界赤明天中。生有三气之云纏其身﹐朱鳥鼓翮覆其形。三日能言﹐便知宿命。年及十二﹐面

有金容玉顏﹐便棄世離俗﹐遠遊山林。於寒靈洞宮遇玄和先生﹐授仁安《靈寶赤書五气玄天黑帝眞文》一篇﹐《智慧上品》《十戒》而去。仁安於是奉戒而長齋﹐大作功徳﹐珍寶布施﹐以拯諸乏﹐割口飴鳥﹐功名徹天。因於西那國遇天洪災﹐大水滔天﹐萬姓流漂。仁安於洪波之上﹐泛舟誦《戒書》《黑帝眞文》﹐以投水中﹐水爲開道﹐百頃之地﹐鳥獸﹑獐鹿﹑虎豹﹑獅子﹐皆往依親﹐悉得無他。是時國王百口﹐登樓而漂沒﹐嘆不能得度。仁安見王垂沒﹐乃浮舟而往﹐以所佩《眞文》授與國王。王敬而奉之﹐水劫卽退﹐翕然得過。王旣得免﹐《眞文》於是卽飛去入雲中﹐莫知所在。

仁安失去《眞文》﹐退仙一階﹐運應滅度﹐托命告終﹐死於北戎之阿。暴露靈屍三十餘年﹐形體不灰﹐光色鮮明﹐無異生時﹐在於北戎長林之下。時國王遊獵﹐放火燒山﹐四面火匝﹐去其靈尸之間﹐百步之內﹐火不得然﹐獐鹿虎豹﹐莫不依親。王怪而往﹐見靈尸之上﹐有三色之光﹐雲霧郁冥﹐鳥獸匝繞。王乃伐薪圍屍﹐放火焚燒。於時屍放火中﹐郁起成人﹐坐靑煙之上﹐指拈虛無﹐五色煥爛﹐左右侍者﹐仙童玉女﹐三百餘人﹐肅然而至。凡是禽獸依親之者﹐並在火中﹐皆得過度。仁安以赤明二年﹐歲在丙午﹐於叩摩坦婁於翳天中洞寥之嶽﹐攺姓洞浮﹐諱曰極炎﹐受錫南單梵寶昌陽丹靈眞老帝﹐號丹靈老君也。

◎中央黃老君紀

《洞眞九眞中經》云﹕中央黃老君者﹐太上太微天帝君之弟子也﹐以混皇二年始生焉。年七歲﹐乃知長生之要﹐天仙之法。仍眇綸上思﹐欽納眞玄﹐蕭條靈想﹐棲心神源。解脫於文蔚之羅﹐披素於空任之肆。於是太上授《九眞之訣》《八道祕言》﹐施修道成﹐受書爲太極眞人。

◎金門皓靈皇老君紀

《洞玄本行經》云﹕西方七寶金門皓靈皇老君者﹐本乃靈鳳之子也。靈鳳以呵羅天中降生於衛羅天堂世界﹐衛羅國王取而蓄之。王有長女﹐字曰配瑛﹐意甚憐愛﹐常與共戲﹐於是靈鳳常以兩翼扇女面。後十二年中﹐女忽有胎﹐經涉三月﹐王意怪之﹐因斬鳳頭﹐埋著長林丘中。女後生女﹐墮地能言﹐曰﹕我是鳳子﹐位應天妃。王卽名曰皇妃。生得三日﹐有羣鳳來賀﹐玄哺玉霜﹐洪泉曲水﹐八煉芝瑛。年八歲﹐執心肅操﹐超拔俗倫﹐常朝則謁日﹐暮則揖月。於重宮之內﹐王設廚膳﹐物不味口。天作大雪﹐一年不解﹐雪深十丈﹐鳥獸餓死。王女思億靈鳳﹐往之遊好﹐駕而臨之。長林丘中﹐歌曰﹕

杳杳靈鳳﹐綿綿長歸。悠悠我思﹐永與願違。萬劫無期﹐

何時來飛﹖

於是王所殺鳳郁然而生﹐抱女俱飛﹐徑入雲中。王女今於景霄之上﹐受書爲南極上元君﹐常乘九色之鳳﹐此女前生萬劫﹐已奉《靈寶》﹐致靈鳳降形﹐得封南極元君之號。

皇妃功徳遐徹﹐天眞感降﹐以上元之年﹐歲在庚申﹐七月七日中時﹐元始天尊會於衛羅玉國鳳麟之丘﹐坐騫華之下﹐眾眞侍坐。是時皇妃所住室內﹐忽有日象如鏡之圓﹐空懸眼前。皇妃映見﹐天眞大神普在鏡中長林之下﹐一室光明。於是自登通陽之臺﹐遙望西方﹐見鳳生丘上﹐紫雲郁勃﹐神光煒煥﹐非可得名﹐去皇妃所住五百步許﹐逼以女根處在宮內﹐無由得往。須臾﹐忽有神鳳來翔﹐集於臺上。皇妃白鳳言曰﹕西方有道﹐心願無緣﹐不審神鳳可得暫駕見致與不﹖於是鳳卽敷翮﹐使坐翮上﹐舉之耽至道前。元始天尊指以金臺王母﹔卽汝師也﹐便可施禮。皇妃叩頭上啟﹐惟願眾尊﹐特垂哀矜﹐則枯骸更生。」言畢﹐金母封以西靈玉妃之號﹐卽命九光靈童披霜羅之蘊﹐出《靈寶赤書白帝眞文》一篇﹐以授皇妃。受號三百年中﹐仍值靑劫攺運﹐皇妃方復寄胎於李氏之胞。三年﹐於西那玉國金壠幽谷李樹之下而生﹐化身爲男子﹐攺姓上金﹐諱日昌。至開光元年﹐歲在上甲﹐元始天尊錫西方七寶金門皓靈皇老君號。

◎五靈玄老君紀

《洞玄本行經》云﹕北方洞陰朔單郁絕五靈玄老君者﹐本姓浩﹐字敷明﹐蓋玄皇之胤﹐太淸之冑﹐生於元福棄賢世界始靑天中。年十二﹐性好幽寂﹐心玩山水。遠於家中﹐或去十日﹐

時復一還。時天下災荒﹐人民餓殍﹐一國殆盡。敷明於地境山下﹐遇一頃巨勝﹐身自采取﹐餉系窮乏﹐日得數過。救度垂死數千餘口。隨取隨生﹐三年不訖。他人往覓﹐莫知其處。是時辛苦﹐形體憔悴﹐不暇營身﹐遂致疲頓﹐死於山下。九天書其功徳﹐金格記其玉名﹐度其魂神於朱陵之宮。後帝遣金翅大鳥﹐常敷兩翼﹐以覆其屍。七百年中﹐屍形不灰。至水劫攺運﹐水泛屍﹐漂於無崖之淵。水過而後﹐敷明屍泊貝渭邪源初默天郁單之國北壠玄丘。四十年中﹐又經山火盛行﹐梵燒屍形﹐於火中受煉而起﹐化成眞人﹐五色之云﹐覆蓋其上。至開明元年﹐於北壠玄丘﹐攺姓節﹐諱靈會﹐元始天王錫靈會洞陰朔單郁絕五靈玄老君號。

卷一百二紀傳部紀三

◎混元皇帝聖紀

太上老君者﹐混元皇帝也。乃生於無始﹐起於無因﹐爲萬道之先﹐元气之祖也。蓋無光無象﹐無音無聲﹐無宗無緒。幽幽冥冥。其中有精﹐其精甚眞。彌綸無外﹐故稱大道焉。夫道者﹐自然之極尊也﹐於幽無之中而生空洞焉。空洞者﹐眞一也。眞一者﹐不有不無也。從此一气化生﹐後九十九萬億九十九萬歲﹐乃化生上三气。三气各相去九十九萬億九十九萬歲﹐三合成徳﹐共生無上也。自無上生﹐後九十九萬億九十九萬歲﹐乃化生中三气﹐三气各相去九十九萬億九十九萬歲﹐三合成徳﹐共生玄老也。自玄老生﹐後九十九萬億九十九萬歲﹐乃化生下三气﹐三气各相去九十九萬億九十九萬歲﹐三合成徳﹐共生太上也。

自太上生後﹐復八十一萬億八十一萬歲﹐乃生一气。一气生後﹐復八十一萬億八十一萬歲乃生前三气。三气各相去八十一萬億八十一萬歲﹐三合成徳﹐共生老君焉。老君生後﹐八十一萬億八十一萬歲﹐化生一气。一气生後﹐八十一萬億八十一萬歲﹐化生後三气。三气又化生玄妙玉女。玉女生後﹐八十一萬億八十一萬歲﹐三气混沌﹐凝結變化﹐五色玄黃﹐大如彈丸﹐

入玄妙口中。玄妙因吞之﹐八十一年乃從左腋而生。生而白首﹐故號爲老子。

老子者﹐老君也。此卽道之身也﹐元气之祖宗﹐天地之根本也。夫大道玄妙﹐出於自然﹐生於無生﹐先於無先﹐挺於空洞﹐陶育乾坤﹐號曰無上正眞之道。神奇微遠﹐不可得名。故曰﹕吾生於無形之先﹐超乎太初之前﹐長乎太始之端﹐行乎太素之元。浮游幽虛﹐出入杳冥。觀混沌之未判﹐視淸濁之未分﹐盼仿佛之興光﹐瞻響罔之眇然﹐窺惚恍之容象﹐睹鴻洞之無邊﹐步宇宙之曠野﹐歷品物之族羣。惟吾生之卓兮﹗獨立而無倫﹐消則爲气﹐息則爲人矣。

老君者﹐乃元气道眞﹐造化自然者也。彊爲之容﹐則老子也。以虛無爲道﹐自然爲性也。夫莫能使之然﹐莫能使之不然﹐亦不知其所以然﹐不知其所以不然﹐故曰﹕自然而然者也。至若以地爲輿﹐操天爲蓋﹐馳鶩曠蕩﹐翺翔八外﹐不足比其大也。窮幽極微﹐至纖無際﹐析毫剖釐﹐刃鋏鋒銳﹐不足言其細也。絲竹八音﹐《簫韶》九成﹐宮商調暢﹐律呂和平﹐不足言其聲也。玄黃煥爛﹐丹靑熻煜﹕焜煌煒曄﹐麗靡華飾﹐不足言其色也。激耀熠爍﹐神明恍惚﹐風流電遊﹐霆振響逸﹐不足言其疾也。結根九泉﹐沈嶠八海﹐水凝數澤﹐淵亭嶽峙﹐不足言其止也。陰陽不測﹐變化無倫﹐飄遙太素﹐師虛友眞﹐不足言其神也。光燭玄昧﹐洞鑑無形﹐仰觀太極﹐俯察幽冥﹐不足言其明也。影離響絕﹐雲銷霧除﹐鉆冰求火﹐探巢捕魚﹐不足言其無也。滌宇宙之塵穢﹐掃云漢於天衢﹐下坑宏而無底﹐上寥廓而無隅﹐包六合而造域﹐跨八維以爲區﹐不足言其虛也。然則道固無形﹐夫何爲名﹖故乃托虛寄無﹐假道以言之。言之不足以盡意﹐故歸之自然。自然者﹐理之極﹐乃道之常也﹐故眾聖所共尊。道尊徳貴﹐夫莫之爵﹐而常自然﹐惟老氏乎﹗

老君者﹐乃元生之至精﹐兆形之至靈也。昔於虛空之中﹐結气凝眞﹐彊爲之容﹐體大無邊﹐相好眾備﹐自然之尊。上無所攀﹐無所躡﹐懸身而處﹐不頹不落。著光明之衣﹐照虛空之中﹐如含日月之光也。或在雲華之上﹐身如金色﹐面放五明﹐自然化出﹐神王﹑力士﹐靑龍﹑白獸﹐麒麟﹑師子﹐列於前後。或坐千葉蓮花﹐光明如日﹐頭建七曜冠﹐衣晨精服﹐披九色離羅帔﹐項負圓光。或乘八景玉輿﹐駕五色神龍﹐建流霄皇天丹節﹐陰九光鶴蓋﹐神丁執麾﹐從九萬飛仙﹐師子啟塗﹐鳳凰翼軒。或乘玉衡之車﹐金剛之輪﹐驂駕九龍﹐三素飛雲﹐寶蓋洞耀﹐流煥太無﹐燒香散華﹐浮空而來﹐伎樂駭虛﹐難可稱焉。或坐寶堂大殿﹐光明七寶之帳﹐朱華羅网﹐垂覆其上﹐仙眞列侍﹐神丁衛軒﹐幡幢旌節﹐騎乘滿空。或金容玉姿﹐黃裳繡帔﹐憑幾振拂﹐爲物祛塵。或玄冠素服﹐白馬朱鬃﹐仙童夾侍﹐神光洞玄。夫妙相不可具圖。學上道之子﹐宜識眞形。眞形不測﹐但存此足以感會也。

夫學不知其本﹐如嬰兒之失母。能知其母﹐又知其子。旣知其子﹐復守其母。母者何也﹖無中之有也。是道也﹐至眞也﹐宗極也﹐一切所崇也。隨感而應﹐應有著微。微則妙象恍惚﹐乍存乍亡。屈者資之得伸﹐暗者向之獲明﹐迷者歸之果定。故神明之君﹐應著之時﹐形像相好﹐動靜有則﹐以正理邪﹐周徧無滯﹐救度無窮﹐故稱爲聖。或君或臣﹐或師或友﹐依緣相逢。逢此應者﹐皆由精心感道﹐道气通感﹐是故隨機適品矣﹗

夫大道處於無形﹐無形非凡所見。應感以形﹐妙相隨時而出。或玉姿金體﹐爰及肉身。或飛或步﹐或尊或卑﹐或山或岱﹐或夷或夏﹐不可測量。隨感一妙﹐應己則藏。或來無所從﹐去無所至。洞有洞無﹐周徧一切。悟者卽心得道﹐迷者觸向乖眞。能崇識老君﹐尊而敬之﹐則得正眞道矣﹗

論曰﹕夫道不可見﹐見而非也﹔道不可聞﹐聞而非也。蓋示理教俱空寂﹐而不動也。而道亦能使未見者見﹐未聞者聞。此明境智相發﹐感而遂通也。然通寂𨿽殊﹐其至一焉。故曰「道常無爲而無不爲。」以此論之﹐蓋由人心者也。夫心之念道﹐凡有二種﹕一念法身﹐七十二相﹐八十一好﹐具足微妙﹐三界特尊。二念眞身﹐猶如虛空﹐圓滿淸淨﹐不生不滅。若於此相﹐未能明審﹐須憑圖像﹐系錄其心﹐當鑄紫金﹐寫此眞形。泥水銅采﹐稱力所爲。殿堂帳座﹐幡華燈燭﹐隨心供養﹐如事眞身。想念丹成﹐功徳齊等。若能洞觀非身之身﹐圖像眞形﹐理亦無二。是以敬像﹐隨心獲福﹐報之輕重﹐惟在其心﹐念念增進﹐自然成道。所謂人能念道﹐道亦念人﹐卽此之謂也。

◎太微天帝君紀

《紫度炎光神玄變經》云﹕太微天帝君﹐生於始靑之端﹐九曜神靈之胤﹐玄气未凝之始﹐結流芳之冑而法形焉。連光映靈﹐紫雲曜電﹐玄煙流靄﹐丹暉纏絡﹐妙覺潛啟﹐仍采納上契﹐條暢純和﹐吐納冥津﹐遂降靈生之胎﹐哺兼洪泉曲芝。行年二七﹐金容內發﹐玉華外映﹐洞慧神聰﹐朗睹虛玄﹐編掌帝號。其所任乎﹗澄流九霄之霞﹐飛眺洞淸之源。明機覽於極玄﹐領綜運於億津﹐積感加於冥會﹐妙啟發於自然。是以得禦《紫度炎光回神飛霄登空之法》﹐修行內應﹐上登玉淸髙上之尊﹐道備以付中央黃老君焉。

◎靑要帝君紀

《洞眞靑要紫書金根眾經》云﹕靑要帝君者﹐九陽元皇玉帝之弟子也。以中皇元年﹐歲在東維﹐天始告暉﹐君育於玄丘王國。無崖之天﹐瓊林七寶之下﹐溟蒙九域之濱。法化應圖﹐三日啟晨。厥姓堯﹐諱字伯開﹐仍有九龍翼君側﹐七色瓊鳳陰君身。神麟含芝以哺玄﹐天女吐精以灌眞﹐玉童擲華以卻穢﹐神妃散香以攘塵。含漱胎息﹐法秀自然。年冠二六﹐面發金容﹐體生靈符。容與順化﹐應運浮沈。棲心明霞之境﹐遨遊玉國之墟﹐執抗元皇之策﹐落景九域之丘。逍遙流盼﹐遂經萬劫。方還淸齋云房之間。以紫雲爲屋﹐靑霞爲城﹐黃金爲殿﹐白玉爲牀。五气交結﹐髙臺連甍﹐玉陛文階﹐鳳闕四張﹐金童侍側﹐玉華執巾﹐天仙羅衛﹐五千餘人。九陽元皇玉帝君﹐時乘碧霞九鳳飛輿﹐瓊輪羽蓋﹐從桑林千眞﹐萬乘億騎飛行﹐侍仙三十六人﹐宴景霄庭﹐來降於君﹐與君共登九老仙都之京﹐九曲之房。命西臺龜母開云鳳之蘊﹐紫錦之囊﹐出《紫書眞訣玉篇》﹐已受於君。君修行道備﹐位登玉淸。太上大道君授君飛雲羽蓋﹐流紫鳳章﹐《金眞玉光》《豁落七元》《金神虎符》《流金火鈴》﹐靑玉璽﹐九色無縫之章﹐單靑羽裙﹐飛行上淸。於是縱景萬變﹐回轉五晨﹐策虛召月﹐攝日揚輪。洞化離合﹐與眞同靈。解形遁變﹐倏欻億千。上登三元﹐朝謁玉宮。遊覽無崖﹐匡落九天。出入洞門﹐攜契玉仙。仰稟髙上元始太眞﹐應气順命﹐位掌帝晨。縱頠萬道﹐無仙不關。下攝十天﹐山靈河源﹐五嶽四海﹐莫不上隸於君者也。

◎總眞主錄紀

《洞眞變化七十四方經》云﹕上淸總眞主錄南極長生司命君﹐姓王﹐諱攺生﹐字易度。乃太虛元年﹐歲洛西番﹐孟商啟運﹐朱明謝遷﹐天元冥遁﹐三暉翳昏﹐晨風迅虛﹐六日明焉﹐君誕於東林廣昌之城長樂之鄕。行年十四﹐棄世離俗﹐心慕神仙。遇紫府華先生﹐授陰陽補養﹑削死修生﹑三五變煉﹑七九復神﹑道禦中和﹑胎息之方。行其術﹐壽至四百年。登玄溪之澗﹑隱巖之房﹐詣屠先生﹐受金丹煉云芝之根桑金剛之經﹐飛煙起霜沈雪之方﹐招霞咽精之道。服禦七年﹐與日合景﹐行經神州空洞之山﹐遇太一眞人戴先生﹐受帝君九煉之方。

◎中天玉寶元靈元老君紀

《洞玄本行經》云﹕中天玉寶元靈元老君者﹐本姓晃﹐字信然﹐蓋洞元之胤﹐中和之冑﹐生於善忍世界靑元天中流生之丘。受生一劫﹐默然不語﹐混沌無心﹐食气爲糧。天地未光﹐無常童子於無色之國﹐授信然《靈寶赤書赤帝眞文》一篇﹐於是而言。是時惟修一身﹐初不開張﹐廣度天人﹐善功未充﹐運應更滅。於靑元天中﹐命終流生之州﹐靈體絕丘之下﹐經一百餘年﹐死而不灰﹐常有黃气覆蓋其上。至水劫流行﹐天下溟然﹐靈骸四面﹐湧土連天﹐遏雲水道。信然應化﹐郁然而起﹐

更生成人﹐攺姓通班﹐諱曰元氏。水過之後﹐天地開光﹐三象玄曜﹐七元髙明﹐元始天尊以開光元年﹐歲在己丑﹐於髙桃厲衝龍羅天反魂林中﹐錫元氏玉寶元靈元老君號。

◎赤明天帝紀

《洞玄本行經》云﹕昔禪黎世界﹐隊王有女﹐字絓音﹝一曰繼音﹞。生乃不言。年至十四﹐王怪之﹐乃棄女於南浮長桑之阿空山之中。女乏糧食﹐常仰日咽气﹐引月服精﹐自然充飽﹐體不疲損。常行山中﹐周匝巖洞。忽與神人會於丹陵之舍﹐柏林之下﹐執絓音右手題赤石之上﹐語絓音曰﹕汝𨿽不能言﹐可憶此也。絓音私心自悼﹐受生不幸﹐口不能言﹐棄在窮山。誓心自願﹐得還人中﹐當作功徳﹐無有愛惜。百劫之後﹐冀與願會。天爲其感﹐遣朱宮靈童下教絓音理身之術﹐受《赤書》八字之音﹐於是能言。絓音晨夕朝禮天文﹐道眞旣降﹐逆知吉凶﹐役使百靈﹐坐命十方。於山而出﹐還於王國。

時天下大旱﹐人民焦燎。王大懼怖﹐祈請神明。絓音往白王言﹕常聞山中﹐有女不能言﹐能感於天﹐王識之乎﹖王於是悟﹐識是王女﹐乃迎女還宮。見女能言﹐王見愧顏。女顯其道﹐爲王仰嘯﹐天降洪雨﹐注水至丈﹐於是化形隱景而去。仍更寄形王氏之胞﹐運未應轉﹐方又受生﹐還爲女身。父字以福慶﹐名曰阿丘曾。年及人禮﹐乃發大慈之心﹐布施窮乏﹐獨寢一處﹐不雜於物。然燈燒香﹐長齋幽室。丹誠感積﹐道爲之降。

以開光元年﹐十方大聖尊神﹑妙行眞人﹐會南圃丹霍之阿﹐三元洞室靑華林中﹐眾眞侍坐﹐香華妓樂﹐五千餘眾﹐眞文奕奕﹐光明洞達﹐映朗內外。云景煒爍﹐如星中之月﹐去阿丘曾所住舍數十里中。丘曾時年十六﹐見捨光明﹐內外朗照﹐疑似不常﹐乃出南向﹐望見道眞。丘曾歡喜﹐叉手作禮﹐遙稱名曰﹕丘曾今遭幸會﹐身睹天尊﹐非分之慶﹐莫知所陳。歸命十方﹐天中之天。惟蒙玄鑑﹐賜以誡言﹐萬劫滅度﹐冀得飛仙。魔見丘曾心發大願﹐力過魔界﹐因化作五帝老人﹐往告丘曾云﹕我受十方尊神使命﹐來語汝曰﹕《靈寶》法興﹐五道方行。每欲使人仁愛慈孝﹐恭奉尊長﹐敬承二親。如聞汝父﹐當娉汝身﹐已相許和﹐受人之言﹐父母之命﹐不可不從﹐宜先從之。人道旣備﹐余可投身﹐違父之教﹐仙無由成。女答魔言﹕我前生不幸﹐夙無因緣﹐功徳未充﹐致作女身。晨夕克厲﹐誓在一心﹐用意堅固﹐應於自然。生由父母﹐命歸十天﹐誠違父教﹐不如君言。魔見丘曾執心炳正﹐於是便退。丘曾自云﹕道旣髙邈﹐無緣得暢。乃聚柴發火﹐焚燒身形﹐冀形骸得成飛塵﹐隨風自舉﹐得至道前。於是火然﹐丘曾投身﹐紛然無著﹐身如蹈空﹐俄頃之間﹐已見丘曾化成男子﹐立在道前。元始天尊師命南極尊神爲丘曾之師﹐授丘曾《十戒》《靈寶眞文》。元始天尊又告南極尊神曰﹕丘曾前生萬劫﹐已奉《靈寶》。功徳未備﹐致寄生轉輪。至於今日﹐化生人中。見吾出法﹐卽得化形。當更度人九萬九千﹐乃得至眞大神﹐爲洞陽赤明天帝。

◎南極尊神紀

《洞玄本行經》云﹕南極尊神者﹐本姓皇﹐字度明﹐乃閻浮黎國宛王之女也。生於禪黎世界赤明天中﹐生乃當貴。父爲國王﹐女居宮內﹐金牀玉榻﹐七色寶帳﹐明月雙珠﹐光照內外。王給妓女數千人﹐國中珍寶﹐無有所乏。常欲布散﹐大建功徳。志極山水﹐訪及神仙。逼限宮禁﹐津路無緣。志操不樂﹐心自愁煎。王意憐湣﹐慰諭百端。問女意故﹐女終不言﹐淚落如雨﹐切無一歡。王加其妓樂﹐日日作唱﹐度明聞樂﹐常如不聞。獨在一處﹐淸淨焚香﹐長齋持戒﹐日中乃餐。王知其意﹐乃於宮中﹐爲踴土作山﹐山髙百丈﹐種植竹林﹐山上作臺﹐名曰尋眞玉臺。度明棄於宮殿﹐登臺棲身。遮遏道徑﹐人不得通。單影獨宿一十二年﹐積感昊蒼。天帝君遣朱宮玉女二十四人﹐乘雲駕鳳﹐下迎度明。

當去之夕﹐天起大風雨﹐雷電激揚﹐地捨旋轉﹐驚動一國。王大振懼﹐莫知所從。天曉分光﹐失去山臺﹐不見其女。天帝迎度明於陽丘之嶽﹐丹陵上捨相林之中﹐朱鳳侍衛﹐神龍翼軒﹐玉童玉女三百餘人。於後大劫數交﹐天地易位﹐度明應在棄落之例。南上感其丹至﹐朱宮書其紫名﹐化其形骸於無始之胞﹐一劫而生﹐得爲男身。於南丹洞陽上館明珠七色寶林﹐亦帝梵寶昌陽丹靈眞老君錫度明以南極上眞之號。

卷一百三紀傳部傳一

◎宋眞宗禦制《翊聖保徳眞君傳序》

蓋聞天心降顧﹐邦家所以會昌﹔靈命丕昭﹐神道所以協贊。考載籍之攸記﹐固今古而同符。矧復吾宗﹐在於戰國﹐基緒方始﹐精感實繁。或山祇而見形﹐或帝所而協夢﹐其來已久﹐斯謂不誣。乃有接三統而開基﹐將隆景業﹐冠百神而儲佑﹐茂顯明徵。奠條梅之名區﹐號龜玉之奧主﹐見之於翊聖保徳眞君矣。

太祖肇膺元歷﹐觀徳而無言﹔太宗祗紹睿圖﹐順期而前告。若夫述玉晨之寶睠﹐序斗極之仙階﹐告國命之延洪﹐示眞科之祕賾﹐洪威顯洽﹐屏乎物魅神姦﹐諄誨博臨﹐揚乎天祺民祉。由是靈壇爰峙﹐徽稱斯崇﹐欽奉於芬馨﹐仰祈於先覺。固惟九域咸被底綏﹐豈止三秦獨增忻戴﹖曁玆衝眇﹐纘乃基扃。仰嘉話之在人﹐瞻至神之佑世。

由是載稽茂典﹐恭益尊名﹐以爲上帝之恆符﹐文考之眞應﹐安可默而無述﹖故當垂之不刊。爰詔輔臣﹐俾詮靈訓﹐詢求斯至﹐編帙旋

成。想風烈而昭然﹐思音徽而可覿﹐誠足鏤之金板﹐祕於蘭臺。披封奏歸美之心﹐願裁於序引﹐屬乙夜觀文之暇﹐聊志於歲時。題曰《翊聖保徳眞君傳》云爾。

◎翊聖保徳眞君傳

推忠協謀同徳守正佐理功臣﹑樞密使﹑開府儀同三司﹑行吏部尙書﹑同中書門下平章事﹑上柱國﹑太原郡公臣王欽若編集建隆之初﹐鳳翔府盩厔縣民張守眞﹐因遊終南山﹐忽聞空中有召之者﹐聲甚淸徹。守眞驚懼。四顧無所見﹐默行悚聽﹐約數里﹐又聞語云﹕汝若先行﹐吾卽在後。如是者數日﹐守眞莫能測。旣還其家﹐又聞於室中曰﹕吾受命降靈﹐汝何爲頑梗如此﹐不聽吾言﹖吾若不爲宋朝大事﹐當已粉碎汝矣﹗守眞方異之而且懼﹐因曰﹕未審是何星辰如此臨降﹖守眞性本愚戇且昧﹐神祇願勿憑陵﹐必無事奉。乃曰﹕吾是髙天大聖玉帝輔臣﹐授命衛時乘龍降世。但以非正眞之士﹐無以奉吾教。汝有異骨﹐不類常流﹐汝可虔心奉吾道訓也。守眞曰﹕竊聞在男曰巫﹐在女曰覡。守眞𨿽處凡庸﹐恥爲玆類。又曰﹕吾上天之神﹐非鬼魅也。五嶽四瀆﹐吾能役使。汝若回心入道﹐勤奉香火﹐當令汝應大國之徵命﹐受眞主之恩遇﹐豈同巫覡之輩耶﹗守眞曰﹕神人旣若此教導﹐敢不虔事﹖乃設酒肉之饌以祀焉。又聞言曰﹕吾神人也﹐汝何爲以腥穢瀆我﹖以汝未曉﹐不欲罪汝。此去但以香茶及素食鮮果爲供﹐吾𨿽不食﹐歆汝之意也。守眞稽首而謝。又曰﹕吾爲汝天上之師﹐汝別有人間之師﹐但訪髙士﹐以求度焉。

守眞乃禮古樓觀先生梁筌爲師﹐度爲道士﹐遂於所居之側擇隙地出家﹐則於北帝宮內立殿以事神﹐旦暮崇奉﹐頗極精至。

神謂之曰﹕觀汝虔心﹐稱吾教導﹐貞潔之士﹐可以驅邪。吾先將誨汝劍法﹐俾汝爲民除妖。後當令汝結壇﹐俾汝爲國祈福。守眞再拜曰﹕守眞本實凡庸﹐粗懷愚直﹐當緣夙生奉事﹐乃致今獲歸依。願以至心﹐永奉靈徳﹐壇儀劍法﹐恭俟靈訓。眞君曰﹕劍法有三。但以剛鐵鍛爲利刃﹐吾目一視﹐便可用也。有疾之人﹐俾汝揮擊﹐邪气銷鑠﹐其人無損。或地祇作孽﹐水族生妖﹐分野爲災﹐國家軫慮﹐當以上劍治之。或山澤之怪﹐飛走之雄﹐震駭閭閻﹐侵毒黎庶﹐當以中劍治之。或魑魅之徒﹐夔﹤鬼盧﹥之輩﹐挾邪暴物﹐作祟害人﹐當以下劍治之。守眞曰﹕三劍之法﹐已聞命矣。結壇之儀﹐伏俟指教。眞君曰﹕結壇之法有九。上三壇則爲國家設之。其上曰順天興國壇﹐凡星位三千六百﹐爲普天大醮﹐旌旗鑑劍弓矢法物羅列次序﹐開建門戶具有儀範。其中曰延祚保生壇﹐凡星位二千四百﹐爲周天大醮﹐法物儀範﹐降上壇一等﹐其下曰祈谷福時壇﹐凡星位一千二百﹐爲羅天大醮﹐法物儀範﹐降中壇一等。儻非時禱祀﹐不及備此三壇﹐亦當精潔詞章﹐鮮異花果﹐扣鼓集神﹐懇禱而告﹐去地九尺﹐焚香以奏﹐亦可感應也。中三壇則爲臣寮設之。其上曰黃籙延壽壇﹐凡星位六百四十﹔其中曰黃籙臻慶壇﹐凡星位四百九十﹔其下曰黃籙去邪壇﹐凡星位三百六十。此三壇所用法物儀範﹐各有差降。下三壇則爲士庶設之。其上曰續命壇﹐凡星位二百四十﹔其中曰集福壇﹐凡星位一百二十﹔其下曰卻災壇﹐凡星位八十一。所用儀範﹐量有等差。此九壇之外﹐別有應物壇﹐或六十四位﹐或四十九位﹐或二十四位。法物所須﹐各以差降﹐士民之類﹐可量力而爲之。如臣庶上爲帝王祈佑﹐當作祈谷福時壇﹐凡一千二百位。或爲父母師尊禳災祈福﹐當爲醮設壇﹐隨儀增益也。守眞拜而受之﹐自爾多有徵驗﹐不能備紀。

乾徳中﹐太宗皇帝方在晉邸﹐頗聞靈應﹐乃遣近侍賫信幣香燭﹐就宮致醮。使者齋戒焚香﹐告曰﹕晉王久欽靈異﹐欲備俸緡﹐增修殿宇﹐仍表乞敕賜宮名。眞君曰﹕吾將來運值太平君﹐宋朝第二主修上淸太平宮﹐建十二座堂殿﹐儼三界中星辰﹐自有時日﹐不可容易而言。但爲吾啟大王﹐言此宮觀上天已定增建年月也﹐今猶未可。使者歸以聞﹐太宗驚異而止。

太祖皇帝素聞之﹐未甚信異。遣使賫香燭靑詞﹐就宮致禱﹐召守眞詣闕﹐備詢其事。守眞具言之﹐且曰﹕非精誠懇至﹐不能降其神。仍以上聖降靈事迹聞奏。太祖召小黃門長嘯於側﹐謂守眞曰﹕神人之言若此乎﹖守眞曰﹕陛下儻謂臣妖妄﹐乞賜按驗﹐戮臣於市﹐勿以斯言褻黷上聖。詔守眞止於建隆觀﹐翌日﹐遣內臣王繼恩就觀設醮﹐移時未有所聞。繼恩再拜虔告﹐須臾﹐眞君降言曰﹕吾乃髙天大聖玉帝輔臣﹐蓋遵符命降衛宋朝社稷﹐來定遐長基業﹐固非山林魑魅之類也。今乃使小兒呼嘯﹐以比吾言﹐斯爲不可﹗汝但說與官家﹐言上天宮闕已成玉鎖開﹐晉王有仁心﹐晉王有仁心。凡百餘言。繼恩惶懼不敢隱﹐具錄以奏﹐因復面言﹐神音歷歷﹐聞者兢悚。太祖默然異之﹐時開寶九年十月十九日之夕也。

翌日﹐太祖升遐﹐太宗嗣位。尋召守眞於瓊林苑﹐爲周天大醮﹐作延祚保生壇。醮罷﹐眞君降言於內臣王繼恩曰﹕吾有言﹐汝當爲吾奏之。曰﹕

建隆元年奉帝言﹐乘龍下降衛人君。掃除妖孽猶閒事﹐縱橫整頓立乾坤。國祚已興長安泰﹐兆民樂業保天眞。八方效貢來稽首﹐萬靈振伏自稱臣。親王祝壽須焚禱﹐遞相虔潔向君親。吾有捷疾一百萬﹐諸位靈官萬垓人。若行忠孝吾加福﹐若行悖逆必誅身。賞罰行之旣平等﹐天無氛穢地無塵。愛民治國勝前代﹐萬年基業永長新。繼恩錄之於簡﹐翌日以聞。太宗覽之驚

異﹐稽首謝曰﹕國家之幸﹐宗廟之慶﹐虔荷上聖﹐賜此格言。命緘藏於內殿﹐尋遣內供奉官王守節﹑起居舍人王龜從﹐就終南山下築宮。

方卜地於終南鎭﹐眞君忽降言於龜從等曰﹕此地乃修建上帝宮闕之地﹐不可易也。於是乃定。凡三年﹐宮成。中正之位列四大殿﹐前則玉皇通明殿﹐次紫微殿﹐次七元殿﹐次眞君所禦殿。東廡之外﹐有天蓬﹑九曜﹑東斗﹑天地水三官四殿。西廡之外﹐有眞武十二元神﹑西斗﹑天曹四殿。又有靈官堂﹑南斗閣﹐並列星宿諸神之像。豎鐘經二樓﹐齋道堂室﹐靡不完備。建碑以紀其事﹐題曰上淸太平宮﹐一如眞君預言之制。命常參官一人監宮﹐擇道士焚修。每歲三元及誕節﹑上本命日﹐並遣中使致醮。祀神之夕﹐上望拜焉。歲或水旱﹐或國家將舉事﹐率致禱焉。

初宮成﹐眞君忽降言謂王龜從等曰﹕汝奉詔修宮﹐勤則至矣。然何爲不開日月華門﹖不畫八小殿壁﹖階墀甓甃亦未嚴備﹐惟求速成﹐以冀恩寵。然上天亦不掩爾功﹐亦不赦爾罪。守節﹑龜從頗切驚懼﹐然已奏訖﹐役不及增備﹐惟稽首祈謝。及至闕﹐皆獲增秩﹐賜白金千兩﹐旣而守節染疾而亡﹐龜從歿於兵刃﹐此乃不掩功不赦罪之戒明矣。

太平興國初﹐太宗皇帝親徵太原﹐眞君忽降言於守眞曰﹕官家已臨汾晉﹐非久克復城池﹐汝當令監官內臣等設醮﹐以謝勝捷於上帝。守眞等曰﹕國家大事﹐乞俟捷音。眞君曰﹕上天已定﹐勝負也。逾旬而王師告捷﹐監宮等以聞﹐帝遣內臣盧文壽賫內庫香藥﹑禦署詞章﹐詣宮陳醮以謝上帝。是夕﹐眞君降言曰﹕官家設此大醮﹐上帝與諸天皆喜﹐國祚延遠﹐過於有唐矣。

至六年﹐守眞以干明節詣闕朝賀召見﹐因面奏曰「聖眞下降﹐俯爲昌朝﹐乞降詔加號以答靈貺。」上允其奏。尋下詔曰﹕太平宮神﹐受命上穹﹐降靈下土。苾致薦﹐肸蚃有徵﹐大庇斯民﹐屢垂丕貺﹐宜加美號﹐以答神休﹐其封神爲翊聖將軍。詔命至宮﹐守眞焚香以告﹐眞君忽降言曰﹕汝當上問﹐官家所言翊聖者﹐翊於何聖﹖守眞數日疑懼﹐不敢答。復言曰﹕汝但馳奏﹐官家不罪汝。守眞遂具章以聞﹐太宗覽之﹐召近臣謂之曰「玉帝輔臣所輔翊者﹐上帝也。當以此意報守眞﹐令啟白也。」旣而內臣傳命到宮﹐守眞詣殿﹐焚香以告眞君﹐曰「此意是也。」七年﹐守眞復詣闕朝賀﹐眞君忽降言曰「吾有言﹐汝當聞於官家。曰「大道興隆陰謀滅﹐諸天眾聖皆欣悅。宋朝社稷甚延年﹐太平景運初興發。君上端心顯明哲﹐愛民治國常須切。萬年基業永長新﹐金枝玉葉無休歇。」守眞得之﹐到闕以聞。詔賜守眞紫衣﹐號崇元大師。自後每遣使醮告﹐眞君或有言﹐守眞皆密以聞。

至道初﹐忽降言謂守眞曰「吾建隆之初﹐奉上帝命下降衛時﹐今基業已成﹐社稷方永﹐承平之世﹐將繼有明君。吾已有期﹐卻歸天上﹐汝等不復聞吾言矣。儻國家祈禱﹐但嚴潔焚香﹐北面告吾﹐𨿽不降言﹐當授福衛護宗社。」又曰「汝遇吾下降﹐至今三十五年﹐勤亦多矣﹐上帝已有符命﹐授汝爲五土之主﹐此限滿日﹐升汝仙官﹐汝亦不久住也」。自是不復降言。

明年閏七月十六日﹐守眞謂門人等曰﹕吾已領符命﹐今將去矣。言訖而化。旣而聖上嗣位﹐崇奉之典﹐率遵舊式。洎受元符﹐封泰山﹐建玉淸昭應宮﹐於宮中寶符閣之西北隅作凝命殿﹐殿後爲凝命閣﹐以奉眞君。

大中祥符七年﹐詔曰﹕誕敷寶命﹐仰荷於至神﹔昭報殊徵﹐虔增於懿號。蓋爲邦之大典﹐庇民之深旨也。而況翊宣元化﹐式表眾靈﹐司陰騭於含生﹐播明威於福地。當王基肇啟﹐固降治而已彰﹔洎文考纘承﹐復先期而斯應。由是亟營珍館﹐備薦徽章﹐蒙介福於無垠﹐佐鴻圖於累盛。顧惟眇質﹐紹撫綿區﹐屬典禮之交修﹐實祺祥之沓委。緬懷幽贊﹐罔怠欽崇。是用益以丕稱﹐奉之茂則﹐式達至精之懇﹐庶伸祗答之文。期克享於夤恭﹐永保寧於品匯。爰頒成命﹐俯告宰司﹐深體予懷﹐共宣其事﹐翊聖將軍宜加號曰翊聖保徳眞君。

自眞君之降世也﹐或時有所受﹐人卽傳錄。而岐﹑雍之間﹐有物魅妖怪爲害之極者﹐皆投誠致告﹐則守眞祈禱﹐奉教而往﹐靡不祛殄。凡所靈驗﹐不可勝紀﹐今錄其傳聞者云。

守眞常朝禮至玉皇大殿﹐睹其題曰通明殿﹐不曉其旨﹐因焚香告曰﹕通明之理﹐竊所未諭﹐敢祈眞教。眞君曰﹕上帝在無上三天﹐爲諸天之尊﹐萬象羣仙﹐無不臣者。常升金殿﹐殿之光明﹐照於帝身﹐身之光明﹐照於金殿﹐光明通徹﹐無所不照﹐故爲通明殿。諸天帝君﹐萬靈侍衛﹐仙眾梵佛﹐悉來朝謁﹐仰視其殿﹐惟見大光明中﹐上帝儼然。仙班旣退﹐光明徧徹諸天焉。

有王叟者﹐年七十餘﹐少事戎帥﹐老而退居終南鎭﹐膽气雄傑﹐談五代時事﹐歷歷可聽。每聞妖怪誕妄之事﹐則扼腕切齒。自眞君之始降﹐未甚信響。洎目睹靈異﹐欣然歸仰。自後常日二時赴宮﹐焚香伏拜﹐𨿽風雨霜雪﹐未嘗暫曠。一日忽告守眞啟殿門﹐瞻禮焚香﹐且泣曰﹕老夫本懷剛气﹐幼事軍門﹐不信邪魔﹐常守正直。百生有幸﹐得遇上眞。今已衰耗﹐大期將至。所願歸全之後﹐得在左右﹐以備驅使﹐爲萬足矣。眞君降言而許之。未幾﹐叟無疾而終。逾旬﹐守眞忽於眞君殿前﹐聞空中有呼其名者曰﹕我鐵輪將軍也﹐汝何以略不見錄﹖守眞仰而問曰﹕眞君左右有四將軍﹐常侍殿中。守眞常所虔事﹐未

知鐵輪將軍是何星辰名位﹖空中又曰﹕我卽王叟也。曾有至願﹐乞侍左右﹐今蒙收錄﹐使掌鐵輪﹐位在四將軍之下。汝今後或有醮祭﹐勿忘吾名也。

眞君嘗謂守眞曰﹕吾每巡遊周天﹐有諸位靈官﹐捷疾吏兵數逾百萬。彗孛妖沴﹐知吾騎從所至﹐皆屏迹遠避。嶽鎭海瀆可以麾召﹐而世之物魅邪怪﹐豈足數耶﹗吾念汝正直﹐付汝劍法﹐俾汝爲民救患禳災。汝宜精勤﹐無或懈怠﹐積功立名﹐加惠及物﹐上天所鑑﹐當錄汝名。若慢道輕教﹐不守虛寂﹐自有陰責矣﹗吾若一怒﹐萬物立爲埃塵﹐汝其可當乎﹗然汝每有責罰﹐乃吾小將軍怒汝不專謹爾﹗汝自宜致恭於彼。汝所興念﹐彼各預知﹐不可欺心﹐貽汝禍患。

守眞嘗一日從容焚香﹐虔誠問曰﹕守眞睹釋氏之教﹐言天上天下無如佛者。未知三淸之上﹐品位何若﹖願賜眞語﹐以蠲蒙滯。眞君降言曰﹕佛卽西方得道之聖人也﹐在三淸之中﹐別有梵天居之﹐於上帝則如世之九卿奉天子也。守眞曰﹕其教流演﹐頗盛於世﹐又何理也﹖眞君曰﹕教流中夏﹐帝之念也。隨世盛衰﹐亦帝之念也。守眞曰﹕道釋經典﹐並垂於世﹐未審崇奉何者﹐卽獲其福﹖眞君曰﹕《太上道徳經》大無不包﹐細無不納﹐修身煉行﹐治家治國。世人若悟其指歸﹐達其妙用﹐造次於是﹐信奉而行﹐豈惟增福﹐諒無所不至矣。釋氏之四十二章經﹐制心治性﹐去貪遠禍﹐垂慈訓誡﹐證以千惡﹐亦一貫於道矣﹗奉之求福﹐固亦無涯。至於周公﹑孔子﹐皆列仙品﹐而五經六籍﹐治世之法﹑治民之術﹐盡在此矣。世𨿽諷誦﹐多不依從。若口誦而心隨﹐心隨而事應﹐仁義信行禮智之道常存於懷﹐豈惟正其人事﹐長生久視之理﹐亦何遠矣﹗

守眞又嘗啟請云﹕終南山中赤谷神祠者﹐近鄕之人多所祈祀。屠牛擊豕﹐以爲饗饌。酒樂喧沸﹐民氓鼓舞。若斯之事﹐其獲佑乎﹖眞君曰﹕終南山實名山福地﹐人凡境聖﹐今古皆然。興妖致邪﹐殺命祈福。以玆俟福﹐斯亦遠矣﹗旣而艸竅潛匿其下﹐捕賊者積薪焚之﹐祠宇煨燼﹐寂無靈異。建隆末﹐長安進士劉頏頗有文學﹐出於流輩﹐嘗詣宮再拜禱曰﹕頑欲知將來位秩髙卑﹐願賜靈語。眞君降言曰﹕天賦汝文性﹐不賦汝祿位。汝若學道退閒﹐當猶延永。若妄求進身﹐慮促汝壽算也。頏聞之﹐不悅而退。後三歲﹐果無成而卒。

雍熙中﹐華山希夷先生陳搏卒於張超谷石室中﹐世多傳其羽化。守眞朝禮之次﹐因焚香啟告曰﹕華山陳搏近卒﹐時人謂之尸解﹐未審其人功行證仙階乎﹖敢希上眞﹐略賜指諭。眞君降言曰﹕搏之煉气養神﹐頗得其要﹐然及物之功未至﹐但有所主掌爾。端拱中﹐知鳳翔府﹑比部郎中髙凝佑嘗就宮致禮。旣去﹐眞君忽降言於監官李鑄曰﹕髙凝佑行虧忠信﹐死非久矣。鑄竊志之。俄而凝佑秩滿還京﹐爲三司判官。鑄聞之﹐乃復焚香啟告曰﹕髙凝佑今爲此職﹐又何福耶﹖眞君降言曰﹕死將至矣。數月而凝佑卒。吏部尙書宋白﹐乾徳中家於盩厔。有弟顯﹐小字曰岐哥。年十餘歲﹐爲狐魅所惑﹐號呼無度﹐舉動失常﹐忽力敵數夫﹐家人莫能制。醫砭之輩至者﹐必遭淩撲。白因齋心﹐遣所親詣宮致禱﹐懇求衛護。眞君降言曰﹕汝去﹐吾當令守眞往彼。守眞受教而往﹐方至其家﹐坐於客館﹐而岐哥已覺﹐慞惶失次。家人遽出迎拜﹐守眞具問之﹐因厲聲呼其名。須臾﹐岐哥捽其首﹐從中唯唯而出﹐至守眞前﹐戰汗悚息。守眞呵責移時﹐鬼乃露形﹐叩頭伏罪。守眞以術戮之﹐應手而斃。岐哥僕地良久而蘇﹐卽獲平愈。

眞君嘗忽謂守眞曰﹕山下李靖廟中﹐有狐鬼數十﹐盤泊於彼﹐本方地神適有馳報﹐慮其爲妖害民﹐汝可速往逐之。守眞稟命﹐仗劍而去。須臾坐於廟前﹐震呼數四﹐俄而狐鬼數十悉

出﹐徧列於前﹐惶惑驚悸。守眞乃責之曰﹕此上眞下降之地﹐汝輩豈宜雜處﹗今未欲戮﹐汝可速返林莽﹐無以血污我靈劍﹗鬼等相顧﹐狼狽匍匐而散。守眞自往至還﹐曾不移時。寓宮道士王徳淵問其所適﹐守眞具道之。徳淵曰﹕自此至彼﹐往復二十里﹐何其速耶﹖守眞曰﹕我離廟時﹐以劍揮下庭樹低枝在地﹐可驗也。徳淵俟曉﹐躍馬而觀焉。果於廟前聞腥穢之气﹐不可近﹐得斷枝而還﹐始再拜稱異。時又有妖狐數百﹐在邠州城中﹐頗爲怪異。守眞聞之﹐因焚香致告﹐具道其事﹐願奉教往彼除之。眞君降言曰﹕此狐妖輩嘗於長安南山中﹐化形爲菩薩之狀﹐誘彼居民﹐捨財爲寺﹐其間回心歸善﹐亦十有八九。上帝以此故授其符命﹐俾爲邠州土地﹐亦有限數﹐俟其歲滿﹐當自遠去﹐無能爲害﹐汝不必往也。

開寶中﹐鳳翔府民陳英美家有山魈爲怪。投擲瓦礫﹐日盈其庭。時放煙焰﹐欲焚其捨。財物耗散﹐親族愁苦。召術士禳禁﹐命僧徒課誦﹐皆不能止﹐乃移居遠遁﹐亦躡蹤而至。英美計無所出﹐因齋戒持香﹐躬詣宮庭﹐精虔以告。眞君降言﹐謂守眞曰﹕汝今速受吾命令﹐往爲除。守眞再拜﹐負劍躍馬﹐再宿而至其家。而擲瓦之聲﹐喧囂如故﹐觀者塡隘﹐皆曰﹕此道士必不能去此怪。守眞乃盥滌嚴潔﹐整衣引劍而入﹐其怪忽然而止。是夕﹐爲壇於庭中﹐守眞噀劍立其上﹐厲聲徐呼曰﹕山魈鬼何在乎﹖儻爲妖未已﹐當出與吾較勝。不然﹐則當去萬里之外﹐釋汝之罪。如是移時﹐悄無影響﹐自是其家安肅﹐乃隨守眞詣宮﹐陳醮以謝焉。

又長安富民楊氏家有鬼物爲怪﹐擲瓦縱火一日萬變﹐聚族憂惶﹐莫可寧處。時有術士李捉鬼者﹐尢善符禁。楊氏召之﹐方及其門﹐若爲物所系﹐匍匐而起﹐俄復顚隕﹐如是者三﹐遂狼狽而走。楊氏復召僧眾爲道場﹐誦經作梵唄以祛之。俄又若

有物攫其道具﹐或投於屋﹐或棄於井﹐羣僧惶懼而去。乃至搗衣砧石﹐亦自空中騰起﹐三三兩兩﹐相逐而落中庭﹐遇物淩觸﹐而物無所損。如是之怪尢眾﹐不可具紀。楊氏素聞眞君之靈﹐乃躬持香燭等﹐馳赴焚禱﹐具言其怪﹐且求驅殄。眞君降言曰﹕汝當速歸﹐吾令守眞繼往也。守眞尋再拜而往其家﹐士民觀者塡隘其戶。守眞易衣整冠﹐咒水揮劍﹐行於四隅﹐其怪卽寂然無聲。守眞謂楊氏曰﹕此妖伏矣﹗請爲醮以祛之。向夕﹐結壇焚章﹐禮畢而去。一城之眾﹐稽首稱嘆。守眞旣歸﹐楊氏隨詣宮中﹐陳醮以謝。

又富民劉文璨者﹐忽爲狐鬼所惑﹐心神恍惚﹐動止不寧。市中逢道流﹐語之曰﹕子面有妖气﹐必爲邪物所著。眞君下降﹐可虔心禱之﹐必愈斯疾。文璨乃自賫香燭﹐晨夕馳赴﹐中路爲鬼物所追﹐或爲僧尼婦女﹐或爲商賈﹐萬端誘惑不進。文璨旣迷且惑﹐復遇道流於路﹐具告其故。道流曰﹕是皆鬼物也。汝宜逕往﹐無或退志﹐爲羣妖所害。文璨心悟﹐不數日奔迫至宮﹐潔齋懇至﹐百拜殿下。眞君降言曰﹕知汝遠來﹐吾今令守眞爲汝除邪。是夕﹐守眞立文璨於庭中﹐守眞仗劍噀水﹐呵叱數四﹐文璨懵然踣於地﹐移時而起﹐曰﹕適先生呵叱之際﹐見數人若神將者﹐各擒二鬼而去。文璨惶駭﹐不覺顚僕。今神思淸爽﹐如酣醉之始醒也。百拜而去。

自眞君之臨降﹐官吏民庶﹐不遠千里﹐或馳誠遙禱﹐或齋戒朝拜﹐以祈眞受。時有所聞﹐大抵多隨其性習﹐加以訓勗﹐人臣依於忠﹐人子依於孝﹐淸淳者示之格言﹐貪酷者警以要道﹐詞甚平易﹐頗葉音韻﹐然獲聞之者至寡。今據其所傳﹐錄之如左。

乾徳中﹐驪山白鹿觀道士馮洞元朝禮之次﹐焚香虔告曰﹕洞元講孔子之書﹐依老氏之教﹐積有年矣。而修身煉行﹐未得眞旨﹐幸逢上眞﹐敢求一言。眞君降言曰﹕到境始知安﹐形忘靈物閒。眞空須照達﹐幽微卽大還。動觀無障礙﹐希夷合自然。功成神莫測﹐變化可衝天。去住由自己﹐三官赦舊愆。命曹除罪薄﹐六丁奏上天。眾生要修道﹐須知無上源。洞元百拜﹐虔謝而去。

開寶中﹐侍禦史路衝奉詔知鳳翔府﹐就宮禮請守眞﹐就府署中陳醮祈降。是夕﹐潔齋致禱曰﹕衝身居職守﹐阻拜眞儀﹐輒以蘋藻﹐虔祈降鑑﹐乞賜眞語﹐以導蒙昧。眞君降言曰﹕盡力事君﹐以爲忠臣﹐濁財勿顧﹐邪事莫聞。整雪刑嶽﹐救療人民。動合王道﹐終爲吉人。積愆累咎﹐必有沈淪。眾生本無形之性﹐配有形之軀。曠劫以來﹐不能自悟﹐自有無極世界﹐不夜之鄕﹐混合太虛﹐杳冥同理。又曰﹕六合乾坤內﹐眾生多不會。造業向前行﹐如盲驀江海。如將智慧觀﹐自越千重海。衝再拜﹐錄而奉之。左補闕王龜從﹐一日齋心詣宮﹐焚香懇禱曰﹕凡庸賤類﹐釁咎無涯﹐幸逢上眞﹐願賜靈誨。如何修身﹐以獲遐壽﹖眞君降言曰﹕勸汝修煉﹐莫如精勤。精勤不怠﹐上聖皆聞。太平降世﹐用武興文。無文則不正﹐用武則益君。食祿利勿違王命﹐行吉善但守淸貧。淸貧者響合天地﹐濁富者像火投冰。投冰者火緣漸滅﹐積惡者自貫其身。自貫者殃及七祖﹐地府下痛害及親。吾懸千尺之索﹐提釣有緣之人。道之尊﹐徳之貴﹐大道能生一切物。眾生頭象天﹐足象地﹐中心空然合眞理。鑿戶牖﹐以爲室﹐房室之中有一物﹐亦無形﹐亦無影﹐杳杳冥冥人不識﹐若能識者得長生。陽在天﹐陰在地﹐二气同和誠有謂﹐空中造化乃自然﹐自然之中生萬類。天不髙﹐地不卑﹐大道混合虛無理﹐學道眾生審欲聞﹐此是修行崇妙門。

開寶中﹐丞相沈倫嘗連綿臥疾﹐虔心遣使詣宮﹐陳醮致告曰﹕倫濁穢之質﹐病惱所侵﹐如何修行﹐得免玆患﹖敢期聖語﹐以導愚蒙。眞君降言曰﹕靈物不病﹐形軀自安。形軀有病﹐返照而看。來人錄之﹐歸致於倫。倫捧覽之﹐驚喜曰﹕吾得之矣。尋而疾愈﹐復遣人詣宮醮謝。

道士王徳淵因遊終南山﹐寓止宮中﹐勤奉香火﹐好養生而性褊﹐多所恚怒。忽一日﹐眞君降言謂之曰﹕汝學道修眞﹐先當調習其性﹐以順天和。忘諸有爲﹐勿耗心識。融怡凝湛﹐道乃可見。復戒之曰﹕莫管內﹐莫管外﹐來往眞靈無掛礙。所居安樂是汝家﹐各自勤行莫相待。莫相待﹐先達之人無滯礙。眞空妙樂有天堂﹐與聖相同滅諸罪。

又曰﹕妙理須行到﹐周旋皆合道。舉措見眞空﹐眞空無煩惱。混合太虛中﹐自有無聲樂。地鑪天竈間﹐皆同凡聖道。常將智慧觀﹐可向今生了。徳淵曰﹕上感眞君降言教示﹐不曉前篇內『與聖相同滅諸罪』﹐願垂誨諭。眞君曰﹕汝若除煩入靜﹐煉心修眞﹐積累其功﹐數盈之後﹐泥丸百節﹐元神靈通﹐而自同於聖。天堂妙樂﹐無所不至﹐豈更有諸罪也﹖故言『與聖相同滅諸罪。』太平興國中﹐駕部員外郎李鑄嘗知鳳翔府﹐備睹靈應。俄復奉詔監宮﹐凡十餘年﹐志頗嚴潔。眞君前後降語僅十餘篇﹐其所錄者數首。一曰﹕建隆之初﹐方稟希夷。上帝命吾﹐眾聖皆知。乘龍下降﹐列宿相隨。五嶽受命﹐主張地祇。潛扶社稷﹐密佐明時。吾要李鑄﹐知吾降期。不得輕泄﹐免漏天機。

又曰﹕與吾獨異佐國﹐與吾以道理民﹐與吾慈善理家﹐與吾不飲自醉。醒時理民﹐醉時理神。此語是延年益壽之法﹐吾勸府主記取。

又曰﹕爲官求理在貞明﹐智慧俱通臨事淸。觀天行道合陰徳﹐食君爵祿常若驚。爲吾洗心復換骨﹐背凡入聖奔長生。天宮快樂勝凡世﹐不夜之鄕掛一名。

又曰﹕府主累世爲人生中國﹐與吾淸直﹐莫行斜曲﹐與吾積善累功﹐與吾輔佐明主。與吾洗雪黎民﹐與吾掛心刑獄。上帝若知名天官也﹐克取捨住世轉流之財﹐但修取有形之像﹐獲隨身之功﹐得無量之福。與吾不得因循﹐不柰時光迅速。靈官賞汝功勛﹐天曹與汝添福。若一一依吾聖言﹐必得延年益壽。

又曰﹕年登七十餘﹐住世不久居。饒君壽百歲﹐問汝得幾秋﹖地府直須怕﹐冥司難請求。有功無驚懼﹐積罪必遭誅。子孫難替代﹐早覺莫癡愚。

又曰﹕有緣無緣﹐福業相牽。有緣福至﹐無緣業纏。三業大罪﹐信根不圓。若遵吾語﹐如倚太山。

又曰﹕聽吾之語必延年﹐亦將康健保安然﹐至誠不退修眞理﹐今生若在玉皇前。

又曰﹕爲汝虔心﹐星辰下降。來駕於玄風﹐去乘於法雨。開盲愚之耳目﹐回積惡之人心﹐盡歸投於正路。因汝醮告上玄﹐惡人盡來歸敬﹐此汝之功也。吾已與汝聞於上帝﹐俾汝獲福也。汝宜淸者重淸﹐白者重白﹐明者重明。勿初勤末怠﹐中路變異﹐回淸爲濁﹐回善爲惡。設靈官奏聞﹐上帝若知﹐有誤於吾也。又七月十日夜﹐眞君降言﹕汝忠勤奉國﹐惠愛臨民﹐更要用心﹐勿違吾誡。未遇吾之前﹐所作諸惡﹐吾與汝並銷除也。遇吾之後﹐況無諸業﹐左右已錄汝功也。更須晨夕﹐與吾積其善功﹐勿得怠惰吾聖言也。

又曰﹕但行王事﹐洗雪冤沈﹐常差靈官﹐護助汝也。或有諸事﹐常行平正﹐依吾聖言。況是太平君治化﹐諸事前程﹐汝但莫憂。

又曰﹕托托莫憂煩﹐軍府自然安。每事依王道﹐從他天下傳。

又曰﹕爲主虔誠拜上玄﹐宋朝社稷保長安。不久太平天下

樂﹐一家受福鎭如山。

又曰﹕爲主合虔誠﹐將心助太平。天宮系其職﹐每事更宜精。眾聖皆知汝﹐舉措直須驚。一朝功滿後﹐永住看三淸。

又曰﹕生前莫亂憂﹐已後亦無愁。主判陽間事﹐凡人得幾秋。但依聖言著﹐長生上天求。

鑄每受一篇﹐未嘗不晨夕諷誦焉。又嘗謂鑄曰﹕汝年及八十﹐別無修煉之功﹐未免掩形升魂﹐亦當有所主掌爾。鑄再拜曰﹕此生得遇上眞下降﹐屢受祕語。他日儻獲主掌﹐願與守眞同列。眞君曰﹕人間官職﹐守眞不及汝。天上名位﹐汝不及守眞也。但心歸眞正﹐升仙階亦有時矣。

淳化中﹐西京畱守中書令趙普﹐嘗遣使備禮﹐致醮虔祈﹐願聞休咎。眞君降言曰﹕趙普扶持社稷﹐甚有功勛﹐上帝所知﹐賜汝福壽。然以大妨小﹐幽府亦有冤對。當啟誦眞經。告祈天地。首懺前非﹐吾亦與汝達於上帝﹐庶解玆咎﹐汝官職壽數﹐已有限矣。其使錄之而去。普跪讀感涕﹐因焚香謝過﹐復遣人詣宮設醮。

給事中﹑參知政事賈黃中﹐嘗遣人投誠致禱﹐以祈聖誨。眞君降言曰﹕聖主命臣﹐臣之事君。道佐當代﹐心依古人。善惡無隱﹐姦邪必聞。君臣合道﹐可立功勛。又曰﹕愛民用心﹐賞罰平等﹐但依吾語﹐合家保安。

殿中丞張卓嘗乞聖言﹐眞君曰﹕大道養汝性﹐陰陽生汝身。爲吾勤行道﹐爲吾勤修眞。公廉常用意﹐憂卹在乎民。遇時佐明主﹐淸濁上帝聞。濁富終不久﹐淸貧爲天人。莫教人道富﹐從他人笑貧。自有眞家富﹐淸髙不愧貧。又曰﹕形凡性不凡﹐爲國顯淸廉。家積千餘口﹐有罪自家擔。又曰﹕但服陽和气﹐天竈再燻蒸。地鑪別有用﹐道徳日日新。延年積福應﹐眞空若至淸。虛無有妙理﹐度脫有緣人。

道士周務本嘗詣宮奏詞一通﹐乞降眞語。眞君降言曰﹕汝有詞言慕上天﹐其如心意隔關山。仙宮不遠如指掌﹐內外工夫全未圓。陰官察錄無譴過﹐免墜酆都數百年。依吾所語合吾道﹐要復三淸應不難。

張守眞子元濟﹐常齋戒詣宮。眞君降言曰﹕汝父守眞遭逢於吾﹐故令子孫受福。汝豈不聞信州龍虎山張道陵﹐至今子孫不絕﹐亦逢於上聖﹐得道之後﹐應及後世。汝亦於吾有緣﹐直須在家孝於父母﹐食祿忠於帝王﹐立身揚名﹐豈非好事﹗又誨之曰﹕無事莫街行﹐勤學必立名。揚名在天下﹐道蔭有長生。又曰﹕爲過自家知﹐善惡日相隨。分明違天道﹐問汝阿誰癡﹖

淳化中﹐眞君降言示守眞曰﹕當今顯聖明﹐修徳動三淸。上天歸正道﹐四海息交兵。八方欽睿聖﹐五穀盡收成。勸君須修徳﹐上帝賜長生。又曰﹕關西賊寇﹐緣應時數﹐官家須指揮招捉﹐使臣莫殺平人。官家修徳之際﹐正賊須剪滅。

又嘗降言誡輔道士曰﹕千人心不同﹐萬人心皆錯。舉意不相通﹐與聖難相約。

眞君又嘗降言誡官吏等曰﹕每存忠信齊其天﹐文武班行自有賢。爲主萬年定基業﹐常憂黎庶恐饑寒。長行徳行合其道﹐燒香虔祝告虛玄。但願國安君長久﹐齊心輔佐太平年。

又嘗降言誡朝臣等曰﹕擎天之柱著功勛﹐包羅大海佐明君。文王治世及堯日﹐輔弼乾坤在忠臣。爲主直須行決烈﹐死生齊卻戴皇恩。常行吉善合其徳﹐愼終如始莫憂身。

◎進翊聖保徳眞君事迹表

臣欽若言﹕臣聞髙穹睠命﹐元聖膺期﹐必有至神﹐聿彰幽贊﹐《謨》《訓》標於保曈《雅》《頌》載於監觀﹐考古今之冥符﹐見天人之交感。臣欽若誠慶誠抃﹐頓首頓首。伏以靈源錫羨﹐炎徳嗣興。景祚有開﹐丕微允赫。帷玉晨之元輔﹐奉金闕之明威。降精爽不貳之民﹐顯陰陽莫測之造。佐大邦之啟運﹐告神宗之紹圖。兆自幾先﹐聳乎聞聽。繇是增隆靖館﹐茂薦徽稱﹐鉅典崇嚴﹐純禧響答。乃至扌晉紳鄕士﹐橫目蒸黎﹐稽首以瞻睟容﹐洗心以佇靈誥。隨其性之遠近﹐視其器之淺深﹐時亦戒以徽音﹐警其蒙惑。諄諄之誨﹐咸洞其隱微。蚩蚩之氓﹐潛識其眞正。或魑魅爲孽﹐夏鼎之所未刊﹔或膏肓致妖﹐秦醫之所難究。亦復俯聆虔懇﹐遙授指蹤。眞教猥臨﹐羣邪必殄。窈冥之象﹐旣炳於人寰﹔颯飈之遊﹐亟還於霄極。永載苾芬之紀﹐潛施睠佑之祥。凡厥祕言﹐悉存舊錄﹐將伸倫次﹐以示方來。

敢謂微臣﹐猥承明詔﹐齊心仰誦﹐盥手兢持﹐莫究淵衝﹐粗伸繹。竊念上眞之茂躅﹐實爲昭代之明徵。豈夫庸瑣之材﹐輒敢形容其

事﹖伏望皇帝陛下﹐垂旒注覽﹐援翰摛文﹐贍名以紀芳蕤﹐作序以冠篇首﹐式彰夤奉﹐永耀洪休。臣無任贍天望聖﹐戰汗屏營之至。其所錄成《眞君事迹》三卷﹐謹隨表上進以聞。臣誠惶誠懼﹐頓首頓首﹐謹言。

◎批答

省表具知。夫妙道爲大﹐本於若衝﹔至神無方﹐昭首善應。惟玉虛之元輔﹐冠瓊簡之眞階。幽贊裁成﹐亶彰陰騭。當藝祖之受命﹐降福壤而炳靈﹐逮文考之紹休﹐告帝期而前兆。式申美報﹐肇建殊庭。奉禳禬之嚴科﹐介蒼黔之丕祉。若乃夷微委鑑﹐肸苾攸憑。示諄誨以惟勤﹐昭明威而叵測。恍兮之應猶響泠然之馭亟旋。自朕慕承﹐夤加崇奉。儼睟儀於恭館﹐薦嘉號於元都﹐念祕誥之具存﹐表格思之攸盛。期於綜緝﹐以耀休徵。卿任寇樞衡﹐道熙邦采﹐雅資博洽﹐庶就編聯。而能緗帙以惟精﹐封縹囊而來上。懇求制序﹐復冀命名。再循淺昧之辭﹐曷敍直聰之烈。勉從勤請﹐良積腆慚。嘉尙之懷﹐寐興無捨。所請宜依。

卷一百四紀傳部傳二

◎玄洲上卿蘇君傳──周季通集

先師姓蘇﹐諱林﹐字子玄﹐濮陽曲水人也。少稟異操﹐獨逸無倫﹐訪眞之志﹐與日彌篤。常負擔至趙﹐師琴髙先生﹐時年二十一﹐受煉气益命之道。琴髙初爲周康王門下舍人﹐以內行補精術及丹法﹐能水遊飛行。時已九百歲﹐惟不死而已﹐飛仙也。後乘赤鯉入水﹐或出入人間﹐而林托景丹霄﹐志不終此。後攺師華山仙人仇先生。仇先生者﹐湯王時木匠也﹐服胎食之法﹐還神守魂之事﹐大得其益。先生曰﹕子眞人也﹐當學眞道﹐我迹不足躡矣﹗乃致林於涓子。

涓子者﹐眞人也。旣見之﹐遂授以眞訣﹐告林曰﹕欲作地上眞人﹐必先服食藥物﹐除去三尸﹐殺滅谷虫。三尸者﹕一名靑古﹐伐人眼﹐是故目暗面皺﹐口臭齒落﹐由是靑古之气穿鑿泥丸也。二名白姑﹐伐人五臟﹐是故心耄气少﹐喜忘荒悶﹐由白姑貫穿六腑之液也。三名血屍﹐伐人胃管﹐是故腸輪煩滿﹐骨枯肉燋﹐志意不開﹐所思不固﹐失食則饑﹐悲愁感嘆﹐精誠昏怠﹐神爽雜錯﹐由血屍流噬魂胎之關也。若不去三尸﹐而服藥者﹐谷食𨿽斷﹐虫猶不死也。徒絕五味﹐𨿽勤吐納﹐亦無益者。蓋其虫生﹐而求人不死﹐不可得也。是故服食不辟於死生﹐

由靑古﹑白姑﹑血屍三鬼不去所致爾﹗𨿽復斷谷﹐人體重滯﹐奄奄淡悶﹐又所夢非眞﹐顚倒翻錯﹐邪淫不除﹐由虫在內﹐搖動五神故也。凡欲求眞﹐當先服制虫丸。制虫丸者﹐一名初神去本丸也。欲作眞人﹐當先服制仙丸。制仙丸者﹐太上八瓊飛精之丹也。夫求長生不死﹐仙眞之初﹐罔不先服制虫丸﹐以除屍虫﹐建長生之根矣。若人腹中有虫﹐寧得仙乎﹖形中饒鬼﹐安得眞乎﹖其虫凶惡﹐速人之死﹐故當除之。

涓子後告林曰﹕我被帝召﹐上補中黃四司大夫﹐領北海公﹐去世無復日也。後林詣涓子寢靜之室﹐得書一幅﹐以遺林也。其文曰﹕五斗三一﹐太帝所祕。精思二十年﹐三一相見﹐授子書矣﹗但有三一﹐長生不滅﹐況復守之乎﹗能存三一﹐名刊玉札﹐況與三一相見乎﹗加存洞房爲上淸公﹐加知三元爲五帝君。後聖金闕帝君所以乘景迅雷﹐周行十天﹐實由洞房三元眞一之道。吾餌術精三百年﹐服气五百年﹐精思六百年﹐守三一三百年﹐守洞房六百年﹐守玄丹五百年。中間復周遊名山﹐看望八海﹐回翔五嶽﹐休息洞室﹐樂林艸之垂條﹐與鳥獸之相激。川瀆吐精﹐丘陵蓊郁。萬物之秀﹐寒暑之節。弋釣長流﹐遨遊玄瀨。靜心山岫﹐念眞養气。呼召六丁﹐玉女見衛。展轉六合﹐無所羈束。守形思眞二千八百餘年﹐實樂中仙﹐不求聞達。今卒被召﹐上補天位。徘徊世澤﹐惆悵絕气。吾其去矣﹐請從此別。子勤勗之﹐相望飈室也。林省書流涕﹐彷徨拜空﹐涓師之迹﹐於是絕迹矣﹗

夫玄丹者﹐泥丸之神也﹐其法出《太上素靈訣》。守三一爲地眞﹐守洞房爲眞人﹐守玄丹爲太微官也。林謹奉法術﹐施行道成。周觀天下﹐遊睠名山。分形散影﹐寢息丹陵。賣履市巷﹐醜形試眞。得意而棲﹐遁化不倫﹐時人莫能識也。以漢元帝神爵二年三月六日﹐告季通曰﹕我昨被玄洲召爲眞命上卿﹐

領太極中候大夫﹐與汝別。比明旦﹐有云車羽蓋﹐驂龍駕虎﹐待從數千人迎﹐林卽日登天﹐冉冉西北而去。良久﹐雲气覆之﹐遂絕。

林未去之時﹐先是太極遣使者下拜爲中嶽眞人﹐後又太上遣王郎下拜爲五嶽地眞人﹐宮在丹陵。予見先師得道爲仙﹐已三被拜授﹐而乃登升。蓋洪徳髙妙﹐玄韻宿感。靈化虛源﹐神澄八方。龍升鳳逐﹐飛步眞門。隱顯津梁﹐觀試風塵。其道神矣﹗其法珍矣﹗非紙札粗意所能述宣。今聊撰本師之標略爾。將來有道之士﹐以遊目也。

◎太和眞人傳﹝元陽子附﹞

太和眞人尹軌﹐字公度﹐太原人也﹐乃文始先生之從弟。少學天文﹐兼通讖緯﹐來事先生。因教服黃精花﹐及授諸道經凡百餘篇﹐皆蒙口訣。先生登眞之後﹐卽與隱士杜衝等同於先生宅修學﹐時年二十八﹐絕粒行气﹐專修上法。太上哀之﹐賜任太和眞人﹐仍下統仙寮於杜陽宮。時復出遊﹐帶神丹十餘筒﹐周曆天下﹐濟護有緣。或煉金銀﹐以賑貧窮﹐或行丹藥﹐以救危厄。求哀之人﹐咸得其福利焉。或上朝玉京﹐校一切行業善惡報應宿命之期﹔或論天地日月星辰運度賒促之分﹔或遊宴諸天﹐參校神仙圖籙﹐品位部禦之方﹐或論童眞始仙威儀俯仰之格﹔或臨諸地﹐領察兆人建功立行齋請之福﹔或監度學道男女﹐經方藥餌之道﹐或遊百山千川﹐檢閱神司鬼神考錄罪福之目﹔或論風雨雷電水旱丰儉之事焉。吾所遊行﹐或爲道士﹐或爲儒生﹐或爲童愚﹐或爲長老﹐不可以一塗限也。或與羣眞眾仙﹐

驂龍馭鳳﹐策空駕虛﹐云馳電邁﹐出有入無﹐分形散影﹐處處遊集。或巡五嶽之洞﹐適十洲之宮﹐出八荒之域﹐入九幽之府。或酌碧海之津﹐挹玄丘之云﹐采丹華於閬苑﹐掇絳實於玉圃。故《上淸瓊文帝章》曰﹕太和眞人與太華眞人﹑三天長生君﹑南極總司禁君﹑西臺中候﹑北帝中眞﹑九靈王子﹑太靈仙妃﹑赤精玉童﹑玄谷先生﹑南嶽赤松子﹑中山王喬﹑紫陽眞人﹑西城王君﹑中黃先生﹑趙伯玄﹑山仲宗等﹐同修行三眞寶經上法。皆面發金容﹐項負圓光﹐乘虛登霄﹐遊宴紫庭﹐變化萬方﹐適意翺翔﹐嘯命立到﹐徵召萬靈﹐攝制羣魔﹐決生死﹐駕霄乘煙﹐出入帝庭焉。

○附﹕元陽子

元陽子者﹐仙人也。生於北極之端﹐育於虛無之中﹐與天地浮沈﹐隨日月周回﹐被服自然﹐含剛懷柔﹐優遊乎太漠之外﹐踟躕乎中嶽之上﹐觀和气之布施﹐察萬物之經紀﹐覽緯度之差序﹐圖盛衰之終始。乃遇老君﹐哀湣元陽﹐遣經一卷﹐名曰《黃庭》。乃太素之始元﹐陰陽之至道﹐分理之眞要﹐養神之訣文。上古之人﹐行得其眞﹔中古以來﹐不得其要。傳授謬誤﹐亦從來久也。本黃老作此經﹐令學者皆得神仙。然黃老已來﹐英儒之士多爲注解﹐不得黃老之本旨﹐失其要說。於是元陽憮然退思﹐采黃老之妙讖﹐粗爲其注﹐不能究盡道意﹐深遠至通﹐猶可爲學之徒使微悟之爾﹗有得《黃庭經》者﹐老子也。《史記》或云「黃者﹑黃帝﹔老者﹑老子。今亦謂《太上經》爲正也。」

◎太極眞人傳

太極眞人杜衝﹐字玄逸﹐鎬京人也。以周昭王丁巳年﹐聞文始先生登眞﹐乃於玆靈宅棲玄學道。於時幽人逸士自遠而來者﹐有五人焉。並沈默虛遠﹐方雅髙素﹐道術相忘﹐共弘不伐之則也。後穆王聞之﹐爲修觀建祠﹐置衝爲道士焉。將以气均巢許﹐徳爲物範﹐故天子禮之而不臣﹐諸侯敬之而不爵﹐蓋以其弘修道業故也。

衝閒居幽室﹐吟詠道徳﹐常攝護气液﹐吐納光華。經二十餘載﹐幽感眞人展先生降於寢靜﹐侍者二人﹐捧碧玉函立於左右。衝乃拜首求哀﹐蒙授《九華丹方》一函。謂衝曰﹕老君與尹先生於東海八渟山﹐召太帝﹐集羣眞﹐天下山川洞室仙人﹐不遠而至。時有地司保舉子之勤勞﹐老君敕我付爾仙經也。衝依按合服﹐而身生玉映﹐五臟堅潤﹐裁容气息。又感眞人李君授以《太上素靈洞玄大有妙經》﹐衝復修之﹐甚得其驗﹐遂乃解胞釋結﹐保命凝眞﹐領攝羣神﹐洞觀眾妙焉。

穆王親崇道教﹐以祈神仙﹐共策遺風之駿﹐日馳千里﹐中到昆侖山﹐升玄圃之宮﹔西詣龜山﹐謁王母於靑琳之室﹔東遊碧海﹐展敬丈人﹐采若木之華﹔北適玄壠﹔南邁長離﹐同挹絳山之髓。驅策虎豹﹐役使百靈﹐通冥達幽﹐莫測其涯。年一百二十餘﹐以懿王巳亥歲﹐上淸元君遣仙官下迎﹐授書爲太極眞人﹐下任王屋山仙王矣。

◎太淸眞人傳

太淸眞人宋倫﹐字徳玄﹐洛陽人也。以厲王甲辰歲入道﹐於是凝心寢景﹐抱一沖和﹐不交人事﹐日誦《五千文》數徧﹐服黃精白術。積二十餘年﹐乃密感老君﹐項負圓明﹐面放金光﹐披九色離羅之帔﹐建七映暉晨之冠﹐有仙童六人﹐負眞執籙。倫匍匐乞哀﹐乃告倫曰﹕吾有景中之道﹐通眞之經﹐生乎三元之始﹐出乎九玄之庭。五徳合慶﹐六气凝精﹐分眞散景﹐保遐固齡。子能修之﹐立致云軒﹐出有入無﹐徹幽洞冥。三光並耀﹐二气靈﹐變化適意﹐飛升上淸。倫拜受之﹐乃開蘊﹐出《靈飛六甲素奏丹符》以付於倫。倫得經修之﹐乃自然通感。常有玉童六人﹐更遞侍之﹐察物如神﹐言無不驗。能望巖申步﹐淩波涉險﹐不由津路。或化爲獐鹿﹐或托作鳩鴿﹐翺翔原陸﹐試人之心。年九十餘﹐以景王時﹐受書爲太淸眞人﹐下司中嶽神仙之錄焉。

論曰﹕按《樓觀仙師傳》及《樓觀本記》並云﹐昔周康王聞尹先生有神仙大度之志﹐乃拜爲大夫﹐並賜嘉名﹐因號此宅爲樓觀焉。次昭王時﹐大夫遇老君﹐因遂得道。其次穆王乃欽尙遺塵﹐爲建祠修觀﹐召幽逸之人﹐置爲道士﹐自爾相承﹐於今不絕。故《樓觀碑》云﹕樓觀者﹐昔周康王大夫關令尹喜所立也﹐以其結艸爲樓﹐因卽爲號。又云﹕周穆王西遊﹐秦文東獵﹐並枉駕回輪﹐親崇道教。始皇建廟於樓南﹐漢武立宮於觀北﹐晉宋謁板﹐於今尙存。秦漢廟戶﹐相繼不絕。由是論之﹐乃驗老君西度關在於昭王之時﹐信矣﹗或云幽厲平敬之時西度

者﹐此由後人不見《老君本紀》﹐妄爲穿鑿者也。幽王時﹐孔子時有見老君者﹐斯並化胡之後﹐復還中夏幽演之時也。或云老君西出散關者﹐按張天師述《老君本紀》云﹐老子幽演訖﹐乃與文始先生遊此赤城上虞山﹐過女幾雞頭天柱太白山。秦昭襄王聞之﹐於西麓下爲修城邑﹐今散關中其故墟猶在是也。謂曾於此過﹐乃升於昆侖山﹐故此舊墟尙稱尹喜城﹐老停驛等名爾。以此詳之﹐則癸丑年復非度此散關明矣。或云《史記》無文﹐事同虛妄者﹐至如九天九壘﹐川源土俗﹐徧於六合﹐猶有不書﹐況其一區一第﹐輒能備載焉﹖若編以史爲實錄者﹐則天下譜牒圖書﹐讖緯經論﹐並爲虛誕﹐豈獨此一觀一傳而已哉﹗蓋驗之在實﹐其來久矣。周宣王時﹐郊聞采薪之人行歌曰﹕巾金巾﹐入天門。呼長精﹐歙玄泉。鳴天鼓﹐養泥丸。時人莫能知之﹐惟老君曰﹕此活國中人﹐其語祕矣﹗斯皆修習無上正眞之道也。

◎太元眞人東嶽上卿司命眞君傳──弟子中候仙人李道字安林撰

眞人姓茅﹐諱盈字叔申﹐咸陽南關人也。姬冑分根﹐氏族於茅﹐積徳累仁﹐祚流百世﹐誕縱明賢﹐繼踵相承。髙祖父諱蒙﹐字初成﹐深識玄遠﹐察覽興亡﹐知周之衰﹐不仕諸侯。乃師於北郭北阿鬼谷先生﹐遂隱遁華山﹐盤桓靈峯﹐逍遙幽岫﹐靜念神仙﹐髙抗蕭寥﹐絕塵人間也。盈曾祖父諱偃﹐字泰能﹐蒙之第四子也。仕秦昭王之世﹐位爲舍人﹐稍遷車騎校尉﹑長平恭侯﹐毗弼霸正﹐有功業於時焉。盈祖父諱嘉﹐字正倫﹐仕

秦莊王﹐爲廣信侯。始皇卽位﹐嘉輔帝室。當莊襄王時也﹐秦地漸以並巴蜀﹑漢中﹑宛郢﹐置南郡矣﹐北收上郡以東﹐爲河東﹑太原﹑上黨﹐東至滎陽﹐滅二周﹐置三川郡。以呂不韋爲丞相﹐號文信侯﹐以嘉爲徳信侯﹐使招置賓客遊士﹐欲並天下。始皇六年﹐韓﹑魏﹑趙﹑衛﹑楚共擊秦﹐取壽陵。始皇使嘉將兵攻之﹐有功焉。衛迫東都﹐嘉又克討﹐皆平之。始皇壯嘉志節﹐賜金五千斤。二十五年﹐秦大興兵﹐使嘉攻燕遼東﹐得燕王而還。又遣嘉定荊﹐江南地皆降﹐是年置會稽郡﹐嘉將兵於會稽而亡。始皇哀其忠﹐因以相國禮葬之於長安龍首山西南。嘉有六子﹐並知名於時﹐始皇皆官爵承先﹐並各賜姓。其第六子諱祚字彥英﹐不仕不學﹐志願農巷﹐卽盈之父也。祚有三子﹕長子諱盈﹐字叔申﹔次子諱固﹐字季偉﹔小子諱衷﹐字思和。

盈少秉異操﹐天才穎爍。矯志蕭抗﹐行邁遠逸。不營聞達﹐不交非類﹐獨味淸虛﹐恬心玄漠。盈時年十八﹐遂棄家委親﹐入於恆山﹐讀老子《道徳經》及《周易傳》﹐采取山術而餌服之。潛景絕崖﹐素挺靈岫﹐仰希標玄﹐與世永違。

始皇三十年九月庚子﹐盈髙祖父蒙﹐於華山之中﹐乘雲駕龍﹐白日升天。先是時﹐其邑謠曰﹕神仙得者茅初成﹐駕龍上升入太淸﹐時下玄洲戲赤城。繼世而往在我盈﹐帝若學之臘嘉平。始皇聞謠歌而問其故﹐父老具對曰﹕此仙人之謠﹐勸帝求長生之事。於是始皇忻然﹐乃有尋仙之志﹐因攺臘曰嘉平。

盈於恆山積六年﹐思念至道﹐誠感密應﹐寢興妙論﹐通於神夢﹐仿佛見太玄玉女把玉札而攜之曰﹕西城有王君得眞道﹐可爲君師﹐子奚不尋而受教乎﹖心豁靈暢﹐啟徒內爽﹐覺悟流光之騰曄﹐自謂已得之於千載矣。明辰植暉﹐東盼霄邁﹐登嶺陟峻﹐徑到西城。齋戒三月﹐沐浴向望﹐遂超榛冒險﹐稽首靈域﹐卒見王君。

後二十年﹐從王君西至龜山﹐見王母。盈乃叩頭再拜﹐自陳於王母曰﹕盈小醜賤﹐生枯骨之餘。敢以不肖之軀﹐而慕龍鳳之年﹐欲以朝菌之質﹐竊求積朔之期。𨿽仰遠流﹐莫以知濟﹐津途堅塞﹐所要無寄。常恐一旦死於鉆放之難﹐取笑於世俗之夫。是以昔日負笈幽林﹐貪師所生﹐遂遇王君﹐哀盈丹苦﹐見授治身之要﹐服气之法。於是靜齋深室﹐造行其事。師重見告﹐以盈身非玉石﹐而無主於恆。气非四時﹐常生於內。正當率禦出入﹐呼吸中適。和液得修﹐形神靡錯。感應思積﹐則魂魄不滯。理合其分﹐气甄其適﹐乃可形精不枯。宅不可廢也。若使精神疲於往反﹐津液勞於出入﹐則形當日凋﹐神亦枯落﹐歲減其始﹐月虧其昔矣。宜便妙訪﹐求其長易之益。西王母曰﹕子心至矣﹗吾昔先師元始天王及皇天扶桑太帝君見遺以要言﹐汝願聞之邪﹖於是口告盈以玉佩金璫之道﹑太極玄眞之經。盈拜受所言﹐稽首而立。又告盈曰「夫金璫者﹐上淸之華蓋﹐陰景之內眞﹐玉佩者﹐太上之隱玄﹐洞飛之寶章。得其道者﹐皆上陟霄霞﹐登遨太極﹐寢晏髙空﹐遊行紫虛也。向說元始天王﹑太帝君言﹐是《太霄二景隱書》﹐玉佩金璫之文章也。又有《陰陽二景內眞符》﹐與本文相隨太上法﹐惟令授諸司命。子玉札玄挺﹐錄字刊金﹐黃映內曜﹐素書上淸﹐似當爲上卿之君﹐司命之任矣。此道後別當付於子也。然不先聞明堂玄眞之道﹐亦無由得《太霄隱書》也。

盈於是辭師乃歸﹐帶索混俗﹐亦不矯於世。自說入恆山北谷學儒俗之業﹐時年四十九也。盈父母尙存﹐父見大怒﹕爲子不孝﹐不親供養﹐尋逐妖妄﹐流走四方﹐吾當諭汝爲不生之子也。欲杖罰之。盈長跪謝曰﹕盈受命應當得道﹐道法世事兩不相濟。𨿽違遠供養﹐無旦夕之益。能使家門平安﹐父母老壽。盈已受聖師符籙﹐見營助者以天丁之兵﹐見侍衛者以仙童玉女。

今道已成﹐不可打擊﹐恐三官考察﹐非小故也。父外信禮度未該﹐內修道徳玄域﹐意有未釋。故驗盈情狀﹐俾眾不惑。於是操杖向盈﹐適欲舉杖﹐杖卽摧折成數十段﹐段皆飛揚﹐如弓矢之發﹐中壁壁穿﹐中柱柱陷。父悟不凡﹐嗔意乃止。盈曰﹕向所啟正慮如此﹐邂逅中人﹐則有所傷故耳。

至漢宣帝時﹐二弟俱貴。衷爲五官大夫﹑西河太守﹐固爲執金吾﹐並當之官﹐鄕裏相送者數百人。時盈亦在座﹐謂賓曰﹕吾𨿽不作二千石﹐亦有仙靈之職矣。來年四月三日當之官﹐能如今日之集會不﹖眾許之。至期日﹐盈門前數頃地忽自平治﹐無復寸芥﹐皆靑縑幄屋﹐屋下鋪數重白氈﹐容數百人坐。遠近翕赫相語﹐來者塞道。客乃有數倍於送弟時。眾賓並集﹐爾乃大作主人﹐不見使人﹐但見金盤玉杯﹐自至人前﹐奇靦異果﹐不可名字。酒又美好﹐又有妓樂﹐絲竹金石﹐聲動天地。香麝之芳﹐達於數里。飲食隨益﹐六百餘人﹐莫不醉飽。明日迎官來至﹐文官則朱衣素帶數百人﹐武官則甲兵牙旗器杖曜日。盈與家人及親族辭決﹐而語宗室子弟曰﹕夫眞仙道隱﹐貴在迹翳﹐不應表光曲飾﹐動耀視聽。吾所以不得默遁藏景﹐潛舉空同者﹐蓋欲以此道誘勸二弟之追慕也。亦何但固衷之返迷耶﹖天下有心者﹐盡當注向神仙之冀獲爾﹗言訖﹐遂歸句曲。邦人因攺句曲爲茅君之山。

時二弟在官﹐聞盈玄迹眇邁﹐白日神仙﹐乘飛步虛﹐越波淩津﹐靈官奉從﹐著於民口﹐節蓋旌旗﹐光耀天下。始乃信仙化可學﹐神靈可致。然後明松喬不虛﹐鼎湖實有。於是並各棄官還家﹐以日仄之年﹐方修盈糟粕遺事。不得口訣﹐未爲補益。乃相與共嘆而相謂曰﹕家兄得道﹐非他人也。曷不往從親稟問密訣﹐而畱此按云云方書﹐以規度世乎﹖縱往而不達﹐兄之神仙﹐終不使吾等死於非所也。遂共棄家﹐扶輿自載﹐以尋斯舉。

以漢元帝永光五年三月六日渡江﹐求兄於東山﹐遂與相見。悲忻流涕﹐告二弟曰﹕悟何晚矣﹗二弟跪曰﹕固衷頑下﹐不達道徳。願賜長生﹐濟弟元元。盈曰﹕卿已老矣﹐欲難可補復。縱得眞訣﹐適可成地上仙耳。其上淸升霄大術﹐非老夫所學。今且當漸階其易行﹐以自支住。於是並教二弟服靑牙始生﹑咽气液之道﹐以住血斷﹐補焦枯攝筋骨之益﹐亦停年不死之法也。因以長齋三年﹐授以上道﹐使存明堂玄眞之气﹐以攝運生精﹐理和魂神。三年之內﹐竭誠精思﹐神光乃見。於是六丁奉侍﹐天兵衛護。盈又各賜九轉還丹一劑﹐並神方一首﹐各拜而服之﹐仙道成矣。

後授《紫素》之書各百字﹐以付固﹑衷。固﹑衷拜受﹐其時亦有執儀者以啟正之。《紫素文》曰﹕太上有命﹐天載眞書﹐言咸陽茅固﹐家於南關﹐厥字季偉﹐受名當仙。位爲定錄﹐兼統地眞。使保舉有道﹐年命相關﹐勤恭所蒞﹐四極法令﹐宮館洞臺﹐治丹陽句曲之山。固其勗之﹐動靜察聞。又曰﹕盈﹑固弟衷﹐挺業該淸。𨿽晚反正﹐思微徹誠。斷馘六天﹐才穎標明。今屈司三官﹐保命建名。總括岱宗﹐領死記生。位爲地仙﹐九宮之英。勸教童蒙﹐開道方成。教訓女官﹐授諸妙靈。蒞治百鬼﹐典祟校精。開察水源﹐江海流傾。封掌金穀﹐藏錄玉漿。監植龍芝﹐洞艸夜光。治於良常之山﹐帶北洞之口﹐鎭陰宮之門也。使者授書訖而去。

至漢平帝元壽二年八月巳酉﹐五帝各乘方面色車﹐從羣官來下﹐受太帝之命﹐授盈爲司命東卿上眞君。文以紫玉爲板﹐黃金刻之。其文曰﹕帷盈虛挺遠朗﹐幽耽妙玄。爰自童蒙﹐散發北山。靜心林澤﹐積思求神。登峻履谷﹐艱尋師門。擲形絕崿﹐投軀萬津。丹誠率往﹐肆其天然。遂造明匠﹐乃授靈篇。剪髮祝﹤貝危﹥﹐殘首截身。帶索自樂﹐不恥饑寒。所適惟道﹐

所保以眞。情昭上帝﹐感激太玄。今敬授盈位爲太元眞人﹐領東嶽上卿司命神君。君平心正格﹐秉操金石﹐丹心矯眾﹐棲神髙映。故報盈以玉鉞﹑綠旌﹑八威之策﹐使盈徵伐源澤﹐折衝萬神。君寒凍林谷﹐味玄仰眞﹐思激窮岫﹐啟心精誠。今故報盈以紫髦之節﹐藕敷華寇﹐使盈招驅萬靈﹐封山召云。君棄家獨往﹐離親樂仙﹐契闊險巇﹐冬袒山川。今故報盈繡羽紫帔﹐丹靑飛羣。使盈從容霄階﹐攜命玉眞。君步驟深藪﹐足履危仞﹐心耽志尙﹐曾不愆憚。今故報盈以斑龍之輿﹐素虎之軿﹐盈浮晏太空﹐飛輪帝庭。君披榛並景﹐寒淩霜雪﹐心求明眞﹐不戰不慓。今故報盈以曲晨寶蓋﹐瓊幃綠室。使盈遊盼九宮﹐靜神溫密。君遠秀遁榮﹐無疲於心﹐潛形幽嶽﹐靜思萬林。今故報盈以流金火鈴﹐雙珠月明。可以上聞太極﹐通音上淸。君貞心髙靜﹐謠累不經﹐素挺浩映﹐內外坦平。今故報盈以錦旌繡幡﹐白羽玄竿。可以呼召六陰﹐玉女侍軒。君慈向觸物﹐陰徳萬生﹐蠢動之毛﹐皆念經營。今故報盈以鳳鸞之簫﹐金鐘玉磬。可以和神虛館﹐樂眞舞靈。君饑渴養神﹐艱辛求眞﹐萬物不能致其惑﹐千邪不能毀其淳。今故賜盈紫琳之腴﹐玉漿金罌。可以壽同三光﹐刻簡丹瓊也。盈標領淸玄﹐紫瑋八映﹐心暉重離﹐神曜太霞。實眞人之長者﹐故以太元爲號。君九徳旣備﹐感積太微﹐天人虛白﹐不期同歸。今酬九事﹐以報往懷。盈心神方朗﹐四靈所棲。丹神啟煥﹐秉直不回。正任全固﹐監無昭微。今屈宰上卿﹐總括東嶽。又加司命之任﹐以領錄圖籍。給玉童玉女各四十人﹐以出入太微﹐受事太極也。治宮赤城玉洞之府﹐盈其蒞之﹐動靜以聞。

於是盈與二弟決別﹐而與王君俱去﹐到赤城玉洞之府。道次﹐諸山川神靈有司迎啟﹐引者將以千萬矣。臨去﹐告二弟曰﹕吾今去矣﹐便有局任﹐不得復數相往來﹐旦夕相見。要當一

年再過來於此山﹐三月十八日﹑十二月二日期﹐要吾師及南嶽太虛赤眞人﹐遊盼於二弟之處也。將可記識之。及有好道者﹐待我於是乎﹗吾自當料理之﹐以相教訓未悟。

於是季偉思和遂畱治此山洞內﹐立宮結構於外。將道著萬物﹐流潤蒼生。徳加鳥獸﹐各獲其情。神驗禍福﹐罪惡必明。內法旣融﹐外教坦平。爾乃風雨以時﹐五禾成熟。疾癘不起﹐暴害不行。父老歌曰﹕茅山連金陵﹐江湖據下流。三神乘白鵠﹐各治一山頭。召雨灌旱稻﹐陸田苗亦桑。妻子咸保室﹐使我無百憂。白鵠翔靑天﹐何時復來遊﹖

卷一百五紀傳部傳三

◎淸靈眞人裴君傳──弟子鄧云子撰

淸靈眞人裴君﹐字玄仁﹐右扶風夏陽人也﹐以漢孝文帝二年﹐君始生焉。爲人淸明﹐顏儀整素﹐善於言笑﹐目有精光﹐垂臂下膝﹐聲气髙徹﹐呼如鐘鳴。家奉佛道﹐年十餘歲﹐晝夜不寐﹐精思讀經。嘗於四月八日﹐與馮翊趙康子﹑上黨皓季成共載詣佛圖。時天陰雨﹐忽有賤人著故布單衣﹐巾黃巾﹐詣君車後索載﹐君禮而問之﹐不答﹐君下車以載之。康子﹑季成並大怒﹐呵問﹕何等人而上吾車乎﹖君乃陳諭﹐遂聽俱載。君自徒行在後﹐顏無變色﹐寄載人自若﹐亦不以爲慚也。將至佛圖﹐乃曰﹕吾家近在此。乃下車﹐奄然失之。佛圖中道人支子元者﹐亦頗知道﹐宿舊人傳之﹐云已年一百七十歲。見君而嘆曰﹕吾從少至老﹐見人多矣﹗而未嘗見如子者。乃延君入曲室之中﹑幽靜之房﹐大設丰饌。飲食旣畢﹐將君更移隱處﹐呼之共坐﹐乃謂曰﹕吾善相人﹐莫如爾者。子目中珠子﹐正似北斗瑤光星﹐自背已下象如河魁。旣有貴爵﹐又當神仙﹐天下志願﹐子寶享焉。然津梁未啟﹐七气未淳﹐不見妙事﹐亦無緣而成也。因以所修祕術密以告君﹐道人曰﹕此長生內術﹐世莫得知。吾昔遊焦山﹐及鱉祖之阿﹐遇仙人蔣先生者﹐乃赤將子輿也﹐以《神

訣》五首授吾。奉而行之﹐於今一百七年矣﹐气力輕壯﹐不覺衰老。但行之不動﹐多失眞志﹐不能去世﹐故𨿽延年﹐不得神仙也。猶是行之多違﹐精思不至之罪也。今以教子﹐子祕而愼傳之。

第一思存五星﹐以體象五靈。存之法﹕常於密室﹐以夜半後生气之時﹐服挹五方之气。於寢牀上平坐﹐向月建所在﹐先叩齒九通﹐咽液三十過。畢﹐存想五星﹐使北方辰星在頭上﹐東方歲星在左﹐西方太白星在右﹐南方熒惑星在膝中間﹐中央鎭星在心中。久久行之﹐出入遠行﹐常思不忘﹐無所不卻﹐萬禍所不能幹也。後當奄見五老人﹐則是五星精神也。若見者﹐當問以飛仙之道。五神共扶人身形﹐白日升天。

第二初以甲子上旬﹐直開除之日爲始﹐以生气之時﹐夜半之後﹐勿以大醉大飽﹐身體不精﹐皆生疾病也。當精思遠念﹐於是男女可行長生之道。其法要祕﹐非賢勿傳﹐使男女並取生气﹐含養精血﹐此非外法﹐專采陰益陽也。若行之如法﹐則气液云行﹐精醴凝和﹐不期老少之皆返童矣。凡入靖先須忘形忘物﹐然後叩齒七通而咒曰﹕

白元金精﹐五華敷生﹐中央黃老君﹐和魂攝精﹐皇上太精﹐凝液骨靈﹐無上太眞﹐六气內纏﹐上精玄老﹐還神補腦﹐使我合會﹐煉胎守寶。祝畢﹐男子守腎﹐固精煉炁﹐從夾脊溯上泥丸﹐號曰還元。女子守心﹐養神煉火﹐不動﹐以兩乳气下腎﹐夾脊上行﹐亦到泥丸﹐號曰化眞。養之丹扃﹐百日通靈。若久久行之﹐自然成眞﹐長生住世﹑不死之道也。

第三用《五行紫文》﹐以除三尸。常用朔望之日﹐日中時﹐臨目南向。臨目者﹐當閉而不閉也。心存兩目﹐中出靑气﹐心中出赤气﹐臍中出黃气。於是三气相繞﹐合爲一气﹐以貫一身。須臾﹐內外洞徹﹐如火光之狀﹐良久﹐乃叩齒十四通﹐咽液十

四過畢。此煉形之道﹐除屍虫之法也。久而行之﹐體有五香之气﹐目明耳聰﹐長生不死。

第四名曰《陰徳致神仙之道》。其文曰常以甲子日沐浴竟﹐甲子上旬日﹐當燒香於所止牀之左右﹐久久行之﹐天仙玉女下降也又一法﹕當養白犬白雞﹐犬名曰白靈﹐雞名曰白精。諸八節日及行入五嶽﹐乃登名山﹐諸有神仙之所在處﹐密放雞犬於其間﹐去勿回顧。天眞仙官﹐當與子芝英靈艸矣。又一法﹕作素奏使長一尺二寸﹐丹書其文曰「某郡縣鄕裏某﹐欲得長生﹐登仙度世﹐飛行上淸。眞人至神﹐五嶽羣靈﹐三官九府﹐乞除罪名。」書奏畢﹐以靑絲系金環一雙﹐合以纏奏﹐再拜﹐北向置奏石上﹐因以火燒成灰﹐乃藏環於密石間而去﹐勿反顧。無環﹐可用條脫一雙以代環﹐古人名爲縱容珠子也。愼與多口嫉妒之人道之﹐非但無益﹐乃更致禍。如此十過﹐天上五帝三官九府﹐更相屬敕除人罪過﹐著名生錄﹐刊定仙籍。入山求芝艸靈藥﹐所欲皆得﹐山神玉女﹐自來營衛﹐狼虎百害﹐不敢犯近﹐神靈佑助﹐常欲使人得道﹐開人心意﹐惡鬼老魅﹐不敢試人。行此道易成而無患。若道士不知此術﹐入山必多不利﹐數爲鬼物所試﹔在人間則多轗軻疾病﹐財物不昌﹐所願不從。若能行此道﹐長生神仙。

第五太極眞人常以立春之日﹐日中時﹐會諸仙人於太極宮﹐刻玉簡記仙名。常以其夕夜半時﹐正北向仰視北極﹐再拜頓首﹐陳乞己罪多少之數﹐求解釋之意﹐畢﹐復再拜乃止。至春分之日﹐日中時﹐昆侖瑤臺太素眞人會諸仙官﹐校定眞經。至立夏之日﹐日中時﹐上淸五帝會諸仙人於紫微宮﹐見四眞人﹐論求道者之功過。至夏至之日﹐日中時﹐天上三官會於司命河侯﹐校定萬民罪福﹐增年減算。至立秋之日﹐日中時﹐五嶽諸眞人詣中央黃老君於黃房云庭山﹐會仙官於日中﹐定天下神圖靈藥。

至秋分之日﹐日中時﹐上皇大帝乃登玉淸靈闕太微之觀﹐會太上三老君﹐北極諸眞公﹑八海大神﹑五嶽尊靈﹑仙官萬萬共集﹐議定天下萬兆之罪福﹑學道之勤懈﹐一一條列﹐副之司命。至立冬之日﹐日中時﹐陽臺眞人會諸仙官玉女﹐定新得道始入仙錄之人。至冬至之日﹐日中時﹐天眞眾仙諸方諸東華大宮﹐見東海靑童君﹐刻定眾仙籍金書內字。常以八節日夜半日中﹐謝七世祖父母及身中罪過﹐罪過自除也。久行之﹐神仙不死。夫秋分日者﹐太上神眞觀試萬仙﹐自非眞正者﹐不可輕用其日謝罪也。眞人仙官以八節日日中時﹐共會集三日乃解﹐欲修道者﹐當先齋戒﹐勿失之也。又一法﹕每至八節日﹐常當行入五嶽﹐若神仙眞人所棲名山之處也﹐每於深僻隱巖之中﹐密燒香乞願﹐祝曰﹕玄上九靈﹐太眞髙神﹐使某長生﹐所欲從心﹐百福如願﹐壽如靈山﹐謹以節日﹐登巖請生。畢﹐因散香於左右﹐勿顧而返。常能行此﹐必長生神仙﹐所欲如心﹐玉女詣房﹐眾靈衛身也。若或有棲遁冥契而不獲登山者﹐寄心啟願﹐精意向眞﹐亦與身詣名山者無異。每事決在心誠密暢﹐求眞堅正﹐乃獲之也。此赤將子輿五首隱訣內道要事畢矣。

君乃再拜而奉要言還歸﹐精思行之﹐常處隱室﹐不棣名好。乃服食茯苓﹐餌卉醴華腴。積十一年﹐夜視有光﹐常能不息﹐從旦至中。年二十三﹐本郡所命爲功曹﹐君不應命。尋又州辟主簿﹐轉別駕﹐舉秀才﹐詣長安拜博士髙第﹐轉尙書﹐選曹郎﹑禦史中丞﹑散騎常侍﹑侍中。出爲北軍中候﹐以伐匈奴有功﹐封濉陽侯﹐後遷冀州刺史。別駕劉安之﹐時年四十五﹐初迎君爲主簿﹐後轉別駕﹐亦知仙道。飲食黃精﹐積二十餘年﹐身輕﹐面有華光﹐數與君俱齋靜室中。以正月上旬﹐君沐浴齋於靜室﹐至三月﹐奄有仙人﹐乘白鹿﹐從玉童玉女各七人﹐從天中來下在庭中﹐他人莫之見。君拜頓首﹐乞請一言﹐仙人曰﹕我南嶽

眞人赤松子也﹐聞子好道﹐故來相過﹐君何所修行乎﹖君長跪自陳所奉行凡百二十事。松子曰﹕勤存五靈﹐別當授子眞道。奄然而去。君於是乃求解去官﹐自稱篤疾﹐欲詣太上請命﹐遂棄官委家﹐逃遊名山﹐尋此微妙﹐別駕劉安之從焉。

君時年四十五﹐帝累徵召﹐一不應命。逼之不已﹐君乃北遊到陽浴山﹐以避人間之网羅也。遂入石室北洞中﹐學道精思﹐無所不至﹐安之不能久處山中﹐時復出於人間。君於後將云子去﹐乃登太華山﹐入西洞玄石室裏﹐積二十二年﹐奄見五老人皆巾來詣﹐君再拜頓首﹐乞請神訣﹐乃出神芝見賜。一老人巾靑巾﹐著靑衣﹐柱靑杖﹐帶通光陽霞之符﹐乃東方歲星之大神也﹐以靑華之芝見賜﹐出靑書一卷﹐是《紫微始靑道經》也。又一老人巾蒼巾﹐著蒼衣﹐柱蒼杖﹐帶郁眞簫鳳之符﹐乃北方辰星之大神也﹐以蒼華之芝見賜﹐出《蒼元上籙北斗眞經中命四旋經》四卷見授。又一老人巾白巾﹐著白衣﹐柱白杖﹐帶皓靈扶希之符﹐乃西方太白星之大神也﹐以白華之芝見賜﹐出《太素玉籙寶玄眞經》三卷見授。又一老人巾赤巾﹐著赤衣﹐柱赤杖﹐帶四明朱碧之符﹐乃南方熒惑星之大神也﹐以丹華之芝見賜﹐出《龍胎太和丹經》二卷見授。又一老人巾黃巾﹐著黃衣﹐柱黃杖﹐帶中元八維玉門之符﹐乃中央鎭星之大神也﹐以黃華之芝見賜﹐出《四气上樞太元黃書》八卷見授。乃五星之精﹐天之大神也。

君再拜﹐服此神芝﹐讀神經。十旬之間﹐視見萬里之外﹐能日步千里﹐能隱能彰﹐役使鬼神﹐乃遊行天下。東到靑丘﹐遇谷希子靑帝君﹐授以靑精日水飲食靑芝。還到太山﹐遇司命君﹐授以《上皇金錄》。乃西到流沙濱白水岸﹐遇太素眞人﹐乘龍云軒﹐建紫晨巾﹐以紫羽爲蓋﹐仗七色之節﹐侍從神童玉女各二百許人﹐在白水沙洲空山之上﹐方遊觀金城﹐鳴玉鐘﹐

舞華幢﹐望在空山之上﹐往而不至。君乃身投長淵﹐浮白水﹐冒洪波﹐越沙岸﹐崄巇沈溺﹐遂登空山﹐見而拜焉﹐頓頭稽顙﹐乞請眞訣。太素眞人笑曰﹕危乎濟哉﹗子今日始當得之矣。因口教《服二景飛華上奔日月之法》﹐又授《太上隱書》。告君曰﹕此足以爲眞矣。遂畱空山上﹐修二景引日法﹐誦《隱書》。

積十一年﹐太素眞人曰﹕子道已成矣。因以景雲龍輿見載﹐羽蓋華寶之儀﹐詣太素宮﹐見上淸三元君。君當爾之時﹐亦不知在何處也。三元君治太素宮﹐諸仙童玉女侍者有千餘人﹐以黃金爲屋﹐靑玉爲牀。君旣詣金闕﹐再拜稽首。三元君以玉璽金眞見賜﹐玉女二十四人﹐玉童三十二人見侍。乃乘飛雲中輦﹐復北遊詣太極宮﹐見太極四眞人。四眞人見授神虎符﹑流金火鈴。乃詣太微宮﹐受書爲淸靈眞人﹐治靑靈宮。佩三華寶衣﹐乘飛龍景輿﹐仗靑旗﹑玉鉞七色之節﹐遊行上淸九宮。

西玄者﹐葛衍山之別名。葛衍有三山相連﹐西爲西玄﹐東爲郁絕根山﹐中央名葛衍山。三山有三府﹐名曰三宮﹐西玄山爲淸靈宮﹐葛衍山爲紫陽宮﹐郁絕根山爲極眞宮。三山纏固萬三千里﹐髙二千七百里﹐下有洞庭﹐潛行地中﹐通玄洲昆侖府也。西玄山下有洞臺﹐方圓千里﹐金城九重﹐有玉堂蘭室﹐東西宮殿﹐中有四百二十眞人處焉。其樹則絳碧﹐艸則芝英﹐其鳥獸則麒麟鳳凰。距昆侖七萬里﹐其間有髙暉山﹐上有洞﹐光如日﹐葛衍﹑西玄﹑郁絕根三山也。

道人支子元受蔣先生入室精思﹑存五靈之神光﹑服气之法﹐常以夜半之時﹐靜室獨處﹐平坐向東﹐暝目陰咒曰﹕

蒼無皓靈﹐少陽先生﹐九气還肝﹐使我魂寧﹐上帝玉籙﹐名上太淸。畢﹐因閉气九息﹐咽液九過﹐叩齒九通。次南向﹐暝目﹐陰咒曰﹕

赤庭絳雲﹐上有髙眞﹐三气歸心﹐是我丹元﹐太微綠字﹐

書名神仙。畢﹐因閉气三息﹐咽液三過﹐叩齒三通。次西向暝目﹐陰咒曰﹕

素元洞虛﹐天眞神廬﹐七气守肺﹐與神同居﹐白玉金字﹐九帝之書﹐使我飛仙﹐死名已除。畢﹐因閉气七息﹐咽液七過﹐叩齒七通。次向生年之本命處﹐暝目陰咒曰﹕

黃元中帝﹐本命之神﹐一气侍脾﹐使我得眞﹐老君玄籙﹐書名神仙﹐長生久視﹐與命永存。畢﹐因閉气一息﹐咽液一過﹐叩齒一通。次北向暝目﹐陰咒曰﹕

玄元北極﹐太上之機。五气衛腎﹐龜玉參差﹐神名玉札﹐年同二儀﹐役使六甲﹐以致八威。畢﹐因閉气五息﹐咽液五過﹐叩齒五通。爾乃存五方之气都畢﹐又咽液九過﹐北向再拜﹐陰咒曰﹕

謹白太上太極四眞君﹐請存五方五靈神﹐使某相見得語言。畢乃精思。此一法存五靈先服气陰祝之道﹐與出中庭存法等耳。此法乃逕要不煩﹐又於靜思易也。裴君後重更授傳如此。於靜室祝時﹐亦先存五靈在體中使備﹐然後服气爾。庭中之法﹐所修煩多難行﹐又於致神之驗不勝於靜室之速也。後出要言祕之勿傳﹐庭中之法﹐以勸於始學﹐使不懈怠爾。篤而言之﹐室中爲要法。

支子元受蔣先生第五首之訣﹐以八節之日﹐存思陳己立身已來罪過多少之數﹐輸誠自狀已上﹐希天皇諸眞開寫之佑﹐克身歸善﹐以求長生神仙者也。蓋秋分之節者﹐气處淸靈太和之正日也。眾眞諸仙﹐是其日皆聽訟焉。又地上刺姦吏部境域諸仙官﹐並糾奏所在道士之功過﹐及萬民有罪應死生者也。《仙忌眞記》曰﹕子欲升天愼秋分﹐罪無大小皆上聞。以罪求仙仙甚難﹐是故學道爲心寒。此是朱火丹陵仲陽先生之要言矣。

秋分气調日和﹐中順天地者也。夫火炎之气﹐摧於凋落之

勢﹔玄水包津﹐胎於金生之府。乃太陽光轉少陽﹐藏養天地﹐於是所以定剛柔之際﹐合二象之序﹐煥成流明﹐乃別陰陽三元﹐實八節之標日﹐求道之要梯矣。每至其日日中之時﹐上皇太帝君玉尊陛下﹐乃登廣寒上淸靈宅﹑太空之闕﹑丹城紫臺﹑長錦玉樓﹐羣眞集於太微之觀﹐上關九天之眞皇﹐中要太上三老君﹑北極諸眞及八海大神﹐下命五嶽名山諸得道者﹐尊靈萬萬﹐並會於陽寥之殿﹐共集議定天下萬民之罪福﹐記學道求仙者之勤疏﹐議犯過日月修行善惡刑罰之科﹑生死之狀。各隨其所屬部境﹐根源條例﹐副之司命﹐書之皇錄。罪福纖芥﹐刻於丹城之籍﹐伏匿之犯惡﹑陰徳之細切者﹐無不一二縷而知之者也。

其夕夜半﹐當出中庭﹐北向脫巾﹐再拜長跪﹐上啟太上北極天帝太帝君﹐因密自陳己立身已來犯罪多少之狀﹐乞得赦貰﹑從今自後攺往修來之言﹐言之必使信﹐誓於丹心﹐盟於天地﹐不敢復犯惡之行也。其中言在意陳之也。畢云願太上皇帝削其罪名﹐移書三官﹐使神仙之錄某廁玉札﹐長生久視﹐通眞達靈。畢﹐又叩齒四下﹐再拜而還靜室﹐深自刻責﹐並存念三元中神﹐令上啟太上。如此者三﹐名上仙籍﹐罪咎除滅也。三元﹑泥丸﹑絳宮﹑丹田三神也。存令三元三神﹐上啟天尊﹐求恩赦助。已自陳令﹐必上聞也。三啟秋分﹐生籍乃定﹐死名乃除。此一法出《經命靑圖》﹐是長生祕法矣。俗人𨿽存道﹐未離人間﹐甚多罪咎﹐犯之者非一﹐恐未便可施用秋分首過之法也。入山林中﹐遠去人事﹐蕭然獨處﹐不犯萬物者﹐乃可爲之。旣有反善之詞﹐誓有攺行之言﹐言已聞於髙上之聽﹐愼不可復使犯惡遠生之事也。重犯罪十過﹐天地弗救﹐身死爲驗﹐非可復攺補者矣。以此求道﹐無所復索也。養生者有如水火之交爾﹐得其益則白日升天﹐犯戒律則身沒三泉也。

又此日獨重於七節﹐趙伯玄所謂生死門戶者也。《三九素

語》曰﹕秋判之日﹐尊卑盡會﹐生死之日也。古人以秋分之日爲秋判之日也。所以爾者﹐秋分之日﹐乃會九天八地眾眞人神﹑上皇至尊﹐三日三夕﹐共定萬民之命﹐所聚議者咸多﹐而神尊並集故也。諸八節日﹐會天地諸眞官﹐先後及節﹐凡三日三夕﹐而各還所司。此是支公之口訣﹐又別此一事﹐不離七節之條例也。《候夜神童金根經》曰﹕八節之日﹐求仙極會﹐天命眾眞﹐皆當集對。未節一日﹐萬靈詣闕﹐節日日中﹐尊畢入謁。節後一日﹐罪福分別﹐三日三夕﹐天事乃畢。子其愼罪﹐務爲功徳﹐名可上眞﹐列編太極。吾不試言﹐知者深密﹐急宜謝過﹐祕而愼泄。此亦支公所告﹐出以傳示裴君。

太素眞人教裴君二事。爲眞人之法﹐曰﹕旦視日初出之時﹐臨目閉气十息﹐因又咽日光十過﹐當存令日光霞﹐使入口中﹐卽而吞之。畢仍存靑帝君﹐從日光中﹐來在我之左﹔次存赤帝君﹐從日光中來﹐在我之右﹔次存白帝君﹐從日光中來﹐在我之背﹔次存黑帝君﹐從日光中來﹐在我之左手上﹔次存黃帝君﹐從日光中來﹐在我之右手上。五帝都來﹐乃又存陽燧絳雲之車﹐駕九龍﹐從日光中來﹐到我之前﹐仍與五君共載而奔日也。

裴君止於空山之上﹐修行精思。一年之中﹐仿佛形象。二年之中﹐五帝俱乘日形見在左右。三年之中﹐終日而言語笑樂。五年之中﹐五帝日君遂與裴君驂乘飛龍之車﹐東到日窟之天﹑東蒙長丘﹑大桑之宮﹑八極之城﹐登明眞之臺﹐坐希琳之殿。授裴君以《揮神》之章﹐《九有》之符。食靑精日臺﹐飲云碧玄腴。於是與五帝日君日日而遊﹐此所謂奔日之道也。日中亦有五帝﹐一曰日君。《太上隱書》中篇曰﹕子欲爲眞﹐當存日君﹐駕龍驂鳳﹐乘天景云﹐東遊希琳﹐遂入帝門。精思仍得﹐要道不煩﹐名上淸靈﹐列位眞官﹐乃執《郁儀文》。

第二事爲眞人之法﹕日夕視月﹐臨目閉气九息﹐因又咽月

光九過。當存月光﹐使入口中﹐卽而吞之。畢仍存靑帝夫人﹐從月光中來﹐在我之左﹔次又存赤帝夫人﹐從月光中來﹐在我之右﹔次又存白帝夫人﹐從月光中來﹐在我之背﹐次又存黑帝夫人﹐從月光中來﹐在我左手上﹔次又存黃帝夫人﹐從月光中來﹐在我右手上。五帝夫人都來﹐乃又存流鈴飛雲之車﹐駕十龍﹐從月光中來﹐到我之前﹐仍存五夫人共載而奔月也。

裴君止於空山之上﹐修行精思。一年之中﹐仿佛姿容。二年之中﹐五夫人遂俱乘月形見在君左右。三年之中﹐並共笑樂言語。五年之中﹐五帝月夫人遂與君共乘飛龍之車﹐西到六嶺之門﹑八絡之丘﹑協晨之宮﹑八景之城﹐登七靈之臺﹐坐太和之殿。授裴君《流星夜光》之章﹑《十明》之符。食黃琬紫津之禋﹐飲月華云膏。於是與五夫人夕夕共遊﹐此所謂奔月之道矣。月中亦有五帝夫人﹐《外經》云﹕日君月夫人者﹐是少有仿佛也。《太上隱書》中篇曰﹕子欲升天﹐當存月夫人﹐駕十飛龍﹐乘我流鈴。西到六嶺﹐遂入帝堂﹐精思乃見﹐上朝天皇﹐乃執《結璘章》。

裴君白日精思對日﹐存日中五帝君﹔夜則精思對月﹐存月中五夫人。五年之中﹐日月精神並到﹐共乘飛龍﹐上游太玄。始學則五靈形見﹐授書賜芝。終成則日月五帝君五夫人﹐驂轡淸虛﹐乘雲太丹﹐朝謁三元﹐稽首金闕﹐乃獲玉璽金眞﹐威制羣神﹐役使玉女玉童。北朝四眞人﹐受書爲眞。佩神虎之符﹐以制嚴六天﹐授流金之鈴﹐以命召眾精﹔仗靑旄之節﹐以周流九宮。皆由精思微妙﹐幽感天心﹐是以靈降扶身﹐上升帝庭爾。道士行之者則是耳﹐不必以已仙人也。若處密室﹐及日月不見時﹐但心中存而思之可也﹐不待見日月。要見視之爲至佳。惟精思心盡﹐無所不通﹐此言要也。

臨目者﹐令目當閉而不閉之間也﹐少令得見日月之光景。

密而行之﹐勿令人知。𨿽雜人同室而止﹐有密其思者﹐比肩仍自不覺。每事盡當爾﹐不但此一條而已。求生養命在於心﹐三丹田三寸之間耳。是以龍變蟬蛻﹐皆以一致而成也。《八素經》曰﹕仙者心學﹐心誠則成仙﹔道者內求﹐內密則道來﹔榮者外求﹐口發則貴至﹔財者動心﹐心寂則富集。諸寂動異用﹐而所攻者一﹐守之在役用之機也。

太素眞人曰﹕爲眞不知道者﹐亦復多耳。要於乘光揚景﹐騰雲升虛﹐並日月之精﹐遊九天之表﹐飡霞飲玄﹐呼吸太和﹐乃不可不爲此奇道﹐此道亦易成而速得也。眾眞有不知此道者﹐見吾乘雲而攜日月五帝五夫人﹐莫不敬親而求請問之也﹐吾亦復未示之也。《內視中方》曰﹕子欲步空常﹐當存日月﹔子欲登淸泠﹐當存五星。密室密行﹐不出宇庭﹐此之謂也。

夫守道者﹐及學道求仙者﹐修行至精﹐皆可爲之。爲之旣得﹐便成升天仙人也。此道不必眞人﹐而當獨行之也。子有眞骨眞性而密行之﹐必能捨章守愼﹐不妄傳泄﹐故以相教耳。《黃老祕言》曰﹕子得《郁儀》《結璘》﹐乃成上淸之眞。子得《大洞眞經》﹐乃能飛行上淸。無此三文﹐不得見三元君﹐要道盡此﹐仙子加勤。中仙都無知此道者﹐此道相傳惟口訣耳。能知此道﹐不問賢愚﹐皆乘雲升天﹐役使鬼神。羣仙立盟爲約﹐不得妄宣﹐泄則滅門。口訣者﹐《黃老祕言》是也。

裴君受命﹐畱在空山之上﹐精思存修二事。五年之中﹐得見日月之精五帝夫人。讀《隱書》及《九有》《十明》之符﹐積十一年﹐太素眞人來告曰﹕子成眞矣。因錫以龍車﹐給以羽蓋﹐並日月之遊精﹐參五帝之同乘。詣太素宮﹐見上淸三元君﹐受玉璽金眞﹐給玉女二十四人﹐玉童三十二人﹐北遊詣太極宮及太微宮﹐位爲淸靈眞人。

太素眞人曰﹕子存日精五帝君﹐口含《太上郁儀文》﹐須

此道成﹐乃見日中君﹐無此徒勞自煩冤。太素眞人曰「子存月精五帝月夫人﹐口含《太上結璘章》﹐須此道成﹐乃見月中夫人﹐無此徒勞自悼傷。右二條太素眞人受太帝君訣言。《太上隱書》云﹕存時執之。帝君云﹕含之。太素眞人教裴君﹕存時含一文﹐執一文﹐並行之。

《太上隱書》曰﹕欲行此道﹐不必愚賢﹐但地上無此文耳。眞官玄法﹐啟誓乃傳。金丹之信﹐道乃備焉。靑帛之盟﹐道乃可宣。有得而行﹐位爲眞人。乃乘步景云晏﹐羽旗瓊輪﹐遊行九天﹐上詣太極宮﹐謁髙皇上元君。裴君乃先密受《太上郁儀文》《太上結璘章》二書﹐然後齋戒﹐而得存日月之精爾。有仙名骨錄者﹐乃得見此二書。見之者仙﹐爲之者眞。《郁儀》《結璘經》及《大洞眞經》﹐乃太極四眞人之所祕﹐上淸天皇之所珍貴也。西玄山下洞臺中有此書﹐刻以玉簡﹐書以金字。及王屋淸虛洞中﹐亦見有《郁儀》《結璘》之篇目爾﹐而不盡備具﹐惟大玄宮髙上臺﹐及蓬萊府北室﹐金柱玉壁﹐刻文並備具也。精心存念﹐晝夜爲之﹐十一年而成爾。與修洞經者大都等爾。

夫此二文﹐是《洞經》之祖宗﹐《素靈經》之園囿爾。凡諸下仙﹐莫有聞《郁儀》之篇目﹑《結璘》之密旨者。得其道皆速成﹐而無試也。又致神之驗﹐是爲逕疾﹐得其要道者﹐但速於《大洞》之祕妙爾。非有仙名者﹐皆不得聞此書。聞見此書﹐而敢妄以語一人者﹐卽滅侍眞官玉女玉童各十人﹐自然使天火災而失之。語二人已上﹐不可得以學仙也。按泄《洞經》之科條﹐卽已有輕重之異﹐減損侍眞﹐便十倍於《大洞》。地上骨錄有相之道人而有此書者﹐皆爲師主。男稱監靈大夫﹐女稱執明大夫﹐男稱左﹐女稱右。《素奏丹符》曰﹕大哉《郁儀》﹐妙行《結璘》﹐非上眞不見﹐非上仙不聞。以致日月五精

之神﹐乘龍步空﹐足躡景云﹐遂與五帝﹐上入天門。有之聞之﹐愼忽妄言。去世可出﹐誓金乃傳。要付弟子﹐有心之者。勿道篇目﹐玉童上言。泄則被考﹐身終不仙。玉童玉女﹐去而不還﹐書文必失﹐獲刑三官。子其愼之﹐言爲罪先。

峨嵋山北洞中石室戶樞刻石書字曰﹕《郁儀》引日精﹐《結璘》致月神﹐得道爲上宮﹐位稱大夫眞。凡二十字﹐下仙讀此﹐不解其意﹐仙人自有不見其篇目者﹐多矣。其金液九丹﹐蓋小術也﹐皆不得飛行上淸。《大洞眞經》有泄之者﹐按玄中科﹐卽減一紀﹐玉童玉女﹐各減一人。三泄之身死﹐不得復成仙人。太上《郁儀文》《結璘章》有泄之者﹐減玉童玉女各十人﹐天火燒屋﹐書從火中失﹐而還上天也。再泄身刑﹐死不復生﹐學道終不成仙也。泄言妄說篇目﹐並受考於三官。師有當因緣去世之日﹐或歸反陰塗﹐絕迹藏變之時﹐要當有所授﹐若無其人﹐乃自隨身。受之者皆靑金丹縷之﹤貝危﹥﹐爲誓天地﹐不泄宣之﹐盟約乃得出之﹐師隨事上聞﹐而有奏署日月也。不從科條﹐皆爲妄泄。

《大洞眞經》乃中央黃老君之寶書﹐非至眞上士有玉名之者﹐莫見篇章條目也﹐眞仙亦有不聞此書者矣。初限令一百年乃得一出傳﹐可成而不得妄說篇目。太上《郁儀》﹑》《結璘》文章﹐以致於日月之精神﹐上奔日月﹐通天光﹐飛太空之道也。皆乘雲車羽蓋﹐駕命羣龍﹐而上升皇天紫庭也。《大洞眞經》以致於朝靈之道﹐招神成眞人之法也。乘雲駕龍﹐騰躍玄虛﹐衣繡羽﹐佩金眞玉光﹐逍遙太霞﹐上升九霄矣。此二書﹐天帝之祕途﹐微妙哉﹗太素眞人猶隱其篇目﹐但漫云二事者﹐是祕諱之甚也﹐況世人而令知其甲乙乎﹗有相遇而得之者﹐至誠好事﹐仍可爲之﹐別有事旨﹐故不一二。

裴君所受眞書篇目﹐列之於左﹕

《支子元神訣》五首﹐蔣先生所祕用﹐咸陽城南佛圖中曲室密房受之。

靑帝君授《紫微始靑道經》一卷。

蒼帝君授《蒼元上籙北斗眞經中命四旋經》四卷。

白帝君授《太素玉籙寶玄經》三卷。

赤帝君授《龍胎太和丹經》二卷。

黃帝君授《四气上樞太元黃書》八卷。

靑帝君授《通光陽霞》之符。

蒼帝君授《郁眞簫鳳》之符。

白帝君授《皓靈扶希》之符。

赤帝君授《四明朱碧》之符。

黃帝君授《中元八維玉門》之符。

右十書於太華山西洞玄石室受。

谷希子靑帝君授靑精日水靑華芝。東到靑丘受服。

《上皇金籙》﹐司命君於太山授。

太素眞人授《太上郁儀文》。在白水沙洲空山之上授﹔

太素眞人授《太上結璘文》。在白水沙洲空山之上授。

太素眞人授《太上隱書》。在白水沙洲空山之上授。

上淸三元君授《玉璽金眞》。在太素宮金闕下授。

四眞人授《神虎符》﹑流金火鈴。在太極宮授。

日中五帝君授《揮神》之章﹑《九有》之符﹑靑精日飴﹑云碧玄腴。

月中五帝夫人授《流星夜光章》《十明之符》﹑黃琬紫津之飴﹑月華云膏。右裴君所受眾書符之目。

裴君授支子元《服茯苓法》﹐焦山蔣先生所傳。茯苓五斤﹐盛治去外皮﹐乃搗下細﹛徒﹜﹐以漬白蜜三斗中﹐盛之以銅器﹐若耐熱﹐白瓦器﹐以此器著大釜中﹐著水裁半於所盛藥器腹﹐

微火燒釜﹐令水沸煮藥器﹐數反側藥﹐令相和合﹐良久蜜銷竭煎﹐出著鐵臼中﹐搗三萬杵﹐令可丸。但服三十丸﹐如梧桐子大。百日百病除﹐二百日可夜書﹐二年使鬼神﹐四年玉女侍衛﹐十年夜視有光﹐能隱能彰﹐長生久視。服此一年﹐百害不能傷﹐疾病不復幹﹐色反嬰兒﹐肌膚充悅﹐白髮再黑﹐眼有流光。合藥齋三日﹐煮之於密盛處﹐勿令婦人雞犬見﹐及穢漫之也。五斤茯苓﹑三斗白蜜爲一劑。當作木蓋﹐蓋之煮藥器上﹐勿露也。煮之時﹐反側藥﹐熟乃開之耳。火以好薪炭﹐不可用不成樵輩以煮之也。當用意伺候料視﹐恆以爲意﹐欲並合多少在意。藥成﹐預作丸﹐盛之以密器﹐可經於千歲不敗。

裴君受支子元《服胡麻法》﹐蔣先生於黃金鱉祖山中授支公也。

胡麻三斗肥者﹐黃黑無拘﹐在可擇之﹐使精潔﹐於微火上熬令香﹐气極令燥﹐細搗以爲散﹐令設設爾﹐勿下﹛徒﹜。白蜜三斗﹐以胡麻散漬會蜜中﹐攪令相和﹐使調匝﹐安器﹐著釜水中乃煮﹐如前煮《茯苓法》也。伺候令煎竭可搗﹐乃出搗之三萬杵﹐如桐子大﹐旦服三十丸﹐盡一劑﹐腸化爲筋﹐不知寒熱﹐面反童顏﹐役使眾靈。蔣先生惟服此二方﹐先生已淩煙化升﹐呼吸立至﹐出入無間﹐輿乘羣龍﹐上朝帝眞﹐位爲仙宗者也。當簸擇胡麻令精。

此二方與世方書小異﹐裴君所祕者﹐驗而有實也。云體先不虛損﹐及年少之時﹐當服茯苓﹐若出三十者﹐當服胡麻。蔣先生云﹕此二方是大有之要法﹐長生神仙之祕寶。《寶玄經》云﹕茯苓治少﹐胡麻治老。合以齋戒﹐服以朝蚤。卉醴華腴﹐火精水寶。和以爲一﹐還精歸寶。此之謂也。卉醴華腴﹐蜜也。火精﹐茯苓也。水寶﹐胡麻也。裴君以年少時所用﹐故服茯苓﹐二方同耳﹐皆長生不死﹑必仙之奇方也。若大有資力者﹐亦可

合二物﹐倍用蜜共煎﹐搗以爲丸乃佳﹐亦並治老少矣。茯苓﹑胡麻﹐不必別作之也。此二方﹐蔣先生乃各在一處授支公﹐不頓之也。是以焦山而茯苓方傳﹐鱉祖而胡麻方出﹐明道祕之文﹐乃不可得一盡其根源也。至於支公授裴君﹐亦乃頓倒囊笈之奧言﹐肆傾玄眞之祕途﹐將以逆鑑察天錄﹐必當已知應爲仙眞乎﹗

卷一百六紀傳部傳四

◎淸虛眞人王君內傳──弟子南嶽夫人魏華存撰

華存師淸虛眞人王君﹐諱褒字子登﹐範陽襄平人也﹐安國侯七世之孫。君以漢元帝建昭三年九月二十七日誕焉。洪基大業﹐世籍貴盛。君父諱楷﹐以徳行懿美﹐比州所稱﹐舉茂才﹐除議郎﹐轉中壘大夫﹑上黨太守﹑黃門侍郎﹑侍中﹑左將軍﹑雁門太守。楷正色彤管﹐坦誠獻替﹐納言推謨﹐披衿拔領﹐率職蒞民﹐政以禮成﹐捨刑寬賦﹐不肅而敬。天子賢之﹐遷殿上三老﹐使賓皇太子﹐講《春秋》《尙書》《論語》《禮》《易》。恢恢仁長﹐循循善誘。微言旣甄﹐矰紳乘其範﹐大義已陳﹐百王格其準。遷光祿大夫﹐謚曰文侯。夫人司馬遷之孫﹐淑愼沈博﹐徳配母儀。蓋以淸源髙流﹐圓穎遠映﹐靈根散條﹐芳華朗曜。是用忠孝啟於上葉﹐善誘彰於文徳﹐世載英旄﹐斯人有焉。

君體六和之妙炁﹐挺天然之嘉質﹐含嶽秀以植韻﹐秉靈符而標貴﹐暉灼煥於三晨﹐峻逸超於玄風。少讀五經﹐傍看百子﹐綜算象緯﹐通探陰陽﹐及風炁律呂﹐靡有不覽也。父爲娉丞相孔光女﹐娶婦在室﹐以和人倫。而君凝形淳觀﹐明徳獨往﹐髙期眞全﹐絕不內盼。峨峨焉若望慶雲之沓軫﹐浩浩焉似泛滄溟

之無極。神棲萬物之嶺﹐气邁霄漢之津。鴻漸鄧林﹐展翮東園。將藏鳳羽以翳於南風﹐匿龍華以沈於幽源。是乃夜光潛躍﹐映耀於難掩。遂名沸絕圃﹐聲馳京夏﹐四府交辟。君卽閒夜之感﹐喟然悲嘆曰﹕人間塵藹﹐趣競得失﹐利害相攻﹐有逾鵷芻之視老燕矣﹗遂決志辭親﹐入華山中。九年﹐契闊備至﹐精感昊穹﹐神映幽人﹐體期冥靈﹐心唱至眞爾﹗

一日夜半﹐忽聞林澤中有人馬之聲﹐簫鼓之音﹐須臾之間﹐漸近此山﹐仰而望之﹐見千騎萬乘﹐浮虛空而至。神人乘三素云輦﹐手把虎符﹐朱鉞啟途﹐握節執旄﹐曲晨傾蔭﹐錦旌蔽虛。神人暫停駕而言曰﹕吾太極眞人西梁子文也。聞子好道﹐劬勞山林﹐未該眞要﹐誠可湣也﹗勤企長生﹐實爲至矣﹗君乃馳詣輪轂之下﹐叩頭自摶而言曰﹕褒以肉人﹐愚頑庸賤﹐體染風塵﹐恣躁亂性。然少好生道﹐莫知以度﹖眞人曰﹕夫學道無師﹐無緣自解。我太極眞人﹐神仙之司﹐主試校學者﹐領舉正眞爾﹗子玄錄上淸﹐金書東華﹐名編淸虛﹐位登小有﹐必當掌括寶籍﹐爲天王之任爾。但注心四景﹐勤慕上業﹐道自成也。

後隱陽洛山中﹐感南極夫人﹑西城眞人並降。南極夫人乃指西城曰﹕君當爲王子登之師﹐子登亦佳弟子也。良久﹐西城眞人長嘆而謂君曰﹕夫學道者﹐諒不可以倉卒﹐期求生者不可以立爾﹐綜故冥術﹐棲於玄元﹐而髙偕太妙﹐淩重霄以累抗矣。夫道𨿽無形﹐其實有焉﹔妙𨿽昧昧﹐其實坦然。子當勤求其無﹐然後見其至有。子廣延諸妙﹐然後究其坦大。得有則有生﹐得妙則年全也。子求生𨿽篤﹐而未見其涯。慕道𨿽勤﹐而未啟其門。殆猶洶湧波以索鳥巢﹐尋長木而訪淵鱗爾﹗是故子心疲於導引﹐而朱宮爲之喪潰。肺獘於理炁﹐故神華爲之凋落。肝勞於視盼﹐而魂精爲之遼索。脾竭於守神﹐而丹田爲之閡滯。腎困於經緯﹐而津液爲之不澤。膽銳於趣競﹐故四肢爲之亂作。

五臟相攻﹐六腑顚覆。三焦滯而不瀉﹐八關絕而無續。賴煢飯以勁汝身﹐恃丹靑以固汝內爾﹗正可卻衰白之凋折﹐猶不免必死之期會。徒有萬年之壽﹐豈足貴乎﹖

西城眞人遂以卽日授君《太上寶文》《八素隱書》《大洞眞經》《靈書八道》《紫度》《炎光》《石精》《玉馬》《神眞》《虎文》《髙仙》《羽玄》凡三十一卷﹐依科立盟﹐結誓而付。乃將﹐須臾而至。四面大海﹐懸濤千丈﹐洲上宮闕﹐朱閣樓觀﹐瓊室瑤房﹐不可稱記。西城眞人曰﹕此仙都之府﹐太上丈人處之。乃將君入紫桂宮﹐見丈人著流霞羽袍﹐冠芙蓉之冠﹐腰帶神光﹐手把火鈴﹐侍女數百﹐龍虎衛階。太上丈人與西城眞人相禮而已﹐相攜共坐﹐君時侍側焉。太上丈人曰﹕彼所謂王子登乎﹖學道遭逢良師﹐將得之矣。西城眞人笑﹐因命君拜。拜畢﹐太上丈人使坐北向。丈人乃設廚膳﹐呼吸立具﹐靈肴千種﹐丹醴湛溢﹐燔煙震檀﹐飛節玄香﹐陳鈞天之大樂﹐擊金璈於七芒﹐崆峒啟音﹐徹朗天丘。於是龍騰雲崖﹐飛鳳鳴嘯﹐山阜洪鯨﹐湧波淩濤﹐雲起太虛﹐風生廣遼﹐靈歌九眞﹐雅吟空無﹐玉華作唱﹐西妃折腰。爾乃眾仙揮袂﹐萬神遷延﹐羽童拊節﹐慶雲纏綿。於是太上丈人會二十九眞人﹐皆玄洲之太眞公也。其第一眞人自稱主仙道君﹐指君而向西城眞人言曰﹕彼悠悠者﹐將西城之室客﹐上宰之賓友耶﹗視此子心眸澄邈﹐神渟形凝﹐圓晨不煥﹐六景生華﹐殆眞人之美者﹑小有之賢王也。未彼果何人哉﹖於是西城眞人笑而答曰﹕道君今何淸音之不妙﹑曲問之陋碎哉﹖請粗陳其歸要焉。蓋夫聖匠剖太混之一朴﹐分爲億萬之體﹔發大蘊之一包﹐散爲無窮之物。是故立三光﹐呼天而置晷儀﹐封區域﹐呼地而制五服﹐制漏刻以分日夜﹐正四時以財歲月﹐五位以正方面﹐山川以定險阻﹐城郭以自居焉﹐兵械以自衛焉﹐旌旗輿服以自

表﹐用九谷以自養。凡此之類﹐象玄乎天﹐而形存乎地﹐日月有幽明之分﹐寒暑有生殺之气﹐震雷有出入之期﹐風雨有動靜之節﹐類气浮乎上﹐而眾精流乎下﹐廢興之數﹑治亂之運﹑賢愚之質﹑善惡之性﹑剛柔之气﹑壽夭之命﹑貴賤之位﹑尊卑之班﹑吉凶之徵﹑窮達之期普陳矣。性發乎天﹐而命成乎人也。故立之者天﹐而行之者道﹐受焉性合神同﹐混而爲一﹐流通並行﹐不可細得分別也。於是主仙道君命侍女範運華﹑趙峻珠﹑王抱臺等﹐發瓊笈﹑披綠蘊﹐出《上淸隱書龍文八靈眞經》二卷授子登﹐又以云碧陽水晨飛丹腴二升賜君﹐君拜服之。

眞人遂將君還西城﹐九年道成﹐給飛飈之車﹐東行渡啟明滄海﹐登廣桑山﹐入始暉庭﹐詣太帝君﹐稽首再拜﹐太帝授以《龍景九文紫鳳赤書》《上淸神圖八道玉籙》。次南行渡渤海﹑丹海﹐登長離山﹐詣南極紫元夫人﹐一號南極元君﹐授以《九道回玄太丹綠書》。又詣赤臺童子﹑華蓋上公﹐授以五云夜光雲瑯水霜。南極夫人曰﹕昔日之言﹐豈負舉哉﹗君稽首謝恩辭退。次西行﹐渡庾丘巨海沈羽之津﹐登麗農山﹐詣紫蓋晨夫人﹑景眞三皇道君﹐授以《玉道綠字回曜太眞隱書》。次北遊﹐渡雕柔玄海﹐濟飲龍上河匏瓜津﹐登廣野山﹐詣髙上虛皇大道玉君。會其出遊﹐駕日月之晨﹐乘紫始之光﹐郁藹黃素之云﹐勃蔚八景之曜﹐飛眞萬億﹐不可稱數。君再拜﹐道側唱者曰﹕聞君乃詣上淸玉晨帝君﹑玄淸六微元君﹐二君授以《寶洞飛霄絕玄金章》及賜《太極隱書》﹑龍明珠絳和云芝﹐君拜而飲之﹐卽身金色﹐項映圓光﹐七曜散華﹐流煥映形。又退登閬風之野﹐玄圃之宮﹐詣中皇玉帝﹐受《解形遁變流景玉經》。乃越郁絕﹐濟弱河﹐西詣龜臺﹐謁九靈太眞上淸夫人﹐退更淸齋三月﹐受《三華寶曜瓊文瑯書》《靈暉上籙》《七晨素經》。退又淸齋三年﹐浮浩汗之河﹐登白空虞山﹐山周回三萬

裏遊行。翌日﹐趨詣紫淸太素瓊闕﹐卽太素三元上道君所治焉。處丹靈白玉宮﹐飛映絕曜﹐紫霞落煥﹐七光交陳﹐結於云宇之上﹐奇麗玄黃﹐不可名字。仙童玉女侍右﹐天尊﹐蓋無數也。君旣至﹐稽首再拜﹐詣瓊闕之下﹐久時﹐太素三元上道君乃使繡衣命者西林藻授君《金眞玉光流金火鈴豁落七元八景飛晨》。又使淸眞左夫人郭靈蓋﹑右陽玉華仲飛姬﹐賫神策玉璽授君﹐以爲太素淸虛眞人﹐領小有天王﹑三元四司﹑右保上公﹐治王屋山洞天之中﹐給玉童玉女各三百人﹐主領上淸玉章﹑太素寶玄﹑太極上品﹑九天靈文﹑六合祕籍﹑山海妙經﹐悉主之焉。又總括洞內明景三寶﹐得乘虎旗龍輦﹑金蓋瓊輪﹑八景飛輿﹐出入上淸﹐受事太素﹐寢宴太極也。後歸西城﹐淸齋三月﹐授書爲太素淸虛眞人矣。

◎紫陽眞人周君內傳

紫陽眞人姓周﹐諱義山﹐字季通﹐汝陰人也。漢丞相勃七世之孫﹐以冠族播流﹐世居貴宦。祖父玄﹐元鳳元年爲靑州刺史。父祕﹐爲範陽令﹐時君始生焉。父後積秩累遷﹐官至陳畱刺史﹐君時年十六﹐隨從在郡﹐始讀《孝經》《論語》《周易》。爲人沈重﹐少言笑﹐喜怒不形於色。好獨坐靜處﹐不結名好。然精思微密﹐所存必感。常以平旦之後﹐日出之前﹐正東向立﹐漱口咽液﹐服气百數﹐向日再拜。旦旦如此﹐爲之經年。父怪而問之﹕所行何等﹖君長跪對曰﹕義山中心好日光長景之暉﹐是以拜之爾。至月朔旦之日﹐輒遊市及閭閻陋巷之中﹐見窮乏饑餓之人﹐解衣與之。時時上登名山﹐喟然悲嘆﹐

或入石室中﹐歡然獨笑。時陳畱大儒名士﹐聞君盛徳﹐體性沈美﹐咸修詣焉。君輒稱疾﹐不見賓客。漢侍中蔡咸﹐陳畱髙士﹐亦頗知道。聞君徳行﹐數往詣君﹐輒解疾﹐不欲見之。父乃大怪﹐怒責之﹐督切使出見之。旣不得已﹐遂出相見。咸大發淸談﹐及論神仙之道﹐變化之事。君乃凝默內閉﹐斂神虛靜﹐頷而和之﹐一不答也。

是歲大旱﹐斗米千錢﹐路多饑莩。君乃傾財竭家﹐以濟其困﹐陰行之﹐人亦不知是君之慈施也。對萬物如臨赤子﹐斯積善徳仁愛之施矣。後遇陳畱黃泰﹐告君曰﹕聞君好道﹐陰徳流行﹐用思微妙﹐誠感於我﹐是以相詣。吾是中嶽仙人須林﹐字子玄也。本衛人﹐靈公末年生﹐少好道徳﹐受學於岑先生﹐見授煉身消災之道術。後又遇仇公﹐公乃見教以服气之法﹐還神守魂之事﹐吾行之甚驗﹐大得其益。子少知還陽﹐精髓不泄。又知導引服气﹐吞景咽漿﹐不復須陰丹內術補胎之益也。然猶三虫未壞﹐三尸未死﹐故導引服气不得其理。可先服制虫細丸﹐以殺谷虫。虫有三名﹕一名靑古﹐二名白姑﹐三名血屍﹐謂之三虫。三虫在內﹐令人心煩滿﹐意志不開﹐所思不固﹐失食則饑﹐悲愁感動﹐精志不至﹐仍以飲食不節斷也。𨿽復斷谷﹐人體重滯﹐奄奄淡悶﹐所夢非眞﹐顚倒翻錯﹐邪俗不除﹐皆由此虫在內﹐搖動五臟故也。殺虫之方如後﹕

附子﹝五兩﹞麻子﹝七升﹞地黃﹝六兩﹞術﹝七兩﹞茱萸根﹝大者七寸﹞桂﹝四兩﹞云芝英﹝五兩﹞凡七種﹐先取菖蒲根﹐煮濃作酒﹐使淸淳重美﹐一斗半﹐以七種藥父咀﹐內器中漬之﹐亦可用抵咀。三宿乃出﹐曝之令燥。又取前酒汁漬之﹐三宿又出曝之﹐須酒盡﹐乃止曝令燥。內鐵臼中搗之﹐下細篩令成粉。取白蜜和之﹐令可丸。以平旦東向﹐初服二丸如小豆﹐漸益一丸﹐乃可至十餘丸也。治腹內

弦實上气﹐心胸結塞﹐益肌膚﹐令體輕有光華。盡一劑則虫死﹐虫死則三尸枯﹐三尸枯則自然落矣。亦可數作﹐不限一劑也。然後合四鎭丸﹐加曾靑﹑黃精各一兩以斷谷。畢﹐若導引服气﹐不得其理﹐可先服食眾艸藥﹐巨勝﹑茯苓﹑術﹑桂﹑天門冬﹑黃連﹑地黃﹑大黃﹑桃樘及皮任擇焉。𨿽服此藥以得其力﹐不得九轉神丹金液之道﹐不能飛仙矣。爲可延年益壽﹐亦辟其死也。

君按次爲之﹐服食術五年﹐身生光澤﹐徹視內見五臟﹐乃就仙人求飛仙要訣。仙人曰「藥有數種﹐仙有數品。有乘雲駕龍﹐白日升天﹐與太極眞人爲友﹐拜爲仙宮之主﹐其位可司﹐眞公定元公﹑太生公﹐及中黃大夫﹑九气丈人﹑仙都公﹐此皆上仙也﹔或爲仙卿大夫﹐上仙之次也。遊行五嶽﹐或造太淸﹐役使鬼神﹐中仙也﹔或受封一山﹐總領鬼神﹔或遊翔小有﹐羣集淸虛之宮﹐中仙之次也。若食穀不死﹐日中無影﹐下仙也﹔或白日尸解﹐過死太陰﹐然後乃仙﹐下仙之次也。我受涓子祕要﹐是中仙耳。子名上金書﹐當爲眞人﹐我之道﹐非子非眞人所學也。今以《守三之一法》《靈妙小有之書》二百事傳子﹐石菌朱柯若干芝與子服之﹐吾道畢矣。子可遠索師也。」

君再拜受教﹐退而服神芝﹐五年﹐目視千里外﹐日行五百里。遂巡行名山﹐尋索仙人。聞蒙山欒先生能讀《龍晙經》﹐遂往尋之。遇衍門子﹐於是授以《龍晙經》及《三皇內文》。退登王屋山﹐遇趙佗子﹐受《芝圖》十六首及《五行祕符》。又遇黃先生﹐受《黃素神方》《五帝六甲》《左右靈飛》之書四十四訣。退登磻冢山﹐遇上衛君﹐受太素傳《左乙混洞東蒙》之錄《右庾素文攝殺》之律。退登嵩髙山﹐遇中央黃老君﹐合會仙人在其上太室洞門之內﹐君頓頭再拜﹐乞長生度世。黃老君曰﹕子存洞房之內﹐見白元君耶﹖君對曰﹕實存洞房﹐

嘗見白元君。黃老君曰﹕子道未足矣﹐未見無英君也。且復遊行﹐受諸要訣﹐當以《上眞道經》授子矣。見白元君﹐下仙之事﹐可壽三千年﹐見無英君﹐乃爲眞也﹐可壽一萬年矣。

君再拜﹐受教而退﹐遊行天下名山大澤﹐西登白空山﹐遇沙野帛先生﹐受《太淸上經》。退登峨嵋山﹐入空洞金府﹐遇寧先生﹐受《太丹陰書》八稟十訣。退登岷山﹐遇陰先生﹐受《九赤班符》。退登岐山﹐遇臧延甫﹐受《憂樂曲素訣辭》。乃登梁山﹐遇淮南子成﹐受《天關三圖》。乃退登牛首山﹐遇張子房﹐受《太淸眞經》。乃退登九嶷山﹐遇李伯陽﹐受《李氏幽經》。乃遊登鐘山﹐遇髙丘子﹐受《金丹方》二十七首。乃登鶴鳴山﹐遇陽安君﹐受《金液丹經》《九鼎神丹圖》。乃登猛山﹐遇靑精先生﹐受《黃素傳》。乃登陸渾山﹐潛入伊水洞室﹐遇李子耳﹐受《隱地八術》。乃登戎山﹐遇趙伯玄﹐受《三元素語》。乃登陽洛山﹐遇幼陽君﹐受《靑要紫書》﹐三五順行。乃登霍山﹐遇司命君﹐受《經命靑圖》《上皇民籍》。乃登鳥山﹐遇墨翟子﹐受《紫度炎光內視圖中經》。乃登曜名山﹐遇太帝侯夜神童﹐受金根之經。乃登委羽山﹐遇司馬季主﹐受石精金光藏景化形。乃登大庭山﹐遇劉子先﹐受七變神法。乃登都廣建木﹐遇谷希子﹐受黃气之法﹑太空之術﹑陽精三道之要。乃登桐柏山﹐遇王喬﹐受《素奏丹符》。乃登太華山﹐遇南嶽赤松子﹐受《上元眞君書》。乃登太冥山﹐遇九老仙都君﹐受《黃水月華四眞法》。乃登合黎山﹐遇皇人﹐受《八素眞經》《太上隱書》。乃登景山﹐遇黃臺萬畢先生﹐受《九眞中經》。乃登玄壠羽山﹐遇玉童十人﹑九炁丈人﹐得白羽紫蓋﹑服黃水月華法。乃到桑林﹐登扶廣山﹐遇靑眞小童君﹐受《金書祕字》。乃退南行朱火﹐登丹陵山﹐遇龔仲陽﹐受《仙忌眞記》。

乃西遊登空山﹐見無英君而退洞房中﹐無英君處其左﹐白元君處其右﹐黃老君處其中。無英君服金精朱碧玉綾之袍﹐光赤朝霞﹐流景耀天﹐要太上靈炁之章﹐佩九帝祛邪之策﹐戴翠上紫靈之冠。蓋太玄丹靈上元赤子之祖父也。左連靑宮之炁炁灌萬神﹐乃未有天地﹐先自虛空而生矣。白元君服丹玉之錦云羅重袍﹐白光內朱﹐流景參天﹐垂暉映神﹐玄黃徹虛﹐要太上靈精之章﹐佩玄元攝魔之策﹐戴招龍皂冠。蓋玉房云庭上元赤子之父﹐右夾皓靑之室﹐朝運生者也。中夾黃老君是太極四眞王之師老矣。上攝九天﹐中遊昆侖﹐黃闕來其外﹐紫戶在內﹐下與二君入洞房﹐圓三寸﹐威儀具焉。夫至思神見﹐得爲眞人。若見白元君﹐得爲下眞﹐壽三千歲﹔若見無英﹐得爲中眞﹐壽萬歲﹔若見黃老﹐與天相傾﹐上爲眞人﹐列名金臺。君旣詣之﹐乃再拜頓首﹐乞與上眞要訣。黃老君曰﹕可還視子洞房中。君乃冥目內視﹐良久﹐果見洞房中有二神人﹕無英﹑白元君也﹐被服狀如在空山中者。黃老君笑言曰﹕微乎深哉﹗子用意思之精也。此白日升天之道﹐子還登常山﹐授子上眞之道。

君乃還常山室中﹐齋戒念道﹐復積九十餘年中﹐白元君﹑無英君﹑黃老君遂使受之《大洞眞經》三十九篇。有玉童二十一人﹑玉女二十一人﹐皆侍直燒香﹐晝夜習之。積十一年﹐遂乘雲駕龍﹐白日升天﹐上詣太微宮﹐受書爲紫陽眞人﹐佩黃旄之節﹐八威之策﹐帶流金之鈴﹐服自然之衣﹐食玉醴之臺﹐飲金液之漿﹐治葛衍山金庭銅城﹐所謂紫陽宮也。紫陽有八眞人﹐君處其右﹐一日三登昆侖﹐一朝太微帝君﹐以磻冢爲紫陽別宮﹐所謂洞庭潛宮也。磻冢山有洞穴﹐潛行通王屋淸虛小有天﹐亦潛通閬風也。

◎馬明生眞人傳

馬明生者﹐齊國臨淄人也﹐本姓和﹐字君寶。少爲縣吏捕賊﹐爲賊所傷﹐遇太眞夫人適東嶽﹐見而憫之。當時殆死﹐良久忽見一女子﹐年可十六七﹐服奇麗﹐姿容絕世﹐行步其傍﹐問君寶曰﹕汝何傷血也﹖君寶以實對。夫人曰﹕汝所傷﹐乃重刃關於肺﹐五臟泄漏﹐血凝絳府﹐炁激腸外﹐此將死之急也﹐不可復生﹐如何﹖君寶知是神人﹐叩頭求哀﹐乞賜救護。夫人於肘後筒中出藥一丸﹐大如小豆﹐卽令服之﹐登時而愈﹐血絕瘡合﹐無復慘痛。君寶再拜﹐跪曰﹕家財不足以謝﹐不知何以奉答恩施﹖惟當自展駑力﹐以報所受爾﹗夫人曰﹕汝必欲以謝我﹐意亦可佳﹐可見隨去否﹖君寶乃易名姓﹐自號馬明生﹐隨夫人執役。

夫人入東嶽岱宗山峭壁石室之中﹐上下懸絕﹐重巖深隱﹐去地千餘丈。石室中有金牀玉几﹐珍物奇瑋﹐乃人迹所不能至處也。明生初但欲學金瘡方﹐旣見其神仙來往﹐乃知有不死之道﹐旦夕供給掃灑﹐不敢懈倦。夫人亦以鬼怪狼虎眩惑眾變試之﹐明生神情澄正﹐終不恐懼。又使明生他行別宿﹐因以好女於臥息之間調戲﹐令接之。明生心堅志靜﹐固無邪念。夫人或行﹐去十日五日還﹐或一月二十日﹐輒見有仙人賓客﹐乘龍駕鳳往來﹐或有拜謁者﹐眞仙彌日盈座。客到﹐輒令明生出外別室﹐或立致精細廚食﹐肴果非常﹐香酒奇漿﹐不覺而至﹐不可目名。或呼明生坐﹐與之同飲食。又聞空中有琴瑟之音﹐歌聲宛妙。夫人亦時自彈琴瑟﹐有一弦五音並奏﹐髙玄響激﹐聞於

數里﹐眾鳥皆爲集於岫室之間﹐徘徊飛翔﹐驅之不去。蓋天人之樂﹐自然之妙音也。夫人棲止﹐常與明生同石室中﹐而異榻爾。幽寂之所﹐都惟二人。或行去﹐亦不道所往之處﹐但見常有一白龍來迎﹐夫人卽著雲光繡袍﹐乘白龍而去。袍上專是明月珠綴著衣縫﹐帶玉佩﹐戴金華太玄之冠﹐亦不見有從者。旣還﹐卽龍自去﹐不知所在。石室玉牀之上﹐有紫錦被褥﹐緋羅之帳﹐中有服玩之物﹐瑰金亟英﹐玄黃羅列﹐非世所有﹐不能一一知其名也。有兩卷素書﹐上題曰《九天太上道經》﹐明生亦竟不敢發舒視其文也。惟供給掃灑﹐守巖室而已。至於玩服﹐亦不敢竊窺之﹐亦不敢有所請問。

如此五年﹐愈加勤肅﹐輒不怠惰。夫人嘆而謂之曰﹕汝可謂眞可教也﹐必能得道者也。以子俗人﹐而不謠不慢﹐恭仰靈气﹐而莫之廢﹐𨿽欲求死﹐亦焉可得乎﹗因以姓字本末告之曰﹕我名婉羅﹐字勃遂﹐事玄都太眞﹐有子爲三天太上府都官司直﹐總糾天曹事﹐官秩比人間卿佐也。年少﹐數委官遊逸﹐虛廢事任﹐有司奏劾﹐降主東嶽﹐退眞王之編﹐司鬼神之師﹐五百年一代其職。因來視之﹐勵其後﹐使修守政事﹐以補其過。我久在人間﹐今奉君王命﹐又被太上召﹐不復得停。念汝專謹﹐故以相語﹐欲教汝長生之方﹑延年之術。而我所受服以太和自然龍胎之體﹐適可授三天眞人﹐不可以教始學之者﹐固非汝所得聞矣。縱或聞之﹐亦必不能用以持身也。有安期先生﹐曉金液丹法﹐其方祕要﹐便可立用﹐是九君太一之道﹐白日升天者矣。安期明日來﹐吾將以汝付囑之焉﹐相隨稍久﹐其術必傳。明日安期先生至﹐乘曌驎﹐著緋衣﹐戴遠遊冠﹐帶玉佩及虎頭鞶囊﹐視之可年二十許﹐潔白嚴整﹐從六七仙人﹐皆執節奉衛﹐見夫人揖之甚謹﹐稱下官。須臾﹐設酒果廚膳﹐飲宴半日許。夫人語明生曰﹕吾不復得停﹐汝隨此君去﹐勿憂念也。我亦時

時當往視汝。因以五言詩二篇贈之﹐可以相存。明生流涕而辭﹐乃隨先生受九丹之道。詩曰﹕

○其一

暫捨墉城內﹐命駕岱山阿。仰瞻太淸闕﹐雲樓郁嵯峨。虛中有眞人﹐來往何紛葩﹗煉形保自然﹐俯仰食太和。朝朝九天王﹐夕館還西華。流精可飛騰﹐吐納養靑牙。至藥非金石﹐風生自然歌。上下淩景霄﹐羽衣何娑婆。五嶽非妾室﹐玄都是我家。下看榮競子﹐篤似蛙與蟆。顧盼塵濁中﹐憂患自相羅。苟未悟妙旨﹐安事於琢磨﹖禍湊由道泄﹐密愼福臻多。

○其二

昔生昆陵宮﹐共講天年延。金液𨿽可遐﹐未若太和仙。仰登冥靈臺﹐虛想詠靈人。忽遇扶桑王﹐九老仙都眞。駕驂紫虯輦﹐靈顏一何鮮﹗啟我尋長途﹐邀我自然津。告以鴻飛術﹐受以《玉胎篇》。瓊膏凝玄气﹐素女爲我陳。俯挹琳鳳腴﹐仰上飄三天。云綱立爾步﹐五嶽可暫還。玄都安足遠﹐蓬萊山腳間。傳授相親愛﹐結友爲天人。替卽遊刑對﹐禍必無愚賢。祕則享無傾﹐泄則軀身顚。

明生乃隨安期先生負笈﹐西之女幾﹐北到圓丘﹐南至秦廬﹐潛及靑城九嶷﹐周遊天下。二十年中﹐勤苦備嘗。安期乃曰﹕子眞有仙骨﹐何專恭之甚耶﹗吾所不及也。遂授以太淸金液神丹方﹐而告之曰﹕子若未欲升天﹐但先服半劑。與明生相別而去。明生乃入華陰山﹐依方合金丹﹐餌之半劑得仙﹐而與俗人無異﹐人莫識其非凡。漢靈帝時﹐惟太傅胡廣知其有道﹐嘗訪

明生﹐以國祚大期問之。明生初不對﹐後亦告焉﹐無不驗者。後人怪其不老﹐遂復服金丹半劑﹐白日升天。臨去﹐著詩三首﹐以示將來﹐漢光和三年也。詩曰﹕

○其一

太和何久長﹗人命將不永。噏如朝露晞﹐奄忽睡覺頃。生生世所悟﹐傷生由莫靜。我將尋眞人﹐澄神挹容景。盤桓昆陵宮﹐玄都可馳騁。涓子牽我遊﹐太眞來見省。朝朝王母前﹐夕歸鐘嶽嶺。仰采瓊瑤葩﹐俯漱琳瑯井。千齡猶一刻﹐萬紀如電頃。

○其二

天地自有常﹐人命最險毳。年若驚弦發﹐時猶輕矢逝。𨿽有灼灼姿﹐玉爲塵土穢。林艸無秋耀﹐綠葉豈終歲﹖惜此繁茂摧﹐哀彼寒霜厲。有存理必亡﹐有興故有廢。眞官戲玄津﹐與物無凝滯。神衝紫霄內﹐形棲山水際。對虛忘有懷﹐遊目記容裔。風塵將何來﹖眞道故可大。

○其三

濁塗諒爲嘆﹐世樂豈足預﹖振褐掃塵遐﹐飄飄獨遠舉。寥寥巖嶽際﹐蕭蕭縱萬慮。靈眞與我遊﹐落景乘鴻禦。朝乘雲輪來﹐夕駕扶搖去。嗷嘈天地中﹐囂聲安得附﹖

◎陰眞君傳﹝陰眞君自敍附﹞

陰長生者﹐新野人。漢和帝永元八年三月己丑立皇后陰氏﹐卽長生之曾孫也。少處富貴之門﹐而不好榮位﹐潛居隱身﹐專務道術。末聞有馬明生得度世之道﹐乃以入諸名山求之。到南陽太和山中﹐得與相見﹐乃執奴僕之役﹐親運履舄之勞。明生不教以度世之法﹐但旦夕與之髙談榮華當世之事﹐治生園圃之業。十餘年﹐長生未嘗懈怠。同時有共事明生者十二人﹐皆怨恚歸去﹐獨長生禮敬彌肅﹐而明生數因言語得失之際屢罵之﹐長生乃和顏悅心﹐奉謝不及。

如此積二十年﹐後淸閒之日﹐明生問其所欲。長生跽曰﹕惟乞生爾。今以糞艸之身﹐委質天匠﹐不敢有所汲汲﹐憚於遲速也。明生哀其語﹐乃告之曰﹕子眞是能得道者也。乃將長生入靑城山中﹐煮黃土爲金以示之﹐立壇歃血。卽日﹐以太淸金液神丹授之﹐欲別去。長生乃叩頭陳謝﹐暫畱仙駕﹐拜辭曰﹕弟子少長豪樂﹐希執卑遜﹐克身勵己﹐若臨冰谷。不能弘道贊徳﹐宣暢妙味﹐徒屍素壁立﹐而老耄及之。是以心存生契﹐捨世尋眞﹐天賜嘉會﹐有幸遭遇。自執箕帚二十二年﹐心力莫植﹐常懼毀替筋﹐力弱蒲簿﹐微效靡騁﹐恩養不酬﹐夙夜感慨。告以更生﹐頓受靈方。是將灰之質﹐蒙延續之年﹔炎林焦艸﹐惠膏澤之沾。若絕炁以其蘇息﹐瞽暗開其視聽﹐感荷殊戴﹐非陋詞所謝。昔太歲庚辰﹐聞先生與南嶽眞人﹑洪崖君﹑云成公﹑瀛洲仙女數人共坐﹐論傳授當委絹之誓﹐教授有交帶之盟﹐應祭九老仙都﹑九气丈人諸君。禱祠受之﹐大藥必行﹔不祭而受﹐

爲之不成。弟子預在曲室﹐嘗侍帷側﹐亦具聞諸仙起末得道之言﹐說昔受丹節度矣。先生今日見諭﹐不復陳此﹐或非先生所授之不盡﹐將恐是弟子困窮爾﹗」馬明生慰諭之曰﹕非有不盡。汝性耽玄味﹐專炁而和﹐靈官幽鑑﹐以相察矣﹗不復煩委﹐爲俗人之信耳。

於是長生入武當山石室中合丹﹐又服半劑﹐不卽升天﹐而大作黃金數萬斤﹐以布施天下窮乏﹐不問識與不識。周行天下﹐與妻息相隨﹐舉門皆壽。後委之入平都山﹐白日升天。臨去﹐著書九篇﹐云﹕上古仙者多矣﹐不可具記而論。但漢興已來﹐髙士得仙者四十五人﹐迨予爲六矣。二十人見尸解去﹐餘者白日升天焉。弟子丹陽葛洪﹐字稚川﹐嘗聞諺言有云﹕不夜行﹐則不知道﹐上有夜行人。今不得仙者﹐亦安知天下山林間﹐密自有學道得仙者耶﹖陰君已服神藥﹐𨿽未升天﹐然方以嚴麗同聲相應﹐使自與仙人相尋求聞見﹐故知此近世諸仙人之數爾﹗而俗人謂爲不然。己所不聞﹐則謂之無有﹐不亦悲哉﹗夫艸澤閒士﹐以隱逸得志﹐經籍自娛﹐不耀文彩﹐不揚名聲﹐不修求友﹐不營聞達﹐猶不能識之﹐又況仙人﹗亦何急令朝菌之徒﹐知其所云爲哉﹗

◎陰眞君自敍

惟漢延光元年﹐新野山之子﹐受仙君神丹要訣。道成去世﹐副之名山。如有得者﹐列爲眞人。行乎去來﹗何爲俗間﹖不死之道﹐要在神丹。行气導引﹐俯仰屈伸﹐服食艸木﹐可得小道﹔不能永度於世﹐以至天仙。子欲聞道﹐此是要言。積學所致﹐

不爲有神。上士爲之﹐勉力加勤。下愚大笑﹐以爲不然。能知神丹﹐久視長存。

◎吳猛眞人傳

吳猛字世云﹐豫章人也。性至孝﹐小兒時在父母膝下﹐無驕慢色。後得道﹐海昏上僚﹐路有大蛇﹐時或斷道﹐以炁吸吞行人﹐行旅爲絕。猛與弟子往除蛇害﹐蛇乃入藏深穴﹐猛敕南昌社公追蛇。蛇頭髙數丈﹐猛踏蛇尾﹐沿背而以足按頭﹐弟子斫殺之。猛云﹕此蛇是蜀精﹐蛇死則杜毅滅矣。果如言。將軍王惇迎猛﹐道過宮亭﹐廟神具官僚迎猛。猛曰﹕汝神王已盡﹐不宜久居﹐非據我不相問也。神乃去。至蜀見惇﹐時多疫病﹐猛標浦水百步﹐飲者皆愈﹐日中請水者將千人。惇惡之﹐於座收猛﹐奄然失去﹐大相檢覆。猛恐坐者多﹐乃徐步於萬人之中還船﹐天地冥合﹐乘風迅逝﹐一宿至家。弟子見兩龍負船﹐眼如甕大。猛云﹕惇踐人君之位﹐命終此稔。其年惇死。後太尉庾亮迎猛﹐至武昌便歸﹐自言算盡﹐未至家五十里亡。殯後疑化﹐弟子開棺﹐不見其屍。

◎許遜眞人傳

許遜字敬之﹐南昌人也。少以射獵爲業﹐一旦入山射鹿﹐鹿胎從弩箭瘡中出墮地﹐鹿母舐其子﹐未竟而死。遜愴然感悟﹐

折弩而歸。聞豫章有孝道之士吳猛學道﹐能通靈達聖。嘆我緣薄﹐未得識之。於是旦夕遙禮拜猛﹐久而彌勤。已鑑其心﹐猛升仙去時﹐語其子云﹕吾去後﹐東南方有人姓許名遜﹐應來弔汝﹐汝當重看之﹐可以眞符授也。至時遜果來弔﹐其子以父命﹐將眞符傳遜。奉修眞感﹐有愈於猛。

◎許邁眞人傳

許邁字叔玄﹐小名映﹐丹陽句容人也。世爲冑族﹐冠冕相承。映總角好道﹐潛志幽契。曾從郭璞筮卦﹐遇大壯之大有上六爻發。璞謂映曰﹕君元吉自天﹐宜學輕舉之道。初師鮑靚﹐受中部之法及《三皇天文》。一旦辭家﹐往而不返。東入臨安縣山中﹐散發去累﹐攺名遠遊﹐服術黃精﹐漸得其益﹐注心希微﹐日夜無間。數年之中﹐密感玄虛﹐太元眞人﹑定錄茅君﹐降授上法﹐遂善於胎息內觀﹐步斗隱逸﹐每一感通﹐將超越云漢。後移臨海赤山﹐遇王世龍﹑趙道玄傳《太初》。映因師世龍﹐受解束反行之道﹐服玉液﹐朝腦精﹐三年之中﹐面有童顏。臨應得道﹐三官都禁遣典柄侯周魴﹑主非使者嚴白虎﹐出丹簡罪簿﹐各執一通﹐詰映諸愆﹐如其無答﹐便當執也。賴得龔幼節﹑李開林相助﹐映甚怖懼﹐彊長嘯叱吒而答曰﹕大道無親﹐惟善是與。天地無私﹐隨徳乃矜。是以阪泉流血﹐無違龍髯之舉﹐三苗丹野﹐涿鹿絳艸﹐豈妨大聖靈化﹐髙通上達耶﹗吾七世祖許子阿者﹐積仁蘊徳﹐陰加鳥獸﹐遇凶荒疫癘之年﹐百遺一口﹐子阿散財拯救﹐自營方藥﹐已死之命﹐懸於子阿手﹐得濟者四百八人。徳墜我等﹐應得仙者五人﹐皆錄字靑宮﹐豈是

爾輩所可豫乎﹖言畢﹐會司命君遣中候李遵握鈴而至﹐魴等笑而走﹐卽得度名東宮﹐爲地仙中品。

映第五弟謚﹐小名穆﹐官至護軍長史﹑散騎侍郎﹐年七十二﹐捨世尋仙﹐能通靈降眞。先經患滿﹐腹中結寒﹐小便不利。遇西王母第二十七女﹐號曰紫微夫人﹐謂穆曰﹕此病冢訟之所致﹐家又有怨鬼爲害﹐可服術﹐自得豁然除去。紫微夫人因作服術﹐敍以傳。穆依方修合﹐服十旬都愈﹐眼明耳聰﹐容貌日少。司命君授以飛步之道﹐告穆曰﹕淵奇體道﹐解幽達精。虛中授物﹐桑徳順貞。寬慈博采﹐聞道必行。逍遙飛步﹐啟誠坦平。策龍上超﹐浮煙三淸。實眞仙之師友﹐乃長裏之先生。必當封牧鐘邑﹐守伯仙京﹐傳佐上徳﹐列書絳名。

穆第二子虎牙﹐耀穎玄根﹐列景眞圖﹐諸天仙人咸謂爲寅獸白齒。定錄君所告服藥事多隱語﹐志諸姓名﹐曰﹕鳳棲喬木﹐素衣炳然。履順思貞﹐凝心虛玄。五公石腴﹐彼體所便。急宜服之﹐可以少顏。三八合明﹐次行玄眞。解駕偃息﹐可識洞篇。瓊刃應數﹐適心髙玄。棲隱默沈﹐正气不衰。木散除疾﹐是汝所宜。次服ㄒ飯﹐兼谷勿違。益髓除患﹐肌膚充肥。然後登山﹐詠洞講微。寅獸白齒﹐爾能見機。遂得不死﹐過度壬辰。偃息盛木﹐玩報周書。太極殖簡﹐金書西華。學服可否﹐自應靈符。理契同歸﹐神洞相求。

穆第三子玉斧﹐含眞淵嶷﹐少有徽譽﹐司徒辟掾不就﹐隱居茅山。師楊羲﹐受《三天正法》《曲素鳳文》。後定錄君授其上道﹐告玉斧曰﹕斧欲學道﹐當如穿井﹐井形愈深﹐土愈難運出。若不堅其心﹐正其行﹐豈得見泉源耶﹖又曰﹕夫學道當專注﹐精無散念。撥奢侈﹐保衝泊。寂焉如密有所睹﹐熙焉若潛有所得。始得道之門也﹐猶未入道之室也。所謂知道爲易﹐學道爲難者也。若乃幽寂沈味﹐保和天眞﹐耽正六腑﹐無視無

聽﹐此乃道之易也。卽是不能爲之者﹐所以爲難矣。許侯研之哉﹗斧子瑩之哉﹗年二十八﹐超然登仙。

映於東山與穆書曰﹕吾自寄神炁﹐收景東林﹐沐浴明丘﹐乖我同生。每東瞻滄流﹐嘆逝之迅。西盼云崖﹐哀興內發。仿佛故鄕﹐郁何壘壘﹗將欲返身歸途﹐但矯足自抑爾﹗於是靜心一思﹐逸憑靈虛。登巖崎嶇﹐引領仰玄。眞志飛上﹐遊空竦眞。始覺形非我質﹐遂忘軀逐神矣。浪心飈外﹐世務永絕。足樂幽林﹐外難一塞。建志不倦﹐精誠無廢。遂遇明師﹐見授奇術。請講新妙﹐玉音洞密。吐納平顏﹐煉形保骨。沖炁夷泯﹐無復內外也。但恨吾遭良師之太晚﹐返滯性之不早。吾得道之狀﹐艱辛情事﹐定錄眞君以當說之矣。崇賴成覆﹐救濟之功﹐天地不能逾也。聞弟遠造上法﹐偶眞重幽。心觀靈無﹐炁陶太素。登七關之巍峨﹐味三辰以積遷。虛落霄表﹐映朗九玄。此道髙妙﹐非吾徒所聞也。亦由下挺稟淺﹐未由望也。然髙行者常戒在危殆﹐得趣者常險乎將失。禍福之萌﹐於斯而用。道親於勤﹐神歸精感。丹心待眞﹐招之須臾。若念慮百端﹐協以營道﹐𨿽騁百年﹐亦無冀也。三官急難﹐吾昔聞之在前。七考之福﹐旣已播之於後。因運乘易﹐不亦速耶﹗幾成而敗﹐自己而作﹐試校千端﹐因邪而生矣﹗爾想善功﹐苦心勞形﹐勤立功徳﹐萬物蕓蕓﹐亦何益哉﹖斧子蕭蕭﹐其可羨也。各不自悟﹐當造此事﹐斧獨何人﹐享其髙乎﹖師友之結﹐得失所宗﹐托景希眞﹐在於此舉也。吾方棲神空岫﹐蔭形深林﹐采汧谷之幽芝﹐掇丹艸以成眞矣。昔約道成當還﹐旗信𨿽未通徹﹐粗有仿佛﹐亦欲暫偃洞野﹐看望墳塋﹐不期而往﹐冀暫見弟。因緣簡略﹐臨書增懷。映報。

◎楊羲眞人傳

楊羲者﹐不知何許人也。仕晉簡文帝爲舍人﹐朝隱惟要﹐人莫能識。少好道﹐服食精思﹐遂能進靈接眞﹐屢降玄人。茅君﹑定錄﹑安九華等授其道要﹐西城王君又教服日月之精﹐及思泥九絳宮﹑煉魂制魄﹑滅三尸之法。玄淸眞人謂羲曰﹕夫爲道當如射箭﹐箭直往不顧﹐乃造堋的。操志入山﹐惟往勿疑﹐乃獲至眞。羲恭受﹐勤行得仙。簡文後師羲得道。

◎鮑靚眞人傳

鮑靚字太玄﹐陳畱人也。少有密鑑﹐洞於幽元﹐深心冥肆﹐人莫之知。按《洞天記》云﹕靚及妹並是先身七世祖李湛﹑張慮者﹐俱杜陵北鄕人﹐同在渭橋爲客捨居。積行陰徳﹐好道希生﹐故福逮於靚等﹐使易世變煉﹐攺氏更生﹐合爲天倫。根冑𨿽異﹐徳蔭並同。靚學明經﹑術緯侯﹐師左元放﹐受中部法及三皇五嶽劾召之要。行之神驗﹐能役使鬼神﹐封山制魔。

晉太興元年﹐靚暫往江東﹐於蔣山北道見一人﹐年可十六七許﹐好顏色。俱行數里﹐其人徐徐動足﹐靚奔馬不及﹐已漸而遠。因問曰﹕相觀行步﹐必有道者。其人曰﹕吾仙人陰長生也。太上使到赤城﹐君有心﹐故得見我爾。靚卽下馬﹐拜問寒溫﹐未及有所陳。陰君曰﹕此地復十年﹐當交兵流血。計至蘇

峻亂﹐足十年也。君慕道久矣﹐吾相見﹐當得度爾仙法。考得仙者﹐尸解爲妙﹐上尸解用刀﹐下尸解用竹木﹐皆以神丹染筆﹐書《太上太玄陰生符》於刀刃左右。須臾﹐便滅所書者﹐而目死於牀上矣。其眞身遁去﹐勿復還家﹐家人謂刀是其人也。用竹木如刀之法。陰君乃傳靚此道。又與靚論晉室修短之期﹐皆演一爲十﹐廣十爲百﹐以表元帝﹐托云推步所知﹐不言見陰君所說﹐是陰君戒其然矣。

卷一百七紀傳部傳五

◎陶先生小傳──吳興謝瀹永明十年作

先生諱弘景﹐丹陽人也。幼標異操﹐聰明多識﹐五經子史﹐皆悉詳究。善書﹐得古今法。不肯婚宦﹐以資營未立﹐且薄遊下位﹐爲宜都王侍讀。年二十餘﹐便稍就服食﹐遵行道要﹐所得符文妙法﹐並是眞人遺迹。於是業行漸進﹐乃拂衣止於茅山焉。觀其神儀明秀﹐盼睞有光﹐形細長項﹐耳間矯矯﹐顯然異眾矣。

◎華陽隱居先生本起錄──從子翊字木羽撰

永明十年﹐太歲己卯﹐謝詹事瀹先從吳興還﹐聞先生已辭世入山﹐甚懷嗟賞。於路中仍爲前傳﹐𨿽未能究洽﹐而粗舉大綱﹐有似王右軍作《許先生傳》。翊從叔隱居﹐先生諱弘景﹐字通明﹐丹陽人也。宅在白楊巷南岡之東﹐宋初土斷﹐仍割秣陵縣西鄕之桐下裏﹐至今居之。

陶氏本冀州平陽人﹐帝堯陶唐之苗裔也。堯治冀州平陽﹐故因居焉。漢興﹐有陶捨爲髙祖右司馬﹐子靑擢位至丞相。十三世祖超﹐漢末渡江﹐始居丹陽。七世祖浚﹐交州刺史璜之弟﹐仕吳爲鎭南將軍﹐封句容侯﹐食邑二千戶﹐與孫皓俱降晉﹐拜議郎散騎常侍﹑尙書。六世祖謨﹐浚第三子﹐永嘉中爲東海王越司馬﹐領屯軍隨王出許昌。因敗﹐仍復過江﹐爲大將軍王惇參軍。惇爲丞相﹐轉軍諮祭酒。後隨惇南下﹐而情懼禍及﹐乃啟分屬籍﹐禁錮積年﹐晚起爲車騎丞相參軍﹐不就。升平四年卒﹐始別葬白石山之嶺﹐贍湖北。髙祖毗有理識﹐器幹髙奇﹐以文被黜﹐不肯遊宦﹐州郡辟命並不就﹐後板授南安正佐﹐亦不起﹐元興三年卒。曾祖興公多才藝﹐叵營產殖﹐舉郡功曹﹐察孝廉﹐除廣晉縣令﹐義熙二年卒。祖隆身長七尺五寸﹐美姿狀﹐有气力﹐便鞍馬﹐善騎射﹐好學﹐讀書善寫﹐兼解藥性﹐常行拯救爲務。行參徵南中郎軍事﹐侍從宋孝武伐逆有功﹐封晉安侯﹐除正佐﹐固辭。顏峻恃寵﹐就求宅以益佛寺﹐弗與﹐因辭官。見譖削爵﹐徙廣州﹐後被恩除南海酉平縣令﹐後監新會郡。大明五年﹐卒於彼。

父諱貞寶﹐字國重﹐司徒建安王劉休仁辟爲侍郎﹐遷南臺侍禦史﹐除江夏孝昌相。亦閒騎射﹐善稿隸書。家貧﹐以寫經爲業﹐一紙直價四十﹐書體以羊欣﹑蕭思話法。深解藥術﹐博涉子史﹐好文章﹐美風儀﹐凡遊從﹐與蕭思話﹑王釗﹑劉秉周旋﹐多爲諸貴勝所賞遇。元徽四年冬﹐銜使膚庭﹐通鄰國之好﹐甚得雅稱。升平元年還都﹐具撰遊歷記並詩數千字﹐及所造文章等﹐劉秉索看﹐仍值石頭事亡失﹐無復別本﹐不得傳世。建元三年於縣亡﹐背喪還葬舊墓。母東海郝夫人﹐諱智湛﹐精心佛法﹐及終﹐有異焉。先是﹐貞寶攜家隨蕭之郢州﹐孝建二年﹐蕭亡。其年九月﹐母覺有娠﹐仍夢見一小靑龍﹐忽從身中出﹐直東向而升天﹐遂視之﹐不見尾。旣覺﹐密語比丘尼﹐云﹕弟

子必當生男兒﹐應出非凡人﹐而恐無後。尼問其故﹐以所夢答。尼云﹕將出家﹖又答﹕審爾亦是所願。時年二十五。其冬﹐仍隨蕭部伍還都﹐住東府射堂前參佐廨中。以孝建三年太歲丙申四月三十日甲戌夜半﹐先生誕焉。是年乃閏三月﹐明日朔旦﹐便是夏至﹐母卽沐浴而起﹐了無餘患。

先生四五歲便好書﹐今猶有六歲﹐時書已方幅成就。九歲十歲讀《禮記》《尙書》《周易》《春秋》雜書等﹐頗以屬文爲意。年十一﹐爲司徒左長史王釗子昊博士。十三﹐父貽宅席捲﹐隨吏部尙書劉秉之淮南郡。十五歸都﹐寓憩中外徐冑捨﹐後仍立別宅﹐從此不復還舊廬。十七乃冠﹐常隨劉秉尹之丹陽郡﹐得給帳下食﹐出入乘廏馬。秉第二男俁﹐少知名﹐時爲司徒祭酒。俁雅好文籍﹐與先生日夜搜尋﹐未嘗不共味而食﹐同車而遊。俁與江敩﹐褚炫等俱爲順帝四友﹐故最以才學得名。俁作《宋徳頌》﹐連珠七警﹐當世稱絕。俁旣亡後﹐文章皆零落﹐先生欲爲纂集﹐竟不能得。是歲升明元年冬﹐先生年二十二﹐隨劉丹陽入石頭城﹐就袁粲建事﹐先生與韓賁﹑糜淡同掌文檄﹐及事敗城潰﹐卽得奔出。俁及第侅爲沙門以逃﹐爲人所獲﹐建康獄死﹐人莫敢視。先生躬自收殯瘞葬﹐查硎舊墓﹐營理都畢﹐自此棄世﹐尋山而止。

值宋齊之際﹐物情未安﹐旣結劉宗﹐常懷憂惕。父乃因紀僧眞求事髙帝於新亭﹐卽蒙帳內驅使。二年正月﹐沈攸之平﹐從還東府﹐公仍遣使侍弟五息絜﹑六息暠侍讀﹐兼助公間管記事。先生時年二十三﹐除巴陵王侍郎。明年﹐侍從髙祖登極﹐還臺住殿內﹐除太尉﹑豫章王侍郎。先生云﹕革運之際﹐頗有微勤﹐何處不容三兩階級﹖遂不拜。又明年﹐隨安成王出鎭石頭。次歲夏﹐丁孝昌府君憂﹐上郢奉迎﹐冬﹐還都安厝。世祖卽位﹐以振武將軍起侍宜都王侍讀。齊世侍讀任皆總知記室﹐

手筆事選須有文才者。先生於吉凶內外﹐儀禮表章﹐爰及箋疏啟牒﹐莫不絕眾﹐數王書﹑佐典書皆承授以爲準格。諸侍讀多有慚憚﹐頗致讒嫉﹐先生亦任之﹐不以介意。年二十八服闋﹐召拜左衛殿中將軍﹐頗郁時望。先生驚﹐亦不解所以﹐卽告庾道敏﹐論諸屈滯﹐庾爲面啟武帝﹐帝云﹕先帝昔親命此官﹐卿不知耶﹖其何辭之﹗庾告先生﹐先生喟然嘆曰﹕昔不受豫章王侍郎﹐於今五年﹐翻爲此職﹐驛馬非驥騄。猶欲固辭。庾切言之云﹕太元已來﹐此官皆用名家﹐裴松之從此轉員外郎。但問人才﹐若官何所枉君﹐恐爲爾誤我事。庾子時正被委任總知諸王府事﹐先生不獲已而拜矣。年二十九﹐淸溪宮新成﹐帝宴樂之﹐先生拜表獻頌﹐又有伏曼容亦上賦。於是敕遣中書省舍人劉系宣旨褒贊﹐並敕豫舊宮金石會。於時上意欲刻此頌於石碑﹐王儉沮議而止。時獻賦者五人﹐惟以先生爲最﹐將欲遷擢﹐會母憂去職﹐尋授振武將軍﹐起特賜酒食省祿﹐隨宜都王赴京。帝欲幸武進宮﹐先生復作頌﹐頌成而車駕事廢﹐不復得奏云。此頌體制爽絕﹐倍勝舊格。三年還都﹐方除奉朝請﹐拜竟﹐怏怏。與從兄書云﹕昔仕宦應以體中打斷﹐必期四十左右作尙書郎﹐出爲浙東一好名縣﹐粗得山水﹐便投簪髙邁。宿昔之志﹐謂言指掌﹐今年三十六矣﹐方作奉朝請﹐此頭顱可知矣﹗不如早去﹐無自勞辱。

明年五月﹐遂拜表解職﹐求托巖林﹐靑雲之志﹐於斯始矣﹗是歲永明十一年壬申歲也。先生初隱﹐不欲辭省﹐出仍脫朝服﹐掛神虎門﹐鹿巾徑出東亭﹐已約語左右曰﹕勿令人知爾。乃往與王晏語別﹐晏云﹕主上性至嚴治﹐不許人作髙奇事﹐脫致忤旨﹐坐貽罪咎﹐便恐違卿此志﹐詎可作﹖先生嘿思良久﹐答云﹕余本徇志﹐非爲名﹐若有此慮﹐奚爲所宜﹖於是卽不詣省﹐直上表陳誠。詔賜帛十疋﹑燭二十鋌﹐又別敕月給上茯苓

五斤﹑白蜜二斗﹐以供服餌。先生旣遂命﹐理舳東下﹐眾賓並餞於徵虜亭﹐舉酒揮袂﹐皆云﹕江東比來未有此事﹐乃見今日爾﹗於是止於句容之句曲山。先生云﹕此山是金壇洞宮﹐周回百五十里﹐名曰華陽之天﹐有三茅司命之府﹐故名曰茅山。所以自稱華陽隱居﹐亦猶士安之玄晏﹐稚川之抱朴。凡絓人間書疏﹐皆以此號代名。先善稽古﹐訓詁七經﹐大義備解﹐而不好立義﹐異於先儒﹐議論惟著紙﹐不甚口談。尢好五行陰陽﹐風角气候﹑太一遁甲﹑星歷算數﹑山川地裏﹑方國所產﹐及醫方香藥分劑﹐虫鳥艸木﹐考校名類﹐莫不該悉。善隸書﹐不類常式﹐別作一家﹐骨體勁媚。琴棋騎射﹐亦皆領括。常言心中恆如明鏡﹐觸形遇物﹐不覺有滯礙。爲人少憂戚﹐無嫉競﹐淡哀樂﹐夷喜怒。時有形於言迹者﹐云皆是欲顯事厲物﹐了無歡慍於胸襟。

先生以甲子﹑乙丑﹑丙寅三年之中﹐就興世館主東陽孫遊嶽﹐咨稟道家符圖經法﹐𨿽相承皆是眞本﹐而經歷模寫﹐意所未愜者﹐於是更博訪遠近以正之。戊辰年始往茅山﹐便得楊許手書眞迹﹐欣然感激。至庚午年﹐又啟假東行浙越﹐處處尋求靈異。至會稽大洪山﹐謁居士婁慧明﹐又到余姚太平山﹐謁居士杜京產﹔又到始寧跂山謁法師鐘義山﹔又到始丰天臺山謁諸僧標﹐及諸處宿舊道士。並得眞人遺迹十餘卷﹐遊歷山水二百餘日乃還。爰及東陽長山﹑吳興天目山﹐於潛﹑臨海﹑安固諸名山﹐無不畢踐。身本輕捷﹐登陟無艱。瞻卹寒棲﹐拯救危急﹐救療疾恙﹐朝夕無倦。其別有陰恩密惠﹐人莫得知之。𨿽借人書﹐隨誤治定。在人間制述甚多﹐了不存錄﹐謹條先生所撰記世道書﹐名目如左﹕

《學苑》十秩百卷﹝此一書﹐先生常云「羣書舛雜﹐欲探一事﹐不可徧檢。」乃鈔撰古今要用﹐以類相從﹐爲一百五十條﹐名爲《學苑》﹐比於《皇覽》﹐十倍該備。近賜翊語﹕「吾無復此暇﹐汝可踵成之。此書若畢﹐於學問手筆家﹐無復他尋之勞矣。」﹞。《孝經》《論語集注》並自立意共一秩﹝十二卷﹞﹐《三禮序》共一卷﹐並自注。注《尙書》《毛詩序》共一卷﹝《左傳》已有劉實﹑賀道養注。《易略例》卽是《易序》﹐不假復注﹞。《老子內外集注》四卷﹝並自立意﹞。《三國誌贊述》一卷﹐《抱朴子注》二十卷﹐《世語闕字》二卷﹝依陸文更以意造《世語》所闕者﹞。《續臨川康王世說》二卷﹐《太公孫吳書略注》二卷﹐《古今州郡記》三卷﹐﹝並造《西域圖》一張﹞。《帝王年曆》五卷﹝起三皇至汲冢竹書爲正﹐檢五十家書歷異同共撰之也﹞。《眞儀集》三卷﹐《玉匱記》三卷﹝說名山福地事﹞。《七曜新舊術》二卷﹐《占筮略要》一卷﹝有十三法﹞。《風雨水旱饑疫占要》一卷﹝有十法﹞。《算數藝術雜誌》一卷﹐《舉百事吉凶歷》一卷。《本艸經注》七卷﹐《肘後百一方》三卷﹝增補葛氏﹞。《效驗施用藥方》五卷﹝此二十四種並世用所撰目書﹐又作《相書序》《述異記序》﹐如此等並在集中﹞。《登眞隱訣》三秩﹝二十四卷﹐此一訣皆是修行上眞道經要妙祕事﹐不以出世﹞。《眞誥》一秩七卷﹝此一誥並是晉興寧中眾眞降授楊許手書遺迹。顧居士已撰﹐多有漏謬﹐更詮次敍注之爾﹐不出外聞﹞。《夢記》一卷﹝此一記先生自記所夢徵想事﹐不以示人﹞﹐《合丹藥諸法式節度》一卷﹐《集金丹藥白要方》一卷﹐《服雲母諸石藥消化三十六水法》一卷﹐《服艸木雜藥法》一卷﹐《斷谷祕方》一卷﹐《靈方祕奧》一卷﹐《消除三尸諸要法》一卷﹐撰集《服气導引法》一卷﹐集《人間諸卻災患法》一卷﹝此九種﹐所撰集道書﹐自先生凡所撰集﹐皆捲多細書大捲﹐貪易提錄﹐若大書皆得數四﹐又有圖像雜記甚多﹐未得一二盡知盡見

也﹞。又作渾天象﹐髙三尺許﹐地居中央﹐天轉而地不動。二十八宿度數﹐七曜行道﹐昏明中星﹐見伏早晚﹐以機轉之﹐悉與天相會。云此修道所須﹐非但史官家用。又欲因流水作自然漏刻﹐使十二時輪轉循環﹐不須守視﹐而患山澗水易生苔垢﹐參差不定﹐是故未立。

先生形細﹐身長七尺二寸﹐腰止圍二尺六寸。薄皮膚﹐露筋骨﹐靑白色﹐長頭面﹐疏眉目﹐鼻小而平直﹐長額聳耳﹐左耳內輪有大黑志如豆﹐耳兩孔裏各有十餘大毛出外二三寸。方頤禿鬢﹐露顙少須髮。右肩上有一紫志如兩錢大﹐右股內有數十細黑子﹐多作七星形﹐起正方﹐如鐵槍腳。眼中常見有異光象。左右各類﹐未嘗言其狀。聞人說﹐小來本神儀端潔﹐十五已上﹐彌爲美茂﹐每出﹐路人多嘆羨。𨿽冬月行﹐常執扇自障。年二十九時﹐於石頭城忽得病﹐不知人事﹐而不服藥﹐不飲食。經七日﹐乃豁然自差﹐說多有所睹見事。從此容色瘦瘁﹐言音亦跌宕闡緩﹐遂至今不得復常。音響本淸正﹐大小稱形﹐言詞率易無姿制。行步舉動﹐翩翩輕利﹐顏儀和明不嚴毅﹐小大見之﹐皆樂悅附﹐而自令人畏服。門徒胥附﹐承奉祗肅﹐有如宮庭。小來與人有隔﹐數歲便不與人共甌箸飲食。及長﹐遊處宿息﹐常自然安置。性不嘲調﹐世中戲謔﹐一切不爲。爲人彊精魂﹐夜行獨宿﹐無所疑畏﹐一生不識魘。入山以來﹐巾褐未嘗離體。

◎梁茅山貞白先生傳──唐李渤撰

吳荊牧陶浚七代孫﹐名弘景﹐字通明﹐丹陽秣陵人也。初娠﹐母夢日精在懷﹐並二天人降﹐手執香鑪。覺語左右曰﹕當孕男子非凡人﹐亦恐無後。及生標異﹐幼而聰識﹐成而博達。因讀《神仙傳》﹐便有乘雲馭龍之志。年十七﹐與江敩﹑褚炫﹑劉俁爲宋升明四友。仕齊﹐歷數王侍讀﹐皆總記室﹐箋疏精麗﹐爲時所重師法。及淸溪宮成﹐獻頌﹐宣旨褒贊﹐無欲刻石﹐王儉議異乃止。年二十餘服道﹐後就興世館孫先生諮稟經法﹐精行道要﹐殆通幽洞微。轉奉朝請﹐乃拜表解職﹐答詔優嘆﹐賜與甚厚。公卿祖之徵虜亭﹐供帳甚盛﹐咸云自齊已來﹐未有斯事。遂入茅山﹐又得楊許眞書﹐遂登巖造靜﹐自稱華陽隱居﹐書疏亦如此代名。特愛松風﹐庭院皆植﹐每聞其響﹐便欣然爲樂。至明帝﹐欲迎往蔣山﹐懇辭得止﹐然敕命餉賚﹐恆爲煩劇。乃造三層樓﹐先生居其上﹐弟子居中﹐接賓於其下﹐令一小豎傳度而已。潛光隱曜﹐內修祕密﹐深誠所詣﹐遠屬霞人﹐可謂感而遂通者也。身長七尺八寸﹐爲性圓通謙謹﹐心如明鏡﹐遇物斯應。少憂戚﹐無嫉競﹐滅喜怒﹐澹哀樂﹐或有形於言迹者﹐是顯事厲物。深慕張良之爲人﹐率任輕虛﹐飄飄然恆有雲間器。其所修爲﹐皆自得於心﹐非傍識能及。尢長於銓正僞謬﹐地理歷算﹐文不空發﹐成卽爲體。造渾天儀﹐轉之與天相會。其纂《眞誥》《隱訣》﹐注《老子》等書二百餘卷。至永元二年﹐深托向晦。及梁武帝革命﹐議國號未定﹐先生乃引諸讖記﹐梁是應運之符。又擇郊禪日﹐靈驗昭著﹐敕使入山﹐宣旨酬謝。帝旣早與之遊﹐自此之後﹐動靜必報。先生旣得祕訣﹐以爲神丹可成﹐恆苦無藥﹐帝皆給之。又手敕咨迓﹐先生畫兩牛﹐一牛散放於水艸之間﹐一牛著金籠頭﹐有人執繩﹐以杖驅之。帝笑曰﹕此人無所求﹐欲效曳尾龜﹐豈有可致之理﹖時有大事﹐無不前已奏陳﹐時人謂爲山中宰相。以大通初獻刀二﹐一名善

勝﹐二名成勝﹐爲佳寶。梁帝《金樓子》云﹕於隱士重陶貞白﹐士大夫重周弘正。其於義理﹐精博無窮﹐亦一時名士也。先生常作詩云﹕夷甫任散誕﹐平叔坐談空﹐不言朝陽殿﹐化作單於宮。其時人事競談玄理﹐不習武事﹐侯景之難﹐並如所言。大同二年告化﹐時年八十五﹐顏色不變﹐屈伸如常﹐屋中有香气﹐積日不散。詔贈中散大夫謚曰貞白先生﹐仍遣舍人監護喪事﹝馬樞《得道傳》云「授蓬萊仙監。」﹞。弟子數十人﹐惟王遠知﹑陸逸衝稱上足焉。

卷一百八紀傳部傳六

○列仙傳

◎赤松子

赤松子者﹐神農時雨師。服水玉以教神農﹐能入火自燒。至昆侖山上﹐常止西王母石室中。隨風雨上下。炎帝少女追之﹐亦得仙俱去。至髙辛時復爲雨師﹐今之雨師本是焉。

◎寧封子

寧封子者﹐黃帝時人也﹐世傳爲黃帝陶正。有人遇之﹐爲其掌火﹐能出五色煙﹐久則以教封子。封子積火自燒﹐而隨煙炁上下﹐視其灰燼﹐猶有其骨﹐時人共葬於寧北山中﹐故謂之寧封子焉。

◎馬師皇

馬師皇者﹐黃帝時馬醫也。知馬形气死生之診﹐理之輒愈。後有龍下﹐向之垂耳張口。師皇曰﹕此龍有病﹐知我能理。乃鍼其唇下口中﹐以甘艸湯飲之而愈。後數有疾﹐龍出其陂﹐告而治之。一旦龍負而去。

◎赤將子輿

赤將子輿者﹐黃帝時人。不食五穀﹐而啖百艸花。至堯時爲木工﹐能隨風雨上下。時於市中貨繳﹐亦謂之繳父。

偓佺

偓佺者﹐槐山采藥父也。好食松實﹐形體生毛﹐長數寸﹐兩目更方﹐能飛行逐走馬。以松子遺堯﹐堯不暇服也。松者﹐簡松也。時人受服者﹐皆至二三百歲焉。

◎容成公

容成公者﹐自稱黃帝之師。見周穆王。能善補導之事﹐取精於玄牝﹐其要谷神不死﹐守生養精气者﹐發白復黑﹑齒墮更生。事與老子同﹐亦云老子師。

◎方回

方回﹐堯時隱人也﹐堯聘以爲閭士。煉食雲母粉﹐亦與人民之有病者﹐隱於五柞山中。夏啟末爲宮士﹐爲人所劫﹐閉之室中﹐從求道﹐回化而得去﹐更以方回印封其戶。時人言﹐得回一圓泥塗﹐門戶終不可開。

◎涓子

涓子﹐齊人。好餌術﹐接食其精﹐至三百年乃見於齊。著《天地人經》四十八篇。後釣於荷澤﹐得鯉腹中有符。隱於宕山﹐能制風雨﹐受伯陽《丸仙法》。淮南王安少得其文﹐不能解其旨也。其《琴心》三篇﹐有條理焉。

◎嘯父

嘯父﹐冀州人。少在西周市上補履數十年﹐人不知也。後奇其不老﹐好事者造求其術﹐不能得﹐惟梁母得其作火法。臨上三亮山﹐與梁母別﹐列數十火而升天。西邑多奉祀之焉。

◎師門

師門者﹐嘯父弟子也。亦能使火﹐食桃李葩。爲夏孔甲龍師﹐孔甲不能順其心意﹐殺而埋之野外。一旦風雨迎之﹐訖則山木皆焚。孔甲祀而禱之﹐還而道死。

◎務光

務光﹐夏時人。耳長七寸﹐好琴﹐服蒲韭根。湯伐桀﹐因光而謀﹐光曰﹕非吾事也。湯曰﹕孰可﹖曰﹕吾不知也。湯曰﹕伊尹何如﹖曰﹕彊力忍垢﹐吾不知也。湯旣克桀﹐以天下讓於光﹐曰﹕智者謀之﹐武者遂之﹐仁者居之﹐古之道也。吾子胡不遂之﹖請相吾子。光辭曰﹕廢上非義也﹐殺人非仁也。人犯其難﹐我享其利﹐非廉也。吾聞非義不受其祿﹐無道之世不踐其位﹐況於尊我﹖我不忍也。遂負石自沈蓼水﹐已而自匿。後四百餘歲﹐至武丁時復見﹐武丁欲以爲相﹐不從。武丁以輿迎﹐而從逼不以禮﹐遂投河浮山﹐後遊尙父山。

◎仇生

仇生者﹐不知何許人。湯時爲木正﹐三十餘年而更壯﹐皆知其壽人也﹐咸共師奉之。其人云常食松脂。在屍鄕北山上自作石室。至周武王﹐幸其室祠之。

◎邛疏

邛疏者﹐周封史也。能行炁煉形﹐煮石髓而服之﹐謂之石鐘乳。至數百年﹐往來入太室山中﹐有臥石牀枕焉。

◎馬丹

馬丹者﹐晉狄人也。當文侯時爲大夫﹐至獻公滅時復爲幕正。獻公滅狄﹐殺恭太子﹐丹去至趙。宣子時﹐乘安車入晉都﹐候諸大夫。靈公欲仕之﹐逼不以禮。有迅風發屋﹐丹入回風中而去。北方人尊而祠之。

◎陸通

陸通者﹐云楚狂接輿也。好養生﹐食橐盧木實及蕪菁子。遊諸名山﹐在蜀峨嵋山上﹐人世世見之﹐歷數百年也。

◎葛由

葛由者﹐羌人也。周成王時﹐好刻木羊賣之。一旦騎羊而入蜀。蜀中王侯貴人﹐追之上綏山。綏山在峨嵋山西南﹐髙無極也。隨之者不復還﹐皆得仙道。故里諺曰﹕若得綏山一桃﹐𨿽不得仙﹐亦足以豪。山下立祠數十處也。

◎琴髙

琴髙﹐趙人。能鼓琴﹐爲宋康王舍人。行涓彭之術﹐浮游冀州涿郡間二百餘年﹐後辭入涿水取龍子﹐與諸弟子期。期日皆齋潔﹐待於水傍設祀﹐果乘赤鯉來坐祠中﹐且有萬人觀之。畱一月﹐復入水去。﹝一本涿作碭。﹞

◎寇先生

寇先生者﹐宋人也。釣魚爲業﹐居睢水傍百餘年﹐得魚或放或賣或食。常著寇帶﹐好種荔﹐食其葩實焉。宋景公問其道﹐不告﹐卽殺之。數十年﹐踞宋城門鼓琴﹐數十日而去。宋人家家奉祀焉。

◎安期生

安期生者﹐瑯邪阜鄕人。賣藥於東海邊﹐時人皆言千歲翁。秦始皇東遊﹐請見﹐與語三日三夜﹐賜金璧度數千萬。出於阜鄕亭﹐皆置去﹐畱書以赤玉舄一雙爲報曰﹕後千年﹐求我於蓬萊下。始皇卽遣使者徐市﹑盧生等數百人入海。未至蓬萊山﹐輒逢風波而還。立祠阜鄕亭海邊﹐數十處也。

◎桂父

桂父者﹐象林人也。時黑而時白﹐時黃而時赤﹐南海人見而尊事之。常服桂及葵﹐以龜腦和之﹐千丸用十斤桂。累世見之﹐今荊州之南﹐尙有桂丸焉。

◎瑕丘仲

瑕丘仲﹐寧人也。賣藥於寧百餘年﹐人以爲壽。而因地動捨壞﹐仲及裏中數十家﹐屋臨水皆敗。仲死﹐民或取仲屍棄水中﹐收其藥賣之。仲被裘而從﹐詣之取藥。棄仲者懼﹐叩頭求哀﹐仲曰﹕非恨汝﹐使人知我爾﹗吾去矣。後爲夫余胡王驛使﹐復來至寧﹐北方謂之謫仙人。

◎酒客

酒客﹐梁市上酒家人也。作酒常美﹐售﹐日得萬錢。有過而逐之﹐主人酒常酢敗﹐貧窮梁市中賈人多以女妻而迎之﹐或去或來。後百餘歲﹐來爲梁丞﹐使民益種芋萊﹐曰﹕三年當大饑。果如其言﹐梁民不死。後五年﹐解印綬去﹐莫知所終焉。

◎任光

任光﹐上蔡人。善餌丹﹐賣於都裏間﹐積八十九年﹐乃知是故時任光也﹐稱說如故。後數十年間﹐頃後長老識之。趙簡子聘與俱歸﹐常在柏梯山上。三世不知所在﹐晉人常服其丹矣。

◎祝雞翁

祝雞翁﹐洛人。居屍鄕北山下﹐養雞百餘年﹐雞皆有名字﹐千餘頭﹐暮棲樹上﹐晝放散之。欲引呼名﹐卽種別而至。賣雞及子﹐得千餘萬﹐輒置錢去之吳﹐作養魚池。後升吳山﹐白鶴孔雀數百﹐常止其傍矣。

◎朱仲

朱仲﹐會稽人﹐常於市上販珠。髙後時﹐下書募三寸珠﹐仲﹝讀音同禦名﹞書﹐笑曰﹕眞值汝矣﹗賚三寸珠詣闕上書﹐珠好過度﹐卽賜五百金。魯元公主復私以七百金從仲求珠﹐仲獻四寸珠﹐送至闕卽去。下書會稽徵聘﹐不知所在。景帝時復來﹐獻三寸珠數十枚輒去﹐不知所之云。

◎修羊公

修羊公﹐魏人。華陰山石室中有懸石榻﹐臥其上﹐石盡穿陷﹐略不動。時取黃精食之。後以道於景帝﹐禮之﹐使止王邸中。數歲﹐道不可得。有詔問公何日發﹖語未訖﹐牀上化爲白石羊﹐題其脇曰﹕修羊公謝天子。後置石羊於通靈臺上﹐羊後復去﹐不知所在。

◎稷丘君

稷丘君者﹐太山下道士。武帝時以道術受賞賜。發白再黑﹐齒落更生。後罷去。上東巡太山﹐君乃冠章甫﹐衣黃衣﹐擁琴

來迎﹐拜武帝曰﹕陛下勿上﹐必傷足指。及數里﹐左足指果折。上諱之﹐但祠而還。爲君立祠復百戶﹐使承奉之。

◎崔文子

崔文子﹐太山人﹐世好黃老事﹐居潛山下。後作黃老丸﹐成石父祠。賣藥都市﹐自言三百歲。後有疫炁﹐民死者萬計﹐長吏告之請救。文擁朱幡﹐系黃散﹐以循民間。飲散者卽愈﹐所愈計萬。後去蜀賣黃藥﹐故世寶崔文赤丸黃散﹐實近於神焉。

◎赤須子

赤須子﹐酆人也。酆中傳世見之﹐云秦穆公主魚吏也。數言酆界災害水旱﹐十不失一。臣向迎而師之﹐從受業。以長好食松實﹑天門冬﹑石脂﹐齒落更生﹐發白還黑﹐服霞絕粒。後往吳山下十餘年﹐莫知所之。

◎犢子

犢子﹐鄴人也。少在黑山采松子﹑茯苓﹐餌而服之。且數百年﹐時壯時老﹐時美時丑﹐乃知是仙人也。常過酤酒於陽都家。都女者﹐眉生而連﹐耳細而長﹐眾以爲異﹐皆言此天人也。會犢子牽一黃犢來過﹐都女悅之﹐遂相奉侍。都女隨犢子出﹐取桃李﹐一宿而返﹐皆連兜甘美。邑中隨伺逐之﹐出門共牽犢耳而走﹐不能追也。旦復在市中。數十年乃去﹐見磻山下﹐冬賣桃李也。

◎騎龍鳴

騎龍鳴者﹐渾亭人。年二十﹐於池中求得龍子﹐狀如守宮者十餘頭﹐養食﹐結艸廬而守之。龍長大﹐稍稍去。後五十餘

年﹐水壞其廬而去。一旦騎龍來﹐至渾亭下﹐語云﹕我馮伯昌孫也。此間人不去五百里﹐必當死。不信之者﹐以爲妖言。至八月果水至﹐死者萬計。

◎主柱

主柱﹐不知何許人。與道士共上宕山﹐言此有丹砂﹐可得數萬斤。宕長吏知而上山封之﹐砂流出飛如火﹐乃聽柱取。爲邑令章君明餌砂三年﹐得神砂飛雪。服之五年﹐能飛行﹐與柱俱去矣。

◎鹿皮翁

鹿皮翁﹐淄川人也。少爲府小吏﹐工木精巧﹐舉手能成器械。岑山上有神泉﹐人不能至。小吏白府君﹐請木工斤斧三十人﹐作轉輸懸閣﹐意思橫生。數十日﹐梯道四間成﹐上其巓作祠捨﹐畱止其傍﹐絕其二間以自固。食芝艸﹐飲神泉。且七十年﹐淄水來﹐三下呼宗族家室﹐得六十餘人﹐令上山半。水盡漂一郡﹐沒者萬計。小吏乃辭遣宗家﹐令下山。著鹿皮衣﹐遂去復上閣。後百餘年﹐下賣藥於市。

◎昌容

昌容﹐常山道人﹐自稱湯王女。食蓬﹝艸累﹞根。往來上下見之者二百餘年﹐顏色如二十許人。能致紫艸﹐貨與染家﹐得錢以遺孤寡﹐歷世而然﹐奉祠者萬計也。

◎溪父

溪父﹐南郡甗人。居山間﹐有仙人常止其家﹐從買瓜﹐教之煉瓜子與桂﹑附﹑枳實﹐共藏而對分﹐食之二十餘年﹐能飛

走﹐升山入水。後百餘年絕﹐居山頂﹐呼溪下父老﹐與道生時事也。

◎山圖

山圖﹐隴西人。少好乘馬﹐馬踏之﹐折腳。山中道人教以雌黃﹑當歸﹑羌活﹑獨活﹑苦參散服之﹐一歲而不嗜食﹐病愈身輕。追道士問之﹐自言五嶽使之名山采藥﹐能隨吾﹐便汝不死。山圖追隨之六十餘年﹐一旦歸來﹐行母服於家。幹年復去﹐莫知所之。

◎谷春

谷春﹐櫟陽人。成帝時爲郎﹐疫死而屍不冷﹐家發喪行服﹐猶不敢下釘。三年﹐更著冠幘﹐坐縣門上。邑中人大驚﹐家人迎之﹐不肯歸﹐發棺有衣無屍。畱門上三宿﹐去之長安﹐止橫門上。人知﹐追迎之﹐復去之太白山。立祠於山上﹐時來至其祠中止宿焉。

◎陰生

陰生﹐長安渭橋下乞兒。常止於市中乞﹐市人厭苦﹐以糞灑之﹐旋復見﹐身中衣不污如故。長吏知之﹐試收系﹐著桎梏﹐而續在市中乞。又試欲殺之﹐乃去。灑者之家室自壞﹐殺十餘人。故長安謠曰﹕見乞兒﹐與美酒﹐以免破屋之咎。

◎子主

子主者﹐楚語而細音﹐不知何所人也。詣江都王﹐自言﹕寧先生雇我作客﹐三百年不得作。直以爲狂人也。問先生所在﹖云在龍眉山上。王遣吏將上龍眉山巓﹐見寧先生﹐毛身廣耳﹐

被髮鼓琴。主見之叩頭﹐吏致王命。先生曰﹕此主﹐吾比捨九世孫。且念汝家﹐當暴死女子三人﹐勿預吾事﹗語竟﹐大風發。吏走下山﹐比歸宮中﹐相殺三人﹐王遣三牲立祠焉。

◎陶安公

陶安公﹐六安鑄冶師。數行火﹐火一旦散上行﹐紫色衝天。安公伏治下求哀﹐須臾﹐朱雀止冶上曰﹕安公安公﹐冶與天通﹐七月七日﹐迎汝赤龍。至期赤龍到﹐大雨﹐而公騎之東南上﹐一城邑數萬人眾共送視之﹐皆與辭決也。

◎赤斧

赤斧者﹐巴戎人。爲碧雞祠主簿。能作水澒煉丹與硝石﹐服之三十年﹐反如童子﹐毛髮生皆赤。後數十年﹐上華山取禹餘糧餌﹐賣之於蒼梧滇江間。累世傳見之﹐手掌中有赤斧焉。

◎呼子先

呼子先﹐漢中闕下卜師。老壽百餘歲﹐臨去﹐呼酒家老嫗曰﹕急裝﹐當與嫗共應中陵王。夜有仙人持二茅狗來至﹐呼子先﹐子先持一與酒家嫗﹐得而騎之﹐乃龍也。上華陰山﹐常於山上大呼言﹕子先﹐酒家母在此矣。

◎負局先生

負局先生﹐不知何許人﹐語似燕代間人。常負磨鏡局﹐循吳市中。銜磨鏡一錢﹐因磨之﹐輒問主人﹕得無有疾苦者﹖輒出紫丸藥以貽之﹐得莫不愈。如此數十年﹐後大疫病﹐家至戶到﹐與藥活者萬計﹐不取一錢﹐吳人乃知其眞人也。後上吳山絕崖頭﹐懸藥下與人。將欲去時﹐語下人曰﹕吾還蓬萊山﹐爲

汝曹下神水。崖頭一旦有水白色﹐流從石間來下。服之多愈疾﹐立祠十餘處。

◎阮丘

阮丘﹐睢山上道士。衣裘披髮﹐耳長七寸﹐口中無齒﹐日行四百里。於山中種蓊蔥薤百餘年﹐人不知。時下賣藥﹐廣陽人朱璜有毒瘕疾﹐丘與七物藥﹐服之而去三尸。後與璜俱入浮陽山﹐朱璜發明之﹐乃知是神人也。地動﹑山崩﹐道絕﹐豫戒於人世。共稟奉祠之。

◎陵陽子明

陵陽子明﹐銍鄕人。好釣魚﹐於旋溪獲得白龍子。明懼﹐解釣拜而放之。後得白魚﹐腹中有書﹐教子明服食之法。子明遂上黃山﹐采五石脂﹐沸水而服之。三年﹐龍來迎﹐去止陵陽山上百餘年。山去地千餘丈﹐大呼下人﹐令上山半。所言溪中子安當來﹐問子明釣車在否﹖」後二十餘年﹐子安死﹐人取葬著山中﹐有黃鶴來棲其冢邊樹上﹐鳴呼子安。

◎篽子

軿子﹐自言蜀人。好放犬﹐知相犬。犬走入山穴﹐軿子隨入﹐十餘宿行度數百里﹐上出山頭﹐上有臺殿宮府﹐靑松森然﹐仙吏侍衛甚嚴。見故婦主洗魚﹐與軿符一函﹐使還與成都令喬君。君發函﹐有魚子也。著池中養之﹐一年皆爲龍。軿復送符還山上。犬色更赤﹐有長翰﹐常隨軿往來﹐百餘年遂畱止山上。時下來護其宗族。蜀人立祠於穴口﹐常有鼓吹傳呼聲﹐西南數十里﹐共奉祠焉。

◎木羽

木羽﹐鉅鹿南和平鄕人。母貧賤﹐主助產。嘗探產婦﹐兒生便開目視母大笑﹐母怖懼。夜夢見大冠赤幘守兒﹐言﹕此司命君也﹐當報汝恩﹐使汝子木羽得仙。母陰信識之。後毋生兒﹐字爲木羽。所探兒生年十五﹐夜有車馬來迎去﹐遂過母家呼﹕木羽爲我禦來。遂俱去。後二十餘年﹐鸛雀旦旦以銜二尺魚﹐著母戶上。母匿不道而賣其魚﹐三十年乃發云。母至百年乃終。

◎玄俗

玄俗﹐稱河間人。服巴英﹐賣藥都市﹐七丸一錢﹐善治百病。河間王患瘕﹐買藥服之﹐下蛇十餘頭﹐問藥意﹐俗曰﹕王瘕乃六世餘殃下墮﹐情非王之所招。王嘗放乳鹿﹑麟母也﹐仁心感天﹐故遭俗爾﹗王家老舍人﹐自言父世見俗﹐俗之身無影。王乃呼著日中﹐看實無影。王以女娉之﹐俗夜亡去﹐後人見於常山下。

卷一百九紀傳部傳七

○神仙傳

◎廣成子

廣成子者﹐古之仙人也。居崆峒之山石室之中﹐黃帝聞而造焉﹐曰﹕敢問至道之要。廣成子曰﹕爾治天下﹐云不待族而雨﹐木不得黃而落﹐奚足以語至道哉﹗黃帝退而閒居﹐三月復往見之﹐膝行而前﹐再拜請問治身之道。答曰﹕至道之精﹐杳杳冥冥。無視無聽﹐抱神以靜﹐形將自正。必靜必淸﹐無勞爾形﹐無搖爾精﹐乃可長生。愼內閉外﹐多知爲敗。我守其一﹐而處其和﹐故千二百年﹐而未嘗衰老。得吾道者上爲皇﹐失吾道者下爲土。子將去汝﹐入無窮之間﹐遊無極之野﹐與日月齊光﹐與天地爲常。人其盡死﹐而我獨存焉﹗

◎若士

若士者﹐古之仙人也﹐莫知其姓名。燕人盧敖者﹐以秦時遊乎北海﹐經乎太陰﹐入乎玄闕﹐至於蒙谷之山﹐而見若士焉。其爲人也﹐深目而玄準﹐鳶肩而修頸﹐丰上而殺下﹐欣欣然方迎風而舞。顧見盧敖﹐因遁逃乎碑下。盧仍而視之﹐方蜷龜殼而食蟹蛤。盧敖乃與之語曰﹕惟以敖焉﹐背羣離黨﹐窮觀六合

之外。幼而好遊﹐長生而不渝﹐周行四極﹐惟此極之未窺。今睹夫子於此﹐殆可與敖爲友乎﹖若士淡然而笑曰﹕嘻﹗子中州之民﹐不宜遠而至此。此猶光乎日月﹐而載乎列星﹐比乎不名之地﹐猶釐奧也。昔我南遊乎氵罔氵兩之野﹐北息乎沈嘿之鄕﹐西窮窈冥之室﹐東貫鴻洞之光。其下無地﹐其上無天﹐視焉無見﹐聽焉無聞。其外猶有沃沃之汜﹐其行一舉而千萬餘里﹐吾猶未之能究也。今子遊始至於此﹐乃語窮觀﹐豈不陋哉﹗然子處矣﹐吾與汗漫期於九陔之上﹐不可以久駐。乃舉臂竦身﹐遂入雲中。盧敖仰而視之﹐不見乃止﹐恍惚若有所喪也。敖曰﹕吾比夫子也﹐猶黃鵠之與壤虫也。終日行不離咫尺﹐而自以爲之遠﹐不亦悲哉﹗

◎沈文泰

沈文泰者﹐九嶷人也。得紅泉神丹去土符還年益命之道﹐服之有效。欲之昆侖﹐畱安息二千餘年﹐以傳李文淵﹐曰﹕土符不去﹐服藥行道無益也。文淵遂受祕要﹐後亦升仙。今以竹根汁煮丹﹐及黃白﹑去三尸法﹐出此二人矣。

◎皇初平

皇初平者﹐丹溪人也。年十五﹐家使牧羊。有道士見其良謹﹐將至金華山石室之中﹐四十餘年﹐翛不復念家。其兄初起﹐行索初平﹐歷年不得。後見市中有一道士﹐善《易》﹐而問之曰﹕吾弟牧羊﹐失之四十餘年﹐不知存亡之在﹐願君與占之。道士曰﹕昔見金華山中有一皇初平﹐非君弟乎﹖初起聞之驚喜﹐卽隨道士去求弟﹐果得相見﹐悲喜語畢﹐兄問初平曰﹕牧羊何在﹖答曰﹕近在山東。初起往視之﹐杳無所見﹐但有白石壘壘﹐復謂弟曰﹕山東無羊也。初平曰﹕羊在耳﹐兄自不見。兄與初

平偕往尋之﹐初平言﹕叱叱羊起。於是白石皆起﹐成羊數萬頭。兄曰﹕我弟獨得神仙道﹐如此可學否﹖弟曰﹕唯唯﹐好道便得耳。初起於是便捨妻兒﹐畱就初平﹐共服松柏﹑茯苓。至萬日﹐坐在立亡﹐日中無影﹐顏有童子之色。乃俱還鄕裏﹐親戚死方略盡﹐乃復還去。臨行﹐以方教南伯逢﹐易姓爲赤松子也。初起攺字爲魯班﹐初平攺字爲松子。其後服此藥成仙者﹐其有數十人。

◎沈建

沈建者﹐丹陽人也。世爲長吏﹐而建獨好道﹐不肯仕宦﹐學導引服食之術﹐還年卻老之法。又能理病﹐病無輕困﹐見建者愈﹐奉之者數千家。每遠行﹐寄奴侍三五人﹐驢一頭﹐羊數十口﹐各與藥一丸﹐謂主人曰﹕但累屋舍﹐不煩飲食也。便辭去。主人大怪之﹐云﹕此君所寄奴畜十五餘口﹐並不畱寸資﹐當如何﹖建去之後﹐主人飲食奴侍﹐奴聞食气﹐皆吐逆不視。又以艸與驢羊﹐亦避去不食﹐更欲抵觸人﹐主人乃驚異之。後百餘日﹐而奴侍身體光澤﹐異於食時﹐驢羊俱肥。沈建三年乃返﹐各復以一丸藥與奴侍﹑驢羊﹐乃還飲食如故。建遂斷谷不食﹐能舉身飛行﹐或去或還。如此三百餘年﹐乃絕迹﹐不知所在也。

◎華子期

華子期者﹐淮南人也。師角裏先生﹐受山隱靈寶方﹐一曰《伊洛飛龜秩》﹐二曰《白禹正機》﹐三曰《平衡接合》。服之﹐日以還少﹐一日能行五百里﹐能舉千斤。一歲十易皮﹐後乃得仙去。

◎魏伯陽

魏伯陽者﹐吳人也﹐髙門之子﹐而性好道術﹐不肯仕宦﹐閒居養性﹐時人莫知其所從來﹐謂之治民養身而已。入山作神丹﹐將三弟子﹐知兩弟子心不盡誠。丹成﹐乃誡之曰﹕金丹𨿽成﹐當先試之﹐飼於白犬。犬卽能飛者﹐人可服之。若犬死者﹐卽不可服也。伯陽入山時﹐將一白犬自隨。又丹轉數未足﹐和合未至﹐自有毒丹﹐毒丹服之皆暫死。伯陽故便以毒丹與白犬食之﹐犬卽死。伯陽乃復問諸弟子曰﹕作丹恐不成﹐今成而與犬食﹐犬又死﹐恐是未得神明之意。服之恐復如犬﹐爲之柰何﹖弟子曰﹕先生當服之否﹖伯陽曰﹕吾背違世路﹐委家入山﹐不得仙道﹐吾亦恥復歸。死之與生﹐吾當服之耳。伯陽便服丹﹐丹入口卽死。弟子相顧謂曰﹕所以作丹者﹐欲求長生耳﹗而服之卽死﹐當柰此何﹖惟一弟子曰﹕師非凡人也﹐服丹而死﹐得無有意邪﹖又服之﹐丹入口復死。餘二弟子乃相謂曰﹕作丹求長生耳﹗今服丹卽死﹐當用此何爲﹖若不服此﹐自可得數十年在世間活也。遂不服﹐乃共出山﹐欲爲伯陽及死弟子求棺木殯具。二人去後﹐伯陽卽起﹐將服丹弟子姓虞﹐及白犬而去。逢入山伐薪人﹐作手書與鄕里人﹐寄謝二弟子。弟子見書﹐始大懊惱。

伯陽作《參同契五相類》凡二卷﹐其說如似解釋《周易》。其實假借爻象﹐以論作丹之意。而儒者不知神仙之事﹐多作陰陽注之﹐殊失其奧旨矣。

◎沈羲

沈羲者﹐吳郡人也。學道於蜀中﹐但能消災除病﹐救濟百姓﹐不知服食藥物。功徳感天﹐天神識之。羲與妻賈氏共載﹐詣子婦卓孔家。還道逢白鹿車一乘﹑靑龍車一乘﹑白虎車一乘﹐

從騎數十人﹐皆朱衣﹐仗矛帶劍﹐輝赫滿道。問羲曰﹕君是道士沈羲否﹖羲愕然﹐不知何等。答曰﹕是也﹐何以問之﹖騎曰﹕羲有功於民﹐心不忘道。從生以來﹐履行無過。受命不長﹐壽將盡矣。黃老命遣仙官下來迎之。侍郎簿延﹐白鹿車是也﹔度世君司馬生﹐靑龍車是也﹔送迎使者徐福﹐白虎車是也。須臾有三仙人﹐著羽衣﹐持節﹐以白玉板靑玉界丹玉字授羲﹐羲不能讀﹐遂載升天。爾時﹐道間耕鋤人﹐皆共見之。不知何等﹐須臾大霧﹐霧解失其所在。但見羲所乘車牛在田中食苗。或有識是羲車牛﹐以語羲家。弟子數百人﹐恐是邪魅將羲入山谷間﹐乃分布於百里之內求之﹐不得。後四百餘年﹐求還鄕裏﹐推求得數十世孫名懷。懷喜曰﹕聞先人相傳﹐有祖仙人﹐仙人今來。畱數十日﹐說初上天時云﹐不見天帝﹐但見老君﹐老君東向坐﹐左右敕羲不得謝﹐但嘿坐而已。宮殿鬱鬱﹐有如雲气﹐五色玄黃﹐不可名字。侍從數百﹐多女少男。庭中有珠玉之樹﹐眾芝業生﹐龍虎辟邪﹐遊戲其間。但聞瑯瑯如銅鐵聲﹐不可知測﹐四壁習習﹐有符書著之。老君身形﹐長一丈﹐被髮文衣﹐身體有光﹐須臾數變。玉女持金案玉杯盛藥﹐賜羲曰﹕此是神丹﹐飲者不死。夫妻各得一刀圭。告言飲畢﹐拜而不謝。服藥後﹐賜棗二枚﹐大如雞子﹐脯五寸。遣羲去曰﹕汝還民間﹐治百姓之疾病者。若欲來上界﹐書此符懸之竿杪﹐吾當迎汝。乃以一符及仙方一首賜羲。羲奄忽如睡﹐已在地上﹐今多得符者矣。

◎李八百

李八百者﹐蜀人也。莫知其名﹐歷世見之﹐時人計之已八百歲﹐因名云李八百。或隱山林﹐或居廛市。知唐公房有志﹐而不遇明師﹐欲教授之。乃先往試之﹐爲公房作傭客﹐公房乃不知仙人也。八百驅使任意﹐過於他人﹐公房甚愛之。後八百

詐爲病﹐困劣欲卒。公房乃命醫合藥﹐費用數十萬錢﹐不以爲損。憂念之意﹐形於顏色。八百又轉作惡瘡﹐周徧身體﹐潰爛臭濁﹐不可近也。公房乃流涕曰﹕汝爲吾家﹐勤苦歷年﹐而得篤疾﹐吾甚要汝得愈﹐無所吝惜。而今正爾﹐當柰汝何﹖八百曰﹕吾瘡可愈﹐須得人舐之。公房令三婢舐之。八百又曰﹕婢舐不能使疾愈﹐若得君舐應愈耳。公房卽自舐之。八百言﹕君舐復不能使吾愈﹐若得君妻舐之﹐當差。公房乃復使妻舐之。八百曰﹕吾瘡已差﹐欲得三十斛旨酒以沐浴﹐乃當都愈耳。公房卽爲具酒三十斛﹐至於器中﹐浴瘡卽愈﹐體如凝脂﹐亦無餘痕。乃告公房曰﹕吾是仙人﹐子有志心﹐故來相試﹐子定可教也。今眞相授度世之訣矣。使公房夫妻及舐瘡三婢﹐以其浴余酒澡洗。卽皆更少﹐顏色美悅。以《丹經》一卷授公房﹐入雲臺山中合作丹﹐丹成﹐乃服之仙去也。

◎李阿

李阿者﹐蜀人也。傳世見之﹐不老如故。常乞食於成都市﹐所得隨多少﹐與貧窮者。夜去朝還﹐市人莫知其所宿。有古彊者﹐疑阿是異人﹐常親事之。試隨阿還所宿﹐乃去靑城山中。彊後欲復隨阿去﹐然未知道﹐恐有虎狼﹐私持其父大刀。阿見而怒彊曰﹕汝隨我行﹐那畏虎也﹖取彊刀以擊石﹐刀折敗。彊竊憂刀折。至旦復出。阿問彊曰﹕汝憂刀敗耶﹖曰﹕實愁父怒。阿卽取刀以左右擊地﹐刀復如故。以還彊。彊逐阿還成都﹐未至﹐道逢人奔車。阿以腳置車下轢﹐其骨皆折﹐阿卽死。彊守視之﹐須臾阿起﹐以手抑腳﹐而復如常。彊時年十八﹐見阿如五十許人﹐至彊年八十餘﹐而阿猶如故。語人言「被昆侖召﹐當去。」遂不復還。

◎王遠

王遠者﹐字方平﹐東海人也。舉孝廉﹐除郎中﹐稍加至中散大夫。博學五經﹐兼明天文﹑圖讖﹑河洛之要﹐逆知天下盛衰之期﹐九州吉凶之事。漢孝桓帝聞之﹐連徵不出﹐使郡國逼載﹐以詣京師。低頭閉口﹐不肯答詔﹐乃題宮門扇四百餘字﹐皆紀方來。帝惡之﹐使人削之。外字適去﹐內字復見﹐墨皆徹入木裏。方平無復子孫﹐鄕里人累世傳事之。同郡故太尉公陳耽﹐爲方平駕道室﹐旦夕朝拜之﹐但乞福﹐願從學道也。方平在耽家三十餘年﹐耽家無疾病死喪﹐奴婢皆安然﹐六畜繁息﹐田蠶萬倍﹐仕宦髙遷。後語耽云﹕吾期運當去﹐不得復停﹐明日日中當發。至時﹐方平死﹐耽知其化去﹐不敢下著地。但悲啼嘆息曰﹕先生捨我去﹐我將何怙﹖具棺器﹐燒香﹐就牀上衣裝。至三日三夜﹐忽然失其所在﹐衣帶不解﹐如蛇蛻也。方平去後百餘日﹐耽薨﹐或謂耽得方平之道化去﹐或謂方平知耽將終﹐故委耽去也。方平東入括蒼山﹐過吳﹐住胥門蔡經家。

◎蔡經

蔡經者﹐小民耳﹐而骨相當得仙﹐方平知之﹐故往其家﹐謂經曰﹕汝生命應得度世﹐故來取汝補官僚。然汝少不知道﹐今气少肉多﹐不得上天去﹐當作尸解。須臾﹐如從狗竇中過耳。告以要言﹐乃委經去。經後忽身體發熱如火﹐欲得水灌﹐舉家汲水灌之﹐如沃焦狀。如此三日中﹐消耗骨盡。乃入室﹐以被自覆﹐忽然失其所在。視其被中﹐有皮頭足俱存﹐如蟬蛻也。

去後十餘年﹐忽還家。去時已老﹐還更少壯﹐頭髮皆黑。語家云﹕七月七日﹐王君當來過。到其日可作數百斛飲﹐以供從官。乃去。到其日﹐家假借甕器﹐作飲數百斛﹐羅列覆置庭中。至其日﹐方平果來。未至經家﹐一時間但聞金鼓簫管﹑人

馬之聲﹐比近皆驚﹐不知何等。及至﹐經舉家皆見之。方平著遠遊之冠﹐朱衣﹐虎頭鞶囊﹐五色之綬﹐帶劍﹐黃色少鬢﹐長短中人也。乘羽蓋之車﹐駕五龍﹐龍各異色﹐前後麾節﹐旌旗導從﹐威儀如大將軍出也。有十二隊﹑五百士﹐皆以蠟密封其口﹐鼓吹皆乘麟從天上來下﹐懸集不從人道行也。旣至﹐從官皆不復知所在﹐惟尙見方平身。坐須臾﹐引見經父兄。因遣人與麻姑相問﹐亦莫知麻姑是何神也。言﹕王方平敬報﹐久不行民間﹐今來在此﹐想姑能暫來語否﹖有頃﹐信還﹐但聞其語﹐不見所使人也。答言﹕麻姑再拜﹐但不相見﹐忽已五百餘年。尊卑有序﹐修敬無階。思念久煩﹐承來在彼﹐故當躬到。而先彼詔﹐當按行蓬萊﹐今便暫往。如是當還﹐便親覲﹐願未卽去耳。如此兩時間﹐麻姑來也。來時亦先聞人馬之聲。旣至﹐從官當半於方平也。麻姑至﹐蔡經亦舉家見之。是好女子﹐年可十八許﹐於頂中作髻﹐餘發散垂之﹐至腰。其衣有文章﹐而非錦綺﹐光彩耀日﹐不可得名字﹐皆世所無有也。入拜方平﹐方平爲起立。坐定﹐各進行廚。皆金盤玉杯﹐靦膳多是諸華﹐而香气達於內外。擘脯而行之﹐如行柏灸﹐云是麟脯也。麻姑自說﹐接待以來﹐見東海三爲桑田。向到蓬萊﹐水乃淺於往者﹐會將略半也﹐豈時復爲陵陸乎﹖方平笑曰﹕聖人皆言﹐海中復行揚塵也。麻姑欲見蔡經母及經婦﹐弟婦新產數十日﹐麻姑望見乃知之﹐曰﹕噫﹐且止勿前。索少許米來﹐便以擲之﹐視以墮地﹐皆成眞珠。方平笑曰﹕麻姑故作少年戲也。吾老矣﹐不喜復作此狡獪變化也。方平語經家人曰﹕吾欲賜汝輩酒。此酒乃出天廚﹐其味淳醲﹐非俗人所宜﹐飲之或能爛人腸胃。今當以水添之﹐汝輩勿怪也。乃以水一斗﹐合酒一升攪之﹐以賜經家人。人飲一升許﹐皆醉。良久﹐酒盡。方平語左右曰﹕不足﹐復還取也。以一貫錢與余杭姥﹐相聞求酤酒。須臾﹐信還﹐得

一油囊﹐酒五斗許。信傳余杭姥答言﹕恐地上酒不中尊飲耳。又麻姑手爪不似人形﹐皆似鳥爪。蔡經心言﹐背大癢時﹐得此爪以爬背﹐當佳也。方平已知經心中所言﹐卽使人牽經鞭之。曰﹕麻姑神人也﹐汝忽謂其爪可爬背﹐何也﹖但見鞭著經背﹐亦不見有人持鞭者。方平告經曰﹕吾鞭不可妄得也。

經家比捨有姓陳者﹐失其名字。嘗罷尉﹐聞經家有神人﹐乃詣門叩頭﹐求乞拜見。於是方平引前與語﹐此人便乞得隨從驅使﹐比於蔡經。方平曰﹕君且起﹐向日立。方平從後視之﹐言﹕噫﹗君心邪﹐不正於經﹐不可教以仙道也。當授君地上主者之職。臨去﹐以一符並一傳著小箱中﹐以與陳尉﹐告言﹕此不能令君度世﹐能令君延壽﹐本壽自出百歲也。可以禳災治病﹐病者命未終及無罪過者﹐君以符到其家﹐便愈矣。若有邪鬼血食作禍祟者﹐君使帶此符﹐以敕社吏﹐當收送其鬼﹐君心中當亦知其輕重﹐臨時以意治之。陳尉以此符治病有效﹐事之者數百家﹐壽一百一十歲而死。死後子孫行其符﹐不復效。

方平去後﹐經家所作數百斛酒飲在庭中者﹐皆盡﹐亦不見人飲之也。經父母私問經曰﹕王君常在何處﹖經答言﹕常治昆侖﹐往來羅浮山﹑括蒼山﹐此三山上皆有宮室如一。王君常平天曹事﹐一日之中﹐與天上相連﹐反覆者數十過﹐地上五嶽生死之事﹐皆先來關王君。王君出﹐或不盡將百官﹐惟乘一黃麟﹐將十數人。每常見山林在下﹐去地數百丈。所到則山海之神﹐皆來奉迎拜謁也。或有乾道白言者。後數十年﹐經復暫歸省家。方平有書與陳尉﹐眞書書字﹐廓落大而不楷。先是﹐人無知方平名遠者﹐起此乃知之﹐陳尉家於今世世存錄王君手書﹐及其符傳小箱也。

◎涉正

涉正者﹐字玄眞﹐巴東人也。說秦始皇時事﹐了了似及見也。漢末從數十弟子入吳﹐而正常閉目﹐𨿽行猶不開也。弟子隨之數十年﹐莫有見其開目者。有一弟子固請之﹐正乃爲開目。目開時﹐有音如霹靂﹐而光如電﹐照於室宇。弟子﹐皆不覺頓伏﹐良久乃能起。正已復還閉目。正道成﹐莫見其所服食施行﹐而授諸弟子皆以行气房室及服石腦小丹云。李八百呼正爲四百歲兒。

◎孫博

孫博者﹐河東人也。有淸才﹐能屬文﹐著詩百篇﹐誦經數十萬言。晚乃學道﹐治墨子之術﹐能使艸木金石皆爲火光﹐照曜數十里中。亦能令身成火﹐口中吐火﹐指火樹生艸卽焦枯﹐更指之卽復故。亦能使三軍之眾各成一聚火。有藏人亡奴在軍中者﹐累日求之不得。博語奴主曰﹕吾爲卿燒其營捨﹐奴必走出﹐卿但當諦伺捉取之。於是博以一赤丸擲軍中﹐須臾火起張天﹐奴果走出而得之。博乃更以一靑丸擲火﹐火卽滅。所燔屋舍百物向已焦然者﹐皆悉復故。博每作火有所燒﹐他人𨿽以水灌之﹐終不可滅﹐須博自止之﹐乃止耳。行大水中﹐不但己身不沾﹐乃能使從己者數百人皆不沾。又能將人於水上布席坐﹐飲食作樂﹐使眾人舞於水上﹐不沒不濡﹐終日盡歡。其病疾者﹐就博自治﹐亦無所云爲﹐直指之﹐言愈卽愈。又山間石壁及地上盤石﹐博乃入其中去﹐初故見背及兩耳出石間﹐良久乃沒。又能吞刀劍數十枚﹐及從壁中出入﹐如有孔穴也。引鏡爲刀﹐屈刀爲鏡﹐可積時不攺。須博指之﹐乃復故形耳。後入林濾山中﹐合神丹仙去矣。

◎玉子

玉子者﹐姓章名震﹐南郡人也。少學眾經﹐周幽玉徵之﹐不出。乃嘆曰﹕人生世間﹐去生轉遠﹐去死轉近矣。而但貪富貴﹐不知養性﹐命盡气絕則死位王侯。金玉如山﹐何益形爲灰土乎﹖獨有神仙度世﹐可以無窮耳﹗乃師桑子﹐具受眾術。乃別造一家之法﹐著道書百有餘篇。其術以務魁爲主﹐而精於五行之意﹐演其微妙﹐以養性治病﹐消災散禍。能起飄風﹐發屋折木﹐作雷雨雲霧。能以艸芥瓦石爲六畜龍虎﹐立便成行。分形爲數百千人。能步涉江海。含水噴之﹐皆成珠玉﹐遂亦不變也。或時閉气不息﹐舉之不起﹐推之不動﹐屈之不曲﹐申之不直﹐百日數十日乃復起。與弟子行﹐各丸泥爲馬與之﹐皆令閉目﹐須臾﹐皆成大馬﹐乘之﹐一日行千里。又能吐炁五色﹐起數百丈。飛鳥過﹐指之卽墮地。臨淵投符召魚鱉﹐卽皆上岸。又能使諸弟子﹐舉眼卽見千里之物﹐亦不能久也。其務魁時﹐以器盛水﹐著兩魁之間﹐吹而噓之﹐水上直有赤光輝﹐輝起一二丈。以此水治百病﹐病在內者﹐飲之﹐病在外者﹐澡之﹐皆便立愈。後入崆峒山合丹﹐白日升天。

◎天門子

天門子者﹐姓王名剛﹐尢明補養之要。故其經曰﹕陽生立於寅﹐純木之精﹔陰生立於申﹐純金之精。夫以木投金﹐無往不傷﹐故陰能疲陽也。陰人著脂粉者﹐法金之白也。是以眞人道士﹐莫不畱心注意﹐精其微妙﹐審其盛衰。我行靑龍﹐彼行白虎﹐取彼朱雀﹐前我玄武﹐不死之道也。又陰人之情﹐有急於陽﹐而外自收抑﹐不肯請陽者﹐明金不爲木屈也。陽性炁剛躁﹐志節疏略﹐至於遊宴﹐聲炁和柔﹐言辭卑下﹐明木之畏於金也。天門子旣行此道﹐年二百八十歲﹐猶有童女之色。乃服珠縕得仙﹐入玄洲中去。

◎南極子

南極子者﹐姓柳名融。能含粉成雞子﹐吐之數十枚﹐煮而啖之﹐與雞子無異。黃中皆余有少許粉﹐如指端者﹐取杯咒之﹐卽成龜﹐煮之可食﹐腸髒皆具﹐而杯成龜殼。煮取肉﹐則殼還成杯矣。取水咒之﹐卽成美酒﹐飲之醉人。舉手卽成大樹﹐人或折其細枝﹐以刺屋間﹐連日猶在﹐以漸萎壞﹐與眞木無異也。服云霜丹﹐得仙去矣。

◎黃盧子

黃盧子者﹐姓葛名越。甚能治病﹐千里寄姓名﹐與治之皆愈﹐不必見病人身也。善禁之道﹐禁虎狼百虫﹐皆不得動﹐飛鳥不得去﹐水爲逆流一里。年二百八十歲﹐力舉千鈞﹐行及走馬。頭上常有五色炁﹐髙丈餘。天下大旱時﹐能到淵中召龍出﹐催促使升天﹐使作雨﹐數數如此。一旦與親故別﹐乘龍而去﹐遂不復還矣。

◎張道陵

張道陵字輔﹐漢沛國丰人也。本大儒生﹐博綜五經。晚乃計此無益於年命﹐遂學長生之道。弟子千餘人。其九鼎炁大要﹐惟付王長。後得趙升﹐七試皆過。第一試﹐升初到﹐門不通使﹐罵辱之﹐四十餘日﹐露霜不去。第二試﹐遣升於艸中守稻驅獸﹐暮遣美女﹐詐言遠行過寄宿﹐與升接牀﹐明日又稱腳痛未去﹐遂畱數日﹐頗以姿容調升﹐升終不失正。第三試﹐升行路上﹐忽見遺金四十餘餅﹐升趨過﹐不取不視。第四試﹐升入山伐薪﹐三虎交搏之﹐持其衣服﹐但不傷。升不恐怖﹐顏色自若。謂虎曰﹕我道士也﹐少不履非﹐故遠千里來事師﹐求長生之道﹐汝

何以爾﹖豈非山鬼使汝來試也﹖汝不須爾﹖虎乃去。第五試﹐升使於市﹐買十餘疋物﹐已估直﹐而物主誣言未得直。升卽捨去﹐不與爭訟。解其衣服﹐賣之於他交﹐更買而歸﹐亦不說之。第六試﹐遣升守別田谷﹐有一人來乞食﹐衣不蔽形﹐面目塵垢﹐身體瘡膿﹐臭惡可憎。升爲之動容﹐卽解衣衣之﹐以私糧爲食﹐又以私米遺之。第七試﹐陵將諸弟子登雲臺山絕巖之上﹐有桃樹大如臂﹐生石壁下﹐臨不測之谷﹐去上一二丈﹐桃樹大有實。陵告諸弟子﹐有能得此桃者﹐當付以道要。於時伏而窺之三百許人﹐皆戰慓卻退汗流﹐不敢久臨其上﹐還謝不能得。惟升一人曰﹕神之所護﹐何險之有﹖聖師在此﹐終不使吾死於谷中矣。師有教者﹐是此桃有可得之理。乃從上自擲﹐正得桃樹上﹐足不蹉跌。取桃滿懷﹐而石壁峭峻﹐無所攀緣﹐不能得還。於是一一擲上﹐桃得二百枚。陵乃賜諸弟子各一枚﹐餘二枚﹐陵食一﹐畱一以待升。於是陵乃臨谷﹐伸手引升。眾人皆見陵臂不加長﹐如掇一二尺物﹐忽然引手﹐升已得還。仍以向餘一桃與升﹐食畢﹐陵曰﹕趙升猶以正心自投桃上﹐足不蹉跌﹐吾今欲試自投﹐當得桃否﹖眾人皆諫言不可﹐惟趙升﹑王長不言。陵遂自投﹐不得桃上﹐不知陵所在。四方則皆連天﹐下則無底﹐往無道路﹐莫不驚咄。惟升﹑長二人﹐嘿然無聲。良久乃相謂曰﹕師則父也。師自投於不測之谷﹐吾等何心自安﹖乃俱自擲谷中﹐正墮陵前。見陵坐局腳玉牀斗帳中﹐見升﹑長﹐笑曰﹕吾知汝二人當來也。乃止谷中﹐授二人道要。

◎欒巴

欒巴者﹐蜀郡人也。好道﹐不修俗事。太守詣與相見﹐屈爲功曹﹐待以師友之禮。嘗謂巴曰﹕聞功曹有神術﹐可使見否﹖巴曰﹕唯唯。卽平坐﹐卻入壁中去﹐冉冉如雲气狀﹐須臾失

巴。而聞壁外作虎聲﹐而虎走還功曹宅﹐乃巴耳。後入朝爲尙書﹐正旦大會﹐而巴後至﹐而頗有醉態。酒至又不飲﹐卽西南噀之。有司奏巴大不恭。詔以問巴﹐巴頓首曰﹕臣鄕裏以臣能治鬼護人﹐爲臣立生廟。今旦耆老皆入臣廟﹐不得卽委之﹐是以頗有酒態。適來又觀臣本郡大火﹐故噀酒爲雨以滅之。詔原復坐。卽令驛馬書問成都。果信云﹕正旦日大火﹐雨自東北來滅之﹐而有酒气焉。

◎淮南王八公

淮南王劉安﹐髙皇帝之孫。好儒學方技﹐作《內書》二十一篇。又著《鴻寶萬畢》三卷﹐論變化之道。有八公往詣之﹐門吏自以意難問之曰﹕王上欲得延年卻期﹑長生不老之道﹐中欲得博物洽聞﹑精義入微之大儒﹐下欲得勇敢武力﹑扛鼎暴虎橫行之壯士。今先生皆耆矣﹐自無駐衰之術﹑賁育之气也﹐豈能究《三墳》《五典》《八索》《九丘》﹐鉤深致遠﹐窮理盡性乎﹖三者並乏﹐不敢相通。公笑曰﹕聞王欽賢好士﹑吐握不倦﹐苟有一介﹐莫不畢至。古人貴九九之學﹐養鳴吠之士﹐誠欲市馬者以致騏驎﹐師郭生以招羣彥。吾等𨿽鄙﹐不合所求﹐故遠致身﹐欲一見王。就令無益﹐亦不作損﹐云何限之﹐逆見嫌擇﹖若王必見少年則謂之有道﹐見垂白則謂之庸人﹐恐非發石取玉﹑探淵索珠之謂也。薄吾等老﹐謹以少矣。言畢﹐八公化爲十五童子﹐露髻靑鬢﹐色如桃花。於是門吏驚悚﹐馳以白王。王聞之﹐不及履﹐卽徒跣出迎﹐以登思仙之臺﹐張錦綺之帷﹐設像牙之牀﹐燔百和之香﹐進金玉之機﹐穿弟子之履﹐北面拱手而言曰﹕安以凡材﹐少好道徳﹐羈鎖世業﹐沈淪流俗﹐不能遺類﹐貞藪山林。然夙夜饑渴﹐思願神明﹐沐浴垢穢﹐精誠浮薄。抱情不暢﹐邈若云泥。不圖厚幸﹐道君降屈。是安祿

命﹐當蒙拔擢。喜懼屏營﹐不知所措。惟乞道君哀而教之﹐則螟蛉假翼﹐去地飛矣。八公便以成老人矣﹐告王曰﹕𨿽復淺識﹐具備先學﹐知王好道﹐故來相從。不知意何所欲﹖吾一人能坐致風雨﹐立起雲霧﹐畫地爲江河﹐撮土爲山嶽﹔一人能崩髙塞淵﹐牧虎豹﹐致龍蛇﹐役神鬼﹔一人能分形易貌﹐坐在立亡﹐隱蔽六軍﹐白日盡暝﹔一人能乘虛步空﹐起海陵煙﹐出入無間﹐呼吸千里﹔一人能入火不焦﹐入水不濕﹐刃之不傷﹐射之不中﹐冬凍不寒﹐夏暑不汗﹔一人能千變萬化﹐恣意所爲﹐禽獸艸木﹐立成轉徙﹐萬物陵嶽﹐移行宮室﹔一人能防災度厄﹐辟卻眾害﹐延年益壽﹐長生久視﹔一人能煎泥成金﹐鍛鉛爲銀﹐水煉八石﹐飛騰琉珠﹐乘龍駕雲﹐浮游太淸。在王所欲。安於是旦夕朝拜﹐身進酒果。先乞試之變化風雨雲霧﹐無不有效。遂受《丹經》及《三十六水銀》等方。

卷一百一十紀傳部傳八

○洞仙傳

◎元君

元君者﹐合服九鼎神丹﹐得道﹐著經九卷。

◎九元子

九元子者﹐煉紫金﹑合神丹﹐登仙﹐其經曰《庚辛經》。

◎長桑公子

長桑公子者﹐常散發行歌曰﹕巾金巾﹐入天門﹐呼長精﹐吸玄泉﹐鳴天鼓﹐養丹田。柱下史聞之曰﹕彼長桑公子所歌之詞﹐得服五星﹑守洞房之道也。

◎龔仲陽

龔仲陽者﹐受嵩山少童步六紀之法。

◎上黃先生

上黃先生者﹐修步斗之道﹐得隱形法。

◎蒲先生

蒲先生者﹐常乘白鹿﹐采芝艸於茅山。

◎茅蒙

茅蒙﹐字初成﹐咸陽南關人也。卽東卿司命君盈之髙祖。入華山修道﹐後乘雲駕龍﹐白日升天。先是﹐其邑歌曰﹕神仙得者茅初成﹐駕龍上升入太淸﹐時下玄洲戲赤城。繼世而往在我盈﹐帝若學之臘嘉平。秦始皇聞之﹐因攺臘曰嘉平。

◎常生子

常生子者﹐常漱水成玉屑﹐服之以升天。

◎長存子

長存子者﹐學道成﹐爲玄洲仙伯。

◎蔡瓊

蔡瓊﹐字伯瑤﹐師老子﹐受《太玄陽生符》《還丹方》﹐合服得道﹐白日升天。常以《陽生符》活已死之人﹐但骸骨存者﹐以符投之卽起。

◎張穆子

張穆子者﹐修太極上元年紀以升仙﹐後以此法授龔叔進﹑王文卿﹑尹子房﹐皆得道。

◎童子先生

童子先生者﹐於狄山學道﹐修《浴契鈴經》得仙。

◎九源丈人

九源丈人者﹐爲方丈宮主﹐領天下水神﹐及陰精水獸蛟鯨之類。

◎谷希子

谷希子者﹐學道得仙﹐爲太上眞官。東方朔師之﹐受閬風﹑鐘山﹑蓬萊及神州眞形圖。

◎王仲髙

王仲髙﹐常在淮南市行卜﹐父老傳云比世見之。伍被言於淮南王安﹐安欣然迎之。謂安曰「黃帝﹐吾父之長子也。昔師朱襄君﹐受長生之訣。」卽以傳安。

◎陽生

陽生者﹐住少室西金門山﹐山有金罌漿﹐服之得道。

◎西門君惠

西門君者﹐少好道﹐明諸讖緯﹐以開山圖授秦始皇﹐而不能用。

◎玄都先生

玄都先生者﹐受仙人《黑玉天地鈴經》﹐行而得道。

◎黃列子

黃列子者﹐嘗遊獵九江﹐射中五色神鹿﹐逐迹尋穴﹐遇神芝﹐服而得風仙。

◎公孫卿

公孫卿者﹐學道於東梁甫山﹐一云滋液山。山宮中有合成仙藥﹐得服之人立仙。日月之神﹐並在宮中。合藥時頌曰﹕玉女斷分劑﹐蟾蜍主和搗﹐一丸練人形﹐二丸顏容好。

◎蔡長孺

蔡長孺者﹐蜀郡人。夫妻共服十精丸﹐體气充盈。年九十生一男﹐名度世﹔一百五十歲復生一男﹐名無極。年三百歲視之如少童。

◎延明子髙

延明子髙者﹐服麋角得仙。

◎崔野子

崔野子者﹐服術以度世。

◎靈子眞

靈子眞者﹐服桃膠得仙。

◎宛丘先生

宛丘先生者﹐服制命丸得道。至湯之末世已千餘歲。以方傳弟子姜若春﹐服之﹐三百年視之如十五童子。彭祖師之﹐受其方三首。

◎馬榮

馬榮者﹐住梁國谷城中﹐兩眼赤爛﹐瞳子不見物﹐而能明察洞視。北方多病癩﹐鄕裏不容者﹐輒來投榮﹐榮爲治之﹐悉

差。榮云患腳﹐常乘鹿車﹐行無遠近﹐不見人牛推引﹐而車自至。或一日赴數十處請﹐而各有一榮。凡與人語﹐自稱厄子。作牽三詩﹐類乎讖緯。孝建二年三月初﹐作書與兩國人別﹐至十六日中時﹐果卒。

◎任惇

任惇﹐慱昌人也。少在羅浮山學道﹐後居茅山南洞。修步斗之道及《洞玄五符》。能役鬼召神﹐隱身分形。玄居山捨﹐虎狼不敢犯。

◎敬玄子

敬玄子﹐修行中部之道﹐存道守三一。常歌曰﹕遙望昆侖山﹐下有三頃田。借問田者誰﹖赤子字元先。上生鳥靈木﹐雙闕俠兩邊。日月互相照﹐神路帶中間。采藥三微嶺﹐飲漱華池泉。遨遊十二樓﹐偃蹇步中原。意欲觀絳官﹐正值子丹眠。金樓憑玉几﹐華蓋與相連。顧見雙使者﹐博著太行山。長谷何崢嶸﹐齊城相接鄰。縱我飛龍轡﹐忽臨無極淵。黃精生泉底﹐芝艸披岐川。我欲將黃精﹐流丹在眼前。徘徊飲流丹﹐羽翼奮迅鮮。意猶未策外﹐子喬提臂牽。所經信自險﹐所貴得神仙。

◎帛舉

帛舉﹐字子髙。嘗入山采薪﹐見二白鵠飛下石上﹐卽成兩仙人﹐共語云﹕頃合陰丹成﹐就河北王母索九劍酒﹐服之至良。子髙聞仙人言﹐就訪王母者﹐得九劍酒﹐還告仙人﹐乞陰丹服之﹐卽翻然升虛﹐治於雲中﹐掌雲雨之任。

◎徐道季

徐道季﹐少住鵠鳴山。後遇眞人謂曰﹕夫學道﹐當巾天靑﹐詠大歷﹐跖雙白﹐徊二赤。此五神道之祕事也。其語隱也。《大歷》者﹐《三皇文》是也。道季修行﹐得道。

◎趙叔期

趙叔期﹐不知何許人。學道於王屋山中﹐遇卜者謂叔期曰﹕欲入天門﹐修三關﹐存朱衣﹐正昆侖。叔期請其要道﹐因以素書一卷與之﹐是《胎精中記》。拜受之﹐後得道。

◎毛伯道

毛伯道﹑劉道恭﹑謝稚堅﹑張兆期皆後漢時人也﹐同於王屋山學道三十餘年。共合神丹成﹐伯道先服﹐卽死﹔次道恭服之﹐又死。稚堅﹑兆期不敢服﹐棄藥而歸。未出山﹐忽見伯道﹑道恭各乘白鹿在山上﹐仙人執節以從之。二人悲愕悔謝﹐道恭授以服茯苓方﹐二人後亦度世。

◎莊伯微

莊伯微者﹐少好道﹐不知求道之方﹐惟以日入時﹐正西北向﹐閉目握固想昆侖山﹐積三十年﹐後見昆侖山人﹐授以《金液方》﹐合服得道。

◎劉道偉

劉道偉﹐少入冢山學道﹐積十二年﹐遇仙人試之﹐將一大石﹐約重萬斤﹐以一白髮懸之﹐使道偉臥其下﹐顏色無異﹐心安體悅。又十二年﹐遂賜以神丹﹐服之升天。

◎匡俗

匡俗﹐字子希﹐少以孝悌著稱﹐召聘不起﹐至心學眞﹐遊諸名山。至覆笥山﹐見山上有湖﹐周回數里﹐多生靈艸異物﹐不可識。其傍有石井﹐泉通湖中﹔又有石雁﹐至春秋時﹐皆能羣飛﹔復有小石笥﹐中有玉牒﹐多記名山福地﹐及得道人姓名。後服食得道。

◎盧耽

盧耽者﹐少學道得仙。後復仕﹐爲州治中﹐每時乘空歸家﹐到曉則反州。嘗元會﹐期會在列﹐時耽後至﹐回翔閣前欲下次﹐爲威儀以帚擲耽﹐得一隻履墜地﹐耽由是飛去。

◎範豺

範豺者﹐巴西閬中人也。久住支江百里洲﹐修太平無爲之道。臨目噓漱﹐項有五色光起﹐冬夏惟單布衣。而桓溫時頭已斑白﹐至宋元嘉中狀貌不變。其占吉凶﹐𨿽萬里外事﹐皆如指掌。或問﹕先生是謫仙邪﹖云﹕東方朔乃黠我﹐我小兒時﹐數與之狡獪。又云﹕我見周武王伐紂洛城頭﹐戰﹐前歌後舞。宋文帝召見豺﹐答詔稱我﹐或稱吾。元凶初爲太子﹐豺從東宮過﹐指宮門曰﹕此中有博勞鳥﹐柰何養賊不知﹖文帝惡之﹐敕豺自盡。江夏王使埋於新亭赤岸岡﹐文帝令發其棺﹐看柩無屍﹐乃悔之。越明年﹐豺弟子陳忠夜起﹐忽見光明如晝﹐而見豺入門就榻坐﹐又一老翁後至﹐豺起迎之。忠問是誰﹖豺笑而不答。須臾俱出門﹐豺問忠﹕比復還東鄕﹐善護我宅﹐卽百里洲也。

◎傅先生

傅先生者﹐學道於焦山中。精思七年﹐遇太極眞人﹐與之木鉆﹐使以穿一石盤﹐厚五尺許﹐戒云﹕石盤穿﹐仙可得也。

於是晝夜鉆之﹐積四十七年﹐鉆盡石穿。仙人來﹐曰﹕立志若斯﹐寧有不得道者﹗卽授以金液還丹﹐服之度世。

◎石坦

石坦﹐字洪孫﹐渤海人也。遊趙魏諸名山﹐得道。能分身同時詣十餘家﹐各家有一坦﹐所言各異。

◎鄭思遠

鄭思遠﹐少爲書生﹐善律曆候緯。晚師葛孝先﹐受《正一法文》《三皇內文》《五嶽眞形圖》《太淸金液經》《洞玄五符》。入廬江馬迹山居﹐仁及鳥獸。所住山虎生二子﹐山下人格得虎母﹐虎父驚逸﹐虎子未能得食。思遠見之﹐將還山捨養飼。虎父尋還﹐又依思遠。後思遠每出行﹐乘騎虎父﹐二虎子負經書衣藥以從。時於永康橫江橋﹐逢相識許隱﹐且暖藥酒﹐虎卽拾柴然火。隱患齒痛﹐從思遠求虎須﹐欲及熱插齒間得愈﹐思遠爲拔之﹐虎伏不動。

◎郭志生

郭志生﹐字通明﹐朱提郡人。晉元帝時﹐云已四百歲﹐見之如五十許人。有短卷書滿兩篋中﹐常負之。多止烏場張績家﹐每嘆曰﹕兵荒方生﹐毒流生民﹐將以溝瀆爲棺材﹐蒼蠅爲孝子﹐必然之期﹐可爲痛心。後二年﹐孫恩妖亂﹐冬夏殺害及餓死者﹐十不遺一。忽謂績曰﹕應亡﹐爲吾備粗材器﹐殯不須釘﹐材亦不須埋﹐但送山巖中﹐以石鎭材上。後少日而死﹐績謹依斯教。經數日﹐績親人自富陽還﹐見志生騎白鹿山中行﹐作書與績。

◎介琰

介琰者﹐不知何許人也。師白羊公﹐受玄白之道﹐能變化隱形。常隨師入東海﹐暫過吳﹐爲先主禮之。先主爲琰起靜室﹐一日之中﹐數過遣人問起居。琰或爲童子﹐或爲老翁﹐無所食啖﹐不受餉遺。先主欲學其術﹐琰以帝多內禦﹐遂不傳道法。先主大怒﹐敕縛琰著車甲轅﹐引弩射之﹐弩發而繩索獨存﹐不知琰所之耳。

◎徐福

徐福﹐字君房﹐不知何許人也。秦始皇時﹐大苑中多枉死者橫道﹐數有鳥如烏狀﹐銜艸覆死人面﹐皆登時活。有司奏聞﹐始皇使使者賫此艸﹐以問北郭鬼谷先生。先生云﹕是東海中祖洲上不死之艸﹐生瓊田中﹐一名養神芝﹐其葉似菇﹐生不叢﹐一株可活一人。始皇於是乃謂可索得﹐因訪求精誠道士徐福﹐發童男童女各五百人﹐率樓船等入海尋祖洲﹐不返﹐不知所在。逮沈羲得道﹐黃老遣福爲使者﹐乘白虎車﹑度世君司馬生乘龍車﹑侍郎簿延乘白鹿車﹐俱來迎。

◎車子侯

車子侯者﹐扶風人也。漢武帝愛其淸淨﹐稍遷其位至侍中。一朝語家云﹕我今補仙官﹐此春應去﹐至夏中當暫還﹐還少時復去。如其言。武帝思之﹐乃作歌曰﹕嘉幽蘭兮延秀﹐蕈﹐妖媱兮中溏。華斐斐兮麗景﹐風徘徊兮流芳。皇天兮無慧﹐至人逝兮仙鄕。天路遠兮無期﹐不覺涕下兮沾裳。

◎蘇耽

蘇耽者﹐桂楊人也。少以至孝著稱。母食欲得魚羹﹐耽出湘州市買﹐去家一千四百里﹐俄頃便返。耽叔父爲州吏﹐於市

見耽﹐因書還家﹐家人大驚。耽後白母曰﹕耽受命應仙﹐違遠供養。作兩大櫃畱家中﹐若欲須食扣小櫃﹐欲得錢帛扣大櫃﹐是所須皆立至。鄕裏共怪其獨﹐如此白官﹐遣吏檢櫃無物﹐而耽母用之如故。先耽將去時云﹕今年大疫﹐死者略半﹐家此井水飲之無恙。果如所言﹐合門元吉。母年百餘歲終﹐聞山上有人哭聲﹐服除乃止。百姓爲之立祠矣。

◎張巨君

張巨君者﹐不知何許人也。許季山得病不愈﹐淸齋祭太山請命﹐晝夜祈訴。忽有神人來問曰﹕汝是何人﹖何事苦告幽冥﹖天使我問汝﹐可以實對。季山曰﹕僕是汝南平輿許季山﹐抱疾三年﹐不知罪之所在﹖故到靈山﹐請決死生。神人曰﹕我是仙人張巨君﹐吾有《易》道﹐可以射知汝禍祟所從。季山因再拜請曰﹕幸蒙神仙回降﹐願垂告示。巨君爲筮卦﹐遇震幰之恆捴﹐初九﹑六二﹑六三有變。巨君曰﹕汝是無狀之人﹐病安得愈乎﹖季山曰﹕願爲發之。巨君曰﹕汝曾將客東行﹐爲父報仇﹐於道殺客﹐內空井中﹐大石蓋其上。此人上訴天府﹐以此病謫汝也。季山曰﹕實有此罪。巨君曰﹕何故爾耶﹖季山曰﹕父有爲人所搏恥﹐蒙此以終身﹐時與客報之﹐未至﹐客欲告怨主﹐所以害之。巨君曰「冥理難欺﹐汝勤自首﹐吾還山爲請命。」季山漸愈﹐巨君傳季山筮訣﹐遂善於《易》占。但不知求巨君度世之方﹐惜哉﹗

◎馮伯達

馮伯達者﹐豫章建昌人。世奉孝道﹐精進濟物。道民陳辭得旨﹐與戴矜生相似﹐又是同時人也。元嘉中﹐伯達下都﹐後寄戴鄕人﹐還南行﹐至梅根﹐阻風連日。伯達謂船主曰﹕欲得

速至家﹐但安眠﹐愼勿開眼。其夜﹐聞舫下剌樹杪﹐而不危抗﹐竊有窺者﹐見兩龍俠梁翼船﹐迅若電逝﹐未曉到捨﹐伯達尋入廬山﹐不返。

◎韓越

韓越者﹐南陵冠軍人也。心慕神仙﹐形類狂愚。隨師長齋誦詠﹐口不輟響。常著屐﹐行無遠近﹐入山或百日﹑五十日輒還。家人問越﹐未嘗實對。後鄕人斫枯木作弓﹐於大陽山絕崖石室中﹐見越與六七仙人讀經。越後山中還﹐於巒村暴亡。家迎覺棺輕﹐疑非眞屍﹐發看﹐惟竹杖耳。宋大明中﹐越鄕人爲臺將北使﹐於靑州南門遇越﹐容貌更少﹐共語移時﹐訪親表存亡﹐悲欣凝然。越云﹕吾婦患嗽未差﹐今因與卿散一裹﹐令溫酒頓服之。臺將還都番下﹐具傳越言﹐而越婦服散﹐嗽卽愈。

◎郭璞

郭璞﹐字景純﹐河東人也。王惇欲反﹐使之占夢﹐曰﹕吾昨夢在石頭外江中扶犁耕﹐卿占之。璞曰﹕大江扶犁耕﹐耕亦自不成﹐反亦無所成。惇怒﹐謂璞曰﹕卿自占命盡何時﹖璞曰﹕下官命盡今日。惇令誅璞。璞謂伍伯曰﹕吾年十三時﹐於柵塘脫袍與汝﹐言吾命應在汝手中﹐汝可用吾刀。伍伯感昔深惠﹐銜涕行法。殯後三日﹐南州市人見璞貨其平生服飾﹐與相識共語。惇聞之不信﹐使開棺﹐無屍。璞得尸解之道﹐今爲水仙伯。

◎戴孟

戴孟﹐字成子﹐武威人也。漢武帝時爲殿中將軍﹐本姓燕﹐名濟﹐字仲微。得道後攺姓名。入華陰山﹐授祕法於淸靈眞人裴君﹐得《玉佩金璫經》《石精金光符》。仙人郭子華﹑張

季連﹑趙叔達﹑山世遠﹐常與之遊處。

◎郭文舉

郭文舉﹐河內軹人。少愛山水﹐常遊名山﹐觀華陰石室。洛陽陷﹐入吳居大辟山﹐停木於樹﹐苫覆而止。時猛獸爲暴﹐文舉居之﹐十餘年無患。丞相王導使迎至京師﹐朝士咸共觀之﹐文舉頹然箕踞﹐旁若無人。周顗問曰﹕猛獸害人﹐先生獨不畏邪﹖文舉曰﹕吾無害獸之心﹐故獸不害人。周顗﹑庾亮﹑桓溫﹑劉恢共嘆﹕文舉𨿽無賢人之才﹐而有賢人之徳。咸和元年﹐懇求還山﹐導不許。復少日﹐遁入臨安白土山。明年﹐蘇峻作亂﹐時人謂文舉逆知﹐故去也。有《老子經》二卷﹐縕盛懸屋﹐未嘗見讀之。山外人徐凱師事文舉﹐受籙籙上將軍﹐吏兵並見形於凱﹐使役之。今凱見社竈神﹐戒凱曰﹕不可有房室﹐不復爲卿使。凱後娶曁氏女﹐諸神卽隱﹐惟餘籙吏二人﹐不復從命。語凱云﹕汝違師約﹐天曹已攝吏兵﹐畱我等守《太上籙》﹐不復可使。文舉亡﹐如蟬蛻。山下人爲之立碑。文舉書篛葉上﹐著《金雄詩》《金雌記》。後人於其所住牀席下得之﹐次第尋看﹐讖緯相似﹐乃傳於世。

◎姚光

姚光者﹐不知何許人也。得神丹之道﹐能分散形影﹐坐在立亡﹐火之不焦﹐刀之不傷。吳主身臨試之﹐積荻數千束﹐令光坐﹐荻千束旅裹十餘重﹐火焚之﹐煙焰翳日。觀者盈都﹐咸謂光爲煨燼矣。火息後﹐見光從灰中振衣而起﹐神容晏如也。手把一卷書﹐吳主讀不能解﹐後不知所之。

◎徐彎

徐彎者﹐吳郡海鹽人也。少有道炁﹐能收束邪精。錢塘人杜氏女患邪﹐彎召魅﹐卽見丈夫著白俠葛單衣入門﹐彎一叱﹐卽成白龜。一旦與羣從兄弟數人﹐登石崎山斫春柴﹐日暮彎不返。明旦尋覓﹐見彎在山上﹐腋挾鐮﹐倚而不動。或乃抱彎﹐惟有空殼。

◎丁令威

丁令威者﹐遼東人也。少隨師學得仙道﹐分身任意所欲。嘗暫歸﹐化爲白鶴﹐集郡城門華表柱頭﹐言曰﹕我是丁令威﹐去家千歲﹐今來歸﹐城郭如舊﹐人民非﹐何不學仙離冢累﹖夫左元放爲羊﹐令威爲鶴﹐斯並一時之迹耳﹐非永爲羊鶴也。《遼東諸丁譜》載﹐令咸漢初學道得仙矣。

◎王嘉

王嘉﹐字子年﹐隴西安陽人也。久在於東陽谷口﹐攜弟子登崖穴處。禦六炁﹐守三一﹐冬夏不攺其服﹐顏色日少。符堅累徵不就。堅尋大舉南徵﹐以弟融爲大將軍﹐遣人問嘉﹐嘉曰﹕金堅火彊。仍乘使者馬﹐衣冠徐徐東行數百步﹐因墮其衣裳﹐奔馬而還﹐踞牀而不言。堅又不解﹐更遣人問﹕世祚云何﹖嘉曰﹕未央。堅欣然以爲吉徵。明年歲在癸未﹐堅大敗於壽春﹐遂亡秦國。是殃在未年也。以秦居西爲金﹐晉都南爲火﹐火能鑠金也。嘉尋移嵩髙山。姚萇定長安﹐問嘉﹕朕應九五不﹖嘉曰﹕略當得。萇大怒曰﹕小道士答朕不恭。有司奏誅嘉及二弟子。萇先使人隴右逢嘉將兩弟子﹐計已千餘里﹐正是誅日。嘉使書與萇﹐萇令發嘉及二弟子棺﹐並無屍﹐各有竹杖一枚。萇尋亡。

◎寇謙之

寇謙之者﹐不知何許人也。弱年好道﹐入東嶽岱宗山﹐精苦累年。一旦得眞人分以成丹﹐白日升天。謙之符章﹐救治百姓神驗。於今北方猶行其道者﹐多焉。

◎董幼

董幼者﹐海寧人也。兄弟三人﹐幼最小。早喪父﹐幼母偏念其多病﹐不能治家。年十八﹐謂母曰﹕幼病困﹐不可卒愈﹐徒累二兄﹐終不得活。欲依道門灑掃﹐以度一世。母許之。幼在師家﹐恭謹勤修﹐長齋篤學﹐未嘗暫怠﹐遂洞明道術。年四十一﹐夜有眞人降﹐授幼水行不溺之道。以一馬鞭與幼﹐令幼以鞭水﹐行於水上﹐如行平地。晉義熙中﹐幼還家辭母云﹕幼已得道﹐不復畱人間﹐今還與家別。母曰﹕當應往何處去﹖復幾時可還﹖幼曰﹕應往峨嵋山﹐更受業﹐未有歸期。中表鄕鄰共送幼﹐至區陽西江﹐見幼鞭水而行﹐漸漸而遠﹐顧謂二兄曰﹕世世傳道業矣。

◎劉丱

劉忄畫者﹐不知何許人也。長大多須﹐垂手下膝。久住武當山﹐去襄陽五百里﹐旦發夕至。不見有所修爲。頗以藥術救治百姓﹐能勞而不倦﹐用藥多自采﹐所識艸石﹐乃窮於藥性。雍州刺史劉道產忌其臂長﹐於襄陽錄送文帝。每旦檻車載將往山采藥﹐暮還廷尉。忄畫後以兩短卷書與獄吏﹐吏不敢取﹐忄畫焚之。一夜失忄畫﹐關鑰如故。閶闔門吏行夜得忄畫﹐送廷尉﹐忄畫語獄吏云﹕官尋殺我﹐殯後勿釘棺也。後果被殺。死數日﹐文帝疑此言﹐使開棺﹐不見屍﹐但有竹杖耳。

◎王質

王質者﹐東陽人也。入山伐木﹐遇見石室中有數童子圍棋歌笑。質聊置斧柯觀之﹐童子以一物如束核與質﹐令含咽其汁﹐便不覺饑渴。童子云﹕汝來已久﹐可還。質取斧柯﹐爛已盡。質便歸家﹐計已數百年。

卷一百一十一紀傳部傳九

○洞仙傳

◎於吉

於吉者﹐瑯琊人也。其父祖世有道術﹐不殺生命﹐吉精苦有逾於昔人。常遊於曲陽流水上﹐得神書百餘卷﹐皆赤界﹑白素﹑靑首﹑朱目﹐號曰《太平靑籙書》。孫策平江東﹐進襲會稽﹐見士民皆呼吉爲於郎﹐事之如神。策招吉爲客在軍中。將士多疫病﹐請吉﹐水噴漱輒差。策將兵數萬人﹐欲迎獻帝﹐討曹公﹐使吉占風色﹐每有神驗。將士咸崇仰吉﹐且先拜吉﹐後朝策。策見將士多在吉所﹐因怒曰﹕吾不如於君耶﹗乃收吉﹐責數吉曰﹕天久旱﹐水道不通﹐君不同人憂﹐安坐船中作鬼態﹐束吾將士﹐敗吾部曲﹐今當相除。卽縛吉﹐暴使請雨。若能感天﹐今日中大雨者﹐當相原﹐不爾加誅。俄而雲興雨沴﹐至中漂沒。將士共賀吉﹐策遂殺之。將士涕泣收葬。明旦﹐往視失屍﹐策大愴恨﹐從此常見吉在其前後。策尋爲許貢伏客所傷﹐照鏡﹐見吉在鏡中﹐因掊鏡大叫﹐胸創裂而死。世中猶有事於君道者。

◎昌季

昌季者﹐不知何許人也。入山擔柴﹐崖崩墮山下﹐尙有微气。婦來見之﹐涕泣哀慟﹐仙人尹伊聞之﹐愴然謂婦曰﹕吾是仙人﹐能治汝婿。卽以角煎賜之﹐並付其方﹐藥盡未差﹐可隨合作也。能長服之﹐令人神仙。婦以藥治季﹐卽愈。季合藥服之千日﹐忽然飛升。婦流涕追之﹐顧謂婦曰﹕道與世殊﹐卿善自愛敬。婦慨然﹐復合藥服之三年﹐便復飛去﹐至蓬萊山見季﹐季曰﹕知卿當來爾。

◎王子喬

王子喬者﹐河東人也。漢明帝時爲尙書郎﹐出爲葉縣令。漢法﹕畿內長吏﹐節朔還朝。每見子喬先生至﹐不見有車馬迹﹐而怪之。明帝密使星官占候﹐輒見雙鳧從東南飛來﹐乃羅﹐得一隻履﹐時人異之。

◎杜契

杜契﹐字廣平﹐京兆人也。建安初﹐渡江依孫策﹐後孫權用爲立信校尉。黃武二年﹐起學道﹐師介琰﹐受黃白術﹐久久能隱形遁迹。後居茅山之東﹐時與弟子采伐﹐貨易山場市裏﹐而人不能知之。數入洞中得仙。

◎範幼沖

範幼沖者﹐遼西人也。受《太素胎化易形之道》﹐常旦旦存靑白赤三炁各如綖﹐從東方日下﹐直入口中﹐挹之九十過﹐自飽便止﹐行之。十年得道﹐其法約﹑其事驗﹐太素祕道也。

◎靑谷先生

靑谷先生者﹐不知何許人也。常修行九息服气之道。後合

鑪火大丹﹐服之得道。一旦天降劉文饒於寢室﹐授其杖解法﹐得入太華山。文饒名寬﹐弘農人也﹐仕後漢﹐位至司徒﹑太尉﹐視民如赤子﹐怒不形顏﹐口無疾言﹐好行陰徳﹐拯寒困﹐萬民悅﹐而附之如父母焉。

◎夏馥

夏馥者﹐不知何許人也。少好道﹐常服術和雲母。後入吳山﹐遇赤須先生﹐傳之要法。又遇桐柏眞人﹐授之黃水雲漿法﹐行之得道。馥少時被公府辟﹐書致於桑樹乃去﹐當時咸服其髙邁。

◎劉諷

劉諷﹐字偉惠﹐潁川人也。師季主﹐服日月精華﹐得道。後歸鄕裏﹐托形杖履而去。

◎展上公

展上公者﹐不知何許人也。學道於伏龍地﹐乃植李﹐彌滿所住之山。上公得道﹐今爲九宮右保司﹐其常白諸仙人云﹕昔在華陽下﹐食白李美﹐憶之未久﹐忽已三千歲矣﹗郭四朝後來住其處﹐又種五果。上公云﹕此地善﹐可種柰。所謂福鄕之柰﹐可以除災癘。

◎周太賓﹝姜叔茂附﹞

周太賓﹑巴陵侯姜叔茂者﹐並不知何許人也。學道在句曲山﹐種五果﹑五菜﹐貨之以市丹砂。今姜巴地多韭薤﹐卽其種耶﹗二人並得仙﹐叔茂曾作書與太極官僚云﹕昔學道於鬼谷﹐得道於少室﹐養翮於華陽﹐待舉於逸域。時乘飆車﹐宴於句曲。

太賓善鼓琴﹐昔揮獨弦乃彈﹐而八音和。以教麋長生﹑孫廣田﹐卽登也。二人後皆得道爾。

◎郭四朝

郭四朝者﹐燕人也。秦時得道。來句曲山南所住處﹐作塘遏澗水﹐令深基庶垣墻﹐今猶有可識處。四朝乘小船遊戲其中﹐每扣船而歌。

其一曰﹕淸池帶云岫﹐長林郁靑蔥。玄鳥翔幽野﹐悟言出從容。鼓楫揚神波﹐稽首乘晨風。未獲解脫期﹐逍遙丘林中。

其二曰﹕浪神九陔外﹐研道遂全眞。戢此靈鳳羽﹐藏我華龍鱗。髙舉方寸物﹐萬吹皆垢塵。顧哀朝生輩﹐孰盡汝車輪。

其三曰﹕遊空落飛飆﹐虛步無形方。圓景煥明霞﹐九鳳唱朝陽。揮翮扇天津﹐罝藹慶雲翔。遂造太微戶﹐挹此金梨漿。逍遙玄陔表﹐不存亦不亡。

其四曰﹕駕欻舞神霄﹐披霞帶九日。髙皇齊龍輪﹐遂造九華室。神虎洞瓊林﹐香風合成一。開闔幽冥戶﹐靈變玄迹滅。

◎張玄賓

張玄賓者﹐定襄人也。曾舉茂才。始師西河薊公﹐受服術﹑行洞房白元之事。後遇樊子明於少室山﹐授以遁變隱景之道。昔在天柱山﹐今來華陽內﹐爲理禁伯﹐主諸水雨官。玄賓善談空無﹕無者大有之宅﹐小有所以生焉。積小有以養小無﹐見大有以本大無。有有亦無焉﹐無無亦有焉。所以我目都不見物﹐物亦不見無。寄有以成無﹐寄無以得無。於是無則無宅也﹐太空亦宅無矣。我未生時﹐天下皆無無也。桐柏諸靈仙﹐亦不能折之。自云﹕曾於蓬萊遇宋晨生﹐論無﹐粗得其意也。

◎趙威伯

趙威伯者﹐東郡人也。少好道﹐受業於邯鄲張先生。挹日月之景﹐服九云明鏡之華得道。來入華陽內﹐爲保命丞。《河圖》云﹕吳楚多有得見太平者。常語人云﹕此論不虛﹐此驗不久。其所存明鏡﹐非世間常法。又善嘯﹐聲若衝風之擊長林﹑眾鳥之羣鳴﹐須臾歸云四集﹐零雨其蒙。

◎樂長治

樂長治者﹐不知何許人也﹐仕漢桓帝﹐至中書侍郎。後師中嶽李先生﹐受步七元法﹐修之得道。

◎杜炳

杜炳﹐字叔恭﹐吳國錢塘人也。年七八歲﹐與時輩北郭戲﹐有父老召炳曰﹕此童子有不凡之相﹐惜吾已老﹐不及見之。炳早孤﹐事後母至孝﹐有聞鄕郡﹐三禮命仕﹐不就。嘆曰﹕方當人鬼淆亂﹐非正一之炁﹐無以鎭之。於是師余杭陳文子﹐受治爲正一弟子。救治有效﹐百姓咸附焉。後夜中有神人降云﹕我張鎭南也。汝應傳吾道法﹐故來相授諸祕要方﹐陽平治。炳每入靜燒香﹐能見百姓三五世禍福﹐說之了然。章書符水﹐應手卽驗。遠近道俗﹐歸化如雲。十年之內操米戶數萬。

晉太傅謝安﹐時爲吳興太守﹐見黃白光﹐以問炳﹐炳曰﹕君先世有陰徳於物﹐慶流後嗣﹐君當位極人臣。尙書令陸納﹐世世臨終而並患侵淫瘡﹐納時年始出三十﹐忽得此瘡。炳爲奏章﹐云﹕令君大厄得過。授納靈飛散方﹐納服之﹐云﹕年可至七十。大司馬桓溫北伐﹐問以捷不﹖炳云﹕公明年三月專徵﹐當挫其鋒。溫至坊頭﹐石門不開﹐水涸糧盡﹐爲鮮卑所攝。謂弟子桃葉云﹕恨不從杜先生言﹐遂至此敗。符堅未至壽春﹐車

騎將軍謝玄領兵伐堅﹐問以勝負。炳云﹕我不可往﹐往必無功﹔彼不可來﹐來必覆敗﹐是將軍效命之秋也。堅果散敗。盧竦自稱先生﹐常從弟子三百餘人。炳以白桓溫﹐竦協東治老木之精﹐衒惑百姓﹐比當逼突宮闕﹐然後乃死耳。咸安中﹐竦夜半從男女數百人直入宮﹐稱海西復位﹐一時間官軍誅剿﹐溫方嘆伏。

後桓沖欲引炳息該爲從事﹐炳辭曰﹕吾兒孫並短命﹐不欲令進仕﹐至曾玄孫﹐方得吾福耳。炳曰﹕吾去世後﹐當以假吾法以破大道者﹐亦是小驅除也。與黃巾相似。少時消滅。素書此言﹐函封付妻馮氏﹕若有災異﹐可開示子侄。勸修徳自守。隆安中﹐郎玡孫泰以妖惑陷咎﹐及禍延者眾。炳忽彌日聚集﹐縱樂無度。敕書吏崇桃生市凶具﹐令家作衣衾﹐云﹕吾至三月二十六日中當行。體尋小惡﹐至期﹐於寢不覺﹐屍柔气潔﹐諸道民弟子爲之立碑﹐謚曰明師矣。

◎扈謙

扈謙者﹐魏郡人也。性縱誕﹐不恥惡衣食﹐好飲酒﹐不擇精粗。常吟曰﹕風從牖中入﹐酒在杯中搖﹐手握四十九﹐靈光在上照。巍峨帟蓍下﹐獨向冥理笑。又曰﹕進不登龍門﹐退不求名位﹐無以消天日﹐常作巍峨醉。精於《易》占﹐常在建康後巷許新婦店前筮﹐一卦一百錢﹐日限錢五百止。次卦千錢不爲也。謙母住尙方門外路西﹐有養女三四人﹐自料理。謙日日送錢三百供養母﹐餘錢二百﹐謙以飲酒﹐乞與貧寒。晉海西旦出﹐見赤蛇盤於禦牀﹐俄爾失蛇。詔謙筮卦﹐《易林》曰﹕晉室有盤石之固﹐陛下有出宮之象。海西曰﹕可消伏不﹖謙曰﹕後年應有大將北徵失利﹐以三萬人逆之於壽春北﹐此災可消。明年秋﹐桓溫北討敗績﹐咎豫州刺史袁眞不爲後援﹐誅眞。還

鎭石頭﹐發海西﹐立簡文。溫妾產息玄至艱難﹐謙筮曰﹕公第西北六間馬敞壞竟﹐便產是男兒﹐聲炁雄烈﹐當震動四海。溫賜謙錢三十萬﹐謙云﹕謙用筮錢﹐常患不盡﹐且家無容錢處﹐請還公庫。溫不聽﹐許氏以空檻借謙貯錢﹐俄而夫人復送錢三十萬。謙從得溫錢後﹐日筮三卦以供養母﹐以溫錢飲酒﹐求能酣客﹐不問識與不識﹐羣聚極飲﹐於是遠近嗜飲客隨謙者眾。許氏常以賢人禮待謙﹐不計求酒之多少。謙後斷﹐不復詣許氏。尋覓經年﹐忽於譙溝遇謙﹐曰﹕家中欲得檻用﹐先令隨還家﹐取先所寄錢。謙笑曰﹕三年飲酒數千斗﹐惟四十者才足相補﹐正餘一百半許有耳﹐夫人不復足雇矣。吾以瓜刻壁記之﹐寫算便知也。許氏試依自言算﹐不差一文。謙後母夜亡﹐謙旦還﹐云因緣盡矣而去﹐不知所之。數日﹐許氏家人於落星路邊﹐見謙臥地﹐始謂其醉﹐捉手牽引﹐惟空衣﹐無屍也。

◎朱庫

朱庫者﹐不知何許人也。久服石春辟穀符水﹐不饑不渴﹐彊丁不老。庫忽云﹕應得仙﹐克日發﹐與親舊別云﹕當有迎者﹐單衣白韐。須臾﹐有兩黃鶴下中庭﹐庫便度世﹐中庭仍有三黃鶴﹐相隨飛向東郭外﹐成三黃衣道士﹐攜手東行﹐因鄕人附書與家﹐家人看屍﹐惟有空殼者。

◎姜伯眞

姜伯眞者﹐不知何許人也。少好道﹐在猛山采藥﹐忽值仙人﹐使伯眞平立日中﹐背後觀之﹐其心不正。仙人曰﹕勸學之至﹐而不知心不正﹐爲失。因教之服石腦。石腦色斑柔軟﹐形如小石﹐處所皆有。久服身熱而不渴。後遂得仙。繁陽子服之﹐亦得道。

卷一百一十二紀傳部傳十

○神仙感遇傳

◎吉宗老

吉宗老者﹐豫章道士也。巡遊名山﹐訪師涉學﹐而未有所得。大中二年戊辰﹐於舒州村觀遇一道士﹐獘衣冒﹐風雪甚急﹐忽見其來投觀中。與之道室而宿﹐卽暝﹐無燈燭﹐雪又甚。忽見室內有光﹐自隙而窺之﹐見無燈燭而明﹐惟以小胡蘆中出衾被帷幄﹑裀褥器用﹑陳設服玩﹐無所不有。宗老知其異﹐扣門謁之﹐道士不應﹐而寢光亦尋滅。宗老乃坐其門外﹐一夕守之﹐冀天曉之後﹐聊得一見。及曉推其門﹐已失所在。宗老刳心責己﹐周遊天下﹐以訪求焉。

◎葉遷韶

葉遷韶者﹐信州人也。幼年樵采﹐避雨於大樹下﹐忽見雷公爲樹枝所夾﹐奮飛不得﹐樹枝雷霹後卻合﹐遷韶爲取石揳開枝間﹐然後得去。仍愧謝之曰﹕約來日卻至此可也。如其言﹐明日復至樹下。雷公亦來﹐以墨篆一卷與之曰﹕此行之﹐可以致雷雨﹐祛疾苦﹐立功救人也。我兄弟五人﹐要雷聲﹐喚雷大雷二﹐必卽相應。然雷五姓剛躁﹐無危急之事﹐不可喚之。自

是行符致雨﹐咸有殊效。嘗於吉州市中醉﹐太守擒而責之﹐欲加淩辱。遷韶於階下大呼雷王一聲﹐時中旱﹐日光猛熾﹐使震霹一聲﹐人皆顚沛。太守下階禮接之﹐請爲致雨。信宿大沴雨﹐澤遂足。因爲遠近所傳。遊滑州時﹐方久雨﹐黃河泛﹐官吏被水爲勞﹐忘其寢食。遷韶以鐵札長二尺﹐作一符﹐立於河岸之上﹐水湧溢堆阜之形﹐而篸河流下﹐不敢出其符外﹐人免墊溺﹐於今傳之。人有疾請符﹐不擇筆墨﹐書而授之﹐皆得其效。多在江浙間周遊﹐好啖葷腥﹐不修道行﹐後不知所之。

◎於滿川

於滿川者﹐是成都樂官也。其所居鄰里闕水﹐有一老叟﹐常擔水以供數家久矣。忽三月三日﹐滿川於學射山通眞觀看蠶市﹐見賣水老人﹐與之語﹐云居在側近﹐相引蠶市看訖﹐卽邀滿川過其家。入榿竹徑﹐歷渠諲﹐可十里許﹐卽見門宇殿閣﹐人物喧闐﹐有像設圖繪﹐若宮觀焉。引至大廚中﹐人亦甚眾﹐失老叟所在﹐問人﹐乃葛瑰化廚中爾。云來日蠶市﹐方營設大齋﹐頃刻之間﹐已三日矣。賣水老叟﹐自此亦不復來。

◎進士王睿

進士王睿﹐漁經獵史之士也。孜孜矻矻﹐窮古人之所未窮﹐得先儒之所未得﹐著《灸轂子》三十卷﹐六經得失﹑史冊差謬﹐未有不鍼其膏而藥其肓矣。所有二種之篇﹑釋諭之說﹐則古人髙識洞鑑之士﹐有所不逮焉。嗜酒自娛﹐不拘於俗。酣暢之外﹐必切磋義府﹐研核詞樞﹐亦猶劉闌之詬誚古人矣。然其咀吸風露﹐呼嚼嵐霞﹐因亦成疹﹐積年苦冷﹐而莫能愈。遊燕中﹐道逢櫻杖棕笠者﹐鶴貌髙古﹐異諸其儕﹐名曰希道。笑謂之曰﹕少年有三惑之累耶﹖何苦瘠若斯﹖辭以不然。道曰﹕疾可愈也﹐

予𨿽釋仵﹐有鑪鼎之功﹐何疾不除也。睿委質以師之﹐齋於漳水之濱﹐三日﹐而授其訣曰﹕木精天魂﹐金液地魄。坎離運行﹐寬猛無成。金木有數﹐秦晉合宜。近效六旬﹐遠期三載爾。歌曰﹕魄微入魂牝牡結﹐陽呴陰滋神鬼滅。千歌萬贊皆未決﹐古往今來拋日月。受而制焉餌之﹐周星疹且瘳矣。乃隱晦自處﹐佯狂混時﹐年八十﹐殕於彭山道中﹐識者瘞之。無幾﹐又在成都市﹐常寓止樂溫縣。時摯獸結尾﹐爲害尢甚。睿醉宿艸莽﹐露身林野﹐無所憚焉﹐斯亦蟬蛻得道之流也。

◎王從己

王從己者﹐宦官也。蜀王初節制邛蜀﹐黎雅爲永平軍﹐從己爲監軍判官。自是收克成都﹐罷鎭爲郡。從己棲寓蜀中十餘年﹐食貧好善﹐不常厥居。於邛市有老叟﹐睨而視之曰﹕將有大厄﹐濱於死所。探懷袖中小瓢﹐以丹砂十四粒與之﹐曰﹕餌此旬日而髯生﹐勿爲怪也﹐可以免難矣。服之三五日﹐髯果生焉。月餘﹐詔誅宦官﹐從己亦在其數﹐人或勸其遁去﹐答曰﹕君父之命﹐豈可逃乎﹗俛首赴縶﹐太守哀﹐而上請蜀王﹐特乞宥之﹐視其狀貌﹐無復宦官矣。

◎令狐絢

令狐絢者﹐余杭太守纁之子也。雅尙玄微﹐不務名宦。於開化私院自創靜室﹐三日五日卽一度﹐開室焚香﹐終日乃出。時有神仙降之﹐奇煙異香﹐每見聞於庭宇﹐因言入靜之時﹐有靑童引入﹐至天中髙山之上﹐朝謁老君﹐見冊命張天師爲元中大法師﹐以代尹眞人之任。初﹐尹與三天論功於太上之前﹐太上曰﹕羣胡擾於中原﹐蠶食華夏﹐不能戢之﹐尹眞人之過也。再立二十四化﹐分別人鬼﹐澤及生靈﹐道陵之功也。此二者各

宜登臺冥思﹐取驗於大道。可卽敕尹眞登一蓮華寶臺﹐端寂而坐。頃之﹐萬景昏噎。又命道陵亦登此臺﹐旣坐良久﹐則奇彩異光﹐種種變化﹐天人交暢矣。自是以道陵代尹爲元中法師焉。乙未年﹐聞令狐之說。丁酉年於西川蒙陽見張道士﹐云﹕天師降授道法﹐遠近敬而事之﹐因聆其天師降教之事﹐雲天師進位﹐近爲元中法師。與令狐所說符契﹐論功登臺之事﹐一無異者焉。玄功杳冥﹐難可詳驗﹐聊以紀其異也。

◎李筌

李筌﹐號達觀子。居少室山﹐好神仙之道﹐常歷名山﹐博采方術。至嵩山虎口巖﹐得《黃帝陰符》《本經素書》﹐朱漆軸﹐緘以玉匣﹐題云﹕大魏眞君二年七月七日。上淸道士寇謙之藏諸名山﹐用傳同好﹐其本糜爛。筌抄讀數千徧﹐意不曉其義理。因入秦﹐至驪山下﹐逢一老母﹐髽髻當頂﹐餘發半垂﹐獘衣扶杖﹐狀貌甚異。路傍見遺火燒樹﹐因自言曰﹕火生於木﹐禍發必克。筌驚而問之曰﹕此《黃帝陰符》﹐老母何得而言之﹖母曰﹕吾受此符已三元六周甲子矣﹐少年從何而得之﹖筌稽首再拜﹐具告所得。母曰﹕少年顴骨貫於生門﹐命輪齊於日角﹐血腦未減﹐心影不偏﹐賢而好法﹐神勇而樂智﹐眞是吾弟子也﹐然四十五當有大厄。因出丹書符一道﹐貫於杖端﹐令筌跪而吞之﹐曰﹕天地相保。於是坐於石上﹐與筌說《陰符》之義﹐曰﹕《陰符》凡三百言﹐一百言演道﹐一百言演法﹐一百言演術。上有神仙抱一之道﹐中有富國安民之法﹐下有彊兵戰勝之術。皆內出心機﹐外合人事。觀其精微﹐《黃庭》《八景》不足以爲玄﹔察其至要﹐經傳子史不足以爲文﹔任其巧智﹐孫吳韓白不足以爲奇。非有道之士﹐不可使聞之。故至人用之得其道﹐君子用之得其術﹐常人用之得其殃﹐識分不同也。如傳同好﹐

必淸齋而授之﹐有本者爲師﹐無本者爲弟子也。不得以富貴爲重﹐貧賤爲輕﹐違者奪紀二十。本命日誦七徧﹐益心機﹐加年壽。每年七月七日﹐寫一本藏於名山石巖中﹐得加算。久之﹐母曰﹕日已晡矣﹐吾有麥飯﹐相與爲食。袖中出一瓠﹐令筌谷中取水﹐旣滿矣﹐瓠忽重百餘斤﹐力不能制而沈泉﹐及還﹐已失母所在﹐但畱麥飯數升而已。筌食之﹐自此絕粒。開元中﹐爲江陵節度副使﹑禦史中丞。筌有將略﹐作《太白陰經》十卷﹐又著《中臺志》十卷。時爲李林甫所排﹐位不大顯意﹐入名山訪道﹐後不知其所也。

◎劉彥廣

劉彥廣者﹐金陵磵壁倉人也。嘗爲浙西衙職﹐事節度使唐若山。若山好道﹐與其弟若水皆遇神仙﹐授以道要。開元中﹐明皇寵異之﹐杖節鎭浙西﹐逾年而棄位泛海﹐遺表於船舫內。監軍使以事上聞﹐詔若水於江嶺仙山訪之﹐不知所適。彥廣十年後奉使揚州﹐於魚行遇若山﹐擔魚貨之。若山召彥廣至其家﹐門巷陋隘﹐蒿徑荒梗﹐露艸沾漬﹐才通人行。入門漸平﹐布磚花卉﹐臺榭繁華之飾﹐迨非世有。命生設食。聞其尙負官錢﹐家內窮罄﹐憫之﹐形於容色﹐旣而令於所止店中備生鐵及炭。是夕﹐唐詣其店﹐置炭鐵﹐列火而去﹐謂之曰﹕汝後世子孫﹐合於仙山遇道﹐不宜復居小職﹐但貞隱丘園可也。此金三分之一以支官中債﹐其二丰產資家力。勿食珍羞﹐以增爾祿﹔勿衣綺繡﹐以增爾福。陰功及物﹐濟人之急﹐道之所重也。度人上品《五千文妙經》﹐行而勤之焉。彥廣得金﹐如其言償官債﹐營家業於磵壁。世世八九十﹐其孫松年入道天臺焉。

◎宋文才

宋文才者﹐眉州彭山縣人也。文才初與鄕里數人遊峨眉山﹐已及絕頂﹐偶遺其所賫中﹐履步求之。去伴稍遠﹐見一老人﹐引之徐行﹐皆廣陌平原﹐奇花珍木﹐數百步乃到宮闕﹐玉砌瓊堂﹐雲樓霞館﹐非世人所睹。老人引登萼臺﹐顧望羣峯。棋列於地﹐有道士弈棋。靑童采藥﹐淸渠瀨石﹐靈鶴翔空。文才驚駭﹐問老人曰﹕此爲何處也﹖答曰﹕名山小洞﹐有三十六天﹐此峨眉洞﹐天眞仙所居第二十三天也。揖坐之際﹐有人連呼文才之名﹐老人曰﹕同侶相求﹐不可久住﹐他年復來可也。命侍童引至門外﹐與同侶相見﹐回顧失仙宮所在。同侶曰﹕相失已半月矣﹐每日來求﹐今日乃得相見爾。文才具述所遇之異焉。

◎劉景

彭城劉景﹐因遊金華山尋眞訪道﹐行及山半﹐覺景物異常﹐山川秀茂。見崇門髙閣﹐勢出云表﹐入門左右﹐池沼澄澈﹐嘉樹垂條﹐棋布行列﹐披蔓柔弱﹐其實如梨﹐馨香觸鼻。景顧望無人﹐因掇擷其實於懷袖中﹐未暇啖食﹐俄有犬子數輩﹐馳出吠之﹐競欲搏噬。景乃倉惶支梧﹐四顧無瓦口可投﹐探懷中所摘之果以擲之﹐果盡而犬亦去也。回顧前之宮宇﹐但林谷榛莽而已。時僧休與劉景友善﹐常話其事迹者也。

◎蓬球

蓬球﹐字伯堅﹐北海人也。晉太始中﹐入貝丘西玉女山中伐木﹐忽覺異香﹐球迎風尋之﹐此山廓然自開﹐宮殿盤郁﹐樓臺博敞。球入門窺之﹐見五株玉樹﹐復稍前﹐有四仙女彈棋於堂上﹐見球俱驚起﹐謂曰﹕蓬君何故得來﹖球曰﹕尋香而至焉。言訖﹐復彈棋如初。有一小者登樓﹐彈琴戲曰﹕元暉何謂獨升樓﹖球於樹下立﹐饑﹐以舌舐葉上垂露。俄有一女﹐乘鶴而至﹐

曰﹕玉華﹐汝等何故有此俗人﹖王母卽令王方平按行諸仙室﹐可令速去。球懼出門﹐回頭忽然不見。及還家﹐已是建平中矣。舊居閭捨﹐皆爲墟墓﹐因復周遊名山﹐訪道不返。

◎王可交

王可交者﹐蘇州昆山人也。本農畝之夫﹐素不知道。年數歲﹐眼有五色光起﹐夜則愈甚﹐冥室之中﹐可以鑑物。或人謂其所親曰﹕此疾也﹐光盡卽喪其目矣。父母愚﹐召庸醫以灸之﹐光乃絕矣。咸通十年十一月﹐可交自市還家﹐於河上見大舫一艘﹐絡以金彩﹐飾以珠翠﹐張樂而遊。可交立而觀之﹐舫艤於岸﹐中有一靑童﹐引之登舫。見十餘人﹐峨冠羽服﹐衣文斑駁﹐雲霞山水之狀﹐各執樂器。一人唱言曰﹕王三叔﹐欲與汝相見。亦不知何許人也。傍一人言曰﹕好仙骨爲火所損﹐未可與酒﹐但不食十年﹐方可得道耳。以栗子一枚與之﹐令食﹐可交食一半﹐畱一半在手中。遂奏樂飲酒﹐童子復引之上岸。忽如夢中﹐足才及地﹐已墜於天臺山瀑布之巖下﹐頃刻之間﹐水陸千里。臺州刺史袁從疑其詐妄﹐移牒驗其鄕裏。自失可交之日﹐洎到天臺之時﹐已三十日矣。可交自此不食﹐顏狀鮮瑩。袁以羽褐授之﹐使居紫極宮。越州廉察禦史大夫王諷奏曰﹕始以神遊﹐天上之《簫韶》一曲﹔俄如夢覺﹐人間之甲子三旬。𨿽云十載爲期﹐終恐一朝飛去。詔曰﹕神仙之迹﹐具載縑緗﹐靈異可稱。忽詳聽鑑﹐定非凡骨。況在名山﹐今古不殊﹐蓬瀛何遠。委本道切加安鷫﹐遂其棲隱。於是任其遊息﹐數年猶在江表間。

◎陳簡

陳簡者﹐婺州金華縣小吏也。早入縣﹐未啟關﹐躊躇以候。忽逢道流﹐其行甚急﹐睨簡﹐不覺隨之。行三五里所﹐及一宮

觀﹐殿宇森竦﹐旁倚大山。引之至一室內﹐有機案筆墨之屬﹐以黃素書一卷﹑紙十餘幅授之﹐曰﹕以汝有書性﹐爲我書之。發褾視之﹐皆古篆文。素不識篆字﹐亦未嘗攻學﹐心甚難之。道流已去﹐無推讓之所。試案本書之﹐甚易﹐半日已畢。道流以一杯湯與之﹐曰﹕此金華神液﹐不可妄得﹐飲之者壽無限窮。味甚甘美。因勞謝而遣之﹐曰﹕世難卽復來此金華洞天也。出門﹐恍如夢覺﹐已三日矣。還家習篆書﹐遒勁異常﹐而不復飲食。太守鮮梓方將受籙﹐頗異其事﹐以爲神仙嘉應﹐判縣狀曰﹕方傳祕籙﹐有此嘉祥﹐旣彰悟道之階﹐允葉登眞之兆。尋復入金華山去﹐亦時還郡中。

◎金庭客

金庭客﹐咸通中﹐自剡溪金庭路由林嶺間將抵明州﹐行三二十里﹐忽迷失舊路﹐匆匆而行。日已將暮﹐莫知棲息之所﹐因遇一道士荷鋤﹐問津焉﹐道士曰﹕此去人家稍遠﹐無寓宿之所﹐不嫌獘陋﹐宿於吾廬可也。引及其家﹐則林徑幽邃﹐山欲衝寂。旣憩廡下﹐久之﹐烹野蔬藥苗食之。頃有扣其門者﹐童子報云﹕隱云觀請來日齋。卽曉﹐道士去﹐約童子曰﹕善祗奉客。客因問﹕隱云觀置來幾年﹐去此觀遠近。答曰﹕自古有此觀﹐去此五百里。常隱雲中﹐世人不見﹐故以爲名。客驚曰﹕五百甚遠﹐尊師何時當還﹖答曰﹕尊師往來亦頃刻耳。俄而道士復歸﹐欲畱客久住﹐客方有鄕關之念﹐懇辭而出﹐乃遣童子示其舊路。行三二里﹐失向來所在。及問﹐歲月已三四年矣。尋卽復往﹐再訪其蹤﹐無能知其處所矣。

◎裴沈

裴沈﹐仕爲同州司馬。云其再從伯自洛往鄭州﹐日晚﹐道

左聞人呻吟﹐下馬披蒿萊尋之﹐見一病鶴﹐垂翼俯咮﹐翅上瘡壞無毛﹐異其有聲﹐惻然哀之。忽有白衣老人﹐曳杖而至﹐謂曰﹕郎君年少﹐豈解哀此鶴耶﹖若得人血一塗﹐必能飛矣。裴頗知道﹐性甚髙逸﹐遽曰﹕某請刺此臂﹐血不難。老人曰﹕君此志甚佳﹐然須三世人﹐是其血方可中用。郎君前生非人﹐惟洛中胡蘆生三世人矣﹐郎君此行非有急切﹐豈能卻至洛﹐爲求胡蘆生耶﹖裴沈然而返洛中﹐訪胡蘆生﹐裴沈具陳其事﹐拜而祈之。生無難色﹐取一石合子﹐大如兩指﹐以鍼刺臂﹐滴如乳下﹐滿合以授裴曰﹕無多言也。及鶴處﹐老人喜曰﹕固是信士。乃以血盡塗鶴瘡上﹐言與之結緣。旣而謂裴曰﹕我所居去此不遠﹐可少畱也。裴覺非常人﹐以丈人呼之。隨行數里至莊﹐竹落艸舍﹐庭廡狼籍。裴渴甚﹐求茗﹐老人指一土龕曰﹕中有少漿﹐可就飲之。裴視龕中﹐有杏核一扇﹐大如笠﹐中有漿﹐其色正白﹐乃力舉飲之﹐味如杏酪﹐不復饑渴。裴拜老人﹐願爲僕。老人曰﹕君世間微祿﹐不可久住。君賢叔眞有所得﹐吾與之友﹐出入遊處﹐君自不知﹐今有一信﹐憑君達之。因裹一襆物﹐大如羹盎﹐戒無竊開。共視鶴瘡﹐並已生毛矣。又謂裴曰﹕君向飲漿﹐當哭九族﹐但戒酒色耳。裴還洛中﹐將竊開其襆﹐四角各有赤蛇出頭﹐乃止。其叔開之﹐有物如乾大麥飯﹐因食之﹐入王屋山﹐不知所終。裴壽至九十歲也。

◎權同休

權同休﹐元和中舉進士下第﹐遊江湖間﹐遇病貧窘﹐有村夫賃雇﹐已一年矣。秀才疾中思甘豆湯﹐令其市甘艸﹐雇者但具湯火﹐意不爲市。疑其怠惰﹐而未暇詰之。忽見折小樹枝﹐盈握搓之﹐近火已成甘艸﹐又取粗沙﹐挪之爲豆﹐湯成﹐與眞無異。秀才大異之﹐疾稍愈﹐謂雇者曰﹕余貧病多時﹐旣愈將

他適﹐欲市少酒肉﹐會村中父老﹐丐少路糧﹐無以辦之。雇者乃斫一枯桑樹﹐成數筐札聚於盤上﹐以水灑之﹐悉成牛肉﹐汲水數瓶爲酒﹐會村中父老﹐皆至﹐醉飽﹐獲束縑﹑三十緡。秀才方慚﹐謝雇者曰﹕某遭遇道者﹐遇亦甚矣﹐今請爲僕役﹐以師事焉。雇者曰﹕余少有失﹐謫爲凡賤﹐合役於秀才﹐自有限日﹐勿請變常﹐且卒其事。秀才𨿽諾之﹐每所呼指﹐常蹙蹙不安。雇者乃辭去﹐因爲說修短窮達之數﹐且言萬物無不可化者﹐惟污泥中朱箸及髮須﹐藥力不能化。因去﹐不知所之。

◎曹橋潘尊師

杭州曹橋福業觀﹐有潘尊師者﹐其家贍足﹐處襟大度﹐延接賓客﹐行功濟人。一旦有少年﹐容狀疏俊﹐異於常人﹐詣觀告潘曰﹕某遠聆尊師徳義﹐拯人急難﹐甚欲求托師院後竹徑中苑齋內﹐寄止兩月﹐以避厄難﹐可乎﹖或垂見許﹐勿以負累爲憂﹐勿以食饌爲慮﹐只請酒二升﹐可支六十日矣。潘𨿽不測其來﹐聞欲逃難﹐欣然許之。少年遂匿於茅齋中﹐亦無人追訪之﹐亦不飲不食。六十日旣滿﹐再拜謝焉。從容問潘曰﹕尊師曾佩授符籙乎﹖潘云﹕所受已及洞玄中盟矣﹐但未敢參進上法耳。少年曰﹕師之所受﹐品位已髙﹐然某曾受《正一九州社令籙》一階﹐以冒奉傳﹐以申報答耳。卽焚香於天尊前﹐傳社令名字﹐及靈官將吏。隨所呼召﹐兵士騎乘﹐應時皆至。旣畢﹐令之曰﹕傳授之後﹐隨逐尊師營衛﹐召命舉今無異。由是兵士方隱。又謂潘曰﹕可於中堂壘牀爲壇﹐設案機﹐焚香恭坐﹐九州內外吉凶之事﹐靡不知也。但勿以葷血爲犯﹐苟或違之﹐冥必有譴。若精潔守愼﹐可致長生神仙矣。言訖隱去﹐不知所之。潘卽設榻隱幾﹐坐於中堂。須臾﹐四海之內﹐事無巨細﹐一一知之。如是旬日﹐爲靈官傳報﹐頗甚喧聒。潘勃然曰﹕我閒人也﹐四

遠之事﹐何須知之﹗嚴約靈官﹐不使傳報﹐答曰﹕職司不宜曠闕。所報益多﹐約之不已。潘乃食肉啖蒜以卻之﹐三五日﹐所報之聲漸遠﹐靈官不復至以亡。

一夕﹐少年來曰﹕吾輕傳眞訣﹐已罹譴責。師犯污眞靈﹐罪當冥考﹐念以前來相容之恩﹐不可坐觀淪陷。別授一術﹐廣行陰功﹐救人疾苦﹐用贖前過。不爾﹐當墮於幽獄矣。潘自啖葷食之後﹐自知已失﹐及聞斯說﹐憂懼異常。少年乃取米屑﹐和之爲人形﹐長四五寸﹐置於壁竇中﹐又授玉子符兩道﹐戒潘曰﹕民有疾苦厄難來求救者﹐當問粉人﹐以知災祟源本﹐然以吾符救之﹐勿取緡錢﹐務在積功贖過耳。勤行不替﹐十年後我當復來。自是潘以朱篆救人﹐祛災蠲疾﹐赴之者如市。十餘年﹐少年復至﹐淹畱逾月﹐多話諸天方外之事﹐然後別去。歲餘﹐潘乃無疾而終﹐疑其得尸解之道也。

◎盧鈞

相國盧鈞﹐進士射策﹐爲尙書郎。以疾求出爲均州刺史。到郡﹐疾稍加﹐羸瘠而不耐見人﹐常於郡後山齋﹐養性獨處﹐左右接侍亦皆遠去﹐非公召﹐莫敢前也。忽有一人﹐衣飾故獘﹐逾垣而入﹐公詰之﹐云﹕姓王。問其所自﹐雲山中來。公笑而謂之曰﹕卽王山人也﹐此來何以相教﹖王曰﹕公之髙貴﹐位極人臣﹐而壽不永﹐災運方染﹐由是有沈綿之疾﹐故相救耳。山齋無水﹐公欲召人力取湯茶之屬﹐王止之﹐以腰巾蘸於井中﹐解丹一粒﹐捩腰巾之水﹐以丹與之。因約曰﹕此後五日﹐疾當康愈倍常﹐復三年﹐當有大厄﹐勸立陰功﹐求人憫物爲意。此時當再來﹐相遇在夏之初也。自是盧公疾愈﹐旬日平復。

明年﹐解印還京﹐署鹽鐵判官。夏四月﹐於本務東門道左﹐忽見山人尋至盧宅﹐會而言曰﹕君今年第二限終﹐爲災極重﹐

以君在郡﹐去年雪冤獄﹐活三人之命﹐災已息矣﹐只此月內三五日小不康﹐已困無憂也。翌日﹐山人令使二僕持錢十千﹐於狗脊坡分施貧病而已。自後復去﹐云二十三年五月五日午時﹐可令一道士於萬山頂候﹐此時君節制漢上﹐當有丹華相授﹐勿愆期也。自是公揚歷任淸切﹐便蕃貴盛﹐而後出鎭漢南之明年﹐已二十三年矣。及期﹐命道士牛知微﹐五月五日午時﹐登萬山之頂。山人在焉﹐以金丹二粒﹐使知微吞之﹐謂曰﹕子有道气﹐而無陰功﹐未契道品﹐勤更宜修也。以金丹十粒授於公﹐曰﹕當享上壽﹐無怠修煉﹐世限旣畢﹐儜還蓬宮矣。與知微揖別﹐忽不復見。其後知微年八十餘﹐狀貌常如三十許。盧公年僅九十﹐耳日聰明﹐气力不衰﹐旣終之後﹐異香盈室。

◎王子芝

王子芝﹐字仙苗﹐自云河南緱氏人。常遊京洛。聞耆老云﹐五十年來見之﹐狀貌常如四十許﹐莫知其甲子也。好養气而嗜酒。故蒲帥瑯玡公重盈作鎭之初年﹐仙苗屆於紫極宮﹐王令待之甚厚﹐又聞其嗜酒﹐日以二杯餉之。間日﹐仙苗因出﹐遇一樵者﹐荷檐於宮門﹐貌非常也﹐意甚異焉。因市其薪﹐厚償厥價﹐樵者得金﹐亦不讓而去。子芝令人躡其後以問之﹐樵者徑趨酒肆﹐盡飲酒以歸。他日復來﹐謂子芝曰﹕是酒佳卽佳矣﹐然殊不及解縣石氏之醞也﹐予適自彼來﹐恨向者無侶﹐不果盡於斟酌。子芝因降階執手﹐與之擁鑪﹐祈於樵者曰﹕石氏芳醪可致不﹖樵者頷之﹐因丹筆書符一﹐置於火上。煙未絕﹐有小豎立於所﹐樵者敕之曰﹕爾領尊師之僕﹐挈此二杯﹐第往石家取酒﹐吾待與尊師一醉。時旣昏夜﹐門已扃禁﹐小豎謂芝僕曰﹕可閉目。因搭其頭﹐人與酒壺偕出自門隙﹐已及解縣﹐買酒而還。因與子芝共傾焉﹐其甘醇郁烈﹐非世所儔。中宵﹐樵者

謂子芝曰﹕子已醉矣﹐予召一客伴子飲﹐可乎﹖子芝曰﹕可復書朱符置火上。瞬息聞異香滿室﹐有一人甚堂堂﹐美鬢眉﹐紫袍﹐秉簡揖坐﹐樵曰﹕坐。引滿而巡﹐二壺且竭﹐樵者燒一鐵箸﹐以焌紫衣者﹐云﹕子可去。時東方明矣。遂各執別。樵者因謂子芝曰﹕識向來人否﹖少頃可造河瀆廟睹之。子芝送樵者訖﹐因過廟所﹐睹夜來共飲者﹐乃神耳﹐鐵筋之驗宛然。趙均郎中時在幕府﹐自驗此事﹐弘文館校書郎蘇稅亦寓於中條﹐甚熟蹤迹。其後子芝再遇樵仙﹐別傳修煉之訣﹐且爲地仙矣。

◎鄭又玄

鄭又玄者﹐名家子﹐居長安中。其小與鄰捨閭丘氏子﹐偕學於師氏。又玄性忄喬率﹐自以門望淸貴﹐而閭丘子寒賤﹐往往戲而罵之曰﹕爾非類﹐而與吾偕學﹐吾𨿽不語﹐爾寧不愧於心乎﹗閭丘默有慚色﹐歲餘乃死。又十年﹐又玄明經上第﹐補蜀州參軍。旣至官﹐郡守命假尉唐興。有同捨仇生者﹐大賈之子﹐年始冠。其家資產萬計﹐日與又玄宴遊﹐又玄累受仇生金錢之賂﹐然以仇生非士族﹐未嘗以禮貌接之。一日﹐又玄置酒髙會﹐而仇生不得預。及酒闌﹐友謂又玄曰﹕仇生與子同捨﹐子會宴﹐而仇生不預﹐豈其罪邪﹖又玄慚而召仇。旣至﹐又玄以卮飲之﹐生辭不能引滿﹐固辭。又玄怒罵曰﹕爾市井之氓﹐徒知錐刀﹐何僭居官秩耶﹗且吾與爾爲伍﹐爾已幸矣﹐又何敢辭酒乎﹗因振衣起﹐仇生慚恥而退﹐棄官閉門﹐月餘病卒。

明年又玄官罷﹐僑居蒙陽﹐而常好黃老之道。聞蜀山有吳道士﹐又玄髙其風﹐往而詣之﹐願爲門弟子。畱之且十年﹐未稟有所授﹐又玄稍惰﹐辭之而還。其後因入長安褒城﹐逆旅有一童子﹐十餘歲﹐貌秀而慧﹐又玄與語﹐機辯萬變﹐又玄深奇之。童子謂又玄曰﹕我與君故人有年矣﹐省之乎﹖又玄曰﹕忘

之矣。童子曰﹕吾生閭丘氏﹐居長安中﹐與子偕學﹐而子以我爲非類﹐罵辱我。又爲仇氏子作尉唐興﹐與子同捨﹐受我厚賂﹐而謂我爲市井之氓﹐何吾子驕傲之甚也﹗子以衣纓之家﹐而淩侮於物﹐非道也哉﹗我太淸眞人也。上帝以爾有道气﹐使我生於人間﹐與汝爲友﹐將授汝神仙之訣﹐而汝輕果髙傲﹐終不得其道。吁﹐可悲哉﹗言訖﹐忽不復見。又玄旣悟其罪﹐而意以慚怍而卒矣。

◎虯須客

虯須客道兄者﹐不知名氏。煬帝末﹐司空楊素畱守長安﹐帝幸江都﹐素持權驕貴﹐蔑視物情。衛公李靖﹐時檐簦謁之﹐因得素侍立紅拂。妓姓張﹐第一﹐知素危亡﹐不久棄素而奔靖。靖與同出西京﹐將適太原﹐稅轡於靈石店﹐與虯須相值。乃中形人也﹐赤須而虯﹐破衫蹇衛而來﹐投布囊於地﹐取枕欹臥﹐看張妓理髮委地﹐立梳於牀。靖見虯須視之﹐甚怒未決﹐時時側目。張熟觀其面﹐妓一手握發﹐一手映身﹐搖視靖﹐令勿怒。急梳頭畢﹐斂衽前問其姓。臥者曰﹕張。妓曰﹕妾亦姓張﹐合是妹。遽拜之。問第幾﹐云﹕第三。又曰﹕妹第幾﹖曰﹕最長。喜曰﹕今日幸得逢一妹。妓遂呼靖曰﹕李郎且來拜三兄。靖遂拜之﹐環坐﹐割肉爲食。客以余肉飼驢﹐笑曰﹕李郎貧士﹐何以致異人﹖且話其由。客曰﹕然則何之﹖曰﹕避地太原。復命酒共飲﹐又曰﹕嘗知太原之異人乎﹖靖曰﹕州將之子年可十八﹐姓李。客曰﹕似則似矣﹐然須見之。李郎能致予一見否﹖靖言﹕余友人劉文靜﹐與之甚狎﹐必可致也。客曰﹕望气者﹐俾吾訪之。遂約其日﹐相候於汾陽橋。

及期﹐果至。靖話於文靜曰﹕吾有善相者﹐欲見郎君﹐請迎之。文靜素奇其人﹐方議匡輔﹐遽致酒迎之。俱見太宗﹐不

衫不履﹐褐衣裘而來﹐神气揚揚﹐貌與常異。客見之默然﹐居末坐﹐气喪心死。飲數杯﹐招靖謂曰﹕此眞天子也。靖以告劉﹐益喜賀。旣出﹐虯須曰﹕吾見之﹐十得八九也﹐然亦須令道兄見之。又約靖與妹於京中馬行東酒樓下﹐旣至﹐登樓﹐見虯須與一道流對飲。因環坐﹐爲約與道兄同至太原。道與劉文靜對棋﹐須靖俱會。文皇亦來﹐精彩驚人﹐長揖而坐﹐神淸气爽﹐滿坐風生﹐顧眄煒如也。道兄一見﹐慘然下棋子﹐曰﹕此局輸矣﹐於此失局﹐奇哉﹗救無路矣﹐知復奚言。罷弈旣出﹐謂虯須曰﹕此世非公世界也﹐他方可矣。勉之﹐勿以爲念。同入京﹐虯須命其婦妹與李郎相見﹐其婦亦天人也。虯須紗巾褐裘﹐挾彈而至﹐相與入中堂﹐陳樂歡飲。女樂三十餘人﹐非王侯之家所有也﹐殆若洞天之會。旣而舁二十牀﹐以繡帕蓋之﹐去其帕曰﹕此乃文簿鑰匙耳﹐皆珍寶貨泉之數﹐並以充贈。吾本欲中華求事﹐或龍戰三五年﹐以此爲輕費﹐今旣有主﹐亦復何爲。太原李氏﹐眞英主也﹐三五年內﹐卽當太平。李郎一妹﹐善輔贊之﹐非一妹不能贊明主﹐勉之哉﹗此去十年後﹐東南數千里外有異﹐是吾得事之秋也﹐聞之可潛以酒相賀。因呼家僮百餘人出拜﹐曰﹕李郎一妹是爾主也。言訖﹐與妻戎裝﹐乘馬而去﹐道兄亦不知所之。靖得此事﹐力以助文皇﹐締大業。

貞觀中﹐東南夷奏﹐有海賊以婁船千艘﹐兵十餘萬入扶余國﹐殺其主﹐自立爲王﹐國內以定靜。靖知虯須成功﹐歸告其妻﹐乃瀝酒東南而賀焉。故知眞人之興﹐乃天受也﹐豈庸庸之徒﹐可以造次思亂者哉﹗

◎崔希眞

會稽崔希眞﹐嚴冬之日﹐有負薪老叟﹐立門外雪中﹐崔淩晨見之﹐有傷憫之色。揖問之﹐叟去笠與語﹐顧其狀貌不常﹐

乃問其姓氏﹐云﹕某姓葛﹐第三。崔延坐。崔曰﹕雪寒旣甚﹐作大麥湯餅可乎﹖叟曰﹕大麥四時炁足﹐食之益人﹐勿以豉﹐不利中府。崔然之﹐自促令備饌。時崔張絹﹐欲召畫工爲圖﹐連阻沍寒﹐畫工未至。張絹倚於壁﹐叟取幾上筆墨﹐畫一株枯松﹐一采藥道士﹐一鹿隨之。落筆迅逸﹐畫蹤髙古﹐殆非人世所有。食畢﹐致謝而去。崔異其事﹐寶以自隨。因遊淮海﹐遇鑑古圖畫者﹐使悶之。鑑者曰﹕此稚川之子葛三郎畫也。崔咸通初入長安﹐於灞橋遇鬻蔬者﹐狀貌與叟相類。因問﹕非葛三郎乎﹖蔬者笑曰﹕非也﹐葛三郎是晉代葛稚川之子﹐人間安得識之﹖負蔬而去﹐不知所之。

◎越僧懷一

越僧懷一﹐居雲門寺。咸通中﹐淩晨欲上殿燃香﹐忽見一道流相顧而語曰﹕有一奇境事﹐能往遊乎﹖懷一許諾﹐相與入山﹐花木繁茂﹐水石幽勝。或連峯槪天﹐長松夾道﹔或瓊樓蔽日﹐層城倚空。所見之異﹐不可殫述。久之覺饑﹐道流已知矣。謂曰﹕此有仙桃﹐千歲一實﹐可以療饑。以一桃授之﹐大如二升器﹐奇香珍味﹐非世所有。食訖復行﹐或淩波不濡﹐或騰虛不礙﹐或矯身云末﹐或振袂空中﹐或仰視日月﹑下窺星漢。如是復歸還舊居﹐已周歲矣。懷一自此不食﹐周遊人間﹐與父母話其事﹐因入道。歷詣仙山﹐更尋靈勝﹐去而不復返。

◎王廓

布衣王廓﹐咸通中﹐自荊渚隨船﹐將遇洞庭。風甚﹐泊舟君山下﹐與數人出岸﹐尋山徑﹐登山而行。忽聞酒香﹐問諸同行﹐皆曰無。良久香愈甚﹐路側崖間見有洞穴﹐廓心疑焉﹐遂入穴中。行十餘步﹐平石上有窪穴﹐中有酒﹐掬而飲之﹐味極

醇美。飲可半斗餘﹐陶然似醉﹐坐歇窪穴之側﹐稍醒乃歸。舟中話於同侶﹐眾人爭往求之﹐無復所見。自此充悅無疾﹐漸厭五穀﹐乃入名山學道。去後看仙經云﹐君山有天酒﹐飲之升仙。廓之所遇者﹐乃此酒也。

◎楊大夫

楊大夫者﹐宦官也。亡其名﹐年十八歲﹐爲冥官所攝﹐無疾而死。經宿乃蘇﹐云﹕旣到陰冥間﹐有廨署官屬﹐與世無異。陰官案牘示之﹐見其名字歷歷然﹐云年壽十八﹐而亦無言請托。旁有一人爲其請﹐乞願許再生﹐詞意極切。久之﹐而冥官見許﹐卽令還。其人送楊數百步﹐將別﹐楊愧謝之﹐知再生之恩﹐何以爲報﹐問其所欲﹐其人曰﹕或遺鳴砂弓﹐卽相報也。因以大銅錢一百餘與楊。俄然而覺﹐平復無苦。自是求訪鳴砂弓﹐亦莫能致。或作小宮闕屋宇﹐焚而報之﹐如是者數矣。

楊頗畱心鑪鼎﹐志在丹石﹐能制反魂丹。有疰暴死者﹐研丹一粒﹐拗開其口﹐灌之卽活﹐嘗救數人。有閹官夏侯者﹐楊與丹五粒以服之﹐旣而以爲冥官追去﹐責問之次﹐白雲﹕曾服楊大夫丹一粒耳。冥官旣遣還夏侯得﹐丹之效。旣蘇﹐盡服四粒。歲餘﹐又見黃衣者追捕之﹐云非是冥曹﹐乃泰山追之耳。夏侯隨去﹐至髙山之下﹐有宮闕焉。及其門﹐見二道士﹐問其平生所復﹐一一對答﹐徐啟曰﹕某曾服楊大夫丹五粒矣。道士遽令卻回﹐夏侯拜謝曰﹕某是得神丹之力﹐延續年命﹐願攺名延年﹐可乎﹖道士許之。後卽因攺名延年矣。楊自審丹之靈效﹐常以救人。其子暄﹐因自畿邑歸京﹐未明﹐行二十餘里﹐歇於大莊之上﹐忽聞莊中有驚喧哭泣之聲﹐問其故﹐主人之子暴亡。暄解衣帶中取丹一粒﹐令研而灌之﹐良久亦活。

楊物產贍足﹐早解所任﹐縱意閒放﹐惟以金石爲務﹐未嘗

有疾﹐年九十七而終。晚年遇人攜一弓﹐問其名﹐云﹕鳴砂弓也。於角面之內﹐中有走砂﹐楊買而焚之﹐以報見救之者。見其反魂丹方﹐云是救者授之﹐自密修制﹐故無能得其術者矣。

◎薛逢

河東薛逢﹐咸通中﹐爲綿州刺史。歲餘﹐夢入洞府﹐見騕饌甚多﹐而不睹人物﹐亦不敢食之。乃出門﹐有人謂曰﹕此天倉也。明日﹐話於賓友﹐或曰﹕州界昌明縣﹐有天倉﹐洞中有自然飲食﹐往往遊雲水者﹐得而食之。卽使道士孫靈諷﹐與親吏訪之。入洞可十餘里﹐猶須執炬﹐十里外漸明朗﹐又三五里﹐豁然與人世無異。崖室極廣﹐可容千人。其下平整﹐有石牀羅列﹐牀上有飲食﹐名品極多﹐皆新食﹐軟美甘香。靈諷拜而食之﹐又割開三五所﹐請以奉於薛公爲信。及賫出洞門﹐形狀宛然皆化爲石矣。洞中左右有散面溲面﹐堆鹽積豉﹐不知紀極。又行一二里﹐溪水迅急﹐旣闊且深﹐隔溪見山川﹐居第歷然﹐不敢渡而止。近崖坡中﹐有履迹往來﹐皆長二三尺﹐才如有人行處。薛公聞之﹐嘆異靈勝﹐而莫窮其所以也。

余按《地理誌》云﹐少室山有自然五穀﹑甘果神芝﹑仙藥。周太子晉學道上仙﹐有九千年資糧﹐畱於少室山。山在蒿山西十七里﹐從東角上四十里下﹐又上十里﹐得上定思﹐十里中﹐有大石門﹐爲中定思。自至崖頭下﹐有石室﹐中有水﹐多白石英。室內有自然經書﹑自然飲食。與此無異矣。天臺山東有洞﹐入十餘里﹐有居人﹐市肆多賣飲食。乾符中﹐有遊僧入洞﹐經歷市中﹐饑甚﹐聞食香﹐買蒸餅啖之。同行一僧服气﹐不食旣飽。行十餘里﹐出洞門﹐已在登州吳平縣界。所食之僧﹐俄變爲石。以此言之﹐王列石髓﹑張華龍膏﹐得食之者﹐亦須累積陰功。天挺仙骨﹐可上登仙品﹐若常人啖之﹐必化爲石矣。

◎蜀氏

蜀氏遇晉氏饑輩三五人﹐挾木弓竹矢﹐入白鹿山﹐捕獵以自給。因值羣鹿駭走﹐分路格之。一人見鹿入兩崖間﹐才通人過﹐隨而逐之。行十餘步﹐但見城市櫛比﹐閭井繁盛﹐了不見鹿。徐行市中﹐因問人曰﹕此何處也﹖答曰﹕此小成都耳﹐非常人可到﹐子不宜久住。遂出穴﹐密志歸路﹐以告太守劉悛。悛使人隨往﹐失其舊所矣。

庾仲衝《雍荊記》曰﹕武陵西陽縣南數里﹐有孤山。巖石峭拔﹐上有蔥﹐自成畦壠﹐拜而乞之﹐輒自拔食之﹐甚美。山頂有池﹐魚鱉至七月七日﹐皆出而遊。半巖室中﹐有書數千卷﹐昔道士所遺經也。元嘉中﹐有蠻人入此山射鹿﹐入石穴中﹐蠻人逐之﹐穴傍有梯﹐因上﹐卽豁然開朗﹐別有天日。行數十步﹐桑果蔚然﹐阡陌平直﹐行人甚多。蠻人驚遽而出。旋削樹記路﹐卻結伴尋之﹐無復處所。顧野王云﹐天地之內﹐名山之中﹐神異窟宅﹐非止一處。則桃源天臺﹐皆其類也。

◎僧悟玄

僧悟玄﹐不知何許人也。𨿽寓迹緇褐﹐而潛心求道。自三江五嶺﹐黔楚諸名山﹐無不遊歷。每遇洞府﹐必造之焉。入峨嵋山﹐聞有七十二洞﹐自雷洞之外﹐諸崖石室邃穴之間﹐無所遺焉。偶歇於巨木之下﹐久之有老叟﹐自下而上﹐相挹而坐。問其所詣﹐悟玄具述尋訪名山靈洞之事。叟曰﹕名山大川﹐皆有洞穴﹐不知名字﹐不可輒入訪。須得《洞庭記》《嶽瀆經》﹐審其所屬﹐定其名字﹐的其里數﹐必是神仙所居﹐與經記相合﹐然後可遊耳。不然﹐有風雷洞﹑鬼神洞﹑地獄洞﹑龍蛇洞﹐誤入其中﹐害及性命﹐求益反損﹐深可戒也。悟玄驚駭久

之﹐謝其所教﹐因問曰﹕今峨嵋洞天﹐定可遊否﹖叟曰﹕神仙之事﹐吾不敢多言﹐但謁洞主﹐自可問耳。悟玄又問﹐洞主爲誰。叟曰﹕洞主姓張﹐今在嘉州市門﹐屠肉爲事﹐中年而肥者﹐是也。語訖別去。

悟玄復至市門求之﹐張生在焉。以前事告之﹐張曰﹕無多言也。命其妻烹肉﹐與悟玄爲饌﹐以肉三器與之﹐悟玄辭以不食肉久矣。張曰﹕遊山須得炁力﹐不至饑乏﹐然後可行。若不食此﹐無由得到矣。勉之再三﹐悟玄亦心自計度﹐恐是神仙所試﹐不敢拒命。食盡二器﹐厭飫彌甚﹐張亦勸之﹐固不能食矣。食訖求去﹐張俯地拾一瓦子以授之﹐曰﹕入山至其峯下﹐值某洞門﹐有長松﹐下有回溪﹐上有峭壁﹐此天眞皇人所居之洞也﹐以瓦扣之﹐三二十聲﹐門開則入﹐每遇門卽扣之﹐則神仙之境可到矣。依教入山﹐果得洞﹐與所指無異。以瓦扣之﹐良久﹐峭壁中開﹐洞內髙廣平穩﹐可通車馬。兩面皆靑石瑩潔﹐時有懸泉流渠﹐夾路左右。凡行十餘里﹐又值一門﹐扣之復開﹐大而平闊﹐往往見天花夾道﹐所窺見花卉之異﹐人物往來之盛﹐多是名姝麗人﹑仙童玉女﹐時有仙官道士﹐部伍車騎﹐憧憧不絕。又遇一門﹐扣之彌切﹐瓦片碎盡﹐門竟不開。久之﹐聞震霆之音﹐疑是山石摧陷﹐惶懼而出﹐奔走三五十步﹐已在洞門之外﹐無復來時景趣矣。復訪洞主﹐已經月餘﹐屠肆宛然﹐而張生已死十許日矣。自此志棲名山﹐誓求度世﹐復入峨眉﹐不知所之矣。

◎費冠卿

費冠卿者﹐池州人也。進士擢第﹐將歸故鄕﹐別相國鄭餘慶。公素與秋浦劉令友善﹐喜費之行﹐托以寓書焉。手札盈幅﹐緘授費﹐戒之曰﹕劉令久在名場﹐所以不登甲乙之選者﹐以其

褊率不拘於時﹐捨髙科而就此官﹐可善遇之也。費固請公略批行止於書末﹐貴其因所慰薦﹐稍垂靑眼﹐公然之﹐發函批數行﹐復緘之如初。

費至秋浦﹐先投刺於劉。劉閱刺﹐委諸案上﹐略不顧眄。費悚立俟命﹐久之而無報﹐疑其不可幹也﹐卽以相國書授閽者﹐劉發緘覽畢﹐慢罵曰﹕鄭某老漢﹐用此書何爲﹗擘而棄之﹐費愈懼﹐排闥而入﹐趨拜於前。劉忽憫然顧之﹐揖坐與語。日已暮矣﹐劉促令排店﹐費曰﹕日已昏黑﹐或得逆旅之舍﹐已不及矣。乞於廳廡之下﹐席地一宵﹐明日卻詣店所。卽自解囊裝﹐舒氈席於地。劉卽拂衣而入﹐良久出曰﹕此非延賓之所﹐有一閣子﹐可以憩息﹐僕乘於外可也。卽令左右引僕夫衛子﹐分給下處。劉引費挈氈席﹐入廳後對堂小閣子中。旣而閉門﹐鎖系甚嚴﹐費莫知所以﹐據榻而息。是夕月明﹐於門竅中窺其外﹐悄然無聲。見劉令自操彗畚﹐掃除堂之內外﹐庭廡階壁﹐靡不周悉。費異其事﹐危坐屏息﹐不寐而伺焉。

將及二更﹐忽有異香之气﹐非常人世所有。良久﹐劉執版恭立於庭﹐似有所候。香气彌甚﹐卽見云冠紫衣仙人﹐長八九尺﹐數十人擁從而至。劉再拜稽首﹐此仙人直詣堂中﹐劉立侍其側。俄有筵席羅列﹐騕饌奇果﹐香溢閣中。費聞之﹐已覺神淸气爽。須臾奏樂飲酒﹐命劉令布席於地﹐亦侍飲焉。樂之音調﹐非世間之曲。仙人忽問曰﹕得鄭某信否﹖對曰﹕得信﹐甚安。頃之﹐又問﹕得鄭書否﹖對曰﹕費冠卿先輩在長安中來﹐得書。笑曰﹕費冠卿且喜及第也﹐今在此耶﹖對曰﹕在。仙人曰﹕吾未合與之相見﹐且與一杯酒﹐但向道早修行﹐卽得相見矣。卽命劉酌一杯酒﹐送閣子中。費冠卿窺見劉自呷酒了﹐卽於階下取盆中水投之﹐費疑而未飲。仙人忽下階﹐與徒從乘雲而去﹐劉拜辭嗚咽。仙人戒曰﹕爾見鄭某﹐但令修行﹐卽得相

見也。

旣去﹐卽詣閣中﹐見酒猶在。驚曰﹕此酒萬劫不可一遇﹐何不飲也﹖費力爭得一兩呷﹐劉卽與冠卿爲修道之友﹐卜居九華山。以左拾遺徵﹐竟不起。鄭相國尋以去世﹐劉﹑費頗祕其事﹐不知所降是何仙也。

◎鄭南海紫邏任叟

鄭南海爲牧梁宋﹐其表弟進士劉生寓居汝州﹐有紫邏山﹐卽神仙靈境也。劉以寓居力困﹐欲之梁宋求救﹐因行諸藥肆中。旣坐﹐有樵叟倚檐於壁﹐亦坐焉。主人連叱之﹐曰﹕此有官客﹐何忽唐突﹗劉斂衽而起﹐謂主人曰﹕某閒人也﹐樵叟所來﹐必有所求﹐或要藥物﹐有急難所請﹐不可令去。懇揖叟令坐﹐問其所要。叟曰﹕請一幅紙及筆硯耳。劉卽取肆中紙筆以授之。叟揮毫自若﹐書畢﹐以授於劉。書曰﹕承欲往梁宋﹐梁宋災方重﹐旦夕爲人訟。承欲訪鄭生﹐鄭生將有厄﹐卽爲千里客﹐兼亦變衫色。紫邏樵叟任其書呈。劉覽驚異﹐筆勢遒逸﹐超逾常倫。看讀之際﹐失叟所在。月餘﹐鄭爲人所訟﹐黜官千里之外﹐皆如其言。劉卽於紫邏葺居﹐物色求訪﹐不復見叟。世寶其書﹐巢寇犯闕﹐方失其所在也。

卷一百一十三上紀傳部傳十一

◎任生

任生者﹐隱居嵩山讀書﹐志性專靜。常夜聞異香﹐忽於簾外有謂生曰﹕某以冥數﹐合與君偶﹐故來耳。生意其異物﹐堅拒不納﹐其女子開簾而入。年可二十餘﹐凝態艷質﹐世莫之見。有雙鬟靑衣﹐左右翼侍。夜漸久﹐顧謂侍者曰﹕郎君書籍中取一幅紙﹐兼筆硯來。乃作贈詩一首﹐曰﹕我名籍上淸﹐謫居遊五嶽。以君無俗累﹐來勸神仙學。又曰﹕某後三日當來。言畢而去。書生覽詩﹐見筆札秀麗﹐尢疑其妖異。三日果來﹐生志彌堅。女子曰﹕妾非山精木魅﹐名列上淸﹐數運冥合﹐暫謫人間﹐自求匹偶。以君閒澹﹐願侍巾箱。不止於延福消禍﹐亦冀貴而且壽。今反自執迷﹐亦薄命所致。又贈一篇曰﹕葛洪亦有婦﹐王母亦有夫。神仙盡靈匹﹐君子意何如。書生不對﹐面墻而已。女子重贈一篇曰﹕阮郎迷不悟﹐何要申情素。明日海山春﹐彩舟卻歸去。嗟嘆良久﹐出門東行數十步﹐閃閃漸上空中﹐去地百餘丈﹐猶隱隱見於雲間。以三篇示於人﹐皆知其神仙矣。痛生之不遇也。

數月﹐生得疾。見二黃衣人﹐手持牒來追﹐曰﹕子命已盡。遂被引去﹐行十餘里﹐忽見幢節幡蓋﹐迆邐不絕﹐有女子乘翠輦﹐侍衛數十人。二黃衣與生辟易﹐隱於墻下。女子望見﹐旣至﹐問曰﹕何人﹖黃衣具言。女子笑曰﹕是嵩山讀書薄命漢。

謂黃衣把牒來﹐曰﹕公數盡矣﹐今旣相遇﹐不能無情。索筆判牒﹐更與三年。生再拜之﹐二使者曰﹕此三素元君仙官﹐最貴﹐旣有命﹐旣須回。使者送至舊居﹐見身臥於牀上﹐使者從後推之﹐乃蘇。嗟恨累日﹐後三年果卒。

◎羅公遠

羅公遠﹐八月十五日夜﹐侍明皇於宮中玩月。公遠曰﹕陛下莫要月宮中看否﹖帝惟之。乃以拄杖向空擲之﹐化爲大橋﹐橋道如銀。與明皇升橋﹐行若十數里﹐精光奪目﹐寒气侵人﹐遂至大城。公遠曰﹕此月宮也。見仙女數百﹐皆素練霓衣﹐舞於廣庭上。問其曲名﹐曰「《霓裳羽衣》也。乃密記其聲調。旋爲冷气所逼﹐遂復躡銀橋回﹐返顧銀橋﹐隨步而滅。明日召樂工﹐依其調作《霓裳羽衣曲》﹐遂行於世。明皇欲傳隱形之術﹐公遠祕而不說。上怒﹐乃選善射者十人伏於壁﹐召公遠與語﹐眾矢俱發﹐公遠致斃﹐上令瘞於宮內。月餘中﹐使自蜀回﹐奏事訖﹐云﹕臣至駱谷﹐見羅公遠﹐令附起居﹐專於成都望車駕。上大驚﹐問其行李如何。曰﹕跣足﹐攜鞋一隻。乃令開棺﹐視之﹐惟見一艸鞋在棺﹐有箭孔十數。安祿山犯闕﹐明皇幸蜀﹐有稱維厶延來謁﹐召之卽不見。思其意﹐維厶延蓋公遠字也。上悔恨﹐嘆息累日。

◎羅方遠

羅方遠﹐江夏人也。刺史春致設﹐觀者如市。有白衣人﹐長丈餘﹐質貌甚異﹐門衛者皆怪。俄有一小兒傍過。叱曰﹕汝何故離本所﹐驚怖官司﹖其人攝衣而走﹐官吏執小兒至宴所﹐具白刺史﹐問甚姓﹐對曰﹕姓羅﹐名方遠﹐自幼好道。適見守江龍入州看設﹐某叱令回。刺史不信﹐曰﹕爾何誕妄﹗若誠有

龍﹐卽令我見本形。方遠曰﹕請試之。乃於江濱作小坑﹐深闊一丈﹐去岸八九尺﹐引江水注之。刺史與寮佐﹑郡人皆往注視﹐逡巡有白魚﹐可長五六寸﹐隨水入坑﹐騰躍漸大。有靑煙如練起﹐須臾黑气滿空﹐雷電赩赫﹐風雨馳驟﹐久之乃息。見龍於江心﹐身與雲气相連﹐素光滿水﹐食頃方滅。刺史具表﹐以進方遠。時明皇方畱意神仙﹐卽日召見。上與張果老﹑葉法善弈棋次﹐二人見之﹐大笑曰﹕村兒有何解。乃各執棋子數枚﹐謂方遠曰﹕此有物。曰﹕空手。及開手﹐果無所有﹐悉在方遠處。上大驚異﹐自後累試﹐其術如神。

◎李師稷

會昌元年﹐李師稷中丞爲浙東觀察使。有商客遭風﹐飄不知所止。月餘至大山﹐瑞云覆繞﹐奇花異樹﹐盡非人間所睹。山側有人﹐迎問安得至此﹐客具以告。乃令移舟於岸﹐旣登岸﹐乃云須謁天師。遂引至一處﹐若大宮觀。旣入﹐見一道士﹐眉鬢俱白﹐侍衛十餘人﹐坐大殿﹐令上與語﹐曰﹕汝中國人也﹐玆地有緣﹐方得一到﹐此卽蓬萊山也。乃令左右﹐引於宮內遊觀﹐玉臺翠樹﹐光彩奪目。院宇數十﹐皆有號。至一院﹐扃鎖嚴固﹐窺之﹐眾花滿亭堂﹐有幾褥焚香階下。客問之此院誰何﹖答曰﹕此是白樂天院﹐樂天在中國﹐未來耳。乃潛記之﹐遂辭歸。數旬至越﹐具白廉使﹐李公盡錄以報白公。公已脫煙埃﹐投棄軒冕﹐與居昧。昧者﹐固不聞也﹐安知非謫仙哉﹗

◎袁滋

袁相名滋﹐未達時﹐居復郢間。復州靑溪山﹐秀麗無比。袁公因晴登臨此山﹐行數里﹐逕漸幽小﹐阻絕無蹤。有人儒服﹐市樂爲業﹐結廬山之下。袁公與語﹐甚相狎﹐因畱宿其捨。袁

公曰﹕此境山泉奇異﹐當爲靈仙之所都府。儒生曰﹕有道士五六人﹐蓋物外之士也﹐數日一來﹐莫知其所居處。與之𨿽熟﹐不肯細言。袁公曰﹕某可來相謁否﹖曰﹕彼其惡人﹐然頗好酒﹐足下但求美醞一榼﹐或得見也。袁公辭歸﹐後得美酒﹐挈而往。歷數宿﹐五人果來﹐布裘紗帽﹐藜杖艸履。相見遂通寒暄﹐大笑﹐乃相與臨淸澗﹐據石濯足戲調。儒生爲列席致酒﹐五人顧酒甚歡﹐曰﹕何處得此物﹖來且各三五盞。儒生曰﹕非某所能致﹐有客攜來﹐顧謁仙兄。乃引袁公出歷拜﹐五人相顧失色﹐悔飲其酒﹐兼怒儒生﹐曰﹕公不合以外人相擾。儒生曰﹕此人誠志﹐復是士流﹐許之從容﹐亦何傷也。意遂漸解。見袁公謙恭特甚﹐乃時與笑語﹐目袁生曰﹕坐。袁生再拜就席。少頃酒酣﹐乃視袁公相謂曰﹕此人似西華坐禪僧。良久云眞是﹐便屈指計之﹐曰﹕此僧去來四十七年矣。問袁公之歲﹐適四十七。撫掌曰﹕須求官職﹐福祿已至。遂與袁公握手言別﹐過洞逾嶺﹐捫蘿跳躍﹐翩翩如飛﹐倏忽不見。袁公後乃登第﹐果拜相﹐領西蜀節制。

◎王水部

大歷中﹐有水部王員外者﹐篤好道術。𨿽居朝列﹐有布衣方樂之士﹐日與遊從。一日有道侶數人在廳﹐王君方與談諧。會除廁﹐裴老攜穢路側﹐密近廳所﹐王君妻令左右止之。因附耳於壁﹐聽道侶言﹐竊笑不已﹐王君僕使皆怪之。少頃﹐裴老傭事畢﹐王君將如廁﹐遇於戶外。裴老斂衣﹐似有白事﹐曰﹕員外甚好道。王君驚曰﹕老人安得知﹖莫有所解否﹖對曰﹕某曾畱心﹐知員外酷似好道﹐然無所遇。適來廳上數人﹐大是凡流﹐但眩惑員外﹐希酒食而已。王君異之。其妻罵之曰﹕君身爲朝客﹐乃與穢夫交結。遣人逐之﹐裴老笑請去。王君邀﹐從

容曰﹕老人請後日相訪。王君齋沐淨室﹐裴老布袍曳杖而至﹐有隱逸之風。王君坐話﹐茶酒更進。裴老曰﹕員外非眞好道﹐乃是愛藥術﹐試鑪火可驗。取一鐵合重二斤﹐分爲兩片﹐致於火中﹐須臾色赤。裴老解布衫角藥兩丸﹐小於麋粟﹐撚碎於合上﹐復以火燒之﹐食頃﹐裴老曰﹕成矣。令王君僕使壯者﹐以火箸持之﹐擲於地﹐逡巡成金色﹐如雞冠。王君降禮﹐再拜而謝之。裴老曰﹕此一兩敵常金三兩﹐然員外亦不用畱﹐將施貧乏。遂辭去。曰﹕從此亦無復來矣。王君曰﹕願至仙伯髙第申起居﹐容進否﹖裴老曰﹕可蘭陵西坊大菜園後相尋。遂別。王君乃易服往﹐果見小門。叩之﹐有蒼頭出﹐曰﹕莫是王員外否﹖遂引人﹐堂宇甚新淨﹐裴老道服相迎﹐侍女十餘人﹐皆有殊色。茶酒果實甚珍﹐服用輝煥。迨晚﹐王君告去﹐裴老送出門。旬日再去﹐其第已爲他所﹐質裴老﹐亦不知所在。

◎崔生

進士崔生﹐常遊靑山﹐解鞍放驢﹐無僕禦﹐驢逸而走﹐馳之不能及。約行十里﹐至一洞口﹐時已曛黑﹐驢卽奔入﹐崔生悚懼﹐不敢前進﹐力固疲矣﹐遂寢巖下。至曉﹐洞中微明﹐乃入十餘里﹐望見巖壑間有金城絳闕﹐而被甲執兵者守衛之。崔生知是仙境﹐乃告曰﹕某塵俗之士﹐顧謁仙翁。守吏趨報﹐頃之召入。見一人居殿﹐服羽衣﹐身可丈餘﹐侍女數百﹐與崔生趨拜﹐使坐與語﹐忻然畱宿。酒味珍香﹐異果羅列﹐謂崔生曰﹕此非人世府也﹐驢追益走者﹐余之奉邀也。蓋一女子願事於君﹐此亦冥數前定耳。生再拜謝﹐遂以女妻之。數日﹐令左右取靑合中藥兩丸﹐與生服之。但覺臟腑淸瑩﹐摩體若蟬蛻﹐瑩然嬰兒之貌。每朔望﹐與崔生乘鶴﹐而上朝蕊宮。月餘﹐崔生曰﹕某血屬在人間﹐請歸一訣﹐非有所戀也。仙公戒之曰﹕崔

郎不得淹畱。遂與符一通﹐急有患禍﹐此可隱形﹐愼不可遊宮禁。臨別﹐又與一符曰﹕甚急卽開。乃命取一驢付之。

崔生到京都﹐試往人家﹐皆不見﹐因入內。會劍南進太眞錦繡﹐乃竊其珍者。上曰﹕計無賊至此﹐必爲妖取之。遂令羅公遠作法﹐以朱字照之寢殿戶﹐後果得崔生。崔生具寫本末﹐上不信﹐令笞死。崔生乃出仙翁臨行之符﹐照公遠與持執者﹐當時絕倒﹐良久方起。啟上曰﹕此人已居上界﹐不可殺也﹐縱殺之﹐臣等卽受禍﹐亦非國之福。上乃赦之﹐猶疑其事不實﹐遣數百人﹐具兵服﹐兼術士﹐送至洞口。復見金城絳闕﹐仙翁禦殿﹐侍從森然﹐出呼曰﹕崔郎不取吾語﹐幾至顚毀。崔生拜訖﹐遂升洞門。所送者欲隨之﹐仙翁以杖畫地成川﹐闊數丈﹐崔生妻擲一領巾﹐化爲五色絳橋﹐令崔生踏過﹐橋隨步卽滅。旣至洞口﹐崔生謂送人曰﹕事只如此﹐可以歸。須臾﹐雲霧四合﹐咫尺不見﹐惟聞鸞鶴簫籟之聲﹐遙望雲山而去﹐上方知其神仙也。

◎黃尊師

茅山黃尊師﹐法籙甚髙嘗於山前修觀﹐起天尊殿﹐置講求資﹐日有數千人。時講眾初合﹐忽有一人﹐排門大呼﹐貌甚粗黑﹐言詞鄙陋﹐腰插驢鞭﹐如隨商客者。罵道士﹐奴時正熱﹐誘眾何事﹗自不向深山學修道業﹐何敢妄語﹗黃師不測之﹐卽輟講﹐遜詞謝之﹐眾人悉畏﹐不敢抵忤。良久﹐詞色稍和﹐曰﹕如是聚集﹐豈不是要修堂殿耶﹖都用幾錢﹖尊師曰﹕要五千貫。其人曰﹕可盡輦破鐵釜及雜鐵來。黃師疑是異人﹐遂遽令於觀內諸處﹐收拾約得鐵八百斤。其人乃掘地爲鑪﹐以火銷之﹐探懷中取一胡蘆﹐瀉出兩丸藥﹐以物攪之﹐少頃﹐去火已成銀。曰﹕此合錢萬貫﹐若修觀﹐計用有餘﹐請施貧乏﹐如所獲無多﹐

且罷之。黃師與徒眾皆敬謝﹐問其所欲﹐笑出門去﹐不知所之。後十餘年﹐黃師奉詔入京﹐忽於市街西見插驢鞭者﹐肩絆小復子﹐隨騎驢老人行﹐全無茅山气色。黃欲趨揖﹐乃撥手指乘驢者﹐復連叩頭﹐黃但搕禮而已。老人發盡白﹐視之如十四五女子也。

◎盧杞

盧相名杞﹐少時甚貧﹐與市嫗麻婆者﹐於東都廢宅﹐稅捨以居。麻婆亦孑然﹐盧公常以疾臥﹐月餘﹐麻婆憫之﹐常來爲作粥食。盧病愈﹐多謝之。後累日﹐向晚自外歸﹐見金犢車子﹐立麻婆戶外。盧且驚異﹐密候之。見一女子﹐年十四五﹐眞神仙人。明日潛訪﹐麻婆曰﹕郎君莫要作婚姻否﹖如是則爲請求之。盧曰﹕某貧賤﹐安敢輒有此意﹖麻曰﹕亦何妨。旣夜﹐麻婆曰﹕事諧矣﹐請郎君淸齋三日﹐會於城東廢觀。旣至﹐見古樹荒艸﹐久無人居﹐逡巡雷電震曜﹐風雨暴至﹐化爲樓臺﹐金鑪玉賬﹐景物華麗。俄有輜軿降空﹐卽所見女子也。與盧相見曰﹕某奉上帝命﹐遣人間自求匹偶﹐郎君有仙相﹐故遣麻婆傳意旨﹐更七日淸齋﹐當再奉見。女子呼麻婆﹐付藥兩丸。須臾雷電黑雲﹐女子忽失所在﹐古樹荒艸﹐蒼然如舊。麻婆與盧遂歸。又淸齋七日﹐地種藥﹐適已蔓生﹐未移刻﹐二胡蘆生於蔓上﹐漸大如兩斛甕許﹐麻婆以刀刳其中。及七日之期﹐與盧公各處其一﹐仍令盧公具油衣三領。風雲忽起﹐騰上碧霄﹐耳中惟聞波濤之聲﹐迆邐東去。又謂盧公曰﹕莫寒否﹖令著油衣﹐如冰雪中行﹐復令著至三重﹐卽甚溫暖。謂麻婆曰﹕此去洛陽多少﹖婆曰﹕已八萬里。良久﹐胡蘆止息﹐遂見樓臺﹐皆以水晶爲墻垣﹐被甲仗者數人。麻婆引盧公入﹐見女子居殿﹐侍從女數百人。命盧公坐﹐具酒饌。麻婆屏息﹐立於諸衛之下。女

子謂盧公曰﹕郎君合得三事取一事﹐可者言之。若欲長畱此宮﹐壽與天畢﹐次爲地仙﹐常居人間﹐時得至此﹔下爲中國宰相。如何﹖盧生曰﹕在此實爲上願。女子喜曰﹕此水晶宮也﹐某爲太陰夫人﹐仙格已髙。郎君便當白日升天﹐須執志堅一﹐不得攺移﹐以致相累也。仍須啟上帝。乃索靑紙爲寫素﹐當庭拜奏。

少頃﹐聞東北喧然聲﹐云帝使至。太陰夫人與諸仙趨降﹐俄有幢節香幡﹐引朱衣少年﹐立於階下。朱衣宣帝命﹕公得太陰夫人狀﹐云盧杞欲住水晶宮﹐如何﹖盧公無言。夫人但令疾應﹐又無言。夫人及左右大懼﹐馳入﹐取鮫綃五疋﹐以賂使者﹐欲其稽緩。食頃間﹐又問盧杞欲求水晶宮住否﹐欲地仙否﹐欲人間宰相否。盧公大呼曰﹕欲得人間宰相。朱衣趨去﹐太陰夫人失色﹐令麻婆速領回。遂入胡蘆﹐依前聞風雨之聲﹐至地﹐遂到舊居。塵榻儼然﹐時已中夜﹐胡蘆與麻婆俱不見矣。杞後果爲相。

◎盧李二生

昔有盧李二生﹐隱居太白山讀書﹐兼習吐納導引。一旦李生告歸曰﹕某不能甘於寒苦﹐且浪迹江湖。決別而去。後李生爲桔子園吏隱欺﹐折官錢數千貫﹐羈縻不得﹐他去﹐貧悴日甚。偶過揚州阿師橋﹐逢見一人﹐艸履麻衣﹐視之乃盧生也﹐昔號二舅。李生與之語﹐哀其衣獘﹐盧生大罵曰﹕我貧賤何恥﹗公不外物﹐投身凡冗之所﹐又有積負﹐且櫻拘囚﹐尙何面目以相見乎﹖李生原謝﹐二舅笑曰﹕居所不遠﹐翌日馳馬奉迎。至旦﹐果有一僕。禦駿足而來﹐云二舅邀郎君。旣去﹐馬疾如風﹐出城之南﹐行數十里﹐路側有朱門斜開﹐二舅出﹐星冠霞帔﹐容貌光澤﹐侍女數十人﹐與橋下儀質全別。邀李生中堂宴饌﹐名花異木﹐疑在仙府。又累出藥品﹐悉皆珍奇。旣夕﹐引李生坐

北亭﹐置酒曰﹕適命得佐酒者﹐頗善箜篌。須臾﹐紅燭引一女子至﹐容貌極麗﹐新聲甚嘉。李生視箜篌﹐上有朱書十字云﹕天際識歸舟﹐雲間辧江樹。罷酒﹐二舅曰﹕莫願作婚姻否﹖此人名家﹐質貌兼美。李生曰﹕某安敢及此。二舅許爲成之。又曰﹕公所負官錢幾何﹖曰﹕二千貫。乃與一拄杖曰﹕將此於波斯店內取錢﹐可從此學道﹐無自穢身陷罪也。迨晚﹐僕人復禦前馬至﹐二舅令李生去﹐送出門。

洎歸﹐頗疑訝爲神仙矣。卽以拄杖詣波斯店﹐其輩見杖曰﹕何以得之﹖依語付錢﹐遂得免縶而去。旣驚且異﹐乃再往盧二舅所居﹐將謝之。卽荒艸原地而已﹐悵望而歸。其年往汴州﹐行軍陸長源以女嫁之。旣見﹐頗類盧二舅北亭見者。復解箜篌﹐仍有朱字﹐視之﹐果見「天際」之句也。李生具說揚州城南盧二舅亭中筵宴之事﹐女曰﹕某少年兄弟戲書之句﹐嘗夢見云仙官追﹐如公所言也。李生嘆訝之甚﹐後竟不能得遇。

◎李石

唐相李石﹐未達時頗好道。嘗遊嵩山﹐荒艸中間﹐有人呻吟聲﹐視之﹐乃病鶴。鶴乃人語曰﹕某已爲仙﹐厄運所鍾﹐爲樵者見傷﹐一足將折﹐須得人血數合﹐方能愈也。君有仙骨﹐故以相托。李公解衣﹐卽欲刺血。鶴曰﹕世間人少﹐公且非純人。乃拔一眼睫﹐曰﹕持往東都﹐但映照之﹐卽知矣。李公中路自視﹐乃馬首也。至洛陽﹐所遇頗眾﹐悉非全人﹐或犬彘驢馬首。偶於橋上﹐見一老翁騎驢﹐以睫照之﹐乃人也。李公敬揖﹐具言病鶴之事。老翁忻然下驢﹐宣臂刺血。李公以小瓶盛之﹐持往鶴所﹐濡其傷處﹐裂衣封裹。鶴謝曰﹕公卽爲明皇時宰相﹐後當輕舉﹐相見非遙﹐愼勿墮志。李公拜之﹐鶴衝天而去。

◎李主簿

近有選人李主簿者新婚﹐東出關﹐過華嶽廟﹐將妻入謁金天王。妻拜未終﹐气絕而倒﹐惟心上微暖。舁歸客邸﹐馳馬詣華陰縣﹐求醫術之人。縣宰曰﹕葉仙師善術﹐奉詔投龍回﹐去此一驛﹐公可疾往迎之。李公單騎馳去﹐約十五餘里遇之。李公下馬伏地﹐流涕敬拜﹐具言其事。仙師曰﹕何等妖魅﹐乃敢及此﹗遂與李公先行﹐謂從者曰﹕鞍馱速驅﹐來持朱缽及筆。至捨﹐已聞哭聲。仙師入見﹐曰﹕事急矣﹐且將墨筆及紙來。遂書一符﹐焚香﹐以水噀之。符北飛走﹐聲如飄風﹐良久無應。仙師怒﹐又書一符﹐其聲如雷﹐頃之亦無驗。少時﹐鞍馱到﹐取朱筆﹐令李公左右煮少許薄粥﹐以候其起。乃以朱書一符﹐噴水叱吒之聲如霹靂。須臾﹐口鼻有气﹐眼開﹐良久能言。問其狀﹐曰﹕某初拜時﹐金天王曰好夫人﹐第二拜云畱取﹐遣左右扶歸院。適已三日﹐親賓大集﹐聞敲門﹐門者走報﹐王曰何不逐卻﹐乃第一符也。逡巡門外鬧甚﹐門者數人﹐細言於王﹐王曰且發遣﹐是第二符也。俄有赤龍飛入﹐王扼喉繞能出聲﹐曰放去﹐某遂有人送出﹐第三符也。李公罄囊以謝之﹐是知靈廟﹐女子不得入也。

◎盧常師

祕書少監盧常師﹐進士擢第。性恬淡﹐不樂軒冕世利﹐蔑然無畱意。因棄官之東洛﹐謂所親曰﹕某與浙西魚尙書故舊﹐旬日當謁去。又曰﹕某前身是僧﹐坐禪處猶在會稽﹐亦擬自訪遺迹。家人亦怪其將遠行﹐而不備舟楫。不旬日而卒。

◎裴令公

裴令公少時﹐有術士云﹐命屬北斗廉貞星將軍﹐宜每以淸酒名果敬祭﹐當得冥助也。裴公自此未嘗懈怠。及爲相﹐機務繁迫﹐乃遺始志﹐心或不足﹐未始言於人﹐諸子亦不知。在京有道者來﹐宿於裴公第。中夜謂曰﹕相公昔年尊奉天神﹐何故中道而止﹖崇護不已﹐亦有感於相公。裴公心知其廉貞﹐不知靈應。後爲太原節度使﹐家人染疾﹐召女巫視之。有彈胡琴巫﹐顚而倒之﹐良久撅然而起﹐曰﹕請見相公﹐廉貞將軍遣某傳語﹐何大無情﹐都不相知也。將軍怒甚﹐相公何不敬謝之﹖裴公大驚﹐女巫曰﹕當擇良日齋潔﹐於靜院焚香﹐設酒果﹐將軍亦欲示見於相公。別日﹐裴公沐浴具﹐朝服﹐立於階前﹐東南奠酒﹐再拜。見神披金甲﹑持朱戈﹐身長三丈餘﹐南向而立。裴公驚悚流汗﹐俯伏於地不敢動﹐少頃卽不見﹐問左右﹐皆曰無之。自是裴公尊奉﹐有逾厥初。

卷一百一十三下紀傳部傳十二

○續仙傳

◎續仙傳序

古今神仙﹐舉世知之﹐然飛騰隱化﹐俗難可睹﹐先賢有言曰﹐人間得仙之人﹐且千不聞其一﹐況史書不載神仙之事﹐故多不傳於世。詳其史意﹐以君臣父子﹑理亂忠孝之道﹐激勵終古也﹐若惇尙虛無﹑自然之迹﹐則人無所拘制矣。《史記》言三神山在海中﹐仙人居金銀宮闕﹐不死之藥生其上﹐人有欲往者﹐則風引舟而去﹐終莫能到。斯亦激勵拘制之意也。

大哉﹗神仙之事﹐靈異罕測。述云初之修也﹐守一煉气﹐拘謹法度﹐孜孜辛勤﹐恐失於纖微。及其成也﹐千變萬化﹐混迹人間﹐或藏山林﹐或遊城市。其飛升者﹐多往海上諸山﹐積功已髙﹐便爲仙官﹐卑者猶爲仙民。何者﹖十洲間﹐動有仙家數十萬﹐耕植芝田﹐課計頃畝﹐如種稻焉﹐是有仙官﹐分理仙民﹐及人間仙凡也。其隱化者如蟬蛻﹐畱皮換骨﹐煉气養形質於巖洞﹐然後飛升成於眞仙﹐信非虛矣。

汾生而慕道﹐常愧積習。及長﹐遊歷宦途﹐周遊寰宇。凡接髙尙所說﹐或覽傳記﹐兼復聞見﹐皆銘於心而書於牘。又以國史不書﹐事散於野﹐矧當中和兵火之後﹐墳籍猶闕﹐詎有秉

筆記而述作者﹐處世斯久﹐人漸稀傳﹐惜哉﹗他時寂無遺聲﹐今故編錄其事﹐分爲三卷﹐冀資好事君子﹑學道之人譚柄﹐用顯眞仙者哉﹗朝請郎﹑前行溧水縣令﹑兼監察禦史﹑賜緋魚袋沈汾撰。

◎玄眞子

玄眞子姓張名志和﹐會稽山陰人也。博學能文﹐進士擢第。善畫﹐飲酒三斗不醉。守眞養气﹐臥雪不寒﹐入水不濡。天下山水﹐皆所遊覽。魯公顏眞卿與之友善。眞卿爲湖州刺史﹐與門客會飲﹐乃唱和﹐爲《漁父詞》。其首唱﹐卽志和之詞﹐曰﹕西塞山邊白鳥飛﹐桃花流水鱖魚肥﹐靑篛笠﹐綠蓑衣﹐斜風細雨不須歸。眞卿與陸鴻漸﹑徐士衡﹑李成矩共唱和二十五首﹐遞相誇賞。而志和命丹靑剪素﹐寫景夾詞﹐須臾成五本﹐花木禽魚﹑山水景像﹑奇絕蹤迹﹐今古無倫。而眞卿與諸賓客傳玩﹐嘆伏不已。其後眞卿東遊平望驛﹐志和酒酣﹐爲水戲﹐鋪席於水上獨坐﹐飲酌嘯詠。其席來去遲速﹐如刺舟聲﹐復有云鶴﹐隨覆其上。眞卿親賓參佐﹐觀者莫不驚異。尋於水上捴手﹐以謝眞卿﹐上升而去。今猶有傳寶其畫在人間者。

◎藍采和

藍采和﹐不知何許人也。常衣破藍衫﹐六銙黑木腰帶闊三寸餘﹐一腳著靴﹐一腳跣行。夏則衫內加絮﹐冬則臥於雪中﹐气出如蒸。每行歌﹐於城市乞索。持大拍板﹐長三尺餘﹐常醉踏歌。老少皆隨看之﹐機捷諧謔﹐人問應聲答之﹐笑皆絕倒。似狂非狂﹐行則振鞋踏歌云﹕踏踏歌﹐藍采和。世界能幾何。紅顏一春樹﹐流年一擲梭。古人混混去不返﹐今人紛紛來更多。朝騎鸞鳳到碧落﹐暮見桑田生白波。長景明輝在空際﹐金銀宮

闕髙嵯峨。歌詞多率爾而作﹐皆神仙意﹐人莫之測。但以錢與之﹐繩穿拖行。或散失亦不回顧﹐或見貧人卽與之﹐或與酒家。周遊天下﹐人有爲兒童時見者﹐及斑白見之﹐顏狀如故。後踏歌濠梁間﹐於酒樓上乘醉﹐有云鶴笙簫聲﹐忽然輕舉﹐於雲中擲下靴﹑衫﹑腰帶﹑拍板﹐冉冉而去。其靴衫等﹐旋亦失亡。

◎朱孺子

朱孺子﹐永嘉安固人也。幼而師道士王玄眞﹐居大篛巖﹝巖卽陶隱居修《眞誥》於此﹐亦爲眞誥巖﹐巖之西有陶山在焉﹞。勤苦事於玄眞﹐深慕仙道。常登山嶺采黃精服餌﹐歷十餘年。一日﹐就溪濯蔬﹐見岸側二小花犬﹐孺子異之﹐乃尋逐﹐入枸杞叢下。歸告﹐玄眞訝之。遂與孺子俱往伺之﹐復見二犬戲﹐躍逼之﹐又入枸杞下。玄眞與孺子共尋掘﹐乃得二枸杞根﹐形狀如花犬﹐堅若石。洗潔歸以煮之﹐而孺子益薪看火三日﹐晝夜不離竈側﹐試嘗汁味﹐取喫不已。及見根爛﹐以告玄眞﹐共取食之。俄頃﹐孺子忽飛升在前峯上﹐玄眞驚異﹐久之﹐孺子謝別玄眞﹐升云而去。到今俗呼其峯爲童子峯。玄眞後餌其根盡﹐不知其年壽﹐亦隱於巖之西。陶山有采捕者﹐時或見之。

◎王老

王老﹐坊州宜君縣人也。居於村野﹐頗好道愛客﹐務行陰徳爲意。其妻亦同心不倦。一日﹐有襤道士造其門﹐王老與妻俱迎禮之。居月餘﹐間日與王老玄談﹐杯酌甚相歡洽。俄患惡瘡偏身﹐王老乃求醫藥﹐看療益加勤切﹐而瘡日甚。迨將逾年﹐道士曰﹕此不煩以凡藥相療﹐但得數斛酒﹐浸之自愈。於是王老爲精潔釀酒﹐及熟﹐道士言﹕以大甕盛酒﹐吾自加藥浸之。遂脫衣入甕﹐三日方出﹐鬢髮俱黑﹐而顏復少年﹐肌若凝脂。

王老闔家﹐視之驚異。道士謂王老曰﹕此酒可飲﹐能令人飛升上天。王老信之。初﹐甕酒五斛餘﹐及窺﹐三二斗在爾。淸冷香美﹐異於常酒。時方與二人持麥次﹐遂共飲﹐皆大醉。道士亦飲﹐云﹕上天去否﹖王老曰﹕願隨師所適。於是祥風忽起﹐彩雲如蒸。屋舍艸樹﹑全家人物雞犬﹐一時飛去﹐空中猶聞打麥聲。數村人共觀望驚嘆。惟貓鼠棄而不去。風定﹐其賃持麥二人﹐乃遺在別村樹下﹐後亦不食﹐皆得長年。今宜君縣西三十里﹐有升仙鄕存焉。

◎侯道華

侯道華﹐自言峨嵋山來。泊於河中永樂觀﹐若風狂人﹐眾道士皆輕易之。而道華能斤斧﹐觀捨有所損﹐悉自修葺﹐登危歷險﹐人所難及處皆到。又爲事賤劣﹐有客來﹐不問道俗凡庶﹐悉爲擔水汲湯﹐濯足浣衣。又淘混灌園﹐辛苦備歷﹐以資於眾。眾益賤之﹐驅叱甚於僕隸﹐而道華愈忻然。又常好子史﹐手不釋卷﹐一覽必誦之於口。眾或問之﹕要此何爲﹖答曰﹕上天無愚懵仙人。眾咸笑之。經十餘年﹐殿梁上或有神光﹐人每見之。相傳雲開元年中﹐有劉天師嘗煉丹成﹐試犬犬死﹐而人不敢服﹐藏之於殿梁﹐皆謂妄言。忽暴風雨﹐殿微損﹐道華乃登梁﹐復見光於梁上陷中﹐鑿起木﹐得一合﹐三重內有小金合子﹐有丹﹐遂吞之﹐擲下其合。吞丹訖﹐遽無變動﹐謂之虛誑。忽一日﹐入市醉歸﹐其觀前素有松樹偃蓋﹐甚爲勝景﹐道華乃著木履上樹﹐悉斫去松枝。羣道士屢止之﹐不可﹐但斫﹐曰﹕他日礙我上升處。眾人常爲風狂﹐怒之且甚。適永樂縣令至﹐其公人觀見斫松﹐深訝之。眾具白於縣官﹐於是責辱之﹐道華亦忻然。後七日﹐道華晨起﹐沐浴裝飾﹐焚香曰﹕我當有仙使來相迎。但望空拜不已。眾猶未信。須臾﹐人言見觀前松上﹐有云鶴盤

旋﹐笙簫響亮。道華忽飛﹐在松頂坐﹐久之﹐眾甚驚忙。永樂縣官吏道俗﹐奔馳瞻禮﹐其責辱道華縣官﹐叩磕流血。道華捴手﹐以謝道俗﹐云﹕我受玉皇詔﹐授仙臺郎﹐知上淸宮善信院﹐今去矣。俄頃﹐雲中仙眾作樂﹐幡幢隱隱﹐淩雲而去。

◎馬自然

馬湘﹐字自然﹐杭州鹽官人也。世爲縣之小吏﹐而湘獨好經史﹐攻文學。乃隨道士﹐天下徧遊。後歸江南﹐而常醉於湖州﹐墮霅溪。經日而出﹐衣不濕﹐坐於水上而來言﹕適爲項王相召﹐飲酒欲醉方返。溪濱觀者如雲﹐酒气猶衝人﹐狀若風狂﹐路人多隨看之。又時復以拳入鼻﹐及出拳﹐鼻如故。又指溪水令逆流﹐食頃﹐指柳樹隨溪水走來去﹐指橋令斷復續。

後遊常州﹐遇馬植出相﹐任常州刺史﹐素聞湘名﹐乃邀相見迎禮﹐甚異之。植問﹕道兄幸同宗姓﹐欲爲兄弟﹐冀師道術﹐可乎﹖湘曰﹕相公何望﹖曰﹕扶風。湘戲曰﹕相公扶風﹐馬湘則馬風﹐牛但且相知﹐無徵同姓。意言與植風馬牛不相及也。然植畱之郡齋﹐益敬之。或飲會次﹐植請見小術﹐乃於席上﹐以瓷器盛土種瓜﹐須臾引蔓﹐生花結實。取食﹐眾賓皆稱香美﹐異於常瓜。又於徧身及襪上摸錢﹐所出不知多少﹐擲之皆靑銅錢。撮投井中﹐呼之一一飛出。人有以取者﹐頃復失之。又植言﹐此城中鼠極多。湘書一符﹐令人帖於南壁下﹐以箸擊盤長嘯﹐鼠成羣而來﹐走就符下俯伏。湘乃呼鼠﹐有一大者近階前﹐湘曰﹕汝毛虫微物﹐天與粒食﹐何得穿穴屋宇﹐晝夜撓於相公﹖且以慈憫爲心﹐未能殺汝﹐宜便率眾離此。大鼠乃回﹐羣鼠前﹐皆叩頭謝罪﹐遂作隊莫知其數﹐出城門去﹐自此城內便絕鼠。

後南遊越州﹐經洞巖禪院﹐僧三數百人方齋。而湘與婺州

永康縣牧馬巖道士王知微﹑弟子王延叟同行﹐僧見湘﹑知微到﹐踞而食﹐略無揖者﹐但使以飯。湘不食﹐促知微﹑延叟速食而起﹐僧齋未畢。及出門﹐又促速行﹐到諸曁縣南店中﹐約去禪院七十餘里。深夜聞尋道士聲﹐主人遽應此有三人。問者極喜﹐請於主人﹐願見道士。及入﹐乃二僧﹐見湘但禮拜哀鳴﹐曰﹕禪僧不識道者﹐昨失迎奉﹐致貽責怒﹐三數百僧﹐到今下牀不得。某二僧是主事﹐且不坐﹐所以得來﹐固乞捨之。湘惟睡而不對﹐知微﹑延叟但笑之。僧愈哀乞﹐湘起曰﹕此後無以輕慢人爲意﹐回去入門﹐僧輩當能下牀。僧回﹐果如其言。湘翌日又南行﹐時方春﹐見一家好菘菜﹐求之不得﹐仍聞惡言﹐命延叟取紙筆。知微言求菜見阻﹐誠無訟理﹐況在道門﹐詎宜施之。湘笑曰﹕我非訟者也﹐作小戲爾。於是延叟捧紙筆﹐湘畫一白鷺鷥﹐以水噴之﹐飛入菜畦中啄菜﹐其主人趕起﹐又飛下再三。湘又畫一犭咼子﹐走趕捉白鷺鷥﹐共踐其菜﹐碎盡不已。其主人見道士戲笑求菜﹐致此慮復爲他術﹐卽來哀求。湘曰﹕非求乞菜也﹐故相戲爾。於是呼鷺及犭咼﹐皆飛走投入湘懷中﹐視菜如故﹐悉無所損。又南遊霍桐山﹐入長溪縣界﹐夜投旅店。宿舍小﹐而行旅已多﹐主人戲言無宿處﹐道士能壁上睡﹐卽相容。已逼日暮﹐知微﹑延臾曰﹕只能捨宿﹐爭會壁睡﹖湘曰﹕爾但俗旅中睡﹐我坐可到明。眾皆睡﹐而湘躍身梁上﹐一腳掛梁倒睡。適主人夜起﹐燭火照見﹐大驚異。湘曰﹕梁上猶能﹐壁上何難。而入壁久之﹐不出。主人祈謝移時﹐請知微﹑延叟入家內淨處﹐方出。及旦﹐主人畱連﹐忽失所在。知微﹑延叟前行數里尋求﹐已在路傍。

自霍桐回永康縣東天寶觀駐泊﹐觀前有大枯松﹐湘指之曰﹕此松已三千年餘﹐卽化爲石。自後果化爲石﹐忽大風雷震﹐石倒山側作數截。楊發自廣州節度﹐責授婺州刺史﹐發性尙奇

異﹐知之﹐乃徙兩截就郡齋﹐致之龍興寺九松院。各髙六七尺﹐徑三尺餘﹐其石松皮鱗皴﹐今猶存焉。或有告疾者﹐湘無藥﹐但以竹杖打病處。腹內及身上百病﹐以竹杖指之﹐口吹杖頭如雷鳴﹐便愈。有患腰褭腳曲﹐持拄杖而來者﹐亦以杖打之﹐令放拄杖﹐應手便伸展。時有以財帛與湘﹐阻讓不免﹐畱之﹐復散與貧人。所遊行之處﹐或宮觀巖洞﹐多題詩句。其登杭州秦望山﹐詩曰﹕太一初分何處尋﹐空畱歷數變人心。九天日月移朝夕﹐萬里山川換古今。風動水光吞遠嶠﹐雨添嵐气沒髙林。秦皇謾作驅山計﹐滄海茫茫轉更深。

後歸故鄕省兄﹐適兄遠出﹐嫂侄喜歸﹐湘告曰﹕我與兄共此宅﹐今歸要分﹐我惟愛東園爾。嫂侄異之﹐小叔久離家歸來﹐兄猶未見面﹐何言分地﹖骨肉之情﹐必不忍如此。駐畱三日﹐嫂侄訝之﹐不食但飲酒。而待兄不歸﹐及夜遽卒。明日﹐兄歸問妻子﹐具以實對。兄感慟﹐乃曰﹕弟學道多年﹐非歸要分宅﹐是歸托化於我﹐以絕思望耳。乃棺殮之。其夕﹐棺輷然有聲﹐一家驚異﹐乃葬於東園。時大中十年也。明年﹐東川奏﹐劍州梓桐縣道士馬自然﹐白日上升。湘於東川謂人曰﹕我鹽官人也﹐新羽化於浙西﹐今又爲玉皇所詔﹐於此上升。以其事奏之﹐遂敕浙西道杭州覆之﹐發冢視棺﹐乃一竹杖而已。

◎鄔通微

鄔通微﹐不知何許人也。爲道士﹐神气淸爽﹐靜默虛夷。或吟或醉﹐多遊於洪州名山。見之多年﹐或十數年不見﹐則顏狀益少於當時﹐如此﹐識者不測其服煉丹藥﹐遊行無定止。後於酒樓﹐乘醉飛升而去。

◎許碏

許碏﹐自稱髙陽人也。少爲進士﹐累舉不第。晚學道於王屋山﹐周遊五嶽名山洞府。後從峨嵋山經兩京﹐復自荊﹑襄﹑汴﹑宋抵江淮﹐茅山﹑天臺﹑四明﹑仙都﹑委羽﹑武夷﹑霍桐﹑羅浮﹐無不徧歷。到處皆於懸崖峭壁人不及處題云﹕許碏自峨嵋尋偃月子到此。觀筆蹤者﹐莫不嘆其神異﹐竟莫詳偃月子也。後多遊廬山﹐嘗醉吟曰「閬苑花前是醉鄕﹐滔﹝以冉切﹞翻王母九霞觴。羣仙拍手嫌輕薄﹐謫向人間作酒狂。好事者詰之﹐曰﹕我天仙也﹐方在昆倫就宴﹐失儀見謫。人皆笑之﹐以爲風狂。後當春景﹐插花滿頭﹐把花作舞﹐上酒樓醉歌﹐升云而去。

◎金可記

金可記﹐新羅人也。賓貢進士。性沈靜好道﹐不尙華侈﹐或服气煉形﹐自以爲樂。博學彊記﹐屬文淸麗。美姿容﹐舉動言談﹐迥有中華之風。俄擢第不仕﹐隱於終南山子午谷葺居。懷退逸之趣﹐手植奇花異果極多。常焚香靜坐﹐若有念思﹐又誦《道徳》及諸仙經不輟。後三年﹐思歸本國﹐航海而去。復來﹐衣道服﹐卻入終南。務行陰徳﹐人有所求﹐無阻者。精勤爲事﹐人不可偕也。大中十一年十二月上表言﹕臣奉玉皇詔﹐爲英文臺侍郎﹐明年二月十五日當上升。時宣宗頗以爲異﹐遣中使徵入內﹐固辭不就。又求見玉皇詔﹐辭以爲別仙所掌﹐不畱人間。遂賜宮女四人﹑香藥金彩﹐又遣中使二人專看待。然可記獨房靜室﹐宮女﹑中使多不接近。每夜聞室內常有人談笑聲﹐中使竊窺﹐但見仙官仙女各坐龍鳳之上﹐儼然相對﹐復有侍衛非少﹐而宮女中使不敢輒驚。二月十五日﹐春景妍媚﹐花卉爛熳﹐果有五云唳鶴﹐翔鸞白鵠﹐笙簫金石﹐羽蓋瓊輪﹐幡幢滿空﹐迎之升天而去。朝列士庶﹐觀者塡溢山谷﹐莫不瞻禮嘆異焉。

◎宋玄白

宋玄白﹐不知何許人也。爲道士﹐身長七尺餘﹐眉目如畫﹐端美肥白﹐言談秀麗﹐人見皆愛之。頗有道術﹐夏則衣綿﹐冬則單衣。臥於雪中﹐去身一丈餘﹐周匝气出如蒸﹐而雪不凝。又指燈卽滅﹐指人若隙風所吹﹐颼颼然﹔指庭間花艸﹐颯颯而動。多遊名山﹐自茅山出潤州希玄觀﹐入括蒼洞。辟穀服气。或時食彘肉五斤﹐以蒜韭一盆﹐撮喫畢﹐卽飲酒二斗﹐用一白梅。人有求得其一片蒜食之者﹐言不作蒜气﹐味如異香﹐終日在齒舌間﹐香不歇。得食之者頗多﹐而畢身無病﹐壽皆八九十。玄白到處﹐住則以金帛求置二三美妾﹐行則捨之。人皆以爲得補腦還元之術。

又遊越州﹐適大旱﹐方暴尪樂龍以祈雨﹐涉旬﹐亢陽愈甚。玄白見之﹐以爲凡所祈雨﹐須候天命﹐非上奏無以致之。乃於所止觀﹐焚香上祝﹐經夕﹐大霪雨告足。越人大神異之。復到信州﹐又逢天旱祈禱﹐有道士知玄白能致雨﹐州人乃請之。遽作術飛釘﹐釘城隍神雙目。刺史韋徳鄰怪其貯婦女﹑復釘城隍神﹐此妖怪也。將加責辱﹐使健步輩欲向之﹐手腳皆不能動﹐悉自僕倒﹐枷杖亦自摧折。玄白笑謂徳鄰曰﹕使君崿忤劉根﹐欲誅罰祖禰也﹖徳鄰方懼﹐祈謝。須臾雨足﹐禮而遣之。其靈術屢施﹐不可備錄。後於撫州南城縣﹐白日上升而去。

◎賀自眞

賀自眞﹐莫究其所來也。爲道士﹐居嵩山﹐有文學。爲事髙古﹐常焚修精勤。年少﹐人亦不知其甲子﹐然道俗相傳﹐見之多年矣﹐皆不甚爲異。一日﹐云鶴滿空﹐聲樂淸亮﹐自眞忽飛升而去。時有處士陳陶在東都﹐見洛城人觀望瞻禮﹐驚嘆不

已﹐乃爲詩曰「子晉鸞飛古洛川﹐金桃再熟賀郎仙。三淸樂奏嵩丘下﹐五色云屯禦苑前。朱頂舞翻迎絳節﹐靑鬟歌對駐香綍。誰能白晝相悲泣﹐太極光陰幾萬年。」

◎酆去奢

酆去奢﹐衢州龍丘人也﹐家住於九峯山下。少入道﹐遊學道術﹐精思忘疲。年三十餘﹐便居處州松陽縣安和觀﹐其觀卽葉靜能故鄕學道之所。而觀北五里有卯山﹐髙五十餘丈﹐相傳云漢張天師及葉靜能﹐皆居此山修道。去奢慕前事﹐登其山結庵以居。後觀中道士﹐相率山下居人爲構屋﹐及造堂殿。設老君﹑張天師像﹐及葉靜能眞影﹐朝夕焚修朝禮。山東南有一方石﹐闊二丈餘﹐平若砥﹐蓋天然也。去奢常坐其上﹐拱默靜想﹐一旦感神人﹐謂之曰﹕張天師有斬邪劍二口﹐並瓶貯丹在此石下﹐可以取之。去奢謝神人曰﹕此石天設﹐非人力可加。自惟荒謬﹐守眞而已。托玆山棲獲安﹐久蒙聖佑﹐丹之與劍﹐詎可輒取﹖神人曰﹕但勤修無怠﹐劍丹自可立致。後三年﹐神人乃以劍丹送於去奢。劍乃張天師七星劍。丹以石匣藏之﹐一瓶貯之﹐傾藥有斗餘﹐如麻子﹐紅色光明。去奢自服及施人﹐有疾皆愈。

時麗水縣人華造﹐因中和年荒亂之後﹐擁土人據巖險。浙東連帥具以上聞﹐朝廷議欲息兵﹐乃授造以刺史。而造凶險﹐聞去奢神與劍丹﹐乃以兵圍其山﹐取去奢並劍丹﹐到州奪其劍丹﹐而囚鎖去奢於空室中。時方炎暑﹐一月日不與之水﹐造爲去奢已斃矣。及開室﹐見神色儼然﹐顏狀紅白﹐愈於來時。造驚異﹐乃卻送去奢歸山﹐劍丹畱之。一夜風雷﹐飛鳴失所﹐去奢聞劍卻歸石下爾。

後居山十五年餘﹐每言常見龍虎異鳥﹐行於庭際。安和觀

道士多寓山頂燒奏﹐見龍虎鳥迹﹐咸驚異之。去奢不食多年﹐或人穢觸其山﹐春冬則猛獸來驚﹐秋夏則毒蛇所螫。去奢又言﹐每雷雨只在山半﹐常見雲龍﹑雷公﹑電姥﹑神鬼甚眾﹐或到此相見﹐咸有禮焉。又寄宿道士﹐夜聞去奢所居靜室﹐若與人談話﹐竊窺之﹐惟聞異香滿室﹐及環佩聲。或見有戴遠遊冠﹑絳服﹑螺髻垂發﹑碧綃衣男女四人對坐﹐侍從皆玉童玉女﹐光明照身﹐復有神人遠立於側﹐而道士皆不敢驚﹐但虔敬而已。一日﹐去奢告道士曰﹕恐當離此山去﹐不長相見也。後數日﹐有彩雲鸞鵠﹐聲樂滿空﹐徘徊山頂。後有綍輿幡幢﹐靈官駕龍鹿﹐皆五色﹐亦騎鸞鳳迎﹐去奢升天而去﹐山下道俗觀望者甚眾。

◎孫思邈

孫思邈﹐京兆華原人也。七歲就學﹐日誦千言。及長﹐好談莊老百家之說。周宣帝時﹐以王室多事﹐隱於太白山學道﹐煉气養形﹐求度世之術。洞曉天文推步﹐精究醫藥﹐審察聲色﹐常蘊仁慈。凡所舉動﹐務行陰徳﹐濟物爲功。偶出路行﹐見牧牛童子殺小蛇﹐已傷血出﹐思邈求其童﹐脫衣贖而救之﹐以藥封裹﹐放於艸內。

復月餘出行﹐見一白衣少年﹐僕馬甚壯﹐下馬拜思邈﹐謝以言曰﹕小弟蒙道者所救。思邈聞之﹐不以爲意。少年復拜思邈﹐請以別馬載之﹐偕行如飛。到一城郭﹐花木正春﹐景色和媚﹐門庭煥赫﹐人物繁雜﹐儼若王者之居。少年延思邈入﹐見一人端正美貌﹐袷帽絳衣﹐侍從甚眾﹐欣喜相接﹐謝思邈曰﹕深思道者﹐故遣兒子相迎。前者小兒獨出﹐忽爲愚人所傷﹐賴脫衣贖救﹐獲全其命。此中血屬非少﹐共感再生之恩﹐今得面道者﹐榮幸足矣。俄頃﹐延入若宮闈內﹐見中年女子﹐領一靑衣小兒出﹐再三拜謝思邈曰﹕此兒癡呆﹐爲人傷損﹐賴救免害。

思邈省記嘗救靑蛇﹐卽訝此何所也。又見左右皆閹人﹐宮妓呼袷帽君王﹐呼女子爲妃後﹐心異之。潛問於左右﹐曰﹕此涇陽水府也。王者乃命賓寮﹐設酒饌妓樂﹐以宴思邈﹐辭以辟穀服气﹐惟飲酒爾。畱連三日﹐問其欲﹐對曰﹕山居樂道﹐思眞煉神﹐目𨿽所窺﹐心固無欲。乃以輕綃珠金贈行﹐思邈堅辭不受。曰﹕道者不以此爲意耶﹖何以相報﹖乃命其子﹐取龍宮藥方三十首與先生﹐曰﹕此眞方﹐可以濟世救人。俄復命僕馬送先生歸山。旣歸﹐深自爲異﹐歷試諸方﹐皆若神效。後著《千金方》三十卷﹐散龍宮方在其內。又以聲色診人之疾﹐著《脈經》一卷﹐大行於世。

隋文帝輔政﹐徵爲國子博士﹐不就。嘗謂人曰﹕過此五十年﹐當有聖人出﹐吾方助之﹐以濟生人。至唐太宗時﹐召詣京師﹐訝其容貌甚少﹐曰﹕故知有道者﹐誠可尊重﹐羨門之徒﹐豈虛言哉﹗將授以爵位﹐固辭不受。髙宗初﹐拜諫議大夫﹐復固辭。時年九十餘﹐視聽不衰。

範陽盧照鄰有時名﹐而染惡疾﹐嗟稟受之不同﹐昧遐夭之殊致﹐問於思邈曰﹕名醫愈疾﹐其道如何﹖對曰﹕吾聞善言天者必質於人﹐善言人者必本於天。夫天有四時五行﹐寒暑疊代。其轉運也﹐和而爲雨﹐怒而爲風﹐凝而爲霜雪﹐張而爲虹蜺﹐天地之常數也。人有四肢五臟﹐一覺一寐﹐呼吸吐納﹐動而爲往來﹐流而爲榮衛﹐彰而爲气色﹐發而爲音聲﹐此人之常數也。陽用其精﹐陰用其形﹐天人之所同也。及其失也﹐蒸則生熱﹐否則生寒﹐結而爲疣贅﹐陷而爲癰疽﹐奔而爲喘息﹐竭此而爲焦枯。診發乎面﹐變動乎形。推此以及天地﹐則亦如彼。故五緯盈縮﹑星辰失度﹑日月錯行﹑彗孛流飛﹐此天地之疾疹也﹔寒暑不時﹐此天地之蒸否也﹔石立土湧﹐此天地之疣贅也﹔山崩地陷﹐此天地之癰疽也﹔奔風暴雨﹐此天地之喘乏也﹔雨澤

不時﹑川源涸竭﹐此天地之焦枯也。良醫遵之以藥石﹐救之以鍼劑﹐聖人和之以道徳﹐輔之以人事。故人有可愈之疾﹐天地有可銷之災。又曰﹕膽欲大而心欲小﹐智欲圓而行欲方。《詩》曰﹕如臨深淵﹐如履薄冰﹐謂小心也﹔「赳赳武夫﹐公侯幹城」﹐謂大膽也﹔不爲利回﹐不爲義疾﹐行之方也﹔見機而作﹐不俟終日﹐智之圓也。其文學也穎出﹐其道術也不可勝紀。

髙宗後無何﹐制授承務郎﹐致之尙藥局﹐不就。永徽三年二月十五日﹐晨起沐浴﹐儼其衣冠﹐端拱以坐。謂子孫曰﹕我爲世人所逼﹐隱於洞府修煉﹐將升無何之鄕﹐臣於金闕﹐不能應召往來。俄而气絕﹐遺令薄葬﹐不設盟器牲牢之奠。月餘顏色不變﹐舉屍入棺﹐如空衣焉﹐已尸解矣。

◎張果

張果隱於恆州條山﹐往來汾晉間﹐時人傳有長生祕術。耆老云﹐爲兒童時﹐人見之﹐自言數百歲矣。唐太宗﹑髙宗徵之﹐不起。則天召之出山﹐佯死於妒女廟前。時方炎暑﹐須臾臭爛生虫﹐於是則天信其死矣。後有人於恆州山中復見之。

開元二十三年﹐明皇詔通事舍人裴晤﹐馳驛於恆州迎之。果對晤气絕而死﹐晤乃焚香﹐宣天子求道之意﹐俄頃漸蘇。晤不敢逼﹐馳還奏之﹐乃命中書舍人徐嶠﹑通事舍人盧重玄﹐賫璽書迎果。果隨嶠到東京﹐於集賢院安置﹐肩輿入宮﹐備加禮敬。公卿皆往拜謁﹐問以方外之事﹐皆詭對﹐每云﹕余是堯時丙子年人。時人莫能測也。又云堯時爲侍中﹐善於胎息﹐累日不食。時進美酒﹐及三黃丸。明皇畱之內殿﹐賜之酒﹐辭以小臣飲不過二升﹐有一弟子可飲一斗。明皇聞之喜﹐令召之。俄頃一小道士﹐自殿檐飛下﹐年可十六七﹐美姿容﹐旨趣雅澹。謁見上﹐言辭淸爽﹐禮貌臻備。明皇命坐﹐果曰﹕弟子常侍立

於側﹐不可賜坐。明皇愈喜﹐賜酒。飲及一斗﹐不醉。果辭曰﹕不可更賜﹐過度必有所失﹐致龍顏一笑爾。明皇又逼賜之﹐酒忽從頂湧出﹐冠子撲落地﹐化爲榼。明皇及嬪禦皆驚笑﹐視之﹐失道士矣。但金榼在地覆之﹐榼貯一斗﹐驗之﹐乃集賢院中榼也。累試仙術﹐不可窮紀。乃下詔曰﹕恆州張果先生﹐遊方之外者也﹐迹先髙尙﹐心入菼冥﹐是混光塵﹐應召城闕。莫知甲子之數﹐且謂羲皇上人﹐問以道樞﹐盡會宗極。今則將行朝禮﹐爰升寵命﹐可銀靑光祿大夫﹐號通玄先生。

果累陳老病﹐乞歸恆州。賜絹三百疋﹐隨從弟子二人給驛﹐肩舁到恆州﹐弟子一人﹐放回﹐一人相隨入山。天寶初﹐明皇又遣徵詔﹐果聞之示卒﹐弟子葬之。後發之﹐但空棺而已。

◎許宣平

許宣平﹐新安歙人也。睿宗景云年中﹐隱於城陽山南塢﹐結庵以居。不知其服餌﹐但見不食。顏若四十許人﹐輕健﹐行疾奔馬。時或負薪以賣﹐薪檐常掛一花瓢﹐及曲竹杖。每醉行騰騰以歸﹐吟曰﹕負薪朝出賣﹐沽酒日西歸。時人莫問我﹐穿雲入翠微。邇來三十餘年﹐或施人危急﹐或救人疾苦。城市之人﹐多訪之不見﹐但覽庵壁題詩云﹕隱居三十載﹐築室南山巓。靜夜玩明月﹐閒朝飲碧泉。樵人歌壠上﹐谷鳥戲巖前。樂矣不知老﹐都忘甲子年。好事者多誦其詩。有抵長安者﹐於驛路洛陽同華間傳捨是處題之。

天寶中﹐李白自翰林出東遊﹐經傳捨﹐覽詩吟之﹐嘆曰﹕此仙人詩也。詰之於人﹐得宣平之實。白於是遊及新安﹐涉溪登山﹐累訪之不得﹐乃題詩於庵壁曰﹕我吟傳捨詩﹐來訪仙人居。煙嶺迷髙迹﹐雲林隔太虛。窺庭但蕭索﹐倚杖空躊躕。應化遼天鶴﹐歸當千載余。宣平歸庵見壁詩﹐又吟曰﹕一池荷葉

衣無盡﹐兩畝黃精食有餘。又被人來尋討著﹐移庵不免更深居。其庵後爲野火燒之﹐莫知宣平蹤迹。

後百餘載﹐至咸通十二年﹐郡人許明恕家有婢當逐﹐伴入山采樵。一日獨於南山中﹐見一人坐石上﹐方食桃﹐甚大。問婢曰﹕汝許明恕家人也﹖婢曰﹕是其人。曰﹕我卽明恕之祖宣平也。婢言曰﹕常聞家內說﹐祖翁得仙多年﹐無由尋訪。宣平謂婢曰﹕汝歸﹐爲我向明恕道我在此山中。與汝一桃食之﹐不得將出﹐山內虎狼甚多﹐山神惜此桃。婢乃食之﹐甚美﹐頃之而盡。遣婢隨樵人歸家言之。婢歸﹐覺檐樵輕健。到家﹐具言入山逢祖翁宣平。其明恕嗔婢將上祖之名牽呼﹐取杖打之。其婢隨杖身起﹐不知所之。後有人入山內﹐逢見婢﹐童顏輕健﹐身衣樹皮﹐行疾如風﹐遂入升林木而去。

◎劉商

劉商﹐彭城人也﹐家於長安。好學彊記﹐攻文﹐有《胡笳十八拍》﹐頗行於世﹐兒童婦女悉誦之。進士擢第﹐歷臺省爲郎中。性耽道術﹐逢道士卽師資之。煉丹服气﹐靡不勤切。每嘆光景甚促﹐筋骸漸衰﹐朝馳暮止﹐但自勞苦﹐浮榮世宦﹐何益於己﹗古賢皆墮官以求道﹐多得度世﹐幸畢婚嫁﹐不爲俗累﹐豈劣於許遠遊哉﹗是以托病﹐免官入道。

遊及廣陵﹐於城街逢一道士賣藥﹐聚玩頗眾﹐人言多有靈效。眾中見商﹐目之甚相異﹐乃罷藥﹐攜手登樓﹐以酒爲歡。道士所談﹐自秦漢歷代事﹐皆如目視。商頗爲異﹐卽師敬之。復言神仙道術﹐不可得也。及暮﹐商歸僑止﹐道士下樓﹐閃然不見﹐商益訝之。翌日﹐又於街市訪之﹐道士仍賣藥。見商愈喜﹐復挈上酒樓﹐劇談歡醉。出一小藥囊贈商﹐並戲吟曰﹕無事到揚州﹐相攜上酒樓﹐藥囊爲贈別﹐千載更何求。商記詞得

囊﹐暮乃別去。後商尋之﹐不復見也。商乃開囊視﹐重重紙裹一胡蘆﹐得九粒藥﹐如麻子。依道士口訣吞之﹐頓覺神爽不饑﹐身輕飄然﹐過江遊茅山。久之﹐復往宜興張公洞。當春之時﹐愛罨畫溪之景﹐乃入胡父諸葺居﹐隱於山中。近樵者猶見之﹐曰﹕我劉郎中也。莫知所止﹐蓋已爲地仙矣。

◎劉替

劉替﹝音僭﹞﹐小字宜哥﹐兄瞻也。替家貧﹐好道。常有道士經其居﹐見替異之﹐問﹕知道否﹖曰﹕知。然替性饒俗气﹐業應未淨﹐遽可彊學。道士曰﹕能相師乎﹖替曰﹕何敢。於是師事之﹐隨道士入羅浮山。替與瞻俱讀書﹐替山棲求道﹐無巾裹鬃角﹐布衣事道士爲文﹐而瞻性慕榮達。替謂瞻曰﹕鄙必不第﹐則逸於山野爾﹐得第則勞於塵俗。竟不及於鄙也﹐然愼於富貴﹐四十年當有驗。曰﹕神仙遐遠難求﹐秦皇漢武﹐非不區區也。廊廟咫尺易致﹐馬周﹑張嘉貞可以繼踵矣。自後替愈精思於道﹐乃隱於羅浮山。

瞻進士登科﹐屢歷淸顯﹐及升輔相﹐頗著燮調之稱。俄謫南行﹐次廣州潮臺﹐泊舟江濱﹐忽有鬃角布衣少年﹐衝暴雨而來﹐衣履不濕﹐欲見瞻﹐左右皆訝﹐乃語之﹐但言宜哥來也﹐以白瞻。問形狀﹐具以對。瞻驚嘆﹐乃迎而見之。替顏貌可二十來許﹐瞻已皤然衰朽﹐爲逐臣。悲喜不勝﹐替復勉之﹕與爾爲兄弟﹐手足所痛﹐曩日之言﹐今四十年矣。瞻益感嘆﹐謂替曰﹕可復修之否﹖替曰﹕兄身邀榮寵﹐職和陰陽﹐用心動靜﹐能無損乎﹗自非弟柰何﹐況已升天仙﹐詎能救爾﹖今惟來相別﹐非來相救也。於是同舟行別﹐話平生隔闊﹐一夕﹐失替所在。今羅浮山中﹐時有見者。瞻乃南行﹐歿於貶所矣。

◎羅萬象

羅萬象﹐不知何許人。有文學﹐明天文﹐洞精於《易》。節操奇特﹐惟布衣遊行天下。居王屋山﹐久之﹐後遊羅浮山﹐嘆曰﹕此朱明洞天﹐昔葛稚川曾棲此以煉丹﹐今𨿽無鄧嶽相畱﹐聊自駐泊爾。於是愛石樓之景﹐乃於山下結庵以居。常餌黃精﹐服气數十年。或出遊曾城泉山﹐布水下采藥﹐及入福廣城市﹐賣藥飲酒﹐來往無定。或一食﹐則十數人之食﹔或不食﹐則莫知歲月。光悅輕健﹐日行三四百里﹐緩行奔馬莫及。後卻歸石樓庵﹐竟不復出﹐隱於山中矣。

◎司馬承貞

司馬承貞﹐字子微﹐博學能文。攻篆﹐迥爲一體﹐號曰金剪刀書。隱於天臺山玉霄峯﹐自號白雲子﹐有服餌之術。唐則天累詔之﹐不起。睿宗深尙道教﹐屢加尊異﹐承貞方赴召。睿宗問陰陽術數之事﹐承貞對曰﹕《老君經》云﹐損之又損﹐以至於無爲。且心目所見﹐知每損之尙未能已﹐豈復攻乎異端﹐而增智慮哉﹗睿宗曰﹕理身無爲﹐則淸髙矣﹐理國無爲﹐如之何﹖對曰﹕國猶身也。《莊子》云﹐遊心於澹﹐合气於漠。順於自然﹐乃無私焉﹐而天下理。《易》曰聖人者﹐與天地合其徳。是知天不言而信﹐不爲而成。無爲之旨﹐理國之要也。睿宗深賞異﹐畱之欲加寵位﹐固辭不可﹐告歸山。乃賜寶琴花帔以遣之﹐公卿多賦詩以送。常侍徐彥伯﹐撮其美者三十餘篇﹐爲制序﹐名曰《白雲記》﹐見傳於世。時盧藏用早隱於終南山﹐後登朝居要官﹐見承貞將還天臺﹐藏用指終南謂之曰﹕此中大有佳處﹐何必天臺﹖承貞徐對曰﹕以僕所觀﹐乃仕宦之捷徑爾。藏用有慚色。

明皇在宥天下﹐深好道術﹐徵詔承貞﹐到京畱於內殿﹐頗加禮敬。問以延年度世之事﹐承貞隱而微言﹐明皇亦傳而祕之﹐故人莫得知也。由是明皇理國四十五年﹐𨿽祿山犯闕﹐鑾輿狩蜀﹐及爲上皇回﹐又七年方始晏駕﹐𨿽由天數﹐豈非道力之助延長耶﹗初﹐明皇登封泰山回﹐問承貞﹕五嶽何神主之﹖對曰﹕嶽者﹐山之巨鎭。而能出雷雨﹐潛諸神仙﹐國之望者爲之。然山林神也﹐亦有仙官主之。於是詔五嶽﹐於山頂別置仙官廟﹐自承貞始也。

又蜀女眞謝自然泛海﹐將詣蓬萊求師﹐船爲風飄到一山。見道士指言天臺山司馬承貞名﹐在丹臺﹐身居赤城﹐此眞良師也。蓬萊隔弱水三十萬里﹐非舟楫可行﹐非飛仙無以到。自然乃回﹐求承貞受度﹐後白日上升而去。承貞居山﹐修眞勤苦。年一百餘歲﹐童顏輕健﹐若三十許人。有弟子七十餘人。一旦﹐告弟子曰﹕吾自玉霄峯東望﹐蓬萊常有眞靈降駕﹐今爲東海靑童君﹑東華君所召﹐必須去人間。俄頃气絕﹐若蟬蛻﹐已解化矣﹗弟子葬其衣冠焉。

◎閭丘方遠

閭丘方遠﹐字大方﹐舒州宿松人也。幼而辯慧﹐年十六﹐精通《詩》《書》﹐學《易》於廬山陳元晤。二十九問大丹於香林左元澤﹐澤奇之。後師事於仙都山隱眞巖劉處靖﹐學修眞出世之術。三十四受法籙於天臺山玉霄宮葉藏質﹐眞文祕訣﹐盡以付授。而方遠守一行气之暇﹐篤好子史﹐羣書每披捲﹐必一覽之﹐不遺於心。常自言﹕葛稚川﹑陶貞白﹐吾之師友也。銓《太平經》爲三十篇﹐備盡樞要﹐其聲名愈播於江淮間。唐景佑二年﹐錢塘彭城王錢肸﹐深慕方遠道徳﹐禮謁。於余杭大滌洞築室宇以安之﹐列行業以表之。昭宗累徵之﹐方遠以天文推尋﹐秦地將欲荊榛﹐唐祚必當革易﹐侔之園綺﹐不出山林﹐

竟不赴召。乃降詔褒異﹐就頒命服﹐俾耀玄風﹐賜號妙有大師玄同先生。闡揚聖化﹐啟發蒙昧﹐眞靈事迹﹐顯聞吳楚。由是從而學者﹐若正一眞人之在蜀。趙升﹑王長亦混於門下﹐弟子二百餘人。會稽夏隱言﹑譙國戴隱虞﹑滎陽鄭隱瑤﹑吳郡陸隱周﹑廣陵盛隱林﹑武都章隱芝﹐皆傳道要而升堂奧者也。廣平程紫霄應召於秦宮﹐新安聶師道行教於吳國。安定胡謙光﹑魯國孔宗魯十人﹐皆受思眞煉神之妙旨。其餘遊於聖迹﹐藏於名山﹐不復得而記矣。

天復二年二月十四日﹐沐浴焚香﹐端拱而坐﹐俟亭午而化。顏色怡暢﹐屈伸自遂﹐異香芬馥﹐三日不散。弟子以從俗葬﹐舉以就棺﹐但空衣而尸解矣。葬於大滌洞之傍白鹿山。後有道俗﹐於仙都山及廬山累見之。自言﹕我捨大滌洞﹐歸隱�山天柱源也。

◎聶師道

聶師道﹐字通微﹐新安歙人也。性聰淳直﹐言行謙謹﹐養親以孝聞﹐深爲鄕裏所敬。少師事道士於方外﹐卽徳誨之從兄也。徳誨自省郎出牧新安之二年﹐方外從之荊南書記﹐早捨妻子入道﹐學養气修眞之術﹐周遊五嶽名山﹐到新安。徳誨乃於郡之東山選勝地﹐構室宇以居之﹐目爲問政山房﹐而師道事之。辛勤十餘年﹐傳法籙修眞之要。後出遊續溪山﹐自言嘗覽內傳﹐見服松脂法。乃與道侶﹐上百丈山采松脂。崖石回聳百丈﹐遂以名之﹐其四望髙千餘仞。夜宿於崖頂松下﹐天淸月朗﹐忽聞仙樂起﹐自東南紫雲上遙遙而來﹐遲緩過於石金山。石金與百丈﹐其髙相等﹐𨿽平地隔三十里﹐山頂相望咫尺間。乃聞仙樂到彼﹐輟少時﹐敲小鼓三通﹐復奏樂﹐金石笙簫﹐絲匏響亮﹐擊鼓而拍﹐莫審其曲調﹐聲揭而淸﹐特異人間之樂。自三更及

雞鳴而止。後問於山下人﹐是夜皆聞之。其同侶嘆曰﹕方采靈藥﹐遽聞仙樂﹐豈非有感﹖此亦君得道之嘉兆矣。

其後遊行歸南嶽﹐禮玉淸及光天二壇。後泊招仙觀﹐入洞靈源。時當春景﹐聞蔡眞人舊隱處不遠﹐有花木甚異﹐采樵者時或見蔡眞人在其間。師道喜之﹐乃辟穀七日﹐晨起獨趨山中漸行﹐見花有異香﹐不覺日晚。忽到大溪傍﹐見一樵人﹐臨水坐於沙上。師道驟欲親近之﹐乃負薪將下溪﹐回顧師道﹐卻駐樵檐﹐問獨此何往。應之曰﹕學道尋仙﹐深心所切﹐聞蔡眞人隱此山﹐願一禮謁耳。樵人曰﹕蔡君所居極深﹐人不可到。師道曰﹕攀蘿登崖﹐已及於此﹐有山通行﹐豈憚遠近﹗樵人又曰﹕日將暮矣﹐且行過此山東﹐有人家可宿。師道欲隨樵人去﹐樵人遽入水﹐甚淺﹐及師道入水﹐極深而急﹐不敢涉。樵人曰﹕爾五十年後﹐方過得此溪。目送樵人﹐步水面而去﹐不見乃回。

山東行十餘里﹐遙望見艸舍三間﹐有籬落雞犬。漸近﹐見一人靑白色似農者﹐年可三十﹐獨居。見師道到﹐甚訝師道深山自行。忽曰﹕家累俱出何爲﹖主人又問師道﹕此來何之﹖應曰﹕尋蔡眞人。居主人曰﹕路上見一樵人否﹖曰﹕見。主人曰﹕此蔡道者適過也。師道聞之﹐禮祝曰﹕凡愚見仙聖不識﹐亦命也。已逼夜﹐山林深黑﹐投宿無地。又問曰﹕從何來﹖具以發迹新安﹐尋眞之由以對。乃許入其捨﹐復指師道﹐令近火鑪邊牀上坐。曰﹕山中偶食盡﹐求之未歸。師道曰﹕絕糧多時﹐卻不以食爲念。見火側有湯鼎﹐復有數个黃瓷合﹐主人曰﹕合內物皆堪喫﹐任意取之。乃揭一合﹐是茶。主人以湯潑﹐及喫﹐气味頗異於常茶。復思茶﹐更揭之﹐合不可開。徧揭諸合﹐皆不能開。師道心訝不似村人家﹐而不敢言。主人別屋睡﹐日髙不起﹐又無火燭﹐睡中曰﹕此孤寂之處﹐忽病無以相待﹐前村

人家甚多﹐可以往彼。

師道便行﹐數里不見人家﹐悉是崖險﹐乃回﹐已迷向宿之處。復行約三十餘里﹐卽逢見一老人﹐欣喜﹐邀於石上坐﹐問入山之意﹐具以前事對之。老人曰﹕蔡君父子俱隱於此山﹐昨夜所宿之處﹐卽其子也。又曰﹕爾道气甚濃﹐仙骨未就﹐入山饑渴﹐何能卻回﹖俄折艸一莖與師道﹐形如姜苗而長尺餘﹐嚼之味甘美。復令取泉水﹐喫次舉頭﹐已失老人所在。師道悲嘆不已﹐而覺食茶艸之後﹐气力輕健﹐愈於來時。卻欲沿山路尋宿處﹐其路已爲棘蔓蔽塞﹐前去不通。卻回招仙觀﹐眾道士忽見師道﹐驚異曰﹕此觀地𨿽靈嶽﹐側近虫獸甚多﹐人罕能獨行﹐何忽去月餘日﹖實久憂望。師道曰﹕昨日方去﹐始經一宿。具言見樵人及宿處﹐又逢老人。道士皆嘆曰﹕吾輩𨿽同居此觀﹐徒爲學道﹐知有蔡眞人﹐無緣一見。吾子夙有仙分﹐已見蔡君父子。其老人者﹐昔聞彭眞人亦隱此山﹐豈非彭君乎﹖子一入見﹐遽逢三仙人。一日一宿﹐人間月餘矣。其實積習之命也。師道深自嘆異。

駐招仙觀修煉逾年﹐後以親老思歸﹐卻回問政山。每入諸山﹐拾薪劚藥﹐或逢虎豹﹐見師道垂耳搖尾﹐俯伏於地。師道以手撫而呼之﹐乃起隨行。或以薪藥附於背上﹐負之送歸而去。昔郭文泰之居大滌洞﹐伏虎亦如之歙之。近山頗有猛獸﹐而不爲人之害者﹐自師道之感也。其親時問師道遊學所益﹐具陳其事。親聞之而喜曰﹕汝以孝養我﹐以道資我﹐亦幸爲汝母矣。此蓋宿慶之及也。

後又出遊﹐復思往南嶽九嶷山。早聞梅眞人﹑蕭侍郎皆隱玉笥山﹐時人多見之。梅卽漢南昌尉福也。簫卽子云﹐字景喬﹐梁之公子﹐自東陽太守避侯景之亂﹐全家入山。二人俱得道於此。師道且止玉笥淸虛觀﹐思慕梅﹑蕭﹐三遊郁木坑﹐或冀一

見﹐堅心以去。山行極深﹐忽見一人﹐布衣烏紗帽﹐顏若五十許人﹐師道禮敬問之。初自稱行者﹐問師道何往﹐乃以尋梅蕭爲答。行者曰﹕聞爾精勤慕道﹐徧訪名山﹐情亦非易。欲見二君﹐行者可以相引。爾宿業甚淨﹐已應玉籍有名。𨿽未便飛升﹐當亦度世爾。行者又曰「我謝修通也﹐恐爾未識﹐故以自言﹐本居南嶽﹐與彭蔡同隱﹐已三百年。知爾常遊洞靈源﹐我適爲東華君命﹐主玉笥山林地仙﹐兼掌淸虛觀境土社令﹐爾與我素有道緣﹐是時相見。然梅蕭日中爲小有天王所召﹐恐未便還﹐非可俟也。師道於是虔拜曰﹕凡世肉人﹐謬探大道﹐凝神注想﹐以朝繼夕。未知要妙﹐若浮於海﹐詎識其涯。不期今日獲見道君﹐實百生之幸也。修通曰﹕丹心懇苦﹐深可憫哉﹗爾世事未了﹐且當送爾出山路﹐往我所止。隨行數里﹐忽見艸舍兩間﹐甚新潔﹐有牀席﹐小鐺然火煎湯﹐儼若書生所居﹐而無人。修通命師道入﹐坐於木兔上﹐修通自坐白石鹿牀上。俄有一總角童﹐以湯一碗與師道﹐呷之神气爽然。又指令架上自袖取書一卷﹐修通曰﹕此《素書》也﹐但習之無怠﹐當得眞旨。師道意欲求住師學﹐未之啟言﹐而修通已知﹐曰﹕爾有親垂老﹐𨿽有兄能養﹐若欲更南遊﹐此未可言住。我弟子紫芝在九嶷山﹐若往彼見之﹐爲我傳語﹐兼出《素書》示之﹐得盡其旨矣。或不見﹐但投《素書》於毛如溪上洞中﹐仍題石壁﹐記我傳語之意﹐紫芝當自授爾要道。言訖﹐乃發遣師道回﹐俄不見修通﹐已在郁木坑﹐師道入淸虛觀矣。眾道士驚曰﹕一去七日而返﹐何之也﹖師道具以對之。有道士二人欣躍﹐乞與師道共入郁木坑。到舊處﹐巖石艸樹﹐歷歷宛然﹐但失其艸舍﹐竟日悵望而回。

師道得《素書》﹐文字可識﹐皆說龜山王母﹐理化眾仙祕要眞訣也。他仙習此﹐當得升天。世人授之﹐迹參洞府。其間有疑義﹐不可究也。後到南嶽九嶷山湘眞觀﹐月餘﹐尋問紫芝

蹤迹﹐咸言毛如溪有一隱士﹐莫知姓名﹐人或見者。師道累入山﹐尋之不見﹐乃如修通之言﹐投書題石壁。後常夢神人﹐稱紫芝﹐教之以釋凝滯﹐意乃醒然。經歲餘﹐復還問政。居二十餘年﹐每焚修﹐卽以二蔡﹑彭﹑謝眞形畫像瞻禮﹐仍自以管幅編異﹐傳於道俗。

其後吳太祖霸江淮間﹐聞師道名迹﹐冀其道徳護於軍庶﹐繼發召止﹐及廣陵建玄元宮以居之。每升壇﹐祈恩禱福﹐水旱無不應。致天地感動﹐煙雲呈祥。是以人情咸依道化﹐境若華胥﹐俗皆可封。𨿽古今異時﹐實大帝之介君也。乃降褒美爲逍遙大師﹑問政先生﹐以顯國之師也。弟子鄒徳匡﹑王處訥﹑楊匡翌﹑汪用眞﹑程守朴﹑曾景霄﹑王可儒﹑崔繟然﹑杜崇眞﹑鄧啟遐﹑吳知古﹐皆得妙理﹐傳上淸法﹐散於諸州府。襲眞風而行教﹐朝廷皆命以紫衣﹐光其玄門。有秦﹑吳﹑荊﹑齊﹑燕﹑梁﹑閩﹑蜀之士﹐咸來逾紀﹐勤苦奉事。師道常謂之曰﹕我無道術﹐何以遠來若此﹖弟子皆曰﹕昔張君居蜀﹐天下之人﹐悉往師之。隨其所修﹐各授以道要焉。羣弟子執奴僕之役﹐久而不去者﹐方得成仙。今悉是枯骨子孫﹐日逼朽腐﹐思避短景﹐希度長生﹐願無卻懇切也。然師道以仁慈接眾﹐言不阻違﹐隨其性識﹐指以道要。若久行霧露﹐餘潤漬衣﹐近羅沈檀﹐輕香襲體。

由是居廣陵三十餘年﹐有弟子五百餘人。而師道胎息已久﹐煉丹有成。一旦﹐告弟子曰﹕適爲黑幘朱衣一符吏﹐告我爲仙官所召﹐必須去矣。頃之﹐異香滿室﹐云鵠近庭﹐若眞靈所集﹐爽然言別而化。弟子殮之﹐棺忽有聲﹐視之若蟬蛻尸解矣。後數日﹐人自豫章來﹐見之領一柷角童隨行﹐道俗多識之﹐咸問﹕何爲遠遊。曰﹕離南嶽多年﹐今暫往爾。所在多泊舊遊宮觀。而去半年後﹐有人自長沙來﹐亦如豫章所見。復言衡陽路見﹐

歸洞靈源去。樵人言五十年後過此溪﹐適足驗矣。詳其由來﹐是二蔡﹑彭﹐謝之儔侶也。隱化而往﹐絕世思望﹐神仙皆然矣。

◎殷文祥

殷七七﹐名文祥﹐又名道筌。常自稱七七﹐俗多呼之﹐不知何所人也。遊行天下﹐人言久見之﹐不測其年壽。面光白若四十許人﹐到處或易其姓名﹐不定。曾於涇州賣藥﹐時靈臺蕃漢疫癘俱甚﹐得藥入口卽愈﹐皆謂之神聖。得錢卽施之於人﹐而常醉於城市間。周寶於長安識之﹐尋爲涇原節度﹐迎之禮重﹐慕之道術還元之事。及寶移鎭浙西﹐數年後﹐七七忽到﹐復賣藥。寶聞之驚喜﹐遽召之﹐師敬益甚。每醉﹐自歌曰﹕解醞須臾酒﹐能開頃刻花。琴彈碧玉調﹐鑪煉白朱砂。寶嘗試之﹐悉有驗。其於種瓜釣魚﹐若葛仙公術也。

鵠林寺杜鵑花髙丈餘﹐每春末花爛熳。僧傳言﹐貞元年中﹐有外國僧﹐自天臺缽盂中﹐以藥養其根來種之﹐自後構飾花院﹐鎖閉。人或窺見女子﹐紅裳艷麗﹐遊於樹下﹐有輒采花折枝者﹐必爲所祟﹐俗傳女子花神也。所以人共保惜﹐故繁艷異於常花。其花欲開﹐探報分數﹐節度使賓寮官屬﹐繼日賞玩。其後一城士女﹐四方之人﹐無不以酒樂遊從。連春入夏﹐自旦及昏﹐閭裏之間﹐殆於廢業。寶一日謂七七曰﹕鵠林之花﹐天下奇絕﹐嘗聞能開非時之花﹐此可開否﹖七七曰﹕可也。寶曰﹕今重九將近﹐能副此日否﹖七七諾之。乃前三日﹐往鵠林寺宿焉。中夜女子來謂七七曰﹕道者欲開此花耶﹖七七乃問﹕何人深夜到此﹖女子曰﹕妾爲上玄所命﹐下司此花﹐在人間已逾百年﹐非久卽歸閬苑去﹐今與道者共開之﹐非道者無以感妾。於是女子倏然不見。來日晨起﹐寺僧或訝花漸拆蕊﹐及九日﹐爛熳如春。乃以聞寶﹐一城士庶異之﹐遊賞復如春夏間。數日﹐花俄不見﹐

亦無落花在地。

後七七偶到官僚家﹐適值會賓次﹐主與賓趨而迎之。有佐酒倡優共輕侮之﹐七七乃白主人﹕欲以二栗爲令﹐可乎﹖咸喜﹐謂必有戲術﹐資於歡笑。乃以栗巡行﹐嗅者皆聞異香﹐驚嘆﹐惟佐酒笑七七者二人﹐嗅之化作石﹐綴於鼻﹐掣不落﹐但言穢气不可堪。二人共起狂舞﹐花鈿委地﹐相次悲啼﹐粉黛交下。優伶輩一時辭舞﹐鼓樂自作﹐聲頗合節﹐奏曲止而舞不已。一席之人﹐笑皆絕倒。久之﹐主人祈謝於七七。有頃﹐石自鼻落﹐復爲栗﹐傳之皆有異香。及花鈿粉黛悉如舊﹐略無所損﹐咸敬事之。又七七酌水爲酒﹐削木爲脯﹐使人退行﹐止船卽住﹐呼鳥自隨﹐唾魚卽活﹐撮土畫地﹐狀山川形勢﹐折茆聚蟻﹐變城市人物。有人曾經行處見之﹐言歷歷皆似﹐但小狹爾。凡諸術不可勝紀。

後二年﹐薛玄﹑劉浩作亂﹐寶南奔杭州。而寶總戎爲政﹐刑或無辜。前上饒牧陳全裕經其境﹐構之以禍﹐盡赤其族。寶八十三﹐筋力尢壯﹐女妓百數﹐蓋得七七之術﹐後爲無辜及全裕作厲﹐一旦忽殂。七七劉浩軍變之時﹐甘露寺爲眾推落北崖﹐謂墮江死矣。其後人見在江西十餘年﹐賣藥。入蜀﹐莫知所止。其鵠林花﹐兵火焚﹐樹失﹐根株信歸閬苑矣。

◎譚峭

譚峭﹐字景升﹐國子司業洙之子﹐幼而聰明。及長﹐頗涉經史﹐彊記﹐問無不知﹐屬文淸麗。洙訓以進士爲業﹐而峭不然。迥好黃老﹐諸子及周穆﹑漢武﹑茅君﹑列仙內傳﹐靡不精究。一旦﹐告父出遊終南山﹐父以南山近京都﹐許之。自經終南﹑太白﹑太行﹑王屋﹑嵩﹑華﹑泰嶽﹐迆邐遊歷名山﹐不復歸。寧父馳書責之﹐復謝曰﹕茅君昔爲人子﹐亦辭父學仙﹐今

峭慕之﹐冀其有益。父母以其堅心求道﹐豈以世事拘之﹐乃聽其所從。而峭師於嵩山道士十餘年﹐得辟穀養气之術﹐惟以酒爲樂﹐常醉騰騰﹐周遊無所不之。夏則服烏裘﹐冬則綠布衫。或臥於風雨雪霜中經日﹐人爲已斃﹐視之﹐气出怵怵然。父常念之﹐每遣家僮尋訪﹐春冬必寄之衣及錢帛。捧之且喜﹐復書﹐遽遣家僮﹐乃厚遺之。才去﹐便以父所寄衣出街﹐路見貧寒者與之。及寄於酒家﹐一無所畱。人或問之何爲如此﹐曰﹕何能看得盜之所竊﹐必累於人﹐不衣不食﹐固無憂也。常欣欣然﹐或謂風狂﹐每行吟曰﹕綫作長江扇作天﹐靸鞋拋向海東邊。蓬萊信道無多路﹐只在譚生柱杖前。爾後居南嶽﹐煉丹成﹐服之﹐入水不濡﹐入火不灼﹐亦能隱化﹐復入靑城而去。

◎杜升

杜升﹐字可云﹐自言京兆杜陵人也﹐莫測其年壽。不食﹐常飲酒三斗不醉﹐顏甚悅澤﹐若三十許人。裹大方巾﹐破帽﹐冬夏常著綠布衫﹐而言談甚髙﹐頗有文學。人有與換新巾衫﹐必受之﹐舊者堅不脫﹐得新者出門﹐逢人便與。常遊城市門醉行。能沙書﹐好於水碗及盆內﹐以沙書龍字﹐浮而左右轉﹐或叱之﹐則飛起﹐髙丈餘﹐隱隱若雲霧﹐作小龍形﹐呼之復下水中。不就人求錢﹐人自以錢與之。召人穿檐行﹐少頃之間﹐得錢甚多﹐便散與貧人及酒家。如此到處﹐日日爲之﹐人皆不厭以錢與之﹐疑以術惑於眾也。冬則臥於雪中三兩日﹐人以爲僵斃矣﹐或拔看之﹐徐起﹐抖擻雪而行﹐猶若醺酣气出﹐如夏醉睡醒也。

杜孺休﹐邠國公琮之子也﹐爲蘇州牧。或聞可云在城市﹐極喜﹐乃延入州﹐拜之﹐呼爲道翁。賓客僚屬皆訝之﹐孺休曰﹕先君出鎭西川﹐日與此道翁深相喜重﹐常來去書齋中。時孺

休才年十餘歲﹐今五十餘歲﹐別道翁四十年﹐而裝飾顏貌﹐一如當時。乃畱之郡齋﹐咨以道術。可云曰﹕但以政化及人﹐慈愛爲意﹐況今多事﹐尢在保身﹐未能脫屣世塵﹐委家林野﹐宜遠於兵傷﹐道術詎可問也。時郡人以錢帛與之﹐阻讓不可﹐出城便散與人﹐孺休敬之愈甚。可云或與孺休賓僚聚飲﹐有唱和者﹐而可云出口成章﹐屬章深遠﹐多神仙旨趣﹐人無以綴之。後軍亂﹐孺休果爲兵傷而死。可云人見亦被傷殺﹐頃之﹐但有舊衫一領﹐作三四段斫破痕在地。後數日﹐人多見過松江﹑浙江﹐經杭﹑越﹑衢﹑信入江西﹐市醉吟﹑沙書如故。又一年﹐人於湖南見之﹐問蘇州事﹐歷歷話而笑﹐復言曾居南嶽﹐卽當去矣。詳而究之﹐是得隱形解化之道﹐人莫可知也。

◎羊愔

羊愔﹐太山人也。以世祿官﹐家於縉雲。明經擢第﹐解褐喜州夾江縣尉﹐罷歸縉雲。兄忻爲臺州樂安令。愔幽棲括蒼山﹐性惟沈靜﹐薄於世榮﹐志尙逍遙﹐常慕道術。一旦妻暴亡﹐曰﹕莊生鼓盆﹐迥爲達者﹐今樂矣﹐葬之不亦宜乎﹗男且有業﹐女已有歸﹐永無累也。後遊阮郎亭﹐崖上去地十餘丈﹐有篆書刻石﹐字極大﹐世傳言阮肇題詩所成﹐使匠人鏨石摸搭。驗之﹐乃唐李陽冰常爲縉雲令﹐遊此亭題詩﹐曰﹕阮客身何在﹐仙云洞口橫。人間不到處﹐今日此中行。

愔於亭側﹐與縉雲觀道士數人﹐花時飲酒﹐日午﹐忽僕地若斃﹐气息猶暖﹐乃舁還家﹐七日方醒。鄕裏之人﹐與道士俱往問之﹐愔曰「初爲一人靑幘絳服﹐自稱靈英﹐邀入洞府中﹐見樓觀宏麗﹐鸞鵠徘徊﹐天淸景暖﹐異於人間。須臾﹐一石穴中有物飛出﹐狀如簦﹐靑色﹐柄長。靈英指之曰﹕此靑靈芝也﹐可食之得仙。愔覺饑方甚﹐取坐於石上食之﹐味甘美﹐俄而都

盡。靈英曰﹕爾夙有仙分﹐今日遽得見仙官。乃引見仙官﹐戴遠遊冠﹑霞帔三人﹐文武侍從極多。靈英謂愔曰﹕一人小有天王君﹐一人華陽大茅君﹐一人隱玄天佐命君。愔歷拜之﹐咸曰﹕有仙骨未能飛升﹐猶宜地上修煉。俄而靈英送出﹐乃括蒼洞西門也。

愔方悟此身﹐後不喜穀气﹐但飲水三升﹐日食百合一盞。身輕﹐骨節皆動﹐抖擻如竹片及拍板聲。又多言語吟詠﹐若與人談話﹐晝夜不已。時或以紙三二百幅書之﹐頃刻皆徧文字﹐人莫識之。愔讀之悉是文章﹐道侶好事者﹐依口錄之﹐實亦淸辭麗句﹐多神仙瀛洲閬苑之意。如此經年﹐淸瘦輕健。有不信者﹐謂之妖物所魅。及二年﹐漸肥白﹐不喜食百合﹐惟飲水飲酒。三年﹐鬢髮如漆﹐面有童顏﹐行步輕健似飛﹐飲酒三斗不醉﹐衣布褐。後南行入委羽山﹐人莫得見。

卷一百一十四經傳部傳十三

◎墉城集仙錄敍

《墉城集仙錄》者﹐紀古今女子得道升仙之事也。夫去俗登仙﹐超凡證道﹐駐隙馬風燈之景﹐享莊椿蟾桂之齡﹐變泡沫之姿﹐同金石之固﹐長生度世﹐代有其人。綿歷劫年﹐編載經誥﹐玄圖祕籙﹐燦然可觀。神仙得道之蹤﹐或品升上聖﹐或秩預髙眞﹐或統禦諸天﹐或主司列嶽﹐或騎箕浮漢﹐或隱月奔晨﹐或朝宴九淸﹐或徊翔八極。開皇已往﹐劫運之前﹐三洞寶書﹐多所詳述。洎九皇三古之後﹐服牛乘馬已還﹐皆輟天府而下拯生靈﹐由仙曹而暫司宰制﹐垂法立教﹐秉國佐時﹐儒籍史臣﹐備顯其事。至有韜光混迹﹐駕景登晨。或功著巖林﹐朔煙霞而輕舉﹔或身離囂濁﹐控鸞鶴以沖虛。或躬贊帝王﹐或樂居氓俗。陰功克就﹐玄徳升聞﹐使雞犬以俱飛﹐拔庭除而共舉。光於簡冊﹐無世無之。

昔秦大夫阮蒼﹑漢校尉劉向﹐繼有述作﹐行於世間。次有《洞冥書》《神仙傳》《道學傳》《集仙傳》《續神仙傳》《後仙傳》《洞仙傳》《上眞記》﹐編次紀錄﹐不啻十家。又名山福地之篇﹑括地山海之說﹑搜神博物之記﹑仙方藥品之文﹐旁引姓名﹐別書事迹﹐接於聞見﹐詎可勝言﹐則神仙之事﹐煥乎無隱矣。常俗之流﹐或言神仙者﹐必俟身形委謝﹐魂識成眞﹐而後謂之神仙﹐非是骨肉升翥﹐此蓋愚瞽未

達之甚也。何者﹖《眞經》云﹕得道去世﹐或隱或顯﹐證道𨿽一﹐修習或殊。故云神仙之道百數﹐非一途所限﹐非一法所拘也。或爲眞人之友﹐或爲天帝之賓﹐倏忽而龍駕來迎﹐參差而云駢遐邁者﹐則谷希﹑長裏﹑靑光﹑赤松之例是也。或受書稟籙﹐陰景煉形﹐靈肉再生﹐前功克懋者﹐則五老﹑上帝﹑四極眞王之例是也。或精誠不易﹐試難不移﹐目注昆丘﹐心朝大帝而得道者﹐黃觀﹑韋道微﹑傅君之例是也。況復《大洞》《七變》《八稟》《三圖》《胎精》《斑符》《隱芝曲素》《玉精金液》《黃水祕符》。《赤樹靑英》《環剛絳實》《白羽皇象》《九轉八瓊》﹐服之而化鳳化龍﹐餌之而爲金爲玉。復有《金璫》《玉佩》之訣﹐《三皇》《八景》之文﹐華丹素奏之靈﹐《神虎》《金眞》之要。飛行之羽﹐超虛躡空﹔流金之光﹐攝神制逆。翺翔則翠羽玄翮﹐控禦則飛蓋曲晨。七十四方之所修﹐靡虧毫髮﹔三十七色之所授﹐漸備羽儀。至或降九錫以騰淩﹐踐七試而貞介。資師祕訣﹐證自我心。歷象不能易其堅﹐雷霆不能駭其聽﹐富貴不能惑其志﹐聲色不能誘其衷﹐此則我命在我﹐長生自致。故古今得者﹐詎可殫論。南眞云﹐功滿三千﹐白日升天。弘道無已﹐自致不死。此之謂也。

夫神仙之上者﹐云車羽蓋﹐形神俱飛﹔其次牝谷幽林﹐隱景潛化﹔其次解形托象﹐蛇蛻蟬飛。然而衝天者爲優﹐尸解者爲劣。又有積功未備﹐累徳未彰﹐或至孝至忠﹑至貞至烈﹐或心不忘道﹑功未及人﹑寒棲獨煉於己身﹑善行不加於幽顯者﹐太上以其有志﹑太極以其推誠﹐限盡而終﹐魂神受福者﹐得爲善爽之鬼。地司不制﹐鬼錄不書﹐逍遙福鄕﹐逸樂遂志﹐年充數足﹐得爲鬼仙。然後升陰景之中﹐居王者之秩﹐積功累徳﹐亦入仙階矣。如此則善不徒施﹐仙固可學﹐功無巨細﹐行無洪

織﹐在立功而不休﹐爲善而不倦也。修習之士﹐得不勗哉﹗又一陰一陽﹐道之妙用﹐裁成品物﹐孕育羣形﹐生生不停﹐新新相續。是以天覆地載﹐淸濁同其功﹔日照月臨﹐晝夜齊其用。假彼二象﹐成我三才。故木公主於震方﹐金母尊於兌澤﹐男眞女仙之位﹐所治昭然。觀夫誥籍之中﹐圖傳所述﹐混同載錄﹐未有解張。今按上淸七部之經﹑存注修行之事﹑日月五星之內﹑空常飛步之篇﹐元父玄母以兼行﹐陽號陰名而具著﹐纂彼眾說﹐集爲一家。女仙以金母爲尊﹐金母以墉城爲治﹐編記古今女仙得道事實﹐目爲《墉城集仙錄》。《上經》曰﹕男子得道﹐位極於眞君﹔女子得道﹐位極於元君。此傳以金母爲主﹐元君次之﹐凡十卷矣。廣成先生杜光庭撰。

◎西王母傳

西王母者﹐九靈太妙龜山金母也。一號太靈九光龜臺金母﹐亦號曰金母元君﹐乃西華之至妙﹑洞陰之極尊。在昔道气凝寂﹐湛體無爲﹐將欲啟迪玄功﹐生化萬物﹐先以東華至眞之气﹐化而生木公焉。木公生於碧海之上﹐蒼靈之墟﹐以主陽和之气﹐理於東方﹐亦號曰王公焉。又以西華至妙之气﹐化而生金母焉。金母生於神洲伊川﹐厥姓緱氏。生而飛翔﹐以主陰靈之气﹐理於西方﹐亦號王母。皆挺質太無﹐毓神玄奧﹐於西方眇莽之中﹐分大道純精之气﹐結气成形。與東王木公共理二气﹐而育養天地﹐陶鈞萬物矣。體柔順之本﹐爲極陰之元﹐位配西方﹐母養羣品。天上天下﹐三界十方﹐女子之登仙得道者﹐咸所隸焉。

所居宮闕﹐在龜山之春山西那之都﹑昆侖玄圃閬風之苑。有金城千重﹐玉樓十二﹐瓊華之闕﹐光碧之堂﹐九層玄臺﹐紫翠丹房。左帶瑤池﹐右環翠水。其山之下﹐弱水九重﹐洪濤萬丈﹐非飆車羽輪不可到也。所謂玉闕塈天﹐綠臺承霄﹐靑琳之

宇﹑朱紫之房﹐連琳彩帳﹐明月四朗。戴華勝﹐佩靈章﹐左侍仙女﹐右侍羽童﹐寶蓋沓映﹐羽旗蔭庭。軒砌之下﹐植以白環之樹﹐丹剛之林﹐空靑萬條瑤幹。千尋無風﹐而神籟自韻﹐瑯然皆九奏八會之音也。神洲在昆侖之東南﹐故《爾雅》云「西王母日下」是矣。又云王母蓬發戴勝﹑虎齒善嘯者﹐此乃王母之使金方白虎之神﹐非王母之眞形也。元始天王授以《萬天元統》《龜山九光》之籙﹐使制召萬靈﹐統括眞聖﹐監盟證信﹐總諸天之羽儀。天尊上聖朝宴之會﹑考校之所﹐王母皆臨映焉。上淸寶經﹑三洞玉書﹐凡所授度﹐咸所關預也。

昔黃帝討蚩尢之暴﹐威所未禁﹐而蚩尢幻化多方﹐徵風召雨﹐吹煙噴霧﹐師眾大迷。帝歸﹐息太山之阿﹐昏然憂寐。王母遣使披玄狐之裘﹐以符授帝曰﹕太一在前﹐天一在後﹐得之者勝﹐戰則克矣。符廣三寸﹐長一尺﹐靑瑩如玉﹐丹血爲丈。佩符旣畢﹐王母乃命一婦人﹐人首鳥身﹐謂帝曰﹕我九天玄女也。授帝以三宮﹑五意﹑陰陽之略﹐太一遁甲﹑六壬步斗之術﹐《陰符》之機﹐《靈寶五符》《五勝》之文。遂克蚩尢於中冀﹐剪神農之後﹐誅楡岡於阪泉﹐而天下大定﹐都於上谷之涿鹿。又數年﹐王母遣使白虎之神﹐乘白虎﹐集帝之庭﹐授以地圖。其後虞舜攝位﹐王母遣使﹐授舜白玉環﹐又授益地圖。遂廣黃帝之九州﹐爲十有二州。王母又遣使獻舜皇獻﹐吹之以和八風。

《尙書帝驗期》曰﹕王母之國﹐在西荒之野。昔茅盈字叔申﹑王褒字子登﹑張道陵字輔漢﹐洎九聖七眞﹐凡得受書者﹐皆朝王母於昆陵之闕焉。時叔申﹑道陵侍太上道君﹐乘九蓋之車﹐控飛虯之軒﹐越積石之峯﹐濟弱流之津﹐渡白水﹐淩黑波﹐顧盼倏忽﹐謁王母於闕下。子登淸齋三月﹐王母授以《瓊華寶曜七辰素經》。茅君從西城王君﹐詣白玉龜臺﹐朝謁王母﹐求

乞長生之道曰﹕盈不肖之軀﹐慕龍鳳之年﹐欲以朝菌之脆﹐求積朔之期。王母湣其勤志﹐告之曰﹕吾昔師元始天王﹐及皇天搏桑帝君﹐授我以玉佩金璫二景纏練之道﹐上行太極﹐下造十方﹐漑月咀日﹐以入天門﹐名曰《玄眞》之經﹐今以授爾﹐宜勤修焉。因敕西城王君﹐一一解釋以授焉。又授寶書《四童散方》。洎周穆王滿命八駿與七萃之士﹐驊驑赤驥﹐蹈驪山子之乘﹐駕以飛綍之輪﹐柏夭導車﹐造父爲右﹐風馳電逝三千里﹐越剖閭無鳧之鄕﹐犀玉玄池之野。吉日甲子﹐黿鼉魚龜爲梁﹐以濟弱水﹐而升昆侖玄圃閬風之野﹐而賓於王母。穆天子持白珪重錦﹐以爲王母之壽。歌白雲之謠﹐刻石紀迹於弇山之上﹐而還中土矣。

世之升天之仙﹐凡有九品﹕第一上仙﹐號九天眞王﹔第二次仙﹐號三天眞皇﹔第三號太上眞人﹔第四號飛天眞人﹔第五號靈仙﹔第六號眞人﹔第七號靈人﹔第八號飛仙﹔第九號仙人。凡此品次﹐不可差越。然其升天之時﹐先拜木公﹐後謁金母﹐受事旣訖﹐方得升九天﹐入三淸﹐拜太上﹐覲奉元始天尊耳。故漢初有四五小兒﹐戲於路中﹐一兒歌曰﹕著靑裙﹐入天門﹐揖金母﹐拜木公。時人皆莫知之﹐惟張子房知之﹐乃往拜焉﹐曰﹕此乃東王公之玉童也。仙人得道升天﹐當揖金母﹐而拜木公也。自非沖虛登眞之子﹐莫知其津矣。

漢孝武皇帝徹﹐好長生之道。以元封元年﹐登嵩髙之嶽﹐築尋眞之臺﹐齋戒精思。四月戊辰﹐王母使墉城玉女王子登來語帝曰﹕聞子欲輕四海之祿﹐迂萬乘之貴﹐以求長生﹐眞乎勤哉﹗七月七日﹐吾當暫來也。帝問東方朔﹐審其神應。乃淸齋百日﹐焚香宮中。夜二唱之後﹐白雲起於西南﹐鬱鬱而至﹐徑趣宮庭。漸近﹐則雲霞九色﹐簫鼓震空﹐龍鳳人馬之眾﹐乘麟駕鹿之衛﹐科車天馬﹐霓旗羽幢﹐千乘萬騎﹐光耀宮闕。大仙

從官﹐森羅億眾﹐皆長丈餘。旣至﹐從官不知所在。王母乘紫雲之輦﹐駕九色斑龍﹐帶天眞之策﹐佩金剛靈璽﹐黃錦之服﹐文彩鮮明﹐金光奕奕﹐腰分景色之劍﹐結飛雲大綬﹐頭上華髻﹐戴太眞晨纓之冠﹐躡方瓊鳳文之履﹐可年二十許﹐天姿奄藹﹐靈顏絕世﹐眞靈人也。下車扶侍二女登牀﹐東向而坐。帝拜﹐跪問寒溫﹐侍立良久﹐呼帝使坐﹐設以天廚。芳華百果﹐紫芝萎蕊﹐紛若眞摞﹐精珍異常﹐非世所有﹐帝不能名也。又命侍女取桃﹐玉盤盛七枚﹐大如包﹝音保﹐與敔同﹞子﹐四以與帝﹐母自食三。帝食桃﹐輒收其核﹐母問何爲﹐帝曰﹕欲種之耳。母曰﹕此桃三千歲一實﹐中國土地薄﹐種之不生﹐如何﹖於是王母命侍女王子登彈八珍之璈﹐董雙成吹云和之笙﹐石公子擊昆庭之玉﹐許飛瓊鼓震靈之簧﹐婉淩華拊吾陵之石﹐範成君拍洞陰之磬﹐段安香作九天之鈞﹐法嬰歌玄靈之曲。眾聲激朗﹐淸音駭空。歌畢﹐帝下席叩頭﹐以問長生之道﹐王母曰﹕汝能賤榮樂卑﹐耽虛味道﹐自復佳耳。然汝性姿體欲﹐淫亂過甚﹐殺伐非法﹐奢侈姿性。夫侈者﹐裂身之車也﹔淫者﹐破身之斧也。殺者響對﹐奢者心爛﹐積欲則神隕﹐聚穢則命斷。以子蕞爾之身﹐而宅殘形之賊﹔盈尺之材﹐乃攻之者百刃。欲以解脫三尸﹐全身永久﹐不可得也。有似無翅之鴳﹐願鼓天池﹔朝生之菌﹐而樂春秋者哉﹗若能蕩此眾亂﹐拔穢易意﹐保神气於絳府﹐閉淫宮而不開﹐靜奢侈於寂室﹐愛眾生而不危﹐守慈務施﹐煉气惜精﹐儻有若斯之事﹐豈無仿佛耶﹗若不爾者﹐譬如抱石﹐而濟長河耳。帝跪受王母之誡﹐曰﹕徹不才﹐沈淪流俗﹐承禪先業﹐遂羈世累﹐刑政乖謬﹐罪積丘山﹐今日之後﹐請事斯語矣。

王母曰﹕夫養性之道﹑理身之要﹐汝固知矣﹐但在勤行不怠也。我師元始天王﹐昔於嚴霄之臺﹐授我要言曰﹕欲長生者﹐

先取諸身﹐堅守三一保靈根﹐玄谷華體灌沈珍﹐漑長淸精入天門﹐金室宛轉在中關﹐靑白分明適泥丸﹐養液閉精具身神﹐三宮備衛存絳宮﹐黃庭戊己無流源﹐徹通五臟十二綸﹐吐納六府魂魄欣﹐卻此百病辟熱寒﹐保精畱命永長存。此所謂呼吸太和﹑保守自然﹐眞要道者也。凡人爲之﹐皆必長生﹐亦可役使鬼神﹐遊戲五嶽﹐但不得飛空騰虛而已。汝能爲之﹐足可度世也。夫學仙者﹐未有不由此而始也。至若太上靈藥﹐上帝奇物﹐地下陰生﹐重云妙艸﹐皆神仙之藥也。得上品者﹐後天而老﹐乃太上之所服﹐非中仙之所寶。其中品者﹐有得服之﹐後天之逝﹐乃天眞之所服﹐非下仙之所逮。其次藥有九丹金液﹐紫華虹英﹐太淸九轉﹐五云之漿﹐玄霜絳雪﹐騰躍三黃﹐東瀛白香﹐玄洲飛生﹐八石千芝﹐威喜九光﹐西流石膽﹐東滄靑錢﹐髙丘餘糧﹐積石瓊田﹐太虛還丹﹐盛以金蘭﹐長光絳艸﹐云童飛千。有得服之﹐白日升天﹐此飛仙之所服﹐非地仙之所聞。其下藥有松柏之膏﹐山姜沈精﹐菊花澤瀉﹐苟杞茯苓﹐菖蒲門冬﹐巨勝黃精﹐靈飛赤板﹐桃膠木英﹐升麻續斷﹐威蕤黃連。如此下藥﹐略舉其端﹐艸類繁多﹐名數有千。子得服之﹐可以延年。𨿽不能長享無期﹐上升靑天﹐亦可以身生光澤﹐返老童顏﹐役使羣鬼﹐得爲地仙。求入道者﹐要先憑此階﹐漸而能致遠勝也。若能呼吸禦精﹐保固神气﹐精不脫則永久﹐气長存則不死﹐不用藥石之費﹐又無營索之勞﹐取之於身耳。百姓日用﹐而不知此﹐故爲上品自然之要也。且夫一人之身﹐天付之以神﹐地付之以形﹐道付之以气。气存則生﹐气去卽死﹐萬物艸木﹐亦皆如之。身以道爲本﹐豈可不養神固气﹐以全爾形也。形神俱全﹐上聖所貴﹐形滅神逝﹐豈不痛哉﹗一失此身﹐萬劫不復﹐子其寶焉。我之所言﹐乃我師元始天王所授之詞也。卽敕玉女李慶孫書﹐出之以付於帝﹐勗善修之焉。王母命駕將去﹐帝下席﹐叩頭請

畱。王母卽命侍女﹐召上元夫人同降帝宮。良久﹐上元夫人至﹐復坐﹐設天廚。久之﹐王母命夫人出《八會》之書﹐《五嶽眞形》《五帝六甲靈飛》之符﹐凡十二事﹐云此書天上四萬劫一傳﹐若在人間﹐四十年可授有道之士。王母乃命侍女宋靈賓開云錦之囊﹐取一策以授帝。王母執書﹐起立以付帝﹐王母咒曰﹕

天髙地卑﹐五嶽鎭形。元眞激气﹐太澤玄精。天回九道﹐六和長平。太上八會﹐飛天之成。眞仙節信﹐由玆通靈。泄墜滅腐﹐寶歸長齡。徹其愼之﹐敢告劉生。祝畢﹐帝拜授之。王母曰﹕夫始學道受符者﹐宜別祭川嶽諸眞靈﹐潔齋而佩之焉。四十年後﹐若將傳付汝之所有﹐董仲君﹑李少君可校之爾。況爲帝王﹐可勤祭川嶽﹐以安國家﹐授簡眞靈﹐以佑黎庶也。言訖﹐與上元夫人命車言去﹐從官互集﹐將欲登天。因笑指方朔曰﹕此我鄰家小兒﹐性多滑稽﹐曾三來偸桃矣。昔爲太山仙官﹐因沈湎於玉酒﹐失部禦之和﹐謫佐於汝﹐非流俗之夫也。

其後武帝不能用王母之戒﹐爲酒色所惑﹐殺伐不休。徵遼東﹐擊朝鮮﹐通西南夷﹐築臺榭﹐興土木﹐海內愁怨﹐自此失道。幸回中臨東海三祠﹐王母不復降焉。所受之書﹐置於柏梁臺上﹐爲天火所焚。李少君解形而去﹐東方朔飛翥不還﹐巫蠱事起﹐帝愈悔恨。元始二年﹐崩於五柞宮﹐葬於茂陵。其後茂陵所藏道書五十餘卷﹐盛以金箱﹐一旦出於抱犢山中﹐又玉箱玉杖出於扶風市。驗茂陵宛然如故﹐而箱杖出於人間﹐此亦得托形尸解之驗也。

又大茅君盈﹐南治句曲之山。元壽二年八月己酉﹐南嶽眞人赤君﹑西城王君﹑方諸靑童﹐並從王母﹐降於茅盈之室。頃之﹐天皇大帝遣繡衣使者泠廣子期﹐賜盈神璽玉策﹔太微帝君遣三天左宮禦史管修條﹐賜盈八龍錦輿﹑紫羽華衣﹔太上大道

君遣協晨大夫石叔門﹐賜盈金虎眞符﹑流金之鈴﹔金闕聖君命太極眞人使正一上玄玉郎王忠﹑鮑丘等﹐賜盈以四節燕胎流明神芝。四使者授訖﹐使盈食芝佩璽﹐服衣正冠﹐帶符握鈴而立。四使者告盈曰﹕食四節隱芝者﹐位爲眞卿﹔食金闕玉芝者﹐位爲司命﹔食流明金英者﹐位爲司祿﹔食長曜雙飛者﹐位爲眞伯﹔食夜光洞艸者﹐總主左右禦史之任。子盡食之矣﹐壽齊天地﹐位爲司命﹐授東嶽上卿﹐統吳越之神仙﹐綜江左之山源矣。言畢﹐使者俱去。五帝君各以方面車服﹐降於其庭﹐傳大帝之命﹐賜盈紫玉之版﹐黃金刻書﹐九錫之文。拜盈爲東嶽上卿司命眞君太元眞人。授事訖﹐俱去。王母及盈師西城王君﹐爲盈設天廚﹐酣宴﹐歌玄靈之曲。宴罷﹐王母攜王君及盈﹐省顧盈之二弟﹐各授道要。王母命上元夫人﹐授茅固﹑衷《太霄隱書》《丹景道精》等叢刊寶經。王母執《太霄隱書》﹐命侍女張靈子執交信之盟﹐以授於盈﹑固及衷。事訖﹐西王母升天而去。

其後紫虛元君魏華存夫人﹐淸齋於陽洛隱元之臺﹐西王母與金闕聖君降於臺中﹐乘八景輿﹐同詣淸虛上宮﹐傳《玉淸隱書》四卷以授華存。是時三元夫人馮雙禮﹑紫陽左仙公石路成﹑太極髙仙伯延蓋公子﹑西城眞人王方平﹑太虛眞人南嶽赤松子﹑桐柏眞人王子喬等三十餘眞﹐各歌太極陰歌陽歌之曲﹐母爲之歌曰﹕

駕我八景輿﹐欻然入玉淸。龍旌拂霄上﹐虎旗攝朱兵。逍遙玄津際﹐萬流無暫停。哀此去畱會﹐劫盡天地傾。當尋無中景﹐不死亦不生。體彼自然道﹐寂觀合太冥。南嶽挺眞幹﹐玉映輝穎精。在任靡其事﹐虛心自受靈。嘉會絳河曲﹐相與樂未央。歌畢﹐三元夫人答歌亦竟﹐王母及三元夫人﹑紫陽左仙公﹑太極仙伯﹑淸虛王君﹐乃攜南嶽魏華存﹐同去東南行﹐俱詣天臺霍山﹐過句曲之金壇﹐宴太元茅眞人於華陽洞天﹐畱華存於

霍山洞宮玉宇之下﹐眾眞皆從王母﹐升還龜臺矣。太眞金母﹐師匠萬品﹐校領羣眞﹐聖位尊髙﹐總錄幽顯。至若邊洞玄躬朝而受道﹐謝自然景侍而登仙﹐故《洞玄》及《自然傳》﹐謂金母師卽王母也。《玄經》所證事迹蓋多﹐此未備錄矣。

◎九天玄女傳

九天玄女者﹐黃帝之師聖母元君弟子也。黃帝在昔﹐爲有熊之國君﹐佐神農之孫﹐楡岡旣衰﹐諸侯相伐﹐干戈相尋﹐各據方色﹐自稱五行之號。太皞之後﹐自爲靑帝﹔楡岡神農之後﹐自號赤帝﹔共工之後﹐自號白帝﹔葛天氏之後﹐自號黑帝﹔帝起有熊之墟﹐自號黃帝。帝乃恭己下士﹐側身修徳﹐在位二十一年﹐而蚩尢肆孽。弟兄八十一人﹐獸身人語﹐銅頭鐵額﹐啖砂吞石﹐不食五穀﹐作五虎之形﹐以害黎庶﹐鑄兵於葛鑪之山﹐不用帝命。帝欲徵之﹐博求賢能﹐以爲己助。得風後於海隅﹐得力牧於大澤﹐以大鴻爲佐﹐天老爲師。置三公以象三臺﹐風後爲上臺﹐天老爲中臺﹐五聖爲下臺。始獲寶鼎﹐不爨而熟﹐迎日推策。以封胡爲將﹐以夫人費修之子爲太子﹐用張若﹑隰朋﹑力牧﹑容光﹑龍行﹑倉頡﹑容成﹑大撓﹑奢龍﹑眾臣以爲輔翼﹐戰蚩尢於涿鹿。

帝師不勝﹐蚩尢作大霧三日﹐內外皆迷。風後法斗機作大車﹐以杓指南﹐以正四方。帝用憂憤﹐齋於太山之下。王母遣使﹐披玄狐之裘﹐以符授帝曰﹕精思告天﹐必有太上之應。居數日﹐大霧﹐冥冥書晦。玄女降焉﹐乘丹鳳﹐禦景云﹐服九色彩翠之衣﹐集於帝前。帝再拜受命﹐玄女曰﹕吾以太上之教﹐有疑可問也。帝稽首曰﹕蚩尢暴橫﹐毒害蒸黎﹐四海嗷嗷﹐莫保性命。欲萬戰萬勝之術﹐與人除害﹐可乎﹖玄女卽授帝六甲﹑六壬兵信之符﹐《靈寶五符》策使鬼神之書﹐制襖﹑通靈五明

之印﹐五陰﹑五陽遁甲之式﹐太一﹑十精﹑四神勝負握機之圖﹐五嶽﹑河圖策精之訣﹐九光﹑玉節﹑十絕﹑靈幡命魔之劍﹐霞冠火佩﹐龍戟霓旗﹐翠輦綠綍﹐虯驂虎騎﹐千花之蓋﹐八鸞之輿﹐羽龠﹑玄竿﹑虹旌﹑玉鉞神仙之物﹐五龍之印﹐九明之珠。九天之節以爲兵信﹐五色之幡以辧五方。

帝遂復率諸侯再戰。蚩尢驅魑魅雜襖以爲陣﹐雨師風伯以爲衛﹐應龍蓄水以攻於帝。帝盡制之﹐遂滅蚩尢於絕轡之野﹑中冀之鄕﹐冢分其四肢以葬之。由是楡岡拒命﹐反誅之於版泉之野。北逐獯鬻﹐大定四方。步四極﹐凡二萬八千里。乃鑄鼎立九州﹐置九行九徳之臣﹐以觀天地﹐祠萬靈﹐無法設教。然後采首山之銅﹐鑄鼎於荊山之下﹐黃龍下迎﹐帝乘龍升天。皆由玄女之所授符策圖局也。

卷一百一十五紀傳部傳十四

◎梁母

梁母者﹐盱眙人也。孀居無子﹐捨逆旅於平原亭。客來投憩﹐咸若還家﹐不異住客還錢多少﹐未嘗有言﹐客住經月﹐亦無所厭。粗衣糲食之外﹐所得施諸貧病。曾有少年﹐住經月﹐舉動異於常人。臨去云﹕我是東海小童。母亦不知小童何人也。宋元徽四年丙辰﹐馬耳山道士徐道盛暫至蒙陰﹐於絳城西遇一靑羊車﹐車自住﹐見一小童子喚云﹕徐道士前來。道盛行進﹐去車三步許止。又見二童子﹐年十二三許﹐齊著黃衣﹐絳裏﹐頭上角髻﹐容服端正﹐世無比也。車中人遣一童子傳語云﹕我是平原客捨梁母也﹐今被太上召還﹐應過蓬萊尋子喬﹐經太山檢考﹐召意欲相見﹐果得子來。靈轡飄飄﹐玄崗險巇﹐津驛有限﹐日程三千﹐侍對在近﹐我心憂勞﹐便當乘煙三淸。此三子見送玄都﹐因汝爲我謝東方淸信士女。太平在近﹐十有餘一﹐好相開度﹐過此無憂危也。舉手謝去﹐云太平相見。馳車騰遊﹐極目而沒。道盛還逆旅訪之﹐正是梁母度世日相見也。

◎鮑姑

鮑姑者﹐南海太守鮑靚之女﹐晉散騎常侍葛洪之妻也。靚字太玄﹐陳畱人也。少有密鑑﹐洞於幽元﹐沈心冥肆﹐人莫知之。靚及妹並先世累積陰徳﹐福逮於靚﹐故皆得道。姑及小妹﹐

並登仙品。靚學通經緯﹐後師左元放﹐受中部法﹐及三皇五嶽劾召之要。行之神驗﹐能役使鬼神﹐封山制魔。東晉元帝大興元年戊寅﹐靚於蔣山﹐遇眞人陰長生﹐授刀解之術。累徵至黃門侍郎﹐求出爲南海太守。以姑適葛稚川﹐稚川自散騎常侍﹐爲煉丹砂﹐求爲句漏縣令。太玄在南海﹐小女及笄﹐無病暴卒﹐太玄時對賓客﹐略無悲悼。葬於羅浮山﹐容色若生人﹐皆謂爲尸解。靚還丹陽﹐卒﹐葬於石子崗﹐後遇蘇峻亂﹐發棺無屍﹐但有大刀而已。賊欲取刀﹐聞冢左右兵馬之聲﹐顧之驚駭﹐中間其刀訇然有聲﹐若雷震之音﹐眾賊奔走。賊平之後﹐收刀別復葬之。靚與妹亦得尸解之道﹐姑與稚川相次登仙。

◎孫寒華

孫寒華者﹐吳人孫奚之女也。師杜契﹐受玄白之要﹐顏容日少﹐周旋吳越諸山十餘年﹐乃得仙道而去。

◎李奚子

李奚子者﹐晉東平太守李忠祖母也﹐不知姓氏。忠祖父貞節丘園﹐性多慈憫﹐以陰徳爲事。奚子每與一志﹐務於救人。大雪寒凍﹐路積稻及谷於園庭﹐恐禽鳥餓死﹐其用心如此。今得道而居華陽洞宮中也。

◎韓西華

韓西華者﹐不知何許人也。慈愛於物﹐常行陰功﹐至於蛸翹微命﹐皆愛而護之。學道得仙﹐今在嵩山洞天之中。

◎竇瓊英

竇瓊英者﹐竇武之妹也。其七代祖名峙﹐常以葬枯骨爲事﹐以活死爲心﹐故祚及瓊英﹐令行女仙﹐在易遷宮中。

◎劉春龍

劉春龍﹑郭叔香﹐並不知何許人也。以其先世有陰徳﹐故皆得遁化練景﹐入華陽易遷宮中。劉春龍﹑竇瓊英﹑韓太華﹑李奚子﹐並天姿嚴麗﹐儀冠駭眾﹐才識偉鑠。皆得爲明晨侍郎﹐以居洞中。侍郎之任﹐以良才舉之﹐不限男女也。

◎趙素臺

趙素臺者﹐漢幽州刺史趙熙之女也。熙少有善行﹐常濟窮困﹐救王惠等族﹐殊有陰徳。數十年﹐熙得身詣朱陵﹐兒子得遊洞天素臺﹐在易遷宮中已四百年﹐不肯移去。自謂天下無復樂於此處也。數微服遊行﹐眄山澤以自足。易遷夫人者﹐乃其品也。

◎傅禮和

傅禮和者﹐北地傅建之女也。舉家奉佛﹐禮和常日日灑掃佛前﹐每發願﹐云獨慕仙道。常服五星精﹐身生光華﹐得道仙去。善爲空洞之歌﹐歌則禽鳥翔舞而集飛﹐聚其前以聽之。此乃至誠所感而獲道也。

◎黃景華

黃景華者﹐漢司空黃瓊之女也。景華少好仙道﹐常密修至要。後師韓君﹐授其岷山丹方﹐服之得入易遷宮﹐位爲協晨夫人﹐領九宮﹐諸神女亦總教授之。

◎張微子

張微子者﹐漢昭帝大匠張慶之女﹐不知何郡人也。微子少好道﹐因得尸解去﹐在太元司命華陽捨眞臺﹐師東華玉妃﹐受服霧气之道。雲霧是山澤水火之華﹐金石盈气﹐久服之﹐能散形入空﹐與雲霧合體。微子修之﹐得其仙道也。

◎丁淑英

丁淑英者﹐不知何許人也。有救窮之陰徳﹐度趙阜之急難﹐上感皇人﹐授其道要。今爲朱陵嬪﹐數遊三淸﹐司命亦令聽政也。

◎王法進

王法進者﹐劍州臨津縣人也。孩孺之時﹐自然好道。家近古觀﹐𨿽無道士居之﹐其嬉戲未嘗輕侮﹐於尊像見必斂手致敬﹐若有凜懼焉。十餘歲﹐有女官自劍州﹐歷外邑過其家﹐父母以其慕道﹐托女官以保護之﹐與授《正一延生籙》﹐名曰法進。而專勤香火﹐護持齋戒﹐亦茹柏絕粒﹐時有感降。是歲三川饑歉﹐斛斗翔貴﹐死者十有五六﹐多采山芋野葛充饑。忽有二靑童降於其庭﹐宣上帝之命曰﹕以汝宿稟仙骨﹐歸心精誠﹐不忘於道﹐今以靑童召汝﹐受事於玉京也。法進卽隨靑童﹐騰身淩虛﹐徑達太帝之所﹐命以玉杯霞漿賜之。

飲訖﹐帝謂之曰﹕人稟五行之大體﹑天地之和气﹐得爲人形﹐復生中土﹐甚不易也。而天運四時之气﹐地稟五行之秀﹐生五穀百果﹐以養於人。而人不知天地養育之恩﹐輕棄五穀﹐厭捨絲麻。使耕農之夫﹑紡織之婦﹐身勤而不得飽﹐力竭而不免寒﹐徒施其勞﹐曾不愛惜。斯固神明所責﹐天地不佑也。近者﹐地司嶽瀆日有奏﹐言人厭賤米麥﹐不貴衣食之本。我已敕太華之府﹐收五穀之神﹐令所種不成﹐下民饑餓﹐因示責罰﹐

以懲其心。世愚悠悠﹐曾未覺悟。旋奉太上所敕﹐以大道好生﹐不可因彼惡民﹐以害眾善。𨿽天地神明﹐罪之愚民亦不知過之所起﹐因無懺請首原之路﹐虛受其苦耳。汝當爲無上侍童﹐入侍天府。今且令汝下於世﹐告諭下民﹐使其悔罪﹐寶愛桑蠶﹐貴敬農事﹐惜五穀百果﹐知大道之養人﹑厚地之育物﹐宗奉正道﹐崇事神明。至於水火之用﹐不可厭棄﹐衣食之養﹐儉已約身。皆能行此明戒﹐天地愛之﹐神明護之﹐風雨順調﹐家國安泰﹐此乃增益汝之陰功也。卽命侍女披瑯笈珠韞﹐出《靈寶淸齋告謝天地法》一卷付之﹐傳行於世。曰﹕世人可相率幽山髙靜之處﹐置齋悔謝﹐一年之內﹐春秋兩爲﹐春則祈於年丰﹐秋則謝於道力。如此則宿罪可除﹐谷父蠶母之神爲置丰衍也。龍虎之年﹐復當召汝矣。命靑童送還其家﹐已三个月也。

所受之書﹐卽今《靈寶淸齋告謝天地之法》是也。其法簡易﹐與《靈寶自然齋》大率相類。但人間行之﹐立成徵效。苟或幾席器物﹐小有輕慢濁污者﹐營奉之人﹐少有不公心者﹐卽飄風驟雨壞其壇筵﹐迅霆吼雷毀其器用。自是三川粱漢之人﹐歲皆崇事﹐𨿽愚朴之士﹐狂暴之夫﹐罔不戰栗兢戒﹐肅恭擎跽﹐知奉其法焉。或螟蝗旱潦害稼傷農之處﹐眾誠有率勉於修奉之處﹐炷香告玄﹐旦夕響應﹐必臻其佑。與不虔不信之徒﹐立可較其徵驗矣。巴南謂之淸齋﹐蜀土謂之天功齋﹐蓋一揆矣。法進以天寶十一年壬辰歲﹐云鶴迎之而升天。此乃亦符龍虎之運﹑神人之言矣。

◎王氏

王氏者﹐中書舍人謝良弼之妻也﹐東晉右軍逸少之後﹐會稽人也。良弼進士擢第﹐爲浙東從事而婚焉。旣而抱疾沈痼﹐歷年未愈﹐良弼赴闕﹐竟不果行﹐而加綿篤。時吳筠天師遊四

明﹑天臺﹑蘭亭﹑禹穴﹐駐策山陰﹐王氏之族﹐謁而求救﹐爲禁水吞符﹐信宿卽愈。王氏感道力救護﹐乃詣天師﹐受籙精修﹐焚香寂念﹐獨處靜室﹐志希晨飛。因絕粒咽气﹐神和體輕。時有奇香﹐異云臨映居第﹐仿佛眞降﹐密接靈仙﹐而人不知也。

忽謂其女曰﹕吾昔之所疾﹐將僅十年﹐賴天師救之﹐而續已盡之命。悟道旣晚﹐修奉未精﹐宿考過往﹐懺之未盡。吾平生以俗態之疾﹐頗懷妒自﹐今猶心閉藏黑﹐未通於道。當須陰景煉形﹐洗心易藏﹐二十年後﹐方得蟬蛻耳。吾死勿用棺器﹐可作柏木帳﹐致屍於野中﹐時委人檢校也。是夕而卒﹐家人所殯如其言﹐凡事儉約。置其園林間﹐偃然如寐﹐亦無變攺。二十年﹐有盜發殯﹐棄其形於地。隆冬之月﹐帳側忽聞雷震之聲﹐舉家驚異﹐馳行看之。及舉其屍﹐則身輕如空殼﹐肌膚爪發﹐無不具備﹐右脇上有折痕﹐長尺餘﹐卽再收瘞。爲南嶽夫人嘗言﹐得道者﹐上品白日升天﹐形骨俱飛﹐上補眞官﹔次者蛻如蛇蟬﹐亦形骨騰舉﹐肉質登天﹐皆爲天仙﹐不居山嶽矣。良弼亦執弟子之禮﹐躬侍天師﹐仍與天師立傳﹐詳載其事迹矣。

◎花姑

花姑者﹐女道士黃靈微也。年八十而有少容﹐貌如嬰孺﹐道行髙潔﹐世人號爲花姑。蹀履徐行﹐奔馬不及﹐不知何許人也。自唐初來往江浙湖嶺間﹐名山靈洞﹐無所不造。經涉之處﹐或宿於林野﹐卽有神靈衛之﹐人或有不正之念﹐欲淩侮者﹐立致顚沛。遠近畏而敬之﹐奉事之如神明矣。聞南嶽魏夫人﹐平昔渡江修道﹐有壇靖在臨川郡﹐臨汝水西石井山﹐有仙壇﹐遂訪求之。歲月且久﹐榛蕪淪翳﹐時人莫得知之。以則天長壽二年壬辰冬十月﹐詣洪都西山﹐謁道士胡超而問焉。超字拔俗﹐能通神明﹐卽爲指南郭六里許﹐有烏龜原﹐古有石龜﹐每犯田

苗﹐被人擊﹐其首折則其處也。姑訪之﹐見龜之左右﹐壇迹宛然﹐立處當壇中矣。於其下得尊像﹑油甕﹑錐刀﹑燈盞之類﹐因葺而興之。復夢夫人指九曲池於壇南﹐訪而獲之﹐磚砌尙在。

景雲中﹐睿宗皇帝使道士葉善信﹐將繡像幡花來修法事﹐仍於壇西建洞靈觀﹐度女道士七人﹐住持洎明皇﹐醮祭祈禱不絕。每有風雨﹐或聞簫管之聲。凡是禮謁﹐必須嚴潔﹐不爾﹐有蛇虎驚吼之異。時有云物如烏﹐羣飛垂帶﹐直下壇上﹐倏忽西出﹐如向井山﹐前後非一而已。花姑肸苾靈通﹐密有所告曰﹕井山古迹﹐汝須崇修。俄聞異香從西來﹐姑累得嘉兆﹐躬申葺理﹐行宿洞口﹐聞鐘磬之音﹐𨿽荒梗多時﹐若有人接導。寓宿林莽﹐怡然甚安。達明入山﹐果遇壇殿余址﹐遂立屋宇﹐聞步虛仙梵之響﹐環壇數里。有樵采不精潔者﹐必有怪異之驚。有野象中箭﹐來投花姑﹐姑爲拔之﹐其後每齋前﹐則銜蓮藕以獻姑。開元九年辛酉歲﹐姑欲升化﹐謂其弟子曰﹕吾仙程所促﹐不可久住﹐吾身化之後﹐勿釘吾棺﹐只以絳紗罩覆棺上而已。明日﹐無疾而終﹐肌膚香潔﹐形气溫暖﹐異香滿於庭堂之內。弟子依所命﹐棺不釘﹐以絳紗覆之而已。忽聞雷震擊紗上﹐有孔大如雞子﹐棺中惟有被覆木簡﹐屋上穿處可通人。座中奠瓜﹐數日生蔓﹐結實如桃者二焉。每至忌辰卽風雲郁勃﹐直入室內。明皇聞而駭之﹐使復其事﹐明日﹐使道士蔡偉﹐編入《後仙傳》。

開元二十八年庚辰三月乙酉﹐敕道士賫龍璧來醮﹐忽有白鹿自壇東出﹐至姑冢間而滅﹐卽花姑葬空棺木簡之處。又有五色仙蛾﹐集於壇上。刺史張景佚﹐以爲聖徳所感﹐立碑頌述。天寶八載已醜﹐以魏夫人上升之所﹐度女道士二人﹐常修香火。大歷三年戊申﹐魯郡開國公顏眞卿爲撫州刺史﹐舊迹荒毀﹐闕人住持﹐召仙臺觀道士譚仙巖﹑道士黃道進二七人住洞靈觀﹐

又以髙行女道士黎瓊仙七人居仙壇院。顏公述仙壇碑而自書之﹐以紀其事迹焉。

◎徐仙姑

徐仙姑者﹐隋朝僕射徐之才女也。不知師奉何人。已數百歲﹐狀貌常如二十四五歲矣。善禁咒之術。獨遊海內﹐三江﹑五嶽﹑天臺﹑四明﹑羅浮﹑括蒼﹐名山勝賞﹐無不周徧。多宿巖麓林窟之中﹐亦寓止僧院。忽爲豪僧數輩﹐微詞巧言﹐姑輒罵之。羣僧激怒﹐欲以刃制之﹐詞色愈孛攵﹐姑笑曰﹕我女子也﹐而能棄家雲水﹐不避蛟龍虎狼﹐豈懼汝鼠輩乎﹗卽解衣而臥﹐遽撤其燭﹐僧輩喜﹐以爲得志也。明日﹐姑理策出山﹐諸僧一夕皆僵立屍坐﹐若被拘縛﹐口禁不能言﹐姑去數里﹐僧乃如故。來往江表﹐吳人見之四十餘年矣﹐顏色如舊。其行若飛﹐所至之處﹐畏而敬之﹐若神明矣﹐無敢以非正之意戲侮者。咸通初﹐謂贍縣白鶴觀道士蕢云陶曰﹕我先君仕歷周隋﹐以方術聞名﹐陰功及物﹐今亦得道﹐故我爲福所及﹐亦延年長生耳。以此詳之﹐卽實之才之女也。

◎緱仙姑

緱仙姑者﹐長沙人也。入道居衡山﹐年八十餘﹐容色甚少。於嶽之下魏夫人仙壇﹐精修香火十餘年﹐孑然無侶。壇側多虎狼﹐常人遊者須結侶﹐執兵器方敢入﹐仙姑深隱其間﹐曾無所畏。數年後﹐有一靑鳥﹐形如鳩鴿﹐紅頂長尾﹐飛來所居﹐自語曰﹕我南嶽夫人使也﹐以姑修道精苦﹐獨棲窮林﹐命我爲伴耳。他日﹐又言西王母姓緱﹐乃姑之聖祖也﹐聞姑修道勤至﹐將有眞官降而授道﹐但時未至耳﹐宜勉於修勵也。每有人遊山﹐必靑鳥豫說其姓字﹐及其日﹐一一皆驗。又曰﹕河南緱氏王母

修道之處﹐故鄕之山也。

又一日﹐靑鳥飛來曰﹕今夕有暴客﹐無害﹐勿以爲怖也。其夕﹐果十餘僧來。魏夫人仙壇﹐乃是一片巨石﹐方可丈餘﹐其下宛然浮寄他石之上﹐或一人以手推之則搖動﹐人多則屹然而住。是夜羣僧持火杖刀﹐將害仙姑。入其室﹐姑在牀上﹐而僧不見﹐旣出門﹐卽推壞仙壇﹐轟然有聲﹐山震谷裂﹐謂已顚墜矣﹐而終不能動﹐僧相率奔去。及明﹐有至遠村者﹐分散九僧﹐爲虎噬殺。一僧推壇之時﹐不同其惡﹐免爲虎害。夫人仙壇儼然無損﹐姑亦無恙。歲餘﹐靑鳥語姑遷居仙所﹐因徙居湖南﹐鳥亦隨之﹐而他人未嘗會其語。相國文昭鄭公畋﹐自承旨學士左遷梧州牧﹐師事於姑﹐姑謂文昭公曰﹕此後四海多難﹐人間不可久居﹐吾將卜隱九疑矣﹐一旦遂去。

◎廣陵茶姥

廣陵茶姥者﹐不知姓氏鄕裏。常如七十歲人﹐而輕健有力﹐耳聰目明﹐頭髮鬒黑。晉元南渡之後﹐耆舊相傳見之﹐百餘年顏狀不攺。每持一器茗往市鬻之﹐市人爭買﹐自旦至暮﹐所賣極多﹐而器中茶常如新熟﹐而未嘗減少﹐人多異之。州吏以冒法系之於獄﹐姥乃持所賣茗器﹐自牖中飛去。

卷一百一十六紀傳部傳十五

◎南溟夫人

南溟夫人者﹐居南海之中﹐不知品秩之等降﹐蓋神仙得道者也。有元徹﹑柳實二人﹐同志訪道﹐於衡山結廬棲遁。歲餘﹐相與適南﹐至廣州合浦縣﹐登舟將越海而濟﹐南抵交止。維舟岸側﹐適村人享神﹐簫鼓喧奏﹐舟人水工﹐至於僕使﹐皆往觀焉﹐惟二子在舟中。俄爾颶風斷纜﹐漂舟入海﹐莫知所之﹐幾覆沒者二三矣。忽泊一孤島﹐風浪亦定。

二子登岸﹐極目於島上﹐見白玉天尊像﹐瑩然在石室之內﹐前有金鑪香燼﹐而竟無人。二子周覽悵望﹐見一巨獸出於波中﹐若有所察﹐良久而沒。俄爾紫雲湧於海面﹐彌漫三四里﹐中有大蓮花﹐髙百餘尺﹐葉葉旋舒﹐內有帳幄﹐綺繡錯雜﹐虹橋闊數十尺﹐直抵島上。有侍女捧香﹐於天尊像前﹐炷香未已﹐二子哀叩之﹐以求救拔﹐願示歸路。侍女訝曰﹕何遽至此耶﹖以事白之﹐侍女曰﹕少頃﹐南溟夫人與玉虛尊師約子﹐可求而請之也。侍女未去﹐有一道士﹐乘彩雲白鹿而至。二子哀泣以告之﹐道士曰﹕可隨此女﹐謁南溟夫人也。二子受教﹐隨侍女登橋﹐至帳前﹐再拜稽首﹐以漂泛之由﹐述其姓字。夫人命坐﹐尊師亦至﹐環坐奏樂﹐頃之進饌。尊師曰﹕二客求人間饌以享之。饌畢﹐尊師以丹篆一卷授夫人﹐夫人拜受訖﹐尊師告去﹐謂二子曰﹕有道气﹐無憂歸路也。合有靈藥相贈﹐子分未合﹐

當自有師﹐吾不當爲子之師也﹐他日相見矣。二子拜辭﹐尊師乘鹿而去。

頃有武夫﹐長十餘丈﹐金甲﹐執劍進曰﹕奉使天吳﹐淸道不謹﹐法當顯戮﹐今已行刑。遂趨而沒。夫人卽命侍女﹐示二子歸路﹐曰﹕從百花橋去。贈以玉壺﹐曰﹕前程有事﹐可叩此壺也。遂辭夫人﹐登橋而去。橋長且廣﹐欄幹上皆異花﹐二子花間窺見千虯萬龍﹐互相繳結而爲橋矣。見向之巨獸﹐已身首異處﹐浮於波間。二子問所送使者斬獸之由﹐答曰﹕爲不知二客故也。使者謂二客曰﹕我不當爲使送子﹐蓋有深意﹐欲奉托也。衣帶間解琥珀合子與之﹐中有物隱隱然﹐若蜘蛛形。謂二子曰﹕我輩水仙也﹐頃與番禺少年﹐情好之至﹐有一子三歲﹐合棄之﹐夫人令與南嶽郎君爲子矣。中間回雁峯使者有事於水府﹐吾寄與子所弄玉環與之﹐而爲使者隱卻﹐頗以爲悵。望二客持此合子﹐於回雁峯廟中投之﹐若得玉環﹐爲送嶽廟﹐吾子亦當有答﹐愼勿開啟。二子受而懷之。又問﹕玉虛尊師云子自有師﹐誰也﹖曰﹕南嶽太極先生耳﹐自當遇之。須臾橋盡﹐與使者相別﹐已達合浦之岸。問其時代﹐已十二年矣。於是將還衡山﹐中途餒甚﹐試叩玉壺﹐則珍味至。二子一食﹐不復饑渴。

及還﹐妻已謝世﹐家人曰﹕郎君溺海﹐十餘年矣。自此二子益有厭俗之志﹐無復名宦之心。乃登衡嶽﹐投合子於回雁峯廟﹐瞬息之間﹐有黑龍長數丈﹐激風噴電﹐折木撥屋﹐霹靂一聲﹐廟宇立碎。戰栗之際﹐空中有人以玉環授之﹐二子得環﹐送於嶽廟。及歸﹐有黃衣少年﹐持二金合以酬二子﹐曰﹕南嶽郎君﹐持此還魂膏以報君也。家有斃者﹐𨿽一甲子﹐猶可塗頂而活。旣受之﹐而失其使。二子遂以膏塗活其妻。後因大雪﹐見一樵叟負重淩寒﹐二子哀其老﹐以酒飲之。忽見其檐上有「太極」字﹐遂禮而爲師﹐曰﹕吾得神仙之道﹐列名太極矣﹐太

上敕我來度子耳。因見玉壺﹐曰﹕此吾貯玉液之壺﹐亡來數十甲子﹐甚喜再見。遂以玉壺獻之。二子隨太極先生入朱陵宮﹑祝融峯﹐歷遊諸仙府﹐與妻俱得升天之道。

◎邊洞玄

邊洞玄者﹐範陽人女也。幼而髙潔敏慧﹐仁慈好善。見微物之命﹐有危急者﹐必俯而救之﹐救未獲之間﹐忘其饑渴。每霜雪凝沍﹐鳥雀饑棲﹐必求米谷粒食﹐以散閟之。歲月旣深﹐鳥雀望而識之﹐或飛鳴前導﹐或翔舞後隨。年十五﹐白其父母﹐願得入道修身﹐絕粒養气。父母憐其仁慈且孝﹐未許之也。旣笄﹐誓以不嫁﹐奉養甘旨。數年﹐丁父母憂毀瘠不食﹐幾至滅性。服闋﹐詣郡中女官﹐請爲道士。終鮮兄弟﹐子無近親﹐性巧慧﹐能機杼﹐眾女官憐而敬之。紡織勤勤﹐晝夜不懈。每有所得﹐市胡麻﹑茯苓﹑人參﹑香火之外﹐多貯五穀之類。人或問之﹕旣不食累年﹐而貯米麥何也﹖豈非永夜淩晨﹐有饑渴之念耶﹖笑而不答。然每朝於後庭﹐散米谷以餉禽鳥﹐於宇內以餉鼠﹐積歲如之﹐曾無怠色。一觀之內﹐女官之家﹐機織爲務﹐自洞玄居後﹐未嘗有鼠害於物﹐人皆傳之﹐以爲陰徳及物之應也。性亦好服餌﹐或有投以丹藥﹑授以丸散﹐必於天尊堂中﹐焚香供養﹐訖而後服之。往往爲藥所苦﹐嘔逆吐痢﹐至於疲劇﹐亦無所怨嘆﹐疾才已﹐則吞服如常。其同道惜之﹐委曲指諭﹐丁寧揮解﹐而至信之心﹐確不移也。苟遇歲饑﹐分所貯米麥以濟於人者﹐亦多矣。

一旦﹐有老叟負布囊﹐入觀賣藥﹐眾因問之﹕所賣者何藥也﹖叟曰﹕大還丹﹐餌服之者﹐長生神仙﹐白日升天。聞之皆以爲笑。叟面目﹤黑幹﹥黑﹐形容枯槁﹐行步傴僂。聲才出口﹐眾笑謂之曰﹕旣還丹可致不死﹐長生升天﹐何憔悴若此﹐而不

自卹邪﹖叟曰﹕吾此丹初熟﹐合度人立功﹐度人未滿﹐求仙者難得﹐吾不能自服﹐便飛升衝天耳。眾問曰﹕舉世之人﹐皆願長生不死﹐延年益壽﹐人盡有心﹐何言求仙者難得也﹖叟曰﹕人皆有心好道﹐而不能修行。能好道復能修行﹐精神不退﹐勤久其事﹐不被聲色所誘﹐名利所惑﹐奢華所亂﹐是非所牽﹐初心不變﹐如金如石者﹐難也。百千萬人無一人矣。何謂好道也。問曰﹕貴爲天子﹐富有四海﹐有金丹之藥﹐何不獻之﹐令得長生永壽也﹖叟曰﹕天上大聖眞人﹐髙眞上仙﹐與北鬥七元君﹐輪降人間以爲天子。期滿之日﹐歸升上天﹐何假服丹而得道也。又問曰﹕旣盡知之﹐今天子是何仙也﹖曰﹕朱陽太一南宮眞人耳。問答之敏﹐事異於人﹐發言如流﹐人不可測。逡巡暴風雷雨﹐遞相顧視﹐驚悸異常﹐眾人稍稍散去。

叟問眾曰﹔此有女道士﹐好行陰徳﹐絕粒多年者何在﹖因指其院以示之。叟入院﹐不扣問﹐徑至洞玄之前﹐曰﹕此有還丹大藥﹐遠來相救﹐能服之邪﹖洞玄驚喜延坐﹐問藥須幾錢。叟曰﹕所直不多﹐五十萬金耳。洞玄曰﹕此窮窘多年﹐殊無此錢﹐何以致藥耶﹖叟曰﹕勿憂﹐子自幼及今四十年矣﹐三十年積聚五穀﹐餉飼禽虫﹐以此計之﹐不啻藥價也。卽開囊示之﹐藥丸靑黑色﹐大如梧桐子者二三斗﹐令於藥囊中自探之。洞玄以意﹐於藥囊中取得三丸﹐叟曰﹕此丹服之﹐易腸換血﹐十五日後﹐方得升天﹐此乃中品之藥也。又於衣裾內解一合子﹐大如錢﹐出少許藥﹐如桃膠狀﹐亦似桃香。叟自於井中汲水調此桃膠﹐令吞丸藥﹐叟喜曰﹕汝之至誠感激﹐太上有命﹐使我召汝。旣服二藥﹐無復易腸換血之事﹐卽宜處臺閣之上﹐接眞會仙﹐勿復居臭濁之室。七日卽可以升天﹐當有天衣天樂自來迎矣。須臾雨霽﹐叟不知所之。眾女官奔詣洞玄之房﹐問其得藥否。具以告之﹐或嗤其怪誕﹐或嘆其遭遇﹐相顧驚駭。由是郡

眾之人有知者﹐亦先馳往觀之﹐於是洞玄告人曰﹕我不欲居此﹐願登於門樓之上。顧眄之際﹐樓猶扃鎖﹐洞玄告人曰﹕我不於此。語猶未終﹐已騰身在樓上矣。異香流溢﹐奇雲散漫﹐一郡之內﹐觀者如堵。太守僚吏﹑遠近之人﹐皆禮謁焉。

洞玄告眾曰﹕中元日早必升天﹐可來相別也。眾乃致齋大會﹐七月十五日辰時﹐天樂滿空﹐紫雲蓊郁﹐瑩繞觀樓﹐眾人見洞玄升天﹐音樂導從﹐幡旌羅列﹐直南而去﹐午時云物方散矣。太守眾官具以奏聞。是日辰巳間﹐大唐明皇居便殿﹐忽聞異香紛郁﹐紫炁充庭﹐有靑童四人﹐導一女道士﹐年可十六七﹐進曰﹕妾是幽州女道士邊洞玄也﹐今日得道升天﹐來以辭陛下。言訖﹐冉冉而去。乃詔問所部﹐奏函亦馹騎馳至﹐與此符合。敕其觀爲登仙觀﹐樓曰紫雲樓﹐以旌其事。是歲﹐皇妹玉眞公主咸請入道﹐進其封邑及實封。由是上好神仙之事﹐彌更勤篤焉。仍敕校書郎王端敬之爲碑﹐以紀其神仙之盛事者也。

◎黃觀福

黃觀福者﹐雅州百丈縣民之女也。自幼不食葷血﹐好淸淨。家貧無香﹐取柏葉柏子焚之﹐每凝然靜坐﹐無所營爲﹐經日不以爲倦。或食柏葉﹐飲水自給﹐不嗜五穀。父母憐之﹐聽其率性任意。旣笄欲嫁之﹐忽謂父母曰﹕門首水中極有異物。常時多與父母說奇事﹐先兆往往信驗﹐聞之﹐固以爲然。隨往看水﹐果洶湧不息﹐乃自投水中﹐良久不出。父母撈摝﹐得一木像天尊﹐古昔所制﹐金彩已駁﹐狀貌與女無異。水卽澄淸如舊﹐無復他物﹐便以木像置於路側﹐號泣驚異而歸。其母時來視之﹐憶念不已。忽有彩雲仙樂﹐導衛甚多﹐與女伴三人下其庭中﹐謂父母曰﹕女本上淸仙人也﹐有小過謫在人間﹐年限旣畢﹐復歸上天﹐無至憂念也。同來三人﹐一是玉皇侍女﹐一是大帝侍

晨女﹐一是上淸侍女。我姓黃名觀福﹐此去不復來矣。今年此地疾疫﹐死者甚多﹐以金遺父母﹐使移家益州﹐以避凶歲。卽畱金數餅﹐升天而去。父母如其言﹐移家蜀郡。其歲疫毒黎民﹐雅地尢甚﹐十喪三四﹐卽麟徳年也。今俗呼爲黃冠佛﹐蓋以不識天尊像﹐仍是相傳語訛﹐以黃觀福爲黃冠佛也。

◎陽平治

陽平治﹐謫仙妻﹐不知其名。九隴居人張守圭家甚富﹐有茶園在陽平化仙居山內﹐每歲召采茶人力百餘輩﹐男女傭工者雜之園中。有一少年﹐賃爲摘茶﹐自言無親族。性甚了慧勤﹐願守圭憐之﹐以爲義兒﹐又一女年二十餘﹐亦無親族﹐願爲義兒之婦﹐孝義端恪﹐守圭甚善之。一旦山水泛溢﹐市井路絕﹐鹽酪旣闕﹐守圭甚憂。新婦曰﹕此可買耳。取錢出門十數步﹐置錢樹下﹐以杖扣樹﹐得鹽酪而歸。後或有所要﹐但令扣樹取之﹐無不得者﹐其夫術亦如此。因與鄰婦十數人﹐於堋口市相遇﹐爲買酒一碗﹐與眾婦飲之。皆醉而碗中酒不減﹐遠近傳說﹐人皆異之。

守圭請問其術受於何人﹐少年曰﹕我陽平洞中仙人耳﹐因有小過﹐謫於人間﹐不久當去。守圭曰﹕洞府大小﹐與人間城闕相類否﹖答曰﹕二十四化各有一大洞﹐或方千里五百﹐三百里。其中皆有日月飛精﹐謂之伏神之根﹐下照洞中﹐與世間無異。其中皆有仙王﹐仙卿仙官輔相佐之﹐如世之職司。有得道之人﹐及積功遷神反生之者﹐皆居其中﹐以爲民庶。每年三元大節﹐諸天各有上眞下游洞天﹐以觀其所理善惡。人世死生興廢﹑水旱風雨﹐預關於洞中焉。其龍神祠廟﹑血食之司﹐皆爲洞府所統也。二十四化之外﹐其靑城﹑峨嵋﹑益登﹑慈母﹑繁陽﹑冢皆亦有洞﹐不在十大洞天﹑三十六小洞天之數。洞之

仙曹﹐如人間郡縣聚落耳﹐不可一一詳記之也。旬日之間﹐忽夫婦俱去。

◎神姑

神姑者﹐盧眉娘是也。後魏北祖帝師盧景祚之後﹐生而眉長且綠﹐因以爲名。永貞元年﹐南海太守以其奇巧而神異﹐貢於京。盧眉娘幼而慧晤﹐能以一絲析爲三縷﹐染彩於掌中﹐結爲傘蓋五重。其中有十洲三島﹑天人玉女﹑臺殿麟鳳之像﹐而外列執幢捧節仙童﹐不啻千數。其闊一丈﹐秤之無三數兩。自煎靈香膏傳之﹐則虯硬不斷。順宗皇帝嘆其巧妙﹐二宮內謂之神姑。入內時方年十四﹐每日但食胡麻飯三二合。至元和中﹐憲宗皇帝嘉其聰慧﹐因賜金鳳環﹐以束其腕。久之﹐不願在宮掖﹐乃度爲女道士﹐放歸南海﹐賜號曰逍遙。數年不食﹐常有神人降會﹐一旦羽化﹐香气滿室。將葬﹐舉棺覺輕﹐撤其蓋﹐惟舊履而已。往往人見乘紫雲﹐於海上羅浮。李象先作《盧逍遙傳》﹐蘇鶚載其事於《杜陽編》中焉。

◎王奉仙

王奉仙者﹐宣州當塗縣民家之女也。家貧﹐父母以紡織自給。而奉仙年十三四﹐因田中餉飯﹐忽見少年女十餘人﹐與之嬉戲﹐久之散去﹐他日復見如初。自是﹐每到田中餉飯﹐卽聚戲爲常矣。月餘﹐諸女夜會其家﹐竟夕言笑﹐達曉方散。或攜奇果﹐或設珍饌﹐非世所有。其房宇湫陋﹐來眾𨿽多﹐不以爲窄。父母聞其言笑﹐疑焉﹐伺而察之﹐復無所見。又疑妖魅所惑﹐詰之甚切﹐必托他詞以對。自是諸女不復夜降﹐常晝日往來。或引其遠遊﹐淩空泛回﹐無所不到﹐至暮乃返。仍不飲不食﹐日加殊異。一日將夕﹐母氏見其自庭際竹杪﹐墜身於地﹐

母益爲憂﹐懇問其故﹐遂以所遇之事言之﹐父母竟未諭其本末。諸女剪奉仙之發﹐前露眉﹐後垂至肩﹐自此數年﹐發竟不長。不食歲餘﹐肌膚丰瑩﹐潔若冰雪﹐螓首蠐領﹐皓質明眸﹐貌若天人﹐智辯明晤。江左之人謂之觀音焉。

咸通末﹐相國杜公審權鎭金陵﹐令狐公綯鎭維揚﹐延請供養﹐聲溢江表。其後秦彥請畱於江都﹐展師敬之禮。髙士主父懷杲正直倜儻﹐疑以爲邪﹐詣而問之。奉仙欣然加敬﹐話道累日。主父問﹕所論之理﹐頗合玄要﹐何復有觀音之目耶﹖奉仙曰﹕其所遇者道也﹐所得者仙也﹐嗤俗之徒﹐加我以觀音之號耳。然頃歲﹐杜公搜於蓬茅之下﹐欲貢於宮掖之內﹐適以斷髮免。未容歸侍膝下﹐遂虐畱寺中。閭巷不知﹐騰口虛譽﹐至有擎香捧燭﹐施寶投金﹐囂然經年﹐莫知竄免。而今日遂其修養﹐不拘閉於後庭者﹐亦是眞仙冥佑﹐斷髮齊領之明效也﹐得不自以爲慰喜耳。且名之與道﹐兩者無滯。莊生云﹐人以我爲牛﹐而我爲牛﹔人以我爲馬﹐而我爲馬。忘形體眞者﹐不以名爲累也﹐故亦不鄙人爾。且某所見之女﹐年可十八九﹐容貌異常﹐著雲霞錦繡﹐大袖之衣。執持者仙花靈艸﹐吟詠者仙經洞章﹐所話乃神仙長生度世之事。隨其所行﹐逍遙迅速﹐不知其倦。所到天宮仙闕﹐金樓玉堂﹐修廊廣庭﹐芝田云圃﹐神禽天獸﹐珍木靈芳﹐非世間所睹。過星漢之上﹐不知幾千萬里﹐朝謁天尊。天尊處廣殿之中﹐羽衛森列﹐告奉仙曰﹕汝寄生人世﹐五十年後當還此。敕左右以玉漿一杯見賜。飲畢﹐戒曰﹕百谷之實﹑艸木之果﹐食之殺人﹐夭汝年壽﹐特宜絕之。是以不食二十年矣。

夫天尊﹐行化天上﹐教人以道﹐延人以生﹐主宰萬物﹐覆育周徧﹐如世人之父也。釋迦行化世上﹐勸人止惡﹐誘人求福﹐如世人之母也。仲尼儒典﹐行於人間﹐示以五常﹐訓以百行﹐

如世人之兄也。世之嬰兒﹐但識其母﹐不知有兄﹑父之尊。故常常之徒﹐知道者稀﹐尊儒者寡﹐不足怪也。且所見天上之人﹐男子則云冠羽服﹐或丱髻靑襟﹐女子則金翹翠寶﹐或三鬟雙角。手執玉笏﹐項負圓光﹐飛行乘空﹐變化莫測。亦有龍麟鸞鶴之騎﹐羽幢虹節之仗﹐如人間帝王耳。了不見有菩薩佛僧之像也。因出其所供養圖繪甚多﹐率是天人帝王﹑道君飛仙之狀﹐亦無僧佛之容焉。

自咸通迄光啟四十年間﹐遊淮浙之宛陵﹐所至之處﹐觀者雲集。其警俗也﹐常以忠孝貞正之道﹑淸淨儉約之言﹑修身密行之要﹐故遠近瞻敬。凡金寶貨﹐委之於前﹐所施億萬﹐皆棄之去﹐而未嘗顧也。𨿽三淮沸浪﹐四野騰煙﹐棲止自若﹐曾不爲患。其有擁眾威悍﹐如孫儒﹑趙宏﹑畢師鐸﹐欲以不正逼之﹐白刃脇之﹐及睹其神貌﹐不覺折腰屈膝﹐伸弟子之禮。後與二女弟俱入道﹐居洞庭山。光啟初﹐遷余杭界千頃山。山下之人﹐爲棣華宇以居之。歲餘﹐無疾而化﹐年四十八。有云鶴異香之瑞﹐果符五十年之言矣。況其不食三十年﹐童顏雪肌﹐常若處子﹐非金丹玉液之效﹐豈能與於此哉﹗又往往神遊天界﹐端坐逾月﹐或下察地府冥關之事﹐坐見八極﹐多與有道者言之。世人不知﹐以爲坐忘耳。乃南極元君﹐及東陵聖母之儔侶者乎。

◎薛玄同

薛氏者﹐河中少尹馮徽之妻也﹐道號玄同。適馮徽二十年﹐乃言素志﹐托疾獨處﹐誓焚香念道﹐持《黃庭經》﹐日三兩徧。又十三年﹐夜有靑衣玉女二人降其室內﹐將至﹐有光如月﹐照其庭廡﹐香風颯然。時當初秋﹐殘暑方甚﹐而淸涼虛爽﹐颯若洞中。二女告曰﹕紫虛元君﹐主領南方下教之籍。命諸眞大仙﹐於四海之外﹑六合之內﹑名山大川﹐有志慕長生﹑心冥眞道者﹐

必降而教之。玄同善功﹐爲地司累奏﹐簡在紫虛之府﹐況聞女子立志﹐元君尢嘉其用心﹐卽日將親降於此。如是凡五夕﹐焚香嚴盛﹐以候元君。咸通十五年甲午七月十四日﹐元君與侍女羣眞二十七人﹐降於其室﹐玄同拜迎於門。元君憩坐良久﹐示以《黃庭》塡神存修之旨﹐賜九華之丹一粒﹐使八年後吞之﹐當遣玉女飆車﹐迎汝於嵩嶽矣。言訖散去。玄同自是冥心靜神﹐往往不食。𨿽眞仙降眄﹐光景燭空﹐靈風異香﹐云璈鈞樂﹐奏於其室﹐馮徽亦不知也。徽以玄同別室修道﹐邈不可親﹐愚嫉之懷﹐常加毀笑﹐每獲東陵之疑矣。

洎廣明庚子之歲﹐大寇犯闕﹐衣纓奔竄﹐所在偸安。馮與玄同寓迹於常州晉陵﹐存注不輟﹐益用虔恭。中和元年十月﹐舟行至直瀆口﹐欲抵別墅﹐親鄰女伴數人﹐乘流之際﹐忽見河濱有朱紫官吏﹐及戈甲武士﹐立而序列﹐若候玄同舟楫之至也。四境多虞﹐所在寇盜﹐舟人見之﹐驚駭不進。玄同曰﹕無懼也。卽移舟及之﹐官吏皆拜﹐玄同指揮曰﹕未也﹐猶在春中私第﹐去無速也。其官吏遂各散去﹐而同舟者𨿽見﹐莫究其由。明年壬寅二月﹐玄同沐浴﹐餌紫虛所賜之丹﹐二仙女密降其室﹐促嵩髙之行。是月十四日﹐示以有疾﹐一夕終於私第。有仙鶴三十六隻﹐翔集室宇之上。玄同形質柔暖﹐狀若生人﹐額中炅然白光一點﹐良久化爲紫气。沐浴之際﹐玄發重生﹐立長數尺。十五日夜﹐雲彩滿室﹐忽聞雷電震霹之聲﹐棺蓋飛起在庭中﹐失屍所在﹐空衣衾而已。異香雲鶴﹐浹旬不去。

浙西節度使﹑相國周寶奏曰﹕伏聞趙夫人登遐之日﹐玉貌如生﹔陶先生厭世之時﹐異香不絕。同其羽化﹐錄在仙經。豈謂明時﹐復睹斯事。伏以馮徽妻薛氏﹐早拋塵俗﹐久息玄門。神仙祕密之書﹐能采奧旨﹔女子鉛華之事﹐不撓衝襟。非絕粒茹芝﹐守眞見素﹐履聖世無爲之化﹐窮玄元守一之規﹐不然者

安得。方念鼓盆﹐靈禽疊降﹔正悲鸞鏡﹐玄發重生。雷電顯祥﹐雲霞表異﹐天迥而但聞絲竹﹐棺空而惟有衣衾。謫來暫住人間﹐仙去卻歸天上。事傳千古﹐美稱一時﹐𨿽屬郡之休禎﹐乃國朝之盛事。臣忝分優寄﹐輒具奏聞﹐干冒天廷﹐無任戰越喜賀之至。是歲二月十五日﹐奏於成都行在。敕曰﹕惟天法道﹐著在仙經﹐上徳勤修﹐玄功是致。覽玆申奏﹐頗葉殊祥。同魏氏之登仙﹐比花姑之降世。光乎郡縣﹐煥我國朝。宜付史官﹐編於簡冊。仍委本道以上供錢﹐於其住﹐處修金籙道場﹐以答上玄﹐用伸虔感者。時駐蹕成都之三年也。

卷一百一十七靈驗部一

○宮觀

◎眞宗皇帝禦制敍

夫妙道本於混成﹐至神彰於不測。經誥所以宣契象﹐宮觀所以宅威靈﹐符籙所以備眞科﹐齋詞所以達精懇。驗徵應之非一﹐明肸苾之無差﹐誠覺悟於蒼黔﹐而彰亶於善惡也。朕顧惟寡昧﹐獲纂隆平﹐荷祉福之咸臻﹐務齋盟而匪懈。思揚妙理﹐普示羣生。因覽杜光庭所集《道教靈驗記》二十卷﹐其事顯而要﹐其指實而詳。今昔所聞﹐盈編而有次﹔殊尢之迹﹐開卷以斯存。冀永流傳﹐俾列方版﹐庶資訓範﹐克暢淳風。直敍厥由﹐題於篇首云爾。

◎廣成先生序

道之爲用也﹐無言無爲﹔道之爲體也﹐有情有信。無爲則任物自化﹐有信則應用隨機。自化則冥乎至眞﹐隨機則彰乎立教。《經》曰﹕善者吾善之﹐不善者吾亦善之。此明太上渾其心﹐而等觀赤子也。《書》曰﹕不獨親其親﹐天下皆親﹐不獨子其子﹐天下皆子。此明聖人體其道﹐而慈育蒼生也。惡不可肆﹐善不可沮﹐當賞罰以評之。《經》曰﹕人之不善﹐何棄之有。故立天子﹐置三公﹐此聖人教民捨惡從善也。又曰﹕爲惡於明顯者﹐人得而誅之﹔爲惡於幽暗者﹐鬼得而誅之。又曰﹕爲善者善气至﹔爲惡者惡气至。此太上垂懲勸之旨也。《書》曰﹕惟上帝不常﹐作善降之百祥﹐作不善降之百殃。此聖人法天道﹐禍淫福善之戒也。由是論之﹐罪福報應﹐猶響答影隨﹐不差毫末。豈獨李﹑釋言其事哉﹗抑儒術書之﹐固亦久矣。宣王之夢杜伯﹐晉侯之夢大厲﹐恭世子之非罪﹐渾良夫之無辜﹐化豕之報齊侯﹐結艸之酬魏氏﹐良宵之殂駟帶﹐鄭玄之捽﹐劉蘭之筆不遺﹐良史攸載﹐足可以爲罪福之鑑戒﹑善惡之準繩者也。況積善有餘福﹐積惡有餘殃﹐幽則有鬼神﹐明則有刑憲﹐斯亦勸善懲惡至矣。大道不宰﹐太上好生﹐固無責於芻狗﹐而示其報應。直以法字像設﹐有所主張﹐眞文靈科﹐有所拱衛。苟或侵侮﹐必陷罪尢。故歷代已來﹐彰驗多矣。成紀李齊之《道門集驗記》十卷﹐始平蘇懷楚《玄門靈驗記》十卷﹐俱行於世。今訪諸耆舊﹐采之見聞﹐作《道教靈驗記》凡二十卷。庶廣愼微之旨﹐以匡崇善之階﹐直而不文﹐聊記其事。

◎饒州開元觀神運殿閣過湖驗

饒州開元觀﹐舊在湖水之北。去郭二里﹐巨殿層樓﹐回軒廣廈﹐枕湖有水閣﹐松徑有虛亭﹐松竹森疏﹐花木秀茂。郡人避暑尋春﹐爲一州勝賞之所。其後道流旣少﹐廊廡摧損﹐惟上淸閣大殿﹐齋堂三門﹐皆在裏中。民庶多葬於觀地中﹐壇殿之外﹐盡爲墟墓矣。大中二年﹐郡中夜聞千萬人聲﹐如風雷之響。及明﹐見開元殿閣門堂四十餘間﹐移在湖水之南平地之內﹐其所布列﹐形勢遠近﹐殿閣相去﹐與舊不殊。太守上聞﹐請易其名額﹐以旌神異。詔旨依舊爲開元觀﹐只攺上淸閣爲神運閣﹐別命崇修。遠近歸心﹐爭捨美利﹐遂加繕葺。《觀殿鼎新記》云﹐所移之地﹐途超二里﹐水越一湖﹐出自神功﹐事資聖感是也。

◎洋州馮行襲毀素靈宮驗

洋州素靈宮﹐云漢武帝爲素靈夫人降眞內殿﹐於太白之前爲築宮宇﹐卽其地也。年代浸遠﹐遺址僅存。我唐髙祖旣至長安﹐受隋恭帝禪。是歲﹐夢素衣神人云﹐我太白之主也﹐居素靈臺。以荒毀爲告。詔訪其地﹐特創臺殿﹐命爲素靈宮。開元中﹐傅天師曾奉詔﹐齋醮於其上。徳宗幸梁洋﹐欲駕幸其地﹐又加營飾﹐由是材石之功﹐最爲宏壯。馮行襲自金州﹐遙統洋州武定軍﹐命其子守之﹐欲毀素靈屋宇﹐以修公署。工人揭瓦﹐皆有毒蛇﹐居於澑中﹐莫知其數。竟無所措手﹐以事白焉。馮子怒﹐使吏焚之。曳薪炷火﹐而雷電大震﹐風雨總至。羣吏奔駭﹐數輩死之﹐靈迹巋然﹐無敢犯者。

◎文銖臺二僧擊救苦天尊像驗

文銖者﹐長安人也。父母令於別業讀書﹐爲莊前堆阜之上﹐置書堂焉。而性本疏誕﹐不樂文字﹐但與鄰里少年﹐彈射飛鳥﹐捕格野獸﹐以爲戲樂。至於筌笱之具﹐罻羅之屬﹑弋网罝罩﹑弓矢槌刃﹐靡不置之。數年之間﹐殺獲不可勝記。忽有道士見之﹐謂曰﹕子之頭何遽變也﹖銖驚而問之﹐乃引於臺下﹐令其窺井照之﹐自見其人形而獸頭矣。欲求道士悔謝﹐更令熟視井中﹐頃刻之間﹐身形不攺﹐而頭已百變﹐或鳥或獸﹐或蛇或魚﹐銖見之﹐異常憂懼。道士曰﹕萬物營營﹐各貪其生﹐至於飛動﹐皆重其命。爾反天道而殺之﹐當有此報耳。每變一頭﹐則受一生﹐終爾所殺之數﹐一一償之﹐積月累日﹐計其壽限。自此之後﹐爾身則死﹐乃歷生異類之中﹐報所殺之命﹐百千萬年﹐未有還復人身之日。銖號泣求救﹐願焚弋獵之具﹐以謝前愆﹐洗心攺悔﹐不敢更犯。道士見其誠至﹐乃謂之曰﹕我奉太上之敕﹐歷救眾生之苦﹐名曰救苦眞人。爾有昔緣﹐早合遇道﹐此若不救﹐淪陷無期。乃以道士衣與之﹐令其終身修道﹐陰功救世﹐廣濟物命﹐方免前罪。道士卽踴身而起﹐去地數丈﹐立於金蓮花上﹐左執瓊碗﹐右執柳枝﹐金冠鳳履﹐身逾三丈﹐通身有五色之光﹐上連天表﹐照曜一川﹐逡巡乃隱。

文銖乃焚羅网之具﹐披道士天衣﹐於其處立殿﹐制所見之像﹐晝夜精勤﹐焚香懺罪。居十餘年﹐又感眞仙﹐授以藥訣﹐令遊行海內﹐救人疾苦﹐後乃得道而去。其俗所居處﹐相傳號曰文銖臺﹐而救苦天尊之像猶在。忽有僧數人遊行﹐見之曰﹕

旣是文銖聖迹﹐何得有道士功徳﹖固知道士無良﹐侵我古迹﹐已多年矣。因拔得大木﹐惟二僧共擊天尊像﹐手折耳傷﹐口鼻亦壞﹐力擊其項﹐未能致損﹐用力甚困。二僧少歇﹐看天尊所傷之處﹐並已如舊﹐惟二僧口耳鼻項痛楚極甚﹐及看其手﹐亦已折矣。匍匐號叫﹐告於眾人﹐自述其事。良久而死。

◎亳州太淸宮老君挫賊驗

亳州眞源縣太淸宮﹐聖祖老君降生之宅也。歷殷周至唐﹐而九井三檜﹐宛然常在。武徳中﹐枯檜再生。天寶年再置宮宇。其古迹﹐自漢宣﹑漢桓增修營葺﹐魏太武﹑隋文帝別授規模﹐邊韶﹑薛道衡爲碑﹐以紀其事。唐髙祖﹑太宗﹑髙宗﹑中宗﹑睿宗﹑明皇六聖禦容﹐列侍於老君左右。兩宮二觀﹐古檜千餘樹﹐屋宇七百餘間﹐有兵士五百人﹐鎭衛宮所。咸通中﹐龐勛據徐州﹐十道徵師招討﹐長圍將合﹐龐勛恐力不支久﹐遂領徒三千餘人徑來﹐欲奪宮所﹐據爲營壘。是日﹐避難士庶千餘家咸在宮內﹐見黑气自九井中出﹐良久﹐昏噎一川﹐老君空中應現。龐勛徒黨迷失道路﹐自相蹂踐﹐蘄水橋斷﹐盡溺死水中。逡巡開霽﹐賊黨無孑遺矣﹗

廣明中﹐黃巢將領徒伴欲焚其宮﹐亦有黑霧徧川﹐迷失行路。又有艸賊徧地﹐自欲淩毀太淸宮﹐迷路﹐乃往亳州城下﹐因圍逼州城﹐攻打彌急。刺史潘稠望宮焚香﹐以希神力救護。頃之﹐黑霧自宮中而來﹐周繞城外﹐腥風毒气﹐聞者頓僕﹐密雪交至﹐寒凍異常﹐死者十有五六。初攻城之時﹐有神鴉無數﹐銜接賊箭﹐投於城中﹐賊輩已加驚異。旣而城內朗晏﹐城外風

雪﹐賊人懼此神力﹐解圍而去﹐尋亦散滅。潘稠奏云﹐自大寇犯闕之後﹐羣凶誅殄已來﹐大小寇逆﹐前後一十八度﹐欲犯太淸宮。或迷失道途﹐或龍神示見﹐終挫凶計﹐宮城晏然。所庇護居人﹐不知其數。請移眞源縣﹐就宮安置。敕旨恐移縣就宮﹐必多穢瀆﹐縣依舊所宜﹐準萬年例升爲赤縣。仍降靑詞﹐修齋告盟。

◎周眞人居上經堂基驗

周眞人﹐名太玄﹐陶隱居弟子也。年二十一而得道﹐先於隱居證位。其所居﹐卽今紫陽觀﹐處茅嶺之前﹐平陸爽塏﹐實爲福地。堂側一片地稍髙﹐如舊屋基﹐而無磚甓蹤迹。太玄於其上植花木﹐時見有人﹐髙冠褒衣﹐或三或二。亦有介金之士﹐明月靜夜﹐立於其中。家有小兒﹐名小豆﹐才五六歲﹐遊戲其上﹐逡巡有人送置庭中﹐如是者數四﹐而無傷損。一旦問陶君﹐說此祥異。陶曰﹕晉朝許君舊宅乃上經堂﹐基正當其地﹐速作靜室﹐爲焚香之所﹐不可褻瀆也。太玄因問﹕上經所安之地﹐何神明如此耶﹖陶曰﹕三洞寶經所在之地﹐萬靈侍衛﹐百神朝揖﹐豈可不尊之耶﹖太玄曰﹕眞經已去﹐其地久虛﹐而猶眞靈衛之耶﹖陶曰﹕上經所安之地﹐地祇守之七百年﹔法宇之地千年﹔正一所安之地﹐善神護之三百年。經法𨿽去﹐年限未滿﹐所以然耳。太玄遂作靜室﹐每旦夕香燈﹐而不敢於此室朝拜存修﹐恐法位髙卑﹐有眞凡之隔爾。

◎魏夫人壇十僧來毀九遭虎噬驗

魏夫人壇﹐在南嶽中峯之前﹐巨石之上。是一片大石﹐方可丈餘﹐其形方穩﹐下圓上平﹐浮寄他石之上。嘗試一人推之﹐似能轉動﹐人多卽屹然而定﹐相傳以爲靈異。往往神仙幽人﹐遊憩其上﹐奇雰靈气﹐彌覆其頂。忽有衲僧十餘人﹐秉炬挾杖﹐夜至壇所﹐欲害緱仙姑。入其居處﹐仙姑在牀上﹐而僧不見﹐乃出詣壇所﹐推壞夫人壇。轟然有聲﹐若已顚墜﹐回燭照之﹐元不能動﹐知其靈異﹐奔迸遁去。及明﹐有至遠村者﹐大都不過走十餘里。十人同志﹐九人爲虎噬殺。一人推壇之時﹐不同其惡﹐遂免虎害。乃以其事白於村鄕之人﹐遠近驚異焉。

◎嚴皪掘洪州鐵柱驗

洪州鐵柱﹐神仙許眞君所鑄也。晉朝豫章﹐有巨蛟長蛇水獸﹐肆害於人。許君與其師吳君﹐得正一斬邪﹑三五飛步之術﹐制禦萬精。自潭州井中﹐奮劍逐蛟﹐出於此井。君出謂吳君曰﹕此井之下﹐蛟螭所冗﹐若不鎭之﹐每三百年一度﹐爲民之害﹐後來復何人制之﹖役鬼神運鐵數百萬斤﹐鑄於井中﹐溢於井外數尺﹐屹若柱焉。於井之下﹐布巨索八條﹐以鎖地脈。自是鐘陵之境﹐無妖惑之事﹐無墊溺之災。誓之曰﹕後人壞我柱者﹐城池淹沒﹐江波泛溢。人皆知之﹐固不敢犯。或有漁人敲柱上

鐵﹐用墜其网﹐所損頗甚﹐近亦官中禁之。嚴節制江西﹐信誹毀之詞﹐使人掘鐵柱﹐將欲碎之。迅霆大擊﹐江波遽溢﹐掘未二三尺﹐城池震動﹐內外驚懼﹐撰方信之﹐焚香告謝而止。柱側道院爲其所毀﹐近亦再修矣。

◎王峯吳行魯毀掘成都龍興觀驗

成都龍興觀﹐卽後周至眞觀也。基址廣袤﹐四面通街﹐大殿講堂﹑玉華宮碑碣皆在。有王峯者﹐事穎川王﹐於小蠻坊創置私第。以基地卑濕﹐乃使力役者劚觀門土墻﹐及廣掘觀地﹐取土數千車築基址﹐土木未畢﹐已數口凋亡。一旦自衙歸宅﹐於其門外﹐見二黃衣人﹐曰爲觀中取土事﹐要有對勘。應答之間﹐下馬而卒。其觀內有鐘樓﹐曰靈響臺﹐有門樓宏壯﹐制度精巧。節度使吳行魯﹐奏移門樓於天王寺﹐拆其鐘樓﹐遺蹤勝賞﹐並爲毀蕩矣。頃年駕在蜀﹐明道大師尹嗣玄﹐云行魯之吏﹐因疾入冥﹐數日復活﹐言見行魯爲鬼吏所驅﹐般運龍興材木﹐鐵鎖擊械﹐晝夜不休﹐木才積垛﹐又卻飛去﹐如是摙運﹐不知何年當得息爾。欲求子孫爲立觀門﹐贖其罪﹐子孫貧窘﹐固不及爾。

◎劉將軍取東明觀土修宅驗

劉將軍者﹐隸職右神策軍。居近東明觀﹐大修第宅﹐於觀內取土﹐築基脫墼﹐計數千車。功用旣畢﹐劉忽得疾沈綿﹐旬日稍較﹐忽如風狂﹐於其階庭之中﹐攫土穴地﹐指爪流血﹐而終不已。骨肉扶救之﹐似稍歇定﹐又須匍匐冗土﹐似有驅迫之者。時聞爲物捶擊痛楚之聲﹐但流淚嗚咽而已。問之竟無所答﹐日又沈困垂命﹐巫醫殫術﹐略無徵應。偶召瞽者筮﹐云求道法救之。劉素不信道﹐未嘗有道士過其家。妻子旣切﹐因詣金仙觀﹐請符理之。置符於牀前﹐又焚數道﹐和水飲之﹐劉乃言曰﹕我以無知﹐犯暴道法﹐取東明觀土﹐修築私捨﹐地司已奏天曹﹐罰令運土塡陪﹐不知車數﹐計我獨力般運﹐三二百年﹐恐未可足。稍或遲怠﹐冥官考責﹐鞭撻極嚴﹐卒無解免之日。言訖﹐嗚咽號叫﹐若有所訴﹐一家聞之﹐俱爲嗟痛。其妻子就東明大殿上﹐焚香祈乞﹐續買淨土五千車﹐塡送所穿坑處﹐設齋告謝﹐求賜寬赦﹐疾乃稍定。一旦又自言曰﹕天符有敕﹐穿掘觀土﹐修築私家﹐𨿽已陪塡﹐尙未塞責﹐有十二年祿命﹐並宜削奪﹐所連累子孫﹐卽可原赦。是夕遂死。余按道科﹐凡故意淩毀大道﹐及福地靈壇﹐殃流三世。今劉生以陪塡首謝﹐罪止一身﹐得不爲戒爾。

◎南康王夢二神人告以將富貴驗

南康王﹑太尉﹑中書令韋公臯﹐爲成都尹相國張公之愛婿﹐而量深器大﹐舉止簡傲﹐不狎於俗。張家奕世相家﹐徳望淸貴﹐張族皆輕侮於韋﹐以此見薄﹐亦未之悟也。忽夢二神人謂之曰﹕天下諸化﹐領世人名籍﹐吾子名系葛瑰﹐祿食全蜀﹐富貴將

及﹐何自滯耶﹖勉哉行矣﹗異日當富貴﹐無以葛瑰爲忘也。由是韋有幹祿之志﹐謀於其室﹐室家復勉勵之﹐以妝奩數十萬金﹐資其行計。旣達秦川﹐屬歲饑久雨﹐因知友所聘﹐署隴州軍事判官。俄而駕出奉天﹐郡守奔難行在﹐臯率土客甲士﹐饋挽軍儲﹐以申扈衛。以功就拜防禦使﹐復請赴覲行朝﹐徳宗望而器之。旣平寇難﹐大駕還京﹐以功檢校右僕射﹑鳳翔節度使。懇讓乞攺西川﹐乃授西川節度﹐與張公交代焉。擁師赴任﹐張假道歸闕﹐以避其鋒。旣而累年蜀境大穰﹐金帛丰積。南詔內附﹐乞爲臣妾﹐威名益重﹐而貢賦不虧﹐朝廷倚注﹐戎蠻懾夥。由是請許南詔置習讀院﹐入質子學生﹐習《詩》《書》《禮》《樂》。公文翰之美﹐冠於一時。南詔得其手筆﹐刻石以榮其國﹐而葛瑰之事﹐久已忘矣。

又夢二神人曰「富貴而忘所因﹐其何甚耶﹖公夢覺﹐流汗驚駭。久之﹐乃躬詣雲林﹐炷香禱福。遂命工度木﹐揆日修崇﹐作南宮飛閣四十間﹐巨殿修廊﹐重門邃宇﹐範金刻石﹐知無不爲。支九隴租賦﹐於山下列屯輸貯﹐糗糧山積﹐匠石云趨。自制碑刊於洞門之側﹐上構層樓。焚僮七十人以供灑掃﹐良田五百畝以贍齋儲。在鎭二十餘年﹐封以王爵矣。卽本命丁卯﹐屬葛瑰化也。

◎果州開元觀工匠同夢得材木驗

果州開元觀接郡城﹐頗爲爽塏﹐以形勝之美﹐選立觀額。𨿽州使旋具結奏﹐而制置之﹐內猶闕大殿。州司差工匠及道流﹐將溯嘉陵江﹐於利州上游采買材木。臨行﹐道流工匠同夢有人

云﹕朱鳳潭中有木﹐可以足用。如此者三。因聚議曰﹕夢兆如斯﹐必有大商貨木﹐氵公江而至﹐可躊躇三五日以伺之﹐或免遠適﹐頗以爲便。一匠曰﹕吾於朱鳳山下江中尋之﹐莫有商筏已到來否。卽往山下尋求﹐潭水澄澈﹐忽見潭底有木。因使善沈者鉤求﹐得梓木千段。構成三尊殿﹐鐘樓經閣﹑三門廊宇﹐咸得周足。又市磚甃壇﹐內有黃赤色者﹐疑其火力未足﹐棄而不用﹐信宿皆化爲金﹐起觀之費﹐過於丰資。殿宇旣成﹐將塑尊像﹐又於白鶴山觀﹐掘地得鐵數萬斤。鑄三尊鐵像﹐僅髙二丈﹐今謂之聖像。遠近祈禱﹐立有徵驗。起觀道流何氏家﹐世代丰足﹐今爲冑族焉。至今負販之徒﹑錐刀求利者﹐每以三日五日﹐必詣聖像前﹐焚香祈佑。或闕而不精信者﹐卽貿易無利﹐貨鬻不售焉。

◎北都潛丘臺崔相國應夢修觀驗

北都潛丘臺﹐有古觀焉。像設精嚴﹐樓臺宏麗﹐地形顯敞﹐迥出於都城之中。制創多年﹐久無崇葺﹐風號雨漬﹐日以傾摧。相國崔公彥昭﹐常夢野步尋幽﹐至古臺之下﹐翅首仰望﹐其上有紫气氤氳﹐樣光四照﹐無登躡之路。良久﹐復聆天樂笳簫之音﹐尋訪之意彌切﹐但四隅陡絕﹐咫尺萬里。忽前有金橋如梯﹐層級寬博﹐遂攀梯而上。中路三四級﹐板闕欄摧﹐躋登不得﹐卽見巨手金色﹐引指而接之﹐公握指未定﹐已登臺上矣。徘徊四顧﹐惟古殿欲摧﹐荒壇蕪沒﹐嘆嗟數四。復到天尊之前﹐認金橋乃座前之橋耳﹐金手乃天尊之手耳。不復聞天樂之聲﹐亦絕紫气之像﹐因言曰﹕豈天尊有所付囑耶﹖何變化如此也﹖天

尊忽言曰﹕子卽居此地﹐無忘摧殘也。俄而驚覺。旬日﹐授北都畱守到鎭。幹月恍恍然﹐似有所失﹐似有所疑﹐因命駕縱遊﹐用攄其志。聞潛丘臺不遠﹐造而觀焉﹐惟古殿摧殘﹐深艸堙翳。乃瞻拜天尊﹐見儀像侍衛﹐宛若曾所遊睹。徐視座前﹐金橋在焉﹐欄折板斷矣。復睨金臂及指﹐皆醒然頓寤﹐卽前之所夢也。施俸金﹐募工役﹐革故之獘﹐鼎新其宇﹐惟殿屋且久﹐隨其古制﹐增修而已。其餘垣墻廊宇﹑壇庭門房﹑圖繢丹雘﹑赭堊金翠﹐靡不畢備焉。締構之功﹑香花之獻﹐郁爲一時之盛也。

◎相國劉瞻夢天尊言再居相位驗

相國劉公瞻﹐南遷交趾﹐道過江陵。旣登扁舟﹐將欲解纜﹐回首道左﹐見像設甚嚴﹐而朽殿傾圮。問其名﹐卽眞符玉芝觀也。入門升階﹐拜手潛祝。是夕﹐舟中夢靑童前導﹐登大山之上﹐松徑連延﹐崖巘奇秀﹐芳芝幽艸﹐好鳥靈花﹐燦然在目。行一里許﹐見元始天尊﹐坐寶花座上﹐瞻仰粹容﹐乃玉芝殿中天尊也。拜祝曰﹕某得罪聖朝﹐竄逐且遠﹐非敢怨望﹐但祈生還爾。天尊曰﹕爾之靑簡﹐列於方諸矣﹐何憂於世難乎﹗再居相位﹐而後得道。自此齋一旬﹐戒三日﹐則蠻陬瘴海魑魅之鄕﹐無所憚矣。辰未已午﹐與子爲期也。自是劉公南徵﹐至湖嶺間﹐所在藩方﹐勞問相繼。旋得金帛﹐寓信於荊帥﹐特創天尊殿﹐齋廳廊宇﹐選精介焚修之士以居之。於是再徵﹐入掌鈞軸﹐洎厭俗棄世﹐果符夢中之言﹐歲辰亦無爽矣。

◎李蔚相國應夢天尊修觀驗

李相國蔚﹐擁旄汴州﹐兼太淸宮使。每翹心玄關﹐思眞念道。一夕﹐夢野步郊外﹐叢箔間見奇光五色﹐中有天尊像﹐頂光半缺﹐手握玉芝﹐狀如白蓮花﹐而圓莖修細﹐芝有八秀。歷歷詳記﹐注於心目。翌日﹐因送賓出郊﹐顧見有道像暴露﹐問其所﹐卽玉芝觀也。相國異之﹐回鑣而禮謁。莎莠盈庭﹐蕭蒿蔽路﹐披榛而後進。所睹尊像﹐與夢同焉。𨿽不握玉芝﹐而名與夢葉﹐遂廣加崇飾焉。巨殿森沈﹐飛夢甍烜赫﹐齋宮講肆﹐月牖霜壇﹐前闞通街﹐雄臨郛郭﹐爲藩方之壯觀焉。噫﹗開元皇帝﹐尊祖奉先﹐耽玄味道﹐精誠上徹﹐禎貺下通﹐得眞符於靈峯﹐產玉芝於內殿。因敕大鎭重地置觀﹐以眞符玉芝爲名。封太白山爲靈應公﹐攺華陽爲眞符縣。上瑞已彰於昔日﹐嘉徵復顯於玆辰。所以相國名臣﹐皆符吉夢﹐夷門渚宮之完葺﹐自非大道應靈﹐其孰能與於此乎﹗

◎鄭相國還願修寧州眞寧觀驗

寧州眞寧縣通聖觀﹐卽開元皇帝夢二十七眞﹐得刻石眞像之所置也。歲祀浸深﹐旋已摧毀﹐邊徼素寡﹐道流繕修之事﹐因已曠絕矣。相國司空鄭公畋﹐登龍之年﹐偶嘗遊禮﹐賦詩三十韻﹐以紀其故實﹐亦冥祝曰﹕異日官達﹐必冀增修。洎入掌

絲綸﹐尊居鈞軸﹐樞機少暇﹐前願都忘。一夕﹐夢遊洞府之中﹐羣仙賞玩﹐奏鈞天廣樂﹐以恣嬉遊。俄而幢節羽衛自天而下﹐使者一人降曰﹕太上有命﹐徵還上淸。於是羣仙或控鳴鶴﹐或駕飛龍﹐騰躍而去。相國亦欲振袂騫飛﹐一仙人回首笑曰﹕還畢眞寧之願﹐然後可此來爾。旣覺﹐省憶眞寧修觀之事﹐乃輟鼎食之資﹐爲締構之費。邠帥李尙書侃﹐命都校以董其事﹐十旬而靈觀鼎新矣。相國嘗話斯夢﹐以爲洞天者﹐羅川之洞也﹐羣仙者﹐二十七眞也。驚其忽忘﹐懋此巨功﹐信大道之明徵矣。

◎段相國報願修忠州仙都觀驗

忠州丰都縣平都山仙都觀﹐前漢眞人王方平﹑後漢眞人陰長生得道升天之所。蕪沒旣久﹐基址僅存。晉代髙先生首爲崇構。太元中姚泓再加繕飾﹐其後梁隋共葺﹐國朝繼修。華閣翔虛﹐丹檐照日。黔﹑荊﹑蜀﹑梓元戎重臣﹐或弭棹登臨﹐必命修葺。相國鄒平﹑段文昌旅寓之年﹐邅回峽內﹐時因登眺﹐炷香稽首﹐祝於二眞曰﹕苟使官達﹐粗脫棲遲﹐必有嚴飾之報。自是不十歲﹐擁旄江陵。視事之初﹐已注念及此。俄夢二眞仙﹐若平生密友﹐引公登江渚之山﹐及頂﹐乃陰君洞門矣﹐二眞亦不復見。翌日﹐施一月俸錢修觀宇﹐一月俸爲常住本錢。常俾繕完﹐以答靈貺。

◎樓觀赤光示人以避難驗

樓觀者﹐周康王大夫尹喜宅也。在京兆盩厔縣神就鄕聞仙裏﹐居終南之陰。觀內有周穆王﹑秦始皇﹑漢武帝所置殿宇﹐及秦始皇墨迹。尹喜﹑靈井﹑老君﹑支革樹升天臺﹐晉宋謁板﹐秦漢銘記﹐歷代存焉。大唐將受命﹐義師起於河東﹐觀內有赤光屬天者六七夜。廣明庚子﹐寇犯長安﹐觀中有光﹐如義寧之歲。近車駕幸鳳翔﹐盩厔將陷﹐觀中復有光景之異。由是避難士庶﹐多投觀中﹐靈迹巋然﹐人莫敢犯。髙祖時﹐賜號爲宗聖觀焉。

卷一百一十八靈驗部二

○尊像見

◎木文天尊見像驗

木文天尊者。開元七年﹐蜀州新津縣新興尼寺﹐四月八日設大齋。聚食之次﹐有一道流後至﹐就眾中坐﹐眾人輕侮之﹐不與設齋。齋畢﹐道流起﹐入佛殿中﹐良久不出。人皆異之﹐爭入殿尋求﹐無復蹤迹。忽見道流隱形在殿柱中﹐隱隱分明。以刀斧削之﹐益加精好。其像於殿柱中﹐自然而見﹐髙三尺五寸以來。云冠霞衣﹐左手執手鑪﹐右手炷香於煙上﹐冠中有鳥如鴛鴦形。足下方頭履﹐履下蓮花﹐花後荷葉﹐上有神龜之形。左肘後有云片連焰﹐光中有靑龍之首﹐右肩之前有虎形﹐回顧於左。此外周身光焰﹐如太一天尊﹐眉髯鬢髮﹐細於圖畫﹐自外繞身﹐有云葉天花﹐一十二處。頭光之上﹐有大花如蓋﹐以蔭其身。長史張敬忠﹐具以上聞。敕內官林昭隱﹐就川迎取像柱﹐令作寶輿﹐好好立安。至京﹐進於內殿﹐上躬親禮謁。三日大齋訖﹐令衛尉寺於東明觀陳設﹐宣送天尊就觀安置。大開道場﹐許臣庶瞻禮。仍令兩街大宮觀﹐每處作道場七日。

是時僧等上表抗論﹐云寺中示現﹐必是維摩詰之像﹐非關道門所有。上令宣示曰﹕朕觀像柱之異﹐是天尊之冠﹐非維摩詰巾也。僧等旣慚於妄奏﹐乃雇有力之士﹐使於東明觀道場中竊之。旣供養數日﹐人心怠倦﹐力士夜於道場中﹐抱取像柱﹐以絹繩系縛﹐負之而出觀院之外。歷街坊極遠﹐約十餘坊﹐力疲而坐歇。須臾旣曉﹐只在道場之前﹐眾遂擒之。訊其所以﹐乃西明寺僧﹐召募三十人﹐令其竊取像柱。具事密奏﹐明皇不令尋究﹐收像柱於大內。其後榻寫絹本﹐宣賜諸道及宰臣焉。

◎漢州什邡縣水浮鐵像天尊驗

漢州什邡縣鐵像天尊﹐髙丈二三﹐俗謂之烏金像。元在金堂峽中崖壁之下﹐大水石摧﹐像仍露現。或浮於水上﹐出五六尺﹐其側卽昌利化也。道眾焚香﹐備幡花迎引﹐尋卻沈隱不見。稍晴﹐又泛泛而出昌利﹐三迎之﹐皆不可致。明年夏﹐大水泛濫﹐乃溯流至什邡縣興道觀。後水脈甚小﹐不知其所來之由。邑人迎引上岸﹐初只百人引拽﹐已及平地﹐欲置於大殿之中﹐數百人挽之﹐竟不能動﹐因立講堂以蓋之。至今頻經亂離﹐𨿽堂宇盡焚﹐此像不損。

◎靑城丈人眞君賜錢驗﹝鐵像驗附﹞

靑城山丈人觀眞君像﹐冠蓋天之冠﹐著朱光之袍﹐佩三亭

之印﹐以主五嶽﹐威制萬神。開元中﹐明皇感夢﹐乃夾戚制像﹐送於山中。自天國祠宇﹐移觀於今所蓋﹐取春秋祭山﹐去縣稍近﹐以天國太深故也。數十年﹐金冠之色﹐宛如新制。有村人無知﹐以賦稅所迫﹐徵促鞭箠﹐一夕走投觀中﹐齋三數錢神香﹐於眞君燒香﹐告以官稅所切﹐累遭杖責﹐乞眞君頭冠﹐賣以充稅。因睡﹐忽夢見眞君謂之曰﹕我頭上冠﹐非是純金﹐乃金薄耳﹐賣無所直。汝或得金﹐亦爲官中所責﹐損汝性命﹐其禍不小。山門廟前﹐有十千錢﹐碑傍木葉下﹐可以取之。官稅之外﹐資汝家產。此人禮敬致謝﹐出山得錢﹐租稅旣畢﹐家亦漸富﹐自是每月送香油觀中。至今眞君頭冠﹐低俯向前﹐傳云令此人看驗﹐冠非純金﹐所以然矣。

云頂山鐵像天尊﹐髙三四尺﹐亦是則天朝蒙陽匠人廖元立所鑄。其山本是仙居觀﹐有兩處洞門﹐及盧照璘碑。近無道士住持﹐爲僧徒所奪爲。寺碑及洞穴﹐亦已掩蔽摧損﹐惟天尊一軀。每有僧徒﹐創意欲毀之﹐立有禍患。捶擊不壞﹐錘鍛不傷。僧徒托言山神有靈﹐掩閉天尊之驗﹐遠近莫能知之。廖元立初鑄天尊之時﹐有紫雲如城﹐其上吐五色﹐以捧於日﹐眾共瞻禮。忽有靈鶴數隻﹐引一大鳥﹐翼廣丈餘﹐通身赤色﹐其形如鳳。眾鶴繞鑪盤旋﹐嘹唳相應﹐大鳥飛勢迅疾﹐徑入鑪中。眾方驚異﹐卽有火焰﹐髙三五十丈﹐其聲如雷﹐邐迆屬天﹐迸散流溢﹐直徧山上。眾人奔駭﹐但聞異香之气﹐彌日方歇。旣鑄成﹐天尊儀相奇妙﹐四方禱請﹐立蒙福佑。靈驗如此﹐豈常凡之意﹐可以毀傷哉﹗

◎金州洵陽縣望仙觀天尊理訟驗

金州洵陽縣望仙觀天尊﹐古迹所造﹐極多靈應。縣境之人﹐有論訟難理之事﹐公私攘竊之徒﹐但焚香披陳﹐卽有響答。有隱情誣蔽者﹐卽夜有神人﹐詣門喚之﹐遽令對會。被喚者見宮闕官署﹐在大殿之後﹐別有樓閣十餘間﹐兩廊下列曹吏﹐鞠勘一如人間官府矣。故有匿情狡蠹﹑朋黨姦惡者﹐亦見送於獄中。送獄者於此卽死﹐對會者但具情狀﹐卽復放還。由是境內畏威﹐各洗心攺過﹐而爲善矣。其邑中失走貓犬﹑巨細論訟﹐陳狀於殿壁之上﹐動盈百幅矣。至今常然。

◎張仁表念太一救苦天尊驗

左街道士張仁表﹐辯博多才。應內殿講論﹐逗機響答﹐抗敵折衝﹐莫能當之也。而所履浮誕﹐未嘗有由衷之言﹐及於儕友險躁詭妄﹐人多薄之。因疾作逾月﹐醫不能效﹐夢爲司命所攝﹐步卒騎吏﹐就所居以捕之﹐亦如世上之擒寇捕姦爾。竄匿無所﹐縻束將去﹐歷荒徑曠原﹐皆荊棘之地﹐牽頓舁曳﹐其速如飛。衣掛叢刺﹐肉碎芒棘﹐苦不可堪。行可三十餘里﹐遙見黑城﹐上有煙焰﹐漸近視之﹐乃鐵城也。擁關衛門﹑守陴抗敵﹐皆獸頭人身﹑辮蛇臂蛇之士。或四口八目﹐或十臂九頭﹐齒若霜雪﹐牙如鋒劍﹐眞世之所畫地獄狀也。入門則珠宮瓊堂﹑玉樓金殿﹐非常目所睹﹐頓異於冥關之中。行四五里﹐一無所睹﹐徐問所驅捕者﹕此何處也﹖與門外所見不同。或答曰﹕此太一天尊宮耳﹐過此方到本司。仁表聞太一之名﹐忽記得平常講說之處﹐多勸人念太一救苦天尊﹐今此乃天尊之宮﹐何可不念。

卽髙聲念太一救苦天尊十餘聲﹐牽頓者皆笑曰﹕臨渴穿井﹐事同噬臍﹐胡可得也﹗旣聞眾笑﹐不阻其念﹐更唱十餘聲﹐其調哀楚﹐其音悲切﹐亦淚下沾衣。如是忽有赤光﹐照其左右﹐牽頓者一時捨去﹐獨在光明之中。顧眄四方﹐卽山川明媚﹐云物閒暇。頃之﹐天尊與侍從千餘人﹐現其前矣。

仁表禮謁悲咽﹐叩搏稽顙﹐述平生之過﹐願乞懺悔。天尊坐五色蓮花之座﹐垂足二小蓮花中﹐其下有五色獅子九頭﹐共捧其座﹐口吐火焰﹐繞天尊之身。於火焰中﹐別有九色神光﹐周身及頂﹐光焰鋒芒外射﹐如千萬槍劍之形。覆七寶之蓋﹐後有騫木寶花﹐照曜八極。眞人力士﹑金剛神王﹑玉女玉童﹐充塞侍衛。陰陽太一﹑四十六神﹐自領隊從﹐亦侍左右。云車羽蓋﹐徧滿空中。天尊謂仁表曰﹕人之在生﹐大愼三業十惡。三業之中﹐口過尢甚。一人妄說﹐萬人妄行。妄說之人﹐首當其罪。汝之三業﹐罪無不爲﹐吾不救護﹐永淪幽苦。汝壽命已盡﹐不當復還﹐今赦汝七年﹐誘化於世﹐以吾此像﹐廣示於人﹐開引進之門﹐爲趣善之要﹐勉宜行之。卽使童子引還﹐疾已瘳矣。數日後﹐以己之財帛﹐於肅明觀畫天尊之像。東洛關外﹑畿輔之間﹐傳寫其本﹐徧令開悟。仁表因出城﹐於春明門外﹐見蒿棘之中﹐如曾行之處﹐視棘刺之末﹐有所罥掛衣綫紫縷﹐及棘上微有血痕。果是所追之夕﹐經行其路﹐七年而終。

◎李邵畫太一天尊驗

李邵者﹐爲葭萌縣令。云其妻亡已八九年﹐素不在京國。忽因參選入京﹐就於三洞觀側客邸之中﹐偶見其家亡婢﹐自鄰

居而出。熟視之﹐果其婢小玉也﹐以名呼之﹐斂衽而至。問其故﹐卽云﹕某隨娘子在此﹐已歲餘矣﹐暫出買物﹐逡巡卽回﹐回卽與報娘子矣。邵待之﹐食頃方至﹐買果實茶餅之屬﹐奔馳還家。良久﹐延邵相見。所居兩間﹐自有庭除少許。旣見﹐敍存沒之事﹐或泣或悲﹐而頻令小玉看時節。久之﹐小玉報云﹕來矣。顏色慘悴﹐語聲哽咽﹐揖邵請去。邵未出門﹐有一少年﹐張蓋而入﹐邵忽遽避之﹐小玉卽引於簾後且立。其妻出迎少年﹐拜亦不顧﹐擲蓋於地﹐化爲大鑊﹐水滿火起﹐煙焰蓬勃﹐少時卽沸。少年去大帽﹐卽牛頭神人也。持義立於鑊前﹐以叉其妻﹐拋於鑊中﹐號叫痛楚。不久卽爛﹐骨肉分張﹐尋亦火滅。以叉挑其骨﹐排於庭中﹐張蓋而去。其妻身亦復舊﹐蘇而徐起﹐泣謂邵曰﹕平生罪業﹐合受三年﹐今已一年餘矣。每日如此﹐痛苦難言。

邵見其變化苦楚﹐亦深悲嘆﹐問妻曰﹕今旣相見﹐所須何物﹖莫要作功徳救拔否﹖妻曰﹕適令小玉相邀﹐全無功徳相托爾。此處鄰里﹐有受苦者﹐畫太一天尊一身﹐便得免罪。知之數月﹐無托人處﹐今得君來﹐將有離苦之望矣。邵卽於三洞觀中﹐訪太一天尊之像。殿上有古本剝落﹐厚以金帛﹐召工畫之﹐亦就觀設齋表祝。只三日內﹐事事周畢﹐躬自檢校無暇。到妻所居﹐功徳旣了﹐方得往報。見其所止﹐已空屋爾。畱托鄰母﹐深荷太一功徳﹐已得解脫往生矣。昨日辰巳間﹐與小玉俱去也。邵每勸人作太一天尊像﹐其福報可以立待矣。

◎楊師謨修觀享壽驗

合州慶林觀﹐多年摧朽﹐殿宇不修﹐穿漏尢甚﹐雨滴太上尊容。刺史楊師謨﹐夢太上示現﹐而左目有淚痕﹐乃巡謁諸觀﹐朝禮功徳。至慶林方驗﹐尊像左目前﹐漏滴之痕﹐宛若垂淚。因皦剃荒蕪﹐恢張制度﹐創兩殿二樓﹐重門邃宇﹐壯麗華盛﹐冠絕一時。旣畢﹐復夢太上謂之曰﹕子以崇葺之功﹐上簡玄府﹐當流化十郡矣。其後師謨累典符竹﹐日深渥恩﹐凡一十一郡﹐享壽九十焉﹝大中年﹞。

◎呂細修觀仙人來往驗

益州唐隆縣大通觀﹐晉義熙元年乙巳置﹐周末摧殘﹐僅存基址。武徳中﹐邑人呂細﹐因過其地﹐遇一道士﹐乘靑驢自天而下﹐於觀基之內﹐盤回指畫﹐良久升天。呂細與範仲良同受其教﹐卽日共出金帛﹐特造觀宇。有紫微閣﹐髙八十餘尺﹐尢爲宏壯。太尉南康王韋臯﹐再加修飾。其側有市城﹐觀在縣西南八里﹐有石像天尊一十三﹐身髙一丈三尺。每至齋月吉辰﹐鐘或自鳴﹐夜有神燈﹐晝有仙人來往﹐遠近共知焉。

◎黑髭老君召代宗遊十洲三島驗

黑髭老君﹐在京左街務本坊光天觀東聖祖院。夾紵所作﹐功用精能﹐相好周圓﹐常作所不可及。日月角隆起﹐身長丈五六餘。左右侍立玉童玉女十二人﹐眞人八身﹐金剛力士﹑神王

各四身。兩壁畫金甲神王各八人﹐天樂一部。老君黑髭﹐山水帔﹐黃金九鳳冠﹐憑機而坐。悵幄嚴備﹐不知所置年月﹐亦不知所制之由。代宗皇帝﹐常夢爲二靑童所召﹐混元聖祖﹐命皇帝從遊四海之外。夢中隨二童至老君所﹐帝著絳紗衣﹐平天冠﹐執圭立於老君之後﹐遊十洲三島。六合四方﹑海嶽山川﹐無不備到。歷歷記之﹐隊從儀衛﹐一無遺忘。旣覺﹐命畫工圖之﹐宣示京師﹐求訪其像。於光天觀所驗部仗人物﹐與所夢同焉。敕塑禦容﹐乘五色云﹐立從老君之後。選髙徳道士七人﹐焚修住持。內庫及度支﹐別給服用齋廚。刻石以紀其瑞焉。

◎玉局化玉像老君應夢驗

玉局化玉像老君﹐天寶中﹐觀前江內﹐往往夜中有光﹐從水而出﹐髙七八尺﹐上赤下白﹐其末如煙。眾人瞻之﹐以爲有寶器之物﹐撈摝求訪﹐又無所見。明皇幸蜀﹐夢有聖祖眞容﹐在江水之內。果有人見神光﹐於光處得玉像老君以進。髙餘一尺﹐天姿瑩潔。其相圓明﹐殆非人工所制。駕回﹐畱鎭太淸宮﹐其光見處﹐號爲聖容壩﹐亦是玉女壩﹑金砂泉古迹連接矣。玉像老君﹐自近年以來﹐不知所在。

◎自然石文老君降雨驗

閬州石壁自然石丈老君像。中書舍人髙元裕﹐責授閬州刺

史。是歲大旱﹐元裕禱祈﹐山川祠廟﹐無不周詣。忽於玉臺觀前﹐瞻望山東叢林之上﹐見有異气。披榛徑往﹐果有嵌竇懸泉﹐在峭巖之曲﹐喬木之下﹐有石壁奇文﹐自然老君之狀。前有玉童﹐裒袖捧鑪﹐雙髻髙竦﹔後有神王之形﹐恭若聽命。元裕焚香叩祈﹐以崇葺爲請雨。還未及州﹐甘雨大沴﹐連綿兩夕﹐遠近告足。乃翦剃蕪翳﹐創爲齋宮﹐立碑以紀其事。於懸泉之下﹐堰爲方塘﹐引水注爲流杯小池﹐植花木松竹﹐遽成勝賞。光啟年﹐大駕還京﹐光庭奏置玄元觀﹐寵詔褒允。至今郡中水旱﹐祈祝靈驗益彰矣。

◎賴處士預言老君降生作幼主驗

賴處士者﹐江湖人也。在楊公玄默門館爲客﹐十餘年矣﹐不知其道術所習。楊公每盡禮敬之﹐若師友焉。多在宅內﹐少有見者。楊公時爲左軍﹐有小判官數人﹐有王有梁。王則辯博聰明﹐人多致敬﹐必謂其有非常之位也﹔梁則謙默謹靜﹐愼重寡言﹐人多睟之﹐必謂其不肖也。惟使宅軍將成君﹐常與梁稍狎。賴處士忽於宅門﹐與成語曰﹕致身之道﹐先須識貴人﹐頗識之乎﹖成曰﹕某愚暗﹐何以能辧﹖願山丈教之。處士曰﹕梁大夫貴人也﹐此後當主樞機重務﹐吾子立身領旄節﹐須在其手﹐善依托焉。王大夫𨿽聰穎如此﹐壽且不永﹐將歿於他鄕。此後宗社不寧﹐天下荒亂﹐兵戈競起﹐祚歷甚危。太上老君自降王宮﹐作幼主以扶此難﹐社稷可以存爾。梁大夫主機務﹐吾子領藩方﹐皆在幼主之手﹐可自保愛爾﹐吾自此不復畱也。數日﹐處士辭楊公而去。成異其言﹐禮敬於梁﹐交結甚固。俄而楊公

罷權位﹐王有罪竄於南方﹐死於道路﹐其言愈驗。咸通十四年秋﹐梁爲內樞密﹐成爲軍使。僖宗卽位﹐三日對軍﹐日色初出﹐微照階砌﹐聖上起﹐更衣未坐﹐梁公醒然憶悟賴處士之說﹐因臨階與成話之。左軍韓公頗異其私語﹐詰之再三﹐梁與成以實白之。韓以少主初立﹐中外未安﹐聞此言﹐極爲慰喜。自是成持節滄州﹐皆如賴處士之說。中原紛擾﹐禍亂積年﹐社稷晏安﹐宮城再復﹐駐蹕數年﹐聖徳如一﹐僖宗中興之力也。

◎賈湘嚴奉老君驗

賈湘﹐累世好道﹐崇奉香燈。隸職計司﹐家頗富贍﹐然其修奉勤至﹐人所不及。有一幅老君像幀﹐持以自隨﹐所至之處﹐𨿽一日一夕﹐亦設焚香之位﹐應感之效﹐不可殫述。黃巢旣陷長安﹐大駕西幸﹐湘赩金帛﹐挈骨肉﹐自東渭橋出﹐道路剽掠之人﹐不知紀極﹐其一家百餘人﹐行李無所驚懼。遂於龍角山下﹐葺居避難。衣冠及遠近道流﹐皆投其家﹐各與拯給﹐請道流轉《道徳度人經》不啻萬卷。有羣賊忽圍其家﹐湘入告老君﹐乃出與語﹐賊投刃於地﹐羅拜其前。湘問其故﹐默而不答﹐拜亦不已。湘捨而入門﹐羣賊猶拜﹐惟稱罪過。湘哀之﹐持繒帛﹐使人與之﹐慰勉移時﹐稍稍而去﹐一無所取。自此外戶不扃﹐人無敢犯。或問羣惡﹐有何所見﹐而反拜之。曰﹕我見賈湘常侍左右﹐神兵極多﹐皆長數丈﹐呀口瞪目﹐似欲吞噬﹐不覺亡魂喪膽﹐惟恐不得命耳。時旣修宮闕﹐車駕將還﹐湘於老君前﹐請進退之兆。忽見香鑪邊﹐有粟苗甚茂﹐上有兩穗﹐如風所動﹐粟穗西指﹐乃破產移家﹐歸京永興裏。尋其舊第﹐已隳拆﹐有

小捨一二十間﹐權爲棲止。三月駕歸京師﹐方剃艸構宇﹐於基址之下﹐得銀六千兩﹐家產益贍。五載亂離﹐力未嘗闕﹐乃其嚴奉精專﹐太上垂佑﹐使之然也。

◎沈瑩供養老君驗

吳興沈瑩﹐宿奉至道﹐常供養老君﹐於越州剡縣市中有居第。時艸寇裘甫﹐起自農畝﹐聚集凶徒﹐奔突縣邑。素無武備﹐官吏奔駭﹐甫因據有縣城。詔徵陳﹑許﹑鄭﹑滑﹑淮﹑浙﹑徐﹑泗之軍以討之。八道天軍圍城以攻之﹐海內久無兵戈﹐居人不識徵戰﹐師至之日﹐皆潛竄村落。瑩倉惶鎖其外門而逸﹐士馬旣至﹐瑩誤鎖小童一人在捨中﹐卻回將開門﹐則營幕施列﹐不敢窺犯而去。其後或勝或敗﹐兵勢不常﹐市肆半被焚翾。或逆徒所據﹐或家軍所收﹐十餘月日﹐方至誅殄。罷兵之後﹐瑩所居六七間﹐扃趯如常﹐籬垣完備。及開趯﹐小童安然﹐問其故﹐雲門閉之後﹐有一童子﹐靑衣﹐年可十三四﹐云老君令與其嬉戲。良久﹐引去一大宅內﹐得飲食果實。餐啖了卻﹐與童子爲伴遊戲。如半日頃﹐卽聞老君令其添香﹐才炷香了﹐卽聞開門之聲。瑩入門時﹐香煙未歇﹐問其鬥戰火燭﹑鄰里焚燒﹑驚怕之事﹐一無所聞。是則十月戰爭﹐比鄰灼熱﹐如同頃刻﹐殊不覺知。列肆並焚﹐其家獨在﹐非大聖神通之力﹐孰能及於此乎﹗瑩亦自此棲心玄門﹐探眞慕道﹐將有長往之志。尋離鄕邑﹐莫知所之﹐只領此童而去。

◎姚鵠修老君殿驗

臺州刺史姚鵠﹐因遊天臺山天臺觀﹐命於講堂後鑿崖伐木﹐創老君殿焉。將平基址﹐於巨石下得石函﹐方可三尺。發之﹐中有小石函﹐得丹砂三兩﹐玉簡一枚。長九寸﹑闊二寸﹑厚五六分﹐上有文曰﹕海水竭﹐臺山缺﹐皇家寶祚無休歇。具以上聞﹐敕曰﹕上天降祉﹐厚地呈祥﹐爰有白簡之靈書﹐出於玄元之寶殿﹐告國祚廷洪之兆﹐示坤珍啟迪之符。惟此休徵﹐實爲上瑞﹐宣付史館﹐頒示萬方。乃咸通十三年壬辰之歲也。

鵠塑老君像﹐而山中土石相渾﹐求訪極難。夢靑童告之曰﹕殿東丈餘﹐所有土如堊﹐可以用之。求而果得﹐塑太上之容﹐侍衛凡八九身﹐土無餘矣。旣成﹐天儀粲然﹐睟容伊穆。月玄日角﹐若載誕於渦川﹔雙柱三門﹐疑表靈於相野。洎潔齋以贊之﹐則景气融空﹐奇光煒爍﹐似間笙磬絲竹之音﹐咸以爲休瑞。昔桐柏初構天尊之堂﹐有云五色﹐浮靄其上﹐三井有異﹐雲气入堂﹐復出者三書於國史﹐以紀符應。淸河崔尙碑文詳焉。此聖祖殿亦自有記。

◎楊鬧兒奉事老君驗

成都楊鬧兒﹐父母崇道﹐常奉事老君﹐精勤不怠。鬧兒在軍伍中﹐於金堂把截﹐爲敵人擒虜﹐往南山寨中﹐不被傷殺。

晝夜常念老君﹐願再見父母。忽夢老君賜云一朵﹐令童子引之﹐送於平地。童子曰﹕可以歸矣。及覺﹐已出山寨﹐因得還家。到家之日﹐父母爲其作百日齋矣。

卷一百一十九靈驗部三

◎昭成觀壁畫天師驗﹝絹畫驗附﹞

昭成觀壁畫天師﹐歲月旣深﹐彩粉昏剝﹐在通廊之下﹐未嘗有香燈之薦。頒政坊內居人姓李﹐患痁逾年﹐醫不能愈﹐日以羸瘠﹐待時而已。忽夢一道流﹐長八九尺﹐來至其前﹐以大袖布衣﹐拂其面目之上﹐頓覺淸涼。謂之曰﹕自此差矣﹐勿復憂也。於是醒然疾愈﹐稍能飲食。洎晚策杖﹐行繞其家﹐不覺爲倦﹐但覺所夢道流﹐猶在其前﹐遽欲入昭成觀。家人慮其困憊﹐亦頗多止之﹐不聽﹐入觀﹐於天師眞前﹐瞻視良久﹐曰﹕卽所夢也。拜禮數四﹐乃命夾戚塑人劉處士塑天師眞﹐攺葺堂宇﹐旦夕供養﹐人所祈禱﹐福祥立應。其所塑夾戚眞﹐於夾戚內﹐畫羅隔布肉色﹐縫絳采爲五臟腸胃。喉嚨十二結十二環﹐與舌本相應。髒內塡五色香﹐各依五臟兩數。當心置水銀鏡﹐一一精至﹐與常塑不同。其塑中土形﹐移在天長觀﹐金彩嚴飾﹐亦皆靈驗。

彭城劉存希﹐天師靈驗﹐云自幼以來﹐於唐興觀瞻禮天師﹐發心圖寫供養﹐因得絹本﹐出入護持。𨿽祗命遠行﹐奉使南北﹐未嘗一日闕香火之薦。黃巢犯闕﹐時在內署﹐蒼惶之際﹐隨駕不及﹐惟捲天師幀﹐捧持而行。同伍三十餘人﹐皆爲擄捉﹐或

被殺傷﹐獨於眾中得免。將入南山﹐夜深村落﹐行次遇避難人偶語﹐而聞妻在其間﹐因得同往洋州大巖山深處﹐結艸寓居。況素無骨肉﹐惟夫婦而已﹐旣免支離﹐決志林谷﹐不復有名宦之望。野麋山鹿﹐性已成矣。山下居人﹐以其口食不多﹐時亦助其糧儲﹐饋其鹽酪。此外拾柏子焚香﹐禮敬天師而已。無何﹐舊交宋開府入掌樞務﹐知其在洋山之中﹐彊之使出﹐錫以朱紱﹐加以品位。固辭不獲﹐黽勉從焉。又駕出石門﹐因便奔竄﹐投莎城山中﹐自匿數月。有軍士搜山谷﹐不得安居﹐夫婦棄繒帛之衣﹐夜行四十餘里。出及平陸﹐遙見馬軍十餘騎﹐兩面交至﹐已擒擄行人數輩。存希夫婦驚恐而立﹐馬軍過其側﹐似若不見﹐由是得免。後數年﹐奉使西川﹐攜天師幀而至。余亦傳寫其本。存希深山窮谷﹑虎狼之中﹐軍士紛擾﹑白刃之下﹐心常坦然﹐若與數人居﹐憂懼之際﹐隱隱然若侍立在天師之側。亦有感降之事﹐祕而不言。

◎陵州天師井塡欠數鹽課驗

《陵州天師井本傳》云﹐天師經行山中﹐有十二玉女﹐來謁天師﹐願奉箕帚。天師知其地下陰神也﹐謂之曰﹕汝等何以爲獻﹖將觀汝心厚薄﹐選而納焉。玉女各持一玉環﹐徑皆數寸。天師曰﹕所獻一般﹐不可並納。吾化此十二環﹐令作一環﹐投之入地﹐有得之者﹐卽納之焉。遂合十二環爲一大環﹐徑餘一尺﹐投於地中﹐隨卽深陷﹐已成井矣。玉女皆脫衣入井﹐以探玉環﹐竟不能得。天師取其衣﹐藏石匱中﹐玉女至今只在井內。今陵州鹽井﹐直下五百七十尺﹐透兩重大石﹐方及咸水。每年

一度﹐淘洗其中﹐須歌唱喧聒﹐然後入井。不然必見玉女﹐裸居井中﹐見者多所不利。井旣深﹐不可數入﹐或絙索斷損﹐皮囊墜落﹐惟於天師前﹐炷香良久﹐玉女自與掛之﹐依舊不失。

頃年井屬東川﹐有張常侍主其鹽務﹐於事稍怠﹐鹽課不登﹐欠數千斤﹐交替之後﹐縻畱塡納﹐未得解去。替人素亦崇道﹐因與虔告天師云﹕張塡所欠之鹽﹐家資已盡﹐空此畱滯﹐益恐困窮。於三五日內﹐願借神力﹐增加所出﹐爲其塡納。與張俱拜﹐祈訴懇切。自每日所煎水數﹐四十五函如常﹐而鹽數羨溢﹐五六日內塡之果足。此後一如舊數﹐無復增減矣。十二玉女﹐戌亥二人在天﹐惟十人在井﹐所煎鹽至戌亥時亦歇。天師初以玆地荒梗﹐無人安居﹐山川亦貧﹐不可耕植﹐化鹽井以救窮民。民聚居井傍﹐戶口日眾﹐遂置州統之。以天師名﹐故曰陵州。天師誓曰﹕我所化井﹐以養貧民﹐若官奪其利﹐千年外井當陷矣。今諸井皆有天師玉女之像焉。

◎李環夢遇天師告授陵州刺史驗

李環﹐咸通中爲王府長史﹐以勛貴之族﹐不慣食貧﹐居閒力闕﹐鬱鬱不得志。中夜而寐﹐夢入深山窮谷﹐棧閣縈折﹐流水潺湲﹐如此者不知其幾千百里。又見闤闠雜沓﹐城曨爽塏﹐飛宇橫樓﹐摩霄槪日﹐不知其幾千萬家。縱神遊目﹐熙熙自得。又出郊甸﹐涉岡源﹐荒榛茂艸﹐小松巨木﹐間以果林﹐廁以筠筱﹐山嶺危峭﹐或迂或平。山回途盡﹐抵一小郡﹐茅棟縱橫﹐隘路欹側﹐傍有公署。署內白气屬天﹐其大如屋﹐中有悲歌號呼之聲。見一靑童﹐引環卽路﹐躡危磴﹐步石梯﹐入門甚峻﹐

門內古樹芳艸﹐若古觀宇焉。環素崇玄教﹐頗爲慰悅﹐俄而升殿﹐見像設尊儀﹐笑而謂之曰﹕爾來耶﹐吾待爾久矣。入天門﹑漱玄泉﹐古人所修也﹔注丹田﹑存白元﹐上士所修也。混而合之﹐子其行之。陰功及人﹐陰徳濟物。千百之家﹐待子而字之。勉哉﹐勉哉﹗明年之春。環再拜稽首﹐受其言而覺。是冬頻訴於宰執﹐復希入用﹐乃授陵州刺史之任。是時經歷山川郡邑﹐神思恍﹐皆如常所經行。素未入蜀﹐莫可知其由也。至郡﹐乃謁天師﹐升階及門﹐至於殿所。觀其眞像侍衛﹑屋宇布列﹐醒然而悟﹐乃葉其所夢矣。乃以俸金修天師之堂﹐加以丹雘﹐立爲銘碑志。其白气屬天﹐乃鹽井之所也﹔悲歌之聲﹐乃轉車之人也。而內修之訣﹐環未得之矣﹝環卽西平王孫也﹞。

◎謝貞精意圬墁遇天師授符驗

謝貞者﹐臨邛工人也﹐善圬墁而用意精確。鵠鳴化天師修道﹑老君感降之所﹐頂上有上淸古宮﹐相傳雲天師時所制﹐歲月甚多﹐而結構如舊﹐但氏破壁壞而已。貞賃工爲修泥之﹐貞精研盡意﹐墁飾周密。有道流引二從者﹐觀其功用﹐神彩異常﹐身逾九尺。自門而入﹐謂貞曰﹕山中難值修葺﹐頗愧用心。以手畫地作一符﹐使貞再三審記之﹐曰﹕此後有疾者﹐𨿽千里之外﹐行符必效﹐勿多取錢﹐但可資家﹐給終身衣食。而貞具記符﹐行之極效﹐大獲金帛﹐家業殷丰。鵠鳴諸山無天師眞像﹐陵州井中所塑﹐又非世代子孫所傳之眞。貞忽於靑城山﹐遇峽中賈客修齋﹐有天師小幀供養﹐乃是授符應現之眞爾。

◎道士劉方瀛依天師劍法治疾驗

天臺道士劉方瀛﹐師事老君﹐精修介潔﹐早佩畢道法籙﹐常以丹篆救人。與同志弋陽縣令劉翽﹐按天師劍法﹐以五月五日﹐就弋陽葛溪煉鋼造劍﹐敕符禁水﹐疾者登時卽愈。嘗於黃巖縣修齋敕壇﹐以救疫毒。有見鬼巫者﹐潛往視之﹐見鬼神數千﹐奔北潰散﹐如大陣崩敗﹐一縣之疫﹐數日而愈。咸通末﹐方瀛無疾而終﹐戒其門人﹐使與劍俱葬﹐莫敢違之。乾符中和間﹐臺州帥劉文下裨將李生﹐領徒發其墓﹐欲以取劍。見其屍柔軟﹐容色不變﹐如醉臥而已﹐顧視其劍﹐哮吼有聲﹐羣黨驚懼﹐卒不敢取﹐李生命瘞之而去。不獨劍之有靈﹐劉方瀛亦陰景煉形﹐得道之流也。

◎西王母塑像救疾驗﹝三將軍附﹞

玉局化西王母塑像多年﹐頃因觀宇燒焚﹐廊屋頹壞﹐而儀像不損﹐人稱其靈。居人範彥通忽患風癩﹐瘡痍旣甚﹐眉須漸落﹐因入觀於王母前發願﹐但所疾較損﹐卽竭力修裝。是夕﹐夢一玉女﹐手執花盤﹐以衣袖拂其身﹐曰﹕王母令我救汝﹐疾卽愈矣。數日之間﹐所疾漸退﹐瘡腫皆息﹐眉須復生。遂造紗窗﹐裝金彩﹐通檐兩楹﹐嚴潔修奉﹐每月自送香燈﹐近年方稍不見。

觀中三將軍﹐亦古之所塑。觀因南詔焚燒﹐屋宇摧盡﹐而三將軍塑像不壞﹐起觀之日﹐再於其上立堂宇。居人閻士林﹐臥疾月餘﹐迨將不救。夢三將軍﹐以戟揮其身上﹐穿一物去﹐狀如黑犬﹐自此疾愈。乃捨衣物制紗窗﹐重加彩繢矣。

◎歸州黃魔神峽水救船驗

歸州黃魔神。因相國李吉甫﹐自忠州除替﹐五月下峽﹐至峽水之中﹐波濤極甚﹐忽有神人湧於水上﹐爲其扶船﹐三面六手﹐醜眸朱發﹐袒而虓譀﹐風濤遽息。李公祝而謝曰﹕是何靈神﹐拯危救難﹖神曰﹕我是黃魔神也。旣而歸州駐船旬月﹐選地立宇﹐於紫極宮作黃魔堂﹐言是黃天魔王橫天檐力之神也﹐刻石紀焉。相國蕭遘﹐自拾遺左遷峽內﹐徵還京師﹐峽水泛漲﹐舟船將沒﹐亦見其神捧船以救之。復命修飾﹐加其粉繢﹐嚴其室宇﹐刻石爲志﹐亦列於次焉。

◎靑城丈人同葛瑰化靈官示現驗

靑城丈人眞君。太和六年壬子﹐節度使贊皇李公徳裕﹐差軍將蔡舉二人﹐就山修齋﹐便令訪尋艸藥。蔡舉於六時巖下﹐忽有勁風自谷中出﹐因見二神人行虛空中。一人在前﹐長丈餘﹐著大袖衣﹐平冠﹔一人居後﹐著靑衣大袖﹐捧一帙書。舉驚悸問曰﹕何鬼神也﹖前一人答曰﹕我是竹枝老。又指其後人曰﹕

此是瑰之璪。我有密語兩紙﹐可一一記之﹐錄與尙書。今年西蜀合有水災﹐以修齋之故﹐我回後山一峯﹐堰水向東﹐梓州當秋大水﹐卽其應也。於是授以密語﹐述李公吉凶未兆之事﹐蔡舉一一記之。歸常道觀﹐錄於紙上﹐果得兩紙﹐依神人之言﹐封題送李公。書寫旣畢﹐並亦遺忘矣。是年八月﹐東川水深數丈﹐西蜀無害。李公曆問官寮及道流﹐解隱語不得。李公曰﹕竹枝﹐老丈人也﹐此當是丈人眞君耳。瑰之璪者﹐本命屬葛瑰化﹐亦恐是化中靈官。特此示見﹐以彰靈應也。

◎羅眞人降雨助金驗

羅眞人﹐卽神仙羅公遠也。於蒙陽羅江壩﹐接九隴﹑什邡之界﹐在漓沅化後今相傳號羅仙範仙宅﹐修道於靑城之南﹐今號羅家山。明皇朝﹐出入帝宮﹐輔導聖徳﹐自有內傳。至今隱見於堋口﹑什邡﹑楊村﹑蒙陽﹑新繁﹑新都﹑畿服之內﹐人多見之。不常厥狀﹐或爲老嫗﹐或爲丐食之人。每風雨愆期﹐田農曠廢﹐則必見焉。疑其仙品之中﹐主司風雨水旱之事也。楊村居人眾以旱又﹐將禱於洛口後城李冰祠廟。熱甚﹐憩於路隔樹陰之下﹐忽有老嫗﹐歇而問曰﹕眾人欲何往也﹖悉以祈雨事答之。嫗曰﹕要雨須求羅眞人﹐其餘鬼神﹐不可致也。言訖不見﹐眾知嫗卽羅眞人也﹐於是見處焚香以告焉。俄而風起雲布﹐微雨已至﹐眾乃還家。是夕﹐數十里內﹐甘雨告足。乃於其所置天宮﹐塑像焉。諸鄕未得雨處﹐傳聞此說﹐以音樂香花﹐就新宮祈請﹐迎就本村﹐別設壇場﹐創宮室﹐雨亦立應。如是什邡﹑綿竹七八縣界﹐眞人之宮﹐處處皆有﹐請禱祈福﹐無不

徵效。忽爲乞士﹐於堋口江畔﹐謂人曰﹕此將大水﹐漂損居人﹐信我者遷居以避之﹐不旬日矣。有疑其異者﹐卽移卜髙處﹐以避水災﹐其不信者﹐安然而處。五六日﹐暴水大至﹐漂壞廬舍﹐損溺戶民﹐十有三四焉。居人以爲信﹐立殿塑像以祠之。金銀行人楊初﹐在重圍之內﹐配納贍軍錢七百餘千﹐貨鬻家資﹐未支其半。初事母以孝﹐每爲供軍司追促﹐必托以他出﹐恐母爲憂。嘗於山觀﹐得眞人像幀一幅﹐香燈嚴奉﹐已數年矣。至是﹐眞人托爲常人﹐詣其肆中﹐問以所納官錢﹐以何準備。具以困窘言之。此人令市生鐵﹐備炭火。明日﹐復來燃炭﹐壘鐵投之﹐一夕而去。臨行謂之曰﹕我羅公遠也﹐在靑城山中。以爾孝不違親﹐心不忘道﹐以此金相助﹐支官錢之外﹐可以肥家。復引初往山中﹐時令歸覲。初亦得丹藥﹐以奉其親。發白還靑﹐老能返壯矣。

◎嘉州開元觀飛天神王像捍賊驗

嘉州開元觀﹐後周所創﹐本名弘明觀。隋大業中﹐方制大殿﹐於殿西頭﹐塑飛天神王像。坐髙二丈餘﹐坐二鬼之上。初修觀﹐道士呂元璪﹐數夕夢神人在山頂﹐其形接天﹐或白日仿佛如見。郡人有好道者﹐時亦見之﹐或通夢寐﹐遂商議塑此形像。本有十身﹐初制其一。而隋末多事﹐中原沸騰﹐不果徧。就像之靈應﹐郡人所知矣。疾瘵之家﹐祈禱必驗。其下二鬼靑黑者﹐往往見於人家。

太和中﹐相國杜元穎鎭成都﹐闉場不修﹐關戍失守﹐爲南詔侵軼。木源川路境上﹐夷人導誘﹐蠻蜑分三道而來﹐掩我不

備﹐將取嘉州。去州四十餘里﹐寇乃大驚﹐奔潰而去。州境稍安﹐方設備禦。有擒得夷人覘侯者﹐大寇及境﹐何驚而去﹖云三路蠻寇﹐本欲徑取嘉州﹐謂州中無備。去州四十里﹐忽旗幟徧山﹐兵士羅立﹐不知其數。有三五人大將軍﹐金甲持斧﹐長三二丈﹐聲如雷霆﹐立二鬼之上﹐麾諸山兵士﹐齊爲拒捍﹐自量力不可敵﹐驚奔而去。是日蠻中主軍酋帥﹐死者三人。蠻國之法﹐行軍有死傷及糞穢﹐旋卽瘞藏﹐不令露見﹐由是不知酋帥瘞埋之所。時眾聞之﹐皆言飛天神王兵示現﹐以全州境。自是祈福禱願﹐迨無虛日。

又嘗有人﹐下峽之時﹐曾詣飛天﹐求乞保護。至瞿唐﹐水方泛溢﹐波濤甚惡﹐同宗三船﹐一已損失﹐二皆危懼。忽見神人立於岸上﹐如飛天之形﹐使二大鬼入水扶船﹐鬼亦長丈餘﹐船乃安定﹐風濤亦止。驚迫之際﹐莫知所自﹐徐而思之﹐乃飛天所坐二鬼﹐救其船耳﹐一赤一靑﹐形與所塑無異。

成都乾元觀在蠶市﹐創制多年﹐頃因用軍﹐焚毀都盡。三門之下﹐舊有東華﹑南極﹑西靈﹑北眞四天神王﹐依華淸宮朝元閣樣﹐塑於外門之下﹐並金甲天衣。門旣隳壞﹐而神王無損﹐風雨飄漬﹐亦無所傷。邑人相傳﹐頗爲靈應。時蜀王旣克川蜀﹐移軍收彭州﹐圍州久矣﹐因暫還成都。方當暑月﹐參從將吏所在﹐取便而行。大將杜克修﹐先至神王之所﹐見眾人聚觀塑像﹐問其故﹐云塑神皆動。克修以器盛水﹐致神手中﹐果搖動而水溢出。頃之蜀主至﹐復祝而試焉﹐曰﹕若卽克彭州﹐更觀搖動之應。良久而振動數四。不逾月而克州城﹐殲殄大敵。乃施金幣﹐命本邑創制堂宇﹐以崇飾之。

◎楚王趙匡凝北帝祥應

楚王趙匡凝﹐鎭襄州也。州郭舊有北帝堂﹐歲久蕪毀﹐在營壘中。一旦﹐楚王寢室之上﹐有物如曳戟皮革之聲﹐瓦皆震動。潛起視之﹐見黑气一道﹐自北帝舊基之所﹐至板屋上。楚王異之﹐密加慶祝﹐將欲興創堂宇﹐以答祥應。詰明視事之際﹐先嘗選將校五十人﹐俾往營田﹐日給以衣裝農器﹐指揮教命﹐一無應者﹐楚王疑有異圖﹐拘而訊之﹐得其構孽之狀﹐咸剿戮焉。王乃謂人曰﹕北帝靈驗﹐信有徵矣。中夜有雲气之異﹐詰朝乃姦慝彰明﹐若非玄功告示﹐幾有不測之禍。遂締飾堂廡﹐崇嚴像貌﹐俾謁之士﹐主其香燈。闔境瞻禱﹐累獲符應矣。

◎李昌遐誦《消災經》驗

李昌遐者﹐後漢兗州刺史之後也。生而奉道﹐常誦《太上靈寶升玄消災護命經》。而稟性柔弱﹐每爲眾流之所侵虐。忽因晝寢﹐夢坐煙霞之境﹐四顧而望﹐熊羆虎豹﹐圍繞周匝﹐莫知所措。不覺傷嘆﹕何警戒之甚邪﹗謂積善之無驗。於時空中有一道士﹐呼其名而語之曰﹕吾卽救苦眞人也﹐汝勿驚駭﹐吾奉太上符命﹐與諸神將密衛於汝。且汝常念者﹐經云流通﹐讀誦則有飛天神王﹑破邪金剛﹑護法靈童﹑救苦眞人﹑金精猛獸﹐各百億萬眾﹐俱侍衛是經。昌遐旣覺﹐豁然大悟﹐因知自前侵

虐我者﹐未有無禍患殃咎﹐蓋誦經之所驗也。

◎崔晝誦《度人經》驗

崔晝者﹐漢汶陽侯仲牟之後。嘗謁白雲先生﹐學修身之術。先生曰﹕汝富貴之子﹐何思淡泊﹖崔子避席而對曰﹕以財賑人﹐財有數而人無厭矣﹔以爵賞人﹐爵旣崇而人或驕矣。如何示我以道﹐將以普濟生靈。先生曰﹕吾道之內﹐有《度人經》在﹐汝可誦之。崔晝乃作禮承受﹐至誠誦之。厥後有使者﹐馳一緘遺崔公曰﹕子之先君﹐令吾持此謝汝。言訖﹐使者忽然不見。於是啟緘熟視﹐果備認得﹐先君親札云﹕感汝念誦《度人經》功徳之力﹐累世之祖﹐盡得生天。自後崔晝一家﹐至今念誦。

◎姚元崇女精志焚修老君授經驗

開元宰相姚元崇﹐昔出官爲馮翊太守。有一女﹐名長壽﹐年七歲﹐不茹葷﹐不飲酒。父母常令於玄元像前﹐焚香點燈。忽晝寢﹐夢見老君﹐有二侍童﹑二神將夾侍﹐左右侍童語長壽曰﹕爾之焚修﹐精志可隨﹐口授汝《九天生神經》一章云云。

◎王道珂誦《天蓬咒》驗

王道珂﹐成督雙流縣南笆居住。當僖宗幸蜀之時﹐常以卜筮符術爲業﹐行坐常誦《天蓬咒》。每入雙流市﹐貨符卜得錢﹐須喫酒至醉方歸。其郭門外﹐有白馬將軍廟﹐曉夕有人祈賽。長垂簾﹐簾內往往有光﹐及聞吹口之聲﹐以此妖異﹐人皆競信。所下酒食﹐忽忽不見﹐愚民畏懼﹐無有輒敢正視者。道珂因喫酒回歸﹐入廟朗誦神咒﹐則廟堂之上悄悄然。傍人視之﹐無不驚駭。道珂異日﹐晨雞初叫﹐忽隨村人擔蒜趁市﹐夜行至廟前﹐忽然倒地。蒼惶之間﹐見野狐數頭﹐眼如火炬﹐禦拽入廟堂階之下﹐聞堂上有人呵責曰﹕你何得恃酒入我廟內﹐念咒驚動我眷屬﹖道珂心中默持《天蓬神咒》﹐逡巡卻蘇。蓋緣其時與擎蒜同行﹐神兵遠其穢臭﹐而不衛其身﹐遂被妖狐擒伏。洎擎蒜人拋去﹐道珂心中想念神咒﹐卽妖狐便致害不得。

旣蘇息之後﹐遂歸家沐浴淸潔﹐卻來廟內﹐大詬而責曰﹕我是太上弟子﹐不獨只解持《天蓬咒》﹐常誦《道經》。《經》云天得一以淸﹐地得一以寧﹐神得一以靈。爾若是神明﹐只合助道行化﹐何以惡聞神咒﹖我知非白馬明神。狐貍精怪﹐傍附神祠﹐幻惑生靈。今日我決定於此止泊﹐持咒爲民除害。遂志心朗念神咒﹐至夜不歇。廟堂之上﹐寂然無聲﹐亦無光透簾幕﹐惟聞自撲呻吟之聲。至明﹐呼喚鄰近居人視之﹐惟見老野狐五頭﹐皆頭破﹐血流滿地﹐已斃。自後寂無妖異﹐竟絕祭祀﹐廟宇荒廢。是知凡持此咒﹐勿得食蒜﹐至甚觸穢。天蓬將軍是北帝上將﹐制服一切鬼神﹐豈止誅滅狐貍小小妖怪矣。

◎王淸遠誦《神咒經》驗

王淸遠﹐世居北邙山下。唐咸通年﹐時多疫疾。淸遠身𨿽在俗﹐常服气行藥﹐誦《神咒經》﹐自稱是緱山眞人遠孫。是時天子蒙塵入蜀﹐兵火不息﹐疫癘大行﹐連州匝縣﹐饑荒病患眾矣。淸遠佩受《神咒經籙》﹐每行符藥﹐救人多不受錢﹐只要少香油﹐供養經籙。鄕人迎請醫療﹐日夕喧闐。淸遠有表弟一人爲僧﹐名法超﹐亦持《大悲輪行祕字》﹐自淸遠之醫道大亨。忽一日﹐冒夜來投宿止﹐潛以瓶盛狗血﹐傾於淸遠道堂內。至二更已來﹐忽聞空中有兵甲之聲﹐頃聞法超於牀上﹐如有人挽拽叫皛﹐惟言乞命。淸遠命燈照之﹐但見以頭自頓地﹐頭面血流﹐至平明不息。須臾之間﹐但見兩腳直下﹐如人拖拽奔竄﹐入緱水江內﹐浮屍水上。闔市目擊﹐無不驚嘆。是知神咒眞經﹐實有神將吏兵守護﹐豈容嫉妒。庸僧將穢惡之物犯冒﹐所謂爲不善於幽暗之中﹐神得而誅之。淸遠襲气持經﹐陰功濟物﹐壽一百七歲。辭世之夕﹐闔境皆聞異香仙藥﹐斯亦證道之漸階矣。

◎忠州平都山仙都觀取《太平經》驗

忠州平都山仙都觀陰眞人鎭山《太平經》﹐武徳中﹐刺史獨孤晟﹐取經欲進。舟行半日﹐有二龍﹐一靑一白﹐橫江鼓波﹐船不得進。舟人驚懼﹐復溯流還郡。晟卽命所由墊江路﹐陸行進經。時山川之中﹐久無摯獸﹐至是蛇虎當道﹐經使恐懼﹐將經卻回。晟卽修黃籙道場﹐拜表上告﹐然後取經以進﹐在內道場供養﹐綿歷歲年。開元中﹐供奉道士司馬秀﹐準詔祭醮名山﹐

開函取經﹐但空函而已。訶詰道眾﹐疑是觀司隱藏﹐法侶驚懼﹐無詞披雪。遂焚香告眞﹐述武徳中經已將去﹐今詔旨搜訪﹐無經上進﹐仰憂譴責。時景气晴朗﹐野絕塵埃﹐忽陰雲覆殿﹐迅雷震擊。俄而檐宇溢霽﹐經在案上﹐異香盈空﹐祥煙紛靄﹐復得昔日所取之經以進。會昌中﹐賜紫道士郭重光﹑晏玄壽﹐復賫詔醮山﹐取經石函之中﹐經復如舊。至今鎭觀者﹐猶是此經﹐不知何年歸還耳。

◎天臺玉霄宮葉尊師符治狂邪驗

天臺山玉霄宮葉尊師﹐修養之暇﹐亦以符術救人。婺州居人葉氏﹐其富億計﹐忽中狂瞽之疾﹐積年不瘳。數月沈頓﹐後乃叫號悲笑﹐裸露奔走﹐力敵數人。初以絹索縻縶之﹐俄而絕絆出通衢﹐犯公署﹐不可枝梧。官以富室之子﹐不能加罪﹐頻有所犯﹐亦約束其家﹐嚴爲守衛﹐加持禳制。飯僧祈福﹐祠神鬼﹐召巫覡﹐靡所不作﹐莫能致效。其家素不信道﹐偶有人謂之﹐令詣天臺﹐請玉霄宮葉尊師符﹐可祛此疾﹐不然莫知其可也。乃備繒帛器皿﹐入山請符。尊師謂使者曰﹕此符到家﹐疾當愈矣。無以器帛爲用﹐盡歸之使者。未至三日﹐疾者方作﹐斷絙投石﹐舉家閉戶以拒之﹐折關枝欞﹐力不可禦﹐如此狂猛﹐非人所遏。忽忽遽斂容﹐自歸眞室﹐盥洗巾櫛﹐束帶郭足﹐執板罄折﹐於門內道左﹐其色怡然。一家忻喜﹐爭問其故。笑而不答﹐但言天使卽來。飲食都忘﹐夕不暇寢﹐孜孜焉企踵翹足﹐延頸望風﹐汗流浹背﹐不敢爲倦。如此二日三夕﹐使者持符而至﹐入門迎拜﹐歡呼踴躍﹐前導得符﹐服之瞑然﹐食頃疾

已瘳矣。由是躬詣山門﹐厚施金帛﹐助修宮宇﹐一家修道﹐置靖室道堂﹐旦夕焚修焉。初﹐玉霄賜二符﹐一已吞之﹐一帖房門之上。葉之女使竊酒飲之﹐嘔於符下。葉見一神人﹐介金執劍﹐長可三四寸﹐從符中出去﹐焚香拜謝﹐而不見其歸。數日﹐親戚家女使近患風魔疾﹐尙未甚困﹐來葉房之前﹐立且未定﹐忽叫一聲。葉見符中將軍﹐如前之形﹐揮劍加女使頭上。問其故﹐云適有神人﹐以劍於頭上斬下一物﹐墜於衣領中。令二三女僕捧持﹐驗有蛇頭如指﹐斷在衣領中﹐血猶滴焉。風魔之疾﹐自此亦愈。

◎賈瓊受《童子籙》驗

成都賈瓊﹐年三歲。其母因看蠶市﹐三月三日﹐過龍興觀﹐門眾齊受籙﹐遂詣觀﹐受《童子籙》一階。十餘年後﹐因女兄有疾﹐母爲請處士吳太玄﹐爲入冥看檢致疾之由﹐仍看弟兄年命凶吉。經宿太玄還﹐言疾在江瀆﹐求之卽差﹐籍中不見有賈瓊之名。父母愈憂﹐復請太玄看之。時太玄每與人入冥檢事﹐必鎖於一屋中﹐安寢而往﹐不復人驚呼﹐候其自醒﹐喚人開門﹐乃開之﹐歷歷說冥中之事﹐有如目擊﹐言必信驗。或兩宿﹐然後回爾。旣再往檢瓊名字﹐云年三歲時﹐三月三日﹐於龍興觀受《正一籙》﹐已名系天府﹐不屬地司﹐籍中不見名字﹐於天曹黃簿之內﹐檢得其名。

◎尹言念《陰符經》驗

尹言者﹐修徳坊居。與明道大師尹嗣玄爲宗姓之弟﹐常崇道慕善﹐孜孜不倦。因詣嗣玄﹐受《陰符經》﹐至誠訁奉諷念。爲其常少記性﹐願得心神聰爽﹐受之數年﹐念逾萬徧﹐稍覺心力開悟。因本命日齋潔焚香﹐念三十徧﹐忽了憶前生之事。姓張名處厚﹐在延壽坊居。家有巨業﹐兒女皆存﹐記其小字﹐年幾一一明了。與其家說之﹐乃往尋訪﹐述張生死年月﹐形色情性﹐無所差異。張之兒女﹐聞之嗚咽感認﹐言其今之狀貌﹐與昔不殊。但性較舒緩爾。自是兩家契爲骨肉﹐黃寇犯闕之前﹐其二家皆在。

◎趙業受《正一籙》驗

趙業﹐定州人。開成中﹐爲晉安縣令。因疾暴卒﹐手足柔軟﹐心上微暖﹐三日乃蘇。云初爲冥官所追﹐牽拽甚急﹐問其所以﹐但云爲欠債抵諱事﹐自思身心無此罪犯﹐必恐誤追。行三五十里﹐過一山嶺﹐上有宮闕崇麗﹐人物甚多﹐有一靑衣童子﹐前來問云﹕汝非道士趙太玄乎﹖某答云﹕晉安縣令趙業耳。童子笑曰﹕豈得便忘卻耶﹖又一童子續來﹐云太一令喚趙太玄追事。人一時散去﹐卽與童子到宮闕中﹐不見太一﹐但見一道流云﹕汝六歲時﹐爲有疾﹐受《正一八階法籙》﹐名爲太玄﹐

豈得流於俗官﹐並忘此事耶﹖太一有命﹐便令放還﹐卻須佩籙修眞﹐行功及物﹐居官理務﹐勿貪瀆貨財﹐輕人性命。言訖不見﹐所疾已蘇。遂於思依山參受法籙﹐累置壇場﹐廣崇功徳﹐復以法名太玄矣。

◎僧法成竊攺道經驗

僧法成﹐姓陳﹐不知何許人。立性拘執﹐束於本教﹐而矯飾多端。因遊廬山﹐至簡寂觀﹐不遇道流﹐而堂殿經廚﹐素不關鑰﹐遂取道經看之。將三十四卷﹐往靈溪觀棲止﹐誑云﹕某在僧中﹐本意好道﹐欲於此駐泊﹐轉讀道經﹐兼欲長髮入道。人皆善其所言。又取觀中經百餘卷﹐日夕披覽。每三五日一度﹐下山化糧。人聞其所說﹐施與甚多﹐糧鹽所須﹐計月不闕。乃攺換道經題目﹐立佛經名字。攺天尊爲佛﹐言眞人爲菩薩羅漢﹐對答詞理﹐亦多換易。塗抹剪破﹐計一百六十餘卷。

忽山下有人請齋﹐兼欲求丐紙筆﹐借觀奴一人同去。行三二里﹐見軍吏隊仗﹐呵道甚嚴﹐謂是刺史遊山﹐法成與奴下道﹐於林中回避。良久﹐見旗幟駐隊﹐有大官立馬於道中﹐促喚地界﹐令捉僧法成來。法成與奴聞之﹐未暇奔竄﹐力士數人﹐就林中擒去﹐奴隨看之。官人責曰﹕大道經教﹐聖人之言﹐關汝何事﹐輒敢攺易﹗決痛杖一百﹐令其依舊修寫﹐塡納觀中﹐塡了報來﹐別有處分。卽於道中決杖百下﹐僕於地上﹐瘡血徧身。隊仗尋亦不見。奴走報觀中﹐差人看驗﹐微有喘息而已。扶舁入山﹐數日方較。遂出所攺換經本﹐呈眾道流。法成本有衣缽﹐寄在江州寺中﹐取來貨賣﹐更求乞紙筆﹐經年修寫。經足送還

本觀﹐燒香懇謝﹐欲願入道﹐道流以其無賴﹐無人許之。是夜叫呼數聲﹐如被毆擊﹐耳鼻血流而死矣。

◎僧行端輒攺《五廚經》驗

僧行端﹐性頗狂譎。因看道門《五廚經》﹐只有五首咒偈﹐遂攺添題目﹐云《佛說三停廚經》﹐以五咒爲五如來所說﹐經末復加轉讀功效之詞﹐增加文句﹐不啻一紙。《五廚經》屬太淸部﹐明皇朝﹐諫議大夫﹑肅明觀主尹愔注云﹕蓋五神之祕言﹐五臟之眞气﹐持之百徧﹐則五气自和﹐可以不食。其經第一咒云﹕一气和太和﹐得一道皆泰﹐和乃無不和﹐玄理同玄際。開元中﹐天師趙仙甫爲疏﹐皆以習气和神爲指。行端旁附此說﹐卽云讀誦百二十徧﹐可以咒水﹐飲之令人不食。名爲《三停廚經》。詞理鄙淺﹐與尹﹑趙注疏﹐殊不相近。攺經旣了﹐已寫五六本﹐傳於他人。

於窗下寫經之際﹐忽有神人﹐長八九尺﹐仗劍而來﹐謂之曰﹕太上眞經﹐歷代所寶﹐何得輕肆庸愚﹐輒爲攺易﹗奮劍斬之﹐以手拒劍﹐傷落數指。同居僧二人﹐共見其事﹐驚爲哀乞。神人曰﹕如此無良也﹐解惜命促﹗令追收寫換﹐然後奏聽敕旨。行端與同居僧﹐散尋所行之本﹐只得一半﹐余本已被僧將出關﹐別寫元本經十本﹐燒香懺謝﹐所攺添本﹐香上焚之。神人復見曰﹕訾毀聖文﹐追收不獲﹐不宜免死。逡巡頓僕而卒。其所攺經﹐至今往往傳行諸處﹐覽觀其義﹐自可曉焉。

◎崔公輔取寶經不還驗

崔公輔﹐明經及第﹐歷官至雅州刺史。至官一年﹐忽覺精神恍忽﹐多悲恚狷急﹐往往忽忘﹐舉家異之。一旦無疾而終﹐心上猶暖﹐三日再蘇﹐亦卽平復。謂其寮佐曰﹕昨爲冥使賫帖見追﹐隨行三五十里﹐甚爲困憊﹐至城闕﹐入門數重﹐追者引到曹署之門﹐立於屏外﹐逡巡有官人﹐著緋執版﹐至屏迎之先拜﹐公輔驚曰﹕某爲帖所追﹐乃罪人也﹐官人見迎致拜﹐深所不安。官人曰﹕使君固應忘之矣﹐某是華陰縣押司錄事巨簡﹐使君初官﹐曾獲伏事庭廡。近奉天符﹐得酆都掾地司所奏﹐使君任酆都縣令之日﹐於仙都觀中﹐取《眞人陰君寶經》四卷﹐至今不還。天符令追生魂勘責﹐使君一魂﹐日夕在此對會﹐恐使君不知﹐故欲面見﹐具此諮述﹐以報往日之恩耳。使君頗覺近日忿怒悲愁﹐精神遺忘否﹖此是生魂被執系故也。於是引至廳中﹐良久言曰﹕此有茶飯﹐不可與使君食﹐食之不得復歸人間矣。但修一狀﹐請置黃籙道場﹐懺悔所犯﹐兼請送經卻歸本山﹐卽生魂釋放矣。因本司檢使君年祿遠近﹐逡巡有吏執案云﹕崔公輔自此猶有三任刺史﹐二十三年壽。言訖﹐公輔畱手狀﹐官人差吏送還。乃於成都及雅州紫極宮﹑忠州仙都山三處﹐修黃籙道場﹐賫送經還本觀。公輔平復如常。其後歷官﹑年壽皆如所說。此事是開成年中任雅州刺史也。

◎劉載之誦《天蓬咒》驗

彭城劉載之﹐儒家子。修辭學外﹐常事北極﹐香火不懈。多寓京師﹐少而神气怯懦﹐每驚魘﹐往往不悟。嘗遇蘇門道士劉大觀﹐授以《天蓬神咒》﹐令持誦千徧﹐載之勤而行焉。絕葷腥﹐專香火﹐逆旅之中﹐亦拳拳修尙﹐自是無復魘悸矣。寇陷長安﹐在宣楊裏﹐爲寇所虜。力役勞苦之事﹐素非其所能﹐稍或遲舒﹐必承之以劍﹐性命憂迫﹐在乎頃刻﹐而密誦神咒﹐以求其佑。是夕﹐有一人如軍士之飾﹐謂之曰﹕勞役之事﹐吾爲子免之﹐此有徑路﹐可以脫禍﹐可相隨而行也。載之疑爲寇所試﹐辭焉。此人引其手﹐若騰躍於空中﹐良久覆地。

是夕月光如晝﹐但見山川參差﹐泉聲流激﹐已在巨石之上。驚異之際﹐有村童前引﹐入洞府中。宮闕深嚴﹐層城煥麗﹐金樓玉堂﹐奇禽珍木﹐周還數十里。有謁者﹐平冠褒袖﹐云太帝君令於賓宇憩息﹐俄賜酒饌仙果。二仙官與之宴飲。載之問﹕太帝君所主何國﹖某未曾朝拜﹐忽奉恩敕﹐深所憂懼。仙官曰﹕太帝是北斗之中紫微上宮玄卿太帝君也﹐上理斗極﹐下統酆都。陰境帝君﹐乃太帝之所部﹔天蓬上將﹐卽太帝之元帥也。吾子冥心北元﹐尊奉神咒﹐而值此危難﹐將陷鋒鏑。太帝閱籍﹐當在驅除之伍﹐仰軫聖慮﹐已奏章太上﹐述勤瘁之心﹐延壽三紀﹐使還於故里爾。頃之﹐得朝謁太帝﹐叩蜺謝恩於闕下﹐命二童送之﹐食頃已達泗州。其友人謝良﹐奏事行朝﹐具話其事。載之今猶在江表。是則太帝之昭鑑﹑天蓬之威神﹐不遺毫分之善也。

◎姚生持《黃庭經》驗

姚生者﹐華原人也。幼而好道﹐持《黃庭經》。光啟中﹐僖宗再幸陳倉﹐遠近驚擾。姚爲賊所迫﹐夜走墮枯井中﹐傷足﹐求出未得﹐乃旁有窨穴﹐匿於其中﹐晝夜念經﹐因不饑渴﹐足疾亦愈。時襄土旣平﹐大駕歸闕﹐鄕里人戶稍復。有遊軍夜宿井側﹐見井中有光﹐拯而出之﹐具述經靈驗。遂爲道士﹐居華原西界觀中焉。

卷一百二十靈驗部四

◎處州靑田縣淸溪觀古鐘自歸驗

處州靑田縣淸溪觀﹐古有銅鐘﹐因袁晁亂﹐後失其所在﹐有墨書《靑田》字﹐人或記焉。其後溫州島嶼山下水中﹐舟人時聞鐘聲﹐幽咽不遠。一旦﹐有人忽見水中一物﹐如半鐘之形﹐側露水上﹐蕩槳視之﹐旣近卽覆矣。露其一半﹐認其模範之迹﹑蒲牢之形﹐乃鐘也。以物觸之﹐沈於水中矣。與人語其異﹐好事者乘舟看之﹐天气晴霽﹐亦時一見。州寺僧結彩舫﹐具幡花﹐致齋迎之﹐或經宿水上道場﹐禮懺而請﹐或得見之﹐尋又沈去。道門亦備幡花﹑舟舫﹑香火迎之﹐見而不得。淸溪道士﹐時亦在迎鐘眾中﹐稽首祝之曰﹕此州觀寺皆自有鐘﹐惟淸溪觀無鐘多年﹐極是闕事。遠地不辦香花﹐丹心而已。鐘若有靈﹐願溯流自往。某旬日﹐卽歸於觀前溪中奉候。眾聞其說﹐皆笑之。十餘日﹐道士歸靑田﹐鐘已在觀前潭中矣。焚香迎之﹐泛泛就岸﹐重千餘斤﹐數人挽拽懸掛﹐若百許斤耳。日後時亦飛去﹐旬日卻回﹐今以大鎖系之﹐不復去矣。其上墨書「靑田」字﹐久在水中﹐宛然不滅。井邑老人詳認其字﹐乃觀中舊鐘也。

◎靑城山宗玄觀銅鐘不能損驗

靑城山宗玄觀古迹銅鐘﹐三千餘斤﹐隱花文﹐飛仙幢節之狀﹐工甚精好。劉辟據成都﹐取管內銅像大鐘﹐鑄兵器及錢。此鐘差縣人挽拽下山﹐磨其上隱起花文欲盡﹐頻以巨石捶擊﹐終不能損。拽至江幹﹐將入竹筏﹐力敵萬斤﹐竟亦不動。縣狀申辟﹐辟異之﹐令送山中。三二十人牽送上山﹐才若一二百斤耳。旣復懸掛﹐時或擊之﹐立致雲雨﹐至今見在。

◎溫江縣太平觀鑄鐘道士得道驗

溫江縣太平觀﹐有任尊師者﹐於市中﹐每日戶乞一錢﹐鑄鐘萬斤﹐數年鐘成﹐尊師年已八十餘矣。作大齋表贊﹐扣鐘數百下﹐辭決而去﹐卽大歷年中也。其後劉潼僕射擁旄西川﹐觀寺鐘上﹐皆鐫刻蕣羅尼咒。至是任尊師復歸﹐領巧工﹐於咒邊刻云﹕觀家銅鐘﹐不合妄刻佛咒。別立誓詞數句。而人見任狀貌益少﹐壯於當時﹐信是得道者。

◎眉州故彭山市觀大鐘傷寺匠驗

眉州故彭山市觀﹐有大鐘重千斤。觀去州二十餘里﹐每扣鐘之時﹐聲應州郭。頃年﹐僧輩誑陳文狀﹐云觀無道士﹐鐘在艸中﹐當用運之。時官無正理﹐遂移於州寺。懸掛上鐘之時﹐折匠人之足﹐人以爲靈驗。寺當州門﹐扣擊之聲﹐不聞州內。羣僧別鑄大鐘﹐此鐘不還本觀﹐賣與嘉州寺中。下樓之時﹐傷其二匠﹐斷足折腰。入船出岸﹐皆有傷損。聾俗不以爲靈驗﹐至今流俗未還﹐良可惜也。

◎浴爰赤木古鐘水洗瘡驗﹝古鐘驗附﹞

爰赤木古鐘﹐開元中所進。云赤木莊在玉山之下﹐時聞地中隱隱然有鐘聲﹐尋求莫能致。一旦赤木患瘡疾且甚﹐醫不能祛﹐夢一靑童曰﹕得浴鐘水洗之卽愈。赤木就近觀寺中﹐以水洗鐘﹐用器盛之﹐歸以洗瘡﹐微加痛劇。乃令人於常聞鐘聲處聽之﹐果聞鐘在地下﹐掘數尺而得形﹐上有坐師子爲鼻﹐鼻下平闊﹐其頂圓大﹐圍三尺餘﹐六七寸頓小﹐如腰鼓形﹐向下復大。奇文隱鏤﹐萬狀千名﹐迨非鎔範所作。旣得﹐以水浴去泥土﹐取其水洗瘡﹐卽日痊愈。夜有光影﹐時或自鳴﹐爲鄰里所異﹐不敢藏隱﹐奉表進焉。敕賜景龍觀。黃巢前﹐此鐘猶在。

寶應中﹐盩厔縣居人耕地﹐亦得古鐘百餘斤。上有伏虎形爲鼻﹐自鼻以下頓大﹐數寸而小殺之﹐如是再殺三成﹐共髙一尺八九寸﹐徧身天花云葉﹐工用殊妙﹐比赤木所得圓厚而重。旣得﹐夜夜有光﹐或飛於空中﹐聲韻淸越。亦表上進﹐詔送玄眞觀。久之﹐取畱內殿。

◎渝州南平縣道昌觀古鐘奇巧驗

渝州南平縣道昌觀﹐有古鐘焉。以二獅子﹐對立捧花座﹐蛟螭爲鼻﹐蛟尾分繞獅之足﹐盤於鐘上。鐘形再殺三成﹐如盩厔古鐘之狀﹐於其殺處﹐細花文五條。當中一條﹐黃色明淨﹐累累若珠貫焉﹔次珠條之外﹐作花片之狀﹐屈曲相縈﹔又外一重﹐云葉纏繞。蹤迹奇巧﹐工甚周細﹐若非人工。此外周身有花﹐不可細記。云是湘東王送與隱居陶貞白。近因亂離﹐鐘已遺失。

◎黔南鹽井古鐘多年無毀蝕驗

黔南鹽井中﹐因摧損修築﹐得一古鐘。長三四尺﹐中細而實﹐如腰鼓瓦腔之狀﹐兩頭圓厚﹐扣之皆有聲﹐奇音響亮﹐與常鐘異。在鹽井多年﹐益加光膩﹐無毀蝕之勢﹐時有金色﹐精明異常。節度使僖公﹐畱鎭府庫焉。

◎天臺山玉霄宮古鐘僧偸而卒驗

天臺山玉霄宮古鐘﹐髙二尺﹐重百餘斤。制度渾厚﹐形如

鐸﹐上有三十六乳﹐隱起之文﹐亦甚精妙﹐相傳云夏禹所鑄﹐或云是越王樂器。頃年於空中﹐夜夜飛鳴﹐人皆聞之。忽墮於禹廟內﹐藏之府庫﹐綿歷七八十年。累有名僧求請﹐欲彰其異﹐而皆嫌間不與。咸通中﹐左常侍李綰爲浙東觀察使﹐請玉霄峯葉尊師﹐修齋受籙﹐於使宅立壇﹐出此鐘以擊之。旣而水部員外柳韜白﹐上京得老君夾戚像﹐髙三四尺﹐聖相奇妙。乃重裝修﹐作甿頂寶帳﹐以白金﹑香鴨﹑香龜數事﹐送於玉霄﹐亦便畱籙壇內。供養齋畢﹐李乃命賓爲鐘銘﹐具以歲日﹐刻於鐘上﹐並老君像﹐皆送山中。所刻之處﹐燦然金色。禹迹寺僧頻求此鐘不得﹐旣知鐫勒銘篆﹐已送天臺﹐計無所出﹐乃揚言曰﹕天臺所得古鐘﹐乃眞金也。匠人所刻之末﹐是數兩金﹐況於鐘乎﹗又有香鴨﹑器皿﹐計其所直多矣。因有衲僧﹐與不道輩十餘人﹐夜入玉霄宮﹐伏於版閣之下﹐中夜逾欄幹而上﹐於道場中取香鴨﹑香龜金龍道具﹐實於囊中﹐縻鐘於背﹐出門羣呼而去。尊師知之﹐不許徒弟追之。僧等約行三十餘里﹐憩一大樹下﹐良久天明﹐只在閣柱之側。眾小師往視之﹐背鐘者已僵死矣。其餘徒黨﹐癡懵凝然﹐不辧人物﹐鐘及金帛﹐一無所失。尊師咒水灑之﹐良久﹐僧亦稍醒﹐羣賊乃蘇。發願立誓﹐乞不聞於官﹐乃盡釋之﹐扶舁病僧而去﹐僧至山下乃卒。

◎開州龍興觀鐘雪冤驗﹝云安鐘附﹞

開州龍興觀鐘﹐七八千斤﹐未有鐘樓﹐懸於殿上而已。相傳云﹐州中有﹤襄支﹥敚之徒﹑遺失之物﹑諍訟不決之事﹑沈滯抑屈之情﹐焚香扣鐘﹐立有明效。至有囚徒刑獄﹐推鞠不得其

實者﹐卽入款請擊鐘﹐便可分雪明白。余頃駐泊觀中﹐忽見官吏押領囚徒﹐來於鐘前﹐焚香告誓﹐援槌將擊之際﹐有人抑止之﹐更令取款﹐如是數四﹐都不擊鐘﹐論訟已得其理矣。因問其故﹐云累有公案不決者﹐請擊此鐘﹐擊鐘之後﹐旬日之內﹐誣誷冤抑於人者﹐必暴病而死﹔情有相黨﹑事有連累者﹐一年之中﹐無孑遺矣﹔有理被抑之人﹐宛然無苦。由是刑獄大小﹐無敢有欺﹐以鐘爲準的也。云安白鶴觀鐘﹐亦類於此﹐遠近傳焉。

◎施州淸江郡開元觀鐘見夢驗

施州淸江郡開元觀﹐有鐘焉。其形絕古﹐用麟爲鼻﹐以系於虡﹐狀若懸匏。扣之﹐初則淸音纖遠﹐俄而震然﹐響聞數里﹐然不知何代之器也。初有郡民﹐牧牛於郡南田間﹐忽聞有異聲自地中發﹐民與牧童數輩聞之﹐皆驚走辟易。其後﹐民熱病旬餘﹐夢一丈夫﹐衣靑襦﹐告之曰﹕汝遷我於開元觀。民亦不悟其旨。又到田間﹐再聞其聲如前﹐而密志其地﹐卽以事白於郡守。郡守封君怒曰﹕此民妄﹐輒以不急之事干我耶﹗叱去之。是夕﹐民又夢靑襦者曰﹕吾委迹於地下有年矣﹐汝不速出者﹐必有大咎。民大懼﹐及曉﹐與其子皆往﹐鑿其地﹐深丈餘得此鐘﹐色靑﹐如所夢丈夫色也。遂再白郡守﹐置於開元觀。是日辰時﹐不擊自鳴﹐震響極遠﹐郡人俱異而嘆之。郡守以其事上聞﹐明皇詔編於國史﹐復命宰臣李林甫寫其奏﹐以頒示天下矣。

◎洪州遊帷觀鐘州官彊取入寺驗

洪州遊帷觀有二鐘﹐一是觀司特敕所鑄﹐一是許眞君修行鐘﹐歷代傳之﹐在眞君殿﹐稍小於觀鐘爾。節度使嚴局﹐創置節制﹐威令風行。素重緇徒長老﹐增修其院﹐長老欲取許眞君鐘﹐嚴令官吏取而授之﹐道士皆不敢論其曲直。取鐘之日﹐雷風震擊﹐是時大設齋筵﹐費用極廣﹐風雨暴至﹐曾不施張﹐頃刻水溢數尺。及扣其鐘﹐如擊土木﹐並無音響。長老謂嚴曰﹕此州道士﹐例多妖法﹐必是禁鐘﹐使無聲爾。嚴怒捕諸道士﹐所在禁系﹐責其邪幻﹐將加重法﹐官吏畏威﹐無敢諫者。嚴忽沈然思寐﹐夢見許眞君與二從者﹐來至其前﹐謂嚴曰﹕無知無道﹐彊取我鐘﹐又加法於道士﹐若不送鐘還觀﹐禮謝大道﹐令侍者斷其頭來。卽見授劍於侍者。嚴驚覺汗流﹐而侍者持劍﹐仿佛在其前。遽釋諸道士﹐送鐘還觀﹐自詣遊帷﹐焚香致謝。回顧見持劍侍者﹐謂之曰﹕汝爲不道﹐加害於人﹐上帝所責斷頭之事﹐恐將不免。言訖而去。不久﹐已開江事敗﹐斷鞅而死。

◎天師劍愈疾驗

天師劍﹐五所鑄。狀若生銅﹐五節連環之柄﹐上有隱起符文﹑星辰日月之象﹐重八十一兩。嘗用誅制鬼神﹐降剪凶醜。升天之日﹐畱劍及都功印﹐傳於子孫。誓曰﹕我一世有子一人﹐

傳於印劍及都功籙。惟此﹐非子孫不傳於世。頂上有朱發十數莖﹐以表奇相﹐於今二十一世矣。其劍時有異光﹐或聞吟吼﹐乍存乍亡﹐頗彰靈應。至十六世﹐天師好以慈惠及人﹐憂軫於物﹐以神劍靈效﹐每有疾苦者﹐多借令供養﹐卽所疾旋祛。鄰家夜產﹐性命危切﹐亦以此劍借之。旣至產家﹐有神光如燭﹐閃然照一室之中﹐墮地而折。

經數十年﹐十八世孫惠欽﹐性溫和﹐守謙退﹐與物無競﹐俗機世務﹐泛然不經其心。人有所言﹐𨿽譎詐者﹐亦皆信用﹐略無疑慮。一旦﹐有人挈布囊﹐入云錦山仙居觀﹐周行廊廡之下﹐瞻禮功徳﹐云解磨鏡釘鉸。門人令其綴焊小銅鎖子﹐師見之﹐問曰﹕我有折劍﹐焊綴得乎﹖此人請劍看之﹐云可矣﹐請別掃一室﹐須炭數斤。反扃其門﹐以巨石爲砧﹐熾炭錘擊﹐聲聞於外。門人皆股慓心戰﹐憂此劍碎於其手﹐師殊不爲慮。頃之﹐錘鍛聲絕﹐工人執劍以呈﹐果完綴如舊﹐所焊之處﹐微有黑痕﹐如絲髮爾。師以錢半千酬之﹐此人得錢愧謝﹐致於老君前﹐負囊而去。出門數步﹐尋失所有。識者疑是天師化現﹐降於人間﹐自續其劍。不然﹐何得重新若此﹐而錘擊不傷﹐完復如故。

◎張讓黃神印救疾驗

張讓家於桂州﹐客遊湘鄂間。因得心疾﹐初則迷忘﹐在途忘行﹐在室忘坐﹐惑於昏曉﹐迷其東西。累月之後﹐復多狂怒﹐詬責鬼神﹐淩突於人﹐至於裸露馳聘﹐不知避忌。履水火﹐冒鋒刃﹐不爲憂患﹐時亦燒灼害之﹐傷割及之。道士袁歸眞﹐新

刻黃神越章印﹐醮祭方畢﹐試爲焚香﹐依法以印印之﹐印心及背。讓正狂走﹐執而印焉﹐然而睡﹐歸眞知印之效也。復染丹炷香﹐再印其心﹐倏然疾愈。有物如鶻﹐從其口中﹐飛去數丈之外﹐墜於地上。眾往視之﹐乃大蝙蝠耳。背上印字宛然﹐讓乃平復如舊。歸眞持此印﹐所在救疾﹐大獲靈驗。

◎範希越天蓬印祈雨驗

範希越﹐成都人也。事北帝修奉之術﹐雕天蓬印以行之﹐祭醮嚴潔﹐逾於常法。廣明庚子歲﹐三月不雨﹐五月愈望﹐人心燋然﹐谷稼將廢。願於萬歲池試行神印﹐爲生靈祈雨﹐於是詣至眞觀致齋。是日庚辰﹐以戌時投印池中﹐陰風遽起﹐云物周布﹐亥時大雨達曉﹐及辰﹐大雷迅電﹐驚震數四﹐至巳少霽﹐乃得歸府。升遷橋水﹐漸及馬腹﹐羅城四江﹐平岸流溢﹐螟蝗之屬﹐淹漬皆死﹐自是有年矣。

駕駐成都﹐上知其道術﹐召對問以逆寇誅鋤﹑宮城克復之事﹐命持印於內殿﹐奏醮積雨之中﹐雲霽月朗。是夕﹐夢神人示以誅寇復城之兆。上大悅﹐授太常寺奉禮郎﹐累遷主客員外郎﹑衛尉少卿﹐錫以朱紱。黃巢捷至﹐果符聖夢之旨﹐特加寵異。自言初居煮膠巷﹐印篆初成﹐而蠻寇淩突﹐居人奔散﹐藏印於堂屋瓦中﹐蠻去之後﹐四鄰焚燼﹐其所居獨在﹐疑印之靈也。

◎越州上虞縣鐘時鳴地中驗

越州上虞縣郛郭間﹐有隙地數畝﹐時聞鐘鳴地中。咸通年﹐縣令夏侯頗傾心崇道﹐以縣邑無觀﹐買其地創造觀宇。掘地獲古鐘﹐百餘斤﹐上有文字﹐曰正觀。是冬賜額﹐以降誕節祝壽所奏﹐賜名延慶觀焉。

◎王謙據蜀隋文帝黃籙齋克平驗

隋文帝開皇之初﹐干戈不施﹐寰海克定。惟王謙後周舊臣﹐勛名素重﹐畏憚隋祖﹐恐禍及身﹐遂據三蜀以圖變。帝出師徵之﹐頻戰不克﹐兵士多病﹐死者相枕。乃於內殿修黃籙道場﹐祈天請佑。三日﹐夜夢神人降曰﹕帝王上承天命﹐下順人心﹐天人合符﹐然後有國。今陛下革周立隋﹐天所命也﹐一方之力﹐何以敵於四海之力乎﹗帝曰﹕克蜀弔民﹐蓋不獲已﹐但主帥疾疫﹐以此爲憂爾。神人曰﹕疾疫者﹐北人不堪瘴毒﹐所以多病。壇中法水﹐可救億兆﹐況偏師乎﹗」卽見神人取壇中禁水﹐向西南噀之﹐曰﹕雨至卽愈﹐無煩聖慮也﹐子日進軍﹐必當克蜀。旬日軍中奏﹐某夜雷雨灑營壘之上﹐三軍疾者皆蘇﹐無復疾疫矣。其後王謙傳首﹐三蜀底寧﹐果是子日也。

◎靑城丈人授黃帝龍鞬並降雨驗

靑城山﹐黃帝詣龍晙眞人寧先生﹐受《龍晙經》﹐得禦飛雲之道。乃封先生爲五嶽丈人﹐戴蓋天之冠﹐著朱光之袍﹐佩三庭之印﹐爲五嶽之上司﹐與潛山司命﹑廬山使者爲三司之尊。敕五嶽神﹐一月再朝虛中﹐灑水以代晷漏。其後歷代帝王﹐𨿽置祠齋祭﹐未再加封號。僖宗皇帝中和元年辛丑七月十五日詔﹕內臣袁易簡﹑刺史王玆﹑縣令崔正規﹐與朕詣山修醮。封爲五嶽丈人﹑希夷眞君。是時縣境亢旱﹐苗谷將焦燋。封醮之夜﹐龍吟於觀側﹐溪中風雨大至﹐枯苗再茂﹐縣境乃丰。以事上聞﹐編於國史矣。

◎天師葉法善設醮攝魅驗

天師葉法善﹐括州人也。三世爲道士﹐皆有神術﹐攝養登眞之事﹐法善符籙﹐尢能劾役鬼神。顯慶中﹐髙宗徵入內道場﹐恩禮優異。時駕幸東都﹐法善於陵空觀作大壇﹐設大醮﹐城中士女﹐咸往觀之。俄有數十人﹐奔投火中﹐眾皆大驚﹐救之而免﹐亦無傷損。法善曰﹕此人皆有魅病﹐爲吾法所攝。及問之﹐果然。盡爲劾之﹐其病皆愈。法善自髙宗﹑中宗﹑則天﹑睿宗﹑明皇五朝﹐來往名山﹐累召入內。先天二年﹐拜鴻臚卿﹑越國公﹐贈其父歙州刺史焉。

◎範陽盧蔚醮本命驗

範陽盧蔚﹐弱冠舉進士。有日者言其年壽不永﹐常宜醮本命﹐以增年祿。蔚素崇香火﹐勤於修醮﹐未嘗輟焉。年二十五﹐寢疾於東都﹐逾月益困。忽夢爲親友所招﹐出門乘馬﹐其行極速﹐疑爲冥司所攝。有一人乘馬﹐奔來所在畱滯﹐必爲捴解遮救﹐言旨懇切。及到所司﹐此人又懇爲請托﹐因得卻還。部署行裏﹐有如親吏焉。所還道中﹐見兵士數千﹐初頗疑懼﹐此人曰﹕此皆他日郎君所主兵士也。將至所居﹐自後垣乘虛而入﹐徑及庭中﹐有門旗麾鏘武器之屬。此人曰﹕他日當用之。瘞於兩階之下﹐將別去﹐蔚曰﹕素未相識﹐何憂勤之甚也﹖答曰﹕某乃本命神爾﹐郎君爲冥官所召﹐大限欲及﹐某已於天司奏陳﹐必及中壽﹐疾亦就痊﹐無以爲憂也。蔚愧謝而去﹐疾亦尋愈。其後策名金紫﹐亦享中年。除宿州刺史﹑角橋都知兵馬指揮使﹐不到任死﹐以其瘞武器門旗故也。

◎崔圖修黃籙齋救母生天驗

崔圖者﹐坊州中都人﹐好遊獵。馳馬於野中獵次﹐馬忽不行﹐鞭箠數下亦不進﹐圖怒﹐下馬欲射之。馬作人言曰﹕吾是汝之母也﹐不得相害。曾竊取汝三十千錢﹐私與小女爲嫁資﹐不告於汝。吾死﹐冥司罰吾與汝爲馬八年﹐今限已畢﹐吾將死

矣。圖聞之﹐舉身自撲﹐迷悶良久﹐悲告母曰﹕兒之不孝﹐致令我母見受如斯罪。馬亦流淚曰﹕吾爲馬身﹐報汝未了﹐更罰與汝爲瞽目之婢﹐仍復喑啞。圖聞之﹐號哭言曰﹕如何免得此罪業﹖母曰﹕吾聞罪障重者﹐須作黃籙道場懺悔﹐卽得免苦。言訖而死﹐圖收葬其馬﹐焚射獵之具。請道流修黃籙道場﹐三日三夜。至第三夜﹐圖聞扣門之聲甚急﹐出看乃是其母﹐還現本形﹐立於門外。謂其夫婦曰﹕人生世間﹐願作善業﹐勿爲惡事﹐冥司報應﹐一一分明。母用子錢﹐尙被責罰如此﹐況他人非己之物﹐豈可偸盜乎﹗吾受此罪﹐苦痛萬般﹐不可言說。賴汝夫婦﹐爲吾修無上黃籙寶齋﹐功徳一切﹐吾乘此功徳﹐已得生天﹐故來相別。於是乘虛而去。圖自此知罪福必應﹐大道可依﹐夫婦詣王屋山﹐同志修道矣。

◎赫連寵修黃籙齋解父冤驗

赫連寵者﹐靈州定遠縣人也。父悰﹐領軍於邊上﹐殺降兵一千餘人。武徳二年八月﹐死於邊上﹐冥司論對﹐受諸罪苦﹐寵總不知。寵爲靈州押衙﹐貞觀八年﹐奉使入京﹐因與友人遊終南山。行至炭谷口﹐有道士楊景通﹐結廬修行三百餘歲﹐寵醉歇廬前﹐謂景通曰﹕吾饑﹐有何所食﹖景通素不飲食﹐笑而不對。寵令左右取火﹐焚其廬室。景通曰﹕汝父屈殺生民﹐見受罪地府﹐不能修善救父﹐更害於吾。寵曰﹕何以知之﹖景通曰﹕汝坐於此﹐吾與汝喚﹐令汝見之。言訖書一符﹐擲於空中﹐逡巡有黑雲至於廬前﹐雲中有二十餘鬼﹐領一人枷杻鎖械﹐來景通前曰﹕汝子不孝﹐不能救汝。寵見之﹐果父悰也。悲泣謂

父曰﹕何故受苦如斯﹖父曰﹕吾殺降兵﹐被他冤訟﹐於地獄下受諸罪苦﹐汝何故更毀眞人﹐令吾轉轉罪重﹖寵乃匍匐悲泣﹐懺悔謝過﹐乞捨己身之罪﹐救亡父之魂。景通曰﹕汝要免父之罪﹐修黃籙道場﹐可以救拔﹐必得汝父生天﹐免此罪報。逡巡父被諸鬼領去﹐寵乃禮謝景通﹐入城於三洞觀﹐設黃籙道場﹐七日七夜。至第五日﹐見父乘雲气而來﹐謂寵曰﹕吾奉天符﹐乘黃籙功徳﹐已生天堂﹐凡是所殺冤魂﹐皆已托生人世。

◎唐獻修黃籙齋母得生天驗

唐獻者﹐蔡州平輿縣人也﹐年二十三。隋大業四年﹐授導江縣尉。寵狎侍婢春紅﹐不親官務﹐公事數闕﹐兼患風勞﹐久未痊瘥。母曰﹕我兒狂疏疾病﹐皆嬖婢所致也。母令貨此婢﹐婢告於獻﹐獻恨母擬貨其婢﹐與婢爲計﹐遂鴆其母。母死月餘﹐獻亦暴死。三日心暖﹐家人不敢便葬﹐忽卽起活﹐曰﹕我有大罪﹐毒母之過也﹐冥司令我生受罪報。自是每夜有二鬼使﹐領夜叉數人﹐舁大鑊於堂中﹐良久火起湯沸﹐夜叉叉獻於鑊湯之中﹐痛楚號叫﹐至五更方息。如此三年﹐萬般捨施功徳﹐終不能免。忽有賣藥道士﹐獻問其方術﹐道士曰﹕眾生罪業重大﹐無過黃籙道場﹐祈告天地﹐三日三夜﹐燒香散花﹐懸諸幡蓋﹐歌贊禮願﹐懺悔拔罪﹐救度亡魂﹐解除冤對﹐最爲勝妙之法爾。獻遂請道士置黃籙道場﹐三日之後﹐鬼使夜叉不復更至﹐身心安愈﹐無復憂患。忽見黃衣使者一人曰﹕昨奉天符﹐以修齋之力﹐母生天堂﹐汝大逆之罪﹐亦已原赦﹐惟罪婢春紅﹐令瘡疥三年爾。自此春紅果患三年方愈。獻棄家﹐於晉州羊角山﹐請

爲道士﹐志修道矣。

◎李承嗣解妻兒冤修黃籙齋驗

李承嗣者﹐鄂州唐年人也。家富巨萬﹐而娶妻貌醜﹐有子年十歲﹐仍患腰腳﹐承嗣常惡之。乃娶小婦四人﹐終日伎樂。忽因酒醉﹐小婦佞言﹐與醜妻一百千錢﹐令其離異。妻欲詣官訟之﹐因此方免。承嗣遂與小妻爲計﹐夜飲之次﹐以毒藥殺其醜妻及兒。葬後旬日以來﹐每至午時﹐卽見二烏﹐來啄承嗣心﹐痛不可忍﹐驅之不去﹐迷悶於地﹐久而方定。如此一年﹐萬法不能救。靑城道士羅公遠遊淮泗間﹐承嗣請命至家﹐問禳救方術。公遠曰﹕冤魂所爲﹐皆上告天帝﹐奉天符來報﹐人間方術不能免之﹐只有修黃籙道場﹐拜表奏天﹐可解斯罪爾。承嗣遂修黃籙道場﹐三日三夜。二日之後﹐烏鳥不復來﹐其妻與兒現於夢中曰﹕汝枉殺我母子二人﹐並命毒藥﹐我上訴於天帝﹐許報汝冤。今以黃籙善功﹐太上降敕﹐我已生天﹐受諸福報﹐與汝永解冤結。畱一玉合子﹐可收之。覺後﹐於寢室中得玉合子一枚。承嗣捨於鄂州開元觀﹐大修道門功徳﹐塑尊像﹐葺理觀宇﹐以報道恩矣。

◎吳韜修黃籙齋卻兵驗

吳韜者﹐汴州開封人也﹐家富。爲魏大將軍﹐領兵三萬﹐

氵斥江入蜀。至戎州﹐值蜀將關羽﹐總師五萬拒之﹐與韜水陸大戰。韜素好道﹐常持《黃帝陰符經》。是日陣敗﹐告天曰﹕吾聞持《陰符》者﹐危急之日﹐有陰靈助之﹐喪敗如此﹐願賜救護。言訖﹐有二白衣謂韜曰﹕汝自入峽﹐縱意殺人﹐幽魂咨怨﹐致此亡敗。韜曰﹕危旣如此﹐何以免之﹖二神人曰﹕汝速爲冤魂告天發願﹐請修黃籙大齋﹐拔贖亡者﹐如此當免失利。韜如其言﹐卽爲發願。關羽亦已收軍﹐韜收合敗卒﹐直至夷陵屯集。乃修黃籙道場三日﹐前二神人復見﹐謂之曰﹕冤魂並已托生諸方﹐汝亦沾此餘福﹐神兵密衛﹐必得大勝﹐愼勿殺人。夫天地生萬物﹐一艸一葉﹐尙欲其生長成遂﹐況人命至重﹐上應星辰﹐豈可非理致殺﹐恣汝胸襟也﹗古今名將﹐不及三世者﹐爲其心計陰謀﹐殺人利己。𨿽立功爲國﹐亦須道在其間﹐善分逆順﹐不枉物命﹐使功過顯明﹐卽必徵伐有功﹐神明佑助。今蜀不久坐見敗亡矣。旬月﹐關羽兵至﹐收夷陵。交兵之次﹐風雷震擊﹐大雨忽至﹐羽兵潰散﹐韜開門納降﹐得蜀兵三千﹐擒其裨將﹐關羽領兵卻回。自玆蜀亦削弱矣。

◎公孫璞修黃籙齋懺悔宿冤驗

公孫璞者﹐雍州髙陵人也。武徳二年﹐爲華州司馬。年四十餘﹐沈湎酒肉﹐荒淫財色。常令家童漁釣弋獵﹐恣殺物命﹐甘其口腹。忽夢千餘人﹐持刀劍弓矢入其家﹐擒璞殺之。璞流汗驚懼﹐因成瘡疾﹐徧身有瘡﹐皆有口及舌﹐日夜楚痛﹐求死不得。璞表兄華陰令賈宣古﹐見其所疾﹐驚曰﹕未嘗見有此瘡﹐當是殺生太多﹐宿業所致然也。華山道士姚得一﹐多記神方﹐

可使人一往求問也。璞依教﹐令其長子到華山﹐具述所疾﹐涕泣求救。得一曰﹕此疾是殺生害命﹐眾冤所爲。可修黃籙大齋﹐懺悔宿冤﹐疾異可愈爾。

其子以此告璞﹐便於所居﹐修黃籙道場七日。至第五日﹐璞夢靑童二人﹐引至一處﹐門闕宏麗﹐有如府署。良久﹐天上有黃光如日﹐直照地司﹐其門大開﹐卽見魚鱉鳥獸﹑豬羊牛馬﹑奇形異狀者千百頭﹐從門中出﹐乘此黃光﹐旋化爲人﹐飛空而去﹐逡巡化盡。靑童曰﹕此是汝之所殺冤魂﹐今天符旣下﹐乘功徳力﹐托生爲人﹐汝罪已除﹐瘡疾亦愈。旬日之間﹐璞乃平復。遂入華山﹐禮謝姚尊師。看覽雲泉﹐戀慕幽境﹐直至日晚。得一曰﹕山中無食可以延畱長者﹐若住宿宵﹐必恐僕從饑餒﹐此有徑路﹐可以還家。取一卷仙經擲之﹐展於崖上﹐化爲一橋﹐二靑龍負之﹐放五色光﹐其明如畫。送璞與僕從此而去﹐須臾到家。明日差人入山致謝﹐已失得一所在。璞全家修道﹐居於華陽山焉。

卷一百二十一靈驗部五

◎胡尊師修淸齋驗

胡尊師名宗﹐自稱曰亹﹝孚郭切﹞﹐居梓州紫極宮。嘗氵公江入峽﹐道中遇神人﹐授眞仙之道。辯博該贍﹐文而多能﹐齋醮之事﹐未嘗不冥心滌慮﹐以祈感通。梓之連帥皆賢相﹐重徳慕下﹐盡皆時英碩才﹐如周相國李義山﹐畢加敬致禮﹐其志亦泊如也。洎解化東蜀﹐顯迹涪陵﹐方知其蛇蟬之蛻﹐得道延永爾。梓﹑益﹑褒﹑閬間﹐自王法進受淸齋之訣﹐俗以農蠶所務﹐每歲祈谷﹐必相率而修焉。至有白衣之夫﹑緇服之侶﹐往往冒科禁而蕆事者﹐固以爲常矣。

有郡人劉嵩﹐幕師之道徳﹐請於別地以致齋焉。師謂之曰﹕夫嘯儔侶﹑命儕友者﹐猶須正席拂筵﹐整籩洗爵﹐恭敬以成禮﹐嚴恪以致事﹐或懼其誚讓﹐責其不勤﹐況感降天眞﹐禱求福佑﹐豈可陡然而買罪乎﹗俗之怠惰﹐有自來矣。子可訓勗於眾﹐必精必虔﹐乃可爲爾。嵩承命誓眾﹐潔己率先﹐而撰香花﹐備壇墠﹐師然後往﹐猶叮嚀戒誨。旣升壇﹐展禮思神之際﹐有黑雲暴起﹐旋飈入座﹐拔其二柱﹐飄其竹席﹐投其槍釜於千步之外﹐而後卒事﹐而融風熙熙﹐祥气亙野。師詰所投之物﹐其二柱嘗閣於豕圈之上﹐竹席嘗蔽於產婦之室﹐槍釜嘗爨於縗絰

之家。其不投者﹐皆物之潔矣。師曰﹕器用不潔﹐神明惡之﹐況爾之心乎﹗心苟有疵﹐行苟有玷﹐𨿽百牢陳於席﹐九韶奏於庭﹐適足以瀆神明﹑延大禍爾。人之修心﹐必使乎言行相吻﹐內外坦然﹐明不愧於人﹐幽不慚於鬼﹐吾知其可爾。反於是者﹐豈言行之足徵哉﹗士君子﹑里巷之人﹐聞師之言﹐各革惡趣善矣。

◎崔玄亮修黃籙齋驗﹝持經驗附﹞

崔公玄亮﹐奕葉崇道﹐𨿽登龍射鵠﹐金印銀章﹐踐鴛鷺之庭﹐列珪組之貴﹐參玄趨道之志﹐未嘗怠也。寶歷初﹐除湖州刺史。二年乙巳﹐於紫極宮修黃籙道場﹐有鶴三百六十五隻﹐翔集壇所。紫雲蓬勃﹐祥風虛徐﹐與之俱自西北而至。其一隻朱頂皎白﹐無復玄翮者﹐棲於虛皇臺上﹐自辰及酉而去。杭州刺史白居易﹐聞其風而悅之﹐作《吳興鶴贊》曰﹕

有鳥有鳥﹐從西北來。丹頂火綴﹐白翎雪開。遼水一去﹐緱山不回。噫吳興郡﹐孰爲來哉。寶歷之初﹐三元四齋。當白晝下﹐與紫雲偕。三百六十﹐拂壇徘徊。上昭玄貺﹐下屬仙才。誰其尸之﹐太守姓崔。

崔公常持《黃庭》度人﹐《道徳》諸經未嘗曠矣。其後以感通之至﹐彌加篤勵。去世之時﹐入靖室﹐雰《黃庭》﹐無疾而化。將葬﹐棺輕若空衣焉。

◎武昌人醮水驗

武昌人﹐寓居蜀之靑城。其邑每歲修竹拏之堰﹐以堤川防水﹐賦稅之戶﹐輪供其役。武昌是歲籍在修堰之內﹐邑吏第名分地以授之。自冬始功﹐訖歲而畢。所受之地﹐當洄水之穴﹐新有漩注﹐基址不立。𨿽運石以塞之﹐負土以實之﹐一夕之後﹐已復深矣。主吏疑其龍神所爲也﹐求陀羅尼幢三四尺﹐投於其中﹐侵陷彌甚。晝勤夕勞﹐不離其所﹐諸家有緒﹐而獨未定其址﹐頗以爲憂。乃備禱醮之禮﹐撰詞以告焉。其大旨曰﹕國以人爲本﹐人以食爲先。人依神以安寧﹐神依人而變化。蜀之田疇旣廣﹐租賦是資。所修堤堰二百餘里﹐或少有怠廢﹐則墊溺爲災﹐歲苟不登﹐則饑寒總至﹐人或失所﹐神何依焉。況復漂陷爲憂﹐淪胥是懼﹐有一於此﹐則粢盛不供﹐椒漿莫給﹐春祈秋報﹐何所望於疲民哉﹗當使封畛克完﹐浸淫息患﹐地租天賦﹐無曠於循常﹐東作西成﹐克彰於幽贊矣。如是潔其器用﹐丰其禮物﹐掃地而醮焉。是夕﹐夢眾人紛紜﹐檐囊荷橐﹐𦇤嬰攜孺﹐若遷於他所。明日投石以實之﹐水乃退涸﹐遽成其堰。八月之後﹐方復摧陷﹐浚爲洄潭焉。

◎徐翥爲父修黃籙齋驗

髙平徐翥﹐漣水人也。因官遷於靑州﹐貨殖殷贍。有子三人﹐其二癃殘﹐小者項有肉枷﹐人見所共驚畏。翥初銳意求官﹐驕佚自任﹐下輦成宴﹐言行事隨﹐欣欣然有淩雲霄之志。見二子之疾﹐未甚介意﹐及睹肉枷之異﹐悒悒不樂﹐道遽喪矣。因遊東海山觀中﹐與道士話其事。道士曰﹕三子之疾﹐非己之過﹐非子之罪﹐蓋宿業所鐘爾。道門所謂宿業﹐非是疾者前生之業﹐乃先人之罪﹐殃流後裔也。君家先世﹐當有酷於刑法﹐暴於捶楚﹐爲官不卹牢獄﹐不矜囚徒﹐意生法外﹐殘毒害物﹐遂使子孫受其報爾。翥泫然流涕曰﹕實然﹗先父爲官﹐當則天之朝﹐世亂讒勝﹐誅鋤李氏諸王﹐屠害宗室。朝廷徳望﹐必設法以陷之﹐殘刑以毒之﹐誅剿考掠﹐不勝其毒者﹐陷於狴牢﹐死於系械﹐故不可勝紀。如武懿宗﹑來俊臣﹑周利貞﹑李義府之徒﹐恩渥隆異﹐回天轉日﹐天下畏之。以矜恕慈惠者爲懦夫﹐以彊愎忍酷者爲能吏﹐仁憫道息﹐貞正事隳﹐勢使然也。先父𨿽位卑威薄﹐時稱能官﹐累案大獄﹐寧無枉抑﹖今日之報﹐信而有徵。將祛此罪﹐滌此冤﹐柰何﹖道士曰﹕拔先世之考﹐當修靈寶解厄齋﹔救存歿之苦﹐當修黃籙齋。勿金寶﹐一遵天科﹐竭財向善﹐孜孜不倦﹐可以謝其罪爾。

翥還家﹐大修黃籙道場三日。第二日夜﹐時方響晦﹐中夜聞門外﹐車馬人物之聲甚眾﹐出門視之﹐則白光如晝﹐天兵千餘人﹐官吏數百﹐羅列門外﹐若有所候。良久﹐黑气郁勃﹐直北而來﹐中有三人﹐枷鎖械縛﹐鬼神數十人領之﹐列於官吏天兵之前﹐一人卽翥父玄之也。俄而黃赤光一道﹐自西北來﹐照地上艸木﹑屋宇﹑人物之形﹐皆若金色﹐異香盈空。光中神仙一人﹑靑童十餘人﹐二力士執節前引﹐其左一人﹐武弁朱衣﹐執金策﹐去地三丈許。眾官拜迎﹐神仙俯揖﹐武弁者稱太上之敕﹐讀金札曰﹕徐玄之侮法害人﹐宜加考謫﹐以其子精修黃籙﹐功簡上玄﹐卽宜赦宥﹐同惡延逮﹐並爲原除。於是神仙復去﹐

官吏皆隱。卽見其父素服麻衣﹐謂翥曰﹕吾不知罪福﹐但恣胸襟﹐法外害人﹐久被冤訴﹐考責已十八年。同官屬吏﹐皆均其罪﹐猶有十二年。殃苦報訖﹐方履惡道﹐痛苦之狀﹐不可具言。賴汝歸向法門﹐精修此福﹐太上降赦﹐前罪並除﹐冤訟之人﹐先已解脫﹐延累之罪﹐自此亦銷。吾得生天去矣﹐勤於香火﹐以報道恩。乃飛空而去。翥之三子﹐旬月之間﹐殘病者完復﹐肉項亦銷。更修黃籙齋十壇﹐廣爲存歿﹐仍令小子於山觀入道﹐永奉香燈。翥終身髙閒﹐不窺祿利﹐常持誦眞經﹐時亦煉气絕粒。

◎張合妻陪錢納天曹庫驗

成都張合妻死三年﹐忽還家下語曰﹕聖駕在蜀之時﹐西川進軍﹐在興平定國寨﹐以討黃巢。其時鄰家馮老父子二人﹐差赴軍前﹐去時畱寄物﹐直三十千﹐在某處。馮父子歿陣不回﹐物已尋破用卻﹐近忽於冥中論理﹐某被追魂魄對會﹐經今六年。近奉天曹斷下﹐云自是歿陣不歸﹐非關巨蠹故用﹐令陪錢三十貫﹐卽得解免。緣臘月二十五日已後﹐百司交替﹐又須停住經年﹐其錢須是二十五日已前﹐就玉局化北帝天曹庫子送納﹐一張紙作一貫。其餘庫子門司﹐本案一一別送﹐與人間無異。光化三年臘月二十三日﹐就北帝院﹐奏前件錢訖。是夕﹐妻夢中告謝而去。又成都縣押司錄事姓馮﹐死十餘年。其侄爲冥司誤追到縣﹐馮怒﹐所追吏放其侄﹐自縣後門倉院路而還﹐見路兩畔有捨六十餘間﹐云是天曹庫﹐收貯玉局化所奏錢。

◎蘇州鹽鐵院招商官修神咒道場驗

蘇州鹽鐵院招商官﹐姓王﹐其家巨富﹐貨殖丰積﹐而疾苦沈痼﹐逾年不痊。齋供像設﹐巫醫符咒﹐靡不周詣﹐莫能蠲除。玉芝觀道士陳道明﹐專勤淸齋﹐拜章累有徵驗﹐而招商素不崇道﹐聞之蔑如也。攻理所疾﹐費貨財萬計矣﹐日以羸歊﹐俟時而已。其親友勸勉﹐俾請陳道明章醮祈禳﹐不獲已而召焉。道明爲於其家﹐修神咒道場。疾方綿篤﹐不保旦夕﹐促以啟壇。當禁壇之際﹐疾士冥然﹐家眷親友﹐相顧失色。禁壇旣畢﹐道明持劍水﹐詣房內外﹐噴水除穢。疾士曰﹕請尊師就此噴水﹐可否﹖道明就臥內噴之﹐忽然起坐﹐稽首頂禮曰﹕深謝神功﹐我疾有瘳矣。

乃求衣命機﹐隱坐而喜曰﹕一生錯用心﹐不知有大道﹐今日方荷天兵之力也。徐與親友﹑妻子言曰﹕我初困頓絕甚﹐謂今夕死矣﹐尊師開道場之時﹐都不醒悟。但聞空中有言﹐大帝下降﹐領天兵討逆。如是卽黃光如日﹐照灼遠近﹐卽見千乘萬騎﹑天兵神將圍繞此宅﹐鬼物邪怪﹐並已擒縛去矣。方見大帝﹑太一乘七寶車﹐對行前引﹐侍衛儀仗﹐如人間帝王。忽令召某至太一前﹐令神以水噴面﹐淸涼徹心﹐無復痛楚﹐但气稍羸歊。卽云元始下降﹐乃見大帝﹑太一對望迎拜﹐隊仗倍於前百倍多矣。元始天尊有光一道﹐下照某身﹐今則气力亦似勝任矣。速備盥洗﹐自要臨拜壇前。親友尙恐其未任﹐勸俟來日。懇要盥漱更衣﹐扶杖而立良久﹐捨杖而行﹐便於拜跪數四﹐家人扶策﹐揮手拒之。因坐觀法事﹐素若無疾﹐飲食气力﹐逡巡如常。

自是三日齋壇﹐炷香虔對﹐略無暫替。乃獨修創玉芝觀﹐講堂大殿﹐三門通廊﹐齋廚道院﹐前及官河開街﹐廣四十餘步。土木之用﹑像設之制﹑牀機器皿﹑服玩庖廚﹐凡計錢數百萬。二年之內﹐畢周備焉。自玆气爽神淸﹐智識明敏﹐乃乞解所職﹐養道閒居。

◎相國杜豳公修黃籙齋免閻羅王驗

相國杜豳公﹐幼履顯榮﹐歷居大任﹐名藩重鎭﹐皆再領之。年九十餘﹐薨於荊渚。是夕﹐中使楊魯周﹐自五領使回﹐止於傳捨。一更之後﹐風勢可懼﹐敲磕擊觸﹐若兵甲之聲﹐人人股忄栗﹐莫知所以。魯周馹騎所倦﹐尋亦成寐。四衢之內﹐師旅充斥﹐不通人行﹐問其故﹐皆曰﹕迎閻羅王﹐今夜四更去。又問王是何人﹐曰﹕此州大將﹐官髙年長者是。旣覺﹐召驛吏問之﹐時公不愈半月矣﹐官髙年長﹐首冠眾人﹐疑其必有薨變﹐是夕四更﹐果去世矣。魯周話此事於儕友間﹐自是京師亦有知者。

明年春﹐女妓間有暴殞而蘇﹐傳公之命云﹕我今居閻羅之任﹐要作十壇黃籙道場﹐以希退免。令送錢二百萬﹐圖幕各二百事﹐於開元觀古柏院﹐詣衝眞大師胡紫陽﹐嚴修齋法。齋畢﹐前傳命之妓﹐復暴殞如初﹐云﹕我已奉上帝之命﹐爲他國之王﹐免冥官之任矣。言罪福之報﹐信如影響﹐不可不戒也。凡修黃籙道場﹐表奏上帝﹐上帝降命﹐無所不可。

◎南康王韋臯修黃籙道場驗

太尉﹑中書﹑令南康王韋臯﹐節制成都﹐於萬里橋﹐隔江創置新南市﹐發掘墳墓﹐開拓通街。水之南岸﹐人逾萬戶﹐邅闠樓閣﹐連屬宏麗﹐爲一時之盛。然每至昏瞑﹐則人多驚悸﹐投礫擲石﹐鬼哭嗚咽。其喪失墳壠﹐平鏟墟墓﹐無所告訴﹐故俗謂之虛耗焉。居旣不安﹐市亦不甚完葺。韋公知之﹐請道流置黃籙道場﹐精伸懺謝。至第三日﹐鬼哭之聲頓息﹐居人亦安。韋公夢神人曰﹕所營南市﹐開發墳冢﹐使幽鬼之類﹐失其所居﹐喪其骸骨﹐相與悲怨﹐幾爲分野之災。賴黃籙之功﹐爲其遷拔﹐上帝敕窮魂三萬餘輩﹐皆乘此福﹐托生諸方。居人自此安矣﹐勿復爲憂也。公深異之﹐自制《黃籙記》﹐立於眞符觀。

◎李約妻要黃籙道場驗

李約者﹐咸通十二年﹐爲諸衛小將軍。妻王氏﹐死已逾年。忽一日還家﹐約勒大小﹐幹當家事﹐言語歷歷﹐一如平生。初一家甚驚﹐及旬月後﹐亦已爲常矣。約罷官二年﹐力甚困闕﹐頻入中書﹐見宰相求官﹐未有成命。妻忽謂約曰﹕人間命官﹐須得天符先下﹐然後受官。近見陰司文字﹐五月二十五日﹐方得符下﹐必受黃州剌史。可用二十三日﹐更入中書投狀也。約如其言﹐二十三日入中書求官。時相侍中路嚴﹐性甚彊正﹐早

聞其妻還魂之事﹐又聞二十五日必除刺史﹐適會其日﹐路公知卽﹐因會話之際﹐已與諸廳有約云﹕李約妖妄之言﹐固不可聽﹐某已斷意﹐不與除官矣。至二十五日﹐路公知卽﹐黃州刺史有闕﹐路遲疑多時﹐未欲注擬。忽下筆與署黃州刺史﹐亦總不知﹐敕下之後﹐方復醒悟。乃嘆曰﹕此天道也﹐豈人力可爭乎﹗約將赴任﹐妻亦隨之﹐發日及上官日﹐皆其妻所擇。

到任旬月﹐妻謂約曰﹕我人間世限盡﹐與君生死之決﹐所以未去者﹐爲天司與一主持處日限﹐未卽赴任﹐又以平生過咎﹐未得原免﹐今居官之際﹐可爲作少功徳也。約問要何功徳﹐妻曰﹕請修黃籙道場三日。約素不好道﹐意甚疑之﹐問何故須修黃籙道場。曰﹕天上地下﹐一切神明﹐無幽無顯﹐無小無大﹐皆屬道法所制﹐如人間萬國﹐遵奉帝王爾。黃籙齋者﹐濟拔存亡﹐消解冤結﹐懺謝罪犯﹐召命神明﹐無所不可。上告天地﹐拜表陳詞﹐如世間表奏﹐帝王卽降明敕。上天有命﹐萬神奉行。天符下時﹐先有黃光﹐如日出之象﹐照地獄中﹐一切苦惱﹐俱得停歇﹐救濟拔贖﹐功徳極速﹐故須修黃籙道場爲急矣。約問曰﹕佛家功徳﹐甚有福利﹐何得不言﹖妻曰﹕佛門功徳﹐不從上帝所命﹐不得天符指揮﹐只似世間人情﹐請托囑致而已。神鬼無所遵稟﹐得力極遲﹐𨿽云來世他生﹐亦恐難得其效。

約聞之﹐乃備法物﹐置黃籙道場﹐三日三夜。其兒女復爲母氏﹐於紫極宮別修一壇﹐亦三日三夜。齋時﹐妻於壇前﹐設位奉香﹐觀聽法事。旣畢﹐謂約曰﹕此官二十九个月卽當除替﹐授金吾小將軍。但勤心奉公﹐濟卹貧弱﹐矜憫孤獨﹐睟薄財貨﹐重人性命﹐哀矜刑獄﹐崇奉大道﹐淸靜身心﹐勿食珍鮮﹐勿衣華美﹐卽爲上矣。勿以久貧而貪財帛﹐人生各有定分﹐勉之思之。此去授一職任﹐足以自安﹐無以眷屬爲念也。長子後宰昌明﹐亦在道鄕﹔中子一尉﹐不足榮顯﹔小子當令入道﹐以奉香

火。十年之內﹐四海多事﹐善自保焉。言訖﹐不復影響。約更焚香虔請﹐竟無言矣。後三子及約官任﹐如知其所言。

◎盧賁修黃籙道場驗

盧賁者﹐邠州三水人也。晉永和二年﹐爲道州司法參軍。性彊毒﹐凡推詰刑獄﹐鞭笞捶楚﹐人不勝酷﹐死者甚眾。忽一日﹐廳前地裂﹐有二鬼舁一大鑊﹐置於庭中﹐發火煎之﹐水已沸湧﹐數人上廳擒賁﹐投入鑊中煎煮﹐楚痛叫喚﹐半日余﹐乃擎出於地上﹐諸鬼乃去。醒後渾身猶如火色﹐官吏共見。如此半年﹐每日受苦﹐無方救拔。羅浮山道士孟知微﹐因遊州境﹐賁延請到家﹐告以斯苦。知微曰﹕此乃枉害良善﹐魂告於天﹐乃受斯報。急修黃籙道場﹐得天符﹐放救冤魂生天﹐此罪方免。遂請道士﹐修黃籙道場﹐三日禮謝。至第三日﹐夢三十餘人﹐有鬼吏引之﹐謂賁曰﹕國之刑律﹐自有常科﹐訊獄詳刑﹐哀矜而勿喜。賞宜從重﹐所以示恩也﹔罰宜從輕﹐所以示仁也。憂人之情﹐惜人之命﹐常兢兢而愼之﹐豈可肆汝心胸﹐法外加罰﹐苦毒捶楚﹐害及於人。非罪而死者﹐其魂告天﹐幽冥不能制﹐鬼神不能拒﹐上帝有命﹐許其雪冤﹐所以汝受其苦。今黃籙懺謝﹐救彼冤魂﹐魂旣生天﹐冤卽解矣。此三十餘人﹐各執蓮花﹐乘雲气﹐從道場之側﹐翩翩上天。自此鑊湯永息﹐賁遂捨官﹐入峨嵋山修道矣。

◎樊令言修北帝道場誅狐魅驗

樊令言者﹐汴州人也。莊在外縣﹐因晚歸莊﹐僕從行遲﹐其馬駿疾﹐不覺獨行。三二十里﹐道傍見一少女悲泣﹐駐馬問之﹐睹其祆艷﹐遲回不去。遂與此女同入道側﹐數里之間﹐到其居處﹐屋宇宏麗﹐侍從繁奢﹐如公郡之家矣。是夕﹐女之母約與令言爲婚﹐畱連飲宴﹐親賓皆集﹐不覺已三日矣。懇欲還莊﹐母亦令從者車檐﹑侍女數人﹐使其女隨往莊所。燕婉歡樂﹐彌日移時﹐令言日以瘦削﹐因而成疾。未及牀枕﹐體弱气衰﹐惟荒誕是務﹐不接賓友﹐惡見於人﹐時多恚怒﹐心神恍惚。偶自莊還家﹐數里下馬﹐頻頻憩息。於店中遇一道士﹐自言是終南圭峯杜太明﹐熟視令言﹐謂之曰﹕子之邪气貫心﹐祆疾已作﹐百脈奔散﹐五藏虛勞﹐若不救理﹐死亡無日矣。吾之山童善於雜術﹐子可遽還﹐與此童偕往﹐可密室之中﹐作北帝道場﹐今夕當有其效﹐勿爲驚怛﹐如此卽性命可全﹐形骸可保矣。

令言異其說﹐奉其教﹐素亦貯疑﹐徑與此童還莊中﹐掃瀝密室﹐備香火案几。其婦望而怒之曰﹕信邪妄之言﹐行非正之事﹐禍由自投﹐非我本所知也。洎晚﹐有十餘人﹐將鷹犬弋獵之具﹐從空中而下﹐徑入堂內﹐殺其婦及女僕凡七八人﹐旣死﹐皆化爲狐矣。令言驚懼﹐投密室中﹐不見童子﹐但畱朱字一行﹐曰﹕太上命北帝鷹犬軍﹐誅樊令言家害人狐魅之鬼﹐如符命。自此令言所疾日痊﹐心力日益﹐神气充溢﹐年八十猶如少童。則天時﹐爲東臺禦史。

◎鮮於甫爲解冤修黃籙道場驗

鮮於甫者﹐鄧州南陽人也。屬隋朝喪亂﹐年三十七﹐膽勇多計﹐率莊戶一百餘人﹐初卽自衛鄕裏﹐尋乃攻劫近封。汝﹑郢﹑荊﹑襄之間﹐大爲劫奪﹐殺害戶口﹐侵掠行人。至武徳初﹐甫忽患雙手痛疹﹐如被燒煮﹐三日一爛﹐疾狀異常﹐萬藥千醫﹐了不能救。捨數百千錢﹐作諸功徳﹐亦無所應。乃入京尋醫﹐至藍田﹐與道士同店止宿﹐因話所疾﹐道士曰﹕此冤橫殺人﹐業報使然也﹐急詣宮觀﹐修黃籙道場﹐可以濟拔耳。遂還家﹐置黃籙道場﹐三日三夜﹐手不復痛﹐平復如常。有十餘人﹐或朱或紫﹐或官或庶﹐去壇百餘步﹐於東北隅仿佛而現﹐使人致謝於甫﹐甫往見之﹐欣然款晤曰﹕君昔以無辜殺我﹐實抱沈冤﹐上訴於天﹐乞報其酷﹐皇天降命﹐得以相讎。君忽值神仙﹐示以至道﹐依玄經聖典﹐開黃籙道場﹐奏表九天﹐垂恩大宥﹐非止我等之身﹐君之九祖﹐亦同得生天矣。齋功重大﹐聖力顯明﹐所有冤對﹐自此永解。十華眞人奉太上命﹐下校善功﹐但當修福﹐勿復念惡也。甫捨錢三千餘貫﹐廣修宮觀﹐補葺尊像﹐施及貧病﹐救厄濟危。於鄧州修觀立碑﹐具紀靈驗之事。

◎竇徳玄爲天符專追求奏章免驗

都水使者竇徳玄﹐貞觀中﹐奉詔於淮浙名山﹐檢括眞經。

於汴河上逢一使者﹐腳痛途步﹐甚爲艱難﹐欲托船後﹐謂從者曰﹕某遠道行役﹐腳疾忽甚﹐官程有限﹐又難駐畱﹐欲寄船後﹐聊歇三五十里﹐不知可否﹖從者白於徳玄﹐徳玄亦以窗中窺見﹐深有哀憫之心﹐因令船後安泊﹐日給茶飯。直過淮口﹐將息已較﹐欲辭徳玄出船﹐方問其行止﹐曰﹕某太山使者﹐非世間人也﹐奉天符往揚州﹐追竇都水耳。聞之極驚﹐請天符一看﹐如人間符牒﹐不敢開之。因問曰﹕某都水使者竇徳玄也﹐旣是專追﹐何須待到揚州耶﹖使者曰﹕某不識其人﹐但據文字行耳。所到之處﹐下天符之後﹐當處土地同共追收﹐未到之間﹐固不合妄泄於天機也。旣君是都水﹐與牒中事同﹐數日存血阝之恩﹐理須奉報。欲免此難﹐可徑詣揚州王遠知仙伯﹐拜章求請﹐某卽未下天符﹐待上章了﹐必有敕命爾﹐此外不可禳之也。徳玄至揚州﹐主客參迎才華﹐便詣王仙伯﹐具述性命之急﹐懇乞拜章。仙伯曰﹕某退迹自修﹐不營章表﹐旣有冥數之急﹐敢不奉爲也。乃與自寫章拜之。是夕﹐使者復來﹐白章已達矣。太上有敕﹐更延三十年﹐位爲左相。其後年壽官秩﹐皆如其言矣。

◎馬敬宣爲妻修黃籙道場驗

馬敬宣者﹐懷州武陟人也。開元六年春﹐授司農寺丞﹐移家入京。妻亡﹐有二男一女﹐亦皆幼小。後妻姓謝﹐前室兒女多被抑挫﹐衣食不足﹐鞭楚異常﹐敬宣皆不得知。因夜作煎餅﹐前室女﹐方七歲﹐饑甚﹐竊而食之﹐謝氏候敬宣不在﹐以熱火箸刺其手掌。不經旬日﹐女乃致死﹐數日﹐謝亦無疾而卒。心上微暖﹐三日卻活﹐敬宣問其所見之事﹐曰﹕汝前妻訴我﹐爲

火箸之事﹐冥司罰我生受爛足之報﹐今乃雙足痛苦﹐不可堪忍。敬宣遂看之﹐足已爛矣﹐膿血橫流﹐痛楚極甚。敬宣初不知火箸刺女手之事﹐及是聞之﹐甚加痛恨。謝之所病三年﹐求死不得﹐醫藥彌甚﹐廣作功徳﹐亦無濟益。敬宣於永穆觀燒香﹐女冠杜子霞頗有髙行﹐因以此事問之。子霞曰﹕解冤釋結﹐除宿報之災﹐惟黃籙道場﹐可以懺拔冤魂生天﹐疾病自損﹐過此不知也。遂於景龍觀﹐修黃籙齋七日七夜。謝夢前妻及亡女曰﹕以功徳故﹐捨汝大冤﹐天符下臨﹐不得久住﹐今則受福﹐於天堂去矣。足疾遂愈。敬宣夫婦﹐常修齋戒﹐歸心妙門矣。

◎秦萬受斗尺欺人罪修黃籙齋驗

秦萬者﹐廬州巢縣人也。家富﹐開米麵彩帛之肆﹐常用長尺大斗以買﹐短尺小斗以賣﹐𨿽良友勸之﹐終不攺悔。元和四年五月身死﹐冥司考責了﹐罰爲大蛇﹐身長丈餘﹐無目。在山林中﹐被諸小虫日夜噆食﹐疼痛苦楚﹐無休歇時。托夢與其子﹐具說此苦云﹕汝明日於南山二十里﹐林間看我﹐與少水喫﹐廣造功徳。其子夢覺語之﹐一家悲嘆﹐坐以待旦。及明﹐徑至城南林中﹐果見大蛇無目﹐被眾虫噆食﹐鱗甲血流﹐異常腥穢。一家見之號泣﹐以水於盆飲之。飲水欣喜﹐舉身蟠屈﹐若有所告。

其子廣求救護﹐歷問於人。紫極宮道士霍太淸曰﹕可修黃籙道場三日懺悔﹐必可濟拔。其子卽於宮中修齋﹐三日三夜。至第二日﹐見一大蛇﹐在道場中香案之下﹐與林中蛇大小無異﹐忽復不見。是夜﹐妻夢見萬著白衣﹐坐紫雲中﹐謂其妻曰﹕深

愧修此道場﹐已蒙天符釋放﹐前罪並盡﹐今便生天上。更可捨三千貫錢﹐大修道門功徳﹐以救貧病。自此子孫不得輕秤小斗﹑短尺狹度﹐欺於平人﹐受無眼眾毒之報。此事顯然﹐如影隨形爾。非黃籙大齋懺拔﹐上達天宮﹐太上有敕﹐天符放赦﹐此罪萬劫不可卒除。吾有金裝割爪刀子﹐畱以爲驗。夢覺﹐果得此刀﹐乃是棺中隨殮之物﹐信知生天非謬。齋畢﹐卻往林中﹐不復見大蛇矣。乃施刀子﹐入紫極宮﹐大修宮宇﹐立碑標載其事。

◎杜鵬舉父母修南斗延生醮驗

京兆杜鵬舉﹐相國鴻漸之兄也。其父年長無子﹐歷禱神祇﹐乃生鵬舉。二三歲間﹐終年多疾﹐十歲猶尪劣怯懦﹐父母常以爲憂。太白山道士過其家﹐說陰陽休咎之事﹐因以鵬舉甲子問之。道士曰﹕此子年壽﹐不過十八歲。父母大驚曰﹕年長無子﹐惟此一兒﹐將以紹續祭祀﹐如其不永﹐杜氏之鬼神﹐將有若敖之餒乎﹗相視瀝涕﹐請其禳護之法。道士曰﹕我有司命延生之術﹐但勤而行之﹐三年之外﹐不獨保此一兒﹐更當有興門族﹑居大位者。父母拜而請之﹐因授以醮南斗延生之訣﹐使五月五日﹐依法祈醮﹐然後每日所食﹐別設一分﹐若待賓客﹐𨿽常饌亦可設之﹐如是一年﹐當有嘉應。父母勤奉無闕﹐致醮之夕﹐有物如流星墜席中。

一年之外﹐忽有靑衣吏二人﹐過憩其門﹐畱連與語﹐吏曰﹕主人每日常饌﹐亦設位致饗﹐何所求也﹖具以前事白之﹐吏曰﹕司命知君竭誠﹐明年復當有一子。此之二子﹐皆保眉壽﹐其名有一邊著鳥﹐向下懸鍼者﹐當居重任﹐必爲相國。所食自

此無煩致享。明年果有此子﹐兄弟俱充盛無疾。自是兄名鵬舉﹐終安州都督﹔弟名鴻漸﹐爲國相﹑西川節度使。並壽逾九十﹐終身無疾。

卷一百二十二靈驗部六

◎衢州東華觀監齋隱欺常住驗

衢州東華觀﹐物產殷贍﹐財用丰美。主持綱領﹐多恣隱欺。有監齋一人﹐其過尢重﹐不知禍福﹐不信神明﹐或聞罪福報應﹐謂之虛誕。常曰﹕道士用常住物﹐如子孫用父母物耳﹐何罪之有﹗以此故教誨所不及矣。辯於飾非﹐給於應對﹐人有文過者﹐率引之以爲語端﹐如俗中之說徐六﹑侯白耳。旣死數年﹐一旦﹐道侶三五人﹐縱步園林遊春﹐肆目坐石藉艸之際﹐觀中牛十餘頭﹐飲齕於坐側。一人偶曰﹕某監齋常能排斥罪善﹐不信報對﹐量其積過﹐莫在羣牛中否﹖眾方言笑﹐一牛直詣眾前﹐驅之不去﹐試以某監齋呼之﹐跪而兩淚﹐每呼名﹐必隨應焉。道侶湣之﹐爲拜章修齋﹐謝過遷拔。二日﹐夜寓夢致謝﹐言宿過已赦﹐徑得往生矣。三夕而牛斃。

◎婺州開元觀蒙刺史復常住驗

婺州開元﹐卻倚小坡﹐形勢髙興。元置之地﹐四面通街﹐

其後居人所侵﹐基地漸狹﹐大殿之後﹐便逼居人私捨。亦有州司勢要﹐占地造宅﹐道士明知其事﹐未嘗敢言。主觀道士﹐夢天上官吏三五十人﹐自空而下﹐集於殿前﹐卽喚此道士﹐問觀地疆界。答云﹕某後生晚長﹐自主觀來﹐秖據見在而已。據老人所言﹐此觀元置爲禦容﹐四面通街﹐以防水火。今去街極遠﹐盡隔人家。官人點頭曰﹕實然。又見一人﹐云是地司﹐所說亦同。有朱衣吏一人進曰﹕此事不煩躬親指說﹐但處分刺史溫璋。卽時﹐忽見令人往傳處分。言訖﹐升空而去。明日﹐刺史忽入觀行遊﹐登尊殿上顧望﹐問道流此觀形勢﹐布置不合隘窄如此﹐何得側近便有戶人居住。道流逡巡未敢祗對﹐溫郎中曰﹕固應難說。卽令懸榜﹐發遣居人﹐四面以官街爲界﹐並還常住。所侵占地者﹐據侵住年月﹐限一月日內﹐陪納租地錢﹐隨間數徵地租﹐約數百千﹐充版築垣墻﹐修飾屋宇。六十餘日﹐觀復舊制。溫夜夢靑童降曰﹕汝有政理常住之功﹐賜節鎭三任﹐若瀆貨殺人﹐得其一矣。亦如其言。

◎杭州余杭上淸觀道流隱欺常住驗

杭州余杭上淸觀﹐田畝沃壤﹐常住丰實。主持道流﹐每減克隱欺﹐以私於己。𨿽教門鈐轄﹐官中舉明﹐必廣費金帛﹐以請托於局吏。賄貨旣行﹐多覆藏其罪﹐掩蔽其惡。由是州吏縣曹相知罔冒﹐積獘久矣。殿宇摧殘﹐香燈寢絕﹐遊客經過﹐略無投足之所。有識者爲之寒心﹐嫉惡者爲之扼腕﹐固有日矣。

會昌中﹐人家並產兒女五六輩﹐皆形骸不具﹐喑聾瞽躄。數歲﹐有白尊師自金華山至﹐駐畱旬日﹐住持道流因話其事﹐

尊師促令召之。旣至﹐湣然曰﹕汝何得作此重業﹐犯負大道﹐致玆考責邪﹖謂觀中諸道流曰﹕此奴婢輩﹐皆是此觀前輩道流﹐隱欺常住﹐恣爲罪業﹐不惟秖受此報﹐方欲更履諸苦﹐未有解免之期。卽次第呼其昔日姓名﹐一一問之﹐數輩亦以曉悟先身之罪﹐啼號嗚咽﹐悶絕於地。尊師令其家各備香油﹐爲之焚香懺謝﹐求乞赦宥﹐常住亦爲辦齋食供養。如是三日﹐尊師冥心靜定﹐經宿方起曰﹕太上有明科﹐常住法物﹐供養三寶﹐傳於無窮之世﹐固不可輒有。隱盜侵欺之者﹐罪及七世﹐生受荼毒﹐死履諸苦﹐或爲賤人畜類﹐以償昔債。𨿽三元八節﹐天地肆赦﹐此罪不在可赦之例。吾以湣物之故﹐適爲昌禁﹐上干夭府﹐此輩已得止此一報﹐卽生身得於善處矣。三旬之後﹐相次有應。此後主持者﹐當明爲鑑戒﹐勿履此轍也。月餘﹐喑瞽聾者相續而死﹐惟躄者足稍能履﹐十餘年後﹐平復如常。白尊師言﹕此奴罪名稍輕﹐卽當赦免﹐此奴免之日﹐諸輩皆釋其幽牢也。果如其言。以此奴平復能行﹐爲冥中赦宥之期爾。

◎李賞斫龍州牛心山古觀松柏驗

龍州牛心山古觀﹐卽大唐遠祖隴西李龍遷﹐梁武陵王蕭紀理益州﹐使遷築城於此所居。旣沒﹐葬於山側﹐鄕裏立祠﹐號李古人廟﹐武徳中﹐攺爲觀。其後武氏篡國﹐潛欲革命﹐敕鑿斷山脈﹐其崗斷處﹐水色變赤﹐其腥如血。天寶末﹐明皇幸蜀﹐駕入劍門﹐有老人蘇坦﹐迎駕奏曰﹕龍州牛心山﹐國之祖墓﹐因李古人名﹐遂爲州名。古老相傳﹐皆有靈應﹐陛下今日蒙塵之禍﹐乃則天掘鑿所致。請禦衣一襲﹐藏於山脈斷處﹐修築復

舊﹐山必有聲。如此則克復兩京﹐回鑾有日矣。明皇異其言﹐卽命內使﹐賫禦衣國信﹐祭山修築。刺史蘇邈準詔﹐以近山四鄕百姓﹐放明年租稅﹐並功修塡﹐還使如舊﹐山果有聲如牛呴焉。明年﹐誅祿山﹐復宮闕。

至徳二年十月二十八日﹐昭曰﹕江油舊壤﹐境帶靈山﹐自狩巴梁﹐屢昭感應。眷玆郡邑﹐合有增崇﹐可升龍州爲都督府﹐賜號應靈郡。長慶四年﹐中使張士謙﹑王元宥﹐刺史蔚遲銳修之。寶歷元年三月﹐內使閻文淸﹐又賫詔祈醮。僖宗朝﹐宗子李特立﹐復以前事上奏﹐請修觀及廟﹐置金籙道場。乃授特立龍州錄事參軍﹐與內使髙品﹑王彥忠就山修飾。委東川節度使楊師立﹐選髙法道士袁道常等﹐開黃籙道場﹐醮山祈福﹐山亦有牛呴之聲。明年﹐誅黃巢﹐復京邑﹐靈應復如初。

中和三年﹐詔升江油爲望縣。其後東川修造將李賞﹐嘗過山觀﹐見貞松古柏﹐皆可材用﹐因修立廨署﹐苟圖其功﹐不奉使司指揮﹐徑往望林采伐。山臨江滸﹐便於運載﹐所斫材木﹐摙運未半﹐日夜常有神人詬責之。賞歷歷聞所詬之聲﹐莫知禳謝之路﹐旣而以髒賄發露﹐爲眾所怒﹐今相國瑯琊公﹐斬之於都市。

◎蜀州新津縣平蓋化被盜毀伐驗

蜀州新津縣平蓋化﹐卽第十六化也﹐神仙崔孝通得道之所﹐眞像存焉。化有玉人﹐長一丈﹐見則天下太平。殿左有玉女泉﹐水深三四尺﹐飲之愈疾。化之上﹐當山之半有榑木﹐樹徑六七尺﹐居人常聞其下有考楚號叫之聲﹐莫知所以。大順元年丁未﹐

山下居人何六者﹐性本凶悍﹐不懼罪福﹐因值干戈﹐化中無道流棲止﹐乃毀拆屋宇﹐采伐林木﹐爲樵薪以貨之﹐固有日矣。一旦﹐詣山前僧捨中求水漿﹐以救其渴乏。僧素與相識﹐聞其聲哀切﹐出門視之。見其仰面反手﹐如被拘縛﹐喉口喘急﹐流涕於口﹐問其所疾﹐答曰﹕我爲毀平蓋化屋宇﹐斫伐樹木﹐今有黃衣使者﹐追捉系縛﹐將往榑木樹下地獄中考問去﹐渴乏旣甚﹐乞少水相救耳。以水與之﹐良久徑去﹐死於榑木之下﹐鄕裏共所知焉。又有人取水泉側古迹雕塑二玉女﹐以爲奇玩﹐傳於人間﹐旣無玉女之像﹐泉畔小捨﹐亦被人毀拆。近化居人﹐見擒取盜玉女人生魂入化中﹐其人遂風癩焉。

◎嘉州開元觀門扉爲馬棧驗

嘉州開元觀﹐在層崗之上﹐下眺城邑﹐俯視江山﹐二水縈回﹐眾峯環抱﹐頗爲郡中之勝。舊有髙閣臨崖﹐崇樓切漢﹐制度宏巧﹐遠近稱之。久曠葺修﹐樓已摧壞。官收其材用之﹐餘者爲馬廏焉。有古制門扉﹐堅朽不蠹﹐亦置於木棧之旁。旣而夜夜有光﹐炯然可鑑﹐以其爲怪﹐棄而不用。及遷於紫極宮﹐玄元殿內有小赤蛇﹐蟠綴門欞之上﹐累日不去﹐𨿽眾人聚觀﹐以物驅斥﹐宛然猶在。涉旬之外﹐不知所之爾。

◎成都景云觀三將軍堂柱礎驗

成都景云觀﹐舊在新北市內。節度使崔公安﹐潛置新市﹐遷於大西門之北。觀有三將軍堂﹐此頗靈應。旣毀撤之後﹐惟柱礎一枚﹐穿掘不得﹐置手足於其上﹐熱愈於火﹐逡巡應心。側近居人有犯觸者﹐立有祥應﹐至今猶存。

◎成都卜肆支機石驗

成都卜肆支機石﹐卽海客攜來﹐自天河所得﹐織女令問嚴君平者也。君平卜肆﹐卽今成都小西門之北﹑福感寺南嚴眞觀是也。有嚴君通仙井﹐《圖經》謂之嚴仙井﹐及支機石存焉。太尉燉煌公﹐好奇尙異﹐多得古物﹐命工人鐫取支機一片﹐欲爲器用﹐以表奇異。工人鐫刻之際﹐忽若風瞀﹐墜於石側﹐如此者三﹐公知其靈物﹐不復敢取﹐至今所刻之迹在焉。復令人穿掘其下﹐則風雷震驚﹐咫尺昏曀﹐遂不敢犯。

◎成都玉局化洞門石室驗

成都玉局化洞門石室﹐昔老君降現之時﹐玉座局腳從地而湧﹐老君升座傳道﹐旣去之後﹐座隱地中﹐陷而成穴﹐遂爲深洞﹐與靑城第五洞天相連。天師以爲﹐玉局上應鬼宿﹐不宜開穴通气﹐將不利分野﹐乃刻石以閉之。因爲石室﹐髙六七尺﹐廣一步﹐中鏤玄元之像焉。節度使長史章仇兼瓊﹐開元中偏修觀宇﹐崇顯靈迹﹐欲開洞門﹐使人究其深淺。發石室之際﹐睛

景雷震﹐大風拔木﹐因不敢犯。

◎漢州金堂縣三元觀轍迹驗

漢州金堂縣大廳前﹐有雙轍迹﹐與三元觀殿前相連﹐入昌利江際而絕。無窪陷之狀﹐與平地一般﹐但隱隱然土色稍異。晝視之﹐其迹似黑﹔夜視之﹐其色似白﹔月中看之﹐亦帶黑色。屈曲行勢﹐遠近相合。雨霽卽先乾﹐雪卽先消﹐此最爲異。綿歷歲年﹐𨿽鋤劚踐蹂﹐其迹常在。頃因離亂﹐主兵者斬人於其廳前﹐微污其迹。所污之處﹐微不相續爾。靑城山天倉峯側地中﹐亦有此迹。陷地四五寸﹐闊一尺﹐𨿽年歲更移﹐其迹依舊。縉雲仙都山﹑溫州仙巖山﹐皆有轍迹﹐或輾石上﹐或在平地﹐與此轍迹靈應無異矣。

◎玉局化九海神龍驗

玉局化九海神龍﹐會稽山處士孫立畫也。乾符庚子年九月庚辰﹐辰時下筆﹐巳時已畢。蟠拏蹴縮者七十三尺﹐壁廣一丈八尺許﹐噴云鼓波﹐頗爲奇狀。燕國公劉景宣﹐因夢神龍降於玉局﹐遂畫其像。穎川王陳公敬宣浚井於其前﹐遠近居人﹐時有禱祈者﹐率言有應。一旦川境亢旱﹐有一健步者恃酒﹐臥於龍前井欄之上﹐慢罵曰﹕天旱如此﹐用汝何爲﹖以大石擊畫龍之腳﹐其痕尙在。旣還家﹐足疾忽甚﹐痛不可忍。使人焚香

告謝﹐竟不能解﹐於是數日而殂。

◎靑城絕頂上淸宮天池驗﹝六時水驗附﹞

靑城絕頂上淸宮﹐有天池焉。距宮之下東南十步﹐深三尺﹐廣亦如之。水常深尺許﹐滯雨不加﹐積旱不減。每春遊山致齋者﹐多則一二百人﹐少或三五十人﹐飲用其水﹐亦無涸竭。經夏霖沴﹐無人汲水﹐水亦不溢。或人所污穢﹐立致竭焉。頃因遊禮﹐有府中健步一人﹐隨余登山﹐令以碗汲水﹐誤投足於其間﹐頃刻卽涸數月﹐經雨竟亦無水。余宿於上淸宮﹐焚香祈謝﹐一夕復舊矣。

昔黃帝命寧君爲五嶽丈人﹐嶽神一月再朝虛中瀝水﹐以代刻漏﹐陽時則颯然而下﹐陰時卽無晝夜﹐凡六時瀝水﹐故號六時水焉。其所出處﹐在天倉巨巖之前﹑宗玄觀之南﹑三師壇側﹐其下有明皇禦容碑。水所落處側石爲六角池﹐闊三四尺﹐以貯之焉。上無泉源﹐亦無流注﹐應時懸降﹐勢若暴雨。人或炷香執鑪﹐祝而引之﹐自東自西﹐隨香而瀝﹐可移數步之內。乾符己亥年﹐觀未興修﹐水常如舊。忽有飛赴寺僧﹐竊據明皇眞碑捨中﹐擬侵占靈境﹐創爲佛院﹐其水遂絕。半歲餘﹐僧爲飛石所驚﹐蛇虺所擾﹐奔出山外。縣令崔正規﹐秋醮入山﹐聞鄕閭所說﹐芟剃其下﹐焚香以請﹐水乃復降﹐至今不絕。

◎葛瑰化丁東水驗

葛瑰化周回巖巒﹐左右嵌穴﹐地靈境秀﹐迥絕諸山﹐故有二十四峯﹑八十一洞焉。觀下有溪泉﹐深在谷底﹐汲之非便。此宮之西﹐過崖磴十五步﹐巨石之下﹐有丁東水。出於崖腹﹐滴入窪石竅中﹐積雨不加﹐久旱不竭。人或污之﹐立致枯涸。中和年﹐刺史安金山準詔投龍﹐郡縣參從者三百餘人。忽有污觸其水者﹐頃刻乃竭。安公與道流頗爲憂懼﹐夜至泉所﹐拜手焚香﹐叩祈良久﹐涓涓而滴﹐𨿽從騎之眾﹐食之充足。每年三月三日﹐蠶市之辰﹐眾逾萬人﹐宿止山內﹐飲食之外﹐水常有餘。

◎金堂縣昌利化玄元觀九井驗

金堂縣昌利化玄元觀南院玄元殿前﹐有九井焉。平陸之上﹐才深一二尺﹐或方或圓﹐大者五六尺﹐小者三二尺﹐相去各數步﹐泉脈相通﹐而水色皆異﹐其味甘香﹐蓋醴泉之屬也。無水旱增減之變﹐常涵岸不溢。蜀王討東川之年﹐岐隴之師赴援﹐乘銳深入﹐來屆金堂江側﹐江水泛漲﹐雷雨異常﹐遂不克濟﹐師驚而遁。時以盛暑﹐探騎十餘人﹐入昌利化﹐見井而喜﹐系馬解衣﹐將赴泉以浴。忽大井中﹐有馬絆蛇騰湧而出﹐首如白虎﹐大若車軸﹐噓气噴毒﹐勢欲噬人﹐騎卒見之﹐奔迸而去。又每歲三月三日﹐蠶市之辰﹐遠近之人﹐祈乞嗣息﹐必於井中﹐探得石者爲男﹐瓦礫爲女﹐古今之所效驗焉。

◎仙都山陰君洞驗

仙都山陰君﹐將欲升天﹐謂門人劉玄遠曰﹕此山孤峙﹐勢若龍蟠﹐其首東向﹐必當吐云送我。言訖﹐有五色雲從地湧出﹐乘雲升天。出云之處﹐呀成洞穴﹐水旱祈禱﹐立有感通。大歷九年七月十五日﹐邑人宇文萬年﹑女人阿仵等一十五人﹐以元節之辰﹐奉香花於洞門禮拜﹐忽見洞中波濤湧溢﹐出一金手﹑一玉手﹐其大如扇﹐良久乃隱﹐水波亦不復見。長慶元年﹐江陵人傅緗﹐聞洞中雷吼之聲。咸通初﹐道士王芳芝﹐聞洞中聲如羣鳥飛﹐異香紛郁﹐偏於山頂。鄕人常占於歲﹐鶴翔必致於年丰﹐鹿鳴必致於歲歉。不棲凡鳥﹐每有二烏。廣明辛丑歲﹐刺吏陳觥修置道場﹐有祥雲天樂之應﹐甘露泫於叢林﹐寵詔褒美。中和甲辰年﹐賜紫大徳曹用言準詔齋醮﹐有卿云瑞雪之祥。時旣畢黃籙道場﹐未撤門纂。有神人見曰﹕靈山齋醮﹐必命神祇主張﹐某卽近廟之神﹐差衛壇靖﹐齋功旣畢﹐門纂未移﹐某不敢輒還本廟。道眾聞其言﹐睹其異﹐遽坼門纂﹐其神見形﹐愧謝而去。玆山靈應﹐今古昭彰﹐傳於眾多﹐非可備述。

◎嘉州東觀尹眞人石函驗

嘉州東十餘里﹐有東觀﹐在羣山中。石壁四擁﹐殿有石函﹐長三尺﹐其上旟鳥獸花卉﹐文理纖妙﹐鄰於鬼工﹐緘鎖極固﹐

泯然於毫縷之隙。相傅云是尹喜眞人石函也。眞人升天之時﹐以石函付門第子﹐約之曰﹕此函中有符籙﹐愼不可開﹐犯之必有大禍。郡人遠近﹐咸所敬之。大歷中﹐淸河崔公爲太守﹐惟剛果自恃﹐聞有眞人石函﹐笑謂官屬曰﹕辛坦平之詐見矣。卽詣觀視函﹐使破其鎖。道士白曰﹕眞人有遺教﹐啟吾函者﹐必有大禍。幸君侯無犯仙官之約。崔怒曰﹕尹喜死且千年﹐安得獨有函在﹗促命破鎖﹐而堅不可動﹐卽以巨索系函鼻﹐以數牛拽之﹐鞭驅半日﹐石函乃開。但有符籙數十軸﹐黃素爲幅﹐丹書其文﹐炳然如新矣。崔觀畢﹐謂道士曰﹕吾向者謂函中有奇寶﹐故開而閱之﹐今但符籙而已。於是令緘鎖如舊。

崔旣歸郡﹐是夜暴卒﹐三日而蘇。官吏將佐﹐且謁且賀。崔謂其眾曰﹕吾甚大愚﹐未嘗知神仙之事﹐無何開關尹眞人石函﹐果有紫衣冥吏﹐直至寢門曰﹕我冥吏也﹐奉命召君﹐君不可拒﹐拒則禍益大矣。始聞甚懼﹐不覺隨吏俱去﹐出郡城五十餘里﹐至一官署﹐其冥官卽故相呂公欻也﹐謂吾曰﹕子無何開尹眞人石函乎﹐今奉上帝命﹐削君之祿壽﹐果如何哉﹗卽召吏案吾名籍﹐吏曰崔公有官五任﹐有壽十五年﹐今奉上帝命﹐削五任官﹐削十三年壽﹐獨有二年在矣。於是聽崔還生。崔與呂公友善﹐泣告呂公曰﹕某之罪﹐固不可逃﹐上帝之責﹐固非三赦所及矣。過自己招﹐甘心受責﹐知復何言﹗然故人何以爲救乎﹖公曰﹕折壽削官﹐不可逃矣。吾爲足下致二年假職﹐優其祿廩﹐用副吾子之托耳。崔拜謝﹐卽爲吏所導﹐還郡廨中﹐見其身臥於榻﹐妻子環而哭之。使者命崔俯視其屍﹐魂神翕然相合﹐卽蘇焉。問其家﹐已三日矣。本郡以白廉使﹐崔卽治裝﹐盡室之成都﹐具以事告﹐節制崔寧署攝副使﹐月給俸錢二十萬﹐果二年而卒矣。

◎九嶷山女仙魯妙典石盆鐵臼驗

九嶷山﹐魯妙典仙女得道之所。妙典居山修道﹐自山門漸遷﹐就髙深岑寂之地。每居作一麓牀﹐蹤迹皆在。妙典初居山北無爲觀中﹐去何侯宅舜壇三二里﹐後居第一麓牀﹐已在山上﹐去舜壇五里。其居所有古鏡一面﹐闊三尺。次作第二麓牀﹐又直北上山三十里﹐中有石盆﹐可廣三尺﹐長四尺﹐自有神水﹐雨不加溢﹐旱不減耗﹐飲之不竭。又有鐵臼﹐重二百五十斤。延唐縣令王翺﹐令人彊取藥臼﹐行未及縣﹐王翺家舉二十餘口﹐兩三日中﹐相次俱死。藥臼今在潭州麓山寺中﹐寺中有犯者﹐輒病極﹐有靈驗。

◎眞宗皇帝禦制《天童護命妙經序》

夫妙本難窮﹐至眞善應﹐可道而非常道﹐無爲而靡不爲。是以瓊簡瑤函﹐爰敷寶訓﹐云章鳳篆﹐咸演祕文﹐標示明科﹐形容造化。所以宣揚博利﹐佽助洪鈞﹐爲善教之筌蹄﹐道捨靈之耳目。朕獲膺元命﹐茂育羣黎﹐冀廣眞詮﹐潛資庶品。以《天童護命經》者﹐太淸密語﹐金闕眞符﹐素有前徵﹐播於別籙。其或洗心誠誦﹐結念奉持﹐固可卻癘蠲邪﹐臻和致壽。類羲圖之立象﹐幽贊神明﹔同夏鼎之除妖﹐不逢魑魅。愈凶災於六極﹐集戩谷於百祥。因模寫以頒行﹐乃標題而敍列﹐所期寰海﹐共

樂生成云耳。

◎《太上天童經》靈驗錄

益州西門內石筍街百姓李萬壽者﹐年五十餘。景福元年﹐壬子歲三月中值亂﹐城門盡閉﹐家道罄竭﹐親屬二十餘口﹐悉皆淪沒﹐萬壽一身窮悴。其月城開之後﹐遂往漢州﹐投托親知。行至新都縣﹐覺日色猶早﹐乃更前去﹐殆至昏黑﹐無處止息。遙見西山之下﹐隔橋似有人居茅齋﹐四向園林森聳。萬壽至門﹐扣扉良久﹐一女子出﹐年才及笄﹐忽見萬壽﹐甚驚﹐問曰﹕君是何人﹖因何至此﹖萬壽曰﹕欲往漢州﹐至此抵夜﹐願寄一宿﹐希不艱阻。女子曰﹕君宜速去﹐此不可住。萬壽再三懇告﹐乃曰﹕緣妾夫婿非人也。萬壽堅問其故﹐乃曰﹕妾夫卽行病鬼王也﹐啖食生人﹐莫知其數。妾卽新都縣藍澱行內王萬回家女也﹐偶然被攝至此﹐無由歸得。萬壽曰﹕某至此﹐山路險惡﹐去亦死﹐住亦死﹐願得一處藏匿﹐必可免難﹐當爲娘子通報本家﹐令知在此。女子良久欣然﹐遂引萬壽入大甕中﹐以物蒙之。萬壽旣喜又懼﹐不敢喘息﹐但志心密誦《太上天童護命經》。

四更以來﹐忽聞大風拔樹﹐走石飛砂﹐俄見鞍馬鏗訇﹐旗隊震耀﹐入於堂內﹐須臾而風止。俄又聞鼾睡之聲﹐雷吼達於屋外。夜未曉﹐女子潛至甕間﹐語萬壽曰﹕我王與羣鬼睡矣。然王問妾云﹕適來忽見宅四面﹐金剛力士徧滿﹐空中紫雲之內﹐白鶴仙童羅列前後。吾遂急歸﹐復遇一老翁﹐四目﹐部領兵使三十餘萬﹐逐吾至大鐵圍山﹐吾奔迸竄避﹐直侯兵散﹐崎嶇至此。今大困乏﹐豈是有術人至此否﹖妾但答云﹐此無人也。君

必有祕術邪﹖爲妾言之。萬壽曰﹕某無所能﹐適但至心密誦《天童護命經》耳。女子曰﹕君試誦之﹐我願聞也。萬壽遂密密歷誦經一徧。女子稽首跪聽﹐移時贊嘆﹐乃曰﹕豈非此經靈驗否﹖言訖﹐復入室內﹐忽寂然無物﹐但有空房四向﹐尋覓絕無影響﹐但聞香風颯颯﹐覺在土穴中。仰見天色皎然﹐遂奔至甕所﹐驚告萬壽﹐同尋香气而出。天色漸曉﹐方知身在大古墓中﹐相顧悚懼。萬壽遂引女子﹐至新都縣尋其本家。父母聚族悲喜﹐問其事由﹐遠近人民﹐傳說驚嘆。以錢十萬﹑莊一所贈萬壽。卽於嚴眞觀入道﹐其女子之父王萬回﹐卽於萬壽處﹐傳受《天童經》於玉皇觀中入道。

