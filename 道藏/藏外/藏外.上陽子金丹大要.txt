上陽子金丹大要﹟陳致虛上陽子金丹大要﹟陳致虛自序

上陽子曰﹕金丹之道﹐黃帝修之而登雲天﹐老君修之是爲道祖﹐窠由髙蹈﹐﹖鏗長年﹐爾來迄今﹐歷數何限。求於冊者﹐當以《陰符》《道徳》爲祖﹐《金碧》《參同》次之。自河上公五傳而至伯陽眞人﹔祖天師得伯陽之旨丹成道﹐備降魔流﹐教仙翁濟幽﹐旌陽斬蛟﹐是皆逢時﹐匡世救劫﹐斯乃眞仙之餘事耳。華陽﹑玄甫﹑云房﹑洞賓授受以來﹐深山妙窟﹐代不乏人。其間道成而隱﹐但爲身謀﹐不肯遺名於世間者﹐豈勝道哉﹖復有傳世存道﹐序傳詩歌﹐或隱或顯﹐寧具知乎﹖至於功髙徳重﹐尊居帝境﹐宰制劫運者﹐又難備知﹖燕相海蟾﹐受於純陽而得紫陽以傳﹔杏林﹑紫賢﹑泥丸﹑海瓊接踵者多﹔我重陽翁受於純陽而得丹陽﹐全眞教立﹐長春﹑長眞﹑長生﹑玉陽﹑廣寧﹑淸淨諸老仙輩﹐枝分接濟﹐丹經妙訣散滿人間。惟紫陽《悟眞篇》頗詳﹐又得無名子諸公引而明之。我黃房公得於丹陽﹐乃授太虛﹐以傳紫瓊﹐我﹑緣督子得於紫瓊。緣都子間气聰明﹐博物精通﹐挹盡羣書﹐或注或釋﹐總三教爲一家﹐作《仙佛同源》《金丹難問》等書﹐到此而丹經大備其意。憫憐修道之人﹐率多旁門﹐以僞亂眞﹐故於卷中指出先天一气獨是。謂若水銀﹑朱砂﹑黑汞﹑白金﹑火候﹑抽添﹑安鑪﹑立鼎﹐名之則是﹐用之則非。

《陰符經》云﹕天性人也﹐人心機也。又云﹕天地﹐萬物之盜﹔萬物﹐人之盜﹔人﹐萬物之盜。又云﹕人知其神而神﹐不知不神而所以神也。《道徳經》云有無妙竅﹑玄牝神器﹐至有上善若水﹐不敢爲天下先者﹐皆至言也。又如列子禦風﹐莊周鵬運﹐𨿽皆寓言﹐卻有深意。《金碧經》《參同契》分明指出﹐金汞﹑火候﹑弦气﹑爻符﹐借易爲準﹐其妙在於欲作服食仙﹐宜以同類者﹐取象於月﹐以驗采鉛﹐後之所述﹐無以易此。仙聖用心﹐普接未來﹐惟只先天眞一之气而已。

致虛夙荷祖宗積善﹐天地畀矜﹐遊浪人間﹐年且四十﹐伏蒙我師授以正道。厥後復以靑城老師親傳先天一气﹑坎月離日金丹之旨﹐抽添運用火候之祕﹐悉授無隱。粵從敬受以來﹐日夕兢惶﹐恐辜盟誓﹐且負所望﹐盡將從前淺聞陋學﹐煩惱業識﹐盡皆脫去﹐長爲天地間一个閒人也。而爲囊中丹材罔措﹐兩稔於玆﹐訪呂求朋﹐將集吾事。乃不敢祕﹐焚香告天﹐啟白聖師﹑七眞﹑五祖﹐遂乃引諸列仙丹經﹐作此《金丹大要》。其中冒禁詳述﹐開顯條說﹐直與後來學仙之士﹐辟門引路。上士至人﹐或於此中得而解悟﹐同步逍遙﹐卽滿素志。重惟世有先後﹐人有賢愚﹔文愈出而道愈明﹐世愈降而人愈昧。乃以神仙之說而爲渺茫﹔或謂仙佛天之所生﹐非人可學。流而至此﹐復柰之何﹖老子曰﹕吾非聖人學而得之。中下之流﹐口欲修行而不用心於此﹐究竟甘分輪回﹐可深惜哉﹗所幸邇來抱材負器之士﹐參問尋廣﹐較之古先﹐比玆稍眾﹐𨿽無旌陽拔宅之舉﹐安知地仙八百讖數將期﹐儻有識者應期立志﹐疾早求師﹐成道必矣。世有千蹊百徑﹐專則所趨必至﹐好正則君子喜﹐務誕則邪怪憑﹐勤織無寒﹐力耕常飽﹐學弓能射﹐習水能遊﹐堅固修行﹐必成仙佛。

今夫百工而不求師﹐藝豈自精﹖一經而不求師﹐科豈必中﹖專心積善而學仙﹐亦必有眞仙至矣。老子曰﹕諦觀此身﹐從虛無中﹐因緣運會﹐和合受生。我師數指﹐先天一气﹐自虛無中來。致虛續曰﹕旣自虛無中來﹐卻非天之所降﹐地之所生﹐又非我身所有﹐亦非精﹐亦非血﹐非艸木﹐非金石﹐是皆非也。誰得而知之乎﹖《易》曰﹕西南得朋﹐乃與類行。又云﹕君子以虛受人。佛謂「西方蓮華世界」。馬祖云﹕西江水。《悟眞篇》云﹕藥在西南是本鄕。又云﹕蟾光終日照西川。又云﹕鉛遇癸生須急采。又云﹕取將坎位心中寶﹐點化離宮腹內陰。太一眞人《破迷歌》云﹕如何卻是道﹐太乙含眞气。太一豈非西乎﹖西南者﹐金火所在也﹔坎癸者﹐水鉛所居也﹔黑鉛是先天一炁﹐而隱於北方水也。然本無方位﹐故云「自虛無中來」也。《參同契》云﹕眞人潛深淵﹐浮游守規中。領悟於此﹐何憂不仙﹖曰陰陽﹐曰夫婦﹐曰男女﹐曰鉛汞﹐曰龍虎﹐曰鼎鑪﹐許多名色﹐無非先天一气﹐狀如細雨密霧﹐亦如明窗塵﹐亦如黍米珠。其道易知﹐其事易成﹐初無難也。故我師云﹕形神無爲﹐而精气自然有所爲﹔是猶天地無爲﹐而萬物自然化育也。

修道的人﹐果得眞師口訣﹐則恐光陰迅速﹐目下收料﹐汲汲成就我身﹐又何暇奔功名富貴而共人閒論哉﹖蓋非得眞訣者﹐於丹經內默猜暗想﹐無一可成﹐只得旁引曲證﹐闊論髙談﹐以度歲月﹐復何怪焉﹖且無知者妄造丹書﹐假借先聖爲名﹐如《葛仙翁保生養命丹訣》《達摩胎息經論》《趙州十二時歌》《龐公河車頌》﹐以致八段錦﹑六字气之類﹐其它文目更多﹐切不可信﹐要當以《參同契》《悟眞篇》爲主。然未遇聖師面傳﹐那有自悟﹖黃帝師廣成子﹐老子師商容﹐孔子師老子﹐釋迦師瞿曇﹔聖人皆拜眞師﹐後世凡流﹐卻要自悟﹐何其誑妄﹖惟有俊流﹐得師一指﹐閒處下工﹐無人知覺﹐一旦道成﹐顯其神通﹐以爲頓悟﹐此則有之。

夫金丹之事﹐其中奧旨﹐不啻一件﹐只如藥物﹑鼎器﹑玄牝﹑陰陽﹑太易﹑子癸﹑復震﹑屯蒙﹑水火﹑金木﹑母隱子胎﹑情性﹑龍虎﹑鉛汞﹑主賓﹑刀圭﹑媒娉﹑白黑﹑雌雄﹑顚倒﹑沈浮﹑攢簇時節﹑朔望弦气﹑火候進退﹑斤兩爻符﹑抽添﹑沐浴﹑烹煉﹑溫養﹑換鼎﹑脫胎﹐似此等名﹐𨿽聖師叮嚀訓誨﹐猶恐乖錯﹐安得凡夫而自會耶﹖故純陽祖師云﹕當時自飲刀圭酒﹐誰信無中養就兒﹖辯水源淸濁﹐木金間隔﹐不因師指﹐此事難知。紫陽翁云﹕饒君聰慧過顏閔﹐不遇眞師莫彊猜。今畱試金石三寸於此﹐別其眞僞。

凡學仙子﹐先一試之。若得至人傳了﹐首以《參同契》《龍虎經》《悟眞篇》﹐此數書內﹐問無不知﹔順了逆明﹐橫串直貫﹐指南透北﹐識西就東﹐只此便是。何以故﹖蓋聖賢之言﹐亦有順求﹐亦有逆取﹐雙關二意。曉了一般﹐若邪師俗子﹐妄談臆會﹔問他以上數書﹐則懡﹝忄﹡羅﹞其說﹔直也不了﹐橫也不知﹐縱能直知﹐逆又不了﹔此處有著落﹐便試了也﹐且得人最難。純陽帝君﹑海蟾﹑重陽諸祖﹐特憫世之聞道者少﹐𨿽證帝位﹐立誓度人﹐故出沒變化﹐往來塵世﹐必其可者度之。是此﹐金丹之道﹐神仙能授與人﹐而不能必其成﹐卻能知其必成之人﹐是以度之。必成之人耳口自別﹐何哉﹖大智慧的口求之而心愈低下﹐耳聽之而思所以行。上陽子曰﹕予昔未聞﹐擬若得之﹐要與世人盡諳此道﹐不相瞞隱。及旣得聞﹐審思密視﹐果無其人堪傳此者。純陽翁云﹕茫茫宇宙人無數﹐幾个男兒是丈夫﹖俗眼看來﹐丈夫而非男兒乎﹖蒙師密授﹐吾乃今而後知眞仙聖師意﹐豈不欲人人領悟﹐个个圓成﹖爭柰世人不及者眾﹐過者大多百般蔽阻﹐無由見聞是道也﹐不及以言傳﹐而非言則何以聞﹖

謂不可以言傳者﹐緣以時人習卑識陋﹐不足以語之也﹔必固語之﹐彼豈信受而行之哉﹖是曰不可以言傳也。果若非言﹐云何口授﹖今人直以無言是道﹐寧知於中妙語更多﹐但非六耳所可共聽。否則聖人明示直說﹐何乃從古隱到而今﹐轉不可說﹖

後之學者慧眼未開﹐宜先審其忠孝﹑正直﹑善惡﹑賢愚。大道非正人君子﹑非素所好善者﹐端不可與﹐切莫嗜利﹐妄泄輕傳﹗倘非其人﹐彼此受譴﹐況欲其敬師成道乎﹖《黃庭經》曰﹕授者曰師受者盟﹐以代割發肌膚全。攜手登山歃液丹﹐金書玉景乃可宣。太上微言致神仙﹐不死之道此其文。天地之間﹐此事最大﹐非重盟誓﹐孰敢泄機﹖比授非人﹐已彰明譴。紫陽三傳非人﹐三遭其難﹐仙經具載﹐可不戒之﹖顧惟禁祕不傳﹐則是拒抑﹔仙子不能接引方來﹐拒祕非宜﹐但當審擇。僕之念此熟矣﹐遂作《金丹大要》﹐直述無文﹐便於觀覽。

所謂要者﹐在於庚方月現﹐子時癸生﹐取先天地眞一之气。是气卽黑鉛也。當此之時﹐藥物眞正﹐水源至淸。然月之現﹐存乎口訣﹔時之子也﹐亦要心傳。廣成子謂黃帝曰「愼汝內﹐閉汝外﹐多知爲敗。我爲汝遂於大明之上矣﹐至彼至陽之原也﹔爲汝入於杳冥之門矣﹐至彼至陰之原也。」老子曰「天地之間﹐其猶橐鑰乎﹖虛而不屈﹐動而愈出﹐多言數窮﹐不如守中。」孔子翼《易》曰「一陰一陽之謂道﹐偏陰偏陽之謂疾。」魏伯陽曰「類同者相從﹐事乖不成寶。」崔公《入藥鏡》云「是性命﹐非神气﹐水鄕鉛﹐只一味」是也。天性之道﹐或有自悟﹔天命之妙﹐必待師傳。無名子云「偃月鑪﹐陰鑪也。中有玉蕊之陽气﹐卽虎之弦气也。朱砂鼎﹐陽鼎也。中有水銀之陰气﹐卽龍之弦气也。金丹﹐卽此二火之气﹐調停和合以成。」

然吾所謂﹐神與气﹑精﹐迎﹑送﹑動﹑止﹐凡百作爲﹐皆主於意﹔色﹑聲﹑香﹑味﹑觸﹐皆關於意﹔意爲卽爲﹐意止卽止。故求丹取鉛﹐以意迎之﹔收火入鼎﹐以意送之﹔烹煉沐浴﹐以意守之﹔溫養脫化﹐以意成之。故崔公云「一日內﹐十二時﹐意所到﹐皆可爲。」此之謂大要也。有能猛省如前試金石﹐則得金丹大要之要也。

旣得其要﹐不妨求侶問財﹐以成眞人。噫﹗世有以萬金而買功名者﹐其身安能久乎﹖世有以萬金而濟死者﹐其屍能載生乎﹖運有否終﹐惟道長久﹗亦有聞道之士﹐不肯直下承當﹐勇銳向前﹐疾早便做﹐乃欲待其功名志滿﹐諸事已了﹐方成此道﹐又惑之甚﹗忽忽天不與年﹐身捐於世﹐悔能何及﹖佛果云「只今休去便休去﹐若覓了時無了時。」祖師云「試問堆金等山嶽﹐無常買得不來無﹖」棄萬戶侯而爲身者﹐張子房焉﹔棄萬金貲而求道者﹐馬宜甫焉。今之視昔﹐誰能及之﹖後之視今﹐早宜參悟。

上陽子曰「大修行人﹐已得師傳﹐先結丹友。」薛眞人云「我今收得長生訣﹐年年海上覓知音。」又云「幾年湖海覓仙儔﹐不做神仙不肯休。」泥丸翁云「若無同志相規覺﹐時恐鑪中火候非。」陳虎丘云「朝朝惟切尋同志﹐走徧東吳不見人。」蓋得知音道侶﹐乃相規檢﹐匡其不逮﹐以共成道。亦有善侶而未聞道﹐財則有餘﹐是宜貿易兩相成事。故龐蘊溺財求藥﹐傅大士唱買妻子﹐皆同此道也。

是以釋氏修定坐禪﹐以土制鉛﹐以鉛制汞﹐鉛汞歸鼎﹐身心不動。是云「修禪入定」。今之所謂禪者﹐皆琉璃瓶子禪﹐行也打碎﹐坐也跌碎。世惟皮可漏子禪﹐扯亦不斷﹐咬亦不破﹔若人參得皮可漏子禪﹐則鉛與汞自相投矣。三教一家﹐實無二道。其分彼我者﹐乃是一个盲人鞭騎瞎馬而與人較勝負﹐豈不爲明眼底所笑﹗圓悟云﹕禪非意想﹐以意想參禪﹐則乖道﹐絕功勛。以功勛學道則失﹐直須絕卻意想。喚什麼「作禪腳﹐跟下廓」爾﹐無禪之禪謂之眞禪﹐如兔子懷胎﹔絕卻功勛﹐喚什麼「作道﹐頂門上照耀」﹐無道之道謂之眞道﹐似蚌含明月。佛祖畱下數百公案﹐見性爲先。是此﹐金丹大要﹐禪道俱明﹐仙佛同證﹐性命二者﹐皆要了知。旣得了知﹐宜加精進。上陽子曰﹕是此﹐金丹大要﹐訪諸仙聖之書﹐發明先天一气之妙﹐開引後來之人﹐於中顯露泄漏尢多。夫此何故﹖是予早年素有此志﹐未遇眞師﹐不明其要﹐閱諸丹經﹐杳難捉摸﹐思考不及﹐研窮無方﹐廢寢忘餐﹐每畱此憾。

神仙之道﹐因執爲無﹐非遇聖師分明指示﹐則與凡流同歸腐朽。是因師指﹐盡以其間難形言者﹐悉皆詳述﹐作爲此書名曰《金丹大要》﹐以續往憾﹐與後來人出只慧眼。不可施於筆者筆之﹐不可發於語者發之。後道之士﹐因緣獲睹。是此﹐《金丹大要》如對聖師親相授付﹐當知火藥悉具﹐運用皆全。上陽子曰﹕是此﹐《金丹大要》十卷﹐首卷虛無三章以象三才﹐二卷上藥一章以體法身﹐三卷妙用九章以證九還﹐四卷須知七章以驗七返﹐五卷積功詩歌以分邪正﹐六卷累行序說使無著象﹐七卷髮眞問答﹐接引羣生﹐八卷修眞圖像﹐示可印證﹐九卷越格擬古﹐最上一層﹐十卷超宗酌古﹐見性成佛。捲捲皆備鉛汞火候。學道之士﹐首卷不悟須尋二卷﹐三卷不達四卷須知﹐次第熟覽﹐無一不備。

吾之成此《金丹大要》多重言者﹐切之故也﹔多俗語者﹐顯之故也。寧免泄露﹐冒瀆眞詮﹐然恐方來無直悟底。自非宿有仙骨者﹐不能聞是《金丹大要》之名﹐況云欲得而誦之乎﹖非有大因緣者﹐不能存是《金丹大要》之旨﹐況云欲得而了之乎﹖非有大智慧者﹐不能入是《金丹大要》之路﹐況云欲得而行之乎﹖非有大功徳者﹐不能親是《金丹大要》之道﹐況云欲得而修之乎﹖上陽子曰﹕大修行人﹐已證脫胎神化﹐若復得此《金丹大要》﹐可以再進向上功夫﹔其有十月聖胎已完﹐若復得此《金丹大要》﹐可以參證出入去來﹔若初下手得藥入室﹐是此《金丹大要》﹐可以保養全功﹔亦有聞道蒙惑懷疑所未決者﹐是此《金丹大要》中﹐有試金之石﹐卽可辧驗過得實﹐疾早下工﹐更莫遲疑。

《入道詩》云「人身難得今已得﹐正道難明今已明。此身不向今生度﹐更向何生度此身﹖」上陽子曰﹕"復有得此《金丹大要》﹐不能明了於中奧旨﹐便可像繪祖師純陽﹑重陽﹑丹陽三仙眞形﹐晨夕香花﹐一心對像誦念是此《金丹大要》一徧﹐乃至十徧﹑百徧﹑千徧﹐日積月深﹐初心不退﹐愈加精勤﹐自感眞仙親臨付授﹐是學仙子頓爾開悟﹐理路透徹﹐心地虛靈﹐卽時腳跟踏得實際。

夫何以故﹖玉命見授丹陽眞君﹐掌領仙籍﹐巡行天下﹐察人功勤﹐注上丹臺分遣﹐已成眞人﹑仙子﹐下爲人師﹐移文錄司主﹐借財寶成就學仙之士無上妙道﹐以成眞人。

是學仙子﹐精專注想﹐因緣遭逢﹔是學仙子﹐不憚苦辛﹐懇求至道﹔是學仙子﹐勿以天髙地厚﹐難以感通﹔是學仙子﹐勿以大道窈冥﹐非凡可學﹔是學仙子﹐勿以陰陽分位﹐非人能成﹔是學仙子﹐勿以性命由天﹐非我所有﹔是學仙子﹐不作是見﹐不作是聞﹐勇猛智慧﹐卽得性海汪洋﹐命源流潤﹔是學仙子﹐列名書丹﹐冥心究竟。是此﹐《金丹大要》或觸事物﹐或過經筵﹐或在舟船﹐或行道路﹐或對鏡容﹐或照水影﹐或觀淫房﹐或睹屠殺﹐或因童戲﹐或見僧坐﹐築著﹐磕著﹐偶一覺悟﹐從之而入﹐裸裸灑灑﹐圓圓陀陀﹐得大自在﹔恰如貧人於房舍中掘得祖父一窖金寶相似﹐方知此是自家之物﹐多年棄藏﹐一旦得之﹐受用不盡。上士至人﹐昔蘊大乘根器﹐又復得此《金丹大要》一誦﹐再憶豁然見性﹐卽佛卽仙﹐如嗜寶人道旁拾得無價明珠﹐喜慶無量。學仙之士願以生死爲一大件﹐早收藥物﹐成事丹鑪﹐白日騰身﹐髙奔帝境﹐實我志也。

一﹑圖說

蓋道之精微﹐莫如性命。性命之修煉﹐莫如歸一。古聖髙賢﹐將性命歸一之旨﹐巧諭外物﹐不肯明示直論﹐所以世之無雙修者矣。

余之所續圖者﹐非敢妄泄也﹐是尊《楞嚴》之漏盡﹐表《華嚴》之奧旨﹐會諸經之散言﹐以歸正圖﹐方知慧命是不外乎竅矣。且此圖之所立者﹐是願同志之士﹐明此雙修之天機﹐不墮傍門。方知眞種由此而懷﹐漏盡由此而成﹐舍利由此而煉﹐大道由此而成。

且此竅也﹐乃是虛無之窟﹐無形無影。炁發則成竅﹐機息則渺茫﹐乃藏眞之所﹐修慧命之壇。名之曰海底龍宮﹑曰雪山界地﹑曰西方﹑曰元關﹑曰極樂國﹑曰無極之鄕﹐……名𨿽眾多﹐無非此一竅也。修士不明此竅﹐千生萬劫﹐慧命則無所覓也。

是竅也﹐大矣哉﹗父母未生此身﹑受孕之時﹐先生此竅﹐而性命實寓於其中。二物相融﹐合而爲一。融融鬱鬱﹐似鑪中之火種一團太和天理。故曰﹐先天有無竅之消息。故曰﹐父母末生前﹐炁足胎圓﹐形動胞裂﹐猶如髙山失足﹐力地一聲﹐而性命到此﹐則分而爲二矣。自此而往﹐性不能見命﹐命不能見性。少而壯﹐壯而老﹐老而嗚呼。故如來發大慈悲﹐泄漏修煉之法﹐教人再入胞胎﹐重造我之性命。將我之神炁入於此竅之內﹐合而爲一﹐以成眞種。如父母之精炁入於此竅之內﹐合而爲一﹐以成胎孕。其理一也。

夫竅內有君火﹐門首有相火﹐周身爲民火。君火發而相火承之﹐相火動而民火從之。三火順去則成人﹐三火逆來則成道。故漏盡之竅﹐凡聖由此而起。不修此道﹐而另修別務﹐是無所益也。

漏盡閣第一

所以千門萬戶﹐不知此竅內有慧命主宰﹐向外尋求﹐費盡心機﹐無所成矣。

且道之妙用﹐莫如法輪。運行不蹊﹐莫如道路。遲速不等﹐莫如規則。限數不差﹐莫如候法。

是圖也﹐大備法全﹐而西來眞面目﹐無不在此矣。且其中之元妙行持﹐莫如呼吸。消息往來﹐莫如闔辟。不外道路﹐莫如眞意。有所起止﹐莫如界地。捨己從人﹐備著此圖﹐全泄天機。愚夫﹐俗人得之﹐亦無不成也。

苟無其徳﹐縱有所遇﹐天必不附其道。何也﹖徳之於道﹐如烏之羽翰﹐缺一無所用也。必須忠﹑孝﹑仁﹑義﹐五戒全淨﹐然後有所望焉。而其中精微奧妙﹐盡在慧命經中。兩相參看﹐無不得其眞矣。

六候圖第二

蓋此圖於前二圖﹐原是一也。所重續者何爲﹖是恐修道之人﹐不知自身有法輪之路道﹐故備此圖﹐以曉同志耳。蓋入能通此二脈﹐則百脈俱通矣。所以鹿之睡時﹐鼻入肛門﹐通其腎脈﹐鶴龜通其任脈。三物俱有幹歲之壽﹐何況人乎﹗修道之士﹐旣轉法輪以運慧命﹐何患不長其壽而成其道也。

任督二脈圖第三

且此圖﹐《楞嚴經》原本有之妙旨﹐俗僧不知道胎者﹐因當初未續圖之過耳。今以闡揚﹐修士方知如來有道胎﹐眞實之功夫在矣。

道胎圖第四

蓋胎者﹐非有形﹑有像﹐而別物可以成之﹐實卽我之神炁也。

先以神入乎其炁﹐後炁來包乎其神。神炁相結﹐而意則寂然不動﹐所謂胎矣。且气凝而後神靈﹐故經曰親奉覺應二炁培養。故曰﹐日益增長﹐炁足胎圓﹐從頂而出。所謂形成出胎﹐親爲佛子者矣。

出胎圖第五

《楞嚴》咒曰﹐爾時世尊﹐從肉髻中湧百寶光﹐光中湧出千葉寶蓮﹐有化如來坐寶花中﹐頂放十道百寶光明。皆徧示現﹐大眾仰觀放光﹐如來宣說神咒者﹐卽陽神之出現也﹐故名曰佛子。

苟不得慧命之道﹐枯寂日禪﹐焉有自身之如來﹐坐此寶花﹐放光之法身出現者哉﹖或謂陽神小道﹐焉得世等小道乎﹖

此卽泄《楞嚴》之祕密﹐曉諭後學﹐得此道者立超﹐永不落凡塵矣。

化身圖第六

面壁圖第七

粉碎圖第八

二﹑上藥三品說

黃帝曰「知之修煉﹐謂之聖人」。無上元君謂老子曰「長生之功﹐由於丹﹔丹之成﹐由於神﹔故將合丹﹐必正身心。」《黃庭外景經》曰「玉池淸水灌靈根﹐審能修之可長存。」《心印經》曰「上藥三品﹐神與气精。」聖人言修煉合丹者﹐煉精气神而已。惟此三者﹐千古之上﹐萬世之下﹐無以易之。而精气神有後天地﹐有先天地。今將此二說﹐別而曉之。

夫精者﹐極好之稱。美者言精﹐惡者言粗。夫物皆然。凡人惟精最貴﹐而甚少。在身中通有一升六合﹐此男子二八已滿﹐未泄之成數﹐稱得一斤。積而滿者至三升﹐損而喪之者不及一升。精與气相養﹐气聚則精盈﹐精盈則气盛。日啖飲食之華美者爲精﹐故從米﹑從靑。人年十六則精泄。凡交一次則喪半合。所喪者少﹐卽隨日生而補之。所補者陰精而已。惟元精一泄﹐非先天者﹐則不能補﹐若有喪而無益。則精竭而身憊也。故欲不節則精耗﹐精耗則气衰﹐气衰則病至﹐病至則身危。噫﹗精之爲物﹐其眞寶乎﹖又奚可縱欲而喪軀乎﹖丹陽祖師曰「色者甚於虎狼﹐敗人美行﹐損人善事。亡精滅神﹐至於殞軀。爲道之大孽也。下愚之人﹐謂其壽命數定﹐恣欲爲快其意。古之戒曰﹐『油枯燈盡﹐髓竭人亡』。是知精實一身之根本﹐未有木無根而能久乎。」象川翁曰﹕精爲生气﹐气能生神。榮衛一身﹐莫大於此。

養生之士﹐先寶其精﹐精滿則气壯﹐气壯則神旺﹐神旺則身健而少病。內則五臟敷華﹐外則皮膚潤澤﹐顏容光彩﹐耳目聰明﹐老當益壯﹐神气堅彊。嘗見髙年﹐欲情未衰﹐此其早年泄遲之驗。至此又能絕欲﹐則壽更多。精之全者無如赤子。赤子受父母陰陽二气而生﹐日以增長。老子曰「骨弱筋柔而握固﹐未知牝牡之合而朘作﹐精之至也。」使赤子如有知保固其渾然之精﹐而無虧泄﹐待其年壯明敏﹐乃遇至人﹐授以燮調之道﹐必作無爲之眞仙矣。

玆事固少。此以人身中之精而言﹐乃後天地之精。若論還丹﹐卻非此精。夫金液還丹之精﹐姓金﹐喚九三郎﹐諱元晶﹐號金華。商夫君居玉池之西﹐出入跨虎﹐乳名嬰兒﹐晚則呼爲金公。凡到鄰家便稱主人。其情嗜交梨。此乃先天地之精﹐卻爲人之至寶。老子曰「竅竅冥冥﹐其中有精。其精甚眞﹐其中有信」者此也。修煉之士先明此精﹐旣若明了﹐卽可仙矣。是號爲金液還丹。佛號丈六金身者﹐積精至十六兩也。純陽翁云「吞精食气先從有﹐悟理歸眞便入無。」海蟾《金丹歌》曰「爲甚神仙卻愛身﹖也須借殼養精神。」陳泥丸云「大藥須憑精气神﹐采來一處結交成。」大藥者﹐卽金液還丹也。昔得堯得之於務成子﹐亟欲修煉﹐緣總萬機﹐慮不得就﹐乃捐天下而授舜曰「惟精惟一﹐允執厥中。」舜以授禹而增之曰「人心惟危﹐道心惟微﹔惟精惟一﹐允執厥中。」後來龍互禪師乃云「人情濃厚道情微﹐道用人情世豈知。空有人情無道用﹐人情能得幾多時。」

從古到今修仙作佛者﹐未有捨此精而別有路耶﹖其後天地之精屬陰﹐人若寶之惟能健其身﹐益其壽而已。學猥之徒﹐欲吞此精之穢﹐或采閨丹而咽﹐或運己精補腦﹐以是爲道﹐不亦愚乎﹖

獨先天地之精屬陽﹐聖人修煉以爲丹者此也。云房老仙曰「涕唾精津气血液﹐七般物事盡爲陰。」又云「四大一身皆屬陰﹐不知何物是陽精。」趙中一云「一身內外總皆陰﹐莫把陽精裏面尋。」白紫淸云「其精不是交感精﹐乃是玉皇口中涎。」雲門和尙云「乾坤之內﹐宇宙之間﹐中有一寶﹐祕在形山。」孔子翼《易》曰「男女媾精﹐萬物化生。」若其上士言下須有指歸。何以故﹖曰「男女媾精﹐萬物化生」﹐此爲奇特。若當時孔子以世俗生養之說爲言﹐則必云「男女媾精﹐人乃化生」。卻乃普云「萬物化生」。於此切莫淺易看過了。上士至人﹐一聞便了。中下之士﹐非遇眞師﹐直指密訓﹐奚可暗猜﹖我師緣督子曰「何者爲性命﹖人之一身至精至粹﹐至尊至貴﹐莫越精气神三者。舉世罕能達此。」《黃庭經》云「急守精室勿妄泄﹐閉而寶之可長活。」廣成子授黃帝曰「毋勞汝形﹐毋搖汝精。」黃帝以之而修煉﹐後於鼎湖上升。自後言修煉之道﹐爲黃老術抑愚矣﹗此乃金丹之大道也﹐不可謂術。世惟此事最大﹐人人可以修煉而成仙作佛也。

夫气者﹐天地萬物﹐莫不由之。在天地之外﹐包覆天地﹔在天地之內﹐運行天地。日月星辰得以明﹐風雲雷雨得以動﹐四時品物得以生長收藏。此惟天地間陰陽造化之气爾。獨人身之中﹐全其天地陰陽造化之气﹐得勤而用之﹐又有二焉。二者何也﹖有先天地之气﹐有後天地之气。

今以後天地之气爲言。此气生於谷﹐故從气從米﹐而蓄於胃﹐胃得谷而生气。黃帝曰「五臟之气會於胃﹐而气所由生也。」葉文叔曰「人受生之初﹐在胞胎之內﹐隨母呼吸﹐受气而成。及乎生下﹐剪去臍帶﹐一點元靈之气﹐聚於臍下。」凡人惟气最先﹐莫先於呼吸。眼耳鼻舌身意﹐皆由是气。非是气則色聲香味觸法﹐都不知覺。

气之呼接於天根﹐吸接地根。气之在人身有八百一十丈﹐與脈偕行﹐衰旺相關。積而壯者倍之﹔因勞欲而喪者﹐無一半而已。人惟寶精則气自裕﹐气裕則精盈。日啖飲食之精﹐熱者益气。人年二十而气旺。節欲少勞者﹐則气長而緩﹔多欲而勞倦者﹐則气少而短。气少則身弱﹐身弱則病生﹐病生則命危。試以日用常行見之。凡交感之後气卽促急。葉文叔云「眾生迷蒙﹐醉於情愛。日夜漏泄﹐不知其幾何也。本去根枯﹐之死必矣。」

世人但知養生止於禁欲﹐殊不知一念若動﹐气隨心散﹐精逐气忘。爲此﹐道者當心體太虛﹐內外如一。噫﹗气之爲物﹐奚可不愛之乎﹖下愚之人﹐日則逞力多勞﹐夜則恣欲喪精﹐气因以乏。不知气乃命之蒂﹐未有花無蒂而不凋乎﹗

養生之士先資其气。資气在於寡欲﹐欲情不動則精气自相生矣。气之盛者少病﹐內則志堅骨彊﹐外則筋力勇銳﹐身體秀實﹐齒白唇紅﹐老而不衰﹐步履輕快。且气之全者﹐無如赤子。赤子稟父母陰陽之气﹐日漸長而無虧﹐加以乳哺飲食﹐日以增羨。老子曰「終日號而嗌不嗄﹐和之至也。」碧虛子陳景元注曰「天和之气至全也。故眞人之息以踵﹐其嗌不哇。使赤子如有知守其渾然之气﹐與精同保而不虧泄﹐年壯又遇至人﹐曉以永世之道﹐亦可作無爲之眞仙矣。玆事又少。」丹陽祖師曰「薄滋味所以養气﹐去嗔恚所以養性。」又曰「守气之妙在乎全精﹐尢當防其睡眠。」《黃庭經》云「元气所合列宿分﹐紫煙上下三素云﹐灌漑五華植靈根。」孔子曰「血气方剛﹐戒之在斗。」

夫人遇行走則气急而嗄甚﹐睡則气粗而劓﹐惟坐靜則气平而緩。又气屬火﹐而脾因气以運。蓋人睡則脾損而色黃﹐冷食亦然。多喫冷飯之後而又行房﹐則能使人心狡而色黃。何以故﹖飯室於气﹐而意多婪﹐復嗜睡而損脾也。此以人身中之气而言﹐乃後天地之气。旁門迷人﹐欲咽其津而納此气﹐以爲是道。猶炊砂而得飯﹐不亦惑乎﹖紫陽翁云「咽津納气是人行﹐有藥方能造化生。鼎內若無眞種子﹐猶將水火煮空鐺。」惟先天眞一之气可煉還丹﹐乃自虛無中來。此气姓白﹐喚太一郎﹐名元炁﹐號白﹐宇宙主宰﹐素練郎君﹐寄居西川﹐出入乘白馬﹐乳名眞種子﹐晚則呼白頭老子﹔到鄰家便稱父母﹐好食烏龜而多情。此爲先天地之眞气﹐卻是人之至寶。《陰符經》曰「天之至祕﹐用之至公。禽之制在气。」老子曰「萬物負陰而抱陽﹐沖气以爲和。」又云「或噓或吹﹐或彊或羸」。大修行人先須洞明此之一气。若得之﹐號曰紫金花﹐又曰摩尼珠。茅眞君《靖中吟》﹕「气是添年藥﹐心爲使气神。若知行气主﹐便是得仙人。」

海蟾翁《金丹歌》﹕「煉形成气歸眞一﹐煉气成形謁紫宸。」《丹髓歌》云「昔日遇師眞口訣﹐只要凝神入气穴。」《悟眞篇》云「道自虛無生一气﹐便從一气產陰陽。」石眞人《還源篇》云「气是形中命」。無名子云「眞一之气生於天地之先﹐得於虛無之中﹐恍惚窈冥﹐視之不見﹐聽之不聞﹐摶之不得﹐如之何凝結而成黍珠者哉﹖蓋聖人以實而形虛﹐以有而形無。實而有者眞陰眞陽也﹐同類有情之物也。虛而無者二八初弦之气也﹐有气而無質者也。兩者相形﹐一物生焉。所謂一者﹐卽先天地眞一之气﹐凝而爲一黍之珠也。」

原其天地之內已有形質者﹐皆後天地之气﹐屬陰。獨先天地之气屬陽。崔公《入藥鏡》云「先天气﹐後天气﹐得之者﹐常似醉。」形如明窗塵﹐一似細霧煙。何謂先天气﹖重陽翁云「五行不到處﹐父母未生前。」丹陽翁曰「喘息莫教粗﹐上下寬舒。」《參同契》曰「枝莖花葉﹐果實垂布﹐正其根株﹐不失其素。」《悟眞篇》云「萬般非類徒勞力﹐爭似眞鉛合聖機。」蓋世間從石而出者﹐凡鉛也﹔從造化窟中出者﹐眞鉛也。何謂眞鉛﹖卽先天地眞一之气。《契祕圖》曰「離納己爲日﹑爲火﹑爲心﹑爲丹砂﹑爲龍﹑爲汞﹐坎納戊爲月﹑爲水﹑爲腎﹑爲鉛﹑爲虎﹑爲气」。在《易》之初爻曰「潛龍勿用」。夫子翼之曰「潛龍勿用﹐陽气潛藏。」三教中人觀書﹐莫驀直讀過了﹐內有做官作佛修仙的道理在﹐須下了些工夫﹐始得。

上陽子曰﹕若陽气潛藏﹐必難求之也。直要有力者﹐然後能求之。達摩初來曰「見此赤縣神州﹐有大乘气象﹐成道必矣。」此達摩之來﹐欲仗有力者﹐爲求是气﹐以成其道。豈料謁梁未諧﹐至魏方得成佛。因知是气無其力者﹐必不得之。紫陽眞人乃依馬處厚之力﹐王衝照乃得韓富公之力。石杏林授薛紫賢云「可往通邑大都﹐依有力者爲之。」是知此气每好潛藏﹐無力者安能得之。太一眞人《破迷歌》曰「如何卻是道﹐太乙含眞气。」白眞人云「此气卽非呼吸气﹐乃知卻是太素煙。」我師曰「先天一气﹐自虛無中來」。上陽子曰﹕誰能承當得此一句﹐便是活仙了也。蓋虛無中來﹐卻不是從天上落底。旣不從天上落﹐又非自己所有。

孟子曰「吾善養吾浩然之气。其爲气也至大至剛﹐以直養而無害。」又曰「是集義所生者﹐非義襲而取之也。」又曰「持其志﹐無暴其气」。又曰「志至焉﹐气次焉」﹐次者隨而至也。又曰「志者气之帥」。旣爲气之帥﹐必爲气主。爲之主者﹐使之來卽來﹐使之住卽住。又曰「配義與道」。若大智慧底﹐於此便分淸濁。何以故﹖曰﹕吾善養。旣而曰﹕以直養。此乃發明《易》中之直曰「夫乾其靜也專﹐其動也直。是以大生焉。」故周子愛蓮說﹕「中通外直」﹐亦是意也。又曰是集義所生﹐非義襲而取。後云﹕配義與道。以是而知孟子以仁義言之。又曰﹕持其志﹐無暴其气﹐志至焉﹐气次焉。則知孟子非特善養﹐而亦善取。曰﹕云何取﹖曰﹕以直取。曰﹕云何來﹖曰﹕義所生。曰﹕云何見﹖曰﹕以志爲帥。以是知﹑以是見孰皆出頭頂著﹐則他也有是知﹐是見了。《參同契》曰「此兩孔穴法﹐金气亦相胥。」《金碧經》曰「造化泉窟﹐陽气發坤﹐日晷南至﹐五星聯珠﹐日月合壁。」

葛仙翁《流珠歌》曰「流珠﹐流珠﹐役我區區﹐雲遊四海﹐歷涉萬書。忙忙汲汲﹐忘寢失哺﹐參徧知友﹐燒竭汞朱。三十年內﹐日月長吁﹐吾今六十﹐憂赴三塗。賴師傳授﹐元气虛無。眞陰眞陽﹐一吸一呼﹐五液灌漑﹐洞房流酥﹐眞人度我﹐要大丈夫。」仙翁得此先天眞一之气﹐依法修煉﹐白日紫雲﹐騰空升舉﹐天下後世﹐受其賜也。天神者﹐妙萬物而言﹐依形而生。

《黃庭經》云「至道不煩訣存眞﹐泥丸百節皆有神。」神名最多﹐莫能枚舉。身中三部﹐上部八景﹕發神﹑腦神﹑眼神﹑鼻神﹑耳神﹑口神﹑舌神﹑齒神﹔中部八景﹕肺神﹑心神﹑肝神﹑脾神﹑左腎神﹑右腎神﹑膽神﹑喉神﹔下部八景﹕腎神﹑大小腸神﹑胴神﹑胸神﹑膈神﹑兩脇神﹑左陰左陽神﹑右陰右陽神。身中九宮﹕眞人心爲絳霄宮﹐眞人腎爲丹元宮﹐眞人肝爲蘭臺宮﹐眞人肺爲尙書宮﹐眞人脾爲黃庭宮﹐眞人膽爲天霐宮﹐眞人小腸爲玄靈宮﹐眞人大腸爲木靈宮﹐眞人膀胱爲玉房宮﹔眞人又有元首九宮﹕眞人雙丹宮﹑明堂宮﹑丹田宮﹑泥丸宮﹑流珠宮﹑大帝宮﹑天庭宮﹑極眞宮﹑玄丹宮﹑太皇宮。又金樓重門十二亭長。身外有一萬八千陽神﹐身內有一萬八千陰神﹐共三萬六千神。

所主者惟絳霄宮。眞人亦名肉團神﹐卽心王也。又有三身神﹑四智神﹑三魂神﹑七魄神﹑七元八識神﹐假名異字難可悉數。心王乃一身之君﹐萬神爲之聽命焉。故能虛靈知覺﹐作止任滅﹐隨機應境﹐千變萬化﹐瞬息千里﹐夢寐百般﹔又能逆料未來﹐推測禍福﹔大而天下國家﹐小而僻陋罅隙﹐無所不至。善藏喜怒哀樂﹐慈愛惡欲﹐又能隨人。其人表正﹐其神亦正﹔其人諂曲﹐神亦邪佞。人若絕欲忘情﹐精气壯盛﹐神亦發旺明麗﹐形容美好﹔若人多欲勞損﹐神將衰而不守。其人恃酒瘋顚﹐污名短行﹐神亦隨順反益助也。《悟眞篇》云「柰何精神屬陰﹐宅舍難固。」又云「修眞之士﹐若執己而修之﹐無過煉精气神三物而已。柰何三物一致﹐俱是後天地生。純陰而無陽﹐安能化形於純陽﹐而出乎天地之外耶﹖」此言一身之精气神也。

紫陽蓋欲題省世人﹐未得先天地之陽神與身中精气神相配﹐終不仙也。猶傳大士《金剛經》偈云「饒經八萬劫﹐終是落空亡。」今以先天地之神而言其神﹐號無位眞人。佛云﹕紇利陀耶佛﹐若識認得此神﹐卻有妙用。此神專主殺人﹐專主生人﹐修仙求佛者﹐必要此神主之方得。此神元來無頭﹑無尾﹑無背﹑無面﹑無名﹑無字﹐乃能與佛同名同號﹐能順於人。姓張三﹐其神亦云張三。其人名金剛﹐其神亦云金剛。其人諱法眼﹐其神亦云法眼。人好食火棗﹐神亦好食火棗。蓋其性善隨人之所好﹐此乃先天地之神。《陰符經》曰「人知其神而神﹐不知不神而所以神也。」

大修行人﹐先明此神﹐而敬憚之。若能明了﹐卽神仙矣。此神之功﹐能驅用四心神﹑四智神﹑八識神﹔非特能用﹐能使之變化。八識變爲八金剛﹐四智化爲四菩薩﹐四心化爲四佛﹕一名紇利陀耶佛﹐二名阿賴陀耶佛﹐三名質多耶佛﹐四名乾栗陀耶佛﹔四智菩薩﹕一名大成就菩薩﹐二名妙觀察智菩薩﹐三名平等性智菩薩﹐四名大圓鏡智菩薩﹔八識金剛﹕色識金剛﹐聲香味觸法識金剛﹐傳送識金剛﹐含藏識金剛。道呼神帝﹐神名眾多﹐不知修煉底人﹐反爲此神所役﹐安能驅駕而用之哉﹖

《黃庭經》云「仙人道士非有神﹐積精累气以爲眞。」又云「方寸之中謹蓋藏﹐精神還歸老復壯。」純陽祖師云「精神气血歸三要﹐南北東西共一家。」又云「神養靈根气養神﹐此眞眞外更無眞。」曹眞人云「比來修煉賴神气﹐神气不安空辛苦。」又云「神是性兮气是命﹐神不外馳气自定。」虛靜天師云「神若出﹐便收來﹐神返身中气自回。」白眞人云「此神卽非思慮神﹐可與元始相比肩。」是皆不外神气精三物﹐是以三物相感﹐順則成人﹐逆則生丹。

何謂順﹖一生二﹐二生三﹐三生萬物﹔故虛化神﹐神化气﹐气化精﹐精化形﹐形乃成人。何謂逆﹖萬物含三﹐三歸二﹐二歸一。知此道者﹐怡神守形﹐養形煉精﹐積精化气﹐煉气合神﹐煉神還虛﹐金丹乃成。只在先天地之一物耳。

要此物至﹐卻憑先天地之神功﹐役用八識神﹐使之采丹取鉛﹐堤防固濟﹐傳送保護﹐皆其力也。八識之中有法識神﹐主人之意﹐意行卽行﹐意止卽止。又平等性智菩薩主傳送識金剛﹐又大圓鏡智菩薩主含藏識金剛﹐皆聽意神以主之。意使之去則去﹐使之來卽來。下工之初﹐全仗此神以煉丹﹐故曰神仙。

𨿽得此神﹐要知其家。《金丹歌》曰「身譬屋兮屋譬身﹐卻將居者比精神」。又云「中央神視本虛閒﹐自有先天眞气到」。《資生經》曰﹕臍下三寸爲下丹田﹐方圓四寸﹐著於脊梁﹑兩腎中間﹐左靑右白﹐上黃下黑﹐中央赤色﹐名曰大海。貯其血气﹐亦名大中極。言人身上下四向﹐最爲中也。中央正位卽丹田﹐金胎神室也。《金碧經》曰「神室者丹之樞轄﹐眾石之父母﹐砂汞別居﹐出陽入陰。」又曰「神室用施行﹐金丹然後成。」又曰「神室設位﹐變化在乎其中矣。」神室者﹐上下釜也。設位者﹐列雌雄配合之密也。變化者﹐謂鉛汞之用也。

我師曰「聖人恐泄天機﹐道家以妙有眞空爲宗﹐多借諭曰朱砂﹑水銀﹑紅鉛﹑黑汞﹑嬰兒﹑奼女﹑丁公﹑黃婆﹑黃芽﹑白雪等類﹐近於著實﹐致令迷人妄亂猜度。學人將似是而非者﹐執以爲有﹐卻謂金母是圓外藥﹐滯於有形滓質﹐采戰穢行﹐而終莫悟眞空之妙。釋氏以妙空不空爲宗﹐多諭之曰狐孫﹑狗子﹑露柱﹑剎竿﹑黃花﹑翠竹﹑棒拂﹑花艸﹑燈籠﹑佛殿﹑西江水﹑趙州茶等類﹐全無意義﹐使人不可解悟。學者思之不得﹐議之不及﹐遂云禪機。因執爲無﹐流於頑空靜坐﹐入定出神﹐而終莫悟不空之妙﹐豈知禪憂頑坐﹐道怕旁門。

學佛修仙﹐一件事大。我自得師一言之下﹐如光明鏡掛於髙堂﹐物去物來﹐無不照了。今特指出一條大路﹐共諸人行。彭眞人云「一日可以奪四千二百二十年天地正气」。無名子曰「天一生水﹐在人曰精﹔地二生火﹐在人曰神」。大修行人﹐早用妙意觀察智菩薩﹐役使紇利陀耶佛。八月初三夜子癸時﹐急走西川采鉛取金﹐疾駕白虎與傳送識金剛一同回還﹐付與妙觀察智菩薩﹐送歸神室﹐與勾陳神君﹑螣蛇神君﹐面同收貯關鎖封固。初則虎龍交戰﹐後則龍虎降伏﹐妙觀察智菩薩與乾栗陀耶佛﹐戮力同心﹐不可暫離﹐日夕衛護。如此保顧﹐十月之後﹐卻有一个金色頭陀﹐道曰上陽眞人﹐在內作主。二佛仍前照管﹐不使輕離遠出。一周二載﹐二佛分付與上陽眞人之後﹐方可受賞言功。正陽翁曰「縱橫天地不由親」﹐其是之謂也。章思廉《出神訣》云「得太極全體﹐見本來面目。先天一點眞﹐後天卻是屋。」呂祖師云「九年火候眞經過﹐忽爾天門頂中破﹐眞人出現大神通﹐從此天仙可相賀。」後天地之神及先天地之神﹐億乘萬騎隨逐﹐已成眞人﹐同駕雲駢﹐徑詣三淸﹐均受仙秩﹐是之謂白日升天也。是云大丈夫之事畢也。

三﹑妙用九章

金丹妙用章

《金碧》《古文》丹術﹐著明「莫大乎金火」。金火者﹐眞鉛也。又云「元君始煉汞﹐神室含洞虛﹐玄白生金公﹐巍巍建始初。」又云「神室用施行﹐金丹然後成。」伯陽眞人曰「金來歸性初﹐乃得稱還丹。」

上陽子曰﹕金者非云金也﹐指鉛以爲金也。鉛乃金銀之祖﹐故總題爲金。蓋非世上金寶之金﹐非從凡間土石中出者。此金乃先天之祖气﹐卻生於後天。大修行人﹐擬太極未分之前﹐體而求之﹐卽造眞際。是以髙仙上聖於後天地已有形質之中而求先天地未生之气。乃以此气煉成純陽﹐故名曰丹。夫純陽者﹐乾也﹔純陰﹐坤也﹔陰中陽者﹐坎也﹔陽中陰者﹐離也。諭人之身亦如離卦﹐卻向坎心取出陽爻﹐而實離中之陰﹐則成乾卦﹐故曰純陽。以其坎中心爻屬金﹐故曰金丹。須求先天未形者是﹐若後天地已有形者﹐人也﹐物也﹐非金丹也。然又非金﹑非鉛﹑非銀﹑乃其气也。我師緣督子所以云「先天一气﹐自虛無中來者」﹐此也。《黃庭經》天﹕「回子抱黃入丹田﹐幽室內明照陽門。」又云「呼吸元气以求仙。」魏師呂先天大學書曰「聖人能返一气而歸根復命﹐與元神道合﹐生生無窮﹐總括萬象﹐謂之得一﹐彊名曰丹。非法術也。是乾道變化﹐陰陽不測﹐太極無上至眞之妙﹐包含性命之宗﹐謂之金液歸眞﹐形神俱妙之道﹐至簡至易﹐一得永得。得其口訣﹐𨿽至愚小人﹐立躋聖位。要之﹐所謂神仙者﹐以能殺陰而回陽﹐抱神以致仙也。」丹陽翁曰「性定則情忘﹐體虛則气運﹐心死則神活﹐陽盛則陰消。」大修行人﹐旣得眞師盟授﹐趁早分去身中之陰而歸至眞之陽也。瑩蟾子曰「一切常人﹐分陽未盡則不死﹔大修行人﹐分陰未盡則不仙。」蓋念慮絕則陰消﹐幻緣空則陽長。故陰盡陽純﹐則金丹藥熟。丹熟則飛神仙境﹐此謂之神仙矣。

藥物妙用章

黃帝曰「人萬物之盜。」又曰「日月有度﹐大小有數﹐聖功生焉﹐神明出焉。」《金碧經》曰「煉銀於鉛﹐神物自生。」《參同契》曰「同類易施功﹐非類難爲巧。」丹陽祖師曰「神气是性命﹐性命是龍虎﹐龍虎是鉛汞﹐鉛汞是水火﹐水火是嬰奼﹐嬰奼是眞陰眞陽。」紫陽翁曰「咽津納气是人行﹐有藥方能造化生。鼎內若無眞種子﹐猶將水火煮空鐺。」又云「要知產藥川源處﹐只在西南是本鄕。」

上陽子曰﹕從古到今﹐上聖列仙﹐畱下丹經不肯明示。藥物一件﹐其間所指金木﹑水火﹑鉛汞﹑砂銀﹐此皆譬諭。而凡俗直以鍛煉爲事﹐卻將凡鉛﹑水銀﹑砂硫爲其藥物﹐以盲引盲﹐可勝憐憫。吾今分明與世泄露。夫藥物者﹐須知此藥從物中出﹐非凡世金石艸木之類﹐亦非有形有質之數。卻又在有形之中而得﹐似金非世金﹐似水非凡水。亦有內藥﹐亦有外藥。夫外藥者﹐坎中求先天眞一之水﹐水中取先天未擾之鉛﹐鉛中采先天太一之气。此气卽黑中之白﹐陰中之陽也。《悟眞篇》云「取將坎位中心實」者是也。蓋眞一之水﹐卽眞一之精气。此气爲天地之母﹐陰陽之根﹐水火之本﹐日月之宗﹐萬物之祖。《契祕圖》曰「坎爲水爲月﹐在人爲腎﹐腎臟生精﹐精中有正陽之气。炎升於上﹐精陰气陽﹐故鉛柔而銀剛。虎性屬金而金能生水﹐顚倒取之﹐母隱子胎﹐故虎向水中生。虎乃配鉛﹐是謂陰中之陽也。」此只言外藥者也。夫內藥者﹐離中求先天眞一之液﹐液中行先天久積之砂﹐砂中運先天至眞之汞。此汞卽白中之黑﹐陽中之陰也。《悟眞篇》云「點化離宮腹裏陰」是也。《契祕圖》曰「爲火爲日﹐在人爲心﹐心臟生血﹐血中有眞一之液﹐流降於下﹐血陽液陰﹐故砂陽而汞陰。龍性屬木﹐而木能生火﹐顚倒取之﹐母隱子胎﹐故龍從火裏出也。龍亦配汞﹐是謂陽中之陰也。」此止言內藥者也。瑩蟾子曰「大凡學道﹐必先從外藥起﹐然後及內藥。髙上之士﹐夙植徳本﹐生而知之﹐故不煉外藥﹐便修內藥也。內藥者﹐無爲而無不爲也﹔外藥者﹐有爲而有以爲也。內藥則無形無質而實有﹐外藥則有體有用而實無﹔外藥者色身上事﹐內藥者法身上事﹔外藥是地仙之道﹐內藥是天仙之道﹔外藥了命﹐內藥了性。夫惟道屬陰陽﹐所以藥有內外。」無名子曰「離﹐外陽而內陰。坎﹐外陰而內陽。以內陽點內陰﹐卽成乾卦﹐諭如金丹。是至陽之气﹐結在陰海之中﹐取來點己之陰汞﹐卽爲化純陽之身矣。」

上陽子羞不得兩片皮﹐說又說﹐不厭煩﹐畱丹訣﹐令後來皆通徹。海蟾翁《金丹歌》﹕「若要超凡入聖處﹐無出陰陽二品丹。陽丹須得先天寶﹐中有五色包至道﹔陰丹須認先天气﹐常以性根護命蒂。」陽丹者﹐卽外丹也﹐卽外藥也。造化在二八鑪中﹐不要半个時辰而生﹐立得成就。此卽先天地眞一之气﹐號曰眞鉛﹐又曰華池﹑神水﹑眞金。故眞一子曰「未有天地混沌之前﹐眞鉛得一以先形而漸生天地陰陽五行萬物也。」大修行人﹐采此眞鉛﹐歸於懸胎鼎內﹐點汞入室﹐是謂外丹也。陰丹者﹐卽內丹也﹐卽內藥也。大修行人﹐旣得外丹入鼎﹐卻行陰陽符火﹐運用抽添﹐以溫養之。丹陽祖師云「心液下降﹐腎气上升﹐至於黃房﹐氤氳不散則丹聚矣。」《悟眞篇》云「謾守藥鑪看火候﹐但看神息任天然。」神息者﹐卽莊子云「眞人之息以踵」。卽廣成子云「丹竈河車休矻矻﹐鶴胎龜息自綿綿。」此龜息﹑踵息﹑神息﹐名𨿽殊而用之則一﹐此卽謂之眞火﹐以爲內藥也。餌丹之後﹐非眞火無以育聖胎﹐是以「坐看神息」。夫天一生水﹐在人曰精﹔地二生火﹐在人曰神。人之精神﹐營衛一身﹐運陰陽﹐合呼吸﹐以呼吸用神气﹐以神气取水火﹐以水火煉胎息。胎息綿綿﹐游泳坎離﹐坎離交感而生金液﹐金液還而丹成也。

鼎器妙用章

《陰符經》曰「爰有奇器﹐是生萬象」。太上曰「當其無有器之用」。《龍虎上經》﹕「圓中髙起﹐狀似蓬壺﹐關閉微密﹐神運其中﹐鑪竈取象。」《黃庭經》云「出入二竅合黃庭﹐呼吸虛無見吾形。」伯陽眞人云「此兩孔穴法﹐金气亦相胥。」紫陽眞人云「先把乾坤爲鼎器﹐次摶烏兔藥來烹。」

上陽子曰﹕鼎器之名﹐非但一說﹐非遇聖師﹐難可擬議。曰乾坤鼎器﹐曰坎離匡廓﹐曰玄關一竅﹐曰太一神鑪﹐曰神室黃房﹐曰混元丹鼎﹐曰陽鑪﹐曰陰鼎﹐曰玉鑪﹐曰金鼎﹐曰偃月鑪﹐曰懸胎鼎﹐曰二八鑪﹐曰朱砂鼎﹐曰上下釜﹐曰內外鼎﹐曰黃金室﹐曰威光鼎﹐曰東陽造化鑪﹐名𨿽多而所用亦別。且如內鼎﹑外鼎之說﹐內鼎者卽下丹田﹐在臍之下三寸﹐一曰臍後腎前﹐一曰前對臍﹑後對腎﹐一曰臍之下﹑腎之上。凡此說者﹐猶暗中而射垛也。有道之士﹐只要認取下丹田之極處爲準。蓋下丹田是神气歸髒之府﹐方圓四寸﹐一名太中極。太中極者﹐言當一身上下四向之中﹐故曰太中極也。大海者﹐以貯人一身之血气﹐故曰大海。《悟眞篇》云「眞精旣返黃金室﹐一顆明珠永不移。」李淸庵云「乾宮交媾罷﹐一點落黃庭。」卽此內鼎神室也。外鼎者﹐亦名谷神﹐亦名神器﹐亦名玄關﹐亦名玄牝之門﹐亦名眾妙之門﹐亦曰有無妙竅。凡此數者﹐猶聾人而聽管鑰也。有道之士﹐只要認其經營采取之所。紫陽眞人云「要得谷神長不死﹐須憑玄牝立根基﹐」葉文叔注﹕「以玄牝爲兩腎中間混元一穴。」無名子題曰「誤矣﹐殊不知玄牝乃二物也。若無此二物﹐安能有萬物哉﹖」故內外二丹﹐從此而得﹐聖人祕之﹐號偃月鑪﹑懸胎鼎也。《參同契﹡

鼎器歌》﹕「圓三五﹐寸一分﹔口四八﹐兩寸唇﹔長尺二﹐厚薄勻﹔腰臍三﹐坐垂溫﹔陰在上﹐陽下奔﹔首尾武﹐中間文﹔始七十﹐終三旬﹔二百六﹐善調均。陰火白﹐黃芽鉛﹐兩七聚﹐輔翼人。」《悟眞篇》首云「周圍一尺五寸﹐中虛五寸﹐長一尺二寸﹐狀似蓬壺﹐亦如人之身形。分三層﹐應三才。鑪面周圍一尺二寸﹐明心橫有一尺立唇﹐環匝二寸﹐唇厚二寸﹐鑪口偃開﹐鍋釜如仰月狀﹐張隨號爲偃月鑪。」此上言外鑪也。

仙師之意借物爲諭﹐使後來人易於領悟。只如圓三五﹐寸一分﹐此非眞師詳誨﹐豈有自知﹖況其下文多少深意﹐如葉文叔自敍﹐丹丘有遇﹐了然明白﹐豈謂玄牝之說﹖不得師傳﹐妄意紬度﹐果何益哉﹖後之學人﹐旣蒙師授﹐當明大要﹐不可尋文而泥象也。

又詳陰鑪陽鼎之說﹕偃月鑪者﹐陰鑪也。中有玉蕊之陽气﹐卽虎之弦气也。何謂偃月﹖蓋此鑪之口﹐偃仰之間﹐如偃月之狀﹐陰海是也。先天自然眞一之火﹐月生日長於其中﹐是曰陰鑪也。朱砂鼎者﹐陽鼎也。中有水銀之陰气﹐卽龍之弦气也。號曰懸胎。以其不著於地﹐如懸於竈中。此鼎入鑪八寸﹐身腹通直﹐是曰陽鼎也。似此之類﹐皆不可泥文﹐切須尋其義也。

采取妙用章

《陰符經》曰「其盜機也﹐天下莫能見﹐莫能知。君子得之固窮﹐小人得之輕命。」《黃庭經》云「玄膺气管受精府﹐急固子精須自持。」《參同契》曰「采之類白﹐造之則朱。」又曰「昂畢之上﹐震出爲徵。陽气造端﹐初九潛龍。」《金碧經》曰「磁石吸鐵﹐隔礙潛通。」正陽翁曰「有無交入爲丹本」。紫陽眞人曰「鉛遇癸生須急采」。又曰「甘露降時天地合﹐黃芽生處坎離交」。朱震《易傳》云「晦日朔旦﹐坎月離日﹐會於壬癸。」又云「三日暮震﹐象月出庚」。

上陽子曰「看書要達古人意﹐若只念字又何益﹖且如日月會壬癸﹐三日之暮震始生。此固不可以猜曉﹖況只尋常看過乎﹖謂如有無交入﹐癸生急采﹐天地合﹐坎離交。此無眞師口授﹐彊猜不得。是云眞實希有之妙義也。

何謂交﹖曰﹕交以不交之交。何謂合﹖曰﹕合以不合之合。何謂采﹖曰﹕采以不采之采。何謂不采之采﹖曰﹕擘裂鴻蒙﹐采以不采之采。何謂不交之交﹖曰﹕鑿開渾沌﹐交以不交之交。何謂不合之合﹖曰﹕恍惚窈冥﹐合以不合之合。蓋鴻蒙未判﹐須尋太易之先﹔渾沌旣分﹐則究癸生之際。窈冥無象﹐以求其眞。何謂鴻蒙﹖曰﹕形如雞子之初﹐比似中黃之義。何謂渾沌﹖曰﹕月出庚申之上﹐震生昴畢之方。夫雞卵分形﹐知未始太極之肇﹔庚方月現﹐推癸生復至之時。何謂恍惚窈冥﹖曰﹕勸君窮取生身處﹐種向乾家交感宮。無名子曰「癸生者﹐時將丑也。」紫陽翁云「白虎首經至寶﹐華池神水眞金」。象川翁曰「癸日子時急采﹐不得逾時」﹐是言采取也。但癸與子﹐非天干地支之擬。又復與震﹐非《易》中爻上之文。吾所謂大要者﹐如坎離會癸﹐月出震生﹐恍惚窈冥﹐雞子大易﹐皆於人身求之。是以冬至不在子也。

上陽子曰﹕今之言采取者﹐當明以何物爲采取之具﹖何者爲采取之神也﹖緣督子曰「人之靈明知覺者﹐卽無也﹑神也。氤氳活動者﹐卽有也﹑气也。」正陽祖師曰「鉆天入地承誰力﹐妙用靈通須是神。」蓋是者此也﹐神者物也。言必須以此物爲采取之家具也。丹陽翁曰「速把我人山放倒﹐急將龍虎穴衝開。」《參同契》曰「耳目口三寶﹐閉塞勿發通。眞人潛深淵﹐浮游守規中。」此皆專心致志﹐躬己以聽命也。夫專心致志﹐惟只一時之中﹐而學者非一時所能﹐何也

益此一時之內﹐止用半時。而於此半个時中﹐入室下工﹐奪天地之造化﹐竊日月之精華。攢簇五行﹐和合四象。天關在手﹐地軸由心。眞人潛深﹐劍飛月窟﹐水火交媾於黃道﹐龍虎戰爭於鵲橋。把七十二候之要津﹐行之傾刻。奪三幹六百之正气﹐逆納胎中。非有神功﹐安能濟事﹖純陽祖曰「造化爭馳﹐龍虎交戰。進火二夫鬥牛危。」此卽半時之事也。大根法器﹐旣得師指﹐半个時辰之用﹐必先煉己持心﹐方許行此半時之事。若無煉己之功﹐卻下手於一時之中﹐入恍惚杳冥之內﹐求此先天一炁之火藥﹐小巳不危哉。蓋未行煉已之功﹐而忘欲行事於一時﹐必致白虎猖獗﹐奼女逃亡﹐仲夏而有嚴霜﹐三冬變化大暑﹐日月失度於黃道﹐風雨驟泛西江。旣不收功﹐反取羞辱。學者到此﹐不思煉己無功﹐持心末熟﹐卻怨丹經謾話﹐歸咎師眞﹐豈眞不知紫陽翁曰「若欲修成九轉﹐先須煉已持心。」純陽祖曰「七返還丹﹐在人先須煉己待時。」何謂練己去色欲﹑絕恩愛﹑輕財物﹑愼徳行﹐四者爲煉已之大要。去色欲﹐則精气全。精气全﹐則能降龍伏虎。降龍伏虎﹐則可采先天之一炁。欲不去﹐則精不固﹐而炁不全。非但去之﹐要能與之相忘。昔長生劉眞人洛陽三年之功者﹐煉己也。泥丸翁謂「酒肆淫房戲歷」者﹐煉己也。煉己日久﹐掏沃惟情﹐自然忘忘。非持忘忘﹐要能降而伏之。降伏之道﹐首絕恩愛。恩愛起於對境﹐著境則恩生﹐思生則愛起。故絕恩愛﹐失去執著﹐使對境而不著境。不著境﹐則念頭淨。《淸淨經》云「內觀其心﹐心無其心。外觀其形﹐形無其形。遠觀其物﹐物無其物。」持心若此﹐方許煉鉛而制汞﹐方得首經之至寶。要得此寶﹐先營垣垣﹐預期安妒立鼎。又須財以濟子。夫財可以創鼎﹐可以惠人﹐可以成道。以財便人﹐必得其情。則牟尼之珠﹐無價之寶得矣。《百章集》云「凡俗欲求天上寶﹐尋時須用世間珍。」故知世財可求天上之寶﹐何況此寶世間有之。惟用財以得其歡心﹐又憑徳行以濟之。徳可以動天地﹐行可以感鬼神。煉已之功﹐徳行爲先。陰行方便﹐積諸善根曰徳。自己尊貴﹐不欺其心曰行。徳行相濟﹐財動人心。對境忘情﹐精神充固。四者俱備﹐方謂煉已也﹐方謂之持心也﹐方可采先天眞一之炁﹐用一時二候之功﹐以煉九轉金液大還丹也。如此煉己﹐日月不怠﹐經年純熟﹐然後入室下手。入室之功﹐六很大定﹐大用現前。《契》曰「離炁納營衛﹐坎乃不用聰﹐兌合不以談﹐希言順鴻蒙。三者旣關楗﹐緩體處空房。委志歸虛無﹐無念以爲常。」此則言去我之聲色言語而有所待也。當其采藥之時﹐關防愼密﹐謹戒尢切。在《易》之復卦曰「復其見天地之心乎﹖」又曰「先王至日閉關﹐商旅不行﹐後不省方」﹐此《易》中之謹戒也。《指迷詩》云「塞兌垂簾寂默窺﹐滿空白雪亂參差。殷勤收拾無令失﹐佇看孤輪月上時。」兌者口也﹐簾者目也﹐白雪者外丹也。此正陽翁令後人於采取之際﹐當如此而謹戒者也。廣成子謂黃帝曰「愼汝內﹐閉汝外。多知爲敗﹐我爲汝遂於大明之上矣﹐至彼至陽之原也﹔爲汝入於窈冥之門矣﹐至彼至陰之原也。」又曰「彼其物無窮﹐而人皆以爲終﹔彼其物無測﹐而人皆以爲極。」

上陽子曰﹕以爲極者﹐立人之極也。至陽至陰之原﹐卽無窮無測之門﹐玄牝是也。紫陽眞人曰「但將地魄擒朱汞﹐自有天魂制水金。」地魄者﹐虎之弦气﹐坎中之陽也﹔天魂者﹐龍之弦炁﹐離中之陰也。虎爲鉛﹑爲君﹑爲主﹐故先取之將來擒汞﹔龍爲汞﹑爲臣﹑爲賓﹐故後用以制鉛。是故虎以陰中之陽火烹煉乾龍﹐龍卽發陽中之陰火以應之﹐鉛汞相並和合凝結了﹐卽時餌歸金室。古仙詩曰「香從臭內出﹐甜向苦中來。」正陽翁曰「及夫采藥於九宮之上﹐得之而下入於黃庭﹐抽鉛於曲江之下﹐搬之而上升內院。玉液﹑金液﹐本還丹搬運﹐可以煉形而使水上行﹔君火﹑民火﹐本煉形搬運﹐可以燒丹而使火下進。五气朝元﹐搬運各有時﹔三花聚頂﹐搬運各有日。神聚多魔﹐搬眞火以焚身﹐則三尸絕迹﹔藥就海枯﹐運霞漿而沐浴﹐則入水無波。」又曰「龍虎相交而變黃芽﹐抽鉛添汞而成大藥。玄武宮中而金晶才起﹐玉京山下而眞气方升。走河車於頂上﹐灌玉液於中衢﹐起龍虎而飛金晶﹐養胎仙而生眞炁。」

上陽子曰﹕聖師接人惟恐不至。且修煉事大﹐旣非燒煮﹐而下手采取﹐又不得而聞見也。其言采取者﹐采何物也﹖取何等也﹖吾今重爲顯說。夫采取者﹐采先天之气﹐取眞一之鉛﹔采坎中之爻﹐取水中之虎﹔采黑中之白﹐取陰中之陽。卻非旁門采精取血﹐又非入室補腦還精﹐非用靈柯一深九淺﹐又非三峯采戰移行。彼皆一等濁俗愚夫﹐不求眞師﹐迷迷相指﹐非惟自失並害道。眞大修行人﹐須究生身﹐明太極已前之心﹐參造化未始之妙。晦朔屏耀﹐月映太陽而復明﹐西南得朋﹐光吐庚方而成震。究竟到此﹐則知人稟先天虛無窈冥眞一之气生者也﹐則知母之復有母也﹐則知眞鉛之宗祖也。何謂眞鉛宗祖﹖夫渾淪已判﹐乾乃成巽﹐久變爲離而其眞陽寄於坎中﹐是以坎中之金元屬於乾﹐此爲眞鉛之宗祖也。何謂母之母﹖在天地未根之前﹐有物混成之中﹐含靈至妙之瑞﹐此爲母之有母也。大修行人﹐旣明采取﹐又悟生身﹐須考气候。且一月之中止有一日﹐一日之內惟在一時﹐一時之中分爲六候。止用二候以爲采取﹐則一時中尙餘四候﹐四候之內卻名合丹﹐合丹之妙﹐急以己汞合鉛。於斯時也﹐調和眞息﹐周流六虛﹐自太玄關逆流至天谷穴﹐而吞入黃金室也。斯乃元年起火下手之工。故眞一子曰「立創鼎器﹐運動天機。初則全無形質﹐一如鴻蒙混沌之中。旣經起火運符﹐便應元年滋產」。《參同契》曰「冠婚气相紐﹐元年乃芽滋」﹐是爲受气之初也。古歌曰「黃芽鉛汞造﹐陰殼含陽華」﹐是謂之男子懷胎也。端坐面壁之功於此乎見。

眞土妙用章

伯陽眞人曰「土遊於四季﹐守界定規矩。」《龍虎經》曰「土徳以王﹐提劍偃戈﹐以鎭四方。」又曰「坎雄金精﹐離雌火光﹐金火相伐﹐水土相克﹐土王金鄕﹐三物俱喪。四海輻湊﹐以置太平。並由中宮土徳﹐黃帝之功。」又云「玄女演其序﹐戊己貴天符。」又云「丹沙流汞父﹐戊己黃金母。」紫陽眞人曰「離坎若還無戊己﹐𨿽含四象不成丹。」又云「木金間隔會無因﹐須假黃婆媒娉。」

上陽子曰﹕五行無土則不全﹐五金無土則不生﹐五穀無土則不實﹐金丹無土則不成。是以乾坤四象有土﹐東有氐土﹐南有柳土﹐西有胃土﹐北有女土。而復與日月同於四正之宮﹐此星宿中定位之土。坎中女土爲戊﹐離中柳土爲己﹐此爲金丹之象也。一年四季分土而居﹐惟獨夏末秋初﹐土王適用。非土之用﹐則金不生。五行之中﹐以木克土。然木非土豈能生也。今以鉛汞砂銀土之五行爲言。鉛本生於兌而母隱子胎﹐卻於坎中求之。蓋坎中有戊土者也。故以鉛投汞卽流戊就己之義也言。戊土與己土一處相交﹐則金花自結卻吞入腹中。此爲飲刀圭也。刀者乃戊土中之鉛也﹐圭者乃戊己二合爲一圭也。離中己土﹐輔日之光﹐居於午上﹐故夏日熱而冬日曖﹐午爲陰之首﹐而日爲陽。是以己土乃陽中之陰象﹐龍之弦气也﹔坎中戊土﹐助月之華﹐居於子上﹐故冬日暄而夏夜涼﹐子爲陽之首而月爲陰。是以戊土乃陰中之陽象﹐虎之弦气也。龍虎懷戊己之眞土。是以龍虎交而戊己合﹐戊己合而鉛汞會﹐鉛汞會而還丹結也。

大修行人﹐求其意而莫泥其文也。且求意當求意外之意﹐參玄要悟玄中之玄。何也﹖上陽子曰﹕金丹大事﹐全仗戊己二土者也。迷之則云泥異路﹐悟之則鍼芥相投。諭如兩君相見中有賓相﹐兩國交兵中有通好。又如天上鵲橋﹐人間渡子。又如百萬兵眾﹐必有將軍﹔偃武修文﹐必有宰執。故號之爲黃婆﹐名之爲媒娉。指戊土爲河車﹐是有守疆界之說﹔指己土爲牛車﹐是有定規矩之妙。但金丹﹐所言各有其事﹐所用各有其時。眞仙上聖﹐欲提後人於火坑之中﹐使知有金丹之道﹐可以長生度世者矣。故托名借諭﹐令人易悟。是《悟眞篇》云「赤龍黑虎各西東﹐四象交加戊己中。」其謂金丹出於戊己也。蓋戊己相合﹐坎離自交﹐龍虎二物居於戊己之中﹐頃刻凝結眞精一粒﹐卽餌歸黃金室內﹐卻運陰陽符火﹐煉成純陽也。王道云﹕日有三照﹐月有三移。日月出於東而光耀於西﹐則西方白虎金徳之正气入於玄冥之內﹐化而爲六戊﹔日月入於西而光耀於東﹐則東方靑龍木徳之正气入於玄冥之內﹐化而爲六己﹔日月當於午而光耀於北﹐則南方朱雀火徳之正气入於玄冥之內﹐就土成形﹐化爲黑鉛﹐常居天地杳冥之先﹐爲天地萬物之根本﹐爲金丹之祖炁也。

火候妙用章

《金碧經》曰「發火初溫微﹐亦如爻動時。」《悟眞篇》云「縱識朱砂及黑鉛﹐不知火候也如閒。」王道云「金液神丹﹐全在火候。火是藥之父母﹐藥是火之子孫。」魏師呂曰「夫能盡性命之道者﹐無出於黃帝金丹。金丹之妙在乎火記﹐火記之妙象乎坎離相交而生變化神明也。」是以大修行人﹐不知鉛汞火候﹐則不能成丹明矣。

昔崔翁授純陽祖師《天元入藥鏡》﹐是必令其究火功﹐學者當宜盡心。道光禪師云「聖人傳藥不傳火﹐從來火候少人知。莫將大道爲兒戲﹐須共神仙仔細推。」泥丸眞人云「掃除末學小技術﹐分別火候采藥物。只取一味水中金﹐收入虛無造化窟。捉將百脈盡歸元﹐脈住气停丹始結。」《黃庭經》曰「知雄守雌可無老﹐知白見黑急坐守。」棲雲翁曰「人身有三斗三升火﹐不得風不著。」《悟眞篇注》曰「雄裏雌卽龍之弦气﹐汞是也﹔陰抱陽卽虎之弦气﹐鉛是也。二物相交合﹐方生黍粒之丹﹐吞入腹內丹田中﹐點化陽魂以消陰魄也。且以一日之中論之﹐子時一陽生﹐人之腎中有一陽純精之气上升﹐則進陽火﹐是爲復卦﹔午時一陰生﹐人之心中有一陰至神之气下降﹐則進陰符﹐是爲姤卦。」

上陽子曰﹕火候最祕﹐聖人不傳﹐今略露之。藥非火不產﹐藥熟則火化矣﹔火非藥不生﹐火到則藥成矣。且火候之奧﹐可一槪而論﹐中有逐卽事條﹐可不明辧之乎﹖夫金火爲朋而屬西南﹐故三日庚方﹐癸陽初生。當是之時﹐先究《參同契》內四十八章之旨﹐則知根乎天地之根﹐母其陰陽之母﹐是窈冥之內﹐恍惚之中﹐水源至淸﹐全無撓動。紫陽翁曰「虛無生白雪﹐寂靜發黃芽。」火候之祕﹐此其一也。當其采取之際﹐用武火之時﹐一時六候﹐惟用二候以取藥﹐火不可毫髮差謬。宜窮《參同契》內四十九章之旨。紫陽翁曰「藥物生玄竅﹐火候發陽鑪。」火候之禁﹐此其一也。𨿽已得藥入鼎﹐要明斤兩爻銖﹐勿致過當傷多。紫陽翁曰「木汞一點紅﹐金鉛三斤黑」。《參同契》曰「名曰第一鼎兮食如大黍米」。火候之妙﹐此其一也。旣而眞鉛歸於黃金室﹐內勻十二節進火行符。魏眞人曰「周旋十二節﹐節盡更須親」。火候之用﹐此其一也。至於添汞抽鉛﹐鉛盡汞乾﹐金丹已成﹐嬰兒蔣現。《契》曰「千周燦彬彬兮﹐萬徧將可睹」﹐火候之全﹐此其一也。聖師叮嚀後人以藥物﹐復謹愼以火候﹐親切至矣。

紫淸翁曰「流俗淺識﹐末學凡夫﹐豈知元始天尊與天仙﹑地仙﹐日日采藥物而不停。藥物愈采而無窮也。又豈知山河大地﹐與蠢動含靈﹐時時行火候而無暫住。火候愈行而不歇也。此火候與藥物﹐順之則凡﹐逆之則仙。」古云「五行顚倒﹐大地七寶﹔五行順行﹐法界火坑。」紫陽翁曰「白虎首經至寶﹐華池神水眞金。」又云「依時采取定浮沈﹐進火須防危甚。」大修行人﹐已得聖師授以眞訣﹐奚可不明火候者乎﹖古歌曰「鉛爲芽母﹐芽爲鉛子。旣得金花﹐捨鉛不使。」蓋鉛是中宮金母﹐繁生眞汞﹐汞結爲丹﹐鉛則不用。無名子曰「虛心則無我﹐萬物皆空淸。」其天若也。實腹則煉鉛乾汞﹐無搖其精。精者汞也﹐守汞以實其腹﹐則金玉滿堂矣。卽老子云抱一也。一者丹也。抱一以空其心﹐心空則塵不立。方其實也﹐煉鉛以制之﹐汞乾形化﹐於以抱一﹐以空其心﹐心空神妙﹐與道合眞。修丹之士﹐未煉鉛金﹐無搖汝精。精少則還丹不成。」大修行人﹐翁曰「君火民火本煉形搬運﹐可以燒丹而使火下進」﹐故必有其道矣。水之就下者﹐理也﹔顚倒者﹐則欲其水之炎上。水豈能炎上哉﹖正陽翁曰「玉液金液本還丹搬運﹐可以煉形而使水上行。」是必有其道矣。此卽反陰陽者也。又如居家者則爲主﹐外來者則爲賓﹔顚倒者﹐反以外來底爲主﹐居家者乃爲賓。一如女之嫁夫者﹐理也﹔顚倒者﹐反以夫而嫁於女﹐故曰入贅﹐且名之曰養老之郎也。夫乃外來底而卻爲主矣。此之謂逆取者也﹐此之謂大修行者也﹐此之謂逆則成仙者也。

還丹妙用章

太上曰「致虛極﹐守靜篤。萬物並作﹐吾以觀其復。」至哉言乎﹗不數語而盡矣。夫致者﹐委致也。虛者﹐當物之中也。極者﹐得畢其道也。寧靜者﹐居無事之所。篤者﹐謹愼而不失。萬物並作者﹐物之始生。吾者﹐物也。觀者﹐待也。復者﹐返其本也。行人委置元神於物之中﹐則得其道。旣得其道﹐當居閒靜無事之所﹐謹愼而不失其道。候物之生物﹐而物又待其返本也。故一住一運﹐而生變化神明也焉。此則七返之道備矣。

又曰「夫物蕓蕓﹐各歸其根。歸根曰靜﹐靜曰復命。」

夫歸者﹐還也。根者﹐元也。言萬物𨿽蕓蕓之多﹐然物之元气各返其元﹐卽所謂一物一太極也。物返其元﹐是動而復靜也。靜曰復命﹐又靜而復動也。故一動一靜﹐而萬物生焉。

聖人無空言﹐一語有數意。難以語訓﹐而可以意通。只如此章﹐自太極而至復﹐凡幾太極而幾復也。明此﹐則九還之道盡矣。

正陽翁曰「鉛汞兩般爲藥本﹐若無戊己不成丹﹐三家合成一眞種﹐始見金丹有往返。」。《悟眞篇》曰「勸君窮取生身處﹐悟本還原是藥王。」又曰「七返朱砂返本﹐龍還金液還眞。」無名子曰「天一生水﹐地六成水﹐居北極坎陽之炁爲眞水﹐故曰六居。地二生火﹐天七成火﹐返南朵離陽之气而生砂﹐故曰七運﹐言朱砂之還本也。天三生木﹐地八成木﹐歸東處震位而爲汞﹐故曰八歸。地四生金﹐天九成金﹐還西主兌位而爲鉛﹐故曰九還﹐言金液還眞也。天五生土﹐地十成土﹐居中而變成丹也。」

蓋返者﹐返我之本者還我之原。何謂返本還原﹖且設一諭﹕

如人將百金寄放於西鄰﹐因久而忘之﹐遂至缺乏。一朝遇悟卽訪西鄰而得之﹐適充其用﹐是之謂返本還原。何必泥文也﹐亦猶人也。年壯气足﹐而陽丹寄於陰海之中﹐無有得還。忽感聖師授以還原返本之道﹐喜可知也。遂卽采取修煉﹐以成眞人﹐是謂返本還原也。

顚倒妙用章

黃帝曰「人發殺機﹐天地反覆。」

海蟾曰「從無入有皆如是﹐從有人無有幾人﹖」又曰「坎離反覆顚倒顚﹐天地日用旨回旋。」

金丹大道﹐惟顚倒之用﹐不可苟且﹐務要詳審。須知顚倒有數說﹕有顚倒陰陽﹐顚倒坎離﹐顚倒男女﹐顚倒乾坤﹐顚倒鉛汞﹐顚倒五行﹐顚倒采取﹐顚倒賓主﹐……宜在精通深曉﹐不可妄意猜疑﹐又不可一槪而論。

今總以《悟眞篇》明之﹕

如雲﹕「自知顚倒有坎離」﹐及云「日居離位方爲女﹐坎配蟾宮卻是男。」此言陰陽﹑坎離﹑男女之顚倒。無名子曰「日離屬陽反是女﹐月坎屬陰方是男。」二物顚倒而生丹﹐卽以此丹點己之汞﹐而結聖胎。

《悟眞篇》云「金公本是東家子﹐送往西鄰寄體生。認得喚來歸舍養﹐配將奼女作條情。」又云「震龍汞自離鄕出﹐兌虎鉛生在西方。二物總因兒產母﹐五行全要入中央。」此鉛汞﹑五行﹑震兌﹑龍虎﹑兒母之顚倒也。無名子曰「汞爲震龍屬木﹐木爲火母﹐火爲木子﹐此常道之顧五行也。然朱砂屬火爲離﹐木汞自砂中出﹐卻是火返生木﹐故曰兒產母。鉛爲兌虎屬金﹐金爲水母﹐水爲金子﹐此常道之五行也。然黑鉛屬水爲坎﹐銀自鉛中生﹐卻是水中生金﹐故曰兒產母。」此五行之顚倒也。

「如雲金鼎欲畱朱裏汞﹐玉池先下水中銀」﹐又云「甘露降時天地合﹐黃芽生處坎離交。」此言顚倒采取。行人須看玉池先下之義﹐甘露降時之妙。《易》曰「小往大來。」子曰「後以裁成天地之道﹐輔相天地之宜。」要在於斯﹐不宜鹵莽。

如雲「誰識浮沈認主賓」﹐又云「饒他爲主我爲賓。」此言賓主之顚倒也。鉛沈汞浮。沈者爲主﹐浮者爲賓。無名子曰「陽精是眞己之精﹑至陽之炁﹐號曰陽丹。已之眞炁屬陰﹐爲一身之主﹐以養百駭。及陽精自外來﹐卻制己之眞汞。則陽丹返爲主﹐而己汞返爲賓矣。」

且顚倒者﹐何謂也﹖曰「回旋也﹐逆取也﹐返陰陽也﹐轉天地也。」

何謂轉天地﹖猶如《易》日﹐地天泰是也。翼曰﹐地在天上﹐泰。此卽轉天地。

諭如火之炎上者﹐理也。顚倒者﹐則欲火之就下。火豈能就下者﹖正陽翁曰「君火民火本煉形﹐搬運可以燒丹﹐而使火下進﹐故必有其道矣。水之就下者﹐理也。顚倒者﹐則欲其水之炎上。水豈能炎上哉﹖正陽老仙曰「玉液金塗本還丹﹐搬運可以煉形﹐而使上行﹐是必有其道矣。此卽反陰陽也。」

又如「居家者爲主﹐外來者爲賓」。顚倒者反以外來者爲主﹐居家者爲賓。方亦如女之嫁夫者﹐理也。顚倒者﹐反以夫而嫁子女﹐故曰入贅﹐而名之曰養老郎也。夫乃外來人﹐而卻爲主矣。此之謂逆﹐則成仙也。若夫火炎上而水就下﹐則人也﹑物也﹐非仙也。

神化妙用章

鐘離祖師曰「訪仙求友學燒丹﹐精選朱硫作大還。」海蟾翁曰「卦行火候周天畢﹐孕个嬰兒鎖下田。霹靂一聲從地起﹐乾戶擘開光萬里。翻身撞出太玄關﹐這回方是眞仙子。」《參同契》曰「寢寐神相抱﹐覺寤候存亡。顏色浸以潤﹐骨節亦堅彊。排卻眾陰邪﹐然後立正陽。修之不輟休。庶气雲雨行。淫淫如春澤﹐液液象解冰。從頭流達足﹐究竟復上升。往來洞無極﹐怫怫被容中。」上陽子曰﹕大修行人﹐旣得刀圭入口﹐運己玉芝以養之。凡運火之際﹐忽覺夾脊眞炁上衝泥丸﹐瀝瀝然有聲﹐從頭似有物觸上腦。須臾如雀卵顆顆﹐自齶下重樓﹐如冰酥香甜﹐甘美之味無比。覺有此狀﹐乃驗得金液還丹﹐徐徐咽歸丹田。自此而後﹐常常不絕。閉目內觀﹐臟腑歷歷如照燭﹐漸次有金光罩體也。泥丸翁云「我昔工夫行一年﹐六脈已息气歸根。」老子曰「專气致柔能嬰兒」。此皆言溫養也。夫溫養者﹐隳肢體﹐黜聰明﹐終日如愚而不違﹐不可須臾離也。如雞抱卵﹐暖气不可間斷。則抽添之功自見矣。

抽添者﹐以鉛制汞之後﹐逐日運火﹐漸添汞﹐汞漸多﹐鉛漸少﹐久則鉛將盡﹐汞亦幹﹐化而爲丹砂﹐號曰金液還丹之純陽。則知形化爲气﹐气化爲神﹐是曰嬰兒﹐是曰陽神。《黃庭經》云「瞻望童子生盤桓﹐問誰家子在我身。」正陽翁曰「孩兒幼小未成人﹐全藉爺娘養育恩。」昔宋景定間﹐有仙藍養素﹐煉金液大還﹐得丹入嶽﹐懷胎旣久﹐得海蟾翁假李玉溪奉寄一語﹐乃撫掌大笑﹐頂門霹靂一聲而去。今嶽山長笑先生是也。純陽祖師云「九年火候眞經過﹐忽爾天門頂中破。眞人出現大神通﹐從此天仙可相賀。」到此則金丹之大事畢矣。

四﹑須知八章

運火行符須知

伯陽眞人曰「陽燧以取火﹐非日不生光。方諸非星月﹐安能得水漿﹖二气玄且遠﹐感化尙相通。何況近存身﹐切在於心胸。陰陽配日月﹐水火爲效徵。」又曰「性主處內﹐立置鄞鄂﹔情主營外﹐築垣城郭﹔城郭完全﹐人物乃安。」《黃庭經》云「作道優遊深獨居﹐扶養性命守虛無。」緣督子曰「今之修道者不得正傳﹐不悟平叔『未煉還丹莫入山』之語。惟欲避喧求靜﹐遁世逃人﹐出妻屏子﹐離塵絕俗﹐窮谷深山﹐獨居孤處﹐以爲自髙﹐如棄世間法也。」無名子曰「夫運火者﹐先定刻漏﹐以分子午﹔次接陰陽﹐以爲化基。搬六十四卦於陰符﹐鼓二十四气於陽火。天關在手﹐地軸形心。回七十二候之要津﹐攢歸鼎內﹔奪三千六百之正气﹐輻輳胎中。謹戒抽添﹐精專運用﹐慮其危﹐防其險﹐不使頃刻參差﹑分毫差忒。故得外接陰陽之符﹐內生眞一之體。苟或運心不謹﹐節候差殊﹐卽奼女逃亡﹐靈胎不結。」瑩蟾子曰「采藥初關﹐先識天癸生時﹔中關則知調和眞息﹐周流六虛﹐自太玄關逆流至天谷穴交合﹐然後下降黃房入於中宮。」

上陽子曰﹕運火者﹐運內外之火。火者藥火也﹐候者符候也﹐將者符合也。聖人下工煉丹之初﹐須知鉛汞兩相逢迎﹐眞一之鉛將至﹐運己汞以迎之﹐鉛汞一合而卽得黍粒之丹﹐餌歸黃金室內﹐以爲丹頭也。夫運火者﹐始自復卦﹐子符起首﹐疾進陽火﹐謂之下手用工﹐而進火謂之野戰。蓋野戰則龍虎交合﹐是用三分武火前行短之謂也。行符者﹐午時姤卦用事﹐則進陰符﹐包固陽火於內﹐故行符謂之罷功守城。夫守城者﹐以其鄞鄂已立﹐惟溫養沐浴﹐防微杜漸﹐是用七分文火後須長之謂也。然復與姤乎﹐皆從人身而求﹐須認自己生身之由﹐則得歸之矣。不必執文而泥象也。紫陽眞人《金丹四百字》云﹕火候不用時﹐冬至不在子。學者宜仔細求之也。

朔望弦晦須知

緣督子曰﹕一點陽精﹐祕在形山﹐不在心腎﹐而在乎玄關一竅。學者不識陰陽﹐不知時候﹐不能還返﹐止於自身摸索﹐而認彼昭昭靈靈之識神以爲眞實﹐轉轉差馳。《易》曰「與日月合其明﹐與四時合其序。」朱震《易傳》云「晦日朔旦﹐坎月離日﹐會於壬癸。」

上陽子曰﹕每月朔旦子時﹐日月合璧於癸﹐薄暮會於昴畢之上。此諭火之初生也。當此之時﹐純陰已極﹐微陽將生﹐是謂潛龍。三日之晡﹐月生庚上﹐眞陽已肇﹐庚屬西南。《易》曰「西南得朋﹐乃與類行。」《參同契》曰「神功變成震﹐三日月出庚。」蓋是時也﹐藥物才生﹐水源至淸﹐未曾撓動。有气無質之際﹐大修行人﹐急向此時具一隻智慧眼﹐則而象之。亦如太陰初受一陽之气﹐亦似坤之下爻﹑乾之初爻交而爲震﹐乃此人身純陰而生一陽。卽我師云「先天一气自虛無中來」﹐點汞而入鼎也。是時鼎內陽气初布﹐砂汞立基。紫賢眞人曰「一淸一濁﹐金木間隔於戊己之門﹔一性一情﹐陰陽會聚於生殺之戶。采二儀未判之气﹐奪龍虎始媾之精﹐入於黃房﹐產成至寶也。」八日酉時﹐月到天心﹐其平如繩﹐是謂上弦﹐得金半斤。《龍虎經》曰「坤再變成兌﹐八日月出丁」﹐以像鼎中鉛汞漸結流珠。是時金水气停﹐不進陽火﹐亦無行符。惟沐浴洗心而已。

三五爲望﹐望者日月相射則陰中三陽已備而成乾。猶月魄得日魂而滿﹐諭鼎中鉛水壯盛﹐眞陽充滿﹐火明金旺﹐將欲成器。是金火之器與汞固結﹐汞與其母兩相畱戀也。旣望﹐平明月見辛方﹐乾初變巽﹐乃陰陽相承之道。始焉﹐則純陰得交微陽而生藥﹐後則陰包陽气而成丹。巽乃承領陰符﹐陰气漸生﹐包固陽精﹐便無動逸。則金砂落於胞中﹐陰中含陽﹐是謂歸根也。二十三日﹐平明月見丙方﹐坤交乾之中爻而爲艮﹐鼎中藥物自然凝結﹐是時陰陽之气復停不行﹐陰符亦無進水﹐惟沐浴滌慮而已。是謂下弦﹐得水半斤。以上弦金半斤﹐下弦水半斤﹐兩弦合一斤之數﹐以結丹砂。《參同契》曰「兩弦合其精﹐乾坤體乃成。」二十八日﹐平明月現乙方﹐此時陰陽之气俱足﹐金汞結而成胎﹐坎離運气於鼎中﹐周流六虛於象內。此諭金丹之始終也。至於晦日﹐日復會於壬﹐則陰極而陽又將生矣。上陽子曰﹕句裏𨿽已分明﹐而學仙子當體於身﹐晦﹑朔﹑弦﹑望﹐皆取證於身﹐不可泥文而著象也。夫月純陰也﹐不感日之陽气﹐安能滅而復生﹖人亦似月也。當二八少壯之年﹐鴻蒙未判﹐則陽純而气全﹐故其精方勝而欲泄。其未泄之前﹐是爲純陽﹐是號眞人。故廣成子謂黃帝曰「目無所見﹐耳無所聞﹐心無所知﹐神將守形﹐形乃長生。」一泄之後﹐卽去一陽而交一陰﹐是變爲離。自此而往﹐情欲已萌﹐淳朴已散﹐精气日損。損之又損﹐以至於陽盡而陰純也。夫惟不知金液還丹之道者﹐待其陽盡陰純則死矣。惟修行之人﹐知其還返之妙﹐於其未盡之際﹐疾早修行﹐急急接助﹐扶救眞陽﹐收領藥火﹐以煉還丹而復其命。亦如太陰領覽太陽之气而復其明也。

防危護失須知

緣督子曰「學全眞者﹐得師略指門徑而不知逐節事條﹐知神气相依而不知鉛汞交媾﹐旣知鉛汞交媾而不知性命混合﹐妄擬火候進退﹐不知此﹐皆無成。」眞一子曰「陽火過刻﹐水旱不調﹐則凝冬變爲大暑﹔或陰符失節﹐寒暖相侵﹐則盛夏反爲濃霜。金宮旣砂汞之不萌﹐一鼎則虫螟之互起﹔大則山崩地圮﹐金虎與水龍沸騰﹔小則雨暴風飄﹐坎男共離女奔逸。以此觀之﹐縱識鉛汞二物﹐不曉火候﹐不防險危﹐實徒然耳。」

上陽子曰﹕慮險防危﹐金丹之大事也。昔紫淸白眞人﹐旣得泥丸翁之傳﹐年已六十四矣。急忙收拾金丹大料﹐用盡萬苦千辛﹐旣得汞鉛相合﹐入鼎烹煉﹐以其平日天資聰明﹐是當溫養之時﹐用心不謹﹐不防其危﹐中覺汞走鉛飛﹐無可收救。遂作詩以自解。其慍詩曰「八兩日月精﹐半斤雲霧屑﹐輕似一鴻毛﹐重如千秤鐵﹐白如天上雪﹐紅似猩猩血。收入玉葫蘆﹐祕之不敢泄。夜半忽風雷﹐煙气滿寥泬。這般情與味﹐啞子咬破舌。捧腹付一笑﹐無使心腦熱。重整釣魚竿﹐再斫秋筠節。」觀此可不愼歟﹗若非白眞人之堅固﹐他人安能再整釣竿而斫筠節乎﹖又得紫陽仙師以《金丹四百字》授之﹐令奠關防愼密﹐後乃成道。夫慮險防危﹐不啻一件﹐自有數說。其初采藥之時﹐日月歡會﹐龍虎將交﹐戰爭之際﹐眞人已潛於深淵﹐浮游愼守於規中。蓋是時也﹐閉塞三寶﹐惟當專心致志。否則有喪身失命之事。

紫陽翁云「白虎首經至寶﹐華池神水眞金」。又云「依時采取定浮沈﹐進火須防危甚」﹐最爲初關之緊切。此其一也。采取之時﹐若或陰陽錯亂﹐日月乖戾﹐外火𨿽動而行﹐內符閉息不應﹐枉費神功。此其二也。若也火候過差﹐水銖不定﹐源流混濁﹐藥物不眞﹐空自勞神﹐有損無益。此其三也。旣得黍珠入鼎﹐須要溫養﹐保扶心君。苟或未善﹐卽恐火化丹失。此其四也。至有學者﹐備歷艱難﹐屢經危險﹐心膽驚怖。平時在懷﹐得丹入鼎﹐切宜驅除﹐務令盡淨﹐勿使牽掛舊慮﹐以亂心君﹐是謂滌慮洗心﹐是謂沐浴。偶或畱戀則恐汞鉛飛走。此其五也。及至十月胎完﹐脫殼換鼎﹐不能保固陽神﹐輕縱出去﹐則一出而迷途﹐遂失舍而無歸。此其六也。又有丹成之後﹐且要識眞辧僞。若功行未滿﹐眼前忽見靈異多端﹐奇特百出﹐以至生生之事﹐如有神見﹐皆能明知。若此等件是爲魔障已至﹐並非眞實﹐不可認爲己靈丹聖﹐玆乃邪僞妖幻見吾道成﹐乃欲引入邪宗﹐以亂吾眞。於斯時也﹐且須堅固智慧﹐保養全眞。此其七也。凡此七件﹐皆防慮之大者也。有一不防﹐非但無成﹐恐致失喪。正陽祖師曰「已證無爲自在心﹐便須溫養保全眞。一年沐浴防危險﹐免見沈淪更用心。」吾所以云慮險防危﹐金丹之大事者也。

卯酉刑徳須知

紫陽眞人曰「兔雞之月及其時﹐刑徳臨門藥象之。」上陽子曰﹕兔雞者﹐卯酉也。學道的人﹐須知卯酉﹐非止一說。有天地之卯酉﹐有一年之卯酉﹐有一月之卯酉﹐有一日之卯酉﹐有一時之卯酉。天地之卯酉者﹐氐﹑房﹑心爲卯﹐正躔則房日兔﹔胃﹑昴﹑畢爲酉﹐正躔則昴日雞也。一年之卯酉者﹐春分爲卯時﹐曰中和﹔秋分爲酉序﹐曰中秋。一月之卯酉者﹐初八爲卯﹐月滿上弦﹐酉時月到天心﹔二十三日爲酉﹐月畱下弦﹐卯時月在天中。一日之卯酉者﹐日出爲卯而萬物作﹐日入爲酉而萬籟息。一時之卯酉者﹐蓋攢簇之道也。簇一年於一月﹐兩日半爲六候﹔簇一月於一日﹐則一時分六候﹐故一年七十二候﹐簇於一日也。是知一年之中只有一日﹐一日之內只在一時。大修行人﹐須辧時中卯酉﹐要知一時六候。蓋采藥取鉛﹐一時六候﹐惟用二候﹐猶三停而用一停﹐而一時之中﹐尢餘四候﹐別有妙用。所謂刑徳者﹐二八也。蓋二八者卯酉也。卯酉是陰陽平分之位﹐陽爲徳﹐徳則萬物生﹔陰爲刑﹐刑則萬物死。而卯月牙乃四陽而二陰﹐陰道將離而陰主殺。是以卯之二陰﹐陰已不能勝陽﹐然殺气未絕﹐至是而楡死﹐故爲刑也。酉乃四陰而二陽﹐陽道將離而陽主發生。是以酉之二陽﹐陽𨿽不能勝陰﹐然生意尙存。至是而麥生﹐故爲徳也。正陽翁曰「盡是靈冥轉消息﹐切須專志保初心。」

沐浴心慮須知

指迷詩曰「沐浴之功不在它﹐全憑乳母養無差。五行和合陰陽順﹐同坐同行共一家。」無名子曰「陽气到天地之中﹐陰陽相半﹐不寒不熱而溫﹐故爲泰卦﹐不進火候﹐謂之沐浴。陰气降天地之中﹐陰陽相半﹐不熱不寒而涼﹐故爲否卦﹐不進陰符。亦云沐浴也。」

上陽子曰﹕沐浴者﹐適當陰陽相半﹐鉛汞气停﹐陰陽二气自然交合。於此時也﹐不必進火﹐亦不行符﹐恐反傷丹﹔惟宜洗心滌慮﹐以保養之﹐故謂之沐浴也。且何謂沐浴﹖大修行人﹐盡將平時憂悲﹑思慮﹑艱苦之心﹑執著貪愛之念﹐悠然脫去﹐渾無一毫牽掛﹐直要形如枯木﹐心若死灰﹐是謂之沐浴也。純陽祖師曰「木性好淸靜﹐保養心猿定。」丹陽祖師曰「水中火發休心景﹐雪裏花開滅意春。」又曰「俗人無淸靜之心﹐道人無塵垢之心」﹐是謂滌慮。其時則近卯酉﹐其卦則云否泰﹐其候則屬溫涼﹐其象則爲刑徳。至此則罷火守城﹐故謂之沐浴也。《參同契》曰﹕候視加謹愼﹐審察調寒溫。周旋十二節﹐節盡更須親。」崔公《入藥鏡》云「受气吉﹐防成凶﹐火候足﹐莫傷丹。天地靈﹐造化慳。」紫陽眞人與白紫淸云「及其沐浴法﹐卯酉特虛比。」蓋不可執泥外像﹐當於藥火到時而取也。古歌云「刑徳同生殺﹐加臨二八門。丹砂宜沐浴﹐神水灌靈根。閉兌畱金汞﹐禁關養魄魂。不須行火候﹐鑪裏自溫溫。」大修行人﹐工夫到此﹐可不愼乎﹖

生殺爻銖須知

紫陽眞人曰「夫煉金液還丹者﹐要須洞曉陰陽﹐深達造化。追二气於黃道﹐會三性於元宮。攢簇五行﹐合和四象﹐龍吟虎嘯﹐夫唱婦隨。」昔我師曰「學道之士﹐得內外藥物之眞﹐兩般作用之全﹐合大造化﹐方得所傳。苟有毫髮差殊﹐未免天地懸隔。」

上陽子曰﹕生殺者﹐陰陽二物也﹐龍虎二物也。龍乃陽中之陰而主生﹐故興雲致雨﹐潤澤萬物﹔而其中之陰能殺者也﹐猶人分陽已盡而純陰則死矣。虎乃陰中之陽主殺﹐故呼風哮吼﹐常有殺心﹔而其中之陽能生者也﹐猶人分陰已盡而純陽則仙矣。夫陰陽二物者﹐順則成人﹐逆則生丹。故不爲萬物﹐不爲人﹐則成丹矣。是所謂生也。且道生又生个什麼﹖莫不是生天生地﹐莫不是生人生五行﹐莫不是生萬物者乎﹖莫不是有大靈通智慧﹑有大神聖變化者乎﹖且道殺又殺个什麼﹖莫不是殺那無明煩惱底賊﹖莫不是殺旁門愚癡底賊﹖旌陽祖師以五童女劍殺之﹐純陽帝君以三淸劍殺之﹐佛祖以金剛王寶劍殺之﹐徳山和尙以入門棒殺之。故云「護生須是殺﹐殺盡始安居。」祖師云「斬魑滅魅了長生」。魑者癡也﹐魅者昧也。若人早早殺了這愚癡暗昧底﹐則可以畢長生之道矣。大修行人﹐定知毫髮差殊﹐不能成丹﹐切須洞曉也。若悟陰陽﹑生殺二物。何憂不仙矣﹗

至如所謂卦象爻銖之說﹐銖也者將準之而定也﹐爻也者將效之而用也﹐象也者將像之而爲也﹐卦也者猶掛以示人﹐使人以此而爲則例也﹔爻與銖者明輕重也﹐象與卦者明進退也。積三百八十四爻而成六十四卦﹐積三百八十四銖而成一十六兩﹐謂一斤也。斤足卦滿﹐諭丹之將成也。修行之人﹐務在知輕識淺﹐知重識深﹐知難識退﹐知易識進。不過以法金丹內外二藥也。《道徳經》云「有無相生﹐難易相成。」又曰「圖難於其易﹐爲大於其細。」又曰「是以聖人猶難之﹐故終無難也。」猶以復震爲采藥之初﹐則半斤爲入藥之數。如百爻之謂﹐以三十爻爲文﹐七十爻爲武者﹐則知采藥之難也。以卦足而藥成﹐則丹足二八一斤之數﹐故《火記》言二百一十六﹐乃乾之策也﹔十八八个足﹐乃一百四十四﹐坤之策也。陰陽之數旣足﹐金液之丹已成也。

脫胎換鼎須知

崔公《入藥鏡》曰「盜天地﹐奪造化。」又曰「初結胎﹐看本命﹔終脫胎﹐看四正。」紫陽翁云「節气旣周﹐脫胎神化﹐名題仙籍﹐位號眞人。此乃大丈夫功成名遂之時也。」紫淸眞人曰「夫金丹者﹐采二八兩之藥﹐結三百日之胎。心上功夫﹐不在吞津咽气﹐先天造化﹐須當聚气凝神。若也行持﹐惟憑口訣﹐至簡至易﹐非色非空﹐無中養就嬰兒﹐陰內煉成陽气。」

上陽子曰﹕大修行人﹐旣感眞師摶授﹐若其未得眞鉛﹐先當收拾自己精神﹐不可恣情縱欲。凡於日用應與之間﹐似有如無﹐忘情絕念﹐以待藥火之至。故純陽祖師云「七返還丹﹐在人先須煉己待時。」葛仙翁《淸靜經》云「人能遣其欲而心自靜﹐澄其心而神自淸﹐自然六欲不生﹐三毒消滅。」夫人心虛則澄﹐坐定則靜。寡言希聽﹐存神保命。蓋多言則損气﹐多喜則放情﹐多怒則觸意﹐多悲哀﹑思慮則傷神﹐貪欲﹑勞困則傷精。凡此皆非修行底所宜有也。若得先天眞鉛合汞﹐又喜火候無差﹐又善溫養保扶﹐均調神息﹐直至丹熟胎完﹐嬰兒成就﹐而成眞人。三年九載﹐立行累功﹐或畱形住世﹐接物度人﹐如安期生﹑藍采和是也。或入世途匡時理世﹐東方朔﹑竇令君是也。至若七眞﹑五祖﹐慈悲接人﹐張﹑葛﹑許﹑浮﹑丘諸祖師﹐乘時救劫﹑伺詔飛升者也。大修行人﹐若也再求向上之事﹐則移胎換鼎可無難矣。何謂向上事﹖上陽子曰「前胎完成﹐已成眞人﹐則移居上丹﹐卻重整乾坤﹐再造陰陽﹐子又生孫﹐千百億化。紫陽翁曰「一載一个兒﹐个个會騎鶴。」泥丸眞人曰「一載胎生一个兒﹐子生孫子孫又枝。」於此方是大丈夫也。若應時立功﹐則身歸三淸矣。丹陽祖師曰「神滿太虛﹐一無所礙。」故天有時而崩﹐地有時而陷﹐山有時而摧﹐海有時而竭。凡有相者﹐終歸於壞。惟道成者﹐神與道合﹐永劫無壞﹐又兼功及九祖﹐則白日同升上淸矣。

續「須知七事」

上陽子曰﹕道必曰學﹐學必曰精而已矣。老子曰「吾非聖人﹐學而得之。」孔子曰「十室之邑﹐必有忠信。如丘者焉﹐不如丘之好學也」。曰「我學不厭﹐而教不倦也。」曰「君子學道則愛人﹐小人學道則易使也。」。《南華眞經》曰「南伯子葵問乎女偊曰﹕道可得學耶﹖偊曰﹕惡﹗惡可﹗子非其人也。夫卜梁倚有聖人之才而無聖人之道﹐我有聖人之道而無聖人之才。吾欲以教之﹐庶幾其果爲聖人乎﹗不然﹐以聖人之道而告聖人之才﹐亦易矣。」孔子曰「生而知之者上也﹐學而知之者次也﹐困而學之又次也。困而不學﹐民斯爲下矣。」釋迦聞半偈而欲捨身﹔黃帝順下風膝行而進﹐問廣成子治身柰何而可以長久。夫古之大聖﹐亦未有不學而能知大道者乎﹗今時人也﹐而多妄誕﹐不肯下問﹐何時而得聞斯道也哉﹗

上陽子曰﹕道有立談﹐道有心授。君臣也﹐父子也﹐兄弟也﹐夫婦也﹐朋友也﹐是綱常之道也。此可以立談而非心授也。所言心授者﹐天命之謂性﹐率性之謂道﹐此可以心授而不可以立談也。率性之道﹐卽孔子一貫者也﹐卽孟子集義所生者也。夫剛常之道﹐𨿽童稚亦可訓之。惟有國有邦者﹐置所司以掌其綱常之道﹐萬世不易者也。至如率性集義之道﹐前賢注疏略不及焉。若賢人君子﹐遇聖師口授而不驚疑﹐以集義率性之道而修之﹐是則謂之大聖人。方知綱常之道在其中矣。煉丹也﹐砂硫也﹐水銀也﹐是修煉之道也。此可以立談而非心授也。所言心授者﹐無爲而無不爲也﹐爲之而有以爲也。此可以心授而不可以立談也。無爲有爲之道﹐卽金丹之大道也。夫丹鑪修煉凡砂水銀之道﹐𨿽愚夫愚婦亦可煉之﹐故可立談。至如先天眞鉛有爲之道﹐𨿽上士至人遇師口授﹐亦不免疑焉。若上士至人得師指爾金丹有爲之道﹐勤而修之﹐是之謂神仙也。頑坐也﹐守性也﹐持齋也﹐是坐禪之道也。此可以立談也﹐而非心授者。惟正法眼藏﹑涅盤妙心﹐直指人心見性成佛之道﹐此可以心授而不可以立談也。正法眼藏直指人心﹐卽最上一乘之道也。夫持齋坐禪𨿽庸人孺子﹐亦可立談。至如一乘之道﹐𨿽利根上智於佛祖言下得證﹐猶不免疑焉。是以靈山會上五千退席﹐五祖佛法不付神秀而與老盧﹐是謂可以心授而不可以立談也。韓湘得仙而昌黎有「收吾骨」之句﹐豈昌黎是下根之器哉﹖朱晦庵之徧參而崔子虛不與以道﹐豈晦庵之不欲者哉﹗是云道不可以立談。可立談者非大道也。葛仙翁六十始遇師﹐白玉蟾六十四始遇師﹐皆成道也。是謂道有心授者也。

上陽子曰﹕道有三悟。孔子翼《易》曰「近取諸身﹐遠取諸物」。是言道也。大修行人﹐從近與遠﹐及身與物﹐四者求之﹐眼下自有悟處。葛仙翁《淸靜經》曰「內觀其心﹐心無其心﹔外觀其形﹐形無其形﹔遠觀其物﹐物無其物」﹐是言道也。大修行人﹐從內﹑外﹑遠及心﹑形﹑物六者求之﹐目下便有悟處。佛祖云「不是心﹐不是佛﹐不是物」﹐是言道也。大修行人﹐從心﹑佛﹑物三者求之﹐腳根下卽有悟處。是之謂道有三悟也。且夫三教聖師皆曉以世人﹐從物求道。以道爲物﹐須當審思﹐切勿容易看過了也。蓋道者﹐乃萬物之一物也。而物者﹐乃大道之一物也。故老子云「有名萬物之母」。又云「淵兮似萬物之宗」。是皆以物而名道也。憫夫一切常人﹐惟只尋常﹐不肯尋上﹔或以孤陰寡陽攝心兀坐﹐或以持齋守戒離俗絕塵﹐或以凡砂鉛銀煆煉鑪火﹐凡此皆誤而非悟也。能於是編言下投機﹐須有一个奇特之大悟處矣。

上陽子曰﹕道有三傳焉﹕上焉者﹐文人善士﹐寡言好善﹐能棄富貴﹐惟急於身﹐是云上士﹐宜傳道焉。中焉者﹐質而不文﹐聞道篤信﹐能割恩愛﹐力行精進﹐不顧是非﹐是曰中士﹐乃有上士之志﹐宜傳道焉。下焉者﹐愚而信實﹐樂善棄惡﹐捨己從人﹐勇於敢爲﹐是云下士﹐其志可尙﹐宜傳道焉。故得此道者﹐莫不勇猛精進﹐莫不堅固智慧﹐莫不遏惡揚善。夫善之一字﹐乃入道之梯航也。是以常人耳常聞善﹐則腎不走精﹔口常語善﹐則心不失神﹔鼻常嗅善﹐則肺能安魄﹔眼常視善﹐則肝能育魂﹔意常思善﹐則脾胃生气﹐黃中通理。大修行之人﹐奚可以不善歟﹖上陽子曰﹕道有三戒﹕凡學道者﹐心𨿽慕向而乃驕其富貴﹐不肯下問﹐不立盟誓﹐是謂好譎﹐戒而莫與﹔次﹐學道者﹐累聞旁門小法﹐惟事彊辯﹐以逞乾慧﹐是爲誇眩﹐戒而莫與﹔三﹐學道者疑信相半﹐不以生死爲憂﹐重財輕身﹐是不知命﹐戒而莫與。

上陽子曰﹕道有三去焉﹕一者﹐𨿽智人材士﹐而好論狀古人﹐是謂無徳﹐宜去之也﹔二者﹐𨿽善人勝士﹐而好詆排是非﹐妄議今古﹐是謂不廣﹐宜去之也﹔三者﹐𨿽好道向佛﹐而口談心非﹐背眞就僞﹐是謂無實﹐宜去之也。

上陽子曰﹕道有四異﹕四者何也﹖酒﹑色﹑財﹑气是也。一切常人﹐飲少輒醉﹔平時端莊﹐化爲戲謔﹔平時正直﹐化爲諛佞﹔平時廉潔﹐化爲貪淫﹔平時謙和﹐化爲狂傲﹔因酒喪徳﹐逃失性眞﹐猶如山藪﹐所藏者多﹐平時罔覺﹐忽然野火山赬藪爇﹐千妖百怪﹐無所逃避。人若無酒﹐不失所行﹔山若無火﹐妖怪藏形。大修行人﹐戒飲靜坐﹐斂精怡神﹐不爲酒亂﹐此爲異耳。

世之聲色﹐敗人者多。一切常人﹐肆情縱欲﹐貪著無厭﹐如彼蜉蝣﹐以燈爲色﹐以焰爲樂﹐投光赴焰﹐來往不捨﹐貪著於焰﹐趨燈而撲。人亦如是﹐著於愛欲﹐精气以竭﹐而情難割﹐情牽神失﹐意動气散﹐神气旣喪﹐命亦隨逝。色之爲物﹐本無鋒刃﹐而其殺人﹐甚於刀戟﹗大修行人﹐似同而異﹐酒肆淫房﹐未嘗不戲﹐卻乃非色爲色﹐知色不色﹐不色中色﹐色無定色﹐此謂異耳。云何非色爲色﹖知彼蓮花﹐香引十里﹐花卻爲色﹐香卽爲聲。大修行人﹐不貴其香﹐不貴其花﹐而所貴者惟貴其信﹐信卽爲蓮實﹐花之與香不能長畱﹐蓮實可久﹐實能安心﹐此故云信﹐是以貴之。故太上云「其精甚眞﹐其中有信」。猶此意也。何謂知色不色﹖如彼河水﹐淸流涓涓﹐水以濟舟﹐至於彼岸。其舟與水﹐悉皆外物。祖師不云「道成而後﹐丹房器皿﹐委之而去」﹐此之謂也。何爲不色中色﹖如彼枯旱﹐陰雲四興﹐甘雨驟至﹐須臾復霽。若乃求其向來雨雲﹐一無所見﹐而惟五穀萬物蒙潤發生。《維摩經》云「遊諸四衢﹐饒益眾生﹐入諸淫捨﹐示欲之道」﹐此之謂也。色無定色﹐其義云何﹖如彼寶月﹐歲十二度﹐朔望弦晦﹐無定之中而有大定。上陽子曰﹕當詳論之。三日生兔﹐色以大定﹔八日半盈﹐是云上弦﹔十五對望﹐圓明徧滿。凡彼人間﹐莫不瞻仰﹐而其光輝圓而復缺﹐乃不長在。若人再欲觀其光彩﹐須別索求生魄弦望。是故《易》曰「與天地合其徳﹐與日月合其明。」又曰「原始要終。故知死生之說。」此之謂無定色也。

一切常人﹐貪財無厭﹐積而不散﹐爲兒孫計﹐不悟天地日月盈虛消息之理。如彼石崇﹐富敵於國﹐財聚怨結﹐身戳家喪﹐禍及綠珠。大修行人﹐旣得其財﹐卽以求藥﹐得藥成丹﹐丹成而後﹐盡散其餘﹐此爲異耳。一切常人﹐爭盡閒气﹐惱亂身心﹐好訟其貧﹐量可卽奪﹐不顧因果生死﹐不悟悔吝凶危﹐皆由此起。所爭者少﹐所喪者多。如彼項王﹐英雄蓋世﹐卒之烏江﹐身死屍分﹐後來視之爲漢鷹。大人之所爭﹐況不及乎﹗大修行人所爭之气﹐非人所知。是先天地眞一之气。上陽子曰﹕修仙作佛﹐皆此先天眞一之气。若非是气﹐不系修行﹐不能長生﹐此爲異耳。

五﹑丹法參同十八訣

一﹑采藥﹕收拾身心﹐斂藏神炁。二﹑結丹﹕气凝聚﹐念不動。三﹑烹煉﹕金液煉形﹐玉符保神。四﹑固濟﹕絕念忘形。五﹑武火﹕奮迅精神﹐祛除雜念。六﹑文火﹕溫溫不絕﹐綿綿長存。七﹑沐浴﹕洗心滌慮。八﹑丹砂﹕有無交入﹐隱顯相符。九﹑過關﹕果生枝上﹐子在胞中。十﹑分胎﹕雞能抱卵﹐蟬能成形。十一﹑溫養﹕知白守黑﹐神明自來。十二﹑防危﹕一念外馳﹐火候差失。十三﹑工夫﹕暮采朝收﹐時烹日煉。十四﹑交媾﹕念念相續﹐同成一片。十五﹑大還﹕對景無心﹐晝夜如一。十六﹑聖胎﹕蜇其神﹐藏其炁。十七﹑九轉﹕火候足﹐嬰兒現。十八﹑換鼎﹕子又生孫﹐幹百億化。

