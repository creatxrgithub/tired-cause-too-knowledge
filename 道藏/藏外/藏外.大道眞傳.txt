大道眞傳西蜀魏堯則之口述浙東陳威公孟筆記

道自心中求﹐心空道可修。

若爲希福果﹐尙隔一江舟。

諸生於道已得﹐執著人我卽非﹐務要放下身心﹐乃能衝開龍虎。自修自檢﹐克念克思﹐貪嗔不起﹐一意存誠﹐道義之門﹐便是玄牝。一朝得藥﹐徧體生春﹐那時徳馨﹐香如桂花﹐津甜如蜂蜜﹐乃知其好處。務竭誠努力﹐勿誤勿怠﹐切切勉之﹗劫運已興﹐道運亦啟﹐切勿自己耽延﹑負天恩也﹗愼行之﹗審修之﹗切切﹗切切﹗

大道眞傳口訣第一講

何謂小周天之火候﹖夫候者﹐時也。以活子時﹑活午時之候﹐候其時到而起火﹐故曰火候。火﹐離也﹐心中之神也。用火皆心神之妙用﹐妙在於覺。以自然神覺﹐修天然之火候以煉大藥﹐其中有一定之規矩。丹經中皆照規矩說法﹐其實自自然然﹐不必有意去用功﹐自然無爲而無不爲。此中火候﹐皆修天然之次序而出﹐可以證驗者也。然必修自然﹐乃有神覺﹐若稍不自然﹐則神不靈﹐因著相動念之故﹐而火候亦時生錯誤﹐故吾以「自然神覺」四字名之﹐丹經謂爲黃婆。黃﹐婆之色。婆者﹐純坤之象﹐又取其婆心柔順也。《西遊記》唐僧九九八十一難﹐皆火候之錯誤也。其間遇魔之因﹐不爲齋﹐卽因借宿﹐皆緣衣食住之故﹐人因此生貪求之心。蓋人心中有食色之性﹐與生俱來﹐此性半稟諸父母﹐半受於中陰。父母食色之遺傳於我﹐一也﹔中陰乃歷劫食色之業根據於我之心地﹐二也。有此二者﹐因而生貪﹑嗔﹑癡﹑愛之心﹐無時或已﹐稍一不愼﹐生心動念﹐火候卽錯誤矣。豬八戒動言散夥﹐卽火分散也。

火候惟小周天最要﹐至大周天則自然神覺已全﹐故錯誤較少。在小周天則或靈﹑或不靈﹐故須步步照管﹐丹經皆詳爲解說﹐職是故也。《悟眞》曰「毫髮差殊不結丹」﹐可知火候斷不可誤也。然因詳述之故﹐學者轉入岐途﹐譬如用九﹑用六﹑乾策﹑坤策之說﹐事實並非如此﹐不過有此理而設此象耳。若照書死做﹐卽著相矣。《龍門祕旨》中﹐邱祖有《小周天歌訣》﹐若照歌訣下工﹐亦不合也。柳華陽眞人《風火經》亦詳講火候﹐皆以色身比相﹐行火之時﹐其不能執句下工﹐亦與《小周天歌》同也。何者爲火﹖自然神覺是也。何者爲藥﹖先天之一炁是也。此從「藥火」上說。若從「煉」字上說﹐則气是鑪也﹔神是鑪中之火也﹔虛空一竅是鼎也﹐神气合而招攝之先天炁卽鼎中藥物也。白玉蟾曰「以火煉藥而成丹﹐卽以神馭气而成道。」李淸庵曰「爲佛爲仙不勞力﹐只在凝神入气穴。」卽此語﹐藥火鼎鑪皆備言之矣。

煉丹時采取最要﹐封固亦不可忽。采取得到眞陽﹐恐再有遺漏﹐須用封固之功﹐要在定忘二字。定者﹐在眞陽到身之時﹐用之使之長足﹔至用忘之一字﹐則不采之采﹐不取之取也。封固卽止火也。已采取眞陽而尙行火不止﹐則過猶不及﹐反易漏失﹐故必須止火而封固之﹐此亦最要者也。

《小周天歌訣》所說﹐皆證驗也﹐法度也﹐而非行功之法。至應如何行功﹐仍須用定﹑忘﹑止之三字。陽生而能知覺﹐已有活子﹑活午矣。午﹐離也﹔子﹐坎也。旣覺則子午已相交﹐旣交以後﹐正是煉藥之時。在大周天則爲乾坤相交﹐正爲行火候之時。在上已有活子﹑活午﹐而或不能靈於活午而不自覺知﹔或𨿽覺而不照法用火﹔或用火而著相﹑著意﹐皆爲水源不淸。《悟眞篇》曰「要知火候通靈處﹐須供神仙仔細論。」書上所不詳者在此﹐定﹑忘﹑止之三字﹐故須與神仙論之也。呂祖曰「但安神息任天然。」「安」字最要﹐能安則有自然神覺火候﹐但須順其自然﹐卽無錯誤矣。小周天做到工夫極熟時﹐可快至一分鐘行一周天。倘照書上所說﹐須乾坤用三百六十度數之息﹐則必須若干分鐘﹐必不能一分鐘畢事。可知數隱於其中﹐不過其理與法度如是而已﹐事實上決不如是﹐不可因此而生疑義也。

玆將邱祖《小周天歌訣》詳釋如下﹕

「靜極而動兮﹐一陽來復」者。小周天功夫﹐應從陽生時下手﹐而陽須靜極而生。靜極時所生之陽﹐水源極淸﹐故「靜極」二字﹐最須注意。靜時所生者爲眞陽。平常因意念感動而生陽﹐是爲淫精。惟靜極而動時﹐方生眞正之陽精也。張紫陽眞人曰「藥物生玄竅。」由藥物而生玄關﹐藥從虛空中產生。初生時由陰蹻入命門。命門﹐內腎也。命門衝動而外腎自舉﹐一面而上行衝動心府﹐而知外腎之舉﹐是爲活午時﹐坎水中眞火上交於離也。一陽來復﹐是地雷復卦。七日來復﹐爲天地之造化。地下眞陽之生﹐七日一次。《易》曰「復其見天地之心乎﹗」道家簡稱曰天心。一陽來復﹐外腎勃舉﹐卽是天心發現之時也。外腎之舉﹐因爲陽气所衝動。此項陽气﹐卽太極之理气﹐與先天太極所具生天地者相同。此气一到吾身﹐外腎卽舉﹐譬如時逢冬至﹐一陽生於重陰之下﹐由地下震衝而出﹐以復天心。人身之陽舉﹐亦由下而上﹐正與之同﹐其舉卽一陽來復也﹐亦卽復卦也。靜極純陰之時﹐一陽爻生於五陰爻之下﹐故曰「來復」。此時藥𨿽已有﹐嫩而不可采取﹐不過卽從此下手而已。吾人做功到杳冥之時﹐萬象俱寂﹐一陽來復﹐恍惚之間﹐而外腎忽舉﹐是天人合發。先天之陽初感於身﹐但舉而未堅﹐以其只有一陽故也。《道徳經》曰「惚兮恍兮﹐其中有象﹔恍兮惚兮﹐其中有物﹔竅兮冥兮﹐其中有精﹔其精甚眞﹐其中有信。」此所曰象﹐卽陽生復之相也。陽何以舉﹖因有精之故﹐此爲虛無元精﹔陽生﹐感至身上爲元精到身﹐亦爲混元至精有相﹐卽生精矣。在交感之時﹐亦陽舉而生精﹐而與此所生之元精不同﹐故以「甚眞」二字別之。「信」爲信用之信﹐天心七日來復﹐千古而不稍差異﹐故謂之信。而陽舉卽天心發現之信﹐修士憑此信而行采取之功也。人能到虛極靜篤之際﹐則一陽必然來復﹐無論二十歲﹐乃至百歲﹐一也。其信何如焉﹖然必須杳冥恍惚﹐方能有信。孔子曰「自古皆有死﹐民無信不立。」有信方可免死以立命而得命寶﹐朱子不知﹐故所注不合。蓋惟知此﹐乃可不死﹐而亦不妨於死﹐生死由己而不由天﹐自己自有把握。能心身兩靜﹐一陽來復﹐自能出入生死﹐自由自在﹐而不受造物之拘束也。靜極而動﹐則返於太極﹐太極返無極﹐從此而一陽來復。若能靜坐生陽固好﹐倘其不能﹐則攺用睡功﹐自能靜極而生陽矣。語曰﹕向晦入息睡﹐爲大休息之時﹐身心兩靜時也。然人多爲七情六欲所蔽﹐睡亦不能眞靜而夢擾之﹐夢中仍貪欲好色﹐不得休息。倘眞身心兩靜﹐則睡而無夢﹐靜極陽舉﹐一陽來復﹐心神自能覺知。因神气相合﹐气一動﹐神自能動而知之故也。

「藥產神知兮﹐妙訣通靈」者。「知」卽「知白守黑﹐神明自來」也。一陽﹐卽藥也﹔來復﹐卽藥產也﹔一陽來復﹐卽活子時也。神知﹐卽活午時也﹐先天之一炁﹐來卽知之。因眞陽由陰蹻而進﹐衝動命門眞火而外腎舉﹐上衝心臟而神覺知。陰極生陽而藥產﹐陽裏生陰而神知﹐活子﹑活午相連﹐气動而神隨之動故也。《契》曰「寢寐神相抱﹐覺悟候存亡」是也。其中有妙訣﹐自可通靈。通靈爲通天地之靈气﹐自己之靈性。妙訣卽藥產神知之訣﹐活子活午之訣也。吾人應下手采取之時候﹐倘能知而修之﹐自能「天人合發﹐萬化定基」﹐故曰「通靈」也。

「微陽初生兮﹐嫩而勿采」者。旣通此訣﹐卽須采取。藥嫩不可采﹐老亦不可采。孔子曰「道之不行也﹐我知之矣﹐知者過之﹐愚者不及也﹔道之不明也﹐我知之矣﹐賢者過之﹐不肖者不及也。」老嫩皆不可用﹐過與不及﹐一也。必其無過不及﹐而合乎時中﹐方爲合法。孔子稱爲「時聖」﹐正是「喜﹑怒﹑哀﹑樂未發」之「中」。采取工夫﹐系有作有爲﹐卽「發而皆中節」之「和」。至封固﹐則爲和合凝結矣。嫩陽﹐剛生之時也。微陽初生﹐𨿽舉未堅﹐嫩而不能用﹐不可以采取。一陽爲地雷復﹐不可采﹔二陽地澤臨﹐亦不可采﹔必至地天泰卦﹐上三陰而下三陽﹐彼此平衡﹐眞鉛八兩﹐眞汞半斤﹐陰陽得其平衡﹐方可采取也。初生時嫩不可采﹐須定於鼻外虛空之中﹐火逼金行﹐使陽生足。蓋眞金必須一點一滴積漸而成也。

「藥物堅實兮﹐十五光盈﹔時當急采兮﹐莫教錯過」者。時則藥物堅實﹐則已可采取矣。十五光盈﹐卽金滿之時。堅實﹐卽陽舉而堅實之時也。此時已無過不及﹐正是圓月﹐不可錯過﹐卽須下手采取矣。所謂采取﹐卽用「忘」字工夫﹐此時應拳拳服膺勿失﹐以爲不采之采﹑不取之取。夫人每日有陽生之時﹐而多當面錯過﹐因不能知訣而采取之故也。藥物堅實﹐卽正子時也。初覺其動時﹐活午時也。「時當急采」之「時」字﹐正午時也。外腎初輕舉﹐繼髙舉﹐後堅實﹐緣藥足而衝動心臟﹐故再覺而知其堅實﹐此爲正午時也。是爲口訣之口訣﹐學者須切志之﹗

「久而望遠兮﹐采之無成」者。卽《悟眞篇》「金逢望遠不堪嘗」是也。「久」字最須注意﹐已堅久而過時爲久﹐是則去十五日已遠爲十七﹑八﹑九日之月﹐老而不能用﹐不能成丹矣。卽此數語﹐已將小周天藥物之老嫩及其火候完全講畢矣。下文所講﹐爲神气相依﹐活子﹑活午相連之理也。

「气馳於外兮﹐神亦馳外﹔神返於根兮﹐气亦回根」者。上句爲行則同行﹐下句則住則同住﹔上句藥產神知﹐下句則凝神入气穴﹔上句气動而神隨之﹐下句卽神住而气亦同住﹔上句活子﹑活午相連﹐气動卽覺﹐而神隨之﹐對外之說也。眞陽自外來﹐故气由外至﹐神卽出而相迎﹐所謂「鉛至汞迎」是也。下句說采取封固之時﹐初時用定﹐外藥之作用也。陽生已定﹐卽須采取﹐應用「忘」字工夫。气歸而神相隨﹐神亦入於鼎鑪之中。气爲藥﹐而神爲火﹐神歸根而气復命是也。《道徳經》曰「歸根曰靜﹐靜曰復命。」養气爲立命工夫﹐定而在外至忘則歸根矣。采取用忘﹐气歸根而神亦歸根也。以火煉藥﹐神歸根而眞陽外生﹐卽將此陽收歸於鼎鑪之中﹐不采之采﹐不取之取﹐采取足而歸根忘身﹐气亦歸於根矣。神气歸根之時﹐气將盈而外腎落下矣。采取爲一候﹐封固爲一候﹐是爲二候采牟尼也。

「气回將盈兮﹐采封候足﹔子時起火兮﹐須要分明」者。卽已落下而采封候足﹐卽應止火而停工不做﹐不可再用火候。倘不知止﹐藥則又泄矣。

下文所說者﹐乃工夫之證驗﹐而非工夫也。呂祖曰「自有天然眞火候。」火候有天然之次序。下文所說﹐皆火候中進陽火﹑退陰符之理也。人自靜極而動﹐一陽來復﹐用定功而眞陽到身﹐以至充足﹐卽須從事采取。旣采取矣﹐神气已歸於根﹐卽須止火﹐此爲一度功夫。日日如此﹐行持久久﹐采到陽足之時﹐卽積金實腹已到眞金滿腹之時也﹐因而生此烹煉之作用﹐使三百六十周天能卽速畢工﹐金木水火同時來而相交以采取外藥。蓋行功到此程度﹐則進陽﹑退陰同時並舉。旣已采封候足﹐自能起火而退去身上之陰也。

「如何是火兮﹐後天呼吸﹔如何運火兮﹐呼降吸升」者。火卽後天呼吸之气。此爲自然工夫﹐到此則元神能靈﹐而有自然神覺矣。呼卽前降﹐吸卽後升也。

「用火玄妙兮﹐如無似有」者。卽有無不立﹐其呼吸之升降﹐出入似有而仍如無﹐所謂「但安神息任天然」﹐用忘字工夫﹐而不著相也。

「行火鼎內兮﹐息效眞人」者。卽將後天之气收歸鼎內﹐而效法眞人之息。「眞人之息以踵」﹐踵卽深深之義﹐此卽眞息也﹐此時呼吸之气﹐能及足之後跟也。

「火須有候兮﹐數息出入﹔名爲刻漏兮﹐用定時辰」者。數息工夫﹐卽刻漏之武火也﹐須以默聽爲數﹐亦卽刻漏。刻漏以定時辰﹐此亦以之記時刻也。因用刻漏之武火﹐聽息之出入﹐方能堅實﹐而得正子時﹐方可采取煉藥也。

「自子至巳兮﹐六陽用九﹔三十六息兮﹐采取進升」者。自子到巳爲六陽爻﹐乾卦用九﹐計三十六息﹐卽進陽火之時也。卽到正子時﹐須用忘﹐其中自自然然﹐有三十六个呼吸﹐此三十六息卽進火也。

「自午至亥兮﹐六陰用六﹔二十四息兮﹐退降煉烹」者。自午至亥爲六陰爻﹐坤卦用六﹐計二十四息﹐以之退身中之陰气。卽有涼液下降﹐自頂過重樓入腹﹐是卽退陰符也。所謂二十四息﹐仍是自然﹐不可著數之相﹐而吾之神覺自能主持火候以烹煉之也。

「卯陽沐浴兮﹐陽火宜熄﹔酉陰沐浴兮﹐陰符宜停。不降不升兮﹐沐浴景象﹔較之大周兮﹐略有微形」者。卯酉沐浴宜停息用忘﹐停息卽不呼不吸﹐停止呼吸而不升降﹐是卽卯酉之沐浴也。總而言之﹐子動午覺﹐藥產神知﹐卽應下手而定。定﹐卽刻漏之武火也。定在鼻外虛空﹐而以耳聽息﹐卽是數息之出入﹐有此方能堅實其藥物﹐而正子﹑正午時刻到矣﹐此時卽應采取﹐宜用「忘」字工夫﹐亦卽卯酉沐浴之時。

十字大交之時﹐旣知正子時到﹐卽進陽火。一面覺而正午時﹐卽退陰符。子午本同時而來。所謂三十六﹑二十四﹐乃火候之法度也。然督長任短﹐長有三十六息﹐短僅二十四息﹐彼此正相當。相交之點﹐在卯酉之間﹐內而水火交﹐外而金木交。金木水火同交於中宮﹐此卽取坎塡離﹐二土成圭是也。然此工夫﹐皆在忘字之中。六陽六陰﹐皆爲法度之比相。督有三十六息﹐任有二十四息﹐一長一短﹐其工夫皆在忘中做完﹐自己自自然然﹐一物不知﹐身心無爲﹐而神气自然有所爲也。上下爲水火交﹐左右爲金木交。兩兩會作於中宮﹐九還七返﹐同時而來﹐無所先後﹐比之於大周天﹐略有不同也。﹝見圖一﹞

「周天三百兮﹐除卯酉數﹔三百六十兮﹐連卯酉名。再加五度兮﹐四分之一﹔以象閏餘兮﹐周天一巡。復歸於靜兮﹐依然沐浴﹔神凝气穴兮﹐再候陽生」者。此時行工一度﹐爲周天一巡。一巡旣畢﹐應止火不做﹐而沐浴凝气穴﹐候陽生再做﹐至三百六十周天做完﹐而小周天之工夫畢矣。從子到午﹐由午至亥﹐而外腎落下﹐卽是周天一巡也。

「行之日久兮﹐精返爲气﹔回風直上兮﹐百日功靈」者。回風直上﹐卽運行周天﹐日日做工﹐身上精皆化爲气矣。小周天功夫告成﹐約須百日﹐經此百日﹐而築基已完成﹐爲胎仙﹐故百日功靈也。

「六種震動兮﹐七日口訣﹔大周功起兮﹐再問迷津」者。由此到六種震動﹐其中尙有一年溫養功夫。經一年溫養後﹐應再行大周天之功﹐當求七日行功口訣﹐以過此大周天﹐故曰「大周功起﹐再問迷津」也。

小周天行功﹐舉要言之﹐只有「定﹑忘﹑止」之三字﹐而實行工夫﹐全在陽舉之中﹐舉而行工﹐落而畢工。身上所覺者﹐只酥麻一片而已。到行功純熟時﹐其酥麻由後到前﹐及頂有涼液下降﹐此卽進陽﹑退陰之證也。迨至陽落而酥麻消失﹐是爲一度工夫﹐並無他方法。學者於此二事﹐加意可耳。

大道眞傳口訣第二講

邱祖《小周天歌訣》所說景象火候﹐已完備矣。小周天起點在陽生﹐陽生之時卽起火之候﹐陽落之時卽止火之候。尙有一種﹐卽伍眞人《丹道九篇》所述「陽光三現」之說﹐是亦小周天之景象也。此景初下工之時﹐不能完全知覺﹐因其時恍恍惚惚﹐行不采之采﹑不取之取﹐工夫務在混混沌沌﹐﹝若起明覺﹐則爲水源不淸﹐﹞故無明覺﹐有景亦不能認淸也。到末後陽光三現﹐築基已成之時﹐卽須止火。陽光發現﹐卽是虛室生白﹐兩眉中間放白光﹐來如掣電﹐《經》稱如來眉間放白豪光﹐卽此是也。此光初現﹐卽陽生之時﹐不易覺知。活子到後﹐活午卽至﹐而神方覺知。陽光之來﹐一閃卽逝﹐此爲陽光一現﹐《天仙正理直論》詳言之。至陽足采取之時﹐此時藥物堅實﹐下手采取後﹐陽光又一閃﹐此爲陽光二現。吾儕做工時﹐對境忘情﹐身心兩靜之故﹐亦不明了此景﹐蓋二現亦不能明覺也。前講外腎落下﹐卽止火之時。所謂陽光三現﹐亦卽在此。外腎縮回之時﹐故曰陽光三現﹐須止火也。此覺已能微覺﹐惟陽光極速﹐昔伍眞人此時不能止火﹐到四現方止火﹐而火已過矣。陽光三現之時止火﹐則恰到好處也。現在不因陽光之現而止火﹐惟憑外腎之伸縮﹐外腎縮回﹐身上一陣酥麻之時﹐卽須止火﹐因恐陽光之現認不淸楚﹐倘不退火及生錯誤故也。然到積金已滿之時﹐元神能靈﹐發生自然神覺﹐自能覺知之矣。此陽光卽鉛花之光也。初現時﹐鉛初到身﹐二現時鉛已滿足﹐三現時鉛足入鼎﹐心齋坐忘﹐虛室生白﹐卽此是也。所謂虛室﹐卽是目前﹐不從身上出﹐而來自身外者也。

小周天之工夫﹐卽是烹煉。所謂文烹武煉﹐卽是煉藥﹐煉先天混元至精。此一點精煉在身中﹐身中陰精﹐皆化而爲气﹐謂之曰煉精化气。初做時甚費時間﹐及至純熟﹐則時可減少﹐故有攢簇之說。自一時始﹐繼而一刻﹐後而一分鐘﹐一秒鐘﹐愈做則愈速也。迨至純熟以後﹐則眞陽積滿而築基成矣。積陽卽還虛煉已也。煉已純熟﹐則築基堅固﹐到此發生景象﹐呼吸由周身出入﹐八萬四千毛孔皆開﹐陽縮如龜矣。小周天功夫完全完了﹐築基告畢。

其中尙有溫養工夫﹐必須經過。蓋陽生後﹐采取封固。內丹得而封固於丹田之中﹐尙須有以溫養之﹐方能永久縮如龜﹐現如馬陰藏相。苟其不然﹐則𨿽得﹐亦不能保守﹐故此項溫養功夫爲最要也。溫養計時須一年﹐爲十二月﹐內中除卯酉二月﹐是爲沐浴之時﹐故曰十个月﹐此爲溫養道胎工夫。《黃庭經》曰「琴心三疊舞胎仙。」小周天畢而初結胎﹐過大周天則胎成而可出神矣。所謂結胎﹐乃比象之詞﹐實卽得藥而結內丹是也。溫養須一年者﹐不過舉其略數﹐或不止一年﹐或不及一年﹐因人而異﹐不能一定也。經過此一年﹐方算眞正現馬陰藏相﹐永爲童眞之體﹐而成爲人仙﹐亦結胎仙﹐又爲地仙﹐是卽陸地神仙也﹐可以保命而不死矣。

小周天與大周天工夫﹐不相連續﹐中間有一年溫養也。小周天生而後采﹐從虛空中生﹐陽到身而采取之。大周天則采而後生﹐必須有所積蓄﹐方可采而能生。此一年中溫養所積者﹐卽以預備大周天之采取也。過此一年後﹐方可行七日口授天機而采大藥﹐行大周天之工夫。從古上眞於此一年工夫﹐皆不提明而顚倒其時序﹐謂爲大周天后有此溫養工夫。其實不然﹐皆緣不願泄漏而祕密之之故也。大周天后﹐有哺乳三年工夫﹐此卽還虛工夫也。經此一年溫養後﹐可以行大周天而出神。得大周天后﹐方行三年哺乳工夫。末後有九年面壁工夫﹐卽爲粉碎虛空是也。此則可做可不做。此項面壁工夫﹐全系性功。我輩修最上一乘者﹐最初卽從還虛下手﹐以後處處以性功爲根底﹐此時熟習﹐故不必有此九年也。若下手非修先天大道而爲其餘丹法﹐則此九年功夫﹐實不可缺﹐蓋可籍此以打掃一切故也。再大周天七日出神後﹐若願放下軀殼﹐則可不必做此三年哺乳之功﹔若不欲放下﹐再用三年之功﹐亦可也。

現所最要而須講者﹐爲一年溫養功夫﹐不在九年面壁之功也。此項溫養功夫﹐與現在所用者不同﹐應入山靜修﹔仍處塵世﹐應備幽深屋宇﹐使不聞外聲﹐方可做功。能居靜室﹐專心一志從事﹐方許一年畢事。如不能入山﹐又無適當靜室﹐則不能專心爲此﹐只能照現在兼修時之法用功﹐則一年不足﹐必須三年。我人現在皆系兼修﹐處世事而修出世法﹐或竟須延長至四五年﹐然亦無甚關系﹐因終究必能得之故也。此項工夫亦非甚難﹐要在眞實能靜而已。

《悟眞篇》曰「未煉還丹莫入山﹐山中前後盡非鉛」。鉛爲塵世上所有﹐由人能虛極靜篤而生﹐非山中之產。今已得內丹﹐必須入山。以小周天有作有爲之工夫﹐無人能見﹐朝晚在牀上所做﹐及至無爲而家始知之﹐故須入山專一爲之﹐非其先有作爲可比也。蓋其功在終日入定。入定爲佛家之說。其間工夫﹐有定有忘。能有幽深屋宇﹐每日劃定做工夫時刻﹐能專一修持者﹐則一日十二時﹐除夜睡四時之外﹐尙有八時﹐其中以二時休息﹐六時用功﹐可矣﹗若不專修﹐亦須限定時刻﹐以四時或六時用功﹐但可不克定鐘點﹐此爲洗心滌慮功夫﹐緊切於身心無爲之事也。第一在定﹐卽《大學》定能靜安慮之定也﹔第二在忘﹐卽《老子》忘其形而形存之忘也。其與平時不同者﹐在必須定﹑忘平均﹐如以二時做功﹐則必以一時定﹐以一時忘。定忘相平﹐不能定多忘少﹐或忘多定少﹐亦不能定中夾忘﹐忘中夾定﹐此實卽「朝屯暮蒙」二卦之工夫也。朝屯者﹐晨間日出之時﹐恐丹爲陽火所傷﹐卽須退火﹐退火須忘也﹔至暮日入﹐陽光已無﹐恐寒气傷丹﹐卽須進火﹐進火須定也。實際上﹐使水火兩平而已﹐朝恐其燥﹐用水以蓋其鉛﹐卽朝屯之工夫也﹐忘字工夫也﹔暮恐其寒﹐用火以蓋其汞﹝抽鉛添汞﹞﹐卽暮蒙之工夫也﹐定字工夫也。朝須忘而暮須定﹐實則定忘卽水火﹐必取其均勻﹐有一時定﹐必有一時忘﹔有二時定﹐必有二時忘﹐不可偏枯者也。在實際﹐朝屯暮蒙亦同時而並舉﹐必須分其時間﹐以一半爲定﹐一半爲忘。此時之定忘功夫﹐要甚易爲也。做工之初有神覺而不能自然﹐積久則做到安然自然﹐神覺自能調度一切﹐不必作意定忘﹐此時六根淸靜﹐萬感不生﹐一坐而自然定﹑自然忘也。吾人但須調停使之平均而已﹐不然則不偏於燥﹐卽偏於寒矣﹐故必使之兩兩平衡。卽短至一二十分鐘功夫﹐亦須如此﹐有忘卽有定﹐有定卽有忘﹐而用兩者相等之時間也。吾人調停火候﹐卽在於此。每日能用功到六時﹐則一年足矣。倘其不能﹐或竟短至一二時﹐則須時加長﹐可依此比例而定之也。觀上舉二語之理解﹐卽在使定生汞﹐而忘生鉛﹐因已有內丹﹐卽是鉛汞二物故也。修煉金丹功夫﹐能處處使之平均﹐則鉛汞二物﹐自然平均﹐爲半斤八兩。鉛汞旣滿﹐卽到行大周天之火候矣。

我人現所得者爲後天中之先天。空中所生之陽﹐先天也。旣到吾身上﹐則化爲後天﹐故其本體爲先天﹐而實際上已變爲後天﹐故謂爲後天中之先天。旣得此後﹐再由此生出一物﹐則爲先天之先天。此一年溫養功夫﹐卽得先天中先天之預備也。《入藥鏡》曰「水怕幹﹐火怕寒。」又曰「采藥時﹐調火功﹐火候足﹐莫傷丹。」卽此是也。《易》卦皆兩卦對舉﹐如坎爲水﹐對離爲火﹔水火旣濟﹐對火水未濟﹔天地否﹐對地天泰。兩卦相對﹐兩卦相反也。火候除乾坤坎離四卦外﹐用六十卦以爲準則﹐正與煉丹陰陽對舉﹑二八相當事實相合。如日一定一忘﹐一水一火﹐兩兩對舉而相反相成﹐故火候配卦﹐象以乾坤坎離四卦爲體﹐其餘六十卦爲用﹐一日用兩卦﹐如朝用屯而暮用蒙﹐貫通相合而甚妙﹔如以定爲地天泰﹐忘爲天地否﹐正無不合也。卦有吉凶悔吝﹐而吉凶悔吝生乎動﹐蓋能平均則無咎﹐偏枯則生凶吝矣。《入藥鏡》曰「受气吉﹐防成凶。」受气之初﹐容易得吉﹔溫養火候﹐卽須防危﹐所謂防危慮險﹐卽此是也。《大學》曰「安而後能慮。」小周天后仍須顧慮﹐務在小心謹愼﹐不可使有偏枯而或寒或燥﹐蓋惟以平均爲要也。上謂須幽深之屋宇﹐亦爲此故。用功時須靜室﹐更須有人看守伴靜﹐恐有驚擾。一有驚憂﹐卽不平均矣。自古髙眞修煉﹐皆有伴侶﹐亦因是故也。吾人修持須定時間﹐或朝晚兩次﹐必須室外有人﹐看管照顧﹐不使有人事之驚動﹐差其火候。故此爲無爲無不爲之功夫﹐爲外人所不能知之者也﹐與小周天行功不同﹐彼可在牀上行功采取﹐不使人知﹔此時行功旣須靜室伴侶﹐則人皆知之矣。

經此溫養﹐內丹化生金液。金液滿足﹐方能生出大丹。所謂內外﹐卽大小虛空是也。小周天采自外而得在內﹐所結爲內丹﹐是以外藥結內丹。大周天采在內而得在外﹐所結爲外丹﹐是以內藥結外丹。此其不同之點也﹐所謂合內外之道﹐卽此是也。

大道眞傳口訣第三講

十月溫養工夫﹐歷來丹家皆不詳言﹐而爲丹道之祕訣。舉要言之﹐卽定忘平均是也。此時已得眞自然神覺﹐定忘自然平均﹐不然則爲差誤。《悟眞篇》曰「毫髮差殊不結丹」是也。調停者﹐卽使之平均之謂。此時內丹已結﹐能以定忘平均之法溫養之﹐方可生外丹而成陽神。蓋內丹不過能化身上之陰﹐成爲人仙而已。至陰神之羣陰﹐歷劫來之業根﹐入胎之中陰﹐內丹所不能化﹐惟大丹方可化之。故結內丹後﹐必溫養之﹐使生外丹﹐方可畢事﹐而成爲大覺金仙也。邱祖《小周天歌》外﹐尙有《大道歌》一章﹐爲《龍門祕旨》各歌之綱領﹐今試舉而解之如下﹕

「大道淵微兮現在目前」者。開口卽點竅。大道幽深﹐而不可測﹐其發現要卽在目前也。

「自古上達兮莫非師傳」者。大道之源﹐書中語焉不詳﹐全賴眞師口口相傳焉。

「渺漠多諭兮究竟都是偏」者。且書中卽有所說﹐皆爲諭言﹐渺漠而不可認爲實在﹐又皆偏於一邊者也。古來著書立說﹐皆對時獘而言﹐因世人之獘﹐而思有以救之﹐故宋元間之著書﹐皆主張有爲。因其時陷於淸淨﹐落於孤寂﹐故以有爲之說進之﹔及至明淸間之著書﹐多主張無爲。因其時流於女鼎采戰﹐故以無爲之說藥之。亦因眞訣不能全漏﹐故各書多爲比諭比象之言﹐渺漠多諭﹐究竟是偏也。

「片言萬卷兮下手在先天」者。此謂修道口訣﹐皆包羅於「下手在先天」一言之內也。

「有名無象兮元气本虛然」者。元气﹐有名無象之物﹐體本虛空。修道須從此虛裏下手﹐所采所得者﹐皆此物也。

「陽來微微兮物舉外形旋」者。先天一炁﹐從虛無中來。其來焉甚微﹐一點一點積漸而成﹐故曰微微也。其來也於何証之﹖卽「物舉外形旋」是也。陽物舉時﹐卽可知先天眞陽已來。外形旋者﹐剛舉之時也。舉頭便是﹐轉念卽非﹐故謂之曰旋。旋字最爲重要。下手采取先天﹐在剛發動而不轉念之時﹔旋舉以後﹐一有雜念﹐則水源不淸矣。

「恍惚夢覺兮移入丹田」者。問陽舉在於何時﹖曰﹕卽在恍恍惚惚﹐在睡夢中時也﹐亦卽夢覺剛動之時也。何以能恍恍惚惚夢覺﹖因神已入丹田﹐與气相抱﹐所以陽動而覺知之也。

「鼓動巽風兮調藥未采先」者。在未采之先﹐應鼓動巽風以調停之﹐使之不老不嫩。巽風卽刻漏之武火也。不然﹐卽生念而水源不淸矣。鼓動巽風者﹐以此止念﹐一也﹔以此調藥﹐二也。有此二者﹐故一覺卽須定在鼻外虛空﹐以耳聽息。鼓動巽風﹐藥調旣好﹐方能采取。不然﹐則不失之無﹐卽失之有。失之無卽無物﹐亦不采﹔失之有卽念雜而源不淸﹐欲采而不可以采。故必先以風火調藥﹐此爲最要。最要有刻漏之武火﹐方能使藥生足而不失之於有無也。

「無中生有兮天機現目前」者。此藥從無中生有﹐旣生卽天機現於目前﹐是卽眼前之相也﹐亦是玄關之相。眼前現一白圈﹐恍如圓月﹐合上弦下弦﹐而成爲十五之月﹐正可采取之時也。此相旣現於目前﹐卽正子時到。蓋以武火調之﹐卽生正子﹑正午時矣。

「虎吸龍魂兮時至本自然」者。從虛無中生陽﹐自外到身﹐由陰蹻至命門而外腎動﹐一面上衝心臟﹐卽覺知其動。因用武火﹐火逼金行﹐則外腎堅實﹔一面心仍覺其堅實﹐是卽正午時到也。因鼓風調火﹐仍定在外邊﹐陽生不斷﹐自外而來﹐漸漸滿足﹐皆感到身上﹐故外腎能堅實也。旣已堅實﹐而陽气上行﹐衝動心神﹐心神下行﹐是爲水火已交﹐神气已合﹐所以謂之虎吸龍魂。又水火旣交﹐方有正子時﹑正午時﹐故曰「時至本自然」也。

「身心恍惚兮四肢如酥綿」者。以其時身心似覺非覺﹐一身又酥又軟﹐四肢舒適已極﹐是爲正子時﹐在我則已到正午時而覺知之矣。

「藥產神知兮正是候淸源」者。此時水源甚淸﹐卽可采取也。藥產神知﹐已覺堅實。蓋惟此景﹐水源方淸﹐而可采取也。

「火逼金行兮橐鑰憑巽旋﹐河車運轉兮進火提眞鉛」者。水源旣已甚淸﹐須保持之﹐不可再失之於濁。仍用火逼金行之功﹐鼓動橐鑰﹐憑巽風以回旋。用自然呼吸以逼之﹐以行自然之采取﹐卽不采之采﹑不取之取也。其呼吸聽諸自然﹐不用武火。旣任其自然﹐所以有河車自然之運轉﹐卽進陽火﹑退陰符也。進火提眞鉛﹐卽采取也。此項河車進退﹐全系自然轉動﹐毋容以意去作用之。

「周天數息兮四揲逢時遷」者。周天三百六十﹐以四分之﹐爲九十。此時實只九十息﹐全爲自然之息﹐因時遷流﹐可不必去數之也。

「卯酉沐浴兮子午中潛」者。周天三百六十﹐用四分爲九十息﹐卽其中有卯酉沐浴﹐子午抽添。卯酉卽藏在子午之中﹐子午卽卯酉也。四候九十息﹐爲子午卯酉﹐而卯酉藏於子午﹐所以卽九十息亦無也﹐子午卯酉皆爲比相而言也。

「歸根復命兮閏餘周天﹐數足三百兮景兆眉前」者。到歸根復命之時﹐卽爲一周天。何以爲歸根復命﹖因采取功畢﹐陽物縮回﹐是卽歸根復命也。陽舉之時﹐神气皆向外馳﹐一到縮回﹐則歸復矣。三百六十度爲一周天﹐此時其數旣足﹐應卽止火﹐目前卽有止火之景。兩眉中間虛室生白﹐如電光之一閃﹐卽此是也。此時須進而封固之矣。

「止火機成兮光候三牽」者。此時應卽止火而休息﹐故曰「止火機成﹐光候三牽」﹐卽伍眞人所說﹐「陽光三現﹐止火之景」是也。

上文所說小周天采取之工也﹐先須陽足水淸﹐而後可采取。旣已采取封固﹐而三現陽光﹐卽須下來止功畢事。以下所說﹐卽溫養中之封固工夫也。經過三百周天﹐內丹已結﹐卽有丹原﹐有物大如黃豆﹐而上下跳動﹐此時宜用采藥歸鑪之功夫。藥到腹中﹐須歸入鑪中﹐他書又謂之曰「移鑪換鼎」﹐卽《陰符經》所謂「機在目」是也。

「雙眸祕密兮專視中田」者。到內丹已結﹐上下跳動時﹐應用兩目看著臍眼﹐此爲祕密工夫﹐不可對人而看視也。專視數日後﹐其跳動更變矣。前者跳動﹐上到心臟﹐下到命門﹔此時則循臍眼而跳動﹐成一團形﹐此爲已得內丹。以後應用上講所述之溫養工夫。此時丹原繞臍轉動﹐平時已不覺知之矣。應用一年溫養﹐使生大藥也。

「大藥難采兮七日綿綿」者。須接連大定七日﹐用七日之功夫。一日須定到六時之時間﹐其定時蓋甚長也。下文皆說大周天下功夫之法也。

「蹊路防危兮機關最玄」者。蹊路卽上下鵲橋之路﹐應防危慮險。機關亦指上下鵲橋而言﹐最爲幽玄﹐恐有走丹之險﹐急須謹愼也。

「深求哀哀兮早覓眞傳﹐擇人而授兮海誓盟言﹐遇機服食兮全憑徳先」者。大藥難采﹐鵲橋甚險﹐必須得傳後﹐方可下手做功。而爲師者﹐授徒亦須謹愼﹐必經海誓山盟﹐方可傳授。且大藥之遇機關服食﹐全憑徳性﹐若徳薄福淺﹐行功必有魔障。《悟眞篇》曰「大道修之有易難﹐也知由我亦由天。若非積行修功徳﹐動有羣魔作障緣。」卽此是也。

「寂照十月兮不昧覺禪」者。十月中一意定忘﹐所謂「增忘減定」之功﹐行大周天以後事也。

「二气休休兮性定胎圓﹐陽純陰盡兮雪花飄遷」者。此時大周天已過﹐可以得六通而出神入化。旣已陰盡陽純﹐眼前見有雪花飄飄之景也。

「超出三界兮乳哺在上田」者。此時超出三界﹐可以出神﹐故移在上田也。初時丹在下田﹐至大周天時﹐丹在中田。此時之丹﹐則移入上田矣。中田卽臍上也。

「無去無來兮坦蕩逍遙仙﹐夙緣偶逢兮早修莫挨年﹐休待老來臨頭兮枯骨無資空熬煎」者。此時無拘無束﹐逍遙自在矣。結尾數語﹐卽神仙得訣須早修﹐不要老來再做之意也。眞人勸世度人之苦心﹐於此可見矣。

此歌於全部丹法﹐皆已涉及﹐而詳於小周天﹔至大周天功夫﹐不過舉其大略而已。《龍門祕旨》各章中﹐惟《小周天歌》與此《大道歌》二章﹐確系爲邱祖所作﹐其餘理𨿽無差﹐恐非邱祖嫡筆﹐觀其文辭卽可明白﹐因落筆措辭皆有不同故也。

上述所講一年溫養功夫﹐必須定忘平均。如定十分鐘﹐忘亦十分鐘﹔定一點鐘﹐忘也須一點鐘﹔定兩點鐘﹐忘亦須兩點鐘。蓋忘多卽寒而丹嫩﹔定多卽燥而丹老﹐必須不寒不燥方可也。初下手時﹐須注意令其平均﹐久之純熟﹐則任其自然﹐神气自能終日行之而得其平均也。一年溫養﹐實爲大周天而設﹐使內丹生藥﹐方可行天周天功夫。故築基畢後﹐卽須從事一年溫養。必其專一行持﹐使一點一點積聚起來﹐身中漸積漸多﹐方生先天之先天﹐方是行大周天之時也。到得溫養已足﹐得藥已滿之時﹐則眼前有相﹐卽見一黑球﹐內中有白﹐初與臍平﹐漸則上升到眉間﹔再加溫養﹐卽變爲紅球﹐此卽行大周天時所用者也。《黃庭經》曰「積精累气以成眞。」每日積累生藥﹐卽「積精累气以成眞」也。然必須定忘平均﹐方有效驗。此項溫養一年功夫﹐若做得良好﹐卽過大周天無險難。做到自然神覺﹐卽能按時自然定忘無誤。大周天之能否做成﹐全視一年溫養功夫是否良好以爲準則﹐學者必須加意也。

大道眞傳口訣第四講

前兩回講至溫養。所謂溫養內丹者﹐在使內丹充滿於一身﹐化爲金液﹐謂之金液還丹。蓋金液充滿於身﹐然後能生外藥﹐謂之大藥。諸書對於此項溫養調停火候之功﹐多不詳說﹐皆於百日行功後﹐緊接說大周天。其實內丹𨿽結﹐只有丹原而不滿足﹐不能化爲金液﹐必須溫養變化之後﹐方可行大周天。

百日後生丹原﹐定於下田﹐謂之精根。精根溫養後﹐方能充滿於一身﹐而化爲金液﹐是卽混元至精。所謂采取﹑封固﹑烹煉﹐皆此混元至精也。旣化金液﹐方生大丹。大丹爲大周天之丹﹐有色﹑有相者也。惟其有色有相﹐因而謂爲外藥﹐爲大丹也。然溫養到若何程度﹐方可行大周天﹖此不可不知也。夫日日定忘﹐自然生神覺﹐而火候由之主持﹐不用識神溫養﹐自然水火平均﹐安而後慮﹐慮而後得﹐一得永得矣。終日定忘平均﹐眞息開闔﹐無形之中﹐內丹漸漸化爲金液﹐而我不自知之﹐惟覺六脈已停﹐气皆歸根﹐脈細而幾至於無﹐呼吸已停﹐赤血皆化爲白血。迨至金液已滿﹐攺由毛孔呼吸﹐而漸漸無中生有矣。

吾人已結內丹﹐則腹中有寶﹐譬如牛之有黃。人之有寶﹐內有寶則外必有相﹐卽在溫養之時﹐顯現於眼前空中﹐有一个黑圈〇﹐初見時與臍相平﹐漸漸上升而漸大。初惟燈下可見﹐而日中不見﹐繼而日中亦可見之矣。其物內白外黑。《悟眞篇》曰「黑中有白爲丹母﹐雄裏懷雌見寶珍」是也。所謂丹母者﹐大丹之母也﹐其形如球而中空﹐謂爲雌者﹐以其中空故也。此爲人身之寶﹐是丹亦是金丹﹐周流在黃庭一路。此時仍用定忘平均﹐見相不著﹐應定時仍定﹐應忘時仍忘﹐則過若干時後﹐黑球變成一紅球矣。初形僅一點﹐積久而其大如桔﹐謂之朱桔。旣變成爲朱桔之時﹐是卽外丹也﹐是卽大藥也。所謂大周天之功﹐卽應在此時行之矣。

丹原卽內丹之基也﹐用溫養以光大之﹐漸積而成珠﹐成朱桔。若就此采取烹煉﹐是卽行大周天之功也。大周天與小周天不同﹐七日之間﹐終日混沌﹐所謂「七日混沌﹐死而復生」是也。否則外丹不成。大周天七日死後復生﹐此七日中﹐無異於死﹐卽是混沌之景象也。混混沌沌﹐死而復生﹐有此七日之死﹐方可以經萬年而不死。夫得內丹者﹐不過已失去之眞陽仍返於吾身而已。至此則日日金生﹐積久而得先天之先天。旣得此物﹐方能去歷劫之陰气﹐化一身之魂魄﹐達到無生之境。法身成立﹐從而出神﹐故此功實爲最要﹐最要而不可或忽者也。夫此工甚爲難能﹐僅僅經七日之久﹐而逐識神﹐絕中陰之魂魄﹐化歷劫以來父母遺傳﹐及己身所帶有气質食色之宿業根性﹐因而有種種之魔障﹐亦固其所。蓋此魔非他物﹐實卽識神也﹔魂魄者﹐歷劫以來遺畱之業根也﹐在在皆可爲吾人入道之障礙。必經過七日之鍛煉﹐卽行化去。故生平經歷各事﹐皆潮上心來﹐與我有關系之人物﹐亦皆於目前出現﹐不但本生﹐更追溯而至於無始劫來所經歷之事及人。

蓋過大周天﹐卽《西遊記》之過火焰山也﹐須用芭蕉扇以息火﹐方可過山。扇系木質而爲羅剎女之物。羅剎女卽牛魔王之妻﹐牛魔王卽坤土﹐羅剎女是兌金﹐須用純陰之功﹐卽還虛是也。坤卦六爻﹐皆爲虛境﹐必須一切皆空﹐所謂法相非法相﹐皆須空盡而等於太虛﹐方可過此難關。倘不能空﹐譬如火上加火﹐而有危險矣﹐故應愼之又愼也。然此時已經過一年溫養之功﹐平日煉虛已久﹐若能得力自然﹐空空洞洞﹐見相不著﹐而安穩過去矣。苟或不然﹐則臨時仍有動念著相之事﹐卽處處有危險也。所以一年溫養工夫爲最要也。其法當溫養中之定忘平均﹐以之調停水火也。旣已平均﹐漸積而生一黑圈﹐仍然用定忘平均工夫。待到漸大﹐黑中有白之時﹐卽應用過大周天之預備功夫也。

在用功定忘之時﹐而忽黑中有白之球﹐白天亦能顯現於眼前﹐此時卽應增忘減定﹐忘時須多而定時須少﹐如以一時忘﹐卽以半時定是也。忘者﹐萬念皆空是也。定尙著意﹐此中尙有眞意﹐忘則完全去盡﹐一物不畱矣。用增忘減定功夫﹐卽損之又損﹐先損後有益是也。此時必須忘時多而定時少﹐例如前此定忘平均﹐爲定忘各兩時﹐此時應定一時半而忘二時半。又從此漸增而漸減。朱桔生則外丹足而又足﹐外相之圈亦愈積愈大矣。定字尙有法相﹐𨿽系自然神覺﹐而元神尙須用力。忘則一物不存﹐法相亦空矣。定尙有微意﹐太極之體也﹔忘純爲虛空﹐無極之體也。定用自然神覺﹐忘則並自然神覺亦忘之矣。定時用心尙重﹐忘則到無心之境矣。忘功多則外丹愈足﹐迨至忘最多而定幾乎無時﹐朱桔卽大放光明矣﹐在眼前忽上忽下。到過大周天之時﹐則去定用忘﹐完全忘去﹐一物不知﹐萬象皆寂﹐完全太空﹐與太虛同體矣。此卽「損之又損﹐以至於無爲」是也。

損之又損﹐卽增忘減定﹔無爲卽大忘之時也。朱桔﹐丹經又曰火珠﹐又曰玄珠﹐又曰水底玄珠﹐亦曰火球﹐此時行大周天之景象到矣。其證驗不一種﹐卽六種震動是﹕六根﹝眼耳鼻舌身意﹞震動﹐一也﹔腦後生風﹐二也﹔眼有金光﹐三也﹔鼻有搐气﹐塞而不通﹐四也﹔兩腎湯煎﹐膀胱火熱﹐內腎如在湯中煎熬﹐五也﹔外面火球忽上忽下﹐六也。此項六種景象﹐皆屬於身﹐最怕不能忘身而動念﹐所以忘爲最要也。必須不識不知﹐完全忘去方可。倘不能大忘﹐則藥不能上行﹐丹不能成矣。是在完全忘了﹐心與太虛同體﹐此卽火裏煉丹﹐故曰過火焰山也。然仍是一相不著﹐而一意不散﹐身在太虛之中也。此功𨿽難﹐而實非難﹐先能將溫養功夫做好﹐自然能忘﹐可以毋容憂慮也。溫養已久﹐到此自入於忘﹐自然神能覺知﹐而仍忘而無爲也。一到玄珠有象時﹐卽日日忘而歸於太虛。到此行功已熟﹐能自自然然﹐大忘特忘﹐而同於太空也。此六項﹐佛家名爲六種震動。因此時內外眞陽滿足﹐將歷劫以來陰气逐出﹐故有此種種景象﹐如三昧火燒身一樣。除此六種外﹐尙有一種景象﹐卽癢生毛竅是也。周身八萬四千毛孔發癢﹐如炒豆然﹐卽周身金液往外流注之故。此在采取之時﹐當卽生物之時也。

玆將《龍門祕旨》中《采大藥賦》述之﹐並詳爲解釋如下﹕

「百日气足兮止火景到﹐待至三至兮采元精」者。待至三至﹐卽陽光三現時也﹐卽須止火﹐而采封之﹐大藥因百日气足而生也。

「眞土擒鉛兮歸於本穴」者。卽气歸根﹐百神亦歸根也。

「龍從東至兮炁足神凝」者。此卽表到時也。上句爲鉛﹐到此爲小周天之結丹也。

「乾住坤宮兮形神相合」者。卽調停火候﹐定忘平均之工夫也。乾﹐有也﹔坤﹐無也。以有歸無﹐卽定忘在外﹐是爲溫養功夫。丹書俱在﹐不另詳說﹐此章僅此一句而已。

「七日天機兮火候無心」者。大周天爲無心之火﹐與小周天不同。小周天有陽動陽舉而覺等等﹐皆爲有心﹐此則無心也。

「忘形罔象兮眞意不散」者。此項眞意﹐自自然然﹐在虛空中﹐而忘旣形罔象﹐方能一點眞意不散也。

「道在無爲兮問之無雲」者。此道全在無爲﹐而不能說出來﹐無法可說﹐一物不有﹐毫無功夫也。

「靜合一候兮七日來復」者。照此虛極靜篤做去﹐大周天大藥方生﹐方有七日周天之景象也。

「月圓魄足兮大藥道靈」者。月圓精足﹐卽是大藥﹐故曰「大藥道靈」。此時眼前有一輪明月照於窗前﹐復有一輪紅日上來與之相並﹐是爲日月合璧。此等皆外向之虛景也。

「陽內癸生兮火珠之象」者。火珠卽火球。丹結外間﹐卽見火球之象﹐近在眼前﹐忽而上升﹐忽而下落﹐與狐貍之煉丹相同也。火球一上一下﹐卽是升降﹐亦卽周天也。

「上朝離位兮復歸坤原」者。此火球上朝於離位之頂上﹐而復歸於腹下之坤原。其上下若干度﹐人皆見之﹐而我則大忘特忘﹐一物不知。其時外面一升一降﹐腹內眞息一開一闔也。

「因馳小腹兮轉衝尾閭」者。此球亦由背後上去﹐到前面下來﹐忽上忽下﹐气足則由後上而前下矣。此時身上小腹中之陽气﹐亦從尾閭上衝心臟。到尾閭時﹐或恐走丹﹐走丹卽爲放屁﹐卽須緊撮肛門。然已大忘特忘﹐忘形忘物﹐一物不知﹐無法行此緊撮之功﹐故必須有法以防之。卽用一木塞﹐上裹以棉﹐塞住穀道。因气往下衝﹐若不閉穀道﹐恐有走丹之事也。此爲下鵲橋之危險﹐須塞穀道。至上鵲橋之危險﹐亦同須緊塞鼻孔也。

「此皆藥力兮天機自然」者。凡上所說衝尾閭之事﹐皆因藥力﹐皆爲自然天機。此時眞意與虛空同體﹐不識不知﹐不能以意引之也。或謂可以意引之者﹐是知此時情形之故﹐要皆爲自然天機耳。

「尾閭三穴兮精髓充滿﹐鵲橋須度兮要問眞仙」者。尾閭有三竅﹐皆爲精髓所充塞者﹐玆以圖明之﹕﹝見圖二﹞

尾閭三穴皆充滿﹐欲度此竅須問眞仙方知。倘能衝過此穴﹐而往上行﹐則大藥已得之矣。然若已過下鵲橋﹐而不能過上鵲橋之危險﹐亦會得而復失也。此气度下鵲橋而上行﹐再過命門﹑夾脊兩關﹐共爲三關﹐三關計九竅﹐是爲「一箭射穿九重鐵鼓」。此等九竅﹐皆有精髓充塞﹐非先天眞炁﹐不能衝開﹐故謂三關九竅﹐皆須先天眞炁方開﹐其餘無論何物不能開之也。

過大周天有吸﹑閉﹑撮﹑舐四訣。吸者﹐气上行而走﹐不行過去之時用之﹐有時力薄﹐到命門等處﹐開竅稍停不行時﹐須用微微呼吸以通之。蓋不能過關之時﹐卽須微微用定也。此爲陽不足而生﹐溫養已熟﹐陽已足時﹐則無此獘﹐可不必用之也。三百周天中亦惟首二次有之﹐其餘則無此也。閉者﹐閉穀道也。撮者﹐上鵲橋須塞鼻孔也。舐者﹐舐上顎也。亦有以吸爲內呼吸﹐閉爲閉六門﹐撮爲撮穀道者。若照而講﹐則吸閉皆爲虛相﹐而不必實有此功矣。亦有以閉爲緊閉其門者﹐六根門頭﹐皆可名爲口﹐與上述閉六門之意同也。

大周天亦共須行三百次﹐於七日之內行畢。大定七日而畢功。此時如大死一番﹐死裏求生﹐死後復生﹐皆此大周天之事也。朱桔到而卽可采取﹐此爲自生自采﹐與小周天之采取不同也。

大道眞傳口訣第五講

《龍門祕旨》所載《采大藥賦》以下各章﹐大小周天功夫混雜﹐次序亦不淸楚﹐須分晰觀之。玆更將《得大藥賦》解釋之如下﹕

「尾閭在下兮子辰之盈﹝1﹞」者。尾閭在子時之盡處。子爲藥生之時。尾閭在下兮子辰之盡者﹐尾閭在陰蹺一竅之後也。由子到巳有六時﹐由復到乾共六卦﹐而尾閭在醜臨之間﹐命門在寅泰之間﹐到頂心則爲巳與乾。玆以圖解之自明也。

「二十四椎兮骨節之初」者。從尾閭起到頂下﹐共二十四節。初節尾閭﹐卽在子時盡之候﹐亦卽骨節之第一節

也。﹝見圖三﹞

「沃焦九孔兮三岔之路」者。三岔路﹐卽陰蹺一竅也。九孔卽三關皆有三孔﹐故三三成爲九孔。佛曰「一箭射穿九重鐵鼓」是也。此九孔皆爲骨髓所充滿﹐惟先天炁可以通之。何以每關皆有三孔﹖修中下品丹法者﹐其傳說中有三河之名﹐曰神河﹑精河﹑气河。丹爲精炁神所結成之大藥﹐原爲此精炁神之三者。當大藥上行之時﹐神河在中﹐而兩邊爲一精一炁﹐三者分行而各走一孔﹐故有此名。不過行則同行﹐住則同住而已。

「中正三竅兮行精神炁」者。卽指中間三竅﹐內有精神炁之分是也。皆爲象言﹐在此實際上﹐不能知有三孔﹐亦不能知若何行走﹐不過知有熱气往上行而已。

「後天血脈兮貫行其下」者。先天炁﹐開關無形者也﹐僅能覺有熱气上行﹐而無形無相。有此先天炁開關﹐而後天血脈亦從此行走矣。後天破體之人﹐各關竅閉而不開﹐經過大周天開關﹐血脈亦於中行走﹐經此鍛煉﹐能化赤血爲白血也。

「此中甚實兮不透眞精」者。此中閉塞不透﹐惟先天炁可透之也﹐三關九竅本不通透也。

「欲度陰關兮須知玄帝」者。欲打開此關﹐須知玄帝﹐卽北方眞武玄天大帝﹐是卽坎中之陽﹐命門中之眞陽也。須知者﹐卽以外藥合於命門中之眞陽﹐兩者同類相感﹐方能打開﹐是亦名爲五龍也。

「投身入壑兮五龍效靈」者。身﹐卽法身也。我以炁透入小腹﹐卽有自然神覺﹐自有「五龍捧聖」之象﹐亦爲五龍效靈。卽先天五行眞炁之大藥已到尾閭﹐卽化五歸三﹐化三爲一﹐攢簇於一炁﹐方能上達而打通各關﹐故曰「五龍效靈」也。然此功究用在何處﹖夫五本中央之土﹐五卽中也﹐中卽空也。完全是空﹐而爲眞空﹐此應身心兩靜﹐以自然神覺與太虛同體﹐方能上行。倘不十分空﹐或有意﹐或著相﹐卽不能上行也。必須皆忘而空之﹐方爲合法。龍爲變化不測之物﹐如眞意能到眞空境界﹐炁自上行﹐必有五龍出來也。

「捧其至體兮冉冉而上」者。至體﹐卽大丹﹑大藥也。冉冉而升﹐由尾閭而上行也。

「息和空意兮自致升騰」者。到此方說明如何方能升騰﹐卽在眞息與眞空元意和合﹐自能升而上達。必須大忘﹐與太虛同體﹐方能自然上升﹐此卽「五龍效靈」﹐亦卽「五龍捧聖」也。息者﹐空息﹑眞息也。

「六門外閉兮一炁內轉」者。此時耳不聞﹐目不見﹐心無物﹐完全返空﹐眞陽之炁方能上行也。六根若一著相﹐周天不能運行﹐故曰七日如死﹐混混沌沌﹐六門皆閉。內轉者﹐上行也。

「三關九竅兮歷歷分明」者。小周天亦有气上下﹐而自己不能覺知﹐三關九竅不分明也。此則歷歷分明矣。火珠得由北方玄帝﹐故曰玄珠﹐亦曰火珠﹐在外有球之相﹐在內有熱气燻蒸。隨火球上行﹐歷歷分明﹐此卽自然神覺﹐藥到何處﹐能自覺知﹐此外則一物不知也。

「陽精上返兮脈關之上」者。過了三關九竅﹐陽气直到頂上﹐是卽到脈關之上也。《悟眞篇》曰「種在乾家交感宮」是也。到乾宮則已得藥﹐由乾宮下行﹐是爲減火之作用﹐過火焰山而火滅也。

「默默玄珠兮滚過昆侖」者。頂爲昆侖山。由背到頂而下﹐是卽滚過昆侖也。

「背負靑天兮更圖南下」者。此爲《莊子》第一篇

《逍遙遊》中所說﹐主旨在取坎塡離。其言曰「北溟有魚﹐其名爲鯤。鯤之大﹐不知其幾千里也。化而爲鳥﹐其名爲鵬。鵬之背﹐不知其幾千里也。怒而飛﹐其翼若垂天之云。是鳥也﹐海運則將徙於南冥。南冥者﹐天池也。《齊諧》者﹐誌怪者也。《諧》之言曰﹕鵬之徙於南冥也﹐水擊三千里﹐摶扶搖而上者九萬里﹐去以六月息者也。」又曰「風之積也不厚﹐則其負大翼也無力。故九萬里﹐則風斯在下矣﹐而後乃今培風。背負靑天而莫之夭閼者﹐而後乃今圖南。」所謂玄漠之鯤﹐卽玄珠也。上行﹐卽到頂而至南﹐是爲圖南。六月息﹐卽須經過六卦也﹑六時也。《莊子》此篇﹐知道者始知其爲說火候工夫﹐昧者則不知所云爲何矣。更圖南﹐卽到南方而下﹐是爲一升一降﹐從後升而從前降﹐亦卽爲陽升陰降也。

「伸而復屈兮法天循環」者。伸屈卽陰陽也。法天卽周天也。玄珠滚過昆侖﹐有上鵲橋之危險﹐是在明堂山根間﹐故到明堂﹐須防危險也。上下鵲橋之險相同﹐皆爲一實竅﹑一虛竅相間。上山根﹐實竅也﹔鼻孔﹐虛竅也。下尾閭﹐實竅也﹔肛門﹐虛竅也。虛者有門﹐而實者有髓。實不能通過﹐恐其由虛漏出﹐則在下者爲走丹﹐在上者爲漏丹﹐皆不可也。此時已是不息﹐不息則無口鼻之外息﹐似若無妨﹐不知此爲熟路﹐稍不注意﹐仍恐漏泄也。爲防此危險﹐亦自有法﹐須用木棉以塞之。其實﹐塞否無甚關系﹐要在心合太虛﹐任其自然﹐卽能下行而無危險矣。

「至於明堂兮須防危險」者。此時萬不可起有形之呼吸﹐有息卽隨之而漏出矣﹐故曰須防危險也。

「急采金丹兮上安丹田」者。已到上丹田﹐卽爲采得﹐卽須服食而喫於腹中。其實非是喫下﹐由上丹田自行流下﹐卽是「甘露灑須彌」也。此甘露爲水液。《西遊記》過火焰山﹐以芭蕉扇四十九扇﹐先下細細雨﹐而後下大雨是也。

「由斯而下兮自流玄腑」者。順流而下﹐自然到乎臟腑也。

「微微仰面兮舌舐而迎」者。爲防止上鵲橋之險﹐舌須仰舐上齶﹐面應稍仰而甘露自下。或曰﹕此露卽由玄膺所生者也。

「藥貫舌端兮重樓而下」者。此藥隨舌尖經重樓而下﹐入於腹。重樓﹐卽喉管也。其實丹自下行﹐因通過喉管﹐故亦曰「服食」也。

「名爲服食兮階梯漸行」者。此功應一步一步歷級而行也。

「絳宮相見兮水火旣濟」者。絳宮爲泥丸宮之小虛空。到絳宮卽爲水火旣濟﹐此時合眞陰而上行﹐化爲甘露。旣到絳宮方有先天眞陰﹐故曰相見。眞陽與眞陰相見﹐卽是水火旣濟也。

「返於帝鄕兮得一歸宗」者。服食之後是還丹﹐卽得一歸根也。

「精神含運兮金居於內﹐始名得丹兮神胎基成﹐諸經百脈兮歸復本位﹐外屏內除兮太極完眞」。上列四句﹐爲大周天初過得丹後之效驗。大周天功夫﹐由後升而前降﹐周天三百次﹐七日而畢﹐一日不計行若干次。現所講者﹐皆爲首次行功而說﹐能首次順利﹐則自然而然﹐安穩無難。始終歸於大忘﹐神胎自成﹐而可以出神矣。旣過大周天﹐諸經百脈歸位﹐外絕六識﹐內除七情﹐從此情識消滅﹐歸於太極之眞矣。到七日而完功﹐亦有僅五日而完功者。煉已純熟﹐自然致速也。

下文一段曰「六根滅識兮六般震動﹐眼吐金光兮腦後鷲鳴﹐兩腎湯煎兮丹田火熾﹐身湧鼻搐兮耳內生風﹐眞炁爲息兮皆有景象﹐精神合中兮永證長生﹐超脫精境兮證眞無漏﹐更不化精兮中炁天成﹐斯成神質兮聲先所發﹐大周天起兮煉炁化神。」上列十句﹐爲大周天以前之景。築基已畢﹐溫養已足﹐則永永不「漏」﹐此後應煉炁化神﹐得六種震動之景﹐而煉大周天也。

再大周天之險﹐卽陰魔潮湧與上下鵲橋之險也。上下鵲橋﹐只要首次愼防避免﹐則以後自可無妨。大周天亦有三百周天﹐做功旣熟﹐眼前卽發生魔難。蓋此大周天﹐卽是以三昧火煉身﹐心中之陰气﹐使之盡去。陰气卽魔﹐凡歷劫以來中陰之業根﹐父母遺傳之气質食色等等﹐皆是魔也。功夫熟而難做﹐多在於七日之第二天發生。此時火球忽上忽下﹐一上卽心血來潮﹐平日所作所爲者﹐皆現於目前。如聲色貨利﹑貪嗔癡愛﹐種種可悲﹑可喜﹑可愛﹑可懼之事﹐形形色色﹐無所不有﹐不特此世﹐卽歷劫以來所經歷者﹐亦無不現前。所以煉大定功夫﹐無論來者若何﹐一切不管。尙有天魔﹑地魔亦來試我定力﹐如心愛女色﹐卽有如天仙之美女現於當前﹔心愛銀錢﹐卽有銀山金穴任我攜取。凡此等等﹐由外來者﹐曰天魔。地魔𨿽由外來﹐亦吾心中之所感也。其他如平生所交之友人﹐及已故之親屬﹑友朋﹐亦皆出現。非眞有此人﹑此鬼﹐實皆我心之魔也。七日大周天﹐燒得神號鬼哭﹐到第五六日爲最甚﹐第六天稍靜﹐至第七天﹐則安然無事矣。所謂三災八難﹐卽須明心見性﹐是卽須眞意歸空也﹐能歸空卽無事矣。先是溫養中增忘減定﹐完全空矣。此時若能達到一意不散﹐一念不生之境﹐儒家謂之至誠﹐煉心到此﹐方可行大周天也。修道者﹐全憑徳性﹐而徳性仍在不染六塵﹑不著四相之中。故《金剛經》謂﹕「有人能不住於相﹐其福甚大。」能到空無所空﹐無心﹑無物﹑無我﹑無人﹐不著一相之境﹐其功徳最大也。《老子》曰「外其身而身修﹐忘其形而形存。」忘字之中﹐有三千八百之功徳也。能大忘﹐是能得大周天﹐可以出神而事畢矣。至末後還虛之功夫﹐可做可不做也。

大周天煉過七日後﹐外面紅球化爲紫金色之光而籠罩於一身。尙有一口訣﹐卽出神之訣也。大周天所煉﹐卽在煉去情識而使之化去﹐煉成卽爲陽神﹐不畱情識業根﹐卽無陰气矣。此功夫亦不可視爲甚難而畏之﹐苟能照法步步做去﹐自可成功也。此時﹐法﹑財﹑侶﹑地皆不可少。地者﹐因煉大周天時須擇淸靜山林﹐或須看過地勢風水﹐不遇凶煞﹐擇一淸幽之所。同伴者﹐須有三人輪流照顧﹐一人則不敷分布也。法﹐卽大周天之口訣也。財﹐卽衣食之資也﹐皆須先行備具。又已做大周天之功夫﹐而大藥不來﹐或已見紅球﹐行功而炁不至﹐道家指爲徳性不足﹐須捨財以積徳﹐蓋丹爲天寶﹐而財爲世寶故也﹐應捨財祀天﹐發誓再做功夫﹔儒家指爲煉己不熟﹐故感而不應﹔佛家指爲有宿業﹐須懺悔以禳之。佛家之言近俗﹔道家之言𨿽有至理﹐而嫌太空﹔惟儒家所說﹐爲最當也。白玉蟾自得師傳以後﹐自謂此道可必得﹐神仙可必成﹐臨時有「夜半風雷」之患﹐私意擬不再煉。張紫陽眞人知之﹐由天臺送《金丹四百字》文一卷﹐白受而讀之﹐始明火候細微﹐由此再煉而成功﹔其初稍有輕忽之意﹐故致此患也。呂帝行大周天﹐亦三次不得﹐因看《入藥鏡》﹐再煉而成。此因鐘祖所傳﹐純陽祖未盡體會之故耳。蓋微細之節目﹐若不注意﹐亦不能得。《悟眞篇》曰「毫髮差殊不作丹。」學者須細味也﹗

大道眞傳口訣第六講

大周天之後升前降﹐卽是煉炁化神也。在小周天煉精化炁﹐卽采混元至精﹐積累凝結﹐以化太乙含眞之炁﹐而交感精亦隨之而化焉。交感精旣化﹐故能不動情欲。煉精化炁結成內丹﹐化金液感攝成眞陽之正炁﹐合之已得之陽精﹐以神鍛煉之而成大丹焉。小周得內丹﹐大周得外丹。內爲陰丹﹐外爲陽丹。陽丹可以鍛煉識神﹐便歸藏識﹐合於太虛﹐而業根斷絕矣。小周天所得者﹐爲後天之先天﹐是爲元炁﹐元炁結成內丹。經過大周天﹐化爲金液﹐產生大藥﹐未服食以前爲藥﹐旣服食以後爲丹﹐是爲先天之先天﹐是化神也。後天之先天﹐經烹蒸而生紅球﹐此紅球卽外丹也。經三昧火鍛煉爲紅色﹐卽火气也。所以曰煉炁化神﹐得此炁而化神矣。擴而充之﹐可以出神﹔再擴充卽還虛也。

神﹐一也﹔炁﹐二也﹔精﹐三也。由三化二﹐由二化一﹐得一而神矣。此一卽性﹐空性卽空靈。修道者﹐因此靈而得六通。分爲三則不靈﹐合而一卽靈也。天地間虛空中眞陽之一炁﹐本太極之理气﹐最靈者也。化而爲神﹐無兩儀﹑四象﹑五行等等﹐故而神也。《中庸》曰「其爲物不二﹐則其生物不測。」一如獨立而無對者﹐所以變化無窮而靈也。神也者﹐化萬物而爲言者也。大而化之之爲聖﹐聖而不可知之之爲神。聖尙可道﹐神則難知。致廣大﹐盡精微﹐極髙明﹐博厚而悠久無疆﹐道家指爲神仙﹐佛家名爲菩薩﹐皆有永久萬能之意。

經過大周天后﹐謂爲神丹﹐此丹卽是陽神也。火球在外之時﹐陽尙在外﹐經過七日之後﹐而陰盡陽純﹐與神合徳矣。外來之種種魔難﹐卽歷劫以來宿業之根也。今皆顯現﹐以心神最靈﹐識神亦靈﹐因歷劫以來之經驗畱有影像於識裏﹐今將化去﹐須出現一次﹐古謂大周七日卽以煉陰魔。待將識神之影像化去﹐與外來陽神合而成道﹐所謂「形神俱化」是也。識神元陰退盡﹐業根盡絕﹐其識全空﹐與元神之空體合一﹐所以形神俱化﹐聚則成形﹐散則成气也。至身中精血﹐過大周天后﹐變爲白膏﹔至其骨肉則至堅彊﹐可經久遠不壞﹐惟究爲重濁之物﹐不能飛升。

在天成像者﹐元神出神也﹔在地成形者﹐卽將軀殼委之於地也。惟形身已成﹐爲金剛不壞之體﹐天地壞時方壞﹐其餘則無物能壞之也。神去而軀殼在地﹐歷久不壞﹐色身之指爪發眉等物附屬於骨肉者﹐骨肉有靈气能長育之﹐故指爪發眉等仍能生長也。試舉例以明之。山東靑島嶗山上淸宮中有修道者居焉﹐相傳爲明代時人﹐至今仍端坐於中﹐不食不睡亦不語。地方官交替一人﹐加一封條於其上。此屋𨿽已破敗﹐道者仍端坐不移﹐人皆見之﹐其爪極長﹐繞腰三匝。類乎此者﹐各省皆有之。肉身經幾百年如生﹐其指爪等仍能長也。前淸山東省河道總督靳輔在山東黃河修堤﹐掘得一古棺﹐其棺見風日卽化﹐中有屍體在焉﹐歷久不壞﹐發甚長﹐而指爪繞身數周。以其爲無名古屍﹐有人主張付之火化﹐正欲付火﹐天大雷雨而止。其夜靳正從事辦公﹐見有古衣冠丈夫過而告之曰﹕我爲得道之人﹐肉體能永久不壞﹐旣欲築堤﹐請攺地以葬﹐隨地皆可﹐不可付火﹐火之則不利於公也。又宋時修某官﹐掘得古墓﹐棺開見屍如生﹐似漢時之人﹐共觀之時﹐屍忽坐起﹐好事者仍從傍注視﹐見屍開眼望天而言曰﹕天何以如是垂垂﹐比我時低之多矣。言畢仍睡下不起。考之志歷﹐知爲東漢時修道之某君﹐仍爲葬之如故。凡此皆因經過鍛煉﹐身上陰盡﹐肉體能永久不壞也。

前後升降﹐從後升而由前降。升上之時﹐其熱有似火球﹐從督脈而上﹐到頂稍住﹐仍由昆侖而下明堂入口﹐謂之曰服食還丹﹐卽「白雲朝頂上」也。前降卽「甘露灑須彌」也。服食到口之時﹐僅僅三數滴﹐少時僅一滴而已﹐由重樓而下﹐物少而其效甚著﹐有聲如雷。大藥到腹中﹐謂之得丹。一日數次﹐積累到三百次之滿足﹐眼前之火球化爲紅紫之光而罩身。初時只能罩至半身﹐漸漸罩盡全身。其人迷離恍惚﹐似在雲煙之中﹐其光紅色。此中蓋有工夫﹐有次第也。初經七日之後﹐紅光徧體﹐此光卽我人之陽神﹐是其初步也。我人應用溫養之工﹐丹法謂之沐浴之工﹑乳哺之工也。大周天無定而純忘﹐此時更宜用忘也。陽丹旣得﹐神移上田﹐卽以我之虛空通天地之虛空﹐放之則彌六合也。此時身心仍用大忘﹐而微微用我神覺﹐覺我之小虛空﹐通入於天地之大虛空中。將天地之虛空﹐爲我之虛空﹔而我之虛空亦爲天地之虛空﹐則我神居天地之中﹐炁包天地之外矣。此實煉炁化神後﹑還虛前之溫養工夫也。

經過小周天后﹐則精滿不思色。又經大周天﹐則炁滿不思食﹐神滿不思睡﹐終日大定﹐不食不息。以我虛空之中﹐合於天地虛空之中﹐少則百日﹐多則三百日﹐如慧根之人﹐亦可頓卽貫通﹐而身上照體之紫紅光﹐漸漸變爲紫金光﹐由紫金光再變金光罩身。《悟眞篇》曰「近來徧體金光現﹐不與旁人話此規」是也。到紅光罩身之時﹐仙佛皆可目見﹐至變金光之時﹐卽可與神佛往還矣。煉神還虛﹐光大陽神之口訣﹐全在「以我之虛空﹐通天地之虛空」二語也。

金光罩身之後﹐再過數日﹐或數十日﹐徧身金光﹐照而覆於頂上。初小漸大﹐竟至大如車輪﹐卽出神之時刻。到陽神完全可以出神﹐守護伴侶見金光大如車輪之時﹐應告之曰出神﹐使之覺而速出。若仍不覺﹐應再告之﹐覺一動而神卽出矣。古有斷臂出神者﹐如藍養素﹐因出神景到﹐而己不覺﹐時過已久而不出神﹐鐘祖𨿽點化之﹐而神仍不出﹐因用力斷臂﹐神一驚而出矣。若有伴侶在旁﹐能早驚覺而告之﹐則覺動卽能隨金光而神出。蓋此時早已歸於大忘﹐正覺非感不通﹐必有人爲之告。藍仙之神不出﹐卽景到未覺﹐致神滯於彀中﹐眞意不動﹐故以斷臂驚之﹐乃忽然而覺耳。

初出神時﹐陽神幼稚﹐其膽甚小﹐不可遠出﹐一出卽須收回。覺動而出﹐亦覺動而回。初時僅可五步十步﹐或三四十步﹐漸放漸遠﹐至五里十里。時時煉習﹐到純熟之時﹐意欲出到何處﹐卽至何處。及至放到五百里﹑一千里方可用之。用神之初﹐到其地若住若干時或一刻鐘或半點鐘﹐而再收回之也。能放到千里以上﹐住一點鐘之久﹐則到萬里亦同之矣。此時用其靈而作種種之舉動﹐能放之愈遠﹐住時愈久﹐而神愈靈也。煉到隨時放而隨時收時﹐方爲完全﹐此時入地通天﹐陽神皆能之矣。聚而成形﹐散則成气。聚時儼然人也﹐散時則化而爲气﹐可以隨心所欲而爲之矣。然此時尙爲一神﹐而不能化多身﹐再進則可化多身矣。

出神之時﹐爲煉神還虛﹔化身之時﹐爲煉虛合道。道本空﹐無名無相﹐而煉虛以合之﹐道家謂之「粉碎虛空」﹔佛家謂之「千百億萬化身」﹔儒家謂之「放之則彌六合﹐捲之則退藏於密」也。此時已能隨心所欲﹐若欲解脫﹐可以脫離軀殼而去﹔若欲畱形度世﹐亦可帶軀殼而修煉。煉虛合道﹐卽以我之陽神﹐歸於虛空﹐化於虛空之中是也。帶軀殼做功﹐佛家謂之曰「九年面壁」之功。九年二字﹐亦假言之﹐實不在乎年月也。修煉年久﹐則化身愈多﹐由一而三﹐由三而九﹐由九而八十一。修到九年﹐則可化到無數之化身也。此中久暫﹐全視根器之利鈍而別。根器利者﹐一日亦可﹐甚至立刻圓通﹐亦可成功﹐固甚速也。若根器鈍者﹐固須時日也。然此功無止境﹐用力愈久者﹐神通愈大﹐在天上之神仙﹐亦用此功也。化之千百億萬法身﹐充滿於宇宙﹐是爲大覺金仙﹐亦卽佛也。煉時空空洞洞﹐完全與虛空同體﹐其究也﹐可以三千大千世界﹐恆河沙數之化身﹐充塞虛空﹐其神通爲何如也﹗

煉虛合道之功﹐在道家帶軀殼而修者甚少﹐以已出神之後﹐多視軀殼如贅癅﹐不願畱之也。至佛家則多帶軀殼而修﹐以達於完全成功之域。其實畱否﹐於已無甚關系﹐所關系在濟人利物行功之時﹐有便利與否之分而已。利濟之功﹐佛道兩家不同。道成之後﹐應以道利濟天下﹐兩家所同也。而道家多脫去軀殼﹐以陽神入世度人。一面仍以陽神煉虛合道﹐如張三丰眞人見明成祖時﹐以陽神飛入朝中﹐且曰﹕我不是張三丰﹐是張三丰之陽神。當眞人在揚州時﹐卽已化去﹐而以陽神入武當山修煉虛合道工夫﹐且行利濟之事﹐其後周行天下﹐皆陽神也。佛家則不以周行天下爲利濟之事﹐其間住在何處﹐卽於何處度人﹐故多帶軀殼行之。若欲周行天下度人﹐自以不帶軀殼爲便也。

