

呂祖三尼醫世說述管窺

金蓋山人閔一得著

其一

﹤謝按﹕讀此管窺讀者須知三元爲何義﹐眞一爲何物﹐乾元者﹐天炁也﹐就人身而言﹐虛靜中﹐自頂下降之淸炁。坤元者﹐地炁也﹐就人身而言﹐虛靜中﹐自足而升之和炁﹔人元者﹐中炁也﹐於人身內而言﹐虛靜中﹐心腎二炁交和中宮所生眞陽之炁也。混沌虛靜中﹐於中主宰此三元之「物」者﹐是爲眞一。此不可擬議﹐不可摹想﹐功到自知﹥

按《醫世》說﹕「呂祖師奉教於三尼。」石庵陶律師謂﹕是三聖在天之靈﹐宣說參天地﹑贊化育之大道﹐祖師嘗得聞之而述以示人者。其大旨﹐不外卽身以治世——是道非法。據管窺﹐乃從三才源頭上立腳者。《醫世》經文——玉淸之寶笈。蓋深奧如《大洞玉章經》﹐凡人難曉﹐非人不可妄傳。故祖師不宣示本文﹐而但述其說以示誠心學道者。又恐學者不知入手之門﹑降壇之日﹐娓娓言之﹐謂當以《參同》《悟眞》了命﹐《大洞玉經》化凡﹐《唱道眞言》煉心﹐然後以《三尼醫世》證果﹐則《醫世》經義自可默會﹐而行之自有步驟。使世志士得其大略﹐誠以事之﹐敬以行之﹐從此上續三尼心學﹐累行積功——惠而不費﹐大而非誇﹐天仙之梯航也。竊嘗息心體會﹐卽身卽世﹐宜事培元。元培﹐功乃進焉。

其訣惟何﹖虛我色相﹐一我气神﹐卵而守之﹐久則內外無間﹐神完气足而精化。此身之神气旣旺﹐則所事得實﹐必無不濟而中止之虞。又久之﹐乃一絲不掛﹐身世兩忘﹐歸於太無﹐功竣一斂﹐全復太初﹤謝按﹕混沌中忽的一覺﹐太玄影現﹥﹐而縮斯身斯世於祖竅之中﹐悠然住手。斯時也﹐身世兩益﹐嗣則相力加進﹐自戒計驗計程。所當刻省者﹐身不可不端直﹐心不可不專一﹐行不可不堅不恆﹐置身世窮通於不問而已。﹤謝按﹕忘形以養气﹐神气合一﹐胎息養眞﹐放而又放﹐及接先天﹔神炁合一﹐入於先天之先。身世兩忘﹐歸入太無。混沌中忽的一覺﹐是覺非覺﹐則內照此身﹐「念中無念」又加虛寂之﹐先放之極大﹐今收之極小之中﹐置世身於無聞無見之內﹐其景紛現﹐惟在「念中無念」而已。﹥

其二

憶昔事此﹐每到身世兩忘﹐旋現一境﹕上截澈淸﹐下截渾和﹐虛無邊際﹔返而內照此身﹐﹝謝按﹕此卽縮身世於祖竅﹐仍後更宜寂之﹐是謂退藏於密也。﹞肢體臟腑空無所有﹐但覺白者天如﹐黑者地如﹐且有激濁揚淸之變化﹐流露於動靜之中。寂而體之﹐下界疊現﹐歷歷布若棋局。更寂體之﹐又見熙熙攘攘﹐紛若明窗之塵。以是气機之徵驗叩之呂祖﹐呂祖曰「向之初現者﹐三才混一之太極﹔繼而現於內照者﹐一身之太極。其後紛紛疊現者﹐是混一太極中含世宙億億太極之玄影﹐統攝於一心之中。惟能體而勿滯﹐見而不著﹐日時行功而勿間﹐三才眞一感而下合﹐乃可中加作用矣。若未迎合眞一﹐但當循是徵驗﹐益加虛寂其心﹐置此眞元景象於不見不聞之中﹐庶不爲元所障。久之﹐自可冀得眞一。喜汝不由想象而得﹐玄影印心能不動念而加寂體﹐不負太虛保舉﹐汝其勉諸﹗今所得𨿽屬玄影﹐一得眞一﹐便非玄影已也。然斯眞一﹐豈得以歲月期哉﹗噫﹗玄影入腔﹐進功之階﹐汝其勉之。」此爲嘉慶十六年事。蓋以初步進功必由之境﹐故識之﹐以爲同志者先路之導

其三

是道入手﹐現黑白﹐見升沈﹐是爲消息﹐而總以自得爲眞。苟有心想﹐便落幻妄﹐故以得見眞一爲宗。眞一者﹐持之不得﹐體之則存。上所言者﹐乃是眞元。元之爲物﹐有一以持之﹐內則用以治身﹐外則用以治世。第本一气﹐而判成兩﹐輕淸者上升﹐重濁者下降﹐此自然之道﹐而至人必究其所自﹐據理而論﹐靜以致淸﹐動以致濁﹐而使之一動一靜者﹐非無神以宰之也。在人之宰曰心﹐心乃至靈之物﹐必憑一念以定——所謂志也。君子所以貴立志﹐成賢成聖﹐皆此志之定力﹐知此﹐則治心有法矣﹗

治心之法﹐不外剛健中正四字。如何剛﹐如何健﹐如何中﹐如何正﹖內問諸心﹐心自了了者﹐以有天賦之性在焉。中正性之體﹐剛健性之用﹐性卽天心也。明此﹐則存養有方﹐而中有把握。﹝一得﹞有志未逮﹐竊聞先師緒論﹐謂學者當遵﹝唱道眞言﹞以自洗刷﹐則心體大明﹐自能辧气機之先後。气機之滯﹐凡質之累也﹐虔奉玉經而气質自化。參諸《參》《悟》﹐不爲諭言蒙惑﹐而七情胥歸一性之正﹐稟賦乃全。於是用志不分﹐以之醫世﹐出神入化﹐近則一家一村﹐遠則一縣一郡﹐推其極則四大部洲﹐無不調攝於此方寸之中。消其災診﹐則無水火﹑刀兵﹑虫蝗﹑疫癘﹔正其趨向﹐則俗無不化﹑人無不新﹑民安物阜﹐熙熙然如登春臺。小用之而小效﹐大用之而大效。道如是也﹐而用之則存乎其人﹐人稟天地之气﹐故通天地之气而能運天地之气﹐人气爲天地二气之樞紐﹐性命之功未圓則气不靈﹐性命之功旣圓而四大已空﹐則無所依據以有爲﹤謝按﹕性命之功旣圓﹐則已非人矣﹐故無人心﹐無人身形﹐故無所依據以有爲也﹐無身則無以應地﹐無心則無以應天﹐無血肉筋骨精气﹐則無以應大地山河百姓。﹥故天仙亦讓其權於人。﹤謝按﹕人能改變天地﹐現今之科學技術﹐卽是在改變天地﹥此人所以爲三才之一也。

其四

要知天地無心﹐非塊然兩大也﹐言其自然之道耳﹗作善而百祥隨之﹐作不善而百殃隨之﹐皆自然之道也。而致殃致祥之柄﹖乃自人操之而天隨之﹐是可見人有轉移造化之力矣。其故何哉﹖蓋從逆則凶﹐惠迪則吉。天本無心﹐惟人自召﹐聽其縱欲則從逆而凶﹐消其戾气則惠迪而吉﹐轉多在人﹐而籍有轉之移之之人﹐一气轉而人心皆轉﹐人心轉而天心亦轉矣﹗﹤謝按﹕老子云「天道無親﹐恆與善人」﹐匹夫含冤﹐三年不雨。﹥

所謂寄者﹐非出而寄之也。三才一气﹐原是一物﹐言其形則有三焉﹐气以成形﹐各有所歸﹐是惟太極。輕淸者自歸天﹐重濁者自歸地﹐乃各從其類。動而愈出﹐生淸濁者眞元也﹔玄之又玄﹐妙淸濁者眞一也。君子知而迎之﹐合同而化之﹐令各返夫先天﹐乃爲得訣。

斯眞一也﹐羣居而不異﹐獨立而不孤﹐同得而分﹐各得而合。蓋元與一﹐是一非一﹐是二非二。離气而言眞一﹐合气而言曰眞元。天心之气曰眞元﹐眞元之宰曰眞一﹐眞一卽天心﹐天心無形﹐賦於人而有形﹐卽眞一也。眞元有气﹐藉心迎一﹐藉一敕元。天以眞一眞元鑄有形﹐吾以眞一眞元培有形﹐令各安泰﹐是曰醫世﹐是性命之學。

有爲而無爲者﹐盡心盡性以致之﹔得驗與否﹐不欲人知﹔遠近久暫﹐證果之高下定焉。君子存心﹐合內外以成其道﹐不計功效﹐況計人世之勛業哉﹗蓋以是爲性分中事﹐一有所爲﹐不可與言道﹐士所以爲四民之首者﹐以其有化民之責也。得聞是道﹐可不勉歟﹖

其五

是道也﹐當於定靜之中﹐寂審气機之通塞﹐及旣充和﹐一守淸明之在躬。有性命合修之理﹐而醫世之用賅焉。﹝一得﹞嘗學之﹐竊有所會。方其心注頂﹐由頂達胸﹐奉元首而啟乃心——明良之象也。乃由其胸達腹﹐奉天心以騭下民——康濟之事也。以一身言之﹐則爲通理督任之法。繼由下極穿尾閭﹑循夾脊﹑透玉枕﹑上昆侖﹑駐混丸﹐天雷一震﹐﹤謝按﹕性玄關開也﹐﹥甘露沛灑﹐五臟淸涼。斯時任督已交﹐天气降而地气升﹐煦嫗發育﹐含宏光大﹐品物咸亨﹐上下成泰﹐朝野不隔﹐而民親其上——是實其腹而藏富於民也﹐地不愛寶﹐上達天庭﹐膏澤洋溢﹐復下華池﹐駐護絳宮者﹐下流上通——所以致雍熙也。從而坤乾並迎﹐綿綿照注﹤謝按﹕念中無念﹐故曰照注溫養沐浴﹐胎息養眞也。﹥俗化民新﹐漪漪盛哉。——究其得致之由﹐中有眞一以宰之耳﹗

斯道也﹐謂之升仙之寶筏也可﹐謂之醫世之神功也亦可。然非致虛極﹑守靜篤﹑詣力充足﹐則不可以行。

呂祖曰「頂不知存﹐存不至足﹔胸不知存﹐存不至足﹔腹不知存﹐存不至足﹔前三不通也。下極不知存﹐存不到極足﹐後三不得通也。三三通﹐一半功﹐成仙致治攻復攻﹐﹝謝按﹕此乃開關展竅祕法﹐頂胸腹足﹐先存後忘。形虛气運﹐忘中眞火。全身混化﹐身心妙合。我處其中。百竅開通。﹞下半功夫閉巽風。」﹝謝按﹕閉巽風者﹐胎息工夫也﹗﹞按﹕攻﹐專治也。巽風﹐鼻气也﹐鼻有兩竅﹐致閉乃圓﹐炁不從鼻漏﹐直由黃道載升載降﹐而鼻若虛設﹐乃謂之「閉」。此虛極靜篤之驗﹐蓋得孟子直養之義焉。養者何﹐養此眞一也﹐孟子所謂「至大至剛塞乎天地之間者」﹑「無若宋人然」﹐則得矣﹗

其六

憶昔學此訣未了了﹐但趺其足﹐直其體﹐虛其心志﹐平其气機﹐安守下極﹐旣覺充和﹐漸熱若灸﹐安守如故﹐覺此暖气﹐騰騰向後﹐寂守勿助﹔又久之﹐乃覺下極寬廣﹐气機無稍阻塞﹐知已透關欲上矣﹐關者﹐尾閭是也﹐微用下翹上聳之訣﹐隨機縱任之﹐便覺脊背非背﹐曠若通衢﹐平衍上躋﹐綿亙數十里。琦花夾道﹐步騎者﹑兜者﹑笠者﹑負且乘者﹐肩摩轂擊如五都之市。其中冠蓋雲集輜重輻輳﹐雕題鑿齒亦接踵而來﹐自有萬國珙球趨赴神京之象。忽見白虹一道﹐起自北海﹐肅肅有聲﹐直趨峻嶺而南。元神殿而隨之﹐見山頂極平廣﹐中峙殿宇﹐金壁輝煌﹐精曜華燭﹐別有天地——此道家所謂昆侖﹐內典所謂兜率﹐實人身之元首也。此中不敢顧戀﹐俄見赤气耀﹐起自天南﹐隆隆有聲﹐——知是天罡﹐砰哄一震﹐與白虹相擊乃合成。長橋橫空﹐上有羽葆旌幢﹐往來雜沓。已而風送繁響﹐馨瑯磅唐——知是天樂﹐不敢傾聽——又見星冠羽衣﹐仙禽神獸﹐環鴻紛紛﹐絢若圓畫﹐靄然燦然﹐彌滿空際。斯時心怦怦欲動﹐凝神彊定﹐倏寂無所見﹐黑宰成夜﹐心又稍動﹐且有虎嘯猿啼之擾。鎭靜久之﹐大聲忽起﹐疾若霹靂——知是剝復機關——息心候之﹐略有甘露沛注﹐徧體作旃檀气。寂然不動﹐光明頓開﹐見沃野千里﹐城雉環列﹐气象壯麗——知是釋典所謂帝釋天﹐道典所謂鄞鄂也——肅然起敬﹐果見天神滚冕下降﹐輿衛莊嚴。身卽俯伏﹐存迎眞一﹐布護天宮。有頃﹐忽覺身隨云逝﹐遠離閶闔﹐回視天宮﹐五彩炫目﹐俯見大地如棋局﹐徧觀遐邇﹐繡壤相錯﹐山川糾紛——知是下方——雲气垂注﹐瑞光糾縵。錦覆大千。定神諦審﹐熙來攘往之眾﹐粟如蟻如。旣而漸近﹐歷歷如掌示。斯時心目中﹐覺眾庶非眾庶﹐直是一我所分現﹐眾庶之悲愉忻戚悉無所隔﹐直是一我所親嘗。——此卽融萬爲一﹑物我無分之眞境也﹤謝按﹕元神入胸部神室﹐乃人心發祥之「地」﹐因已達天人合一﹐故此神室之「心」﹐亦卽天下所有人之心﹐而人我合一﹐人人卽我﹐我卽人人。「融萬爲一﹐物我無分﹐」爲何如此﹖因我有人之形身﹐我有人之「人心」。在此刻﹐行者切不可元神有失﹐不可隨人之妄心識心﹐而追逐形相之气機﹐虛寂而混沌之﹐自有效驗生成﹐否則﹐恐有大患。﹥蓋此眞境﹐胞與眾生﹐春滿乾坤﹐三元之气妙合而凝﹐斯身斯世均在太和翔洽之中﹐惜爾時未及加迎眞一﹐陶鎔於林林總總之間。虛靜內觀﹐﹤謝按﹕未入無極混沌「中」﹐而遂就反照內身。於丹修而言﹐覺之太早﹐藥物還嫩。﹥遂入渾穆。久又久之﹐元神出定﹐吾身趺直如初﹐而顏色頓變﹐忽成少年﹐須髮皆變白成黑。——此爲嘉慶十八年長至日事。﹤謝按﹕此則入手﹐從胎息開始﹐故以下極和坤腹爲下手處﹐此乃醫世進一層心法﹐前者洗心洗髓﹐完足自身神气﹐此則從事眞胎息﹐而醫世﹥

予學問疏漏﹐功夫未足﹐遑敢云有益於世乎﹖謹以所歷之境叩之呂祖﹐呂祖曰「得之矣。能行不怠﹐必有徵驗云。」以上所歷之境﹐不必盡泥﹐蓋各有精神詣力之不同﹐不可按圖索驥也。

其七

謹按是書﹐離世以事身﹐原可成仙。卽一身包羅一世以醫之﹐身世皆有功而證果﹐是正一舉兩得者。个中消息前已略呈其槪﹐所當空淨者﹐凡情凡緒與妄覺妄知也﹐所當迎存者﹐乾元坤元眞一也。蓋乾無坤不和﹐坤無干不淸﹐知迎坤乾而不知迎兩元中之眞一﹐﹤謝按﹕「眞一」者﹐就其生機而言﹐乃先天一炁﹔就其靈機而言﹐乃混沌之元神。﹥﹐是猶以水火煮空鐺﹐萬無得丹成仙之理。—以中無物耳﹗物者何﹖眞一是也。得眞一則个中有主﹐措施無偏勝矣﹐此《醫世》之綱領也。誠而行之﹐訣中有訣﹐蓋不外有眞我以持之﹤謝按﹕眞我者﹐人身之眞一也﹐亦稱元神眞意﹐又謂己土內丹。實我人「眞息息」也。﹥。所謂以我之眞﹐感合三才之眞﹐逆而行之﹐復完太極。澆漓虧損之處﹐斟酌淸和﹐維持調劑於期間﹐當不計歲月﹐不計功驗﹐盡此報身而止。古人行之見諸典冊者﹐周時吳會張諱亞字善勛﹐以醫世之道陰行名世之功業﹐默輔周召於成王時﹐道洽政治﹐福祚無疆﹐而證文昌果位。事載寶錄﹐《文昌大洞仙經》原敍亦引之——敍爲存華魏元君手著者。

﹝一得﹞沐先師曉諭﹐黽勉從事於迎元﹐而尙未注意於迎一﹐蓋以性未明徹﹐眞一之一恐難協應﹐亦因未聞个中玄理﹐妄有所待﹐欲得另參祕旨而後行之。然迎元之應已歷有神驗。﹝一得﹞久寓之鄕﹐春花重放於秋季非一次二次﹐三四五次也。如金蓋之雲巢﹐姑蘇之大德庵﹑連華庵﹑葆元善堂﹐禹航之天柱觀﹑半持庵﹐武林之寂寧閣﹐上海之小蓬萊﹐若杏若桃﹑若玉蘭紫荊﹑木筆木瓜﹑西府海棠之屬﹐秋令作花﹐燦爛芬馥﹐濃若三春﹐萬目共睹﹐題詠成貼﹐九九桃花﹐呂祖師嘗賜詩﹐諸君子和之——事在嘉慶十六﹑七﹑八三年。金蓋之花木尢盛﹐徧滿山麓叢放成例。

斯十年中﹐吳沈門桑椹﹐重實於小春者﹐亦有七載。金蓋之河埠也﹐嘉興童翁名宏毅﹐衰頹足蹇﹐有神相斷其壽數終於是歲之臘﹐年已七十矣。得是埠冬實於樹﹐服之盈握﹐驟彊健﹐棄入山﹐往返七里許﹐身輕如飛﹐歸采斗許﹐純紫者配丸配酒﹐常服之﹐次者配於施藥方中﹐治病無不立愈。乃歲歲如期來采﹐救危疾無算。其友莫達誠﹐頂患血癅﹐大如拳﹐皮軟薄若熟柿﹐翁以椹酒杯許飲之﹐入口片時﹐癢不可忍﹐立卽平伏若失。遂與翁發願﹐募砌進山石路千二百步有奇﹐造石橋二﹑路亭一。亭名「止」﹐呂祖降壇爲之題額﹐——初﹐宋梅子春常止此﹐趙松雪題其亭曰「鶴止」﹐今重建﹐呂祖示人知止之義﹐故改是名——錢唐鮑薇垣太守錕﹐爲作碑文﹐詳志造橋砌路勝因。梁侍講山舟同書爲之書。是年春﹐山上院中忽生楊柳紅蓼﹐今柳已成陰﹐紅蓼每歲皆發。柳葉能治瘧癘﹐紅蓼入曲釀酒﹐能消中脹。迄今嘉湖杭郡有疾者咸來采取﹐呼其柳曰「神柳」﹐蓼曰「仙蓼」。叩之呂祖﹐祖曰﹔「由气化而生﹐古來有之﹐事載《徑山誌》﹐爲國一禪師事﹐不足異也﹐然亦足爲迎元之一證。九九桃花﹐載在《續文獻月令》﹐爲林侍宸靈素廣陵故事﹐吾題詠載焉﹐今所題詩卽用廣陵原韻。此非僅迎元得致者﹐喜秋桃歲放﹐放亦繁衍郁﹐類昔廣陵風景矣。汝曹勉之。」又曰「汝曹亦知林侍宸之僅證靈欽祕錄一代宗師者﹐其故何哉﹖將大道而樹私名﹐一也﹔及旣赴召﹐疊以法顯﹐二也﹔反捨眞一﹐謬云有待﹐三也。使其能不赴召﹐而密迎眞一以醫世﹐宵小潛消﹐天下太平﹐其功尙可量哉﹖迷不師古﹐吾曾諭示﹐而有待之見﹐牢不可破﹐以致不能直上天衢﹐﹤謝按﹕此大槪指﹐所謂「待詔飛升」之事不切實際﹐如金液丹成﹐應行醫世功夫﹐方能證果﹐不可就拋棄肉身而陽神沖舉。閔眞人所謂「盡此報身以醫世」﹥惜哉﹖」——此嘉慶二十一年短至日示。

﹝一得﹞學力未充﹐輒蒙祖師獎許﹐其應在艸木者﹐眾所共見﹐故志之以勸同志。若眾所不知者﹐爲所當爲﹐不欲爲外人道也。

