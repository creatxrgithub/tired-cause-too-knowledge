西遊錄注﹝元﹞耶律楚材撰﹝淸﹞李文田注

中書令國初時扈從西徵﹐行五六萬里﹐畱西域六七年﹐有《西遊錄》述其事﹐人所罕見﹐因節略於此。

公戊寅春三月﹐

元太祖十三年也。

出雲中﹐

《湛然居士集》有《過雲中贈李尙書詩》。

抵天山﹐

《漢書西域傳》﹕「卑陸國﹐王治天山東乾當國。」晉灼《武帝紀注》曰「天山近蒲類國﹐去長安八千餘里。」師古曰「天山卽祁連山。」祁太史韻士《西陲要略》曰「哈密之山﹐卽天山。山之北三百餘里爲巴裏坤﹐柳谷水在城東北﹐源出天山﹐藉資灌田焉。」

涉大磧﹐

宋程大昌《北邊備對》曰「大漠﹐言沙磧廣莫﹐望之漠漠然。漢以後史家變稱爲磧。磧者﹐沙積也。其義一也。」《大唐西域記》﹕「龜玆西行六百里﹐經小磧﹐至跋祿伽國。」

逾沙漠﹐

祁韻士《萬里行程記》云「安西州﹐舊名大灣﹐後復設安西府﹐今改爲州。出北門五里許﹐過一涸河﹐卽入沙磧。土人呼爲戈壁﹐卽古瀚海也。地以沙石爲骨﹐如熔煉而成膚。」

達行在所。

此指元太祖和林之行在﹐邱處機《西遊記》所云「皇帝舊兀裏多」者也。《西遊記》﹕「辛巳六月廿八日﹐泊窩裏朵﹐漢語行宮也。」又稱爲乃滿國兀裏朵﹐蓋太祖滅乃蠻後﹐卽置行在於此﹐以便西伐也。

明年﹐

己卯年也﹐是爲元太祖十四年。

大舉西伐﹐道過金山。

《北邊備對》曰「金山﹐隋唐間突厥阿史那氏﹐得古匈奴北部之地﹐居金山之陽。」案﹕《湛然居士集》卷一有《過金山用人韻詩》。《西域釋地》云「烏魯木齊博克達山﹐三峯峭拔入云﹐山腰有潭﹐周十餘里﹐土人稱海子。山南有俗所呼七个達阪者﹐卽此。」按﹕《唐書》西州交河縣﹐北行經柳谷﹐度金沙嶺﹐至北庭都護城。又按﹕杜甫詩注﹕「自交河北行八十里﹐至龍泉館﹐北入谷百三十里﹐經柳谷﹐度臺沙嶺﹐百六十里﹐經石會漢戍﹐至北庭都護府。」今烏魯木齊爲唐北庭都護故治﹐土魯番爲西州古治﹐以相距道裏考之﹐此「達阪」卽所謂金沙嶺。今嶺畔有陟坡﹐沙子細碎﹐滑馬足﹐「金沙」﹑「臺沙」之名當以此。《皇輿西域圖志》云「按今阿勒坦爲古金山﹐《唐書》稱阿史那氏居金山之陽﹐裴羅西超金山者﹐是也。」

時方盛夏﹐雪凝冰積﹐斫冰爲道。松檜參天﹐花艸彌谷。金山而西﹐水皆西流入海。

金劉祁《北使記》﹕「出北界﹐行西北向﹐地浸高﹐並夏國。前七八千里﹐山之東﹐水盡東﹔山之西﹐水亦西﹐地浸下。」祁韻士《西陲要略》云「新疆諸水﹐分流異趨﹐南路之水皆東流﹐出自南北山中﹐若喀什喀爾之烏蘭烏蘇﹑葉爾羌之玉河﹑和闐之哈喇哈什﹑玉隴哈什二河﹐烏什之瑚什奇﹑阿克蘇之渾巴什﹑庫車之渭幹﹑喀喇沙爾之開都﹐悉東會於土魯番之羅卜淖爾。凡南北山積雪融化之水﹐皆入之。湓淪渟蓄﹐伏流地中﹐卽古蒲昌海也。北路之水﹐若伊犁諸河多西流﹐塔爾巴哈臺之額爾齊斯諸河多東流﹐烏魯木齊之瑪納斯河多北流﹐或歸入淖爾﹐或流經葦湖﹐或伏入沙磧﹐以及雪融會合之水甚多。」

其南有回鶻城﹐

《元吏西北地附錄》曰「畏兀兒地。至元二十年﹐立畏兀兒四處站及交鈔庫。」《明世法錄》曰「火州﹐元號畏兀兒。東七十里﹐距柳陳城西百里﹐爲土魯番﹐卽古高昌國治。」案﹕《遼史兵衛志》﹕「屬國軍有回鶻﹐有甘州回鶻﹐有沙州回鶻﹐有和州回鶻。」此和州回鶻城也。末洪皓《松漠紀聞》曰「回鶻﹑甘﹑涼﹑瓜﹑沙﹐舊皆有族帳。惟居四郡外地者﹐頗自爲國﹐有君長。」

名別石把﹐

《西使記》曰「龍骨河復西北行﹐與別失八里南以相直﹐近五百里。」《元史西北地附錄》曰「別失八里。至元十五年﹐授八撒察裏虎符﹐掌別失八里畏吾城子裏軍站事。十七年﹐以萬戶綦公直戍別失八里。十八年﹐從諸王阿只吉請﹐自太和嶺至別失八里﹐置新站三十。二十年﹐立別失八里和州等處宣慰司。二十三年﹐遣侍衛新附兵千人屯田別失八里﹐置元帥府。」《明史西域傳》云「別失八里﹐西域大國也。南接於闐﹐西抵撒馬兒罕﹐東抵火州﹐北連瓦剌。元世祖議宣慰司。」《西遊記》作「鱉思馬大城」。歐陽玄《高昌契氏家傳》﹕「北庭者﹐今之別失八里城。」

有唐碑。

《西遊記》曰「北庭端府。景龍三年﹐楊河大都護有德政﹐有龍興西寺二石刻在﹐功德煥然可觀。寺有佛書一藏﹐唐之邊城往往尙存。」《槐西雜誌》﹕「特納格爾﹐爲唐金滿縣也﹐尙有殘碑。」《西域釋地》曰「庫車丁谷山在城北﹐有古寺﹐多唐碑﹐浮圖高數十丈。」《西域水道記》﹕「巴爾庫勒淖爾四源﹐東南源曰招摩多沙烏魯木齊﹐治曰鞏寧城。城南阻阿拉癸山﹐東扼博克達山﹐山之陰爲阜康縣。又東並山行一百九十里﹐爲唐沙缽鎭﹐卽阿史那賀魯所處之莫賀城。又東五十里﹐爲濟木薩西突厥之可汗浮圖城﹐唐爲庭州金滿縣﹐又改後庭縣﹐北庭都護治也。元於別失八里立北庭都元帥府﹐亦治於斯。故城在今保惠城北二十餘里﹐地曰護堡子。破城有唐金滿縣殘碑﹐碑石立爲二﹐俱高八寸﹐廣六寸﹐一石七行﹐一石六行。」

所謂瀚海軍。

元劉郁《西使記》曰「瀚海地極高寒﹐𨿽酷暑﹐雪不消。」今之所謂瀚海者﹐卽古金山也。《唐書地理誌》﹕「北庭大都護府﹐本庭州。貞觀十四年﹐平高昌。置有瀚海軍﹐長安二年置。」瀚海去城數百里﹐

《西域釋地》云「哈密東至安西州﹐西至土魯番﹐俱有沙磧﹐乏水艸﹐不毛之地數百里﹐謂之瀚海﹐今呼爲戈壁。」

海中有嶼﹐其上皆禽鳥所落羽毛。

《史記匈奴傳》﹕「驃騎將軍去病封於狼居胥山﹐禪姑衍﹐臨翰海而還。」如淳曰「翰海﹐北海名。」張守節《正義》曰「按﹕翰海自一大海名﹐羣鳥解羽伏乳於石﹐因名也。」李光廷《西域圖考》曰「按﹕文正《西遊錄》云﹕『戊辰﹐達行在所﹐至卽唐之高昌』云云﹐此以今濟木薩爲瀚海﹐與劉郁《西使記》殊﹐且言蒲類海﹐亦未確也。」《西域釋地》云「巴裏坤名會寧城。有海子﹐卽古蒲類海﹐一名婆悉海﹐俗呼爲海子﹐在城北沙山之下。東西袤一百餘里﹐對岸廣數十里。《後漢書》張璫言呼延王常展轉蒲類﹑秦海之間﹐《元和志》言伊州納職縣北直抵蒲類海。唐之伊州﹐卽今哈密﹐距巴裏坤相近﹐而巴裏坤又爲漢蒲類國地。是此海子爲蒲類海無疑。」

城西二百里﹐有輪臺縣﹐

《新唐書地理誌》﹕「庭州西延城西至輪臺縣﹐共三百二十里。」《西遊記》﹕「鱉思馬大城﹐其東數百里﹐有府曰西涼。其西三百餘里﹐有縣曰輪臺。師問曰﹕『有幾程得至行在﹖』皆曰﹕『西南更行萬餘里﹐卽是。』」

唐碑在焉。

《西域水道記》有說。

城之南五百里﹐有和州﹐

《元史耶律希亮傳》﹕「由苦先至哈剌火州。」《元史西北地附錄》﹕「阿里麻裏」之下有「合剌火」者。

卽唐之高昌﹐

《遼史兵衛志》﹕「屬國軍有高昌。」《明史》﹕「火州﹐其地多山﹐靑紅若火﹐故名。火州東有荒城﹐卽高昌國都﹐漢戊己校尉所治。西北連別失八里﹐後爲土魯番所並。」

亦名伊州。

《湛然居士集十二懷古詩》﹕「瀚海過西伊。」自注云「伊州之西北有瀚海﹐伊州又謂之西州。」《西域釋地》曰「《元和志》言伊州納職縣北直抵蒲類海。唐之伊州﹐卽今哈密。」

高昌西三四千里﹐有五端城﹐卽唐之於闐國。

《元史西北地附錄》作「忽炭」者﹐是也。《曷思麥裏傳》作「斡端」﹐《拜延八都魯傳》亦作「斡端」﹐《憲宗紀》則作「擴端」﹐均此「五端」二字之聲轉。今稱「和闐」者﹐是其地也。《明史》作「阿端」﹐又沿古名作「於闐」﹐均非兩地。《西域釋地》云「葉爾羌﹐漢莎車國地。唐以後並入於闐﹐又曰和闐。漢於闐國﹐唐置於闐都督府於此。回人謂漢人爲『黑臺』﹐和闐卽『黑臺』之訛。相傳漢任尙棄其眾於此。」

河出烏白玉。

《西陲要略》云「葉爾羌之山﹐則有密爾迪山﹐在城南二百餘里﹐產玉。有瑪爾瑚盧克山﹐在城西南四百餘里﹐產玉。又有一大山﹐在葉爾羌西南﹐與密爾迪山相連。回人呼爲塔什達巴罕﹐疑卽所謂蔥嶺者是也。水則有玉河﹐自密爾迪山流出﹐南分支入和闐。和闐境內一帶山皆積雪﹐水則有哈喇哈什河﹐有玉隴哈什河﹐有哈瑯圭塔克河﹐俱多產五﹐且資灌田。」

過瀚海千餘里﹐有不剌城。

《西北地附錄》作「普刺」。《耶律希亮傳》﹕「至不剌城。」李光廷《西域圖考》曰「不剌城﹐卽《西使記》『孛羅城』之轉音﹐城南有陰山﹐卽松樹頭嶺。山頂在池。今賽喇木泊在四山之中﹐卽池也。」

不剌南有陰山﹐東西千里﹐南北二百里。

《西遊記》曰「初在沙陀北﹐南望天際﹐若銀霞。問之左右﹐皆未詳。師曰﹕『多是陰山』。翌日﹐過沙陀﹐遇樵者﹐再問之﹐皆曰然。」《湛然居士集》卷一有《過陰山和人韻詩六首》。

山頂有池﹐周圍七八十里。

《西陲要略》曰「伊犁之水﹐有賽裏木淖爾﹐在城東北﹐隔山二百餘里。凡境內之水﹐皆朝宗於伊犁河﹐惟賽裏木淖爾不與焉。」《西域釋地》﹕「賽裏木諾爾﹐在伊犁城東北二百餘里﹐塔爾奇嶺之東。其北有川﹐名博羅塔拉。」

池南地皆林檎﹐樹陰蓊郁﹐不露日色。出陰山﹐有阿里馬城。

《西使記》曰「出關至阿里麻裏城﹐市井皆流水交貫。」《西使記》云「出關至阿里麻裏城」﹐當云「出關至阿里麻城」﹐衍一「裏」字。此卽《湛然集》之「阿里馬城」﹐非《西北地附錄》之「阿力麻裏」也。

西人目「林檎」曰「阿里馬」﹐附郭皆林檎園﹐故以名。附庸城邑八九。

《至元譯語》曰「蒙古語『梨』曰『阿里馬』。」

多蒲萄﹑梨果。播種五穀﹐一如中原。又西有大河﹐曰亦列。

劉祁《北使記》曰「興定四年十二月﹐出北界行﹐地浸高。前七八千里。又前四五千里﹐地甚燠﹐歷城百餘﹐皆非漢名。又幾萬里﹐至回紇國之益離城﹐卽回紇王所都」云云。案「益離」卽「亦列」之聲轉﹐蓋以亦列水得名也。《西遊記》曰「沿天池正南﹐下阿里馬城﹐又西行四日﹐至答剌速沒輦。沒輦﹐河也。」徐松跋云「阿里馬城者﹐卽今西阿里瑪圖河﹐在拱宸城東北﹐出塔勒奇山口﹐西南至阿里瑪圖河﹐僅百里。又西行四日﹐至答剌速沒輦﹐是今伊犁河。以西行四日計之﹐當在今察林渡之西渡河。」亦列河﹐李光廷曰「當是今瞻德城西之察罕烏蘇河﹐以伊犁統名之耳。」《西域釋地》﹕「伊犁河在伊犁城南一里許﹐源出哈什﹑空吉斯二河﹐洪流深廣﹐境內之水皆歸焉。過城南﹐折而西北流七百餘里﹐入哈薩克界﹐遇沙而伏。」按﹕《唐書》﹕「貞觀中﹐西突厥分其部爲二﹐以伊列水爲界。顯慶二年﹐蘇定方爲伊麗道行軍總管﹐討西突厥。」所稱伊麗﹐卽今伊犁﹐以水爲名。「犁」與「麗」同名﹐「列」則音相近耳。

其西有城﹐曰虎司窩魯朵﹐卽西遼之都。

明陳士元《諸史譯語》云「『斡耳朵』﹐華言『帳房』也。《遼史》稱『斡魯朵』﹐音之轉也。」《西使記》云「過六屠兩山間﹐土平民夥﹐溝洫映帶﹐多故壘壤垣。問之﹐蓋契丹故居也。計其地﹐去和林萬五千里而近。」《遼史天祚本紀》﹕「耶律大石建都城﹐號虎思斡魯朵。」又《遼史兵衛志》﹕「屬國軍有胡母思山蕃。」胡母思﹐卽《本紀》之「虎思」矣。又《部族表》﹐遼太祖天贊二年﹐破胡母思山蕃。又《諸部表》有忽母思部。均卽此《錄》之「虎司」﹐自大石建都後稱爲「斡耳朵」者也。《遼史營衛志》﹕「居有宮衛﹐謂之斡魯朵。」《金史百官志》﹕「斡裏朵﹐官府治事之所也。」

附庸城數十。又西數百里﹐有塔剌思城。

《西使記》曰「二十八日過塔剌寺。」案《西遊記》有「答剌速沒輦」。原注﹕「沒輦﹐河也。」是「塔剌思」卽「答剌速」之對音。此城以河得名﹐其上游已名爲答剌速河﹐此《錄》稱爲亦列河﹐在西遼河中府都之東也。此河西行數百里﹐繞此城﹐卽此《錄》之塔剌思城﹐又卽劉郁所過之塔剌寺矣。

又西南四百餘里﹐有苦盞城﹑

《西使記》曰「四日過忽章河﹐渡船如公鞋然。土人云﹕『河源出南大山﹐地多產玉。』疑爲昆侖山。」

八普城﹑

《元史西北地附錄》有「巴補」﹐卽此《錄》「八普」之音同字異也。

可傘城﹑

《西北地附錄》作「柯散」﹐卽此《錄》「可傘」之異文也。《曷思麥裏傳》作「可散城」。芭欖城。

《西遊記》﹕「壬午之春正月﹐杷欖始華﹐類小桃。俟秋﹐采其實﹐食之﹐味如胡桃。」《湛然集記西遊事詩》﹕「親嘗芭欖寧論價﹐自釀蒲萄不納官。」其他詩言杷欖﹑蒲萄者﹐不可枚舉。

苦盞多石橊﹐其大如栱﹐甘而差酸。凡三五枚﹐絞汁盈盂﹐渴中之尢物也。

苦盞﹐《元史西北地附錄》作「忽氈」﹐《明史西域傳》作「火占」。《元史薛塔剌海傳》從徵虎忽纏諸國﹐卽此苦盞城地矣。又《元史﹐郭寶玉傳》曰「收別失八里﹑別失蘭等城﹐次忽章河。」據此《傳》知「苦盞」與「忽章」同音﹐蓋以河得名。

芭欖城邊皆芭欖園﹐故以名。其花如杏而微淡﹐葉如桃而差小。冬季而花﹐夏盛而實。八普城西瓜大者五十斤﹐

《松漠紀聞》曰「西瓜形如匾蒲而圓﹐色極靑翠﹐經歲則變黃﹐其瓞類酣瓜﹐中有汁﹐尢冷。」明張翼《淸賞錄》引耶律楚材《西遊錄》云「八普城西瓜大者重五十斤﹐可以容狐。」今此文無「可以容狐」四字﹐爲《老學叢錄》刪節。

長耳僅負二枚。苦盞西北五百里﹐有訛打剌城。

《元史本紀》「十四年﹐取訛答剌城」﹐卽此「訛打剌」三字之對音也。《西北地附錄》作「兀提剌耳」。又《本紀》「十五年﹐秋﹐攻斡脫羅兒城﹐克之」﹐與此亦音近﹐疑所采不一書﹐故致重復。且西域彊悍﹐未必非取後復叛﹐故兩次徵克也。李光廷《西域圖考》云「龜玆入元﹐爲別失八里﹐西境城曰苦先﹐卽今『庫車』之對音。《元史耶律希亮傳》雲從徵至渾八升城。今阿克蘇南有渾巴什莊。世祖自二王所召還﹐由苦先城至哈剌火州﹐出伊州﹐涉大漠還﹐亦曰苦盞。」文正《西遊錄》云「苦盞西北五百里﹐有訛打剌城。」皆是地也。

附庸城十數。此城渠酋﹐嘗殺命吏數人﹑商賈百數﹐盡掠其財貨。西伐之舉由此也。

《元史本紀》﹕「太祖十四年夏六月﹐西域殺使者﹐帝帥師親徵﹐取訛答剌城﹐擒其酋哈只兒只蘭禿。」

訛打剌西千餘里﹐有大城曰尋斯幹。

《西使記》曰「過撏思幹﹐城大而民繁。」《元史太祖本紀》曰「十五年﹐克尋思幹城。」又曰「十六年﹐攻薛迷思幹城。」今案太祖克此城﹐後復叛﹐故十六年再攻之。「薛迷思幹」﹐卽「尋斯幹」也。《西北地附錄》作「撒麻耳幹」。《元史按竺邇傳》曰「太祖西徵尋斯幹。」《郭寶玉傳》曰「下撏思幹城。」又曰「引兵據撏思幹﹐入鐵門﹐屯大雪山。」《耶律阿海傳》曰「下尋斯干等城。」《明世法錄》曰「撒馬兒幹﹐古撏賓國﹐在懸度山西。唐以其地爲修鮮都督府﹐拜其五都督。元駙馬帖木兒主其國。東有養兒沙鹿海牙賽蘭達失幹﹐西有渴石疊裏迷諸城﹐並隸焉。」

尋斯幹者﹐西人云肥也﹐以地土肥饒﹐故名。

《西遊記》曰「尋思幹城﹐萬里外回紇國國最佳處。」杜環《經行記》曰「薩末建﹐土沃﹐人富﹐國小﹐有神祠﹐名拔諸。」《湛然集十二懷古詩》﹕「感恩承聖敕﹐寄信到尋罳。」自注﹕「尋思虔﹐西域城名。西人云﹕『尋罳﹐肥也。虔﹐城也。』通謂之肥城。」

甚富庶。用金銅錢﹐無孔郭。環城數十里皆園林﹐飛渠走泉﹐方池圓沼﹐花木連延﹐誠爲勝槪。瓜大者如馬首。穀無黍﹑糯﹑大豆﹐盛夏無雨。以蒲萄釀酒﹐有桑不能蠶﹐皆服屈胞。

《湛然集》卷七《戲作二首》﹕「屈眴輕衫裁鴨綠﹐蒲萄新酒泛鵝黃。」卷五《乞扇詩》﹕「屈眴圓裁白玉盤﹐幽人自翦素瑯玕。」《元史輿服志》曰「質孫﹐華言一色服也。勛戚大臣近侍﹐賜則服之﹐下至樂工﹑術士﹐皆有此服﹐精粗之制不同﹐總曰質孫。」

以白衣爲吉﹝色﹞﹐以靑衣爲喪服﹐故皆衣白。

陳誠《使西域記》﹕「哈烈國主以白布纏頭﹐辮髮後髢。男子髡首﹐纏以白布。婦人以白布蒙首。」

尋思幹西六七百里﹐有蒲華城﹐土產更饒﹐城邑稍多。

《元史太祖本紀》﹕「十五年﹐克蒲華城。」《耶律阿海傳》﹕「下蒲華城。」《西北地附錄》﹕「忒耳迷」之下﹐有「不花剌」。似卽《本紀》之蒲華。《明世法錄》曰「卜花兒在撤馬兒罕西七百里。以道裏計之﹐撒馬兒幹卽尋思幹﹐則卜花兒卽蒲華矣。」《耶律阿海傳》﹕「從帝攻西城﹐下蒲華﹑尋斯干等城。」《湛然集》卷五《贈蒲察元帥詩》其七﹕「閒乘羸馬過蒲華﹐又到西陽太守家。」又卷六有《蒲華城夢萬松老人詩》。

尋思於乃謀速魯蠻種落梭裏檀所都。

《北使記》曰「有沒速魯蠻回紇者﹐性殘忍﹐肉必手殺而啖﹐𨿽齋亦酒脯自若。」《西遊記》曰「至阿里馬城﹐鋪速滿國王來迎﹐宿於西園。」「鋪速滿」及「沒速魯蠻」﹐皆「謀速魯蠻」之轉聲也。又按《遼史諸部表》有普速完部﹐《金史》羣牧十二處有蒲速斡﹐此云「謀速魯蠻種」﹐似一類也。《湛然集》卷十二《懷古一百韻》注云「大石林牙﹐遼之宗臣﹐挈眾而亡。不滿二十年﹐克西域數十國﹐幅員數萬里。傳數主﹐凡百餘年﹐頗尙文教。西域至今思之﹐廟號德宗。」卷五《河中春遊詩》注云「尋斯幹有西域梭裏檀﹐故宮在焉。」

蒲華﹑苦盞﹑訛打剌城﹐皆隸焉。

《西域圖考》云「《元太祖紀》﹕十四年己卯﹐西域殺使。帝親徵﹐取訛答剌城。訛答剌﹐卽阿克蘇城。也石的石河﹐卽烏什之畢底爾河也。」

蒲華之西﹐有大河入於海。

《太祖本紀》﹕「十五年夏五月﹐駐蹕也石的石河。」但是時克蒲華城及尋思幹城﹐此大河非也石的石河﹐卻是今阿母河。以《元祕史》及《西遊記》知之矣。

其西有玉裏犍城﹐

《元史本紀》﹕「十六年秋﹐皇子術赤﹑察合臺﹑窩闊臺﹐分破玉龍傑赤等城﹐下之。」玉裏犍﹐卽「玉龍傑」三字之對音。蒙古謂「官」曰「赤」﹐故名玉龍傑赤也。《元祕史》曰「過阿梅河﹐至兀籠格赤城下營。」「兀籠格」尢與「玉裏犍」聲近矣。《元史曷思麥裏傳》作「月戀揭赤之地。」《耶律希亮傳》﹕「五月﹐西行至孛劣撒裏。六月﹐至換札孫。又西行九百里﹐至也裏虔城。又從二王還﹐至不剌城。」案﹕孛劣撒裏﹐卽不剌城。換札孫﹐卽「虎司」之聲轉﹐此西遼都也。「九百里至也裏虔城」﹐卽「玉龍傑」之轉聲﹐此卽玉龍傑赤也﹐又卽「玉裏犍」三字之對音。「還至不剌城」﹐又卽「孛劣撒裏」。蓋翻譯本一人﹐而前後不相照﹐作傳者又不相照﹐作傳者又不識蒙古語﹐故使讀者茫然耳。

梭裏檀母后所居。富庶又盛於蒲華。

此母后當是直魯古之妻﹐其時乃蠻篡直魯古之國﹐而尊其後爲皇太后也。

又西瀕大河﹐有班城。

《元史本紀》﹕「十六年辛巳﹐夏四月﹐駐蹕鐵門關。秋﹐帝攻班勒紇等城。」《白察罕傳》﹕「察罕﹐西域板勒紇城人。初﹐察罕生於河中﹐其夜天气淸肅﹐月白如晝﹐西域謂白爲察罕﹐故名察罕。」案﹕河中﹐卽尋思幹城﹔板勒紇﹐卽班城也。

又西有磚城。

《西遊記》曰「鐵門南岸西有山寨﹐名團八剌﹐山勢險固。」此「磚城」與「團城」聲轉也。故《記》云「由此東南行三十里﹐過班裏城。」則此城在班裏之西﹐故知「磚城」卽彼《記》之「團八剌」也。《大唐西域記》曰「羯霜那國西南行二百餘里﹐入山。山路崎嶇﹐溪徑危險﹐旣絕人裏﹐又少水艸。東南山行三百餘里﹐入鐵門。鐵門者﹐左右帶山﹐山極峭峻﹐𨿽有峽徑﹐加之險阻﹐兩旁石壁﹐其色如鐵﹐旣設門扇﹐又以鐵錮﹐多有鐵鈴﹐懸諸門扇﹐因其險固﹐遂以爲名。出鐵門到睹貨羅國」云云。此「磚城」蓋唐之吐火羅國故也。

自此而西﹐直抵黑色印度城。亦有文字﹐

劉祁《北使記》曰「有印都回紇者﹐色黑而性願。其書契約束﹐並回紇字﹐筆葦其管﹐言語不與中國通。」《西使記》曰「印毒國去中國最近﹐軍民一千二百萬戶﹐卽漢身毒也。」艾儒略《職方外紀》曰「中國之西南曰印弟亞﹐卽天竺五印度也﹐在印度河左右。」《漢書西域傳》﹕「無雷國北與捐毒接。」師古曰「捐毒﹐卽身毒﹑天篤也。本皆一名﹐語有輕重耳。」臣召南案﹕「天篤﹐卽天竺。《後漢書傳》之天竺﹐卽此《傳》之捐毒﹐而後世又曰印度國也。」

與佛國字體聲音不同。佛像甚多。

《西使記》曰「乞石迷西﹐蓋傳釋迦氏衣缽者。」《松漠記聞》曰「回鶻奉釋氏最甚﹐共爲一堂﹐塑佛像其中﹐每齋必到羊。或酒酣﹐以指染血塗佛口﹐或捧其足而鳴之﹐謂之親敬。誦經則衣袈裟﹐作西竺語。」《大唐西域記》﹕迦濕彌羅國﹐舊曰「廚賓」﹐訛也。

不屠牛羊﹐但飲其乳。土人不識雪。歲二熟麥。盛夏置錫器於沙中﹐尋卽熔鑠。馬糞墮地沸溢﹐月光射人如夏日。其南有大河﹐冷如冰雪﹐湍流猛峻﹐注於南海。

《新唐書地理誌》曰「天竺西境小國五﹐至提■﹝風日﹞國。其國有彌蘭大河﹐一曰新頭河﹐自北渤昆山來﹐西流至提■﹝風日﹞國﹐北入於海。」《職方外紀》曰「東印度有大河﹐名安日。國人謂經此水一浴﹐所作罷業﹐悉得消除。」

土多甘蔗﹐取其液釀酒﹑熬糖。印度西北行﹐有可弗叉國。

《元史郭寶玉傳》﹕「辛巳﹐可弗叉國惟算端罕破乃滿國﹐引兵據撏思幹﹐聞帝將至﹐棄城南走﹐入鐵門屯大雪山。寶玉追之﹐遂奔印度。」《舊唐書西戎傳》﹕「波斯國東與吐火羅康國接﹐北鄰突厥之可薩部。」按﹕所云可薩者﹐蓋卽今俄羅斯之可薩斯克﹐此《錄》之可弗叉國也。

數千里皆平川﹐無復丘垤﹐不立城邑。

《職方外紀》曰「亞細亞西北之盡境﹐有大國﹐曰莫斯哥未亞﹐東西徑萬五千里﹐南北徑八千里﹐中分十六道。有窩兒加河最大﹐支河八十﹐皆以爲尾閭﹐而以七十餘口入北高海。」《大唐西域記》﹕「從信度國西南行千五六百里﹐至阿黠婆翅羅國﹐國周五千餘里。自阿黠婆翅羅國北行七百餘里﹐至臂多勢羅國﹐屬西印度境﹐國周三千餘里。從此東北行三百餘里﹐至阿黠荼國﹐屬西印度境﹐國周二千四五百里﹐國大都城周二十餘里﹐無大君長﹐役屬信度國。從此東北行九百餘里﹐至伐剌拿國﹐周四千餘里。復從此西北逾大山﹐涉廣川﹐歷小城邑﹐行二千餘里﹐出印度境﹐至漕矩吒國。」

民多羊馬﹐以蜜爲釀。此國晝長夜促﹐羊膊熟﹐日已復出。正符《唐史》所載骨利斡國事﹐

《元史土土哈傳》﹕「欽察去中國三萬餘里﹐夏夜極短﹐日暫沒卽出。」《地理誌西北地附錄》曰「邛可剌者﹐因水爲名﹐附庸於吉利。吉思去大都二萬五千餘里﹐晝長夜短﹐日沒時﹐炙羊肋熟﹐東方已曙。」卽《唐史》所載骨利斡國也。《新唐書地理誌》曰「仙娥河北岸有富貴城﹐又正北如東過雪山松樺林及諸泉泊千五百里﹐至骨利斡。又西十三日﹐行至都播部落。又北六七日﹐至堅昆部落﹐有牢山劍水。骨利斡﹑都播二部落北有小海﹐冰堅時馬行八日可渡。海北多大山﹐其民狀貌甚偉﹐風俗類骨利斡﹐晝長而夜短。」又《回鶻列傳》﹕「骨利斡處瀚海北﹐勝兵五千。艸多百合。產良馬﹐首似橐它﹐馳數百里。其地北距海﹐去京師最遠。又北度海則晝長夜短﹐日入烹羊胛﹐熟﹐東方已明﹐蓋近日出處也。」

但國名不同﹐豈非歲時久遠﹐語音訛舛﹖

《庶齋老學叢談》曰「許獻臣僉事說盎吉剌日不落﹐只一道黑气遮日﹐煮羊膊熟﹐日又出也。保定劉敬之往任斷事官﹐親見之。」此亦符《唐史》骨利斡國事﹐但地名又不同﹐或有沿革。觀此﹐則日月不出入乎地中﹐繞北極之下以爲晝夜﹐信而有證。

尋思幹去中原幾二萬里﹐印度去尋思幹又等﹐可弗叉去印度又等﹐

《西使記》曰「《新唐書》載﹕『拂菻去京師四萬里﹐在西海上。』所產珍異之物﹐與今日﹕道里正同﹐蓋無疑也。」

𨿽縈迂曲折﹐不爲不遠﹐不知幾萬里也。

《雙溪集丁零詩》注﹕「聖朝太宗嘗詔和瑞等入北海﹐往復數年﹐得日不落之山。」

兪浩《西域考古錄》引《西遊錄》﹕

戊寅春三月﹐出雲中﹐抵天山﹐涉大磧﹐逾沙漠﹐達行在所。明年﹐大舉西伐﹐道過金山。時方盛夏﹐雪凝冰積﹐斫冰爲道﹐松檜參天﹐花艸彌谷。金山而西﹐水皆西流入海。其南有回鶻城﹐名別石把﹐有唐碑。所謂瀚海軍也﹝卷十引﹞。

兪注云「《唐書回鶻傳》云﹕『回鶻之亡﹐其遺帳伏山林間﹐狙盜諸蕃以自給。懿宗時﹐大酋僕固俊自北庭擊吐蕃﹐斬尙恐熱﹐傳首京師。於是西庭二州俱恢復﹐遣使請命於朝﹐其後史亡其傳。然其國卒不振﹐時以羊馬至邊互市』云。此回鶻五城之所由也。瀚海軍在北庭﹐景龍初﹐郭元振所置。別石把﹐卽別失八里之轉。元有別失八里行中書省。」

瀚海去城數百里﹐海中有嶼﹐其上皆禽鳥所落羽毛。城西二百里﹐有輪臺縣﹐唐碑在焉。城之南五百里﹐有和州﹐卽唐之高昌﹐亦名伊州。

李注云「《西域圖志》曰﹕『唐伊州爲今哈密。』又曰﹕『今鎭西府﹐古伊州。辟展﹐古高昌。』」

考《元和郡縣誌》《太平寰宇記》﹐唐北庭都護府所管三軍﹐防制突騎施堅昆﹐統瀚海天山伊吾瀚海軍﹐在城內兵一萬二千人﹐是也﹝同上﹞。

