新校張淸夜《陰符發祕》

《陰符發祕》序自序《陰符發祕》上卷《陰符發祕》中卷《陰符發祕》下卷《陰符經》經傳訂正附錄一﹕《玄門戒白》乾隆丙寅附錄二﹕靑羊宮《陰符經碑》跋附錄三﹕自牧道人別傳

新校張淸夜《陰符發祕》序

吾友文通﹐近治道家言﹐旣裒集唐道士成玄英﹑李榮二家《老子注﹑義》校而行之﹐又得淸自牧道人張淸夜所著《陰符發祕》﹐並次其年譜﹐將刻以行世﹐文通之用力於此勤矣。因論禪宗爲中國自成之佛學﹐而宋人之理學因之﹐道家之全眞教又繼禪宗及理學而起﹐此眞能通三教之流別﹐吾不能易其言也。自牧道人晚出﹐宜不能無取於全眞教﹐惟範宜賓《玄解》嗣《發祕》而作﹐其《序》則謂﹕「自牧道人居蜀﹐素明南宮之術﹐卻於內丹成道。」蓋宋以後道家分南北二宗﹐北宗流爲全眞派﹐而南宗則未必然。《發祕》所釋天人合發﹑日月有數之旨加詳﹐屢稱《參同契》﹑張紫陽之書﹐皆南宗所奉爲圭臬者也。是自牧道人之學不可專以全眞派目之。《玄解》持論﹐則又似偏於南宗。要之﹐道家自黃老以後﹐每降愈卑﹐惟莊周博大﹐能明無待之至遊﹔魏晉崇玄虛﹐亦尙不信神仙之說﹔左元放﹑魏伯陽言補導﹐張紫陽宗之﹐以爲南宗。王重陽𨿽近禪﹐然其徒所論修習次第﹐不免於志在沖舉。故南北二宗實皆方術。非古之所謂道術也。夫入於術﹑則其運用不離乎聲色形气之間﹐或拘於陰陽度數之末﹐術愈精而道愈小矣。此道家之變也。然自牧道人之學﹐固有所受之﹐而發之於《陰符》﹐其書甚爲當世所重﹐又烏可忽乎哉﹗因序《發祕》﹐略申余意﹐並質諸文通。時民國三十五年十二月謝無量序。

《陰符發祕》序

古聖賢書多據事以明理﹐惟《易》則空懸其象﹐而萬事萬理皆包孕其中。後世興亡治亂﹐卽《易》之占驗也﹔古來經史子集﹐卽《易》之注腳也。《陰符經》殆與《易》爲表裏者歟﹗是經也﹐不過四百餘言﹐而九天九地﹑無始無終﹑一本萬殊﹑大含細入﹐其旨歸所在﹐與《易經》貞下起元﹑靜中含動﹐無二理也。特其造語多奇﹐用字多險﹐後人遂於奇險處求之﹐致滋歧論而反晦其意。試平心靜气﹑反諸吾身而通諸載籍﹐則釋氏之非空非色﹐老子之常淸常靜﹐與儒者之無極太極﹐皆一以貫之矣。予鄕牧道人去儒服攺黃冠﹐腹笥甚富﹐寓居成都二十餘年﹐於三教諸書外﹐深契是經之妙﹐所謂三盜五賊之用﹐殺機之發﹐奇器之祕﹐皆以身體力行者自寫其會心之處﹐而津津道之﹐較之以郭注《莊》﹐尢見實際。美矣道人之言曰﹕仁者見之謂之仁﹐知者見之謂之知﹐以《易》語序是經﹐始無遺蘊﹐而從前所稱兵法云云﹐皆掛一而漏萬。予於是經非素所熟習﹐今得之而不能讀﹐讀之而不能盡解也﹐則亦以讀《易》者讀之﹑解《易》者解之而已。乾隆甲戌嘉平上浣﹐若谷沈裕云書於錦城之石室。

自序

余少壯時﹐歷遊四方﹐洞悉人世蜉蝣。癸卯冬﹐得入蜀﹐見山水之險異﹐事物之變遷﹐益信造化之有而無無也。己酉秋﹐卽遁迹於蓉城之柏森森處﹐謝塵俗﹐習淸虛﹐惟日夕展玩《陰符》。客曰﹕子何爲而好讀是經予笑而不答。又曰﹕吾聞《陰符》黃帝所著﹐又云春秋時書﹐朱子謂戰國見道之人所作﹐今或目爲養生﹐或云王政﹐或云兵法﹐至於諸家注解﹐又紛然不一﹐請悉其詳。予曰﹕子之說皆是而皆非也。客憤起而責曰﹕子何誕乎曰﹕非誕也。《易》曰仁者見之謂之仁﹐知者見之謂之知﹐則出世者目爲養生是也﹐爲政者目爲王政是也﹐師旅者云兵法亦無不是也﹐若執何者爲是﹐卽非矣。惟其所莫能拘﹐莫能定﹐以之推及於萬事萬理而莫不至﹐當此其所以爲《陰符》﹐乃崆峒授受之文﹐爲墳典丘索三教百家經書文字之鼻祖﹐以天地幽明而原始要終﹐明夫人未生之前﹑有生之後﹐其所以生所以死之故﹐蓋天地與人參三才而一理﹐是以指天道而明人道﹐言簡而理該﹐義深而行易。總之﹐首以明機察物﹐繼以知動知時﹐而防克防潰﹐其徹始徹終﹐不過以自然至靜爲工夫﹐以法天行健爲法則﹐審能如是而知之﹑防之﹑體之﹑行之﹐則可超乎有生有形之外﹐而至乎無聲無臭之鄕﹐生滅兩忘﹐與太虛一體﹐豈止養生﹑王政﹑兵法而已哉﹗春秋戰國之說無據﹐姑存而不論闕焉可也。因子執於分別﹐故曰皆是而皆非也。客曰﹕其旨旣得聞矣﹐而子畱心如是﹐自必有得之於心﹐蓋﹝常道觀抄本作盍﹞授中書君發其所得之祕成一家之注﹐以公同志﹐何乃自祕其祕乎余曰﹕噫﹗昔陸子靜先生云﹕六經注我﹐我安得又注六經耶﹗《陰符》亦然。客曰﹕不然﹐吾亦固知乎得象忘言﹑得理忘象﹐猶謂得魚而忘筌矣﹐而方將魚者可忘筌乎余曰﹕𨿽然﹐非敢祕也﹐但以一得之愚﹐發之楮墨﹐則必不能免﹐其人之曰是也﹑非也﹐誠不能自知其爲是也﹑爲非也﹐而亦不自知其爲誕也。乾隆甲戊仲春之望﹐長洲自牧道人張淸夜序於紫陽洞。

《陰符發祕》上卷

長洲八十老孩張淸夜子還注

觀天之道﹐執天之行﹐盡矣。【注曰﹕天之道﹐沖虛靜漠﹐不自生而生生﹔天之行﹐無私任運﹐不我化而化化。其間气機闔辟﹐日月交光﹐皆造化樞機﹐修身玄範﹐人能明此﹐又能體此﹐則《陰符》之能事畢矣。】

天有五賊﹐見之者昌﹐五賊在心﹐施行於天﹐宇宙在乎手﹐萬化生乎身。【注曰﹕天有五賊者﹐卽天地陰陽化生之子也﹐如色聲臭味觸之類也。五賊在心者﹐亦卽天性所生之知覺也﹐如耳目鼻舌身之類也。此五者皆能吸攪情塵﹐徇私馳逐﹐顚倒執迷﹐至死不悟﹐如太上所云「五色令人目盲﹐五音令人耳聾」是也。若能識得破﹑看得透﹐不致認賊作子﹐便是施行於天也。施行於天者﹐一如天之無私無言﹐以五賊爲芻狗之意。審能如是﹐則六合一軀﹑萬年一念﹐身符造化﹑心統化機矣。】

天性﹐人也﹔人心﹐機也﹔立天之道以定人也。【注曰﹕不被五行所賊的心﹐便是天性﹐卽無思無爲﹑寂然不動之眞體也。庸人之情﹐一遇聲色至前﹐便生出種種分別愛惡﹐卽此分別愛惡﹐便是惟危之機心也。人苟息了機心﹐盡合天性﹝常道觀抄本作盡性合天﹞﹐則心之與性﹑天之與人豈有二哉﹗曰立﹐曰定﹐乃確有卓見﹐無絲毫移易也。】

天發殺機﹐移星易宿﹐地發殺機﹐龍蛟起陸﹐人發殺機﹐天地反覆﹐天人合發﹐萬化定基。【注曰﹕天地之發殺機者﹐無非言气機潛動之意﹐夫寂然不動﹐生滅兩融﹐機動時行﹐芻狗萬物﹐故曰殺機也﹐卽天地不仁之意。三辰右移﹐列宿左易﹐光明下照﹐所謂至陰肅肅﹐發乎天而交於地也。龍蛟起蟄﹐潛然上飛﹐气騰物感﹐亦謂至陽赫赫﹐發乎地而交於天也。人身﹐小天地也﹐其气機旋動之時﹐周行六虛﹐坎離顚倒﹐非吾身之天地反覆耶﹗天人合發者何也人在兩交之中﹐而气機不能與天地同運並行者﹐蓋爲不能自作主宰﹐任爲五賊驅馳﹐遂與天道相暌﹑天行不符。今旣云立天以定人矣﹐則天與人合一而不分﹐所以天地之發殺機而人與之俱發﹐人之發殺機則天地萬物莫不與之俱發矣。故曰天人合發。萬化定基者﹐於天人合發之際﹐奪盡天地沖和之運﹐奪盡陰陽化生之妙﹐始克重胚太機﹐再立根元﹐而不生之生生毓於此﹐不化之化化樞於此也。此篇經旨﹐全歸在天人合發一句﹐爲一卷《陰符》之章旨也。《陰符經》「陰」字﹐前人作暗字解﹐謬矣。昔稱分陰﹑寸陰﹐乃時字之義也。按《參同契》有拘蓄禁門﹑促迫時陰之旨﹐始知天人合發乃乘時下功盜奪也。何也中篇云﹕食其時﹐百骸理﹐動其機﹐萬化安﹐足證此也。】

性有巧拙﹐可以伏藏﹐九竅之邪﹐在乎三要﹐可以動靜。【注曰﹕聖人之性與天地參﹐眾人之性有巧拙之不同﹐𨿽曰不同﹐然皆可以伏藏。伏藏者﹐卽退藏於密之謂也。如天漸發陽中之眞陰伏於地﹐以醞眞陽﹐而後能令肅肅赫赫之機往來升降﹐成髙明博厚於無盡。人之所以不能悠久無疆者﹐只爲不解伏藏﹔其不能伏藏之故﹐只爲身中九竅之不謹耳。何也九竅者﹐天性與五賊往來之門戶﹐故五賊無此﹐不能誘天性以隨邪﹐人心無此﹐不能通五行以擾性。又當知夫九竅中之最靈捷者﹐耳﹑目與口﹐謂之三要﹐此作聖工夫最喫緊處也。可以動靜者﹐言三要之動而外逸﹐爲入邪之首領﹐靜而伏藏﹐實爲辦道之津梁﹐所以三要之能動能靜﹐卽吾人作聖作狂之樞關也。】

火生於木﹐禍發必克﹐姦生於國﹐時動必潰﹐知之修之﹐謂之聖人。【注曰﹕此節前四句乃變先天爲後天﹐化神奇爲臭腐也。後二句乃返後天而爲先天﹐卽臭腐而化爲神奇也。其經旨全在時動知修四字。何也火生於木者﹐心之原於性也﹔禍發必克者﹐天性之變爲人心﹐卽火之炎於上七竅也﹔姦生於國者﹐情之本於性也﹔時動必潰者﹐情之變爲精﹐卽水之滴於下二關也。吁炎上而不返﹐潰下而不還﹐中宮有其空﹐捨何支乎但時動二字不可全作必潰會。所以緊接知之修之一句何也夫時動者﹐卽天人合發之時也﹐故時之動介乎先天後天之際﹑作聖作凡之間。或因其時之動也﹐則情擾乎中﹐變先天爲後天﹐此時動必潰之誡也﹔或因其時之動也﹐能運我自然之殺機﹐可以返後天爲先天﹐豈非萬化定基之始乎﹗至於知之者﹐卽是知此時動之機也﹔修之者﹐卽於機動之際及時下功行一得永得之道也。紫陽眞人有《眞鉛銘》可以証之﹐《銘》曰﹕一念之非﹐降而爲漏﹐一念之見﹐守而成鉛﹐升而接離﹐補而成乾﹐陰陽歸化﹐是以還元﹐至虛至靜﹐道法自然﹐人能行之﹐飛升而仙。此節經文止二十四字﹐人能信而行之﹐誠有轉凡入聖之功﹐讀《陰符》者奚可艸率看過。予幼時喜讀《陰符》﹐寒暑靡間﹐一日於無想無夢時﹐忽聞有人亦誦此經﹐至是節﹐字句大有不同﹐猶記其句云﹕心生於性﹐念發必克﹐精生於气﹐情動必潰。於時以爲攺竄聖經﹐大爲不平﹐及醒而味之﹐頗覺微妙。可知五十年前﹐古聖先賢預知今日之有注《陰符》也。亦奇矣哉。】

《陰符發祕》中卷

長洲八十老孩張淸夜子還注

天生天殺﹐道之理也。【注曰﹕篇中專爲指明天人合發之眞時﹐及人發殺機之定候﹐首章猶未陡然直下﹐故先言萬物以天地發生之時而敷榮﹐以肅殺之候而凋謝﹐此自然而然之理﹐猶太上所云「天地不仁以萬物爲芻狗。」曰不仁者﹐言天本無私﹐何有於仁與不仁也。卽經雲天生天殺﹐道之理也。】

天地﹐萬物之盜﹔萬物﹐人之盜﹔人﹐萬物之盜﹔三盜旣宜﹐三才乃安。【注曰﹕天地以時之盛衰爲萬物之新故﹐卽上文天生天殺道之理也。惟人與萬物互相戕賊﹐如萬物適人嗜欲﹐便能賊人眞性﹐故萬物人之盜也。又如人利用萬物而能摧殘萬物﹐故人爲萬物之盜也。此皆三盜之不相宜也。若人能除五賊﹐識天符﹐順時觀化﹐則不但不爲萬物所盜﹐且又能盜天地萬物之造化﹐豈非天地位而萬物育乎﹗】

故曰﹕食其時﹐百骸理﹐動其機﹐萬化安。【注曰﹕食卽得之者常似醉之意。動者卽龍蛇起陸﹑人身之气機也。此節頓接故曰食其時五字﹐可見前二節已伏有用之時義矣。夫食時動機者﹐聖人直指人用功之際﹐機動有時﹐時至神知﹐陰陽旋運﹐地髓天﹝左飠右臾﹞﹐咽歸五內﹐臟腑安舒﹐形神俱妙﹐與道爲期矣。】

人知其神之神﹐不知不神之所以神。【注曰﹕神之神者﹐靈異不測之謂也﹔不神神者﹐乃是極尋常最靈現﹑人人共見﹑而全不覺其爲參天地贊化育之靈源也。若非此經當場直指﹐未免盡作揚子江頭渴死漢矣。此節本以啟下文日月小大之微旨﹐故先示人不神而神一語﹐以證神明之出正在於此不神也。】

日月有數﹐小大有定﹐聖功生焉﹐神明出焉。【注曰﹕此承上文不神之中而聖功之所以生﹑神明之所以出也。試問日之升沈﹑月之盈虧﹐自少至眊﹑自古迄今﹐舉頭便見﹐不識其爲何物﹐殊不知超生脫死﹑一切神明變化正在於此也。此節四句﹐只有兩个字是經旨﹐上二句是大字﹐下二句是生字。蓋言聖功生者﹐定生於日月兩交之處也。何也日月有數者﹐卽日月行周天之數﹐如太陽每日行一度﹐太陰每日行十三度有奇﹐其與太陽望合會照﹐每月有六候﹐望前爲三陽﹐在卦爲震兌乾﹐望後爲三陰﹐在卦爲巽艮坤﹐總以日行五度﹑月行六十度﹐故曰月節有五六﹐經緯奉日使。又云﹕陰火息時陽火消﹐理分臥立順羲爻﹐更隨黑白天邊月﹐六候方終晦朔交。此應人身一月之小周天也。太陽自冬至一陽來﹐復每月行三十度﹐三百六十日與太陰十二次交會﹐此應人身一年之大周天也。又論日月之小大有定者﹐專言天人合發造化之應時而動﹐在朔望前後各三日共二七日爲大﹐兩弦前後各三日共十四日爲小。今天機陰符應大而不應小﹐故大藥之發生必在會望之候也。經曰﹕兩七聚﹐輔翼人﹐此專指朔望前後日之各三日也。《玄脈心傳》曰﹕至人用功﹐契合日月﹐謂之火符。其故何也凡一切人身天地之水與液﹐皆元气所化﹐故炁稱水之母﹐殊不知太陰爲萬气萬水之總持。卽岐伯亦云﹕月廓滿則人身之气血實﹐肌肉堅﹐月廓空則肌肉減﹐衛气去﹐形乃獨居。卽水族之爲物亦然﹐故月虛而魚腦減﹐月滿而蚌蛤實也。所以《陰符》大道準則日月﹐測候大小﹐依時下功﹐則天地人身之气機自然牝牡相從﹐合符行中﹐謂之戊己﹐天符戊己者﹐晦日朔旦﹐月中坎水﹐流戊日中﹐離火就己﹐故日天符。符火旣浹﹐萬化旋萌﹐何慮功之不聖﹑神之不靈也耶﹗卽純陽子所云﹕有人間我修行法﹐遙指天邊日月輪。此其證也。又云﹕地下海潮天上月﹐依此消長應圓缺。此卽抽添進退機﹐便是虛空造化窟。不特此也﹐卽大天地呼吸感應﹐無不以月之能力大處爲徵驗也。試觀朔望前後各三日﹐月之能力大而海之潮汐亦大﹐兩弦後各三日﹐月之能力小而海之潮汐亦小。崔奚範《天元入藥鏡》曰﹕天應星﹐地應潮。莫不本此。故曰小大有定。此解實爲《陰符》大道千古不傳之義蘊也。】

【其盜機也﹐天下莫能見﹑莫能知﹐君子得之固躬﹐小人得之輕命。注曰﹕用不神之神﹐運無爲之功﹐合天人之候﹐契日月之符﹐潛修默奪﹐混俗和光﹐筋骨乃堅﹐神形俱妙﹐此君子得之固躬也。下士聞道大笑之﹐或得藉彼神功﹐恃才妄作﹐直至喪身亡家﹐死而不悟﹐豈非藐天人之學於鴻毛﹐等性命之尊於塵芥﹐此小人得之輕命也。諺云﹕邪人得正法﹐正法悉皆邪﹐亦指此也。】

《陰符發祕》下卷

長洲八十老孩張淸夜子還注

聾者善視﹐瞽者善聽﹐絕利一源﹐用師十倍﹐三返晝夜﹐用師萬倍。【注曰﹕篇之首章﹐復申明上經三要靜藏之機全在返源內伏﹐又以引起下文三要中而更有最神最要者以爲入聖之眞樞也﹐故先言絕耳根之利﹐則兼倍於明﹝常道觀抄本作聰﹞﹐絕視司之利則兼倍於聰﹝常道觀抄本作明﹞﹐何況三根盡返﹐而又能宵旦弗遑﹐其盜機克賊之功﹐可勝算哉】

心生於物﹐死於物﹐機在目。【注曰﹕耳目口三要之中﹐何以爲第一要耶曰目是也。何以知之﹐曰原夫人生之初﹐一點元神﹐凝然中處﹐不識不知﹐朝成暮長﹐日漸知覺﹐元神變爲神識﹐則上游兩目﹐心生愛惡﹐隨物生死﹐故曰意𨿽爲六識之主宰﹐眼實爲五賊之先鋒﹐若得此要返元﹐其餘九關三要不返而自返矣。故曰心生於物﹑死於物﹑機在目。予聞佛典之六根六塵以眼爲先﹐太上有希夷微三者以視爲首﹐孔子四非之箴勿視爲先﹐至於帝堯之欽明﹑成湯之顧諟﹐《心經》之觀自在﹐《道徳經》之觀有觀無﹐黃帝之三月內視﹐《陰符》之機在目﹐三教聖人之源﹐莫不以此爲轉機辧道之津梁也。】

天之無恩而大恩生﹐迅雷烈風﹐莫不蠢然﹐至樂性余﹐至靜性廉﹐天之至私﹐用之至公。【注曰﹕上章言冥目內觀卽回光返照之功﹐此節示聞響悟機乃聲入心通之妙也。世人營營事物﹐戀戀塵情﹐不知自己之本來眞覺爲何物﹐苟非於無意間風霆一震﹐何能暫脫狂迷天眞覿露乎故曰天顯無恩之迅雷烈風﹐則一切之飛潛動植莫不躍然蠢動﹐惕然驚醒。時遇眞心學道之人﹐自然直下承當。至樂者乃孔顏之樂﹐卽西聖所謂禪悅法喜得未曾有之意。餘者﹐充然具足也﹐蓋言藉此一擊之頃﹐則性之全體大現﹐見其涵容普徧﹐彌漫六合﹐且又凝然淸靜﹐胡能污染纖毫﹐故曰至樂性余﹐至靜性廉也。吾意太空一震﹐不過二气感觸﹐偶爾云然﹐又何有所謂公私之可議哉然見陸之功莫神此一擊也﹕故呂公有明明說向無消息﹐霹靂聲中自得根之語﹐卽宗門家之敲金擊竹﹑棒喝拈椎﹐皆以顯此耳根圓通之妙用也。不特此也﹐卽三身之妙諦亦不逾此﹐何也迅雷烈風莫不蠢然者﹐聞聲見道﹐直下承當﹐蠢動含靈﹐皆證佛性﹐是名應化通身。至樂性餘者﹐遠離顚倒﹐身心安樂﹐性體含弘﹐徧周法界﹐是名圓滿報身。至靜性廉者﹐凝然湛寂﹐名不動尊﹐本無取捨﹐亦無污染﹐是名淸靜法身。佛氏三身之說﹐無如此經之明了也。】

禽之制在气。【注曰﹕禽者飛揚之物﹐卽天性之不能伏藏者也。炁者﹐太和氤氳之元气﹐天人相應之祕機﹐獨能含情抱性﹑凝精毓神之至寶也。夫五賊未戕之眞體﹐本以陰陽之妙合二五之精凝﹐曷用夫此气制此禽乎今也神旣翺翔於紛華之域矣﹐气隨陷溺於愛欲之場矣﹐所以聖人不得已而示以相制相成之妙旨。蓋神之與气﹐猶男之與女﹑火之與薪也﹐今日禽之制在气者﹐猶用女以配男﹑用薪以傳火也﹐則天涯蕩子庶幾有鄕關之戀戀﹐不致於雲蹤雁迹也。但用气之旨﹐聖經絕不言身中之气﹐而必斤斤乎天人合發之機者﹐蓋以此軀爲有形有質﹐皆屬於後天而不可用故也。】

生者死之根﹐死者生之根﹐恩牛於害﹐害生於恩。【注曰﹕萬物生皆死﹐故曰生生者不生﹐元神死復生﹐故曰未死先學死﹐其意云何夫性體無搖﹐寂然常住﹐人何有去來生死之可議哉無如人心向外馳聘﹐是須善用伏藏。伏藏者﹐未死先學死之道﹐卽生之根於死也。苟不伏藏﹐便謂之生矣﹐生死維何卽心之生於物也﹐心旣隨情著物﹐身自依時變滅﹐故曰生生者不生﹐卽死之根於生也。恩生於害者﹐龍蛟起陸﹐根於霜雪之殘﹐雷動風行﹐昉於蟄潛之候﹔害生於恩者﹐姦邪蘊國﹐將成必潰之機﹐葉茂花明﹐實是摧殘之始。不獨此也﹐卽人情世道﹐莫不皆然﹐所以斧斤鴆毒﹐每在衽席豆觴之間﹐彎弓下石﹐起於朗夕親暱之人﹐此太上所以有寵辱若驚之語﹐《火候圖》有刑徳相負之機也﹐世出世間請事斯語。】

愚人以天地文理聖﹐我以時物文理哲。【注曰﹕人見觀天察地之旨﹐以爲《陰符》之學必在天星地文﹐幾至數繹分經﹐尋文理迹﹐而不知奪神功攺天命之道豈在玆乎故以天地文理聖者﹐愚人也。若夫時物文理哲者﹐卽前文不神而神之謂也。時者卽禍發機動之時﹐物者卽物欲紛然之際﹐人苟能於禍發機動之時﹐不惟不令其有必克必潰之勢﹐且能知之修之而又能返之﹐此時文之旣明也。人又能於物誘紛紜之際﹐不惟不令其相殘相盜﹐且能回機內照﹐翕聚伏藏﹐此物理之且哲也。然此時文也﹑此物理也﹐豈非吾從朝至暮﹑舉足動念﹑觸著磕著﹐至親非外﹐至近非遙﹐只此極平常處﹐實是凡聖轉關之津要也。愚人捨此而他歧﹐豈非棄近而求遠乎古人云﹕天然鼎鑪﹐現成藥物﹐自然符火﹐此三語非聖人親行實證不能道此也。】

人以愚虞聖﹐我以不愚虞聖﹐人以奇期聖﹐我以不奇期聖﹐沈水入火﹐自取滅亡。【注曰﹕聖人見素抱朴﹐和光同塵﹐俗人昭昭﹐我獨若昏﹐故人以愚測聖﹐則失之於卑下也﹐猶沈水也。宇宙在乎手﹐萬化生乎身﹐聖功生焉﹐神明出焉﹐此自然無爲之道也。世人以奇測聖﹐則失之於過髙也﹐猶入火也﹐皆不足以語道者也。沈水入火﹐自取滅亡者﹐猶諺云仰面唾天﹑徒污己面之意﹐吾故曰且有眞人而後有眞知﹐庸知吾所謂聖之非人乎人之非聖乎誰知吾所謂不聖之所以聖聖﹑不神之所以神神乎】

自然之道靜﹐故天地萬物生﹐天地之道浸﹐故陰陽勝﹐陰陽相推而變化順矣。【注曰﹕此節上二句說先天﹐卽不生而生生﹐以虛靜自然爲生天生地之根本﹔下二句說後天﹐卽生生者不生﹐以陰陽化機之奉天應時而發育也。自然之道靜者﹐先天太極之體也﹐靜極則動﹐動極復靜﹐則天地之定位矣﹐於是而人物生焉。人物何以生蓋以天地之道浸也﹐浸者如濕與乾漸沁漸漬﹐無非形容气機流動之象﹐卽陰陽相勝之理如此。陰陽相勝者﹐卽如陰之漸漸消一分﹐則陽亦漸漸息一分﹐陰之漸漸勝一分﹐則陽亦漸漸損一分﹐如是相推相蕩﹐則變化順而人物得以遂其生矣。此明後天气機之奉時而化育也。然《易》謂奉天時者﹐當知卽此經所言天人合發之時﹑時動食時之時﹑日月小大之時﹐了無間義也﹐後眞用火候二字﹐是知《易》之所謂奉天時者﹐乃火候之宗源也。】

是故聖人知自然之道不可違﹐因而制之﹐至靜之道﹐律曆所不能契﹐爰有奇器﹐是生萬物﹑八卦﹑甲子﹑神機鬼藏﹐陰陽相勝之術﹐昭昭乎進乎象矣。【注曰﹕此承上文言先天聖人之道﹐天且弗違﹐而況於人乎聖人由是而裁制一種至精至當之法﹐以盡其自然之道。但因而制之一句猶非定法﹐不過虛翕下文爰有奇器一段經旨耳。聖人又復言﹕自然之道﹐廓然無象﹐冥然無迹﹐旣不可以音聲求﹐又何可以象數計乎於是而奇器之制不得不逗漏焉。予節閱古今《陰符》解注﹐至奇器二字﹐無有不支離曲說﹑不暢經旨﹐殊不知經之首篇早已言之詳矣。經云﹕立天定人﹐又曰萬化定基﹐此立字﹑定字﹑基字﹐皆奇器之伏脈也。亦卽《易》之所謂正位凝命也。但奇器之名﹐古今不一﹕如《道徳經》名曰玄牝﹐而《參同契》命爲鼎鑪﹐《黃庭》謂之丹田﹐名乃異而用實同也。無非諭聖人之所以盜陰陽﹑藏造化﹐必有建立之基﹑經營之所。蓋奇者對偶之稱﹔器者受衷之府﹔故太極者﹐天地之奇器也﹔而奇器者﹐乃人身之太極也。此器不與天地並列而能生天地﹐不與萬法爲侶而能生萬象﹐超出萬靈﹐至尊無對﹐故曰奇器﹐實爲道之原炁之本﹐萬化之基﹐《陰符》之祖﹐聖人藉以下手施功之地也。發殺機於此器發﹐盜三才於此器盜﹐三要返於此﹐不神之神神於此。從此器而順育陰陽則生人生物﹐由此器而逆施造化則成聖登眞﹐五行運而八卦生﹐兩儀旋而甲子布﹐合溯藏機﹐神迎鬼避﹐此統奇器之功能也如此。要知天地間本無萬物﹐只有萬象﹐本無萬象﹐只有卦爻﹐本無卦爻﹐只有干支﹐本無干支﹐只有八卦﹐本無八卦﹐只有五行﹐本無五行﹐只有四象﹐本無四象﹐只有兩儀﹐本無兩儀﹐只有太極﹐得其太極之元﹐則八卦自然內運﹐甲子自然進退﹐而陰陽自然升降矣。至功圓道備之期﹐則陰盡陽純而神明自然顯象﹐得其一萬事畢﹐其奇器之謂歟﹗旣得奇器之眞﹐則前所謂宇宙在乎手之奇﹐萬化生乎身之妙﹐今也見乎三要﹐充乎四肢﹐彌漫六合﹐塞乎天地﹐歷歷分明﹐無有著現明顯於此者﹐故曰昭昭乎進乎象矣。嗚呼﹗三辰昭假﹐萬化現成﹐人亦何爲﹐而甘自棄乎﹗勉之哉﹗勉之哉﹗】

《陰符經》經傳訂正

長洲八十老孩張淸夜子還注

首卷

觀天之道﹐執天之行。﹝盡矣。﹞【注曰﹕二字傳﹐贊辭。以蔽全經意。】

天有五賊﹐見之者昌﹐五賊在心﹐施行於天﹐宇宙在乎手﹐萬化生乎身。﹝天性﹐人也﹔人心﹐機也。立天之道﹐以定人也。﹞【注曰﹕十六字傳﹐釋文。天性人也﹐釋首二句﹔人心機也﹐釋五賊在心﹔立天之道二句﹐釋施行三句。】以上經文三十四字。

天發殺機﹐星辰隕伏﹔地發殺機﹐龍蛇起陸﹔人發殺機﹐天地反覆﹔天人合發﹐萬化定基。性有巧拙﹐可以伏藏﹐九竅之邪﹐在乎三要﹐可以動靜。火生於木﹐禍發必克﹐姦生於國﹐時動必潰﹐知之修之﹐謂之聖人。﹝天生天殺﹐道之理也。﹞【注曰﹕八字傳﹐釋文。經首段殺寓生﹔次段生寓殺﹔中伏藏﹑動靜﹐示修煉。天生天殺釋生殺道之理﹐示修煉。】以上經文共七十六字。凡一百一十字。舊作上篇﹐而以傳文八字誤作中篇首句。

中卷

天地﹐萬物之盜﹔萬物﹐人之盜﹔人﹐萬物之盜。三盜旣宜﹐三才乃安﹔故曰食其時﹐百骸理﹐勁其機﹐萬化安。人知其神之神﹐不知不神之所以神﹐日月有數﹐小大有定﹐聖功生焉﹐神明出焉。﹝其盜機也﹐天下莫能見﹑莫能知﹐君子得之固躬﹐小人得之傾命。﹞【注曰﹕二十四字傳﹐贊辭。指盜機爲不神神﹐爲聖之隱。】以上經文六十八字﹐舊作中篇。

下卷

瞽者善聽﹐聾者善視﹐絕利一源﹐用師十倍﹐三返晝夜﹐用師萬倍。心生於物﹑死於物﹐機在目。天之無恩而大恩生﹐迅雷烈風﹐莫不蠢然。至樂性余﹐至靜性廉。天之至私﹐用之至公﹐禽之制在气。生者死之根﹐死者生之根。恩生於害﹐害生於恩。﹝愚人以天地文理聖﹐我以時物文理哲﹐人以愚虞聖﹐我以不愚虞聖﹐人以奇期聖﹐我以不奇期聖。﹞【注曰﹕三十七字傳﹐釋嘆辭。人見聖人絕利忘機﹐遂以爲愚﹐見聖人刑賞與奪﹐遂又以爲奇。】

沈水入火﹐自取滅亡﹐自然之道靜﹐故天地萬物生。﹝天地之道浸﹐故陰陽勝﹐陰陽相推而變化順矣。聖人知自然之道不可違﹐因而制之。至靜之道﹐律曆所不能契。﹞【注曰﹕四十二字傳﹐釋文。】

爰有奇器﹐是生萬象﹑八卦﹑甲子﹐神機鬼藏。﹝陰陽相勝之術﹐昭昭乎進乎象矣。﹞【注曰﹕此十三字傳﹐贊辭。】以上經文幾百二十四字﹐舊作下篇。通共別出傳文百四十二字﹐得經文三百零二字。舊共四百四十四字﹐不分經傳﹐於三百字之數太溢﹐今辧其文義﹐經傳宛在。

附錄一﹕《玄門戒白》

乾隆丙寅

牧道人淸夜於壬戌歲歸葬二親畢﹐不覺身世兩忘﹐倏然懸解。乃至明年癸亥復入蜀﹐棲息成都﹐往來於靑羊宮﹑武侯祠之間。因念遭際之隆﹐益愧自修之淺﹐日夜兢惕﹐希累尺寸﹐以仰酬四重。柰旣托迹淸虛﹐無由建白﹐惟有罄其所覺﹐以勸方來。於是大白於眾曰﹕皇天無二道﹐聖人無兩心﹐教象𨿽殊﹐制行惟一﹐乃知孝弟忠信爲三教之主宰﹐禮義廉恥實列聖之綱維﹐立基旣固﹐沖舉何難﹗大本一虧﹐飛升奚自其他異端邪說﹐皆因傳者之訛﹐至若惑世誣民﹐蓋緣學之不正。且《道徳》五千言﹐總以淸靜爲宗﹐《金丹四百字》﹐惟期守眞是務﹐《參同契》《悟眞篇》﹐並未及役鬼驅神﹐《心印經》《靑華錄》何嘗是燒茅煉汞﹐無論功修內外﹐胥依徳行淺深﹐若聖石《指玄篇》﹑崔公《入藥鏡》﹐字字專精似金碧﹐《龍虎經》《銅符鐵捲文》﹐言言的確﹐只因心別公私﹐以致事有成敗﹐而乃歸咎先師﹐流浪塵劫﹔永無出期﹐寧不悲哉﹗今我發大慈悲﹐立洪誓願﹐直指眞機﹐敷陳道要﹐披靑作誓﹐敢希諦聽。夫自古拔宅飛升者﹐無非功髙徳厚之人﹔凝神駁气者﹐悉皆專心致志之士。故三幹八百﹐立有程規﹐七返九還﹐著其定數﹐太乙含眞之气﹐蓋藉神而凝﹐不徒是咽精服气﹐一陽初復之機﹐因無心而會﹐豈專在默坐頑空﹐似此腳踏實地﹐功到自然成﹐如彼捕風捉影﹐畢世何由覓近世師愈多而道愈歧﹐徳愈薄而心愈昧﹐或偏執一隅﹐至死不回﹐或首鼠兩端﹐終身罔濟﹐或藉瘋顚以欺人﹐踰閒蕩檢﹐或假黃白而蠱眾﹐滅理欺心。無怪牛毛學道﹐兔角成仙﹐甚至稿葬郊原﹐橫塡溝壑﹐惡風相繼﹐舉世知非﹐仙派源流﹐於今幾絕﹐爲勸方來﹐各宜猛省﹐急早回頭。步步踏矩循規﹐事事惇倫飭紀﹐盡力乎孝弟忠信﹐黽勉乎禮義廉恥﹐須知大道出自綱常﹐綱常外無大道﹐廣行方便﹐多積陰功﹐庶幾修內丹者龍虎伏而鬼神欽﹐專鑪火者魔障消而福緣湊﹐準是以求﹐得同操券﹐爰玆而取﹐易若探囊﹐謂不信者﹐請質心於三淸聖人﹐如涉是誣﹐願投靈於四生別殻。謹白。

附錄二﹕靑羊宮《陰符經碑》跋

世之論《陰符》者多矣﹐或曰廣成子所作﹐授之黃帝﹔或曰春秋時書﹔紫陽氏謂戰國見道之士所作﹔或又云養生﹑王政﹑兵法。諸家注解﹐紛然不一。余今以一言斷之曰﹕皆是而皆非也。何以故《易》曰仁者見之謂之仁﹐知者見之謂之知﹐則出世者目爲養生是也﹐爲治者目爲王政亦是也﹐師旅者云兵法亦無不是也。若執何者爲是﹐卽非矣。惟其所莫能拘﹑莫能定﹐以之推及於萬事萬理﹐而莫不至當﹐此其所以爲《陰符》。乃崆峒授受之文﹐爲墳典丘索三教百家經書文字之祖﹐以天地幽明而原始要終﹐明天人未生之前﹑有生之後﹐其所以生所以死之故﹐蓋天地與人參三才而一理﹐是以指天道而明人道﹐言簡而理該﹐義深而行易。總之﹐首以明機察物﹐繼以知動知時﹐而防克防潰﹐其徹始徹終﹐不過以自然至靜爲功夫﹐以法天行健爲法則﹐審能如是而知之防之﹑體之行之﹐則可超乎有生有形之外﹐而至於無聲無臭之鄕﹐生滅兩忘﹐與太虛一體﹐豈止養生王政兵法而已哉﹗春秋戰國之說無據﹐姑存而不論﹐故曰皆是而皆非也。今王來通以是經勒石於道院﹐其一片至誠堅確之心﹐不獨自行精進﹐實足以啟發後人者﹐余因欣喜而爲之跋。長洲道人張淸夜並書乾隆十六年辛未四月谷旦住持道人王來通敬立

附錄三﹕自牧道人別傳

楊潤六撰

張淸夜字子還﹐號自牧道人。初名尊﹐江南長洲人﹐蓋生於淸之康熙十五年丙辰歲。少爲諸生﹐博學工詩﹐書法顏魯公﹐東吳名士也。嘗遊歷四方﹐浩然有物外想。至武當太子坡﹐遂從余太源眞人爲黃冠。雍正元年﹝歲在癸卯﹐時道人年四十有八﹞﹐溯江入蜀﹐徧覽峨眉靑城之勝﹐見山水之險異﹐察人事之變遷﹐益信事物有有無無之微妙。先後居蓉垣臨江寺﹐惜字宮﹐一琴一榻﹐蕭然自得。先是蜀撫憲徳屢上書請事﹐末蒙朝允﹐幕僚咸憂之﹐道人爲點竄數字﹐更奏﹐事遂得行。蜀撫大異之﹐欲其出仕﹐不肯﹐乃請主武侯祠事﹝以上聞諸劉豫波先生﹞。道人於雍正七年﹝歲在己酉﹐時道人年五十四﹞秋﹐移住武侯祠﹐謝絕塵俗﹐涵習淸虛﹐暇惟展玩《陰符》。復以餘力培園陵﹐植松栢﹐殿宇垣墉﹐煥然一新。祠之別院有池荷﹐道人所手種也。有軒曰藕船﹐藕船迆南爲道院﹐舊顏曰藏密﹐再南卽紫陽洞﹐景物幽邃﹐去故啟新﹐胥道人之力﹝按乾隆四年己未﹐道人年六十四﹐所撰靑羊宮祖塋碑記﹐自題重開武候祠長洲道人張淸夜。考安夏屬道人理靑羊宮在乾隆八年﹐是時道人但爲祖塋作碑記﹐故自題云耳﹞。乾隆七年﹝歲在壬戌﹐時道人年六十七﹞﹐復於後殿補植栢林﹝據成都陵廟志﹞﹐是年道人旋歸江南葬二親畢﹐不覺身世兩忘﹐絳然懸解﹐時年六十七矣。翌年﹝時乾隆八年﹐歲在癸亥﹞復入蜀。時華陽令安洪徳﹑成都令夏紹新﹐旣重新靑羊宮﹐復其田畝﹐重道人之髙隱﹐以靑羊宮屬理焉。道人曰﹕此𨿽道教祖庭﹐爲吾分內事﹐然吾老無能爲也。郡守文公﹝按舊志時成都知府爲王時翔﹞又諄諄懇請﹐不克固辭﹐遂令其徒汪一萃任之。道人亦時往來於靑羊宮武侯祠之間。越二年﹝乾隆十年﹐歲在乙丑﹐道人年七十﹞﹐卽於靑羊宮創懸鍾板﹐接待十方﹐一時道眾聞聲雲集﹐淸規復振﹐儼然一大叢林矣。乾隆十一年丙寅﹝時道人年七十有一﹞﹐道人因念遭際之隆﹐日夕兢惕﹐乃罄其所覺﹐以勸方來﹐作《玄門戒白》。辛未﹝時乾隆十六年﹐道人七十六﹞﹐住持王來通以《陰符》勒石﹐道人親爲書之﹐並跋其後。甲戌﹝時乾隆十九年﹐道人年七十九﹞﹐道人作《陰符發祕》成﹐題曰八十老孩﹝按是時道人實年七十九﹞。若谷沈裕云爲之序。己卯﹝時乾隆二十四年﹐道人年八十四﹞﹐靑羊宮增飾殿閭﹐次第告成﹐先後已歷十一載。勒重建靑羊宮碑﹐安洪徳爲撰碑文。乾隆二十八年﹐歲次癸未﹐道人無疾而逝﹐世壽蓋八十有八。道人鶴髮蕭疏﹐吐詞淸妙﹐工書﹐著有《潭東艸》厥後沈陽範宜賓於乾隆壬辰歲﹝時爲乾隆三十七年﹞﹐得道人《發祕》﹐宜賓紹嵩山先生之傳﹐見道人祕訣﹐同出一途﹐其中祕密﹐道人已流露於前﹐則隱而未發之義﹐不得不解之於後﹐遂更作《陰符玄解》﹐其序云「道人素明南宮之術﹐卻於內丹成道﹐惜已尸解而去﹐不得面叩爲恨耳。」謹按民國二十一年靑羊宮住持劉教賓重建道人墓碣﹐其文頗略﹐《成都誌》亦復不詳。友人蒙文通據安碑知乾隆己卯道人年八十四﹐因考各序記﹐得推論道人之年世生平如此﹐正芳因取以爲別傳﹐於尋道家統緒者﹐倘有裨焉。

