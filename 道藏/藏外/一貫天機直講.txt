

一貫天機直講

後覺道人魏堯則之著

序一

於戲﹐人心何嘗不善﹗而所以不善者﹐則以境遇﹑時勢所迫故耳。當名利馳逐之秋﹐而繒繳已施﹐陷阱已設﹐賢者亦惟有高舉遐飛﹑隱於塵外而已。何則﹖旣不肯逐流揚波以戾乎道﹐復不肯鉤心鬥角以喪其眞﹐避世而超乎象外﹐避言而免落言詮﹐斯卽所謂全眞大道矣乎﹗

今夫人之所得乎天者﹐本爲虛靈不昧﹑以具眾理而應萬事者也。乃誘之以外物之雜沓﹐蔽之以人欲之紛紜﹐而明德遂以不明矣。是故嗜欲深者天機淺﹐物誘寡者性命全。彼治世之賢哲﹐所以必淡泊以明志﹔超世之仙佛﹐所以必淸淨以歸元者﹐豈非以此之故歟﹗嘗考儒﹑道﹑釋三教﹐本屬同源﹐大體無外乎懲忿窒欲﹑克己復禮爲入德之門。所以《陰符》《道德》《心印》諸經﹐以及《大學》《中庸》等書﹐均以修齊﹑明德﹑淸靜﹑無爲爲本﹐不設像言﹐非似他種道書﹐比諭多端﹐以龜蛇﹑龍虎﹑鉛汞﹑丹鑪等玄詞﹐種種象言﹐使人迷離徉往﹐如墜五里霧中﹐甚至有誤以爲服食﹑符咒﹑房術﹑燒煉等事者。歷觀士大夫﹐多有晚年遁入禪窟﹐以求了心性者﹐其初未嘗不好久視﹑沖舉之說﹐顧以詞理艱深﹐不若禪之簡易直指。故佛日盛而老日衰﹐此大道之所以日晦也。

余自甲子在膠澳督辦任時﹐卽研究全眞之學﹐惟公務鞅掌﹐不能專心致志﹐所得甚微。玆以避囂故都﹐偶於書肆中獲得《一貫天機直講》一書。披閱之餘﹐知爲西蜀魏則之眞人﹐民國甲子年在北京講道時所編之最新講義。對於三教菁華﹐諸經奧義﹐詳加注釋﹐發泄無餘﹐實爲亙古道書所僅見﹐所有修眞一切祕旨口訣﹐曁玄宗釋典先後天種種祕詞奧旨﹐均爲詳注明晰﹐開卷了然﹐可爲無師修眞者之金鍼寶筏。若能循是虔修﹐不獨可延年益壽﹐𨿽仙籍可登。

本擬早日付梓﹐以廣流傳﹐而挽世道﹐惟以第三卷

內所注之《陰符經》第十七篇

﹐短缺一頁﹐未免有不窺全豹之憾。物色數年﹐竟不可得。不得已﹐將是篇畱出空白﹐先行付梓。最奇者﹐排版前一日﹐書肆店員李羣文浩﹐於德勝門地攤上﹐無意中檢得第三冊殘書一卷﹐而所缺之第十七篇

《陰符經》注解﹐宛然在內。余得之如獲拱壁﹐遂卽鈔入原書之內﹐送交手民排入。非神靈默佑呵護﹐曷克臻此耶﹗

民國三十年歲次辛巳立冬前一日

蓬萊定安高恩洪謹序

序二

余慕玄眞大道﹐迄今廿載有餘。所閱丹經道典﹐率多隱語迷辭﹐殊難了解。豈著者深恐傳非其人﹐故爲多方設諭﹐以使其隱而不彰耶﹗

蓬萊高公定安﹐精研道學有年﹐平素修養身心﹐深得養眞三昧。𨿽已年近古稀﹐望之如四旬中人。其功夫之深﹐足稱師表。公所藏古今道書﹐多所罕見。間嘗屢承賜閱﹐受益良多。就中如《一貫天機直講》一書﹐尢爲近世道書之圭臬。惜乎原版模糊﹐且更屬難得之本﹐不易購求而暢讀﹐殊覺遺憾。

是書所述功夫次第﹐原原本本﹐解說精詳。儒家得之﹐可以窮理盡性而稱聖﹔釋家得之﹐可以明心見性而稱佛﹔道家得之﹐可以修眞養性而稱仙。吾人果能依此修持﹐則入世者可得聖賢之眞傳﹐以盡修齊治平之人道﹔出世者得仙佛之妙諦﹐以盡虛無淸靜之天道。蓋三教一貫之學﹐殊途同歸﹐而其廣大精微之至道﹐此編無不備載﹐足爲學道者之指南鍼也。

公往年宣勤國務﹐職掌交通教育﹐利濟之功著稱中外。邇來退隱閒居﹐而於頤養餘暇﹐猶存心濟世。近乃物就此編﹐加以校正﹐並爲慨然出資﹐付諸欹劂﹐以廣流傳。吾知是書一經廣布﹐則此玄眞大道﹐必能日益昌明。邪者可正﹐迷者可悟﹐決不致誤入旁門﹐而罹厄害。其有裨於世道人心﹐至深且巨矣。是爲序。

辛巳年立冬日後學葉一盦謹識

一貫天機直講卷首

發端

道之不明者久矣﹐賢者過之﹐不肖者不及也﹔道之不行也久矣﹐智者過之﹐愚者不及也。夫過與不及﹐皆違乎中者也。大道本在中庸﹐並非高尙難行之事﹐故孔子稱時中之聖﹐而《大學》《中庸》二書﹐爲聖門心傳法言﹐千古不易。惟其平庸﹐人愈鮮知。𨿽慧如顏﹑閔﹐非師莫識其理。此三教聖人﹐所以咸以中字象之也。中者﹐天下之定理。不偏之謂中﹐不易之謂庸。《易》曰「乾以易知﹐坤以簡能。」「易」「簡」二字﹐卽是中庸。中庸之道﹐卽在平常日用之中。故曰「百姓日用而不知。」是道也﹐可道而非常道也﹐人道而亦天道也。天得之以淸﹐地得之以寧﹐谷得之以盈﹐人得之以壽﹐王侯得之以爲天下貞。老子曰「得其一﹐萬事畢。」一者﹐獨也﹐上也﹐太一也﹐太極也﹐一而神也﹐其爲物不二﹐則其生物不測者也﹐曾子曰「吾道一以貫之。」蓋一者﹐兩儀未分之象﹐卽生天﹑生地﹑生人﹑生物之始炁也。在太極爲始炁﹐在天爲虛靈﹐在地爲貞元﹑爲生气﹐在人受之﹐則爲性命﹐是卽道也。率而由之﹐全受而全歸焉﹐道在其中矣。此上德也﹐此圓頓之功也。若下德﹐必出於修。修者何﹖修此性命之道也。旣云乎修﹐必有法則﹐必有授受﹐此所以謂之教也﹐卽漸法也。其實﹐天地不可一日無道﹐無道則天地毀矣﹔人不可一息離道﹐離道卽不能生活矣。世俗之人﹐囿於六識七情之中﹐習於道中而不知﹐亦猶魚之日泳於水中﹐而不知爲水耳。吾國以道立教﹐儒﹑道本爲一家﹐均無儀式。秦漢以來﹐始有分別。於是﹐儒者自爲衣冠﹐而張正一天師復定道家服制。《漢書﹟藝文志》更敍別儒﹑道家言﹐始成爲宗教之形式。及佛教來華﹐遂有三教之稱。其後﹐儒者淪於訓詁詞章﹐道家陷於符籙咒訣﹐釋教流於齋戒念經﹐而大道全晦。嗣有回教﹐又有泰西耶教﹐合爲五教。平心研考﹐論理皆同。惜教中人咸在形式色相中求﹐竟不知有「中庸」二字﹐此世界之所以亂也。

今者窮極則變﹐變則通﹐吾國之人﹐皈三教之門而研求性命之學比比然﹐然不流於旁門﹐卽落於外道。否則下乘色相門中﹐或持佛念經﹐拜懺祈斗﹐以求福果﹐去道殆亦甚遠﹐況所謂最上一乘﹑至高無上之先天大道乎哉﹗堯幸叨天佑﹐獲聞妙諦於眞師﹐又參證三教經典﹐略有所得﹐不敢自祕﹐爰集同志﹐互相討論﹐發明丹書佛經之眞理﹐以免貽誤於後人。律以向來科儀﹐固有漏泄天機之嫌。但生今之世﹐大義乖而微言絕﹐實有不容自已者。謹於火侯之逐節事條﹐紊其次第﹐少隱其義﹐以便學者自證。願我同志諸君﹐各自祕修﹐毋浪傳泄可也。況此道修必有證﹐慧根者自可頓超無上﹐立躋聖域﹐而鈍根者亦可漸悟圓通﹐同歸大覺﹐豈世之結社集會以傳道者所可同日而語哉﹗

甲子冬至日後覺道人魏堯自識

一貫天機直講卷一

第一講

乾坤坎離天地橐鑰

內外虛空運轂正軸

八卦有先後天之分﹐故乾﹑坤二卦﹐亦應分先﹑後天。先天爲體﹐後天爲用。所謂「乾」﹑「坤」﹐乃一陰﹑一陽也﹐生於太極。太極生於無極﹐無極實無也。由無極生太極﹐體仍無物﹐其象爲○。太極動﹐而生一炁﹐其象爲⊙﹐仍無形象﹐視之不可見﹐聽之不可聞﹐卽一陽之炁也。迨無形炁足﹐而生有形之气﹐是爲靜而生陰。於是﹐無形之炁﹐淸輕而上浮爲天﹐爲乾﹔有形之气﹐重濁而下凝爲地﹐爲坤。其象如﹐而兩儀立矣。天上地下﹐而其中眞空。眞空之處﹐仍爲一太極也。無炁無气﹐合之無形之炁之天﹐與有形之气之地﹐而爲三。三卽一也﹐其象爲﹐天地相距八萬四千里。當二萬四千里之間﹐正爲眞空﹐而成一太極﹐名爲「大中極」﹐又謂之「天地之心﹐省言之曰「天心」﹐亦曰「道心」。兩儀旣分﹐陰陽相蕩﹐炁气相交﹐又分而爲四象。其象爲﹐陽包陰﹐無形之炁在外﹐有形之气在內﹐爲日﹔陰包陽﹐有形之气在外﹐無形炁在內﹐爲月。天地日月之間﹐仍有一中﹐而爲眞空之太極。合天地日月而成五﹐五卽三也﹐三卽一也。廣成子告黃帝以三一之道﹐《悟眞篇》曰「三五一都三个字﹐古今明者實然稀」﹐卽指此也。一爲天地未分之太極﹐三爲天地已分之太極﹐五爲四象成立後之太極﹐太極包天地﹐天地又包太極。卽物以明之﹐譬如雞卵中間有一小空﹐其色淡黃﹐外以黃色包之﹐又以白色包之﹐而雞卵之兩尖皆有空隙。其象如下﹕中空卽內含之太極也﹐白黃卽天地也﹐兩尖之孔隙﹐卽外包之太極也。此特舉一物而言之﹐其實天地間萬物之化生﹐其象無不同乎大造﹐皆由一中之空發源﹐而後從外而附益之。動物之胞胎﹐植物之種子﹐無乎不然。可以見造物之神妙矣。修道者仰觀大造﹐執之以爲法﹐由四而返二﹐由二而返一﹐由實而返虛﹐由後天而返先天﹐皆於此虛空之中下手﹐而返乎大極之本來。三教聖人﹐皆以中字代表太極﹐而形容此虛空之體。太極之體爲○﹐加以理气之丨﹐則爲中。中者﹐虛也﹐通也﹐合二中字成一貫字。古貫字﹐其形如。修道者身內一中﹐身外一中﹐合二中而成「貫」﹐所謂「吾道一以貫之」﹐而中庸之道得矣。又中者﹐正也﹐不偏之謂中﹔凡有形之物﹐無有不偏而能正者。惟虛空則大中至正而不偏﹐其大無外﹐其小無內﹐於此可以見太極之體矣。

《參同契》曰「乾坤爲易之門戶﹐眾卦之父母。」乾﹐陽也﹐陽炁無形﹐畫一以象之﹔坤﹐陰也﹐陰气有形﹐畫一一以象之。積三畫而成乾≡﹐乾爲天﹔積六畫而成坤≡≡﹐坤爲地。三生萬物﹐三字又有終字義﹐成始成終﹐故積三畫以爲卦。乾坤交﹐而成離坎﹐天地交而成日月。乾坤以離坎爲用﹐天地以日月爲用。「易」者何物﹖卽日月是也﹐道家謂之「丹」﹐合上日下月而成丹字﹔佛家謂之「明」﹐合左日右月而成明字﹔儒家謂之「易」﹐亦合上日下月而成易字。易也﹐明也﹐丹也﹐一也。天地之用﹐由日用以顯之﹐積其升降往來而成寒暑﹐分四時。萬物之化化生生﹐皆經四時而成功。東方爲木气﹐於時爲春﹐木有生生之德﹐而萬物生﹔南方爲火气﹐於時爲夏﹐火有炎上之德﹐而萬物長﹔西方爲金气﹐於時爲秋﹐金有殺物之力﹐萬物遇之而凋傷﹔北方爲水气﹐於時爲冬﹐水爲收藏之气﹐萬物潛藏﹕此先天五行之气也。玆於古《河圖》証之﹕《河圖》二七在前﹐一六在後﹐三八在左﹐四九在右﹐五十居中。一六象北方壬癸水﹐二七象南方丙丁火﹐三八象東方甲乙木﹐四九象西方庚辛金﹐五十象中央戊己土。中五象太極﹐含四象中空﹐無形而內蘊妙有﹐又象太極之含一炁。自其始化言之﹐天一之陽炁﹐其性潤濕主靜﹐名之爲水﹐而藏於北。北﹐成始成終之坤方也﹐故象爲冬。冬主歸藏﹐而爲萬物資生之本也﹔地二之陰气﹐其性上炎主動﹐名之爲火﹐而麗於南。南﹐至尊無上之乾方也﹐故象爲夏。夏主長養﹐而爲萬象交明之時也﹔東三則合天一地二而成其性﹐主生﹐其气則溫﹐故象之春﹐和煦有仁慈之德﹔西四則合二水一火﹐而其性主殺﹐其气則涼﹐故象之秋﹐嚴肅有義毅之德。气之激而蕩者爲風﹐故東﹑南﹑西﹑北之風各順其性﹐而生﹑長﹑殺﹑藏適符其德。金﹑木﹑水﹑火居四方之位﹐中間之空間﹐名之爲五﹐卽土气也。土旺四季﹐藏在金﹑木﹑水﹑火之中。萬物生於空間﹐由空而立﹐卽無不有空在其間﹐故土气周流四象﹐而無不在﹐此先天气化之五行也。在地則爲水火木石土之五形﹐在人則爲仁義禮智信之五常。仁由性發﹐誠中形外﹐如東三生生之气﹔義由情動﹐感外應內﹐如西四剛肅之气﹔禮生於心﹐外爲節文﹐如南二之火﹔智出於身﹐內含機變﹐如北一之水﹔信應中宮﹐妙有中宮﹐仁義禮智﹐無不因信以成。信實立人之本﹐如中央之土﹐而旺四季也﹐故眞意謂之眞土﹐爲性命雙修之眞主宰也。

何以名之以「門戶」﹖宇宙譬之一室然﹐乾坤張其門枋﹐日月從中出入而運用之﹐其象如。萬物之化生﹐由於五行﹔五行之消長﹐由於日月。一升一降﹐而晝夜分矣﹔一往一來﹐而寒暑成矣。今日時逢冬至﹐正日月交光之日也。日月南北相交﹐日上月下﹐月吸日光﹐而一陽生。由一陽﹐而二陽﹐而三陽﹐盛極則衰﹔時逢夏至﹐日月東西相交﹐日吸月气﹐而陰生焉。自一陰﹑二陰﹑三陰﹐陰衰陽復﹐又逢冬至﹐而日行一周天矣﹐需時一年。至月行﹐則一月一周天。凡此日月之運行﹐卽陰陽二气之消長﹐有開必合﹐此其所以爲門戶也。乾坤又爲「眾卦之父母」﹐乾爲諸陽之宗﹐爲父﹔坤爲諸陰之宗﹐爲母。父母相配﹐陰陽相交﹐產生男女。《乾》一索《坤》﹐得其初爻﹐而生《巽》﹐爲長女﹔《坤》﹐一索《乾》﹐得其初爻﹐而生《震》﹐爲長男﹔再索而生《離》《坎》﹐爲中女﹑中男﹔三索而生《兌》《艮》﹐爲少女﹑少男﹕是爲三女﹑三男﹐此就爻數言之也。《乾》《坤》气交之初﹐則先生《坎》《離》﹐次生《艮》《兌》﹐最後則乃生《震》《巽》。六子生後﹐《乾》《坤》已老﹐退居西北西南之地﹐讓中男﹑中女居正用事﹐而聽其號令。故曰「乾坤爲體﹐坎離爲用。」離外陽而內陰﹐日也﹔坎外陰而內陽﹐月也。天地位立以後﹐辟其門戶﹐讓日月之運行﹐而成造化﹐是卽「爲用」之說也。由八卦相重﹐而得六十四卦﹐三百八十四爻。卽流以探源﹐因末而窮本﹐蓋無不出於《乾》《坤》之二卦﹐一陰一陽之二爻。故曰「乾坤爲眾卦之父母。」

玆更就《乾》《坤》《離》《坎》之在人身者而言之﹐乾天爲性﹐坤地爲命﹔性卽性根﹐命卽命蒂﹔離爲後天之性﹐坎爲後天之命。《黃庭經》首章云「上有魂靈下關元﹐左爲少陽右太陰。後有密戶前生門﹐出月入日呼吸存。」舉上﹑下﹑前﹑後﹑左﹑右六者﹐暗藏一中字在內﹐中卽虛空也。太虛以天地爲眞胎﹐日月爲眞息。日月之升降﹐卽太虛之呼吸也。而吾人身中之呼吸﹐亦正有似乎太虛﹐其所出入而鍛煉之者﹐亦爲一日一月﹐亦名之爲坎﹑離。所謂坎離﹐卽後天之性命也。吾人身上之乾坤門戶﹐卽上下是也。丹道亦指乾爲鼎﹐而坤爲鑪﹐以太虛爲乾鼎﹐以太極爲坤鑪。人身之虛空卽太虛﹐人身之虛竅卽太極。故八門九竅﹐皆爲人身之門戶﹐皆太極也。《道德經》之言曰「常無欲以觀其妙﹐常有欲以觀其竅。」妙卽太虛﹐竅卽太極。而觀之之法﹐則在一念不生以觀妙﹔一意不散以觀竅。所謂「無欲」﹑「有欲」﹐卽「一念不生」﹑「一意不散」之謂﹐非指有欲念﹐無欲念也。學者當入室時﹐神气相依﹐打成一片﹐久之而返於混沌﹐入於無何有之鄕。此爲一念不起﹐可於此時而觀妙也﹔但滅動心﹐不滅照心﹐智而若愚﹐慧而不用﹐於無知無覺之中﹐而有其覺﹐自自然然﹐不加附益﹐而照體炯然。此卽一意不散﹐可於此時而觀竅也。吾人妙竅﹐卽是玄關﹔玄關者﹐天地間至玄至妙之機關也。天地之大虛空﹐與吾身之小虛空﹐藉門戶而息息相通。其象如下所列﹕

學者在此安鑪立鼎﹐亦自有其程序。其始返照內觀﹐由動而靜﹐至靜篤﹐而太極鑪立基﹔其次鴻蒙恍惚﹐入混返虛﹐至虛極﹐而太虛鼎呈象﹕安鑪立鼎之能事畢矣。伍沖虛曰「鼎鼎原無鼎﹐鑪鑪非玉鑪。」鼎與鑪﹐原來有象無物﹐而古今人之誤於此鑪鼎二事者﹐不知凡幾。玆特抉而出之﹐明眼人當知所下手矣。

先天八卦﹐《乾》南《坤》北﹐《離》東《坎》西。南上北下﹐而天地定位﹔東左西右﹐而日月運行。陰陽有常﹐剛柔相當﹐而成造化。乾元資始﹐乾南面而無爲﹔坤元資生﹐靜順以承天德。日東月西﹐推遷運轉﹐而生成像。天地無爲﹐而日月有爲﹔聖人觀日月之往來﹐而知天地之盈虛。孔子曰「天何言哉﹐四時行焉﹐百物生焉。」﹝見《論語﹟陽貨》﹞故天地之生化不可見﹐而日月之轉輪可見﹐此後天八卦﹐所以以《坎》《離》正位南北﹐而退《乾》《坤》於無用之地也。亦卽天地爲體﹐日月爲用之道也。《參同契》曰「坎離匡廓﹐運轂正軸。牝牡四卦﹐以爲橐鑰」者﹐卽自日月之用言也。天地之門戶不動﹐日月由虛空中運旋。一气周流﹐小而晝夜晦朔﹐大而春秋寒暑﹐再大而元會運世﹐亙萬劫不失其序﹐而盈虛消長﹐純出自然。非有主宰﹐而虛空實主宰之﹐故曰「虛靈」也﹐俗稱之爲風箱。鑰卽空箱﹐橐卽箱中抽送空气之具。一抽而气出﹐一送而气入﹐一出一入﹐而气自煽火。出入調勻﹐而鑪中之火﹐熊熊上升﹐不燎不熄。冶人恃此火候﹐乃能化金。日月之在空間﹐爲天地之呼吸﹐而气機升降﹐自然均勻﹐豈非橐鑰乎﹗卽天地之間虛空也。气之周行﹐在此空中﹔萬物之榮枯﹐亦在此空中。其所以調勻此法度﹐非此空之力耶﹖天上地下﹐日東月西﹐上下者如門戶﹐左右者如匡廓﹐豈非冶人之橐鑰耶﹖而日月運行﹐一消一息﹐又豈非橐鑰之開闔自如者乎﹖故曰「虛而不盈﹐動而愈出也」也。乾坤定高卑之位﹐坎離列左右之廓﹐四卦一牝一牡﹐而資生資始﹐萬化定基。魏伯陽「以爲匡廓」﹐所以形容虛中之造化者﹐極其玄妙矣。

人身一小天地也﹐受炁之初﹐感太虛而賦性﹐在天成像也﹔因太極以立命﹐在地成形也。體質旣備﹐出日入月﹐以爲呼吸。日月運行﹐一周天三百六十五度。而陰陽升降﹐得十三萬五千次。人才輩出之呼吸﹐一晝夜亦一萬三千五百息。日月推移﹐一年爲一周天﹔人之呼吸﹐一日夜爲一周天。而二十四气﹐七十二候﹐則合於人身之經絡骨節﹐出入之息﹐且時時與天地太虛通﹐乾坤坎離﹐固已備於人身﹔知門戶匡廓之所以爲門戶匡廓者﹐而道在其中矣。

《契》又曰「覆冒陰陽之道﹐猶工禦者﹐準繩墨。執銜轡﹐正規矩﹐隨軌轍﹐處中以制外﹐數在律曆紀」者﹐申言一陰一陽之消息﹐坎離二气之功用耳。覆降冒升﹐應在《復》《姤》兩卦﹐而於二十四气﹑七十二候驗之。故孔子曰「《復》其見天地之心乎﹗」﹝見《易﹟復卦》﹞又於《乾》之九三曰「終日乾乾﹐反復道也。」蓋卽气機動靜驗之﹐推而至於一年也。歷數之興﹐取象於此。以「禦」作諭﹐出於《老子》「三十輻共一轂」之意﹐轂者﹐運軸之虛穴也。車以輪行﹐輪以軸貫﹐而軸之所以能一貫之者﹐惟轂之中虛也。轂之虛﹐無此虛中﹐則車不能行。𨿽有輪轍﹐夫復何用﹗《契》以軸爲正﹐而運用在轂﹐故曰「處中以制外」﹔亦猶日月之運於虛中﹐而成四時也。凡物莫不有中﹐中者正也﹐不偏之謂也。有形之物﹐無有正而不偏者﹔惟虛空之在物﹐則無外而不正。大而天地之空谷﹐小而萬物之虛牝﹐皆中也。而虛中實孕萬有﹐三教聖人莫不言中。太虛之鼎﹐中也﹔太極之鑪﹐亦中也。人之中﹐通乎天地之中﹐故能盜天地之神气﹐以爲神气﹔天地萬物之中﹐通乎人之中﹐故能盜人之神气﹐而使之有生老病死。人人各具一太極﹐萬物亦各具一太極﹔苟善養之則人可位天地﹑育萬物﹐放之則彌六合﹐捲之則退藏於密﹐故孟子曰「萬物皆備於我矣﹗」﹝見《孟子﹟盡心上》﹞太極一而神也﹐子思曰「其爲物不二﹐則其生物不測。」﹝見《禮﹟中庸》﹞夫生物不測之物﹐果何物乎﹖卽獨立無偶之太極也。太極生兩儀﹐兩儀者陰陽也﹐炁與气也。兩而化也﹐由兩儀化而爲四象﹑八卦﹐至於萬億﹐皆謂之「數」。數固始於陰﹑陽之對待也﹐天地分﹐而數興矣﹐故《易》曰「參天兩地而倚數。」日月運行﹐千秋萬劫不違其序﹔陰陽二气﹐盈虛消長﹐不失其候﹕卽有數以範圍之也﹐此歷律之所由紀也。惟先天太極﹐超然數外﹐而爲天地之始﹔後天太極﹝卽天地之中﹞﹐亦超然數外﹐而爲萬物之母。卽「有名」之太極﹐以復「無名」之太極﹐是之謂「抱朴返眞」﹐是之謂「歸根復命」。此道之所以爲道﹐而妙竅之所以雙修也。丹經曰「乾坤合處爲眞中。」《金丹四百字》曰「此竅非凡竅﹐乾坤共合成。名爲神气穴﹐內有坎離精。」白玉蟾曰「玄關一竅乃眞中。」所謂「玄關」者﹐陰陽也﹐鼎鑪也﹐亦前圖之太虛與太極也。而玄牝合處﹐斯爲眞中﹐斯爲玄關矣。《老子》曰「道可道﹐非常道﹔名可名﹐非常名。無名天地之始﹐有名萬物之母。故常無欲以觀其妙﹐常有欲以觀其竅。兩者同出而異名﹐同謂之玄。玄之又玄﹐眾妙之門。」是也。造化推移﹐不失其中﹔妙有眞空﹐原本一門。門戶匡廓﹐所以立其全﹔虛谷化生﹐所以開其用。太極之義大矣哉﹗

第二講

將欲養性延命卻期

生身受炁立道始基

修道者﹐安鑪立鼎﹐將以鍛煉眞日月也。日月卽坎離﹐坎離交而成丹﹐乾坤交而成大丹。先煉精化气﹐次煉气化神﹐終練神還虛﹐卽由太極返於無極也。外藥了命返太極也﹐內藥了性返無極也。《契》曰「將欲養性﹐延命卻期。」延命須求命寶﹐養性還其虛靈。蓋人之形身﹐自先天化爲後天﹐卽乾坤化爲坎離。乾之一陽﹐陷於坎中﹐坎中之一陽﹐卽爲「乾金」﹐亦卽「命寶」。取坎塡離﹐卽將此命寶﹐由坎中取出﹐而返之於離﹔離中一陰﹐仍還爲坎之中爻﹐復全其乾坤之體﹐而命工區畢矣。

欲明此理﹐不能不先講明造化生成之次第﹐及人生受胎降生之順序。玆詳述之﹕造化由太極生太初﹐太初生太始﹐太始生太易﹐太易生太素。太始者﹐气之始也﹔太易者﹐形之始也﹔太素者﹐質之始也。象卽光﹐光屬火﹐象之始卽陽火也﹔气含潤﹐潤爲水气之始﹐卽陰水也。有實體而隨時變化﹐故爲生生之本﹐形之始卽木也﹔質實體而不可變﹐故爲堅剛之金﹐質之始卽金也。有此火﹑水﹑木﹑金四者﹐五行方能成立﹐其始混然一太極也。太極眞空﹐由眞空生妙有﹐而天地開基矣。譚子曰「摶空爲塊﹐見塊而不見空﹔碎塊爲空﹐見空而不見塊。」眞空妙有﹐同出異名﹔中中有一﹐一中有中。此所以爲太極也。

人生之初﹐亦猶是也。由無而生有﹐由太極而生五行﹐而結胞胎﹑備肢體﹐固與宇宙之造化同功。當其未生之前﹐一物無有﹐空之至也﹐無極也。道書﹑釋典﹐均言「父母未生前之本來面目」﹐卽此是也﹔而父母生時之「本來面目」﹐則爲太極矣。蓋人之初生﹐由父母男女二體之媾精﹐感動先天之炁﹐從虛無中來﹐而結胞胎。當其將媾之際﹐情欲一動﹐而爲肉體結合﹐漸臻精神結合。因肢體作用﹐而生快樂﹐迨快樂之及﹐男女二心﹐皆空洞無一物﹐卽快樂亦不自知﹐而成眞空。以有形交合之事﹐化純坤無形之象﹔坤爲眞陰﹐惟眞陰可召眞陽。於是﹐遂能感動先天太極中之一炁﹐周流六虛﹐無中生有。一點眞陽乘空而來﹐投入母胞﹐始成胎孕。此點眞陽﹐卽是天命之性。在天爲性﹐在人受之以始胎﹐則謂之命。蓋男女因快樂而空其身心﹐初成無極﹔繼而二人神气合一﹐又爲混沌之太極﹐眞空因之生出一點理炁之妙有。自太極言﹐則爲無中生有﹔自人身言﹐則爲感召而應。此炁本空﹐遂爲人最初感受之炁﹐故稱爲先天之先天乾元眞性也。然當此炁由虛無中生出之時﹐男女二體之精神﹐已合在無形中打成一片。此點陽炁﹐卽投其中﹐如﹝甲﹞○之象。內虛圈中空﹐爲此炁外虛圈﹐爲精神結合之象。又精神旣合﹐則男女呼吸之气亦混合﹐而產一團有形之气﹐如﹝乙﹞○之象﹐隱於陰蹺之間。﹝甲﹞象因﹝乙﹞象所招攝﹐遂入合其中﹐如﹝丙﹞圖之象﹐隨呼吸投入子宮。此气卽爲坤元之眞命﹐故稱後天中之先天。旣合爲﹝丙﹞﹐則性命合一﹐然後父精母血﹐包裹於外﹐乃成胎原。共五重造化﹐分之卽太極﹑太始﹑太初﹑太易﹑太素也。如﹝丁﹞圖之象﹕

甲爲先天一炁—乾元眞性—先天之先天﹔

乙爲父母精神和合之情—气質之性—先天﹔

丙爲父母坎離凝結﹐而生之气—坤元眞命—後天中之先天﹔

丁爲父精﹣後天﹔

戊爲母血﹣後天。

﹝注意﹞﹕虛綫皆空﹐故爲三層包羅﹐而數合五行。

《易》曰「在天成像﹐在地成形。」﹝見《易﹟系辭上》﹞順道生人﹐亦合天地之造化。甲﹑乙均爲先天﹐有其象而已﹐故均得之於天﹔丙﹑丁爲後天﹐有形有質﹐故均得之於地。胎原旣立﹐受之天者﹐主宰動靜﹐而受之地者﹐畱戀先天以化形體。形上形下之道全﹐乃日新月異﹐而五臟﹑六腑﹑百骸﹑九宮﹐漸以積成全身矣。迨胞胎成後﹐由臍帶通母之呼吸﹐以爲呼吸﹐而吸收外來之气﹐是爲後天气。此後天气入腹﹐畱戀先天炁及後天之先天气﹐而在天成像﹔長養後天之先天气﹐及後天气﹐而在地成形﹐潛滋暗長﹐而發育其胞胎﹐此人生在母腹受形結胎之次第也。

及至後天气足﹐十月胎圓﹐動已極矣。極則窮﹐窮靈變﹐變則化﹐忽然遽生知覺﹐踏破胞胎﹐而下生者﹐因中陰入主﹐神气已全也。中陰者何﹖俗謂「靈魂」是也。此物道家稱之「元精」﹐謂夾帶情識﹐又謂識性﹔佛家稱之「中陰」﹐謂帶無始劫來之業根﹔儒家名之「人心」﹐謂含食﹑色之性。感附人體﹐則爲神魂﹔混合塵情﹐則爲識神﹔飄蕩空中﹐則爲中陰。《楞嚴經》譯爲「中陰」二字﹐或因其爲純陰無形之空體耳。俗總稱爲魂﹐義實不當。蓋「魂」對「魄」言﹐必此物入人身中﹐淸靈者化魂﹐濁惡者化魄。此時無魄﹐烏可爲魂﹗又儒書謂人死魂歸於天﹐魄歸於地﹐又似以性爲魂。又人有三魂之說﹐則似一爲不生滅之性﹐一爲此有生滅之中陰﹐一爲地獄受報之鬼魂。後人著書﹐漫不加察﹐多混三教所命之名而言﹐故難詳爲分晰﹐且與道無關﹐亦不必爲之解釋也。

夫人之天性﹐體本一無﹐原無生滅。道家謂「人人具足﹐个个圓成」﹔《心經》謂「不生不滅﹐不垢不淨﹐不增不減」﹔儒家謂「道心惟微」者﹐是也。而識性則有生滅﹐故佛家以「轉識成智」爲道﹐玄宗以「煉魂魄﹑化識神」爲道。中陰之有輪回﹐迹似不滅者﹐以帶有歷劫業根情識故也。若無此﹐則人死卽滅﹐何能投胎﹖《楞嚴經》謂﹕「中陰無主﹐飄蕩空中﹐因胎兒之感而附入人體。」《參同契闡幽》謂﹕「十月胎圓﹐純然混沌虛無中生出一點元精﹐入我中宮神室﹐作我主人。故《契》曰﹕『人所稟軀﹐體本一無。元精云布﹐因炁托初。』是也。」蓋男女媾精﹐感受先天之虛無一炁而始胎﹔及其一生落地﹐又感受後天之虛靈一炁而成人。當其十月旣滿﹐母腹臍帶所通之後天气﹐貫足胎身﹐衝動眞空。寂然不動之中宮﹐倏然而感此﹐乃以純陽感同類之純陰也。此純陰之中陰蕩漾空中﹐旣受此感﹐如磁石吸鐵﹐兩電相引﹐瞬卽投附胎兒身中﹐直入中黃神室﹐作此身之主人。中陰旣入﹐卽生知覺﹔知覺主宰气血﹐通及肢體﹐而手足立動。正如大夢初醒﹐伸舒四體﹔又如高山墮地﹐忽然大驚。立時兩手劈開﹐兩足跌破胞衣﹐腳下忽虛﹐立身不穩﹐翻一斤斗﹐頂開產門﹐故頭先落地﹐是謂之顚倒而出也。然胎兒之有知覺﹐𨿽由中陰感附﹐而中陰亦非入人之身﹐其覺不靈。當其飄於虛空﹐仍屬混混沌沌﹔胎兒未得中陰﹐亦是不識不知。中陰必憑依人體﹐與前﹝丙﹞之後天中先天气合﹐乃能啟發其覺﹔又必有呼吸之後天气以鼓動之﹐乃能運用其覺。三者相附則靈﹐散之則皆等於無也﹔是以人將死時﹐身中之元气﹝卽丙气﹞一盡﹐後天之呼吸立斷。呼吸一斷﹐中陰卽離軀殼﹐飄忽無蹤。道書謂「人之一分陽气未盡不死」﹐卽此理也。

上述爲胎兒身上之事﹐而身內之性命﹐亦於此時分離。玆再詳之﹕人之受生﹐先天乾元之炁爲性﹐而後天中之先天坤元之炁爲命。如前圖﹐性命混合﹐本在一處﹐同主無形之造化﹐而以臍帶所通之呼吸气畱戀之﹐故凝結不散。且運用父精母血﹐化成有形之肢體﹐至七月後而完成。完成之時﹐胎兒坐於胞中﹐兩足盤並﹐而足踵相接﹐緊低「陰躋」一竅。張紫陽《八脈經》曰「陰蹺在腎囊之下﹐穀道之上﹐卽兩股中間之《巽卦》地也。」足爲《震卦》《震》《巽》相並﹐正是長男﹑長女相配之象。胎兒兩手互相抱持﹐塞於鼻口之竅前﹐故鼻口不能呼吸﹐而必由臍通气。此手之所以爲總持門﹐爲人關也。手爲《艮卦》《兌》爲口舌﹐正是少男﹑少女相配之象。眼不外視﹐耳不外聽﹐正是坎﹑離中男﹑女相配之象。臍竅開闔﹐气貫頂心﹐而頂心一躍一落﹐正是乾坤﹑陰陽相合之象。此先天八卦之配合適道也﹐皆自外像言之也。

至於內﹐則乾性坤命﹐並處中宮﹐混爲太極之象。及至十月﹐後天气足﹐衝動中宮﹐而太極之無中生有﹐感而遂通。太極爲一﹐後天气爲二。一炁二炁﹐混爲氤氳之象﹐合而生三﹐產出元精﹐鴻蒙始判。蓋中陰自外投入﹐𨿽爲感附﹐而自太極言之﹐則爲產育﹐理如是也。方其中陰之入﹐因受二气氤氳之感﹐而被吸攝﹐直入中宮﹐憑依於三炁之中﹐遂能知覺。此覺一動﹐天地反復﹐而我性命合一之中宮﹐因此覺衝動﹐恍如雲開日見﹐忽然光明。於是淸气上升﹐乾元祖炁之性﹐卽驅至頭頂﹐上泥丸之空谷﹔濁气下降﹐坤元眞炁之命﹐卽落入兩腎間命門之空竅﹐而太極分爲兩儀矣。後來之中陰﹐彊賓奪主﹐據我神室﹐而爲主人。正如天地旣辟之後﹐則天地中間之虛空﹐爲化生萬物之府也。以象理言中陰﹐爲乾坤混合所生﹐當然爲性命之子﹐而子繼父體﹐則代父執政矣。但中陰本含情識﹐又帶歷劫業根﹐開我六識﹐陷我性命﹐則又爲賊矣。故釋﹑道兩宗﹐均有「認賊爲子」之諭也。此中陰旣爲後天形身之主﹐覺因气而功﹐气因覺而動﹐循環互動﹐六門大開。然當其初動之際﹐卽爲下生之時。胎兒在胞﹐母通呼吸。落地而兩手辟開﹐露出呼吸之竅。乾元眞陽﹐又在天谷之中﹐以陽招陰﹐遂使後天空气﹐直由鼻入﹐先貫口中﹐故哇然一聲而能啼。臍帶剪斷﹐坤元眞炁﹐退居命門之內﹐深藏潛伏。臍下之胎息遂絕﹐不能自己營養﹐故忽覺腹空而能食。從此一呼一吸﹐畱戀中陰﹐以愈開其知覺。一飲一食﹐長養形身﹐而閉其宿慧。人間水乳﹐都帶塵情﹐識神用事﹐道心漸昧矣。故世有生而能言﹐及知前因者﹐食乳後則茫然矣。俗說「迷魂湯」﹐卽是世間水乳﹐人之初生﹐固未有不略知宿事者也。此所以「至誠前知」之時﹐多在斷絕煙火之後也。

又中陰入居中宮﹐靈而能覺﹐爲我主人﹐而身中之先天五行﹐於以成立﹐其象如下﹕

此五者﹐皆無形象﹐故爲先天。其分別則在動靜之間﹕元性卽先天祖性﹐靜時本爲空體﹐動而能靈﹐則爲元神也﹔元情本受胎時得之父母者﹐而化合中陰以成之﹐故其靜卽爲本體﹐動則稱爲元精。若元气爲人立命之根﹐元性﹑元神﹑元精﹐皆必因元气而後動﹐實爲先天之主﹐而居中運用者也。人生有魂﹑魄二者﹐魂者神炁之影﹐靜無形﹐而動有象﹔魄者精气之餘﹐靜有形﹐而動有質。魂淸而好靜﹐靜則通靈﹔魄濁而好動﹐動則貪欲。故有陽魂陰魄之分﹐同爲識神所役使。人死之後﹐魂散而償其宿報﹐魄居而守其屍體。釋典謂「享祭祀﹑爲人害者﹐皆魄爲之」是也。

中陰入居胎中﹐胞胎卽靈而能覺﹐蓋中陰非入胎不神﹐而胞胎非結合中陰不動。後天之造化﹐有賴於中陰﹐中陰亦以後天之气爲憑藉﹐迨結合而能動。是卽胎兒之元情﹐動而下地﹐哇然一聲﹐鴻蒙辟破﹐悲啼不止﹐《中和集》曰「一劍鑿開混沌﹐兩手劈破鴻蒙」是也。此後識神用事﹐先天之五行﹐又變爲後天之精﹑神﹑魂﹑魄﹑意矣。其象如下﹕

此分爲精﹑神﹑魂﹑魄﹑意五者﹐而不言气﹐蓋气入意中﹐意卽气也﹐故不言气﹐而言意。其實﹐五者非气不動﹐捨意而舉气﹐謂爲精神魂魄气﹐亦無不可。人生識神害事﹐使吾人去理從欲﹐爲非作惡﹐皆此故也。修士必須築一城廓而拘制之﹐使其居中不動﹐乃不爲我害。此實修道者所當有之事﹐《契》曰「經營養鄞鄂﹐凝神以成軀」是也。至於气爲成始成終之物﹐養性必先養气﹐養气方能保命﹐气爲五種之源。當一無所有之時﹐惟气先生﹐而了道之時﹐實有賴於气。气卽金也﹐惟乾金能全始而全終﹐故丹經皆以金爲言也。

所謂精神魂魄意者﹐精卽交感之精﹐神卽思慮之神﹐意卽妄動之意﹐純是後天情欲之主。從此根塵相因﹐墮落先天之本性﹐而我淸淨圓明之性﹐爲所蒙蔽﹐而消失於無形。然赤子時﹐尙能保其天眞﹐至破體則愈難度矣。經曰「五千四百生黃道」何也﹖人自下生之日起﹐至五千四百八十日之一日﹐乾金气足﹐滿身生陽﹐是爲純陽之體。上德童眞﹐若從此一日而修﹐可以不必用返還之功﹐高拱無爲可耳。蓋因破方須修﹐不缺奚用補﹗值此气至足之時﹐奚用積陽之法﹗徑用煉气化神功夫足矣。女子則爲五千零四十八日﹐比男子差一歲餘﹐是爲純陰之體。上德女眞﹐若在此至足之時而修﹐其容易與男子無異也。陸子野曰「男子二八而精通﹐女子二七而癸至。」卽《悟眞篇》所謂「白虎首經至寶」也。當將通未通﹐將至未至之日﹐卽爲乾﹑坤純體﹔過此一日﹐卽爲破體矣。男乾體也﹐破而爲離﹔女坤體也﹐破而爲坎。男子坤交﹐乾陽爻入陰卦中﹐坤化而爲坎﹐眞气由腦後落下﹐經夾脊入兩腎中間之一穴﹐陰陽交而精生﹔女子乾交﹐坤陰爻入陽卦中﹐乾化而爲離﹐子宮眞气上行﹐衝動兩乳中間之一穴﹐陰陽交而癸至﹕皆因神气至足而化生第三物之白精與赤癸也。若從此流而不返﹐則順而生人﹐而人事日繁矣。修道者﹐若欲返本還源﹐返離坎爲乾坤﹐則不外顚倒坎離之法。男子在坎府求玄﹐卽取鉛於坎﹐煉己築基之事也﹐道在兩腎中間之一穴﹔女子在離宮修定﹐卽取汞於離﹐斬斷赤龍之事也﹐道在兩乳中間之一穴。憑此兩穴﹐求得陰陽兩爻﹐而返之於原卦﹐則其道得﹐而顚倒之事畢﹐仍還其未破之童體也。

《脈望》曰「人身孔竅﹐乃爲卦爻之竅﹐而成乾坤二卦。」如口﹑外腎﹑肛門﹐皆單竅﹐三陽也﹔目﹑耳﹑鼻皆雙孔﹐三陰也。人身三陰三陽﹐陰在上﹐而陽在下﹐正合成一《地天泰卦》。天地之間﹐正爲虛空之太極﹐故謂之中。亦卽任督交會之地﹐凝聚神气之所。玆本其理﹐而配其餘六卦之外像如下﹕

坎耳在後﹐故下之。丹書曰「求之於坎。」又曰「口耳相傳。」是也。

離行周天時﹐坎之眞陰﹐從後而上﹐將至目﹐而離離陰液下降﹐經重樓而入於丹田﹐觀此可知矣。

艮《易》曰「艮其背﹐不獲其身﹔行其庭﹐不見其人。」艮爲督脈﹐起於尾閭﹐止於鼻下﹐行庭之象也。

兌兌爲口﹐丹書曰「兌合不以談。」兌﹐說也﹐神气出入之所也。

以上系就後天而論﹐火候升降上用之﹐卽外八卦也。內八卦﹐卽人身中之五臟六腑﹐修道者無需乎此﹐故存而不論。內卦之大用﹐在心﹑腎二髒﹐卽坎﹑離二卦是也。取其用而不取其體﹐俟後更詳論之。

玆就先後天八卦方位於火候有關者﹐略解之。先天八卦﹐乾南坤北﹐離東坎西是也。若四卦互易﹐卽爲後天﹐則變爲離南坎北﹐乾東坤西。玆圖如下﹕

東居左﹐而西居右﹔左爲背﹐而右爲腹﹐東升而西降﹐卽從後升而前降也。又前爲陰面﹐後爲陽面﹐陽升而陰降﹐卽從乾東升﹐而由坤西降也。坤在後天﹐又爲西南方﹐坤卦六爻皆虛﹐故虛空卽坤方也。《說文》﹕「西南方爲奧。」《論語》曰「與其媚於奧﹐寧媚於竈。」﹝見《論語﹟八佾》﹞言奧爲西南之空方﹐媚之何用﹗又爲堂奧﹐堂亦空處也﹔亦爲明堂﹐明堂亦空意﹔又爲玄奧﹐爲深奧﹐意皆謂玄奧難知。蓋奧爲西南之坤方﹐卽空方也。《悟眞》曰「要知產藥川源處﹐只在西南是本鄕。」丹書多言「坤方」﹐皆取無中生有之象也。

旣乾東而坤西﹐則後天兌居西﹐先天坎亦居西﹐坤之位同於兌﹐兌之位同於坎﹐坤﹑兌﹑坎一也﹔後天震居東﹐先天離亦居東﹐乾同於震﹐乾﹑震﹑離一也。後天坤亦居西南﹐先天巽居西南﹐巽爲風﹐風爲气﹐空穴之气﹐蕩而爲風﹐所謂大气出入之門戶﹐是巽亦坤也。後天干退西北﹐是艮亦乾也。

人生神气出入之處﹐在人首之泥丸宮。泥丸者﹐丸泥可封之謂﹐亦卽祖竅。玆爲圖之如下﹕

人首中有一虛空﹐與耳﹑目﹑口﹑鼻﹑咽喉之各竅相通。此虛空與所通之各竅﹐總名之曰「泥丸」。若分言之﹐則上爲泥丸﹐而泥丸下謂曰「明堂」。洞房又下爲「絳宮」﹐又曰「懸膺」﹐亦名「懸壅」。懸者﹐空中虛懸﹔膺者﹐胸上之虛穴﹐又謂「腔子」﹐又謂「虛無腔子」﹐腔子亦空之意也。《中庸》曰「得一善則拳拳服膺。」拳拳﹐總持之意﹔服膺﹐卽以空處爲總持門也。「懸胎鼎」之懸字﹐亦是懸空之意﹐「朱砂鼎」則以其紅也。凡人身內之穴﹐無不紅﹐故諭身內者﹐不曰「汞」﹐卽曰「砂」也。《契》曰「先天地生﹐巍巍尊高。旁有垣闕﹐狀似蓬壺﹔環匝關閉﹐四通踟躕」者﹐言蓬壺瑤島﹐乃仙人所居之處也。「巍巍尊高」﹐言高深之不可測也﹐與《中庸》「浩浩其天﹐淵淵其淵」同意。又曰「蓬壺」﹐蓋形容其爲元神﹑元气出入之本鄕﹐而至高無上﹐有似神仙所居之處故也。八脈九竅﹐皆爲气所周行﹐皆爲垣闕﹐而神气之祖竅﹐卽是引內外相通之泥丸宮。外而耳﹑目﹑口﹑鼻﹐內而重樓雙竅﹐皆通於此泥丸之空中﹐故有下圖大小虛空連接之象﹕

而所以連接﹐而成天地人物互盜神气之象者﹐則在此通外之九竅間。九竅閉塞﹐則人窒息而死矣。《楞嚴經》諸菩薩修行﹐有由九竅之一而得者﹐有由地﹑水﹑火﹑風而得者﹐誠以內外虛空﹐各具太極之體也。丹經之「玄門」﹑「牝戶」﹑「天谷」﹑「應谷」﹑「靈谷」種種名稱﹐無不指虛竅而言。惟其虛空﹐乃能發生造化﹐而內外銜接之空中﹐始爲玄牝之眞中。道家圖其象如此﹐學者當可言下悟矣﹐故《契》又曰「可以無思﹐難以勞愁。神气滿室﹐莫之能畱。守之者昌﹐失之者亡。動靜休息﹐常與人俱」也。

第三講

本性妙明人人具足

谷神不死返還太極

大造之始﹐白黑相包﹐猶如雞卵。人生受命之初﹐亦猶是也﹕中白外黑﹐白黑相包。白者﹐先天之炁﹐眞空而孕妙有者也﹔黑者﹐男女呼吸結合而生之後天中先天气﹐妙有而含眞空者也。《契》曰「白裏眞居﹐方圓徑寸。混而相拘。」「白者金精﹐黑者水基。」蓋眞空一炁﹐卽金之精華﹐金白而出於乾﹐亦卽乾元祖性﹐所謂「性根」是也﹔妙有一气﹐卽水之精華﹐水黑而出於坤﹐所謂坤元命蒂是也。白本乎天﹐在天成像﹔黑出於地﹐在地成形。白黑相包﹐成一太極之形﹐不過方寸大小﹐故《契》曰「方圓徑寸」以爲始初。成胎之始﹐不過如此。《易》曰「大哉乾元﹐萬物資始」﹔﹝《易﹟乾》﹞「至哉坤元﹐萬物資生。」﹝《易﹟坤》﹞資始卽最初之一點眞陽資生﹐方成爲四象五行﹔資始在天﹐而資生在地﹐不過其象如此﹐其實只在一竅之中。白爲眞空﹐黑爲妙有﹐《論語》曰「繪事後素。」﹝《論語﹟八佾》﹞白者素也﹐惟白者能受彩色。經曰「一生二﹐二生三﹐三生萬物。」人生之初﹐先天一炁一也﹐父母呼吸之气二也。合一﹑二而成三﹐合先天炁﹐及後天之先天气﹐遂無中生有﹐生出一物﹐而爲三﹐三卽中陰也。因受胎以後﹐由臍帶通母體﹐以母之呼吸爲呼吸﹐而吸入外間之後天气。此後天气畱戀先天﹑及後天之先天气﹐使日形盛旺。及其旣足﹐憑同類相感之理﹐感召中陰外來﹐非由一﹑二而生三乎﹗以三才之理論之﹐先天一炁爲天﹐父母呼吸混合之气爲地﹐此中陰卽人也﹐是爲三才。加以父精母血﹐則爲五形。中陰旣來﹐居中黃神室﹐爲我主人﹐則寂然不動之胎元﹐感而遂通而動矣。在中陰未入胎以前﹐亦無知無識﹐飄蕩空間﹐入胎則靈而能覺﹐因胎中有气﹐中陰憑之而靈﹐於是辟破鴻蒙﹐而胎兒下地。先天性根爲乾﹐乾天也﹐本乎天者親上﹐故浮而至頂﹔後天之先天气﹐命也﹐命蒂爲坤﹐坤地也﹐本乎地者親下﹐於是下沈而陷入命門﹕太極化爲乾坤矣。浮於頂之性﹐爲無中有﹔陷於命門之命﹐爲有中無﹐命門又謂「密戶」﹐亦謂之「北極大淵」。性命旣立﹐內外相通﹐而能食﹑能言﹑能動﹑能視﹑能聽矣。

以上所述﹐爲胎兒出胎及爲嬰爲孩﹑爲赤子﹑爲童子之理也。若破體﹐則其情形又變先天化後天﹐離坎代乾坤居南北﹐而乾坤分列東西﹐四卦適成四周匡廓﹐中宮神室虛閒。惟中陰正位用事﹐加以根塵相對﹐而知識日開﹐中陰遂轉爲識神﹐愈爲性命之害矣。至破體而眞陰上升﹐眞陽下陷﹐性轉爲情﹐情轉爲性﹐先天之气質食色﹐與中陰所帶歷劫之气質食色相合﹐故心愈浮動﹐物欲日多。交感之精旣生﹐童體自然而破﹐不必待男與女媾﹐女與男交﹐而後爲破體也。蓋破體乃天地之自然造化﹐當「五千四百生黃道」之日﹐卽爲純陽﹑純陰完成之時。過此一日﹐則體自破﹐男子生交感之精﹐女子生天癸之水﹐一白﹑一紅﹐正是一坎一離﹐外漏之象。當其黃道始生﹐精神煥發﹐面目光彩﹐男子時有熱气流行背脊之中﹐女子時有涼液流行乳穴之下﹐畱心體驗﹐自可知之者也。若於此而修﹐則所流行者﹐便是元气﹑元精﹐但凝神气穴﹐愈采愈生﹔無爲之中﹐自然運行周天之火﹐虛其心而腹自實﹐明其心而性自見﹔不假作爲﹐丹已結於不知不識之中﹐至簡至易者也。若旣破體﹐則眞陽已經破散﹐非有積累之功﹐不能還童而築修道之基。玆再將破體之理述之。人當五千四百生黃道日﹐卽陰陽交而破體之日也。其時命門之元气﹝卽坤中之命﹞則夾脊上衝﹐與頂上之祖炁﹝卽離中之一陰﹞相交﹝如圖中……虛綫﹞。頂中之祖炁﹐由絳宮而下﹐直入命門﹐而與命門之元气相交。是爲坤陰上入乾中﹐乾陽陷入坤中﹐而陰陽顚倒﹐乾虛中而爲離﹐坤實中以成坎。﹝卽圖中—實綫﹞命門原有之元气﹐被擠而下陷入命門與陰蹺之間﹐卽與身外之虛空相接﹐無異在外﹐故丹經謂「深不可測」是也。天地旣交﹐離陰虛而浮動﹐時時外馳﹐一點元情﹐往來於中宮神室﹐衝動後天情識﹝卽圖中……虛綫﹞﹐情識因而上衝至頂﹝卽圖中—實綫﹞﹐與離中之性相合而情動﹐再下而至命門﹐卽生有形之精﹝卽圖中—實綫﹞。性情混合﹐元神變爲識神﹐完全後天﹐由識神主事矣。元神之地位﹐爲識神所占﹐由小虛空擠出﹐退處於不內不外之間﹔其情形與元气之命正同﹐被擠而出﹐無異在外﹐故道書多言「外求」。此《西遊記》孫悟空之所以稱「外公」也。及至色欲情盛﹐六識猖狂﹐則元神卽同於無矣﹐譬之日爲云掩﹐只見云而不見日也。蓋未破體之孩童﹐元神尙在﹐動作時𨿽爲識神主持﹐而不動之時﹐則不識不知之元神﹐混然猶在身中﹐一片天眞﹐時時流露。至此而元神被識神蝕盡﹐成識神世界矣﹐人生至此﹐根气深厚者﹐元神或有時而存在。又中陰帶有夙根﹐若夙世修道﹐則其根性尙在﹐元神尙可存在若干﹔如帶來者﹐盡爲孽根﹐則元神全無﹐盡爲孽識。蓋有慧根者有元神﹐無慧根者盡識神﹐理則然也。此外尙有一特例﹐孔子曰「惟上智與下愚不移。」﹝見《論語﹟陽貨》﹞上智者﹐有慧根者也﹐如上所述﹔若爲下愚﹐不特無慧根﹐並無智識﹐因其識神不靈﹐元神亦不能存在若干﹐是以「不移」也。至於普通中等之人﹐則全憑識神主宰。孔子曰「性相近也﹐習相遠也。」﹝見《論語﹟陽貨》﹞習與性成﹐沾染甚深﹐終日纏綿於喜﹑怒﹑哀﹑樂﹑愛﹑惡﹑欲之七者﹐沈淪於色﹑聲﹑香﹑味﹑觸﹑法之六者﹐流浪生死﹐而元神淘汰盡矣。《老子》曰「生之徒十有三﹐死之徒十有三」﹐卽謂是也。童體之八卦﹐爲乾南坤北﹐離東坎西﹔生黃道時之八卦﹐爲離南坎北﹐乾東坤西。今則東西之乾﹑坤﹐變爲震﹑兌。震爲長男﹐兌爲少女﹐代父﹑母用事。父母之乾﹑坤﹐退入西南﹑西北虛空之處﹐而不用事。故丹經言震﹑兌﹐而不言乾﹑坤也。

破體之後﹐離坎居上﹑下之位﹐震兌列東﹑西之門﹐故水火未濟﹐金木間隔﹐炎上者日益猛烈﹐就水者日以下流。神漏於上﹐而精气隨之﹔精漏於下﹐而神气隨之﹔气漏於中﹐而精﹑神亦隨之。受之於先天者﹐漏之不已﹔而後天之物欲﹐蔽之不已。陽消一分﹐陰長一分﹐至女子七七四十九﹐男子八八六十四﹐而眞陽竭矣。若戕賊過甚﹐不待此時而早竭﹔善保養者﹐亦能畱之而不竭﹐是則視人之物欲﹐爲轉移耳。鄕間愚民﹐多享天年﹔富貴之家﹐每多疾病﹐職此故也。人身在胎胞﹐謂之先天﹐而受炁以前﹐爲先天之先天﹔下生則爲後天﹐破體之後﹐則爲後天之後天﹐又稱後天濁陰之體。先天者﹐先天地而生﹐太極是也﹔先天之先天﹐則爲無極。無極者﹐無之極﹐而空之至也。人身當父母未媾以前﹐全無一點朕兆﹐無極是也。而人死之後﹐形體旣滅﹐性亦歸無﹐亦無極也。知死則知生﹐若未知生﹐又焉知死。生前死後﹐同屬一空﹐其間有形有象﹐有色有質﹐不過數十年耳。釋典「有形終有壞﹐無形始是眞」者﹐卽言形體僅數十年卽滅﹐其所以不生不滅者﹐惟先天祖炁之性耳。但性何以不滅﹐因其原本虛空﹐一無所有﹔𨿽曰動而覺﹐實則靜卽無生。單自性言﹐則眞空是體﹐妙有是用﹐妙有卽靈覺也。此覺因感而有﹐因气而動﹐離气則仍還空﹐不感則永爲虛無。惟其至無﹐乃不生滅﹐敵曰「天地有壞﹐這个不壞」。夫虛空安有壞時﹖是以能超永劫﹐修之養之﹐所以全之﹐全之者﹐全其天命也。天命者﹐天之靈光﹐因其覺時﹐而感入母胞者也。及入母胞﹐仍復眞空之體﹐從此成形下生﹐時時虛靈有感﹐卽覺萬有千實﹐咸自此出﹐三界之事﹐莫不能知。而莫能知之﹐嗣爲中陰所蔽﹐情識所奪。𨿽然昧其靈光﹐而在虛極靜篤之時﹐則仍無幽不燭。至人死後﹐始返其最初之眞空﹐還居天地之中﹐寂然不動矣。儒家「全受全歸」之義﹐卽須全其受時之靈也。欲全此靈﹐必須經過一番鍛煉﹐使妙有之气﹐化入其中。則生時虛靈﹐死亦虛靈﹐且擴充其量﹐至於無際無邊。放而六合﹐藏則幽杳﹐是乃全其受而歸之也。宋儒不達易理﹐以爲人事旣盡﹐卽爲全受全歸﹔不知空而不有﹐便是頑空﹔虛而不靈﹐便非眞虛。初受之命﹐已喪失於無形之中矣﹐何全之云乎﹗

又﹐先天眞陽﹐本太極之理炁﹐資始萬物者也。至無而含至有﹐至虛而實至靈﹐聖人之生知靈知﹐皆善養此炁而已。其在人身﹐而不能常應者﹐因人之不能常靜耳﹔其不能常靈者﹐因人之不能常虛耳。太玄眞人詩曰﹕

父母生來一點靈﹐不靈只爲結成形。

成形蔽卻光明體﹐放下依然徹底淸。

智覺禪師詩曰﹕

菩薩從來不離眞﹐自來昧了卻相親。

若能靜坐回光照﹐便見生前舊主人。

妙虛禪師詩曰﹕

惺惺一个主人翁﹐寂然不動在靈宮。

但得此中無掛礙﹐天然本體自虛空。

張拙秀才詩曰﹕

光明寂照徧河沙﹐凡聖元來共一家。

一念不生全體現﹐六根才動被云遮。

蓋元始祖炁﹐在人爲性﹐旣結成胎﹐混合父母之气質性﹑中陰之歷劫食色性﹐掩蔽其明﹐充塞其空﹐故失其靈光。《契》曰「一者以掩蔽﹐世人莫知之」﹐是也﹐然附形之時﹐旣掩其空靈﹐而上謂「人死還空﹐消失其覺」何也﹖曰﹕前說自我言之﹐後說自彼言之。我身因此炁而成﹐此炁爲我先天之主人。及中陰以賓奪主﹐元性始蔽其靈﹐而感合形外之眞空﹐但有後天中之先天元气以畱戀之﹐故未卽離其形耳。常人死後﹐性復其空﹐還於天地之太極。𨿽無生無滅﹐於我一生之覺識﹐與夫三界眾生之苦難無關系﹐猶如大夢已醒﹐前塵泡影﹐與未生時之在空中相同。以我爲主體論之﹐實無靈無覺﹔自彼之主體言之﹐則仍孕萬有。實際上爲我已滅﹐而空仍是空﹐非我之最初受炁已散﹐而等諸無有乎哉﹐何能謂之「全歸」﹗自必保全眞我﹐使有形之幻體消化﹐而無形之眞我常存﹐乃成爲明德之大人﹐亦卽大而化之之聖﹐聖而不可知之神也﹕此三教之所以重修身也。修身之道﹐卽先引彼爲我主人﹐而我退還賓位。夫然後化我爲虛﹐而與彼合﹐則不靈之我亦靈﹐不空之我亦空。常靜常應﹐如太上之歷七劫混沌﹐屢朝闡道﹔釋迦之十方三界﹐永渡眾生也。經典彼﹑我之說﹐有從對待立言﹔有因虛空難以形容﹐而代之以彼字﹔有因我爲身之主人﹐而空又爲我之主人﹐同爲主者﹐故彼﹑我之大抵均不出此三義。後人誤解﹐從一彼字﹐生出許多罪孽﹐可悲孰甚。又道書時稱「彼家」者﹐有「彼岸」之意﹐《西遊記》詞曰「般若波羅到彼家」是也。古聖因人誤解「彼」字﹐始於下加一「家」字﹐家卽《悟眞》「此般至寶家家有」﹑張三丰詩「家家有个家家有」之義。曰「家家有」﹐而不曰「人人有」者﹐虛空乃人之家也。色身有形﹐實體也﹔本性無形﹐虛空也。色身長養於虛空之中﹐離虛空則不能生活﹐故人以虛爲家﹐以靈爲宰。合此虛﹑靈﹐又稱「谷神」。谷者﹐空穴之謂也﹔神者﹐「妙萬物而爲言也」。經云「天地一大谷也﹐洞穴一中谷也﹐孔竅一小谷也。」吾師汪眞人曰「推之一身﹐皆是谷神主宰﹕耳不虛空不能聽﹐眼不虛空不能視﹐鼻不虛空不能嗅﹐舌不虛空不能言﹐手不虛空不能執捉﹐足不虛空不能奔走﹐身心不虛空不能舒暢﹐則病矣﹔又口鼻不得呼吸﹐則死矣。」余再推而論之﹕衣不中空﹐身不能著﹔室不中空﹐體不能住﹔口腹不中空﹐不能進飲食。一切萬物﹐均占空間﹐形中又生孔竅﹐以通於空﹐而成《陰符》「三盜」之義。以空通空﹐而後能靈能動。若不得谷神主宰﹐則不能虛空﹔不能虛空﹐則不能通靈﹐而化機熄矣。經曰「夫道﹐虛空而已矣。」三丰道祖云「你看我者﹐呼吸自收自閉﹐自舉自提。父母未生時﹐那一點眞陽動靜﹐在虛空內修根養蒂﹐虛空內立命安基者﹐是咱講的元音﹐明的道理。」和陽子曰﹕

我身自向虛中來﹐我身應向虛中去。

去來來去在虛中﹐又向虛中種業樹。

種得業樹根株深﹐枝條充塞去來路。

瑩蟾子曰﹕

爲仙爲佛與儒﹐三教單傳一个虛。

亙古亙今超越者﹐悉由虛裏做工夫。

學仙虛靜爲丹旨﹐學佛潛虛事已矣。

扣予學聖事何如﹐虛中無我明天理。

道體虛空妙莫窮﹐乾坤虛運气圓融。

陰陽造化虛推蕩﹐人若潛虛盡變通。

惟寬禪師曰﹕

勸君學道莫貪求﹐萬事無心道合頭。

無心始體無心道﹐體得無心道也休。

《性命圭旨》云﹕

父母一念將媾之際﹐圓陀陀﹐光灼灼﹐先天一點靈光撞於母胞﹐如○而已。儒謂之「仁」﹐亦曰「無極」﹔釋謂之「珠」﹐亦曰「圓明」﹔道謂之「丹」﹐亦曰「靈光」﹕皆指此先天一炁﹐混元至精而言﹐實生身之源﹐受气之初﹐性命之基﹐萬化之祖也。及父母交罷﹐精血包羅於外﹐如而已﹐卽太極也。

按此圖﹐虛實仍分五層﹐與余前講之圖同。因恐盡泄天機﹐故僅言其三﹐而祕其二。細繹圖意﹐當易悟也。仁者﹐二人﹔二人者﹐陰陽混合之謂﹐與前講之「明」字﹑「丹」字﹑「易」字同義。陰陽合﹐卽先天太極之空體﹐人得此空﹐靜而若無﹐動而似有﹐故果實之心﹐亦謂之仁。兩片相合者﹐陰陽也﹔而合之中心﹐略具一點空竅﹐卽太極也。人之結胎﹐亦復如是。

洎中陰入主﹐靜轉爲動﹐中陰識神﹐奪谷神之柄。佛家又謂中陰爲「生滅性」﹐與虛空不生滅性相反。是以爲後天形身之主﹐得此而形身始動﹐形身動而谷神死矣。修道之人﹐須心死神活﹐乃能與天地通﹐而永劫不壞﹐成爲金剛也﹐故後天形身﹐與先天法身迥然不同﹐欲全先天﹐當以後天時奉先天時。奉先天時者﹐動靜之機也。《易》曰「後天而奉天時。」又曰「知幾其神乎﹗」又曰「幾者﹐動之微﹐吉凶之先見者也。」﹝見《易﹟系辭下》﹞谷神﹑識神一虛靜﹐而一浮動﹔識神用事﹐谷神不見。泯其識神﹐則虛靜之中﹐炯然濁照者﹐固谷神也。不過世人自生之後﹐永馳於物欲之中﹐則元神永失其靈﹐而不復耳。先天大道﹐卽是復此先天之空﹐空則通靈﹐通靈則變化由心﹐天人合發矣。

後天形身﹐已是一个皮囊﹐終有毀滅之時。旣破體後﹐震﹑兌又占乾﹑坤之位﹐乾之眞陽﹐與坤之眞陰﹐皆退於無用之地﹐深藏而不可睹。《契》曰「元精眇難睹﹐有形易恃量﹐無兆難慮謀」是也。震二陰而一陽﹐兌二陽而一陰﹐三陰三陽﹐錯雜不純﹐故非眞陰陽﹐而眞陰陽須從此中生出。佛謂「內養」﹐道謂「外煉」﹐內養者﹐養此寂滅﹔外煉者﹐煉此虛無﹕實一義也。道謂「不在色身﹐不離色身」﹐佛謂「不內不外﹐卽色卽空」﹐亦一義也。然後天形身﹐旣失祖性﹐而無先天﹐則必自奉天時﹐以求返還之道。法在先求混沌﹐以復渾然之太極﹔再由混沌進爲虛空﹐以復眞空之太極﹔夫然後眞空中生出妙有﹐還我父母未生前之本來面目。所謂「攢簇五行」﹑「和合四象」﹑「三家相見」﹑「會三歸一」者﹐皆求復渾然之太極耳。故有「鼎器」之說。鼎者﹐心也﹐卽乾也﹔器者﹐身也﹐坤也。乾者﹐有中無也﹔坤者﹐無中有也。乾坤之間﹐是爲虛中。虛中者﹐不有不無﹐亦有亦無者也﹐卽眞意也。身﹑心﹑意爲人之三家﹐而非有形象之身﹑心﹑意也。惟後天破體之人﹐下手初修之時﹐不能不假借色身﹐以爲匡廓﹐乃取後天之身﹑心﹑意之用而已。又必忘其體﹐而用乃見﹔虛極靜篤﹐便是功夫。故《契》曰「自然之所爲﹐非有邪僞道」道德經曰「天法道﹐道法自然也。」

修道者﹐以身心爲體﹐神气爲用﹔以意爲體﹐眞意爲用。身者﹐命門之陽气也﹐在命門與陰蹺之間﹐故不言「命門」而言「身」。「心」者﹐非血肉之心﹐乃虛靈不昧元神﹐居不內不外之間﹑其體本空者也。

坎爲气身坎一陽﹝身中眞气﹞

意中

離爲神心離一陰﹝心中元神﹞

至身內主事﹐則皆爲識神。何以不曰「識」而曰「心」﹖因情識泯時﹐天心卽見﹐元神卽復﹐故仍曰「心」。化有歸無﹐便是道心﹔塵情不斷﹐便是人心﹕皆取象而言﹐非有形之身心也。意者﹐戊﹑己二土也。二土合面成中宮眞意﹐爲神﹑气相合而生之第三者。當混混沌沌﹐有意無意之時﹐心息相依﹐神气相合﹐一念不生﹐一意不散﹐和合凝結﹐二土成圭﹐而眞意見矣。

佛家指爲「歷歷孤明」﹐象其無也﹔《契》曰「坐垂溫」﹐呂祖曰「溫溫鉛鼎﹐光透簾幃」﹐象其有也﹐此兩「溫」字﹐皆因景象。蓋神气相合﹐鉛已到鼎﹐虛竅間若有一點氤氳之气﹐溫溫然微有所覺﹐至光透簾幃﹐則閉目開目﹐皆有光入眼簾。然必到「坐垂溫」時﹐方能發生﹐此皆一意不散之實景也。經曰「惚兮恍兮﹐其中有象﹔恍兮惚兮﹐其中有物﹔窈兮冥兮﹐其中有精﹔其精甚眞﹐其中有信。」﹝見《老子》﹞所謂象也﹑物也﹑精也﹐皆指眞空中之妙有而言﹐皆一念不生後景象也﹐可於虛極靜篤時參之。但此數語﹐包羅萬象﹐後詳述焉。

第四講

內養虛無外生眞陽

饒他爲主配合相當

所謂「百姓日用而不知」者﹐卽此神﹑气是也。神能主宰﹐气能動作。虛而靈﹐故云神﹔有若無﹐故雲气。順而往外﹐六根卽神气出入之門戶也。由此門戶﹐辧別形形色色﹐識神用事﹐而神气傷矣。識神者﹐六識之主也。蓋眼﹑耳﹑鼻﹑舌﹑身﹑意爲六根﹐色﹑聲﹑香﹑味﹑觸﹑法爲六塵﹐根塵相接﹐而六識生。六識實一識﹐神藏在意根﹐能滅此意根﹐則如文殊所云「一根旣返源﹐六根成解脫」矣。觀世音之「世」字﹐卽此意識世界也。泯此意識界﹐則六根自然淸淨﹐識神返爲元神。元神卽是谷神﹐谷神本空﹐故能不死﹐自終古長存矣。所謂「返源」﹐卽收視返聽之謂也。《契》曰「耳目口三寶﹐閉塞勿使通。兌合不以談﹐希言順鴻蒙。」此卽閉塞六根之意。心意旣空﹐自能返元神而不死。釋典曰「一念回機﹐便同本得。」回卽時口對口﹐大虛空與小虛空是也。能知此機﹐而一念回之﹐則與本來所得相同。又曰「直下承當。」當字之首象頭也﹐口卽虛空﹐田卽丹田。人身惟祖竅爲直﹐其餘皆橫﹔﹝此卽祖竅﹞能卽直之下而承當之﹐自能還源返本。《玉皇心印經》曰「上藥三品﹐神與气精。」人所日用者﹐卽此精﹑气﹑神之三物。神無形屬陽﹐气有象屬陰﹐精則有形矣。男女交媾之精﹐淫精也。未交以前﹐精藏命門﹔淫欲心動﹐由腦衝下一气至命門﹐化精而出。此因心動﹐而情動﹐情動而神動﹐神動而气隨之﹔神﹑气相合而化精﹐卽一二相合爲三也。故交媾之精順也﹐因情欲鼓動神气而生﹔修道者之活子時逆也﹐因天地間之陽气沖動而成。陽性上升﹐故能由下而上﹐還精補腦﹐此其別也。气爲色身命寶﹐有形之身﹐賴气而動﹔本處於外﹐由口鼻吸入作我主體﹐呼吸一斷﹐則人立死。其來也﹐由吾身上後天之先天气招攝而來。此後天之先天气﹐先在命門﹐後在陰蹺﹐與外气𨿽有淸濁之不同﹐而其性同爲气類﹐故能以同類相感之理﹐招之使來。譬之磁石之吸鐵﹐兩電之相引也。此气來在父母交媾之時﹐有此方能招攝外气﹐而運其呼吸。道書曰「身上有一毫陰气不仙﹐」陰气卽後天呼吸之外气也﹔「有一毫陽气不死﹐」陽气卽命門﹑陰蹺後天之先天气也﹐有此卽能呼吸﹐而保其活動﹐故可不死。呼吸之气外來﹐先入肺中。《黃庭經》名肺爲「白元」﹐又曰「虛成」﹐以肺爲虛﹐气積成之。故肺在身中﹐一開一闔﹐而呼吸之气﹐一出一入﹔气之一入一出﹐而肺自一開一闔。肺之開闔﹐因气之出入﹔而气之出入﹐實自後天之先天气招之。此气亦曰「元气」﹐藏在陰蹺﹐通於頂門﹐似未動而實動﹐一上一下﹐互相往來﹐因而招外气入肺﹐肺隨之而開闔﹐皆此气之力也。今日之西醫﹐亦知气自外來入肺﹐而肺開闔﹔詰以气何能來﹐則彼不能答。因不知無形中﹐有元气招攝之理故也。

胎兒下地﹐外气入口之時﹐道書亦謂之「一箭鑿破鴻蒙」﹐呂祖曰「說到生身受气初﹐莫怪天機都泄盡。」蓋人之受气﹐有先後天之分。成胎之時﹐所感受之元始祖炁﹐爲父母未生前之事﹐本來之空性是也﹔下地之時﹐所攝入之呼吸之气﹐爲父母生時之事﹐色身有形之命寶是也。「生身受气」四字﹐泄盡先﹑後天之機矣。夫自中陰外來﹐占有中宮﹐性往頂上﹐命入命門﹐太極分爲兩儀而下生。剪斷臍帶﹐空气沖入口鼻﹐而有呼吸﹐從此息息相通﹐以此呼吸之气﹐爲營養色身之具。五官四體﹐因而能動﹔一呼一吸﹐無時或已。因此後天呼吸﹐畱戀元气﹐而元气凝固不散﹔因其不散﹐又能招攝呼吸之气。二气互相爲用﹐人得生存﹐循環不窮之道也。而元气居於臍下﹑命門﹑陰蹺之間﹐故《內經》名爲「關元」﹑「气海」。關元者﹐關此元气者也﹐亦元气結成之關也。當胎兒在母腹成形之時﹐元气卽住此間﹐故能通母呼吸。此元气本由父母之气混和氤氳化生﹐與太極中生生之气同爲一體。父母交媾以後﹐父精母血包先天炁及此後天之先天气﹐而成此形。成形後﹐此气在臍下一寸三分﹐卽爲此形◎。陰陽相包﹐動而開闔成爲胎息﹐與母之呼吸﹐完全相通﹐遂能招攝外來後天之气。道書謂﹕「陽舒陰慘。」一開而陽舒﹐一闔而陰慘﹔陽卽爲呼﹐陰卽爲吸﹐所謂一開一闔﹐不過設像之辭。其中實況如輪﹐轉來轉去﹐故道書指爲「河車」。成形之胞胎﹐名「紫河車」。紫者﹐其色紅也。何以名曰河車﹖《契》曰「北方河車。」如來曰「北方正气﹐名曰河車。」北方屬水﹐爲水所激﹐因而轉動﹐故以車名之。天一之炁﹐降於北而生水﹐壬水無形﹐气也﹔癸水無形﹐始由气化水。此气卽天一化生﹐故名曰「河」。佛書又曰「法輪」﹐曰「法輪常轉」﹑「轉大法輪」﹐皆指眞息言也。眞息由胎息而成﹐而呼吸隨之﹐故謂之「欲歸根復命。」歸根者﹐歸此呼吸之根﹔復命者﹐復此坤元之命。修道者﹐必先養成此胎息﹐以立始基也。

人自下生以後﹐胎息遂消﹐河車不轉﹐而臍下元气﹐仍凝爲一團﹐名曰「命蒂」。呼吸之气﹐息息歸蒂﹐達於命門。命門眞火﹐逐日上升﹐心液逐日下降﹐心腎日日交泰﹐而形體知識日長。由孩以至成童﹐及五千四百生黃道之一日﹐後天至足而破體﹐於是後天之先天炁﹐遂由此下陷入陰蹺﹐遂不能升矣。然气𨿽破散下陷﹐而其招攝之功﹐固自若也。且當化精時﹐亦必藉此元气﹐情欲一動﹐神下行而與气合﹐化爲精而外泄。故情動一次﹐精气神損失一次﹐損盡則死。人之生命﹐實爲此精气神之三寶者﹐於此可知矣。夫人生日用﹐皆損失神气之事也。經云「目迷五色﹐耳眩五聲。」語曰「口開神气散﹐舌動是非生。」口卽六根之門戶﹐不盡指飲食之口﹐至「舌動是非生」﹐方專指飲食之口。蓋言爲心聲﹐舌爲心苗﹐是非之生﹐大半出於口舌。兼之眩也迷也﹐六根門頭﹐漏失神气。日順其欲﹐漏乃日多﹐而人漸衰老而病死﹐此順行造化也。故循順而不改﹐有生有死﹔逆而返之﹐則長生而仙矣。

識神之爲物﹐愈用而愈靈。後天之智慧﹐皆識神所出也﹐愈靈而愈墮落。作姦犯科﹐姦盜詐僞﹐皆此識神主之。元神則不然﹐不識不知﹐順帝之則﹐循造化之自然而通靈。《陰符經》舉一「盜」字﹐言盜天地之元气﹐皆元神之事也。《西遊記》孫悟空以石猴下世﹐石者實也﹐虛中生實也。而盜兵器﹑盜金箍捧﹑盜桃﹑盜酒﹑盜丹﹐無一而不盜。其在傲來國盜兵器﹐尙爲尋常之兵器﹐凡金也﹐卽後天也。至水晶宮盜金箍捧﹐則爲眞鉛﹐水中金矣﹐先天炁矣。盜桃卽木也﹐盜酒卽酉水也﹐本在東家子﹐西鄰寄體生﹐金木交並也﹔盜丹卽陰陽和合也﹐故愈盜而神通愈大。如人自下生﹐至「五千四百生黃道」之日﹐蓋無日而不盜﹐皆於不識不知之中行之﹐以完成純陽童體。乾爲純陽爲天﹐故曰「齊天」也。《陰符經》曰「三盜旣宜﹐三才旣安。」天地日月亦盜也﹐盜太極之炁﹐以爲造化之气﹐其理正同。先天炁自外來﹐爲我之主人﹔後天气亦自外來﹐亦爲我身主人。有外必有內﹐內卽神也﹐外卽气也﹐元神與乾元祖性同體﹐後變識神﹐亦爲我主人。凡一切動作行爲﹐皆神主之﹐而無气則不能感通而役使有形之體。故神之爲主人﹐無形之主人﹐心之主人也﹔气之爲主人﹐有形之主人﹐身之主人也﹔神可爲法身之主人﹐而和合元气﹐以成陽神。此元气並能將識神返爲元神﹐以成胎仙。《黃庭經》謂「琴心三疊」﹐卽調和神气也。蓋呼吸之气非命蒂﹐而命蒂在其中﹔思慮之神非性根﹐而性根在其內。卽後天以復先天﹐空洞無物﹐不隨識神用事﹐性住气回卽得其道矣。

夫人內神而外气﹐神爲主而气爲賓。气動神動﹐息轉念生﹐一呼一吸﹐而色聲香味觸法因之而生。神因气以外馳﹐日日順之﹐神散精竭而气絕﹐以有衰老病死﹐此凡道也。𨿽能生子生女﹐而本體無有不壞者也。若仙道則反之﹐內空以招外有﹐外空以生內有。彼本虛也﹐以我實之則爲有﹔彼本賓也﹐以我迎之則爲主。顚倒主賓﹐同歸虛空之太極﹐以重造性命﹐故丹經屢曰「再造乾坤」﹑《悟眞》曰「用將須分左右軍﹐饒他爲主我爲賓」也。所謂「左右」者﹐卽以我之虛空﹐通太虛之虛空。虛之極﹐靜之篤﹐而後與太虛化合﹐無人無我﹐無物無法﹐渾然如鴻蒙未判之先﹐而窈冥恍惚之中﹐生出與先天乾元祖性同類之一點眞陽。正如彼賓外來﹐到我面前﹐丹經所謂「鉛至藥生﹐眞陽自虛無中來」﹑「九三男子來投宿」﹑「其中有象﹑其中有精﹑其精甚眞」者﹐皆是也。當此之時﹐我若不驚﹑不怖﹑不畏﹐安我虛無﹐守我靜篤﹐不識不知﹐順其自然﹐則一轉瞬之間﹐而我陷於坎中之乾金﹐卽埋藏大淵﹐深不可測﹐晦而難見之生身受炁之乾元祖性﹐因同類相感之理﹐忽然湧出﹐正如磁石吸鐵﹐而與外來之眞陽﹐合而爲一。丹經所謂「汞迎得藥」﹑「采藥歸鑪」﹑「嫁與金公作老郎」﹑「二八佳人去安牀」﹑「牽來白虎歸家養」﹑「其中有信」者﹐皆是也。是迎外來之賓﹐而使之爲我中宮主人也。吾師東亭先生曰「僕得訣後﹐每下功時﹐卽見孫外公當面而來。我急速應聲曰﹕我願退位爲賓﹐你是我舊主人﹐請你到我家中做个新主人公﹐好同你安鑪立鼎﹐化凡胎也。」但先天眞陽生時﹐如電光一灼卽過﹐苟如驚怖著相﹐或生心動念﹐或不能保持虛靜﹐則不能采取﹐一瞬卽化後天﹐不可復用﹐是謂當面錯過。古今來當面錯過者﹐不知多少人。人人皆有陽生之時﹐不知道者﹐未有不錯過﹐未有不順化。蓋鉛𨿽到﹐而汞不迎﹐其覺不靈﹐其心不虛也﹔修道之士﹐當面錯過者﹐亦復不少﹐或認不得孫外公﹐或見象著心相﹐見景著身相﹐或經此一覺﹐無所措手足﹐是皆煉己未熟者也﹐此煉己工夫之所以無限也。若得此眞陽作我主人﹐則元神漸復﹐而識神漸泯﹐如是漸移漸多﹐而腹實矣。腹實而心死神活矣﹐又何憂識神之爲害也。「取坎塡離」﹑「積金實腹」﹐皆謂此也。「返我本牲」﹑「還我元神」﹐亦謂此也。坎﹐外也﹔離﹐內也﹐一內一外﹐一神一炁﹐一虛一實也。離內虛而外實﹐神在气中﹐此神爲我所自有﹔坎內實而外虛﹐陰居陽外﹐此炁所以自外來﹐外來者實也﹐眞空中妙有也﹔內有者虛也﹐妙有中眞空也。觀下圖自明﹕

先天坎﹑離居東西﹐後天離﹑坎變爲震﹑兌﹐《悟眞篇》曰「震龍汞出自離鄕﹐兌虎金生在坎方。」震﹑兌卽離﹑坎也。坎離﹑水火交﹐卽是震兌﹑金木並也。龍從火裏出﹐東三南二同體也﹔虎向水中生﹐北一西四同體也﹐東西卽南北﹐金木卽水火﹐五行卽四象﹐四象卽三家﹐三家卽內外﹐內外卽一家。凡水火之交﹐金木之並﹐無不在中宮黃庭﹐而以眞意行之。黃庭土也﹐意亦土也﹐化來化去﹐歸本於土。土卽一也﹐一卽虛也﹑太極也。

修道者之作用﹐在內神外气﹐神卽我也。對人爲有我﹐我爲一﹐而人爲二。世俗自稱我﹐多指鼻而言﹐此有深意﹐形身以鼻爲主也﹐所謂「我」者﹐卽指中陰情識。人受生時﹐得先天一炁﹐無識無知。至十月滿足﹐感動中陰外來﹐作我主人﹐然後有知覺。惟其有覺﹐乃有我相﹐卽此所謂「我」﹐我卽識神也。然識神含有孽根﹐更加習性﹐實爲假我。所謂「眞我」﹐乃生時所受之先天干性是也。此炁在儒家謂之太極中之理气﹐在天爲命﹐於人爲性﹐作生生之本﹐無欠無餘。人到死時﹐含孽根之識神﹐因墮地獄而受罪報﹔至先天干性﹐則仍還諸太虛﹐而不生不滅。惟此不生不滅者﹐乃爲眞我。修道者﹐應將識神融入性中﹐假我化合於眞我﹐始爲斷絕業根﹐入於無餘涅盤。夫眞我一本具萬能﹐因假我來侵奪其主體﹐逐之九淵之中﹐杳不可睹﹔而假我返客爲主﹐根塵相因﹐因而墮落。倘分別不淸﹐卽認此識神爲眞我﹐而以識神爲主以修道﹐佛書謂之「認賊作子」。是應泯此識神﹐化假爲眞﹐經曰「推情合性。」卽推假我之識神﹐合入於眞我之謂也。玆自性情言之﹐《契》曰「性主處內﹐情主禦外」者﹐性乃寂然不動之虛體﹐靜而不動﹔情則好動﹐根塵相接﹐而日馳於外。情者﹐七情也﹐七情之發﹐皆緣於識﹐蓋必外誘觸之而後發﹐未有外誘不入﹐而自爲喜怒哀樂者也。故必感於外﹐而情動於中﹔情動於中﹐而形於外。六識激之﹐而後七情應之﹐情因識發﹐識以情見﹐情識相緣﹐而六根之返源無日﹔性天之主﹐且爲所蔽﹐而失其眞矣﹐曹仙姑《詠乾金詩》云「昔年雲霧深遮蔽﹐此日相逢道眼開」是也。又謂谷神爲大極初生一炁﹐與天同類﹐與太虛同體﹐故曰「天命之爲性」。性本不動﹐故曰「處內」﹔情乃常動於外﹐故曰「禦外」。禦者何﹖禦六識也。防禦外之六賊﹐不使侵入﹐則六識不生﹔六識不生﹐則七情不動﹔偶爾有觸﹐亦皆中節﹐中節則和矣。和者何﹖和其性也﹐和內外爲一也﹐卽一也﹐未發之中卽性也。性之中﹐情之和﹐卽道之「中」與「一」也﹐一貫之道也。以情禦外﹐則性自安處於內矣。情禦外識而識泯﹐則情返先天之元情﹐假者歸眞﹐而復乾金矣。丹書以元精元情﹐將假我泯去﹐推之外出﹐招來眞我﹐作爲金公﹐亦顚倒之意也。欲推情合性﹐必先築堤防﹐以禦外誘。外誘不入﹐則假我自泯﹐而漸復眞我矣。然欲招眞我﹐非將假我推出靈臺﹐打掃漧淨不爲功﹐故先須從內下手。而其作用﹐仍在於外﹐經曰「內外雙修」是也。此返還工夫之所由來也。

《契》曰「內以養己﹐安靜虛無。原本隱明﹐內照形軀。閉塞其兌﹐築固靈株。三光陸沈﹐溫養子珠。視之不見﹐近而易求」者﹐言養性之初功﹐卽禦外之堤防也。所謂「內以養己」﹐卽煉己也﹐養己在我小虛空之中﹐必先「安靜虛無」﹐以通彼大虛空之中﹐方能混沌﹐而招來眞我。眞我卽乾性也﹐原本妙明﹐至虛至實。所謂「隱」者﹐以其寂也﹐迨爲假我之識神所掩﹐而隱藏於密密者﹐視之不見﹐索之不得也。然其靈仍時時內照形軀﹐何以見之﹖譬如人沈沈熟睡之時﹐已無知識﹐識神泯矣﹐靜已極矣﹐而靈覺因以發見。倘有人從旁呼喚﹐卽能覺醒﹐靈覺之覺﹐非識神之覺也。又人遇災變﹐事前自身有得先兆者﹐亦性中之靈也。修道者﹐若能安靜虛無﹐則能復其靈明。蓋性爲之本體﹐虛無爲性所自生﹐虛極靜篤﹐則心自明而性自見矣﹐其道首在「閉塞其兌」。兌﹐口也﹐非飲食之口﹐乃六根之門戶也。蔽塞六根﹐使之內念不出﹐外念不入﹐收視返聽﹐不相接觸﹐卽「克己復禮」之道。所謂視聽言動﹐毋出非禮﹐自能克己復禮﹐而天下歸仁﹐仁者﹐性也。「靈株」卽靈根﹐先天一炁是也﹐卽仁也﹐「生生不已之謂仁」﹐仁者萬物之靈根也。築之使固﹐卽「允執厥中」也。譬之築墻然﹐經之營之﹐使就堅固﹐此築基之事也。三光在天爲日﹑月﹑星﹔在人之三光﹐卽耳﹑目﹑口。此口字﹐不僅指口舌言﹐出入門戶皆是也。沈之於淵﹐方能「溫養子珠」。子珠﹐性珠也﹐安靜虛無﹐而後復性﹐故謂之「子」。修士以色身修法身﹐由後天返先天﹐故以後天爲母﹐而所生之先天爲子也。珠者圓明之意﹐言其本來圓明也。必先陸沈三光﹐目不視而神凝﹐耳不聽而精固﹐口鼻不動而气聚﹐三光之外漏者﹐收而沈之大淵之中﹐則已失之珠﹐可還之合浦矣。此珠𨿽「視之不見」﹐而其實「近而易求」﹐所謂「道在眼前」是也。《悟眞篇》曰「眞金旣返黃金屋﹐一顆明珠永不離。」卽此珠也。修道者﹐欲取赤水玄珠﹐可使「罔象」求之。罔象者﹐不知不識之謂也。昔者黃帝失珠﹐使離明求之﹐不得﹐而罔象偶得之。言無求珠之心﹐乃能得珠也。道家謂此珠曰「靈珠」﹐又曰「寶珠」﹔佛家謂之「牟尼寶珠」﹐又謂之「舍利子」﹔道家又謂之曰「丹頭」﹐乃人身先天之乾金也。工夫作到虛極靜篤時﹐此珠若隱若顯﹐漸見漸明。其象卽在眼前﹐有時極其明朗﹐道家亦謂之「星」﹐又謂之「斗魁」。魁本文星屬木﹐爲東方之宿﹐諭性之靈﹐且於《河圖》爲「東三」也。又曰「奪得驪龍頷下珠」﹐亦此意也﹐頷下之珠﹐亦隱而不顯之謂也。工夫到眞靜時﹐於眼前常見一珠之象﹐是性光初露故也﹔然靜不篤﹐則不能見。世之畫佛象者﹐於兩眉間加一圈﹐卽形容此象也。經曰「如來眉間放白毫光」是也。此珠「視之不見﹐近而易求」﹐潛藏於北極大淵之中﹐產於東海龍宮之內﹐故佛家有「龍女獻珠」之說。所謂「溫養子珠」者﹐在子珠未得之時﹐而安靜虛無﹐陸沈三光以求之。性光未復﹐不可尋視﹐及其旣見﹐象在眼前﹐根本切在於身心﹐可謂近矣。此類皆是象言﹐象者像也﹐像其事﹐或像其情也。如性珠﹑性月﹐則是法相之相﹐修道工夫中應有之虛像。然此種相﹐亦是虛妄﹐見象不可著象﹐若著象﹐則象亦化矣。從目前虛像變化﹐卽心中亦不能安靜虛無矣。此象初見﹐如一點小星﹐漸積漸大﹐而漸明以成珠。其光刺目﹐開目合目﹐皆能見之﹐故稱「夜光珠」。此就性珠言之也。

至於下功性命雙修﹐有時其象爲月﹐道書中此類比象甚多。蓋見於外者爲象﹐身所經者爲景﹐修道者步步有象﹐步步有景﹔象不可著於心﹐景亦不可著於身。象因陰陽气合而成﹐故見象均在恍惚之時﹐譬如地气上蒸﹐因天之陽气映照﹐而爲彩雲﹐變幻無窮。人身之陰气﹐與陽气和合﹐則亦有虛變之象。陽有光而陰有色﹐光與色映﹐自生諸象。《金剛經》曰「凡所有相﹐皆是虛妄。」道書謂﹕「不可執象。」皆恐學人誤於此也。

夫「溫養」二字﹐含有火候工夫。不寒不燥謂之「溫」﹐含之育之謂之「養」。若落頑空﹐則水寒矣﹔若念不息﹐則火燥矣。水寒火燥﹐子珠不成。必也存無守有﹐勿助勿忘以溫之﹔綿綿不絕﹑用之不勤以養之﹐而後隱晦之性﹐乃得漸明﹔先天靈根﹐始可漸固﹐所謂「經營養鄞鄂」是也。

第五講

虛極靜篤推情合性

兩孔穴法自通神明

《契》曰「黃中漸通理﹐潤澤達肌膚。初正則終修﹐榦立末可持。一者以掩蔽﹐世人莫知之」者﹐言煉己之效﹐靈根復得﹐感而遂通也。夫旣安靜虛無﹐以養己之性根﹐則本來面目﹐可以漸復﹔而內照形軀﹐閉塞其兌﹐回光返照﹐則靈根漸長﹐而成靈珠﹐以還我混沌之元神﹐此自內言之也。然內養之道﹐重在安字﹐所謂「安」者﹐由勉企安也。下手煉己﹐六識外馳﹐必不能靜﹐勉彊習定﹐損之又損﹐以至於無爲。久而久之﹐則身心大定﹐自然無爲﹐不用功而功自用﹐不克念而念自克﹐始謂之「安靜虛無」。而虛室生白﹐空中產出一點眞陽﹐卽原本隱明之性光﹐以成中宮之玄竅﹐《金丹四百字》所謂「藥物生玄竅」是也。此點眞陽﹐便是大藥。藥初生於虛中﹐尙未感到身上﹐故必凝神入气穴﹐以溫養此子珠﹐子珠便是所生之眞陽。「三光陸沈」﹐便是凝神入气穴﹐而气穴又卽是「玄竅」﹔藥是「妙竅」﹐又是火﹐同出異名﹐少人知也。且此藥此竅﹐𨿽視不可見﹐實近而易求。神气斂合﹐則三宮气滿﹔機動籟鳴﹐而黃中通理矣。夫「黃中漸通理」者﹐《易﹟坤》之辭曰「黃中通理﹐正位居體﹐美在其中﹐而暢於四肢」﹐皆感於外﹐而應在內之理也。所謂「理」﹐卽太極理气之理﹔又理者裏也﹐亦禮也﹐古字通用﹐卽由外通內之意﹐故美在中﹐而發於四肢。必到「黃中通理」﹐方能效及其身﹐卽《金丹四百字》所謂「火候發陽鑪」也。剝極而復﹐《復》卽《乾》之初爻。《坤》至六五﹐虛已極﹐而靜已篤﹐六四「囊括」﹐正萬物歸根之時﹔六五承「黃裳元吉」﹐貞下起元﹐正萬物復命之時。變而爲《火地晉》﹐「君子以自昭明德」。「自昭明德」者﹐明德卽先天太極之理炁﹐昭亦明也﹐以自明其明德也。「黃中通理」﹐卽理炁之應感﹐而通眞陽之來﹔四肢先感﹐而有舒暢之景。《易》之《咸卦》﹐卽此取象﹐故初六曰「咸其拇」﹐繼以「咸其腓」﹑「股」﹐而終於「輔頰舌」。外陽之來﹐手足先感﹐感而能恆﹐乃漸及於周身﹐由《復》《臨》《泰》《壯》﹐以至於《夬》《乾》。剛柔始交﹐而雲行雨施﹐品物鹹亨﹐一陰來姤﹐而舌下之津液乃生。故《咸》卦之象﹐及頰舌而止焉。邵子詩曰「三十六宮都是春」者﹐卽感眞陽到宮﹐而太和充溢於一身耳。無形之法﹐以陰而養﹐以陽而通﹐陰者虛空也﹐陽者妙有也﹔有形之色身﹐以陰而潤﹐以陽而通﹐陽者金精也﹐陰者木液也。呂祖詩曰「四个陰陽我會排」者﹐此也。「黃裳」者﹐黃中也﹔「元」者﹐初通之陽﹐因其通理﹐故謂之「吉」﹐《入藥鏡》所謂「受气吉」是也。《坤》卦「永貞」至「六五」﹐貞下起元﹐而陽生﹔上六則陰﹑陽已交﹐而「龍戰」矣。《契》又曰「金砂入五內﹐霧散若風雨。燻蒸達四體﹐顏色悅懌好。」蓋一點眞陽﹐生於虛中﹐正是重陰之下﹐一陽來復之象﹐故老子曰「靜曰復命」也。陽之初復﹐凝於玄竅﹐玄竅卽黃中也。由黃中而內中通於一身﹐其靈根仍在玄竅之中﹐而其气已充沛乎四肢﹐上下透徹﹐肌膚和煦﹐而且潤澤﹐《參同契闡幽》謂「溫養子珠﹐勿忘勿助﹐久之神明自生﹐漸漸四通八達﹐身中九竅百脈﹐三百六十骨節﹐八萬四千毛孔﹐一齊穿透﹐自然光潤和澤﹐感而遂通」是也。「美在其中」一句﹐卽指陰﹑陽交感﹐仍在玄竅之中。此《西遊記》孫悟空﹐入水簾洞﹐卽稱「美猴王」之意。猴爲申﹐申字一中之中﹐設像極妙。此中原是天造地設的家當﹐惜世人悟得空者少耳﹐「初正終修﹐榦立末持」兩句﹐所以明安養之爲要﹐而工夫之必以漸入也。在修道者﹐念必須正﹐無念之念﹐方爲正念﹐方能發生造化﹔否則不著有卽著無﹐皆於事無當。故曰「初正則終修﹐榦立末可持。一者以掩蔽﹐世人莫知之。」一者﹐經曰「得其一﹐萬事畢」﹐一卽太極之一炁也。獨立而神﹐在陰陽未分之先﹐所以能生萬物﹐能神能化﹐在人爲乾元之祖性﹐先天之元神。惜人盡以識神掩蔽﹐不知其有而求之﹐故離道日遠矣。

若就命而論﹐當太極一炁未分陰陽之時﹐卽爲先天眞陽﹐爲萬物之命根﹐人得之生身﹐故謂之「命寶」。破體之後﹐下陷命門﹐以至陰蹺﹐幽杳難見﹐𨿽日用而不知災害矣。性﹑命二者﹐實一物也。受气之初﹐性命未分﹐及至分而掩蔽隨之﹐世人就其順者用之﹐遂忘其本。《敲爻歌》曰「附耳低言玄妙訣﹐提上蓬萊第一峯」﹐卽謂下陷坎宮之元气﹐修道者須提之使上升離宮。「附耳低言」者﹐爲須去耳目聰明﹐收視返聽﹐塞兌緘口也。坎爲耳﹐兌爲口﹐言出於口﹐聲入於耳﹐口耳相通﹐要在虛空一竅﹐存無守有﹐由太淵中提出眞陽﹐還之蓬萊峯上﹐藏之於耳中。《西遊記》孫悟空得金箍棒﹐由鐵板橋下﹐入東海龍宮﹐於海藏取出﹐而起意者﹐爲赤尻馬猴﹐及通臂猿猴之四元帥將軍。水晶宮以比陰蹺一穴﹐赤尻卽兩股間之《巽》卦﹐通臂下兩手總持門之《艮》卦。至金箍棒﹐以比元气﹐能大能小﹐頂天立地﹐而能隨心所欲。其變爲極小﹐如繡花鍼﹐而藏之於耳者﹐命門與耳同爲坎卦﹐元气本相通也。比譬極妙﹐可參觀之。

《契》又曰「耳目口三寶﹐閉塞勿發通。」卽收視返聽之意。「眞人潛深淵﹐浮游守規中」者﹐規中一竅﹐卽虛空一穴﹔浮游者﹐勿忘勿助之火候﹔三寶卽前之三光。謂光者﹐從凝神言﹔謂寶者﹐從精﹑气﹑神言。「旋曲以視聽」者﹐視聽專一﹐旋之於內﹐曲卽一偏之謂﹐由曲可以進於至誠也。「開闔皆合同」者﹐一呼一吸﹐陰慘陽舒﹐不疾不徐﹐合其符節也。觀此句﹐可知口非指語言之口矣。惟此爲第一要求﹐故曰「爲己之樞轄﹐動靜不竭窮」﹐卽綿綿不絕﹐固根深蒂也﹔眞息往來﹐循環不盡也。如此然後「離气」乃「納榮衛」﹐卽前述之木液﹐自舌以下重樓﹐歸營衛﹐以養身﹐道家謂之「玉液煉形」也。「坎乃不用聰」者﹐離气返之於坤﹐則坎陽上還於乾﹐金足﹐坎自不漏矣。單舉坎言﹐另有深義﹐後於工夫中詳之。兌合不談﹑希言以順鴻蒙之象﹐使神气不外散也。「合」字雙關﹐非閉口已也。「三者旣關鍵」﹐三者卽上舉之耳﹑目﹑口﹑也。「緩體處空房」﹐亦系三光陸沈之義。「委志歸虛無﹐無念以爲常」者﹐卽至誠專密﹐安靜虛無之義。旣曰「委志」﹐卽見不是頑空﹐頑空不是委志。蓋用一「志」字﹐卽是空而不空﹐以眞意內守也。「心專不縱橫」者﹐必須不越方寸﹐十字爲一直一橫﹐中心卽是交點﹐若縱橫﹐卽越過此竅矣。「寢寐神相抱」﹐卽以神抱气﹐綿綿不絕也﹔「覺悟候存亡」者﹐卽覺知「活子時」﹑「活午時」也﹐時至神知也。因而顏色浸潤﹐骨節堅彊﹐身上眾陰退盡﹐陽气來復。「修之不輟休﹐庶炁雲雨行。」陽气來在身﹐猶若云行﹐涼液下降﹐霈若雨施。旣如春澤﹐又象冰解﹐自上流下﹐自下逆上﹐腦與湧泉之間﹐周而復始。其在無極洞中﹐大小虛空內﹐往來周流者﹐因後天形身﹐骨節閉塞﹐惟此虛空一穴﹐脈脈相通。𨿽在外往來﹐而與周身之八脈九經﹐處處貫通者也。張紫陽眞人《八脈經》曰「陰蹺一穴﹐人身之八脈九經﹐皆環拱之。陰蹺一動﹐而八脈九經皆動。」虛空一穴﹐與八脈九經流通﹐職是故也。此二章詞義略同﹐但前系專言煉己﹐此則性命工夫﹐火候景象﹐無不備具﹐卽此已將修眞之要義泄盡矣。

丹經常言「借假修眞。」夫借假修眞者﹐借假我以修眞我之謂也。色身爲假我﹐法身爲眞我﹐此自身言之也﹔元神爲眞我﹐識神爲假我﹐此自心言之也﹔妄意爲假我﹐眞意爲眞我﹐此自意言之也。總之一眞而無不眞﹐一假而靡不假﹐後天之精﹑气﹑神皆假也﹐惟先天之元精﹑元气﹑元神﹐乃謂之眞。三者返原﹐謂之全眞。然以後天破體之人﹐三者皆假﹐今欲修之﹐究從何處招來「全眞」以易假乎﹖蓋眞我卽爲法身﹐法身未成﹐眞我未見以前﹐先不管眞我﹑假我﹐眞假皆我也。卽由假我﹐以招眞我﹐道書謂之「卽假修眞」。去其假者﹐而眞面目自露矣。如識神本假﹐招眞我卽從識神招之。下手之初﹐仍借識神用工﹐至誠專密﹐正心誠意﹐將假我之六識﹐並爲一識﹐佛經謂﹕「歸並三心﹐滅除四相。」三心者﹐過去﹑未來﹑現在也﹔歸並三心﹐卽除去過去﹑未來之心﹐而歸於現在一心。《易﹟艮卦》曰「君子思不出其位」﹐卽物來順應之現在心也。「四相」﹐卽人﹑我﹑眾生﹑壽者﹐《金剛經》言之詳矣。將六合一﹐守定此一﹐再將所守之一﹐歸於虛空﹐而元神出矣。惟下手工夫﹐太空亦非所宜﹐修丹先宜用有﹐陸仙潛虛之說也。入室之初﹐不能純然淸淨無爲者﹐因無爲是「愼獨」工夫。身無爲﹐而心不能淸淨﹐究有何用﹗先須有誠意﹐方能得眞淸淨﹔眞淸淨﹐則不無爲而自無爲矣。「眞意」卽誠意也﹐六識並入專一之意﹐此意若有若無﹐若存若忘﹐內念不起﹐外念不入﹐煉之旣熟﹐心中自然淸淨﹐而意乃誠矣。是時心中混混沌沌﹐不識不知﹐色﹑聲﹑香﹑味﹑觸﹑法﹐皆不能入﹐而虛空之中﹐恍惚有一點孤明歷歷之意在﹐又實無所覺知﹐如赤子之一任天眞﹐非有想﹐非無想也﹕儒謂「誠意」﹐道謂「眞意」﹐佛謂「正覺」。是時﹐此眞意復到混沌之時﹐而元神出矣。

修道者﹐多易著有著無﹐若欲不著﹐其間有甚﹖此宜體會者也。請自試驗之﹐卽「坐垂溫」是也。在一念不起﹐一意不散時﹐若工夫做得合法﹐玄竅處自有溫溫然一團無形之炁。此炁似气非气﹐實神﹑气凝合之象﹐眞意內蘊﹐乃有此景。此溫气不易保畱﹐心一動卽散矣。有此微溫之鼎﹐藥物亦卽此也。若無此﹐卽爲「煮空爲鐺﹐靜坐孤陰」矣。《契》諭之春澤解冰﹐皆有「溫」字在內﹐取溫煦﹑融和之意也。火怕炎﹐水怕寒﹐發熱卽炎﹐無溫卽寒﹐皆非法也。惟溫溫﹐方得火候之正。陽精旣生﹐鉛鼎旣立﹐然後識神乃泯﹐元神乃凝。《契》謂「凝神成軀」﹐卽凝元神而成法身也。蓋元神者﹐法身之主也﹔識神者﹐色身之主也﹕皆不離於我身﹐而我則有眞我﹑假我之別。眞者﹐本無生滅﹔假者﹐用盡則死。胎兒在腹﹐元神凝爲◎象﹐此卽胎兒之法身也。及有形之色身完成﹐而元神退位﹐識神來附之矣。成胎之初﹐先有胎原﹐胎原者何﹖卽性命藏於內﹐而精血包於外之◎也。內虛者﹐法身之原﹔外實者﹐色身之原也。卽男女交媾後﹐過七天﹐腹下有如黃豆大之一物﹐至靜時便能跳動﹐下至子宮﹐上衝心府者是也。有此乃娠﹐凡慣娠之婦人﹐皆知之。胎原在腹中﹐本隨時轉動﹐而人在動時﹐因識神用事﹐故不之覺。到靜時神光內照﹐卽覺之矣。七日卽一陽來復之時也﹐《舊約》上帝七日而造成世界﹐亦取七日來復之意。修道者﹐亦須修到有此。名曰「丹原」﹐亦謂「丹頭」﹐其象與胎原無異也。丹原卽內玄關﹐玄關有內外上下之分﹐後當詳細述之。

胎原在母腹中﹐時時躍跳﹐而丹原初成﹐亦上衝心府﹐下至命門﹐其象正同﹐故謂之結胎也。胎原漸積﹐而生經絡﹑臟腑﹑骨節﹑皮肉﹐以成形身。其所以長成有形之體﹐則由神气運用於內而精血發舒於外。七月胎成之後﹐神气在無形中﹐仍結一團﹐住於胎兒之臍下﹐躍如轉輪。故母之呼吸﹐能由臍帶通入﹐亦成一呼一吸﹐輪轉無一息住﹐呼吸亦無一息停﹐故謂之「胎息」。胎息由臍下以上通泥丸﹐下至湧泉﹐周身毛孔﹐無不燻蒸﹐此胎兒之所以時時盜天地之元气﹐以成人也。修士亦必修到胎息﹐心息相依﹐行則同行﹐住則同住﹐而凝和爲眞金鼎﹐廖蟾輝曰「前對臍輪後對腎﹐中間有个眞金鼎」﹑李涵虛曰「止則止於腎堂之前﹐臍輪之後﹐維系乎規矩之中」是也。佛經曰「法輪常轉」﹐亦指此言。再由胎息進爲眞息﹐則六脈已停﹐气歸根﹐周身毛孔自然呼吸﹐不由口鼻出入﹐置鴻毛於鼻端﹐皆不能動。而一團先天祖炁﹐在無形中往來升降﹐佛經曰「轉大法輪」﹑白玉蟾曰「自在河車幾百遭」是也。蓋後天破體之人﹐呼吸之气﹐僅至「中脘」﹐不能息息達於臍下﹔眞人之息﹐息息歸根﹐深達於踵﹐由任﹑督二脈升降﹐而散之八脈九經﹐《莊子》曰「眞人之息以踵﹐常人之息以喉」﹝見《莊子﹟大宗師》﹞是也。俗語之「立定腳跟」﹑「腳踏實地」﹑「眞履實踐」皆是也。故修道自《履》卦入手﹐孔子曰「履﹐德之基也。」﹝見《易﹟系辭下》﹞德者﹐得也﹐得理炁之正者也。天以生生不已爲德﹐而生生不已﹐由浩然之气流行﹔人以五常四維爲德﹐而四維五常﹐亦由浩然之气所生。《易》謂﹔「大人與天地合其德。」﹝見《易﹟乾文言》﹞卽與天地陰陽之正气相合耳。

藉假修眞﹐卽於色身中提出法身。佛書曰「去礦畱金」﹐道書曰「淘沙見金」﹐雜質去則純金出之意也。假者如礦﹑如沙﹐去之而眞金自見。丹書比元神爲「丹砂」﹐又比爲「汞」﹐又爲「朱汞」﹐生於震木之中。又謂之靑龍之玄气屬木﹐離火中有此木液爲汞﹐因識神爲雜質﹐如礦如沙﹐必從中提出木液﹐方爲眞汞。夫火本木生﹐何必火中出木﹖因識神而蔽之﹐識神如火﹐火盛而木焚﹐火熄則木全現。返之而由火中出木﹐此中有工夫法門也。朱汞卽眞汞﹐欲使鼎中生汞﹐必先池內入銀﹝鼎是大﹑小虛空﹞﹐《悟眞篇》曰「金鼎欲畱朱裏汞﹐玉池先下水中銀」是也。其法先將水銀下去﹐而朱汞卽能取出矣。此比諭甚妙﹐汞卽朱汞﹐砂從水銀中來﹐砂無水銀﹐本一礦之物﹐有水銀方可提出朱砂﹐朱砂亦煉水銀。其意必先將識神歸一﹐而入鼎中﹐然後朱砂之元神乃出。因識神附形而靈﹐今使之在虛空中﹐無所依附﹐卽能轉識成智﹐而元神復矣。黃翼氏曾在滇桂服官﹐目見水銀﹑朱砂互提鍛煉之事﹐著有筆記甚確。《悟眞》此語﹐卽「藉假修眞」之事也。元神﹑識神及意念等之分別變化﹐玆特詳述如下﹕最初爲無極﹐無極而太極﹐太極本無一物﹐而有動意﹔將動未動﹐卽仍虛空也。太極動而生陽﹐圖內之一點﹟﹐卽先天理炁也﹐至動極而理炁充滿太極。動極又須靜﹐靜而一生二﹐爲有形之气﹐卽陰气也。陰陽各占一方﹐而爲兩儀﹐兩儀又分爲四象﹕上例第一圖﹐爲天地造化之理﹔第二圖﹐爲人生造化之理﹐與天地大造正同﹔第三圖﹐空卽無性﹐元必本眞空也﹔第四圖﹐與情對照之性﹐則爲性﹑命已分之兩儀﹐卽人之本性也。所謂元性﹐乃性之體﹐天賦於人﹐在受炁成胎之時﹐尙未有形身也。此處務要分明﹐不可含混﹐殆卽「無名天地之始」﹐亦卽道也﹔第五圖之元神﹐卽本性之動時言﹐渾淪爲意﹐明白爲覺﹔第六圖之良知﹐則更進一步矣。所謂覺者﹐尙未有知﹐由覺生知﹐因知而卽能﹐是謂「良能」﹐知本於內﹐能則在外矣﹔第七圖之識神﹐爲後天思慮之神﹐故有念與識之分﹕念起於內﹐自動也﹔識成於外﹐被動也﹔第八圖之元情﹐爲本來之情﹐非後天之七情﹐卽性之感觸於外﹐而動者也﹐亦要細繹其義。

性處內者也﹐情禦外者也﹔性主乎心﹐情在乎身。性本寂然不動者﹐感而遂通﹐則發爲靈覺﹔情本隨時馳動者﹐系於外物﹐則爲識欲。故佛經分別觸﹑法﹕感於身者謂之觸﹐屬於情者也﹔蘊於心者謂之法﹐屬於性者也。性體旣空﹐則法變空﹔性無可說﹐則法亦無可說﹐心卽是法﹐法卽是心﹐此所以謂之「心法」也。人同此心﹐心同此理﹐故可以「心心相印﹐一言而妙悟菩提」。若情則根於外緣﹐六塵觸之而後發﹐有動於中﹐必搖其精﹐所謂「內隨外漏」是也。故情有內外﹐性無內外﹔無內外者謂之「中」﹐有內外而發於天眞者謂之「和」﹔中者本也﹐和者末也﹐卽末以返本﹐由本以齊末﹐是謂之「雙修」之道也。元情本善﹐因習而變﹔性是空體﹐無所謂變。不變者無生滅﹐而變者有生滅﹐其所以變﹐惟識成之﹐故又謂之「情識」也。

意者本心將動﹐似乎有一點動機﹐而不明白﹐卽爲眞意是也﹐修道者須修此眞意。覺則比意稍進﹐動而生明矣﹔覺與意之不同﹐卽在明辧與渾淪之間。一似空非空﹐一卽色卽空﹐至良知由覺而生﹐混然天理之正﹐隨天而發﹐有知見而無是非心﹐無好惡心﹐進而爲良能。良知﹑良能一也﹐卽知卽行﹐無轉變心﹐行而卽空﹐所謂「物來順應」是也。良知卽「乾以易知」﹐良能卽「坤以簡能」。大道簡易﹐從良知﹑良能而來﹐卽知卽行﹐卽行卽空﹐卽大道也。又知﹑能須合一﹐不合一卽非良知﹑良能﹐此中不容轉念也。劉悟元注《陰符經》﹐名曰「靈知」﹑「眞知」。靈知卽明覺﹐眞知卽眞意﹐由意生志及眞意。一點眞意﹐純一不變﹐卽志也﹔不卽不離﹐卽誠也﹔亦不轉念﹐亦不生思﹐持其混淪之態﹐卽誠也。志則較重矣。蓋動一意而不變﹐始終持之﹐是謂志﹐孟子曰「持其志﹐無暴其气」﹝見《孟子﹟公孫丑上》﹞是也。若念則由識神而發﹐與意不同﹐意者將動未動﹐仍是混然﹔念則明明白白﹐有事有物矣。意一落實在﹐卽念也﹐故念在道書上﹐爲思慮之神﹕已往者爲想﹐未來者爲慮﹐現在者爲思。然念之中﹐只已往﹑未來﹐而無現在。現在之思則含覺﹐不過較覺稍重耳﹐此謂之「正念」。《易》曰「君子思不出其位」﹝見《易﹟艮象》﹞﹐不出者﹐不涉於過去﹑未來也。正念近道﹐故佛經謂「歸並三心」﹐卽將想﹑慮泯去﹐並現在一心﹐煉念者爲此而已。已往﹑未來﹑現在爲三界﹐亦卽三心﹐將往﹑來並入現在﹐則念轉爲覺矣。念者有觸卽發﹐意者本心自動。識念皆有觸而來﹐識卽知識也﹐是非好惡﹐皆由識生。念尙未發於外﹐至識則完全露於外矣。性系中各類﹐皆自動於中﹔情系中各類﹐皆有觸於外而生心。外有所觸﹐發現於內爲念﹔外有所觸﹐仍現於外爲識。兩者互相爲用﹐而實不同﹐意一轉卽成念﹐覺一轉卽成識﹐善變爲惡﹐空轉爲有﹐人生墮落﹐卽坐此也。試細別之﹕

意有稱爲「如意珠」者﹐言眞意如珠﹐圓潔無比﹐轉瞬卽無。而意轉爲念﹐念念相續不斷﹐則假奪其眞念﹐佛用「念珠」者﹐卽取轉妄念爲「如意珠」也。此念惟「慧劍」方能斷之﹐所謂「慧劍」﹐卽眞意元神也。元神中良知﹑良能﹑明覺等﹐皆統於慧根﹐卽靈根也。以此爲劍﹐方能斬斷邪念﹐蓋惟眞我方能去假我也。智根由中陰來﹐中陰卽魂﹐從無始劫來﹐不知作若干次之主人。由太古歷三代﹑漢﹑唐﹑六朝﹑五代﹑宋﹑元﹑明﹑淸﹐不知幾次﹐轉而復生﹐故謂之「流浪生死」﹐如江中之浪﹐前浪推後浪﹐滚滚不休。中陰帶有智識﹐由宿生而來者﹐卽「智根」也﹐如人有生時能憶前生之事﹐讀書如已讀﹐下筆如宿構﹐皆此智根之作用也。慧根爲天地之靈根﹐智根爲歷劫之靈根﹐又有業根﹐因有善惡之宿業故也。修道者統曰「開智慧」﹐智﹑慧合而曰「通」﹐能知三界十方﹐過去未來者﹐賴此智﹑慧二根。慧根亦卽先天之靈機﹐夫能動曰「機」﹐故道書曰「機已將動」﹐曰「已有動機」。未動時本虛空﹐機一動而生有﹐謂之曰「眞空不礙妙有」﹔機一息而歸空﹐謂之「妙有不礙眞空」。修道者之「火候」﹐如「月之圓﹐存乎口訣﹔時之子﹐妙在心傳」﹐皆機也。眞意爲生機﹐識神所生之念﹐曰「殺機」。《陰符經》一「機」字﹐所謂「天地人皆有殺機」者﹐指順行之造化也。生﹑殺機卽爲意念之初動﹐「恩中有害」﹐眞意轉爲念﹐念卽害也﹔「害中有恩」﹐卽念止而成意﹐意卽恩也。《悟眞》曰「若會殺機明反覆﹐始知害裏卻生恩」。二者互相輾轉﹐意覺動而不知止﹐卽轉爲念﹔識念止﹐卽意識止﹐卽覺。其消息甚微﹐念念相續﹐佛家謂之「煩惱」﹐《圓覺經》謂「煩惱卽輪回種子」﹐若隨順流浪﹐卽入輪回。是﹑非﹐好﹑惡之心﹐統名之曰「掛礙」﹔見物生心﹐卽爲掛礙﹐有此卽有生死。心中能無掛礙﹐方得淸淨。二者爲人生之業障﹐然陰陽對待﹐意覺念識﹐互相爲用﹐煩惱止而爲意﹐掛礙止而爲覺﹐二者皆由空生。無中生有﹐性中生意﹑生覺﹐情中生念﹑生識。其不動者﹐一爲眞空﹐一爲頑空﹔頑空生念﹑識﹐眞空生意﹑覺﹐此其別也。佛家講「化識爲智」﹐又曰「轉識成智」﹐《惟識論》講之甚詳。識有八種﹐第七種「末那識」﹐由此識卽到八識之元神﹐七識爲「傳送識」﹐傳送卽覺也。轉識成智之理﹐與道家無殊。《金剛經》曰「應無所住而生其心。」此心亦卽眞意﹔又曰「空四相﹑去三心。」仙佛兩家﹐因心性用字不同﹐似覺微殊﹐其實一理也。經曰「不可說」﹐又曰「凡所有相﹐皆是虛妄」﹑「離一切相﹐方見眞心」。又佛家所謂「阿耨多羅三藐三菩提」﹐卽無上正等正覺﹐亦卽慧也﹐元性之靈覺也。然生機啟於慧根﹐殺機啟於智根﹐則爲佛說所未詳者。

卽假修眞工夫﹐須性命雙修﹐有大根器者﹐盡修性功亦可﹐佛家謂「圓頓法」。性命雙修爲「漸法」﹐其實頓﹑漸互爲體用﹐漸修後亦須頓悟﹐方可貫澈。頓悟者亦須漸修﹐方能圓滿。頓法者﹐不須修命功﹐一步返虛到底﹐完全以我之虛空﹐通天地之虛空﹐到修成時﹐自能千百億萬化身﹐性通而命在其中矣。此須有大根器者﹐方可行之﹐故張紫陽眞人教人頓﹑漸雙修。丹法有九種﹐最上一乘﹐爲至眞至妙之道﹐卽現在所講者是也。雙修大法﹐只此一乘﹐別無他法﹐從王重陽以後﹐闡發甚精。從前道書皆假說﹐現方有直說者﹐卽以太虛爲鼎﹐太極爲鑪是也。

《參同契》曰「上德無爲﹐不以察求﹔下德爲之﹐其用不休」者﹐卽頓﹑漸之分也。上德無爲﹐下德有爲﹔上德專修性﹐下德性命雙修。柳華陽眞人《慧命經》曰「上德乃童眞之體﹐當在『五千四百生黃道』之一日﹐眞陽充足之時﹐而下手修之﹐自能頓悟成道。法用無爲﹐而自無不爲也﹔下德者﹐已破體之人也﹐須用有爲工夫。上德爲純陽之體﹐無用築基﹔下德業已破體﹐眞陽虧損﹐須先築基。」「上德無爲﹐不以察求」者﹐察卽覺察﹐不必覺察火候﹐以覺合气﹐完全返虛而已足﹔「下德爲之﹐其用不休」者﹐步步俱有火候﹐處處須用察求工夫。《西遊記》觀世音菩薩﹐爲靈明覺察之神﹐時時救難﹐卽時時體察火候﹐不使火炎水寒﹐務求到溫溫程度﹐刻刻保存眞意。所謂「一畫開天﹐剛合陰陽﹐火候微溫」﹐卽此是也。《悟眞篇》曰「火生於木本藏烽﹐不爲鉆研莫彊攻。」若將識神作元神用﹐不是陷於孤陽﹐卽是落於寡陰﹐於身有害﹐故須謹之。卽假修眞﹐卽在大﹑小虛空之「中」字下手﹐不內不外﹐泯識神而微用知覺﹐以守中抱一。中爲神气出入之門戶﹐一爲精气之根﹐心息相依﹐卽能鉛鼎溫溫﹐欲畱先下矣。若知覺用重﹐則爲知識﹐非先天而爲後天﹐一無所用﹐必須用先求眞意﹐以知覺合气。知本屬於識神﹐故曰「卽假修眞」﹐此知覺爲普通之知﹐非良知也。久久行之﹐無中生有﹐太極涵三而眞意生﹐眞意爲一身主宰﹐所謂「黃婆」﹑「戊己二土」﹐皆此是也。有此眞意﹐久久識神退﹐而元神進矣。眞意須混沌時方有﹐故謂「混沌元神」。陰陽相交而混沌﹐神無形陽也﹔口鼻呼吸﹐气有形陰也﹐陰陽相合而混沌。夫口鼻气及識神﹐皆後天之物也﹐然後天歸混沌﹐則後天已無﹐無所謂先天﹑後天﹐而成至無。由無生有﹐而先天始生﹐必返到至虛至無﹐方能感動先天一炁從虛空中來。虛無﹐《坤卦》之象也﹐純陰也﹐有此純陰﹐方能感動純陽﹐招攝先天﹐由後天不純之陰陽﹐合成混沌﹐以返於虛無之純陰﹐卽由此純陰生純陽。所謂「後天返先天」者﹐此也。

《契》又曰「上閉則稱有﹐下閉則稱無。」此上﹑下指坎﹑離而言﹐非上﹑下德也。上閉﹑下閉﹐卽乾坤變爲離坎﹐從「其用不休」而來。因上閉﹑下閉﹐乾坤已變離坎﹐離升而在上﹐爲中虛之體﹐心思智慮﹐皆由此來﹐故謂之曰「有」﹔下閉卽陽下陷而若無﹐故曰「下閉稱無」。上離爲無中有﹐下坎爲有中無﹐須用上閉﹑下閉工夫﹐方能返還。以有中無提上﹐卽爲「以無奉上」﹐「取坎塡離」﹐然後元神方能出現﹐此下德修道﹐煉己築基之法也。此法爲「兩孔穴法」﹝兩孔一穴﹞﹐中黃一竅﹐含有金气﹝兩孔穴卽玄牝之門﹐卽中﹞﹐此金气與下陷之坎同類﹐有此方能招攝。所謂「金气亦相胥」者﹐卽上金招攝下金﹐全憑同類相感﹐作用用兩孔穴法。金气白也﹐知白先須守黑﹐故曰「知白守黑」。黑卽坤﹐卽虛無純坤之體﹐「守黑」卽還虛也﹐循此道而神明自來。神明卽乾金之「白」也﹐守坤體方能感乾金﹐卽眞我前來﹐作我主人﹐而我自神明矣。此段宜參看《參同闡幽》。

第六講

知白守黑先返混沌

坎離顚倒雙修性命

「知白守黑﹐神明自來」。「白者金精」﹐乾陽之一炁也﹔「黑者水基」﹐坤陰之二气也。人受胎時﹐含有乾性﹑坤命﹑離精﹑坎血之四者。乾性卽乾陽一炁﹐空洞之祖性也﹐坤命卽坤陰二气﹐有爲之元情也﹐以圖明之。父母因情欲而生我﹐又感中陰前來﹐與元情相合﹝中陰內含食﹑色﹞。元情內含有气質食色之性﹐此爲受之父母之根性﹐實則非性而爲元情﹐故《西遊記》以豬八戒爲食色之性﹐爲識神﹐在天爲天蓬元帥﹐掌管天河﹐因調戲嫦娥﹐貶下凡塵﹐一靈眞性﹐錯投豬胎﹐生平好色﹐食腸又大。元情本爲眞性所化﹐因夾帶後天食色﹐所以外馳。謂投胎者﹐譬之中陰﹐謂之「豬」者﹐以其馳於气質﹑食色﹐昧於根本﹐猶似於豬﹐故以差投豬胎比之。一部《西遊》﹐唐僧遇魔﹐皆因聽信八戒言語﹐可知識神爲害非淺。唐僧必於兩界山啟發道心﹐鷹愁澗收得龍馬﹐終日乾乾﹐至誠專密﹐然後又於高老莊收伏八戒之識情。識情已伏之後﹐猶常動遭魔﹐必至九十八回﹐識始不動﹐煉性之難﹐可以知矣。玆先述先天五行之義如下圖﹕

上圖皆爲先天五行﹕眞空卽無極也﹔元始祖炁卽太極中之一炁也。東﹑西﹑南﹑北﹐謂之四象﹐天位乎北﹐日東月西﹐中間虛空﹐太極之本體也。《河圖》東三八﹐西四九﹐南二七﹐北一六﹐中五十之五行﹐合之適爲三家﹕卽東三南二合成五﹐東八南七合成十五﹔北一西四合成五﹐北六西九合成十五﹔中央自爲五﹐與十五生成之數﹐恰當三五﹐共爲六十數﹐而實止五十有五也。性有生生之德﹐故配之於東﹐而屬之木﹔神有妙明之德﹐故配之於南﹐而屬之火。性與神一靜一動﹐靜爲性之眞空﹐動爲神之妙有﹐故二者合爲五數﹐爲一藏也﹔情有順義之德﹐故配之於西﹐而屬之金﹔精有潤藏之德﹐故配之於北﹐而屬之水。情與精一動一靜﹐靜爲精之內藏﹐動爲情之外發﹐故二者合爲五數﹐亦爲一藏也﹔中宮戊己之土爲五﹐自爲五數﹐獨成一藏﹐在道則爲眞意﹑眞息﹐實宰四象之動靜﹐故以「元炁」代之﹐因性﹑情﹑精﹑神﹐無炁皆不能動而有象也。《西遊記》之孫悟空﹐卽北一西四之一五也﹐豬悟能卽東三南二之一五也﹐沙悟淨自爲一五﹐三五者合爲一个唐三藏﹐而龍馬則終日乾乾﹐反復道也﹐卽須臾不可離之意。先天五行﹐到此變爲三家﹐實皆元始祖炁之運用。故采得祖炁﹐則五可返三﹐三可歸一﹐否則不能也。所謂三家者﹐東三南二﹐陰陽相配爲一家﹔北一西四﹐陰陽相配爲一家﹔中央戊己﹐亦陰陽相配爲一家。家者﹐如室家之和也﹐道書中凡言「家」字﹐皆取此義﹐不可不知之也。卽假修眞﹐就五行返三家﹐卽以動靜求不動﹑不靜者﹐三五方能歸一﹐此爲先天﹐後天則爲精神魂魄意之五者。道書曰「有先天之性﹐後天之性。」後天之性﹐實卽情也﹐情主外馳﹐爲後天之性﹐卽气質﹑食色之性也。孟子曰「食﹑色﹐性也。」﹝見《孟子﹟告子上》又曰「孩提之童﹐無不知慕其親也。及其長也﹐有妻子則慕妻子﹐知好色則慕少女。」﹝見《孟子﹟盡心上》《萬章上》古人謂子之於父母﹐爲天性之親﹐而父子之間﹐其性情恆有相似者﹐是則結胎受炁時﹐所帶之根性然也。蓋受炁之初﹐由父母之兩情結合﹐兩气凝聚﹐此中已夾帶父母生平之食色﹑气質在內﹐在父母爲後天﹐在胎兒爲先天。故食色﹑气質亦謂之性﹐實則情耳﹔非天賦之性﹐而爲遺傳之情也。至中陰亦帶歷劫情根﹐此情根亦爲食色﹑气質之性﹐孩提之童﹐其情不與父母相似者﹐卽中陰所夾帶者較多也。故道書分別「性」字﹐以天命者爲先天﹐受之父母及中陰者爲後天。孟子曰「性善」﹐言先天之祖性也﹔荀子主「性惡」﹐言後天食色﹑气質之性也﹔告子以爲「性無善惡﹐由習而成善惡」﹐與墨子之悲絲﹐同一主旨﹐是則卽人之行爲以斷性﹐亦從後天立論者也。

破體之後﹐祖性乾金中爻﹐下陷於坤﹐坤實爲坎﹐是性落於情府也﹔元情坤土﹐上升於乾﹐乾虛爲離﹐是情升於性宮也。性情顚倒﹐錯雜不純﹐而不動元神﹐乃退藏於密﹐而好動之識神﹐轉居中用事矣。坎卦中爻﹐旣爲乾金﹐故謂之水中金﹔《離卦》中爻﹐旣爲坤土﹐故謂火中土。然水本生於天一﹐火則生於地二﹐生於天者﹐其性潤下﹔生於地者﹐其性炎上﹐陰陽五行之理有如是者。但五行互藏﹐坎離旣濟﹐周子曰「二五之精﹐互藏其宅」﹐卽坎水中隱先天眞陽之火﹐離火中隱先天眞陰之水是也。所以水火互藏﹐卽由乾坤交變。乾本金也﹐而中有陽火﹔坤本土也﹐而中有陰水﹐原始則爲水火﹐要終則爲金土。一之水﹐卽五之土﹐二之火﹐卽四之金﹐《河圖》循環其象﹐可以推求者也。

乾化離﹐離火也﹐土藏水﹐水由地中行﹐地下皆水也。火炎上﹐水潤下﹐炎上者親上﹔潤下者親下。水爲天生﹐火爲地生﹐地下有火﹐如火山﹑火井。火井用以煮鹽﹐此其證也。金生水﹐此人所習知者也﹐而水行於地中﹐生於天上﹐「黃河之水天上來」﹐譬之雨澤﹐由天下降﹐下流入壑﹐凡水皆發源於天﹐江湖河海之水皆是也﹐河水發源於昆侖峯頂之雪﹐溶化爲水﹐流而入河﹐此其證也。五行互藏﹐生克制化﹐其理甚妙﹐土克水﹐而坤土中有水﹐循環往復﹐消息盈虛﹐坎離之互藏﹐卽水火之互變也。玆先就坎論之﹕乾﹑坤相交﹐乾一爻落坤﹐而爲坎﹐卽水由地行之象也。中爻爲水中金﹐爲火﹐又爲太陽之眞火。單舉一而言﹐則爲火﹔就坎之中而言﹐則爲水中金。坤陰本親下﹐而親上之爻落於中﹐故其性時欲上升﹐火性炎上﹐故比爲眞火﹐此就卦象而言。又以五行論之﹐坎中金爲巳酉丑金局﹐丑土生金﹐而己火克土﹐此一生一克之局也﹔再就離論之﹐坤中一爻﹐上交於乾﹐而成離﹐上下兩爻爲乾金﹐中爲坤土。坤土﹐己土也﹐其性重濁﹐與飛揚之戊土不同。離爲火﹐土中有火﹐外陽而內陰﹐文明之象也。外上炎而中空無物﹐有物方能然燒﹐其光熊熊﹐虛而文明﹐故離爲火象﹐太陽之精也。太陽亦外陽而內陰﹐中有金烏﹔烏﹐雞也﹐爲酉金﹐而性屬陰﹐火中有金﹐此其象也。火中又有金蓮﹐火裏栽蓮﹐蓮屬木﹐火不克木﹐而反生木﹔離中亦有汞﹐汞爲火中木液﹐四川有「火浣布」﹐由艸織成。此艸長生火中﹐爲火山上之植物﹐此天地畱遺火生木之痕迹也。火所生木﹐不同世間艸木﹐性甚堅剛﹐故以比眞汞也﹐離由坤爻而成﹐坤爲土﹐水由地中行﹐有土卽有水﹐故離中藏眞水也。以五行論﹐離含有亥卯未木局﹐未爲坤土﹐卯爲火中之木﹐亥爲眞水。亥﹑子皆是水﹐子爲地水﹐亥爲天水﹐豬八戒爲火中之木﹐木長生在亥﹐故藏有亥卯未木局也。更就戊己論之﹐離中一爻爲陰﹣﹣﹐己土也﹔坎中一爻爲陽一﹐戊土也﹐二土成圭。又中央爲土﹐土無定位﹐旺於四季﹐故《契》曰「羅絡始終」。太極動而生陽﹐爲陽土﹔靜而生陰﹐爲陰土﹐土爲萬物之源﹐戊土淸而己土濁。水﹑土二者﹐爲萬類生生化化之根本﹐故離納己土﹐而坎納戊土也。玆就納甲述之﹕

納甲從天一地二而來﹐甲爲一炁之始﹐陽始於一﹐而終於九﹔陰始於二﹐而終於十。故乾納甲壬﹐一九也﹔坤納乙癸﹐二與十也。乾元資始﹐坤元資生。萬物皆生於水﹐水爲五行之始。水生木﹐木屬東方﹐有生生之气。萬化出於乾﹑坤﹐而水爲原始要終之物﹐故壬水在始﹐癸水在終﹐乾納甲壬﹐而坤納乙癸焉。艮丙性同﹐爲陽﹐艮爲少陽﹐丙爲陽火﹐故艮納丙﹔兌金也﹐金中有火﹐丁爲陰火﹐故兌納丁。坎爲水﹐陽也﹔離爲火﹐陰也﹔水火爲萬化之始﹐而土爲五行之本﹐旺於四季﹐故坎納陽土之戊﹐而離納陰土之己。震與兌納丁同意﹐震爲陽木﹐庚爲陽金﹐故震納庚﹐陽木性剛﹐陰木性柔﹐剛如檀﹑柔如柳。震庚同爲陽﹑剛﹐而巽辛同爲陰﹑柔。辛﹐柔金也﹐故巽納辛。庚金如銀﹐辛金如金﹐一剛一柔﹐故同性相親﹐而庚納於震﹐辛納於巽也。月之圓缺﹐與納甲有關﹐而丹道以月之消長象火候﹐初生之月﹐爲出庚﹐上弦﹐在丁方﹐其象向上﹔兌之金也﹐與乾金之气足不同﹐故爲兌丁。下弦﹐在丙方﹐其象向下﹐丙少陽之地也﹐土生金﹐而又埋金﹐到下弦埋去一半﹐故爲丙艮之方。到十五日則爲望﹐月圓而乾金滿足矣。所謂「流戊就己」者﹐戊己二土﹐合爲眞意﹐其實卽心息相依﹐神气相抱﹐爲二土成圭。以我身中之坎離配合均勻﹐在玄牝之門﹐有無不立﹐相依相抱。《天仙正理論》曰「行則同行﹐住則同住﹐以兩相知之微意﹐而同行同住。」《慧命經》曰「和合隨從﹐皆一心﹑一息﹑一神﹑一气﹐相抱相依之意也。」

欲做此工夫﹐先須知後天性情。人受之於天者爲祖性﹐受之於父母者爲情﹝後天之先天炁﹞。至乾坤交﹐而乾爻入坤爲坎。卽性轉爲情﹔元始祖炁﹐陷於命門﹐爲命門眞火﹐先天性轉爲情矣。坤爻入乾﹐爲離﹐卽情轉爲性﹐卽將含有气質﹑食色之情﹐入乾爲後天之性。因其有气質食色﹐所以成爲識神用事﹐而後天情轉爲性矣。先天之性入坤爲坎﹐陷於命門﹐靜則爲性﹐動則爲元神﹐亦爲命門眞火。亦爲一點乾陽。所謂「取坎塡離」﹐卽將陷入坤中之元神﹐取出仍返之入離﹐復其本體是也。當其未取未返之時﹐元神落坎﹐藏而不用﹐爲陽气潛藏﹐潛龍勿用之象。龍潛於淵﹐陽气下陷﹐並有气質﹑食色之情﹐從外而蔽之﹝後天之先天炁內含有气質﹑食色﹞。坤爻入乾﹐情轉爲性﹐完全爲气質﹑食色用事﹐而外之匡廓﹐𨿽爲乾爻﹐實無作用。作用全在中爻﹐此中爻已蔽其乾性之陽﹐故只有陰而無陽﹐此識神披猖﹐後天之性有如此者也。且坎因元神居其間﹐爲無中有﹔離因元情在其中﹐爲有中無﹐色身有形者也。識神主事﹐元神自藏﹐性陷失而情馳動﹐修者必性情和合﹐比之爲日月交光。離日光也﹐中有金烏﹐卽金雞﹔金爲酉之殺气﹐外陽而內陰﹔坎月光也﹐中有玉兔﹐兔爲卯之生气﹐外陰而內陽。此卽坎﹑離互藏﹐二五之精﹐互藏其宅。《易》曰「三與五同宮而異位。」﹝見《系辭下》﹞雞用在吸﹐以出爲入﹔兔用在呼﹐以入爲出。兔爲吐气之物﹐無雌雄性﹐以吐气相交而生產﹐從口吐出﹔雞有雌雄﹐其交感亦由气感受﹐雞感陽气爲最先﹐𨿽無雄亦能生卵﹐且可抱雛﹐皆感陽气之故。惟「牝雞自卵﹐其雛不全」﹐蓋僅得無形之炁﹐而無有形之精也。丹書比諭﹐妙合而當。離﹐人心也﹐外實而內虛﹐中空無物﹐故七情六欲皆得侵入。收容旣多﹐常向外溢﹐日感物而外馳﹔坎﹐天心也﹐外虛內實﹐匡廓爲無﹐無能生有﹐故天心生於來復之時﹐旣無匡廓﹐不容邪念。且陽火之性﹐時時思往上升﹐所謂「流戊就己」﹐亦卽「取坎塡離」﹐提戊向己﹐塡滿離宮。己土爲地十﹐戊土爲天五﹐五居十中﹐十內實含二五。己中去其二﹐則餘者爲五﹐合以戊之五﹐五與五相感而二土成圭。合二土則陰陽和合﹐而眞意成主矣﹐其象如礦中提取純金。在數則去生數﹐而畱質數﹐蓋五爲質數﹐故謂之陽土也。

所謂「以出爲入」﹐卽日也﹔「以入爲出」﹐卽月也。金雞主吸﹐玉兔主呼。雞何以以出爲入﹖因欲啼而成聲﹐必先吸一口气﹐故曰「以入爲出」﹔兔何以以入爲出﹖兔因吐气而交感﹐卽在吐气之中﹐吸入月精以成胎﹐有吸入月精﹐方能產生﹐故曰「以入爲出」。雞唱在陽生子時﹐因陽气發動﹐雞得之而先鳴﹔月出之時﹐兔吸其陰气而成胎﹐皆气化之感應也。雞何能先得地之陽气﹖因雞身有陽气﹐同類相感之故。兔亦同此理也。入是感受﹐出是發用﹐《參同契》以雞﹑兔之作用爲顚倒之理﹐一呼一吸﹐一坎一離﹐坎離二用。用者﹐其作用也。以出爲入﹐卽外出而內入﹔以入爲出﹐卽外入而內出。𨿽有內外﹐作用在中﹐其中分別﹐因有先﹑後天之不同。先天是眞息開闔﹐與後天凡息出入爲反比例﹐《天仙正理》言之詳矣。外日月一往一來﹐內日月一顚一倒。內日月卽心也﹐身也﹐身卽命門﹔外日月卽呼吸也。赤子腹內有眞息﹐而不自覺﹐破體者則無之矣。修道者在先返還童體﹐求其自然開闔﹔發現開闔﹐卽得眞息。眞息本在臍下﹐一開一闔﹐一開而陽气上升﹐呼接天根也﹔一吸而陰气下降﹐吸接地根也。開闔卽升降也﹐口鼻之呼吸﹐正與此相反﹕呼气而竅開﹐吸气而竅閉﹐一來﹝吸﹞而開﹐一往﹝呼﹞而閉﹐而神之出入亦隨之矣。心息相依﹐依亦不同﹐元神與眞息相依﹐識神與凡息相依。喜怒發於內﹐而見於外﹐怒則气往外出﹐喜則气向內入﹐此識神凡息相依之證也﹐修道者必求元神與眞息相依。後天之人身無元神﹐亦無眞息﹐必須燻蒸四體﹐提出元神眞息﹐仍於色身識神中求之。先要有無不立﹐置身混沌﹐否則不著相卽著空。著相則入凡﹐著空則皆失﹐皆無當也。求眞息必先混沌﹐求元神必泯識神。離爲識神﹐離情外馳﹐憧憧往來﹐《契》曰「太陽流珠﹐常欲去人。卒得金華﹐轉而相因」﹐卽識神易向外馳之謂。倘欲畱之﹐須先得金華﹔金華制伏流珠﹐方可心息相依。「九還」者﹐取金華之道也﹐「七返」者﹐制流珠之道也﹔七返在己身﹐九還須由外還﹐然苟得其道﹐亦非難事﹐坎陽金華﹐常欲上升﹐上有同類之物﹐卽可得流珠就下﹔下有感之之物﹐亦卽感而和合。眞水﹑眞火﹐《西遊記》比之最妙﹐而最明﹕紅孩兒之火﹐卽爲眞火﹐故四海龍王之水不能滅﹐必須觀世音楊柳枝之水﹐方可滅之。楊柳爲柔木﹐觀音居南海﹐此卽眞水降﹐而眞火滅也。枯松澗卽坎﹐南海卽離﹐離上﹐眞水眞火相交於中宮﹐此卽坎離互藏互交之象也。坎陽上升爲溫气﹐離陰下降爲涼液﹐此爲眞水眞火之證驗﹐修道者毋或忽之。坎中眞陽之火﹐卽是金華﹐亦是白金。所謂「知白」者﹐知此而已﹔「守黑」者﹐守坤也﹐空洞無涯之玄竅也。四相不著﹐萬有皆空﹐乃爲純坤之象。純坤之中﹐始有虛無一炁﹐上下通流。卽一陽生於重陰之下﹐如冬至之由《坤》而《復》也。此陽旣生﹐是謂「神明自來」。若不能到此虛靜地步﹐眞陽何由而生﹖故知此理﹐卽當守其坤﹐三丰謂「知白須守黑﹐守黑要知白。知白方能守黑﹐守黑乃是知白」﹐數語親切有味﹐「虛心實腹」工夫全在是矣。

一貫天機直講卷二

第七講

天地合德日月合明

一得永得是謂大人

萬物由土而生﹐五行因土而出。《河圖》一六﹐一是天一之水﹐先天之水也﹔六爲後天﹐地六加入天一﹐一加五而成六﹐因中宮之土五﹐加入其中而爲六。凡後天五行﹐皆如此類推﹐玆以圖明之﹕

南地二﹐火也﹐而生數是二﹐成數是七﹐二加五而成七﹔東天三之木﹐地八成之﹐三加五而成八﹔西地四生金﹐天九成之﹐四加五而成九。一二三四五﹐爲生數﹔六七八九十﹐爲成數。生數加五﹐卽爲成數。五卽空﹐在中央爲土﹐一二三四﹐皆由空生。後天五行﹐猶不能離空﹐故加空中之五以成之也。中空之五﹐爲中土﹐所以土旺四季﹐成始成終。五行生於太極﹐太極本空也﹐空卽爲土﹐五行由土生﹐又由土成。五行惟土爲最要﹐所以比之「中黃」﹑「神室」﹑「中央」﹑「黃庭」等名。蓋造化之根本﹐萬物之始基﹐卽此土也。北一卽坎﹐南二卽離﹐坎中納戊﹔戊﹐坎中之土也。北一之水從空而生﹐所以水中有土。地二是陰﹑是坤﹐坤陰皆土也﹐其性重濁下凝而爲地﹐地卽土也。離爲地二所生﹐所以納己土。戊己爲中宮之土﹐納甲配入坎離。陽土戊﹐是妙有中之眞空﹔陰土己﹐是眞空中之妙有﹐乃陰陽互藏之義。五爲戊土﹐十爲己土﹐道家說五爲戊﹐己亦爲五﹐不說十者﹐因二五爲十也﹐是二土成圭之義。兩五成「十」字﹐中含五﹐當天地未辟之時﹐畫|爲陽﹐畫—爲陰﹐一陰一陽﹐一縱一橫而成十。十之中心﹐爲陰陽交點﹐故謂之「中宮」﹐謂之「五居十中」﹐卽三﹑五﹑一之理也。中宮虛空﹐《契》曰「心專不縱橫」﹐不縱橫者卽在十字之中心﹔若縱若橫﹐卽偏陰偏陽矣。後有「十字街頭」﹑「十字架」﹑「十目所視﹑十手所指」﹐又曰「十方三世諸佛」之說﹐皆由此一縱一橫而來也。

上文識神之念﹑思﹑慮等講解﹐尙未完全﹐玆爲補之﹕夫念與思﹑慮一也﹐慮爲未來﹐而念爲已過。玆查思字古注﹐就字義而言﹐想﹑思有別﹐想亦爲過去﹐而思是現在。動一念而不轉時﹐卽思也。思字上田下心﹐心田中所發﹐卽意剛動之時也﹐所以云「現在」。不過一轉瞬卽逝﹐謂爲「念頭」﹐卽念之頭也。念頭純乎是思﹐稍轉卽爲慮﹑爲想﹑爲念矣﹐所以可分爲三﹕曰思﹑曰慮﹑曰想。孔子曰「君子思不出其位」﹝見《論語﹟憲問》﹞﹐心田卽「位」也。剛動爲思﹐出位卽想﹑慮。《易》曰「憧憧往來﹐朋從爾思。」﹝見《易﹟咸》﹞卽形容其思﹐一往一來﹐而甚多之意。此「思」字﹐與「君子思不出其位」之「思」字一也﹐亦不入想﹑慮之界也。又曰「何思何慮﹖」﹝見《易﹟系辭下》﹞就識神而言﹐皆用思字在上。念之剛起曰「思」﹑曰「思想」﹑曰「思慮」﹐方起爲思﹐轉瞬卽想慮矣。「詩三百﹐一言以蔽之﹐曰思無邪。」﹝見《論語﹟爲政》﹞剛動之時本無邪﹐一轉卽邪矣。「思無邪」﹐亦「思不出其位」之意。《論語》曰「君子有九思﹕視思明﹑聽思聰﹑色思溫﹑貌思恭……」﹝見《論語﹟李氏》﹞就此觀之﹐更覺易明。何以「思」字﹐加之明﹑聰﹑溫﹑恭之上﹖惟意念剛動於中﹐而目卽能明﹐視卽能聽﹐色卽能溫﹐貌卽能恭。此中蓋有主宰﹐思卽九者之主也﹐於以見識神剛動之時卽思。君子方有九思﹐小人𨿽有思﹐亦轉而成識﹐根塵相接﹐而六識成立。惟思易於收回﹐而不流於外﹐所以儒家以思爲正﹐而曰「君子有九思也」也。《西遊記》唐僧遇九頭獅子﹐是太乙救苦天尊之坐騎。九獅名「九靈元聖」﹐比君子有九思﹐思卽獅也﹐靈者﹐思之靈也。靈思爲人成聖之資﹐而一轉則墮落爲姦邪。九靈元聖﹐本已皈正﹐變爲眞意﹐而私下凡塵﹐卽爲魔﹑爲怪。是由思而私﹐九思變爲凡私﹐則道心消而妄意起矣。無私可爲聖﹑爲賢﹐題爲「師獅受授同歸一」﹐思卽師﹐獅卽私﹐受授卽獸壽。有私卽獸﹐無思而返眞意元神﹐則與天齊壽而聖矣﹐此語甚妙。九思歸一﹐卽返聖成眞也。佛典用字﹐多有不合古義者﹐「過去事不思﹐未來事不想」。想爲追想﹐屬於已過﹐不能說「未來想」﹐卽憶想﹐追懷往昔之意﹐而入未來﹐其不合可知矣。喜怒哀樂之未發﹐謂之「中」﹐元神也﹔發而中節謂之「和」﹐元情也。不和而流於妄﹐卽七情矣。此時一瞬而轉﹐中爲元神﹐和爲元情﹐不和爲妄爲情。妄情亦出於元情之妄發﹐妄情發爲七情。語曰「孝弟忠信﹐根於天性。」性本是空﹐所謂天性﹐卽後天之性﹐卽元情也。所以曰「情」﹐由元性發生﹐而有對待。玆以圖明之﹝廉恥可入節字中﹐不贅述﹞﹕

所謂煉己立基﹐己卽戊己之己﹐卽爲己土。在離中爲識神﹐始動而時往外馳﹐至戊土𨿽飛揚﹐爲淸輕而向上之意﹐非外馳之意也。煉己卽煉識神﹐以火鍛煉成器之意。然鍛煉須用戊土﹐以戊加己﹐剛來克柔﹐一陰一陽﹐方能凝而不動矣。戊土卽元神也﹐陷於坎中﹐性轉爲情﹐卽就陷中提出﹐加入己中﹐自己能定﹐而二土成圭。自己者我也﹐己從天干而來﹐借以指我﹐字義本由假借﹐亦由道典而來。己土爲後天之土﹐取以名我﹐亦可云煉自己。取戊土煉己築基﹐卽「流戊就己」之意。惟戊土方可築己土基﹐故曰「煉己築基」也。戊爲先天﹐己爲後天﹐戊在坎中﹐爲乾之一爻。乾天也﹐乾坤開辟﹐先有陰陽﹐而後分天地。戊土生乾金。爲乾之根本﹐卽在乾之前而生乾﹔己土坤土也﹐有天方有地﹐地中之土爲後天﹐爲坤所生之地。離生土﹐己土也﹔坎生金﹐戊土也。生我者爲先天﹐我生者爲後天﹔五行中﹐生我者爲性﹐我生者爲識神﹔生我者戊土﹐我生者己土﹐此其別也。離坎內含寅午戌火局﹑申子辰水局﹐其生克如圖所述﹐至亥卯未木局﹑巳酉丑金局﹐屬於乾﹑坤﹕

取坎中之戊﹐煉離中之己﹐爲「流戊就己用」也﹐用卽作用。取坎塡離之體﹐體卽本體也﹐本坎離之本體﹐爲戊己之作用。俗謂「還精補腦」﹐此就象言﹐由精化气﹐從下而上之謂﹔亦曰「積精累气」﹐亦謂「煉精化气」﹐此就工夫而言也。精有不同﹐有先天之精有後天之精。後天之精﹐淫精也﹐陰精也﹔陰精從五穀食物﹐到腸胃化出其精粹者。是有此精﹐則面目光彩﹐皮膚潤澤﹐皆陰精之功用也﹐否則漧枯矣。精能滋養身體﹐調和營衛﹐精借血而行﹐血藉气而動﹐方能四肢光澤﹐而保其身體﹐與淫精不同。淫精爲气化之精﹐本來無形﹔陰精則由有形之物﹐化有形之精﹔淫精爲無形之气﹐化有形之精﹕皆爲後天之精﹐與先天無形之精不同。煉精者﹐非煉此淫精﹑陰精之二者﹐乃煉先天無形之精气﹐以化炁也。我等皆爲破體之身﹐欲做煉精化气工夫﹐應循序而進。最初先須還虛﹐煉精化气﹐系九還七返工夫﹔其前須先用還虛工夫﹐卽性功之頓法也。我等若有大根器﹐卽此還虛而已足﹐不必再用他工。欲循是道﹐全在我輩德性根器﹔末後還虛工夫﹐亦卽此也。修道者﹐始終在此還虛一事﹐還虛爲成始成終之工夫﹐能知所先﹐則近道矣。孔子曰「窮理盡性﹐以至於命。」﹝見《易﹟說卦》﹞現在講解﹐卽窮理也﹔惟窮理方能盡性﹐理卽造化之理。天地生人生物﹐宇宙之開辟﹐人生之受胎﹐萬物之化化生生﹐皆此成始成終之理也。人與物皆然﹐必先窮此理﹐方知太極﹐知萬物皆由太極一炁而生。太極生於無極﹐知空中生炁﹐由炁生萬物。窮此理﹐卽能盡性﹐性卽空也。造化之生化由於空﹐因空而無中生有﹐虛裏成實。窮理方知此空洞之性﹐及萬類之化生矣。人死性返太空﹐孔子曰「未知生﹐焉知死」。﹝見《論語﹟先進》﹞知生卽知死﹐生前與死後同焉。生前性在太空﹐死後亦歸之於空﹐故曰「全受全歸」。全歸者﹐完全歸之於空之謂。中陰亦變而合性﹐返之於天﹐方可云「全歸」。若有孽根﹐卽不能還天﹐或入輪回﹐或墮六道而受報﹔必其與性化合﹐可還之於天﹐方能曰「全受全歸」。蓋此語實修道者最終之目的也。旣窮理而盡性﹐方知生前性若何﹐死後性又若河。不生不滅者﹐空也﹐旣性與識神合一而歸﹐則不生不滅﹐而同歸於空矣。「以至於命」者﹐盡性達命﹐而命在其中。先天性命﹐本合入後天而後分﹐破體後﹐性又變情。「以至於」者﹐性命合一﹐皆歸於空﹐盡性而命亦隨之。佛說頓法﹐從還虛做起﹐做到極處﹐卽無中生有﹐另生性命﹐與天同體﹐所以上智頓超圓覺﹐其靈性與天地通﹐而命亦隨之通矣﹐所謂「一得永得」之法也。得其一而永得矣﹐然必須上智方能做到﹐否則畫虎不成﹐反不如循序漸進者之爲愈也。通常必由金丹﹑大丹﹐出神還虛﹐循序做出。頓修者﹐如佛說曰「一朝頓悟﹐徹地通天」﹐卽「一朝超脫」﹐亦卽「朝聞道﹐夕死可矣」﹝見《論語﹟裏仁》﹞之理也。此等工夫不易﹐必須長時修行而成。一虛各種工夫皆全﹐卽《悟眞篇》「一時辰內管丹成」。朱眞人謂「立刻之間」﹐道書指「立刻飛升」﹐謂之「神丹」﹐神卽自己之元神﹐靈而飛升﹐謂之丹成。陳泥丸曰「都來片響工夫﹐永享無窮逸樂。」卽此是也。

還虛者﹐歸虛也﹐亦卽歸坤。坤爲空體。而周流六虛﹐又坤居西南﹐「西南得朋」﹝見《易﹟坤卦》﹞﹐卽是無中生有之義。無中生有﹐卽是眞空不礙妙有﹐所以曰「西南得朋」。朋﹐同類也﹐《易》曰「同聲相應﹐同气相求。水流濕﹐火就燥﹐雲從龍﹐風從虎。聖人作而萬物睹。」﹝見《易﹟乾文言》﹞「西南得朋」﹐同類相感之象也。虛極靜篤﹐坤之用也﹔靜極而動﹐虛室生白﹐坤之感也。《艮》與《坤》相反﹐所以曰「東北喪朋」。﹝見《易﹟坤卦》﹞因艮山爲有形之土﹐謂之曰「形山」﹐道書以比「色身」﹐與坤爲無形之土者不同﹐在東北而不能有容﹐所以曰「喪朋」。西南虛也﹐惟虛有容﹐能生萬物﹐萬物由此資生﹐所以《悟眞篇》曰「藥產西南是本鄕」。坤爲西南﹐體具純陰﹐亦卽爲大虛空﹐修道者從此下手﹐六爻皆虛﹐正還虛之象也。由此循序漸進﹐而復於乾﹐一陽生爲《地雷復》﹐二陽生爲《地澤臨》﹐三陽爲《天地泰》﹐四陽爲《雷天大壯》﹐五陽爲《澤天夬》﹐至六陽爲《乾》。蓋《坤》﹐虛卦也﹐由虛無生一﹑二﹑三﹑四﹑五﹑六而至《乾》﹐卽能復純陽之體矣。修道工夫﹐又從《履》卦下手﹐「履者﹐德之基也」。《澤天夬》爲「履德」﹐爲生物之气﹐德者﹐得也﹐由此得以生生化化。萬物得生气之謂「德」﹐卽「坤元資生」之气也﹐與「乾元資始」之炁不同﹐此炁爲先天正陽之炁﹐卽先天太極之一炁也。其體本空而無名﹐彊名曰「道」。德爲普通之生气﹐爲後天炁﹔正陽之炁爲明德。明德者﹐陰陽合德﹑剛柔相當之一炁也。德者﹐對於道而言。「道可道﹐非常道」﹐無名﹑無形﹑無象﹐而爲眞空。名曰「道」﹐道者導也﹐導萬物於軌道﹐使之全受全歸﹐卽「無名天地之始」﹑未分天地之先爲道。德者有名﹐「有名爲萬的之母」﹐而明德則合此二者而言。玆詳解之﹕

《大學》曰「大學之道﹐在明明德。」上「明」字是動字﹐下「明」字是形容字。《大學》之道﹐須先明白「明德」﹐卽明白先天一炁﹐太乙含眞气﹑元始祖炁也。「大學」者﹐大人之學﹐道家稱爲「眞人」﹐佛家稱爲「菩薩」﹐儒家稱爲「大人」﹐大學爲大人之學問。《易》曰「所謂乎『大人』者﹐與天地合其德﹐日月合其明。」﹝見《易﹟乾文言》﹞《大學》之「明德」﹐卽從此二語而來。又曰「與四時合其序﹐與鬼神合其吉凶。先天而天弗違﹐後天而奉天時。」﹝同上﹞天地合德﹐日月合明﹐是陰陽混合之一气。天地﹑日月﹐皆陰陽也﹐陰陽合爲太極﹐太極卽空﹐亦卽一也﹐一而神也。前在一二講中﹐已詳言之。「明德」二字﹐與日月爲「易」﹐剛柔相當。同理﹐「明」字亦從日月﹐取陰陽相合之義。陰陽便是兩儀﹐合之爲一﹐卽生天地人物之一炁也。此炁在劉止唐注《大學》﹐謂之「太極中之理气」﹐總之卽是生萬物之無始祖炁。太極本空﹐動而生陽﹐此炁產焉﹐而天地於是立基。故聖人以生气爲德﹐而以生气之祖炁爲「明德」。大人者﹐卽具此「明德」之人也。「先天而天弗違﹐後天而奉天時」者﹐此炁生天﹐本爲先天﹔而天地旣分﹐此炁又生萬物。時至而生﹐有感皆應﹐故曰「弗違」﹐曰「奉天時」也。此二句﹐已將「明德」寫得淸淸楚楚﹐宋儒不知根據﹐不知「明德」確有實義﹐只從字面注解﹐此大道所以晦也。

學「大人」之道﹐當先知陰陽造化之理﹐而無形﹑無象﹑無聲﹑無臭﹐至大﹑至剛﹑至虛﹑至實﹐眞空妙有﹐爲物不二﹐生物不測之「明德」﹐卽是宇宙世界之大主宰。明此﹐則萬化可以歸一﹐由博返約﹐還我虛靈﹐虛靈卽「明德」之本體也。此卽窮理性之義耳。

「在明明德」一句﹐屬於知﹔下句「在親民」﹐屬於能﹔三句「在止於至善」﹐則爲知﹑能合一﹐大道下手之工夫也。只此三句﹐已將最上一乘之道﹐完全包羅無遺。孔門傳道﹐僅此而已﹐是卽一貫之道也。夫「親民」之「親」字﹐卽是「親」字﹐不必作「新」。古者修身治國﹐其道一也﹔「窮則獨善」﹐修大人之道也﹔「達則兼善」﹐爲聖君之道也。故三教聖人﹐皆以心爲君﹐以身爲民﹐《道德》《素書》﹝素書卽孔子之書﹑《論語》也﹞皆是此意。所謂「親民」﹐卽是以「心君」下親於民身耳。君者﹐君火﹐心之神也﹔民者﹐民火﹐身之气也﹔此外有「相火」﹐亦謂「臣火」﹐三焦之火也。修道者﹐以神配離﹐爲乾﹐尊也﹑貴也﹑大也﹑上也﹑君也﹑夫也﹑日也﹑烏也﹑龍也﹔以气配坎﹐爲坤﹐卑也﹑賤也﹑小也﹑下也﹑民也﹑婦也﹑月也﹑兔也﹑虎也。「在親民」者﹐卽以貴下賤﹐上交下﹐日合月﹐龍吸虎﹐烏求兔﹐男下女之意﹐以神合气之道。神爲人身之主﹐本至尊重﹔气陷在坎﹐本至卑賤﹐故用一「親」字﹐以見工夫﹐全在神气相合﹑心息相依之義。後文之作「新民」﹐卽元气培養日充﹐如童體新生之時﹐與此意不同。朱子因後文「新」字﹐而疑此字亦應作「新」﹐誤矣。此句卽修道口訣。「本來大道無多事﹐只在凝神入气穴。」凝神合气﹐日日涵養﹐自然成爲明德之大人矣。民火者﹐命門中之眞陽之火也。原是先天之性﹐與神同體﹐後天轉而爲情﹐乃稱「民火」。道書謂「同出異名少人知」﹐《老子》曰「兩者同出而異名﹐同謂之玄。玄之又玄﹐眾妙之門。」君火一玄也﹐民火又一玄也。二玄合而眾妙生﹐是之謂「眾妙之門」也。古者以道爲統﹐民之有道者﹐尊之爲君。君﹑民火同出一源﹐因在後天形身﹐乃有君民﹑上下之別。形身以民火爲命寶﹐民爲邦本﹐本固邦寧。「君爲輕﹐民爲貴」﹝《孟子﹟盡心下》﹞等句﹐皆有親民之意﹐「以至於命」之學也。

「在止於至善」一句﹐爲修道下手工夫。「止」卽止觀之止﹐「止」字最重要﹐而「至善」二字﹐卽道之「妙」字。心息相依﹐卽是「至善」。善與惡對待而生﹐至善則無善無惡﹐無對待矣。此事最難形容﹐道家曰「妙」﹐儒家曰「至善」﹐佛家曰「不可說」。蓋卽七情絕﹑六識空﹐無心之心﹐無意之意。《種梅心法》一書﹐形容此境於不可言說之中﹐而比較以明之﹐最爲恰當。「止於至善」一語﹐系言心息神气依合於至善之地﹐及止念存神於至善之境是也。然地何在﹖至善是何物﹖《中庸》曰「回之爲人也﹐得一善則拳拳服膺﹐而勿失之。」「一善」亦「至善」意也﹐得此而服膺勿失。「服膺」二字﹐較「守」字尢活。膺者﹐玄膺也﹔拳拳服膺之處﹐卽至善之地﹐亦玄牝之門是也。因而心如止水﹐佛家有「止觀」﹑「雙修」之法﹐儒家謂之「知止」﹐道家謂「觀妙」﹑「觀竅」﹑「觀妙竅」﹐卽知止之意也。「止觀雙修」之工夫﹐與「還虛」之工夫無異﹐《大學》解之云「知止而後有定﹐定而後能靜﹐靜而後能安﹐安而後能慮﹐慮而後能得。」凡此所說﹐卽火候也﹔至善之地﹐卽玄牝之門﹐亦卽道義之門。道者﹐空也﹐無名天地之始﹐爲道﹔義卽气也﹐浩然之气﹐集義所生﹐卽至陽之气也。道義之門﹐卽玄陽之義﹐道書「水中金」﹐集義所生﹐卽集義所生﹐所以二者一也。眾妙之門﹐卽至善之境﹝境與地不同﹐注意﹞。「在止於至善」﹐止卽止心﹐止心於至善之境﹐境卽心境也。心止於至善之气象﹐亦卽止心於空之謂。眞空中有妙有﹐而非頑空﹐卽至善之境也。佛說曰「眞空不礙妙有﹐妙有不礙眞空。」卽爲至善之境之解說。蓋一意不散﹐有一團氤氳之气﹐凝而不散﹐而又一念不生﹐此爲至善之境﹐亦卽妙有眞空﹐兩不相礙之時也。心到此境﹐爲眾妙之門﹐非初下手時所能﹐須還虛得到眞意時﹐方能之。一念不生﹐而又一意不散﹐旣不散﹐何能不生﹖蓋活子時到竅前﹐正气不散﹐心中仍無一物﹐而混混沌沌﹐似乎有﹐似乎不有﹐在有意無意之間﹐純然一團眞意﹐盡知火候﹐不知其他。活午時到﹐自能知之﹐其餘則一物不知矣。夫四大皆空﹐每易落於頑空﹔若一有意﹐卽知平日而著相。旣不著相﹐又不落空﹐方有一念不起﹑一意不散之境況﹐方爲眾妙之門﹐至善之境矣。至善之地﹐卽玄牝之門也。玄陽牝陰﹐陽爲妙有﹐陰爲眞空﹐由眞空生妙有﹐陽極爲眞空﹐陰極爲妙有﹐而妙有卽眞空﹐皆玄牝之義也。玄者玄妙莫測﹐牝者空洞無涯﹐惟空洞無涯﹐方能生玄妙莫測之造化。白玉蟾云「空洞無涯是玄竅﹐知而不守是工夫。」此卽藥物生玄竅之工夫也。太虛空洞無涯﹐而不能守﹐經曰「谷神不死﹐是爲玄牝﹐玄牝之門﹐是爲天地根。」﹝《老子》﹞惟空谷之神﹐方能不死﹐谷神卽空妙﹐空中之妙卽谷神。在大﹑小虛空間之中爲門﹐藉此以通虛空。凡是門戶﹐皆爲中間之竅﹐卽谷神之門。惟此門可集合六根之門﹐故曰「天地根」也。呼接天根﹐吸接地根﹐呼吸之气﹐從口鼻出入﹐平時其气不易見﹐至冬天卽見气在口也。口鼻二气﹐一呼一吸﹐如一天一地﹐口呼鼻吸﹐一出一入﹐而交點卽十字路﹐天地根也。天然玄牝之門﹐卽在此中。心息相依之時﹐呼吸二气﹐自然在此相交。《契》曰「方圓徑寸﹐混而相拘。」言其交在方寸之間也。以至善之境養心﹐將此心存於玄牝之門﹐爲止於至善。其間可分兩層﹐將心放虛﹐止於至善之地﹐知卽心境﹐止卽地也﹐虛其心﹐止於至善之地﹐而後方能定。定者﹐定於一也﹐一者卽「一善」﹐得之而勿失﹐乃有靜﹑安﹑慮﹑得之火候。自自然然﹐不用絲毫做作也。

第八講

大學工夫中庸性理

火候詳明慮安靜止

前講五行之理﹐天干地支﹐皆取五行屬相﹐而五行互爲終始。在先天五行﹐屬於气化﹐本有單獨性質﹔後天五行﹐屬於形化﹐形化則五行之气已全﹐乃因而成形。故一行之中﹐兼括五行之用﹐丹道亦取此理。今就地支納甲觀之﹐五行實一行﹐一行卽五行也。玆列圖如下﹕

木胎於酉﹐長生於亥水﹐《震》內外卦皆爲木﹐木胎於金﹐所以《震》納庚﹐而《巽》納辛也。金克木﹐而木卽以金爲胎﹐可見克卽能生﹔金生水﹐水爲木之長生﹐長生者﹐是爲胎矣。

金胎於卯﹐而長生在巳﹐火裏金蓮﹐卽此是也。丁火己土﹐合而生金﹐八月十五之日﹐卽金最旺之時也。金絕於寅﹐而胎於卯﹐可見金中有木﹑火﹑土﹐而木中有金﹑水﹑土也。《乾》金納甲壬﹐甲卽卯木也﹔《兌》金納丁﹐金生於巳﹐巳中含有丁火己土故也。

土有辰﹑戌﹑丑﹑未之四者﹐土爲坤艮﹐而資生萬物。殷易《歸藏》《歸藏》首《坤》﹐至周文王之《易》﹐始道《乾》《坤》。《連山》首《艮》﹐知止之義﹔《歸藏》首《坤》﹐亦取坤成始成終之義﹐與首《乾》《坤》無異也。辰丑成始﹐而戌未成終﹐惟土無絕﹐含五行而不殆﹐爲萬物之元坤﹐納乙癸。乙是木﹐有生生之气﹐資生之義﹐以之癸爲天干之終﹔收藏之義﹐以之坤納乙癸。其義蓋有取於此也。可見五行循環﹐無間斷時。今就坎﹑離言之。離火也﹐火胎於子﹐長生於寅﹐旺於午﹐庫於戌﹐寅內有己土﹐戌中亦有己土﹐故離納己。坎水也﹐水胎於午﹐長生於申﹐旺於子﹐庫於辰﹐辰土卽戊土也﹐申中亦有戊土﹐故坎納戊。離己坎戊﹐實由此而來。離己﹐日光也﹐日中有金烏﹐卽酉金也。酉金胎於卯木﹐卯木爲火之沐浴﹐木中藏金﹐而爲火之來源﹐故金烏反居日中﹐而以卯爲沐浴之時﹔坎戊﹐月精也﹐月中有玉兔﹐卽卯木也。卯木胎於酉金﹐酉金爲水之沐浴﹐金中藏木﹐而爲水之來源﹐故玉兔居月中﹐而以酉爲沐浴之時。就水﹑火﹑木﹑金四者觀之﹐木胎酉而絕申﹐水胎午而絕巳﹐金胎卯而絕寅﹐水胎子而絕亥﹐生於此卽死於此﹐於以見循環之理也。惟土無絕﹐土空也﹐空能不生不滅。卽此可知天干地支﹐互相關連﹐子水中有癸水﹐午火中有丙火﹐巳火內有丁火﹐己土亥水中有壬水戊土。地支從天干而生﹐地支五行藏天干五行﹐卽彼可以見此。納甲之理﹐非天干地支合而觀之﹐要不易明其理也。

五行之中﹐水始而金終﹐金又生水﹐終而復始﹐順行也。中五爲土﹐五卽是一﹐故水中有金﹐金中有火﹐火中有木﹐木中有水﹐逆行之造也。順行者﹐先天化後天﹔逆行者﹐後天返先天。以逆﹑順論﹐先天屬陽﹐後天屬陰﹔以分化論﹐則五行自有陰陽﹐一行亦各有陰陽﹐卽《河圖》之偶數爲陰﹐奇數爲陽也。丹道𨿽有五行﹐純系象言﹐所用者不過一陰一陽耳﹐《易》日「一陰一陽之謂道」﹝見《易﹟系辭上》﹞是也。其實﹐陰陽也是設像言理﹐實卽虛空而已﹐太極而已﹐前謂之三﹑五﹑一是也。

所謂「玄牝」者﹐玄天也﹐牝地也﹔玄陽也﹐牝陰也﹐玄有也﹐牝無也。受天所命﹐乾金之性爲玄﹔後天之先天﹐坤土之命爲牝。分則爲天地乾坤﹐合則爲混沌。玄牝之門﹐卽混沌之門也。當門戶之地﹐乾坤相合﹐陰陽相交﹐方成混沌﹔混沌之地﹐爲混沌之門﹐亦卽玄牝之門也﹐又可謂之「至善之地」。最初下手﹐在於知止﹔知者覺也﹐中有火候工夫﹐以淸淨心﹐止於其地﹐方爲知止心。此「止」僅是微微一覺﹐不可著有﹑無之相。《莊子》日﹔「遊心於淡﹐合气於漠。」﹝見《莊子﹟應帝王篇》﹞淡者﹐淡泊之鄕﹐而合於虛空。淡字左水右火﹐以水火處﹐方可相交﹐卽小虛空合大虛空之處。淡與漠﹐均爲無邊無際﹐應以心遊之﹐以气合之。蓋莊子此語﹐卽還虛之理也﹐亦知止之義也。「至善」之與「淡泊」﹐其義正同也。《大學》「知止而後有定﹐定而後能靜﹐靜而後能安﹐安而後能慮﹐慮而後能得」一節﹐便是「止於至善」之火候工夫﹐聖門心傳之法言﹐卽此而已。此節敍述火候次第周詳﹐修道始終工夫﹐盡於此數語矣。所謂「知止」卽是以良知之神覺﹐而止於至善焉。良知本自覺中生出﹐在後天之人﹐覺一動﹐便成良知﹐初無所謂神覺﹐只有知覺而已。神覺者﹐不覺之覺﹐自自然然﹐不涉於絲毫意思﹐恍恍惚惚﹐無分明之心﹐寂然不動﹐感而遂通﹐至虛至靈﹐至圓至明﹐不知其然而然者也﹔若知覺﹐則覺動而有知矣。後天之人﹐識神主事﹐心中有識力在﹐故覺不靈﹐而動卽流於知。兩者相較﹐神覺極輕﹐而知覺稍重﹔神覺完全出於天籟﹐知覺夾帶智識。入道之初﹐心未明而性未見﹐善養善用者﹐可保持其良知之微覺﹐不使流於智識界﹐則已誠矣。倘一如平日猿馬﹐則覺方啟﹐而識已入﹐求最輕最微之知覺﹐已不可得﹐況保持其良知乎﹗惟習之則近﹐「煉己」二字﹐極爲喫緊﹐煉習純熟﹐自能免去識力﹐而還其良知。知止之功﹐其在此乎﹗

知止者﹐止於良知之境也﹔又以此良知﹐而止於至善之地也。所謂「止」者﹐止其心之不流於念﹐止其知之不流於識﹐惟此無念﹑無識之良知﹐爲淸淨心﹐卽不著於四相﹐不住於色﹑聲﹑香﹑味﹑觸﹑法之淸淨心也﹐亦卽「遊心於淡」之謂也。以此良知﹐「合气於漠」﹐漠者虛空也﹐至善之地也﹐玄牝之門也。於此而止其良知﹐卽神气相合也﹐心息相依也﹐守中抱一也﹐煉己還虛也﹐是之謂下手之功。

《易》曰「成性存存﹐道義之門。」﹝《系辭上》﹞「遊心於淡」﹐卽道也﹔「合气於漠」﹐卽義也。《孟子》曰「集義所生﹐至大至剛﹐而塞於天地之間。」﹝《公孫丑上》﹞「天地之間」﹐非道耶﹖「集義所生﹐非義耶﹖故道義之門﹐便是玄牝之門也﹐「性」者﹐已見之性也﹐欲此性存﹐必存於「道義之門」也。是卽由良知而還其神覺之時也。

知止於至善﹐不過知其所止而已﹐得聖門之心傳而已﹐火候細微﹐未之詳也。於此而依照心法﹐下煉己還虛之工夫﹐及神气相依之時﹐乃謂之「定」。定者﹐定於一也﹐一者至善之地﹐玄牝之門也﹔一者﹐爲物不二﹐生物不測者也﹔一者太極也﹐中也﹐眞空也。定於眞空之中﹐是下手之初節工夫﹐道曰「修定」﹐佛曰「入定」﹐皆是也。故曰「知止而後有定」。

然能定矣﹐定片刻間謂之「定」﹐定一瞬間﹐亦謂之「定」。定者﹐可暫而不可久也﹐可一而不可大也﹐仍不能得其造化﹐必由定而進於靜焉。靜者﹐身心兩淨﹐還虛之火候初功也。較之「定」字﹐則能久矣。亦能含宏光大﹐修修有容矣。端拱無爲﹐是謂之「靜」﹔心君泰然﹐是謂之「靜」。忘我﹑忘人﹑忘形﹑忘物﹐是謂之「靜」﹔毋意﹑毋必﹑毋固﹑毋我﹐是謂之「靜」。蓋四大不動﹐則身靜﹔六門不啟﹐則心靜﹔七情不生﹐則意靜﹔心不動﹐則神靜﹔身不動﹐則气靜﹔意不動﹐則精靜。靜者﹐如止水不波﹐如停鏡自明。訣曰﹕身心淸靜﹐神气和合﹐混混沌沌﹐窈窈冥冥﹐不知天之爲蓋﹐地之爲輿﹔不知己之有身﹐身之有道﹐此之謂「虛極靜篤」。行功至此時﹐則一陽將變矣。但初學之一人﹐由定而靜﹐必由勉彊之態﹐欲求自然神覺﹐尙不可能。故「虛極靜篤」四字﹐亦難做到。特較初定之際﹐時間比較長久﹐心中雜念﹐當能一時不生。如定時可得一刻鐘不起念﹐靜時則可一點鐘不起念耳。定時身心不能遽忘﹐靜則行到無其心之境耳﹐故曰「定而後能靜」。

所謂「靜而後能安」者﹐由淸靜之身心﹐而啟發自然之神覺也。自然神覺﹐前已言之﹐爲人固有之圓明之靈覺也。此性爲祖性中所發之元神﹐外混沌而內空明﹐先眞空而後妙有﹐釋家謂之「正覺佛性」﹐「圓覺妙心」﹔儒家謂之「太極道心」﹑「天地之心」﹔道家謂之「靈覺元神」﹑「靈明眞性」。三教聖人﹐同以中﹑一兩字形容之﹐道書謂「中之中有一﹐一之中有中」是也。子思謂之「致中和「﹝《禮記﹟中庸》﹞﹐寂然不動則爲「中」﹐感而遂通則爲「和」。未發時得中則發﹐發時得中則和﹐不得此中﹐發必不和。本屬自然之事﹐不用人心主宰﹐而此神覺自然主宰﹐無形之中﹐忽而有覺。火候工夫﹐惟恃此神覺自運用之﹐自調停之﹐當行則行﹐當止則止。不獨此也﹐卽元气之動靜﹐亦隨此神覺爲動靜﹔元精之生化﹐亦因此神覺所主宰﹐自然相依﹐自然和合﹐自然凝結﹐自然采取﹐絲毫不假人力維持﹐故《老子》曰「道法自然」﹑《悟眞》曰「自有天然眞火候﹐不須柴炭及吹噓」是也。

然神覺何由而生﹖必先去盡人心﹐格除物欲﹐一念不生﹐至誠專密﹐純然眞空﹐無人﹑我﹑物﹑形之相﹐而後神覺油然而自生。道書又謂之「眞意」﹐卽「一意不散」是也。眞意發動﹐便是妙有﹔不動便是眞空﹐與太虛同體﹐太極同用﹐故謂「先天」。在神覺初動之際﹐原屬先天气象﹐混混沌沌﹐其間無絲毫渣滓﹐故又謂之「混沌元神」﹑「正等正覺」﹑「先天而天弗違」也﹔及其旣動﹐主宰精炁﹐調勻火候﹐外身忘形﹐自然合道﹐其間無絲毫識神﹐故又謂之「圓覺妙心」﹑「靈明之神」﹑「後天而奉天時」也。到此地步﹐斯謂之「安」。

安者﹐安然自在也﹐卽帝堯之「安安」也。孔子曰「或安而行之﹐或利而行之﹐或勉彊而行之」﹝見《禮記﹟中庸》﹞又曰「生而知之者上也﹐學而知之者次也﹐因而學之者﹐又其次也。」﹝《論語﹟季氏》﹞夫人下功之際﹐放下萬緣﹐革去識神﹐止心於淸淨之境﹐以求自性中之良知﹔卽以此良知﹐止於道義之門﹐固矣。而初止時﹐大都出於勉彊。勉彊定於虛空之中﹐爲時甚短﹐瞬則識神復來﹐心不淸﹐而良知泯矣﹔身形拘滯﹐气不靜﹐而眞空失矣﹐故「可暫不可久」也。必日日勉彊行之﹐困而學之﹐漸益漸長﹐如初可定一分鐘﹐數日後卽定二分鐘﹐再定五分鐘﹑十分鐘。日積月累﹐以達於身心兩靜之境﹐則是「利而行之」矣﹐「學而知之」矣﹐「定而後能靜」矣。然此時身𨿽靜﹐而未至於篤﹔心𨿽虛﹐而未至於極﹐𨿽能得若干時之靜﹐其靜猶用止念之功﹔特識神歸一﹐妄意歸誠耳﹐尙未到至誠境界﹐自然之神覺未還。又必日日時時﹐行住坐臥﹐照前煉心﹐使身心歸於大定大靜﹐內外兩忘﹐心形俱化﹐物來順應﹐事去則止﹐神不爲智識所牽動﹐气不爲情欲所馳引﹐意不爲法所束縛。如是久之﹐歸於純熟﹐良知良能﹐刻刻俱在﹐乃爲損之又損﹐泯去識神﹐而元神用事也。但元神初復﹐心如赤子之心﹐入混沌而未至圓明﹐得天眞而未能運用﹐可稱「順利」﹐未卽謂爲「安然」。《孟子》曰「大人者﹐不失其赤子之心者也。」﹝見《孟子﹟離婁下》﹞《康誥》曰「如保赤子﹐心誠求之。」﹝見《禮記﹟大學》﹞蓋旣得之﹐不可失之。終日保持﹐弗須臾離。孔子曰「回之爲人也﹐得一善﹐則拳拳服膺﹐而弗失之。」﹝見《禮記﹟中庸》﹞一善卽「一而神」也﹐時時寂照﹐湛然洞然﹐積之旣久﹐習之已熟﹐而元神光大﹐由混沌而靈明﹐自然主持火候﹐發生造化﹐不必煉心而心自煉﹐不必凝神而神自凝﹐不必調息而息自調﹐气自動也。且進退合度﹐時至神知﹐活子方臨﹐而神已外定﹔活午方至﹐而炁已內歸。身心無爲﹐而神气自然有所作爲﹐《老子》曰「無爲之中無不爲」是也﹐純陽曰「但安神息任天然」亦是也。此之謂「安而行之」﹐不假自己作爲﹐而無形中神覺自調火候﹐有如生知﹔此之謂「生而知之者上也」。世間何嘗有「生知」之人﹖孔子之聖﹐猶問道於老子﹔釋迦之明﹐猶受訓於燃燈。卽偶有生而能言﹑能文之人﹐一入娑婆世界﹐智識開而元神隱﹐物欲侵而良知泯﹐又焉能不學而行道﹗必自知止而定﹐而靜﹐而後至於「安安」﹔心明性見﹐乃有神覺主持修身工夫﹐不假有形之力﹐及後天智識﹐而豁然貫通者﹐始謂爲「生知之聖」也。

修身之道﹐大人之學﹐由勉企安﹐因微入化。所以安者﹐卽有神覺以主持其間也。故采取封固﹐烹煉火候﹐無一不自自然然﹐當定則定﹐當忘則忘﹐混沌虛無之中﹐生出無限造化。此「安」字工夫﹐乃爲煉己實效。然元神不復﹐絕不能安﹔安而後﹐「寢寐神相抱﹐覺悟候存亡」﹐綿綿不絕﹐固蒂深根﹐天然造化﹐於焉發動。虛之極﹐而無中生有﹔靜之篤﹐而一陽來復。外感內應﹐藥產神知﹐采以不采之采﹐勿助勿忘﹔取以不取之取﹐自抽自添。於不識不知之中﹐而鉛汞已和﹐大藥歸鑪﹐陽火自進﹐陰符自有矣。蓋工夫到安然地步﹐學者須細心體會﹐眞履實踐﹐不可怠忽﹐故曰「靜而後能安」。

所謂「安而後能慮」者﹐防危慮險也。此「慮」字﹐千古鮮能解者。宋儒不知道﹐無足論﹐卽道家於此句﹐亦少正當之解釋。蓋工夫做到「安而行之」﹐自然之神覺已靈﹐性光發露﹐道心出現﹐大藥已能生能采﹐能封能煉﹐宜無所用其慮。且慮爲未來心﹐屬於識神中者﹐此時已至元神用事﹐尙何有「未來」之心﹖不知道之成否﹐丹之得否﹐關鍵全在此字。《詩》曰「惟此文王﹐小心翼翼。」﹝見《禮記﹟表記》﹞孔子曰「如臨深淵﹐如履薄冰。」﹝見《論語﹟泰伯》﹞《悟眞》曰「抽添運用卻防危。」又曰「毫釐差殊不結丹。」當由靜至安之時﹐心中發出眞藥﹐身上亦生造化﹔天然火候﹐不假人爲﹔四體舒暢﹐蘇軟如綿。學者初得此景﹐無不非常欣喜﹐卽此一喜﹐便恐識神乘機侵入﹐物欲復來﹐則自然神覺得而復失﹐此可慮者一也﹔更有復得神覺﹐大藥產生﹐美景當前﹐突然恐怖﹐則識神亦乘機侵入﹐先天仍化後天﹐此可慮者二也﹔又元神已靈﹐采取已得﹐自以爲足。乃復放縱身心﹐不能對境忘情﹐或行之數日﹐自以爲得﹐因而怠惰神志﹐皆可引進識神志意。而識神妄意一動﹐眞意元神便失﹐立竿見影﹐轉念卽非﹐此可慮者三也。古人謂「鉛飛汞走」﹑「鼎壞鑪崩」是也。凡上皆是采藥時之危險﹐猶易於救正者也。

至於自然神覺已復﹐得於靜定之中﹐而安然行其火候﹐以采以封﹐以至得藥﹑得丹﹐周天數足﹐內丹已結﹐胎仙可舞。學道至此﹐煉己純熟﹐卽是築基堅固﹐而此時應用溫養沐浴工夫﹐更要防危慮險﹔否則前功盡棄﹐或致顚狂病發者﹐尢當重著力於此「慮」字也。何則﹖溫養之時﹐全憑調停水火﹐方得「旣濟」之功﹐朝《屯》暮《蒙》﹐日以兩卦爲象。經曰「朝慮其燥﹐用水以益其鉛﹔暮防其寒﹐用火以添其汞。平時含光默默﹐若存若亡﹐如龍養珠﹐如雞抱卵﹐完全返太極之體﹐倘稍差其度﹐悔吝卽生。」《易﹟乾》之九三爻「終日乾乾﹐反復道也」﹐便是此象。非經此番之謹愼至誠﹐不能獲「飛龍在天﹐利見大人」之象。丹經謂「一年沐浴防危險」﹐《入藥鏡》謂「但至誠﹐法自然」是也。此間偶有一日不自然﹐一時不至誠者﹐則丹毀矣﹔況外之物欲﹐內之法相﹐若起妄念﹐便生魔障。蓋識神𨿽泯﹐仍未除根﹐非經過七日大周天﹐而食色﹑气質之性﹐六識﹑七情之欲不能盡絕。當玆溫養之際﹐歷劫業根﹐平生物欲﹐時時衝我心神﹐如潮之湧﹐端在凝神定志﹐物我皆忘﹐愼獨齋心﹐保持此自然神覺之天然火候﹐小心謹愼﹐乃獲安全。況此中步步有景﹐時時有象﹐必須對景無心﹐見象忘相﹐水火始得平均。故此「慮」字﹐非思慮之慮﹐亦爲火候中之要訣。惟其慮於先﹐乃可安於後﹔惟其慮之周﹐所以安之至也。

或有疑「慮」字﹐應在「安」字之前者﹐或有以爲慮爲始終爲候者﹐殊不知工夫不企於安﹐本無可慮。慮者﹐慮其安而忘危也﹐慮其不能至誠也﹐慮其不能安神息而順自然也﹐慮其生慧便用﹐不能含宏光大也。凡此皆元神用事﹐主宰火候以後之事﹔在識神未化之時﹐固無道可修﹐無丹可養﹐無慧可生﹐無自然可順者也。必也先復赤子之心﹐而神覺乃成﹔神覺成﹐乃有自然之火候。順此自然﹐是謂至誠﹐乃能達於無息之境﹐完全復我父母未生前之本來面目﹔乃是先天大道﹐最上一乘﹐純爲先天景象﹔乃能宇泰定而慧光生﹐慧光生而聖智全也。惟是先天﹑後天﹐其幾在有無之間。有無不立﹐便是先天﹐否則墮落後天。故心思一動﹐身相偶著﹐則已復之先天眞陽﹐立刻化爲後天濁陰﹐而不可用矣。在神覺未得﹐無此先天﹐自不能行此火候﹐識神未盡之時﹐慧光不生。行功達於安然自在﹐性中靈明﹐始漸漸發生﹐如神境通﹑他心通﹑宿命通﹑天眼通﹑天耳通等﹐莫不啟於溫養乳哺之時。倘慧初生而便用之﹐則慧轉成識﹔惟慧而不用﹐乃得轉識成智。矧神覺初現﹐本屬自然﹐順此自然﹐覺用愈神﹐假失自然﹐神覺卽去﹐此吾所以名之曰「自然神覺」也。此幾細微﹐差毫釐而謬千里。《易》曰「知幾其神乎﹗」又曰「神也者﹐妙萬物而爲言也。」自然之機﹐便是天機﹐便是造化﹐慮者知其幾而順之耳﹐故曰「安而後能慮」。

所謂「慮而後能得」者﹐「終日乾乾﹐夕惕若厲無咎」﹝見《易﹟乾卦》﹞﹐自可以得丹而成道也。得者﹐一得永得﹔若非永得﹐不謂之「得」﹐卽佛家之「滅盡定」﹑「無餘涅盤也。蓋必識神滅盡﹐魂魄消化﹐法身充滿三界﹐本性徧於虛空﹐從此無生﹐與天齊壽﹐天地有壞﹐這个不壞﹐始謂之「得」。釋家謂之「了」﹐道家謂之「成」﹐非偶有所得之得﹐亦非得復元神之得﹐更非靜﹑定﹑安工夫中之所得。必防危慮險﹐窮理盡性﹐以至於命之時﹐無危險之可防﹐無復失之可慮。《玉皇心印經》曰「一得永得﹐自然身輕。太和充溢﹐骨散寒瓊。」《淸淨經》曰「是名得道。」陳泥丸曰「都來片晌工夫﹐永享無窮逸樂。」均爲「得」字之證驗﹐而佛經「直下回機﹐便同本得。」則指頓悟圓通者而言﹐與「朝聞道﹐夕死可矣」同一意義。

前言「明德」爲道﹑爲丹﹑爲藥﹐「親民」爲工夫﹐「至善」爲妙竅﹐此節自定﹑靜﹑安﹑慮依次用功﹐道可必得。白玉蟾曰「吾自得師聞訣以來﹐知此丹必可得﹐此道必可成。蓋因種種火候﹐視之有其繁難﹐行之則極簡易。」其中均是自然而然﹐始終一誠字﹐以之做到至誠無息地步﹐便可漸獲靈通﹐故曰「慮而後能得。」

余意首節《大學》之道﹐似是孔子之言﹐此節詳述工夫﹐當爲曾子之語。卽此兩節﹐已將金丹大道﹐最上一乘之禪﹐詳敍無遺。宋儒不知道﹐僅以章句訓注﹐故失之遠矣。下節「物有本末」四句﹐尢爲親切有味﹐蓋謂修道者﹐能知本末﹑始終﹐先後之六者﹐則已近道。凡物先本後末﹐道者本也﹐能知先天一炁之本﹐自能知道之所以爲道矣。修身由終求始﹐逆也﹔世事從本齊末﹐順也。由逆而求道﹐知死後之無物﹐卽知未生以前亦空﹐逆修返還﹐而道自在其中。用字先「終」後「始」﹐具有深意。「知所先後」﹐卽知先天﹑後天之源﹐《易》曰「先天而天勿違﹐後天而奉天時。」先天爲道之源﹐後天爲化之始﹐百姓日用不知﹐順後天之形化﹔聖人格物窮理﹐探先天之本來。「知所先後」﹐卽「明明德」﹑「止於至善」之理也。大人之道﹐始於還虛﹐亦終於還虛﹐終始卽原始。要知始終﹐皆爲還虛一事﹐卽知道矣。《大學》之道﹐卽大人之道﹐此大人卽《易經》之「大人」﹐後人不知而誤解﹐此儒道之所以不明也。

「古之欲明明德者」﹐「先治其國」﹐國卽身也﹐古人皆以身諭國﹔治國先須齊家﹐家亦小國也﹔齊家先須修身﹐修身之要﹐存乎一心。必須用元神主事﹐其心始正﹐正心應先誠意﹐誠意卽眞意也。有此眞意﹐方能運用其妙﹐而自然神覺﹐乃得漸靈。惟此神覺﹐方可知活子﹑活午之火候﹐可用九還七返之工夫。故修道先應復其眞意﹐復眞意應先從識神中提出知覺﹐而去其知識﹐故曰「欲誠其意﹐先致其知」也。用此「致」字﹐頗有深意﹐「致」者至也﹐用也﹐又有專一之義。必可至者之謂「致」﹐所當然者之謂「致」﹐專心致志﹐誠之始也﹔至誠專密﹐誠之終也﹐故誠又謂之「一誠」﹐誠意亦同於至誠。一心不亂﹐念玆在玆﹐久而始誠﹐誠者意中所發﹐獨一無二之眞摯之思也。夫人之意﹐本無不眞﹐卽無不誠﹐因爲知識所亂﹐物欲所侵﹐乃妄發妄馳﹐而爲妄意邪念。皆後天識神用事﹐外誘從六門直接六根﹐以啟六識﹐又復勾動邪火﹐觸發七情﹐塵塵不斷﹐念念相續﹐而使泰然之心君﹐無時而寧﹔混然之元神﹐深藏不見。正如雲霧彌天﹐不見日月﹐而日月本固在也﹐識神作崇﹐元神爲其所蔽﹔妄意猖狂﹐眞意潛而弗露﹐非卽無此元神﹑眞意也。「致其知」者﹐返其本來元神中之良知也﹔「誠其意」者﹐啟其心性中之眞意也。「誠」字﹑「致」字﹐均系就其自有者而言﹐不過加番鍛煉而已﹐撥雲霧以見日月而已。

所謂「致知在格物」者﹐申明「良知」之所由啟﹐在一「格」字。格者﹐格去非心也﹐《孟子》曰「惟大人爲能格君心之非。」﹝見《孟子﹟離婁上》﹞「物」者﹐有形象之物也﹔離種種象﹐而非心自格﹐不僅單指物欲而言﹐與「克己復禮」﹑「天下歸仁」﹝見《論語﹟顏淵》﹞意義略同。蓋道心微﹐而人心危﹐人心卽是住於四相﹑六識之心﹐因有以求有者也﹔道心乃心之本體﹐虛靈不昧﹐卽色卽空者也。人因情識而生妄心﹐因妄心而生貪求﹐於是身外之物﹐反成心內之梗。不知色身之爲贅癅﹐而日謀所以營養之道﹐後天食色气質之性﹐遂奪先天元神之位﹐而爲身心之主。不惟良知沈沒﹐不可復得﹐卽無形中之知覺﹐動時亦帶識根﹐轉眼卽流於知識境界。此非一朝一夕之故﹐其所由來者漸。修身之道﹐必先於此著力﹐仍須漸以習之﹐格去知識﹐而恢復其本來自動之知覺。由此知覺﹐積爲良知﹐爲可必致之事﹐故曰「致知在格物」也。觀此「在」字﹐下得極重﹐當然爲學者必經之階級﹔而「格物」二字﹐其義頗廣﹐卽探索陰陽之理﹐造化之原。舉凡宇宙萬物﹐何以有生﹖何以有死﹖各就其自然之性而格之﹐知萬物生化之理﹐各具一格﹐而無出於自然之格者﹐則明德之義﹐大明於天下矣。古者以道爲統﹐堯舜心傳﹐卽是統系﹐本公之天下者也。故曰「欲明明德於天下」﹐必自格物﹐以還致其良知始也。良知返還﹐乃有一旦貫通之望﹐而放之六合﹐退藏無形﹐參天地而育萬物者﹐亦惟與「明德」同體之良知莫屬也。

下節「物格而後知致」﹐反覆明上節之意﹐「自天子以至於庶人﹐壹是皆以修身爲本」﹐「修身」卽大人之學也。必此學已成﹐而後可以爲政﹐古來道統之重﹐於玆可見。至謂「本亂末治」者﹐卽言學者須從根本下手﹐無論末流或千或萬﹐而其本總歸爲一﹐明「明德」之用﹐則知萬物皆出於此﹐以約要博﹐治天下自如指掌。若捨本逐末﹐終日紛紛於有形之物﹐徒啟識神之擾擾﹐不惟無益﹐而又害之也。「厚」﹑「薄」從「格物」而言﹐對物欲厚﹐則元神薄而無矣﹔薄卽淡也﹐「遊心於淡」卽此意﹐能將濃厚之物欲﹐由薄而淡而去盡﹐則格物之工夫到矣。「日日新﹐又日新」﹐卽「日新其德」之意。人生久用識神﹐去識神而用元神﹐可謂去舊換新。《易》曰「革故鼎新」﹝見《易﹟雜卦》﹞﹐卽去舊而辟新鼎﹑安鑪立鼎之意﹐鼎卽元神也。惟去物欲﹐一誠不已﹐方能成鼎﹐而元神復來。「日」者﹐一層新一層之意。「克明峻德」﹐峻者﹐嚴也﹐高也﹐尊嚴而高深﹐與道家之說「至大至深」﹐「深渺而不可測」之意相同﹐亦曰「至大至剛」﹐所以曰「峻」也。「君子無所不用其極」﹐格物到極處﹐方生良知﹐知到已致之時﹐方來元神。又動極生靜﹐靜極生動﹐惟極處方能生造化﹐如太極之動靜循環也。人生順逆﹐皆不離太極﹔修道蓋欲逆修﹐以返於太極也。仁﹑敬﹑孝﹑慈﹑信爲五行﹐卽人性﹐以配五行﹐則仁爲木﹐敬爲火﹐孝爲金﹐慈爲水﹐信爲土。學道者須「損之又損」﹐先損後有益﹐所以云「如切如磋」﹐因識神須格之去之﹐損之又損也。識神去則元神來﹐先損後有益﹐又須「如琢如磨」﹐如雕玉成器﹐漸雕漸磨以成之。「恂」﹑「威儀」﹐表見於外者也﹐學道之君子﹐須外修威儀﹐而內存戒愼。「謙謙君子」﹐戰兢自守﹐到此方爲「盛德至善」﹐百姓向之﹐而「不能忘」矣。「盛德」卽「明德」﹐明﹑盛皆爲最好之意。人生人人皆應修道﹐根本之金性﹐人所同具﹐久久用功﹐自能返還﹐所以云「沒世不忘也」。

「所謂誠其意者﹐毋自欺也。」七情六欲﹐皆爲自欺。人心本體﹐寂然不動﹐而物欲誘之﹐時時外馳﹐因外誘而動﹐是謂「自欺」。誠意在不自欺﹐欺心去﹐而物欲方能格去﹔「毋自欺」﹐先在「愼獨」﹐獨卽獨立。其爲物不貳﹐卽爲獨爲一﹐一卽元神眞意。其爲物不二﹐方能生物不測﹐若識神則多而非矣。「君子」卽學道之君子也﹐道成方爲大人君子。對於自己在守獨﹐獨卽「一而神」之「一」﹐一卽虛也。愼獨在葆元神﹐在嚴防物欲之侵入﹐故曾子曰「十目所視﹑十手所指。」蓋嚴乎其防也。「十」爲「目所視」﹐「十」爲「手所指」﹐「十」字處應斷句﹐「視」爲靜﹐而「指」爲動。動﹑靜不離乎「十」之處﹐方能心廣﹐廣者空洞之意。「心廣」方能「體胖」﹐卽面目光潤﹐四體舒適之意。《易經》所曰「美在其中」﹐卽「心廣」也﹔「達於四肢」﹐卽「體胖」也。不爲物欲侵害﹐因去識神﹐而愼獨故耳﹐誠乎中﹐形乎外﹐必然之事也。然去物欲﹐至若何程度﹖《孟子》曰「大人者﹐不失其赤子之心也。」赤子爲未滿三歲之小孩﹐三歲以上爲孩﹐不滿一歲爲嬰。心如赤子﹐物欲無而空洞無物﹐卽大人也。能不失赤子之心﹐能心如赤子﹐則意已誠矣。《康誥》曰「如保赤子﹐心誠求之。」赤子之心﹐一心無二心﹐心誠求之﹐則得之矣。「誠」字功用甚大﹐上至於爲佛﹑爲仙﹐皆誠也。《中庸》講「誠」字亦最多﹐「誠則明矣﹐明則誠矣。」「自誠明﹐謂之性﹔自明誠﹐謂之教。」童體修眞爲「自誠明」﹐明卽明心見性也。「自明誠﹐謂之教」者﹐先須致知格物﹐窮理盡性﹐在先格去識神﹐返還元神﹐故謂之「教」。童體心誠﹐只要收束誠心﹐不往外馳﹐卽明矣。明卽得慧﹐得六通也﹔破體者﹐先須窮理﹐方可得誠而明﹐所以云「自明誠」。又曰「誠者﹐天之道也﹔誠之者﹐人之道也。」﹝見《禮記﹟中庸》﹞天道卽是性道﹐性與天合德﹐天命之性﹐保之爲道﹐上德是也。「誠之者」﹐後天之人﹐已有物欲﹐不能不於「誠」字下一番工夫﹐卽「格物致知」是也。所以下曰「惟天下至誠﹐爲能盡其性。」卽大人已得「赤子之心」而生慧﹐方能盡性而見性﹐性卽自己之性也。旣見自性﹐方可見人之性﹐卽宿命通﹐更得他心通﹔「能盡人之性﹐則能盡物之性」﹐卽「六通」之神境通也。到此﹐則天上地下﹐無所不通矣。其次序由誠而至誠﹐因而宿命通﹑他心通﹑神境通﹐由至誠而得六通﹐爲「六通神仙」﹐自可以補助天地之化育。因其性歸空﹐與天地一體﹐所以能贊化育﹐而參天兩地也。參者三也﹐參天地爲三才﹔參天兩地爲五行。天地有資始資生之能﹐大人與天地同其虛靈之體﹐亦有資始資生之德﹐而參贊其化育﹐所以能合天地而成爲三才﹐董子曰「通天﹑地﹑人之謂儒」是也。由誠意到至誠﹐童體易修﹐而破體者難﹐於是另辟仰企之道﹐卽《中庸》曰「其次致曲」是也。下德不能誠﹐先須「致曲」﹐曲者偏也﹐卽專其心偏於一。專心致知格物﹐一心一志﹐以復其誠﹐純一不已﹐卽「自誠」也。所謂「至誠專密」者﹐「專密」二字﹐卽「致曲」之意。蓋人心欲重﹐不先去其雜念﹐而專一之﹔收其放馳﹐而密藏之﹐何能達於至誠也﹖在「大人之學」上﹐﹐格物至盡﹐卽能有誠﹐所以云「曲能有誠」也。「誠則形﹐形則著﹐著則明﹐明則動。」「形」者﹐「誠於中而形於外」之謂。到混沌時﹐自然元神復現﹐而一團氤氳之元气歸鼎﹐此非「形則著」乎﹖形者﹐法身三相也﹐卽以此爲工夫之證驗﹔「著則明」者﹐比形著更爲進步﹐身陰退盡﹐明心見性﹐而能得「六通」矣。六通得﹐而大而化之﹐千百萬億化身﹐亦可立見﹐故曰「明則動」也。

「至誠之道﹐可以前知」﹐卽仙﹑佛之大作用也。「誠者自誠」﹐「而道自道」﹐非由外至﹐專由吾心所發﹐格物盡欲﹐而誠自誠矣﹔道卽己身之道﹐不向外求﹐正心誠意在己身﹐卽道卽在自身﹐卽道書曰「本來眞心﹐人人具足﹐个个圓成」﹑《心經》所謂「不生不滅﹐不垢不淨﹑不增不減」者是也。「誠者物之終始」﹐因爲物蔽而不誠﹐物欲去盡﹐自能誠矣。想未生以前﹐本無不誠﹔將心放下﹐一物無有之時﹐亦無不誠。卽父母未生以前﹐性在何處﹖人生旣死﹐性往何方﹖於此而知性空矣﹐所以云「誠者物之終始﹐不誠無物。」物旣盡而返空﹐空者始也﹐誠者終也﹔空者心也﹐若不誠卽無心﹐無心亦無物﹐卽無眞空﹐亦無萬物。今旣誠矣﹐則不但可成己﹐而且可成物﹐可以利己普渡。「成己﹐仁也﹔成物﹐知也。性之德也」﹐性中應有三德。「合內外之道也」﹐將內外合之於中﹐亦卽丹道之內﹑外﹔能合內外大小虛空﹐是卽道也﹐誠也。合中之道﹐在「時措之宜」﹐「時」卽活子﹑活午之謂。孔子稱爲「時中之聖」﹐卽於時置措合宜﹐不特進火退符盡得其道﹐亦能順時進步﹐直至末後還虛﹐皆無過﹑不及之失﹐此其所以爲「時聖」也。「時」又爲防危慮險﹐道書曰「火候差之毫釐不結丹」﹑「時之子﹐妙在心傳﹔月之圓﹐存乎口訣」。可見孔子亦講火候﹐所以合「時措之宜」也﹐「過與不及﹐反乎中庸」。又曰「君子而時中也。」

欲「至誠」者「無息」﹐卽斷口鼻呼吸之謂。口鼻气斷﹐方能成道﹐陰气有一毫不盡不仙﹐佛家謂「滅盡定」﹐滅盡卽無息也﹐此乃大定。道家謂六脈已停而气歸根﹐是眞息成立﹐等於赤子在胎之時矣。此項工夫﹐在煉气化神之時﹐《天仙正理論》謂須有試驗之法﹐置鴻毛於口鼻間而不動﹐方爲眞無息。必到此無息﹐方是至誠﹐方能不死﹐故曰「不息則久﹐久則徵」。徵卽徵驗於外之謂﹐卽出神而見之是也。「始於有作人難見﹐及至無爲眾始知。」﹝見《悟眞篇》﹞方其開始時﹐作用祕密﹐而人不見﹔及至出神﹐則人皆見之矣。「徵則悠遠﹐悠遠則博厚﹐博厚則高明。」悠遠者虛也﹐天地間惟虛空最久﹐而合德天地之大人﹐博厚同地﹐高明同天﹐悠久同虛空﹐能生成萬物而不死﹐經億萬年而長存﹐皆由「至誠」來也。倚數也。從數理推而測之﹐可以知之矣。道生一﹐一生二﹐二生三﹐卽數也﹔三﹑五﹑一﹐亦數也。由攢簇五行﹐使變爲三﹐而三家相見﹐由三歸一﹐一返虛空﹐而「悠久無疆」矣。倚數從參天兩地而來﹐大人者﹐「肫肫其仁﹐淵淵其淵﹐浩浩其天」。淵淵其淵者﹐深也﹐深藏若虛﹐而與天地之气相通﹐至大至剛﹐塞乎天地﹐不是「聰明聖知達天」﹐而「明明德」不能也。

下段卽誠之工夫。其用功在由小而大﹐由微而著﹐由一點而積全。其初人所不見﹐至六通成﹐而共見共聞﹐「黯然日彰」﹐日積月累而成功矣。《參同契》曰「昏久則昭明」﹐其初須使識神昏﹐方能混沌﹐久久元神出見而昭明。陳泥丸曰「其始也﹐求昏不得昏﹔其繼也﹐求淸不得淸。」初做工夫時﹐神先須昏﹐以滅識神﹐以知合神﹐不著相而心靜﹐卽昏昏入睡鄕矣﹔一著相卽不易睡著﹐神不易昏。至昏久求淸﹐必須淸淸涼涼﹐此工亦不易得。求昏先須虛極靜篤﹐求淸卽靜極生動時也﹐不靜不極不能生動。先應潛在深淵﹐後於孔中露出光明﹐故曰「潛𨿽伏矣﹝或作焉﹞﹐亦孔之昭」。﹝出《詩﹟小雅﹟正月》﹞先歸純坤而成空﹐其繼則復而光明矣﹐「予懷明德﹐不大聲以色。」﹝出《詩﹟大雅﹟皇矣》﹞「德輶如毛」﹝出《詩﹟大雅﹟烝民》﹞﹐「毛猶有倫。上天之載﹐無聲無臭。」﹝出《詩﹟大雅﹟文王》﹞則至誠而爲天仙矣﹐無聲﹑色﹑臭﹑味﹐直到三十三天﹐非想非非想天之外而成佛﹔道家謂之「粉碎虛空﹐身中八萬四毛孔﹐皆成世界」矣。人生最初﹐皆爲妄意﹔由妄返誠﹐而至誠﹐道在昏其識神﹐使之混混沌沌。人到睡時卽混沌﹐語曰「日出而作﹐日入而息」﹐向晦入息時﹐卽識神休息時也。神晝寄於目﹐夜藏於肝﹐肝木好動﹐開竅在目﹐目動而生明﹐引出七情六欲﹐到夜仍能生夢。元神與識神異﹐𨿽亦晝寄於目﹐而夜則藏於腎也。童體元神﹐夜藏於腎﹐腎屬水主靜﹐所以小孩神靜。能返還童體﹐亦夜藏於腎矣。腎通於耳﹐到功進時﹐則夜藏於耳﹔再進則晝夜皆藏於耳。見色不色﹐對境忘情﹐事事無心﹐晝夜皆藏於耳﹐則道成矣。《西遊記》孫悟空金箍棒﹐藏於耳中﹐卽是此意﹐惟入耳方成道也。觀世音菩薩﹐居南海紫竹林﹐潮音洞。潮﹐腎也﹔音﹐耳也﹔紫竹林卽个个木林﹐與「雙林」同意。木者﹐目也﹐亦意也﹐而屬震﹐震爲雷﹐元神亦爲雷﹐爲火中之木汞﹐故曰「雙林」﹐亦曰「雷音」﹐皆金汞在內。東三生木﹐東三卽性﹐以比木比性﹐帝出乎震﹐帝卽大人﹐亦爲人性。人生之性﹐卽自己之帝也。修道者皆是東華帝君掌管﹐東帝管性﹐亦以此耳。東三爲性﹐南二爲神﹐合之成一五﹔北一爲情﹐西四爲精﹐合之成一五﹔中五爲意﹐自成一五﹐合之爲三五﹐卽三五之道也。

還虛﹐還於虛空也。《坤卦》六爻皆虛﹐修道者應以此爲則﹐而周流六虛。「初六﹐履霜堅冰至」﹐修道者應從格物做起﹐如「履霜堅冰」時。冰緣陽盡﹐霜爲《剝》初﹔「履霜堅冰」者﹐「陰始凝也」﹐應去物欲﹐而成坤體。霜者秋气﹑金气﹑殺气也﹐七情六欲﹐皆須殺之﹐如「履虎尾」﹐而虎「不咥人」﹐從害中求恩始也。「六二」爲坤之二爻﹐陰更重矣﹐「直方大﹐不習無不利」﹐系守竅之意也。直者﹐|也﹔方者﹐口也。「直」﹑「方」二字﹐含指「竅」之意。「大」者虛空也﹐通於在外之大虛空﹐有大之象﹐卽玄牝之門也。「不習」者﹐知而不守之意﹐則「無不利」矣﹐蓋習之反不利也。「六二之動﹐直以爲方也。不習無不利﹐地道光也。」「不習」卽虛此地﹐道之所以光也﹐「直」字﹑「鼻」字﹐古寫如下列﹕直﹑鼻

匕者﹐比也﹐兩眼比而下直﹔艸者﹐浩气之門也﹔上目中田﹐下爲气門﹐此爲「直」﹑「鼻」兩字之象。《悟眞篇》「悟眞」兩字解說﹕「悟」者﹐吾心也﹔「眞」字上爲比﹐下爲浩气之門﹐比目者收視也﹐收視而得浩气之門﹐此爲「悟眞」兩字之意。古文「方」字卽口﹐「直」字卽|﹔二﹑二﹐此上﹑下二字也﹔「浩」字有「天」之意﹐《易經》皆憑象而言。捨象而言理﹐此宋儒所以多誤解也。「六三」功夫﹐應進步矣﹐所以曰「含章可貞」。含者﹐黯也﹔「含章可貞」﹐卽「黯然而日章」﹔「貞」者﹐久也﹔應在玄牝之門﹐養以眞意﹐卽可發動﹐養成而有終。如尙未成﹐須守竅知止﹐終可有成。「王事」有進陽退陰之義﹐以心比君﹐有陽在內﹐眞意有動機﹐候時而發﹐以眞意用事﹐可以「光大」矣。「無成有終」﹐亦有戒懼修省之意。「六四」卽外卦初爻﹐坤𨿽未純﹐已漸就養成﹐所以曰「囊括無咎」﹐如囊內空﹐無好無惡﹔內空而外尙未空﹐囊口須緊﹐以愼其防﹐方可無害矣。「六五」﹐還虛之工夫﹐已做到快成純坤之體﹐所以云「黃裳元吉」。「黃」﹐地也﹔「裳」﹐下衣也﹔「元」爲善德﹐而有文在中﹐眞意已在其中矣。所以「黃中通理」﹑「美在其中而達於四肢」﹐眞意已在中宮﹐而周身得暢適矣。「上六﹐龍戰於野﹐其血玄黃。」陰極生陽﹐陽者龍也﹔「戰於野」者﹐在純陰之時﹐陰陽遇而不交﹐所以有「交戰」之象。蓋一陰一陽﹐或三陰三陽﹐則陰陽可相交﹔今六陰而陽將動﹐陽气甚微﹐不能相比﹐所以云「戰」﹐而有「野戰」之象。凡六陰或六陽﹐將生陽或生陰之時﹐陰陽不能平均﹐卽有戰象﹐戰而出血﹐陽不能勝陰之象也﹐「用六」者﹐用六爻之意﹐「利永貞」者﹐宜永久而貞吉﹔純以空虛爲心﹐可以求永遠貞吉。若用《乾》之六爻﹐卽進火退符之意﹐與此不同﹐後再述之。

第九講

還虛守靜性住气回

九還七返片刻之間

《坤卦》周流六虛﹐「還虛」卽還坤也。修道者﹐始終在還虛﹐應始終以坤爲法。然何以能成純坤之體﹖經曰「外其身而身修﹐忘其形而形存。」卽反身而誠之理。「外其身」卽忘身﹐以身爲外而忘之。蓋有形之體﹐本是軀殼﹐佛家名曰「臭皮囊」﹐以天地之精气﹐父母之精血而成我身。譬之一屋然﹐吾神借以暫住。若無此屋﹐則元神無所倚附。然身是身﹐而神是神﹐到死時元神歸太虛﹐而身則壞矣。中陰亦以身爲宅舍﹐宅破而中陰去。若有罪業﹐則入地獄而受其罰﹔若無之﹐則飄飄蕩蕩﹐逢胎又入﹐猶似改換宅舍。身中元神最靈﹐後天又以魂爲靈﹐作我主人﹐以身爲宅。旣同宅舍﹐應視爲無足重輕而外之﹐方能修「還虛」之道。做到純坤而身空﹐卽還虛矣。佛家《十六觀經》中﹐有「白骨觀」﹐存想己身﹐見五臟六腑﹐以身爲已死﹐見徧體生虫﹐臭腐不可向邇。久久行之﹐變爲白骨而觀之﹐名曰「白骨觀」。持此白骨觀﹐自能忘身﹐對於著身相者﹐此法甚有益也。「反身而誠」﹐須返法身﹐方能有誠。惟外其身﹐方可修出法身。

孟子日﹕「吾善養吾浩然之气。」﹝見《孟子。公孫丑上》﹞兩「吾字重出」﹐上「吾」字爲色身之我﹐卽假我﹔下「吾」字爲法身之我﹐方爲眞我。卽假修眞﹐養我所有浩然之气。若不分別色身﹑法身﹐可以不要上「吾」字。古人用字皆有深意。「浩然之气」由元神法身而生﹐「養吾浩然之气」﹐卽元神與眞意相合之意也。

「忘其形而形存」者﹐外身﹐忘形去心﹐形卽心也﹐人心卽識神﹐見有形而役使之。心將有形者忘去﹐方能有心﹐忘形對忘心而言也。心中所有者皆有形﹐而無無形者﹐卽目所視耳所聽之形形色色﹐以無形相者爲無﹐有形相者爲有豈知有形皆從無形生﹐能視若無睹﹐方合於道。《淸淨經》﹕「內觀其心﹐心無其心﹔外觀其形﹐形無其形﹐遠觀其物﹐物無其物。「忘形卽忘物之意﹔內觀無心﹐外觀無形﹐亦卽忘心忘形之謂﹐對己而言也。語曰「有形終有壞﹐無形方是眞。」所以達觀無物﹐忘心而心修﹐忘形而形存。卽忘身外形﹐自能空諸一切而還虛矣。

人生有身﹑心﹑意三者。修道應就此三者加工﹐身忘其身﹐心無其心﹐忘身無心﹐意方能眞。不能無心﹐卽著心相﹔不能忘身﹐卽著色相﹐色者六塵之一也。根塵相接﹐而有識生﹐識卽心也。旣在色相之中﹐不能進道矣。超色相﹐端在忘身無心。心卽我相﹐身卽人相﹐物卽眾生相﹐修道想卽壽者相﹐《金剛經》羅列此四者。修道者能空四相﹐方可去三毒。貪﹑嗔﹑癡三者﹐卽三毒也﹐從七情六欲而生。功名利祿﹐貪也﹔尙气好勝﹐嗔也﹔貪淫好色﹐癡也。必空四相﹐方消三毒。如有人﹑己等相﹐必不能消三毒。所謂著相﹐固不可也﹔然而著空﹐亦修道者所忌。此所謂「空」﹐乃頑空﹐而非眞空。然則眞空﹑頑空之別﹐究如何﹖曰眞空陽也﹐能生妙有﹔頑空則不然﹐能生心﹑想﹑空﹐而有空相﹐是爲頑空。混混沌沌﹐空無空相﹐是爲眞空。不空而彊之使空﹐有念而彊止其念﹐卽此止念之心﹐其念止而不止﹐皆頑空也。眞空則自自然然﹐無知無識﹔恍恍惚惚﹐杳杳冥冥﹔空而不空﹐中有妙有﹔有而不有﹐仍是眞空。修道者須細別之。

然而﹐人生在世﹐所感者全是七情六欲。欲到還虛地步﹐須是身靜心淨。《坤卦》內外兩卦﹐一身一心﹔內外皆空﹐方能周流六虛﹐而爲眞空。身心兩靜﹐身包气而言﹐兩者靜淨﹐卽此○○相也。旣得兩空﹐方成此相﹕。兩者合而眞意生矣。身心兩靜﹐修道之要務也。《論語》曰﹕有能「一日克己復禮﹐天下歸仁矣。」﹝見《論語﹟顏淵》﹞須從「克己復禮」下手﹐﹝克者﹐克念﹐克己方能復禮﹐禮與理同﹞方能復此「天理」。道家謂「道心」﹐如初三之月。道心發現﹐一陽來復﹐生太極之理气﹐所以有一彎新月之相。﹝人人二人爲仁字﹐元字亦人人二人﹐卽陰陽相成之意﹔天字亦人人二人﹐爲陰陽混沌﹐混沌成太極之相。﹞「天下歸仁」﹐身心兩靜﹐所以曰「非禮勿視﹐非禮勿聽﹐非禮勿言﹐非禮勿動。」﹝見《論語﹟顏淵》﹞四者皆憑太極之理而動﹐成爲法身矣。道家而言「含目光﹐凝耳韻﹐緘舌气﹐調鼻息﹐視聽言動﹐不以非禮﹐卽能之矣。」做到此四種工夫﹐方成身心兩靜而混沌。含者﹐垂簾塞兌之意。上眼簾爲簾﹐﹝半垂簾﹐或閉盡﹐皆非法。其中有天然相當之程度﹐垂簾合法﹐意甚舒適。輕輕合著﹐似乎閉﹐而並未全閉﹐如睡著時﹐卽自然含光之意也。人人不同﹐有天然之造化﹐不松不緊﹐亦不著相﹐剛到恰好地步。要以不喫力﹐合自然爲天然之造化。﹞「凝」字﹑「韻」字有深意。由內發者爲音﹐由外入者爲聲。耳爲音主韻﹐由音發到﹐收視返聽之時﹐外聲全去﹐耳中自有天然音韻聽到。古有「耳聽無弦琴」之語﹐卽此音也。凝者﹐外者不入﹐內者不出﹐所發之音﹐使之凝而不散。在內能成音﹐皆因鼻息勻調﹐聽去似乎音韻﹐非是外來﹐實由於息。古語謂修道功深者﹐能聽到鈞天大樂微妙之音﹐實皆此也。「調鼻息」者﹐爲呼吸之息﹐須用不調之調。若故意調之﹐則始終不調。所謂「不調之調」﹐十二時中﹐須於鼻外微微聽息﹐亦卽「返聽」﹐所以耳生音韻﹐由息調而來。倘如虫鳴﹐雷響﹐則皆爲不調。蓋調必成韻﹐兩相關聯。《後西遊記》曰「棒影當頭﹝先天炁有相﹐如一道白光﹞﹐喝音入耳。」皆調息之訣也。影須息調﹐方有至喝音入耳﹐卽呼吸之音耳也﹐爲仙人。又龜壽千年﹐龜由耳呼吸﹐名爲「龜息」。又「鶴胎龜息自千年」﹐「綿綿先覺龜之息」﹐學道者應有事也。以耳聽﹐耳卽能調息。《莊子》曰「聽之以耳﹐不如聽之以心﹔聽之以心﹐不如聽之以神﹔聽之以神﹐不如聽之以气﹔聽之以气﹐不如聽之以虛。」﹝參《莊子﹟人間世篇》﹞「聽之以神」者﹐卽知覺也﹔「不如聽之以气」者﹐气在虛。故耳調息有一訣﹐爲「六字眞言」﹐曰「唵﹑嘛﹑呢﹑叭﹑咪﹑吽」。「唵」字到「咪」字﹐入也﹔「吽」字出也﹐此爲梵音。「唵」到「咪」字﹐入而到臍下﹐「吽」字由下回上至喉。語曰「息應入多出少。」此六字梵音﹐爲呼吸自然景象。息能調﹐卽自然得此六音。如心不靜﹐而不易睡著﹐可念此六字。能靜而息調﹐卽安睡矣。六字五音皆全﹐可用默念﹐而不必出聲。道家亦有七字曰「呬﹑噓﹑呵﹑吸﹑嘻﹑吹﹑呼。」卽「呬」到「呵」爲吸﹐而「嘻﹑吹」爲呼也﹐與上六字同﹐亦取其音﹐皆調息訣也。

「緘舌」卽「塞兌」之意﹐並非永不說話﹐特少說話而已。人生睡時或平時﹐多有張口者﹐須閉之。然或用意彊閉﹐卽喫力而著相﹐亦不相宜﹐須順其自然以閉之。此四者﹐卽《契》曰「耳目口三寶﹐閉塞勿發通。兌合不以談﹐希言順鴻蒙」之意。能做到時﹐自然「眞人潛深淵﹐浮游守規中」﹐眞意出來﹐而可以還虛矣。

最初還虛﹐尙有一種權法﹐卽「睡功」是也。前此四者爲「經法」﹐此爲「權法」。因我身上﹐陰太重而陽少﹐用睡卽能身﹑心兩靜。久之﹐睡中生陽退陰﹐心自易靜﹐故可先用睡法。倘能到枕便睡﹐心中漧淨﹐自然最好。倘若不能﹐可先畫一圈○﹐以有意無意視之﹐自能睡熟﹐而身心兩靜矣。必身心兩靜﹐而睡方爲合法。惟此等靜睡﹐不過片刻必醒﹐如逢有事﹐卽可理事﹔若值無事﹐亦可再睡。此爲靜中生陽﹐最好之法也。神集於目﹐以有意無意視之﹐卽忘身而空矣。必須以不著相之法規之﹐屆時自行審愼可耳。《孟子》養气章﹐亦是調息工夫﹕「其爲气也﹐至大至剛﹐以直養而無害。」﹝見《公孫丑上》﹞「勿忘勿助」爲「直養」﹐不直養則有害矣。「集義所生」卽金气也﹐道家說「金」﹐「義」同意。「直方大。敬以直內﹐義以方外。」《坤卦》之詞也。所以气自外來﹐道與儒同說。惟養气爲最難﹐大爲養气﹐小則調息﹐皆非易也。《老子》曰「綿綿若存」﹐「綿綿」卽不斷之意﹐「存」者無中生有。志者﹐气之帥也﹐爲气之主宰。有志方可率气﹐而志爲意所出。老子《虛無經》曰「意之所出爲之志。」卽意爲气帥﹐綿綿气不斷也。「綿綿若存」﹐卽爲以息相依﹐志爲之主﹔「綿綿若存」﹐方能歸根復命。存者﹐存於根也。故《化書﹟珠玉篇》曰「得灝气之門﹐所以歸其根﹔知元神之囊﹐所以韜其光。」是卽神气相合之意也。

神气相合﹐復先天太極之象﹐而後靜極動﹐動極靜﹔動爲靜機﹐靜爲動機﹐而造化於是乎生。還虛工夫﹐歸於大靜﹐無中生有﹔天人合發﹐萬化定基﹐其作用卽在動靜。動靜者﹐火候也。到身心兩靜之時﹐已成純坤之象﹐內外皆空﹐便生造化。卽混混沌沌﹐陰陽相合﹐靜極生動﹐而陽舉矣。陽爲外腎﹐舉卽動而舉也。此時可用九還工夫﹐動卽「活子時」也。動卽須覺而進功﹐不覺則九還七返皆無以下手。蓋人身陰重﹐多不能無心而動﹐卽動亦有不覺者﹐故必須還虛以先之也。還虛蓋以求虛極靜篤也﹐卽求靜極之自動﹐水源至淸之時也。

當其下手之初﹐身心初靜﹐而未至於極之際﹐亦有「活子」﹑「活午」﹐不過極輕極微。外有而內不能應﹐或陽不能舉﹐或舉而不先知﹐只能做七返工夫﹐九還則尙有待焉。俟陽气一點一點到身﹐其初漸漸能動﹐久而久之﹐全身酥麻透達﹐金气充足﹐而陽自舉矣。到此時﹐則九還﹑七返﹐同時並行﹐一齊下手﹐此時蓋不能分先後也。以當初做工夫時﹐身心未必俱靜﹐故無造化可言。及做到內外虛空﹐得《坤卦》之火候﹐是身心兩靜。此後方有動機﹐漸漸返還﹐初猶生滯。及習之熟悉﹐則一做工﹐卽身心定靜﹐一靜則陽舉﹐一動卽神知。九還七返﹐其時蓋甚速也。然陽炁之來也﹐若不能畱在身中﹐則不能積累而成丹﹐故「采取」尙焉。身中有陽﹐則心靈而能覺﹐一到活子﹐卽覺之而活矣。何以曰活子﹑活午﹖蓋陽气初到身時﹐活子時也﹔明其到身﹐活午時也。子在坎﹐午在離﹐而北子卽南午﹐南午卽北子﹐子午同功﹐子時气到午時覺。知覺其動﹐午也﹔動卽子也。子由丑至巳﹐方能到午﹐子有六陽時﹔午由未至亥﹐方能到子﹐午有六陰時。陽气從空中到身﹐子到午覺﹐在理論上有六時之間隔。而其實則極爲迅速﹐剛動卽知﹐一來卽覺﹐所以云「子午同功」。《悟眞》謂「電光灼處尋眞種」﹐其速度𨿽以「電」比之﹐要無不可焉。蓋動與覺﹐幾乎同時矣。

靜卽無極﹐無極生太極﹐太極動而生陽﹐在虛空中﹐故謂陽炁。自虛無中來﹐固由無中生有也。然我身已虛極靜篤﹐成眞空而爲純坤﹑純陰之體﹔而空中所生之炁爲純陽。純陰﹑純陽﹐同類而相感﹐有同磁石吸鐵﹐而隔礙潛通者。故亦由無中生有﹐招攝純陽之炁﹐而入於我身。在《坤》之詞曰「黃中通理。」固由外及內也﹔「美在其中﹐而達於四肢」。四肢之一爲手足﹐陽炁初感人身﹐自手足始﹐漸及周身而炁乃充足﹐有「暢」字之意味。申旁易字﹐爲暢。申﹐金也﹐金爲乾﹐金气充滿身中﹐而暢適無倫矣。最後正陽之炁﹐達腎部而陽舉﹐一面卽全身酥麻。此麻非麻木之麻﹐乃棉軟而蘇之意也。全身微溫而酥軟﹐亦非疏懶﹔此時之身體﹐仍端正如山嶽義焉。此爲先天眞陽﹐旣已到身﹐須存畱而采取之。然須以不采之采爲眞采﹐此時最要忘身。若不能忘身﹐陽气卽能走失﹔倘能忘之﹐則由一陽而六陽﹐可招攝至於極足。及到足時﹐𨿽欲忘身﹐而有所不能﹐應卽止火﹐而停止做功﹐或步行﹐或理事皆可。若依違不止﹐則陽气已化後天﹐而又散失矣。蓋熱而發汗﹐卽是化後天而散失之現象﹐此又不可不知者也。《赤文古洞經》卽言還虛動靜之理﹔呂祖《百字碑》等﹐揭丹道始終工夫﹐後分講之。

玆將《太上赤文古洞經》解之如下。此經共分三章。

●眞操章上

有動之動﹐出於無﹝一作不﹞動﹔有爲之爲﹐出於無爲。

天地以混沌開基﹐聖人以無爲立極。天地之始﹐本至靜也。因動而生兩儀﹐由一生二﹐二生三﹐三生萬物﹐而萬物彰矣。聖人湛寂無爲﹐未發之中也。及其感而遂通﹐發皆中節﹐是爲有之極至。參天兩地﹐化育萬物﹐而人極立矣。天地之動﹐出於不動﹔聖人之爲﹐出於無爲也。

無爲則神歸﹐神歸則萬物寂﹔不動則气泯﹐气泯則萬物生。

惟能守中抱一﹐存神於默﹐故能蟄藏葆眞﹐以待啟發﹔惟能湛定寧一﹐斂气於淵﹐故能順時而動﹐發榮滋長。觀於四時之運行而知之﹐到冬時萬物潛藏入地﹐深深以保其根本﹔一到灰飛春至﹐陰盡陽回﹐萬物皆發生長大。惟其藏之深﹐故能發之茂﹐理則然也。

神神相守﹐物物相資﹐厥本歸根。

天地間感應之理有二﹕一爲同類相感﹐二爲異性相成。如水流濕﹐火就燥﹔雲從龍﹐風從虎﹐此同類相感之理也﹔惟純陰方得純陽﹐因至靜方能至動﹐卽極寒必有極熱﹐此異性相成之理也。神歸物寂﹐此爲神神相守﹐屬於第一類﹔气泯物生﹐此爲物物相資﹐屬於第二類。神歸大定﹐萬物寂然﹐此卽神與神相守﹐以水濟水之理也﹔精气內斂﹐而萬物資生﹐此卽物與物相資﹐以靜得動之理也。然聖人之致虛守寂﹐養气存神﹐無非求歸厥本根而已。故「爲學日益﹐爲道日損」﹐其本旨皆以求歸根復命﹐長生久視﹐非有他道也。

默而識﹝一作悟﹞之﹐我自悟﹝一作識﹞之。

「之」者指歸根復命之大道而言。小之爲同類相感﹑異性相成之理﹔大之則宇宙之造化。一生二﹐二生三﹐順而行之﹐有死有生﹔由五返三﹐由三返一﹐逆而修之﹐成仙成佛之道﹐皆須識之悟之。「我」者﹐太上自我也。

入乎無間﹐不死不生﹐與天地爲一。

「無間」者﹐無有間隔也﹐大化本無間隔。入乎無間隔之大化﹐而不死不生﹐則化凡身爲法身﹐功德圓滿﹐歸眞而仙﹐與大化同其體﹐故曰「與天地爲一也」。

●入聖章中

忘於目則光溢無極﹐泯於耳則心識常淵。

吾人耳目之所以不能聰明﹐因爲不正之視聽﹐被外物所蔽故耳。《道德經》曰「五色令人目盲﹐五音令人耳聾。」卽是理也。今旣忘於視聽﹐而蔽聰塞明﹐則能返還其自然之光明﹐故曰「光溢無極」﹑「心識常淵」。「光溢無極」﹐卽無所不見﹐明之至也﹔淵者深也﹐「心識常淵」﹐則無深不屆﹐聰之至也。

兩機俱忘絕﹐眾妙之門。

耳目爲吾人視聽之官﹐故曰「兩機」。修道亦知去耳目之識神﹐而用元神﹐然多忘而不能絕。惟其忘而且能絕﹐絲毫不存﹐方可發生造化。「絕」字須注意也。吾人性體本是圓明﹐因六根與外塵相接﹐以妄爲常而執著之﹐遂生顚倒。今旣悟外境之爲幻﹐置耳目兩根不用﹐而忘盡去絕﹐則一根旣返源﹐六根成解脫。入流亡而成正覺﹐發生至妙之造化矣。如六根能互用﹐以耳視而以目聽﹐此其一也﹔不藉根而亦能視聽﹐此其二也﹔得天眼﹑天耳等六通﹐此其三也。其妙不一﹐故曰「眾妙」。謂之「門」者﹐惟此能得眾妙﹐譬之如門也。

純純全全﹐合乎大方﹔溟溟涬涬﹐合乎無倫。

此以形容得道之聖人也﹕大方無方﹐無倫絕對﹔純全而無方所﹐溟涬而絕對待。惟得道之聖人能之。

天地之大﹐我之所維﹔萬物之眾﹐我之所持。曷有窮終﹐以語其獘哉﹗

參天地而贊化育﹐宇宙在乎手﹐萬化生乎身﹐天地賴以不隳﹐萬物因而生生﹕全賴聖人爲之維持。孔子曰「大哉堯之爲君﹗維天爲大﹐維堯則之。」﹝見《論語﹟泰伯》﹞《易》曰「聖人作而萬目睹。」﹝《乾﹟文言》﹞來注謂﹕「首出庶物﹐萬國咸寧﹐而萬物皆親。」天地萬物﹐因聖人而不窮終。其功德之大﹐爲何如也﹗

●住世章下

養其無象﹐象故常存﹔守其無體﹐體故全眞。全眞相濟﹐可以長久。

無象之象﹐是爲眞象﹔無體之體﹐是爲眞體。惟得無象無體﹐而其象其體﹐方能長生久視。所謂無象無體之物﹐卽無極之眞﹐先天太乙涵眞之炁﹐成仙成佛之根本也。

天得其眞故長﹐地得其眞故久﹐人得其眞故壽。

天地因得此無極之眞﹐先天一炁而能長久﹐人之能長生久視﹐亦因得此無極之眞﹐先天一炁耳。

世人所以不能長久者﹐爲喪其無象﹐散其無體﹐不能使百骸九竅與眞體並存﹐故死矣。

世人因傷失其無象﹑無體之眞﹐而夭死。先天太乙之炁﹐在人身爲元气﹐亦爲陽气﹐與生俱來者也。「百姓日用而不知」者﹐卽此元气也。人生蕩於外誘﹐厄於七情六欲﹐浪費眞陽元气。日積月累﹐傷失至盡﹔百骸九竅﹐成爲虛器﹐眞元蕩然而死矣。語謂﹕「人身有一分陰气不仙﹐有一分陽气不死。」陽絕則死﹐無可幸免者也。修道者之作用﹐在保守其未失者﹐補足其已失者。於虛空中﹐采取先天之炁﹐使到吾身﹐以補足其已失﹔更再積金累气﹐使眞陽滿足而登仙。所謂「小周天」﹑「大周天」﹐皆采取鍛煉此眞陽之作用也。

呂祖《百字碑》﹐丹經中最爲簡約﹐而發揮丹道﹐已無餘蘊﹐學者應熟讀深思。玆爲解釋之如下﹕

養气忘言守

養气爲一事﹐而須忘言﹑忘守。忘言者﹐塞兌也﹔忘守者﹐不守之守也﹕是應知而不守。若「守」字看重﹐眞去守竅﹑守气﹐卽不合矣﹐故曰「忘守」。言﹑守俱忘﹐方能養气也。忘言不動﹐忘守淸淨﹐亦卽「勿忘勿助」之意。气與神相因而至﹐所以不說須以神守。蓋歸竅卽守也﹐不必別有所守。神居之地有三﹕天谷﹑應谷﹑靈谷是也。天谷卽泥丸﹔應谷卽絳宮﹐有感卽應﹐是爲應谷﹔靈谷卽穀道﹐亦卽陰蹺一竅是也。歸於天谷﹐靜而不動﹔歸於應谷﹐可以外馳﹔歸於靈谷﹐卽事潛藏矣。元神返天谷﹐識神歸靈谷﹐卽潛藏而歸於無矣。應谷者﹐內外相應﹐與气相合之地也﹐是爲絳宮。修道者應在應谷下手也。

降心爲不爲。

「降心」者﹐「降伏其心」之謂也。泯去識神﹐是爲降伏其心。「爲而不爲」者﹐以無爲爲有爲﹐於有意無意之間爲而不爲﹐以降伏其心。蓋僅爲卽著有﹐不爲卽落空。爲而不爲﹐卽是一意不散﹐一念不起﹐亦卽「綿綿若存」﹑「勿忘勿助」之意也。降心到此﹐因而生動靜工夫矣。

動靜知宗祖

「祖」者﹐乾元祖炁﹐在人爲性﹔「宗」者﹐坤元元气﹐在人爲命。祖爲元神﹐宗卽元气﹐兩者同出異名﹐分而爲鉛汞﹐但汞實在气中也。祖爲先天太極之理炁﹐宗則父母精神凝合而生出之一气也。後天身上之宗祖﹐祖是元神﹐宗爲有情識之命根﹐亦卽外來之气也。宗祖全在動靜上分﹐動知宗﹐而靜知祖﹐知卽「活子」﹑「活午」時也。身心兩靜﹐元神出現﹐卽性也﹑祖也﹔靜極而動﹐空中生陽收歸身上卽命也﹐宗也。動極而靜﹐靜極又生動﹐循環轉輾﹐周而復始。靜爲神﹐動爲气﹐神气相合﹐方知動靜。靜極而動﹐一陽來復﹐元气到身﹐卽須進陽火﹔動極而靜﹐一陰來媾﹐涼液下降﹐卽須退陰符。而知動知靜﹐卽是知宗知祖﹔有此二者﹐方成人道﹐而可進修仙道。其進修途程﹐卽在「知」字之中。蓋此中有息息歸根﹑心息相依之理在內也。

無事更尋誰﹗

僅僅上文三句﹐而修道之要﹐已發揮無餘蘊矣。照此行功﹐卽可轉凡成聖﹐無事他求也。若以爲不足﹐而更尋他道﹐卽是「外道」矣。以不守之守養气﹐以不爲之爲養心。動者气也。靜者神也﹐養气養心﹐方知動靜有宗有祖。備言火候﹑大道簡易﹐本無他事也。

眞常須應物﹐應物要不迷。

此道爲「眞常」之道﹐能養心養气﹐卽得「眞常」﹐而保其元神﹑元气矣。然一面仍須應物﹐能擴然大公﹐物來順應﹐事事物物﹐順其理而應之﹐卽是「應物不迷」也。物中有六根﹑六塵﹐內而六根﹐外而六塵。根塵相接之時﹐應卽物付物﹐而不爲所眩惑。譬如見財物﹑女色等等﹐能處之有道﹐而不爲所誘惑。是卽能保其元神﹑元气而不失﹐卽是眞常之道也。

不迷性自住﹐性住气自回。

不迷於物﹐性自能住。性住天谷﹐而爲天谷元神﹐自能「明心見性」矣。元神旣住﹐則眞息自回。「回」字兩口﹐有口對口﹑竅對竅之意也。性命二者﹐本不可分。學者能煉性堅固﹐元神爲其主宰而得自然神覺﹐則命功亦隨性功而進步。凡息亦爲眞息﹐而玄關成像矣。蓋元神與眞息相依﹐神定气住﹐卽息息歸根。《莊子》曰「眞人之息以踵﹐其息深深﹐若存若亡。」此卽性住气回時之情狀也。

气回丹自結﹐壺中配坎離。

性住气回﹐則一神一气﹐自結合而成丹。蓋元神﹑元气﹐眞性﹑眞息﹐相依相抱。神馳外﹐气亦馳外﹔性歸根﹐气自歸根﹐故曰「盡性以至於命」。佛書專說性理而不至於命﹐及以性功旣到﹐命功自隨﹐爲自然之結果﹐而可必得者也。上兩句及本句之三「自」字﹐卽透此中消息之語﹐學者可以知所用力矣。「壺中」卽狀如蓬壺之一竅﹐亦卽丹鼎之意。水火旣濟﹐坎離相配﹐此結丹之現象也。旣已性住气回﹐自然於鼎中結丹矣。坎﹐月也﹔離﹐日也﹐日月相配而成「丹」字也。

陰陽生反覆﹐普化一聲雷。

配合坎離﹐卽是取坎塡離﹕取坎中之一陽﹐返之於離﹐而復其乾健之體﹔降離中之一陰﹐還之於坎﹐以復其純坤之象﹐此卽陰陽反覆之事也。修道作用﹐全在反覆陰陽。人生自破體以後﹐陰日盛陽日衰﹐陽盡則死。此卽順而行之﹐有生有死也。修道者反之﹐自還虛﹑築基﹑煉己﹐以至小周天﹑大周天﹐其作用全在采取空中之眞陽﹐返還於吾身﹐以煉化吾身之濁陰﹐所謂「逆而修之﹐成仙成佛」是也。故「反覆陰陽」一語﹐已將作丹之全體大用﹐包括無遺矣。然欲行此道﹐其下手應候「地雷復」之時。《易﹟復卦》之詞曰「復﹐其見天地之心乎﹗」當天心發現﹐活子時到﹐應聚火載金﹐駕動河車﹐以行周天。由小周天至大周天﹐其道同也﹐必候「一陽來復」﹐子時到來﹐方可下手﹐做返還煉化之功。呂祖曰「地雷震動山頭雨﹐待洗濯黃芽出土。」此時陽火陰符﹐周流上下﹐無中生有﹐由有返無﹐升降進退﹐而陰盡陽純﹐化爲一炁之陽气﹐此卽黃芽出土時也。學者得訣修之﹐則𨿽艸野愚氓﹐亦可超凡入聖﹐脫胎而仙。《易》曰「帝出乎《震》」﹐震木爲東三之祖性﹐「先天而天弗違」﹐故曰「普化一聲雷」也。

白雲朝頂上﹐甘露灑須彌。

「白雲朝頂上」者﹐大藥成熟﹐一陽來復﹐陽气緣督上升﹐到於乾頂。此卽《悟眞篇》所謂「依他坤位生成體﹐種在乾家交感宮」也﹔「甘露灑須彌」者﹐陽气到頂﹐一陰來媾﹐化爲涼液﹐由頂下降﹐如一滴甘露﹐經重樓而歸黃庭。此爲服食而得丹﹐大周天之事也。

自飲長生酒﹐逍遙誰得知﹗

甘露入口﹐香味異常﹐服食得丹﹐而能長生久視﹐故曰「長生酒」也。《悟眞篇》曰「長男乍飲西方酒」﹐《無根樹》曰「醍醐酒﹐返魂漿﹐起死回生是藥王」﹐卽此是也。此爲自釀自飲之長生酒﹐非能與他人共之者﹐「如人飲水﹐冷暖自知」也。甘露服下﹐徧體淸涼﹐心中快樂﹐無可比擬﹐儒家謂「眞樂」﹐顏子之「不改」者是也。此樂只我自知﹐亦惟我本性虛明與太虛同體﹐逍遙自在﹐實有非語言可以形容者也。

靜聽無弦曲﹐潛通造化機。

此二句總結言之。最初下手﹐自還虛始吹無孔之笛﹐聽無弦之曲﹐而「性自住」﹐「气自回」﹐「丹自結」。三「自」字﹐便是「潛通」。末後「還虛」之一著﹐又以我之虛空﹐通天地之虛空﹐久久行持﹐自然粉碎虛空。人但見我無爲﹐而不知我已參贊天地之化育﹐故曰「潛通造化機」也。

都來二十句﹐端的上天梯。

此章僅僅二十句而已﹐依次說盡修道之功夫矣。照此下功﹐則上天有梯﹐可循序而至也。

張紫陽眞人人作《悟眞篇》後﹐又作《金丹四百字》﹐以授白玉蟾。蓋知白玉蟾不能暢達《悟眞篇》奧旨﹐致有「夜半風雷」之失。《四百字》較爲簡易明了﹐卽解釋《悟眞》之象者也。自來注《四百字》﹐不下數十家﹐而以彭好古注爲最佳。閔一得選彭注後﹐又加釋語﹐尢爲明白﹐玆照此本直講。好在注釋已極淸楚﹐細玩其意﹐卽可得之言外矣。玆將張紫陽眞人《金丹四百字》彭注﹑閔釋﹐詳載於後而述之﹕

眞土擒眞鉛﹐眞鉛制眞汞。鉛汞歸眞土﹐身心寂不動。

﹝彭注﹞人之初生﹐天一生坎水爲腎﹐腎水沈重象鉛。腎生气﹐气中一點眞一之精﹐是爲眞鉛﹔地二生離火爲心﹐心火飛揚象汞。心生液﹐液中一點正陽之气﹐是爲眞汞。坎中有戊土﹐離中有己土。水本陰﹐而陰中有眞陽﹔火本陽﹐而陽中有眞陰﹕是爲眞土。陰交於陽﹐陽交於陰﹐全憑眞土。眞鉛卽身中之气﹐眞汞卽心中之神﹐眞土卽身中之意也。誠能運吾之眞意﹐使汞常迎鉛﹐鉛常制汞﹐鉛汞歸眞土﹐則神气渾融﹐性情合一﹐而身心寂然不動矣。𨿽曰不動﹐其實如如之中有了了﹐冥冥之中有昭昭。妄心已除﹐而照心不昧﹔肉身若死﹐而法身常生﹔非墜頑空﹐而甘枯槁也。

﹝閔釋﹞舉意宅身以收心﹐卽得五行攢簇﹐四象和合﹔從此五气朝元﹐漸見三花聚頂。何等直截﹐並不繁難﹐只是一个誠意﹐以先之耳。

按眞土卽眞意也﹐亦卽自然神覺也﹔眞鉛者﹐先天眞乙之炁﹔眞汞者﹐心中馳動之神。以眞意擒取先天眞乙之炁﹐卽以先天之气﹐制服飛揚之人心。鉛﹑汞皆歸眞土﹐三家相見於中宮﹐而身心寂然不動矣。

虛無生白雪﹐寂靜發黃芽。玉鑪火溫溫﹐金鼎飛紫霞。

﹝彭注﹞虛無寂靜﹐下手采藥之功夫﹔白雪黃芽﹐吾身藥生之景象。然以「白雪」歸「虛無」﹐以「黃芽」歸「寂靜」﹐亦自有辯。白雪自虛空而生﹐黃芽須火養而生﹐以火能生土也。時當《姤卦》﹐天交於地﹐虛無則白雪自生﹔時當《復卦》﹐地交於天﹐寂靜則黃芽自發。陰極而陽﹐則黃芽自地而長。「玉鑪」卽黃庭﹐「火」卽神﹐以神取气﹐火在玉鑪之中﹐溫溫者行火之候。「鼎」者乾位﹐神之本宮。黑變紅爲紫﹐火飛上爲霞﹐霞與火非二物也。「玉鑪火溫溫」﹐乾宮之神照入於坤宮之內。至於鼎上飛紫霞﹐則神受乾火﹐發現於坤宮之表﹐有飛象矣。

《閔釋》心宅身久﹐身得心治之初效也。

按白雪卽玉液之根﹐黃芽卽金液之本。一由無中生有象﹐一由靜極見動機。「玉鑪」「金鼎」﹐便是白雪黃芽長生之處。惟玉鑪中有天然火候﹐溫溫營養﹐紫霞乃能飛入金鼎之中﹐卽以神馭气而成道也。眞意不散﹐火自溫溫矣。

華池蓮花開﹐神水金波靜﹝一作淨﹞。夜深月正明﹐天地一輪鏡。

﹝鼓注﹞紫陽《本序》云「以鉛作汞﹐名曰華池﹔以汞入鉛﹐名曰神水。」卽此而觀﹐華池爲命蒂﹐神水爲性根。欲性命渾融﹐始以汞投鉛﹐次以鉛制汞。坎宮眞一之精﹐載正陽之炁而上升﹐气象似蓮花之開矣﹔離宮正陽之炁﹐﹐隨眞一之精而下降﹐安靜似金波之淨矣。至時之將子﹐水淸金白﹐而性命神气兩相渾合矣﹐故曰「天地一輪鏡」。只在以性合命。凝神入气穴是也。昔人謂「煉丹無別法﹐但引神入華池﹐萬事畢矣」﹐正是此意。

﹝閔釋﹞心身合一﹐純乎天理。自然運行﹐乃得有下手之時也。

按「華池蓮花開」﹐神入炁穴也﹔「神水金波靜」﹐推性合情也。佛典以蓮花開﹐爲慧光發現。離火中有眞水﹐是爲神水﹐以諭眞汞﹐亦卽心也。心地光明﹐則情識靜伏﹐金波自靜﹐金波以諭情識也。「夜深月正明」﹐是性光顯耀﹐心月圓明之象﹐夜半則外境淸淨之時也。此時萬景澄淸﹐一輪獨耀﹐鑪火純靑﹐身心如如不動矣。此章蓋言煉己純熟﹐性光發現之時也。

朱砂煉陽气﹐水銀烹金精。金精與陽气﹐朱砂而水銀。

﹝彭注﹞朱砂是液中正陽之气﹐水銀是水中眞一之精。補離宮之陰﹐液中采取眞一之精。「金精與陽气」﹐以陽火煉之﹐則如朱砂﹔以陰符養之﹐則如水銀﹐非二物也。

﹝閔釋﹞得下手時﹐極煉極烹﹐仍以心治身﹐以身養心以待之﹐無別法也。

按﹐朱砂煉之﹐卽是陽气﹔水銀烹之﹐是爲金精。陽气金精﹐卽在朱砂水銀之中﹐不經猛火烹煉﹐則其物不出。此以諭元神與道心﹐卽在識神人心之中。能將識神人心去盡﹐卽能返還元神道心﹐而得其眞宰。卽朱砂水銀﹐亦是一物﹐同出異名﹐合之爲道。蓋言能保其元神﹐則道心自見。《悟眞篇》曰「本是水銀一味﹐周流歷徧諸辰。」卽是此意﹐其比諭甚妙而當也。

日魂玉兔脂﹐月魄金烏髓。掇來歸鼎內﹝一作中﹞﹐化作一泓水。

﹝彭注﹞太陽木火爲日魂﹐魂藏神﹐而陽中有陰﹐陰卽月魄。日非月無以生其光﹐故曰「玉兔脂」﹐脂從精也﹔太陰金水爲月魄﹐魄藏精﹐而陰中有陽﹐陽卽日魂。月非日無以成其體﹐故曰「金烏髓」﹐髓從神也。猶朱砂是日中之精﹐中感月華而生眞炁﹔水銀是月中之華﹐中感日精而生眞鉛。大修行人﹐上士以神化气﹐以气化精﹔中士以精畱气﹐以气畱神。精神渾合﹐調和於寶鼎之中﹐則甘露自降﹐而爲一泓水矣。

﹝閔釋﹞交養融和﹐而身心始化也﹐夫然後將以觀其竅。

按﹐眞汞眞鉛﹐是爲藥物﹐藉以成丹者也。而此藥物﹐陰陽互藏﹕眞鉛﹐陽物也﹐是爲日魂﹐而藏於水中﹐爲坎之中爻﹔眞汞﹐陰也﹐是爲月魄﹐而藏於火中﹐爲離之中爻。修道者﹐將此藥物投入鼎內﹐四大燻蒸﹐陽气上升﹐到昆侖之顚﹐配合眞陰﹐化而爲液﹐仍歸鼎中﹐是爲還丹。此章以明陰陽互藏﹐修道者應顚倒陰陽﹐使歸鼎內也。

藥物生玄竅﹐火候發陽鑪。龍虎交會時﹐寶鼎采玄珠。

﹝彭注﹞「玄竅」卽玄牝﹐玄陽而牝陰﹐總謂之玄竅。人身下田爲鑪﹐乃神之所棲﹐火發於此﹐故曰「陽鑪」﹐鑪上則鼎也。靜極而動﹐藥物自生﹐時當采取。得藥之後﹐苟無火候以烹煉之﹐其藥復散﹐玄珠何從而產哉﹗是必「撥轉頂門關捩子﹐奪取驪龍頷下珠」。藥卽是火﹐火卽是藥﹐藥火合一﹐則龍虎交會而胎懸寶鼎﹐自產黍米之玄珠矣。然必玄竅生藥﹐方可陽鑪發火。若機未至﹐而先助長﹐則外火𨿽行﹐內符不應﹐適以自焚其軀耳。大抵神气和融﹐則玄竅自見。玄竅旣見﹐則火候自知﹔火候旣知﹐則龍虎自並。龍虎旣並﹐則玄珠自成﹐其妙在動靜之間﹐不差毫髮可也。

﹝閔釋﹞身心純一不雜﹐化象豁然﹐尢須一意主持﹐愼獨是至要也。○前五節﹐只著力一「靜」字﹐至此加一「敬」字爲主持。「主敬存誠」工夫﹐其在斯乎﹗

按﹐藥物卽是眞鉛﹑眞汞﹐亦卽神气是也。積金實腹以後﹐方能玄關成像﹔腹中有藥﹐玄竅方生也。陽鑪者﹐太極鑪也﹔神气二者﹐是藥物﹑是火。旣已玄關成像﹐自能火發陽鑪﹔一龍一虎﹐交會於中宮﹐而產生玄珠矣。玄珠﹐金丹之別名也。龍屬木﹐是爲木汞﹔虎屬金﹐卽系金鉛。龍虎交會﹐亦卽金木交並。玄珠有象遂陽生﹐實緣寶鼎烹龍虎。此章言金木並而結丹也。

此竅非凡竅﹐乾坤共合成。名爲神气穴﹐內有坎離精。

﹝彭注﹞「此竅」卽上玄竅﹐以其不屬有無﹐不落方體﹐超乎身心之外﹐出乎恍惚之間﹐故曰「非凡竅」。人身上干而下坤﹐乾之中爻索坤而成坎﹐坎居坤位而气居之﹔坤之中爻索乾而成離﹐離寄乾位而神居之。神者﹐心中之汞也﹔气者﹐身中之鉛也。心爲神室﹐身爲气符﹐故曰「名爲神气穴」。身中有一點眞陽之气﹐气屬離﹔心中有一點眞陰之精﹐精屬坎﹐故曰「內有坎離精。」

﹝閔釋﹞身心渾然﹐靜觀得竅﹐卽非肉體凡身矣。此後更須戒愼身心﹐勿離勿放﹐大旨惟必誠其意﹐克欲從嚴是也。

按﹐玄關一竅﹐爲至玄至妙之機關。張祖本章序文﹐解釋之曰「能知此竅﹐則冬至在此﹐藥物在此﹐火候在此﹐沐浴在此﹐結胎在此﹐脫胎亦在此矣。無邊旁﹐無內外﹐乃神气之根﹐虛無之谷。」其言可謂深切著明矣。蓋此竅乃太極之理气所成﹐爲人性命之根﹐故曰「乾坤共合成」也﹔吾人後天身中﹐已隱而不現﹐必須藥物到身﹐結成丹原﹐而後此竅顯現﹐故曰「名爲神气穴﹐內有坎離精」也。所謂坎離之精﹐卽是藥物。葛仙翁《玄玄詩》曰「乾坤合處乃眞中﹐中在虛無甚空闊。簇將龍虎竅中藏﹐造化機樞歸掌握。」卽此兩章之注解也。玄關一竅之性質﹐及其作用﹐已發揮無餘矣。而世人乃於形身上求玄關﹐不亦愚乎﹗

木汞一點紅﹐金鉛四斤黑。鉛汞結丹砂﹐耿耿紫金色。

﹝彭注﹞心中一點眞陰之精﹐名曰「木汞」。木數三﹐內涵眞陽之气爲一﹐故曰「一點」﹔木能生火﹐火色紅﹐故曰「一點紅」﹔身中一點眞陽之气﹐名曰「金鉛」。金數四﹐故曰「四斤」﹔鉛色黑﹐金水同宮﹐故曰「四斤黑」。初以紅入黑﹐次煉黑入紅﹐紅黑相投﹐結成黍米之珠於寶鼎﹐而「耿耿」如紫色矣。紅與黑相同﹐其色紫﹐故曰「紫金色」。然鉛汞非有定物﹐紅黑有定色﹐一點﹑四斤﹐亦非有定數也。得意者當自知。

﹝閔釋﹞仍是身心渾化﹐主敬存誠工夫。眞積日久﹐至道大凝之時矣﹐夫然後快足於心﹐乃可以淸淨自然爲運用也夫。

按﹐此章再言金木交並﹐而結大丹之事也。汞﹐火也﹐而木汞爲火中木液﹐其色仍紅﹐東三南二成一五也﹔鉛﹐水也﹐而金鉛則爲水中金﹐其色仍黑﹐北一西四成一五也。因中央黃婆之勾引﹐而結成金液還丹﹐故曰「鉛汞結丹砂﹐耿耿紫金色」也。

又按﹐彭注本爲「金鉛四斤黑」﹐而講者所據本文爲「金鉛三斤黑」﹐「三」﹑「四」兩字不符。彭注仍照原文載入﹐以存其眞。本文則從講者所據之本﹐作「三」字﹐不免兩岐。特附注於此﹐學者詳焉。

家園景物麗﹐風雨正春深。犁﹝一作耕﹞鋤不費力﹐大地皆黃金。

﹝彭注﹞「家園」者﹐身中之眞土也﹔「景物」者﹐身中藥物景象也。時一陽來復之際﹐但鼓巽風﹐以吹坤土﹐卽引神水以潤華池。及至三陽交泰之時﹐亦愼不費采取之力﹐但勿忘勿助﹐而大地黃芽自土中而迸出矣。謂之金者﹐言其結成金丹也。

﹝閔釋﹞集義所生之气﹐至大至剛﹐惟以直養無害而已矣。

按﹐家卽「此般至寶家家有」之家﹐「家園物麗」﹐則自有之藥已足之意也﹔「風雨春深」﹐則火候已到鑪火純靑之時也。此時應悠遊自在﹐勿忘勿助﹐故曰「犁鋤不費力」﹐一費力反有害於丹也。迨到脫胎神化﹐則山河大地﹐皆成七寶﹐吾身亦已金光罩身﹐故曰「大地皆黃金」也。此章言溫養大丹之功。《悟眞篇》曰「要知煉養還丹法﹐自向家園下種栽。不假吹噓並著力﹐自然果熟結靈胎。」卽此章之解釋也。

眞鉛生於坎﹐其用在離宮。以黑而變紅﹐一鼎雲气濃。

﹝彭注﹞腎生气﹐气中眞一之水爲眞鉛。眞一之水﹐卽離宮正陽之气﹐气液相合﹐气中收取眞一之水。非液中采取正陽之气﹐使母子相逢而顧戀﹐則金隱於水﹐無由上升。蓋以神馭气﹐千古傳心之要訣也。故曰「其用在離宮」﹐體在坎而用在離也。是鉛旣以火而出﹐水則以黑變紅。藥卽是火﹐但見自三關路頭﹐以抵九重天上﹐油然而興﹐霏然而升﹐翕然而蒸﹐靄然而凝﹐而其气如雲之濃﹐上升鼎內矣。

﹝閔釋﹞此承上節﹐特標身心渾化之工用﹐全在以心治身之所致也。靜之力也。

按﹐眞鉛生於坎中﹐坎本水也﹐而此眞鉛實爲水中眞火﹐故曰「用在離宮」。命門眞火上衝心腑﹐與離宮眞水相交﹐其初本黑。黑﹐水色也﹐因與火交﹐黑變爲紅﹐而鼎生雲气。本文第二章

曰「鼎上飛紫霞」﹐卽此至濃之雲气也。此章以明眞鉛之作用也。

眞汞產於離﹐其用卻在坎。奼女過南園﹐手持玉橄欖。

﹝彭注﹞汞𨿽產自離宮﹐然非得北方之正气以制伏之﹐則常欲去人﹐不得凝聚﹐故曰「其用卻在坎。」奼女者﹐汞也﹔南園者﹐離也。離中之汞﹐一見坎中之鉛﹐則鉛汞相投﹐將捨離宮﹐而同降坎位﹐故曰「過南園」。一過南園﹐而汞水成白雪矣。「玉」者﹐象其色之白也﹔「橄欖」者﹐象其不方不圓也。

﹝閔釋﹞此復標身心渾化之工用﹐全在以身養心之所致也。敬之至也。

按﹐眞汞生於離中﹐離本火也﹐而此眞汞實爲火中眞水﹐故曰「用卻在坎」。當眞陽上升到離宮時﹐卽合離中眞水化液﹐而下降於坎宮﹐而眞水眞火相交﹐故曰「其用卻在坎」。「奼女過南園」者﹐自離而來也。言眞汞由南離到坎府﹐而與眞火相交﹐結成玉液還丹﹐故曰「手持玉橄欖」。還丹本爲仙人所証之果﹐此爲玉液還丹﹐故以「玉橄欖」象之。此章以明眞汞之作用也。

震兌非東西﹐坎離不南北。斗柄運周天﹐要人會攢簇。

﹝彭注﹞震東兌西﹐離南坎北﹐八卦之方位。天道運行﹐無時休息﹐而斗柄轉移﹐逐月各指一方﹐陰陽寒署﹐不愆其期。人身一天地也﹐自玄谷上泥丸﹐復下重樓﹐以歸北海﹐謂之「周天」。其斡旋之機﹐亦由乎斗柄。一年十二月﹐一月三十日﹐共三百六十日。一日一百刻﹐一年計三萬六千刻。一日之功﹐可奪三萬六千刻之气。言修丹之士﹐運周天火候﹐於一日之內﹐以一日易一年﹐以十二時易十二月。攢年於日﹐簇月於時﹐惟隨斗柄以爲轉運﹐而東西南北﹐不必言矣。斗柄一差﹐則時令乖忒﹐愼之愼之。

按﹐結丹藥物﹐徹始徹終﹐爲眞汞眞鉛二物。眞汞生自離﹐離居南方﹔眞鉛生於坎﹐坎居北位﹐謂「南離北坎」。然眞汞又謂離中木液﹐木居東方屬震﹔眞鉛又爲水中金﹐金居西方屬兌﹐故又謂「東震西兌」。其實汞鉛二物﹐於東西南北並無定位。修道者烹煉鉛汞以成丹﹐全在中央眞意﹐調和神气﹐握定斗柄之機樞﹐攢簇一年之气候﹐運行周天﹐隨斗柄之所指以爲轉移﹐故曰「斗柄運周天﹐要人會攢簇」也。

火候不用時﹐冬至不在子。及其沐浴時﹝一作法﹞﹐卯酉亦﹝一作時﹞虛比。

﹝彭注﹞火之爲物﹐太大則炎﹐太小則冷﹐要在調和得中﹐故火必曰「候」。一日有六候﹐候者吾身之節候。何時之有﹖吾身靜極而動﹐在月卽爲冬至﹐在日卽爲冬至﹐在日卽爲子時﹐迎此機而與之俱動﹐則火候在此矣。大抵一陽升爲子﹐一陽降爲午﹐陽升陰降爲卯﹐陰升陽降爲酉。所謂「不刻時中分子午」﹐非必以冬至爲子﹐夏至爲午﹐兔雞之月爲卯酉也。如外丹進火爲子﹐抽火爲午﹐不增火不減火爲沐浴﹐不拘子午﹐亦不拘卯酉也。

﹝閔釋﹞此二節﹐統言身心渾一之工用﹐專賴一眞意主持之﹐靜之力也﹐敬之至也。其實誠之至﹐而無息也。眞人復示此八十字﹐不但授學者以運用之柄﹐且爲執文泥象之士﹐掃除一切丹書眼障而言也。

按﹐丹法以子午卯酉爲四正﹐進火退符﹑溫養沐浴﹐皆在此矣。所謂「冬至」﹐卽一陽來復﹐應進火之時﹔中逢卯酉﹐應沐浴之時。其實﹐此爲作丹之法度﹐皆按比象而言。學者不可泥象執文﹐求之於晷刻之上也。《入藥鏡》曰「一日內﹐十二時﹐意所到﹐皆可爲。」每日十二時﹐但逢陽生符信﹐隨時皆可作丹﹐不必定爲年中之冬至﹑日中之子時也。觀於「活子時」之名稱﹐可知之矣。子午如此﹐卯酉可知。學者運行周天﹐務當循指認月﹐萬勿刻舟求劍﹐至負張祖叮嚀之意可也。

烏肝與兔髓﹐擒來歸一處。一粒復一粒﹐從微而至著。

﹝彭注﹞人稟天地眞元之炁三百八十四銖﹐其重一斤。八兩﹐日之精﹐故曰「烏肝」﹐卽木液也﹔八兩﹐月之精﹐故曰「兔髓」﹐卽金精也。金木間隔﹐假戊己爲媒娉﹐用火鍛煉﹐日生一粒﹐如黍米大﹐重一銖八釐。自微至著﹐積銖而成兩﹐三十日重三十八銖四絲﹐三百日重三百八十四銖﹐方圓一寸而重一斤矣。

﹝閔釋﹞顯言只須身心交合﹐並無別法運用。但以直養無害﹐自微至著而已。是由「愼獨」以至「心廣體胖」﹐其气將塞乎天地矣。

按﹐烏肝兔髓﹐卽眞汞眞鉛之藥物也。此項藥物﹐皆由點滴積聚而成。眞鉛采自空中﹐眞汞化自身內﹐用火烹煉以成丹﹐故曰「一粒復一粒﹐從微而至著」也。其法有擒來﹑歸合之二者﹕擒來卽采取封固﹐歸合卽烹煉凝結也。應用吾人巍巍不動之眞意以爲之。此意﹐亦卽自然神覺。久久行持﹐方可成功。《黃庭內外景經》曰「仙人道士非有神﹐積精累气以成眞。」卽此章之解釋也。

渾沌包虛空﹐虛空括三界。及尋其根源﹐一粒黍米﹝黍米一作如黍﹞大。

﹝彭注﹞有世界﹐則有三才﹔有三才﹐則有虛空﹔有虛空﹐則有渾沌。未有天地之先﹐渾渾沌沌﹐渾沌包虛空﹐虛空括三界。及尋吾身受气之初﹐不過一粒﹐大如黍米。此人生之根源﹐而修丹者之所當知也。故曰「有人要覓長生訣﹐只去搜尋造化根。」

﹝閔釋﹞渾沌者身也﹐虛空者心也﹐一者誠也。身包心﹐心括身﹐所以至此者﹐一眞意由之也。眞意在天地﹐爲造化之樞機﹐在人身爲生化之主宰也。旣使由之﹐仍不妨仍使知之。見得眞士工用﹐其盛大有如此者。

按﹐自造化之開基而言﹐則由無極而太極﹐而兩儀四象﹑萬物化生﹐是卽「混沌包虛空﹐虛空括三界」也。及至原始返終﹐歸根復命﹐道在由萬返三﹐由三返一﹐由一歸空﹐故可謂生於混沌而返於混沌焉。修道者則之﹐由還虛下手﹐卽於還虛了當。末後粉碎虛空﹐歸於無極﹐而大功告成矣。然自始基言之﹐實由一汞一鉛﹑點滴積累而成﹐無異有形世界之起於一也。故曰「及尋其根源﹐一粒如黍大」也。《欏嚴經》曰「空生大覺中﹐如水一漚。發至華藏世界﹐則以一毫端藏三千大千世界﹔三千大千世界﹐歸本於一毫端。」蓋自其分別者觀之﹐則三千大千世界甚大﹐一毫端甚微﹔自其融通者觀之﹐則一毫端固無異於三千大千世界。其理甚妙﹐可深長思也。

天地交眞液﹐日月含眞精。會得坎離基﹐三界歸一身。

﹝彭注﹞心液下降﹐腎气上升﹐液與气總名曰液﹐「天地交眞液」也﹔魂爲烏精﹐魄爲兔髓﹐總名曰精﹐「日月含眞精」也。坎屬陰﹐坎中藏戊﹐戊爲陽土﹐是陽者坎之基也﹔離屬陽﹐離中藏己﹐己爲陰土﹐是陰者離之基也。會得坎中戊土﹐基始於陽﹔離中已土﹐基始於陰﹐則身心天地﹑身中日月﹐皆由眞土爲之運用﹐而三界歸於一身矣。

﹝閔釋﹞坎者﹐身也﹔離者﹐心也﹔坎離基者﹐意也。坎在先天居西爲魄﹐至後天居北是魄﹐已流而爲精。今統先﹑後天﹐混精﹑魄爲一家者﹐身也﹔離在先天居東爲魂﹐至後天居南是魂﹐已顯而爲神。今統先﹑後天﹐渾神﹑魂而爲一家者﹐心也﹔惟土居中央﹐會合四象﹐實爲先後天坎離之基。未嘗因先後天而變其所者﹐意也。惟上士舉意宅身以收心﹐使身﹑心﹑意三者渾歸一處﹐不貳不息﹐鞠養成眞﹐以致盛大而能生物﹐豈非萬物已備於我﹑三界歸一身耶﹗此丹道之極工﹐聖人之能事具矣。○此後四節﹐乃重申精凝神結之工用﹐並非更進一層之說﹐愼勿疑有重立鼎鑪之事﹐爲邪說引誤可也。

按﹐坎離卽是眞鉛眞汞﹐換言之﹐卽是眞陽眞陰﹑陽气陰精是也。天地配合﹐日月交光﹐皆此二物之作用﹐故能天長地久﹐日月永保其光明。人能得此坎離之精而服食之﹐則可長生久視﹐而宇宙在乎手﹐萬化生乎身﹐故曰「三界歸一身」也。三界卽欲界﹑色界﹑無色界﹐亦卽天﹑地﹑人﹐亦卽是精﹑气﹑神也。

龍從東海來﹐虎向西山起。兩獸戰一場﹐化作天地髓。

﹝彭注﹞心中正陽之气爲龍﹐木能生火﹐震屬木﹐故龍從東方來﹔腎中眞一之精爲虎﹐金能生水﹐兌屬金﹐故虎向西山起﹐若使龍吟雲起而下降﹐虎嘯風生而上升﹐二獸相逢交戰於黃屋之前﹐則龍吞虎髓﹐虎啖龍精﹐風雲慶會﹐混合爲一﹐而化爲天地之髓矣。

﹝閔釋﹞此溯言下手時﹐身心初得渾凝之象﹐非實有戰象也。此言「戰」者﹐言人從後天欲復先天﹐必須天人交戰一場。天定勝人﹐則情魔滅盡﹔人定勝天﹐則理障消融。然後天人渾合﹐身心乃得渾化耳。○按紫陽本《序》云「心之猖狂如龍﹐身之獰惡如虎。」此節言「龍從東海來」﹐乃心家之魂也﹔「虎向西山起」﹐乃身家之魄也。其實卽本《序》所云「身中一點眞陽之气﹐心中一點眞陰之精﹐謂之二物」﹐卽此兩獸也。本《序》又云「心屬乾﹐身屬坤。」此節言「戰一場」者﹐卽陳泥丸云「以制伏身心爲野戰」是也。言「化作天地髓」者﹐卽「天地日月軟如綿」是也。彭居士忘卻先天坎離本位﹐率從後天探象﹐故落出心﹑腎﹑震兌等字﹐殊非本旨。應從本《序》改注如此。

按﹐龍者﹐汞也﹐心也﹐神也。以人心易動﹐飛揚而不易制﹐故以龍呼之﹔虎者﹐鉛也﹐身也﹐气也。以人身多欲﹐猖狂而常咥人﹐故以虎名之。東爲震而屬木﹐西爲兌而屬金。丹法驅虎從龍﹐乘龍制虎﹐是爲龍虎相交﹔以其爲東龍西虎﹐故又爲金木交並﹐在中央戊己之宮﹐惡戰奪斗。少焉東龍西虎俱死歸厚土﹐化爲天地之眞液﹐日月之眞精﹐而結成還丹矣。是爲大藥歸鑪﹐煉化金液還丹之象。《悟眞篇》曰「西山白虎正猖狂﹐東海靑龍不可當。兩獸捉來令死鬥﹐化成一片紫金霜。」所謂「天地髓」﹐亦卽是「紫金霜」﹐還丹之法象也。

金華開汞葉﹐玉蒂長鉛枝。坎離不曾閒﹐乾坤經﹝一作今﹞幾時。

﹝彭注﹞金花本眞鉛﹐借汞成胎﹔玉蒂本眞汞﹐借鉛成形﹕人身汞爲神﹐鉛爲精。「金華開汞葉」者﹐恍恍惚惚﹐水中生神也﹔「玉蒂長鉛枝」者﹐杳杳冥冥﹐火中生精也。得訣者﹐坐至金花顯露﹐玉蒂滋萌﹐則鉛汞之枝葉已茂。此正宜采藥進火﹐使坎離遠行於東西﹐乾坤周回於上下﹐一往一復﹐一升一降﹐如環無端﹐不可有頃刻之停。蓋未得藥時﹐須要認汞葉之開﹐與鉛枝之長。旣得藥後﹐又要知往復之妙﹐升降之宜﹐方爲始終兼盡﹐而聖胎圓成矣。苟乾坤坎離不循環於十月之中﹐則鼎器藥物暫得竟失﹐金花烏保其不謝﹖玉蒂烏保其不凋耶﹖

﹝閔釋﹞此節標示﹐全在眞意主持﹐務使身心刻刻交融﹐無一絲毫間斷。惟以心體乾道之大健﹐以身由坤道之大順﹐自然周運不息﹐將復坎離而爲乾坤矣。更不必疏明震兌艮巽﹐復障心目。下節卽申明取塡之說。

按﹐花葉蒂枝﹐皆爲一本所生。「金華開汞葉」﹐是一坎一離﹐水中起火也﹔「玉蒂長鉛枝」﹐亦是一坎一離﹐火裏栽蓮也。學者積久修持﹐先由小周天玉液還丹﹐結成內丹﹔再過大周天金液還丹﹐結成大丹﹕也不出一坎一離﹐一干一坤之作用。譬之華葉枝蒂﹐同生一本﹐無有二體也。旣過大周天﹐功圓行滿﹐則可長生久視﹐與天地同其壽﹐日月同其明﹐所得坎離作用之結果﹐可永垂諸不朽。有此乾坤﹐卽有此坎離也。且也六合之內﹐荒古以來﹐大至宇宙開基﹐小至朝菌夕蚓﹐何莫非陰陽所陶鑄﹐卽不外坎離二者之作用。大覺金仙﹐則其作用之最神者也。故乾坤有時入於混沌﹐金仙可以超混沌而長存﹐太上已經七次混沌﹐歷過七劫而無恙。至今日之乾坤﹐則早非昔日之乾坤矣。故自其變﹑不變者而言之﹐可謂乾坤曾幾何時卽須歷劫﹐而大覺至聖之坎離作用﹐則永永不曾有間息也。《易》曰「天行健﹐君子以自彊不息。」﹝見《易﹟乾卦》﹞不息則久矣。

沐浴防危險﹐抽添自謹持。都來三萬刻﹐差失恐毫釐。

﹝彭注﹞一年十二月﹐共計三萬六千刻﹐攢簇一日之內﹐十二月之中。十月行火候﹐陽生則采藥於子宮﹐而使之逆升﹐謂之抽鉛﹔陰生則退火於午位﹐而使之順降﹐謂之添汞。其餘兩月﹐卯月益水安金﹐酉月行火止水。只行水候﹐不行火候﹐謂之沐浴。以卯月生中有殺﹐酉月殺中有生﹐防火之太燥而有危險也。除兩月六千刻﹐止十月三萬刻﹐故曰「都來三萬刻」。三萬刻工夫﹐毫釐有差﹐則陰陽差互。惟旣防危險﹐又知謹持﹐專心致志﹐於一圈之中﹐與動俱現﹐與靜俱隱。期年可以養成嬰兒﹐而爲超脫之仙矣。

﹝閔釋﹞惟是主敬存誠﹐斯其爲物不貳。苟有用之者﹐期月而已可也﹐故曰「都來三萬刻」也。差失之恐者﹐只須純一無間﹐三萬刻中無一息之停﹐非有別項差失可慮也。《易》曰「不恆其德﹐或承之羞。」﹝見《易﹟恆卦》﹞是所恐也。

按﹐丹道有「子午抽添」﹑「卯酉沐浴」﹐以進陽火抽鉛﹐以退陰符添汞﹐是宜謹愼將事焉。及至時逢卯酉﹐刑德臨門﹐陰陽各半﹐卽須沐浴以防危險﹐而免差池。吾人於合丹火候﹐有最要之訣在也。凡人情識用事﹐當夫外景現前﹐必易惹起情想﹐或生喜悅﹐或生驚怯。時逢沐浴﹐仍宜含光默默﹐不起情塵﹐就以中央眞意爲我主宰﹐退識神而用元神﹐任其自然﹐不識不知﹐順帝之則。《大學》曰「安而後慮﹐慮而後得﹐其嚴乎﹗」《入藥鏡》曰「水怕幹﹐火怕寒。毫髮差﹐不成丹。」三萬刻中﹐應時時戒愼﹐以防有失也。

夫婦交會時﹐洞房雲雨作。一載產﹝一作生﹞个兒﹐个个會騎鶴。

﹝彭注﹞夫婦者﹐身中眞陰眞陽也。眞陰眞陽﹐得眞土爲媒娉﹐結爲夫婦﹐洞房交結﹐雲騰雨施。一年之內﹐十月懷胎﹐兩月沐浴﹐胎兒气足﹐產个嬰兒﹐便跨鶴自泥丸宮出矣。九載生九个﹐故曰「个个」﹐千百億化身﹐非眞有九个也。嬰兒爲孩﹐亥子交會﹐合爲「孩」字﹐此結胎下手之要也。

﹝閔釋﹞夫卽乾也﹐婦卽坤也﹐洞房卽「非凡竅」也。發明第七節

大旨﹐總言身心得意﹐以擒以制﹐而混化之﹐以與天地參﹐皆至誠之一用也。譬諸夫婦﹐得媒以婚以嫁﹐而交會之﹐以生育嬰兒。此特由「非凡竅」生﹐得非凡兒﹐全在逆之斯仙耳。不若世間夫婦道﹐順之成人也。今再爲揭諭一說﹕眞土爲意﹐譬諸媒也﹔眞鉛爲身﹐譬諸夫也﹔眞汞爲心譬諸婦也。得媒合夫婦﹐以成室家﹐譬諸舉意混身﹑心﹐而凝至道。然耶﹖否耶﹖敢以質諸夫子﹗

按﹐世間男婦配合夫婦﹐二五媾精﹐順而生人﹐此凡道也﹐而仙道亦有似乎此。應以離宮奼女﹐配合坎府金公﹐送入洞房中黃之室﹐使之相親相愛﹐爲雨爲雲。因而靈藥得配﹐凝結聖胎﹐溫養十月﹐气中神全﹐生產聖子神孫。他日逍遙騎鶴﹐入地通天﹐皆此聖子神孫之事也。《悟眞篇》曰「金公本是東家子﹐養在西鄰寄體生。認得喚來歸舍養﹐配將奼女結親情。」又曰「奼女遊行各一方﹐前行須短後須長。歸來卻入黃婆舍﹐嫁與金公作老郎。」亦是此意。張祖以順行諭逆修﹐以人道明仙道﹐使學者易於了解﹐可謂「佛口婆心」。學者應深思而熟玩之也。

《四百字》都二十篇﹐通篇一貫﹐以「坎離精」爲主。而坎離精生於玄竅之中﹐卽是鉛汞藥物。又由虛無寂靜而生﹐必身心寂然不動﹐而後玄竅始生。徹始徹終﹐在此二句﹐讀者不可忽略。

第十講

虛中生陽靜極而復

不采而采要知止足

肝藏魂﹐魂卽中陰也﹐入我中宮神室﹐爲我主人。夜藏於肝﹐目𨿽閉而不漏﹐而神仍動﹐故晝有所思﹐夜必有所夢﹐蓋靜爲魂﹐而動爲神﹐肝屬木﹐爲東方生生之气﹐木性主動﹐惟動方能生化。夜之夢也﹐其人膽怯﹐則夢遇驚險﹔肝木上炎﹐則夢多煩擾而夜臥不寧﹕此皆神魂不安之所致也。欲有以安之﹐莫若不藏之於肝﹐而藏之於腎。腎﹐水也﹐爲坎﹐坎中本有元神﹐識神並入其中﹐使居至深之地﹐故稱「秉心塞淵」。夜藏於腎﹐卽等藏於耳。耳與腎通﹐腎爲耳之內府﹐耳爲腎之外府。孫悟空藏金箍棒﹐不用則變鍼而藏之於耳﹐與藏之於腎一也。倘能調息﹐而心息相依﹐則藏神於耳﹐在內入耳﹐在外爲眞土。古謂「耳聽無弦琴」﹐又曰「耳聽鈞天大樂」﹐又曰「妙音觀世音」﹑「梵音海潮音」﹐皆心息調和後﹐耳內所聽得之妙音也。下手做工夫﹐此爲最要。孫悟空﹐元神也﹔金箍棒﹐元气也﹐神气相合﹐而藏於耳。蓋耳目可以動靜分﹐目是動﹐耳是靜。醫家以耳後爲「命門」﹐因耳通「命門」之故﹔目前爲「風門」﹐風門卽浩气之門也。气由耳出入﹐卽爲仙﹐相法曾有此說。耳門爲「風門」﹐腦後爲「風府」﹐修道者有「腦後生風」之事。「風府」爲助气之府﹐呼吸气以到此爲「風府」。《西遊記》觀世音菩薩﹐賜孫悟空「叫天天應﹐叫地地靈」﹐以三片楊柳葉變作三根「救命毫毛」﹐放在行者腦後。所謂「叫天天應﹐叫地地靈」﹐卽呼接天根﹐吸接地根也。楊爲柔木﹐卽巽木也﹔三爲《乾卦》﹐三根毫毛﹐卽元气也﹔放在腦後﹐卽取坎塡離﹐變《離卦》爲《乾卦》。此事在收復龍馬以後﹐龍馬卽眞息眞意也。唐僧得龍馬﹐方可往西天。「終日乾乾」﹐卽眞息開闔。三根救命毫毛爲乾﹐亦爲眞息﹐龍馬亦是眞息。初做工時﹐應由喝音入耳入手。觀世音菩薩得道﹐非由觀心﹐實以觀音而得道。不特觀世音﹐卽諸佛亦多以此而得。故文殊菩薩曰「匪爲觀世音﹐我亦從玆證。」

觀音何以爲女相﹖《黃庭經》曰「耳爲妖女」﹐因耳主靜也。夫離爲中女﹐坎爲中男。耳亦爲坎﹐何以爲女﹖不知坎屬水主靜﹐亦有女性﹐所以耳爲嬌女﹐觀音現女相。《淸淨經》曰「天動地靜﹐男動女靜」。男象天﹐女象地。亦取其靜也。神魂歸耳﹐則心自靜矣。另有一附屬之事應講者﹐魂藏於肝﹐肝連於膽﹐膽藏識﹐有識者膽大﹐無識者膽小。肝膽皆屬木﹐魂藏於肝﹐而會膽之識﹐爲識神﹐肝膽一也﹐所以曰「五臟」。膽爲髒﹐亦爲腑﹐就人身而論﹐膽居虛危之地。呂祖曰「虛危穴」﹐又曰「進火工夫牛斗危」﹐此穴在身內爲膽下﹐身外爲陰蹺。陰蹺及膽﹐皆虛危也﹐肝膽相隨。玆以略圖明之。

《參同契》曰「旋曲以視聽﹐開闔皆合同。」現在講修道者﹐有「合一會同善社」﹐卽用「合同」兩字。後天教言﹐合同義亦在此也。「其次致曲」﹝見《禮記﹟中庸》﹞之「曲」字﹐卽「旋曲以視聽」之「曲」字也。視聽歸一﹐自開闔合同﹐合同由旋曲而來﹐卽收視返聽於玄牝之門。曰旋曰曲﹐卽視聽於斯﹐而主之以神也﹐開合卽在此矣。「離气納榮衛」﹐卽收視也。不見外物﹐而歸於「榮衛」﹐因之「坎乃不用聰」矣。曲者車一也﹐「旋曲以視聽」﹐卽觀音之意﹐如此方能得眞息「開闔」之「合同」。道藏中有《洞玄靈寶定觀經》﹐「靈寶」者﹐在天爲靈﹐在地爲寶。靈寶在人曰「神」﹐神卽天之靈﹐地之寶也。曰「定觀」者﹐惟定方能觀﹐卽觀妙﹑觀竅之謂。起句曰「夫欲修道﹐必先捨事。」捨事者﹐「外事都絕」之意﹐「外事」卽七情六欲也。至忠孝節義﹐則誠中形外﹐根於天性﹐不是外事。「外事都絕﹐無與忤心。然後安坐。內觀心气。」「安坐」不是色身打坐。元神不出於竅爲坐﹐攝澄煩惱爲安坐者﹐本心不起是也。本心是天心﹐道心﹐元神本心不動爲安坐。坐字二人傍土﹐古字兩口夾土﹐皆是一陰一陽。陰陽生於眞土之中﹐以眞土和陰陽卽爲坐。本心不起﹐煩惱屏絕﹐方可靜觀﹐務令安靜。觀者惟滅動心﹐不滅照心﹔動心卽識神﹐照心是慧光﹐元神卽是眞空。慧照長明﹐乃不起念﹐謂以慧劍斬魔﹐魔卽邪念妄意也。但凝空心﹐不凝住心﹐凝住心卽著相矣。《金剛經》曰「應如是降伏其心。」又曰「應無所住而生其心。」心不著卽無所住矣﹐亦卽道心。《金剛經》語與《定觀經》語同意﹐卽是去「四相」。四相滅卽「無住」﹐無住之心﹐卽是道心﹐是眞意。《定觀經》下文﹐皆解此意﹐可參觀之。心應以無事爲眞宅﹐有事爲應迹﹐所以常靜常應。靜卽「寂然不動」﹐應卽「感而遂通」也。先做寂工﹐方能應矣。

佛家常語曰「眼觀鼻﹐鼻觀心﹔心會意﹐意會心。」觀鼻卽是止竅。又《楞嚴經》佛告詢陀羅尊者曰「鼻端有白﹐汝其觀之。」「鼻端有白」﹐卽直下承當之意﹔「白」者﹐「虛室生白」之白也。至靜極時﹐方見鼻端白气﹔鼻端見白卽觀之﹐經三七日﹐可以得道。如鼻端無白﹐應先求白﹔眼觀鼻者﹐「汝其觀之」之意。「鼻觀心」之觀字﹐應讀去聲﹐觀者空也。「鼻觀」卽鼻下虛空﹐卽鼻下虛空之心也。「心會意」者﹐心會眞意也﹐眞意卽是天心。還虛由垂簾凝耳﹐緘舌調息下手﹐卽《參同契》「經營養鄞鄂」之意。「經營」實爲凝神成軀也﹐由一點而積久光大﹐遂能凝神以成軀。心爲「靈山」﹑「靈臺」﹐靈臺下有「靈沼」。靈臺卽「絳宮」「應谷」是也﹐靈沼卽兩腎中間之「命門」。「靈臺」「靈沼」﹐與民同樂﹐「民」卽《大學》「在親民」之意。《詩經》此章﹝見《大雅﹟靈臺》﹞﹐含有修眞之意。又「定之方中﹐作於楚宮」﹐亦爲守竅﹐「楚宮」爲南方﹑離方﹐其中虛空。「揆之以日﹐作於楚室」﹝見《詩﹟墉﹟定之方中》﹞﹐觀此「日」字﹐更可明了矣。五經多修道寓言﹐後人不覺故耳。

還虛之工﹐卽經營「靈臺」後﹐築「靈沼」之事﹐取坎塡離也。前爲九還﹐後爲七返﹔不過還虛時之九還﹐與眞正大還﹐稍有不同耳。大還爲乾坤相交﹐九還爲金木並﹔陽气到身充足﹐內則水火自交﹐卽七返也。水火金木﹐皆不離土﹐所以從土下手﹐須先得眞意。土爲水之堤防﹐火亦由土而制止﹐亦以土爲堤防也。水無土則濫﹐火無土則猛﹐必用土以調和之﹐而水火交。金本土生而成﹐木則生於水而長於土。金木本不交﹐由土勾引﹐乃可相交。故必二土成圭﹐始得內而水火自交﹐外而金木相並﹐內九還而外七返。火爲神﹐水爲气﹐水火交亦卽神气交也。必得土爲堤防﹐內之神气始固﹐以土有制止水火之功也。金木外生﹐金爲虛空中陽气﹐因土之眞空而生﹐由我後天中返出之先天炁也。木爲本性元神﹐靜極而復。金木由外土成立﹐水火由內土成立。外而金木並﹐內而水火交﹐實由內外兩土﹐內外兩空也。外忘其身爲坤土﹐爲外玄牝﹔內忘其心﹐而一念不起爲淨土﹐爲內玄牝。古云「念頭動處爲玄牝」﹐卽不起一念而純淨之內玄牝也。其象如空○﹐卽內玄關也﹔外忘其身而純坤﹐其象亦如空○﹐卽外玄關也。得此兩玄關成立﹐而七返九還之功可成矣。學者不能到身心兩忘﹐內外交修之地﹐可先從外純坤做起﹐後到內純淨地步。外純坤做工之效驗﹐爲虛中還陽﹐其初一點微陽到身﹐四肢酥麻﹐漸漸全身酥麻﹐陽气充足﹐外陽勃舉﹔做到內純淨﹐爲返我元神﹐陽動而能覺﹑能采﹑能封﹑能煉﹐自然火候﹐不假人爲也。淨土卽《西遊記》之沙悟淨也。先外身純坤﹐得一土爲戊土﹔後內心純淨﹐得一土爲己土﹕二土合而成圭﹐爲沙悟淨與寶杖。《西遊記》先得悟空﹐後得悟能﹐最後得悟淨﹐卽此意也。

還虛工夫﹐中有九還﹐陽气到身﹐微覺有動﹐卽其機也。欲得眞正九還﹐須待眞陽感到身上﹐陽气充足。呂祖曰「七返還丹﹐在人先須煉己待時。」時卽「活子」﹑「活午」也。七返還丹﹐卽七返九還之意﹔煉己卽煉己還虛也。煉己者煉己土﹐以取先天戊土﹐由虛空中取得眞陽。惟陽一瞬卽變﹐須有法使之畱住。旣由還虛招攝陽气前來﹐須有法采取此陽。此爲先天大道﹐要必先入混沌之境﹐而後得之。先天﹐爲天地未生人物以前之境象﹐必由混沌以返太極也。至末後粉碎虛空還虛﹐則尙在混沌之先﹐爲天地未開辟以前之境象。所謂「象帝之先」﹝見《老子》﹞卽先天之先天也。最初還虛之先天﹐是由兩儀返太極﹐末後還虛﹐先天之先天﹐是由太極返無極﹐是之謂「先天大道」。先天者﹐一也。神气合一﹐亦卽陰陽合一﹐混混沌沌。若由一而二﹐則由先天入後天矣。先天之道﹐在會三歸一﹐其初卽三家相見﹕神一也﹐气二也。玄牝之門三也。以心中之神﹐與身中之气﹐合在一中宮玄牝之門﹐是卽三家相見﹐會三家爲一家﹐而混沌成矣。先天之道﹐始終在會三歸一﹐神气相合﹐乾坤坎離相交。於是發生造化﹐是卽眞土眞意發生之時也﹐方能招得外來先天之一炁﹐是卽「一畫開天」之象也。然則眞意眞土﹐究如何而成立﹖其道在一念不起﹐一意不散﹐方可得眞意眞土﹐此卽《金剛經》所謂「應無所住而生其心」是也。

初學未易到此﹐要在先求誠意。誠意亦未易做到﹐則有「其次致曲」工夫。下手在專一﹐自能一意不散。一意不散在外也﹐與在內之一念不起有別。專一者﹐卽視於斯﹐聽於斯﹐調息於斯﹐專住於一而不分之謂。調息卽觀息﹐有止觀之義﹐此中又有刻漏武火。刻漏者﹐有點滴之數也﹐亦並不是以數記息﹐卽「喝音入耳」之意﹐以耳聽息﹐卽點數也﹐如刻漏之一點一滴﹐須以耳聽之也。仍爲觀音之法。不過略取其意﹐也非以數目暗記其息也。《悟眞篇》曰「眼見不如耳見﹐口說爭如鼻說﹗」眼﹑耳﹑口﹑鼻﹐同歸一意﹐方歸於一。「旋曲以視聽」﹐首尾武﹐中間文﹐始用武火﹐卽以耳聽息﹐有一點微意之謂。所謂「專一」﹑「致曲」﹐皆一事也。不是守一竅﹐不是用口﹐亦不由心意﹐以神發縱﹐由耳聽息之謂也。自然心息相依﹐神气相合﹐而一意不散矣。語曰「知而不守是工夫」﹐蓋謂「抱一」而非守一。抱者﹐以兩耳回合相抱之意。若以意相守﹐卽落存想﹔想卽生念﹐而不能空矣。「喝音入耳」之說最妙﹐試細參之。

《參同契》曰「旋曲以視聽﹐開闔皆合同。」「合同」卽調也﹐卽一開一闔﹑勻調之意。「爲己之樞轄」﹐樞者﹐門樞也﹔車有車轄﹐轄中有一木﹐木中有釘﹐使轉動不落樞轄﹐卽不散之意。以耳聽息﹐方能開闔合同﹐勻調不散﹐有如樞轄。五官皆入气中﹐識神不至外馳﹐「動靜」皆如此﹐而「不竭窮」矣。至此方能「離气入榮衛」﹐榮衛卽气血也。气聚而通耳﹐亦可不聽外來之聲﹐「兌合不以談﹐希言順鴻蒙」﹐而神自不散。「寢寐神相抱」者﹐靜中之神气合一﹐神宰气而行也﹔動靜皆虛﹐而歸混沌也。「覺悟候存亡」者﹐時至神知﹐而能覺悟﹐知「活子」之臨﹐而以不采采之也。坎中「眞人」「浮游」「而守規中」﹐時時或上或下﹐或出或入﹐元神上下於三谷﹐黃庭一路皆玄關。從玄牝之門﹐到陰蹺一竅﹐皆爲「規中」﹐上下有兩「中」字。上下兩中﹐連貫以一﹐卽「吾道一以貫之」﹝見《論語﹟裏仁》﹞之意也。如此之一意不散﹐方能一念不起。若有意守玄牝之門﹐念仍續起不止也。此非用「聽」字不爲功﹐惟聽則可一念不起也。「命」字從一﹑人﹑口﹑耳四字而成。口耳合一﹐方能得命。口耳相並﹐卽以耳聽息之象。通都大邑﹐都邑皆從耳字﹐觀世音由耳入道﹐最爲正道﹐耳之重要可知矣。耳爲坎﹐口爲兌﹐兌爲少女﹐亦爲金。曰「求之於兌」﹐曰「陷入坎中﹐而求之於坎」﹐皆以求金也。《坎》《兌》兩卦﹐三陰三陽﹐坎兌要變爲乾坤﹐成《地天泰卦》。以《兌》之上爻﹐爲《坎》之中爻﹐卽爲《泰》矣。泰者﹐「宇泰定」也。從還虛如此做去﹐方有把握。

初時陽生甚微﹐到身時能覺悟否未可知﹔到身時能悟知﹐卽爲覺矣。《坤》之上六﹐「龍戰於野」﹐爲靜極﹑陰極之時﹐陰甚而陽將生﹐其機極微。及陽生爲《復卦》﹐陽在地中﹐不能采取﹐故《乾卦》爲初九﹐卽《復》之意。今就《乾卦》解之﹕初九﹐陽藏於下﹐正「潛龍勿用」時也。陽𨿽已動﹐其機甚微﹐故藏而不見。謂之「勿用」。藥尙嫩也。陽由地下而復﹐雷動地中﹐時爲冬至﹐故「潛龍勿用」﹐陽在下也﹔九二﹐「見龍」﹐爲《地澤臨》﹐潛藏之陽气﹐出而在田﹐田卽「丹田」也。旣到玄牝門﹐是將感到身矣。德施普也﹐謂有明德之气﹐如雲行雨施。到此卽須招攝而畱之於身﹐用火逼金行之功﹐使之滿足﹐卽《乾》之九三是也﹔九三﹐「君子終日乾乾」﹐乾乾﹐陽也。「終日乾乾﹐夕惕若厲﹐無咎」﹐到此須加工采取矣。采以不采之采﹐故有朝乾夕惕之義。乾之對面爲坤﹐應周流六虛﹐以純坤爲體﹐須定﹑忘二字工夫。定者﹐定於一也﹔忘者﹐卽忘身也。覺有一點陽气﹐到於四肢之時﹐應定於一﹐卽九二「在田」之時。定於玄牝之門﹐定應稍著力﹐而萬不可著身。定於外方可生足陽气﹐定靜之功﹐爲學者常行之事。「終日乾乾」﹐以光大之耳﹐陽足﹐卽九四之爻矣。「潛於淵」者﹐命門之陽也﹔外來之陽與命門之陽相接﹐合同類而感通也。所以用「武」字者﹐在命門中原有先天陽气﹐合而一之﹐斯有大作用出矣。卽陽气上升於鼎﹐而塡滿離宮之事也﹔能塡離卽得明德之气﹐而采到眞陽矣。不定在外﹐則九三不能生陽﹔不能忘身﹐則九四不能感合命門之陽。倘忘身而或略生他念﹐或喜或懼﹐則所生陽气﹐仍可走失。須大忘全忘﹐方能到得九五。旣到九五﹐則因外來陽气至足﹐衝動命門兩腎﹐而外陽勃舉矣。且又上衝心府﹐而覺知矣。此時采藥歸壺﹐天人合發﹐故有「飛龍在天」之象。天﹑乾﹐頂也﹐陽气上升﹐塡離成乾之謂也﹐仍宜以坤爲體﹐以乾爲用﹐虛心采之﹐否則到上九﹐而「亢龍有悔」矣。九五之陽﹐正不老不嫩﹐應卽采取。所謂「采取」者﹐乃不采之采﹐不取之取﹐念頭不動﹐身心兩忘﹐方能「美在其中﹐而暢於四體」矣。如稍有一念一意﹐則陽气未到卽去﹐已到卽化﹐化者﹐化後天也。陽气到身﹐溫然生春﹐溫而不熱﹔至化則發汗而熱﹐變爲後天矣。蓋采時恐去﹐取時恐化。陽之到也﹐初而四肢酥麻綿軟﹐繼而全身酥透。初到身爲活子時﹐旣到而吾心覺知﹐爲活午時。活子屬气﹐活午屬神。所謂「時至神知」﹐活子一到﹐心神覺知﹐已爲活午時矣。學者還虛混沌﹐爲知白守黑﹔覺知活子活午﹐卽藥產神知﹔旣知時至﹐務須定忘在外﹐萬不可著於心身﹐此爲最要最要者也。

陽到時𨿽身體舒適﹐猶似綿軟﹐而四體端正﹐仍如山嶽﹐巍巍不動﹐及於酥麻透體﹐欲忘而不能忘﹐直接發生作用﹐使我要忘忘不了﹐此時節須止火矣。其初刻漏﹐武火也﹔到定時仍有爲武火之意﹔至忘身時﹐則文火也﹔止工時﹐止火也。至此時﹐已工行一度﹐可云采到取到﹐應卽起而散步﹐或微微吟詩﹐或輕輕讀書﹐萬不可接續再做﹐此爲最要而不可忽者也。止火﹐卽封固也﹐不然則陽气發熱而走矣﹔發熱發汗爲走藥﹐此最忌之事也。陽亢則又化陰﹐所以「有悔」也。於此可別爲三種工夫﹕第一武火爲「采取」﹐第二文火爲「溫養」﹐第三止火爲「封固」。此三種從古上眞﹐最爲祕密﹐而不肯輕談﹐余今泄之﹐幸勿忽也。最初下工采取封固﹐而得微陽﹐日積月累﹐金气滿足﹐眞陽旺盛﹐外腎方舉。卽應聚火載金﹐駕動河車﹐過關上昆侖﹐而「利見大人」焉。此卽小周天也﹐與大周天之作用不同﹐後當詳細述之。

凡做九還工夫﹐其水源必須至淸。亦有人以夢中陽舉﹐至醒時因其舉而做九還工夫者﹐此實不可。何則﹖以夢中至醒時之間﹐有他念否未可知。故必有法﹐使睡夢中能身心兩靜﹐方可用之。蓋一有他念﹐則水源不淸﹐而不可用矣。辯水源淸濁﹐爲修道者最要之事。如有水濁之慮﹐不若棄而不用之爲愈矣。此中詳細﹐後當細述之。

先天大道﹐始終在還虛。以虛感虛﹐全爲虛裏工夫。丹法共分三品﹕

上品﹕無卦爻﹐無斤兩﹐無火候。有采取﹐無法度。

中品﹕無卦爻﹐有斤兩﹐有火候﹐有采取﹐無法度。

下品﹕有卦爻﹐有斤兩﹐有火候﹐有采取﹐有法度。

上品以定﹑忘﹐爲全始全終工夫﹐並無火候﹔守中抱一﹐卽其火候也。虛裏還虛﹐身內身外﹐自然感應﹐其工夫全不落於形相也﹔中品則有﹑無參半﹐比上品已著相矣﹔至下品則全有形相﹐須按定法行持。故上品﹐上士可行之﹐一年可成﹔中品﹐中士行之﹐三年有成﹔下品﹐下士行之﹐成不成未能定焉。卽幸而有成﹐亦甚費歲月﹐多爲終身無成者。蓋其法爲「安樂法」﹐只能卻病﹐而並不能延年。中品尙可進道﹐其工夫先﹑後天兼用﹐不易求效。至下品則完全在後天形身上做工夫﹐比中品更下矣。今日講丹法者者﹐大半爲中﹑下二品工夫﹐修道者亦不可不知也。先天大道﹐卻不在此三品丹法之中﹐惟與上品多有同者。其工夫要甚簡易﹐得之只在片刻。蓋火候工夫﹐妙在能攢簇。攢簇一年於一月﹐一月於一日﹐一日於一時﹐轉瞬卽一周天。只要能守住定﹑忘﹑止三字無誤﹐必能得之。至中品則夾雜有後天在內﹐兼用意覺﹐卽已著相﹐而半在身上。則末後還虛﹐不易超脫﹐難於煉心。工夫做得甚合法度﹐充其量不過一地仙而已﹐以其工夫多在色身之上故也。至下品﹐則最高能成人仙﹐多爲卻病保身之法﹐去仙更遠。惟上品乃爲神仙也。

今吾所講者﹐爲道家最上一乘﹑無上至眞之道﹐卽先天大道也。以太虛爲鼎﹐太極爲鑪﹐淸淨爲丹基﹐無爲爲丹母﹐性命爲鉛汞﹐定慧爲水火。定卽是水﹐定中生慧﹐卽爲慧中發火﹐窒欲懲忿爲水火交﹐以定然後能慧故也。如《易﹟艮卦》之詞「君子以懲忿窒欲」。性情合一﹐爲金木並﹔以洗心滌慮爲沐浴﹐卽大忘也。存誠定意爲固濟﹐戒﹑定﹑慧爲三要﹐如佛家無異﹐修者修此三者而已。中爲玄關﹐明心爲應驗﹐見性爲凝結﹐天﹑地﹑人三元混一爲聖胎﹐性命打成一片爲丹成﹐身外有身爲脫胎﹐打破虛空爲了當。此最上一乘之妙﹐至士可以行之﹐謂之「圓頓兼修」﹑「功滿德隆」﹑「直超圓頓」﹑「形神俱妙」﹑「與道合眞」。吾人所做之工夫爲漸法﹐而所修者爲「圓頓雙修」﹐殆由漸以頓悟圓通也。至所說上﹑中﹑下三品﹐皆爲漸法﹐漸法卽權法也。因人而施﹐異其授受﹐其中年齡大有關系。因人到六十四歲之年﹐卦气盡矣。卦气旣完﹐陽已無餘存者﹐最上之道﹐不能卽修。必須先習漸法﹐去其色身之病﹐而能延年﹐漸復眞陽﹐方可授以最上一乘之道。漸法三品中﹐尙有上品﹐可以成道﹐中品卻病延年﹐下品僅足去病﹐今日普通外間所講之道﹐皆爲此漸法三品。最上一乘﹐知者鮮矣。漸法三品中﹐上品以天地爲鼎鑪﹐陰陽爲化機﹐鉛汞銀砂土爲五行﹐日月爲水火﹐性情爲龍虎﹐念爲眞種子。旣以念爲眞種子﹐所以有心﹐非無上妙道﹐以無爲主也。有心﹐所以有存想之法﹐先須存想「山根」﹝據《性命圭旨》﹞﹐以心煉念爲火候﹐息念爲養火﹐含光爲固濟﹐降伏內魔爲野戰﹐身心意爲三要﹐取其體也﹔天心爲玄關﹐取其用也﹐情來歸性爲丹成﹐和气燻蒸爲沐浴﹐乃上乘延生之道。其中與中乘相似﹐上士行之﹐始終如一﹐亦可成道﹐不過非金仙之道而已。

中品與此不同﹐更著相矣﹕以乾坤爲鼎器﹐以乾爲首﹐坤爲腹故也﹔坎離爲水火﹐卽心腎是也﹔烏兔爲藥物﹐心气腎气相交是也﹔精﹑神﹑魂﹑魄意爲五行﹔身心爲龍虎﹐气爲眞種子﹐一年寒暑爲火候﹐法水灌漑爲沐浴﹐內境不出﹐外景不入爲固濟﹐太淵﹑絳宮﹑精房爲三要﹐以泥丸爲玄關﹝大小相交之中如點之外是也﹞﹐卽內虛空是也﹐在人身上有形之處也﹔精神混合爲丹成。此中乘養命之法﹐與下乘大同小異﹐功成可以作人仙﹐而長生久視。

此種丹法﹐現在講者最多。除旁門之外﹐集會傳道者﹐多系此種。鐵嶺孫君所傳﹐則上品也﹐觀其書而知之﹐因采取時有作爲形相也。尙有下品﹐更難成矣。以身心﹝自己的﹞爲鼎鑪﹐精气爲藥物﹐完全是後天之物﹔心腎爲水火﹐五臟爲五行﹐肝肺爲龍虎﹐精爲眞種子﹐以年﹑月﹑日﹑時行火候﹐咽津灌漑爲沐浴﹐口鼻爲三要﹐腎前臍後爲玄關﹐五行混合爲丹成。此乃安樂之法﹐與上三品稍稍同﹐而作用處有別。獘在以「還精補腦」一語﹐象言而實做之﹐且有用夫婦雙修者﹐﹐以自己夫婦爲限﹐尙與造孽者不同。以腎前臍後爲玄關者﹐做工夫之法﹐由呼吸入手﹐用意吸气﹐至臍後腎前之處﹐使气在其處回旋凝結﹐此其則也。下品丹法﹐最要者在忘情﹐如能忘情﹐亦可養命。只恐不能忘情﹐則非特不能養命﹐恐反促命矣。

中品采取有法﹐以气爲眞種子。當气動陽生﹐卽陽舉之時而采取﹐因用烏兔爲藥物﹐故左手捉著金烏﹐右手執住玉兔﹐又「左捏靑龍頭﹐右捉白虎尾」﹐亦爲養命之道﹐能做好亦可長生久視。惟上品與最上一乘相似﹐可以成仙合道。以天地爲鼎鑪﹐仍守空字﹐以念爲眞種子﹐煉念成意爲藥。先用止念工夫﹐念去得眞意爲眞種子。煉念爲火候﹐息念爲溫養﹐與最上乘「虛心」二字不背。不過煉念息念﹐卽存想之法﹐凡講存想者﹐皆如此也。定在一處﹐堅一念而修﹐可以成地仙﹔因恐水源不淸﹐成金仙則不易耳。玆更就上﹑中﹑下三品之玄關﹐分別列之如下﹕

上品﹕玄關在上﹝泥丸山根﹞之虛竅及天心爲玄關者﹐陽動時爲天心。

中品﹕玄關在中﹐臍下一寸三分臍後腎前爲玄關。

下品﹕靈關在上修性﹐山根爲靈關。玄關在下修命﹐命門爲玄關。

就佛家論﹐可以修成阿羅漢﹑聲聞﹑緣覺之果﹐以其指念爲眞種子﹐未能滅盡定也。至先得阿羅漢﹐由羅漢修成菩薩﹐由菩薩修成佛﹐及「立地成佛」者﹐皆非修最上一乘﹐不爲功也。其經兩重階級﹐乃成佛者﹐仍因本源不能歸空﹐所以如此遲遲者。今日講火候﹐特將道佛之階級等等﹐略爲說明。諸君將來見講道者﹐聽其言﹐觀其書﹐卽可知其爲何品何乘﹐而不致誤入歧途﹐於修道者有裨也。最上一乘﹐先天大道﹐爲三教同一之法﹐所謂「只此一乘﹐餘二非眞」是也。歷來成聖﹑成佛﹑成天仙者﹐皆由此入﹐皇天無二道也。

丹書所講火候﹐包羅三品而言。故說先天﹐而又引證後天之象﹐更申述曰「象言」。一面說「虛中采取」﹐一面云「有所作爲」﹐分別甚著﹐在讀者善讀善用之耳。此所以修丹者﹐不論何品﹐皆講《參同》《悟眞》也。吾講之「酥麻」二字﹐邱祖謂之「酥綿」。邵子曰「三十六宮都是春」﹐白紫淸曰「骨肉融和都不知」﹐亦酥綿景象也。還虛時﹐虛空中所生陽炁﹐能到我身﹐其間有感應之理焉。蓋我已虛極靜篤﹐成純坤之體﹐則內外兩靜﹐杳杳冥冥﹐不特空其身﹐又已空其心。亦非略空﹐實已空極。陽气無空不入﹐恍恍惚惚﹐內感外應而來到我身﹐殆全屬恍惚杳冥發生之作用也。《無上玉皇心印妙經》講之甚詳﹐後當詳細述之。

一貫天機直講卷三

第十一講

心印妙經丹書之祖

不設像言詞明旨遠

丹經中﹐以《陰符》《道德》《玉皇心印》《淸淨》《定觀》諸經﹐爲上古之書﹐最爲簡明﹐象言絕少。後世著書設像﹐比諭層出不窮﹐於是有象中之象﹐諭中之諭﹐學者目眩心迷﹐無從著想。且仙眞聖賢﹐各因時代不同﹐而立言救一時之獘﹐故其說多有偏泥。讀書者須高具眼孔﹐識其門戶﹐乃能得其正義。旁門外道﹐皆自誤解丹經而出﹐可知丹書難讀矣。玆將《無上玉皇心印妙經》逐一講解如下﹕

上藥三品﹐神與气精

夫神者一也﹐一而神也﹔气者二也﹐兩而化也﹔精者三也﹐神與气合生精﹐而爲三也。旣名之曰「上藥」﹐則非後天之物﹐而爲先天之元神﹑元气﹑元精無疑矣。分別言之﹐後天之神﹑气﹑精三者爲識神﹐思慮之神﹐呼吸之气﹐交感之精﹐與先天之三者不同。元神爲乾元祖性﹐其體本空﹔元气者﹐父母交時﹐兩精兩气相合而生之气﹐卽後天之先天炁也﹔元精者﹐混元至精也。三者合一﹐卽可成道﹐此上藥三品也。至後天﹐則元神生思慮神﹐思慮神爲識神之一部分﹐識神本由元神﹑元精而出。中陰入胎﹐其時混混沌沌﹐𨿽夾帶情識﹐而元神尙在﹐足以制其欲望。至後天變成坎離﹐而情變爲性﹐上占元神之地位﹔性陷爲情﹐下混於元情之所。情識奪元神之混沌而爲開明﹐故謂識神爲元情元神化合之變體也。思慮之神﹐卽識神之動於內者﹐故謂爲「一部」﹐而實爲後天人心之主﹐故言後天卽以「思慮之神」代之。後天識神﹐由先天元神陷失而生﹐故丹書謂元神爲母﹐識神﹝思慮神﹞爲子﹐有子﹑母之關系也。

人之最先﹐只有元神﹐識神後來者也。識神挾有情根﹑智蒂而來﹐入我中宮﹐爲我主人﹐塗附習染而加劣。後天劣性﹐皆由其智識牽引而來。倘智識不加污濁﹐識神仍空洞如元神也。由此觀之﹐則識神實生於空﹐由空體感七情六欲﹐而成識神。空卽元神也﹐故以元神爲母﹐識神爲子﹐丹經﹑佛典名之爲賊﹐曰「不可認賊爲子。」因劣性而名之爲「賊」﹐賊實子也。丹經於識神元神﹐謂之「子藏母胞」。若識神歸元神﹐則識神自不動矣。呼吸气與先天炁﹐亦有母子之關系也。惟先﹑後相反﹐呼吸气爲母气﹐而先天炁爲子气。先天炁﹐無形者也﹐呼吸气﹐有形者也。以有返無﹐卽在後天呼吸气中﹐提取先天無形之炁。道在陰陽相交﹐燻蒸四體﹐卽可提出先天炁。譬之蒸气水然﹐經火鍛煉蒸發﹐而極淸之蒸气水出焉﹐故呼吸气爲母气﹐而先天炁爲子气。丹經曰「母陷子胎」﹐言先天炁在後天气之胎中也。惟神與气兩者﹐皆有子母之關系﹐作丹方有憑藉。《西遊記》有「子母河」﹐豬八戒過「子母河」喫水而有孕﹐問之土人方知。旣有孕﹐卽無法打胎。惟直南去千餘里﹐有「解陽山」﹐有泉水名「落胎泉」﹐飲此泉可愈。此卽先天炁也﹐蓋誤認有形之气爲先天炁而作丹﹐陷於有形﹐成爲幻丹﹐故有此譬諭。子母河﹐爲女兒國所管﹐女兒爲純陰有形之气也。神气皆有子母關系﹐而元精與交感精則有所不同。元精之爲物﹐名𨿽爲精﹐其實气也﹐亦卽爲情。元神元气相合﹐而感生元精﹐先天也﹔以後天之精神﹐與呼吸之气感情而動﹐化成有形之精﹐爲交感情﹐後天也。識神一也﹐呼吸气二也﹐元精三也﹐合一二三而成四﹐爲交感情。不能自生自化﹐必須三合而成。所以修道者﹐須先將交感精化成元精﹐所謂「煉精化气」是也﹐此第一步工夫也。第二步爲「煉气化神」﹐第三步爲「煉神還虛」。交感精因動而生﹐別有淫根﹐爲出入門戶。不去淫根﹐不能斷淫。修道者將有形者﹐化爲無形﹐不空者化而爲空﹐情化爲性。欲斷淫根﹐須先將交感精化爲元精。《楞嚴經》緣起於淫﹐阿難陷於魔女淫室﹐淫根未斷﹐不得」漏盡通﹐"未能免難﹐所漏者𨿽僅淫精﹐然此精由神气交感而生﹐則神气亦隨漏矣。惟得「漏盡通」﹐則不漏﹐而可斷淫根。觀音得道﹐何以在耳﹖因耳腎同爲坎﹐精由腎漏﹐卽由耳亦漏。故須調息﹐喝音入耳﹐以藏神於耳。欲水源淸﹐在先洗耳﹐腎水自淸。耳可徧聽八方﹐有千二百功德﹔眼只能視前﹐而不能及後﹐僅有八百功德﹔口鼻同眼﹐八百功德﹔意能周知遠近﹐亦同於耳﹐有千二百功德。佛宗先淨耳﹑意兩根﹐求得眞意歸耳﹐方可觀音得道。千二百功德﹐能統八百功德故也﹐觀音得道﹐方能斷得淫根淫意。經說人身三淫﹕意﹑身﹑根是也。單斷一根﹐如身如意﹐皆不能斷淫無漏﹔必斷淫根﹐方能斷淫﹐爲漏盡通﹐見「馬陰藏相」。道家說「陰縮如龜」﹐小周天完成﹐七返九還工夫已畢﹐方現此相而斷「三淫」﹐還成童體﹐可進修「上德無爲」之道﹐如童體修眞無異。此最上一層﹐無爲大道也。

上﹑中﹑下三品漸法﹐則不然。𨿽修功深﹐至淫根仍難斷盡﹐僅爲縮而不動﹐尙未能滅盡成童體也。中﹑下兩品﹐淫根更難於斷。因進修時﹐夾雜後天精气﹐只能卻病延年﹐去仙遠矣。仙須先斷淫根﹐語曰「天上無漏精的神仙」﹐卽此是也。安樂法多有采煉後天者﹐以識神與呼吸气爲身心鼎鑪﹐爲藥物烏兔﹐而采取交感之淫精﹐不知此有形質之物﹐何所用之﹗不過得一時身體光潤﹐面目紅紫而已。凡有形質之物﹐終有壞時﹐更有男女交媾﹐不泄精而返之者﹐則爲外道邪說也。其間主夫婦雙修者﹐尙無損於私德﹐若用女鼎﹐則作孽而非修道矣。

夫上藥三品﹐自是先天無形之物﹐後天豈可謂「上」﹗《易》曰「形而上者謂之道。」﹝見《系辭上》﹞形上﹐卽先天也﹐先天之神與气﹑精﹐爲作丹之大藥﹐而水﹑火亦在其中。元神爲心之主﹐元气爲身之主﹐元精爲意之主。神動气隨﹐精亦因之而動﹐故先言神﹐後言气﹑精。白玉蟾曰「此神不是思慮神﹐乃是混沌之元神﹔此炁不是呼吸气﹐乃知卻是太素煙﹔此精不是交感精﹐乃是玉皇口中涎。」﹝按白玉蟾《心意恁地歌》原作﹕「其精不是交感精﹐乃是玉皇口中涎﹔其气卽非呼吸气﹐乃知卻是太素煙﹔其神卽非思慮神﹐可與無始相比肩。」﹞先天元神﹐便是空性之動體﹐眞空而妙有者也﹔先天元炁﹐便是太極中之理气﹐妙有而眞空者也。「兩者同出異名﹐同謂之玄﹐玄之又玄﹐眾妙之門」﹝見《老子》﹞也。元气者﹐「玄」也﹔元神者﹐「玄之又玄」也。神气合而生元精﹐謂之「至陽之精」。佛曰「我有一寶﹐祕在形山。」道曰「先天一點陽精﹐不在心腎﹐而在元關一竅。」元關者﹐神气合爲藥物﹐藥物而生之玄竅也。此藥生時﹐便見「形山」﹐形山倒而精盡化炁﹐得漏盡通矣﹐故曰「倒卻門前剎竿」者也。

神寓於性﹐炁寓於情﹐合之爲性﹑情﹑神﹑气﹑精之五行。五攢爲三﹐謂之「三品」﹐三品卽作丹之上藥也。儒家從性情言﹐故有未發之「中」﹐已發之「和」。「致中和」﹐卽三品歸一也。《易》曰「乾坤者﹐性情也。」﹝見《乾﹟文言》﹐「乾坤」應作「利貞」﹞又曰「精義入神。」﹝見《系辭下》﹞又曰「保合太和﹐各正性命。」﹝見《乾﹟文言》﹐後句在前﹞太極理炁寓於情﹐是以又稱性命﹐此理气卽天之所命也。上藥卽眞鉛眞汞﹕眞鉛爲月中玉兔﹐眞汞爲日中金烏﹐又謂之白虎﹑靑龍﹐兩弦之气﹐此從藥物言也﹔元神爲火﹐元气爲藥﹔元神爲火中木液﹐元气爲水中金精﹐此從修煉言也。二者爲人身之眞日月﹐日月合而爲「易」﹐爲「丹」﹑爲「明」﹐「一陰一陽之謂道」也。先天三品﹐均無生滅﹐三卽是二﹐二卽是一。非若後天識神與呼吸之气﹑交感之精﹐爲人流浪生死之根﹐隨人消滅﹐不足爲上藥﹐且爲性命之害者也。

恍恍惚惚﹐杳杳冥冥

此二句言藥生景象﹐及下手工夫也。《老子》曰「惚兮恍兮﹐其中有象﹔恍兮惚兮﹐其中有物﹐杳兮冥兮﹐其中有精。其精甚眞﹐其中有信。」蓋恍惚乃陽至之時﹐杳冥乃陰極之候﹐其間本有分別。下手之初﹐還虛守靜﹐神气相合﹐則入混沌之境。混沌至極﹐始入杳冥。杳冥者﹐內外淸淨﹑四大虛空也。此時知識全無﹐身心兩忘﹐不知我之爲我﹐形無其形﹐譬如深邈而不可測﹐幽遠而莫可致。故象之以「杳冥」二字﹐重用則尢加甚焉﹐是靜之至於篤也﹐卽丹書謂「亥子之交」也。此時天地交會﹐日月合璧﹐萬象皆空﹐而妙有含育其中。先天無極﹐而造化根基於是﹐故謂「其中有精」。精者﹐先天混元至精也。此精爲生天﹑生地﹑生人﹑生物之眞精﹐卽元神﹑元气相合而生之元精也。混沌之際﹐元中來陽﹐蘊於此杳冥之中﹐𨿽是無形無象﹐而天人已合發矣。元精之生﹐「其中有信」﹐信者消息也﹐一定不移之事也。眞精生於至無之中﹐而眞信亦見於靜極之時﹐信至而眞精到宮。此所謂「信」﹐卽活子時之消息也﹐信至則由杳冥而達於恍惚矣。恍惚者﹐混沌之中﹐忽然而覺﹐又如不覺﹐身心空定﹐如登雲霧也。此時三宮气滿﹐機動籟鳴﹐惟覺其動﹐不知其他。如淸明而不淸明﹐如昏睡而又非昏睡﹐故象之以「恍惚」二字﹐重用則尢加甚焉。是虛無靜極也﹐卽丹書活子活午之候也。

此際眞陽已生﹐妙有不礙眞空﹐眞空不礙妙有﹐故謂「其中有象」﹐象卽陽生之象也。杳冥之時﹐寂然不動﹐及無中生有﹐始感而遂通﹐是爲「恍惚」。陽之復矣﹐而藥已產﹔虛之極矣﹐而物將實。三品無形混合﹐卽藏於此恍惚之中﹐似乎有形有象﹐而身心仍空靜也。眞信已露﹐「其中有物」﹐物者藥物也﹐先天眞陽到身矣。眞陽感生於杳冥之中﹐而眞陰內應於恍惚之時﹐一陽來復﹐天心立見﹐所謂「藥產神知」也。神知則恍惚﹐而恍惚以不采之采采之矣。藥產有象﹐采之則有物矣。故信者﹐活子時也﹔象者﹐活午時也﹔物者﹐藥已足﹐而當采之時也。道家以月比丹法﹐謂一陽初動﹐爲月上庚方﹐如初三之一彎新月﹐卽道心始生之候﹐亦卽恍恍惚惚之時也。此八字俱有深意﹐不可忽之。

存無守有﹐頃刻而成

此句二承上文言﹐則爲采取得藥工夫﹔從修持上言﹐則所包甚廣﹐全始全終﹐皆在「存無守有」四字﹐玆細釋之。

《老子》曰「致虛極﹐守靜篤﹐萬物並作﹐吾以觀其復。」致者﹐知而不守也﹔守者﹐純一不已也。虛不可守﹐而靜可守。虛卽無也﹐極則生有﹔靜卽有也﹐篤則歸無。惟虛極乃有恍惚之象﹐靜篤始入杳冥之時。丹書曰「空洞無涯是玄竅﹐知而不守是工夫。」存無也﹔「閉兌垂簾默默窺」﹐守有也。「止心於至善之境」﹐存無也﹔「知止於至善之門」﹐守有也。存卽致也﹐「存無」所以杳冥也﹐「守有」所以恍惚也﹔存無﹐卽無欲觀妙也﹔守有﹐卽有欲觀竅也。下工之初﹐虛其心﹐忘其形﹐知而不守﹐寧神調息﹐以歸於混沌﹐是存無之功也﹔身心兩靜﹐入於杳冥﹐而一陽來復﹐地雷震動﹐而轉入恍惚之境﹐則凝神入炁穴﹐火逼金行﹐而金滿月圓﹐藥物堅實﹐是守有之功也。采以不采之采﹐取以不取之取﹔外其身而身修﹐忘其形而形存﹐是又存無之功也﹔烹之煉之﹐采藥歸壺﹔封之固之﹐眞金實腹﹐而積累成丹﹐是又守有之功也﹔還丹旣得﹐無爲而無不爲﹐以至於元神超舉﹐粉碎虛空﹐是又存無之功也。故此四字﹐成始成終﹐頃刻之間﹐便可結丹。大道簡易﹐無他法也。「存無守有」﹐是三品感應之工夫﹔「恍惚杳冥」是三品混合之景象。學者細體會之﹐自知其妙矣。

夫存無卽還虛﹐存無始能達混沌之境。空空洞洞﹐一念不起﹐泯去識神﹐內忘其心﹐外忘其身﹐是謂之身心兩靜﹐卽存無也﹔神气旣合﹐玄竅發見﹐一團眞意﹐若有若無。中土旣立﹐守此眞意黃婆﹐而水火自交﹐金木自並。保守此一點眞陽﹐以成還丹。片刻之間﹐攢簇一周天之气候﹐是之謂「三家相見」﹐「和合五行」﹐卽守有也。此從火候上言之。

神無形﹐陽也﹔气有形﹐陰也。陰陽相生﹐卽有無相成。陽在天成像﹐陰在地成形﹐所謂「存無守有」﹐卽和合陰陽也。後天之人﹐心中元神已被蝕於識神﹐所以先須存無。存無者﹐泯識神﹐除四相﹐以還虛也﹔身中元气﹐已陷入坎中﹐所以次須守有﹐守有者﹐一陽來復﹐保持天心﹐以生藥也。此從道理上言之也。

凡學道下工﹐須神气相合﹐卽有無相入﹔繼則神气感通﹐卽有無不立﹐靈臺淸淨﹐無有無無﹐《悟眞》曰「有無從此自相入﹐未見如何想得成﹗」卽有無皆不立之意也。故必先無無以存﹐方能有有可守。無欲觀妙﹐復我眞空﹐便是存無﹔無中生有﹐眞精出而玄牝立焉﹐方應守有。有欲之時﹐乃有竅可觀也。故存無卽無爲﹐守有卽有爲﹔存無卽無不爲﹐守有卽無以爲。此從工夫上言之也。

《金丹四百字﹟序》曰「不可以有心守﹐不可以無心求」者﹐要一意不散﹐卽守有也﹔守者﹐要一念不起﹐卽存無也。依有意無意之眞意﹐以體有無。守有不是以有心守﹐存無不是以無心求。下手之運用﹐在一念不起﹐而一意不散。然欲一意不散﹐必須一念不起。惟其一念不起﹐乃能一意不散。維持一意不散﹐自可一念不起。兩者互成互奪﹐不成不奪。學者先宜誠意﹐得眞意時時寂照﹐有有可守﹐自然一念不起﹐而得存其無。先淨六識﹐而心會虛無﹐則意自誠而歸眞﹐又是能存其無﹐所以可守不有也。此又從下手運用上言之也。

「存無守有」四句﹐包括如是之廣﹐學道始終﹐未嘗出此。從煉精化炁言之﹐則守有也﹔煉炁化神﹐則存無也。以煉己言﹐則存無也﹔築基﹐則守有也。而七返九還﹐玉液金液﹐均孕於此四字中矣。

回風混合﹐百日功靈。

此二句承上文﹐言小周天之功﹐卽百日築基之事也。存無守有﹐在小周天火候中﹐爲產藥得藥工夫。故「回風混合」﹐則百日而精化炁矣。風者﹐巽風也﹐巽風在丹法爲眞息﹐眞息開闔﹐是爲回風。回者一升一降﹐任督循環﹐法輪轉於中央黃道﹐而陽火進於左之黑道﹐陰符退於右之赤道﹐以仍歸坤﹐是爲一天﹐周而復始。內日月一往一來﹐外日月一顚一倒﹐陽气逆上﹐謂之「回風」。入於乾鼎﹐陰陽混合﹐而眞液始降下黃庭﹐而結爲丹砂。混者﹐陰陽交而混沌也﹔合者﹐鉛汞交而凝合也。《四百字》曰「天地交眞液﹐日月會眞精。」是也。

白玉蟾曰「河車直上昆侖頂。」蕭紫虛曰「自在河車幾百遭。」回風﹐卽河車也。一陰一陽﹐周流六虛﹐圓轉如輪﹐比若風車。周天三百六十﹐三百周天而基成。百日築基﹐平均每日周轉三度﹐蓋約數也。眞息諭巽風﹐取其柔細也。開闔合同﹐九還七返﹐以復先天﹐回風之效也。九還之乾坤子午﹐外交混合也。七返之坎離南北﹐內交亦混合也。流戊就己﹐二土成圭﹐混合也﹔取坎塡離﹐返離歸坎﹐亦混合﹔內外相合﹐金木龍虎相交﹐亦混合也。混而後合﹐合而後混﹐神气相合而混沌﹐心息相依而杳冥﹐日月交合而成丹﹐天地交合而成大丹﹐皆混合之效也。而在百日關頭﹐煉己築基﹐則回風以混合眞陰陽耳﹐故謂「百日功靈」。靈者﹐玄妙莫測也﹐虛靈不昧也。百日之功﹐煉己純熟﹐則築基堅固﹐復我虛靈之元神﹐而泯去妄馳之情識。先天之祖性﹐將由此而圓明矣﹐故謂之「築基」。築者﹐築去其雜念﹐而養成聖功也。因存無守有﹐而我身﹑心﹑意三家相見﹐混合爲一﹐化生先天眞陽之炁﹐巡回不息﹐以成丹基。其效驗﹐如呼谷應聲﹐立竿見影。百日之間﹐功績顯著﹐而我心中之神﹐亦還其不昧之本體﹐可不謂之靈哉﹗但百日亦系象言﹐此則視人身體質彊弱﹐及年歲老少﹐行功勤怠而異。少則一月﹐多者無限也。丹經又謂﹕築基有限者﹐因小周天共三百次﹐卽日行一次﹐一年亦可完畢。惟煉己則無限期﹐蓋必煉己至於三品混合﹐頃刻得藥﹐然後乃有回風之周天。有此升降消息﹐方是築基火候。三百周天﹐內丹自結﹐是在煉己旣純﹐則有限﹐而未純則無限矣。

默朝上帝﹐一紀飛升

此二句接上文﹐言煉炁化神之事﹐卽大周天一年溫養之工夫也。「上帝」者﹐上淸之帝﹐天谷元神也。「默朝」者﹐無爲也。身心無爲﹐而神炁合一﹐自歸上田也。蓋百日築基﹐功在下田﹔至七日周天﹐則移至中田﹔一年胎成﹐則又由中田移居上田﹐而出神焉﹐故曰「一紀飛升」也。「一紀」者﹐星紀一周﹐斗柄循環一徧﹐卽一年也。非百十二年爲一紀之謂﹐蓋以月紀隨斗柄轉移﹐自子以迄於亥也。

此句最緊要﹐爲「默朝」二字﹐包括火候工夫。《老子》曰「上德無爲﹐不以察求。」上德者﹐純陽童眞之體﹐先天祖炁﹐本在身中﹐但能居敬存誠﹐自可明心見性﹐所謂「安而行之」﹑「生而知之」者是也。身心無爲﹐而神气無不爲﹐所謂「自有天然眞火候﹐不須柴炭及吹噓」是也。「默」者﹐「耳目口三寶﹐閉塞勿發通」是也。「朝」者﹐「以我之太虛﹐通天地之太虛﹔以我心之眞空﹐合天地之眞空」是也。所謂「天法道﹐道法自然」﹐此中無所作爲﹐損之又損﹐而性光自明﹐放之六合﹐徹地天通矣。蓋築基而後﹐形身已成童體﹐元神之去者已返﹐元炁之漏者已還。卽是由後天中﹐已得先天﹔再進於先天中返還其先天。卽是聚則成形﹐散則成气﹐陰神化爲陽神﹐充徧宇宙﹐與太虛合其德﹐日月合其明。此步卽一「靜」字之功﹐只要虛其心﹐而忘其形﹐無人﹑我﹑眾生﹑壽者﹐凡所有相﹐皆是虛妄。守我之眞﹐自然而龍虎大交﹔存我之無﹐自然而元神超脫。一年之間﹐默默冥冥﹐形神自化﹐壽與天齊。所謂一年﹐又僅十月﹐因除去卯酉二月之沐浴也﹐實則三百日耳。一日一周天﹐仍是三百周天之數。此三百日中﹐不必用意作爲﹐一歸於空﹐自自然然而見性﹐而出神﹐而飛升也。朝者﹐至誠不息﹐存神天谷﹐而上淸宮中﹐心性靈通。帝出乎《震》﹐自有「乾元九五﹐飛龍在天」之象。俟金光如車輪之大﹐陽神卽脫體而升。是謂「形神俱妙﹑與道合眞」矣﹐末後還虛一著﹐純是法身之道﹐與凡體修證無關﹐故經言「及此而止」﹐蓋已一得永得﹐神仙之工夫畢矣。

知者易悟﹐昧者難行

上文修道功法已畢﹐結此二句﹐此段爲全經綱領。上藥三品﹐和合爲丹﹐百日﹑一年之工夫﹐卽可飛升玉闕﹐豈非至簡至易之事乎﹗然修道匪難﹐聞道則難﹔聞道非難﹐信道則難。歷聖口口相傳﹐心心相授﹐不立文字。上士得訣﹐始能信而行之﹐若下士則大笑之矣。故孔子有「朝聞道﹐夕可死」之說也。

「知」﹐良知也﹐知致而後意誠﹐意誠而後心正﹐心正而後身修。身﹑心﹑意三者之修﹑正﹑誠﹐均賴良知運用﹐行良能也。良知發爲良能﹐卽乾之「易知」﹐坤之「簡能」﹐此「大道簡易」之說所由來也。良知不昧﹐則大道至簡至易﹐無爲而無不爲﹐一朝領悟﹐徹地天通。良知﹐中也﹐良能﹐和也﹔至良知﹐卽致中和也。位天地﹐育萬物﹐其道在此。若昧良知﹐識神用事﹐精﹑气﹑神由根塵而漏盡﹐則是地獄種子﹐尙何道之可行哉﹗

夫良知本元神之正覺﹐當其靜時﹐寂然不動﹐混混沌沌﹐不識不知。及其感而遂通﹐一點眞誠﹐隨機流露﹔純然天籟﹐順帝之則﹔應物不迷﹐而體物不遺﹔爲物不二﹐而生物不測﹐是爲良能。良知良能﹐本爲一致。良知卽止於至善之心﹐良能卽止於至善之地。知能合一﹐便是以止於至善之心﹐而又止於至善之地。至善之心﹐虛之極也﹔至善之地﹐空之至也。惟其虛﹐所以眞靈不昧﹐一歸於誠﹐無外誘之私﹐先天正覺﹐發爲良知﹔惟其空﹐所以一塵不染﹐緝熙敬上﹐無偏倚之獘﹐自然神覺﹐動爲良能﹐而道在其中矣。知能合則淸明在躬﹔志气如神﹐「於穆不已﹐夙夜匪懈」﹐﹝見《詩﹟周頌﹟維天之命》﹞此大人之所以貴「知止」也。「昧」者﹐七情六欲﹐橫梗於中﹐身心動作﹐純爲後天識神役使﹐求其大休大歇﹐亦不可得。是爲人心用事﹐道心泯滅﹐卽聞道而未必能信而行之﹐故曰「難」也。

自首至此爲一章﹐明大道之次第﹐及藥物火候也。以下再詳論下手工夫。

履踐天光﹐呼吸育淸。

此章直述下手工夫。二句言煉己之初﹐全在眞履實踐也﹐卽由後天以返先天之道也。文義極其奧妙﹐玆詳解之。

天光者﹐太極中之陽炁也﹐卽丹書所謂「先天之眞陽」是也。乾爲天﹐於五行屬金﹐剛健中正﹐自彊不息。天體至虛而至靈﹐至明﹐無所不覆﹐故陽炁無形而有象﹐積而爲日﹐無所不照。《易》曰「在天成像。」象卽光之象也。修士煉己﹐道在虛心實腹。《悟眞》曰「虛心實腹義俱深﹐只爲虛心要識心。不知煉鉛先實腹﹐教君守取滿堂金。」心象《離卦》中爻空虛﹐本是先天之乾﹐因與坤交而中爻陷入坤中﹐以成坎﹐乾遂虛而爲離﹐離卽乾之變也。是則心本象天﹐天體旣虛而靈明﹐則心亦未嘗不然。惟其心虛﹐腹乃可實﹔又惟腹實﹐心乃可虛。何者﹖道在取先天之乾金也。先天乾金﹐爲生天之正炁﹐又謂之「元始祖炁」﹐又謂之「太極中之理炁」。此點祖炁﹐原超出三界﹑五行之外﹐因其積而生天﹐故象之眞金﹐名之「剛健」﹐蓋取金剛不壞之義。後天下德之人﹐其象已由乾坤變爲坎離﹐陰陽混合﹐性命分開﹐气質之性用事﹐天命之性潛藏﹐無妄之情消泯﹐物欲之情猖熾。欲學大人﹐須先下「克己」工夫﹐格物致知﹐正心誠意。做到「誠」字﹐卽是虛心工夫。在心未能虛之時﹐自必求制心之道﹐則積金實腹是也。金於五常爲義﹐卽「集義以生浩然之气」耳。此浩然正气﹐道家稱爲「眞金」﹐此气自虛中來﹐全憑感應招攝。得此實腹﹐則心中之客邪自去﹐物欲自格矣。丹書多設像諭意﹐致此炁萬號千名。本經最古﹐絕少象言﹐故直謂之曰「天光」也。

「履「者﹐《天澤履》《易》﹕「上干下兌爲履。「孔子曰「履「﹐德之基也「。修道象卦﹐自「履「下手。《履》之初九﹕「履虎尾﹐不咥人。「虎﹐兌金白虎也。《悟眞》曰「白虎首經至寶﹐華池神水眞金。「先天眞陽﹐卽此「白虎首經「之眞經﹐得之則成﹐不得則傾。眞金本是先天乾元﹐無形無質﹐產於虛無之中﹐而藏於深杳難測之處﹐故丹書象意﹐謂生於坤中。坤﹐至虛也﹔蘊於兌中﹐兌﹐至深也。廣成子曰「赫赫出於天﹐而至彼至陰之原也。」是眞陽出於天上﹐而實生於地下也。坤爲地﹐爲老陰﹐老陰不育﹐而少陰代坤位值事。兌爲澤﹐少陰也。乾屬金﹐兌亦屬金﹐乾陽兌陰﹐乾動兌靜。靜極而動﹐則陰中生陽﹔動極而靜﹐則陽裏生陰。剛柔推蕩﹐其循如環﹐故先天陽气生於坤兌之中。一陽始來﹐爲《地雷復》﹐天心初動也。二陽始生﹐爲《地澤臨》﹐天心已露。正當用火之時﹐宜其履而實踐矣。履踐俱從地言﹐而「天澤」爲《履》﹐卽以內陰招外陽之象也。道家謂﹕「入虎穴﹐以探虎子。」虎子卽水﹐水在先天﹐爲天一之气﹐卽太極中初動之理气也。此气積而生天﹐故謂「先天」﹐五行顚倒﹐水返生金﹐爲「水中金」也。「虎尾「爲《兌》之初爻﹐「白虎眞金」屬《乾》中之陽﹐故見之兌者﹐如虎尾耳。明乎此機﹐生殺反覆﹐虎尾履而無咎﹐自不咥人。又乾於人爲首﹐兌於人爲口舌。口者﹐出入之門戶也﹐五陽而中含一陰﹐有門戶之象。學者從《履卦》入手﹐而實踐《坤卦》「周流六虛「之旨﹐自可得「天光」之陽﹐卽藥物之謂也。

「天光」﹐有謂系「天心」之誤者﹐說亦甚正。不過陽成像﹐而陰成形﹐日月星辰麗乎天﹐皆有光者也﹔山嶽江海載乎地﹐皆有形者也。本來之乾元面目﹐一眞特露﹐炯炯孤明﹐卽眞陽之來﹐亦有「虛室生白」之景﹐曰「天光」﹐亦固宜矣。

下句接上句﹐言眞履實踐之妙用﹐最爲緊要﹐而四字包羅工夫﹐尢爲傳心之訣。呼吸者﹐口鼻出入之息也﹐而有眞人﹑常人之分。《莊子》曰「眞人之息以踵﹐常人之息以喉。」踵者其息深深之義﹐眞息﹐胎息是也﹐內呼吸也﹐內日月也﹐先天之事也﹔口鼻呼吸﹐爲外呼吸﹐凡息也﹐外日月也﹐後天之事也。日月一往一來﹐而四時成﹔呼吸之一往一來﹐而人壽成﹐皆取象於《坎》《離》二卦﹐坎﹑離卽先天之乾﹑坤也。乾動而闔﹐坤靜而辟﹐一闔一辟謂之變﹐往來不窮謂之通。故乾坤有門戶之象﹐而宇宙之間猶槖鑰。太虛以天地爲胎﹐日月爲息﹐而運行不朽。人以气爲息。一吸而盜天地萬物之气以爲气﹐一呼而天地萬物盜人之气以爲气。气周行於形身﹐役使五官﹑百骸﹑四肢﹑九竅﹐以成動作。气盡則人死﹐而呼吸消滅。是形身之所以生存者﹐賴此气耳﹔此气之所以往來不窮者﹐賴此息耳。气本外來﹐而人藉之以生﹐一呼一吸﹐遂爲四大一身生命之根﹐不亦重哉﹗

外呼吸所運用者﹐有形之气也﹐有形之气屬之地﹐本爲重濁之气﹔內呼吸運用者﹐無形之炁也﹐無形之炁出於天﹐本爲淸輕之气。人之生也﹐先有內呼吸之胎息﹐而後招攝有形之气﹐由鼻孔入。自內呼吸停止﹐卽爲後天﹐而先天之靈明﹐遂隱而不見。此外呼吸一出一入﹐形身依之爲命﹔其實眞正命蒂﹐仍在內呼吸也。胎兒之胎息﹐眞人之眞息﹐均爲內呼吸。所謂「眞息」者﹐在臍下一寸三分﹐元气凝結於無形中﹐圓轉如輪者是也。眞息自動﹐而元炁達於四體﹐下至「湧泉」﹐上通「泥丸」﹐後升前降﹐化爲眞液﹐落於「黃庭」﹐積而成丹﹐故眞息爲修道根基。丹家謂「呼接天根﹐吸接地根﹐」卽元炁周流之道路也。後天之人﹐胎息早絕﹐惟有口鼻呼吸而已。煉己工夫﹐卽呼吸元气以求仙之工夫。「呼吸育淸」四字﹐亦是此義。

「育」者﹐孕育也﹔「淸」者﹐眞呼吸之元气﹐卽由外呼吸中育出眞息是也。蓋有形之气﹐與無形之炁﹐本同出一原。口鼻呼吸停住﹐則身中眞息自生﹔而必心中妄念淨盡﹐口鼻呼吸乃住。還虛之旨﹐卽是住念﹑住息﹐以至脈住而無息。陳泥丸云「在昔行功方一年﹐六脈已停气歸根。」歸根﹐卽是由凡息以返眞息也。法在神气抱合﹐打成一片﹐然後鼻息若有若無﹐元气燻蒸﹐法輪常轉也。

出玄入牝﹐若亡若存。

此二句承上文﹐述眞息成立之象﹐而玄牝出入四字﹐隱括門戶之義。妙﹑竅同觀﹐有﹑無不立﹐乃得藥生玄竅。夫玄者﹐陽也﹐天也﹐乾也﹔牝者﹐陰也﹐地也﹐坤也﹔玄爲眞空而妙有﹐牝爲妙有而眞空。丹書「玄」﹑「牝」二字﹐最爲重要。白玉蟾曰「念頭動處爲玄牝。」張紫陽曰「全憑玄牝立根基。」又曰「不可以有心守﹐不可以無心求。」呂純陽曰「玄牝玄牝眞玄牝﹐不在心兮不在腎。說到生身受炁初﹐莫怪天機都泄盡。」是玄牝非人身中之竅﹐乃人生身受炁之時也。玄牝爲修士成道根基﹐所謂「築基」者﹐築此而已﹔「煉己」者﹐煉此而已﹔「得藥」者﹐得此而已﹔「結胎」者﹐結此而已。《金丹四百字》曰「藥物生玄竅。」玄竅卽是玄牝﹐牝卽竅也﹐又有謂之「玄關」者﹐「玄牝之門」者。不過玄關與玄牝之門﹐單指一竅﹐而「玄牝」二字﹐包羅較廣耳。

「出玄入牝」﹐卽出陽入陰也﹐出有入無也。旣云出入﹐自有門戶﹐內外之意。以通義言之﹐則出者由內而外也﹐入者由外而內也。然丹經又有「內玄牝」﹑「外玄牝」之說﹐《黃庭經》則謂「出淸入玄二气換」﹐與此似有不同者。何也﹖玄牝二字﹐實爲無中生有之意。蓋物至虛而玄﹐則有先天眞陽﹐自虛無中來﹐玄妙莫測﹐故謂之「玄牝」也。「出玄」卽呼接天根﹐「入牝」卽吸接地根﹐皆眞息運用﹐元炁升降之謂。因有呼吸之象﹐故諭爲出入﹐其實無出無入﹐無不出亦無不入也。一呼而陽升﹐出玄也﹔一吸而陰降﹐入牝也。所以不曰升降﹐而曰出入者﹐因其消息全在門戶﹐卽「玄牝之門」也。「出淸入玄」﹐較此更進一義。入牝而生玄﹐則謂之「入玄」﹔由玄而提上蓬萊第一峯﹐則謂之「出淸」。總之﹐玄牝是眞陰陽﹐眞息呼吸﹐於無形中﹐運行周天﹕呼則由玄牝門戶出而上升﹐吸則下降而入於玄牝門戶。眞陽會眞陰於玄門﹐眞陰合眞陽於牝戶﹐內而坎﹑離交﹐外而道﹑義交。天心復處﹐是爲玄牝。修道根基﹐全在於此也。

「若亡若存」四字﹐乃火候工夫。孟子之「勿忘勿助」﹐孔子「勿固﹑必﹑意﹑我」﹐以及堯之「安安」﹐文王之「雍雍」﹐周公之「止止」﹐皆是養气火候。忘之與存﹐卽若有若無之義。調後天呼吸﹐以求眞息﹐全在有意無意之間。蓋有意著相﹐無心落空﹐皆不足以生藥物﹐而立玄竅也。「出玄入牝」之時﹐亦要「若存若亡」。蓋存之則過﹐亡則不及﹐皆不足以煉鉛而抽汞也。惟此四字﹐深合天然神息之旨﹐泯去知識﹐純任自然﹐則造化鑪中﹐自有相當火候﹐呂祖曰「丹竈河車休矻矻﹐鶴胎龜息自綿綿」是也。

綿綿不絕﹐固蒂深根

此二句緊接「若存若亡」而言。蓋綿綿不絕﹐若斷若續﹐若有苦無﹐卽是若存若亡也。「綿綿」者﹐極長極細﹐上接性根﹐而下至命蒂﹐杳冥恍惚之中﹐無一息不達於踵之意也。《老子》曰「綿綿不絕﹐用之不勤。」《胎息經》曰「吐惟細細﹐納惟綿綿。」皆調息之法﹐卽所以「出玄入牝」之道也。日日如此﹐刻刻如此﹐行住坐臥﹐須臾不離﹐久久行持﹐根自深而蒂自固。根者﹐性根﹑天根也﹔蒂者﹐命也﹐地根也。人生受胎﹐得乾元祖炁以爲性﹐坤元元气以爲命。性根卽谷神之地﹔命蒂卽眞息之根﹐又謂長胎住息之鄕。惟其出玄入牝﹐而根﹑蒂日以深固﹐性﹑命日以融和。及至根﹑蒂合一﹐則三轉爲一﹐而成胎矣。

此爲第二章

﹐統言修道下手工夫。蓋大道簡易﹐工夫無他。卽此行持﹐便可登玉京﹐而逍遙天上矣。

人各有精﹐精合其神。

此章始言三品之來源﹐及元神妙用﹐以啟下文「會三歸一」之玄機﹐爲本《經》中最緊要之文。且以先天元神﹑元气﹑元精﹐賅括後天之神﹑气﹑精﹐示人以「藉假修眞」之道也。

「人各有精」一句﹐從後天形身成立之始言之。《易》曰「男女媾精﹐萬物化生。」﹝見《系辭下》﹞《參同契》曰「人之受生﹐體本一無﹐元精云布﹐因气托初。」蓋人之初生﹐受炁於天以爲性﹔秉气於地以爲結胎之始﹐而性命合一爲一太極。彌歷十月﹐元精應感而入﹐據我中宮神室﹐作我主人﹐而生身矣。從此能食﹑能動﹑能言﹐能仁﹐能義﹐以至幼﹑少﹑壯﹑老﹐而死仍歸空。數十年間﹐事業不知凡幾﹐皆賴此身行之。而推其始初﹐固由父母兩情相合﹐感無形之炁﹐以成有形之身而已。有形之色身﹐由於有形之淫精結成﹔無形之靈炁﹐由於無形之理炁所賦﹔而後天知覺﹐則爲元精主宰﹐啟其關竅。此身實以精成。元精無形﹐亦爲先天之物﹐在後天處﹐謂之「意識」。惟此意識﹐役使形順而逞世間之欲﹐則可墮落無間﹔逆而泯世間之事﹐則可成聖作仙。後天此身﹐賴意識以爲主人﹐不論智愚﹑賢不肖皆同。人各有各之意識﹐卽各有各之元精﹐佛家謂之「意生身」是也。「精合其神」者﹐言後天之人﹐元神已深藏於不睹不聞之中﹐而元精入我中宮神室﹐以主宰身心之動作。吾心之神﹐無所表現﹐惟以意動而表見之﹐故又謂之「識神」也。夫元神﹐本系虛空之體﹐混混沌沌﹐不識不知。元精感入﹐乃有知覺﹐而此不知不識之元神﹐遂隱淪於意識之中﹐終人之身﹐不復能見。惟旣死之後﹐神仍返其虛無﹐故謂之「無生無滅」。修道之人﹐必須復此元神﹐於是分而言之。其實元神無形無質﹐不可得見﹐必至虛極靜篤﹐始可還其本來面目。故丹書又謂﹕「靜爲元神﹐動爲元精。」此言「精合其神」﹐亦取是義。是蓋謂元精入身﹐而合神於其中也。推其太極之理﹐神爲一﹐而精爲三﹔一居太極之中﹐而三居兩儀之中。三之地位﹐卽一之地位﹔一之地位﹐卽五之地位。《契》曰「三五與一﹐天地至精。可以口訣﹐難以書傳。」緣一﹑三﹑五﹐皆太極之中心﹐化生萬物之始气也。元精在人﹐動而爲意﹐意屬中土﹐是一而三﹐三而五也。

又神气合而生精﹐精動則神動。譬如男女交媾﹐必神先馳動﹐而後气至精生。人之一身﹐有陰精以營養之。陰精者﹐五穀食物所化出之精華也。此精在人身中﹐主肌膚潤澤﹐此精枯竭﹐人卽憔悴矣。此外有交感之精﹐卽淫精也。淫精由交感而生﹐交感之時﹐心神搖動﹐馳入命門﹐而先天元气﹐隨之沖合脊髓﹐化精而出。故好色之徒﹐多患脊腰酸疼之疾﹐卽元气與脊髓內虧也。人之有身﹐亦以此精爲本﹐此精又由神動而溢﹐是交感之精﹐本與吾心神相合者也。

神合其气﹐气合體眞。

上句﹐接言神气作用﹔下句言後天返先天之妙。連上文二句﹐以明卽形身以求法身之道﹐皆是自然運用﹐不假修爲者也。夫精合其神﹐意動而气動﹐气動而精動。始之動以無形之精﹐終之動以有形之精﹐三品循環﹐化生萬物﹐道至玄也。神無形屬陽﹐气有形屬陰﹐精則陰陽混合而生者也。道生一﹐一者神也﹔一生二﹐二者气也﹔二生三爲精。三者合一﹑二而成﹐故言精可統神﹑气二者。神在先天爲萬化之主﹐在後天則寓於元精之中。而气之行住﹐又隨神之動靜﹐神行則气行﹐气行則精生。人之性命﹐卽一神一气而已。神气合而產精﹐精附形身而爲之宰。在先天﹐元神本眞空﹐元气爲妙有﹐而元精則有無不立﹐又有無相入者。此精之所以先言精﹝疑衍﹞也。

後天之身﹐元神元炁皆深藏而不見﹐惟有元精﹐尙可於靜寂中求之。下手工夫﹐煉精化气﹐卽由精以返求元气也。元气旣得﹐然後於元气中求元神﹐故曰「煉气化神」﹐實卽會气爲之﹐合二爲一之道也。三品相合﹐由兩儀復還太極﹐再由太極以歸先天眞空之本來面目﹐是謂「煉神還虛」﹐又謂之爲「至眞」。至眞﹐卽是陽神﹐寂然不動﹐則爲虛空﹔感而遂通﹐則爲妙有。光明圓潔﹐變化莫測﹐道家通稱曰「眞」﹐儒家則名曰「神」﹐卽「聖而不可知之謂神」也。「神也者﹐妙萬物而爲言者也。」此無形之身﹐名之曰「淸淨法身」﹔從其變化言﹐則曰「化身」實卽擴充光大天命之性﹐超出三界而與太虛同體是也。此節四句﹐以是立言﹐修士煉精化气﹐煉气化神﹐煉神還虛﹐則法身完成﹐而爲至眞之體。而此至眞之體﹐實則一神之妙用耳。泯元精之識神以復我先天所賦之元神﹐而以元气合之﹐點化濁陰﹐而爲純陽﹐則法身完全成玄矣。卽三家相見﹐招攝先天眞乙之炁﹐凝結和合﹐而得陽丹也﹐故曰「气合體眞」。上三句須連貫解釋﹐始易明白。否則﹐末句「體眞」二字﹐無根據矣。

元精﹑元气﹐皆合於元神之中﹐而完全一神之妙用。誠以元神本屬純陽之炁﹐與太極中始生﹑生天生地之理炁﹐爲同一類﹐故含宏光大﹐則與天地合德﹐日月合明也。《經》言「精合其神﹐神合其气。」固以神爲馭气﹑煉精之主﹐兩用「神」字﹐可知其妙。元神混沌﹐純體先天之象。後天之人﹐因元精據神室﹐空化爲有﹐靜轉爲動﹐性變爲情﹐眞靈昧而六識生﹐七情入﹐是以日益墮落﹐而有生﹑老﹑病﹑死輪回之苦。若能致虛守靜﹐格去物欲﹐以合混沌之象﹐則良知自可復致。再利用此機﹐以涵養之﹐而元神自可復還。元神還﹐則先天元气自和﹐而元精之陰神自化矣。神之爲神﹐不亦妙哉﹗

不得其眞﹐皆是彊名。

此二句﹐申言元精﹑元气﹑元神﹐皆爲先天之物﹐合之則成眞﹐不得則精﹑气﹑神皆假物矣。何則﹖後天之形身﹐識神用事﹐元气潛藏﹐而以口鼻呼吸爲命﹐飲水食穀﹐化生陰精。一身之中﹐純爲濁陰所聚﹔先天無形之三品上藥﹐均陷於幽杳之中﹐不可得見﹔𨿽有精﹑气﹑神之名﹐而無精﹑气﹑神之實。本是有形有象之三物﹐而亦彊名之爲精﹑气﹑神﹐只可支持形身數十年之運用﹐而不能爲修丹之上藥﹐故曰「不得其眞也。

神能入石﹐神能飛形。入水不溺﹐入火不焚。

上節四句﹐申言陽神之妙﹐以足上節重用「神」字之意。神本無形﹐其體屬陽﹐後天雜於情識之中﹐爲濁陰所蔽﹐故失其虛靈之用。在先天﹐元神體本眞空﹐化生萬有﹐步日月而無影﹐入金石而無形。以其虛也﹐故無微不入﹔以其靈也﹐故無往不利。上至九天﹑下至九淵﹔放之則彌六合﹐捲之則退藏於密﹐莫非先天一炁所周流也。陽神之法身﹐聚則成形﹐若人之體﹔散則成炁﹐還其虛空。是以虎兕不能傷﹐刀兵不能入﹐水火不能害也。且神爲一身之主﹐精神之根﹐精气因神而妙合﹐《易》曰「精義入神」是也。又元神旣復虛靈﹐則隨心所欲﹐而妙應無方﹐故有形之身﹐亦能隨神變化。神舉則形舉﹐神隱則形隱也。此古之所以有「隱形術」也。欲生則生﹐欲死則死﹐孔子曰「朝聞道﹐夕死可矣﹗」《悟眞》曰「我命由我不由天」是也。《楞嚴》曰「純想能飛。」《經》曰「神能飛形。」此皆言形隨神之妙也。

神之妙用﹐於人急難中可以可見之。如人遇水火之災﹐𨿽千斤之物﹐亦能執舉﹔萬仞之墻﹐亦能躍下。卽心神專一﹐而忘形之效也。蓋惟精惟一於元神﹐則形身自忘﹐而此身可不死矣。昔神秀使人刺六祖﹐劍斫頭而不能傷﹔俗僧縱火焚濟公﹐寺已燼而不爲害是也。又《安士全書》載﹕「一僧得黃精數斤﹐擬服之以長生﹐而不知其是否有效。先使某入枯井﹐井中儲黃精﹐俟其入卽蓋以磨石。某不得出﹐自分必死。忽有狐在磨孔中告曰﹕『神能飛形﹐子但專心一志﹐目視石孔﹐七日自可飛出。吾輩修道﹐亦先煉形。鑿穴古冢而下﹐臥以仰視之﹐久則形神俱化矣。』某從之﹐至第八日﹐果由石孔飛出。僧見之大喜﹐以爲服黃精之效﹐遂躍入井﹐使徒仍以磨石掩之。數日竟死。」又《至遊子》載﹕「術士某﹐能入火無傷﹐入水不溺。至遊子召而問之﹐術士曰﹕『吾無他妙﹐惟能忘身耳。昔受師訣曰﹕入水行術之時﹐視身爲枯木﹐視手足爲朽枝﹔入火之時﹐視身如山石﹐手足如泥絮。精心專志﹐則水火自無傷矣。』」此皆忘形用神之證驗。彼術士一時凝神﹐尙有如此之效﹐修士始終存神﹐焉有不霞舉飛升者乎﹗

神依形生﹐精依气盈。不凋不殘﹐松柏靑靑。

此節四句﹐補足本章之義﹐申言精﹑气﹑神所由充沛。蓋神本至虛﹐附於形而後有所作爲。在人未生之前﹐一無所有﹐旣生而神卽依之。形者﹐神之宅也﹔神者﹐形之主也。神之在天﹐不過生生不已之一點理炁﹐人感之以結胎﹐則爲受天之命﹐而秉以爲性。性以眞空﹐孕育妙有﹐居中禦政﹐以運行其造化﹐而形以全。故從其空者言﹐則謂爲性﹔從其妙者言﹐則謂之神。人之所以靈於萬物者﹐賴有此神耳。神在先天﹐渾淪太虛﹐無色無相﹐無體無用﹐其靈不可得見。及其附著於形﹐眞空妙有﹐互爲體用﹐色不異空﹐空不異色﹐體𨿽不可見﹐而其用則表著於世。是依形生者﹐乃謂之神。未生以前﹐純爲虛空﹐無神之名也。精本神﹑气妙合而凝﹐童眞之體但有元气﹐而無交感之精。情識旣開﹐神馳气動﹐乃生交感之精。故佛謂一點陽精﹐祕在形山﹐又曰不在心腎﹐而在玄關一竅。﹝按﹐佛謂﹕「我有一寶﹐祕在形山。」道曰「先天一點陽精﹐不在心腎﹐而在元關一竅。」﹞玄關者﹐「地雷」來復之時﹐神﹑气合爲上藥而生者也。此竅中卽藏先天混元至精﹐卽先天陽炁﹐與吾心之神和合凝結﹐而含育者。是陽精之盈虛﹐端在元气之充否﹔而元气之行住﹐又依元神之動靜。元神住於形中﹐而元气附之﹐眞精偕焉。神之所以依形而靈﹐亦以气之能使形動作耳。卽後天之情識﹐何莫非虛中之气爲之傳達﹗元气與神﹐若合符節﹐同出異名﹐同謂之玄也。故元神無生滅﹐元气亦無生滅。形毀壞﹐則神仍還其眞空﹐气仍歸諸太虛矣。況受生之初﹐性命合一﹐神寓气中﹐气運神中﹐本無軒輊﹔後天破體﹐神气乃分。修士下手﹐虛極靜篤﹐無中生有﹐以復我先天之神﹑气﹐而求混元之至精。其法與男女交媾﹐無心感攝太極中生气之理正同。是神气兩者﹐本無生滅﹐合之則成陽神﹐並虛空而不朽﹔分之則還於空﹐不捨形身而歸虛﹐特附麗於形﹐乃可謂之元神﹑元气。推其本來﹐原弗凋殘﹐如松柏之終年靑靑。人能養其神﹐而保其气﹐固其精﹐則此形身﹐亦當若松柏之茂﹐而永壽延年。所謂「形神俱妙﹑與道合眞」者﹐此也。

自「人各有精」於此﹐爲一章﹐統論三品大藥﹐與人身之關系﹐而並及會三歸一﹑陽神超脫之妙旨。「神依形生」﹐故「神能飛形」﹔「精以气盈」﹐故「气合體眞」。可見法身𨿽非色身﹐而修法身者﹐不能離乎色身﹐此陰神﹑鬼仙之所以難於長存﹐而修道參禪之所以必自形身始也。此中妙義﹐惟「知者易悟」﹐「昧者」則「難行」矣。

三品一理﹐妙不可言。其聚則有﹐其散則零。

此立言三品和合而結丹也。所謂「三品一理」者﹐元神﹑元气﹑元精合而爲一﹐復先天太極本體﹐靜則眞空﹐動則妙有﹐妙有卽太極中之理气也。理气萬變﹐化生萬有﹐故謂「妙有」。太極理气﹐分別則爲元神﹑元气﹑元精之三品﹐合而仍爲生一之道。修道者修此而已﹐得道者得此而已﹐三品同出於太極之虛中﹐在先天本爲一炁。故修士以神爲主者﹐則煉精﹑气以還元神﹔以气爲主者﹐則煉神﹑精以還元气﹔以精爲主者﹐則煉神﹑气以還元精。曰「三元混合」﹑「三家相見」﹑「三素合炁」「會三性於元宮」﹑「飛三丹於紫府」﹐皆是此意﹐其妙不可言諭。古謂「三一之道」﹐會三則歸一﹐忘三則知一。《老子》曰「得其一﹐萬事畢。」三品上藥﹐卽是一也。所謂火候工夫﹐均是天然法度﹐不假作爲﹐歷來口口相傳﹐心心相印。不立言說者﹐實不可說﹐無以言也。佛家謂說法﹐實無法說﹔儒家謂「性與天道﹐不可得聞」。蓋道本彊名﹐無中生有﹐三品還虛﹐然後得一﹐得一而三品自在其中。若立文字﹐則萬語千言﹐不能解釋。三教聖人﹐只以一「妙」字了之﹐妙實非言說所可盡也。

「言」字有作聽字者﹐今從別本作「言」字。

三品歸一﹐而成陽丹﹐又稱神丹﹐又謂陽神﹐爲先天至陽之體﹐永不消滅﹐天地壞而這个不壞。釋典謂「有形終有壞﹐無形始是眞」是也。陽神出入﹐徹地通天﹐隨心所欲﹐聚則成形﹐散則成气。寂然不動﹐則仍爲無形象之虛空﹔感而遂通﹐則儼然有形象之眞體﹕此三品合爲一理之妙用也。若夫三品散失﹐則入杳冥幽深之中。終身不可得見﹐而流浪生死﹐形體因之凋零矣。

七竅相通﹐竅竅光明。聖日聖月﹐照耀金庭。

此申言大丹完成﹐金光照體﹐一竅通而百竅通也。修士行大周天之後﹐身中陰魔退盡﹐化爲陽神﹐至覆頂金光如車輪之大﹐卽爲出神之候。而眼﹑耳﹑口﹑鼻四根﹐共爲七竅﹐此時陽神通於七竅之中﹐七竅皆爲陽神出入之門戶﹐故七竅無不光明通徹﹐咸與太虛相接。其所以然者﹐則由「聖日聖月「照耀金庭「也。「金庭「卽是黃庭﹐黃庭屬土﹐土能生金。此際體返純陽﹐黃庭之中充滿乾金陽气﹐故謂「金庭」。聖日聖月﹐爲坎離之眞光﹐聖日者元神也﹐聖月者元炁也。元神元炁和合結爲靈丹﹐而其光明照耀黃庭之中。神本屬火﹐炁本屬金﹐火光而金明﹐玄牝之門在焉。故曰「照耀金庭」也。金庭爲七竅之總持門﹐其光明自通達於七竅之內。黃庭之神﹐統馭萬神﹐黃庭旣爲金气充滿﹐則身中諸神皆化其陰而爲陽﹐陽丹之功用大矣。

一得永得﹐自然身輕。太和充溢﹐骨節寒瓊。

此言得丹之妙。丹卽「聖日聖月」合而爲一也。古文「丹」字﹐合日月二字而成﹐與「易」字﹑「明」字﹐同爲一義。此丹𨿽不易得﹐而得之則永得不失﹐眞靈與天地相通。故《易﹟系辭》謂﹕「大人者﹐與天地合其德﹐日月合其明﹐鬼神合其吉凶。先天而天弗違﹐後天而奉天時。」蓋丹爲日月相合﹐卽「一陰一陽之謂道」也。陰陽合一﹐便是先天太極﹐眞空妙有﹐均在其中。太極爲生天﹑生地﹑生物之主﹐擴其虛量﹐卽可進爲無極。天地有壞﹐而這个超然獨立劫運之外﹐此太上之所以經七次混沌而仍存也。謂之「永得」﹐不亦宜乎﹗

太和﹐元气也。《易》曰「保合太和﹐各正性命。」卽保守和合太和之元气﹐自得性命正也。乾陽之气﹐淸輕而和煦﹐故謂之「太和」。得丹之後﹐徧體純陽﹔太和之气﹐自中達外﹐充於一身﹐而溢於毛孔毫竅之外﹐是以有金光罩體之象﹐《悟眞》曰「近來徧體金光現﹐不與旁人話此規」是也。人惟得太和元气﹐而筋骨血液濁陰退盡﹐白骨變爲靑色﹐靑筋變爲赤筋﹐紅血化爲白膏﹐卽陰寒返爲陽剛之證﹐《黃庭經》曰「骨靑筋赤髓如霜」是也。此二句卽言陽丹入口﹐陰邪自散之意也。太和亦卽孟子所謂「浩然之气」也。

得丹則靈﹐不得則傾。丹在身中﹐非白非靑。

上言「一得永得」﹐此言或得或不得﹐教人火候愼重之意也。蓋結丹有「封固」之火候﹑「溫養」之工夫﹐倘不防危慮險﹐則有走失傾漏之虞。昔呂祖三次還丹不成﹐及讀崔公《入藥鏡》﹐始知火候細微妙用﹐乃獲超舉﹔白祖還丹不愼﹐致有「半夜風雷」之失﹐張紫陽時在天臺﹐遣人以《金丹四百字》遺之﹐再煉而乃成。可見丹𨿽已生﹐火候差錯﹐小則漏失﹐大則傾命之禍﹐丹書謂「命寶不宜輕弄「是也。然得丹﹐則凡骨可換﹐頃刻通靈﹐陳泥丸謂「片刻工夫﹐永享無窮逸樂」是也。旣得之後﹐「丹在身中﹐非白非靑」。白者金也﹐靑者木也。丹由金木交並﹐五行四象﹐三家兩儀和合而成﹐無形無色﹐無聲無臭﹐不可以色名之。此句殆恐學人誤爲有形之物﹐故直言不可以色相求﹐卽《金剛經》「以色相求我﹐以音聲求我﹐是人行邪道﹐不得見如來」之義也。

誦持萬徧﹐妙理自明。

二句結尾﹐言本《經》之理玄詞妙﹐必細味之﹐乃可得其意於言外。若粗率讀過﹐其理難明﹐故譬之以「誦持萬徧﹐其理自明」也。夫人之元神﹐本極靈明﹐因爲物欲所蔽﹐而失其正覺。倘專心一志﹐深思熟慮﹐至誠感應﹐眞理自通。凡佛﹑道經之教人誦持者﹐意均在此。乃世人不察﹐竟以經爲道﹐抑何可笑哉﹗

此章總結全《經》﹐詳論得丹之理﹐義至明也。本《經》都三百字﹐而修道工夫火候﹐包括無遺﹐較《陰符》《淸靜》諸經﹐尢爲明顯﹐誠爲「無上印心」也。通凡四章﹐首言藥物法度﹐次言工夫火候﹐次言三品妙用﹐終言三性歸一。得丹出神之奧﹐和盤托出﹐並無隱義。果精思而熟讀之﹐修持自不難也。

第十二講

天盜人盜生機殺機

道在自然靜者得之

考黃帝《陰符經》﹐前有太公注﹐及張良等五家注﹔嗣有李筌﹑張果注﹔後有陸潛虛﹑李涵虛﹑劉悟元注﹔近有楊仁山注﹔均有獨到之處。至儒家之王弼﹑郭象等注﹐則失之遠矣。此經包羅宏富﹐修身﹑齊家﹑治國﹑用兵﹐咸祖述之﹔《風角》《奇門》﹐亦宗其義。蓋萬事皆出於機﹐吉凶悔吝﹐胥生於動。《陰符》演生殺之機﹐只在反覆顚倒﹐玄妙極矣。《道藏》中又有《陰符天機經》《陰符遁甲經》﹑謂爲《陰符外篇》﹐考其文義﹐似非古作﹐或系宋人僞造。玆就《陰符內篇》之通行本直講之。

今講《陰符經》。《陰符經》所言﹐重在一「機」字。吾人修道﹐采藥得丹﹐全在火候﹐全在利用時機﹐故惟機爲最須審察也。夫宇宙萬事萬物﹐莫不皆出於機﹐而成聖作仙﹐尢以利用其機爲急務焉。何以不說陽火﹐而言陰符﹖夫道爲天之道﹐陰者暗也﹐符者合也﹐暗合於天之道。天道無形﹐不睹不聞﹐而宇宙之道﹐無不合於天之道。觀大造之生生化化﹐卽可知天道矣。修道者從此求之﹐卽能得天之道。人生世間﹐有生有死﹐有成有壞。天道有冬之《剝》﹐方有春之《復》﹐無剝卽無可復﹐有陰方有陽也。𨿽靑靑松柏﹐到冬不凋﹐而到春仍發新葉﹐是亦隨气機而消長也。所謂「陰符」者﹐陰符合於陽也。有形之道﹐皆合於無形之道﹐觀有卽可知無﹐舉一自能返三也。玆先將《陰符經》逐句解之如下﹕

觀天之道﹐執天之行﹐盡矣。

三句爲全經綱領﹐並明「陰符」之義。天﹐陽也﹔地﹐陰也。天道資始不可見﹐而地道資生可以見﹔乾統天道而天健﹐坤順承天而載物。宇宙造化出於天﹐而彰於地﹐地道與天道﹐若合符節﹐故曰「陰符」也。天不言﹐而四時行﹐萬物生﹔寒暑往來﹐亙古不失其序者﹐執天之行也。行者﹐天道之行。天道在無形中主宰大化﹐而萬物生生不息﹐以成有形之世界。天道𨿽不可見﹐而於其行可執而觀之﹐以知天道卽陰陽推蕩之理﹐以索太極之原﹐所謂「一陰一陽之謂道」是也。陽無形﹐而陰有形﹔有形生於無形﹐無形主之﹐而有形運之﹐終不出太極一點理炁之化育。觀事物盈虛消長之理﹐可知道本虛空﹐發爲妙有﹔由一而神﹐無兩不化﹔物無不壞﹐葉落歸根﹔原始返終﹐知生可以知死﹔數往知來﹐觀象可以悟道﹔一本散爲萬殊﹐萬殊仍歸一本。卽其化以推其造﹐執其行以悉其道﹐天人一理﹐故曰「盡矣」。此與「窮理盡性」﹐「格物致知」﹐以及「中庸盡人性﹐以參天地之義」正同。

李注以此二句爲有乾坤在內﹐其說是也。「觀天之道」﹐卽乾也﹐天也﹔「執天之行」﹐卽坤也﹐地也。宇宙之生滅在地﹐萬物盈虛消長無不出於地中。天道不可知﹐而地道可知﹐地本於天﹐以施行造化。乾元資始﹐始者太始也。在五行之先﹐有太易﹑太素﹑太初﹑太始﹑太極﹐太始者﹐有本而不能見。乾元之資始﹐卽乾天之造化﹐是爲純陽之金气﹐萬物皆始於此﹐始者﹐無形者也﹔坤元資生﹐卽坤地之造化﹐是爲坤元之土气﹐萬物皆生於此﹐生者﹐有形者也。《易﹟乾卦》之言曰「乾﹐元亨利貞。」元者﹐善之長也﹔亨者﹐嘉之會也﹔利者﹐義之和也﹔貞者﹐事之幹也﹕此爲乾元之四德。其德甚溥﹐而不可見﹐必須有坤元以順承之﹐方見於事物。故「觀天之道」﹐在「執天之行」﹐就坤元以知乾元。一干一坤﹐卽一陽一陰﹐陽大而陰小﹐小往而大來﹐由陰陽消長之地道﹐以測無聲無臭之天道﹐而天道無餘蘊矣。此兩語爲全經之綱領。下文方說明相生相克之機﹐能始能生之妙﹐而分別言之。

天有五賊﹐見之者昌。

此承上文﹐而明造物分化﹑天人一理之妙也。太公﹑張果注﹐以時物機巧爲五賊﹝應是賊命﹑物﹑時﹑功﹑神爲五賊﹞﹔楊仁山注﹐以色﹑聲﹑香﹑味﹑觸爲五賊﹐義皆不洽。五賊者﹐五行之气也﹐亦五蘊之陰也﹐觀後文「火生於木」句﹐及「人心機也」句﹐可證也。吾故分兩層釋之。從气化言﹐五賊卽金﹑木﹑水﹑火土之五行﹔從心性言﹐五賊卽色﹑受﹑想﹑行﹑識之五陰。五行賊天之气﹐五陰賊天之性。何以言之﹖造化之始﹐空洞無物﹐是謂無極﹔進而太極立焉﹐太極者﹐一炁渾淪﹐眞空不礙妙有﹐妙有不礙眞空﹐無陰陽五行之名﹐無生滅消長之象﹔再進而有動靜﹐遂分陰陽﹔陰陽相蕩﹐復成四卦﹐合中央之虛空﹐而爲五行﹐實皆太極中一點理炁之所化。然一分爲五﹐則有盈虛﹔五合爲一﹐自不消滅﹐太極爲宇宙造化之主﹐若大地山河﹐飛潛動植﹐胎卵濕化﹐以及有想無想﹐非有想非無想﹐咸感太極之理炁而生。其在於人者﹐當受胎之初﹐亦只有一點無形之理炁﹔迨至結胎﹐而由一炁化生五行。一者空也﹐由空而實﹐成爲形體﹐具備五行。五行旣備﹐卽有生滅﹐於是生﹑老﹑病﹑苦﹑死之五者﹐繁然俱來矣。世間惟有虛空不壞﹐夫旣由虛而實﹐積气成形﹐而具五行﹐則必不能無壞﹐此可斷言者也。吾人一小天地也﹐受炁之初﹐只有一炁﹐混混沌沌﹐不識不知﹐天賦之爲性﹐人受之爲命。天性本空﹐不生不滅者也。自先天變爲後天﹐一炁化生五行﹐於是性轉爲情﹐五行之气﹐化爲精﹑神﹑魂﹑魄﹑意之五者﹐與形身相爲表裏﹐形滅卽滅。亦竟有形尙未滅﹐而此五者先滅者﹐五者賊我天命﹐使受之天者﹐不獲全歸於天﹐形滅而五者亦滅﹐且有戕害其形者。此而非賊﹐賊將誰屬﹖是爲身之五賊﹐此賊在外者也。

至於色﹑受﹑想﹑行﹑識之五蘊﹐爲後天性之五賊。色者﹐所以賊形相也﹐入於目而存於心﹐吾心中始有物矣﹔受者﹐感受﹐感於心而存之也﹔想者﹐思想﹐過去未來之二心﹔行者﹐行爲﹐應物之事也。有色有感受﹐方有思想﹐靜身思想﹐而動成行爲﹐其次序本如此﹔識者﹐識神也﹐「憧憧往來﹐朋從爾思」﹝見《易﹟咸卦》﹞﹐無時不馳者也。天性爲此五者所賊﹐因而有善有惡﹐有生有死矣。當其空洞無物﹐葆有天眞之時﹐本無生滅之可言﹐不失虛靈之體﹔今爲五者所戕賊﹐卽不克竟其天年﹐而有疾病夭亡之事﹐且昧其虛靈之妙﹐而爲陰濁放蕩之人心。天性本虛﹐而五蘊實之﹔天性本靈﹐而五蘊蔽之﹐久之而天性若失﹐識神用事矣。吾人旣沈溺五蘊之中﹐本來面目全然泯失﹐作種種之惡業﹐遺禍根於千載。眾生惡業﹐歷劫不消﹐於是頭出頭沒﹐沈淪六道之中﹐萬劫不能自拔。世間惟有業力﹐不可思義﹐推源禍根﹐實由五蘊蔽我天性﹐賊我元神﹐使淸淨圓明之心﹐變爲機詐浮蕩之心﹐故淪胥至於如此﹐可不哀哉﹗此而非賊﹐賊又誰屬﹗是爲心之五賊﹐賊在內者也。故從气化說﹐五賊卽五行﹐金木水火土也﹔就神化說﹝卽心神之變化﹞而言﹐五賊卽五蘊﹐色受想行識也。

內外五賊﹐賊我身心。吾人苟如見其爲賊﹐而屏出之﹐卽可不受荼毒﹐而保我身心﹐此非聖人不爲功。若常人多認賊作子﹐反以五賊爲生我之恩人﹐而親之愛之﹐蓋不能見其爲賊也。誠能見此五賊﹐身心無爲﹐歸於大虛﹐用逆行之造化而克制之﹐以水克火﹐火克土﹐土克木﹐木克金﹐轉輾相克﹐歸結於空﹔不使循順行之造化﹐而木生火﹑火生金﹑金生水﹑水生土﹐墮入生死﹐則返妄爲常﹐克念作聖﹐長生久視而仙﹐也非難事。故曰「見之者昌」。見者探索陰陽之源﹐明乎眞空之理﹐識父母未生前之本來面目﹐以保我天賦之性命﹐自能含宏而光大之矣。要惟聖人﹐及後之學聖者能之。

五賊在人﹐施行於天。

五賊究在何處﹖則可答之曰「五賊在心﹐而施行於天。」色受想行識之五者﹐是爲五陰﹐本由空而生﹔金木水火土﹐是爲五气﹐本一炁所化。當受命於天時﹐固圓陀陀﹑光灼灼﹑淨裸裸﹑赤灑灑﹐無絲毫之塵因俗果﹐而因气成形﹐胎圓气足﹐卽由一炁分爲五气﹐神室蘊藏中陰﹐身備五行﹐心含五蘊矣。旣有五行﹐卽有生死﹔旣有五蘊﹐卽有輪回﹕此爲元始之造化﹐藏於身心而不可或免者也。若欲去之﹐道在於「見」。能知其爲賊﹐而保我虛空之本來面目﹐從事於克制之道﹐方能不爲所苦。蓋切在身心之五賊﹐其所施行者﹐皆爲天地盈虛自然之道﹕一生二﹑二生三﹑三生五﹐皆本於天然之理﹐由天所命﹐人人皆同而無分於聖凡者也。惟能克去﹐方爲聖人。本文一語﹐以表明五賊之來源出於天﹐而非由人。下文再言能制五賊之功用﹐其順序秩然不紊也。

宇宙在乎手﹐萬化生乎身。

上下四方曰「宇」﹐往古來今曰「宙」。宇宙在於我手﹐萬化生於我身﹐要惟見五賊者能之。何則﹖人能知此五者爲賊﹐必能知造化之理﹕宇宙萬化﹐皆由一炁所化。旣能知之﹐則可返本還源﹐歸於一本﹐終極於空﹐自然成爲元神造化之大人﹐而宇宙萬化在乎我之身手也。《易》曰「大人者﹐與天地合其德﹐與日月合其明﹐與四時合其序﹐與鬼神合其吉凶﹐先天而天弗違﹐後天而奉天時。」﹝見《易﹟乾文言》﹞《中庸》曰「惟天下至誠﹐爲能盡其性﹔能盡其性﹐則能盡人之性﹔能盡人之性﹐則能盡物之性﹔能盡物之性﹐則可以贊天地之化育﹔可以贊天地之化育﹐則可以與天地參矣。」此卽宇宙在手﹑萬化生身之注解也。蓋吾人之身心本成一太極﹐而與天地相同者也。能逆修返還﹐推而至於其極﹐則超凡入聖﹐可與天地並立﹐以成三才。把握陰陽﹐默參大化﹐聖人之德﹐固與天地同其量﹐而不可思議也。且手者﹐總持之門﹐把握之地﹐顏氏得一善﹐則「拳拳服膺」﹔孔子「治天下﹐如視諸掌」﹐﹝俱出《中庸》﹞在卦屬《艮》﹐有懲忿窒欲之象。少男爲手﹐有陽伸陰屈之機﹐曾子曰「十手所指﹐其嚴乎﹗」﹝見《中庸》﹞丹書曰「兩手劈破鴻蒙。」又有「左手降龍﹐右手伏虎」之說。手於身心﹐動靜相關﹐眞陽之生﹐先應乎手﹐故《咸》之初六﹐自握而感﹐喜怒哀樂動於中﹐而手卽舞之指之﹐戰抖隨之矣。赤子之心﹐無時無二﹔赤子之手﹐亦無時不握。《老子》曰「嬰兒骨軟筋柔而握固。」《孟子》曰「大人者﹐不失其赤子之心者也。」﹝《離婁下》﹞當胎兒在腹﹐兩手總持於造化之門﹔及其覺動﹐兩手始分﹐而旋卽下生。人能謹持其未擾之心﹐而把握堅固﹐由誠而明﹑而久﹑而徵。佛曰「東南西北方﹐上下四維﹐中間虛空﹐可思量否﹖不也。」兩手之間﹐亦爲虛空﹐浩無邊際。古往今來﹐莫非在虛空過活﹔而兩手屈伸動作﹐亦莫非在虛空中運用。「大道分明在眼前」﹐眼前卽不可思量之空中。人能虛心﹐而充其量﹐與太虛同體﹐則天地之化育﹐卽我之化育﹔兩手之空間﹐卽包羅天地之太虛矣。故曰「宇宙在乎手。」又曰「總持門」﹐又曰「守中抱一」﹐又曰「指其掌」也。至於人身爲小天地﹐天有日月﹐人有耳目﹔地有水火﹐人有神气﹔天地以寒暑而成造化﹐其機在冬﹑夏二至﹔人身亦以陰陽消長﹐而生死孕育﹐其機亦在《復》《姤》之間。細而按之﹐則七十二候﹑二十四气﹑晝夜晦朔﹑子午卯酉之機﹐人身莫不備具﹐而感應之妙﹐推蕩之理﹐又至虛而至靈﹐故萬化𨿽在天地﹐不啻具於人身﹐孟子曰「萬物皆備於我」﹐不亦宜乎﹗是以五行賊一炁﹐以化萬殊﹐施之者固爲造物之天﹐而人心應之﹐身手感其機﹐而動靜咸宜矣。妙哉﹗

天性人也﹐人心機也。

人受天之性以爲性﹐其初本爲一點理炁。稟此理炁而生﹐有天性者爲人﹐而性在於人之心中。及後必轉爲情﹐因機而發﹐是爲人心﹐故天之所命者爲之性﹐隨機而起者謂之心。天性動爲元神﹐人心動爲識神。天性空洞無物﹐吾人感受理炁而生﹐空中藏有妙有﹐而妙有仍在空中。空而不空﹐不空而實同於空﹐人之所以異於禽獸﹐卽在於此。《孟子》曰「人之所以異於禽獸者﹐幾希。」﹝見《離婁下》﹞以其有天性在內故也。其間有一問題﹐卽佛家言「狗子有無佛性」之說是也。昔人謂之亦有亦無﹐蓋狗子𨿽爲獸類﹐亦可修道得果﹐故可謂爲有佛性。然受气之初﹐人與禽獸大有分別。人爲萬物之靈﹐其感受之理气﹐純全而中正﹔至於獸類﹐則無佛性﹐而又不純﹐究不能認爲具有天性。譬之虎狼之獸﹐猛烈咥人﹐生有凶性﹐冥頑不靈﹐其無佛性﹐固其顯然也。玆吾細繹其理。

乾元之气﹐資始萬物﹐在天成像也﹔坤元之气﹐資生萬物﹐在地成形也。舉凡宇宙間﹐有形象者﹐莫不因此而成。然胎卵生者﹐感而後气動應之﹔濕化及艸木之生﹐則气動而後應其感﹕卽一由自感得气﹐一由气感化生也。人爲萬物之靈﹐其感气也﹐一同於胎生之物﹐特其感之之初﹐先得太極中眞空之炁耳。蓋男女媾精﹐歡娛到得極處﹐則一切俱忘﹐而心體虛明﹐正如先天之太極﹝卽無極﹞。於是﹐圓陀陀﹑光灼灼之眞空妙有﹐自應感而生﹐如⊙。及與男女之後天神气合時﹐乃別爲乾元﹑坤元﹐以立性命根蒂。瞬息之間﹐無極﹑太極﹑兩儀﹑四象﹑五行﹐一一備具﹐故謂人獨得造化之全也。此先天太極之眞空﹐卽天命之性﹐亦卽佛性。達摩謂「人人自具佛性」﹐「直指人心﹐見性成佛」﹔儒家謂「天性虛靈」﹔道家謂「先天性本空靜」﹐皆指此也。若禽獸但感气機﹐而無靈機﹐受胎之初﹐僅成此⊙象﹐實無所謂「天性」者。此佛﹑道兩家所以言「人身難得」也。

人心隨機而發﹐有善有惡。孟子道「性善」﹐荀子說「性惡」﹐然二子皆謂「法堯舜」。荀子之「性惡」﹐人心之說也。後天食﹑色之性也﹔孟子之「性善」﹐天性之說也﹐先天本性也。人性之不同﹐因習染而有異。染於蒼則蒼﹐染於黃則黃﹐此後天气質之性﹐食色之性也。至人心之發﹐又因時機不同而殊別﹐以識神滅元神在機﹐由識神返元神亦在機﹔迷人入獸在機﹐返妄歸眞亦在機﹔順五賊在機﹐逆五賊亦在機。順則相生﹐逆則相克。順則木生火﹐則一至萬﹐而成爲世界﹔逆則水克火﹐則萬返一﹐而歸於太空。其於人也﹐順生人﹐而逆成仙。人之耳目口鼻等等﹐順之則迷於六塵﹐而無惡不作﹐極之且至弒父與君﹐故流浪生死﹐墮輪回六道﹐而歷劫難返者有之矣。若逆而克己復禮﹐藉假修眞﹐如本能聽也﹐而使之聽於無聲﹔本能視也﹐而使之視於無形﹔推之口舌心思﹐無不皆然﹐則由迷而覺﹐卽可成佛成仙﹐與太虛同其不朽。然人同此心﹐心同此理﹐𨿽聖與惡之相去極遠﹐而其始也﹐要皆無不出於機。善用之﹐則並天地同流﹐歸根復命﹐納人心於天性之中﹐斯盡立人之道﹐但非見五賊者不能也。

立天之道﹐以定人也。

道卽天性﹐欲保其天性﹐須立天道。天道在一陰一陽﹐卽本一陰一陽以立天道﹐而人心斯定矣。是在識神返爲元神﹐識神陰也﹐元神陽也﹐去陰存陽﹐卽去其人心﹐以返於天性。天性立﹐而人心自定﹐否則不能維系不生不滅之元神﹐以達於無生之旨﹐而使我身心仍墮落﹐而入於生滅之途。卽妄逐不自然之識神﹐而損其本來之天性﹔識神狂縱﹐而本性散失於無何有之鄕矣。爲仙爲凡﹐爲人爲禽﹐其機甚微﹐不可不早爲分別﹐而利用時機也。本章說天性人心﹐人返天﹐爲聖爲善﹔天返人﹐爲迷爲惡﹐故聖人在立天道﹐在天人合發﹐在能見五賊。更分別天性人心﹐而得求天人合發之機﹐以策進修之功﹐自可得道成眞。故此二句﹐爲下文挈領﹐須合並讀之。玆詳解於後。

天發殺機﹐星辰隱伏﹔地發殺機﹐龍蛇起陸﹔人發殺機﹐天地反覆﹔天人合發﹐萬化定基。

《易》謂﹕「立天之道﹐曰陰曰陽﹔立地之道﹐曰柔與剛﹔立人之道﹐曰仁與義。」﹝見《易﹟說卦》﹞能知陰陽剛柔之理﹐卽能仁能義。仁﹐陽也﹔義﹐陰也。天地生物之始气﹐卽人之仁﹔天地成物之殺气﹐卽人之義。孟子曰「惻隱之心﹐仁之端也﹔羞惡之心﹐義之端也。」﹝見《孟子﹟公孫丑》上﹞人之仁義﹐卽天之陰陽﹔陰陽消長﹐卽在動靜之機﹐卽知陰陽之道。《易》曰「動靜有常﹐剛柔得主。」﹝見《易﹟系辭上》﹐原作「剛柔斷矣」﹞惟有常﹐方可得主也。人爲三才之一﹐秉天地之气以生﹐故可奪天地之造化。天地之發殺機﹐天地之動也﹔人之發殺機﹐人與天地之動也。而殺機中藏有生機﹐故曰「反覆」。生反卽殺﹐殺反卽生﹐與陰陽窮變同也。有生方有殺﹐殺在生中﹔有殺卽有生﹐生亦在殺中也。一生一殺﹐卽是一動一靜﹐陽動陰靜﹐陽動生也﹐陰靜殺也。天道冬至﹐而一陽來復﹐生機也﹐由是而二陽三陽﹐以至六陽﹐純乾則陽極﹔而到夏至﹐卽一陰來姤﹐殺機也﹐由是而二陰三陰﹐以至六陰純坤﹐周而復始矣。夫夏至令在五月﹐正當生機極盛之時﹐而殺之機已伏在其中﹐故「天風」來姤﹐一陰生天五陽之下﹔因《姤》而有《剝》﹐令至「大雪」﹐陰至極矣﹐而「地雷」來復﹐一陽動於五陰之下﹔又因《復》而有《夬》﹐其道正同「窮則變﹑變則返」也。而生殺之機﹐互相倚伏﹐天地殺機﹐卽在生機之中。當仲春之時﹐艸木發生﹐气候溫和﹐生機暢旺之時也。而其中有殺機在焉。卽楡錢忽落是也。夫二月當三陽開泰之後﹐花木爭榮之初﹐楡葉方吐﹐而錢遽飛墮﹐非生殺並行之驗也﹗楡錢爲楡樹之種子﹐一般種子初生之際﹐多在花開極盛之後﹐花蒂落而種子成。今屆發葉之時﹐種子已熟而落﹐此卽生中之殺也。又中秋之際﹐霜降以前﹐正殺機極盛之時也﹐木葉黃落﹐萬物凋傷﹐而生機卽寓於其中。斯時薺麥忽焉而生﹐此卽殺中之生也。天地生殺之機﹐互藏如此﹔人之禍福﹐亦如天地之造化相同﹐轉輾倚伏﹐如環之循﹐故修道者應鑑及於此。欲求長生﹐先求無生﹐若著貪生之念﹐則必死無幸也。蓋人之生死機﹐間不容髮﹐於一陽來復之時﹐循逆修之道﹐虛心采取﹐煉精化炁﹐則可保其天眞﹔若循順行之﹐是媾精生人﹐欲熾傷身﹐亦可速死。是卽一生一殺之機﹐因識神用事﹐已失天性﹔再順其焰而長之﹐則可作種種之惡業。收識神而不用﹐則可以淸淨無爲﹐全渾然之天理﹐擴充其量﹐大而化之﹐可至形神俱妙﹐與道合眞。夫生殺之機一也﹐而用其機不同。《契》曰「恩中有害﹐害裏生恩。」恩在害中﹐害亦在恩中。人身因衣食而勞動﹐因勞動而得生﹔而人之生﹑老﹑病﹑死﹐卽在勞動之中﹐恩中有害也﹔修道者目不視而耳不聽﹐可謂苦矣﹐然能延年壽考﹐當時𨿽苦﹐而後日之希望甚長﹐害中有恩也。生殺之機﹐只在顚倒之間耳。

天發殺機之時﹐雷霆風雨﹐天地晦冥﹐日月星辰﹐皆藏伏而不見。故見日月星辰﹐爲天之常﹐而陷伏者爲其變也。甚至恆星不見﹐日月剝蝕﹐孔子筆之《春秋》﹐所以紀天之殺機也。夫恆星本歷久不渝﹐時時能見﹐在晝爲日气所朦﹐亦可於高處﹑或天文鏡見之﹔日月則晝夜長明﹐萬古如斯。乃當天發殺機之時﹐竟至恆見者陷伏﹐常明者虧缺﹐可知天不能有生而無殺。迅雷烈鳳﹐殺機之小者﹔星隱晝晦﹐殺機之大者也。李注此「發」字爲生機﹐恐於義未符。《陰符》本講害裏生恩﹐生殺反覆之義﹐說殺機而生機已在其中﹐自不必直說「生機」也。「地發殺機﹐龍蛇起陸」者﹐卽驚蟄之時也。當未啟蟄之前﹐龍蛇藏於山中﹐混混沌沌﹐不識不知﹔一到驚蟄﹐陽气發動﹐衝動其知覺而出﹐此卽地發殺機之時﹐故曰「驚蟄」也。然「殺機」云者﹐實自陰陽之道而言。殺機發動﹐而龍蛇外出﹐變蟄藏爲飛躍﹔在道固爲殺機﹐而在龍蛇卽生機也。星辰陷伏在天則殺機﹐而星辰之韜其光﹐則後將愈明﹐亦未始非生機。所謂「生機倚伏」者﹐此也。《經》由天地而說到人﹐曰「人發殺機﹐天地反復。」此二句扼要爲全篇關鍵之處﹐因人爲三才之一﹐以天爲蓋﹐以地爲輿﹐而人居於其中。乾性純陽﹐而統陰陽之德﹔坤情純陰﹐而禦剛柔之气﹐人合乾坤之性情﹐而秉天地之正气。是人身中之造化﹐卽天地之造化﹔人發殺機﹐卽天之星辰陷沒﹐地之龍蛇起陸之時﹐故曰「天地反覆」﹐而生殺之機﹐卽在於「反覆」之間。《易》曰「君子終日乾乾﹐反復道也。」﹝見《易﹟乾文言》﹞蓋正心誠意﹐純一不已﹐「淸明在躬」﹐「夙夜匪懈」﹐乃可反復生殺之機﹐而進於道耳。

天地生殺之機﹐如冬至﹑夏至﹐冬至是殺盛轉生﹐夏至是生盛轉殺﹐其機於動靜見之。靜極必動﹐動極必靜﹐世界萬有﹐皆動靜互相爲用﹐如人之日出而作﹐則日入必息焉。《悟眞》曰「作丹不用尋冬至﹐身中自有一陽生。」「一陽生」卽人身之冬至﹐其候在靜極之時﹐如睡熟後之陽動是也。迨到動極爲靜﹐眞陽上升﹐一陰來姤﹐涼液下降﹐是卽身上之夏至也。人身气機發動之時﹐卽在一陽來復之時﹐生機卽是殺機﹐可生可殺﹕順之生人﹐逆之卽仙。情欲動而元气化精﹐卽是殺機﹐生﹑老﹑病﹑死﹐莫不由是。在人身之陽精﹐當五千四百生黃道之日﹐最爲滿足﹐古稱「共十六銖」﹐亦比象之言。特此爲極盛之時﹐以後不復再生﹐有漏卽損﹐用盡則死﹐故戕賊甚者夭亡。《悟眞篇》謂「只有一个原本﹐更無微利添囊」是也。吾人殺機動時﹐若反覆之﹐則精復化气﹐漸煉卽成丹基。丹書之言「顚倒」﹐皆指此也。《悟眞篇》曰「若會殺機明反覆﹐始知害裏卻生恩。」因人之動靜﹐與天地之气機相因﹐靜中生陽﹐是爲冬至﹔動中生陰﹐是爲夏至。由此以推﹐而二十四气鹹在身中。《陰符》爲無形之天道﹐得其機而利用之﹐可以奪天地之造化﹐而反復天地也。天地之陽﹐七日來復﹐人則靜極而來。所謂「反覆」﹐卽是轉天地生殺之柄﹐握陰陽消長之權﹐以人合天﹐而反覆其機﹐卽能「觀天之道」﹐「執天之行」。天與人所發之機相同﹐而萬物化生之機於是定其基矣。呂祖曰「生者不生﹐死者不死。已生而殺生﹐未死而學死﹐卽長生矣。」吾人虛極靜篤之際﹐知識全泯﹐物欲不生﹐陽何以動﹖是卽天人合發之機﹐天之陽气﹐衝動气機﹐故曰「冬至」﹐曰「活子時」也。夫主宰造化之太極﹐本是虛空渾淪之體﹐人心旣空﹐則與之同體。於是虛中生陽﹐天心人心﹐同類相感﹐眞陽由陰蹺到身﹐衝入「命門」而陽動。所謂「先天眞陽從虛無中來」﹐又曰「招攝眞陽前來」﹐又曰「磁石吸鐵﹐隔礙潛通」﹐皆同指此一事也。蓋心虛而我成太極之空﹐自能感彼虛空之太極相合﹔身靜而我成純坤之象﹐自能攝彼一陽而來復。修道者於水源之淸濁﹐必先審辧者﹐卽以證其是否爲天人合發之機。是必因虛靜到極而生之陽﹐乃是淸者﹐偶涉情念卽濁﹐非天人合發矣。故吾人初下功﹐須求靜睡﹐此時不識不知﹐天地交泰﹐日月合壁﹐混混沌沌﹐成爲太極之景。然後一點理炁﹐自然從虛空中來﹐發生造化也。由是靜用其機﹐采取封固﹐萬化之基﹐皆在此定。張三丰曰「人心若與天心合﹐顚倒陰陽只片時。」邵子曰「中間些子好光景﹐那有工夫話語言。」陳泥丸曰「只教片響工夫﹐永得無窮逸樂。」是也。

天人合發﹐在常人爲殺機﹐修道者爲生機﹐卽「顚倒」也﹐亦「反覆」也。生殺之機在片刻﹐故欲取之﹐必先予之。屏去一切之心﹐以求虛靜之境﹐所謂「欲求長生﹐先須無生」也。且天地之道﹐卽人之道﹐陰陽卽仁義也﹐浩然之气卽理炁﹐乃「集義」所生者。義﹐金也﹐靜也﹐寂也﹐能靜極卽是信義﹔仁﹐木也﹐動也﹐生也﹐生動卽是生仁也。義主肅靜﹐積金多而後可以感通生生不已之仁。所謂「天人合發」之理﹐亦合於人生之理。男女媾時﹐兩情樂極而空﹐精神亦兩相團結爲一﹐於是能感通眞陽前來而成胎﹐此男女一陰一陽之化機也。至一身之感﹐則用身中之陰陽﹐以召虛空之理炁。身心兩靜﹐成爲太極﹐返父母未生前之本來面目。先天眞陽﹐亦自應感而來﹐在天爲性﹐在人爲命。天人合發﹐卽是本來眞空之性﹐與天性相合之時﹐亦卽見我眞性之時。蓋天人合發﹐卽盡人以合天也。

性有巧拙﹐可以伏藏。九竅之邪﹐在乎三要﹐可以動靜。火生於木﹐禍發必克﹔姦生於國﹐時動必潰。知之修煉﹐謂之聖人。

「性有巧拙﹐可以伏藏」者﹐天命之性﹐是爲虛空﹐卽是元神混沌之體﹐似拙而實巧﹐不生不滅者也﹔後天气質之性﹐受於父母﹐及歷劫食色業根﹐卽是識神﹐似巧而實拙者也。前性與太虛同體﹐可聖可仙﹐故似拙實巧﹔識神爲地獄種子﹐萬惡之祖﹐故似巧而實拙﹐常人識神用事﹐實弄巧轉以成拙耳。然識神﹑元神﹐互爲巧拙﹐互相藏伏。識神泯﹐則元神復﹔元神隱﹐則識神肆。修道者制伏識神﹐使歸於空﹐卽藏巧於拙中也。元神𨿽若混沌﹐而含宏光大﹐則拙者可使爲巧﹐並後天气質之性﹐亦可同化而返眞﹐此「伏藏」之所以爲要也。元神陽也﹐識神陰也﹐二者互相伏藏﹐自成混沌之太極。故下手之初﹐潛龍勿用﹐藏伏心性﹐而寂然不動﹐《契》曰「眞人潛深淵﹑浮游守規中」是也。守我淸淨﹐身心無爲﹐識神完全藏伏於空洞之中﹐則內成純淨之體﹐外成純坤之相。《老子》曰「致虛極﹐守靜篤。萬物並作﹐吾以觀其復。」又曰「歸根」﹑曰「淸靜」﹑曰「復命根」﹐卽伏藏之義。《坤卦》周流六虛﹐謂爲「歸藏」﹐丹書謂「藥產坤方」﹐及「西南鄕」之說﹐皆此意也。

常人之所以不能藏伏者﹐因爲有「九竅之邪」耳。「九竅」者﹐耳﹑目﹑鼻﹝雙竅﹞﹑口﹑外腎﹑穀道是也。亦有以耳﹑目﹑鼻﹑口﹑臍﹑外腎﹑穀道﹑心﹑頂爲九竅者。九竅皆邪所出入﹕眼能視而迷於五色﹐耳能聽而迷於五聲﹐口嗜味而迷於五味﹐鼻能嗅而迷於五气﹐其他身爲嗜欲所迷﹐心爲情好所迷﹐皆邪也。有此九邪﹐而精﹑气﹑神皆漏於外﹐人心由是放馳﹐故不能藏伏。若能聞之﹐則寂然而不動矣。識神從九竅﹐以九竅爲門戶﹐人之能動能作﹐能想能慮﹐能感能覺者﹐皆識神也。識神附九竅而靈﹐故曰「九竅之邪。」喜怒哀樂﹐發皆中節爲和﹐不能中節﹐則皆邪矣。孔子曰「思無邪。」﹝見《論語﹟爲政》﹞又曰「君子有九思。」﹝《論語﹟季氏》﹞夫耳目皆不能思﹐何以視聽言貌統謂之思﹖蓋思者﹐識神爲之主﹐思邪而九者邪﹐思正而九者正也。

「三要」者﹐耳﹑目﹑口是也。《契》曰「耳目口三寶﹐閉塞勿發通。兌合不以談﹐希言順鴻蒙。」此在外者也﹔﹔若在內者﹐卽是精﹑气﹑神之三者。精通於耳﹐气通於口﹐神通於目﹐三者相通。耳與精皆屬於坎宮﹐呼吸之气﹐從口出入﹐气動神動﹐是爲三要。三要閉而勿通﹐則巧拙之性﹐可以藏伏﹔九竅之邪﹐可歸眞矣。可以動靜者﹐耳﹑目﹑口三要常動不靜者也﹐可動而亦可靜者也﹐動則精﹑气﹑神外漏﹐靜則內藏。若能含眼光﹐凝耳韻﹐調鼻息﹐緘舌气﹐使動者皆靜﹐則三要變爲三寶矣。蓋三要動﹐則六根接六塵﹐而內生六識﹐外發七情﹐沈迷不返﹐自墮輪回﹔靜則六識歸原﹐三寶和合﹐勇猛精進﹐卽證菩提﹕《老子》曰「生之徒十有三﹐死之徒十有三」是也﹐亦卽一化萬殊﹐萬殊歸一之理也。夫耳﹑目﹑口者﹐本用之視聽飲食﹐以養吾身者﹐而視聽尢爲聰明所寄。人之所以靈者﹐恃此而已。然生機在是﹐殺機亦在是﹔巧者在是﹐拙者亦在是﹔靈者在是﹐昧者亦在是。色﹑聲﹑香﹑味﹑觸﹐吾身心卽所以賊吾天性也。福者乃所以爲禍者﹐正是火之於木﹐火本由木所生﹐而火太熾﹐則木反爲所焚﹐可見利人者﹐轉以害人﹐故曰「火生於木﹐禍發必克」也。推之於國﹐其理亦同。若姦雄利用時機﹐而人主信倚﹐而援之權﹐養成勢力﹐適以敗國﹐如王莽之謙恭下士﹐董卓之誅叛有功﹐以及項羽復楚而覆楚﹐朱溫捍唐而傾唐﹐史傳所紀﹐不可勝數矣。知生殺禍福之機﹐而因應動靜之候者﹐其惟聖人乎﹗修煉之道﹐端在於此﹐《易》曰「知幾其神乎」﹝《易﹟系辭下》﹞﹐又曰「樞機之發﹐榮辱之主」﹝《易﹟系辭上》﹞也。學聖者﹐當知所自矣。

天生天殺﹐道之理也。天地﹐萬物之盜﹔萬物﹐人之盜﹔人﹐萬物之道。三盜旣宜﹐三才旣安。故曰食其時﹐百骸理﹝或作治﹞﹔動其機﹐萬化安。

《陰符經》重在一「機」字﹐而生殺互相倚伏。反復之間﹐便見造化。「天生天殺﹐道之理」者﹐道本無名﹐彊名曰「道」﹐是爲導人遵正路也﹐所謂正路﹐卽天地自然之造化。自然造化﹐無出乎理﹐天生天殺之理﹐卽是道。生殺有機﹐在天爲時機﹐在時爲气機。《易》曰「知幾其神。」又曰「神也者﹐妙萬物而爲言。」﹝《易﹟說卦》﹞幾同機﹐惟神能知之。天體虛明﹐爲造化之主宰﹐一而神者也。其在人焉﹐爲本性元神﹐惟本性元神之動靜﹐適符其機。當一陽來復之時﹐卽「活子時」也﹔時至神知﹐卽「活午時」也。虛極靜篤﹐神气自然和合﹐故气機動而元神知之。邱祖曰「气馳於外者﹐神亦馳外﹔神歸於根兮﹐气亦歸根。」若神擾則與气分離﹐心先動而气後隨之﹐與此不同矣。气動卽是機動﹐卽是天生天殺之時機也﹐知此爲知道。蓋冬至一陽生﹐夏至一陰生﹐天之理亦卽道之理﹔天之生殺之機﹐卽道之生殺之機。宇宙萬物﹐本太極中理炁所生﹐理炁散在宇宙﹐化生萬物﹐理炁卽道也。天生卽是道生﹐天地亦宇宙間之一物﹐同爲道所生者。然道無形﹐而天有象﹐故後人歸功於天﹐而不言道。天生天殺﹐卽是道生道殺﹐道卽理也﹐故亦謂爲天理。天之有生有殺﹐非天爲之﹐實生乎所不得不生﹐殺乎所不得不殺也。何則﹖宇宙有限﹐而萬類無窮﹐有生而無殺﹐則有盈滿之患。天地之气化﹐將不足營養萬類﹐而天地敝矣﹔有殺而無生﹐則六合蕭條﹐天地之气機﹐亦幾乎熄矣。故一生一殺﹐互爲乘除﹐循環無端。《契》曰「日月爲易﹐剛柔相當。」生殺之道﹐卽剛柔之道﹐亦卽《易》之道。陰陽消長﹐一往一來﹐當陰盛陽衰﹐天地否塞之時﹐則雷動地下﹐而爲《復卦》。一陽生於五陰之下﹐是爲靜極生陽﹐殺中生生﹐由《臨》《泰》《大壯》《夬》﹐一陽至六陽﹐而復歸於《乾》﹔陽盛矣﹐於是風來天下﹐是爲《姤卦》。一陰生於五陽之下﹐是爲動極生陰﹐生中生殺﹐由《遁》《否》《觀》《剝》﹐一陰至六陰﹐而復歸於《坤》。剝極而復﹐否極則泰﹐一陽六陰﹐周流不息﹐而成世界﹔消長盈虛﹐如環之轉﹐而不失其序﹐伏羲氏名之爲「太極」。極者窮也﹐窮則變﹐變則通也﹔太者大也﹐無邊際﹐無內外﹐不可以形象擬者也。要不出「物極則反」之理耳。

更就陰陽消長﹐而極深研究﹐則知陰卽生於陽﹐陽卽生於陰﹔惟其殺也故生﹐惟其生也故殺。寒暑晝夜﹐朔望弦晦﹐無非動靜之機。無暑卽無寒﹐有晦方有朔﹐而五行之气﹐周流宇宙。子午卯酉爲四正﹐子水﹐午火﹐卯木﹐酉金﹐合中土爲五行。子水也﹐水本克火﹐而火胎於子﹐是水反生火矣﹔午火也﹐火受水克﹐而水胎於午﹐是火亦生水矣。水本克火﹐而火胎於子﹐是水反生火矣﹔午火也﹔火受水克﹐而水胎於午﹐是火亦生水矣。卯木酉金﹐亦互克互胎﹐是卽水火互藏生殺﹑相伏之理也。方生方殺﹐方殺方生﹐相克卽是相生﹐其爲循環﹐更可知矣。蓋天之殺機﹐卽是盜藏生气﹐非眞殺之也。何則﹖天時春生而夏長﹐秋收而冬藏﹔春夏﹐生機之時﹔秋冬﹐殺機之時也。不知所謂殺者﹐卽是收藏﹔收藏者﹐收藏其生機也﹔今之收藏﹐卽後之發舒者也。生固是生﹐殺亦是生﹐不過一藏於內﹐一發於外而已。證以樹木﹐當霜降葉落凋傷之時﹐其根本則反比春夏潤澤﹔掘地以察根中之液﹐比春夏轉濃﹐可知生气歸根﹐非是死滅也。更就地質察之﹐到冬而凍﹐如松花江之北﹐冬時之凍﹐深至七尺﹔七尺以下﹐則甚溫暖﹐故穴居者可不必籠火。蓋春夏之陽﹔發揚於地上﹔秋冬之陽﹐潛伏於地中。生機之時﹐外陽而內陰﹐是爲《離卦》﹔殺機之時﹐外陰而內陽﹐是爲《坎卦》。離內暗而外明﹐坎外明而內陷﹔離是發育﹐坎爲收藏。無論發育﹐收藏﹐要皆爲盜﹐盜太極中之理炁﹐以成造化而已。太極混混沌沌﹐動而生陽﹐是爲理炁﹐萬物稟此而生﹐故謂之「仁」﹔靜而生陰﹐是金气﹐萬物因土而成﹐是謂之「義」。一陰一陽﹐一生一成﹐而成世界﹐歷萬劫不變者也。

由此觀之﹐天地萬物無不由太極之理炁以生﹐故萬物盜天地之气以榮枯﹐而天地亦盜萬物之气以運行﹐人則並天地與萬物之气而盜之﹐天地萬物亦盜人之气。何也﹖

萬物春生而秋收﹐生時萬物盜天地之气﹐收時天地盜萬物之气。萬物在天地之中。所有陰陽之气﹐卽萬物之气。天地﹑萬物﹐互相爲盜﹐萬物盜天地之气﹐而萬物成﹔天地盜萬物之气﹐而萬物滅。惟理炁爲萬有資始之本﹐生天﹑生地﹑生人﹑生物者也﹔萬有毀﹐則此气復還太極。天地間之林林總總﹐無論胎卵濕化﹐飛潛動植﹐以及山河大地﹐流行坎止﹐無不皆照﹐故曰「天地﹐萬物之盜。」天地代太極而言﹐與萬物相對﹔天地實亦一物﹐而包於萬物之內。意蓋謂萬物盜太極之气﹐太極亦盜萬物之气也。所謂「萬物﹐人之盜﹔人﹐萬物之盜」者﹐人與萬物﹐亦互相爲盜。玆舉例以明之。譬如近世科學家所說﹐人與萬物﹐無不藉呼吸而生﹐而人之所需者養﹝按﹐卽氧﹞气﹐因養气內有酸素﹐人得酸素﹐方能生存。而植物與人相反﹐須炭素﹝按﹐卽二氧化碳﹞方能生存。人吐炭气﹐而吸養气﹔植物吐養气﹐而吸炭气﹐故人與植物﹐互相爲盜﹐方得遂其生。此一例也。

又人之生命﹐由於精气神結合而成﹐塊然一身﹐以神爲主宰﹐因气而生活﹐更以精爲營養身體之資。而眼﹑耳﹑鼻﹑舌身意﹐卽自盜其精﹑气﹑神以外溢﹔萬物又假其色﹑聲﹑香﹑味﹐以盜人之精﹑气﹑神。我之精﹑气﹑神﹐已不知不覺﹐從六根而外漏矣﹐此人之時時爲萬物所盜也。然人生之衣食住行﹐以及種種嗜好﹐無不有賴於物﹐甚至寶玉﹑車馬﹑藥石﹑禽獸﹐皆可供玩用之需﹐每因之而奪萬物之命﹐是又人之盜物也。故萬物盜人﹐人盜萬物﹐合之天地﹑萬物之盜﹐是爲「三盜」。三盜皆爲天生天殺﹐實爲自然之理。大千世界﹐由此三盜而成﹐亦將由此三盜而毀。其所以能互盜互生者﹐咸由無形虛空之中﹐有自然之道以主之耳﹐生成天地萬物﹐而不與天地萬物同毀者也﹐語曰「有形終有壞﹐無形始是眞」是也。

所謂「三盜旣宜﹐三才旣安」者﹐三才爲天﹑地﹑人﹐三盜各得其正則天地位而萬物育。生殺之機﹐卽天地﹑人﹑物互盜之機﹐「宜」者﹐人順天道之機﹐而利用咸宜也。如喜﹑怒﹑哀﹑樂﹐發而皆中節﹐謂之和﹔和也者﹐天下之達道也。寂然不動﹐卽是未發之中﹔感而遂通﹐自能發而中節。節者候也﹐如天道有寒暑溫涼之不同﹐各隨其節候而應﹔人情有喜怒哀樂﹐亦隨其心境而成﹕誠於中﹐形於外﹐感於心﹐發於情﹐斯無不中節者。苟蔽於外誘之私﹐則發不中節﹐而盜亦不得其宜矣。何則﹖人之喜樂﹐由慈愛而生﹐如天地春夏之生機﹔人之哀怒﹐由悲憤而生﹐如天地秋冬之殺機。其所以同﹐一心也﹔而所發不同者﹐由气機之感動各異也。《難經》謂「大怒傷肝﹐大喜傷腎」﹐是身中气機之動﹐已有五臟之分﹐其發於外也﹐自有七情之各異。又常人無事之時﹐每景異則情殊﹐如遇春明天气﹐則色然喜﹐秋陰天气﹐則百感生。卽所盜之气不同﹐感於人心﹐而各觸其生殺之機以發也。

「食其時﹐百骸理」者﹐「飲食男女﹐人之大欲存也。」﹝見《禮記﹟禮運》﹞須順其時﹐以合機宜﹐譬如時逢夏暑﹐不妨沈李浮瓜﹔時值秋深﹐正可對菊持螯。但不可彊求﹐彊求卽貪矣。推之夏有瓜而食瓜﹐春有筍而食筍﹐是皆食其時也。倘非時而食﹐如《列子》所謂「冬日飲冰﹐吾其內熱乎」﹗夫冬飲湯而夏飲水﹐乃人之常也。今反之而冬日飲冰﹐是非病熱者不爲。蓋百骸不理﹐則食非其時﹔亦惟食非其時﹐乃至百骸不理﹐而以疾病自戕其生也。此僅對形身而言﹐若就修道上言之﹐欲使「三盜相宜」﹐須先知陰陽造化之元理。知萬物皆爲太極之理炁所生﹐能保理卽可長久。理炁之生無定﹐而實有定﹐得其時機﹐不難反覆天地生殺之柄﹐故太極之理炁﹐可盜之而來﹔天地之生機﹐可盜之而得此气。盜卽采取也﹐采取而封固之﹐可以長生﹔更擴充而光大之﹐可以與天地合德﹐日月合明。丹書皆志盜也﹐周流之空气﹐盜也﹔盜太極之理炁﹐亦盜也﹐盜理炁﹐方謂得之。一盜得其宜﹐三才自安﹐可以參天兩地﹐而與天地同其悠久矣。《經》謂「三盜旣宜」﹐殆指此也。所謂「時」者﹐卽火候之時﹐采藥服食之時。知天道生殺之機者﹐修之煉之﹐應何時采取﹐何時溫養﹐以及何時行小周天﹐同全部丹法﹐皆可於「時」之一字包括之。「食其時」卽入聖﹐故孔子稱「時中之聖」。天機不可見﹐而於時中可知其機。機動卽時至﹐時至卽機動。服食大藥﹐盜虛無眞陽﹐無不有時﹐卽無不有機﹐得其機﹐卽得其時矣。蓋此所謂「機」﹐卽生機殺機之機﹐進陽火﹐退陰符之機。一動一靜之間﹐而气機﹑時機皆備矣。譬如一陽來復﹐由於气機之動﹐亦卽人身子時。從此而采取服食之﹐卽食其時﹐動其機也。

動機﹐卽是气機初動之時﹐斯時有生有殺﹐反身而誠﹐則殺機亦爲生機﹔順其人欲﹐則生機亦爲殺機。機動而食其時﹐自能健其身體﹐此所謂「時」﹐卽指活子﹑活午而言。至此有機初動﹐活子時也﹔气機暢旺﹐正子時也﹔自覺其動﹐活午時也﹔繼覺其旺﹐正午時也。因而采取封固﹐自然萬化皆安﹐得丹神化﹐皆在其中矣。但陽初動時﹐最要謹愼。此時爲殺機﹐陽回采得之時﹐方爲生機﹐故機動之時﹐須入定以鍛煉之﹐使眞陽上升﹐而周於全身。倘行功不合法度﹐中途泄漏﹐卽殺機矣。以火候言之﹐陽復之時須定﹐定卽殺機也﹔返還之時須忘﹐忘卽生機矣。凡不采之采﹐不取之取﹐皆在身心兩忘之時﹐自然而然轉殺機爲生機﹐故曰「顚倒」﹐曰「反覆」也。

人知其神之神﹐不知不神之﹝或作而﹞所以神。日月有數﹐大小有定。聖功生焉﹐神明出焉。

神之神爲識神﹐不神之神﹐是爲元神。時至惟元神知之﹐《契》曰﹕寢寐神相抱﹐覺悟侯存亡。蓋欲復元神﹐必先有煉己之功﹔元神復﹐而後知气機之動靜。識神僅靈於思慮﹐不能覺靜中之气機也。人多知神之神﹐而不知不神之神﹐不求不神之神之所以神﹐神卽不靈。若一任識神放馳﹐終日擾擾﹐而欲其神气相抱﹑靈而知機﹐則綦﹝通極﹞難矣。求不神之神之法﹐道在先使虛極靜篤﹐混混沌沌﹐泯其識神﹐於是元神出現﹐卽能感而遂通。蓋靈於智巧﹐而不能寂照者﹐爲識神﹔迹若混沌﹐而妙應無方者﹐爲元神﹐《老子》曰「大巧若拙﹐大智若愚」者是也。欲求元神之所以神﹐必先使識神歸於不神﹐屏除六識﹐空空洞洞﹐一物不知﹐於是不神之元神方神﹐而能相抱﹐能覺悟﹑能候存亡也。元神爲不神之神﹐故曰「混沌元神」﹐惟其不神﹐方爲至神﹔若如識神之神﹐卽不神矣。夫元神𨿽似不神﹐而欲奪天地陰陽之造化﹐須用此不神之元神。元神虛空﹐與太極之理炁同類﹐故能相感﹐气機一動﹐而正覺隨之。所謂煉己之功﹐卽煉元神之功也。元神以靜極而生﹐善察動機﹐故曰「時至神知」也。

所謂「日月有數﹐大小有定」者﹐元神之靈生於無﹐而出於靜﹐如日月之數﹐定而不移也。日月之數﹐如朔晦弦望﹐而月之盈虛﹐尢顯可徵。月之三日﹐生一彎新月﹐卽「一陽來復」也﹔至八日上弦﹐而「三陽開泰」﹔至望日﹐則六陽純全﹐而成爲圓月﹔至十六﹑則「哉生魄」﹐月缺一綫﹔二十三下弦﹐月缺其半﹐是爲「天地否」﹔至晦日﹐則成純坤之體﹐全然隱沒矣。月一月一循環﹐日則以四時定寒暑﹐一年一循環。合日月成易﹐是爲陰陽變易之道。陰陽變易有定數﹐不神之神能知之﹐以與之同類﹐而能相感故也。「大小有定」者﹐陰小陽大﹐小往則大來﹐大往則小來﹐與日月之出沒相同也。日一年一周天﹐月一月一周天﹐大小陰陽﹐一日一夜一周天。因有數定﹐故聖人知往推來﹐知气機之動作﹐食其時而得動機﹐是卽成聖之功也。得此動機而上達﹐則聖賢仙佛﹐由此而成﹐神明因是而出。蓋惟能到虛極靜篤﹐而聖功方生﹐神明方出。气機之動﹐是子午相應也﹐聖人之功﹐卽在此子午之時機中﹐一感一應﹐若立竿而見影也。地球北極爲子﹐午卽南極﹐子動午覺﹐气動神知。若無活子﹐卽無活午﹔然無活午﹐亦無活子﹐必神歸於不神﹐而後活子乃至﹐而活午卽是不神之所以神。所謂有感必應﹐虛極靜篤﹐自生神明﹐采取服食之功﹐胥在乎是。

其盜機也﹐天下莫能見﹐莫能知。君子得之固躬﹐小人得之輕命。

所謂「盜機」﹐在手得機﹐得機卽盜﹐不得機卽不得盜。此之盜機﹐天下已無見之﹑知之者﹐因天下無聖人之故。若有聖人﹐必能見之知之也。蓋必虛心無見﹐而其機方可見﹐泯識絕知﹐而其機乃可知。苟先有見識﹐則終於不見不知已。是盜機也﹐君子得之﹐則可以保命全形﹐與天地同其壽﹐故曰「君子得之固躬」。道經曰「心死然後神活。」卽神之神死﹐而不神之神生﹐滅盡識神﹐方可復得元神﹔後天歸於混沌﹐始能還其先天﹐「物格而後知致」也﹐亦克念而後作聖也。若彼鶩於物欲之小人﹐方利用其識神之機變﹐卽或聞道﹐亦不能使神歸於不神﹐卽神之神以盜其機﹐適足以喪其命寶。蓋縱欲敗度﹐不能克己復禮以爲之﹐終於有害無利而已﹐故曰「小人得之輕命」。葆元神者君子﹐用識神者小人﹔君子聞道﹐信受而勤行之﹔小人聞道﹐易之而輕其命。昔有解「小人」爲無德之人﹐德不足而行道﹐轉以促其天年。此釋於理亦通﹐特似淺薄耳。又《悟眞篇》曰「命寶不宜輕弄。」命寶﹐卽外陽也﹐吾人生人成仙﹐皆由於此﹐故爲「命寶」。所謂「寶」者﹐指其中所寓之先天炁而言。苟夫天人合發﹐虛無寂靜之時﹐感動虛無中先天之眞陽前來﹐從陰蹺衝入命門﹐而外形勃舉﹐同時上衝心府﹐而元神覺知。此衝動命門﹑心府之先天炁﹐卽命寶也。「不宜輕弄」﹐當在此時。如縱欲妄泄﹐此爲後天之戕賊﹐而非「輕弄。」所謂輕弄﹐卽是亂采亂取﹐火候不合之意。小人一知半解﹐不探眞理﹐而妄行之﹐是「輕命」也。

夫先天炁﹐無形無相﹐無聲無臭﹐誰能見之﹖孰能知之﹖《悟眞篇》曰「見之不可用﹐用之不可見。恍惚裏相逢﹐杳冥中有變。」因無形相﹐故可用而不可見﹐見則已化爲後天﹐而失其機矣。當還原之初﹐混混沌沌﹐陰陽相合﹐此時一無所知也﹐一無所見也﹐而气機於焉發動﹐於焉知其發動。是時神气已合﹐藥物已生﹐采取已得﹐而气已歸歸根﹐故可見可知﹐而實已用之之後矣。在盜機時﹐身心無爲﹐而神气自然有所爲。神气之爲﹐從何而知見之乎﹖故得道者﹐實無所得﹔若求其得﹐斯輕弄命寶者也。

瞽者善聽﹐聾者善視。絕利一源﹐用師十倍﹔三返晝夜﹐用師萬倍。

盲於目者聰於耳﹐因目不外漏﹐精神專一於耳故也﹔聾於耳者明於目﹐因耳不外漏﹐精神專集於目故也。由此可知﹐人身九竅﹐皆三寶出入之所﹐只須正心誠意﹐絕其外誘﹐則精气神自固﹐自視不見﹐而聽不聞﹐眞人潛深淵﹐自然安居於內矣。夫元神之與識神﹐本同一物﹐但有動靜之分而已。絕其外誘﹐而神守其捨﹐是卽元神「不神之神」也。不神於外﹐卽神於內矣。天地間气機之感應﹐本極神速﹐譬之瞽者﹑聾者﹐旣聾﹑瞽於此必聰察於彼也。夫眼之能視﹐神也﹔耳之能聽﹐气也。瞽者善聽﹐卽神及於耳﹔聾者善視﹐卽精集於目之故。由此理以推之﹐則吾人苟能放下一切﹐而不物於物﹐則耳目自然聰明﹐元神元气自然歸於黃庭﹐而玉液﹐金液﹐隨之以生矣。所謂「絕利一源」﹐卽用一源之意﹐此以辧水源之淸濁也。《老子》曰「上善若水。」言其淸淨也。水善利萬物﹐五行非土不長﹐萬物非土不生﹐修道者須用眞一之水﹐卽至淸之水﹐是爲水源﹐卽是水气﹐得卽先天之一炁也﹐凡有形之水﹐皆此炁所化。絕利一源﹐用眞一之水﹐則十倍於用。「師」﹐《易﹟師卦》﹐爲「地水師」﹐地中有水﹔用眞一之水﹐則十倍於地中之水。蓋地中之水﹐爲有形之水﹐爲後天之水﹔眞一之水﹐爲無形之水﹐先天之水﹐其源絕淸也。所謂《地水師》者﹐取土克水﹐而水不動故淸。然而眞一之水﹐爲《離》中之水﹐是爲火中眞水﹐故比地水更淸至十倍也。修道者須辧水源﹐用至淸之水﹐方可采取﹐稍雜卽不能用矣。然何以能淸﹖曰譬之聾瞽﹐絕其外搖卽淸﹐此卽修道之藥物﹐亦卽乾金﹑水中之金也。絕其外而求於一源之淸者﹐而更加返還之功﹐則能使後天之坎離﹐返爲先天之乾坤﹐故曰「三返晝夜﹐用師萬倍」也。所謂「晝夜」﹐卽是一陰一陽﹐有乾坤坎離在內﹐旣顚倒陰陽﹐而返還之﹐自萬倍於用師。蓋得眞一之水﹐而七返九還﹐則得玉液金液。取象《師卦》﹐以其爲土所克之水﹐是爲止水﹐靜而不波。然此水𨿽淸﹐而非其源﹐取水之源﹐而返還之﹐則其效自著。何以曰「師」﹖師者﹐兵事也﹐此事與用兵相同﹐《老子》曰「佳兵不祥。」亦取象於兵﹐修道與用兵同理﹐須虛者實之﹐實者虛之﹐運用之妙﹐在於一心。更須隨其機而調度之﹐方能制勝。丹法皆謂之「戰」﹐曰「龍虎交戰」﹐曰「一場大戰」﹐本「交媾」也。「三返晝夜」﹐又含有《屯》《蒙》之意。暮屯退符﹐朝蒙進火﹐一方用水抽鉛﹐一方用火添汞。返還卽是抽添﹐朝屯暮蒙﹐亦卽水火平均也。先得眞一之水﹐更使水火平均﹐而三返晝夜﹐自能萬倍於用師也。

心生於物﹐死於物﹐機在目。天之無恩而大恩生﹐迅雷烈風﹐莫不蠢然。

心由萬物而生﹐從萬物而死﹔心體本空﹐更無形相﹐形相激之而生。心見物而知﹐聞事而覺﹐因物附物﹐毫無遁情﹐如鏡之照人則人﹐照物則物﹐方有此見。幼孩心本無物﹐皆由後天習染﹐而有知識﹐卽因物而生心也。非惟心由物生﹐卽世界亦由物成﹐大而山河大地﹐小而艸木鳥獸﹐苟無此物﹐世界何有﹗而心亦不生矣。惟其有此形形色色﹐於是外以成世界﹐內以生吾心。譬如現在有交易所﹐方生買賣投機之心﹔使無此事﹐卽不生此心。人之因物因事而生其心﹐無論有形無形﹐一也。人至睡時﹐卽無知識﹐必有外物以驚擾之方醒。吾人之本心﹐亦與睡時無異﹐空空洞洞﹐本無一物也。因有外境觸於吾心﹐而心逐之矣。故不生之時﹐卽先天之本性﹔旣生之後﹐爲後天之識神。心旣有生有滅﹐於是吾人有生死矣。世事日繁﹐而人以一心支配之﹐於是獘精勞神於物中﹐而有生老病死。倘能不識不知。無一毫知識﹐視而不見﹐聽而不聞﹐食而不知其味﹐保其空心﹐不生自可不滅。然世人以心殉物﹐沈溺其中﹐僅一微物﹐已用心求其精美﹐由少而壯而老﹐貪求不止﹐必到死而後已。因物生心﹐以心逐物﹐而自戕其生﹐滔滔者天下皆是也﹐故曰「死於物」也。

所謂「機在目」者﹐目爲神光所寄﹐神日棲於目。物入眼簾﹐心卽知之﹐心之動機﹐卽在目也。觀世音菩薩﹐有七十二變﹐惟不能變眼﹐故昔人有謂人體皆爲後天﹐惟目中神光爲先天之說﹐亦非無理﹐心之動機﹐皆經三要﹐而三要之中﹐目爲直接於心。蓋心之動﹐多由眼入﹐如路遇美色﹐眼見而心卽動﹐至爲神速。若耳聽淫聲﹐則必由耳到心﹐轉念之後﹐其心方動﹔因神在目﹐入於目則已入於心矣。故人之將死﹐眼神先散﹔赤子之時﹐目光淸潔也。知神之機在目﹐則煉己之道得矣。

夫天不言而四時行﹐百物生﹐天體空空洞洞﹐平地而望之﹐只見靑空一气﹐並不甚高﹔然極之登昆侖之顚﹐而望其高﹐仍無改易。蓋天虛空者也﹐無所謂視﹑聽﹑言﹑動﹐而寒﹑暑﹑陰﹑陽﹐往來合度﹐亙古不失其序﹐若無恩於物﹐而其中有大恩存焉。惟其本空﹐方能卵翼宇宙﹔惟其無恩﹐方能並育萬類也。人心能如天之空﹐則天地之造化﹐皆在我心中﹐我心與天地同量﹐而參天兩地矣。無涯之虛空﹐其力能覆載天地﹐而我心亦與太虛同其體。惟其全空﹐方具萬能﹐無所不育﹐無所不包﹐具有千百億萬之化身﹐隨感而俱應也。在天之生造化﹐亦不出「感而遂通」四字﹐如遇水旱之災﹐倘人能具有誠心﹐則以誠格天﹐而天應之﹐如桑林禱雨﹐埋兒獲金﹐皆其明證。惟天之無恩﹐而大恩生﹐故迅雷烈風之蠢然者﹐亦效靈於虛空之中﹐而著其象也。時逢冬至﹐而「地雷復」﹐一陽從陰而生﹐雷動地下﹐以開春令之造化﹔時逢夏至﹐而「天風姤」﹐一陰自陽而降﹐風生天下﹐以成秋令之景象。天之生殺﹐卽在「春秋」二季﹐雷發聲於二月﹐而收聲於九月﹐雷爲陽气﹐卽生气也﹔時到秋候﹐則起金風﹐金風卽殺气也。彼風雷蠢然無知﹐但聞其聲﹐不見其形﹐實且無聲﹐激於物而鳴耳。然風雷實陰陽之變化﹐陽之積爲迅雷﹐陰之積爲烈風﹐雷風所以行生殺之機﹐而迅雷烈風則反覆生殺之時。一常一變﹐豈天有心以爲之﹗亦隨感而應﹐蠢然而動而已。在《易》雷﹑風爲長男﹑長女﹐一陰﹑一陽﹐以代父母之乾坤而執政。是天地之生殺﹐惟於雷﹑風見之﹐其盜機亦在於此﹔其無恩而生大恩﹐亦在於此。聖人參天地之化育﹐欲恩被於萬物則必求其所謂無恩者。無恩卽無心也﹐無化育萬物之心﹐則萬物自然化育矣。

至樂性余﹐至靜性康﹝一作則廉﹞。天之至私﹐用之至公。

此節由無恩而推演之﹐無恩與無爲同也。心到至樂之時﹐而天性悠然自在﹐若有餘閒﹔心到至靜之時﹐則天性油然而生﹐若履康莊。吾人煉己到混沌之時﹐心忽開朗﹐卽「至靜性康」也﹔少焉心中暢快﹐莫可名狀﹐卽「至樂性余」也﹐至樂卽眞樂也。「天之至私﹐用之至公」者﹐以性比天性﹐𨿽爲个人所私﹐而受之於天者﹐人人如是﹐無論智愚賢不肖皆同。若至私而實至公﹐性與天之虛空等量﹐大公無私﹐故天賦之性﹐無善﹑不善之分也。天偶有風雷﹐似若甚私﹐然因時而發﹐亙萬古千秋而不變﹐此卽天之至私﹐用之至公之例也。

禽之制在气﹐生者死之根﹐死者生之根。恩生於害﹐害生於恩。沈水入火﹐自取滅亡。﹝原無後二句﹞

禽卽擒字﹐古字相同。擒之在气者﹐因气馳逐於外﹐欲將心收回﹐必加彊制之功﹐如擒之自外也。由外擒回﹐使心返還﹐受之於天時之景象﹐而樂余﹑靜康﹐是必以气制之﹐心方不動﹐而返其本體﹐此卽《金丹四百字》第一章

所述「眞土擒眞鉛﹐眞鉛制眞汞。鉛汞歸眞土﹐身心寂不動」之義也。眞土可擒眞鉛﹐眞鉛卽先天眞陽﹐眞汞卽眞陰﹐兩者能皆歸於土﹐則身心寂然不動矣。眞土卽是眞意﹐亦卽不染六塵之淸淨心﹐此事須先煉己﹐《西遊記》牛魔王歸眞﹐卽是其候。蓋先天大道﹐全在眞意﹐須得先天炁制之。至後天識神﹐時時外馳﹐此卽《離卦》須以先天炁擒伏之。譬之降龍﹐先天炁卽水中金﹐亦卽眞鉛也。能制伏之﹐則《離卦》變爲《乾卦》﹐是卽取坎塡離﹐由後天返先天之功也。「死者生之根﹐生者死之根」者﹐卽是生殺之機﹐互相藏伏之意。子午卯酉﹐互克互胎﹐故死爲生根﹐生爲死根﹐恩害亦同於生死﹐而至於生。若能沈水於火中﹐則火爲水所制﹐自歸滅亡﹔以坎水塡入離火之中﹐識神滅去﹐而元神生矣。此數語﹐皆指識神﹑元神而言﹐由識神返元神﹐卽恩生於害﹔以識神滅元神﹐卽害生於恩也。自取滅亡﹐卽人心滅亡﹐而道心生﹐元神出現也。到此則修道之功夫已畢﹐故曰修道只在「煉己」一步功夫也。

愚人以天地文理聖﹐我以時物文理哲。人以愚虞聖﹐我以不愚虞聖﹔人以奇其聖﹐我以不奇其聖。﹝一本無後四句﹞

愚人以知天文地理爲聖﹐我則不然﹐而以時文物理爲要﹐知天地造化之气機﹐及萬物之理性。有此二者﹐我推以爲哲也。人以愚虞聖﹐以理由論議﹐博辧古今﹔我乃一物不知﹐不以此虞聖。人以特別異迹﹐驚人之奇爲聖﹐我則以平易爲聖。蓋驚奇立異﹐非中庸之道。道在和光同塵﹐能知日用之道﹐方是聖人。天地造化之循環﹐有定者也。其機樞在於气機。學者由博返約﹐能知其機樞﹐而歸萬殊於一本﹐則𨿽千百世之下﹐亦皆可知。能循此而修﹐卽繼往開來之聖人也。

自然之道靜﹐故天地萬物生。天地之道浸﹐故陰陽勝。陰陽相推﹐而變化順矣。

《老子》曰「人法地﹐地法天。天法道﹐道法自然。」自然之道﹐在於靜﹐惟靜而不動﹐故天地萬物生。此爲自然之道﹐亦卽太極也。空空洞洞而不動﹐故天地萬物於是生。天地之道浸而已﹐浸者爲循自然漸進之意。天地無心而空﹐到陽升時﹐浸浸而上升﹔到陰降時﹐浸浸而下降。故陰陽有偏勝之時﹐而太極自然之道﹐則不偏不倚者也。浸卽有偏矣﹐陰浸陽則陰勝﹐陽浸陰則陽勝。然此爲相推循環之理﹐攬全體而觀之﹐仍不偏不倚也﹐然而﹐人則因此而有生老病死矣。「陰陽相推」﹐當推而陽勝之時爲春夏﹐推而陰盛之時爲秋冬。「變化順」者﹐順其自然之道心。

是故聖人知自然之道不可違﹐因而制之﹝一本作「是故聖人知自然之不可爲﹐因以道守制之」﹞至靜之道﹐律曆所不能契。爰有奇器﹐是生萬象。八卦甲子﹐神機鬼﹝一本作詭﹞藏﹐陰陽相勝之術﹐昭昭乎進乎象矣。

天地萬物﹐由自然之道而生﹐其中𨿽有陰勝陽之時﹐然皆順其自然﹐然聖人知此道不可違背。苟循其道而行﹐自然成仙成聖。因自然之道﹐一定不移﹐制之以爲修煉之法﹐定爲法度﹐作爲口訣﹐亦皆有定而不可移。只要體空虛之體﹐自自然然﹐可仙可佛也。自然之道﹐從至靜之道而來﹐能靜則造化自然而生也。「至靜之道」﹐爲律曆所不能契合﹐天道之造化﹐在至靜之中﹐能靜到片刻之間﹐可以攢簇一年之气候。陽生卽是冬至﹐陰降卽是夏至﹐此爲工夫之冬夏﹐而非時候之冬夏。能虛極靜篤﹐卽可得造化於恍惚之間也。有一奇器﹐是生萬象﹔八卦甲子﹐皆由此生﹐卽太極也﹕在世界爲生天地﹑人﹑物之太極﹐在人間爲神气合化之太極。陰陽相勝之術﹐昭昭乎爲人所共見﹐而非隱怪難知者。以其有象可見﹐𨿽有理不易明﹐而其象則易知也。此卽玄關一竅﹐人身之太極﹐與天地之太極相同皆有八卦甲子﹐神機鬼藏﹐不易測度﹐於其象則昭著於外﹐而可知也。卽其象以窮其理﹐則陰陽造化之源﹐如視諸掌矣。

第十三講

時子心傳月圓口訣

卯東酉西午南子北

丹經常見有兩語﹐曰「時之子﹐妙在心傳﹔月之圓﹐存乎口訣。」此語在丹法﹐實爲至要。今特分別詳解如下﹕

白紫淸眞人《辯惑論》曰「上品丹法﹐以精神魂魄意爲藥材﹐以行住坐臥爲火候﹐以聽乎﹝原作淸靜﹞自然爲運用。」火候﹐卽工夫也﹐運用卽作用。先天大道﹐第一須放下身心﹐聽其自然﹐不可絲毫勉彊。一有勉彊﹐卽不能成丹。先天者﹐虛空也﹐須合乎虛空﹐方爲先天。內空其心﹐外空其身﹐內外皆空﹐方可爲空修道﹔性屬於心﹐命屬於身﹐身心兩忘﹐性命方能合一﹐而發生造化。倘忘身不能忘心﹐或忘心不能忘身﹐皆不是先天也。空有眞空頑空之分﹐眞空不空﹐中有妙有﹐方爲眞空﹐心中並無所謂空﹐至靜時自可驗也。如剛睡起之時﹐萬念皆空﹐心中並無一物﹐方爲眞空。若存心於空﹐卽不能空矣﹐是爲頑空。丹經萬卷﹐皆教人修心空﹐惟心空爲最難。若彊制其心使空﹐則愈制愈不空。須用自然之法﹐念起卽覺﹐覺之則無﹐是自空矣。念起卽覺。覺能止念﹐所以曰「在止於至善」。覺卽止也﹐至善卽一覺也。若知念動﹐而又加以止念之念﹐卽不得空﹐以其先有一制止之念在中也。還虛之法﹐卽煉念也﹐念除卽能還虛。外忘內忘﹐而成虛體﹐方能無中生有﹐靜極生陽矣。旣生陽﹐心須能收攝﹐方可退陰﹔不能收攝﹐陽不到身也。旣能收攝﹐又須使之畱住﹔不能畱住﹐轉眼卽去﹐所以其中有火候也。旣能采取﹐而又封固之﹐日積月累陽自足﹐而陰自退﹐自能返老還童。前所漏者﹐以新得之陽補之﹐不特補其缺者﹐更能積得新者﹐所以能返能還。身上還到五千四百生黃道之時﹐含宏光大﹐品物生亨﹐自能齒長而發黑﹐老嫗返爲少女﹐頹齡轉爲壯夫﹐此可必者也。其道首在返純坤﹐而成虛體﹐然虛休不易到也﹐所以要性命雙修。忘其心而心虛靜﹐忘其身而身空靜﹔心虛爲內《坤卦》﹐身虛爲外《坤卦》﹐內外兩《坤》﹐卽內外兩空也。合兩坤成《坤卦》﹐方是還虛﹐到此方能生陽。陽生由外卦之坤﹐而內坤實有以感之﹐如法采取﹐畱在身上﹐方能退陰進陽﹐此時別有一番景象矣。何以曰「活子時﹖」子時卽半夜之時也﹐一日之時起於子時而終於亥時﹐到亥時卽陰極之時也。到子時而一陽復生﹐人不覺而雞先覺﹐於是仰而鳴矣。蓋雞善感气﹐地下生陽气﹐衝動雞身﹐雞受此气﹐驚覺而鳴。陽气每日由地中生﹐永無改變﹐故雞之鳴﹐亦永遠不改。活子時﹐卽陽生之時也﹐南省雞鳴於醜﹐北省則子時雞鳴﹐可見陽气之生﹐由北而南﹐坎宮得气最先也。子時又從冬至而來﹐邵子曰「冬至子之半﹐天心無改移。一陽初動處﹐萬物未生時。」子之半﹐卽子月之半也﹐此爲天心發現之時﹐年年如此﹐萬劫不易﹐一陽𨿽動﹐而萬物未生﹐所以比之於子。以造化言﹐至十月而剝盡﹐亥子之交﹐爲純《坤》之卦﹐故到冬萬物收藏﹐純陰之象也。冬至一陽來復﹐成《復卦》﹐復者﹐復其春生之造化也。冬至月前半月﹐爲純陰之時﹐卽純坤之象﹐從《剝卦》而來。《剝卦》屬九月下半﹐及十月上半﹐剝盡陽气﹐履霜堅冰。陽气尙未盡﹐則昆虫艸木﹐尙有可勉彊支持者﹐故在十月初間﹐葉尙未盡﹐虫尙有聲﹔至陽盡之十尾冬初﹐則虫蛇皆昏迷矣。蓋虫蛇非陽气不能動也﹐到陽盡則蟄藏而不動矣。霜冰剝盡﹐剝盡卽純坤也﹐到冬至則純坤之中﹐而陽又生。《復》自下復﹐《剝》從上剝﹐剝盡則陽气潛藏於下﹐故寒天掘地六﹑七尺以下﹐卽不凍﹐再下則有暖气﹐此卽陽气也。天气上升﹐地气下降﹐閉塞而咸冬﹐到春則又復其陽矣。

昔聞堪輿陳君言﹐冬日地下之凍﹐以尺量其深淺﹐記其數﹐以六除之﹐無不成爲整數﹐彼於北五省各處試掘﹐無不皆然﹐可見《坤卦》用六之妙﹐此閱歷之言﹐容或不謬。冬日陽气藏之深深﹐艸木枯槁而不死﹐以根藏於地﹐有陽气以養之之故。虫蛇在外卽死﹐蟄藏深谷地穴中﹐則有陽气以生之﹐故深山大澤﹐虫蛇皆下蟄﹐而自食其髓。要非地下有陽﹐不能自存也﹐《易》曰「潛龍勿用」﹐陽在下也。冬至一陽來復﹐爲《地雷復》﹐從此漸復其陽﹐《易》曰「復其見天地之心」者﹐卽見大造循環之心。天心轉輾而圓﹐天地之眞陽﹐到冬至而見﹐在人固不覺﹐而天地之气已大不同矣。此時陽長陰消﹐太陽陽气之精也﹐到此而日漸長﹔返之而陰盛陽消﹐則日漸短﹐卽夏至也。冬至前日短已極﹐故一陽來復﹐生於地中﹐漸復漸生﹐到二陽《臨卦》﹐卽可考見矣。樹枝含漿﹐在十一月甚少﹐到十二月卽多﹐桑樹至冬卽發葉﹐此得气最早之樹也。十月先開嶺上梅﹐嶺上地暖﹐陽來甚早﹐故先開。一陽𨿽復﹐萬物未生﹐須至三陽方生﹐卽正月也。活子時就冬至而來﹐就一日而論﹐日陽夜陰﹐到夜半子時﹐則陽生﹔至戍亥則陰極。子時﹐陽初動之時也﹐丹法之子時﹐活子時也﹔夜半之子時﹐死子時也。身中之生陽實無定而活動﹐無論何時﹐靜卽陽生﹐故謂之「活」﹔在午時做工﹐亦能生陽﹐亦爲活子。蓋此子時﹐爲我身心兩靜而生陽之子時﹐並非一定之子時也﹐故曰「活子時」。《四百字》曰「夏至不在午﹐冬至不在子。」卽此是也。陽生時比之爲活子時﹐此陽初生﹐而尙未生萬物也。固造丹之關系﹐「活子時」外又添一「正子時」﹕活子時﹐陽气復﹔正子時﹐則陽生已到身中。初生甚微﹐譬之一點﹐須養足之﹐使之長大﹐方能感到身上。陽極嫩而不到身﹐不能采取﹐養之使足﹐卽火候也﹐須用定功以養之。初做工到身心兩靜而生陽﹐爲《地雷復》﹐未到身上﹐仍須守《坤》﹐坤生陽者也﹔倘稍變而非純坤﹐陽卽中止而不來。因陽生有時﹐知根能見之﹐因見景而動念﹐揣想陽气之如何﹐陽卽不再來矣。蓋初得之气其微﹐故不可稍動﹐必須保守﹐更進一步﹐使之長進﹐所以須用定字工夫。定者﹐定於一也﹐以心中之神﹐定於內外虛空之處﹐神定於外﹐完全離身﹐身更虛空﹐方能生足陽气。陽气卽是﹐身上有景﹐覺周身舒適而酥軟﹐此卽生足之時也。心甚快樂。到此陽已至足﹐須用忘字功夫﹐卽定在外之神﹐亦須忘之﹔忘者不采之采﹐卽采取之功夫也﹐定字卽保養之功夫也。因此周身皮肉跳動﹐如蚤在身上﹐此時更須忘﹔然已到酥麻透體﹐忘不能忘時﹐卽須止火﹐或起而徐步﹐或略看道書﹐此卽止火而封固之時也。若不止火封固﹐則此時陽气已足極﹐卽可發熱化汗﹐陽气散而化爲後天﹐所以須用止字工夫﹐此亦最要﹐而不可忽者也。其中尙有一「活午時」﹐午時爲夏至﹔活午時﹐卽一陰生之時也。就理論而言﹐午爲陰生﹐活午時屬於心﹐由身到心﹐本是《離卦》。《離》中爲空虛﹐衝動《離卦》﹐卽一陰方生之時也。陽生有景﹐初來在皮肉之外﹐由外而入心﹐卽起知覺﹐當空虛時爲杳冥﹐陽生卽爲恍惚。一衝到心﹐卽覺身上之景如酥麻﹐如陽舉﹐此卽活午時也。子午相對﹐到心而覺﹐爲活午時﹐須用定字功夫。子午相差六時﹐其實在一瞬之間﹐從子時卽到午時。子午爲南北兩極﹐一到卽知﹐身爲活子時﹐心爲活午時﹐到子覺午﹐此其別也。活午時以比夏至﹐爲《天風姤》﹐因六陽成《乾》﹐時在四月。《乾》到極處﹐爲陽極陰生﹐卽五月之時也﹐卽至夏至而一陰生﹐從天下而生﹐爲一陰來姤。何以知之﹖因陽極而亢﹐一陰來姤﹐大雨時行﹐陰陽交而成雨澤﹐天日極長﹐至夏至復而漸短矣。到六月二陰爲《遁卦》﹐七月三陰爲《否卦》。在三月《澤天夬》﹐五陽一陰﹐故萬花開放﹔五月端五﹐日麗中天﹐卽陽極之時也﹐所以曰「天中節」。陽極陰生﹐天地造化﹐循環不斷﹐於此可知也。

活子﹑活午之中﹐尙有卯酉二時。子丑寅卯辰已爲六陽時﹐午未申酉戌亥爲六陰時。旣有子午﹐卯酉卽在其中。子午卯酉爲四正﹐占東南西北四正之方﹐其餘爲四隅。各書有此八方﹐加以中宮﹐爲九宮。四正在天心爲天罡﹐斗魁居中間者﹐爲北辰﹐亦卽紫微﹔其環繞而移動者﹐爲北極中之斗柄﹔因斗柄之移動﹐而分出一年之气候。一年十二月﹐因斗柄所指而不同﹐斗魁在中不動。子午卯酉﹐亦可由此而分也是。斗柄之中間爲定盤星﹐譬如身心﹐身心不動﹐眞意居中﹐而神气自然交合﹐分爲子午卯酉也。陽生卽子午﹐沐浴卽卯酉﹔子午南北相對﹐卯酉東西相對﹔舉午卽可括卯﹐舉子卽可括酉。陽來能覺﹐卽子午﹐而卯酉在其中矣。《契》曰「子當左轉﹐午則西旋。」﹝原作「子當右轉﹐午乃東旋。」﹞子上午下﹐同時而轉﹔子之陽气到卯﹐而午之陰气到酉矣。玆以圖明之。

卯酉同時﹐由子到午藏卯﹐由午到子藏酉。天有四象﹐爲天地日月﹐乾坤坎離﹐天南地北﹐日東月西﹔丹法有子午卯酉﹐午南子北﹐卯東酉西﹐其實皆象也。若分而言之﹐則爲子動午覺﹐卯休酉息﹔子北午南﹐卯酉在東西﹔子陽升﹐午陰降﹔卯酉到﹐陰陽平均﹐而沐浴之時也。沐浴正當中宮﹐譬如斗魁之定盤星然﹐是爲虛空﹐陽自下升﹐陰自上降﹐用忘字工夫﹐自能將陽气封在中間﹐而得丹矣。丹法所講如此﹐要皆爲比象﹐而不可執泥之也。《四百字》曰「及其沐浴時﹐卯酉亦虛比。」卽此可知矣。行大周天時﹐陽气之動﹐皆有象而可知﹔當小周天時﹐陽气之動尙微﹐身上陰气尙重﹐所以不能盡知。大周天已有法身﹐而能知其升降﹔小周天則僅知酥麻而已。忘身忘心﹐卽是溫養之意﹔至欲忘而不能忘﹐卽是陽足﹐須卽止火。此卽子午卯酉之別也。

上文所講﹐卽「時之子﹐妙在心傳」之解釋也﹔至「月之圓﹐存乎口訣」之理﹐更接續言之。

丹家以干﹑坤爲天﹑地﹐坎離爲日﹑月﹐而取坎離之用﹐因日中有金烏﹐月中有玉兔﹐卽以烏﹑兔爲藥物焉。蓋月圓之理﹐卽天地所畱煉丹之法象也。日光永遠團圓﹐千古不變﹔而月則有盈虧﹐日日不同﹐日日有象。月無光者也﹐而爲太陰之精﹐在卦爲《坎》﹐爲內陽而外陰﹔外陰所以無光﹐借日之光以爲光。天地在夏至﹑冬至相交﹐日月則一月一交﹔在月晦之日﹐日在天上﹐月在地下﹐而在地中相交﹔日月相對﹐月吸太陽之光。蓋月是純陰虛空之體﹐虛而能容﹐以出爲入﹐故能吸收太陽之光。至三日之後﹐出現於庚方﹐漸吐其光﹐形如蛾眉。庚方卽東方也﹐庚爲震﹐震納庚﹐故曰「庚方」﹐其時只一彎新月﹔當先庚三日﹐在廿八日﹐月僅一彎﹐將虧盡而無光。初現在庚之月﹐正與將虧盡時之大小無異也。初四以後﹐逐日添光一綫﹐與煉丹時積陽無異﹐由一點一點積累而成。到初八之日﹐月成半圓形﹐見於兌丁之方﹐兌方正西方也﹐謂之曰「上弦」。好象弓形﹐一面爲弓背﹐一面爲弓弦﹔爲弓弦朝上之東方﹐所以曰「上弦」﹐其平如繩﹐陰中陽半﹐卽陰陽各半。若就一圓而論﹐則明者半﹐而藏者亦半﹐卽或有不可視﹐亦因有一半在也﹐是爲初八之月。後又逐日增光一綫﹐至十五望月﹐而成圓月﹐見於乾甲之方﹔自西䢐東﹐見太陽而光滿矣。歌曰﹕

蟾蜍與兔魄﹐日月炁雙明。

蟾蜍視卦節﹐吐者兔生光。

煉丹道已訖﹐屈伸低下昂。

蟾蜍兔魄﹐日月雙明﹐蟾蜍以象太陰﹐烏兔以象太陽。蟾蜍爲陽精﹐其物生水中﹐昂頭向天﹐專吸太陽之气﹔兔者﹐見月吐气﹐性無雌雄﹐向十五圓月吐气而孕﹐生產由口中吐出。一吸一吐﹐以象一日一月﹐《黃庭經》曰「出日入月呼吸存。」一吸而陰降﹐一呼而陽升﹐以比陰陽升降﹐蟾之吸往內而收﹐兔之吐以出爲入。向外吐气﹐卽以比月﹐月到十五﹐吐盡陽光故也。當晦日﹐日月相交之時﹐黑影落於月中﹔其後陽光漸積漸增﹐至十五而滿足﹐月光卽太陽之光也。十五月圓﹐日月雙明﹔不但月圓﹐日亦圓矣。日月雙舉者﹐以比性命及神气而言也。

到十六﹐月又生魄﹐而生陰矣。十五月圓﹐至十六陽消陰長﹐盛滿之乾金﹐漸漸虧缺。至二十三之日﹐見於南方﹐巽辛之方﹐只有一半﹐黑白各半﹐是爲下弦之月。弓弦向下﹐陽中陰半﹐從下而上﹐有似上弦﹐陽生從下而上﹐陽中已有一半生陰。以後逐日進黑退白﹐至廿八日﹐而月僅一彎﹐至晦日虧蝕盡矣。月月如此﹐不差毫髮﹐由月可知每月月之大小。中國之太陰曆﹐從月而來也﹐觀此可知每月晦朔弦望﹐固月有圓缺之故。丹法取象於月﹐陽气生足之時﹐卽爲月圓之時也。《悟眞篇》曰「八月十五玩蟾輝﹐正是金精壯盛時。」此時水足金滿﹐《乾卦》之象﹐其日爲望﹐純坤虛體爲晦。日月相交﹐卽神气相合也﹐入混沌而生微陽﹐譬如初三之月是也。活子時所生之陽﹐亦卽爲一彎之新月﹔陰陽各半﹐卽上下弦之月是也。上弦之月﹐下半爲陽之半﹐上半爲陰之半﹔身上積陽气到一半之時﹐卽身上之陰气退去一半之時﹐退去之陰﹐卽上面黑暗之一半是也。陰陽各爲半圓相合﹐丹法中所謂「圓月」﹐卽半陰半陽相合而成之圓月﹐是之謂「圓月」﹐非如通常全體純陽爲圓月﹐與望日之月圓有別也。

今假定爲所生一半之陽气爲上弦﹐所退一半之陰气爲下弦﹐上下相合﹐而爲圓月﹔上弦在身﹐下弦在心﹐身心相合﹐卽爲月圓。此時金水各半﹐時逢二八﹐藥苗新嫩﹐正可采取﹐因由「定」字﹐轉用「忘」字工夫﹐子則東轉到卯成上弦﹐卽進陽也﹔午則西旋到酉成下弦﹐卽退陰也。卯酉同時相合﹐而爲圓月﹐正應采取成丹﹐其法宜用沐浴溫養。蓋此爲陰陽平均之時﹐汞鉛各半﹔金木相交﹐有刑有德。又上弦爲靑龍之弦气﹐下弦爲白虎之弦气﹐上下相合﹐藥苗不老不嫩﹐正可采取。《悟眞篇》所謂「八月十五﹐金精壯盛」﹐正此是也。所謂「采取」者﹐卽是不采之采﹐不取之取﹐專用沐浴工夫﹐一意自然﹐自能神气相合﹐金木合並﹐而得丹矣﹐此修道者﹐最宜注意者也。玆將其意﹐圖之於下﹕

以上所述﹐卽「月之圓﹐存乎口訣」之意也。

現在講道者﹐傍門太多﹐所以須詳細講解。若不深明其理﹐一遇傍門﹐卽可誤入岐途﹔若已詳知﹐自能明辧之矣。從前師弟授受﹐全在心心相印﹐口口相傳﹔師不爲之細剖﹐須弟自行體會﹐其難多矣。其細微之理﹐非講實不易明﹐而從前皆不甚講﹐卽如邱祖等七眞掌教﹐亦只講其大略﹐不甚詳明。我所以講之甚詳者﹐因道爲大公之物﹐我汪師亦以普渡爲心﹐所以上繼其志﹔且道不可私﹐旣受此道﹐應以宏道爲己責﹐譬如呂祖普渡之心﹐至今未了﹐所以到處開鸞宣化。至於成道﹐必須三千八百功行﹔然若有誠心一念﹐亦可滿願﹐不可畏難也。我輩應以利濟爲心﹐濟一人不如濟多數之人﹔濟多數之人﹐不如濟天下之人。能濟天下之人﹐於心方稍盡矣。

上弦下弦﹐合而成圓月﹔月圓口缺﹐卽如上所述矣。丹法又以月比陽生﹐八日半圓﹐十五全圓﹐廿三日又成半圓﹐至廿八復爲一彎﹐丹法以此比陽气之消長。又以月比道心﹐有九轉工夫﹐亦取象於月。人生未遑修此道時﹐爲黑月﹐一點無光﹐有同晦日也﹔因進修而塵情漸淡﹐修出一點道心﹐謂之曰「偃月鑪」﹐卽初三之月也﹐一點道心發現﹐而鑪已安上矣。淸眞教亦有取於偃月﹐而爲彼教之符號﹐哈埠道裏三道街﹐俄人設有淸眞教堂﹐屋上有一偃月標幟﹔華人之淸眞教堂﹐則將偃月供諸中堂﹐以偃月比眞心之發見﹐與此比道心同意也﹔九轉之初全黑﹐初生一彎之月爲二轉。至第三轉﹐則月光再顯一分爲二分﹐以比道心之顯二分也﹔第四轉﹐月光更多﹔第五轉爲上弦﹐半白半黑﹐卽築基已成之時也。九轉皆爲煉性之功﹐五轉已成築基﹔至六轉大半爲月光﹔到七轉黑幾退盡﹔八轉黑色僅成一彎﹔九轉則告成功﹐而爲光明之圓月矣。人心漸退﹐而白光漸顯﹐到九轉﹐黑色退盡﹐而完全其道心﹐此爲《性命圭旨》所舉之九鼎一意也。何以曰九﹖九爲陽數﹐到九轉則返成純陽。九轉丹法﹐有取於月﹐蓋以月爲比象﹐則易於明了故也。

人生受胎下地之時﹐本來完全﹐因知識開通﹐沾染人欲﹐而漸黑﹔半黑半白之時﹐卽五千四百生黃道之日也。在此進修﹐可以無容築基﹐過此則黑日增﹐所以須退黑轉白。識神與元神之消長﹐陽气與陰气之進退﹐皆可以比象之也。到六十四歲﹐則幾乎全黑﹐至白光退盡﹐陽气已盡﹐則死矣。月本無光﹐以太陽之光爲光者也。先天眞陽﹐亦自外來﹐惟純坤可以得眞陽。黑體是爲純坤﹐所以能吸收陽气之日光﹔倘黑中微雜以白﹐卽不能吸收。故日月相交﹐月吸日光﹐必在晦日﹐因白光退盡﹐成純黑之體故耳。觀此可以知陰陽交感之理﹐惟純坤能感純陽﹐感卽吸收之謂。一接卽感﹐卽能吸收﹐吸後再吐﹐轉輾循環﹐此造化之妙用﹐天地人皆同之﹐所以云「月爲天地畱作丹法之象」﹐卽此是也。一月三十日中﹐由黑而一彎﹐而全圓﹐而再黑﹐正須三十天之時間﹐所以造歷者﹐定三十日爲一月。月本太陰之精﹐其卦屬《坤》《坤卦》用六﹐一月朔﹑望﹑弦﹑晦﹐須經五个階級﹐五六三十﹐用六經五而成三十天﹐爲一周流﹐所以《契》曰「月節有五六﹐經緯奉日使」也。月感太陽之光以爲光﹐正三十天爲一周流﹐奉日之使﹔與日交光﹐其交其吸﹐皆日使之耳。造歷者曰﹕太陰曆者﹐從月計算﹐由月而來也﹔太陽曆者﹐從太陽計算而來﹐亦爲地球歷。此其別也。

月到晦日無光﹐而落在坤方之西南方﹐坤方見有黑影﹐於月可以知天地之造化。坤本黑也﹐空也﹐無也﹐月到坤方﹐則爲黑爲空爲無。坎離代乾坤而行政﹐日以代天﹐月以代地﹔離日代乾天而行﹐是爲眞陽﹐永永不滅不散﹐開辟以來﹐毫無變動﹔月則不然﹐逐日變動﹐於此可以知乾健﹑坤順之造化也。至日蝕月蝕﹐則因气候上之差池而生﹔丹法因火候不當﹐亦可生火燥水寒之變。故天行不當則生災﹐人爲不順則有變﹐其理一也。惟日月剝蝕﹐可於事前推知﹔火候之災﹐𨿽不可前知﹐亦可由微知著﹐皆因陰陽不均之故而生﹐天道﹑人道﹐無以異也。人元火候﹐須二八相當﹐丹法比爲半斤八兩﹐半斤八兩一也﹔又比爲上弦下弦﹐身到上弦﹐心卽到下弦﹐以身心分上下兩弦﹐兩邊陰陽﹐必須調均。上弦進陽火到卯﹐下弦退陰符到酉﹐上下兩弦﹐半斤八兩﹐合而成丹﹐卽合陰陽而成道也﹔必須眞陰眞陽平均方交﹐不然則不能交也。亦曰「龍虎交」﹐卯木屬東方靑龍﹐酉金屬西方白虎﹐卯酉中宮相對﹐所以相交﹐是爲龍虎交。《參同契》「龍呼於虎﹐虎吸龍精」﹐加入呼吸二字﹐卽可知其關系﹐上上下弦相交也。《易經》以震爲龍﹐兌爲虎﹐龍虎交﹐卽震兌交也﹔本心爲離﹐而身爲坎﹐是爲坎離交。因子午卯酉﹐同在一地﹐故以子午交爲坎離交﹐以卯酉交爲震兌交﹐以其作用﹐皆在中宮故也。丹書名爲「和合四象﹐攢簇五行」﹐子午卯酉﹐爲坎離震兌之四卦。陽上陰下﹐坎離交卽震兌交﹐以子午卯酉合在一處之坤宮﹐而相交故也。玆以圖明之﹐如下所述﹕從一直到中宮﹐卽子午交矣﹐而其地爲卯酉之門﹐卽可謂卯酉交。觀此可以明白矣。又曰「攢簇五行」﹐亦卽此也﹐加入中宮﹐卽爲五行矣。子午卯酉爲金木水火﹐加入中宮之眞土﹐卽成五行矣。子午卯酉在一處﹐子午交卽卯酉交﹔卯酉交卽金木並﹔子午交卽水火交也。不過有內外之分﹐金木在外﹐子午在內。至內外之分晰如何﹐其交法奚若﹐至講小周天火候時﹐再詳述之可耳。

修道者做還虛工夫﹐而到陽生之時﹐自應知時子之心傳﹐與月圓之口訣。到此卽可做九還七返工夫矣。

一貫天機直講卷四

第十四講

漸法頓法人元天元

九層循序一意生身

吾人學道﹐做還虛之功﹐到陽生之時﹐自應明白「時子之心傳﹑月圓之口訣」﹐方可用九還七返之功﹐今已於上兩回﹐詳講其理。今再舉李仙涵虛九層煉心之功﹐詳講一過﹐則修道全部工夫﹐可於是得其大槪矣。先述李仙正文﹐再詳講之。其原題爲《人元大道九層煉心文終經》﹐又曰《九層煉心道言》﹕

初層煉心者﹐是煉未純之心也。未純之心多妄想﹐多遊思﹔妄想生於貪欲﹐遊思起於不覺。學人打坐之際﹐非不欲屏去塵情﹐無如妄想才除﹐遊思忽起。法在「止觀」﹐乃可漸漸銷熔。止則止於臍堂之後﹐命門之前﹔其中稍下﹐有一个虛無圈子。吾心止於是﹐而內觀之﹐心照空中﹐與气相守﹐維系乎規矩之間﹐來往於方圓之內﹐息息歸根﹐合自然之造化﹔巍巍不動﹐立淸淨之元基。從此一綫心光﹐與一縷眞气相接﹐渾渾灝灝﹐安安閒閒﹐此煉心養气之初功也。

修道煉心之功夫﹐分爲九步﹐分別講之。謂爲「人元大道」者﹐丹法分人元﹑天元。所謂「天元大丹」﹐亦從人元做起﹐人元亦合天元。天元純爲先天大道﹐始終還虛﹔人元則下手之初﹐摻以後天有爲有作之法。古者多由人元以進天元﹐人元卽築基栽補之法也。上德聖智﹐可以直修天元﹔若爲鈍根﹐自以人元入手爲易。天元爲圓頓兼修﹐人元則爲漸法﹐所謂「道以全形﹐術以延命」是也。李仙則呂祖親傳道法﹐所述九層﹐亦爲上乘簡易之功。初層煉未純之心﹐卽煉己也﹐由後天之身心做功夫。後天之心多妄想﹐更有遊思﹐妄想卽念也。遊思者﹐未起念而忽動於中﹐並無目的﹐往來無定﹐忽起忽落者是也。遊思本無中生有﹐時有時無﹐念則有所專注﹐隨想而生﹐故念可彊制而克去之﹐遊思則無從制止。譬如貧而思富﹐以貧而有所欲﹐此是妄想﹔遊思則無論心中有念無念﹐忽然撞上心來﹐因其無因而至﹐故事前難以防止。修士煉斯二者﹐法在止觀。止者止念﹐觀者觀心﹐止觀在習靜﹐在止於至善。以至善之心﹐止於玄牝之門﹐爲「止觀雙修」﹐爲佛家名詞﹔道家謂之「性命雙修」﹑「妙竅雙修」也。

止觀雙修﹐佛家又有許多層次。初時爲「小止觀」﹐後有「大乘止觀」﹐又有「天人止觀」。小止觀者﹐漸法也﹔大乘止觀﹐圓頓兼修之法也﹔天人止觀﹐最後還虛之事也﹐此爲了手之事﹐而非初步之功。此觀爲止念觀空﹐從空中下手﹐《小止觀》書中有云「止者﹐系心於緣中。」緣中卽空也。或者系心於眉間﹐或者系心於臍下﹐系心卽觀系止於何處﹐卽止也。將空空洞洞﹐無思無慮之心﹐放之於此三處。有此三處﹐可分三層。兩眉間者﹐正與同善社之法相同。不過系心眉間﹐須卻入一寸﹐卻者退也﹐仍在虛空之處也。臍下系心﹐亦須離開肉一寸三分。兩眉間爲性光發見之地﹐所以如來兩眉間放白毫光﹐此卽本性中之光明。所謂「虛室生白」之時﹐卽眉間發光也﹐兩眉間卽是虛室。臍下一寸三分﹐胎息之地也﹐眞息卽在此處。廖蟾輝曰「前對臍輪後對腎﹐中間有个眞金鼎。」金鼎者﹐眞息凝結也﹐修功到時﹐自能知之。臍下一寸三分﹐有眞气一團﹐圓轉如輪﹐卽命蒂也。人自下生以後﹐命蒂卽在此處﹐由嬰而孩﹐胎息散﹐而此處成爲空穴矣。單修性功者﹐從眉間一竅下手﹔單修命功者﹐從臍下之處下手。呂祖曰「單修性而不修命﹐萬劫陰靈難入聖。」只能成爲陰神鬼仙耳﹔「單修命而不修性﹐壽同天地一愚夫。」﹝參《敲爻歌》﹐文字稍異﹞故必須性命雙修。性命雙修﹐必須從「緣中」下手。緣者邊際也﹐邊際之中﹐卽爲內外虛空相接之虛竅﹐卽人身天地中虛竅是也。因此處爲呼吸之根﹐又爲心神出入之門戶﹐故神气皆聚於此。人欲修道﹐必先使神气心息相合相依﹐正好在此下手。蓋神屬於性﹐气屬於命﹐人藉气而有命﹐藉神而能靈﹔神气二物﹐爲人之至寶。气自外來﹐盜之於天地萬物﹐然有神能盜气入身﹔故人死神散﹐則气不入矣。而人死亦有二種﹐若神先散而死者﹐臨終時先昏迷不醒﹐只有出气﹐而無入气﹐气出盡則絕矣﹔若气先斷﹐而後神散者﹐則神志淸明﹐忽然气絕﹐目自死去多時﹐仍明是也。神气二者﹐有一去身則必死﹐是必保此神气二者﹐方能生存。修道卽修此神气二物也﹐修性從神字下手﹐修命從气字下手﹔若欲雙修﹐必須在神气相合之處下手。彼眉間﹑臍下﹐皆不當也﹔惟「緣中」一穴﹐神气出入﹐皆在此處。雙修下手﹐由此一竅﹐則妙竅皆在其中﹐故三教皆以一中字象之。然此爲虛中﹐而非眞中﹐必神气相合﹐心息相依﹐而後有眞中﹐白玉蟾曰「念頭動處爲玄牝」是也﹐故此曰「緣中」。緣中者﹐眞中緣此而生也﹐道家謂之「圓中」﹐亦曰「懸中」。「系心於緣中」﹐卽道家之「妙竅雙修」﹐儒家之「性命雙修」﹐佛家之「止觀雙修」也。大乘止觀﹐卽自然無爲﹐安而行之者也﹔小止觀卽知止功夫也。南嶽思大師﹐專講大乘止觀﹐先須能空淨其心﹐涵養其气﹐不止觀而自然合於止觀﹐卽頓法也。我輩頓漸兼修﹐先在系心於緣中下手﹐則無誤矣﹐此天元之工也。

李仙所述﹐人元初層下手工夫﹐「止在臍堂之後﹐命門之前﹐其中稍下有个虛無圈子﹐吾心止於是﹐而內觀之」﹐卽系心於臍下之法也﹐爲以術延命之道﹐故謂「人元」。其所以謂之「人元大道」﹐與「天元」不同者﹐卽在以意生玄竅而已。所謂吾心止觀於是﹐其法先以後天呼吸之气﹐入之深深﹐聚在臍下﹐成此虛無圈子﹐而以心觀之道也﹐所以云「心照空中﹝卽是臍下離肉一寸三分﹞」﹐是卽下手工夫也。息到於此﹐心亦安在此處﹐心息相依﹐卽能混沌而發生造化矣。先修命而後合性﹐性得於天﹐命立於人﹐所以云人元也。其法須先調息﹐入息以意送到內之金鼎處﹐出息以意送到外之臍下。及臍下元气已動﹐則以神合息﹐上住緣中﹐下止臍下。方者地也﹐圓者天也﹐圓竅以通天气﹐方竅以通地气﹔「方圓之內」卽天地之間之中也﹐「規矩之間」卽臍下一寸三分之規中眞金鼎處也。因臍下元气已生﹐規中已成﹐故自外以達內中﹐眞意來往﹐以維系之耳。凡六十四歲以上﹐或身體不健之人﹐宜用此功以保命。九層煉心﹐由人元起﹐而到天元﹐由上品丹法﹐進而入於最上一乘﹐卽此是也。由此心息相依﹐心合於息﹐然後眞息成立﹐在先之「虛無圈子」﹐凝結而成玄竅﹐卽後天中之先天也﹔復以二心合之﹐而混沌方入先天。煉到此﹐而初層煉心工夫已成矣。但所謂意者﹐仍是有意無意之意﹐若過於助長﹐反起邪火而致疾矣。愼之。

二層煉心者﹐是煉入定之心也。前此一綫心光﹐與一縷眞气相接﹐若能直造杳冥﹐自當透出玄竅。柰何定心不固﹐每爲識神所遷﹔心與气離﹐仍不能見本來面目。法在心息相依之時﹐卽把知覺泯去﹐心在气中而不知﹐气包心外而不曉﹐氤氤氳氳﹐打成一片。此煉心合气之功也。

二層煉入定之心﹐卽心定於气中是也。心止在虛無圈子之內﹐是卽定於一也。久久純熟﹐自然由定而忘﹐歸於混沌﹐不識不知﹐內忘其心﹐外忘其身﹐自然透出玄關。張三丰曰「玄關往來無定位。」又曰「黃庭一路皆玄關。」所謂「黃庭一路」者﹐卽呼吸之範圍也。呼吸之气﹐從口鼻出入﹐凡息所能到之處﹐卽「黃庭一路」也。玆就丹田所在之地位﹐以明「一路」之範圍﹐列圖以明之如下﹕

黃庭一路之範圍

上田中田下田

外頂中臍至陰蹺

內天谷應谷靈谷

泥丸絳宮穀道

從頂至中﹐爲上田﹔從中至臍﹐爲中田﹔從臍至陰蹺﹐爲下田。身內之丹田﹐必內丹成立﹐方爲丹田﹐無丹則不能有丹田也。譬如土田﹐田中所種何物﹐卽爲何物之田﹐如種艸者爲艸田﹐種麥才爲麥田﹔田中有丹﹐方爲丹田﹔旣未有丹﹐卽無丹田﹐今所有者﹐只有丹田地位之空竅。丹田之地位﹐實只「黃庭一路」而已。黃庭一路﹐皆爲玄關﹐故玄關有上下之別﹐又有內外之分﹔或現於上﹐或現於下﹐並無定在。見於上者﹐爲上玄關﹔見於下者﹐爲下玄關﹐其形如環﹐其白如雪﹐其軟如綿。如○或如﹐此皆指外玄關而言也﹔至內玄關﹐卽丹原是也﹐佛說爲法輪常轉。丹原初成﹐大如黃豆﹐常在下田之範圍內跳動﹐至靜定之時﹐卽能覺之。吾人下手做功﹐而現象之玄關爲外玄關﹔至內玄關﹐須待三元混合﹐凝結丹原﹐眞息成立之時﹐方能見之。玄關一竅﹐最爲祕密﹐從來皆不明說﹐今爲便利後學計﹐故詳說之。心旣止在臍下虛無圈子之內﹐一綫光心﹐與一縷眞息相接﹐自能杳冥﹐因杳冥而生恍惚﹐而透出玄竅﹐是卽外玄關現象也。惟因定心不固﹐所以不易卽見玄關﹐必須事先還虛﹐泯去知覺﹐心息相依﹐神气相合﹐由定到忘﹐入於混沌﹐方能見之。所謂入於混沌﹐卽還虛功夫也。吾人對於還虛之功﹐一步直入﹐而彼有三步工夫。臍下一團之气﹐是爲命寶﹐心定而入於其中﹐一也﹔使心息相依﹐神气相合﹐二也﹔漸漸杳冥﹐而入於混沌﹐返還虛境﹐三也。與吾人稍有不同﹐而到還虛以後﹐得藥則相同也。

三層煉心﹐是煉「來復」之心也。前此氤氤氳氳﹐打成一片﹐重陰來復﹐是名天地之心﹐卽是玄關一竅。此刻精气神都在先天﹐鴻蒙初判﹐並不分眞精﹑眞气﹑眞神。若能一心不動﹐便可當下采取運行﹔無柰見所未見﹐聞所未聞﹐美景現前﹐茫無措手﹐心一動而落後天﹐遂分爲精﹑气﹑神矣。法在玄關初現之時﹐卽刻踏住火雲﹐走到尾閭﹐堅其心﹐柔其息﹐敲鐵鼓而過三關﹐休息於昆侖焉。此煉心進气之功也。

三層煉來復之心﹐卽七日來復﹐一陽生之時也﹐此爲陽生火候。重陰之下﹐一陽來復﹐漸漸眞陽充足﹐卽見玄關一竅﹐此時已達恍惚之境矣。玄關旣現﹐精气神合而不分﹐若無雜念﹐卽可采取。因見所未見﹐聞所未聞﹐而生驚喜之心﹐或疑懼之念﹐立刻卽落後天﹐精气神分立爲三矣。人元至此﹐有作有爲﹐法在玄關初現之時﹐不著一相﹐仍用功夫定神在外﹐一心不動。少焉陽气充足﹐卽微用意引至尾閭。火雲﹐卽陽气也。初﹐一陽來到尾閭﹐卽是到身。何以不曰身﹐而曰尾閭﹖因陰蹺一穴﹐藏有先天眞陽﹐與外來眞陽同類﹐故能招攝外陽。外面一陽前來﹐先到尾閭﹐內外相合﹐直到命門﹐而外腎卽舉﹐此爲活子時﹔隨卽衝到心府﹐而自覺外腎之舉﹐此爲活午時。覺知之後﹐卽須用定﹐由是而二陽﹑三陽﹐陽气充滿﹐自然由尾閭上升泥丸。人元於此﹐恐因著相生心﹐當面錯過﹐故先以微意﹐引之而上﹐衝開尾閭﹐以過三關﹐先通後天之道路也。天元於此﹐任其自然﹐玄竅一開﹐全身各竅﹐自無不開。人元有爲﹐用意先之﹐此亦不同者也。至活子時﹐指陽生言﹔活午時﹐指知覺而言。吾人爲後天破體之身﹐陰气甚盛﹐陽之初來也﹐不甚覺知﹐僅知皮上跳動而已﹔其實陽气業已上升到頂。所謂堅心柔息﹐卽定﹑忘二字之功夫也。

四層煉心者﹐是煉退藏之心也。前此踏火雲﹐過三關﹐心與气隨﹐固已入於泥丸矣。然在泥丸宮內﹐或有識神引動﹐則气寒而凝﹐必不能化爲眞水灑濯三宮﹐前功盡棄矣。法在昆侖頂上﹐息心主靜﹐與气交融﹐气乃化爲美液﹐從上齶落下﹐捲舌承露﹐吞而送之。注心於絳宮﹐注心於黃庭﹐注心於元海﹐一路響聲﹐直送到底﹐又得玄關之現象焉。此煉心得气之功夫也。

四層煉退藏之心﹐卽身內七返工夫也。由陰蹺之陽﹐吸入外陽﹔外陽到來﹐衝動命門而腎舉﹐我應定忘在外﹔陽气卽上衝心府﹐而覺外腎之舉﹐我仍定忘在外﹐陽可直到頂上﹐此陽气內行之路也。天元丹法﹐任其自然升降﹐故在我所知覺者﹐只知身上酥麻﹐其初如蚤在身上跳動﹐旋卽全身酥麻成片﹐應卽用忘字功夫﹐陽气方能化而爲液﹐由昆侖下降﹐透心淸涼﹐此時心中快樂﹐不可言諭也。人元有爲﹐處處用意﹐當气上升﹐則靜守於泥丸﹐注意久之﹐引而下降﹐以齶承之﹐咽下重樓﹔又注意引下絳宮﹑黃庭﹐以歸元海﹐此卽七返之小周天也。此時應卽止火﹔若再接續做去﹐身體卽不舒適﹐而其气散矣。心與腎之相交﹐水火旣濟﹐陽气上升﹐涼液下降﹐有聲如雷﹐直達於底。上升時爲陽上交於陰﹐下降時爲陰下交於陽﹐此卽小周天運動河車之功夫也。

五層煉心者﹐是煉築基之心也。前此入泥丸﹐而歸气穴﹐已有河車路徑﹐從此一心做去﹐日夜不休﹐基成何待百日乎﹗然或有懈心﹐有欲心﹐作輟相仍﹐丹基難固。夫築基所以聚精會神也﹐工夫不勤﹐精神仍然散亂﹐何以延年﹗奉道法者﹐在行憑子午﹐逐日抽添﹐取坎塡離﹐積金實腹。此煉心累气之功也。

五層是煉築基之心也。上功行之不怠﹐有三百周天﹐旣築基成功矣。然或時作時輟﹐行功不勤﹔或動於外誘﹐定心不固﹔行功不能合法﹐則𨿽行之甚勤﹐而仍無金可積﹐難以進步。夫築基﹐卽築其丹基而固之之意也。若優遊玩忽﹐何能日起有功﹐而使之永固﹗故道在聚精會神﹐日新又新。功夫不勤者﹐必改之使勤﹔行持不合法者﹐必矯之使合法。要在行一周天﹐有一周天之效用﹐逐日抽添﹐積金實腹﹐則三百周天自易畢而成功矣。人生修持﹐每多始勤終怠。能加一番矯正鞭策之功﹐自能不蹈往轍﹐而漸臻有成。此煉心累气之功夫﹐最要而不可忽者也。

六層煉心者﹐是煉了性之心也。前此河車轉動﹐聚精會神﹐則靈根充實矣。從此心液下降﹐腎气上升﹐是爲坎離交。杳冥中有信﹐浩浩如潮﹐一半水气﹔蒙蒙如霧﹐一半雲气。是名金水初動﹐方修玉液還丹﹔但用心不專﹐則盡性之事難了。法在於金水初生之日﹐由丹田分下湧泉﹐霎時合到尾閭﹔調停眞息﹐鼓之舞之﹐乃能滔滔逆上﹐至於天谷﹔涓涓咽下﹐落於黃庭。如此則朝朝灌漑﹐心地淸涼﹐血化爲膏﹐意凝爲土﹐土中生汞﹐汞性圓明﹐遇物不遷﹐靈劍在手。孟子謂﹕「盡其心者﹐知其性也。」﹝見《孟子﹟盡心上》﹞仙家名爲「陰丹」﹑「內丹」。此煉心明性之功也。

六層煉了性之心﹐卽煉己以生眞意之功也。天元煉己﹐爲最初下手之功﹐煉到眞意已成﹐卽由眞意調停火候﹐故一面任之自然。人元先以己意導气﹐此意不眞﹔必於築基後﹐作此煉己之功﹐使眞意成而眞息立﹐此關於性字之功夫也。蓋前此心腎相交﹐腎气上升﹐心液下降﹔升者爲坎中眞火﹐陽交於陰也﹔下者爲離中眞水﹐陰交於陽也。在內心腎相交﹐在外金水自然合並﹐卽有一團眞意﹐氤氤氳氳﹐周於玄關﹐聚而不散﹐二土成圭﹐此在外者也。至在內﹐則心腎相交﹐水火旣濟﹐行滿三百周天﹐自生一團眞息﹐卽是丹元﹐日夜跳動﹐自臍而下﹐由蹺而上﹐往來不息﹐以意封固﹐則在臍下﹐圓轉如輪。又能自然開闔﹐而眞息升降﹐上達於頂﹐下達至踵﹐周流上下﹐此時應用溫養丹元功夫。只有定忘兩字﹐每日忘若干時﹐定若干時﹐亦可安若干時﹔六時做工﹐六時必須定﹑忘平均。經過一年溫養之後﹐丹元化爲還丹﹐外方有象﹐眼前見有黑球﹐仍守定忘﹐漸漸黑球變爲紅球。是卽得到內丹﹐而了性之時也﹐將進大周天七日之功矣。

七層煉心﹐是煉已明之心也。前此金水河車﹐仙師名爲「內煉」﹐到此還有外煉工夫﹐以外合內﹐眞心乃聚而不散﹐蓋內體𨿽明﹐好飛者汞性﹔內修𨿽具﹐易壞者陰丹。設或保養不純﹐則心性復滅矣。法在以虛明之心﹐妙有之性﹐和砂拌土﹐種在彼家﹔彼家虛而自我實之﹐彼家無而自我有之﹐以有投無﹐以實入虛﹐死心不動。霎時間﹐先天一炁﹐從虛無中來﹐一候爲一陽﹐有如《震》﹔二候爲二陽﹐有如《兌》。時值二候﹐正宜合丹﹐那邊吐出一弦眞气﹐其諭爲虎向水中生﹔這邊落下一點玄光﹐其諭爲龍從火裏出。兩邊龍虎會合﹐性情交感﹐一場大戰﹐宛如天地晦冥﹐身心兩靜矣。俄而三陽發動﹐有如《乾卦》﹐如潮如火﹐如霧如煙﹐如電如雷﹐如雪如花﹔身中陽乾晃耀﹐我卽持劍掌印﹐踏罡步斗﹐鼓動元和﹐猛烹極煉﹐透三關而上泥丸﹐一身毛竅皆開﹐比前玉液河車﹐更不同也。吞而服之﹐以先天制後天﹐性命合而爲一﹐卽大還也。性屬火﹐其數七﹔命屬金﹐其數九﹐返本還原﹐故名七返九還金液大丹。從此鉛來制汞﹐其心常明﹐汞不動搖矣。此煉心存神之功也。

七層煉心﹐是煉已明之性也﹐卽煉气化神之功也。煉己明之性﹐卽以我之虛靈﹐通天地之虛靈﹐我心完全在於空中﹐於是須增忘減定。忘者﹐身心兩忘也。我之身心﹐化入於虛﹐與虛空無異﹐而虛中生出造化﹐顯現應過大周天之景﹐黑球變爲紅球﹐又稱「朱桔」﹐所謂火裏煉丹﹐卽其時矣。紅球回繞吾身﹐忽上忽下﹐由後而上﹐由前而下﹐繞後繞前﹐可分爲子午卯酉。到子午卯酉之位﹐球行必稍舒緩﹔過此位後﹐忽而升入極高﹐忽而落下極低﹐如狐煉丹﹐人但見其紅球起落也。此子午卯酉﹐完全在外也﹔彼家卽是虛空﹐而我以眞意實於虛中。至在身內者﹐「白雲朝頂上﹐甘露灑須彌」﹐紅球升而熱气與之同升。少焉紅球落下﹐甘露亦卽下降﹐有聲如雷﹔過七日後﹐紅球變爲紫气﹐籠罩身上﹐此時陰魔如潮如火﹐洶湧而來﹐此爲過大周天之景﹐卽《西遊記》過火焰山之時也。

過大周天之時﹐宿業發現﹐萬魔齊來﹐吾人所有貪﹑嗔﹑癡﹑愛及歷劫宿業﹐皆發現於目前﹔所有曾入眼簾人物﹐亦皆於眼前出現。所謂「持劍掌印」者﹐劍卽慧劍﹐是爲靈覺眞心﹐須以眞心鎭之﹐譬之於劍﹐以斬斷一切。印爲天印﹐卽天心也。陰魔旣潮﹐心動便傾丹鼎﹐故須持劍印﹐鎭伏一切﹐應以心放在空洞之中﹐不使起意。「罡」者四正﹐卽子午卯酉是也﹔「斗」者斗柄﹐亦卽定盤星也。「此時應鼓動元和﹐猛烹極煉。」卽是《西遊記》之過火焰山是也。此山八百里﹐無路可通﹐中有萬魔聚集﹐火烈如焚。過此難關以後﹐方得平安﹐身上毛竅﹐皆已展開﹐有如炒豆﹐又癢又熱﹐人則如醉如癡﹐血气全身倒流﹐少時涼液下降﹐而全身淸涼矣。過火焰山所以須芭蕉扇者﹐因芭蕉是木葉﹐𨿽爲木質而極柔﹐以比木液﹐扇以生風﹐風卽眞陰之气。此气到口﹐方化液體﹐而甚淸涼﹐未到口時﹐本爲气體也。三調芭蕉扇﹐煽風滅火﹐三卽乾也﹐金也﹔芭蕉木也﹐此爲金木交並。孫悟空見鐵扇公主時﹐情話綿綿﹐以比眞陰眞陽相見﹐而陰陽交感和合也。火焰山之火﹐識神之火﹐牛魔王爲牛﹐卽雪山之大白牛也。是爲坤土﹐亦是意土。意多邪妄﹐去妄卽眞﹔意本相續﹐故殺之而落頭生頭。惟牛魔王爲妄意﹐妄意之火﹐須以陰柔克之﹐熄其妄而歸眞﹐乃是明心見性﹐故牛王皈正﹐全賴金剛合圍﹐諭徧體乾金也。人生七情六欲﹐皆妄意也﹐此時眞妄相戰﹐陰陽相激。旣過大周天﹐妄返爲眞﹐濁陰已盡﹐眞陽返入吾身﹐而成爲純陽之體﹐故曰「七返九還金液大還丹」﹐與小周天之玉液還丹不同也。小周天爲七返﹐大周天爲九還﹐若單舉一種而言﹐則大小周天﹐皆有七返九還也。過大周天后﹐止心不動﹐與太虛一體﹐此後卽是出神功夫矣。

八層煉心﹐是煉已伏心﹐而使之通神也。前此七返九還﹐以鉛制汞﹐心已定矣。但要溫之養之﹐要使身中之气﹐盡化爲神﹔身中之神﹐能遊於外。於是取一年十二月气候﹐除卯酉二月爲沐浴﹐餘十月爲進退﹐故名「十月溫養」。非言要十个月功夫也﹐否則心𨿽定而不靈。煉之煆之﹐靈心日見﹔靈則動﹐動則變﹐變則化﹐故有出神之事﹐而不爲物情所迷。此煉心成神之功也。

八層煉已伏之心﹐而使之通神﹐是卽出神之功夫也。旣得外丹之後﹐須用溫養工夫﹐爲時約須一年。除卯酉二月﹐應沐浴外﹐共有十月﹐是卽「十月懷胎」也。法以我身之虛空﹐通天地之虛空﹐久之而罩身之紫光﹐化爲金光﹐漸漸金光大如車輪﹐覆於頂上﹐此卽出神之景也。在此時多不自覺﹐以一意於忘之故﹐不識不知﹐宜有伴侶﹐以守護之﹑警提之﹐而使其覺。則其神一覺﹐而卽出矣。初時其神幼稚﹐不能遠出﹐僅及五步﹑十步而止﹐漸煉漸遠﹐到後來可遠至千里萬里也。此時回視色身如糞土﹐故多有到此時﹐卽尸解而化去者。且此後煉神還虛﹐皆爲神上之事﹐卽無色身﹐亦可修煉﹐故無妨捨去﹔然卽捨去﹐而其色身亦可歷久不壞矣。

九層煉心者﹐是煉已靈之心﹐而使之歸空也。前此溫養功深﹐神已出而不惑﹐隨心所欲﹐無往不宜﹐高踏雲霞﹐徧遊海島﹐致足樂矣。但靈心不虛﹐則不能包涵萬有﹐此所以有煉虛一著也。煉虛者﹐心胸浩蕩﹐眾有皆無﹐淸空一气﹐盤旋天地間﹐是我非我﹐是空不空﹔世界有毀﹐惟空不毀﹔乾坤有礙﹐惟空無礙﹐此所以神滿虛空﹐法周沙界也。此煉心之始末也﹐無以加矣。

九層煉已靈之心﹐是還虛也。已靈之神﹐應打掃漧淨﹐使之虛空粉碎﹐成爲千百億萬化身﹐則神通變化無窮矣。此時神已脫胎﹐故可以神還虛﹐亦可帶軀殼而還虛﹐徧虛空皆我神之所到﹐徧虛空皆爲我之法身。於是九層煉心﹐大功告成。本章從初步說起﹐到還虛而止﹐因先從接命入手﹐功夫稍有不同。至入大周天以後﹐則與現在所講之先天大道﹐無以異也。

人元丹法﹐以己意爲主﹐亦取意生身之義。法在專一其意﹐以達於誠﹐不過煉己未熟﹐火候恐不甚易﹐而其簡易不若天元。古人謂﹐天元惟上根可修﹐中人之資﹐必須由人元而進天元也。

第十五講

督脈在後任脈在前

直衝橫帶上下交連

還虛工夫﹐到身上陽生時﹐卽可進小周天之功夫。陽初生時﹐活子時也﹔吾人覺知陽生﹐活午時也。小周天內七返﹐而外九還﹔內爲水火交﹐外爲金木並。丹書說﹐不著色身﹐是吾人做工夫應有之注意﹐其實爲身上之工夫。苟火候得當﹐則內而坎離交﹐是水火旣濟﹔外而震兌交﹐是金木交融。水火旣濟﹐卽是心腎相交﹐丹書爲恐著身﹐所以不謂之「心腎之交」。其實﹐𨿽名爲心腎相交﹐亦不是色身﹐是後天之眞陽眞陰相交﹐外是空中眞陽眞陰相交﹐卽是玉液還丹也。小周天𨿽有河車之象﹐而不能明覺﹐因吾身陰重之故﹔大周天之河車﹐自能覺知之矣。河車之路﹐卽任督二脈是也﹕後爲督脈﹐前爲任脈﹐督陽任陰。古來於此二脈﹐皆不肯詳解﹐玆特詳述於下﹕

太極生天地﹐天地一太極也﹔而吾人人身各亦有一太極。太極有三交點﹐人身亦有三交點﹔有三交點﹐因而有三關。吾人之三交點﹐卽任督二脈之三交點也。身後爲督脈﹐身前爲任脈﹐而任督二脈﹐中間有一直脈曰「衝」﹐有一橫脈曰「帶」。衝脈﹐帶脈﹐皆以交接任﹑督二脈﹐而爲任督之餘脈焉﹐玆以圖明之﹕

人從成胎﹐到破體﹐大略已講過一次。玆再就任督二脈論之﹕男女媾精之後﹐到七日一陽來復﹐而胎元立﹔再過七七四十九日﹐而先生督脈﹐起於尾閭。尾閭在肛門之後﹐卽尾巴也。稍由尾閭往上﹐生兩白點﹐此卽命門之兩腎也﹔直通至首﹐到盡頭﹐有兩孔﹐卽鼻孔也﹔稍往上﹐生兩黑點﹐卽兩眼也。此卽爲人生身體之主之督脈﹐再經若干日﹐而生任脈﹐在人身之前面﹐由上下口唇內接督脈﹐直往下部到陰蹺穴﹐又與督脈會焉。督脈之在上部者﹐由上口唇入內﹐繞耳而至背骨﹐與背骨相交﹔稍下又轉而入重樓﹐至下口唇而與任脈之上端連接。督脈之在下部者﹐在肛門分一枝﹐衝入於腹﹐而到臍﹐此卽帶脈也﹔由肛門直下至陰蹺一竅﹐以會任及衝焉﹔衝脈由陰蹺起直上重樓﹐故陰蹺一竅爲三叉路口﹐因任﹑督﹑衝皆會於此故耳。督脈之在中部者﹐由背上大骨通二脈到兩手之背﹐又由背大骨通二脈入兩足之背﹔任脈亦如之﹐由前面通二脈到手面﹐又由前面通二脈到足面。此等任督兩脈﹐並無血管﹐爲先天眞息開合之道路﹐至後天則閉塞而不通矣。

人有八脈﹐任﹑督﹑衝﹑帶﹐及陽維﹑陰維﹑陽蹺﹑陰蹺是也。周天之气﹐由尾閭﹑陰蹺到上﹐而轉入手足﹐通任﹑督二脈﹐所以陽生由手足先覺。《易》曰「黃中通理﹐美在其中﹐暢於四肢。」﹝見《易﹟坤文言》﹞卽此是也。太極有上﹑中﹑下三交點﹐而任﹑督二脈亦有交點三焉。在於上部之後者爲背大骨之十字相交﹐前者爲大唇中陰陽中止之十字相交﹔在於下者﹐爲陰蹺之十字相交﹐卽此是也﹐而皆帶脈爲之連貫焉。人之初生﹐先長八脈﹐後長臟腑﹐最後則長骨肉﹐而八脈九經﹐皆環拱於中宮。任﹑督在後天旣閉塞而不通﹐藉九還七返以通之。通此兩脈﹐所以有「開關展竅」之稱也。督脈爲陽升之路﹐任脈爲陰降之路﹐藉任﹑督以通周天﹐要維大周天用之。至小周天﹐則由衝脈而升﹐可不由任督以行也。督﹐身也﹔任﹐心也﹐身心二字﹐由此而來。後天督閉而不通﹐代督以行其職者﹐卽爲背脊﹔以背脊貫通全身﹐故督脈之用仍在也。小周天是子午抽添﹐抽鉛而添汞。鉛者坎中之陽﹐而汞者離中之陰也﹐抽去而添入﹐謂之「子午抽添」。其經由之路﹐則衝脈是也﹐以衝貫通子午﹐外陽生到陰蹺﹐衝動命門﹐而外腎舉﹔由衝脈上行﹐衝動知覺﹐而活午時矣。俟陽舉而能定忘﹐卽有涼液下降到命門﹐而陽縮也﹐陽气貫通﹐皆由衝脈行之﹐因此時眞息尙未成立﹐任督猶閉﹐其不知升降道路宜也。子午卯酉爲四正宮﹐卽九還七返﹐八歸六居﹕九還在子上﹐七返在午上﹐八歸在卯上﹐六居在酉上。何以曰「六居」在酉字上﹖因水中金之故。九還者﹐還九數之陽﹔七返者﹐返七數之陰﹔還天九之陽﹐返天七之陰。八歸者﹐以情歸性﹐性是東方天三地八﹔六者﹐水也﹔地六是水﹐水長生在申﹐沐浴於酉﹐是謂「六居」也。後天因乾坤變坎離﹐坤中眞情﹐上升成離﹔今眞情仍返居本位之坤方﹐所以云「八歸」﹑「六居」。九七八六﹐正是金木並﹐水火交。六水九金爲十五﹐八木七火爲十五﹐故謂之水中金﹐火中木也。

上圖中可添入子午卯酉﹐卯酉在帶脈之圈﹐子在陰蹺﹐午在頂上﹐語曰「在腔子裏」﹐卽此是也。小周天工夫做到由定而忘之際﹐此時杳杳冥冥﹐成一混沌虛無純坤之體﹐卽從虛無中生陽。陽生在虛空﹐尙未到身上之時﹐仍混沌無知也。待感到身上﹐卽由杳冥到恍惚﹐卽外有象而內有景。忽生白光﹐至見一白光到身﹐此外像也﹔陽生先到四肢﹐感覺甚靈﹐卽覺四肢酥麻﹐此外像也。到此時﹐須定在外邊﹐卽「凝神入气穴」之謂。語曰「爲佛爲仙不勞力﹐只在凝神入气穴。」此時感覺玄空中﹐有一團氤氳之气﹐微微凝聚﹐此時心已覺知陽生矣。覺知卽由陽气沖動而來﹐倘神滯身中﹐則陽气卽散﹐故必須定在虛中﹐將神凝入氤氳之气中。此時已心息相依﹐而尙須凝神者﹐因神已動覺﹐恐神因此而散﹐故須凝神入气﹐定在玄竅﹐不能放任。尙須稍用微微之意﹐故曰「武火」﹐卽指用微意也。因陽系初生﹐不用武火﹐旣恐動覺而神散﹐又怕生念而火冷﹐故須微微用意﹐以武火猛烹極煉﹐此從功夫上說也。若從得藥上說﹐則爲火逼金行﹐惟以火逼之﹐而金方上行﹐卽以眞意定在竅中是也。陽气愈生愈足﹐覺徧身酥麻﹐八萬四千毛孔﹐皆感受陽生﹔孫悟空之八萬四千毫毛﹐皆能變化﹐因陽到毛孔故耳。徧體酥麻﹐丹書謂﹕燻蒸之火候﹐其初到身而不入裏﹔旣覺酥麻﹐則已入裏﹐須有法畱在身中﹐其道在忘﹔倘不能忘身而照顧之﹐則陽卽離身矣。必能忘﹐方能畱住﹐此最要最要者也。能畱住陽气﹐而日加積累﹐自然陰气漸退﹐待至退去其半﹐神入气穴﹐自然定於至善之地。倘陽生足﹐自然能定而忘身﹐此卽由勉而安也。功夫旣到安然定忘之境﹐則其覺爲神覺﹐與從前用識神之時不同矣。當時由識神用事﹐所以須忘﹔現旣識神退﹐而元神靈﹐自然能定﹐自然能忘。不用止火﹐卽以忘爲止火可也。蓋微微用意之時﹐定爲武火﹐忘爲文火﹐止不做功爲止火。待到安然之時﹐則火候容有變動﹐定爲文火﹐忘爲止火﹐蓋有意之定爲武火﹐自然之定爲文火﹐身心兩忘爲止火﹐此其別也。此時可接續做工﹐在勉彊之時﹐爲停工﹑爲止火﹔自然之時﹐以忘爲止火﹐日日混沌﹐日日陽生﹐旣滿且足﹐方能到此。此時定卽采取﹐忘爲封固﹐與當初定爲烹煉﹐忘爲采取﹐止爲封固時﹐有所不同。呂祖曰「漫守藥鑪看火候﹐但安神息任天然。」卽此安然自在之時也。功夫至此﹐陽生自能充足﹐不必烹煉﹐僅以定采取﹑忘封固可矣。到此一級﹐方能眞正返還﹔元神旣靈而能覺﹐方有小周天之關系。前在勉彊之時﹐陽舉而覺﹐覺而卽定﹔只此一覺﹐已夾雜質﹐而入後天﹐不能漧淨﹐而非純粹之先天﹐到自定自忘之時﹐方爲純是先天﹐而取一坎塡離﹔蓋後天夾雜之時﹐𨿽采取而不淨﹐無甚效力﹔必到神覺﹐完全采取﹐至三百周天﹐方有築基之效。當初勉彊時﹐陽生之覺﹐覺卽有心﹐不能爲至淸之水源﹐而稍著身心之相矣。此可以補後天﹐而不能入先天﹔能以養身﹐而不能結丹。陽舉一覺﹐覺後漸漸陽回﹐皆不免識神用事故也。必到以神而覺﹐以神而封﹐皆由自然﹐方爲先天。旣得神覺時﹐一酥麻卽陽舉﹐初舉不知也﹔旣舉已到活午時﹐定忘在外﹐而陽自回矣。工夫到極熟時﹐涼液下降﹐透心淸涼﹐如入浴而出﹐身體極爲舒適﹐到此爲一周天。因每天混沌﹐積陽已足﹐所以陽到卽衝動陰蹺﹐與元气和合﹔命門爲內腎﹐與外腎相通﹐陽到命門﹐外腎卽舉。一面陽气由衝脈上行入頂﹐衝動知覺﹔知覺者﹐神也﹔旣知陽舉神覺﹐自然定忘在外入气穴中。少時陽物縮回﹐木液自降﹐此液由气而化﹐自頂下到丹田﹕此涼液最爲寶貴﹐徧體淸涼﹐心中快樂﹐難以言諭。初時混沌﹐到此則淸明矣。此中火候﹐神覺自然調和﹐毛孔先酥麻﹐而後舒適﹐涼液下來﹐其癢亦止﹐到此而周天一度矣。

頂上之靈液﹐眞陰也﹐又謂之玉液﹐當外陽與內陽合而上衝﹐內陽卽坎中之陽﹐卽命門眞火﹐坎水也﹐而中藏眞火﹔往上衝到離宮﹐離火也﹐而中藏眞水。火來交水﹐而離中眞水下降﹐外腎因火升而舉﹐水降而回﹔眞水澑入命門﹐是水來交火﹐均爲水火相交。坎中眞火上升﹐是爲取坎塡離﹔離中眞水下降﹐是爲返離還坎﹕坎離相交﹐以還乾坤之體。命門內腎中藏眞火﹐腎亦主身﹐故爲身中之陽﹔知覺居於腦中爲心﹐心中藏眞水而爲陰﹐故以色身而比﹐水火相交﹐卽心腎之气相交。此爲自然之活子時﹐活午時﹐爲自然之交媾﹔久久行之﹐自可返老還童﹕發之白者變黑﹐齒之落者重生。此之內交﹐又謂之坎離龍虎交﹔尙有外交﹐爲乾坤子午交﹐到活子時﹐外來之陽﹐到中宮玄竅﹐而玄竅通呼吸之陰﹔旣到玄竅﹐卽通於內﹐爲時甚速。而命門之气上衝於心﹐卽活午時﹐靈覺自然出定於玄竅之中﹔從混沌中﹐透出光明。靈覺之神出﹐到凝入气穴﹐與外來之陽相交﹐此爲金木相交﹐交在玄竅之中。陰本木汞﹐藏在離中﹐而外來之炁爲鉛﹐鉛卽金也﹐此爲乾坤子午交﹐身中之景﹐只有酥麻﹐及陽物之動靜。陰降陽升﹐人不知也﹔所知者﹐陽物之動靜而已。所下之涼液﹐本爲眞炁所化﹐因神气相交﹐而生精液﹐是爲後天中之先天﹔全身酥麻﹐癢透毫竅﹐卽一周天。蓋到此時﹐而一周天畢矣。

乾坤子午交﹐爲九還﹐還虛空之陽也﹔坎離龍虎交﹐爲七返﹐退身中之陰也。九還爲進陽﹐七返爲退陰﹐此其別也。必須做到自然神覺出現﹐乃是元神用事﹐方合於法。當勉彊之時﹐𨿽有陽舉﹐而不能交﹐水源不淸之故也﹐身上亦不能透體酥綿﹔必須至淸之水源﹐方於事有濟也。睡中至靜﹐靜而陽舉﹔水源本淸﹐惟神气不合﹐則舉而不能覺也。若睡中陽舉而醒﹐醒卽是覺﹔但旣經此覺﹐恐物欲雜念侵入﹐則水源不淸﹐而不能成丹。昔明吉王已受道於師﹐再見伍眞人﹐伍詢﹕「前師何法教汝﹖」吉王曰「師教我俟睡時﹐陽舉醒覺後﹐用工采取。但久而無效﹐何也﹖」伍告之曰「睡醒覺知陽舉﹐起而坐禪﹔在醒起之時﹐已著身相﹔此不淸之水源﹐如何能成丹﹗」觀此可知﹐水源要淸﹐非先下還虛之工﹐達到身心兩靜﹐陽不能生。陽生之時﹐又須種種火候﹐水源乃淸而不濁也。丹書之「敲竹喚龜」﹐是活子時也﹔「鼓琴招鳳」﹐是活午時也。睡中生陽﹐如到自然神覺﹐元神能靈時﹐不必醒而工夫已畢﹐周天一度矣。又有刻漏之武火者﹐刻漏卽數息也。但數須以耳聽之﹐亦非聽而記其數﹐乃呼吸之息恰到耳中﹐可以聽得而已。旁門外道﹐誤解火候﹐因生無數葛藤﹐於是有數息﹐長息之說﹐不知自有天然眞火候﹐不須用艸及燒茅。到安然自然之時﹐元神自有作爲﹐不必爾費心﹐以作之爲之也。初做工時﹐陽舉以至縮回﹐譬如須一刻鐘﹐漸漸縮短﹐由一刻而十分而五分﹐最速到一分鐘﹐由子到亥﹐僅一分鐘一度﹐卽熟習矣。此時接續不斷做去﹐故曰「自在河車幾百遭」﹔卽一動一靜﹐動靜接連不斷﹐到三百次﹐卽小周天完畢﹐而丹原結矣。丹原在臍下一寸三分之處﹐初動時躍躍上下﹐下到命門﹐上至心府﹐應用目專注於臍下一寸三分之處﹐以封固之。《陰符經》曰「機在目。」卽此是也﹔《性命圭旨》曰「心腎相距八寸四分﹐中空如藕而相通」是也。專注於此﹐至三五日卽定﹐在臍下一寸三分之處﹐其跳動成一圓圈﹐眞息成立﹐而自然一開一闔矣。七返九還﹐到一分鐘一次時﹐在此時接續做三百周天﹐而小周天畢﹐卽可返還童眞之體﹐築基成功矣。

刻漏武火﹐卽是調息克念之工夫﹐因恐陽生而著身心之相﹐故以耳聽息﹐而默數之﹐以拘束身心﹐免其放馳耳。此與下手時之調息相同﹐前已講之矣。佛家「六字眞言」﹐與道家「六字訣」﹐皆此意。道家六字言調息訣略曰「吹﹑呵﹑噓﹑呬﹑呼﹑嘻」是也﹕

吹治腎經病﹔呵治心經病﹔噓治肝經病﹔呬治肺經病﹔呼治脾經病﹔嘻治三焦病。

各字可以達各經﹐气能達至臟腑﹐气自均而病愈。佛家六字﹐與此相同﹔佛道六字訣﹐皆能治病者也。

《達摩禪經》有下列四字﹕喘﹑吹﹑气﹑息。

調息時﹐必經此四相﹔喘者出息多﹐而不勻也﹔吹者吹气也﹐爲粗气﹐卽睡時之打呼也﹔經此漸久﹐方能調气﹔气者後天呼吸已調也﹐及眞息成﹐而住於臍下﹐乃謂之得眞息矣。

經又分知根鈍根﹔知根卽根基深有夙慧者﹔鈍根反是。做工夫時有景有象﹐鈍根不見相﹐惟到實相方見﹔知根則多見相﹐相者虛相也。做工最初應見之相﹐卽太極兩儀混沌是也﹔隨時均有﹐神气合卽見之。知根多見﹐鈍根少見﹐或不見。身上爲景﹐眼前者爲相﹐丹經中說﹐步步有景﹐步步有相。丹經多憑相而言﹐所以不易知解也。心傳韻語所講﹐爲先天大道﹐所記者皆考證工夫之言﹐不言法相﹔而問難中﹐亦多涉及法相﹐至「彼」﹑「我」兩字﹐最爲誤事。彼者對人而言﹐人多誤以爲女子﹔豈知彼實非人﹐實指虛空而言。因無法言所見之相﹐乃以「彼」字代之﹐譬如知覺出現﹐見相者見面前有一「我」﹐卽以「彼」字代之﹐覺者爲「彼」而非「我」也。「空谷傳聲﹐立竿見影」二語﹐丹經常用﹔凡物有竅則鳴﹐空從天籟而來﹔凡空谷皆能傳聲矣。劍者﹐慧光也﹔以此慧劍﹐斬各種魔鬼﹐《悟眞篇》「萬里誅妖一電光」﹐卽此是也。九者陽也﹐慧光卽虛無中之光也﹔無弦琴者﹐不彈自語之意也。

第十六講

眞水眞火七返內交

金木子午九還外交

小周天九還七返﹐前已講明﹕內而坎離南北交﹐外而乾坤子午交。坎離南北交﹐是在內之心腎相交﹔乾坤子午交﹐是在外之神气相交。眞陽發動到身﹐而外腎勃舉﹐爲活子時﹔命門眞火﹐上衝到頂而覺﹐爲活午時﹕此時於內於外﹐皆已相交矣。眞陽自虛空中來﹐虛空在身外﹐故曰「外」也。乾坤子午交爲九還﹐坎離南北交爲七返﹐其實乾坤子午交是卯酉交也是﹐是爲金木交並。玄竅爲卯之門戶﹐卯爲我之眞空﹐卽小虛空也﹔酉是大虛空﹐無法形容虛空﹐故假名曰「彼」﹐彼實「我」之「我」也。人自胎中受性﹐性自虛空﹐彼爲虛空之主人﹐而虛空爲我之主人﹐故曰「彼實我之我」。玆以圖明之﹕

小虛空通大虛空﹐气由虛空中來﹐故虛空之彼﹐爲我主人﹔又後天以色身爲我﹐此我卽識神也﹐合彼而成眞我﹔色身之主之識神﹐實假我也。子午交卽卯酉交者﹐卯屬木﹐卽木汞之神也﹐其色紅﹐亦曰紅汞﹔酉屬金﹐卽眞鉛之陽也﹐其色白﹐亦曰白鉛。活子時到﹐卽眞陽到身﹐外腎勃舉﹐我眞覺之神之汞﹐卽出而合於玄竅中﹐吸收眞陽之鉛﹐與之化合﹐所以曰「鉛到汞迎」。以神覺之汞﹐自然迎眞陽之鉛﹐此爲卯與酉交﹐卽外交也。至在內﹐則陽生而衝動到頂﹐爲午與子交﹔迎鉛爲神覺﹐而非識神。若用識神﹐卽爲後天﹐而不能發生造化矣。所謂「以意迎之﹐以意送之」﹐卽指神覺﹐非識神之意也。外而卯與酉交﹐內而午與子交﹐兩兩交畢﹐凝液下降﹐到於命門﹐外腎縮回﹐此爲子來午交﹐卽內交也。至在外﹐則木汞之神﹐定在玄竅之中﹐眞鉛又來與之相交﹐是爲酉交於卯。其初汞出迎鉛﹐其繼鉛來交汞﹐皆在外邊玄竅之中相交﹐是爲卯酉交。其在內者﹐先午交於子﹐爲火來交水﹔繼子交於午﹐爲水來交火﹐是爲身內水火相交﹐亦卽心腎相交也。一內一外﹐同時相交﹐故曰「內而坎離南北交﹐外而乾坤子午交」﹐子午交﹐卽卯酉交也。

內之水火交爲七返﹐外之金木並爲九還﹐此小周天之九還七返也。若就全部丹法言之﹐則小周天爲七返﹐爲玉液還丹﹔大周天爲九還﹐爲金液大還丹。若僅就小周天或大周天言之﹐則小周天中﹐兼有七返九還﹔大周天中﹐亦兼有七返九還。全部丹法中﹐指小周天爲七返者﹐因小周天以坎離南北交爲主﹐命門陽气上衝心府﹐爲坎還之於離﹔心中涼液下降命門﹐爲離還之於坤﹐謂之內丹﹐又曰「玉液還丹」。玉以養己﹐旣返童體﹐卽可長壽﹐故曰煉己﹐卽是養己。頂上下降之涼液﹐卽是玉液﹐此時離已變乾﹐玉液可以補我已破之體﹐而合之完全﹐故曰「玉液還丹」也。至大周天之金液大還丹﹐因還童工夫業已做到﹐此時工夫﹐全在空中。九爲陽數﹐采虛中之眞陽﹐亦卽采彼乾金﹐故曰「九還」﹐其間要有別。若就一部分丹法而言﹐則小周天七返中﹐亦有九還﹔大周天九還中﹐亦有七返。大周天中﹐陽气後升前降﹐卽七返也。

何以分爲坎離南北交﹐及乾坤子午交﹖因人身有兩重天地﹐四个陰陽﹐此因先後天而生之分別。先天有天地﹑陰陽﹐後天亦有天地﹑陰陽﹔先天是乾南坤北﹐離東坎西﹐後天變爲離南坎北﹐乾東坤西﹔先天之陰陽在於空中﹐卽爲卯酉金木並﹐卽東西交﹐亦卽乾坤交也﹔後天則入身中﹐坎卽命門﹐離卽頂上﹐乾坤之陰陽﹐是無形中主宰之陰陽﹔坎離之陰陽﹐則爲人身上之陰陽。因小虛空通於大虛空﹐大气摻入身竅﹐先天畱戀後天﹐無形中乾坤爲坎離之主宰。人之呼吸﹐與天地通﹐晝夜吸入大气﹐以鼓動之﹐方能動作有爲而不死﹐否則殆矣。人之識神﹐亦有賴於大气﹐得大气以畱戀之﹐方能久住人身﹐作我主人﹐不然亦散之四方矣。人得此無形天地陰陽而生﹐故曰「兩重天地﹐四个陰陽」也。李淸庵將人比作傀儡﹐最爲適當﹐其言曰﹕且如傀儡﹐手足舉動﹐百樣趨蹌。非傀儡能動﹐是絲綫牽動。𨿽是綫上關棙﹐卻是弄傀儡底人牽動。還識得此弄傀儡的人麼﹖」以傀儡比色身﹐以綫比色身之呼吸气﹐以弄傀儡的人比主人公。傀儡之動﹐綫動之也﹔綫非能自動﹐因主人公牽之而動﹔此主人公﹐卽虛空也﹐故曰虛空爲眞主宰。鉛在虛空中﹐爲人目所不見﹐惟是虛空﹐惟此虛空﹐方爲眞正主人。傀儡牽綫之人在外﹐虛空之主宰亦在身外﹐故丹法名爲外來之主人公﹔應讓此人入吾身中﹐爲吾主人﹐此卽受气之初﹐乾元之眞性也。此能作我主人﹐方可長久﹔若識神則有所不能。《西遊記》孫悟空﹐自稱爲「孫外公」﹐卽外來之主人公也。孫悟空收靑牛時﹐靑牛有一白色圈子﹐各種寶物﹐遇此圈子﹐皆被套去。孫悟空之金箍棒﹐哪吒太子之砍妖劍﹐以及火神之火器﹐無不爲圈所套去。𨿽水火不能害之﹐李天王請孫悟空去偸﹐而牛精將鐲帶在手腕﹐無法偸出﹐因到西方去求如來。如來命十八羅漢﹐各持金丹砂﹐前去助力。金丹砂能灑地成空﹐以陷此妖﹐仍不能成功。因奉佛之教﹐到離恨天求太上老君﹐方知妖爲靑牛﹐白色圈子爲老君之金鋼鐲﹐能以化魔。因看牛童子睡去﹐靑牛偸鐲下凡﹐擾亂世界﹐老君尙有芭蕉扇未被竊去。若扇亦被竊﹐𨿽老君亦無可如何矣。老君用扇扇牛﹐牛卽力軟筋麻﹐見了本相﹐卽將金鋼鐲﹐穿牛鼻孔﹐收伏靑牛。蓋圈子卽太極也﹐亦卽「中」字。太極爲虛體﹐最高無上﹐萬物皆出於此﹐故能吸收萬物﹐而無物可以勝彼。佛之金丹砂﹐亦爲虛體﹐故能灑地成空﹔芭蕉扇﹐眞陰也﹐惟眞陰能制眞陽。如來者﹐無所從來﹐去亦無所至﹐爲無去無來之眞空﹐惟空能生慧﹐故知此怪之本來面目。惟空中能結丹﹐故金丹砂出自如來庫中﹔眞丹砂能助力﹐亦卽眞陽也。最後以金鋼鐲穿鼻孔﹐可知卽藥物生玄竅之義﹐卽「中」字也。

《西遊》各句﹐皆有寓意也。唐三藏等過通天河﹐乘老黿之背而渡﹐此黿白色﹐而其大如蓋﹐蓋卽乾元坤元之元也。用絳穿黿之鼻﹐好象一條韁繩﹔絳者﹐綿綿不絕之意。呼吸之气﹐本在鼻外﹐而元神定於此﹐正是心息相依也。孫悟空在靑獅老魔腹中﹐說過廣東時﹐帶來折疊鍋兒﹐好在三叉骨上支鍋﹐煮雜碎喫﹔又把金箍棒往頂門裏一搠﹐搠个窟窿﹐一則當天窗﹐二來當煙洞。所謂三叉骨﹐卽陰蹺一竅也﹐與上之玄竅相通﹐爲上下兩「中」字﹔金箍棒開天窗﹐以比衝脈﹐藉以通外虛空。蓋陰蹺一竅﹐爲八脈九經所環拱﹐又與上面玄竅相通。陰蹺爲命蒂﹐玄竅爲性根﹔性命雙修﹐兩中相通﹐卽是眞意﹔子午相交﹐是爲火候。三叉骨上安鑪﹐用金箍棒開天窗出煙﹐卽用火功以起活子活午﹐而貫通一气﹐其用意甚明顯而易了解者也。性本虛空﹐受天之命時﹐本在身內﹔因識神奪其地位﹐退而潛藏於外﹐並閉其光明之體﹐因而在外。所謂「孫外公」﹐亦卽點明在外之性體也。

大虛空是彼﹐中陰是我﹔性是彼﹐情是我﹐而昧者不知﹐以爲彼﹑我皆人代名詞﹐遂疑到男﹑女身上。不知仙經佛典﹐其用彼﹑我二字﹐多與人無關﹔以我名情﹐卽以彼代性。虛空無法形容﹐又以彼代之﹔我是虛空之體﹐則對我之彼﹐自然亦是虛空。吾人身上之虛空﹐亦以彼代之﹔有此虛空﹐方能結胎﹐中陰進來居之。情之中陰﹐爲我身之主人﹔性之虛空﹐亦爲我之主人﹔對主人之主人﹐則名之爲彼。後人恐有誤會﹐又於「彼」下加一「家」字。《悟眞篇》曰「此般至寶家家有﹐自是愚人識不全。」又曰「家家有个家家有。」人身﹐實體也﹐惟虛空能容之﹔人無不有家﹐家無不有此虛空。我家爲我之虛空﹐卽頂中空竅﹐小虛空也﹔彼家爲彼之虛空﹐卽大虛空﹐天地間之虛空也。蓋我家彼家﹐皆指虛空﹔後人又誤以「彼家」爲女人。惟李仙涵虛之言﹐最爲切實而明了﹐曰「彼家虛也﹐由我實之﹔彼家空也﹐由我有之。」觀此二語﹐當可徹底了解矣。

乾坤子午交﹐是金木並﹐亦卽戊己二土相合。《離卦》中一爻爲己土﹐自己之土也﹐木汞卽爲自己土﹐放己土在虛空中﹐以求戊土﹐卽坎中之一爻。坎﹐空也﹐無也﹔無中生有﹐生此一爻之戊土﹐卽爲眞鉛。眞鉛戊土生於空中﹐到玄竅合之己土﹐而二土成圭矣。又鉛﹐金也﹐亦卽乾金﹐取乾金爲刀圭。道家之藥物﹐以「刀圭」名之﹐其義亦有取乎是也。九還七返﹐內是水火交﹐卽是坎離交﹔外是乾坤交﹐亦是戊己二土和合﹐是爲眞意﹐眞意亦是眞胎。眞意成立﹐而眞息亦卽成立矣。凡意與凡息合﹐眞意與眞息合。唐僧到西天取經﹐騎用龍馬﹐龍馬卽眞息也﹔而觀音大士卽命土地送馬鞍來﹐此鞍卽是眞意﹐息與意刻不能離者也。沙悟淨亦爲眞意﹐而彼有八寶禪杖﹐以象眞息。悟淨不離杖﹐龍馬不離鞍﹐皆以表明心息相依之理。玄竅中有一團溫溫之气﹐是爲眞意﹐而腹中眞息﹐一開一闔。外有一陰一陽﹐內有一陰一陽﹐是卽兩重天地﹐四个陰陽。身上有後天之陰陽﹐外邊有先天之陰陽﹐豈非四个陰陽乎﹗至身上之天地﹐卽頂爲天﹐而腹爲地﹔外邊之天地﹐卽太虛之鼎﹑太極之鑪﹐是亦一天地也。其實鼎卽是鑪﹐鑪卽是鼎﹔鼎本無鼎﹐鑪亦無鑪。伍眞人曰「鼎鼎原無鼎﹐鑪鑪非玉鑪。」觀此可知矣。修道者有眞意﹑眞息之兩中﹐眞息有定之中也﹐胎息一開一闔﹐是在臍下一寸三分之間﹐卽「前對臍輪後對腎﹐中間有个眞金鼎」﹐是爲「有定之中」﹔至眞意在不內不外之地﹐內虛空與外虛空之間﹐忽上忽下﹐周流於範圍之內﹐故眞意爲「無定之中」。然其間有一縱一橫之交點﹐可定於此﹔𨿽無定而仍有定﹐惟上下前後﹐皆爲其範圍﹐而可相通。子顏子言曰「仰之彌高﹐鉆之彌堅﹔瞻之在前﹐忽焉在後。」﹝見《論語﹟子罕》﹞亦謂仰觀於上﹐則其大無外﹔俯察於下﹐則其小無內。於上下前後之間﹐而有一中﹐此卽「無定之中」也。如有所立卓爾﹐則卓然而有所立矣。蓋無定而仍有定也。《大學》之言曰「所惡於上﹐毋以使下﹔所惡於下﹐毋以事上﹔所惡於前﹐無以先後﹔所惡於後﹐毋以從前﹔所惡於右﹐毋以交於左﹔所惡於左﹐毋以交於右。此之謂規矩之道。」規矩﹐卽方圓﹐此爲寸度方圓之道﹐於上下前後左右之間﹐藏一中字﹐此與《黃庭經》之言同意。《黃庭經》曰「上有魂靈下關元﹐左有少陽右太陰﹐後有密戶前生門。」亦於語下藏一「中」字﹐學者可以意會﹐要皆指「無定之中」而言也。

第十七講

神與气精意與身心

三家相見煉成眞金

所謂「三家相見」﹐卽小周天也﹔九還七返﹐正是三家相見。《玉皇經》以神﹑气﹑精爲三寶﹐名三寶爲三品﹔三品和合﹐爲會三歸一﹐三家不是此三品。旣名之曰「家」﹐則其中不只一人也。三者﹐一內﹑一外﹑一中﹔在內水火相交爲一家﹐在外金木相並爲一家﹐在中二土成圭爲一家。是爲三家﹐中有六物﹐卽水﹑火﹑金﹑木﹑二土是也。水火陰陽相配﹐金木亦陰陽相配﹐戊己亦爲一陰一陽而相交合。証之《河圖》之理﹐則東三南二爲五爲一家﹐東三爲性﹐南二爲神﹐性靜神動﹐中有分別﹐是爲一家﹔西四北一爲五爲一家﹐西四爲情﹐北一元精﹐情靜精動﹐是爲一家﹔中央戊己﹐各爲五數﹐自成一家﹐是卽三家。

南二火也﹐離也﹐而離中眞汞屬木﹐爲東方之木﹐是卽火中木﹐卽《西遊記》之豬悟能也﹐東三南二爲一藏﹔北一水﹐坎也﹐而坎中眞鉛屬金﹐爲西方之金﹐是卽水中金﹐卽孫悟空也﹐北一西四爲一藏﹔戊己爲眞土﹐卽沙悟淨也﹐中央二五爲一藏。三五相合﹐方完全成一唐三藏。北一西四﹐卽先天之眞鉛也﹐鉛自外來﹔東三南二﹐眞汞也﹐汞由內出﹔戊己爲中宮﹐眞意調和二者之間﹐故爲黃婆爲媒約﹐使眞鉛眞汞相合於中宮。東三﹐陽也﹐南二爲陰﹔北一爲陽﹐西四爲陰﹔戊爲陽土﹐己爲陰土。分別爲性﹑情﹑神﹑精﹑意﹔性與神相合成配偶﹐情與精相合成配偶﹐戊己自爲配偶﹐是爲三對夫妻﹔夫妻配合爲一家﹐是爲三家﹐三家各有一夫一婦。金木水火土﹐是爲五行﹔旣已配合﹐返成三家﹔三家相見﹐由三返於一﹔返三爲一﹐全憑眞意之作用。使在外之眞鉛﹐與在內之眞汞﹐和合於中宮﹐再結夫妻﹐方能成丹﹐故名眞鉛爲「白面郎君」﹐眞汞爲「靑衣女子」﹐眞意爲「黃婆」。由黃婆爲媒﹐勾引內外之眞汞眞鉛﹐而配合夫婦﹐此爲合內外之道﹐此爲三家相見也。《悟眞》曰「此般至寶家家有」﹐因一夫一婦﹐陰陽配合而後生﹐非身中之獨陰孤陽﹐故爲「家」。旣三家相見於中黃神室﹐卽中宮黃庭之中﹐則內之精﹑气﹑神之三品﹐自然和合爲一﹔此爲三家相見﹐亦卽九還七返也。外藥﹐鉛也﹔內藥﹐汞也﹔合內外而二土成圭﹔眞鉛卽坎中之一陽﹐戊土也﹔眞汞卽離中之一陰﹐己土也﹐二土合而三家合爲一家。由三返一﹐是與天地之理同也。

先有無極﹐後生太極﹔無中生有﹐由靜極而後生一而神者也﹔是爲太極之一炁﹐作生化之本源﹐故謂之「祖炁」﹐亦卽太乙涵眞之气也。太乙卽天一﹐涵在水中﹐故「涵眞之气」﹐是卽「水中金」也。待動極而靜﹐又生陰气﹐是爲兩儀﹐上天下地﹔中間空洞﹐仍畱太極﹐與無極之眞同其體﹐故三卽一也﹐一卽空也。旣成五行矣﹐而變五爲三﹐變三爲一﹐其作用全在中空﹐此爲無極之眞空﹐太極之一炁。人間修道﹐吾身之五行﹐亦是理也﹐其作用全中中宮眞土。土卽意也﹐此意卽一意不散之意﹔吾人火候﹐全憑中宮意之調停﹐眞意卽神覺也。《悟眞篇》曰「自有天然眞火候﹐不須柴炭及吹噓。」此中火候﹐全系自然而然﹔倘反其自然﹐則水火不能交﹐金木不能並﹐而反爲邪僞之道矣。《契》曰「自然之所爲兮﹐非有邪僞道。」《道德經》曰「天法道﹐道法自然。」卽無爲而無不爲﹐自心空空洞洞﹐本無所爲﹐全爲太虛鴻蒙之象﹐而中宮金木水火﹐自然交並會合﹐無爲而爲。身心無爲﹐而神气自然有所爲﹔亦惟身心無爲﹐而神气方能有所爲。《悟眞篇》曰「始於有作無人見﹐及至無爲眾始知。」在無象無形之中﹐和合結丹﹐自然不見。蓋無爲者身心﹐有作者神气﹔惟無爲方能有作﹐作在神气﹐人之所不能見者也。

上述性﹑情﹑神﹑精﹑意﹐中有先後天之分。東三性也﹐卽眞陽一炁﹐亦卽空也﹐眞空中含妙有﹐完全爲先天之先天﹔南二爲元神﹐亦是先天﹔西四情也﹐當受胎時﹐男女二情﹐精神結合爲性﹐卽气質之性也﹔北一卽元精也﹐爲後天中之先天﹐故北一西四﹐皆爲後天中之先天﹔中央戊己﹐戊是先天﹐己是後天。故性與神爲先天相會﹐情與精爲後天中之先天相會﹐意爲後天與先天相會﹐此就童體言之也。若已破體而修道者﹐則有不同。東三之眞性﹐隱於杳冥之鄕而不見﹔南二之元神﹐化爲識神﹐性與神已變爲後天矣。坤元之情﹐上交於乾﹐先天隱而識神用事﹐情轉爲性﹔情與精爲後天中之先天﹐亦有變動﹔惟戊己則一爲先天﹐一爲後天﹐無所變動。《西遊記》自首回至第七回

﹐皆象童體修眞﹐故其事易。至第十四回

「兩界山」起﹐到結尾﹐皆象破體修眞﹐故其事甚難。孫悟空是眞陽﹐是先天之性﹔豬八戒是食色之性﹐後天中之先天。佛說父母以情欲生身﹐帶有情欲﹐故八戒好酒好色﹐是一靈眞性﹐錯投豬胎﹐故眞性爲識神所蔽。破體修眞者﹐必須虛空中之眞陽到身﹐識神變爲元神﹐靜定以後﹐方生眞意﹐成立眞胎﹐故沙悟淨在《西遊記》最爲後得。必須已得九還後﹐方可七返﹐得中宮眞意﹐而一意不散﹐此其則也。豬八戒生於福陵山﹐云棧洞。福陵者﹐一點眞性﹐爲人之福﹐福陵山亦卽朱陵府也﹔云棧洞者﹐洞口內封﹐譬如眞性爲食色所蔽﹐故以云棧象之。孫悟空生於花果山﹐是先天元始祖炁﹐萬物得之而生﹔水簾洞下有鐵橋﹐卽水中金之意也。「靈臺方寸山」﹐卽靈臺方寸之地﹔「斜月三星洞」者﹐卽「三星」﹐完全是一个「心」字﹐此是本心﹐非肉團心也。「斜月三星」﹐亦名爲偃月鑪﹐斜月卽小虛空也﹔三星卽方寸也﹐亦卽門戶﹐玆圖之如下。觀下列二圖﹐可以知「斜月三星」之意矣。

孫悟空由祖師處回家到花果山﹐卽取坎塡離也﹔盜傲來國之兵器﹐卽是積金﹔龍宮得金箍棒﹐卽九還是也﹔到閻王處勾生死薄﹐卽修成而不死之意﹔封弼馬溫﹐卽溫養工夫。結內丹後﹐須一年溫養之火候﹐馬是午火﹐天馬者乾也﹔封爲「齊天大聖」﹐卽不死而與天齊壽之意。到此方能出神﹐故齊天大聖府內﹐有「安靜」﹑「寧神」二司﹔大鬧蟠桃會﹐鬧天宮﹐卽大周天也﹔二郎爲眞陰﹐孫悟空爲眞陽﹐眞陽與眞陰相見﹐故無勝敗﹔三頭六臂﹐卽乾坤二卦。金鋼鐲先天太極也﹐眞陽是先天一炁﹐與太極同類﹐所以能收伏孫悟家﹐壓在八卦鑪中﹐是乳哺之功﹔我佛壓之於五行山下﹐是還虛之功也。弼馬溫是爲最要﹐胎元成立後﹐須做溫養工夫一年﹐方能做大周天功夫。此一年在大周天之前﹐而不在其後也。小周天之藥﹐是生而後采﹔大周天之藥﹐是采而後生。積金充滿﹐方能變爲純陽之體﹐大周天乳哺工夫是三年。小周天后一年溫養﹐方生紅球﹔出神以後﹐有九年面壁功夫。所謂一年沐浴﹐三年乳哺﹐九年面壁﹐皆取陽數﹐約略而言功夫之遲速﹐全視其根气之勤怠如何而定﹐不能一槪而論也。

小周天所結爲內丹﹐又爲陰丹﹐在臍下一寸三分之處﹐設法封固於此。又爲大藥歸鑪﹐內丹封固於此﹐卽在其中﹐圓轉如輪﹐胎息自然一開一闔﹐與胎兒在母腹中全同﹐凡息返爲胎息﹔再進而煉气化神﹐由胎息返爲眞息。眞息者無息也﹐此時六脈全停﹐方能行大周天火候﹐而出神矣﹐內丹了命者也。此丹成後﹐返老爲童﹐白髮變黑﹔女人行此功者﹐亦同能返老還童。男縮外陽﹐女斬赤龍。赤龍﹐天癸也﹐返爲童女之體﹐而斷天癸﹐亦名「轉女爲男」。男女之分﹐在於天癸﹔斬斷天癸﹐卽與男無異矣。男現馬陰藏相﹐女斷赤龍﹐是爲胎仙﹔《黃庭經》曰「琴心三疊舞胎仙」﹐卽此是也。倘能保守無失﹐可以長生不老﹐謂之人仙﹔再進爲地仙﹐卽陸地神仙也。地仙有變化之能﹐人仙則無之。結內丹成人仙﹐經一年溫養功夫後﹐方爲地仙。行上一年溫養之功後﹐可以長生久視﹐疾病不傷﹐災害不侵﹔若不行溫養之功﹐過十六年後﹐仍舊五千四百生黃道而破體。男子五千四百八十天﹐女子五千零四十八天﹐再度破體﹐與小孩無異﹐破體後反爲常人。故此溫養功夫﹐實爲最要﹐否則僅能過十五年而已。行過一年溫養之功﹐可以不再破體﹐此爲自然造化上不再破體。若意馬心猿﹐把握不定﹐仍能敗壞﹐如晉時之紅蓮和尙。又鄭成功時﹐有一僧人有道術﹐不畏刀劍﹐成功患之﹐與其部下商所以破之之法。有一裨將言曰「此無妨也。我有法破之。」乃招妓女滿室﹐以試之﹐和尙仍寂然不動﹔又令妓裸體相逐﹐並令與男子交媾於前。見和尙忽然閉目﹐知其心已動﹐卽自後舉刀砍之﹐而頭落地矣。此卽破壞之例也。所以須經過一年溫養功夫﹐方能對境忘情﹐見色不色﹔然遇特別事故﹐或如上述之例﹐亦可敗壞。故必須用了性之功﹐方能永劫長存﹐大周天卽了性之功也。

外藥了命﹐內藥了性﹔外藥結內丹﹐內藥結外丹﹔惟結外丹﹐方能離軀殼﹐而自由變化。內丹成後﹐溫養一年﹐倘遇須死時﹐如逢全忠盡孝事件﹐或遇災禍暗算之時﹐不能不死﹐𨿽死其元神亦靈而不滅。如忠臣孝子﹐以死全節﹐或遭劫數﹐或逢暗算﹐死後元神有主﹐可以投胎奪舍。身旣死矣﹐而元神有靈﹐自能知覺何處可出仙人﹐擇有祖德之家﹐前去投胎。當男女交媾時﹐可先入胎﹐其他中陰﹐自不能再入此胎﹐此卽「投胎」也﹐擇胎而先投入﹔至「奪舍」﹐則元神靈覺﹐知何家有德﹐可出生人仙﹐算定胎兒何時出世﹐胎元感動中陰﹐而出胎時﹐奪他中陰之胞胎而入﹐推出其他中陰﹐而自行投入﹐此卽「奪舍」也。惟陰神能投胎奪舍﹐此𨿽較勝﹐而實仍爲陰神﹐故可行此法。到此則夙具靈根﹐自能童體修眞而仙矣﹔凡童體修眞者﹐皆自投胎奪舍中來也。西域大迦葉尊者﹐在六朝時﹐投胎於蕭姓之家﹔可知在本國時﹐尙未了手也。釋迦牟尼﹐自謂修十七世﹐歷十七劫﹐皆經投胎奪舍而出生。凡築基已成者﹐皆能投胎奪舍﹐合之「舊住移居」二者﹐爲「四果徒」﹐佛家謂阿羅漢﹑須沱洹﹑斯沱含﹑阿那含是也。「舊住」卽阿羅漢果﹔「移居」卽見屍還魂是也。修陰神而尙未成功﹐借他人已死之體﹐而還附之﹐以復其人身﹐是爲「移居」﹐譬之人生之改換宅舍是也。李鐵拐仙﹐本是凝陽帝君﹐已修成﹐能出陰神。有一日奉天上太上之召﹐將出神﹐告其徒﹐令守己體﹐並曉之曰「七日不回﹐爾可埋我身體矣。」到五日而其徒之母病危﹐無可如何﹐守之不敢去。至第六日徒之舅至﹐告以其母病危﹐令徒歸家﹔而徒以守師身之故﹐終不敢歸。彼此交談﹐算計到七日之限﹐只有八時﹐料師不回﹐因埋師身歸家。其徒到家﹐而凝陽回﹐見其體已埋﹐適山洞外有一化子﹐凍死在地﹐元神卽附其體而生﹐變成拐子。因到其徒家﹐見其徒哭甚哀﹐卽呼徒名﹐徒驚曰「何其聲之似吾師也﹗」凝陽因告其徒曰「吾實乃師﹐你可聽吾聲而知之。爾埋我身﹐我亦不責爾。此事我已前知﹐太上已先告我矣。我可救爾母回陽。」卽呼一口气﹐而母復生。於是其徒大喜﹐信爲己師。凝陽之成爲拐仙﹐卽此故也。先修陰神﹐已能上天﹔蟠桃等會﹐皆可前去。太上已先勸之改修陽神﹐及變成拐子﹐再修陽神而仙矣。此四果徒﹐皆非正果﹐佛家名爲「聲聞緣覺」之小乘。因不能還虛歸空﹐所以只成地仙﹐而不能神變普渡﹐佛家目爲「自了漢」﹐只能自了。再進則爲菩薩﹐有神變而行救世渡人之事矣。天仙則同於佛﹐抱普渡眾生之願﹐而爲「大覺金仙」﹐超出三界﹐永劫不壞。太上老君﹐已經七次混沌不環。

三丰眞人曰「人生常說世事未了﹐世事要了﹐須出世方了。」吾人若父母在堂﹐大事未了﹐可先築基﹐做畢第一步工夫﹔及至大事已了﹐再做大丹功夫﹐亦無不可。有志進修﹐而不先築基﹐倘或忽死﹐則無及矣。人生世上﹐第一人身難得﹔第二道運難逢﹐佛家常說「道運難逢」﹐不遇道運﹐𨿽修亦不易成功﹔第三眞師難得。有此三難﹐所以卽時須修﹐莫待老來鉛汞少﹔至老則元气已盡﹐不能還丹矣。修道初功最要﹐欲成立初步之丹基﹐須先籌出六十日之時間﹐或從睡功入手﹐或從坐功入手﹐每日做工六次﹐方能漸臻純熟。純熟卽自然神覺之謂﹐此爲自然火候。能到神覺之自然火候﹐方能返還﹐否則恐水源不淸故耳。現在功夫﹐皆由勉彊而行﹐進而順利﹐而安然自得﹔能到安然自在﹐卽容易了手矣。道家爲此工曰「入室」﹐佛家名爲「閉關」﹐先有此六十日功方可﹐否則甚難。我輩若不入室﹐先須淸淨其心﹔然到純熟﹐須有三年功夫﹐至少亦須一年﹐故以先有數月入室下工﹐爲得計也。不能入室﹐應先克念﹐須心如太虛﹐每日做四﹑五次工夫﹐方易進功﹐每次有二三十分鐘時候卽可。必須將心先放下﹐做完功再做事亦可也﹔至煉己每日至少須做六次﹐兩時一次。做功夫時﹐須將心完全放下﹐身心兩靜﹐到五分鐘卽能陽生﹐每次有二三十分鐘﹐卽可畢功矣﹐萬不可始勤終怠。每日做工徧數須多﹐靜中心必須活潑。徧數旣多﹐方能漸臻自然。最初無定忘﹐須先克念﹐倘念起而不能止﹐卽可止功不做﹐必須克去其念方可。若靜坐而起念﹐𨿽做工亦無效力也﹔必其心靜而不起念﹐方可做功。至如何做工夫﹐方能達到純熟﹐全在自己體會﹐非他人所能爲力也。從來講「會悟」兩字﹐做工時要心無事﹐而不帶空字﹐如早晨睡起時同樣﹐心中一無所念﹐而亦無無念之念。能體會到無心無念﹐自能生陽﹔不過其功稍遲﹐因須積少成多﹐所以須一年乃至三年也。欲到純熟﹐先須積金累气﹐腹中有金﹐方能純熟﹐《悟眞篇》曰「不知煉鉛先實腹﹐教君守取滿堂金」是也。還虛卽積金之功﹐亦卽虛心實腹工夫﹔虛心實腹﹐亦卽返還工夫﹔一眞空﹑二妙有﹐彼此相連也﹐亦是降伏其心。如何方能降伏其心﹐惟《金剛經》講之最爲詳明。下講擬繼講《金剛經》﹐或可易於明了焉。

第十八講

降伏其心先降四相

金剛般若畱金去礦

如何能住其心﹐如何能降伏其心﹐甚難言也。𨿽費千言萬語﹐亦不易淸楚。有心不是道﹐無心亦非道﹐在有心無心之間﹐卽是不著有﹑不著無之眞意也。心𨿽有﹐而實無痕迹者也﹐若無而似乎非無﹐似有一團眞意﹐不散不退﹐其象爲混沌杳冥。邱眞人曰「若能識得無心訣﹐明知必是大羅仙。」心無卽死﹐是不可也。此中蓋有眞訣﹐必須活潑而虛空﹐方是元神也。如心太死﹐不幾識神滅﹐而元神亦滅﹗於有無輕重之間﹐要有體會﹔見心卽佛﹐惟混沌方能見之。《尙書》曰「人心惟危﹐道心惟微。惟精惟一﹐允執厥中。」﹝見《尙書﹟大禹謨》﹞「人心惟危」﹐一有心卽爲人心﹔「道心惟微」﹐去人心卽見道心。心若用重﹐卽是人心﹐道心極微﹐人心極危﹐危微之間﹐須細細體會﹐應「允執厥中」而「惟精惟一」。精卽微也﹐體會於微細之中﹐而至誠專密﹐方能「允執厥中」矣。至「厥中」之工夫﹐修道人身上有中有一﹐《道德經》曰「得其一﹐萬事華。」中與一之間﹐亦有分別﹕譬如桃仁李仁﹐合兩半而成﹐兩半卽一陰一陽也。中間空虛﹐而稍高起﹐卽眞中也﹐在空中有一炁﹔無此一炁﹐不能生活。中中有一﹐孔子曰「吾道一以貫之。」﹝見《論語﹟裏仁》﹞中者空也﹐一者有也﹔中爲眞空﹐一爲一炁﹐卽太乙涵眞之炁。惟空方能生化無窮﹐惟一方能發育不盡﹔有一而無空﹐不能安置。性卽眞空﹐中有妙有﹔命卽妙有﹐中有眞空。苟得無心之訣﹐卽能得眞空之眞意矣。由眞空方能生妙有﹐識神泯去﹐返於混沌﹐卽天地未開辟之時也﹔到此方空﹐而生眞陽。𨿽由虛空所感﹐而虛空爲人所造成﹔因此感來一炁﹐而生眞陽﹔非眞空不生妙有﹐眞陽卽妙有也。後天破體之身之不能空﹐所以須降伏其心﹐譬之降龍伏虎﹐其不易可知矣。玆就《金剛經》釋之。

曰「如是我聞」者﹐如是之法﹐我自佛聞。「如來在給孤獨園﹐與大比丘千二百五十人俱」﹐此時如來進食。佛家講化齋﹐必須化到七家﹐方能食之﹐「次第乞已」﹐攜回而食。食後洗腳﹐因外出乞食染塵﹐須濯之使一塵不染﹐而後講經。須菩提「偏袒右肩」而起﹐白佛言「希有世尊。」希有者﹐尊稱之意也。此經總旨﹐全在發「阿耨多羅三藐三菩提心。」菩提卽覺﹐三卽正﹐藐卽等﹐阿耨多羅意爲無上﹐卽「無上正等正覺心」也。「世尊善護念諸菩薩﹐及善男子善女人」﹐如何發生無上正等正覺之心﹐如何而住﹐如何降伏其心。無上正等正覺﹐卽靈覺﹐亦卽自然神覺至善無比﹐至高無上者也。人心本極變幻﹐有似乎龍﹐唐人曰「安禪制毒龍」﹝王維《過香積寺》詩﹞。龍而曰毒﹐變幻極矣﹐應如何降此龍﹖虎本食人之獸﹐最爲猖狂猛烈﹐應如何而伏其虎﹖使變幻者不變幻﹐猖狂者不猖狂﹐此就人心上說﹔惟能降人心﹐方能住此正覺。如何應住﹖卽是住此三藐三菩提心也﹔如何方能發此正等正覺之心﹐住而永久﹖後天破體之人﹐亦有時能發此心﹐不過一瞬而轉﹐不能永久﹐住卽永久之意也。佛答言「應如是住﹐如是降伏其心。」如是者﹐就是如此之意。除此語外﹐實無語可以形容﹐故以此答之。「如是」者﹐爲我本心之意﹔三藐三菩提之本心﹐本爲我所固有﹐不過爲識神所蔽而不見。能明心見性﹐自然能之矣﹐純是自然降伏﹐自然住之意。心若彊制﹐心先不空﹐卽有正覺﹐亦是不正﹐因心已有窒礙故也。無心之心﹐方爲本心﹔不覺之覺﹐是卽正覺﹐本體寂然而滅盡﹐佛家謂之「滅盡定」﹐滅盡之後﹐方能大定。初禪念住﹐二禪息住﹐三禪脈住﹐卽六脈全無之意﹔息與念相依﹐念住忘念﹐息住止息﹐卽呼吸住而眞息成立也﹔息滅脈滅﹐卽無念而空也。

「所有一切眾生之類﹐若卵生﹑濕生﹑胎生﹑化生﹐有色無色﹐有想無想﹐非有想非無想﹐佛皆令入無餘涅盤而滅度之」﹐是卽「滅盡定」之意。「如是滅度一切眾生﹐然實無一眾生得滅度者」﹐以此滅度之眾生﹐皆非佛滅度﹐而爲眾生自滅自度。不生滅爲涅盤﹐卽先天之性也﹔無量眾生入此涅盤﹐而保其不生不滅之性﹐實非如來有法使之滅度﹐皆眾生自度之也。《楞嚴經》阿難被難﹐陷魔女淫室﹐將毀滅戒體﹐佛救之出來﹐阿難見佛涕泣。佛告阿難﹕「爾尙不得漏盡通﹐故不免此難。」阿難涕泣白佛﹕「我是如來愛弟﹐如來最護念我﹐以爲如來之法盡傳於己﹐不料尙未能漏盡﹐不免失足。」心似失望。不知此事須先滅盡識神﹐全在自己明心見性﹐實非他人所能爲力也。何故眾生無得滅度者﹖因度人自度﹐先須除去四相﹔去此四相﹐非他人所能爲力﹔若佛滅度之﹐卽佛尙有四相。我相卽己心也﹐人相卽心意中他人之見也﹐有此人﹑己之見﹐心已不能空矣﹔眾生相爲有形之相﹐壽者相卽修道之相。有此四相﹐何能成道﹗菩薩須去四相﹐若佛滅度眾生﹐佛卽不能除此四相﹔必由眾生自度﹐方無四相﹐所謂「降伏其心」﹐卽去此四相也。人惟我相最重﹐其餘次之。《老子》曰「內觀其心﹐心無其心。」卽去我相也﹔「外觀其形﹐形無其形。」卽去人相也﹔「遠觀其物﹐物無其物。」卽眾生相也。滅此三相後﹐更須滅壽者相。除此四相﹐心自降伏﹔不然﹐卽不能發三藐三菩提心也。

去四相後﹐更說布施。菩薩布施﹐應不住色相﹔內而六根﹐外而六塵﹐菩薩皆無所住﹐行於布施。行布施﹐卽做功德也﹔不著相之布施﹐其功德無量。去四相卽無心矣﹐無心卽無相﹐無相之功德﹐方爲功德。佛問﹕「須菩提﹐於意云何﹐虛空可思量否﹖四維上下可思量否﹖」四圍上下間之虛空﹐中也﹔中之大小﹐不可思量。菩薩不住相之布施﹐其功德亦如虛空﹐不可思量。菩薩之心﹐應如是住﹔不住於相﹐應如「所教」而住﹐住無相﹐而住不住之住也。不住之住﹐方爲眞住﹔不定之定﹐方是大定﹐住卽定也﹕應如此做去﹐破除諸相。「須菩提﹐於意云何﹐可以身相見如來否﹖」對曰「不能﹐不可以身相見如來。」如來所說身相﹐不是有形之相。「凡所有相﹐皆是虛妄」﹐天地間有相者﹐皆妄也。惟無相方能見如來﹐此所謂相﹐包法相而言﹔如來無來無去﹐完全是空﹐有相卽不是矣。先由四相﹐而六根六塵﹐推之凡所有相﹐皆是虛妄﹔著一點相﹐卽非三藐三菩提矣。須菩提白佛言「頗有眾生﹐能生信心否﹖」佛言「不可如此說煞。後五百年﹐有持戒修佛者﹐此人已於無量生來千萬佛所種得善根﹐方能生敬信之心。不然﹐則不能也﹔如來悉知悉見能於此語生信心者﹐彼所得功德無量。」能信此語﹐則凡人﹑我﹑眾生﹑壽者﹑法相﹑非法相﹐皆已不著。人我等相﹐實相也﹔法相﹐虛相也。做功夫時﹐所見之相爲虛相﹐卽是法相﹔非法相者﹐不著諸相之相也。如有心不著相﹐卽著非法相矣。何以故﹐眾生以心離相﹐卽是著相﹖心一動時﹐卽是著相﹔不識不知﹐方能不著﹔若著法相﹐卽著人我。著虛相﹐卽著實相也﹔著非法相﹐亦卽著四相。相由心生﹐心旣生矣﹐與著相無所分別也﹔所以須見相無相﹐法與非法﹐皆不可著。須知佛說之法﹐譬之如筏﹐「法尙應捨﹐何況非法」﹐所以云「說法四十九年﹐實不說一字。」《西遊記》取到無字之經﹐亦是好的﹐惟恐東土人不識﹐卽此一字不說之意也。

「須菩提﹐於意云何﹐我佛得三藐三菩提否﹖佛在此說法否﹖」答言「三藐三菩提無定法可得﹐旣無定法可得﹐亦無定法可說。」以佛法非可取可說者﹐所說非法﹐而卽是法﹐故佛仙皆以無字爲法﹐一物不有。「以無爲法﹐而中有差別」。本源只一無字﹐而火候中有分別﹔「以無爲法」﹐全意已點明矣。修道者﹐應以無心爲主﹐惟無心之功德﹐爲最大也。佛問須菩提﹕「以滿三千大千世界之七寶布施﹐其福多否﹖」答言「甚多」。以福德非福德性﹐故若有心求福德﹐卽不多矣。然「若有人受持此經﹐並爲人解說﹐其福德勝彼三千大千世界之七寶布施」。因一切佛及法﹐皆從此經此四句偈生出﹐「所謂佛法﹐卽非佛法」﹐仍以無法爲法也。

以下卽接「四果」﹐須陀洹果﹐名「入流」﹐不入於色等六塵﹐心中無六塵﹐方能得須陀洹果﹐若有心卽不能得矣。須陀洹爲陰神之果﹐尙須無心﹐何況陽神﹐更須無心焉﹔斯陀含是「無往來」﹐旣無往來﹐是爲無心﹐有心卽不能得矣﹔阿那含名「不來」﹐「而實無不來」。名曰「不來」﹐而實無此不來﹐若有心卽有不來﹐而不能得矣﹔阿羅漢是陽神﹐方名爲「道」﹐而不曰果﹐阿羅漢名「實無有法」﹐有念卽不能得此道。心想得阿羅漢道﹐是著四相﹐何能得道﹗有修道之心﹐卽著壽者相﹔我想得道﹐卽著我及壽者二相矣。須菩提得「無諍三昧」﹐是爲離欲行﹔離開欲界﹐心中無欲無餘﹐故得「第一離欲」。因無此念﹐所以能得道﹔若心想念﹐欲得此道﹐世尊卽不能名之爲得道者矣。「不行一法﹐是爲阿蘭那行」﹐卽無諍行也。

佛問須菩提﹕「如來昔在燃燈佛時﹐有所得法否﹖」答言「佛無所得。」不是莊嚴﹐卽是莊嚴﹔無莊嚴之心﹐所以莊嚴。「應如是生淸淨心﹐不應住色﹑聲﹑香﹑味﹑觸﹑法生心」﹐生心卽不淸淨矣。生淸淨心﹐方是莊嚴﹔佛心卽三藐三菩提﹐除去色聲香味觸法之心﹐「應無所住而生其心」。生淸淨心﹐卽無所住﹐亦卽不著相也。一日十二時﹐無所住而生之心﹐是淸淨心﹐是爲道心﹐亦是神覺。「有身如須彌山王」﹐卽法身也。一念不起﹐謂之淸﹐靈臺無物謂之淨﹐無心之心﹐是爲淸淨心。

下文所說﹐皆無心之福德。惟其無心﹐所以大也。恆河之數﹐如恆河之沙﹐已甚多矣﹔若此等恆河中之沙﹐則更多至無量數﹔以此等恆河沙無量數之三千大千世界之七寶布施﹐其福德亦多至無量數矣。然以比能受持﹐或爲人說此《金剛經》之福德﹐其功德更多於彼。阿修羅爲魔道﹐「一切世間天人及阿修羅﹐皆應供養此經﹐及四句偈」﹐倘能受持誦讀此經﹐及四句偈﹐則已能無心﹐可謂已得。佛說最上一乘無心之法﹐其功德蓋莫大也。此經名爲《金剛般若波羅密》﹐爲《大般若經》之五百七十九卷之一卷﹐萬劫不壞﹔以無心之心去修者﹐方可得之。不然﹐不能得也﹐三千大千世界之塵不是塵﹐方名爲塵﹔不是世界﹐方名世界。凡有是非之心﹐成對待者﹐卽不能成此物﹔必須無是非﹐無對待﹐方得成之。譬如有一茶碗於此﹐有人說他是茶碗﹐卽有人說他不是茶碗而非之。旣有名氏﹐旣有是非﹔必須一切否定﹐方能成就而獨立﹐故日「微塵不是微塵」﹐「世界不是世界」﹐以成此微塵﹐成此世界也。「不可以三十二相見如來」﹐三十二相是虛相﹐亦是非相﹐必其無相﹐方可見之也。以等恆河沙數之身命布施﹐其福德多矣﹔然而受持誦讀此經者﹐其福德更多於彼也。聞《金剛經》之名﹐而生信心者﹐「卽生淸淨心﹐卽生實相」。實相是非相﹐爲無中所生之妙有﹐故爲「第一功德」﹔以離相卽無相﹐離一切相卽是佛﹐所以爲「第一希有功德」﹐是卽「第一波羅密」。得第一波羅密﹐卽非第一波羅密﹐有實相﹐卽是非相故也。

佛昔在歌利王時代﹐爲王節節支解之時﹐毫無四相﹐故名爲「忍辱仙人」。「應生無所住心」﹐亦卽「應無所住而生其心」也。菩薩之心﹐是功德布施之心﹔應不住於相﹐爲利益眾生﹐而以無心行其布施。有心有色者﹐皆非眾生﹔無心無色者﹐方是眾生。不住於色布施﹐方能見色﹐有心卽不見矣。知修道者﹐見色而生其心﹐其相卽時不見是也。受持誦讀此經者﹐能得無量無邊功德。如有善男善女﹐捨身布施﹐日日如是﹐經無量百千萬億劫﹐捨身布施﹐其功德可謂多矣。然尙不若書寫誦讀此經﹐其功德更大﹔「此經不可思議﹐不可稱量無邊功德」﹔此人已得如來之三藐三善提。若著相﹑樂小法者﹐不能修此經﹐而書寫誦讀﹐爲人解說也。此經所在﹐應尊重之如塔廟﹔受持此經﹐而爲人所輕賤者﹐以先世有罪業之故﹔今旣受持此經﹐則先世之罪業﹐卽能消滅﹐而成道矣。從前佛在燃燈佛時﹐亦𨿽供奉諸佛﹐做諸功德﹐而不空過﹔然以比受誦讀此經之功德﹐則不及千萬億分。其人功德﹐若爲具說﹐恐聞者「狂亂狐疑」﹐不能信受﹐反生罪業。蓋是經有不可思議之義趣﹐故其果報﹐當然不可思議也。

第十九講

佛卽正覺惟人自度

有相卽非如電如露

所謂「三藐三菩提心」﹐卽離去四相﹐無人﹑我﹑眾生﹑壽者諸相之淸淨心也。推之「凡所有相﹐皆是虛妄」﹔不著稍相﹐方爲此正等正覺之心。《大般若經》爲佛典中至寶﹐如儒家之有《易》﹑道家之有《靈寶》。禪宗一宗﹐其主旨在發明「般若」而得之﹐故爲大乘正宗﹔如天臺淨宗﹐𨿽同爲大乘﹐尙系權法者不同也。「般若波羅密」卽智慧登彼岸﹔得此般若智﹐而誕登彼岸。所謂「彼」者﹐如道家「彼家」﹑「彼我」之「彼」字同意。《金剛》與《心經》﹐同爲「般若部」之要典﹔般若智性本空﹐《大般若》六百卷﹐首卷卽講見此空性﹐到五百七十九卷﹐爲此《金剛經》。全經將畢﹐完全講還虛工天﹐內而去三心﹐外而滅四相﹐極之諸相皆妄﹐而心淸淨矣。六根與六塵相接﹐而生六識﹔六識盡泯﹐方得此淸淨心﹔惟淸淨方無爲。所謂「無爲」﹐非無事之謂也﹔安坐不動﹐而心生亂想﹐仍非無爲。必須先淨心﹐心淸淨而身無爲﹐自然無爲而無不爲矣。無作無爲者身心﹐而有作有爲者神气﹐必其心淸淨﹐而神气方能有爲。此淸淨心﹐卽自然神覺也﹔心不動時爲空﹐將動時爲自然神覺。惟自然神覺﹐能發生造化﹐蓋空無一物爲道﹐道卽自然神覺。到此方能招攝外气而得藥﹐以神攝藥﹐卽煉也。白玉蟾曰「以火煉藥而成丹﹐卽以神馭气而成道。」﹝見《紫淸指玄集﹟玄關顯祕論》﹞其實藥﹑火一也﹐得時爲藥﹐煉時爲火﹐始終作用﹐卽此自然神覺﹐丹書謂之曰「眞意」﹐亦謂之「道心」﹐卽自自然然﹐不加作意﹐而自能動作之意。由勉彊而安然﹐呂祖曰「由勉企安﹐因微入化。」功到安然﹐自大而化之之謂神﹐此神自能守竅矣。此自然神覺﹐旣是藥物﹐亦是玄竅。張紫陽曰「藥物生玄竅﹐火候發陽鑪。」﹝見《金丹四百字》﹞惟有藥物﹐方生玄竅﹔玄﹐陽也﹐虛空中生陽﹐在外者曰象﹐在內者曰景。在內之景﹐卽此「玄竅」也。竅生由自然神覺火候﹐亦此自然神覺之作用。「藥物生玄竅」是鼎﹐「火候發陽鑪」是鑪﹔鼎鑪是二是一﹐先生鼎﹐而煉時卽是鑪﹐卽此自然神覺﹐惟此不著於聲色香味觸法之淸淨心也。《道德經》曰「二者同出而異名﹐同謂之玄﹐玄之又玄﹐眾妙之門。」惟其間先後天之顚倒﹐須有次序﹐或爲先天之先天﹐或爲後天之先天﹐應加分別﹐其實一也。卽假修眞﹐而生眞汞眞鉛﹐其中全賴眞意﹐卽此自然神覺﹐亦卽不住於六塵之淸淨之心也。後再詳論之。

此經下卷亦與上卷相同﹐自「降伏其心」起﹐須菩提以「云何應住﹐云何降伏其心」問佛﹐佛以應如是而生其心答之。應不著於聲色香味觸法而生其心﹐卽能降伏而住矣。不著於六塵﹐卽心淸淨﹔心旣淸淨﹐自能無所住而住。不住於六塵卽手段﹐不著於四相卽工夫﹔心如龍虎﹐惟不住於六塵﹐方能降伏﹔旣降伏矣﹐方能泯去四相而住﹐住卽不動也﹐亦卽「應無所住而生其心」之義也。「我應滅度三世眾生﹐然而實際無一眾生滅度」﹐因我若有度人之心﹐卽有四相。以我度人﹐卽有我相﹑人相﹐度卽是修道之壽者相﹐非特不成佛﹐亦且不成菩薩。惟無度人之心﹐方能度眾生﹔眾生亦須離四相﹐方能受度而自度。三藐三菩提心﹐無上正覺之心也﹐實無法發動此心﹔其發動也﹐皆由自然﹐而不能加以他力。旣無法發此覺心﹐卽無法以之度人﹔必須眾生自發自度﹐在眾生亦不能存自度之心﹐以有心卽有四相﹐度人度自﹐皆有所不能也。「須菩提﹐於意云何﹐我是燃燈佛所渡﹝應作度﹞﹐我曾得法否﹖」答言「不然。佛於燃燈時﹐無法可得﹔亦非燃燈佛所傳。」佛言「如是如是﹗我彼時若有法可得﹐燃燈佛卽不與我授記曰﹕『將來當得作佛。』」若有法得﹐卽有四相矣。彼時心心相印﹐正覺發於自然﹐所以得授記爲佛。如來者﹐無來無去﹐以無爲法﹐而不生不滅﹐諸法皆無生滅。亦有人說佛得三藐三菩提之法﹐佛實無所得﹔似有實無﹐空空洞洞﹐而在無實無虛之中。此中卽三教聖人所說之「中」﹐中卽空也﹐法在眞空之中﹐所以無法。一切法皆是佛法﹐一切法皆非佛法﹐以法無來去﹑虛實故也。如來說「人身長大」﹐卽非長大﹐是名長大﹔以旣說長大﹐必有限度﹐一丈是長義﹐萬丈亦是長﹔長旣萬丈﹐已極長矣﹔然旣曰萬﹐卽是限度﹐是非大身﹔惟無限度﹐如彼虛空﹐方是大身也。菩薩發願渡眾生﹐旣說我當渡眾生﹐卽非菩薩矣。我卽我相﹐當卽人相﹔旣有四相﹐何名菩薩﹗惟無有法﹐方名菩薩﹔離去四相﹐完全是空﹐方能降伏其心﹐而生淸淨心﹐方可謂之曰「菩薩」也。菩薩有心莊嚴佛土﹐佛土卽不能莊嚴﹔無心莊嚴﹐才是莊嚴。「通達無我法者﹐方爲菩薩」﹔旣無我﹐卽無法﹐所以云「無法度人」。四相惟我最重﹐惟無我方可有法﹐而爲眞菩薩也。

佛問須菩提﹕「如來有天眼否﹖」天眼卽天眼通也﹔「有慧眼否﹖」慧眼能周徧三千大千世界﹔「有法眼否﹖」法眼能照徧過去﹑未來世界﹐比慧眼進矣﹔「有佛眼否﹖」佛眼比法眼又進﹐性是眞空﹐無所不照﹐先觀後照﹐而須菩提答言「天眼﹑慧眼﹑法眼﹑佛眼﹐佛皆有之。」佛又言「如恆河沙世界中﹐眾生之心﹐佛無不照。」因諸心皆不是心﹐所以如來「悉知悉見」﹔無心之心﹐佛悉知見。「過去心不可得﹐未來心不可得﹐現在心亦不可得。」此歸並三心也。過去卽想﹐爲事後追想﹔現在爲思﹐未來是慮﹐皆不可得。人之本心﹐原爲眞空﹐故不可得﹔三心亦是三世諸佛﹐亦屬三千大千世界。三世本從心出﹐因而追想﹑深思﹑過慮﹔去此三者﹐卽萬念皆空矣﹐惟空方是佛心。有此三心﹐卽不能得三藐三菩提﹔惟其無之﹐先去過去未來﹐再去現在﹐方得心空。所謂「降伏其心」﹐亦卽歸並三心之工夫也。以三千大千世界之七寶布施﹐其功德多矣﹔惟其以無心爲布施﹐故說得福德多﹐有心卽不多矣。

佛問須菩提﹕「可以色身見如來否﹖」答言「不可。有色卽無色﹐不得以色身見如來。」惟其無色﹐方能見之﹔以如來所說卽法身﹐非有形之身所能見故也。又問﹕「可以色相見如來否﹖」答言「有相亦不能見。」以相卽無相﹐諸相皆空﹐方是眞相﹔眞空之中﹐無所不有﹔必須眞空﹐方可發生造化。所謂「三十二相」﹐卽眞空中之變化也。佛又告須菩提﹕「如來之說法﹐無法可說﹐是爲說法。」法本空也﹐法旣無法﹐說亦非說﹔此時須菩提聽佛說法﹐智慧已開﹐因名爲「慧命」。須菩提白佛而言「後世眾生﹐頗有聞佛說法﹐而生信心否﹖」佛答「眾生」二字﹐實是彊名﹔眾生性空﹐不但無眾生性﹐亦無佛性﹔同於眾生﹐卽是眾生﹔同於佛卽佛﹐能得空性卽是佛﹔不解性空﹐卽是眾生﹐故可以說是眾生﹐亦可說不是眾生。能解此經﹐則生信心者﹐卽是佛﹐不是眾生。如來觀眾生﹐皆同於佛﹐而仍不離眾生﹐皆眾生自身之所招也。須菩提白佛﹕「佛得三藐三菩提﹐是無所得否﹖」佛言「如是如是﹗如來於一切法皆無所得。」不但三藐三菩提﹐卽一切法中之少法﹐亦無所得﹔必其一切空盡﹐一點不得﹐方是淸淨心也。佛告須菩提﹕「佛法平等﹐無有高下。」以最上一乘之法﹐方是佛法。六祖曰「佛法只一乘﹐餘二卽非眞。」﹝見《壇經》﹞中﹑小皆非佛法﹐因去四相﹐心自淸淨﹔自然神覺﹐本無大小高下。一切善心﹐卽不著六塵之淸淨心﹔「一切善法﹐卽得三藐三菩提」之法。無有一法﹐方是善法﹔佛說皆比象而言﹐此中妙理﹐須細心體會也。

佛告須菩提﹕一世界有一須彌山﹐又謂須彌山爲頂﹐在西域中﹔三千大千世界須彌山王之七寶布施﹐其功德可謂大矣。然以授持誦讀﹑爲人解說此經之功德﹐尙不及千萬分之一也。此經全說無相功德﹐旣是無相﹐卽同太極﹔其心如是﹐其功德卽無限也。人能無心﹐卽與天地合德﹐日月並明。孔子曰「天何言哉﹗」﹝見《論語﹟陽貨》﹞天惟無心﹐方成其大﹔人能無心﹐亦同於天矣﹐其功德豈有量乎﹗孟子曰「萬物皆備於我矣﹗」﹝見《孟子﹟盡心上》﹞蓋放之則彌六合﹔人能去三心﹐泯四相而無心﹐則其功德與太虛同體﹔三千八百﹐一瞬已足﹐要非言語數目所能計量也。

「須菩提﹐我無是念﹐當渡眾生」﹔若有眾生爲如來所渡﹐卽著四相矣。「有我者﹐卽非有我」﹐我非色身之我也﹔如來之我﹐空與太虛同體﹐空卽我也﹐我卽空也。「凡夫」對修道者而言﹐心能眞空卽佛﹐故曰「凡夫非凡夫﹐是名凡夫」也。「須菩提﹐於意云何﹐可以三十二相觀如來否﹖」觀卽觀看之意﹐「若以三十二相觀如來﹐則轉輪聖王卽如來矣」。轉輪王有金﹑銀﹑銅之分﹐不應以三十二相觀如來。若以色相觀如來﹐卽是邪道﹐而不能見如來。以色相是陰神﹐不能以此見如來﹔如來是空﹐故有三十二相也。「須菩提﹐汝應不泥於是具足相﹐或非具足相﹐得發三藐三菩提。」蓋泥於非具足相﹐發此正覺之心﹐則應諸法斷滅﹔正覺是淸淨之心﹐卽諸相具足﹐𨿽淸淨而要非斷滅。得此而空同太虛﹐自然具足相好﹐而不生不滅﹐要不說斷滅相也。「須菩提﹐若有人以恆河沙等世界七寶布施﹐又有人以自身空盡﹐能成於忍。」旣空四相﹐「一切法無我」﹐方能忍而不動﹐卽支解其身爲數段﹐以心不在身中之故﹐能不死而成其忍。若有心﹐則稍破其身﹐卽不能受矣。此能忍之菩薩﹐其所得之功德﹐比前布施之菩薩大也。「以菩薩不受福德之故」﹐𨿽做功德而不著於相﹐心不貪著﹐是爲眞空﹔惟眞空之功德﹐爲最大也。「如來者﹐無所從來﹐亦無所去﹐故名爲如來」。「若有人言﹐若來若去﹐若坐若臥﹐則爲不解如來所說之法」﹔以如來皆空盡﹐而無去來故也。

佛告須菩提﹕「以三千大千世界﹐碎爲微塵﹐此微塵眾爲多否﹖」碎爲微塵﹐卽粉碎虛空之意也。答言「甚多。」此微塵眾﹐是無中所生﹔性本虛空﹐方能粉碎而成爲千萬億分﹐成微塵眾﹔若系實有者﹐卽不能是此粉碎矣。如來所說三千大千世界﹐亦在心中﹐本非世界﹔若實有世界者﹐則此爲一陽一陰幻化而結成之山河。「此爲一合相﹐而實非一合相。」一合相者﹐神气相合﹐心息相依之謂。陰陽混沌相合﹐心息相依之謂。陰陽混沌相合﹐爲一合相﹔陰陽相見﹐卽能相合。此一合相﹐無中所生﹐體本虛空﹐故謂「不可說」。無相而生有相﹐有無相合﹔然須有無不立﹐心中無有無無﹐方能合而爲一﹔其不可說﹐亦以此故。「凡夫貪其事」者﹐凡夫易於著相﹐不著有﹐卽著無﹔不著法相﹐卽著非法相﹐所以不能成仙。必其有無不立﹐而成一合相﹐方爲大覺金仙﹔具有有無相合而成之法身相﹐繼則粉碎之﹐爲千百億萬化身﹐故佛最後明舉一合相﹐而繼之曰「卽是不可說」。蓋實爲無中有﹐有中無相合而成無形之一體也。

「須菩提﹐人亦常言﹐佛說我見﹑人見﹑眾生見﹑壽者見﹐不知若人能解我言中之義否﹖」答言「是人不能解佛義。」以凡人所說「四見」﹐皆解爲實有此見﹔如來所說﹐則無相之見﹐事來順應﹐寂然不動﹐感而遂通﹐無見之見﹐此其異也。佛因順告之曰「凡發三藐三菩提﹐得淸淨心者﹐應如是知﹐如是見」﹐事來則應﹐事去則止。對於法之信解﹐亦須如此﹐不生法相﹐不生修道之心﹔火候旣到﹐則卽應之﹐本無成心。如來所說「法相卽非法相」﹐無相之相﹐知見不生故也。佛告須菩提﹕「持經之福德﹐比布施更大。無量阿僧祗劫﹐須經無始劫來﹐無量數混沌﹐以滿無量阿僧祗世界七寶布施﹐其福德無量矣。然若受持誦讀﹐或爲人演說此經﹐其福德尙勝於彼。」因其不取於相﹐對經無經相﹐受持誦讀﹐亦不著持經之相﹔心自虛空﹐如動不動﹐無動無靜﹐非空非不空﹐故其福德更無量也。

「一切有爲之法﹐如夢幻泡影﹐如露亦如電」﹐過眼皆空﹐一切仙佛﹐皆以無爲法而有差別﹔有爲之法﹐皆視如幻化﹔我心之靈妙觀察﹐等諸法於空花﹐故一切僧尼﹐男女居士﹐下至地上之魔﹐皆聞佛說﹐而大歡喜﹐信受奉行也。三十二章之中﹐空一切相﹐由四相而法相﹑非法相﹐等等皆空﹔及至無中生有之一合相﹐爲生天生地人物之根本﹔得此一合相﹐仍須有無不立﹐心中如如不動﹔方爲合法。此爲先天一炁﹐乾元祖性﹐無名天地之始﹐玄之又玄﹐眾妙之門。旣得此一合相﹐更打破之﹐爲千百億萬之化身﹐則功成而事畢矣。學者須細參之。

第二十講

乾坤坎離顚之倒之

先天後天倒之顚之

「顚倒」二字﹐道書中所常用之言也﹔自來學道者﹐多不深知灼見其意旨之所在﹐因而發生邪說。以天下地爲《地天泰》卦﹐其在人則以男下女﹐亦爲顚倒﹐遂至發生誤會。其實此二字﹐含意甚妙﹔修道之作用﹐全在於此。由先天化後天﹐從後天返先天﹐皆不離於顚倒。人生自出胞胎﹐到破體之時﹐《乾》中一爻﹐陷於《坤》而爲《坎》《坤》之中爻上升而爲《離》﹕從上而下﹐由下而上﹐此顚倒也。及至破體之後﹐修道者取《坎》﹑塡《離》﹐欲以之補還童體﹐豈非又是顚倒乎﹗乾≡性也﹐坤≡≡命也﹔及至乾中一爻陷於坤﹐而爲坎﹔坎中之一陽卽命也﹐卽先天眞陽也。人生一日所用者﹐全是此眞陽﹔一身之動作行爲﹐皆是此眞之作用。迨至愈用愈少﹐而人身變爲純陰之體矣﹔此眞陽爲乾金﹐爲天賦之性。後天色身﹐難以立命而全性﹔至十六歲破體之後﹐到六十四歲﹐而眞陽剝盡矣。外間後天之气﹐由人身空竅進入吾身﹐畱戀先天之炁﹐保存眞陽而得生﹔及至日用日減﹐用盡眞陽而死矣。我輩身上眞陽已虧﹐而尙未盡﹐多少因人而別。其虧者須補足之﹐其陷入於下者﹐須提之上升﹐所謂取坎塡離﹐卽提上之意也。此中有兩層工夫﹕一卽采取﹐我輩已用去而不足﹐欲有以補之﹐必須采取虛空中之眞陽﹐以補我眞陽﹐使再返還童體﹐此其一也﹔一爲提升﹐將陷入坎中之眞陽﹐取出提上﹐返之於離﹐此其二也。惟下陷之陽﹐深不可見﹔必須虛空中之眞陽﹐感到身上﹐衝動命門之眞陽﹐互相策應﹐方交感而上升。若盡藉身上之陽气﹐無能爲力﹐不易提升也﹐故須內外雙修。若盡修內或修外﹐皆不易有成也。命門之眞陽提升﹐顚倒也﹔采取虛空中之眞陽﹐亦顚倒也。築基采取﹐爲後天中之先天﹔因我輩爲後天之身體﹐已不完全﹐而由此提出﹐所以爲後天中之先天﹐至大周天﹐則爲先天中之先天矣。其實本是相同﹐因人身之不同﹐而有分別。第一步在還虛﹐虛極靜篤﹐眞陽到身而采取之。夫在虛空中﹐純爲先天﹐感到身上而覺﹐或覺陽舉﹐或覺酥麻﹐旣感到身﹐是爲後天﹔采取之後﹐先天變爲後天矣。眞陽生虛空中﹐爲圓佗佗﹐赤裸裸之物﹐感到身上﹐合而爲一﹐所以爲後天。就相對說﹐則變爲後天﹔就本體說﹐則爲先天﹐所謂「先天變後天」﹐卽此理也。蓋虛空中眞陽﹐爲父母未生以前所感來者﹐是爲先天祖炁﹔迨眞陽感到而精至﹐父母之精血包之﹐因成胞胎。此先天祖炁﹐卽是元始祖性﹔現在虛空中所生者﹐仍爲此物﹐今則采取此物以立命﹐而非性。父母未生以前爲性﹐現今因此立命﹐性命二者﹐同爲一物﹐不過名字之不同而已。

先天受胎之時﹐性命不分﹐以無色身之故﹔現在已有色身﹐方謂之曰「命」。陸仙潛虛曰「了性關於命地﹐了命關於性地。」先天之時﹐一物也﹐從後天破體之身而說﹐藉采取以補還童體﹐因而立命﹐其實性命仍爲一物。因此謂之曰顚倒﹐方是實際上之顚倒。命顚倒卽性﹐性顚倒卽命﹔居於天谷者性﹐居於應谷﹑靈谷者爲命﹐性命一也。書中常言「顚倒」二字﹐人生到無心之時﹐卽先天立命﹐而卽以之修性。混沌杳冥之中﹐見性卽見命﹐所以曰「窮理盡性﹐以至於命。」﹝見《易﹟說卦》﹞性命本爲一物﹐故曰「以至於命」也。性命卽一顚一倒﹐就性上說﹐爲「先天而天弗違」﹐先天之炁生天﹐天旣爲此物所生﹐故曰天弗能違﹔就命上說﹐爲「後天而奉天時」﹐旣有天以後﹐此炁畱在虛中﹐因時而生萬物﹐故曰而奉天時﹐所謂「天弗違」﹑「奉天時」﹐皆此虛空中太極之一炁。先天後天﹐互相顚倒﹐萬物因之而生﹐生萬物卽後天﹐本體爲先天﹐二者一也。天地萬物皆爲此炁所包﹐而不能有所見聞﹐故曰「其大無外﹐其小無內」。呂祖曰「大之包羅宇宙﹐小之藏於芥子之中。」職是故耳。人身性命﹐卽爲一物﹐所以道書曰「性由命立﹐命以性成。」吾人未生以前﹐無所謂性也﹔旣有色身﹐方知此物有命方有性﹐故曰「性由命立」﹔而吾人之命﹐因受胎時﹐稟受眞陽而成﹐故曰「命以性成」。此兩物實一體而不能分﹐所以修性內自有命﹐修命內自有性也。

最上一乘先天大道﹐修學之工夫﹐全在虛極靜篤﹐全系自然而然。所謂虛極靜篤﹐全在混沌﹔能到混沌之一境﹐卽能返乎先天﹔其關鍵以能否還虛爲準﹐能還虛自能混沌也。先天一炁﹐能否感到身上﹐以能否做到虛極靜篤爲前提。旣能虛極靜篤﹐方能感到身上而陽生﹔陽旣生矣﹐若仍能虛極靜篤而不轉動﹐方能保畱陽气在身上而不失﹔否則命不能立﹐而性亦無矣。故修學先天大道﹐必以虛極靜篤爲依歸﹐心須虛而身須靜。時時能虛﹐則先天一炁之眞陽﹐時時能生﹔時時能靜﹐先天眞陽時時能生而到身。故修道者第一步在身心兩靜﹐自然神覺方能生眞陽﹐能采取之﹐而保守勿失。不然﹐則不著身﹐卽著心﹐𨿽生陽﹐亦不能采取﹔卽能采取﹐亦轉瞬遺失﹐而不能守。此中蓋有水源淸濁之問題在焉﹔必其虛極靜篤﹐水源方淸﹐不然則濁矣。淸者方眞﹐濁者爲假﹐虛空中眞陽到身﹐感動命門﹐而陽物舉﹐此淸者也﹔心中有相﹐而陽物舉﹐此濁者也。生陽時本爲淸者﹐倘或心生恐慌﹐或手忙腳亂﹐則淸卽變濁﹐因一有心相﹐舉念卽變濁故也﹔旣濁則不可用﹐而不能采取矣。倘不細別﹐而采取此濁者﹐則立竿見影﹐必生腦痛﹑心煩﹑眼赤等疾痛﹐因眞陽已化相火﹐相火上炎﹐故有此病﹔若身心兩靜﹐安安閒閒﹐而采得眞陽﹐則水源旣淸﹐身體輕安﹐心神恬適﹐此其不同也。蓋水火本爲一物﹐水中有火﹐火中有水﹐身心淸靜﹐而將淸者采得﹐則所得者爲水中金﹔不然而采得濁者﹐則爲相火﹐毫釐之差﹐失將千里﹐故須用自然神覺﹐身心自能兩靜而不動﹔否則身心相離﹐而著相矣。吾人初覺時﹐水本淸也﹐覺而轉瞬化爲後天﹐水源卽濁矣。丹經中所謂「藥老而不可用」﹐卽此是也。旣神气相抱而覺矣﹐何以覺後卽行離開﹐而生變化﹖則全在平日煉心工夫熟與不熟﹐念不能止﹐卽偶能神气相抱﹐一覺而念卽起﹐卽由淸而變濁矣﹐此中蓋有工夫也。

初學者﹐甫事燻修﹐當然不易神气永抱﹐須有法以煉之﹐卽刻漏之武火是也。刻漏者古人以銅壺滴漏﹐上刻記號﹐以計時刻﹔所謂「聽水聲而數刻漏」﹐卽聽呼吸之法。當神气相抱﹐陽生而覺﹐覺而念頭欲動﹐此時卽用聽息之工夫。略用長呼吸﹐以心聽之﹐則念卽能止而不動﹐所謂在采取之時﹐應用刻漏之武火﹐卽此是也。用此法自能澄淸﹐而水又淸矣。此項定念之法﹐實爲最要。然必須念剛動之時﹐方能用之﹔若已轉若干念之時﹐則不能用﹐卽用亦無效矣。此項刻漏之武火﹐在平日亦可用之以止念﹔人能時刻聽息﹐則平日之呼吸亦能聽到。平日之呼吸﹐無形之呼吸也﹔用此法﹐則念可不斷而斷矣。我輩學道﹐皆爲兼修之人﹐如有塵緣事務﹐不能脫離﹐自非靜中不能聽到呼吸也。所謂「刻漏之武火」﹐對「燻蒸之文火」而言﹔語曰「文烹武煉」﹐烹卽調和也﹔武卽制止也。當定於虛空中時﹐微覺溫溫然有一團白气﹐住於鼻外﹐此卽文烹﹐卽燻蒸之文火也﹔謂爲燻蒸﹐卽蒸籠上之熱气﹐周身酥麻﹐似欲汗而非汗。當陽生之時﹐能把住定﹑忘之火候﹐是卽燻蒸之文火也。將生未生之時﹐用數刻漏以止念﹐卽武火﹐刻漏之武火也。故武在先而文在後﹐至終了時爲止火﹔學者入手修習﹐不外此武﹑文﹑止之三步工夫。先由靜中生陽後﹐起而采取﹐恐情動轉念﹐須慢慢起來﹐而起時一面聽息﹐方能保其水源之淸。在不知刻漏之武火之爲何者﹐以數息當之﹐誤矣﹗平日做工﹐欲求止念而用武火﹐亦非始終以數記息﹐蓋須以耳聽﹐而非以心數﹐此不可不辧者也。

學者第一步﹐須身心兩靜。而欲醒時身心兩靜﹐先須睡時身心兩靜。《契》曰「寢寐神相抱﹐覺悟候存亡。」卽睡時神气相抱﹐靈而能覺﹐知活子活午是也。倘睡時不能靜﹐則醒時更難靜矣﹔所以初學者﹐惟睡功爲最要。吾人皆系初事修習﹐應加意於睡功﹐睡時不可思前慮後﹔一睡卽著﹐自能「寢寐神相抱」﹐此中有可以試驗者。如首到枕卽睡著﹐此夜必能夢穩神恬﹔倘上牀思慮不息﹐久久睡著﹐則必夢亂神昏﹐所以修道者須先煉睡魔。未睡時之念﹐卽睡時之夢﹐念多夢必多﹐念少夢必少。《西遊記》唐僧之夢﹐此爲法相﹐而非夢也。吾人睡時﹐首著枕卽起念﹐而不能睡著﹐須用權法以濟之﹕卽畫一圈○﹐以有意無意之意看之﹔或於鼻外﹐似有一圈○﹐以有意無意之意存之﹐自能止念而睡著。如此成爲習慣﹐自能無念矣﹔事必熟習﹐而成爲習慣方可也。初睡時須一心不亂﹐先於有意無意之間﹐將神合气於鼻外虛空之中﹐自能神气相抱﹐一陽來復﹐而自然神覺卽動﹔謂之時至神知﹐殆陽生卽醒也。醒時宜卽坐起做工夫﹐若仍睡而不起﹐則不入於昏沈﹐卽易生亂動﹔昏卽陽化後天﹐動則失矣。必須慢慢起坐﹐用刻漏之武火﹔起坐時須定﹐定後卽須忘。至兩足或盤膝﹐或不盤膝皆可﹐要無關系也。衣服等千萬不可觸動外腎﹐此最要而不可忽者也。

第二十一講

盡性至命是曰天元

至簡至易最上乘禪

此次於先天大道﹑最上一乘之法﹐其中火候等等﹐皆已講明﹐𨿽不無遺漏﹐而大槪已全﹔學者就此用功﹐卽可貫通一切。本欲接講《悟眞篇》﹐因已講《黃庭經》《悟眞篇》當能會解﹐故不再講﹐今日結束。去年開講爲冬至之日﹐今日講畢﹐爲釋迦佛道日﹐皆由人事天時﹐因緣會合而成。去年開講之值冬至﹐過後始知﹐今日佛成道日講畢﹐可爲會逢其適﹐事前並未預料於此。可知天心有在﹐吾人當及時憤發也。今日再講天元﹑人元之區別﹐及上德﹑下德進修之難易﹐述其大槪﹐以終結此次之講席焉

夫天元﹑人元丹法之內容﹐上文業已講述。李仙涵虛《九層煉心道言》所述﹐人元丹法也﹐須以自己之意﹐彊之爲煉﹐漸漸熟悉﹐成爲眞意。「二層煉心」中﹐又說後天之人﹐思念甚多﹐不能直造杳冥﹐透出玄竅﹐法在持劍掌印﹐以自己之意﹐泯去知覺﹐及至陽生堅實﹐須以意引到尾閭﹐使上升泥丸。謂爲「人元者﹐因初功須用意引導﹐下手之時﹐在臍下一寸三分之處﹐以呼吸之息﹐送到此處。故曰「止於臍堂之後﹐命門之前﹐有一个虛無圈子。」又曰「吾心止於是而內觀之」﹐入息以意送之﹐出息以意迎之﹐而止於外之臍下一寸三分空地。俟內之气凝於臍下之後﹐則呼气更使由鼻而出﹐定於外邊。所謂以意送迎呼吸﹐卽將後天之凡意凡息﹐先在其間結合﹔及已結合﹐而混沌﹐乃可維系於規矩之間﹐來往乎方圓之內。所謂「規矩」﹐卽金鼎處﹔所謂「方圓」﹐卽吾所講方圓之竅也。及已凝結﹐然後以心神定於鼻外虛空﹐候至陽生之時﹐又用意引到尾閭﹐俾其上升泥丸﹔此爲煉精化气之功﹐乃與天元不同。天元純爲虛裏功夫﹐不得加以妄意﹐妄意者有也﹐眞意者無也。人元先從有做功﹐延後天之命﹐命功得後﹐再修性功﹔𨿽若稍易﹐而將來了性甚難﹐因水源不淸故也。由人元入手者﹐到末後須用九年面壁之功﹐是爲煉神還虛﹐是爲眞空了性﹐經過九年之後﹐其性方圓明也。道家謂從煉形入手﹐形卽身也﹔修天元者﹐下手爲眞空煉形﹐性得而命亦得也。人元先煉形住世﹐得命功後﹐再修性功﹔過大周天后﹐又有三年乳哺之功﹐其神方靈。合之百日築基﹑九年面壁﹐修成共須有十有三年也。其始以己意爲前提﹐用專一之功﹐使意中發生造化﹐如開關展竅等等﹐皆先以意引之。夫意本爲後天色身之主﹐未生以前爲元精﹐下生以後爲意﹐意動則神動﹑气動﹑精動。意能專一﹐後天之精﹑气﹑神自能相合﹐此對命功而言也。至於性功﹐性本空體﹐不先還虛﹐不能見性。人元先了命﹐而後了性﹐在三年乳哺之時﹐九年面壁以後﹐方能打碎虛空﹐其程序與天元不同也。

天元爲三教同一之最上乘﹐所謂「窮理盡性﹐以至於命」者﹐理爲天地陰陽造化之理﹐本由太極中之理炁而生。「理」字與「禮」字通﹐古人不作理而作禮﹐如孔子問禮於老子﹐及「克己復禮」是也。宇宙造化﹐是爲理炁之作用﹐人感理炁而成胎。此气在天爲命﹐在人爲性﹔天賦曰命﹐人受曰性﹐理也﹑命也﹐一也﹗本是空體﹐而爲萬殊之一本。誠於「一」上專修﹐身心兩靜﹐內外皆空﹐由此可復生一點之理炁﹐因而采得封固之﹐則性命皆得之矣﹐得此可減去三年﹑九年之功。煉己之初﹐以眞空煉形﹐則大周天以後﹐出神卽能通靈﹐是得性而命在其中﹐故曰「窮理盡性﹐以至於命」也。性卽太極中理炁﹐盡其性而天地萬物之性皆盡。太極渾淪﹐動而生陽﹐是爲理炁﹐天之根也﹔靜而生陰﹐分爲兩儀﹐地之根也。由無極﹑太極﹑陰陽﹑五行﹐以化生萬物﹐故能盡己之性﹐則能盡人之性﹔能盡人之性﹐則能盡物之性﹔能盡物之性﹐則可以贊天地之化育。天地萬物﹐本爲一體﹐而與我同其根也﹐孟子曰「萬物皆備於我」是也。先天理炁﹐本爲人所固有﹐因爲气質所拘﹐物欲所蔽﹐而中途散失。吾人修道﹐在求復其散失之理炁而已。三教之流萬殊﹐而其源皆根本於此﹐無不同也。佛家但講性而不言命﹐因性得而命自得之﹐故非有所偏廢也﹐又不可誤解修性爲修陰神。修陰神爲養後天之識神﹐使之通靈﹔因其爲陰﹐故仍有生有滅﹐因無還虛之功﹐故不得先天之性。惟其專心一意﹐以養識神﹐而不合之於气﹐故其效果﹐僅能使陰神通靈而止﹐比修天元者﹐又等而下之﹐此中分別高下﹐不可不知也。

修最上一乘先天大道﹐天元之法從還虛入手﹐以煉心爲先﹔煉己之功無限﹐因吾人根器﹑知慧﹑心地之不同﹐而遲速有異。若根器深﹐而功德大者﹐煉之甚易﹐需時不多﹔不然則難而且長也。修人元之法者﹐先在築基﹐故首事生藥得藥。以自己之意﹐合呼吸之气而生藥﹐是爲後天之藥﹐因而采之得之﹐皆不離於後天﹐此築基之事也。至煉己之功﹐則放在築基之後﹐故多兩步工夫。彼用天元之法﹐修先天大道者﹐實僅一步煉己之功而已﹔其餘各種功夫﹐皆自然而修﹐自然而得﹐不必作意於其間﹐而自能之。佛家之修般若﹐道家之最上一乘﹐儒家之「窮理盡性﹐以至於命」﹐皆是如此﹐而無所分別也。修人元者初工易﹐而末後難﹐竟有修至之多年﹐而不得飛升者﹐皆緣性功不足故耳。白玉蟾《辯惑論》所說之「無卦爻﹑無斤兩」之上品丹法﹐卽此天元大丹﹐其法簡易﹐一年可竣﹐以心相傳。中品丹法﹐卽是人元﹐三年有成﹔下品丹法﹐但可卻病﹐而並不能延年﹐其修煉年限﹐得與不得﹐皆無定也。人元由後天返於先天﹐天元純是先天也。自古修天元者多﹐而人元者少﹔唐宋以後﹐道家之人元大行﹐惟禪家仍煉先天﹐故與佛家互相攻詰。至有元王重陽挺生﹐天元之道重興﹐其內容多同於釋氏﹐故有以天元丹法﹐爲出於釋氏者。其實最上一乘﹐三教同宗﹐本不異也﹐故天元之理﹐與儒書釋典相通﹐可取以印證。

古代以來﹐畱傳之道經﹐皆講天元﹐與唐宋時道書不同﹐昧者因之互相主奴﹐其實皆不深究之故耳。天元之道﹐修之必能有成﹐故白玉蟾以爲此道可必得﹐此丹可必成。只要身心兩靜﹐自有自然神覺主持火候而無錯。至人元則不然﹐妄意未盡﹐眞意未生﹐其行火也﹐處處須防危慮險﹐故難修難成也。前淸道家以天元爲淸淨﹐以人元爲栽接﹐眞陽未足﹐須加修補。修人元者﹐由自己心意主持﹐故多勉彊﹔至天元則純任自然﹐身心淸淨﹐無爲而無不爲﹐自有一神一气爲之主持﹐而非自己之作爲也。修人元者﹐得大丹後﹐再得玄珠﹐玄珠卽是性珠﹐末後了性功也。《悟眞篇》三注後﹐附金丹眞傳﹐築基之後﹐方事煉己﹔乳哺大丹之後﹐方得玄珠﹐是爲性命分修﹐先了命而後了性也。至天元之道﹐得性卽得命﹐處處得性﹐卽處處得命﹐二而一者也。若專做人元功夫﹐而不進修天元﹐是卽呂祖所謂「壽同天齊一愚夫」也。修人元者得五通﹐在三年乳哺之時﹔修天元者﹐因根器功德之不同﹐而遲早亦異。上上根器﹐築基未完之時﹐已可得之﹔根器弱者﹐築基成而溫養之時﹐必能得之。得通之後﹐再過大周天﹐此卽天元﹑人元不同之點也。前淸一代﹐各種學術皆有發明﹐其於丹法﹐亦多創見﹐成丹而仙者﹐亦復不少﹐遂謂天元爲神丹﹐以人元爲煉丹﹐以修天元爲修道﹔上根之人可直修之﹐根器稍下者﹐須先修人元﹐而後修天元﹐此其說也。佛家之說﹐則以爲凡人﹐皆可以修天元﹐只有天元爲大覺金仙之道﹐而可一得永得﹐修而成道﹔其餘修人元者﹐皆不出《楞嚴經》十種仙人之列﹐仍在三界之中﹐不能超脫。惟有學佛﹐卽是大覺金仙﹐可超三界﹐永劫不壞﹐故曰「只有一乘法﹐餘二皆非眞」。餘二卽是緣覺聲聞﹐由人元而修得者也。《西遊記》自首回到第七回

﹐孫悟空之修道﹐修天元之道也﹔自兩界山起﹐到末後止﹐爲唐三藏之修道﹐修人元而進天元之道也﹐比之孫悟空甚難。必須過火焰山後﹐方能妄意返爲眞意﹔收伏犀牛怪之後﹐方能了性。其九九難關﹐皆因火候錯誤而生﹐其難成可知矣。故修天元爲圓頓兼修﹐修人元爲漸法﹐此又爲天元人元不同之點也。

修天元之法﹐首在虛其性﹐卽二性空也。蓋性有善性﹑非善性之分。佛說「性亦相同」﹐是皆後天之性也。先天之性﹐爲元始祖性﹐空其後天之性﹐方得先天之性。元始祖性﹐卽是正覺。修人元者﹐先去非善之性﹐尙存善性。必待九年面壁之後﹐方去善性﹐而二性空﹐以成正覺也。佛說有「意生身」之語﹐此語包羅甚廣。吾人之形身﹐卽「意生」之身也。男女交媾﹐有一點之意﹐是爲情想﹔情想相感﹐招攝外來之理炁到身﹐而生人身。因兩情歡悅﹐到快樂至極之時﹐想卽無相﹐而成純陰之體﹐是卽眞意也。此意能感動純陽之气﹐而凝成胞胎﹐此順而生人之凡身也﹔修道者修成大道﹐爲逆而成仙﹐以得法身﹐其情形大槪相同﹐不過中有人元﹑天元之分而已。修人元者﹐本以專意爲主﹐以意送气到臍下一寸三分之處﹐使神气相合﹐凝成一團之气。此時妄意已盡﹐眞意復回﹐由眞意及一團之气﹐感動眞陽到身﹐而凝結法身﹐此修人元者之意生身也。修天元者﹐第一步卽在去妄意﹐故由還虛以得眞意﹐卽能感動眞陽外來﹐而凝結法身。其初並不利用妄意﹐比修人元者﹐較爲直捷﹐爲修天元者之「意生身」也。故無論凡身﹑法身﹐皆爲一意所生﹐皆爲眞意所生﹐此則同也。人生去妄意甚難﹐所謂妄意﹐卽《西遊記》之牛魔王也。此牛魔王爲本爲雪山之大力白牛所化﹐牛爲坤土﹐亦爲意﹐去眞卽妄﹐牛成魔王﹔返妄歸眞﹐卽爲白牛。意亦猶是也﹐從妄成魔﹐返眞卽佛﹔眞意化妄意卽是魔﹐妄意返眞意成佛。收伏牛魔王﹐先由金剛四周圍住﹐以表明得乾金之气﹐方能返妄爲眞﹔亦惟返妄歸眞﹐方成爲金剛之體﹐而永劫不壞。《西遊記》用金剛﹐惟此一處﹐最宜著眼也。哪吒三太子﹐爲三壇海會大神﹐是爲心中識神﹐以識神返爲元神﹐方有眞意也。殺其頭而仍長一頭﹐以明人意﹐念念繼續﹐不能斬斷也。口吐蓮花﹐頂冒靑煙﹐以明眞意處污泥而不染﹔卽在妄意之中﹐去妄自可返眞也。以縛妖索穿鼻孔者﹐鼻爲身中中嶽之山﹐爲土爲意﹐以表明意土歸眞﹐從此妄返而爲眞也。妄意返爲眞意﹐眞陰眞陽相見﹐故能得芭蕉扇﹐過火焰山也。修人元者﹐過大周天之時﹐方得眞意﹔煉己了性﹐皆在大周天之後也。先築基得丹﹐後煉己了性﹐在修人元者﹐亦自有說。以爲人身難得﹐大道難逢﹐人命本如風燭﹔若不先築基﹐以延長生命﹐正當進修之時﹐萬一忽遇死期﹐則不能遂其志願﹐虛生夢死﹐悔何如焉﹗故應先以術延命﹐後再以道修性。先築基以固形身﹐築基堅固﹐能保存得百二十歲之壽時﹐則可盡心修煉﹐以了其性。延命之事﹐須有所作爲﹐故謂之「術」也。然妄意未盡眞意未得之時﹐所築之基﹐不能堅固﹐以煉心未純故也。舉例以明之﹐譬如密室而遇艷婦﹐暮夜忽得黃金﹐心志不堅者遇之﹐不能無動心﹐動而丹基壞矣。修人元者﹐不能無欲速則不達之獘﹐不如逕修天元﹐較爲直捷。此又爲天元﹑人元不同之點也。

修先天大道﹐天元丹法者﹐在煉己以先﹐去妄意﹐妄返爲眞﹐意土已得﹐更須擴充而光大之。使凡息化爲眞息﹐識神化爲元神﹐則自然神覺﹐自能了性﹐兼了命矣。先天受命之初﹐本只一點理炁﹐至後天則分而爲三﹐化而爲五﹐紛然而起矣。人未生身以前﹐只有理炁﹐理炁尙爲有物﹔太極未動以前﹐本無一物﹐而爲空體也。能返到無極之體﹐方爲眞空﹐故須由五行攢簇三家﹐三家會歸兩儀﹐返於太極﹐歸於無極﹐而歸根復命也。築基之功夫﹐由五行返爲三家也﹐過大周天之功夫﹐由兩儀歸於太極也﹔末後還虛﹐由太極返於無極也。故此一步功夫﹐是爲煉精化气﹐煉气化神﹐煉神還虛。修天元者﹐煉精化气之時﹐包涵煉神气以合元精﹔煉气化神之時﹐包含煉精以合元神﹔煉神還虛之時﹐包含精气神以合虛﹐故三者互相連貫﹐一而三﹐三而一也。眞意爲黃婆﹐黃者中央之色﹐婆有慈悲之心﹐是爲坤土﹐亦卽眞空。由此勾引配合﹐精气神之三物﹐由眞意以合之﹐自能凝結而成丹也。又心中之神﹐日也﹐身中之气﹐月也﹐中央眞意﹐星也﹔旣有眞意﹐自合日月而成丹。《易》經爲儒家講道之書﹐合日月兩字而成「易」字﹔佛家講明心見性之理﹐合日月兩字而成「明」字﹐與道家之「丹」字﹐皆有關會。其要在於合﹐能合自成眞也。

然欲得眞意﹐先在還虛。老子曰「致虛極﹐守靜篤。」萬緣放下﹐身心兩忘﹐久久行持﹐自能返妄爲眞﹐而得眞意也。虛極靜篤﹐亦相關連﹐致虛到極處﹐方能守靜到篤處﹔不能虛極﹐卽不能靜篤也。《大學》曰「定而後能靜。」定時尙不能靜﹐須更加工夫﹐方能不動而靜也。先天眞陽﹐惟虛靜方能產生。《金丹四百字》曰「虛無生白雪﹐寂靜長黃芽。」黃者﹐土也﹐由土生芽﹐卽先天眞鉛﹐由眞意而生也。白雪亦是此物﹐鉛爲乾金﹐其色本白﹐卽「白乾黑坤」是也。以其爲先天而明潔﹐故曰「白雪」也。白雪生於虛無﹐黃芽長於寂靜﹔虛極靜篤﹐返妄爲眞﹐識神泯而元神出現﹐神气自然相合﹐藥物生而玄竅亦生也。眞意卽自然神覺﹐火候由自然神覺之主持﹐當然不致錯誤﹔妄意爲政﹐其用火候﹐亦多錯誤也。人元天元﹐其合丹法度﹐大致相同﹔所不同者﹐卽在火候。天元任天然﹐而人元有作爲﹔因之修持時限之長短﹐成道得果之大小﹐大不同也。惟人元所用之意﹐亦是無意之意﹐而非妄意﹔若用妄意﹐卽成邪火﹐非特不能成道﹐且可因此致疾﹕此亦不可不知也。修人元者﹐開關展竅﹐以意引之﹔胎息成立﹐以意先之﹔運行河車﹐以意導之。修天元者則不然﹐皆任其自然﹐而不加一意﹔凡開關展竅等等﹐皆自然而能。煉己純熟﹐卽築基堅固﹐不必於煉己外﹐再有築基之事。此又爲天元﹑人元不同之點也。

人生修道﹐有上德下德之分﹕上德童眞修道者也﹐下德破體以後修道者也。上德旣未破體﹐先天元精元气尙在身上﹐未有化形之精﹐故天眞厚而嗜欲淺也。人生識神爲太陽流殊﹐常欲去人﹐惟元气可以制之。今旣有元气以制此識神﹐自能不致外馳﹐後天之七情六欲﹐自不致於甚重也。若夫下德破體之人﹐其元气已動﹐而入於命門﹐化爲有形之精﹐時時外漏﹔識神動搖﹐無法制伏﹐故其嗜好甚多﹐而神气甚昏也。夫修道之作用﹐在復其元神元气﹐以制伏識神而已。上德之人﹐元神元气在身﹐故動卽識神﹐不動卽元神﹐自遠勝於破體之人也。故上德修道﹐一年可成﹐已有道基﹐不必再行築基﹐但須還虛而已。平日騰騰﹐任運身心﹐淸淨無爲﹐而無不爲﹐以自己之虛空﹐通天地之虛空﹐自能脫胎出神﹐不必再用其他之工夫也。至破體之人﹐須先築基﹐再做無爲之功﹐比上德其難多矣。上德只用「忘」字工夫﹐身心兩忘﹐入於混沌﹐而神气淸明﹐返虛入渾﹐自能成功。

昔峨嵋山有十三歲之宋女﹐每日出居戶外﹐兩眼望天﹐行之久久﹐而卽成道。因元神元气在身﹐以己之神气合於太虛之神气﹐而卽修成也。此蓋爲有大根器﹐乘願而來者﹐故其舉動﹐暗合於道﹐不修而修﹐自然成道也。修天元大丹者﹐補還童體﹐經過十月溫養之後﹐仍用童體修眞法﹐以自己之虛空﹐通天地之虛空。至妄心妄意﹐在煉己之初﹐已加一番鍛煉﹐故已漧淨﹐僅用還虛功夫﹐亦可成功。至修人元者﹐妄心未盡去﹐眞心未全復﹐不能如此直捷也。修天元大道者﹐行住坐臥﹐全是功夫﹐但得虛其心﹐自能實其腹﹐張三丰曰「玩玩耍耍皆修道。」在玩耍之時﹐無非修道﹐人皆不知﹐而其道已成。根器深者﹐僅僅一二年之間﹐必能成基﹐再加溫養之功﹐擇幽靜之山林﹐行定忘平均之功夫﹔過此以後﹐應一意於忘﹐而道自成矣。白玉蟾謂「一年有成」者﹐除去煉己之時﹐以百日築基﹐十月大周天﹐合兩者而爲一年﹐故曰「一年有成」也。

夫得丹原不費時﹐但能煉己純熟﹐卽可頃刻得丹。到修人元者﹐須費十三年之久﹔修天元者﹐惟煉己無限時﹐成功之遲速﹐因根器不同而有異﹐要在信心堅固﹐則遲早必能有成。蓋信爲道源功德之母﹐但能深信不退﹐𨿽根器淺簿﹐總有大成之日也﹔不過時間多少﹐略有不同而已。至三千八百之功德﹐修道者必應做到﹔亦不可刻舟求劍﹐若存心普渡﹐則一念之間﹐卽能滿願。在昔鐘離度呂祖以地元燒煉之法時﹐地元爲有形有質之丹法﹐卽燒煉黃白之術也。呂祖曰「如此則害五百年後之人矣﹐我不爲也。」鐘祖曰「五百年後﹐各有因緣。其物𨿽壞﹐於事無妨﹐亦可期前收回。但子不願害五百年以後之人之一念﹐三千八百皆於此一念中圓滿矣。」此其證也﹐故不可執一而論﹐定須有三千八百之善事也。

地元之丹煉成﹐可以點石成金﹐亦可服食而成地仙﹔至成天仙﹐由地仙而再修也。地元以有形有質之物﹐變化無形無質之物﹐且又爲貨財﹐故須有此福命﹐方能修煉。昔張祖傳沈萬三以此術﹐因沈與明主朱洪武同生年月日﹐朱命貴爲天子﹐沈命富甲四海﹐故傳以地元丹法。煉地元將成丹之時﹐多有山精鬼怪來奪其丹﹐故非有大福之人不能煉﹐卽煉亦不能成﹐成亦不能享有也。人元修煉﹐亦有天魔前來戲弄之事﹐至天元則無之。因天元先從性功入手﹐性珠圓明﹐是爲純陽之物﹐能制伏一切陰邪﹐故魔怪皆潛蹤避之也﹔惟過大周天時﹐而自己歷劫以來之陰魔出現目前﹐但能不動其心﹐卽一瞬而滅﹐萬魔皆退﹐而無險難。且此時已有自然神覺﹐可保不至動心而傾其丹鼎也。凡此種種﹐不可不知﹐故較而重言之也。

計去歲到今日﹐共講過四十九次﹐正七七之數﹐適符造化之理﹐故就此講畢。學者尙其各自勉力進修可也。﹟《一貫天機直講》終﹟

