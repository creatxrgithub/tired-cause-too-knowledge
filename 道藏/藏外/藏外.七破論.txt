七破論

破非論

陸子旣聞性命之學於聖師﹐四方之士﹐有就陸子而參道者。坐而與之言﹐不契﹐往復與之辯。或有非之者﹐曰「老聖有言﹕『知者不言﹐言者不知。善者不辯﹐辯者不善。』今吾子之與人論道也﹐口喋喋焉不能置﹐無乃費於辭而傷於徳乎﹖」曰「某有罪。請爲子解之。昔者楊﹑墨充塞仁義﹐孟子辭而辟之。公孫丑曰﹕『外人皆稱夫子好辯﹐敢問何也﹖』孟子曰﹕『予豈好辯哉﹖予不得已也﹗』且夫大道之世﹐人無異言﹐士無異學﹐故聖人者﹐與天下相忘於無言。天下未必能盡如聖人之意﹐則聖人有憂之﹐故不得已而立之言。若乃《陰符》《道徳》《參同》《悟眞》﹐皆聖人證道之左券。所以仁天下萬世於無窮者也。乃有狂師瞽人﹐不能祖述聖經﹐理會文字﹐師心任臆﹐而以其說蠱惑於天下﹐則其敗壞人心﹐淆亂正道﹐爲禍孰甚焉﹖譬則大明不照之地﹐山魈野狐牽人於山谷之中﹐苟有見焉﹐必將狂呼盡力而逐之﹐恐入之迷惑以死而莫之覺也﹐又焉能隱情惜已緘結而不言乎﹖若乃以自見自是好勝好辯而罪予﹐則予之不白於人也久矣﹗」

破僞論

世人好小術﹐不審道淺深﹐是以狂夫僞人﹐得以行其無所忌憚之術。蓋以玄理幽深﹐不能洞究﹐心無所主﹐是以輕信而易惑。卽以世之僞術﹐略舉其槪。或炮孕婦之胎以辟穀﹐或服砒硫之藥以禦寒﹐或用鉛劍以開關﹐或養靈龜而展縮﹐或搖肩脊而淅瀝有聲﹐或擊頭顱而鏗訇相應﹐或壘坐如石﹐或鼓腹如雷﹐或倒掛如猿﹐或曲睡如龍﹐或輕旋如風﹐而屏气不息﹐或疾行如猱而健步莫追。如此之類﹐難以枚舉﹐求諸至道﹐了不相關。類皆逞其頑技以文神姦﹐止司馬眞人所謂「巧蘊機心﹐以干時利」。而外丹鑪火﹐爲僞尢甚。蓋銀精附體﹐亦可交易金石﹐而追攝之法﹐世多有之。學人不知﹐信爲點化。誤矣﹗誤矣﹗其次則丁打騰挪﹐對面爲盜﹐呼鹿作馬而主不知﹐以羊易牛而人不覺。又其次者﹐盲燒瞎煉﹐耗火亡財﹐玩日惕時﹐閣有成效。匪道誤人﹐人不審道故也。嗚呼﹗不審道之淺深而稱好道﹐不識師之眞僞而稱遇師﹐遂使狂夫僞人﹐抗顏居先﹐挺身納拜﹐爲愧孰甚焉﹖予故著爲此論﹐凡我同志好道之倫﹐珍重珍重﹐早息妄心﹐早求眞諦﹐吾鞭不可得也。

破執論

夫物之瓜果﹐與食之酰酒之類﹐凡破其體啟其冪者﹐皆變壞而不能久。破體之人﹐亦猶是也。聖人知其如此﹐故求其所謂先天眞乙者以補之。而今之論先天者﹐不過自吾已破之身﹐關鍵而固密之﹐攢簇而和合之﹐以求眞乙之生﹐以爲長生久視之道。不知眞體旣破﹐則吾身中所有精﹑气與神﹐皆日攺月化而入於後天。眞乙之气﹐其能全乎﹖是猶藏已壞之瓜果﹐冪已啟之酒酰﹐求其無壞﹐豈不難矣﹗此理甚明﹐人所易曉。近取諸身﹐遠取諸物﹐罕譬而諭者也。還丹之道﹐載諸丹經﹐學者不能熟讀而詳味之﹐獨以一言半句﹐出口入耳﹐自謂眞傳實詣﹐至於終身執迷﹐獨修一物而莫之悟﹐可哀甚也﹗予憫此徒﹐故著是論。古仙有云「形以道全﹐命以術延。」今論道者比比﹐術在何處﹖請試思之。

破邪論

今之論同類者﹐其說不一﹐予皆舉之。九一之術﹐邪勿論矣。其有先天梅子之說﹐影響形似。或有可聽﹐然皆有形渣質之物﹐實與世之紅鉛異名而同事。以之爲道﹐恐或未然。至於離形交气之說。須田兩竅之說﹐開關鑄劍之說﹐上進下進之說﹐或反經而爲蟠桃﹐或含棗而飲甘露﹐或碎磁釀鐵而爲酒漿﹐或取男女淫液而和曲蘗﹐或配秋石而稱人元。如是之爲。種種不一﹐類皆邪師曲學﹐以盲引盲﹐窮年皓首﹐迄無成功﹐以至敗徳禍身﹐爲世嗤笑﹐大可憐也﹗且夫先天之气﹐來自虛無﹐視之不可見﹐聽之不可聞﹐博之不可得。如上揣摩鉤致﹐多方索取﹐則去之愈遠矣﹗所謂浮沈銖兩﹐今復何在﹖以予所聞﹐眞若燻蕕異味﹐不可同器而藏。老子云「夫惟無知﹐是以莫我知。」使天下有知言之人﹐則吾道不孤矣。

破疑論

或疑﹕「占語有云﹕『一言半句便通玄﹐何用丹經千萬篇﹖』言陳言之不足貴也。而夫子教人多讀丹經﹐使之洞曉陰陽﹐深達造化﹐得無玩日﹝左忄右曷﹞時﹐而以聞見自障其心﹖吾得師旨﹐則一言半句﹐可以循之而入﹐奚以多讀爲哉﹖」曰「子之言談是矣。不知道有邪正﹐師有眞僞。吾子素非法眼﹐將何自而辧之﹖」譬之欲試金者必以石。丹經者﹐時師之試石也。不能精思熟讀﹐而徒以一言半句﹐師人以求道﹐其不入於邪宗而惑於異說者無幾矣﹗昔人有欲之京師者﹐問道於途﹐途之人口口不一也。其人懼不敢往。一日之坊間見途籍焉﹐於是執籍以往﹐所言棲泊之處﹐鬻販之所﹐關津棧間之次第﹐毫髮不差。然後知書記之與口傳﹐何啻天壤﹗丹經者﹐入道之途籍也。今也廢閣丹經﹐而求語句於時師﹐是猶廢途籍而問路人﹐欲之京師能無謬乎﹖且夫一言半句﹐訣在眞師。汝欲覓師﹐師在何處﹖」

破愚論

今之好道者﹐類皆延致方士﹐燒煉鑪火﹐以冀點化﹐以求服食﹐謂之外丹。不知此等之事起於妄心。旣有妄心﹐卽招妄侶。以故巧僞之徒﹐投間抵隙﹐以馬易牛﹐對面爲賊﹐曾莫之悟。卽欲舉之﹐更僕未易數也。予首未得師旨﹐幾惑此輩。賴天之靈﹐不致敗缺﹐故著此論﹐以遺後人。凡鑪火之事﹐勿謂無有﹐乃金丹之印證也。《參同契》云「鑪火之事﹐眞有所據。在人洞曉陰陽﹐深達造化﹐然後妙用可見。」蓋鑪火煉气﹐比之煉己。配合一道﹐采取一機﹐溫養脫胎﹐無不皆同。大要識其浮沈﹐知其老嫩﹐則丹道其庶幾矣。今之論鑪火者﹐不知鉛汞何物﹐銖兩何在﹐眞土何歸﹐動以凡砂水銀﹐妄意配合﹐匱以八石﹐煮以眾艸。或取鉛華而爲水金﹐或取砂魂而爲黃硫﹐或脫砂殼而爲天琉﹐或取天癸而抱砂汞﹔又或采錫取礦﹐玩日﹝左忄右曷﹞時﹐自謂眞鉛眞汞眞土﹐舉世罕知﹐千緒萬端﹐無過此法。師心用智﹐各私其寶﹐深藏巧售﹐世人不知。誤而聽之﹐則亡耗之禍﹐大不可言矣。且夫金丹之道﹐上天所寶。求得外護﹐法財兩濟﹐斯亦可矣。舉而售人﹐以徵禮謝﹐此復何說﹖不識其詐而信其人﹐不究其理而用其術﹐非愚而何﹖誤之於前﹐而復踵之於後﹐非愚而何﹖不務修徳﹐而求非望之福﹐非愚而何﹖所謂竭殫財產﹐妻子饑貧。迄不諧遇﹐希能有成﹐不幸而中仙翁之料者﹐十人而九。嗚呼﹗殆哉﹗外丹之道﹐爲之在人﹐成之在天﹔知之在慧﹐凝之在福﹔訣之在師﹐明之在眼﹐有不可絲釐毫忽假借於人者。苟能潛修徳行﹐密結同心﹐徳動天地﹐誠感鬼神﹐自爾臨鑪之時﹐保無虞失。否則學術𨿽正﹐心眼𨿽明﹐如魔試何﹖余蓋親試歷驗﹐今則不敢自隱。恐人不知﹐妄意輕舉﹐迄以無成﹐反生懈退。非道負人﹐人不知道故也。若也能知之而能不爲﹐能爲之而能不用﹐能用之而能不私則更善矣﹗

破癡論

金丹之道﹐知之貴眞﹐修之貴早。所以純陽老師有云「下手速修猶太遲。」世人不知﹐執著太上一百二十皆可還之說﹐當其彊富之年﹐沈溺愛河﹐﹝上四中口下月﹞掛塵綱﹐不卽解脫﹐日作夜爲﹐亡耗幾盡。迨至日暮途窮﹐方始就道﹐以爲歸考之計。不知時日不待﹐卦數旣滿﹐藥材虧少﹐承藉無基﹐縱使遇師知藥﹐而時節因緣忽已蹉過﹐皓首無成﹐反起虛無之嘆而已﹗可勝惜哉﹗所以紫陽先生《悟眞》首篇諭光陰於石火﹐等身世於浮泡﹐警悟之意﹐蓋亦深且切矣。或問《黃庭》一百二十之說﹐曰﹔「上古之世﹐民淳事簡﹐婚配甚遲。譬之良田﹐其力未乏﹐是以晚植而猶獲。今則磽瘠旣甚﹐樹藝復晚﹐則苗而不秀﹐秀而不實﹐無怪其然。且古今人之不相及﹐風气使然也。又烏得以今之人﹐而論古之世哉﹖」

