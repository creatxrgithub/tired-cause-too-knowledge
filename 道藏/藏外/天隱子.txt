天隱子

﹝唐﹞司馬承禎

序

神仙之道﹐以長生爲本﹔長生之要﹐以養气爲根。夫气受之於天地﹐和之於陰陽。陰陽神靈﹐謂之心主﹔晝夜寤寐﹐謂之魂魄。是故人之身﹐大率不遠乎神仙之道矣。天隱子﹐吾不知其何許人﹐著書八篇﹐包括祕妙﹐殆非人間所能力學者也。觀夫修煉形气﹐養和心靈﹐歸根契於伯陽﹐遺照齊於莊叟﹐長生久視﹐無出是書。承禎服習道風﹐惜乎世人﹐夭促眞壽﹐思欲傳之同志﹐使簡易而行信哉。自伯陽以來﹐惟天隱子而已。唐司馬承禎謹序

神仙章

人生時稟得靈气﹐精明通悟﹐學無滯塞﹐則謂之神。宅神於內﹐遺照於外﹐自然異於俗人﹐則謂之神仙。故神仙亦人也﹐在於修我靈气﹐勿爲世俗所淪污﹔遂我自然﹐勿爲邪見所凝滯﹐則成功矣。喜﹑怒﹑哀﹑樂﹑愛﹑惡﹑欲七者﹐情之邪也﹔風﹑寒﹑暑﹑濕﹑饑﹑飽﹑勞﹑佚八者﹐气之邪也﹐去此邪﹐仙道近矣。

易簡章

《易》曰「天地之道易簡」者﹐何也﹖天隱子曰﹕天地在我首之上﹑足之下﹐開目盡見﹐無假繁巧而言﹐故曰易簡。易簡者﹐神仙之謂也﹝經曰﹕至道不繁﹐至人無爲﹞。然則以何道求之﹖曰﹕無求不能知﹐無道不能成。凡學神仙﹐先知易簡。苟言涉奇詭﹐適足使人執迷無所歸本﹐此非吾學也﹝世人學仙反爲仙所迷者﹐有矣﹔學气反爲气所病者﹐有矣﹞。

漸門章

《易》有漸卦﹐道〖一本作﹕老氏〗有漸門﹐人之修眞達性﹐不能頓悟﹐必須漸而進之﹐安而行之﹐故設漸門。觀我所入﹐則道可見矣。漸有五門﹐一曰齋戒﹐二曰安處﹐三曰存想﹐四曰坐忘﹐五曰神解。何謂齋戒﹖曰﹕澡身虛心。何謂安處﹖曰﹕深居靜室。何謂存想﹖曰﹕收心復性。何謂坐忘﹖曰﹕遺形忘我。何謂神解﹖曰﹕萬法通神。故習此五漸之門者〖一本作﹕故習此五者﹐曰五漸之門〗。〖一本此處有「先」〗了一﹐則漸次至二﹔了二﹐則漸次至三﹔了三﹐則漸次至四﹔了四﹐則漸次至五﹐神仙成矣。

齋戒章

齋戒者﹐非蔬茹飲食而已﹔澡身者﹐非湯浴去垢而已。蓋其法在節食調中﹐磨擦暢外者也。夫人稟五行之气﹐而食五行之物﹐實自胞胎有形已〖一本作「也」〗。呼吸精血﹐豈可去食而求〖一本此處有「其」〗長生﹗但世人不知休糧服气﹐是〖一本無「是」〗道家之〖一本無「之」〗權宜﹐非永絕粒食之謂也。故〖一本無「故」〗食之有齋戒者﹐齋乃潔淨之務﹐戒乃節約〖一本作「身」〗之稱。有饑卽食﹐食勿令飽﹐此所謂調中也。百味未成熟勿食﹐五味太多勿食﹐腐敗閉气之物勿食﹐此皆宜戒也。手常磨擦皮膚溫熱﹐去冷气﹐此所謂暢外也。久坐﹑久立﹑久勞役﹐皆宜戒也。手常摩擦皮膚溫熱﹐熨去冷气﹐此所謂暢外也。久坐﹑久立﹑久勞﹑久役皆宜戒﹐此是調理形骸之法﹐形堅則气全﹐是以齋戒爲漸門之首矣。

安處章

何謂安處﹖曰﹕非華堂邃宇﹑重裀廣榻之謂也。在乎南向而坐﹐東首而寢﹐陰陽適中﹐明暗相半。屋無高﹐高則陽盛而明多﹔屋無卑﹐卑則陰盛而暗多。故明多則傷魄﹐暗多則傷魂。人之魂陽而魄陰﹐苟傷明暗〖一本作﹕傷於明暗〗﹐則病疾生焉。此所謂居處之室﹐尙使之然﹐況天地之气〖一本作﹕此所以居處之室﹐必使之能向天地之气〗﹐有〖一本作﹕若〗亢陽之攻肌﹐淫陰之侵體﹐豈可不防愼哉〖一本作﹕豈不傷哉〗﹗修養之漸﹐倘不法此﹐非安處之道。術〖一本作﹕故〗曰吾所居室﹐四邊皆窗戶﹐遇風卽闔﹐風息卽開﹔吾所居座﹐前簾後屏﹐太明則下簾以和其內映﹐太暗則捲簾以通其外曜。內以安其心﹐外以安其目﹐心目皆安﹐則身安矣。明暗尙然﹐況太多事慮﹐太多情欲﹐豈能安其內外哉﹗故學道以安處爲次。

存想章

存謂存我之神﹐想謂想我之身。閉目卽見自己之目﹐收心卽見自己之心。心與目皆不離成身﹐不傷我神﹐則存想之漸也。凡人目終日視他人。故心亦逐外走﹔心終日接他事﹐故目亦逐外瞻〖一本作﹕視〗。營營浮光﹐未嘗復照﹐柰何不病且夭耶﹖是以歸根曰靜﹐靜曰復命﹐成性存存﹐眾妙之門。此存想之漸﹐學道之功半矣。

坐忘章

坐忘者﹐因存想而得﹐因存想而忘也。行道而不見其行﹐非坐之義乎﹖有見而不行其見﹐非忘之義乎﹖何謂不行﹖曰﹕心不動故。何謂不見﹖曰﹕形都泯故。或問曰﹕何由得心不動﹖天隱子默而不答。又問﹕何由得形都泯﹖天隱子瞑而不視。或者悟道﹐乃退曰﹕道果在我矣﹗我果何人哉﹖天隱子果何人哉﹖於是彼我兩忘﹐了無所照。

神解章

齋戒謂之信解﹝言無信心則不能解﹞﹐安處謂之閒解﹝言無閒心則不能解﹞﹐存想謂之慧解﹝言無慧心則不能解﹞﹐坐忘謂之定解﹝言無定心則不能解﹞﹐信﹑閒﹑定﹑慧四門通神﹐謂之神解。夫神之爲義﹐不行而至﹐不疾而速﹐陰陽變通﹐天地長久﹐兼三才而言謂之易﹝系辭云﹕窮則變﹐變則通﹐通則久﹞﹐齊萬物而言謂之道德﹝老子《道德經》是也﹞﹐本一性而言謂之眞如﹝釋氏《法華》《楞嚴》《涅盤》皆一性﹞。入於眞如﹐歸於無爲﹝《圓覺經》云﹕佛身有爲﹐至於無爲﹐佛化身不墮諸數皆一性﹞。故天隱子生乎易中﹐死乎易中﹐動因萬物﹐靜因萬物﹐邪由一性﹐貞由一性﹐是以生死動靜邪貞﹐吾皆以神而解之。在人謂之人仙﹐在天曰天仙﹐在地曰地仙﹐在水曰水仙﹐能通變化之曰神仙。故神仙之道有五﹐其漸學之門則一焉﹝謂五漸終同歸於仙矣﹞〖一本作﹕故神仙之道﹐同歸一門〗。

承禎誦天隱子之書三年﹐恍然有所悟﹐乃依此五門漸漸進習。又三年﹐覺身心之閒﹐而名利之趣淡矣。又三年﹐天隱子出焉﹐授之以口訣。其要在存想篇「歸根復命﹑成性眾妙」者是也。夫人之根本由丹田而生﹐能復則長命﹐故曰歸根復命。夫人之靈識﹐本乎理性﹐性通則妙萬物而不窮﹐故曰成性眾妙。然而呼吸由气而活﹐故我有吐納之訣﹔津液由水藏而生﹐故我有漱咽之訣﹔思慮由心識而動﹐故我有存想之訣。人身榮衛血脈﹐寤卽行於外﹐寐卽行於內﹐寤寐內外﹐相養和平。然後每日自夜半子時至日中午時﹐先平臥﹐舒展四肢﹐次起身導引﹐喘息均定。乃先叩當門齒﹐小鳴﹔後叩大齒﹐大鳴。以兩手摩面及眼﹐身覺暖暢。復端坐盤足﹐以舌攪華池﹐候津液生而漱之﹐默記其數﹐數及三百而一咽之。凡咽津﹐候呼定而咽﹐咽畢而吸﹐如此則吸气與津順下丹田也。但子後午前食消心空之時﹐頻頻漱咽﹐無論徧數﹐意盡則止。凡五日爲一候﹐每候當焚香於靜室中﹐存想自身﹐從首至足﹐又自足至丹田﹐溯上脊膂脈﹐入於泥丸。所想其黃气紛紛然﹐如雲直貫泥丸﹐想畢復漱咽。乃以兩手掩兩耳﹐搭其腦﹐如鼓鳴﹐三七下﹐伸兩足端坐俛首﹐極力直頸﹐兩手握固﹐叉於兩脇下﹐接腰脇骨傍。乃左右聳兩肩甲﹐閉息頃刻﹐气盈面赤則止﹐凡行七徧﹐气從脊膂上徹泥丸﹐此修道之大綱也。然更有要妙﹐在乎與天地眞气冥契同運﹐能識气來之時﹐又辧气往之所﹐若是則與天地齊其長久﹐謂之神仙矣。法起於冬至夜子時﹐一陽气始來﹐或遲或早﹐先須辧气來形候﹐才覺气來﹐則運自己之气適與天地之气偕作。次日復候此气而消息之。此是神仙至妙至精之術﹐人罕達之。倘三百六十日內﹐運自己之气適合天地之眞气三兩次﹐則自覺身體淸和﹐異於常時矣。況久久習之﹐積累冥契﹐則神仙之道不難至矣。

