邱祖祕傳大丹直指

一﹑論三寶三要

修煉有三寶三要。

三寶者﹐精﹑气﹑神也。精﹐先天一點元陽也﹔气﹐人身未生之初祖气也﹔神卽性﹐天所賦也。此三品上藥﹐煉精化气﹐煉气化神﹐煉神化道﹐三寶之旨也。

三要者﹐一曰鼎鑪﹐異名𨿽多﹐而玄關一竅﹐實鼎鑪也﹔二曰藥物﹐異名亦多﹐而先天一气﹐實藥物也﹔三曰火候﹐名亦甚多﹐而元神妙用﹐實火候也。

二﹑論三關三田

夫背後尾閭﹑夾脊﹑玉枕﹐謂之三關﹐屬督脈﹐爲陽﹔前面上丹田﹑中丹田﹑下丹田﹐謂之三田﹐屬任脈﹐爲陰。此陰陽升降之路﹐自背後督脈上來﹐卽屬子﹐自前面任脈下去﹐卽屬午﹐子午抽添﹐所謂周天火候是也。

先說三關﹕尾閭關在背後夾脊下﹐脊骨盡頭處﹐其關通內腎之竅。直上至背後對內腎處﹐謂之夾脊雙關。又上至腦後﹐謂之玉枕關。三關通起一條髓路﹐號曰漕溪﹐又曰黃河﹐乃陽气上升之路。

再論三田﹕泥丸謂之上丹田﹐其穴在兩眉正中入內三寸之地﹐方圓一寸二分﹐虛間一穴﹐乃藏神之所。心下三寸六分﹐名曰土釜﹐黃庭宮也﹐乃中丹田﹐方圓一寸二分﹐亦虛間一穴﹐乃藏气之所﹐煉丹之鼎。直下與臍門相對過處﹐約有三寸六分﹐故曰「天上三十六﹐地下三十六。」自天至地八萬四千里﹐自心至腎八寸四分﹐天心三寸六分﹐地腎三寸六分﹐中丹田一寸二分﹐非八寸四分而何。臍之後﹐腎之前﹐名曰偃月鑪﹐又曰气海。稍下一寸三分﹐名曰華池﹐又曰下丹田﹐方圓一寸二分﹐亦是虛間之穴﹐乃藏精之所﹑采藥之處。此處有兩竅﹐向上一竅通內腎﹐直下一竅通尾閭﹐中間乃無中生有之竅﹐彊名曰玄關﹐直一之气產生之時﹐玄關自開。

三﹑論奇經八脈

八脈者﹐衝脈在風府穴下﹐督脈在臍後﹐任脈在臍前﹐帶脈在腰間﹐陰蹺脈在尾閭前陰囊下﹐陽蹺脈在尾閭後二節﹐陰維脈在頂前一寸三分﹐陽維脈在頂後一寸三分。凡人有此八脈﹐俱屬陰神﹐閉而不開﹐惟神仙以陽气沖開﹐故能得道。八脈者﹐先天大道之根﹐一气之祖。

采之惟在陰蹺爲先﹐此脈才動﹐諸脈皆通。次督﹑任﹑衝三脈﹐總爲經脈造化之源。而陰蹺一脈﹐上通泥丸﹐下通湧泉。倘能知此﹐使眞气聚散﹐皆從此關竅﹐則天門常開﹐地戶永閉﹐尻脈周流於一身﹐貫通上下﹐和气自然上朝﹐陽長陰消﹐所謂「天根月窟閒來往﹐三十六宮都是春」。得之者身體輕健﹐容衰返壯﹐昏昏默默﹐如醉如癡﹐此其驗也。

四﹑論坎離水火

當人未生之時﹐一點初凝﹐總是混沌性命。三月而玄牝立﹐臍如瓜蒂﹐兒在胎中﹐隨母呼吸。旣生而剪去臍帶﹐天翻地覆﹐則一點眞陽﹐凝聚於臍中。乾變爲離﹐坤變爲坎﹐故神出气移﹐遂不復守胎中息。息不守則心火屬離﹐如汞欲飛﹐又加以思虛念想﹐益不與腎水相接。腎水屬坎﹐如鉛欲沈﹐又加情動失固﹐益不與心火相接。腎自腎﹐心自心﹐水火各居﹐是任其升沈﹐坎離不得顚倒矣。不但不能生丹﹐而且生疾病耳﹐焉有生理。

又論胎息﹐呼不得神宰﹐一息不全﹐吸不得神宰﹐亦一息不全。使息息歸根﹐以接先天元气﹐神入气中﹐气包神外﹐如胎兒在母腹中呼吸一般﹐卽爲胎息。蓋呼吸者气也﹐神者心也﹐以神馭气﹐以气畱形﹐以神馭气而成道﹐卽以火煉藥而成丹也。

五﹑論呼吸

訣曰﹕气是添年藥﹐心爲使气神﹔能知神气祖﹐便是得仙人。

蓋呼吸所從起者也﹐呼爲父母元气﹐吸爲天地正气。令气合形﹐神合气﹐則命在我矣。凡人不知收藏呼吸之地﹐彊閉出入﹐與死靜者無異。又或任其出入﹐則元气隨呼气而出﹐反爲天地所奪。

是以有抽添之說﹐使气之呼吸至於根蒂。吸自外而內﹐呼之亦入內﹐吸則來於子宮玉洞﹐呼則直上昆侖巓頂﹐呼吸旋爲一气﹐成爲胎息。𨿽然﹐一气如何至此﹖蓋呼吸久﹐但覺有一吸至於內﹐久之而並不覺气急﹐猶子在母腹時﹐卽爲胎息也。但凡人只知吸之在內﹐不知呼之亦在內﹐知之則可奪天地之正气矣﹐而後方謂之「添年藥」。

六﹑論玄竅

又曰﹕汝欲內呼吸﹐汝當得其一﹐則萬事畢。一之爲物﹐有兩竅﹐兩竅又止一竅。此一竅也﹐無內外﹐無邊際﹐中有乾坤理五气﹑合百神﹐此根蒂之處﹑結胎之所﹐性命始於此﹐精气神俱生於此。

及吾生身受气之初﹐父母精气相交之頃﹐流注一綫之路﹐其中似有一管相通﹐故曰無孔笛﹐沒口人吹也。有此管﹐然後生腎﹐生諸臟腑﹐一身經脈﹐皆從此生﹐又曰總持門﹐曰三關要路。在母腹時﹐吸至此竅﹐合天降﹐呼從此竅﹐合地升﹐又名爲龜鼻頭﹐惟此一竅﹐乃內呼吸之根蒂﹐先天元气實遊於此﹐天地正气實從此入。

人以命門爲玄﹐腎堂爲牝﹐此處立基﹐謬之千里矣。不知玄牝乃天地之根﹐在西南坤地﹐臍後腎前﹐而又非臍下一寸三分﹐亦非兩腎間之空竅。此乃眞竅﹐能得而知。上通泥丸﹐下透湧泉﹐中接心腎﹐內虛而直﹐不可形求﹐不可意取。先天眞種實藏於此﹐通天地﹐通神聖﹐得則生矣﹐失則死矣﹐「眞人之息以踵」者此也。此天仙下手處﹐捨此而下﹐酆都九幽者也。

七﹑論塞兌垂簾

塞兌者﹐口開神气散﹐故塞之也。垂簾者﹐眼全開神漏﹐全閉神昏﹐惟垂簾微啟耳。兩眼之中卽天根﹐卽所謂性命關也。其根生於眼﹐眼屬心﹐心生造化﹐自屬玄之又玄者﹐仙家謂之玄牝之門。心腎內日月﹐交接於內﹐兩眼外日月﹐交接於外﹐攢簇水火而不散﹐气自調矣。

八﹑論回光調息

欲明回光調息﹐須知觀音常之妙用。觀音堂者何﹖觀屬眼﹐音屬耳﹐眼屬心﹐耳屬腎﹐心腎相接處﹐爲觀音堂﹐主持一身神气者也。

其法自兩眼角收心一處﹐收到兩眼中間﹐以一身心神﹐盡收此處﹐所謂「乾坤大地一起收來」是也。心定之後﹐自此用眼下看鼻尖﹐直下看到臍下。眼常在此處﹐寂然不動﹐任鼻呼吸﹐調息綿綿﹐若存若亡。不假工夫﹐則眞息自調﹐「息不由於鼻外﹐思維止於身中」。正謂此耳。又曰「蟾光終日照西川﹐卽此便是藥之根。」蟾光卽眼光也﹐西川卽臍下坤地也。如此回光於臍下﹐以調眞息﹐是神入气穴。回光日久﹐腎中一點眞陽﹐上與心神相合﹐則心息相依﹝內息者气也﹞﹐心息相依則水火旣濟。

回光調息工夫﹐遇靜卽行﹐不拘子午﹐十二時中皆可爲。卽行功時﹐意失便收來﹐所謂「放去收來總是伊」。

是工用久﹐心內自悟﹐五賊先去﹐五賊乃眼耳鼻口意。眼不外視而內照﹐則魂在肝而不從眼漏﹔耳不聞聲而返聽﹐則精在腎而不從耳漏﹔鼻不嗅味而調息﹐則魄在肺而不從鼻漏﹔口不開言而塞兌﹐則念在脾而不從口漏﹔意不妄想而默守﹐則神在心而不從意漏。如此精神魂魄意﹐攢簇在坤位﹐則獨修無漏矣。

九﹑論采藥

藥者何物﹐吾身元气是也。元气行乎气血之中﹐而耳能聽﹐目能視﹐手能持﹐足能行。然而人之生﹐元气生之也﹐所以彊名其气曰「命」﹐而心有神﹐彊名曰「性」﹐神气交﹐性命合﹐故曰「雙修」﹐工夫只在一「雙」字﹐心火上炎﹐腎水下漏﹐便不雙也﹐故修性兼修命也。雙修之道無他﹐不過取腎中之气﹐以合心中之神耳。

采气之訣﹕脊骨二十一節﹐自下而上﹐七節之旁﹐兩腎居之。天一生水﹐夜子時後﹐一陽初生﹐身中元气﹐從尾閭穴﹐自下而上﹐卻行到腎。兩腎中間有一竅﹐正七節之中﹐元气從此而出﹐衝動陽關。所以人睡到半夜子時之後﹐外腎陽舉。陽不自舉﹐內腎竅中之气發出而外腎舉也。當其內腎陽气將到外腎之時﹐不妨披衣起坐﹐垂目閉口﹐調息綿綿﹐存想兩腎中間﹐若有气從此出﹐此气卽謂之鉛﹐爲水中金也﹐又名白虎。夜夜行工﹐坐更餘方睡。腎絡連心﹐下動上應﹐一月之間﹐覺兩腎中間气動而出﹐只因起坐﹐寂然不動之中﹐復以色情采之﹐欲罷不能﹐欲解不釋﹐此气不得順而下行﹐乃逆而上行。丹道只在一「逆」字﹐順於凡母則成胎﹐逆受靈母則成丹。外腎不舉﹐便是陽气不行之驗。不采之采﹐是名爲采﹐而所謂煉精化气者也。

又人喫五穀諸味﹐濁化爲渣﹐淸化爲津﹐津又化爲陰精﹐陰精不煉﹐便作怪想淫欲。只用丹田自然之風﹐吹動其中眞火﹐火在下而水在上﹐水得火蒸﹐自然化气而上騰﹐蒸透一身關竅﹐是爲煉陰精而化眞气也。

十﹑論交媾

旣覺腎水上升﹐便以心气下降。心气謂之汞﹐以其木生火也﹐又名靑龍。心气下降﹐則水火迎合﹐心腎二气﹐自然交媾﹐卽身中夫婦也。以意爲媒﹐用意勾引﹐意卽中央土也﹐又曰戊己土。

所謂交媾﹐只心腎二气﹐循環於心下腎上之間﹐玄門指爲洞房。循環百徧﹐交媾數足﹐自然落於黃庭﹝下丹田﹞相迎。無夜不交媾﹐夜夜落黃庭﹐則夜夜元气凝聚。常人以之延壽﹐玄門以之修煉﹐皆借此气爲丹頭也。

十一﹑論河車

元气積聚丹田﹐上無路可通﹐只得下穿尾閭﹐由尾閭而夾脊﹑而玉枕﹑而泥丸﹐則背後气通也。前降之气﹐愈引後升之气﹐上而復下﹐下而復上﹐玄門所謂「河車運轉」﹑「夾脊雙關透頂門﹐修行徑路此爲尊」者也﹐總之是任督二脈通。任起中極之下﹐上至咽喉﹐屬陰脈之海﹐督起少腹以下﹐至上鵲橋﹐屬陽脈之海﹐二脈通﹐則百脈皆通。又曰「皆在心內運天經」﹐「天經」卽二脈也﹐「晝夜存之可長生」也。

運轉之後﹐復落黃庭﹐自覺黃庭內有气存焉﹐以心常常照顧﹐所謂心息相依﹐又謂凝神入气穴者此也。行住坐臥﹐照顧不移﹐神气自凝﹐一气旣歸中﹐鼻中气自微﹐所謂「調息要調眞息息」者此也。

十二﹑論采眞陽之气

丹道當夜气之未失﹐但凝神聚气﹐端坐片時﹐少焉神气歸根﹐自然無中生有﹐漸凝漸聚﹐生出一團陽气。聞至人調息養性之訣﹐無非精气通身﹐煉一身之陰气而已。

若於寂然不動之中﹐復有動機﹐卽如法采之﹐此時更加觀照而凝神﹐以助火工。卽不必三个月時候﹐或靜坐時﹐或睡醒時﹐覺腹中有沖和之气﹐升撞不定﹐此眞陽之气動也。卽用微意﹐采此眞陽之气﹐引到頂上正路中﹐所謂「倒行逆施﹐以能升頂」者此也。復自頂上引至腹中﹐又自腹中引入尾閭關。前後數回﹐片晌工夫﹐一得永得﹐其气常自周流矣。

十三﹑論合日月眞气

又曰﹕能奪天地之眞气﹐可以長生。法可早晨於髙處﹐向日靜坐﹐存想太陽包羅吾身﹐連身化爲太陽。無思無欲﹐混混沌沌﹐天地之气漸漸歸於吾身。

亦可二六時中只向日﹐如日在東﹐眼則向東﹐日在西﹐眼則向西。總是吾身與太陽相抱﹐輪轉不息﹐方能得之。

合月之气亦然。

十四﹑論接天地之气

然凝一之久﹐又復周流循環不已。鼻息之气接天地之气﹐天地之气從鼻入﹐接著腎中之祖气﹐與之混合一運。此人之气而漸與天地合﹐以爲後來煉气化神張本﹐補益吾鑿喪之眞气﹐所謂「竹破以竹補」也。又以此融化凡精﹐而生眞气﹐眞气已足﹐自然化神﹐充滿一身內外。

十五﹑論得丹

如欲得丹﹐必須棄世大靜﹐小靜三日﹐中靜五日﹐大靜七日。靜中自然生動﹐所謂「人死自活」﹐此時全仗道友護持之力。「混沌鴻蒙﹐牝牡相從」﹐鴻蒙者一气未分時也﹐相從者陰陽混於中而不相離也。當其未離也﹐神凝气聚﹐混融爲一﹐內不覺一身﹐外不覺宇宙﹐與道爲一﹐萬慮俱遣﹐溟溟滓滓﹐不可得而名﹐彊名曰「太乙含眞气」﹐又名曰「先天一气」﹐爲金丹之母。

今人不知大道之祖﹐或指眞鉛爲先天﹐或指天一生水爲先天﹐或指兩腎中間靈明處爲先天﹐皆非大道之先天也。

又曰「采鴻蒙未判之气﹐奪龍虎始媾之精。」閉入黃房﹐煉成至寶﹐寂然不動﹐則心與天通而造化可奪。又曰「不向腎中求造化﹐卻於心裏覓工夫。」

勤而行之﹐可與鐘呂並駕矣。

