陰符經玄解正義

歸安閔一得箋注

陰符經玄解者﹐範一中所著﹐名曰玄解而義不軌於正﹐遺誤非細﹐故述本經之義以正之。一得亦深懼饒舌之罰﹐惟是陰符經注凡數十家﹐各有玄義﹐何敢敢輕議而謂是﹐的解則未能治於心。

先師太虛翁遺有泥丸李眞人《三一音符》一書。其後跋有曰﹕陰符一經爲崆峒授受之文﹐不得口傳﹐無由心領。吾昔受教於二五道人﹐退而思之說﹐𨿽切近﹐而謂大道已賅﹐則心悉不安﹐反復探索有年。一日泥丸氏老師自遠方來﹐謂余曰「余首所聞﹐實是杏仙因文會意。奧訣貴能通會﹐捨迹求玄﹐則得矣。近聞自牧氏著有陰符發祕﹐然其言連心不普。夫陰符正宗﹐太上傳之西域。達摩東來復傳中國﹐此卽世間教外別傳﹐乃卽心卽佛﹐卽色卽空之妙旨。我宗祖師長春眞人身體而力行之﹐其道傳自火龍眞人﹐重陽王祖。王祖晚歲得聞﹐取以印證於純陽呂祖。呂祖曰﹕是經玄旨在於觀天執天。相機取捨﹐作用合時。个中玄義在於日月一節。陰陽體異﹐立基各判﹐各有妙用在於愚人一節。別開生面﹐觸處洞然﹐皆有滴滴歸源之妙在於人以一節。究其啟發心傳﹐在於「不」字﹐訣中之訣在於是經末節﹐是皆於虛極靜篤中討消息。而其入手在於靜字﹐致之中和在於殺﹝去聲﹞字。更須於末「奇器」兩字裏作胎養入聖之究竟﹐蓋有澈終之妙在也。汝可先於篇中盜字參之。盜者﹐物次於皿之謂也。此盜字尙有端倪﹐而所次惟元﹐聖人言之﹐蓋惟培養色身﹐而元中有一故。亦可謂之培性﹐令汝先參盜字者以此。至於奇器之爲物﹐難言也﹐迹求不得﹐形忘刀現。聖人以道不外身﹐用以渾煉﹐煉成神捨。動時鳶飛魚躍﹐靜則萬籟無聲。白長眞元日返於一﹐不復有我神捨﹐靖矣。然有鄞鄂尙未修焉。於是聚精會神﹐虛位以凝﹐眞一盈充一身﹐以渾合三才﹐須等色相於虛無﹐持之以俟。時至﹐三才之元必合个中﹐富庶若固有之。化化生生﹐聽之自然﹐純之又純﹐三才之元化成一寶珠﹐惚兮恍兮﹐懸於我前﹐鄞鄂完矣。已而珠我忽合﹐惟覺光明無際﹐此是三才眞一與我眞一合一不二﹐乃謂胎結於器﹐卽奇器也。奇器之用大矣哉﹗然窮其初功﹐還自煉己始﹐煉已功純﹐乃可從事奇器焉。經𨿽示末節﹐而此理聖凡男女咸處具於性體者。世人專貼男子說﹐誤也。第其正用﹐卽在天人合發一節。故曰﹕不得口傳﹐難以心領。是經之大略如此。讀此經者心眼貴明﹐離合字體﹐固爲玄妙﹐然須會而通之﹐維持調護﹐觸類圓通。法無定法﹐不外於消息生殺四字。蓋有雙管齊下處﹐指不勝指﹐處處有之﹐切不可忽﹐尢不可穿鑿。一失正旨﹐而橫墜三肢﹐救不及救者也。居我語汝﹐從事此道步驟推三。始則自有人無﹔繼則無中有﹔末則攝有歸無。是卽退密於密之義﹐無非出於自然。蓋有莫之爲有者在也。天仙大道備是經矣。修道而捨是經﹐將何所適從。以是經爲體﹐大用之則可醫世﹔小用之則三千行滿﹐八百功圓﹐亦可以證果。王祖拜而受之。斯論也﹐王祖述之﹐邱祖志之﹐未嘗筆之書﹐歷授至余。近聞好事者誤會正解﹐語涉陰陽邪說﹐是文禍世之文﹐余爲世道述玄旨。汝其志之。」太虛翁拜而受之﹐筆此語於《三一音符》之後。是書蓋與陰陽經相表裏也﹐一得藏之四十春秋矣。

玆因門下施生兆麟於案頭探閱《陰符經玄解》﹐質之於余。余取閱之﹐不覺爲之三嘆。是難蓋潘陽範君儒名宜賓者﹐據所聞而迷﹐其志可嘉﹐惜所聞不全﹐故其所解不正。味其語句﹐中溺邪說﹐而以世傳拆字訣証之﹐正合泥丸氏眞人所謂禍世之文。今且收入道藏。蓋我祖我師必早知﹐故宜明玄旨於八十年前﹐以救後世之迷惑。可見大道不終晦也。一得旣沐師傳﹐敢避玄罰乎﹖爰力謹述於範注之後﹐名是書曰《陰符經玄解正義》﹐志在紹述師傳﹐昌明正道。一得又按﹐陰符經解﹐《道藏輯要》所載者﹐有十眞集解。十眞者﹐赤松子﹑子房張眞人良﹑太極左宮葛仙翁玄﹑西山許眞人遜﹑正陽帝君鐘離祖師權﹑純陽帝君呂祖師巖﹑華陽施眞人肩吾﹑至一崔眞人﹑明公海蟾帝君劉祖﹑玄英淸虛曹眞人道衝。蓋系憑沙演說者也。文有唐通玄先生張果注﹑元混然子王道淵注﹑明時復初道人高時明訂正﹐亦屬亂筆。一本沈亞夫注﹑一本蒼崖氏注﹑一本元陽子頌﹐均屬乩筆。此外﹐古注善本有如﹕張洪陽序本﹐陳希未珍本﹐李荃注本﹐朱紫陽注本。《輯要》均未收入﹐采書須具隻眼也。

陰符經

範氏曰﹕陰者﹐太陰月也。符者﹐太陰與太陽相交。一年有十二次合朔﹐十二次圓滿﹐引合朔圓滿之期卽爲符候。第太陰借日生光﹐內含眞火﹐故又謂之火符。至經者﹐卽月節有五六之數﹐如海之潮汐﹐不失之謂。前人以暗解陰及寸陰分之說﹐皆屬錯認。此乃顯言﹐太陰正見﹐太陰中有太陽眞火﹐在依符盜取﹐誠爲修道之玄範﹐是此三字爲全章之祕旨云爾。

一得曰﹕斯解至切近﹐不支離﹐學者會斯解而歸於正﹐則無蹈空之獘。若泥斯解而以迹求﹐則墜入旁門﹐適以輕命矣。

上篇

觀天之道﹐執天之行﹐盡矣。

範氏曰﹕道者﹐下交之義﹐如初功自首下走之意﹐合首走豈非道字乎。而道功二人成大﹐今言天﹐乃純陽之謂。第此純陽實非一人能居﹐必須二人﹐而二字卽陰之謂﹐以二人而合歸一處﹐又豈非天字乎﹖至觀字中具妙義﹐是用二口於佳花之上﹐自必有日見之機﹐故以觀字隱含其義也。第陰陽之闔辟﹐如天之虛靜﹐自然而然﹐現其交光。的須效天之逆行﹐執中過渡﹐幸得一九以爲造化樞機。人體此施功﹐則陰符之祕在此。二句爲全經之綱領﹐以起下文也。

一得曰﹕範氏不得眞傳﹐徒泥拆字訣﹐因以誣聖惑眾﹐縱其所聞有自﹐總是旁門。蓋此一節爲全經總綱﹐依經直解﹐得在觀天執天。是以天字爲體﹐觀字﹑執字爲用。是故曰道﹐曰行。道字無庸拆看。道字拆看﹐乃屬陰陽門不入品之最下乘。其門開自番僧﹐漢後傳入中夏﹐碧眼胡僧是也。世有其書﹐爲吾宗鄙棄者。此道字直解爲是﹐天字亦然。惟觀字拆之﹐卻有妙理﹐而又不眾正體拆看。執字拆之﹐亦有理。而采法須從觀字正體體入﹐加功於虛於寂﹐則个中妙義妙應﹐層出無窮﹐洵光玄祕。吾願學者合而參之﹐其義極中正者﹐此節已有雙管齊下之妙。觀字知從正體拆看﹐卽玄解自見﹐頭頭是道矣。

天有五賊﹐見之者昌。五賊在心﹐施行於天。宇宙在乎手﹐萬化生乎身。

範氏曰﹕二人之天﹐有眼﹑耳﹑鼻舌﹑身之五累。識此五者爲我之累﹐是能見之﹐而功中卻不離此五賊之用。要人心識五賊﹐而以五賊致用於人﹐爲彼之累﹐切不可使五賊爲我之累也。蓋施五賊於二人之天﹐不過如匈狗之用﹐將陰陽我握在手﹐使五賊擾累於人﹐的須萬變應機﹐則萬化生生於我之身矣。

一得曰﹕範氏此解﹐悖謬極矣。乃論聖經專爲男子而設﹐其見己私﹐是精靈作用﹐範氏未知思耳。詭道求成﹐必遭雷殛死﹐墮蛇狐﹐甚則淪入蛤蚧之屬﹐爲人作房中媚藥之用﹐其業報必至如此。豈知是節﹐乃聖人修省之學﹐發明上節現執二字之旨。言五行正﹐則爲五德﹐邪則爲五賊﹐重在一見字。偏勝則爲五賊﹐心能察之﹐而順天之施行﹐則可權操乎手而萬化生乎身矣。男婦皆受天地之中以生﹐各正性命﹐豈有損彼益此之天道耶。謹按經旨言五行之用﹐德中有刑﹐制其過而用其中﹐則萬化之原不爲賊耳。是統男女而槪示修省者﹐斯謂之大道。

天性﹐人也﹔人心﹐機也﹔立天之道﹐以定人也。

範氏曰﹕二人之天﹐生來本小﹐有自然之五賊﹐此五賊之機現前﹐莫不生之於人心。心識此機﹐假目以觀﹐故稱機心也。知之者﹐息此機心於內﹐用此機心於二人之天﹐以立道基。而此道基之立﹐不離乎先天『六一之鉛』﹐正以『六一』二字指人以定之。是心與性﹐天與人﹐爲道之必用。無咫尺之還﹐無絲毫之惑也。

一得曰﹕此解大旨已錯﹐何論其人也。旣昧此節經旨﹐又不識得眞一﹐邪說溺心﹐故將立字拆爲『六一』。不知此節是言人稟天性而心爲萬化之機﹐經旨是示人盡性以立命。蓋以盡性爲道基耳﹗區區六鉛何足爲道基哉﹖彼認六一爲眞一﹐豈知六一乃眞元﹐是以認民爲君矣。此節言性﹐下節言命﹐而保命在性﹐故須盡性以立基。只須順理眞解﹐則上下貫通﹐立字何須拆會。

天發殺機﹐移星易宿﹔地發殺機﹐龍蛇起陸﹔人發殺機﹐天地反覆﹔天人合發﹐萬化定基。

範氏曰﹕陽以星宿光明之機下照﹐是發於天也。陰以龍蛇起騰機上現﹐是發於地也。此乃分而言之也。要合而言之﹐地發气騰固團天气之下交﹐卽天發之光明亦因地气之上騰。而人察天地感應之機﹐兆使陰陽顚倒逆回﹐此气全在二人合一不分﹐有一口之發﹐故於此際盜天地眞一之气﹐奪陰陽造化之玄。此正不生之生﹐不化之化﹐反離爲乾之奧用。無非以向定之人﹐而定我之根元也。此中天人合發—句﹐爲全經之祕旨密矣。

一得曰﹕此節乃極精大之理﹐柰何範氏誤用邪說以會之﹐是眞癡人說夢。蓋此一節﹐所以立命﹐而注意全在性功。所謂憑他風浪起﹐我自不開船。言當靜定中看消息﹐雨過天晴﹐云開日現﹐迎機以道﹐萬化自生﹐豈勞人力也哉。據理直說﹐可以會悟。所謂殺者﹐變化之理寓焉。蓋五行生气﹐莫不伏根於死气之中﹐如﹕金生水﹐水生木﹐是爲木之祖﹐而木遇金則囚死﹐蓋生气藏於死气之中也。此卽慘舒互爲其根之機﹐非殺機。則有伸屈﹐而其道窮矣。星宿龍蛇﹐陰陽消長遞嬗之迹象﹔天地反覆﹐陰陽顚倒之義理。化機生於逆中﹐生﹐順也﹔殺﹐逆也﹐逆以成順﹐則萬化定基矣。按上六句統言三才感應之妙﹐下兩句乃言含有無窮妙義﹐而訣惟於自然機發之初﹐相機調撥﹐無過不及﹐不先不後﹐間不容髮耳。此非虛之極其﹐靜之篤﹐無從下手﹐範氏謂全經祕密是也。然訛以坎爲眞一﹐而泥將合字拆作二人合口會之﹐則三家作證盟矣﹐於經旨豈不大謬哉。一解殺字作去聲讀﹐蓋卽易經謙卦之義。三才之情之性﹐無不惡盈而好謙者。第按此義乃用於機發之後﹐爲承啟交關時手法﹐亦丹道須知之要著也。節中定字﹐亦含有定訂兩妙義﹐此等作用無非爲得眞一張本﹐眞一得則基立矣。然非智巧所得取者。苟或蒙昧﹐則當殺不殺﹐欲定不定﹐求合不合矣。失之毫釐﹐謬之千里。此節中之大關鍵也。

性有巧拙﹐可以伏藏。九竅之邪﹐在乎三要﹐可以動靜。

範氏曰﹕眞一之气生自小中﹐非功不能勾取﹐非手不能托出其用﹐得宜全憑心生。若爲性所使﹐𨿽巧而返拙。不爲性所使﹐似拙而正大。巧則退伏藏密之﹐爲正似拙﹐實巧之作用也。掠取眞陰中之眞﹐伏藏於密﹐前後升降﹐以周行任督﹐流通而不滯。所以能悠久長存﹐正長生須伏气之謂。庸人不知伏藏之奧﹐不謹九竅之邪﹐故失其生。而九竅之最靈者﹐無過耳目口三者爲至要。三者用於動靜之中﹐如太上所云﹕欲翕故張﹐欲弱故彊﹐欲廢故興﹐欲奪故與之爲也。三藏於一﹐一中含三﹐𨿽專指此三者﹐而又不離西女爲要﹐隱在其中﹐爲聖功喫緊處也。

一得曰﹕此性字﹐指气質之性﹐伏藏不動之義。拙者﹐錮於陰濁之累﹔巧者亦役於事物紛應之累。皆當伏藏不動。久則大慧可生﹐巧不足言也﹐拙不足爲害也。謹按此節乃承上「基」字說來﹐言人秉性有巧拙﹐能知伏藏不用﹐則可不爲九竅邪引。忘巧化拙﹐訣在知守三要。須動而勿動﹐所謂靜亦靜﹐動亦靜也。此節靜能生慧之義﹐是示人養性之訣也。範氏中溺邪說﹐又不明性命宗旨。何謂勾取手托乎﹖性可覺而不可持﹐命可見而不可執﹐是皆極虛而無體質者也。性命皆在虛寂中﹐生龍活虎﹐古經言之。乃飲於西女凡體中勾取而手托之﹐其惟癸水手﹗﹖丹書曰「見之不可用﹐用之不可見。」範氏應亦知之﹐何得出此門外漢語。況坤中坎一﹐尙屬眞元﹐何關於性﹖其視性爲何物歟﹖此節循行上節失手者而發﹐下節亦然。此節眼目在伏藏﹐下節乃承此節末句而發。究其主髒﹐要在明心﹐心明方能審機云爾。

火生於本﹐禍發必克﹔姦生於國﹐時動必潰。知之修煉﹐謂之聖人。

範氏曰﹕首二句言人無戒定之篤誠﹐爲識神所使﹐投身妄作﹐一失其眞﹐化爲死腐﹐如火焚木之諭。中二句乃雙關爲言﹐亦可如上二句之意看﹐又指三女爲姦。因有生於其身之動﹐我又因其動使之心潰﹐於天人合發之時﹐運我自然之殺機﹐返後天爲先天。知用此矢口修之﹐可謂聖功之人。第此聖字耳﹐爲坎口﹐爲離﹐正謂坎離相交﹐得其一之气﹐歸入中土爲王也。此聖字﹐幸勿略之﹗

一得曰﹕範注大謬﹐不可從也。不惟「知」字謬說﹐「聖」字解法亦不合字義。「聖」字正體從「壬」不從「王」。按此一書以「知」字爲體﹐「修」字爲用﹐承上節下句說來﹐其節旨在一「知」字﹐蓋有體而後有用。不知如何得修﹖修者﹐修之於動靜之機﹐未現之先也。知機乃可下手﹐故知節旨重—「知」字。自可依文直解﹐無庸於字畫中別尋祕旨。其大要在五行之播﹐不可縱而無節﹐懸承上文而言﹐蓋示毋忘殺字義耳。首二句乃言生中伏殺﹐中二句乃言安不可懷﹐末二句乃言知修之妙。據文直解言生之過﹐則殺機動﹐賊我者在內不在外也。火本木中所生之气﹐而火發則木毀。姦本國中所生之人﹐而姦動則國破。幾有防不及防之禍。機已發﹐動則無及矣。其機爲何﹖生之過而無節制則爲禍爲姦﹐聖入戒之。治世修身﹐道無二致﹐是經本義如此。範氏之說極謬極曲﹐曰聖功﹐是眞誣聖也。至如拆知字爲矢﹑口解之﹐自有三皇玉訣可證。範氏所解﹐乃用近世傳流口訣﹐不知玉訣所示﹐極堂皇﹐極冠冕﹐𨿽處通衡大庭﹐有矢口之用﹐豈僅不寬農﹐不解帶﹐卽使彼我不面﹐亦且遠近不隔﹐所謂山河大地莫非護鼎﹐蠢動含靈無非藥物。第當空我色相﹐寂我思慮﹐只存—炁﹐無際無邊﹐六合三才﹐視同粒粟。我之个中光華內透﹐有若應感而出﹐其直如矢﹐旋見聖日聖月﹐金光照耀﹐五彩雲霞﹐浮空隨注﹐疾著飈風﹐無遮無礙。已而日月合壁﹐懸我金庭﹐漸近漸縮﹐其小如豆﹐恍若佛前琉璃燈﹐个中大無不容﹐細無不納﹐此之謂也。斯時﹐不起一念。初必有物來自虛無﹐覺我此中得有萬種充和況味﹐但可領會﹐莫可端倪。三聖謂此是眞元之至﹐尙非眞一。眞一之來﹐亦倏然自入﹐寂無聲色﹐惟覺此中萬分泰定﹐安若盤石﹐而莫可形容。眞元眞一﹐如鏃之赴的﹐此之謂矢。蓋卽佛氏所稱牟尼阿利也。夫口也者﹐蓋我道宗所謂玄竅﹐按卽是經末節之奇器﹐一拳打破﹐卽是佛氏之彼岸﹐儒家之無極也。昔如來說法彼國﹐從學五千眾﹐乃於寂寶光中﹐眾見一光直入佛懷﹐佛若沈醉而蘇﹐故有五千退席之說﹐蓋言弟子訛認佛倦而退。是可爲矢口之一證。範氏末之聞耳。若夫經中「故」字﹐不必從拆字訣會﹐卽以拆字論﹐亦自有正義。是言文勝之機﹐則當反古﹐此卽老子遊心於物初之義﹐柰何證以三峯家作用哉﹗

以上數百字﹐天仙大道盡泄於斯﹐原不應筆於此節﹐只因點破矢口。若不和盤托出﹐則此知字精義不顯。非以功到此節﹐始用知字也。以經義言之﹐自在天人合發二句中耳﹐見者審之。

中篇

天生天殺﹐道之理也。

範氏曰﹕天生者﹐常道之順行也﹔天殺者﹐返道之逆行也。今以常道自然順行之身﹐行逆道自然逆回之奧﹐故謂天生天殺。而此專用逆回顚顚倒倒之妙理﹐方謂成聖登眞之大道也。

一得曰﹕此節蓋承上篇天發殺機一節之義理﹑條理也。五行無殺機﹐則四序雜施﹐而無循環之理矣。殺中有生﹐藏生於殺﹐所以秩然有理﹐遞嬗而不窮也。

天地﹐萬物之盜﹔萬物﹐人之盜﹔人﹐萬物之盜。三盜卽宜﹐三才乃安。

範氏曰﹕萬物之榮枯隨天地之運轉﹐故天地爲萬物之盜。人不能持守﹐被萬物伐賊其眞性﹐故萬物爲人之盜。人若能保固不失﹐掠取萬物之眞﹐故人又爲萬物之盜。三次之盜﹐始成一爻﹐九次之盜﹐方全乾卦。个中之先後﹐不過用人之—口以合其宜﹐則三爻無非以女而得安全也。

一得曰﹕舊解「天地﹐萬物之所盜﹔萬物﹐人之所盜﹔人﹐萬物之所盜」﹐此解最爲直接。謹按﹕經義承上﹐發此篇第一節

玄理﹐而三才諭三田。用時取宜﹐無違自然﹐而各有歸﹐束一如奠﹐安三才之道。盜字解見上。太虛翁謂下篇之奇器﹐物物自具﹐故能互相爲盜。究此字之妙義﹐必須口授。然不外乎若愚若拙而又若虛﹐則物得安﹐大要在一和字。而範氏謂女而安﹐異哉﹗所謂旣宜且安者。蓋言三田皆宜充裕耳。第三田之充裕﹐各有一物﹐而馴致充裕﹐自有步驟。精充則气充﹐气充則神充﹐神充精乃足﹐此則又有一道焉。此節精義如此。是則三才奠安之祕旨﹐其義見於下節。

故曰﹕食其時﹐百骸理﹐動其機﹐萬化安。

範氏曰﹕故也者﹐接上文之安字﹐安十字於口﹐以返口中之眞一。斯有「故曰」之用食者﹐食大藥也﹐卽「得之者﹐常如醉」之謂也。然必因彼之時至。而彼之時至﹐必有機現動象。動象﹐是機之動象﹐乃正食彼之時﹐卽人爲萬物之盜也。但具此兔髓烏精﹐人一食之﹐則周身之骸盡皆通理。濁陰逐而化淸陽者﹐必素日之退陰符進陽火周天之功。有萬徧之化精气神﹐是故一食之得安於化。此萬化又豈離女而得安乎。

一得曰﹕不失其時﹐而後能食其時﹔不弗其機﹐而後能動其機。「故曰」二字藏有妙義﹐亦見三皇玉訣。其訣惟在返還﹐而不流復於邃古之初復命之義也。致一之訣﹐其惟「曰」字乎。「曰」也者﹐个中有一。萬緣故下﹐意縮身世人我个中﹐其大無際﹐一任气機流行﹐如雲如霞﹐忽復萬籟俱息﹐內外安定﹐卽以意凝之﹐但覺油然﹐寂寂無聲﹐三聖謂是眞一之來歸﹐乃是曰字玄象﹐此則所謂無象之象也。著泥於形﹐則所得必僞。能從虛無入手﹐則曰時﹐曰機﹐皆合道矣。範氏所述﹐原屬古仙假外眾說內功之口訣﹐而云「豈離女而得安」﹐則打入邪說矣。竊按﹕古字﹐知字﹐故字﹐曰字﹐虞字﹐聖字﹐等等均以識時爲要。然範氏但知泥用一時﹐不知時時可用。蓋時有活定兩說﹐非僅子午有活定﹐自子至亥皆有活定。所謂眞一眞元﹐不外一身﹐而又不泥一身者。大約於起功之刻﹐自辧所值景況以定其時﹐此法最活而最靈。以一身言之﹐其時有定活﹔以三才六合言之﹐其時亦有定活。故其互相感應也﹐定則應定﹐活則應活﹐間不容髮﹐是以時之中有機焉。時到則機動﹐機動則化行﹐是乃自然之妙理﹐自然之大道。範氏直坐並觀天耳﹗

人知其神之神﹐不知其不神之所以神。

範氏曰﹕神者﹐陽也。神之神者﹐陽中之陽也﹐卽玄之又玄之謂也。但此眞陽藏於眞陰之中﹐而取此眞陽是矢口而得﹐呂祖所云口對口之神用。試思以知字中分﹐豈非矢口兩字乎﹖故謂之知其神之神也。第此之用﹐不離乎尋常平淡﹐無一毫矯揉造作之舉﹐似無爲而卻有爲﹐有爲中又卻無爲。故謂之知其不神之所以神也。要知取此陽气﹐的以奇器﹐用不神之神法﹐方其陽气之來﹐正父母未生前之始气也。

一得曰﹕此兩知字﹐範氏未得眞傳﹐流入邪說﹐蓋不聞虛無之中的有交感之妙義耳。此節上句乃指物我气神相交於虛無之中所生之眞元也。下句乃言三才眞元發揚於上之气﹐感我之气神上達而應之凝之﹐則虛無之中合並而生眞一也。謹按經義言﹐取物我平感合生之物﹐不過眞元﹐故謂之神之神﹐不足貴也。能得彼我气神上感兩大﹐人元降合﹐虛無而生之物﹐乃是眞一﹐得而有之﹐始成聖眞之胎﹐是爲至寶。神與神會﹐故謂之神之神。至合中所生一﹐則虛極矣﹐不可以神言也﹐故謂之不神之神也。語气偏重下句﹐故有知﹑不知之別。

日月有數﹐大小有定﹐是功生焉﹐神明出焉。

範氏曰﹕日陽體屬離﹐陰之小﹔月明體而屬坎﹐陽之大。各有其數﹐日數須足十六﹐月數須足五千四十八日。人以日月之行度爲言﹐非也。至云前三後三者﹐乃言甲庚之並﹐丁壬之合也。假如成乾之初爻﹐先用甲前逆排三位癸後之壬並之﹐次用庚後順排三位之壬﹐亦是甲前逆排癸前之壬並之﹐末又用甲前逆排三位癸後之壬並之。此正前弦之後後弦前﹐前三後三之訣也。如此三並而成乾卦之初爻﹐如此九並而成乾卦之三爻﹐方至純陽地位。此必日月之數足定﹐用此成聖之功﹐使五行攢簇於中宮﹐而神人生焉﹑出焉。是神﹐人生成﹐非日月相合爲明﹐未能成就﹐此正不神之所以神也。第此之云前三後三﹐前弦後弦﹐甲庚丁壬之指﹐卽是火符也。日月數足﹐卽火符數足。發現之機﹐正知其神之神也。呂祖師所云「遙指天邊日月輪」﹐又云「地下海潮天上月」﹐崔希範云「天應星﹐地應潮」﹐莫不本此解。實陰符成聖之大道﹐千古不傳之奧義也。

一得曰﹕日月計庚甲﹐小大計陰陽﹐自是易理﹐範氏之說是也。謹按此節發明上文「人知」句義﹐實爲千古—鼻心傳口訣﹐而經卻以人知言之。蓋黃帝時﹐修道者多﹐此種經義﹐人人知之﹐故曰﹕人知其神之神也。範氏不悟﹐以此節爲不傳之祕﹐是以此節爲不神之神﹐未聞陰符最上上乘功法。蓋此節尙帖陰陽兩家數足﹐時至機動之傾﹐平透平感之火候。未曾說到六合三才﹐普感普應﹐渾—合交合生之修。然已聖功生焉﹐神明出焉。

先師太虛翁故謂此節是貼上文首句說。若夫最上上乘是從天地未有﹐父母未生前落腳﹐故無陰陽﹑五行﹑年月﹑日時等用。一俟機動﹐節情歸性﹐成一寶珠﹐吸入奇器。日積月累﹐竟與三才眞一合一不二﹐乃成聖胎。如是則三才壞﹐而我自長存。是爲三皇時玄修功訣﹐尙非黃帝時人所得其知之祕。上文下句乃指此﹐故有不知云云。星乃百尺竿頭功法﹐左右逢源﹐天下歸仁之妙道。一得所聞於先師者如此。

然﹐先師又謂此節玄理乃立身之本﹐此節遺忘﹐則最上上乘無由以精進者。此一節何可暫遺也哉。

其盜機也﹐天下莫能見﹐莫能知。君子得之固身﹐小人得之輕命。

範氏曰﹕盜者﹐道也。聖功作用﹐觀其機﹐以施盜於二人之夭。則一七之眞陽莫能目見﹐其下一七之眞陽惟憑矢口中得之。君子知二人之寸陽必須以十字大口﹑小口之法方得返來﹐以固其身而長存也。小人不能自守﹐恃才忘作﹐流於邪道﹐喪身不悟﹐故云輕命。此示人之邪正之吉凶也。

一得曰﹕此節「其」字﹐是指上節所言之道。盜者﹐密取而藏之之義。機者﹐彼我所發之機也。不藏則散﹐故貴知盜。莫能見﹐莫能知﹐故曰盜。然﹐貴存普心﹐毋使偏勝。蓋含有「取與」兩義。知此謂之君子﹐昧此是爲小人。此其中蓋有天命在焉。觀天執天者﹐何可忽諸盜機。合乎天則固身﹐挾私以盜適以輕命矣。得者﹐何得﹐此取與之道也。謹按此節尙屬小試之道﹐故有此誡。範氏見不及此﹐故其所解﹐墮入輕命一流﹐不可從也。

下篇

聾者善視﹐瞽者善聽。絕利一源﹐用師十倍。三返晝夜﹐用師萬倍。

範氏曰﹕此指功中遇用美口之時﹐必須如聾者之善視﹐瞽者之善聽。二善諭專字之義﹐又含用口而心無口之謂也。要知功中用盜﹐非口不能取。絲色眞一源頭之利﹐惟口一源之用最爲至要。是先以耳目之用於機﹐得機上始用其口﹐而口一用﹐又緣十字以得之。果以十字而三返根源﹐眞如兵師之危厲。此正火裏栽蓮﹐誠有萬倍之獲。是全耳目口宵旦不輟﹐以成盜機之利﹐以起下文機心之用也。「倍」字另有妙義﹐未敢筆之﹐請勿略也。

一得曰﹕上中兩篇言其義理之當﹐然个中利獘亦道及。下篇所言乃是功法﹐而義理遇焉。從而去取損益於其間﹐則法備矣。統而體之﹐在專一﹐在至靜極虛而中無人我﹐一任自然﹐有有無無一以气機視之。此中常寂寂﹐忘其寂﹐則可運至常應常靜。謹按此節首二句「專」義也﹐第三句「一」義也。目利視﹐耳利聽﹐聾瞽能絕其歧﹐則源一也。其第四句集「益」之義也﹐而驗於此。得三返句﹐「恆」義也。師﹐眾也﹐《易》師卦之象言﹐畜眾也﹐此正儔人廣眾之中有歸仁逢源之大道。三返晝夜﹐三十六時也。三十六者﹐陰數之極也。言能專而恆﹐則陰盡化陽﹐三十六宮都是春也。十倍﹑萬倍﹐約詞也。言專一則能用眾﹐恆則愈能倍用之也。

「倍」字拆看﹐乃陰陽門地天作用﹐須連十字合參。「萬」字拆看﹐乃「艸禺」兩字﹐艸屬坤气﹐禺屬陰類﹐此就範氏解法言之。按理而論﹐用倍字作用﹐較勝範氏所宗。然按正義只言道不孤修﹐學者能循是經正宗﹐縱在一室孤修而虛空感至眞一﹑眞元﹐采不勝采﹐竟有十倍﹑萬倍之獲。是經正義不在拆字也。謹按此節意在立命﹐而辭旨注在性邊﹐蓋以命圓在性耳﹗學者審之﹐則知所事矣。

心生於物﹐死於物﹐機在目。

範民曰﹕心爲物機所牽﹐是爲物之用﹐𨿽心生而自促其死也。心不爲物機所牽﹐將物爲心所用﹐是心死而自得其生也。此正不死不生﹐不生不死之謂也。然生死之途﹐用目觀機而定﹐正爲辦道之津梁。心假目之用﹐必學如死人之不動﹐爲最要之上看也。

一得曰﹕引於物而情動﹐爲生於物。役於物而神耗﹐耗則獘﹐爲死於物。心因物而生死﹐實則已無生死。凡生於物之時﹐而能覺照﹐則無死機矣。其機惟目見之。目﹐乃天目﹐位在兩眉之間﹐非兩目也﹐是爲眞一之所憑臨者。用目矚機﹐機緒萬端﹐變幻莫測﹐目能見端識緒﹐見緒識端﹐而機莫遁矣。目之用大矣哉﹗故曰「心生於物﹐死於物」。又曰「機在目也」。此示人須憑眞一爲宰耳。知用與否﹐乃在一心﹐故貴心明。心明乃能見性﹐故學以明心地爲澈始澈終要著。按此目字﹐卽上篇將觀字之主腦。聖人所以用目者﹐蓋以明心﹐意在言外。靜揣上下經文﹐厥旨自見。

天下之無恩而大恩生﹐迅雷烈風莫不蠢然。至樂性余﹐至靜性廉。天下之至私﹐用之至公。

範氏曰﹕二人之不間﹐不作塵情之拘擾﹐全無常道順生之爲﹐是爲無恩。俟其時﹐至機現﹐是大藥生矣。當此之時﹐須分別壬癸﹐使庚甲相合。吞入腹中﹐返成乾體﹐而得長生﹐豈非大恩乎。然﹐金木之並﹐不過烈風之頃﹐再加當頭一震﹐躍然蠢動﹐頓脫狂迷﹐天眞吐露矣。全賴神此—擊。故呂祖云「霹靂聲中自得根」之語﹐堪爲證據。但生來一厶之小土擊出兌中一絲之白金﹐食之𨿽小而堪充六合。生來一厶之小土﹐原來淸靜﹐承受一滴之靑陽﹐凝然不爭。其廉小﹐但二人一厶土之功用固屬不可見之私爲。而我太空一震﹐得返成眞﹐卻顯現人我一厶土中爲用﹐故又謂之公。是此四至字莫非歸中守中之旨也。

一得曰﹕至樂﹐性之動也也。餘者﹐溢於外也。至靜﹐性之定也。廉者﹐約於內也。雷雨之動滿盈﹐故有充溢之應。迅雷烈風必變﹐故戒侈放之愆。「莫不蠢動」﹐是用之公。惟修道者﹐感風雷而受益﹐是獨得天恩之私也。此節玄理﹐如此。聲音之感﹐莫大於風雷﹐此節是承上「善聽」之義﹐上節承上「善視」之義。二節言視聽之靈。應機不泊﹐而後有下節制禽之作用也。範氏之說﹐亦可節取﹐然只可會其意﹐而行之於虛寂之中﹐一或泥於迹﹐便非大道。

禽之制在炁。

範氏曰﹕此專言隹﹐正明天人合發之妙用。是用隹而不用形之作用﹐如鶴以聲交也。其用隹之旨﹐非身中之隹。若不以功力制之﹐隹亦不來﹐而我之任督不通﹐升降路塞﹐縱得亦失﹐無招攝伏藏之所也。蓋隹卽陽人得陽則生﹐失陽則死人﹐爲仙鬼之各半。行此功者﹐正去陰益陽之爲也。但神旣迷離於紛華﹐气又虧失於愛欲﹐非此相機以制﹐相感以隹之妙﹐何能返還於本原也。

一得曰﹕範氏此節﹐不愧玄解二字﹐實爲無有遺憾。惜上篇觀字不從洪武正韻拆看﹐訛從貼體﹐乃有用夫二口於佳花之上云云。若以隹字拆看﹐則便知此篇此句之所以然矣。蓋隹乃靈敏之鳥﹐機觸立作。故著「見」字於右。所以察夫隹性﹐用炁以制﹐使隹勿覺。已而時至機到﹐二炁旣見﹐則自貪合忘衝。觀字之義如此﹐而作用在—炁字。此炁何炁﹐坤元中炁是也。蓋斯禽爲離烏﹐含有眞精流珠是也﹐其性靈敏。參同不云乎「大陽流珠﹐常欲棄人﹐卒得精華﹐轉而相因」。金華者何﹖坤元中炁是也。及其時至﹐坎髓上升﹐是爲兔髓﹐坎離一合﹐化爲白液﹐凝縮至堅。凝結則不飛﹐所謂制也。其效如此﹐乃自然之妙用。究其得致之訣﹐在乎渾穆之中。易曰﹕至哉坤元﹐萬物資生﹐乃順承天。是此節之精義﹐範氏尙未見及此。

生者﹐死之根﹔死者﹐生之根。恩生於害﹐害生於恩。

範氏曰﹕死者﹐常道之爲也﹔生者﹐逆道之功也。常道生人﹐是心迷於情欲﹐則精气神失﹐必至於死。故以生爲死根。逆道生身﹐是心死於情欲。則精气神全﹐必至於生﹐故以死者云爲生根。紫陽所云「但將死戶爲生戶﹐莫把生門當死門」之謂也。總之﹐用逆道之伏藏﹐身未死﹐先學死之道﹐始得生全。卽龍蛇起陸﹐緣於豢養气血之騰﹔雷震風行﹐因於丹臺月印之候。故爲恩生於害。姦邪蘊國﹐將成盜奪必潰之機﹔葉茂花明﹐實陰盡陽回之應。故爲害生於恩。下二句正火候之謂。其火候與刑德相負之機﹐請合參焉。

一得曰﹕五行生死互爲其根﹐故恩害亦相倚伏﹐此節順文直解足矣﹐是爲下文作一提頭﹐乃承上「制」字之義。總在能察气機﹐不使過而偏勝﹐相機而反制之﹐則得矣。是有害以成恩﹐死以成生作用。下節妙旨乃教人下手施功之法。其火候在時﹐所以審气機先後之倚仗也﹔其采取在物﹐所以調濟吾身陰陽之偏勝也。厥用至玄﹐厥機至幻。然﹐不外乎此節之所言也。此節之旨﹐言能盡性者﹐乃能致命。此節以後﹐純是命理﹐其中仍有性以主之。範氏此節所解﹐亦有可采處。

愚人以天地文理聖﹐我以時物文理哲。

範氏曰﹕禺者﹐母猴也。禺之天地﹐至气數充足﹐自有光華之文理發現﹐以爲坎離相交﹐入中成土之兆也。是此觀天察地之旨﹐非天星地文之俗學﹐實乃日月有數﹑小大有定﹑天人合發之玄範﹐爲奪神功﹑改天命之道﹐盡在於玆。故以天地文理爲聖者﹐知愚人之謂也。我則以日月之數﹑小大之定﹑機現之時﹐用不神之神令其必以盜機﹐以發現光華﹐時文之理合聖於哲。更能於物誘紛紜之際﹐令其就天地文理爲聖者默運其气機﹐因能以物理之哲明於我也。而此時之文理﹐乃吾人從朝至暮﹑至親至近﹑極平常處。正聖凡轉關之要訣也。吾人不可錯認﹐請詳參焉。

一得曰﹕顯於外者爲文﹐通於中者爲理。聖哲皆明曉通達之。稱天文星辰也﹐地理山川也﹐𨿽明於象緯堪與﹐是天地之迹﹐非天地之道也者。「時」者﹐賅天人而言。天有定時﹐人身有話時﹐其遞嬗隱現皆有釐然之文﹑秩然之理﹐施功不可錯也。時之用大矣哉﹗「物」者﹐對我之稱﹐謂人也。迹象之見於下者﹐蔚爲人文。神气之發於上者﹐各有條理﹐感合不相紊也﹐物之用溥矣哉﹗言志於道者﹐莫不遠求於天地時物者。人之所忽﹐而不知大道卽在時物之中。气機之流行天地者﹐推算而符﹐目之所見﹔消息之感通於時物者﹐默體而符﹐目之所不見也﹐此陰符之旨也。直解之理如此。按﹕此節是示兩家各正性命之大旨﹐具有雙管齊下妙理。拆愚言愚者﹐指女人之心而言﹐《左傳》﹕「女﹐陽物也﹐其性專靜」。當以用心入手﹐故宜以自身天地文理融會貫通時﹐感合虛空所生之眞一﹐以爲聖胎。我則以無心爲用者﹐故但於時物文理充足﹐機現時﹐極虛極寂﹐機自來合﹐以眞意包之﹐乃成聖胎。蓋禺本無心﹐其機易感﹔我本中實﹐非虛莫納。其理如此。陰符正旨﹐禺我各處一方﹐各有气機外透而气機各不離其體﹐乃有若現勿現之玄﹐三才一元充滿六合﹐彼我克修﹐各自達於虛無之境﹐三才三寶﹐以無爲捨者。無與無遇﹐相合無分。而此中各具陰陽﹐空中媾結﹐變化出焉。若欲形容其妙﹐罄南山之竹不能盡之。虛無更加寂靜﹐則萬化之相交心暢﹐而所生必充。及至不失其時﹐虛受其物﹐則互有所得﹐彼我个中各各積玉成山﹐鋪金成地。此正上篇天發殺機一節之作用而基築於此節者。聖人統男女而普度之﹐故又有下節功法所以別開生面也。其訣至玄﹐而功用卻極平近。然﹐古今人閱是經而鮮克領悟者﹐以無口授故耳。一得竊體師意﹐已將玄旨和盤托出﹐見者幸共勉旃。

人以愚虞聖﹐我以不愚虞聖。人以奇期聖﹐我以不奇期聖。沈入水火﹐自取滅亡。

範氏曰﹕愚者﹐不識不知情懵懵然之謂。是指其人要如愚之說也。虞者﹐恐人知覺我之所爲﹐又以口諭我中宮之說也。聖者﹐不類常道﹐故云以愚虞聖。我明宇宙在手﹐萬化生身﹐坎離之交﹐金木之並﹐聖功之生﹐神明之出自然無爲之道﹐故云不愚虞聖。此「愚虞聖」三字之祕旨也。

一得曰﹕範氏解經悖謬之由總緣認經爲男子而設﹐繼泥於拆字﹐不得口傳﹐一憑私智﹐且更認元爲一﹐故費盡心思﹐適墮旁門。不如據文直解﹐厥義自明。虞﹐度也。聖﹐通明也。愚﹐謂定靜如愚﹐實不愚也。奇﹐謂作用神異。聖道自然﹐不在奇也。矯彊作用﹐則自取滅亡矣。此節語意﹐正以起下文「自然」二字。看去似淺近﹐而玄旨甚深。蓋黃帝之時﹐言道不言丹。至後世有種種說法﹐然不過身心兩字盡之。按此節﹐是從上節透入﹐別開生面﹐乃涵萬於一之妙用﹐彼我並成之大道。然﹐非造作而出。故此下節點出「自然」二字。言以靜字爲入手﹐而以至靜至虛得用奇器爲眞功﹐造至粉碎虛空爲了當。經尙祕之﹐未盡泄也。此節玄義﹐須從呂祖印傳口訣以解之。若曰上節言入手之則﹐時物文理息息靜參﹐則日月小大之中有神明之用。此節功法並將日月小大﹑時物文理等等作用﹐一腳踢翻。是乃涵三爲一﹐戴高履厚﹐並作一身﹔動植生靈﹐皆爲道侶。性分中包羅圓足﹐懸若彈丸。然﹐方其進火﹑退符之時﹐身踞丸顚以看火候﹐是乃擴修鄞鄂之作用。已而火候旣足﹐身乃透入丸中﹐以凝以養﹐所以休息元神﹐亦以靜鎭鄞鄂。斯時﹐耳目無聞見﹐外像愚矣﹐而不知大智若愚所以入聖也﹔天地有反覆﹐內象奇矣﹐而不知交泰非奇所以作聖也。蓋上節作用﹐是指三才散布之眞元乃爲擴修我之一鄞鄂﹐只是我眞一輔翼﹐與我先天眞一尙無關涉﹐是卽釋氏身積舍利等等耳。末節奇器﹐乃是眞一之別﹐用乃大焉﹐是皆自然之至理。於未書點明﹐不合自然﹐則墮落旁門。入火沈水矣。聖經之旨如此。

自然之道靜﹐故天地萬物生。天地之道浸﹐故陰陽勝。陰陽相推﹐而變化順矣。

範氏曰﹕自然之道靜者﹐乃先天太極渾然一體﹐靜極而動﹐化生天地而大儀﹐兩議互爲相交﹐又化萬物﹐此明先天應時自然之化育也。第此陰陽天地之道气機流動﹐循還不息﹐漸沁漸淸﹐至於數足時動﹐陰陽相勝而發﹐我則相推相盈﹐使變化順﹐人物以遂其生者﹐此明後天气機奉時之現象也。而奉天時是知天人合發之時﹐時動食之時﹐日月小大之時﹐此種種時﹐正火候之宗源也。

一得曰﹕浸﹐相入相灌之謂。陰中有陽﹐陽中有陰﹐故曰陰陽勝。範氏此節所解﹐甚合道妙。然須知有物而施﹐功等無物﹐乃至無物﹐而仍如有物。倒倒顚顚﹐个中玄義﹐可以意會﹐不可言傳。而總以虛極靜篤爲宗。虛極則無障﹐不爲後天所礙﹐且能以道陶鎔﹐使之還虛。虛而後能靜﹐靜則中淸﹐機臨必覺﹐不致蒙昧﹐措施合宜﹐可無違時之獘。此一時也﹐其機之現﹐有先天﹐有後天﹐有宜迎﹐有宜捨。當進﹐進火﹔當退﹐退符。𨿽屬自然﹐須憑意運。而運有抑抑揚揚﹐直柔宜剛﹐宜緩宜急﹐宜透宜藏。變化從此生﹐聖功從此出者。

先師太虛翁曰「聖人傳藥不傳火﹐非不傳也﹐火候因時而起﹐相機而行﹐依樣畫葫蘆﹐無是理耳。上乘丹法以心傳。中乘丹法須以口授。下乘丹法必以書授﹐其法繁瑣也。陰符一經﹐文屬雲篆﹐篆方丈餘﹐軒轅黃帝得自崆峒天壇。以帝之聖尙賴問答乃明。世所奉本﹐蓋屬黃帝手授之文﹐𨿽落文字﹐而玄旨在乎心傳。息心體之﹐是經最上上乘已於是節首句道破。老子又云乎﹕人法地﹐地法天﹐無法道﹐道法自然。此節首句﹐黃帝已揭出宗旨。是示人直從父母未生﹐天地未有﹐造化無朕中立腳。知從自然會人﹐則自滴滴歸源﹐頭頭合道。」又曰「上節卽將日月小大﹐時物文理﹐包一切﹐掃一切。而此節陰陽變化中卻藏有知時之義﹐大宜領會。上節之旨戒在拘迹﹐此書之旨戒在忽機。我師泥丸氏謂宜口授者﹐蓋指此等精義耳」。

一得謹按﹕此節「摧」字﹐今古本皆作「推」。從易經「剛柔相推」句﹐則此「摧」字應作「推」字。太微律院云隱律師有國師王昆陽高士密付法物。蓋自邱祖以來﹐歷代眞人所傳衣缽捲冊如意經杖等等﹐中有《崆峒問答》一書﹐上有宋太宗禦題璽印﹐系稱陳希夷珍本﹐並有重陽王祖親筆傳戒偈存焉﹐是爲宋元以前之古本﹐乃作「摧」字。則此本「摧」字﹐必有所本﹐非筆誤也。按《易經》﹕「龍戰於野﹐其血玄黃」相摧之義。一得故仍從範本作「摧」字。

上篇知之修之句﹐他本均作修煉﹐惟律院呂本作修之﹐文法較古。蓋範氏所得之本﹐必自律宗來者﹐故全經篇段節句悉從範本﹐不從他本分章標題﹐見者審之。

是故聖人知自然之道不可違﹐因而制之。至靜之道﹐律曆所不能契。爰有奇器﹐是生萬物﹐八卦甲子﹐神機鬼藏﹐陰陽相勝之術﹐昭昭乎進乎象矣。

範氏曰「自然之道﹐胎息三部之功也。而胎息之功﹐非世俗所謂注意丹田﹐彊拉河車之爲。乃先爲天地之交﹐後行坎離之濟﹐末運歸中之妙。是學在母腹之形狀﹐使任督開通﹐升降流行﹐以資生化者。莫不用十口之反文﹐得陽之下走﹐所以有「是故」之稱也。前之成聖登眞﹐莫不由此﹐故立一無爲不動之功﹐至當不易之法。而此非律曆之數計﹐可能契符。於是﹐有奇器之用。而此奇器實爲道之源﹐气之本﹐萬化之基﹐陰符之祖。聖人藉之以爲下手施功之地﹔機於此器立而殺﹔盜於此器而可而盜﹔不神之神是於此器立可而獲效﹔周流八卦﹑甲子﹑水金﹐莫不由此器立可而逆旋﹔天人合發﹐神迎鬼藏﹐莫不憑此器立可之功能也。此器卽陰陽相勝之術。一進用之﹐必得口口刀圭之陽﹐故有昭昭之象。而此器言於末章﹐是又示人用此奇器於末時也。第此奇器﹐人以玄牝﹑鑪鼎﹑丹田﹑太極等等指認﹐豈非正卽《參同契》所稱「圓三五﹐寸一分﹐口四八﹐兩寸唇﹐長尺二﹐厚薄均」等句之謂﹐爲奇器之形。此中器字﹐有口對口﹐竅對竅之祕。進字又用此奇器之處也。功至用奇器未有不得其一而萬事畢矣。嗟乎﹐聖經當前﹐妙訣存心﹐造化現成﹐何甘自棄﹐而不知急務耶﹐勉之勉之。

一得曰﹕此解器字﹐與上下經文不貫﹐非正解也。其引《參同契》﹐而曰奇器之形﹐中溺於注家邪說﹐更不可從。惟云陽道人以河圖洛書注圓三五等句﹐最爲精確。若以河圖洛書注器字﹐庶乎近道矣。形而上者謂之道﹐形而下者謂之器。器者﹐道之象也。按此「器」字﹐當作道字看﹐可作量字理會。凡器有形質﹐而此器無形質﹔凡器有大小﹐而此器無大小﹔凡器有內外﹐而此器無內外﹔凡器有盡藏﹐而此器無盡藏。故曰﹕奇器。以其範圍天地﹐曲成萬物﹐是以名之曰「器」。實天地之由生﹐方物之所從出也。故曰﹕是生萬物。以其用言之﹐則曰器。以其體言之﹐則曰道﹐自然之道也。自然之道靜﹐律曆能測後天之動﹐而不能契先天之靜。八卦甲子﹐皆動中之數。主宰乎八卦甲子之中者﹐此至靜之奇器﹐有神機鬼藏之用存焉。其在先天﹐無迹可名﹔其在人身﹐則曰玄竅﹐亦無迹可見。是物我同得於先天者﹐萬物立命之基﹐卽萬物歸根之地。萬化所由生﹐聖功所由作。本此器以修身﹐則百骸理。本此器以治人﹐則萬化安。聖人知天地有自然之道﹐制器不能契也。愛有自然之奇器﹐是萬物所由生者﹐因而本此器以制陰陽之有衍狀﹐探本於生於萬物之原﹐而後萬化生乎身。內則施之於一身﹐外則施之於天下﹐皆有神機鬼藏之妙用。神者﹐陽气之伸﹐故言機。鬼者﹐陰气之返﹐故言藏。陰陽相勝﹐而適得其平﹐則萬物生斯器﹐無象而昭昭有象矣﹐此觀天道執天行之極功也。範氏以私智誣大道﹐得吾說而存之﹐邪說庶幾其息乎﹖

