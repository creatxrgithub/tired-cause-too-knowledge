

重陽立教十五論

第一住庵

凡出家者﹐先須投庵。

庵者捨也﹐一身依倚﹐身有依倚﹐心漸得安。炁神和暢﹐人眞道矣。

凡有動作﹐不可過勞﹐過勞則損气﹔不可不動﹐不動則气血凝滯。須要動靜得其中﹐然後可以守常安分。

此是住庵之法。

第二雲遊

凡遊歷之道有二﹕一者看山水明秀﹐花木之紅翠。或玩州府之繁華﹐或賞寺觀之樓閣﹐或尋朋友以縱意﹐或爲衣食而畱心。如此之人﹐𨿽然萬里之途﹐勞形費力﹐徧覓天下之景﹐心亂气衰﹐此乃虛雲遊之人。二者參尋性命﹐求問妙玄。登險之高山﹐訪名師之不倦﹔度喧轟之運水﹐問道無厭。若一句相投﹐便有圓光內發。了生死之大事﹐作全其之丈夫。如此之人﹐乃眞雲遊也。

第三學書

學書之道﹐不可尋文而亂目。

當宜采意以合心﹐捨書探意采理。合理采趣﹐來得趣則可以收入之心。

久久精誠﹐自然心光洋溢﹐智神踴躍﹐無所不通﹐無所不解。

若到此則可以收養﹐不可馳騁耳﹐恐失於性命。

若不窮書之本意﹐只欲記多念廣。人前談說﹐垮訝才俊。無益於修行﹐有傷於神气。𨿽多看書﹐與道何益。

旣得書意﹐可深藏之。

第四論合藥

藥者乃山川之秀气﹐艸木之精華。一溫一寒﹐可補可瀉﹔一厚一薄﹐可表可托。肯精學者﹐活人之性命﹔若庸醫者﹐損人之形體。

學道之人﹐不可不通。若不通者﹐無以助道。

不可執著﹐則有損於陰功。外貪財貨﹐內費修眞。不足今生招愆﹐切忌來生之報。

吾門高弟﹐仔細參詳。

第五論蓋造

茅庵劃捨﹐須要遮形﹐露宿野眠﹐觸犯日月。

苟或雕梁峻宇﹐亦非上士之作爲﹔大殿高堂﹐豈是道人之活計。斫伐樹木﹐斷地脈之津液化道貨財﹐取人家之血脈。

只修外功﹐不修內行﹐如畫餅充饑﹐積雪爲糧﹐虛勞眾力﹐到了成空。

有志之人﹐早當覓身中寶殿﹐體外朱樓。不解修完﹐看看倒塌。

聰明君子﹐細細察詳。

第六論合道伴

道人合伴﹐本欲疾病相扶﹐你死我埋﹐我死你埋。

然先擇人﹐而後合伴。不可先合伴﹐而後擇人。

不可相戀﹐相戀則系其心﹔不可不戀﹐不戀則情相離。戀欲不戀﹐得其中道可矣。

有三合三不合﹕明心﹐有慧﹐有志﹐此三合也。不明﹑著外境﹐無智慧﹑性愚濁﹐無志气﹑幹打關﹐此三不合也。

立身之本﹐在叢林合憑心志。不可順人情﹐不可取相貌。惟擇高明者﹐不上法也。

第七論打坐

凡打坐者﹐非言形體端然﹑瞑目合眼﹐此是假打坐也。

眞坐者﹐須要十二時辰﹐行住坐臥﹐一切動靜中間﹐心如泰山﹐不動不搖﹐把斷四門眼﹑耳﹑口﹑鼻﹐不令外景入內。但有絲毫動靜思念﹐卽不名靜坐。

能如此者﹐𨿽身處於塵世﹐名已列於仙位。不須遠參他人﹐便是身內賢聖。

百年功滿﹐脫殼登眞。一粒丹成﹐神遊八表。

第八論降心

凡論心之道﹐若常湛然﹐其心不動。昏昏默默﹐不見萬物﹔冥冥杳杳﹐不內不外。無絲毫念想﹐此是定心﹐不可降也。

若隨境生心﹐顚顚倒倒﹐尋頭覓尾﹐此名亂心也。速當剪除﹐不可縱放﹐敗壞道德﹐損失性命。

行動坐臥常勤降﹐聞見知覺爲病患矣。

第九論煉性

理性如調琴﹐弦緊便有斷﹐慢則不應﹐緊慢得中﹐琴可調矣。

則又如鑄劍﹐鋼多則折﹐錫多則捲﹐鋼錫得中﹐則劍可矣。

調煉性者﹐體此二法﹐則自妙也。

第十論匹配五气

五气聚於中宮﹐三元攢於頂上。靑龍噴赤霧﹐白虎吐烏煙。萬神羅列﹐白脈流衝。丹砂晃朗﹐鉛汞凝澄。身且寄向人間﹐神已遊於天上。

第十一論混性命

性者神也﹐命者气也。

性若見命﹐如禽得風﹐飄飄輕舉﹐省力易成。陰符經云「擒之制在气」是也。

修眞之士﹐不可不參。不可泄露於下士﹐恐有神明降責。

性命是修行之根本﹐謹緊鍛煉矣。

第十二論聖道

入聖之道﹐須是苦志多年﹐積功累行。高明之士﹐賢達之流﹐方可入聖之道也。

身居一室之中﹐性滿乾坤。普天聖眾﹐默默護持﹔無極仙君﹐冥冥圍繞。名集紫府﹐位列仙階。形且寄於塵中﹐心已明於物外矣。

第十三論超三界

欲界﹑色界﹑無色界﹐此乃三界也。

心忘慮念﹐卽超欲界。

心忘諸境﹐卽超色界。

心著空見﹐卽超無色界。

離此三界﹐神居仙聖之鄕﹐性有玉淸之境矣。

第十四論養身之法

法身者﹐無形之象也。

不空不有﹐無後無前﹐不下不高﹐非短非長。用則無所不通﹐藏之則昏默無迹。若得此道﹐正可養之。

養之多則功多﹐養之少則功少。

不可願歸﹐不可戀世﹐去住自然矣。

第十五論離凡世

離凡世者﹐非身離也﹐言心地也。

身如藕根﹐心似蓮花﹐根在泥而花在虛空矣。

得道之人﹐身在凡而心在聖境矣。

今之人﹐欲求不死而離凡世者﹐大愚﹐不達道理也。

言十五論者﹐警門中有志之人﹐深可詳察知之。

