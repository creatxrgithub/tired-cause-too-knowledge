金丹四百字陸西星批注

宋天臺張紫陽眞人著

明陸西星注解

序

七返九還金液大丹者﹐七以火數﹐九乃金數。以火煉金﹐返本還元﹐謂之金丹。

以身心分上下兩弦﹐以神气別冬夏二至﹐以形神契坎離二卦。以東魂之木﹑西魄之金﹑南神之火﹑北精之水﹑中意之土﹐是以攢簇五行。

以含眼光﹐凝耳韻﹐調鼻息﹐緘舌气﹐是爲和合四象。

以眼不視而魂在肝﹐耳不聞而精在腎﹐舌不聲而神在心﹐鼻不香而魄在肺﹐四肢不動而意在脾﹐故名曰五气朝元。

以精化爲气﹐以气化爲神﹐以神化爲虛﹐故名曰三花聚頂。

以魂在肝而不從眼漏﹐魄在肺而不從鼻漏﹐神在心而不從口漏﹐精在腎而不從耳漏﹐意在脾而不從四肢孔竅漏﹐故曰無漏。

精﹑神﹑魂﹑魄﹑意﹐相與混融﹐化爲一气﹐不可見聞﹐亦無名狀﹐故曰虛元。

煉精者﹐煉元精﹐非淫泆所感之精。煉气者﹐煉元气﹐非口鼻呼吸之气。煉神者﹐煉元神﹐非心意念慮之神。故此神﹑气﹑精者﹐與天地同其根﹐與萬物同其體。得之則生﹐失之則死。以陽火煉之﹐則化成陽气﹐以陰符養之﹐則化成陰精。故曰﹕見之不可用﹐用之不可見。

身者﹐心之宅。心者﹐身之主。心之猖狂如龍﹐身之獰惡如虎。身中有一點眞陽之气﹐心中有一點眞陰之精。故曰﹕二物。

心屬幹﹐身屬坤﹐故曰乾坤鼎器。

陽气屬離﹐陰精屬坎﹐故曰﹕烏兔藥物。

抱一守中﹐煉元養素﹐故曰采先天混元之气。

朝屯﹑暮蒙﹐晝午﹑夜子﹐故曰行周天之火候。

木液旺在卯﹐金精旺在酉﹐故當沐浴。

震男飲西酒﹐兌女攀北花﹐巽風吹起六陽﹐坤土藏蓄七數﹐故當抽添。

夫采藥之初﹐動乾坤之槖鑰﹐取坎離之刀圭。初時如雲滿千山﹐次則如月涵萬水﹐自然如龜蛇之交合﹐馬牛之步驟。龍爭魂﹐虎爭魄﹐烏戰精﹐兔戰神﹐恍惚之中見眞鉛﹐杳冥之內有眞汞。以黃婆媒合﹐守在中宮。鉛見火則飛﹐汞見火則走。遂以無爲油和之﹐復以無名璞鎭之。鉛歸坤宮﹐汞歸乾位﹐眞土混合﹐含光默默。火數盛則燥﹐水銖多則濫。火之燥﹐水之濫﹐不可以不調堡﹐故有斤兩法度。

修煉至此﹐泥丸風生﹐絳宮月明﹐丹田火熾﹐谷海波澄﹐夾脊如車輪﹐四肢如山石﹐毛竅如浴之方起﹐骨脈如睡之正酣﹐精神如夫婦之歡合﹐魂魄如母子之畱戀﹐此乃眞境界也﹐非譬諭也。

以法度煉之﹐則聚而不散。以斤兩煉之﹐則結而愈堅。魂藏魄滅﹐精結神凝﹐一意沖和﹐肌膚爽透。隨日隨時﹐漸凝漸聚﹐無質生質﹐結成聖胎。

夫一年十有二月﹐一月三十日﹐一日百刻。一月總計三千刻﹐十月總計三萬刻。行住坐臥﹐綿綿若存。胎气旣凝﹐嬰兒顯相﹐玄珠成像﹐太乙含眞。

三萬刻之中﹐可以奪天上三萬年之數。何也。一刻之工夫﹐自有一年之節候。所以三萬刻﹐可以奪三萬年之數也。故一年十二月﹐總有三萬六千之數。𨿽愚昧小人行之﹐立躋聖域。柰何百姓日用而不知元精喪也﹐元气竭也﹐元神離也。是以三萬刻﹐刻刻要調和。如有一刻差違﹐則藥材消耗﹐火候虧缺。故曰﹕毫髮差殊不作丹。

是宜刻刻用事﹐用之不勞。眞气凝結﹐元神廣大。內則一年煉三萬刻之丹﹐外則奪三萬年之數。大則一日結一萬三千五百息之胎﹐小則十二時行八萬四千里之气。故曰奪天地一點之陽﹐采日月二輪之气。

行眞水於鉛鑪﹐運眞火於汞鼎。以鉛見汞﹐名曰華池。以汞入鉛﹐名曰神水。

不可執於無爲﹐不可形於有作﹐不可泥於存想﹐不可著於持守﹐不可枯坐灰心﹐不可盲修瞎煉。

◎眞土擒眞鉛﹐眞鉛制眞汞。鉛汞歸眞土﹐身心寂不動。

夫金丹之道﹐無過鉛﹑汞﹑土三者而已﹐鉛卽金水也﹐汞卽木火也。丹法五行皆以逆克而成妙用﹐故以土檎鉛﹐以鉛制汞﹐相吞相啖﹐死歸厚土﹐而後金丹始成。眞土者﹐己土也。上陽子曰「用己土克水以求鉛﹐是也。蓋眞鉛之气﹐隱於二八之門﹐吾乘其爻動而取之若無己土﹐則感應相與之意乖﹐而藥終不可得矣。大修行人必須辧取眞心於此﹐眞心出一眞意﹐旋曲而偵之﹐審密而求之﹐濡弱以下之﹐乃其肯綮﹐則參同契所謂管括微密。開舒布寶。」實求鉛之要訣也。然謂之眞者﹐取無二無雜之意﹐蓋鉛旣眞鉛﹐而土非眞土﹐則不能以眞攝眞﹐而邪穢非道矣。及乎得藥歸鼎﹐卽吾一身之陰汞﹐自然制伏﹐招鉛而不飛不走﹐何者火爲水滅﹐木受金伐﹐自然之道無足異者。參同契雲「水盛火消滅﹐俱死歸厚土。」蓋五行之妙﹐水得土則掩﹐火得土則藏﹐萬物非土不生﹐故丹法以歸土爲究竟。長養聖胎﹐圓就丹藥﹐無出乎此﹐然歸土則身與心

皆寂然不動矣﹐身與心上下兩弦气也﹐序云﹐以身心分上下﹐兩弦金丹之道﹐以動爲用﹐以靜爲體﹐寂然不動則靜矣﹐故此以下遂言歸靜之妙。

◎虛無生白雪﹐寂靜發黃芽。玉鑪火溫溫﹐金鼎飛紫霞。

虛無寂靜﹐不動之極也﹐「白雪黃芽」﹐皆丹藥之異名。蓋「白雪」者陰之精﹐「黃芽」則鉛之萌蘗也。參同契云「陰火白﹐黃芽鉛」。蓋一當身心不動之際﹐丹在中宮﹐但見和气春融﹐生機活溌﹐穰穰焉如白雪之飛於虛空﹐茁茁焉如黃芽之萌於土壤。此時用火工夫不宜太燥﹐但當養之以溫溫﹐存之以綿綿。如我聖師所言「丹竈河東休矻矻﹐鶴胎龜息自綿綿」者。至於鼎上霞飛﹐則陽光沖頂﹐諭以外丹鑪火﹐取其易曉耳。

◎華池蓮花開﹐神水金波靜。夜深月正明﹐天地一輪鏡。

華池神水﹐說者非一。古歌云「命基只在金華池」令以悟眞之語參之﹐「華池蓮花開」卽少女初開北地花也。「神水」者﹐己之眞汞也。波淨水澄﹑靜定之極也。「夜深月正明」者﹐夜半蟾光北海明也。夜深者﹐亥子之交﹐冬至之侯也。「天地一輪鏡」﹐明瑩之極也。

蓋藥必气足而後生﹐靜定而後采。當其金精壯盛﹐月華瑩淨之時﹐金蓮半綻﹐藥苗正新。於此采之﹐要惟守之以恬淡﹐先之以不爭﹐是謂水澄波淨﹐然後可以鑑映萬象﹐而驪龍之珠可得。不然則有動於中﹐必揺其精﹐凶害悔吝﹐由之以生﹐而藥終不可得矣。

◎朱砂煉陽气﹐水銀烹金精。金精與陽气﹐朱砂而水銀。

朱砂水銀皆丹之別名。言朱砂者﹐乃所煉之陽气也。水銀者﹐乃所烹之金精也。蓋丹憑火化﹐故二六時中﹐以陽火煉之﹐則成陽气。而朱砂者﹐卽陽气之所結也﹐以陰符養之﹐則成陰精。而水銀者﹐卽陰精之所成也。

然金精陽气一而已矣。故總括之云「金精與陽气。朱砂而水銀」。是知一物兩體﹐必非判然可分爲二者﹐但隨火符而變耳。序云「以陽火煉之﹐則成陽气﹐以陰符養之﹐則成陰精。」意蓋如此。

◎日魂玉兔脂﹐月魄金烏髓。衿來歸鼎中﹐化作一泓水。

陰陽之精﹐互藏其宅﹐故曰之魂﹐太陽之精也﹐爲玉兔之脂﹐卽坎之中爻﹐眞鉛是也。月之魄﹐太陰之質也﹐爲金烏之髓﹐卽離之中爻﹐眞汞是也。是曰烏兔藥物二者﹐掇歸鼎內﹐則解化爲水﹐而成金液。參同契云「解化爲水﹐馬齒瑯玕」是也。蓋藥之始生﹐無過一气升於甑山﹐則化而爲水﹐先液後凝﹐還丹乃就。諸書所謂玉漿甘露﹐灌頂醍醐﹐皆不出此。

◎藥物生玄竅﹑火候發陽鑪。龍虎交會罷﹑寶鼎產玄珠。

如上指陳藥物火候﹐旣已詳明。仙翁恐人不知交結之處﹐故復示此一竅。其意旨則見序中。序云「身中一竅﹐名曰玄牝﹐非心非腎﹑非口鼻也。非脾胃也﹐非穀道也﹐非膀胱也﹐非丹田也﹐非泥丸也。能知此之一竅﹐則冬至在此矣﹐藥物在此矣﹐火候亦在此矣﹐沐浴亦在此矣﹐結胎亦在此矣﹐脫體亦在此矣。夫此一竅﹐亦無辺傍﹐亦無內外﹐乃神气之根﹐虛無之谷。則在身中求之﹐不可求於他也。」如此指示﹐可謂言約而意盡矣。

◎此竅非凡竅﹑乾坤共合成。名爲神气穴﹑內有坎離精。

「或問何謂藥物。曰﹕藥者坎中眞乙之气﹐眞鉛是也﹑」物者﹐離中久積之精﹐眞汞是也。道徳經云「恍恍惚惚﹐其中之物」。是物之謂也。「窈窈冥冥﹐其中有精。其精甚眞﹐其中有信。」是藥之謂也。

夫藥物生於窈冥恍惚之中﹐而曰生於玄竅何也。曰陰陽之宅﹐眞精互藏。此時龍虎未交﹐玄牝未立。故尙屬之兩家。旣歸一處﹐則神气自然﹐歸乎其根。而虛無之中﹐成此一竅﹐名曰玄牝。於中藥物﹐日滋月長﹐眞至三百功圓脫胎神化﹐皆不外此。故曰結胎在此﹐脫體在此。

問火候冬至何以在此。曰﹕火候者﹐周天卦數也。周遭環匝皆在此處。冬至在此者﹐晦至朔旦。震來受符﹐陽鑪發火﹐皆在於此。然非他家之冬至也。故曰則在身中求之﹐不可求之於他。仙翁立言深有意味言則在教人始認取身中﹐言不可求之於他﹐見他處亦有求之之時。

◎木汞一點紅﹑金鉛四斤黑。鉛汞結成珠﹑耿耿紫金色。

木汞者﹐已之靈汞也﹐無有銖兩﹐故言一點。上陽子云「就近便處運一點眞汞以迎之」是也。

金鉛者﹐坎中眞乙之水﹐水中產金﹐故曰日金鉛。言三斤者﹐四十八兩。毎兩眞鉛三銖﹐共計一百四十四銖﹐乃坤之策數也。蓋金鉛全體未破﹐銖兩完足﹐乃有此數。

丹砂者﹐金液還丹之別名。紫者紅黑相合之色。參同契云「色轉更爲紫﹐赫然成還丹」。

耿耿者﹐卽赫然之意。夫金丹乃無質之質﹐非可以色相求者。仙翁因方弁色﹐反象示人﹐要在得乎言意之表。若必求所謂「耿耿紫金」者﹐而後謂之丹﹐則癡人說夢﹐失之遠矣。

◎家園景物麗﹑風雨正春深。犁鋤不費カ﹑大地皆黃金。

「家園」者﹐以自己身中而言。「景物麗」言藥物全也。「風雨春深」﹐火候足也。夫得藥歸鼎﹐抱一守中﹐要皆和以無爲之油﹐鎭以無名之璞﹐故𨿽有犂鋤﹐無勞費力。至於功成藥化﹐則大地變爲黃金。大地者﹐亦指吾身而言。如血化白膏﹐骨如瓊玉﹐陰盡陽純﹐攺形易質。丈六金身﹐萬劫不壞﹐豈虛語哉。一本作不廢力﹐言不怠其功也。然以「用之不勤」﹐與「難以愁勞」之義參之﹐則作「不費」者爲優。

◎眞鉛生於坎﹑其用在離宮。以黑而變紅﹑一鼎雲气濃。

此指藥物所產之鄕﹐與夫所用之處。眞鉛生於坎者﹐水中產金﹐用在離宮﹐用以伏汞也。丹法以黑投紅﹐此時眞气薫蒸﹐上下融液﹐若山澤之蒸云者。然序中所謂「初時云滿千山」﹐意蓋指此。

◎眞汞產於離﹑其用卻在坎。奼女過南園﹑手持玉橄欖。

眞汞生於離者﹐火生南方﹐用之在坎﹐用以求鉛也。奼女者﹐汞也﹐南園乃其本鄕﹐過南園者﹐過自南園也。過自南園﹐往彼西鄰﹐則相撢相持﹐而玄珠呈象矣。玉橄欖者﹐玄珠之別名。橄欖回味而甘﹐取而諭之甚明切矣。

◎震兌非東西﹑坎離不南北。斗柄運周天﹑要人會攢簇。

震兌坎離者﹐四象之卦也。東西南北者﹐四象之位也。作丹之時﹑攢簇五行﹐和合四象﹐而歸於中宮﹐則東西南北混合爲一矣。故金不在西。木不在東。火不居南﹐水不居北。旣無卦爻﹐亦無方位﹐忘形罔象﹐不可致詰﹐而名之曰丹。然其要在於以斗柄而運周天﹐火侯數足﹐然後混合之功可成。蓋天以北斗鮮酌元气﹐周天運轉﹐夫是以五气順布而成歲功﹐人亦有之。苟或不能「觀天之道﹐執天之行」﹐求吾人之所謂辰極者執而運之﹐焉能攢簇混合而成眞乙之丹乎。

◎火候不須時﹑冬至豈在子。及其沐浴法﹑卯酉時虛比。

金丹火侯﹐自子以後六時爲陽﹐自午以後六時爲陰。至於亥子之交﹐一陽來復﹐名爲冬至。卯酉之月﹐木金气旺﹐法當沐浴。當此蓋陰陽之定理﹐造化之成數﹐有不可以毫髮差殊者。

然法𨿽死定﹐理實圓活﹐運移之妙﹐存乎一心。故入藥起火自有進退﹐不用子午也。震來受符﹐自有眞信﹐不在子月也。沐浴金丹﹐至有時節﹐不在卯酉也。入藥鏡云「一日內﹐十二時﹔意所到﹐皆可爲。」又云「初結胎﹐看本命﹔終脫胎﹐看四正。」此足相發明矣。

◎烏肝與兔髓﹑擒來共一處。一粒復一粒﹑從微而至著。

烏肝兔髓﹐坎離之精也﹐是必擒歸一處而後金丹始成。及乎火運周天﹐功圓三百﹐是謂日復一粒﹐從微至者﹐嬰兒顯相﹐而脫胎神化矣。

◎混沌包虛空﹑虛空括三界。及尋其根源﹑一粒黍米大。

三界者﹐欲界色界無色界也﹐三者皆括於虛空之中﹐而混沌包之。混沌者﹐先天無極也。丹法神气歸根虛無生竅﹐能以無質之中而生靈質﹐是虛空括三界也。脫胎之後﹐莫不以返於虛無﹐歸於混沌﹐而後謂之了當﹐是混沌包虛空也。然而求其立命之根源﹐則亦不過一黍玄珠﹐從微至著耳。蓋黍米之珠﹐乃無中之有﹐脫胎神化﹐復歸於無﹐則聖不可知﹐而與道爲之合眞矣。

◎天地交眞液﹑日月含眞精。會得坎離基﹑三界歸一身。

天地者﹐陰陽配合之體也﹐日月者﹐陰陽互藏之精也﹐天地交則日月之精合矣﹐眞精合則天地之液行矣。坎離卽日月也﹐人能會此以立丹基﹐則宇宙在乎手﹐萬化生乎身﹐而三界歸於一身矣。三界卽上意﹐皆人身所自有者。以精用者﹐則成欲界﹐以气用者﹐則成色界。以神用者﹐則成無色界。

◎龍從東海來﹑虎向西山起。兩獸戰一場﹑化作天地髓。

藥物旣屬坎離﹐龍虎復爲何物。丹書異名殊字融通﹐實出一原。蓋坎鉛難得﹐而易於咥人﹐故象之以虎﹔離汞好飛﹐而難於控禦﹐故象之以龍。龍從東海來﹐來而就虎也﹔虎從西山起﹐超而從龍也。丹法驅龍就虎﹐駕虎從龍﹐故此兩獸相吞相啖﹐交戰於戊己之宮﹐則混合和融﹐化爲天地之髓﹐而還丹可成矣。其實天地之髓﹐卽坎離之精也﹐豈有二哉。

◎金花開汞葉﹑玉蒂長鉛枝。坎離不曾間﹑乾坤經幾時。

艸木花含葉中﹐蒂生枝上﹐是皆陰陽互根﹐相紐相結之妙。比之丹法﹐則金華開於汞葉﹐陰中含陽﹐坎鉛之象也。玉蒂者﹐己之命蒂﹐鄞鄂是也。命基不能自立﹐必得眞鉛合以己汞﹐然後神气交結而生聖胎﹐故玉蒂長於鉛枝。惟此陰陽媾精﹐相紐相結﹐要皆造化之自然。聖人名之坎離﹐以泄其互藏之精﹐象之日月﹐以取其交光之妙。然後丹法大明﹐卽觀天地設位﹐日月運行﹐晝夜循環﹐無有一息之間暇﹐而乾坤不毀。萬古一日者﹐實由於此。

故萬古此乾坤﹐則萬古此日月﹔萬古此日月﹐則萬古此丹法。使日月有時而停璣﹐則萬物不生﹐而乾坤或幾乎息矣﹐丹體何由而常靈常存哉。今幾時言萬古一日也。或以序中一刻之功夫﹐可奪天地一年之數爲解者﹐於義差遠。

◎沐浴防危險﹑抽添自謹持。都來三萬刻﹑差失恐毫釐。

夫月當卯酉刑徳臨門﹐法宜沐浴。沐浴者﹐正所以防危險也。蓋沐浴之說﹐兼有二義﹕一者卯酉之月﹐木金气旺﹐加之以火﹐則有飛走之虞﹔二者卯酉之月﹐陰陽气平﹐加之以火﹐則有偏重之患。故沐浴停火﹐以防危險。抽者抽鉛﹐添者添汞。自謹持者﹐進退升降﹐務合天度。一念少差﹐則悔吝爲賊﹐而三萬刻之功虧矣。三萬刻乃十月也。抽添二字﹐學者多不能曉﹐予已著之玄膚論中。

◎夫婦交會時﹑洞房雲雨作。一載生个兒﹑个个會騎鶴。

金丹之道﹐順則成人﹐逆則成丹。故仙翁篇末﹐以洞房夫婦之事明之。要在使人易曉﹐然非。世法之所謂洞房夫婦也。聖人洞曉陰陽﹐故於互藏之宅﹐盜其機而逆用之。故懷胎則十月無殊﹐脫胎則萬變莫測。要之乘龍控鶴﹐皆陽精之所顯化。神無不爲﹐神無不通﹐又烏可以尋常識見思議之哉。

