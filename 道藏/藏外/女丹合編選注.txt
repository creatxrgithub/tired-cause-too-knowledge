女丹合編選注淸賀龍驤

通俗序

有天地卽有男女﹐男子成仙者多﹐女子成仙者少﹐何也﹖蓋男子可以遊方訪道﹐女子難以出門求師﹔

男丹經汗牛充棟﹐女丹經零星散漫﹐無有專書﹔男能識字解義者十有七八﹐女能識字解義者百難一二。

設使女丹有專書﹐女皆識字義﹐並許其方便出遊尋師訪道﹐則女子之成仙者﹐未必不如男子之多也。

然女於修行﹐其獘亦甚﹐試略言之﹕有謗修行之人者﹔有鄙修行之事者﹔有厭聞修行之說者﹔有阻人修行之路者﹔有不知修行之美者﹔有知美而塵緣難割者﹔有割塵緣﹐入空門﹐徒享淸福﹐而不勇往前進者﹔

有幼無根據﹐老無靠﹐事繁賬逼﹐賴佛逃生﹐苟求衣食者﹔有鹵莽顢頇﹐不循階級者﹔有籠統乾坤﹐不知與男丹有別者﹔有知男丹經﹐而不知有女丹經者﹔有皈依佛門﹐念佛修性﹐而不知點女丹訣竅以修命者﹔有皈依玄門﹐以男子臍下一寸三分中之气穴﹐誤指爲女玄關者﹔有歸入善堂﹐只知喫齋敬神﹐念經拜佛﹐放生行善﹐邀福免禍﹐而不知女子修行以斬赤龍爲急務者﹔有不悔過懺罪﹐消冤解孽﹐禳災降魔﹐立功立德﹐窮理盡性﹐輒卽下手修命者﹔有人𨿽善良﹐而習染太深﹐自高自恃﹐不求明師口訣﹐妄斬赤龍者﹔有執著玄關﹐積气成疾﹐反以致死者﹔有斬赤龍後﹐不知男丹火候工夫次序者﹔有偶經魔考﹐如刀兵﹐水火﹑瘟疫﹑官非﹑口舌﹑謠言及護法師友或病﹑或死﹑或哄﹑或散﹐因退道心﹐半途而廢者﹔有得一知半解﹐卽自誇大﹐以爲道在是者﹔有倫常人﹐事應了未了﹐礙難淸修者﹔有遊思雜念﹐利欲燻心﹐天人交戰﹐𨿽修未修者﹔有願守貞修行﹐而爲娘家眷屬阻擾者﹔有願守節修行﹐而不見容於婆家眷屬者﹔有羨慕仙佛﹐而不急早回頭﹐推到來年者﹔有欲濃積養道之資﹐然後修行者﹔

有貪得無厭﹐滿腔嗔毒﹐癡情太甚﹐不絕房事﹐愛网交加﹐不捨兒女﹐妄求仙緣者﹔有气字未化﹐憂成包塊﹐光想成仙者﹔有身不莊嚴﹐心不淸淨﹐口吐是非﹐甘爲妄人。而望天仙接引者﹔有養殺牲命﹐而借口於放下屠刀﹐立地成佛者﹔有不忌葷酒﹐而借口於酒肉穿腸道在心﹐又云酒肉穿腸過﹐佛在當中坐者﹔有口𨿽齋﹐而心如野狼虎﹐視翁姑妯娌如仇敵者﹔有誤入旁門﹐不知正道者﹐有誤信三姑六婆﹑降仙﹑扛神﹑走陰﹐觀花﹑觀水之說﹐顚瘋失性﹐或誘入淫室者﹔有暗引良女﹐作人鑪鼎﹐己作黃婆﹐因而自敗名節者﹔有良女爲禦女家所惑﹐甘作鑪鼎﹐以求成仙﹐繼而敗名節者﹔有朝山入廟﹐亂投僧道或善門男師﹐種下情根者﹔有尼姑﹐道姑及善門師﹐領天恩充頂航﹐以符章﹑咒印﹑神水﹑神劍﹑神打﹑步斗﹑燒丹﹑服餌之術﹐周流四方﹐開示女流﹐借道斂財者﹔有得口訣﹐不圖自利﹐卽欲利人者﹔有得口訣傳匪人﹐泄天機自遭遺責者﹔有得人不傳﹐斷絕道種者﹔有錯聽姦僧野道南宮黃白之言﹐多置丹房﹑器皿﹑鼎鑪﹑琴劍﹐煉服三元大丹﹐飛身帝闕﹐到頭無成﹐傷心破產者﹔有亂采日精月華﹐吞雲吐霧﹐呼吸空气﹐或服艸木金石﹐或搬運肢體丹田﹐致成重病﹐不可救藥者﹔有謂身屬破體﹐隘漏難修﹐自甘暴棄者。

凡諸流獘﹐皆難證果。若欲證果﹐必明丹經﹐以書證身﹐以身證書。以書中所有之理﹐身中所現之象﹐質諸師﹐叩諸友﹐以分正邪﹐以決從違﹐庶不爲盲師邪友所惑﹐中諸流獘。若已中諸獘者﹐急早改悔。未中諸獘者﹐尢宜提防。吾以一言決之曰「身外無道」﹐再揭其要曰「道在自心」。而乾坤丹源初分繼合之理﹐尢不可不爲女流明辧之。厥綱有三﹕一曰秉性﹐二曰形體﹐三曰功法。

如男屬陽﹐陽則淸。女屬陰﹐陰則濁。男性剛﹐女性柔。男情急﹐女情緩。男念雜﹐女念純。男主動﹐動則气易泄。女主靜﹐靜則气易斂。

男爲離如日﹐一年一周天。女爲坎如月﹐一月一周天。男气難伏﹐女气易伏。此秉气之不同也。男喉有結﹐女喉無結。男乳無汁﹑小﹐女乳有汁﹑大。男基凸﹐女基凹。男曰精室﹐女曰子宮。男命在气穴中﹐女命在乳房中。男以腰爲腎﹐女以血爲腎。男爲精﹐其色白﹐名白虎。女爲血﹐其色赤﹐名赤龍。男精陽中有陰。女血陰中有陽。男精之气充足﹐女血之气些微。此形體之不同也。

男先煉本元﹐後煉形質。女先煉形質﹐後煉本元。男陽從下泄﹐女陽從上升。男修成﹐不漏精﹐謂之「降白虎」。女修成﹐不漏經﹐謂之「斬赤龍」。男精逆行而成仙﹐女血直騰歸心竅。男七蓮難放易收﹐女七蓮易放易收。男修曰太陽煉气﹐女修曰太陰煉形。男曰胎﹐女曰息﹐男白虎降﹐則莖縮如童體。女赤龍斬﹐則乳縮如男體。男出神遲﹐成道亦遲。女出神速﹐成道亦速。男可自異﹐女必待度。男必面壁﹐女少還虛。

男成爲眞人﹐女成爲元君。此功法之不同也。

若性命之理則無不同。吾告女流﹐必先於不同處求其同﹐又於同處求其不同。凡不同者﹐皆在赤龍未斬之先。凡同者﹐皆在赤龍已斬之後﹐此萬古不易之定論也。所以女丹經中﹐每言女子斬赤龍後﹐煉藥還丹﹑火候節次﹐宜參看男丹經﹐如伍守陽《天仙正理》《仙佛合宗》﹑柳華陽《金仙證論》《慧命經》等書﹐尢爲切要。女子果能明其理﹐用其法﹐行其功﹐層次不亂﹐度數不差﹐又何致瞎煉盲修﹐自罹奇疾。然吾始亦不知女修有此利獘也。

吾父兄俱好佛老。曾憶先君嘗語家慈曰「女修一事﹐少女行之可以化气﹔老婦行之﹐可以卻病﹔孀婦行之而守節之心更見堅固。若成仙成佛﹐又在女流功德之大小﹐功夫之淺深﹐不可同年而語也。」此家慈所以樂此﹐幾三十年不倦也。厥後﹐吾嫂﹑吾侄女﹑吾外家﹑吾女﹑吾族親﹐諸姑伯姊﹐相繼樂此者﹐甚不乏人。

言戒言定﹐亦有進境﹐而叩其命功則茫然。家慈憂之﹐命吾放下體心﹐凡遇三教修行人﹐卽覓女丹經﹑詢女訣竅。參訪數年﹐均未如願。嗣由雪岑上人得《摩尼燭坤集》一部﹐約七十餘種。大抵言性則詳﹐言命則隱﹐非鈍根人所能夢見也。吾懼無以報家慈之命﹐中心如焚。庚子年僻處峨山﹐因不捨晝夜﹐旁收道典﹐凡有言女丹者﹐輒摘抄之﹐匯集成帙﹐有十餘種﹐顏曰《女丹合編》。質諸家慈﹐甚喜。命珍藏之﹐以爲吾家女修祕本。

癸卯冬﹐赴成都二仙庵﹐校勘《道藏》﹐見閻﹑彭二公所刻《坤緣覺路》﹐僅《坤元》《坤寧》二經與吾家抄存祕本同。夫坤維不乏道器﹐女丹少刻專書。閻﹑彭二公眞先得我心也。知己難逢﹐故呈《女丹合編》﹐敬求參訂。閻﹑彭二公果稱善﹐慫恿付梓。以公同好﹐吾不敢吝﹐然一隅之見﹐愧何如之。惟願另有善本者﹐轉示鄙人﹐以滿家慈之願﹔拋磚得玉﹐尢幸甚也﹗再囑女流﹐凡有奉此編者﹐務須絕七情﹐除六欲﹐掃三心﹐飛四相﹐萬緣放下﹐五蘊皆空﹐百折不回﹐遇魔不退。煉血化气﹐煉气化神﹐煉神還虛﹐煉虛還無。果證金仙﹐億劫不壞﹐上朝王母﹐下度眾生。吾想蟠桃會上﹐當不讓男仙獨出其右。女流勉之﹐予日望之﹗牧語﹐用通俗眼﹐識者鑑諒﹐幸勿哂焉。

時光緒乙巳秋﹐井研賀龍驤序。

壺天性果女丹十則﹝一卷﹞

第一則養眞化气

凡男子修行﹐皆從初功運煉築基起手。若是女子修行﹐與男子不同﹕男子陽從下泄﹐女子陽從上升﹔男子體剛﹐女子體柔﹔男子用丹田陽精﹐常常保守不致外泄。積之旣久﹐用火鍛煉﹐使精化爲气﹐气化爲神﹐神化爲虛﹐由漸而進﹐功完了道飛升﹔若女子則不同﹐女子乃是陰濁之體﹐血液之軀﹐用乳房靈脂變化气質﹐久久運煉﹐自然赤反爲白﹐血化爲气。血旣化气﹐仍用火符鍛煉﹐亦能气反純陽﹐了道歸眞。

女子初功﹐先煉形質﹐後煉本元﹐不似男子之功﹐先煉本元﹐後煉形質。其體各殊﹐其功自異﹐若不分門立教﹐何以能造化陰陽﹐男女共濟也。

吾於往昔﹐詣師前問道時﹐便請女子修行功課﹐師言「至矣哉﹐汝之心有濟世之心也﹐吾當與爾言明﹐後日將度世上男女。」因此﹐蒙師逐一講明女平交道訣。吾今業已了脫塵凡﹐救世之心未嘗拋置﹐故將師授口訣﹐錄之編後﹐以開後世誠念女子﹑了俗道姑﹐同登彼岸﹐共出迷津。上可以報師尊之遺意﹐下可以救孳海之女流耳﹗何以謂之養眞﹖大凡女子之性必剛﹐女子之意必雜﹐女子之情易漓﹐女子之气易動﹐……種種塵心難於制伏﹐其體烏可長存﹐其功焉能有濟﹖故起手之功﹐貴在養眞。

這眞者﹐不是眞實之眞﹐不是眞僞之眞。女子之心﹐原是易動易滅。若是叫他長守於內﹐便生煩厭。煩厭一生﹐諸念皆起﹐似此何能進道﹖故起手先教他一个養眞之法﹐自然煩厭少釋﹐四體安和﹐方能進步。

這眞字之義﹐乃是有形有象之法。大凡女子修持﹐定要教他念念歸眞﹐方爲了當。

如何又是有形有象之法﹖女子之功先煉形質﹐形質功完﹐赤龍變化﹐那時方才是陰返爲陽﹐血化爲气﹐從此逆修﹐方可還丹。這有形有象之法者﹐上丹坐煉之時﹐或平日行持之際﹐用气機運動。從丹田血海﹐之中﹐運動气機﹐照著心內神室之地。覺有靑气一縷﹐自血海而出﹐定久之際﹐其气必動﹐隨其气機鼓舞﹐自然向上飛騰﹐衝上泥丸﹐復轉下降﹐斯時微以意引之。隨著气機﹐從泥丸降下重樓。此時切不可用意﹐恐傷形體﹐卽隨气機自重樓下至兩乳間﹐內有空穴﹐凝聚良久。若有動機﹐照前行持。行之不過四五十日之間﹐其气以透﹐血化爲气。赤反爲白。斯時丹元已露﹐道心已誠﹐若能堅持靜守﹐再求上進﹐苟能朝夕不懈﹐時刻用功﹐何患大丹不結﹐女仙不成者哉﹗此乃女子第一步功課﹐錄之編首﹐以教後世女子。若能將此段功夫﹐行到那極玄極妙的地位﹐以後工夫皆從此有進也。女修之子士宜加勉焉。

壺天性果女丹十則﹝一卷﹞

第二則九轉煉形

夫形者﹐天地之所生﹐父母之所養﹐稟五行之气而成﹐感陰陽之變而產。未受此身﹐先具此形﹐是形之與性命相生相感而有得焉。然形旣爲我有﹐何必用煉﹖女子之體。原屬陰濁﹐不若男子之體﹐實秉陽剛。苟不陶煉﹐不能使血還爲气﹐如何孕得出先天﹐產得出眞气。

若不得眞气﹐仍然一片純陰﹐又焉能復得了還丹﹐成得了大道。故女子之形是必先煉﹐而後可然。

煉形者﹐是調攝之義也。血液屬陰﹐實重濁凝﹐居於下﹐藏於血海胞裏﹐化於五蘊山頭﹐灌漑一身﹐榮養百脈﹐循環不已。遊溢諸經﹐變爲渣滓之物﹐去而不用。直待二百四十刻漏﹐三十時辰已周。那時熔華復露﹐先天化形﹐畱爲生人之用。此卽所謂气之淸者上升於乳﹔气之濁者下流爲瘀。生人生仙之機﹐實分於此。故女子修煉﹐予先認定淸濁﹐方能養得眞形。

夫形何以煉﹐當其坐時﹐用神機運動﹐候口中液滿﹐微漱數徧﹐俟其淸澄﹔然後用鼻引淸气﹐隨同玉液然咽下重樓﹐入於心捨﹐下降黃房﹐至關元血海而止﹔略凝一凝﹐從血海運至尾閭﹐升上夾脊﹐透頂門逕入泥丸﹔仍從泥丸復行下降﹐至兩乳間而止﹔停聚良久﹐使津化爲气﹐是爲一轉。

如是者三。三轉旣畢﹐方用兩手運兩乳﹐回轉三十穴。轉畢以兩手捧至中間﹐輕輕運至血海而止。仍又根據前運煉一番﹐三轉三番﹐共得九轉煉形。

倘女子沈潛莊重﹐根深器濃者﹐行之不過百日﹐而形已煉成﹐長生有路矣。從此往上再進﹐大丹可期。

獨憐閨閫女子﹐孳海佳人﹐不得親覯正傳﹐以修無上眞正之道。勸諭後世女子﹐早求師授﹐共證菩提可耳﹗

壺天性果女丹十則﹝一卷﹞

第三則運用火符

女眞之道﹐原與男子之功大不相同﹝男子之道貴在養精﹐女子之道﹐貴在煉形﹞。藥是以前段功夫﹐逐一講明﹐果能旦夕行之﹐虔心進步﹐使身中五臟之血皆返爲气﹐自然化生。若眞气潛生﹐將陰濁之體變爲純陽﹐功夫至此﹐方能用火行符﹐才與男子同等。若不分門別類﹐其功焉能有濟。故男子先煉藥﹐後煉形﹔女子先煉形﹐後煉藥。因其體相攸分﹐故前後功夫差別。吾今立法教人﹐不得分明指示﹐方使學者無虧學道。

女子照根據前段口訣﹐用心行持﹐若行到丹田血海之中﹐气機溫暖﹐自然有淸气一縷上衝心捨﹐直至兩乳。此時切不可動念﹐仍前依舊行功運轉﹐他自然復行下降﹐仍舊歸於血海。斯時气機已動﹐眞气已生﹐赤血之陰﹐變爲白气之陽﹐若不用火行符﹐其气仍然化爲赤血﹐白者復變爲紅﹐枉費功夫。到此時﹐當用眞火以煉之﹐又用眞符以應之。符到火足﹐其气必凝。當此气凝之候﹐別有景象﹐倘不分明講出﹐恐用火過當﹐用符差錯﹐必定有壞丹元。修眞至此﹐宜細心熟記﹐毋自忘失。若此刻工夫有誤﹐不惟前功枉費﹐後功難修﹐而且有傷身命﹐防有血崩之患﹐終難治療﹐學人當記淸楚。

然其景象何等相似﹐當其气歸血海時﹐此气是血化成﹐並非是血﹐故血海不相應﹐如人出外變相歸家﹐卽家人婦子皆不能識認﹐安能如前日之相投。血旣化气﹐與血不相類﹐仍是不相投。故其下降血海時﹐血海之中﹐必如魚吸水一般。斯時四肢若醉﹐身體難容﹐如夫婦交媾相似﹐莫能禁止。到此地位﹐必須拿定主宰﹐切忌不可放縱。一念凝守中宮﹐停聚良久﹐他自然向上衝關﹐升入泥丸﹐化爲玉液﹐以意引下重樓﹐還至兩乳間而止﹔用凝气之法﹐以混合之﹐使其聚而不散。久久行之﹐自能達本還元﹐以通胎息。若胎息一通﹐則仙道可計日而至。女貞修煉之者﹐當共勉之。

壺天性果女丹十則﹝一卷﹞

第四則默運胎息

女丹修法﹐其理原本不繁﹐當其運煉﹐亦自不雜。諸丹經內﹐不傳女子修煉者多。何以不傳女流﹖蓋因未能男女雙度故也。吾今垂法教人﹐實願男女雙度﹐故此於丹書後編接列女道十則﹐以度有緣之輩。

何以女丹之道至簡不繁﹖女子之性純全﹐女子之身安靖﹐但得一點功夫﹐便能徹底造就﹐不似男子之念頗多偏僻。故其身心所向不同﹐其功亦當淺顯發明。

行持之際﹐原有順逆之分。女眞修士﹐果能照前口訣盡心行持。自然眞气日生。眞气旣生﹐血化爲液。其液自兩乳中間流通百脈﹐潤澤周身。此液是血化成﹐常用身中玉乳以養之﹐始能鎭靜中田﹐以爲超生之本。

玉乳者﹐是身中呼吸之气也。呼吸由中而生﹐亦由中而定。倘得玉液歸根﹐故用此气以凝之﹐其液方無走失﹐可倚此而結成還丹。

呼吸者是運煉之呼吸﹐非口鼻之呼吸也。運煉之時﹐其勢不著於口鼻﹐而實不離於口鼻。𨿽有呼吸之名﹐實無呼吸之相﹐何也﹖是借呼吸以爲呼吸之義也。何以云是借用呼吸﹖口鼻之呼吸﹐由先天之呼吸而生。此時是用先天﹐不用後天﹐故先天之呼吸有名無形﹐隨後天口鼻之呼吸一出一入﹐自然升降。若女功運煉﹐亦只用中宮內運呼吸﹐隨著口鼻之呼吸而行﹐出入自由﹐無礙無滯。久久行之﹐自然息息歸根﹐呼吸之气﹐覺得不由於口鼻一般。行持一月﹐胎息已成。胎息若成﹐女仙不難造就。女子修此﹐宜當盡心。

此段功夫﹐極細極微。女子修行至此步功夫﹐必待前功養純﹐性情煉熟﹐方可行此。若不純熟﹐必得奇病﹐爲害不小。女子修此﹐當自謹省。

壺天性果女丹十則﹝一卷﹞

第五則廣立功行

女子修行﹐原本屬至靜之理。靜而生陽﹐方謂之動。一動一靜﹐皆由內之所養﹐非屬外面事也。𨿽然靜養一身﹐尙屬至眞妙道﹐只守靜而無外行幫扶﹐靜何能久。若女子果能潛修至道﹐已經產得先天﹐復行煉得玉液﹐又兼保住胎息﹐初功至此﹐已過半矣。𨿽然功夫業已小成﹐必假外行以培養之﹐方才內無所虧﹐外有所補﹐內外兼成﹐仙道可期。

當其外行﹐如何行法﹖女子之身常居內室﹐終日閨閫﹐未嘗出外﹐如何行得了功行﹖這等看來﹐是外行定不能立了。然亦有不須出外而可立功立行者。譬如翁姑在堂﹐朝夕孝敬﹐視膳問寢。善事翁姑﹐此便是第一大功﹐第一大行。果能盡心竭力而爲之﹐則仙女便可立地成就。

凡與人應接﹐當存忠濃之心﹐切勿瞞心昧己。若見苦貧孤老尙存憐憫矜卹之心﹐必須損己待人。竈前勿厭穢﹐廚下勿高聲﹐供奉神明﹐尊敬師長﹐謙恭長幼﹐和卹鄕鄰。舉動勿輕浮﹐言語勿暴慢﹐與夫一切舉動行爲﹐在在皆歸理法之中。久久行之﹐自然气質沖和﹐行動賅理。不求功而功行﹐不思行而行立﹐平心處事﹐常在道中。行到那極則的地位﹐𨿽非天上之仙卿﹐卻是人間之雅婦。苟能若此﹐行何及焉。

凡屬女流﹐常存內守﹐切不可出外迎神拜佛﹐假托行修。似此所行﹐終屬鬼眷﹐如何超得過生死﹐了得脫性命﹐成聖眞於高上者耶﹗女眞修士宜自勉旃。

此則𨿽屬外行﹐實爲女子修行莫先於此一著。若先行得此﹐則功夫前進﹐不難至矣。

壺天性果女丹十則﹝一卷﹞

第六則志堅行持

女眞之士﹐若能覓得明師﹐求得口訣﹐又能立得品行﹐虔心進道﹐立志潛修﹐恆久不怠﹐可謂得訣之眞﹐修身之要﹐誠如是也。

然女子之性易漓易變﹐間有不如意之事﹐或有不投心之行﹐定然自失其性﹐必爲歧途所引﹐終不能立志前行﹐以期了道。倘存偏僻之見﹐此道遂不能行了﹐辜負一生﹐前功枉費。可憐九泉之下﹐沒盡許多紅粉骷髏﹔枉死城中﹐藏卻無邊閨閣雅秀。那時始知身不自由﹐造物每多遺憾。孽海翻騰﹐輪回無盡﹐要想出頭﹐怕莫日子了。吾嘗每至冥司﹐觀見此等男女﹐無不悲憫。蓋因世上遇道者寡﹐求道者難。往往有眞心之女﹐而不得眞傳實授﹐以致昧死昧生﹐無有出期﹐良可嘆矣﹗吾今立法教人﹐故於女丹口訣﹐顯明指示﹐願彼有緣之輩﹐苟能遇此﹐頓悟迷津﹐得登彼岸。

使那夜臺無叫苦之聲﹐閨房得返魂之旨﹐長守不失﹐享樂無窮。

𨿽然此舉口訣易得﹐人心難齊。若是眞心女流﹐得授至眞妙道﹐便能長一而修﹐終無悔念。

志向純一﹐不爲歧途所惑﹐更兼道心永久﹐自可造就出塵之相。

若彼奇忒之婦﹐口是而心非﹐前行而後悖。不愼言語﹐妄與女友而示奇懷﹔不守師盟﹐輒以矢口而泄妙道。言行相違﹐居心苟且﹐假借修行而望長生。德寡行微而期體健。如此之人是孽海中之物耳﹐生受五苦之厄﹐死遭陰律之刑。吾門不度此輩耳。

日後有緣廣度之時﹐定宜詳審方可示授。若是眞修女流﹐一心守吾門淸規﹐行吾門口訣﹐日夕不懈﹐旦暮施功﹐自始至終總要廣務行持。功夫行滿﹐那時言淸行實﹐身彊體健﹐正气充溢﹐返老還童。

從此進修﹐成仙可冀﹐切不可乖道念﹐自將本體喪失了。

吾有規戒﹐女眞記之。

戒規列後﹕第一戒要孝養翁姑。若無翁姑﹐凡族親以及尊長於我者﹐皆宜謙恭盡道﹐敬老尊賢。

第二戒要端方正直。凡行動舉止以及服飾衣物﹐宜從朴實莊重﹐勿致奢華。

第三戒要謹愼言語。凡應接上下﹐宜小心說話﹐以及他人是非﹐彼此議論﹐並師授妙諦﹐皆宜忍口﹐恐生嫌言致禍。

第四戒要小心行持。凡坐煉功夫﹐宜居淨處﹐倘在穢側﹑路旁以及浸濕喧HT之地﹐大宜避忌。

第五戒要尊師重道。凡遇高明﹐請教必當謙受﹐毋致謗語崇興﹐矢口相對﹐自高自恃﹐不能受益。

第六戒要立志存心。凡進道修行﹐必誓以終身﹐或期以數世﹐毋失堅心苦志﹐有誤前程。

以上六戒﹐誠爲女子修行要道﹐著實功夫。倘不從此規戒﹐當逐出門外﹐任他自棄可矣。姑錄於此﹐女眞鑑觀。

壺天性果女丹十則﹝一卷﹞

第七則調養元神

女子之功﹐比男子便捷些﹐女子從養眞至胎息﹐其功已得三分之二﹔不若男子之功﹐便有許多作用﹐方能到得調神地步。所以女道丹書﹐從養眞直至胎息﹐功畢便接錄外行功修﹐俟其外行有餘﹐方可煉調神一段事體。

夫神何以調﹖因其前日運煉气血時﹐已將血化爲气﹐气因血住﹐其气便化神了。到此時候﹐若不陶冶性情﹐輔立外行﹐恐將來凝之不住﹐反失丹道﹐有誤前功。故修行到此﹐必須使他照根據戒規﹐嚴遵法度﹐將他心性磨煉成一塊頑石相似。必須煉而復煉﹐磨而復磨﹐直至養道心花開發﹐本體光明。到此時候﹐性已養純﹐神已入定﹐內外貞白﹐表裏玲瓏。此誠所謂「萬傾冰壺光射目﹐一輪明月映深潭」﹐纖塵不染﹐體相皆空。行到此地﹐若運煉之時﹐自有一番淸靈善化之機﹐照映在腔子裏。定久之際﹐渾然若死人一般﹐不動亦不言﹐不食亦不饑。此時必須用人扶養﹐不可因其入定﹐便妄驚叫喊﹐若妄驚動﹐恐傷神體﹐必走入魔營﹐爲害不淺也。

女修至此﹐當畱心著意﹐毋致差失。當其入定之後﹐只見他气息不存﹐顏色不改﹐任其自聚自散。或一二日﹐或五七日﹐或十餘日﹐皆不可動﹐須當用人日夜護持。待等他鼻息微微﹐神光半露﹐方可低聲呼之。

倘彼出定之後﹐卽凡飲食衣服﹐隨心所適。以後必須著著防危﹐庶免丹元有失。此後功夫﹐直至養到出神之後﹐方無危險。學人記之﹐愼之勿忽。

壺天性果女丹十則﹝一卷﹞

第八則移神出殼

女子之道﹐原從陰返爲陽﹐陽極而神全。丹功至此﹐長守不懈﹐使那神體煉而復煉﹐存而復存﹐直煉至身若冰壺﹐神如秋水﹐然不可使之久畱身中﹐如瓜熟自落。神圓則遷。若不遷神移出身外﹐終爲守尸之鬼﹐何足爲異。

此時當用出神之法﹐將神移出身外﹐倘出之速﹐恐神迷無所歸﹐復將所出之神﹐復轉身內﹐一出一入﹐由近及遠﹐切記不可放縱。調教老成﹐方可任其去來﹐純熟之後﹐自無畏避。

𨿽然出法故爾如是﹐而出神之功﹐又當分別。若未出神之前﹐此神屬至靜﹐其功仍同養眞規矩﹐直待至神圓﹐方可止步。

若神旣出之後﹐此神屬動﹐便不似前面功修﹐當用逸神之法﹐使神靈通圓融﹐並無隔礙﹐直至煉到神通遠顯﹐方可休息。從此以後﹐務宜逸養元神﹐或遊山而玩水﹐或靜坐以操琴。常從樂事﹐快爽無邊。遇有功處且行動﹐當立行時便立行。神功運用﹐道妙無窮。苟能八百行滿﹐三千功圓﹐那時金書選詔﹐龍女降臨﹐眞仙保養﹐待度飛升。九重天上果逍遙﹐蓬萊洞天眞快樂。誠所謂「脫下胎州襖﹐作个女神仙」﹐豈不美哉﹐豈不快哉﹐信女何憚而不行哉﹗

壺天性果女丹十則﹝一卷﹞

第九則待度飛升

女丹之功﹐業已修成﹐養就純陽之體﹐出沒自由﹐無拘無束。此時廣行功德﹐多種善根。切不可因其神出。逍遙自得﹐便將道果置之度外。或因心用意﹐而妄泄天機﹔或扭轉乾坤﹐而復從世俗﹐多言泄造物之奇﹐行乖負天理之正。種種妄爲﹐罪該天譴。功夫行到此地﹐只宜代天宣化﹐護國救民﹐功行滿日﹐自有上聖高眞﹐度脫飛升。那時上朝金闕﹐膺受敕封﹐從玆永住天宮﹐快樂無邊。

女眞修成﹐何以必用待度﹖因其血弱之軀﹐假內功修煉以成陽體。體𨿽成陽﹐而陰凝之性尙未煉盡﹐故女子功夫少「還虛」一段﹐運用未能盡天地之妙化。所以不得超升世外者﹐悉由體相之不堅故也。

不若男子之體﹐已煉成金剛不壞之身﹐還虛之功養成神光﹐充滿天地﹐故不用待度﹐而可了道成眞﹐親朝上帝﹐遊晏蓬萊。若女子則不然﹐女丹修成﹐務必廣行功德。倘功德行滿﹐上聖見而憐之﹐保奏上帝﹐方得敕旨﹐下頒金書選詔﹐證得人天無上道果。否則就成一个散仙而已﹐不能與天地齊壽﹐終歸運化。

女眞修此﹐若到出神之後﹐直待上聖拔度歸眞﹐方可了手。倘功行完滿﹐永受人間享祀﹐上可以代天帝不全之化﹐下可以救世人疾苦之厄﹐功德圓融﹐與天地齊壽﹐日月並明﹐躲脫輪回﹐直超劫運﹐無生無滅。至此方稱閨中雅秀﹐閫內高人。但願世間有志女子﹐毋自棄焉﹖

壺天性果女丹十則﹝一卷﹞

第十則了道成眞

女子修行﹐所貴者在於成眞了道。若修行未能成眞了道﹐猶如田中之蛙﹐未出泥途一般﹐終歸是那孽海之物﹐焉能躲得脫輪回﹐超得過劫運﹐復還爲先天之體。

𨿽然此等道理﹐只怕人行不到。若能立志堅心﹐道念不改﹐終身由之﹐而不失其正理﹐勤勤弗懈﹐亦不過三五載功修﹐便能登上乘果位﹐蓬萊洞天﹐逍遙自在。那時生由我生﹐滅由我滅﹐天地造化﹐皆在我掌握之中。誠所謂「一人成眞﹐九玄皆度」。斯時德敷宇宙﹐功及九泉﹐上帝眷之﹐天仙喜之﹐神明畏之﹐民眾賴之﹐萬劫長存﹐千秋享祀。極人間之快樂﹐享天上之逍遙﹐朝遊海外﹐暮宿昆侖﹐挾持天地﹐澤徧環宇。

任爾凡夫說長道短﹐總莫能及修行這一件事。若捨此而向別求﹐是人行邪道﹐豈能了脫生死﹐證道果於將來。後世女子﹐當明鑑之。

偈曰﹕丹功𨿽已錄簡編﹐其中道理妙而玄。

十進步中操得詣﹐九還丹內覓的端。

不是知音休顯示﹐倘無緣遇莫陳觀。

苦我類數辛勤力﹐遺畱後世待高賢。

女金丹序

大道不問男女﹐皆能有成﹐故男子道成爲眞人﹔女子道成爲元君。自古丹經言男子修煉之功至詳且悉﹐女子修煉之道多不論及。間有論及此者﹐不過略露一斑。

非薄女修也。推其意﹐以爲人同此性命﹐卽同一功夫。言男修而女子之功不煩言解矣。不知男子外陽內陰﹐女子外陰內陽﹐秉性不同﹐形骸各別﹐𨿽同一性命﹐其行持大有不同者。《修眞辧難》曰「男子下手﹐以煉气爲要﹔女子下手以煉形爲要。」許祖曰「男子修成不漏精﹐女子修成不漏經。」其初關迥然各別。至煉己﹑得藥﹑還丹﹑溫養﹑結胎﹑出神諸事﹐𨿽與男子同﹐而細微節次﹐未嘗不無大同小異之殊。

壬辰春﹐適有坤女問道﹐僕教以多看古書﹐證其所授。而丹經言女修者獨少﹐難以考證異同。

爰不卹泄漏天機之罪﹐因將其所以同者何如﹐所以異者何如﹐並逐節次第何如﹐形於楮墨﹐以爲問津程途﹐俾得尋文釋義﹐不致魚目以混珠﹔深知力行﹐庶幾金鼎可烹汞﹐以成無上至道。而方諸瑤池之會﹐不難與男仙同謁木公﹐共拜金母矣。

時大淸光緒壬辰歲中和月用中貞一子序於玉帶溪之臥云西軒。

上卷戒規

立志入道

天地陰陽﹐乾剛坤順﹐陰無陽不長﹐陽無陰不生。剛柔得其中和﹐水火始能旣濟﹐陰陽必有匹偶﹐人物由玆孕生。是乾坤皆稟眞元之气﹐男女各具不死之身。幹曰大生﹐可以道成正覺。坤曰廣生﹐亦能果證元君。若謂坤陰難入仙道﹐何以王母長處昆侖。蟾蛾竊梁間之丹﹐永作月宮皇后。逍遙讀漆之書﹐自號瑤池謫仙。洛神﹑巫女﹐自古維昭﹐紫姑﹑湘妃﹐於今維烈。迹載史篇﹐固可考也。身秉坤德﹐豈不能乎﹗特以沈溺欲海﹐不發入道之心﹐安能跳出迷津﹐以作登云之女。性本陰柔﹐見多偏隘﹐罔知四德﹐寧曉三從﹐過惡當改不知改﹐福田宜修未能修。縱無情之欲﹐喪本性之眞﹐自暴自棄﹐愈趨愈下﹐豈知人事如浮雲﹐塵環原孽网﹐與其將身入輪回﹐何若回頭登彼岸。蓬萊信有路﹐只在目前﹔玉京豈無梯﹐須由心悟。佛卽是心﹐心卽是佛。仙能傲我﹐我亦可仙。玉汞金鉛﹐實度生之寶筏﹔丹經釋典﹐誠入道之天梯。特以天梯不輕泄﹐語多露尾藏頭﹐卽使瑯HT已卒吟﹐還要參師訪友。聞一訣方知一訣﹐進一層更有一程。果能擺脫塵緣﹐拜明師以求心法﹐何難步入瑤闕﹐謁金母﹐而列仙班。人須立志﹐各自勉旃。

上卷戒規

入門戒規十二條

一戒妄念疊生二戒縱欲貪淫三戒剛暴殘刻四戒煩惱嗔怒五戒憂思驚恐六戒目多妄視七戒耳多妄聽八戒多言狂妄九戒慳吝惜財十戒殺生害命十一戒不節腥葷十二戒慢道輕師婦女所當戒者﹐𨿽不止十二條﹐能戒以十二件﹐去仙不遠矣。

一戒妄念疊生

心之所發爲念。念頭正﹐則所行無不正﹔念頭差﹐則所爲無不差。蓋心爲天君﹐念爲役使。天君泰然﹐百體從令也。

妄念者﹐一切狂妄不正之念也﹐古人所謂無念之念﹐方是正念﹐卽眞意也。這點眞意卻少不得。

有這點眞意﹐方能煉鉛求汞﹐凝神養胎。丹經所謂「行住坐臥﹐不離這个」﹐這个﹐眞意也。豈若此不正之妄念﹐千頭萬緒﹐莫可名狀。始則憑空而來﹐繼則斗境成幻。一念未已﹐一念續之﹐緣此及彼﹐觸境生心。想到得意時﹐不禁自慶自足﹔想到失意時﹐曷勝自怨自悲。盡日之中﹐無有寧息宵之寢也﹐神亦不存矣。

夫所發之念旣妄﹐則見於行者無不妄。如此妄人﹐安足語仙道哉。卽使未見諸行事﹐而無端妄想﹐神目如電﹐指視何其嚴乎。況人之生死輪回﹐莫不由一念造之。鐘情之區﹐卽受生之地。噫﹗一念之輪回﹐種無邊之生死﹐人顧可不愼所發哉。

若夫至人﹐知此無根無據之妄念﹐牿亡吾性﹐死趨六道﹐精心體認﹐勤加覺察﹐此念何自而起﹐何自而滅﹐未起之前如何﹐旣起之後如何﹖知此一念起﹐卽提慧劍斬之﹐務拔其根。勿使潛滋暗長於隱微之中﹐務令此性空虛靜寂﹐萬念俱泯﹐一靈獨存。瀟瀟灑灑﹐活活潑潑。如此﹐則私欲盡淨﹐天理流行﹐仙道不遠矣。故入門者﹐先須於此關頭﹐謹守勿忽﹐方是果決烈女﹐道中法器也。

二戒縱欲貪淫

人所最難破者﹐色欲一關耳。人胡爲有生﹖因這點淫根未拔。見淫事﹐而性卽入男女之身根﹐以投胎而生。人胡爲有身﹖因父母淫﹐而始成此身。人從淫事而來﹐故其習染最深﹐而根株未易拔也。且人所恃以生者﹐全憑這點精气。貪淫則傷精﹐精傷則陽關不固﹐百病交作。古人謂﹕「服藥百粒﹐不如獨宿一宵。」惜此精气也。惜得幾分精气﹐卽多添得幾年壽數。基成無漏﹐陽關一閉﹐則長生矣。況婦女之性情易蕩﹐一貪淫事﹐則欲火焚身﹐情難自禁﹐無夫以遂其欲﹐必有喪廉之行。卽使不至失身﹐淫心一動﹐火逼一身﹐精气已不存於中矣。

昔韋十一娘學道﹐其師化一偉男子﹐百般調戲﹐且致逼污﹐而此心不易﹐方授仙術。故淫根未拔者﹐多失仙緣。卽或僥幸聞法﹐而此道乃色相中事﹐亦行不得。卽或行之﹐而所結之胎﹐特一淫胎。一朝出神﹐必見淫而投胎﹐前妒盡廢矣。

天宮仙女﹐多有謫下紅塵者﹐莫不因情緣未斷之故﹐可不戒哉。戒之之法﹐要在不思不視而已。不思﹐則能禁情於未然﹔不視﹐又能絕念於當境。文昌帝君云「未見不可思﹐當見不可亂﹐旣見不可憶。」誠戒色良箴也。然豈不思﹑不亂﹑不憶已哉﹐務要拔盡情根﹐看色卽是空﹐空卽是色﹐對境忘情﹐在欲無欲﹐方可與言仙道。若抱淫欲之心﹐以希上眞之道﹐而能有成者﹐吾未之聞也。

上卷戒規

附考

韋十一娘﹐宋長安貧女也。嫁同裏鄭氏子。鄭氏喜遊俠﹐屢諫反目﹐政和間往邊城從軍﹐久無音回。伯子不良﹐每以言語調戲﹐韋正色拒之。因憶趙道姑自幼相愛﹐況有道術可傳﹐遂投姑。姑欣然挈入庵中﹐教以法術。日暮姑下山﹐畱韋獨宿﹐戒曰「勿飲酒及淫色。」韋思深山中﹐焉有此二事。更餘﹐一男子逾墻入﹐韋速起﹐問之不答。男子近前擁抱﹐拒不從。彼求益堅﹐韋抽劍欲擊﹐彼出劍相刺﹐甚精利。韋知不及﹐棄劍哀求曰「外家命薄﹐久戒塵心﹐何忍亂我﹖且師有明戒。誓不敢犯﹗」彼以劍加頸逼從。韋引頸受之。其人收劍笑曰「知子心不變矣﹗」視之則道姑也。從此盡授其術。

三戒剛暴殘刻

剛﹐美德也。人無剛則柔懦不振﹐百無一成。這个剛字卻少不得。然剛而無禮﹐則流於暴﹐很戾自用﹐不知退讓﹐罔顧是非﹐不卹人言﹐無禮於舅姑﹐不和於妯娌﹐不敬於夫子﹐虐淩於子侄﹐苛責於奴婢﹐是謂「悍婦」。故剛而繼以暴﹐每多殘忍不仁﹐刻薄寡恩也。

夫人必有仁慈之心﹐而後有胞與之量。聖母元君視天下爲一家﹐視中國爲一人。凡天上地下﹐一切物類﹐莫不保愛。若赤子一般﹐何嘗起點憎惡之心﹐而流於殘刻哉。

觀音大士﹐稱爲慈航﹐以其仁慈成性﹐普濟眾生﹐而爲浩劫之慈母也﹐故神气亦浩劫不朽。如剛暴﹐則失坤陰柔順之德﹔殘刻﹐又無坤濃廣生之量。如此之人﹐天上選爾何用﹐地下畱爾奚益﹐不如速死之爲愈也﹐安望長生。

夫惟戒之﹕性暴者﹐養以和緩﹐靄然如春風之宜人﹐而與物悉無忤也﹔殘刻者﹐易以慈惠﹐然如時雨之及物﹐而無人不沾其恩也。見於外如此﹐而性之在中﹐無不靈明自在﹐活活潑潑﹐渾含生機於無窮矣。而謂慈航觀音﹐不虛座以待爾哉。

四戒煩惱嗔怒

煩惱者﹐遇事煩勞而生惱恨心也。人生一世﹐孰無事業﹐須慢慢做將去。不計功過﹐不辭辛苦﹐不憚煩勞﹐事方有濟。如因煩勞而生惱恨﹐天下事何者能成。

至養性﹐更要耐煩。緣此時馳放已久﹐一旦操存﹐如生龍活虎﹐伏之未肯﹐卽伏降之。未肯卽降﹐須從容涵養﹐不拘不束﹐勿忘勿助﹐任其自然。今日養一分﹐則得一分﹔明日養一分﹐又得一分﹐養到十分﹐自有圓明時候。

若以難純﹐而遂生煩惱﹐其性豈能圓明乎。

嗔怒者﹐事不如己意﹐而嗔恨怨怒也。試思天下事﹐豈盡能如己意。未必嗔怒﹐而事遂能如己意。

何不思之甚也﹐亦惟安於所遇耳。況嗔怒心甚者﹐其心必毒﹐死多投入毒蛇腹中。夏臘以嗔怒而化蛇﹐郗後以嗔怒而變蟒﹐此固明徵也。但嗔怒有因煩惱起者﹐煩惱有由嗔怒生者﹐二者皆爲心累﹐急戒之可也。

五戒憂思驚恐

思傷脾﹐憂思則气郁而不伸。恐傷腎﹐驚恐則神散而不藏。事未至則憂思不已﹐事將來而驚恐不休。蔽性之端﹐亦損精耗神之具。不戒﹐多成內傷之疾。

戒之之法﹐惟鎭定空寂﹐心不畱物。憂至則思理﹐理不能遣﹐聽其自然﹐憂之何益。且人所以生此驚恐心者﹐恐其禍及吾身也。平日仰不愧天﹐俯不怍人。我無愧於人﹐人必不害我﹐何驚之有。卽使橫禍忽來﹐而死生有命﹐亦順受之而已。聖人泰山崩前而不驚﹐刀鋸加頸而不恐﹐神定固也。

昔宛丘以色﹑聲﹑香﹑味﹑觸﹑喜﹑怒﹑憂﹑思﹑悲﹑恐﹑驚﹐試靑鳥公﹐有二者未泯其迹﹐僅成地仙。學人不於此著力﹐亦凡夫耳﹐安冀有成﹖﹗

六戒目多妄視

目爲六賊之魁。眼見色﹐心卽爲色所牽﹐而魂從眼漏﹐其傷在肝。蓋人之魂﹐夜藏於肝﹐日寓於目。妄視則魂漏於眼﹐夜多夢寐。聖人無夢﹐是以能收眼光內照﹐不使魂日馳於外﹐亦不使心爲色所引也。故欲收其心﹐先攝夫目。

其法﹕常將眼光返照玄關一竅之中﹐使此性靈明不昧﹐以養如如不動之神﹐自然目不妄視﹐心不妄動﹐魂不外遊﹐神不外馳﹐而先天之气歸於身矣。

七戒耳多妄聽

腎開竅於耳﹐妄聽則心爲聲動﹐精從耳漏﹐其傷在腎。腎爲先天眞一之水﹐能灌漑一身之營衛。傷腎則肌膚憔悴﹐精脫耳聾。

人能常凝耳以內聽﹐不惟使心不爲聲動﹐而心得所養﹐精亦常凝於腎﹐去仙不遠矣。

八戒多言狂妄

言易招尢。南容三復白圭﹐聖人稱之﹐以其能謹言也。多言則不足以養吾心之仁。故司馬牛問仁﹐聖人以言告之﹐制外養中也。且言爲心聲﹐心藏神﹐多言則神傷。

能守口如瓶﹐神自常住於心﹐性不因言以亂﹐而酬酢往來間﹐亦不失口於人矣。

九戒慳吝惜財

財以濟用﹐天下無人不需財﹐但要不爲所迷耳。如一味慳吝﹐分文不捨﹐則𨿽堆金等山嶽﹐能買無常不來乎。與其積財自富﹐而作一家之守財奴﹐孰若散財積福﹐以結道中之仙緣。

自來仙眞﹐莫不由廣種福田而成。古人云「若是吝財並惜寶﹐千萬神仙不肯來。」蓋至人等富貴若浮雲﹐視金玉如糞土。一塵不染﹐一物不戀﹐卽此身且非我有﹐況身外之財乎。故入道者﹐此關更宜打破﹐休爲所愚。

十戒殺生害命

天地以好生爲心﹐聖人以愛物爲懷。天地生之﹐我輒殺之﹐大乾天地之和。聖人愛之﹐我竟害之﹐大非聖人之仁。況人物同此性命﹐好生惡死。人物同情﹐已有生﹐惟恐其傷。豈物有生﹐不懼其死。

推己及物﹐必有不忍殺害者。

古人云「汝欲延生﹐須放生。」我旣欲學道以求長生﹐要當推己心﹐以惜物命。𨿽曰物命在人﹐而好殺傷生﹐多遭慘報。夫救蟻中狀元之選﹐放雀獲明珠之報﹐古往今來﹐以放生得福者多矣。人可不慈心於物﹐以養我好生之仁哉。

十一戒不節腥葷

腥葷𨿽養人之物﹐而齋戒斷味者﹐未聞有傷。可見養生不盡在血肉也。

上古艸衣木食﹐其民多壽。自火化興﹐血肉食﹐民遂夭折者﹐何也﹖蓋肥甘動火之物﹐食之過多﹐每易縱情損精﹐不如谷食得天地中和之气﹐爲至淸至潔之味﹐其養生最好。況食物類之肉以補我肉﹐其心亦有所不忍。佛家絕腥葷﹐蓋不嗜口腹以增殺孽也。

南嶽夫人戒楊羲曰「不欲見血肉。見而避之﹐不如不見。已死之物﹐卽爲屍气﹐觸之最能害道。」入道故貴節腥葷。

十二戒慢道輕師

天地間至貴重者﹐莫若金丹大道﹐可以出凡籠﹐可以了生死﹐可以超九祖。古人萬劫一遇﹐夫豈等閒細事哉。

𨿽貴如漢文帝﹐猶且折節於河上公。富如馬丹陽﹐猶且虛心於王重陽。武如漢鐘離﹐且低頭於王玄甫。文如抱朴子﹐猶其屈膝於鄭思遠﹐況下焉者乎。故求道者﹐挾不得一己之富貴﹐逞不得一己之勢力﹐恃不得一己之學問。聰明必虛心誠求﹐如伍沖虛灑掃役力﹐切問二十載﹐方能得之。

而授之者﹐亦不輕易。抱朴子曰「受眞一之訣﹐皆有盟文﹐歃白牲之血﹐以旺相之日﹐受之以白銀﹑白絹爲約﹐克金契而分之﹐輕說妄傳﹐其神不佑也。」沖虛子曰「自古仙眞授眞道﹐必淸淨齋醮如科條﹐具信贄﹐刺血盟天﹐奏告上帝﹑三臺﹑北斗﹑南辰﹑三官﹑四聖﹑五帝﹑司命各位下﹐請命降允﹐而後可傳。」凡傳一人﹐徧天地間神聖無不告之者。倘有惡類﹐妄自行財及詭詐﹐私相授受﹐師弟同受考掠﹐可不愼哉﹗使者旣不輕易以傳﹐授者何可輕褻。抱朴子曰「明師之恩﹐誠爲過於天地也﹐重於父母也﹐可不尊崇之乎﹖﹗」觀此可見﹐求道者旣遇眞師﹐卽當尊崇恭敬﹐勤求切問﹐歷久不怠﹐方得卒聞心法﹐而升天有路矣。

下卷口訣

收心

金丹道理最幽深﹐逐節功夫著意尋。

若問入門初下手﹐掃除妄念以收心。

金丹大道﹐至聖至神﹐至玄至妙﹐有內有外﹐有始有終。其中細微節目﹐須知之淸﹐方行得到。若不著意行之﹐則知內不知外﹐終落空亡﹔知始不知終﹐僅成小果。

而其下手用功﹐以收放心爲首。孟子曰「學問之道無他﹐求其放心而已。」倘此心日放於外﹐如野馬山猿﹐刻不寧息﹐此心日與情私爲緣﹐眞性卽日爲物欲所蔽。秉夷旣牿﹐則夜气不存﹐欲望結成胎仙﹐不亦難乎。故入門先把萬緣放下﹐一絲不掛﹐一塵不染﹐放心於無何有鄕中﹐淸淸靜靜﹐空空寂寂﹐久久純熟﹐其心自死。心死則神話﹐𨿽不得仙﹐去仙不遠矣。

下卷口訣

養性

一顆牟尼似水晶﹐何期塵垢蔽精英。

但能靜坐回光照﹐依舊天心夜月明。

眞性本自靈明﹐但爲气稟物欲所拘蔽﹐則有時而昏﹐然本體之明﹐未嘗息也。如能勤加拂拭﹐用力涵養﹐依舊如天心之月﹐明照萬國。

涵養之法﹕每日靜坐﹐先將萬緣放下﹐回光返照﹐如月到天心﹐風來水面一樣情景﹐悠悠揚揚﹐活活潑潑﹐似有似無﹐勿忘勿助。事至物來﹐𨿽如如不動﹐卻又了了常知﹐不知則流於木石之獘。

返照時總要安舒自在﹐不自在則未合法﹐不可再照﹐恐成气郁。古云先時要放又要收﹐自後熟來﹐不放亦不收。收放得宜﹐久久調養﹐忽見石火電光﹐此眞性初現景象也。由此用功﹐自有圓明時候。

但返照之功﹐不可久用。古人云未得大藥不可久照﹐恐出陰神﹐入於魔道。故十二時中以一時返照﹐余時則瀟瀟自在。其功夫總要不可閒斷﹐純熟之後﹐自有天然慧光發現﹐明照九州﹐慧觸未來。又要知而忘其所知﹐忘到忘無可忘﹐自臻化境。

下卷口訣

養气

𨿽能念住特初禪﹐息到沖和始見天。

養气方兒無別巧﹐同行同坐夜同眠。

佛云初禪念住﹐心無生滅也。二禪息住﹐息無出入也。息無出入﹐則息住而气得所養矣。此息﹐非口鼻呼吸之息。蓋人生之初﹐隨母呼吸之息以成胎。及裂胞而出﹐此息藏於祖竅穴中﹐𨿽與口鼻之息相通﹐常人之息由口鼻出入﹐不能入祖竅以歸根﹐眞人則息息歸根。故莊子謂﹕眾人之息以喉﹐眞人之息以踵是也。欲尋眞人之息﹐須調後天呼吸之息以尋之。眞息歸根於祖竅﹐其气卽藏於祖竅﹐故息調則气和﹐息住气不散。古仙所謂「气歸元海壽無窮」者此也。然息必調到沖和時候﹐乃可采藥﹐乃可養胎﹐故云「沖和始見天」。

劉長生曰「沖和結坎離」又曰「沖和養神气」。何謂沖和﹖伍子曰「不偏不倚﹐不疾不徐﹐非有非無﹐」如何作用方能沖和﹖伍子又曰「夫妻並肩﹐陰陽合一﹐晝則同行﹐不前不後﹐夜則同住﹐不逼不離。如斯了悟﹐是沖和三昧。」總之﹐伍子之言﹐不過諭心息相根據﹐朝夕不離之謂也。鐘離曰「人能心息長相根據﹐換盡形骸玉液流。」故心息相根據﹐調到沖和﹐養气之能事畢矣。

下卷口訣

凝神

神是夫兮息是妻﹐休教異路隔云泥﹐兩相匹配歸根處﹐便與同登步月梯。

神者火也﹐息者風也。煉丹全憑風以煽火﹐火以煉精。風火同用﹐神息相根據﹐兩不相離﹐猶如夫妻一般。故必凝神於气穴中。神抱住气﹐意系住息﹐不卽不離﹐勿忘勿助﹐方是眞匹偶﹐眞交媾。

朱元育曰「要覓先天眞種子﹐須從混沌立根基。」混沌﹐卽歸根復命之處也。海蟾祖曰「先賢明露丹臺旨﹐幾度靈鳥宿桂柯。」旌陽祖曰「與君說破我家風﹐太陽移在明月中。」無非諭義神入气穴之旨也。三丰祖曰「大凡打坐﹐須將神抱住气﹐意系住息﹐在丹田中宛轉悠揚﹐聚而不散﹐則內藏之气與外來之气﹐交結於丹田﹐日充月盛﹐達乎四肢﹐流乎百脈﹐撞開夾脊雙關﹐上泥丸﹐入絳宮﹐下重樓﹐神气相守﹐息息相根據﹐河車之路通矣。」功夫到此﹐築基之效已得一半﹐觀此則知凝神之功﹐無論剛人柔人﹐皆不可少也。

下卷口訣

三命

女子原來命有三﹐紫白黃光不似男。

少上衰中成在下﹐關頭一路要深諳。

女命有三﹐紫﹑白﹑黃是也。光之黃者﹐丹田生丹之處也。白者﹐胎元結胎之地也。紫者﹐血光生血之海也。其在上者爲陽穴﹐在中者爲黃房﹐在下者爲丹田。

當其少也﹐天癸滿一斤之數﹐丹田眞元之气足﹐上升血元生血﹐陽極變陰﹐化濁經而流行於外﹐故少而從上。

及其衰也﹐天癸耗盡﹐气不能上升以生血﹐而腰幹血涸則經無矣﹐故衰則從中。若欲修成幹體﹐須從下田運上陽穴﹐神火燻蒸﹐使經變黃﹐黃變白﹐白化無﹐形自隱矣。故曰成則從下﹐與男子不同。不識此關頭﹐則丹不成。

下卷口訣

气穴

气穴無它卽乳房﹐休將臍下妄猜量。

人如不識陰生處﹐安使毒龍自伏藏。

气穴﹐卽血元也﹐卽乳房也﹐在中一寸三分﹐非兩乳也。男命在丹田﹐故以下田爲气穴﹔女命在乳房﹐故以乳房爲气穴。陽極變陰﹐從气穴化陰血而流行於外﹐故斬赤龍﹐須從陰生之處用功。久久行持﹐形自隱矣。若以男子臍下一寸三分之气穴指之﹐則誤也。

下卷口訣

知時

每到花開對月時﹐羝羊正欲觸藩籬。

勸君信至休遲誤﹐莫待赤龍出水湄。

《先天玄微》曰﹕女子未生之前﹐父母媾精之際﹐父精先至﹐母血後行﹐血裹精而成女形。女子受生之時﹐先得母之鉛气一兩﹐先生右腎﹐牽一條絲於上﹐而生雙睛﹔牽一條絲於下而生金丹。自玆以往﹐十二日生癸水一銖﹐一百八十日生癸水一兩。自是而後﹐十五日生癸水一銖﹐一年生癸水一兩﹐至十四歲生癸水十四兩於血海中﹐同前胎內帶來一兩﹐共成全一斤之數﹐三百八十四銖﹐合周天三百八十四度﹐一年得三百八十四日。易卦三百八十四爻。天地之數﹐陰極陽生﹐癸盡鉛現﹐二七而天癸降矣。十四歲而天癸降後﹐至二十六个月零七日半﹐耗去癸水一兩﹐至四十九歲﹐耗之已盡。

女子二七經行﹐一月一度﹐營運不息﹐與月之晦朔同度﹐不差時節。若差時刻病作矣。故月月花開﹐時時經行。其所以行此經者﹐陽變爲陰也。陽旣變陰﹐則不可運。若亂行妄運﹐殺人不少。

須在羝羊未觸藩之先﹐信至時用功。《上藥靈鏡三命篇》曰「月信者﹐非以經至爲月信者也。信之一字﹐如人在外﹐尙未回家﹐而信先至焉。」信至之日﹐彼自知之﹐或腰腿疼痛﹐頭目不安﹐不思飲食。

此信至而成血也﹐乃气也。當在兩日半之前﹐專心行功﹐若經行﹐則赤龍陰精不可把持﹐亂行妄運﹐殺人不少。須待其經後兩日半﹐以白綾試之﹐其色黃金﹐乃經罷時也。照前功運上以斬之。凡此之言﹐正示人當知時行功也。

下卷口訣

斬龍

陽欲化陰出玉溝﹐火輪忙駕莫停畱。

巽風吹上紅元府﹐斬斷赤經永不流。

陽欲化陰﹐是信至猶未經行之時﹐急忙鼓動巽風駕起火輪﹐從丹田運上紅元府以斬之。

《太陰煉形法》曰﹕初下手時﹐閉目存神﹐大休息一場﹐使心靜息調﹐而後凝神入气穴﹔將兩手交叉捧乳﹐輕輕柔摩三百六十徧﹔將气自下丹田﹐微微吸起二十四口﹔仍用手捧乳﹐返照調息﹐久久自然眞息往來﹐一開一合﹐養成鄞鄂。神气充足﹐眞陽自旺﹐其經水自絕﹐乳縮如男子﹐是謂斬赤龍。

如此久久行持後﹐不必捧乳吸气﹐只凝神於气穴﹐回光返照﹐是爲玄牝之門也。眞息悠悠﹐虛極靜篤﹐陽气燻蒸﹐河車逆轉。萬朵紫雲朝玉宇﹐千條百脈種泥丸。斬赤龍之功﹐有如此效驗﹐故女子修煉﹐以斬赤龍爲要也。

下卷口訣

形隱

殺人無過此妖精﹐七七數周命遂傾。

煉到太陰形隱後﹐安排紫府慶長生。

許祖云「男子修成不漏精﹐女子修成不漏經。」蓋女子之經﹐爲生人之始信﹐返經成气﹐則乳縮如男子﹐而經自不漏。若男子﹐則煉精化气﹐陰根縮如童子﹐而精自不漏。不漏而後命可延。若不斬此妖精﹐到七七四十九歲﹐血枯經盡﹐無生機矣。生機絕則命傾。

《上藥靈鏡三命篇》曰「女子以血爲腎﹐乃空竅焉。過四十九歲﹐腰幹血涸﹐無生機矣。養而久之﹐又生血元似處子焉。此又無中生有之妙也﹐見而有之﹐一斬卽化﹐而命生矣。」如何養之使復生血元﹖亦不過收心養性﹐養气凝神而已。不二元君曰「本是無爲始﹐何期落後天﹐一聲才退場門﹐三寸已司權﹐況披塵勞擾﹐那堪疾病纏﹐子肥能益母﹐休道不回旋。」別有補功﹐未敢輕泄﹐卽孫不二所謂「縛虎歸眞穴﹐牽龍斬益丹」之謂也。女子修到經不漏﹐其後性命功夫與男子之功大同小異。患無人以訣破其奧妙耳。

下卷口訣

求丹

煉形化气築基功﹐上品天仙事不同。

若問金丹端的處﹐日來映月照鴻。

日來映月方能發光﹐萬古能明此理﹐丹道不遠。

下卷口訣

煉己

生龍活虎戰蓮房﹐最怕心猿意馬狂。

煉己不到純熟候﹐安能過海把帆揚。

呂祖《步蟾宮詞》曰「煉庚甲要生龍虎」須知龍虎不是身外之物﹐方是生的行道時﹐驅活虎以就生龍﹐最怕心猿發狂﹐意馬揚威﹐不知訓伏﹐安能過得海去﹐取得經回﹐故必煉己純熟﹐使神全气盛﹐七情不動﹐五賊不亂﹐六根大定﹐色相兩忘﹐乃可入蓮房以求丹。

《天仙正理》曰「煉己者﹐所謂苦行其當行之事﹐曰煉﹔熟行其當行之事﹐曰煉﹔禁絕其不當爲之事﹐曰煉﹔精進勵志而求必成﹐曰煉﹔割絕貪愛而不畱余愛﹐曰煉﹔禁止舊習而全不染﹐曰煉。己者﹐卽我靜中之眞性﹐動中之眞意﹐爲元神之別名也。」古云「未煉還丹先煉性﹐未修大藥且修心」煉己之道也。

下卷口訣

順逆

順則生人逆則仙﹐坤乾爲泰是眞詮。

臨鑪莫訝丹難結﹐倒挽羊車自見天。

不二元君曰「著眼後﹐畱心順逆途。」《無根樹》曰「順爲凡﹐逆爲仙﹐只在中間顚倒顚。」故泰之卦象坤居上﹐而乾居下﹐乃能天地交而萬物通。不知倒挽羊車﹐則羣陰阻塞﹐安能去濁陰以見天心。故修仙不問男合女﹐只要於中知順逆耳。

下卷口訣

丹生

恍惚渺冥情似癡﹐融和正是藥生時。

丹田有信機緣至﹐速整火功采玉芝。

此丹稟於父母﹐藏於气穴。年少壯時﹐卻有向外拱關變化之機﹐取此變化之機﹐逆入黃中﹐故謂之丹。

但丹生之時﹐有象可睹。《道德經》曰「恍恍惚惚﹐其中有物﹐渺渺冥冥﹐其中有精。」泥丸曰「精神冥合气歸時﹐骨肉融合都不知。」尹眞人曰「俄傾﹐HT生毫竅﹐肢體如綿﹐心覺恍惚﹐丹生景象也。」且有信可聞。邵子曰「忽然夜半一聲雷﹐千門萬戶次第開。」混然子曰「時至气化﹐機動籟鳴﹐信至時也。」信至之時﹐卽活子時也。一聞此信﹐卽準備火功﹐莫差時刻﹐若當面錯過﹐安能采玉芝於片餉。

下卷口訣

采藥

猛睹先天一粒丹﹐其光灼灼似金丸。

巽風不把龠鼓﹐縱欲過關卻也難。

金丹一粒﹐圓陀陀﹐光灼灼﹐明亮似金丸。若不吹巽風﹐鼓龠﹐安能過尾閭﹐上夾脊雙關﹑泥丸﹐以入丹田乎。

《入藥鏡》曰「起巽風﹐運坤火。」肖紫虛曰「乾坤龠鼓有數。」夫巽風﹐諭呼吸之气也。龠者﹐消息也。有呼吸之气﹐方能鼓動以消息﹐使藥升降往還﹐以成一周天。柳華陽曰﹕金丹之道﹐從陽生時﹐凝神入气穴﹐鼓起龠之巽風﹐息息向鑪中吹噓﹐猶鐵匠手中抽動一般。風生則火焰﹐火焰則精化。精化气生﹐采此生气﹐升降往還﹐謂之周天也。

下卷口訣

升元

日出扶桑大海東﹐火輪飛渡莫松功。

鹿車搬上昆侖頂﹐木汞自歸神室中。

扶桑紅日﹐自西而東。正藥如紅日燦燦﹐自東而來西方。斯時也﹐忙駕火輪﹐飛渡洪濤大海﹐由尾閭上夾脊雙關。

純陽曰﹕子後午前定息坐﹐夾脊雙關昆侖過。又曰﹕憑君子後午前看﹐一脈天津在脊端。肖紫虛曰﹕幾回笑指昆山路﹐夾脊分明有路通。但逆行道左﹐非鹿車不能推挽。鹿車﹐眞意也﹐有這點眞意﹐方能逾越險阻﹐過得雙關﹐上得昆侖﹐下得鵲橋﹐使活汞入於金鼎神室﹐而永爲身寶。

下卷口訣

合丹

艮男初歸混沌窩﹐夫妻從此結絲羅。

六門緊閉勤添火﹐帳裏春光要太和。

艮男諭藥從艮宮而來也。混沌窩﹐祖气穴也。艮男之藥﹐自東北而入祖气穴﹐與眞鉛配合﹐猶夫婦結絲羅一般。然初歸時﹐不相凝結﹐須緊閉六門﹐調息綿綿﹐神火燻蒸﹐使合爲一。但合丹之火﹐須文火溫溫﹐非若采取之時武火烹煉。故要太和翔洽﹐方能著手成春。

下卷口訣

火候

火記𨿽垂六百篇﹐未將眞候寫鸞箋。

最明莫過沖虛語﹐呼吸分明了卻仙。

紫賢曰「聖人傳藥不傳火﹐從來火候少人知。」金丹萬卷﹐不筆於書﹐而沖虛獨曰「火候𨿽云不可傳﹐隨機默運入玄玄﹐達觀往者千千聖﹐呼吸分明了卻仙。」可見火候之要當於眞息中求之。蓋息從心起﹐心靜息調﹐息息歸根﹐金丹之母。

然火候不一﹐古人以內外別之。外火候有作有爲﹐築基之事也。內火候則丹已得﹐任其自然﹐無爲之事也。總不離呼吸二字。不調外火候之呼吸﹐則不能營運此丹﹔不調內火候之呼吸﹐則不能溫養此丹。故柳華陽曰「凡呼吸之火﹐能化飲食之谷精﹐而助元精﹔凡神火能化元精而助元气﹔凡元气之火﹐能化呼吸而助元神﹔元神之火﹐又能化形而還虛助道。成始成終﹐皆承火之力﹐以登大羅之仙。」又須知火與候﹐原不相離﹐火必應候﹐候至火亦至。故火候二字﹐有逐節事條。不經師授﹐終難了徹於心﹐須修德明天﹐以求師授。

下卷口訣

溫養

已看白雪種靑砂﹐寒燠調停切莫差。

三十六宮春意足﹐自然有路泛仙槎。

白雪種砂﹐金鉛得木汞配合﹐必須寒燠調停﹐溫養靑砂。溫者﹐不使其熱之謂。寒則水冷﹐而丹不結﹔熱則火燥而丹易爍。故取其溫養者﹐從容涵育﹐任其自化﹐如天澤物﹐雨以時﹔

如母孕子﹐寢興有節﹔如龍養珠﹐蟄伏不動﹐如雞抱卵﹐暖气不絕。子前進火﹐午後退符﹐余時調息綿綿﹐似有似無。屏除妄念﹐如愚如訥。古云「采藥只一時﹐合汞須十月」又云「十月胎完入聖基」。若非善爲溫養﹐安能胎圓乎。

三十六宮者﹐周天三百六十也。每一周天休息一番。周天有程﹐溫養有數﹐必須養足﹐方成聖胎。

其中節目度數﹐未敢書於竹帛﹐懼泄天機也。

噫﹗仙槎非遙﹐升天有路。患人不修德盟天﹐虛心誠求耳。

下卷口訣

胎息

功夫到此莫粗疏﹐神息綿綿合太虛。

借問養胎何所似﹐恍如父母未生初。

丹結之後﹐神卽气而凝﹐气卽神而往。如人懷孕一般﹐故謂之胎。非眞有胎也﹐神息住於此也。蓋胎者。藏神之府。息者﹐化胎之源。胎因息生﹐息因胎住。胎不得息不成﹐息不得神無主。神息相根據﹐是眞胎息。功夫到此﹐切莫粗疏。必要忘相忘形﹐體同太虛﹐而眞息往來﹐綿綿不絕﹐似有似無﹐若忘若存﹐如春沼魚﹐如百虫蟄﹐呼至於根﹐吸至於蒂﹐終日混混﹐如在母腹未生之初一般。不二元君曰「息息返干初」者﹐此也。到息住脈停﹐則神定矣﹐神定方能出定﹐而聖胎始完。

下卷口訣

度數

采藥燒丹有後先﹐坎離艮巽倒還顚。

功完九九周天數﹐那怕不成物外仙。

柔行人穿越道﹐與剛人不同﹐而其成功比剛人容易。剛人伏气三年﹐柔人一年可伏﹐以丹在身中故也。

然气𨿽易伏﹐而赤脈最能害道﹐果是女中丈夫﹐能斬赤脈則經不漏﹐而基已築矣。築基之後﹐則用煉精化气之功﹕以離外二陽﹐消坎外二陰﹐變成幹體。然坎離功足﹐幹體𨿽成﹐而其气未化﹐其神未靈﹐又當用煉气化神之功﹕以艮上一陽﹐化巽下一陰﹐熔盡外陰之气﹐以成純陽之神。到營運周天﹐數終九九﹐神復純陽﹐又當用煉神還虛之功﹐方成物外神仙。

下卷口訣

脫胎

七十六宮度數周﹐陽神忽到上田遊。

一聲霹靂天門吼﹐頂上爭看白气浮。

周天之功﹐至七十六度﹐聖胎已完﹐陽神由中田遷上田﹐破頂而出﹐是謂脫胎。鐘離云「雷震天門鬼神驚﹐掀翻宇宙飛白雲」﹐《金丹傳眞》云「頂門忽然雷響﹐懷中抱著嬰兒」。夫神所以脫胎而出者﹐神定故也。沖虛曰﹕神初不能定﹐根據二气爲定﹐气定則神隨之定。气定則無气﹐神離所根據而獨立﹐乃能離定﹐捨身而出定。若不到大定﹐神正要依靠﹐不能離气﹐焉能離身形。故心息相根據﹐神定方能出定。

而其出定景象﹐各有不同﹕有以天花亂墜出者﹔有以七層寶塔出者﹔有以身外有身出者﹔有以風雲雷震出者﹐馬丹陽眞人是也﹔有以香風瑞气出者﹐如不二元君是也。

總之﹐神之出也﹐由定靜中一念﹐故變化顯象﹐亦由一念﹐卽千百億萬身﹐亦由一念。未可以所出不同﹐遂疑其有異也。曰「白气浮」者﹐特舉一端以爲證耳。

下卷口訣

乳哺

初產嬰孩气未純﹐仍吞木汞復元眞。

佇看乳養經三載﹐變化通靈果是神。

古云﹕嬰兒初產未成人﹐須藉坤娘養育恩。乳哺三載﹐方能變化通靈。故須仍吞木汞﹐以復元眞。非眞要三載也﹐特三周天耳。

下卷口訣

面壁

丹事𨿽完猶有功﹐冥心靜坐洞天中。

忘形入定九年滿﹐打破虛空總算空。

面壁之功﹐無爲之事也。不二元君曰「萬事皆云畢﹐凝然坐小龕﹐輕身乘紫气﹐靜性濯淸潭﹐气渾陰陽一﹐神同天地三﹐功完朝玉闕﹐長嘯出煙嵐。」故乳哺功滿﹐必須擇名山洞府﹐冥心靜坐﹐面壁調神。出則以太虛爲超脫之境﹐入則以上田爲棲棲之所。忘形入定﹐以煉眞空。煉到空無可空﹐打破虛空﹐神方還虛。此達摩所爲﹐必面壁九年也。

下卷口訣

沖舉

煉到眞空道愈高﹐丹書下詔步雲霄。

從今永住瑤池苑﹐隨著靈妃去早朝。

不二元君曰「佳期方出谷﹐咫尺上神霄。」又曰「一旦仙凡隔﹐冷熱度海潮」。

神旣還虛﹐升遐有期﹐天書下詔﹐云鶴來迎﹐赴瑤池以賜宴﹐朝金母以受圖。瓊樓玉闕爲我室家﹐湘妃瑤姬爲我同儕﹐何樂如之。

特患宇宙無決烈女子﹐斯不能與麻姑爲伍。果是女中丈夫﹐修德盟天﹐虛心誠求﹐得行此道﹐比男子尢易成耳。人其立志自勉可也。

樵陽經女工修煉

太陰煉形﹐與男子修煉之法﹐大同小異。初功下手﹐閉目存神﹐大休息一場﹐使心靜息調﹐而後凝神入於气穴﹝在兩乳間心窩上﹞﹔將兩手交叉捧乳﹐輕輕柔摩二十徧﹔將气自下丹田﹐微微吸起三十六口﹔仍用手捧乳﹐返照調息﹐久久自然眞气往來﹐一開一合﹐養成鄞鄂﹐神气充足﹐眞陽自旺﹐其經水自絕﹐乳如男子﹐是謂「斬赤龍」。如此久久行持後﹐不必捧乳吸气﹐只凝神於气穴﹐回光返照﹐是謂玄牝之門也。眞息悠悠﹐虛極靜篤﹐陽气燻蒸﹐河車運轉。萬朵紫雲籠玉宇﹐千條血脈貫泥丸。自覺一點靈光﹐不內不外﹐自下田上升絳宮泥丸﹐下重樓歸於金胎神室。回光凝神﹐眞息住於中宮鼎內﹐是神入室矣﹐是爲玄牝﹐是爲胎仙﹐卽一點落黃庭也。其後十月功夫﹐陽神出現﹐粉碎虛空﹐一路修眞與男子同﹐無彼此之別也。

女功煉己還丹圖說

﹝一﹞

聖師曰﹕女子太陰先煉形。初行功﹐卽要意棲乳房﹐行住坐臥﹐皆宜如是﹐行至四十九日﹔行住坐臥意守中極﹝中極者﹐卽心之下﹐血海之上﹐當中虛懸一穴是也﹞﹐行住宜默運天庭﹐坐臥宜意守中極﹑血海﹐如雞抱卵﹐一念不起﹐百想俱無。但行此功﹐眞陰未動﹐脈絡未通﹐必多倦睡﹐須行「指腦下垂」之功。

指腦下垂者﹐何也﹖卽回光返照﹕以眼觀鼻﹐搭定雀橋﹐下玄膺﹐至重樓﹐歸中極﹐入血海﹐以水會火﹐片刻卽醒。此卽調藥煉心之法。如妄念一動﹐仍守中極。

少年女子煉至百日﹐不爲外物所擾﹐血海自潮﹐眞陰自動﹝動者﹐非身心動﹐是血气發潮﹐似有不可忍之景象﹐其樂也融融﹐難以言語形容﹐是由無念而自動。此時切不可動念﹐念動則散﹐惟宜把定元神﹐用法采取﹞﹐此卽「小藥」發生﹐須行采取之法兩三度﹐以機息爲止﹐仍守中極。

采取之法﹕以眼觀鼻﹐過雀橋﹐下玄膺﹐到重樓﹐入乳房﹐遊中極﹐歸血海﹐行分水透玉枕﹐升百會﹐下泥丸﹐入明堂﹐仍降下中極而歸血海﹐將眞意守定中極血海﹐入靜入定。如其陰生﹐再行采取之法﹐機息仍守中極血海。

凡行此功﹐須戒暴怒﹑風寒暑濕以及生冷瓜果﹑火煎之物。此時定要檢點﹐倘風寒入竅﹐藥難醫治。總要萬緣放下﹐一塵不染。如果照法行持﹐一日之間﹐眞陰之气﹐能動二三次。﹝此動要分眞僞﹐有气機之動﹐有念慮之動。須無念﹑無慮﹑無欲而自動﹐方算眞陰發動。﹞只要百零七日﹐血盡化气﹐赤龍自斬﹐變成幹體﹐基已成矣﹐還丹有何難哉。﹝注云﹕女丹經多言女子行功每逢月信一到﹐便要停功。此說謬矣﹐皆由未釐淸晰誤也。凡女功﹐所重者气機也。但其中有壬癸之分﹐如壬水初來﹐癸未來﹐此卽信到也。信到彼自知之﹐或頭昏﹐或腰疼。信至而潮猶未至﹐此時正宜回光返照﹐默守乳房血海﹐用采取之法﹐以補腦築基﹐則所采者壬水﹐非癸水也。如癸水一到﹐自應停功﹐必至三十時辰兩日半﹐癸盡之時﹐仍用采取之法。采至何日而止﹐其中大有天機口訣﹐須求眞師口傳心授﹐不可妄猜。如果得其傳授﹐少年百日便可基成。﹞行功到此﹐自有考驗﹕赤龍自斬﹐乳頭自縮﹐如男子一般﹐而眞陰之气化爲眞陽矣。此時須要道侶同時扶持﹐候眞景到時﹐采小藥過關﹝小藥過關之時﹐亦有景象﹐果到基成﹐藥產丹田﹐有火珠馳驟﹐血海如湯煎﹐鼻搐身震﹐切勿驚懼。此處亦有口訣﹐要待師方免危險。不然恐眞火變成凡火﹐一防焚身﹐二防顚狂﹞如有得眞師傳授者﹐藥旣入鼎﹐便要知煉藥之法﹝法待眞師口訣﹞。若不知煉法﹐不能結丹﹐得者必失。

此藥旣名小藥﹐自宜用「小周天」火候﹐﹝小周天火候亦有口訣﹞﹐進陽火﹐退陰符﹐而鍛煉之﹝符火有候亦有數﹞﹐煉至一月﹐小周數足。或藥之眞僞﹐丹之結否﹐自有考驗﹕如小丹果結﹐每逢入室靜坐﹐徧體火發如蒸籠之气一般。只宜默守中宮﹐吶宮不語﹐聽其變化﹐霎時之間﹐見一火球如豆大﹐從明堂射出一丈多高﹐如閃電一樣﹐乃基成得藥之眞境界也。斯時𨿽有煉藥祕法﹐總要一念不起﹐五蘊皆空﹐任它天翻地復﹐雷電震驚﹐我只將元神穩坐中宮﹐毫無畏懼﹐如雞抱卵﹐如龍護珠。時當進火則進﹐時當退符則退﹝進火退符有候有數﹞﹐必煉至大靜大定﹐气足神完﹐火珠不現﹐小丹凝結而後已焉。

此系築基﹑得藥﹑結丹三層口訣﹐後尢有四層天機﹐不能一口道盡。歷來仙師授受﹐皆系如此。果然功行至此﹐人仙之果證矣。以後用功與男子無異。但女屬靜體﹐後四層𨿽與男丹同其運用﹐而其建功更速矣。

眞師總批﹕凡孀婦﹑貞女﹑烈婦﹐能立定眞正志節﹐始終如一﹐受魔不退﹐至死不變﹐貧富不移﹐堅貞不二﹐乃可授此三層妙法。循序漸進﹐暗有仙眞護持﹐一切內外妖魔﹐不敢擾害﹐終期大成。至於有夫之婦﹐人事未了﹐切勿妄傳。只宜勸伊芳養性寡欲﹐孝姑敬夫﹐待時而傳。倘恂情輕授﹐確有可據﹐無一毫妄誕之語﹐倘恍之論。實是天機不可輕泄﹐得其傳者俱系前緣。

愼之﹐珍之﹗

女功煉己還丹圖說

﹝二﹞

午是陰之根﹐子乃陽之苗。男子外陽而內陰﹐女子外陰而內陽。男子奪外陽而點內丹﹐女子奪內陰而點外丹也。

女子行功﹐第一要明采身中之陰﹐補身中之陽。陽者﹐精與气也。陰者﹐神與血也。采於何時﹐須知月信將潮之時﹐與月信潮盡之候。夫信者何﹖如人出外未歸﹐而信先至也。信至潮未至之時﹐急忙用功﹕或盤膝大坐﹐或觀音半坐﹐俟身中神气發功﹐回光返照乳房穴及血海﹐鼻息調勻﹔將所動之神气﹐用眞意﹝卽黃婆﹞從血海升入曹溪﹐一路直達囟門﹐由上降下到乳房﹐而仍歸於中極。但此法不可妄用﹝信來而潮未來之時可用﹐在兩日之半潮盡可用﹞。若潮信未淨﹐妄行采取﹐必至殺身﹐謹記此法。

少年血气旺者﹐心地靜者﹐三月之久﹐便可斬赤龍而復還童體﹐面如桃花。如果功到此時﹐與醉漢相似﹐昏昏默默﹐晝夜光明不散﹔行持一年﹐基可築固﹐而人仙之功程驗矣。

中年婦女修煉﹐須用「太陰煉形之法」。夫行此法者﹐須除思去欲﹐忘情絕慮﹐方行此道。算定某日某時月信至﹐未至前二三日﹐卽宜靜養。待至信到﹐於靜室內調息端坐﹐兩手放膝前﹐用食指HT子午上如拳﹐閉目存神﹐調息內觀﹐由乳房照血海﹐候至眞陰之气發動﹐乃行鍛煉之功。若此段工夫。要分眞假淸濁﹐如煉假陰濁气﹐必成疾病﹐醫藥罔效。果然眞陰發動﹐周身如綿﹐醉漢相似。此時﹐血海中如魚吸水一般﹐其樂景有不可以言語形容者。斯爲眞陰發現之眞境也。此景一到﹐卽用眞意引過夾脊﹐上玉枕﹐透泥丸﹐過雀橋﹐下重樓﹐入乳房﹐而仍歸於中極血海也。

倘若體衰气弱﹐二三月之久﹐眞陰毫無動機﹐無可如何﹐方用作爲之功﹕先將右乳揉轉十二次﹐後揉左乳十二次﹐摩臍腹三十六次﹐口中咽津液三次﹐咽畢仍照前回光返照﹐虛極靜篤以守之。如此﹐每日子午二時行持不怠﹐不上一月﹐自有動機﹐則可采煉。至眞陰盡化爲陽气﹐乳頭縮而赤龍斬﹐變成男體﹐則眞陰煉形之功畢矣。

詩曰﹕面如桃花膚似雪﹐到此赤龍永斷絕﹐淸靜法身本無塵﹐功滿飛升朝玉闕。

女功煉己還丹圖說

﹝三﹞

丹基旣成﹐而還丹可冀﹐赤龍一斬﹐陰血盡化陽气﹐在丹田血海之中不能久住﹐必要過關方成法身。此時身熱如火﹐气騰如珠﹐方用還丹之功﹐與男子之功無異也。若還至丹田祖竅﹐方用周天煉藥之功夫。

玄關一竅﹐萬神萬气之祖也﹐內有先天之祖气﹐會合凝結。宜呼吸綿綿﹐一意守之不散﹐二气自然交合﹐八脈自然流通﹐仙胎自然結成。再往向上之功﹐三年練己﹐已成大還而結聖胎﹐仙胎結成﹐十月火候煉足﹐嬰兒自現﹕或聞弦歌絲竹之聲﹔或暗室生白﹔未來之事﹐他人之心﹐毫無隔滯﹐觸景便知。到此可以造就身外之身。任他諸般景界﹐不可著他﹐不可懼他。我只一心守中﹐面壁九年﹐候陰盡陽純﹐形神俱妙﹐與道合眞﹐待詔飛升﹐永爲王母之眷屬﹐脫卻塵世之輪回矣。算來不過數年辛苦﹐竟成億萬年之快樂。斯世之婦女思之﹐又何憚而不爲哉。

女功煉己還丹圖說

﹝四﹞

呂祖曰﹕可笑世間學道人﹐論天論地講修行。天機妙訣都不曉﹐三家藥物未分明。不煉鑪中眞造化﹐難免苦海墮沈淪。我今傳你三教理﹐說段修行妙訣功。先講天文並地理﹐天地三才要精通﹐男子修行伏白虎﹐女子修行斬赤龍。天地周流分度數﹐日月循還運化工。五千四八歸黃道﹐金木水火轉相逢。女子原是太陰體﹐須知太陰妙化工。每日右旋十三度﹐二日半後行一宮﹐一月營運周天畢﹐女子气候亦相同。要知金丹眞口訣﹐天人造化本相通。會得其中眞妙竅﹐晦朔弦望仔細窮。一月運周機先動﹐兩日半後卽下功。

若人識得天機妙﹐何愁女功不玲瓏。再有一段眞金訣﹐須共神仙仔細論。七星寶劍西南掛﹐雙林樹下運轉輪﹐盤中寶珠顆顆現﹐一支白牛透昆侖。百尺竿頭忙撒手﹐騎牛趕月伴老僧。又撞金鐘無影寺﹐六月滴水化成冰。沒弦琴音奏三疊﹐無孔笛吹出八音。木母伴作木馬走﹐金公又隨金烏行。二人翻江並倒海﹐看看要到尖峯亭。灑了一點眞甘露﹐忽然七孔放光明到此一步緊一步﹐切莫擾亂並因循。待他一點來歸壺﹐二五凝結始圓明。若問此歌何人作﹖兩口傳來度女貞。其中妙理悉包盡﹐莫負我今苦叮嚀。

女丹要言

精气三華自不衰﹐淸空紫气仰成規。

金丹九轉元君煉﹐壽似黃安坐寶龜。

淸空紫气之文﹐元君之所授也。黃安坐龜﹐人問幾時坐起﹖答曰﹕此龜畏日月之光﹐三十年出頭一次。

我坐是龜﹐見三出頭矣。

汝等不明﹐老陽無生息。吾有一譬﹕如月之初三是蛾眉﹐到五六日仍圓者也。婦人修煉﹐如男子一樣﹐難得者是皎潔。須知婦人之欲﹐過於男子。或到經水已過之後﹐其心如蓮之初放﹐乘天之雨露﹐才結其實。婦人若無男子﹐是孤陰矣。孤陰不生。蓮花若不受雨露之恩﹐縱得之沃土﹐終歸無用。天之雨露非爲萬物發生計﹐不虛此一舉乎。雨露不受於萬物﹐是獨陽不長矣。夫道﹐卽物可證﹐隨事可通﹐淺澹云爲﹐皆具至理﹐無如人不思而通之耳。

婦女可以按摩之法用之。當早起靜坐一刻﹐以右手向內按定心﹐左一手在腹臍撫摩二十下﹐隨手摩至腰﹐一揉一拍。左手按心﹐右手撫摩﹔右手按心﹐左手撫摩。兩手在腰﹐一揉一拍。後再用兩手擦熱﹐面上一擦﹐兩手摩至兩耳﹐一按一彈﹐彈後隨揉至兩肩一撚﹐運動津液咽下﹐腰一伸立起﹐兩手一抄﹐走數步﹐再出外做事可也。晚間亦如此做。照服丸﹕首烏﹝二兩﹞核桃﹝二兩﹞麥冬﹝一兩﹞熟地﹝兩半﹞補骨脂﹝六分﹞砂仁﹝三分﹞杜仲﹝八分﹞天冬﹝一兩﹞生薑﹝三分﹞上藥八味﹐共研細末﹐以豬脂﹝豬脂﹐豬油也。喫葷者用豬脂﹐喫素者用人乳或牛乳﹑羊乳均可。

乳卽酥也﹐非葷也﹐西北人所謂奶子茶者卽此。能令人壯精神﹐潤顏色﹐黑髮延年。佛祖在雪山苦行時食之﹐故至今佛門不忌。若假酥油﹐則多羊油矣﹐不如用人乳爲是﹞半斤和爲丸﹐服一月﹐精神彊健﹐黑髮延年﹐非它藥可比。每月逢寅﹑午﹑申﹑亥日﹐用水一碗﹐稱藥三分﹐早起向東吸生气三口咽下﹔

向西方吸气一口。吞下之後﹐任憑應酬事件。

