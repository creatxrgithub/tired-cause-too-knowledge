濟一子道書十七種

淸傅金銓注入藥鏡注

漢崔公希範著《金丹眞決》名《入藥鏡》﹐藥之名自此始。何以不曰丹而曰藥﹖丹者神化之道﹐藥乃治病之方。人自幼至老﹐莫不有疾﹐但不自覺耳。必先補足殘軀﹐令五臟六腑四肢﹐骨髓充盈﹑气血完固﹐乃行煉精化气之功以築基。基成無漏﹐乃可煉已還丹而證聖。藥者﹐後天中之先天﹔丹者﹐先天中之先天﹐均之炁耳。此炁乃元始祖炁﹐先天至精﹑至靈﹑至聖。《經》曰「有物混成﹐先天地生。」卽此是也。入門從此﹐則知不死之藥﹐不在海上。證聖之丹﹐卽在人間。鑄此鏡以照人﹐須眉畢現﹐易見而易知矣。

先天炁﹐後天气﹐得之者﹐常似醉。先天炁卽隱於後天气之中﹐此龍虎之眞精﹐至虛﹑至無﹑至靈﹑至妙。得此二气﹐謂之得藥。得藥有景﹐昏沈似醉﹐美在其中﹐而暢於四肢﹐融融若春矣。日常﹐則每如此﹐非一次也。

日有合﹐月有合﹐窮戊己﹐定庚甲。《經》曰「月本無光借日光。」《契》曰「晦朔之間合符行中﹐此天之日月。」人身亦有日月﹐光明圓缺不異於天﹐當知其有合也。日月得天而能久照﹐四時變化而能久成﹐相摩相蕩萬古常新﹐學道者其效之似之。戊土爲精﹐己土正性﹐推情合性﹐金木乃並﹐斯理難窮﹐當究其極。庚金甲木﹐先定其位。甲木靑龍﹐庚金白虎﹐心火朱雀﹐腎水玄武﹐象列四隅﹐中央是土。丹乃五行之气結成﹐當知東位龍從火出﹐西位虎向水生﹐金水同宮﹑木火爲侶之義﹐盡於此矣。

上鵲橋﹐下鵲橋﹐天應星﹐地應潮。烏鵲塡橋﹐架空飛度﹐乃牛郎織女相會之所。道通明陽﹐亦如牛女﹐不有斯橋﹐終成間隔。上鵲橋者天梯也﹐下鵲橋者河筏也。上橋爲斗極之運用﹐配陰陽﹐符水火之具也。下橋爲天河水逆流﹐人身之銀河﹐捧聖之用也。上通天關﹐下徹地底﹐星見於天﹐潮湧於地﹐造化現形﹐中存妙理。法天象地﹐無乎不至。

起巽風﹐運坤火﹐人黃房﹐成至寶。陳希夷曰「攸爾火輪煎地軸﹐愕然神奮出山顚﹐吹起巽風﹐逼動坤火﹐極力猛煉﹐方得鉛金出。鉛借火上升﹐當時只見有火﹐不見其藥﹐藥在火中﹐此卽坎中之眞陽﹐補還離中之眞陰。三車搬運﹐逆上泥九﹐注入黃房﹐結就神室金胎﹐成無價之寶矣。」

水怕幹﹐火怕寒﹐差毫髮﹐不成丹。幹寒二字﹐謂太過不及。性水情火﹐要時刻調勻﹐務求恰當。藥有老嫩﹐火有文武﹐毫髮差殊不作丹。又曰﹐工夫毫髮不容差﹐愼之至也。差義云﹐何時不眞正﹐火不合法﹐當降而升﹐當升而降﹐水溢而濫﹐火燥而炎﹐琴瑟之調不得和平。更有差之大者﹐煉心不死﹐神馳意散﹐行之無功﹐𨿽得眞炁﹐無元神以宰之﹐又不止於幹寒﹐必將敗乃事矣。

鉛龍升﹐汞虎降﹐驅二物﹐勿縱放。火龍爲汞﹐水虎爲鉛。今曰鉛龍﹐是指坎中一點眞陽而言也。曰汞虎﹐是指離中一點眞陰而言也。龍從上降﹐虎自下升﹐今曰龍升﹐是抽坎中之陽鉛﹐木龍載之而上浮。今曰虎降﹐是補離中之陰汞﹐金虎隨之而下降。武火抽鉛﹐文火添汞﹐擒龍制虎﹐使不猖狂。驅二物者惟心也﹐心無一刻不攢﹐神無一刻不注。設或不謹﹐縱龍入澗﹐放虎歸山﹐其傷實多﹐必降伏之有素﹐乃受驅使﹐產神藥矣。《悟眞》曰﹕兩手捉來合死鬥﹐化成一塊紫金霜。

產在坤﹐種在幹﹐但至誠﹐法自然。《無根樹》曰﹕產在坤方﹐坤是人。坤者﹐乾之匹也。幹爲鼎﹐坤爲鑪﹐鑪產藥﹐鼎煉烹。乾陽﹐坤陰﹐陽施陰受順也。今乃受坤之施﹐返而種之於幹﹐豈非逆乎﹖不天地否﹐而地天泰之見矣。然此特外形之顚倒﹐槪自陰陽始交﹐幹之眞陽入於坤而成坎﹐坤之眞陰入於乾而成離﹐故曰「陽𨿽女體男兒體﹐男本陽身女子身」﹐此爲內形之顚倒。造化之根﹐動靜之始﹐錯綜變化﹐自此起矣。道之發端﹐眞火逼逐﹐出坤而過乾﹐此爲武火﹔野戰須防危險﹐入鼎溫烹﹐但法天地自然﹐此爲文火。守城端在敬畏﹐法自然者﹐我無爲而造化自然有爲﹐但至誠無息耳。

盜天地﹐奪造化﹐攢五行﹐會八卦。斯道竊天地之至精﹐奪乾坤之造化﹐效法天地﹐把握陰陽﹐攢簇五行﹐會合八卦﹐非遇眞師﹐將何法以盜奪之耶。曰盜﹐必其不知。曰奪﹐必非順與。盜奪功成﹐攢簇不謬。丹鼎旣全﹐百神會合﹐土釜封固﹐日煉時烹﹐潛符默運﹐息息歸根﹐換盡陰濁﹐變爲純陽﹐卽聖軀矣。

水眞水﹐火眞火﹐水火交﹑汞不老。曰眞則非比象矣﹐離中一點眞液﹐乃眞水也﹔坎中一點眞陽﹐乃眞火也。水火分途﹐何從而得其交哉﹐此際須仗黃婆勾引﹐眞土擒制。三昧眞火﹐必從挑撥而炎﹐與性水合而爲一﹐則離汞之身﹐可返老而長生矣。

水能流﹐火能焰﹐在身中﹐自可驗。先天之水火﹐相依爲用。後天之水火﹐相激成仇。流下炎上﹐乃五行自然之性。當人身中亦有水火﹐有形可見﹐有色可睹﹐神工運火﹐堪以自驗。豈空談其理﹐虛擬其象之可比哉。

是性命﹐非神气﹐水鄕鉛﹐只一味。思慮之神﹐呼吸之气﹐後天之凡气也。性是元神﹐命是元气。先天之元神元炁﹐乃爲道炁。若只言神气﹐則非先天至眞之精﹐至妙之寶﹐小之乎言性命矣。鉛中含銀爲白虎﹐砂中有汞爲靑龍。五行順﹐則母生子﹐故曰金生水。丹道逆。爲兒產母﹐故曰水生金﹐此鉛出水鄕之義。然鉛字至精﹐說不能盡﹐卽如凡世間之黑鉛﹐亦是感太陰之气﹐爲先天玄水之精﹐所以能煉外丹。此乃人身中之鉛﹐鉛產於水﹐而成於火﹐成仙證聖﹐只此一味﹐便是大道之根﹐陰陽之祖。人能坎底尋鉛﹐離中得汞﹐修丹之能事畢矣。

歸根竅﹐復命關﹐貫尾閭﹐通泥丸。人身之空竅有九﹐關隘有三﹐自尾閭﹑夾脊﹑玉枕﹐上至泥丸腦頂﹐此爲後上之三關。藏神於心﹐藏气於身﹐則命復而根歸矣。一如艸木之收頭﹐效之則必通任督﹐運河車﹐金液玉液當知﹐陰蹺陽蹺不謬。窮九關而徹底﹐升二气於泥丸。泥丸者﹐髓海也﹐補腦之功﹐精勤無間。根歸命復﹐不死之道矣。金浦三車奪聖機﹐衝開九竅過曹溪﹐迢迢運入昆侖頂﹐萬道霞光射紫微。

眞囊龠﹐眞鼎鑪﹐無中有﹐有中無。鼎鑪妙用。非囊龠不爲功。囊者虛器也﹐妙也。龠者其管也﹐竅也。冬夏二至﹐一歲之呼吸也。弦望晦朔﹐一月之呼吸也。一日之呼吸在晝夜。一息之呼吸在延遲。易曰「一闔一閉謂之變﹐往來不窮謂之通」。性爲無中之眞有﹐命爲有中之眞無。有無互入﹐神气始交﹐神凝气結﹐斯爲聖胎。

托黃婆﹐媒奼女﹐輕輕運。默默舉。黃婆者﹐中央意土﹐卽戊己也。奼女者﹐宅中之女。交會之際﹐必托黃婆媒合﹐以通奼女之情。戊己土中﹐藏有眞火﹐逼動鉛金﹐火力熾盛﹐金來歸性﹐入南宮矣。然後﹐輕抽默掣﹐後升前降﹐下重樓﹐歸丹府﹐封因而溫養之。陳泥丸曰「神符默運三關徹﹐鉛赴黃河入大羅。」

一日內﹐十二時﹐意所到﹐皆可爲。自子至巳爲六陽﹐自午至亥爲六陰。此言煉一日之道﹐結一日之丹。幾十二辰中﹐不必刻定從子起。但我意欲行便行﹐勤勤采煉﹐積累易成。此是指丹士用功不掇﹐非指十二時辰須認子也。

飲刀圭﹐窺天巧﹐辧朔望﹐知昏曉。刀圭﹐猶言刀頭圭角﹐微末不多之謂。飲﹐服也。《抱朴子》曰﹕服元气者﹐亦不多服也。服之則靈寶在身﹐天巧自然。所謂刀圭一入口﹐白日生羽翰。月有弦望晦朔﹐日有朝屯暮蒙。晦朔爲采取之期﹐屯蒙爲運用之候。

識浮沈﹐明主客﹐要聚會﹐莫間隔。金沈木浮﹐鉛沈銀浮。銀何以浮﹐气也。性爲我之眞主﹐鉛從外至﹐汞自內迎。饒他爲主我爲賓﹐藉彼陽鉛運轉﹐收盡一身陰汞。陰陽配合。常要聚會﹐勿使間隔﹐日煉時烹﹐交媾處﹐產金蓮。

采藥時﹐調火功﹐受气言﹐防成凶。有藥有火﹐無火無藥﹐火從藥生﹐藥因火有﹐《契》曰「朱雀爲火精﹐執平調勝負。」調之使水火均平﹐無有偏勝。究竟藥是气﹐火亦是气﹐受此气者﹐齊天大福﹐吉祥止止之事。防成者﹐必遭凶禍﹐指鑪殘鼎敗也。

火候足﹐莫傷丹﹐天地靈﹐造化慳。周天功成﹐便當止火。若持盈未已﹐無益於盈﹐必且有損﹐所以有不知止足必傾危之戒。何由知其足﹐蓋有止火之景也。此天地之靈丹﹐人身之至寶﹐造化之所吝惜而不輕予者也。得之者抱玉懷珠﹐則時刻當護借而不忘矣。

初結胎﹐看本命﹐終脫胎﹐看四正。未結胎之前﹐煉精化气。塡平缺陷﹐謂之築基。還丹之後﹐結爲聖胎。煉气化神﹐謂之成聖。初二兩關﹐神注金胎﹐心攢命蒂。十月胎圓﹐瓜熟蒂落﹐脫胎而出﹐神透泥丸﹐气沖天門。再行乳哺﹐功滿化虛﹐乘紫霧﹐駕飛龍矣。四正者﹐子午卯酉之宮。旣曰脫胎﹐則四正之官﹐無所用之矣﹐或曰乳哺不用乎。一朝功滿人不知﹐四面皆成夜光闕。

密密行﹐句句應。仙者﹐人所愛慕﹐萬萬不可得者。秦皇漢武﹐天子之尊﹐求之而不得。《易》曰「機事不密則害成。」《黃鶴賦》曰「擇善地﹐愼事之機密。」古有明戒﹐宜敬遵勿妄。果能愼嚴密﹐則自得气得藥﹐還丹溫養。以至於成。文共八十二句﹐無一不驗矣。

呂祖沁園春注

七﹝河圖﹐七乃火之成數﹞返﹝去而復來﹐回旋也﹞還﹝還其所固有﹐自先天失落﹐今乃自外而還於內﹐自彼而還於我﹞丹﹝丹乃烏兔之精結成﹐故其字象形﹐配合日月﹞﹐在人﹝言不在他物﹐而專在用人。《指玄篇》曰「人須人度超凡世﹞先須煉己﹝起手先須煉己﹐己者我之眞土也。有己必有彼﹐戊者彼之眞土也﹐合二土而爲煉曰圭﹞待時﹝待者候也﹐待其時之來﹐待其信之至﹐此時卽活子時﹐時而曰活﹐非日中之十二辰矣。時者千金一刻﹐造化在此﹐神工在此。時之義﹐大矣哉﹞。正一陽﹝天地之冬至﹐一陽起於九地之下﹐蓋陰極也。陰極則陽生﹞初動﹝此太極一動﹐人身亦猶是也﹐自生身以來﹐第一次初動﹐謂之元鼎﹐此一動卽是活子時﹞﹐中宵﹝中宵半夜也﹐亥將盡而未盡﹐子欲來而未來﹐中間夾縫﹐界乎亥子之間。所謂亥子中間得最眞是也﹞漏永﹝漏永者﹐工徹晝夜﹐無時或止也﹞﹐溫溫﹝火气溫溫也﹞鉛鼎﹝產鉛之鼎﹐溫鉛之鑪也﹞﹐光透﹝此气至﹐耀金光。《無根樹》曰「鉛鼎溫溫寶現光」﹐又曰「金精旺﹐耀眼花」﹐呂祖曰「鉛光發現三日前」﹐《道情歌》曰「電光灼處尋眞種」﹞簾帷﹝簾帷者﹐閉目內視﹐有張幕垂簾之象。透簾帷者﹐光自外來﹐眞陽之到﹐有形可睹也﹞﹐造化﹝卽眞陽金精﹞爭馳﹝交相戰也﹐蓋陽欲爲主﹐初至而尙稚﹐陰欲退去﹐急切而未能﹐有如兵民相見也﹞﹐龍虎交會﹝龍雌虎雄﹐不交不成造化。二物相會﹐寶體生金﹞﹐進火工夫﹝工夫全在進火不差時刻﹞牛斗危﹝斗樞也﹐旋轉而指﹐牛女對待也。此假三星爲言﹐以明鵲橋上大有危險﹐教人當刻刻提防﹐稍一不愼﹐墮厥前修矣﹐敬之哉﹞。曲江上﹝曲江水名﹐諭坎水也。曰上者﹐髙出於曲江矣﹞﹐見月華瑩淨﹝名丹經皆言親眼見來﹐昧者皆揣爲自身積貯之金光﹐再不知月現於西﹐見之自東﹐其光華瑩淨皎潔﹐亦如太陰一般圓缺。諸經言月甚多﹐人不之覺。《悟眞》曰「月才天際半輪明﹐早有龍吟虎嘯聲。」天上之月﹐與人身之龍虎﹐有何交涉﹐請一致思﹞﹐有个烏飛﹝至無之中﹐煉出至有。見金烏飛入廣寒闕﹐太陽移在月明中。金烏爲陽中之眞陰﹐玉免乃陰中之眞陽也﹞﹐當時﹝猶言當下﹐卽刻也﹞自飲刀圭﹝曰自﹐便非他人。刀圭﹐微末也。自飲者﹐吸服也。自飲刀圭﹐親嘗此藥也﹞。又誰信﹝奇事無人肯信﹞﹐無中養就兒﹝本來淸靜虛空之體﹐從無中生出有來﹐如婦人懷胎﹐神攢气結而丹成矣﹐玄文至此一束﹞。辧水源淸濁﹝上文已完﹐此下再補前說之末備。天一生水之源是金﹐淸濁卽判﹐金水分形﹐須要辧之眞﹑審之確﹐乃爲不誤大事﹞﹐木金間隔﹝東方甲木與西方庚金﹐相隔甚遠。或因資財間隔﹐或因人地間隔﹞﹐不因師指﹐此事難知﹝自古至今﹐聖聖相傳﹐口口相付。非積思可悟﹐非猜想可得。蓋其文深旨遠﹐天地𨿽大﹐海宇𨿽寬﹐必有繼道統之人﹐但因緣不遇耳。白玉蟾萬里求師﹐有志者果能效之﹐𨿽難知而不難矣﹞。道要玄微﹐天機深遠﹝道之樞要﹐盡精致微。天機祕密﹐深遠難露﹞﹐下手速修猶太遲﹝今日卽起手速修尙覺不早﹐何也﹐修短莫測也﹞。蓬萊路﹐仗三千行滿﹐獨步雲歸﹝海上有蓬萊山﹐眞人仙子所居﹐成眞者徳行修逾八百﹐陰功積滿三千﹐功成行滿去朝天﹐穩駕瓊輿鳳葷﹞。

康節邵子詩注昔眞源陳摶以道授洛陽種放﹐放授汝陽穆修﹐修授靑社李之才﹐之才授邵堯夫。堯夫名雍﹐謚康節﹐河南人﹐初學於之才﹐之才曰「君非迹簡策者﹐其如物理之學何」旣學矣﹐則又曰「不有性命之學乎﹗」雍再拜受教。記稱雍智慮絕人﹐遇事前知﹐程子謂其內聖外王之學。圖書象數變通之妙﹐秦漢以來未有知者﹐獨雍得其傳。

耳目聰明男子身耳聰目明﹐五官周正﹐較之聾聵﹐罪福別矣。天生萬物﹐余得爲人﹐且不爲女而爲男﹐亦云幸矣。英雄志量﹐湖海胸襟﹐爲聖賢﹐成仙佛﹐期無負此七尺之軀而已。

鴻鈞賦與不爲貧鴻鈞﹐天也。天賦之命﹐人稟之性﹐無少虧欠﹔天能厄我貧賤壽夭之命﹐不能厄我爲聖爲賢之心。賦身之良﹐萬物皆備﹐豈爲貧哉。

因探月窟方知物探者﹐采也。月窟﹐卽下文之姤卦。物者﹐卽所謂恍惚中有物之物。方知者﹐言從前不知﹐玆因得決歸來﹐依法采取﹑乃知此物深藏月窟之中。此物者何物﹖莊周「北溟之魚」﹐老子之「有物混成﹐先天地生」是也。重陽祖曰「時至而气自化﹐靜極而機自發」﹐靜定極中﹐至有動處﹐卽是先天造化﹐忽有一物﹐或明或隱﹐不內不外﹐此是大藥始萌﹐才有朕兆。

未躡天根豈識人躡﹐取也。天根﹐卽下文之復卦。人者﹐旣杳杳冥冥中之眞精﹐生天﹑生地﹑生人﹑生萬物﹑生仙佛之根也。言從前未遇師傳﹐不知有此天根﹐豈能知此躡之之法﹐又豈能識此生人之妙乎﹖探月窟而知造化之根源﹐躡天根而識生人之所以。此一聯從後溯前﹐是實証之語。

乾遇巽時觀月窟乾遇巽﹐姤也﹐夏至也。其象爲月窟﹐一陰起於五陽之下﹐下弦之象也。觀者﹐以眼觀之﹐卽《陰符經》「觀天之道」之觀﹐此觀字惟範宜賓《陰符玄解》最爲透徹。

地逢雷復見天根地逢雷﹐復也﹐冬至也。其象爲天根﹐一陽起於五陰之下﹐上弦之象也。見者﹐以眼見之。所謂天根名﹐天地之根源﹐五行之宗祖。觀之有時﹐見之有處﹐藥產神知﹐機動籟鳴﹐時哉不可失。此一聯是法則。

天根月窟閒來往天根月窟﹐竅妙是也。能知此妙﹐便知此竅。經曰「此竅非凡竅﹐乾坤共合成。名爲神气穴﹐內有坎離精。」來往者﹐呼吸也。日往則月來﹐暑往則寒來﹔日月相推而明生﹐寒暑相推而歲成。來往於何時﹖子午之候也。來往於何處﹖卯酉之門也。經曰「斗極建四時﹐八節無不順。斗極實兀然﹐魁杓自移動。只要兩眼繳﹐上下交相送。須去靜中行﹐莫向忙裏送。復姤自玆能運用﹐全丹誰道不成功。」此一句是工夫。

三十六宮都是春經曰「三十六宮翻卦象﹐千金不與俗人評。」骨節三百六十﹐毛孔八萬三千﹐無不融和周徧。又曰「癢生毛竅﹐萬孔皆春﹐精神如浴之方起﹐酥暢如交媾之甜美﹐日日與君花下醉﹐更嫌何處不風流。」此一句是效驗。

同塵按﹕因見大江東先生與蕭先生論及南派丹法﹐余不識此道﹐故找來傅金銓先生純陽祖師五篇注以助解祕探賾。﹝若本論壇已有此帖﹐請斑主刪掉本帖﹞純陽祖師五篇注一﹑黃鶴賦

奧矣﹗最上一乘﹐乃無作而亦無爲。還丹七返﹐因有動而方有靜。注﹕道分三乘﹕初乘﹑中乘﹑上乘也。到最上一乘﹐無所作爲。從三關逆返﹐至撲地聲離胎﹐再返至元年之初﹐此時聲臭俱泯﹐廓然太虛。一旦露出乾元面目﹐釋氏謂之得證實相﹐於以見初中之必有作爲也。還丹者﹐丹本我之故物。還者﹐自外而還於內﹐從彼而還於我﹐去而復返﹐失而復得之辭也。七乃火之成數﹐陽動極而靜﹐陰靜極而動﹐動靜相推﹐互爲其根。煉丹之道﹐就極靜中﹐尋覓動機。邵子所謂一動一靜之間﹐天地人之至妙至妙者也。上徳以道全其形﹐斯純乾之未破﹔下徳以術延其命﹐乃撅坎之已成。注﹕《道徳經》曰﹔上徳不徳﹐下徳不失徳。仙訓曰﹕形以道全﹐命以術延﹐必先有接命之術﹐乃能得有道﹐以全其形也。純乾未破﹐是全體未漏之童身。倘遇聖師﹐不須用築基接命之功﹐直從十月做起。然此曠劫難有之事﹐過此或耗精一次﹐便是有漏之身。撅坎已成者﹐必須行百日煉精化气之功﹐然後十月三年也。是以用陰陽之道﹐卽依世法而修。出世之法﹐效男女之生﹐必發天機而作泄天之機。注﹕《易》曰﹕一陰一陽之謂道。《無根樹》曰﹕離了陰陽道不全。斯道必匹配陰陽﹐交接水火。世人見入山住靜﹐不婚不宦﹐便謂此是修道。豈知道在人間﹐不在山內。佛云﹕我於五濁惡世修行﹐而得大道。夫修道欲以出世也。豈知出世之法﹐卽在此世法中求之。所謂世法者﹐君臣﹑父子﹑夫婦﹑兄弟﹑朋友﹐日用平常之事也。人道生男育女﹐修丹者效之。三丰祖曰﹕順生人﹐逆生丹。只一句兒﹐超了千千萬﹐再休題淸靜無爲枯坐間。天機者﹐天根也。必發天根﹐乃可透泄此天機也。方其性命以雙修﹐須仗法財而兩用。注﹕性無命不立﹐命無性不全。始也以性而修命﹐終焉以命而全性。始徹終﹐只是完全此性命二字﹐必要雙修﹐不可單行。祖不云乎只修性﹐不修命﹐恰似烏金飾頑磬﹔只修命﹐不修性﹐恰似鑑容無寶鏡。又曰﹕只修性﹐不修命﹐此是修行第一病。只修祖性不修丹﹐萬劫陰靈難入聖。蕭了眞曰﹕性命雙修是的傳﹐冥冥杳杳又玄玄。世人只解孤修靜坐﹐不悟雙修妙理﹐離了陰陽﹐背卻造化﹐斷無成就。若欲行雙修之事﹐全仗法財相濟。法財者﹐法中之財。兩用者﹐兩得其用也。起手必需﹐所以有方其須仗之語。先結同心爲輔佐﹐次覓巨室以良圖。注﹕鐘離祖曰﹕財不難兮侶卻難。《參同契》曰﹕兩七聚﹐輔翼人。瑩蟾子曰﹕輔弼同聲不可無﹐三人同志謹相扶。天來子曰﹕要修丹﹐須結友﹐同志三人互相守。若無同志一般人﹐大藥難成金汞走。《金丹節要》曰﹕須擇同門三友﹐輔弼相依。薛道光曰﹕三人同志謹防危。《鼎器歌》曰﹕須用同心三个人。千經萬典﹐皆曰三人﹐從未有一人獨行者。覓巨室以良圖﹐謂欲圖此事﹐必依巨室﹐常言金丹出富豪。石杏林仙翁授薛紫賢曰﹕可往通都大邑依有力者爲之。《節要》謂﹕必依富勢一家﹐以爲內助外護。張紫陽得馬都運而後事就﹐薛道光得張環衛而後丹成。先結同心﹐次覓機緣﹐漸次而求﹐非歷年歲﹐未可驟得也。然欲希至道﹐須密叩玄關。注﹕世人欲希圖此至眞之道﹐其理精微﹐其法祕密﹐不容易聞知﹐有至玄至妙之機關﹐當密叩於師﹐而密印於心也。擇善地愼事之機密﹐置丹房器皿之相當。注﹕善地者﹐福地也﹐愼事者﹐敬愼其事﹐機密而不敢露也。丹陽祖曰﹕擇侶擇財求福地。上陽子曰﹕得侶得財多外護﹐做仙何必到深山。有此善地﹐然後置造丹房﹐一切器皿動用之物﹐必須相當。相當者﹐對待也。安鑪立鼎譬內外﹐兩个乾坤﹐煉己築基﹐固彼我一身邦國。注﹕法財侶地﹐缺一難成。四者俱全﹐然後安鑪立鼎。鼎器法天象地﹐因而有乾鑪坤鼎之諭﹐有內鼎外鼎之稱。《天仙正理》曰﹕凡言外鼎者﹐指丹田之形言也﹔凡言內鼎者﹐指丹田中之气言也。乾坤而曰兩个﹐兩个而分內外。祖有云﹕兩重天地﹐四个陰陽是也。鼎器旣備﹐然後行煉己築基之功。己不煉﹐則基不可築﹔築基不成﹐是煉己無功也。古訓曰﹕修仙有程﹐煉己無限。《金丹節要》曰﹕采藥容易﹐煉己最難。務令性靈神融﹐心灰意定。《天仙正理》曰﹕能合一﹐則基成﹔不能合一﹐則基不可成。古人每以邦國諭人之一身﹐心爲君﹐气爲臣﹐精爲民。精全气足﹐謂之國富民安。《悟眞篇》曰﹔民安國富方求戰﹐戰罷方能見聖人。民安國富﹐築基已成也。一身而分彼我﹐鼎鑪有不內外乎緊關對境忘情﹐憑銳气之勇猛﹔大抵煨鑪鑄劍﹐借金水之柔剛。注﹕下手行工﹐緊要關頭﹐在於對境忘情。對境而不染於境﹐斯眞能淡於人情﹐忘乎物我。當其下手之際﹐萬念皆空﹐一心歸命﹐全憑此剛銳勇猛之气﹐庶乎有濟。《金丹節要》謂﹕勇猛易就﹐怠惰難成。玉液煉己之樞﹐金水鑄劍之要﹐乃天地之靈根﹐陰陽之骨骸﹐得其淬利光茫﹐始可飛靈走聖。時當三五﹐神峯利爽﹐剛柔應節。祖云﹕一口飛靈劍兩角﹐還丹卻在峯頭落。煨鑪者﹐溫溫行火也。若運用﹐若抽添﹐遇險而須當沐浴﹔若鼓琴﹐若敲竹﹐逢爭而便宜守雌。注﹕天關在手﹐地軸由心﹐樞紐陰陽﹐斡旋造化﹐運乾坤闔辟之機﹐行日月交並之法﹐抽鉛添汞﹐簾帷光透﹐鉛鼎溫溫﹐龍虎會於鵲橋。斯時大有危險﹐當退火停符﹐行沐浴之工。沐浴者﹐洗心退藏之謂也。《金丹眞傳》曰﹕竹要敲﹐琴要鼓。《一枝花》曰﹕俺向花叢中﹐敲竹鼓琴心似水。《節要》曰﹕先敲竹以提死﹐次鼓琴以和音。《悟眞》曰﹕敲竹喚龜吞紫芝﹐鼓琴招鳳飲刀圭。敲竹以虛其心﹐鼓琴以實其腹。經曰﹕水善下而不爭﹐是眞能守雌者矣。老子曰﹕未嘗先人﹐而嘗隨人。《悟眞》曰﹕勸君臨陣休輕敵。又曰﹕饒他爲主我爲賓。只此便是不爭﹐對面的乾兌﹐倒轉的夫妻﹐得唱隨之義矣。百日功靈﹐曲直而能應物。一年功熟﹐追攝而已由心。注﹕《玉皇心印經》曰﹕回風混合﹐百日功靈。《金丹節要》曰﹕功成百日﹐妙奪周天﹐能曲能直﹐應物而靈。一年者﹐大慨而言之﹐卽十月加卯酉也。薛道光曰﹕一年沐浴防危險﹐十月調和須謹節。《采金歌》曰﹕十月功夫要勤咽。到此胎成果熟﹐追攝由心。所謂三百日火﹐一十月胎﹐其神離身﹐忽去忽來﹐除死錄﹐證仙階﹐只待調神出殼。行三年乳哺﹑九年面壁之功矣。能盜彼殺中之生气﹐以點我陽裏之陰精。注﹕道者﹐盜機也。於極陰中盜取至陽﹐故《陰符經》曰﹕其盜機也。天下莫能見﹐莫能知。斯道水火同宮﹐生殺互用。生气卽在此殺气之中求之。上陽子謂﹕有殺人刀子﹐活人手段。《悟眞篇》曰﹕若能轉此生殺機﹐反掌之間災變福。又曰﹕若會殺機明反復﹐始知害裏卻生恩。三才相盜﹐竊天地之機﹐而長生不死。夫我乃陽裏之陰精。《悟眞》謂﹕陽裏陰精質不剛﹐獨修一物轉羸誑。必須得彼殺中生气以點之。故曰﹕但得坎精點離穴﹐純乾便可攝飛瓊。盜彼點我﹐如此明白﹐人何不細思乎玉液金液﹐一了性而一了命﹔二候四候﹐半在坎而半在離。注﹕玉液了性﹐金液了命。《金丹節要》曰﹕玉液還丹更妙玄﹐全憑金液煉凡鉛。又因鑄劍成栽接﹐贏得長春壽萬年。又曰﹕金丹大道﹐全在神交。玉液玄機﹐別無妙術。一時六候﹐前二候得藥﹐後四候溫養。所謂二候采牟尼﹐四候別神功。半坎半離﹐非將六候分配坎離。蓋離虛坎實﹐離爲陽中陰﹐坎爲陰中陽。故曰﹕取將坎位中心實﹐點化離宮腹內陰。始也將無人有﹐已見龍居虎位﹔終焉流戊就己﹐始知虎會龍宮。注﹕《參同契》曰﹕有無互相入﹐上有神徳居。無者性也﹐有者命也。將無入有﹐起初入手之功﹐以性修而命也。性爲靑龍﹐命爲白虎﹐探虎穴﹐拔虎須﹐尋虎酥酪﹐虎穴龍眠矣。己爲陽土﹐戊爲陰土﹐二土成圭。《鶴林》曰﹕流戊作媒將就己﹐金來歸性賀新郎。白虎﹐水中金也﹔靑龍﹐火中木也。木火同宮﹐金水爲侶。二物中含四象﹐交會玄宮﹐而丹結矣。要知藥物之老嫩﹐在辧水源之淸濁。注﹕采藥眞工﹐端在分別老嫩。《天仙正理》曰﹕眞工不明﹐𨿽采之而無藥可采。藥气未至於純陽﹐𨿽知采之﹐而藥不爲之采。蓋嫩則气未足﹐老則气已散﹐皆不成丹。夫所謂水源者﹐天一之生﹐貴於淸潔﹐不貴污濁﹐而亦由於一心之靜定。古歌曰﹕意定神閒水源淸﹐意亂神昏水源濁。辧之常審﹐行之要精﹐不容絲毫盲昧。煉己待時者﹐務待陽生於赤縣﹔遇急臨鑪者﹐必須癸動於神州。注﹕《泌園春》曰﹕七返還丹﹐在人先須煉己等時。正一陽初動﹐此其時矣。待時者﹐候其時之來也。赤縣﹐猶雲赤水。赤水玄珠﹐依時可得。蓋臨鑪對境﹐必候眞時。遇急者﹐令到卽行﹐時不可失。癸動者﹐癸生之候。《悟眞》謂「鉛遇癸生須急采」是也。《采金歌》曰﹕知癸生﹐曉癸現﹐三十時辰兩日半。陽生赤縣﹐癸動神州。求鑪置鼎者﹐可不知乎若觀見龍在田﹐須猛烹而極煆﹔忽聞虎嘯出窟﹐可倒轉而逆施。注﹕《易》曰﹕見龍在田﹐利見大人。此幹之九二爻﹐正好抽添﹐須當猛烹極煆。非若初九潛龍之太嫩﹐及九三成質﹐不堪采取也。《悟眞篇》曰﹕西山白虎正猖狂﹐東海靑龍不可當。兩手捉來令死鬥﹐化成一塊紫金霜。《金丹四百字》曰﹕龍從東海來﹐虎向西山起。兩獸戰一場﹐化作天地髓。顚倒陰陽﹐逆施造化﹐吹巽風﹐鼓橐龠﹐自太玄關﹐逆流至天谷穴﹐金精貫頂﹐銀流滔天﹐泥丸風生﹔絳宮月明﹐鵲橋瑞香﹐甘露下降﹐百脈歸元﹐九關徹底﹐所謂「乾坤交媾罷﹐一點落黃庭」。所謂火逼金行出坤鑪﹐故名七返﹔金因火煉歸幹鼎﹐號曰九還。注﹕金卽藥也。《參同契》曰﹕金來歸性初﹐乃得稱還丹。《指南》曰﹔火逼金行﹐顚倒自然。《唱道眞盲》謂﹔人知火克金﹐而不知金實愛火。金未出礦離鑪﹐非猛火逼之﹐無由上升。所以曰﹕七返﹐朱砂反本﹔九還﹐金液還原。七乃火數﹐九乃金數。出坤鑪﹐歸幹鼎﹐一施一受﹐而爲返還。一性一情﹐而爲運用﹐謂之取坎塡離﹐謂之還精補腦﹐謂之點離穴﹐謂之復還幹健體﹐皆此之義。還者﹐幹所失而復得之物﹔返者﹐我已去而復來之眞。注﹕先天之乾坤﹐變而爲後天之坎離﹐是乾之中爻﹐有所失也。今者取得坎位中心實﹐點化離宮腹內陰﹐幹之所失﹐今復還幹﹐我卽幹也。自先天混洞之始﹐失落而去﹐今者得返我所故有﹐豈非去而復來乎殊不知﹐順則生人生物﹐逆者成成仙佛。注﹕「殊不知」三字﹐猶言甚易知也。老子曰﹔吾道甚易知﹐甚易行﹔而天下莫能知﹐莫能行。夫天地與我同根﹐萬物與我同體。人爲萬物之靈﹐而與萬物並育。故人物合稱。欲知生仙生佛之理﹐初不異於生人生物之理﹐只爭順逆耳。順則生凡﹐逆則成聖﹐此古訓也。陀陽眞人《入火鏡》曰﹕順則人﹐逆則丹。得此理﹐便成仙。《無根樹》曰﹕順爲凡﹐逆爲仙﹐只在中間顚倒顚。《一筆勾》曰﹕若知你生身的根由﹐才曉得造化在手。張紫陽曰﹕五行順兮﹐常道有生有滅﹔五行逆兮﹐丹鼎常靈常存。《靈寶畢法》曰﹕人受凡父母精血之初﹐溟滓混沌而無形。精血旣安﹐一月爲胞﹐二月成胎﹐三月生魂﹐四月定魄﹐五月分五臟﹐六月開六腑﹐七月明七竅﹐八月具八景﹐九月相足﹐十月气全﹐脫胎而生。還丹之道﹐大率類此。方其受靈父聖母妙气之初﹐必九和十合﹐而金气始來﹐亦溟滓混沌﹐洞靈寥廓﹐無色無淵之可倚﹐無形無影之可依﹐元气鎭安﹐五行敷落﹐彌羅周回﹐冥然凝合。泛嘯朗營﹐復元歸空﹐攝聚郁輔﹐含孕懷眞﹐生五臟﹐理五气﹐合百神﹐結胎嬰﹐號曰陽神。𨿽分彼我﹐實非閨丹禦女之術﹔若執一己﹐豈達鵬鳥圖南之機。注﹕上文能盜彼殺中之生气﹐以點我陽裏之陰精﹐已分明彼我矣。玆復申言之。𨿽分彼我﹐實屬正大光明﹐並非卑污曖昧。試看天地間﹐何者非對待之數乎有天便有地﹐有日便有月﹐有陰便有陽﹐有男便有女﹐有我便有彼。則凡寒暑晝夜﹐淸濁動靜﹐剛柔夫婦﹐牝牡雌雄﹐有獨而不配者乎失其理矣。祖師慈悲度世﹐恐人錯認此理﹐猜爲閨丹食穢﹐禦女采戰﹐此地獄妄人﹐不知彼我之事者也。故申言曰﹕𨿽有彼我之分﹐實非此等之事。《莊子》曰﹕北溟有魚﹐其名爲鯤。鯤之大不知其幾千萬里也。化而爲鳥﹐其名爲鵬。鵬之大不知其幾千萬里也。是鳥也﹐海運則將徙於南溟。以鯤鵬諭道之大﹐化而爲鳥﹐化气而騰也。自北而南﹐由彼至我也。我爲離﹐爲南方朱雀﹐中含木液靑龍﹔彼爲坎﹐爲北方玄武﹐中含金精白虎。祖師垂慈﹐恐人死執著心腎﹐在一己身中摸索﹐便不解莊周圖南之文義也。《一筆勾》曰﹕只說是命在我身裏頭﹐誰曉得一己無有。此个妙術﹐此个機關﹐原有彼我之分﹐不是一己之事。坎中一點黑鉛﹐號曰先天﹐非同類而終不能得﹔離裏七般朱汞﹐無眞種而片刻難畱。注﹕《參同契》曰﹕坎男爲日﹐離女爲月﹔日以施徳﹐月以舒光。月受日化﹐體不虧傷。坎中一點眞陽﹐是爲黑鉛。本玄水之精﹐先天之眞气也。離中一點水汞﹐是爲朱砂。本太陽之气﹐先天之眞液也。《靈寶畢法》曰﹕天一生水﹐坎中藏鉛﹔地二生火﹐離中產砂。抱天一之精﹐而爲五精之首者﹐黑鉛也。鉛以生銀﹐鉛乃銀之母﹐感太陽之气﹐而爲眾石之首者﹐朱砂也。砂中生汞﹐汞乃砂之子。難得者鉛中之銀﹐易失者砂中之汞。祖師慈悲指點﹐謂欲覓此一點黑鉛﹐當於同類中求之。《契》曰﹕同類易施功﹐非種難爲巧。又曰﹕以類附自然﹐物成易陶冶。又曰﹕同類者相從﹐事乖不成寶。又曰﹕雌雄錯雜﹐以類相求。三丰祖曰﹕除此同類都是狂。《節要》曰﹕但有得同類而易成﹐乏丹財而不成者。《無根樹》曰﹕類相同﹐好用功。苟非同類﹐則孤陰不生﹐斷無有得鉛之日。離卦外陽而內陰﹐卽我是也。七般七竅﹐所出之津液也。鐘離祖曰﹕人身內外皆屬陰﹐不知何物是陽精眞種者﹐先天眞气﹐黑鉛是也。汞性飛揚難制。《契》謂﹕鬼隱龍匿﹐莫知所存。得先天眞鉛一到﹐則眞汞自畱﹐不復飛揚。如貓伏鼠﹐如兔逢鷹﹐自然而馴矣。是以假乾坤﹐立鑪鼎﹐覓太乙所含之眞气﹐賴陰陽作筌蹄﹐求水府所蘊之玄珠。注﹕因乾坤有鼎鑪之名﹐因鼎鑪有藥物之稱。斯道借假修眞﹐弄假成眞。《百句章》曰﹕他未知吾道﹐分明假作眞。借諭乾坤﹐彊名鑪鼎。《復命篇》曰﹕鼎鼎原無鼎。又曰﹕此藥無鑪只有鼎﹐一鼎化爲千萬鼎。假乾坤爲鑪鼎之名﹐借易象明丹道之理。惟在得象忘言﹐不可執文泥象。先天太乙之眞气﹐覓之非鑪鼎無從施工﹔鼎鑪非干坤無以顯象。不曉陰陽﹐無從下手。是陰陽實修丹之筌蹄。筌以求魚﹐蹄以獲兔﹐法則是也﹐玄珠丹也。此珠蘊於北極太淵之中﹐求之者﹐須洞徹陰陽﹐深明造化。有如求魚之有筌﹐獲兔之有蹄﹐庶有把捉﹐不至虛妄無成矣。趨踹時卒﹐補我幹之一缺﹔俄然間已﹐返彼坤之六虛。注﹕趨踹須臾﹐俄然倏忽也。此言還丹之易。《心印經》曰﹕存無守有﹐頃刻而成。自陰陽始交﹐幹之中爻﹐入於坤而爲坎﹔坤之中爻﹐入於乾而爲離。今抽去離中一陰﹐塡入坎中一陽﹐補離成乾﹐乾不缺矣。我旣抽卻坎中一畫補離﹐而爲幹之三連﹔彼亦抽去離中兩斷還坎﹐而爲坤之六虛。《圭旨》曰﹕從此變成幹健體﹐潛藏飛躍盡由心。到此心歸神室﹐位列天仙﹐丹落黃庭﹐千靈舒泰。上帝嘉贊﹐天地咸驚。注﹕到此﹐猶言不易至此。到此气聚神全﹐心定神凝﹐心空神靈。《莊子》曰﹕其天守全﹐其神無隙。《陰符經》謂﹕不神之神﹐無息不息﹐列職天曹﹐位爲上眞。一自靈根火發﹐海底珠還﹐一點之丹﹐落於黃庭。此時气結神凝﹐魂安魄定﹐一身和暢﹐百脈皆春﹐天君泰然﹐萬神聽令﹐上帝嘉贊﹐獎其勇烈。天地咸驚﹐以爲難得。《悟眞篇》曰﹕無限神龍盡失驚。抱元守一﹐溫養十月﹐神有象調神。面壁坐忘﹐九載體無形。注﹕《金丹節要》曰﹕國富民安道已成﹐更宜面壁養元神。功成九轉朝天去﹐永做天仙壽萬春。還丹之後﹐繼以溫養。抱元神﹐守眞一﹐大周天之火﹐不可絲毫間斷。迨至十月功圓﹐泥丸頂上﹐進出一神﹐身外有身。泥丸祖謂﹕十月胎仙出﹐雷電送金虯。調神者﹐謂十步百步﹐切須照顧。此乳哺之功﹐必得三年。然後再選名山福地﹐古迹靈壇﹐水拱山朝﹐聚气藏風之所。傍云構室﹐兀坐忘形﹐形神俱妙﹐與道合眞﹐水火無傷﹐刀兵不害﹐功滿三千﹐時當九載﹐變化通靈﹐八極無礙﹐可以排山倒海﹐達地通天﹐濟世安民﹐誅邪除害。待天詔下臨﹐白日衝霄﹐位天仙之上品﹐與乾坤齊大﹐日月齊明﹐壽同天地﹐爲最上第一乘。天仙大道﹐此大丈夫之事﹐非大英雄大豪傑﹐不能幹也。斯其道術造端﹐似行邪而實正﹔就中火候始末﹐如出奇而用兵。注﹕造端之始﹐下手之初﹐實有接命延年之妙術。斯術祕密﹐《悟眞》謂始於有作人難見。本屬正經施爲﹐並非邪淫妄誕。《三字訣》曰﹕說著醜﹐行著妙。人人憎﹐个个笑。白玉蟾曰﹕說破人須失笑。《葫蘆歌》曰﹕行著妙﹐說著醜﹐惹得愚人笑破口。語似不經﹐事同怪誕﹐有不目爲行邪者乎語曰﹕邪人行正正亦邪﹐正人行邪邪亦正。至心淸淨﹐毫無苟且。但行迹似可疑耳。若夫火候﹐始而野戰﹐終而守城﹐有出奇制勝之方﹐有爭戰摧鋒之象。《無根樹》曰﹕龍虎登壇戰一場。《悟眞篇》曰﹕用將須分左右軍﹐饒他爲主我爲賓。白紫淸曰﹕神通戰罷﹐方能見聖人。英雄不時﹐干戈定太平。鉛與汞﹐無丙叟﹐東西間隔﹔嬰與奼﹐非黃婆﹐咫尺參差。注﹕丙叟火也。煉鉛烹汞﹐非火不爲功。東方之木汞﹐西方之鉛金﹐兩相隔絕。必得丙丁之火﹐以融洽之。然後不相克而相生。《悟眞篇》曰﹕木性愛金順義﹐金情戀木慈仁。相吞相啖自相親﹐始覺男兒有孕。《翠虛篇》曰﹕嬰兒奼女﹐隔阻在天涯遠﹐全仗著黃婆在兩下纏。《一枝花》曰﹕感只感黃婆勾引﹐候只候少女開蓮。《敲爻歌》曰﹕黃婆匹配得團圓﹐時刻無差口付傳。《入藥鏡》曰﹕托黃婆﹐媒奼女﹐輕輕地﹐默默舉。黃婆者﹐丹房之副帥﹐斷斷不可少者。若無黃婆﹐𨿽咫尺至近﹐而姻緣乖舛﹐情意不符﹐參差而不可爲矣。諳緩急﹐慮吉凶﹐在匠手﹐以斟酌﹐明進退﹐知止足﹐豈愚昧而能爲。注﹕煉丹至要﹐在於緩﹑急﹑吉﹑凶四字﹐最宜諳慮周詳。守城是緩﹐野戰是急﹔溫養是緩﹐采藥是急﹔生气是吉﹐殺气是凶﹔陽气是吉﹐陰气是凶。《入藥鏡》曰﹕受气吉﹐防成凶。《悟眞篇》曰﹕守城野戰知凶吉﹐爭得靈砂滿鼎紅。知之稔﹐行之熟﹐方得謂之匠手。斟酌者﹐言有分寸﹐不差繩墨。《無根樹》曰﹕匠手髙彊牢把舵﹐一任洪波海底翻。《一枝花》曰﹕施匠手﹐在逆水上行舡﹐卽此意也。張全一曰﹕陽火進來從左轉﹐陰符退去往西旋。邱長春祖小周天祕訣云﹕自子至巳﹐六陽用九﹐三十六息﹐采取進升﹔自午至亥﹐六陰用六﹐二十四息﹐退降煉烹。進退卽升降。《天仙正理》曰﹕當吸機之闔﹐我則轉而至幹﹐以升爲進也﹔當呼機之辟﹐我則轉而至坤﹐以降爲退也。沖虛子曰﹕進退者亦虛諭耳﹐其實不見有進退也。張紫陽曰﹕未煉還丹須速煉﹐煉了還須知止足。若也持盈未已心﹐不免一朝遭殆辱。蕭了眞曰﹕切忌不須行火候﹐不知止足必傾危。此言丹成止火﹐其理精微。非得眞師指授﹐𨿽上智明人﹐不易通曉。豈愚昧之夫﹐所能爲乎認消息﹐如海潮之有信﹔測造化﹐比日月之盈虧。注﹕信之一字﹐實千眞萬聖之總路。莊子曰﹕有情有信﹐無爲無形。《百句章》曰﹕此中有眞信﹐信至君必驚。子午不差﹐潮汐有候。《入藥鏡》曰﹕天應星﹐地應潮。白於蟾曰﹕地下海潮天上月。《節要》曰﹕臨期潮候﹐月出庚方。以此測信﹐則消息之理﹐可得而認其源矣。日月者﹐陰陽二曜。气之發而爲明者﹐月借日以生光。以日之對照偏正﹐爲月之魂魄圓缺。卽此盈虧之理﹐可測造化之機矣。三日月出庚﹐乃一陽生於坎位﹔十五月圓甲﹐則六爻周以干元。《眞經歌》曰﹕初三日﹐震出庚﹐曲江上﹐月華明。《參同契》曰﹕三日出爲爽﹐震受庚西方﹔八日兌受丁﹐上弦平如繩﹔十五幹體就﹐盛滿甲東方。《悟眞篇》曰﹕西南路上月華明﹐大藥還從此處生。大藥﹐卽來復之一陽也。此陽生於坤體﹐從純陰中進出。圓甲者﹐幹納甲壬﹐坤納乙癸﹐甲木庚金﹐對照而圓。《契》曰﹕三五徳就﹐幹體乃成﹐六爻相周。《易》曰﹕變動不拘﹐周流六虛。《契》曰﹕周流六爻﹐難以察睹。此乾坤二卦之周於六卦﹐坎離中爻之周於六爻也。乾坤生六子﹐各得其中爻一畫﹐故曰非其中爻不備。劈金竅﹐鑿混沌﹐露老莊之肺腑﹔明橐龠﹐飲刀圭﹐吐平叔之心肝。注﹕開金鎖之祕藏﹐鑿開混沌﹐已將《道徳》《南華》﹐老子﹑莊子﹐肺腑深機﹐發露透徹。橐龠者﹐鼎器也。有底曰橐﹐無底曰龠。橐天龠地﹐卽琴﹑笛﹐卽葫蘆也。欲飲刀圭﹐先明橐龠。《入藥鏡》曰﹕飲刀圭﹐窺天巧。《契》曰﹕粉提以一丸﹐刀圭最爲神。紫陽眞人張百端﹐字平叔﹐著《悟眞篇》﹐披肝露膽﹐吐泄眞詮。遂煙霞明悟之友﹐發龍虎珍藏之祕。注﹕煙霞之士﹐不乏明悟之才。有志修眞﹐無緣得法﹐讀我此賦﹐足以遂其夙志﹐開其慧悟。非徒排偶其文﹐實乃明至道之眞詮﹐發龍虎祕藏之旨。各尋火候﹐早餌黍珠﹐閬苑玄圃﹐他日有冀。注﹕有志者﹐各自尋覓因緣﹐行火候之祕﹐餌黍米之珠﹐閬苑玄圃﹐三千弱水﹐非飛仙莫到。能依此賦修持﹐他日有冀而不難矣。《契》曰﹕禦白鶴兮駕龍鱗﹐遊太虛兮謁仙君﹐受天圖兮號眞人。又曰﹕太乙乃召﹐移居中洲﹐功滿上升﹐膺籙受圖。二﹑百句章

無念方能靜﹐靜中气自平﹐气平息乃住﹐息住自歸根﹐歸根見本性﹐見性始爲眞。注﹕人之所以不能靜者﹐爲有念耳。一念未止﹐一念復起﹐萬慮紛紜﹐無刻不有。自少至老﹐幾曾得一息淸寧。欲修靜者﹐先從止念入門。念盡則情欲盡﹐而寸心淸淨矣。心旣淸淨﹐气自和平﹐如春沼魚﹐如百虫蟄﹐氤氳開闔﹐其妙無窮﹐其气平矣。久之出入息定﹐歸於其根﹐呼吸全無。所謂眞人潛深淵﹐浮游守規中。混混續續﹐兀兀騰騰。此其气歸中極﹐旋轉不息﹐非無息也。息旣歸根﹐則靜而定矣。定極而本性自現﹐慧光自生。本性者﹐本命之元神也。釋曰﹕見性成佛﹐是名得道。實無所得﹐得無所得﹐始爲眞得。萬有無一臭﹐地下聽雷鳴﹐升到昆侖頂﹐後路要分明。注﹕萬緣寂靜﹐聲臭泯絕﹐茫無朕兆之際﹐來復之機至﹐忽然雷出地奮。丹經曰﹕地雷震動山頭雨﹐洗濯黃芽出土來。此是眞陽透露﹐形如烈火﹐狀如炎風。《黃庭經》曰﹕中有眞人巾金巾﹐負甲持符開七門。此非枝葉實是根。此時駕動河車﹐渡尾閭﹐過夾脊雙關﹐循玉枕而上昆侖。此是後上前下之功﹐須要理路分明﹐不可含糊造次。下山接鵲橋﹐送下至黃庭﹐庭中演易卦﹐五十五堪均。注﹕丹自昆侖絕頂﹐垂上齶﹐過鵲橋﹐下重樓﹐送至黃庭而止。黃庭者﹐中宮神室也。其時泥丸風生﹐絳宮月明﹐腎气上升﹐甘露下降﹐送歸土釜﹐風恬浪靜﹐國泰民安矣。庭中演易卦者﹐卦有三百八十四爻﹐火有三百八十四銖﹐法乾坤﹐配坎離﹐行水火﹐皆演也。五十五者﹐天數五﹐地數五﹐五位相得而各有合﹐天數二十有五﹐地數三十。凡天地之數﹐五十有五。此所以成變化﹐而行鬼神也。均者﹐配合均勻﹐堪爲煉丹之法則﹐教人卽天地以求其象也。气捲施四大﹐坐臥看君行。此是築基理﹐孤陰難上升。注﹕四大一身﹐皆气之充塞﹐無處不周﹐捲舒隨時﹐施於四體﹐四體不言而諭。坐臥看君行者﹐《金丹節要》曰﹕兩體對坐﹐二景現前。《指玄篇》曰﹕共牀作起上天梯﹐是坐可行﹐臥亦可行也。此是築基之理﹐須知孤陰不生﹐獨陽不長。孤修靜坐﹐何從而得其升降乎更要鑄神劍﹐三年煉己成。念正情忘極﹐臨鑪不動神。注﹕是劍非銅鐵鑄成﹐乃智慧劍也。丹經曰﹕出有入無三盡劍﹐長生不死一丸藥。修丹之士﹐必先煉劍﹐始能采藥。煉己功成﹐乃可還丹。所謂煉己者﹐正念當前﹐邪意不起﹐忘情空色相﹐拚死下功夫。臨鑪下手﹐元神不動﹐一心歸命﹐卽是煉己之功﹐卽是鑄劍之法。覓買丹房器﹐五千四八春﹐先看初三夜﹐蛾眉始見庚。注﹕丹房器皿﹐殊不易得﹐須要錢買﹐須要尋覓﹐始能得之。惟此器皿﹐要合一藏眞經五千四十八卷之數。惟此眞經﹐於每月初三夜﹐現一彎峨眉新月於庚方﹐此是金精照耀﹐大藥將產之時。《沁園春》謂「溫溫鉛鼎﹐光透簾帷」是也。要見庚花現﹐反向峨眉尋﹐如此采眞鉛﹐口口要眞傳。注﹕祖師慈悲﹐直指出天機。言汝等要見庚方之花現﹐其方位𨿽屬西方庚地﹐其實反要向身中求之﹐立見蛾眉新月。丹經謂﹕乍睹西方一片月﹐純陽疾走報鐘離。時節到來﹐切勿遲誤﹐錯過天機﹐只此便是采眞鉛之妙訣﹐不容易得知﹐不容易得采。從古至今﹐口口相傳﹐不輕授受。衣中珠子﹐近在眼前﹐迷人錯用心機﹐皆不遇眞師﹐不得眞傳之故也。火候從初一﹐一兩漸漸生﹐十六退陰符﹐兩兩不見增。注﹕火有的候﹐候其時來而用之﹐必從初一起功。《契》曰﹕元年乃芽滋。元年卽初一也。一兩漸漸生者﹐從初一起﹐積累爻珠。所謂鉛八兩﹐汞半斤﹐皆累銖兩而成也。十六是望後﹐法當退陰符﹐無銖兩可增﹐乃罷火不行符之候﹐兩不相見矣。沐浴逢雞兔﹐防失防險傾﹐金气自燻蒸﹐體上汗淋淋。注﹕兔雞者﹐卯酉也。卯於十二辰爲兔﹐酉於十二辰爲雞。此時刑徳臨門﹐法當沐浴。沐浴者﹐洗心滌慮之謂也。《易》曰﹕君子以洗心退藏於密﹐玆事危險。上是天堂﹐下是地獄﹐當寸步操持﹐防其傾陷﹐始得金气燻蒸﹐循環上下﹐彌漫四體﹐充徧周身﹐暖气融和﹐滋滋汗下。十月胎方就﹐頂門要出神﹐還須面壁九﹐飛升上玉京。注﹕《參同契》曰﹕彌歷十月﹐脫出其胞﹐十月功成﹐溫養事畢。丹經曰﹕三百日火﹐一十月胎﹐其神離身﹐忽去忽來。此時礦盡金純﹐徧體純陽﹐更生五臟﹐再立百骸。口生靈液﹐血化白膏﹐一聲雷震﹐徹地金光﹐嬰兒從頂出矣。旋旋調神﹐慢慢出殼﹐透金貫石﹐瞬息萬里。從此百千化身﹐方行面壁養虛。九載功成﹐天詔下臨﹐飛身金闕﹐所謂「功成九轉朝天去﹐永作天仙壽萬春」。三段工夫訣﹐明明說與君﹐我今親手釋﹐成書體訣行。注﹕修丹工夫﹐共是三段。初關煉己築基一段﹐中關煉气化神一段﹐上關煉神還虛一段。此三段工夫﹐從古無人道及﹐我今明明說破﹐親手釋出﹐敷衍成書﹐有志斯道者﹐尙其體認眞訣﹐勤而行之﹐自能優入聖域﹐絕類離羣矣。傳與修眞子﹐金玉之法程﹐丹訣眞師授﹐須與神仙論。注﹕今將萬古不泄之祕訣﹐釋出成書﹐傳與修眞之子。此書實金玉之法程﹐登云之寶筏。𨿽然﹐此其大略﹐實不易聞。至若玄中之玄﹐妙中之妙﹐又在乎眞師之口授。所謂眞弦必要眞仙授﹐世人因文解義﹐動輒錯訛﹐何不求師志在神在﹐終必遇之。「須共神仙仔細論」﹐此之謂也。更有妙丹法﹐予恐太泄輕﹐彈琴並鼓瑟﹐夫妻和性情。注﹕玄妙深機﹐不止一法﹐更有丹法﹐其妙特殊。但恐泄露太盡﹐使聞者輕視此妙。其法爲何彈琴鼓瑟之法也。詩曰﹕妻子好合﹐如鼓瑟琴。琴不獨彈﹐瑟當並鼓。性情之道﹐以和爲先﹐合唱隨矣。《契》曰﹕推情合性﹐轉而相與﹐丹法之妙﹐豈易知哉霞光照曲水﹐紅日出昆侖﹐恍恍並惚惚﹐杳杳與冥冥。此中眞有信﹐信到君必驚。注﹕金水照耀﹐木火騰紅﹐金烏出海﹐玉兔升空﹐東出扶桑﹐西映曲水。曲水者﹐曲江也。《泌園春》曰﹕曲江上﹐見月華瑩淨﹐有个烏飛是也。老子曰﹕恍兮惚兮﹐其中有物﹔杳兮冥兮﹐其中有精。其精至眞﹐其中有信。信者﹐準而不越其時之謂也。信至君必驚者﹐時節一到﹐妙理自彰﹐藥產神知也。此恍惚杳冥﹐得藥之景﹐先天气到﹐太極兆形之際。一點如朱桔﹐要使水銀迎﹐絕不用器械﹐顚倒法乾坤。注﹕還丹之際﹐有形可見﹐一點落黃庭﹐狀如朱桔﹐又似彈丸。水銀者汞也。丹之到來﹐須運一點眞汞以迎之。至則饒他爲主﹐夫唱於前﹐婦隨於後﹐顚倒陰陽﹐逆施造化﹐所謂兩重天地﹐四个陰陽。《三字訣》曰﹕大關鍵﹐在顚倒﹐我反爲賓他作主也。器械者﹐琴劍也。丹旣歸鼎﹐停符罷火﹐不用器械﹐惟此玄妙機關。舉世學人﹐何啻萬萬﹐誰得而知知之不難﹐要在多積陰功﹐廣行方便。志之所在﹐天必應之﹐自有神仙作汝師矣。世人不知理﹐三峯采戰行﹐也有說三關﹐也有入鑪臨﹐又以口對口﹐醜穢不堪聽。一切有爲法﹐俱是地獄人。注﹕世人不達玄理見﹐丹經有「口對口﹐竅對竅﹐莫厭穢﹐莫計較」之言﹐便猜爲女鼎﹐行三峯采戰﹐九淺一深之法﹐美其名曰﹐彭祖房中術。又有說三關﹐後上前下﹔更有閨丹禦女﹐臨鑪食穢﹐以口對口。醜穢不堪。一切旁門﹐如此穢惡。要皆地獄種子﹐無法可救。眞師難遇﹐眞訣難得。有志者﹐宜勤積徳可也。有等執著者﹐信死淸靜眞﹐發黃並齒落﹐鵲體似鶴形。注﹕有等愚頑﹐執著不化﹐死守淸靜﹐信殺不疑。苦修苦煉﹐晝夜打坐﹐使气血凝滯﹐鵲形鶴體﹐瘦骨如柴﹐到發黃齒落﹐猶不自悟﹐可勝嘆息﹗所以然者﹐世人習見道門﹐不婚不宦﹐獨坐窮山﹐深居巖壑﹐頑空枯坐﹐謂之修眞。又見諸小說﹐皆云入山修道﹐便謂神仙。是山中修出來的﹐豈知坐到老死﹐都屬空亡。究竟還是不細心讀丹經之故。張三丰遇火龍眞人﹐授以祕訣﹐命其速速出山。覓遇因緣。故《一枝花》曰﹕命我出山﹐覓侶求鉛。杏林石仙翁授薛紫賢曰﹕可往通都大邑﹐依有力者爲之。自古仙眞﹐皆從人類中而得﹐富勢中而求。古人要出山﹐今人偏要入山﹔古人皆從有作﹐今人單講無爲。種種相反﹐背道而馳。執殺淸靜﹐老死不悔﹐曷不觀《淸靜經》云﹕如此淸靜﹐漸入眞道﹔𨿽名得道﹐實無所得。爲化眾生﹐是名得道。其文極力敷衍﹐至此淸靜極矣。乃忽又補一句曰﹕能悟之者﹐可傳聖道。淸靜至此﹐而尙有傳﹐世人何其不悟也總之﹐習見人世之常理﹐不睹聖神之奇事﹐此又在根器淺深之說也。他未知吾道﹐分明假作眞﹐觀天之大道﹐執天之大行。注﹕一切旁門﹐執殺己見。他豈知吾道借假修眞﹐弄假成眞之妙。《陰符經》曰﹕觀天之道﹐執天之行﹐盡矣。天地一大陰陽﹐人身一小陰陽。天上太陰太陽﹐人身少陰少陽﹐其理下二。經曰﹕只要專心效法天﹐天地日月之運行﹐人身坎離之妙用﹐四正玄關﹐法天象地﹐誰得而知之乎月掛西川上﹐霞臨南楚濱﹐三日前爲晦﹐陽中之純陰。注﹕月掛西川者﹐山頭月白﹐藥苗新嫩之象。霞臨南楚者﹐潭底日紅﹐陰怪消滅之象。《悟眞》曰﹕西南路上月華明﹐大藥還從此處生。西川產鉛之所。南離發火之原。三日前者﹐先庚三日。晦者朔之前一日也。此言三日前爲晦者﹐是活子時之前﹐亥末之候。此時大藥將產﹐所謂鉛光發現三日前﹐正是極陰之際。三日後爲朔﹐陰中之陽精﹐亦如逢冬至﹐和景好陽春。注﹕三日後者﹐後甲三日﹐晦盡朔來﹐亥末子初之候。此時陰極陽生﹐一陽起於九地之下﹐亦如時令之冬至。冬至者天地之正子時﹐陽精者人身之活子時。陽回大地皆春﹐麗景韶光﹐滿眼生气。人身眞陽之來﹐如日出扶桑﹐徹地紅光。骨節三百六十﹐毛孔八萬三千﹐融和酥暢﹐徧體皆春。八日是上弦﹐一問兔卯門﹐十六方爲姤﹐念三是酉門。以此參易卦﹐方知大道眞。注﹕新月上弦﹐每月初八日也﹔殘月下弦﹐每月二十三日也。卯屬兔﹐酉屬雞。此二時爲刑徳之門﹐沐浴之候﹐當知卯沐浴乃益汞﹐酉沐浴乃益鉛。朔爲初三﹐一陽始復﹔十六望後﹐一陰始姤。《契》曰﹕八日兌受丁﹐上弦平如繩﹔十五幹體就﹐盛滿甲東方﹔十六轉受統﹐巽辛見平明﹔艮值於丙南﹐下弦二十三。學者將此理﹐參諸易卦﹐方知大道﹐自有其眞﹐不可誣也。百句章中字﹐字字要尋文。此書雷將守﹐得者愼勿輕。注﹕此書共一百句。只此百句章中﹐計字五百﹐明珠照眼﹐字字精微。學者尋文揣義﹐句下言中﹐默會其理。超凡作聖﹐祕密玄機。上天之所寶貴者﹐是篇泄盡天機﹐雷神護此眞訣﹐讀者愼勿輕視爲泛泛之言。敬之﹐毋忽﹗

三﹑眞經歌

眞經歌﹐眞經歌﹐不識眞經盡著魔﹐人人紙上尋文義﹐喃喃不住誦者多。注﹕眞者對假而言。眞經者﹐修眞之經也。眞經實無文字﹐乃混沌之初﹐玄黃之始﹐太極之先﹐元气之祖。萬天仙佛。其來也﹐非此經無由入世﹔其去也﹐非此經無由出世。實生天生地﹑生人生萬物之根源。仙佛煉此而升﹐鬼神因此而有。靈壇聖眾﹐洞天福地﹐眞宰造化。世間萬事萬理﹐自無而有之形﹐自有而無之气﹐莫不出之。大哉眞經﹗不可思議﹐無得而稱矣﹗凡夫用以生男育女而妮之﹐至人用以接命成眞而寶之。此物眾多﹐無論外國中華﹐不拘富貴貧踐﹐徧大地無不是者。所謂屋下靑天﹐眼前盡有活路。但不得眞師指示﹗無由知妙用耳。世人惟不識妙用﹐故盡入魔道。如閨丹食穢﹐采戰禦女。此地獄種子﹐萬劫不超生之事﹐緣何入此魔軍﹐受此魔障爲不識眞經故耳。有等依文解義﹐專在語句中尋覓玄理﹐八卦中探索爻象﹐喃喃誦習﹐其去道皆千萬里。持經咒﹐念法科﹐排定紙上望超脫﹐若是這般超生死﹐徧地釋子成佛﹑羅。注﹕持咒念經﹐遵行科儀﹐專在語言文字中求超脫之法﹐謂眞訣在紙。若是這般做作﹐便可脫離苦海﹐超凡入聖﹐了此生死大事﹐則大地眾生﹐及諸釋子﹐持咒誦經者﹐何啻千萬﹐從古不聞有誦經咒而登仙作佛者﹐可知必有其道矣。得眞經﹐出洪波﹐不得眞經沒柰何﹔若問眞經端的處﹐先天造化別無多。注﹕上文皆虛指經之名義﹐至此方直說眞經妙處。言此眞經﹐甚不易得。若得此眞經﹐則洪波可出。世人在苦海中﹐隨波逐浪﹐無有出期。此經便是洪波寶筏﹐彼岸慈航。不得此經﹐眞實無法﹐其柰此洪波何也。世人要問此眞經的確玄妙之處﹐只在尋覓先天造化﹐眞正玄機。其理至微﹐其事易簡﹐實無多事也。順去死﹐逆來活﹐往往教君尋不著。眞經原來無一字﹐能度眾生出大羅。注﹕仙道人道﹐只爭順逆﹐是故易逆數也。順則生人生物﹐逆則成仙成佛。又曰五行順行﹐法界火坑﹔五行逆行﹐不死長生。人道由最初一點﹐至哇然一聲﹐而嬰﹐而孩﹐而童﹐而少壯﹐而老死﹐此有生之順行也。仙道返老還童﹐而胎嬰﹐而太極﹐而無極﹐此無生之逆行也。萬卷丹經﹐只是講理。所以曰﹕只爲丹經無口訣﹐教君何處結靈胎逆𨿽可活﹐而其法不傳﹐往往使人無可摸捉﹐尋覓不著。須知此經﹐非有字之經﹐乃大海之潮汐﹐月不失期。《契》所謂「周旋十二節﹐節盡更須親」是也。此經便能超度眾生﹐而升大羅三淸之境。昔者三藏法師﹐師徒四人﹐凡十四年﹐自西天取來。《悟眞篇》曰﹕白虎首經至寶。三丰祖《一枝花》曰﹕愛的首經紅鉛﹐千聖萬眞﹐非經不度﹐卽此是也。要眞經﹐度自己﹐除非同類兩相和。生天生地與生人﹐豈離陰陽造化窩。注﹕眞經祕密﹐不易聞知。祖師慈悲﹐言汝凡夫。欲覓眞經自度﹐今直爲汝指陳。除非用同類﹐兩相和合。同類爲誰所配是也。祖不云乎「鍋破還要鐵來補﹐衣爛必用布爲持﹐人損若無眞金气﹐十死何曾得一活」《悟眞》曰﹕竹破須將竹補宜﹐抱雞當用卵爲之。萬般非類徒勞力﹐爭似眞鉛合聖機又曰﹕衣破必用布補﹐人衰須假鉛全。《契》曰﹕欲作服食仙﹐宜以同類者。又曰﹕同類易施工﹐非種難爲巧。類同者相從﹐事垂不成寶。是以燕雀不生鳳﹐狐兔不乳馬﹐非類故也。旣曰同類﹐又曰兩相和﹐詞旨明顯﹐更何疑議學道之士﹐果能以類相求﹐妙化之气﹐自然發生。生人如此﹐生天地﹐生萬物亦是如此。《靈寶畢法》曰﹕道气皆在人身﹐能化生諸天﹐開明三景。陰陽卽同類也﹐有陰陽然後有造化。造化而曰窩﹐必有其竅矣。說眞經﹐不脫空﹐西川澗底產黃金﹐五千四十歸黃道﹐正合一卷《大藏經》。注﹕惟此眞經﹐非如佛法之談空﹐乃有憑有據之事。不曰西方﹐而曰西川。曰澗底﹐流水之源﹐金之所從出也。一部《大藏經》﹐五千四十八卷。人身亦然﹐五千四十八日﹐而黃道始開。黃道者﹐日月所行之道也。不獨藏經五千四十八﹐卽如《道徳經》五千言﹐《金剛經》五千言﹐皆合一藏之數。日滿足﹐气候通﹐地應潮兮天應星。初祖達摩親口授﹐眞玄妙法蓮花經。注﹕日數未足﹐則气候不通。滿足者﹐謂五千四十八日。至此而气候始通。气候不通﹐則天地隔絕﹔气候旣通﹐則天地相應﹐潮應於地﹐星應於天。此天地之理﹐卽道之理。天地之機﹐卽道之機也。達摩聞東土有大乘气象﹐乃自西方渡海而來中國﹐釋氏尊爲初祖。親口授者﹐所謂口口相傳﹐不記文﹐眞玄妙者言此口授乃是至眞至玄至妙之法也。蓮花經特借諭耳。蓮中通外直﹐出污泥而不染。佛言我於五濁惡世﹐修行而得大道﹐是從污泥中出﹐不是從淸靜中出者。眞玄妙法﹐在个中求。初三日﹐震出庚﹐曲江上﹐月華瑩﹐花蕊初開含珠露﹐虎穴龍眠探濁淸。注﹕初三哉生明﹐新月始出﹐在西南庚位﹐露出一彎蛾眉﹐此乃陽气初現。《契》曰﹕三日出爲爽﹐震受庚西方。又曰﹕三日震動﹐八日兌行。《悟眞篇》曰﹕西南路上月華明﹐大藥還從此處生。《泌園春》曰﹕曲江上﹐見月華瑩淨﹐有个烏飛﹐皆謂此復卦初萌﹐長子繼體﹐因母而兆形也。但此時如芽蘗新萌﹐花蕊含露﹐嬌嫩之至﹐所謂初九之潛龍也。《悟眞》曰﹕二物會時情性合﹐五行全處虎龍蟠。欲要龍眠虎穴﹐先看涇渭濁淸。此時細心探候﹐以離配坎﹐以坎塡離﹐入虎穴而眠矣。水生二﹐藥正眞﹐若待其三不可進。壬水初來癸未來﹐須當急采定浮沈。注﹕《參同契》曰﹕臨鑪定銖兩﹐五分水有餘。二者以爲眞﹐金重如本初﹐其三遂不入﹐火二與之俱。所謂水生二者﹐九二之見龍也。此時藥物眞正﹐恰好臨鑪。若待其水之三分﹐便是有悔之亢龍。所謂金逢望遠﹐不可進火而用采工。壬爲陽水﹐癸爲陰水﹐采藥者當去癸而取壬﹔於癸水將盡﹐壬水初生﹐此時藥苗新嫩﹐先天正兆之時﹐當辧其浮沈而急采之。浮爲陽銀﹐沈爲陰鉛。《入藥鏡》曰「識浮沈﹐明主客」是也。金鼎煉﹐玉鑪烹﹐溫溫文火暖烘烘。眞經一射玄關透﹐恰似準箭中紅心。注﹕烹煉玉液金精﹐全借陽鑪陰鼎。金鼎采金之鼎﹐玉鑪烹玉之鑪。陀陽眞入《入火鏡》曰﹕陽文火﹐陰武火﹐得之者﹐成道果。溫養之火﹐惟溫溫暖气﹐非比采取之火﹐猛烹極煉。眞經一到﹐直射玄關﹐恰似箭中紅心﹐不差分寸﹐此言信有準也。徧體熱﹐似籠蒸﹐回光返照人中宮。一得眞經如酒醉﹐呼吸百脈盡歸根。注﹕泥丸祖曰﹕其次膀胱如火然﹐內中兩腎如湯煎。《規中指南》曰﹕夾脊如車輪﹐四肢如山石﹐兩腎如湯煎﹐膀胱如火然。此還丹證驗﹐幹聖一轍。回光反照﹐兩相內睹﹐須臾不離﹐造次在此。眞經一到﹐則如醉如癡。《火候篇》曰﹕終日醺醺如酒醉﹐悠悠只守洞中春。《入藥鏡》曰﹕先天气﹐後天气﹐得之者﹐常似醉。元和內運﹐呼吸皆春﹐歸根復命﹐返本還原﹐工夫至此﹐指日飛騰。精入气﹐气忽神﹐混沌七日復還魂。這般造化眞消息﹐料得世上少人論。注﹕大丹只是精气神三件煉成。初工煉精化气﹐築基之事也。中節煉气化神﹐還丹之事也。末節煉神還虛﹐歸極之事也。斯道必重開混沌﹐再入胞胎。七日天機﹐還魂攝魄﹐卽此混沌。七日﹐便是眞消息﹐眞造化。世人所說盡是世間法﹐此天上玄機﹐神霄祕藏﹐聖智難猜﹐鬼神不識。料應世上凡夫﹐少有得而知之者矣。活中死﹐死復生﹐自古仙佛賴眞經。此个造化能收得﹐度盡閻浮世上人。注﹕祖云拚不得死﹐求不得生。古人誓死圜墻﹐要此剛決敵魔之眞志﹐乃可死中求活耳。活中死﹐死復生﹐乃混沌七日﹐再開一重艸昧之象﹐非眞死也。邵子曰﹕恍惚陰陽初變化﹐氤氳天地乍回旋。卽眞經是造化﹐賴此成仙作佛﹐更無二道。今之禪和﹐參公案﹐聽棒喝﹐打機鋒﹐空諸愛欲﹐盡說無生﹐都是宗門衍象﹐豈眞可以成佛乎別有眞矣﹗宗教有云﹕金缽盂被如來丟入海底。又云﹕後來被釋迦把斷要津。又曰﹕有情來下種﹐因地果還生﹔無情又五種﹐無性亦無生。曰龍女獻珠﹐曰地湧金蓮﹐曰地湧寶塔﹐又曰成就如來馬陰藏相﹐異乎不異乎今之釋子﹐少眞修矣。祖師慈悲﹐並爲點出。若能知此眞經﹐行此造化﹐閻浮提世界𨿽大﹐一時盡成仙佛。經曰﹕若教凡輩皆知得﹐天下神仙似水流。大道端居太極先﹐本於父母未生前。度人須要眞經度﹐若問眞經癸是鉛。注﹕太極之表﹐大道之源﹐父母未生之前。《契》所謂元精云布﹐因气托初。祖云「窮取生身受气初」。未生之前﹐非如釋氏之談空﹐悟入無我﹔須要悟到有我之初。度人須要眞經度﹐除此再無別法。知得此經﹐則鼎鑪符火﹐盡在其中。天根月窟﹐皆從此起。世人若問眞經﹐鉛卽是癸﹐癸卽是經﹐慈悲慈悲﹐我直欲哭﹐哭盡世間有志不逮之士。空打熬﹐頑打坐﹐因緣不遇﹐熬苦一生﹐到老無成﹐可哀之甚。熔凡入聖﹐至大之事﹐生世難逢。願天下賢俊﹐廣種福田﹐多行陰騭。尋師指破水中鉛﹐自然一通百達﹐一了百當﹐而成眞矣。

四﹑鼎器歌

鼎器本是乾坤體﹐大藥原來精气神。若會攢采歸一處﹐須用同心三个人。注﹕修丹必用鼎器﹐鼎器爲何干坤之體是也。夫乾坤而曰體﹐必非覆載之乾坤矣。《悟眞篇》曰﹕先法乾坤爲鼎器﹐法者效法之也。言效法天地以爲鼎器也。不有鼎器﹐何由得此大藥大藥惟何人身之精气神也。夫安鑪立鼎﹐會合陰陽。攢簇火候﹐非是一人可以獨行。須同心密契﹐輔弼三人﹐乃可施工。薛紫賢曰﹕三人同志謹防危﹐此侶伴之必不可無者。三个人﹐無他說﹐只要眞師眞口訣﹐指破陰陽三品丹﹐方可存心待明月。注﹕惟此三人﹐法財相易﹐共輔眞師﹐入室行工﹐必先祕授口訣﹐指破玄關﹐洞達陰陽﹐深明造﹐將此三品大丹﹐三段大工﹐節節明白﹐毫無滯義。到下工之際﹐方可畱心待月﹐見月而測海潮﹐測潮而定刻漏。水火同宮﹐生殺互用﹐無不契合。待明月﹐也莫遲﹐收拾身心且築基。劈開塵心拋孽网﹐驅除五漏斬三尸。注﹕天機一到﹐時刻無差﹐急須收拾身心向內﹐先將基地築固﹐使有漏之身不漏。此下手臨鑪工夫﹐莫教遲誤眞機﹐有防長生大事。然欲行工﹐必先養靜﹐務要絕盡塵思﹐脫離孽网。一切不關於心﹐心淸如鏡﹐體淨無疵﹐使五漏不漏﹐而三尸可斬矣。五漏者五官也。目漏於視﹐耳漏於聽﹐舌漏於味﹐鼻漏於嗅﹐心漏於意是也。斬三尸﹐見鑄劍﹐煉己通靈知應驗。剛柔變化任施爲﹐萬里驅妖如掣電。注﹕三尸者﹐人身血肉之神。不欲人生﹐而利人死。凡人憤不顧身﹐及拚命色欲﹐遏止不住之際﹐皆三尸之神﹐暗暗助火﹐搬運而顚倒之。所以過後必悔。此屍最爲道害。上尸居腦﹐中尸居腹﹐下尸居腎﹐卽三彭也。學道之士﹐先斬三尸。《悟眞篇》曰﹕殺盡三尸道可期。斬之非銅鐵之劍所能﹐必須慧劍﹐方能使有漏不漏。此劍人人自有﹐而不肯用耳。鑄之以意﹐運之無形﹐以助煉己之功﹐久自靈通回應。能剛能柔﹐能屈能伸﹐從心變化﹐萬里驅妖﹐速如掣電。如掣電﹐劍方靈﹐掛向南方護水晶。若遇北方陰鬼起﹐一刀兩斷不容情。注﹕劍如掣電﹐始號通靈﹐掛向南方。南方者﹐南離之位。水晶者﹐心淸如水。非得此劍扶持﹐斷難一塵不染。須知此道系鬼窟中取寶﹐陰鬼寸步跟隨。蕭了眞曰﹕外道邪魔忽逞威﹐七星寶劍向前揮﹐果於鬼窟交鋒處﹐奪得明珠一顆歸。「不容情」三字﹐決裂之極﹐稍縱卽逝﹐戒之愼之。不容情﹐常淸靜﹐心中皎潔如明鏡。鏡心寂滅若虛空﹐始得臨鑪無獘病。注﹕柔情芥帶﹐便不能淸靜矣。欲修淨業﹐必絕盡情私﹐不容其放縱﹐使鏡心澄澈﹐萬慮俱消﹐與虛空等﹐臨鑪對鏡﹐方能不沾滯而無獘病。不然一情偶動﹐萬境俱非。此際端在人把持得定﹐自然履虎尾而不咥人亨矣。無獘病﹐可安鑪﹐調和鼎器莫心粗。言語不通非眷屬﹐龍興虎旺始堪圖。注﹕一塵不染﹐始可安鑪立鼎。此鼎來自赤縣神州﹐非錢不能辦到。縱然買得﹐不是卽刻可用﹐必待其日數足﹐時令到﹐還要細心調和。非是粗心浮气﹐可以用得。通語言﹐作眷屬﹐要待龍虎興旺﹐始而驅龍就虎﹐繼而卽虎擒龍。苟非二物興旺之候﹐不可妄爲﹐旺則堪圖也。始堪圖﹐觀復作﹐鑿開混沌鴻蒙竅。靜觀虎嘯與龍吟﹐自然華池神水到。注﹕煉丹必待龍興虎旺﹐始有來復之機。《易》曰﹕復其見天地之心。邵子謂﹕冬至子之半﹐天心無攺移。一陽初動處萬物未生時。此際正是先天太極﹐杳冥恍惚之際﹐亦如混沌初開﹐鴻蒙乍啟。夫此鴻蒙之竅﹐誰爲鑿開端在眞師傳授之的。龍虎一交﹐風雲際會﹐凝神入气穴而觀之﹐玄黃立戰化作天地之髓﹐此髓便是神水華池﹐自然而然﹐一時都到。所謂只要神水入華池者此也。神水到﹐辧浮沈﹐莫教時過枉勞心。鉛遇癸生須急采﹐金逢望遠不堪親。注﹕神水者眞鉛也。先辧浮沈﹐次明主客﹐然後測海潮﹐聽消息。此時一刻萬金﹐切勿當面錯過﹐致令枉用心機。采眞鉛者。以何爲候當癸生之時﹐急用采工。此時陰極陽生﹐如初三之月﹐漸次生明﹐至望值金精盛極。若至望遠﹐則鉛已成質﹐不堪采取矣。親者親近之也。不堪親﹐休亂取﹐地裂山崩難作主。不知止足必傾危﹐盛夏嚴霜冬大暑。注﹕不堪親者﹐時已過也。便當止火﹐勿行采取之工。倘胡亂行爲﹐必致鑪殘鼎敗﹐龍散虎哮﹐不自主持矣。須知止火有定則。經曰﹕知足不辱﹐知止不殆。若也持盈未已﹐必遭傾覆﹐而取殆辱矣。《契》曰﹔纖芥不正﹐悔吝爲賊。隆冬大暑﹐盛夏雪霜。天見其怪﹐山崩地裂。可不愼與冬大暑﹐不遭逢﹐三寶牢關密守中。太極自然生造化﹐趁時搬馭人黃宮。注﹕盛夏嚴霜﹐隆冬大暑﹐須要謹愼﹐切勿遭逢。三寶者﹐耳目口。《契》曰﹕耳目口三寶﹐閉塞勿發通﹐眞人潛深淵﹐浮游守規中。老子曰﹕多言數窮﹐不如守中。果能守中絕學﹐抱一無言﹐太極亟三﹐自然生出造化。惟此造化窟中﹐自然產出大藥。時節一到﹐大用現前﹐急備搬騰﹐猛加抽添﹐駕動河車﹐由天谷泥丸﹐運入黃宮。黃宮者﹐中央土釜﹐卽黃庭也。入黃宮﹐須愛護。十月澆淋休失誤。子行陽火虎龍交﹐午退陰符自保固。注﹕中央神室﹐謂之黃庭。丹旣入此﹐謂之神丹入鼎。《悟眞篇》曰「送歸土釜牢封固」是也。從此澆培﹐行大周天之火候﹐依前子進陽火﹐午退陰符。陽火進而虎龍交﹐陰符退則自保固。此並行獨行之分界﹐不遇眞師﹐何由得解自保固﹐暫相離﹐端坐忘言更待時﹐輻輳循環終則始﹐三百六十莫違期。注﹕獨自保固﹐龍虎分交﹐暫時離異。《契》曰﹕內以養己﹐安靜虛無。卽端坐忘言之義。更待時者﹐《無根樹》曰﹕卸了重開有定期。契曰「周旋十二節﹐節盡更須親」。如輻之輳轂﹐循環不窮﹐終則復始。三百六十者﹐乾坤一卦之總數也。幹之數﹐二百一十有六﹔坤之數﹐百四十有四。子行三十六﹐積得陽爻一百八十數﹔午行二十四﹐合得陰符一百二十數﹐此陽爻用九﹐四九三十六也﹔陰爻用六﹐四六二十四也。除卯酉沐浴不在內﹐此周天之數﹐爲妙用之程限者﹐不可不知。莫違期﹐爲則例﹐悟明眞理須當契。若還執著爻象行﹐只恐勞神形蠹獘。注﹕莫違期﹐刻定期限﹐不可移易。準爲則例﹐欲修妙道﹐先契妙機。此个眞機﹐須要契合﹐切勿執著。若不悟徹玄微﹐執文泥象﹐數刻漏﹐按爻銖﹐形獘神勞﹐到老無成﹐空自費力。此皆不悟玄中至理﹐訛舛謬誤﹐自作聰明﹐到老無成。當知此事﹐非眞師指點﹐萬無一是。形蠹獘﹐往來堅﹐只恐心機未得閒。思慮慕眞毫髮錯﹐鉛消汞散不成丹。注﹕往來者﹐小往大來之功﹐進退是也。世人到身形蠹獘﹐老髦不堪。若能行此往來之功﹐自然日見堅彊﹐日有效驗。所以不能行此者﹐爲方寸無定﹐萬慮千愁不得一刻寧止。夫煉鉛烹汞﹐全在心靜神閒。毫髦思慮﹐便是差錯。《入藥鏡》曰﹕差毫髮﹐不成丹。《悟眞篇》曰﹕毫髮差殊不作丹﹐此之謂也。不成丹﹐思煉己﹐皆因失卻玄中理。水漧火燥要調停﹐刑徳臨門知進退。注﹕丹之不成﹐總由煉己不熟。昔人謂煉己未熟﹔不敢還丹。煉己之功大矣哉。又曰﹕修仙有程﹐煉己無限。煉己二字﹐是修丹之大關鍵﹐大作用﹐大本領﹐斷未有不先煉己而可以還丹者。愚迷不達﹐欲妄行一時二候之功。鮮不蹶矣。水火須要均平﹐不可偏勝。火炎則燥﹐水溢則濫﹐端在調停得中。刑徳臨門﹐臨於生殺之門也。此時爲沐浴之候﹐當知進退﹐不可違度。知進退﹐勿憂凶﹐煉就鑪中一點紅。產个嬰兒兌气足﹐三年溫養似癡聾。注﹕丹道先要知進知退﹐知吉知凶。所謂進退者﹐進火退符也。受气則吉﹐違誤則凶。若進退分明﹐不越矩度﹐有吉無凶﹐一粒金丹﹐赫然長紅於鑪中矣。到得十月胎圓﹐嬰兒出頂﹐兌金之气滿足﹐至此不得不產也。此後行三年乳哺之功﹐與前溫養之功不少異。俗事凡情﹐絲毫不掛﹐一似癡聾。似癡聾﹐眞快樂﹐靜裏調神離軀殼。東西南北任邀遊﹐出入往來乘白鶴。人見他癡呆呆蠢﹐無靈醒气﹐豈知其被褐懷玉﹐中藏無價之珍。無何有之鄕﹐寂滅海之境﹐眞眞快樂﹐誰得而知﹐誰得到此﹐便於此中調神出殼。所謂朝遊北海﹐暮宿蒼梧﹐觀六合以內之名山﹐覽八方不同之風气﹐駕鶴騰空﹐往來自在﹐何樂可以比乎乘白鶴﹐脫塵埃﹐三島神仙集會來。一任桑田變滄海﹐我身無事掛靈臺。注﹕前節言道成徳就﹐潛伏待時也﹔此節言太乙乃召﹐移居中洲也。脫卻凡塵﹐升於仙界。三島者﹐海中有三神山﹐神仙集會之所﹐仙壽萬億。從此任他滄海桑田﹐我自靈臺淸寂﹐逍遙於眞光法界中﹐無有窮極矣﹗積功累徳超凡世﹐依然現化度羣迷﹐那時方遂男兒志。仙階等級﹐視功之大小。所以黃帝議大行而降世﹐一世爲民﹐再世爲臣﹐三世爲君。故來人世積徳累功﹐天上淸虛建功難﹐人間濁惡立功易。任他一切仙佛﹐無不慈悲﹐遊行塵世﹐救苦救難﹐或現靈異﹐或暗扶持﹐指引羣迷化度海表﹐所謂度盡眾生﹐然後成佛。那時功成名遂﹐大丈夫心胸﹐奇男子志願。到此一時了卻﹐盛徳大業﹐孰有過於此哉

五﹑采金歌

道道道﹐無巧妙﹐玄玄玄﹐無多言﹐開關展竅也不難。注﹕道之一字﹐亦是彊名。先於天地而有﹐後於天地而存。乃虛無之蒂﹐太極之根。無一物是道﹐無一物非道。最至平常﹐絕無巧妙。玄之一字﹐理𨿽幽深﹐事極簡易。五千言說不窮﹐半句話便可了。玉蟾祖曰﹕一言半句便通玄﹐何用丹書千萬篇。又曰﹕口訣無多字﹐只在半句間。𨿽有開關展竅工夫﹐卻也容易。只要心堅﹐自無難事。關者三關也﹐竅者玄竅也。丹經曰「玄竅開時竅竅開﹐三關通透不須勞」是也。明雌雄﹐兩劍全﹐築基煉己采後天。𨿽後天名滓質﹐先服後天后先天。注﹕吾身雌雄二劍﹐自有生佩於吾身﹐非假師授﹐難明此理﹐鮮有能用之者。用之築基而基成﹐用之還丹而功就。所謂築基者﹐采後天中之先天﹐接命延年之術也。還丹者﹐采先天中之先天﹐作佛成仙之事也。先天自虛無中來﹐後天從滓質而有。先天無形﹐後天有體。均之一气﹐而先後之不同。《入藥鏡》曰﹕先天气﹐後天气﹐得之者﹐常似醉。此妙訣﹐要師傳﹐不得眞師枉徒然。築基工夫往前進﹐火候屯蒙要抽添。注﹕欲學此道﹐先要洞明眞訣。此訣非師不傳﹐愚迷或得一知半解﹐便想行工﹐豈知玄理幽深﹐非得眞師﹐逐節開陳﹐寸步指點﹐亦是枉然。初關進步築基﹐便要勇猛直前。有進無退﹐卽是眞功。火候進退﹐按爻而行。朝屯暮蒙﹐日各兩卦。有抽有添﹐抽鉛添汞﹐皆有一定之則。《靈寶畢法》曰﹕可抽之時不可添。要抽添﹐認眞鉛﹐十三四五六相連。審黃道﹐知端的﹐亦要看經五千言。注﹕抽添之訣﹐先要認定眞鉛﹐不得錯誤。十三四五六者﹐選鼎之則也。鼎有大小﹐有彊弱﹐有遲早﹐不可一槪﹐用之有一定之期。相連者﹐連類而及﹐其妙限在於審黃道﹑知端的也。黃道者﹐日月所行之道﹔端的者﹐如矢之端正中的﹐不差繩墨﹐不違矩度也。其要妙在於看經。自不能看﹐探候者看而說之。《陰符》三百字﹐《道徳》五千言﹐無非說此經之妙。二七爲佳。五千四十八而合當。知此便是知道﹐行此便可飛升。藥苗新﹐用心看﹐鉛光發現三日前。癸水將至須急采﹐差之毫髮不成丹。注﹕山頭月白。藥苗新嫩﹐此是先天兆形﹐正好用心看經。眞鉛將到﹐三日之前﹐其精光早耀於西南庚位﹐現出蛾眉一痕。《契》曰﹕潛潭見象﹐發現精光﹐此時癸水將到﹐當急用采工﹐勿致差殊。毫髮一謬﹐丹卽難成。《入藥鏡》曰﹕差毫髮﹐不成丹。未采藥﹐立匡廓﹐交合之時用橐龠。用橐龠﹐近我身﹐不看天體枉爲作。注﹕大藥將產﹐堪下采工。先於未采之前﹐立定匡廓。匡廓者﹐卽橐龠之匡廓也。交合坎離﹐須用橐龠。此采藥之器﹐謂之太極把柄﹐入室施工之要具也。《入藥鏡》曰﹕上鵲橋﹐下鵲橋﹐天應星﹐地應潮。用之之法﹐遠不離人﹐近就我身﹐亦如乾坤天地﹐坎離日月﹐體配陰陽﹐運行水火。不解法天效地﹐便是枉爲妄作﹐緣木求魚﹐空勞神矣。知癸生﹐曉癸現﹐三十時辰兩日半。采取只在一時辰﹐六候只於二候見。注﹕果能知癸生之的時﹐曉癸現之方位﹐只在兩日半之間﹐三十時辰之內﹐眞正天機﹐實隱於此。所謂「采有時﹐取有日」是也。然此采取﹐不多時候﹐只在一時。《悟眞篇》曰﹕一時辰內管丹成﹐卽此一時。分爲六候﹐前二候得藥﹐只此二候﹐便見工夫。外四候﹐別有幹。得藥之時勿貪亂。如癡如醉更省言﹐牢關牢鎖牢上圈。注﹕一時分爲六候。前二候旣已得藥歸鑪﹐尙餘四候﹐另有鑪鼎﹐另有事幹。蓋前二候﹐系采藥眞工﹔後四候﹐乃烹煉至訣。丹經曰「二候采牟尼﹐四候別神工」是也。但得藥之時﹐切要正心誠意﹐戒愼恐懼﹐不可稍起貪愛之心﹐致亂邦國。《契》曰﹕邪道險阻﹐傾危國家。此時如醉如癡﹐更要節省言語﹐丹入黃庭﹐牢關牢鎖。《契》曰﹕守禦固密﹐遏絕姦邪﹐曲閣相連﹐以戒不虞﹐愼之至也。擇定飲食莫太過﹐又恐傷舟又霍亂。減酸鹹﹐常咬淡﹐黃婆伏侍用心看。注﹕未饑先食﹐未飽先止﹐此養生家之訣。《天仙正理》亦謂調養口腹﹐安靜气體﹐易易事耳。擇定飲食者﹐戒葷腥﹐絕滋味﹐減酸鹹。只用精潔芽茶淡飯。丹乃色身至寶﹐難得而易失。刻刻愛護﹐不可傷之﹐致霍亂不寧。黃婆伏侍﹐切要殷勤﹐細心探看﹐不可怠惰﹐致令失時﹐最宜叮囑。一時饑飽失前功﹐鉛散汞枯兩不戀。十月工夫要勤咽﹐勤咽之時防危險。注﹕一息不謹﹐則鉛散汞枯﹐陰陽不調﹐龍虎易位﹐兩不相戀。此皆饑飽不節之故。中關十月大周天功夫﹐刻不可間斷﹐須要勤咽勤煉﹐寸步防危。鐘離祖曰﹕一年沐浴防危險﹐十月調和須謹節。頗得道理明性歌﹐得之莫作容易看。至人傳﹐非人遠﹐萬兩黃金不肯換。注﹕學道之士﹐先明道理﹐次習性功。道妙淵深﹐斷無自悟。倘遇眞師﹐取證斯文﹐得悟無上天機﹐此訣上天所寶﹐玄律至嚴﹐不易聞知。莫要看得容易﹐特畱此歌﹐爲後賢作上天梯子。《契》曰﹕天道無適莫兮﹐常傳於賢者。紫陽三傳非人﹐三遭天譴﹐愼之愼之﹗得此傳者﹐成萬劫不壞之金身﹐九祖超登仙界﹐妻子咸享無極﹐何寶可比萬兩黃金﹐直塵土耳﹐寧堪換易耶﹗

