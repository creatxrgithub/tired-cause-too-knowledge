慧命經

淸柳華陽著

自序

華陽洪都之鄕人也﹐幼而好佛﹐因入梵宇有悟﹐常懷方外想﹐見僧輒喜。一旦聞長者言﹐昔五祖三更時私授六祖道﹐側聽歡然﹐憬如夢覺﹐始知修煉家必賴師傳﹐乃尋求不已。足迹徧荊楚間﹐迄無所遇﹐後乃投皖水之雙蓮寺落髮﹐愈加咨訪。凡三教之師﹐靡不參究﹐竟無悉慧命之旨者。因自嘆曰﹐人身難得﹐遂此虛度乎﹖忽發一念﹐於每夕二鼓﹐五體投地盟誓虔叩上蒼﹐務求必得。閱及半載﹐幸遇合伍沖虛師﹐傳余祕旨﹐豁然通悟﹐乃知慧命之道﹐卽我所本有之靈物。嗣至匡廬﹐又遇壺云老師﹐竊聆論緒﹐知爲非常人。勤懇聽受﹐繼以哀吁﹐師乃大發鴻慈﹐開悟微密﹐中邊奧竅﹐罔不周徹。及余臨行師囑曰﹐佛教雙修﹐今已斷滅﹐子當續其命脈﹐以度有緣。余隱迹江左﹐與二三道侶﹐焚修切究﹐因碧蟾了然瓊玉眞元苦修﹐已成舍利﹐默契師傳﹐故纂集是書﹐命曰慧命經﹐畫圖立相﹐開古佛之祕密﹐泄師祖之元機﹐洵接引後學之梯筏也。余見世之求道者﹐多宗語錄﹐而語錄中有實語者﹐有妄語者﹐彼下學不知如來慧命之道﹐誤入套語禪﹐終爲下愚﹐轉受語錄之害。余通閱諸經﹐與師傳印證﹐有楞嚴華嚴壇經乃實語也。禪師語錄﹐和尙語錄﹐乃妄語也。夫修煉之道﹐非實語不足證眞詮﹐非實語不足以辟虛妄。虛妄勝則魔障生﹐𨿽有智賢﹐無所從入。千百年來﹐慧命之道﹐深祕單傳﹐率難窺覺﹐今以淺率之言﹐將佛寶流傳﹐和盤托出﹐俾世之學者﹐睹此慧命經﹐卽若親口相傳﹐只須勵志精勤﹐不必他山求助﹐則佛果可以立證﹐此余若心求師悟道之本願也。

乾隆甲寅夏﹐湖口傳盧柳華陽﹐序於皖城忠潔庵中。

漏盡圖第一

蓋道之精微﹐莫如性命。性命之修煉﹐莫如歸一。古聖高賢將性命歸一之旨﹐巧諭外物﹐不肯明示直論。所以世之無雙修者矣。余之續圖者﹐非敢妄泄也。是遵楞嚴之漏盡﹐表華嚴之妙旨﹐會諸經之散言﹐以歸正圖。方知慧命是不外乎竅矣。且此圖之所立者﹐是願同志之士﹐明此雙修之天機﹐不墮傍門﹐方知眞種由此而懷﹐﹔漏盡由此而成﹐舍利由此而練﹐大道由此而成﹐且此竅也﹐乃是虛無之窟﹐無形無影﹐气發則成竊﹐機息則渺茫﹐乃藏眞之所。修慧命之壇﹐名之曰海底龍宮﹐曰雪山界地﹐曰西方﹐曰元關﹐曰極樂園﹐曰無極之鄕﹐名𨿽眾多﹐無非此一竅也。修士不明此竅﹐千身萬劫﹐慧命則無所覓也。是竅也﹐大矣哉﹗父母未生此身﹐受孕之時﹐先生此竅﹐而性命實寓於其中。二物相融合而爲一﹐融融鬱鬱﹐似鑪中火種﹐一團太和天理。故曰先天有無窮之消息﹐故曰父母未生前﹐气足胎圓﹐形動包裂﹐猶如高山失足﹐﹝「口」字中一「力」字﹞地一聲﹐而性命到此則分爲二矣﹐自此以往﹐性不能見命﹐命不能見性。少而壯﹐壯而老﹐老而嗚乎。故如來發大慈悲﹐泄漏修煉之法﹐救人再入胞胎﹐重造我之性命﹐將我之神气入於此竅之內﹐合二爲一﹐以成胎孕﹐其理一也。夫竅內有君火﹐門首有相火﹐周身爲民火。君火發而相火承之﹐相火動而民火從之﹐三火順去﹐則成人﹐三火擬來則成道﹐故漏盡之竅﹐凡聖由此而起﹐不修此道﹐而另修別務﹐是無所益業。所以千門萬戶不知此竅內有慧命主宰﹐向外尋求﹐費盡心機﹐無所成矣。

法輪六候圖第二

且道之妙用﹐莫如法輪﹔運行不蹊﹐莫如道路﹔遲速不等﹐莫如規則﹔限數不差﹐莫如候法。是圖也﹐大備法全﹐而西來眞面目﹐無不在此矣。且其中之玄妙行持﹐莫如呼吸﹔消息往來﹐莫如闔辟﹔不外道路﹐莫如眞意﹔有所起止﹐莫如界地。捨己從人﹐備著此圖﹐全泄天機。愚夫俗人得之﹐亦無不成也。苟無其德﹐縱有所遇﹐天必不附其道。何也﹖德之於道﹐如鳥之羽翰﹐缺一無所用也。必需忠孝仁義五戒全淨﹐然後有所望焉。而其中精微奧妙﹐盡在慧命經中﹐兩相參看﹐無不得其眞矣。

任督二脈圖第三

蓋此圖於前二圖是一也﹐所以重繪者何爲﹖是恐修道之人不知自身法輪之道路﹐故備此圖﹐以曉同志耳。蓋人能通此二脈﹐則百脈俱通矣。所以鹿之睡時﹐鼻入肛門﹐通其督脈﹐鶴龜通其任脈﹐三物俱有千年之壽﹐何況人乎﹗修道之士﹐旣轉法輪﹐以通慧命﹐何患不長壽﹐而成其道業。

道胎圖第四

且此圖楞嚴經原本有之妙旨﹐俗僧不知道胎者﹐因當初未續圖之過耳。今以闡揚﹐修士方知如來有道胎眞實之功夫在矣。蓋胎者﹐非有形有像而別物可以成之﹐實則我之神气也。先以神入乎其气﹐後气來包乎其神﹐神气相結﹐而意則寂然不動所謂胎矣。且气凝而後神靈﹐故經曰﹐親奉覺應﹐二气培養。故曰﹐日益增長﹐气足胎圓﹐從頂而出﹐所謂形成出胎﹐親爲佛子者矣。

出胎圖第五

楞嚴咒曰﹐爾時世尊從肉髻中﹐湧百寶光﹐光中湧出千葉寶蓮﹐有化如來坐寶花中﹐頂放十道百寶光明﹔皆偏示現﹐大眾仰觀放光如來宣說神咒者﹐卽陽神之出現也。故曰﹐佛子。苟不得慧命之道﹐枯寂口禪﹐焉有自身﹐焉得謂世尊爲小道乎﹖此卽泄楞嚴之祕密﹐曉諭後學。得此道者﹐立超聖域﹐不落凡塵矣。

化身圖第六

面壁圖第七

虛空粉碎圖第八

集說慧命經第九

華陽曰﹐成佛作祖﹐是本性靈光﹐不得慧命漏盡﹐不能了道﹐直入於如來之太空。

蓋本性靈光者﹐其名𨿽二﹐源頭則一也。在定則謂之性﹐定中慧照﹐則謂之光矣。慧命者﹐乃如來當初所取以示人之名也。是西方之梵語﹐中華人之本源﹐儒謂之先天炁也。是修佛之舟梯﹐作祖之權柄﹐卽孟子所謂善養浩然之炁者是也。漏盡者﹐卽世尊以示阿難所修之名也﹐亦是西方之梵語。中華曰走漏﹐儒謂之走精﹐醫謂之泄元炁。而漏盡卽慧命之所化﹐當其未動之先﹐本是命也﹐及其動﹐而不知其修煉﹐出關則化爲有形之漏盡矣。故儒謂之炁化精也。當其童眞之時﹐堅固之體﹐原無漏盡之名。圓陀陀﹐光灼灼﹐此時若遇眞師﹐不用漏盡之法。只要將此圓陀陀光灼灼之慧命﹐收歸中宮﹐時時醒悟﹐刻刻覺照﹐護持十月﹐道胎養成佛體﹐卽楞嚴經所謂﹕旣遊道胎﹐親奉覺應﹐功勤炁足﹐自然出胎。到此法身廣大﹐卽楞嚴經所謂﹕形成出胎﹐親爲佛子。此卽謂之頓法矣。若夫十六歲以後﹐命寶滿足﹐足而自漏矣﹐從此以往煉至無漏﹐故如來謂之曰漏盡矣。世之學佛者﹐若不虛心求師指點火化之眞訣﹐任爾打七參禪﹐長坐行持之流﹐萬無所保。旣無所保﹐焉有道之可成成哉﹗故華嚴云﹕不求此妙法﹐終不能成菩提。是以如來發大慈悲﹐示人下手接續添油之法﹐補足圓陀陀光灼灼之慧命﹐再皈中宮﹐此乃謂之漸法矣。故光明如來云﹕老僧會接無根樹﹐能續無油海底燈。且又當勤勤修煉﹐非一朝一夕能成道也。故世尊謂阿難云第一漏盡難成﹐而漏盡又是佛所諭之別名﹐乃此篇修慧命之法也。若修性不修命﹐習气難消﹐縱然能到恢恢相﹐無非五通之鬼﹐不能契如來之六通。所以大佛方等大集經云﹐修習五通﹐旣修習已垂得漏盡﹐而不取證﹐何以故﹖湣眾生故捨漏盡通。乃至行於凡夫地中。太空者﹐法性圓之虛極也。故華嚴云﹕性如虛空﹐卽邵子所謂「道通天地有形外﹐思入風雲變態中」是也。

而慧命漏盡不得風火煉法﹐不能和合凝集﹐而成大道。

風者﹐是助火之烈焰。火者﹐是化物之能功。故如來云﹕微風吹動。又云火化以後﹐收取舍利。風火漏盡並用﹐自然和合凝集﹐而成大道矣。

是以佛法次第用工之眞傳﹐豈無憑證。

且眞實之道﹐則有眞實次第之工夫﹐或如前後混雜﹐非如來之道也﹐乃旁門外道而已矣。且次第者﹐如下手時﹐有和合眞種之功﹔如轉手時﹐有修煉舍利之功﹔如了手時﹐有溫養道胎之功﹔如撒手時﹐有出胎面壁之功等法是也。然而次第非敢妄論﹐是集佛祖第用功之祕文﹐攢湊逐節以爲憑證﹐每句之下添一注腳﹐諭曉同志﹐槪而証之則無所誤也。

妄以一言半句而爲道哉。

如今之禪門﹐自己尙未得眞傳﹐妄以化人。或曰父母未生前﹐或曰念佛是誰﹖這些婆婆媽媽之百語哄弄世界愚夫愚婦﹐東問西尋﹐謂之參求佛法﹐到頭一場空老﹐何足爲道哉。志者觀之﹐眞謂之老婆禪﹑口頭禪﹑是非禪﹑皮殼子禪﹑衣食之禪耳。

且千古至今﹐莫不以盲引盲﹐坑陷無數之善信﹐深入九泉﹐竟不能出頭見佛之光華矣。

蓋佛法自漢明帝始人中華﹐前秦始皇卻有佛僧來﹐始皇送還不用﹐由漢以來﹐謬妄莫知其數﹐幸遇達摩來此土﹐以證其非﹐單傳大代﹐自六祖至今﹐非上又非﹐謬外更謬﹐所以有九十六種外道﹐二十四觀之傍門﹐獨有打七一門﹐是害人之毒藥﹐埋人之火坑。釋教西方二十八祖﹐東土六代原無此門﹐乃高峯門人誣捏﹐況高峯所習乃是閉息之傍門﹐非如來之正道。或問曰﹐何以見得也﹖答云﹕高峯自曰﹐忍餓壽昌金粟是也。但看打七門人﹐个个吐血﹐不但不成大道﹐反得勞癥﹐苦惱而死﹐豈不痛哉﹖是人身气血脈絡尙且不知﹐焉得知其道乎﹖夫人身日間勞倦﹐全靠夜靜安神﹐以待後天心腎交和﹐爲滋養此身之根本。苟教人七七晝夜勞倦不睡爲之大道﹐安有不得其癥者之害也。醫曰﹕凡人七夜不睡﹐則心腎不能交﹐必得勞癥﹐何況七七乎﹖又加打其脊絡﹐傷其臟腑。嗚呼﹗此刑自唐帝解之後﹐至今不敢妄用矣。帝當初見受此刑者﹐十有九死﹐閱諸醫書﹐謂人五臟俱有脈絡﹐系於脊之總絡﹐以通其气血﹐爲運行養行之本。一打此處﹐卽阻其气血﹐逆而上行﹐就是盧醫﹑扁鵲﹐莫能救之。故解其刑﹐以杖臀爲之責也。又或以黃綣之上﹐續某僧某僧之名字﹐謂之傳法﹐以假傳假迷惑世人﹐坑陷初學﹐又加口頭禪之語錄﹐徧滿世界﹐縱有勵志者﹐無所覓求。以爲佛祖是皆天生﹐亦以虛勞空死﹐如此將佛之光華﹐竟變爲黑暗矣。

蓋大藏之法寶﹐本是全旨﹐柰因當初學者有淺深﹐根有利鈍﹐遇此前後混雜﹐實不肯成其逐節之次第也。

且大藏之教﹐有權法﹐有實法﹐有無爲法﹐有有爲法﹐豈可一槪論之﹐是在人之學與不學耳。所以然者﹐性命雙修之道﹐卽在其中矣。

而後來諸祖﹐所得以成者﹐亦不肯並泄而同論。

且後來諸祖有所得授而成者﹐不肯公同大眾﹐以權法制伏俗僧﹐謂其悟性﹐免其多事而生別念﹐實法有悟知者﹐私付密授﹐故爲教外別傳﹐只通消息。如世尊不傳堂弟阿難﹐私付與迦葉爲二祖﹐如五祖不傳首座神秀﹐私付與待者盧能爲六祖﹐是以成佛作祖之大寶﹐豈傳無志之人。必要有超乎佛祖之志气﹐知曉那邊道理﹐方可付之。故佛法之祕﹐宜世所難問也﹐是以不肯並世而同論。

或顯於無爲﹐而隱於有爲。

無爲者﹐是養道胎面壁後半之法﹐非今之俗僧﹐以枯坐之無爲也。其有爲者﹐卽凝集和合﹐修慧命前半之法。有憑有據﹐乃先天意炁之妙用﹐非世間之有爲也。故寶積經云﹕一切諸法﹐悉如幻化﹐是中卻有一法﹐和合凝集﹐決定成就。又經頌云﹐大士修行解脫門﹐轉益慈悲求佛法﹐知諸有爲和合作﹐志樂決定勤行道。又經云﹐所謂二乘﹐墮於無爲廣大深坑﹐不能超脫證果。古德云﹐有爲𨿽僞﹐棄之則功行不成。無爲𨿽眞﹐趨之則聖果難證。今之禪門﹐聞之有爲﹐謂之著相﹐棄而不取﹐殊不知此有爲﹐乃定靜之中妙道之有爲也。譬如天地是个無爲﹐而天地所以生萬物者﹐是个有爲矣。則最上一乘之佛法者﹐亦然。而人之心能到無爲之時﹐則內裏有一物﹐超然而出﹐若不以意取之﹐此物豈不散於外境﹐卽非我所有矣。如此取皈之法﹐故名之曰有爲法矣。卽六祖所謂往北接度者﹐是也。

或顯於無物﹐而隱於有物。

無物者﹐乃後半之性功也﹔有物者﹐卽前半之命功也。今之假禪道﹐聞之有物﹐莫不厭之﹐殊不知此物者﹐道之根本﹐法之津梁﹐人人本有﹐卽非思慮之物﹐乃元關內之物也。故六祖云﹕吾有一物﹐無頭無尾﹐無名無字﹐無背無面。又付大師云﹕有物先天地﹐無名本寂寥﹐能爲萬物主﹐不逐四時凋﹐乃先天之物也。宰育後天﹐散則無形影﹐聚則成舍利。故圜悟云﹕何物高於天﹖生天者。是何物厚於地﹖育地者。是何物寬於虛空﹖包虛空者。是何物超佛越祖﹖植佛祖者。是乃化育之本﹐物我同途。故曰﹕物我同一大父母者﹐卽此也。順去生人生物﹐逆來成佛成祖。順去則物我同知﹐逆來非師莫能曉用﹐故雲峯禪師云﹕有物密救人﹐怎柰人不知﹐卽先天純陽至剛之炁也﹐散之乃在一身﹐促之卽在玄關。故寒子云﹐可貴天然物﹐獨一無伴侶﹐覓他不可見﹐出入無門戶﹐促之在方寸﹐延之一切處。你若不信受﹐相逢不相遇。大則包藏法界﹐細則粟米微塵。所以雲峯禪師云﹐蓋天地撮來如粟米粒大﹐𨿽然如是﹐先必須和合凝集﹐而後有物。世尊謂之菩提種子﹐法華會上龍女所獻者﹐卽此物也。

或顯於無事﹐而隱於有事。

無事者﹐是祖師所制伏眾之法耳﹐乃小乘法也。有事者﹐祖師隱藏密授﹐乃上乘法也。無根凡夫﹐不能信受﹐故世尊云﹕我於五濁惡世﹐行此難事﹐得阿耨多羅三藐三菩提﹐爲一切世間說此難信之法﹐是爲甚難。又云﹐世尊如此之事﹐世所難信﹐而祖師若與下根之人說破﹐返生非言。故法華經云﹕爾時佛告舍利佛止﹐不須復說﹐若說是事一切世間諸天及人﹐皆當驚疑。又云﹐惟此一事實﹐餘二則非眞。且有事者﹐又非旁門之事也﹐慧命卽元關機動物產之事矣。以我之意宰之﹐以呼吸收之﹐和合眞種﹐轉運法輪﹐采取燻煉﹐總是意同呼吸用慧命矣。故名之曰有事者也﹐慧命卽元炁之別名。元炁生時﹐若不收取﹐豈不散耶﹗故興陽禪師云﹐進一步則迷理﹐退一步則失事﹐卽此也。

或顯於小乘﹐而隱於大乘。

小乘之法﹐乃禪師所施之權法也。曰參撣打坐﹐曰念佛看經﹐種諸善根之因果。大乘之法﹐卽祖師受記之密語也。曰慧命壽命﹐曰漏盡馬陰﹐是超凡入聖之佛果﹐此以上言之大槪而已。

或有言之易而諭之淺者﹐當逐節以熟玩﹐不可冒視也。參悟無疑﹐再求印證﹐使徒執其偏見﹐取宗於妄人之口﹐何其誣耶。

淺易之言﹐卽性命之眞方。未得訣者﹐難以晚悟﹐必須前後湊合﹐究竟層次﹐再求眞師印證﹐免誤此生之空修也。若今之叢林所傳所證者﹐非如來之正法﹐乃黃綣上所傳某僧某僧之名字﹐謂之佛法﹐若認則誤也。此乃六祖之後未得眞傳者﹐妄人所捏爭方丈之計耳。哄弄後學﹐誤了多少善信﹐旣非佛法﹐乃爭訟之端也。

余故曰﹐脫俗離塵覓過知﹐

古云﹐欲往山下路﹐且問去來人。過知者﹐是得決之人﹐或已成﹐或未下手﹐然而其訣則一也。

斷淫悟道貴眞師。

且斷淫者﹐卽楞嚴經之首戒﹐成佛之津梁﹐苟爲釋子﹐袈裟錫杖﹐不斷淫機﹐謂之修道﹐豈不取笑儒道之高人乎﹗外面𨿽威儀﹐內裏與物無殊﹐眞可恥矣。且斷淫一事﹐若不求眞師﹐將何法斷之﹖凡求師者﹐先問此法起首﹐余此俱是旁門也。

任他指說萬般法﹐與我身心難自規。

今之釋教﹐無非看經念佛﹐參禪打坐﹐打七問話頭而已﹐除此之外﹐無所爲也。此乃黃葉止小兒之啼﹐與我身心有何益乎﹗

格外高談非至道。

今之學佛者﹐不得正傳﹐開口便曰某菩薩某佛祖﹐自己無能﹐將此婆婆媽媽等話﹐哄弄愚人。又曰﹐某僧死已得道﹐某和尙死已得大道。若教死已得道﹐天下死屍盡是得道之漢。殊不知得道者﹐在生能爲無所不有之變化方爲至道矣。

片言暗點是良醫。

片言乃老實之話﹐非文字之長篇﹐亦非花言巧語﹐故五祖所謂師師密付本音。暗點者﹐如五祖三更點與六祖﹐如世尊在舟點與迦葉﹐凡得其道者﹐疑病盡祛﹐藏教之經文﹐無不通達﹐故曰良醫矣。

得來暫試從頭看﹐一刻工夫果自喜。

旣得眞訣﹐且從下手修起﹐如果若是其道﹐淫根一萌﹐以心凝而宰之﹐以呼吸而吹之﹐不要一刻工夫﹐淫根自縮﹐意炁自合﹐心靜身爽﹐果自暗笑矣。

抑聞之《心經》曰﹐現自在菩薩。

華陽曰﹐此乃如來天恩教人起手雙修性命正法之切境﹐柰何凡夫不得眞傳﹐便謂以念觀念﹐謂之觀自在菩薩則錯謬矣。殊不知此念﹐乃緣習所有識種所結﹐非道之本源﹐故程子所謂正道定理﹐果是心乎﹖抑非心乎﹖此所示人另悟消息之至矣。夫現與菩薩﹐乃如來妙諭二物﹐雙修之嫡旨﹐何得一物也。若此念謂之道﹐則道遙矣。故圓覺經云﹐一切眾生﹐妄認四大爲自己身相﹐六塵緣影爲自己心相。又元妙宗一云﹐靈臺智性﹐這个是生死根本﹐妄想緣气﹐只因前塵而有分別。故傳法如來曰﹐空王殿內無蹤迹﹐若認爲眞實﹐則菩薩依舊埋藏九地﹐不得出頭變化﹐成如來之妙相﹐空費此生一大因緣矣。且此乃心中之陰气識神之變化﹐萬劫千生原是他﹐攝裏菩薩﹐迷弄往投貪塵愛欲﹐不得解脫﹐所以不得證果。轉劫迷失﹐皆因不知菩薩出處﹐妄認此識之誤也。故景禪師云﹐學道之久不識眞﹐只爲從前認識神﹐無始動來生死本﹐癡人喚作本來身。又南泉禪師云﹐心不是佛﹐智不是道。馬祖又云﹐卽心是佛﹐乃止兒啼也﹐豈不懼哉﹗且今之學佛者﹐聞之心不是佛﹐智不是道﹐豈不落空亡﹐茫然無主哉﹖問曰﹐何所修煉﹐答曰﹐觀乃我正念中之靈光耳﹐未得眞傳者﹐謂之本性。且菩薩住居淨土﹐二物所隔八寸四分﹐遠非觀莫能相會﹐卽下文所謂和會凝集﹐決定成就是也。而菩薩旣是慧命實謂之佛性﹐自離母腹﹐�﹝『口』中一『力』﹞地一聲之時﹐觀與菩薩﹐兩目睽隔。且菩薩隱而深密﹐若不求師親指﹐縱有聰慧靈悟﹐莫能見之。所謂道心惟微﹐自此而往﹐晝夜謀務﹐聰明智慧﹐無不是識神用事。故祖師云﹐汝無佛性﹐所以如來發慈悲﹐教大地眾生﹐時時刻刻觀照此菩薩。菩薩所得受此靈光之慧力﹐久則自然如夢覺﹐融融然似燻蒸﹐活活然如盆珠﹐豁然靈惺﹐放大光明﹐力足時至﹐忽然一湧潮上﹐與我識性合而爲一﹐到此識性死﹐而佛性靈顯﹐靈靈當當﹐依舊是个主人﹐光周沙界﹐六通俱全﹐任他塵塵垢垢﹐我獨安然一性﹐圓融太空﹐所謂一切含靈﹐俱有佛性。𨿽然如是﹐順去生人生物﹐逆來成佛成祖。凡聖之變化﹐總是這个所謂一物一太極﹐有此太極﹐知覺言語﹐無此太極﹐眼垂口閉﹐醫謂之眞火﹐實無形無影﹐而藏之臍後腎前﹐稍下空懸一穴。古謂之淨土家鄕﹐極樂國﹐妙有眞空。有此眞火蒸燻有形﹐無此眞火息斷形壞。六祖所謂﹐心是地﹐性是王﹐王居心地上﹐王在身心在﹐王去身心壞。然此心又非肉團之心﹐乃道心也。故曰﹐道心居於北極﹐是眾星拱者﹐卽此矣。天下學佛者﹐不修此菩薩﹐而另外別有道可修乎﹖若有所修﹐盡屬傍門外道而已﹐呂非觀自在菩薩之道也。

《寶積經》云﹐和合凝集﹐決定成就。

此乃世尊之密語﹐大藏一教之祕文。卽性命雙修之法寶。故曰決定成就﹐柰何此道自漢明帝至今﹐並無一人宣講﹐獨有達摩寂無二祖師密受﹐故肉身俱已變化﹐親登太空﹐允證金身。達摩微露﹐而寂無著諸經典﹐闡揚此道﹐柰門人藏閉其書﹐余今解明備全﹐願同志者﹐槪而証之﹐免墮傍門﹐得疾病而夭死﹐早成乎大道矣。夫和者﹐乃心中之陰炁﹐去和腎中之陽炁﹐陰炁得此陽炁﹐則有安心立命之所﹐故曰和矣。合者﹐是腎中之陽炁﹐承受心中之陰炁﹐陽炁受此明炁﹐則成斂收堅固之體﹐故曰合矣。易經所謂一陰一陽之謂道﹐偏陰偏陽之謂疾。古往佛祖必須性命雙修﹐不曾偏枯。且凝者﹐是凝神之法﹔集者﹐是集命之方。命不集聚﹐不成菩提。卽孟子所謂集義而生也﹐此乃性命並修﹐養神養炁簡而易成。但人不知雙修﹐故如來曰﹐和合是也。且人自離母腹﹐神則不能顧其炁﹐炁不能顧其神﹐神藏於心﹐發於二目﹐而七竅共享﹐是逐日而上耗﹐炁藏於腎﹐發於淫根﹐夜靜而下耗﹐稟受能有幾何能﹖耗盡嗚呼﹗若不求師指點﹐凝集縱修﹐無非此心中一點陰神耳。殊不知此神乃純陰不能獨力成乎至道。故世尊教人二六時中﹐行止坐臥以念收斂微細之神凝入於命中﹐命得此神﹐猶如臣得君主﹐拱伏自定不敢私自偏枯外耗﹐如此用工﹐再加曉悟後面采收陽生之法。少年不過月期﹐中年不過三五月﹐則命竅之中﹐不覺無中生有﹐莫知所之。忽然眞機發動﹐其快樂之妙﹐不可以言語形容﹐到此當自保守速轉法輪﹐故如來還世人一个當頭﹐汝等若依我此和合凝集之法修煉﹐決定成就矣。

《六祖壇經》曰﹐有情來下種。

蓋情者﹐乃修慧命下手一著之天機。若無此情﹐萬不能成佛果。譬如農家無種﹐欲望收成﹐豈不愚乎﹗今之禪僧﹐不得成佛者﹐實不知此情之過耳。昔日五祖先世爲栽松道人﹐所求四祖之道﹐四祖視其形骸﹐老而無情﹐乃謂曰﹐汝轉一轉來﹐道人果自立亡﹐轉而自投周氏﹐再得正道。且道人旣可立亡﹐不用父以自投懷胎﹐足謂之道矣﹐而又求个甚麼。馬祖云﹐不是物。又六祖曰﹐淫性卽是佛性。其二者泄盡天機矣。故龍牙禪師云﹐人情濃厚道情微﹐道用人情世豈知﹐空有人情無道用﹐人情能得幾多時。且此一情字。自漢明帝到今﹐注者紛紛﹐苟不得慧命之法﹐便謂此情乃世情之情﹐學兩句套語機鋒話頭﹐謂之得道﹐哄弄愚人。萬世之下﹐明眼人見之﹐可取笑矣。旣然是壞物﹐焉得五﹑六祖當時習而哄後人乎﹖蓋五﹑六祖乃如來嫡傳﹐慧命之道閉而不傳與無德者有之。或問曰﹐此情是个甚﹖華陽云﹐此情乃慧命之化育﹐卽元關頓開之機緘﹐其慧命𨿽藏在元關﹐靜則發生往外﹐附與外形而起﹐與我心中之意﹐偶有知覺焉﹐是以外形與動則謂之情也﹐故閉陽關法。如來曰﹐不識動靜學道無益矣。又問曰﹐何謂之下種﹖答曰﹐此情乃生入成佛之順逆﹐造道之端﹐非眞意不能逆歸﹐凡學佛之上﹐旣曉形動之機﹐將我靜中之眞意凝入於命宮﹐時來時凝﹐久則天機發動﹐不覺命宮產出菩提。故曰下種矣。又問曰﹐何所修煉﹖答曰﹐旣知凝法﹐當知煉法煉者﹐火也。火非風不能焰灼﹐亦不能化物。故世尊云﹐微風吹動。又云火化以後﹐收取舍利。凡學之士﹐必當使呼吸之風﹐逆吹命宮之眞火﹐卽將所發生往外之慧命﹐以息攝回本地﹐凝凝然似鑪中之火種﹐綿綿然如風箱之往來﹐燻之煉之﹐使有形化而爲無形。知而修煉﹐不但本宮慧命不外耗﹐返得此動機﹐補助我之慧命之不足處。卽儒所謂造化﹐生生無窮﹐久則命基滿足。又謂之壽命不死矣﹐故如來度迦葉﹐謂不死阿羅漢者﹐是也。

又﹐《摩訶般若波羅密多心經》曰﹐時。

蓋諸經之句法﹐都有雙意數字﹐獨此曰時﹐豈不怪哉﹗此乃如來囑咐後人﹐醒悟時之至切至切矣。且時者﹐又非時候之時也﹐卽禪靜中萌動之時矣。古德云﹐若言其時無定時﹐淸風朗月自家知。儒云﹐月到天心處﹐風來水面時。諸翁𨿽然妙諭發其天機﹐卻總不肯說出是个甚麼時來﹐且教人將何所用乎﹖余不惜罪過﹐與諸人通一綫﹐免墮傍門﹐早證道果﹐豈不妙哉﹗夫時者﹐卽吾身中慧命自動時也。古德謂之活子時﹐其生之機﹐形如烈火﹐壯似焰風﹐非師傳授意﹐息莫能制伏。別名猛虎專吞人之性命﹐吸人之骨髓﹐任他三教英雄豪傑﹐不得眞傳者﹐無不被他所喪矣。古之志士高人﹐必先伏此猛虎始得成其道果。然而其發動之形容﹐燻燻乎如浴之融暖﹐烈烈乎似火之將熾﹐一派壯旺彊烈之性﹐燻蒸下行於淫根﹐威鎭獨立周身之精華﹐無不聽令於他﹐醫家謂之外腎。與成怫作祖之妙訣﹐卽在此下手矣。若得眞傳何必又疑惑哉﹗且時者﹐釋教之祕也﹐至切矣。

世尊曰﹐於竭陀龍宮說法。

上文一節言時所用之實處﹐無不在其中矣。又恐世人落空﹐故此專言眞實之所﹐使人下手則不落空矣。蓋龍宮者﹐西天梵語之譬諭也。中華名曰丹田﹐又曰炁穴﹐醫曰精竅﹐其名亦多。西天又曰淨土﹐曰界地﹐曰苦海﹐曰海底﹐曰極樂國﹐曰優陀那﹐其名眾多﹐總是和合眞種之處也。所以天臺止觀云﹐梵語優陀那﹐此土丹田﹐是也。故近代得道者﹐恐人不悟﹐又曰鑪矣。此乃祖師慈悲示人切近之妙諭﹐使人知有實所。譬如鐵匠﹐欲成鋒芒美器﹐非鑪莫能成功﹐修煉亦復如是。蓋鑪何也﹖化形成物之所。其法易明。故心經解云﹐收來放在丹鑪內﹐煉得金烏一樣紅。光明如來云﹐鑪中火發。又云鑪中發火泄天機﹐不悟西來卽是迷﹐是也。

圓通禪師曰﹐北斗裏藏身。

北斗卽上文龍宮是也。藏身卽前文凝集是也。祖師教人常將我之眞念﹐藏於北斗則心自空﹐命自固矣﹐故付大士云﹐心空及第歸﹐是也。

寂無禪師曰﹐凝神收入此竅之中﹐則炁隨神往。自然歸於此處。

且寂無得如來達摩之全旨﹐慧命之嫡傳﹐故能隱顯莫測變化無窮。雍正年間﹐屢在太邑﹐化陽身數十﹐家家有个寂無﹐談笑飲食﹐隱則無蹤﹐或與人金銀美女﹐或顯虎獰水火﹐從學之徒﹐凡心欲念﹐無不消焉。蓋凝者﹐移也。竅者﹐卽丹田也。亦曰鑪矣。此表炁之所發﹐當用功之時也。蓋炁之動附於外形而出﹐若任其出﹐將何爲道本哉﹗所以祖師示人﹐此時速凝神入於丹田﹐炁得神之翕收﹐則炁亦歸矣。且此炁者﹐又非呼吸之炁﹐乃先天之炁也。卽孟子所謂浩然之炁者矣。此炁自我釋教﹐諸得道之宗師﹐不肯泄漏﹐盡是譬諭外物﹐使人自悟。有明白者﹐然後密付﹐故曰教外別傳﹐炁之別名。釋教曰柱杖﹐曰錫杖﹐曰禪那﹐曰摘蘆﹐曰白雪﹐曰金蓮﹐曰敬果﹐曰洞水﹐曰海水﹐曰明星﹐曰西江水﹐曰曹溪水﹐曰水牯牛﹐曰海底好﹐曰鑪中火﹐曰牟尼珠﹐曰海底泥牛﹐曰海底明珠﹐曰海底開花﹐曰鑪中香煙﹐曰事﹐曰物﹐眾名紛紛不可勝計﹐究其實事﹐無非此一炁也。故黃葉禪師參求六祖﹐得修煉功圓之時﹐自嘆惜曰﹐道無非炁也。此一言泄盡天機矣。

又曰﹐功夫不間斷﹐息息歸此﹐或一月二月便能自覺竅中融融﹐暖炁旋動。

息者﹐呼吸之气也﹐佛諭之風矣。亦名柱杖﹐猶如老年傍杖而行。修慧命者﹐若無此息吹噓﹐漏盡不化﹐舍利不成。故禪師云﹐未到水窮山盡處﹐且將作伴過時光﹐是也。蓋人呼吸之气﹐原根本在丹田﹐但人只知出﹐不知進耳。得眞傳者﹐丹田之神﹐能以接息。故禪師云﹐無孔笛﹐顚倒兩頭吹﹐才得神炁相合﹐人則自暖。法輪自轉一月二月者﹐年老年少之分別耳。少年月內﹐鑪中自有效驗之機發﹐年老或數月有方有渾合之信至﹐暖炁才有動機。

淨光如來曰﹐金童一惺棄皇宮﹐不覺犀牛法海中﹐欲要覓他歸故里﹐靈山塔下始知蹤。

太子卽世尊也﹐世尊思修﹐有天神變白馬﹐乘太子出皇宮﹐騰空而至雪山﹐自金刀落髮﹐先未得眞傳﹐以修傍門﹐所以漏盡無成。形骸尪羸﹐後得阿私陀以傳慧命之正道﹐始成佛位。故法華經云﹐仙人授佛妙法﹐如來因之遂致成佛。又釋家譜云﹐私陀見太子形骸尪羸﹐謂太子曰﹐可食牛乳﹐復其本元。太子果食其乳﹐依然復其三十二相﹐道果圓滿﹐以求燃燈佛証之。世尊初下功夫修煉至道﹐不待以數月期﹐忽見明星﹐自嘆曰﹐一切眾生皆有佛性﹐柰何不得斯道之過耳。世尊言佛性卽慧命也。牛者﹐炁也﹔海者﹐卽丹田也﹐欲覓此牛﹐其藏處在法海﹐他所則無矣。故曰﹐北斗裏藏身。靈山﹐心也﹔塔下﹐卽丹田也。如來教人修道﹐先修塔下﹐而後有牛來歸故里之效驗矣。故藏經曰﹐人人有个靈山塔﹐好向靈山塔下修。知蹤也者﹐丹田之內﹐忽然無中生有也。不待他論﹐自意念中覺知融暖和暢﹐一派春景。其樂無窮﹐卽馬祖所謂達於皮毛﹐暢於四肢矣。歸者﹐還也。故里者﹐心田也。始由下中歸上﹐化識性爲佛性﹐煆習念成正念﹐識死性現﹐朗朗一个主人﹐故曰﹐歸故里者也。

圓通禪師曰﹐羣陰剝盡﹐一陽復生﹐欲見天地之心﹐須識乘陰之法。

羣陰剝盡者﹐在年十一月﹐在人身爲北海。一陽生者﹐在年爲冬至﹐在人身爲陽生﹐天心卽陽生之所。邵子所謂冬至之半﹐天心無改移是也。欲見此心須求煉法﹐而後有可見之臉見﹐乃眞種所產之法﹐卽世尊見明星之見也。

《楞嚴經》云﹐願立道場﹐先取雪山大力白牛﹐可取其糞以泥其地。

且諭道場者﹐乃修佛道之起手也。闡牛糞者﹐卽是煉慧命之根本矣。世尊教人修道﹐先修慧命﹐若不修慧命之純陽﹐起手單修心中陰神﹐安有不遭楞嚴經陰魔之類乎﹗如今禪門修性而不修命﹐往往顚倒反得疾病死。𨿽然口稱頓悟十地三乘﹐往往到頭虛老﹐不知雪山白牛糞之美處﹐空以磨磚作鏡﹐妄以集雪爲糧﹐誤了多少年﹐旣無立命之基﹐安有性道可成之理乎﹖是以戲臺上優人﹐自稱漢高祖楚霸王矣。蓋雪乃白也﹐白爲西方之正色﹐是諭人命竅之炁也。故如來教人修西方極樂也﹐卽此矣。而良醫又明指之曰﹐兩腎之前﹐空懸一白圈﹐先天性命水火卽在其中﹐無形無相﹐空空蕩蕩﹐慧命卽在其中矣。若不速自修煉﹐焉得久居﹐奔名利而耗散﹐逐色欲而喪眞。出家之人﹐念誦枯坐﹐則離气耗神﹐是油幹燈滅﹐不到半百而亡。故曰雪山矣。且命卽元炁也﹐炁之剛而無比﹐色之白而無瑕﹐故曰大力白牛矣。炁之隱顯﹐包乎天地﹐載乎萬物﹐廣而無際﹐細而無核﹐覓而無影﹐修而現前﹐超佛越祖﹐無不是此炁也。卽孟子所謂至大至剛﹐豈謬言哉﹗然而炁之變化﹐年壯而自拱﹐靜極而自生﹐不知保守﹐則以耗散。故曰糞矣﹐耗散朝朝如是﹐不早築固命根﹐能有幾何哉﹗卽儒所謂用之則成路﹐不用則茅塞也。蓋糞乃劈魔之至寶﹐成佛之階級﹐不取糞而修﹐則十煉九空。譬如世人欲起美屋﹐非其基地﹐安能居哉﹖且古之志人﹐知此糞之出處﹐靜時而養﹐動時而取﹐收攝還我本地﹐用火燻煉﹐築固自己基址﹐則謂之泥道場矣。旣有場基﹐又不可少善知識﹐時時刻刻﹐將我之眞意坐居其中﹐一念不起﹐八風安能搖動。卽康節所謂﹐一念不起﹐鬼神莫知不由乎﹖我更由乎﹖誰獨獨惺惺﹐任他千魔百怪﹐我在這里隱身﹐安然自在。故曰和尙坐道場﹐則不遭魔類矣﹗卽阿難所謂﹐坐於流水面跏跌﹐入滅是也。此篇注者作者同一鼻孔出气者矣。

《楞嚴經》又曰﹐必使淫機身心俱斷﹐斷性亦無﹐於佛菩提斯可希冀。

且自古得道者﹐莫不先斷淫機﹐而後能超佛越祖﹐世之爲釋子者﹐身心斷淫之說﹐無不知之矣。獨有淫機一字﹐舉世罕知﹐不但不知修煉之法而所以然者﹐身心亦不能實使其不淫也。何以故﹖淫機一發﹐形如烈火﹐速似焰風﹐苟不得其法﹐安有不牽連身心之憂患也﹗且若無其機﹐身心安然無所憂患矣。故世尊知其機之利害﹐難以自了﹐是教人以使之。且使之者﹐非空使也﹐而必有使之法焉在矣﹗故蔡禪師云﹐祖意如空不是空﹐靈機爭奪有爲功﹐且此法至簡至易﹐非夙有善報者﹐立面難聞﹐旣無所聞﹐淫機焉有自聽者哉﹖若不迅早虛心求師﹐任爾千修萬煉﹐難免其患。所以近來叢林多有業障﹐善知識者﹐不得其法﹐多有私下身前後行淫﹐故畢書二大人將此等僧充軍問徒﹐是天譴其罪矣。問淫根何物也﹖答云﹐淫機卽世尊所謂淫根也。根之形在外﹐而機在內﹐不知修煉﹐焉有不牽連身心乎﹗卽孟子所謂炁亦能動志之說。問曰﹐有何法制伏﹖答曰﹐得訣者﹐其機之將發﹐以神主使﹐其機自息。卽盂子所謂志者﹐帥也。以呼吸攝之﹐使其炁之自歸。卽達摩所謂采取也。神卽爲火﹐息卽爲風﹐機發𨿽是炁﹐而內實有漏盡之資﹐若不在此鍛煉﹐則又牽連身心矣。以丹田爲鑪﹐以闔辟爲箱﹐以火而煉﹐以風而吹﹐以暖信爲效驗﹐以暢快爲無事﹐久久鍛煉則機自死﹐淫性自斷﹐斷性亦無身心太平。三種淫事﹐無所集有﹐於佛菩提何難冀也。此乃萬聖於祖不傳之祕法﹐余今盡泄矣。爲釋之子不修三種淫事﹐自謂善知識者﹐卽《楞嚴經》五十三種之魔矣。又或謂余之錯矣﹐後學者且當本文証之﹐世尊豈有錯乎﹗

寂無禪師曰﹐其機旣發﹐凝神入於丹田﹐當用武火收攝而歸﹐以燻以煉﹐機之未發﹐以神照之丹田。當用文火﹐不離而守﹐以烹以蒸﹐似此悟人﹐才得眞神發生。

且機之發者﹐乃丹田之炁動也﹐旣然凝神則此機動﹐受神制伏﹐自然兩不相離﹐如磁石之吸鐵﹐隔礙潛通﹐和合爲一矣。祖師又恐臨時炁之生旺﹐猛虎難伏﹐故曰﹐用武火﹐此眞乃泄盡天機﹐慈悲至已盡矣。萬世之下﹐學佛之士﹐無不沾恩矣。蓋用武火者﹐乃修道之密法﹐成佛之祕機﹐佛佛心受﹐祖祖口傳﹐悟且甚難。故五祖云﹐師師密咐本音。世尊達摩𨿽有火化風吹候之言﹐而文武之用度﹐未行竹帛﹐故世之無雙修﹐而亦不能信﹐自達摩寂無後﹐無有神形俱妙之高僧矣。問曰﹐何謂武火攝歸﹖答曰﹕武火攝歸者﹐乃呼吸之气﹐攝眞炁歸源﹐而又離不得眞意之爲主宰矣。故曰﹐一意馳二炁﹐鼓舞攝歸﹐總在乎意之能耳。蓋炁生易下流順出﹐故以呼吸攝之。若不惜呼吸消息之鼓舞﹐則一神而難攝﹐炁亦難歸。二炁原有兼用﹐故禪師云﹐你有个往杖子﹐我與你一个柱杖子﹐卽諭此二炁同用之機也。當呼吸之機﹐我則從陽蹺迎歸鑪。卽達摩所謂采取也。或十迎﹐或數十迎﹐外形倒則止矣。合明此二炁闔辟之消息﹐則元炁自歸鑪矣。用二炁之時﹐鑪中之意﹐不著於呼吸﹐依於元炁采取﹐不過借呼吸之機﹐以爲采取之具。卽六祖所謂往北接度是也。且元炁旣歸護﹐又當燻煉﹐以意定而爲火﹐以息噓而爲風﹐鎔灼一時漏盡之資﹐則盡化而爲炁﹐放心安容﹐此乃武火之功也。問曰﹐文火何也﹖答云﹐文火者﹐不存而守﹐不息而噓﹐時時刻刻不昧﹐惺惺綿綿不斷﹐息息歸鑪。卽古德云﹐杖往杖來無間斷﹐舍利成全合本初﹐切忌昏迷散亂﹐一念不起﹐一意不散﹐猶如鑪中火種﹐如此修煉﹐何患眞種不生﹐舍利不產﹐大道不成哉﹗

釋家譜世尊曰﹐對斗明星而悟道。

對﹐卽中華﹐名曰返觀是也。斗卽北斗﹐諭丹田是也。明星者﹐乃丹田之炁發晃是也。正是眞種所產之景﹐所以興陽禪師云﹐匝地紅輪透﹐海底不開花﹐卽此矣。

圓通禪師曰﹐北斗藏身𨿽有悟﹐出塵消息少人知。

北斗藏身者﹐是藏種在此﹐而起手若不在此而修﹐則不能出塵矣。凡出塵者﹐卽轉法輪之消息﹐當轉而不轉﹐則種子產而無歸﹐又廢前功﹐卽興陽所謂﹐退一步則失事。故曰出塵消息少人知﹐此以上盡是言和合其種之法。

此上數者﹐慧命經之妙法﹐和合眞種之天機﹐具在斯與﹐而其風火之功﹐亦不外是矣。

此總結上文和合眞種風火之法。古聖不肯全露﹐故人難悟大道﹐盡入歧路﹐余淺直解明以曉同志﹐庶不誤入外道﹐早成正覺﹐有好佛者﹐果潛心此經自修自證﹐以成大道﹐豈不樂哉﹗

予故曰﹐自始凝神返照龍宮﹐渾然而定靜﹐以雙忘而待動﹐以意炁而同用﹐以神火而化﹐以急風而攻﹐以武而煉﹐以文而守﹐久久燻蒸﹐刻刻無間﹐意炁兩不相離﹐則和會凝集之法得矣。

此總序和合所生眞種之法﹐蓋龍宮者﹐遵如來之梵音﹐此土名曰丹田。丹田之內有水故曰龍宮﹐水性沈重﹐朝朝下流。神卽是火。火性輕浮﹐刻刻上焰。世人沈下浮上﹐兩離分散﹐故不能成其道。佛祖以火凝在水中﹐則心自空火不焰上﹐水得火煎﹐水不下流﹐化而爲炁﹐炁則自然上升。當凝神之時﹐內念不出﹐外念不入﹐空空蕩蕩﹐不著不滯﹐回光近照﹐旣照則忘形忘意﹐但用意卽是不忘﹐但忘卽不能以意照之﹐心無不存之謂照﹐欲無不泯之謂志﹐忘與照﹐一而二﹐二而一﹐當忘之時﹐其心湛然﹐未常不照﹐當照之時﹐絲毫不立。未常不忘﹐忘照純一﹐渾然定靜﹐天地入我﹐莫知所之。且待而候動﹐不覺融融和和﹐外形勃起﹐以意迎炁而歸。旣歸本地以神注定其中﹐當以呼吸吹噓﹐久則文火﹐勿忘勿助﹐行住坐臥﹐不離這里﹐何患眞種不產哉﹗

不聞得道古儒之言乎﹖恍惚陰陽初變化﹐氤氳天地乍回旋。

此以下言眞種所產之時﹐古儒卽邵康節是也。子之釋教﹐竟有無知無識者﹐謂儒不知大道﹐自打七參樣﹐口頭三昧﹐謂之得道﹐誠可笑矣。不但儒聞而不視﹐高僧亦自夾鼻恐臭矣。蓋憂惚者﹐靜定之中﹐渾然一團﹐外不見其身﹐內不見其心﹐恍恍惚惚。初變化者﹐卽此憂惚之間﹐忽然不覺融融和和﹐如沐如浴﹐故寂無禪師云﹐六合同春。乍者﹐卽興陽禪師云﹐匝地紅輪透。回旋者﹐眞炁旋動﹐正是元關透露﹐而眞種產矣﹐有無窮之妙樂也。

《六祖壇經》曰﹐因地果還生。

地者﹐名淨土﹐又名苦海﹐又名優陀那﹐巧諭異名﹐無非果生之處也。蓋果還生者﹐因以前能明有情來下種﹐和合之機﹐到此方有果也﹐卽菩提子也﹐又曰舍利子。

無量光明如來日﹐分明動靜應無相﹐不覺龍宮吼一聲。

無相者﹐釋自威音﹐儒曰無極。蓋此物本來無相﹐因靜定而生。龍宮者﹐卽上文因地是也。吼一聲者﹐卽上文果生也。儒曰﹐杜宇一聲春曉﹐乃陽炁之所生也。能知此一聲之機﹐則洞水可流﹐西江可吸﹐海水河灌頂也。古德云﹐地雷震動巽門開。又云﹐雷從地響美。

紫摩金光如來日﹐海底泥牛露半角。

海底卽我之丹田。北海也﹐世尊名之曰龍宮﹐又曰恆河。興陽禪師亦曰海底﹐是藏慧命之源窟﹐故曰海也。泥牛者﹐卽慧命也﹐世尊名之曰摩尼﹐卽我身中神炁和合所煉成之眞種也。露半角者﹐乃眞種將產之法象也。此時必須以靜而持之﹐不可急於收取﹐任牛之自露全角者﹐方可興功﹐不然念動牛驚﹐依然隱而無蹤。圓通禪師云﹐必須元竅生物﹐斯可以陽鑪發火﹐固莫爲之先﹐亦莫爲之後﹐謂太早生。故寂無禪師云﹐若夫機未至﹐而先助長﹐則外火𨿽行﹐內符末應﹐適自取焚驅之凶矣﹐奚可哉﹗

圓通禪師曰﹐梅花未發太早生﹐梅花已發太遲生。

梅花者﹐乃陽之道﹐而爲報春之信也。卽諭我身中陽炁所發之景矣。末發者﹐是諭陽﹐將動未動也﹐此時如或妄采﹐而炁嫩則不升﹐故曰太早生矣。已發動者﹐是諭陽炁已動也﹐此時卽當收歸源。若不歸源炁則散而無依﹐故曰太遲生。圓悟禪師云﹐進一步則迷理﹐退一步則失事﹐誠所謂也。

又曰﹐恁麼則風霜都契盡﹐獨占普天春。

恁麼者﹐卽諭時當今也。風霜契盡者﹐是諭無陰气之謂也。春者﹐陽也﹐是諭丹田一片純陽之炁。其中景象如沐如浴﹐周身融和﹑暢快不可勝比。內外盡是陽春﹐乃眞種所產之眞景也。

又曰﹐切須盜著。

此乃祖師囑咐後人﹐如或見此景至﹐卽當興功收取﹐如或不收﹐則是當面錯過﹐此物又行熟路。故興陽云﹐退後則失事﹐誠有言也﹐豈不悟哉﹗故曰盜著。盜者﹐彊奪也。當此之時﹐切須勇猛﹐以我之意宰之﹐用我之息攝之﹐將此眞種﹐歸於丹鑪﹐而後再用法輪之功。

寂無禪師云﹐至於六合同春﹐物物得所。

同且六合者﹐周身也﹔春者﹐諭周身之暖信也﹔物者﹐乃釋教之別名﹐卽儒所謂元炁也。功到時至﹐此物當產之時﹐不知不覺﹐忽然丹田融融洽洽﹐周身酥綿快樂﹐春生毫竅﹐身心無主﹐丹田暖融﹐漸漸而升﹐陽物勃然而舉﹐忽然一吼﹐呼吸頓斷﹐心物如磁石之相翕﹐意息如蟄虫之相含﹐不覺入於恍惚﹐天地人我﹐莫知所之﹐渾渾淪淪﹐又非今之禪家枯寂無爲﹐恍惚之中﹐心自不肯捨其物﹐物自不肯離其心﹐相親相戀﹐紐結一團﹐其中景象﹐似施似翕﹐而實未見其施翕﹐似泄似漏﹐而實未至於泄漏﹐其妙不可以言語形容。故心經解云﹐一陽初動有無窮之消息。少焉恍恍惚惚﹐心以復靈﹐呼吸復起﹐丹田之炁﹐自下往後而行﹐腎管之根﹐毛際之間﹐養生快樂﹐實不能禁止﹐所謂炁滿任督自開﹐此之謂也。迅時速采歸源﹐轉大法輪﹐不然此物滿而又溢﹐則前功廢卻矣。蓋此篇全泄天機﹐餘三十餘年﹐方得妙道﹐後之修士﹐行功到此﹐切記切記。毋忽卻其中景象﹐但得二三﹐卽是眞種所產矣。固不必規規如此﹐而又稟受形體有同異之別也。

達摩祖師曰﹐二候采牟尼。

此言采物歸鑪之候也。蓋二候者﹐前活陽生時謂之一候﹐累積陽滿﹐眞種產時又謂之一候﹐故曰二候。采者﹐此物產時﹐仍行熟路﹐順下而漏﹐故用呼吸采之以歸鑪。牟尼者﹐物之別名﹐儒謂之元气也。

又曰﹐二候采牟尼﹐四候有妙用﹐六候別神功。

前所謂二候﹐是生與產之候也。此所謂二候者﹐兼於采封之二候也。學佛之士﹐須當著眼﹐不可一槪而論之。觀其法輪六候圖﹐則明白矣﹐蓋此二候者﹐眞種產時﹐以采歸鑪謂之一候﹐而鑪中封固﹐又謂之一候﹐故曰二候矣。旣歸鑪矣﹑卽當速升降牟尼﹐以轉法輪﹐成其舍利﹐升爲一候﹐降爲一候﹐沐浴爲二候﹐共之四候﹐故曰四候有妙用﹐采封升降沐浴總共之六候。歸根溫養舍利﹐無所事也﹐故曰六候別神功也。

六祖曰﹐往北接度。

往者以心去也﹐北者丹田也﹐接者以心接物也﹐度者卽升降往來也。

寂無禪師曰﹐采取以升降﹐從督脈上升泥九﹐從任脈降下丹田。

任督二脈者﹐卽法輪往來之道路也。任脈者﹐起於丹田前弦﹐循環腹裏﹐穿二喉之中﹐上頂也。督脈者﹐起於丹田後弦﹐並繞脊柱裏上風府﹐入腦頂﹐與任脈會合。二脈通時﹐則百脈俱通矣。采取由此而行﹐法輪由此而轉﹐能識此道路者﹐則舍利子亦由此而成矣。

易經曰﹐闔戶謂之坤﹐辟戶謂之幹﹐一闔一辟謂之變﹐往來不窮謂之通。

此用二炁法輪之消息也。且釋藏修道之經文﹐前輩所稱者﹐楞嚴華嚴謂之首也。儒所修道之經文莫不以易謂之首也。太邑海會寺方丈龍江問曰﹐西方梵語未見有易之說﹐今載此不合釋教之道也﹖答曰﹐苟執其一﹐不明其二﹐爾所修者﹐傍門而已。老曇之道﹐未曾望見千百世以上﹐千百世以下﹐此人此心﹐三教豈有二道者哉﹗殊不知易之源頭﹐乃道之祖也。問曰﹐旣爲道書﹐今時儒士以易爲時文卜筮之書﹐未聞其修道何也﹖答曰﹐時文卜筮﹐乃在塵之儒耳﹐非出塵之儒也。且古之至儒﹐究先天之理﹐參闔辟之機﹐格物窮源﹐性命在我﹐不由乎造物﹐渾然天理﹐出乎眾外﹐故曰儒矣。問曰修道何也﹖答曰﹐道用先天﹐借後天之爪板﹐轉法輪也。闔戶卽是吸機﹐吸機者﹐往下也﹐故曰坤矣。辟戶卽呼機﹐呼機者﹐往上也。故曰幹矣。此乃後天一邊之理也。變者﹐乾坤兩卦之消息也﹐猶如禦車﹐然乾坤爲轂﹐變爲軸﹐車本不能自運﹐惟賴兩頭之軸﹐兩頭之軸又賴兩頭之轂﹐兩頭之轂又賴蓋辟之吹噓﹐車待軸而轉動﹐又待轂而運旋﹐轂又待蓋辟之催逼﹐其用方全。如或不透﹐再參六候圖中﹐無不盡其妙也。往來不窮者﹐卽先天後天二炁﹐轉運之消息也。通者﹐通達元關﹐乾坤共運之機也。若以口鼻一呼一吸謂之往來不窮者﹐則去先天大道遠矣。問曰﹐若何爲哉﹖答曰﹐以後天之息﹐用先天之息也。呼機爲辟爲幹﹐吸機爲蓋爲坤。乾坤者﹐天地之定位﹐在人首卽爲幹﹐腹卽爲坤。變乃乾坤中之主宰。卽我之眞意﹐使二炁轉運機耳。猶如南北斗星焉﹐往來不窮者﹐卽二炁之轉運。爾來我往﹐猶如鄕人織布之梭也。爾上我下﹐我下爾上﹐故往來不窮。𨿽然如是﹐而先後又不可並主重用﹐升降之際﹐意𨿽主斗構﹐其神重在先天同行﹐不過借後天蓋辟之機﹐以運先天耳。又問曰﹐弟子愚蒙﹐懇求關理﹐方敢自用﹐但只是泄漏有過。於言者曰﹐世尊云﹐度盡眾生﹐方自度﹐焉得有過乎﹗況且釋教今時﹐又無此雙修﹖答曰﹐此乃轉法輪之祕機也。幹聖不肯明言﹐萬祖不肯指破﹐妙中更妙﹐微中又微﹐凡夫俗子可聞﹐非夙有善報者不能見之。又曰﹐弟子懇求和尙垂恩。答曰﹐蓋吸𨿽是下坤﹐而坤腹之元炁過我升之。升之者﹐升於幹。辟呼𨿽是上干﹐而乾首之元炁過我降之。降之者﹐降於坤。總是先後二个升降﹐面﹑背﹑中三條道路﹐共乾坤之轂軸﹐通元關之消息﹐而主宰在乎意﹐運行總在乎神。一吸一升﹐一呼一降﹐不可差之毫髮﹐循規行途數之限步﹐不可不及而大過﹐乾九坤六﹐四揲成章。合乎造化﹐同乎輪轉﹐不偏不倚﹐正正相當﹐任爾之教是是非非﹐成乎其道者﹐不離此方。

又曰﹐乾爻用九﹐坤爻用六。

此言轉法輪爪之規則限數也。幹用九者﹐四九三十六﹐一二三規次皆用四揲之﹐坤用六者﹐四六二十四﹐一二三規次皆用四揲之。且古以後一規至六規爲升﹐升合干﹐故用乾爻乾策﹐乾爻用九而四揲之﹐爲三十六。故法輪升亦用九﹐同於四揲。幹策總六爻之四揲﹐二百一十有六﹐故升總六規﹐亦二百一十有六稱爲升也。以前一規至六規爲降﹐降合坤﹐故用坤爻坤策﹐坤爻用六﹐而四揲之﹐爲二十四﹐故法輪降亦用大﹐同於四揲。坤策總六爻之四揲﹐一百四十有四﹐故降總六規﹐亦一百四十有四稱爲降也。合之得三百六十﹐而完一轉法輪度數之義。但其中猶有沐浴二規﹐不用九六四揲﹐則不滿三百六十之義。只有三百﹐前言三百三六十者﹐而沐浴不行蓋辟﹐無數六十在其中矣。

《華嚴經》曰﹐諸佛定能應時﹐轉妙法輪。

此乃沐浴二規之法諭也。定能應時者﹐卽沐浴二界地也。儒謂之卯酉二時﹐釋亦謂之時也。若不日時﹐因何有應時也。定者﹐謂此二時不行呼吸﹐神炁相抱相守﹐定而再轉。儒謂此二時乃生殺之方﹐刑德相反﹐不宜有事﹐定守無所事也。且行法輪之時﹐而規則有沐浴法。問曰﹐只聞東西爲沐浴﹐未聞規則有沐浴﹐請開示。華陽云﹐轉法輪時呼吸之气﹐如車水板一般﹐一板一板而運上﹐一板一板而退下。旣有規則﹐焉得一息而運至於天耶﹗縱運亦不合法輪之福爪﹐不成規則之步位﹐若此混運則道不成矣。問曰﹐弟子愚蒙﹐難以悟人﹐再求開示。答曰﹐行法輪之時﹐呼吸之气﹐有回轉之機﹐就在此回轉處﹐而有沐浴也。問曰﹐何爲沐浴。答曰﹐呼吸退爲沐浴﹐呼吸進亦爲沐浴﹐在前後之分耳﹐此古不泄之機。

釋家譜世尊曰﹐入池沐浴。

池者﹐乃東西地也。世尊昔見明星之後﹐入此二池而沐浴﹐此時燻蒸樂者﹐卽諭此二方也。此法自漢至今﹐得者藏祕﹐惟有寂無﹐始露其法也。

《華嚴經》曰﹐爲踐如來所行之道﹐不遲不速察諦經行。

道者﹐路也﹐卽任督二脈也。不遲不速者﹐以呼吸定其法則。察諦經行者﹐凡行法輪﹐神炁必須同行同住﹐若泛然於道外而行﹐渺渺茫茫﹐不由道而循行此不得成舍利。

如來曰﹐不得勤﹐不得怠。

凡行法輪合乎自然﹐同乎大道。若勤﹐則太過而風大﹐法輪不能轉運﹐而焰無所制。若怠﹐則不及而風小﹐不能成長旺之功﹐而變化也。

然燈佛曰﹐常轉法輪。

法輪者﹐西方之梵語﹐此土日升降﹐日進退﹐卽眞種運歸源也。常者﹐凡眞種產之時﹐必當運行一轉。如若不運﹐則漏盡不能止﹐而舍利亦不成。又不可一轉而不歇﹐𨿽無大害﹐亦遲其產機矣。

世尊曰﹐當轉如是妙法輪。

且妙者﹐不可以言語形容﹐故曰妙矣。若夫無言﹐後學又從何所悟入﹐此兩者在得師與不得師耳。大道最祕﹐誰敢全泄。余見世無雙修之客﹐特指其是以示之﹐使學者盡其精微。夫妙者﹐消息也。知之者﹐最簡最易﹐不曉者﹐實艱實難。譬如自鳴鐘﹐卽法輪也。天地之造化﹐盡歸於此。鄕人不得見鐘﹐但見水碓水磨﹐其理一也。問曰﹐鐘於碓磨何比道也﹖答曰﹐鐘之錘卽諭呼吸﹐鐘內輪子卽元炁﹐水沖者﹐諭呼吸也﹐轉之者﹐諭元炁也。但碓磨消息似同其法﹐又未甚全﹐而自鳴鐘以全大道之功何謂也﹖碓磨只見其進﹐不見其退﹐鐘內輪子順轉則爲進﹐順極則逆﹐而逆轉者﹐則爲退也。

六祖曰﹐吾有一物﹐上柱天﹐下柱地。

物者﹐儒曰元炁也。柱天者﹐卽上升於頂也。下柱地卽下降於腹也。

《釋家譜》曰﹐海水灌太子頂。

海者﹐丹田也。水者﹐元炁也。釋教諭名曰曹溪水﹐曰洞水逆流﹐曰一口吸盡西江水。灌頂者﹐卽上升也。太子卽如來也。

世尊曰﹐火化以後﹐收取舍利。

此言舍利將成之時也。火卽神也。舍利全得火以成功。然而成者﹐必有所成之效驗﹐非空虛而無知也。其舍利成之時﹐虛室生白﹐而丹田如湯煎﹐龜縮不舉﹐卽用收取之法﹐運過脊後三關﹐還之中宮﹐以養道胎﹐故回收取也。

《華嚴經》曰﹐具丈夫形﹐成就如來馬陰藏相。

馬陰藏者﹐龜如綫也。縮而不舉﹐方爲舍利有成。如或微動﹐不可認成。必須法輪煉之。若不鍛煉﹐則炁嫩而力微﹐難以衝關﹐須待有衝關景﹐而後可移。旣然有景﹐法輪當止﹐若再妄行﹐舍利已成﹐而被火逼漏﹐依然是个凡夫。或老者病者﹐外腎不舉﹐認爲舍利有成﹐則誤也﹐乃無漏盡之資﹐必加功修﹐有所舉動﹐而後有可望矣。

世尊曰﹐能不死阿羅漢。

不死者﹐言其長壽也。如果外腎不舉﹐舍利成就﹐故此不死。如佛弟子迦葉住世七百年﹐後遇世尊傳過關之法﹐而成二祖。如寶掌和尙住世一千七百十二年﹐後遇達摩傳過關之法﹐而後超脫﹐此是得舍利﹐未明道胎﹐故住於世矣。

此以上皆言轉法輪成舍利之功﹐而慧命之道﹐盡在斯歟﹗

此總結上文成舍利之法。

予曰﹐成舍利之道﹐功法甚多﹐曰眞神﹐曰眞炁﹐曰眞意﹐曰呼吸﹐曰主宰﹐曰運行﹐難以備記。凡臨機轉法輪之際﹐一意取二炁﹐而運行之法﹐又在乎神之協眞炁而同途﹐不可起於他見﹐於十二規﹐全仗呼吸催運﹐以息數定其法則。自采以至於歸根﹐不可須臾離也。離則斷而不續﹐不成舍利矣。

且成舍利之道﹐功法𨿽多﹐乃至簡至易之法。初行似難﹐熟則容易。譬如鄕人織市臨機之時﹐手足頭目上下左右照顧接送﹐初學其法最難﹐然而熟者臨機之時﹐不知不覺手足頭目﹐上下左右照顧接送﹐亦不知從何而主持﹐乃自然而然之消息。若有所執﹐則不能成乎物矣。而大道亦然﹐凡轉法輪之際﹐意主丹田﹐而爲輪﹐心神運炁﹐而爲輪爪﹐呼吸催逼﹐而爲輪轂﹐亦出乎自然而然之消息﹐有何難哉﹖不起於他見者﹐轉法輪之際﹐外除耳目﹐內絕思慮﹐一點眞神領炁循環﹐稍有他念則散於別絡﹐空轉無益。且數者﹐每步四揲﹐升爲陽﹐陽爲幹﹐幹用九﹐四九三十六﹐幹策總六爻之四揲﹐二百一十有六。降爲陰﹐陰爲坤﹐坤用六﹐四六二十四﹐坤策總六爻之四揲﹐一百四十有四﹐合成三百六十數﹐成其法輪～轉之途步﹐限度不差絲毫之規則﹐妙矣哉﹐至矣哉﹐是道也。苟不用此萬無所成此法。自漢至今祕而不泄﹐佛佛密受﹐祖祖口傳﹐余備全而泄盡﹐願有志者早成大道。夫三百六十數者﹐實非三百六十數﹐乃譬諭耳。且輪之爪二十四根﹐而以前後轉一回﹐卽成四十八﹐謂之一回法輪﹐而輪之外幡盤卽成三百六十數﹐實無差也﹐故曰三百六十數矣。

不聞世尊與迦葉之言乎﹖曰正法眼藏。

此乃探舍利祕法天機﹐故曰正法矣。眼者。神之所棲﹐眼之所至﹐神亦至焉。

又與阿難曰﹐若不知心目所在﹐則不能得降伏塵勞。

此乃楞嚴之妙旨﹐取舍利之密機。若不以心目取之﹐舍利不能出鑪﹐故上文所謂正法眼藏﹐能探之者﹐實有異焉。至於三五日間﹐丹田漸次溫暖﹐團成牟尼﹐形如火珠﹐效驗漸次而至﹐妙境不可勝比矣。蓋采之時專視﹐不可須臾離也。離則火冷炁散﹐不成牟尼﹐故曰七日思惟﹐豈可輕易哉﹗夫若不用此法而用別法﹐舍利萬物所得。無非長生而已。

《法華經》曰﹐我今爲汝保任此事﹐終不虛也。汝當勤心精進﹐行此三昧於七日中﹐思惟如是事。

事者﹐釋教別名﹐卽儒所謂眞炁也。炁得以前風火之法﹐煉成舍利﹐故曰不虛也。尺須晝夜無歇﹐念玆在玆﹐故曰勤心精進﹐萬慮盡空。一點靈光﹐專眸舍利﹐故曰思惟如事。七日者﹐乃采舍利之總訣﹐卽儒所謂七日復見天地之心﹐又云﹐七日一陽來復。而物之采﹐或五日而得﹐或六日而得﹐豈有定哉﹗

世尊曰﹐六種震動。

此言舍利所產之景也。六種者﹐卽身中六處也﹐非世界六處矣。眼有金光﹐耳有風聲﹐鼻有气搐﹐腦後有鷲鳴﹐身有踴動﹐丹田有火珠馳﹐爲六種動矣。

又曰﹐眉間常放白毫光。

此乃舍利已成之時﹐常於暗實之中﹐或見白光﹐一二四五俱無所得。不多不少之間﹐采而卽得矣。佛道妙用是其時也。且舍利將出鑪﹐自丹田至目﹐一路皆虛白晃耀﹐如月華之明﹐若未明前之功法﹐外腎不縮﹐如馬陰藏之形﹐或有光者﹐乃屬想妄而生﹐非舍利之光也。

世尊曰﹐蘆芽穿膝。

蘆芽者﹐過關之巧諭﹐卽丹田所煉成之炁。名曰舍利﹐或名菩提﹐或名明珠﹐其名甚多﹐無非此炁也。穿者﹐穿過後三關也。若用意穿屬於導引傍門﹐而不用意失於相隨之機﹐此兩俱不能過﹐不引不失之間﹐內有天機﹐必待師傳﹐誰敢妄泄此乃千佛萬祖至祕至要之訣﹐自當懇切求師而後有所望焉。

達摩祖師曰﹐折蘆渡江。

此以過關之妙諭﹐柰何凡僧未得眞傳﹐便謂祖師折蘆渡江﹐以至熊耳山下﹐豈不謬乎﹖海不能渡﹐焉能渡江乎﹗然祖師生於南天竺國﹐得法欲東遊﹐是國王以巨舟實以重寶與之﹐渡海凡三周寒暑﹐至廣州登岸。先給梁﹐不契。後結魏﹐了其大事。蓋折者﹐探也﹐蘆者﹐舍利也﹐渡者﹐運行也﹐江者﹐卽通行之道路也。

世尊曰﹐一箭射透九重鐵鼓。

箭者﹐眞炁也。射者﹐神炁同行之法也。九重者﹐人身背骨有三關﹐層閭﹑夾脊﹑玉枕。三關左右皆有竅﹐故曰九重。當過關之妙法﹐必由中竅而運行﹐若馳別路﹐不能得道矣。

又曰﹐禪悅爲食。

且禪悅者﹐快樂之境也。食者﹐食舍利之妙諭﹐非飲食也。卽眞炁以上頂入喉﹐還於中宮﹐故曰食也。且當未食之先有蹊路之危險﹐須當防慮舍利漏泄﹐是以下喉竅實﹐蹊路鼻竅虛﹐實而不行﹐虛則泄矣。若不求師親指所成舍利﹐無得通挾鼻牽牛之法﹐妄馳虛竅﹐費盡千辛萬苦才得舍利﹐成就以此盡費﹐豈不痛哉﹗

又曰﹐法喜充滿。

法喜春﹐卽眞炁也。其炁旣歸中宮﹐漸漸不食矣﹐故曰充滿。其間有三月不食﹐有四月不食﹐定力專者﹐得斷食速。定力散者﹐得斷食遲﹐且斷者﹐非勉彊也﹐炁滿神定﹐自然而然不食矣。

世尊《本行》經曰﹐若至恆河水南岸﹐安穩住定如須彌。

水者﹐乃梵音之巧諭是所煉成之舍利也。南岸者﹐卽中宮也。舍利旣歸中宮﹐神炁猶如磁石吸鐵﹐兩不相離﹐一得永得﹐無所安馳﹐安穩自在﹐卽儒所謂允執厥中﹐而識性漸漸消磨﹐眞性漸漸靈覺﹐妄念無﹐正念自存。卽《華嚴經》所謂晏坐靜室﹐恆作是念者是也。

《楞嚴經》曰﹐行與佛同﹐受佛炁分。如中陰身﹐自求父母﹐陰信冥通﹐人如來種﹐名生貴住。

且行者﹐非行路也﹐亦非行事也﹐乃修道胎內功之行矣。舍利旣歸中宮﹐而神受此佛。炁制伏不馳﹐神得炁定﹐炁得神住﹐相親相戀﹐鎔化合而爲一﹐所謂行與佛同受﹐受佛炁分。性卽屬陰﹐所謂陰身。佛炁卽爲父﹐呼吸卽爲母﹐到此節﹐又不可枯寂無爲。佛炁有生活之理﹐呼吸有資養之機﹐必當以性求二炁之備補﹐佛炁生時﹐使而歸源﹐助我胎之圓滿﹐呼吸綿綿﹐使而朝此助我胎之化育﹐所謂自求父母﹐又不可執其一而迷其二﹐到此太空有一炁﹐自明堂而來﹐歸於中宮﹐我則鼓動蓋辟﹐使之入周身﹐逐其周身陰气﹐變成純陽之體。三百六十骨節﹐八萬四千毛竅﹐無不通達。所謂陰信算通﹐凡軀自忘﹐道胎以存﹐一派天眞佛體﹐所謂如來種﹐𨿽居道胎﹐無形無象﹐定慧圓明﹐所謂生貴住矣。

世尊曰﹐於欲﹑色天二界中間﹐化七寶坊﹐如三千大千世界﹐說甚深佛法﹐今法久住。

欲﹑色者﹐乃西方之梵語﹐中華名曰下中二丹田也。故《止觀》云﹐西梵優陀那﹐此土曰丹田。化者﹐神之妙用﹐養道路之法﹐𨿽在中田﹐必兼下田合化成一虛境﹐若神之執住中田﹐則道胎有所滯礙﹐而非七寶坊矣。三幹卽上﹑中﹑下三田也﹐俗僧謂過去一千﹐現在一千﹐未來一千﹐名之曰三千﹐豈不謬乎。蓋煉舍利時﹐住於下田用功﹐謂之一千說法矣。然必由上中二田之循環﹐養道胎時﹐住於中田﹐有十月之功﹐故曰令法久住﹐亦謂之一千說法矣。然必由上下二田路過﹐而後出定之時﹐上田亦謂之一干說法矣。故曰三幹也。

《華嚴經》曰﹐以定伏心﹐究竟無餘者。

且定者﹐非兀坐枯禪﹐頑空彊制而能定也。是有自然之定靜。夫舍利歸於中宮﹐識死性活﹐法喜禪悅﹐眞安妙樂﹐無內無外﹐渾然一團﹐禪定非凡僧之可比﹐朗朗兮性和秋月﹐融融兮命似醉燻﹐心目內觀﹐舍利燻蒸﹐其骨肉如沐浴﹐而心性似太空﹐了達無爲兮﹐安寂六根﹐靜照八識兮﹐空其五蘊。𨿽有循環之機﹐而眞性安然無餘矣。

世尊日﹐如理而來﹐如理而去。

上文謂得舍利之證驗﹐此明初入道路之修法﹐且來去者﹐卽諭呼吸之气也。示人修道胎時﹐必依於息﹐而後能離生離境﹐至於寂滅﹐故曰如理而來﹐如理而去。所以禪師云﹐未到水窮山盡處﹐且將作伴過時光。蓋爲人離自母腹﹐呼吸之气及無炁﹐皆發散於外﹐日用長行﹐丹田本無﹐了胎中之息﹐因得神凝炁住﹐煉成舍利歸復於此﹐又必以呼吸气亦歸於此。元炁爲結胎之本﹐呼吸爲養路之源﹐又當知以心主宰而定息。息未定時以心調之。息不調則不定﹐不能證道。初入胎時﹐調息之法﹐豈可少哉﹗如理而來﹐如理而去﹐卽調息之義﹐此所付大士云﹐六年雪嶺爲何因﹖志定調和气與神﹐一百刻中都一息﹐方知大道顯三乘﹐是也。

如來曰﹐有餘涅盤。

有者﹐有息也。凡初入道胎之時﹐心依於息﹐息隨於心﹐不急不緩﹐聽其自然﹐又不可隨其荒蕩泛爛﹐無知眞息在內。本有息之胎﹐而若空空無息﹐非果無息﹐而實有也。故《金剛經》解云﹐不知誰解彊安排﹐捏聚依然又放開﹐莫謂如來成斷滅﹐一聲還續一聲來﹐卽此心息相依之義也。

《梵經戒經》曰﹐如如一諦而行於無生空﹐一切佛賢聖﹐皆同無生空。

如如一諦而行者﹐卽先天炁及後天之气﹐相兼相連﹐氤氳滋補胎源之機﹐不急不緩﹐如如而行也。今之打七參禪﹐謂諦行﹐不亦謬乎﹗故《華嚴經》云﹐如來大仙道﹐微妙難可知﹐當其氤氳之時﹐神炁渾合﹐如沐似醉﹐骨肉融和﹐欲色二界中間﹐不執不滯﹐空空洞洞﹐故曰無生空也。

世尊曰之﹐空不空如來藏。

上文謂無生空﹐又恐人隨斷見矣。故此曰﹐空不空﹐所以空而不空﹐正是寂而常照也。不空者﹐又恐人隨長見矣﹐不空而若空。正是照而常寂也。

燃燈佛曰﹐生滅滅已。

生滅滅己者﹐胎中之息來甚至於靜定﹐而屈伸之理尙有﹐故曰生滅﹐必守致於無﹐無其屈伸之迹。故曰滅已。只知有神﹐不知其有胎中之炁﹐謂之萬法歸一矣。了心之法﹐必依於胎而住。所謂歸於法者﹐歸此也。若無道胎舍利﹐眞元之炁﹐彊住心謂之滅已。證道者則妄也。

《金剛經》曰﹐菩薩但應如所教住。

且菩薩修佛﹐心必須應如所教住﹐而後證佛。故經云﹐菩薩欲要修佛﹐應當如佛所垂教而住。教者卽道胎也﹐且欲得道胎之位定滿足﹐先住其心﹐住心之要﹐又必須眞息三昧而住﹐定則不墮於六塵﹐而逐迷惑如是正定﹐而成正覺也。卽《華嚴經》所謂初禪念住﹐二禪息住者﹐是也。

《楞嚴經》曰﹐旣遊道胎條奉覺應。

此言神入乎其炁﹐炁包乎其神﹐渾渾默默﹐昏昏淪淪。如母胎一般之景象﹐敖曰道胎﹐又曰父母來生前自造自化﹐具大總持﹐故曰親奉覺應者矣。

《金剛經》曰﹐菩薩於法應無所住行於布施。

前文調了心﹐必先依於胎息而住也。心旣住已﹐不可貪著於息﹔若念念不捨﹐住於有息﹔則息又縛心﹐同於六根之縛心﹐是爲不了之心﹔故此曰於法應無所住行於布施﹐法卽息也。心旣往已﹐當以施捨其息﹐古德云﹐過河須用筏﹐到岸不須舟﹐是也。

《華嚴經》曰﹐安住寂靜諸禪定﹐智入不死道。

安住寂靜諸禪定者﹐鼻無出气﹐兩手六脈懼住﹐渾然大定﹐絕無生滅﹐卽華嚴經所謂三禪脈住﹐諸根旣住﹐則常樂我。靜智者﹐禪定中之眞覺也。安住寂靜﹐定成正等正覺﹐眞人不死之道﹐如來實自取證者矣。

世尊日﹐無餘涅盤。

無餘者﹐無出入之息也。涅盤者﹐非死之謂涅盤。是禪定三味之樂也。六根滅盡﹐諸緣無住﹐一性圓融﹐慧光朗徹﹐法界是無﹐余涅梁之妙境矣﹐卽如來所謂分明不受燃燈記﹐自有靈光耀古今者﹐是也。

《華嚴經》曰﹐恆以淨念﹐住無上覺。

淨念者﹐不住塵妄﹐亦不住於法縛﹐乃不生不滅﹐禪定中之正念也﹐卽華嚴經所謂四禪滅盡定是也。無上覺者﹐佛道圓滿之正覺﹐慧光明朗﹐無晝無夜﹐得大自在﹐俱足六通﹐實謂之無上覺也。且念住之時﹐則慧自發明﹐切須慧而不可用﹐若不守定﹐貪其勝心﹐用則著於魔境﹐被識神所害﹐廢損前功矣。

然燈佛曰﹐寂滅爲樂。

寂滅者﹐非死亡之謂也﹐乃胎園性徹之實證矣。故楞嚴經曰﹐覺道圓滿﹐佛性景象﹑寂寂兮﹐慧智朗徹﹔耀耀兮﹐定覺無爲﹐心無虛妄﹐性無生滅﹐卽六祖所謂禪心無想﹐禪性無生﹐六脈全無﹐鼻息滅盡﹐故曰寂滅。道胎佛性融融然如杲日﹐故曰爲樂。又曰眞空無爲。且到此時節﹐雪花飄空﹐出定景象到﹐移念於須彌外﹐未到大定﹐無出定之景象到﹐妄出則入魔道﹐有景到而不出謂之守屍鬼﹐亦無神通之智慧﹐又是一愚夫耳。故彌勒佛云﹐饒君八萬劫﹐終始落空亡者﹐是也。

予故曰﹐舍利過關之妙法﹐以靜而照﹐以柔而用。蹊路險危防上下之馳散﹐待動而引柔護而行﹐以文火而燻﹐以二炁而養﹐以寂照而並修﹐以雙忘而定靜﹐則道胎之法得矣。

此重復明得舍利養道之法也。且靜照者﹐卽取舍利之正功﹐不靜則不生發﹐不照則不出鑪﹐取舍利靜照之法﹐豈可少哉。故世尊曰﹐心目所在蹊路者。陽關﹑大便﹑鼻竅﹐卽漏盡之所也。必先以法器制之保護危險之患﹐此之三竅﹐若無眞師授受﹐必在此妄馳失喪矣。非引而通﹐動而並行﹐令賴念頭護持﹐故曰善護寶珠﹐當此之時﹐如過小橋。故曰待動而行﹐柔護而行﹐胎因舍利之炁﹐有若非呼吸之化育焉。有出定之佛子﹐如昔在母胎時得二炁而成形﹐又假呼吸化育﹐母呼一呼﹐則胎亦呼一呼﹐母吸一吸﹐則胎吸一吸﹐而道胎亦然矣。初結道胎之時﹐假呼吸之火燻養﹐及至五六月﹐二炁漸微﹐而至八九月間﹐二炁全定﹐只知有神﹐不知有炁。當空之時﹐而頑然乎空者﹐則墮於斷見﹐故空而又若不空﹐此正是寂而常照也。當不空之時﹐而只知乎不窮者﹐此墜於長見矣﹐故不空而又若空﹐此正是照而常寂也。一到大定渾然合一﹐則出定之景至矣。此以上之眞訣﹐千古不肯明言﹐顚倒比諭﹐使人難悟﹐余湊合逐節以成全旨﹐眞乃萬世學佛之舟梯矣。

不聞華嚴經五十卷之言乎﹖世尊從白毫相中﹐放大光明﹐名如來出現。

此以下言出定之景也。上文只言養胎﹐而出定之時又未顯然﹐如來恐後世不知此理﹐捨大慈悲﹐故曰從白毫光出萬世之下﹐方知有此爲憑據矣。蓋出定天機﹐非俗僧可得也。自漢至今﹐能見人知哉﹗此乃如來當時自所取證出定之驗矣。出之時﹐或放白光﹐或放金光﹐本性有所見﹐卽當求師用收光之法。如若不收其光﹐則馳散矣。有形不能化至無形﹐性𨿽妙而形不妙﹐是未得世尊達摩寂無之全法﹐學者當急尋師﹐不然錯過其機﹐再無有也。

寂無禪師曰﹐胎圓節至雪花飛﹐念動飄空上項機﹐莫謂如來枯寂道﹐法身出寂又歸依。

此乃出定之時﹐當出而不出﹐則滯於法身﹐爲定之所縛﹐不能神通﹐千百億化身﹐胎圓節至者﹐道胎圓之極也。見雪花離凡體﹐而念動向太空﹐不知此機﹐是未得師矣。如今叢林枯坐﹐攝心爲道﹐自高自大﹐哄弄檀越後學﹐自誤又誤人﹐不知如來白光﹐祖師雪花﹐空自爲僧﹐賴佛藏身。食檀越之信資﹐忘父母之大恩﹐爲男子身﹐頂天立地﹐不悟此道﹐豈不傀哉﹗且法身出定﹐離凡軀時﹐卽速依然歸於泥丸﹐養純一七再出。初出之時﹐或見佛祖菩薩美異之景﹐切不可認他﹐此乃魔之變化﹐若認卽著於爲魔所誘﹐迷失自軀﹐無歸宿矣。旣此歸寂佛果未圓﹐難自立腳﹐豈不生於後世﹐必須修持九地﹐至於十地﹐更加持上至十一地等覺﹐以超出無色界上者也。蓋初出之時﹐離身三五尺﹐愼勿警恐﹐一切莫認﹐直等一金光如車輪大﹐以念入於光中﹐收攝性中﹐是爲化形之妙本也。

《楞嚴經》曰﹐形成出胎﹐親爲佛子。

十月道胎﹐得二炁滋養﹐胎圓性定﹐謂之成形出定﹐智慧廣大﹐無所不見﹐無所不知﹐出有人無﹐聚則成形﹐散則無宗﹐光周法界﹐神鬼待護﹐故曰稱爲佛子。

《法華經》曰﹐世尊放白毫光﹐照得東方萬八千世界﹐靡不周徧。下至阿鼻地獄﹐上至阿迦尼�﹝左口右夭﹞天﹐南西北方皆如是照見周徧。

且法身出定﹐久則無所不見﹐猶如掌心。阿迦尼�﹝左口右夭﹞天者﹐色界天頂之名﹐卽色究竟天是也。道胎十月得定﹐功行已至此天﹐故出定所以至此天也。四方上下無所不見﹐非要見也乃自然而然耳。

大覺金仙如來曰﹐從肉髻中湧百寶光﹐光中湧出千葉寶蓮﹐有化如來坐寶花中。

此卽《楞嚴》示人朝暮念誦之文也。而凡僧不知其所由來﹐空此念誦矣。益金仙者﹐卽《華嚴經》世尊之所自稱也﹐或名大仙﹐或名七仙﹐或名眾仙﹐豈有定哉﹗了然問曰﹐佛教今時之僧謂仙爲小道﹐如來又何自名此四仙也﹖答曰﹐佛原無彼此之分﹐所分之者﹐乃凡僧耳。如來自曰四仙者﹐正是使天下修道者不執門戶﹐以總歸於世尊慧命之道也。又問曰﹐《楞嚴經》謂十種仙報盡還墜﹐何也﹖答曰﹐十神仙還墜者﹐而起手修之時﹐原非慧命之道﹐乃傍門小法耳。所以成者亦小果耳﹐故有所墜也。若得慧命起手﹐則不名十種仙而名金仙矣。且金爲西方﹐實卽炁也。炁屬陽﹐神屬陰﹐陰得此陽﹐故成陽神﹐陽神者﹐眾人有所見也﹐亦得取物。陰神者﹐眾人無所見也﹐無能取物矣。

世尊曰﹐初成正覺﹐乃人龍宮﹐人定七日。現菩薩樹下﹐人定七日﹐至二七三七﹐於乳汁林﹐人定七七四十九日﹐不食。

初出定時﹐養至一七再出﹐又至二七再出﹐至三七再出﹐至七七一出。乳汁者﹐西方之梵語也。此土謂之乳養﹐譬諭兒出母胎﹐𨿽具人形﹐不能遠行言語﹐全得母恩朝夕乳養﹐而後自行言語﹐智通廣大。而佛子出定之後亦然。朝夕之乳養﹐在泥垣﹐到此不飲不食﹐養培智廣變化﹐一而化二﹐二而化三﹐化化無窮。故曰千百億化身也。或問曰﹐五燈會源調入定爲外道﹐今此所言入定﹐豈不是外道麼﹖答云﹐會源言入定爲外道者﹐是言未得慧命舍利之道空此攝心入定﹐乃陰神之計耳﹐非陽靈也﹐故曰外道。此世尊言入定者﹐是得意命成舍利之道胎﹐出胎後之入定也。《會源》不分其法﹐則混此一言﹐迷誤後人。況且六祖慧命之道﹐實祕而末傳。所傳者﹐無非孤性而已﹐故不知世尊七七四十九日一定之道也。苟不明世尊慧命道胎﹐謂入定爲外道﹐焉得世尊當初修外道乎﹗後世又敢稱爲至尊也﹗世尊又曰﹐八萬劫中一定﹐豈又是外道乎﹖此文七七四十九日不食乃世尊自所取證也。苟三日不食則嗚呼﹐何足道哉﹗學佛之士﹐速早求師指點慧命舍利道胎﹐而後有所望焉﹐不然十煉九空﹐甘自枯死﹐縱妙無非識性孤魂而已。

世尊曰﹐護念法﹐今久住。

此卽言歸於泥丸﹐乳養之功也﹐上文言乳汁﹐卽護念之法矣。久住者﹐眞念當住於泥丸﹐故曰大定者矣。

《華嚴經》曰﹐𨿽證寂滅﹐勤修習﹐能超如空不動地﹐佛勸令從寂滅起﹐廣修種種諸智業。

上文言久住﹐得生滅滅已﹐而寂滅之﹐𨿽然寂滅﹐必加修而久遠寂滅﹐如加虛空等﹐全然不動之地。佛囑人曰﹐必要從此初得寂滅﹐勤加修習﹐智慧進進不已。空而又空﹐虛而又虛﹐故曰虛空界盡﹐我此修行﹐終無有盡。

《華嚴經》又曰﹐恆住涅盤﹐如虛空。

性如虛空﹐不著虛空相﹐故曰虛空。若著虛空相﹐卽有个虛空在﹐而爲虛空所礙﹐則不爲虛空矣。而虛空者﹐乃自然而然﹐非有然而然者﹐故曰如虛空者﹐是也。

又曰﹐心常正定﹐滅除覺現﹐而以一切智黨現﹐從此不動﹐人無色定。

此卽復言還應空之性也。能到虛空境界﹐眞心常定﹐一切智觀滅除﹐渾然無極﹐或一定三載﹐或一定九年﹐一點金光眞火收藏於內﹐日久月深﹐則凡軀亦化而爲炁﹐神旣妙而形亦妙矣。如世尊旣滅度﹐母來悲啼﹐湧至虛空﹐又與母說法。如達摩在少林滅度﹐又隻履西歸﹐在路親與宰相言語辭別﹐寄信與少林。宰相回寺開棺視之﹐並無形骸﹐一空棺而已。如寂無在太邑﹐凡身變化百千﹐隱則無蹤﹐或與人金銀﹐或與人美女﹐或顯虎龍﹐或一時回轉萬里﹐禪師隱於廬山還虛﹐此常定之心﹐豈可少哉﹗故世尊云﹐八萬劫一定﹐是也。

《圓覺經》曰﹐如來圓覺。

圓覺者﹐眞性還虛﹐虛之極至矣。無凡無聖﹐無晝無夜﹐一性太虛﹐卽邵子所謂﹐道通天地有形外﹐思入風雲變態中﹐天地劫壞﹐這个不壞。故《彌陀經》所謂成佛以來﹐至今十劫者也。

《華嚴經》曰﹐法性如虛空﹐諸佛於中住。

且性旣如虛空則無所事也。而又曰﹐於中住者﹐實有一還道理。人多不悟﹐殊不如此乃煉虛之妙法﹐眞性復歸中宮之祕訣。且中官者﹐如來謂之毗廬性海﹐將此眞性住於性海﹐如養龍珠﹐一切不染﹐依滅盡定而寂滅之﹐縱有光視﹐斂而藏之﹐定而又定﹐久而性光化爲舍利﹐光從性海中衝出﹐化萬萬道毫光﹐貫於太空﹐與古佛如來相會。所以大覺禪師云﹐一顆舍利光華華﹐照盡億萬無窮劫﹐大千世界總歸依。又﹐荷澤禪師云﹐本來面目是眞如﹐舍利光中認得渠﹐萬劫迷頭今始悟﹐方知自性是文殊﹐是也。

此以上皆言舍利之過關﹐養道胎出定還虛之妙法﹐而慧命之道盡在斯歟﹗余不敢謂此集爲自論之妙道﹐是皆薈萃先聖之眞傳﹐卽後來萬劫勵志者﹐悟佛道修慧命之根本。使見之者卽自了悟﹐契合佛祖之眞旨﹐而成己又成人﹐則佛道之果證矣。

正道修煉直論第十

華陽曰﹐修者﹐以破而補圇。

蓋人生也﹐原稟性命完全之體﹐及其年壯炁滿而自漏。當未破時﹐若遇明師指點﹐不用補法﹐就此頓超直人於如來之地矣。已破之者﹐必當補之完全體。且補之者﹐必借動機﹐以發往外之炁收回﹐補不足之炁﹐補到炁足﹐生機不動﹐便成馬陰之相﹐謂之不死阿羅漢矣。

煉者﹐以火而化物。

且物非他物﹐卽我之元炁也。元炁𨿽藏炁穴﹐動時向外﹐變爲漏盡之資﹐今旣歸源﹐則用火轉化而爲炁矣。

火非風則不灼。

上文旣言火以化物﹐恐人不知用風﹐則物難化﹐故此必要呼吸吹噓﹐火才得灼﹐而物才得化而爲炁。

物無所則無居。

居卽炁穴也。物之生時﹐原從炁穴而出﹐今乃歸炁穴﹐而用火風﹐亦在此矣。

是故至人參乎大道﹐修乎性命﹐風火物所﹐並而同用。

以意入於炁穴﹐以呼吸逆吹之﹐豈不是同用者哉﹗

上下萬古﹐成乎其道者﹐莫不以此而爲要也。

蓋幹百世以上﹐千百世以下﹐此人此心﹐欲成乎其道者﹐無非性命﹐而性命合一者﹐無非風火﹐所謂天下無二道﹐聖人無二心也。

柰何知之者﹐稀焉﹐昧之者﹐眾焉。

且世之學佛者﹐日念經拜佛﹐日受戒方文最高者﹐日參禪打坐﹐說到性命二字﹐舉世罕知矣。

執性之命﹐不識動靜﹐往往到頭虛老。

蓋今之學佛者﹐謂佛修性而不修命﹐殊不知如來大藏之教﹐性命雙修﹐有無原是並用﹐以執死禪﹐不識動機。初習者如佛無二﹐久則無所效驗﹐自生退悔。一場空死﹐有何益哉。

命動而外耗﹐耗盡嗚呼﹐性何居哉﹗道何存哉﹗

今之爲佛門者﹐不得如來之眞傳﹐執性不知命寶﹐慧命發動﹐不得知其法收住﹐𨿽不變爲漏盡﹐亦自耗散﹐耗盡焉有不死﹖旣死又將何物爲道哉﹖

是以至人察乎動靜之消息﹐合乎並修。

且世之凡夫﹐才欲修煉﹐便已離別父母妻子﹐孤自深山窮谷﹐或高庵大寺﹐謂靜可以修道﹐誠可笑也。苟求得眞傳﹐如此枯靜﹐不識動機﹐如癡貓守空窟﹐有何益也。故紫磨光如來云﹐不識動靜﹐學道無益。至人靜其心以候腎之動機﹐移入動處﹐合並而煉﹐心腎相合﹐卽是性命合一。所以古云﹐一合相者﹐卽此矣。

命根於腎﹐腎動則水也。

命者﹐卽元炁也﹐炁動卽變爲水矣。

性根於心﹐心動則火也。

性者﹐乃眞意也﹐意動卽變爲火矣。

以火入於水中。

以心中之意人於腎中之炁。

則慧命而不外耗。

炁得意協住﹐則不外馳矣。

以風吹火化﹐而成眞種。

蓋風者﹐呼吸之息也。火者﹐意也。上文言炁得意協住﹐故不外馳﹐其中尙有漏盡之霞影未化﹐故此必要呼吸之息﹐逆吹鑪中之火﹐化此霞影漏盡﹐變而爲炁﹐不然此物作怪﹐攪亂君心﹐思想欲情﹐卽孟子所謂炁亦能動志也。《楞嚴經》亦謂之陰魔﹐務要綿綿久久煆煉﹐將此陰魔化爲陽光﹐則身心自然安樂﹐情欲自然不能攪動。卽世尊所謂入三昧火中。而降火龍者﹐卽此矣。此道釋門之祕也。有志之士﹐得者如法煆煉﹐用之得力﹐欲不用除而自除﹐心不用靜自靜﹐所謂以道制心﹐而心自道﹐是道也。能用之久者﹐天機忽然發動﹐無中生有﹐卽名眞種也。

其法簡易。

難修難成者﹐盡是外道﹐如果有緣得此道者﹐至簡至易﹐所謂八十遇正道卽成道矣。

悟之者﹐修眞種而成舍利。

悟者﹐非無訣無傳﹐如今之禪門﹐空空教人悟想﹐則謬矣。此卽實有眞功眞傳﹐教人轉手采取眞種﹐煆成舍利矣。

靜時而候。

機之未動仍以靜而待之。

動時而取。

機之旣動﹐以意取之。

同鑪而煉。

意炁合會一處。

故曰火化。

世尊謂之火化。

行乎如來之道路。

路者﹐卽任督之脈絡也﹐亦謂之法輪路矣。

宿乎世尊之樹下。

蓋樹下者﹐卽丹田淨土也。昔日世尊修煉在於菩提樹下入定﹐卽此處矣。

斯謂之行住矣。

道一禪師云﹐未有行而不住﹐未有位而不行﹐卽此也。

且火之行住﹐實隨物之變化。

且物之行﹐則意亦當行﹐物之住﹐則意亦當住矣。

陰魔現時﹐卽當以武火煆煉﹐免其奔馳漏盡之危險。

蓋陰魔者﹐卽身中之陰气也。前气之變現﹐或夢寐所見陰人﹐或是身體發障﹐或是靜坐偶見陰人﹐或夢寐見虎怪﹐俱是陰气所變化﹐走漏舍利之壞病﹐必當風火猛烹極煉﹐燒得裏頭鬼哭神嚎﹐將陰魔煉盡﹐而後則無危險之患矣。

淨靜太平﹐常自柔和而溫養﹐以爲護持寶珠之堅固。

身體無所怪見﹐以意照顧溫養。

且如轉法輪之際﹐文武兼而並用﹐其中精微奧妙﹐又在師傳而自悟也。

蓋行法輪之功﹐升降爲武﹐沐浴爲文﹐而升降之中﹐亦有文亦有武﹐總在師之傳受﹐而精微之處﹐又在自悟矣。

舍利成之時﹐止武帶文之燻聚。

且舍利成時﹐卽用文火團聚﹐若不知止﹐再用武火﹐所成之舍利﹐又被武火逼散﹐此處當知危險﹐至要至要者也。

斯謂之溫養﹐實諭爲保守也。

舍利成時﹐止其呼吸之武火﹐用神光返照之文火﹐且眞意又當時刻照顧﹐保之防危。

當其時也。

時者﹐舍利將生之時也。

明珠現而爲百怪滅。

明珠者﹐舍利也。舍利已成﹐則顯然而露象﹐百怪者﹐身中陰气夙病也。明珠一現﹐陰气夙病頓除﹐故曰滅矣。

柔運漕溪之大路。

漕溪者﹐背骨之髓路也﹐采舍利時﹐必由此路柔緩而行﹐若馳別路﹐是舍利卽不能得矣。

道胎立而千智生。

且舍利歸中宮﹐發白再黑﹐齒落復生﹐智慧廣大﹐過去未來﹐無所而不知。切忌慧而不可用也。

溫養允證如未定慧。

且到此地位﹐俱是文火燻蒸﹐再無所失。

所謂一證永證﹐常自定覺於中央﹐慧照於性海矣。

夫慧而不用﹐勤修禪那。

蓋禪者﹐靜也。那者﹐性也。到此只修自己之定性﹐以調自己之息火﹐一切知覺﹐先後禍福﹐知而不可用也。

愈加靈智之光輝。

且慧而不用﹐道胎之性﹐愈加靈通矣。

寂照常自覺悟﹐體隨昏沈散亂之悔空。

此言寂而常照也。覺者知也。言禪定之中﹐必要有正覺知見﹐而後復見性體。《華嚴經》所謂恆以淨念﹐住無上覺﹐若隨其昏沈﹐則胎無息﹐墜於無知﹐屬於枯寂頑空之外道。若隨其散亂﹐則胎無主﹐火冷气竭﹐無所成也。

持守定力﹐在乎空性一念之誠也。

蓋胎中定力在乎一念之誠﹐十月之胎﹐必要念念在胎﹐念住息定而後股圓。《華嚴經》所謂安住寂靜﹐諸禪定智﹐入不死道者﹐是也。

法性定時﹐雪花亂飛。

靜室之中﹐偶見雪花飛放﹐此乃胎國之時也。

斯謂之出定矣。

見出定之景至﹐卽當出矣。不出則滯於胎﹐無神通智慧之變化﹐𨿽成胎圓﹐又是一愚夫矣。

蓋大道靜極之中﹐而又生動機﹐所謂璇現復建於子﹐眞物再動於掙極。

蓋物者﹐至陽之物也。此物靜極復自動矣。所謂陽無剝盡之理﹐若夫至人造乎日月﹐推情合性﹐轉而相與。

所謂重造乎妙道﹐再立乎戒定慧。

且此一段功夫﹐古人隱而不露﹐或是怕泄漏天機﹐或是未得者有之。凡修煉之土﹐旣得此物來收聚於內﹐將所出定之法身﹐亦歸於內﹐合而爲一﹐長入乎大定矣。

定定不已﹐至於無極而至極者也。

正道工夫直論第十一

華陽曰﹐下功之時﹐處於靜室。

靜室者﹐不近閒人之所。恐來攪我之靜也。

身如槁木﹐

坐則忘形。

心似寒灰﹐

靜則忘心。

以靈光爲用﹐

回光返照。

並性命而同宮﹐

以性入於命宮。

是謂道之首也。

此言修性﹐而命卽在其中﹐故曰首也。

且靜極而動者﹐

且人能到眞靜之時﹐內有一機頓發﹐卽非凡心也﹐亦非意也﹐乃丹田之炁動也。五祖曰情來﹐六祖曰淫心﹐卽道心。學佛之士﹐若不知此動機﹐乃無下手之處﹐𨿽修無益也。

大道之根苗﹐

佛祖知此機來﹐用法收回丹田﹐煉成舍利牟尼﹐超凡入聖﹐由此而起﹐故曰修大道之根苗也。

造物之主宰。

且凡夫不知修煉﹐因此機動無法制之﹐則心亦動焉。卽孟子所謂炁亦能動志者也。

如此男女交合則生人道矣。而萬物亦因此機動﹐雌雄自合﹐亦生萬物。世人因自好色﹐謂之修道者﹐亦是好色﹐實不知其法也。佛祖專候此機之才動﹐不等心之轉念以火煉之﹐以風吹之﹐外腎自縮﹐心如涼水﹐何好色之有乎﹗且焦螟﹑虱子﹐豈有色心乎﹗此乃道之化育﹐天地之眞機﹐自然而然﹐非有心也。聖之變化﹐總在此順逆之間耳。

炁旋竅開。

且炁者﹐古人曰物﹐曰水﹐曰閨閣事﹐其名甚眾。竅卽丹田﹐炁穴也。開卽命門﹐醫書謂兩腎中間爲命門﹐誤也。此門卽在臍下﹐女人謂之子宮門﹐正此也。男女泄精﹐正在此處也。

慧命之情﹐喜向乎其外﹐

蓋慧命乃世尊巧諭之別名﹐中華所謂元炁者也。人自受胎稟造物主宰之炁﹐而在其內﹐佛性亦在焉。所謂天命之謂性也﹐通八脈與母呼吸相連﹐口鼻絕無气也。及其�﹝口裏一力字﹞地之時﹐口鼻一通﹐八脈不通﹐元炁內藏。及其年壯﹐元炁拱關而出。《楞嚴經》謂之漏盡通矣。竅旣開矣﹐自後其機一發﹐無路可行﹐順此熟路而出。余有俗堂弟﹐字道寬﹐法名原明﹐久住金山﹐以得金山之法﹐後住杯邑勇水庵﹐爲方丈﹐禪教原不問此事﹐似過涵灌﹐只悟自性﹐不必究他。余曰﹐旣有走漏﹐則與凡夫淫媾似也。《楞嚴經》云﹐淫身淫心淫根不斷﹐如蒸砂石欲成其飯﹐經百千劫只名熟砂﹐必入魔道﹐輪轉三途﹐終不能出﹐禪教何得不問也。世尊慧命之道﹐佛佛相應﹐祖祖相傳﹐若能自用﹐則三種淫事﹐一煉自斷﹐其中有深旨。

攝乎其內﹐

攝乎以吸吸攝之﹐呼吸非意則無主矣﹐內者﹐丹田也。

綿綿若存﹐念玆在玆﹐和合熔化﹐而爲眞種之胎源﹐實爲正道之眞傳矣。

上文所言攝歸之法﹐此則表時刻溫養之功。且命旣歸源﹐又當時時呼吸噓之﹐刻刻意守之﹐似鑪中之火種﹐意炁雙鎔﹐變爲眞種﹐實爲性命雙修﹐久則無中生有﹐除此之外﹐盡屬傍門﹐終無所成也。

古之曰火化﹐

火者﹐眞意也。

曰和合﹐

性命合一。

曰對斗﹐

對者﹐返觀也。斗者﹐丹田也。

曰跏跌﹐

跏跌者﹐以眞意坐於吾身北方水面入滅﹐爲初關下手之法也。昔商那和修尊者﹐見阿難坐於中流水面﹐跏跌入滅﹐三至參求﹐後阿難付以正法眼藏﹐而爲三祖者﹐是也。

是闡明此道之用也。

千萬般之巧諭﹐無非性命二物而已矣。

功到時至。

且非一朝一夕﹐日集月累﹐而後方可望也。又在乎老少勤怠之分耳﹗時者﹐非天時之時﹐卽吾身物產之時也。

無物之中﹐而物產焉。

物產心有所知﹐若兀坐頑空﹐則當面錯過矣。

斯時不令其順而逆之。

物產原是下流順當﹐故用意息采之。

達摩謂之采取。

順出謂之漏盡通﹐逆回謂之采取也。

物旣歸乎其源。

源卽丹田也。

則有法輪之妙運。

後升前降﹐謂之法輪。

起蓋辟之消息﹐

蓋辟者﹐內外呼吸也。外面之呼吸陣﹐則裏面之呼吸升之﹐外面之呼吸升﹐則裏面之呼吸降之。

徘徊上下﹐

徘徊者﹐活動之意﹐上卽頂也﹐下卽腹也。六祖云﹐吾有一物﹐上柱天﹐下柱地者﹐卽此矣。

立乎天心﹐

天心名曰中黃﹐居於天之正中﹐一名天罡﹐一名斗柄﹐在天爲天心﹐在人爲眞意。中宮若失眞意﹐猶如臣失君主矣。凡轉法輪之時﹐必以眞意坐於中宮﹐而爲車軸之心﹐使爪之運轉矣。

依乎任督﹐

凡轉法輪之時﹐意命必須依乎任督而運行﹐或意行而命不行﹐或命行而意不行﹐則不成舍利矣。

歸根復命。

還於本地也。

故謂之四候六候者也。

采封升降沐浴也。

數足物靈﹐則有采取過關之訣在焉。

夫旣明前所用功之法﹐久久行持﹐竅內滿足﹐一靜則天機發動﹐周身融和快樂﹐陽物全然不舉﹐故曰數足物靈也。且物旣靈﹐卽當采運過後三關﹐歸於中宮﹐其訣最有祕密之妙﹐不敢言者﹐而放言之矣。

失或采而不生者﹐

不當采而采者﹐其物嫩之矣。

或生而不取者﹐

生而不知﹐則當面錯過矣。

是不得訣之其故也。

此皆未得師傳之過矣。

且欲得訣之眞者﹐又當虛心求師﹐久久護特﹐

蓋世之學佛﹐不得其全訣者﹐皆因已有所知所能﹐輕師謾法﹐故不得其全訣矣。若能虛心懇切﹐執弟子之禮﹐行弟子之事﹐久久眞心護師成道﹐豈不有不得全道者乎﹗

培德捨力﹐

蓋德者﹐道之體性之用﹐欲覓師道﹐而不修德﹐焉得遇之﹐德和道者﹐如鳥之羽翰焉﹐缺一無所用也。力者﹐財也。古云﹐法財兩施﹐彼此同成正覺﹐苟曰稱修道﹐分文不捨﹐沽名釣譽﹐假佛遮身﹐就有佛道高人泛而不視矣。

然後大道有所得也。

世之學佛者﹐謂坐而有所得﹐豈不謬也。如劉誌略乃坐懷而得﹐因結交有力﹐與六祖同借其力也。

蓋出鑪之消息﹐

鑪卽丹田也。

又賴意之靜觀﹐物則生焉。

蓋意觀者﹐如來云﹐若不知心目所在﹐則不能降伏塵勞﹐物之出鑪於不出鑪﹐總在乎意之力也。且物又是元炁之諭名耳。

如來謂之鑪中火發﹐

此卽紫摩光如來之言也。火者﹐暖也﹐發者﹐動也﹐此是舍利產之景也。

斯時牟尼露象。

上文言暖者﹐乃內景也﹐象者﹐外景也。

不懼不驚﹐

或者乍見此景﹐未得眞傳﹐認爲外物﹐而不禁驚訝﹐則心動神馳。舍利亦散﹐欲望成道﹐不亦遠乎。

動而並行﹐

命行則意行﹐命住則意住﹐故爲並行者矣。

切防蹊路危險之患。

蹊路者﹐前注於集說矣。

渡過恆河之渡口﹐

恆河者﹐背骨之髓路也﹐上下有不通之處﹐必要眞意度過此處﹐故曰渡口矣。

由漕溪而上鷲嶺﹐

漕溪者﹐卽上文髓路也﹐鷲嶺﹐在頭之後也。

達須彌而下重樓﹐

須彌﹐頭之頂也。重樓﹐气喉也。气喉有十二節﹐故曰重樓也。

往南華花世界﹐

且往者﹐慧命之來也﹐昔日法華會上﹐龍女獻珠﹐往南方女轉男身﹐成證佛位﹐卽此諭也。蓋南者﹐心竅也。心之喜動而不喜靜﹐喜新而不喜舊﹐時刻遷移﹐進出無時﹐莫知其鄕﹐自無始而至今﹐四生六道﹐無有休息﹐所謂人死不知心。今幸得慧命來相制伏﹐變種性爲眞性﹐煉識神爲元神﹐猶如鉛之制水銀一般﹐則水銀死﹐而無馳弄之性矣。若不得此慧命來入心竅﹐而亦不能自定﹐縱有所修﹐無非後天之識性﹐非先天之性也。先天之性﹐�﹝口中一力字﹞地之時﹐落於命中﹐故曰天命之謂性。學佛者﹐自當醒悟先後之性﹐若不自惺﹐終無所成矣。

坐登佛光寶殿。

寶殿者﹐心下之一竅也﹐乃養道胎長定之處也。

忽然溶溶如谷云﹐霏霏似春雨﹐盤旋斂聚於中宮﹐斯謂之結道胎。

蓋舍利登中宮之時﹐周身如雲之騰﹐似雨之施﹐百脈沖和﹐暢於四肢﹐急將心目左旋右轉四九而定﹐右旋左轉四六而定﹐性命盤聚於中宮﹐結成道胎矣。

安樂太平之禪定﹐

到此無損無失﹐一得永證。何得不安樂﹐自然禪定寂靜矣。

勿助勿忘而養﹐勿寂勿照而溫。

且初結道胎時﹐後天之息﹐本似於有﹐而不著於有﹐故曰勿忘。道胎旣結﹐則意在乎其中﹐寂然不動﹐又不可隨其昏味﹐必須常覺常悟﹐故曰勿照。

靜定之中﹐忽覺一輪浩月懸於當空﹐

且此月從丹田升於目前。

畱而待之﹐

以眞意畱之。

一輪紅日升於月中﹐

日月合並﹐

收而藏之。

用法收於中藏。

定靜之中﹐習乎寂滅。

一念不生。

有無之場﹐還乎渾然。

眞性虛無。

故曰無爲者矣。

空虛至極矣。

且大道無窮焉﹐靜極而生乎動。一物上合於道胎。

蓋萬物極則還原﹐而大道亦然矣。靜極生乎動機﹐有一點純陽之物﹐從湧泉自升於中宮﹐與道胎相親相戀和合﹐合而爲一者矣。

而法輪之又重轉矣。

此物旣歸道胎﹐則自往下﹐由尾閭上頂﹐降於中宮﹐是謂助胎源之至寶矣。

靜而又靜﹐滅而又滅。

鼻無出气﹐手無六脈﹐則大定矣。

胎圓炁足﹐天花亂墜。

有天花墜則知胎足﹐無天花墜則胎不足矣。

則佛子之定念﹐當移而超出三界。

見此景至卽當移念出定。三界者﹐下丹田﹐中宮﹐頂門謂之三界也。

是謂如來之出現矣。

《華嚴經》云﹐世尊從白毫相中﹐放大光明﹐名如來出現者矣。

且出定之初﹐防被外魔之侵擾﹐

蓋初出定時﹐恐有諸佛菩薩來言語﹐切不可答談﹐只提正念﹐遂出遂人﹐不可遠遊矣。

一輪金光﹐本是我所有之靈物﹐取而歸之﹐爲化形之妙藥。

且出定之初﹐萬物不可著﹐只候自身中一輪金光﹐現於空中﹐將法身近於光前﹐以法聚光﹐取於法身內﹐途卽法身入於凡身﹐久久乳汁﹐則凡身立可化爲炁矣。恐不得此金光者﹐則凡身不能化爲炁﹐故有畱身之說者﹐謂此也。又在德行之故耳。此卽萬古不泄之天機﹐今則泄矣。

收而養之﹐予又生乎其孫。

且初出走時﹐原是一身﹐定久則百千億化身矣。

願備行滿之時﹐隱於深谷﹐絕迹還虛﹐合乎妙道。

功滿隱入深山古洞﹐無人來往之所﹐兀然端坐﹐煉形化乎炁﹐神亦還虛﹐形亦虛矣。

是謂如來末後之事也。余願同志者﹐休誤入口頭禪﹑三昧之外道﹐認爲正道﹐則非正道也。

禪機論第十二

華陽曰﹐佛道性命諭龍虎﹐龍虎諭動靜﹐動靜諭禪機﹐何諭之雜也﹖

且人從稟受﹐無非性命而已﹐另外又有何物哉﹗人若成乎道者﹐先將保守性命。性命之藏處﹐別名曰龍虎。龍虎之行住﹐又曰動靜。動則爲機﹐靜則爲禪。千名萬諭﹐不出性命。除此性命兩物﹐都是誆哄愚夫之進門耳。

古佛曰﹐不識性命﹐則大道無所成。

千門萬戶﹐費盡心機﹐實不知性命﹐或修性﹐或修命﹐亦無所成。

佛佛祖祖﹐莫不由此性命而爲之修煉也。

且自古成道者﹐未有不修性命而得證果矣。

夫旣曰性命﹐而又曰禪機者﹐何也﹖

心靜者﹐爲禪也﹔腎動者﹐爲機也。

且人從稟受性命﹐原是一團。

蓋人受胎之時﹐父母二炁合成一炁﹐一點靈光之性﹐卽在其中。古人所謂三家和合有其身﹐眞不謬也。

及其生也﹐分而爲二者矣。

且人生之時﹐�﹝口裏一力字﹞地一聲﹐性分於心﹐命分於腎﹐二物所隔八寸四分﹐至老莫能相會矣。

當其節至體旺之時﹐

人到十五六歲﹐丹田之炁自動。

而慧命元寶﹐

元者﹐卽所受先天之炁也。

卽有變化﹐拱關向外之機者在焉。

蓋先天之炁之隱於丹田﹐後天足時﹐則先天炁自動﹐動而不修﹐拱開陽關﹐則變爲後天有形之漏盡精矣。

不令其順出﹐趁此之機﹐

機者﹐在內有景﹐在外者﹐外腎動也。

回光返照﹐凝意入於北海﹐則元寶亦隨意之還於北海矣。

寂無老師云﹐凝神收入此房之中﹐則炁隨神往﹐自然歸於此竅矣。又世尊云﹐心目所在。

故謂之和合凝集。

以心合腎謂之凝也。

因其有變化之順逆者﹐

順者﹐元精﹐亦爲漏盡﹔逆者﹐元炁﹐亦爲物也。

故曰機也。

機者﹐動也。

若不曰機﹐則人不知慧命所動之至寶。

夫命者﹐元炁也。炁動𨿽不泄漏﹐則亦外耗﹐耗盡嗚呼。修煉者﹐不令其外耗收藏於內﹐則成其道也。生人亦是此炁。故曰至寶矣。

以兀坐頑空﹐

如今之禪門不知慧命﹐攝心死坐謂道﹐謬矣。

迷卻性命配合之眞機。

不知性命凝合﹐空自磨磚作鏡﹐有何益矣。

且落於枯寂﹐將以何者爲眞種哉﹗

不知和合凝集之法﹐則無眞種產之景矣。

及其機之息也﹐默照渾然﹐故曰禪矣。

且機息者﹐命不動﹐陽不起﹐故曰機息。機旣息矣﹐回光靜照﹐無事無爲﹐故曰禪也。

時至忽然而動﹐又曰機矣。

蓋時者﹐非天時之時﹐乃眞種產之時也。能知前所用之法﹐自有眞種產之時也。

急當采取。

收回於本宮﹐不收則錯過矣。

圓通謂之盜著﹐

盜者﹐取也。

起闔辟之消息。

闔辟者﹐內外之呼吸也。消息者﹐元關之機耳。

運法輪之元機﹐

此卽眞種通任督之道路﹐呼吸催通﹐故曰法輪元機也。

眞種靈寶﹐當歸根深藏。

藏於下丹田之所矣。

古人謂之返本復命也。

運行又歸於命之原窟矣。然取得此種來﹐由法輪之機如意。斯謂之舍利。舍利﹐是命得性煉成﹐謂之舍利矣。去其有爲之功﹐去其風吹運行之法。用其無爲之法。以回光返照。靜默而寂照之﹐又曰禪矣。此乃采舍利之功﹐有七日之照也。斯謂之心目所在。在者﹐心目在於舍利之處。且牟尼之珠成。團成一个。形如珠砂﹐光似雪。裏面紅﹐放光則白矣。融似場煎﹐味如蜜。丹田融暖﹐口中如蜜。活活潑潑流通出焉﹐又曰機矣。出者﹐出鑪也。不驚不疑﹐以意定靜﹐待而動取﹐伺候動而同行﹐實謂之妙法善取之方也。除此之法﹐再無別法﹐可取所謂柔能制剛。迅此動機﹐動者﹐珠動也。

徐徐穿過三三之鐵關﹐

蓋徐徐者﹐不前不後﹐前則謂之導引傍門﹐後則請之存想外道﹐故必相依而同行。三三者﹐背骨之奔﹐左右有孔從中而直上矣。

斯謂之超凡入聖。

煉舍利在臍下﹐旣成舍利﹐必要超脫離出幻境﹐不超終有所患也。

牟尼之寶珠旣歸中央﹐

心下腎上﹐

柔守而定照之﹐又曰禪矣。

常以溫養﹐

禪定之中﹐融融無爲之樂也。

一團太和之天理﹐似醉如燻﹐佛曰禪定之中三昧也。

且無爲之中忽有爲焉﹐又曰機矣。

太空中一點甘露。

夫旣曰無爲﹐而又曰機何也﹖若不曰機﹐則人不知有此妙物﹐孤守胎囊。

不知大道﹐天人有相助之機也。

順此機之妙物﹐收附於胎中。

以意逆至於中宮。

寂照而長定之﹐又曰禪矣。

依然溫養。

斯謂之生滅滅已。

二炁永定矣。

夫寂定之中﹐一物超然而出﹐又曰機矣。

從丹田而來﹐有華而無形﹐懸於太空。

稍稍而待之﹐又曰禪機矣。

二三息之間。

隨而又出焉﹐又曰機矣。

亦從丹田而來﹐有華而無形與前物相合。

收而藏之。

用祕密天機法﹐收手胎中。

寂照柔而默守﹐又曰禪矣。

無事於無爲﹐常寂而常覺。

寂照柔默之中﹐二物從湧泉而出﹐又曰機矣。

有二道純陽之物﹐從湧泉直升於頂﹐降於中宮矣。

取而靜定﹐又曰禪矣。

鼻無出气﹐六脈俱寧。

斯謂之寂滅也。

從無出入之迹。

且寂滅之定久。紛紛白雪滿空﹐又曰機矣。斯時出定之辧機。

乃是眞景。

不令其遲阻﹐

速以出之。

若夫滯於胎中﹐缺少神通之變化﹐

又是一愚夫矣。

卽當而出之。

從頂而出。

斯謂之超出三界﹐寧而待之。

離凡身一二尺候之。

又曰禪矣。一片金光懸於當空﹐又曰機矣。收而入之﹐定而又定﹐又曰禪矣。久久長定﹐形神俱化﹐而禪機之說﹐從此畢矣。

上下萬古﹐禪機從此﹐今則盡漏泄矣。

余願學佛者﹐休誤入於邪師外道﹐口頭之禪機﹐認爲眞機﹐則非禪機矣。

雜類說第十三

華陽曰﹐成乎其大道者﹐莫不因夙緣而得。

大道者﹐乃性命之雙修﹐龍虎降伏之法。若孤修枯性﹐則非大道矣。夙緣者﹐累劫所修之﹐因今世幸遇雙修﹐如朱塗乃童眞﹐坐於高房內室﹐富貴之家﹐不能訪道。偶爾幸遇串通消息﹐已得余之所指﹐成其道果﹐是其前因也。晉時有祖師畱記曰﹐一千四百有餘之年﹐塗子童眞掃徑迎﹐豈不是前所修定者﹐卽當過出定﹐恐有退墮之念。會然曰﹐他家只有他一人﹐豈有不生子以接傳後代﹖答曰﹕太上﹑如來﹑鳩羅摩亦有子。問曰﹐道旣已成再生子﹐豈不走漏﹖答曰上等仙佛以神交﹐或以炁交﹐凡夫則不能矣﹐欲生子必以形交﹐故有走泄﹐傷其元本。昔日如來往山之時﹐夫人曰﹕你去﹐我日後何靠﹖如來回頭指之日曰﹐日後你生一子。後果後子。又鳩羅摩﹐乃西天十九祖﹐中華國工請至此土說法之後﹐對王曰﹐臣僧欲生其子。王果與他宮女。眾僧此時皆不悅。羅摩知其情﹐謂化王以鍼供眾僧。眾不敢食﹐羅摩獨食一缽﹐此時說法曰﹕食得鍼﹐娶得親﹔食不得鍼﹐娶不得親。次日其鍼從諸毛孔出﹐後果生子。此乃性命雙修﹐神通之變化﹐旣成道矣﹐何優子乎﹗

或見或聞而入﹐及其成功﹐一也。

上文言累世修爲有根基﹐此言今生初修﹐或見人所修而自修之﹐或聞人所修而自修之﹐一到功成行滿之時﹐與前人所修一也。所謂悟卽眾生成佛﹐迷則佛是眾生者也。

又必在靈心決斷之力也。

凡學道者﹐必要一點靈悟﹐不可聽他人之言﹐總在自己之見識。

不被傍門所感﹐不好小法所能。

志者﹐見傍門小法﹐自然不惑不喜矣。

善自虛心恭迎﹐

高人志士﹐善自求人。

不執門戶﹐

三教俱有隱師﹐遇者卽當求道﹐休執迹矣。

搜尋古之遺言﹐求師悟道﹐以此印證眞僞﹐授受之際﹐必須審察逐節可合不可合之功法。

且未得訣者﹐先當廣看三教經文﹐搜尋眞要﹐遇師之時﹐且看與此性命雙修合於不合﹐若前後顚倒﹐則非正道﹐縱修無所益矣。

如果訣眞﹐然後行之可成也。

訣眞者﹐何以見得﹖蓋其道者﹐下手必是雙修﹐行一步﹐自有一步之效驗矣。

不被舊習所弄﹐

舊習者﹐昔日所作所爲﹐今日不起不現﹐爲煉心有爲矣。

不被魔障所侵﹐

且學道之人﹐有一段功夫﹐則有一段魔障﹐或內魔﹐或外魔﹐一點眞念﹐藏於命中﹐寂然不動﹐爲煉心之純熟矣。

疑心頓脫﹐眞心長存。

夫旣得眞師口訣﹐往前勇猛而進﹐念念存眞﹐爲道之主持矣。

未來過去現在渾然﹐

未來不思﹐過去不存﹐現在不喜﹐三心俱忘﹐渾然天理。

見物內醒而不迷﹐

卽六祖所謂見物心速起。

聞聲內定而不入。

《心經》解云﹐任他世事紛紛亂﹐堂上家尊鎭日安。

坦坦杲日當空﹐

十二時﹐一點靈光常不昧。

寂寂返照朗然。

定靜之中﹐回光返照北海。

八風無所搖動﹐

眼耳鼻舌意不動﹐故曰八風矣。

則大道有所望矣。

如此煉心﹐然後下手行功﹐有所效驗﹐則道必有可成。心若不熟﹐功無效驗﹐道亦無成也。

夫至道不孤行﹐

且此道必要侶伴之護持。

力微炁弱﹐無所成焉。

蓋力者﹐財也。有法無財﹐功難成就。六祖借神會禪師之給付﹐二十七祖因香至國王之財。二施等無差別﹐同成其道。且以積金盈度﹐聚錢如山﹐而不信成佛之道﹐甘自爲鬼﹐何足爲貴哉﹗

須仗有德﹐同歸知覺。

且德者﹐最難得矣。必要有佛祖之心懷﹐方爲道中之德。如六祖將抵韶州﹐路逢劉誌略﹐遂結爲友。此乃同知覺﹐這道之德也。

訪侶護之眞僞﹐須當久深彼之懷因﹐

蓋人之善惡﹐事久不察﹐而自現矣。

或好勝心﹐或圖有爲福德﹐

且勝心者﹐謂我好則喜之﹐謂我醜則不悅之﹐此人不可學道矣。有爲者﹐看經拜佛﹐修橋補路﹐修廟受戒﹐僅是圖有爲福德﹐於道無干。六祖所謂有福孽還在﹐豈可圖之哉﹗

或執己能﹐

世之無志者﹐總謂己能。

或謂佛祖天生﹐

凡夫不得眞傳﹐便謂得道者天之所生。殊不知大道人人有分矣。

這等切莫露機。

遇此上四等之人﹐一言不可發。

或重財輕義﹐

重財之人卽無仁德﹐不足以載道也。

或有始而無終﹐

先甜而後苦。

或言善而心惡﹐

沽名釣譽。

或殷勤而誘哄﹐

小人謙柔而進。

或祖宗無德﹐

祖上無德﹐子孫修煉﹐天必不付其道。

觀此深祕藏眞。

遇此上五等之人﹐如癡似愚。

若得其丈夫之眞傳者﹐彼自究竟根源。

常自悟性命。

累搜佛祖之祕密﹐

且祕密者﹐卽性命也。自搜性命﹐足見受道矣。

生懷忠孝仁義﹐

生來天性﹐前劫卽有修之根矣。

慈善濟物﹐

廣施仁德之心。

五戒全眞﹐尊師重法﹐誓立願深斯謂之道侶護法矣。

通此等之人﹐方爲學道侶伴矣。

而後露如來之祕密﹐泄祖師之元機。

到此方傳大道。

所謂施者受者﹐同成正黨。

施者﹐師也。受者﹐弟子也。弟子能護師成道﹐而後可傳道矣。

又云﹐財法兩施﹐同登彼岸。

彼施我財以濟其事﹐我施彼法以成其道﹐故如來云﹐財法二施﹐等無差別者矣。

夫下大功之際﹐

且大功者﹐卽過關十月之功也。

擇於靜地名山﹐

靜地者﹐不近人之往來﹐亦不近墳丘﹐墳丘陰气侵害﹐山要古人成道之所﹐則無外魔﹐卽有正神護佑矣。

房屋不宜高大﹐

高大招是非﹐

墻壁堅厚﹐

以避惡虫﹐

明暗得宜﹐

明則傷魄﹐暗則傷魂。

飲食最當淨潔﹐

專食素飯素菜。戒諸香五辛﹐香則散炁﹐五辛生淫精。

備購諸般法器﹐

且入室之時﹐牀下安雄黃一斤﹐以辟邪气﹐懸古鏡一面﹐魔來時鏡中卽現原形﹐桃劍一把﹐以辟外魔﹐坐下必要和厚﹐不生煩心矣。

入室之時﹐師徒誓立同心﹐

修此大功﹐必要同心合意﹐方敢入室。入室稍有不眞﹐下功之人﹐豈不損壞矣﹗

功成道備﹐當以遊戲人間﹐接引羣迷﹐

功成出頭﹐闡揚妙法﹐接引後學﹐如六祖道成﹐遇風�﹝左麼右番﹞而出﹐接引後人﹐說法度脫﹐且今之林下﹐未成道者﹐先以說法﹐則謬妄矣。

廣施慈德之法兩﹐善濟登岸之妙藥﹐物我同途﹐是古佛聖賢之願也。

決疑第十四

了然六問

問之一曰﹕拜佛不見成道何也﹖答曰﹕佛在太空﹐何須拜也。《金剛經》云﹐若以色見我﹐世人行邪道﹐卽不能見如來。又問曰﹕拜無用也﹖答曰﹕拜誠意耳﹐與道無干。

問之二曰﹕念經何不見成道何也﹖答曰﹕經是佛所造﹐若是念著佛聽﹐何須聽他﹐若是念著自己聽﹐亦不必如此而念。《金剛經》云﹐若以聲音求我﹐世人行邪道﹐卽不能見如來。佛乃西方人之名字﹐孔子乃中華人之姓氏﹐佛何罪於爾﹐要爾念也﹗譬如考試官欲取第一名﹐唱聖人姓氏可通否﹖六祖云﹐東方人造孽念佛﹐求生西方﹐西方造孽念佛﹐往生何方﹖故念與道有何益耶﹗

問之三曰﹕受戒不見成道何也﹖答曰﹕戒者犯也。戒乃昔日如來﹐當成道之後﹐以相隨者眾﹐故文殊請如來設此戒﹐以制伏下等人之法﹐免其多事之故耳。六祖云﹐心平何勞持戒﹐大道在性命之內﹐此戒在皮毛之外﹐兩相不平﹐故無成也。

問之四曰﹕打七一門﹐釋教今時稱爲最上﹐不見成道。習者反人人吐血﹐是何也﹖自如來開化﹐西天二十八祖﹐東土六代並無此門﹐乃僧高峯門人誣設﹐坑害後人。高峯乃文字之學﹐非如來之道﹐況所習者﹐是閉息之傍門。吐血者﹐因跪香忍气﹐傷其臟腑﹐坐打香飯﹐傷其脊絡﹐就是盧醫﹑扁鵲﹐莫能救之。此門日後自有至人滅之﹐以救無盡性命矣。

五祖五曰﹕有打七之人﹐自稱頓悟佛性﹐現在吐血﹐反教他人習之﹐果是悟得佛性否﹖華陽嘎嘎大笑曰﹕凡得道者百脈流通﹐一團太和之陽气﹐全無陰气之阻塞。吐血者﹐乃陰陽不和﹐火气盛﹐陰气阻塞之過耳。命且不保焉﹐能悟得佛性﹐不待計較而自明耶。

問之六曰﹕六祖聞經﹐旣以頓悟﹐應無所住﹐而生其心﹐又何必求五祖﹖答曰﹕六祖所悟者﹐乃是性道﹐他自知有慧命之道﹐故數千里叩求師恩﹐以傳慧命。蓋慧命必要師傳﹐空悟者不能得矣。

介邑秀才李思白﹐名堉﹐道號瓊玉﹐六問

問之一曰﹕弟子昔日最不信釋道﹐聞朱子之言﹐謂釋道虛寂之說﹐故此去之不取。前蒙翟友所送老師之書﹐初不欲觀﹐後彊視之﹐乃知有眞實功夫在﹐信心無疑﹐行持半月﹐幸得眞種產之景到﹐覺身內八脈齊開﹐夙有病疾﹐一夕而愈﹐今成舍利﹐眞乃有幸矣。弟子聞今時出家人﹐開口便言他自悟得性﹐不用修煉﹐言修煉有成卽有壞﹐此言是否﹖答曰﹕此圖衣食之計耳。又怕別人言他無道行﹐以奪去主顧﹐故用鉤連之法﹐何曾有實也。若不用修煉﹐世尊何必在雪山六年﹐達摩何必在少林九載﹐六祖又何必隱修十五年﹐俱是有憑據。彼言頓悟者﹐哄弄世人之方耳﹗一朝气斷嗚乎矣﹗

問之二曰﹕成道是一法修煉﹐還是二法修煉﹖答曰﹕千萬佛總是一法。未得慧命者﹐則有門戶之說﹐的著慧命總歸一也﹐世尊所謂除二卽非眞者﹐是也。

問之三曰﹕今日禪門傳法﹐可是眞法否﹖又曰﹕出家人做到方丈﹐則不用求人﹐自就是大和尙﹐登佛位﹐代佛說法﹐不知是何法﹖答曰﹕自西天至東土﹐達摩六祖﹐以口傳心授﹐故五祖云﹐師師密附本音﹐今時失卻眞傳﹐乃將紙上傳﹐某僧某僧之名爲傳法者﹐如優人自稱漢高祖楚霸王﹐說者如放牛小兒唱山歌﹐哄弄愚夫愚婦。智者觀之﹐眞可笑矣。

問之四曰﹕看話頭參禪﹐可是眞道否﹖答曰﹕若釋教之傍門。故曰看話頭參禪﹐以爭己勝。若釋教之正道﹐先須雙修﹐行實在功夫﹐不問話頭。

問之五曰﹕打坐人﹐凡有走漏﹐是何故也﹖答曰﹕人至十五六歲﹐气滿自然而走泄﹐不得眞傳﹐則不知用火功﹐旣不會火功﹐焉有自住之理乎﹗若要不走泄者﹐時刻在走泄之處﹐用火鍛煉﹐使精化而成气往上升﹐不致走泄矣。

問之六曰﹕今禪門人﹐稱修道走漏不礙﹐此言是否﹖答曰﹕此是第一外道。《楞嚴經》云﹐淫身淫心淫根不斷﹐必落魔道﹐經百萬劫﹐永不能出。況走漏一回﹐與凡夫淫媾一回﹐其理一也。天上未有走漏身體之佛祖﹐其舍利子又從何來﹖此乃釋教下等之徒﹐不必論他。

僧眞元十三問

問之一曰﹕正道從何而起手﹖答曰﹕心目所在﹐又云凝集和合﹐當知必有所在之妙處。古云﹐反觀凝合﹐要知去處﹐卽在命之所也。

問之二曰﹕何時下手﹖答曰﹕有物則下手。祖師云﹐可貴天然物﹐獨一無侶伴。又非心非意﹐物之藏於海中﹐動時卽有知覺﹐就在此時下手。

問之三曰﹕古人謂降龍伏虎﹐何爲龍虎﹖

答曰﹕龍卽心中之靈念耶﹐虎卽气海中之暖信也。若要龍虎降伏﹐先以龍宿虎窟﹐後以虎歸龍穴﹐乃自然之降伏矣。

問之四曰﹕何爲猛虎出林﹖答曰﹕卽陽物動也。又問曰﹕何以伏之﹖答曰﹕卽以龍馭之﹐以風吹之。

問之五曰﹕何爲眞種﹖答曰﹕卽龍虎合煉成一物﹐然後有機動者﹐故名眞種矣。

問之六曰﹕何爲舍利子﹖答曰﹕卽眞種所產以得法輪之練法﹐數足外腎不舉﹐故名舍利子。

問之七曰﹕何爲牟尼珠﹖答曰﹕卽舍利子所產﹐以得運過後三關之法﹐歸於中宮﹐故名曰牟尼珠矣。古人云﹐前三三﹐後三三﹐卽此耶。

問之八曰﹕何爲道胎﹖答曰﹕卽牟尼珠歸於中宮﹐與意兩相合一。意在珠中﹐猶如磁石吸鐵一般﹐故名曰道胎矣。

問之九曰﹕何爲六通﹖答曰﹕先有漏盡通成﹐然後有五通。若獨修性﹐不知慧命﹐只有五通﹐漏盡不得成矣。少此一通﹐不能成佛﹐只爲靈鬼轉劫而已。

問之十曰﹕何爲出定﹖答曰﹕卽道胎中之珠﹐煉成一个﹐數足從頂門而出。

問之十一曰﹕和化身﹖答曰﹕卽出定之身所化也。又問﹕何等化法﹖答曰﹕猶如手之十指動也。要一指動﹐或要十指動﹐總在念頭也。

問之十二曰﹕傍門與正道成時﹐有何效驗﹖答曰﹕傍門言成者﹐由他口內胡談﹐無憑無據。正道成舍利時﹐則外腎絕無舉動。成道胎時﹐手無六脈﹐發白重黑﹐齒落重生﹐出定之時﹐身外有身﹐求師當自察之。

問之十三曰﹕不得正道﹐日後若何﹖答曰﹕種瓜得瓜﹐種豆得豆。

太邑海會寺﹐方丈龍江

問曰﹕自己以此靜修﹐不起雜念﹐可得不漏而成漏盡通厚﹖答曰﹕靜修只斷淫身淫行而已﹐淫根則不能斷﹐旣不能斷﹐則漏盡不能成。欲要漏盡成者﹐須用火風之功﹐如來曰火化﹐曰風吹。實有眞傳矣。

洪都藥師院方丈石藏和尙

問曰﹕忽然頓悟無凡無聖﹐一念圓融似太空﹐靜久下身融融和和而動﹐以至於外腎﹐何故也﹖答曰﹕此是禪機之妙處﹐修慧命下手時﹐能用法收回本處﹐故謂之雙修矣。

