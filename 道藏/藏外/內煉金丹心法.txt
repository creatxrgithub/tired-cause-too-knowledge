內煉金丹心法

沖虛子著

生死說

夫生死大矣﹐故有生必有死﹐則亦有學。而三聖人﹐實與天地相終始﹐逐逐者無論矣。間亦有剽聲襲響者﹐則曰生者死之常矣﹐死者生之常矣﹐奚以之容心而學焉﹖而未識生死之常猶之乎不生﹑猶之乎其不死也。何者﹖「气聚而生﹐气散而死」﹐吾儒之談也。人聚之爲气而生也﹐甫十五齡而日剝﹑日斫以至於死。是散气也﹐非气散也。故曰世之人無不死者﹐無一善死者﹐卽無一善生者。

嗚呼﹗天之生人何如哉﹖而人自不善其生﹐不善其死﹐不人也。不人則艸木矣﹑禽獸矣﹐艸木禽獸蠢於人。禽獸之死也﹐上者羽化﹐下者火化﹐乘乎气者也。艸木之死也﹐枯而榮﹐榮而枯﹐遞造而遞化﹐竊乎气者也。」人得其秀而最靈﹐而气之聚者﹐我自散之。且不能乘气之有以人無。亦不能竊气之無以人有﹐無乃禽獸艸木不若乎﹖

三聖人者非貪生也﹐非逃死也﹐蓋生而生﹐死而死者也。故謂三聖人存乎﹐余不能也﹔謂三聖人亡乎﹐余不敢也。而三聖人所謂存存而亡亡者﹐胡可一日不講哉﹖

孔氏倡素王之業﹐爲入世法。而言性言命﹐其詞微。釋氏出稱爲梵王﹐而言性不言命﹐其詞密。今之五經﹐孔氏之大藏也。今之大藏﹐釋氏之五經也。五經首《易》﹐而《易》曰「窮理盡性﹐以至於命。」至論大人與天地合德﹑日月合明﹑四時合序﹑鬼神合其吉凶﹐是性命之局鍵也﹐一時弟子顏氏而下無能窺其奧者再傳子思子始揭天命之謂性。於中庸之首章而贊之曰「上律下襲﹐如四時之錯行。日月代明﹐孔氏之家藏。」泄於此矣。乃及門之士﹐以爲罕言命﹐以爲性與天道不可得而聞『也。夫當其時﹐且不得其微﹐又何惟平萬世而下者之支高於訓法也。大藏爲卷五千四十有八﹐無非以性爲宗。

夫性﹐孔子罕言﹐而釋氏言之密矣。乃密之中﹐又有密者﹐惟於諸咒語中載之。說咒者佛﹐諷咒之義者亦佛。菩薩而下﹐無能得其解者。故凡誦準提咒者﹐惟日﹕「吾遵密教耳。」必不得其解也。

夫密者﹐咒之教也﹐非其所以教也。因其教﹐求其所以教意者﹐其性中之命乎﹖身非世尊﹐焉談師諦﹖故釋氏之徒僉曰﹐見性成佛﹐而命學爲絕傳。

老氏之教﹐則異是矣。《陰符》《道德》而下﹐娓娓言命﹐娓娓言性﹐而又娓娓言性必言命﹐言命必言性。

余常評之﹕孔氏之言性命﹐言其影﹐不言其形者也。釋氏之言性命﹐以性爲形﹑以命爲影者也。老氏之言性命﹐言其影﹐並言其形者也。

老氏而下﹐則多歧矣。余不敢索之於多歧也﹐而直溯其源﹐以自爲好。暇日抱丹書讀之﹐則見其說以得一爲主。一卽丹也﹐丹卽先天乾金也。而幹金藏於後天坎水之中﹐取坎之一﹐補離之二﹐是謂修性﹐是謂修命﹐是調性命雙修。而又懼人之不知所修也﹐則有築基﹑煉己之法﹐則有抽鉛﹑添汞之法﹐則有移鑪﹑換鼎立法。總之﹐所謂以神馭气也﹐所謂煉精合气﹐煉气合神﹐煉神合虛也。而修無可修﹐直以還其生生死死之眞﹐而不詭於正。夫虛無之學﹐虛化神﹐神化气﹐气化精﹐一了萬了﹐何事於修﹖而上很利器﹐世不易逢。惟以精畱气﹐以气畱神。神存則生﹐不存則死。存不存由我﹐而不由天。生與死還乎天﹐而不攖以人。人人皆有﹐人人可爲﹐而非若孔﹑釋之有言有不言矣。余誦旌陽《懺記》﹐而知八百之當期也。夫八百自有主者﹐而祛蒙開蔽﹐必自聖賢之言始。顧其言汗漫不易讀﹐方余盡讀諸家經書﹐無可入。又讀諸家注﹐則見自經而外﹐諸家書時有出入﹐無所統一。又見諸家注各執曲學﹐以飾其陋。而聖賢之意﹐反晦而不明。安知八百出不以余之苦爲苦也﹖是知難逢之事﹐豈輕易成﹖欲爲跨鶴之遊﹐必假腰錢之助。下士聞而大笑﹐上聖所以不言。謬之毫釐﹐失之千里。若天機之輕泄﹐祖則罪延而至道之不傳﹐已則遣大。將言復輟﹐欲罷不能。請其隱祕於玄微﹐孰若鋪陳其梗。旣因述師指﹐繪作丹書﹐所以盡造丹之精微﹐所以條養丹之詳細﹐悟無上之一提﹐圓眞元之正覺。動爲遊戲﹐靜人涅般。造無拘礙之象﹐永返元來之本。通前警悟﹐及後還元﹐集爲直論﹐所以貫穿首尾﹐分別眞僞﹐覽者詳焉。非敢爲達者之規模﹐姑畱與學者之印證耳。

壬戌仲夏沖虛子書

白玉蟾水調歌頭

未遇明師指﹐日夜苦憂驚。及乎遇了﹐得些口訣又忘情。可惜蹉跎過了。不念精衰气竭﹐碌碌度平生。何不回頭看﹐下手采來烹。

天下人﹐知得者﹐不能行﹐可憐埋沒﹐如何憑地不惺惺。只見口頭說著﹐方寸都無些子﹐只管看丹經。地獄門開了﹑急急辧前程。

第一章

先後二天論

夫神與精也﹐只用先天﹐忌用後天。

先天是元神元精﹐是有神通﹐有變化之物也。後天者﹐是思慮神﹐交感精﹐無神通﹑無變化之物也。

而气則不能無先後天之二用﹐以爲長生超劫運之本。

气曰二者﹐先天气及後天气﹐分二體﹐而二其用也。先天是元气﹐後天是呼吸之气。亦謂之母气與子气也﹐超劫運之本。乃气器不能自超﹐必用呼吸以成其能﹐故曰有先天不得後天﹐無以采取烹煉而爲本﹔有後天不得先天﹐無以證實地長生﹑轉神入定之功。必兼用二气﹐方爲長生超劫運之本。

修眞之士﹐采取先天始气﹐以爲金丹之祖。如不采取﹐必至旦晝枯亡而已。息息歸根﹐金丹之母。未漏者﹐采之以安神入定。來漏童眞之體﹐卽用童眞修法。已漏者﹐采之以補足﹐如有生之初﹐完此先天者也﹐後天而奉天時者也。

修士須不令先天變爲後天﹔又必爭先天之精﹐仍返還爲始气﹐卽是歸於性根﹐復還於命蒂之所。始气者﹐卽虛極靜篤也。是以後天之呼吸﹐得眞機而至﹐故於先後之際﹐卽所謂亥之未﹐子之初﹐便是用後天之呼吸﹐尋眞人之呼吸。先天故要逆轉﹐而後天之呼吸亦要逆轉。不逆磚﹐則與凡夫浩浩者何異﹖

修眞之士﹐采日用之精﹐合爲一气﹐以補完先天者也。當吸機立闔﹐我則轉而至幹﹝泥丸﹞﹐以升爲進。本爲采取之機﹔我則轉而至坤﹝黃房﹞﹐以降爲退也。升於幹﹐本爲采取之機﹔降於坤﹐本爲烹煉之機。然現在之烹煉﹐又爲未來采取之先機。此祖祖眞眞口占相傳之祕法也。

修煉之士﹐只要闔辟明得透徹﹐則金液可返而爲丹也。若闔辟不明﹐而亦不能采取眞气。大藥無成﹐任費言修。最要得眞動眞靜之機﹐不然亦不能采取。眞气未到虛極靜篤﹑無知覺時﹐不爲眞靜。從無知覺時﹐而恍惚中有妙覺﹐是爲眞動。未到無知覺時﹐而於妄想中瓊森妄覺﹐則非眞動。動旣不眞﹐則無眞气者。不知次第者﹐亦不成丹。次第者﹐知藥生之眞時﹐采取﹑烹煉﹑封固﹑進陽火﹑退陰符﹑周天畢﹐有分余象潤等用。采取之功﹐由升降之機﹐得理則能采取眞气。不然﹐不得眞气。縱用火符﹐亦是水火煮空鐺而已﹐又何言伏气也哉﹖

袁天剛《胎息訣》云﹕夫元气者﹐大道之根﹐天地之母﹐一陰一陽﹐生育萬物。在人爲呼吸之气﹐在天爲寒署之气。能改移四時之气者﹐戊己也。春在巽﹐能發生萬物。夏在坤﹐能長養萬物﹐秋在幹﹐能成熟萬物。冬在艮﹐能含育萬物。故學者當取四時正气﹐納入胎中﹐是爲眞種。積久自得﹐心定﹑息定﹑神定。龍親虎會﹐結就聖胎﹐謂之眞人胎息也。

第二章

藥物論

沖虛子曰「天仙大道諭金丹﹐金丹本根諭藥物﹐」果以何物而諭藥物也﹖煉外丹者﹐以黑鉛中所取眞鉛白金煉成金丹﹐故內以腎水中所取眞气同於金﹐煉成內丹﹐亦名金丹。外以白金爲藥﹐以丹砂爲主﹐內以眞气同於金者爲藥﹐以本性元神爲主。

太上云「恍恍惚惚﹐其中有物。」恍惚者﹐是本性元神不著於思慮知覺﹐似知覺之妙處﹐其中必有物。物者﹐卽吾身中一點眞陰之精﹐號日「先天祖气」者是也。

天卽名之曰祖气﹐則必在內﹐爲生气之根﹐而又曰外藥者﹐何也﹖蓋古云「金丹內藥自外來」﹐以祖气從生身時﹐𨿽隱藏於丹田﹐卻有向外發生之時。如視聽言動淫欲皆從此气化生﹐如思外之色聲香味觸法﹐皆由气載思以致之。修煉者卽取此發生於外者﹐復返還於內。是以𨿽從內生﹐卻從外來﹐故謂之外藥。煉成還丹﹐斯爲內藥﹐又謂之大藥﹐實只此一气﹐而已於此時發生大藥者。

眞陽曰「大藥不自發生﹐必待采而後發生﹐不似微陽初動﹐爲自發生也。」全不著於外﹐只動於發生之動地。因其不離於內﹐故名內藥。旣有內外之分﹐所以采之者亦異。蓋外藥生而後采也﹐內藥則采而後生也。自歷代聖師﹐祖祖相傳以來﹐所謂七日口授天機﹐以采大藥者是也。紫陽眞人曰「不定而陽不生﹐陽生之後﹐不定而丹不結。」正謂此而言之也。

但初關變化﹐𨿽在逆轉一气﹐而其爲逆轉主宰則在神﹐卽「神返身中气自回」之說也。若念動神馳﹐引此气馳於欲界﹐則此元神﹑元气變爲後天有形之精﹐乃無益於丹道之物也。必也以先天無念元神爲主﹐返現內照﹐凝神入於气穴﹐則先天眞藥﹐亦自虛無中而返歸於鼎內之气根﹐爲煉丹之本。古云﹕『自外來者」如此﹐此外藥之論也。將此藥之在鼎中以行小周天之火而烹煉之。

兪琰曰「若知有藥﹐而不知火候之祕以煉之﹐惟能暖其下無﹐非還丹也。」謂之煉外丹。此卽《心印經》云「回風混含﹐百日功靈」之說者是也。

外丹火足藥成﹐方是至足陽神之眞气﹐气不化陰精﹐便是純陰之眞气﹐方可謂之坎中滿者。昔還陽眞人口授天機﹐以采大藥之景及采大藥之法者﹐正爲此用也。夫采之而大藥生而來﹐斯固調之得內藥也﹐采得此气以服食﹐而點化元神。紫陽眞人謂之「取坎塡離」。正陽老祖謂之「抽鉛添汞」﹐皆言得此內藥也。欲得此气煉而化神﹐必將此气﹐合神爲煉。古云「煉气化神」者﹐此也。今人不知如何煉化神气。是人所自有之气﹐因淫垢而消耗﹐神因淫欲而迷亂﹐故皆不足﹐而漸趨於死。

眞人修煉﹐先以神助气﹐煉得气足純陽而可定﹐後以可定之气而助神﹐神气俱定﹐气至無而神自純陽。獨定獨覺﹐斯謂之气化神也。煉作純陽之神﹐則有大周天之火候在焉。仙家稱爲懷胎﹑爲胎息﹐言如在胎時。自有息而至無息﹐佛門謂之四禪定。《華嚴經》云「初禪念住﹐二禪息住﹐三禪脈住﹐四禪滅盡定」是也。當是時也﹐火自有火而至無火﹐藥自有藥而至無藥﹐自純陽之气無漏﹐以成純陽之神。無漏而一神寂照﹐則仙道從此實得矣。此皆藥之二生之眞﹐兩煉之眞。以所證者辧藥首。爲仙家之至要祕密天機﹐學者可不知辧哉﹖但古人只言藥物﹐而不言辧法﹐不言用法﹐不言采時﹑采法。一藥之虛名﹐在於耳目之外﹐故後人無以認眞。

施肩吾老祖云﹕气裏添年藥﹐藥本先天气而無形﹐我則信其無形之至眞。恍恍惚惚﹐亦以無中之妙運。杳杳冥冥而采取烹煉。便是眞正虛無之道也。心爲使气神。火本呼吸之有形﹐我以有形而用之﹐則長邪火。不以有形而用之﹐卻似無火。妙在一陽來復之時﹐以神馭气﹐返還歸於中宮﹐便是無中得有之妙。所以謂之似有似無。能知行气主﹐若不知似有似無之妙﹐則神墮頑空﹐孤陰之說也。夫天地之生物﹐必有氤氳之气﹐萬物化生﹐豈無樂育之時﹖至經行一度﹐必有一日氤氳之候。逆而取之﹐則成丹。順而施之﹐則成胎。便是得仙人。

旣成自有之形﹐所以不附外形﹐而惟生於內﹐用於內。亦我神覺之﹐由尾閭過三關﹐上泥丸﹐下重樓﹐入黃房。亦覺之﹐可知可見者﹐此所謂號生死之果﹐從此便得眞念矣。

第三章

鼎器論

是鼎器也﹐古聖仙師本爲煉精﹑煉气﹑煉神所歸依本根之地而言之也。故神气有鉛汞之諭﹐而丹田有鼎器之諭也。俱在人身之中﹐愚人不知身中先煉者﹐爲外丹服食﹐執鼎器之說﹐只信燒煉鉛汞金石外藥爲外丹服食﹐餌之不死﹐至失人身而不能救﹐哀哉﹗

呂祖云「可笑九江張尙書﹐服藥失明神气枯。不知還丹本無質﹐翻餌金石何太愚。」此鼎器之說﹐誤入甚矣。

妖人邪說妄指女人爲鼎﹐淫垢爲采取藥物﹐取男垢精﹐女婚水﹐取敗血爲服食﹐誑人自誑﹐補身接命。故鐘離祖云「若教異物堪輕用﹐細酒羊恙亦上升」是也。金穀野人云「鉛汞從輕兒百秋﹐幾人會得幾人修﹖若教愚鈍皆知道﹐天下神仙似水流。」此皆由鼎器之說不悟。

且鼎有內鼎﹑外鼎之諭者﹕言外鼎者﹐指丹田之形言也。言內鼎者﹐指丹田之气言也。以形言者言煉形爲煉精化气之用。古云「前對臍輪後對腎﹐中間有个眞金鼎」是也。以气言者﹐言煉气爲煉气化神之用﹐古云「先取白金爲鼎器」﹐此旌陽眞君之說也。古以黑鉛諭腎﹐腎中所發眞气﹐取之而諭曰取白金﹐方安得元神住。故曰先取白金爲鼎器﹐以還神也。又日「分明內鼎是黃金」﹐言白言黃者﹐皆言所還之气是也。

玆再擴而論之。無不可諭鼎器者。當其始也。卽初關煉精化气時﹐欲還先天眞气﹐惟神可得。則以元神領气﹐並歸向於下丹田。而後天呼吸﹐皆隨神以復眞气﹐卽借元神名內鼎者也可。若無是神﹐則不能攝是气﹐而所止之下丹田爲外鼎者。又無所藏之本位﹐卽所謂有个眞金鼎之處﹐此言丹田旣爲外鼎﹐然則神亦可以爲內鼎也。必凝神入此气穴﹐而神返身中﹐气自回也。

眞气陽精發生時﹐必馳於外者﹐故欲其返回。神知气之在外﹐則神亦馳在外﹐亦欲返回者﹐必由神而馭之﹐從太玄關﹐過尾閭﹑夾脊﹐上泥丸﹐過重接﹐送歸土釜﹐故曰「神返身中气自回。」气所以歸根者﹐由此也。

及其旣也﹐欲養胎仙﹐而伏至靈元神﹐卽中關煉气化神也﹐惟气斯可。用气載神﹐則以先天之气相定於中田﹐以爲關鎖。而神能久伏久定於中﹐轉神入定﹐卽如前言气名內鼎也可。若無是气﹐卽墮孤陰之說﹐則不能畱是神。神無依著﹐則出入無時﹐而妄念動也。而所守之中﹑下田﹐爲外鼎者﹐又神所居之本位﹐故神卽靜定而寂照者如此也。

初煉精化气﹐固以神爲气之歸依。及煉气化神﹐又以气爲神之歸依。神气互相依﹐而互相守﹐緊緊不得相離﹐眞可謂鼎器之嚴密一般。盡顚倒立名﹐以闡明此道者。故呂祖云﹐眞鑪鼎﹑眞橐龠﹐知之眞者﹐而後用之眞。用之眞者﹐而後證果得其眞。豈有還丹之鼎器﹖所當深明者﹐而可不實究之耶﹖又豈有取諸身外﹐而別求爲鼎器者耶﹖此又言泥土﹑金鐵﹑鼎器及女人﹐假稱爲鼎器者﹐俱不可信﹐信之必誤喪性命者也。昔有言「神總在气聖﹑性靈而得」者﹐斯言亦得之矣。

白玉蟾云「只將戊己作丹鑪﹐煉得紅丸作玉酥。」蓋戊爲腎中气﹐名曰金﹐日戊已﹐卽身中之本性。戊已原屬土﹐故曰土釜﹐卽鼎器之別名也﹐紫陽眞人云「送歸土釜牢封固」者是也。夫還神攝气﹐妙在虛無。虛無者﹐乃先天神气之相也。神無思慮﹐气無淫垢﹐必先有歸依。神依气﹐气依神﹐神照互相依﹐而又依中下之外鼎﹐方成勝定。勝定者﹐最上乘﹐至虛至無之大定也。古云「心息相依﹐久成勝定。」此鼎器之說﹐不可忽也。

《華嚴經》云「世尊坐於菩提樹下﹐而上升須彌頂﹐升叨利天﹐升兜率天說法﹐而亦不離於菩提本座」。《大集經》云「佛成正覺於欲色天二界中間﹐化七寶坊﹐如大千世界十方佛剎﹐爲諸菩薩顯說甚深佛法﹐令法久住。」《華嚴經合論》云「知佛法卽世間法﹐世間法卽佛法﹐不於世情中分別世情。」又云「一切世法﹐純是佛法。何曾離世法別有佛法﹖」

瑩蟾子《百字令》云﹔「金丹大藥不難知﹐妙在陽生時下手。日用平常須謹獨﹐莫教龍虎奔走。心要安閒﹐身須正定﹐意在常存守﹐始終不怠﹐自然通透玄牝。其間些子有訛﹐爲君直指地下﹐聽雷吼。立鼎安鑪非小可﹐疊運斡旋憑斗。性本圓明﹐命基牢固﹐勘破無中有。老蟾成像﹐直與天地齊壽。

第四章

火候論

沖虛子曰「天仙是修命元神﹐仙由性命而證性。故初關是修命﹐中關是修性。不得金丹﹐不能復至性也。而爲證金丹是眞陽精炁﹐不得火候﹐不能采取烹煉而爲丹。」故曰「全憑火候成功。」

昔虛庵眞人云「饒得眞陽決志行﹐若無火候志難成。周天煉法須仙授﹐世人說者有誰眞﹖」

古云「若教愚輩皆知道﹐天下神仙似水流。」

及見薛道光云「聖人傳藥不傳火」﹐我故曰「火候誰云不可傳﹖﹝卽不可傳﹐何故有《火記》六百篇之說﹖﹞隨機默運入玄玄。達觀往昔千千聖﹐呼吸分明了卻仙。」

豈不見陳虛白雲﹕「要知火候口訣之妙﹐尢當於眞息中求之。」

曹仙姑《靈源大道歌》云「我爲諸君說端的﹐命蒂從來在眞息。」此又明明指出火候只是眞息﹐眞息者﹐乃眞人之呼吸﹐非口鼻之呼吸。

陳致虛云「火候口訣最祕﹐非可一槪而論﹐中有逐節事條。」

自祖祖相傳以來﹐所云采藥之候﹐封固之候﹐起小周天之候﹐進退顚倒之候﹐沐裕之候﹐火足止火之候﹐采大藥之候﹐得大藥服食之候﹐大周天之候﹐神全之候﹐出神之候等﹐可不明辧之乎﹖

紫陽眞人云「始於有作人難見﹐乃至無爲眾始知。但信無爲爲要炒﹐孰知有作是根基。」有作者﹐小周天也。無爲者﹐大周天也。蓋火候行於眞人呼吸處﹐此處本無呼吸。自無呼吸以交會神气﹐久煉而成大藥者﹐必用有爲也。不如是﹐則道不眞。無人見者﹐祕傳之天機﹐而密行之也。古仙聖眞誡人曰「知之不要向人誇」是也。所謂傳藥不傳火者﹐不輕傳此也。此以前﹐皆從無入有也。此以後﹐皆從有歸無也。然火候呼吸﹐本一身之所有也。先自外而歸於內﹐則內爲有﹐故大周天之火﹐必欲至於無。然無者﹐非不用火而至於無﹐乃是火候行之妙於無者。此火危險甚大﹐因有爲之火易行﹐無爲之火難行也。不能無火﹐是危險。而或少有一毫雜於有﹐亦是危險。無之而或間斷不行﹐亦是危險。故紫陽眞人亦囑之曰「世之愚人俗子﹐但聞無爲﹐便猜爲不用火。遂其所好﹐安心放曠者有之。或猜無爲﹐始終只用一無爲而已﹐不求所以當有爲於始者有之。故曰「但信無爲﹐孰之有作﹖」紫陽眞人直言「有無雙修」之旨也。

純陽老祖云「一陽初動﹐中霄漏永。」﹝此一段以下﹐皆直言活子時之火候。﹞

魏伯陽眞人云「晦至朔旦﹐震來受符。」此以一月爲諭也。晦者﹐諭身中陰極之時。晦而至於次月朔旦者﹐故初一也。震﹐一陽初動於下爻﹐以諭身中眞气之生。蓋藥生﹐卽火當生。震陽旣動而來﹐卽當受火符﹐以采取烹煉之也。

上節純陽之說﹐以一日爲諭者。中霄爲夜半之時﹐卽子時之義。漏永者﹐火符之刻漏等數也。古云「或以日諭﹐或以月諭﹐或以年諭﹐無所不諭。」借易見者﹐以發明火之不可言者。學者但不可以諭者認眞﹐皆恍惚諭身中之理﹐而猶非實似也。

陳朝元曰「凡煉丹﹐隨子時陽气生而起火﹐則火力全。余時起火不得﹐無藥故也。」無藥便是「水火煮空鐺」是也。

瑩蟾子云「常將半夜子時起﹐天道人心周復始。煉性修眞要此時﹐自彊不息眞君子。勞我生﹐逸我死﹐面壁經行爲何事﹖」

陳泥丸云「十二時中須認子。」

丹道一周天之用﹐須用眞活子時而起火。天道十二時﹐本有半夜子時之時也。丹道𨿽諭子而未可執按其子者﹐於十二時中﹐皆可有陽生火發之子時﹐故稱曰「活子時」﹐爲其不拘於午夜之死子時也。修丹者當於天時中﹐認取當生火之活子時也。所謂當生當照﹐本命元神星君者是也。若不知活﹐則謂之當面錯過。白玉蟾云「月圓月缺明明語﹐時子心傳果不訛。」

彭鶴林云「火藥原來一處居﹐看時似有覓時無。」藥本先天元炁﹐本無形﹐我則信其無之至眞﹐亦以無之妙用﹐而采取烹煉﹐便是眞正虛無之仙道也。火本呼吸之有形﹑若卽以有形用之﹐則長邪火。不以有形﹐而用之似無。火藥一處居﹐但於無中得有之妙﹐所以謂之似有似無。

予老師云「一陽動處初行火﹐卯酉封鑪一樣紅。」一陽動同純陽之說﹐但曰采取封固﹐曰沐浴溫養﹐無有雙忘﹐同於太虛。此皆言藥生卽是火生﹐以明采藥起火之候也。

此是沖虛子總結上一大段之說者。采藥者﹐子時火之前也。起火者﹐子時火之事也。二者必要分明。所以達摩云「二候采牟尼﹐四候別神功」是也。正陽翁云「結丹火候有時刻。」﹝此下皆言起火於子也。﹞行十二時小周天火候﹐正是烹煉金丹之時。故曰「結丹有時刻。」

蕭紫虛云「乾坤橐龠鼓有數。」橐龠者﹐鼓風吹火之具﹐諭呼吸往來之炁﹐卽乾呼而坤﹐坤吸而乾之義。有數者﹐卽幹用九﹐坤用六之數也。「離坎刀圭來有時。」離是心中之神﹐曰己土。坎是腎中之气﹐曰戊土。上下二土成圭字。戊己二土合一者稱刀圭﹐以諭神炁合一者。刀圭由得二土合煉而成﹐亦必先知采取二土之時﹐方能成二圭。如若不知﹐必不能成二土之圭也。

玉鼎眞人云「入鼎若無刻漏﹐則靈芽不生。」

眞陽曰「入鼎者﹐眞陽之精用旣還炁穴﹐必要刻漏之火以烹煉之﹐則黃芽方生。有刻漏者﹐則如一時已完﹐當用二時。六陽﹝子﹐丑﹐寅﹐卯﹐辰﹐巳﹞用升﹐六陰﹝午﹐未﹐申﹐酉﹐戍﹐亥﹞用降﹐方合正理。又能會神炁二者﹐皆半斤八兩﹐又如用一時之刻漏﹐當升當降﹐不當升降者﹐方有定理。」

《玄學正宗》云「刻漏者﹐出入息也。」﹝此直言刻漏是出入總之別號也。﹞刻漏者﹐是晝夜十二時各有刻數﹐每有幾點漏滴之聲﹐以應一刻。再至多漏﹐以應一時。古云「周天息數微微數﹐玉露寒聲滴滴符。」今言此﹐以諭呼吸之息也。以漏數定刻者﹐卽於丹道中﹐以眞息數字時數也。

廣成子曰「人之反復﹐乃呼吸徹於蒂耳。一吸則天炁下降﹐一呼則地气上升﹐我之眞炁相接也。」反復者﹐上中下三田旋轉之義。呼吸者﹐眞人之呼吸﹝非口鼻之呼吸﹞。徹於蒂者﹐通於炁穴之處。呼吸升降者﹐似於反說。﹝上田返中田﹐中田返下田﹐下田復返上田﹐上田返入炁海﹐接著眞炁。三事共濟﹐謂之周天火候。﹞大抵丹書反說者甚多﹐我以理及事詳究之﹐皆呼降吸升﹐合於自然﹐方得可有可無之妙。

於師還陽眞人云「子卯午酉定眞機﹐顚倒陰陽三百息。」子﹐卯﹐午﹐酉者﹐《入藥鏡》所言在脫胎﹐大周天之火候也。《火藥鏡》所謂「終脫胎﹐看四正」﹐卽此四時也。《入藥鏡》所言大周天之候﹐此言小周天之候也。大小事不同而用同﹐何也﹖《心印經》云「三品一理」是也。

紫陽眞人云「刻刻調和﹐眞炁凝結。」刻刻者﹐言三百六十息皆要調和合自然﹐一刻不調﹐則不能入定而成胎基。

白玉蟾云「火本南方離卦。」離屬心﹐心者神也。炁則藥也﹐神不亂﹐炁歸神。以火煉藥而成丹者﹐卽是以神馭炁而成道也。

陳虛白雲﹕「火候口訣之要。猶當於眞息中求之。」蓋息從心起﹐心靜息調﹐息息歸根﹐金丹之母。《心印經》所云「回風混合﹐百日功靈」之語者是也。

薛道光云「火候抽添思絕塵﹐一爻過著一爻生。」抽添卽進退。絕塵者﹐念不著於思慮﹐塵幻﹐妄魔。爻通爻生者﹐卽綿綿無間斷也。

陳泥丸云「百刻之中切忌昏迷。」或昏睡﹐或散亂﹐皆錯失眞侯﹐故曰切記。

陳希夷云「子午工是火候﹐兩時活取無昏晝。一陽復卦子時生﹐午時一陰生於姤。三十六又二十四﹝幹用九﹐四九三十六。坤用六﹐四六二十四﹞周天度數同相似﹐卯時沐浴酉時同﹐火候足時休恣意。」崔公《入藥鏡》云「火候足﹐莫傷丹。」言不宜恣意行火而不知止也。

金穀野人云「周天息數微微數﹐玉露寒聲滴滴符。」

眞詮曰「火候本只寓一气﹐進退之節﹐非有他也。火候之妙﹐在人若用意緊﹐則火燥﹔用意緩﹐則火寒。勿忘勿助。非有定則。最怕意散﹐不升不降﹐不結大丹。」此是開明初學之說﹐𨿽未明大道之人﹐其言亦可示學者人道之門也。

王果齊云「口不呼﹐鼻不吸﹐﹝口鼻不呼吸﹐則循眞人呼吸之法而呼吸之。﹞橐天龠地徐停息。巽風離火鼎中烹﹐直使身安命乃立。

陳泥丸云﹔「行坐寢食總如如﹐惟恐火冷丹力遲。」行坐者﹐坐而行工也﹐非行路。有寢﹐有食﹐尙未脫凡夫﹐只是煉精化炁﹐築基內事。若十月胎神之工﹐則忘寢忘食矣。如如者﹐入定之妙。總如如者﹐則火合玄妙。火不冷﹐丹力不遲也。

純陽老祖云「安排鼎鑪煉玄根﹐進退須明卯酉門。」鼎鑪行﹐炁穴也。玄根者﹐卽元陽精炁歸於根而烹之。鼎鑪﹐玄根皆言用火之處。言人不可只用進陽火﹐退陰符。調和進退而不沐浴﹐則進退成虛幻。沐浴而不進退﹐則沐浴不得沖和。故曰須明。禪家馬祖云「未有常行而不住﹐未有常住而不行。」

正陽老祖云「且暮寅申知火候」﹐本卯酉二時以行沐浴﹐純陽翁已直言之矣。其師正陽翁曰「寅申者﹐寅之下卽卯﹐申之下卽酉。或修之至寅申之候﹐不可忘失卯酉之沐浴也。」又曰「沐浴脫胎分卯酉。」脫胎之沐裕曰分者﹐前似有而後似無也。人人不泄煉炁化神之功﹐惟正陽翁於此泄萬古之祕。又云「沐浴潛藏總是空。」沐浴而成眞空﹐曰仙機。不能眞空﹐則墮旁門外道。彊制而亦成大病。《悟眞篇注疏》云「子進陽火﹐息火謂之沐浴。午退陰符﹐亦謂之沐浴也。」又云「果然百日防危險。」小周天有進退之火﹐有不進不退之火。若進退不合進退之數﹐不合進退之機﹐不由進退所當行之道﹐不合進退之所當起止已合﹐已由不知火足之所當止者﹐皆危險之所當防者也。

蕭紫虛云「防火候之差失﹐忌夢寐之昏迷。」

《天尊得道了身經》云「調息綿綿﹐似有似無。」紫陽翁云「謾守藥鑪看火候﹐但安神息任天然。」神息任天然﹐似大周天之火。其實上句守藥鑪﹐則是言小周天之火。但煉藥鑪中之火𨿽屬有爲﹐必竟要合天然自在爲妙。不如是﹐則非眞火﹐眞候﹐乃外道邪說之火也。

杏林眞人去﹕「寂心行火候﹐定息覓眞鉛。」杏林之師紫陽翁云「惟定可以煉丹﹐不定而丹不結。」此眞正至妙﹐至要之語。

紫陽翁云「火候不用時﹐冬至不在子。及其沐浴時﹐卯酉時虛比。」虛比二字﹐總貫串四句。不用時者﹐不用曆書十二時﹐是用心中默運十二時而虛比也。冬至者﹐是人身中陽生時候﹐必要起子時之火﹐卽稱陽生之時爲子﹐不用仲冬子月之子也。凡一日十二時﹐陽生皆可言子。在沐浴時﹐虛比於卯酉。卯在六陽時之中﹐酉在六陰時之中﹐調息每至於六時之中﹐可以沐浴矣。

又曰「不刻時中分子午﹐無爻卦內別乾坤。」一日每時有八刻﹐不刻之時﹐是心中默運之時﹐虛分子午﹐不用有刻之時也。每卦有六爻﹐《易》也﹐身中借乾坤虛比鼎器﹐故言無爻。

此皆言煉藥行火﹐小周天之候也。此一句﹐是沖虛子總結上文眾聖其所言百日所用之火也。

門人問曰「古來眾聖眞言火多﹐何以分別此名小周天爲百日煉精化炁之用﹖」

答曰「小周天有進有退﹐有沐浴﹐有顚倒﹐有周天度數。凡言煉藥﹐煉丹﹐守護﹐看鼎﹐藥熟﹐丹成﹐皆百日小周天之事。故據此法而分別言後之聖眞﹐善學者﹐凡是《大藏經》中所未見者一一集之﹐以爲後人之證驗者。

《心印經》云「回風混合﹐百日功靈。」回風者﹐回旋其呼吸﹐气之諭也。混合者﹐因元神在心﹐元炁在腎﹐本相隔遠。及炁生而向外馳﹐神𨿽有知﹐而不能用﹐無混合之法也。故此經云人用呼吸之气而回旋也﹐方得神炁歸根﹐﹝上至泥丸﹞復命﹝下至命蒂﹞﹐而混合之﹐方得神宰於气而合一。倘無回風之妙用﹐則神𨿽宰炁﹐亦不知炁會受宰否。此爲煉金丹至祕之至要。用之至於百日功夫﹐則靈驗已顯。﹝童體百日﹐破體者十年﹐不足一年補之﹐以完此先天之炁也。﹞炁以足而可定﹐神以習久而可定﹐故小周天回風法之當所止也。自此而下﹐皆言小周天火足當止之景。

正陽翁云「丹熟不須行火候﹐若行火候必傷丹。」火足而藥熟不用火矣﹐故有正火之景。遇止火之候一到﹐卽不須行火矣。若用行火﹑亦無益。傷丹者﹐丹熟則必可出鼎﹐而換入別鼎。若不取入別鼎﹐則出無所歸﹐豈不傷丹乎﹖精化炁於炁穴。炁化神於神室﹐故曰別鼎。

崔公《入藥鏡》云「受炁足﹐防成凶。火候足﹐莫傷丹。」煉得黃芽漏鼎﹐白雪漫天﹐嬰兒成像﹐故火候足矣。火候旣足﹐只宜沐浴溫養﹐若不知止足﹐委意行火﹐反傷丹矣。丹成之後﹐天地混合﹑神炁自靈﹐仙師所謂「虛空生白﹑神明自來」﹐故曰﹐天地靈也。

紫陽翁云「未煉還丹須急煉﹐煉了還須知止。足若也持盈未已心﹐不免一朝遭殆辱。」

了眞子云「切忌不須行火候﹐不知止足必傾危。」

此外注疏﹐載有邱﹑曹功按二條。昔邱眞人曰「因長安都統齋﹐未及止火﹐至晚走失三番﹐謂之走丹﹐前功廢矣。須重新再煉﹐後成天仙。」曹眞人初煉精時﹐得景而不知﹐猛喫一驚而已。及再靜﹐而景再至。猛醒曰「師言當止火也。可惜﹐可借﹐當面錯過。」及後再煉﹐不誤景初。而止火之速﹐不待景至四而止火。不速不遲之中。而止火﹐得藥﹐徵關﹐而點化陽神。凡其修聖眞﹐千辛萬苦。萬般可憐﹐煉成金丹﹐豈可輕忽﹐令至傾危哉﹖況凡聖關頭第一大事。此皆言丹成﹐止火之景﹐天仙九還丹火宜此﹐宜此。練精化炁之侯備矣。沖虛子總結前采取﹐烹煉﹐止火等百日關內事﹐至此﹐令學者知參究前聖之說﹐此已下予故曰﹐起之舍也﹐句止。

又沖虛子自言百日關內之火候等祕機﹐而總言之者﹐於故曰「自知藥生而采取﹐封固﹐運火﹐周天﹐其中進退﹑顚倒﹑沐浴﹑呼噓﹐行住﹐起止工法𨿽殊﹐眞機至妙﹐在乎一气貫眞炁而不失於二緒﹐一神馭二气而不少離於他見。三百周天猶有分余象潤等﹐一候玄妙機同於三百候﹐方得炁歸一炁﹐神定一神﹐精住炁凝﹐候足止火﹐以爲人藥之基址﹐存神之宅舍也。

此一段是沖虛子列言百日煉精﹐用火細微條目﹐而精言實悟之旨也。蓋小周天是煉精時火候之一總名也﹐其中事理固多﹐前聖固有各言。其采藥是一候﹐而封固又一候。達摩亦只言二候。采藥者﹐並采封二候而混言之也。又有四候﹐別有妙用者﹐此乃小周天三百內之候也﹐我今遵仙翁而二言之。及周天時言進退候者﹐若不似進退而亦虛擬之爲進退。鉛汞丹法言進退者﹐進則用火入鑪﹐退則不用火而離鑪﹐此實可據而易言。我以多爲進﹐以減爲退﹐亦可據而易言。煉精者則不似此說﹐我今亦只彊勉而虛比﹐不似以爲似。意調六陽時﹐以干用九﹐數之增多爲進。六陰時﹐以坤用六﹐數之減少爲退。旣在周天之內進陽火﹐退陰符﹐非多少爲言則不可。若以用爲言﹐則甚遠矣。

顚倒者﹐除藥物配合顚倒則不必言﹐但言火候中之顚倒。呂仙翁云「大關鍵﹐在顚倒。」初﹐老師言六陽時﹐火專主進升﹐而退後隨之而已。六陽時﹐符專於退降﹐而進又隨之而已。日專者﹐專以進升﹐主於采取。專於退降﹐主於烹煉而已。曰隨後者﹐順帶之義﹐以其往來之不可無﹐亦不可與專主並重用也。此前聖祕機之顚倒也。

沐浴者﹐幹﹐丑﹐寅﹐卯……十二支次第之位﹐凡世法有五行﹐故內丹有五行之諭﹐各有長生之位﹐寅申巳亥是也。火生於寅﹐水生於申﹐金生於巳﹐木生於亥。卯﹐酉﹐子﹐午之位﹐是沐浴之位﹐故丹道活於時之火﹐歷丑寅至卯﹐借沐治之位而稱火工﹐曰沐浴。酉亦如之。舉世愚人邪說﹐尙不知沐浴何以得名﹐何以知沐浴之義之用哉﹖今此只略言捷要耳。便詳於《仙佛合宗》語錄中觀此者﹐可自查語錄中﹐以考其全機。

行住起止者﹐行則仙佛二宗之諭也。住則仙佛二宗之諭也。起則采封二候之後﹐小周天之所起也。止則小周天候足而止火也。

一气者﹐呼吸之气貫串眞炁﹐自采至止不相離﹐離則間斷復貫﹐則二頭緒矣。此由昏沈散亂之心所致﹐甚則二三四緒﹐皆無成之火矣。戒之﹐戒之。然以息气貫串眞炁﹐必主宰於一神而不離﹐若內起一他見﹐則離。若外譽一他見﹐則離。離則無候﹐無火矣﹐焉能气足生气﹖

三百六十度﹖故曰周一天﹐猶曰五度四分度之一。所謂天度之分余爲閏位者﹐非耶﹖知有閏﹐則知天之實周矣。能實周﹐則炁易定﹐丹易成﹐而初生之藥亦易生矣。

玄妙機者﹐不傳之祕也。火候—一皆要如此﹐若不用此﹐則火必不能如法呼吸﹐則滯於眞息而近凡夫之口鼻重濁而爲病。不用此﹐則神亦不能馭二炁﹐而使之行住得其自然﹐一息如是﹐三百息亦皆如是。此古先聖眞皆隱然微露而不敢明言者﹐亦不敢全言者。不如是﹐𨿽曰已周天﹐近於邪說之周天矣﹐亦無用也。所以玄妙機三字﹐又百日煉精化炁之樞紐耳。采封﹐煉﹐止等候﹐俱不可少者。於一炁之外馳欲界﹐爲淫媾之精。著視聽言動﹐爲淫媾之助者。不外馳而復歸一﹐神能直入大定﹐所謂候足火止而基成。如此﹐永爲入藥之基址﹐爲存神人定之宅舍。此所謂「先取白金爲鼎器」者是也。

而道光薛眞人乃有定息用其鉛之旨﹐旣得眞鉛﹐大藥服食。正陽翁謂之抽鉛。

大藥者﹐卽陽精化炁之金丹也。果從何而得﹖亦從丹田炁穴出中。當未化炁之先所生也﹐出丹田﹐但無形之气微﹐附外體爲形。昔曹老師因後有大藥之名﹐便稱此爲小藥之名﹐以其气小故也。及煉成金丹﹐卽化炁之後所生也﹐所出也﹐亦在丹田中出﹐曰大藥﹐實有形之其气﹐如火珠﹐亦是從無而入有也。黃帝曰「赤水玄珠」﹐一曰其一之水﹐一曰其一之情﹐曰眞一之炁﹐曰華池﹐曰蓮池﹐曰地湧金蓮﹐曰天女獻花﹐曰龍女獻珠﹐曰地湧寶塔﹐曰刀圭﹐曰黃芽﹐曰眞鉛﹐如是等仙佛所說異名﹐不過只丹田所生之眞炁。旣成自有之形﹐所以不附外形﹐而惟生於內﹐用於內﹐亦我神覺之﹐可知﹐可見者。及渡二橋﹐過三關﹐皆可知﹐可見﹐此所謂脫生死之果﹐從此便得眞驗矣。

卽行火候煉神﹐謂之添汞。此火候﹐是大周天也。添汞者﹐心中之無神曰汞﹐凡人之神﹐半動於晝而陽明﹐半靜於夜而陰昏。陽如生﹐陰如死。修煉之士﹐必以昏昧而陰者﹐漸消去之。故消一分明﹐添得一分陽。去二分﹐三分﹐四分﹐五分陰﹐則添足二分﹐三分﹐四分﹐五分陽。漸漸逐分掙到消盡十分陰﹐添足十分陽﹐謂之純陽。純陽到無陰睡﹐謂之胎全神全。所以古人云「分陰未盡則不仙」﹐此皆添汞之說也。然所謂添者﹐必由於行大周天之火﹐有火則能使元炁培養元神﹐元神便不離二炁﹐而皆空皆定﹐直至陽神果滿。

若不添汞行火﹐以神馭火﹐則神不陽明﹐如何行得火﹖添得三分﹐五分陽明﹐方行得三分﹐五分火。惟陽明則得二炁﹐而培養元神﹐助成長覺。

若眞炁斷而不生正是不定而藥不生之說﹐此時乃證長生不死之果也。

若不煉神﹐則陽明不就﹐終於尸解而已。

煉神者﹐煉去神之明而至純陽﹐全無陰睡﹐火足炁定而神俱定﹐方是陽神成就。煉神之法﹐全由二炁靜定﹐同之入滅。但二气少有些兒不如法﹐則神不煉﹐陽不純﹐不能出神。但於十月之內﹐不曾出定者﹐僅是尸解之果。何故﹖但有凡夫之呼吸﹐卽有凡夫之生死。最怕水火刀兵﹐分解形神爲二。

所謂尸解者﹐有生死之道也﹐不行大周天之過也﹐二炁及神皆不入定之故也。丹旣成﹐生旣長﹐安可不入一大定哉﹖後學聖眞勉之。

故《九轉瓊丹論》云「又恐歇气多時﹐卽滯神丹變化。」

此三句是沖虛子引足上五句之意﹐自而道至﹐變化止十三句﹐又沖虛子於此承上起下分別聖凡至要天機。

歇气者﹐歇周天火候之气﹐或得坎中實來而點離中之陰﹐勤勤點化離陰爲純陽﹐旣得坎實﹐而點離明矣。不卽行大周天之火候﹐則坎實亦不勤生以點離。或行大周天火候﹐而不合玄妙天機﹐猶之乎不行也﹐亦不能勤生坎實﹐以點離陰﹐便遲滯離陰之神﹐爲純陽之變化。

神丹者﹐卽坎實﹐曰金丹。卽點離﹐則二炁漸化神。二炁漸無﹐獨有神之靈覺在﹐故亦曰煉炁化神。

純陽祖師云「從今別鼓沒弦琴。」

別鼓者﹐另行大周天也﹝明說與小周天不同﹞。沒弦琴者﹐無形聲之義。然大小固不同行火者﹐必先曉得淸曰﹐而後可以言行火。

紫陽眞人云「大凡火候只此大周天一場﹐大有危險﹐切不可以平旦火候例視之也。」

廣成子曰「丹竈河車休矻矻﹐鶴胎龜息自綿綿。」

言不用河車者﹐是百日小周天之事已過﹐故不必用。今當十月大周天之功﹐只用鶴胎龜息綿綿然之火也。《上淸玉眞胎息訣》云「吾以神爲車﹐气爲馬﹐終日禦之而不倦」。前百日﹐以陽精轉河運車﹐此胎息則以轉神入定﹐以神爲車﹐以气爲馬﹐以禦神車。是諭煉炁化神﹐後學亦須分辧著。

白玉蟾云「心入虛無行火候。」

人虛無著﹐是神炁入定而不著相﹐邱眞人所說眞空是也。𨿽行大周天﹐不見有大周天之相﹐便是虛無之妙。

範德昭曰「內炁不出﹐外气不人﹐非閉气也。」

世人言閉气者﹐彊制也。仙道別有天機﹐不與旁門彊制同。𨿽內不出﹐外不入﹐非彊忍也﹑有眞息合自然之妙運者﹐所以入定。白玉蟾云「上品丹法無卦爻。」蓋小周天化炁﹐是有卦爻﹐小成之火。大周天者﹐是無卦爻﹐大成之火。以其化神﹐故曰上品。

彭鶴林曰「若到丹成須沐浴。」

丹成是前金丹之成﹐沐浴者是大周天之諭。言丹成不必用小周﹐旣入十月之首﹐必須用大周。

正陽老祖云「一年沐浴防危險。」

伍眞陽曰﹔「沐浴在小周天固爲諭﹐今言於大周天亦爲諭。在小周天﹐曰二時二月之諭﹐此言大周天﹐言一年之諭。在小周天﹐可以小諭。在大周天﹐可以大諭。防危險者﹐防一定必有之危險也。若仙機有出入﹐則不定其沐浴。若佛法不久住﹐亦不定其沐浴。沐浴最貴有定心﹐防危險者﹐正防其心不定﹐防其沐浴不如法。」

又云「不須行火候。鑪裏自溫溫。」

此言十月不必用有候之火。當用溫溫然無候之火﹐不寒不燥﹐不有不無﹐方是溫溫的眞景象。

王重陽老祖云「聖胎旣凝﹐養以文火。安神定息﹐任其自然。」

道光曰「一年沐浴防危險﹐十月調和須謹節。」

沐浴者﹐無候之火﹐卽大周天也。謹節者﹐謹守沐浴之理也。防危者﹐防其沐浴而外馳不定也。若一年而得定之後﹐必時時在定﹐年年劫劫俱在定﹐又非止一年十月之說而已。

陳虛白雲﹕「火須有候不必時﹐些子機關我自知。」

有候者﹐大周天之火﹐無候之候也﹐乃似有似無之妙。不須時者﹐不用十二時爲候﹐故可入無爲。些子機關﹐是似沐浴而非沐浴﹐常定而神常覺﹐故曰我自知。若不知﹐則昏沈火冷而丹力遲也。

紫虛云「定意如如行火候。」

如如者﹐是如有不有﹐如無不無﹐定意如有如無之候中﹐方得大周天之眞候﹐方是眞行。

又云「看時似有覓時無。」

大周天入定﹐本入於虛無﹐若陡然著無。則落空矣。故曰似有似無﹐不空而空﹐卻是無方是眞空眞定。

又曰「不在呼吸並數息﹐天然子母自相親。」

有呼吸﹐數息﹐是言有爲者之事。今旣人定﹐不在有爲﹐走任天然﹐以證無爲。＿

又云「守眞一﹐則不往來。」

眞一者﹐在前煉精時﹐煉而所得眞精﹐曰眞一。此煉炁時﹐乃眞精之炁得眞神﹐用眞息之炁守之﹐三者合還神﹐曰眞一。俱定不動﹐是息已無息矣。焉有往來﹖

古云「火記六百篇﹐篇篇相似采眞鉛。」

昔《參同契》亦云「火記六百篇﹐篇篇相似。」卻未說出采眞鉛之妙旨。此言似采眞鉛﹐則玄中又玄者盡於是矣。采眞鉛者﹐薛道光所謂定息采眞者是也。篇篇相似﹐總歸大定。

馬丹陽云「工夫常不間﹐定息號靈胎。」

定息於空﹐神自守息﹐而爲胎息。定無間斷﹐神亦常覺﹐而無間斷﹐而胎神始靈。

杏林云「不須行火候﹐又恐損嬰兒。」

初入十月之關﹐必用火候煉炁化神﹐而成嬰兒之胎﹐嬰兒諭神之微也。及胎成﹐嬰兒亦成﹐將出現於外之時﹐則無用火矣。若再用火﹐是嬰兒未完成之事﹐豈不有損於嬰兒手﹖

《中和集》云「守之卽妄﹐縱之又非。非守非忘﹐不收不縱﹐勘這存存的誰。」

大周天入定﹐似有似無。似有卽神炁之定﹐似無是神炁在定﹐而不見在定之相。若曰守﹐便著於有。著有﹐卽起有之忘念。縱之而不照﹐則神炁離﹐而非定之理。但微有似存﹐若二炁存﹐則

神亦存。神存則二气存﹐俱存在定﹐便俱虛無﹐無上之妙境在是矣。

鶴林子云「及至打熬成一塊﹐試問時人會不會﹖不增不減何抽添﹖無去無來何進退﹖」

神炁合一﹐俱定入一塊﹐則無火矣。不似小周天之有增減﹐不增不減﹐不有抽添﹐息無往來﹐有何進退﹖此歸一而漸歸於無之說也。

張靜虛云「眞候全非九六爻也﹐非顚倒﹐非進退﹐機同沐浴又還非﹐定空久定神通慧。」

眞候者﹐火候定而空矣﹐不用小周天之九六﹐不同其顚倒沐浴等﹐而惟定空。久定久空﹐神通慧照﹐朗然獨耀﹐同於世尊之涅盤﹐而滅盡定矣。

丘長春云「息有一毫之不安﹐命非已有。」

有息則有生死﹐無息則生死盡矣。心定息自無﹐則命爲我所自有﹐由我得無死之道也。若有一些息不盡定﹐則命在息﹐而不爲我有矣﹐由天地陰陽閻君所主張矣。此皆言煉炁化神﹐十月養胎﹐大周天之火候也。此又沖虛子總上文眾聖眞所言大周天火候一段而言之也。

予亦日﹕「大周天不計爻﹐固非有作﹐溫溫相續﹐又非頑無。初似不著有無﹐終則全歸大定。切不可爲無﹐以爲有了﹐則落小解之果。又不可住火﹐以爲常行﹐則失大定之歸。將有還無﹐一到其定﹐則超脫出神﹑飛升沖舉之道盡之矣。」

又﹐沖虛子自言大周天之旨﹐又兼叮嚀勸誡﹐不計爻象者﹐乃無爲之﹐異於小周天﹐有溫溫﹐非全無﹐是周天初之似有似無之實理也。大周天之初﹐正是一二三月之時﹐曰似存者﹐尙有有。曰似無者﹐未眞無。所以猶有些子凡夫食性在﹐猶有些子息故也。乃至全歸大定﹐息無食性無﹑所以《金碧龍虎上經》云「自然之要﹐先存後亡。」兪琰又注之曰「先存神於气穴﹐而後與之相亡。神自凝﹐息自定」是也。

然又當知火本欲自於無﹐若不知先似有之妙﹐而據執曰「本無何必用似於有﹖」則必墮在全無而不能至眞無﹐落於尸解之小解也。又當知火起於似有﹐而求必歸於無﹐若不知有非了手而據住於有﹐常行於有而不無則亦墮在全有﹐何以得大定之歸﹐經萬劫而不死﹖終止於守戶鬼子﹐亦爲尸解之類﹐終歸生死之途。想當初﹐煉精補炁﹐受多少萬苦千辛﹐始得證千萬劫不傳之祕而得傳以至於小成﹐又安可惜忽其大成而不求必成哉﹖

我又囑之曰「將有還無﹐一到眞定﹐而能長定於虛無之境﹐則超脫出神﹐飛升沖舉之道盡之矣。此大周天之火所以爲成仙﹐成佛﹐了道之總要也。」

我又以化炁化神而總言之﹐「前百日煉精化炁﹐必用有爲之工﹐是從無而入有﹐卽佛法中萬法歸一之義也。後十月煉炁化神﹐必從有自至無息﹐是從有而入無﹐卽佛入四禪滅盡定也﹐是一歸於無之說也。此仙佛二宗之祕法﹐不可少之要機也。沖虛子今爲後來聖眞重宣明之﹐以接引後聖師﹐印證仙傳﹐並免後學執有爲﹐執無爲﹐執有候﹐執無候之爭立門戶而妄擬之者。

若此天機。

自此句至結尾句了又皆沖虛子總結火候全經之言﹐再指煉神還虛向上之祕機﹐以爲後聖證。

羣仙直語﹐以前羣仙﹐皆有直言在世﹐而人不能悟。

固非全露。

從古至今﹐言火候者甚眾﹐並未全言﹐或一句﹐二句而已。旣不全﹐後人如何作用﹖如何擬議﹖所以世之凡夫妄猜﹐惟有仙份者﹐自有仙人來度耳。

然散之則各言其略﹐集之則序言其詳。

完全火候不必盡出於予之齒頰﹐而此書出世﹐則爲來劫萬眞火經根本﹐從來見者﹐自能從斯了悟﹐不復疑墮旁門。

旁門者﹐有相之火﹐忍气著相稱爲行火﹐知此仙火自然之定﹐則不復爲彊制之邪火。

而陽神自就﹐劫運自超矣。

習定﹐入定﹐成定﹐皆爲出神﹐超神之所必用﹐而必證果者﹐故於此歷年所證。

但於出神之後﹐煉神還虛﹐九年之妙﹐𨿽非敢言﹐而《中和集》云「九年三載常一定。」便是神仙﹐亦直言之矣。

出陽神是初成神仙時﹐卽母腹中初生的孩子一般﹐𨿽具人形﹐尙未具足之人形﹐故諭曰嬰兒。故古言曰「孩兒幼小未成人﹐須籍坤娘養育恩。」乃諭爲乳哺三年﹐前聖所言成就只一二年是也。

乳哺者﹐神炁已定﹐而又加定之慧﹐加至於常常在定而不必於出﹐便似乳而又乳﹐至於成大人一般。神旣老成﹐若卽行煉神還虛﹐九年之工﹐則此卽爲九年內之煉數。若有救世之願未完﹐且不必煉九年﹐而權住世以救世。及欲超世﹐而上升虛無﹐則必從九年而還虛矣。

實非世學所能輕悟。輕用者﹐必俟了道之士以虛無實相而用之。

了道之士﹐是出定之神仙﹐惟得定﹐是得虛無之初基﹐而後可致虛無之極致處﹐方能悟此﹐用此。

第不可一乘旣得﹐便稱了當﹐不行末後還虛﹐則於神通境界必竟住腳不得。

神通境在化神時﹐神也通靈而無礙。在還虛時﹐神也更加通靈而無礙。此言神通﹐是言初得之神通﹐尙未大成﹐故曰住腳不得﹐若住腳﹐則止於神仙。猶有還虛﹐而至於天仙者。

後來者﹐共勉之。

第五章

煉已論

已者卽我靜中之眞性﹐動中之眞意﹐爲元神之別名也。以吾心之眞性﹐本以主宰乎精气者﹐宰之順﹐以生人﹐由此性。宰之道﹐以成聖﹐亦由此性。有不得其先煉者哉﹖當藥生之時。不辭其爲時﹐煉藥之後﹐不辭其爲候。藥將成﹐或以己念而復失。神將出﹐或以己念而復墮﹐欲其气之淸眞﹐己未純﹐必不得其淸眞。欲其神之靜定﹐己未純﹐必不得其靜定。安能超脫習染而復气胎神哉﹖

古云「未練還丹先煉性﹐未修大藥先修心」﹐蓋爲此而言之也。

昔馬自然云「煉藥先須學煉心﹐對景無心是大還。」張虛靜云「欲得身中神不出﹐莫向靈臺畱一物。」

能煉之者﹐因眼逐於色而用觀﹐則煉之於不睹。耳逐於聲而用聽﹐則煉之於不聞。平常日用﹐必當如是先煉﹐則已念伏降﹐而性眞純靜。所以《元始天尊得道了身經》云「聲色不絕﹐情气不全。萬緣不絕﹐神不安寧。」必先煉之﹐煉气煉神﹐方不爲境物顚倒矣。采藥而藥卽得﹐築基而基卽成﹐結胎必就方名復性之初而煉己之功得矣。

蓋先聖始言煉己者﹐謂其有諸相對者﹐是性之用於世法﹑世念中﹐而逆旋言之也。終言煉己者﹐以其無相對者﹐是獨還於虛而寂滅盡定而言之也。始終皆煉本性而成眞﹐能全眞性者﹐卽仙也。非眞性者﹐卽非仙也。

世之愚人不知仙卽是佛﹐謂仙必意與佛不同﹐不信請《法華經》云「如來天仙道﹐微妙難思議。」旣不信佛言﹐又何必彊談佛﹐不但謂不知仙﹑不知佛﹐而亦不知自己眞性﹐徒狂言妄語以惑世﹐自墮於仙佛法海之中﹐不能見一浮沈﹐眞可憐也。

第六章

築基論

沖虛子曰「修仙而始築基。築者﹐漸漸積累﹐增益之義。基者﹐修煉陽神之本根也﹐安神﹑定息之處所也。基必先築者﹐蓋謂陽神之所成就純全而顯靈者﹐常依精气而爲用。

神原屬陰﹐精气屬陽。依陽精眞气﹐則能成陽神。不依陽精眞气﹐則不能成陽神﹐止爲陰神而已。精气旺﹐則神亦旺﹐而法力大。

精气耗﹐則神亦耗﹐而靈光弱。此理之所以如是也。欲得元神常住而常靈覺﹐亦必精气常住而長有基也。自基未築之先﹐元神逐境外馳﹐則元气散﹐元精敗﹐基愈壞矣。

且精之逐於交感﹐年深日久﹐戀戀愛根﹐一旦欲令不漏而且還气﹐得乎﹖气之散於呼吸﹐息出息人﹐勤勤不已﹐一旦欲令不息﹐而且化神﹐得乎﹖神之攝於思慮﹐時遞刻遷﹐茫茫不已﹐一旦欲令長定﹐而且還虛﹐得乎﹖此皆無基也﹐是以必用精气神三寶合煉﹐精補其精﹐气補其气﹐神補其神﹐築而基成。惟能合一﹐則成基。不能合一﹐則不成基。所謂打成一片﹐正爲此而言之也。

及基築成﹐精則固矣﹐气自還矣﹐證人仙之果矣。爲出欲界。升色界之基者﹐以此。爲十月神定者之基﹐以此。而九十月不昏睡者﹐有此基也。十月神不外馳﹐而得入大走者﹐有此基也。所以煉气而气卽定﹐絕無呼吸一息。煉神而神卽虛﹐而不昏迷一睡。此所謂陽神之有基也。基成由於陽精無漏﹐而名漏盡通。無基者﹐卽無漏盡通也﹐一陰靈之性﹐五通之果。

五通者﹐陰神之神通也。若陽神﹐則有六通﹐多漏盡通也。

六通者﹕天眼通﹑天耳通﹑神境通﹑宿命通﹑他心通﹐漏盡通。此一通﹐爲陽神之所多。餘五通﹐陰神同。

不免死於此﹐而生於彼。宅舍難固﹐陰神可益哉﹖陽神之基﹐可不亟築哉﹖可不亟究哉﹖彼淫垢敗精者﹐反誑人曰﹔「采補築基」﹐欺騙愚夫﹐大悖正道﹐可不誡之哉﹖世人乃不知先天爲至淸至靜之稱﹐所以變而爲後天有形之精者。此先天也。動而爲先天無形之精者﹐亦此先天也﹐判而爲後天有形之呼吸者﹐亦此先天也﹐此順行之理也。

元气爲生身之本凡一身之所有者﹐皆由元气之所化生。至於逆修﹐不使化爲後天有形之精者﹐因此先天也。不使動爲先天無形之精者﹐定此先天也。不使判爲後天有形之呼吸者﹐伏此先天也。證到先天﹐始名一气﹐是一而爲三﹐三而復一﹐有數種之名﹐卽有數種之用。故不知先後淸濁之辧﹐亦不可以采取眞气。

第七章

煉藥論

沖虛子曰「仙道以精﹑气﹑神三元爲正藥﹐﹝元精﹑元气﹑元神曰三元﹐皆先天也﹞。以煉三合一﹐諭爲煉藥。」鬼穀子云﹔「道以至神爲本﹐以至精爲藥﹐以沖和爲用﹐以無爲爲治﹐長生久視之道成矣。」若不如此﹐卽非金液大還丹之法。

其理最精微﹐其法最祕密。昔鐘離祖曾十試於呂祖。丘祖受百難於重陽。我伍子切問道二十載於曹還陽。

逢師於萬曆癸已冬三月﹐受全道於壬子年三月。以壬癸計之﹐二十年也。方才有得。是以世之茫然學道者﹐及偶然漫談者﹐皆不知何者爲眞藥﹖何法爲眞煉﹖徒然空說向自己身心而求﹐實不知有至靜之眞時眞機也。

夫至靜之眞時﹑眞機者﹐以是此身心靜極﹐卽諭亥之末﹑子之初也﹐陰靜極必有陽動﹐則气固有循還﹐眞機自然復動﹐此正先天無形﹑元气將動而爲先天無形之元精也﹐卽此先天無形之精﹐便爲藥。物旣有藥气生機﹐必有先天得藥之覺。卽以覺靈爲煉藥之主﹐以沖和爲煉藥之用﹐則用起火之候以采之。須辧藥之老嫩﹐采之嫩﹐則气微而不靈﹐不結丹也。采之老﹐則气散而不靈﹐亦不結丹也。得藥之眞﹐旣采歸鑪﹐則用行火之候以煉之﹐行小周天之火也﹐藥未歸鑪而先行火。

純陽呂祖曾誡之曰「無藥而先行胎息﹐彊畱在腹﹐或積冷气而成病。

藥竟外耗而非爲我有。藥尙未火鼎中。而妄行火﹐卽所謂「鼎內若無眞種子。猶將水火煮空襠。」

不成大藥藥已歸鑪﹐而未及行火﹐則眞气斷而不續﹐亦不成大藥。

藥在外﹐由火以采之而歸鑪﹐亦由火烹煉之﹐方在鑪中成變化。已得藥歸鑪﹐火斷而不行﹐則眞气亦斷而不住。及再行火﹐𨿽周一天﹐終與前不續﹐如何成大藥﹖所謂外火𨿽動而行﹐而內符不應﹐則天魂﹑地魄不相交接是也。

若純純然加意於火﹐則偏執著於火﹐而藥亦消耗。﹝執著用心於火﹐則後有相而忽燥﹐近於外道之存想﹐非自然之天機妙用。﹞

若悠悠然不知有火﹐則昏迷散亂。

行火之時﹐若心不誠則不靈﹐或昏迷。十二時之一行﹐或迷失刻漏之數﹐或忘沐浴之候﹐或不知以何數周於天﹐或已周而猶不止。

皆是失火﹐而藥亦消。

火不能畱藥﹐焉得不消﹖卽神不畱气之意。

皆不成大藥。

已上皆言孤陰寡陽﹐偏有偏無之危險也。

若火間斷﹐而工不常﹐藥𨿽將成﹐而復壞。

火所以煉藥﹐古云「火藥一處居。」行火之法﹐愈久而愈密﹐愈密而愈精﹐斯則必成大藥﹐必成服食。或有時神逐見聞﹐淫念馳外而著魔﹐則離人。火離藥﹐工不常矣﹐如何成大藥﹖𨿽將成﹐猶有退散之危險。

若久行火﹐而不知止足﹐藥𨿽已成﹐而復壞。

火足矣﹐卽成大藥﹐安得不止火﹖於此而采﹐而藥則不復爲後天有形之精。若不止火﹐不采﹐而不能生服食之大藥﹐則大藥必隨生機﹐而將妄行矣。

皆不成服服。修眞必使神﹑气相均﹑相合﹐火藥應宜﹐以呼吸之气﹝卽火也﹞。乘眞气爲動靜﹝卽藥也﹞﹐以眞气之動靜﹐定眞息之根基。

眞气歸根﹐則眞息亦定於根。二气合一於根﹐以爲胎神之基也。

則火藥卽不著千一偏﹐又無彊制縱失之患。如此而采﹐方得小周天之妙理﹐方成長生之大藥﹐始名外金丹成也。馬丹陽云「因燒丹藥火炎下﹐故使黃河水逆流。」《玉芝書》云「玄黃若也無文媾﹐爭得陽從坎下飛﹖」此祖祖眞眞服食飛升之至寶﹐乃上上之玄機﹐學者最宜參悟而精修者也。得此眞藥服食﹐自可進修行大周天之火﹐以煉气化神。煉气而息定﹐煉神而神圓。陽神升遷於天門而出現﹐神仙之事得矣﹐中關十月之事畢矣。其後面壁﹐煉神還虛﹐九年一定﹐以神仙而頓悟性於無極﹝形神俱妙﹞﹐總練成一个不壞﹑淸虛聖身﹐皆由煉藥合仙機﹐而得成丹﹑成神之所至也。

故凡大修行﹐上關大成事﹐必如此則畢矣。於此法中﹐始於百日采藥﹐而成服食者﹐無量壽之地仙也。中而十月胎成﹐脫出陽神之果者﹐超出陰陽之神仙也。終而九年面壁﹐煉出還虛之果者﹐超出盡劫運之天仙也。

初得神仙﹐乃得大定而出定。但得定由於守中﹐而出定則居泥丸﹐故世尊已入滅﹐而亦人於泥洹是也。至此後還虛﹐而又入定於泥丸。古云「性在泥丸命在臍」﹐蓋言了修命之事在臍﹐了修性之事﹐在泥丸也。泥丸之定﹐則非從前者比九年一定者﹐特以始入之時而略言之﹐或百年﹑千年﹑萬年﹑一劫﹑百劫﹑千劫﹑萬劫﹐皆可入爲一定﹐此正天仙佛之超劫運者。

有緣得遇者。見此天仙直論﹐其亦齋心以識之。

第八章

伏气論

沖虛子曰「人之生死大關﹐只一气也。聖凡之分﹐只一伏气也。而是伏義﹐乃爲藏伏﹐而亦爲降伏。

藏伏者﹐深藏歸伏於元气之根。降伏者﹐受攝嚴密不許馳於外。此二者﹐亦有防危慮險之意。

惟能伏气﹐則精可返﹐而復還爲先天之气。神可疑﹐而復爲先天之神。所以煉精者﹐欲以調此气而伏也。

煉精小周天﹐調其息而伏﹐爲其不能頓伏﹐故用漸法調而伏。

所以煉神者﹐欲以息此气﹐而伏也。

煉神大周天﹐胎息其息而伏﹐爲其不能頓息於無﹐故亦用漸法。胎息者﹐其息似有似無﹐乃至無有無無﹐而伏於寂靜。

始終向上之工﹐只爲伏此一口气耳。所以必伏而始終皆伏者﹐是何故蓋當未生此身之時﹐就二气初結之基﹐在丹田隱然藏伏爲气很。久伏於靜﹐則動而生呼吸。是知靜伏而後﹐生呼吸之气﹐以成人道者﹐曰順生也。而是逆修﹐曰仙者﹐必當由呼吸之气﹐而返還復爲靜﹐此气伏伏气之順逆理也。及呼吸出於口鼻﹐而專爲口鼻之用。呼吸出於口鼻﹐則生死之途矣。離口鼻﹐則離生死。

眞气發散於外﹐遂至滯損此气﹐則爲病耗散此气﹐則爲死。蓋不知伏爲所以復之故。

伏著﹐欲將呼吸復還於气穴﹐而後元气能歸﹐元神能凝﹐三者皆能伏於气穴也。

而亦不知行其所以伏。

行其所以伏者﹐言有至妙﹐至祕之天機。呼吸合於天然者﹐爲眞。無气得合當生當采者之時爲眞﹐無神合虛極靜篤者爲眞。三者皆眞﹐而後﹑得所伏之理﹐行之而必成。不然﹐則是外道也。

安保其久生﹐而超生死於浩浩劫之外耶﹖有等妄言伏气者。而不知伏气眞機。終日把息調﹐而口鼻之呼吸尢甚。癡心執聞息。而腹中閉塞難容。

哀哉﹗此妄人之爲也安能見其气之伏而靜定耶﹖邱眞人曰「息有一毫之不定﹐命非已有。」

息得呼吸絕﹐則生死之路絕﹐息有呼吸不定﹐故不免於生死。

古人托名調息者﹐世人之息一呼﹑一吸均平﹐無用調矣。仙家托名調息者﹐非世法之用﹐乃調其元气﹐而至有爲。其以神取气﹐行之必住﹐住之必行。在乎停﹑住之間而調之也。隨往來之理﹐而不執滯往來之形。欲合乎似無之呼吸也。似心息相依之說。

古人托名閉息者﹐而內則空空﹐如太虛應物﹐欲合乎無極中之靜伏也。此伏气之要﹐正修士實用﹐所以證道之工也。但此天機妙絕﹐不易聞知。

無極者﹐無﹐一气之始﹐一判則爲天地。今言無極者﹐乃言天地及一气俱未有之先﹐卽如父母尙未有之先﹐正是言虛極靜篤景象。妙悟必至﹐如此爲眞靜伏。

總之﹐爲化气﹑化神之祕機。古人云「長生須伏气。」自周天而歷時﹐日﹑年﹑劫﹐惟伏此气。

言有一小周大之所伏﹐有一大周天之所伏﹐一日之所伏﹐一年﹑一劫之所伏。或暫﹑或久﹐而能成其一伏者﹐眞有道之士也。

此气大定﹐則不見其從何而伏始﹐亦不見其從何而伏終。無終無始﹐亙萬古而無一息﹐與神俱空俱靜﹐斯謂之形神俱妙之境也惟聞天仙正道者﹐方能識得此理。惟有三寶全得者﹐方能頓悟此工。

三寶者﹐元神﹑元气﹑元精﹐若一寶非元﹐則不爲寶﹐屬於後天者﹐無用亦不得爲全功。此功者﹐卽上內如太虛﹐證人無極靜定者。言若三寶會合﹐煉精化气﹐而後可行常定﹑入定工夫。若未化气﹐則亦無用。

此爲有大志之聖眞﹐請究之而實悟之。

第九章

胎息論

沖虛子曰「古《胎息經》云﹕胎從伏气中結﹐無從有胎中息。斯言爲過去﹑未來請佛﹑神仙﹑天仙之要法也。」男子身中本無胎。而欲結一胎﹐必要有因。則因伏气於丹田气穴中。而結胎﹐是胎從伏气中而結也。元气靜而必動﹐欲得元气不動﹐必要有藏伏﹐因有胎﹐卽藏伏之所﹐乃息而不動﹐是气從有胎中而息也。胎因愈狀气而愈長﹐气因愈長胎而愈伏﹐共修成一个圓滿胎神﹐斯所以爲神仙﹑天仙之要法﹐非此抑將何以成之﹖然胎息與伏气本是一事﹐何分兩論﹖只因懷胎必用胎息﹐而後成胎﹐而神住胎。古人皆以胎息言之﹐今亦詳言於煉气化神時也。伏气而得精還化气﹐煉藥以得大藥。古人只言伏气﹐今亦因之言伏气﹐𨿽兩言之﹐則互明其理﹐令人知兩言之妙﹐而不妄疑妄執其爲兩。

予願再詳譯而直論之。夫人身初時﹐只二气合一﹐爲虛空中之一气也﹐無胎亦無息也。因母呼吸而長爲胎﹐因胎而長爲胎息。及至胎全﹐妙在隨母呼吸而爲呼吸﹐所以終日呼吸﹐而不追悶。此言不由口鼻﹐只臍相連﹐故能似無气息一般。此眞正胎息景也。

古人謂內气不出﹐外气不入﹐非閉息之說。正言由臍相連者﹐離胎而息卽斷﹐無母臍與子臍相連﹐不得不向自身口鼻起呼吸﹐卽與胎中呼吸同﹐而暫異其竅耳。逆修返還之理﹐安得不以我今呼吸之息而返還爲胎中之息耶﹖凡返還呼吸時﹐以口鼻呼吸之气而復歸於胎息之所。抱朴子日﹕「得胎息者﹐能不以口鼻呼吸﹐如在胞胎之中﹐則道成矣。」﹝臍間無气結成丹﹞如處胎息之時﹐漸漸煉至胎息﹐亦眞無。

眞無者﹐滅息靜定之義也。謂胎中之息亦眞無之﹐此正禪家萬法歸一﹐一歸於無之說也。

方是未生時﹐而返還於未有息﹑未有胎之境界﹐不落生死之途者矣。所以得如此者﹐亦非驀然無所憑依﹑配合﹐便以呼吸歸中﹐可爲胎息者。

但呼吸之气﹐最難制伏﹐必有元气相依﹐方可相定﹐而成胎息。然胎息何以知其成也﹖以呼吸歸於胎息﹐則口鼻無呼吸而成胎息﹐是其眞成也﹐終不復至口鼻爲呼吸。眞神定者﹐亦似此。

若凡夫外道﹐不知元气者爲何﹐而妄曰入定心息﹐其息不能久住於胎所﹐𨿽忍气﹐而气無所容﹐及气急殺人﹐而終不能彊忍。口鼻之气﹐更呼吸浩浩。皆由悖卻世尊所謂無生法忍者之所爲也。世之假道人﹐假禪人﹐皆如此﹐亦後學聖眞之所當辧而自防危險者也。

所謂孤陰不成者﹐此亦其一也。呼吸之气﹐乃後天有形之陰物﹐故亦如此言之。

必要有先天气機發動之時﹐又有元靈獨覺﹐及呼吸相依﹐三寶會合﹐已先煉成大藥者﹐卽轉歸黃庭結胎之所於此之時。

此時者﹐是當此結胎之時﹐皆言先時所化气﹐而至此始言結胎之意也。此正申明必要練精化气﹐以气助神﹐以神主胎以呼吸結胎﹐方成眞胎息。

而後以胎息養胎神﹐得神气乘胎息之气﹐在中一定。

神气與胎息相乘﹐方是有配合的修眞胎息之功。所以能成眞胎﹐得眞定。若無是气﹐便不是金剛不壞之身。生中只有昏沈﹑瞌睡﹐如何能長覺﹑長明以長馭气﹐入大定成胎乎﹖﹝有間斷﹐卽無胎息也。﹞

气入大定﹐卽是結胎之始﹐正《入藥鏡》云「初結胎﹐看本命」。

本命者﹐二气也。元气爲生身之本﹐呼吸器爲生身之具。而結胎之初必要本命二气﹐隨神之號令﹐同凝於中﹐而爲眞胎息者也。

如是久久。無一息之間斷。綿綿密密﹐無時無刻﹐而不是在胎中。無息之景﹐眞正陽神大定﹐絕無動靜生滅﹐卽是胎圓﹐乃進還到如母胎初結一气﹐未成我而未分精气與神之時﹐正《入藥鏡》云「終脫胎﹐看四正」而得者。

看四正者﹐驗四正工夫之有無也。有﹐則胎尙未圓﹐以其有﹐乃養胎之工也。無﹐則曰滅盡定﹐而陽神成就矣。

胎息還伸﹐因曰畢矣。畢其十月中關之事﹐神仙之證也。又後工夫猶有向上田煉神還虛﹐而證天仙者﹐在所必當知﹐故遷神於上田而出天門﹐以陽神之所顯見者倏出而倏入。何也﹖當前十月之內﹐而或有出者﹐是不宜出之出也﹐由六根之爲魔而妄出。

魔者﹐陰魔﹑陰气未盡也。

妄出﹐則神走而著魔境。而息亦走於口鼻。必急入﹐則依於息﹐而歸胎。

此一段﹐再詳指示人﹐以十月內之所當防此危險者。

此時之出﹐是當出而出也。

昔藍養素胎成當出而不知出者﹐故劉海蟾寄書與之﹐指示出神之訣。

故起一出念﹐而出陽神於天門。

天門者﹐卽《傳道集》所言頂門是也。﹝古人於此贊之曰「身外有身」者是也。﹞

若出之久﹐恐神迷失而錯念。

古言「十步﹑百步﹐切宜照顧」者﹐此也。

故卽入上田﹐而依於虛無之定所﹐以神旣出胎﹐諭同人生之幼小﹐須三年乳哺。乳哺者﹐以定爲乳哺也。又言九載﹑三年一定者﹐言出定之初時而入定﹐以完成還虛之天仙也。證到至虛至無﹐卽證天仙矣。然是時也﹐入定時多﹐出定時少。又宜出之勤而入之速也。我故曰「出定之初﹐卽爲入定之始也﹐𨿽天仙已證﹐亦無不定之時也。此猶仙佛以上﹐無仙無佛之妙境﹐而天仙佛之至者也。後來聖眞﹐共知之﹐共証之。

此書稿成於天啟壬戌歲﹐實欲藏之爲門下學者﹐又非普度眾生之心專於己﹐而不兼乎眾﹐並非善與人同之意。故此集注﹐以傳後來。使世之畱心性命﹑專心道德者﹐有緣遇師﹐傳之口訣。得此書印證﹐自有悟入。如雲開月皎﹐塵靜鑑明﹐包諸幻以歸眞﹐總萬法而歸一。三元循於內﹐神自朝元。依此而行﹐精思不怠。乘白雲而歸故里﹐端從此始矣。

