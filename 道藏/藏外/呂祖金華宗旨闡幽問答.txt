呂祖金華宗旨闡幽問答

淸惠覺撰

問﹕先天之學﹐心也﹔後天之學﹐迹也。欲免輪回﹐須從無形做功夫﹖

答曰﹕無從做功夫。究竟何以做﹖將謂靜中可得﹐動則失。不知動之所以失﹐由靜之無以得。夫靜無得﹐動有失﹐皆未達道也。汝所云﹐形而上﹐止言其當然﹐未識其所以然﹐刻下惟於有迹探無迹﹐有迹而無迹﹐迷者千里﹐悟者一朝。

又問﹕何是有迹探無迹﹖

答曰﹕空嗟男子學嬋娟﹐妙裏尋芳總一偏﹔不識正中中又正﹐無端起處是眞玄。

問﹕如何心得靜﹖

答曰﹕事事物物窮之難﹐時時刻刻存之易。存者存其心﹐心存方有主﹐有主方能治事﹐夫一操一捨之間﹐天人之分﹐賢愚之別﹐未可輕視也。但存心易於斷續﹐行之久﹐自無間。無間則續﹐續則光明﹐光明則气充。气充則昏散不除而除矣。噫嘻﹗天下事﹐惟此事大﹐餘皆末焉耳﹗百忙之中寸存﹐萬事中一理。不體此二語﹐終難入於聖域。

問﹕觀心﹖

答曰﹕觀心淸靜。心本無二﹐止一精眞。通前徹後無他﹐不離見聞緣﹐超然登佛地。然觀心亦有深淺﹕有彊觀﹐有自然觀﹔有塵外觀﹔有塵內觀﹔有不內外觀﹐有普觀。爾將何觀觀心乎﹖吾道一步一步﹐亦不中躐等﹔而參之終始地位﹐亦不外此﹐起手卽是落手。從觀起手﹐功夫也。觀深﹐妄淨﹐方是眞空。若止言空理﹐而不假觀行﹐則是口頭禪﹐凡夫終是凡夫﹐何爲修也﹖

問﹕回光返照﹖

答曰「不照何以見﹖非筏莫渡。非非筏﹐莫渡渡﹐卽是渡。筏終是筏﹐見筏無筏﹐知渡非渡。回光不以目﹐而以心﹐心卽是目。久久神凝﹐方見心目朗然﹐不證者難言此﹐反啟著相之獘。不證由於精虛﹐且觀心覺竅﹐以生其精﹐精稍凝卽露﹐卽見玄關竅妙。參悟功夫方有著落﹐不然是渺茫之言﹐言之亦覺自愧欺人。吁﹗大道幽深實難言﹐一步一步到花妍﹔花中有實卻無實﹐卽是凡夫超後天。無有廣大﹐靈慧千萬裊娜﹐法座寬深﹐說法無際。且待爾等造就﹐日積月累﹐心開見佛﹐方知龍眠深處不吾欺也。」

至於眼觀臍下﹐是外功。內功心目生﹐才是眞丹田。左轉右轉﹐其理本同。丹經云「自然之所爲兮﹐非有邪僞道。」又有眼前見光者﹐鼠光也﹐非虎眼﹑龍精之光。心光不屬內外﹐若色目望見﹐卽爲魔矣。汝等污染久之﹐一時難淸其實。生死事大﹐一念回光﹐收復精神﹐凝照自心﹐卽是佛燈。滿屋財气﹐只在各人認眞﹐不認眞﹐看吸得多少﹖我此事﹐神鬼俱驚﹐惟有德者當之。何謂佛燈﹖常令燭照﹐卽是佛燈。與其屋內屋外點燈供我﹐不若此一盞燈徹夜不昧﹐照徹五蘊皆空﹐方知救苦救難一尊觀世音。

心燈一盞﹐人人本有﹐只要點得明﹐便是長生不死大仙人。汝等勿要忘了此心﹐使神昏昧無主﹐則精神散漫。此法直揭大乘宗旨﹐一超直入功夫。回光者﹐卽他日身後明白境﹐不獨現在也。必須逼我說出來﹐汝等才發信心﹐亦大泄天機矣。汝等照此行去﹐不期效而自效﹐平生參學﹐方貫串得來。不是今日東﹑明日又西﹐說些野狐禪便爲了事。

問﹕何才謂之上菩提路才爲到家﹖

答﹕本未離家﹐只因自心迷惑﹐指南爲北﹐以致有千程萬途之跋涉。其實﹐只在當下。拾得衣中珠﹐仍是自己珍。一念回光﹐卽是在那菩提路上﹐家園切近﹐上好叢林﹐不用出家﹐卽此是蘭若。我此法心傳﹐卻是一超直入功夫﹐謂之保本修行﹐力聚者開宏光天化日也﹐不爲希罕。卽力淺根劣﹐亦不失小仙小神身分。諸子領之。

問﹕從性學入手否﹖

答曰﹕性學﹐非命學不了。先從性探引命之作﹐命通方得徹性。性非命﹐不徹﹔命非性﹐不了。故《易》云「窮理盡性﹐以至於命。」盡性罷了﹐又何以至於命﹖不得窮到底﹐焉知神物隱於此﹖可以生人﹐可以殺人﹐生殺只在這个﹐並非另有玄關。

又問﹕守眞如之性可乎﹖

答曰﹕眞如之性怎能守得﹖旣曰如是活活如如﹐何容擬議﹖擬議尙不能﹐焉能守之﹖不守而守﹐無可守也。守則把持﹐眞如不現。莫把捉﹐四大本空﹐五陰非有﹐何處容汝撈摸﹖

問﹕致心一處﹖

答曰﹕致心一處固然﹐然心無定處﹐又須活潑﹐善探不在形色﹐形色俱是後天。知者﹐心之用﹔空寂者﹐心之體。若著在後天﹐則是气質用事﹐理之不盡﹐了之不能矣。

又問﹕若不致心一處﹐如何得主張﹖

答曰﹕超動靜﹐得主張﹔無主張﹐卻是主張。莫荒唐。飄飄蕩蕩﹐雷雨風雲現樣﹐造化齊彰﹐活活潑潑﹐不是尋常﹐卻是尋常﹐天花亂墜﹐諸神獻瑞實堪慶﹐快平生﹐一了百當。舉目神光大法場﹐結果一起光。說甚恍朗﹐莫把捉﹐仔細詳﹔把捉則愈馳愈遠﹐止有火熾﹐而無水養﹐水火不均平﹐焉得神丹長﹖道人總是徹骨談﹐毫無誣彊。爾等善體﹐大道在望﹐實不待來生再了﹐轉瞬大光明照徹﹐五蘊皆空﹐彌綸世界如掌。

問﹕神入气中﹖

答曰﹕如何入﹖神不入气中﹐無不在耳。所謂神入气中者﹐後天之神耳﹐非先天之神途路。入門功夫﹐气中卽心中﹐要仔細認﹐卽玄關之啟處也。若著力﹐則鑿﹔非玄關之啟處﹐周身之气也﹐大有危險﹐不可不知。玄關﹐乃天地之正中。竅中有竅﹐亦無可指之處﹐若有可指﹐則是造化五行中﹐焉是出造化事﹖玄學不落造化﹐卻有造化﹐非身體力行自證者﹐不能語語。金鍼句句入彀﹐默會而已﹐不在多言。

問﹕神气﹖

答曰﹕神無質﹐神卽气也﹐神气不能分。離气﹐則神無所立﹐亦無所爲气矣。气運卽是神運。

又問﹕神气旣不能分﹐道家又何云煉气化神﹖

答曰﹕存淸去濁之謂。惟淸﹐故靈。神卽气之淸者也。若煉神還虛﹐虛非气乎﹗气卽神﹐神行乎气﹐又謂反其所由生。

問﹕以气感气﹖

答曰﹕以气感气固然。若指人身中气﹐眞﹑凡而不可用矣。何時超升仙境﹐不是如此沖虛之气﹐摸不著點點心兒索。至於運气小術﹐亦可栽培肉身﹐以延其壽﹐若以爲大道必須肉身上做工夫﹐則是旁門之言。沾著些須不是他﹐要從無沾依中幻化爲用﹐不是這般說法﹐卻是那邊行履﹐光明法界﹐何處容情﹖佛語亦中聽﹐仙家奏樂音﹐可惜人不懂﹐缺少个知音。總之外功於大道無涉。大道眞修﹐先要精化气﹐此精不是交感精﹐丹書內已歷歷言之﹐這一層已先難講﹐何況二關事﹑三關事更難說。大道幽深﹐實非戲語。有人說到入路﹐便以爲究竟極﹐則不知出路若何﹐出而復入又若何。

問﹕修持﹖

答曰﹕修者﹐去其污染也。無污染﹐有何修持﹖若再修持﹐頭上安頭。

問﹕從何體認﹖

答曰﹕體認者﹐認體也。心體無形﹐體認卽是功夫。體認一分﹐積得一分﹐積厚流光﹐道在眼前矣。汝仍從用探體去﹐到得體現﹐方有妙用。妙用顯體﹐人不知之。

問﹕三才立極﹐如何是人極﹖

答曰﹕人極在心﹐卽天心也。在人曰人﹐在天曰天。上帝臨汝﹐無二爾心。本心通天﹐卽通上帝﹔一念感召﹐位入仙班矣。

汝等無學﹐愧吾未教。吾將所藏﹐細爲汝道。道其所道﹐曰太極。太極之理﹐貫徹天人。天本乎此而立陰陽之極﹐生生不息之機實肇於此。人有是理﹐而爲私所蔽﹐故不顯其理﹐止存其質﹐動靜之間偏側莫曉﹐昏昏乎歲月﹐忽忽乎流行﹐放蕩無忌﹐瞥而不返。吁嗟乎﹗紅光一透﹐瓦解冰消﹐莫知其所之也。所謂士希賢﹐賢希聖﹐歸而返之﹐由於致知。致知之要﹐存乎一心。心純篤﹐則日進而不已﹔心惡雜﹐則流蕩而不息。嗟﹗嗟﹗二三子侍吾久矣﹐未敢直透其旨。蓋靜敬者寡﹐誠一者鮮﹐所謂道不虛行耳。

風雨鬧﹐人事逍遙﹔說玄機﹐大半是空中實到。不積德﹐沒依靠﹐故將人事作梯航﹐做得了時機宜到﹐做不了時也有紅塵誥。天地無私﹐何須人計巧﹗汝等有事亦不妨﹐只要精神不散漫﹐如猛火聚鑪﹐方有專一之意﹐方可入菩提路而證涅盤。不然者﹐渺茫其說﹐昏默其旨﹐不識自己性命根源端的﹐焉有進步﹖

問﹕一切細參功夫﹐須要尋常而切己﹖

答曰﹕有何功夫﹖不行而密﹐不肅而敬﹐篤恭以持己﹐顯晦合一﹐體用無殊﹐功夫何在而何不在﹖所謂大道﹐以默以柔﹐無時而不適﹐無事而不泰然。

問﹕某止知靜其體也﹐動其用也﹐顯其著也﹐晦其隱也﹐歧而二之﹐莫能合而一之﹐前蒙示「顯晦合一﹐體用無殊」﹐是就無形者而言﹖

答曰﹕有形中無形﹐中無「有形」﹐中亦無「無形」。中中中﹐一內察其體用之無殊﹐求其隱顯之莫測。

問﹕蒙示不行而密﹐不肅而敬﹐工夫何在何不在﹐卽是顯晦合一﹐體用無殊。若就流行者言﹐分明是有動有靜﹐豈以動靜皆天然﹐而以無欲謂之合一無殊﹖抑以紛紜萬變皆莫能逃於太虛中﹐謂之合一無殊耶﹖

答曰﹕水之有波﹐波非水耶﹖因其外動﹐而內以含內靜﹐而波之波﹐水之水也﹐如是而已矣﹐藏於中﹐形於外﹐烏得不謂之合一﹐不謂之無殊乎﹖

問﹕存心以致其知﹖

答曰﹕有何存﹖

又問﹕知致而鏡明﹐鏡明而垢見﹐纖翳無所容﹐所謂明得盡﹐渣滓便渾化了也﹖

答曰﹕其養也﹐其賊也﹐畢於是矣。究其中﹐無一个主宰﹐如日月往來﹐寒暑定歲﹐四時代謝﹐八節興衰﹐齊之此中﹐始成歲功而運行無滯﹐命之所由立也﹐性之寓﹐亦在是矣。爾其焚香靜驗﹐久而有得。江湖泊久﹐云蔽西山﹔知日出﹐是其時矣。

問﹕兢業者卽是本體﹐本體本自兢業﹐合著本體﹐卽是功夫﹐所謂不行而密﹐不肅而敬也。自其精明而言﹐謂之知﹔自其鑑察而言﹐謂之敬﹔自其無妄而言﹐謂之誠﹔自其生理具於此﹐謂之仁﹔自其無內外可分﹐無動靜可別﹐無極太極﹐謂之一﹔篤恭而天下平。中也者﹐和也﹔言中﹐而和在其中矣﹔言和﹐而中不待言矣﹔動無不和﹐卽靜無不中﹐表裏一貫﹐頭正尾直﹖

答曰﹕常言之﹐常行之。庸言庸行﹐至誠無妄﹐三家至祕無多語。

問﹕昨言鏡明垢現﹐蒙示﹕其養也﹐其賊也。是否涵養省察因此﹐嗜欲紛華亦因此﹐卽是識精未經點化之陰神﹐釋家之所謂種性是也﹖

答曰﹕將疑焉﹖將信焉﹖明明白白一个大路﹐到其際﹐自前進矣﹐久而自化種性爲佛性。

問﹕尋根卽可透悟否﹖

答曰﹕尋根覓底到海邊﹐有个夜叉現。陰極方能生陽﹐未到窮陰﹐難透其源。從根探摸﹐正不著空﹑不著有之妙法耳。此吾之異傳在此﹐通天徹地﹐大道快活﹐陽神普大千﹐一口吸盡水江西﹐獅子奮迅才出窟﹐萬獸齊驚聲頓希。咄﹗小道旁門﹐焉足一聞﹗吾語汝﹐將肉身全莫講﹐照此再從心源探﹐卽是坎府求玄﹐水底蛟龍出現。未探水﹐不究源﹐總是皮膚又皮膚﹐逢人說學道﹐止不過徒博虛名﹐所謂掛榜修行﹐吾門大忌。如此參要眞參﹐悟要實悟﹐﹐通天徹地﹐盡是法身﹐俱是我性光現。

問﹕坎﹑離﹖

答曰﹕卽先天之所化﹐不是有爲﹐亦非無語。只此一言半句玄﹐能會者﹐卽得證眞常﹔不會者﹐終歸無用。卽如作事﹐必得中人﹐要須中用﹐事方有成。不然間隔東西﹐木三金四﹐哪得究裏﹖此乃切骨之談﹐毋忽﹗

問﹕念慮紛雜﹐一念未止﹐一念續之﹔如魚之吸水﹐口進腮出﹔如夏日之令﹐晝長夜短﹔則於玄牝竅妙尙不得著眼而觀﹐何望眞機之闔辟如練如綿﹖

答曰﹕心地光明今古燭﹐何云玄牝沒根源﹖功夫久久成妙矚﹐陰陽全識是機先。

問﹕天地非日月不顯﹐日月退藏﹐則天地混沌。神與气合﹐气結神凝﹐是否卽坎離交﹖

答曰﹕坎離交於不知不覺之地﹐而運行未嘗稍息焉。天之道﹐無時不轉移﹐妙在不期而合﹐非有心爲之。生死固在天﹐天其有心乎﹖

問﹕坎離交在內﹐由此而大藥產﹔一點元性微明﹐藏在坤腹﹐光透簾幃﹐純淸絕塵﹐息住气寧﹐止存空明﹐是謂天地心主持萬化﹖

答曰﹕气寧息住﹐機之復生之理﹐所以活潑﹐卽俗云活子時也。

又問﹕自此從微至著﹐應干卦三陽﹐三陽退處﹐卽是三陰﹐是謂小周天。重入胞胎﹐性歸於命﹐蓄久發暴﹐烈火飛騰﹐此是火燥﹐恐啟後天情識﹐故吸閉以防危﹐使之下降而無生﹔撮舐以助火﹐使之上升﹐淸虛而無滅﹐謂之大交﹐匹配眞汞。虛卽眞汞﹐卽性空﹐其交著於內之外﹐從此退符﹐仍隱土釜﹐煉之又煉﹐存淸去濁﹐至於虛無極﹐是謂絕學無憂﹖

答曰﹕不治其本﹐難齊其末。一天雷雨風雲﹐孰得而主使之﹖孰得而止遏之﹖修身如執玉﹐磨其燐﹐琢其玷﹐功深力積﹐潤澤非一時﹐非大力量不能成此。朝更夕改﹐觸發一時﹐而气偏於一隅。又所謂玉之有玷﹐洗之難彊也。子其勉力﹐坎離之所以有﹐乾坤之所造﹔乾坤之所以名﹐坎離之所化。

問﹕撥動頂門關棙﹐忽爾自合自開﹐恁麼中不麼﹐不麼中恁麼﹐其意所到乎﹖其天命之流行乎﹖此時道眼淸明﹐天開壽域﹐頭頭顯露﹐浩浩淵淵﹐正法眼藏﹐涅盤妙心﹐愈活潑﹐愈精明。丹經云﹕饒他爲主我爲賓﹐是外來者爲主﹐我反爲賓﹔只是不忘照心﹐任其點化腹陰﹐名之爲天王補心丹亦可。此便是以神馭气﹐以气控精之旨。所謂鷹拿燕雀﹐鶻打寒鴉﹐其近是歟﹖

答曰﹕婆娑妙論。

又問﹕和光同塵﹐卻不染塵﹐世事沾他不得。以其運也﹐謂之河車﹔以其不違天﹐則謂之法輪。其團如卵﹐其白如練﹐其軟如綿﹐其輕如波。其硬也﹐鐵脊梁漢﹔其成片也﹐海水浸堤﹔其不容己也﹐揭地掀天。上升爲云﹐下降爲雨﹐電掣雷轟﹐抽添自見。漏聲滴滴﹐元酒堪嘗﹔種種機遇﹐總屬一串之事﹐所謂有物方能造化生﹖

答曰﹕不可以形容﹐形容則界限分矣。如此玄談﹐不可以爲功。總之﹐積一寸﹐則厚一寸﹐積一尺﹐則厚一尺。方以象地﹐圓以象天﹐空不見空﹐實不見實﹐空實無異﹐到處奇奇﹐不見不了﹐見亦無終。呵呵大笑﹐一字不通。

問﹕在塵出塵。

答曰﹕不止此﹐此系初機。在塵出塵﹐仍有塵在﹐非系無因。因果一齊光﹐停停當當﹐春色滿溪漲﹐此又何說﹖於無言中瓊森言說耳。

問﹕動而無動﹐靜而無靜﹐是合一否﹖

答曰﹕動亦無關﹐靜亦無滯﹔動卽是靜﹐靜卻非動﹔動靜合一﹐綿綿密密﹐好个胎息。

問﹕如何是綿綿密密﹖

答曰﹕愈靜愈靜﹐方是綿綿密密。

問﹕心隨動靜﹐爲循環否﹖

答曰﹕心不隨動靜爲循環﹐心亦隨動靜爲循環﹐無心是心﹐焉可分別﹖

問﹕然則無分別乎﹖

答曰﹕分別無分別。

問﹕綿綿密密是正道否﹖

答曰﹕綿綿密密﹐還歸不綿綿密密﹐一步一步天臺路。

問﹕人一身皆屬陰﹐卽坐到澄澄湛湛的﹐不過後天陰魄伏諸病根。一勺死水﹐一流便濁了。旦夕將心撮在一處﹐只恐觸物心驚﹐反成心病。曷若於今年初盡處﹑明日起頭時﹑五蘊山頭一段空內討出一个消息﹐會計師得的﹐活潑潑地﹔不會得的﹐只是弄精魂﹖

答曰﹕可知者﹐行不到﹔可行者﹐知不及。『有無相生』﹐隱顯莫測。黑漫漫﹐白茫茫﹐變化須臾﹐又何可擬議﹖

問﹕沐浴。

答曰﹕沐浴者﹐滌垢之謂也。

逍遙兩間﹐蕩蕩心田﹔靈機活潑﹐萬感皆虛。噫﹗人而天﹐天而神之不可測﹔妙也﹐玄也。光明者﹐心之用﹔空寂者﹐心之體。空寂而不光明﹐寂非眞寂﹐空非眞空﹐鬼窟而已﹐大道不是如斯。元精已失﹐證空無有處﹐眞是落空亡。外道云邊磨日月﹐艸裏掛行藏﹐說甚麼海水汪洋﹐千頃金波漾。世人惑於外道﹐鬼窟行藏﹐亦難改矣。二三子靜守吾道﹐勿搖惑其心。吾欲汝等爲上乘﹐不欲汝等歸中下流﹐中下流非至善。至善之極﹐動靜無常﹐神妙不測。卽其體也無異﹐顯其用也無方﹔『先天而天弗違﹐後天而奉天時』﹐神明自若也。

問﹕調息﹐是鼻息否﹖

答曰﹕鼻息系外息色身上事。心息相依﹐方是眞息。般若尊者云﹕『出息不隨萬緣﹐入息不居蘊界。』豈是鼻也﹖合辟機關竅妙﹐非一時可窺﹐亦須力積之久﹐一旦豁然貫徹﹐天地不外也﹐人爲『大』﹐三才並立﹐萬化同根﹐不在色身求﹐自有眞息見。眞息無息卻有息﹐吁﹗大泄機關矣﹗活潑潑地﹐至於觀息﹑聽息﹐亦系色身事﹐借此攝心﹐非眞命脈。眞命脈還從眞中求之﹐觀聽是一事。

問﹕調息作工夫。

答曰﹕調息固有工夫﹐然不一其說。有外呼吸﹐有內呼吸﹔有凡息﹐有神息。胎息卽神息﹐非息莫胎﹐非胎莫息。胎息工夫﹐先從息起。若胎息﹐則「眞人之息以踵」﹐深深矣。入彀之言。莫分內外﹐卻有內外。有內外者﹐三關之謂也﹔無內外者﹐動靜合一也﹔渾成一片﹐化之謂也。非化不足以語神﹐亦非見道。縱有悟境﹐云邊漏日光耳。日月光明﹐通天照亮﹐非是鬼境。

問﹕胎因息生﹐在蟄藏之間是伏气﹐旣久﹐外息已斷﹐止有內息﹐而神室金胎凝結於中﹐此等工夫﹐皆天然造化﹐非可彊致﹖

答曰﹕不可思議﹐頓入不思議﹐卽此之謂也。不是悍然不顧爲不思議﹐蟄藏之間﹐胎也內息。貫通三教工夫﹐卽所謂神息也﹐戊己也。外息何足一語﹖工夫不到不方圓﹐脫了梯兒又上天﹐消息於中藏至哲﹐靈光透出萬千千。

問﹕消息是气否﹖

答曰﹕是气﹐須善養。點明了﹐諸經不肯說孔竅其門。

又問﹕消息露於中宮時如何﹖

答曰﹕一句勝是百句﹐有權有實﹐有照有用﹐才有些抓著癢處﹐便是得手之言。「至陰肅肅﹐至陽赫赫﹔肅肅出乎天﹐赫赫發乎地。」此卽坎離之說。

問﹕神依形生否﹖

答曰﹕神不依形生。汝將何者爲神﹖一字參透﹐則通身泰然矣﹗

問﹕神气不足。

答曰﹕神气不足﹐虧鑿已久之故。善補之﹐補足﹐則烘然上升﹐龍虎玄關一時頓現﹐方知三界卽吾心﹐吾心非三界﹐卻含三界﹐圓通無礙﹐諸仙佛慈光灌頂﹐稀有罕見。盛世之徵﹐太平風景﹐不是十分﹐卻是一分具足十分。成得一分﹐一分不了又是一分﹐一分了時還是一分﹐豈是寸管窺天便爲得耶﹖

問﹕五行卽陰陽﹐屬後天否﹖

答曰﹕先天卽無五行乎﹖五行全具﹐方有後天五行﹔若無先天五行﹐後天五行從何而生耶﹖道體無形﹐萬象森然已具﹐古今原有先後﹐五行生生之理實無先後。

問﹕和暢﹐是神水否﹖

答曰﹕尙非神水。神水妙用﹐洗滌性空﹔渣滓消融﹐究若春風﹔沾著便化﹐不受牢籠。空山莫袖手﹐異味說珍羞﹔飽飫銘心骨﹐神水勿自流。一滴歸根﹐萬事合頭﹔何用別慮﹐著甚來由﹖

問﹕戊己二土。

答曰﹕一滴波中央﹐上分戊己﹐還無門戶。

又問﹕煉己待時。

答曰﹕煉己方可待時。不煉﹐無時可待。

又問﹕戊己二土乃先天妙用﹐玄禪合一之學﹖

答曰﹕先天妙用不輕得﹐必從後天人功積。人力盡而天力生﹐方是功夫﹐菩提路才起頭。

問﹕金丹大要﹐在於戊己二土﹐眞陰眞陽﹐眞玄眞牝。若不得此同類而施工﹐焉能以機而集機﹖點化凡軀﹐衝關透節﹐無不賴此大用現前﹔一天雷雨風雲﹐吻合造化﹐迥非枯修可比。所謂和合聚集﹐決定成就者也﹖

答曰﹕同﹝似誤。應爲「非」﹞類難爲巧﹐眞工是實工﹔分別眼前迹﹐離合一齊同。風雲雷雨內又誰見之﹖莫著境﹐且入境﹐要个境中境﹐要識心內心。

問﹕必大靜眞空﹐而後己土﹐方謂之定﹖

答曰﹕戊己有淺深﹐徹了也是戊己﹐不徹而徹之亦是戊己。大定眞空﹐慧光普照﹐香海觀慈云。

問﹕己土死﹐戊土生﹖

答曰﹕己土亦不死。己土死﹐則戊土亦不生。戊生卽是己活﹐非此莫能透露。

又問﹕必己土煉到一絲不掛﹐而後戊土發生否﹖

答曰﹕𨿽然﹐己土稍煉足﹐戊土卽發生﹐必得戊土生﹐方消得己土中陰滯﹐不然只是陰靈﹐縱有所得﹐鬼仙而已﹐吾道不如是。通天徹地﹐妙用周流﹐返魂漿未喫﹐難將陰魄消藏。爾等資質中下居多﹐一步一步﹐非可躐等。性天見時則不拘﹐性天不見﹐猶如黑漆桶亂摸行蹤﹐焉可枯禪無據便爲高超上著﹖聰明特達向誰商﹖處處行行到底茫﹔空有竹聲敲夜月﹐無風難入夢魂漿。

水月鏡花﹐無聲無臭﹔萬象昭然於人間﹐不是溪徑旁流惑世欺人也。吾之道見性明心﹐明心正所以見性。三教合同﹐圓通無滯﹐眞一分師﹐規嚴一分﹐非同凡流。聖賢仙佛﹐敬愼爲先。敬愼卽是本體﹐非有二也﹐超凡在玆﹐有何許多言說﹖所言說者﹐總是修持事層層相因﹐疊疊不化﹐卽落凡夫界﹐仍墮輪回苦﹐不是上乘。大羅一了百當﹐本是一貫﹐刻不相違﹔剎那間成了變化卽是凡夫﹐剎那間成了變化卽是仙佛。仙凡聖愚之隔﹐只一剎那間。剎那剎那﹐有何仙佛﹖此皆道人不得已之詞也。

問﹕先天炁﹐後天炁。

答曰﹕先天炁﹐後天炁﹐得之者﹐常似醉。阿彌陀佛。安得有此極快活時節﹖先天後天﹐本無二致﹔所分別者﹐均是後天耳。分別﹐則動靜不合一﹐先天炁亦化而爲後天矣。合一﹐則後天炁亦是先天﹐並無先後之分。若有先後﹐分別識耳。分別則後天熾﹐而念慮紛紜之所由起也。莫可道﹑莫可名者﹐祖炁也。卽道之體也﹐體立用行矣。體用不分﹐亦非顢頇之謂﹐證者知之﹐不證者仍是門外漢話。

問﹕先天﹑後天之別。

答曰﹕有沾依﹐總是後天﹔無沾依﹐卽是先天。先天何處尋﹖要從後天尋。後天情識卽是先天妙用。須從合符行中工夫探去。合符行中﹐卽靜虛矣﹐不過尙未淸﹐全是滓質。渾融久久﹐陶融渣滓﹐不期淸而自淸﹐金丹方得出鑪。

問﹕丹經﹕朝﹐屯﹔暮﹐蒙。

答曰﹕朝屯﹐暮蒙﹐比諭之詞耳。一進一退之火候﹐轉瞬間見之﹐何嘗必須朝用屯卦﹑暮用蒙卦耶﹖玄機人不懂﹐故吾道直透其旨。

又問﹕交合﹑升降﹑顚倒。

答曰﹕只是一串事﹐一句得參﹐通身皆活﹔腳﹑頭翻轉﹐踏破乾坤。逍遙無事一个道人﹐卻有經天緯地之學﹑倒海移山之用。噫﹐大矣哉﹗哪里塵俗累得心﹖總是人心荒唐﹐執著己見﹐一个破天荒﹐還有一个破天荒。

問﹕夜間不得爲之主﹐何也﹖

答曰﹕日間是識神把持﹐夜間識神入蟄﹐其平生所作之惡意種子未化﹐故遇緣發生。非一超直入之路﹑一刀兩斷之功。

問﹕貪﹑嗔﹑癡﹑愛必須遣除﹐方是道學﹖

答曰﹕𨿽然﹐又有說焉。貪嗔癡愛﹐卽是性之用﹐所謂情也。人迷於情﹐不知有性﹐是爲凡愚﹔知有性而不知有情﹐是爲頑空。故吾之教活潑潑不落一隅﹐通天地﹐合古今﹐齊物我﹐無冤親﹔鬧市裏深山﹐淸淨場中走馬。大覺金仙沒垢疵﹐卻是大快活。污地生出蓮花﹐彈指頓超無學﹐千手千腳觀世音﹐豈是尋常小論﹖

問﹕及物窮理。

答曰﹕及物窮理好﹐然物有難窮﹐理窮則物窮。得其本領﹐以貫萬殊﹐可也。又汝能於無分別中分別乎﹖能於分別中無分別乎﹖莫落邊語。習气固須除﹐明理爲上。理明﹐則習气不期除而自除﹐亦何須用心除﹖用心除﹐不得除﹐卻費工夫。及物窮理﹐就心而言﹐彊觀中﹐卽及物窮理矣。不是彊觀是一事﹐窮理又是一事。汝仍彊觀入手﹐便知端的。

心中無私坦蕩蕩﹐神淸气朗佛和仙﹔只因念慮些須子﹐鐵柱深根難脫圈。

故須觀照﹐自心見﹐方得根虛﹐而有脫塵之想﹑入彀之機。不然者﹐尙不知何處顚倒﹐焉能自新﹑新民而一貫耶﹖稍靜片刻﹐暫時觀心。

諸人觀了﹐復云﹕卽此是叢林﹐何處尋般若﹗

問﹕外功。

答曰﹕內功觀照﹐外功抱一。話頭或﹐公案一則﹔內外兼修﹐自有靈潤周身晬面盎背之時。汝只觀某﹐不用外功﹐而身體自壯﹐卽其榜樣也。

問﹕性同情異。

答曰﹕情亦無異。乃習而不察﹐流轉至今﹐污染而不可解究﹐非性之過。性無言說﹐何究之有﹖有言說亦不外性。汝不聞乎﹐水有淸濁﹐其濕同也。水淸是濕﹐水濁獨非濕乎﹖是淸﹑濁異同﹐而濕性不異。汝只從一處參﹐久則豁然貫徹矣﹐勉之。

又﹐情卽是性﹐性卽是情。如射箭人﹐弓箭總是物﹐發用只一活機﹐有何捉摸﹖難以懸擬。弓箭射乎﹐活機亦不離弓﹔箭離弓﹐箭又無活機。此卽色卽空之諭﹐諸人還會否﹖

問﹕除了精气神﹐方是先天﹖

答曰﹕錯了。只知淸淨無爲之道﹐未識陰陽自然之理。陰陽不孤立。天地離了萬物﹐是个甚麼﹖亦不成其爲天矣。天有萬物﹐萬物能障天絲毫否﹖試觀眼前之景﹐森羅並列﹐何嘗礙得淸虛﹖有萬物﹐正顯其淸虛耳。大道眞實﹐如是如是。

問﹕參禪。

答曰﹕參禪須要起疑情﹐疑則悟﹐不疑不悟。疑情最難發﹐得起古哲。於善知識前勤侍﹐服役多年﹐於一言半句淡話卽得大解脫者不少。宗門原好﹐但須善參﹐不善參者﹐則入宗門流獘﹕俯視一切﹐謂與諸佛頡頏﹐其實毫無半點。汝須善參。汝等知釋之用功最上一乘一縱而登雲天﹐跛履而行千里﹐此汝心之妄﹐非釋之眞徑也。釋立言﹐從高處引起﹐是欲人知其極﹐不欲人陷於影響無著之地。慈悲方寸﹐接引羣生。汝以爲入手功夫可以旦夕到岸﹐無操存涵養﹑克治琢磨﹐恐庸俗輩﹐到老不能自悟﹐聖賢鄙之。

問﹕虛極靜篤﹐難能柰何﹖

答曰﹕虛極靜篤﹐非一時可能。知靜﹐不靜﹔不知靜﹐亦不靜﹐渾水耳。汝但虛得一分﹐便得一分輕松快活﹐此漸法也﹐頓根有幾﹖總是習染沈屙﹐方有修行之名。今後從心田認實。幻化不眞﹐何者是實﹖從此﹝足﹡麗﹞去﹐一旦踏破天關﹐腳﹑頭翻轉方有些个路數。

又問﹕幻化不眞﹐須絕盡方好﹖

答曰﹕幻化不絕盡﹐幻化爲用。眾艸是藥材﹐蜜和爲丸﹐是艸還丹。無艸不能成藥﹐無藥不能治病﹐何可去之﹖小人宜化不宜絕﹐絕則禍生。其理亦如之。

又問﹕何爲腳﹑頭翻轉﹖

答曰﹕化之謂也﹐自見冰消瓦解時。儒教中「怡然理順﹐渙然冰釋」﹐亦差不多﹐不過各有力量之大小﹐功夫之深淺﹐見地之遲急﹐天資之敏鈍。禪宗說﹕「大事未明﹐如喪考妣」﹐何以大事已明﹐仍如喪考妣耶﹖

又曰﹕大道不在靜居。靜居一室﹐反增心火之炎。要行﹑住﹑坐﹑臥總是功夫﹐方得坐在千峯頂上不離十字街頭。我恁麼說﹐諸人還會也麼﹖

問﹕智慧不足﹐難以證道。

答曰﹕何不足之有﹖若論本體﹐本無不足﹐天然具足﹐何增何減﹖若論功夫次第﹐則有不足。不足者何﹖朝污夕染﹐將一个淸水鬧得渾漿﹐澄之不淸﹐搖之愈濁﹐此修行之說所由起也。修者修其行﹐行修而性亦修矣。

又問﹕必得大圓鏡智﹐方是證道﹖

答曰﹕虛名耳。無邊爲大﹐慧通爲圓﹐光明普照爲鏡﹐無私心爲智。非眞如圓鏡一面﹐不過如鏡之義耳。勿執著。

又問﹕識與智有何分別﹖

答曰﹕識卽是智。在凡夫謂之識﹐在仙佛謂之智﹐淨與不淨之分耳。

問﹕三際斷時﹐後天盡否﹖

答曰﹕不然。三際𨿽斷﹐後天亦不盡。中道而行﹐有許多化化生生﹐燻陶渣滓。盡淨﹐不得化化生生也﹐難得根識拔盡。此吾之異傳﹐卽諸天尙有不知此中三昧﹐何況淺學凡夫﹗不在五行中﹐何處覓眞宗﹖龍行非兔徑﹐淺艸不深隆。

問﹕生機﹖

答曰﹕生機洋溢﹐卽是大活潑。非活潑﹐不足以助道。

問﹕刀圭﹖

答曰﹕刀圭系細脈﹐返魂漿先喫。

問﹕幻化非眞﹖

答曰﹕汝知幻否﹖知幻卽離。眞空妙覺原不迷﹐總是時光破碎﹔幻相無相﹐卽得眞常流注。眞常流注﹐不是識心普護。一法齊捐萬法彰﹐頂上梅花步﹐措措措﹐別有个仙人掌上扶。藍縷窮乞食﹐不是賣靈符。吐吐吐﹐淸淨無爲是主。

問﹕優遊涵養。

答曰﹕優遊涵養﹐化之謂也。小有小化﹐大有大化﹔化之則神﹐惟化﹐始可以語神。

問﹕先後天分別。

答曰﹕後天不離先天﹐先天卽是後天﹐同一天也。云蔽其中﹐世人見云則不見天﹐吾見云乃天也﹐故云不爲礙。

問﹕如幻燻修。

答曰﹕如幻燻修﹐輕易亦不能證得﹐效卽是功﹐知否﹖

問﹕何爲眞種﹖

答曰﹕心空﹐不說眞種子﹐卽是眞種子。如來藏包括無限生發。

問﹕海底何諭﹖

答曰﹕海底﹐卽人心之深處也。海枯終見底﹐人死不知心。極深研幾﹐可也。

又問﹕心之深處。

答曰﹕深心則遠行矣﹐遠行﹐方於造化有窩穴﹐有窩穴方能改移造化﹐有造化方能默轉天心。淺者不能證地位﹐故只說到皮毛以爲極則矣。

遠行不動尊﹐妙理卻難伸﹔處處聞啼鳥﹐山花深處行。

問﹕《楞嚴經》七處徵心﹐不知何者是眞心﹖

答曰﹕卽此不知者。是知而無知﹐不是無知而無知。

又問﹕如何是常住眞心﹖

答曰﹕諸識不識﹐卽是常住﹔不識中識﹐卽是智慧。若起分別馳心﹐卽是輪轉而入凡矣。

問﹕心之定在處。

答曰﹕心無定在。心若有定在可指﹐卽是妄心。離妄卽眞。汝今見吾否﹖

又問﹕心中不得淸淨﹐柰何﹖

答曰﹕心中哪得淸淨﹖卽在這不淸靜中尋淸淨耳。及至淸淨中發出不淨相﹐正是眞淸淨才得淸淨。

問﹕何者是心﹖

答曰﹕何者非心﹖無心卽是心。有心則不圓通﹐無心則入渺茫。非無心﹐非有心﹐有有無無之間﹐無心是心。

又問﹕眞心。

答曰﹕眞心無形﹐有形卽歸幻妄。然眞心亦非無形﹐不泥於形而實形形﹐形色天性﹐聖賢學問同之。

又問﹕眞心從心源覓否﹖

答曰﹕源頭淨﹐則天理現前﹐日用常行﹐不礙至道。源頭不淨﹐縱有所見﹐猶如風燈零亂﹐焉是眞常﹖汝等莫將眞心喚作妄心看。所謂眞心者﹐光光淨淨之心﹐故能通天徹地而無絲毫之僞﹐並非攙和銅鉛﹑云邊見月卽爲得手﹐卽此見精從何處覓﹐覓則不得。道在眼前人不識﹐空把鋤頭仔細瞧。

問﹕眞空妙有。

答曰﹕心空不空﹐謂之眞空﹔心有不有﹐謂之妙有。勿滯一偏﹐方入中道而有入德之基。

問﹕某所見甚淺﹐求指引入心之深處。

答曰﹕亦不淺。心地門頭﹐深深淺淺亦不一致耳。一樣話﹐深者見深﹐淺者言淺﹐圓見圓機﹐故無有定。然淺者深攀﹐亦學者所應勉力。深處現在未離﹐因見有異﹐故有淺深之說﹐可以一网打盡﹐當下見了本來﹐哪里有深淺層次之可尋﹑高下厚薄之可探﹖不悟者又難言。若照吾如此說﹐又是增上慢人﹐一斤斗說到西天矣。

問﹕如何能不掛一絲﹖

答曰﹕本不掛一絲。不掛一絲﹐精之極矣﹔精極明堅﹐已入果地矣﹐非可易視。

又曰﹕渣滓消磨﹐見聞通鄰﹐止一精眞。菩提之境﹐淨極明堅﹐烈焰騰空﹐照徹無極世界。哪得能彀﹖

問﹕人空。

答曰﹕定性聲聞不是禪﹐卻是禪中第一天﹔只要精凝光透白﹐方知流逸是何人。得了人﹐上得乘﹔未得人﹐莫說化乘乘﹔說什麼人空﹑空人。

問﹕究竟是一个無字﹖

答曰﹕不可以「有」﹑「無」言。由淺入深﹐次第爲之﹐其理無二﹐功夫層次卻有區別。有个到家的「無」﹐有个不到家的「無」﹐善參之。

問﹕金色同否﹖

答曰﹕金色足﹐是同。分量原有不一﹐小歸小神﹐大歸大神﹐各因各果。有半途而去者﹐亦入神道﹑仙道﹐各隨其功力之淺深﹐非一定也。

問﹕金翁何諭﹖

答曰﹕金翁卽識神自性自度﹐自度卽化識﹐卽金翁。

又問﹕金卽眞精否﹖

答曰﹕純一不雜之謂﹐非世間之金。虛得一分﹐卽足得一分﹐足則生華﹐金出鑪矣。然還須鍛煉﹐愈煉愈精﹐愈精愈明﹐久則化識神爲佛慧﹐香海慈云﹐阿彌陀佛。

問﹕三關。

答曰﹕三關是一關﹐並無先後﹑上下可分﹐若分別﹐則是有定所﹐不是常寂光也。常寂光如指南鍼﹐東西南北不轉移﹐卻是斗柄雲橫。鼓打更深咚咚響﹐閃光鑠處不由人﹐驚得夢魂更。

又問﹕何爲上宮﹖

答曰﹕上宮無宮是宮﹐三關𨿽無次第可分﹐然功力之證亦有三關之別。打通列上功﹐位尊爵又崇﹔普雨天花落﹐究竟一空空。一空空﹐用不窮﹐性中得命是眞功﹐何嘗人力濃﹗行深般若﹐自見奇隆﹔奇隆不隆﹐卻是虎龍﹔境中有境﹐說甚通通﹗不假一毫功﹐卻是天然錦繡同。了卻吾生﹐還把顚來倒去公共﹔陽气潛藏要出谷﹐一聲霹靂靜中聞﹐電光爍處尋眞種。功上加功是大文。

又曰﹕《道德》五千言﹐《陰符》三百字﹐何嘗有一句在皮毛上講究﹗後人妄以傳妄﹐迷失本來性眞﹐不求自己命本元辰﹐以致有燒茅弄火之流﹐運气搬精之輩。卽調息﹑數息﹐亦不過後世設法藉此攝心耳。

問﹕積累旣久﹐則金光外現﹖

答曰﹕內外者﹐玄關立而後見。不玄關﹐猶如水火煮空鐺﹐事事無著落。玄關徹﹐天心見﹐不是黑窟生涯鬼面。

問﹕經言「庚方月現」﹐是否諭其明之微﹐而未全吐也﹖

答曰﹕是。

問﹕心之昭昭靈靈者﹐道家以之作金鍼﹐爲主腦﹔釋家因其是輪回根本﹐而謂之淨業。

答曰﹕看。

問﹕如何是定﹖

答曰﹕心無定見﹐精凝爲定。指南鍼兒不用拿﹐隨我東西撥轉他﹔幻出世情無異味﹐仍是當年一枝花。花花花﹐果結在花家﹔花中不見果﹐正是果位誇﹔因果交徹理﹐卽此是仙家﹔佛道原無二﹐只因世見差﹔歸我淸淨德﹐瑩然不生花。

問﹕通身是手眼。

答曰﹕手眼是活句﹐莫參死句﹔死句無活﹐活亦非句。

問﹕光明須消滅否﹖

答曰﹕光不可消滅。日月光明普共﹐何嘗著得分毫﹖道人心性一齊拋﹐世事原來顚倒﹔半虛半實空中妙﹐半有半無自在好﹔半是無言半有言﹐其中大用細尋討。了了了﹐尺地誕生﹐半天云曉。靈機難到手﹐鬼神莫測其由來﹐何況人乎﹖

問﹕靜中坐出端倪﹐是何意旨﹖

答曰﹕誰家玉匣開新鏡﹐露出淸光些子兒。一破不迷﹐任你口似懸河﹐我只一以貫之。

問﹕回光返照﹐乃生死海中之渡筏﹔玉液煉形﹐卽舉水制火之妙諭。至於人心之覺﹐其體一﹐而其用二﹐有昏覺之覺﹐有自然之覺。昏時之覺如電光之一瞬﹐若耳目之視聽焉﹔自然之覺如聲之自入耳﹐物之自接目﹐無爲而無不爲﹐無在而無不在。念慮一起﹐神目昭然。《易》曰「知幾其神乎」﹐莫知所從來。常應常靜﹐是否卽所謂「無爲眞人」最上一乘也。

答曰﹕所諭是﹐仍須心印。

問﹕行气主宰﹐卽眼是也。眼爲陽竅﹐道在眼前﹐𨿽能視能聽﹐而實超乎動靜﹐是人心之常處也。非銷識﹐莫能眼明﹔非眼明﹐莫能銷識。是否﹖

答曰﹕大得參透一關﹐一關打破又一關。關有次第刪﹐不粘不滯爲尙﹐以默以柔爲彊。臥聽鐘聲﹐行趨佛路。

又問﹕眼是眞心否﹖

答曰﹕不是﹐幻光也﹐藉以逐陰邪﹐行气主宰。若卽以之爲妙竅﹐若卽以之爲至寶﹐則知淺不知深矣。

問﹕蒙示﹕「浩浩落落﹐瀟瀟灑灑﹐一腔熱血﹐大地不鮏羴﹔烈火燒金蓮﹐和盤托出錢﹔步步是先天﹐不著後天緣。「等句﹔敬參﹕」大地山河皆吾法身﹐五濁惡世皆是淸淨道場﹐慈悲而慧﹐一炁流行﹐運用自然﹐得意生身﹐和盤托出先天元性﹑歷劫不壞之慧命﹐如金錢之灑落。」

答曰﹕須驗方知。此處落機﹐深而又深﹐極之無極。蒼茫古道少人行﹐詞組同時大地春﹐婆娑世界都包許﹐說甚黃昏靜掩門。

問﹕耳根音聞入門。

答曰﹕耳根淸淨﹐大士圓通法門。爾從此證入﹐卽得聞燻聞修﹐方知如幻三味﹐卽一毗盧性海矣。乾元面目﹐不外於玆。六根淸靜﹐一精眞妙﹐須回向眞如寂。體是寂﹐用是照﹐寂照方名一。須知寂照雙融﹐非大定不能。寂而照﹐照而寂﹐寂照本空﹐空卻是寂照。寂寂寂寂﹐還歸無寂寂﹐方是眞寂寂。眞寂寂卻不寂﹐卽是寂﹐寂無可寂是眞寂﹐哪管哪照﹐寂寂照寂。禪理要深攀﹐玄理不易迹。

道在目前﹐目前卻難明。人好奇喜新﹐錯過目前﹐不知何處是道。道也者﹐當下卽是﹔昧了當下﹐﹐卽是心馳意走。念念不由人﹐皆因神力淺﹔神力淺﹐皆由心馳。日月行藏﹐實是至道。淡澹乎天之根﹐冥冥乎元之始﹔幾幾乎道之危﹐神神乎光之赫。日就月將﹐討得眞消息。眞消息﹐在平洋﹐不是靜中藏﹐卻要靜中藏得。

問﹕妙理難參。

答曰﹕難參者何﹖頂相難睹耳。

又問﹕何得轉關﹖

答曰﹕一句轉關﹐只在根下磨勘﹔磨得斷﹐兩頭空﹐空中方見祖和宗﹐的的證圓通。

萬行莊嚴﹐正是菩提之妙用﹔一靈光耀﹐卻是仙道之無常。脫卻牢籠超世界﹐東方寶月照山河。適從華山過﹐頭陀總不知﹔佛力原無限﹐道釋不同過。噫嘻乎﹗鬼神知察分明﹐而難料吾心不動處。今而後﹐吾知一矣﹐不知其二。

惟其無知﹐所以無不知﹔無不知卻無知。照此參解﹐不難取證。異時濃香異葩﹐觸處燻淨。噫﹗得大自在。感激師恩指示﹐得臻如此受用﹔先靈萃聚﹐克盡孝道天心回﹔思塵寰中事﹐如夢中又夢﹔哀憫眾生﹐興大悲心﹔眾生同在大覺中﹐竟昧然不悟﹐故亦不輕眾生﹐因眾生與聖無異﹐只在一轉念間耳。

問﹕何爲先天﹖

答曰﹕心卽先天。先天者﹐對後天而言之也﹐對待之說。心絕對待﹐方是眞常﹐而不拒諸相發揮﹐《楞嚴經》已明言之矣。

又問﹕心絕對待﹐卽無極之謂歟﹖

答曰﹕無極者眞空﹐有極者妙理﹐無極卽有極﹐非有極之外又有無極也。「範圍天地而不過﹐曲成萬物而不遺」﹐樞紐陰陽﹐色色歸根﹐如此妙極﹐只是不見。此乃天地之先﹑鴻蒙未判已前之說﹐然卽混沌已後之事。無分先後卻有分﹐不是難憑一味吟﹔識得个中顚倒用﹐心同黃土變成金。如此說先天﹐是先天無可言矣。然又有有言之先天﹐有言之先天何也﹖聖凡之分矣。聖卽是先天﹐凡卻是後天。於此﹐先後天俱名爲後天﹐不得謂之先天。先天者何﹖無形是也﹔然無形亦不獨立﹐憑有形者證。有形爲無形之用﹐無形爲有形之體﹐卽此﹐有形又是無形﹐此卽動靜合一之妙﹐方是眞空妙有之眞空。

正說法﹐天花落下繽紛﹐稀有罕遇好希奇﹐卻也是古佛禪機。

問﹕憑依修持法。

答曰﹕莫憑依。無倚依﹐見眞心﹐眞心不是無依倚﹐卻是毗盧頂上行。老禪客﹐作家僧﹐卻也難得﹐只在一心﹐並無剩法未了義。

問﹕何謂神通﹖

答曰﹕妙應萬物之謂神﹐無在而無不在之謂通。

問﹕報身。

答曰﹕報身無報﹐亦彊名耳﹐圓滿之謂也。若眞有報身﹐卽是二見矣﹔二而不一﹐一亦無一﹔是眞一寂照不二一。

又問﹕法身。

答曰﹕法身﹐義所以聚積諸法﹐而卻不能著得語言。

問﹕心有名乎﹖

答曰﹕心無名﹐卽道亦彊名。大道出於象數名言之外﹐何可名得﹖

問﹕生死。

答曰﹕分假生死﹐化作變易生死﹐仍有生死。且將這分假生死不分假變易﹐而輪回短空。空無有問﹐我說行蹤﹕飄飄一葉風﹐仙去若無蹤。

又問﹕何謂無生﹖

答曰﹕生而無生﹐故曰無生。無生還有一曲﹐汝唱一个無生曲﹐世間聽才是無生。

問﹕感召。

答曰﹕有得太陰精﹑有得太陽精者﹐其實還是一个﹐不過各人根器。

太上堂堂大道﹐不外日用常行﹐何嘗是鬼窟生涯﹗有一等人﹐將色身算作法身﹐求之气運上升﹐以爲結胎產嬰兒張本﹐自高自足﹐不知大道沙裏淘金﹐金烏飛入蟾窟﹐皆是未生前事﹐見淺者焉能窺其堂奧﹖說有執有﹐說空滯空﹐不識大道淵源。先從淵源探摸﹐的見空劫以前自己﹐方知神龍變化﹑夫唱婦隨之理﹐何嘗執有﹖亦不執空。妙有眞空﹑眞空妙有現於一毫端﹐小大相融﹐一多無礙﹐方說得鼎鑪中事﹐超生受生一目了然。不是那些說話。吾教各盡其業﹐素位而行﹐胸懷磊落光明﹐做得人世間頂天立地奇男子﹑盡孝純忠大丈夫﹐方不枉人世一遭﹐垂千古而不朽。心中瀟灑卽是仙﹐心中無累卽是佛﹐心中無私卽是聖。保全汝良知良能﹐各人有的﹐並非外求﹐更不在肉身計較。死後一壞﹐黃土盡夠汝埋﹐賢愚同歸﹐富貴一致﹐哪些是我﹖惟我這一點靈明。秋空月皎﹐寶鏡澄輝﹐烈火騰騰好種蓮﹐西方路上是金仙﹐不用妄求除念妄﹐香花果實一齊鮮。

請七日﹐閉關端辦道功。

答曰﹕吾汲汲遑遑﹐周流四海﹐勸善化惡﹐消其黑氛上衝﹐引其光明善气。故吾設教如大海水﹐各隨器重。取七日是良宵盛事﹐人生有幾得遇其會﹖吾所爲何事﹖豈不大願﹗卽於某日起可也。

問﹕「起七請功﹖」

答曰「行﹑住﹑坐﹑臥﹐提醒此心﹐常令不昧。無時刻之間功﹐卽接續不斷。亦不必拘拘坐時參﹐不坐時便不參。然坐必以律﹐亦事之當然。坐三刻行一刻﹐飲食按時﹐冷暖自護。有事照常辦事﹐正於辦事中卽是用功處。總要念念從何來﹐念從何去。看破這窩窟賊巢﹐方得大踏步直上瑤天。其餘肉身上功一槪不必。吾此道肉身功在其中﹐一通百通﹐山河大地總是吾身。些須心肝五臟穢有何辦頭﹗吾今日亦發憤啟迪。只要爾等福緣承當得起﹐親驗親證﹐將這些旁門左道一槪爲吾辟卻。大道是甚的﹐性命是甚的﹐說哪里話﹖至於一切四威儀中﹐照律行持﹐均可參語廣多。姑拈一則因緣如何﹖是牛喫艸﹐艸喫牛如何﹖是有無不二。如何是分開動靜﹐又如何是色空俱遣﹐遣後還有色空否﹖參。」

「淨業不同染業﹐說來凡聖齊捐﹐空空洞洞大光天﹐活活仙人出現。」

「人之生也﹐抱气於澤渾之中而生質﹐及其覺也﹐而陰陽已分。嗜欲紛華﹐吉凶悔吝﹐茫不自知。怠陰陽大判﹐元气不可復﹐繼之以亡而已矣。其气是天地之气﹐非爾我得以私之﹐其中有理存焉。善者善之﹐惡者惡之。墮惡趨落異類﹐其魄之歸﹐其魂之散﹐其感之薄﹐其遇之值﹐皆非一類觀也。而其大端﹐禾不生黍﹐鳳不乳馬﹐各有不同﹐看人之趨向何如耳。」

「天質愚智不同﹐而其所賦之必有異乎﹖不肖者不及﹐何智者又過之﹗此其中道之明一也。賢者較愚者迥別﹐殊不知賢者未登﹐其實不如愚者﹐各自思之可也。」

「吾自設教以來﹐高高下下不一其致。總鑑其人之誠信與否﹐又有感召不同﹐趨向不一。吾來此大有因緣﹐忙忙踏徧四海九州島﹐正欲於今日垂示梯航﹐知吾得正大光明﹐並非鬼魍行藏﹐辟邪說﹐正人心﹐統歸於中和善气。亦非拘拘令人如籠中鳥﹐又非旁門外道﹑枯禪﹑苦節﹑廢時失業﹐以爲自高。不知大道堂堂﹐日月常行﹐均皆至道﹐時當顯了。卽纓絡壯嚴﹐彌綸世界﹐亦不爲奢﹐時當儉也。卽一鑪一幾二三子﹐誠敬恃側﹐亦不爲省﹐丰儉隨時﹐調和得中﹐還須放開眼界﹐勿泥目前堂堂男兒漢﹐幃幄千丈光。」

「一尊古佛顯慈航﹐渡得乾坤大地忙。萬象普觀無二致﹐心念念說花黃。靜夜錘聲放古寺﹐風花雪月一鑪香。』吾道宏深﹐非如谷眼﹐止目爲仙﹐絕人逃世﹐處巖谷﹐以爲自得。了手閒人﹐消受天地﹑風花雪月之報﹐說妙談玄﹐周遊蓬勃島﹐不乏其仙﹐吾之道不如是也。代天抒化﹐普度賢愚﹐同歸聖果至善﹐並非小溪小徑。故爾等須倍加敬愼﹐乘此天恩﹐得獲良益。𨿽得益者淺深不同﹐各隨器量因果無不具足。道人全脈在此顯化昭靈﹐以爲後世及秉教向道諸人﹐知吾道是參贊化育之道﹐並非自了。旁門諸子旣奉吾教﹐亦各發願立心。成己成物﹐成物正所以自成﹐自成非成物不可。」

「諸人靜心聽吾言﹐九曲黃河天隘險﹐總是人心現﹐大地本無偏坦坦。平平渡得江河堰﹐道人化迹九州島顯。徧掌乾坤日月巓﹐靑鋒劍掛在肩頭﹐尋徧人間惡善﹐幾个兒孫相推托﹐老父母反覺贅龐慶。兄和弟心下相多各存一个顏面﹐不知本來淸淨不淸淨﹐一味胡廝纏。命該淸淨﹐生來就淸淨矣。命不該淸淨﹐從或彊除枝葉﹐亦不過是脫胎入胎﹐返遺下許多孽債﹐又重增一種公案﹐依舊不了緣﹐添了煩惱怨。總是肉眼凡夫﹐止孽目前受用﹐不計天理昭彰﹐疏而不漏。見幾个後人發越﹐不從孝悌陶隙中來﹗吾下塵凡久久﹐總不過勸人安命﹐安命則命有了時﹐不淸淨者自得淸淨﹐一派和靄風。暗中鬼神頤吉神擁護﹐久久難化爲气﹐莫知何以然。左右逢源﹐災消福增。不然則眼前視爲得計﹐其實暗增黑氛﹐气化爲難而不覺﹔亦莫知何以然﹗日見消阻﹐精神頹敗﹐鬼神奪其魄﹐智識不如人﹐頭頭走不著﹐不識自己愆尢﹐由漸而積。反怨天無天理﹐人無顧濟﹗此等凶愚﹐實堪痛恨﹐又可憐憫﹗故吾下界﹐普濟眾生﹐規引善果﹐善者答之﹐惡者惡之﹐鑑觀有赫﹐絲毫不爽。大善有大果。小善有小果。各引各果﹐亦莫知何以然而然﹐諳子其敬聆之﹗」

「常目在玆﹐克明峻德﹐聖賢學問﹐不異玄禪。乃世人不察三教異同﹐紛紛立論﹐眞是醉夢中狂解﹐跑馬看花眞堪一笑﹗而畱心斯道者﹐又犯喜靜惡動之獘﹐人人不免不知彊離冤牽﹐依舊不了緣。從或絕人逃世﹐深入山林﹐而山中虎豹豺狼﹑魍魎魑魅﹑暴雷烈風﹐令人心驚神顫﹗況乎血肉之軀﹐衣食供給﹐在在需人﹐稍失調讓﹐寒署浸霪﹐遽成苦惱病痛。臨時不悟﹐走入旁蹊﹐反晦學道﹐毫無益處﹐適足害人。又有一等志慕山林﹐不願時事之行藏﹐宜否一味塵離詭異怪行﹐以爲別於流俗﹐不知廢時失業﹐以致事體缺欠﹐精神日頹敗﹐道也莫能解悟。不識自己起足﹐走入旁蹊﹐反言爲善不昌﹐道不可學﹐此等荒談﹐眞堪大笑﹗加之邪師辟友紊亂道宗﹐毫釐千里﹐沽名釣譽﹐實爲吾道害。噫﹗今日得二﹑三子奮志向上﹐參妙透玄﹐爲吾門寶。而學道這錮獘。以致人事滅頹﹐皆由自入旁門。究竟深心起念﹐深堪憐憫﹐若能於人事中修之﹐則更勝於山林。吾道流傳下去﹐總是人事中修持﹐不喜深山鬼窟﹐逃世絕人﹐作自了漢。」

「吾之得與天地同其悠久者﹐因體天地好生之心。爾等如果發願隨力隨才﹐無損於己﹐有益於人。旣有益於人﹐亦不能不損於己﹐然損於己﹐無全損之理。若全損﹐人得之﹐亦不能消受。除非大義所在﹐或往因夙償﹐否則不必。不過隨時勉力而行﹐只要的當無咎﹐轉禍爲福﹐卽是吉星﹐卽是吾門抒化大弟子。他日冥冥受報﹐得握人間禍福柄﹐不亞吾也。吾意亦非浪施﹐須要善會﹐卽一言一行﹐有益於人﹐總是抒化之一端耳。」

「凡人終日閒時盡多﹐忙時甚少。如爾等在此﹐止此一事﹐過此便萬緒千端。其實行﹑住﹑坐﹑臥總是一事﹐人自忙耳。故吾前云﹕只是當下不昧﹐卽心不馳而意不走。省下許多功夫﹐腳踏實地﹐隨遇而安﹐也不妄想﹐也不學道﹐卽此便是大道。學久則神凝气聚﹐渾合無間﹐神力綿綿﹐方消得魔障﹐出得牢籠﹐上得天空﹐一步一步祟。」

「人情冷暖﹐世事變幻﹐頗難預料﹐均無一定。花開時人玩賞﹐花落時一堆潦艸﹐撮不得去。掃得淨﹐方是佳時共好。諸子旣皈吾教﹐勿貪勢力﹐樹倒藤枯﹐好一堆爛柴。不可不知塵俗念﹐須要勾了﹐何必嘮叨置心田而不放。」

「學道之士﹐正欲於葛藤扯絆中﹐方見經輪妙手。不然﹐何爲奇才﹖庸俗而已。順境誰不會過﹖只到逆境略加怨天尢人之心不免。殊不知平素有何功德﹐消受天地生養之報﹐還自思量否﹖今而後諸子放下心﹐煉成靈寶人難識﹐消盡陰魔鬼莫侵。只須當陽一露﹐百句話頭有何排遣不下﹐有何隔礙﹗本體空空﹐不離萬象中﹐包函萬象消萬象﹐卽此一語出牢籠。」

問﹕「習靜」。

答曰「試問足下﹐何時靜﹖何地靜﹖若欲此身安﹐是養生小木﹐爲天地人所忌﹐所謂偸懶輩也。烏得謂之學﹐不得謂之道。道化者﹐廣大高明﹐隨時隨處而無不通其流行也。其化育也﹐道以生道﹐而變化出焉。乃修道者﹐動欲離塵去俗﹐殊不知和其光﹑同其塵﹐何謂也﹖天以天﹐地以地﹐人以人﹐未離乎人﹐寧可遠人﹖況道不遠人﹐日用常行﹐無非道也。道在天地﹐而爲天地﹔道在人﹐而爲人。存神知化﹐道豈遠於人耶﹗」

問﹕「人有利鈍之分﹐教有立言之異﹐如天資明健﹐本體透露﹐明足以察其機﹐健足以致其決﹐工夫自歸於易簡﹐原不妨徑趨佛路﹐一超直入如來地。如本體昏蔽﹐則是致虛之功未致﹐致虛卽集義也。適合其宜之謂義。適合其宜﹐卽是人心恰好處﹐恰好處卽中也﹖」

答曰「人心昏蔽﹐亦有臨照。不過困知生﹐知省力費力之別。惟照方能致虛﹐到恰好處﹐已無安排矣。」

「言教亦有不實不盡﹐總是應病用藥。若各經各典拘拘一个道理﹐只要一部足矣。又何必嘮嘮叨叨做下許多樺頁。有對大菩薩說者﹐有標指者﹐有爲愚夫立方便者﹐有賢共賞者。如﹝太上道德經﹞﹐天機渾成﹐純朴歸元之作﹐故千古不磨。乃太和元气。大道從此昭著﹐心經由此開宗﹐爲萬世梯航。顯於言表﹐而隱文奧義﹐實非尋常。各家注亦止注得皮毛﹐仁者見仁﹐智者見智。百姓日用不知﹐故君子之道鮮矣。」

「一个人可以爲善﹐可以爲惡﹐或先善而後惡﹐或先惡而後善﹐總無定評。故吾不輕許也﹐亦不輕慢人﹐安知後來不如今耶。」

