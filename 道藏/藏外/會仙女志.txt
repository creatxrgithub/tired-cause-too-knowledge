

會仙女志

﹝明﹞酈琥著

○序

玄陽仙史﹐少聞會仙女事﹐乃笑曰「此無稽之談也。」

輒置而不問。及見稗官小說多載焉﹐又嘆曰「此以訛傳訛。

盡信書﹐不如天書也。」輒掩而不閱。至嘉靖辛卯﹐予年弱冠﹐獨處玄陽洞天﹐忽遇仙女﹐其事甚奇﹐始信昔之聞見者﹐非幻誕也。遂紀《天問》二十四首﹑《仙女賦》《仙史歌》各一首﹐總名之曰《會仙女志》云。嘉靖壬子三月五日﹐會稽玄陽仙史酈琥題。

◎問日月交蝕

玄陽仙史年甫弱冠﹐讀《易》於玄陽洞天。幽遠深邃﹐超脫俗緣﹐斂神抱一﹐精思鉤玄。嘉靖辛卯�﹐天光如洗﹐月色穿簾﹐異香滿室﹐紫气騰煙。啟戶而視﹐有女郎年可十六七﹐膚體柔脂﹐髻垂鬢玄﹐器度雅飭﹐舉止端嚴﹐縞衣素裳﹐緩步周旋﹐行將漸近﹐掩戶凝神靜坐。頃刻門叩有聲﹐仙史曰「子爲誰仙﹖」女曰「予處子也。」曰「子其處子而淫奔者邪﹖抑魑魅而爲鬼物也耶﹖」曰「予乃天府英靈﹐會自蓬瀛﹐與子夙緣﹐願執櫛巾。」曰「士之耽兮﹐猶可說也。女之耽兮﹐不可說也。子先於吾﹐必見放於尼父。暮夜淫奔﹐終見賤於國人。予聘陳氏子而未娶﹐是亦處子也。以處子而納淫奔﹐國人將以賤子者賤我矣。子速返駕﹐毋貽貳羞。」曰「輕浮年少﹐違棄綱常﹐穿花弄柳﹐竊玉偸香﹐挑樓窺覷﹐鉆穴逾墻。

子見予之色而勿慕﹐知子非凡近而可與言者也。予將與子談子午之窟﹐泄天地之祕﹐闡陰陽之精﹐子毋疑予爲淫奔鬼物也。

願子學展禽而見納﹐毋學魯男子而拒深。」曰「子能談玄論﹐泄玄祕﹐此予之所樂聞也﹐恐吾子之未能。」曰「請子姑試之可乎﹖」予乃秉燭啟鑰﹐請就外館﹐東西列坐﹐啜茗細論。

叩其所蘊﹐義理精明﹐意其非塵寰中物也﹐乃斂容啟手曰「子稱天府英靈﹐會自蓬瀛﹐意者其仙女耶﹖」曰「然。」曰「子誠仙女矣﹐仙女果何所自乎﹖」曰「天體輕淸﹐不滅不生。星宿精英﹐有濁有淸。濁殞爲石﹐淸殞鐘靈。故鐘於禽獸﹐爲鳳爲麟。鐘於艸木﹐爲芝爲椿。鐘於母孕﹐產育賢聖。

爲睿智﹐爲聰明﹐在地爲人﹐在天爲星﹐說乘箕尾﹐班班可徵﹐吾生有自﹐微子孰論﹖」曰「星化爲人﹐自古及今﹐不知其幾﹐願悉數焉。」曰「仙女下謫﹐混凡蒙塵﹐紀載書中﹐預識吾心。角姬織女﹐孝配董永。少室仙妹﹐求配封生。江妃逢鄭﹐解佩江濱。藍橋裴子﹐道遇玄英。推余類見﹐莫能悉陳。」

曰「董遇仙姬﹐織以濟貧。予亦貧士﹐子能織乎﹖」曰「陰陽契合﹐類聚羣分。角姬織女﹐量配董農。予諳文義﹐知子文雄。因才求配﹐終身願從。道克爲富﹐利莫爾營。織以助子﹐匪予所聞。」曰「子謫仙靈異﹐天載必明。予以天問﹐子盍爲我對焉﹖」曰「諾」。於是起而問之。

問曰「三才之道﹐天地與人。何五行媾精﹐男女始成﹖」

曰「太初無始﹐溟滓鴻蒙。混沌不鑿﹐兩儀未分。變易而有﹐太極虛中。天開子位﹐地辟丑宮。人生寅候﹐三才統同。五行顯布﹐萬物公宏﹐周朱圖旨﹐子莫信從。」

問曰「天地相去﹐幾千萬里﹖東西何缺﹖數何可紀﹖」

曰「天之高也﹐不可階升﹐去地之遠﹐孰陟而明﹖測晷度景﹐渺茫杳冥﹐二億餘萬﹐莫得其眞。四維步數﹐子莫信深。」

問曰「天爲卯白﹐地爲卯黃。天何也外﹖地何中藏﹖」

曰「天開地辟﹐黃白初分。肇判太始﹐卯諭乃明。天淸上蓋﹐地濁下承。天包乎地﹐天反下凝。天疑地下﹐愈濁匪淸。蓋天至論﹐考核宜精。」

問曰「天體上蓋﹐覆物輕淸。一气貫徹﹐西北何傾﹖」

曰「一气上浮﹐磅礡渾論。天道左旋﹐倏忽變更。東西南北﹐舊位難仍。翹首仰視﹐盡屬靑晴﹐何西何北﹐孰虧孰盈﹐誰能到景﹐西北見傾。人言弗信﹐子惟信心。」女仙會志4問曰「天體渾論﹐疑無罅漏。煉石補天﹐敢以玄叩。」

曰「輕淸上浮﹐一气渾融。原無罅漏﹐何俟補工﹖上有隙補﹐無階可通。天位未定﹐溟滓鴻蒙。女媧煉石﹐五色始分。東木靑補﹐南火色紅。北水補黑﹐黃色補中。金補白色﹐五方不同。

補明天道﹐大哉帝功。」

問曰「天體上蓋﹐地體下凝。日月何依﹐旋轉周行﹖」

曰「維日與月﹐陰陽之精。一气旋轉﹐畫夜無停。譬之血气﹐循環一身。空虛無倚﹐上下運行。豈必依附﹐彊天下凝。」

問曰「莫大日月﹐懸象著明。月光何德﹐死而復生﹖」

曰「維月之魄﹐假日之光。著明於上﹐人自下觀。譬之銀丸﹐各見一方。淩空倒景﹐察見毫芒。陰精皎潔﹐弦朔無傷。知子博覽﹐沈言是藏。」

問曰「日維陽精。烏何三足﹖月死復育﹐兔何在腹﹖」

曰「人生百歲﹐能復幾時。光陰迅速﹐兔走鳥飛。附會剿說﹐兔搗鳥棲。四足屬偶﹐三足屬奇。月非三窟﹐顧兔何居。」

問曰「羿妻娥﹐亦與人同。竊何靈藥﹐能奔月宮﹖」

曰「月秉陰精﹐�娥陰靈。懸象無人﹐寓言斯名。竊何靈藥﹐羿妻能奔。霜娥何怨﹐獨宿何嗔。商隱鄙俚﹐願子勿聽。」

問曰「月中丹桂﹐靈根何裁﹖靈隱結子﹐佳種何來﹖」

曰「秋桂吐色﹐文戰奮揚。雄才高捷﹐桂花高攀。如登天府﹐峻極維艱。蟾宮丹桂﹐擬之名彰。靈隱附會﹐桂子芬芳。栽種結實﹐其味辛香。徐子至論﹐已破荒唐。」

問曰「月中黑白﹐交映參差。山河之影﹐何破羣疑﹖」

曰「日月之象﹐精蘊白黑。黑白著明﹐鑑貌辧色。目鮮黑瞳﹐易稱多白。多白之睛﹐耗眩昏塞。卽目觀象﹐至理斯識。山河之影﹐未受成式。假生鄙妄﹐胡破羣惑﹖」

問曰「日月交蝕﹐時或晦明。春秋不載﹐子盍悉陳﹖」

曰「天有九道﹐黃道居中。日月同度﹐參差會逢。參差月晦﹐會逢日蒙。日居月上﹐月蔽日魄。月越常度﹐日晦月宮。隨其所犯﹐淺深不同。當蝕不蝕﹐歷算未工。」

問曰「帝堯元祀﹐日何十出﹖羿何能射﹐獨存其一﹖」

曰「帝堯盛世﹐載紀不虛。子摯亂政﹐災異虐余。日光磨蕩﹐酷烈莫支。眩如十日﹐稼殺無遺。命羿救獲﹐射日軀馳。如楊劍止﹐如魯戈揮。淮南繆妄﹐以啟羣疑。」

問曰「麗空列星﹐廣博無垠。五方殊位﹐何象何名﹖」

曰「萬象之精﹐上爲列星。元气之英﹐無象無名。歌稱重耀﹐傳聞夜明。何斗何箕﹖何虛何參﹖觀象玩占﹐彊名其名。東匪長庚﹐西匪啟明。五方殊位﹐隨人所稱。」

問曰「北斗七星﹐一行七豕。管輅白衣﹐言何所指﹖」

曰「太公鉤璜﹐以神水德。漢高斬蛇﹐托言帝泣。北斗何神﹐松下鋪食。廢園一甕﹐杖奴胡得﹖二子設言﹐欲神其術。豈王姥之辜﹐七日當赦。趙顏之壽﹐哭而可益。」

問曰「織女牽牛﹐天載二星。時逢七夕﹐相會何情﹖」

曰「紀星之狀﹐維《詩》可詳。大東箕斗﹐南北繞環。維箕生簸﹐維斗生漿。然且不可﹐況賀河梁。梭子尼頭﹐二星名彰。所織何錦﹐所耘何疆﹖男女通好﹐言尢妄誕。」

問曰「張騫乘槎﹐何以升天﹖織女機石﹐何以相傳﹖」

曰「張騫漢臣﹐出使西域。乘槎天遊﹐好事浪述。天無仙女﹐何機何織﹖杼柚其空﹐有何機石﹖賣卜君平﹐豈能獨識﹖張騫本傳﹐並不載入。《華志》《博物》﹐奇事莫及。幻妄不經﹐子勿沈溺。」

問曰「雷從何起﹖雷有何神﹖何以激殺﹖何以司刑﹖」

曰「雷在地中﹐萬物未生。陰陽相搏﹐衝擊而成。譬之火炮﹐其理甚明。火擊於內﹐爆之爲聲。火光閃爍﹐目眩生神。物遇戕損﹐天匪有心。鼓動萬物﹐權豈司刑﹖」

問曰「雷火焚熾﹐斧屑遺棄。何所措設﹖何所秉制﹖」

曰「雷電猛熾﹐擊觸勢烈。如滚器投井﹐反成堅冰。雷非地鼓﹐寧語斧屑。天聲雄迅﹐神化相夾。騰灼鳴空﹐近沈濁。

遂成渣滓﹐屑形不滅。如龍升馳﹐雪塊遺結。其名令滯﹐反觀斧屑。」

問曰「莫靈於龍﹐何以施雨﹖附气轉化﹐何能吸水﹖」

曰「陰陽和暢﹐雲气燻蒸。霖雨下降﹐龍以從云。江海龍窟﹐天無龍精。神龍變化﹐在天飛騰。云騰致雨﹐雨非龍成。」

問曰「山川興雲﹐气結而成。於龍何究﹐於雨何生﹖」

曰「山以藏气﹐川以積气。天地啟辟﹐一气爲主。非特山川﹐爲雲爲雨。有川有水﹐水者雨母。龍之俯化仰伸﹐降而爲雨﹐子還母也。气積以舒﹐有山有云﹐雲者雨翼﹐龍之俯郁仰蒸﹐徧而爲雨﹐夫應婦也。气藏以舒﹐山本上升﹐升者爲云﹐雲從气上。龍之勢引﹐川本下降﹐降者爲水﹐水從气下。龍之勢沸﹐是故上下不阻於間體﹐兩儀遂至於渥化。」

問曰「冬雪六出﹐五出陽春。天產花樹﹐燕女何憑﹖」

曰「雨雪霏霏﹐冬寒沍凝。隆冬陰盛﹐六出乃成。逢春五出﹐陽气漸生。陰陽推遷﹐六五變更。燕華君論﹐援天自神。詭女仙謫﹐贗而匪眞。」

問曰「九道何列﹐九天何名﹐十端何紀﹐八柱何承﹖」

曰「天無九道﹐交錯雜陳。定爲五色﹐彊名其名。九天八柱﹐意義相因。王逸謬注﹐八山何承﹖十端舛錯﹐穿鑿五行。《繁露》繁冗﹐支離不經。」

問曰「曾據虞帝之玉﹐獻致西王。周穆之八駿﹐馳觴會母。黃帝之鼎湖﹐羽化羣工。靈王之飛輦﹐云歌妙宛。漢武之玉函銀橋﹐曲寫霓裳。淮南之八童九老﹐云犬霄雞。是何怪也﹐怪果仙乎﹐仙果帝王乎﹖」曰「大旨抱郁﹐龍云赴會。

茅食九亥﹐經修累葉。體齊紅雲﹐玉案業引。玄天洞樞﹐樂徹天鈞。味品鳳脂﹐作威洪範﹐專命乾綱。故祖龍鞭石﹐見海鬼之相投。而武王欲春﹐致火速以報應。幻化相齊﹐天權莫測。」

天問不能屈﹐仙史復起而言曰「天對玄奧﹐子眞能泄玄祕﹐談玄論﹐予願樂聞者已聞命矣。子能賦《仙女賦》乎﹖」

仙女遂援筆而賦之。

賦曰「維﹛艸曳﹜府之靈﹐列宿之英。資陰陽以成性﹐資變化以成形。衣云裳而披霞錦﹐能知來而藏往。飧石髓而飲玉液﹐亦含幾而內朗。若夫朝遊北海﹐暮宿丹丘。朱顏映日﹐云鬢凝秋。忽淩霄而起遠﹐乍排空而出幽。恨晚遇之不偶﹐如夜光之暗投。足方進而將退﹐心欲去而復畱。幸啟扉以列坐﹐共啜茗而凝眸。同董姬之相濟﹐豈江妃之嬉遊﹖意乞巧於北牖﹐弗自賦其東樓。然離易會難﹐聚或成散。居無定所﹐習無常玩。

神思端莊﹐貞一無亂。情罔溺於房帷﹐道先登於畔岸。與爾談子午之窟﹐而軼唐宋。泄陰陽之祕﹐而駕秦漢。搜理義而益精﹐闡人文而愈煥。異仰靑藜之光輝﹐豈耽角枕之燦爛﹖起昏昧於陰霾﹐如太陽之始旦。爾毋偏拗自恃﹐得人是資。顧君子之有道﹐В梅求其庶士。同處女之有待﹐葛覃恐其失時。循禮不售﹐韜光祈晦。隨拒納而行止﹐候昏明而進退。委賤軀兮懷望﹐任人情兮推遷。慚田生靈丹之蘊彩﹐陋云客寒灰之起煙。非人心而苟合﹐實天意而曲全。須知蜉蝣之夕﹐當羨龜鶴之年。人非盡歸於黃土﹐吾已實得乎先天。終超仙而脫俗﹐勿得魚而忘筌。

若乃葛洪有妻﹐王母有婿﹐爾何拂淸風而獨遠﹐升白雲而高致﹖毋徇己以自悔﹐盍因人而成事﹖物有感而情偕﹐迹或均而行異。始未明其取捨﹐今宜識其旨意。子尙不知仙女之爲樂﹐予又安知塵緣之爲利﹖於是徘徊房露﹐惆悵陽阿。惜紆軫其何托﹐訴浩月而長歌。歌曰﹕『�人遇兮眞情闕﹐對面千里兮虛明月。

臨風浩嘆兮將焉歇﹖』歌響未終﹐余景就畢。淒慘變容﹐惺惺如失。又歌曰﹕『明月旣沒兮露欲﹐時不再兮吾將安依﹖佳期可待兮心弗違。』」仙史曰「善﹐子復能代我歌《仙史歌》乎﹖」仙女雙援筆而歌之。

歌曰「我生之辰木入斗﹐鳴啼東井命壁守。壁爲文章鬥得歲﹐許我文章播人口。三齡能言學誦詩﹐四齡指字識某某。

五齡琢句對虛實﹐聯靑驪黃媲奇偶。客來當座賦短章﹐四韻不待八叉手。九齡六經已畢讀﹐掩卷背誦無制肘。丰儀翩翩秋天鶴﹐顏色濯濯春月柳。鄕閭每辱師長愛﹐學校恥與兒曹友。支分縷析辯異同﹐務植佳禾去狼莠。揮毫直欲五色爛﹐倚馬未肯一字苟。龍蛇擬將赤手縛﹐富貴自可拾芥齲文場馳驟竟一蹶﹐�鬣局促俯其首。歸來焚香長夜坐﹐盥櫛不暇面塵垢。淬鋒砭��期再榮﹐狐豕隳突羣兒吼。豈惟文運遭九七﹐無乃歷數厄陽九。自漸定亂匪鉛槧﹐效卜父子鬻田畝。白下歸來生計拙﹐塗抹破硯掃敝帚。囊資空乏衣破裂﹐無以補綴謀諸婦。婦言別久簪珥空﹐借舊乞鄰無不有。高堂姑老兒女幼﹐日羞魚蝦買黎藕。思無完帛禦姑寒﹐那得吳綿與君厚。我聞愧赧雙臉赤﹐灑淚出門心欲剖。病軀有僕不得將﹐藥食扶持賴親友。自喜筋力尙康彊﹐須鬢垂云志未朽。老逢諸侯遠聘徵﹐白壁玄賁林藪。

經綸欲試不彊辭﹐儒服長揖坐談久。靑鎖漏前傳午滴﹐紫襆鑪燻散春牖。時番玉檢題鸞鳳﹐復賜銀箋篆蚪斗。淸平不向玉關行﹐手持玉簡金揩走。有生豫定非彊求﹐東井文章決傳後。盡將得失付忘言﹐浩歌長醉一尊酒。」

歌畢向前而揖曰「予與爾有夙緣﹐子勿能卻﹐予勿能離﹐願化爲淸風一襲﹐入於陳氏子之軀﹐終身爲子執箕帚﹐子竊以爲何如﹖」曰「子之所談玄也﹐子之歌賦善也﹐今子所論﹐不亦幻誕而不經耶﹖」曰「昔�堅之母﹐感陽宿之精﹐腹孕六子﹐剖脇始生。吾以處子之精﹐而入處子之身﹐不過美儀容﹐益智慧﹐倍遐齡而已﹐子何足怪乎﹖」忽見淸風四起﹐遂不知其所往。翼辰﹐外母以女染奇疾﹐驚怖﹐召予面會永訣。予省視之﹐見病中容貌﹐體態言談﹐與夜遇仙女無異。心竊怪之﹐惟慰以無恙而回。逾月病瘳﹐是年孟冬五日﹐議昏邑尹。晉江行吾張公﹑學師安福湖山尹夫子與聞其事﹐錫以鼓樂彩帳﹐輿從厚儀﹐行古奠雁禮﹐親迎於歸。歸後﹐德行文藝﹐漸進未艾﹐咸陳氏子內助之力也。陳氏子名千金﹐字辛妹﹐別號房室仙姬。

