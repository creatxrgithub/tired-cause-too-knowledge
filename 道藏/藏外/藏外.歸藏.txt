歸藏

《玉函山房輯佚書》輯《歸藏》

淸馬國翰輯

馬序﹕《歸藏》一卷﹐殘闕。《周禮春官太卜》﹕「掌三易之法﹐一曰《連山》﹐二曰《歸藏》﹐三曰《周易》」﹐鄭玄注﹕「《歸藏》者﹐萬物莫不歸而藏於中」﹐杜子春曰「《連山》﹐宓犧﹔《歸藏》﹐黃帝」﹐賈公彥疏引鄭志答趙商云「非無明文﹐攺之無據﹐且從子春。」近師皆以爲夏殷也。《禮記禮運》﹕「孔子曰﹕『吾欲觀殷道﹐是故之宋﹐而不足徵也﹐我得坤乾焉。』」鄭注云「殷陰陽之書﹐存者有《歸藏》」﹐是亦以《歸藏》爲殷《易》矣。《漢書藝文志》不著錄﹐晉《中經簿》始有之﹐阮孝緒《七錄》云「《歸藏》雜卜筮之書雜事。」《隋書經籍志》有十三卷﹐晉太尉參軍薛貞注﹐《唐書藝文志》捲同﹐宋《中興書目》載有《初經》《齊母》《本蓍》三篇﹐諸家論說多以後出﹐疑其僞作﹐鄭樵《通誌略》云「言占筮事﹐其辭質﹐其義古﹐後學以其不文﹐則疑而棄之﹐獨不知後之人能爲此文乎﹖」楊愼亦云「《連山》藏於蘭臺﹐《歸藏》藏於太卜」﹐見桓譚《新論》﹐則後漢時《連山》《歸藏》猶存﹐未可以《藝文志》不列其目而疑之﹐今玩其遺爻﹐如「瞿﹕有瞿有觚﹐宵粱爲酒﹐尊於兩壺。兩羭飲之﹐三日然後穌。士有澤﹐我取其魚」﹑「良人得其玉﹐君子得其粟」﹑「有鳧鴛鴦﹐有雁鷫鸘」之類﹐皆用韻語﹐奇古可誦﹐與《左氏傳》所載諸繇辭相類﹐《焦氏易林》源出於此﹐𨿽「畢日」﹑「奔月」頗涉荒怪﹐然「龍戰於野」﹑「載鬼一車」大《易》以之取象﹐亦無所嫌也﹐但殷《易》而載「武王枚占」﹑「穆王筮卦」﹐蓋周太卜掌其法者推記占驗之事﹐附入篇中﹐其文非漢以後人所能作爲也。今並宋時三篇亦佚﹐朱太史《經義考》搜輯甚詳﹐據以爲本﹐間有遺漏﹐爲補綴之﹐並附諸家論說爲一卷﹐以此與世傳《三墳書》所謂《气墳歸藏》者互較參觀﹐其眞贗可以立辧矣。歷城馬國翰竹吾甫。

《歸藏》

《歸藏初經》朱震《漢上易》曰「《歸藏》之易﹐其《初經》者﹐庖犧氏之本旨也。」

初乾乾寶《周禮注》﹑朱震《易叢說》其爭言。李過《西溪易說》﹑胡一桂《周易啟蒙翼傳》

初坤乾寶《周禮注》﹐朱震曰坤。榮犖之華。《西溪易說》《周易啟蒙翼傳》﹐朱氏《經義考》引作「榮榮」。

初狠幹寶﹑朱震引並作艮﹐李過《西溪易說》﹑黃宗炎《周易象辭》皆引作狠﹐黃雲「艮爲狠﹐艮有反見之象﹐無言笑﹐面目可徵﹐故取其剛狠之義與﹖」徼徼鳴狐。《西溪易說》《啟蒙翼傳》。

初兌乾寶《周禮注》﹑朱震《易叢說》其言語惇。《西溪易說》《啟蒙翼傳》﹞

初犖幹寶《周禮注》﹑朱震曰坎﹐李過曰「謂坎爲犖﹐犖者勞也﹐以爲萬物勞乎坎也。」黃宗炎曰「坎爲勞卦﹐故從勞諧聲而省。物莫勞於牛﹐故從牛。」爲慶身不動。《西溪易說》《啟蒙翼傳》。

初離乾寶《周禮注》﹑朱震《易叢說》。離監監。《西溪易說》《啟蒙翼傳》

初釐幹寶《周禮注》﹐朱震曰震﹐李過曰「爲震爲釐﹐釐者理也﹐以帝出乎震﹐萬物所始條理也。」黃宗炎曰「震爲釐﹐離當爲釐﹐於震則不近﹐豈以雷釐地而出以作聲與﹖」燂若雷之聲。《西溪易說》《啟蒙翼傳》

初巽乾寶《周禮注》﹑朱震《易叢說》有鳥將至而垂翼。《西溪易說》《啟蒙翼傳》

卦皆六畫《易叢說》。王應麟《漢藝文志考》卷一

朱元升《三易備考》曰「《歸藏易》以純坤爲首﹐坤爲地﹐萬物莫不藏於其中。《說卦》曰﹕『坤以藏之』﹐蓋造化發育之眞機﹐常於此藏焉。然而一元有一元之造化﹐癸亥甲子之交爲之藏﹔一歲有一歲之造化﹐冬夏二至之交爲之藏﹔一日有一日之造化﹐夜半日中之交爲之藏。是又《歸藏易》無所往而不用其藏也。六十四卦藏者十有六﹐用者四十有八。乾爲六十四卦之父﹐坤爲六十四卦之母﹐坤統藏卦﹐乾統用卦﹐坤﹑乾所以首六十四卦也。有藏者斯有用者﹐純坤又所以首純乾。」

徐善《四易》曰「《歸藏》卦序﹕坤﹑震﹑坎﹑艮﹑兌﹑離﹑巽﹑乾﹐蓋震下一陽生於純坤﹐之後進坎而中﹐進艮而上﹐乃交於中五而得兌之二陽﹐然一陰猶在上也。至離而中陽進上﹐至巽而初陽進中﹐於是純乾體成﹐此陽气漸長之序也。反而推之﹐巽下一陰生於純乾﹐之後進離而中﹐進兌而上﹐乃交於中五而得艮之二陰﹐然一陽猶在上也。至坎而中陰進上﹐至震而初陰進中﹐於是純坤體成﹐此陰气漸長而陽气歸藏之序也。『歸藏』之名義殆本諸此﹐其數則自下而上者﹐始八終二﹐由於陽气之生自無而有﹐其理爲『知來之逆』也。自下而上者﹐始二終八﹐由於陽气之歸﹐自有而無﹐其理爲『數往者順』也。聖人命《歸藏》之名﹐蓋告人以反本復始之道焉。」

六十四卦依李過《西溪易說》所載﹐自乾至馬徒凡六十卦﹐其四卦闕者補之。

坤《西溪易說》引闕四卦﹐賈公彥《禮記疏》﹕「此《歸藏易》以坤爲首」﹐據《初經》補

乾《西溪易說》﹐下並同

屯

蒙

溽

訟

師

比

小毒畜《西溪》曰「小畜爲小毒畜。」黃宗炎曰「大畜﹑小畜爲大毒畜﹑小毒畜﹐毒取亭毒之義。」

履

泰

否

同人

大有

狠

釐

大過

頤

困

井

革

鼎

旅

丰

小過

林禍《西溪》曰「臨爲林禍。」

觀

萃

稱黃宗炎曰「升爲稱﹐地之生木﹐土厚者茂﹐瘠者瘁﹐言木與土相稱也。」

僕黃宗炎曰「剝爲僕。」

復

母亡黃宗炎曰「無妄爲母亡﹐母卽無﹐亡卽妄﹐非有他也。」

大毒畜《西溪》曰「大畜爲大毒畜。」

瞿黃宗炎曰「瞿當屬觀。」案﹕《西溪》引已有觀﹐朱太史彜尊《經義考》以反對爲義﹐謂瞿在散家人之前﹐則睽也。

散家人黃宗炎曰「家人爲散家人﹐則義不可考。」

節

奐黃宗炎曰「渙爲奐﹐古字或加偏旁或不加偏旁﹐因而互易也。」

蹇

荔黃宗炎曰「解爲荔﹐荔亦有聚散之義。」

員黃宗炎曰「損爲員。」

諴黃宗炎曰「咸爲諴。」朱太史曰「以損爲員﹐而諴次之﹐則諴爲益也。」

欽黃宗炎曰「欽當屬旅。」朱太史曰「欽在恆之前﹐則咸也。」

恆

規

夜黃宗炎曰「規當屬節﹐夜當屬明夷。」案﹕《西溪》引已有節﹑明夷﹐朱太史曰「規﹑夜二名不審當何卦﹐非夬﹑姤則噬嗑﹑賁也。」案﹕古者書契取諸夬﹐於規義近﹔夜有姤遇取女義﹐疑規當屬夬﹐夜當屬姤也。

巽

兌

離

犖

兼黃宗炎曰「謙爲兼。」

分黃宗炎曰「分當屬睽。」朱太史曰「以謙作兼﹐而分次之﹐則分爲豫也。」

歸妹

漸

晉

明夷

岑霽黃宗炎曰「岑霽當屬賁。」朱太史曰「岑霽在未濟前﹐則旣濟也。」

未濟

◎﹝上彖下辶﹞黃宗炎曰「遁爲◎﹐形義本通﹐無有異義。」

蜀黃宗炎曰「蠱爲蜀﹐蜀亦虫也。」

馬徒朱太史曰「以蠱爲蜀﹐而馬徒次之﹐則馬徒爲隨也。」

已上六十卦並《西溪易說》引﹐奭一卦據《初經》補。

熒惑

耆老

大明﹝羅蘋《路史注》云「《歸藏初經》卦皆六位﹐其卦有明夷﹑熒惑﹑耆老﹑大明之類﹐昔啟筮明夷﹑鯀治水枚占大明﹑桀筮熒惑﹑武王伐商枚占耆老是也。」案﹕《西溪》引明夷卽明夷﹐乾下應有奭卦﹐已據幹寶﹑朱震所引《初經》補之﹐合熒惑﹑耆老﹑大明﹐恰符六十四卦之數﹐依黃﹑朱二家所釋﹐惟闕噬嗑﹑賁﹑中孚﹐未知所屬﹐補附於此。﹞

朱元升《三易備考》曰「《歸藏易》以六甲配六十四卦﹐所藏者五行之气也﹐所用者五行之家也。」

又曰「《歸藏易》首坤尾剝。」

又曰「《歸藏》二篇﹐自甲子至癸巳爲先甲﹐自甲午至癸亥爲後甲﹐其策萬有八百。」

十二辟卦

子復﹐丑臨﹐寅泰﹐卯大壯﹐辰夬﹐巳乾﹐午姤﹐未遁朱太史曰「《歸藏》本文作◎﹝上彖下辶﹞」申否﹐酉觀﹐戌剝朱太史曰「《歸藏》本文作僕。」亥坤徐善《四易》。

徐善曰「此《歸藏》十二辟卦﹐所謂商易也。辟者﹐君也。其法﹕先置一六畫坤卦﹐以六陽爻次第變之﹐卽成復﹑臨﹑泰﹑大壯﹑夬五辟卦﹔次置一六畫乾卦﹐以六陰爻次第變之﹐卽成姤﹑遁﹑否﹑觀﹑剝五辟卦﹐十辟見而綱領定矣。又置一六畫坤卦﹐以復辟變之﹐成六卦之一陽﹔以臨辟變之﹐成十五卦之二陽﹔以泰辟變之﹐成二十卦之三陽﹔以大壯辟變之﹐成十五卦之四陽﹐以夬辟變之﹐成六卦之五陽。更進爲純乾﹐而六十四卦之序已定矣。徐而察之﹐乾之六位已爲遞變之新爻﹐而坤之六位猶爲未變之舊畫﹐卽卦中陽爻已變而陰爻猶故也。於是復置新成之乾卦﹐以姤辟變之﹐成六卦之一陰﹔以遁辟變之﹐成十五卦之二陰﹔以否辟變之﹐成二十卦之三陰﹔以觀辟變之﹐成十五卦之四陰﹔以剝辟變之﹐成六卦之五陰﹐更進爲純坤之六位已更新矣。卒之非有兩營也﹐止此六十四虛位﹐順而求之﹐由坤七變﹐得陽爻一百九十二﹐而純坤之體見。逆而遡之﹐由乾七變得陰爻一百九十一﹐而純坤之體見。一反一覆﹐而三百八十四爻之易全矣。」

歸藏齊母經「齊母」不知何義。按《歸藏》以坤爲首﹐坤者﹐物之母也。郭璞《山海經注》又引有《鄭母經》﹐疑十二辟卦以十二分野配之﹐未審是否。

瞿﹕有瞿有觚﹐宵粱爲酒﹐尊於兩壺﹐兩羭飲之﹐三日然後蘇。士有澤﹐我取其魚。《爾雅釋獸羊屬》郭璞注引《歸藏》「兩壺兩羭」﹐邢炳疏﹕「此《歸藏齊母經》『瞿有』之文也。案彼文」云云﹐考《西溪易說》引《歸藏》卦名有「瞿」﹐此卽瞿卦爻辭也﹐邢炳謂「瞿有」之文恐非。

歸藏鄭母經

明夷曰﹕昔夏后啟筮﹕乘飛龍而登於天﹐而枚占於臯陶﹐陶曰「吉。」郭璞《山海經注》引《歸藏鄭母經》曰「夏后啟筮禦飛龍登於天﹐吉。」案﹕張華《博物志》卷九《雜說上》引多「明夷曰昔」及「而枚占於臯陶陶曰」十二字﹐「禦」作「乘」﹐「龍」下有「而」字。《太平禦覽》卷九百二十九引《歸藏》曰「昔夏后啟上成龍飛以登於天﹐睪陶占之曰吉」﹐文𨿽小異﹐要爲此節遺文也﹐玆據補。

昔夏啟筮徙九鼎﹐啟果徙之。《博物志》卷九《雜說上》引此與前爲一節﹐下更有四節﹐蓋一篇之文﹐故次於此。

昔舜筮登天爲神﹐枚占有黃﹑龍神曰「不吉。」同上

武王伐紂﹐枚占耆老﹐耆老曰「吉。」同上

昔鯀筮注洪水而枚占大明曰「不吉。有初無後。」同上

昔者桀筮伐唐而枚占熒惑曰「不吉。不利出徵﹐惟利安處﹐彼爲貍﹐我爲鼠﹐勿用作事﹐恐傷其父。」《太平禦覽》卷八十二引《歸藏》云「昔桀筮伐唐而枚占熒惑曰﹕『不吉。不利出徵﹐惟利安處﹐彼爲貍爲鼠」﹐脫「爲我」二字。又卷九百一十二引云「昔者桀筮伐唐而枚占熒惑曰﹕『不吉。彼爲貍﹐我爲鼠﹐勿用作事﹐恐傷其父。』」王氏《漢藝文志考》順爲一節﹐今依錄之。《博物志》引云「桀筮伐唐而枚占熒惑曰﹕『不吉』」﹐不及爻辭﹐彼蓋約文言之爾。

昔者羿善射﹐畢十日﹐果畢之。郭璞《山海經注》引《歸藏鄭母經》。《尙書五子之歌》正義﹑《春秋左傳襄四年》義並引《歸藏》「羿蹕」。

遺爻附案﹕徐善《四易》謂《歸藏》三百八十四爻﹐是每卦六爻﹐與《周易》同爻﹐當屬經﹐傳注所引只有《齊母》《鄭母》﹐其可考者已分屬於二篇﹐其但引卦名與卦名並不詳者﹐未敢彊屬﹐故附經後﹐題「遺爻」以別之。

坤開筮帝堯降二女爲舜妃。《周禮春官太卜》賈公彥疏

屯屯膏。《西溪易說》云「今以《周易》質之《歸藏》﹐不特卦名用商﹐卦辭亦用商﹐如屯之『屯膏』﹐師之『帥師』﹐漸之『取女』﹐歸妹之『承筐』﹐皆用商《易》舊文。」

師帥師。《西溪易說》

小毒畜其丈夫。朱震《漢上易傳叢說》引《歸藏小畜》。

鼎鼎有黃耳﹐利取鱣鯉。歐陽詢《藝文類聚》卷九十九

僕良人得其玉﹐小人得其粟。《太平禦覽》卷八百四十引作「剝」。馬驌《繹史》卷十四引作「君子得其粟」。

節殷王其國﹐常毋若谷。《周禮春官太卜》賈公彥疏引《歸藏》云「見節卦。」羅蘋《路史注》引作「常毋谷月。」

歸妹承筐。《西溪易說》

漸取女。同上

明夷垂其翼。同上

已上爻辭有卦名可考者依《西溪易說》所次卦序次之﹐至所引《初乾》「其爭言」﹑《初坤》「榮犖之華」﹑《初艮》「徼徼鳴狐」﹑《初兌》「其言語惇」﹑《初犖》「爲慶身不動」﹑《初離》「離監監」﹑《初釐》「燂若雷之聲」﹑《初巽》「有鳥將至而垂翼」﹐𨿽皆有卦名而皆系「初」字﹐故入《初經》﹐不復錄此﹐其無卦名可考者列後。

有白雲出自蒼梧﹐入於大梁。虞世南《北堂書鈔》卷一百五十﹐徐堅《初學記》卷一﹐《文選》卷二十謝元暉《新亭渚別範零陵詩》李善注。

𨿽有丰隆莖﹕得雲气而結核。《北堂書鈔》卷一百五十

乾者﹐積石風穴之琴。《北堂書鈔》

有鳧鴛鴦﹐有雁鷫鸘。《藝文類聚》卷九十二﹐《太平禦覽》卷九百二十五﹐《漢志考》卷一

有人將來﹐遺我貨貝。以至則徹﹐以求則得。有喜將至。《藝文類聚》卷八十四﹐《太平禦覽》卷八十七

君子戒車﹐小人戒徒。《文選》卷二十研延年《秋胡妻詩》注﹐王應麟《玉海》卷三十五

有人將來﹐遺我錢財﹐自夜望之。《太平禦覽》卷八百三十五。

歸藏本蓍篇

蓍二千歲而三百莖﹐其本以老﹐故知吉凶。張華《博物志》。

蓍末大於本爲上吉﹐蒿末大於本﹐次吉﹐荊末大於本次吉﹐箭末大於本次吉﹐竹末大於本次吉。蓍一五神﹐蒿二四神﹐荊二三神﹐箭四二神﹐竹五一神。筮五犯皆藏﹐五筮之﹐神皆聚焉。《太平禦覽》卷七百二十七引《歸藏》﹐按《博物志》云「蓍末大於本上吉﹐次蒿﹐次荊﹐皆如是」﹐蓋約文言之。朱太史《經義考》云「當屬《本蓍篇》中語」﹐玆並據以采補。

筮必沐浴齋戒食香﹐每日望浴蓍﹐必五浴之。浴龜亦然。《博物志》卷九。

歸藏啟筮篇

瞻彼上天﹐一明一晦。有夫羲和之子﹐出於陽谷。郭璞《山海經注》引《歸藏啟筮》。

共工人面蛇身朱發。郭璞《山海經注》﹑羅蘋《路史注》並引《歸藏啟筮》。

麗山之子﹐靑羽人面馬身。郭璞《山海經注》引《歸藏啟筮》﹐羅蘋《路史注》引首句云「麗山之子鼓」。

羽民之狀﹐鳥喙赤目而白首。郭璞《山海經注》引《歸藏啟筮》。

金水之子﹐其名曰羽蒙﹐乃占之曰「羽民是生百鳥。」《文選》卷十三禰正平《鸚鵡賦》注引作《歸藏殷筮》《太平禦覽》卷九百十四作《啟筮》﹐引多「乃之羽民」四字。

滔滔洪水﹐無所止極﹐伯鯀乃以息石息壤以塡洪水。郭璞《山海經注》引《歸藏啟筮》。

鯀去﹐三歲不腐﹐剖之以吳刀﹐化爲黃熊。同上。

大副之吳刀﹐是用生禹。《初學記》卷二十二。

昔彼《九冥》﹐是與帝《辧》同宮之序﹐是爲《九歌》。郭璞《山海經注》引《歸藏啟筮》。

不得竊《辧》與《九歌》以國於下。同上。

昔者夏后啟享神於晉之虛﹐作爲璇臺﹐於水之陽。《文選》卷四十六王元長《三月三日曲水詩序》注﹐《太平禦覽》卷八十二引《歸藏啟筮》﹐又卷一百七十七引作「晉之靈臺」﹐無「昔者」及「於水之陽」。

昔夏后啟筮享神於大陵而上鈞臺﹐枚占臯陶曰「不吉。」《太平禦覽》卷八十二﹐《初學記》卷二十二引至「鈞臺」。

逸文凡傳紀所引無篇名可考者﹐皆附於下。

乾爲天﹑爲君﹑爲父﹑爲大赤﹑爲辟﹑爲卿﹑爲馬﹑爲禾﹑爲血卦。朱震《易叢說》﹑羅蘋《路史注》。

蒼帝起﹐靑雲扶日﹐赤帝起﹐黃雲扶月。

東君﹑雲中。司馬貞《史記索隱》云「東君﹑雲中﹐見《歸藏易》。」

昔女媧筮張云幕﹐枚占之曰「吉。昭昭九州﹐日月代極。平均土地﹐和合四國。」《太平禦覽》卷七十八﹐《漢藝文志考》卷一。

昔黃帝與炎神爭鬥涿鹿之野﹐將戰﹐筮於巫咸﹐曰「果哉而有咎。」《太平禦覽》卷七十九﹐《漢藝文志考》引云「黃帝將戰﹐筮於巫咸」﹐羅蘋《路史注》引云「昔黃神與炎帝戰於涿鹿」。

蚩尢伐空桑﹐帝所居也。羅蘋《路史注》。

蚩尢出自羊水﹐八肱八趾疏首﹐登九淖以伐空桑﹐黃帝殺之於靑邱﹐作《棡鼓之曲》十章﹕一曰《雷震驚》﹐二曰《猛虎駭》﹐三曰《鷙鳥擊》﹐四曰《龍媒蹀》﹐五曰《靈夔吼》﹐六曰《雕鶚爭》﹐七曰《壯士奮》﹐八曰《熊羆哮》﹐九曰《石蕩崖》﹐十曰《波蕩壑》。《初學記》卷九引「蚩尢」至「靑邱」﹐馮惟納《詩記》引有《棡鼓之曲》以下。

昔常娥以不死之藥犇月。《文選》卷十三謝希逸《月賦》注﹐《太平禦覽》卷九百八十四﹐《漢藝文志考》引作「昔常娥以西王母不死之藥服之﹐遂奔月爲月精。」

昔者河伯筮與洛戰而枚占﹐昆吾占之不吉。《初學記》卷二十。

穆王獵於戈之野。《太平禦覽》卷八百三十一引《尙書歸藏》﹐「尙書」二字誤。

昔穆王子筮卦於禺彊。《莊子釋文》《漢藝文志考》卷一。

昔穆天子筮西出於正﹐不吉﹐曰「龍降於天﹐而道裏修遠。飛而衝天﹐蒼蒼其羽。」《太平禦覽》卷八十五。

附諸家論說

《禮記》﹕孔子曰「吾欲觀殷道﹐是故之宋而不足徵也﹐吾得坤乾焉。」

《山海經》曰﹕黃帝氏得《河圖》﹐商人因之曰《歸藏》。

《周禮太卜》﹕掌三易之法﹐一曰《連山》﹐二曰《歸藏》﹐三曰《周易》﹐其經卦皆八﹐其別皆六十四。

杜子春曰﹕《歸藏》﹐黃帝。

桓譚曰﹕《歸藏》四千三百言。又曰﹕《歸藏》藏於太卜。

鄭康成曰﹕殷陰陽之書﹐存者有《歸藏》。

淳於俊曰﹕《歸藏》者﹐萬物莫不歸藏於中也。

阮孝緒曰﹕《歸藏》載卜筮之書雜事。

劉勰曰﹕《歸藏》之經﹐大明迂怪﹐乃稱羿斃十日﹐常娥奔月。

《隋書》﹕《歸藏》已亡﹐按晉《中經》有之﹐惟載卜筮﹐不似聖人之旨。

孔穎達曰﹕《歸藏》起於黃帝。又曰﹕聖人因時隨宜﹐不必皆相因﹐故《歸藏》名卦之次亦多異。又曰﹕孔子曰「吾得坤乾焉」﹐殷《易》以坤爲首﹐故先坤後乾。

賈公彥曰﹕此《歸藏易》以純坤爲首﹐坤爲地﹐萬物莫不歸而藏於其中。又曰﹕殷以十二月爲正﹐地統﹐故以坤爲首。

元稹曰﹕穆姜遇艮﹐足徵史之文﹐尼父得坤﹐亦用《歸藏》之首。

李石曰﹕按《乾鑿度》曰垂皇策者蓋伏羲﹐用蓍卦已重矣。然而世質民淳﹐法惟用七八﹐六十四卦皆不動﹐若干止於乾﹐坤止於坤﹐不能變也。夏商因之﹐皆以七八爲占﹐《連山》《歸藏》是已。後世澆薄﹐始用九六爲占﹐不如是不足以應天下之變。

劉敞曰﹕坤者﹐萬物所歸﹐商以坤爲首﹐《禮運》「吾得坤乾焉」﹐此《歸藏》之易。

邢炳曰﹕《歸藏》者﹐成湯之所作﹐是三《易》之一也。

歐陽修曰﹕周之末世﹐夏商之《易》已亡﹐漢初𨿽有《歸藏》已非古經﹐今書三篇莫可究矣。

邵子曰﹕商以建丑之月爲正月﹐謂之地統﹐《易》曰《歸藏》﹐以坤爲首﹐坤者﹐地也。

方愨曰﹕《歸藏》首乎坤﹐各歸其根﹐密藏其用﹐皆殷之所爲﹐則合乎地之時焉﹐殷用地正﹐故其書名之。

黃裳曰﹕微顯者﹐易之知也。故商曰《歸藏》《歸藏》者﹐以其藏諸用而言之也。

王觀國曰﹕《禮記》孔子曰「吾得坤乾焉」﹐鄭氏注﹕「得商陰陽之書﹐其書存者有《歸藏》。」《爾雅釋羊屬》有「牡羭」﹐郭璞注引《歸藏》曰「兩壺兩羭」﹔《初學記云部》引《歸藏》曰「有白雲出蒼梧﹐入於大梁」﹐此可以見矣。

《中興書目》﹕《歸藏》﹐隋世有十三篇﹐今但存《初經》《齊母》《本蓍》三篇﹐文多闕亂﹐不可訓釋。

吳沆曰﹕《周禮》﹕「太卜掌三《易》《連山》《歸藏》《周易》﹐其經卦皆八﹐其別皆六十有四」﹐此則《連山》《歸藏》之卦﹐自重於三皇之時﹐而《周易》乃重於文王之世。

吳仁傑曰﹕《連山》《歸藏》以不變者占﹐其占不出於本卦﹔《周易》以不變者占﹐其占必通於兩卦﹐《春秋傳》之文可考也。

魏了翁曰﹕《周易》三易之義﹐闔戶謂之坤﹐卽《歸藏》終萬物﹑始萬物莫盛乎艮﹐卽《連山》。

李綱曰﹕《歸藏》﹐商易也﹐以坤爲首﹐故曰《歸藏》。孔子觀商道於宋﹐得《坤乾》焉﹐蓋《歸藏》之書。

朱震曰﹕《歸藏》之書﹐其《初經》者﹐庖犧氏之本旨也。又曰﹕《周禮》三《易》經卦皆八﹐所謂經卦﹐則《初經》八卦也。

張行成曰﹕商曰《歸藏》﹐地《易》也。《元包》義取之。

鄭鍔曰﹕《歸藏》以坤爲首﹐商人之《易》。其卦坤上坤下﹐故曰《歸藏》﹐言如地道之包含﹐萬物所歸而藏也。

鄭樵曰﹕《連山》亡矣﹐《歸藏》唐有司馬膺注十三卷﹐今亦亡﹐隋有薛貞注十三卷﹐今所存者﹐《初經》《齊母》《本蓍》三篇﹐而已言占筮事﹐其辭質﹐其義古﹐後學以其不文則疑而棄之﹐往往《連山》所以亡者﹐且過於此矣﹐獨不知後之人﹐能爲此乎﹖

楊簡曰﹕孔子之時﹐《歸藏》猶存﹐故曰「之宋得《坤乾》焉」。

羅泌曰﹕黃帝正坤乾﹐分離坎﹐倚象衍數﹐以成一代之宜﹐謂土爲祥﹐乃重坤以爲首﹐所謂《歸藏易》也。又曰﹕《歸藏》者﹐歸藏氏之書也﹐商人因之。又曰﹕《歸藏》用八。

羅蘋曰﹕《歸藏》﹐黃帝《易》﹐而《坤啟筮》乃有「堯降二女以爲舜妃」之語﹐《節》卦云「殷王其國常毋谷月」之類﹐其卦是也﹐其文非也﹐蓋《歸藏》之文﹐湯代之作。

林學蒙曰﹕《易疏》論《連山》《歸藏》一以爲伏羲﹑黃帝之書﹐一以爲夏商之《易》﹐未知孰是。

蔣君實曰﹕商之序《易》﹐以坤爲首﹐其尙質﹐尙白之制﹐皆自此出也。

李過曰﹕《易鈔》云「天尊地卑﹐乾坤之定位也﹐商《易》首坤﹐是地尊乎天也。」商《易》所以不傳﹐不知商人建丑﹐以十二月爲歲首﹐取丑未之衝爲地統﹐坤爲地﹐商用地統﹐只得首坤。

王應麟曰﹕《越絕外傳》範子曰「道生气﹐气生陰﹐陰生陽」﹐愚謂先陰後陽﹐卽《歸藏》先坤之意﹐闔而辟﹐靜而動。

馬端臨曰﹕《連山》《歸藏》乃夏商之《易》﹐本在《周易》之前﹐然《歸藏》《漢志》無之﹐《連山》《隋志》無之﹐蓋二書至晉﹑隋間始出﹐而《連山》出於劉炫僞作﹐此史明言之﹐度《歸藏》之爲書﹐亦此類爾。

葛寅炎曰﹕《歸藏》﹐黃帝中天易也。

家鉉翁曰﹕《歸藏》之書﹐作於黃帝﹐而六十甲與先天六十四卦並行者﹐乃中天《歸藏易》也。

朱元升曰﹕《歸藏》𨿽自黃帝作﹐實循伏羲之序卦﹐《漢律曆志》曰「伏羲畫八卦﹐由數而起﹐至黃帝而大備」﹐是知伏羲《易》與黃帝《易》一以貫之者也。又曰﹕《周禮太卜》﹕「掌三《易》之法」﹑「筮人掌三《易》以辧九筮之名」﹐初未嘗以《周易》廢《歸藏》也。魯襄公九年﹐穆姜爲筮而遇艮之八﹐杜預釋之曰「是雜用《連山》《歸藏》《周易》也」﹐以此見春秋之時《歸藏》尙無恙也。又曰﹕《歸藏》取則《河圖》者也。《河圖》藏十不具﹐是以《歸藏》去十不用。

吳澄曰﹕《歸藏》﹐商之《易》。又曰﹕夏商二《易》﹐蓋因羲皇所畫之卦而用之﹐以占筮﹐卦序與先天自然之序不同﹐故《連山》首艮﹐《歸藏》首坤。

吳萊曰﹕《歸藏》三卷﹐晉薛貞注﹐今或雜見他書﹐頗類焦贛《易林》﹐非古《易》也。

趙道一曰﹕軒轅黃帝取伏羲卦象﹐法而用之﹐據神農所重六十四卦之義﹐帝乃作八卦之說﹐謂之「八索」﹐求重卦之義也。帝一號「歸藏氏」﹐乃名所制曰《歸藏》書﹐此《易》之始也。

朱隱老曰﹕《歸藏》﹐黃帝之《易》也﹐以坤爲首﹐而凡建丑者宗之﹐不特殷人爲然也。

朱升曰﹕《歸藏》首坤﹐靜動之首也。

丁易東曰﹕夏曰《連山》﹐商曰《歸藏》﹐𨿽首艮﹑首坤之不同﹐然皆止以下卦爲貞﹐上卦爲悔﹐故箕子《洪笵》但云占用二耳。

何喬新曰﹕隋《經籍志》有《歸藏》十三卷﹐出於劉光伯所上﹐意甚淺陋﹐書𨿽不傳﹐《易》所謂坤以藏之﹐卽《歸藏》之遺意也。

何孟春曰﹕殷《易》先坤後乾﹐有靜斯動﹐陰陽之定理也。

楊愼曰﹕《連山》藏於蘭臺﹐《歸藏》藏於太卜﹐見桓譚《新論》﹐則後漢時《連山》《歸藏》猶存﹐不可以《藝文志》不列其目而疑之。

胡應麟曰﹕《七略》無《歸藏》《中經簿》始有此書﹐《隋志》因之稱此書「惟載卜筮﹐不類聖人之旨」﹐蓋唐世固疑其僞矣。

鄭元錫曰﹕《歸藏》首坤﹐藏而後發﹐孔子曰「吾欲觀商道﹐得坤乾焉」﹐蓋善之也﹐然於《易》褊矣。

沈懋孝曰﹕商《易》首坤以藏斂﹐而發動直之機。

郝敬曰﹕《歸藏》坤卦﹐坤爲地﹐百昌歸土曰《歸藏》。

焦竑曰﹕《歸藏》坤也﹐商時講學者首重在靜。

董斯張曰﹕《歸藏易》今亡﹐惟存六十四卦名而又闕其四﹐與《周易》不同。

孫奇逢曰﹕《歸藏》首坤﹐坤以藏之﹐天下事不竭於發而竭於藏﹐退藏不密生趣﹐所以日枯也﹐故藏者養也﹐坤元所以資生也。

徐善曰﹕《歸藏》之亡久矣﹐有求之《古三墳》及司馬膺﹑薛貞之書者﹐失之訛﹔有卽指歸魂﹑納甲之書爲《歸藏》者﹐失之陋﹔有謬解乾君坤藏之語而謂方圖卽《歸藏》者﹐失之附會﹔若衛氏之操筆妄擬則失之肆矣。

朱彜尊曰﹕按《歸藏》隋時尙存﹐至宋猶有《初經》《齊母》《本蓍》三篇﹐其見於傳注所引者﹐辭皆古奧。而孔氏《正義》謂《歸藏》僞妄之書﹐亦未盡然。若《三墳書》以《歸藏易》爲《气墳》﹐其爻卦大象曰「天气歸﹐地气藏﹐木气生﹐風气動﹐火气長﹐水气育﹐山气止﹐金气殺﹐各爲之傳﹐則較傳注所引大不倫矣。」

馬驌曰﹕《周禮》大史掌三《易》﹐近師以《歸藏》爲殷《易》之名也﹐其繇辭諸書所引用多古質。

秦簡本《歸藏》

江陵王家臺15號秦墓出土竹簡本《歸藏》

王家臺秦簡《歸藏》編號者一百六十四支﹐未編號的殘簡二百三十支﹐共計三百九十四支﹐總字數約四千餘字。由於殘缺過甚﹐至今尙未拼出一支整簡﹐順序也難以排定。在這批竹簡重﹐共有七十組卦畫﹐其中十六組相同﹐除去相同數﹐不同的卦畫有五十四種。卦畫皆以一表示陽爻﹐以∧表示陰爻。卦名有七十六个﹐其中重復者二十三个﹐實際卦名五十三个。此外﹐卦辭也有一部分重復。竹簡有兩種﹐一種寬而薄﹐而另一種窄而厚。因此﹐我們推測﹐這批《歸藏》有兩種抄本。秦簡《歸藏》的卦畫皆可與今本《周易》對應起來﹐卦名也與傳本《歸藏》﹑不帛書《周易》及今本《周易》大部分相同。現摘錄部分釋文如下﹝本釋文以錄簡頭爲主﹐重復者只錄其一﹐但卦畫和卦名可互相補充者則皆錄下來。釋文大致按馬國翰《玉函山房輯佚書》之《六十四卦》的順序排列﹐下面的編號爲淸理時的原始編號﹐上面的編號爲臨時序列號。竹簡殘斷者以◇標出﹐字迹模糊﹑無法辧識者以�標出﹐通假字﹑異體字不另注明﹐但據文意明顯有脫字者以【】補足。本釋文是剛淸洗出來時所作的原始釋文﹐未經仔細校對﹐錯誤之處在所難免﹐若有抵觸﹐以將來正式出版爲準﹞﹕

1﹑寡曰﹕不仁者夏后啟是以登天啻弗良而投之淵寅共工隊�江�◇501

2﹑天目朝﹦不利爲艸木贊﹦稱下�◇181﹝知北遊按﹕此簡頭有乾卦卦畫﹞

3﹑肫曰昔者效龍卜爲上天而攴◇323

4﹑【蒙】曰昔者��卜�◇

5﹑訟曰﹕昔者��卜訟啟���◇

6﹑師曰﹕昔者穆天子卜出師而攴占���◇439◇龍降於天而�◇◇遠飛而中天蒼◇

7﹑比曰﹕比之芣﹦比之蒼﹦生子二人或司陰司陽不�姓�◇216

8﹑少督曰﹕昔者�小子卜亓邦尙毋有吝而攴◇206

9﹑履曰﹕昔者羿射陼比莊石上羿果射之曰履�◇461

10﹑柰曰﹕昔者考龍卜��而攴占囷﹦京﹦占之曰不吉不柰之�◇11

11﹑否曰﹕昔者���◇

12﹑同人曰黃啻與炎啻戰◇182◇﹦咸﹦占之曰果哉而有吝�◇189

13﹑右曰昔者平公卜亓邦尙毋【有】咎而攴占神﹦老﹦占曰古有子亓�間漻四旁敬�風雷不◇302

14﹑大過曰昔者日月卜望�◇

15﹑亦曰﹕昔者◇

16﹑囷曰﹕昔者夏后啟卜亓邦尙毋有吝而攴占◇208

17﹑井曰﹕昔者夏后啟貞卜◇319

18﹑鼒曰﹕昔者宋君卜封�而攴占巫蒼﹦占之曰吉鼒之芲﹦鼒之焠﹦初有吝後果述214

19﹑丰曰﹕昔者上啻卜處��而攴占大﹦明﹦占之曰不吉�臣體﹦牝�雉﹦◇304

20﹑大過曰﹕昔者�小臣卜逃唐而攴占中﹦虺﹦占之曰不吉過亓門言者�◇523

21﹑臨曰﹕◇

22﹑灌曰﹕昔【者】夏后啟卜◎﹝知北遊按﹕原字左酉右陽﹞◇

23﹑【卒】曰昔者�卜出云而攴占◇

◇卒曰﹕昔者仙卜出云而攴占囷﹦京﹦占之曰不吉卒◇305

24﹑復曰﹕昔者陼王卜復白雉�◇

25﹑毋亡曰﹕出入湯﹦室安處而墅﹝原字上予下土﹞安藏毋亡◇471

26﹑瞿﹝知北遊按﹕原字左目右瞿﹞曰﹕昔者殷王貞卜亓【邦】尙毋有咎◇

27﹑散曰﹕昔者◇◇�卜�散實而攴占大◇

28﹑節曰﹕昔者武王卜伐殷而攴占老﹦考﹦占曰吉◇194

29﹑渙曰昔者髙◇328

30﹑【蹇】�◇

31﹑損曰◇

32﹑【咸】曰◇

◇咸曰�◇

33﹑恆我曰﹕昔者女過卜作爲緘而◇476

34﹑◎﹝知北遊按﹕原字上罒下左炎右匕﹐卽夬卦﹞曰﹕昔者赤舄止木之遽初鳴曰鵲後鳴曰舄有夫取妻存歸亓家◇212

35﹑�﹝知北遊按﹕此簡頭有姤卦卦畫﹐此當卽姤卦﹞曰﹕昔者◇5

36﹑兌曰﹕兌﹦黃衣以生金日月並出獸�◇

37﹑麗曰﹕昔者上◇

38勞曰﹕昔者蚩尢卜鑄五兵而攴占赤�◇536

39﹑陵﹝知北遊按﹕此簡頭有謙卦卦畫﹐此卽謙卦﹞曰﹕昔者赤烏卜裕水通而見神爲木出焉是啻◇503

40﹑介﹝知北遊按﹕此簡頭有豫卦卦畫﹞曰北﹦黃鳥雜彼秀虛有叢者��有��人民◇207

41﹑歸妹曰﹕昔者恆我竊毋死之�◇307◇��奔月而攴占���◇201

42﹑漸曰﹕昔者殷王貞卜亓邦尙毋有咎而攴占巫咸﹦占之曰不吉不漸於◇335

43﹑晉﹝知北遊按﹕原字上艸下晉。下同﹞曰﹕昔者◇◇卜◎﹝知北遊按﹕原字左酉右陽﹞帝晉之虛作爲�◇

晉曰﹕昔者夏后啟卜◎﹝知北遊按﹕原字左酉右陽﹞帝晉◇336

44﹑明夷曰﹕昔者夏后啟卜成乘飛龍以登於天而攴占��◇

45﹑蜷﹝知北遊按﹕原字上下虫﹐或釋螣。此簡頭有旣濟卦畫﹞曰﹕昔者殷王貞卜亓邦尙毋有咎而攴占巫咸﹦占之曰不吉蜷亓席投之◎﹝知北遊按﹕原字左亦右谷﹞蜷在北爲牝�◇213

46﹑��﹝知北遊按﹕此簡頭有未濟卦畫﹞���攴卜���◇

47﹑◎﹝知北遊按﹕原字從辶彖聲﹐卽遁卦﹞曰﹕◎旦﹝知北遊按﹕原字從艸﹞以入爲羽不髙不下卽利初事有利�◇463

48﹑亦﹝知北遊按﹕此簡頭有蠱卦卦畫﹞曰﹕昔者北�◇343

夜曰昔者北�夫﹦卜逆女◇

49﹑�曰昔者北敢夫﹦逆女過而攴占�◇404

50﹑筮曰�之�筮蓋之��◇537

51﹑�﹝知北遊按﹕此簡頭有賁卦卦畫﹞曰昔【者】◇

52﹑中絕﹝知北遊按﹕絕字當是從糸包聲﹐卽中孚﹞曰﹕啻�卜◇317

53﹑大【壯】曰﹕昔者◇408隆卜將雲雨而攴占囷京﹦占之曰吉大山之云降◇196

壯曰﹕昔者丰隆◇320

知北遊按﹕以上根據王明欽《王家臺秦墓竹簡槪述》﹝2000年北京大學新出簡帛國際學術研討會論文﹐手寫本﹞抄錄﹐開篇一段介紹卽王先生之文﹔原簡頭具有卦畫﹐玆從略﹐惟卦名用字與《周易》不同者用按語說明﹔打不出來的古體字亦用按語描述。如有疑問請核對王先生原稿。

本資料蒙淸華大學思想所廖名春教授熱忱提供﹐玆謹致謝意。

歸藏

﹝《全上古三代秦漢三國六朝文》輯本﹞

淸嚴可均輯

歸藏謹案﹕杜子春注《周禮》云「歸藏﹐黃帝也。」《禦覽》六百九引《帝王世紀》云「殷人因黃帝曰《歸藏》。」《禮運》﹕「我得坤乾焉」﹐鄭元云「其書存者有《歸藏》」﹐《疏》引熊安生云「殷《易》﹐以坤爲首﹐故先坤後乾。」《隋志》﹑舊﹑新《唐志》﹕「《歸藏》十三卷」﹐《隋志》又云「《歸藏》漢初已亡﹐晉《中經》有之﹐惟載卜筮﹐不似聖人之旨﹐以本卦尙存﹐故取貫於《周易》之首﹐以備殷《易》之缺。」案《禦覽》六百八引桓譚《新論》云「《歸藏》四千三百言」﹐是西漢末已有此書﹐《漢志》本《七略》﹐偶失載耳。《文獻通考》引《崇文總目》云「今但存《初經》《齊母》《本蓍》三篇」﹐《玉海》引《中興書目》同。《文淵閣書目》不著錄﹐蓋三篇又亡於元明之際。今搜輯羣書所載﹐得八百四十六字﹐視桓譚所見本略存十二焉。

昔黃神與炎神爭鬥涿鹿之野﹐將戰﹐筮於巫咸﹐曰「果哉而有咎。」《禦覽》七十九﹐《路史前紀三》《後紀四》。

昔者丰隆筮將雲气而吉核之也。《北堂書鈔》一百五十。案﹕舊寫本每條刪下半段﹐以「之也」字代之﹐通部如此。《穆天子傳》二注云「丰隆筮禦云﹐得《大壯》卦﹐遂爲云師」﹐疑《歸藏》之文。陳禹謨本作「𨿽有丰隆莖﹐得雲气而結核」﹐蓋臆攺也﹐不足據。

昔者河伯筮與洛戰﹐而枚占﹐昆吾占之﹐不吉。《初學記》二十

昔常娥以西王母不死之藥服之﹐遂奔月爲月精。《北堂書鈔》一百五十﹐《文選月賦》注﹑《宣貴妃誄》注﹑《祭顏光祿文》注﹐《禦覽》九百八十四。

羿請不死之藥於西王母﹐姮娥竊之以奔月﹐將往﹐枚筮之於有黃﹐有黃占之曰「吉。翩翩歸妹﹐獨將西行﹐逢天晦芒﹐毋驚毋恐﹐後且大昌。」《續漢天文志上》注引張衡《靈憲》﹐當是《歸藏》之文。

鯀筮之於《歸藏》﹐得其大明﹐曰「不吉。有初亡後。」《路史後紀》十三

昔者夏后啟享神於晉之墟﹐作爲璇臺﹐於水之陽。《藝文類聚》六十二﹐《文選》王元長《曲水詩序》注﹐《初學記》二十四﹐《禦覽》一百七十七。

昔夏后啟筮享神於大陵而上鈞臺﹐枚占臯陶曰「不吉。」《北堂書鈔》八十二﹐《初學記》卷二十四﹐《禦覽》卷八十二。

啟筮徙九鼎﹐啟果徙之。《路史後紀》十四

昔者桀筮伐唐而枚占於熒惑曰「不吉。不利出徵﹐惟利安處﹐彼爲貍﹐我爲鼠﹐勿用作事﹐恐傷其父。」《禦覽》卷八十二﹐又九百十二﹐《路史後紀》十四。

武王伐商﹐枚占耆老曰「不吉。」《路史後紀》五

昔穆王天子筮出於西正﹐不吉﹐曰「龍降於天﹐而道裏修遠。飛而衝天﹐蒼蒼其羽。」《禦覽》卷八十五。

穆王獵於戈之野。《禦覽》八百三十一

昔穆王子筮卦於禺彊。《莊子大宗師》釋文﹐《路史後紀》五

節卦﹕殷王其國﹐常毋谷目。《周禮太卜》疏﹐《路史發揮》

剝﹕良人得其玉﹐君子得其粟。《禦覽》八百四十

鼎有黃耳﹐利得鱣鯉。《藝文類聚》九十九

有鳧鴛鴦﹐有雁鷫鸘。《藝文類聚》九十二﹐《禦覽》九百二十五

乾者﹐積石風穴之琴。亭之者弗亭﹐終身不瘳。《北堂書鈔》一百五十八

君子戒車﹐小人戒徒。《文選》嚴延年《秋胡詩》注

上有髙臺﹐下有雍池。以此事君﹐其貴若化﹔若以賈市﹐其富如河。《禦覽》四百七十二。

有人將來﹐遺我貨貝。以正則徹﹐以求則得。有喜則至。《藝文類聚》卷八十四﹐《太平禦覽》卷八十七

有人將來﹐遺我錢財﹐自夜望之。《太平禦覽》卷八百三十五。

東君﹑雲中。《史記封禪書》《索隱》云「見《歸藏易》」

乾爲天﹑爲君﹑爲父﹑爲大赤﹑爲辟﹑爲卿﹑爲馬﹑爲禾﹑爲血卦。《路史發揮》。案﹕此蓋《說卦》文﹐殷《易》先有﹐非始《十翼》。

已上二十五事﹐引見不著篇名﹐其云「黃神」至「夏后啟」占驗﹐當在《啟筮篇》﹐而並及武王﹑穆王者﹐蓋太卜增加。《北堂書鈔》一百一引桓譚《新論》﹕「《歸藏》藏於太卜」﹐故殷《易》有周事。凡繇辭外﹐皆傳說耳。

歸藏啟筮

太昊之盛﹐有白雲出自蒼梧﹐入於大梁。《藝文類聚》一﹐《文選》謝脁《新亭渚別範零陵詩》注﹐《初學記》一﹐《白貼》二﹐《禦覽》八﹐又八百七十二

昔女媧筮張云幕而枚占﹐神明占之曰「吉。昭昭九州﹐日月代極。平均土地﹐和合萬國。」《北堂書鈔》一百三十二﹐《初學記》二十五﹐《禦覽》七十八

共工人面蛇身朱發。郭璞《山海經大荒西經》注﹐《藝文類聚》十七﹐《禦覽》七十八

蚩尢出自羊水﹐八肱八趾疏首﹐登九淖以伐空桑﹐黃帝殺之於靑丘。《初學記》九﹐《路史後紀》四。案﹕《路史》又云「蚩尢疏首虎腃﹐八肱八趾﹐見《歸藏啟筮》。」

瞻彼上天﹐一明一晦。乃有夫羲和之子﹐出於陽谷。《山海經大荒南經》注

帝堯降二女爲舜妃。《周禮太卜》疏引《坤開筮》﹐坤是其卦名。

滔滔洪水﹐無所止極﹐伯鯀乃以息石息壤以塡洪水。《山海經海內經》注﹐又見《史記甘茂傳》索隱。

鯀死﹐三歲不腐﹐副之以吳刀﹐化爲黃龍。《山海經海內經》注

鯀殛死﹐三歲不腐﹐副之以吳刀﹐是用出禹。《初學記》二十二﹐《路史後紀》十二

麗山之子鼓﹐靑羽人面馬身。《山海經西山經》注﹐《路史後紀》四案﹕《西山經》又云「鐘山其子曰鼓﹐其狀如人面而龍身」﹐注云「其類皆見《歸藏啟筮》。」

金水之子﹐其名曰羽蒙﹐乃之羽民﹐是生百鳥。《文選鸚鵡賦》注﹐《禦覽》九百十四

羽民之狀﹐鳥喙赤目而白首。《山海經海外南經》注

昔彼《九冥》﹐是與帝《辧》同宮之序﹐是爲《九歌》。《山海經大荒西經》注

不得竊《辧》與《九歌》以國於下。《山海經大荒西經》注

歸藏鄭母經

昔者羿善射﹐彃十日﹐果畢之。《尙書五子之歌》疏﹐《左傳襄四年》疏﹐《論語憲問》疏﹐《孟子梁惠王》疏。案﹕洪興祖《補注天問》引《歸藏易》云「羿畢十日」﹐卽此約文。

夏后啟筮禦飛龍登於天﹐吉。明啟亦仙也。《山海經海外西經》注。案﹕《穆天子傳》五注云「嵩髙山﹐啟母在此山化爲石﹐而子啟亦登仙﹐皆見《歸藏》。」

明夷曰﹕昔夏后啟上乘飛龍以登於天﹐臯陶占之曰「吉。」《禦覽》九百二十九。案﹕《路史後紀》十四引《歸藏鄭母經》「明夷曰夏后啟筮﹐禦飛龍升於天」﹐與上文連爲一條。

歸藏初經

初坤﹑初乾﹑初離﹑初坎﹑初兌﹑初艮﹑初釐﹑初巽。《路史後紀》五﹐又《發揮》。案﹕《玉海》三十五引作「初乾﹑初奭﹑初艮﹑初兌﹑初犖﹑初離﹑初釐﹑初巽﹐卦皆六畫﹐奭卽坤﹐犖卽坎﹐釐卽震﹐世有《歸藏鏡》﹐亦作奭﹑作犖﹑作釐。」

歸藏齊母經

瞿有瞿有﹐觚宵粱爲酒﹐尊於兩壺﹐兩羭飲之﹐三日然後蘇。士有澤﹐我取其魚。《爾雅釋畜》注﹐《釋畜》疏云「《歸藏齊母經》之文也。瞿有﹐卦名。」

歸藏本蓍篇

蓍末大於本爲上吉﹐蒿末大於本﹐次吉﹐荊末大於本次吉﹐箭末大於本次吉﹐竹末大於本次吉。蓍一五神﹐蒿二四神﹐荊二三神﹐箭四二神﹐竹五一神。筮五犯皆藏﹐五筮之﹐神皆聚焉。《禦覽》卷七百二十七引《歸藏》﹐不著篇名﹐《崇文總目》云「今惟存《初經》《齊母》《本蓍》三篇」﹐知此爲《本蓍篇》文。

