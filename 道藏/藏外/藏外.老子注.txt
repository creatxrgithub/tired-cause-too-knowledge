老子注淸陳澧注

《老子注》一卷

番禺陳澧撰

民國十九年石氏抄本

一章

道﹐可道﹐非常道﹔名﹐可名﹐非常名。【言常道不可道﹐常名不可名也。常道常名謂道也。二十五章云﹕有物混成﹐先天地生﹐吾不知其名﹐字之曰道。是也。道在天地之先﹐而萬古不變﹐故曰常也。旣有天地之後﹐萬變不窮﹐其道可道﹐其名可名﹐然變而非常矣。】無名﹐天地之始﹔有名﹐萬物之母。【河上公注云﹕無名者謂道﹐有名謂天地。】故常無﹐欲以觀其妙﹔常有﹐欲以觀其徼。【無欲﹐謂禁遏其欲也。常禁遏其欲﹐以觀道妙﹐然萬物皆有欲。出生入死﹐故又常以己之有欲。觀萬物之歸趣也。河上云﹕徼』﹐歸』也。觀世俗之歸趣。陸云﹕『徼』﹐『小道』也﹔『邊』也﹔『微妙』也。】此兩者同出而異名﹐同謂之玄﹐玄之又玄﹐眾妙之門。【河上云﹕兩者﹐謂有欲無欲也。澧謂﹕於其禁遏﹐名之曰無﹐於其本有﹐名之曰有也。】

二章

天下皆知美之爲美﹐斯惡矣﹔皆知善之爲善﹐斯不善已﹝一﹞。【知美善則竟爲藏善﹐失其自然。】故有無相生﹐難易相成﹐長短相形。【官本云﹕各本俱作『形』。《釋文》作『較』。蓋用弼本。按﹕『生』﹑『成』﹑『形』﹑『傾』四字爲韻﹐作『形』是。髙下相傾﹐陸云﹕『傾』﹐髙下不正貌。】音聲相和﹐前後相隨。【此六者﹐萬物之自然。】是以聖人處無爲之事﹐行不言之教﹐萬物作焉【河上云﹕各自動也。】而不辭﹝二﹞。【河上云﹕不辭謝而歇止。】生而不有﹐爲而不恃﹐功成而弗居﹐夫惟弗居﹝三﹞﹐是以不去。

三章

不尙賢﹐使民不爭﹔不貴難得之貨﹐使民不爲盜﹔不見可欲﹐【見﹐胡甸切。】使民心不亂﹐【各本無『民』字﹐從官本。】是以聖人之治﹐虛其心﹐【河上云﹕除嗜欲﹐去亂煩。】實其腹﹐【河上云﹕懷道抱一﹐守五神也。】弱其志﹐【河上云﹕和柔謙讓﹐不處權也。】彊其骨﹐【河上云﹕愛精重施﹐髓滿骨堅。】使常民無知無欲﹝四﹞﹐使夫知者不敢爲也﹝五﹞﹐【智者喜於有爲﹐使之不敢爲。】爲無爲﹐則無不治。

四章

道衝﹐而用之或不盈。【『衝』﹐『虛』也。】淵兮﹐似萬物之宗﹐挫其銳﹐【揣而銳之﹐不可長保﹐故挫之也。】解其紛﹐和其光﹐同其塵﹐湛兮﹐似或存。吾不知誰之子。【河上云﹕老子言我不知道所從生。】象帝之先。【河上云﹕道自在天帝之先。】

五章

天地不仁﹐以萬物爲芻狗﹔聖人不仁﹐以百姓爲芻狗。【芻與狗﹐至賤之物。】天地之間﹐其猶橐鑰乎﹖【王云﹕『橐』﹐『排橐』也。『鑰』﹐『樂鑰』也。】虛而不屈﹐【河上云﹕無有屈竭時。『屈』﹐《釋文》作『掘』﹐云河上本作『掘』。】動而愈出﹐多言數窮﹐【陸云﹕王云﹕理數也。顧云﹕勢數也。】不如守中。

六章

谷神不死﹐【『谷』﹐『虛』也。『谷神』﹐虛神也。《釋文》﹕谷﹐古木反。中央無者也。】是謂玄牝。【『玄』﹐『幽深』也。『牝』﹐『竅』也。】玄牝之門﹐是謂天地根﹐【河上云﹕鼻﹑口之門﹐是乃通天地之元气﹐所從往來。】綿綿若存﹝六﹞﹐用之不勤。【河上云﹕鼻﹑口呼噏﹐息當綿綿微妙﹐若可存﹐又若無有﹐用气常寬舒﹐不當急疾勤勞也。】

七章

天地長久﹐天地所以能長且久者﹝七﹞﹐以其不自生。【天地生物而不自生。】故能長生。是以聖人後其生而身先﹝八﹞﹐外其身而身存﹐非以其無私耶﹝九﹞﹖故能成其私。【老氏之旨﹐在成其私。】

八章

上善若水﹐水善利萬物而不爭﹐處眾人之所惡﹐【王云﹕人惡卑也。故幾於道。河上雲﹕水性幾與道同。】居善也﹐心善淵﹐【河上雲﹕水深空虛﹐淵深淸明。】與善仁﹐【河上云﹕萬物得水以生﹐與虛不與盈也。】言善信﹐【河上雲﹕水內影照﹐形不失其情也。】正善治﹐【河上云﹕無有不洗﹐淸旦平也。】事善能﹐【河上云﹕能方能圓﹐曲直隨形。】動善時。【河上云﹕夏散冬凝﹐應期而動﹐不失天時。】夫惟不爭﹐故無尢。

九章

持而盈之﹐不如其已。【王云﹕持謂不失徳也﹐旣不失其徳﹐又如其無徳無功者也。】揣而銳之﹝十﹞﹐【『揣』﹐『磨』也。顧云﹕『治』也。『銳』﹐《釋文》作『悅』﹐云河上作『銳』。】不可長保﹝十一﹞﹐金玉滿堂﹐莫之能守。富貴而驕﹐自遺其咎。功遂身退﹝十二﹞﹐天之道。【王云﹕四時更運﹐功成則移。】

十章

載營魄抱一﹐能無離乎﹖【『一』卽所謂谷神不死者也﹐人身載營魂而抱神﹐能無離乎﹖專气致柔﹐能嬰兒乎﹖能不分其气﹐又極柔弱如嬰兒乎﹖】滌除玄覽﹐能無疵乎﹖【河上云﹕當洗其心﹐使潔淨也。心處玄冥之處﹐覽知萬物﹐故謂之玄覽。】愛民治國﹐能無知乎﹖【六十五章﹕以智治國﹐國之賊。】天門開闔﹐能無雌乎﹝十三﹞﹖【天門未詳。河上云﹕天門謂鼻孔。王云﹕天門﹐天下之所由從也。開闔﹐治亂之際也。雌應而不倡﹐因而不爲﹐言天門開闔﹐能爲雌乎﹖官本云﹕按注義『無』似作『爲』。澧謂作『爲』是也。『爲雌』卽所謂守其雌也。河上注﹑王注﹐未定孰是。】明白四達﹐能無爲乎﹖生之畜之﹐生而不有﹔爲而不恃﹔長而不宰。是謂玄徳。

十一章

三十輻共一轂﹐當其無﹐有車之用。埏埴以爲器﹐【陸云﹕『埏』﹐河上云『和』也﹔『埴』﹐河上云『土』也。】當其無﹐有器之用。鑿戶牖以爲室﹐當其無﹐有室之用。故有之以爲利﹐無之以爲用。【車以轉軸者爲用﹐器以容物者爲用﹐室以出入通明者爲用﹐皆在空虛之處。吳云﹕『無』者﹐空虛之處也。】

十二章

五色令人目盲﹔五音令人耳聾﹔五味令人口爽﹔【陸云﹕『爽』﹐差也。河上云﹕『亡』也。】馳騁畋獵﹐令人心發狂﹔難得之貨﹐令人行妨。【行而有害也。《左傳》云﹕匹夫無罪﹐懷璧其罪。『行』﹐陸云﹕下孟反。】是以聖人爲腹不爲目﹐故去彼取此。【吳云﹕但爲實腹以養气﹐不爲悅目而絢物也﹐但言不爲目﹐益舉一以包其四。】

十三章

寵辱若驚﹐【陸云﹕文簡云﹕『寵』﹐『得』也﹔『辱』﹐失也。顧云﹕『若』﹐而也。】貴大患若身。【陸云﹕河上云﹕『貴』﹐畏也﹔身空也。】何謂寵辱若驚﹖寵爲下﹐得之若驚﹐【上之榮辱﹐爲下者得之﹐當若驚也。】失之若驚﹐【失之卽辱也。】是謂寵辱若驚。何謂貴大患若身﹖吾所以有大患者﹐爲吾有身﹐及吾無身﹐吾有何患﹖故貴以身爲天下﹐若可寄天下﹐愛以身爲天下﹐若可托天下。【『若』﹐猶『乃』也。】

十四章

視之不見﹐名曰夷。【陸云﹕『夷』﹐顧云『平』也﹔鍾云『滅』也﹐『平』也。】聽之不聞﹐名曰希﹐搏之不得﹐名曰微。此三者﹐不可致詰﹐故混而爲一。其上不皦﹐【陸云﹕『皦』﹐『明』也。其下不昧﹐繩繩不可名﹐陸云﹕『繩繩』﹐梁帝云﹕無涯際之貌。顧云﹕無窮不可序。】復歸於無物。是謂無狀之狀﹐無物之象﹐是謂惚恍。迎之不見其首﹐隨之不見其後。執古之道以禦今之有﹐能知古始﹐是謂道紀。

十五章

古之善爲士者﹐微妙玄通﹐深不可識。夫惟不可識﹐故彊爲容﹝十四﹞。【吳云﹕彊爲之模其外之容﹐下文七者是也﹝十五﹞。】豫焉﹝十六﹞﹐若冬涉川﹐猶兮﹐若畏四鄰﹐儼兮﹐其若容﹝十七﹞。【『客』與『釋』韻﹐作『容』者誤也。】渙兮﹐若冰之將釋。惇兮﹐其若朴。曠兮﹐其若谷。混兮﹐其若濁。孰能濁以靜之徐淸﹝十八﹞﹖孰能安以久﹖動之徐生。【王云﹕『孰能』者﹐言其難也。官本云﹕《永樂大典》無『久』字。按﹕河上云﹕誰能安靜以久﹐徐徐以長生。其本似無『動』字。】保此道者不欲盈。夫惟不盈﹝十九﹞﹐故能蔽不新成。【官本云﹕『蔽』﹐《永樂大典》作『敝』是也。二十二章﹕敝則新。吳云﹕凡物敝則缺﹐新則成﹐敝而缺者﹐不盈也﹐新而成者﹐盈也。保守此道之人﹐不欲其盈﹐故能敝缺﹐不爲新成。】

十六章

致虛極﹐守靜篤。【致虛而極﹐守靜而篤。】萬物並作﹐吾以觀復。夫物蕓蕓﹐各復歸其根。【所謂復也﹐榮必歸於枯﹐生必歸於死。】歸根曰靜﹐是謂復命﹝二十﹞﹐復命曰常。【『常』﹐『理』也。】知常曰明﹐不知常﹐妄作凶﹐知常客﹐【知萬物皆當歸根復命﹐自不爭競﹐而能容根。】容乃公﹐公乃王﹐王乃天﹐天乃道﹐道乃久﹐沒身不殆。

十七章

太上﹐下知有之﹐下知有君上而已。其次親而譽之﹐其次畏之﹐其次侮之﹐信不足焉﹐有不信焉﹗【王云﹕信不足焉﹐則有不信。】悠焉﹝二十一﹞﹐其貴言﹐【行不言之教。】功成事遂﹐百姓皆謂我自然。【『我』﹑『百姓』﹐自謂也。不知上之功﹐故以爲我自然也。】

十八章

大道廢﹐有仁義。【所謂失道而後徳﹐失徳而後仁﹐失仁而後義也。】慧知出﹝二十二﹞﹐有大僞。六親不和﹐有孝慈。國家昏亂﹐有忠臣。

十九章

絕聖棄智﹐民利百倍﹔絕仁棄義﹐民復孝慈﹔絕巧棄利﹐盜賊無有。此三者以爲文不足﹐【『文』﹐疑當作『民』。聲之誤也。『爲』﹐去聲。此三者﹐本以爲民﹐而實不足以爲民也。】故令有所屬﹕【使民有所屬。】見素抱朴﹐少私寡欲。【王云﹕屬之於素朴寡欲。】

二十章

絕學無憂。【絕學則無憂。】惟之於阿﹝二十三﹞﹐相去幾何﹖善之於惡﹐相去何若﹝二十四﹞﹖人之所畏﹐不可不畏﹐荒兮﹐其未央哉﹗眾人熙熙﹐如享太牢﹐如登春臺。我獨泊兮﹐其未兆﹐如嬰兒之未孩﹐儽儽兮若無所歸﹗眾人皆有餘﹐而我獨若遺。我愚人之心也哉﹐沌沌兮﹗俗人昭昭﹐我獨昏昏。俗人察察﹐我獨悶悶﹐澹兮﹐其若海﹐飂兮﹐若無止。眾人皆有以﹐【王云﹕『以』﹐『用』也。】而我獨頑似鄙﹐我獨異於人﹐而貴食母。

二十一章

孔徳之容﹐【『孔徳』﹐未詳。王云﹕『孔』﹐『空』也。以空爲徳。】惟道是從。道之爲物﹐惟恍惟惚﹐惚兮恍兮﹐其中有象﹔恍兮惚兮﹐其中有物﹔窈兮冥兮﹐其中有精﹐其精甚眞﹐其中有信。自古及今﹐其名不去﹐以閱眾甫﹐吾何以知眾甫之狀哉﹖以此。

二十二章

『曲則全﹐枉則直﹐窪則盈﹐獘則新﹐少則得﹐多則惑。』是以聖人抱一爲天下式﹐不自見﹐故明﹔【見﹐胡甸切】。不自是﹐故彰﹔不自伐﹐故有功﹔不自矜﹐故長。夫惟不爭﹐故天下莫能與之爭﹝二十五﹞﹐古之所謂『曲則全』者﹐豈虛言哉﹖誠全而歸之。

二十三章

希言自然。【王云﹕無味不足之言﹐乃是自然之至言也。】飄風不終朝﹐驟雨不終日﹐孰爲此者﹖天地。天地尙不能久﹐而況人乎﹝二十六﹞﹖故從事於道者。道者同於道﹐徳者同於徳﹐失者同於失。同於道者﹐道亦樂得之﹔同於徳者﹐徳亦樂得之﹔同於失者﹐失亦樂得之﹝二十七﹞。信不足焉﹐有不信焉﹗

二十四章

企者不立﹝二十八﹞﹔跨者不行﹔自見者不明﹔【見﹐胡甸切。】自是者不彰﹔自伐者無功﹔自矜者不長。其在道﹝二十九﹞﹐曰餘食贅行﹐物或惡之﹐故有道者不處。

二十五章

有物混成﹐先天地生。寂兮寥兮﹗獨立不攺﹝三十﹞﹐周行而不殆。可以爲天下母。吾不知其名﹐字之曰道﹐彊爲之名曰大。大曰逝﹐逝曰遠﹐遠曰反。故道大﹐天大﹐地大﹐王亦大﹝三十一﹞。域中有四大﹝三十二﹞﹐而王居其一焉﹝三十三﹞。人法地﹐地法天﹐天法道﹐道法自然。

二十六章

重爲輕根﹐靜爲躁君。是以聖人終日行不離輜重﹐【吳云﹕此言輕之本乎重也。】𨿽有榮觀﹐燕處超然。【吳云﹕此言動之主乎靜也。】柰何萬乘之主而以身輕天下﹖【謂以其身輕動於天下之上也。】輕則失本﹝三十四﹞﹐躁則失君。

二十七章

善行﹐無轍迹﹔善言﹐無瑕謫﹔善數﹝三十五﹞﹐不用籌策﹔善閉﹐無關揵而不可開﹔善結﹐無繩約而不可解。是以聖人常善救人﹝三十六﹞﹐故無棄人﹔常善救物﹐故無棄物。是謂襲明。【據晁說之跋﹐則此數語爲古本所無﹐獨河上公本有之。】故善人者不善人之師﹐不善人者善人之資。不貴其師﹐不愛其資﹝三十七﹞﹐𨿽智大迷﹐是謂要妙。

二十八章

知其雄﹐【以觀其徼也。】守其雌﹐【以觀其妙也。】爲天下溪。爲天下溪﹕常徳不離﹐復歸於嬰兒﹝三十八﹞。知其白﹐守其黑﹐爲天下式。爲天下式﹐常徳不忒﹐復歸於無極。知其榮﹐守其辱﹐爲天下谷。【谷﹐亦水所歸。】爲天下谷﹐常徳乃足﹐復歸於無朴﹝三十九﹞。朴散則爲器﹐聖人用之則爲官長。【因其器而用之﹐爲官長。】故大制不割。【因而用之﹐故制而不割。】

二十九章

將欲取天下而爲之﹐吾見其不得已。天下神器﹐不可爲也。爲者敗之﹐執者失之。故物或行或隨﹐【或自行﹐或隨人。】或歔或吹﹐【『歔』﹐河上本作『呴』。『呴』﹐『溫』也。『溫』﹐『寒』也。】或彊或羸﹐或挫或隳。【『挫』﹐讀若『莝』。《詩》鄭箋﹕『莝』﹐『委』也。委﹐安也。河上本作『載』﹐云﹕『載』﹐『安』也。『隳』﹐『危』也。】是以聖人去甚﹐去奢﹐去泰。

三十章

以道佐人主者﹐不以兵彊天下﹐其事好還﹕師之所處﹐荊棘生焉﹐大軍之後﹐必有凶年。善有果而已﹝四十﹞﹐【王云﹕『果』猶『濟』也﹐言善用師者趣以濟難而已。】不敢以取彊。果而勿矜﹐果而勿伐﹐果而勿驕﹐果而不得已﹐果而勿彊。物壯則老﹐是謂不道。不道早已。【王云﹕『壯』﹐武力暴興﹐諭以兵彊於天下者也﹐飄風不終朝﹐驟雨不終日﹐故暴興必不道早已也。】

三十一章

夫佳兵不祥之器﹐物或惡之﹐故有道者不處。【王文簡云﹕古所謂兵者﹐皆指五兵而言﹐故曰兵者不祥之器。『佳』﹐當作『隹』。『隹』﹐古『惟』字。惟兵爲不祥之器﹐故有道者不處。上言夫﹐惟下言﹐故文義正相承也。】君子居則貴左﹐用兵則貴右。兵者不祥之器﹐非君子之器﹐不得已而用之﹐恬淡爲上﹝四十一﹞。勝而不美。而美之者﹐是樂殺人。夫樂殺人者﹐則不可以得志於天下矣。吉事尙左﹐凶事尙右。偏將軍居左﹐上將軍居右﹐言以喪禮處之。殺人之眾﹐以哀悲蒞之﹐戰勝以喪禮處之。【據晁說之跋﹐則王輔嗣以此章爲非老子之言。】

三十二

道常無名。朴𨿽小﹐天下莫能臣也﹝四十二﹞。侯王若能守之﹐萬物將自賓。天地相合﹐以降甘露﹐民莫之令而自均。始制有名。名亦旣有﹐夫亦將知止﹝四十三﹞﹐知止可以不殆﹝四十四﹞。譬道之在天下﹐猶川谷之於江海﹝四十五﹞。

三十三章

知人者智﹐【不得爲明也。】自知者明。勝人者有力﹐【不得爲彊也。】自勝者彊。知足者富﹐彊行者有志﹐不失其所者久﹐死而不亡者壽。

三十四章

大道汜兮﹐其可左右。【河上云﹕無所不宜。】萬物恃之而生而不辭﹐功成不名有。衣養萬物而不爲主﹝四十六﹞﹐常無欲可名於小﹝四十七﹞﹔【『於』﹐猶『爲』也。】萬物歸焉而不爲主﹐可名爲大﹝四十八﹞。以其終不自爲大﹝四十九﹞﹐故能成其大。

三十五章

執大象﹐天下往。【河上云﹕『象』﹐『道』也。聖人率大道則天下萬物移心歸往之也﹝五十﹞。】往而不害﹐安平太﹝五十一﹞﹐【河上云﹕萬物歸往而不傷害則國家安寧而致太平矣﹝五十二﹞。】樂與餌﹐過客止。【有聲與味﹐眾人悅之。】道之出口﹐澹乎其無味﹐視之不足見﹐聽之不足聞﹐用之不足旣﹝五十三﹞。【吳云﹕客旣過去﹐則其聲容與味亦出而無復有。】

三十六章

將欲『歙』之﹝五十四﹞﹐必固張之﹔將欲弱之﹝五十五﹞﹐必固彊之﹔將欲廢之﹐必固興之﹔將欲奪之﹐必固與之。是謂微明﹐【陰謀藏於內﹐不露於外也。】柔弱勝剛彊。魚不可脫於淵﹐【不可失其所依據。】國之利器不可以示人。示人則恐失之。

三十七章

道常無爲而無不爲。侯王若能守之﹝五十六﹞﹐萬物將自化。化而欲作﹐吾將鎭之以無名之朴。【河上云﹕復欲作巧僞者﹐侯王當身鎭撫以道徳。】無名之朴﹐夫亦將無欲﹝五十七﹞。【夫指民而言。】不欲以靜﹐【無形﹐靜也。】天下將自定。

三十八章

上徳不徳﹐是以有徳。【王云﹕惟道是用﹐不徳其徳。《韓非》云﹕徳者﹐內也﹔得者﹐外也。上徳不徳﹐言其神不淫於外也。又云﹕不得則有徳。】下徳不失徳﹐是以無徳。上徳無爲而無以爲。【《韓非》云﹕意無所制也。】下徳爲之而有以爲。【王云﹕凡不能無爲而爲之者﹐皆下徳也。仁義禮節是也。】上仁爲之而無以爲﹐上義爲之而有以爲。上禮爲之而莫之應﹐則攘臂而扔之﹝五十八﹞。【王云﹕極下徳之量上仁是也。足以及於無以爲而猶爲之耶。《韓非》云﹕仁者謂中心欣然愛人﹐其喜人之有福而惡人之有禍也。生心之所不能已也﹐非求其報也。又云﹕義者﹐宜也。宜而爲之﹐故曰上義。爲之而有以爲也。王云﹕禮者﹐尙好修敬﹐校責往不對之間忿怒生焉。故曰上禮。爲之而莫之應﹐則攘臂而扔之也。】故失道而後徳﹐【王云﹕大之極也﹐其爲道乎﹖𨿽盛業大富而有萬物﹐猶各得其徳﹐𨿽貴以無爲用不能捨﹐無以爲體也。不能捨﹐無以爲體﹐則失其爲大矣。所謂失道而後徳也。故失道而後徳。】失徳而後仁﹐失仁而後義﹐失義而後禮。夫禮者﹐忠信之薄而亂之首。前識者﹐道之華而愚之始。是以大丈夫處其厚﹐不居其薄﹔處其實﹐不居其華。故去彼取此。

三十九章

昔之得一者﹕天得一以淸﹐地得一以寧﹐神得一以靈﹐谷得一以盈﹐萬物得一以生﹐侯王得一以爲天下貞﹝五十九﹞。其致之。天無以淸﹐將恐裂﹔【不得一則無以淸。】地無以寧﹐將恐發﹔神無以靈﹐將恐歇﹔谷無以盈﹐將恐竭﹔萬物無以生﹐將恐滅﹔侯王無以貴髙﹐【『貴髙』當爲『貞』。】將恐蹶﹝六十﹞。故貴以賤爲本﹐髙以下爲基。是以侯王自謂孤﹑寡﹑不榖﹝六十一﹞。此非以賤爲本耶﹖非乎﹖故致數輿無輿﹝六十二﹞。不欲琭琭如玉﹐珞珞如石﹝六十三﹞。【王云﹕體盡於形﹐故不欲也。】

四十章

反者道之動﹐弱者道之用。天下萬物生於有﹐有生於無。

四十一章

上士聞道﹐勤而行之﹔中士聞道﹐若存若亡﹔下士聞道﹐大笑之。不笑不足以爲道﹗故建言有之﹕【引古語也。】『明道若昧﹐進道若退﹐夷道若颣﹐上徳若谷﹐大白若辱﹐廣徳若不足﹐建徳若偸﹐【建立偸惰。】質眞若渝﹐大方無隅﹐大器晚成﹐大音希聲﹐大象無形。』道隱無名﹐夫惟道﹐善貸且成。

四十二章

道生一﹐【此卽周濂溪所謂無極而太極也。一生二﹐二者﹐陰陽也。二生三﹐一陰一陽﹐中有沖气﹐爲三也。】三生萬物。萬物負陰而抱陽﹐沖气以爲和。人之所惡惟孤﹑寡﹑不榖﹝六十四﹞。而王公以爲稱。故物或損之而益﹔或益之而損。人之所教﹐我亦教之﹕【河上云﹕言我教眾人﹐使去彊爲弱﹐去剛爲柔。】『彊梁者不得其死。』吾將以爲教父。

四十三章

天下之至柔馳騁天下之至堅。無有入無間。吾是以知無爲之有益﹝六十五﹞。不言之教﹐無爲之益﹐天下希及之。

四十四章

名與身孰親﹖身與貨孰多﹖【吳云﹕多﹐猶云所重。】得與亡孰病﹖【王云﹕得多利而亡其身﹐何者爲病也。按﹕王注『多』當作『名』。】是故甚愛必大費﹐多藏必厚亡。知足不辱﹐知止不殆﹐可以長久。

四十五章

大成若缺﹐其用不獘。大盈若沖﹐其用不窮。大直若屈﹐大巧若拙﹐大辯若訥。【此所謂『反』也。】躁勝寒﹐靜勝熱﹐【專以『靜勝熱』爲諭﹐其言『躁勝寒』者兼及之耳。】淸靜爲天下正。

四十六章

天下有道﹐卻走馬以糞﹔【河上云﹕『糞』者﹐糞田也。】天下無道﹐戎馬生於郊。禍莫大於不知足﹝六十六﹞﹐咎莫大於欲得。故知足之足常足矣﹝六十七﹞。

四十七章

不出戶﹐知天下。不窺牖﹝六十八﹞﹐見天道。其出彌遠﹐其知彌少。【出而求知﹐則神逐於外﹐出彌遠﹐知彌少也。】是以聖人不行而知﹐不見而名﹐不爲而成。

四十八章

爲學日益﹐爲道日損﹐損之又損﹐以至於無爲。無爲而無不爲。取天下常以無事。及其有事﹐不足以取天下。

四十九章

聖人無常心﹐以百姓心爲心。善者吾善之﹐不善者吾亦善之﹐徳善。【善與不善不必分別﹐則不見有不善者而得善矣。『徳』﹐讀若『得』。下同。六十二章『人之不善﹐何棄之有。』】信者吾信之﹐不信者吾亦信之﹐徳信。聖人在天下﹐歙歙爲天下渾其心﹝六十九﹞﹐百姓皆注其耳目﹐聖人皆孩之。

五十章

出生入死。【《韓非》云﹕人始於生而卒於死。始之謂出﹐卒之謂入。】生之徒十有三﹐死之徒十有三﹐人之生﹐動之死地亦十有三﹝七十﹞。夫何故﹖以其生生之厚。【『之十有三』﹐王本作『亦十有三』。今從《韓非》所引攺。王云﹕『十有三』猶云『十分有三分﹐取其生道全生之極十分有三耳﹔取死之道全死之極亦十分有三耳﹐而民生生之厚更之無生之地焉』。澧謂此言死地但十分有三分耳﹐而人皆趨此三分也。】蓋聞善攝生者﹐陸行不遇兕虎﹐入軍不被甲兵﹝七十一﹞。兕無所投其角﹐虎無所措其爪﹐兵無所容其刃。夫何故﹖以其無死地。

五十一章

道生之﹐徳畜之﹐物形之﹐勢成之。是以萬物莫不尊道而貴徳。道之尊﹐徳之貴﹐夫莫之命而常自然。故道生之﹐徳畜之﹐長之育之﹐亭之毒之﹝七十二﹞﹐養之覆之﹐生而不有﹐爲而不恃﹐長而不宰﹐是謂玄徳。

五十二章

天下有始﹐以爲天下母。旣得其母﹝七十三﹞﹐以知其子﹝七十四﹞。旣知其子﹐復守其母﹐沒身不殆。塞其兌﹐閉其門﹐終身不勤。【王云﹕無事永逸﹐故終身不勤也。】開其兌﹐濟其事﹐終身不救。見小曰明﹐守柔曰彊。用其光﹐復歸其明﹐無遺身殃﹐是謂襲常﹝七十五﹞。

五十三章

使我介然有知﹐行於大道﹐惟施是畏。大道其夷﹝七十六﹞﹐而民好徑。朝甚除﹐【王云﹕『朝』﹐『宮室』也。『除』﹐『潔好』也。】田甚蕪﹐倉甚虛﹐服文彩﹝七十七﹞。帶利劍﹐厭飲食﹐財貨有餘﹐是謂盜誇﹝七十八﹞。非道也哉﹝七十九﹞﹗

五十四章

善建者不拔﹐善抱者不脫﹐子孫以祭祀不輟﹝八十﹞。修之於身﹐其徳乃眞﹔修之於家﹐其徳乃餘﹔修之於鄕﹐其徳乃長﹔修之於邦﹐【『邦』﹐各本作『國』。漢人避諱攺也。此依《韓非》。『邦』﹑『丰』爲韻。】其徳乃丰﹔修之於天下﹐其徳乃普。故以身觀身﹐以家觀家﹐以鄕觀鄕﹐以國觀邦﹝八十一﹞﹐以天下觀天下。吾何以知天下然哉﹝八十二﹞﹖以此。

五十五章

含徳之厚﹐比於赤子。蜂蠆虺蛇不螫﹝八十三﹞﹐猛獸不據﹐攫鳥不搏﹝八十四﹞。骨弱筋柔而握固。未知牝牡之合而作﹝八十五﹞﹐

【『』﹐《釋文》本一作『脧』﹐《說文》﹕赤子陰也。】精之至也。終日號而不嗄﹐【『嗄』﹐河上本作『啞』。】和之至也。知和曰常﹐知常曰明﹐【句與十章同。益生日祥﹐吳云﹕『祥』﹐『妖』也。】心使气曰彊。物壯則老﹐謂之不道﹐不道早已。【三十章亦云﹕『物壯則老﹐是謂不道﹐不道早已。』】

五十六章

知者不言﹐言者不知。塞其兌﹐閉其門﹐挫其銳﹐解其紛﹐和其光﹐同其塵﹐是謂玄同﹐故不可得而親﹐不可得而疏﹝八十六﹞。不可得而利﹐不可得而害﹝八十七﹞。不可得而貴﹐不可得而賤﹝八十八﹞。故爲天下貴。

五十七章

以正治國﹐以奇用兵﹐以無事取天下。吾何以知其然哉﹖以此﹕【『吾何以』云云﹐當爲上章之結語。】天下多忌諱而民彌貧﹔民多利器﹐國家滋昏﹔人多伎巧﹐奇物滋起﹔法令滋彰﹝八十九﹞﹐盜賊多有﹐故聖人云﹕『我無爲而民自化﹐我好靜而民自正﹐我無事而民自富﹐我無欲而民自朴。』

五十八章

其政悶悶﹐其民醇醇。其政察察﹐其民缺缺。禍兮﹐福之所倚﹔福兮﹐禍之所伏。孰知其極﹖其無正。正復爲奇﹐善復爲妖﹝九十﹞﹐人之迷﹝九十一﹞﹐其日固久﹗是以聖人方而不割﹐廉而不劌﹝九十二﹞﹐直而不肆﹐光而不耀﹝九十三﹞。

五十九章

治人﹑事天莫若嗇。夫惟嗇﹐是謂早服。【《韓非》云﹕嗇之者﹐愛其精神﹐嗇其智識也。嗇之爲術也﹐生於道理。眾人離於患﹐陷於禍﹐猶未知退而不服從道理。聖人維未見禍患之形虛無﹐服從於道理。故曰﹕夫惟嗇﹐是謂早服。】早服謂之重積徳。重積徳則無不克﹝九十四﹞﹐無不克則莫知其極。莫知其極﹐可以有國。有國之母﹐【《韓非》云﹕『母』者﹐『道』也﹔道也者﹐生於所以有國之術﹐故謂之有國之母。】可以長久。是謂深根﹑固柢﹑長生久視之道。

六十章

治大國若烹小鮮。王云﹕不擾也。以道蒞天下﹐其鬼不神。【神﹐靈也。】非其鬼不神﹐其神不傷人。【非鬼不靈﹐乃其靈气潛處於幽陰不出而驚擾生人也。】非其神不傷人﹐【非獨其神不傷人。】聖人亦不傷人﹐【陰不驚擾陽﹐聖不驚擾愚。】夫兩不相傷﹐故徳交歸焉。【不傷人者﹐聖人之徳。鬼不傷人﹐亦由聖人以道蒞天下故也。故徳交歸於聖人矣。】

六十一章

大國者下流﹐天下之交﹐天下之牝。牝常以靜勝﹐牝以靜爲下﹝九十五﹞。故大國以下小國﹐則取小國。小國以下大國﹐則取大國。故或下以取﹐或下而取。大國不過欲兼畜人﹐小國不過欲入事人。夫兩者各得其所故﹝九十六﹞﹐大者宜爲下。

六十二章

道者﹐萬物之奧﹐善人之寶﹐不善人之所保。美言可以市﹐尊行可以加人。人之不善﹐何棄之有﹖故立天子﹐置三公﹐𨿽有拱璧﹐以先駟馬﹐不如坐進此道。古之所以貴此道者何﹖不曰以求得﹐有罪以免邪﹝九十七﹞﹖故爲天下貴。

六十三章

爲無爲﹐事無事﹐味無味。大小多少﹐報怨以徳。【《論語》『以徳報怨﹐何如﹖』或卽老氏之流也。】圖難於其易﹔爲大於其細。天下難事﹐必作於易﹔天下大事﹐必作於細。是以聖人終不爲大﹐故能成其大。夫輕諾必寡信﹐多易必易多難﹝九十八﹞。是以聖人猶難之﹐故終無難矣﹝九十九﹞。

六十四章

其安易持﹔其未兆易謀﹔其脆易泮﹝一百﹞﹔其微易散。爲之於未有﹐王云﹕謂其安未兆也。治之於未亂。【王云﹕謂微脆也。澧謂﹕此以上言愼始。】合抱之木﹐生於毫末﹔九層之臺﹐起於累土﹔千里之行﹐始於足下。【此所謂萬物之自然也。】爲者敗之﹔執者失之。【爲者助長﹐執者自盡。】是以聖人無爲﹝一百零一﹞﹐故無敗﹔無執﹐故無失。【所謂輔萬物之自然。】民之從事﹐常於幾成而敗之。【王云﹕不愼終也。】愼終如始﹐則無敗事。是以聖人欲不欲﹐【『欲不欲』猶言『志在不欲』也。】不貴難得之貨﹔學不學﹐復眾人之所過。【王云﹕不學而能者﹐自然也。澧謂『學不學』猶云『學爲自然』﹐眾人之學過於自然﹐當復之也。】以輔萬物之自然而不敢爲。

六十五章

古之善爲道者﹐非以明民﹐將以愚之。【秦法如此。】民之難治﹐以其智多。故以智治國﹝一百零二﹞﹐國之賊﹔不以智治國﹐國之福。知此兩者亦稽式﹝一百零三﹞。常知稽式﹐是謂玄徳。玄徳深矣﹐遠矣﹐與物反矣。然後乃至大順﹝一百零四﹞。

六十六章

江海所以能爲百谷王者﹐以其善下之﹝一百零五﹞﹐故能爲百谷王。是以欲上民﹝一百零六﹞﹐必以言下之﹐欲先民﹐必以身後之。是以聖人處上而民不重﹔處前而民不害。是以天下樂推而不厭。以其不爭﹐故天下莫能與之爭。

六十七章

天下皆謂我道大﹝一百零七﹞﹐似不肖。夫惟大﹐故似不肖。若肖﹐久矣其細也夫﹝一百零八﹞﹗我有三寶﹐持而保之﹝一百零九﹞﹕一曰慈﹐二曰儉﹐三曰不敢爲天下先。慈﹐故能勇﹔儉﹐故能廣﹔【王云﹕節儉愛費﹐天下不匱。故能廣也。】不敢爲天下先﹐故能成器長。今捨慈且勇﹐【王云﹕『且』猶『取』也。】捨儉且廣﹐捨後且先﹐死矣。夫慈﹐以戰則勝﹐以守則固。天將救之﹐以慈衛之。【天亦以慈衛之。】

六十八章

善爲士者不武﹔【王云﹕士卒之師也。】善戰者不怒﹐善勝戰者不與﹔【王云﹕不與爭也。】善用人者爲下。是謂不爭之徳﹐是謂用人之力﹐是謂配天之極﹝一百一十﹞。

六十九章

用兵有言﹕古人有言也。『吾不敢爲主而爲客﹐【河上云﹕不敢先舉兵。】不敢進寸而退尺。』是謂行無行﹐攘無臂﹐扔無敵﹝一百一十一﹞﹐執無兵。【謂制勝於無形也。卽上章『不武』﹑『不怒』﹑『不與』之意。】禍莫大於輕敵﹐輕敵幾喪吾寶。故抗兵相加﹐哀者勝矣。

七十章

吾言甚易知﹐甚易行。天下莫能知﹐莫能行。言有宗﹐事有君。夫惟無知﹝一百一十二﹞﹐是以不我知。知我者希﹐則我者貴。是以聖人被褐懷玉。

七十一章

知不知上﹐不知知病﹐【知而不自以爲知者﹐上也。不知而自以爲知者﹐病也。《論語》曰﹕『知之爲知之﹐不知爲不知。』老氏之學則知之亦不爲知之也。】夫惟病病﹝一百一十三﹞﹐是以不病。聖人不病﹐以其病病﹐是以不病。

七十二章

民不畏威﹐則大威至﹝一百一十四﹞。無狎其所居﹝一百一十五﹞﹐無厭其所生。夫惟不厭﹝一百一十六﹞﹐是以不厭。是以聖人自知不自見﹐自愛不自貴。故去彼取此。

七十三章

勇於敢﹐則殺﹔【王云﹕必不得其死。】勇於不敢﹐則活。此兩者或利或害。天之所惡﹐孰知其故﹖是以聖人猶難之。天之道不爭而善勝﹐不言而善應﹐不召而自來﹐繟然而善謀﹐天网恢恢﹐疏而不失﹝一百一十七﹞。

七十四章

民不畏死﹐柰何以死懼之﹖若使民常畏死﹐而爲奇者﹐【王云﹕詭異亂羣謂之『奇』也。】吾得執而殺之。孰敢﹖常有司殺者殺﹝一百一十八﹞。夫代司殺者殺﹐是謂代大匠斫﹝一百一十九﹞。夫代大匠斫﹝一百二十﹞﹐希有不傷手矣﹝一百二十一﹞。

七十五章

民之饑﹐【當作『饑』﹝一百二十二﹞。】以其上食稅之多﹐是以饑。民之難治﹐以其上之有爲﹐是以難治。民之輕死﹐以其求生之厚﹐是以輕死。夫惟無以生爲者﹐是賢於貴生。

七十六章

人之生也柔弱﹐其死也堅彊。萬物艸木之生也柔脆﹐其死也枯槁。故堅彊者死之徒﹐柔弱者生之徒。是以兵彊則不勝﹝一百二十三﹞﹐木彊則兵﹝一百二十四﹞。【謂剪伐也。】彊大處下﹐【王云﹕木之本也】。柔弱處上。【王云﹕枝條是也。】

七十七章

天之道﹐其猶張弓與﹝一百二十五﹞﹖髙者抑之﹐下者舉之﹐有餘者損之﹐不足者補之﹝一百二十六﹞。天之道損有餘而補不足﹝一百二十七﹞﹐人之道則不然﹕損不足以奉有餘。孰能有餘以奉天下﹖惟有道者。是以聖人爲而不恃﹐功成而不處﹐其不欲見賢。

七十八章

天下莫柔弱於水﹝一百二十八﹞﹐而攻堅彊者莫之能勝﹝一百二十九﹞﹐其無以易之。【磨礪金石必於水。】弱之勝彊﹐柔之勝剛﹐天下莫不易﹝一百三十﹞﹐莫能行。是以聖人云﹝一百三十一﹞﹕受國之垢﹐是謂社稷主。受國不祥﹝一百三十二﹞﹐是謂天下王。正言若反。

七十九章

和大怨﹐必有餘怨﹐安可以爲善﹖是以聖人執左契而不責於人。有徳司契﹐無徳司徹。天道無親﹐常與善人。

八十章

小國寡民﹐使有什伯之器而不用﹝一百三十三﹞﹔使民重死而不遠徙﹔𨿽有舟輿﹝一百三十四﹞﹐無所乘之﹔𨿽有甲兵﹐無所陳之。使人復結繩而用之﹝一百三十五﹞。甘其食﹐美其服﹐安其居﹐樂其俗﹐鄰國相望﹐雞狗之聲相聞﹐民至老死﹐不相往來。

八十一章

信言不美﹐美言不信。善者不辯﹐辯者不善。知者不博﹐博者不知。聖人不積﹐【爲人與人不積於己也。】旣以爲人己愈有﹐旣以與人己愈多。天之道﹐利而不害。聖人之道﹐爲而不爭。

右番禺陳氏澧《老子注》一卷﹐從汪憬吾丈家鈔本借錄﹝一百三十六﹞。注甚簡略﹐似隨筆札記不經意之作。然如十五章『儼兮其若客』﹐謂『客』與『釋』韻﹐辧別本作『容』之誤。『故能敝不新成』﹐從《永樂大典》本作『敝』﹐以官本作『蔽』爲非。三十九章『侯王無以貴髙將蹶』﹐謂『貴髙』當爲『貞』。【以前後文推之﹐此說不易。】四十四章王注『得多利而亡﹐其身何者爲病也』﹐謂『多』當作『名』。五十八章『吾何以知其然哉﹖以此。』﹐謂『自此以上當爲上章結語』。均立說精確。經儒手筆﹐𨿽信手掇拾﹐要無空疏武斷之病。汪丈篤守師承﹐恐其散佚﹐錄而存之。其用心純篤﹐尢可欽也。借讀僅七日﹐命次女肇純鈔竟﹐因跋而還之。庚午閏六月廿八日﹝一百三十七﹞。石光瑛跋。

【校記】

﹝一﹞『已』﹐河上本﹑王本同。馬王堆甲本﹑乙本均作『矣』。

﹝二﹞『辭』﹐河上本﹑王本同。馬王堆乙本作『始』。

﹝三﹞『惟』﹐河上本同﹐王本作『惟』﹐馬王堆甲本﹑乙本均同王本。

﹝四﹞『使常』﹐河上本﹑王本均作『常使』﹐馬王堆甲本﹑乙本均作『恆使』。

﹝五﹞『知』﹐河上本同﹐王本則作『智』﹐馬王堆甲本﹑乙本均同河上本。

﹝六﹞『綿』﹐王本同﹐河上本則作『綿』﹐馬王堆甲本﹑乙本均同王本。

﹝七﹞原脫『能』字﹐據河上本﹑王本補。

﹝八﹞『生』﹐河上本﹑王本﹑馬王堆甲本﹑乙本均作『身』。

﹝九﹞『耶』﹐王本同﹐河上本作『邪』﹐馬王堆甲本﹑乙本均作『輿』。

﹝十﹞『銳』﹐河上本同﹐王本作『棁』﹐馬王堆甲本﹑乙本均作『兌』。

﹝十一﹞『長』﹐河上本﹑王本﹑馬王堆甲乙本均同。或本作『常』。

﹝十二﹞此句河上本作『功成名遂身退』。王本﹑馬王堆乙本均作『功遂身退』﹐馬王堆甲本作『功述身芮』。

﹝十三﹞『無』﹐王本同﹐河上本亦同﹐但無『乎』字。馬王堆甲本﹑乙本均作『毋』﹐句末亦有『乎』字。

﹝十四﹞河上本﹑王本﹑馬王堆甲乙本『爲』字後均有『之』字。

﹝十五﹞『』﹐原文如此。檢四庫全書所載《道徳眞經注》﹝元吳澄撰﹞﹐字應作『擬』。殆傳抄誤作。又『也』﹐四庫本作『已』。

﹝十六﹞『豫焉』﹐王本同﹐河上本則作『與兮』。馬王堆甲本﹑乙本均作『曰與呵其』。

﹝十七﹞『容』﹐王本同﹐河上本﹑馬王堆甲乙本均作『客』。

﹝十八﹞或據《道藏》河上公本在『以』字後補『止』字。四庫河上本﹑王本﹑馬王堆甲乙本均無『止』字。

﹝十九﹞『惟』﹐河上本﹑王本﹑馬王堆甲本均作『惟』。

﹝二十﹞『謂』﹐河上本﹑王本﹑馬王堆甲乙本均同。或作『曰』。不知何據。

﹝二十一﹞『悠焉』﹐河上本作『猶兮』﹐王本作『悠兮』﹐馬王堆乙本作『猶呵』。

﹝二十二﹞『慧知』﹐河上本作『智惠』﹐王本作『慧智』﹐馬王堆甲本作『知快』﹐馬王堆乙本作『知慧』。

﹝二十三﹞『於』﹐河上本﹑王本﹑馬王堆甲乙本均作『與』。

﹝二十四﹞『何若』﹐河上本﹑馬王堆甲乙本均同﹐王本作『若何』。

﹝二十五﹞河上本無『能』字﹐王本﹑馬王堆甲乙本均有。

﹝二十六﹞『況』字後河上本﹑王本﹑馬王堆乙本均有『於』字。

﹝二十七﹞『得』﹐王本同﹐河上本作『失』。此段馬王堆甲乙本均有所不同。

﹝二十八﹞『企』﹐王本同﹐河上本作『跂』。

﹝二十九﹞王本句末有『也』字﹐河上本同﹐但『在』作『於』。

﹝三十﹞河上本﹑馬王堆乙本『立』字後多一『而』字﹐王本則無。

﹝三十一﹞『王』﹐河上本﹑王本﹑馬王堆甲乙本均同﹐宋範應陽本作『人』。

﹝三十二﹞『域』﹐馬王堆甲乙本均作『國』。

﹝三十三﹞『王』﹐河上本﹑王本﹑馬王堆甲乙本均同。宋範應陽本作『人』。

﹝三十四﹞『本』﹐王本﹑馬王堆甲乙本均同﹐河上本作『臣』。《韓非子諭老》《永樂大典》引作『根』。

﹝三十五﹞『數』﹐王本﹑馬王堆甲乙本均同﹐河上本作『計』。

﹝三十六﹞『常』﹐馬王堆甲乙本均作『恆』。

﹝三十七﹞『愛』後或多一『惜』字。河上本﹑王本﹑馬王堆甲乙本均無『惜』字。

﹝三十八﹞『嬰』﹐王本﹑馬王堆甲本均同﹐河上本作『嬰』。

﹝三十九﹞河上本﹑王本﹑馬王堆乙本均無『無』字。

﹝四十﹞『有』﹐王本同﹐河上本﹑馬王堆甲乙本均作『者』。

﹝四十一﹞『淡』﹐王本同﹐河上本作『惔』。馬王堆帛書甲本『恬淡』作『銛襲』﹐乙本作『銛』。

﹝四十二﹞『天下莫能臣也』﹐王本同﹐河上本則作『天下不敢臣』。馬王堆乙本作『而天下弗敢臣』。

﹝四十三﹞『夫』﹐王本同﹐河上本作『天』。『止』﹐王本同﹐河上本作『之』。馬王堆乙本同王本。

﹝四十四﹞『止』﹐王本同﹐河上本作『之』。『可』﹐王本同﹐河上本作『所』。馬王堆乙本作『知止所以不殆』。

﹝四十五﹞『於』﹐王本同﹐河上本作『與』。馬王堆甲乙本同河上本。

﹝四十六﹞『衣養』﹐王本同﹐河上本作『愛養』﹐《永樂大典》作『衣被』。馬王堆甲乙本作『萬物歸焉而弗爲主』。

﹝四十七﹞『於』﹐河上本﹑王本均同﹐馬王堆乙本作『爲』。

﹝四十八﹞『爲』﹐河上本﹑王本均同﹐馬王堆甲乙本均作『於』。

﹝四十九﹞此句河上本作『是以聖人終不爲大』。馬王堆帛書乙本作『是以聖人之能成大也﹐以其不爲大也』。

﹝五十﹞『率』﹐四庫河上本作『守』。

﹝五十一﹞『太』﹐河上本﹑王本﹑馬王堆甲乙本均同。或本作『泰』。

﹝五十二﹞『國家安寧』﹐四庫河上本作『國安家寧』。

﹝五十三﹞『足』﹐王本同﹐河上本﹑馬王堆甲乙本均作『可』。

﹝五十四﹞『歙』﹐王本同﹐河上本作『噏』。馬王堆甲本作『拾』﹐乙本作『』。

﹝五十五﹞『欲』﹐王本﹑馬王堆甲乙本均同﹐河上本作『使』。

﹝五十六﹞王本﹑馬王堆甲乙本句末均有『之』字﹐河上本﹑《永樂大典》均無。

﹝五十七﹞王本有『夫』字﹐河上本無。『無』﹐王本同﹐河上本作『不』。馬王堆甲乙本均作『夫將不辱﹐不辱……』。

﹝五十八﹞『扔』﹐王本同﹐河上本作『仍』。馬王堆甲乙本均『乃』。

﹝五十九﹞『貞』﹐王本同﹐河上本﹑馬王堆甲乙本均作『正』。

﹝六十﹞『蹶』﹐王本同﹐河上本作『蹶』。馬王堆乙本作『欮』。

﹝六十一﹞『榖』﹐王本同﹐河上本作『轂』。馬王堆甲乙本『榖』均不從『殳』。

﹝六十二﹞兩『輿』字﹐王本同﹐河上本均作『車』。馬王堆甲本作『與』﹐乙本作『輿』。

﹝六十三﹞『珞珞』﹐王本同﹐河上本作『落落』﹐馬王堆甲乙本均作『硌硌』。

﹝六十四﹞『榖』﹐王本同﹐河上本作『轂』。馬王堆甲乙本『榖』均不從『殳』。

﹝六十五﹞『是以』﹐王本﹑馬王堆甲本均同﹐河上本作『以是』。

﹝六十六﹞此句之前﹐河上本﹑馬王堆甲乙本均多『罪莫大於可欲』一句﹐王本則無。

﹝六十七﹞句末王本﹑馬王堆甲乙本均有『矣』字﹐河上本無。

﹝六十八﹞『窺』﹐王本同﹐河上本作『窺』。馬王堆甲本作『規』﹐乙本作

『圭見』。

﹝六十九﹞『歙歙』﹐王本同﹐河上本作『怵怵』。馬王堆甲本作『焉』﹐乙本作『欱欱焉』。

﹝七十﹞王本有『亦』字﹐河上本無。此句馬王堆甲本作『而民生生動皆之死地之十有三』﹐乙本作『而民生生僮皆之死地之十有三』。

﹝七十一﹞『被』﹐王本同﹐河上本作『避』。此句馬王堆甲本作『入軍不被甲兵』﹐乙本作『入軍不被兵革』。

﹝七十二﹞『亭之毒之』﹐王本﹑馬王堆乙本同﹐河上本作『成之熟之』。

﹝七十三﹞『得』﹐王本﹑馬王堆甲乙本均同﹐河上本作『知』。

﹝七十四﹞『以』﹐王本﹑馬王堆甲乙本均同﹐河上本作『復』。

﹝七十五﹞『襲』﹐河上本﹑王本均作『習』﹐馬王堆甲本作『襲』。

﹝七十六﹞『其』﹐河上本﹑王本﹑馬王堆甲乙本均作『甚』。

﹝七十七﹞『彩』﹐河上本﹑王本均作『彩』﹐馬王堆甲乙本均作『采』。

﹝七十八﹞『誇』﹐河上本﹑王本同﹐《韓非子諭老》引作『竽』﹐馬王堆乙本作『杅』。

﹝七十九﹞王本有『也』字﹐河上本無。馬王堆甲乙本均殘泐此句。

﹝八十﹞王本﹑馬王堆甲乙本均有『以』字﹐河上本無。

﹝八十一﹞『邦』﹐河上本﹑王本均作『國』。馬王堆甲本作『邦』﹐乙本作『國』。

﹝八十二﹞『下』字後河上本﹑馬王堆乙本均多一『之』字﹐王本無。

﹝八十三﹞『蜂蠆虺蛇』﹐王本同﹐河上本作『毒虫』。此句馬王堆甲本作『逢地弗螫』﹐乙本作『蜂癘虫蛇弗赫』。

﹝八十四﹞『攫』﹐王本同﹐河上本作『玃』。此句馬王堆甲本作『鳥猛獸弗搏』﹐乙本作『據鳥孟獸弗捕』。

﹝八十五﹞『』﹐河上本同﹐王本作『全』﹐馬王堆乙本作『脧』。

﹝八十六﹞河上本﹑馬王堆甲乙本句首均多一『亦』字﹐王本無。『疏』﹐河上本﹑王本均作『疏』﹐馬王堆甲本作『疏』。

﹝八十七﹞河上本﹑馬王堆甲本句首多一『亦』字﹐王本無。

﹝八十八﹞河上本﹑馬王堆甲乙本句首多一『亦』字﹐王本無。

﹝八十九﹞『令』﹐王本同﹐河上本﹑馬王堆甲乙本作『物』。

﹝九十﹞『妖』﹐王本同﹐河上本作『訞』。

﹝九十一﹞『人』﹐王本同﹐河上本作『民』。

﹝九十二﹞『劌』﹐王本同﹐河上本作『害』﹐馬王堆乙本作『刺』。

﹝九十三﹞『耀』﹐王本同﹐河上本作『曜』﹐馬王堆乙本作『眺』。

﹝九十四﹞『克』﹐王本同﹐四庫本作『克』。下同。

﹝九十五﹞此句河上本﹑王本均同。馬王堆甲本作『牝恆以靚勝牡爲其靚��宜爲下』﹐乙本作『牝恆以靜朕牡爲其靜也故宜爲下也』。

﹝九十六﹞『故』﹐王本同﹐河上本﹑馬王堆甲乙本均作『欲』﹐。

﹝九十七﹞『邪』﹐王本同﹐河上本作『耶』﹐馬王堆甲本作『輿』﹐乙本作『與』。

﹝九十八﹞河上本﹑王本﹑馬王堆甲乙本均無後一『易』字。

﹝九十九﹞河上本﹑馬王堆甲本句末均無『矣』字。王本有。

﹝一百﹞『泮』﹐王本同﹐河上本作『破』。此處馬王堆甲乙本均殘泐。

﹝一百零一﹞河上本無『是以』二字。王本﹑馬王堆乙本均有。

﹝一百零二﹞河上本無『故』字。王本﹑馬王堆甲乙本均有。

﹝一百零三﹞『稽』﹐王本﹑馬王堆甲乙本同﹐河上本作『楷』。下同。

﹝一百零四﹞河上本﹑馬王堆甲乙本均無『然後』二字﹐王本有。『至』字後河上本多一『於』字﹐王本﹑馬王堆甲乙本均無。

﹝一百零五﹞河上本無『其』字﹐王本﹑馬王堆甲乙本均有。

﹝一百零六﹞『以』字後河上本﹑馬王堆甲乙本均多『聖人』二字﹐王本無。

﹝一百零七﹞河上本﹑馬王堆乙本均無『道』字﹐王本有。

﹝一百零八﹞河上本無『也』字﹐王本﹑馬王堆乙本有。馬王堆甲本作『細久矣』。

﹝一百零九﹞『保』﹐王本同﹐河上本作『寶』﹐馬王堆乙本作『』。

﹝一百一十﹞河上本﹑王本均在『天』字後多一『古』字﹐在『天』字點斷。馬王堆甲本作『是胃天古之極也』﹐乙本作『是胃肥天古之極也』。

﹝一百一十一﹞『扔』﹐王本同﹐河上本作『仍』﹐馬王堆甲乙本均作『乃』。

﹝一百一十二﹞『惟』﹐河上本﹑王本﹑馬王堆甲乙本均作『惟』。

﹝一百一十三﹞『惟』﹐河上本﹑王本均作『惟』。馬王堆乙本此句作『以其病病』。

﹝一百一十四﹞河上本無『則』字﹐句末多一『矣』字。王本有『則』無『矣』。馬王堆乙本此句作『則大威將至矣』。

﹝一百一十五﹞『狎』﹐王本同﹐河上本作『狹』﹐馬王堆甲本作『閘』﹐乙本作『』。

﹝一百一十六﹞河上本無『夫』字﹐王本﹑馬王堆甲乙本均有。

﹝一百一十七﹞『疏』﹐王本﹑馬王堆乙本均同﹐河上本作『疎』。

﹝一百一十八﹞河上本﹑馬王堆甲乙本無後一『殺』字﹐王本有。

﹝一百一十九﹞此句河上本作『夫代司殺者是謂代大匠斫』﹐王本作『夫代司殺者殺是謂代大匠斫』﹐馬王堆甲本作『夫伐司殺者殺是伐大匠斫也』﹐乙本作『夫代司殺者殺是代大匠斫』。

﹝一百二十﹞『斫』字後河上本﹑王本﹑馬王堆甲本均多一『者』字。馬王堆乙本無『者』字。

﹝一百二十一﹞此句河上本作『希有不傷手者矣』﹐王本作『希有不傷其手矣』﹐馬王堆甲本作『則�不傷其手矣』﹐乙本作『則希不傷其手』。

﹝一百二十二﹞河上本﹑王本均作『饑』﹐馬王堆甲乙本均作『饑』。

﹝一百二十三﹞『不勝』﹐河上本﹑王本﹑馬王堆甲乙本均同﹐或本作『滅』。

﹝一百二十四﹞『兵』﹐王本同﹐河上本作『共』﹐馬王堆甲本作『恆』﹐乙本作『競』。

﹝一百二十五﹞『與』﹐王本同﹐河上本作『乎』。馬王堆甲乙本均作『也』。

﹝一百二十六﹞『補』﹐王本﹑馬王堆甲本均同﹐河上本作『與』。

﹝一百二十七﹞『補』﹐河上本﹑王本同﹐馬王堆乙本作『益』。

﹝一百二十八﹞此句河上本作『天下柔弱莫過於水』﹐王本﹑馬王堆甲乙本均作『天下莫柔弱於水』。

﹝一百二十九﹞『之』﹐王本﹑馬王堆甲本均同﹐河上本作『知』。

﹝一百三十﹞『易』﹐王本﹑河上本﹑馬王堆乙本均作『知』。

﹝一百三十一﹞『是以』﹐王本同﹐河上本﹑馬王堆甲本作『故』﹐馬王堆乙本作『是故』。

﹝一百三十二﹞『國』字後河上本﹑馬王堆甲乙本均多一『之』字﹐王本無『之』字。『國』﹐馬王堆甲本作『邦』。

﹝一百三十三﹞『伯』字後河上本﹑馬王堆甲乙本均多一『人』字﹐王本無『人』字。『伯』﹐馬王堆甲乙本均作『百』。

﹝一百三十四﹞『輿』﹐王本同﹐河上本作『輿』﹐馬王堆甲乙本均作『車』。

﹝一百三十五﹞『人』﹐王本同﹐河上本﹑馬王堆乙本均作『民』。

﹝一百三十六﹞『憬』﹐或作『景』。

﹝一百三十七﹞『庚午』﹐卽公元一九三零年。

