

中和集

都梁淸庵瑩蟾子李道純元素撰

門弟子損庵寶蟾子蔡志頤編

序

維楊損庵蔡君志頤﹐瑩蟾子李淸庵之門人也﹐堪破凡塵﹐篤修仙道﹐得淸庵之殘膏剩馥﹐編次成書﹐題曰《中和集》﹐蓋取師之靜室名也。

大徳丙午秋﹐謁余印可﹐欲壽諸梓﹐開悟後人。余未啟帙﹐先已知羣妄掃空﹐一眞呈露。謂如天付之而爲命﹐人受之而爲性。至於先天太極自然﹑金丹光照太虛﹑不假修煉者﹐漏泄無餘矣。可以窮神知變而深根寧極﹐可以脫胎神化而復歸無極也。抑以見道之「有物混成」﹐儒之「中和育物」﹐釋之「指心見性」﹐皆同工異曲﹐咸自太極中來。是故老聖「常善救人」﹐佛「不輕於汝等」﹐周公「豈欺我哉﹖」覽是集者﹐切忌生疑。

當塗南谷杜道堅書於錢塘玄元眞館

中和集卷之一

玄門宗旨

太極圖

釋曰「圓覺」﹐道曰「金丹」﹐儒曰「太極」﹐所謂「無極而太極」者﹐不可極而極之謂也。釋氏云「如如不動﹐了了常知」﹐《易系》云「寂然不動﹐感而遂通」﹐丹書云「身心不動以後﹐復有無極眞機」﹐言太極之妙本也。是知三教所尙者靜定也﹐周子所謂「主於靜者」是也。蓋人心靜定未感物時﹐湛然天理﹐卽太極之妙也。一感於物﹐便有偏倚﹐卽太極之變也。苟靜定之時謹其所存﹐則天理常明﹐虛靈不昧﹐動時自有主宰﹐一切事物之來俱可應也。靜定工夫純熟﹐不期然而自然至此﹐無極之眞復矣﹐太極之妙應明矣﹐天地萬物之理悉備於我矣。

《禮記》云「喜怒哀樂未發謂之中﹐發而皆中節謂之和。」未發﹐謂靜定中謹其所存也﹐故曰中﹔存而無體﹐故謂「天下之大本」。發而中節﹐謂動時謹其所發也﹐故曰和﹔發無不中﹐故謂「天下之達道」。誠能致中和於一身﹐則本然之體虛而靈﹑靜而覺﹑動而正﹐故能應天下無窮之變也。老君曰「人能常淸靜﹐天地悉皆歸。」卽子思所謂﹕「致中和﹐天地位﹐萬物育」﹐同一意。中也﹑和也﹐感通之妙用也﹐應變之樞機也﹐《周易》「生育流行﹐一動一靜」之全體也。予以所居之舍「中和」二字匾名﹐不亦宜乎哉﹗

身﹑心﹑世﹑事﹐謂之四緣。一切世人皆爲縈絆﹐惟委順者能應之﹐常應常靜﹐何緣之有﹖何謂委﹖委身寂然﹐委心洞然﹐委世混然﹐委事自然。何謂順﹖順天命﹐順天道﹐順天時﹐順天理。身順天命﹐故能應人﹔心順天道﹐故能應物﹔世順天時﹐故能應變﹔事順天理﹐故能應機。旣能委﹐又能順﹐兼能應﹐則四緣脫灑。作是見者﹐常應常靜﹐常淸淨矣。

古云「常滅動心﹐不滅照心。」一切不動之心皆照心也﹐一切不止之心皆妄心也。照心卽道心也﹐妄心卽人心也。「道心惟微」﹐謂微妙而難見也。「人心惟危」﹐謂危殆而不安也。𨿽人心亦有道心﹐𨿽道心亦有人心﹐系乎動靜之間爾。惟「允執厥中」者﹐照心常存﹐妄心不動﹐危者安平﹐微者昭著﹐到此無妄之心復矣﹐無妄之道成矣﹐《易》曰「復﹐其見天地之心乎﹖」

太極圖頌

中○者﹐「無極而太極」也。太極動而生陽﹐動極而靜﹐靜而生陰﹐一陰一陽﹐兩儀立焉。○者兩儀也﹐○者陽﹐動也﹐○者陰﹐靜也。陰陽互交而生四象。○者﹐四象動而又動曰老陽﹐動極而靜曰少陰﹐靜極復動曰少陽﹐靜而又靜曰老陰。四象動靜而生八卦。乾一兌二﹐老陽動靜也﹔離三震四﹐少陰動靜也﹔艮五坎六﹐少陽動靜也﹔兌七坤八﹐老陰動靜也。陰逆陽順﹐一升一降﹐機緘不已﹐而生六十四卦﹐萬物之道至是備矣。上○者﹐气化之始也﹔下○者﹐形化之母也。知气化而不知形化﹐則不能極廣大﹔知形化而不知气化﹐則不能盡精微。故作頌而証之。

頌二十五章

道本至虛﹐至虛無體。窮於無窮﹐始終無始。

虛極化神﹐神變生气﹐气聚有形﹐一分爲二。

二則有感﹐感則有配。陰陽互交﹐乾坤定位。動靜不已﹐四象相系﹐健順推蕩﹐八卦玆系。運五行而有常﹐定四時而成歲。

沖和化醇﹐資始資生。在天則斡旋萬象﹐在地則長養羣情。

形形相授﹐物物相孕﹐化化生生﹐奚有窮盡。

天下萬物生於有﹐有生於無﹐有無錯綜﹐隱顯相扶。

原其始也﹐一切萬有未有不本乎气﹔推其終也﹐一切萬物未有不變於形。

是知萬物本一形气也﹐形气本一神也﹐神本至虛﹐道本至無﹐易在其中矣。

天位乎上﹐地位乎下﹐人物居中﹐自融自化﹐气在其中矣。

天地﹐物之最巨。人﹐於【疑衍】物之最靈。天﹑人﹐一也。宇宙在乎手﹐萬化生乎身﹐變在其中矣。

人之極也﹐中天地而立命﹐稟虛靈以成性。立性立命﹐神在其中矣。

命系乎气﹐性系乎神。潛神於心﹐聚气於身﹐道在其中矣。

形化則有生﹐有生則有死。出生入死﹐物之常也。

气化則無生﹐無生故無死。不生不死﹐神之常也。

形化體地﹐气化象天。形化有感﹐气化自然。

明達髙士﹐全气全神﹐千和萬合﹐自然成眞。

眞中之眞﹐玄之又玄﹐無質生質﹐是謂胎仙。

欲造斯道﹐將奚所自﹖惟靜惟虛﹐胎仙可冀。

虛則無礙﹐靜則無欲﹐虛極靜篤﹐觀化知復。

動而主靜﹐實以抱虛﹐二理相須﹐神與道俱。

道者神之主﹐神者气之主﹐气者形之主﹐形者生之主。

無生則形住﹐形住則气住﹐气住則神住﹐神住則無住﹐是名無住住。

金液煉形﹐玉符保神﹐神形俱妙﹐與道合眞。

命寶凝矣﹐性珠明矣﹐元神靈矣﹐胎仙成矣﹐虛無自然之道畢矣。

大哉神也﹐其變化之本歟﹗

畫前密意

易象第一

易可易﹐非常易。象可象﹐非大象。常易不易﹐大象無象。常易﹐未畫以前易也﹔變易﹐旣畫以後易也。常易不易﹐太極之體也﹔可易變易﹐造化之元也。大象﹐動靜之始也﹔可象﹐形名之母也。歷劫寂爾者﹐常易也﹔亙古不息者﹐變易也。至虛無體者﹐大象也﹔隨事發見者﹐可象也。所謂常者﹐莫窮其始﹐莫測其終﹐歷千萬世﹐廓然而獨存者也。所謂大者﹐外包乾坤﹐內充宇宙﹐徧河沙界﹐湛然圓滿者也。常易不易﹐故能統攝天下無窮之變﹔大象無象﹐故能形容天下無窮之事。易也﹐象也﹐其道之原乎﹖

常變第二

常易不變﹐變易不常。其常不變﹐故能應變﹔其變不常﹐故能體常。始終不變﹐易之常也﹔動靜不常﹐易之變也。獨立而不攺﹐得其常也﹔周行而不殆﹐通其變也。不知常﹐不足以通變﹔不通變﹐不足以知常。常也﹐變也﹐其易之原乎﹖

體用第三

常者﹐易之體﹔變者﹐易之用。古今不易﹐易之體﹔隨時變易﹐易之用。無思無爲﹐易之體﹔有感有應﹐易之用。知其用﹐則能極其體﹔全其體﹐則能利其用。聖人仰觀俯察﹐遠求近取﹐得其體也﹔君子進徳修業﹐作事制器﹐因其用也。至於窮理盡性﹐樂天知命﹐修齊治平﹐紀綱法度﹐未有外乎易者也。全其易體﹐足以知常﹔利其易用﹐足以通變。

動靜第四

剛柔推蕩﹐易之動靜﹔陰陽升降﹐气之動靜﹔奇偶交重﹐卦之動靜﹔气形消息﹐物之動靜﹔晝夜興寢﹐身之動靜。至於身之進退﹐心之起滅﹐世之通塞﹐事之成敗﹐皆一動一靜互相倚伏也。觀其動靜﹐則萬事之變﹑萬物之情可見矣。靜時有存﹐動則有察﹔靜時有主﹐動則可斷﹔靜時有定﹐動罔不吉。靜者﹐動之基﹔動者﹐靜之機。動靜不失其常﹐其道光明矣。

屈伸第五

暑往寒來﹐歲之屈伸﹔日往月來﹐气之屈伸﹔古往今來﹐世之屈伸。至於有無相生﹐難易相成﹐長短相形﹐髙下相傾﹐皆屈伸之理也。知屈伸相感之道﹐則能盡天下無窮之利也。

消息第六

息者消之始﹐消者息之終。息者气之聚﹐消者形之散。生育長養謂之息﹐歸根復命謂之消。元而亨﹐易之息也﹔利而貞﹐易之消也。春而夏﹐歲之息也﹔秋而冬﹐歲之消也。嬰而壯﹐身之息也﹔老而終﹐身之消也。無而有﹐物之息也﹔有而無﹐物之消也。息者﹐生之徒。消者﹐死之徒。自二气肇分以來﹐未有消而不息之理﹐亦未有息而不消之物。通而知之者﹐燭理至明者也。

神機第七

存乎中者﹐神也﹔發而中者﹐機也。寂然不動﹐神也﹔感而遂通﹐機也。隱顯莫測﹐神也﹔應用無方﹐機也。蘊之一身﹐神也﹔推之萬物﹐機也。吉凶先兆﹐神也﹔變動不居﹐機也。備四徳自彊不息者﹐存乎神者也﹐貫三才﹑應用無盡者﹐運其機者也。

智行第八

智者﹐深知其理也﹔行者﹐力行其道也。深知其理﹐不見而知。力行其道﹐不爲而成。不出戶知天下﹐不窺牗見天道﹐深知也。自彊不息﹐無往不適﹐力行也。知亂於未亂﹐知危於未危﹐知亡於未亡﹐知禍於未禍﹐深知也。存於身而不爲身累﹐行於心而不爲心役﹐行於世而不爲世移﹐行於事而不爲事礙﹐力行也。深知其理者﹐可以變亂爲治﹐變危爲安﹐變亡爲存﹐變禍爲福。力行其道者﹐可以致身於壽域﹐致心於玄境﹐致世於太平﹐致事於大成。非大智大行者﹐其孰能及此﹖

明時第九

通變﹐莫若識時﹔識時﹐莫若明理﹔明理﹐莫若虛靜。虛則明﹐靜則淸﹐淸明在躬﹐天理昭明。天之變化﹐觀易可見﹔世之時勢﹐觀象可驗﹔物之情僞﹐觀形可辧。麗於形者﹐不能無偶﹔施於色者﹐不能無辧。天將陰雨﹐气必先蒸。山將崩裂﹐下必先隳。人將利害﹐貌必先變。譬如巢知風﹐穴知雨﹐蟄虫應候﹐葉落知秋。又如商人置雞尾於舟車之上﹐以候陰晴。天當晴則尾直豎﹐天將雨則尾下垂。無情之物尙爾﹐而況人乎﹖今人不識時變者﹐燭理未明也。

正己第十

進徳修業﹐莫若正己。己一正﹐則無所不正。一切形名﹐非正不立。一切事故﹐非正不成。日用平常設施酬酢﹐未有不始於己者。一切事事理理頭頭物物﹐亦未有不自己出者。是故進修之要﹐必以正己爲立基。正己接人﹐人亦歸正﹔正己處事﹐事亦歸正﹔正己應物﹐物亦歸正﹐惟天下之一正﹐爲能通天下之萬變。是知正己者﹐進修之大用也﹐入聖之階梯也。

工夫第十一

淸心釋累﹐絕慮忘情﹐少私寡欲﹐見素抱朴﹐易道之工夫也。心淸累釋﹐足以盡理。慮絕情忘﹐足以盡性。私欲俱泯﹐足以造道。素朴純一﹐足以知天。

感應第十二

寂然而通﹐無爲而成﹐不見而知﹐易道之感應也。寂然而通﹐無所不通。無爲而成﹐無所不成。不見而知﹐無所不知。動而感通﹐不足謂之通﹔爲而後成﹐不足謂之成﹔見而後知﹐不足謂之知。此三者﹐其於感應之道也遠矣。誠能爲之於未有﹐感之於未動﹐見之於未萌﹐三者相須而進﹐無所感而不通也﹐無所事而不應也﹐無所住而非利也。盡此道者﹐其惟顏子乎﹖

三易第十三

三易者﹐一曰「天易」﹐二曰「聖易」﹐三曰「心易」。「天易」者﹐易之理也。「聖易」者﹐易之象也。「心易」者﹐易之道也。觀「聖易」﹐貴在明象﹐象明則入聖。觀「天易」﹐貴在窮理﹐理窮則知天。觀「心易」﹐貴在行道﹐道行則盡心。不讀聖人之《易》﹐則不明「天易」。不明「天易」﹐則不知「心易」。不知「心易」﹐則不足以通變。是知《易》者﹐通變之書也。

解惑第十四

气之消長﹐時之升降﹐運之否泰﹐世之通塞﹐「天易」也。卦之吉凶﹐爻之得失﹐辭之險易﹐象之貞晦﹐「聖易」也。命之窮達﹐身之進退﹐世之成敗﹐位之安危﹐「心易」也。深造「天易」則知時勢。深造「聖易」﹐則知變化。深造「心易」﹐則知性命。以「心易」會「聖易」﹐以「聖易」擬「天易」﹐以「天易」參「心易」﹐一以貫之﹐是名至士。

釋疑第十五

變動有時﹐安危在己。禍福得喪﹐皆自己始。是故通變者﹐趨時者也。趨時者﹐危亦安。通變者﹐亂亦治。不失其所守者﹐困亦亨﹔不謹其所行者﹐丰亦昧。晦其明者﹐處明夷而無傷﹔恃其有者﹐居大有而必害。至遠而可應者﹐其志同也﹔至近而無與者﹐其意乖也﹔至弱而能勝者﹐得其輔也﹔至剛而無過者﹐有其道也。益之用凶事﹐濟難也﹗睽之見惡人﹐免怨也。不恆其徳者﹐無所容﹔不有其躬者﹐無所利。獨立自恃者無功﹐恐懼修省者獲福。益於人者﹐人益之﹔利於人者﹐人利之﹔信於人者﹐人信之﹔惠於人者﹐人惠之。畏凶者無凶﹐畏眚者無眚﹐畏禍者福必至﹐忽福者禍必至。予所謂安危在己﹐復何疑哉﹖

聖功第十六

聖人所以爲聖者﹐用易而已矣。用易所以成功者﹐虛靜而已矣。虛則無所不容﹐靜則無所不察﹔虛則能受物﹐靜則能應事。虛靜久久﹐則靈明。虛者﹐天之象也。靜者﹐地之象也。自彊不息﹐天之虛也﹔厚徳載物﹐地之靜也。空闊無涯﹐天之虛也﹔方廣無際﹐地之靜也。天地之道﹐惟虛惟靜。虛靜在己﹐則是天地在己也。道經云「人能常淸靜﹐天地悉皆歸。」其斯之謂歟﹖淸卽虛也﹐虛靜也者﹐其神徳聖功乎﹖

中和集卷二

都梁淸庵瑩蟾子李道純元素撰

門弟子損庵寶蟾子蔡志頤編

金丹妙訣

金丹圖像說

下四圖﹐法象顯明﹐至道玄玄之旨。

安鑪圖

撐天柱地太模糊﹐誰爲安名號玉鑪﹖

曾向此中經鍛煉﹐出無入有盡由渠。

立鼎圖

不無不有不當中﹐外面虛無裏面空。

決烈丈夫掀到看﹐元來那个本來紅。

還丹圖

威音那畔本來明﹐昧了皆因著幻形。

若向丹中拈得出﹐圓陀陀地至虛靈。

返本圖

道本無爲法自然﹐聖人立象假名圈。

平常日用全彰露﹐打破方知象帝先。

二圖訣

取出中畫﹐補還復乾﹐純陽命本固﹐無礙性珠圓。

受觸全天理﹐離塵合上禪﹐采鉛知下手﹐三疊舞胎仙。

口訣圖

譬諭圖

火候圖

十一十二正二三四五六七八九十

初一初三初六初八十一望十四十六十八二十二十三二十六二十八

子丑寅卯辰己午未申酉戊亥

玄宮進徐進沐銀河過玉關止侖山退徐退浴絳宮守中戰

復臨泰壯夬乾姤遁否觀剝坤

初九九二九三九四九五上九初六六二六三六四六五上六

金丹內外二藥圖說

外藥可以治病﹐可以長生久視。

內藥可以超越﹐可以出有入無。

大凡學道﹐必先從外藥起﹐然後自知內藥。髙上之士﹐夙植徳本﹐生而知之﹐故不煉外藥﹐便煉內藥。

內藥無爲無不爲﹐外藥有爲有以爲。

內藥無形無質而實有。外藥有體有用而實無。

外藥﹐色身上事。內藥﹐法身上事。

外藥﹐地仙之道。內藥﹐水仙之道。

二藥全﹐天仙之道。

外藥了命﹐內藥了性。

二藥全﹐形神俱妙。

外藥

初關﹐煉精化气。先要識天癸生時急采之。

中關﹐煉气化神。調和眞息﹐周流六虛。自太玄關逆流至天谷穴交合﹐然後下降黃房入中宮。乾坤交媾罷﹐一點落黃庭。

外藥圖

上關﹐煉神還虛。以心煉念﹐謂之七返。情來歸性﹐謂之九還。

內藥圖

內藥﹕

內藥乃煉神之要﹐形神俱妙與道合眞。

內藥﹐先天一點眞陽是也。譬如乾卦﹐中一畫交坤成﹐坎水是也。中一畫本是乾金﹐異名水中金﹐總名至精也﹐至精固而復祖炁。祖炁者﹐乃先天虛無眞一之元炁﹐非呼吸之炁。如乾中一畫交坤成坎了。卻交坤中一陰入於乾而成離﹐離中一陰本是坤土﹐故異名曰「砂中汞」是也。

┍道生一一生二二生三三生萬物

┕虛化神神化炁炁化精精化形

已上謂之順

┍萬物含三三歸二二歸一

┖煉乎至精精化炁炁化神

已上謂之逆。丹書謂﹕「順則成人﹐逆則成丹。」

上藥三品精﹑炁﹑神

體則一﹐用則二。何謂體﹖本來三元之大事也。何謂用﹖內外兩作用也。

內藥先天至精虛無空炁不壞元神

外藥交感精呼吸炁思慮神

初﹑中﹑上關圖

一﹑煉精化炁初關有爲﹐取坎塡離。

二﹑煉炁化神中關有無交入﹐乾坤闔辟。

三﹑煉神還虛上關無爲

此三段工夫到﹐則一。若向這里具隻眼﹐三教之大事畢矣。其或未然﹐細參後事。

一﹑煉精化炁

歸道﹐乃水府求玄。丹書云「癸生須急采﹐望遠不堪嘗。」所謂采者﹐不采之采謂之采也。苟實有所采﹐坎中一畫如何得升﹖精乃先天至靈之化﹐因動而有身﹐身中之至精乃元陽也﹐采者﹐采此也。譬如乾乃先天至靈﹐始因一動交坤而成坎﹐卽至靈化元精之象也。坎爲水﹐坎中一畫元乾金﹐假名曰「水中金」。金乃水之母﹐反居水中﹐故曰「母隱子胎」也。采鉛消息難形筆舌﹐達者觀「雷在地中﹐復﹐先王至日閉關﹐商旅不行﹐後不省方」之語﹐思過半矣﹐余存口訣。

二﹑煉炁化神

崇釋則離宮修定。丹書云「眞土制眞鉛﹐眞鉛制眞汞﹐鉛汞歸土釜﹐身心寂不動。」斯言盡矣﹗旣得眞鉛﹐則眞汞何慮乎不凝﹖煉炁之要﹐貴乎運動﹐一闔一辟﹑一往一來﹑一升一降﹐無有停息。始者用意﹐後則自然。一呼一吸﹐奪一年之造化。卽太上云「玄牝之門﹐是爲天地根。﹐綿綿若存﹐用之不勤。」正此義也。達者若於乾坤易之門﹐與夫復﹝上下復卦圖﹞﹑姤﹝上下姤卦圖﹞圖之內上畱意﹐煉气之要備矣。

三﹑煉神還虛

圖工夫到此﹐一个字也用不著。

三五指南圖局說

紫陽眞人《悟眞篇》詩云「三五一都三个字﹐古今明者實然希﹐東三南二同成五﹐北一西方四共之。戊己還從生數五﹐三家相見結嬰兒﹐嬰兒是一含眞气﹐十月胎成入聖基。」只此五十六字﹐貫徹諸子百家﹐丹經子書。若向這里具隻眼﹐參學事畢。其或未然﹐向注腳下商量。

﹛初﹜「三五一都三个字」﹐三元﹑五行﹑一气也。「古今明者實然希」﹐亙古亙今知者鮮矣。「東三南二同成五」﹐東三﹐木也。南二﹐火也。木生火﹐木乃火之母﹐兩性一家﹐故曰「同成五」也。「北一西方四共之」。北一﹐水也。西四﹐金也。金生水﹐金乃水之母﹐兩性一家﹐故曰「共之」。「戊己還從生數五」者﹐土之生數也。五居中﹐無偶﹐自是一家。所謂「三家相見」者﹐三元﹑五行混而爲一也﹐故曰「三家相見結嬰兒」。所謂嬰兒者﹐亦是假名﹐純一之義也﹐故曰「嬰兒是一含眞气」也。「十月胎成入聖基」者﹐三百日胎﹐二八兩藥﹐烹之煉之﹐成之熟之﹐超凡入聖之大功也﹐故曰「入聖基」也。

﹛中﹜以一身言之﹐東三木也﹐我之性也。西四金也﹐我之情也。南二火也﹐我之神也。北一水也﹐我之精也。性乃心之主﹐心乃神之舍﹐性與神同系乎心﹐東三南二同成五也。精乃身之主﹐身者情之系﹐精與情同系乎身﹐北一西方四共之也。戊己中土﹐意也。四象五行﹐意爲之主宰﹐意無偶﹐自是一家也。修煉之士﹐收拾身﹑心﹑意﹐則自然三元五行混而爲一也。丹書云「收拾身心爲采藥。」正謂此也。收拾身心之要﹐在乎虛靜。虛其心﹐則神與性合﹔靜其身﹐則精與情寂﹔意大定﹐則三元混一。此所謂三花聚﹐五气朝﹐聖胎凝。

﹛末﹜情合性謂之金木並﹔精合神﹐謂之水火交﹔意大定﹐謂之五行全。丹書云「煉精化气﹐爲初關﹐身不動也。煉气化神﹐爲中關﹐心不動也。煉神化虛﹐爲上關﹐意不動也。」心不動﹐東三南二同成五也。身不動﹐北一西方四共之也。意不動﹐戊己還從生數五也。身﹑心﹑意合﹐卽三家相見結嬰兒也。作是見者﹐金丹之能事畢矣﹐神仙之大事至是盡矣。至於丹書種種法象﹐種種異名﹐並不外乎身﹑心﹑意也。𨿽然猶有不能直下會意者﹐今立異名法象圖局於後﹐具眼者流﹐試著眼看。

譬諭圖

圖一

圖二

身﹑心﹑意﹐曰三家。精﹑气﹑神﹐曰三元。精﹑神﹑魂﹑魄﹑意﹐曰五气。鉛﹑汞﹑銀﹑砂﹑土﹐曰五行。三家相見﹐曰胎圓。三元合一﹐曰丹成。

大徳三年﹐純陽誕日﹐書於鑾江中和庵。

玄關一竅﹝贈門人﹞

夫玄關一竅者﹐至玄至要之機關也。非印堂﹑非頂門﹑非肚臍﹑非膀胱﹑非兩腎﹑非腎前臍後﹑非兩腎中間﹐上至頂門﹐下至腳跟﹐四大一身﹐才著一處﹐便不是也。亦不可離了此身﹐向外尋之。所以聖人只以一「中」字示人﹐只此「中」字﹐便是也。我設一諭令爾易知﹐且如傀儡﹐手足舉動﹐百樣趨蹌﹐非傀儡能動﹐是絲綫牽動。𨿽是綫上關棙﹐卻是弄傀儡底人牽動。咦﹗還識這个弄傀儡底人麼﹖休更疑惑﹐我直說與汝等。傀儡比此一身﹐絲綫比玄關﹐弄傀儡底人比主人公﹐一身手足舉動﹐非手足動﹐是玄關使動。𨿽是玄關動﹐卻是主人公使教玄關動。若認得這个動底關捩﹐又奚患不成仙乎﹖

試金石

夫金丹者﹐虛無爲體﹐淸靜爲用﹐無上至眞之妙道也。世鮮知之﹐人鮮行之。於是聖人用方便力﹐開善誘門﹐彊立名象﹐著諸丹書﹐接引後學。蓋欲來者誦言明理﹐嘿識潛通﹐則行之頓超眞境。柰何後人不窮其理﹐執著筌蹄﹐妄引百端﹐支離萬狀﹐將至道碎破爲曲徑旁蹊﹐三千六百﹐良不得其傳故也。況今之無知淺學﹐將聖人經旨妄行箋注﹐乖訛尢甚﹐安得不誤後來﹖𨿽苦志之士﹐亦不能辯其邪正﹐深可憐憫﹗予因是事﹐故作此《試金石》而辧其眞僞﹐俾諸學者不被眩惑﹐決然無疑﹐直超道岸。聖師曰「道法三千六百門﹐人人各執一爲根﹐誰知些子玄微處﹐不在三千六百門。」予謂祖師老婆心切﹐故作是詩也。若復有人作如是見者﹐大地皆黃金。其或未然﹐須當試過﹐於是乎書。

九品﹕

┏━下━┓┏━邪道

┃━中━┃三品┃━外道

┗━上━┛┗━傍門

漸法三乘﹕

┏━下━┓┏━安樂━┓

┃━中━┃乘┃━養命━┃法

┗━上━┛┗━延生━┛

最上一乘﹕無上至眞之妙。

傍門九品

下三品

禦女房中﹑三峯采戰﹑食乳對鑪﹐女人爲鼎﹐天癸爲藥﹐產門爲生身處﹐精血爲大丹頭。鑄雌雄劍﹑立陰陽鑪。謂女子爲純陽﹐指月經爲至寶﹐采而餌之﹐爲一月一還。用九女爲九鼎﹐爲九年九返。令童男童女交合﹐而采初精。取陰中黍米﹐爲玄珠。至於美金花﹐弄金槍﹐七十二家﹐彊兵戰勝﹐多入少出﹐九淺一深﹐如此邪謬﹐謂之「泥水丹法」三百餘條﹐此大亂之道也。乃下品之下﹐邪道也。

又有八十四家接法﹐三十六般采陰。用胞衣爲紫河車﹑煉小便爲秋石﹑食自己精爲還元﹑捏尾閭爲閉關。夫婦交合使精不過﹐爲無漏。采女經﹐爲紅圓子。或以五金八石修煉爲丸﹐令婦人服之﹐十月後產肉塊爲至藥﹐采而服之。如此謬術﹐不欲盡舉﹐約有三百餘條。乃下品之中﹐外道也。

又有諸品﹐丹竈鑪火﹐燒爇五金八石﹐勾庚幹汞﹐點茅燒艮﹐撥灰弄火﹐至於靈砂外藥﹐三遜五假﹐金石艸木﹐服餌之法四百餘條﹐乃下品之上﹐外道也。

右下三品共一千餘條﹐貪淫嗜利者行之。

中三品

休糧辟穀﹑忍寒食穢﹑服餌椒木﹑曬背臥冰﹑日持一齋﹐或淸齋﹐或食物多爲奇特﹐或飲酒不醉爲驗﹐或減食爲抽添﹐或不食五味而食三白﹐或不食煙火食﹐或飲酒食肉不籍身命﹐自謂無爲。或翻滄倒海﹐種種捏怪﹐乃中品之下也。

吞霞服气﹑采日月精華﹑吞星曜之光﹑服五方之气﹐或采水火之气﹐或存思注想﹐遨遊九州爲運用。或想身中二气化爲男女﹐象人間夫婦交采之狀爲合和。一切存想﹐種種虛妄等法﹐乃中品之中也。

傳授三歸五戒﹐看誦修﹐習傳信﹐法取報應﹐行考赴取歸程﹐歸空十信﹐三際九接﹐瞻星禮斗﹐或持不語﹐或打勤勞﹐持守外功﹐已上有爲﹐乃中品之上﹐漸次近道也。

右三品一千餘條﹐行之不怠﹐漸入佳境﹐勝別畱心。

上三品

定觀鑑形﹐存思吐納﹐摩拂消息。八段錦﹐六字气﹐視頂門﹐守臍蒂﹐吞津液﹐攪神水。或千口水爲活﹐或指舌爲赤龍﹐或擦身令熱爲火候﹐或一呵九摩求長生﹐或煉稠唾爲眞種子﹐或守丹田﹐或兜外腎﹐至於煮海觀鼻﹐以津精涎沫爲藥﹐乃上品之下也。

閉息行气﹑屈伸導引﹑摩腰腎﹑守印堂﹑運雙睛﹑搖夾脊﹑守臍輪﹐或以雙睛爲日月﹐或以眉間爲玄關﹐或叩齒爲天門﹐或想元神從頂門出入﹐或夢遊仙境﹐或默朝上帝﹐或以昏沈爲入定﹐或數息爲火候﹐或想心腎黑白二气相交爲旣濟。乃上品之中也。

搬精運气﹑三火歸臍﹑調和五藏﹑十六觀法﹑固守丹田﹑服中黃气﹑三田還返﹑補腦還精﹑雙提金井﹑夾脊雙關﹑握固內視﹐種種般運﹐乃上品之上也。

右三品一千餘條﹐中士行之亦可卻病。

漸法三乘

下乘者﹐以身心爲鼎鑪﹐精气爲藥物﹐心腎爲水火﹐五臟爲五行﹐肝肺爲龍虎﹐精爲眞種子﹐以年月日時行火候﹐咽津灌漑爲沐浴﹐口鼻爲三要﹐腎前臍後爲玄關﹐五行混合爲丹成。此乃安樂之法﹐其中作用百餘條﹐若能忘情﹐亦可養命。與上三品稍同﹐作用處別。

中乘者﹐乾坤爲鼎器﹐坎離爲水火﹐烏兔爲藥物﹐精﹑神﹑魂﹑魄﹑意爲五行。身心爲龍虎﹐气爲眞種子﹐一年寒暑爲火候﹐法水灌漑爲沐浴﹐內境不出﹑外境不入爲固濟﹐太淵﹑絳宮﹑精房爲三要﹐泥丸爲玄關﹐精神混合爲丹成。此中乘養命之法﹐其中作用數十條﹐與下乘大同小異。若行不怠﹐亦可長生久視。

上乘者﹐以天地爲鼎鑪﹐日月爲水火﹐陰陽爲化機﹐鉛﹑汞﹑銀﹑砂﹑土爲五行﹐性情爲龍虎﹐念爲眞種子﹐以心煉念爲火候﹐息念爲養火﹐含光爲固濟﹐降伏內魔爲野戰﹐身﹑心﹑意爲三要﹐天心爲玄關﹐情來歸性爲丹成﹐和气燻蒸爲沐浴。乃上乘延生之道﹐其中與中乘相似﹐作用處不同﹐亦有十餘條﹐上士行之﹐始終如一﹐可證仙道。

最上一乘

夫最上一乘﹐無上至眞之妙道也。以太虛爲鼎﹐太極爲鑪﹐淸靜爲丹基﹐無爲爲丹母﹐性命爲鉛汞﹐定慧爲水火﹐窒欲懲忿爲水火交﹐性情合一爲金木並﹐洗心滌慮爲沐浴﹐存誠定意爲固濟。戒﹑定﹑慧爲三要﹐「中」爲玄關﹐明心爲應驗﹐見性爲凝結﹐三元混一爲聖胎﹐性命打成一片爲丹成﹐身外有身爲脫胎﹐打破虛空爲了當。此最上一乘之妙﹐至士可以行之﹐功滿徳隆﹐直超圓頓﹐形神俱妙﹐與道合眞。

中和集卷之三

都梁淸庵瑩蟾子李道純元素撰

門弟子損庵寶蟾子蔡志頤編

問答語錄

潔庵瓊蟾子程安道問三教一貫之道

瑩蟾子宴坐蟾窟﹐是夜寒光淸气﹐眞潔可掬。

門人瓊蟾子﹐猛思生死事大﹐神仙不可不敬慕﹐功行不可不專修。稽首拜問曰「弟子嘗聞﹐自古上聖髙眞﹐歷代仙師﹐皆因修眞而成道﹐必以鉛汞爲金丹之根蒂﹐不知鉛汞是何物﹖」

師曰「夫鉛汞者﹐天地之始﹐萬物之母﹐金丹之本也。非凡鉛﹑黑錫﹑水銀﹑朱砂。柰何謬者不知眞玄﹐私意揣度﹐惑壞後學﹐徒費歲時﹐耽擱一生﹐深可憐憫﹗若不遇眞師點化﹐皆妄爲矣。」紫陽眞人曰「饒君聰慧過顏閔﹐不遇眞師莫彊猜」﹐正謂此也。我今爲汝指出﹕「眞鉛﹑眞汞﹑身心」是也。聖師云「身心兩个字﹐是藥也是火」也。又云「要知產藥川源處﹐只在西南是本鄕。」西南者﹐坤也。坤屬身﹐身中之精﹐乃陰中之陽也。如乾中一爻入坤而成坎﹐外陰內陽﹐外柔內剛﹐外坤內乾﹐坎水之中有乾金﹐故彊名曰「水中金」也。夫汞者﹐心中之气也﹐陽中之陰也。如坤中一爻入乾而成離﹐外陽內陰﹐外剛內柔﹐外乾內坤。離火之中有坤土﹐故彊名曰「砂中汞」也。精气感合之妙﹐故彊名立象以「鉛」「汞」諭之﹐使學者知有體用耳。以此推之﹐無出身心兩字。身心合一之後﹐鉛汞皆無也。

問﹕「如何是抽添﹖」

曰「身不動﹐气定﹐謂之抽。心不動﹐神定﹐謂之添。身心不動﹐神凝气結﹐謂之還元。所以取坎中之陽﹐補離中之陰而成乾﹐謂之抽鉛添汞也。」

問﹕「如何是烹煉﹖」

曰﹕身心欲合未合之際﹐若有一毫相擾﹐便以剛決之心敵之﹐爲武煉也。身心旣合﹐精气旣交之後﹐以柔和之心守之﹐爲文烹也。此理無他﹐只是降伏身心﹐便是烹鉛煉汞也。忘情養性﹐虛心養神﹐萬緣頓息﹐百慮俱澄﹐身心不動﹐神凝气結﹐是謂丹基﹐諭曰「聖胎」也。以上異名﹐只是以性攝情而已。性寂情冥﹐照見本來﹐抱本還虛﹐歸根復命﹐謂之「丹成」也﹐諭曰「脫胎」。

問﹕諸丹經云「用工之妙﹐要在玄關。」不知玄關正在何處﹖

曰﹕玄關者﹐至玄至妙之機關也﹐寧有定位﹖著在身上卽不是﹐離了此身向外尋求亦不是。泥於身﹐則著於形﹔泥於外﹐則著於物。夫玄關者﹐只於四大五行不著處是也。余今設一譬諭﹐令汝易於曉會。且如傀儡﹐手足舉動﹐百般舞蹈﹐在乎綫上關棙﹐實由主人使之。傀儡比得人之四大一身﹐綫比得玄關﹐抽牽底主人比得本來眞性。傀儡無綫則不能動﹐人無玄關亦不能運動。汝但於二六時中﹐行住坐臥﹐著工夫向內求之﹐語默視聽是个什麼﹖若身心靜定﹐方寸湛然﹐眞機妙應處﹐自然見之也。「《易系》云」寂然不動「﹐卽玄關之體也﹐」感而遂通「﹐卽玄關之用也。自見得玄關﹐一得永得﹐藥物火候﹐三元八卦﹐皆在其中矣。時人若以有形著落處爲玄關者﹐縱勤功苦志﹐事終不成。欲直指出來﹐恐汝信不及﹐亦不得用﹐須是自見始得。

譬如儒家先天之學﹐亦要默而識之。孟子云」浩然之气﹐塞乎天地之間「﹐曰」難言也「﹐且難言之妙﹐非玄關乎﹖且如釋氏不立文字﹐教外別傳﹐使人神領意會﹐謂之不傳之妙。能知此理者﹐則能一徹萬融也。

問﹕或謂崇釋與修道﹐可以斷生死﹐出輪回。學儒可盡人倫﹐不能了生死﹐豈非三教異同乎﹖

曰﹕達理者奚患生死耶﹖且如窮理盡性以至於命﹐原始返終知周萬物﹐則知生死之說。所以性命之學﹐實儒家正傳。窮得理徹﹐了然自知﹐豈可不能斷生死輪回乎﹖

且如羲皇初畫易之時﹐體天設教﹐以道化人﹐未嘗有三教之分﹐故曰﹕」皇天無二道﹐聖人無兩心。「當來初畫一者﹐象太極也。有一便有二﹐象兩儀也。一者陽也﹐一者陰也﹐一陰一陽之謂道。仰則觀於天﹐上畫一畫以象天﹐俯則察於地﹐下畫一畫以象地﹐中畫一畫以象人﹐故三畫以成乾圖﹐象三才也。兩乾斷而成坤圖﹐象六合也。故曰﹕」立天之道﹐曰陰與陽﹔立地之道﹐曰柔與剛﹔立人之道﹐曰仁與義。「兼三才而兩之﹐故六畫而成坤。以一身言之﹐立天之道﹐曰陰與陽﹐心之神气也。立地之道﹐曰柔與剛﹐身之形體也。立人之道﹐曰仁與義﹐意之情性也。心﹑身﹑意象乾三才也。神气﹑性情﹑形體﹐象坤之六合也。《易》曰﹕」遠取諸物﹐近取諸身。「此之謂也。

問﹕《系辭》云﹕」六畫而成卦。「先生云﹕」六畫而成坤「者﹐何也﹖

曰﹕汝未知之﹐若謂六畫而成卦者﹐文王重卦也。文王未重卦之前﹐豈可謂無三才六合乎﹖先賢云﹕」立天之道曰陰與陽「﹐天之乾坤也。」立地之道曰柔與剛「﹐地之乾坤也。」立人之道曰仁與義「﹐人之乾坤也。以此推之﹐乾坤兩卦﹐三才六合備矣﹐又豈以重卦言之哉﹖所謂六畫而成卦者﹐重卦之後﹐名爲後天也。

問﹕若謂未重卦之前﹐三才六合備矣。而《系辭》云﹕」以制器者﹐尙其象。「未必因器而設像﹐因象而制器乎﹖

曰﹕因象而制器。

問﹕三皇以下﹐聖人制器﹐皆以重卦言之。若謂因象制器﹐文王未重《易》之前﹐豈有重卦之名乎﹖

曰﹕非也。前賢云﹕」須信畫前元有易。「所以文王未重卦之前﹐六十四卦俱備。

問﹕卦若不重﹐六十四卦從何而得﹖

曰﹕變卦所生也。一卦變八卦﹐八卦變六十四卦。且如乾卦三爻﹐上兩爻少陽﹐下一爻老陽﹐支出巽卦來﹐陽變爲陰﹐乾之巽﹐天風姤也。舉此一卦﹐諸卦皆然。

問﹕卦不重而有六十四卦﹐文王如何又重之﹖

曰﹕卦不重而變六十四卦﹐乃羲皇心法﹐道統正傳﹐誘萬世之下學者同入聖門。重卦而生六十四卦者﹐乃文王﹑周孔﹐立民極﹐正人倫﹐使世人趨吉避凶﹐立萬世君臣父子之綱耳。故性命之學﹐不敢輕明於言﹐亦不忍隱斯道。孔子微露於《系辭》﹐濂溪發明於《太極》《通書》也。蓋欲來者熟咀之而自得之﹐此學不泯其傳矣。

問﹕一陰一陽之謂道。如何說﹖

曰﹕陰陽者﹐乾坤也。乾坤出於太極﹐太極判而兩儀立焉。兩儀﹐天地也。不言天地﹐而言乾坤者﹐貴其用﹐不貴其體也。

或曰﹕乾陽也﹐坤陰也。如何又云天地﹖

曰﹕天地卽乾坤也﹐乾坤卽陰陽也﹐陰陽一太極也﹐太極本無極也。以太極言之﹐則曰天地﹔以易言之﹐則曰乾坤﹔以道言之﹐則曰陰陽。若以人身言之﹐天地形體也﹔乾坤﹐性情也﹔陰陽﹐神气也。以法象言之﹐天龍地虎也﹐乾馬坤牛也﹐陽烏陰兔也。以金丹言之﹐天鼎地鑪也﹐乾金坤土也﹐陰汞陽鉛也。散而言之﹐種種異名﹔合而言之﹐一陰一陽也。修仙之人﹐煉鉛汞而成丹者﹐卽身心合而還其本初﹐陰陽合而復歸太極也。

問﹕三五一﹐是何也﹖

曰﹕三元﹑五行也。東三南二﹐是一个五﹔北一西四﹐是兩个五﹔中土﹐是三个五﹐是謂三五也。以人身言之﹐性三神二是一个五﹐情四精一是兩个五﹐意五是三个五也。三五合一﹐則歸太極。身心意合一﹐則成聖胎也。紫陽眞人云﹕」三五一都三个字三元五行一气是也﹐古今明者實然稀世鮮知之。東三南二同成五東三性也﹐南二神也﹐北一西方四共之北一精也﹐西四情也。戊己還從生數五土數五﹐意也﹐三家相見結嬰兒三家者﹐身心意也。嬰兒者﹐三五合一而成用也。嬰兒是一含眞气嬰兒是眞一之異名﹐十月胎圓入聖基工夫十月﹐脫出凡胎﹐超凡入聖也。「以此求之﹐金丹之道﹐實入聖之基也。

問﹕《系辭》云﹕」天地設位﹐易行乎中。「如何﹖

曰﹕天地設位﹐人生於中﹐是謂三才。故人與物﹐生生而不息。所以不言人與物而言易者。聖人言﹕」乾坤﹐易之門。隨時變易﹐以從道也。「如金丹以乾坤爲鼎器者﹐天地設位也﹔以陰陽爲化機者﹐卽易行乎中也。元始采藥﹐無窮行火﹐候之不息也。

問﹕辟戶謂之乾﹐闔戶謂之坤﹐一闔一辟謂之變。如何﹖

曰﹕一闔一辟者﹐一動一靜也。乾陽﹑坤陰﹐如門戶之闔辟﹐卽乾坤易之門也。且如陰陽﹐互動互靜﹐機緘不已﹐元亨利貞﹐定四時成歲。變者﹐變易也。至道與神气﹐混混淪淪﹐周乎三才萬物﹐闔辟無窮﹐致廣大而盡精微矣。以一身言之﹐呼吸是矣。呼則接天根﹐是謂之辟﹔吸則接地根﹐是謂之闔。一呼一吸﹐化生金液﹐是謂之變。闔辟﹑呼吸﹐卽玄牝之門﹐天地之根矣。所謂呼吸者﹐非口鼻呼吸﹐乃眞息闔辟也。

問﹕乾道成男﹐坤道成女﹐如何﹖

曰﹕乾父也﹐坤母也。乾初爻交坤而成震﹐震初索而得男﹐是謂長男。坤初爻交乾而成巽﹐巽初索而得女﹐是謂長女。乾中爻交坤而成坎﹐坎再索而得男﹐是謂中男。坤中爻交乾而成離﹐離再索而得女﹐是謂中女。乾三爻交坤而成艮﹐艮三索而得男﹐是謂少男。坤三爻交乾而成兌﹐兌三索而得女﹐是謂少女。乾生三男﹐坤生三女﹐乾坤共生六子﹐是謂八卦。以身言之﹐初受胎時﹐稟父母精華而成此身。精華者﹐丹經諭曰」天壬「」地癸「也。初交合時﹐天壬先至﹐地癸隨至﹐癸裏壬則成男子。地癸先至﹐天壬隨至﹐壬裏癸則成女子。壬癸偶然齊至﹐則成雙胎。壬先至﹐癸遲至﹐癸先至﹐壬遲至﹐俱不成胎也。故曰乾道成男﹐坤道成女。夫天壬地癸者﹐乃天地元精﹑元气也﹐亦丹經所云」坎戊「」離己「﹐異名」鉛「」汞「也。節之於外﹐則成人﹔益之於內﹐則成丹。世人不知生男生女﹐實由命分﹐中間不由人力。若不斷絕淫欲﹐自爲修養﹐直待精華耗竭﹐早至夭亡﹐大可惜也﹗又豈知寡欲而得男女﹐貴而壽﹔多欲而得男女﹐濁而夭。

問﹕形而上者謂之道﹐形而下者謂之器。如何﹖

曰﹕形而上者﹐無形質﹔形而下者﹐有體用。無形質者﹐系乎性﹐汞也。有體用者﹐系乎命﹐鉛也。總而言之﹐無出身心也。

問﹕聖人以《易》」洗心退藏於密「。密是何也﹖

曰﹕誠之至也。《易》理」致廣大而盡精微「﹐聖人玩昧其理﹐」洗心滌慮「﹐藏於極誠矣。

問﹕《書》云﹕」人心惟危﹐道心惟微﹐惟精惟一﹐允執厥中。「不知」中「如何執﹖

曰﹕執者﹐一定之辭。中者﹐正之中也。道心微而難見﹐人心危而不安。𨿽至人亦有人心﹐𨿽下愚亦有道心。苟能心常正得中﹐所以微妙而難見也。若心稍偏而不中﹐所以危殆而不安也。學仙之人﹐擇一而守之不易﹐常執其中﹐自然危者安而微者著矣。金丹用」中「爲玄關者﹐亦是這个道理。

問﹕上天之載﹐無聲無臭。如何﹖

曰﹕誠之昭著﹐𨿽無聲可聞﹐無臭可知﹐天道亦不可掩。如道經云」大量玄玄「﹐亦是眞之至也。

問﹕」不識不知﹐順帝之則「﹐如何﹖

曰﹕聖人生而知之﹐默而順之天理﹐所謂」不思而得﹐不勉而中「﹐得無爲自然之道也。此則《中庸》所謂」誠而明「也﹐若謂」明而誠「﹐正是聖人之教耳。學道之人夙有根器﹐一直了性﹐自然了命也﹐此生而知之也。根器淺薄者﹐不能一直了性﹐自教而入﹐從有至無﹐自粗達妙﹐所以先了命而後了性也﹐此學而知之也。

問﹕夫子」飯蔬食﹐飲水﹐曲肱而枕之﹐樂亦在其中矣。「夫子樂在何處﹖

曰﹕夫子所樂者天﹐所知者命﹐故樂天知命而不憂。𨿽匡人所逼﹐猶且弦歌自娛﹐於《易》得」不遠復﹐以修身「﹐」復見天地之心「﹐」窮理盡性以至於命「﹐此金丹之妙也。

問﹕顏子簞瓢之樂﹐何如﹖

曰﹕顏子得夫子樂天知命﹐不憂之理﹐故不攺其樂也。所以如愚﹐心齋坐忘﹐黜聰明﹐去智慮﹐庶乎屢空﹐亦金丹之妙也。

問﹕曾子被破褐而頌﹐聲滿天地﹐天子不得而臣﹐諸侯不得而友﹐是如何﹖

曰﹕曾子一惟之妙﹐口耳俱忘﹐所以修身﹑齊家﹑治國﹑平天下﹐得一貫之道。

問﹕子路問死﹐夫子答曰﹕」未知生﹐焉知死﹖「是如何﹖

曰﹕生死﹐乃晝夜之常。知有晝﹐則知有夜。《易》云﹕」原始返終﹐則知死生之說。「丹書云﹕」父母未生以前﹐是金丹之基。「釋云﹕」未有此身﹐性在何處﹖「以此求之﹐三教入處﹐只要原其始﹐自知其終。溯其源﹐而知其源。人能窮究此身﹐其所從來﹐生死自然都知也。汝曾看太極圖否﹖太極未判之前﹐是甚麼﹖若窮得透﹐則知此身之前﹐原始可以要終也。

問﹕太極未判﹐其形若雞子﹐雞子之外﹐是甚麼﹖

曰﹕太虛也。凡人受气之時﹐形體未分﹐亦如雞子。旣生之後﹐立性立命﹐一身之外﹐皆太虛也。

問﹕人在母腹中時﹐還有性否﹖

曰﹕腹中穢污﹐靈性豈存得住﹖

又問﹕懷胎五七个月﹐其胎忽動﹐莫非性乎﹖

曰﹕非性也﹐一气而已。人在腹中時﹐隨母呼吸﹐一離母胎﹐立性立命﹐便自有天地。且如蛇斬作兩段﹐前尙走﹐尾尙活。又有人煮蟹卽熟﹐遺下生腳尙動﹐豈性也﹖汝究此理﹐則知气動也﹐非性也。

問﹕《語》云﹕」吾道一以貫之。「如何﹖

曰﹕聖人言身中一天理﹐可以貫通三才﹑三教﹐萬事無不備矣。如釋」無我﹑無人﹑無眾生﹑無壽者「﹐道教」了一﹐萬事畢「﹐皆一貫也。

問﹕世尊拈花示眾﹐獨伽葉微笑﹐世尊云﹕」吾有正法眼藏﹐涅盤妙心﹐吩咐摩訶伽葉。「不知微笑者何事﹖

曰﹕世尊拈花示眾﹐眾皆不見佛心﹐獨伽葉見佛心之妙﹐所以微笑。故世尊以心外之妙﹐吩咐與伽葉也。

問﹕達摩西來﹐不立文字﹐直指人心﹐見性成佛。如何是見性﹖

曰﹕達摩以眞空妙理﹐直指人心。見性者﹐使人轉物情空﹐自然見性也。豈在乎筆舌傳之哉﹖

問﹕儒有先天《易》﹐釋有《般若經》﹐道有《靈寶經》﹐莫非文字乎﹖

曰﹕非也﹐皆聖人以無言﹐而形於有言﹐顯眞常之道也。釋教一大藏教典及諸家語錄因果。儒教九經三傳﹑諸子百家。道教洞玄諸品經典及諸丹書﹐是入道之徑路﹐超升的梯階。若至極處﹐一个字也使不著。汝問餘數事﹐亦只是過河之筏。向上一著﹐當於言句之外求之。或築著﹑磕著﹐悟得透﹐得復歸於太極﹐圓明覺照﹑虛徹靈通﹑性命雙全﹑形神俱妙﹑虛空同體﹑仙佛齊肩﹐亦不爲難。

問﹕先生云﹕三教一理﹐極荷開發。但釋氏涅盤﹐道家脫胎﹐似有不同處﹖

曰﹕涅盤與脫胎﹐只是一个道理。脫胎者﹐脫去凡胎也﹐豈非涅盤乎﹖如道家煉精化气﹐煉气化神﹐煉神還虛﹐卽抱本歸虛﹐與釋氏歸空一理﹐無差別也。

又問﹕脫胎後﹐還有造化麼﹖

曰﹕有造化在。聖人云﹕」身外有身未爲奇特﹐虛空粉碎方露全眞。「所以脫胎之後﹐正要腳踏實地﹐直待與虛空同體﹐方爲了當。且如佛云」眞空「﹐儒曰」無爲「﹐道曰」自然「﹐皆抱本還元﹐與太虛同體也。執著之徒﹐疇克知此一貫之道哉

潔庵曰﹕先生精造金丹之妙道﹐融通三教之玄機﹐隨問隨答﹐極玄極妙﹐豈敢自祕﹖當刊諸梓﹐與同志之士相與開發﹐隋珠趙壁﹐自有識者。

趙定庵問答

師曰﹕前代祖師﹐髙眞上聖﹐有無上至眞之道﹐畱傳在世度人﹐汝還知否﹖

定庵曰﹕弟子初進玄門﹐至愚至蠢﹐蒙師收錄﹐千載之幸也。無上正眞之道﹐誠未知之﹐望師開發。

師曰﹕無上正眞之道者﹐無上可上﹑玄之又玄﹑無象可象﹑不然而然﹑至極至妙之謂也﹐聖人彊名曰」道「。自古上仙﹐皆由此處了達﹐未有不由是而修證者。聖師口口﹐歷代心心相傳﹐所授金丹之旨﹐乃無上正眞之妙道也。

定庵曰﹕無上正眞之妙﹐諭爲金丹﹐其理云何﹖

師曰﹕金者堅也﹐丹者圓也﹐釋氏諭之爲」圓覺「﹐儒家諭之爲」太極「﹐初非別物﹐只是本來一靈而已。本來眞性﹐永劫不壞﹐如金之堅﹐如丹之圓﹐愈煉愈明。釋氏曰○﹐此者眞如也﹐儒曰○﹐此者太極也﹐吾道曰○﹐此乃金丹也﹐體同名異。

《易》曰﹕」易有太極﹐是生兩儀。「太極者﹐虛無自然之謂也。兩儀者﹐一陰一陽也。陰陽﹐天地也。人生於天地之間﹐是謂三才﹐三才之道﹐一身備矣。太極者﹐元神也。兩儀者﹐身心也。以丹言之﹐太極者﹐丹之母也﹔兩儀者﹐眞鉛﹑眞汞也。所謂鉛汞者﹐非水銀﹑朱砂﹑硫黃﹑黑錫﹑艸木之類﹐亦非精津﹑涕唾﹑心腎﹑气血﹐乃身中元神﹐身中元气。身不動﹐精气凝結﹐諭之曰」丹「。所謂丹者﹐身也。○者﹐眞性也。丹中取出○者﹐謂之丹成。所謂丹者﹐非假外而造作﹐由所生之本而成正眞也﹐世鮮知之﹗

今之修丹之士﹐多不得其正傳﹐皆是向外尋求﹐隨邪背正﹐所以學者多而成者少也。或煉五金八石﹑或煉三遜五假﹑或煉雲霞外气﹑或煉日月精華﹑或采星曜之光﹑或想空中丸塊而成丹﹑或想丹田有物而爲丹﹑或肘後飛金精﹑或眉間存想﹑或還精補腦﹑或運气歸臍﹐乃至服穢吞精﹑納新吐故﹑八段錦﹑六字气﹑搖夾脊﹑絞轆轤﹑閉尾閭﹑守臍蒂﹑采天癸﹑煆秋石﹑屈伸導引﹑拂摩消息﹑默朝上帝﹑舌拄上齶﹑三田還返﹑閉息行气﹑三火聚於膀胱﹑五行攢於苦海﹐如斯小法﹐何啻千門。縱勤功采取﹐終不能成其大事。經云﹕」正法難遇﹐多迷眞道﹐多入邪宗。「此之謂也。夫至眞之要﹐至簡至易﹐難遇易成。若遇至人點化﹐無不成就。

定庵曰﹕弟子夙生慶幸﹐得遇老師﹐辛沾法乳。金丹之要﹐望賜點化。

師曰﹕汝今諦聽﹐但爲汝談。夫煉金丹者﹐全在奪天地造化﹐以乾坤爲鼎器﹐日月爲水火﹐陰陽爲化機﹐烏兔爲藥物。仗天罡之斡運﹐斗柄之推遷﹐采藥有時﹐運符有則﹐進火退符﹐體一年之節候。抽鉛添汞﹐象一月之虧盈。攢簇五行﹐合和四象﹐追二气歸黃道﹐會三性於元宮﹐返本還元﹐歸根復命﹐功圓神備﹐凡蛻爲仙﹐謂之丹成也。

定庵曰﹕天地造化﹐誠恐難奪。

師曰﹕無出一身﹐奚難之有﹖天地﹐形體也﹔水火﹐精气也﹔陰陽﹐身心也﹔烏兔﹐性情也。所以形體爲鼎鑪﹐精气爲水火﹐情性爲化機﹐身心爲藥材。聖人恐學者無以取則﹐遂以天地諭之。人身與天地造化﹐無有不同處﹐身心兩个字﹐是藥也是火。所以天魂﹑地魄﹑乾馬﹑坤牛﹑陽鉛﹑陰汞﹑坎男﹑離女﹑日烏﹑月兔﹐無出身心兩字也。

天罡斡運者﹐天心也。丹書云﹕」人心若與天心合﹐顚倒陰陽只片時。「又云﹕」以心觀道﹐道卽心也。以道觀心﹐心卽道也。「斗柄推遷者﹐玄關也。夫玄關者﹐至玄至妙之機關也。今之學者﹐多泥於形體﹐或云眉間﹑或云臍輪﹑或云兩腎中間﹑或云臍後腎前﹑或云膀胱﹑或云丹田﹑或云首有九宮﹐中爲玄關﹐或指產門爲生身處﹐或指口鼻爲玄牝﹐皆非也。但著在形體上﹐都不是﹐亦不可離此一身向外尋求。諸丹經皆不言正在何處者﹐何也﹖難形筆舌﹐亦說不得﹐故曰」玄關「。所以聖人只書一」中「字示人﹐此」中「字玄關明矣。所謂中者﹐非中外之中﹑亦非四維上下之中﹑不是在中之中。釋云﹕」不思善﹐不思惡﹐正恁麼時﹐那个是自己本來面目﹖「此禪家之中也。儒曰﹕」喜怒哀樂未發﹐謂之中。「此儒家之中也。道曰﹕」念頭不起處﹐謂之中。「此道家之中也。此乃三教所用之中也。《易》曰﹕」寂然不動「﹐中之體也。」感而遂通「﹐中之用也。老子曰﹕」致虛極﹐守靜篤﹐萬物並作﹐吾以觀其復。「《易》云﹕」復其見天地之心。「且復卦﹐一陽生於五陰之下。陰者靜也﹐陽者動也﹐靜極生動﹐只這動處便是」玄關「也。汝但於二六時中﹐舉心動念處著工夫﹐玄關自然見也。見得玄關﹐藥物火候﹐運用抽添﹐乃至脫胎神化﹐並不出此一竅。

采藥者﹐采身中眞鉛﹑眞汞也。藥生有時﹐非冬至﹑非月生﹑非子時。祖師云﹕」煉丹不用尋冬至﹐身中自有一陽生。「又云﹕」鉛見癸生須急采﹐金逢望遠不堪嘗。「以此求之﹐身中癸生一陽時也﹐便可下手采之﹐二气交合之後﹐要識持盈﹐不可太過﹐望遠不堪嘗也。

進火退符﹐無以取則﹐遂以一年節候﹑寒暑往來以爲火符之則。又以一月盈虧﹐以明抽添之旨。且如冬至一陽生﹐復卦﹔十二月二陽﹐臨卦﹔正月三陽﹐泰卦﹔二月四陽﹐大壯卦﹔三月五陽﹐夬卦﹔四月純陽﹐乾卦。陽極陰生﹐五月一陰﹐姤卦﹔六月二陰﹐遁卦﹔七月三陰﹐否卦﹔八月四陰﹐觀卦﹔九月五陰﹐剝卦﹔十月純陰﹐坤卦。陰極陽生﹐周而復始﹐此火符進退之機。柰何學者執文泥象﹐以冬至日下手進火﹐夏至退符﹐二八月沐浴﹐尢不知其要也。聖人見學者錯用心志﹐又以一年節候﹐促在一月之內﹐以朔望象冬夏至﹐以兩弦比二八月﹐以兩日半準一月﹐以三十日準一年﹐世人又著在月上。又以一月盈虧﹐促在一日﹐以子午體朔望﹐以卯酉體二弦﹐學者又著在日上。近代眞師云﹕」一刻之工夫﹐自有一年之節候。「

又曰﹕」父母未生以前﹐烏有年﹑月﹑日﹑時﹖「

此聖人誘諭﹐初學勿錯用心。柰何執著之徒﹐不窮其理﹐執文泥象﹐徒爾勞心。余今直指與汝﹐身中癸生﹐便是一陽也。陽升陰降﹐便是三陽也。陰陽分是四陽﹐體二月﹐如上弦﹐比卯時﹐宜沐浴﹐然後進火﹐陰陽交﹐神气合﹐六陽也。陰陽相交﹐神气混融之後﹐要識持盈﹐不知止足﹐前功俱廢。故曰﹕」金逢望遠不堪嘗。「然後退符﹐象一陰。乃至陰陽分﹐象三陰。陰陽伏位﹐宜沐浴﹐象八月﹐比下弦﹐如酉時也。然後退至六陰﹐陰極陽生﹐頃刻之間一周天也。汝但依而行之﹐久久工夫﹐漸凝漸結﹐無質生質﹐結成聖胎﹐謂之丹成也。

定庵曰﹕」下手工夫﹐周天運用﹐已蒙開發。種種異名﹐不能盡知﹐望師指示。「

師曰﹕」異名者﹐只是譬諭﹐無出身心兩字。下工之際﹐凝耳韻﹑含眼光﹑緘舌气﹑調鼻息﹑四大不動﹐使精神魂魄意各安其位﹐謂之五气朝元﹔運入中宮﹐謂之攢簇五行。心不動﹐龍吟。身不動﹐虎嘯。身心不動﹐謂之降龍伏虎。龍吟﹐則气固﹔虎嘯﹐則精固﹐握固靈根也。以精气諭之龜蛇﹐以身心諭之龍虎﹐龜蛇打成一片﹐謂之合和四象。以性攝情﹐爲之金木並﹐以精禦气﹐謂之水火交。木於火同源﹐兩性一家﹐東三南二同成五也﹔水與金同源﹐兩性一家﹐北一西方四共之也﹔土居中宮﹐屬意﹐自己五數﹐戊己還從生數五。心身意打成一片﹐三家相見結嬰兒﹐總謂之三五混融也。煉精化气﹐煉气化神﹐煉神還虛﹐謂之三花聚鼎﹐又謂之三關。今之學人﹐多指尾閭﹑夾脊﹑玉枕爲三關者﹐只是功法﹐非至要也。舉心動念處爲玄牝﹐今人指口鼻者﹐非也。身心意爲三要﹐心中之性﹐謂之砂中汞﹔身中之气﹐謂之水中金。金本生水﹐乃水之母﹐金反居水中﹐故曰母隱子胎。外境勿令入﹐內境勿令出﹐謂之固濟。寂然不動﹐謂之養火﹔虛無自然﹐謂之運用﹔存誠篤志﹐謂之守城﹔降伏內魔﹐謂之野戰。眞汞﹐謂之奼女﹔眞鉛﹐謂之嬰兒﹔眞意﹐謂之黃婆﹔性情﹐謂之夫婦。澄心定意﹐性寂神靈﹐二物成團﹐三元輻輳﹐謂之成胎。愛護靈根﹐謂之溫養。所謂溫養者﹐如龍養珠﹑如雞覆子﹐謹謹護持﹐勿令差失﹐毫髮有差﹐前功俱廢也。陽神出殼﹐謂之脫胎。歸根復命﹐還其本初﹐謂之超脫。打破虛空﹐謂之了當也。

定庵曰﹕金丹成時﹐還可見否﹖

答曰﹕可見。

曰﹕有形否﹖

曰﹕無形。

問曰﹕旣無形﹐如何可見﹖

答曰﹕金丹只是彊名﹐豈有形乎﹖所謂可見者﹐不可以眼見。釋曰「於不見中親見﹐親見中不見。」道經云「視之不見﹐聽之不聞。」斯謂之道。視之不見﹐未嘗不見﹔聽之不聞﹐未嘗不聞。所謂可見﹑可聞﹐非耳目所及也﹐心見意聞而已。譬如大風起﹐入山撼木﹐入水揚波﹐豈得謂之無﹖觀之不見﹐博之不得﹐豈得謂之有﹖金丹之體﹐亦復如是。所以煉丹之初﹐有無互用﹐動靜相須﹐乃至成功﹐諸緣頓息﹐萬法皆空﹐動靜俱忘﹐有無俱遣﹐始得玄珠成像﹐太一歸眞也。性命雙全﹐形神俱妙﹐出有入無﹐逍遙雲際﹐果證金仙也。所以經典﹑丹書﹐種種異名﹐接引學人﹐從粗達妙﹐漸入佳境﹐及至見性悟空﹐其事卻不在紙上。譬若過河之舟﹐濟渡斯民﹐旣登彼岸﹐舟船無用矣。前賢云「得兔忘蹄﹐得魚忘筌。」此之謂也。且余今語此授汝﹐卻不可執在言上﹐但只細嚼熟玩其味﹐窮究本源。苟或一言之下﹐心地開通﹐直入無爲之境﹐是不難也。更有向上機關﹐未易輕述﹐當於言外求之。

金丹或問

予觀丹經子書﹐後人箋注﹐取用不一。或著形體﹑或泥文墨﹑或以淸靜爲苦空﹑或以汞鉛爲有象﹐所見不同﹐後人豈得不惑﹖殊不知至道則一﹐豈有二哉﹖又近來丹書所集﹐多是傍門﹐如解七返九還﹑寅子數坤申之類﹐不亦謬乎﹖予今將丹書中精要﹐集成或問三十六則﹐以破後人之惑﹐達者味之。

或問﹕何謂九還﹖

曰﹕九乃金之成數﹐還者﹐還元之義﹐則是以性攝情而已。情屬金﹐情來歸性﹐故曰九還。丹書云「金來歸性初﹐乃得稱還丹。」此之謂也。若以子數至申﹐爲九還者﹐非也。

或問﹕何謂七返﹖

曰﹕七乃火之成數﹐返者﹐返本之義﹐則是煉神還虛而已。神屬火﹐煉神返虛﹐故曰七返。或以寅至申爲七返﹐非也。《悟眞篇》云「休將寅子數坤申﹐但要五行作準繩。」正謂此也

或問﹕何謂三關﹖

曰﹕三元之機關也。煉精化气﹐爲初關﹔煉气化神﹐爲中關﹔煉神還虛﹐爲上關。或指尾閭﹑夾脊﹑玉枕爲三關者﹐只是工法﹐非至要也。登眞之要﹐在乎三關﹐豈有定位﹖存乎口訣。

或問﹕何謂玄關﹖

曰﹕至玄至妙之機關也。初無定位。今人多指臍輪﹑或指頂門﹑或指印堂﹑或指兩腎中間﹑或指腎前臍後﹐已上皆是傍門。丹書云「玄關一竅﹐不在四維上下﹐不在內外偏傍﹐亦不在當中﹐四大五行不著處﹐是也。」

或問﹕何謂三宮﹖

曰﹕三元所居之宮也。神居乾宮﹐气居中宮﹐精居坤宮。今人指三田者﹐非也。

或問﹕何謂三要﹖

曰﹕歸根之竅﹐復命之關﹐虛無之谷﹐是謂三要。或指口鼻爲三要者﹐非也。

或問﹕何謂玄牝﹖

曰﹕谷神不死﹐是謂玄牝。或指口鼻者﹐非也。紫陽眞人云「念頭起處爲玄牝。」斯言是也。予謂﹕「念頭起處﹐乃生死之根﹐豈非玄牝乎﹖」𨿽然亦是工法﹐最上一乘﹐在乎口訣。

或問﹕何謂眞種子﹖

曰﹕天地未判之先﹐一點靈明是也。或謂人從一气而生﹐以气爲眞種子。或謂因念而有﹐此身以念爲眞種子。或謂稟二五之精而有﹐此身以精爲眞種子。此三說是似而非。釋云「無量劫來生死本﹐癡人喚作本來眞。」此之謂也。

或問﹕何謂鼎鑪﹖

曰﹕身心爲鼎鑪。丹書云「先把乾坤爲鼎器﹐次搏烏兔藥來烹。」乾心也﹐坤身也。今人外面安鑪立鼎者﹐謬矣。

或問﹕何謂藥物﹖

曰﹕眞鉛﹑眞汞﹐爲藥物。只是本來二物是也。

或問﹕何謂內藥﹖何謂外藥﹖

曰﹕煉精﹑煉气﹑煉神﹐其體則一﹐其用有二。交感之精﹐呼吸之气﹐思慮之神﹐皆外藥也。先天至精﹐虛無空气﹐不壞元神﹐此內藥也。丹書云「內外兩般作用。」正謂此也。

或問﹕敲竹喚龜吞玉芝﹐如何說﹖

曰﹕敲竹者﹐息气也。喚龜者﹐攝精也。煉精化气﹐以气攝精﹐精气混融﹐結成玉芝﹐采而吞之﹐保命也。

或問﹕鼓琴招鳳飲刀圭﹐如何說﹖

曰﹕鼓琴者﹐虛心也。招鳳者﹐養神也。虛心養神﹐心明神化﹐二土成圭﹐采而飲之﹐性圓明也。

或問﹕如何是五气朝元﹖

曰﹕身不動精固﹐水朝元﹔心不動气固﹐火朝元﹔性寂則魂藏﹐木朝元﹔情忘則魄伏﹐金朝元﹔四大安和﹐則意定﹐土朝元﹐此之謂五气朝元也。

或問﹕何謂黃婆﹖

曰﹕黃者﹐中之色。婆者﹐母之稱。萬物生於土﹐土乃萬物之母﹐故曰「黃婆」。人之胎﹐意是也。或謂脾神爲黃婆者﹐非也。

或問﹕何謂金公﹖

曰﹕以理言之﹐乾中之陽入坤成坎﹐坎爲水﹐金乃水之父﹐故曰金公。以法象言之﹐金邊著公字﹐鉛也。

或問﹕坎爲太陰﹐如何諭嬰兒﹖

曰﹕坎本坤之體﹐故曰太陰。因受乾陽而成坎﹐爲少陽﹐故諭之爲嬰兒﹐謂負陰抱陽也。

或問﹕離爲太陽﹐卻如何諭爲奼女﹖

曰﹕離本乾之體﹐故曰太陽。因受坤陰而成離﹐爲少陰﹐故諭之爲奼女﹐謂雄裏懷雌也。

或問﹕何謂眞金﹖

曰﹕金乃元神也﹐歷劫不壞﹐愈煉愈明﹐故曰眞金。

或問﹕如何是子母﹖

曰﹕水中金也。金爲水之母﹐金藏水中﹐故母隱子胎也。則是神乃身之母﹐神藏於身﹐諭爲母隱子胎。

或問﹕何謂賓主﹖

曰﹕性是一身之主﹐以身爲客﹐今借此身養此性﹐故讓身爲主。丹書云「饒他爲主我爲賓。」此之謂也。

或問﹕何謂先天一气﹖

曰﹕天地未判之先﹐一靈而已﹐身中一點眞陽是也。以其先乎覆載﹐故名先天。

或問﹕何謂水火﹖

曰﹕天以日月爲水火﹐《易》以坎離爲水火﹐禪以定慧爲水火﹐聖人以明潤爲水火﹐醫道以心腎爲水火﹐丹道以精气爲水火。我今分明指出﹐自己一身之中﹐上而炎者皆爲火﹐下而潤者皆爲水。種種異名﹐無非譬諭﹐使學者自得之也。

或問﹕如何是火中有水﹖

曰﹕從來神水出髙原。以理言之﹐水不能自潤﹐須仗火蒸而成潤﹔以法象言之﹐火旺在午﹐水受气在午﹐以此求之﹐火中有水明矣。若以一身言之﹐則是气中之液也。

或問﹕如何水中有火﹖

曰﹕以理言之﹐日從海出。以法象言之﹐水旺在子﹐火受胎在子。以一身言之﹐則是精中之气也。

或問﹕如何是旣濟﹖

曰﹕水升火降﹐曰旣濟。《易》曰「山下有澤﹐損﹐君子以懲忿窒欲。」此旣濟之方。懲忿則火降﹐窒欲則水升。

或問﹕如何是未濟﹖

曰﹕不能懲忿則火上炎﹔不能窒欲則水下濕。無明火熾﹐苦海波翻﹐水火不交﹐謂之未濟。

或問﹕如何是金木並﹖

曰﹕情來歸性﹐謂之交並。情屬金﹐性屬木。

或問﹕如何是間隔﹖

曰﹕情逐物﹐性隨念﹐情性相違﹐謂之間隔。

或問﹕如何是淸濁﹖

曰﹕心不動﹐水歸源﹐故淸。心動﹐水隨流﹐故濁。

或問﹕何謂二八﹖

曰﹕一斤之數也。半斤鉛﹐八兩汞﹐非眞有斤兩﹐只要二物平勻﹐故曰二八。丹書云「前弦之後後弦前﹐藥物平平火力全。」比諭陰陽平也。亦如二八月﹐晝夜停勻也。

或問﹕如何是沐浴﹖

曰﹕洗心滌慮﹐謂之沐浴。

或問﹕如何是丹成﹖

曰﹕身心合一﹐神气混融﹐情性成片﹐謂之丹成﹐諭爲聖胎。仙師云「本來眞性是金丹﹐四假爲鑪煉作團。」是也。

或問﹕何謂養火﹖

曰﹕絕念﹐爲養火。

或問﹕如何是脫胎﹖

曰﹕身外有身﹐爲脫胎。

或問﹕如何是了當﹖

曰﹕與太虛同體﹐謂之了當。物外造化﹐未易輕述﹐在人自得之也。

全眞活法

授諸門人﹕

全眞道人﹐當行全眞之道。所謂全眞者﹐全其本眞也。全精﹑全气﹑全神﹐方謂之全眞。才有欠缺﹐便不全也﹔才有點污﹐便不眞也。

全精可以保身﹐欲全其精﹐先要身安定﹐安定則無欲﹐故精全也。

全气可以養心﹐欲全眞气﹐先要心淸靜﹐淸靜則無念﹐故气全也。

全神可以返虛﹐欲全其神﹐先要意誠﹐意誠則身心合﹐而返虛也。是故精气神爲三元藥物﹐身心意爲三元至要。

學神仙法不必多爲﹐但煉精气神三寶爲丹頭﹐三寶會於中宮﹐金丹成矣。豈不易知﹖豈爲難行﹖難行難知者﹐爲邪妄眩惑爾。

煉精之要在乎身﹐身不動則虎嘯風生﹐玄龜潛伏﹐而元精凝矣。

煉气之要在乎心﹐心不動則龍吟雲起﹐朱雀斂翼﹐而元气息矣。

煉神之要在乎意﹐意不動則二物交﹐三元混一﹐而聖胎成矣。

乾坤﹑鼎器﹑坎離﹑藥物﹑八卦﹑三元﹑五行﹑四象﹐並不出身心意三字。全眞至極處﹐無出身心兩字。離了身心﹐便是外道。𨿽然﹐亦不可著在身心上﹐才著在身心﹐又被身心所累﹐須要卽此用﹐離此用。予所謂身心者﹐非幻身肉心也﹐乃不可見之身心也。且道﹐如何是不可見之身心﹖雲從山上﹐月向波心。

身者﹐歷劫以來淸靜身﹐無中之妙有也。心者﹐象帝之先靈妙本﹐有中之眞無也。無中有象坎圖﹐有中無象離圖。

祖師云「取將坎位中心實﹐點化離宮腹內陰。自此變成乾健體﹐潛藏飛躍盡由心。」予謂身心兩字﹐是全眞致極處﹐復何疑哉﹖

煉丹之要﹐只是性命兩字。離了性命﹐便是旁門﹐各執一邊﹐謂之偏枯。

祖師云「神是性兮气是命」﹐卽此義也。

煉气在保身﹐煉神在保心。身不動﹐則虎嘯﹔心不動﹐則龍吟。虎嘯﹐則鉛投汞﹔龍吟﹐則汞投鉛。鉛汞者﹐卽坎離之異名也。坎中之陽﹐卽身中之至精也﹑離中之陰﹐卽心中之元气也。煉精化气﹐所以先保其身﹔煉气化神﹐所以先保其心。身定則形固﹐形固則了命﹐心定則神全﹐神全則了性。身心合﹐性命全﹐形神妙﹐謂之丹成也。精化气﹐气化神﹐未爲奇特。夫何故﹖猶有煉神之妙﹐未易輕言。

予前所言﹐金丹之大藥﹐若向這里具隻眼﹐方信大事不在紙上。其或未然﹐須知下手處﹐旣知下手處﹐便從下手處做將去。自煉精始﹐精住則然後煉气﹐气定則然後煉神﹐神凝則然後返虛﹐虛之又虛﹐道徳乃俱。

煉精在知時。所謂時者﹐非時候之時也。若著在時上﹐便不是。若謂無時﹐如何下手﹖畢竟作麼生﹖咦﹗古人言「時至神知」﹐祖師云「鉛見癸生須急采」﹐斯言盡矣。

煉气在調燮。所謂調燮者﹐調和眞息﹐燮理眞元也。老子云「玄牝之門﹐是謂天地根。綿綿若存﹐用之不勤。」其調燮之要乎﹖

今人指口鼻爲玄牝之門﹐非也。玄牝者﹐天地闔辟之機也。《易系》云「闔戶謂之坤﹐辟戶之謂乾﹐一闔一辟之謂變。」一闔一辟﹐卽一動一靜。老子所謂「用之不勤」之義也。

丹書云「呼則接天根﹐吸則接地根。呼則龍吟雲起﹐吸則虎嘯風生。」予謂﹕「呼則接天根﹐吸則接地根」﹐卽「闔戶之謂坤﹐辟戶之謂乾」也。「呼則龍吟雲起﹐吸則虎嘯風生」﹐卽「一闔一辟之謂變」﹐亦「用之不勤」之義也。指口鼻爲玄牝﹐不亦謬乎﹖此所謂呼吸者﹐眞息往來無窮也。

口訣﹕

外陰陽往來﹐則外藥也。內坎離輻輳﹐乃內藥也。外有作用﹐內則自然。精气神之用有二﹐其體則一。以外藥言之﹐交合之精先要不漏﹐呼吸之气更要細細至於無息﹐思慮之神貴在安靜。以內藥言之﹐煉精﹐煉元精﹐抽坎中之元陽也。元精固﹐則交合之精自不泄。煉气﹐煉元气﹐補離中之元陰也﹐元气住﹐則呼吸之气自不出入。煉神﹐煉元神也﹐坎離合體成乾也。元神凝﹐則思慮之神泰定。其上更有煉虛一著﹐非易輕言﹐貴在默會心通可也。勉旃﹗勉旃﹗

中和集卷之四

都梁淸庵瑩蟾子李道純元素撰

門弟子損庵寶蟾子蔡志頤編

論

性命論

夫性者﹐先天至神﹐一靈之謂也。命者﹐先天至精﹐一气之謂也。精神﹐性命之根也。

性之造化系乎心﹐命之造化系乎身。見解知識出於心也﹐思慮念想心役性也。舉動應酬出於身也﹐語默視聽身累命也。命有身累﹐則有生有死﹔性受心役﹐則有往有來。是知身心兩字﹐精神之舍也﹐精神乃性命之本也。性無命不立﹐命無性不存﹐其名𨿽二﹐其理一也。

嗟乎﹗今之學徒﹐淄流道子﹐以性命分爲二﹐各執一邊﹐互相是非﹐殊不知孤陰寡陽皆不能成全大事。修命者﹐不明其性﹐寧逃劫運﹖見性者﹐不知其命﹐末後何歸﹖仙師云「煉金丹﹐不達性﹐此是修行第一病。只修眞性不修丹﹐萬劫陰靈難入聖。」誠哉言歟﹗

髙上之士﹐性命兼達﹐先持戒定慧而虛其心﹐後煉精气神而保其身﹐身安泰則命基永固﹐心虛澄則性本圓明﹐性圓明則無來無去﹐命永固則無死無生﹐至於混成圓頓﹑直入無爲﹑性命雙全﹑形神俱妙也。𨿽然﹐卻不可謂性命本二﹐亦不可做一件說﹐本一而用則二也。苟或執著偏枯﹐各立一門而入者﹐是不明性命者也。不明性命﹐則支離爲二矣。性命旣不相守﹐又焉能登眞躡境者哉﹖

卦象論

海瓊眞人云「上品丹法無卦爻。」諸丹書皆用卦爻者何也﹖此聖人設教而顯道也。古云「大道無言﹐無言不顯其道。」卽此義也。

所謂卦者﹐掛也﹐如掛物於空懸示人﹐猶天垂象見吉凶﹐使人易見也。象也者﹐像此者也﹔爻也者﹐效此者也。卦有三爻﹐象三才﹐卽我之三元也。畫卦六爻﹐象六虛﹐卽我之六合也。

丹書用卦用爻者﹐蓋欲學者法象安鑪﹐依爻進火﹐易爲取則也。海瓊眞人謂「無卦爻者」﹐警拔後人不可泥於爻象﹐卽此用而離此用也。

譬如此身未生之前﹐如如不動﹐卽太極未分之時。因有此身﹐立性立命﹐卽太極生兩儀也。有形體﹐便有性情﹐卽兩儀生四象也。至於精﹑神﹑魂﹑魄﹑意﹑气﹑身﹑心悉皆具足﹐卽四象生八卦也。先賢云「崇釋則離宮修定﹐歸道乃水府求玄。」謂修煉性命之要也。離宮修定者﹐持戒定慧使諸塵不染﹐萬有一空﹐卽去離中之陰也﹔水府求玄者﹐煉精气神使三花聚鼎﹐五气朝元﹐而存坎中之陽也。特達之士﹐二理總持﹑負陰抱陽﹑虛心實腹﹐卽取坎中之陽﹐而補離中之陰﹐再成乾體也。紫陽眞人云「取將坎位心中實﹐點化離宮腹裏陰。自此變成乾健體﹐潛藏飛躍盡由心。」正謂此也。

行火候用卦爻者﹐乾坤二卦健順相因﹐往來推蕩﹐定四時成歲﹐四徳運化無有窮也。行火﹐進退﹑抽添﹑加減﹐則而象之﹐簇一年於一月﹐簇一月於一日﹐簇一日於一時﹐簇一時於一刻﹐簇一刻於一息。大自元會運世﹐細至一息之微﹐皆有一周之運。達此理者﹐進火退符之要得矣。

𨿽然﹐丹道用卦﹐火候用爻﹐皆是譬諭﹐卻不可執在卦爻上。當知「過河須用筏﹐到岸不須船」﹐「得魚忘筌﹐得兔忘蹄」可也。紫陽眞人云「此中得意休求象﹐若究羣爻謾役情。」又云「不刻時中分子午﹐無爻卦內定乾坤。」皆謂此也。予謂﹕「生而知之者﹐不求自得﹐不勉而中﹐又豈在誘諭﹖」故上品丹法不用卦爻也。中下之士不能直下了達﹐須從漸入﹐故諸丹書皆以卦爻爲法則也。達者味之﹐而自得之矣。

說

死生說

太上云「人之輕死﹐以其求生之厚﹐是以輕死。」又曰「夫惟無以生爲者﹐是賢於貴生。」是謂求生了不可得﹐安得有死耶﹖

有生卽有死﹐無死便無生﹐故知性命之大事﹐生死爲重焉。欲知其死﹐必先知其生。知其生﹐則自然知死也。子路問死﹐子曰「未知生﹐焉知死﹖」大哉聖人之言也﹗《易系》所謂﹕「原始要終﹐故知死生之說。」其斯之謂歟﹖

予謂學道底人﹐欲要其終﹐先原其始。欲明末後﹐究竟只今。只今脫灑﹐末後脫灑﹔只今自由﹐末後自由。亙古亙今﹐歷代聖師脫胎神化﹐應變無窮者﹐良由從前淘汰得淨潔﹐末後所以輕舉。若復有人於平常一一境界﹐覷得破﹐打得徹﹐不爲物眩﹐不被緣牽﹐則末後一一境界眩他不得﹐一一情緣牽他不住。我見今時打坐底人﹐才合眼﹐一切妄幻魔境都在目前﹐旣入魔境﹐與那陰魔打成一片﹐不自知覺﹐間有覺者﹐亦不能排遣﹐卻如个有气底死人﹐六根具足不能施爲﹐被他擾亂擺撥不下。只今旣不得自由﹐生死岸頭怎生得自由去也﹖若是个決烈漢﹐合眼時與開眼時則一同﹐於一一妄幻境界都無染著﹐去來無礙﹐得大自在。只今旣脫灑﹐末後奚患其不脫灑耶﹖

淸庵道人不惜兩片皮﹐爲損庵輩饒舌。只如今做底工夫便是末後大事﹐只今是因﹐末後是果。只今一切念慮都屬陰趣﹐一切幻緣都屬魔境﹐若於平常間打並得潔淨﹐末後不被他惑亂。念慮當以理遣﹐幻緣當以志斷。念慮絕則陰消﹐幻緣空則魔滅﹐陽所以生也﹐積習久久﹐陰盡陽純﹐是謂仙也。或念增緣起﹐縱意隨順﹐則陰長魔盛﹐陽所以消也﹐積習久久﹐陽盡陰純﹐死矣。大修行人﹐分陰未盡則不仙﹔一切常人﹐分陽未盡則不死。作是見者﹐玄門髙士。

諸法眷等立決定志﹐存不疑心﹐直下打並﹐教赤灑灑﹐空蕩蕩﹐勿令秋毫纖塵染著﹐便是淸靜法身也。汝若不著一切相﹐則一切相亦不著汝﹔汝若不染一切法﹐則一切法亦不染汝﹔汝若不見一切物﹐則一切物亦不見汝﹔汝若不知一切事﹐則一切事亦不知汝﹔汝若不聞一切聲﹐則一切聲亦不聞汝﹔汝若不緣一切覺﹐則一切覺亦不緣汝﹐至於五蘊六識﹐亦復如是。六塵不入﹐六根淸靜﹐五蘊皆空﹐五眼圓明。到這里六根互用﹐徧身是眼﹐羣陰消盡﹐徧體純陽﹐性命雙全﹐形神俱妙﹐與道合眞也。更有甚死生可超﹖更有甚只今末後也﹖無因也無果﹐和無也無﹐得大輕快﹐得大自在。咦﹗無生法忍之妙﹐至是盡矣﹗至元壬辰上元日淸庵瑩蟾子書於中和庵贈蔡損庵輩

動靜說

太上云「致虛極﹐守靜篤﹐萬物並作吾以觀其復。」此言靜極而動也。「夫物蕓蕓﹐各復歸其根﹐歸根曰靜﹐是謂復命。」此言動極而復靜也。又云「復命曰常。」此言靜一動﹐動一靜﹐道之常也。苟以動爲動﹐靜爲靜﹐物之常也。先賢云「靜而動﹐動而靜﹐神也。動無靜﹐靜無動﹐物也。」其斯之謂歟﹗是知保身心之要﹐無出乎動靜也。

學道底人收拾身心﹐致虛之極﹐守靜之篤﹐則能觀復。《易》曰「復﹐其見天地之心乎﹖」夫復之爲卦﹐自坤而復﹐自靜而動也﹐五陰至靜﹐一陽動於下﹐是謂復也﹐非靜極而動乎﹖觀復則知化﹐知化則不化﹐不化則復歸其根也。「歸根曰靜﹐是謂復命」﹐非動而復靜乎﹖《易系》云「闔戶之謂坤﹐辟戶之謂乾﹐一闔一辟之謂變﹐往來不窮之謂通。」「一闔一辟」﹐一動一靜也。「往來不窮」﹐動靜不已也。互動互靜﹐機緘不已﹐運化生成﹐是謂之「變」。推而行之﹐應變無窮﹐是謂之「通」。太上云「谷神不死﹐是謂玄牝。」此言虛靈不昧﹐則動靜之機不可掩也。又云「玄牝之門﹐是謂天地根。」卽乾陽坤陰﹐一闔一辟而成變化也。又云「綿綿若存﹐用之不勤。」卽往來不窮之謂通也。天根闔辟﹐猶人之呼吸也。呼則接天根﹐是謂辟也。吸則接地根﹐是謂闔也。呼則龍吟雲起﹐吸則虎嘯風生﹐是謂變也。風雲際會﹐龍虎相交﹐動靜相因﹐顯微無間﹐是謂通也。予所謂呼吸者﹐非口鼻也﹐眞息綿綿﹐往來不息之謂也。苟泥於口鼻而爲玄牝﹐又焉能盡天地鼓舞之神哉﹖知天地變動﹐神之所爲者﹐是名上士。達是理者﹐則知乾道健而不息﹐卽我之心動而無爲﹑工夫不息也。坤道厚徳載物﹐卽我之身靜而應物﹑用之無盡也。心法天故淸﹐身法地故靜﹐常淸常靜﹐則天地闔辟之機我之所維也。經云「淸者濁之源﹐動者靜之基。人能常淸淨﹐天地悉皆歸。」正謂此也。

經閒庵輩叩予保身心之要﹐予以動靜告之。蓋欲使其收拾身心﹐效天法地之功用也。夫保身在調燮﹐保心在撿攝。調燮貴乎動﹐撿攝貴乎靜。一動象天﹐一靜象地﹐身心俱靜﹐天地合也。至靜之極﹐則自然眞機妙應﹐非常之動也。只這動之機關﹐是天心也。天心旣見﹐玄關透也﹐玄關旣透﹐藥物在此矣﹐鼎鑪在此矣﹐火候在此矣﹐三元八卦﹑四象五行﹑種種運用﹐悉具其中矣。工夫至此﹐身心混合﹐動靜相須﹐天地闔辟之機盡在我也。至於心歸虛寂﹐身入無爲﹐動靜俱忘﹐精凝气化也。到這里﹐精自然化气﹐气自然化神﹐神自然化虛﹐與太虛混而爲一﹐是謂返本還元也。咦﹗長生久視之道﹐至是盡矣﹗

至元壬辰上元後四日淸庵瑩蟾子書於中和精舍贈經閒庵輩

歌

原道歌﹝贈野雲﹞

玄流若也透玄關﹐躡景登眞果不難。只是星兒孔竅子﹐迷人如隔萬重山。

世間縱有金丹客﹐太半泥文並著物。𨿽然苦志教門中﹐卻似癡貓守空窟。

或將金石爲丹母﹐或云口鼻爲玄牝﹐或云心腎爲坎離﹐或云精血爲奇偶。

勞形苦體費精神﹐妙本支離道不伸。直待靈源都喪盡﹐尙猶執著不回身。

人人自有長生藥﹐道法法人人不肖。浮華亂目孰回光﹖薄霧牽情誰返照﹖

我觀穎川野雲翁﹐奇哉道釋俱貫通。玉鎖金枷齊解脫﹐急流勇退慕玄風。

我今得見知音友﹐故把天機都泄漏。坎水中間一點金﹐急須取向離中輳。

一句道心話與賢﹐從今不必亂鉆研。九夏但觀龍取水﹐明明天意露眞詮。

會得此機知采藥﹐地雷震處鼓橐鑰。霎時雲雨大滂沱﹐萬气咸臻眞快樂。

水中取得玉蟾蜍﹐送入懸胎鼎內儲。進火退符功力到﹐無中生有結玄珠。

獲得玄珠未是妙﹐調神溫養猶深奧。鉛要走而汞要飛﹐水怕寒兮火怕燥。

火周須要識持盈﹐靜定三元大寶成。迸破頂門神蛻也﹐與君同步謁三淸。

煉虛歌﹝並引﹞

道本至虛﹐虛無生气﹐一气判而兩儀立焉。淸而上者曰天﹐濁而下者曰地。天圓而動﹐北辰不移﹐主動者也。地方而靜﹐東注不竭﹐主靜者也。北辰﹐天地之心。東注﹐天地之气。以虛養心﹐心所以靜﹔以虛養气﹐气所以運。人心安靜如北辰之不移﹐神至虛靈﹐作是見者﹐天道在己。气常運動﹐如東注之不竭﹐形固常存﹐作是見者﹐地道在己。天地之道在己﹐則形神俱妙﹐陰陽不可得而推遷﹐超出造化之外也。是知虛者﹐大道之體﹐天地之始﹐動靜自此出﹐陰陽由此運﹐萬物自此生﹐是故虛者天下之大本也。

古杭王髙士﹐以竹名齋﹐蓋有取於此也。處事以直﹑處世以順﹑處心以柔﹑處身以靜﹐竹之節操也。動則忘情﹑靜則忘念﹑應機忘我﹑應變忘物﹐竹之中虛也。立決定志﹑存不疑心﹑內外圓通﹑始終不易﹐竹之歲寒也。廣參至士﹑徧訪明師﹑接待雲水﹑混同三教﹐竹之叢林也。兼之見素抱朴﹑少私寡欲﹑調息運誠﹑觀化知復﹐非天下之至虛﹐其孰能與於此﹖以竹名齋﹐宜矣。

辛卯歲﹐有全眞羽流﹐之【至】金陵中和精舍﹐嘗談盛徳﹐予深重之﹐自後三領云翰。觀其言辭﹐有致虛安靜之志﹐於是乎橫空飛劍﹐而訪先生﹐是乃己亥重陽日也。觀其行﹐察其言﹐足見其深造玄理者也。於是乎以「玨蟾」扁【匾】之名。玨之爲字﹐二玉相並﹐俾之虛實相通﹐爲全形神之大方也。虛爲實體﹐實爲虛用﹐虛實相通﹐去來無礙。玉又取其潔白之義﹐虛室生白﹐神宇泰定﹐自然天光發露﹐普照無私也。工夫至此﹐仙佛聖人之能事畢矣。辭已旣﹐故作是篇以記之。

歌曰﹕

爲仙爲佛與爲儒﹐三教單傳一个虛。亙古亙今超越者﹐悉由虛裏做工夫。

學仙虛靜爲丹旨﹐學佛潛虛禪已矣。扣予學聖事如何﹐虛中無我明天理。

道體虛空妙莫窮﹐乾坤虛運气圓融。陰陽造化虛推蕩﹐人若潛虛盡變通。

還丹妙在虛無谷﹐下手致虛守靜篤。虛極又虛元气凝﹐靜中又靜陽來復。

虛心實腹道之基﹐不昧虛靈采藥時。虛己應機眞日用﹐太虛同體丈夫兒。

采鉛虛靜無作爲﹐進火以虛爲橐鑰。抽添加減總由虛﹐粉碎虛空成大覺。

究竟道沖而用之﹐解紛銼銳要兼持。和光混俗忘人我﹐象帝之先只自知。

無畫以前焉有卦﹐乾乾非上坤非下﹐中間一點至虛靈﹐八面玲瓏無縫罅。

四邊固密剔渾淪﹐个是中虛玄牝門﹐若向不虛虛內用﹐自然闔辟應乾坤。

玄牝門開功則極﹐神從此出從此入﹐出出入入復還虛﹐平地一聲春霹靂。

霹靂震時天地開﹐虛中迸出一輪來﹐圓陀陀地光明大﹐無欠無餘照竹齋。

竹齋主人大奇特﹐細把將來應時物﹐虛裏安神虛裏行﹐發言闡露虛消息。

虛至無虛絕百非﹐潛虛天地悉皆歸﹐虛心直節靑靑竹﹐个是煉虛第一機。

破惑歌

堪嗟世上金丹客﹐萬別千差殊不一。執象泥文胡作爲﹐摘葉尋枝徒費力﹗

采日精﹐吸月華﹐含光服气及吞霞。斂身俯仰爲多事﹐轉睛捏目起空花。

煉稠唾﹐咽津液﹐指捏尾閭並夾脊。注想存思觀鼻端﹐翻滄到海食便溺。

守寂淡﹐落頑空﹐兀兀騰騰做奔功。更有按摩並數息﹐總與金丹理不同。

八段錦﹐六字气﹐閉谷休糧事何濟。執著三峯學采陰﹐九淺一深爲進退。

擾腰兜腎守生門﹐屈伸導引弄精魂。對鑪食乳彊兵法﹐个樣家風不足論。

更有縮龜並閉息﹐熊伸鳥引虛勞役。摩腰居士腹中溫﹐行气先生面上赤。

擎天鼓﹐抱昆侖﹐叩齒集神視頂門。虛響認爲雄虎嘯﹐肚鳴道是牝龍吟。

燒丹田﹐調煮海﹐晝夜不眠苦打睚。單衣赤腳受煎熬﹐前生欠少饑寒債。

常持不語謾徒然﹐默朝上帝怎升遷﹖呵手提囊眞九伯﹐摩娑小便更狂顚。

弄金槍﹐提金井﹐美貌婦人爲藥鼎。采她精血喚眞鉛﹐喪失元和猶不省。

有等葛藤口頭禪﹐斗唇合舌逞能言。指空話空幹打哄﹐豎拳豎指不知原。

提話頭﹐並觀法﹐捷辯機峯喧霅霅。拈槌豎拂接門徒﹐瞬目揚眉爲打發。

參公案﹐爲單提﹐眞个髙僧必不然。理路多通爲智慧﹐明心見性待驢年。

道儒僧﹐休執著﹐返照回光自忖度。忽然摸著鼻孔尖﹐始信從前都是錯。

學仙輩﹐絕談論﹐受气之初窮本根。有相有求俱莫立﹐無形無象更休親。

心非火﹐腎非水﹐凡精不可云天癸。黃婆元不在乎脾﹐玄牝亦休言口鼻。

卯非兔﹐酉非雞﹐子非坎兮午非離。一陽不在初三四﹐持盈何執月圓時。

肝非龍﹐肺非虎﹐精華焉得爲丹母。五行元只一陰陽﹐四象不離二玄牝。

采藥川源未易知﹐汞產東方鉛產西。離位日魂爲奼女﹐坎宮月魄是嬰兒。

爲無爲﹐學不學﹐緣覺聲聞都倚閣。我今一句全露機﹐身心是火也是藥。

身心定﹐玄教通﹐精气神虛自混融。三百日胎神脫蛻﹐翻身拶碎太虛空。

玄理歌﹝二首﹞

至道𨿽然無處所﹐也憑師匠傳規矩。屯蒙取象配朝昏﹐復姤假名稱子午。

進火無中煉大丹﹐安鑪定裏求眞土。身心意定共三家﹐鉛汞銀砂同一祖。

加減依時有後先﹐守城在我分賓主。南山赤子跨靑龍﹐北海金公騎白虎。

兩般藥物皆混融﹐一對龜蛇自吞吐。直超實際歸大乘﹐頓悟圓通非小補。

密會眞機本自然﹐可憐小法胡撐拄。口靈舌辯自誇能﹐气大心髙誰敢睹。

未會潛心入窈冥﹐何勞立志棲環堵。初機自是不求師﹐老倒無成甘受苦。

積功累行滿三千﹐返照回光窮二五。起火東方虎嘯風﹐滌塵西極龍行雨。

驅雷掣電役天罡﹐輔正除邪任玄武。奼女才離紫極宮﹐金公已到朱陵府。

鑪中大藥一丸成﹐室內胎仙三疊舞。四象五行都合和﹐九轉七返功周普。

皎蟾形兆出庵來﹐爍爍光明充大宇。治人事天莫若嗇﹐夫嗇謂之重積徳。

性天大察長根塵﹐理路多通增業識。聰明智慧不如愚﹐雄辯髙談爭似嘿。

絕慮忘機無是非﹐隱耀含華遠聲色。寡欲薄味善根臻﹐省事簡緣徳本植。

一念融通萬慮澄﹐三心剔透諸緣息。諦觀三教聖人書﹐息之一字最簡直。

若於息上做工夫﹐爲佛爲仙不勞力。息緣達本禪之機﹐息心明理儒之極。

息气凝神道之玄﹐三息相須無不克。說與知堂田皎蟾﹐究竟自心爲軌則。

性理歌

兩儀肇判分三極﹐乾以直專坤辟翕。天地中間玄牝門﹐其動愈出靜愈入。

道統正傳指歸趣﹐仲尼授參參授伋。風從虎兮雲從龍﹐火就燥兮水流濕。

致和格物有等倫﹐入聖超凡無階級。君子居易以俟命﹐內省不疚何憂悒。

致用推明生殺機﹐存身究竟龍蛇蟄。回光照破夢中身﹐直下掀翻舊書笈。

磨光刮垢絕根塵﹐釋累淸心無染習。潛心入妙感而通﹐萬里長江一口吸。

何須乾鼎煉金精﹐不假坤鑪烹玉汁。透徹羲皇未畫前﹐世界收來藏黍粒。

火候歌

欲造玄玄須謹獨﹐謹獨工夫機在目。絕斷色塵無毀辱﹐淸虛方寸瑩如玉。

極致沖虛守靜篤﹐靜中一動陽來復。初九潛龍須攝伏﹐進至見龍休太速。

才見乾乾光內燭﹐或躍在淵時沐浴。九五飛龍成化育﹐陽極陰生須退縮。

防微杜漸坤初六﹐退至直方金並木。六三不可榮以祿﹐括囊以後神丹熟。

若逢野戰志鈐束﹐陰剝陽絕火候足。一粒寶珠吞入腹﹐作个全眞仙眷屬。

一夫一婦常和睦﹐三偶三奇時趁逐。素女靑郎一處宿﹐黑汞赤鉛自攢簇。

虛空造就無爲屋﹐這个主人誠不俗。山嶽藏雲天地肅﹐爍爍蟾光照虛谷。

龍虎歌﹝並引﹞

龍虎者﹐陰陽之異名也。陰陽運化﹐神妙莫測﹐故象之以龍虎。《易系》云「一陰一陽之謂道﹐陰陽莫測之謂神。」丹書云「偏陰偏陽之謂疾。」陰陽者﹐太極之動靜也。一分爲二﹐淸升濁淪。大而天地﹐小而物類﹐皆稟陰陽二气而有形名。故覆載之間﹐纖洪巨細﹐未有外乎陰陽者也。丹經子書種種異名﹐不出陰陽二字。歷代仙師假名立象﹐諭之爲龍虎﹐使學徒易取則而成功也。

龍虎之象﹐千變萬化﹐神妙難窮﹐故諭之爲「藥物」﹐立之爲「鼎鑪」﹐運之爲「火候」﹐比之爲「坎離」﹐假之爲「金木」﹐字之爲「男女」﹐配之爲「夫婦」﹐以上異名皆龍虎之妙用也。以其靈感﹐故曰「藥物﹔」以其成物﹐故曰「鼎鑪」﹔以其變化﹐故曰「火候」﹔以其交濟﹐故曰「坎離」﹔以其剛直﹐故曰「金木」﹔以其升沈﹐故曰「男女」﹔以其妙合﹐故曰「夫婦」。若非龍虎﹐何以盡之﹖《文言》曰「雲從龍﹐風從虎﹐聖人作而萬物睹。」此發明乾元九五之徳也。是知龍虎之妙﹐非神徳聖功﹐何以當之哉﹖

反求諸己﹐情性也。化而裁之﹐身心也﹑魂魄也﹑精气也。推而行之﹐玄牝之門也﹐闔辟之機也。太上云「谷神不死﹐是謂玄牝。玄牝之門﹐是謂天地根。綿綿若存﹐用之不勤。」《易》云「闔戶謂之坤﹐辟戶謂之乾﹐一闔一辟謂之變﹐往來不窮謂之通。」丹書云「呼則接天根﹐吸則接地根。」卽乾坤闔辟之機也。呼則龍吟雲起﹐吸則虎嘯風生﹐卽「一闔一辟謂之變」也。風雲感合﹐化生金液﹐卽「往來不窮謂之通」也。金液還返﹐結成大丹﹐故假名曰「龍虎大丹」也。采而餌之﹐長生久視。

此所謂呼吸者﹐非口鼻也﹐眞機妙應﹐一出一入之門戶也。若向這里透得﹐龍虎丹成﹐神仙可冀。修眞至士﹐誠能於龍虎上打得徹﹐透得過﹐眞常之道𨿽曰至玄至微﹐又奚患其不成哉﹖至於種善根﹐植徳本﹐養聖胎﹐未有不明龍虎而成者也。紫陽云「收拾身心謂之降伏龍虎。」心不動則龍吟﹐身不動則虎嘯。龍吟則气固﹐虎嘯則精凝。元精凝則足以保形﹐元气固則足以凝神。形神俱妙﹐與道合眞﹐神仙之能事畢矣。非天下至神﹐其孰能與於此哉﹖

趙束齋者﹐古杭人也。幼爲內侍﹐職任中官﹐因乾旋坤轉而勘破浮生﹐故棄利捐名而參求道要﹐𨿽紅塵而混迹﹐實玄境以棲心﹐眞脫略世事者也。意欲混合凝神﹐故畱心於龍虎。一日攜是圖示予﹐求其贅語﹐予辭不可﹐於是乎著筆而塞責焉。告之曰「古人因道而設像﹐予今因象而立言。束齋者貴在明加眼力﹐覷破端的﹐莫教錯認定盤星。苟能因言會意﹐觀圖得旨﹐便知道眞虎眞龍不在紙上﹐而在自己也。至於言象兩忘﹐道徳備矣。」咦﹗眞龍眞虎不難尋﹐只要抽陽去補陰。四徳運乾誠不息﹐潛飛見躍盡由心。𨿽然也是平地起﹐波濤靑天轟霹靂。勉旃﹗勉旃﹗

歌曰﹕

眞龍眞虎原無象﹐誰爲起模傳此樣。若於無象裏承當﹐又落斷常終莽蕩。

靑靑白白太分明﹐也是無風自起浪。時人要識眞龍虎﹐不屬有無並子午。

休將二物渾淪吞﹐但把五行顚倒數。根芽本是太玄宮﹐造化卻在朱陵府。

𨿽然運用有主張﹐畢竟虛靈無處所。一條大道要心通﹐些子神機非目睹。

忽然迸開頂額門﹐勘破木金同一母。髙髙絕頂天罡推﹐耿耿銀河斗柄戽。

興雲起霧仗丁公﹐掣電驅雷役玄武。瞬息之間天地交﹐剎那之頃坎離補。

虎從水底起淸風﹐龍在火中降甘雨。雲行雨施天下平﹐運乾龍徳功周普。

人言六龍以禦天﹐孰知一龍是眞主﹖人言五虎透玄關﹐孰知一虎生眞土﹖

會得龍虎常合和﹐便知龜蛇互吞吐。聖人設像指蹄筌﹐象外明言便造言。

言外更須窮祖意﹐元來太極本無○。得意忘象未爲特﹐和意都忘爲極則。

稽首束齋趙隱居﹐徹底掀翻參學畢。

無一歌

道本虛無生太極﹐太極變而先有一﹐一分爲二二生三﹐四象五行從此出。

無一斯爲天地根﹐玄教一爲眾妙門﹐易自一中分造化﹐人心一上運經綸。

天得一淸地得寧﹐谷得以盈神得靈﹐物得以成人得生﹐侯王得之天下貞。

禪向一中傳正法﹐儒從一字分開闔﹐老君以一闡眞常﹐曾參一惟妙難量。

道有三乘禪五派﹐畢竟千燈共一光﹐抱元守一通玄竅﹐惟精惟一明聖教。

太玄眞一復命關﹐是知一乃眞常道﹐休言得一萬事畢﹐得一持一保勿失。

一徹萬融天理明﹐萬法歸一未奇特﹐始者一無生萬有﹐無有相資可長久。

誠能萬有歸一無﹐方會面南觀北斗﹐至此得一復忘一﹐可與化元同出沒。

設若執一不能忘﹐大似癡貓守空窟﹐三五混一一返虛﹐返虛之後虛亦無。

無無旣無湛然寂﹐西天胡子沒髭須﹐今人以無喚作無﹐茫蕩頑空涉畏途。

今人以一喚作一﹐偏枯苦執費工夫﹐不無之無還會得﹐便於守一知無一。

一無兩字盡掀翻﹐無一先生大事畢。

抱一歌

無極極而爲太極﹐太極布妙始於一。一分爲二生陰陽﹐萬類三才從此出。

本來眞一至虛靈﹐亙古亙今無變易。只因成質神發知﹐善惡機緣有差忒。

隨情逐幻長荊榛﹐香味色聲都眩惑。誠能一上究根源﹐返本還元不費力。

一夫一婦定中交﹐三女三男無裏得。三元八卦會於壬﹐四象五行歸至寂。

忽然迸破頂額門﹐爍爍金光滿神室。虛無之谷自透通﹐玄牝之門自闔辟。

一陽來復妙奚窮﹐四徳運乾恆不息。浩气凝神於窈冥﹐出有入無於恍惚。

中間主宰是甚麼﹖便是達卿元有的。

慧劍歌

自從至人傳劍訣﹐正令全提誠決烈。有人問我覓蹤由﹐向道不是尋常鐵。

此塊鐵﹐出坤方﹐得入吾手便軒昂。赫赫火中加火煉﹐工夫百煉煉成鋼。

學道人﹐知此訣﹐陽神威猛陰魔滅。神功妙用實難量﹐我今剖露爲君說。

爲君說﹐泄天機﹐下手一陽來復時。先令六甲搧鑪韝﹐六丁然後動鉗錘。

火功周﹐得成劍﹐初出輝輝如掣電。橫揮凜凜淸風生﹐卓豎瑩瑩明月現。

明月現﹐瑞光輝﹐爍地照天神鬼悲。激濁揚淸蕩妖穢﹐誅龍斬虎滅蛟螭。

六賊亡﹐三尸絕﹐緣斷慮捐情网裂。神鋒指處山嶽崩﹐三界魔王皆剿拆。

此寶劍﹐本無形﹐爲有神功彊立名。學道修眞憑此劍﹐若無此劍道難成。

開洪蒙﹐剖天地﹐消礙化塵無不備。有人問我借來看﹐拈出問君會不會。

挽邪歸正歌

道自虛無生一气﹐誰爲安名分五太﹖一气判而生兩儀﹐淸升濁淪成覆載。

陰陽經緯如擲梭﹐乾坤闔辟如搧韝。兩儀妙合有三才﹐七竅鑿開生萬類。

無極之眞剔渾淪﹐日用平常無不在。生生化化百千機﹐不出只今這皮袋。

誠能自己究根宗﹐四象五行本圓備。三反晝夜志不分﹐絕利一源功百倍。

打透精關與气關﹐潛通天籟並地籟。頭頭合轍有規繩﹐竅竅光明無窒礙。

若向這里具眼睛﹐便將兩采做一賽。擡頭撞倒須彌峯﹐舉步踏翻玄妙寨。

單提一理闡眞宗﹐會合萬殊歸正派。煉陽神了出陽神﹐自色界超無色界。

我見今時修行人﹐多是造妖並捏怪。气髙彊大傲同儕﹐逞俊誇能云自會。

機鋒捷辯假聰明﹐駕馭談空幹智慧。初機學者受欺瞞﹐博學玄流不見愛。

只管目前逞彊梁﹐不顧末後受殃害。人前饒舌口喃喃﹐卻如擔水河頭賣。

生煙發火念頭差﹐逐境隨時心地隘。澇澇灑灑弄精神﹐熱熱亂亂苦打睚。

般精運气枉辛勤﹐數息按摩徒意快。昏沈掉舉難主張﹐不昏卽散如之柰﹗

神衰气散怎醫治﹐髓竭形羸空後悔。若求正道出迷津﹐免使塡還冤業債。

收拾從前狂亂心﹐掀翻往日豪彊態。事父之心推事師﹐得旨先須持禁戒。

恕己之心推恕人﹐不責於人因善貸。不自明而全其明﹐不自大而成其大。

無事無欲及無知﹐去甚去奢並去泰。立基下手要嚴持﹐觸境遇緣更淘汰。

只憑鉛汞做丹頭﹐莫認塗泥爲寶貝。更須上下交坎離﹐勿謂東西爲震兌。

交梨火棗非腎心﹐木液金精豈肝肺。休泥緣覺及聲聞﹐不屬見知並學解。

究竟無中養就兒﹐禪天淨盡絕纖芥。九還七返那機關﹐不在內兮不在外。

本來實相了無形﹐亙古虛靈終不昧。抱元守一諸蘊空﹐篤志力行休懈怠。

合和四象聚三元﹐攢簇五行會八卦。烹庚煉甲有抽添﹐陽火陰符知進退。

虛無湛寂運機緘﹐恍惚窈冥旋造化。兩般靈物入中宮﹐一道金光明四下。

西南黃氏老婆心﹐鼓合南陵丁女嫁。靑衣女子才歸房﹐白首金公來入舍。

夫歡婦合交陰陽﹐雨態雲情忘晝夜。气固精凝結聖胎﹐產顆玄珠太希詫。

四方剔透大光明﹐八面玲瓏無縫罅。都來些子圓團�欒﹐黃金萬兩難酬價。

稽首全眞參學人﹐記取淸庵說底話。誠能直下肯承當﹐便是渠儂把底靶。

話靶做成又作麼﹐無位眞人乘鶴駕。

中和集卷五

都梁淸庵瑩蟾子李道純元素撰

門弟子損庵寶蟾子蔡志頤編

詩

述工夫﹝十七首﹞

發蒙

九轉還丹下手功﹐要知山下出泉蒙。安鑪妙用憑坤土﹐運火工夫籍巽風。

兌虎震龍才混合﹐坎男離女便和同。自從四象歸中後﹐造化機緘在我儂。

采藥

煉汞烹鉛本沒時﹐學人當向定中推。客塵欲染心無著﹐天癸才生神自知。

情寂金來歸性本﹐精凝坎去補南離。兩般靈物交並後﹐陰盡陽純道可期。

進火

旣通天癸始生時﹐自有眞陽應候回。三昧火從離位發﹐一聲雷自震宮來。

气神和合生靈質﹐心息相依結聖胎。透得裏頭消息子﹐三關九竅一齊開。

日用

眞鉛眞汞大丹頭﹐采取當於罔象求。有作有爲終有累﹐無求無執便無憂。

常淸常靜心珠現﹐忘物忘機命寶周。動靜兩途無窒礙﹐不離當處是瀛州。

固形

全眞妙理不難行﹐惟恐隨緣逐色聲。萬幻不侵情自絕﹐一心無染念安生﹖

屏除人我全天理﹐把握陰陽合泰亨。說與修丹髙士道﹐色聲無漏性圓明。

交合

造道元來本不難﹐工夫只在定中間。陰陽上下常升降﹐金水周流自返還。

紫府靑龍交白虎﹐玄宮地軸合天關。雲收雨散神胎就﹐男子生兒不等閒。

透關

眞常之道果何難﹐只在如今日用間。一合乾坤知闔辟﹐兩輪日月自循還。

歸根自有歸根竅﹐復命寧無復命關﹖踏徧兩重消息子﹐超凡越聖譬如閒。

出入

谷神不死爲玄牝﹐个是乾坤闔辟機。往往來來終不息﹐推推蕩蕩了無違。

白頭老子乘龍去﹐碧眼胡兒跨虎歸。試問收功何所證﹖周天匝地月光明。

警眾

口頭三昧謾矜誇﹐闊論髙談事轉差。比似著形求實相﹐卻如捏目起空花。

隨將物去終歸幻﹐裂轉頭來便到家。莫怪淸庵多臭口﹐打開心孔要無遮。

挽邪

三千六百法旁門﹐執著之人向裏昏。每日只徒心有見﹐何時得悟命歸根。

聰明特達何須道﹐智慧精通不足論。一切形名聲色相﹐到頭都是弄精魂。

敵魔

夜中昏睡怎禁它﹐鬼面神頭見也麼。昏散相因由气濁﹐念緣未斷爲陰多。

潮來水面潯堤岸﹐風定江心絕浪波。性寂情空心不動﹐坐無昏散睡無魔。

顯正

火符容易藥非遙﹐天癸生如大海潮。兩種汞鉛知采取﹐一齊物欲盡捐消。

掀翻萬有三元合﹐煉盡諸陰五气朝。十月脫胎丹道畢﹐嬰兒形兆謁神霄。

調燮

三元大藥意心身﹐著意心身便系塵。調息要調眞息息﹐煉神須煉不神神。

頓忘物我三花聚﹐猛棄機緣五气臻。八達四通無窒礙﹐隨時隨處闡全眞。

明本

身自空來彊立名﹐有名心事便牽縈。陰陽消長磨今古﹐日月升沈運死生。

會向時中存一定﹐便知日午打三更。𨿽然處世憑師授﹐出世工夫要自明。

鑄劍

明師授我鑄神鋒﹐全籍陰陽造化功。鍛煉乾剛坤作冶﹐吹噓離火巽爲風。

做成龍象心官巧﹐掃蕩妖氛志帥雄。學道髙人知此趣﹐等閒劈碎太虛空。

蟾窟

蟾窟淸幽境最佳﹐主人顚倒作生涯。玉鑪煆煉黃金液﹐金鼎烹煎白雪芽。

斡運周天旋斗柄﹐推遷符火運雷車。自從打透都關鎖﹐恣意銀河穩泛槎。

淸庵

吾庵非是等閒庵﹐未許常人取次觀。一婦一夫能做活﹐三男三女打成團。

裏頭世界元來大﹐外面虛空未是寬。試問主人爲底事﹐報言北斗面南看。

詠眞樂﹝十二首﹞

一

佛仙總是世人爲﹐爭柰迷途自不知。若匪貪名爭計較﹐定須逐利苦奔馳。

波波漉漉擔家業﹐劫劫忙忙贍婦兒。假使財榮妻貌美﹐無常到後豈相隨﹖

二

爭似全眞妙更奇﹐个中眞樂自心知。丹從不煉煉中煉﹐道向無爲爲處爲。

息念息緣調祖气﹐忘聞忘見養嬰兒。自從立定丹基後﹐五彩光華透幌帷。

三

鑪用坤兮鼎用乾﹐窮微盡理便通仙。無非攝伏情歸性﹐便是烹煎汞合鉛。

絕盡機緣丹赫赤﹐全存正定寶凝堅。卽斯便是抽添法﹐不必忉忉更問玄。

四

火符容易藥非遙﹐造化全同大海潮。藥物只於無裏采﹐火丹全在定中燒。

九三輻輳諸緣息﹐二八相交五气朝。陰盡陽純功就也﹐眞人出現謁神霄。

五

煉丹先把气神調﹐法水頻澆慧火燒。三物混融三性合﹐一陽來復一陰消。

金鑪端正千神會﹐寶鼎功成萬象朝。藥就丹圓神脫蛻﹐全身露出赤條條。

六

先天至理妙難窮﹐鉛產西方汞產東。水火二途分上下﹐玄關一竅在當中。

有知不有眞爲有﹐空會無空實是空。無有有無端的意﹐滔滔海底太陽紅。

七

寂然不動契眞常﹐消盡羣陰自復陽。坤裏黃婆生赤子﹐離中奼女嫁呆郎。

山頭水降黃芽長﹐地下雷轟白雪颺。萬里銀河無點翳﹐金蟾獨露發神光。

八

妖嬈少女嫁金公﹐全籍黃婆打合功。一對夫妻才會合﹐兩情雲雨便和同。

閒時共飲朱陵府﹐醉後回眠紫極宮。暮樂朝歡恩義重﹐一年生个小孩童。

九

人人身內有夫妻﹐爭柰愚癡太執迷。不向裏頭求造化﹐卻於外面立丹基。

妄將禦女三峯術﹐僞作軒轅九鼎奇。个樣畜生難懺悔﹐閻公不久牒來追。

十

身內夫妻說與公﹐靑衣女子白頭翁。金情木性相交合﹐黑汞紅鉛自感通。

對月臨風神逸樂﹐行雲布雨興無窮。這些至理誠難會﹐凝結眞胎反掌中。

十一

九還七返大丹頭﹐學者須當定裏求。些子神機誠會得﹐兩般靈物便相投。

三年造化須臾備﹐九轉工夫頃刻周。便把鼎鑪掀倒了﹐丹光燭破四神州。

十二

不立文書教外傳﹐人人分上本來圓。玄風細細淸三境﹐慧月娟娟印百川。

兜率三關皆假諭﹐天龍一指匪眞詮。威音那畔通消息﹐不是濂溪太極圈。

詠四緣警世

身心世事四虛名﹐多少迷人被牽縈。禍患只因權利得﹐輪回都爲愛緣生。

安心絕迹從身動﹐處世忘機任事更。觸境遇緣常委順﹐命基永固性圓明。

詠葫蘆

靈明種子產先天﹐蒂固根深理自然。逐日壅培坤位土﹐依時澆灌坎中泉。

花開白玉光而瑩﹐子結黃金圓且堅。成就頂門開一竅﹐个中別是一干坤。

心鏡

采將乾礦入坤鑪﹐六合虛空作一模。法相就時圓爍爍﹐水銀磨處瑩如如。

放光周徧三千界﹐收斂歸藏一黍珠。舉起分明全體現﹐更須打破合元樞。

爲孚庵指玄牝

玄門牝戶不難知﹐收拾身心向內推。會得兩儀推蕩理﹐便知一气往來時。

乾坤闔辟無休息﹐離坎升沈有合離。我爲孚庵明指出﹐念頭復處立丹基。

和翁學錄韻

密意參同白玉蟾﹐元來窮理便通仙。未明太極生三五﹐徒涉蓬萊路八千。

釋氏家風憑祖印﹐羲皇道統必心傳。靑天獨露瑤臺月﹐普印千潭一樣圓。

贈鄧一蟾

禪宗理學與全眞﹐教立三門接後人。釋氏蘊空須見性﹐儒流格物必存誠。

丹臺畱得星星火﹐靈府銷鎔種種塵。會得萬殊歸一致﹐熙臺內外總登春。

自得﹝七首﹞

一

打破鴻蒙竅﹐都無佛與仙。旣非心外妙﹐不是口頭禪。

盡日優遊過﹐通宵自在眠。委身潛絕境﹐萬事付之天。

二

一切有爲法﹐般般盡是塵。窮通諸物理﹐放下此心身。

隨處安禪定﹐趨時樂至眞。每將周易髓﹐警拔世間人。

三

得造無爲妙﹐終朝不出門。機緣全絕斷﹐天理自然存。

日用天行健﹐平常地勢坤。警提門弟子﹐復命與歸根。

四

打透都關鎖﹐天然會大同。龜毛元自綠﹐鶴頂本來紅。

可道非常道﹐行功是外功。些兒眞造化﹐恍惚窈冥中。

五

自得身心定﹐凝神固气精。身閒超有漏﹐心寂證無生。

烏兔從來去﹐乾坤任變更。廓然無所礙﹐獨露大光明。

六

日用別無事﹐維持一己誠。靜中調气息﹐動則順人情。

晦徳同其俗﹐含華不顯明。眞閒眞樂處﹐常靜與常淸。

七

靜抱無名朴﹐塵情了不侵。汞鉛鎔作粉﹐瓦礫變成金。

覿見羲黃面﹐參同釋老心。頓空超實際﹐無古亦無今。

自題相

黃面肌瘦子﹐看來有甚奇。分明喬眼孔﹐剛道絕聞知。

勘破三千法﹐參同十七師。低頭叉手處﹐泄盡那些兒。

鏡中燈﹝二首﹞

寶鏡本無相﹐傳燈發慧光。眞如元瑩淨﹐法體本瑩煌。

金鼎燒眞火﹐華池浴太陽。个中端的意﹐元不離中黃。

二

靜室閒心鏡﹐虛室剔慧燈。外頭明皎皎﹐裏面晃騰騰。

黍米光中現﹐銀蟾水底澄。懸胎金鼎內﹐一粒大丹凝。

詠藕﹝二首﹞

一

一種靈苗異﹐其他迥不同。法身元潔白﹐眞性本玲瓏。

外像頭頭曲﹐中間竅竅通。淤泥淹不得﹐發露滿池紅。

二

我本淸虛種﹐玲瓏貫古今。爲厭名利冗﹐且隱淤泥深。

每有濟人意﹐常懷克己心。幾多撈漉者﹐那个是知音﹖

卓庵﹝二首﹞

一

擇盡虛無地﹐因緣在玉京。築基須穩穩﹐立鼎要平平。

直豎須彌柱﹐恆安太極楹。靑天爲蓋覆﹐庵主樂無生。

二

大地鏟教平﹐庵基卽日成。來山從丙入﹐去水放西行。

門兒全通達﹐窗欞透底明。庵中誰是伴﹖月白與風淸。

中和集卷之六

都梁淸庵瑩蟾子李道純元素撰

門弟子損庵寶蟾子蔡志頤編

詞

沁園春﹝六首﹞

一

得遇眞傳﹐便知下手﹐成功不難。待癸生之際﹐抽鉛添汞。火休太燥﹐水莫令寒。鼓動巽風﹐搧開鑪韛﹐武煉文烹不等閒。金鑪內﹑个兩般靈物﹐煆煉成丸。

先須打破疑團﹐方透歸根復命關。使赤子乘龍﹐離宮取水﹐金公跨虎﹐運火燒山。金公無言﹐奼女斂袂﹐一个時辰煉就丹。渾吞了﹐證金剛不壞﹐超出人間。

二

身處玄門﹐不遇眞師﹐徒爾勞辛﹗若絕學無爲﹐爭知闔辟﹖多聞博學﹐寧脫根塵﹖固守自然﹐終成斷滅﹐著有著無都不眞。般般假﹑那星兒妙處﹐參訪髙人。

一言說破元因﹐直指出丹頭精气神。問一竅玄關﹐本無定位﹐兩般靈物﹐只在心身。動靜相因﹐有無交入﹐五气朝元萬善臻。幽奇處﹑把一元簇在﹐一个時辰。

三

道曰五行﹐釋曰五眼﹐儒曰五常。矧仁義禮智﹐信爲根本﹐金木水火﹐土在中央。白虎靑龍﹐玄龜朱雀﹐皆自勾陳五主張。天數五﹑人精神魂魄﹐意屬中黃。

乾坤二五全彰﹐會三五歸元妙莫量。火二南方﹐東三成五﹐北玄眞一﹐西四同鄕。五土中宮﹐合爲三五﹐三五混融陰返陽。通玄士﹑把鉛銀砂汞﹐煉作金剛。

四

道本虛無﹐虛無生一﹐一二成三。更三生萬物﹐物皆虛化﹐形形相授﹐物物交參。體體元虛﹐頭頭本一﹐未許常人取次談。虛無妙﹑具形名相貌﹐虛裏包含。

虛中密意深探﹐致虛極工夫問老聃。那虛寂湛然﹐無中究竟﹐虛無兼達﹐勘破瞿曇。象帝之先﹐威音那畔﹐淸靜虛無孰有儋。諸玄眷﹑以虛無會道﹐稽首和南。

五

叉手者誰﹖合掌者誰﹖擎拳者誰﹖只這些伎倆﹐人猶錯會﹐無爲妙理﹐孰解操持﹖我爲諸公﹐分明舉似﹐老子瞿曇卽仲尼。思今古﹑有千賢萬聖﹐總是人爲。

可憐後學無知﹐辯是是非非沒了期。況天地與人﹐一源分判﹐道儒釋子﹐一理何疑﹖見性明心﹐窮微至命﹐爲佛爲仙只在伊。功成後﹑但殊途異派﹐到底同歸。

六

說與學人﹐火無斤兩﹐候無卦爻。也沒抽添﹐也無作用﹐旣無形象﹐不必烹炮。件件非眞﹐般般是假﹐著意做工空謾勞。君知否﹑但一切聲色﹐都是訛肴。

見聞知覺俱拋﹐直打並靈臺無一毫。更休言鑪竈﹐休尋藥物﹐虛靈不昧﹐志力堅牢。神室虛閒﹐靈源澄靜﹐就裏自然天地交。全眞輩﹑苟不全眞性﹐劫運寧逃﹖

又﹝贈靜庵口訣﹞

歷劫元神﹐亙初祖气﹐太始元精。這三般至寶﹐同根並蒂﹐欲求端的﹐勿泥身形。息定神淸﹐緣空气固﹐淸靜無爲精自凝。丹頭結﹑運陰陽符火﹐慢慢調停。

尢當固濟持盈﹐把鉛汞銀砂一處烹。四象和合﹐命基永固﹐三元輻輳﹐覺性虛靈。性命兩全﹐形神俱妙﹐與道合眞無變更。逍遙處﹑任遨遊八極﹐自在縱橫。

又﹝贈春谷淸禪師﹞

智斷堅剛﹐奮心決烈﹐便透玄關。把殺人手段﹐輕輕拈出﹐活人刀子﹐慢慢教看。一劍當空﹐萬緣俱掃﹐方信道瞿曇卽老聃。玄風播﹑看春生寒谷﹐覿面慈顏。

從他雪覆千山﹐那突兀孤峯靑似藍。況擊竹拈花﹐都成骨董﹐揚眉瞬目﹐也是瞞頇。劫外風光﹐目前薦取﹐擘破面皮方罷參。如何是﹑那祖師的意﹖合掌和南。

又﹝贈括蒼張希微號幾庵﹞

一

不識不知﹐無聲無臭﹐名曰希微。只這个便是﹐全眞妙本﹐人能透得﹐卽刻知幾。聞法聞經﹐說禪說道﹐執象泥文都屬非。君還悟﹑這平常日用﹐總是玄機。

仍憑決烈行持﹐把四象五行收拾歸。會兩儀妙合﹐三元輻輳﹐一靈不昧﹐萬化皈依。精气凝神﹐情緣返性﹐迸出蟾光徧界輝。形神妙﹑向太虛之外﹐獨露巍巍。

二

曲徑旁蹊﹐三千六百﹐門門不同。若泥在一身﹐終須著物﹐離於形體﹐又屬頑空。無有兼行﹐如何下手﹖兩下俱捐理不通。修眞士﹑若不知玄竅﹐徒爾勞工。

些兒妙處難窮﹐親見了方能達本宗。況聽之不聞﹐博之不得﹐觀之似有﹐覓又無蹤。个个見成﹐人人不識﹐我把天機泄與公。玄關竅﹑與虛無造化﹐總在當中。

又﹝贈吳居士丹旨﹞

向上工夫﹐乾宮立鼎﹐坤位安鑪。這火候幽微﹐元無作用﹐抽添進退﹐不費支吾。陰往陽來﹐雲行雨施﹐主宰機緘總在渠。心安定﹑那虛靈不昧﹐照破昏衢。

性宗悟了玄珠﹐這命本成全太極圖。向圈圈圈外﹐圓光迸出﹐存存存裏﹐獨見眞如。一气歸根﹐六門互用﹐到此全憑徳行扶。混塵世﹑且藏鋒銼銳﹐了事凡夫。

又﹝贈安閒子周髙士﹞

眞鼎眞鑪﹐不無不有﹐惟正惟中。向靜裏施工﹐定中斡運﹐寂然不動﹐應感潛通。老蚌含珠﹐螟蛉咒子﹐个樣眞機妙莫窮。只這是﹑若疑團打破﹐頓悟眞空。

采鉛不離坤宮﹐運符火須當鼓巽風。向北海波心﹐生擒白虎﹐南山火裏﹐捉住靑龍。二物相投﹐三關一輳﹐煉出神丹滿鼎紅。藏身處﹑且和光混俗﹐是謂玄同。

又﹝贈鄧松溪﹞

若拙若愚﹐若慵若懶﹐若呆若癡。只這底便是﹐造玄日用﹐果行得去﹐密應神機。學解見知﹐聲聞圓覺﹐增長根塵塞肚皮。都無用﹑但死心蹋地﹐壽與天齊。【緣】

金仙不在天西﹐那碧眼胡兒不必題。問性宗一著﹐從空自悟﹐命基上事﹐務實爲基。虛實相通﹐有無交入﹐混合形神聖立躋。禪天淨﹑看雲藏山嶽﹐月照松溪。

又﹝贈損庵入靜﹞

九轉工夫﹐三元造化﹐百日立基。便打撲精神﹐存決定志﹐掀翻妄幻﹐絕斷狐疑。剔起眉毛﹐放開心地﹐物物頭頭一筆揮。行功處﹑便橫拖斗柄﹐倒斡璇璣。

爲中會取無爲﹐个不有中間有最奇。到恍惚之間﹐杳冥之際﹐守之卽妄﹐縱又成非。不守不忘﹐不收不縱﹐勘這存存存底誰﹖只恁麼﹑待六陽數足﹐抱个蟾兒。

又﹝贈王提點﹞

慧海深澄﹐徳山髙聳﹐主人不凡。況銼銳解紛﹐黜聰屏智﹐掀翻物我﹐不露機緘。立志虛無﹐潛心混沌﹐象帝之先密意參。玄玄處﹑老先生元姓﹐一貫乎三。

曾和至士玄談﹐故默默昏昏契老聃。矧靈地虛閒﹐禪天湛寂﹐忘知忘識﹐無北無南。收拾身心﹐圓融造化﹐覆載中間總作龕。神丹就﹑看圓陀陀地﹐照耀嵩庵。

又﹝勉中庵執中妙用﹞

中是儒宗﹐中爲道本﹐中是禪機。這三教家風﹐中爲捷徑﹐五常百行﹐中立根基。動止得中﹐執中不易﹐更向中中認細微。其中趣﹑向詞中剖露﹐愼勿狐疑。

个中造化還知﹐卻不在當中及四維。這日用平常﹐由中運用﹐興居服食﹐中裏施爲。透得此中﹐便明中體﹐中字元來物莫違。全中了﹑把中來劈破﹐方是男兒。

又﹝贈圓庵蔣大師﹞

人心惟危﹐道心惟微﹐中藏化機。那些兒妙處﹐都無做造﹐靈明不昧﹐慧月光輝。曰气曰神﹐惟精惟一﹐玉瑩無暇天地歸。通玄處﹑把坎中一畫﹐移入南離。

赤龍纏定烏龜﹐六月裏嚴霜果大奇。那白頭老子﹐來婚素女﹐胎仙舞罷﹐共入黃幃。布雨行雲﹐陽和陰暢﹐一載工夫養个兒。常溫養﹑待玉宸頒詔﹐足躡雲歸。

又﹝勉諸門人﹞

道在常人﹐日用之間﹐人自不知。柰叢識紛紛﹐紅塵滚滚﹐靈源不定﹐心月無輝。人我山髙﹐是非海闊﹐一切掀翻便造微。諸賢眷﹑聽淸庵設諭﹐切勿狐疑。

先將淸靜爲基﹐用靜定爲庵自住持。以中爲門戶﹐正爲牀榻﹐誠爲徑路﹐敬作藩籬。卑順和人﹐謙恭接物﹐服食興居弗可違。常行此﹑若工夫不間﹐直入無爲。

滿江紅﹝贈虛庵﹞

日用工夫﹐只一味﹑存虛抱素。會殊途同歸﹐一致百慮。紫極宮中元气息﹐懸胎鼎內三花聚。問安鑪立鼎﹑事如何﹖乾金鑄。

縛金烏﹐搏玉兔﹐捉將來﹐封土釜。這火候抽添﹐更須防護。至寶圓成明出入﹐法身形兆無來去。便潛身﹑直謁太淸宮﹐神常住。

又﹝贊誰庵殷管轄﹞

誰是庵兒﹖阿誰在﹑庵中撐拄﹖看饑來喫飯﹐誰知甘苦﹖角徵宮商誰解聽﹖靑黃皂白誰能睹﹖向平常日用﹑應酬人﹐誰區處﹖

是誰行﹖是誰舉﹖是誰嘿﹖是誰語﹖這些兒透得﹐便知賓主。外面形軀誰做造﹖裏頭門戶誰來去﹖造無爲﹑畢竟住誰庵﹖朱陵府。

又﹝授覺庵﹞

道本自然﹐但有爲﹑頭頭是錯。若一味談空﹐如何摸索﹖無有雙忘終不了﹐兩邊兼用遭纏縛。都不如﹑嘿嘿守其中﹐神逸樂。

過去事﹐須忘卻﹐未來事﹐休詳度。這見在工夫﹐更休泥著。六欲不生三毒滅﹐一陽來復羣陰剝。悟眞空﹑抱本返元虛﹐爲眞覺。

又﹝贈丁縣尹三教一理﹞

三教正傳﹐這蹊徑﹑元來驀直。問老子機緘﹐至虛靜極。釋氏性從空裏悟﹐仲尼理自誠中入。算始初立教﹑派分三﹐其源一。

道玄關﹐常應物﹐易幽微﹐須嘿識。那禪宗奧旨﹐眞空至寂。刻刻兼持無間斷﹐生生受用無休息。便歸根復命﹑體元虛﹐藏至密。

又﹝贈睡著李道判﹞

好睡家風﹐別有个﹑睡眠三昧。但睡裏心誠﹐睡中澄意。睡法旣能知止趣﹐便於睡裏調神气。這睡功消息﹑睡安禪﹐少人會。

身𨿽眠﹐性不昧﹐目𨿽垂﹐內不閉。向熟睡中間﹐穩帖帖地。一枕淸風涼徹骨﹐夢於物外閒遊戲。覺來時﹑身在廣寒宮﹐抱蟾睡。

又﹝贊圓庵傅居士﹞

這个○兒﹐自歷劫﹑以來無象。況端端正正﹐亭亭當當。細入微塵無影迹﹐大周天界難安放。更通天徹地﹑任縱橫﹐無遮障。

沒根宗﹐沒形狀﹐爍爍明﹐團團亮。只這个便是﹐本來模樣。放出直超無色界﹐收來隱在光明藏。待頂門裂破﹑現圓通﹐金色相。

又﹝贈止庵張宰公﹞

惟正惟中﹐只這是﹑修仙祕訣。若稍有偏頗﹐動生差別。試向動中持得定﹐自然靜裏機通徹。會三元五气﹑入黃庭﹐金花結。

運火功﹐有時節﹐海潮生﹐天上月。那一升一降﹐復圓復缺。十月工夫無間斷﹐一靈妙有超生滅。更問予﹑向上事如何﹖無言說。

又﹝贈密庵述三教﹞

教有三門﹐致極處﹑元來只一。這一字法門﹐深不可測。老子谷神恆不死﹐仲尼心易初無畫﹐問瞿曇﹑教外涅盤心﹐密密密。

學神仙﹐須定息﹐學聖人﹐忘智識。論做佛機緘﹐只憑慧力。道釋儒流都勘破﹐圓明覺照工夫畢。看頂門迸破﹑見眞如﹐光赫赫。

又﹝贈惟庵宗道人﹞

觀復工夫﹐要默默﹑存存固守。靜極中一動﹐便通玄牝。惚恍中間情合性﹐虛無谷裏奇投偶。我今將﹑向上祖師機﹐爲君剖。

說話底﹐非干口﹐把物底﹐非干手。那沒腳童兒﹐會翻筋斗。解得个些奇特處﹐自然勘破無中有。問西來﹑的的意云何﹖擘鼻扭。

又﹝贈密庵﹞

一粒金丹﹐這出處﹑孰知年劫﹖若不識根源﹐怎生調燮﹖況是自家元有底﹐何須著相胡施設。我分明舉似﹑學仙人﹐天機泄。【示】

軟如綿﹐硬似鐵﹐利如金﹐圓似月。又不方不圓﹐無虧無缺。放則迸開天地竅﹐收來隱在虛無穴。問不收不放作麼生﹖應難說﹗

又﹝贈一庵﹞

三五眞機﹐應用處﹑頭頭總是。況日用平常﹐令巍巍地。向有無中忘二見﹐便於罔象通三昧。卻如何﹑成少不成多﹖因滯泥。

水鄕鉛﹐只一味﹐个便是﹐先天气。會蟾烏合璧﹐身心合意。西四歸來投北了﹐東三便去交南二。把五般攢簇入鑪中﹐丹完備。

又﹝贈孫居士﹞

這點虛靈﹐自古來﹑無虧無缺。更爍爍圓圓﹐澄澄徹徹。照破洪蒙前底事﹐分閒蟾窟中間穴。向庵中﹑養个白蝦蟆﹐皎如雪。

那些兒﹐無可說﹐利如金﹐團似月。運化化生生﹐了無休歇。山水蒙時天癸降﹐地雷復處玄霜結。駕靑鸞直謁廣寒宮﹐超生滅。

又﹝贈嘿庵﹞

默卽說兮﹐這說處﹑元來有默。只默說便是﹐金丹祕訣。默識潛通爲大要﹐聲聞圓覺皆虛設。向說中﹑認得默之根﹐無生滅。【緣】

會說底﹐非干舌﹐與默底﹐無差別。這默底寧如﹐說底親切。若向不言中得趣﹐便於不默俱通徹。將默默說說盡掀翻﹐天機泄。

又﹝贈敬庵葛道人﹞

道本無言﹐要學者﹑潛通默識。若萬慮俱捐﹐虛靈湛寂。動處調停水中火﹐定中究竟波羅密。問玄關﹑一竅在何宮﹖中間覓。

不是心﹐不是物﹐不是仙﹐不是佛。只這些端的﹐鮮人知得。迷者到頭空苦志﹐悟來不費些兒力。看無中生有產靈胎﹐陽神出。

又﹝授記門人﹞

吾道玄關﹐決不許﹑外邊人入。有學者來參﹐防他做賊。猛把殺人刀子舉﹐活人手段輕拈出。更單提獨弄﹑逞神通﹐誰能敵﹖

若是个﹐善知識﹐便承當﹐心不惑。仗奮心剛膽﹐逢佛殺佛。舉步便能欺十聖﹐口開便要吞三極。把乾坤大地盡掀翻﹐眞奇特。

又﹝令門人和﹞

采藥歸來﹐這鼎器﹑乾金鑄瀉。那些兒道理﹐全憑主者。先把根塵都掃盡﹐從前熟處休沾惹。問行工進火﹑事如何﹖憑般若。

五雷車﹐靑龍撦﹐燒山符﹐心匠寫。更滌慮洗心﹐靈泉澆灑。九轉功成丹道畢﹐一靈眞性還虛也。那赤條條地法王身﹐無可把。

滿庭芳﹝贈焦提舉﹞

寂寞山居﹐喧轟市隱﹐頭頭總是玄關。賢明髙士﹐須向定中參。我把活人手段﹐殺人刀﹑慢慢教看。君還悟﹐只今薦取﹐超脫不爲難。

一言明說破﹐起初下手﹐先煉三三。自玄宮起火﹐運入昆山。把定則雲橫谷口﹐放行也﹑月落寒潭。工周竟﹐大蟾成像﹐名姓列仙班。

又﹝授記定庵﹞

學佛學仙﹐參禪窮理﹐不離玄牝中間。可憐迷謬﹐往往相瞞。一味尋枝摘葉﹐徒坐破﹑幾个蒲團。堪傷處﹐外邊尋覓﹐笑殺老瞿曇。

些兒眞造化﹐誠能親見﹐膽冷心寒。定庵髙士﹐好向定中參。看破娘生面目﹐把從前學解掀翻。眞空透﹐骷髏迸破﹐眞主自離庵。

水調歌頭﹝贈和庵王察判﹞

土釜要端正﹐定裏問黃公。流戊就己﹐須待山下出泉蒙。采藥堤防不及﹐行火休教太過﹐貴在得其中。執中常不易﹐天理感而通。

那些兒﹐玄妙處﹐實難窮。自從會得﹐庵中無日不春風。便把西方少女﹐嫁與南陵赤子﹐相見永和同。十月聖胎備﹐脫蛻爍虛空。

又﹝贈秋蟾周先生﹞

鉛汞了無質﹐鑪鼎假安名。始因動靜﹐迷人不覺墮聲聞。這个先天妙理﹐日用著衣喫飯﹐相對甚分明。接物應機處﹐不動感而靈。

不是心﹐不是佛﹐匪爲金。明加眼力﹐莫教錯認定盤星。片片迷雲渙散﹐湛湛禪天獨露﹐个是本來眞。風定浪頭息﹐月滿水光淸。

又﹝贈寶蟾子﹞

學佛學仙要﹐玄妙在中誠。眞鉛眞汞﹐無非只是性和情。但得情來歸性﹐便見鉛來投汞﹐二物自交並。日用了無間﹐大藥自然成。

識抽添﹐明進退﹐要持盈。坤鑪乾鼎﹐陰符陽火慢調停。一竅玄關透了﹐八片頂門裂破﹐迸出寶蟾明。工行兩圓備﹐談笑謁三淸。

又﹝贈劉居士﹞

在俗心不俗﹐塵裏不沾塵。處身中正﹐何妨鬧市與山林。踐履不偏不易﹐日用無爭無執﹐只此是全眞。方寸莫教昧﹐便是上乘人。【倚】

采元精﹐煉元气﹐復元神。三元合一﹐自然鼎內大丹凝。更把玄風鼓動﹐天外迷雲消散﹐慧月朗然明。叩我第一義﹐江上數峯靑。

又﹝贈張蒙庵﹞

雷在地中復﹐山下出泉蒙。明斯二理﹐自然造化合玄同。密密致虛守靜﹐便見無中妙有﹐九竅一齊通。直下承當去﹐个是主人公。

莫著無﹐莫著有﹐莫著空。疑團打徹﹐只今突出妙髙峯。撥置紛紛外境﹐收拾靈靈底个﹐生化了無窮。畢竟作麼道﹐日向嶺東紅。

又﹝贈寶庵﹞

道乃法之體﹐法乃道之餘。雙全道法﹐橫拈倒用總由渠。只這元神元气﹐便是天兵將吏﹐除此外都無。說與洞蟾子﹐定裏做工夫。

守爲胎﹐用爲竅﹐假爲符。旣明此理﹐何須苦泥墨和朱。若使精凝气固﹐便可驅雷役電﹐妖怪悉皆誅。行滿功成日﹐談笑謁仙都。

又﹝示眾無分彼此﹞

道釋儒三教﹐名殊理不殊。參禪窮理﹐只要抱本還元初。解得一中造化﹐便使三元輻輳﹐宿疾普消除。屋舍旣堅固﹐始可立丹鑪。

煉還丹﹐全太極﹐采玄珠。的端消息﹐采將坎有補離無。若也不貪不愛﹐直下離聲離色﹐神气總歸虛。了達一切相﹐赤子出神廬。

又﹝贈白籣谷﹞

三元祕秋水﹐微密實難量。未分淸濁。天地人物一包藏。一乃太玄眞水﹐二气由玆運化﹐三極理全彰。上下降升妙﹐根本在中黃。

兔懷胎﹐牛喘月﹐蚌含光。人明此理﹐倒提斗柄戽銀潢。絕斷曹溪一派﹐掀倒蓬萊三島﹐無處不仙鄕。誰爲白籣谷﹐安寢感羲皇。

又﹝言道﹞

三元祕秋水﹐未悟謾猜量。誠能參透﹐洗心滌慮密歸藏。意與身心不動﹐精與气神交合﹐天理自然彰。三善備於我﹐翻笑煉玄黃。

性圓融﹐心豁達﹐徳輝光。牛郎織女﹐一時會合到天潢。堪破乘槎伎倆﹐密契浴沂消息﹐游泳有無鄕。日用別無事﹐讀易對三皇。

又﹝言性﹞

三元祕秋水﹐都不屬思量。收來毫末﹐放開大地不能藏。過去未來見在﹐只是星兒消息﹐體物顯然彰。本自無形象﹐隨處見靑黃。

性源淸﹐心地靜﹐發天光。木人半夜﹐倒騎鐵馬過銀潢。正是露寒煙冷﹐那更風淸月白﹐乘興水雲鄕。識破夢中夢﹐稽首禮虛皇。

百字令﹝贈眞蟾子葉大師﹞

玄關欲透做工夫﹐妙在一陽來復。天癸才生忙下手﹐采處切須虔篤。絕慮忘機﹐淸心釋累﹐認取虛無谷。鉛銀砂汞﹐一時辰內攢簇。

霎時天地相交﹐甲庚無間﹐龍虎齊降伏。取坎塡離乾體就﹐陽火陰符行足。至寶凝堅﹐眞蟾形兆﹐宜把靈泉沃。徳圓功備﹐大師名注仙籙。

又﹝指中庵性命次序﹞

玄關一竅理幽深﹐至妙了無言說。陰極陽生初動處﹐便是采鉛時節。地下雷轟﹐山頭水降﹐滿地紅塵雪。行功之際﹐馬猿休縱顚劣。

霎時虎嘯龍吟﹐夫歡婦合﹐鼎內丹頭結。身外有身猶未了﹐圓頓始能通徹。鬱鬱黃花﹐靑靑翠竹﹐此理應難泄。爲君舉似﹐水中撈取明月。

又﹝贈陳制幹﹞

修眞慕道樂淸虛﹐任意陶陶兀兀。富貴榮華都不戀﹐甘分淸貧徹骨。名利俱捐﹐是非不辧﹐且把身埋沒。眞閒眞靜﹐誰知如是消息﹗

爲言向上機緘﹐玄珠罔象﹐火候無時刻。一竅玄關通得透﹐頓悟非心非佛。情念雙忘﹐有無交入﹐胎備元神出。眼睛開放﹐光明周徧無極。

又﹝贈胡秀才﹞

亙初一點瑩如如﹐無相無形無質。不蕩不搖常正定﹐直是斷蹤絕迹。變化無方﹐顯微無間﹐妙理應難測。爲伊言破﹐屏除緣慮塵識。

放教方寸虛澄﹐裏頭寧貼﹐方見眞端的。三五混融心月皎﹐照破本元來歷。爍爍圓明﹐如如不動﹐運化無休息。靜中拈出﹐蟾光爍破無極。

又﹝指老蟾張大夫下手﹞

金丹大要不難知﹐妙在陽時下手。日用平常須謹獨﹐莫縱虎龍奔走。心要安閒﹐身須正定﹐意在常存守。始終不怠﹐自然通透玄牝。

其間些子肴訛﹐爲公直指﹐地下聽雷吼。立鼎安鑪非小可﹐運用斡旋憑斗。性本圓明﹐命基牢固﹐堪破無中有。老蟾成像﹐直同天地齊壽。

又﹝贈通庵﹞

太初一點本靈明﹐元自至純無雜。執著些兒千里遠﹐悟得只消時霎。方寸中虛﹐纖塵不立﹐何用調庚甲。承當得去﹐目前方信無法。

个中顯訣難傳﹐無名可喚﹐貴在心通達。信手拈來君薦取﹐無罅豈容鍼剳。人我山頭﹐是非海裏﹐更要知生殺。養其無象﹐忘形靈地開發。

又﹝示眾破惑﹞

成仙捷徑在玄關﹐一竅四通八達。說與學人先立志﹐悟後只消時霎。可笑迷徒﹐不求師指﹐執著傍門法。搬精搬气﹐到頭都是兜搭。

爭知大道堂堂﹐坦平驀直﹐也要師開發。會得善行無轍迹﹐玄牝自然開闔。一念無生﹐谷神不死﹐九轉工周匝。脫胎歸去﹐大羅天上行踏。

西江月﹝贈潘道人﹞

眞土眞鉛眞汞﹐元神元气元精。三元合一藥方成﹐个是全眞上品。

動靜虛靈不昧﹐成全實相圓明。形神俱妙樂無生﹐直謁虛皇絕境。

又﹝贈善友﹞

至道本無言說﹐全憑立志剛堅。心常不昧究根源﹐一月千潭普現。

會取擊風捕影﹐便知火裏栽蓮。任他海水變桑田﹐只這本來無變。

又﹝贈周守正﹞

識破無人無我﹐何須求佛求仙。隨時隨處總安禪﹐一切幻塵不染。

選甚山居野處﹖何妨鬧市門前。執中守正固三田﹐久久神珠出現。

煉丹砂﹝詠玄牝示眾﹞

玄牝少人通﹐說與諸公。休言南北與西東﹐不在四維並上下﹐不在當中。

闔辟妙無窮﹐天地根宗。生生化化運神功﹐動靜機緘應不息﹐廣納包容。

又﹝示眾﹞

至道本無傳﹐只要心堅。始終立志莫教偏﹐九載三年常一定﹐便是神仙。

眞息自綿綿﹐靈地平平。饑來喫飯困來眠﹐夏月單衣冬蓋被﹐玄外無玄。

隱語

教外名言﹕

佛書云「若人欲了知﹐三世一切佛﹐應觀法界性﹐一切由心造。」是謂有造則有化﹐造化皆由心。人皆謂﹕「造化萬物者﹐造化之工也。」予獨不然。造化本無工﹐萬物自造化也。何以故﹖一切萬物均有是心﹐旣有是心便有造化﹐豈非自造化耶﹖且如世間一切有形﹐形本無﹐無而生有﹐是謂造﹔有生便有滅﹐有滅則復歸於無﹐是謂化。造造化化﹐物之常也。一眞之性本有﹐有而無象﹐故無造無化道之常也。人只知無造無化爲不造化﹐殊不知有大造化存焉﹐非明了者﹐其孰能知之﹗明了之士﹐智慧圓通﹐則能萬事見空﹐一心歸寂﹐超然獨存﹐故無造化也。若不明了﹐外著於身心世事﹐內住於受想行識﹐所以隨世變遷﹐隨形生滅也。目所見者謂之色。領納在心謂之受。旣受之在心謂之想。想而不已﹐至於作爲﹐謂之行。隨行善惡各有報﹐謂之業識。業識紛紛﹐輪回之根本也。故不能出造化。苟有不被幻緣纏縛﹑不被法塵染污﹑不被迷情障礙﹑不被愛欲苦惱﹐則能照見五蘊皆空。五蘊旣空﹐造化何有﹖此卽是「涅盤妙心」也。予謂「造化由心」﹐復何疑哉﹖

道書云「有無相生。」是謂無生有﹐造也﹔有生無﹐化也。又云「致虛極﹐守靜篤﹐萬物並作﹐吾以觀其復。」是謂觀復知化也﹐知化則不化﹐不化則安得有造﹖非洞觀無礙者﹐孰能及此﹖洞達之士﹐淸靜光明﹐故能堪破身心世事﹐因虛幻中有。有則爲物﹐物極則返﹐返則復歸於虛幻也。作是觀者﹐則知無象之象﹐乃是實像。養其無象﹐象故常存﹔守其無體﹐體故全眞。至於純純全全﹐合乎大方﹔溟溟涬涬﹐合乎無倫。超出虛無之外﹐是謂無造化也。執著之者﹐身心不定﹐念慮交攻﹐所以喪其無象﹐散其無體﹐故流浪生死﹐常沈苦海也。苟有收拾身心﹐屏除念慮﹐內境勿令出﹐外境勿令入﹐內外淸靜﹐名爲照了。至於內忘其心﹐外忘其形﹐一眞洞然如太虛﹐廓然無礙﹐造化又何有焉﹖

儒書云「不忮不求」﹐「無咎無譽。」是謂不忮不求則不受造也﹐無咎無譽則不受化也。《易系》云「遠取諸物﹐近取諸身。」予謂遠取諸物﹐則知萬緣虛假﹔近取諸身﹐則知五蘊皆空。外屏萬緣﹐內消五蘊﹐故能順天地施運﹐歡樂於天﹐知物之始終﹐知幽明之故﹐知死生之說﹐窮理盡性以至於命也。樂天故不憂﹐盡性故不疑。非致知者﹐孰能及此﹖致知者﹐誠明靜定﹐故知生滅不停者﹐幻形也﹔差別不平者﹐妄心也﹔遷變不定者﹐時世也﹔敗壞不久者﹐事務也。觀煉純熟﹐是名聖功﹐一以貫之﹐故無造化。若不致知﹐則不能格物﹐不能格物﹐則隨物變遷﹐性命安在﹖苟有變動不居﹐周流六虛﹐故天地合乎我﹐萬物備於我。至於復見天心﹐萬有歸一無﹐則造化息矣。譬如乾坤不變動﹐日月不運行﹐六子何有﹖六子不交重﹐陰陽不升降﹐萬物何有﹖乾坤之體純一不雜﹐倒正不變﹐故無造化。造無造之造﹐大造也。化無化之化﹐大化也。作是見者﹐故知世間萬物皆是假合﹐陰陽運用無非幻妄﹐非天下之至變﹐其孰能於此﹖

觀之三教惟心也﹐造化由心也﹐出造化亦由心也。

學佛之要﹐在乎見性。若欲見性﹐必先以決定之志﹐奪習俗之气﹐以嚴持之力﹐保洞然之明﹐然後照破種種空妄﹐心不著物﹐念不隨情。念是煩惱根﹐心是法塵種。念起則一切煩惱起﹐念息則一切煩惱息﹐心生則種種法生﹐心滅則種種法滅。念起卽止﹐皆由自心。至於生滅滅已﹐寂滅爲樂﹐是見性也。今之學者不能見性者﹐爲事理二障所礙也。非大觀則不能解理障﹐非大止則不能除事障。大觀謂智斷也﹐大止謂力制也。智斷純熟﹐則理理皆空﹔力制純熟﹐則事事皆空。了三空之大空﹐知一眞之至眞﹐此大觀之至也。卽時身心世事念慮情識﹐一齊都止﹐此大止之至也。非上上智﹐其孰能與於此﹖

學道在乎存性。若欲存性﹐必先以慧劍斬羣魔﹐火符消六欲﹐次以定力。忘情絕慮﹐釋累淸心。至於心淸累釋﹐慮絕情忘﹐是謂存性。眞性旣存﹐則無造化。今之學者﹐爲情識之所奪也。欲去情識﹐先除生滅心。心無生滅﹐身無生滅﹐定矣。去生滅心﹐必自無念之積習純熟﹐足可致無夢﹔無念之靜定純熟﹐足可致無生。無夢乃見在之大事也﹐無念乃末後之大事也。無生則不造﹐無夢則不化﹐不造不化﹐卽不生滅也。非髙上之士﹐其孰能與於此﹖

儒學之要﹐在乎盡性。若欲盡性﹐在明明徳﹐在止於至善。知止而後有定﹐有定則能忘物我。艮卦辭云「艮其背﹐不獲其身﹐行其庭﹐不見其人﹐無咎。」艮其背﹐忘其心也。不獲其身﹐忘我也。行其庭﹐不見其人﹐忘物也。三者旣忘﹐何咎之有﹖此知止之至也。知止故能忘物我而全天理﹐是謂盡性也。今人不能盡性者﹐爲身心之累也﹐旣有累﹐便有窒礙﹐必以剛斷﹐果決剛斷﹐故能忘物。果決故能忘我。物我兩忘﹐盡性至命﹐定矣。非神徳聖功﹐其孰能與於此﹖

予見世人﹐多以此身爲有我﹐其不思之甚也﹗且如此身﹐因造而有﹐未造之前﹐有象乎﹖有名乎﹖有我乎﹖旣化之後﹐有象乎﹖有名乎﹖有我乎﹖前後兩旣俱無﹐安得中間偏執者有我耶﹖殊不知身心世事本來虛妄﹐三世推求了不可得﹐過去杳然何在﹖只今念念變遷﹐未來決定如是。歷劫以來大夢幻中﹐堅執妄緣﹐結成輪回種子﹐是以出生入死無有了期。若復有人於此夢幻境中證明了知﹐而善消遣﹐豈非至人乎﹖

予一日舉此公案令門人參。二三子稍合符節﹐故作此書以贈之。以心傳心﹐若能直下承當﹐潛通默會﹐卽時知止﹐不謀其前﹐不慮其後﹐不戀只今﹐三者混成﹐得大自在﹐徜徉乎大寂滅之海﹐逍遙乎無何有之鄕﹐游泳乎自得之場﹐至此方知造化於此何預焉。𨿽然﹐更有向上事在﹐且道喚甚麼做向上事﹖咦﹗掀翻無字腳﹐粉碎虛空﹐方爲了事漢。祕之﹗祕之﹗

絕學無憂篇﹝並敍﹞

所爲絕學者﹐非不學也。若以不學爲絕學﹐則罔無所知﹐只同常流也。此所謂絕學者﹐博學而至於絕學也。蓋由世人多學爲奇特﹐轉學轉不會也﹗聖人云「其出彌遠﹐其知彌少。」又云「多則惑﹐少則得。」正謂此也。前儒云「有爲終日息﹐無爲便不息。」卽此意也。故作是篇以証之﹐使學徒不爲聲聞緣覺﹑學解見知所累也。

日用總玄玄﹐時人識未全。當推心上好﹐放下口頭禪。

法法非空法﹐傳傳是妄傳。不曾修福始﹐焉能有禍先。

不益便無損﹐不變豈能遷﹖不垢亦不淨﹐無缺亦無圓。

莫著嗔和喜﹐何愁迍與邅。不作善因果﹐那得惡因緣﹖

不聞興廢事﹐名利不相牽。精粗無愛惡﹐妍醜不憎憐。

不償歡喜債﹐都無恩怨纏。打開人我网﹐跳出是非圈。

淸虛不好古﹐恬澹倦希賢。休思今世後﹐放下未生前。

從他佛是佛﹐任伊仙是仙。旣無塵俗累﹐何憂業火煎。

有無俱不立﹐虛實任相連。都緣無取捨﹐自然無過愆。

來去渾忘卻﹐死生何預焉﹖居止無餘欠﹐隨處任方圓。

饑來一碗飯﹐渴則半甌泉。興來自逍遣﹐困來且打眠。

達者明此義﹐休尋天外天。見前赤灑灑﹐末後亮娟娟。

中和集全文終

無上赤文洞古眞經注

都梁參學淸庵瑩蟾子李道純注

【無上】

只這兩个字﹐一經之義盡矣。首章云不動無爲﹔次章云溟目忘耳﹔下章云無象無體﹐都是這个題目。𨿽然卻不可作有無會﹐亦不可作無無會﹐無中不無﹐方是眞無﹐學者要識這个眞無。當知體象是幻垢﹐色聲是根塵。外空色聲﹐內空體象﹐內外俱空﹐眞一常存﹐豈非不無中無乎﹖太上云﹕空無所空﹐所空旣無﹐無無亦無﹐無無旣無﹐湛然常寂。易系云﹕易無思也﹐無爲也。寂然不動﹐感而隨通。川老云﹕有象有求皆是妄﹐無形無象墮偏枯。堂堂眞體何曾問﹐一道寒光爍太虛。以此觀之﹐三教先師皆以眞無發明後學﹐使學者向不動中動﹐無爲中爲。內忘形體﹔外忘聲色﹔養其無象﹔守其無體﹔全其本眞﹔超出虛無之外。是謂最上一乘﹐無上可上也﹐故曰無上。

【赤文】

赤者﹐虛無空炁也。文者﹐煥然普照也。釋氏以赤身爲空身﹐以赤手爲空手﹐以赤地爲空地﹐以赤灑灑爲空象﹐故之赤者﹐空之諭也。說卦云﹕乾爲赤﹐乾天也。亦是空之義﹐故知赤文乃是空炁﹐度人經云﹕五文開廓﹐又云無文不度等語﹐皆謂煥然之明也。學者誠能抱本歸根入乎無間﹐則空炁煥然﹐塞乎天地光明普照﹐故曰﹕赤文也。

【洞古】

洞﹐觀也。古﹐始也。觀其古始則知其終﹐卽是原始返終之說。太上云﹕執古之道以禦今之有。陰符經云﹕觀天之道﹐執天之行﹐盡矣。學者但能忘目泯耳﹐收視返聽﹐則自然光溢無極﹐心識常淵深不可測也。作是觀者名爲了照﹐始達妙音﹐洞觀無礙﹐以知古始也﹐故曰洞古。

【眞經】

經﹐徑也。眾所通行之大路﹐是謂最上一乘之妙。虛無空炁之玄作﹐洞觀無礙之法門﹐造原始返終之關奧﹐超無生之捷徑﹐眞出世之要津也。讀是經者切不可尋行數墨﹐當於言句之外會意可也﹐苟或嘿而悟之﹐使自得之﹐直造虛無之眞境﹐同遊元始之先天﹐故曰﹕眞經。

【有動之動﹐出於不動。有爲之爲﹐出於無爲】

橫渠云﹕動無靜﹐靜無動﹐物也。動有靜﹐靜有動﹐神也。老子云﹕無爲無不爲。予謂﹕不動中動﹐眞動也。無爲中爲﹐眞爲也。

【神歸則萬物蕓寂﹐气泯則萬物無生】

老子云﹕夫物蕓蕓﹐各歸其根﹐歸根曰靜。釋云﹕心滅種種法滅。予謂﹕潛神於絕境﹐萬物蕓然而不動息於中虛﹐萬物寂然而無生。

【神神相受﹐物物相資】

《易系》云﹕生生不窮之謂道。予謂﹕以神感神﹐以物感物﹐皆無窮。

【厥本歸根﹐嘿而悟之】

《易系》云﹕嘿而成之﹐不言而信。予謂﹕存眞一於木之根﹐謂之本。存眞一於木之梢﹐謂之末。神領意會者﹐則能窮根悟本。

【我自殖之﹐入乎無間】

《易系》﹕聖人以此洗心退藏於密。予謂﹕殖者﹐埋藏也。委身於絕境﹐則能入乎無間之域。

【不死不生﹐與天地爲一】

《易系》云﹕原始返終﹐故知生死之說。心經云﹕不生不滅。予謂生死乃晝夜之常﹐晝夜自晝夜﹐死生自死生﹐作如是見者﹐與天地爲一。

上操眞章

不動之動﹐無爲之爲﹐操眞之體也。神歸炁泯﹐相受相滋﹐操眞之用也。歸根自殖﹐與天地爲一﹐操眞之聖功。故授之以入聖章﹐頌曰﹕神從不動動中動﹐道向無爲爲處爲。見得動中爲底个﹐先天造化總歸伊。

【忘於目則光溢無極﹐泯於耳則心識常淵】

老子云﹕不窺牖﹐見天道。不出戶﹐知天下。予謂﹕目不視則神光普照﹐耳不外聞則心識弘深。

【兩機俱忘﹐純純全全合乎大方﹐溟溟滓滓合乎無倫。】

詩云﹕不識不知﹐順帝之。則先賢云﹕渾渾淪淪。度人經云﹕溟滓大梵﹐寥廓無光。予謂﹕見無所見﹐聞無所聞﹐純乎純一﹐全乎全眞﹐委身寂然﹐委心混然﹐故能超今越古﹐出乎無倫。

【天地𨿽大﹐我之所維。萬物之眾﹐我之所持】

《易系》云﹕效法莫大乎天地。孟子云﹕萬物皆備於我。予謂﹕天動地靜﹐我得總持﹐萬物之眾﹐統之則一。

【曷有終﹐窮以語﹐其獘哉】

先儒云﹕天地人物不可終窮苟言可者﹐豈非獘乎。予謂﹕一以貫之﹐其理自盡。

上入聖章

忘目泯耳﹐色聲無礙﹐則能與天地混而爲一。若於萬物有所窒礙﹐不造理者也。深造理者一以貫之﹐三才總持﹐所以長久。故次之以住世章﹐頌曰﹕無聞無見終爲妄﹐隨色隨聲又屬塵。二理總持方入聖﹐功深力到造全眞。

【養其無象﹐象故常存。守其無體﹐體故全眞】

老子云﹕大象無形。又云﹕外其身而身存。予謂﹕無象之象乃實像﹐故歷劫不壞﹐無體之體乃眞體﹐故全其本眞。

【全眞相濟﹐可以長久】

先儒云﹕純一無僞。予謂﹕純一﹐謂之全。無僞﹐謂之眞。全眞相濟﹐長生久視之道也。

【天得其眞﹐故長﹐地得其眞﹐故久】

老子云﹕天地所以能長且久者﹐以其不自生。予謂﹕不自生﹐忘形也﹐故能全其本眞﹐與天地齊久。

【世人所以不得長久者﹐爲喪其無象﹐散其無體】

金剛經云﹕一切有爲法﹐如夢幻泡影。予謂﹕夢幻泡影﹐𨿽有象而終化﹐故著於體象皆是妄幻﹐終有敗壞。

【不能使百骸九竅與眞體並存﹐故死矣】

開禪師云﹕才涉有無﹐喪身命。予謂﹕世人所以不得長久者﹐貪著故也。貪著者﹐爲物欲所轉﹐故與物俱化﹐不能使百骸九竅與眞體並存﹐故死矣。

上住世章

養其無象﹐守其無體﹐故長久。執著之者﹐喪其本眞﹐故早巳。有形終有壞﹐無形故長在﹐萬有歸一無﹐故全其本眞﹔一無歸萬有﹐故失其本眞。去彼取此者﹐是謂至人。可以畱形住世﹐可以長生久視。𨿽然更有出世無生道在﹐且道如何是出﹖是無生底道﹖咄﹗幻體有形終有壞﹐法身無相故長存﹐有形無相都空盡﹐方是如如不動尊。

太上升玄消災護命妙經注

都梁參學淸庵瑩蟾子李道純注

太上升玄消災護命妙經

爾時﹐元始天尊在七寶林中﹐五明宮內﹐與無極聖眾俱放無極光明﹐照無極世界﹐觀無極世界眾生受無極苦惱﹐婉轉世間﹔輪回生死﹔深根愛河﹔流吹欲海﹔沈滯聲色﹔迷惑有無﹔無空有空﹔無色有色﹔無無有無﹔有有無有﹔始終暗昧﹔本能自明﹔畢竟迷惑。

天尊告曰﹕汝等眾生從不有中有﹔不無中無﹔不色中色﹔不空中空。非有爲有﹔非無爲無﹔非色爲色﹔非空爲空。空卽是空﹐空無定空。色卽是色﹐色無定色。卽色是空﹐卽空是色。若能知空不空﹐知色不色名爲照了﹐始達音識無空法﹐洞觀無礙。入眾妙門﹐自然解悟。離諸疑网。不著空見﹐淸淨六根。斷除邪障﹑我卽爲汝說是妙經。名曰「護命」濟渡眾生。傳教世間﹐流通讀誦。卽有飛天神王﹑破邪金剛﹑護法靈童﹑救苦眞人﹑金精猛獸各百億萬眾俱侍衛是經﹑隨所供養。捍厄扶衰﹐度一切眾生離諸染著。爾時天尊卽說偈曰﹕

視不見我﹑聽不得聞﹐離種種邊﹐名曰妙道。

【爾時元始天尊】

元始謂元始祖气也﹐元始祖气化生諸天﹐卽釋教所謂無上﹐道不動尊﹐故曰天尊。

【在七寶林中】

人之一身三元四象具足﹐便謂之七寶林。

【五明宮內】

卽中宮黃庭﹐內境虛明普照﹐故曰五明宮。

【與無極聖眾俱】

謂種種變化也。

【放無極光明】

謂種種知見也。

【照無極世界】

謂種種境界也。

【觀無極眾生】

謂種種幻妄也。

【受無極苦惱】

謂種種纏縛也。

【婉轉世間】

翻軀換殼﹐無有了期。

【輪回生死】

出生入死﹐不自知覺。

【漂浪愛河】

愛河浪闊﹐飄蕩者情緣之故。

【流吹欲海】

欲海波深﹐沈溺者貪著之故也。

【沈滯聲色】

色聲所眩﹐謂之業識。

【迷惑有無】

有無所遷﹐謂之根塵。

【無空有空】

無空不是空﹐有空卽幻空。

【無色有色】

無色不是色﹐有色是幻色。

【無無有無】

無無不是無﹐有無卽幻無。

【有有無有】

有有不是有﹐無有卽幻有。

【終始暗昧】

才著一邊﹐便是昧了也。

【不能自明】

不著一邊﹐到底不明。

【畢竟迷惑】

四者惑亂﹐終身不定。

上一章

開示說經之義﹐一切有情皆住有﹑無﹑色﹑空差別境界﹐是故天尊垂慈演說是經。設種種方便﹐蓋欲使人假此幻身而修正覺﹐故有七寶﹑五明之諭。若欲玉府保神﹐金液煉形﹐必先存乎元始祖气﹐而後檢攝種種因緣﹐始能破一切差別﹔離一切境界﹔斷一切幻妄﹔解一切纏縛。是以不爲愛欲苦惱而永無輪轉也。作是見者﹐是長生久視之道得矣。

【天尊告曰】

重宣此義。

【爾等眾生】

一切眾生﹐皆由幻生。

【從不有中有】

一切有相﹐本不有。

【不無中無】

一切無相﹐本不無。

【不色中色】

一切色相﹐本不色。

【不空中空】

一切空相﹐本不空。

【非有爲有】

著有爲﹐有非有也。

【非無爲無】

著無爲﹐無非無也。

【非色爲色】

見色爲色﹐非色也。

【非空爲空】

迷空爲空﹐非可也。

【空卽是空】

空卽空﹐頑空也。

【空無定空】

空豈有定體﹖

【色卽是色】

色卽色﹐幻色也。

【色無定色】

色豈有定體﹖

【卽色是空】

色不異於空

【卽空是色】

空不異於色。

【若能知空不空】

不空之空﹐是謂眞空。

【知色不色】

不色之色﹐是謂眞色。

【名爲照了】

照了色空則一﹐了達有無不二。

【始建妙音】

聞無所聞﹐謂之妙音。

【識無空法】

空無所空﹐謂之空法。

【洞見無礙】

有無不二﹐無礙之門。

【入眾妙門】

色空如一﹐眾妙之門。

【自然解悟】

不著有無﹐心性豁達。

【離諸疑网】

不見色空﹐疑團粉碎。

【不著空見】

無眼界﹐乃至無意識界。

【淸淨六根】

無色﹑聲﹑香﹑味﹑觸﹑法。

【斷除邪障】

無色﹑無受﹑想﹑行﹑識。

上二章

此章發明升玄之心法也。天尊慈憫之。故直指有無色空的的旨趣﹐叮嚀告戒﹐反復再四﹐蓋欲使人離諸差別境界﹐不住有無空見﹐升玄達微之要至是盡矣。修眞髙士若向這里具雙眼﹐參學事畢矣。其或未然﹐諦聽末後句。

【我故爲汝說是妙經】

解義如前

【名曰「護命」】

長生久視之道

【濟渡眾生】

信之者不遭濁辱

【隨身供養】

存於內﹐形存壽永。

【傳教世間】

施於外﹐利益人天。

【流通讀誦】

誦之者﹐捍厄扶衰。

【卽有飛天神王﹐破邪金剛﹐護法靈童﹑救苦眞人。金精猛獸各百億萬眾﹐俱侍衛是經﹐隨所擁護】

是經所在之處﹐卽得十天善神擁護﹐卽佛經所謂是經所在之處﹐如佛塔廟之義也。

【捍厄扶衰】

是謂延生之藥石

【度一切眾生】

是謂濟渡之津梁

【離諸染著】

是謂洗塵之法爾

【爾時天尊卽說偈曰﹕】

重宣妙義

【視之不見我】

戒愼乎其所不睹

【聽不得聞】

恐懼乎其所不聞

【離種種邊】

故君子常愼其獨

【名爲妙道】

升玄之道﹐至是盡矣。

上三章

誘諭持經之功徳也﹐前說有﹑無﹑色﹑空四趣﹐眞趣作升玄之階級﹐濟渡之津梁﹐惟恐力不及者承當不去﹐又於是章假立種種法相﹐接引中人以下﹐敬信奉持﹐俾之誦言求意﹐漸入佳境。又作四句偈言﹐直指玄要﹐直欲使其人與非人俱升玄境之意也。以此見太上好生之徳可謂至矣﹗若非篤志力行者﹐不足以報玄恩﹐經問庵者更宜勉之。

太上老君說常淸靜經注

都梁參學淸庵瑩蟾子李道純注

老君曰﹕大道無形﹐生育天地﹔大道無情﹐運行日月﹔大道無名﹐長養萬物。吾不知其名﹐彊名曰道。

才言可道﹐卽非常道﹔旣不可道﹐何以名道﹖咦﹗只這道之一字﹐已道了也。視之不足見﹐聽之不足聞﹐搏之不可得﹐用之不可旣。惟惚惟恍﹐不屬聲聞﹔曰希曰夷﹐無有定體。若作聲聞﹐會不足以成﹔若作定體﹐求不足以應變。道𨿽無形﹐因天地生育﹐其形可見﹔道𨿽無情﹐推行日月﹐其情可察﹔道𨿽無名﹐窮萬物長養﹐其名可立。《易﹡系》云﹕在天成像﹐在地成形﹐變化見矣。非道之形乎﹖又曰「鼓之以雷霆﹐潤之以風雨。日月運行﹐一寒一暑。非道之情乎﹖又曰﹕乾道成男﹐坤道成女。非道之名乎﹖道本無名﹐聖人彊立名道者﹐通天下萬變﹐歸天下之殊途﹐坦平驀直﹐大路之謂也。

夫道者﹐有淸有濁﹐有動有靜。天淸地濁﹐天動地靜。男淸女濁﹐男動女靜。降本流末﹐而生萬物。淸者濁之源﹐動者靜之基。人能常淸靜﹐天地悉皆歸。

鴻蒙未判﹐動靜之理已存﹔淸濁旣分﹐動靜之機始發。淸而升者﹐曰天﹔濁而降者﹐曰地。天地一闔辟﹑一陰陽﹐互動互靜﹐機緘不已﹐四時成焉﹐百物生焉。天地之性人爲貴﹐人於物之最靈。男法天﹐女法地﹐男淸女濁﹐卽天地升降也。男動女靜﹐卽天地闔辟也。天地氤氳﹐萬物化生﹐降本流末﹐生生化化而無有休息。太上始言﹐無形﹑無情﹑無名﹐天地之始。次言有動有靜﹐謂有名﹐萬物之母也。若復有人知此兩者﹐同出異名﹐則知淸濁本一﹐動靜不二。流𨿽濁而其源常淸﹐用𨿽動而其體常靜。淸靜久久﹐神與道俱﹐與天地爲一。

夫人神好淸﹐而心擾之﹔人心好靜﹐而欲牽之。常能遣其欲而心自靜﹐澄其心而神自淸。自然六欲不生﹐三毒消滅。

有道之士﹐常以道制欲﹐不以欲制道。以道制欲﹐神所以淸﹐心所以靜。至道與神气混混淪淪﹐周乎三才﹐萬物應變而無窮﹐至廣大﹐盡精微矣。苟以欲制道﹐失道者也。失道之士﹐欲心一萌﹐無所不至﹐權利牽於外﹐念慮煎於內﹐心爲物轉﹐神爲心役。心神旣不淸靜﹐道安在哉﹖常能制欲﹐則歸心不動﹔歸心不動﹐則自然澄澄湛湛﹐絕點翳純淸﹐復其本然﹐淸靜之大矣﹐何欲之有﹖《易傳》云﹕山下有澤﹐損﹐君子以懲忿窒欲。其斯之謂歟﹖

所以不能者﹐爲心未澄﹐欲未遣也。能遣之者﹐內觀其心﹐心無其心﹔外觀其形﹐形無其形﹔遠觀其物﹐物無其物。三者旣悟﹐惟見於空。

太上云﹕淸靜爲天下正。所謂正者﹐至公無私也。惟天理之至公﹐爲能勝人欲之至私。世人所以不能造道者﹐非不能也﹐爲物欲之所眩也。絕欲之要﹐必先忘物我。忘物我者﹐內忘其心﹐外忘其形﹐遠忘其物。三者旣忘﹐復全天理﹐是名大﹐卽艮止之義也。《易》云﹕艮其背﹐不獲其身﹐行其庭﹐不見其人﹐無咎。艮其背﹐卽內觀其心﹐心無其心也﹔不獲其身﹐卽外觀其形﹐形無其形也﹔行其庭﹐不見其人﹐卽遠觀其物﹐物無其物也。無咎﹐卽無欲也。太上云﹕咎莫大於欲得﹐卽此義也。至於物欲見空﹐則淸靜之天復矣。

觀空亦空﹐空無所空﹔所空旣無﹔無無亦無﹔無無旣無﹐湛然常寂﹔寂無所寂﹐欲豈能生﹖欲旣不生﹐卽是眞靜。眞常應物﹐眞常得性﹔常應常靜﹐常淸靜矣。

攸攸萬事不是空﹐一以貫之﹐終歸元物﹐此遣欲之要也。以空遣欲﹐欲旣不生﹐和空亦無。空旣無矣﹐無亦無也。無無旣無﹐湛然寂然﹐湛寂亦無﹐是名眞靜。湛然常寂者﹐凝神入空寂也。寂無所寂者﹐融神出空寂也。所謂眞靜﹐非不動也。若以不動爲靜﹐則是有定體也。有定體則不足以應變﹐所以眞常應物﹐眞常得性者﹐動而應物﹐而眞體不動也。作如是見者﹐常應常靜﹐常淸靜矣。

如此淸靜﹐漸入眞道。旣入眞道﹐名爲得道。𨿽名得道﹐實無所得﹐爲化眾生﹐名爲得道。能悟之者﹐可傳聖道。

寂然不動爲體﹐感而遂通爲用﹐是名眞靜。至於體用一源﹐顯微無間﹐眞常之道得矣。得之一字﹐亦是彊名。若謂實有所得﹐則不足以爲道。聖人惟恐世人不知有無相生之理﹐落斷常邪見﹐故以得道﹐委曲成全﹐使其積漸而至頓成也。至於嘿而成之﹐不言而信﹐聖道可造也。所謂傳者﹐不傳之傳也。聖道者﹐聖而不可知之之謂也。

老君曰﹕上士無爭﹐下士好爭﹔上徳不徳﹐下徳執徳。執著之者﹐不名道徳。

遵儒書不爭之言﹐行釋經無爭之行。此一法出於無法﹐洞觀冥契﹐是名上士也。下士則不然。下士之心好勝﹐常自滿自見﹐是自矜伐﹐致爭之由也。才有微善﹐執爲己徳﹐吾必謂之無也。上士返是﹐上士晦徳以謙﹐自牧不自見﹐是不自矜伐。夫惟不爭﹐故天下莫能與之爭。太上所謂上徳不徳﹐是以有徳﹐卽此義也。執著之者﹐徳尙不明﹐何以明道哉﹖

眾生所以不得眞道者﹐爲有妄心。旣有妄心﹐卽驚其神﹔旣驚其神﹐卽著萬物﹔旣著萬物﹐卽生貪求﹔旣生貪求﹐卽是煩惱﹔煩惱妄想﹐憂苦身心﹐便遭濁辱﹐流浪生死﹐常沈苦海﹐永失眞道。

下士好爭﹐執徳﹐爲有妄心﹐所以然也。古徳云常滅妄心﹐不滅照心。一切不止之心﹐皆妄心也。一切不動之心﹐皆照心也。妄想一萌邪正分﹐樞機一發榮辱判。可不勉哉﹗妄心不止﹐生種種差別因緣。至於涉穢途﹐觸禍機﹐落陰趣﹐未有不始於妄心也。學道之士﹐固當謹始。始若不謹﹐焉得有終﹖妄念始萌﹐不自知覺﹐神爲心役﹐心爲物牽﹐縱三尸之熾盛﹐爲六欲之攏攘﹐豈得不著物耶﹖著物之故﹐貪求心生﹔旣生貪求﹐卽是煩惱。妄想種種相緣﹐無由解脫。至於憂苦身心﹐便遭濁辱﹐流浪生死﹐常沈苦海﹐永失眞道﹐良可悲哉﹗所以妄想之心﹐輪回之根本也。眾生所以不得眞道者﹐爲妄想心不滅所以然也。

眞常之道﹐悟者自得。得悟道者﹐常淸靜矣。

見在此身亦從妄想中來。身生而後有情緣﹐情緣而後有憂苦。妄增緣起﹐直入輪回。前無始而後無終者﹐舉世皆然。惟悟道者﹐照心常存。照破種種緣相皆是妄幻﹐勿令染著。照心旣存﹐妄心無能爲也。久久純熟﹐決定證淸靜身。作是見者﹐眞常之道得矣。所謂照心者﹐卽天心也。眞常者﹐卽無妄也。了悟此心﹐則有妄之心復矣﹐無妄之道成矣。無妄之所以次復也。《易》曰﹕復其見天地之心乎﹖到這里纖芥幽微﹐悉皆先照。至於如如不動﹐了了常知﹐至覺至靈﹐常淸常靜﹐眞常之道至是盡矣。聖人之能事畢矣﹗

太上大通經注

都梁參學淸庵瑩蟾子李道純注

太上謂無上可上﹐大通謂無所不通﹐經謂登眞之徑路﹐眾所通行之道也。首章云無行無體謂眞空妙理﹐最上一乘之妙也﹐卽太上之義。次章云如空無相﹐謂四通八達無所窒礙﹐卽大通之義也。下章云無相無爲廣無邊際﹐謂大道至廣至大至妙無窮﹐日用之間頭頭顯露﹐此所以爲經也。

【先天而生】

顯諸仁

【生而無形】

藏諸用

【後天而存】

所存者神

【存而無體】

神無方﹐易無體

【然而無體】

陰陽不測

【未嘗存也】

運化不息

【故曰﹕不可思議】

妙用無窮

上眞空一章

原道之始也。子曰﹕天何言哉﹖四時行焉﹐百物生焉。卽先天而生﹐生而無形之義也。中庸曰﹕視之而不見﹐聽之而不聞。體物而不可違卽後天而存﹐存而無體之義也。然而元體故運化生成﹐而無窮也﹐非窮理盡性者﹐其孰能於此﹗故授之以玄理章。

【靜爲之性】

寂然不動

【心在其中矣】

感而遂通

【動爲之心】

見物便見心

【性在其中矣】

無物心不見

【心生性滅】

心生種種法生

【心滅性現】

心滅種種法滅

【如空無相】

大象無形

【湛然圓滿】

道上欲下

上玄理章

原性之元也。中庸曰﹕喜怒哀樂未發之謂中﹐中也者﹐天下之大本也。卽靜爲之性之義。又曰﹕發而皆中節﹐謂之和。和也者﹐天下之達道也﹐卽動爲之心之義。性本靜非心則不見﹐心本靜非動卽不見﹐因物見心﹐潛心見性﹐性寂知天﹐是謂通也。苟或心隨物轉﹐性所以忘也﹐故曰心生性滅。設若潛心入寂﹐性所以現也﹐故曰心滅性現。蓋性如虛空﹐動與不動當寂﹐見與不見常明﹐一切物來相擾如片雲點虛空相似﹐太淸還受點也無﹐旣不受點則湛然圓滿﹐我之性天亦復如是。

【大道無相﹐故內其攝於有】

養其無象﹐象故常存

【眞性無爲﹐故外不生其心】

無所用心﹐心故常存

【如如自然﹐廣無邊際】

無爲則無不通

【對境忘境﹐不沈於六賊之魔】

我不逐境﹐境無干我

【居塵出塵﹐不落萬緣之化】

我不立塵﹐塵不染我

【致靜不動】

大定

【致和不遷】

大慧

【慧照十方】

火明

【虛變無爲】

大通

上玄妙章

明道之理也﹐故次之以玄理章﹐洞古經云﹕養其無象﹐象故常存。卽大道無相之義。孟子曰﹕無爲其無所不爲﹐卽眞性無爲之義。內無相則如如自然﹐外無爲則廣大悉備。祖師謂丹田有寶休問道﹐對境無心莫問禪。卽此義也。對境忘境何魔之有﹖居塵出塵何緣之有﹖緣息則性靜魔息﹐則心和。致靜則不動﹐致和則不遷﹐二理兼持則圓明普照﹐神變無方也。

【頌曰﹕有法悟無法】

心隨法生﹐法隨心滅

【無修解有修】

性本無修﹐修卽非性

【包含萬象體】

心空性寂﹐無所不容。

【不掛一絲頭】

才染一塵﹐卽成滲漏。

上頌言其體用也﹐體之則無﹐用之則有。所以自有法﹐頓悟無法。因無修﹐勘破有修。至於有無不立﹐心法雙忘﹐體同太虛﹐包羅無外﹐大道之理至是而盡矣。

三天易髓

瑩蟾子李淸庵撰

混然子校正

火符直指

乾坤鼎器

上柱天﹐下柱地﹐只這人是鼎器﹐咦﹗旣知下手工夫簡易。

潛龍勿用

一陽生﹐宜守靜﹐常存誠心正定。咦﹗龍得潛藏勿宜輕進。

見龍在田

鼓巽風﹐進火功﹐剎那間滿鑪紅。是麼﹖見龍在田光徧虛空。

終日乾乾

天地交﹐陰陽均﹐汞八兩鉛半斤。呵呵﹗奼女斂伏嬰兒仰承。

或躍在淵

水制火﹐金克木。到斯時宜沐浴。﹗或躍在淵﹐存中謹焉。

飛龍在天

五气朝﹐三花聚﹐木金交鉛汞住。吽﹗飛龍在天﹐雲行雨致。

亢龍有悔

體純乾﹐六陽備。便住火莫擬議。住﹗若不持盈﹐亢龍有悔。

履霜至水

始生陰﹐莫妄行﹐牢執捉謹守城。仔細﹗防微杜漸﹐履霜至水。

直方大

逢六二﹐漸漸退﹐陰正中陽伏位。﹗煙雨蒙蒙﹐不習自利。

含章可貞

白雪凝﹐黃芽生﹐牢愛護莫馳情﹐收﹗陽鑪固濟﹐含章可貞。

括囊無咎

汞要飛﹐鉛要走﹐至斯時宜謹守﹐啊﹗把沒底囊括結其口。

黃裳元吉

羣陰盡﹐丹道畢﹐至精凝元炁息﹐咄﹗收拾歸中黃裳元吉。

龍戰於野

陰旣藏﹐陽再生﹐到這里再堤防﹐小心﹗若逢野戰其血玄黃。

溫養靈胎

虛其心﹐實其腹﹐守安靜待陽復。咦﹗一剎那間周天數足。

玄珠成像

掀到鼎﹐踏翻鑪﹐功備也產玄珠﹐歸根復命﹐抱本還虛。

上十五頌準三五之數

道曰「金丹」金丹者如金之堅﹐如丹之圓﹐愈煉愈明。故諭性爲金丹也﹐丹鑪鼎也﹐藥物也。

頌曰

丹

亙古此物無形無質無欠無餘無休無息

其利如金其紅如日釋曰玄珠儒曰太極

道曰金丹名三體一隻在目前世人不識

只這便是休更疑惑

金丹了然圖﹝缺﹞

心圖並絕句九首﹐發明命本爲丹之用﹐注腳頌顯性爲丹之。

一下手

下手立丹基﹐休將子午推﹐靜中才一動﹐便是癸生時。

丹

切忌錯會春花秋月桃紅李白九夏酷熱

三冬下雪夏間如何無法可說咦﹗休更疑惑

臘月梅含玉﹐霜天菊吐金﹐風來聽浪吼﹐月上看潮生。

二安鑪

外像爲鑪鼎﹐中間是藥材﹐誠能收拾得﹐卽刻結靈胎。

丹

種麻得麻無爲立鼎罔象安鑪鼎鑪堅固

勿用工夫咄﹗空不空中烹至寶無爲無處煉眞如﹐

白雪未開花﹐黃芽先結子﹐欲得嬰兒生﹐先教奼女死。

三采藥

汞向南山采﹐鉛從北海尋﹐調和籍坤土﹐制伏仗乾金。

丹

采个甚麼山頭求汞海底求鉛水中撈月

地下尋天呵呵﹐不知眞種子﹐從爾費烹煎﹐

入海捉蛟龍﹐工夫擒日月﹐送入鼎中燒﹐煉作一團雪。

四行功

火候無多事﹐無非只慧剛﹐木金常不間﹐至寶愈增光。

丹

切忌眼生花殺人手段無非鐵漢提起疑團

一刀兩斷啊﹗文以懷胎武以討飯

會舉燒山火﹐能興刮地風﹐迷雲全掃盡﹐獨現一輪紅。

五持盈

火大鑪難穩﹐鉛多鼎必危﹐得中無過極﹐丹作汞無虧。

丹

過猶不及能撰不如能使多入不如少出

常作賊心莫偸他物知麼﹖慢藏誨盜冶容誨淫

閉門屋裏坐﹐自然少災禍﹐家賊最難防﹐也須休托大。

六溫養

性定金砂結﹐心空赤子成﹐更須常暖養﹐拈出便光明。

丹

牢把捉溫養工夫如雞覆子差之毫釐

失之千里仔細看牢著腳跟放開心地

養育提攜子﹐須憑沒口婆﹐分毫失照顧﹐鷂子過新羅。

七調神

炁足嬰兒蛻﹐提攜全在娘﹐養教全大體﹐出入了無妨。

丹

休動動著三十棒﹐出有入無縱橫自在

放去收來廓然無礙細入微塵大周天界

赤子出天關﹐縱橫去復還﹐須更遊八極﹐倏忽過三山

八脫胎

行滿功成日﹐神通妙無量﹐去來無所礙﹐定裏謁虛皇。

丹

當腳住根在苗先子從花後花謝子成雲天其壽

石破方達玉﹐沙無始得金﹐水淸魚自現﹐雲散月華明

九了當

踢到燒天鼎﹐掀翻煮海鑪﹐虛空劈拶碎﹐獨露一眞如。

丹

家破人亡了得一个萬事全畢徹底瑩然

虛空突兀咄﹗獨角火龍飛上天驚起一聲春霹靂

了時眞了了﹐無後實無無﹐了了無無了﹐身多混太虛。

釋曰圓覺

心經直指

淸庵居士奉持般若心經﹐一日訪余請益解義﹐余曰﹕夫此一卷經﹐未舉先知何須解說﹖若彊添注腳是頭上安頭也。濟庵曰﹕然﹐如是。初機之人未能深解義趣﹐兼之諸家解多有異。同學者不能無疑﹐望師慈憫﹐開我迷雲。余曰﹕當來世尊宣說此經﹐誘化羣品直指玄要﹐自起初一句﹐至末後一句都不出个空字﹐其間語言三昧再四叮嚀﹐反復自解使學者易爲曉會﹐柰何後人著在文字上﹐或泥形體﹐或著空見﹐到底不通玄要﹐前代宗師不得已下个注腳﹐設立種種方便﹐隨機應物﹐使世人隨其所解而入﹐只爲老婆心切反使上乘之人疑上添疑﹐正所謂中人以下不可以語上也。

今公有疑求解義﹐卽是悟底根本﹐余今不免饒舌﹐諦聽﹐諦聽。且如﹕

【摩訶般若】大智慧也。【波羅蜜多】到彼岸也。【心】性本也。【經】徑路也﹐總而言之﹐大智慧而到彼岸也﹐是爲見性法門﹐眾所通行之捷徑也﹐行斯道者向日用常行處。

【觀】訣已常切照顧﹐念玆在玆勿令間斷﹐久久純熟得大【自在】四通八達造化難拘﹐故名﹕【菩薩行深般若波羅蜜多時】﹐則是行斯道之時也﹐功深力到智慧圓通﹐合和本來入於圓頓﹐超凡越聖是謂到彼岸也﹐當此之時。【照見五蘊皆空】﹐五蘊旣空萬象何有﹖所以能【度一切厄】者也。【舍利子】者﹐金中之利子﹐子者﹐猶屋中之主人﹐是謂淸淨法身也。【色不異空﹐空不異色﹐色卽是空﹐空卽是色﹐受想行識亦復如是】此經上文五蘊皆空。色﹐【捨】中之【利子】。【是諸法空相】與虛空同體﹐歷劫不壞﹐所謂【不生不滅】者無往來也。【不垢不淨】者﹐無染著也。【不增不減】者﹐無餘欠也。【是故﹐空中無色﹐無受想行識﹐無眼耳鼻舌身意﹐無色聲香味觸法】此謂空相元無﹐五蘊亦無﹐六識豈有﹖六塵識者由眼界而所染﹐有眼界便有五蘊﹐有五蘊便有六根﹐有六根便有六識﹐有六識便有六塵也。【無眼界】塵識何有﹖故曰【乃至無意識界】。意識界者﹐前十八界也。無此意識則【無無明﹐亦無無明盡】﹐所謂無無明盡者﹐只是無明不起也。若盡無無則落頑空矣﹗丹書云﹕息念爲養火﹐此之謂也。無明者﹐生死之根本﹐丹書云﹕念頭起處爲玄牝﹐玄牝之門是謂天地根﹐豈非生死之根本乎﹖所以無無明則【乃至無老死﹐亦無老死盡﹐無苦集滅道】亦【無智】慧而無愚癡﹐亦【無得﹐一無所得】一無所得﹐亦無所失【故】是以心法皆空也。了得心法名曰﹕【菩提】﹐了得法空名曰﹕【薩捶】。初機之人【依般若波羅蜜多故﹐心無掛礙】此謂自有入無﹐從粗達妙﹐發大智慧而破愚癡﹐常淸淨而合和本來﹐且於圓滿極則心同太虛﹐廓然無礙也。旣【無掛礙故﹐無有恐怖﹐遠離顚倒夢想】夢想心者﹐昏迷之爲也﹐旣無昏亂則法身淸淨﹐所以能【究竟涅盤】也。【三世諸佛】歷代祖師﹐皆【依般若波羅蜜多故﹐得阿耨多羅三藐三菩提】後正學佛者﹐依是而行﹐發六慧智﹐以淸淨合和本來﹐故證無上至眞﹐正等正覺也。以此之【故】方【知﹐般若波羅蜜多】是四咒也﹐摩訶是【大神咒】謂四大堅固身﹐神通莫測也﹐般若【是大明咒】謂智慧圓通﹐精進明妙也﹐波羅【是無上咒】謂合和本來﹐是最上一乘也﹐蜜多【是無等等咒】謂圓滿極則無上可上也。了此四咒者﹐然後【能除一切苦】是【眞實不虛】妄也。【故】世尊【說】此【般若蜜多咒】【卽】是解【說】前四句【咒】之義也。故【曰】﹕【揭諦】謂人空也﹔又【揭諦】謂法空也﹔【波羅揭諦】到彼岸﹐心法俱空也﹔【波羅僧揭諦】到岸不須船也。此四揭諦神咒卽身中四大也﹐四大俱空眞常獨露﹐故曰﹕【菩提薩婆訶】菩提爲始也﹐薩婆訶謂終也﹐始終如一則抱本還虛﹐超返佛祖。

𨿽然如是傳﹐濟庵者要在豎起脊梁﹐急著眼力莫教蹉過﹐誠能於日用常行中築著磕著﹐認得自家底﹐方信此經不從外得﹐不惟此卷心經﹐至於釋老一大藏教典﹐諸子百家只消一喝﹐徹頭徹尾都竟﹐其或未然﹐參○﹐只此便是休更疑惑。

引儒釋之理證道﹐使學者知三教本一﹐不生二見。

陰符經

陰符經﹐陰陽符合之機﹐眾所通行之義。

【觀天之道】天垂象示吉凶﹐聖人則之。【執天之行﹐盡矣】天地變化﹐聖人效之。【天有五賊】五炁生萬物﹐五炁盜萬物。【見之者昌】照見五蘊皆空﹐度一切苦厄。【五賊在心】盜機在內。【施行於天】天理弗違。【宇宙在乎手】執天之行。【萬化生乎身】天地卽我。【天性人也】天付之與人者﹐性也。【人心機也】人發其機者﹐心也。【立天之道﹐以定人也】立天垂象﹐統設教化人。【天發殺機】天機發泄本無心﹐故殺中有生﹐意者存。【龍蛇起陸】龍蛇之﹐至靜無欲﹐故能應機順時而起。【人發殺機】人心發泄本由心﹐故能隱而顯。【天地反復】神機妙用﹐故反復莫測。【天人合發】人機合天機。【萬變定基】以心立基﹐萬變俱定。【性有巧拙】物之不齊。【可以伏藏】巧拙不分。【九竅之邪】一竅不定﹐九竅俱邪。【在乎三要】身心意定﹐九竅俱通。【火生於木】猶五賊在心。【禍發必克】心爲五賊客。【姦生於國】萬化生身。【時動必潰】身爲萬化機。【知之修煉】善禦寇者﹐謹火防姦。【謂之聖人】富國安民是謂聖人。

【天生天殺】鼓萬物不與聖人同憂。【道之理也】生生化化﹐道之常理。【天地﹐萬物之盜】天生萬物亦殺萬物。【萬物﹐人之盜】萬物養人亦能盜人。【人﹐萬物之盜】人成萬物亦盜萬物。【三盜旣宜】人能轉物﹐三盜俱化。【三才旣安】人循天理﹐三才俱安。【故曰﹕食其時﹐百骸理】飲食有節﹐百骸俱理。【動其機﹐萬化安】動靜應機﹐萬化俱安。【人知其神而神】認賊爲子。【不知不神而所以神】卽非法相﹐是名法相。【日月有數】日月盈虧因有定數。【小大有定】大小不齊自有定體。【聖功生焉】大小不分聖功全。【神明出焉】日月合徳神明著。【其盜機也】不離方寸。【天下莫能見】物物全彰。【莫能知】對面不相識。【君子得之固躬】君子時中。【小人得之輕命】小人無忌憚。

【瞽者善聽】聲色專於耳。【聾者善視】絳色專於目。【絕利一源】絳色潛於心。【用師十倍】心專於一﹐克功十倍。【三反晝夜】反視反聽﹐反身而誠。【用師萬倍】旦夕不忘﹐克功萬倍。【心生於物】心生種種法生。【死於物】心滅種種法滅。【機在目】無眼界乃至無意識界。【天之無恩】天發殺機。【而大恩生】萬物遂其生。【迅雷烈風】雷震﹐君子以恐懼修省。【莫不蠢然】恐致福也。【至樂性余】常樂我淨。【至靜性廉】極於靜﹐儉於動。【天之至私】有生有殺。【用之至公】無黨無偏。【禽之制在炁】禽盜之制在乎禦气。【生者死之根】气盛則神冥。【死者生之根】气泯則神活。【恩生於害】停曰長智。【害生於恩】擒盜獲功。【愚人以天地文理聖】愚者不能循天理文理以爲聖。【我以時物文理哲】達者以天地備於乎身﹐故爲哲。○觀天之道﹐執天之行﹐盡矣。【人以愚虞聖﹐我以不愚虞聖﹔人以其奇期聖﹐我不以奇期聖。沈水入火﹐自取滅亡。自然之道靜﹐故天地萬物生。天地之道浸﹐故陰陽勝。陰陽相推﹐而變化順矣。是故聖人知自然之道不可違﹐因而制之。至靜之道﹐律曆所不能契。愛有奇器﹐是生萬象﹐八卦甲子﹐神機鬼藏。陰陽相勝之術﹐昭昭乎進於象矣。】

全眞集玄祕要

淸庵李道純著

注讀周易參同契

大丹妙用法乾坤

大者﹐極致之謂。丹者﹐至圓之謂。大顚云﹕還識這个○麼﹖天地不能諭其大﹐日月不能諭其圓。聖師云﹕本來眞性號金丹﹐四假爲鑪煉作團。是知大丹者﹐眞性之謂也。法乾坤者﹐卽效天法地也。

乾坤運兮五行分

乾坤﹐卽身心也。五行﹐卽精神魂魄意也。乾坤運行而生五行﹐卽身心運動五炁具也。

五行順兮﹐常道有生有滅

祖師云﹕五行順行﹐法界火坑。所謂五行運動而生萬物﹐五常之道也。五常之道﹐屬生滅法也。

五行逆兮﹐丹體長靈長存。

祖師云﹕五行顚倒﹐大地七寶。所謂逆行者﹐攢簇五行眞常之道也。眞常之道﹐常存而不壞也。

一自虛無兆質

老子云﹕道生一。虛無自然之謂者。道自虛無生一炁﹐卽人之虛化神也。

兩儀因一開根

老子云﹕一生二。一炁判而兩儀立焉﹐卽人之立性立命﹐故也。

四象不離二體

邵子云﹕二分爲四。易云﹕兩儀生四象。卽人之性立命﹐故也。

八卦互爲祖孫

易云﹕四象生八卦。所謂祖孫者﹐乾坤生六子﹐六子生六十四卦。乾坤﹐祖也﹔諸卦﹐孫也。達者返窮諸己﹐自得之也。

萬象生乎變動

八卦變動﹐六十四卦生焉。卽人之一動﹐諸緣萬慮生也。

吉凶悔吝玆紛

周子云﹕吉凶悔吝﹐生乎動者也。噫﹗吉一而已。可不愼乎﹖故知吉凶悔吝﹐由變動而生也。

百姓不知日用

百姓日用無非此理﹐百姓日用而不知者﹐爲情識之所蔽也﹐故君子之道鮮矣﹗

聖人能究本源

聖人仰觀俯察究本推源﹐體天立極﹐設像垂辭﹐易之畫自此作矣。

顧易道妙盡化之體用

易之爲畫﹐盡造化之體用也。通天下之變﹐定天下之事﹐極廣大﹐盡精微。故曰周易。

逐托象於斯文

易之道﹐廣大悉備。以之學佛﹐則佛﹔以之學仙﹐則仙﹔以之修齋治平﹐則修齋治平。故魏伯陽托象於丹道參同契也。

否泰交則陰陽或升或降

否泰二卦﹐陰陽交際之要津也。泰卦三陽升﹐當此之時宜防危。否卦三陰降﹐當此之時宜固守。

屯蒙作則動靜在朝在昏

屯蒙乃下手之初也﹐以年言之冬至後六日爲屯﹐六日爲蒙﹔以月言之初一日子至己爲屯﹐午至亥爲蒙﹔以身言之天癸才生曰屯﹐山下出泉曰蒙。

坎離爲男女水火

坎爲中男﹐離爲中女﹐坎離交則水火旣濟也。平叔云﹕取將坎位中心實﹐點化離宮腹裏陰。

震兌乃龍虎魂魄

震爲龍﹐爲魂﹔兌爲虎﹐爲魄﹐總而言之性情也。祖師云﹕金來歸性初乃得。稱還丹﹐此之謂也。

守中則黃裳元吉

守中則無過不及也﹐退符之時至坤六五守中行下﹐則無過不及之患﹐故曰﹕黃裳元吉。

遇亢則無位而尊

九謂乾上九﹐亢龍有悔也。進火至上九要識持盈﹐不識持盈前功俱廢。

旣末愼萬物之終始

旣末火候周也﹐周而復始﹐故曰愼﹐萬物之終始。

復媾昭二炁之歸奔

乾坤爲八卦之門﹐復媾爲六十四卦之﹐二炁往來無窮無息﹐造化成焉。

月虧盈應精神之衰盛

月虧盈﹐表抽添加減之則。

日出沒合榮衛之寒溫

日出沒表﹐運養調燮之法。

本立言以明蒙

立言明蒙者﹐鼎用乾坤﹐藥須烏兔之類是也。

旣得象以忘言

金丹之道﹐種種異名皆是比諭。欲知其要﹐當咀言玩味﹔旣得其要﹐忘其言可也。

猶設像以指意

旣得其象﹐猶當求其意。

悟其言則象須捐

過河須用筏﹐到岸不須船。

達者惟簡惟易

乾生物之道易﹐坤成物之道簡。達者推而行之﹐易簡之理得矣。

迷者愈煩愈難

苟或執象安鑪﹐按圖索駿﹐愈煩愈難﹐終身無成矣。

故知修眞志士﹐讀參同契不在乎泥象執文。

修眞髙士讀參同契者﹐當咀味求玄必得之也﹐執文泥象奚益者哉。

太極圖解

無極而太極

○者﹐虛無自然之謂也。始於無始﹐名於無名﹐亦無言說﹐因說不得彊名曰○。聖人有以示天下後世﹐沂流求源不忘其本﹐故立象垂辭﹐字之曰無極而太極﹐是謂莫知其極而極﹐非私意揣度可知也。亦非謂太極之先又有無極也﹐太極本無極也﹐達者但於而字上著意﹐自然見之也。釋氏所謂﹕歷劫之先明妙本。卽此意也。老子所謂﹕象帝之先。亦謂此也。大顚云﹕還識這个○麼﹖天地不能諭其大﹐日月不能諭其明﹐收來小者無內﹐放開大者無外﹐此非太極之妙乎﹖返窮諸己﹐無極而太極卽虛化神也﹐物之大者終有邊際﹐惟神之大﹐周流無方化成天地﹐無有加焉。由其妙有難量﹐故字之曰「神」神也者﹐無極之眞乎﹗

太極動而生陽﹐動極復靜而生陰。靜極復動﹐一動一靜互爲其根﹐分陰分陽兩儀立焉。

⊙者﹐太極之變也。太極未判﹐動靜之理已存﹔二炁肇分﹐動靜之機始發。太極動而生陽﹐太極變動也﹐動而復靜﹐陽變陰也。靜而生陰﹐靜而復動﹐陰變陽也。互爲其根者﹐陰錯陽而陽錯陰也。一動一靜分陰分陽﹐淸升濁淪二炁判矣。淸而升者曰天﹐濁而降者曰地﹐天動地靜二炁運行﹐變化之迹不可拼也﹐老子云﹕玄牝之門是謂天地根。此謂玄牝闔辟而生天生地﹐玄牝卽陰陽動靜之機也﹐反窮諸己則知虛化神﹐有神則有感﹐神感動而生炁﹐卽動而生陽也。炁聚而生精﹐卽動極而靜﹐靜而生陰也。精化而有形﹐卽靜極而復動也。精炁相生性命立﹐身心判矣。炁運乎心﹐天道所以行也﹔精主乎身﹐地道所以立也。是知身心卽兩儀也﹐陽變陰合而生水火木金土﹐五行順布四時行也。

者﹐兩儀之變也。兩者﹐二也。不言二而言兩者﹐何也﹖兩者配合之謂也﹐合則有感﹐感則變通也﹐陽變陰合﹐陰陽感合而生五行也。天一生水﹔地二生火﹔天三生木﹔地四生金﹔天五生土此五行生數也。五行運化機緘不已﹐四時行而百物生焉。以身言之﹐身心立而精炁流行﹐五臟生而五神具矣。天一生水﹐精藏於腎也﹔地二生火﹐神藏於心也﹔天三生木﹐魂藏於肝也﹔地四生金﹐魄藏於肺也﹔天五生土﹐意藏於脾也﹐五行運動而四端發矣。達是理者﹐則能隨時變易以從道也。

五行一陰陽也﹐陰陽一太極也﹐太極本無極也。

天一﹑天三﹑天五﹐陽數也。地二﹑地四﹐陰數也。故曰﹕五行一陰陽也﹐陽者太極之動﹐陰者太極之靜﹐動靜不二則返本﹐故陰陽一太極也。返本則合乎元虛﹐故曰﹕太極本無極也。修煉之士﹐運炁回還﹐周而復始﹐惟神不變﹐由其不變故運化無窮﹐攢簇五行者﹐神也。會合陰陽者﹐亦神也。神本虛也。煉精化炁﹐煉炁化神﹐煉神還虛謂之返本還元。還元者﹐復歸於無極。

五行之生也﹐各一其性。

五行各一其性者﹐謂五行各具一太極也。五行生數各以五數加之﹐卽成數也。天一生水加五﹐地六成水也﹔地二生火加五﹐天七成火也﹔天三生木加五﹐地八成木也﹔地四生金加五﹐天九成金也﹔天五生土加五﹐地十成土也﹐是謂五行各具五行也。前文謂五行一陰一陽也﹐陰陽一太極者﹐言其體也。此謂五行各一其性者﹐言其用。言其體﹐則五行同一太極﹔言其用﹐則五行各具一太極也。言其體返本還元也﹐言其用設施之廣也。體者逆數也﹐用者順數也﹐逆數知其所始﹐順數知其所終。知始而不知終﹐則不能致廣大﹔知終而不知始則﹐不能盡精微。原其始﹐則渾渾淪淪﹐合乎無極﹔推其終﹔則生生化化運乎無窮﹔逆順相須﹐則始終不二﹔顯微無間﹐則性理融通﹐是謂體用兼而合道也。

無極之眞﹐二五之精﹐妙合而凝。

無極之眞者﹐元神之妙應也。二五之精者﹐五行之妙合也。妙合而凝者﹐作成萬有也。大哉無極之眞也﹐先天之祖﹐太乙之根﹐三元之母﹐眾妙之尊﹐上下不變﹐古今常存。天得之確然而定位﹐地得之隕然而立形。乾定位而萬物資始﹐坤立形而萬物資生。至哉二五之精也﹐非有非無﹔非濁非淸﹔恍恍惚惚﹔杳杳冥冥﹔妙乎無體﹔合乎無倫﹔天地由之而立位﹔日月由之而運行﹔一炁由之而融化﹔萬物由之而生成。人只知受天地之生﹐而不知受炁於無極之眞﹔人只知立天地之中﹐而不知立形於二五之精。無極之精而不變﹐神不足以化炁﹔二五之精不妙合﹐炁不足以變形。欲煉其神必先保眞﹐欲固其形必先保精﹐眞精不泄﹐炁固神靈﹐形神俱妙與道合眞﹐聖人之能事畢矣。

乾道成男﹐坤道成女。二炁交感化生萬物﹐萬物生生而變化無窮焉。

○者﹐人之極也。人之生也﹐得乾道則成男﹐得坤道則成女。以卦言之乾初爻交坤成震﹐震爲長男﹔坤初爻交乾成巽﹐巽爲長女﹔乾中爻交坤成坎﹐爲中男﹔坤中爻交乾成離﹐離爲中女﹔乾上爻交坤成艮﹐艮爲少男﹔坤上爻交乾成兌﹐兌爲少女。六子者﹐乾坤之互體也﹐六子互交六十四卦備矣。六十四卦變動無窮﹐萬物生生化化而無息也。以身言之乾爲首﹐坤爲腹﹐天地定位也。離爲目坎爲耳﹐水火不相射也﹐震爲足巽爲手﹐雷風相薄也﹐艮爲鼻兌爲口﹐山澤通炁也﹐此形體之八卦也。若以性情言之﹐乾坤身心也﹐坎離精神也﹐震兌魂魄也﹐艮巽意炁也﹐八卦成列神行乎其中矣﹐有無交入內外感動﹐諸緣萬慮自此出矣﹐非一身之萬物乎﹖易系云﹕天地絪縕萬物化醇﹐男女媾精萬物化生﹐正謂此也。天地生成運化不息﹐萬物生生化化而無窮也﹐○者萬物之太極也。

惟人也得其秀而最靈﹐形旣生矣神發知矣﹐五炁感動善惡分﹐而萬事出矣。

天位乎上﹐地位乎下﹐人物位乎中。天地萬物父母﹐人於萬物最靈者﹐得其中和之正﹐故神與道渾渾淪淪一而不離也。天地設位易行乎其中﹐卽身心立而神行乎其中矣。天人初不間﹐人自以爲小何也﹖蓋由不知其原也﹐推其本原人之未生之先﹐抱養於太初﹐純純全全未嘗須夷離也。人之旣生﹐炁變有形﹐形生炁聚﹐神發知矣。本元靈覺之眞﹐卽無極之眞也。五炁感動眞機妙應﹐發於外也。精感於耳謂之聽也﹐地六成水也。神感於口謂之言﹐天七成火也。魂感於目謂之視﹐地八成木也。魄感鼻謂之嗅﹐天九成金也。意感於身謂之動﹐地十成土也。眞機一發邪正分﹐萬事自此出矣﹐若復有人收拾身心﹐消遣情識聚五攢三﹐抱元守一﹐收視返聽緘炁調息﹐外境勿令入﹐內境勿令出﹐一炁歸虛潛神入寂﹐又豈有善惡之分也﹖至於抱二五之精﹐含太和之液﹐復無極之眞﹐造虛無之域﹐是謂返本還元﹐歸根復命。玉蟾曰﹕父母未生以前﹐盡有無窮活路﹐身心不動之後﹐復有無極眞機。其斯之謂歟﹗

聖人定之中正仁義

聖人鉤深致遠﹐動必循理﹐理之在乎天下莫能與之較﹐故進修徳業必先窮理﹐窮理之要必先以中正仁義爲本﹐故聖人定之以中正仁義﹐立極設教也。中正者﹐人性也﹐仁義者﹐天性之發也。貫天充地﹐斡運樞機。寂然不動體物無違﹐曰中﹔坦平驀直﹐柔順大方﹐安常主靜﹐應物無疆﹐曰正﹔克己復禮﹐普濟搏施﹐成全委曲﹐接物無私﹐曰仁﹔出處語默﹐感應隨順﹐利己利人﹐與物無兢﹐曰義﹔中也者﹐天下之大本也﹔正也者﹐天下之至常也﹔仁也者﹐天下之大公也﹔義也者﹐天下之至和也。文言曰﹕利者﹐義之和也。又曰﹕利物足以和義。是知仁義﹐進修徳業之要也﹔中正者﹐窮理盡性之要也。中正仁義包羅天地﹐揆之敍萬類。以之修身﹐則身修﹔以之治國﹐則國治。周旋四海﹐經緯天地﹐巨細纖洪無不具備﹐修進君子誠能三反晝夜﹐用志不分﹐吾見其成道也易矣。

而主於靜立人極焉

所謂靜者﹐非不動﹐若以不動爲靜﹐土石皆可聖也。通書云﹕動無靜﹐物也。是謂動中之靜眞靜也。立冬後閉塞而成冬﹐謂靜也。日月星辰運行而不息﹐謂之不動可乎﹖冬至日閉關示民﹐以靜待動也。是動中有靜﹐靜中有動﹐變化之機也。靜極而動天心可見矣。子曰﹕復其見天地之心乎。是知萬物之本莫貴乎靜﹐靜而又靜﹐神得其正理。所以窮性﹐所以盡以至於命﹐超凡越聖。老子所謂淸淨爲天下正。大學云﹕定而後靜。人生以靜者﹐天性也﹐若復有人以靜立基﹐向平常踐履處攝動心﹐除妄情﹐息正炁﹐養元精﹐自然於寂然不動中﹐感通於萬物也。恁麼則靜亦靜﹐動亦靜。動而應物其體常靜﹐是謂眞靜。眞靜久久則明妙﹐明妙而後瑩徹﹐瑩徹而後靈通﹐瑩徹靈通十方無礙﹐是謂至淸靜也。心淸淨則身淸淨定矣﹐一身淸淨則多身淸淨﹐多身淸淨則山河大地一切淸淨﹐一切淸淨則天下將自正。經云﹕人能常淸淨﹐天地悉皆歸。此之謂也。古聖人云﹕而主於靜立人極焉﹐此聖人教人之功也﹐非觀復知化者﹐孰能及此﹖

故聖人與天地合其徳﹐日月合其明﹐四時合其序﹐鬼神合其吉凶。

聖人之於天下﹐猶天之於萬物也。故與天地齊徳﹐日月齊明﹐四時合序﹐造化合機也。聖人體陰陽之運﹐達事物之理。先天地﹐君子法則聖人奉順天時﹐後天也﹐先天者天理自然﹐不我違也。後天者﹐我弗敢違乎天也﹐文言曰﹕先天而天弗違﹐後天而奉天時。天且弗違況於人乎﹖況於鬼神乎﹖

君子修之吉﹐小人悖之凶

君子奉順天時﹐正心誠意而修之﹐故常吉。小人背理違義﹐肆情逐妄而悖之﹐故常凶。修之之要貴在順時﹐順時之要莫若靜﹐靜則無不克﹐無不克則莫知其極﹐莫知其極可以合聖﹐合聖而後知先天之道﹐至是復矣。廣成子云﹕無視無聽﹐抱神而靜﹐靜將自正﹐必靜必淸﹐無勞汝形﹐無搖汝精﹐汝神守形﹐形乃長生。是知靜者﹐入聖之基也。聖哉周夫子一言以蔽之﹐主於靜﹐其爲萬世人天之師歟。

故曰﹕立天之道曰陰與陽﹐立地之道曰柔與剛﹐立人之道曰仁與義。

立天之道曰陰與陽﹐天之乾坤也﹔立地之道曰柔與剛﹐地之乾坤也﹔立人之道曰仁與義﹐人之乾坤也﹐是謂三才肇形﹐各具一天地也﹐各具一太極也﹐各有變化也。推原其始則本同一太極也﹐反窮諸己三才之道一身備矣。立天之道曰陰與陽﹐心之神炁也﹔立地之道曰柔與剛﹐身之精魄也﹔立人之道曰仁與義﹐意之情性也﹐身心意定﹐三花聚而聖功成矣。

原始返終故知生死之說

原其始﹐則萬物同出於一太極也﹔反其終﹐則萬物復歸於一太極也。反窮諸己﹐元炁乃身之始也﹔原乎元炁﹐先天而生後天而存﹐周流六虛﹔彌滿八極﹔徹地通天﹔透金貫石﹐三才由之而立位﹐聖人體之而歸根復命。返性之初﹐恍惚之中﹐千和萬合自然成眞﹐一切有形得之則生﹐失之則亡﹐捲之則藏於一毫端上﹐放之充塞太虛之表﹐包括萬有至大難量﹐原其所自先乎覆載﹐混然成眞﹐身之元也。由其始物彊名曰元炁﹐故身。此身因炁而有形﹐形變而有生﹐生變而有死﹐生者炁之聚﹐萬物出於機者也﹐死者﹐炁之散﹐萬物入於機者也﹐出生入死一聚一散﹐卽太極動靜之機也。動必終於靜。出必終於反﹐生必終於死﹐故原始返終﹐故知生死之說也。惟神莫測其始﹐莫知其終﹐歷千萬世而不變不易﹐無古無今﹐不生不滅﹐由其不變故能運化生成﹐無休無息也。神也者﹐聖而不可知之者也。達是理者﹐靜坐而養神﹐安寢以養炁﹐冥情於寂﹐潛心於極﹐長生久視之道得矣。

大哉易也﹐斯其至矣。

易之在天下無時不變﹐無時不化。生生化化而無窮者﹐易之妙也。神無方﹐易無體﹐通天下之變者﹐易也。盡天下之變者﹐神也。易系云﹕易有太極是生兩儀﹐兩儀生四象﹐四象生八卦﹐八卦定吉凶﹐吉凶生大業。太極者﹐變化之始也。兩儀者﹐太極之變也﹐四象者﹐兩儀之變也。八卦者﹐四象之變也。吉凶者﹐八卦之變也。六十四卦萬事萬理﹐一切有情皆八卦之變。始終不變者﹐易也。由其不變﹐故變易無窮也。原其始也﹐一炁生萬有。反是終也﹐萬有歸一無。始終不變者﹐神也。由其不變﹐故能運化不息也。散一無於萬有者﹐神也﹐會萬有歸一無者﹐亦神也。神也﹐易也﹐至矣大矣。

淸庵瑩蟾子語錄

序

作家話靶﹐打頭相遇﹐便把自家屋裏話拈出﹐此豈非道中之作家者乎。予自幼業儒﹐壯愛談空﹐𨿽愚賤者﹐有能道酸鹹气話。亦不以儒自髙﹐必屈己下問﹐但未能遇作家爾。一日歸茅山舊隱﹐淸庵瑩蟾子李君來訪﹐座未溫﹐發數語﹐字字無煙火气﹐繼而講羲皇未畫以前易﹐透祖師過﹐不切底闡﹐把三教紙上語﹐掃得赤灑灑﹐將我輩瞎漠眼﹐點出圓陀陀。淸气襲人﹐和光滿座﹐恍不知移蟾窟於予身中耶﹐抑予潛身入蟾窟中耶。是夜﹐驚喜萬倍﹐整心慮﹐焚心香﹐拜於牀下曰「眞我師也﹐眞作家也。」師不我棄﹐願加警誨。是後從師日久﹐問答頗多﹐集成一編﹐時爲展敬﹐直待向淸庵座下﹐踢翻玄妙寨﹐粉碎太虛空﹐方爲了事。漠於斯時也﹐若有个出來問淸庵老曰﹕到這里要這骨董做甚﹖必則曰「便是我打頭遇作家底話靶。」時至元戊子夏季大雨時行日﹐茅山道士嘿庵廣蟾子﹐稽首謹書。

淸庵子問答語錄卷之一

門弟子嘿庵柴元卓編

大顚心經注云﹕有僧問岑和尙﹕二鼠侵藤如何淘汰﹖岑曰﹕今時人須是隱身去。敢問何謂隱身﹖師曰﹕何須待零落﹐然後始知空。須是只今件件不著﹐事事不染﹐我不見一切物﹐則一切物亦不見我﹐是謂隱身也。問曰﹕欲言言不及﹐山東河北好商量﹐此意如何﹖師曰﹕此事若以言說﹐說不能盡﹐末後一句至廣至大﹐都包盡了﹐更有何說﹖只這言不及已自說了。問曰﹕要識此經麼﹖曰﹕西瞿耶﹐尼北郁單越﹐何故偏指此二句﹖師曰﹕我不如是道﹐若有人問我如何是此經﹐我只向他道東西十萬﹐南北八千。問曰﹕是大神咒﹐是大明咒﹐是無上咒﹐是無等等咒﹐此四句三教書中比得什麼﹖師曰﹕比得道書妙中之妙﹐玄之又玄﹐無上可上﹐不然而然。又比得儒書中眞觀眞明﹐眞勝一﹐𨿽然最上一著又在言句之外。

問曰﹕罔明菩薩初地出家﹐如何出得女子定﹖文殊菩薩是七佛之師﹐如何出不得﹖師曰臭庵云﹕犬迎曾宿客﹐鴉護落巢兒﹐說得好﹐分曉休﹐更疑惑。

師問予曰﹕因出不得女子定﹐文殊召罔明參不二法門﹐文殊云不得動﹐動著三十棒子﹐作麼會﹖予方擬議間﹐因定庵動身偶觸其機﹐遂舉似師然之。

師曰﹕井底泥蛇舞﹐拓枝窗間明﹐月照梅梨﹐作麼生會﹖予擬議良久曰﹕吹出竅中一曲﹐爍破眼裏空花。師曰﹕不是。予又曰﹕腦蓋撞開惟有我﹐眼睛突出更無他﹐師曰﹕較些子。

問曰﹕昔兩僧捲簾公案﹐其間一得一失﹐謂何﹖師曰﹕仁者見之謂之仁﹐智者見之謂之智。

問曰﹕僧問夾山如何是法身﹖山云﹕法身無相。僧云﹕如何是法眼﹖山云﹕法眼無暇。道吾聞之不許後參﹐船子回來再舉此話﹐亦依前答道﹐吾云今番有師子﹐敢問吾師一般問﹐一般答﹐如何不許前﹐卻許後﹖師曰﹕雲月是同﹐溪山各異。師曰﹕問洞山有寶鏡三昧﹐五位顯訣﹐云正中偏﹐偏中正﹐正中來﹐偏中至﹐兼中到﹐五事如何﹖參答曰﹕正不得中﹐莫見其偏﹐偏不得中﹐莫顯其正﹐正者來歸中﹐偏者亦至中﹐偏正合一皆中﹐則兼到矣﹐到此偏正兩忘﹐惟中獨存是也。師曰﹕欠些子﹐若於動靜中會意﹐始得。一日師與四人同坐﹐次師曰﹕川老云﹕是心非心﹐不是心。如何說﹖眾答皆不當﹗答曰﹕是心也不是﹐非心也不是。師曰﹕如何卽是﹖予一喝。師曰﹕牢收取。師曰﹕如何是道﹖予拍臺下﹐又曰﹕如何是道中人﹖予又拍一下。師曰﹕欠些个。予隨聲一喝。師曰﹕早遲八刻。

問曰﹕三十幅共一轂如何說﹖師曰﹕幅與轂只是器之體﹐幅來輳轂方成車之用﹐比得三十日共一月以成明之用﹐又比得萬法歸空以成性之用﹐皆同也。

問曰﹕生之徒﹐十有三。死之徒﹐十有三。此說譬之者多﹐請師爲我正之。師曰﹕生之徒﹐水火旣濟也。死之徒﹐水火相違也。水成數六﹐火成數七﹐六與七合十三數﹐古人道七六十三兮﹐月宮春色者是也。或謂七情六欲﹐合十三者稍通﹐或以八卦五行言之者﹐非也。豈不聞下經有云﹕堅彊死之徒﹐柔弱生之徒乎﹖堅彊爲忿﹐欲使也。柔弱謂懲忿﹐窒欲也。忿欲起則上炎下濕。水火違也。忿欲絕則陽降陰升﹐水火濟也。復何疑哉﹖

問曰﹕天地之間其猶橐龠乎﹐虛而不屈﹐動而愈出。其橐龠可以建天地造化之妙歟﹖願師明以告之。師曰﹕橐是沒底囊﹐龠是三孔笛。總謂之鼓韋囊﹐此諭天地至虛﹐無窮妙義悉具其中﹐又諭人之虛靈不昧也。不屈言其舒﹐徐通暢之義也。動而愈出﹐應變無窮也。

問曰﹕朝屯暮蒙﹐如何說﹖師曰﹕乾坤坎離爲匡廓﹐六十卦運化於其中﹐始於屯蒙﹐終於旣未﹐以爲火符之則﹐丹書以乾坤爲鼎器﹐坎離爲藥物。諸卦爲化機者是也。六十卦共三百六十爻象﹐一年三百六十日之數﹐自冬至後起屯蒙﹐大雪盡日是旣未也﹐以一月言之﹐初一日起屯蒙﹐月晦日是旣未﹐以一日言之﹐子時起屯蒙﹐亥時是旣未﹐若以工夫言之﹐頃刻之工夫﹐奪一年之節候。自起手便是屯蒙﹐收拾便是旣未﹐所謂朝屯暮蒙﹐只此總名也。達是理者﹐一剎那間周天數足﹐諸卦悉在其中矣。祖師謂無卦內定乾坤者﹐是也。

問曰﹕寶瓶裏面養金鵝﹐如何說﹖師曰﹕以無爲言之是兩則公案﹔以有爲言之是一段工夫。且先以無爲向公道﹐僧問趙州﹕「狗子有佛性也無﹖」州云﹕有。僧曰﹕爲甚有﹖州云﹕無。僧云﹕爲甚無﹖州云﹕爲伊了無。又古徳云﹕瓶中鵝子成鵝了﹐如何出得瓶去﹖此兩則公案今人多有過不得底﹐如有人下得一轉語﹐參學事畢。又以有爲言之﹐狗者﹐無中有也。陰中陽也。又狗乃司寇帳中﹐狗者﹐防內盜也。寶瓶裏面養金鵝﹐水中金也。鑪中丹也。養金鵝﹐則是養聖胎也。聖胎成﹐如瓶中鵝子也。瓶破鵝出﹐世俗之常理也。鵝出而瓶不破﹐此脫胎之妙也。故祖師云﹕錦帳之中藏玉狗﹐寶瓶裏面養金鵝﹐其金丹之妙歟﹗

問曰﹕休妻謾遣陰陽隔﹐其說如何﹖師曰﹕紫陽云未得眞鉛莫隱山﹐此一句頗同。今時學道底人﹐被謬師所惑﹐傳得个工法﹐便道他得道了也。休妻棄子﹐入山隱遁﹐及至行功無驗﹐便生退悔。或還俗歸家者﹐或再娶妻者﹐如此之人極多。又有下愚無學之人﹐不達聖人之理﹐卻言休妻不是道﹐反指婦人爲鼎器﹐或謂婦人身中有藥﹐或指產門爲生身處﹐此大亂之道也。殊不知祖師當來指示世人﹐若不能絕欲﹐徒而休妻。又見學者﹐錯會其意﹐故復云﹕自然有鼎烹龍虎﹐何必擔家戀子妻﹖今之無學只著在前句上﹐全不思後句﹐眞罪人也﹗

問曰﹕我師嘗謂﹐修丹者不可著在年月日時上﹐如何卻又道采藥須知昏曉﹖師曰﹕此卽與屯蒙同一意也。其用處稍異﹐立春立秋乃年中昏曉﹐上下兩弦月中昏曉﹐寅申二時日中昏曉﹐陰陽交會之時乃身中昏曉也﹐通乎晝夜之道﹐則知陰陽推蕩之理﹐推幽明之故﹐則知死生之說。佛仙聖之人﹐大要盡在是矣。

問曰﹕視之不見名曰希﹐聽之不聞名曰夷﹐搏之不得名曰微。與視不見我﹐聽不得聞﹐離種種邊﹐名爲妙道﹐是同是異﹖師曰﹕大槪相似﹐其理實不同﹐前是體﹐後是用。中庸曰﹕戒愼乎其所不睹﹐恐懼乎其所不聞﹐莫見乎隱﹐莫顯乎微。故君子常愼其獨。卽視不見我處﹐聽不得聞處﹐離得種種邊﹐方謂之妙道也。若謂視之不可見﹐聽之不可聞﹐搏之不可得﹐曰希﹐曰夷﹐曰微。又有甚種種邊可離也﹖印愚樂問曰﹕一年十二月﹐有个子月﹐一日十二時﹐有个子時。不知人身中子時在甚麼處﹖師曰﹕致虛極守靜篤﹐萬物並作吾以觀其復。其斯之謂歟﹖答曰﹕癸生之時。時動必潰﹐此說如何﹖師曰﹕然。印又問曰﹕元始懸一寶珠﹐去地五丈﹐師曰﹕相公如何說﹖印曰﹕五者﹐陽數也。師曰﹕非也﹐去地五丈﹐則是離五濁辱也。在虛玄之中﹐則是潛神入妙也。答曰﹕五濁之上卽玄牝之門歟﹖師曰﹕𨿽然不下實工夫不曾親見得﹐徒說得有此象﹐又濟得个甚麼事﹖

問曰﹕天地不仁﹐以萬物爲芻狗﹐聖人不仁以百姓爲芻狗﹐何譬之至賤也﹖師曰﹕天地聖人不以仁爲仁﹐故視萬物百姓至微而譬之﹐自生自殺也。𨿽自生自殺﹐實歸根復命也。易系云﹕顯諸仁﹐藏諸用﹐鼓萬物不與聖人同憂﹐卽天地不仁以萬物爲芻狗之義也。乾以美利利天下﹐不言所利﹐大矣哉﹗卽聖人不仁以百姓爲芻狗也。

問曰﹕嬰兒之未孩﹐孟子云﹕大人者﹐不失其赤子之心。是同否﹖師曰﹕同此言﹐其大朴未散﹐其復不遠也。

問曰﹕老子云﹕道之爲物﹐惟恍惟惚﹐恍兮惚﹐其中有物﹐惚兮恍﹐其中有象﹐竅兮冥﹐其中有精﹐其精甚眞﹐其中有信﹐如何三者之中獨言其精甚眞﹐其中有信耶﹖師曰﹕聖人言有物混成﹐先天地生。則這先天地生便是道之顯象也。象因天地而顯﹐天地因有物而混成﹐物應二五之精妙合而凝﹐所以二五之精﹐道之體也﹐象與物﹐道之用也。

問曰﹕戒愼乎其所不睹﹐一節以視不見我﹐四句譬諭得甚切﹐若只以儒家話﹐引諭得切更好﹐願師著一語。師曰﹕前兩句如在無人之境﹐而常存乎誠也。後兩句如與人對面﹐常防其有不測之意也。且如上天之載﹐無聲無臭﹐誠之不可掩﹐非見隱顯微之密乎﹖上天之載﹐𨿽無聲無臭之可聞知﹐然天理昭昭﹐誠不可掩也。

問曰﹕憂悔吝者﹐存乎介。如何說﹖師曰﹕介謂我心匪石不可轉也﹐凡舉心動念處﹐先存乎介﹐介然大定﹐則毫毛之動悉皆先兆﹐奚悔吝之有﹖只要先覺爲上。

問曰﹕先甲三日後甲三日﹐與先庚三日後庚三日﹐同否﹖師曰﹕不同﹐蠱者﹐亂也。覺之於未然﹐不至於亂﹐覺之於已然而後治之亂﹐亦可救也。不覺﹐亂之甚也。甲者﹐首也。覺於三日之先謂之先甲﹐覺之於三日之後﹐謂之後甲﹐後於三日之遠﹐非覺也。先庚後庚在巽﹐九五巽爲風﹐天之命令也。令有攺更則民不信已。日乃孚﹐若於未更前三日先告誡利害﹐然後有所革變﹐則民從而信之也。又於己更三日之後﹐復告誡﹐使其樂然爲善也﹐甲至戊爲中庚﹐過中也﹐過中則變﹐故曰庚。所謂庚者﹐更革之義也。

師曰﹕非道不可言卽道﹐如何說﹖速道速道﹖予舉似師然之。師曰﹕不可道﹐不可名。公作何說﹖答曰﹕說則說矣﹐恐所以見淺近﹐願師言之。師曰﹕從自然出者﹐不可道之道﹐本無名喚﹐是不可名之名。從道中出者﹐是道之道﹐才可名道是可名之名﹐不可道不可名﹐是天地之始﹐可道可名是萬物之母﹐欲見其始常無欲以觀其妙﹐欲見其母﹐常有欲以觀其繳﹐妙﹐玄妙﹐始於無始也。繳﹐邊。繳見於可見者也﹐此兩者同出而異名﹐同謂之玄也。

師曰﹕吾昔日侍坐於適庵師之前﹐師令我對一對句﹐曰﹕精關神關與气關﹐三關一輳﹐吾對曰﹕天籟地籟與人籟﹐萬籟俱嗚。師攺嗚字作澄字。公對个甚麼﹖答曰﹕文火武火加慧火﹐總火全功。師又曰﹕吾有一對﹐以先覺而覺後覺對个甚﹖答曰﹕由外觀而觀內觀。師曰﹕攺由字作反字更好。

冬至夜﹐師曰﹕一陽來復﹐先王以至日閉關對个甚麼﹖對曰﹕六畫備坤君子﹐故及時修業。師然之。一日師對眾云﹕先聖易心卽是後人心易。各請一對。答曰﹕吾身神炁本是元始炁。神詹宰云﹕太初眞性豈非今日性。眞師曰﹕吾自有一對﹐諸人諦聽。師曰﹕小生經藏元同老子藏經。諸人莫能及。師曰﹕肺屬金﹐金本沈也。爲甚卻浮﹖肝屬木﹐木本浮也﹐爲甚卻沈﹖諸人皆無答。師曰﹕肺因受炁而有乙木在內﹐故浮。肝因受炁而有庚金在內﹐故沈。以卦言之兌爲金﹐金性本沈﹐因金生北一之﹐水爲坎﹐坎中眞火上炎﹐故浮。震爲木﹐木性本浮﹐震下實﹐因木生南二之火爲離﹐離中眞水下降﹐故沈﹐以藥物言之﹐鉛屬金本沈﹐見火卽升﹐故浮。汞屬木本浮﹐見水則墜﹐故沈。以法象言之﹐月屬坎本沈﹐進火故浮﹐日屬離本浮﹐退符故沈。古人云﹕潭底日紅陰怪滅。因水而沈也。山頭月白藥苗新。因炁而浮也﹐總而言之﹐金空卽浮。木實卽沈﹐此之謂也。

師曰﹕主中主﹐賓中賓﹐賓中主﹐主中賓﹐諸人作麼會﹖眾皆不解此機﹐詹宰曰﹕身外身是主中主﹐夢中夢則賓中賓﹐情中性是賓中主﹐性中情是主中賓。師曰﹕較些子。答曰﹕我惟有我﹐他又去說他﹐他來使我﹐我又役他﹐卽此意也。師曰﹕未徹在。答曰﹕又心外無心主中主﹐念中起念賓中賓﹐未動先覺賓中主﹐動後方覺主中賓。師曰﹕不若以動靜言之最親切。靜中極靜主中主。動而又動賓中賓﹐動中守定賓中主﹐靜中散亂主中賓。

師曰﹕乾有四徳﹐坤有幾徳﹖答曰﹕坤亦有四徳。師曰﹕未盡善﹐夫坤元亨利貞與乾同﹐貞之一字不同﹐順承而後方貞。故曰牝馬之貞也。牝馬柔順﹐健行之謂也。師曰﹕屯有幾徳﹖答曰﹕元亨利貞與乾同﹐其辭其徳則不同也。師曰﹕何謂不同﹖吾思之未及﹖對師曰﹕若同徳則非屯﹐難也。所謂元亨者﹐元大亨通之義也。利貞者﹐利在正固也﹐苟非正固則不足以免﹐屯難矣﹐何亨之有﹖若能固守元有之亨﹐則能濟屯﹐難而已。

師曰﹕西南得朋﹐東北喪朋﹐何謂也﹖吾思之未及﹗答師笑曰﹕公未知之。蓋陰類又得陰朋﹐陰炁愈盛則愈迷亂矣﹐故曰失常。至東北之陽位又喪其陰朋﹐是以安貞﹐吉也。陰旣從陽有生成之理﹐故曰得常﹐修眞之士﹐情念一動是陰也﹐若縱意隨之﹐是陰得朋也。亦謂之失常﹐苟以剛志斷之﹐念從何起﹖情絕則喪其朋也。亦謂之得常﹐非天下之至明﹐其孰能與於此﹖

師曰﹕謙六爻皆吉﹐何也﹖答曰﹕由其謙下之致也。師曰﹕然﹐諸爻皆言謙﹐第五爻不言謙何也﹖蓋五爲君不過於謙﹐則不失其權也。故有利用侵伐﹐無不利之說也。所以修眞之士須要剛柔兼濟﹐不可過柔也﹐師曰﹕先天而天弗違﹐後天而奉天時﹐何也﹖答曰﹕未生以前爲先天﹐故無所違也。旣生以後爲後天﹐故有所奉。師曰﹕只當以先覺諭先天﹐出乎自然。後覺諭後天﹐出乎不得已﹐出乎自然。天理弗違﹐出乎不得已﹐我不敢違乎天﹐故曰奉天時也。

師曰﹕喜怒哀樂未發謂之中﹐發而皆中節﹐謂之和﹐我試問公輩﹐欲發未發作麼生會﹖良久應之師曰﹕是已發也。予默然。師曰﹕是未發也。再一答師許之曰﹕畱取自受用﹐恐瞎卻後人眼。自悟者始得用也。

淸庵子問答語錄卷之二

門弟子定庵趙道可編

道徳心要

淸庵授道徳會﹐元於道可﹐時諸門人同沾法乳﹐得言外經旨。今將諸子參傳語集成一篇﹐與同志之士相與開發﹐以其心領意會﹐故曰心要。

師曰﹕這个道字不屬有句﹐不屬無句﹐不屬有象﹐不屬無象﹐諸人作麼會﹖定庵曰﹕咄。嘿庵﹕喝。師曰﹕這个徳字不屬修﹐不修如何卽是﹖嘿庵曰﹕爲無爲。定庵舉似。師曰﹕諸法眷離卻語言三昧﹐把出自己經來﹐嘿庵書空﹐誠庵拳。師曰﹕第一章

末後句云﹐玄之又玄﹐眾妙之門。切謂三十六部尊經皆從此經出﹐且道此經從甚處出﹖離卻父母所生口﹐道一句來。嘿庵作開經勢﹐定庵喝。

師曰﹕第二章

云有無相生﹐且道不著有無一句﹐又作麼生﹖若道得入地獄似箭﹐道不得入地獄似箭﹐眾舉似皆末端的﹐誠庵問曰﹕如何卽是﹖師曰﹕如是如是。

師曰﹕第三章

結句云﹐爲無爲則無不治﹐旣是無爲﹐如何說个爲字﹖在上若有爲﹐卻如何說个無爲在下﹖定庵曰﹕體用兼資﹐惟庵曰﹕卽此用離此用。

師曰﹕第四章

象帝之先一句﹐以口說﹐爛卻舌根﹔以眼視﹐突出眼睛﹐含光嘿嘿﹐正好喫棒。諸俗髏椿幔坷羆嗾偎疲︹執蛟蠶唷／FONT﹥

師曰﹕第五章

天地之間其猶橐龠乎﹐師頌曰﹕無底。謂之橐﹐三孔謂之龠﹐中間一竅子﹐無人摸得著﹐爲君吹出無聲樂﹐且道如何是一竅﹖嘿庵曰﹕照顧鼻孔。寶庵曰﹕吽。且道如何是無聲樂﹖師代云﹕碧落空歌。

師曰﹕第六章

玄牝之門﹐師曰﹕出息不涉萬緣﹐入息不居陰界﹐不出不入作麼會﹖嘿庵曰﹕寂然不動﹐師曰﹕萬籟俱澄。

師曰﹕第七章

非以其無私耶﹐故能成其私。是謂修行人只爲自己﹐屬於私﹐普度一切屬情﹐不屬私情一句作麼道﹖定庵曰﹕先人後己。

師曰﹕第八章

上善若水。師曰﹕放下這點子。黃河幾度淸﹐且道這點子放在甚處﹖定庵﹑嘿庵一般舉似。

師曰﹕第九章

功成名遂身退﹐天之道。且道退向甚處去﹖定庵曰﹕虛空一喝無蹤迹。嘿庵曰﹕無處去﹐師曰﹕都未是。或曰﹕如何是﹖師曰﹕兩腳橐弛藏北斗。

師曰﹕第十章

載營魄﹐師曰﹕魄好馳騁好運動﹐好剛勇。以何法度治之﹖有心治則屬情﹐無心又治不得﹐作麼治﹖嘿庵彈指一下。

師曰﹕第十一章

三十輻共一轂﹐當其無﹐有車之用。且道輻不輳轂時﹐車在甚處﹖嘿庵曰﹕轉轆轤。定庵推車勢。

師曰﹕第十二章

﹐五色令人目盲。師曰﹕離色離相﹐瞎卻眼睛。諸人作麼會﹖嘿庵曰﹕見如不見。

師曰﹕第十三章

貴大患若身﹐師曰﹕有身則有患﹐無身何以見道﹖畢竟如何卽是﹖定庵曰﹕放下著。嘿庵曰﹕養其無象。

師曰﹕第十四章

視之不見。師曰﹕無縫罐﹐諸人作麼會﹖實庵曰﹕渾如雞子﹐師曰﹕未是﹐或曰﹕師如何道﹖師曰﹕對面不相識。

師曰﹕第十五章

微妙玄通﹐深不可測﹐師曰﹕水將杖探﹐人將語探﹐道將甚麼探﹖定庵﹑嘿庵皆舉拳﹐師曰﹕一狀領過。

師曰﹕第十六章

致虛極守靜篤﹐萬物並作吾以觀其復﹐切謂復見天心﹐且道天心在甚處﹖又曰﹕不可動﹐動著三十棒。定庵奪棒。

師曰第十七章

太上下之有知﹐師曰﹕不屬有相﹐不屬無相﹐要見自己太上。諸子無對﹐師曰﹕只今見在說法。

師曰﹕第十八章

智慧出有大僞﹐師曰﹕聰明迷大本﹐智慧喪天眞﹐諸人作麼會﹖止庵曰﹕無爲。損庵曰﹕智不如愚。

師曰﹕第十九章

絕聖棄智﹐諸人作麼會﹖定庵曰﹕忘其所自。

師曰﹕第二十章

絕學無憂﹐師曰﹕諸人喚甚麼做絕學﹖嘿庵曰﹕系風捕影。師曰﹕學不學覆眾人之所過。

師曰﹕第二十一章

﹐師曰﹕有物有象有情﹐果有乎﹖若謂有來且參學眼﹐若謂無來去參學眼。畢竟作麼道﹖嘿庵曰﹕有無俱不涉﹐惟有一眞實相。損庵打圓相。

師曰﹕第二十二章

﹐曲則全﹐枉則直。師曰﹕木不材者壽﹐雁不材者烹﹐如何卽是﹖諸人皆不答。師曰﹕材不材各順時。

師曰﹕第二十三章

﹐希言自然﹐師曰﹕嘿嘿無言落第二機﹐如何是第一機﹖諸人答皆不中節﹐師曰﹕開口不在舌上。

師曰﹕第二十四章

﹐企者不立﹐跨者不行﹐諸人作麼會﹖定庵曰﹕舉步不在腳跟上。

師曰﹕第二十五章

有物混成﹐師曰﹕有个甚物﹖定庵舉似﹐又曰﹕域中有四大﹐還更有大底麼﹖嘿庵喝。

師曰﹕第二十六章

輕則失根﹐躁則失君﹐師曰﹕不輕不躁又作麼生﹖定庵曰﹕道泰時淸。嘿庵曰﹕成性存存。

師曰﹕第二十七章

﹐善行無轍迹﹐諸人會麼﹖嘿庵曰﹕大力量人擡腳不起。

師曰﹕第二十八章

﹐師曰﹕守黑﹑守雌﹑守辱﹐是用也﹐無極﹑太朴﹑嬰兒是體也。朴散爲器﹐諸人作麼會﹖定庵曰﹕生生化化。

師曰﹕第二十九章

將欲取天下爲之者﹐吾見其不得已﹐師曰﹕予謂錯﹐且過在甚處﹖定庵曰﹕在爲處。

師曰﹕第三十章

以道佐人主者﹐不以兵彊天下﹐師曰﹕設有寇至作麼敵﹖嘿庵曰﹕以徳化之。師曰﹕不若以慈衛之。

師曰﹕第三十一章

佳兵不祥之器﹐師曰﹕不用兵無以禦敵﹐用兵則非道﹐作麼是﹖定庵曰﹕逆行順化。

師曰﹕第三十二章

道常無爲﹐朴𨿽小﹐天下不敢臣。師曰﹕朴𨿽小一句作麼會﹖定庵曰﹕芥納須彌。嘿庵曰﹕卑而不可逾。

師曰﹕第三十三章

死而不亡者壽﹐師曰﹕不亡底是甚麼﹖嘿庵曰﹕無中有。密庵曰﹕虛靈不昧。

師曰﹕第三十四章

聖人不自大﹐故能成其大﹐師曰﹕如何是不自大﹖嘿庵曰﹕勃勃從珠口入﹐師曰﹕上善若水。

師曰﹕第三十五章

執大象﹐師曰﹕若云有象便不大﹐若云無象如何執﹖嘿庵曰﹕黍珠中世界﹐師曰﹕似不肖﹐故大。

師曰﹕第三十六章

﹐將欲歙之﹐必固張之﹐師曰﹕睫上眉毛早錯過﹐且道錯向甚處去﹖定庵曰﹕當處。嘿庵曰﹕鷂過新羅﹐實庵曰﹕不得亂走。師曰﹕一狀領過。

師曰﹕第三十七章

﹐道常無爲而無不爲。師曰﹕予頌云有作皆爲幻﹐無爲又落空﹐兩途俱不涉﹐請頌一句。嘿庵曰﹕對面不相逢。止庵﹕一定守其中。密庵曰﹕自有大神通﹐師曰﹕當處闡宗風。

師曰﹕第三十八章

﹐上徳不徳是以有徳﹐師曰﹕喚甚麼做徳﹖嘿庵曰﹕不自有其有﹐師曰﹕不自矜。

師曰﹕第三十九章

﹐昔之得一者﹐天得一以淸。師曰﹕且道得一安在甚處﹖嘿庵曰﹕安在無爲處﹐師曰﹕無用處更好。

師曰﹕第四十章

﹐末後一句云﹐天下萬物生於有﹐有生於無。師曰﹕無有之外更有甚麼﹖嘿庵曰﹕有這个﹐舉似。

師曰﹕第四十一章

﹐下士聞道大笑之﹐師曰笑个甚麼﹖嘿庵舉云﹐笑這个。密庵曰﹕笑个無爲。

師曰﹕第四十二章

﹐或損之而益﹐或益之而損﹐師曰﹕不損不益時如何﹖嘿庵曰﹕無欠無餘。師曰﹕剔渾淪。

師曰﹕第四十三章

﹐天下之至柔﹐馳騁天下之至剛﹐師曰﹕觸來勿與兢﹐事過心淸涼。如何是淸涼境﹖嘿庵曰﹕無熱惱。師曰﹕無無明。

師曰﹕第四十四章

﹐名與身孰親﹐財與貨孰多。川老云﹕若能運出家中寶﹐啼鳥山花一樣新﹐如何是家中寶﹖嘿庵曰﹕哩哩羅。定庵喝。師曰﹕一日慈。

師曰﹕第四十五章

﹐師曰﹕上章知足不辱﹐知止不殆﹐謂常足也。此章云大成若缺﹐大盈若沖﹐不足也。足底是﹖不足底是﹖損庵﹑止庵曰﹕滿招損﹐謙受益。師曰﹕徳有餘而爲不足者壽﹐財有餘而爲不足者鄙﹐故云。

師曰﹕第四十六章

﹐罪莫大於可欲﹐師曰﹕不見可欲使心不亂。急走回來救得一半﹐且道那一半如何﹖定庵曰﹕不離當處。

師曰﹕第四十七章

末後句云不見而名﹐無爲而成。師曰﹕名个甚﹖成个甚﹖定庵﹑嘿庵皆曰﹕成徳名道。

師曰﹕第四十八章

﹐爲學日益﹐爲道日損。師曰﹕益人甚﹖損人甚﹖定庵曰﹕損己益人。嘿庵曰﹕損情益性。

師曰﹕第四十九章

。

師曰﹕第五十章

﹐生之徒十有三﹐死之徒十有三。師曰﹕涅盤心易曉﹐差別智難明﹐如何差別智﹖眾無答。師曰﹕仁者謂仁﹐智者智。師曰﹕如何涅盤心﹖眾無答﹐師曰﹕前無往古﹐後無只今。

師曰﹕第五十一章

﹐道生之徳畜之﹐師曰﹕生个甚﹖畜个甚﹖實庵曰﹕生之畜之只是這个。師曰﹕較些子。

師曰﹕第五十二章

﹐天下有始以爲天下母﹐首章云有名萬物之母﹐名喚甚麼﹖諸人答不中。誠庵問曰﹕喚做甚麼名﹖師喚﹕誠庵。誠庵應諾。師曰﹕安名了也。

師曰﹕第五十三章

﹐使我介然有所知﹐行於大道惟施是畏。師曰﹕畏个甚﹖嘿庵曰﹕畏天命。

師曰﹕第五十四章

﹐以國觀國﹐師曰﹕觀國非容易﹐觀身意更深﹐海枯終見底﹐人死不知心﹐還有知心底麼﹖諸人答不應機﹐誠庵問師﹕還有知心底麼﹖師應之曰﹕問者是誰﹖

師曰﹕第五十五章

﹐含徳之厚比於赤子。師曰﹕卽孟子謂大人者不失赤子之心意﹐且道赤子之心是已發﹖嘿庵曰﹕純一。定庵曰﹕寂然不動。師曰﹕未盡在﹐殊不知返者﹐道之用也。

師曰﹕第五十六章

﹐知者不言﹐言者不知。師曰﹕言底是﹖不言是﹖諸人答不切﹗師曰﹕父母所生口﹐終不爲君通。

師曰﹕第五十七章

﹐以正治國﹐以奇用兵﹐以無事取天下﹐師曰﹕取天下安得無事﹖無事何以取天下﹖眾無對。師曰﹕導之以徳。

師曰﹕第五十八章

﹐師曰﹕末後一句光而不耀作麼會﹖眾無語﹐師曰﹕被褐懷玉。

師曰﹕第五十九章

﹐治人事天莫若嗇。作麼會﹖止庵曰﹕儉。師曰﹕從儉。

師曰﹕第六十章

﹐以道蒞天下其鬼不神﹐如何說﹖嘿庵曰﹕無以施其能。定庵曰﹕邪不幹正。

師曰﹕第六十一章

﹐大國者下流。師曰﹕等閒伸出無爲手﹐不動干戈定太平。喚甚麼做無爲手﹖嘿庵曰﹕掀翻三教。誠庵曰﹕打破虛空。

師曰﹕第六十二章

﹐有罪以免耶。師曰﹕過在甚處﹖定庵曰﹕覓過了不可得。師擲經云﹕休翻疑。

師曰﹕第六十三章

﹐圖難於其易﹐師曰﹕說易非容易。言難未是難。个中奇特處請續一句。嘿庵云﹕元只在中間。實庵云﹕元不離玄關。師曰﹕北斗面南看。

師曰﹕第六十四章

﹐其安易持﹐師曰﹕諸人作麼會﹖嘿庵﹕防微杜漸。

師曰﹕第六十五章

﹐古之善爲道者﹐非以明民將以愚之﹐師曰﹕一切有爲法﹐三千六百門。從頭都堪破﹐總是弄精魂。惟予獨抱無名朴﹐無限羣魔倒赤幡﹐諸人會麼﹖定庵曰﹕認著一物卽不中。嘿庵擲經。

師曰﹕第六十六章

﹐江海所以能爲百谷王者﹐以其善下之。師曰﹕且道江海下百谷耶﹖百谷下江海耶﹖嘿庵曰﹕聚散皆歸一。定庵曰﹕上遜下順。師曰﹕下下下。

師曰﹕第六十七章

﹐捨其慈且勇﹐捨其儉且廣﹐捨其後且先﹐死矣。師曰﹕莫飲無明水﹐且道喚什麼做無明水﹖定庵曰﹕陸地平沈。嘿庵曰﹕無風浪起。

師曰第六十八章

﹐善爲士者不武﹐師曰﹕不文不武﹐無得無失﹐摸著鼻孔通身汗出﹐且道父母未生前﹐鼻孔在甚處﹖定庵曰﹕出息入息處。嘿庵曰﹕在闔辟處。實庵曰﹕只在眉毛下。

師曰﹕第六十九章

﹐用兵有言﹐吾不敢爲主而爲客﹐且道主客如何分﹖諸人無答﹗師曰﹕你是何人﹐我是誰﹖又曰﹕兩眼對兩眼。

師曰﹕第七十章

﹐吾道甚易知﹐甚易行﹐如何又道莫能知﹐莫能行﹖若向這里下得一轉語﹐參學事畢﹐其或未然﹐參。定庵曰﹕百姓日用而不知。嘿庵曰﹕只在目前人不識。師曰﹕只爲太分明。

師曰﹕第七十一章

﹐知不知上﹐不知知病。此病作麼治﹖嘿庵曰﹕寸心不昧。其諸子皆不得當。師曰﹕吾將鎭之以無名之朴﹐又曰﹕不然﹐則渾淪吞个熱鐵丸。又曰﹕下士須是喫服藥過﹐瀉去惡知識矣。

師曰﹕第七十二章

﹐民不畏威﹐則大威至。如何是大威﹖嘿庵曰﹕生死事大。師曰﹕無常迅速。

師曰﹕第七十三章

﹐勇於敢則殺﹐勇於不敢則活。師曰﹕如何是殺活機﹖眾無答。師曰﹕如王秉劍。

師曰﹕第七十四章

﹐代大匠斫希有不傷其手者﹐師曰﹕作麼會﹖定庵曰﹕不是當行家。

師曰﹕第七十五章

﹐末後句云﹐夫惟無以生爲者﹐是賢於貴生。師曰﹕諸人作麼會﹖定庵曰﹕以其無死。

師曰﹕第七十六章

﹐民之生也柔弱﹐其死也堅彊﹐作麼會﹖定庵曰﹕柔弱生之徒。

師曰﹕第七十七章

﹐天之道損有餘而補不足﹐人之道損不足以奉有餘﹐師曰﹕且道不損不益時如何﹖眾無對。師曰﹕也不剩兮﹐也不少﹐信手拈來便恰好。

師曰﹕第七十八章

﹐受國之不祥﹐能爲天下王。師曰﹕作麼會﹖諸人無答。師曰﹕無忌諱。

師曰﹕第七十九章

﹐和大怨必有餘怨﹐安可以爲善﹐如何說﹖惟安曰﹕克己爲善。定庵曰﹕克己復禮。嘿庵曰﹕慈忍爲善。師曰﹕一狀領過。或曰﹕師作麼道。師曰﹕恩怨兩忘。

師曰﹕第八十章

﹐末後句云﹐民至老死不相往來﹐如何說﹖嘿庵曰﹕安其家。定庵曰﹕無爭。師曰﹕內境不出﹐外境不入。

師曰﹕第八十一章

﹐聖人之道爲而不爭﹐師曰﹕作麼是不爭﹖眾答不應機﹐師曰﹕放到門前剎竿著。

師又曰﹕各人要一聯句體道徳二字。嘿庵曰﹕道藏諸用﹐徳顯諸仁。定庵曰﹕道不在修﹐徳不在求。惟庵曰﹕道不無中﹐無徳不有中有。實庵曰﹕道可道﹐非道徳﹐上徳不徳。師曰﹕道﹐寂然不動。徳﹐感而隨通。又云﹕道﹑淸靜光明。徳﹑謙柔巽順。

師曰﹕各人要一聯﹐證無爲道徳二字。眾無答。師曰﹕道擎拳﹐徳稽首。師指燭云﹕各人作聯要見此燭體用。嘿庵曰﹕體塞破虛空﹐用照破黑暗。實庵曰﹕體圓陀陀﹐用光爍爍。師曰﹕體如如不動﹐用爍爍圓明。又曰﹕體撐天拄地﹐用照天爍地。師曰﹕各人要無說一聯﹐要見燭體用﹐諸人無答。師舉似﹐眾有省。

淸庵子問答語錄卷之三

知堂實庵苗善時編

初入中和精舍﹐庵門銀山鐵壁﹐由誰建立﹖透得此關﹐了無闔辟。且道此關作麼透﹖卓拄杖一下云﹕咦﹗便從這里入聖堂。才說金關化身﹐已自天機露泄﹐重增外像莊嚴﹐又是一場敗缺﹐畢竟作麼﹖咄。要見黃金滿月相。大家進步裏頭來參﹐聖至慈至仁﹐至靈至聖﹐掌生死關﹐行殺活令﹐激濁揚淸﹐驅邪輔正﹐惡不報善不應﹐𨿽然顯現許大神通﹐也向淸庵手中乞命﹐旣如是又拜个甚麼﹐咦﹗因我得禮孰敢不敬﹖

冬至升堂講經

升座上香祝語畢﹐師舉拄杖云﹕道本無言﹐予亦不會多說﹐借這拄杖子﹐有時在予手中爲體﹐有時在予手中爲用﹐橫按拄杖云﹕是體是用﹖良久又云﹕用則撐天拄地﹐這條拄杖神通莫測﹐妙用難量﹐方才舉起十方無極﹐飛天神王﹐長生大神無鞅﹐數眾齊立下風﹐太上老君也來拄杖頭乞命﹐何以故﹖一朝權在手﹐便把令來行﹐舉起拄杖云﹕大眾看。打一下云﹕打一棒打得虛空蹦跳﹐攪一攪云﹕攪一攪﹐攪得混沌密融﹐畫一畫云﹕畫一畫﹐畫開三教藩籬﹐卓一下云﹕卓一下﹐卓透諸人鼻孔﹐𨿽然有許大神通﹐盡大地不曾打得一个﹐何以故﹖淸庵拄杖不打鈍漢﹐喝一喝云﹕莫有要喫棒底麼﹖便請出來。實庵出拜而問曰﹕冬至下雪﹐此意如何﹖師曰﹕這一問﹐滴水滴凍﹐不可作祥雲會﹐不可不作祥雲會。未具參學眼不作祥瑞會﹐未具參學眼﹐且到作麼生﹖咦﹗地雷震動一陽至﹐素女靑郎會絳宮﹐歌罷酒爛雲雨散﹐亂將碎玉撒虛空﹐這个莫是冬至月雪麼﹖咦﹗莫作境會。何以故﹖守城不用尋冬至﹐身中自有一陽生﹐年中自有年中冬至﹐月中自有月中冬至﹐日中自有日中冬至﹐時中自有時中冬至﹐一陽節是年中冬至﹐每月初一日是月中冬至﹐每日子時是日中冬至﹐且道如何是身中冬至﹖實庵曰﹕請師開示。曰﹕月到天心處﹐風來水面時﹐一般淸意味﹐料得少人知﹐會麼﹖實庵曰﹕惟。師曰﹕猶恐有未會底﹐再念得至虛極一章麼﹖曰﹕念得。師曰﹕先念起頭四句。曰﹕致虛極守靜篤﹐萬物並作吾以觀其復。師曰﹕孔子云雷在地中復﹐先王以至日閉關﹐商旅不行﹐後不省方。此謂上古帝王於冬至日閉關﹐不許商旅往來﹐使民致虛守靜﹐以待新陽復也。新陽旣復四時順序﹐五穀丰登﹐世人於一陽來復之時﹐守其安靜。使內境不出﹐外境不入﹐以待一陽來復﹐一陽旣復四大咸安﹐百骸俱理﹐此長生久視之道也。且如今日冬至下雪﹐商旅自然不往來也。豈得不是祥瑞﹐𨿽然萬般祥瑞不如無你﹐再念四句曰﹕夫物蕓蕓﹐各復歸其根﹐歸根曰靜﹐靜曰復命。師曰﹕此四句謂觀化知復也。且如復卦﹐自坤而復﹐坤靜也。陽動也。靜極復動天心見矣。再念四句曰﹕復命曰常﹐知常曰明﹐不知常妄作凶。師曰﹕世人會得這些消息﹐直造眞常境界﹐故曰明。苟或一陽來復﹐昧而不知妄有施爲﹐喪身必矣﹐故曰凶。再念四句曰﹕知常容﹐容乃公﹐公乃王﹐王乃天。師曰﹕容謂廣納包容也。公者﹐謂普及一切也。至公且普﹐則可以作之君﹐作之師﹐天人同一理也。再念後句曰﹕天乃道﹐道乃久﹐沒身不殆。師曰﹕體天合道﹐長生久視之道盡矣。到這里更進一步﹐方證無生法忍之妙。有人認得親切﹐直下承當﹐下靜定工夫至於致虛之極﹐守靜之篤﹐天心見矣﹐天心旣見﹐便於當處放大光明﹐徧照三千大千世界﹐於一一世界中﹐各具三千大千國土﹔於一一國土中﹐各具三千大千法門﹔於一一法門﹐各具三千大千善智識﹔於一一善智識﹐各具三千大千眷屬﹔於一一眷屬各具如是眼﹔各見如是天心﹔各放如是光明﹐徧照三千大千世界﹐恁麼則盡大地人﹐同一个鼻孔出气也。到這里方知道月月日日都是冬至﹔時時刻刻都是冬至。今日冬至只是尋常日也。古徳云﹕大都只是尋常日。蒿擾眾生亂一場﹐旣說道只是尋常日﹐爲甚麼今日作法事﹐莫是分外麼﹖𨿽然只得隨鄕入鄕﹐依例下个注腳﹐有人會這个注腳麼﹖實庵曰﹕不會。師曰﹕你問我。曰﹕如何是冬至注腳﹖師曰﹕卽日仲冬喜雪﹐惟尊候動止萬福。會麼﹖曰﹕惟。師曰﹕旣會如何不拜﹖實庵拜。師曰﹕且住﹐更有向上事在。曰﹕更有甚麼﹖師曰﹕淸庵舉似瑞雪應﹐至日之休祥會首復此令﹐辰納自天之福佑﹐珍重﹐珍重。便下座放參﹐師舉拂子示眾云﹕夫道體於無體﹐名於無名﹐亦無可說﹐說亦不得。今日旣升座﹐借這拂子代吾說法﹐這个拂子不是拂子﹐是惹鬧﹐何以故﹖才拈起來便是翻祖師疑﹐便瞎眾人眼﹐便要尋訂斗﹐這个拂子通身都是口﹔這个拂子通身都是手﹔這个拂子通身都是眼﹔這个拂子神通莫測﹐變化無窮。豎起雲﹕看有眼也無﹖敲一敲云﹕聽有耳也無﹖擲下拂子云﹕咦﹗有神通也無﹖侍者拈拂子與師﹐師曰﹕卽此用離此用。良久又云﹕山河大地都在這拂子頭上﹐森羅萬象都在這拂子頭上﹐三賢十聖都在拂子頭上﹐盡大地人都在這拂子頭上。搖拂子云﹕大眾莫有不在拂子頭上底麼﹖便請出來相見﹐黃居士出云﹕雷發一聲驚霹靂﹐震動滿天星斗寒。上啟吾師如何是一陽消息﹖師打圓象云﹕會麼﹖黃曰﹕會。身中一陽又作麼生﹖師。振拂子喝一聲。黃曰﹕直下承當。師曰﹕只恁麼去。黃拜謝曰﹕不是我師親說破﹐卽乎錯過一陽生﹐戴甲庵問曰﹕大都只是尋常日﹐蒿擾眾生亂一場。爲甚麼喚作冬至﹐又道一陽生。卻如何下雪﹐畢竟作麼生﹖師曰﹕大地坦平﹐乾坤一色﹐會麼﹖曰﹕未會。師曰﹕近前來向你道。戴至師前﹐師曰﹕縱教雪覆千山白﹐孤峯元自別巍巍。戴拜謝而退﹐師曰﹕我有一个隱語﹐請你眾人參。經云﹕恍兮惚其中有象﹐恍兮惚其中有物﹐且道是个甚麼物﹖若有人參得著﹐便從法座上拖下李淸庵來﹐一頓打死﹐深掘坑厚著土埋﹐教不見蹤迹不爲過﹐若參不著卻被李淸庵埋卻你去也。其或未然我更添个注腳﹐頌曰﹕我有一件物能小亦能大﹐體則同太虛﹐用則徧法界﹐拈起天不容﹐放下地莫載。見之者﹐則突出眼睛﹐聞之者﹐則迸裂腦蓋﹐道人會此﹐振動蓬島三山﹐淄流會此掌握曹溪一脈。以之治國﹐國安民丰﹐以之助道﹐時淸道泰﹐若論酬價﹐值萬兩黃金。若遇知音﹐不用一文便賣。爲甚不用一文﹖不圖利只圖快﹐只今舉似向君試。問﹕會也不會﹖實庵曰﹕不會。師曰﹕休論會與不會﹖只今自買自賣﹐打圓象云﹕看兩手縫合﹐中間拈出自然香。

太上老君聖誕上堂

師升座云﹕太上元無上﹐常存日用間﹐可憐無學輩﹐剛道出幽關。大眾且道﹐太上在甚麼處﹖咦﹗只今見在說法﹐諸人還會麼﹖縱饒直下會意﹐猶隔淸庵一綫道在。何以故﹖若言他是太上﹐自己卻是甚麼﹖須是向自己究竟﹐方見得親切。太上云「眞常之道﹐悟者自得﹐」卽此意也。又云﹕眾生所以不得眞道者﹐爲有妄心。是謂妄心一動﹐起種種差別因緣﹐因緣纏縛失道之本也﹗聖人爲見眾生迷眞之故﹐於是設立種種方便﹐誘諭世人離諸染著﹐出諸迷徑。是經所以作也。經也者﹐返道之徑歟﹗讀是經者﹐當知此經元是彊名﹐本無可說﹐說亦不得﹔取不得﹔捨不得﹔添不得﹔減不得﹔形容不得﹔舉似人不得。不屬講論﹔不屬智識﹔不屬見聞﹔不屬有無。莫作實相會﹔莫作虛無會﹔莫作文理會﹔莫作斷常會。然則從事於道者﹐將奚所自耶﹖非執大象者﹐則不足造也﹗太上云﹕執大象天下往﹐往而不害安平太﹐樂於餌過客止﹐道之出口澹乎其無味﹐是謂以聲色見道者﹐屬無常法﹐終有盡期﹐道之出口淡而無味﹐視之不足見﹐聽之不足聞﹐用之不可旣﹐大哉﹗聖人之言乎﹐若是个信得及底﹐便能離一切相﹐了一切法﹐直下打拼﹐教赤灑灑﹐空蕩蕩地潛大音於希聲﹐隱大象於無形﹐則自然形神俱妙與道合眞也。柰何今之學者﹐不求師旨﹐私意揣度﹐或泥於文理﹐或執著文辭﹐聖人作經之義由是晦矣﹗此經中不注腳者﹐往往不同﹐良由此也。殊不知才開臭口﹐十萬八千﹐才言可道﹐便非常道﹐才言可名﹐便非常名﹐然則常道不可道﹐五千餘言非道乎﹖常名不可名﹐道徳經名非名乎﹖咦﹗非道不可道﹐不可道卽道﹐非名不可名﹐不可名卽名﹐若向這里具眼﹐參學事畢。其或未然﹐未免隨人腳轉﹐仁者以仁見﹐智者以智見﹐百姓日用而不知﹐故聖人之道﹐知之者鮮矣﹗淸庵不惜兩片﹐爲你諸人道破此一卷經﹐拭不淨底故紙﹐旣是不淨故紙﹐無用五千餘言﹐發明不可道之義也。譬如太醫治病﹐對證發藥病旣瘥矣﹐藥亦無用。旣得常道﹐五千餘言亦無用。作是見者則知﹐可道可名道之邊徼也。不可道不可名﹐道之玄妙也。有名之徼﹐道之用也。無名之妙﹐道之體也。無名﹐天地之始也。有名﹐萬物之母也。此兩者同出而異名﹐同謂之玄﹐玄之又玄﹐眾妙之門。苟有自有名之徼﹐而造無名之妙者﹐眞常之道得矣。非天下之至虛﹐其孰能於此﹖大眾淸庵饒舌﹐至此是說耶﹖非說耶﹖諸人聞經至此是聞耶﹖非聞耶﹖善知識苟有不聞而聞者﹐方會淸庵無說之說﹐恁麼則聖人作經之意明矣﹐起初一句至矣﹗盡矣﹗休更疑惑。或曰道旣不可道﹐名旣不可名﹐今日大作法事﹐莫非多事乎﹖曰﹕不然﹐太上二月十五日降誕﹐非眞也。顯生生之義也。予今與太上慶誕﹐正欲發明起初一句也。何多事之有﹖復何疑哉﹖大眾起初一句已自說了﹐末後一句又作麼生。咦﹗父母所生口﹐終不爲吾通﹐下座放參﹐師曰﹕視之不見名曰希﹐聽之不聞名曰夷﹐搏之不得名曰微﹐此三者不可致詰﹐予謂視之不見名曰希﹐莫非無色乎﹖聽之不聞名曰夷。莫非無聲乎﹐搏之不得名曰微﹐莫非無形乎﹖舉拂子云﹖見麼﹖敲一敲云﹕聞麼﹖若作見聞會﹐未具參學眼。不作見聞會﹐亦未具參學眼﹐諸人作麼會﹖嘿庵出云﹕見色非干色﹐聞聲不是聲﹐色身無礙處﹐親到法王城。師曰﹕離卻語言。嘿庵豎起拳頭云﹕看打一拳。云﹕聽這个還屬見聞也無﹖師曰﹕敲空作響。嘿庵曰﹕更有麼﹖師曰﹕待汝隱大象於無形﹐潛大音於希聲﹐卻來相見﹐嘿庵曰﹕惟。拜謝而退。師舉拄杖云﹕泥牛喘月﹐木馬嘶風﹐觀之似有﹐覓無蹤迹。淸庵拄杖子﹐畫倒妙髙峯。又道﹕開口卽錯﹐可勞舉似。咦﹗若向拄杖下當虛皇的意﹐未夢見在﹐何以故﹖善行無轍迹﹐善言無瑕謫﹐善計不用籌策﹐善閉無關鍵而不可開﹐善結無繩約而不可解﹐頌曰﹕舉步不在腳﹐把物非干手﹐摸著鼻孔尖﹐通身都是口。若能於此善參詳﹐七七元來四十九。若向這里會得﹐方知道太上說是經不曾開口。淸庵舉拄杖不曾動手﹐其或未然﹐且向聲色裏做工夫﹐還有會底麼﹖不得開口﹐不得動手﹐離卻聲色出來相見。道得也喫棒﹐道不得也喫棒。黃居士出﹐方欲開口。侍者云﹕不得開口。良久蹋一蹋﹐師云﹕更有在。黃咳嗽。師曰﹕早遲八刻。定庵出拜云﹕請師再舉。師曰﹕不得開口﹐定庵豎拳﹐又曰﹕不得動手﹐定庵喝。師曰﹕向上更有在。定庵曰﹕更有个甚麼﹖師曰﹕只今座下人眾﹐好向靜處理會。師下座﹐定庵隨行﹐師把住云﹕那里去﹖定庵云﹕無處去。師云﹕恁麼去﹐且免棒﹖定庵拜謝。

淸庵子問答語錄卷之四

門弟子寧庵鄧徳成編

師在維楊作絕句﹐令門人續一句。師曰﹕若有合轍者﹐許進一步。師曰﹕無形無影亦無名﹐撐柱乾坤古到今﹐剛被淸庵掀到了﹐定庵曰﹕大千沙界總成金﹐無庵曰﹕杳無蹤迹絕追尋。復庵曰﹕要知下手定中尋。嘿庵曰﹕變成大地作黃金。月庵曰﹕虛無粉碎沒蹤尋。師曰﹕除無庵外一狀領過。師曰﹕乾鼎金鑪烹日月﹐天罡斗柄斡璇璣﹐劈開混沌金丹就。定庵曰﹕迸出圓光徧界輝。無庵曰﹕抱个嬰兒謁紫微﹐昔庵曰﹕直謁丹霄不用梯。復庵曰﹕服了乘鸞造太微。嘿庵曰﹕認得中家一點輝。素庵曰﹕放出光明太始歸。師曰﹕諦觀諸子之作﹐皆且且﹐獨嘿庵較些子。師曰﹕舉步踏翻無色界﹐擡頭撞倒大羅天。有人問我安身處。定庵曰﹕透出金剛無礙圈。無庵曰﹕一顆珠中納大千。復庵曰﹕隱在鴻蒙未判前。嘿庵曰﹕無減無增本自然。月庵曰﹕只在眉毛眼睫前。師曰﹕定庵爲上﹐復庵次之。師曰﹕歷劫元來一寶珠﹐硬如生鐵軟如酥。大千沙界無安處。定庵曰﹕包盡乾坤造化模。無庵曰﹕道外虛無蓋不敷。復庵曰﹕照徹虛空一也無。普庵曰﹕看見分明覓後無。嘿庵曰﹕徧滿虛空總是渠。愛山曰﹕無限淸光照太虛。師曰﹕都未盡在﹐其間獨定庵﹑嘿庵較些子。師曰﹕著無著有總非功﹐兩下俱捐又落空﹐無有兼資終不一。定庵曰﹕無中眞有始潛通。嘿庵曰﹕非無非有始圓通。無庵曰﹕非無非有顯神通。復庵曰﹕太虛同體道方通。師曰﹕都較些子。予則曰﹕不如默默守其中。師曰﹕圓陀陀地一圈圈﹐產在鴻蒙未判前﹐沒蒂沒根無可把﹐定庵曰﹕方明此際是眞筌。嘿庵曰﹕現前應用十分全。無庵曰﹕要知月落不離天。復庵曰﹕寂然不動悟眞詮。師曰﹕嘿庵一句可取。師曰﹕上柱天兮下柱地﹐中間一竅不通气﹐視之不見聽無聲。定庵曰﹕喫飯著衣常不昧。嘿庵曰﹕應用頭頭皆不離。無庵曰﹕拍塞虛空神鬼畏。損庵曰﹕卻與虛空有何異。師曰﹕定庵可取。師又曰﹕立鼎燒乾四大海﹐安鑪煉碎五虛彌﹐金丹成像包三界。定庵曰﹕方顯男兒得志時。無庵曰﹕道本無爲諭有爲。嘿庵曰﹕此是先天先地時。淸庵曰﹕正是超凡入聖時。師曰﹕定庵一句爲絕。師在昭陽四聖道院﹐與諸眷煉智﹐今並附於此。

師曰﹕筆鋒一蘸江湖竭﹐墨挺才磨大地穿。拍塞虛空書一畫。嘿庵曰﹕亙今亙古藹雲煙。息庵曰﹕毫尖露出本來天。退庵曰﹕畫開父母未生前。靜庵曰﹕此玄玄外更無玄。師曰﹕靜庵﹑退庵較些子。退庵一句﹐攺作混沌未分前更妙。師曰﹕小小庵兒小小蟾﹐潛藏不許外人瞻﹐夜來開放吞天口。嘿庵曰﹕滿腹丹砂火正炎。靜庵曰﹕嚼碎方知苦與甜。退庵曰﹕大地山河舌下潛。一庵曰﹕一味醍醐別樣甜。師曰﹕都較些子。予則曰﹕吞盡乾坤尙不厭。師曰﹕貧者今年成煞貧﹐種形薜乜扇菡耄獨雌度テ段藜﹕兮衷唬何┯薪鸕へü漚瘛﹤免衷唬撼構僑摶壞慍盡Ｒ衷唬撼嗵跆酰乇糾蔥摹Ｐ歿衷唬和訝雌し艏拘摹Ｏ➉衷唬毫兜們ぷ蓯墻稹Ｎ┾衷唬何ㄓ型ㄉ硎親轄稹６≡自唬憾烙猩竦ひ渙﹦稹Ｊυ唬憾嘉詞恰４鷦唬杭移迫送鏊廊蔥摹Ｊυ唬夯破拋蛞寡ざ懦靄ヌ逄ⅲ煦韁脇夭壞謾﹕庵曰﹕還他無極以前時。息庵曰﹕卻來黍米識玄機。師曰﹕都是未著。答曰﹕太虛之外斡璇璣。

師曰﹕聞經聞法事難全﹐離法求玄又不然﹐不離不聞都是錯。嘿庵曰﹕一切掀倒始功圓。息庵曰﹕饑來喫飯困來眠。師曰﹕皆未盡善。答曰﹕執中不易是眞詮。師曰﹕竿頭立底功難就﹐進步如何動腳跟﹖不動腳跟爭得到。嘿庵曰﹕上頭一著妙難論。

師曰﹕揭開腦蓋去朝元。師又曰﹕坐中開眼道難成﹐閉眼元來又屬陰﹐不閉不開眞瞎漢。嘿庵曰﹕通身是眼我知音。濟庵曰﹕放開一眼覷教親。師曰﹕頂門具眼見天心。師曰﹕若行陸地涉途程。水路來時墮塹坑﹐不涉兩途爭得道。嘿庵曰﹕攔腮一掌太無情。息庵曰﹕元來中道坦然平。師曰﹕息庵較些子。予則曰﹕乘風歸去謁三淸。

師曰﹕無門關鎖不難參﹐說看無門便沒關﹐旣是無關開个甚﹖嘿庵曰﹕知他巢臼有何難。息庵曰﹕一拳打破透疑團。虛庵曰﹕不移一步到長安。師曰﹕虛庵可取。

師曰﹕坐中皆濁總爲陰﹐及至惺惺又屬情﹐不散不昏都是垢。嘿庵曰﹕鼓琴招鳳自然淸。一庵曰﹕萬緣俱泯大丹成。東庵曰﹕虛無空寂本乎誠。靜安曰﹕全身放下自通靈。師曰﹕都欠些子。答曰﹕方教自在便光明。師曰﹕工夫做到杳冥中﹐守著些兒費了功﹐不守又還成茫蕩。嘿庵曰﹕此身全與太虛同。息庵曰﹕息中自有大神通。東庵曰﹕全身隱在太虛中。一庵曰﹕寂然不動感而隨通。師曰﹕拈來物外逞神通。師又曰﹕昨夜三更日正午。大虫吞卻南山虎。淸庵定裏逞神通。嘿庵曰﹕獅子吼時誰敢侮﹐顧庵曰﹕撼動乾坤誰敢侮。師曰﹕你兩个都不識這个。答曰﹕唬得離龍起來舞。師曰﹕水中撈月從來妄﹐火裏栽蓮是脫空﹐撅地尋天多費力。嘿庵曰﹕不離當處闡神通。息庵曰﹕無修無證始成功。師曰﹕爭如一定守其中。又曰﹕天作庵兒地作基﹐四維八極作藩籬﹐中間有个癡呆漢。嘿庵曰﹕獨玩天心月上時。

師曰﹕索性掀翻不住持。又曰﹕乾坤未判從無極。無極之前本太初﹐未有太初前底事。嘿庵曰﹕渠今非我我非渠。息庵曰﹕古今惟我獨如如。師曰﹕至今見在體元虛。師曰﹕昨宵日午與無寥﹐直上中天旋斗柄﹐運轉法輪天地震。嘿庵曰﹕黍珠宮里正逍遙。又曰﹕森羅萬象悉來朝。師曰﹕莫執無心與有心。兩心到底不通眞。有心畢竟心爲累。嘿庵曰﹕會取中間眞有因﹐師曰﹕無有雙忘證法身。又曰﹕我把殺人手段﹐拈出活人刀子﹐試問殺活如何﹖嘿庵曰﹕活卻從前死底。息庵曰﹕斬斷一切死生。師曰﹕你兩个刀子無刃。答曰﹕法王法令在此。

師曰﹕爍爍團團一寶珠﹐外無邊際裏頭虛﹐輕輕拈出無安處。嘿庵曰﹕獨露單提得自如。虛庵曰﹕徧周沙界現眞如。息庵曰﹕放去收來總在渠。一庵曰﹕元始於中獨自居。師曰﹕你每安得不著﹐下著﹐咦﹗引我蟾蜍裏面居﹐又曰﹕練就通紅熱鐵丸﹐紅如昊日大如天﹐鉗來送入諸人口。嘿庵曰﹕嚼出淸涼一味禪。息庵曰﹕嚼碎方知滋味全。師曰﹕爛盡肝腸性始堅。

師曰﹕予與諸法眷續詩遊戲﹐予之本意不在詩而在道﹐苟有以詩會道者﹐無上至正之妙得矣。今以挽邪歸正爲題﹐押爺遮韻作一絕句﹐證不許犯題。嘿庵曰﹕堪笑迷徒不認家﹐喚他假老作親爺。嘿庵伸出無爲手﹐直指長安無障遮。實庵曰﹕曲徑傍蹊數百家﹐人人錯認賊爲爺。我今喚得回頭了﹐方信蓬萊路不遮。甲庵曰﹕三千小法眼前花﹐切莫迷漫喚作爺。驀鼻拖回歸大道﹐滿天明月沒雲遮。師曰﹕抱賊叫屈實堪嗟﹐兩眼明明不識爺。莫怪淸庵施毒手﹐打開心孔要無遮。

淸庵子問答語錄卷之五

門弟子蒙庵張應坦編

雜述

詩贈東溪

丹道立基處﹐休教外境侵﹐一心才靜定﹐二物互相任。

離火燒鉛汞﹐雷車運水金﹐調和籍坤土﹐灌漑必天壬。

白雪凝金鼎﹐黃芽長玉簪﹐這些眞種子﹐本不是玄參。

又

會得潛心妙﹐從他二鼠侵﹐有人信得及﹐無个力難任。

慈誓弘如海﹐機鋒利似金﹐窮通內子午﹐掀到外丁壬。

善閉無關鍵﹐勿疑朋盍簪﹐玄之又玄處﹐一惟契曾參。

韓宰求贊呂祖師

這个呂老﹐面善心黑﹐

兀兀騰騰﹐飄飄逸逸。

劍佩靑蛇﹐丹傳紫極。

校勘將來﹐分明奇特。

奇特一句﹐又作麼生﹖咄

袖中神劍﹐不露鋒芒。

宇宙縱橫﹐了無人識。

王居士求贊實公頂相

這个和尙拗服﹐

背棒三十六場﹐

做盡模樣﹐咦﹗

直待劈破面皮﹐

露出裏頭端相。

張居士求贊布袋和尙

這个胖漢﹐慣會做賊﹐布袋中藏﹐了無人識﹐

咦﹗只是賊人心下虛﹐笑中露出眞消息。

李居士求贊呂公

个樣胡漢是何像態﹐

兀兀騰騰捏捏怪怪﹐

寄迹紅塵遨遊物外﹐

旣到這里私藏盡敗﹐

且道藏在甚處﹖咄﹗

袖內隱靑蛇﹐粟中藏世界

善友求贊王祖師

這个老叟形容太醜。

發少如須眼大似口。

自稱是﹐五祖兒孫﹐

人喚作﹐七眞師友﹐

且道﹐如何卽是看﹖

更問如何劈春便樓。

趙居士求贊三仙圖

祖師淸庵黃胖﹐黃胖全不似像﹐百無一能受人供養﹐還識眞底麼﹖

爲伊劈破面皮﹐卻與虛空一樣﹐潔庵措大指﹐大千喬百怪﹐

讀五車書一字不會﹐且道云何不會﹖脫卻鮑老戲衫﹐搏个金剛不壞。

贊諸法眷

了蟾頌曰﹕心月圓明﹐性天朗耀﹐迸出了蟾﹐乾坤普照。

嘿庵頌曰﹕嘿庵境界﹐無內無外﹐廣納包容﹐含弘光大。

丹蟾頌曰﹕丹爲蟾用﹐蟾爲丹體﹐丹成蟾蛻﹐功齊元始。

一蟾頌曰﹕禪天瑩靜﹐慧海澄淸﹐一蟾突出﹐普照無情﹐咄﹗乾坤百拶碎﹐獨露大光明。

顧庵頌曰﹕顧庵境界﹐無掛無礙﹐九轉功成﹐靈胎脫蛻﹐

咦﹗頂門放大光明﹐徧照三千世界。

贊李待詔

剔聰正容披云修月﹐向上工夫一切漏泄﹐咦﹗至士面前呈手段﹐到頭萬法一齊通。

贊錢待詔

玉掠撥開云﹐金刀修出月﹐上頭些子機﹐一切都通徹﹐咦﹗面前消息子﹐不聞中露泄。

雜頌

題三境圖

看這一个拙漢﹐全無些子果斷﹐分明半死半活﹐猶自廝纏廝絆。

咦﹗連忙急走回來﹐也只救得一半。

題打坐猿

這个畜生顚劣忒煞﹐突出眼睛野性猶在﹐咄﹗直須爛了皮毛﹐物外縱橫無礙。

題閉目猿

咄﹗這毛團是何相態﹐一味顚狂千般捏怪﹐旣到這里和賊捉敗﹐

且道藏在甚處﹖咦﹗冥心冥目坐山顚﹐全炁全神遊物外。

贊黑殺符

虛空爲紙﹐虛彌作筆。畫就靈符﹐神出鬼沒。試問煞活如何漸﹖

﹝繁體漸下耳字﹐意鬼死爲漸﹞

贊劍

殺人刀子﹐橫拈倒舉﹐逢佛殺佛﹐逢鬼殺鬼。

贊燒餅

水麥和成一塊﹐做出圓陀陀地﹐不因火候工夫﹐

爭得个般眞味﹖咄﹗信手拈出向君﹐不用牙關嚼碎。

贊餳糖

絞出黃芽汁﹐煎熬憑火力﹐粘如鸞鳳膠﹐甜似菠蘿蜜﹐

懵懂拙漠粘卻牙關﹐大力量人開口不得。

贊瓢

稟賦先天一炁﹐成就个般道器﹐拈來信手劈開渾淪﹐圓陀陀地。咦﹗舉起分明﹐切忌錯會。

又云只這一个把柄﹐妙用神功莫測﹐舉起蓋日遮天﹐放下風恬浪息。

贊宗蓬頭

蓬頭蓬頭﹐有甚風流﹐橫拖拄杖﹐倒騎鐵牛。

自贊眞相

這个面觜﹐不傍道理﹐那个尙非﹐何嘗有你﹖

咦﹗喚作李淸庵﹐便是眼見鬼。

贊扇

圓陀陀地一片﹐直下森羅影現﹐舉起明月當天﹐搖動淸風拂面﹐

且道見也不見﹖咦﹗休問見也不見﹐爲伊略通一綫﹐煽一扇。

贊丹

亙古此物﹐無形無質。又無餘無休無息。其利斷金﹐其圓勝日。釋曰玄珠﹐儒曰太極﹐

道曰金丹﹐名三體一﹐只在目前﹐時人不識○﹐只這便是﹐休更疑惑。

示眾二圖

疊字藏頭頌

脫蛻元形保精

成丹神煉气禦

久視存神﹐長生定性﹐

形固气靈心明﹐

凝精住神本悟。

釋頌

元神煉形﹐煉形保精。保精禦气﹐禦气神存。神存定性﹐定性明心。明心悟本﹐悟本神靈。

神靈气住﹐气住精凝。精凝形固﹐形固長生。長生久視﹐久視丹成。丹成脫蛻。脫蛻元神。

上此頌乃煉神之要也﹐欲煉其神先煉其精﹐欲煉其精﹐先禦其炁﹐欲禦其炁﹐必先存守。存守得定﹐則心所以明﹐神所以靈﹐炁所以住也。炁住而後精凝﹐精凝而後形固﹐形固而陽神脫蛻﹐長生久視之道盡矣。丹書所謂金液煉形﹐金液還丹﹐並不外乎此。

八金釜內煉丹詩

八者﹐木之成數也﹐木性也。金情也。以性攝情入於中宮﹐諭曰土釜﹐

然後加火煉之﹐愈煉愈堅固﹐愈煉愈圓明﹐故諭之曰金丹也。

戶火鑪中要謹持

火者﹐神也﹐戶者﹐室也。元神入室如藥在鑪﹐切宜謹謹固濟﹐勿令差失﹐

鉛汞二物惟好飛走﹐可不謹乎﹗毫髮差殊不作丹者﹐是也。

欠土坎宮壬癸走

土者﹐坤也。坤屬身﹐身不動則虎嘯﹐身動則虎走﹐虎嘯則精凝﹐虎走則精泄。

欠土者﹐身不定也。壬癸走者﹐精泄也。學者不可不謹﹗

心生性地丙丁飛

丙丁﹐火也。屬心﹐心定則龍吟﹐心不定則龍奔﹐龍吟則炁固﹐龍奔則炁散﹐

心生者﹐火炎也。丙丁飛者﹐气散也。此二句諭鉛飛汞走之意也。

主人住處陰魔伏

主人者﹐本來眞如之性也﹐歷劫不壞元神也﹐住者﹐元神入室也。

陰魔伏者﹐情欲絕也。學道底人﹐身心旣不動﹐則神凝气固矣。

日月明時至寶輝

日月﹐諭身之精華也。明者﹐精華凝結也。功深力到﹐

煉成一塊至寶放光輝﹐照天爍地也。

一二三元成混合

天一生水﹐精也。地二生火﹐气也。天三生木﹐神也。

精气神煉成一塊﹐三五合一﹐返本還元。

金公鉛死抱嬰兒

金邊著个公字﹐鉛也。鉛死者﹐欲海竭也﹔情念絕也﹔聖胎成也。嬰兒顯象也。

一鉛二汞會三宮

一者﹐水之生數﹐諭精也﹐彊名曰鉛。二者﹐火之生數﹐諭气也﹐彊名曰砂。

三者﹐木之生數﹐諭神也﹐彊名曰汞。三宮者﹐三元所居之宮也。

東海金公百煉工

東海﹐諭性也。金公﹐諭情也。卽是鉛汞之異名﹐

情來歸性以火煉﹐百煉工夫方爲至寶。

身內本元爲體用

自家身內有天然種子﹐向外求之者﹐謬矣。

身內元精金丹之用也﹐心中元气金丹之體也。

艮宮木液是根宗

艮宮﹐卽土也。木液﹐卽汞也﹐總名曰砂中汞﹐金丹之母也。恐學者無以取﹐則故彊名云。

日居月窟眞明了

日居月窟者﹐陽來陰捨也﹔取坎塡離也﹔抽鉛添汞也﹐

嬰兒交奼女也﹔金木並也﹔水火交也。

心死神生慧性通

心死則神生﹐神生則慧通﹐故學道之人﹐身如朽木﹐

心若死灰﹐寂然不動﹐工夫純熟﹐慧性圓明。

工備水漧鉛汞結

工夫周競﹐則欲海自竭﹐性情混融﹐則汞鉛交結﹐

火候功成﹐則形神超越﹐然後金丹形兆也。

大丹一粒透天紅

大丹者﹐大至圓也。非假外物﹐由本來眞如之本而煉成﹐人還得餌﹐果證金仙矣。

學道先明三二一

三二一者﹐卽神炁精也﹐卽非交合之精﹔呼吸之气﹔

思慮之神﹐乃元精﹑元炁﹑元神也﹐不可不明。

行工莫縱性生心

行工之際﹐不可縱心﹐心生則火炎上﹐心定則無明息﹐十二時中常常檢攝。

時人若信吾言語

學道之人執文泥象﹐終不自明。老子云﹕吾言甚易行﹐世人莫能知﹐莫能行﹐信不及也﹗

打拼乾坤住主人

乾坤﹐身心也。信得及底﹐打拼身心﹐認本來面目。苟或覿面相逢﹐決定無來無去也。

坎水揚波因欠土

坎水揚波者﹐精不住也。欠土者﹐身不定也。丹書云眞土制眞鉛﹐卽此也。

性天起念爲生心

性天起念者﹐情動於中也。生心者﹐散亂也。丹書云眞鉛制眞汞﹐卽此也。

汞鑪立定須工水

安鑪立鼎必先固其精﹐故曰先工水也。精固則炁凝﹐鉛汞自結也。丹書云鉛汞歸土釜。

釜內調和煉八金

八金者﹐情性也。釜爲黃中也。性情歸中﹐身心湛寂。丹書云身心寂不動﹐卽此也。

垂目睡時工水汞

行工之際睡魔相擾。

睡時汞

水中取火而攻之

自心息定煉東金

身心不動金木交並

息定煉

一性圓明萬緣息

車由軸動吾心悟

車動由軸﹐人動由心。

軸動悟

人明此理卽全眞

一二三宮日月明

三元合一﹐二物圓成。

三宮明

明如日月爍乾坤

蒙庵曰﹕淸庵師作此疊字藏頭二圖﹐非尙奇巧也。蓋欲發明金丹之體用﹐顯微無間也。疊字頌謂丹體也。藏頭詩謂丹用也﹐藏頭之意表丹道之微密也。自釋其詳﹐表丹旨之顯明也。苟有觀圖得旨者﹐金丹之能事畢矣。於是模之於集﹐

淸庵子問答語錄卷之六

門弟子損庵蔡志頤編

黃中解惑

師曰﹕前代祖師髙眞上聖﹐有無上正眞之道﹐畱傳在世度人﹐公還知否﹖定庵曰﹕弟子初進玄門﹐至愚且蠢﹐蒙師收畱﹐千載之幸也﹗無上正眞之道﹐誠未知之﹐望師開發。師曰﹕無上正眞之道者﹐無上可上﹐玄之又玄﹐無象可象﹐自然而然﹐至極至妙之謂也﹐聖人彊名曰道。自古上仙皆由此處了達﹐未有不由是而修證者。聖師口口﹐歷代心心。所傳所授金丹之旨﹐乃無上正眞之妙道也。定庵曰﹕無上正眞之妙﹐諭爲金丹﹐其理云何﹖師曰﹕金者﹐堅也。丹者﹐圓也。釋氏諭之爲圓覺﹐儒家諭之爲太極﹐太極初非別物﹐只是本來一靈而已。本來眞性永劫不壞﹐如金之堅﹐如丹之圓﹐愈煉愈明。釋氏曰﹕○。此者眞如也。儒家曰﹕○﹐此者太極也。吾道曰﹕○﹐此者乃金丹也。體同名異。易曰﹕易有太極﹐是生兩儀。太極者﹐虛無自然之謂也。兩儀﹐一陰一陽也﹐天地也。人生於天地之間﹐是謂三才之道﹐一身備矣。太極者﹐元神也。兩儀者﹐身心也。以丹道言之﹐太極者﹐丹之母也。兩儀者﹐眞鉛眞汞也。所謂鉛汞者﹐非水銀﹑朱砂﹑硫黃﹑黑錫﹑艸木之類﹐亦非精津﹑涕唾﹑心腎﹑气血﹐乃身中元精﹐心中元神。身心不動﹐精炁凝結﹐諭之曰丹。所謂丹者﹐丹身也。○﹐此眞性也。丹中取出○者﹐謂之丹成也。所謂丹者﹐非假外物而造作﹐由所生之本而成正眞也﹐世鮮知之。今之修丹之士﹐多不得正傳﹐皆是向外尋求﹐隨邪背正。所以學者多而成者少﹐或煉五金八石﹔或煉三避五假﹔或煉雲霞外炁﹔或煉日月精華﹔或采星曜之光﹔或想空中丸塊而成丹者﹔或想丹田有物而爲丹﹔或肘後飛金精﹔或存想眉間﹔或還精補腦﹔或運炁歸臍﹐乃至服穢吞津﹐納新吐故﹑八段錦﹑三字法﹑搖夾脊﹑絞轆轤﹑閉尾閭﹑守臍帶﹑采天癸﹑煉秋石﹐屈伸導引﹐按摩消息﹐默朝上帝﹐舌柱上齶﹐三田返還﹐閉塞行炁﹐大火聚於膀胱﹐五行攢於苦海﹐如斯小法﹐何啻千門﹐縱有勤功采取﹐終不能成其大事﹗經云﹕正法難遇﹐多迷眞路﹐多入邪宗﹐此之謂也。夫至眞之要﹐至簡至易﹐難遇而易成。若遇至人點化﹐無不成就。定庵曰﹕弟子夙緣有幸得遇老師﹐幸沾法乳﹐金丹之要望賜點化。師曰﹕汝今諦聽﹐當爲演說。夫煉丹者全在奪天地造化﹐以乾坤爲鼎器﹔以日月爲水火﹔以陰陽爲化機﹔以烏兔爲藥物﹐仗天罡之斡運﹐斗柄之推遷﹐采炁有時﹐運符有則﹐進火退符﹐和合四象。追二炁歸黃道﹔會三性於元宮﹐返本還元﹐歸根復命﹐功圓神備﹐凡脫爲仙﹐謂之丹成也。

定庵曰﹕天地造化﹐誠恐難奪。師曰﹕無出一身﹐奚難之有﹖天地﹐形體也﹐水火﹐精炁也。陰陽﹐身心也。烏兔﹐性情也。所以形體爲鼎鑪﹔精炁爲水火﹔情性爲化機﹔身心爲藥材。聖人恐學者無以取﹐則遂以天地諭之人身﹐與天地造化無有不同處﹐身心兩个字是藥也是火也。所以天魂地魄﹐乾馬﹐坤牛﹐陽鉛陰汞﹐坎男離女﹐日烏月兔﹐無出於身心二字。天罡斡運者﹐天心也。丹書云﹕人心若與天心合﹐顚倒陰陽只片時。又云﹕以心觀道﹐道卽心也﹐以道觀心﹐心卽道也。斗柄推遷者﹐玄關也。夫玄關者﹐至玄至妙之機關也。今之學者多泥於形體﹐或云眉間﹔或云臍輪﹔或云兩腎中間﹔或云臍後腎前﹔或云膀胱﹔或云丹田﹔或云首有九宮爲玄關﹔或指產門爲生身處﹔或指口鼻爲玄牝﹐都皆非也。但著於形體上都不是﹐亦不可離此身向外尋求。諸丹經皆不言正在何處﹐此所以難形筆舌﹐亦說不得﹐故曰﹕玄關二字。所以聖人只書一个中字示人﹐此中字玄關明矣。所謂中者﹐非中外之中﹐亦非四維上下之中﹐不是在中之中。釋氏云﹕不思善﹐不思惡﹐正於恁麼時﹐那个是自己本來面目﹖此禪家之中也。儒曰﹕喜怒哀樂未發之謂中。道教曰﹕念頭不動處﹐謂之中。此道教之中也。此乃三教只用一个中也。易曰﹕寂然不動﹐中之體也﹐感而隨通﹐中之用也。老子云﹕致虛極﹐守靜篤﹐萬物並作吾以觀其復。易云復見天地之心。且復卦一陽生於五陰之下。陰者﹐靜也。陽者﹐動也。靜極生動﹐只這動處便是玄關也。公但向二六時中﹐舉心動念處著工夫﹐久久玄關自然見也。若得見玄關﹐藥物火候﹑抽添運用﹑乃至脫胎神化﹐並不出此一竅。采藥者﹐采身中眞鉛眞汞也。藥生有時﹐夫時者﹐非冬至﹐非月生﹐非子時。師云﹕煉丹不用尋冬至﹐身中自有一陽生。又云﹕鉛見癸生急須采﹐金逢望遠不堪嘗。以此尋身中癸生時﹐是一陽也。便可下手采之﹐二气交合之後﹐要識得持盈﹐不可太過﹐望遠不堪嘗﹐進火退符無以取﹐則遂一年節候﹐寒暑往來以爲火符之則﹐又以一月盈虧﹐以明抽添之指。且如冬至陽生復卦﹐十二月二陽臨卦﹐正月三陽泰卦﹐二月四陽大壯卦﹐三月五陽夬卦﹐四月六陽純陽乾卦。陽極陰生﹐五月一陰姤卦﹐六月二陰遁卦﹐七月三陰否卦﹐八月四陰觀卦﹐九月五陰剝卦﹐十月純陰坤卦﹐陰極陽生周而復始﹐此火符進退之機。柰何學者執文泥象﹐以冬至日下手進火﹐夏至日退符﹐二八月沐浴﹐由不知其要也。聖人見學者錯用心志﹐又以一年節候促在一月之內﹐以朔望象冬夏二至﹐以兩弦比二八月﹐以兩日半準一月﹐以三十日準一年﹐學者又著在月上用工夫﹐又以月虧盈促在一日﹐以子午體朔望﹐以卯酉體二弦﹐學者又著在一日上做工夫。近代眞師云﹕一刻之工夫﹐自有一年之節候。又曰﹕父母未生前焉有年月日時﹖此聖人誘諭﹐學者勿錯用心。柰何泥著之徒不窮其理﹐執文泥象﹐徒爾勞心。余今直指與公﹐身中癸生時﹐便是一陽也。陽升陰降便是三陽也﹐陰陽分便是四陽體﹐二月如上弦比卯時﹐爲沐浴﹐然後進火﹐陰陽交神炁合六陽也。陰陽相交﹐神炁混融之後﹐要識持盈﹐不知止足﹐前功俱廢。故曰﹕金逢望遠不堪嘗。然後退符象一陰﹐乃至陰陽分象三陰﹐陰陽伏位宜沐浴﹐象八月﹐比下弦如酉時也。然後運至六陰﹐陰極陽生。頃刻之間一周天也。公但依而行之﹐久久工夫漸凝漸結﹐無質生質結成聖胎﹐謂之丹成也。定庵曰﹕下手工夫﹐周天火候之用﹐已蒙師開發﹐種種異名不能盡知﹐望師指示。

師曰﹕異名者﹐只是譬諭﹐無出乎身心二字。下工之際﹐凝耳韻﹐含眼光﹐緘舌﹐炁調鼻息﹐四大不動。使精神魂魄意各安其位﹐謂之五炁朝元﹐運入中宮謂之攢簇五行﹐心不動龍吟﹐身不動虎嘯﹐身心不動謂之降龍伏虎也。以精炁諭之爲龜蛇﹐以身心諭之爲龍虎。龍虎龜蛇打成一片﹐謂之和合四象。以性攝情謂之金木並﹐以精禦炁謂之水火交﹐木與火同源﹐兩性一家﹐東三南二同成五﹐水與金同源﹐北一西方四共之﹐土在中宮﹐屬自己五數﹐戊己還從本生數﹐心身意打成一片﹐三家相見結嬰兒﹐總謂三五混融也。煉精化炁﹐煉炁化神﹐煉神還虛謂之三花聚鼎﹐又謂之三關。今之學者多指尾閭﹑夾脊﹑玉枕爲三關者。只是功法非至要也。舉心動念處爲玄牝﹐今之人指口鼻者﹐非也。身心意爲三要﹐心中之性謂之砂中汞﹐身中之炁謂之水中金﹐金本生水乃水之母﹐金返居水中﹐故曰母隱子胎。外境勿入﹐內境勿令出﹐謂之固濟﹔寂然不動謂之養火﹐虛無自然謂之運用﹔存誠篤志謂之守城﹐降伏內境謂之野戰﹔眞汞謂之奼女﹔眞鉛謂之嬰兒﹔眞意謂之黃婆﹔性情謂之夫婦。澄心定意﹐性寂神靈﹐二物成團﹐三元輻輳謂之成胎﹔愛護靈根謂之溫養﹐二者如龍養珠﹐如雞覆子﹐謂之護持﹔勿令差失毫髮﹐有差前功俱廢也﹗陽神出現謂之脫胎﹐歸根復命還其本初﹐謂之超脫﹔打破虛空謂之了當。

定庵曰﹕金丹成時還可見否﹖答曰﹕可見。再問﹕有形否﹖答曰﹕無形。再問﹕旣無形﹐如何可見﹖答曰﹕金丹只是彊名﹐豈有形乎﹖所以可見者﹐不可以眼見。釋氏云﹕於不見中親見﹐親見中不見。道經云﹕視之不見﹐聽之不聞﹐斯謂之道。視之不見﹐未嘗不見。聽之不聞﹐未嘗不聞。所謂可見可聞﹐非耳目所及也﹐乃心見意聞而已。譬如大風起﹐入山撼木﹐入水揚波﹐豈得謂之無﹖觀之不見﹐搏之不得﹐豈得謂之有﹖金丹之體亦復如是。所以煉之初有無互用﹐動靜相隨﹐乃至成功﹐諸緣頓息﹑萬法皆空﹑動靜俱忘﹑有無俱遣﹐始得玄珠成像﹐太乙歸眞也。性命雙全﹐形神俱妙﹐出有入無﹐逍遙雲際﹐果證金仙也。所以經典丹書種種異名﹐接引學人從粗達妙﹐漸入佳境﹐乃至見性悟空。其事卻不在紙上。譬如過河之舟﹐濟渡斯民﹐旣登彼岸則舟船無用矣。前賢云﹕得兔忘蹄﹐得魚忘筌。此之謂也。且余今之此集﹐卻不可執在紙上﹐但只可細嚼熟玩其味﹐窮究本源﹐或一言之下﹐心地開通﹐直入無爲之境﹐是不難也。更有向上關捩未易輕述﹐當於言下之外求之﹐待公工夫好﹐向上如何﹐別有心傳口授﹐且篤力而行之﹐玄科深戒。乃爲頌曰﹕

授汝金丹一卷書﹐且宜篤意返求諸。若能直解書中意﹐妙用圓通體太虛。

煉性指南

性理之學本無次序﹐或謂窮理盡性以至於命﹐盡有次序。或謂三事一時都了﹐今之學者﹐不知孰是﹐我今分明說與公。中下之士須從漸入﹐先窮物理﹐窮盡始得盡性﹐才有一物不盡﹐便有窒礙處。須先一一窮盡﹐得見自己性﹐然後至於命也。上智人則不然﹐但窮得一理﹐盡萬理自通。盡性至命一時都了﹐如禪家戒定慧一同也。下根下器人忘情絕念﹐謂之戒﹐寂然不動謂之定﹐默識潛通謂之慧。上根器人則不然﹐上根器人戒則自定﹐定則自然慧通﹐三事一時都了。煉金丹者﹐漸教起手之初﹐煉精化炁﹐漸次煉炁化神﹐然後煉神還虛。頓教則不然﹐以精炁神謂之元藥物﹐下手一時都了﹐如此求之﹐性理之學有甚次序﹖若是有志气男兒﹐三事一時都了﹐且道如何是三事一時都了﹖咦﹗一握亂絲帶﹐一斬一齊斷。

登眞捷徑性

顧庵詹公者﹐興化賢宰也。仁風及物﹐心目臨民。𨿽混迹於紅塵﹐實存心於玄境﹐眞所謂居塵出塵之士也。一日訪予於蟾窟﹐請益於予。略舉工夫﹐則語扣之。其應對不俗﹐不容緘默﹐故撰此命基九事而贈之﹐以合九還之理。其中所述金丹造化﹐以禪宗奧旨引證。觀是書而熟玩其味﹐曲求其旨。自然絕物我之殊﹐無異同之見也。若夫登眞躡境之要﹐無出乎此。故以登眞捷徑而名之焉。都梁淸庵瑩蟾子李純素撰。

一下手知時

欲煉金丹先明下手處﹐若不知下手工夫﹐萬般扭捏﹐千種杜撰都不濟事。紫陽眞人曰「饒君聰慧過顏閔﹐不遇明師莫彊猜。須是要眞師指破安手下腳處﹐旣知下手處﹐又要知時節。所謂時者﹐一陽時也。今人多指子時爲一陽時﹐非也。但著在時辰上都不是﹐若云無時﹐亦非也。豈不聞呂眞人云﹕煉己待時﹐又不聞紫陽眞人云﹕鉛見癸生須急采。經中道﹕時至神知。以此窮之﹐便知道身中癸生﹐便是一陽時也。且道如何是癸生時﹖咦﹗行到水窮處﹐坐看雲起時。

二眞鉛眞汞

下手旣知時節﹐要識眞鉛眞汞。鉛汞者﹐不是凡鉛﹑黑錫﹑朱砂﹑水銀﹐是自己身中本來二物也。彊名藥物﹐二物感合之妙﹐故諭之爲鉛汞。蓋鉛性好飛﹐汞性好走﹐鉛見汞不飛﹐汞見鉛不走。身中藥物亦復如是﹐要見藥麼﹖咦﹗雲起南山與北山。

三采藥入鑪

識得不爲奇﹐會采方爲妙﹐夫采藥物者﹐不離動靜中﹐動靜中采得來﹐送入無爲造化鑪內﹐用進三昧眞火﹐煉成紫粉﹐結成玄珠。取而食之﹐可以長生久視﹐結就玄珠。一句作麼生會﹖咦﹗捉住靑山萬頃云﹐撈取碧潭一輪月。

四抽鉛添汞

會得煉藥﹐要識抽添。所謂抽添者﹐抽有餘而補不足也。一切世間天人阿修羅﹐人非人等﹐情常有餘﹐性常不足﹐念常有餘﹐心常不足。精常有餘﹐炁常不足。忘情養性﹐攝念歸心﹐煉精化炁﹐已上謂之抽添﹐且如抽得有餘﹐補了不足﹐未爲奇特﹐更有向上事在﹐須是到不抽不添處始得。如何是不抽不添﹖咦﹗也不剩兮也不少﹐信手拈來正恰好。

五火候周天

若到無抽無添處﹐正好行火候。又道眞火本無候﹐又道不將火候著於火。呵呵﹐只這兩句子﹐瞎了多少人眼﹐開了多少人眼。我今直指與君。火者﹐心也。候者﹐念也。以心煉念謂之火候﹐至於心定念息﹐火候用也。𨿽然恁麼道﹐卻不可著在心念上﹐亦不得離了心念﹐離了心念便是妄﹐著了心念便是物﹐在心念又不是﹐離心念又不是。必竟作麼生﹖咦﹗寒來暑往﹐秋收冬藏。

六持盈固濟

行功之際要識持盈﹐不識持盈前功俱廢。紫陽眞人云﹕若也持盈未己心﹐不免一朝遭殆辱。太上云﹕保此道者不欲盈。此之謂也。且道如何是持盈﹖咦﹗滿而不溢。所以長守富也。

七固濟鼎鑪

旣識持盈﹐尢當固濟。固濟者﹐牢封土釜也。毫釐有差﹐天地懸隔。所以火候旣周﹐周天數足﹐含光默默﹐眞息綿綿。十二時中常且照顧﹐直待藥熟方得自如。且道藥熟有何效驗﹖咦﹗此夜一輪滿﹐淸光何處無。

八溫養

金丹成像更要溫養工夫。如何是溫養﹖如婦人懷胎相似﹐二六時中﹐行住坐臥﹐兢兢業業。如牛養黃﹐如龍養珠。常守其中﹐勿令間斷﹐直待分胎方得腳踏實地﹐還會分胎麼﹖咦﹗瓜熟蒂落。

九調神出殼

分胎之後﹐調神出入更要仔細﹐如母愛護嬰兒相似﹐與居服食處﹐常要懷抱﹐及至會行﹐便要看守。若不看守﹐墮坑落塹。直待立事方可離母。調神工夫亦復如是。鐘離公曰﹕孩兒幼小未成人﹐全籍娘娘養育恩﹐三年九載人事盡﹐縱橫天地不由親。此之謂也。𨿽然恁麼道﹐不可作境會﹐只要時時刻刻防危慮險﹐直待和鑪鼎一齊掀翻﹐方見逍遙自在﹐出入無拘﹐遨遊物外﹐與太虛同體。如何掀翻鑪鼎一句﹐家破人亡﹝口旁內力﹞虛空百雜碎﹐獨露一丹蟾。

水調歌頭

至道無言說﹐神功妙莫量﹐本來具足﹐添之無礙減無妨﹐不在多聞廣學﹐只要潛通默會﹐

定裏細參詳﹐个中端第意﹐元不離中黃﹐圓陀陀﹐光爍爍﹐現堂堂無餘無欠﹐通身無象合眞常﹐

只這而今默識﹐便是當來彌勒﹐直下要承當﹐開放頂門眼﹐徧界不能藏。

金丹祕要

大道無言﹐無言不能顯其道。金丹無象﹐無象何以見其丹。故聖人法天象地﹐以道化人。立種種名﹐設種種象。著丹書經典﹐誘諭羣品。柰何今之學者﹐執象泥文又生見解﹐異端並起三教殊途﹐不能合一。蓋因不知其源也﹗余今以金丹造化祕要﹐述成三十五頌﹐明彰至理﹐直指異名﹐目之曰金丹祕要﹐以贈退庵居士﹐使其易爲曉了﹐苟或因言而解義﹐自然抱本以歸虛﹐直造希夷之妙境耳。

性命

元始眞如謂之性﹐先天一炁謂之命﹐

性本神通大﹐因身便不靈﹐只今全放下﹐依舊放光明。

體用

法天象地謂之體﹐負陰抱陽謂之用﹐

天地爲立基﹐陰陽運化機﹐這些關捩子﹐料得少人知。

龍虎

心中元炁謂之龍﹐身中元精謂之虎﹐

性定龍歸水﹐情忘虎隱山﹐性情和合了﹐名姓列仙班。

鉛汞

太一靈泉謂之鉛﹐朱陵火府謂之汞﹐

欲煉南山汞﹐先抽北海鉛﹐身閒心不動﹐至寶便凝堅。

鼎鑪

乾宮眞金謂之鼎﹐坤宮眞土謂之鑪﹐

鼎用乾金鑄﹐鑪須坤土包﹐身心端正後﹐鑪鼎自堅牢

丹竈

一靈眞性謂之丹﹐四大假合謂之竈﹐

幻體爲丹竈﹐眞如是藥材﹐工夫常不間﹐定裏結靈胎。

有無

系風抱影謂之有﹐掬水弄月謂之無﹐

會得離交坎﹐方知有卽無﹐有無成一片﹐煉作夜明珠。

藥火

以炁攝情謂之藥﹐以心煉念謂之火﹐

采藥元容易﹐烹煉亦不難﹐心頭無一事﹐眞火透三關。

玄牝

虛無之谷謂之玄﹐歸根之竅謂之牝﹐

虛穀气歸根﹐斯爲天地門﹐自從通闔辟﹐金鼎鎭蕩溫

中正

寂然不動謂之中﹐感而隨通謂之正﹐

心靜方爲正﹐神淸總是中﹐湛然常不動﹐天理感而通。

靈寶

百神不散謂之靈﹐萬炁常存謂之寶﹐

自己身中寶﹐施爲便有靈﹐誠能含蓄得﹐放出大光明。

淸靜

靈源浪息謂之淸﹐性地無塵謂之淨﹐

神水本來淸﹐隨流便不澄﹐只今還不動﹐慧日自西東。

抽添

忘情絕念謂之抽﹐煉情養性謂之添﹐

養性謂添汞﹐忘情是減鉛﹐形神俱妙後﹐無減亦無添。

沐浴

揩磨心地謂之沐﹐洗滌塵勞謂之浴﹐

要得狂猿伏﹐先將劣馬擒﹐纖毫塵不染﹐神炁合乎心。

復姤

陰極陽生謂之復﹐陽極陰生謂之姤﹐

陰極陽來復﹐陽生姤又侵﹐學人明此趣﹐一定見天心。

交合

二物混融謂之交﹐三元輻輳謂之合﹐

奼女安東室﹐金公住在西﹐黃婆相會合﹐匹配作夫妻。

溫養

眞息綿綿謂之溫﹐含光默默謂之養﹐

胎內嬰兒就﹐便加溫養功﹐時時常照顧﹐脫殼顯神通。

返還

炁來合神謂之返﹐情來歸性謂之還﹐

欲要金歸性﹐先教火返心﹐兩般成一塊﹐徧地總黃金。

收放

入希夷門謂之收﹐出羣迷徑謂之放﹐

亙古靈童子﹐神通妙莫量﹐放開周法界﹐收則黍珠藏。

虛徹

有無不立謂之虛﹐內外皆空謂之徹﹐

著有終成幻﹐云無又不中﹐有無俱不立﹐內外悉皆空。

靈通

悟本知源謂之靈﹐廓然無礙謂之通﹐

識破娘生面﹐都無佛與仙﹐廓然無所礙﹐一任海成田。

圓明

全體太極謂之圓﹐爍破眞空謂之明﹐

力到丹成像﹐功圓寶至堅﹐性蟾形兆也﹐照破未生前。

覺照

掀翻萬幻謂之覺﹐獨露眞常謂之照﹐

一炁還元始﹐元神返太初﹐萬緣掀到也﹐獨露一眞如。

全眞

純一不雜謂之全﹐太虛同體謂之眞﹐

一致而百慮﹐同歸而殊途﹐達得全眞理﹐身心混太初。

詩絕句

贈程潔庵

無爲好向無中作﹐自有瓊蟾照碧崖﹐盡夜下工常不間﹐气固神備產嬰孩。

潔庵識破世炎涼﹐鏟彩埋光自養恬﹐最有一般眞樂處﹐碧潭掬水弄瓊蟾。

庵兒潔淨元無物﹐只个瓊蟾養在中﹐功備煉成三五一﹐光輝南北與西東。

儒窮天理釋參禪﹐道煉金丹法自然﹐惟有瓊蟾通一貫﹐頂門具眼法身全。

先生本是通儒學﹐又得神仙正派傳﹐透得眞空成大覺﹐瓊蟾形兆獨坤乾。

又五言絕句贈程潔庵

除卻玄關竅﹐其他總不眞﹐無爲終蹭蹬﹐有作枉勞辛﹗

性定離交坎﹐心澄木並金﹐四般歸一處﹐全在潔庵成。

肝肺非龍虎﹐心腎豈坎離﹐性情還混合﹐烏兔自交持。

意要常中守﹐心休向外迷﹐潔庵常定一﹐胎就養嬰兒。

河上牛郎立﹐橋邊織女過﹐一時才相遇﹐兩意自諧和。

海底生紅焰﹐山頭起白波﹐潔庵歡樂處﹐時聽木人歌。

鼎立懸胎鼎﹐鑪安太一鑪﹐但知生藥處﹐便好下工夫。

頃刻虛通實﹐須更有入無﹐潔庵工成也﹐獲得夜明珠。

無藥休輕舉﹐生鉛急下工﹐駕車須坎虎﹐起火仗玄風。

二物情交合﹐三關路透通﹐性天雲起處﹐光照潔庵紅。

說破無爲趣﹐玄關奧且深﹐欲求天上寶﹐先覓水中金。

靈地無纖翳﹐潔庵無點塵﹐瓊蟾圓皎皎﹐光透九天明。

一二三四五﹐東西南北中﹐五行攢一處﹐只是靠金公。

得一萬事畢﹐一居何所安﹖更能忘卻一﹐卽此是金丹。

罔象先天地﹐無形混沌先﹐先天交混沌﹐玄外更無玄。

存誠終入聖﹐致敬便通玄﹐動靜了無礙﹐逍遙樂自然。

詠儒釋道三教總贈程潔庵

儒理

致知格物

物物包含太極微﹐存誠致敬便知機﹐無聲無臭無蹤迹﹐體物昭然理莫違。

正心誠意

誠明靜定道之宗﹐動靜相因罔不同﹐日用平常存一正﹐自然天理感而通。

人心惟危

可嘆世人太執迷﹐隨聲逐色轉傾危﹐若能返理窮諸己﹐性定身安神自怡。

道心惟微

道在凡人日用中﹐顯仁藏用發神功﹐無餘無欠時時在﹐爭柰凡人眼自瞢。

惟精惟一

天心體用妙玄機﹐捨妄從眞便造微﹐精義入神惟定一﹐功深力到達希夷。

允執厥中

得造玄微篤力行﹐堂堂大道坦然平﹐縱橫妙用中心定﹐危者安而微者明。

窮理盡性

存誠至要先窮理﹐窮理神功在盡誠﹐誠極理窮天大本﹐性天發露大光明。

以致於命

樂天知命眞君子﹐盡理窮微大聖人﹐只要厥中爲大本﹐全明大本便通神。

忠恕而已

責人之心惟責己﹐恕己之心惟恕人﹐忠恕兩全方達道﹐克終克始不違仁。

復見天心

羣陰剝盡一陽生﹐牢閉玄關莫妄開﹐靜極極中觀一動﹐天心瑩徹悟元來。

知周萬物

世間物物全天理﹐自是時人鮮克知﹐原始返終全太極﹐窮神知化入無爲。

退藏於密

先天太易理幽深﹐廣大精微妙莫評﹐玩味探玄玄在己﹐洗心藏退極於誠。

常愼其獨

觀之不見聽無聲﹐隱顯幽微常盡誠﹐應用神機人莫測﹐堂堂天意自昭明。

一以貫之

一物自有一太極﹐機緘造化體坤乾﹐窮通一貫全天理﹐抱本還元合自然。

復歸於無極

無極極中全太極﹐太極形而分兩儀﹐萬物三才皆備我﹐復元無極聖人基。

釋教

二身一體

法身淸靜本無形﹐有象何名圓滿身﹖假使化身千百億﹐不能合一不全眞。

三心則一

三心本一一元無﹐捏聚分開只是渠﹐見在更能無染著﹐未來過去總歸虛。

消礙悟空

莫誇口鼓學談禪﹐但只澄心絕萬緣﹐學解見知俱放下﹐迷雲消散月華圓。

顯微無間

見了還如未見時﹐不能含蓄返成迷﹐藏身韜晦無蹤迹﹐才是金毛獅子兒。

不立有無

著有著無總難通﹐兩下俱捐又落空﹐無有兼資終是幻﹐執中方可合神功。

戒定慧

動中不動爲眞戒﹐眞定方能合祖宗﹐慧旣升騰周法界﹐情緣妄幻悉消鎔。

無有定法

參禪求法性全迷﹐離法求玄事轉違﹐會得法從心上出﹐法空心寂見牟尼。

虛徹靈通

虛心靜定通玄牝﹐徹骨淸貧入道基﹐靈地瑩然心月現﹐禪天獨露大光輝。

眞如覺性

眞性元來本自圓﹐如如不動照中天﹐光明瑩徹無遮障﹐照破鴻蒙未判前。

常樂我靜

頤神養志慕淸虛﹐終日逍遙任捲舒﹐最是定中眞樂處﹐禪天獨露瑩如如。

朝陽補破衲

朝陽補衲假妝麼﹖補了肩頭又補腰﹐補了破時重又補﹐到頭爭似赤條條。

對月了殘經

天外銀蟾才一半﹐癡人要了末後段﹐忽然些子黑雲來﹐兩眼依然似瞎漢﹗

金剛經塔

分明一座無縫塔﹐彊被傍人硬撞開﹐八面四方都是眼﹐中間現出活如來。

道教

淸靜無爲

淸淸淨淨本無言﹐才有施爲不自然﹐默識通玄開竅透﹐性靈神化寶凝堅。

無上至眞

無爲好用法乾坤﹐上下中間認本根﹐正定始能通此趣﹐眞如透出爍天門。

眞元妙用

莫看無心與有心﹐無心爭得悟天心﹐有心畢竟爲心累﹐有無俱捐覺性純。

損之又損

艮兌交重山澤損﹐戒人懲忿絕嗔癡﹐損之又損無懲窒﹐絕學無爲入聖基。

三返晝夜

先天大道理難尋﹐終日乾乾抱一眞﹐三返工夫爲日用﹐玄關透徹出陽神。

一得永得

學解見知皆是垢﹐聲聞緣覺總爲塵﹐洗心滌慮禪天淨﹐凡聖齊瞻慧日明。

抽添鉛汞

抽鉛只是絕塵緣﹐添汞工夫本性天﹐情性混融仙道畢﹐汞鉛凝結大丹圓。

玄牝之門

玄關牝戶道之門﹐辟則從乾闔則坤﹐迷者忙忙推口鼻﹐如何本命復歸根。

出羣迷徑

拋名棄利樂淸虛﹐萬幻諸緣盡剪除﹐性海波澄舟到岸﹐一輪皎月出云衢。

入希夷門

三關透了達眞玄﹐眞造無爲本自然﹐舉步便超無色界﹐擡頭身在大羅天。

多言數窮

千經萬論講宗風﹐可嘆迷途見不同﹐大辯髙談誇俊銳﹐到頭終是落頑空。

不如守中

說妙談玄了不通﹐爭如默默守其中﹐不偏不倚玄關透﹐不易方能合聖功。

九轉神丹

立鼎燒乾四大海﹐安鑪煉碎五虛彌﹐金丹成像包三界﹐方是男兒得志時。

可道非常道

眞常之道無言說﹐有說分明是背宗﹐若向不言中會意﹐不勞餘力備全功。

後序

嘗聞太上啟教﹐接引方來﹐故有神仙之學。神仙之學豈尋常而語哉﹖必是遇其至人﹐點開心易﹐通陰陽闔辟之機﹐達性命混合之理﹐超然獨立﹐應化無窮﹐始可與言神仙之學也。自東華紹派﹐鐘呂流輝以後﹐列仙並駕而出者﹐皆鴻生碩士﹐上則匡君以行道﹐下則澤民以濟生﹐玄風益振﹐兢起學仙者﹐代不少矣。繼而瑩蟾子李淸庵出﹐道學淵源﹐得神仙祕授。三教之宗了然粲於胸次﹐四方聞之﹐踵門而請益者﹐不可枚舉﹐其發揮金丹之妙﹐與弟子問答難疑之辭﹐機鋒捷對之句﹐凡若干言﹐錄而成書﹐名曰淸庵語錄。余頌其文再三﹐篇篇無閒言﹐句句無閒字﹐皆發明太上之遺風﹐先眞之未露可謂明矣﹐妙矣。其文與《中和集》相表裏﹐荊南羽士鄧坦然抄錄已久﹐今則命匠繡梓﹐以壽其傳﹐不泯淸庵之徳音﹐可見運心之普矣。學仙之徒﹐覓覽斯文者﹐必有超然而作者﹐豈曰小補也哉﹖南昌修江後學混然子﹐稽首謹書。

道徳會元

都梁參學淸庵瑩蟾子李道純注

道徳會元序

竊謂伏羲畫易﹐剖露先天﹔老子著書﹐全彰道徳﹐此二者其諸經之祖乎。今之學者未造其理﹐何哉﹖蓋由不得其傳耳﹗予素不通畫﹐因廣參徧訪獲遇至人﹐點開心易﹐得造易經之妙。於是馨其所得撰成三天易髓授諸門人﹐惟老子道徳經未能究竟﹗一日有傳濟庵者﹐攜紫淸眞人道徳寶章示予﹐觀其注腳頗合符節﹐其中略有未盡處﹐予欲饒舌﹐熟思之未敢﹗後有二三子各出數家解注﹐請益於予。予先以正經參對﹐多有異同。或多一字﹔或少一字﹔或全句差殊﹔或字訛舛互有得失﹐往往不同。予嘆曰﹕正經尙爾﹐況注解乎﹗或問其故曰﹕始者抄寫人差誤﹐爾或開板有失點對﹐或前人解不通處妄有增加﹐以訛傳訛﹐支離錯雜故也。曰﹕孰爲是﹖曰﹕河上公章句﹐紫淸道徳寶章頗通。曰﹕何故﹖曰﹕與上下文理血脈貫通者爲正。曰﹕諸家解義如何﹖曰﹕所見不同﹐各執一端耳。曰﹕請問其詳﹖曰﹕蓋由私意揣度﹐非自己胸中流出﹐故不能廣而推之也。得之於治道者﹐執於治道﹔得之於丹道者﹐執於丹道﹔得之於兵機者﹐執於兵機﹔得之於禪機者﹐執於禪機。或言理而不言事者﹐或言事而不言理者。至於權變智謀﹐旁蹊曲徑﹐遂墮於偏枯﹐皆失聖人之本意也。殊不知聖人作經之意﹐立極於天地之先﹐運化於陰陽之表﹐至於覆載之間。一事一理無有不備﹐安可執一端而言之哉﹖予遂饒舌將彼解不通處﹐及與聖人經義相反處逐一拈出﹐舉似諸子。眾皆曰﹕然。自後請益屢至﹐不容緘默﹐遂將正經逐句下添个注腳﹐釋經之義﹐以證頤神養气之要﹔又於各章下總言其理﹐以明究本窮源之序﹔又於各章後作頌﹐以盡明心見性之機。至於修齋治平﹐紀綱法度﹐百姓日用之間﹐平常履踐之道﹐洪纖巨細﹐廣大精微﹐靡所不備。於中又作正辭﹑究理二說冠之經首﹐明正言辭﹐究竟義理﹐以破經中異同之惑﹐目之曰﹕《道徳會元》俾諸後學密探熟味﹐隨其所解而入﹐庶不墮於偏枯﹐會至道以歸元也。惟是言辭鄙俚﹐無非直解經義﹐未敢自以爲是。然較之諸本其庶幾焉﹐與我同志其鑑諸。

時至元庚寅孟夏旦日﹐都梁參學淸庵瑩蟾子李道純元素序。

道徳會元卷上

都梁參學淸庵瑩蟾子李道純元素述

【道○】道之可以道者﹐非眞常之道也。夫眞常之道﹐始於無始﹐名於無名。擬議卽乖﹑開口卽錯。設若可道﹐道是甚麼﹖卽不可道何以見道﹖可道又不是﹐不可道又不是﹐如何卽是﹖若向這里下得一轉語﹐參學事畢。其或未然﹐須索向二六時中﹐興居服食處﹐回頭轉腦處校堪這。令巍巍地活潑潑地﹐不與諸緣作對底是个什麼﹖校堪來校堪去﹐校堪到校堪不得處﹐忽然摸著鼻孔﹐通身是汗下﹐方知道這个元是自家有的﹐自歷劫以來不曾變易﹐所謂﹕道也者不可須夷離也。又道﹕行住坐臥不離這个﹐況覆載之間﹐頭頭物物都是這个﹔亙古亙今只是這个﹔生天生地只是這个﹔至於日用平常﹐動靜作息只是這个。一切有形皆有敗壞﹐惟有這个常在﹔天地虛空亦有敗壞﹔只有這个不壞。只這个鐵眼銅睛覷不破﹐爲甚覷不破﹖只傷他不曾覿面相逢﹐縱饒覿面相逢也是蹉過﹐且道蹉向甚麼處去﹖不的亂走。畢竟作麼會﹖淸庵向這里分明舉似﹐只是欠人承當﹐倘遇知音剔起眉毛薦取﹐咄。昨夜江頭新雨過﹐今朝依舊遠山靑

頌曰

至道之極虛無空寂﹐無象無形無名無質﹐視之不見搏之不得﹐聽之不聞覓無蹤迹﹐

大無不包細無不入﹐生育天地常養萬物﹐運化無窮隱顯莫測﹐不可知知不可識識﹐

太上老子舌頭無骨﹐向此經中分明露出﹐多言數窮不如一默﹐這○便是休更疑惑。

【徳】徳之一字亦是彊名﹐不可得而形容﹐不可得而執持﹐凡有施設積功累行﹐便是不徳也。只恁麼不修習不用功﹐死灰槁木待徳之自來﹐終身無徳也。這个徳字愈求愈遠﹐愈執愈失。經云﹕上徳不徳。是以有徳。又云﹕上徳無爲而無以爲。只這兩句多少分明﹐只是欠人承當﹐若是个信得及的﹐便把從前學解見知﹐聲聞緣覺一切掀倒﹐向平常履踐處﹐把个損字來受用﹐損之又損﹐損來損去﹐損到損不得處﹐自然玄徳昭著﹐方信無爲之有益。經云﹕不言之教﹐無爲之益﹐天下希及之。又云﹕玄徳深矣﹐遠矣。會麼﹖咦﹗不離當處常湛然﹐覓則知君不可見。

頌曰

河沙妙徳總在心則﹐不可施爲何勞修積﹖愈探愈深愈執愈失﹐放下頭頭掀翻物物﹐

後己先人守雌抱一﹐純一不雜其徳乃實。修齋治平皆從此出﹐妙用難量是謂玄徳。

【經】經之一字亦是彊名﹐始者聖人爲見﹐世人隨情﹐逐幻﹑嗜欲﹑迷眞﹐中心業識之擾攪靈地﹐無明之熾盛﹐是以天眞喪失﹐橫夭傷殘不能復其本元﹐於是用方便力開善誘門﹐接引羣迷﹐使歸正道。故著書設教﹐彊名曰經﹐經者﹐徑也。眾所通行之大路也。𨿽然讀是經者﹐卻不可泥在語言三昧上﹐亦不可離了此經向外尋求﹐須是向自己分上著意﹐把這五千餘言細細咀嚼﹐點點畫畫不要放過﹐忽然嚼得一句半句透﹐這一部經都在自己﹐方信道開口不在舌頭上﹐到這里打開自己寶藏﹐把出自己經來﹐橫拈倒用﹐不惟這一部經﹐至於三十六部尊經﹐一大藏教典﹐從頭徹尾轉一徧﹐只消一喝﹐都竟還委悉麼﹖平地起風波﹐淸天轟霹靂﹐諦聽﹐諦聽。

頌曰

此一卷經妙用難評﹐歷劫不變亙古無更﹐頭頭應用處處通津﹐未曾舉起已自分明﹐

不是我家眞的子﹐誰人敢向裏頭行。

【道○可道﹐非常道】開口卽錯。【名】喚做甚麼﹖【可名﹐非常名】喚作一物卽不中。【無名】道也﹐【天地之始】先乎覆載。【有名】彊名曰「道」【萬物之母】生生不息﹐【故常無欲以觀其妙】無心運化。【常有欲以觀其徼】徼﹐音叫。有意操持【此兩者】於不見中親見﹐於親見中不見﹐【同出而異名】一體﹐一用。【同謂之玄】體用一源。【玄之又玄】形神俱妙﹐【眾妙之門】百千法門﹐皆從此出。

上一章﹐虛無自然眞常之道﹐本無可道﹐可道之道﹐非眞常之道。元始祖炁化生諸天﹐隨時應變之道也。道本無名﹐可名之名﹐非眞常之名。天地運化長養萬物﹐著於形迹之名也。虛心無爲則能見無名之妙﹐有心運用則能見有名之徼。妙﹐卽神也。徼﹐卽形也。知徼而不知妙則不精﹐知妙而不知徼則不備﹐徼妙兩全形神俱妙﹐是謂玄之又玄﹐三十六部尊經皆從此出﹐是謂眾妙之門﹐且道此經從甚麼處出﹖咄﹗

頌曰

昆侖山頂上﹐元始黍珠中﹐父母所生口﹐終不爲君通。

【天下皆知﹐美之爲美﹐斯惡矣。】惡鳥路切﹐美是惡之因。【皆知﹐善之爲善斯不善已】善是不善之由﹐【故有無相生】有生無﹐無生有。【難易相成】易以豉切。難事易﹐易事難。【長短相形】長則短﹐短則長﹐【髙下相傾】才有髙﹐便有下。【聲音相和】有聲音﹐便有和。【前後相隨】前隨後﹐後隨前﹐【是以聖人】忘其美惡﹐【處無爲之事】忘其有無﹐【行不言之教】忘其難易﹐【萬物作而不辭】忘物﹑【生而不有】忘形﹑【爲而不恃】忘情﹑【功成不居】忘我﹐【夫惟不居】忘其所自﹐【是以不去】去上聲。一切忘盡眞常存。

上二章﹐美之與惡﹐善與不善﹐如影隨形﹐自然相待。至於有無﹑難易互相倚伏﹐有美便有惡﹐有善便有不善﹐是以聖人不辭﹐不有﹑不恃﹑不居﹐彼此兩忘﹐有無不立﹐是以常存而不去也。此一章發明首章體道之義﹐使學者知同出異名之理﹐離此用而卽此用﹐不墮於偏枯也。

頌曰

人有美惡我無彼此﹐一切掀翻眾泡歸水﹐目前指出千般有﹐我道其中一也無。

【不尙賢】純聖﹐棄智。【使民不爭】忘我﹔【不貴難得之貨】絕巧棄利﹐【使民不爲盜】忘物﹔【不見可欲】轉物應機﹐【使心不亂】忘情。【是以聖人虛其心】全性﹐【實其腹】全命﹐【弱其志】全神﹐【彊其骨】全形。【常使民無知無欲】空諸所有。【使夫知者不敢爲】夫﹐音扶。後同。知﹐音智。識法者恐。【爲無爲】寂然不動﹐【則無不治】治﹐音持。感而隨通。

上三章﹐不尙賢﹐接上章處無爲之事也。謂不矜自己之賢能﹐則民淳﹔不貴奇貨﹐則民富﹔不見可欲﹐則心定。聖人治平天下﹐必以修身爲本﹐虛心實腹一節﹐皆修之要。虛心兒後志弱﹐志弱而後無知﹐無知故能忘我﹐此不尙賢也。實腹而後骨彊﹐骨彊而後無欲﹐無欲故能忘物﹐此不貴難得之貨也。二理相須﹐足以了全性命矣。

頌曰

實腹眞常在﹐虛心道自存。不勞施寸刃﹐談笑定乾坤。

【道沖而用之】太虛同體﹐【或不盈】不自滿。【淵乎﹐似萬物之宗】不自見﹐【挫其銳】不露鋒芒﹐【解其紛】不隨世變﹐【和其光】不自明﹐【同其塵】不自是﹐【湛兮﹐似若存】常應﹐常靜。【吾不知誰之子】上無復祖﹐【象帝之先】惟道爲身。

上四章﹐上云爲無爲﹐故此之以道沖而用之或不盈﹐謂不自滿也。不自滿者﹐必受益。挫銳解紛﹐虛中忘我之謂也。吾不知誰之子﹐象帝之先﹐超虛無之外也。

頌曰

不識誰之子﹐焉知象帝先﹖爲君明說破﹐太極未分前

【天地不仁】無爲﹐【以萬物爲芻狗】芻窗愈切﹔愛養萬物不爲主﹐【聖人不仁】效天﹐【以百姓爲芻狗】萬民歸之而不爲主。【天地之間】虛中﹐【其猶橐龠乎﹖】虛用﹐【虛而不屈】無心﹐【動而愈出】應變無窮。【多言數窮數】數所各切﹐○說不得【不如守中】虛中而已。

上五章﹐天覆地載﹐化民育物﹐可謂至仁。言不仁者﹐忘其所自也。聖人愛民治國﹐亦復如是﹔修身養命﹐亦復如是。結上章道沖而用之之義也。

頌曰

無底謂之橐﹐三孔謂之龠﹐中間一竅子﹐無人摸得著。

摸得著﹐爲君吹出無聲樂。

【谷神不死】虛靈不昧﹐【是謂玄牝】牝婢忍切﹐一陰一陽。【玄牝之門】一闔﹐一辟。【是謂天地根】生天﹐生地。【綿綿若存】無休﹐無息【用之不勤】應用不窮。

上六章﹐谷神不死﹐虛靈不昧也﹐接上章守中之義也。虛靈不昧﹐神變無方﹐陰陽不測﹐一闔一辟﹐往來不息﹐莫知其極﹐動靜不忒﹐不勞功力﹐生生化化而無窮。

頌曰

闔辟應乾坤﹐斯爲玄牝門﹐自從無出入﹐三界獨稱尊。

【天長地久】無休﹐無息。【天地所以能長且久者】無爲﹐【以其不自生】無心﹐【故能長久】不遷﹐不變。【是以聖人】效天【後其身而身先】忘我﹔【外其身而身存】忘形。【非以其無私耶﹐故能成其私】以其無我﹐故能成我。

上七章﹐天不自天﹐地不自地﹐故能生生不息。聖人不自聖﹐故能與天地合徳。接上章用之不勤之義也。

頌曰

道本至虛﹐至虛無始﹐透得此虛﹐太虛同體。

太湖三萬六千頃﹐月在波心說向誰﹖

【上善若水】以柔處卑。【水善利萬物而不爭】隨方逐圓﹐【處眾人之所惡】能容納懺惡﹐【故幾於道】幾﹐平聲。合道【居善地】利物﹐【心善淵】容物﹐【與善仁】生物﹐【言善信】應物﹐【政善治】治﹐平聲﹐化物。【事善能】成物﹐【動善時】順物。【夫惟不爭﹐故無尢】物我如一。

上八章。接上章後己先人﹐所謂水者﹐取柔和謙卑處下之義。利物無爭﹐故無尢。

頌曰

無爭神寂靜﹐自足气和平﹐放下這點子﹐黃河幾度淸。

【持而盈之﹐不如其已】已﹐音以。天道虧盈﹐而益謙﹔【揣而銳之﹐不可長保】揣楚委切﹐地道變盈而流謙。【金玉滿堂﹐莫之能守】鬼神害盈而福謙﹔【富貴而驕﹐自遺其咎】遺去聲。咎﹐上聲。人道惡盈而好謙﹐【功成名遂身退】收拾歸來﹐【天之道】天地合徳。

上九章﹐持而盈之不如其己﹐接上章上善若水之義。功成名遂身退﹐戒盈勸謙之義。

頌曰

急走不離影﹐回來墮塹坑﹐只今當腳住﹐陸地變平沈。

若解轉身些子力﹐潛藏飛躍總由心。

【載營魄】不得亂走﹐【抱一能無離】離﹐平聲。二物成如母攜嬰﹐【專气致柔﹐能嬰兒】純一不雜﹐反朴還淳﹐【滌除玄鑑﹐能如疵】不見﹐不聞﹐【愛國治民﹐能無爲】治﹐音持。不動不搖﹐道泰時淸﹐【天門開闔﹐能爲雌】出有入無﹐不伐不矜﹐【明白四達﹐能無知】黜聰明﹐屏智和光同塵。【生之畜之】畜﹐凶入聲。斡旋四徳﹐長養羣情。【生而不有】功成行滿﹐隱迹潛形﹐【爲而不恃】忘其所自﹐默默昏昏﹐【長而不宰】長﹐上聲。退有餘地﹐一任天更。【是謂玄徳】道隆徳備﹐蛻體全眞。

上十章﹐載營魄﹐猶車載物之諭。魄好運動﹔好馳騁﹔好剛銳﹐故曰營魄。魄屬陰﹐陰盛則害陽﹐情盛則役性。能制伏者抱一無離﹐致柔無疵﹐無爲爲非無知。使陰魄不肆其情﹐至於魄伏陰消﹐則神靈性寂也。生之畜之﹐生而不有﹐忘其所自﹐不用拘束﹐自然不動﹐如獲寶滿載而歸﹐故曰載營魄。自抱一以下純是載營魄之義﹐接上章功成身退﹐而續下章三十輻共一轂﹐有車之用也。

頌曰

事向無心得﹐無心也太難﹗悟來彈指頃﹐迷後隔千山。

【三十輻﹐共一轂】猶萬法同一心﹐【當其無】數車無車﹐【有車之用】輻來輳轂﹐成車之用。【埏埴以爲器】埏﹐扇﹐平聲。和土作器﹐【當其無】數器﹐無器﹐【有器之用】水土假合﹐成器之用。【鑿戶牖以爲室】開戶﹐鑿牖﹐【當其無】數室﹐無室。【有室之用】戶牖通達﹐成室之用。【故有之以爲利】以有利無﹐【無之以爲用】以無用有。

上十一章﹐以輻輳轂﹐利車之用。卽總萬法歸心﹐全神之妙也。輻不輳轂何以名車﹖法不歸心無以通神。轂虛其中﹐車所以運行﹔心虛其中﹐神所以通變。故虛爲實利﹐實爲虛用﹐虛實相通﹐去來無礙。卽上章載營魄之義也。至於無物可載﹐轂輻兩忘﹐車復無也。猶心法雙忘﹐神歸虛也。器與室同義。

頌曰

鐵壁千重﹐銀山萬座﹐撥轉機輪﹐驀直透過。

要知山下路﹐但問去來人。

【五色令人目盲】眼被色眩﹔【五音令人耳聾】耳被聲惑﹔【五味令人口爽】口被味瞞﹔【馳騁田獵﹐令人心發狂】心爲情使﹔【難得之貨﹐令人行妨】行﹐去聲。意爲物轉。【是以聖人爲腹不爲目】爲﹐去聲。內境不出﹐外境不入。【故去彼取此】去羌呂切﹐收視返聽。

上十二章﹐上章發明虛用﹐虛其用則不爲聲色眩﹐故次之以五色令人目盲﹐色聲味物皆是根塵﹐一切世人皆受盜﹐惟有道者不受他瞞﹐視聽言動非禮勿爲﹐則六賊化爲六神通也﹐故去彼取此。

頌曰

見色神無定﹐聞聲喪太和﹐掀翻無一事﹐赤手造彌羅。

【寵辱若驚】寵是辱先﹐【貴大患若身】貴爲患始。【何謂寵辱若驚】諦聽下文﹖【寵爲上﹐辱爲下】寵得也﹐故居上﹐【得之若驚】無失﹐【失之若驚】有得﹐【是謂寵辱若驚】如是。【何謂貴大患若身】設問﹖【吾所以大患者】何哉﹐【爲吾有身】爲﹐去聲﹐下同。有身便有患。【及吾無身】忘形無累﹐【吾有何患】忘貴無患﹖【故貴以身爲天下】外其身者﹐貴其身者也。【若可寄天下】以此爲天下則可寄天下﹔【愛以身爲天下】後其身者﹐愛其身者也。【若可托天下】以此爲天下﹐則可托天下。

上十三章﹐接上章爲腹不爲目﹐忘我之義。故次之以崇辱若驚﹐寵辱貴患﹐互相倚伏。苟能思患而預防之﹐則終身無患。推此道而治平天下﹐則天下永無危殆。有國者憂天下如憂一身﹐則天下樂推而不厭。

頌曰

有辱何嘗辱﹐居榮未必榮﹐預防無過失﹐猶更涉途程。

爭似全身都放下﹐也無得失也無驚。

【視之不見﹐名曰夷】大象無形﹔【聽之不聞﹐名曰希】大音希聲﹔【搏之不得﹐名曰微】道隱無名。【此三者不可致詰】如何說得﹐【故混而爲一】殊途同歸。【在上不徼】莫見乎隱﹐【在下不昧】莫顯乎微。【繩繩不可名】𨿽有條目﹐實無名喚﹐【復歸於無物】藏身處﹐沒蹤迹。【是謂無狀之狀】不見中親見﹐【無物之象】象﹐上聲。親見中不見﹐【是謂惚恍】渾渾淪淪。【迎之不見其首】無始﹐【隨之不見其後】後﹐上聲。無終。【執古之道】無爲﹐【以禦今之有】統攝萬有。【以知古始】無爲﹐【是謂道紀】因無彰有。

上十四章﹐希夷﹐微道之極也。混而爲一﹐返本也﹔不徼不昧﹐和其光也﹔無象無狀﹐藏其用也。末後一句總證前三章而發下章之祕也。

頌曰

這个話靶﹐難模難畫﹐八面玲瓏﹐全無縫罅。

恍惚杳冥中有象﹐這些消息共誰論﹖

【古之善爲士者】存其無象﹐【微妙玄通】淸淨光明﹐【深不可識】視之不見。【夫惟不可識﹐故彊爲之容】彊﹐上聲。以有會無。【豫兮若冬涉川】寒徹骨﹔【猶兮若畏四鄰】愼獨﹔【儼兮若冰將釋】無疑﹔【惇兮其若朴】朴﹐音撲。如愚﹔【曠兮其若谷】虛中﹔【渾兮其若濁】渾﹐平聲。同塵﹔【孰能濁以動之徐淸】淸者﹐濁之源。【孰能安以久動之徐生】靜者﹐動之機。【保此道者﹐不欲盈】虛者﹐實之本。【夫惟不盈】沖虛﹐【故能獘不新成】埋光﹐鏟彩。

上十五章﹐接上章道紀之義﹐發明後學存誠致敬﹐常愼其獨﹐不住於相﹐而抱一潛虛爲日用﹐至於頓息諸緣﹐消融萬幻﹐擾之則不濁﹐澄之則不淸﹐是謂微妙玄通﹐深隱也。

頌曰

微妙玄通﹐隨人腳轉﹐瞎卻眼睛﹐一物不見。

不如歸去來﹐識取虛皇面。

【致虛極﹐守靜篤】寂然不動。【萬物並作﹐吾以觀復】觀復知化。【夫物蕓蕓﹐各復歸其根】動極復靜。【歸根曰靜】返本﹐【靜曰復命】生意存焉。【復命曰常】歷劫寂爾﹐【知常曰明】古今洞然。【不知常】昧了也﹐【妄作凶】錯了也。【知常容】大無不包﹐【容乃公】細無不入﹐【公乃王】物無不化﹐【王乃天】理無不通﹐【天乃道】曷有終窮﹐【道乃久】無盡﹐【沒身不殆】天地𨿽變﹐這个不變。

上十六章﹐接上章善爲士者﹐致虛靜篤﹐復命歸根﹐純是神妙。共向這里具眼﹐參學事畢。其或未然﹐更參末後。

頌曰

達虛知妙本﹐靜極見天心﹐會得个中意﹐河沙總是金。

【太上】無上可上﹐【下知有之】眾所共知﹔【其次﹐親之譽之】可親﹑可譽﹐便不自然﹔【其次﹐畏之】知其畏敬﹔【其次﹐侮之】全無忌憚。【信不足】道難信﹐【有不信】疑心重。【猶其貴言】輕諾寡信。【功成名遂】默而成之﹐【百姓皆爲﹕「我自然」】不知所自。

上十七章﹐太上謂無上可上﹐𨿽下愚皆知有此理﹐才可親近。有美譽便不自然﹐畏之者猶其次也﹐侮之者失道遠矣。天眞喪失不能返本﹐𨿽教之奚益﹐言愈多而愈不信﹐不若默而待之﹐無爲而化之﹐使其自悟﹐自然反朴﹐不言而信也。以治道言之﹐太上以下不能無爲﹐親之﹑譽之﹐有言之教也。畏之者﹐刑禁也。侮之者﹐上失信也﹐上失信於民則民不信﹐猶其貴言﹐不言之教也。不言之教無爲而成﹐刑不試而民自服也。至於功業成遂還淳反朴﹐則親譽畏侮俱忘矣。百姓安居樂俗﹐忘其所自。故曰謂我自然。

頌曰

太上元無上﹐常存日用間﹐可憐無眼漢﹐剛道出函關。

【大道廢﹐有仁義】太朴旣散﹐仁義乃興﹔【智慧出﹐有大僞】出﹐去聲。智慧聰明﹐根塵業識。【六親不和﹐有孝子】莫若常和﹔【國家昏亂﹐有忠臣】莫若常治。

上十八章﹐接上章親﹑譽﹑畏﹑侮之義﹐與其國亂顯忠臣﹐何若無爲民自化﹖

頌曰

聰明迷大本﹐智慧喪天眞﹐無事常淸淨﹐逍遙快活人。

【絕聖棄智】無爲﹐【民利百倍】安靜﹔【絕仁棄義】無心﹐【民復孝慈】和順﹔【絕巧棄利】無欲﹐【盜賊無有】常足。【此三者以爲文﹐不足】惟恐信不及。【故令有所屬】令﹐去聲。屬﹐音燭。老婆心切【見素抱朴】無知﹐無識﹐【少私寡欲】忘物﹐忘我。

上十九章﹐發上章之蘊﹐聖智仁義巧利﹐一切棄絕不復見。用則民從其化﹐而反朴也。聖人惟恐後世學者擔負不起﹐故屬之以易簡﹐曰﹕見素抱朴﹐少私寡欲。易取於人也。

頌曰

莫縱三心亂﹐無令一念狂﹐見聞知覺法﹐無復可思量。

【絕學無憂】心頭無事。【惟之與阿﹐相去幾何】惟﹐上聲。不遠﹐【美之與惡﹐相去何若】大遠﹐【人之所畏﹐不可不畏】善惡可畏。【荒兮﹐其未央哉】俗人恐學了未至﹐聖人恐損之未盡。【眾人熙熙﹐如享太牢﹐如春登臺】嗜欲無厭。【我獨怕兮﹐其未兆﹔如嬰兒之未孩】怕﹐音泊。淡然無欲﹔【乘乘兮﹐若無所歸】任運自然。【眾人皆有餘﹐而我獨若遺】貪物者常憂﹐忘機者常樂。【我愚人之心也哉﹐沌沌兮】昏昏默默﹐【俗人昭昭﹐我獨若昏】俗人見識於外﹐聖人藏明於內。【俗人察察﹐我獨悶悶】悶﹐音門。俗人有分別﹐聖人無彼此。【惚兮若晦】晦﹐上聲。不識不知。【漂兮若無所止】無物﹐無執。【眾人皆有以﹐我獨頑似鄙】眾人皆有能﹐聖人獨無能。【我獨異於人】不與萬法爲侶﹐【而貴食母】貴在味道。

上二十章﹐絕學者﹐絕其所有也﹐故次之絕聖人後。俗人務學於事﹐益其所聞﹐惟恐進學不精﹐故常憂。聖人棄絕所有﹐惟務於味道﹐如求食於母﹐守雌抱一而已﹐故無憂也。是謂絕學無憂。

頌曰

才言絕學﹐開口便錯﹐廣識多知﹐轉轉不覺﹐

人間萬事都忘卻﹐猶落他家第二機。

【孔徳之容】無所不容﹐【惟道是從】於法自在。【道之爲物○﹐惟恍惟惚】本然之天。【惚兮恍﹐其中有象】此天混然﹔【恍兮惚﹐其中有物】此天洞然。【窈兮冥﹐其中有精】此天常存﹔【其精甚眞】純一無僞﹐【其中有信】活潑潑地。【自今及古﹐其名不去】去羌呂切﹐歷劫常存。【以閱眾甫】萬物資始。【吾何以知眾甫之然哉﹖以此】。

上二十一章﹐上章云我獨異於人﹐徳之大也﹐故次之以孔徳之容﹐言其廣納包容。所謂道之爲物﹐果何物乎﹖有象﹑有物﹑有精﹐果有乎﹖若謂有﹐未具參學眼﹐若未無﹐亦未具參學眼。畢竟作麼會﹖咄﹗

頌曰

亙古一物﹐了無人識﹐剔起眉毛﹐虛空露骨。

設若擬議躊躇﹐照管當空霹靂。

【曲則全】不材者壽﹐【枉則直】屈己者伸【窪則盈】窪鳥瓜切﹐謙則受益【獘則新】晦則自明【少則得】知止常足﹐【多則惑】事繁則亂﹐【是以聖人抱一爲天下式】一能統眾﹐【不自見﹐故明】獘則新﹐【不自是﹐故彰】窪則盈。【不自伐﹐故有功】枉則直。【不自矜﹐故長】曲則全。【夫惟不爭】守柔﹐【故天下莫能與之爭】混而爲一﹐【古之所謂曲則全者﹐豈虛言哉】是眞實語﹐【誠全而歸之】全眞本然。

上二十二章﹐曲全枉直﹔窪盈獘新﹐接上章孔徳之義也。不自見以下﹐皆戒盈勸謙之義也。謙下故無爭﹐無爭則全其本然﹐抱元守一復歸無極也﹐故曰誠全而歸之。

頌曰

莫管他人短﹐休矜自己長﹐短長無二見﹐徧界不能藏。

【希言自然】聞口不在舌頭上。【故飄風不終朝】狂則不久﹐【驟雨不終日】躁則不長。【孰爲此者】是誰主宰﹐【天地】眾所共知。【天地尙不能久】天地尙爾﹐【而況於人乎】不可躁暴﹐【故從事於道者】順理合轍﹐【道者﹔同於道】一體同觀﹔【徳者﹐同於徳】不生一見﹔【失者﹐同於失】無有分別。【同於道者﹐道亦樂得之】我同於道﹐道亦同我﹔【同於徳者﹐徳亦樂得之】樂﹐音洛。上下並同。我同於徳﹐徳亦同我﹔【同於失者﹐失亦樂得之】我同於失﹐失亦同我。【信不足﹐有不信】我疑於物﹐物亦疑我。

上二十三章﹐希言自然﹐接上章不爭之義。謂不自見是不言而善應﹐飄風驟雨﹐言妄動躁進不久遠之諭。從事於道者﹐和順於道徳﹐混同於事物﹐自然感通於物﹐物亦自然相應也。苟或言不合道﹐妄有作爲﹐不能取信於人﹐反爲人輕忽也。易系云﹕言行君子之樞機﹐榮辱之主也。可不愼乎﹗

頌曰

道不異於人﹐人自以爲異﹐一佛一切佛﹐心是如來地。

【企者不立】企﹐音伎。躁進無功﹔【跨者不行】欲速不達﹔【自見者不明】不能晦徳﹔【自是者不彰】不能謙下﹔【自伐者無功】不能克己﹔【自矜者不長】不能含容。【其在道也﹐曰﹕餘食贅形】贅朱芮切﹐行﹐去聲。殘飯﹐贅疣。【物或惡之】惡鳥路切﹐眾所不美﹐【故有道者不處】達者反是。

上二十四章﹐此章總證前三章。企者不立﹐跨者不行﹐卽飄風驟雨之謂也。自見﹐自是﹐自矜﹐自伐﹐渾是私意﹐私意確則害公﹐何可久也﹖故有道者不處。餘食贅行不美也。

頌曰

企立元爲妄﹐跨行本是狂﹐假饒成得事﹐到底不如常。

【有物混成】此天混然﹐【先天而生】此天洞然。【寂兮寥兮】湛然常寂﹐【獨立而不攺】超然獨存﹐【周行而不殆】運化無窮﹐【可以爲天下母】生育長養。【吾不知其名】本無名喚﹐【字之曰道】因物立名﹐【彊爲之名曰大】彊﹐上聲﹐無有限量。【大曰逝】無有疆界﹐【逝曰遠】無有邊際﹐【遠曰反】收拾歸來。【故道大】太虛無體﹐【天大】法道﹐【地大】法天﹐【王亦大】法地。【域中有四大】更有大麼﹐【王居其一焉】三界獨稱尊。【人法地】無不載﹐【地法天】無不容﹐【天法道】無不周﹐【道法自然】。

上二十五章﹐接上章有道不處﹐於此發明處道之工夫也。有物混成以下一節﹐全首章體道之要。四大以下純是神妙﹐人只知域中有四大﹐殊不知自己一物更大。

頌曰

天地𨿽大亦有敗壞﹐惟有這个歷劫常在﹐聖而不可知之者﹐盡在如如不動中。

【重爲輕根】輕生於重﹐【靜爲躁君】靜主於動。【是以君子終日行不離輜重】不敢輕爲。【𨿽有榮觀﹐燕處超然】常應﹐常靜。【柰何萬乘之主﹐而以身輕天下】擔荷不起【輕則失臣】輕進失身﹐【躁則失君】貪榮取辱。

上二十六章﹐重者不可輕忽也﹐輕則失臣﹐躁則失君﹐猶企者不立﹐跨者不行之謂。亦飄風驟雨之諭﹐不離輜重﹐克負擔荷也。宴處超然﹐轉物也。明上章法道之義﹐總結二章體道之說﹐而續下章善行之要也。

頌曰

躁進那能久﹐輕爲了不成﹐腳跟不點地﹐猶更涉途程。

【善行無轍迹】轍直列切。舉步不在腳跟﹐【善言無瑕謫】開口不在舌端﹔【善計不用籌策】一徹萬融﹔【善閉無關楗而不可開】全無縫罅﹐【善結無繩約而不可解】解﹐上聲。全無系累【是以聖人常善救人﹐故無棄人】修己安民﹔【常善救物﹐故無棄物】隨機利物。【是謂襲明】明了相續。【故善人﹐不善人之師】教人爲善﹔【不善人﹐善人之資】警人反善。【不貴其師】無善可爲﹐【不愛其資】無過可攺﹐【𨿽智大迷】屏智如愚﹐【是謂要妙】任運自然。

上二十七章﹐盡前章之蘊﹐謹於言行則無迹無謫。心之計﹐其可籌﹔心之閉﹐其可開﹔心之結﹐其可解。道心堅固﹐如此則無善﹑不善之分。師與資兩忘﹐黜聰明屏智﹐終日如愚。

頌曰

舉步不在腳﹐善結非干手﹐摸著鼻孔尖﹐通身都是口。

若能於此善參詳﹐七七元來四十九。

【知其雄﹐守其雌】不自大﹐【爲天下溪】萬派歸源。【爲天下溪﹐常徳不離】打成一片﹐【復歸於嬰兒】炁全。【知其白﹐守其黑】不自見﹐【爲天下式】萬法歸一。【爲天下式﹐常徳不忒】準的不差﹐【復歸於無極】神全。【知其榮﹐守其辱】不自貴﹐【爲天下谷】萬有歸空。【爲天下谷﹐常徳乃足】湛然圓滿﹐【復歸於朴】朴﹐音撲。性全。【朴散則爲器】施之於物﹐【聖人用之﹐以爲官長】設教化人﹐【故大制不割】不言之教。

上二十八章﹐守黑﹑守雌﹑守辱﹐不見自己之明﹐接上章𨿽智大迷之義。嬰兒﹑太極﹐太朴﹐天下之大本﹐惟守雌抱一則能返本﹐治國以此不假裁制﹐民自淳而物自朴也。

頌曰

白裏存乎黑﹐雄中抱一雌﹐綿綿功不間﹐男解養嬰兒。

【將欲取天下而爲之者】錯﹐【吾見其不得已】已﹐音以。利禦寇﹐不利爲寇。【天下神器﹐不可爲也】動著禍生﹐【爲者敗之】貪他著他﹐【執者失之】討便宜。落便宜。【凡物】一切有相﹐【或行或隨﹔或噓或吹﹔或彊或羸﹔或載或隳】有此便有彼﹐且忌隨他去。【是以聖人去甚】去﹐上聲。無爲﹐【去奢】無欲﹐【去泰】無執。

上二十九章﹐無爲則無事﹐有爲便有事。執者失﹐爲者敗﹐有爲之戒也。彊﹑羸﹑載﹐隳互相倚伏﹐如影隨形﹐才有成便有敗。是以聖人去貪甚﹐去奢侈﹐去驕泰﹐深戒後世。

頌曰

行隨煦吹﹐彊羸載隳﹐中間主宰﹐不知是誰。

著衣喫飯尋常事﹐何須特地卻生疑﹖

【以道佐人主者】無爲﹐【不以兵彊天下】以慈衛之。【其事好還】還者﹐旋。善惡皆報﹐【師之所處﹐荊棘生焉】心兵起處﹐靈地荒蕪。【大軍之後﹐必有凶年】魔軍馳騁﹐精气耗散。【故善者果而已】已﹐音以。有斷則生﹐【不以敢取彊】以柔待之。【果而勿矜】去甚﹐【果而勿伐】去奢﹐【果而勿驕】去泰。【果而不得已】顚沛﹐必於是﹐【是果而勿彊】放倒剎竿。【物壯則老】兵彊則不勝﹐【是謂不道】錯﹐【不道早已】永失眞道。

上三十章﹐接上章去奢泰之義﹐以道佐人主者﹐不尙兵武﹐善惡皆有報。戒後世有國有家者﹐守雌抱一﹐勇於不敢﹐至於不得已亦不敢取彊。故曰﹕善者果而已。

頌曰

莫縱三心亂﹐常叫志帥安﹐忽然逢野戰﹐一箭定天山。

【夫佳兵﹐不祥之器】大兵之後必有凶年﹐【物或惡之】惡鳥路切﹐師之所處荊棘生焉﹐【故有道者不處】處﹐上聲﹐心兵不起。【君子居則貴左】主柔﹐【用兵則貴右】主剛。【兵者不祥之器】武以討判﹐【非君子之器】君子常治﹐【不得已而用之﹐恬淡爲上】以慈衛之。【勝而不美】不得已﹐【而美之者】要功也﹐【是樂殺人】樂王教切﹐肆其剛勇。【夫樂殺人者】爲之種禍﹐【不可得志於天下】造物不容。【吉事尙左】主生﹐【凶事尙右】主殺。【偏將軍居左】尙柔﹐【上將軍居右】尙剛﹐【言以喪禮處之】不祥之器。【殺人眾多】不得已﹐【悲哀泣之】一日慈﹐【戰勝以喪禮處之】如喪考妣。

上三十一章﹐不以兵彊天下﹐故次之以兵者不祥之器。聖人於此深戒萬世之下﹐有國之君﹐以無爲淸淨治化﹐自然家國咸寧。𨿽有甲兵無所陳之﹐永無爭奪之患也。

頌曰

默默淸玄境﹐澄澄養太和﹐倒攜三昧劍﹐順化五陰魔。

【道常無名】虛無自然。【朴𨿽小】至微﹐【天下不敢臣】之尊。【侯王若能守】抱一﹐【萬物將自賓】無不服。【天地相合】惟徳是輔﹐【以降甘露】和气所致﹐【民莫之令而自均】令﹐去聲。自然和平。【始制有名】立法制度﹐【名亦旣有】示之好惡﹐【夫亦將知止】使之知禦﹐【知止所以不殆】知足故常樂。【譬道之在天下】止於至善﹐【猶川谷之於江海】止於卑下。

上三十二章﹐上章云有道者不處﹐此云道常無名﹐朴𨿽小﹐天下不敢臣。發明有道者所處之要也。有道之士﹐外處卑下﹐內抱一眞﹐萬物自然化﹐天理自然合﹐神變無窮。

頌曰

會得無名朴﹐方能縱復收﹐便將大千界﹐藏在一毫頭。

【知人者智】見於外﹐【自知者明】見於內。【勝人者有力】勇於敢﹐【自勝者彊】勇於不敢。【知足者富】貧亦樂。【彊行者有志】始終不殆。【不失其所守者久】志力愈堅﹐命基愈固。【死而不亡者壽】壽﹐上聲。眞一常存。

上三十三章﹐知人勝人﹐明於外也﹔自知自勝﹐存於內也。證前三章用武之戒也。知足者﹐貧亦樂﹔力行者﹐無不見﹔固守者﹐無危殆﹔內明者﹐出生死﹐死而不亡者﹐眞一常存。

頌曰

見物不見性﹐知人不自知﹐个般無學輩﹐猶道得便宜。

【大道泛兮】廣大悉備﹐【其可左右】無限量。【萬物恃之以生而不辭】所過者化﹐【功成而不有】所存者神。【愛養萬物而不爲主】忘其所自﹐【常無欲】寂然不動﹐【可名於小】芥子納虛彌﹔【萬物歸之而不爲主】任運自然﹐【可名於大】虛彌納芥子。【是以聖人其終不爲大】芥子裏藏身﹐【故能成其大】不可稱量。

上三十四章﹐大道泛兮﹐謂極廣大盡精微﹐靡所不備也。萬物恃之以生而不辭以下﹐接上章不失其所守者久之義也。以之治國﹐則不失其所守﹔以之修己﹐則死而不亡﹐故曰其可左右。

頌曰

大道誠難測﹐虛空不可量﹐寥寥成一片﹐何處是封疆。

【執大象】象﹐上聲。視之不見﹐【天下往】萬民服。【往而不害】萬物遂﹐【安平泰】萬化安。【樂與餌】樂﹐音藥。聲味俱美﹐【過客止】客過則止。【道之出口﹐澹乎其無味】出﹐去聲。無聲無嗅﹐【視之不足見】大象無形﹐【聽之不足聞】大音希聲﹐【用之不可旣】道隱無名﹐用之無盡。

上三十五章﹐上章末後句云﹐故能成其大﹐故次之以執大象天下往﹐謂全其無象﹐民物移心歸往也。樂與餌﹐聲味俱美。喪其無象﹐安能久乎﹖道之出口﹐無味﹑無象﹑無聲﹑無色﹐以其無體﹐故應用無盡。

頌曰

泥牛喘月﹐木馬嘶風﹐觀之似有﹐覓又無蹤。

淸庵拄杖子﹐畫斷妙髙峯。

【將欲歙之﹐必故張之】固張必歙﹔【將欲弱之﹐必故彊之】固彊必弱﹔【將欲廢之﹐必故興之】固興必廢﹔【將欲奪之﹐必故與之】固興必奪。【是謂微明】幾微先兆。【柔弱勝剛彊】柔弱常和﹐用剛必敗。【魚不可脫於淵】人安可離於道﹖【國之利器不可以示人】有利則有害。

上三十六章﹐執大象則能見事之幾微﹐才見固張便知將歙。未萌先兆﹔未舉先知﹐非天下之微明﹐其孰能及此﹖學道之士存其無象﹔守其至柔﹔與物無兢﹐則自然知幾。苟用剛暴﹐尙權謀智術﹐求其勝物﹐非道也哉﹗此如魚本水中物﹐求異羣魚﹐欲脫於淵可乎﹖旣不可﹐則人亦不可尙權。尙權者﹐反常也﹐如魚離淵必死。國之利器不可示人﹐卽孔子所謂﹕可與立﹐不可與權。同一義。聖人用權反常合道尙不可輕爲﹐而況常人乎﹖可不戒哉﹖

頌曰

眼若流星﹐機如掣電﹐瞻之在前﹐忽然不見。

十方通塞中﹐光明無不徧。

【道常無爲而無不爲】寂然不動﹐感通天下之故。【侯王若能守﹐萬物將自化】上以風化下。【化而欲作﹐吾將鎭之以無名之朴】作﹐做入聲。我無欲而民自朴。【無名之朴﹐亦將不欲】我好靜而民自正。【不欲以靜】使夫知者不敢爲﹐【天下將自正】爲無爲﹐則無不治。

上三十七章﹐眞常之道本無爲﹐有爲卽非常道﹐接上章微明之義。天地無爲﹐萬物生成﹔聖人無爲﹐萬民安泰。以修煉言之﹐都無作爲。於安靜之時存其無象﹐毫髮之動便要先覺﹐旣覺便以無名朴鎭之﹐朴本無形﹐又曰無名﹐謂空也。道無爲﹔朴無名﹔心無欲﹐則自然復靜也。靜之又靜﹐天下將自正。

頌曰

有作皆爲幻﹐無爲又落空﹐兩途俱不涉﹐當處闡宗風。

