梅華問答

吳中薛陽桂述上海謝來儀贊

辛巳之秋﹐八月望日﹐有客陶旣若﹑韓洞然偕僧慧徹﹑道士許洞雷曁冠者五六人﹑童子六七人﹐賞桂於竹影梅華館。是時也﹐桐葉敲窗﹐桂香入幕﹐或鼓琴而嘯傲﹐或臨流而賦詩﹐焚香煮茗﹐默坐談心﹐熙熙臯臯﹐雍穆一堂。旣若喟然曰「人皆可以爲堯舜﹐有志事竟成﹐信斯言也。何以修道者若牛毛﹐成道者如鱗角乎﹖大約皆不得其門而入。旁門外道固不足論﹐而大道正宗若何爲是﹖」洞然曰「古今無二道﹐聖凡無兩心﹐教有三教﹐行之則一。所謂道者﹐一也。此道乃天地自然之眞機﹐付於萬物﹐見於萬事。

世人捨近圖遠﹐非視爲高妙﹐卽目爲老生常談。卽有一二有心之士﹐不得眞傳﹐流爲怪異。幸遇名師﹐嗜欲糾纏﹐因循怠忽﹐安望有成﹖

今姑無論他人﹐且各自返觀內省﹐能猛勇直前與道爲一否﹖顏子曰﹕『舜何人也﹖予何人也﹖』有爲者亦若是。若能破釜沈舟﹐拼卻三年苦功﹐看是如何﹖至於宗主﹐下學可以言傳﹐上達必由心悟。

竊以爲行之始﹐必先察理。《大學》之格物﹑致知﹐先儒之窮理﹑主敬﹐實乃入門之祕鑰也。」

贊曰﹕竹影梅華﹐郁儀光淨。先賢祕要﹐窮理主敬。

大道眞宗﹐是爲正令。克己復禮﹐以師孔孟。若曰「凡事物之來之應﹐則以理辧之。而內修之道﹐則當如何﹖將何法以爲總持﹖若學無主腦﹐如渡江而無舟楫。必先明主腦﹐然後可以爲學。」洞然曰「內修外事﹐其理則一。古人有云﹕『心要在腔子裏﹐念不出總持門。』學者必先明得本心﹐方有主腦。明得主腦﹐則總在矣﹗故理學之書﹐無非講明心性兩字﹐而爲入德之門。《大學》一書﹐開口就說﹕『在明明德』﹐明其明德﹐則學有主腦矣﹗」

贊曰﹕在明明德﹐爲學繩墨。德本我有﹐明之宜力。

終日幹幹﹐乃造其極﹐明無可明﹐一得永得。若曰「明德二字﹐朱子注曰﹕『明德者﹐人之所得乎天而虛靈不昧﹐以具眾理而應萬事者也。』此言人之心乎﹖性乎﹖」洞然曰「心之與性原不可分。以主宰而言﹐謂之心﹐以其具生生之理而言﹐謂之性。心必能有而後可見性﹐須悟而後可以復言心﹐而性在其中。明得心而後見得性﹐悟其性而後知其心﹐盡其心而後知其性也。然必先知存心養性。存養之久得其理﹐省察之要其旨。由是而學焉﹐則庶幾其不差矣﹗」

贊曰﹕存心養性﹐研理之精。省察克治﹐物我忘情。

寂如湛如﹐自覺靈明。明無可得﹐乃爲至誠。若曰「儒家四子六經﹐以及先儒語錄﹐無非性理。釋氏內典亦無非性宗﹐何以道家謂之性命雙修﹖呂祖有云﹕『修命不修性﹐此是修行第一病。若修孤性不修丹﹐萬劫陰靈難入聖。』又有云﹕『性無命不立﹐命元性不存。』可見性命不能分開。何故釋氏只言性宗﹐儒家只談性理乎﹖」洞然曰「性命原拆不開。釋氏所言之性﹐謂之本來眞性。眞卽性命之本源也﹐是父母未生前面目﹐卽《太極圖說》所謂無極之眞。

若今人所言之性﹐乃气質之性﹐是旣生以後稟气成質之性。故木有木性﹐金有金性﹐水火土亦然。人爲萬物之靈﹐所稟亦不出乎五行。朱子所謂『气以成形﹐者也。呂祖所云『萬劫陰靈』者﹐乃气質之性﹐知識之神也。儒家言性理﹐此理具性中﹐無物不有﹐無時不然﹐爲生生化化之機﹐萬物當然之理。理卽性也﹐性卽理也。理一而气二﹐气有陰陽﹐理惟一致。理明則性在焉﹗

蓋天賦之一點○降衷而能自具生生之機﹐以爲健順五常之德者﹐謂之性﹐人各得其所賦至一無二者﹐謂之理。曰本來眞性者﹐本乎無極之眞而來也。故能窮究其天理﹐以盡吾之性﹐則命在其中。修性卽修命﹐古人云﹕『修得一分性﹐保得一分命。』而命功之說乃道家之妙言耳﹗」

贊曰﹕性具倫常﹐命參造化。以性修命﹐何憂代謝﹖

戰兢自持﹐休索禦駕。命不可知﹐性無借假。若曰「凡人之生﹐皆是稟气成質﹐所謂『气以成形』者也。形中所具之性﹐均屬气質之性﹐而本來眞性如何可以明辧﹖況父母未生前面目﹐不過如是○。此未有形體之時﹐方是如是。若有生以後﹐已稟气成形﹐何能復得如是○之性乎﹖除非將此形體謝滅之後﹐歸於一無所有﹐方可復得如是○也。」洞然曰「凡人之生﹐是秉五常之性﹐各得其一而爲人﹐是以有彊﹑弱﹑剛﹑柔﹑智﹑愚﹑賢與不肖。而水火木金土之五性皆具在眞性之中﹐而本來眞性之體﹐乃是純粹之精﹐虛明寂定者也。若气質之性是气以成形而得然耳﹗父母旣生之後﹐其形質本無礙於虛明﹐所謂『虛靈不昧』者是也。形質是形質。虛靈是虛靈。蓋虛靈者﹐乃心中神明之靈覺﹐並無形迹可見﹐但覺虛無之中靈明而已﹐《易》所謂『寂然不動﹐感而遂通』者也。若言形質﹐則有物在焉。故虛靈之體﹐父母未生前本來如是○﹐父母旣生後仍然如是○﹐故形質無礙於虛靈。

所謂气質者﹐緣人以气成形。《動靜》云﹕『爲酬酢萬變﹐無一不是知識用事。一落知識﹐則性體光明掩蔽﹐若明鏡之被塵﹐澄源之泥渾。將機就機﹐無非是識神用事﹐是眞性之混而爲气質也。』故謂之气質之性。

若人能心中無物﹐一念不生﹐則性體湛然﹐寂而常明﹐感而常寂。這个性體﹐道家謂之『圓明』﹐釋家謂之『圓覺』﹐儒家謂之『明德』﹐又謂之『至善』。若身形謝滅之後﹐身死而心則未嘗死﹐形亡而神則未嘗亡。所云『歸於一無所有』者﹐乃形質也。

至於心性﹐本來無物。若心有所住﹐有所著﹐何能復得虛明寂定之本體﹖所謂『修持』者﹐論靜止動作﹐時時使其常覺圓明貞靜而已。故能頭頭合道﹐左右逢源﹐而後可復命以歸根者也。故本來眞性原是無方所﹐無形象﹐無色相﹐無去來﹐無動靜﹐無生滅﹐以虛無爲體﹐神明爲用。天地亦眞性中之發現耳﹗

人爲心不明﹐故昧。若明得心﹐則見得性。心明性堅﹐方知此性本無所來﹐亦無所去﹐本來如在也。是學者必須有个悟入處﹐然後可以躬行實踐。如若徒向紙上尋文﹐口中摘句﹐吾知其終不可得歟﹗」

贊曰﹕旣無來去﹐何有死生﹖淵淵若水﹐湛湛常明。

無始之始﹐太淸之淸。發無量光﹐元亨利貞。若曰「性旣聞有气質﹐本來之別明矣﹗而心不識﹐亦有別耶﹖何能令其明乎﹖」洞然曰「《書》云﹕『人心﹑道心。』陽明先生以『雜於人爲﹐未雜於人爲』分釋之﹐甚爲明晰。夫心者﹐非身中肉團之心﹐乃虛靈不昧之心也。爲一身之主宰﹐故天君泰然﹐則百體從令矣﹗人之一心爲最靈最活之物﹐爲善爲惡皆此心也﹐乃至成聖﹑成賢﹑成仙﹑成佛﹐亦此心也。古云﹕『三點如星布﹐橫鉤似月斜。披毛從此出﹐作佛也由他。』此言其心之常變不測也。若忽起﹑忽滅﹑忽善﹑忽惡﹐一刻之間﹐無數念慮﹐雜亂紛紛﹐此妄念乃人心也。

人心卽人欲﹐是輪回之種子。若起滅之時﹐能察其善惡﹐審其是非﹐而有把握在動靜事物之間﹐辧其義利。在義者﹐卽爲天理﹐在利者﹐是爲人欲﹐此天理乃道心也。常存天理而去人欲﹐卽是聖賢克己復禮之功。更得心中空空洞洞﹐一塵不染﹐一絲不掛﹐常覺而常照﹔但滅動心﹐不滅照心﹔惺惺常存而淸明﹐在躬得志气如神者﹐方是修道之實際﹐可以爲聖﹑爲賢﹑成仙﹑成佛。然不於事物之間﹐審其義利﹐辧其是非﹐而一味空其心﹐寂其性﹐則流入於空寂﹐仙儒之所不取也。又有所謂天心者﹐乃天地之心﹐人心﹑道心之根本耳﹗

夫心﹐一心也﹐何有天﹑人﹑道之別那﹖蓋庶人心中所發﹐無非利欲之私﹐是以謂之人心。賢人君子所發﹐盡是正理道義﹐故謂之道心。若能心無其心﹐發無所發﹐但覺天理流行﹐惺惺寂寂﹐與天地之心渾爲一體﹐以天地萬物之心爲心﹐所以謂之天心。但天心不可見﹐因人而見。人無私欲障蔽﹐則虛靈不昧﹐隨時隨處所發﹐無非天地之心﹐故《易》曰﹕『復其見天地之心。』修道之士將聲色貨利﹐一切障礙﹐掃除廓淸﹐養得此中空空洞洞如明鏡然﹐至一陽來復之際﹐而生機發動。蓋所動者﹐卽天心之發見。也。惟人以有心造物﹐故生死﹔天地以無心運化﹐故常存。人苟無心﹐亦能知天地焉爾﹗」

贊曰﹕天人合家﹐瀛海無涯。池中菡萏﹐天外奇葩。

無中運化﹐有妙剖瓜。三更月下﹐數點梅花。若曰「性理之學如是﹐而釋氏之坐禪﹑參話頭﹐其意何居﹖昔雲棲蓮池大師又廣開蓮社﹐獨教人念佛。此二者何以爲要﹖」慧陽﹕「禪者﹐定也。參話頭﹐慧也。凡爲人者﹐無論修行不修行﹐以智能爲第一﹐知識其次也。蓋知識是識神之用事﹐但有知識而無智能﹐若螢火之光﹐非光天化日不能成大器。有智慧然後可以參禪學道﹐一切經義﹐一覽便知﹔萬事之來﹐萬物之應﹐自然眞性中流露﹐無不中理﹐所謂另具隻眼者也。

話頭者﹐是初學入道之門﹐以一棒﹑一喝﹑一言﹑一頓﹐令學者當機頓悟﹐言下豁然﹐謂之禪機。機者﹐發動之所由也。欲使學者以此而內勘﹐靜觀其發動之所由﹐而印契心源﹐爲入道之階梯﹐則堂堂大道﹐不思而得﹐不勉而中矣﹗此是禪宗悟性之頓法。卽如問念佛的是誰﹖誰是你本來面目﹖此等言語﹐教學者抱住此一句﹐細參所參者何﹖無非使其參破自己本來面目﹐識我之眞性而已。學者將此一句話頭靜參默究﹐思別無可想之時﹐念頭不動矣﹗想亦不想矣﹗此時一念不生之際﹐湛如寂如﹐自亦不知其爲湛寂。眞機一動﹐忽然而覺。於此一覺時體認所覺者何物﹖誰爲覺者﹖如是體認﹐方見我未生前面目﹐本來如是○。所謂誰者﹐卽吾之眞覺也。若透得此機﹐當下頓悟﹐謂之破本參。能破本參﹐方明得性體﹐明得性體﹐修行始有路頭。

至於坐而參者﹐自使其定心之法耳﹗定則自然慧生﹐忽然而覺。覺而能明﹐明徹我之本來眞性矣﹗此覺此明﹐非智慧不能得也﹐此是定慧雙修之法。定而能慧﹐慧而自定﹐久久行之﹐自然大定大慧﹐頓契無生終始不離如是﹐此爲最要。至如一棒一喝﹐學者𨿽特然而悟﹐不思而得﹐亦必靜坐行功﹐久久純熟﹐方得大定大寂。一念萬年﹐古今能有幾人哉﹖

今之坐香者﹐一味兀然靜坐﹐執以禪定爲學﹐著一定字以絕其念﹐是謂拜死機。古眞云﹕『饒經千萬劫﹐終是落空亡』。故南嶽馬祖有『磨磚作鏡』之譏。」

贊曰﹕悟得是誰﹐方可云覺。一絲不掛﹐其宅冥邈。

如是如是﹐守之太朴。太朴非朴﹐鈞天奏樂。若曰「然則念佛之理又當如何﹖且南無阿彌陀佛六字﹐抑有妙意乎﹖」慧徹曰「念佛之理﹐是我佛慈悲﹐特開方便法門﹐普攝三根之妙諦也。上智之士﹐可講以性理。中根之人﹐授以經典﹐使之口誦心維﹐尋文解義﹐由解悟而入﹐謂之漸法。頓法可度上根人﹐中根以下不能也。漸法是度中等之人。若至下愚﹐又當如何而可﹖故開此方便法門﹐且畏難苟安者多﹐故獨教人念佛。只要執持此佛號﹐一心不亂﹐臨命終時﹐卽得往生西方極樂國土。

蓋人之最難制者﹐心也。今將此一句佛號﹐念住這个念頭﹐只剩念佛的一念﹐其餘種種雜念無隙可乘﹐自然得神光獨湛﹐眞機透露。久而久之﹐到一念不生﹐則靈明獨透﹐自覺無我無人﹐並無天地萬物﹐日月山川﹐只知有覺﹐不知有我。如是方可謂之念佛。而得念佛三昧﹐自然佛光降照﹐易於成就。

昔呂祖與石天基念佛﹐偈曰﹕『念佛虔誠便是丹﹐念珠百八轉循環。念開竅妙通靈慧﹐念結菩提了聖凡。念意不隨流水去﹐念心常伴白雲間。念成念利超生死﹐念偈於今畱汝參。』體此行持﹐方是念佛眞諦。若徒口內嘮嘮而心無定止﹐佛念與妄念相摻﹐不能純靜﹐夾雜紛紜﹐終成無益。𨿽終日執持佛號﹐與不念等。念而不念﹐不若不念。

蓋此法門不講心性﹐不究神气﹐不問性命﹐自然打成一片﹐凝結虛靈﹐過化存神﹐捷登蓮界﹐極容易﹐極簡便﹐得寸積寸﹐不患不成﹐但患不恆耳﹗恆而能誠﹐誠而能專﹐自得念佛之三昧矣﹗

蓋佛者﹐覺也。念者﹐存思之謂﹐非專是口內吟詠。念佛法門又謂之『修淨土。』淨者﹐眞淨也。土者﹑土也。土位在中﹐言人之中宮也。大凡思慮念頭﹐無不從中宮所發。一有念慮﹐此中卽不淨矣﹗故念佛者﹐念淨其心。淨土者﹐眞淨其中。心無一點之塵翳﹐則大覺現前﹐佛我同體焉﹗

至於六字之義﹐亦不出乎本來眞性之妙諭。所謂南無者﹐南是南方﹐五行屬火﹐在人爲心。心中只有神識﹐故南中無佛﹐此指心之非佛也。阿者﹐無量之謂。彌卽彌漫之意。陀乃圓陀陀﹐光爍爍﹐此指本來眞性之形象﹐光明卽我之妙明靈覺。念乃思念不忘之義﹐是要人推明妄念之非佛我之靈覺﹐方是無量無邊﹐彌滿六合之眞性﹐其象圓陀陀﹐其明光爍爍﹐大包天地﹑體入虛無。佛卽我也﹐我卽佛也。生也如是○﹐死也如是○﹔生不增﹐死不減﹔生不曾帶來﹐死不曾帶去﹔以至無生死﹐無來去爲極致。故《心經》云﹕『不生不滅﹐不垢不淨﹐不增不減。』只在覺與不覺﹐迷悟兩字之辧耳﹗常存此大覺﹐卽上智者之念佛也。若維以執持名號而不悟以大本﹐則愚者之所爲矣﹗烏可同日語哉﹖

其坐香參禪是頓教﹐乃一悟百徹之法門。此啟自達摩﹐乃因中土後學不明心性﹐不悟佛旨﹐泥文著義﹐終無徹悟之期。故設此法門﹐不立文字﹐使其立地見性﹐亦不得已之權法。古德有云﹕『有禪無淨土﹐十人九錯路。陰境若現前﹐忽爾隨他去。有禪有淨土﹐猶如帶角虎﹐現世爲人師﹐當來作佛祖。』學者依此行持﹐何患道之不成那﹖」洞雷聞之笑曰「若所言可謂大徹大悟矣﹗然極樂國所樂何事﹖不勞彈指到西方﹐西方卻在何處﹖曰﹕『生則決定生﹐往則實不往﹐能爲我下一轉語乎﹖』卽如是所言皆屬這邊事﹐尙知有那邊事乎﹖所謂彼岸者﹐又何謂耶﹖袈裟底下事固明﹐而裙釵底下事卻還未了也﹖可知『匝地紅輪透﹐海底不開花多乎﹖」慧徹默然而瞠視。洞雷曰「昔毗陵和尙已悟桔橰﹐猶說無生活﹐何故又出外訪道﹐而師石杏林眞人幅中藜杖乎﹖六祖慧能旣『菩提本無樹﹐明鏡亦非臺』矣﹗其三更時所傳何道也﹖豈不觀《壇經》云﹕『有情來下種﹐因地果還生。無情旣無種﹐無性亦無生。』乎﹖汝家言無生﹐我家雲長生﹐無而長者其誰耶﹖天地之大德曰生。天地亦造物中一大塊爾﹗位天地﹐育萬物﹐乃造化之大德也。大造大化﹐無刻不生﹐非造化之生萬物﹐乃萬物之自造自化也。其中必有主宰造化者存焉﹗

汝家之無生﹐非專主夫寂走之謂。常無而方能常生﹐我家之長生﹐正言其常生也。能證到無常﹐則可與造化主宰並駕矣﹗如汝所言﹐未可謂之極則也。釋家𨿽不言命﹐而命在其中﹐然亦連此性字亦不可說﹐蓋有超出乎性命者在耳﹗生也無生﹐死也無死﹐極樂蓮臺悟之者誰﹖」

贊曰﹕生則決生﹐往實不往。無佛方生﹐有上誰往﹖

無無旣無﹐其妙恆長。樂無所樂﹐有大慈航。若曰「性宗旣聞命矣﹗而命學之說可得聞乎﹖其所謂金丹者﹐又何謂那﹖」洞雷曰「稽之上古﹐並無龍虎鉛汞金丹之說﹐自魏伯陽作《參同契》﹐張平叔著《悟眞篇》﹐而龍虎鉛汞金丹之名始盛行於世。自此金丹養命之書汗牛充棟﹐而眞僞莫辧﹐邪說流行矣﹗

夫所謂命者﹐气之宗也。凡人之生﹐須藉乎气﹔有气則生﹐無气則死﹐故人死曰斷气﹐气斷則命絕。然人之命根﹐乃先天之祖炁﹐賦形而後卽生後天之呼吸。此祖炁者﹐乃父母媾精時得天賦之一點●。二五之精﹐妙合而凝﹐凝結以成人。若無此一點●﹐不能成胎﹐以其二五未合而未凝也。此一點者﹐卽人生所得於天之理﹐周子所謂『太極』是也。得此一點而胚胎自立太極。太極又判爲陰陽。陰陽化生五行﹐爲胎胞中自生自長﹐自運自化﹐又變爲後天之气。是時﹐在母腹中藉母之呼吸而爲呼吸﹐其气在臍中出入。及至十月滿足﹐落地之後﹐剪斷臍帶﹐此气無從出入﹐不得不從口鼻往來﹐所謂後天之气是也。

先天之祖炁﹐乃隱於祖宮﹐日生而化後天﹐故有先天『炁』後天『气』之別﹐先天之炁﹐隱於祖宮不可見﹐後天之气有口鼻出入﹐故可以見。然其祖宮卻在何處﹖乃在心之下腎之上﹐脊前臍後﹐中間虛懸一穴﹐此卽世人生生受命之處﹐又名祖竅。此先天之炁﹐卽所謂命也。有此祖竅則有命﹐無此祖竅則無命矣﹗蓋此祖竅𨿽自立太極﹐在人身中﹐而气仍與天地相通。若閉其七竅﹐則與天地隔﹐而人死矣﹗故修命者﹐修此祖竅也。命學之說如是。

夫所謂金丹者﹐金是金﹐丹是丹﹐兩者合成之謂。成了金丹﹐則復還太極矣﹗蓋人受生時﹐得天賦之一點●以降生﹐而自立太極。此大太極分出之小太極﹐所謂『物物一太極』者是也。修成了金丹﹐則復還此大太極也。故金丹大道非泛泛之所能言。」

贊曰﹕一陰一陽﹐參天兩地。五行非金﹐還丹如是。

三二而一﹐太極無始﹐無始云何﹖叩我李耳。慧徹聞之﹐矍然而起﹐默然而悟。稽首再拜而言曰「衲𨿽不敏﹐請事斯語可乎﹖」洞雷曰「太上度生﹐天道好生﹐此事人人皆可﹐況於汝乎﹖𨿽愚夫愚婦行之﹐亦可立臍聖域﹐但觀其立志之如何爾﹗

贊曰﹕村村花香﹐樹樹垂楊。何有明月﹐萼綠道場。

之死靡它﹐乃遊帝鄕。太乙下窺﹐九煉成剛。慧徹曰「願聞其詳。」洞雷曰「金丹之義﹐亦諭言也。紫陽眞人曰﹕『本來眞性是金丹﹐四大爲鑪假作團。』金也者﹐諭萬劫不壞之義。丹也者﹐取圓滿無欠之謂。此金非五行中地四之金﹐乃生天一之水者也﹐前於五行而爲先天。若地四之金﹐則落在五行中﹐而爲後天者矣﹗

先天之金﹐純是一股虛無元炁﹐在無極之中﹐卽太極之流行也。太極一判﹐卽生天一之水﹐次生地二之火﹐再生天三之木﹐後生地四之金﹐末生天五之土。此天地者﹐卽陰陽也。天一之水﹐位居北﹐其數一﹐於人爲精。地二之火﹐位居南﹐其數二﹐於人爲神。天三之木﹐位居東﹐其數三﹐於人爲魂。地四之金﹐位居西﹐其數四﹐於人爲魄﹐天五之土﹐位在中央﹐其數五﹐於人爲意﹐此《河圖》之生數也。

五行中土爲最貴﹐是以春夏秋冬四季各有土王十八日。蓋水得土則克﹐火得土則息﹐金得土則生﹐木得土則植。而水火金木之中皆有土在。是以天一生水得五而地六成之﹐地二主人得五而天七成之﹐天三生木得五而地八成之﹐地四生金得五﹐而天九成之﹐天五生木得五而地十成之﹐此《河圖》之成數﹐故一二三四五爲生數﹐六七八九十爲成數。天數五﹐地數五﹐五位相得而各有合。天數二十有五﹐地數三十﹐天地之數共得五十有五。而一六居北﹐二七居南﹐三八居東﹐四九居西﹐五十居中﹐所以《河圖》爲五行生成之數。其象圓﹐其體虛而無實﹐而爲先天。

自太極判後﹐分爲陰陽﹐陰陽化生五行。陰陽者﹐天地也。天地一生一成﹐互爲其根﹐而得《河圖》之象。欲煉金丹﹐必須采取先天一炁﹐以爲金丹之母。此先天一炁﹐謂之金也。然無極太極﹐物物一太極﹐𨿽有諸名實爲一極。蓋一本而分萬殊﹐萬殊而具一本。人身﹐一天地也。天地如是﹐人身亦如是。人之受生﹐從太極中一點而來。今則仍從太極中一點而去。逆而修之﹐卽所謂返還之道﹐又謂之九還七返大金丹。此是太上心諦﹐無上上乘之祕旨。性命不分而爲雙修者也。蓋天賦之一點性在是﹐而命亦在是﹐所以修性卽修命﹐實爲盡性致命之實學。其餘上中下三乘各有其法﹐而性命分爲兩截﹐皆所謂旁蹊曲徑也。」

贊曰﹕盡性致命﹐爲學之宗。惟我尼山﹐見諭猶龍。

紙帳無人﹐夜吼黃鐘。披以霞絹﹐采采芙蓉。若曰「丹書中所云﹕『修道莫貴乎精气神。』《心印經》云﹕『上藥三品﹐神與气精。』今聞是說﹐精气神竟可無用乎﹖況本來眞性﹐上士可以悟之﹐而中下之士豈易明徹哉﹖天賦之命﹐旣有生以後卽隱寓祖宮﹐日化後天﹐以資人用。今一旦欲求﹐烏可得那﹖」洞雷曰「性命者﹐人之根本也。精气神﹐人之大用也。人身三寶﹐惟此爲貴﹐然亦有先後之別。先天之精﹐卽天一所生之水﹐有理而無形﹐具於炁中﹐融貫一身﹐每至亥子之交﹐一陽來復而生﹐謂之元精。苟一動念﹐立化爲後天有形之物。其先天之炁﹐卽中宮之祖炁﹐謂之元炁。日化後天營衛於百脈﹐非只呼吸之气也。先天之神﹐卽心中靈明﹐謂之元神。一涉知識卽變而爲後天思慮之識神。故修道藉後天而復先天﹐貴先天而不貴後天也。

世人不知此旨﹐妄以後天精气爲至寶﹐且日孜孜於名利之場﹐七情六欲煽於內﹐聲色貨利誘於外﹐心無一刻之寧靜。後天且難久固﹐又何論先天那﹖昔紫陽眞人云﹕『饒君聰慧過顏閔﹐不遇眞師莫彊猜。』所以學者必求眞師口訣﹐然後可行。第患旁門外道眩惑於世﹐而學者未具隻眼﹐焉識師之正邪哉﹗」

贊曰﹕何思何慮﹐任順自然。不以形象﹐乃識先天。

宵中心虛﹐時無五弦。冷然玉壺﹐撐以鐵肩。若曰「然則必如何而後可師之﹐邪正何以辧也﹖」洞雷曰「辧師之道﹐第一先觀其行﹐行者﹐事之實也。次聽其言﹐言者﹐心之迹也。往往言過其行﹐而行不顧言者居多。必密察其言行相顧而誠篤者﹐始可師之。子曰﹕『聽其言而觀其行。』又曰﹕『溫故而知新﹐可以爲師矣﹗』昔王昆陽先生云﹕『弟子無出世的眞心﹐障閉慧性﹐𨿽遇眞師﹐鬼神不使他見﹐掩他慧性﹐就見亦不能識其爲眞。若果眞心苦切﹐畱心訪師﹐則天不負人﹐師眞自至也。』」

贊曰﹕心眞見眞﹐心塵見塵。諭彼張弓﹐猶綠於春。

往昔葦簡﹐造化維親。不求之求﹐其求乃神。若曰「予聞煉丹有三要﹐請問何爲三要﹖」洞雷曰「三要者﹐鑪鼎﹑藥物﹑火候也。鑪者﹐行火之器。鼎者﹐貯藥之物。藥物者﹐我之先天眞一之炁﹐加以精﹑神﹑魂﹑魄﹑意是也。先天一炁﹐以爲金丹之母﹐使其衝透三關﹐以通徧身血脈。日日采取此炁以爲藥物﹐將精神魂魄意攢簇於中宮﹐歸於鑪鼎之中而封固之。日采而日煉﹐以此而使先天之精不化爲後天有形之精﹐而並使其化气﹔神中之气使其化神﹔心中之神﹐使其化虛﹔此之謂烹煉。其中有火候寓焉﹗火者﹐行火也。候者﹐時候也。譬之炊飯﹐行火而無候﹐非炊之不熟﹐卽成焦炭﹐故必有候﹐候其恰好也。如此三者﹐煉丹中之至要﹐故謂之三要。」

贊回﹕後天先天﹐行采左旋。妙不自尋﹐終日幹幹。

毋過不及﹐旣固且專。如日之升﹐如月長圓。若曰「又有所謂三寶者﹐何也﹖」洞雷曰「三寶有內外之兩名。內三寶﹐精气神也。外三寶﹐耳目口也。凡人之有生﹐無不藉此精气神。有精則能化气﹐有气方能化神。神旺則气旺﹐气旺則精足﹐精足則神更足矣﹗人有精神則健康長壽﹐而疾病難侵。精神衰弱則易染風寒。苟不謹愼保養疾病卽至﹐故謂之內三寶。呂祖云﹕『丹田有寶休尋道﹐對境無心莫問禪。』三者之中保精第一。《黃庭經》云﹕『仙人道士非有神﹐積精累气以成眞。』故精耗神气亦耗。人在少年時精𨿽漏而神气正旺﹐不覺其虛弱。若老年人或本元虧者﹐至四﹑五十以外﹐稍有走泄﹐明日卽覺神疲气怯﹐此卽驗也。

然玄功所用之三寶﹐乃三元﹐非後天之精气神也。𨿽然﹐欲求先天﹐卽在後天中尋討。若捨後天而覓先天﹐從何得也﹖其耳目口之外三寶﹐乃以神從眼漏﹐精從耳漏﹐气從口漏。眼不視而魂在肺﹐鼻不嗅而魄在肝﹐耳不聽而精在腎﹐四大不動而意在脾﹐謂之和合四象。

昔九天靈飛玉女夢授吾友云﹕『外三寶宜乎內藏﹐內三寶宜乎儉嗇﹐此是入門之至要。』《參同契》云﹕『耳目口三寶﹐閉塞勿發通。眞人潛深淵﹐浮游守規中。』故此三寶爲修道之至要也。」

贊曰﹕內外三寶﹐妙宜探討。守以規中﹐和以養浩。

以後返先﹐是爲至道。瓊漿一碗﹐無霜兔搗。若曰「鑪鼎之義旣經詳示﹐而精妙處更祈剖晰。」洞雷曰「鑪鼎者﹐卽中宮黃庭气穴也。黃者﹐中央之正色。庭者﹐室之中庭﹐在人身中位﹐在心之下腎之上。气穴在臍輪之內﹐故以黃庭爲鼎﹐气穴爲鑪。施肩吾云﹕『前對臍門後對腎﹐中間有个眞金鼎。』究其妙義﹐黃庭卽在气穴之中﹐非心下黃庭穴之位也。

蓋人之泥丸直通湧泉﹐中空一條是爲黃道。以上下爲鑪鼎﹐亦無不可。然此中皆是有名無實﹐並非實有其位。無非假此名象以立言耳﹗鑪卽鼎﹐鼎卽鑪。黃庭卽气穴﹐气穴卽黃庭。總在一處﹐無非是此處。始可納受先天之炁﹐行之以火候﹐使後天而化爲先天﹑返其本而還其源也。《中和集》以身心爲鑪鼎。紫陽《悟眞篇》以『乾坤爲鑪鼎』。皆無窮之妙諭﹐亦當深體之﹐始知古人立言之不謬也。」

贊曰﹕聚生之所﹐固有其方。內外黃庭﹐一卷升堂。

而無形體﹐其名本彊。一得其奧﹐長毋相忘。若曰「然則藥物之理以及采取之法﹐又當何如﹖」洞雷曰「藥物者﹐先天眞一之炁及精神魂魄意是也。其先天眞一之炁﹐自人受生時﹐得無極之至眞﹐由太極一判而來。天賦之一點●﹐落入母之子宮﹐凝合父母之陰陽而成人。此天賦一點之命根﹐卽先天眞一之炁﹐又謂太乙含眞之炁。太極又化而爲陰陽﹐陰陽化生五行。其陰陽五行之精粹﹐凝集而爲精气神﹐故此先天卽隱寓於後天之中。然其立根處總在臍中气穴之內﹐是以臍中命蒂之處﹐謂之祖竅﹐猶花之根﹐果之蒂也。

及至十五六歲時﹐後天气足﹐精竇自開﹐見色述心﹐觸根神蕩﹐而眞元遂破。自此先天之炁日漸虧損。然每至亥子之交﹐身中陰陽二气必然交合﹐一交由眞一之炁自生生而化爲後天之精气神﹐以資人用。故陰陽交合﹐眞陽自生之時謂之活子時﹐所生之眞陽卽所謂先天一炁是也。卽於斯時采取此炁﹐行之以火候﹐烹之煉之﹐不使其化後天﹐並可將身中之气以及精神魂魄意混合而爲一家﹐俱化爲先天﹐卽補還從前之虧損。日采而日補﹐補至充足﹐與未破身時無二﹐是謂之還丹﹐乃還我本來之眞元也。

其夜半陽生時﹐在天地爲正子時﹐在人曰﹕活子時。是時外腎必舉﹐此則正子時到也。然人欲念一動﹐其陽必興﹐興而難遏﹐必致耗脫而後己。卽或不至出外竅﹐然其身中君﹑民﹑相三火一烘﹐先天立化爲後天﹐已屬無用。所以紫陽眞人云﹕『見之不可用﹐用之不可見。』伍沖虛云﹕『要辧水源之淸濁。淸者可用﹐濁者不可用。』何謂之淸﹖乃不動念時﹐而眞陽自生是也。若一念動﹐而後陽生﹐卽謂之濁。故淸之與濁﹐在念之動不動也。

然初學行動時﹐念頭卻不動。忽然而眞陽自生﹐是時外腎必舉。及至一舉﹐念頭亦勃然而動﹐其所生之眞陽立卽化爲後天。故修行人收拾念頭爲第一要著。是以懲憤窒欲四个字﹐乃性命之大關鍵也。人在少壯時修補還易﹐若五十左右﹐已覺繁難﹐而老年人更費力矣﹗鐘離祖師云﹕『莫待老年鉛汞少。』至哉﹗言也。然少年人有少年時易處﹐少年時不易處﹔老年人有老年時易處﹐老年時不易處。少年之易者﹐精神彊壯﹐功夫易進﹔不易者﹐欲火熾盛﹐保精難也。老年人之易者﹐欲念已少﹐欲火已除﹔不易者﹐精力已衰﹐功夫難進也。有志於斯者﹐宜熟思之。

然所謂采取者﹐乃不采而采﹐不取而取。古眞云﹕『采藥物於不動之中﹐行火候於無爲之內。』只要一心淸靜﹐凝然靜走。其陰陽之理﹐靜極則動﹐動極則靜。坐至靜極之際﹐眞陽必然自生。我以靜而鎭之。俟其旣生﹐我則仍凝然守心﹐不著於方所﹐致虛致寂而後己。日日如是﹐自然日生日積﹐日積日充。气滿丹田﹐則下極火熱。是時﹐則以微意向後推攝歸尾間。眞气若足﹐自然直透三關﹐然亦有漸次而通者。伺三關通後﹐方可以行火候也」

贊曰﹕無中生有﹐靜極而動。乃生之初﹐凝然自重。

推過三車﹐元元方洞。以行火候﹐無爲其總。若曰「丹書中有謂『水中金』﹐又有曰『水鄕鉛』者﹐何謂耶﹖」洞雷曰「水中金卽水鄕鉛﹐鉛亦金屬也。蓋人之心屬火﹐腎屬水。心中有神﹐神屬火。腎中有精﹐精屬水﹐然腎𨿽爲藏精之府﹐而實未有精。乃因一念之動﹐欲火一生﹐君民相三火一烘﹐徧身火熱。燻蒸之气化而爲水﹐匯聚於腎府﹐奪陽關而出外竅﹐化爲淫液之精。苟能念頭不動﹐欲火不生﹐則時至而所生之眞黑﹐乃卽先天眞一之炁﹐卽所謂水中之金也。是時﹐謂之天機。非自腎生﹐乃由虛無中來﹐由腎而出。以其出是腎中﹐故謂之水中金﹐又名曰﹕水鄕鉛。

大凡人心外實而內虛﹐又屬火﹐諭之爲離。離﹐外陽而內陰也。腎外虛而內實﹐屬水﹐諭之爲坎。坎﹐外陰而內陽也。蓋坎離卽乾坤之破體。幹三陽﹐坤三陰。幹之中爻一動﹐走入坤中﹔坤之中爻走於乾內。乾變爲離﹐坤變爲坎矣﹗故丹家采腎中之一炁﹐上而入於心中﹐猶之取坎中之一劃上塡﹐入於離宮﹐謂之取坎塡離。乾卦屬金﹐坎卦屬水。坎之中爻卽幹之中爻﹐謂之水中金。」

贊曰﹕念本無念﹐生處方生。洋洋不竭﹐天一之精。

坎離易位﹐無嗅無聲。溏然寂然﹐以朝玉京。若曰「旣采取此先天一炁爲藥物矣﹗而所行之火候﹐如何行法﹖」洞雷曰「火候者﹐亦自然之火候﹐不過略加作用耳﹗古人云﹕『眞火本無候﹐大藥不計斤。』然古之陳法﹐用幹之策三十六﹐坤之策二十四﹐假以呼吸而數之﹐謂之烹煉。」

贊曰﹕火候伊何﹐自然面過。候無所候﹐藥不計多。

乾坤有策﹐或行之科。。若曰「何爲用策﹖呼吸如何用法﹖」洞雷曰「烹煉之法﹐謂之火候。古人極其鄭重﹐以其天機極祕也。《丹經》云﹕『聖人傳藥不傳火﹐從來火候少人知。』蓋藥生卽人生﹐藥生方可用火。若無藥而行火候﹐謂之水火煮空擋。火卽藥也﹐藥卽火也﹐火生卽藥生。白祖云﹕『以火煉藥而成丹﹐卽是以神禦气而成道。』若無藥生而據行火候﹐火非眞火﹐徒勞其口鼻耳﹗

蓋一呼一吸謂之一息。身中眞气一升一降﹐亦謂之一息。息之爲言﹐休息也。休息則定﹐走則無﹐無則復其生生之本矣﹗古人向晦入晏息﹐以養其生機也。邵子曰﹕『冬至以後爲呼﹐夏至以後爲吸﹐此一年之呼吸也。而一日之呼吸﹐則子後爲呼﹐午後爲吸。一呼一吸謂之一息。息猶言養也。呼吸不已﹐則其生生也亦不已﹐而運化無窮﹐故人一呼一吸關系非細。

一吸則天地之气歸我﹐一呼則我之气還天地。《陰符經》曰﹕『天地萬物之盜﹐萬物人之盜﹐人萬物之盜﹐三盜旣宜﹐三才乃安。﹐此三个盜字﹐互相爲盜﹐其機在乎口鼻。明得其旨﹐則天地萬物皆爲我盜。不得其訣﹐則我被天地萬物盜去矣﹗𨿽然﹐行火候者﹐行身中眞气之自然升降﹐非行口鼻之呼吸﹐特假此以爲機括耳﹗蓋初學三關未通﹐不得不假此爲入門﹐滋必先用以調息。待三關通後﹐則有自然升降之天機﹐方始謂之火候。

所謂呼吸者﹐一呼﹐口鼻之气自內而出﹐身中眞气由胸前下降於臍中﹔一吸﹐口鼻之气自行而入﹐身中眞气由尾閭而從脊背上升於頂。要注意於身中﹐不著意於口鼻﹐以心寄於息﹐以耳聽其聲。司馬眞人云﹕『吐惟細細﹐納惟綿綿。』總使其气不粗﹑不急﹑不疾﹑不徐﹑調之气之和平﹐使耳不聞其聲。然心靜自然息調﹐息調自然神凝﹐所謂心息相依﹐息調心定者也﹐及其息調至若有若無﹐則微微凝照於下丹田﹐自然神凝气聚﹐徧身和暖。白祖云﹕『昔遇聖師眞口訣﹐只要凝神入气穴。』又《丹經》云﹕『調息要調眞﹐息息煉神﹐須煉不神。』神卽此之謂也。眞積日久﹐眞气日益﹐待至充足﹐自然一透三關。

三關旣通﹐則眞气自然升降﹐卽在此升降之中﹐而用幹之策三十有六﹐坤之策二十有四。其用策之法﹐以手輪掐十二時。待至一陽生時﹐卽以手掐子位﹐數其自然升降之息﹐一升一降爲一息﹐數三十六息而止﹔卽移掐丑位﹐亦數三十六息﹔移至寅位﹐亦數三十六息﹔移至卯位﹐其息不數﹐將心置以虛寂﹐其機自停﹐是時謂之沐浴。少停﹐其機又動﹐卽掐指至辰位﹐亦數三十六息﹔移至已位﹐亦數三十六息﹐謂之進陽火。所謂進者﹐神則存於坤腹﹐覺則覺於巓頂。至午位﹐卽數二十四息﹔移至未位﹐亦數二十四息﹔移至申位﹐亦數二十四息﹔至酉位﹐其息不數﹐仍置心於虛寂﹐其機自然又停﹐謂之沐浴。少停﹐其機又動﹐卽掐至戌位﹐仍數二十四息﹔移至亥位﹐亦數二十囚息﹐再行五息﹐合周天三百六十五度之數。行二十四息時﹐謂之退陰符。所謂退者﹐覺則覺於坤腹﹐神則卵而守之﹐此之謂小周天火候。

其周天數滿﹐則神專注於气穴之中﹐寂而守之﹐致虛致寂﹐漸放心於無何有之鄕﹐自然造至混穆地位﹐則气化爲神﹐神化爲虛矣﹗實則無非要凝結我之元神﹐打成一片﹐修成鄞鄂﹐以成法身耳﹗𨿽然此是古人之成言﹐未可以爲定法。蓋心著於數﹐則未免用意。用意則火旺而覺心煩。照此行侍﹐恐有火旺爍精之獘。莫若只用『心息相依﹐寂虛凝照』八个字﹐自得神凝气聚﹐徧體沖和之爲穩當也。」

贊曰﹕天地合辟﹐呼吸如是。顧此多繁﹐未若靜已。

心息相依﹐寂虛妙旨。凝照不已﹐沖和自使。若曰「丹書云﹕『月之圓﹐存乎口訣。時之子﹐妙在心傳。』此何謂耶﹖」洞雷曰「此『月之圓』﹐乃言陽气之充﹐陽光之足也。蓋天上之月﹐自初三而微﹐陽出於庚方﹐乃一陽生也﹔至初八東半邊陽滿﹐魂中魄半而二陽生﹐謂之上弦﹔至十五日﹐則三陽生﹐陽光足而月圓矣﹗十六日﹐則一陰生而漸缺﹔至二十三日﹐剩西半邊之陽光﹐魄中而魂半﹐二陰生也﹐謂之下弦﹔至三十日﹐三陰生而魂全藏﹐而月全晦矣﹗

月本體陰而無光﹐乃借日魂以生明。日﹐陽神也。月﹐陰精也。陽則生明﹐而陰卻無光。是以月必假日照之而後有光﹐謂之上弦金半斤﹐下弦水八兩﹐此上下兩弦之金水﹐藥物在是﹐而火候亦在是。人身中之眞精屬陰﹐諭之爲月﹕眞神屬陽﹐諭之爲日。精神兩字﹐气以貫之。所以煉精化气者﹐乃煉去陰精而成純陽之元﹔煉气化神者使气全化爲神﹔煉神還虛者﹐並斯神而化之﹐則與太虛之虛無合一矣﹗

故眞陽初生﹐諭之爲月出庚方﹔气透至夾脊﹐諭之爲上弦﹔气透之巓頂﹐諭之爲月圓﹔其气到泥丸則必下降﹐比之十六之一陰生﹔气降之絳宮﹐比之爲下弦﹔降而入於气穴﹐比之三十日之晦月﹔而至於晦﹐則日月合壁﹐魂魄交並矣﹗是以月圓者﹐取其陽光之足也。月必十五日而後圓﹐所以《洛書》之數戴九履一﹐左三右七﹐二四爲肩﹐六八爲足。

蓋一居北而九居甫﹐得中宮五數﹐自正北而至正南共十五數。三居東而七居西﹐中宮五數﹐自正東至正西得十五數。二居西南﹐八居東北﹐中宮五數﹐自東北而至西南得十五數。六居西北﹐四居東南﹐中宮五數﹐自西北而至東南得十五數。除去中宮之五﹐正北一數﹐東北八數﹐西北六數﹐此三方得十五數。南方九數﹐東南四數﹐西南二數﹐共得十五數。正東三數﹐合東南四數﹐東北八數﹐得十五數﹐正西七數﹐西南二數﹐西北六數﹐合得十五數。錯綜經緯﹐無非十五。蓋三爲生之始﹐五是生之終﹐十爲成之終。生成之理﹐三五而得十五。

蓋十百千萬﹐無非一也。一气之周流而自具生成之數。《河圖》《洛書》相爲表裏。《河圖》天一之水合九天之金而成十﹔天三之木合天七之火而成十﹔地二之火合地八之木而成十﹔地四之金合地六之水而成十﹐中藏五十﹐共一三五七九爲天數﹐二四六八十爲地數。天數二十有五﹐地數三十。故天地之數五十有五﹐而《河圖》中已具天地之全數矣﹗《河圖》一六二七三八四九五十﹐合《洛書》之一九二八三七四六之對待而相爲表裏。故《河圖》生成之中﹐已具《洛書》之對待。

《靑囊經傳》曰﹕『《河圖》《洛書》同此十五而立極也。』《河圖》𨿽有四象﹐而先天陽升陰降﹐上下初分﹐未可謂之四方。自中五立極﹐而後四極劃然各正其方矣﹗有四方之正位﹐而四維介於其間﹐於是八方立焉﹗此天地之理﹐自然發現者也。故《河圖》《洛書》乃理气象數之祖。一二三四五爲天﹐六六八九十爲地﹐天地之數各得其五﹐合二五而成十﹐此十五之道也。學者可不明乎十五之立極哉﹗

所謂時之子者﹐乃身中活子時也。夜半之子爲正子時﹐不拘時候之子謂之活子時。此活子時他人不知而己獨知者﹐故曰﹕『妙在心傳』﹐乃天心得曉而以心傳之也。」

贊曰﹕陰陽升降﹐妙而成丹。朔望相生﹐十五爲端。

活活潑潑﹐於心獨觀。天人交合﹐久久團圓。慧徹曰「若翁所言﹐這邊事乎﹖那邊事乎﹖抑那邊事另有玄妙乎﹖」洞雷曰「所言皆還丹之事﹐尙屬這邊事﹐若以三乘之法而論﹐已屬那邊矣﹗然我天仙家是無上上乘﹐另有那邊玄妙之天機在。苟非明德之人﹐眞積力久﹐未可與言。輕言漏泄﹐反生疑竇也。蓋心不能輕虛﹐理欲必然交爭。設或理暗欲彊﹐無不流爲邪說。以盲引盲﹐貽誤後人豈淺鮮哉﹗」

贊曰﹕修性保命﹐理欲無爭。天仙至要﹐亦在明明。

道奧玄微﹐自然淸靜。這邊那邊﹐妙合而凝。

於是慧徹敬肅而退﹐六其齋﹐五其戒。越七十五日﹐仲冬長至吉旦﹐灑掃庭墀﹐盥沐焚香﹐請雷師重登於讀易之堂﹐鄭重其禮﹐刺血盟天。是日﹐祥風廣扇﹐慶云覆空。慧徹執弟子禮以進﹐長跪而請曰「囊者﹐契悟本來﹐雙修定慧﹐以爲道在是矣﹗敬聞還丹之理﹐已屬頓開茅塞﹐而又聞無上上乘天仙大道﹐玄妙天機﹐非三乘之比﹐望師慈悲﹐乞求度化。」洞雷曰「咦﹗得人不傳失天寶﹐傳其非人受冥拷﹔可與言而不與之言失人﹐不可與言而與之言失言。智者不失人亦不失言﹐吾知之矣﹗汝其可教也。來﹗吾語汝。是登高自卑﹐行遠自邇之意。大槪上乘之法﹐莫不以先行煉精化气﹐煉气化神﹐煉神還虛﹔未後一著﹐重安鑪鼎﹐再立乾坤﹐一味煉性以致煉虛合道﹐是先修命後修性之法。

惟我天仙家法﹐竟從修性入手﹐了性自然了命。此是盡性致命之學﹐競修上關兼攝中下二關之義﹐莊子所謂『忘精神而超生』者也。其中玄妙與三乘之三不同﹐乃以太虛爲鑪鼎﹐三元爲藥物﹐天心爲造化主﹐玄關爲總持門﹐混化爲不二法。

《辧惑論》云﹕『以凝神聚气爲守城﹐忘機絕慮爲生殺﹐定慧爲水火﹐作止爲進退﹐淸靜自然爲運用﹐和气燻蒸爲沐浴﹐年月日時爲火候﹐打成一塊爲交結﹐粉碎虛空爲了當』。

瓊官先生云﹕『天仙之道如水晶盤中之珠轉﹐轆轆地﹐活潑潑地﹐豈可被陰陽束縛在五行之中﹐要當跳出天地之外﹐方可名爲得道之士也。』其法簡易﹐以心傳之甚易成也。其餘上乘法﹐又有卦爻﹐又有斤兩﹐其法繁難﹐差之毫釐﹐謬之千里﹐所以云『毫髮差殊不作丹。』吾以心傳汝﹐須心會可也。」

贊曰﹕其妙超超﹐其道易易。粉碎虛空﹐乃極其致。

毫髮如如﹐恭已無思。心傳口授﹐至寶至祕。慧徹曰「無上上乘與三乘之法﹐分別在何處﹖」雷師曰「分別在彼﹑我﹑這邊與那邊耳﹗這邊以精气神爲三元﹐那邊天地人爲三元。天地人之三元﹐大無不包﹐細無不入。精气神之三元﹐主夫一身而論也。

蓋元精﹑元气﹑元神是我身本有之物﹐是以謂之我﹐爲這邊。天元﹑地元﹑人無非我之所有﹐是以謂之彼﹐爲那邊。三乘法中﹐以性命爲彼﹑我﹐或以先後爲彼﹑我﹐以性宗爲這邊﹐命宗爲那邊。我天仙家無分彼我。在乎一理之貫通耳﹗」

贊日﹕天地人元﹐入道之門。無分彼我﹐只此獨尊。

貫乎一理﹐包括乾坤﹐妙哉無上﹐至道乃存。慧徹曰「何者爲緊要﹖」雷師曰「開玄關爲第一緊要處。蓋玄關者﹐身之大門也。大門不開﹐何由升堂而入室﹐收攝三元以爲我之藥物乎﹖」

贊曰﹕玄關玄關﹐眾妙之寰。放之捲之﹐帝寵所頒。

花香非香﹐月彎非彎。欲識眞面﹐還在廬山。慧徹曰「大凡修煉金丹﹐皆以通三關爲第一要務。今言玄矢爲緊要﹐此玄關與三關有何分別﹖」雷師曰「三關有前後之別。背後三關﹕尾閭﹑夾脊﹑玉枕﹐謂之前三關。前面三關﹕泥丸﹑絳宮﹑下丹田﹐謂之後三關。《丹經》云﹕『前三三﹐後三三﹐收拾起﹐一旦擔。』蓋前三關在背脊之中﹐所理乃督脈﹔後三關在胸前﹐所理乃任脈。任督一通﹐徧身百脈皆通。一朝之間前後三關皆通﹐有若肩挑然﹐故謂之一旦擔也。

然此任督乃赤黑二道。《丹書》曰﹕『人道若夫理﹐中臍後閭前﹐中有一竅曰關元。』乃是理進下黃﹐升由黃道﹐直透中黃﹑上黃者。《丹書》標曰﹕『仙道此乃先天三寶共由之黃道﹐又曰黃中﹐實屬仙道總理之處。』故《易》曰﹕『黃中通理﹐正位居體。』此是我生身立命之根。本處與天地太素一鼻相通﹐老子所謂『玄牝之門』又曰﹕『是天地根。』其門曰﹕關元核乃陰陽出入之門戶也﹐故又謂之關。

蓋謂『玄妙莫測﹐』而玄妙自此發生者﹐卽是我身太極立極之處。人無不由此而生﹐烏得不仍由此修而返乎﹖故上乘還丹必先采取先天一炁﹐下由關元﹐逆上昆侖﹐仍下絳闕﹐降丹田﹐入於气穴﹐存行火候﹐續行水候﹐乃謂之烹﹐謂之煉。故我天仙家法﹐功始功終﹐總莫出乎玄關﹐豈僅進修之初步哉﹖」

贊曰﹕正位居體﹐黃中通理。終無所終﹐始無所始。

功始功終﹐莫出乎此。大素相通﹐尙友黃李。慧徹曰「若先開玄關﹐此三關要開乎﹖不開乎﹖」雷師曰「若先開玄關﹐此三關無用再開矣﹗蓋三關通後而再加行虛寂﹐是從外打入而虛進者。此玄關開﹐乃從內虛出也。從外虛入者﹐有眞有假﹔眞則內外如一﹐假則外若虛而內仍實。欲其內虛﹐極大費力﹐必造至眞忘而後能然﹐須得內虛方有實濟。故玄關一開﹐身如亮紗殼子﹐百孔毫竅皆開﹐眞機升降自有路頭﹐無藉乎此三關也。若先通三關﹐必須開得玄關後﹐方能采取三元。」

贊曰﹕已得玄理﹐厥三何事﹖三本有象﹐一元無底。

以無攝有﹐昆侖化鯉。妙哉元元﹐辟之信美。慧徹曰「開玄關之祕旨﹐願詳示。」雷師曰「初學入手﹐患在心之不定﹐神之不寧耳﹗苟得神凝气靜﹐立腳於先天之先﹐玄關之開易事也﹐先師云﹕『功從無念始。』故學者下手之法訣有幾種。

一曰﹕萬緣放下﹐體自寂虛﹐此自先師混化入手口訣。然人終日紛紛﹐心無一刻之寧謐﹐正如百沸之湯﹐欲求虛寂烏可得乎﹖不有把柄﹐如何能行﹖學者先以自心觀照心源﹐則體寂而神虛。此心源非身中肉團心﹐乃寂然而虛靈者是也。卽用『不卽不離』之訣以守之﹐使心不著於方所。一守如如﹐常覺此中空空洞洞﹐不染一物﹐但覺凝然寂然﹐抱神以靜。此正所謂心有主則能不動。《金剛經》云『應無所住而生其心』者是也。

一曰﹕常操此心﹐退藏於夾脊之竅﹐守而不離﹐自然散其邪心﹐消其雜慮﹐降其動心﹐止其妄念﹐久久則眞息現而無息。息無則命基固矣﹗此是大易艮背之良法。

一曰﹕存想山根。夫人受生之初﹐先生此鼻﹐名曰﹕鼻祖山根﹐在鼻之上兩眉中間﹐此處與祖竅相通。祖竅可以奪天地之造化。故存想山根要勿忘勿助﹐若存若忘﹐久久便覺虛無寂定。而山根與祖竅如卽一處﹐仍守之以寂﹐繼之以忘﹐久久行持。一朝置此心身於不識之地﹐我一靈亦混﹐至混穆地位﹐已入玄竅眞境界。

此候關系乃在一動念也﹐念仙則仙﹐念凡則凡﹐應感之理本如此。若夫混穆中忽覺無涯無際﹐或星月在海﹐月印波心﹐或平波萬頃﹐艸木繁庶﹐種種玄況莫可名言﹐是則玄關開矣﹗然或念動而著﹐玄關立隱﹐故以寂視爲寂。蓋此關開已與大素一鼻出气﹐三才六合不包而包﹐直一太虛若也。个中機到﹐神無不覺﹐自有種種眞面目假面目相將而現者﹐故只可覺不可著。

《金丹四百字》云「此竅非凡竅﹐乾坤共合成。名爲神气穴﹐內有坎離精。』是正指此玄關一竅也。鑪鼎於此中立﹐藥物於此中采﹐火候於此中行﹐至於結胎成聖﹐無不在此者也。或用心息相依﹐或存神虛寂﹐務在乎若存若忘﹐不卽不離﹐而總甩夫放下身心﹐寂慮以視夕﹐則必自得神凝气定焉﹗學者總先當以無念爲主﹐誠而恆之﹐何患其不入哉﹖」

贊曰﹕體寂神虛﹐萬緣放下。至誠無息﹐奚間曉夜﹖

忽若洞開﹐如萬隨化。覺而仍寂﹐入道嬰奼。慧徹曰「前言黃庭气穴爲鑪鼎﹐又有身心爲鑪鼎﹑乾坤爲鑪鼎﹐今以太虛爲鑪鼎﹐其精義玄妙﹐願更垂示。」雷師曰「身心兩个字﹐了盡萬卷書。身非色身﹐乃法身也。心非人心﹐乃天心也。法身無身而有身天心﹐有心而無心﹐此非深明造化洞悉玄機者﹐不可得而知也。黃庭在气穴之上﹐上下相通。气穴之內﹐尙有炁穴。气穴是藏後天眞气之所。炁穴乃先天元炁稟受之地﹐是卽所謂玄關之處也。

乾爲天﹐爲陽。坤爲地﹐爲陰。人身上半屬陽﹐下半屬陰。《易》曰﹕『幹爲首﹐坤爲腹。』蓋性寄泥丸﹐命居臍內。故眞性屬幹﹐天命屬坤。乾坤爲眞性命也。第以乾坤有互交之義﹐陰陽有顚倒之機﹔性中藏有眞命﹐命中含有眞性﹐故有乾坤鑪鼎之諭。

其所以太虛爲鑪鼎者﹐太虛包含六合﹐天地萬物皆在其中。我之玄關與太虛同體﹐以天地爲心﹐眞空爲用。天地之太虛爲鼎﹐我之太虛爲鑪﹐故假以太虛爲鑪鼎也。鼎乃置物之器﹐鑪爲貯火之具﹐無非言安貯藥火之物耳﹗又何必分其是鑪是鼎哉﹖」

贊曰﹕法無而有﹐心有而無。乾坤顚倒﹐交易惟吾。

性命互依﹐太虛鼎鑪﹐以烹以煉﹐與聖爲徒。慧徹曰「藥物之說﹐精義惟何﹖」雷師曰「藥物之說﹕下品丹法﹐以涕唾精津血汗爲藥物﹔中品以精气神爲藥物﹔上品以精神魂魄意爲藥物﹐先天一炁爲丹母﹐皆屬還丹之事﹐無非是這邊法界。

惟我天仙家法﹐乃以太極爲丹母﹐三元爲藥物﹔丹母用以結丹者也﹐藥物用以乳哺者也。元者﹐大也。三才之炁淸眞純粹﹐大而化之之神妙者也﹐乃是乾元﹑坤元﹑人元耳﹗乾爲天﹐又名天元﹐坤爲地﹐亦名地元。天地人三才之元﹐皆蘊毓於太虛之中。其元生之於心。天之心在地﹐地之心在天﹐天地之心寄之於人﹐故人爲三才中之至寶﹐天地無人亦無以見其爲天地矣﹗人之元散於天地之中﹐藏於太虛之內。故我祖太虛翁曰﹕『人元徧大千﹐三元一心領。』是以采藥於太虛之中﹐行火候於玄關之內。

紫陽眞人云﹕『道自虛無生一炁﹐便從一炁產陰陽。』虛無者﹐無極也。無極而太極﹐無之極處卽是大極﹐非右兩个也。太極判而爲兩儀﹐卽是一炁化而爲陰陽﹐故『一陰一陽之謂道』。孤陰寡陽之謂獨陰陽者﹐道之發用也。『陰陽由道生﹐道從陰陽造。一个哉生明﹐物物能自道。知者悟斯言﹐說破玄關竅』。

祖師泥丸氏曰﹕『十二時中機發於勃然者﹐是先天之炁。人能及時而采得者﹐乃卽至寶。』學者果能虛極靜篤之際﹐則先天一炁自虛無中來。我師云﹕『按此先天﹐非僅一身之先天﹐乃是太極之祖炁。若三才流行之气﹐得以爲乳哺﹐太極祖炁得之可爲丹母﹐皆屬太藥。苟之不體夫虛寂﹐坐不至於杳冥﹐萬無得理。』」

贊曰﹕以極爲主﹐以元爲乳。𨿽有兩个﹐惟人獨愈。

印之於心﹐虛中記取。虛無所虛﹐無量花雨。慧徹曰「如何謂之采取﹖如何謂之火候﹖」雷師曰「所謂采取者﹐遵白祖師之端坐習定爲采取可也。蓋端坐習定到杳冥恍惚之際﹐是時性體湛然﹐一眞顯露。卽《淸靜妙經》所云﹕『人能常淸靜﹐天地悉皆歸。』故法惟致虛至寂﹐凝神以俟。使中心主宰寂然不動﹐則機到神覺﹐任其自升自降﹐著不得一些意思﹐方合神用。久之神息自現﹐而自然充和。倘有種種現兆﹐總使此心不著而已。以意而卵守之﹐收拾个中一意凝寂﹐任其自然之運用。故火候者﹐聽其自然也。烹煉者﹐無非气歸於內﹐神運於中﹐以神禦气而已矣﹗

《丹經》云﹕『眞火本無候﹐大藥不計斤。』又云﹕『自有天然眞火候﹐但安神息任天然。』紫陽眞人云﹕『元始天尊日日采藥﹐藥物愈采而愈無窮。太上老君時時行火﹐火候愈行而愈無盡。』所以天地亦日日采藥﹐日月以時時行火候﹐故億萬劫而常存。苟或一刻停機﹐則天地亦將壞矣﹗是以年月日時爲火候者﹐正言其不計年月日時也。然玄關未開﹐功夫未到眞虛眞寂﹐牀可遽言采取﹐且將身心淘洗得潔潔淨淨﹐則功夫易到虛寂地位。然又須於虛寂中養其閒活。所謂虛寂者﹐虛其心寂其性也。閒活者﹐養其气機之活潑也﹐此著功夫不獨於靜時如是﹐而應事接物之時﹐亦須操存純熟﹐要如程子所謂『動亦定﹐靜亦定』。方能動靜如一而功造自然﹐始謂大成實地功夫。

果然功到無有內外﹐無有邊際之時﹐則玄關已開﹐藥物自生。藥生方眞﹐否則所采之物﹐仍屬後天之凡幻﹐何得稱藥﹖蓋惟竅開而時至﹐藥物乃得生而采之。以藥化凡﹐凡乃得化也。」

贊曰﹕元始采藥﹐大上運鑪。自然妙用﹐天地同吾。

動靜始一﹐無極開圖。得此至妙﹐方化凡軀。慧徹曰「定慧爲水火﹐是否我家之定慧乎』作止爲進退者﹐其義何謂耶﹖」雷師曰「定屬水﹐慧屬火。定者﹐定其心。慧者﹐同其神。心中有神﹐神屬火。間雜思慮是識神﹐謂之凡火。不著色相之神是元神﹐乃眞火﹐謂之慧光。其所以用定慧者﹐一義兩用耳﹗蓋能定其心神﹐不著色相﹐謂之慧覺。定心而慧照﹐卽是覺而常照。以水而濟火﹐卽是照而常覺。釋道之別﹐略有气機閒活不閒活之一間耳﹗

其所謂作止者﹐卽進火退符之義。此時行功是進火。造至混忘﹐卽是退符﹐非專言火候之進火退符也。果能造至混忘﹐是混化之道基於此矣﹗而進火退符﹐自有玄妙之天機呈象﹐莫可擬議。功至其時﹐妙覺自生也。」

贊曰﹕定慧相生﹐覺照常明。以水濟火﹐歸乎大淸。

渾化之基﹐自然而擎。莫可擬議﹐其妙難名。慧徹曰「古來丹經中皆云﹕『坎離交媾』﹐又有『乾坤交媾』之說﹐不知天仙家有無此況﹖」雷師曰「坎離交媾﹐三乘法中有之﹐然亦未必定論。至於乾坤交媾一說﹐我師曰﹕『學者虛之極靜之篤﹐則誠於中自得凝然大定。勃然機發﹐頓覺虛靈朗耀﹐無際無邊。一覺急收﹐登時冥息。頃久﹐一點自落黃庭﹐才是先天炁復自然﹐周流六虛﹐我處其中﹐只是一个眞意﹐覺得气爽神淸﹐身心和暢﹐是謂金液還丹』。其實無形無象﹐虛靈獨露﹐乾坤混合﹐完我太極焉而已。」

贊曰﹕乾坤爲媾﹐至誠其求。凝然大定﹐晃朗卽收。

頃久一點﹐炁復周流。惟餘眞意﹐金液還優。慧徹曰「大凡修道必要道侶﹐何謂那﹖」雷師曰「此道侶乃師友也。大槪功夫各有稟气之不同﹐而進境亦異。故須時相討論﹐切問近思﹐則彼此有益。若一味獨修﹐不求講解﹐古人謂之『冥行』﹐又謂『盲修瞎煉』﹐恐難以爲功。

蓋功夫愈進愈精微﹐愈精微愈不可不講﹐稍有差池﹐一錯百錯。此時須得名師益友指點剖析﹐庶幾路頭不錯﹐功日精進。是以禪家有棒喝﹐道門賴點化﹐儒學尢貴觀摩。《易》曰﹕『君子以朋友講習』。《禮》曰﹕『獨學而無友﹐則孤陋而寡聞。』孔子至聖﹐尙以學之不講爲憂。子夏杏壇高弟﹐猶以離羣索居不能聞過。道侶安可無耶﹖

若不切實用功﹐徒事朋濟聚會﹐終日談玄說妙﹐論古道今﹐所謂『口頭禪』﹐與身心學問有何禪益﹖此修道𨿽貴得朋﹐尢貴自礪。物以類聚﹐方以羣分﹐在我不在人耳﹗」

贊曰﹕他山之石﹐可以攻玉﹐朋友相資﹐時來忠告。

如金在熔﹐入暗舉燭。長聚德星﹐超塵邁俗。慧徹曰「古人有入圜溫養﹐九年面壁之功﹐有是理乎﹖」雷師曰「此是先修命後修性﹐方用如此。蓋恐性之不純﹐命功仍有疏虞之故耳﹗

悟元子云「九年者﹐九還之義。面壁者﹐不是定坐﹐乃用志不分﹐凝神之謂。期無一毫渣滓﹐如萬仞壁立於前﹐一無所見﹐萬法歸空﹐靜養嬰兒胎化也。」

先師云﹕『此功行於還結養圓之後﹐似屬穩當﹐不知極費大力而不中廢者﹐古有幾人哉﹖不如太上心宗﹐徹性卽以徹命﹐徹一凝一﹐積少成多﹐日日如此﹐月月歲歲如此。若步步還虛﹐造至自然﹐欲脫立脫﹐欲化立化﹐已造夫虛空粉碎地位﹐行止得自便﹐何勞入圜面壁哉﹖」

按師說﹐卽白祖所謂『生也由他﹐死也由他。』自要自家做得主﹐故功夫造至至誠無息焉而已﹗」

贊曰「厥惟明性﹐問有面壁﹖太上心宗﹐命由性立。

步步還虛﹐時時貫積。任他生死﹐妙乎主策。慧徹曰「古人皆言成功後﹐裂破頂門而出陽神﹐其理如是乎﹖」雷師曰「此之謂導引元陽也。三乘之法皆如是。然必使其能出而不出﹐再做煉神還虛﹐煉虛合道﹐煉道合自然。故有重安鑪鼎﹐再立乾坤之說﹐所以紫陽眞人云﹕『項後有光猶是幻﹐雲生足下未爲仙。』必至粉碎虛空而後己。此是末後一著之大事也。若此而行之﹐是將性命分作兩截﹐故多此一番手腳。

我天仙家法﹐竟從性宗下手﹐做一步還一步﹐虛造到虛無可還﹐煉道合自然﹐方爲了當﹐並不要先結陽神﹐再將陽神粉碎也。無非使吾浩然之气充塞乎宇宙﹐與太虛爲一體﹐無所出入﹐所謂至大至剛﹐以直養而無害﹐則塞乎天地之間。故最上一乘法乃煉形﹐卽所以煉神修性﹐正所以修命﹔眞空而妙有﹐妙有而眞空。故能聚則成形﹐散則成气﹐形神俱妙﹐與道合眞者也。」

贊曰﹕修性卽命﹐煉形煉神。形神俱妙﹐性命圓成。

奚須胎養﹐遊晏玉宸。無上妙訣﹐與道合眞。慧徹曰「此金丹大道﹐乃還丹以後之事﹐是否必要先修還丹﹐然後再修金丹乎﹖」雷師曰「非也。所謂還丹者﹐乃修復我本來所有之丹元耳﹗蓋人自十五六歲之後﹐眞元已破﹐其精神日日虧損﹐故須補足如十五六以前未破眞元之光景﹐並且要復我初生時面目。還者﹐去而復返之義﹐乃復我本來之太極﹐是以謂之還丹。上中下三乘之法﹐皆要先修還丹﹐然後進修金丹。

我太上心傳只要開了玄關之後﹐日日采﹐時時煉﹐刻刻虛﹐故能逐漸補足。日日積而日補﹐日補而日充﹐以致充而又充﹐足而又足﹐還丹在是﹐金丹亦在是﹐所謂充而足者﹐非後天之精神﹐乃元和之一炁也。先天足﹐後天自然日旺﹐後天旺則先天更足矣﹗

夫人之一點靈原﹐乃受天地之中气以生。亙古今而常存者﹐中之气﹐卽太極祖炁也﹐爲生天生地生萬物之祖。然太極有統體之太極﹑物物之太極。統體之太極﹐天地人物統一之太極也。物物之太極﹐物物各具一太極也。是太極也者﹐乃理气之渾名。理是气之條理﹐气是理之生气。程子曰﹕『言理不言气不備﹐言气不言理不明。二之則不是。』朱子曰「性卽理也﹐則命卽气也。』是以太極言理可也﹐言气亦可也﹔言性可也﹐言命亦可也。

人自父母媾精以來﹐一點落於黃庭而自立﹐太極由是分陰分陽﹐而造化生焉﹗陰陽者﹐精神也﹐在天爲日月。白祖云﹕『日月並爲明。日月上下爲易。日月重疊爲丹。』人能養其精神而至合一﹐則性命自存。性命存則丹基永固。還丹者﹐還其物物之太極﹐而金丹則還其統體之太極耳﹗蓋養德養生只是一事。窮理盡性以至於命﹐則金丹在是矣﹗」

贊曰﹕養德養身﹐只是一事。還丹金丹﹐豈有二義﹑

聖學仙宗﹐始終相資﹐盡性至命﹐曷觀系辭﹖慧徹曰「請問混化之義﹐具義云何﹖」雷師曰「混化二字﹐乃成始成終之妙訣也。先哲云﹕『忘形以養气﹐忘气以養神﹐忘神以養虛。』所以初起手時﹐必將萬緣放下。功到能放﹐則漸入忘字之階﹐爲混化之成始也。訣惟將我身心神气﹐內外統照﹐斂而一之﹐卽撤去其機﹐自然漸入化境。待有虛景活潑﹐機兆其中﹐功用或迎﹑或接﹑或放﹑或收﹐等等作用皆當隨機自審﹐應運自然。寂以承之﹐一以化之﹐造至忘無可忘而後己﹐此混化成終之神妙也。佛經云「惟此一是實﹐餘二卽非眞﹐故謂之不二法門。』」

贊曰﹕混化之妙﹐三忘最要。忘無所忘﹐一以寂照。

任順自然﹐虛空乃肖。粉碎功圓﹐相逢一笑。慧徹曰「其中妙諦﹐願更詳焉﹗」雷師曰「混化之宗旨難以形容。《易》曰﹕『與天地合其德﹐與日月合其明﹐與四時合其序﹐與鬼神合其吉凶。先天而天不違﹐後天而奉天時﹐庶幾近是矣﹗

我師曰﹕『天仙心傳功夫﹐萬緣放下﹐身自寂虛﹔於天於淵﹐無間刻時﹔圓虛圓寂﹐圓淸圓和﹔何內何外﹐何有何無﹔生生化化﹐一付如如﹔還返妙用﹐如斯如斯』。蓋功夫不從萬緣放下入手﹐而六塵誘於外﹐六根動於內﹐不由內蘊﹐卽從外觸﹐身心意何能安靜﹖心性不定﹐功夫何由而入﹖故《大學》曰﹕『知止而後有定。』欲求其定﹐必先明得所止。欲知其所止﹐必求明得至善所在﹐然後知其所止也。程子曰﹕『心有主則能不動矣﹗』心有主宰﹐則心定而神安。所謂學問之道無他﹐求其放心而已矣﹗

待至气靜念無﹐則有身登虛無气象﹐而性寂情忘﹐容光必照﹐則於天於淵﹐盡在我一覺之中。卽《中庸》所謂『未發』之時也。然此境界﹐獨於靜時得之﹐恐動時還無把握﹐必動靜兼持而後可。故師曰﹕『無間刻時也。』虛寂淸和四字亦必於動靜兩時皆有此妙景﹐方是眞功實學。

故何有內外﹖何有有無﹖其中天機之生生化化﹐總一以付之如如而已。如如者﹐無上下﹐無動靜﹐無方所﹐無內外之謂也。天仙妙用不過如斯而已矣﹗觀之《大學》從『明德』說到『止於至善』﹐從『格致』說到『平天下』。《中庸》從『戒愼』﹑『恐懼』﹐極之『天地位』﹑『萬物育』﹐復結之以『上天之載﹐無聲無臭。』凡此功用﹐皆是動靜合一﹐卽本體是功夫之學問。

後學不肯體貼於自己身心上看﹐而泛泛讀過卽有能說能明者﹐以爲詞章記問之用﹐與身心竟無干涉。𨿽曰讀書﹐實未讀也。且有見道學等書﹐往往目爲迂闊之談﹐求其汲汲性命者有幾人哉﹖若肯眞切於自己身心性命上用功﹐則知聖賢之實學﹐卽是天仙之功夫。識透天仙之功夫﹐卽知的確是聖賢之學問﹐非道家子午鉛汞之可比也。

道曰﹕金丹。儒曰﹕太極。蓋能造化者﹐太極也﹐太極本元極。行造化者陰陽也﹐陰陽本太極。天地人物無非太極﹑陰陽之所生。太極生天地﹐天地運陰陽。故四時行焉﹐百物生焉﹐人能萬物中一物耳﹗萬物自立太極﹐人亦自立太極﹐所謂『物物一太極』者也。太極﹑陰陽﹐物物皆具。故六合內外盡是太極﹑陰陽流行。人旣在六合內﹐一身內外莫非陰陽。然太極爲吾人生生之本。太極化陰陽﹐陰陽運太極﹐循環無端﹐運化無窮﹐百千萬年如是而不變。其所以能百千萬年不變﹐以其有主宰乎此也。

夫主宰何﹖天心也。人得天地之气以成形﹐卽得天地之心以爲心。得天地之心以爲心﹐卽當體天地之心﹐盡之於萬事萬物。我心盡天地之心﹐亦盡而後可以與天地並立爲三。《中庸》曰﹕『能盡性則能盡人之性﹔能盡人之性﹐則能盡物之性﹔能盡物之性……則可與天地參矣﹗』人能奪天地之造化者如是。然造化者﹐生生不已之謂也。生而化﹐化而生﹐一任天然之﹐則吾不得而與焉﹗量以生生化化總付之以如如﹐則天地氤氳﹐萬物自然化淳。故瞿蓬頭曰﹕『有無都不立﹐眞在有無中。』此盡性致命之實學。我師又曰﹕『大周天界﹐細入微塵。置心於一﹐混化圓眞』蓋大而至於天界﹐細而入於微塵﹐皆不出於一心。所以能置此心於一處﹐則混化之功備而圓其眞矣﹗

𨿽然不特道家混化之說﹐卽儒家功夫﹐亦必以神化爲究竟。《中庸》曰﹕『小德川流﹐大德惇化。』又曰﹕『動則變﹐變則化﹐惟天下至誠爲能化。』孟子曰﹕『大而化之之謂聖﹐聖而不可知之之謂神。』儒仙功夫皆必不神化而後爲極耳﹗」

贊曰﹕妙哉至理﹐聖學相參。神化渾化﹐絕古微談。

虛實無滯﹐至道乃含。不偏不易﹐敬禮尼山。慧徹曰「如諸所言﹐聖學與玄學無二理也﹐何故先賢皆辟佛老以爲不能用於天下國家﹖旣不能用﹐則三教之鼎峙於天下已千百年於玆矣﹗而不滅一者﹐何哉﹖」雷師曰「老子﹑釋迦﹑孔子皆聖人也。三教之道皆道也。道無二理﹐教則分三。三教中之人﹐皆人也。人人具此心性﹐具此天理。理無二理﹐心無二心。儒家曰﹕存心養性。道家曰﹕修心煉性。佛家曰﹕明心見性。三教無不從心性上著實用功﹐以各造其極。是以千百年鼎峙於古今﹐所謂殊途同歸也。

吾人爲學﹐當具隻眼﹐立必爲之志﹐須知我所學何事業。儒者學必到孔顏地位而後止。奉釋﹑道者﹐功必到釋迦﹑老子而後止。此志立得堅定﹐加以眞實功行﹐自然日異月新﹐能心領神會﹐各得其所學之妙。最忌朝更暮改﹐見異而遷﹐捨己善人﹐妄論古今是非。蓋有一分功夫﹐方有一分學問﹔有一分學問﹐方有一分見識﹔有一分見識﹐方知得古人一分境地。若見識不到﹐謬加評論﹐及至學問有進﹐見識高得一層﹐悔悟從前所論是非﹐則無及矣。『佛老不能用於天下國家』之語﹐惟聖賢可以說得﹐吾人斷不可輕出諸口。何也﹖蓋有聖賢眞實學問﹐實能行之於天下國家﹐方可說佛老不能行。若尋常泛泛之人﹐淺見寡聞﹐自己身心尙不能治﹐又安能治天下國家﹖自己不能治天下國家﹐追問佛老之能不能也﹖且儒之能用於天下國家﹐非謂學儒者竟能用之於天下國家也。蓋儒之實學自格致以至治平﹐無非爲盡己盡人之用﹐必極於天下平﹐而使天下無一物不得其所而後已。夫使天下無一物不得其所﹐是何等力量﹖何等功業﹖談何容易﹖

吾人且將自己心性體認明白﹐隨時印證於事業﹐試看能用與否﹖不然﹐終身儒衣儒巾﹐卽家人父子兄弟之間尙恐不能用﹐何況用之於天下耶﹖

昔人有言曰﹕『釋曰﹕慈悲。道曰﹕感應。儒曰﹕忠恕。三教原來共一心。明得心之所以爲心﹐則何有於三﹖又何有於一哉﹖』」

贊曰﹕至理惟一﹐其道有三。忠恕慈悲﹐感應交參。心心相印﹐物物承含。梅華問答﹐率性指南。

