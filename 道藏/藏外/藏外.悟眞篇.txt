悟眞篇

序

嗟夫﹗人身難得﹐光陰易遷﹐罔測修短﹐安逃業報﹖不自及早省悟﹐惟只甘分待終﹐若臨歧一念有差﹐立墮三塗惡趣﹐則動經塵劫﹐無有出期。當此之時﹐𨿽悔何及﹖故老釋以性命學開方便之門﹐教人修種﹐以逃生死。釋氏以空寂爲宗﹐若頓悟圓通﹐則直超彼岸﹔如有習漏未盡﹐則尙徇於有生。老氏以煉養爲眞﹐若得其樞要﹐則立躋聖位﹔如其未明本性﹐則猶滯於幻形。

其次﹐《周易》有窮理盡性至命之辭﹐魯語有毋意必固我之說﹐此又仲尼極臻乎性命之奧也。然其言之常略﹐而不至於詳者﹐何也﹖蓋欲序正人倫﹐施仁義禮樂有爲之教。故於無爲之道﹐未嘗顯言。但以命術寓諸《易》象﹐以性法混諸微言耳。至於《莊子》推窮物累逍遙之性﹐《孟子》善養浩然之气﹐皆切幾之矣。

迨夫漢魏伯陽引《易》道陰陽交姤之體﹐作《參同契》以明大丹之作用﹐唐忠國師於語錄首敍老莊言﹐以顯至道之本末﹐如此豈非教𨿽分三﹐道乃歸一。柰何后世黃緇之流﹐各自專門﹐互相非是﹐致使三家旨要迷沒邪歧﹐不能混而同歸矣﹗且今人以道門尙於修命﹐而不知修命之法﹐理出兩端﹐有易遇而難成者﹐有難遇而易成者。如煉五芽之气﹐服七耀之光﹐注想按摩﹐納淸吐濁﹐念經持咒﹐噀水叱符﹐叩齒集神﹐休妻絕粒﹐存神閉息﹐運眉間之思﹐補腦還精﹐習房中之術﹐以致服煉金石艸木之類﹐皆易遇難成者。已上諸法﹐於修身之道﹐率皆滅裂﹐故施功𨿽多﹐而求效莫驗。若勤心苦志﹐日夕修持﹐止可避病﹐免其非橫。一旦不行﹐則前功漸棄。此乃遷延歲月﹐必難成功。欲望一得永得﹐還嬰返老﹐變化飛升﹐不亦難乎﹖深可痛傷﹗蓋近世修行之徒﹐妄有執著﹐不悟妙法之眞﹐卻怨神仙謾語。殊不知成道者﹐皆因煉金丹而得。恐泄天機﹐遂托名數事而名。其中惟閉息一法﹐如能忘機息慮﹐卽與二乘坐禪相同。若勤而行之﹐可以入定出神。柰何精神屬陰﹐宅舍難固﹐不免常用遷徒之法。旣未得金汞返還之道﹐又豈能回骨換陽﹐白日而升天哉﹖

夫煉金液還丹者﹐則難遇易成﹐須要洞曉陰陽﹐深達造化﹐方能追二气於黃道﹐會三性於元宮﹐攢簇五行﹐和合四象﹐龍吟虎嘯﹐夫唱婦隨﹐玉鼎湯煎﹐金鑪火熾﹐始得玄珠成像﹐太乙歸眞。都來片餉工夫﹐永保無窮逸樂。至若防危慮險﹐愼於運用抽添﹐養正持盈﹐要在守雌抱一。自然返陽生之气﹐剝陰殺之形。節气旣周﹐脫胎神化﹐名題仙籍﹐位號眞人﹐此乃大丈夫功成名遂之時也。今之學者﹐有取鉛汞爲二气﹐指臟腑爲五行﹐分心腎爲坎離﹐以肝肺爲龍虎﹐用神气爲子母﹐執津液爲鉛汞﹐不識沈浮﹐寧分主客﹐何異認他財爲己物﹐呼別姓爲親兒﹐又豈知金木相克之幽微﹐陰陽互用之奧妙﹖是皆日月失道﹐鉛汞異鑪﹐欲結還丹﹐不亦難乎﹖僕幼親善道﹐涉躐三教經書﹐以至刑法書算﹑醫卜戰陣﹑天文地理﹑吉凶死生之術﹐靡不畱心詳究。惟金丹一法﹐閱盡羣經及諸家歌詩論契﹐皆云日魂月魄﹐庚虎甲龍﹐水銀丹砂﹐白金黑錫﹐離坎男女﹐能成金液還丹。終不言眞鉛﹑眞汞是何物也。又不說火候法度﹐溫養指歸。加以後世迷徒恣其臆說﹐將先聖典教妄行箋注﹐乖訛萬狀。不惟紊亂仙經﹐抑亦惑誤後學。

僕以至人未遇﹐口訣難逢﹐遂至寢食不安﹐精神憔悴。𨿽詢求徧於海嶽﹐諸益盡於賢愚﹐皆莫能通曉眞宗﹐開照心腑。後至熙寧己酉歲﹐因隨龍圖陸公入成都﹐以夙志不回﹐初誠愈恪﹐遂感眞人﹐授金丹藥物火候之訣。其言甚簡﹐其要不繁﹐可謂指流知源﹐語一悟百﹐霧開日瑩﹐塵盡鑑明﹐校之仙經﹐若合符契。因謂世之學仙者﹐十有八九﹔而達其眞要者﹐未聞一二。

僕旣遇眞詮﹐安敢隱默﹐罄所得﹐成律詩九九八十一首﹐號曰《悟眞篇》。內七言四韻一十六首﹐以表二八之數﹔絕句六十四首﹐按《周易》諸卦﹔五言一首﹐以象太一之奇﹔續添西江月一十二首﹐以同歲律。其如鼎器尊卑﹑藥物斤兩﹑火候進退﹑主客後先﹑存亡有無﹑吉凶悔吝﹐悉備其中矣。及乎篇集旣成之後﹐又覺其中惟談養命固形之術﹐而於本源眞覺之性有所未究﹐遂玩佛書及《傳燈錄》﹐至於祖師有擊竹而悟者﹐乃形於歌頌﹑詩曲﹑雜言三十二首﹐今附之卷末﹐庶幾達本明性之道﹐盡於此矣。

所期同志覽之﹐則見末而悟本﹐捨妄以從眞。

卷之上

七言四韻一十六首

﹝以表二八一斤之數﹞

其一

不求大道出迷途﹐縱負賢才豈丈夫。百歲光陰石火爍﹐一生身世水泡浮。

只貪名利求榮顯﹐不覺形容暗悴枯。試問堆金等山嶽﹐無常買得不來無。

其二

人生𨿽有百年期﹐夭壽窮通莫預知。昨日街頭猶走馬﹐今朝棺內己眠屍。

妻財拋下非君有﹐罪業將行難自欺。大藥不求爭得遇﹐遇之不煉是愚癡。

其三

學仙須是學天仙﹐惟有金舟最的端。二物會時情性合﹐五行全處虎龍蟠。

本因戌己爲媒娉﹐遂使夫妻鎭合歡。只候功成朝玉闕﹐九霞光裏駕祥鎣。

其四

三五一都三个字﹐古今明者實然稀。東三南二同成五﹐北一西方四共之。

戌己自居生數五﹐三家相見結嬰兒。嬰兒是一含眞炁﹐十月胎圓入聖基。

其五

艸木陰陽亦兩齊﹐若還缺一不芳菲。初開綠葉陽先倡﹐次發紅花陰後隨。

常道只斯爲日用﹐眞源返覆有誰知。報言學道諸君子﹐不識陰陽莫亂爲。

其六

陽裏陰精質不剛﹐獨修一物轉贏尪。勞形按引皆非道﹐服气飡霞總是狂。

舉世漫求鉛汞伏﹐何時得見虎龍降。勸君窮取生身處﹐返本還源是藥王。

其七

人人本有長生藥﹐自是迷徒枉擺拋。甘露降時天地合﹐黃芽生處坎離交。

井蛙應謂無龍窟﹐籬鵲爭知有鳳巢。丹熟自然金滿屋﹐何須尋艸學燒茅。

其八

休煉三黃及四神﹐若尋眾艸便非眞。陰陽得類歸交感﹐二八相當自合親。

潭底日紅陰怪滅。山頭月白藥苗新。時人要識眞鉛汞﹐不是凡砂及水銀。

其九

此法眞中妙更眞﹐都緣我獨異於人。自知顚倒由離坎﹐誰識浮沈定主賓。

金鼎欲畱朱裏汞﹐玉池先下水中銀。神功運火非終旦﹐現出深潭月一輪。

其十

要知產藥川源處﹐月在西南是本鄕。鉛遇癸生須急采﹐金逢望遠不堪嘗。

送歸土釜牢封固﹐次入流珠廝配當。藥重二斤須二八﹐調停火候托陰陽。

十一

虎躍龍騰風浪粗﹐中央正位產玄珠。果生枝上終期熟﹐子在胞中豈有殊。

南北宗源翻卦象﹐晨昏火候合天樞。須知大隱居廛市﹐何必深山守靜孤。

十二

不識玄中顚倒顚﹐爭知火裏好栽蓮。牽將白虎歸家養﹐產个明珠似月圓。

謾守藥鑪看火候﹐但安神息任天然。羣陰剝盡丹成熟﹐跳出樊籠壽萬年。

十三

黃芽白雪不難尋﹐達者須憑徳行深。四象五行全藉土﹐三元八卦豈離壬。

煉成靈寶大難識﹐消盡陰魔鬼莫侵。欲向人間畱祕訣﹐未逢一个是知音。

十四

好把眞鉛著意尋﹐莫教容易度光陰。但將地魄擒朱汞﹐自有天魂制水金。

可謂道髙龍虎伏﹐堪言徳重鬼神欽。已知壽永齊天地﹐煩惱無由更上心。

十五

不識眞鉛正祖宗﹐萬般作用枉施功。休妻謾遣陰陽隔﹐絕粒徒教腸胃空。

艸木陰陽皆滓質﹐雲霞日月屬檬隴。更饒吐納並存想﹐總與金丹事不同。

十六

萬卷丹經語總同﹐金舟只此是根宗。依他坤位生成體﹐種在乾家交感官。

莫怪天機都泄漏﹐只緣學者盡愚蒙。若能了得詩中意﹐立見三淸太上翁。

卷之中

七言絕句六十四首

﹝以象卦數﹞

其一

道自虛元生一气﹐便從一气產陰陽。陰陽再合成三體﹐三體重生萬物昌。

其二

萬物蕓蕓各返根﹔返根復命卽長存。知常返本人難會﹐妄作招凶眾所聞。

其三

但將死戶爲生戶﹐莫執生門號死門。若會殺機明反覆﹐始知害裏卻生恩。

其四

禍福由來互倚伏﹐還如影響相隨逐。若能轉此生殺機﹐反掌之間災變福。

其五

妥得谷神長不死﹐須憑玄牝立根基。眞精旣返黃金屋﹐一顆明珠永不離。

其六

玄牝之門世罕知﹐休將口鼻妄施爲。饒他吐納經千載﹐怎得金馬搦兔兒。

其七

異名同出少人知﹐兩者玄玄是要機。保命全形明損益﹐紫金丹藥最靈奇。

其八

不識陰陽及主賓﹐知他那个是疏親。房中空閉尾閭穴﹐誤殺閻浮多少人。

其九

先且觀天明五賊﹐次須察地以安民。民安國富方求戰﹐戰罷方能見聖人。

其十

用將須分左右軍﹐饒他爲主我爲賓。勸君臨陣休輕敵﹐恐喪吾家無價珍。

十一

三才相盜食其時﹐此是神仙道徳機。萬化旣安諸慮息﹐百骸俱理證無爲。

十二

陰符寶字逾三百﹐道徳靈文滿五千。今古上仙無限數﹐盡從此處達眞詮。

十三

契論經歌講至眞﹐不將火候著於文。要知口訣通玄處﹐須共神仙仔細論。

十四

饒君聰慧過顏閔﹐不遇師傳莫彊猜。只爲丹經無口訣﹐教君何處結靈胎。

十五

夢渴西華到九天﹐眞人授我指玄篇。其中簡要無多語﹐只是教人煉汞鉛。

十六

用鉛不得用凡鉛﹐用了眞鉛也棄捐。此是用鉛眞妙訣﹐用鉛不用是誠言。

十七

竹破須將竹補宜﹐抱雞當用卵爲之。萬般非類徒勞力﹐爭似眞鉛含聖機。

十八

末煉還丹莫隱山﹐山中前後盡非鉛。此般至寶家家有﹐自是時人識不全。

十九

虛心實腹義俱深﹐只爲虛心要識心。不若煉鉛先實腹﹐且教守取滿堂金。

二十

日居離位反爲女﹐坎配蟾宮卻是男。不會此中顚倒意﹐休將管見事髙談。

二一

震龍汞出自離鄕﹐兌虎金生在坎方。二物總因兒產母﹐五行全要入中央。

二二

離坎若還無戌己﹐𨿽含四象不成丹。只緣彼此懷眞土﹐遂使金丹有返還。

二三

火生於木本藏鋒﹐不會鉆研莫彊攻。禍發必因斯害己﹐要須制伏覓金公。

二四

金公本是東家子﹐送在西鄰寄體生。認得喚來歸舍養﹐配將奼女結親情。

二五

奼女遊行各有方﹐前行須短後須長。歸來卻入黃婆舍﹐嫁个金公作老郎。

二六

取將坎位中心實﹐點化離宮腹內陰。從此變成乾健體﹐潛藏飛躍總由心。

二七

先把乾坤爲鼎器﹐次搏鳥兔藥來烹。旣驅二物歸黃道﹐爭得金舟不解生。

二八

安鑪立鼎法乾坤﹐鍛煉精華制魄魂﹔聚散氤氳成變化﹐敢將玄妙等閒論。

二九

咽津納气是人行﹐有藥方能造化生。鼎內若無眞種子﹐猶將水火煮空鐺。

三十

縱識朱砂及黑鉛﹐不知火侯也如閒。大都全藉修持力﹐毫髮差遲不作丹。

三一

黑中有白爲丹母﹐雄裏藏雌是聖胎。太乙在鑪宜愼守﹐三田聚寶應三臺。

三二

恍惚之中尋有象﹐冥杳之內覓眞精。有無由此交相入﹐未見如何想得成。

三三

長男乍飲西方酒﹐少女初開北地花。若使靑娥相見後﹐一時關鎖在黃家。

三四

華嶽山頭雄虎嘯﹐扶桑海底牝龍吟﹐黃婆自解相媒合﹐遣作夫妻共一心。

三五

西山白虎正猖狂﹐東海靑龍不可當。兩手捉來令死鬥﹐化成一片紫金霜。

三六

赤龍黑虎各西東﹐四象交加戌己中。復垢自玆能運用﹐金丹誰道不成功。

三七

月才天際半輪明﹐早有龍吟虎嘯聲。便好用功修二八﹐一時辰內管丹成。

三八

赫赫金丹一日成﹐古仙垂語實堪聽。若言九載三年者﹐總是推延款日程。

三九

敲竹喚龜吞玉芝﹐鼓琴招鳳飲刀圭。近來透體金光現﹐不與凡人話此規。

四十

偃月鑪中玉蕊生﹐朱砂鼎內水銀平。只因火力調和後﹐種得黃芽漸長成。

四一

休泥丹竈費工夫﹐煉藥須尋偃月鑪。自有天然眞火侯﹐何須柴炭及吹噓。

四二

前弦之後後弦前﹐藥味平平气象全。來得歸來鑪內煆﹐煆成溫養似烹鮮。

四三

兔雞之月及其時﹐刑徳臨門藥象之。到此金丹宜沐浴﹐若還加火必傾危。

四四

歐冶親傳鑄劍方﹐莫邪金水配柔剛。煉成便會知人意﹐萬里誅妖一電光。

四五

調和鉛汞要成丹﹐大小無傷兩國全。若問眞鉛何處是﹐蟾光終日照西川。

四六

八月十五玩蟾輝﹐正是金精壯盛時﹐若到一陽來起復﹐便堪進火莫延遲。

四七

一陽才動作丹時﹐鉛鼎溫溫照幌帷。受气之初容易識﹐抽添運火卻防危。

四八

日月三旬一遇逢﹐以時易日法神功。守城野戰知凶吉﹐增得靈砂滿鼎紅。

四九

玄珠有象逐陽生﹐陽極陰消漸剝形。十月霜飛丹始熟﹐此時神鬼亦須驚。

五十

瑤池飲罷月澄輝﹐跨个金龍訪紫微。從此眾仙相識後﹐海田陵谷任遷移。

五一

休施巧僞爲功力﹐認取他家不死方。壺內旋添延命酒﹐鼎中收取返魂漿。

五二

雪山一味好醐醍﹐傾入東陽造化鑪。若過昆侖西北去﹐張騫始得見麻姑。

五三

坎電烹轟金水方﹐火發昆侖陰與陽。二物若還和合了﹐自然丹熟徧身香。

五四

要知煉養還丹法﹐自向家園下種栽。不假吹噓並著力﹐自然果熟結靈胎。

五五

未煉還丹須急煉﹐煉了還須知止足。若也持盈未已心﹐不免一朝遭困辱。

五六

否泰才經萬物盈﹐屯蒙受封秉生成。此中得意須忘象﹐若究羣爻謾役情。

五七

卦中設法本儀形﹐得象忘言意自明。舉世迷人惟泥象﹐卻行卦气望飛升。

五八

天地盈虛自有時﹐審能消息始知機。由來庚甲申明令﹐殺盡三尸道可期。

五九

四象會時玄體就﹐五行全處紫光明。脫胎入口通神聖﹐無限神龍盡失驚。

六十

藥逢气類方成像﹐道在虛無合自然。一粒靈丹吞入腹﹐始知我命不由天。

六一

大道修之有易難﹐也知由我亦由天。若非積行施陰徳﹐動有羣魔作障緣。

六二

了了心猿方寸機﹐三千功行與天齊。自然有鼎烹龍虎﹐何必擔家戀子妻。

六三

始於有作人難見﹐及至無爲眾始知。但識無爲爲要妙﹐誰知有作是根基。

六四

修行混俗且和光﹐圓卽圓分方卽方。晦顯逆從人莫測﹐教人怎得見行藏。

五言四韻一首

﹝以象太乙之奇﹞

女子著靑衣﹐郎君披素練。見之不可用﹐用之不可見。

恍惚裏相逢﹐杳冥中有變。一霎火焰飛﹐眞人自出現。

卷之下

西江月十二首

﹝西江月﹐西者﹐金之方。江者﹐水之體。月者﹐藥之用。一十二首以周歲律﹞

其一

內藥還同外藥﹐內通外亦須通。丹頭和合類相同﹐溫養兩般作用。

內有天然眞火﹐鑪中赫赫長紅。外鑪增減要勤功﹐妙絕無過眞種。

其二

此藥至神至聖﹐憂君分薄難消。調和鉛汞不終朝﹐早睹玄珠形兆。

志士若能修煉﹐何妨在市居朝。工夫容易藥非遙﹐說破令人失笑。

其三

白虎首經至寶﹐華池神水眞金。故知上善利源深﹐不比尋常藥品。

若要修成九轉﹐先須煉己持心。依時采取定浮沈﹐進火須防危甚。

其四

七返朱砂返本﹐九還金液還眞。休將寅子數坤申﹐但看五行成準。

本是水銀一味﹐周流歷徧諸辰。陰陽數足自通神﹐出入不離玄牝。

其五

牛女情緣道合﹐龜蛇類秉天然。蟾烏遇朔合蟬娟﹐二气相資運轉。

總是乾坤妙用﹐誰人達此眞詮。陰陽否隔卽成愆﹐怎得天長地遠。

其六

若要眞鉛畱汞﹐親中不離家臣。木金間隔會無因﹐須用媒人勾引。

木性愛金順義﹐金情戀木慈仁。相吞相咽卻相親﹐始覺男兒有孕。

其七

二八誰家奼女﹐龍三何處郎君。自稱木液與金精﹐遇土方成三姓。

更假丁公鍛煉﹐夫妻始結歡情。河車不敢暫畱停﹐運入昆侖峯頂。

其八

天地才經否泰﹐朝昏好識屯蒙。輻來湊轂永朝宗﹐妙在抽添運用。

得一萬般事畢﹐休分南北西東。損之又損愼前功﹐命寶不宜輕弄。

其九

冬至一陽來復﹐三旬增一陽爻。月中復卦朔晨超﹐望罷乾終兆。

日又別爲寒暑﹐陽生復起中宵。午後罷一陰朝﹐煉藥須知昏曉。

其十

不辧五行四象﹐那分砂汞鉛銀。修丹火侯未曾聞﹐早便稱呼大隱。

靡肯自思己錯﹐更將錯路教人。誤他永劫在迷津﹐似恁欺心怎忍。

十一

雄裏內含雌質﹐眞陰卻抱陽精。兩般和合藥方成﹐點化魂靈魄聖。

信道金丹一粒﹐蛇吞立變龍形。雞餐乃亦化鸞鵬﹐飛入眞陽聖境。

十二

徳行修逾八百﹐陰功積滿三千。均齊物我與親冤﹐始合神仙本願。

虎兄刀兵不害﹐無常火宅難牽。寶符降後去朝天﹐穩駕鸞輿鳳輦。

又一首

﹝以象閏月﹞

丹是色身至寶﹐煉成變化無窮。更能性上究眞宗﹐決了無生妙用。

不待他生後世﹐現前獲佛神通。自從龍女著斯功﹐爾後誰能繼踵。

絕句五首

﹝以象五行﹞

其一

饒君了悟眞如性﹐未免拋身卻人身。何以更兼修大藥﹐頓超無漏作眞人。

其二

投胎奪舍及移居﹐舊住名爲因果徒。若會降龍並伏虎﹐眞金起屋幾時枯。

其三

鑑形閉息思神法﹐初學艱難後坦途。倏忽縱能遊萬國﹐柰何屋破卻移居。

其四

釋氏教人修極樂﹐只緣極樂是金方。大都色相惟玆實﹐餘二非眞謾度量。

其五

俗語常言合至道﹐宜向其中細尋討。能於日用顚倒求﹐大地塵沙盡成寶。

附錄

讀《周易參同契》

大丹妙用法乾坤﹐乾坤運兮五行分﹔五行順兮常道有生有滅﹐五行逆兮丹體常靈常存。一自虛無質兆﹐兩儀因一開根﹐四象不離二體﹐八卦互爲子孫。萬象生乎變動﹐吉凶悔吝玆分。百姓日用不知﹐聖人能究本源。顧易道妙盡乾坤之理﹐遂托象於斯文。否泰交﹐則陰陽或升或降﹔屯蒙作﹐則動靜在朝在昏。坎離爲男女水火﹐震兌乃龍虎魄魂。守中則黃裳元吉﹐遇亢則無位無尊。旣未愼萬物之終始﹐復姤昭二气之歸奔。月虧盈﹐應精神之衰旺﹔日出沒﹐合榮衛之寒溫。本立言以明象﹐旣得象以忘言。猶設像以指意﹐悟眞意則象捐。達者惟簡惟易﹐迷者愈惑愈繁。故之修眞之士﹐讀《參同契》者不在乎泥象執文。

贈白龍洞劉道人歌

玉走金飛兩曜忙﹐始聞花發又秋霜。徒誇篯壽千來歲﹐也似雲中一電光。一電光﹐何太速﹐百年都來三萬日﹐其間寒暑互煎熬﹐不覺童顏暗中失。縱有兒孫滿眼前﹐卻成恩愛轉牽纏。及乎精竭身枯朽﹐誰解教君暫駐延。暫駐延﹐旣無計﹐不免將身歸逝水。但看古往聖賢人﹐幾个解畱身在世﹖身在世﹐也有方﹐只爲時人沒度量。競向山中尋艸木﹐伏鉛制汞點丹陽。點丹陽﹐事迥別﹐須向坎中求赤血。捉來離位制陰精﹐配合調和有時節。時節正﹐用媒人﹐金公奼女結親姻﹐金公偏好騎白虎﹐奼女常駕赤龍身﹐虎來靜坐秋山裏﹐龍向潭中奮身起。兩獸相逢戰一場﹐波浪奔騰如鼎沸。黃婆丁老助威靈﹐撼動乾坤走神鬼。須臾戰罷雲雨收﹐種个玄珠在泥底﹐從此根芽漸長成﹐隨時灌漑抱眞精。十月脫胎吞入口﹐不覺凡身已有靈。此个事﹐世間稀﹐不是等閒人得知。夙世若無仙骨分﹐容易如何得遇之。得遇之﹐宜便煉﹐都緣光景急如箭。要取魚時須結罾﹐莫只臨川空嘆羨。聞君知藥已多年﹐何不收心煉汞鉛。莫教燭被風吹滅﹐六道輪回莫怨天。近來世上人多詐﹐盡著布衣稱道者。問他金木是何般﹐噤口不言如害啞。卻云伏气與休糧﹐別有門庭道路長。君不見﹐破迷歌裏說﹐太一含眞法最良﹐莫怪言辭多狂劣﹐只教時人難鑑別﹐惟君心與我心同﹐方敢傾懷向君說。

石橋歌

吾家本住石橋北﹐山鎭水關森古木﹐橋下澗水徹昆侖﹐山下飲泉香馥鬱。吾居山內實堪誇﹐徧地均栽不榭花。山北穴中藏猛虎﹐出窟哮吼生風霞。山南潭底藏蛟龍﹐騰雲降雨山蒙蒙。二獸相逢斗一場﹐元珠隱伏是禎祥。景堪羨﹐吾暗喜﹐自斟自酌燻燻醉。醉彈一曲無弦琴﹐琴裏聲聲教仔細。可煞醉後沒人知﹐昏昏默默恰如癡。仰觀造化工夫妙﹐日還西出月東歸。天是地﹐地是天﹐反覆陰陽合自然。識得五行顚倒處﹐指日升霞歸洞天。黃金屋﹐白玉掾﹐玉女金童日侍前。南辰北斗分明布﹐森羅萬象現無邊。無晝夜﹐要綿綿﹐聚散抽添火候全。若問金丹端的處﹐尋師指破水中鉛。木生火﹐金生水﹐水火須分前後隊。要辧浮沈識主賓﹐鉛銀砂汞方交會。有剛柔﹐莫逸意﹐知足常足歸本位。萬神齊賀太平年﹐恁時國富民歡喜。此个事﹐好推理﹐同道之人知此義。後來一輩學修眞﹐只說存養並行气。在眼前﹐甚容易﹐得服之人妙難比。先且去病更延年﹐用火烹煎變陽體。學道人﹐去思己﹐休問旁門小法制。只知目下哄得人﹐不覺自身暗憔悴。勸後學﹐須猛鷙﹐莫徒拋家住他地。妙道不離自家身﹐豈在千山並萬水。莫因循﹐自貪鄙﹐火急尋師覓元旨。在生若不學修行﹐未知來生甚胎裏。旣有心﹐要終始﹐人生大事惟生死﹐皇天若負道心人﹐令我三途爲下鬼。

悟眞性宗

絕句四首

如來妙體徧河沙﹐萬象森羅無礙遮。會的圓通眞法眼﹐始知三界是吾家。

視之不可見其形﹐及至呼之又卻應。莫道此聲如谷響﹐若還無谷有何聲﹖

一物含聞見覺知﹐蓋諸塵境顯其機。靈常一物尙非有﹐四者憑何作所依。

不移一步到西天﹐端坐諸方在眼前。項後有光猶是幻﹐雲生足下未爲仙。

性地頌

佛性非同異﹐千燈共一光。增之寧解益﹐減著且無傷。

取捨俱無過﹐焚漂總不妨。見聞知覺法﹐無一可猜量。

生滅頌

求生本自無生﹐畏滅何曾暫滅。眼見不如耳見﹐口說爭似鼻說。

三界惟心頌

三界惟心妙理﹐萬物非此非彼。無一物非我心﹐無一物是我己。

見物便見心頌

見物便見心﹐無物心不現。十方通塞中﹐眞心無不徧。

若生知識解﹐卻成顚倒見。睹境能無心﹐始見菩提面。

齊物頌

我不異人﹐人心自異。人有親疏﹐我無彼此。

水陸飛行﹐等觀一體。貴踐尊卑﹐手足同己。

我尙非我﹐何嘗有你。彼此俱無﹐眾泡歸水。

卽心是佛頌

佛卽心兮心卽佛﹐心佛從來皆妄物。若知無佛復無心﹐始是眞如法身佛。法身佛﹐沒模樣﹐一顆圓光含萬象。無體之體卽眞體﹐無相之相卽實相。非色非空非不空﹐不動不靜不來往。無異無同無有無﹐難取難捨難聽望。內外圓明到處通﹐一佛國在一沙中。一粒沙含大千界﹐一个身心萬个同。知之須會無心法﹐不染不滯爲淨業。善惡千般無所爲﹐卽是南無及迦葉。

無心頌

堪笑我心﹐如頑如鄙。兀兀騰騰﹐任物安委。不解修行﹐亦不造罪。不曾利人﹐亦不私己。不持戒律﹐不徇忌諱。不知禮樂﹐不行仁義。人間所能﹐百無一會。饑來喫飯﹐渴來飲水。困則打睡﹐覺則行履。熱則單衣﹐寒則蓋被。無思無慮﹐何憂何喜。不悔不謀﹐無念無意。凡生榮辱﹐逆旅而已。林木棲鳥﹐亦可爲比。來且不禁﹐去亦不止。不避不求﹐無贊無毀。不厭醜惡﹐不羨善美。不趨靜室﹐不遠鬧市。不說人非﹐不誇己是。不厚尊崇﹐不薄賤稚。親愛冤讎﹐大小內外。哀樂得喪﹐欽侮險易。心無兩視﹐坦然一揆。不爲福先﹐不爲禍始。感而後應﹐迫則復起。不畏鋒刃﹐焉怕虎兒。隨物稱呼﹐豈拘名字。眼不就色﹐聲不入耳。凡有所相﹐皆屬妄僞。男女形聲﹐悉非定體。體相無心﹐不染不滯。自在逍遙﹐物莫能累。妙覺光圓﹐映徹表裏。包裹六極﹐無有遐邇。光兮非光﹐如月在水。取捨旣難﹐復何比擬。了此妙用﹐迥然超彼。或問所宗﹐此而已矣。

心經頌

蘊諦根塵空色﹐都無一法堪言。顚倒之見已盡﹐寂靜之體攸然。

無罪福頌

終日行﹐不曾行。終日坐﹐何曾坐。修善不成功徳﹐作惡原無罪過。時人若未明心﹐莫執此言亂作。死後須見閻王﹐難免鑊湯碓磨。

圓通頌

見了眞空空不空﹐圓明何處不圓通。根塵心法都無物﹐妙用方知與物同。

隨他頌

萬物縱橫在目前﹐隨他動靜任他權。圓明定慧終無染﹐似水出蓮蓮自乾。

寶月頌

一輪明月當虛空﹐萬國淸光無障礙。收之不聚撥不開﹐前之不進後不退。

彼非遠兮此非進﹐表非外兮裏非內。同中有異異中同﹐問你傀儡會不會。

采珠歌

貧子衣中珠﹐本自圓明好。不會自尋求﹐卻數他人寶。數他寶﹐終無益﹐只是教君空費力。爭如認得自家珍﹐價值黃金千萬億。此寶珠﹐光最大﹐徧照三千大千界。從來不解少分毫﹐剛被浮雲爲障礙。自從認得此摩尼﹐泡體空花誰更愛。佛珠還與我珠同﹐我性卽歸佛性海。珠非珠﹐海非海﹐坦然心量包法界。任你囂塵滿眼前﹐定慧圓明常自在。不是空﹐不是色﹐內外皎然無壅塞。六通神明妙無窮﹐自利利他寧解極。見卽了﹐萬事畢﹐絕學無爲度終日。泊兮如未兆嬰兒﹐動止隨緣無固必。不斷妄﹐不修眞﹐眞妄之心總屬塵。從來萬法皆無相﹐無相之中有法身。法身卽是天眞佛﹐亦非人兮亦非物。浩然充塞天地間﹐只是希夷並恍惚。垢不染﹐光自明﹐無法不從心裏生。心若不生法自滅﹐卽知罪福本無形。無佛修﹐無法說﹐丈夫智見自然別。出言便作獅子鳴﹐不似野子論生滅。

禪定指迷歌

如來禪性如水﹐體靜風波自止。興居湛然常淸﹐不獨坐時方是。今人靜坐取證﹐不道全在見性。性與見裏若明﹐見向性中自定。定成慧用無窮﹐是名諸佛神通。幾欲究其體用﹐但見十方虛空。空中了無一物﹐亦無希夷恍惚。希恍旣不可尋﹐尋之卻成乖失。只此乖失兩字﹐不可執爲憑據。本心尙且虛空﹐豈有得失能豫。但將萬法遣除﹐遣令淨盡無餘。豁然圓明自現﹐便與諸佛無殊。色身爲我桎梏﹐且憑和光混俗。舉動一切無心﹐爭甚是非榮辱。生身只是寄居﹐逆旅主號毗盧。毗盧不來不去﹐乃知生滅無餘。或問毗盧何似﹐只爲有相不是。眼前業業塵塵﹐塵業非同非異。見此塵塵業業﹐个个釋迦迦葉。異則萬籟皆鳴﹐同則一風都攝。若要認得摩尼﹐莫道得法方知。有病用他藥療﹐病差藥更何施。心迷卽假法照﹐心悟法更不要。又如昏鏡得磨﹐痕垢自然滅了。本爲諸法皆妄﹐故令離盡諸相。諸相離了何如﹐是名至眞無上。若要莊嚴佛土﹐平等行慈救苦。菩提本願𨿽深﹐切莫相中有取。此爲福慧雙圓﹐當來授記居先。斷常纖塵有染﹐卻與諸佛無緣。翻念凡夫迷執﹐盡被塵愛染習。只爲貪著情多﹐常生胎卵化濕。學道須教猛烈﹐無情心剛似鐵。直饒兒女妻妾﹐又與他人何別。常守一顆圓光﹐不見可欲思量。萬法一時無著﹐說甚地獄天堂。然後我命在我﹐空中無升無墮。出沒諸佛土中﹐不離菩提本坐。觀音三十二應﹐我亦當從中證。化現不可思議﹐盡出逍遙之性。我是無心禪客﹐凡事不會揀擇。昔時一个黑牛﹐今日渾身是白。有時自歌自笑﹐旁人道我神少。爭知被褐之形﹐內懷無價之寶。更若見我談空﹐恰似渾淪吞棗。此法惟佛能知﹐凡愚豈解相表。兼有修禪上人﹐只學斗口合唇。誇我問答敏急﹐卻原不識主人。蓋是尋枝摘葉﹐不解窮究本根。得根枝葉自茂﹐無根枝葉難存。更逞己握靈珠﹐轉於人我難除。與我靈源妙覺﹐遠隔千里之殊。此輩可傷可笑﹐空說積年學道。心髙不肯問人﹐枉使一生虛老。乃是愚迷鈍根﹐邪見業重爲因。若向此生不悟﹐後世爭免沈淪。

讀雪竇禪師祖英集歌

漕溪一水分千派﹐照古澄今無滯礙。近來學者不窮源﹐妄指蹄窪爲大海。雪竇老師達眞趣﹐大震雷音椎法鼓。獅王哮吼出窟來﹐百獸千邪皆恐懼。或歌詩﹐或語句﹐叮嚀指引迷人路。言辭磊落意尙深﹐擊玉敲金響千古。爭柰迷人逐境畱﹐卻作言相尋名數。眞如寶相本無言﹐無下無髙無有邊。非色非空非二體﹐十方塵剎一輪圓。正定何曾分語默﹐取不得兮捨不得。但於諸相不畱心﹐卽是如來眞執則。爲除妄想將眞對﹐妄若不生眞亦晦。能知眞妄兩俱非﹐方得眞心無礙。無礙兮能自在﹐一悟頓消歷劫罪。不施功力證菩提﹐從此永離生死海。吾師近而言語暢﹐畱在世間爲榜樣。昨宵被我喚將來﹐把鼻孔穿放杖上。問他第一義何如﹐卻道有言皆是謗。

戒定慧解

夫戒定慧者﹐乃法中之妙用也。佛祖𨿽嘗有言﹐而未達者有所執。今略而言之﹐庶資開悟。然其心境兩忘﹐一念不動曰戒﹔覺性圓明﹐內外瑩徹曰定﹔隨緣應物﹐妙用無窮曰慧。此三者相須而成﹐互爲體用。三者未嘗斯須相離也。猶如日假光而能照﹐光假照以能明。非光則不能照﹐非照則不能明。原其戒定慧者﹐本乎一性﹔光照明者﹐本乎一日﹔一尙非一﹐三復何三﹖三一俱忘﹐湛然淸淨。

西江月﹝十二首﹞

妄相不復彊滅﹐眞如何必希求。本源自性佛齊修﹐迷悟豈拘前後。悟卽剎那成佛﹐迷兮萬劫淪流。若能一念契眞修﹐滅盡恆沙罪垢。

本是無生無滅﹐彊求生滅區分。只如罪福亦無根﹐妙體何曾增損。我有一輪明鏡﹐從來只爲蒙昏。今朝磨瑩照乾坤﹐萬象昭然難隱。

我性入諸佛性﹐諸方佛性皆然。亭亭寒影照寒泉﹐一月千潭普現。小卽毫毛莫識﹐大時徧滿三千。髙低不約信方圓﹐說甚長短深淺。

法法法原無法﹐空空空亦非空。靜喧語默本來同﹐夢裏何勞說夢。有用用中無用﹐無功功裏施功。還如果熟自然紅﹐莫問如何修種。

善惡一時忘念﹐榮枯都不關心。晦明隱顯任浮沈﹐隨分饑餐渴飲。神靜湛然常寂﹐不妨坐臥歌吟。一池秋水碧仍深﹐風動莫驚盡恁。

對境不須彊滅﹐假名權立菩提。色空明暗本來齊﹐眞妄休分兩體。悟卽便明淨土﹐更無天竺漕溪。誰言極樂在天西﹐了卽彌陀出世。

人我眾生壽者﹐寧分彼此髙低。法自通照沒吾伊﹐念念不須尋覓。見是何嘗見是﹐聞非未必聞非。從來諸用不相知﹐生死誰能礙你。

住相修行布施﹐果報不離天人。恰如仰箭射浮雲﹐墜落只緣力盡。爭似無爲實相﹐還元返朴歸淳。境忘情盡任天眞﹐以證無生法忍。

魚兔若還入手﹐自然忘卻筌蹄。渡河筏子上天梯﹐到彼悉皆遺棄。未悟須憑言說﹐悟來言語成非。𨿽然四句屬無爲﹐此等仍須脫離。

悟了莫求寂滅﹐隨緣且接羣迷。斷常知見及提攜﹐方便指歸實際。五眼三身四智﹐六度萬行修齊。圓光一顆好摩尼。利物兼能自濟。

我見時人說性﹐只誇口急酬機。及逢境界轉癡迷﹐又與愚人何異。說的便須行的﹐方名言行無虧。能將慧劍斬摩尼﹐此號如來正智。

欲了無生妙道﹐莫非自見眞心。眞身無相亦無音﹐淸淨法身只恁。此道非無非有﹐非中亦莫求尋。二邊俱遣棄中心﹐見了名爲上品。

後序

竊以人之生也﹐皆緣妄情而有其身。有其身則有患﹔若無其身﹐患從何有﹗夫欲免夫患者﹐莫若體夫至道﹔欲體夫至道﹐莫若明夫本心。故心者道之體也﹐道者心之用也。人能察心觀性﹐則圓明之體自現﹐無爲之用自成。不假施功﹐頓超彼岸。此非心鏡朗然﹐神珠廓明﹐則何以使諸相頓離﹐纖塵不染﹐心源自在﹐決定無生者哉﹗然其明心體道之士﹐身不能累其性﹐境不能亂其眞﹐則刀兵烏能傷﹐虎兕烏能害﹐巨焚大浸烏足爲虞﹖達人心若明境﹐鑑而不納﹐隨機應物﹐和而不唱﹐故能勝物而無傷也。此所謂無上至眞之妙道也。

原其道本無名﹐聖人彊名﹔道本無言﹐聖人彊言耳。然則名言若寂﹐則時流無以識其體而歸其眞。是以聖人設教立言以顯其道﹐故道因言而後顯﹐言因道而返忘。柰何此道至妙至微﹐世人根性迷鈍﹐執其有身而惡死悅生﹐故卒難了悟。黃老悲其貪著﹐乃以修生之術﹐順其所欲﹐漸次導之。以修生之要在金丹﹐金丹之要在神水華池﹐故《道徳》《陰符》之教得以盛行於世矣﹐蓋人悅其生也。然其言隱而理奧﹐學者𨿽諷誦其文﹐皆莫曉其意﹐若不遇至人授之口訣﹐縱揣量百種﹐終莫能著其功而成其事﹐豈非學者紛如牛毛﹐而達者乃如麟角耶﹗

伯端向己酉歲於成都遇師﹐授以丹法﹐自後三傳非人﹐三遭禍患﹐皆不愈兩旬﹐近憶師之所戒云「異日有與汝解韁脫鎖者﹐當宜授之﹐餘皆不許。」爾後欲解名籍﹐而患此道人不知信﹐遂撰此《悟眞篇》﹐敍丹法本末。旣出﹐而求學者湊然而來﹐觀其意勤﹐心不忍拒﹐乃擇而授之。然所授者﹐皆非有巨勢彊力能持危拯溺﹑慷慨特達﹑能仁明道之士。初再罹禍患﹐心猶未知﹐竟至於三﹐乃省前過。故知大丹之法至簡至易﹐𨿽愚昧小人得而行之﹐則立超聖地﹐是以天意祕惜﹐不許輕傳於匪人也。而伯端不遵師語﹐屢泄天機﹐以其有身﹐故每膺譴患﹐此天之深戒如此之神且速﹔敢不恐懼克責。自今以往﹐當鉗口結舌﹐𨿽鼎鑊居前﹐刀劍加項﹐亦無復敢言矣。

此《悟眞篇》中所歌詠大丹﹑藥物﹑火候細微之旨﹐無不備悉。倘好事者夙有仙骨﹐觀之則智慮自明﹐可以尋文解義﹐豈須伯端區區之口授耶。如此﹐乃天之所賜﹐非伯端之輒傳也。其如篇末歌頌﹐談見性之事﹐卽上之所謂無上妙覺之道也。然無爲之道﹐濟物爲先﹐𨿽顯祕要﹐終無過咎。柰何凡夫﹐緣業有厚薄﹐性根有利鈍﹐縱聞一音﹐紛成異見﹐故釋迦﹑文殊所演法寶﹐無非一乘﹐而聽學者隨量會解﹐自然成三乘之差。此後若有根性猛利之士﹐見聞此篇﹐則知伯端得聞達摩﹑六祖最上一乘之妙旨﹐可因一言而悟萬法也﹔如其習气尙餘﹐則歸中下之見﹐亦非伯端之咎矣。

時元丰攺元戊午歲仲夏戊寅日張伯瑞平叔再序。

