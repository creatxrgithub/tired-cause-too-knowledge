唱道眞言

序

南極天宮﹐靑華上帝﹐大悲大願﹐至聖至仁﹐降炁垂光﹐談經演教﹐歷持浩劫﹐度人無量天尊﹐無上道祖仙師聖制。

吾見世之學道者﹐往往謬於傳習﹐說鉛說汞﹐哄動一切含靈﹐癡心妄想﹐希圖長生﹔究其所傳﹐不過指點一二工法﹐自以爲驪珠在握﹐要人財寶﹐受人禮拜﹐做出師家模樣。吾每見之﹐未免叫一聲罪過﹗夫修行之士﹐未有不了明心地﹐而可以跳出陰陽五行之外﹐與太虛而獨存者。所以眞仙度人﹐每每教人從心地上做功夫﹐煉得方寸之間如一粒水晶珠子﹐如一座琉璃寶瓶﹐無窮妙義便從自己心源上悟出﹐念念圓通﹐心心朗徹﹐則自古以來仙家不傳之祕﹐至此無不了然矣﹗使其把自己心源上悟出之理﹐做自己性命上切實之功﹐到此時必然巧生言外﹐妙合彀中﹐魔障不干﹐永無棘手之處。故煉丹之道﹐原取活潑潑地﹔而世之師家徒以紙上陳言﹑小家工夫﹐欲人人比而同之﹐何異綿丸打彈﹑膠柱鼓瑟﹐指望成就﹐蓋亦難矣﹗

歲在己酉春三月甲辰之旦﹐法嗣鶴臞子覺受煉文昌筆錄大法。老人與鶴臞子本有宿契﹐卽日降壇﹐迄今已近三載。吾所傳與鶴臞子者﹐不過只煉心兩字。千言萬語﹐亦不過只發明得煉心兩字爲千聖總途﹑萬眞要路。大羅天上﹑玉京山中無數高眞﹐斷無捨此兩字而可以逍遙於眞光法界之中﹐爲元始天王入室弟子。一一勘驗﹐從未之有也。

吾憶初下壇時﹐將此兩字授鶴臞子﹐初不之信﹐以爲煉丹必有祕傳﹐煉心兩字人人說得出﹐个个做得去﹐故其所辯難請益者﹐大約修命之說居多。我隨他問著﹐只顧把煉心兩字講得親切。及到一年之後﹐鶴臞子修持已有進步﹑有實得﹐方信我爲師者不是个空言之漢。仙家濟度眾生﹐先要人見了長生不死之性﹐而後修長生不死之命﹐此之謂性命雙修者也。

於戲﹐吾與鶴臞子講學以來﹐寒暑三遷﹐蓬萊水淺﹐蟠桃花又放矣﹗梅亭艸偈﹐蕉館談玄﹐有所發揮﹐鶴臞子必退而登之於冊﹐總計之有五萬餘言。鶴臞子欲公之於天下﹐以爲後代之矜式﹐而問序於我。我思修持之要﹐是籍備載﹐特以煉心兩字﹐恐人看得十分容易﹐不肯信心﹐故再將此兩字重加申明一番。

我老人從無始劫來﹐於元始天王前發度人無量之願﹐不敢誑語以欺天下後世也。鶴臞子逡巡執經而進曰﹕先生序甚善﹐特是經所以闡揚玄化﹐傳之萬祀﹐不可無名。我曰﹕煉心兩字﹐是太上度人﹑唱明大道﹑眞眞實實之要言也﹐名之曰《唱道眞言》何如﹖鶴臞子降階稽首曰﹕善﹗

靑華老人筆

題詞

南極天宮﹐靑華上帝﹐大悲大願﹐至聖至仁﹐含和保眞﹐溥思宏化﹐監察萬國﹐巡行九州﹐弭災銷劫﹐度人無量天尊﹐無上道祖仙師聖制。

此經之作﹐先言煉心﹐次言煉命。人能依此修持﹐可以了明心地﹐堅固命根﹐六賊不除而自除﹐三尸不滅而自滅。道成之日﹐飛升上淸﹐億曾萬祖﹐盡得升天﹐子子孫孫﹐永爲仙家。眞莫大之法門﹐萬眞之要路也﹗

如有不肖之徒﹐罔知天命﹐狎侮聖言﹐將此經言不加珍祕﹐展閱不避婦人﹐收藏不於淨室﹐當有護法諸神錄其罪過﹐上告南北二斗星君﹐畀以非殃﹐死遭冥禍﹐直待一人成道﹐斗府有赦罪牒文﹐方能超脫幽冥﹐許放托生。嗚呼﹐愼之﹗毋自陷於匪德焉﹗

此經之作﹐名爲鶴臞子一人﹐實可公諸人人﹐使天下之士﹐有緣遇是經者﹐於性修之則爲聖﹐於命煉之則爲仙﹐予彼上達之階﹐弘我度人之願﹐不亦快哉﹗然得其人而不傳﹐與不得其人而妄傳﹐均有天罰。授受之際﹐宜三思焉﹗

傳經啟教﹐貴得其時。得其時矣﹐又得其人﹐然後發瓊笈之祕﹐泄至妙之蘊。道有科禁﹐不可不愼也。務得立心正大﹑制行端方之士﹐考其先世無有天嗔及背棄君親﹑世業不仁之術者﹐方以此經授之。仍須叮嚀囑誡﹐令勿泛傳。如其人果系大賢﹐亦不必因其先世而棄置勿取。好法易聞﹐上士難得﹐此等人乃上士也。若復有人先習不善﹐至於中年能一旦悔過﹐心誠向道者﹐亦許其浣濯自新﹐不得槪行拒絕﹐以體太上慈悲度人之念。

於戲﹐我言有盡﹐我願無窮。天覆地載之間﹐何人不可學道﹐何人不可修道﹖人人有副性靈﹐个个自具妙用﹐登仙入聖﹐夫復何難﹖只因宿生气習昧卻本來﹐眼前幻境昏我正覺﹐遂至認賊爲親﹐迷眞逐妄﹔三途八難﹐去而復來﹔六道四生﹐回而又往﹔以天門爲寥廓之鄕﹐視地獄爲熟遊之地。嗟乎﹐如此豈不悲哉﹗

吾願天地眾生﹐受此經者﹐各發勇猛精進之心﹐同登蓮花化生之果。道岸非遙﹐求仁卽得﹔鸞輿麟輅﹐刻日可期。此丈夫也﹐予日望之﹗

修道受此經者﹐先得持齋守戒﹐結壇淨室﹐焚起十二種信香﹐禮誦﹕摩利攴天斗姥天尊寶號﹐北斗七眞﹐南斗文昌﹐總理天官﹐斗府無數高眞﹐洞天福地一切威靈﹐傳經啟教歷代師眞。如是四十九日﹐方許開經閱視。不得赤身裸體及近污穢不潔之物﹗

是經所在﹐有仙眞下觀﹐神光瑞气﹐氤氳滿室﹐使人心地開通﹐精神湧發。稍有觸冒﹐仙眞不來﹐恐外道邪魔乘機擾害﹐不可不知﹗平日間﹐宜謹身節欲﹐廣行善事﹐遇斗降之辰﹐鍵關習靜﹐存運一心﹐上朝紫府。然後﹐北斗爲子削落死名﹐注上生籍﹐身家俱泰﹐災禍不生﹔有所思維﹐卽時解悟。其於道也﹐庶乎不甚相遠矣﹗

修眞之士﹐能於是經恭敬不懈﹑至心受持者﹐吾當護念是人﹐如保赤子﹐常以神光灌其頂門﹐使其智慧日生﹐於此經文無有疑惑﹔若在朝廷﹐急流勇退﹔若在家園﹐子孫賢肖﹐外侮不干﹔若在山洞之中﹐蛇虫虎狼﹑山魈木魅﹐諸種妖獸﹐屏迹遠遁﹐不來侵擾﹔若渡江河﹐龍神俯首﹐波浪不驚﹔若在市廛募緣乞食﹐使男女老幼一見是人﹐咸生驚喜﹐布施不倦﹔一切水火刀兵之厄﹐不能害之﹔修持之際﹐不使外道邪魔得乘其便。吾與是人﹐始終眷顧﹐時刻護持﹐直至道成之日﹐是人神通廣大﹐我願方畢﹗釋典云「如來不誑語者。」吾豈獨不然哉﹗

卷一

南極天宮﹐靑華上帝﹔爲扶桑之救主﹐秉大乙之乾綱﹔气運九天﹐權綜五嶽﹔現千萬億之化身﹐示聖眞仙之密諦﹔大悲大願﹐至聖至仁﹔禎祥瑞應﹐度人無量天尊﹐無上道祖仙師賜籙。

今日讀《淸靜經》﹐便要行淸靜法。夫淸靜者﹐淸靜其心也。人之病根﹐大約在種種妄念。妄念旣除﹐尙有多少遊思擾於胸臆。去遊思之道﹐惟在內觀。始而有物﹐至於無物﹐無物之極﹐至於無我﹔澄水不瀾﹐明月無影﹔以爲非空﹐纖毫洞徹﹐但見光明﹔以爲本空﹐冥冥默默﹐萬象咸具。此際著腳不得﹐著想不得﹐洞洞朗朗﹐玄玄寂寂。結丹之道﹐備於斯矣。

功行乃升仙入道之津﹐而積功行當自孝始。濟施非貧士所能﹐然言語之間﹐誘人爲善﹐阻人爲惡﹐在我不過口舌之勞﹐而人蒙無限之福﹐便是莫大陰功。誦《大洞經》﹐持斗姆咒﹐可以超拔祖先﹐弘資冥福﹐卽是孝心。無益之書不必讀﹐無益之戲不必爲。有事則幹之﹐務要忠厚存心﹐利益民物。無事則淸心靜坐﹐或誦經﹐或默朝﹐念念對越上眞。上眞至慈至悲﹐其視學道之士﹐如慈母之愛其赤子﹐刻刻放心不過。豈有赤子眷戀慈母﹐而慈母漫不爲顧之理﹖嗟乎﹐人生於世﹐光陰彈指卽過﹐聖人惜寸陰﹐我輩當惜分陰﹐誠格論也。有志須立眞志﹐爲學須做眞學。久而不懈﹐靈光一透﹐仙島天宮卽在眼前﹐堂堂一條大路﹑朗朗一座法門﹐自在人方寸之間。此路卽升天之路﹐此門卽入道之門。人肯第一步上進此大路﹐進此法門﹐念頭不差﹐腳根便快﹐成仙作佛﹐極易易事。

子讀《淸靜經》﹐當句句玩味﹐言言解悟﹐以吾心合上眞之心。自家有得手工夫﹐忘言之妙﹐乃爲眞境。遊思亦無難除﹐隨起隨滅﹐一刀截斷。靜坐時﹐此心不可執著。若爲遊思之故﹐束縛大苦﹐性地安得圓通﹖靈光何由透發﹖反要瀟灑自如﹐曠曠蕩蕩﹐渾然太虛之體﹐不爲物累。故昔人參喜怒哀樂未發之中﹐執守一中﹐便爲非中﹐以此故也。遊思之不能無﹐如浮雲之不足以累天。久久磨洗﹐自然拔本絕源﹐空靈無有。前以遊思諭浮雲﹐此確論也。至於日間應酬﹐非山中習靜羽流﹐豈能免此﹖吾亦有法囑子。任他可喜可怒可哀可樂之事﹐隨時應付﹐過卽不畱。譬如風雷電霧﹐天所不能無﹐而不可謂風雷電霧之卽天。喜怒哀樂﹐心所不能無﹐而不可謂喜怒哀樂之卽心。天有眞天體﹐心有眞心體﹐由我應酬﹐而湛然空寂﹐常惺惺存﹐活潑潑地﹐此爲要訣。

煉丹先要煉心。煉心之法﹐以去閒思妄想爲淸淨法門。仙家祖祖相傳﹐無他道也。吾心一念不起﹐則虛白自然相生。此時精爲眞精﹐气爲眞气﹐神爲眞神。用眞精眞气眞神﹐渾合爲一﹐煉之爲黍米珠﹐爲陽神﹐而仙道成矣。以神合气﹐靜養爲功﹐孟子所謂「存心養性」是也。以气合神﹐操持爲要﹐孟子所謂「持其志﹐無暴其气」是也﹔以精合神﹐淸虛爲本﹐孟子所謂「養心莫善於寡欲」是也。𨿽然﹐精气神三者﹐分之則三﹐合之則一。神气者﹐聽命於精者也。人能完其精而神自旺﹐完其精而气自舒。然後加以調劑之功﹐返還之道﹐無患靈胎之難結﹐而大丹之不成也。此入門下手之法﹐特書以示子。

子欲煉丹而不先煉心﹐猶鞭馬使奔而羈其足也。煉心爲成仙一半工夫。心靈則神淸﹐神淸則气凝﹐气凝則精固。丹經所謂築基﹑藥材﹑鑪鼎﹑鉛汞﹑龍虎﹑日月﹑坎離﹐皆從煉心上立名。至於配合之道﹐交濟之功﹐升降之法﹐烹煉之術﹐此其餘事。若心源未能澄澈﹐情欲纏繞﹐則築基𨿽固必復傾﹐藥材𨿽具必多缺﹐鑪殘鼎敗﹐龍戰虎哮﹐日蝕月晦﹐坎虛離實。此時欲講配合﹐則陰陽不和﹐不明交濟﹐則水火不睦﹐欲升而返降﹐欲降而退升﹐三尸害之﹐六賊擾之﹐一杯之水難救車薪之火。故曰﹕煉心爲成仙一半工夫。此至言也﹐確論也。此一語道破天機﹑打穿魔障者也。

煉心者﹐仙家徹始徹終之要道也。心地茅塞﹐𨿽得丹道﹐亦是旁門﹔𨿽成頑仙﹐不登玄籍﹐參不得大羅仙子﹐進不得大乘法門。是故﹐欲結聖胎﹐先登圓覺﹐此要語也。調劑之功﹐全在升降。升降之法﹐全在靜觀。靜不終靜﹐靜中有動。有動非動﹐造化轉旋。觀不執觀﹐觀中有覺﹐有覺非覺﹐靈光恍惚。靜而後觀﹐觀而能靜﹐是爲靜觀。當此之時﹐鼎虛而藥實﹐水剛而火柔﹐一烹一煉﹐一噓一吸﹐皆與天地同其玄化﹐日月同其運轉﹐陰陽同其淸濁﹐四時同其代序。從有入無謂之黍珠﹐從無入有謂之陽神。工夫至此﹐形神俱化之時也。若未曾煉心﹐依舊是七情六欲污穢俗腸﹐而欲求長生之術﹐窺金丹之妙﹐是猶武夫執干戈而操絲桐之韻﹐劣馬服羈靮而驟羊腸之阪﹐欲五音調暢﹑六轡安閒﹐難矣﹗

上章言煉心爲成仙一半工夫﹐此萬派歸宗之論﹐歷代祖師心心相印﹐非子好道﹐我決不傳。然煉心有不同﹐有煉聞見之心﹐有煉無聞無見之心。何謂聞見之心﹖事至物來﹐隨感而應﹐無入而不自得﹐取之左右逢源﹐儒家聖賢已曾道過﹐譬如明鏡寶珠照物者﹐鏡光珠彩而鏡靜常明﹑珠圓自皎﹐何常因所照而輒變﹐因照多而輒晦耶﹖何謂無聞無見之心﹖寂寂反照﹐朗朗內觀﹐無人見﹐無我見﹐無有見﹐無無見﹐無無有見﹐無無無見﹐有鏡之光而實無鏡﹐有珠之彩而實無珠。當此之時﹐大覺如來亦當讓子一座﹐而諸色聲界盡在子光明白毫中矣。然煉聞見之心﹐須於動處煉之。炎炎火炕﹐焦天爍地﹐而我心淸涼自在﹐如一滴楊枝露水﹐此謂動處之煉。無聞無見之心﹐須於靜處煉之。一覺萬劫﹐泡影電光﹐隨起隨滅﹐而如如不動﹐慧性常空﹐此爲靜處之煉。𨿽然﹐聞見之心與無聞無見之心﹐總一也﹐則動處之煉與靜處之煉﹐總一煉心﹐何分何不分之有﹖

張紫陽丹書﹐發前人所未發﹐誠丹家指南也。然采取火候﹐多用隱語﹐彼以靈丹爲天地之所祕﹐欲學者靜參而自得之。張眞用心良苦矣﹗吾則不然﹐務要淘盡宿塵﹐獨顯一條大路﹐使學者朝發而夕至﹐凡有慧根﹐無不可以造淵微﹐證大羅仙之位。然而難矣﹗卽如煉心兩字爲成仙一貫之學﹐苟非坐破蒲團﹑磨穿膝蓋﹐豈能不起思爲﹑一無染著﹑洞見本來面目﹑證徹無上根源﹖故煉心爲仙家鐵壁銅關。攻得此關破﹐打得此壁穿﹐所謂圓陀陀﹐赤灑灑﹐黍珠一粒﹐陽神三寸﹐自在玄官﹐周通法界。𨿽有烹煉之功﹐養火之候﹐亦可謂造塔七層﹐獨餘一頂﹐直頃刻間事耳。子深有道心﹐勇於砥礪﹐誠當今之豪傑﹐何患道之不明﹐丹之不就﹖然靜觀工夫﹐非心如死灰﹑形同槁木﹐不能撇棄一切﹑撒手懸崖。子世念𨿽輕﹐家緣未斷﹐何由卒新此種襟懷﹑這場事業﹖嗟乎﹐靑春易過﹐白髮催人﹐子其勉之﹐宜自警省﹗

問曰﹕弟子覺世緣𨿽薄﹐家業正紛﹐兒童繞膝﹐衣食縈懷﹐頻年舌耕糊口﹐𨿽有學道之心﹐不獲靜棲之所﹐顚倒塵緣﹐沈淪業綱﹐恐一旦無常﹐永墮苦海。惟師悲憫﹐何以教我﹖師曰﹕煉丹之法﹐千言萬語﹐總盡煉心兩字﹐而煉心之法﹐不必出世。古之成仙者﹐豈盡入林﹑杜人事﹐而後得跨鸞乘鶴﹑逍遙紫府哉﹖

總之﹐日用飲食﹐無非是道﹔仰事俯畜﹐無非是道﹔戎馬疆場﹐亦無非是道。昔人所謂「動處煉神﹐靜處煉命」﹐旨哉其言乎﹗至於習靜工夫﹐《中庸》第一章

卽說「戒愼不睹﹐恐懼不聞。」人能不睹不聞時﹐戒愼恐懼﹐致中而天地位﹐致和而萬物育﹐便是如來最上一乘。乘獅坐象﹐不過此心此理﹐何以異於人哉﹖吾子以塵緣俗累爲憂﹐是欲捨現在而欲求超脫之處﹔君子素位而行﹐諒不爲此也。昔文王囚羑里而演《周易》﹐仲尼阨陳蔡而操弦歌﹔聖人遇患難不堪之境﹐尙能盡性達命﹐況子今日所處﹐未必至於如此之極乎哉﹗我子但患無志﹐不患多累。有眞志卽有眞學。上而洞天福地﹐下而羊牢馬櫪﹐學道之人﹐須平等視之。究竟大菩薩蓮花寶座﹐與罪鬼鐵牀火炕﹐本同一境。何也﹖菩薩此佛性﹐罪鬼亦此佛性也。君子言性而不言境也。

張紫陽「意爲媒」說﹐寥寥數言﹐殊未通暢。吾今並爲子足之。意原於心而成於性﹐故有眞心乃有眞性﹐有眞性方有眞意﹐此意謂之先天一意。夫先天﹐物象未形﹐不露朕兆﹐安得有所謂意﹖當夫靜坐之際﹐一心端坐﹐洞然玄朗﹐無渣滓﹐無知識﹐卽先天性體也。從此空中落出一點眞意﹐如太極一圈而陰陽於此孕﹐伏羲一畫而兩儀於此生﹐故謂之先天一意。以之配水火﹐引鉛汞﹐用無不靈。丹道之成﹐皆此一意爲之運用而轉旋也。丹家之用意如此﹐而張子言之﹐殊見脫略﹐豈所以教後學﹑示來玆乎﹖

玄關一竅﹐微妙難知。以爲在內﹐非在內也﹐以爲在外﹐非在外也。𨿽《中庸》第一章

亦曾言過﹐曰「喜怒哀樂之未發謂之中﹐發而皆中節謂之和。」夫未發非玄關也﹐旣發非玄關也﹐惟將發未發﹑未發忽發之際發之者﹐玄關也。略先一息非玄關矣﹐略後一息非玄關矣。故玄關之在人﹐方其靜時﹐轉眼卽是﹐及其動時﹐轉眼卽非﹐是直須臾耳﹐瞬息耳。自其大者而言﹐造化以前﹐方有玄關。何也﹖造化以後﹐天地日趨於動也。天地之動﹐誰爲動之﹖玄關動之也。一動之後﹐卽非玄關矣。自其小者而言﹐鳶之飛也﹐魚之躍也﹐昆虫之化也﹐蟪蛄之鳴也﹐誰爲飛之躍之化之鳴之﹖一玄關爲之也。若就人身而言﹐則有不同者。何也﹖手足之舉動也﹐耳目之聽睹也﹐鼻之臭﹐口之味也﹐不可指爲玄關也。玄關者﹐萬象咸寂﹐一念不成﹐忽而有感﹑感無不通﹐忽而有覺﹑覺無不照﹐此際是玄關也。感而思﹐覺而照﹐卽非玄關矣。然則玄關之在人﹐如石中之火﹐電中之光﹐捉摸不著。

嗚呼﹐煉丹不知此玄關一竅者﹐汩沒大矣。今人皆气質之性用事﹐玄關之閉而不通﹐自出母胎已然矣。惟靜之又靜﹐寂之又寂﹐玄之又玄﹐空之又空﹐方得此玄關一竅。此竅也﹐乃眞心﹑眞性﹑眞精﹑眞神﹑眞气之所自出﹐而玄關者爲之機括耳。邵子曰「一陽初動處﹐萬物未生時。」此內有个玄關一竅﹐頃刻不見﹐須急尋之。

昨論玄關一竅﹐先天不傳之祕﹐歷代祖師所不欲盡言者﹐盡付於子。夫玄關一竅﹐乃諸聖諸仙特從明心見性時節﹐提出兩字以教學者。心何以明﹖忽然而明﹐此玄關也。性何以見﹖忽然而見﹐此玄關也。玄關爲明心見性之靈機﹐結胎煉丹之妙括。故古人憑空提出兩字以教後學﹐使其從鍼鋒上打一筋斗﹐電光中立一注腳。仙家之分身化气﹐出水入火﹐上天下地﹐千變萬化﹐皆從此玄關參得來﹑把得定﹑打得筋斗轉﹑落得注腳實﹐則變化由心﹐幽顯惟我﹐無難事矣。此數言皆天機也﹐非有十年苦功﹐鉆研不透。𨿽然﹐執著十年便是癡見﹐易則頃刻﹐難則終身。子具宿慧﹐諒決不難。

啟曰﹕弟子覺以宿世因緣得遇聖師指示大道﹐非不黽勉以從﹐卒爲口舌之故﹐頻年教授﹐如伏櫪之馬﹐爲人馳驅﹐志在芻粟而已﹐而性命之學從未望見﹐苦海深沈﹐舉頭無岸。一念及此﹐不覺心火上炎﹐通身汗下。惟師悲憫﹐何以教之﹖師曰﹕子今日工夫﹐自問可以做得的﹐只管做去﹐做得一分是一分﹐𨿽非要道﹐亦是將來得道根基。譬如造屋﹐先要築得屋根堅固﹐排得四柱著實﹐則重樓復閣﹑畫棟雕梁﹐可以次第而成。苟尺土不施﹐寸薪未積﹐而徒妄想高堂﹐遊心廣廈﹐何異緣木求魚也﹖丹書不可不看﹐亦不可按圖索驥。子試習靜修﹐一有入手﹐自然妙緒紛來﹐頭頭是道﹐𨿽欲住手﹐不可得矣。子宿具慧根﹐注名仙籍﹐深造以道﹐何可忽乎哉﹖

我從來教人﹐只說從下等工夫做起﹐下學自然上達。𨿽然﹐亦無所謂下等上等也。如煉心兩字﹐下等在內﹐上等亦在內。去妄想﹐除遊思﹐便是下等。頃刻之間﹐直超圓悟﹐便是上等。古亦有之。彼丈夫也﹐我丈夫也﹐吾何畏哉﹖然未做工夫與方做工夫﹐不可便作此想﹐恐躁心乘之。先難後獲﹐實靜修之要訣也。至於采藥煉丹﹐子旣讀丹經﹐已知大略。靜修旣妙﹐自能節節相生﹐頭頭是道﹐無窮妙境﹐從先天一意流出﹔非但空空之知﹑虛虛之覺﹐實有眞樂眞受用處﹔一元常見﹐萬象回春﹐不可以言語形容也。我之於子﹐無言不盡。宿世根由﹐一朝覿面﹐非惟子不能無我﹐我亦不能無子。子道之不成﹐我之憂也。日中稍暇﹐須端坐片時﹐內觀心體。子忿念嗔念最多﹐若能淸淨﹐便拔出一大業障。凡諸病根﹐次第除之。綿綿做去﹐自有機緣輳合﹐天從人願。塵累一淸﹐身心無礙﹐根基自如﹐大道何難﹖

吾教子從下等工夫做起去。古來成仙得道者﹐類多如此﹐豈獨子爲然哉﹖靜以養心﹐明以見性﹐慧以觀神﹐定以長气﹐寡欲以生精﹐致虛以立意﹐此要訣也。靜則無爲故心淸﹐明則不昏故性見﹐慧則能照故神全﹐定則常存故气舒﹐寡欲則一元固故精生﹐致虛則萬緣空故意實﹐此要訣中之要訣也。至於丹經所立種種名象﹐甚覺可刪。曰鉛汞﹐曰日月﹐曰烏兔﹐曰金木﹐曰嬰奼﹐曰東三西四南二北一﹐皆後人因義立名。其要語也﹐不過精气神﹐而三元五行盡此矣。宜降則降﹐宜升則升。靜以守之﹐虛以合之。運之以意而未嘗有意。得之於心而本無心。動而與天行之健﹐其動則靜中之動也。靜而與地體之凝﹐其靜乃動中之靜也。而喫緊處在玄關一竅﹐要見得透﹐捱得定。前日兩論已盡之。大道無爲而至簡﹐並無奇怪足以駭人聽聞﹐固盡人所可爲者﹐況聰明篤志如吾子者乎﹖丹士好爲新奇可喜之論﹐我不知其道爲何道﹐丹爲何丹也﹖

子看丹經﹐當得其大要。如紫陽氏所著「心爲主﹐神爲君﹐精气爲從﹐意爲媒」諸說﹐皆要言可聽。至其抽添換火﹐立爲十轉之法﹐此不可盡信者也。夫煉丹猶如炊飯﹐火急則焦﹐火緩則生﹐不急不緩﹐飯乃味全。煉丹火急則鉛走汞飛﹐故貴綿綿若存。火緩則鼎寒鑪冷﹐故貴惺惺常在﹔不急不緩﹐火候到時﹐羣陰自消﹐陽神自見。何必多立名色﹐行岐途以亂學者﹖今再將二字訣申明一番﹕曰靜﹐曰觀。觀時主靜﹐靜時有觀﹐煉丹之法備之矣。

張紫陽丹經後段﹐以日中十二時配左右分數﹐或其自歷之境﹐亦未可知。然人身脈絡微有不同﹐則用火或有不合﹐各人自去閱歷﹐自去證驗。而張子欲以一己律天下之人﹐則惑矣。吾所以教子以煉心習靜﹐而以火候付之自然者﹐我之火候如此﹐子之火候未必如此。我自有心得﹐必欲彊而同之﹐是膠柱鼓瑟矣。子一俟秋涼﹐卽便習靜。一點誠心﹐萬緣俱息﹐內魔旣淸﹐外魔自絕。且子誦《大洞經》﹐護法諸神不離左右﹐可無以此爲慮。夫人心業未斷﹐自己便是一大魔頭。意念知識﹐俱是魔將魔兵﹔肝腎肺腸﹐俱是魔巢魔窟。若心地靈明﹐性源澄澈﹐志立得眞﹐願發得大﹐𨿽有十萬魔軍周匝圍繞﹐何懼之有﹖大丈夫銅肝鐵膽﹐爲宇宙幹大事業﹐𨿽見刀鋸鼎鑊﹐尙不怕死﹐況魔者不過幻境乎﹗何曾見幻境能亂眞心﹖勇往直前﹐有進無退﹐子其自矢勿懈﹗

問曰﹕靜坐幾時﹐可見元神元气﹖師曰﹕靜坐至無思無念之時﹐則眞息綿綿﹐元神見而元气生矣。曰﹕神气有形乎﹖師曰﹕淸空一片﹐安得有形﹖曰﹕然則何以謂之神﹖何以謂之气﹖曰﹕其中靈者謂之神﹐運者謂之气。曰﹕無形何以結丹﹖曰﹕無中生有。曰﹕靜坐幾時﹐方能無思無念﹖師曰﹕初學打坐者﹐數刻之後﹐方能屏除幻妄﹔習靜旣久﹐一飯之頃﹐恍恍惚惚﹐已入無何有之鄕矣。初學不但於坐時存心﹐凡操作經營﹐須要把打坐時所悟所得﹐時時護持﹐則定力易成﹐妙境易至﹐入定益深﹐徧體融化﹐如嶺雲川月。丹家采鉛引汞﹐亦於心齋坐忘之際流出一點胎息爲之耳。

問曰﹕弟子覺夙遘冥凶﹐動遭多難﹐自分此身早塡溝壑﹐茫茫萬劫﹐芥子牛毛﹐何幸今生今世得遇聖師指示大道﹗感而思奮﹐繼之淚零﹐誠敬益加﹐靈丹祕旨﹐望悉相傳﹗弟子得道之後﹐誓當長居門下﹐永遠皈依﹗師曰﹕吾向來所談﹐本詳性而略命。子心所未慊﹐在此而已。夫結丹始於煉心﹐煉心在於靜觀。靜觀之至﹐大藥自生﹐三元互見矣。安鑪立鼎﹐巽風坤土﹐紫陽之說可聽也。至於火候之運行﹐則更有說焉。夫人身血气流通﹐其循環升降﹐原應周天之度﹔動中不覺﹐及至靜時﹐則脈絡骨節之間﹐曛然而上升﹐油然而下降﹐分寸不差﹐毫釐不爽﹔自尾閭逆至泥丸﹐自泥丸順至絳宮﹐翕聚神房﹐與五行之气渾合爲一﹐歸於中黃臍內。所謂「一點落黃庭」﹐此其時矣。抽鉛添汞之法﹐不過如此。諸說紛紛﹐瑣碎極矣。

陽神之脫胎也﹐有光自臍輪外注﹐有香自鼻口中出﹐此脫胎之先兆也。旣脫之後﹐則金光四射﹐毛竅晶融﹐如日之初升於海﹐珠之初見於淵﹐而香气氤氳滿室矣。一聲霹靂﹐金火交流﹐而陽神已出於泥丸矣。旣出之後﹐全看平日工夫。吾所以先言煉心﹐正爲此際也。平日心地養得虛明﹐則陽神純是先天靈气結成﹐本來無思無爲﹐遇境不染﹐見物不遷﹐收縱在我﹐去來自如﹔一進泥丸﹐此身便如火熱﹐金光復從毛竅間出﹐香气亦復氤氳﹔頃刻間返到黃庭﹐𨿽有如無﹐不知不覺﹐此眞境也。若心地未能虛明﹐所結之胎決非聖胎﹐所成之神原帶幾分駁雜﹐猶人气稟昏濁﹐多以气質之性用事﹐其神𨿽出﹐一見可懼則怖生﹐一見可欲則愛生﹐殆將流連忘返﹐隨入魔道﹔此身𨿽死﹐不知者以爲得仙坐化﹐誰知陽神之一出而不復者﹐殆不可問矣﹗前言煉心爲成仙一半工夫﹐由今推之﹐則煉心爲成仙徹始徹終之要道也。昔言一半﹐今曰十分﹐再加之曰十二分﹐聖人復起﹐不易吾言矣﹗

問曰﹕倘心地未能至虛至明﹐而胎神已出﹐爲之柰何﹖師曰﹕必不得已﹐尙有煉虛一著。胎神𨿽出﹐要緊緊收住﹐畱他做完了煉虛一段工夫﹐放那猴子出去﹐則眞光法界任意逍遙﹐大而化之﹐不可得而知矣。敢問﹕何以謂之煉虛﹖曰﹕難言也。

前言火候之法﹐子今日所看丹經﹐與我意合﹐不過主靜內觀﹐使眞气運行不止而已。又謂之抽鉛添汞﹐不過眞水常升﹐眞火常降而已。古聖「懲忿窒欲」四字﹐是沐浴抽添之要訣也。忿不懲則火宜降而反升﹐欲不窒則水宜升而反瀉。𨿽十分工夫﹐做至九分九釐﹐亦必丹鼎飛敗﹐眞元下泄﹐且有不測﹐不止不成已也。然懲忿窒欲﹐尙是勉彊工夫﹐必至無忿可懲﹐無欲可窒﹐連懲窒之念俱忘﹐方可成丹。

煉丹之法﹐始於煉心﹐繼以采取﹐終以火候﹐如此而已矣。煉心之法﹐靜觀爲宗。靜中之觀﹐有觀無物﹔觀中之靜﹐以靜而動﹔元精溶溶﹐元神躍躍﹐元气騰騰﹐三元具矣。采取之法﹐眞意本於眞心﹐眞元由於眞意﹐引之而升﹐如珠之引龍﹐懦懦乎不蹻不慢﹐引之而降﹐如竹之引泉﹐涓涓乎不疾不徐﹐如奏笙簧﹐如調琴瑟﹔男歡女愛﹐夫剛婦柔﹐兩情和暢﹐送入黃宮﹐而采取交會之理畢矣。至於火候﹐以眞气燻蒸爲沐浴﹐以綿綿不絕爲抽添﹔一年十月﹐有物如人﹐從中跳出﹐徘徊於太陽之宮﹐出見於泥丸之府﹐而一身之丹成矣。至若煉虛﹐全要胸懷浩蕩﹐妙至忘身﹐無我無人﹐何天何地﹐覺淸空一气﹐混混沌沌中﹐一點眞陽﹐是我非我﹐是虛非虛﹐造化運旋﹐錯行代明﹐分之無可分﹐合之無可合﹐是曰煉虛。煉虛者﹐以陽神之虛﹐合太虛之虛﹐而融洽無間﹐所謂「形神俱妙﹐與道合眞」者也。此出胎以後之功﹐分身以前之事也。

問曰﹕陽神出胎以後﹐尙在人腹中﹐何能與太虛合體﹖師曰﹕虛其心可以忘形。人而至於忘形﹐則陽神在腹中﹐與在太虛無異﹐何不可合體之有哉﹖總而言之﹐煉虛只完得煉心末後一段工夫。但幻身有形﹐故曰煉心﹔陽神無形﹐故曰煉虛。曰﹕煉虛工夫﹐要做幾時﹖師曰﹕九年溫養﹐不過做得煉虛一著。煉虛之妙﹐變化無窮﹐可以踏霞駕雲﹐渾身飛去﹐豈特出神而已乎﹖然此一著最不容易﹐千人萬人中難得一二人也。

問曰﹕煉心煉到一無所有﹐脫胎之後﹐可以省卻煉虛一節否﹖師曰﹕旣煉至一無所有﹐則身心皆化於虛﹐更何虛之可煉﹖以一無所有之心﹐結一無所有之胎﹐養一無所有之陽神﹐合一無所有之太虛﹐顯大法相﹐放大毫光﹐百千萬億身徧滿虛空際﹐譬如明珠發光﹐總一光而已。若煉心時節未能淘盡宿根﹐則陽神爲夾雜之神﹐𨿽欲飛騰霄漢﹐猶如綿裏藏鍼﹐油中著水﹐不容相入﹐是以假九年溫養之功﹐做脫胎煉虛之學﹐仍煉至一無所有而後已。約而言之﹐煉心之陽神﹐性之也﹔煉虛之陽神﹐反之也﹔性反之間﹐非人所能爲也。問曰﹕誠如師言﹐煉心之陽神﹐可以不費溫養之功﹐而出神太早﹐丹經所呵﹐此何義也﹖師曰﹕我所得傳於子者﹐以煉心爲最上一乘﹕從此結胎﹐是个聖胎﹔從此出神﹐是个聖人﹔放大光明﹐超出三界﹐與太虛而常存﹐後天地而不毀﹐此西方古佛修行之妙道也。柰何世之師家﹐但知煉命﹐不知煉性﹔但知開關閉气﹑移鑪換鼎之法﹐不知性始眞空﹑渾然無物之理﹐所結之胎原是凡胎﹐所出之神原是凡人﹐依舊上不得天﹐依舊參不得聖﹐無可柰何﹐只得重做工夫﹐使這孩子重去修眞學道﹐重去明心見性﹐實者虛之﹐有者無之﹐此所謂因其本而反求其末也。譬如一人本原虛弱﹐兼帶風寒﹐盲醫無識﹐但去補其虛弱﹐連這風寒通補在內﹐病何由去﹖仙家煉命之學﹐補原之藥也﹔煉心之學﹐去病之藥也。欲要煉命﹐必先煉性﹔欲要補元﹐必疏其雜病而先去之﹐此一定之理也。是以精修之士﹐獨重煉心﹐淘得一點元神如水月交輝﹐火候到時﹐胎神圓滿﹐揭開鼎蓋﹐跳出輪回﹐盡天地﹐徧乾坤﹐都化作一團紫彩金光﹐上貫三淸﹐下徹六道﹐將見元始至尊與毗盧遮那古佛歡然來會﹐與之握手敍契闊之多時﹐恨相見之已晚。此近在頃刻之間﹐而更何九年溫養之可言哉﹖

數息者﹐所以收其放心。若能靜觀﹐刻刻內照﹐安用數爲﹖夫靜觀到一念不起之時﹐方可用意尋玄關一竅。旣云一念不起﹐而又何用意尋﹖不知用意之法有个妙處﹐在無心中照顧﹐如種火者然﹐不見有火而火不絕。萬境皆空﹐忽然一覺﹐非玄關而何﹖從此便要認得這个機關淸。譬如有人乘千里驥﹐絕塵而奔﹐吾要認得這个馬上人﹐暫一經眼﹐牢牢記著﹐頰上三毫﹐宛在目中﹐如此玄關方爲我有。長生不死﹐超出萬劫之外﹐全憑此時一覺爲我主張﹔千變萬化﹐全憑此時一覺爲我機括。然此一覺﹐非易事也。明珠美玉無價之寶﹐可以智力求﹐而此一覺﹐不可以智力求。然亦非難事也。走徧天涯﹐原來近在這里﹐个个人自有的﹐不費一錢去買。或者曰﹕煉丹應有切實工夫﹐安用此一覺爲哉﹖吾應之曰﹕此一覺﹐無始以來不可多得﹐太極得此一覺而生天地﹐吾身有此一覺而成仙作佛。總計之﹐有兩个一覺。然此一覺在何時尋﹑何處尋﹖曰﹕靜極而動之際﹐有此一覺﹐靜時固非﹐動時亦非﹐露處在一息﹐一息之後不見矣。

卷二

南極天宮﹐靑華上帝﹔爲上淸之使相﹐本元始之分形﹔代代顯靈迹﹐時時見化體﹔居崆峒而傳杳冥之訣﹐度函關而修道德之文﹔在世爲帝王師﹐在天爲神仙伯﹔大悲大願﹐至聖至仁﹔赦罪賜福﹐度人無量天尊﹐無上道祖仙師賜籙。

太極者何也﹖曰﹕混沌以來一粒金丹也。生天生地之後﹐太極無乃煥然而散乎﹖曰﹕太極可以變化﹐一變而爲萬﹐萬具一太極﹔萬化而爲一﹐一仍一太極也。此太極也﹐大則包天地﹐小則入芥子﹔天地形而太極無形﹐天地毀而太極不毀。嗚呼﹐知此說者﹐可以煉丹矣。丹者何也﹖人中之太極也。一身可分爲萬身﹐萬身仍合爲一身﹐猶太極之一而萬﹑萬而一也。嗚呼﹐知此說者﹐可與言陽神矣。

問﹕玄關一竅﹐竅字如何解說﹖師曰﹕竅者至虛之義。凡物虛處﹐觸之而易動﹐人呼而應在井中﹐風鳴而響入谷底﹐自然之理也。人心無物則虛﹐至虛之中﹐偶有觸著﹐機會相照﹐躍然一動﹐此躍然一動之時﹐卽是一點靈光著落處。《易》曰「寂然不動﹐感而遂通天下之故。」此之謂也。

問曰﹕太極生兩儀﹐有所蓄積而然乎﹖師曰﹕炁有蓄積﹐而神無蓄積。這个機關一到﹐資始資生﹐間不容髮。故太極一開基﹐而萬象皆從此兆。曰﹕無極太極何以分﹖此中有个玄關一竅﹐此無極太極所由分也。無極卽是太極﹐此不易之論也。吾只言太極﹐不言無極﹐意蓋如此。恐子不明﹐故又曰﹕無極卽太極。夫無極﹐○也﹐太極﹐⊙也。但有个玄關一竅﹐而無極太極之名由此分﹐其實無可分也。若曰太極生天地﹐天地分而太極遂判﹐似也。然天地判﹐太極未嘗判也﹐太極渾淪﹐原如未生天地以前。《中庸》曰「語大天下莫能載」﹐太極包乎天地之外也﹔「語小天下莫能破」﹐太極入乎萬物之中也。合之天地﹐同一太極﹐分之萬物﹐各一太極﹐而太極何判之有﹖然陰陽判而爲天地﹐何耶﹖曰﹕此太極之用﹐而非太極之體也。陰陽者﹐太極之用也。天地之外﹐天地之內﹐猶太極包涵貫注者也。太極毀則天地毀矣﹐然天地毀﹐太極終不毀也。何也﹖虛而靈也﹐虛則無物﹐靈則長存﹐何毀之有﹖故結丹者﹐還太極之體則丹成矣。夫吾言玄竅一覺而爲太極﹐亦何與結丹﹖不知人見得玄關一竅時﹐則至虛至靈之物完完全全在我方寸。此完完全全者﹐太極是也﹐煉神之太極也。有此太極﹐使陽升於上﹐陰降於下﹐結而爲丹﹐猶太極之生天地也﹐煉形之太極也。

丹者﹐單也。惟道無對﹐故名曰丹。天得一以淸﹐地得一以寧﹐谷得一以盈﹐人得一以長生。一者﹐單也。故吾解之曰﹕單﹐一之義。夫太極生陰生陽﹐陽與陰對﹐何名曰單﹖夫太極未嘗有陰陽也﹐一而已矣。生陰生陽﹐其在兩儀將判之時乎﹖凡物偶則生﹐太極一﹐烏能生陰生陽﹖吾則不言太極﹐試言伏羲一畫﹐此何義也﹖偶則生﹐一則否。伏羲何不畫二而畫一﹖《中庸》曰「其爲物不貳。」不貳﹐一也。《易》曰「一陰一陽之謂道。」一陰一陽﹐道之用也。若道之體﹐則無陰無陽﹐而爲陰陽根。故曰﹕太極未有陰陽﹐陰陽者在兩儀將判之時乎﹖夫太極旣無陰陽﹐則此一物○是何物也﹖曰﹕神也。神爲化體﹐得玄關一動﹐而動者判爲陽﹐靜者判爲陰﹐而太極開花結子矣。然則太極其一乎﹖其單乎﹖人身件件皆偶﹐反乎單則丹矣。所以反乎單之道何在﹖曰﹕致虛守寂則反乎單矣。丹﹐太極也。無極卽太極也﹐一而二﹐二而一也。

問曰﹕師前言玄關一竅﹐而無極太極遂分﹐則似乎气在先而神在後﹔今曰太極之一○神也﹐則似乎神在先而气在後。願吾師以圓通識﹐以廣長舌﹐解弟子之疑。師曰﹕太極以神而生气﹐分之無可分也。譬如空中有火﹐火性本空。旣云空中有火﹐則大地山河園林艸木﹐盡應燒卻。又云火性本空﹐則以空麗空﹐究何著落﹖兩空相見﹐性於何生﹖太極之於陰陽﹐亦猶是也。太極無陰無陽﹐而陰陽之元苞於此。假使太極先有陰陽﹐而靈光落入於中﹐則所謂太極者﹐渺乎其小矣。惟是混混沌沌﹐氤氤氳氳﹐無可見爲陰陽﹐不可分爲陰陽﹐而玄關一動﹐陰陽各判﹐爲天爲地﹐蔑不由此。譬如取火之鏡﹐其中不見有火﹐而日中一照﹐灼艾焚手。由此觀之﹐何者爲所先﹐何者爲所後乎﹖

問曰﹕師言太極○神也﹐渾渾沌沌﹐氤氤氳氳者﹐气耶神耶﹖神從內生﹐抑從外入乎﹖弟子匯神集聰﹐恭聽法音。師曰﹕一眞未鑿﹐謂之混沌。一元方兆﹐謂之氤氳。神生气﹐气生精﹐太極之所以順而生也。精化气﹐气化神﹐人以逆而爲仙﹐返本還元之義也。神非從內生﹐非從外入。若從內生﹐則必有太極而後有神﹐先成一个○子﹐以待神之生。太極無待也。若從外入﹐則太極之大﹐其大無外﹐更有何處從此入來﹖太極無外處也。旣不在內﹐又不在外﹐神從何始﹖始於自然耳。自然亦何所始﹖有太極便有神。𨿽然﹐便字亦著不得﹐太極以神爲太極。𨿽然﹐爲字亦著不得﹐太極卽神﹐神卽太極。𨿽然﹐卽字亦著不得﹐一經思議﹐一經詮解﹐便非太極。總之﹐○而太極之義完矣﹐何外何內﹑何始何非始耶﹖卽如石中有火﹐鏡中有火﹐此火從何處始﹐從何時始﹖或從內生﹐抑從外入﹖若謂生石時始﹐鑄鏡時始﹐石未生﹐鏡未鑄﹐其火安在也﹖若謂從石中鏡中生出﹐則石何不爲灰﹐鏡何不爲液﹖若謂從外生入﹐則金石至堅﹐豈有罅漏﹖此際不可以擬議也。然則果何以始﹐何以生耶﹖凡物皆始於空﹐太極空者也。以空遇空﹐無微不空。以空歸空﹐何性不同﹖空能生一﹐一能生萬﹐以萬還一﹐一復於空。空者﹐萬之祖也。學者要見眞空﹐勿見假空。要見靈空﹐勿見頑空。要見全空﹐勿見半空。要見性空﹐勿見形空。要見虛空﹐勿見實空。要見常空﹐勿見怪空。要見本來空﹐勿見過去空。要見仙佛空﹐勿見外道空。要見日月星辰山川動植有形有象之空﹐勿見霜花泡影石火電光無蹤無迹之空曰空。

丹者﹐金之體乎﹖天一生水﹐水無金母﹐何以能生﹖吾故曰單。丹者﹐單之義也。又解之曰﹕單者﹐一也﹐取天一之義也。夫地四生金﹐水生時金未曾有﹐不知太極流下陰陽之气﹐中具五行﹐金性完全在內﹐而太極一片空靈明淨之德﹐其性是金性﹐其色是金色﹐統於五行之先。故陰陽兩判﹐第一便生水﹐母生子也。地四生金﹐據形質言耳﹐非所論於無形無質之時也。何以見太極之爲金性﹑爲金色﹖夫得道之士﹐證圓明妙覺元﹐則身見金色﹐頭放金光。夫圓明妙覺元﹐太極之體也﹐而金光金色﹐卽時相應。仙家結丹﹐先求身中太極﹐而所結之丹如一粒紫金﹐陽神示現﹐徧身皆作紫磨金色。太極何獨不如此﹖且以理言之﹐五行之中﹐惟金性最空﹐惟空能久。凡物空則響﹐金能響﹐是以知其空。金性又最動﹐動則靈﹐靈則能變化﹐以其所生之子知之。金之子﹐水也﹐水性流而不息﹐象其母也。以子性知其母﹐惟太極者﹐空而靈者也﹐其色金光﹐其性金性也。

煉丹者﹐煉一也。何謂之煉一﹖一者天一也﹐天一者金也。太極﹐金性也﹐此自然之妙﹐非有形質者也。故煉丹者煉其金爲純金﹐而丹成矣。夫人五行皆具﹐而金爲最先﹐何以故﹖天一生水﹐水﹐金之子也﹐凡物無母不生。要知先天一點眞金﹐在人身內﹐人之聲音﹐是卽身中之金也。就五行而論﹐木有聲乎﹖木之聲橐。水有聲乎﹖水之聲澌。火有聲乎﹖火之聲飈。土有聲乎﹖土之聲坌。惟金之聲鍠。故小兒出胎﹐鍠然一聲﹐金爲之也。金空則響﹐子離母胎則空矣﹐故能響也。母就子養﹐金就水居。水﹐天一之所生也。世間金之所在﹐必有白气上衝。人身之精其色白﹐金之气也。故煉丹者﹐采取元精所吐之華﹐與離中汞結而爲丹﹐火候旣到﹐金光外射﹐其所本然矣。然而金畏火爍﹐見火則銷﹐柰何以坎中之金﹐反就離中之火﹖以法象言之﹐金長生於巳﹐巳﹐火也。人但知金之畏火﹐而金實愛火﹐人不知也。何以見之﹖金在土中﹐但見有土﹐不見有金﹐被眞火一逼而土气始消﹐金形遂顯﹐猶如兒在母胎﹐不能自出﹐靈機之動﹐始見三光。火者﹐金之靈機也。故土中有金﹐其上必無霜雪﹐金愛生於火﹐原帶火性也。然則以坎中之金﹐就離中之火﹐蓋還其所本﹐從其所好也。丹之爲金﹐廓然矣。

泛意非意也﹐遊思妄想也。意者﹐的的確確從心所發﹐意發而心復空﹐故又曰﹕有意若無意。意之爲用大矣哉﹗初時陽生﹐意也。旣生之後﹐采取原陽﹐意也。旣采之後﹐交會神房﹐意也。旣會之後﹐送入黃庭﹐意也。意之爲用大矣哉﹗不特此也﹐陽神之出﹐意也。旣出之後﹐憑虛禦風﹐意也。遊乎帝鄕﹐反乎神室﹐意也。意之爲用大矣﹗

或問﹕陽神能飲食言語﹐亦有臟腑乎﹖曰﹕可以謂之有﹐可以謂之無。其有者何也﹖十月之後﹐明明生出一个孩子﹐會笑會話﹐能飲食﹐能步履﹐若無臟腑﹐是一傀儡耳﹐言語坐作﹐誰爲主之﹖我故謂之曰有。其無者何也﹖陽神至虛而無物者也﹐日行無影﹐泥行無迹﹐入火不焦﹐入水不濡﹐可以藏形於金石﹐可以變化爲飛潛動植之類﹔若有形質﹐何能輾轉圓通﹑化機無礙﹖吾故謂之曰無。然則陽神其眞有乎﹐其果無乎﹖曰﹕有則天地間皆陽神﹐無則我心中本無物。高上之士﹐與道合眞﹐道能變化萬象﹐隨物賦形﹐則陽神之有也信也。道者無形無聲﹐包絡天地﹐以空生一﹐以一生萬﹐萬復於一﹐一復於空﹐以空運空﹐乃見化工﹐則陽神之無也信也。學者須領會這个原頭﹐方不爲幻形幻想所惑﹐而陽神之成與不成﹑出與不出﹐可聽其自然矣。

結丹之道﹐一而已矣。得其一﹐萬事畢。一者一也﹐一可以名言者乎﹖曰可。一無他﹐虛而已矣。吾自與子談道﹐只說得一虛字。煉心﹐虛也﹔用意﹐虛也﹔采藥﹐虛也﹔結胎﹐虛也﹔火候﹐虛也﹔陽神﹐虛也﹔煉虛﹐以虛還虛也﹔玄關﹐以虛覺虛也﹐千虛萬虛﹐總是一虛。虛非空空之虛﹐乃實實之虛﹔虛非散散之虛﹐乃渾渾之虛﹐故曰一。我今不說虛字則已﹐若說虛字﹐子試觀身內件件皆虛乎﹐件件皆實乎﹖本來皆虛也﹐而子皆實之。心本虛也﹐而子以根塵實之。神本虛也﹐而子以思慮實之。精本虛也﹐而子以淫欲實之。气本虛也﹐而子以勞擾實之。意本虛也﹐子以喜怒哀懼實之。鼻本虛也﹐子以多嗅實之。耳本虛也﹐子以多聞實之。目本虛也﹐子以多見實之。口本虛也﹐子以多言實之。手足本虛也﹐子以妄作實之。毛竅本虛也﹐子以腥穢實之。本來件件皆虛﹐經子件件皆實﹐而身心遂爲實所桎梏矣。嗟乎﹐以至虛之物﹐而遇至實之子﹐如毛羽之入水﹐不能飛揚﹐必至腐爛矣。然則何以反乎虛﹖儒家曰止﹐道家曰靜﹐釋家曰定。將實者刻刻消除﹐如一隻缸﹐滿以糞土﹐去之要費工夫。若能當下卽證本來﹐片時直超無漏﹐如疾風捲塵﹐太陽消雪﹐斯爲無上明覺﹐結下丹元﹐轉盼間事耳。

問曰﹕人之妄緣皆生於見﹐何以能使見如不見﹖師曰﹕善哉﹐此切問也。人之根塵﹐惟見爲害最大。子問見如不見﹐惟全其神﹐使安其心。其要有三。一者於未起知覺時涵養﹐如空中之月﹐澄淨明潔﹐無有渣滓﹐如如不動﹐了了常知﹐美色淫聲﹐究同我性﹐物不異我﹐我不異物﹐物我不分﹐神無畱去﹐常在於心矣。一者於將起知覺時﹐惺惺不昧﹐發皆中節﹐如琴上之弦﹐太和之音﹐應指而發﹐悠然有領會處﹐而不著於物﹐則起而不起﹐神在於心矣。一者於知覺交代之際﹐辯得明白﹐見得機微﹐如禦車之馬﹐二十四蹄諧和合節﹐眾馬之行如一馬﹐眾蹄之動如一蹄﹐雲行水流﹐出於自然﹐不使雜塵渾入其間﹐則流行無礙﹐旋轉太虛﹐神在於心矣。𨿽有所見﹐神與見離﹔神𨿽在目﹐見與神合。何謂神與見離﹖物卽觸見﹐見不緣物﹐見卽觸物﹐物不緣見﹐如鏡光照影﹐影未嘗有心入鏡﹐鏡未嘗有心觸物也﹐神何馳之有﹖何謂見與神合﹖無物無見﹐見性不滅﹐有見有物﹐見性不起﹐萬形外過﹐一眞內涵﹐如琉璃中火﹐照見一室中所有之物﹐而火在於琉璃中﹐不在琉璃外也﹐神何馳之有﹖總之﹐靜照常明﹐眞神自在﹔日月有盡﹐慧眼無窮。子不見夫魚乎﹖魚不見水﹐魚性自樂﹔魚若見水﹐魚性自勞。見如不見﹐應如是觀。柳下惠納女於懷﹐目中不見有女也。煉丹煉心﹐總是一煉。煉心者﹐煉其所有之心也﹔煉丹者﹐煉其本無之丹也。心謂之有﹐丹謂之無﹐何有何無﹖此中有妙理焉。心以神爲君﹐神在於心﹐則丹爲我有﹔神馳於物﹐則我不有心﹐我不有心﹐則火炎﹐火炎則汞竭﹐大藥失其一矣。大道𨿽貴無心﹐然無中之有﹐斯爲眞有。煉心者﹐煉其無中所有之心也。丹以精爲主﹐精非交媾之精也。交媾之精﹐夾雜欲火在內﹐水中帶火﹐其味鹹而不用。故海水可煮鹽。海者﹐水之谷也﹐深夜從高岡望之﹐往往火光灼空﹐浮游水面﹐此其驗也。大丹無形無聲﹐無色無味﹐豈容得雜火之精﹖故采精須采元精﹐淸空一點﹐若有若無﹐結下靈丹﹐一个赤條條的孩子從此中跳將出來。這个孩子﹐𨿽若有形有象﹐其實無形無象者也。以本無之精﹐煉本無之丹﹐養下本無之孩子﹐故煉丹者﹐煉其有中本無之丹也。若神不守舍﹐則爲無心﹐無心則孩子不靈﹐但會著衣喫飯﹐不會讀書談道。若精非元精﹐則爲精鹵﹐精鹵則孩子不育﹐𨿽結胞胎﹐半途必廢﹐如女人小產﹐未見眞形。故心要有﹐又要見無心之有﹔丹要無﹐又要是有中之無。有有無無﹐乃爲化機﹐名曰至道。

煉丹非有事事也﹐無所事事﹐方謂之煉丹。人能無所事事﹐以至於心齋坐忘﹐丹亦何必煉﹗丹至於不必煉﹐乃善於煉丹者也。世之附會於煉丹者﹐把煉丹看做一場大事﹐驚天動地。嗟嗟﹐這个主意﹐便與丹遠矣。道以自然爲宗。太極生天生地﹐亦最尋常﹐最平易﹐不知不覺﹐以虛化虛﹐以眞合眞而已。人身中自有太極﹐旣有太極﹐則陽升於上﹐便是生天﹔陰降於下﹐便是生地﹔天地混沌﹐仍是一个虛靈含元之太極﹐並非奇怪。不假思爲﹐安坐一室﹐欲仁仁至﹐以我身之所有﹐爲我身之大丹﹐如富戶人家﹐著衣喫飯﹐取諸宮中而有餘也。自家有性﹐自去見性﹔自家有命﹐自去立命。丹道無他﹐不過要性命二字而已。今人不要性命﹐是以速死﹐而諉之大數﹐難道悟眞登仙者﹐其大數該是長生不死﹑超出三界的﹖良可笑也。佛經云「不生不滅。」今人做病﹐本於生生太過。以妄想生妄塵﹐以妄塵生妄境﹐以妄境生妄業﹐轉轉相生﹐生生不已。生必滅﹐有滅必生﹐累於萬劫﹐轉生轉迷。於俄頃間﹐一念忽生﹐一念忽滅﹔卽此一念﹐便是生生死死之因。有念必有相﹐一相忽生﹐一相忽滅﹔卽此一相﹐便是生生死死之地。有相必有物﹐一物忽生﹐一物忽滅﹔卽此一物﹐便是生生死死之緣。人於一日內﹐不知生生死死﹐輪回欲海﹐幾十百千次﹐而幻形之變化﹐此其遠者矣。或曰﹕太極生天地﹐何謂不生﹖曰﹕太極生天地﹐而有不隨天地生者在﹐故太極不滅。

煉無可煉﹐丹何以丹﹖煉虛而成其爲虛﹐則丹成矣。虛者無物﹐煉些甚麼子來﹖子要煉丹﹐正須揀沒有甚麼子處煉。煉出些甚麼子來﹐究竟沒有甚麼子﹐則大丹在於我矣﹗夫無上之道﹐原無可道﹐無上之丹﹐原無所爲丹﹐欲執形象而求之﹐背道遠矣﹗子試思自己身中﹐那一件實實是有的﹖手乎足乎﹖耳目口鼻乎﹖肝腎肺腸乎﹖心膽骨血乎﹖情識知慮乎﹖其中采出一件來﹐實實可以認得是吾有的﹐子便將認得是吾有的這件煉起。細思之﹐都是幻形﹐與我無干。非惟無干﹐只因這幾件﹐爲我大累﹐使我不能成仙作佛。於今將這幾件盡行撤去﹐單單尋出實是我有的一件來﹐做个不生不死之根本﹐則長生由我﹐超出三界由我﹐飛騰變化﹐何事不由我﹖而柰何以有形之物﹐而累無形之本哉﹖嗟乎﹐世人庸庸碌碌﹐自謂求生﹐其實求死﹐良可哀矣﹗子爲人不幕榮利﹐不貪酒色﹐誠入道之根器﹐而機緣未到﹐滚滚紅塵﹐翹首雲霄﹐致身無路﹐猶千里之馬困於鹽車﹐無可如何。子姑安心待之。若能身在紅塵﹐心空白浪﹐時時見性﹐刻刻修身﹐隨他火山萬丈威光﹐灑我銀瓶一滴甘露﹐使炎炎之勢片時煙消焰滅﹐這个便是眞正學道﹐眞正煉丹。彌久彌篤﹐不厭不倦﹐自有仙眞下顧﹐授以靈文寶籙﹐爲世仙師。子其勉之﹐勿謂我言之妄也。

煉丹者﹐全然不要把煉丹二字放在心上。就是果有一粒金丹吐在掌中﹐被人劈手奪去﹐我也不以爲意﹐看他不甚希罕﹐毫無芥蒂﹐方是煉丹之人。夫丹爲寶丹﹐非比珍珠美玉﹐何爲看不甚希罕﹐如此輕賤他﹐豈不是大罪過﹖要知煉丹之士﹐不具此寬大心腸﹐年年日日煉丹﹐究竟煉丹不成。何也﹖丹者虛無之體也﹐以有心執持﹐則非丹矣。是故未煉之先﹐我如不欲煉丹﹔旣煉之後﹐我如不曾有丹﹔升乎淸虛﹐遊乎碧落﹐徜徉乎金彩玉光之中﹐遨遊乎珠宮瓊闕之下﹐吾如不曾見些甚麼來﹐視異境有如常境﹐視眞人猶如常人﹐都看做是固有之物﹐如我平日著衣喫飯﹐家常使用﹐方是豪傑襟懷﹐眞仙種子﹗孟子所云「不動心」也。譬如人獲一顆明珠﹐把他做一塊瓦礫看﹐則我與珠相忘﹐珠安於我﹐我安於珠﹐何等快樂﹗若竟作珠看﹐時時撫摩﹐刻刻記著﹐則此珠反足爲我累。有累則心不空﹐心不空則背道矣。楚人得一玉杯以爲至寶﹐恐有驚觸﹐納之匱中﹐裹以錦茵﹐可謂善藏矣。揭而觀之﹐旣置復取﹐旣取復置﹐兩目淸黃﹐雙手顫發﹐誤觸其匱﹐玉毀不全。人之於丹﹐亦猶是也。視之不甚惜﹐深所以惜之﹔視之爲奇珍﹐適所以害之。就是火候﹐也要平平常常﹐有心無心﹐勿忘勿助﹐聽其自己運用﹐水到渠成﹐薪多肉爛。分寸銖兩之說﹐大足誤人。此矜誇自玄之輩﹐作此議論﹐迷亂學者﹐以爲煉丹乃至難之事﹐捨我莫知﹗嗚呼﹐吾嘗閱丹經圖籍﹐都說火候必有祕傳﹐心心相授﹐孰知至庸且易﹐平淡無奇者乎﹖吾以子好道﹐故以一言點破﹐傳之世間﹐命不知學者省卻多少心思﹗此我之大陰功大濟度也。

子骨勝於肉﹐魂彊於魄﹐𨿽瘦不妨。所嫌心火太旺﹐火旺則血枯。日中宜寡言少思﹐閉目以養神﹐調息以養气﹐身若浮雲﹐捲舒自如﹐物來觸我﹐我不著物。久久行之﹐自然諸疾銷除﹐身心舒泰。此非難事﹐動靜可持。邵子云「萬物靜觀皆自得﹐四時佳興與人同。」此學道有得之言。看他心地﹐何等靈通﹐何等快樂﹗便是活潑潑地一个神仙也。從古升玄之士﹐有歷千年方登仙籍﹐有歷幾世始躋雲路﹐最少也有百年﹑六七十年﹐又最少也有三四十年﹐一二十年﹐方得眞仙接引。子以百日之功﹐隨冀異常之遇﹐從古以來未之有也﹗吾與子約﹕子勤修不怠﹐三年如一日﹐許子仙緣湊合﹐上達有階。子其自愛自勉﹐毋負我心﹗

精气神﹐名𨿽有三﹐其實一也。人俗情未斷﹐遊思紛擾﹐故精气神各分頭以應之。至人齋居坐忘﹐精气神何分之有﹖太上不言丹而言道﹐良有以也。淆之則三﹐澄之則一﹐三者非神非气非精﹐一者是神是精是气﹐囫囫圇圇﹐一个太極﹐一粒金丹﹐動含一切﹐靜照十方﹐至靈之機﹐不分之象﹐其妙不可盡言也。吾與子言道﹐可謂深且悉矣。知之非難﹐行之非易。子能窮究﹐得其指歸﹐融洽於心﹐體驗於事﹐𨿽未卽飛升遐舉﹐亦是一个得道高人﹐天神相之﹐道體圓通﹐靈根永妙﹐悠悠乎神仙之徒矣。夫道之要﹐不過一虛。虛含萬象﹐世界有毀﹐惟虛不毀。道經曰「形神俱妙﹐與道合眞。」道無他﹐虛而已矣。形神俱妙者﹐形神俱虛也。

吾向來談道﹐始言煉心﹐直至白日飛升﹐參此一條綫索﹐更無別徑可以令人朝發而夕至也。子其於此認得淸乎﹖性命兩字﹐如玉連環﹐分解不開。今人修道者﹐畏性功之難﹐先從命宗下手﹐沾沾於坎離水火之際﹐胎旣結矣﹐神旣出矣﹐未能蕩滌塵根﹐直超無漏﹐則升騰變化之間﹐究竟有些滯礙﹐淸虛玄朗之境﹐不容站著腳根﹐欲其遊行太虛﹐竟同一虛﹐難矣。夫人之能斷生死﹑脫輪回者﹐全從性宗了當。於此有未徹﹐𨿽嬰兒養得長大﹐到底是一俗漢﹐是一頑童﹔升至半天﹐恐落下來﹔或過幾千百歲﹐難免墮落。何也﹖不曾曉得虛字﹐縱使曉得﹐亦不曾實實到得虛字也。卽使先做命功﹐後歸性學﹐是畱難的在後面﹔陽神初結之時﹐胞胎裏必帶些夾雜之气﹐非再加面壁之功﹐恐難磨洗一淸。是故先命而後性者﹐殆欲求速效﹐連累這孩子不能成个聖嬰。由性以至命者﹐要做眞學問﹐心要見眞心﹐性要見眞性﹐神要見眞神﹐精要見眞精﹐气要見眞气﹔性命不分﹐一舉兩得﹔道成之日﹐位爲天官﹐超出三界﹐先天地而有﹐後天地而存。此的的眞宗﹐任他花言巧語﹐不能出我這幾句。

請問﹕佛家舍利與道家金丹是同是異﹖師曰﹕佛家以見性爲宗﹐精气非其所事事也。萬物有生有滅﹐而性無生無滅。涅盤之後﹐此物固是圓明﹐超出三界之外﹐永免六道輪回﹐所餘精气結爲舍利﹐時放光明﹐忽隱忽現﹐佛之神通﹐大抵如此。夫佛旣涅盤﹐遺下精气乃無知之物﹐何分隱見﹐誰放光明﹖吁﹐烏得言無知也﹗𨿽然﹐亦何得言有知也﹗譬如明珠放光﹐誰爲爲之﹖珠生於蚌﹐蚌之精華結而成珠﹐珠旣出蚌﹐與靈性別矣﹐而圓明如月﹐由其精气在是也。人身精气神原是一非二﹐佛家獨要明心見性﹐洗發智慧﹐將神光獨提出來﹐餘下精气交結成形﹐然其諸漏已盡﹐百結俱銷﹐則其精爲元精﹐气爲元气﹐𨿽不比神之洞明普照﹐然亦故是靈物﹐故光明隱見﹐變化不常﹐此其理也。而其所見之色各有不同者﹐世間寶物數種﹐光彩陸離﹐隨其質性﹔精气﹐人身之寶物也﹐身具五行﹐故有五色﹐故舍利所見之色不同。由此道以推之﹐佛家之所謂不生不滅者﹐神也﹐卽性也﹔其舍利﹐精气也﹐命也。彼修性而不修命﹐故滅度之後﹐神升於虛﹐而精气畱於世也。

若吾道家性命雙修﹐將精气神渾合爲珠﹐周天火候孕成一个輕如片雲﹑嬌如處女﹑與吾一般的孩子﹐神在是﹐精在是﹐气在是﹐分之不可分也。或曰﹕修仙之士﹐亦有坐化的﹐流出舍利﹐旣是性命雙修﹐何得復有舍利﹖吾應之曰﹕若因有舍利﹐其所修者﹐必是佛而非仙﹐詳於性而略於命者也。性命雙修之士﹐將此身精气神團結得漧漧淨淨﹐骨血皆化﹐毛竅皆虛﹐血如白膏﹐體若纖雲﹐赤如日﹐熱如火﹐貫通百體四肢之間﹐照耀於虛無朗淨之境﹐故能升沈變化﹐隨意圓通。釋﹑道之不同若此。至若性體本空﹐六根常寂﹐不以有物累無物﹐始能以無物照有物﹐慧炬無方﹐眞如永湛﹐則又同。

煉丹者﹐陰盡而陽自見﹐陽壯而陰自銷。人身七情六欲﹐總是陰根。拔去這根﹐眞陽發露。凡物陰重而陽輕﹐陽淸而陰濁。輕淸而上升﹐重濁而下降。故未有情欲方熾﹐而可以沖舉霄漢者也。陰性寒﹐陽性熱。一陽初動﹐大地回春。子獨不見天時乎﹖三冬陽伏﹐則天地閉塞。今人機心內運﹐精涸气嘶﹐一派冬令﹐故毛竅漧枯﹐肌膚皺裂﹐何異冬天搖落之象﹖交春﹐陽气發生﹐羣陰退聽﹐故百卉舒花﹐土膏潤澤。猶人眞陽在中﹐則發白重黑﹐齒落復長﹐膚理腠密﹐融瑩如玉。人身天時﹐異形同理。

凡人情欲未斷﹐則精是陰精﹐非陽精也﹔气爲陰气﹐非陽气也﹔神爲陰神﹐非陽神也。何以精爲陰精﹖凡身中之火爲情欲所發﹐此爲陰火。精爲陰火所灼﹐則命門之精隨火而泄﹐是以陽精無形﹐陰精有質。何以气爲陰气﹖凡气之散漫於形骸之間者﹐皆屍气也。陰性凝滯﹐故气行骨節間﹐忽然壅塞﹐遂生瘡瘍。若眞陽之气﹐燻蒸如火﹐舒捲如雲。如火﹐則諸毒遇之皆散﹔如雲﹐則壅塞遇之皆通﹐何有瘡瘍之疾﹖何以神爲陰神﹖神本陽也﹐被七情六欲驅遣﹐陰精陽气埋沒在下﹐如一塊炭火置之冰窖之中﹐熱不能勝寒﹐陽不能勝陰﹐君子不能勝小人也。總而言之﹐精气神爲先天之物﹐則件件皆陽﹔爲後天之物﹐則件件皆陰。孔子曰「道二﹐仁與不仁而已矣。」

卷三

南極天宮﹐靑華上帝﹔唱玄風於羲農黃唐之世﹐培道脈於虞夏商周之間﹔或隱居於淸朝明堂﹐或顯眞於名山靈洞﹔神通莫測﹐變化無端﹔原天上之歲星﹐遊戲蟠桃園內﹔作人間之仙吏﹐詼諧金馬門中﹔大悲大願﹐至聖至仁﹐逍遙觀世﹐度人無量天尊﹐無上道祖仙師賜籙。

煉丹﹐無所煉也。何以說無所煉﹖煉其所無也。無者虛也。心本虛﹐情識意知實之。煉心還於本然之虛﹐則丹可成矣。何以言之﹖丹本虛也﹐是以心虛而丹可成﹐從無有一物中﹐煉出一物來。何以從無物中煉出一物﹖譬如我在未生以前﹐未嘗有五官四大﹐並未有个人身。忽然一念﹐自去投胎奪舍。此投胎奪舍者﹐果是何物﹖旣有神﹐自有气﹐旣有气﹐自有精。投入一个胞胎﹐十月滿足﹐恰成一个人身﹐從泥丸宮裏跳出﹐遂能出有入無﹐後天不老。若我心地未虛﹐情識意知紛紛不一﹐則我依然是人身了。旣有人身﹐還思想再得一个人身﹐安有此理﹖人身只得兩耳兩目﹐一鼻一口﹐五臟六腑四肢﹐那里可以再增一倍﹖斷然不能。故煉丹者﹐須把耳目鼻口臟腑肢節盡還於虛﹐如未曾托生﹐一件不有﹐只一點神光﹐炯炯不昧﹐然後結下胞胎﹐還我耳目口鼻臟腑肢節來。一个陽神﹐單單是我﹐並未嘗再加一倍。然陽神𨿽出﹐其耳目鼻口臟腑肢節﹐到底元虛﹐到底未曾有身﹐故可以不生不死﹐與道合眞。煉丹之道﹐盡於此矣。

學道以無爲爲宗。有爲出於無爲﹐則𨿽呼風喚雨﹐拔山斷流﹐終是無爲之旨﹐不然﹐一舉一動﹐一符一籙﹐未悉道原﹐總是小家伎倆。是煉丹煉無爲之丹﹐行法行無爲之法﹐誦經誦無爲之經﹐持咒持無爲之咒﹕無爲二字﹐天之體﹐道之原也。欲於無爲之外﹐別尋枝節﹐是爲旁門外道。子其合天之體﹐明道之原﹐何患《洞經》之不解﹐諸法之不通﹖吾其望之。

無爲者﹐道之體也。丹者﹐無所爲而爲者也。上古聖人﹐憫人之不能及於無爲也﹐故教人煉丹﹐使之從無爲中討出有爲。故采陽於無﹐恍惚之中﹐元陽生焉。陽旣生矣﹐結胎於無。杳冥之際﹐靈胎成焉﹐胎旣成矣﹐乃以無爲火﹐綿綿若存﹐用之不勤﹐惺惺常在﹐守之不敗﹐一年十月陽神出焉。神旣出矣﹐所出之神﹐原歸於無。紫气光中﹐有物非物﹐有形非形﹐無象爲象﹐無聲爲聲。此何以故﹖道原如是也。而其所忌者有三。采陽之時忌動。陽之生也﹐一意融結﹐靜則陽生﹐動則陽歇。陽有形乎﹖以我之意﹐爲陽之形。神能化气﹐神靜則气有不生者乎﹖一動則意止﹐意止則神不續而陽息矣。結丹之時忌滯。陰陽交會之後﹐急用一意﹐將黍珠一粒送歸黃庭﹐封固鼎內﹐稍滯則精老﹐不能含陰﹐遇火則躁﹐恐難成胎。用火之時忌暴。陽旣采﹐胎旣結﹐十月之火猶如一日﹐一日之火猶如一刻﹐此爲純火。胎從純火中烹出﹐則堅剛不壞﹐曠劫獨存﹐上天下地﹐飛騰自在。若有時忘卻﹐一念忽及﹐加意烹煉﹐一團躁急之气﹐𨿽坐到息息歸元之候﹐終是暴火﹐由其自斷續加意爲之也。由此觀之﹐煉丹非易易事也。自知無火﹐方能用火﹔自覺無陽﹐方能采陽。如天體淸空﹐一無所有﹐而時行物生﹐萬古不息。子患訓詁自給﹐不能習靜﹐然明心見性﹐見在可爲。吾原教子從此做起。夫煉心爲成仙一半工夫﹐子何不且做一半﹐畱此一半﹐且待機會。子何必捨見在而爲無益之憂耶﹖旣能寡欲﹐大本已得。從此安其神明﹐恬其思慮﹐靜中參悟﹐玄關一竅﹐躍躍欲動矣。

結胎以無所事事爲結胎。無所事事者﹐胎之原也。何以故﹖太極生天生地﹐自然而然﹐不知不覺﹐上而淸者爲天﹐下而濁者爲地﹐自自在在﹐優優暇暇﹐而天地生焉。若太極於生天生地之際﹐掀翻顚倒﹐則陰陽反覆﹐五行錯雜﹐未成世界﹐先盡彜倫﹐便非道之體矣。人知太極所以生天生地之故﹐則結丹之際﹐可以無所事以爲事矣。陽之宜升之﹐陰之宜降之﹐猶如太極之生天﹐淸者在上矣﹐太極之生地﹐濁者在下矣。然天地𨿽分﹐而太極不分﹐於是陰陽混合﹐結爲寶珠﹐渾渾沌沌﹐原是一个太極﹐此丹之所以爲丹也﹐胎之所以爲胎也。火候旣到﹐陽神出焉。要知此陽神﹐是渾沌未鑿之物﹐不是四大五行結而成形的。若是四大五行結成的﹐便是人身。旣是人身﹐便有知巧。旣有知巧﹐便不能無所事事﹐而背道遠矣。是故﹐這个陽神就是太極。旣是太極﹐爲何又有形象﹖吾爲之解曰﹕這个陽神﹐是洪荒之世﹐天開於子﹑地辟於丑﹑人生於寅的時節第一个人﹐知周萬物﹐道濟天下﹐無所能而無所不能﹐無所知而無所不知﹐太璞不雕﹐太淳不鑿﹐𨿽有形象﹐實是太極。太極者﹐道之祖也。

丹有祖﹐子知之乎﹖丹以太虛爲祖。太虛生神﹐神生气﹐气生精。神與气精﹐同祖一太虛﹐則宜象厥祖翁﹐而何以一件不虛﹖是爲悖道之子﹐不肖之孫。太虛何不幸而有此若子若孫也﹖然則可以反於虛乎﹖曰﹕可。反於虛之道何在﹖曰﹕無思無爲﹐則反乎虛矣。𨿽然﹐無爲之本﹐又在於無思。何也﹖人能終日靜坐﹐杜絕人事﹐悠閒自在﹐旁人看他﹐豈不是一个自在神仙﹖恰象有道的高人﹐全眞的仙侶。不知他的心內﹐谷谷碌碌﹐轉許多念頭﹐藏無數傀儡﹐一念之輪回﹐種無邊之生死。是故無爲人所能﹐無思非至人不能也。子試問己心﹐果能無思乎﹖非惟不能無思﹐恐不能一刻之無思。旣不能無思﹐則事至而驚﹐物感而動﹐𨿽欲無思﹐不可得矣。子流落塵緣﹐方以訓詁自給﹐豈能一無所思﹖然思有不同。有本分之思﹐有出位之思。所謂出位者﹐無論聲色貨利﹐卽要成仙作佛這个念兒也是不守分﹐爲希冀之心﹐僥幸之心﹐通該絕去。自己綿綿密密﹐做見前有益於己的工夫﹐無求於人的學問﹐如何可以悟眞﹐如何可以入聖﹐刻刻不肯閒過﹐自然心逸日休﹐志气如神﹐把仙佛兩字丟在一邊﹐其實是成仙的派﹑作佛本源﹐眞仙眞佛﹐乃從此出。孟子曰「舜居深山之中﹐與木石居﹐與鹿豕遊﹐異於深山野人者幾希。」看他心地何等光明﹗及其聞一善言﹐見一善行﹐若決江河﹐沛然莫禦﹐看他靈機何等迅速﹗這才是眞會煉的人。人若肯做深山野人不以爲恥﹐打不哭﹐罵不笑﹐癡癡癲癲﹐頑頑鈍鈍﹐似一个蠢孩子﹐其於道不相遠﹗然而這个人﹐豈眞是頑鈍癡癲的﹖大有志气﹐眞有學識﹐其量如江河﹐澄之不淸﹐撓之不濁﹐其操如松柏﹐春不見秀﹐冬不見凋﹐殆至人與﹗嗚呼﹐吾安得若人而與之談道也哉﹗

子處境寥落﹐兒女盈前﹐苦哉﹗子爲境所困矣﹗然辦得一副有進無退的心腸﹐要受一番千磨萬折的境界﹐然後打得鐵壁穿﹐透得火山過﹐成仙作佛之基﹐方能於此際立得牢牢實實﹐排得安安定定。不然﹐仙佛是何等事﹐豈盡人可嘗試哉﹖子其咬著牙根﹐安心守去。此身可生可死﹑可凍可餓﹐而向道之心由他生死而此心不落生死﹐憑他凍餓而此心不知凍餓﹐立志之堅﹐果能如百煉之鋼﹐難道天上無數高眞盡是聾聵﹐不來照顧的﹖斷無是理也。然則子患立志之不堅﹐無患境之不堪也。旣有眞志﹐則何境不可處﹖𨿽在刀山劍樹﹑鐵牀火坑﹐亦可立地成仙作佛﹐況黃薤淡飯﹐啜粥飲水﹐貧士之常乎﹖

丹者﹐太初以來一點眞元﹐至於今日始見得著﹐捉得定﹐認得淸﹐故謂之丹。譬如取土作丸﹐要把砂石盡數淘淸﹐方可和合上來﹐作个丸子。煉丹者須把七情六欲亦細細淘盡﹐無一些渣滓﹐則一點眞元如秋月揚輝﹐然後再以升降之功﹐作和合之方﹐而一粒金丹﹐團團圓圓﹐在我中黃太乙之宮﹐見得淸﹐認得淸﹐永遠不消失矣。上藥三品﹐神與气精。神者﹐气之母﹐精之祖也。子無不從其母﹐孫無不顧其祖。故煉丹者凝神﹐而气精自隨之。大藥𨿽有三名﹐其實一也。采陽之時﹐意也。交會之頃﹐意也。送入黃庭用意封固﹐意也。至於十月火候﹐刻刻內觀﹐時時反照﹐無他﹐神而已矣。後天之意謂之意﹐先天之意謂之神。神之所在﹐气卽從之﹐由气依神而生﹐亦依神而息也。故結胎之時﹐靜則陽生﹐靜則神安﹐神安則元精吐華而气生焉﹐气之所以依神而生也。十月之火﹐內觀觀於此﹐反照照於此﹐吾之元神﹐全注於此﹐故五行於此朝元﹐胎息於此運轉﹐气之所以依神而息也。以其全用一神﹐故出胎之後﹐謂之陽神。神之爲用大矣哉﹗

丹以气爲母﹐以神爲父﹐精爲子。何以气爲母﹖丹者﹐一气之所結。采陽﹐气也﹔火候﹐气也﹔猶母之生子﹐形骸臟腑﹐皆母氏精血爲之。何以神爲父﹖气爲神之所生。神不能獨用﹐而藉气以爲用。气𨿽虛而有形﹐神則虛而無物。煉丹之士﹐先凝神入气中﹐而後結爲靈胎﹐猶父之不能孕子﹐必傳精於母腹﹐而後陰陽和合﹐誕生嬰兒也。何以精爲子﹖精者養丹之物﹐猶龍之與水。龍𨿽能飛騰變化﹐然失水則神不能禦形﹐與蝘蜒無異。神胎𨿽結﹐無眞精涵養﹐則枯而無用﹐取子能養老之義﹐故以爲子。是以眞修之士﹐必要三全﹐由三全以至於三圓﹐方許修道﹐指望成仙。世俗之人﹐輒以交媾之精爲陰精﹑結丹全不藉此﹑𨿽浪費亦無害﹐不知精無陰陽﹐無欲則身內之精皆陽精﹐有欲則身內之精皆陰精﹔陽精無形﹐陰精有質﹐一欲與不欲之分也。

經曰「上藥三品﹐神與气精。」凡人不知有精气神﹐𨿽識而不能用。故聖人教之曰﹕這个精气神﹐是修丹之上藥﹐不在外邊﹐總在汝身內。若上等根器之人﹐旣知有道﹐勤修密印。混混沌沌﹐鴻鴻蒙蒙﹐何神何气何精﹖以爲神耶﹐而气與精在焉。以爲气耶﹐而神與精在焉。以爲精耶﹐而神與气在焉。如糖和蜜﹐似粉入面。在五行未兆之先﹐當三才未判之際﹐此爲丹祖﹐太極是也。於此用一點靈機﹐靜中作用﹐結爲黍珠﹐以太乙祖气烹之﹐十月之後﹐出爲陽神。夫陽神二字﹐不可專在人身上偏看。生出天來﹐也是這个陽神。生出地來﹐也是這个陽神。生出日月星斗﹐胎卵濕化﹐飛潛動植﹐也都是這一个陽神。陽神何以能生得許多﹖曰﹕太極者﹐陽神也。陽神者﹐太極也。以爲陽神﹐則不能生陽神。以爲太極﹐則無所不生。此至理也。不然﹐神仙變化莫測﹐難道他有無窮本事﹖要知非神仙爲之﹐太極爲之也。

丹本無形﹐未嘗無物﹔分合無端﹐變化莫測﹔可分之而貫通於周身﹐可合之而靜藏於一竅﹔一變而成像﹐再化而爲虛﹔鬼神莫諭其機﹐天地莫窮其妙。「神無方而易無體」﹐其神丹之謂乎﹖是故丹有先天之丹﹐後天之丹。先天之丹﹐太極無二﹐生出人來﹐必是聖人﹐由太極之气淸和淳厚﹐洪蒙旣兆﹐靈秀集焉。故太古之世﹐多產神奇之聖﹐開物成務﹐制禮作樂﹐丹亦如是。後天之丹﹐濁气而浮﹐洪蒙旣散﹐靈秀亦衰﹐故中古之人﹐每遜太古﹐求其剛健中正之德﹐蓋亦罕矣。先天之丹﹐其義云何﹖以太初無形之物﹐結而爲丹﹐而以太乙祖气烹之﹐是則所謂先天之丹也。道莫大於太極﹐而丹象之。何以故﹖丹不可以名物器數求。淸虛洞玄﹐洪蒙一气﹐道之體也。

或問曰﹕丹之爲物﹐何爲而象太極﹖吾應之曰﹕丹之象太極﹐太極便是丹。一粒黍珠﹐造出世界。從太古以至於今﹐陽神日日變化﹐時時變化﹐刻刻變化﹐而生於其中者﹐習焉不覺﹐由焉不知。嗚呼﹐覺之知之者誰乎﹖冥慧之士﹐窮究其理﹐便知丹之爲丹矣。以爲無爲耶﹐則天地何以判﹖以爲有爲耶﹐則天地何以混沌而復還於太極﹖此中殆有神焉。夫人之身﹐自心以上謂之乾﹐自臍以下謂之坤。天气不下施﹐地气不上接﹐其卦爲否﹐《易》曰「天地不交﹐而萬物不通也。男女不交﹐其志不同也。」故有道之士﹐以離中之火補坎中之陰﹐以坎中之水育離中之陽﹐其卦爲泰﹐《易》曰「天地交而萬物通也﹐男女交而其志同也。」𨿽然﹐其道安在﹖莫若恬其心而爲之。苟恬其心則神安﹐神安則精气和﹐神安而精气和﹐以至於分之不可分﹐則丹本立矣。然丹本𨿽立﹐尙是無定之體﹐於是用吾無中之有﹐煉成有中之無﹐於打成一片之中﹐取其尢精者﹐和合而爲無﹔金精木液戰鬥一番﹐鼓九閶之璈而彈八風之瑟﹐日月出於臍下﹐風雲起於腋間﹐圓陀陀﹐赤灑灑﹐仍是一个淸虛洞玄﹑洪蒙一气之太極也。此中有天地焉﹐有日月焉﹔飛潛動植﹑胎卵濕化﹐無一物不備﹔靈機一到﹐萬簌齊鳴﹐一元顯象﹐不可言盡。老子曰「玄之又玄﹐眾妙之門。」

丹以無爲爲之而丹靈﹐以有爲爲之而丹未必靈。此何以故﹖丹也者﹐天地自然之道也。天地之道﹐有陰必有陽﹐有水必有火﹐有闔必有辟﹐有升必有降。道之所以爲道也﹐一身之內﹐有陰陽焉﹐有水火焉﹐有闔辟焉﹐有升降焉﹐此事非彊而爲﹐莫之爲而爲也。物各從其類﹐使之各得其所從﹐而萬物生焉。此曠劫不易之道﹐吾烏從而易之﹖不能易之﹐則順之而已矣。世間凡夫﹐以煉丹爲奪造化之權﹐泄天地之祕﹐不知我何所容心於其間﹗順其道而已矣。子患采陽之無據﹐夫陽生有候﹐順其候而已矣。子患火候之不準﹐夫火之發也有時﹐其息也有時﹐子順其時而已矣。子患眞汞之不生﹐夫心爲五臟之中气﹐中气上升﹐然後諸髒之气從而上升﹐中气下降﹐然後諸髒之气從而下降﹐孟子曰「志﹐气之帥也。气﹐體之充也。」子立其帥﹐順其命而已矣。夫煉精還气﹐煉气還神﹐煉神還虛﹐事事從逆﹐獨是丹家作用﹐又要心心從順﹐念念從順。逆煉而順以成之﹐此煉丹無上之要訣也。

太極生天地以來﹐凡物之有形有象﹑有質有性者﹐日滋月長。天地苦於生生之不已﹐而又不能不生﹔萬物戴天地之恩﹐沐天地之澤﹐而不知天地之苦於生也。天地之元化﹐泄而不止﹐流而不還﹐天地且罷矣。以旣罷之天地﹐而求其所生之物與道同無盡﹐是猶執不勝匹雛之子﹐而望其穿楊之技﹐有是理乎﹖然則有志之士﹐一心發憤學道﹐將如之何﹖曰﹕使我之陰陽反於混沌之初﹐則可以煉丹矣﹔始之以無爲﹐終之以無思﹐則天淸寧於上﹐地安其位於下﹔然後陰陽渾合以成珠﹐收羅於玄玄一竅之中﹐顚之倒之﹐恍焉惚焉﹐一鑪造化﹐萬斛神光。當此之時﹐天地罷而我不勞﹐天地散而我不分﹐天地方苦於生生之不已﹐而我安於息息之有餘﹐天地經累千萬億而混沌﹐我則時辟時闔﹐隨分隨翕﹐且生且息﹐或萬或一﹐究其至也﹐同於太虛﹐豈天地之所得而比哉﹖

丹也者﹐何所本爲之丹﹖以無所本爲本。何以言之﹖曰﹕丹者﹐天地萬物之本也。何以爲天地萬物之本﹖曰﹕丹者﹐道也﹐道者虛無之體也。虛無不可立名﹐故聖人彊以道名之。虛生一﹐一生萬﹐萬還一﹐一還虛。虛何以能生一﹖曰﹕此化機﹐不可言盡。𨿽然﹐大略可得而言之﹕虛者無形無象﹐何以生出有形有象的來﹖要之﹐太虛所生之一﹐原是無形無象的。旣無形無象﹐與太虛同體﹐何以名之曰一﹖曰﹕虛卽是一。太虛之體﹐無有間斷﹐無有夾雜﹐渾然至純而粹精﹐故謂之曰太虛生一。曰﹕一生萬﹐其義云何﹖曰﹕萬亦是虛。要知太虛不是板然之體﹐以其無間斷夾雜﹐故曰打成一片。然卽此太虛之中﹐得其气者成形﹐得其理者成性﹐可分可合﹐可大可小﹐可方可圓﹐可動可靜﹐故又曰虛空粉碎。𨿽然太虛究無形象﹐何以能成此有形有象之物乎﹖曰﹕此非太虛爲之﹐而在乎太虛之中者爲之也。使太虛有意生萬物﹐則太虛有盡時矣。是故煉丹之士﹐一粒黍珠與太虛同體﹐然後此中化化生生﹐太虛無爲而萬物自遂﹐太虛無心而萬物自滋。嗚呼﹗至矣哉﹐蔑以加矣﹗吾何以贊之﹗贈之以一圈。𨿽然﹐一圈有界限﹐不足擬此道之妙﹐仍贈之以虛。𨿽然﹐虛者散漫無涯之謂﹐恐後之煉丹者疑焉﹐吾有以贈之﹐贈之以一圈﹐圈復贈之以虛。

凡煉丹者﹐以無爲君﹐以有爲臣﹐以水火爲佐﹐以意爲使。何謂以無爲君﹖上藥三品﹐件件皆無﹐七尺之軀﹐空如一粒水晶珠子﹐不著一物﹐那時精气神﹐方得打成一片﹐淸空浩蕩﹐渾渾不分﹐而丹本立矣。何謂以有爲臣﹖一無之中﹐萬有具焉。以言無精﹐其實有精﹔以言無气﹐其實有气﹔以言無神﹐其實有神﹔如太古之世﹐民風熙熙﹐無在非德澤之洋溢﹐不可執一名一象以求之﹐而禮樂政刑燦然具足。何謂以水火爲佐﹖水火﹐藥物也。水在下而升之使上﹐火在上而降之使下﹐猶王者政治均平﹐無內重外輕﹑內輕外重之患﹔玉燭調和﹐金甌丰滿﹐黍大之珠﹐萬物備而四气周﹐八風平而三才具。工夫至此﹐十有六七矣。何謂以意爲使﹖水之所以升﹐火之所以降﹐誰爲爲之﹖意爲之也。意之先無意﹐意之後無意﹐只得中間單單一个眞意﹐而采陽結胎﹑脫體出神俱藉之﹐而煉丹之法盡矣。

丹者﹐先天之物﹐非後天之物也。如其後天﹐則是世間一種好奇之人造作出來﹐爲旁門外道。丹也者﹐道也。上古聖人﹐千言萬語﹐只教人惟道自務。苟明於自然之道﹐則明於自然之丹矣。夫太極之生天地也﹐陽升於上而爲天﹐陰降於下而爲地。故煉丹者﹐當知未有天地之先﹐如何是个太極﹖太極者﹐淸虛無爲之體也。未有形聲气數之時﹐有靈之至而神之極者﹐太極是也。太極何爲乎生天地﹖曰﹕太極原未嘗生天地﹐而天地得其靈气﹐蒼然者爲天﹐塊然者爲地﹐而太極何嘗生天地哉﹗太極爲天地所以生﹐則天地生而太極死矣。人心﹐一太極也﹐丹之祖也。修玄之士﹐以我心一點靈气凝於丹宮﹐神气相依﹐遂成形象﹐久之﹐變化無方﹐可與太極同無始終。何也﹖非物也。旣成形象而非物﹐則其爲物果何物乎﹖天之上﹐地之下﹐未嘗有是物也。以其非物﹐可名之曰道。以其非物而終有形象﹐可名之曰丹。𨿽然﹐必如是﹐直謂之太極。太極者﹐道所從出也。

人之生也﹐臍在最先。臍帶系於胎根﹐外通母腹﹐一點眞元﹐包含生理﹐爲眞眞種子。自泥丸至湧泉﹐臍爲一身之中。自燕尾至外腎﹐臍又居中。譬之天爲嵩高﹐地爲中原。諸天宿星所拱﹐五方風气所朝﹐得五行之全﹐居百骸之會﹐於此置鼎﹐不偏不倚﹐不上不下﹐何善如之﹗以其正位乎中﹐故名黃庭。黃者中央之色也﹐庭者虛而有容之象也。紫陽氏所謂有形之中﹐《金丹四百字》所謂「此竅非凡竅」也。

「辟戶謂之乾﹐闔戶謂之坤。」辟者﹐交會之後﹐送入黃庭。丹體至健﹐陽剛之德﹐鼎辟而丹落其中﹐故謂之乾。闔者﹐丹旣歸鼎﹐用意封固﹐如入之闔其戶也﹐此時全要安靜爲主﹐如坤之體﹐故謂之坤。

問五气。師曰﹕五气者﹐五臟之气也。气在气穴之中﹐而流通於五臟之間﹐於肺則爲金气﹐於心則爲火气﹐於肝則爲木气﹐於脾則爲土气﹐於腎則爲水气﹐是謂五行之气。平日間气行於五臟﹐各有衰旺﹐過衰則病﹐過旺則病﹐甚至閼塞不通﹐則有癱瘋癰腫之病。人到息息歸元之後﹐气穴中之气﹐蓬蓬勃勃﹐從尾閭上透泥丸﹐與腦中之髓﹐如銀燈相映﹐下至重樓﹐徧燻諸髒﹐如一輪煙月照耀於瀟湘洞庭之間﹐結成一粒黍珠﹐送歸黃庭金鼎之內﹐胎受五行之全气﹐故日後陽神依然與人身一般。若一气不足﹐陽神便少一件﹐不成其爲人矣。然須靜之又靜﹐玄之又玄﹐使這五气爲先天之气﹐則生出陽神﹐必是至靈至聖之物。若雜用後天﹐恐不成胎﹐𨿽成而不靈﹔欲求其通玄達妙﹐不可得矣。煉丹之要﹐的的確確不過凝神二字。凝神在何處﹖曰﹕生身受命之初。凝神在何時﹖曰﹕眞息歸元之時。夫气在人身﹐一日十二周天﹐猶斗柄之指十二辰也。其升也﹐五臟之气皆升﹔其降也﹐五臟之气皆降﹔旣降之後﹐五气合而爲一﹐丹經所謂「金木並﹐性情一」﹐此其時矣。若論起汞來﹐則當眞息歸元之際﹐離中之汞已與五臟之气同升﹐況鉛到神房﹐金能生水﹐鉛金自生木液﹔金公求雌﹐木母求雄﹐必然之理﹐子又何疑哉﹖夫靜功眞境﹐以筆傳之﹐不若以身驗之。禪家以了悟爲見性﹐道家以歸元爲得命。夫見性方能知命﹐故性學先之。得命亦能知性﹐故胎息歸根﹐自與一點靈光融通洽化。性與命似有先後﹐實無先後也。惟敏達之士﹐始能知之。

問﹕陽神何以能分爲百爲千爲萬﹖師曰﹕陽神者﹐一團眞气結成。眞气所流﹐猶如火爆星飛﹐其火星四射﹐點點皆有火性。丹者﹐太極也。太極生天生地﹐生人生物﹐生出無數有形有象的來。金丹一粒﹐渾然是个太極﹐自然可以生出無數人來﹐一个鶴臞子﹐可以布宇宙。然天地人物﹐旣有形象﹐則必有毀壞。大丹所生之陽神﹐𨿽有形象﹐而實無形象﹐故分出來可爲萬﹐合上去原是一。然陽神旣無形象﹐如何飲食﹖曰﹕一塊純陽之气﹐如夏日秋陽﹐何物不鎔化﹖然則陽神又分爲陽神﹐其靈通可是一般無二的﹖曰﹕凡有形象的分出來﹐或有不同﹐故聰明的人﹐往往生出頑劣兒子。陽神是神﹐並無別樣夾雜在內﹐其靈通自然一般無二。然則陽神旣分﹐四面八方﹐分投散去﹐將如之何﹖曰﹕至靈之物﹐天上地下﹐無微不徹﹐銅山崩而鐘鳴﹐劍化龍而復合﹔無情之物尙能相感如此﹐散去之說﹐非通論也。

問﹕丹有形象乎﹖師曰﹕交會之後﹐徧體融和﹐如暖春天气﹐熟睡方醒﹐胸境洞然。此交會果是何物﹖是神是精是气﹐非精非气非神﹐名之爲道﹐見之爲丹﹐擬議之爲太極﹐十月之後﹐卽陽神也。總而言之﹐煉丹件件皆虛﹐黍珠一粒﹐渾然太虛之體。於此參之﹐思過半矣。子要識丹之一字。丹者身也﹐像人之身。一者臍也﹐像人之臍。臍者丹也﹐像臍中之丹。丹像身﹐身像丹。一畫何以像臍﹖像臍﹐何不一圈而乃一畫﹖取義何在﹖此一畫﹐卽伏羲一畫之義也。伏羲於未有八卦之先﹐先有此一畫﹐猶人在母腹﹐五官四肢都未有時﹐先生臍輪﹐上系胞帶﹐通於母腹。丹字一畫﹐取義如此。故結胎不於他處而於臍中﹐蓋以臍爲人之命根。煉丹所以立命也﹐立命不於命根之所在結丹﹐而又奚屬哉﹗

丹之爲物也﹐有神焉﹐在於通玄達妙之宮。得其神﹐則丹可成﹔不得其神﹐則丹未可以歲月計也。此神果是何神﹖此神便是丹祖。子當發下誓願﹐要修道時﹐其神便隨斗罡眞气降居子之心府﹐以和會一身之物﹐使人心地淸明﹐气質純粹﹐皆此神爲之也。此神惡動而好靜﹐惡實而好虛﹔靜虛之至﹐則其神自靈﹔旣靈矣﹐自然顯大作用﹐管攝五臟六腑一部神王﹐而爲之攢簇五行﹐會合萬象﹐如船中操楫者然﹐遇灣則隨灣而轉﹐遇岸則逐岸而移﹐永無觸礙棘手之處。人功夫做過一分﹐其神便將第二分工夫引你﹔做過二分﹐又將第三分工夫引你。隨時誘掖﹐多方啟沃﹐直至九分十分﹐工夫圓滿﹐皆其神一力爲之。子如今好將二字爲供養其神之具。如何是二字供養﹖曰靜﹐曰虛。

卷四

南極天宮﹐靑華上帝﹔塵劫護生之慈父﹐萬世文字之宗師﹔金聲玉振﹐開正學於東洲﹔獅座蓮臺﹐演教傳於西域﹔神化之妙﹐不可名言﹔變動之機﹐略無端倪﹔似狂而實聖﹐居時和淸任之間﹔𨿽暗而必章﹐在進退榮辱之外﹔大悲大願﹐至聖至仁﹔多方設法﹐度人無量天尊﹐無上道祖仙師賜籙。

問﹕身外有身之後﹐還做甚麼工夫﹖師曰﹕善哉問也。此其道有二。下土委身而去﹐其事速。上士渾身而去﹐其事遲。何以言之﹖陽神透頂之後﹐在太虛之中﹐逍遙自樂﹐頃刻之間﹐飛騰萬里﹐上之可以摩弄日月﹐高踏雲霞﹐下之可以遨遊島嶼﹐眺覽形勝﹐千變萬化﹐從心所欲﹐回視幻軀﹐如一塊糞土﹐不如棄之﹐是以蛻骨於荒巖﹐遺形而遠蹈﹐此委身而去者之所爲也。若有志之士﹐不求速效﹐自肯做遲鈍工夫﹐陽神可出而勿出﹐幻軀可棄而勿棄﹐一味保守元靈﹐千燒萬煉﹐忘其神如太虛﹐而以純火烹之﹐與之俱化﹐此渾身而去者之所爲也。並列於此﹐聽人自擇。有志者不當取法乎上哉﹖曰﹕此與煉虛一著﹐是同是異﹖師口﹕煉虛是補煉心未至之功﹐此一著是補煉气未完之事。若煉心旣煉到一無所有﹐脫胎之後﹐竟做此一著﹐何等簡捷﹗若先命後性者﹐恐到末路來﹐只好顧性﹐不復能顧命矣。具宿慧者渾而一之﹐亦妙。

修眞之土﹐抱道而處﹐神遊於太虛。太虛無所謂道﹐因人而名之。人亦無所謂道。道而不道﹐乃有所謂道也者﹐而實無所有焉。嗟乎﹐道之名何自而來哉﹖天地內外皆太虛也。有天地﹐而道之流行於太虛者﹐因天地而壅塞﹐是故天地毀而道全矣。吾與太虛﹐廓然同一虛也﹐以有形象﹐遂與虛隔。𨿽有九竅流通﹐而吾之太虛亦逼窄而不寧乎﹗惟其不寧﹐則蘊而爲有情﹐發而爲欲﹐時而喜怒﹐時而哀樂﹐千態萬狀﹐窮工極巧﹐以一點無礙靈光而沈淪於血肉之中﹐宜其困苦無聊而爲伎倆矣﹗沈淪旣久﹐漸忘其虛﹔旣死之後﹐猶復迷而不悟﹐墮入惡道﹐一生不已﹐轉死轉生﹐欲求解脫﹐不亦難乎﹖然則身之爲害如此﹐仙家何苦要白日飛升﹖曰﹕此化體﹐非凡體也。化體與太虛無異﹐眞火烹成﹐形質俱化﹐故聚則爲形﹐散則爲气﹐聚散之間﹐有莫知其然而然者。

眞修之士﹐在名山靈洞之中﹐與在街頭巷口﹑湫隘囂塵之所﹐俱可煉丹。體熱如火﹐心冷如冰﹐气行如泉﹐神靜如嶽﹐此之謂得道成仙。如此等人﹐吾久不得而見之矣。煉形之法﹐虛其身心﹐去其作用﹐而聽諸天道自然之運行﹐則久之而化﹐無質可尋。末學緇流﹐往往譏我道門爲拖尸帶骨﹐以管窺天﹐何足與語天體之大﹗豈知我道家精修妙煉到那形神俱化之時﹐寥寥太虛﹐但見紫光玄气充滿於天高地厚之間﹐明則爲日月﹐銳則爲雷電﹐鼓蕩則爲風﹐潤澤則爲雨﹐尋聲救苦﹐無感不通﹐握大造之樞機﹐爲眾生之父母﹐其所造﹐豈不光明俊偉哉﹖此固士君子之本分。大羅天上﹐原非人迹所到之處﹐顧所以自命者如何耳。

太上度人以道﹐不聞以丹。神仙度人以丹﹐未嘗離道。其他小小羽流﹐便誇祕傳。自古以來﹐未有以術度人而可以長生不死﹑解脫諸趣者。延年卻病﹐理或有之。古人著下丹經﹐惟《參同契》爲當﹐餘皆眞僞相參。然眞中涉僞﹐眞亦不眞。柰何修玄之士徒泥紙上之陳言﹐欲奪天上之造化﹔羣瞽營營﹐大道見而不知﹐丹經矯誣而反信﹔捨夜光之璧﹐而珍其所非珍。此楊子所以有歧路之悲也﹗嗟乎哉﹗古今茫茫﹐玄家無數旁門﹐盡屬捏空作餅﹐何救於饑﹖有志之士﹐宜修至道﹐以大賢大聖爲宗師﹐以明心見性爲準的﹔煩惱菩提﹐本非二境﹔天宮地窟﹐總在一心﹔用綿綿不絕之功﹐踏實實自修之地﹐則在世爲地行仙子﹐上升爲玉殿眞官﹐子子孫孫永處福地﹐豈不是大結束﹑大休歇也哉﹗

至若煉丹之法﹐靜則無丹而有丹﹐動則有丹而無丹。子試少靜片時﹐神謐如也﹐气淵如也﹐從此神气相依之後﹐再用眞心發眞意﹐搗成玄華至寶﹐藏之丹田。自此之後﹐時時內視﹐刻刻反觀﹐潑天鑪火﹐徧地黃金﹐斗罡從此而轉旋﹐陰陽因之而顚倒。功滿道成﹐純陽至剛之气﹐燻肌煉骨﹐法體溫和﹐四季皆春﹔太陽在頂上﹐有晝無夜﹔造化在身中﹐有生無殺﹔分一爲萬﹐合萬爲一。是謂眞人﹐神形俱妙﹐與道合眞也。

仙家作用﹐並非神奇﹐以平常之道﹐行平常之事﹐爲平常之人而已。孔子云「庸德之行﹐庸言之謹。」天上神仙﹐乃世間庸人也。吾向來教子﹐只是平常說話﹐無足以驚世駭俗者。子率是而行之﹐何怕仙路之難登﹐仙階之難躋﹐仙官之難做﹐仙祿之難賞﹖乘雲跨鶴﹐出有入無﹐此乃士君子必由之路。儒者家風﹐何足爲怪﹗子何疑乎﹖夫煉丹之說﹐太上原教人以養性爲至﹐而復命次之。眞常之體﹐曠劫常圓﹐使閻羅老子﹐無從下手處。彼𨿽能生人殺人﹐不能把無際無涯之道而生之殺之。至於煉命之學﹐火候到時﹐渾身飛去﹐翺遊太淸。然吾問子身內之物果是何物﹖先要淘洗得此物漧淨﹐超出生死﹐然後連那身兒也可以超生死。若是身內之物淘洗不淨﹐則死生根苗尙爾牢牢系定﹐譬如一間好屋﹐主人不肯安心靜坐﹐只管向外逐馳﹐花街柳巷﹐目蕩心怡﹐暫返欲出﹐一出忘返﹐屋無人住﹐必至傾圮。故煉性之學﹐先要畱住主人﹐無心向外。煉形之學﹐是主人修理房子。子細思之﹐孰輕孰重﹐孰先孰後﹐不待知者而自見矣。靜坐之時﹐此心懸之太虛﹐待气息調和﹐身心安穩﹐然後徐徐收攝上來﹐內照本體﹔果然空空﹐一無所有﹐乃於此時自證妙覺﹐十方世界盡入覺中而實無所覺﹐覺性不生﹐覺性不滅﹐乃爲眞覺。本來一點空靈﹐至圓至妙﹐小則毫毛﹐大則須彌﹐凡物之有形象者﹐從此得形象﹐無形象者﹐從此得無形象﹐天地日月﹐胎卵濕化﹐有則分爲萬﹐無則合爲一﹐果何所爲而不爲之哉﹗

夫物實則必壞﹐不壞則空。人之有身﹐由四大生我﹔及其死也﹐原歸四大。惟此空而靈者﹐得無所歸。若云歸空﹐本來是空﹐以此之空﹐歸彼之空﹐空無彼此﹐將何所歸﹖惟空無歸﹐故不死者﹐空也。就是煉丹亦是空。所謂陽神﹐並非四大假合之身也﹐何得謂之非空﹖若陽神者﹐正是空而靈的一件東西﹐此空而靈者﹐不可描畫﹐不可捏塑﹔雕風鏤月之手﹐不能於此著一鍼鋒。獨有這陽神﹐分明把空而靈的三字﹐造下一个影子。是則禪之與玄﹐相去直一間耳﹐不可謂之異﹐不可謂之同。同異之間﹐非上智不能造其極也。學道之士﹐以能忍爲本。喜怒哀懼﹐非吾心之所有﹐一切掃除﹐何等快樂﹗𨿽然﹐忍之一字﹐難言之矣﹐非大勇其孰能之﹖非浩然之气塞乎天地之間者﹐其孰能之﹖子旣有志斯道﹐當以大勇自期﹐浩然之气自負﹐姜桂爲心﹐冰鐵爲骨﹐眞金遇火﹐越見光華。至於禪宗了當﹐證明心地﹐旣悟之後﹐須以靜力待之。

在家之人與出家之人不同。何也﹖出家之人﹐所見者仙典﹐所居者山房﹐縱使日動﹐亦是日靜。在家之人﹐非勞苦以營生﹐卽奔波而應事﹐縱使日靜﹐亦是日動。若非忙裏偸閒﹐鬧中求空﹐則性不歸命﹐命不合性﹐𨿽曰任運騰騰﹐然欲求眞息之歸元﹐元神之露體﹐黃芽之徧地﹐白雪之漫空﹐蓋亦難矣。吾子旣已發願入我玄門﹐須做眞實工夫﹐從自己本原上勘驗﹐根塵淨盡還未淨盡﹖心體圓明還不圓明﹖方寸位中﹐七尺軀內﹐果能一無所有﹐如一座水晶塔子﹑琉璃寶瓶否乎﹖果能如是﹐再於靜中求靜﹐志上加志﹐硬著筋骨﹐挺著肚皮﹐臥繩牀﹐坐蒲席﹐有見若無見﹐有聞若無聞﹐去摸索身內玄關妙竅﹐位置金鼎玉鑪﹐采取元陽眞气﹐勿助勿忘﹐日增月長﹐將如水底之珠﹐石中之璞﹐精華自然蘊結﹐光耀自然發越﹐一年十个月內﹐嬰兒透出靈胎﹐仗此元陽一气﹐撞得天頂門開。此豪傑大丈夫之事也﹗

問﹕采取塡補抽添等法﹐俱要次第遵行否乎﹖師曰﹕此是聖賢救世苦心﹐不得已立下許多名色。果有上知之士﹐一朝悟入大乘﹐能於行住坐臥四威儀中﹐一空所有﹐時時反照﹐半年十月﹐火候到時﹐自然性月當空﹐元神出現。所以聖賢又教人竟修上關煉神還虛一著﹐此妙妙之論也。但人習靜旣久﹐周身之气不免循環升降﹐上應周天度數﹐如十五夜潮洶湧而來﹐穿筋滌髓﹐骨節粉碎。聖賢恐學人到此境界﹐驚恐發狂﹐以致敗事﹐是以發大慈心﹐立下采取塡補抽添諸種名色﹐要學人先見過來﹐庶幾臨事從容﹐當境不亂﹔任他風浪漫江﹐由我舟隨舵轉。我實實對子說﹐煉丹之要﹐決不在此﹐子知道麼﹖

人人說个煉丹煉鉛﹐豈知眞丹不是鉛作。尋著自己這件丹頭﹐方知丹經千錯萬錯。咦﹐就是吾說的﹐也都在千錯萬錯之中﹐須檢取無文字處。子心多懼﹐只緣求道不切﹐見性不眞﹐信我不篤。若立誓要求道﹐便認眞肯做見性工夫。師傳一句信一句﹐師傳半句信半句。旣遇眞師﹐旣受眞訣﹐何嫌何忌而不爲哉﹖子心惴惴然﹐惟恐求道無益有害﹐想到靜工﹐疑畏交生。具此膽識﹐做不得忠臣﹐做不得孝子﹐更做不上仙人。要知性是我自己的性﹐命是我自己的命﹐都自天賦的。天賦之而魔奪之﹐有是理乎﹖且學道之人﹐有無俱捨﹐看得此身尙是幻妄﹐憑他刀鋸鼎鑊﹐能害我身﹐不能壞我虛明之體。此體不壞﹐就是今生果爲魔殺﹐這一點虛明之物﹐金堅火烈﹐再托人身﹐自然要還我成仙得道之願。況一心不亂﹐萬魔不來﹐一心能敵萬魔﹐一眞能舒萬幻﹐吾亦何懼之有哉﹗且上界聖賢﹐於嗣法嗣道之弟子﹐愛之若珍珠寶玉﹐珍玉有價﹐如好弟子無價﹐當初起首時節立下念頭﹐便把姓名鄕貫列之天府﹐日日有聖賢降臨﹐察其功過。若果志眞念確﹐聖賢喜之不勝﹐虛空護持﹐不減慈母之於赤子也﹐豈肯置之度外﹐任這凶魔惡鬼去擾害他﹐侮弄他﹐戕賊他﹖斷無是理也。子旣已發心爲我道門弟子﹐須鼓大勇﹐立大誓願﹐要做頂天立地的丈夫﹐旋乾轉坤的豪傑﹐大振玄風﹐宏開法署。卽使身陷魔巢﹐命懸魔窟﹐猶可憑著自己性靈﹐放大光明﹐照耀幽隱﹐使羣魔遁迹﹐眾鬼潛蹤﹐況淸平景象﹐高仙爲友﹐而乃生畏弛之心﹐豈豪傑丈夫之所爲乎﹖

學道之士﹐閉口則息﹐開口則笑﹐和樂之極﹐動與天俱﹐日日在春風之中﹐時時在明月之下﹐故可以上合高眞﹐與仙爲侶。若此者﹐子所不能爲也。男子以天地爲廬﹐湖海爲襟﹐雲蹤縹渺﹐何所不之﹖奚必拘拘一處哉﹖子因兒女太多﹐所以不免牽系﹐然龐居士一門修道﹐張志和浮家泛宅。吾思古人﹐實獲我心﹐高風不遠﹐芳躅可追。得道之士﹐到處俱是亨衢﹐逢山便爲宅舍﹔老子駕靑牛而西去﹐達摩捨天竺而東來。放腳出門﹐自是大路﹐妻子何足爲累﹖隨身本事﹐便是行糧﹐何足以爲患哉﹖

吾見上古修道者﹐煉得心靈﹐一應妙理皆從自己心上悟出﹐做得來親切有味﹐更無魔障。後世之士﹐忘了這一著﹐件件俱從師家口裏討肯綮。又有一等瞎眼師家﹐便去裝模做樣﹐盟天立誓﹐受人禮拜﹐及至傳來﹐都是小家工訣﹐以言大道﹐彼尙未曾望見﹐以訛傳訛﹐以妄逐妄﹐羣瞽相隨﹐眾聾聚話﹐以求登眞入聖﹐不亦難哉﹗不亦悲哉﹗若眞仙教人﹐只傳得一个煉心口訣﹐使他一步進一步﹐一層進一層﹐盡從他心坎上細細流出。若得上根上器之人﹐豁然了悟﹐超入大乘﹐舉頭便是天宮﹐山河大地無非是黃金世界﹐仙朋道侶不時來往﹐直到那形神俱妙之時﹐連自己身心一槪俱用不著﹐何況師家傳授直如土塊﹐方知前工夫走遠道路﹐不得不然耳。吾言不肯誑天下人也﹐惟上根上器之人﹐方信得到。以子根器好﹐故書以示子。

學道之土﹐心有神目﹐天上地下﹐無所不見。故從上聖賢求道﹐都不向外馳求﹐靜而求之於一心﹐無不具足。太上老君九鼎神丹﹐原是一心相授﹐以心合心﹐並不從口中說出﹐書中寫出。若要從口中書中傳授大道﹐𨿽傳授來﹐亦不親切﹐做去決不如意。是故心也者﹐萬物之本﹐一元之會。捨心而別求﹐猶離根而求葉也。吾見世間修玄之輩﹐曉得一件兩件﹐便要做出師家模樣﹐要人禮拜﹐受人齋供。吾若見之﹐不免叫一聲罪過﹗夫千古宗師﹐度人無量﹐只是教人明心見性﹐磨洗玄珠﹐靈光透發﹐他自能生出妙悟﹐暗契眞機﹐與我心朗朗相印。他旣從心中悟出﹐必然覷得親切﹐做得如意﹐及其成功﹐萬法總歸空﹐一眞含萬法﹐得意忘言之妙﹐夫豈他人可以指點﹐別人可以領會﹐而乃聒聒焉求之於語言文字之間﹐不亦謬乎﹗嗚呼﹐天下無眞師久矣﹗而談玄之士﹐十室有九﹐人人自謂已得驪珠﹐厚自期許﹐裝模做樣﹐豈不可羞﹖吾見他﹐不免叫一聲罪過﹗學道之士﹐有不知其然而然者。何以言之﹖靈機到來﹐自己初不著想﹐忽然之間﹐悟入微妙法門。此何以故﹖由其夙具靈骨﹐夙有靈气﹐故能如此。吾子誠有仙品﹐而習气太甚﹐大足爲學道之累﹐宜時刻掃除之。古聖「懲忿窒欲」四字﹐決定離他不得。和以處眾﹐寬以樂羣﹐寡言以養德﹐常定以安心﹐一切惡習蕩滌殆盡﹐便是一位在世仙人。夫天上神仙原最喜交結朋友﹐同遊同宿﹐此倡彼和﹐杯酒往來﹐詩歌贈答﹐與人一般無二。只緣世上少个與他志同道合的﹐他只得兀兀地住在天上﹐或隱山林﹐不肯出來。你若是眞能做虛心實腹﹐與他志同道合﹐兩心相印﹐話必投機﹐他必然飛跑至你家裏﹐與你做个莫逆之友﹐非惟你不捨他﹐他亦不能捨你﹐保你丹成行滿﹐攜手同登﹐何樂如之﹗是故求仙不必外求﹐總在自己心上校勘。道不可以言求﹐亦不可以知取﹐須隨事證盟﹐隨事勘驗﹐積有功行﹐天神從之﹐非惟丹成﹐法亦靈矣﹗

故上士學道﹐體之於身。中士學道﹐索之於言。下士學道﹐求之於術。學者多而成者少﹐良由道在邇而求諸遠也。吾子絕意榮華﹐甘心窮餓﹐惟斯道之是求﹐可謂有志者矣﹐然未做切實工夫。何謂切實工夫﹖孔子云「攻其惡﹐無攻人之惡」﹐便是切實工夫也。惡之見於事者易見﹐惡之匿於心者難修。故好學之士﹐時時刻刻﹐只在自己心上勘合。何謂勘合﹖蓋勘我隱微之處有合於道否也。一念之動﹐或邪或正﹐吾自知之。如其邪念﹐登時銷殞﹐如鋤苗者去其艸﹐拔本絕源﹐不使有發。如其正念﹐擴之充之﹐日增月長。孟子曰「人皆有所不忍﹐達之於其所忍﹐仁也。人皆有所不爲﹐達之於其所爲﹐義也。」由是推之﹐而仁不可勝用矣﹐而義不可勝用矣。仁義充於心而暢於四肢﹐發於事業﹐被之於當今﹐傳之於後世。子看這等人﹐是什麼人﹖難道不叫他仙人﹐不稱他菩薩﹖這就是眞正仙人﹐活大菩薩也。我與子爲師弟以來﹐言丹言道﹐深切著明矣。試窺子心﹐尙以爲未盡於此者。夫大道平常﹐本無異於人處﹐人能行之﹐登峯造極﹐天人相應﹐眞在呼吸之間。金簡玉書﹐降自帝廷。金童玉女﹐常在侍從﹐可以執券而取﹐子何必捨切實工夫﹐而希心於玄渺之境﹖是自走岐路﹐𨿽曰求道﹐轉與道遠﹔𨿽曰求仙﹐轉與仙隔﹐豈吾來度子之初心乎﹖

修眞之士﹐越遇難處之境﹐越要降心抑气﹐怡然順之。山之阿﹐水之濱﹐茅龕容膝﹐一瓢一笠之外﹐更無他物。風雨蕭蕭﹐煙火不舉﹐萬壑松聲﹐洞門雪積﹐道人破衲不完﹐蒲團污敝﹐結跏瞑坐﹐屢空宴如﹐與凍鶴爲羣﹐寒猿作伴﹐此是何等境界﹗庸夫俗子﹐以爲淸苦難堪﹐吾以爲極樂國土﹐淸靜海中也﹗子有蔬食可以充腸﹐布衣足以蔽體﹐夜有藤牀絮被偃臥竟夕﹐無有俗情縈懷﹑世紛繁念﹐此小小地仙之福﹐子尙以爲未足乎﹖

至於煉命一著﹐𨿽授口訣﹐尙待仙緣﹐自有人來接引。天高聽卑﹐決不放子獨做一半也。吾言盡於此矣。子當書諸神。

請問陽神陰神之分。師曰﹕陰陽本無分也﹐陰未盡而出神太早﹐謂之陰神。其出之時﹐或眼中見白光如河﹐則神從眼出。或耳聞鐘磬笙管之音﹐則神從耳出。由其陽气未壯﹐不能撞破天關﹐旁趨別徑﹐從其便也。旣出之後﹐亦自逍遙快樂﹐穿街度巷﹐無所不之﹐臨水登山﹐何往不得﹖但能成形﹐不能分形﹔但能言語﹐不能飲食﹔但能遊走人間﹐不能飛騰變化﹔若盛夏太陽當空﹐則陰神畏而避之﹐是以𨿽帶仙風﹐未離鬼趣﹐豈能形神俱妙﹐與道合眞也哉﹖

問﹕陰神可以煉爲陽神否乎﹖師曰﹕可。譬如陶人冶人造下器來﹐有滲漏處﹐不妨將這原器來打得粉碎﹐傾入模中﹐再行鼓鑄。學仙之士﹐陰神旣出﹐不甘以小成自居﹐只得再行修煉﹐將那陰神原形粉碎﹐傾下金鼎玉鑪﹐重新起火﹐千燒萬煉﹐火候到時﹐自然陰盡陽復﹐眞人顯象。問﹕何能使陰神原形粉碎﹖師曰﹕忘其身﹐虛其心﹐空洞之中﹐一物不生﹐則可以換凡胎爲靈胎﹐變俗人爲眞人﹐而事畢矣。www。taoismcn。com

古人隨遇而安。𨿽遇毒蛇猛獸﹐與之同居﹐親若兄弟﹐況同類之人乎﹖子欲擇地﹐皆因自己學問淺薄﹐無大主張﹐無大包容﹐無大涵養﹔見俗子﹐聞俗語﹐气怦怦然輒爲之動﹐思得一淸靜之區﹐離羣索居﹐方愜所願。具此胸襟﹐將何適而可﹖吾子過矣。有度量人﹐有學問人﹐決不如此。彼以逆來﹐我以順受﹔彼以嗔至﹐吾以喜當。幽蘭生於蕭艾之中﹐未嘗自別於蕭艾﹐而芬芳自吐﹐行者顧而愛之。鶴立雞鶩之中﹐未嘗自標風韻﹐而儀度蹁躚﹐自有淩霄之志。古之得道者﹐往往有投入魔宮﹐爲魔眷屬﹐德性燻陶﹐魔王稽首﹐敬愛交至。凶魔尙可化誨﹐亦何患於人哉﹖

子欲修道全眞﹐發無上菩提之願﹐而乃與婦人女子爭一日之短長﹐不亦可醜之甚乎﹖至於壇之結與不結﹐此乃末務﹐不必拘拘。子方寸之內﹐自有靈壇。果能掃空宿垢﹐以先天之火焚起一鑪信香﹐吾將降於此中﹐與子密密相印﹑傳授祕法可也。外此﹐吾何求焉﹖

問﹕靜中如何有許多景象﹖師曰﹕凡物之生﹐爲我有身﹐以我有心。是故由動而生者謂之景﹐由靜而生者謂之象。何以謂之景﹖大約起於人之妄念攀緣不已﹐而海市蜃樓空中造出﹔一念覺照﹐亦卽時銷殞。何以謂之象﹖初學的人﹐日日在動中顚倒﹐才上蒲團﹐六根俱寂﹐識神閒而無用﹐彼不耐靜﹐自然作孽起來﹐神頭鬼面﹐種種現前﹔一心不慕﹐亦卽登時銷殞。此景與象之分也。然而景虛設而無形﹐象幻生而有物。此何以故﹖動爲陽﹐陽故無形﹔靜爲陰﹐陰故有物。要知靜中所見之物﹐卽動中所想之形。景象不分﹐俱是識神伎倆。學道之士誠能於日用動緣中﹐時時慧鏡高懸﹐刻刻智珠朗耀﹐隨起隨覺﹐隨覺隨滅﹔一滅永息﹐息不再生﹐則此識神已從動中滅盡﹐靜來更有何物到我面前白日鬼跳﹖一位眞人來顯化﹐十方世界永無魔﹐何便如之﹗何樂如之﹗今人但知靜中之象爲可驚可怖﹐而不知動中之景﹐尢爲可駭可愕也﹗無人無我﹐廓然大公﹐己所不欲﹐勿施於人﹐是之謂道。太上忘情﹐忘其所以爲情者也。

人以爾我之見﹐故情生焉﹐情生則境生﹐境生則妄生﹐妄生則幻出無數空中樓閣﹐而人於此生﹐亦於此死。生死之由﹐別無他道﹐只此一念爾我﹐而一點靈光在太虛之中﹐視人間愛樂淫欲﹐根苗不覺於此打動﹐譬如種子復發萌芽﹐而生死之念起矣。業緣旣結﹐無明之火按捺不住﹐倏忽之間﹐墮入腹中﹐陰陽爲主﹐六根藉以作用﹐昏然如醉漢之隨路而宿。是故修眞之士照破向來幻妄﹐從假處覓眞﹐情中見性﹐如大夢方酣﹐猛然驚覺﹐靈明湛然。當此之時﹐業緣斷而生死之路絕矣。然則此一驚覺﹐猶如海底翻身﹐於層波疊浪中透出頭來﹐凝神定慮﹐把眼一看﹐彼岸非遙﹐淸虛玄朗之鄕依然不改﹐如浪子還家﹐遊人反捨﹐不亦快乎﹗吾見天下之人迷眞逐妄﹐難得一二於做夢熱鬧時﹐將一碗涼水驀頭潑下﹐幻緣幻境登時消殞。𨿽或有之﹐又苦不遇明師﹐盲修瞎煉﹐到底無成。生死之困人如此﹐豪傑豈能不自主張﹐爲天地間一大自在人哉﹖讀書講道﹐揮麈而談﹐探賾索隱﹐焚香而坐﹐遊六合以外之名山﹐觀八方不及之風气﹐鼓瑟於琪林瑤圃﹐藝藥於瓊館芝田。至於天上高眞分司造化﹐佐天帝於眞空妙有之境﹐握樞機於太上無極之宮﹐如事其事而不勞﹐如行所行而不亂﹐天地之大﹐如指諸掌﹐近在目前﹐何樂如之耶﹗

修玄之輩有數千家﹐由術而進者十分而去其九﹔僅餘一分﹐三元五气﹐七轉九還﹐可謂正矣。然欲求明道通玄之士﹐萬人中難得一二。嗟乎﹐皆由長生之說誤之也﹗夫長生二字﹐從古以來﹐無人解得。未識長生之體﹐先窺長生之用。故坎離水火﹐采鉛煉汞之說﹐紛紛於世﹐眾生無知﹐遂以一點貪妄之心希圖成就﹐半途而廢者多﹔卽便成就﹐不過支持壽限幾百幾千﹐總是有盡的日子﹐乃傲然自托於大道﹐不亦可羞之甚哉﹗夫長生者﹐要知吾身眞元妙體是長生﹐四大五蘊皆有生死。惟此眞元妙體獨無生死﹐人而得此﹐便是無上靈丹﹐從此煉度﹐本末兼修﹐以五載十年之火候﹐養成至神至聖之仙胎﹐使宿生習气銷鎔殆盡﹐名爲煉丹﹐實爲養心。此太上教人煉丹之要旨也﹐從無有人點出﹐吾故一言道破﹐使世之學煉丹者睡覺﹐不亦可乎﹗

性命之學﹐是一非二。苟能見得眞眞性體﹐卽能立得眞眞命根。純至十月胎全﹐陽神透頂﹐𨿽云了命工夫﹐實是完全我性分內事﹐豈非性命原不可分﹗

修持之要﹐千聖萬眞﹐總歸寂滅。學道而不至於寂滅﹐未有能度劫者也。然而仙佛有分﹐於煉性煉炁之間耳。佛家重煉性﹐靈光獨耀﹐迥脫根塵﹐此謂性長生。仙家重煉炁﹐淘出純陽之體﹐金光法界﹐自我爲之﹐此謂炁長生。究竟到得無上之根源﹐就是炁也是性﹐長生也是寂滅。何也﹖此炁若是陰陽五行之气﹐是有形有質之物﹐以如是生﹐亦以如是死﹐以此爲人﹐亦以此爲鬼。至若仙家所煉之炁﹐蓋有超出於五行之外者。約而言之﹐總是元始以來一點靈光渾融周徧太和﹐至眞之物﹐而實無有物也。旣無有物﹐則更有何劫之可度﹖而世之學仙者﹐妄意推測﹐以爲仙人是享福受用一班快活的人。夫有福可享﹐則便有罪可遭﹔旣有快活﹐則便有愁苦。二者乘除之數﹐相對之理也。而世人愚癡﹐作此等見﹐是與貪嗔癡三種妄心一也。以此學道﹐去道遠矣。

卷五

南極天宮﹐靑華上帝﹔分木公之始气﹐爲金母之鄰家﹔遊戲瀚海之濱﹐安神昆侖之頂﹔救羣生於水火刀兵之劫﹐制眾魔於陽九百六之災﹔忽到人間﹐化就一方神聖﹔旋歸天上﹐融成萬里祥光﹔金鑪煉造物之丹﹐下藥醫形﹐上藥能醫神气﹔玉碣刊長生之句﹐靈方度世﹐妙方直度仙眞﹔蕩蕩無名﹐不可思議﹔巍巍至德﹐難以形容﹐大悲大願﹐至聖至仁﹐默回潛運﹐度人無量天尊﹐無上道祖仙師賜籙。

覺問﹕如何可以見心﹖師曰﹕子欲見心﹐當於靜定中討出。靜定時要把萬緣放下﹐如皎日當空﹐一無翳障。此時一知不起﹐一覺不生﹐從此有知﹐從此有覺﹐便是我眞元心體。若竟認無知無覺是我心體﹐是爲頑空﹔若竟認有知有覺爲我心體﹐是爲前塵妄想﹐均失之矣。於無知無覺時﹐尋有知有覺處﹐此所謂太極開基也。然則知覺未起時﹐此心何在﹖孟子曰「天下之言性也﹐則故而已矣。故者以利爲本。」子於知覺未起時﹐不知心之所在。子試靜坐到如如不動地位﹐忽有人呼子之名曰某﹐子必躍然應之曰在。這个應的是誰﹖子必曰﹕應的是口。把來答應的是誰﹖這便是子之眞元心體。由此推之﹐知覺不起時﹐心固自在也﹐不假思索﹐隨呼隨應﹐此卽孟子之所謂「故」也﹐「利」也。《易》曰「寂然不動﹐感而遂通天下之故。」卽此義也。

問﹕知覺紛起時﹐心之眞體何在﹖師曰﹕子前問知覺不起時心體何在﹐吾教子靜坐﹐一無知覺﹐忽有人呼子之名﹐子必躍然應之曰在﹐這便是眞元心體。吾今卽將此說﹐再指點知覺紛起時之心體與子看。子於靜坐時﹐物感心淆﹐種種雜塵混亂胸臆﹐亦有人忽呼子之名曰某﹐子必躍然應之曰在。這應聲的時節﹐把向來種種雜塵盡行丟去了﹐無限糾纏如葛藤蔓艸﹐慧劍剖不開﹐知力照不破﹐忽地一呼﹐躍然一應﹐情識俱斷﹐根蒂皆消﹐將吾本來靈明之體從此一應間憑空提出。由此觀之﹐知覺不起時﹐萬境皆滅﹐卽呼卽應﹐一眞自如﹐方知心不與境俱滅﹔知覺紛起時﹐萬境皆生﹐一呼一應﹐眞元剖露﹐方知此心不與境俱生﹐此之謂不生不滅。子能於此際豁然﹐便可以了當生死﹔就是父母未生前原是這里﹔父母旣生後﹐原在三千大千世界。言未旣﹐有撫掌而笑者曰﹕若說未生前原在這里﹐試於未生前呼子﹐子可應麼﹖曰﹕怎麼不應﹖吾尙無形﹐子將誰呼﹖子若呼空﹐應必責空。旣空無應﹐有應不空。是以不應名爲空應﹐誰謂吾不應耶﹖笑者曰﹕若說旣生後原在三千大千世界﹐則有人呼子﹐便三千大千世界俱在應聲﹐何爲應者獨子﹖曰﹕誰謂三千大千世界不俱作應聲﹖若執吾應﹐必吾外無復聲。要知吾之一應﹐卽是三千大千世界同時俱應也。子毋以形求之﹐以形求之則窒矣。譬如以木取火﹐子若執著此火是此木所發﹐則必此木有火﹐凡木盡非有火﹐卽便有火﹐則必一木有一種火﹐非木木之火﹐一火有一種性﹐非火火之性。須知一木之火﹐卽木木之火﹐一火之性﹐卽火火之性﹐漫天漫地﹐亙古亙今﹐同一火﹐同一性。故如來於一毫端﹐偏能受十方國土。云何云何﹐如是如是。

或有問者曰﹕心體本空﹐一物不有﹐則喜怒哀樂﹐果從何來﹖若是本無﹐則遇境不能相感﹔旣能相感﹐則喜怒哀樂決非外來。吾應之曰﹕喜怒哀樂﹐非境不生﹐乃知是遇境而動之心。若說心體本來有喜怒哀樂﹐則當不見喜而喜﹐不見怒而怒﹐不見哀而哀﹐不見樂而樂矣。有人焉﹐無故忽喜忽怒忽哀忽樂﹐人必笑他爲癡﹐指他爲魔。何也﹖人心本無喜怒哀樂也。由此推之﹐人必見可喜而後喜﹐見可怒而後怒﹐見可哀而後哀﹐見可樂而後樂﹐必有所見而後應之﹐豈不是遇境而動之心﹖或又曰﹕師旣說心體本無喜怒哀樂﹐何以《中庸》之說「發而皆中節謂之和」﹖吾應之曰﹕心﹐靈物也﹐遇境卽發﹐自然應得恰好﹐不假安排﹐故謂之和。《易》曰「寂然不動﹐感而遂通天下之故。」寂然不動﹐未發之中也﹔感而遂通﹐中節之和也。聖人作《易》﹐下一感字最妙﹐感而後發﹐乃知心體本無喜怒哀樂者矣。

或又曰﹕師言喜怒哀樂遇境卽發﹐乃知心所固有。師曰﹕心體本然無物﹐使心有物﹐則亦一物也﹐一物何以能應萬物﹖凡喜怒哀樂﹐皆外境入感於心﹐惟心體最靈﹐故感之卽通﹐一感之後﹐亦復無有。若謂心體本有喜怒哀樂之根﹐子試於此刻內觀己心﹐喜何在﹖怒何在﹖哀何在﹖樂何在﹖如果有根﹐則於無喜怒哀樂之時索之﹐而喜怒哀樂隨見。子於此刻勉彊要喜怒哀樂不得﹐乃知心體淸空﹐一物不有﹐以其虛而至靈﹐境來感之﹐心卽隨感而發。故孟子曰「乍見孺子將入於井﹐皆有怵惕惻隱之心。」此時一見﹐怵惕惻隱之心與見俱發。未見之時﹐此心空空如也。旣見之後﹐此心又便無了。惟乍見之時﹐此怵惕惻隱﹐不知從何處來﹐若決江河﹐沛然莫禦。若謂此怵惕惻隱預先安排下的﹐則未見之時﹐爲何空空如也﹖旣見之後﹐爲何便就無了﹖旣已無了﹐他日又見﹐這怵惕惻隱又隨見而發﹐發後又無﹐無後又發﹐試問此心有物乎﹖無他﹐虛之極﹐靈之至也。惟虛而靈﹐故能隨感而發﹐發過卽無。吾道家所謂玄關一竅﹐於此思過半矣。然乍見孺子入井﹐怵惕惻隱隨發﹐與夫見財忽起盜心﹐見色忽生淫念﹐此淫念盜心﹐亦與境俱發﹐何所分辧﹖不知凡念頭發得十分圓滿處﹐便是心之眞體﹔稍有未慊﹐卽爲妄心。乍見孺子入井﹐此怵惕惻隱﹐何等切實﹐淋漓痛快﹗烈烈轟轟﹐如夏日秋陽﹔淒淒切切﹐如悲風苦雨﹐與大菩薩慈悲救苦之心﹐他不多一些﹐我不少一些﹐豈不是心之眞體﹖若見財起盜﹐見色生淫﹐𨿽淫盜之心﹐或亦與境俱發﹐然畢竟道是自己不好心﹐不可與天知﹐不敢對人說﹐欲做不敢做﹐欲捨不卽捨﹐比那怵惕惻隱之心﹐不十分圓滿﹔及至自己悔悟﹐知這个淫心盜心﹐斷斷然成就不得的﹐登時雪消冰解﹐當此雪消冰解之時﹐這點眞心又十分圓滿﹐子卽可跨上蓮花寶座﹐爲大眾說法﹐一點靈光﹐閃閃爍爍﹐明明亮亮﹐可照見三千大千世界。故曰﹕凡念頭發得十分圓滿便是心之眞體﹐稍有未慊卽是妄念﹐此之謂也﹐此孟子所以言性善也。

或言曰﹕師云喜怒哀樂皆是外境入感於心﹐然乍見孺子入井﹐未嘗不是外境﹐而怵惕惻隱﹐孟子便謂仁之端也。由此觀之﹐仁義禮智﹐皆是遇境而動之心﹐本非心所固有﹐而孟子曰「仁義禮智根於心」﹐儒者輒言吾性中有仁義禮智﹐此何說也﹖吾應之曰﹕儒家言性﹐大約卽用以窮理而推其本﹐則曰根於心。若論心體﹐固是一物不有﹐寂然不動之際﹐與太虛無異﹐將謂太虛中有仁義禮智耶﹖或曰﹕天地生物之謂仁﹐四時代謝之謂義﹐往來有序之謂禮﹐分別萬物之謂智﹐惡得言太虛中無仁義禮智﹖吾應之曰﹕此气化之流行於太虛者也﹐气化流行於太虛之中﹐而不可謂气化之卽太虛也。或曰﹕太虛中旣有气化﹐則人心中自有仁義禮智﹐气化流行於太虛之中﹐則仁義禮智運用於人心之內﹐原是相同。吾應之曰﹕此亦是後段說話。當夫气化未有之先﹐難道就不成一个太虛﹖一點眞元﹐虛空寂滅﹐固自若也。或曰﹕然則根心之說非乎﹖吾應之曰﹕不非。自太極以來﹐大化日趨於生﹐生也者仁也﹐旣有仁﹐必有義與禮與智﹐而人生於仁﹐故心象之﹐有感卽發。以此推之﹐遂有根心之論。若直窮到百尺竿頭以上﹐則心字尙說不得﹐而況仁義禮智耶﹖故儒家談心性﹐只說得後半段﹔道家談心性﹐又從前半段說起。若喜怒哀樂﹐發皆中節﹐卽是仁義禮智﹐但有毫釐之差﹐便是人欲﹐故不可謂之根心。

太極以來﹐一靜之後﹐大化日趨於動矣﹐動者根乎靜者也。儒家於動靜交接之際﹐渾渾言之﹐故有仁義禮智根於心之論。道家原始要終﹐原始則必窮其靜極而動之先﹐要終則必窮其動極而靜之後。此儒與道立說之異也。若伏羲神農黃帝堯舜禹文周孔諸聖人﹐則又未嘗不言也﹐言之而人不察也。

道家謂之虛﹐佛家謂之空。空能無所不見﹐無所不聞。假如發个念頭﹐兩人相對﹐此不知彼﹐彼不知此﹐以有形骸之隔也。空無所隔﹐空本無量無邊﹐故人發一念﹐同室之人不知﹐而無量無邊之空知之。《書》曰「天視自我民視﹐天聽自我民聽。」民視民聽﹐天何由知﹖天空故也。儒家之愼獨﹐畏空故也。小人閒居爲不善﹐君子如見其肺肝﹐君子之心空故也。空之爲用大矣哉﹗或者曰﹕吾心之空﹐與太虛之空﹐有大小之不同﹐何以能無所不見﹐無所不聞﹖吾應之曰﹕凡物有二﹐惟空無二。若是吾心之空與太虛之空不同﹐則甕中之空與空中之空不同﹐室中之空與庭中之空不同﹐庭中之空與屋上之空不同﹐而世界內外﹐竟有百千萬億之空﹐不得比類而一視之矣﹗子試思空有形乎﹖有象乎﹖若空有形象﹐則此空之形不能當彼空之形﹐彼空之象不能當此空之象﹐直謂之空有不同可也。空者無有邊岸﹐無有窮際。凡物有斷處﹐惟空無斷處﹔凡物有異處﹐惟空無異處﹔凡物有隔處﹐惟空無隔處﹔凡物有分處﹐惟空無分處。浩浩蕩蕩﹐團團欒欒﹐一个太空中﹐有靈光聯絡貫注。毫毛之細﹐空能見之﹔蠅蚋之聲﹐空能聞之﹐猶如人之一身﹐血脈流通﹐精神融洽﹐虱嘬蚊鉆﹐無有不覺。空之爲空﹐何以異是﹗子能遣有還無﹐一空性海﹐則吾心之空與太虛之空﹐野火照家燈﹐是一非二。若說有二空﹐定是非空。若是眞空﹐斷然無二。子試空之﹐以驗我言。

道者一也﹐不變而至常之謂也。太極旣判之後﹐起初是此時﹐到底是此時﹐起初是此物﹐到底是此物﹐自一世界以至於十萬世界﹐皆是此時﹐皆是此物﹐未嘗有少變而失其常也﹐此道之所以爲道也。人之心體﹐原是不變而有常的﹐其所以變而不常者﹐是妄想雜塵也﹐非心也。使心有離合﹐有久暫﹐則天之道亦當如是觀乎﹖知天之道﹐則知人之心矣。然則人生於世﹐始終爲妄想雜塵所迷﹐何嘗能自有一刻之心﹖能見一刻之心是我眞心﹐則終身終世﹑一劫萬劫﹐皆是此心﹐無以異也。然則人之生也﹐妄想雜塵生之﹐心無有生也﹔人之死也﹐妄想雜塵死之﹐心無有死也﹔人之歷一劫以至萬劫﹐妄想雜塵﹐展轉歷劫﹐心未嘗有劫也。是故人苟能見一刻之心﹐則此一刻之心已與生生世世﹑一劫萬劫﹐登時斬斷﹐再不復生﹐再不復死﹐再不落劫﹐超出三界﹐永免輪回﹐皆在此一刻上邊。所苦轉昏轉迷﹐自死至生﹐自生至死﹐自一劫以至萬劫﹐妄想雜塵無一刻之斷﹐如瓜之牽蔓﹐葛之引藤﹐枝上抽枝﹐節上生節﹐無窮無盡﹐不斷不聯﹗嗟哉﹐萬劫茫茫﹐可謂遠矣﹗而妄想雜塵無一刻之斷﹐是以三塗八難去而重來﹐回而又往﹐竟作熟遊之地。興言及此﹐可以爲之痛哭者矣﹗吾子好道﹐當培養靈根﹐宏修德行﹐自去認眞﹐要見那一刻之心。有此一刻之心﹐則已與生死路絕。自一日至終身﹐自一刻以至萬劫﹐皆是此一刻之心做主。引而伸之﹐觸類而長之﹐飛升高朗時﹐事之易易耳。道生天生地生人生物﹐而人爲最靈﹐成仙入聖﹐惟人是賴﹐參天贊地﹐惟人是爲﹐是故人也者﹐天地之所不得而並者也。然則修玄之土﹐聽諸天乎﹖操諸己乎﹖人聽諸天﹐天亦聽之於人﹐天人交相讓﹐而茫茫宇宙﹐曾無一兩个撐天撐地之人﹐嗟乎﹐何人之眾﹐而成其爲人者之少也﹗是以有志之士﹐當於自己方寸位中﹐做出曠古以來有一無二的事業﹐天賴以淸﹐地賴以寧﹐人物賴以生成。此人耶仙耶聖耶﹖凡夫也﹐仙也﹐聖也。天下事皆是凡夫做得﹐人惟不肯做凡夫﹐吟詩作賦﹐自謂多才﹐不知天地間哪少你這幾句文字﹗描山畫水﹐自號專家﹐不知天地間哪少你這幾筆墨水﹗枉將有限之光陰﹐徒爲無益之閒戲。傷也乎哉﹗吾如今勸眾人﹕人生於世﹐不可多得﹐一轉眼間﹐死期卽至﹐要做事﹐須做天地間少不得的事﹐凡無之不爲輕﹑有之不足重者﹐讓那一班閒漢做去﹐抵不得生死﹐當不得出頭。本領前程﹐牢牢系念﹐如寒之思衣﹐渴之思漿﹐睡裏夢裏﹐不肯放過。法身見在﹐法界非遙。一呼一吸﹐通乎气機。一動一靜﹐同乎造化。回陰陽於一壺之內﹐羅日月於半黍之中。大道冥冥﹐太極流精。心包元化﹐气運洪鈞﹐上朝蒼昊﹐下掃幽陰。回風混合﹐百日功靈﹐天仙地仙﹐水王山君﹐同登大願﹐廣度眾生。風雲龍虎﹐叭喳鵬麟。常侍左右﹐助轉法輪。《易》曰「夫大人者﹐與天地合其德﹐與日月合其明﹐與四時合其序﹐與鬼神合其吉凶。先天而天弗違﹐後天而奉天時。天且弗違﹐而況於人乎﹖況於鬼神乎﹖」

太上教人修道﹐只是修身﹐身外無道。孝弟忠信﹐便是道也。玄門更無別﹐卽此爲是。登仙證果﹐率由乎此。人能盡得子臣弟友之道﹐天宮虛位以待﹐子其勉彊而行之。夫煉丹之要﹐明心第一。天上無數高眞﹐盡是心源湛澈﹐不然奮上去﹐原要落下來。太上老君度人十萬八千﹐無非心心相印﹐無異無同﹐稍有異同﹐不成正果。是故煉心二字﹐爲淸淨法門﹐萬眞總路﹐子不可以其易而忽之也。子心地比前較爲淸澈﹐然無之又無﹐玄之又玄﹐竿頭再進﹐直到大休大歇﹐始能拔出生死之根。大丈夫勇往直前﹐立志旣眞﹐天魔辟易。孔子曰「當仁不讓於師。」吾爲子師﹐道無別道﹐法無別法﹔吾之所知﹐子能知之﹔吾之所行﹐子能行之。「舜何人也﹐予何人也﹖」聖賢所言﹐誠千古之龜鑑耳。

夫大道如布帛菽粟﹐一日不得﹐則饑寒切身﹐一日不由道﹐則墮入禽獸﹐但見披毛戴角﹐與吾分形異體﹐揆之方寸之間﹐異耶同耶﹖將無同矣。嗚呼﹐彼之見前﹐吾之將來也。《大洞經》文﹐古奧莫測﹐行持圓滿﹐心地靈通﹐登時解悟﹐但知之非難﹐行之非易。

子欲酬願﹐當徹始徹終﹐數年如一日﹐何難直證眞宗﹐修無上道哉﹖是故至誠之道﹐可以前知。誦經入貫﹐誠字先之。反身而誠﹐樂莫大焉。則萬物皆備於我矣。夫人身有萬物﹐不誠則妄﹐妄則幻出妄緣。三尸六賊﹐隨人意見所著﹐造出海市蜃樓﹐做出千態萬狀。心如工伎兒﹐尸賊爲之害也。誠則實﹐實則眞﹐眞則眞神發見﹐敬心所結﹐端拱無爲﹐玉容金質﹐星羅棋布﹐心空如鏡﹐一塵不染﹐爲淸淨法身。旣有法身﹐必登法界。是故意誠心正之學﹐爲今人之所厭聞﹐將謂黃老之學不由名教﹐崇尙簡略﹐不知正心誠意﹐方是修眞切實工夫。謁天君﹐蹈仙境﹐總不脫誠正二字。驕气惰容﹐害道之賊﹐學者遠之如仇﹐克之如鬼﹐方許進學堂﹐爲我玄門弟子。不然﹐亦安用之矣﹖夫升仙之子﹐始而從事於性心﹐繼而從事於鼎鑪。事有始末﹐不容倒置﹔理有輕重﹐毋可混矣。子能做得聖賢﹐何患不爲仙佛﹖元始天王﹐亦是人做。孟子曰「人皆可以爲堯舜。」信然也。人率謂元始天王是先天至尊﹐吾試問他﹕天下何人是後天來的﹖淸虛玄朗﹐便是先天。昏愚鄙濁﹐便是後天。人有先後天之分﹐心無先後天之分。隨人做去﹐上天不限人以資格。爲聖爲凡﹐好去自行卜度﹐毋得自貳其心。古往今來﹐只得兩條大路。爲聖則仙﹐仙則處天宮﹐與元始天王從容談論。爲凡則鬼﹐鬼則居地獄﹐與閻羅老子時刻追隨。而天堂地獄之判﹐只在一心。上天也有路﹐直達宸居。入地也有路﹐直通鬼窟。孔子云「君子上達﹐小人下達。上下之間﹐辧在幾微。」《書》曰「人心惟危﹐道心惟微。危微之際﹐間不容髮。」思及於此﹐能不悚然﹖

《中庸》曰「喜怒哀樂之未發謂之中。」太極渾涵萬象﹐從至中之處﹐一點靈機生天生地﹐包絡二儀﹐而萬物各得其中。由此推之﹐人心之中可悟矣。人心虛而最靈﹐不偏不倚﹐靜而求其至中之體﹐固自在也﹐動而求其至中之用﹐固自在也。天無爲而神行其間﹐人無爲而神守其捨﹐蕩蕩乎﹐浩浩乎﹐與太虛同虛﹐非造物者之可以驅而役之也。天地間有陰陽五行﹐結而爲物﹐是爲鬼神。人一念初動﹐便落陰界﹐鬼神知之。當此之時﹐機關一轉﹐鬼神便乘此機關﹐驅入血海之中。故人自旣生以來﹐情見日生﹐機巧益熟﹐皆此一念爲之也。學道之士﹐拔出生死之根﹐不過拔出此一念耳。若此一念不動﹐鬼神孰從而驅之﹖古佛如來﹐經幾千萬劫﹐天魔外道從之如雲﹐伺其念頭動處﹐了不可得﹐故能長保法身﹐永處法界。今人於一飯之頃﹐日不移晷﹐而情見意識無數紛來﹐猥云學道﹐吾未之聞也。古佛如來﹐與人一般著衣喫飯﹐飲食起居﹐無念不動﹐實無一念可動﹔無一時不動念﹐實無一時動念。孔子曰「七十而從心所欲﹐不逾矩。」妙哉言乎﹐至哉言乎﹗是故學道莫先煉心﹐使心體虛圓如一粒黍珠﹐這便是極妙神丹﹐不生不死﹐永遠逍遙自在。爲仙爲佛﹐不過如是﹐而又何他求哉﹖今人不求道而求丹﹐不言心性而言水火﹐無乃捨其本而末是圖乎﹖上古聖人著書立說﹐未嘗著一丹字。丹之說﹐起於漢代。蓋上界高眞憫眾生之陷溺﹐故以煉丹之說﹐引而掖之於道。後世之人﹐遂分爲性命兩宗。其實不能煉心﹐徒從事於陰陽離坎之術﹐𨿽至彌勒下生﹐究難成就。夫大丹無形無聲﹐至靈至妙﹐而欲以穢惡之心﹐爲貯丹之器﹐有是理乎﹖淫心才舉﹐眞气分崩﹐而欲以七情六欲之身﹐爲大丹之鼎鑪﹐有是理乎﹖是故煉丹之要﹐煉心二字盡之。

大道之要﹐盡於一虛。虛之一字﹐萬法該焉。從虛而有﹐斯爲眞有﹐從虛而實﹐斯爲眞實。元始天王之寶號﹐曰虛無自然。𨿽萬聖萬眞﹐不能出此四字。物之所以有生死者﹐以其未能虛無也。天有陰陽五行﹐則天不虛矣。地有剛柔燥濕﹐則地不虛矣。故天地不能逃生死﹐而況於人哉﹗試以鬼神言之﹐似乎虛矣﹐然生前不能修道﹐𨿽形骸脫去﹐究之七情六欲與一靈原相牽染﹐故流落幽冥﹐淪於鬼趣﹐𨿽具聰明正直之德﹐亦難幾於渾化﹐爲靈爲爽﹐總是孽因。惟得道之土﹐念念合虛﹐心心無著﹐培養靈元﹐如龍抱珠﹐眞光透發﹐與天眞法界合而成章﹐如是而不飛升碧落﹐有是理乎﹖嗟乎﹐吾見世之修道者多矣﹐而能得其要者蓋亦少矣。何也﹖以其立志決要務成仙﹐本來一副肚腸﹐造下多少妄念﹐以爲仙家變幻不測﹐受用不盡﹐而自己一件大事﹐反置之不問。如此學去﹐𨿽累千萬年﹐終無个休歇日子﹐豈不可惜﹖太上之爲太上﹐萬劫一心﹐心心不亂﹐𨿽司造化﹐道妙自然﹐眞境逍遙﹐永無貪著﹐不言而化﹐不怒而威﹐何嘗憑空造出事來﹖以虛應虛﹐而化理章章﹐自有世界以至於今﹐如一日也。

天有高下﹐仙有聖凡﹐等第不同﹐看人之道德何如也。無有道德不修而指望可以成仙者﹐有志之士﹐其可自忽乎哉﹖

丹之一字﹐其理甚微﹐須得眞師眞訣。旣遇眞師﹐又授眞訣﹐亦須自己死心蹋地﹐杜絕塵緣﹐以明心見性爲第一乘工夫﹐以坎離水火爲第二乘事業﹐以分身煉形爲第三乘究竟﹐至其飛升﹐必得三千功八百行圓滿之後﹐方有指望﹐非淺躁之輩所能僥幸於萬一也。是故修眞之士預當培養靈元﹐扶植善本﹐言不輕發﹐目不邪視﹐耳不亂聽﹐事不妄爲﹐凝道於身﹐自問可以對眞而無愧﹐然後安鑪置鼎﹐引鉛煉汞﹐則天神相之﹐魔不敢侵﹐九代祖翁﹐咸超仙界。今人往往以粗鄙陋劣之軀﹐希圖登仙入聖之事﹐試問玉殿眞官﹐豈同人間富貴﹐可以智取而力求者﹖是故人患不能修道﹐何患不能成仙﹖孔子曰「道不遠人。」子臣弟友﹐是神仙最上法門。無數高眞﹐俱從此入﹐斷無泛求。爲聖爲賢﹐自然天宮享福﹔爲獸爲禽﹐自然地獄當災。碧桃花下﹐吹笙鼓瑟﹐與仙侶傳觴﹔黑山窟中﹐吞鐵飲鋼﹐與修羅作伴。孰憂孰樂﹖何去何從﹖究其所以然之故﹐只在一心上別卻路頭。嗟乎危哉﹐此誰爲爲之耶﹖夫人發一善念﹐如一縷微煙﹔發一惡念﹐如萬重山嶺﹐然則善之成也﹐何其難﹗惡之積也﹐何其易﹗是以明道之士﹐務使善端充長﹐以至有善而無惡﹐又何仙之不可成哉﹗

夫煉丹無別法﹐安其心﹐和其神﹐怡其气﹐足其精。陰邪爲丹之蝥賊﹐機巧爲丹之仇人﹐苟能念念在善﹐節節在善﹐則陰邪自消﹐機巧自滅。心無不安﹐神無不和﹐气無不怡﹐精無不足﹐而事事物物﹐皆先天爲之作用。否則﹐以穢濁之心﹐攀緣之神﹐浮露之气﹐淫佚之精﹐而曰我已煉丹也﹐成乎不成乎﹖

學道之土﹐有初心﹐有中心﹐有末後之心。何謂初心﹖發願是也。何謂中心﹖不肯半途而廢是也。何謂末後之心﹖成功是也。此三種心﹐卽是三種孽。發願發了癡願﹐一團妄想﹐指望成仙﹐享天宮富貴﹔𨿽不肯半途而廢﹐而修持之際﹐就中有數層轉變﹐自己撰出﹐不能從一條大路上走出到底﹐行一法﹐未幾又變一法﹐棄故易新﹐以求速效。至於末後一著﹐尢爲緊要工夫﹐做到九分九釐﹐如未曾做的一般﹐雲生足下﹐頂有圓光﹐視爲極平常事﹐方是有大器量人﹔一生歡喜之心﹐未免徑入魔道﹐數年辛苦﹐一朝而棄之﹐豈不大可惜哉﹖此三種孽﹐學者所宜戒。

學道之士﹐當修大定。所謂大定者﹐定時固定﹐不定時亦定﹐浮雲出岫﹐本來無意﹐流水辭源﹐豈是有心﹖道家行住坐臥﹐如一羽空中﹐隨機逐緣﹐用不著一毫芥蒂。受人禮拜﹐不以爲榮﹔受人罵毆﹐不以爲辱﹔膏粱在前﹐無貪得之念﹔糟糠在禦﹐無厭苦之心。逢著軒冕﹐只是平常禮數﹔看那乞丐﹐猶如自己六親﹐方是有道德的大人﹐上帝聞之而嘆賞﹐諸聖聞之以爲不可及者也。人修行到此﹐而不得飛升雲路﹐上朝玉京﹐吾未之見也﹗

學人立志﹐貴乎眞﹐其持己也﹐貴乎雅飭﹐而與人交﹐又貴乎春風和气﹐兼是三者﹐方可謂有道之士﹐出世入世﹐無往不宜。天上眞仙聞其風者﹐必且愛之慕之﹐仰其爲人﹐而況於下焉者乎﹖子年逾四旬﹐正當君子行成名立之候﹐德宜進﹐登時就進﹐惡宜懲﹐立地便懲﹔若以如此之年﹐而遷善改過尙在逡巡怠忽之間﹐恐必有所不及遷﹑不及改者矣﹐吾子勉之﹗聖賢非他人之任﹐豪傑以精勇爲期﹔黃鶴非難致之禽﹐呼之卽至﹔白雲豈無情之物﹐召之必來。須要問自己是天上人物﹐還是地下人物﹖在金闕瑤階諸大仙眞鶴班鷺序之中﹐可以容我站得定腳跟否﹖問之又問﹐思之又思。此時可以自信﹐可以無愧﹐則斷然便是一位神仙也﹗是神仙不是神仙﹐再不消去問別人﹐亦不消尋个活仙人來問他﹐只是自己較量﹐自己品度﹐信得過十分﹐無一毫欠缺﹐則金闕瑤階自然有你个站立所在﹐大羅天宮自然與你一所住居宅子﹐雲路迢迢﹐自然有个活仙人來接引﹐與你同上天去。《中庸》曰「如惡惡臭﹐如好好色」﹐此之謂自慊。孟子曰「行有不慊於心﹐則餒矣。」子能自慊﹐吾將與子爲寥廓之遊﹐萬朵祥雲﹐一天笙鶴﹐何其樂也﹗

學道之士﹐何所爲而爲之﹖爲長生不死乎﹖爲文章事業乎﹖一無所爲也。惟一無所爲﹐而後可以謂之學道之士。然則學道爲無用者耶﹖老子曰「無用者用之本﹐無爲者爲之基。」明乎此而可與言道矣。我見天下之人﹐往往以一派妄心﹐希圖登仙入聖﹐離卻五濁惡世﹐不知天上神仙日日在塵勞中來來去去﹐慈悲救苦﹐比之世間喫閒飯﹑幹閒事﹑說閒話﹑作閒戲者﹐十分勞碌﹐十倍憂勤。千辛萬苦度得一人兩人﹐無裨於世道。此一兩人超脫而去﹐而大地眾生受苦自若﹐昏迷不悟自若。於戲﹐聖賢之心有盡者耶﹖無盡者耶﹖世界有盡﹐而聖賢之心無盡﹐日月有窮﹐而聖賢之心無窮。故人當登仙入聖之候﹐便把乾坤大大一个擔子挑上肩頭﹐直至大地眾生各得解脫﹐然後那个擔子可以安放得下。《書》曰「一夫不獲﹐是予之辜。」聖賢之心﹐曠劫如一日也。是以眞心學道之士﹐以濟世度人爲本分內事﹐不爲自己一个長生不死﹐不爲自己一个文章事業﹐分明要做三途八難六道四生無數含靈一大父母﹐見他受苦﹐如己親嘗﹐見他癡迷﹐如己陷溺﹐千方百計要他聽我化誨﹐與我同到淸淨無爲大羅仙境﹐方完我向來發下大願。是故學道之士﹐必得有如此念頭﹐如此根本﹐與天覆地載﹑日光月明﹐同體合德﹐則修持之際﹐自然眾聖來現﹐諸神拱侍﹐願其道成﹐願其修到。何也﹖志同願同而道同﹐千人萬人惟一人也。鶴臞子勉之﹐吾以此望汝。

修眞之士﹐有所從來。或從天來﹐或從蓬萊三島名山勝境中來﹐或從人間智慧福德中來。三者𨿽有不同﹐均可成仙。上二種﹐俱系大根大器﹐道念一發﹐天神隨卽照顧。何也﹖譬如有人曾做過朝官﹐或暫居林下﹐其僚友顯貴者多﹐一旦薦舉還朝﹐何難之事﹖若從智慧福德中來﹐欲要求道﹐須得勉勵淸修﹐十年五年﹐方能感格天心﹐乃有仙眞降鑑﹐譬如單寒之士﹐非力自振拔﹐無人汲引﹐故比上種較難﹐至其成功則一也。不得一以涼德薄才希圖大道﹐猶如井底之蛙仰盼雲霄﹐終難自致﹔卽果得眞傳﹐不思積功累行﹐硬自操持﹐眞仙不到﹐凶魔必來﹐徒害自身﹐豈不深可惜乎﹖

初學之士﹐定力尙淺﹐要識我所從來。如何可以識得﹖當修持之際﹐心地靈通﹐猶如宿解紛紛﹐妙悟不一而足﹐便是有聖賢在空中指點﹐暗裏護持﹐爲上等根器之人。若自用苦功﹐多歷歲月﹐做得一分方有一分﹐做得二分方有二分﹐《中庸》曰「人一能之﹐己百之﹐人十能之﹐己千之。」如此苦心﹐難道仙眞不發慈悲去救他﹖少不得有个日子。此爲中等根器之人。若心𨿽慕道﹐作輟靡恆﹐或在家戀妻子之樂﹐或在外溺交遊之歡﹐性不耐靜﹐念與道違﹐此爲最下等無根器之人﹐𨿽聖賢與居﹐亦無可柰何得他。今生如是﹐來生可知﹐一失人身﹐難乎難矣﹗修眞之士﹐處於暗室屋漏之中﹐如在光天化日之下。有此眞品﹐便是眞仙﹐蹈虛無而登寥廓﹐乃其本分內事。

人能以豪傑之才爲聖賢之學﹐以愼獨之功養浩然之气﹐則日後升天﹐定居高位﹐超拔幽冥﹐福蔭子孫﹐功名事業﹐顧不偉哉﹗吾今見流俗之士﹐未有寸善寸長可以度越流眾﹐而妄自希於坎離水火之術﹐俗情未除﹐而胎仙豈結﹖志在溫飽而夢想淸虛﹐不幾令大羅天上無數高眞聞言盡爲絕倒哉﹖吾今明明爲眾人說破﹐不是聖賢豪傑﹐切勿指望成仙﹔不是一代儒宗﹐莫作玄門弟子。天律最嚴﹐天聽至卑。妄念一生﹐殃及七祖。

是經所在﹐有祥光紫气上衝雲霄﹐諸天生喜﹐眾聖來觀﹐功德無邊﹐不可思議。倘有不肖之徒﹐本昧玄修﹐妄加詆毀﹐當有飛天神王擊其本身﹐旁及眷屬﹐生罹奇疾﹐死墮酆都﹐萬劫茫茫﹐𨿽悔何及﹐可不愼諸﹗

後序

覺行年三十有九﹐不知修眞爲何事也。直至己酉之歲﹐行年四十﹐受煉元皇筆錄大法﹐承靑華道父祖師降壇﹐誨詮諄諄﹐始知天地間有長生不死之道﹐人人可爲﹐不擇聖凡﹐求之卽得。

自此以後﹐每日窮究丹經﹐探索義理﹐見其假名立象﹐厚自祕匿﹐喟然嘆曰﹕丹經之作﹐本以度人而覺世也﹐如此深藏不露﹐殆非所以度人而適以迷人也﹐非覺世而適以惑世﹐𨿽顏﹑閔復生﹐亦何能窺其萬一哉﹖

如我靑華道父﹐直指眞詮﹐爲萬世含靈廓開蕩蕩平平一條大路﹐坦然行之﹐可以直達三淸﹐與元始天王心心相印者乎﹖

夫丹經之所以厚自祕匿者﹐誠恐誤傳匪人﹐違太上之科禁也。我道父旣以煉心兩字爲廣大法門﹐則傳受自然得體﹐匪人自不能參。夫天下安有匪人而肯煉心﹐與煉心而爲匪人﹖授受之際﹐又何疑乎﹖至於采取火候﹐蓋微言之。卽此微言之中﹐至理已備。人果煉心得靈﹐則此理自然悟出。於戲﹐我道父之立法﹐可謂簡而嚴﹐直而巧﹐寬而不濫﹐大而能精﹐從古以來﹐未之有也﹗

覺奉侍道父三載﹐屢度奇厄﹐危墻兩次崩摧﹐父子不致殞命﹐以致盜賊過門而不入﹐鄰患瘟疫而不侵﹐惡瘡毒瘧宿疾盡蠲﹔蔬食布衣﹐不求而足。小子覺以流俗下尸﹐荷元皇道父天光主照﹐向上有階﹐備父母師保之恩﹐沾覆載生成之德。蓋以傳經敷教﹐千載難逢﹐旣值其時﹐不可虛度。道父所以護持小子﹐實欲小子護持此經﹐傳之後世﹐以至一劫萬劫無窮劫也。覺不自勉﹐以答道父意乎﹖

法嗣洞陽鶴臞子謹序

跋

孔子曰「道二﹐仁與不仁而已矣﹗」吾玄門之道亦有二﹐何也﹖正法與邪見而已矣﹗固於正者﹐難惑於邪﹐亦猶之膠於邪者﹐難挽以正一也。獨是將溺而未淪於深﹐與夫思入正則未能固執﹐尙介於可成可敗之間者﹐則余猶有說焉。夫大道之要﹐原自虛無而生有﹐其儒者之所謂﹕「始言一理中﹐散爲萬事」者乎﹖旣則自有而歸無﹐以還我太虛一體之本初﹐卽釋氏所謂「萬法歸一﹐一歸於無」之說也。類而推之﹐艸木之花實﹐歲時之春秋﹐人事之榮枯﹐貞元之通復﹐皆不過此原始要終﹑屈伸往來之定理耳﹐又何疑焉﹖所可怪者﹐儒者《中庸》之道﹐若靑天白日之長耀於古今﹔釋氏正覺之宗﹐如洪橋巨筏之四布於宇內﹐獨吾道教淸淨正理﹑性命眞詮﹐幾如敝屣之見棄於談玄者流﹐此何以故﹖良由邪說旁門滋蔓肆毒之深也。苦哉余也﹗其亦受病之酷而中毒之慘者矣﹗顚倒十數年來﹐馳驅幾徧海內﹐乃一旦翻然悔悟﹐今復得反自然矣﹗吾安能以吾當年困心衡慮之行﹐發而爲感慨悲歌之苦﹗今復得反自然之樂﹐大白於天下﹐拯玄門之淪溺者﹐盡超登道岸乎﹖

歲庚子﹐流寓楚南攸邑﹐偶觀鶴臞子筆錄靑華上帝《唱道眞言》五卷﹐三復而玩味之﹐有如夢將覺而聞晨鐘﹐漾春暄而飲以溫醴也﹐萬簌齊鳴﹐容光必照。柰何此經不公諸世﹐爲吾輩淸流作正知見哉﹗余方懷梓布﹐而願未舒。今歲秋餘﹐徒羅子一純偕海寧貫三陳子﹐自南昌重來﹐訪余於吉水金牛洞中。余素不知貫三居華冑而苦志吾道﹐第細聆其生平所訪聞者﹐彊半皆如余向者受時師所傳乾龍坤虎﹑敲竹鼓瑟之說。余以一日之長﹐且迹其胸次灑落﹑語言解脫﹐殆所謂以豪傑之才而向眞修者也﹐於是爲之剖玄關鎖鑰﹑死戶生機﹑震男兌女﹑金鼎玉鑪﹐無非法相﹐總屬形容。貫三子夙命淸淨﹐根機利捷﹐一語躍然﹐羣疑頓釋。因出是經以証之﹐乃述予素志﹐陳子慨然﹐遂有同心﹐願攜歸浙東﹐獨捐金爲我精梓之﹐功成﹐載板來告﹐以酬吾素願云。

噫﹗貫三子此一舉﹐乃惻然出乎隱中﹐其於三千八百之功過半矣﹐審爾﹗則莫之爲者﹐豈非天不祕道﹐而是經應出爲苦海作津梁哉﹖豈非貫三子宿有仙緣﹐故天不假手他人﹐必俟賢者而傳之哉﹖又豈非天憫余掖教情殷﹐不肯獨勞我以心神﹐陰相余以疾成厥功哉﹖寤言以思﹐是經之得固奇﹐而是經之梓也﹐又更奇矣﹗有念卽契﹐無感不通﹐人自負道﹐道亦何負於人乎﹖堂堂一條大路﹐朗朗一坐法門﹐近在己身﹐不離己心﹔在近求遠﹐在易求難﹐自罹陷阱﹐反以爲賢﹐知一往而不回心之鈍根﹐厥疾弗療矣﹗

吾之此刻﹐願吾輩尙德羽流﹐受病未深﹐匪石可轉﹐介於可凡可聖之間者﹐有緣得遇此經﹐早捨魚目而摸衣中之珠﹐盡洗情欲而戒欺求慊﹐於以內全性命﹐外積功勛﹐則靑華上帝冥冥之感應﹐誠有如經中所云者﹐余有所試矣﹗

吉水金牛洞全眞弟子歸一萬淸和謹序

