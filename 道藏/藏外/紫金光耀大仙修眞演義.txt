《紫金光耀大仙修眞演義》

漢元丰三年﹐巫咸進《修眞語錄》於武帝。帝不能用﹐惜哉﹗書傳後世﹐微諳其術者﹐亦得支體彊健﹐益壽延年。施之種子﹐聰明易養。然有當棄﹐有當忌。先知棄忌﹐方可次第行功。余演其義爲二十章﹐分功定序﹐因序定功。序固不可紊﹐功亦不可闕也。修眞之士﹐當自得之。

鄧希賢識

﹝一﹞棄忌當知

凡禦女子﹐先明五棄﹕聲雄皮粗﹑發黃性悍﹑陰毒妒忌﹐此一棄也。貌惡面靑﹑頭禿腋气﹑背陀胸凸﹑雀躍蛇行﹐二棄也。黃瘦羸弱﹑體寒气虛﹑經脈不調﹐三棄也。癲聾喑啞﹑跛足眇目﹑癬疥瘢瘋﹑太肥太瘦﹑陰毛粗密﹐四棄也。年四十以上﹐產多陰衰﹐皮寬乳慢﹐無益有損﹐五棄也。

交合有期﹐五忌須知﹕三元甲子﹑本命庚申﹑天地交合﹑日月薄蝕﹑晦朔弦望﹑大風大雨﹑雷鳴電掣﹑三光之下﹐此一忌也。山林園沼﹑道堂佛殿﹑寶塔神祠﹑江淮河濟﹐二忌也。大寒大熱﹑大饑大飽﹑大喜大醉﹑大小便急﹑鼎气無情﹐三忌也。連日醉酒﹑久病方痊﹑遠歸疲倦﹐四忌也。婦人產後未滿七七﹐穢污尙存﹐五忌也。

惟此五棄﹑五忌﹐當知避之﹐犯者不惟自損﹐卽種子亦多殘廢不良﹐蓋由稟賦之不正也。

﹝二﹞神气宜養

攝生之道﹐貴審其方。夫寡色欲﹐所以養精气也﹔薄滋味﹐所以養血气也﹔咽津液﹐所以養肺气也﹔愼嗔怒﹐所以養肝气也﹔節飲食﹐所以養胃气也﹔少思慮﹐所以養心气也﹔自省悟﹐所以養肉气也。遵而行之﹐則气壯神余矣。人於戌亥陰消陽散之時﹐不宜醉飽酣寐﹐以致百脈壅滯﹐關節停毒。此際當先導四脈﹐次展手足﹐斡運气機﹐動搖百體。俾關節開通﹐榮衛流暢﹐陰陽和合﹐精固神全﹐邪气不入﹐寒暑不侵﹐斯爲攝養之道也。

﹝三﹞房內靈丹

訣云﹕以人補人﹐自得其眞。陰陽之道﹐精髓爲寶。搬而運之﹐後無而老。房中之事﹐多能殺人﹐亦能生人﹐能用之者﹐可以養生﹐不能用者﹐則以殞命。人能善悟房中之術﹐通關引气﹐運精補髓﹐故能長生也。

﹝四﹞鑪中寶鼎

鼎者﹐煆煉神丹之具﹐溫眞養气之鑪也﹐須未生產美婦﹐淸俊潔白﹐無口體之气者爲眞鼎﹐用之大能補益。此外﹐如前五棄者不可用也。

﹝五﹞男察四至

男子玉莖不振﹐陽气未至也﹔振而不展﹐肌气未至也﹔展而不硬﹐骨气未至也﹔硬而不熱﹐神气未至也。凡交合﹐先察四至﹐而後行之。

﹝六﹞女審八到

女人默咽津液﹐脈气到也﹔將身附人﹐胃气到也﹔以力動人﹐筋气到也﹔弄人雙乳﹐肉气到也﹔眉尖頻蹙﹐肝气到也﹔握弄玉莖﹐血气到也﹔滑津流出﹐脾气到也。咂人舌津﹐肺气到也。俱到則可交合矣。

﹝七﹞玩弄消息

凡欲交合﹐先自凝神定性﹐抱住女人﹐溫存玩戲。咂彼唇舌﹐撚彼雙乳。令女握弄玉莖﹐使之心動後﹐以手探陰戶﹐微有滑津﹐方可入鑪。依法緩緩施功﹐女必暢快而先敗矣。

﹝八﹞鼓舞心情

婦人之情﹐沈潛隱伏。何以使之動﹐何以知其動﹖欲使之動者﹐如嗜酒則飲以香醪﹐多情則舔以甜語﹐貪財則贈以錢帛﹐好淫則歡以偉物。婦人之心﹐終無所主﹐能見景生情﹐無不動也。欲知其動﹐或有气喘而聲顫不止者﹐或有目瞑鼻開而不能言者﹐或有目澀而定眸者﹐或有耳紅面赤而舌尖微冷者﹐或有手熱腹暖而語言嘈雜者﹐或有神思恍惚而體軟﹑四肢不收者﹐或有舌下津幹﹑將身迫近男子﹐或陰穴脈動滑津盈溢等狀﹐皆情動之驗也。當此之時﹐男子不宜急燥﹐緩緩采取﹐則得眞陽矣。

﹝九﹞淬鋒養銳

交合之時﹐男若玉莖長大塡滿陰戶者﹐女情必易暢美﹐展莖蓋有法焉。語曰「工欲善其事﹐必先利其器」﹐不可不知也。當於每日子後午前﹐陰消陽長之時﹐靜室中披衣向東端坐﹐凝神屏慮。腹不宜飽﹐飽則气漱血窒﹔惟俾無饑﹐饑則血气流行。口噓濁气﹐隨以鼻吸淸气﹐漱津液﹐閉咽送下丹田﹐運入玉莖﹐以七數爲度﹐或二七﹑三七至七七止。將兩手搓熱如火﹐右手托腎囊並捋玉莖﹐左手於臍下左轉摩八十一次。次換右手於臍下右轉摩八十一次﹐再伸右手於尾閭﹐玉莖根提起向上﹐就根捏住﹐以莖於左右腿上擺擊﹐不計其數。後乃抱女﹐緩緩納玉莖於陰戶﹐采女津液﹐吸女鼻气﹐閉咽存送玉莖以養之。後復以兩手如搓索狀搓之﹐不計數﹐久久自覺長大矣。若行采戰﹐先用絹帶束固莖根﹐次以兩手上下同腎囊捧起﹐漱津吸气﹐咽送丹田﹐隨提尾閭起接﹐使上下相思﹐助壯陽勢﹐然後行事。

﹝十﹞演戰練兵

初下手時﹐務遏除欲念﹐先用寬醜之鑪演習﹐庶興不甚感﹐亦不至於歡濃﹐尢易制禦也。須緩緩用功﹐柔入剛出﹐三淺一深﹐行九九之數爲一局。倘情少動﹐卽當停住掣退﹐只畱寸許。俟心火定息﹐復仍用前法。次行五淺一深﹐後九淺一深。切忌心急性燥﹐按行半月則純熟矣。

﹝十一﹞制勝妙術

凡得眞美之鼎﹐心必愛戀。然交合時﹐須彊爲憎惡﹐按定心神。以玉莖於鑪中緩緩往來﹐或一局﹐或二三局﹐歇气定心﹐少頃﹐依法再行。俟彼歡濃﹐似覺難禁﹐更加溫存﹐女必先泄也。其時如法攻取。若自覺欲泄﹐速將玉莖掣退﹐行後鎖閉之法﹐其勢自息。气定調勻﹐依法再攻﹐戰不厭緩﹐采不厭遲﹐謹而行之可也。

此下九條﹐當交互融會觀之﹐始得其妙。

﹝十二﹞鎖閉玄關

鎖閉者﹐撒手遏黃河之法也。急燥之人﹐須下二十餘日工夫方能得閉。性柔靜者﹐十數日可閉也。用功一月﹐金關永固﹐玉戶常扃﹐自在施爲﹐無漏泄者﹐此法中妙用也。且如交合時﹐玉莖緩緩進退﹐三淺一深﹐瞑目緘口﹐但鼻中微引气﹐則不喘急。稍覺欲泄﹐速將腰身一提﹐掣退玉莖寸許不動﹐吸气一口﹐提上丹田﹐上向脊脇﹐起尾閭﹐夾縮下部﹐如忍大小便急甚之狀。按定心神﹐存想夾背之下尾閭之穴﹐有我精气爲至寶﹐不可走失﹐隨吸精气﹐一口咽之。少頃勢定﹐仍前緩緩用功。稍覺情美﹐又復掣退﹐吸气定神﹐夾縮存想﹐方得不泄也。且人身气脈﹐上下周流﹐先不預制﹐直至快樂時﹐欲熾難遏﹐致使气導精出﹐以取自損。欲彊閉之﹐則敗精必流入膀胱腎囊﹐致生小腸膀胱气及腎冷腫痛之疾。大槪欲未萌時﹐預爲提掣﹐頻頻定住﹐庶玉莖不倒﹐筋力有餘﹐扇鼓五千之數﹐方許一泄敗精。而元陽眞气常住丹田﹐以養精神。果能久行﹐一宵可敵十女﹐故曰鎖閉玄關。

﹝十三﹞三峯大藥

上曰紅蓮峯﹐藥名玉泉﹐又曰玉液﹐曰醴泉﹐在女子舌下兩竅中出。其色碧﹐爲唾之精。男子以舌舔之﹐其泉湧出華池﹐咂之咽下重樓﹐納於丹田﹐能灌漑五藏﹐左塡玄關﹐右補丹田﹐生气生血也。

中曰雙薺峯﹐藥名蟠桃﹐又曰白雪﹐曰瓊漿﹐在女人兩乳中出。其色白﹐其味甘美。男子咂而飲之﹐納於丹田﹐能養脾胃﹐益精神﹐吸之能令女經脈相通﹐身心舒暢﹐上透華池﹐下應玄關﹐使津气盈溢。三采之中﹐此爲先務。若未生產女人無乳汁者﹐采之更有補益。

下曰紫芝峯﹐號曰虎洞﹐又曰玄關﹐藥名黑鉛﹐又名月華﹐在女人陰宮。其津滑﹐其關常閉而不開﹐凡媾會﹐女情奼媚﹐面赤聲顫﹐其關始開﹐气乃泄﹐津乃溢。男子以玉莖掣退寸許﹐作交接之勢﹐受气吸津﹐以益元陽﹐養精神。

此三峯大藥也。惟知道者﹐對景忘情﹐在欲無欲﹐乃能得之。所以發白再黑﹐返老還童﹐長生不老也。

﹝十四﹞五字眞言

曰存﹐曰縮﹐曰抽﹐曰吸﹐曰閉。

存者﹐想也。交媾之時﹐覺精欲泄﹐速將玉莖掣退﹐緘口瞑目﹐存想我夾背之下尾閭穴﹐有我命門精气所在﹐爲我至寶﹐不可走失。但體交而神不交﹐不可著意也。依法存想﹐縱泄亦不多﹐力亦不倦。久能行之﹐則無泄漏矣。此存字之義也。

縮者﹐畏縮不敢進也。精气欲泄﹐速縮脇掣退玉莖﹐提吸气一口﹐直上丹田﹐脇起尾閭﹐夾縮下部﹐不令气下﹐如忍大小便之狀﹐定息存想﹐不得動作。少頃勢歇﹐口吁出气﹐兩手抱女﹐咂女舌﹐取津咽五七次﹐送下丹田﹐可以再禦不倦。蓋初下手時﹐切忌驟入徑進﹐大勢一發﹐難以制禦。設或彊閉﹐恐敗精不散﹐反生他疾。大槪頻提頻掣﹐不至縱欲則易制禦。此縮字之義也。存﹑縮二字﹐工夫並行﹐無先無後﹐此男子閉精法也。

抽者﹐采取也。交媾之時﹐女若歡娛﹐必气喘聲顫。男子當緘口﹐緩緩柔進剛退﹐不可燥急令深。只進半步﹐以鼻引女鼻气﹐吸之入腹﹐不可口吸﹐吸口則傷腦。一吸一抽﹐所謂上吸其气﹐下吸其津也。少頃﹐其气上下相應﹐陽物自然堅硬。稍覺難禁﹐宜速掣退﹐依存想之法﹐庶無走泄。此抽之義也。

吸者﹐翕入也。女人旣泄﹐男子當掣退玉莖寸許﹐作半交接之勢﹐上吸鼻气﹐下吸滑津。蓋鼻爲天門﹐下爲命門﹐天門居上元﹐命門居下元﹐靈柯吸取﹐一時水火不能到﹐當以鼻同吸天門也。一抽一吸﹐上下相應﹐如竹管引水逆流而上。能依此術﹐大益精補陽﹐精神自固。然久行則損女人﹐待將息數時方可再禦。此吸字之義也。抽﹑吸出入﹐上下貫通﹐抽中有吸﹐二字並行﹐乃女人旣泄﹐男采其津之法也。

閉者﹐緘口也。交戰之時﹐當瞑目緘口﹐閉气而不令出﹐但以鼻微微導引相應﹐自不致喘。若不緘閉﹐則人門通天門﹐天門通命門﹐腎府天門不固而上走﹐元陽精液必縱下而泄也。若人門固閉﹐腦气下降腎宮﹐流入瓊臺﹐上下周流﹐精气化洽﹐永無泄矣。此閉字之義也。閉字制於四字之中﹐初交便宜﹐定息緘气﹐至終不可放失﹐則閉之一字﹐久與四字工夫並行也。

﹝十五﹞采煉有序

仙歌曰「女人興無窮﹐先令情意濃。徐徐方與戰﹐上將必成功。」蓋欲交合﹐先將鼎握抱﹐摩弄雙乳﹐咂唇舌﹐使彼興動後﹐方納陽物於陰﹐緩緩交合﹐行九九之數﹐合目緘口﹐頻頻提掣﹐金槍不倒﹐此先采下峯也。下采旣濃﹐女气發舒而上應中峯﹐吾款抱之﹐左右吸咂其汁而咽之﹐其美旣得乃止﹐此次采中峯也。中采旣濃﹐女气又發揚透於上峯﹐吾縱舌於彼舌下﹐攪其兩竅﹐吸其津而咽者再三﹐此三采上峯也。上采旣已﹐女必歡極﹐陰中眞气方泄﹐乃以靈柯掣退寸許﹐聳身如龜﹐提气一口﹐直上丹田﹐容彼气而吸彼津﹐搬運周流﹐然後三采全矣。而女人亦上下通快﹐气脈順暢矣。後亦吁气一二口﹐令女吸而咽之﹐以安其神气。蓋此術已通﹐取彼旣泄之眞﹐還我不泄之精﹐在彼不甚損﹐在我大有益。陰陽相得﹐水火旣濟﹐禦女之妙用也。

﹝十六﹞搬運有時

女人若泄﹐必有气喘聲顫等狀之驗。此際當寧心息气﹐抱定女子﹐上采玉泉﹐中采蟠桃﹐下采月華﹐煉而得之﹐搬運從尾閭逆上兩道白脈﹐串夾背﹐透昆侖﹐入泥丸﹐流注於口﹐化爲瓊漿﹐咽下重樓﹐直至丹田。名曰黃河逆流﹐能塡精補髓﹐益壽延年。其訣在「提气咽气﹐存想穴道」。所謂「神到則气到﹐气到則精到」是也。

﹝十七﹞全義盡倫

夫人之生﹐有男女而後有夫婦。夫婦爲人倫之始﹐匪媾合則無以洽恩浹義﹐是乖倫也。然男屬陽﹐陽易動而易靜﹔女屬陰﹐陰難動而難靜。今人媾合﹐不知制禦﹐恣意扇鼓﹐須臾卽泄﹐往往不滿女欲。若依采戰之法﹐入鑪時緩緩按納﹐不可急躁﹐緩者易制﹐躁者難遏﹐且不可令女人拍動我腰眼﹐進退悠久﹐依法采戰﹐不惟有補於身﹐且使女愛戀。男暢女美﹐彼此均益﹐乃夫婦全義之道﹐盡倫之事也。

﹝十八﹞回榮接朽

人之修眞養命﹐猶木之接朽回榮。以人補人﹐以枝接木﹐其理一也。仙歌曰「世人不識長生理﹐但看桑間接樹梨。」凡欲施工﹐須得十全寶鼎﹐數在十五之上﹑三十之下。女人二七爲少陰﹐三七爲盛陰﹐四七爲壯陰。少陰養身﹐盛陰益壽﹐宜取而溫養之。待赤潮輻湊﹐勿使大過﹐無不及﹐是吾利用。久久采煉﹐則畱形住世。女至五七爲衰陰﹐六七爲太陰﹐七七爲竭陰﹐當知遠之。尢忌太肥者﹐脈難通﹔太瘦者﹐肌液少﹔勞者﹐神气不足﹔弱者﹐反傷陽神﹔憊者﹐陰寒﹔病者﹐陰毒。皆謂陰賊﹐皆在所避也。且采補在吾方寸﹐須心神虛寂﹐念慮安閒﹐識避忌﹐察證候﹐抽添緩緩﹐玩戲徐徐﹐弱入彊出﹐審於欲泄未泄之先﹔掣退存畱﹐明於將動已動之際。運舟在尺木﹐發弩由寸機。明知之士﹐以意逆之可也。

﹝十九﹞還元返本

還元者﹐挽回之法也。離中眞陰﹐無體有信﹐其火好飛騰﹐順用則孕體成人﹐逆用則結珠成寶。所謂「黃河翻浪﹐挽回依舊返天門」也。采煉時旣用存縮以閒之矣﹐又用抽吸以取之矣。然下馬無法﹐何以返還而散布哉﹖事畢﹐須平身舒腳﹐頭安枕上﹐腳跟著牀﹐體皆懸空﹐極力閉气﹐動搖其身三五次﹐令鼻出气﹐勻勻行之。若面覺熱﹐乃是精气已升泥丸﹐卽用兩手搓擦面皮﹐使熱以放過開。隨又合唇止息﹐舌攪華池﹐神水咽下丹田﹐方得精气周流﹐爲我有用之物。如此日就月將﹐可以逍遙云漢﹐遊宴黃庭矣。

﹝二十﹞種子安胎

男女交媾﹐采取則益壽延年﹐施泄則安胎種子。傳云「不孝有三﹐無後爲大。」則種子又人生之要務也。男子先須補精益腎﹐使陽气壯盛﹔女人亦宜調精養血﹐使子宮和暖。再候月事已過﹐紅脈方盡﹐子宮正開﹐正宜交合。一日成男﹐二日成女﹐陽奇陰偶之義也。依法則生子稟原德明﹐無疾病而易養。越五日後﹐則陰戶閉﹐爲虛交矣。交合必兩情俱感乃有應驗。倘男情先動而精至﹐女尙未動﹐精𨿽至而不納﹔或女情先動而興過﹐男興未已﹐精後至而亦不納也。惟兩情俱美﹐男深納玉莖施泄﹐女聳腰收接入宮﹐合止片時然後退﹐令女正身仰臥﹐百試百效也。又子午爲太陽時﹐交合則生男﹔卯酉爲太陰時﹐交合則生女。又陰血先至﹐陽精後衝﹐則血開閉精﹐精入爲骨而成男﹔陽精先至﹐陰血後參﹐則精開裹血﹐血在內而成女。精血齊至爲雙胎﹐理或然也。因附錄之。

跋

世宗朝﹐余受廩燕京。於時陶眞人以術見幸。迹其所爲﹐皆幻怪不經﹐獨采補爲有實際﹐故獻廟之享有遐齡﹐皆由於此。余慕其術﹐賂所藏祕訣﹐得純陽子師徒經義二書﹐遵而行之。初若難制﹐久出自然。六十年間﹐禦女百餘﹐育兒十七﹐身歷五朝﹐眼見五代。今𨿽告老﹐房中不厭﹐間一媾合﹐必敵數人。𨿽天逸我以年﹐而采補之功亦不可掩。語云﹕擅巧者不祥。且人生不滿百﹐倘一旦先朝露﹐不忍二書失傳﹐爰付梓人﹐用廣大仙之德﹐願與斯世同躋彭老之年也。如曰荒唐無稽﹐是自棄其壽也﹐其於余也何尢﹖

萬曆甲午春壬正月

越人九十五歲翁書於天臺之紫芝室

