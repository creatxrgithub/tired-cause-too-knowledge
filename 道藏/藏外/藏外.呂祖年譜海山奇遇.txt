呂祖年譜板藏空靑洞天

序

昔呂祖遊陸仙北海艸堂﹐現身說法以度良緣﹐作賓翁自記數十則﹐據實書寫﹐如話家常。此蓋以入世出世之迹﹐歆動潛虛﹐使知仙根甚重﹐眞道難逢﹐功名不必戀﹐世事不必貪。寰瀛圖不必再遊﹐黃梁夢不必重做。所➀以身設教也。細察其心﹐比度盧生﹑陳生更爲暢快﹐月生也愚﹐幼讀列仙傳﹐輒愛呂祖﹐似於師有夙緣者。後閱邯鄲院本﹐因賦一詩曰﹕名心冷在十年前﹐要占盧生一著先﹐不入黃梁卿相夢﹐便攜琴劍學神仙。此又月之自覺而﹐不費師之婆心者也。一日入寺觀古畫﹐見有靑巾皂絳腰笛手拂者﹐知爲呂祖眞容﹐求而祀之。尋又得涵三全書﹐開卷大悟﹐始知神仙事業皆在自己﹐不在蓬萊三山也。焚香頂禮﹐願奉眞宗﹐自後考祖師事實﹐必記其度人之地﹐度人之時﹐及所度此之顚末。如一篇記敍非立傳記也。凡以志度世之心﹐精且詳﹑嚴且愼也。所歉然者﹐竊怪仙書記載﹐於呂祖生成出處之實﹐彼此互異﹐每欲考求其眞﹐以淺見而未果﹐最後得淮海陸仙道緣匯錄一卷﹐及賓翁自記一冊。諸說紛紛﹐於焉始定。稽首座前﹐願爲吾師敬述年譜。譜成有一老人﹐長須五綹﹐號吾山先生。攜一揚州俊士﹐同稱南中人。➁➂若洪鐘﹐見年譜而悅之。云得呂祖實際﹐並爲旁批數十行﹐飄然而去。月時方炊鑪煮酒﹐擬待幽人﹐及➃尊候➄﹐已不知其所之矣。或以吾山者﹐五口一山也。南中者﹐終南顚仙之語。又詞名有南中呂﹐必系呂先生也。揚州俊士其卽陸仙乎。

凡例九則﹕

一年譜崇實具載﹐向來記敍﹐紛紛不同﹐玆編以艸堂自記﹐道緣匯錄爲主﹐蓋親承面受者﹐視眾說爲特眞也。

一呂祖善於遊戲﹐姓氏裏居﹐生年月日﹐舉以示人者﹐迄無一定﹐蓋也丹經之諭言也。

一龍沙自明淸乃盛出﹐然不過十而取一﹐呂祖云﹕一日大赴三千場﹐其中數百壇﹐不過取一二壇﹐一二壇中不過取數人﹐重核實也。

一海山奇遇多記度人之事﹐韓何曹藍﹐其事迹亦如呂祖﹐多有同異﹐此編特詳辯之。師徒仙迹﹐兩兩分明。

一呂祖所度者﹐皆系名實相符之士﹐載在古書﹐遺漏者少。至於顯迹紛繁﹐不過萬中之一耳﹐識者諒諸。

一蕭洞玄王常輩﹐神仙鑑稱爲呂祖弟子﹐而宋朝太平廣記皆志爲貞元以前之人﹐此編不敢拉入。

一海山奇遇與詩集互相發明﹐詩集略則海山詳﹐詩集詳則海山不復再記。

一海山奇遇亦有與詩小序相同者﹐重編年也﹐故不妨重出。

一此書重在系事系年﹐有足證神仙史鑑之訛者﹐卽或有未周詳處﹐俟博古君子重補正之。

《以上轉自道紀玄纜》

呂祖年譜海山奇遇仙迹總目

第一卷

年譜﹝凡七十三年內載六記﹞

火龍傳劍記

羅浮訪仙記

黃梁夢記

入終南記

參黃龍記

遊平都山記

第二卷

﹝唐凡一百零五年﹞

度柳仙

度張辭

度施肩吾

寰瀛圖度陳季卿

度僧懷一

度韓湐﹝湐誤作湘附韓湘不是神仙考﹞

度何仙姑﹝附載廣州增城何仙姑考﹞

度李奇

邯鄲夢度盧生

度牛生夏侯生

五代論

度饒廷直

度馬仙姑

度藍采和

度劉海蟾

度耿仙姑

度黃澄虛

牧童賦詩

哀南唐

化茶坊女

度喬二郎

度劉方

說麻姑化天妃記

仙迹余記六則﹝皆宋初事﹞

第三卷

﹝北宋凡一百五十一年﹞

三頭六臂像

黃鶴樓

同海蟾度陳希夷

破瓜讖

槐驗

三醉嶽陽

瓦罐示異

衮州妓館

永康酒樓

決壽﹝劉貢父詩話﹞

度郭上竈

丁謂遇仙

度僧大云

臺州退漲

死魚放生

度僧法珍

度候道士

點虯化龍

題詩天慶觀

警石直講

嶽陽繪像

戲陳執中

同鐘祖度曹景休﹝附谷就訛國舅考﹞

知來不知去

詩贈東老

度浴室僧

度石玉休

度劉跛仙

王鼓刀攺業

梳化龍

仙棗亭

石照亭攺呂仙亭

贈慧覺禪師

遊黃鶴山

酬筆師

警陳澹然

警侯玖馬善

引韓魏公歸天

警邑陵守

度黃鶯

面斥惠卿

範純仁得黃白術

與滕生飲酒

赤壁舟中示坡仙夢

遊黃州惠州兩度坡仙

丹賜李積

贈陳烈

遊大庾

神光觀畫像

遊朱明觀

度張仙姑

捏土爲香

東都妓館

宮中治崇

張紫陽前身

昌虛中

度珍奴

警徽宗

題太平寺扉

度孫賣魚

同鐘祖度姚平仲

度譙天授

外記仙迹八則﹝附�說二則﹞

第四卷

﹝南宋凡一百五十三年﹞

度藍方

警禦女之術

示劉法眞

警黃若谷

遇徐神翁閒話

度關肇

戲道會

訓寧瑋

題石二十字

訪薛煉師

度三香

度重陽

遊白雲堂

靑城鶴會

福州飯店

警喬守

遊華亭

遊江陵

與王嶽州奕

度陸遊及宋生

遊永丰

警崔進士

度廣眞

潭州太平觀

同采和度藍喬

現黃襖翁像

題金鵝寺

攜張天綱入四明山

元世祖敕封純陽演正警化眞君

遊戲南嶽

遊秦州

遊成都

遊江州會道觀

警似道

仙迹四則

第五卷

﹝元凡八十九年﹞

度方妙僧

訪郝天挺

加封孚佑帝君

手上產芝

九天采訪使

洞庭湖和張三丰詩

治疽方

度呂山人

遊錦屏山

訪蒲居士

第六卷

﹝明凡二百七十六年零四月﹞

家慶樓

盧生再世

度陸潛虛

西苑面斥嚴嵩

治痿

度廣陵徐氏及臨江李常篷

演前八品仙經

再遊臨江演後八品仙經

嘉禾詩會

示冷生

陳將軍

陳仲醇得藥

八品經傳趙性悴

再定八品經授復誠子

唐宗室姓李名瓊字白玉解

乩仙記

乩沙記

乩沙妙語二則

第七卷

﹝國朝﹞

攜手飛空

劍傳劉海名

敬仙報

示洪若臯

決科

邘江駐鶴

燕山度七子

示李笠翁

示石天基

徐太隆刊後八品經

度傅先生

傳忠孝誥

傳醒心經

涵三宮傳淸微三品眞經

演禪宗正旨

涵三宮傳參同妙經

戀迹

度劉體恕

度鄧東嚴

度劉淸虛

度黃一行

鵠磯現相

村館畱字

飛劍亭仙迹

度陳徳榮

石室靈迹

仙才敏捷

雁字詩

漢臯文會

鳳棲寺現相

仙棗亭傳聲

卉木林三次現相

永寧道署詩

海山奇遇卷之一淸江上弟子火西月述

年譜原引

神仙者。長生久視之人也。蓬萊水淺。海附揚塵。皆極言其長久耳。呂祖師由唐迄今。千有四十九年矣。往者旣遠。來者更長。何年譜之勝紀哉。特其生世入世。避世出世。畱世度世。萬古不敞之眞神。其鑑於五代。兩宋。元明。淸朝者。志傳仙書歷歷可考。故其年𨿽不勝紀。而不妨彊爲紀之。使慕祖師者。耳目一新。並使後世之謂無仙者知有仙。謂無長生者知有長生。謂仙不久者。知仙之能久。年譜中兼載其修身普度。顯化遊行。壇社龍砂之迹。凡以著其長存也。祖師云。桑田攺變依然在。永作人間出世人。戲言𨿽大非誇也。遂爲謹述年譜。

唐徳宗貞元﹝興元﹖﹞十四年戊寅﹝公元798年﹞

禦撰月令輯要。呂仙。名巖。字洞賓。浦州永樂縣人。貞元十四年四月十四日巳時誕生。異香滿室。天樂浮空。有白鶴飛入帳中不見。

仙鑑云。呂祖系古聖王皇覃氏臨凡。凡皇覃氏者。因提紀之君也。治世二百五十載。遜位入太白山養眞得道。證位天仙。仙經云。天君在天宮歷劫至天寶元年正月九日。侍元始天尊。凡與十極眞人演說靈砂丹訣。奉諭於貞元十四年四月十四日降生河南呂宅。大振元風。

先世爲河南永樂縣人。曾祖延之。仕唐終河東節度使。祖渭終禮部侍郎。伯父四人溫良恭儉。父讓海州刺使。母王夫人。誕生呂祖。幼名紹先。鶴頂龜背。虎體龍腰。翠眉鳳眼。修頸露顴。鼻梁聳直。面白黃色。左眉角一黑子。如櫡頭大。後變赤色。兩足紋隱如龜折。在𦇤褓中。馬祖見之曰。此子骨相不凡。自是風塵表物。他時遇蘆則居。見鍾則扣。畱心記取。

己卯﹝799﹞二歲

庚辰﹝800﹞三歲

辛巳﹝801﹞四歲

仙鑑云。天資穎敏。至三四歲卽能誦讀。知孝悌。親戚咸珍愛之。

壬午﹝802﹞五歲

癸未﹝803﹞六歲

甲申﹝804﹞七歲

順宗永貞元年乙酉﹝805﹞八歲

仙鑑云。五歲就外傅。燈火三四年。凡典墳百家無遺。本傳云。少聰敏。日記萬言。矢口成章。

憲宗元和元年丙戌﹝806﹞九歲

丁亥﹝807﹞十歲

戊子﹝808﹞十一歲

己丑﹝809﹞十二歲

庚寅﹝810﹞十三歲

辛卯﹝811﹞十四歲

壬辰﹝812﹞十五歲

癸巳﹝813﹞十六歲

甲午﹝814﹞十七歲

乙未﹝815﹞十八歲

丙申﹝816﹞十九歲

丁酉﹝817﹞二十歲

時年二十歲。仙鑑云。年二十。父命婚劉校尉女。旣長。身長八尺二寸。淡黃笑臉。微嘛。喜頂華陽巾。服白襕衫大皂條。狀類張子房。又似太史公。按武昌黃鶴樓。有呂祖數十代元孫題匾樓頭。可見仙嗣有人也。本傳與仙鑑。有二十不娶。結縭未近之說。不可爲訓。特正之。

戊戌﹝818﹞二十一歲

己亥﹝819﹞二十二歲

庚子﹝820﹞二十三歲

穆宗長慶元年辛丑﹝821﹞二十四歲

壬寅﹝822﹞二十五歲

癸卯﹝823﹞二十六歲

甲辰﹝824﹞二十七歲

敬宗寶歷元年乙巳﹝825﹞二十八歲

丙午二十九歲

文宗太和元年丁未﹝826﹞三十歲

戊申﹝827﹞三十一歲

己酉﹝828﹞三十二歲

庚戌﹝829﹞三十三歲

辛亥﹝830﹞三十四歲

壬子﹝831﹞三十五歲

癸丑﹝834﹞三十六歲

甲寅﹝835﹞三十七歲

開成元年丙辰﹝836﹞三十九歲

丁巳﹝837﹞四十歲

戊午﹝838﹞四十一歲

己未﹝839﹞四十二歲

庚申﹝840﹞四十三歲

武宗會昌元年辛酉﹝841﹞四十四歲

壬戌﹝842﹞四十五歲

癸亥﹝843﹞四十六歲

時年四十六。本傳云。會昌中。兩舉進士不第。道緣匯錄云。會昌間功名失意。仙鑑云。四十六歲赴長安亦同。特其作天授二年則非也。

甲子﹝844﹞四十七歲

乙丑﹝845﹞四十八歲

丙寅﹝846﹞四十九歲

以上三年。卽在失第之後。浪遊江州。

火龍傳劍記﹝道緣匯錄﹞

呂先生會昌中。功名失意。遂遊江州至廬山。遇葛仙公弟子火龍眞人。姓鄭名思遠。號小祝融。世稱神醫。欲人有疾則書符誦祝。立見消融。與上古祝融氏相累。眞人見呂祖骨相淸靈。遊心世外。

卽傳以內丹煉己之訣。制成通天靈劍﹝卽天遁劍法﹞。並詩曰。

萬里誅妖電光繞。白龍一片空中矯。昔持此劍斬邪魔。今贈君家斷煩惱。

臨別囑曰。子可居此山。以完玉煉。他日聞鐘聲響處。乃得聞金煉之訣。遂去。

據此。則仙鑑先遇鍾祖。後遇火龍之說非也。爲本傳與此相同。又徵異錄云。會昌中兩舉進士不第。遊廬山遇火龍眞人。授天遁劍法。後遇鍾祖師。授以金丹大道。序次井然。

宣宗大中元年丁卯﹝847﹞五十歲

時年五十。江州望江亭自記云。三舉進士不第。因遊江湖。五十歲道始成。或曰。兩舉。或曰三舉。均就會昌中。言。五十道始成。則系大中元年也。始成者。初得小成也。

戊辰﹝848﹞五十一歲

己巳﹝849﹞五十二歲

時年五十二歲。艸堂自記云。予年五十二。修得內丹。依然儒士。寄身家園。混俗人間。亦時有廬山之遊。本傳作混俗貨墨於人間。

庚午﹝850﹞五十三歲

本傳云。年五十三。歸宗廬山。歸宗者。皈依仙宗。將欲修大道於廬山也。

辛未﹝851﹞五十四歲

壬申﹝852﹞五十五歲

癸酉﹝853﹞五十六歲

甲戌﹝854﹞五十七歲

乙亥﹝855﹞五十八歲

丙子﹝856﹞五十九歲

艸堂自記。予年五十九。寄迹廬山養靜。入省父母。出臥煙霞。讀三教書。玩一壺景。往來輕健。

道全其形。正在此時也。

丁丑﹝857﹞六十歲

遊羅浮山。有贈羅扶道士詩。綱目大中十一年。上好神仙。遣使迎道士軒轅集於羅浮山。

羅浮訪仙記﹝道緣匯錄﹞

大中十一年。呂祖遊羅浮山。訪軒轅集。集。羅福道士也。得桐君之傳。修煉羅浮山中數百歲。容顏不衰。呂祖往訪之。適集被召入朝。獨自盤橫山內。忽遇馬仙來遊。相得甚歡。馬名湘。字自然。杭州鹽官人。遇魏伯陽。伯陽傳以大道。以大中十年歸家。借竹杖化形而去。十一年春。在紫橦白日飛神。旣而訪羅夫山。得見呂祖之面。曰大仙伯也。

軒轅還山。行過石橋。見石樓有二人下迎。一是馬自然。攜竹杖掛酒瓢。一位裹靑巾。衣黃衫麻鞋皂條。背劍執拂。如功曹使者。集問之。自然代答。曰呂先生有出塵之志。度世之心。集愕然曰。

得見何晚也。聚首言心。臨別作詩贈軒轅而去。

呂祖是時未遇鍾祖。仙鑑云。馬自然曰。此正陽首徒純陽子也。誤。

馬自然有二。一系大中間人。自然其字也。一系劉海蟾弟子。自然其名也。所作道歌有五。遇海蟾爲弟子之句。後人混爲一人。殊不知海蟾遁迹在燕王劉守光稱帝時。得道於後唐之間。距大中七十餘年。豈有海蟾未遇呂祖。其孫徒先成道者。

戊寅﹝858﹞六十一歲

閒居家山

懿宗咸通元年己卯﹝859﹞六十二歲

時年六十二。本傳云。咸通初舉進士第。

黃粱夢﹝道緣匯錄﹞

咸通初。呂祖奉親命入長安赴試。至酒肆中。浩然嘆曰。何日得第以慰親心。何日得道以慰我心。旁有一道翁。聞而笑曰。郎君有出世志耶。觀其人。靑巾。白袍。長須。秀目。手攜紫杖。腰懸大瓢。書一絕句於壁。曰。

坐臥常攜酒一壺。不教雙眼識皇都。乾坤許大無名姓。疏散人間一丈夫。

呂祖大驚。窺其狀貌奇古。詩情飄逸。因揖問姓氏。道翁曰。覆姓鍾離。名權字云房。呂祖再拜延坐。云房曰。子可吟一絕。予欲觀之。呂祖遂書其後。云。

生日儒家遇太平。懸纓重滯布衣輕。誰能世上爭名利。臣事玉皇歸上淸。

云房見詩暗喜。因同憩肆中。云房自起執炊。呂祖忽困倦枕案假寐。夢以舉子赴京。進士及第。始自州縣。而擢郎署。臺諫給捨。翰苑祕閣。及諸淸要無不備歷。升而復黜。黜而復升。前後兩妻。富貴家女。婚嫁早畢孫甥振振。簪笏滿門幾四十年。又獨相十年。權勢燻炙。忽被重罪籍沒家資。妻孥分散。流於嶺表。一身孓然。窮苦憔悴。立馬風雪中。方興浩嘆。恍然夢覺。云房在旁微笑。曰。黃粱猶未熟。一夢到華胥。呂祖竦。翁知我夢耶。云房曰。子適來升沈萬態榮悴多端。五十年間一頃耳。得不足喜喪何足悲。且有大覺。而後之此人世一大夢也。呂祖感悟。知功名皆幻境。再拜曰。先生非凡人也。願求度世術。云房故辭曰。子骨節未完。志行未堅。若欲度世。須更數世可也呂祖叩頭乞度。誓修現在良因。云房曰。子尙有數年塵緣。猶未了也。翩然別去。呂祖如有所失。不得已。彊赴春闈。名書雁塔。呂祖啞然曰。又入黃粱夢耶。愼勿至立馬風雪時也。

庚辰﹝860﹞六十三歲

時年六十三。始通仕籍。自云。咸通二年冬。赴江州徳化任。

辛巳﹝861﹞六十四歲

時年六十四。出仕江州。復遇鍾離祖師。陳上陽云。以科舉授江州徳化縣令。因縱步廬山。遊澧水之上。遇正陽授道。

入終南記

咸通三年。呂祖宰江州徳化縣。六月炎天。遊廬山避暑。忽聞鐘響。鍾祖從山中出來。心知其時到也。卽求指示前途。鍾祖卽偕坐林間。授以金丹妙旨。並教其致仕歸家。早入終南。呂祖卽抽簪解組。卜吉小陽之月。卽往從師。行次終南第一層。卽見師面。鍾祖曰。眞信人也。子得火龍之法。今已煉還童體。當此六十四歲。卦气盡而返於天。復成乾象。可號純陽。又云。而今而後子卽吾山中之友也。爲更名巖。字洞賓。並勉其結庵靜坐。以煉還丹。私心易之。臨鑪三次不就。中心茫然。鍾祖曰。人心未死。火候不嚴故也。必再冥心入於泰定乃可。一日坐榻上。杳冥中乎云。自長安歸。見家人皆病歿。心無悼怛。但厚備棺具。已而沒者皆起。乎云。鬻貨於市。議定其值。市者翻然止酬其半。亦無所爭。委貨而歸。乎云。有丐者倚門求施。與以錢物。丐嫌其少再爲與之。丐嫌其遲。且加誶詈。呂祖皆禮謝。丐者笑而去。乎云。牧羊山中。遇虎來過。呂居羣洋之中。虎目捨羊視呂。若貪人而賤物者。呂知其不可免。直前當之。虎釋去。乎云。居深山中艸舍觀書。俄來一女子。年可十七八。光艷照人。妝飾倩麗。自言歸寧迷路。借此少憩。夜逼同寢。呂竟不爲動。乎云。出郊歸家。捨中所有。盡爲劫盜席捲。殆無以供朝夕。了無慍色。乎云。躬耕自給。於鋤下見金數十餅。速掩之不取。又於坊市買古銅硯歸。磨之金也。卽訪主人還之。乎云。有瘋狂道士。在城中市藥。自言。服者立死。旬日不售。呂異之。因買藥歸。服之無恙。乎云。春江水發。喚渡至中流。風濤掀舞。端坐舟中不動。竟亦無虞。乎云。獨在室中。見奇形怪狀鬼神無數。有欲擊者。有欲殺者。一無所懼。復有夜叉數十。械一囚。血肉淋瀝。哭曰。汝宿世殺我。急償我命。呂曰。殺人償命。其又奚辭。遽索刃繩欲自盡。忽聞空中叱聲。鬼神皆不復見。云房撫掌而下。曰。塵心難滅。仙才難遇。吾之求人甚於人之求吾也。吾見汝心君大定。魔光十現。而皆不爲所折。得道必矣。但功行未滿。授子黃白祕術。可以濟世利物。使三千功滿。八百行圓。方來度子。問曰。所作庚辛有變異乎。曰。三千年後還本質耳。呂祖愀然曰。誤三千年後人。不願爲也。云房笑曰。子推之於此。三千八百悉在是矣。因與之敍棄世得道來歷。且言受苦竹眞君記曰。此後遇有兩口者。卽汝弟子。若得其人。以吾日月交並法傳之。今詳君姓。實符苦竹之記矣。子來終南。未入妙境。予居鶴頂。能從遊乎。呂祖卽隨往。星月交輝。四顧寂寥。云房執手偕行。才數步。恍如騎快馬歷山川。俄頃至洞。南門下鑰矣。云房以鐵杖敲之。門忽自開。豁然開朗。登一髙峯。至大洞門東。前有二虎踞守。云房叱之。虎伏不動。引入金樓玉臺。珍禽琪花。光景照耀。气候如春。相與坐。盤陀石。飲元和酒三杯。俄有一靑衣雙髻金鈴。朱裳翠袖。云履玉佩。異香氤氳。持繭金書曰。羣仙已集蓬萊上宮。要先生赴天池會。論五元眞君神遊記事。云房將去。呂祖慮其不返。賦詩送曰。

道徳崇髙相見難。又聞東去幸仙壇。杖頭春色一壺酒。頂上云攢五色冠。

飲海龜兒人不識。燒山符子鬼難看。先生去後身須老。乞與貧儒換骨丹。

云房曰。汝但駐此。不久仍還也。遂望東南乘紫雲而去。呂祖將所付素書。披閱習誦。旬日。云房又回。曰。子在此岑寂。得無憶歸否。呂祖曰。旣辦心學道。豈有家山思乎。云房曰。善哉吾以九轉金液大還丹法。傳付於子。夫道有陰陽之妙。守陰只是守魄。守陽只是守魂。若能聚魂和魄。使陰陽相會。是謂眞人。呂祖問曰。魂魄冥冥。至理甚深。何以全角。云房曰。慧發冥冥。泰定神寧。神旣混合﹐豈不契眞。金形玉質。本出精誠。大丹旣成身乃飛輕。呂祖問。天地。日月。四時。五行。水火。龍虎。鉛汞抽添。河車內觀。十魔九難等事。云房悉傳以上眞玄訣。洞達條明。又問有何證驗。云房曰。始也淫邪盡絕。外行兼修。采藥之際。金精充滿。陰魄銷融。次心經湧溢。口出甘液。次陰陽擊搏。腹鳴如雷。次魂魄未定。夢寐驚恐。次或生微病。不療自愈。次丹田夜暖。形容晝淸。次若處暗室。而神光自現。次若抱嬰兒而上金闕。次雷鳴一聲。關節通而驚汗四溢。次玉液烹煉。成凝酥而雪花散墜。或化血爲乳。而漸畏鮏羴。或塵骨將輕。而漸變金玉。次行如奔馬。次對境無心。次吹气療疾。次內觀明朗。次雙睛如漆。次柑發再生。次眞气足而常自飽。次食不多而酒無量。次神體光澤。精气秀媚。次口生異味。鼻有異香。次目視萬里。次瘢痕銷滅。次涕淚涎汗皆絕。次三尸九虫盡除。次內志淸髙。外景淸虛。凡情皆歇。心境俱空。次魂魄不遊。夢寐自少。神彊气聚。不分晝夜。次陽精成體。靈府堅固。寒暑不犯。生死不幹。次噓呵可乾外汞。次神光坐臥常生。次靜中常聞天樂。金石絲竹之淸。非世所常聞。次內觀如遊華胥。樓臺殿閣之麗。非世所常見。次見凡人腥穢。次見內神出現。次見外神來朝。功圓行滿。膺籙受圖。紫霞滿目。金光罩體。或見赤龍飛。或見玄鶴舞。彩雲繚繞。瑞气繽紛。天花散空墜。神女下降。出凡入聖。逍遙自然。此乃大丈夫功成名遂之時也。呂祖聞言得大歡喜。云房又授以入藥鏡一集。曰得此。采取火候皆明矣。問何上眞所作。云房曰。崔公名汪者手著。仙秩已髙。爲玄元眞人也。呂祖讀而贊之曰因看崔公入藥鏡。令人心地轉分明。云房曰。予初於終南石壁文得靈寶經三部。上曰元始金誥。中曰元皇玉籙。下曰太上眞元義。凡數千卷。予撮其要爲靈寶畢法。爲三乘六義十六科。蓋明陰中有陽。陽中有陰。天地升降之道。气中生水。水中生气。心腎交合之機。以八卦運十二時。而其要在艮。以三田互相反復。而其要在泥丸。至下手工夫。姑借咽气嗽液爲諭。而眞气口訣。實在口口相傳。不在文字間也。又以神丹數粒相示。曰。此非世間五金八石。乃是異寶合成。有質無形。如雲如火。如光如影。可見而不可執。服之與人魂識合爲一體。輕虛微妙。非有形之丹也。子他日金液功成。亦須煉此隨身。乃能點枯骨。度有緣。超不識字之羣生。拔塵海中之九族也。復贈詩一章曰。

知君幸有英靈骨。所以教君心恍惚。含元殿上水晶宮。分明指出神仙窟。

大丈夫。遇眞訣。須要執持心猛烈。五行匹配自刀圭。內有龜蛇顚倒訣。

三尸神。須打徹。進退天機法六甲。知此三要萬神歸。來駕火龍離九闕。

九九道至成眞日。三界四府朝元節。气翺翔兮神烜赫。蓬萊便是吾家宅。

羣仙會飲天樂喧。雙童引入升玄客。道心不退故傳君。立誓約言親灑泣。

逢人兮。莫亂說。遇友兮。不須訣。莫怪頻頻發此言。輕慢必有陰司折。

執手相別意如何。今日爲君重作歌。說盡千般玄妙理。未必君心信也麼。

仔細分明付與汝。保惜吾言上大羅。

呂祖聞言。盡豁塵俗。復盡問三元三淸三寶三鏡之說。云房曰。第一混洞大無元。從此化生天寶君。治玉淸境淸微天宮。其气始靑。第二赤混大無元。從此化生靈寶君。治上淸境禹余天宮。其气玄黃。第三冥寂玄通元。從此化生神寶君。治太淸境大赤天宮。其气玄白。故九天生神气經云。三號𨿽殊。本同一也。三君各爲教主而又一气相連。乃三洞尊師也。授受將畢。忽有扣戶聲。啟視見二人。體凝金碧。相揖共坐。乃淸溪鄭斯遠。太華施胡浮也。思遠曰。適爲眞人尹思逸丹成致賀。並造仙扉。施曰。此一侍者何人也。云房曰。本朝呂海州之子。少習儒墨。性靈心悟。大中間得遇鄭公傳以玉液還丹。天遁劍法。與予邂逅長安酒肆。志心奉道。始通陰陽制煉形神入道之微。施笑曰。二師皆得此髙弟子耶。鄭正色曰。此云房先生之正傳。吾與子當贊成之。施亦起敬曰。形淸神注目秀精藏。子欲脫塵网。可示一詩。乃授以金管霞箋膠犀硯。卽獻詩曰。

萬劫千生到此生。此生身始覺非輕。拋家別國雲山外。煉魄全魂日月精。

此見至人談九鼎。欲窮大藥訪三淸。如今獲遇髙眞面。紫府仙扉得姓名。

二仙嘆其才淸。各以所祕相贈而別。時春禽嚶嚶。云房於洞口題曰。

春气寒空花露滴。朝陽拍海嶽雲歸。

復謂呂祖曰。吾朝元有期。十洲羽客。至玉京啟奏。功行以升仙階。恐汝不能久居此洞。後十年洞庭相見。取筆於洞中石壁上。艸書曰。

晝日髙明。夜月圓淸。陰陽魂神。混合上升。

俄有二仙。綃衣霞彩。手棒金簡寶符。云。上帝詔。鍾離權爲九天金闕選仙使。拜命訖。云房謂洞賓曰。住世修功。他日亦當似我。洞賓曰。巖誌異於先生。必須度盡眾生。方升上界。時翔鸞舞鶴。玉節金幢。仙吹嘹喨。云房與捧詔二仙。乘雲冉冉而去。

壬午﹝862﹞六十五歲

時鶴頂閒居。有懷火龍先生。鍾離先生之詩。

癸未﹝863﹞六十六歲

甲申﹝864﹞六十七歲

艸堂自記云。鍾祖去後二年。予居終南山中。殷勤修養金液大丹。九還功成。十月神全。閒取金丹妙道。放爲詩歌。時咸通甲申之六年也。

乙酉﹝865﹞六十八歲

參黃龍﹝道緣匯錄﹞圓頓子﹑玄一子之考證

咸通七年。呂祖金丹已成。不覺洋洋自喜。乃復繼遊廬阜。至黃龍山。值誨機禪師升座。呂祖登擂鼓堂聽講。師詰座下何人。呂祖曰。雲水道人。師曰。雲盡水漧何如。呂祖曰。嘆殺和尙。師曰。黃龍出現。呂祖曰。飛劍斬之。師大笑曰。咄。此固不可以口舌爭也。因問汝功夫如何。呂祖曰。一粒粟中藏世界。半升鐺內煮山川。師曰。這守屍鬼耳。呂祖言。爭柰囊儲不死藥。安知與佛有參差。師指鐵禪杖云。饒經千萬劫﹐終是落空亡。呂祖豁然大悟。乃畱一偈曰。

棄卸飄囊摜碎琴。大丹非獨水中金。自從一見黃龍後。矚咐凡流著意尋。逐拜禮辭去。

又五燈會云。呂眞人嘗遊廬山歸宗寺。未幾道經黃龍山。值黃龍禪師升座。呂問。一粒粟中藏世界。半升鐺內煮山川。且道此意如何。黃龍指曰﹕這守屍鬼。呂曰。爭柰囊儲不死藥。安知與佛有參差。龍曰。饒經八萬劫。終是落空亡。呂恍然大悟。再拜求指歸。言下頓契。

仙佛同源云。黃龍誨機者。乃商山四皓之一。夏黃公所化也。初引錘離祖師見東華帝君王玄甫。繼托迹於廬山黃龍寺。架箭張弓以俟呂眞人。其慈悲可謂至矣。其所啟發者。止復不少。則呂祖之受益於黃龍。黃龍之傳燈呂祖。使其集大成。歸神化者。豈淺鮮也哉。

遊平都山﹝道緣匯錄﹞

咸通中。呂祖由南康黃龍山之湖南。泛覽彭蠡洞庭。復由楚入蜀。聞方平陰長生常在平都。因往訪之。不遇。遂遊靑城山。他日再過平都。方平一見卽驚曰。神仙宗伯也。相得甚歡。是時乙酉歲。

七月中元。呂祖臨別題詩於壁。云。

盂蘭淸曉過平都。天下名山所不如。兩口單行人不識。王陰仙館甚淸虛。

又曰。

一鳴白鶴出靑城。再謁王陰二友人。口口惟思三島樂。擡眸已過洞庭春。

武陽舊志。唐懿宗時。有呂仙師者。來遊錦江。每歇崖洞中。數日不出。人在之迹。其臥處只見衣冠艸履。委棄於地。已不知其所之矣。呂祖詩云。曾於錦水爲蟬脫。或卽此也。

丙戌﹝866﹞六十九歲

丁亥﹝867﹞七十歲

戊子﹝868﹞七十一歲

己丑﹝869﹞七十二歲

庚寅﹝870﹞七十三歲

以上五年。聖神功化之極。道徳崇髙之時也。艸堂自記云。咸通中年。子感黃龍之示。更窮萬仞之功。北登醫吾閭山。了卻歸空大道。自此則神滿太虛。法周沙界。度人心事。無岸無邊。錦州誌。

仙人巖。在醫吾閭山。北鎭廟東北。孤石峭拔上鑴呂祖聖相。又名呂公巖。想卽煉神處也。

卷一終

海山奇遇卷之二淸江上弟子火西月述

小引

古仙云。度人先度己。成己後成人。以上七十三歲。呂祖大道圓成。已將自己度矣。向後長生久視。萬劫長存。其歲數不煩俱書。惟於每朝之末。總書若干歲一句。於餘皆省文。至歷朝甲子。及攺元繼統之事。又當序次分明。方於度是濟人靈蹤。以便因時實錄。如此則年譜互有發明。而遊行顯化。遇之成道。見之生光者。徧山逾海。事與人並傳。眞奇遇也。故名曰。呂祖年譜。海山奇遇云。

度柳仙度張辭度地仙施肩吾寰瀛圖度陳季卿度僧懷一度地仙韓柏度何仙姑

度地仙李奇邯鄲夢度盧生度牛生夏侯生五代論度饒廷直度馬仙姑同鍾祖度藍采和

度劉海蟾與何一陽度耿仙姑度黃澄虛牧童賦詩哀南唐化茶坊女度喬二郎度劉方

說麻姑化天妃記仙迹余記六則

度柳仙﹝道緣匯錄﹞

柳仙本郭姓。呂祖同鄕也。幼失怙恃。孤哀無依。海州公憐而育之。取名寄兒。言郭家寄命之子也。幼伴呂祖讀書。性靈識字。呂祖道成還家省墓。行至南郊蒲陰村。適郭寄拜掃荒邱。呂祖惻然。憐其心慈年老。卽以成丹服之。頓覺神淸骨變。呂祖乃陳詞墓所。撚香下拜。曰。使巖度盡有緣。九族同升上界。復至家覘妻子。臨別囑約。汝且安居。俟他日重相見耳。遂攜郭寄同去。郭平生喜植柳。自號柳靑。一號靑靑子。年髙體建。人稱柳仙。亦呼老樹精。九忘其爲郭姓也。呂祖卽爲更之。柳其姓。棨其名。並戲之以詩曰。好个城南老樹精。分明知道神仙過。言其有年華。有識見也。

柳仙人自記曰。世有以余爲柳精成道者。甚哉誤也。經云。人身難得。中土難生。眞師難遇。又呂祖云。萬劫千生得个人。須知先世種來因。豈有物類成道者哉。吾姓郭。性喜植柳。自號柳靑。長生久視。人遂稱吾柳仙耳。

仙鑑云。呂祖步南郊。見一人坐柳樹下。問其從來。卽行童寄兒。爲主家零落﹐縊死柳樹下。一靈耿耿。常出現形。呂祖曲爲點化。付成丹服之。易其魔相。令守鑪執炊。呼曰郭上竈。誤矣。﹝見後郭仙傳﹞

度張辭﹝道緣匯錄﹞

辭。咸通初進士下第。遊江淮間。浪迹數年。遇呂祖得聞道術。常養气絕粒。好酒耽棋。洋洋自喜。

不少羈勒。一日至鹽城。匪類乘其醉。與相競力。令見而系之。旣醒作述徳陳情二詩以獻。

其述徳詩云。

門風常有蕙蘭馨。鼎族宗傳霸國名。容貌靜懸秋月影。文章髙振海濤聲。

訟堂無事調勤軫。郡閣何妨醉玉觥。今日東尖橋下水。一條從此鎭常淸。

令見詩。知其爲風雅道徳之士。並求其元要。辭以令方宰巨邑。未暇志玄。但書呂祖詩以開其意。曰何用梯媒向外求。長生只合內中修。莫言大道人難得。自是行心不到頭。

令拜服。他日將與令別。復口占云。張辭張辭他不會。天下經書在腹內。身卽騰騰處世間。心已遙遙出天外。其後於江南上升。於是南遊諸名山。遇設鑪火術者。辭大哂之。命提筆其壁云。

爭柰烏金沙。頭上飛不住。紅鑪漫燒藥。玉顏可安駐。

今朝花發枝。明朝花落樹。不如但飲酒。莫管流年度。

編年先有示張辭秀才詩。

先生歸家後。出遊江淮。試靈劍。斬長蛟。至洞庭湖。登嶽陽樓自飲。云房忽降。曰。來踐前約。上帝命汝眷屬。悉居荊山洞府。子之名字已注玉淸。三月十八日。引拜苦竹眞君。酬傳日月交並法。苦竹望而嘆曰。眞仙宗也。復上朝原始玉皇。敕授選仙使者。自此在人間隱顯度世。變化莫測。是時有洞庭湖君山頌詩。

艸堂自記。余作君山頌之前。云房先生約於洞庭相見。浪迹至此。拱候云車。翹首靑霄﹐徘徊詠嘆。

明日先生來曰。上帝命汝眷屬悉居荊山洞府。逾日復朝原始玉皇。敕授選仙使者。

是時。有赴瑤池仙會畱題寺壁。寄學道諸君詩。有醉後以道袍戲質酒家詩。有知音難遇仍還星渚廬山詩。有過洪都西山遇施希聖詩。

度地仙施肩吾

肩吾。字希聖。睦州分水人。元和十五年登進士第。長慶中。卽攜家隱洪州西山。退藏不出。自稱元和進士。長慶隱淪。嘗結蘆於西山。窮究延年之學。得旌陽五種內丹。及存神仙方。又得太極眞人杜衝十六字訣。曰。一靈妙有。法界融通。離種種邊。允執厥中。希聖守此。保固形軀。四十年來未能入化。咸通初。呂祖來遊。見其趣向煙霞。授以金液還丹大道。祕祕修之。遂成眞仙。嘗作西山靜中吟。曰。

重重道气結成神。玉闕金堂逐日新。若數西山得道者。連余便是十三人。

其同心道友李文英。拜爲弟子。

寰瀛圖度陳季卿

季卿。江南人。辭家十年。舉進士無成。羈棲輦下。嘗訪靑龍寺僧不值。時有終南山翁。亦伺僧歸。揖季卿同坐。適東壁有寰瀛圖。季卿乃尋江南舊路。因長嘆曰。安得。自謂泛於河。遊於洛。渡淮濟江而達於家。亦不悔無成而歸。翁笑曰。此不難致也。乃命僧童折一竹葉作舟。置圖中渭水上。曰。君但注目此舟。則如君願耳。然至家甚勿酒畱。季卿熟視之。覺渭水生波。葉舟漸大。席帆旣張。恍若登舟。始自渭及河。維舟至禪窟蘭若。題詩於南楹。云。

霜鐘鳴時夕風急。亂鴉又向寒林集。此時輟棹悲且吟。獨向蓮花一峯立。

次日至潼關登崖題句於關門東。普通寺門云。

度關悲失志。萬緒亂新機。下坡無馬力。掃門塵滿衣。

計謀多不就。心口自相違。已作羞歸客。還勝羞不歸。

凡所經歷。亦如前願。旬餘至家。兄弟妻子拜迎於門側。題江亭晚望詩於書齋。云。

立向江亭滿目愁。時年前事信悠悠。田園已逐浮雲散。鄕裏半隨逝水流。

川上莫逢諸釣叟。浦邊難得舊沙鷗。不緣齒髮來遲暮。吟對遠山堪白頭。

此夕謂妻曰。吾試期已近。不可久畱。卽當進棹。乃吟詩一章別妻。云。

月斜寒露白。此夕去畱心。酒至添愁飲。詩成和淚吟。

離歌淒鳳管。別鶴怨瑤琴。明月相思處。秋風冷辦裘。

又別諸兄弟云。

謀身非不早。其柰命來遲。舊友皆霄漢。此身猶路岐。

北風微雪後。晚景澹雲時。惆悵淸江上。區區趁試期。

一更後復登舟而逝。家人慟哭傷其去矣。復轉舊路。至於渭濱。寺宇宛然。見山翁擁褐而坐。季卿謝曰。規則歸矣。得非夢乎。翁曰。俟六十日後方知耳。時日將晚﹐僧尙不至。山翁亦別去。季卿還寓所。後二月。其妻子齋金帛。自江南來。謂季卿厭世矣。故來訪之。妻曰。莫月某日歸。是夕作詩於西齊。並畱別二章。實非夢也。明年春季卿下第東歸。至禪窟及關門蘭若。見所題兩篇。墨翰猶新。

後年季卿成名。遂絕粒。入終南山。尋見山翁。始知其爲。遂從遊不返。

仙史曰。以夢覺夢。呂祖原是會家。世人知邯鄲夢。不知寰瀛圖何也。此則悲涼淒淒。與邯鄲之熱鬧榮華。皆使人哀樂盡興。眞奇觀也。事見慕異記。神仙鑑。太平廣記。及全唐詩小說。

度僧懷一

懷一。本越人。時住靑州雲門寺。淩晨欲上殿燃香。有二道流。英爽絕俗。顧懷一。曰。有一奇境能往遊乎。懷一曰可。卽與入山。花木芬芳。泉石幽勝。落連峯排天。長松夾道。或瓊樓蔽日。層城倚空。所見不可殫述。久之覺餒。道流已知。曰山桃可以療饑。授一枚。大如升。奇香珍味。非人間所有。食訖。卽淩波不濡。升虛不礙。矯身云表。振袂空中。仰視日月﹐下窺星漢。無幾復歸舊居。已期月矣。道流謂曰。吾回姓。此吾徒郭柳也。子已遊蓬萊。當先得仙復歸於釋。乃去。懷一自此不食穀食。一旦回越。與父母話其事。欲往雲遊。徧歷名勝。許之。

懿宗置戒壇。度僧尼。民間翕然崇佛。乃輕道重釋之時也。呂祖引懷一入道。正是急水下篙。

壬辰癸巳

僖宗宗甲午乾符元年

乙未丙申﹝是歲王仙芝陷淮南﹞丁酉﹝黃巢陷沂鄲﹞

戊戌己亥

庚子﹝攺元廣平黃巢陷東都入長安稱大齊皇帝﹞

以上九年呂祖佩劍執拂。往來名山。

有下廬山遇軒轅集來訪詩。有贈俠客劍客等詩。有贈嵩髙上下石室主人詩。有遊華嶽遇馬湘詩。有商山杜韓淸夫詩。

度地仙含柏﹝不是韓湘﹞

柏﹝左側加水部首﹐本篇以下皆同﹞字。字淸夫。韓昌黎之從侄孫也。貞元末年九月初三日生。幼而奇異。不入名場遇小洪崖先生。傳以淸修之法。童眞不漏。號元陽子。行蹤無定。放浪不羈。長慶間韓湘登進士第。昌黎教柏讀書。應舉似汝兄榮。柏對之。孫與公所好相異。因作靑山雲水窟。此地是吾家詩。以言其志。公知其不可彊也。及公貶潮州。韓湘隨侍。一日抵藍關。風寒雪緊。忽聞有笛聲。迎馬首吹來。至則韓柏也。公大喜。卽攜同傅捨。仍欲以功名期之。柏笑而不答。臨別出藥一丸與之曰。服此可禦瘴毒。飄然而去。咸通末。避居商山中。欲煉九華神丹。未知火候精微。呂祖來遊。

因以鍾祖祕法付之。

韓湘不是神仙考

韓湘字北渚。愈之侄孫也。愈之兄弇。弇子老成。老成子湘。登長慶三年進士。能詩文。與一時士大夫相倡和。生平在功名場中未嘗學仙。長慶間。姚武功有答韓湘詩云。昨聞過春闈。名系吏部籍。三十登髙科。前途浩難測。又有送韓湘赴江西從事詩云。年少登科客。從軍詔命新。行裝有兵器。祖席盡詩人。湘嘗送文公過潮州。今昌黎集中。有次曾江口示侄孫湘二首。有左遷至藍關。有示侄孫湘一首。卽賈島亦有寄韓湘詩。均見全唐詩內。並無落拓不羈。少遊雲水之事。此可見其非仙也。然則韓仙一事。豈遂無人乎。亦非也。

道緣會錄云。韓昌黎從侄孫。有韓柏者。貞元末年九月初三日生。幼而奇異。未入名場。遇小洪崖張氳。傳以淸修。童眞不漏。號元陽子。遂放浪形骸。歸宗元教。長慶初韓及第。愈教柏讀書。應舉似乃兄榮。柏對曰。孫與公所好相異。因作言志詩云。

靑山雲水窟。此地是吾家。後夜餐瓊液。淩晨咀降霞。彈琴碧玉調。鑪煉白朱砂。寶鼎存金虎。

芝田養白鴉。一瓢藏世界。三尺斬妖邪。解造逡巡酒。能開頃刻花。有人能學我。同去看仙葩。

愈知其不可彊也。柏自言能造奇花。愈令試之。柏乃取一盆。實以土。虛臾出牡丹一叢。紅艷異常。

花瓣中有金字詩一聯。曰。雲橫秦嶺家何在。雪擁藍關馬不前。愈問此何意。對曰日九自知。後愈貶潮州。道過藍關。大雪不能前進。而韓柏適至。爲掃除其雪。愈方悟花中詩意。乃爲八句足成之。愈亦稍釋旅懷。卽攜同傅捨。仍欲以功名相期。作詩云。

才爲世用古來多。如子雄文世孰過。好待功成名就日。卻收身去臥煙蘿。

柏笑而答云。

舉世都爲名利醉。伊余獨向道中醒。他日定自飛升去。衝破秋空一點靑。

臨別出藥一丸與之曰。服此可禦瘴毒。飄然而去。咸通末。柏年六十餘。復遇呂祖於商山。得授神丹之學。乃飛升焉。今人知有湘。而不知有柏﹝左側加水部首﹞。蓋因湘柏二字。魯魚帝虎之訛也。以湘爲仙則誣湘。由柏之事盡歸於湘。湘之事盡歸於無矣。今特並其事而互發之。使人知韓湘乃功名。

韓柏乃神仙也。柏者淸淺水貌。故號淸夫云。

度何仙姑

仙姑﹐永州零陵人也。父諱英﹐母鐘氏﹐喜淸淨布施。一夕夢遊瀟湘之濱﹐見水面有縞衣女子﹐足踏大白蓮花浮波而至曰﹕吾瀟湘神女也﹐將寄汝家﹐一遊人世。母注目久之﹐覺而有娠﹐以元和三年十一月初一日生。生不食母乳﹐攪蓮粉飼之。年八九﹐姿容端麗﹐喜入女道觀遊﹐諸女冠教以經書文字﹐若素熟習者。十三歲怙恃俱失﹐姑與老蒼頭﹐守己幽居。性甘茹素﹐有求布施者﹐亦如父母在時﹐皆樂助焉。後有南嶽觀﹐老女冠募姑﹐攺注生眞君像﹐臟腑中忽得黃庭經兩卷﹐有跋云﹕何人有緣﹐何人有福﹐若得此經﹐瑤池快樂。姑見而喜之﹐以爲兩何字﹐𨿽無定詞﹐而今則明明合我也。請以他經易歸﹐老女冠慨然相與。自此家居長誦黃庭。年十八﹐守貞不字﹐就家上女冠。焚香掃地﹐拜禮扶桑帝君﹐久之靑童君奉東華命﹐降於其家﹐授以紫芝丸餌之﹐並爲講黃庭琴心三疊漱咽靈液之法﹐姑受之。自此則體生光華气香蘭﹐卻滅百邪玉煉顏矣。零陵有求聘於姑者﹐姑乃佯狂作顚﹐出入零陵市上﹐污體穢形﹐人乃目爲瘋癲而不之顧。亦有彊稱爲仙姑者﹐姑乃益加韜晦。年六十﹐鄕里人多物故﹐而姑仍如二十許人。適呂祖南遊衡湘﹐見姑於市上﹐知爲上根道器。以一桃與之﹐僅食其半﹐自是不饑﹐能談休咎。度入終南拜見鐘祖﹐教以神丹服食﹐遂能身輕步虛﹐上下無礙。呂祖曰﹕功夫至此﹐以臻大乘。乃引之東遊﹐見少陽祖師﹐又引見木公金母。金母攜回閬苑﹐命掃蹯桃落花﹐積功以深﹐升東海靑霞洞﹐眞大元君﹐道號一陽。嘗從呂祖遊行世間﹐顯迹最盛云。

考何仙姑有二﹐一系廣州增城人﹐何泰次女﹐幼隨女伴入山采茶﹐失侶迷徑。見東峯下有一髙冠道士﹐姑往拜道士與一桃。食之﹐頓忘饑渴。後夢神人麻姑﹐教食雲母粉﹐久之往來山谷﹐輕身飛行。則天長壽間﹐詔命赴闕﹐行至中途﹐縱身上樹杪﹐不知所之。其後在豫章﹐累現於麻姑壇上。女仙傳﹐所謂送子三仙者﹐卽廣州何姑與藐姑麻姑也。

度地仙李奇﹝晚唐髙士傳﹞

華陽隱士﹐李翁名奇者。得小還丹﹐年數百歲﹐容貌不衰。呂祖遊勾容﹐訪金壇洞天勝景。遇翁於松陰雲水之間﹐望而知爲髙士﹐教其煉金液大還。翁大喜﹐請拜爲徒。呂祖曰﹕吾尙少於先生﹐結爲雲霞之交﹐可也。翁曰﹕道無先後﹐髙者爲師。卒下拜﹐呂祖探囊中祕密授之﹐並贈以詩云﹕華陽山裏多芝田﹐華陽山叟復延年﹐靑松巖畔攀髙樹﹐白雲堆裏飲飛泉﹐不熱不寒神蕩蕩﹐東來西去气綿綿﹐三千功滿好歸去﹐休與時人說洞天。呂祖臨別﹐約異日會於華山。﹝見後﹞更畱二詩贈之﹐翩然而去。

邯鄲夢度盧生

乾符中﹐呂祖北遊。自號呂翁﹐行邯鄲道中。﹝一作開元十九年﹐一作開成七年。開元間呂祖尙未出世﹐開成只五年耳。均誤。﹞息邸捨﹐攝帽馳囊而坐。俄見一少年衣短褐乘靑駒﹐將適於田﹐亦止旅中。與翁共席坐﹐言笑殊暢。問姓名曰﹕盧英﹐字萃之。生自顧衣裝斃褻﹐乃長嘆息曰﹕大丈夫生世不諧﹐困如是也。翁曰﹕觀子形體﹐無苦無恙﹐談諧方適而嘆息其困者何也。生曰﹕吾苟此生耳﹐何適之謂。翁曰﹕此不謂適而何適。答曰﹕士之生世﹐當建功樹名﹐出將入相﹐列鼎而食﹐選聲而聽﹐使族益昌而家更肥﹐然後可以言適。吾嘗志於學﹐富於遊藝﹐自謂當年靑紫可拾﹐今已過壯﹐猶勤畎畝﹐非困而何。言訖﹐目昏思寐。時主人方蒸黍﹐翁探囊中靑磁枕以授生曰﹕自枕吾枕﹐當令子榮﹐一如其願。生俯視枕竅﹐兩端有小口﹐漸大明朗﹐乃舉身入。至家數月﹐娶淸河崔氏女﹐容甚麗﹐嫁貲丰。由是服禦日益鮮盛。明年舉進士第﹐釋褐登朝授校書郎應制渭南尉。俄遷監察禦史﹐轉起居舍人﹐知制誥三載﹐出典同州﹐遷陜州。生性好上功﹐自陜西鑿河八十里﹐以濟不通﹐邦人利之﹐刻石紀徳。移節汴州﹐領河南采訪使﹐徵爲京兆尹。是時神武皇帝方事戎狄﹐恢宏土宇。會吐蕃悉那邏及燭龍莽布土﹐攻陷瓜沙。而節度使王君毚新敗死﹐河湟震動。帝思將帥之才﹐遂除禦史中宰﹐河西道節度使﹐大破戎虜﹐斬首七千級﹐開地九百里﹐築大城以遮要害﹐邊人立石於居延山以頌之。歸朝冊﹐燻恩禮極盛﹐轉吏部侍郎﹐遷戶部尙書﹐兼禦史大夫。時望淸重﹐羣情大翕。爲時宰所忌﹐以非言中之。貶瑞州刺史﹐三年徵爲常侍。未幾同中書門下平章事與蕭中令﹐嵩裴侍光庭﹐同執大政十餘年。嘉謨密令﹐一日三接﹐獻替啟沃﹐號爲賢相。同列害之﹐復誣與邊將交結﹐所圖不軌﹐下制獄﹐府吏引徒至其門﹐而急收之。生惶惑不釋﹐謂妻子曰﹕吾家山東有良田五頃﹐足以禦寒餒﹐何苦求祿以至於此﹐而今而後再欲衣短褐﹑乘靑駒﹑行邯鄲道中不可得也。引刀自刎﹐其妻救之獲免。後爲三省中官保護﹐減死罪﹐投歡州數年。帝查其冤﹐復詔爲中書令﹐封燕國公﹐恩旨殊異。生五子曰儉﹑曰僔﹑曰位﹑曰倜﹑曰倚﹐皆有才器。儉進登第﹐爲考功員外﹔僔爲禦史﹐位爲大常丞﹔倜爲萬年尉﹔倚最賢﹐年二十四爲左衮﹐其姻媾皆天下望族。有孫十餘人。兩竄荒徼﹐再登臺鉉﹐出入中外﹐徊翔臺閣五十餘年。崇盛赫奕﹐性頗奢蕩﹐好佚樂﹐後庭聲色﹐皆第一綺麗﹐前後賜良田甲第佳人名馬﹐不可勝數。後年漸衰邁﹐屢乞骸骨不許。病中候問者相接於道﹐名醫上藥無不至焉。將沒﹐上疏曰﹕臣本山東諸生﹐以田園爲娛﹐偶逢聖運﹐得列官敍﹐過蒙殊獎。特被鴻私﹐出擁節旌﹐入升臺輔﹐周旋中外﹐綿歷歲時﹐有忝天恩﹐無裨聖化﹐負乘貽冠﹐履薄增憂﹐日懼一日﹐不知老至。今逾八旬﹐位極三公﹐鐘漏並歇﹐筋脈俱耄﹐彌畱沈頓﹐待時益盡﹐顧無成效﹐上答休明﹐空負深恩﹐永辭聖代﹐無任感戀之至﹐謹奉表陳謝。詔曰﹕卿以俊徳﹐作朕元輔﹐出擁藩翰﹐入贊雍熙﹐升平二紀﹐實卿所柰﹐比因病疹﹐日謂痊平﹐豈期沈屙﹐良用憫惻。今命驃騎大將軍﹐髙力士﹐就第候省。其勉加鍼石﹐爲子自愛﹐尢冀無藥﹐期於自瘳。是夕﹐薨。盧生欠身而寤﹐見其身方偃於邸捨﹐呂翁坐其旁﹐主人蒸黍未熟﹐觸類如故。生蹶然而興曰﹕豈期夢耶。翁曰﹕人生之適亦如是矣。生憮然良久謝曰﹕夫寵辱之道﹐窮通之理﹐得喪之情﹐生死之際﹐盡知之矣。此先生所以窒吾欲也﹐謹受教。稽首再拜求度﹐翁慨然許錄。傳以大丹之祕﹐並授以劍術﹐遂從呂翁往來海上云。

是時﹐有時遭大亂﹐西歸河中﹐移家終南﹐遇司空表聖歸隱詩。郝天挺注呂祖云﹕咸通及第﹐兩調縣令﹐黃巢之亂﹐移家終南。艸堂自記云﹕乾符間﹐黃巢作亂﹐余偕柳仙歸河中﹐髮妻劉氏在家爲女冠﹐四子謀生於外﹐因攜入終南﹐付紫雲庵中﹐令何姑教之﹐尸解後﹐招入荊山洞府。又自敍墨刻小像云﹕有四子爲避亂﹐只攜妻入山。據此二說﹐可知有妻有子﹐實有其事﹐但墨刻所述﹐未言道成之後﹐還家來攜耳。至所謂姓李名玨﹐夫妻雙修﹐故更姓呂﹐皆諭言。﹝詳後天啟六年﹞

度牛生夏侯生

牛生山﹐夏侯生子云﹐河中秀才也。龜形鶴骨﹐有神仙气。呂祖還家﹐憐其爲同鄕人﹐教以火寄冥宮﹐水濟丹臺之法。命其遠隱雲山﹐速離世网。二子拜受而去。子云有詩才﹐〖子云後隱大滌山〗嘗作樂圃五絕云﹕綠葉紅英徧﹐仙經細討論﹐偶移崖畔菊﹐鋤斷白雲根。此可見其幽致也。

唐僖宗中和元年辛丑壬寅癸卯甲辰

僖宗攺元光啟乙巳丙午﹝王朝據福州﹞丁未

僖宗攺元文徳戊申

唐昭宗龍紀元年己酉﹝錢鏐據杭州﹞

昭宗攺元大順庚戌辛亥﹝楊行密據揚州﹞

昭宗攺元景福壬子癸丑

昭宗攺元幹寧甲寅﹝李茂貞據鳳翔﹞乙丑丙辰丁巳

昭宗攺元光化戊午﹝王審知據閩﹞己未庚申

昭宗攺元天福辛酉﹝李茂貞岐王﹞壬戌癸未﹝朱全忠梁王﹑楊行密吳王﹑錢鏐越王﹞

唐哀帝天佑元年甲子乙丑丙寅丁卯﹝梁王朱全忠弒帝自立﹞時河東鳳翔﹑淮南﹑西川猶奉唐﹐正朔稱天佑四年﹝馬殷據潭州﹐梁以爲楚王﹐以荊南髙季昌爲節度﹐以錢鏐爲吳越王﹐梁王自稱太祖﹞戊辰﹝蜀王建稱帝﹐吳王楊隆演﹐晉王克用薨子存勗立﹞己巳庚午﹝閩王審知﹐燕王劉守光﹞辛未﹝燕王稱帝﹞壬申﹝梁友珪自立﹞癸酉﹝梁友貞﹞甲戌乙亥丙子﹝蜀王宗衍﹞丁丑﹝南漢劉巖﹞戊寅己卯﹝吳王楊溥﹞庚辰辛巳壬午

後唐莊宗滅梁建元同光元年癸未甲申乙酉唐滅蜀

明宗天成元年丙戌﹝閩王王延翰﹞丁亥﹝趙太祖生契丹太宗﹞戊子

明宗攺元長興己巳庚寅辛亥壬辰﹝吳越王元瓘﹞

閔帝立位癸巳﹝閩王延鈞﹞

閔帝應順元年甲午﹐廢帝卽位﹐攺元淸泰﹝蜀王孟知祥稱帝﹐秋殂﹐子昶立﹞乙未﹝吳王楊寬﹐閩王王昶﹞丙申﹐唐廢帝崩﹝晉石敬瑭稱帝﹞丁酉

吳王寬﹐禪位於徐知誥﹐復姓李名升﹐建元升元國號南唐戊戌﹝閩王羲﹞己亥庚子辛丑﹝吳越宏佐﹞壬寅﹝南漢劉玢晉主重貴立﹞

南唐元宗保大元年﹐癸卯甲辰﹝南漢劉晟﹞乙巳丙午唐平閩丁未﹝晉亡﹐漢髙祖劉暠﹐契丹世宗﹐楚王希廣﹐吳越王宏俶﹞戊申己酉﹝漢隱帝承佑﹐荊南髙保融﹞庚戌﹝漢主贇﹞辛亥﹝周郭威弒漢主贇於宋州﹐自卽位﹐後漢亡﹐北漢劉崇起﹐契丹穆宗立﹞壬子癸丑甲寅﹝周世宗柴榮﹞乙卯丙辰﹝北漢劉承鈞﹞丁巳

南唐中興元年﹐戊午﹝南漢劉鋹﹞己未﹝周恭帝﹞庚申﹝周亡﹐宋太祖建隆元年﹐荊南髙保勗﹞辛酉

南唐後主煜立﹐仍用中興年號壬戌﹝荊南髙繼衝﹞癸亥﹝宋滅荊南﹐攺元幹徳﹞甲子﹝宋滅蜀﹞乙丑丙寅丁卯﹝北漢劉繼元﹞戊辰﹝宋攺元開寶﹞己巳庚午辛未﹝宋攻南漢﹞壬申﹝南漢亡﹞癸酉甲戌﹝宋太祖崩﹐太宗卽位﹞乙亥﹝南唐終﹞

自貞元十四年戊寅﹐至咸通十二年庚寅﹐共七十三年一卷﹐咸通十三年辛卯至南唐末年乙亥二卷﹐共一百零五年。呂祖在唐﹐歷年一百七十八歲矣。

五代論﹝艸堂自記﹞

唐自中和以後﹐四海分崩﹐羣雄竊據﹐史家以五代編之﹐不如以後唐﹑南唐序之也。哀帝二年﹐朱全忠弒君自立﹐直亂臣耳。幸而河東鳳翔淮南西川尢奉唐之正朔。盡梁三世而只稱天佑年號者﹐河東鳳翔也。李克用本唐賜姓﹐捨朱耶而歸華夏﹐勤勞況瘁﹐以平黃巢功封晉王﹐誓於一生靡敢失節﹐何其忠也。存勗乃晉王主器﹐恪守父爵﹐且性孝﹐惜其滅梁之後﹐未求唐宗室而立之耳﹐然其得國寶﹐稱後唐編爲正統﹐良不誣也。石敬瑭遷都帝汴﹐特割據之﹐雄耳﹐何足爲正。徐知誥建國金陵﹐復還李姓。楊寬奉國稱﹝帝於﹞吳。後唐以丙申終﹐南唐以丁酉起﹐則正統卽在此也。劉知遠稱孤晉陽入洛守汴﹐勢亦同乎割據。郭威起而劉贇亡﹐又一弒君之朱溫也。柴榮繼立﹐異姓相傳﹐𨿽號爲周﹐實非眞主。吾作敲爻歌〖見純陽詩集〗起句不曰漢末周朝﹐而曰漢終唐國者﹐誠以割據之輩終﹐而南唐尙在也。上下九十餘年﹐無人混一疆宇﹐而唐以一綫相承。反以梁晉漢周﹐攢爲五代。此吾所不解也。宋太祖奉天承運﹐掃蕩羣姦﹐而南唐最後終﹐宋繼南唐之統可了然也。請以寄之讀史者。

度饒廷直

廷直字亮工﹐南城人。僖宗中和初﹐登進士第﹐嘗過武昌黃鶴樓﹐聞笛聲﹐尋求。遇呂祖授以靜功祕訣。自是不邇妻妾﹐翛然端居。後爲鄧州通判卒﹐其柩還鄕甚輕﹐蓋尸解去。道緣匯錄﹑徵異錄﹑姓氏譜皆作唐進士﹐全書獨作宋末人。蓋因仙鑑敍在景定間耳﹐不知仙鑑所載﹐乃因宋末顯神﹐與呂祖偕遊南嶽。補敍其出身也。

度馬仙姑﹝道緣匯錄﹞

光化間﹐呂祖遊括蒼﹐過處州﹐度馬仙姑。姑﹐靑田人也。旣嫁﹐家貧﹐養姑最孝。遇呂先生授以仙術。往來傭織富人室。去家百里有羹不食﹐以篛笠先浮還家﹐敬於姑。姑識其笠﹐知爲婦所遺﹐遂取食﹐往還輕便﹐人始知其不凡﹐呼爲馬大仙姑。吳越王錢鏐聞之﹐給錢帛養其姑﹐未幾姑亡﹐仙姑亦無疾而逝﹐鄰人見之於野曰﹕吾隨師歸蓬萊也。

同鐘祖度藍采和﹝自記云﹕采和字養素﹐吾道友也。少遇正陽師傳以玉煉金煉﹐天復初﹐大丹以成。吾勸其再修神丹﹐然後超神入化﹐可度羣生。其後神丹已成﹐於濠梁上升﹞

藍采和上古伶倫髙眞﹐謫於塵寰者也。周遊歌詠﹐覺世盲瞽。常衣破藍衫﹐六銙黑水腰帶﹐闊三寸餘﹐一腳著鞋﹐一腳赤跣。夏則衫內加絮﹐冬臥雪中气出如蒸。人問其所得﹐答曰﹕誰云男子無孕﹐偏我十月懷胎。每行城市乞索﹐持大拍板﹐長三尺餘﹐老少皆隨看之。歌曰﹕踏踏歌﹐藍采和﹐世界能幾何﹐紅顏三春樹﹐流光一擲梭﹐古人混混不復返﹐今人紛紛來更多﹐朝騎鸞鳳遊碧落﹐暮見桑田起白波﹐長景明輝在空際﹐金銀宮闕髙巍峨。歌詞頗多﹐不及具載。率爾而作﹐皆神仙意﹐人莫之測。得錢則用繩穿拖行﹐散失不顧﹐或贈貧者﹐或與酒家﹐灑灑然無所拘也。後塵居數年﹐自云將入終南山﹐采食神芝。﹝此卽呂祖勸之也﹞朱梁時﹐忽來濠梁酒樓沽酒﹐大醉﹐聞空中有笙簫聲﹐仙鶴下降﹐采和乘之﹐軒舉於云端﹐擲下靴﹑衫﹑帶﹑板﹐冉冉而去。﹝外有長笑先生藍方者﹐另是一人﹐見後。﹞

度劉海蟾

海蟾名操字宗成﹐燕山人。以明經擢甲第﹐仕燕爲盧龍司馬。累遷至相位。平昔好談性命﹐欽崇黃老。忽遇正陽先生﹐爲演淸淨無爲之宗﹐以道全角之旨。及守光僭稱帝位﹐諫之不聽﹐遂托疾解印辭去。作詩曰﹕拋離火宅三千口﹐屏去門兵百萬家。更名玄英﹐號海蟾子。徧遊訪道﹐遇呂祖授以金液還丹﹐乃遁迹修眞。得成仙道﹐遊行塵世﹐遠泛秦川﹐陶眞於太華之間﹐混迹於靑城之下。陳希夷遇之﹐懇求玄旨﹐海蟾卽傳以金丹妙道。希夷與弟子張無夢﹑賈得升﹑種放皆同請業焉。海蟾喜希夷﹐寄懷髙尙﹐嘗過其山齋﹐與之談論一日﹐戲以墨潑石上皆成字句。後張﹑賈﹑種至山﹐各言於某日劉師來家﹐潑墨作字﹐蓋同日分形也。後當坐化時﹐白气從頂門出﹐化鶴飛升。元至元六年﹐封明悟宏道眞君。

與何一陽度耿仙姑

呂祖攜一陽仙姑南遊。有耿氏女者﹐南唐人。性髙潔﹐心靈妙。呂祖見而識之曰﹕何先生﹐此可爲汝弟子也。一陽曰﹕大道無私﹐須試乃可。時耿女出郊﹐攜菜籃獨步。一陽直前戲之曰﹕姑娘有湯﹐可與女道人解渴否。曰﹕有則有之﹐離家稍遠。一陽曰﹕將籃來﹐我命人往汝家取去。耿女曰﹕何人持去。曰﹕籃自會行耳。耿弗信﹐一陽默運神通﹐卽以籃浮之﹐須臾間籃去來﹐將耿女衣裙盛至。耿女大驚曰﹕女道姑術士耶﹐仙眞耶。一陽笑曰﹕以此爲術﹐術可學也﹔以此爲仙﹐仙可從也。耿憬然有悟﹐願從學仙以究其術。一陽以原身告之﹐耿大喜。並教與呂祖叩拜﹐傳以道法雙修之妙。耿卽棄家雲遊﹐能捏雪爲銀﹐畫布爲繡。朱文公見而奇之﹐問以道法﹐耿作狂語亂之﹐朱亦不能彊究也。自後奇幻益多﹐人稱風仙姑。七眞馬宜甫之妻孫不二﹐早從重陽學道﹐後遇仙姑﹐攜至洛陽﹐辟風仙洞居之﹐不二道成仙姑亦飄然不返。封淸靈妙悟耿仙姑。

度黃澄虛澄虛﹐南唐時人。養靜於桐柏山中﹐心好道而修不勤。呂祖遇訪﹐題詩警之﹐並跋六言於後云﹕畱此片言﹐用表其意﹐他日相逢﹐必與君決﹐莫退初心﹐善愛善愛。時黃適他往﹐歸見庵門上仙筆畱題﹐不覺翻然醒悟。他日呂祖復來﹐攜之同去。牧童賦詩鐘傅弱翁﹐帥平涼。呂祖幅巾衣白紵衣上謁﹐有牧童牽黃犢隨之。立庭下﹐弱翁異其气局閒雅﹐指牧童曰﹕道人能詩﹐可賦此乎。道士笑曰﹕不煩我語﹐是兒自能之。牧童乃操筆大書曰﹕艸鋪橫野六七里﹐笛弄晚風三四聲﹐歸來抱飯黃昏後﹐不脫蓑衣臥月明。旣別﹐人皆見其擔二甕﹐長歌出郭。或報弱甕曰﹕甕二口﹐此呂甕也。亟往追之﹐不復見矣。哀南唐南唐保大末﹐呂祖在江南化一漁人﹐自號回同客。每日持莎笠綸竿﹐唱漁家傲﹐其舌爲鳴榔之聲以參之﹐音淸悲如在煙波間。往來金陵﹐凡年餘﹐無有悟者。其詞曰﹕二月江南山水路﹐李花零落春無主﹐一个魚兒無覓處﹐風和雨﹐玉龍生甲歸天去。唱罷﹐且行且嘆﹐人或與錢不受﹐與酒則不醉。甲寅二月朔日﹐忽卒﹐眾痊之。一夕風雪大起﹐冢裂無屍。時元宗亦於甲歲仲春﹐殂於正寢。始知二月江南﹐李花零落者﹐卽指唐元宗賓天之期也。並知回同客﹐乃呂洞賓寓意也。五代史補﹕南唐李升﹐自徐家起而爲君﹐先有童謠云﹕東海鯉魚飛上天。東海卽徐之望也﹐鯉者李也。化茶坊女唐中興時﹐汴京民有石氏者。以開茶坊爲業﹐日令幼女行茶﹐嘗有丐者病癩﹐垢污藍縷﹐直旨肆﹐索飲。女敬而與之﹐月餘無厭容﹐並擇佳茗以待。父兄見之遂丐笞女﹐女略不介意。又數日﹐丐者復來﹐女供奉益謹。丐謂曰﹕汝能綴我余茶否。女頗嫌不潔﹐少覆於地﹐聞異香亟飲之﹐神气爽然。丐曰﹕我呂仙也﹐可隨汝所願﹐或富貴﹐或壽考﹐皆可得也。女不識富貴﹐只求長壽不乏財物。呂祖遺以漁夫詞曰﹕子午長養日月精﹐玄關門戶啟還扃﹐長如此﹐過平生﹐且把陰陽仔細烹。復授以口訣而去。女白於父母始悔﹐徧尋之不得。他日復來﹐石氏畱之﹐師曰﹕今年夷夏俱大喪﹐余恐遠人未化﹐將北遊。勸其來賓﹐遂去。後女年及笄﹐嫁管營指揮家﹐享年百二十歲﹐一生妝食有餘﹐是亦長於壽而裕於財者也。度喬二郎二郎唐末宋初人也。呂祖與皇都遇之。彌畱款洽﹐終年不厭。呂祖見其精誠﹐授以水中采金之法﹐〖乃丹家要法〗命其修煉。二郎卽棄名利﹐結茅松山﹐照法行之﹐遂得證果。後復遇呂祖攜去。度劉方方字子義﹐汴都人也。建隆初﹐方見天下未平﹐兵戈未息﹐遂淡於仕途。渴慕陶淵明之爲人﹐背城面郭﹐築小丹邱自居﹐𨿽結廬人境亦自有心遠地偏之致。呂祖於汴都閒遊﹐自號回先生。適方行市中﹐呼與劇飲﹐方慨然陪坐﹐共論太古髙人﹐及天下興亡之事。先生曰﹕海內河山斜陽流水石火光陰槿花性命﹐我見六國煙塵﹐八方風雨將來﹐淨愁霧而拭靑天者﹐必宋國也。治世有人﹐吾儕何必代爲耽憂。方大驚曰﹕頃見先生眉宇﹐疑是豪俠者流﹐今聞先生議論﹐乃安期羨門輩矣﹐願明以教我。回祖乃作歌與之曰﹕六國愁看沈與浮﹐攜琴長嘯出神州﹐擬向煙霞煮白石﹐偶來塵市見丹邱。又勉之曰﹕劉君劉君審聽我﹐流光迅速如飛過﹐八瓊祕訣君自知﹐莫待鉛車空又破。其詩甚長﹐大抵皆綿綿策勵之旨。方拜而受之﹐呂祖旣去﹐方卽遁迹深山﹐勤修祕煉﹐終其身不出。說麻姑化天妃記﹝道緣匯錄﹕天妃水神名。司馬光曰﹕水乃爲陰類﹐其神爲女子。又妃者言其慈母之心﹐與天匹配也。﹞揚州燈夕﹐靑城劉丈人。枉駕茅齋﹐自言從呂祖說麻姑化身事云。唐末宋初﹐祖師南遊麻姑壇﹐遇方平先生。坐論丹臺﹐適麻姑翩然來歸﹐神采天容﹐不可名狀。呂祖謂方平曰﹕東南海嶼颶風多﹐狂剛暴者須以柔和制之﹐某欲於西王母處蔫舉一人﹐覓善族降法身到天風海濤間拯救危難﹐此非有神通者不能言下承當也。呂祖言畢﹐以目視麻姑﹐方平會意。微笑曰﹕非大士寶筏不能也﹐自古女眞﹐大半以遊戲爲樂﹐蓬山閬苑中﹐吹笙度曲﹐飲酒簪花﹐其尢者不過按行海島采訪仙籍耳。麻姑冷笑﹐微啟朱唇曰﹕此事亦由人做﹐特無地可以投足。呂祖曰﹕莆田林氏﹐世積陰徳﹐此大鵬展翅處也。姑卽慨然自許﹐俟緣至而往投之。如是者數年﹐聞林披﹝別作都巡檢林願﹞夫婦仁愛﹐生九子皆賢﹐號九牧林。姑乃念麻姓﹐除去廣﹝腌上聲﹞字﹐卽林字也﹐於是降生其家。時南唐中興庚申﹐宋太祖之建隆元年也。三月二十三日方夕﹐見紅光射空異香氤氳而天妃誕。彌月不聞啼聲﹐因名曰﹕默。生而神靈﹐預知人禍福。八歲從塾師訓讀﹐悉解文意。十三歲有老道士元通﹐授妃玄微祕訣。年十六﹐窺井得符﹐知變化﹐驅邪救世﹐應手隨心。間或禦風神遊﹐飛度天海。年二十﹐九九日前一日﹐妃與家人曰﹕明朝重陽﹐適有登髙之願﹐預告別。至期﹐徑上湄峯最髙處﹐濃云捲岫白气亙天﹐空中聞釣天之樂﹐乘風直上﹐眾皆唏噓而嘆。淩虛見純陽先生﹐佩劍執拂而來﹐笑謂妃曰﹕姑又開一番生面也﹐化身林家﹐妙年得道﹐某將閩海一涯祈姑保障。遂別去。自後於海上屢昭靈異﹐封天妃﹐在湄洲嶼上建廟祀之。凡遇海天風浪者﹐但呼娘媽數聲﹐卽有神燈點點隱約於萬頃煙波之內﹐或仍現麻姑形像﹐坐於檣桅上﹐頂挽一髻﹐餘發下垂﹐塵拂指揮﹐蛟龍效順﹐如此便風恬浪靜長帆直渡矣。功徳崇髙﹐證位碧霞元君﹐歷代敕封不可具述。閩海之有天妃﹐猶南海之有大士也。然人知有天妃靈異﹐而不知爲麻姑化身﹐並不知麻姑之來﹐乃扶危拯溺之呂翁所玉成者。觀與王方平一席話﹐爲蒼生求安瀾之人﹐忙中極閒﹐冷中極熱﹐似激似勸﹐卒令麻姑立功。天妃著迹﹐神仙濟世之心﹐至呂祖而功溥矣。海蟾言之﹐潛虛記之﹐可作一則仙史讀﹐非徒宣揚而已。仙迹余記六則﹝皆宋初事﹞建隆初年﹐南唐中興之三年也。宋太祖得見呂祖於後苑﹐稱太祖爲朱陵上帝﹐畱語移時左右﹐皆不得聞。太祖解赭袍玉帶贈之﹐倏不見﹐遂命畫工繪其像於太淸樓。建隆之末﹐呂祖化一老翁﹐賣藥長安市上﹐常攜一大葫蘆。人有疾求藥﹐不計錢有無皆與之﹐藥皆神效。或戲問有大還丹否。曰﹕有一粒﹐一千貫﹐與艸木不同也。羣以爲狂。每於城市笑罵人曰﹕有錢不買金丹﹐盡作土鏝頭去。一日於市中抖擻葫蘆已空﹐內只餘一丸﹐極大光明。安掌上謂人曰﹕百餘年來﹐無一人肯把錢買此物喫者﹐惜哉﹐今將送赤帝歸眞矣。言訖﹐遂以藥自投於口﹐足下五色雲起﹐望東南而去﹐人始嘆悔不及。計其上升﹐正太祖賓天時也。宋事實類苑﹐呂仙洞賓﹐有劍術﹐百餘歲﹐面如嬰童。華陽隱士李奇﹐自言開元中郎官﹐年數百歲﹐與呂仙嘗至陳希夷齋中﹐嘗以朱書靑紙﹐令小僮持寄希夷﹐希夷與唱和。﹝李奇見前﹞又宋史曰﹕逸人呂純陽﹐善劍術﹐年百餘歲﹐步履輕捷﹐頃刻數百里﹐人皆稱神仙。又宏簡錄曰﹕呂洞賓年百餘歲﹐有劍術﹐面如童顏﹐步履輕疾﹐往來丁少微家﹐少微乃毫州人。隱華潼谷與陳希夷齊名。所受不同﹐未嘗相通﹐而其志髙淸潔。則一也﹐少微善服炁﹐多餌藥﹐百餘歲﹐康彊無疾。宋太祖召赴闕﹐以巨勝南芝玄芝爲獻。問其受益處﹐對曰﹕洞賓先生也。畱數月遣還山。全州道士蔣輝﹐志行髙潔。呂祖訪之﹐適蔣他出﹐遂題詩於蔣之門曰﹕醉舞髙歌海上山﹐天瓢承露浴金丹﹐夜深鶴透秋空碧﹐萬里西風一劍寒。末書無上宮主訪蔣先生作﹐蔣歸驚曰﹕宮字無上乃呂翁也。追之不可及。

呂祖年譜海山奇遇卷之三

弟子火西月敬編

北宋仙迹引

上二卷編載呂祖年譜﹐一百七十八歲。今從北宋太平興國元年丙子﹐敍至欽宗靖康元年丙午。是爲北宋仙迹﹐凡一百五十一年﹐合前一百七十八歲﹐共三百二十九年矣。

宋太宗太平興國元年丙子丁丑戊寅己卯﹝滅北漢﹞庚辰辛巳壬午癸未﹝契丹隆緒﹞

太宗攺元雍熙甲申乙酉丙戌丁亥

太宗攺元端拱戊子己丑

太宗攺元醇化庚寅辛卯壬辰癸巳甲午

太宗攺元至道乙未丙申丁酉

眞宗咸平元年戊戌己亥庚子辛丑壬寅癸卯

眞宗攺元景徳甲辰乙巳丙午丁未

眞宗攺元大中祥符戊申己酉庚戌辛亥壬子癸丑甲寅乙卯丙辰

眞宗攺元天禧丁巳戊午己未庚申辛酉

眞宗攺元幹興壬戌

仁宗天聖元年癸亥甲子乙丑丙寅丁卯戊辰己巳庚午辛未

仁宗攺元明道壬申癸酉

仁宗攺元景佑甲戌乙亥丙子丁丑

仁宗攺元寶元戊寅己卯

仁宗攺元康定庚辰

仁宗攺元慶曆辛巳壬午癸未甲申乙酉丙戌丁亥

仁宗攺元皇佑戊子己丑庚寅辛卯壬辰癸巳

仁宗攺元至和甲午乙未﹝契丹洪基﹞

仁宗攺元嘉佑丙申丁酉戊戌己亥庚子辛丑壬寅癸卯

英宗治平元年甲辰乙巳丙午﹝契丹攺國號遼﹞丁未

神宗熙寧元年戊申己酉庚戌辛亥壬子癸丑甲寅乙卯丙辰丁巳

神宗攺元元丰戊午己未庚申辛酉壬戌癸亥甲子乙丑

哲宗元佑元年丙寅丁卯戊辰己巳庚午辛未壬申癸酉

哲宗攺元紹聖甲戌乙亥丙子丁丑

哲宗攺元元符戊寅己卯庚辰

徽宗建宗靖國元年辛巳

徽宗攺元崇寧壬午癸未甲申乙酉丙戌

徽宗攺元大觀丁亥戊子己丑庚寅

徽宗攺元政和辛卯壬辰癸巳甲午乙未﹝女眞稱帝國號金﹞丙申

徽宗攺元重和丁酉

攺元宣和戊戌己亥庚子辛丑壬寅癸卯﹝金天會﹞甲辰乙巳

欽宗靖康元年丙午

三頭六臂像

太平興國間﹐四夷尙未賓服。呂祖每現三頭六臂異像﹐衣黃道袍﹐盤坐黃鶴上﹐以法相喝服諸酋化慕歸中夏﹐蓋以息干戈養民生也。三頭者﹐上鶴頂﹐中獅首﹐下本像。六臂者﹐左提飛龍劍﹐右執珊瑚尺﹐中兩手結無遮印﹐左五雷訣仰﹐右劍訣覆。太宗命道錄陳景元﹐傳其像於世云。

黃鶴樓

江夏郡辛氏賣酒。有一先生飄然而來﹐衣甚藍縷﹐人物軒昂﹐入座謂辛曰﹕有好酒肯與飲否。辛以巨觥斟美釀奉之﹐飲畢而去。明日復來﹐不待索又與飲﹐如此半載﹐辛未嘗嗔。先生謂辛曰﹕多負酒債﹐無以爲酬。取黃橘皮畫一鶴於壁﹐謂有客來飲﹐但令拍手而歌﹐鶴卽下舞﹐以此還汝酒值。試之果然﹐四方豪士聞而欲觀﹐俱揮金買醉。歷十年辛氏巨富。一日先生來﹐辛謝曰﹕今已富矣﹐願畱久款。先生笑曰﹕吾豈圖是哉。取笛吹數弄﹐須臾白雲降空﹐壁上畫鶴﹐飛至膝前﹐先生跨鶴衝天﹐杳然而逝。辛氏從飛升處﹐建一髙樓﹐名曰黃鶴樓。人始知先生乃呂洞賓也。

艸堂自記云﹕黃鶴山舊名蛇山﹐昔因王子安騎鶴升空﹐後人築樓紀勝﹐五代間毀於兵火。至宋雍熙初﹐余有畫鶴飛空之事﹐辛氏乃築樓祀我。唐以前爲子安鶴迹﹐宋以後則爲道人所托也。

據呂祖自記﹐其先爲子安鶴迹﹐其後爲自記鶴迹也。西月考子安乃周末時人﹐自言簡王之後。從兄子明學道二十年﹐死葬黃山﹐有黃鶴來棲冢樹﹐鳴聲如呼子安﹐安忽自地底躍出﹐跨鶴而去﹐此子安鶴迹也。更有與呂祖大相同者﹐晉太和間﹐仙人繁陽子﹐姓朱名庫﹐善音律﹐曾授笛於桓伊。伊攻壽春之先﹐江夏黃鶴樓有賣酒辛猷丕者﹐識人好施。日有道士就飲﹐醉則出王笛﹐倚樓作梅花三弄﹐飲不償值者三年

。一日云﹕黃鶴去不復還﹐空畱此名﹐吾將表之以實其事。取橘皮畫一鶴於壁﹐以筋招之﹐卽下舞。臨行謂辛曰﹕參軍桓子野﹐吾嘗授以笛譜。若來﹐可向之索飲值。遂跨鶴飛於空中。時夏五月﹐猶聞笛聲嘹喨。伊往作贊於樓﹐嗣是貴客皆就飲﹐辛致巨富。異哉﹐吹笛同﹑畫壁同﹑跨鶴同﹑賣酒姓辛者又同﹐何典故之多同也。謂爲混傳﹐實非混傳。此中有天然奇趣﹐呂祖觸景生情﹐一追古迹耳。獨嘆子安遺迹﹐繁陽古記﹐致呂祖而盡掩﹐使後人知有呂祖﹐而不知有朱王二翁。書傳之啞﹐不如人言之響也。呂祖曰﹕久假荊州竟未還。先生讓名之心於此可見。

同海蟾度陳希夷

雍熙間呂祖同劉海蟾西遊華山教希夷出神祕訣。希夷名摶字圖南﹐毫州眞源人也。唐長興中舉進士第。遊四方有大志﹐見世運衰微﹐喟然嘆曰﹕時不可爲也。父母歿﹐乃盡散家貲﹐惟攜一石鐺﹐遁入太華。周世宗髙其風致﹐賜號白雲先生。首遇海蟾子﹐授以道要﹐麻衣子傳以相法﹐次遇孫君仿﹐勸隱武當﹐久之復歸華山。居雲臺觀﹐嘗乘驢遊華陰﹐聞宋太祖登極﹐拍手大笑曰﹕天下自此定矣。帝手書詔召之﹐辭曰﹕九重仙詔﹐休教丹鳳銜來﹐一片野心已被白雲畱住。帝咨嗟不已。髙隱華山﹐自稱蓮峯道士﹐得蟄龍法恆臥不起。呂祖與海蟾時往過之﹐祖贈以詩云﹕蓮峯道士髙且潔﹐不下蓮宮經歲月﹐星辰夜禮玉簪寒﹐龍虎曉開金鼎熱。並勉其及時溫養借睡全眞。宋太祖累遷使趣命入朝﹐摶不得已﹐應召出山﹐至京師藏眞不露。帝大喜謂宰相曰﹕陳摶獨善其身﹐不幹勢利﹐可謂方外之髙士矣。賜號希夷先生﹐放還。呂祖與海蟾麻衣﹐復往過之﹐教以出神法﹐希夷敬受焉。或問先生居溪崖﹐寢止何室﹐希夷笑吟曰﹕華山髙處是我宮﹐出卽淩空跨曉風﹐臺榭不將金鎖閉﹐來時自有白雲封。端拱初﹐忽遣門人火龍子﹑賈得升鑿石室於張超谷。旣成造視曰﹕吾其歸於此乎。端然坐化﹐有五色云﹐封谷口彌月。歷年一百一十八歲。

破瓜讖

至道初﹐參政張公泊與呂端同朝。公早年家居﹐有道者謁之。自稱呂翁﹐與張講周易﹐並言孟子存心養性之旨。自後文章日進﹐翁作八分書﹐詩一章畱別。徽宗他日將佐鼎席之意﹐其末句曰﹕功成當在破瓜年。至此位果參政﹐後十六年而卒。以破瓜爲二八之讖也。

槐驗

咸平間﹐王旦知樞密院事。其父佑﹐奉純陽像甚虔。一旦祖師來語曰﹕君家素修陰徳﹐子孫必有致位三公者。請樹槐爲驗﹐佑乃植三槐於庭。至是旦果大拜﹐其後封魏國公。

三醉嶽陽

咸平間﹐呂祖於白鶴山池中﹐見一巨蟒﹐能大能小變化取人魂魄。呂祖見而喝曰﹕孽畜毋得乃爾。從吾歸正令汝飽啖天下姦血。招入袖中化爲繞指柔﹐卽靑蛇劍也。遂攜遊嶽陽﹐三沽村酒自醉﹐詭名賣藥翁。一粒千金﹐三日不售﹐乃登嶽陽樓自餌其藥﹐忽騰空而立﹐眾始駭慕﹐欲買之。呂祖笑曰﹕道在目前﹐蓬萊跬步﹐撫機不發﹐當面錯過。卽吟詩曰﹕朝遊北海暮蒼梧﹐袖裏靑蛇膽气粗﹐三醉嶽陽人不識﹐朗吟飛過洞庭湖。

瓦罐示異

呂祖遊長沙詭爲回道人﹐持小罐乞錢﹐所得無算而錢不滿﹐人皆神之。日坐市中﹐言﹕有能以錢滿吾罐者﹐當授以道。人爭以錢投之﹐竟不滿。有僧驅一車錢至曰﹕汝罐能容否。道人唯唯﹐及推車近罐邊﹐槪槪然相率而入罐﹐忽不見。僧曰﹕神仙耶﹐幻術耶。道人口占曰﹕非神亦非仙﹐非術亦非幻﹐天地有終窮﹐桑田每遷變﹐身固非我有﹐財又何足戀﹐曷不從吾遊﹐騎鯨騰漢漫。僧驚疑﹐欲執之。道人曰﹕若惜此錢乎﹐吾償汝。取片紙投罐祝曰﹕速還來。良久不出﹐曰﹕非我自取不可。因躍入罐中﹐寂然。僧遂擊碎之﹐見有紙題一詩曰﹕尋眞要識眞﹐見眞渾未悟﹐一笑再相逢﹐驅車東平路。僧悵然歸﹐次東平﹐忽見道人曰﹕吾俟汝久矣。以車還之﹐錢皆在﹐曰﹕吾呂純陽也﹐始謂汝可教﹐今惜錢如此﹐不可教也。僧方悔謝不及。

又遊廣陵市﹐以十千錢散之方陌。曁異日視之﹐十千拾者無遺。止余其三﹐一墜泥中﹔一墜艸中﹔一墜井中石縫內﹐去井口三寸許。最後有兩人汲水﹐見而爭取之。師於其旁笑曰﹕世人愛財之心﹐固如此乎。

衮州妓館

咸平間﹐衮州妓館侯姓者。爲邸以捨客﹐呂祖詭服求﹐授館。蚤出暮歸﹐歸必大醉﹐逾月不償一金。侯召啜茶﹐師曰﹕鐘離先生謂汝可以語道。侯不省﹐以酒飲之﹐師索飲不已﹐侯滋不悅。師乃伸臂示之﹐金釧隱然﹐解一令市酒﹐侯利其金﹐曰﹕飲畢寢此乎。曰﹕可。登榻齁齁至夜分﹐侯迫榻前﹐師以手拒之﹐侯亟去。遲明失師所在﹐視所拒處﹐丹色徹肌肉﹐隱隱有呂字紋。侯感悟曰﹕此呂仙也﹐得非宿世一念之差遂至於此﹐今其來度我乎。卽短髮布服往尋呂祖﹐路遇何仙姑﹐引入終南不復出。﹝觀侯妓﹐與琴操聞東坡一轉語﹐卽日削髮爲尼者﹐同一果決。具此气槪自當得道矣。﹞

永康酒樓

永康軍有倪庚者﹐新開酒樓。日有道人來﹐上樓索飲。自旦及暮﹐飲佳釀石餘﹐豪情未止。眾怪之﹐相聚以觀。倪需酒金﹐道人瞪目不語﹐頹醉倒﹐倪坐守之。曙鼓動時﹐道人忽起﹐援筆題壁曰﹕鯨吸鰲吞數百杯﹐玉山誰起復誰頹﹐醒時兩袖天風起﹐一朵紅雲海上來。末書三山道士純陽作﹐以土塊擲倪面﹐出門望東北紫雲飛來﹐大踏步去﹐倏不見。刮其詩墨徹數分﹐視土塊乃良金也。自是酒樓大售。

決壽﹝劉貢父詩話﹞

黃覺字明先﹐景徳進士﹐任殿中宰﹐有詩名。與楊文公﹑劉子儀﹑章郇公﹑宋宣公相唱和。因送客都門外﹐入旅捨﹐遇洞賓道人曰﹕明年江南相見。旣而果得江南道人至。贈大錢七文﹐其次十文﹐又小錢三文﹐與藥寸許曰﹕每歲以酒磨服﹐可保無病。語畢﹐飄然而去。黃年七十餘﹐藥垂盡﹐因作詩曰﹕牀頭歷子無多日﹐屈指明年七十三。是年果卒。

神仙鑑載黃覺名覺能﹐敍爲宣和時人﹐亦言在東都門外﹐先遇呂祖曰﹕明年江南見君。及呂祖遊吳興見妓張珍奴﹐每夕沐浴炷香上告﹐求脫去甚切。乃作步蟾宮一曲遺之曰﹕向後有官長﹐召汝佐酒﹐欲聽道家詞曲者﹐以吾詞歌之﹐必得脫籍。未幾黃爲湖州守﹐詢諸妓有能爲道情詞曲者﹐俱無以應﹐珍獨以前詞奏之﹐黃甚喜﹐卽判與脫籍。

今以劉貢父詩話考之﹐黃乃景徳時人﹐在宣和之先﹐一百餘年。故神仙鑑一書﹐輯述甚富﹐而編年卻未淸晰。欲爲參證考訂之﹐以爲壺中歷記﹐蓋有願而未償也。仙鑑用意亦重編年。重編年﹐則必牽引故典﹐以爲連絡。其實﹐聽道情者﹐別是一个州守﹐非黃也。此蓋因江南相間一語﹐遂以黃覺之仕江南﹐爲宣和時之守吳興者也。

度郭上竈﹝徵異錄﹞

郭上竈者﹐天禧間﹐爲執竈傭﹐瀹湯滌器於汴州橋茶肆中。一日遇呂道人﹐隨去十餘年始歸。語趙長官曰﹕大數垂盡﹐願施一小棺﹐乞於棺首鑿一穴﹐插竹筒於穴中以通其气。長官笑曰﹕旣死矣﹐猶有气乎。郭不答﹐明日汲水浴身﹐臥槐下遂絕。葬於河岸﹐是秋水漲﹐趙往視﹐獲棺無屍。﹝郭無名爲執竈傭﹐故名爲上竈。觀此則非柳仙也﹐明矣。﹞

丁謂遇仙

謂爲鄱陽倅。有秀才往謁曰﹕吾唐呂侍郎之孫也﹐經史百家無弗通曉﹐觀君狀貌﹐似李徳裕﹐他日出處皆如之。謂後果大拜﹐以女巫誕事發﹐坐貶崖州司戶參軍﹐信似贊皇矣。

度僧大云

呂祖僞爲回處士﹐遊大云寺﹐隨堂會食﹐月餘不厭。因謂掌院僧曰﹕汝饌甚精但少面耳。遂去﹐旬日攜少許面至。自炮�數百﹐僧皆飽足﹐殊驚訝之。掌院僧遂烹佳茗﹐請處士共啜﹐偶舉丁謂詩曰﹕花隨僧箸破﹐云逐客甌圓。處士曰﹕此句𨿽佳﹐未盡茶理。乃書一律曰﹕玉蕊一槍出絕品﹐僧家造法極功夫﹐兔毛甌淺香雲白﹐蝦眼湯翻紅浪俱﹐斷送睡魔離幾席﹐增添淸气入肌膚﹐幽叢自落溪巖外﹐不肯移根入上都。僧嘆其淸絕﹐處士乃以丹一粒遺僧曰﹕服此可不死。後竟仙去。

臺州退漲

幹興間﹐夏竦爲臺州郡佐。山水橫發﹐率僚屬禱於山椒﹐忽見黃衣道士冒雨而來﹐衣不沾濕﹐目竦曰﹕若遂修道可登眞籙。竦不答﹐道士笑曰﹕亦須位極人臣。言訖而去﹐水亦隨退。蓋呂祖欲往江州﹐見竦心虔﹐故晤之。後竦果居臺鉉焉。

死魚放生

天聖初﹐呂祖遊廬山酒肆。見刨魚作膾﹐謂曰﹕吾能令此魚再活。刨者曰﹕子能生﹐吾亦能放。祖師乃以藥一粒納魚腹中﹐頃覆跳擲。刨者驚放於江﹐悠然而逝。及欲問呂祖姓名﹐風過處不復見矣﹐只於地上畫兩圈而去。

