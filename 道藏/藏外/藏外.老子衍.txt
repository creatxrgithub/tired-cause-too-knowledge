老子衍

王夫之

老子衍

自序

昔之注《老子》者﹐代有殊宗﹐家傳異說﹐逮王輔嗣﹑何平叔合之於乾坤易簡﹐鳩摩羅什﹑梁武帝濫之於事理因果﹐則支補牽會﹐其誣久矣﹔迄陸希聲﹑蘇子由﹑董思靖及近代焦竑﹑李贄之流﹐益引禪宗﹐互爲綴合﹐取彼所謂教外別傳者以相糅雜﹐是猶閩人見霜而疑雪﹐雒人聞食蟹而剝蟛蜞也。老子之言曰「載營魄抱一無離」﹐「大道泛兮其可左右」﹐「沖气以爲和」﹐是旣老之自釋矣。莊子曰「爲善無近名﹐爲惡無近刑﹐緣督以爲經」﹐是又莊之爲老釋矣。捨其顯釋﹐而彊儒以合道﹐則誣懦﹔彊道以合釋﹐則誣道﹔彼將驅世教以殉其背塵合識之旨﹐而爲蠹來玆﹐豈有旣與﹗夫之察其悖者久之﹐乃廢諸家﹐以衍其意﹔蓋入其壘。襲其輜﹐暴其恃﹐而見其瑕矣﹐見其瑕而後道可使復也。夫其所謂瑕者何也﹖天下之言道者﹐激俗而故反之﹐則不公﹔偶見而樂持之﹐則不經﹔鑿慧而數揚之﹐則不祥。三者之失﹐老子兼之矣。故於聖道所謂文之以禮樂以建中和之極者﹐未足以與其深也。𨿽然﹐世移道喪﹐覆敗接武﹐守文而流僞竊﹐昧幾而爲禍先﹐治天下者生事擾民以自敝﹐取天下者力竭智盡而敝其民﹐使測老子之幾﹐以俟其自復﹐則有瘥也。文﹑景踵起而迄升平﹐張子房﹑孫仲和異尙而遠危殆﹐用是物也。較之釋氏之荒遠苛酷﹐究於離披纏棘﹐輕物理於一擲﹐而僅取歡於光怪者﹐豈不賢乎﹖司馬遷曰」老聃無爲自化﹐淸淨自正」﹐近之矣。若「猶龍」之嘆﹐云出仲尼之徒者﹐吾何取焉﹗歲在旃蒙協洽壯月乙未﹐南嶽王夫之序。

道可道﹐非常道。【常道無道】名可名﹐非常名。【常名無名】無名天地之始【眾名所出﹐不可以一名名】﹔有名萬物之母。【名因物立﹐名還生物】故常無﹐欲以觀其妙﹔常有﹐欲以觀其徼。【邊際也】此兩者﹐同出而異名﹐【異觀同常﹐則有欲無欲﹐非分心以應﹐居中執常﹐自致妙徼之觀】同謂之玄。玄之又玄﹐眾妙之門。一章

【「可」者不「常」﹐「常」者無「可」。然據「常」﹐則「常」一「可」也﹐是故不廢「常」﹐而無所「可」。不廢「常」﹐則人機通﹔無所「可」﹐則天和一。夫旣有「始」矣﹐旣有「母」矣﹐而我聊與「觀」之﹔「觀」之者﹐乘於其不得已也。觀幹其」異」﹐則有無數遷﹔觀於其「同」﹐則有者後起﹐而無者亦非大始也。然則往以應者見異矣。居以俟者見同矣。故食萬物而不屍其仁﹐入機僞而不逢其銳﹔知天下之情﹐不彊人以奉己﹔棄一己之餘﹐不執故以迷新。是以莫能名其功﹐而字之曰「眾妙」﹐蓋其得意以居﹐開戶而歷百爲之生死者﹐亦甚適矣夫﹗】

天下皆知美之爲美﹐斯惡已。皆知善之爲善﹐斯不善已。有無相生﹐難易相成﹐長短相形﹐髙下相盈﹐音聲相和﹐前後相隨。天下之所可知恆也。是以聖人處無爲之事﹐行不言之教﹔【非不令天下知﹐因其不可知者而已】萬物作而弗始﹐生而弗有﹐爲而弗恃﹐功成而不居。夫惟弗居﹐是以不去。二章

【天下之變萬﹐而要歸於兩端。兩端生於一致﹐故方有「美」而方有「惡」﹐方有「善」而方有「不善」。據一以槪乎彼之不一﹐則白黑競而毀譽雜。聖人之「抱一」也﹐方其一與一爲二﹐而我徐處於中﹔故彼一與此一爲壘﹐乃知其本無壘也﹐遂坐而收之。壘立者「居」﹐而坐收者「不去」﹐是之謂善爭。】

不尙賢﹐使民不爭﹔不貴難得之貨﹐使民不爲盜﹔不見可欲﹐使民心不亂。是以聖人之治﹐虛其心﹐【以無用用無】實其腹﹐【以有用用有】弱其志﹐【善入萬物】彊其骨﹔【植之以俟】常使民無知無欲。使夫智者不敢爲也。爲無爲﹐則無不治。【然而物已治矣】三章

【「爭」未必起於「賢」﹐「盜」未必因於「難得之貨」﹐「心」未必「亂」於「見可欲」。萬物塊處而夢妄作﹐我之神與形無以自平﹐則木與木相鉆而熱生﹐水與水相激而漚生﹔而又爲以治之﹐則其生不息。故陽火進﹐而旣進之位﹐虛以召陰﹔陰符退﹐而所退之物﹐遊以犯陽。夫不有其反焉者乎﹖「虛」者歸「心」﹐「實」者歸「腹」﹐「弱」者歸「志」﹐「彊」者歸「骨」﹐四數各有歸而得其樂土﹐則我不往而治矣。夫使之歸者﹐「誰氏」之子﹖而執其命者何時也﹖此可以知爭哉﹐而不知者不與於此。故聖人內以之沽身﹐外以之治世。】

道衝﹐【「衝」﹐古本作「盅」﹐器中虛處】而用之或不盈。【不期不盈﹐故或之】淵兮﹐似萬物之宗﹔挫其銳﹐解其紛﹔和其光﹐同其塵【陽用銳而體光﹐陰用紛而體塵】。湛兮﹐似或存。吾不知誰之子﹐象帝之先。四章

【用者無不盈也﹐其惟「衝而用之或不盈」乎﹗用之爲數﹐出乎「紛」﹑「塵」﹐入乎「銳」﹑「光」﹔出乎「銳」﹑「光」﹐入乎「紛」﹑「塵」。惟衝也﹐可銳﹐可光﹐可紛﹐可塵﹐受四數之歸﹐而四數不畱。故盛气來爭﹐而寒心退處﹐𨿽有亢子﹐不能背其宗﹔𨿽有泰帝﹐不能軼其先。豈嘗歆彼之俎豆﹐而競彼之步趨哉﹖似而象之﹐因物之不能違﹐以爲之名也。】

天地不仁﹐以萬物爲芻狗﹔聖人不仁﹐以百姓爲芻狗。天地之間﹐其猶橐龠乎﹖虛而不屈﹐【屈然後仁】動而愈出。出已必窮多言數窮﹐仁則必言不如守中。五章

【風生於空﹐橐待於鼓﹐相須以成﹐而器原非用。故同聲不必其應﹐而同气不必其求。是以天不能生﹐地不能成。天地無以自擅﹐而況於萬物乎﹖況於聖人乎﹐設之於彼者﹐「虛而不屈」而已矣。道縫其中﹐則魚可使鳥﹐而鳥可使魚﹐仁者不足以似之也。仁者﹐天之气﹐地之滋﹐有窮之業也。】

谷神不死﹐【呂吉甫曰﹕有形與無形合而不死】是謂玄牝。【呂吉甫曰﹕體合於心﹐心合於气﹐气合於神﹐神合於無﹐合則不死﹐不死則不生﹐不生者能生生﹐是之謂玄牝】玄牝之門﹐是謂天地根。綿綿若存﹐用之不勤。六章

【世之死「谷神」者無限也﹐登山而欲弋之﹐臨淵而欲釣之﹐入國而欲治之﹐行野而欲辟之。而「谷神」者不容死也﹐可弋﹐可釣﹐可治﹐可辟﹐而不先物以爲功。疇昔之天地﹐死於今日﹔今日之天地﹐生於疇昔﹔源源而授之﹐生故無已﹐而謂之根。執根而根死﹐因根而根存。「綿綿」若綴乎﹗「不勤」若廢乎﹗因根以利用者﹐啟「玄牝之門」乎﹗】

天長地久。天地所以能長且久者﹐以其不自生﹐不自生物故能長生。物與俱長是以聖人後其身而身先﹔外其身而身存。非以其無私邪﹖故能成其私。七章

【夫胎壯則母羸。實登則莖獲﹐其不疑天地之羸且獲者鮮也。乃天地不得不食萬物矣﹐而未嘗爲之食。胎各有元﹐荄各有蕾﹐遊其虛中﹐而究取資於自有。聖人不以身犯準﹐是後之也﹔不以身入中﹐是外之也。食萬物而不恩﹐食於萬物而萬物不怨。故無所施功﹐而功灌於苴鹵﹔無所期穗﹐而徳行於曾玄﹔而乃以配天地之長久。】

上善若水。水善利萬物而不爭﹐處眾人之所惡﹐【人情好髙而惡下】故幾於道。居善地﹐心善淵﹐與善仁﹐言善信﹐政善治﹐事善能﹐動善時。【不著其善﹐故善】夫惟不爭﹐故無尢。八章

【五行之體﹐水爲最微。善居道者﹐爲其微﹐不爲其著﹔處眾之後﹐而常得眾之先。何也﹖眾人方惡之﹐而不知其早至也。逆計其不爭而徐收之﹐無損而物何爭﹖而我何尢﹖使眾人能知其所惡者之爲善﹐亦將羣爭之矣。然而情之所必不然也﹐故聖人擅利。】

持而盈之﹐【持之使盈】不如其已﹔揣而銳之﹐【揣之使銳】不可長保。金玉滿堂﹐莫之能守﹔【固當以不守守之】富貴而驕﹐自遺其咎。功遂身退﹐天之道也。九章

【善盈者惟谷乎﹗善銳者惟水乎﹗居器以待﹐而無所持也。順勢以遷﹐而未嘗揣也。故方盈﹐方虛﹐方銳﹐方錞。其不然也﹐以天爲成遂﹐而生未息﹔以天爲退﹐而气未縮﹔何信乎﹖故鴟夷子皮之遁﹐得其迹也﹔郭子儀之晦﹐得其機也﹔許繇﹑支父之逝也﹐得其神也。迹者﹐以進爲進﹐以退爲退。機者﹐方進其退﹐方退其進。其惟神乎﹗無所成而成﹐無所遂而遂也。𨿽然﹐其有退之迹也﹐神之未忘乎道﹐遭之未降處於機也。】

載營魄【營魄者﹐魂也。載者﹐魄載】抱一﹐【三五一】能無離乎﹖專气致柔﹐能如嬰兒乎﹖滌除玄鑑﹐能如疵乎﹖愛國治民﹐能無爲乎﹖天門開闔﹐【生之所自出爲天門】能爲雌乎﹖【化至乃受之】明白四達﹐能無知乎﹖十章

【載﹐則與所載者二﹐而離矣。專之﹐致之﹐則不嬰兒矣。有所滌﹐有所除﹐早有疵矣。愛而治之﹐斯有爲矣。闔伏開啟﹐將失雌之半矣。明白在中﹐而達在四隅﹐則有知矣。此不常之道﹐倚以爲名﹐而兩俱無猜﹐妙徳之至也。】

三十輻﹐共一轂﹐當其無﹐【轂中空處】有車之用。埏埴以爲器﹐當其無﹐【盂中空處】有器之用。鑿戶牖以爲室﹐當其無﹐【戶竇空處】有室之用。故有之以爲利﹐無之以爲用。【吳幼淸曰﹕有气以存身﹐尢物以生气】十一章

【造有者﹐求其有也。孰知夫求其有者﹐所以保其無也﹖經營以有﹐而但爲其無﹐豈樂無哉﹖無者﹐用之藏也。物立於我前﹐固非我之所得執矣。象數立於道前﹐而道不居之以自礙矣。陰凝陽融以爲人﹐而沖气俱其間﹔不倚於火﹐不倚於符者遇之。仁義剛柔以爲教﹐而大朴俱其間﹔不倚於性﹐不倚於情者遇之。勝負得失以爲變﹐而事會俱其間﹔不倚於治﹐不倚於亂者遇之。故避其堅﹐攻其瑕﹐去其名﹐就其實﹐俟之俄頃﹐而萬機合於一。】

五色令人目盲﹔五音令人耳聾﹔五味令人口爽﹔馳騁畋獵﹐令人心發狂﹔難得之貨﹐令人行妨。是以聖人爲腹不爲目﹐故去彼取此。十二章

【目以機爲機﹐腹以無機爲機。機與機爲應﹐無機者﹐機之所取容也。處乎目與腹之中者﹐心也。方且退心而就腹﹐而後可以觀物。是故濁不可使有心﹐淸不可使有迹。不以禮制欲﹐不以知辧志﹐待物自敝而天乃脫然。】

寵辱若驚﹐貴大患若身。何謂寵辱若驚﹖寵爲下﹐【辱至則驚﹑去則灑然矣。寵至則驚﹐去之又驚﹐故較之尢劣】得之若驚﹐失之若驚﹐是謂寵辱若驚。何謂貴大患若身﹖吾所以有大患者﹐爲吾有身﹐及吾無身﹐吾有何患﹖故貴以身爲天下﹐若可寄天下﹔愛以身爲天下﹐若可托天下。十三章

【眾人納天下於身﹐至人外其身於天下。夫不見納天下者﹐有必至之憂患乎﹖寵至若驚﹐辱來若驚﹐則是納天下者﹐納驚以自滑也。大患在天下﹐納而貴之與身等。夫身且爲患﹐而貴患以爲重累之身﹐是納患以自梏也。惟無身者﹐以耳任耳﹐不爲天下任聽﹔以目任目﹐不爲天下任視﹔吾之耳目靜﹐而天下之視聽不熒﹔驚患去已﹐而消於天下﹐是以爲百姓履藉而不傾。】

視之不見﹐名曰夷﹔聽之不聞﹐名曰希﹔搏之不得﹐名曰微。【固自有色聲形之常名﹐故曰三者】此三者不可致詰﹐【繇後則有﹐詰之則無】故混而爲一。【李約曰﹕一尙不立﹐何況於三﹖】其上不皦﹐【未有色聲形以前﹐不可分晰】其下不昧。【逮有色聲形以後﹐反而溯之﹐了然不昧】繩繩兮不可名﹐【有無相禪相續﹐何有初終﹖名有則失無﹐名無則失有】復歸於無物。是謂無狀之狀﹐無物之象﹐是謂惚恍。迎之不見其首﹐隨之不見其後。執古之道﹐以禦今之有。【古亦始也﹐今亦有也。李約曰﹕虛其心﹐道將自至﹐然後執之以禦羣有】能知古始﹐是謂道紀。十四章

【物有間﹔人不知其間﹔故合之﹐背之﹐而物皆爲患。道無間﹐人彊分其間﹔故執之﹐別之﹐而道僅爲名。以無間乘有間﹐終日遊﹐而患與名去。患與名去﹐斯「無物」矣。夫有物者﹐或輕﹐或重﹔或光﹐或塵﹔或作﹐或止﹔是謂無紀。一名爲陰﹐一名爲陽﹐而沖气死。一名爲仁﹐一名爲義﹐而太和死。道也者﹐生於未陰未陽﹐而死於仁義者與﹗故離朱不能察黑白之交﹐師曠不能審宮商之會﹐慶忌不能攫空塵之隙﹐神禹不能皙天地之分。非至常者﹐何足以與於斯﹗】

古之善爲道者﹐微妙玄通﹐深不可識。夫惟不可識﹐故彊爲之容﹕豫兮若冬涉川﹔猶兮若畏四鄰﹔儼兮其若客﹔【呂吉甫曰﹕不爲主也】渙兮其若淩釋﹔惇兮其若朴﹔曠兮其若谷﹔混兮其若濁﹔澹兮其若海﹔泊兮若無止。孰能濁以靜之徐淸﹖孰能安以動之徐生﹖保此道者﹐不欲盈。夫惟不盈﹐故能蔽不新成。【邵若愚曰﹕能蔽﹐能不新﹐能成】十五章

【擇妙者眾﹐繇微而妙者鮮。求通者多﹐以玄爲通者希。夫章甫不可以適越﹐而我無入越之心﹐則妙不在冠不冠之中﹐而敢以冠嘗試其身乎﹖而敢以不冠嘗試其首乎﹖又惡知夫不敢嘗試者之越不爲我適也﹐坐以消之﹐則冰可燠﹐濁可淸﹐以雨行而不假蓋﹐以饑往而不裹粻。其徐俟之也﹐豈果有黃河之不可澄﹐馬角之不可生哉﹖天下已如斯矣﹐而競名者以折銳爲功。久矣﹐其棄故喜新而不能成也﹗】

致虛極﹐【《開元疏》云﹕致者令必自來﹐如《春秋》致師之致是已】守靜篤。萬物並作﹐吾以觀復。夫物蕓蕓﹐各復歸其根。歸根曰靜﹐【非我靜之】靜曰復命。復命曰常﹐【不可復渝變】知常曰明。不知常﹐妄作凶。知常容﹐【萬變可函】容乃公﹐【不私據善】公乃全﹐【受物之往】全乃天﹐天乃道﹐道乃久﹐沒身不殆。十六章

【最下擊實﹐其次邀虛。最下取動﹐其次執靜。兩實之中﹐虛故自然﹕眾動之極﹐靜原自復﹔不邀不執﹐乃極乃篤。何以明其然也﹖萬物並作﹐而蕓蕓者﹐勢盡而反其所自來也。是故鄧林之葉﹐可無籌而數﹔千里之雨﹐可無器而量。猶捨是而有作﹐其不謂之妄手﹖故無所有事﹐而天下爲我用﹐其道不用作而用觀。觀﹐目也。觀而不作﹐目亦腹矣。】

太上﹐不知有之﹔其次﹐親而譽之﹔其次﹐畏之﹔其次﹐侮之。信不足焉﹐有不信焉。悠兮其貴言。【於己不自信﹐乃不信天下之固然。且不知懲而尙言﹐是以召侮】功成事遂﹐百姓皆謂我自然。十七章

【據道於此﹐疑彼之亦道﹔據道於彼﹐疑此之非道﹕旣從而異之﹐又從而同之﹐則道亂於二﹐而苦於一。且亂﹐且苦﹐其疑不去。旣自以爲疑矣﹐故王者見不親而憂﹐霸者遇不畏而怖。其疑不釋﹐遂救之以要言﹔故始乎詛盟﹐而終平甲冑。夫使人忘我於自然者﹐豈其心有不自然哉﹖信天下之不能越是也﹐任其遷流而不出於所自來﹐不爽於所自復﹐虛贅於天下之上﹐以待物之自成。是以天下之情﹐不可因﹐不可革﹔太上之治﹐無所通﹐無所塞﹐如老人之師﹐如盡人之力﹐而人乃廢然而稱之曰自然。】

大道廢﹐有仁義﹔智慧出﹐有大僞﹔六親不和﹐有孝慈﹔國家昏亂﹐有忠臣。【王介甫曰﹕道隱於無形﹐名生於不足。李息齋曰﹕道散則降而生非﹐僞勝則反而貴道﹔方其散則見其似而忘其全﹐及其衰則蕩然無餘而貴其似﹐此其所以每降而愈下也】十八章

【桮棬成於匠﹐而木死於山﹔罌盎成於陶﹐而土死於邱。其器是也﹐而所以飲天地之和者去之也。夫土木且有以飲﹐而況於人乎﹖而況於道乎﹖故利在物而害在己﹐謂之不全﹔善在己而敗在物﹐謂之不公。】

絕聖棄智﹐民利百倍﹔絕仁棄義﹐民復孝慈﹔絕巧棄利﹐盜賊無有。此三者以爲文﹐不足。【呂吉甫曰﹕文而非質﹐不足而非全】故令有所屬﹕見素抱朴﹐少思寡欲﹐絕學無憂。十九章

【「綿綿若存」﹐其有所屬乎﹗故魚遊而水乘之﹐鳥飛而空憑之。含天下之文者﹐莫大乎素﹔資天下之不足者﹐莫大於朴。以爲有﹐而固未親乎用﹔以爲無﹐而人與天之相親者在此也。綴乎和以致生﹐是以能長生。離乎和以專用﹐是以無大用。】

惟之與阿﹐相去幾何﹖美之與惡﹐相去若何﹖人之所畏﹐不可不畏。荒兮﹐其未央哉﹗眾人熙熙﹐如享太牢﹐如春登臺。我獨泊【葩亞切﹐無爲也】兮﹐其未兆﹔沌沌兮﹐如嬰兒之未孩﹔累累兮﹐若無所歸。眾人皆有餘﹐而我獨若遺。我愚人之心也哉﹗俗人昭昭﹐我獨昏昏。俗人察察﹐我獨悶悶。眾人皆有以﹐而我獨頑且鄙。我獨異於人﹐而貴食母。】蘇子繇曰﹕譬如嬰兒﹐無所雜食﹐食於母而已】二十章

【善惡相傾﹐繇學而起﹐故效仁者失智﹐效智者失仁。旣爭歧之﹐又彊合之﹐方且以爲免於憂﹐而孰知一彼一此者之相去不遠也﹖則揖讓亦惟﹐而徵伐亦阿也。憒各封之﹐取快一區﹔故飫於大牢﹐不饗他味﹔厭於春遊﹐不願他觀。口目之用一﹐而所善者萬﹔心一﹐而口目之用萬﹔安能役役以奔其趣捨哉﹐其惟食於母乎﹗食於母者﹐不得已而有食﹐而未嘗有所不得已也。故荒未央者可盡﹐而頑鄙可居。𨿽然﹐其所食者虛也﹐因也。天下畏不仁﹐而我不敢暴﹔天下畏不智﹐而我不敢迷。以雪遁者﹐惟恐以迹﹔以棘行者﹐惟恐以罥。蟺婉輕微﹐而後學可絕﹔學可絕﹐而後生不損而物不傷。】

孔徳之容﹐惟道是從。道之爲物﹐惟恍惟惚。惚兮恍兮﹐其中有象﹔恍兮惚兮﹐其中有物。窈兮冥兮﹐其中有精﹔其精甚眞﹐其中有信。自今及古﹐其名不去﹐以閱眾甫。【王輔嗣曰﹕閱自門而出者﹐一一而數之﹐言道如門﹐萬物皆自此往也】吾何以知眾甫之狀哉﹖以此。二十一章

【兩者相耦而有「中」。「恍惚」無耦﹐無耦無「中」。而惡知介乎耦﹐則非左卽右﹐而不得爲「中」也﹖「中」者﹐入乎耦而含耦者也。𨿽有堅金﹐可鍛而液﹔𨿽有積土﹐可漂而夷﹔然則金土不能保其性矣。旣有溫泉﹐亦有寒火﹔然則水火不能守其眞矣。不銑而堅於金﹐不厚而惇於土﹐不暄而炎於火﹐不潤而寒於水者﹐誰耶﹖閱其變而不遷﹐知其然而不往﹔故眞莫尙於無實﹐信莫大於不復﹐名莫永於彼此不易﹐而容莫美於萬一不殊。私天之機﹐棄道之似﹐夫乃可字之曰「孔徳」。】

曲則全﹐枉則直﹐窪則盈﹐敝則新﹐少則多﹐多則惑。【𨿽立對待﹐固尙往來】是以聖人抱一爲天下式。不自見﹐故明﹔不自是﹐故彰﹔不自伐﹐故有功﹔不自矜﹐故長。夫惟不爭﹐故天下莫能與之爭。古之所謂曲則全者﹐豈虛言哉﹗誠全而歸之。二十二章

【事物之教﹐有來有往。迎其來﹐不如要其往﹔追其往﹐不如俟其來。而以心日察察於往來者﹐則非先時﹐而卽後時。先旣失後﹐後又失先﹐勞勞而愈不得﹔故小智日見其餘﹐大智日見其不足。大道在中﹐如捕亡子而喪家珍﹐瞀然介馬以馳﹐終日而不遇﹐則多之爲惑久矣。一曰衝﹐衝曰常。守常﹐用衝﹐養曲爲全﹐明於往來之大數也。】

希言自然。故飄風不終朝﹐驟雨不終日。孰爲此者﹖天地。天地尙不能久﹐而況於人乎﹖故從事於道者﹐同於道﹔徳者﹐同於徳﹔失者﹐同於失。同於道者﹐道亦樂得之﹔同於徳者﹐徳亦樂得之﹔同於失者﹐失亦樂得之。信不足焉﹐有不信焉。【惟眞知道﹐則一切皆信爲自然】二十三章

【天地違其和﹐則能天﹐能地﹐而不能久。人違其和﹐則能得﹐能失﹐而不能同。暢於陽﹐郁於陰﹔暢於陰﹐郁於陽。言過則跲﹐樂極則悲﹔一心數變﹐寢寐自驚。不知廣大一同﹐多所不信﹐坐失常道﹐何望自然哉﹖凡道皆道﹐凡徳皆徳﹐凡失皆失。道徳樂遊於同﹐久亦奚渝﹖喜怒不至﹐何風雨之愆乎﹖】

企者不立﹔跨者不行﹔自見者不明﹔自是者不彰﹔自伐者無功﹔自矜者不長。其在道也﹐曰﹕餘食贅形。【行﹑形通】物或惡之﹐故有道者不處。二十四章

【心彌急者機彌失﹐是彌堅者非彌甚。前機已往﹐追而綴之﹐如食已飫而更設。後機未至﹐彊而屬之﹐如形已具而更駢。道數無窮﹐執偏執余以盡之﹐宜其憎乎物﹐而傷乎己也。】

有物混成﹐先天地生。寂兮寥兮﹐獨立而不攺﹐周行而不殆﹐【鐘士季曰﹕廓然無耦曰獨立﹐古今常—曰不攺﹐無所不在曰周行﹐所在皆通曰不殆】可以爲天地母。【可以爲者﹐天下推之而不歉也﹐非有心於天下】吾不知其名﹐【不可名﹐故不知】彊字之曰道﹐彊爲之名曰大。大曰逝﹐逝曰遠﹐遠曰反。故道大﹐天大﹐地大﹐人亦大。域中有四大﹐而人居其一焉。人法地﹐地法天﹐天法道﹐道法自然。二十五章

【形象有間﹐道無間。道不擇有﹐亦不擇無﹐與之俱往。往而不息於往﹐故爲逝﹐爲遠﹐與之俱往矣。住而不悖其來﹐與之俱來﹐則逝遠之卽反也。道旣已如斯矣﹐法道者亦乘乘然而與之往來。而與之往來者﹐守常而天下自復﹐蓋不憂其數而不給矣。「栽營魄﹐抱一而不離」﹐用此物也。近取之身﹐爲艮背而不爲機目﹔遠取之天地﹐爲大制而不爲剸割﹔故可以爲天下王。】

重爲輕根﹐靜爲躁君。【韓非曰﹕制在己曰重﹐不寓位曰靜﹔呂吉甫曰﹕迫而後動﹐感而後應﹐不得已而後起﹐則重矣﹔無爲焉﹐則靜矣】是以君子終日行不離輜重。𨿽有榮觀﹐燕處超然。柰何萬乘之主﹐而以身輕天下﹖輕則失根﹐躁則失君。二十六章

【有根則有莖﹐有君則有臣。𨿽然﹐無寧守其本乎﹗一息之頃﹐眾動相乘﹐而不能不有所止。道不滯於所止﹐而因所止以觀﹐則道之遊於虛﹐而常無間者見矣。惟不須臾忍﹐而輕以往﹐則應在一而違在萬﹐恩在一隅而怨在三隅﹐倒授天下以柄﹐而反制其身。故夏亡於牧宮之造﹐周衰於徵漢之舟。以仁援天下而天下溺﹐以義濟天下而天下陷﹐天下之大﹐蕩之俄頃﹐而況吾身之內僅有之和乎﹖】

善行無轍迹﹐善言無瑕謫﹔【善行不跖實﹐善言不執美】善數不用籌策﹔【籌策得小忘大】善閉無關楗而不可開﹐【呂吉甫曰﹕我則不辟﹐孰能開之】善結無繩約而不可解。【無系無離﹐如母之於子】是以聖人常善救人﹐故無棄人﹔常善救物﹐故無棄物。是謂襲明。故善人者﹐不善人之師﹔不善人者﹐善人之資。不貴其師﹐不愛其資﹐𨿽智大迷﹐是謂要妙。二十七章

【我之有明﹐非明也﹐又況投明於物﹐絜其長短以爲耀乎﹖故鳥窒於實﹐蚓困於空﹐魚窮於陸﹐固其獲﹐而未知不得者之可爲得也。我欲勝之﹐勿往絜之。萬物飾其形以相求﹐或逃其美以相激﹐咸潛測其根柢﹐掩而有之﹐則物投我而我不投物。眾實求給﹐一虛無間﹐故善惡之意消﹐而言行閉結之所攝者﹐要妙不可窺矣。】

知其雄﹐守其雌﹐【呂吉甫曰﹕和而不倡】爲天下溪。爲天下溪﹐常徳不離﹐復歸於嬰兒。知其白﹐守其黑﹐爲天下式。爲天下式﹐常徳不忒﹐復歸於無極。【無不極而無極】知其榮﹐守其辱﹐爲天下谷。爲天下谷﹐常徳乃足﹐復歸於朴。【呂吉甫曰﹕守之以爲母﹐知之以爲子】朴散則爲器﹐聖人用之﹐則爲官長﹐【用其未散】故大智不割。二十八章

【或雌或雌﹐或白或黑﹐或榮或辱﹐各有對待﹐不能相通﹐則我道蓋幾於窮﹐而我之有知有守亦不一矣。知者歸淸﹐守者歸濁﹐兩術剖分﹐各歸其肖﹐遊環中者可知已。然致意於知矣﹐而收功於守﹐則何也﹖賓淸而主濁﹐以物極之必反﹐反者之可長主也。故嬰兒可壯﹐壯不可稚﹔無極可有﹐有不可無﹔朴可琢﹐琢不可朴。然聖人非於可不可斤斤以辧之。環中以遊﹐如霖雨之灌蟻封﹐如原燎之灼積莽﹐無首無尾﹐至實至虛﹐制定而淸濁各歸其墟﹐赫然大制而已矣。𨿽然﹐不得已而求其用﹐則雌也﹐黑也﹐辱也﹐執其權以老天下之器也。】

將欲取天下而爲之﹐吾見其不得已。天下神器﹐【天下𨿽器也﹐神常流蕩之】不可爲也﹐不可執也。爲者敗之﹐執者失之。是以聖人無爲﹐故無敗﹔無執﹐故無失。夫物或行或隨﹔或噓或吹﹔或彊或羸﹔或載或隳。【皆神使之然】是以聖人去甚﹐去奢﹐去泰。二十九章

【天下在我﹐吾何取﹖我在天下﹐吾何爲﹐天下如我﹐吾何欲﹖我如天下﹐吾何執﹖以我測天下﹐天下神。以天下遇我﹐天下不神。不神者使其神﹐而天下亂。神者使其不神﹐而我安。故窮天下以八數﹐而去我之三死﹐則炎火焚林而可待其寒﹐巨浸滔天而可視其暵。水火失其威﹐金石喪其守﹐況有情之必窮而有气之必縮者哉﹖】

以道佐人主者﹐不以兵彊天下。其事好遠。師之所處﹐荊棘生焉。大軍之後﹐必有凶年。善有果而已﹐不以取彊。果而勿矜﹐果而勿伐﹐果而勿驕。果而不得已﹐果而勿彊。【𨿽在必用兵之時﹐禍發必克﹐猶當以五者居】心物壯則老﹐是謂不道﹐不道早已。三十章

【最下用兵以殺﹐其上用兵以生。夫以生生者且贅﹐而況殺生乎﹖人未嘗不生﹐而我何勸﹖又況夫功之門爲害之府也﹐人未嘗不生﹐不能聽其生﹔物未嘗不殺﹐不能恃其殺。須臾之不忍﹐而自命爲果﹐不已誣乎﹖故善禁暴者﹐俟其消﹐不摧其息﹔善治情者﹐塞其息﹐不彊其消﹔善貴生者﹐持其消息之間﹐不犯其消息之衝﹔𨿽有患﹐不至於早已。】

夫兵者﹐不祥之器﹐物或惡之﹐故有道者不處。君子居則貴左﹐用兵則貴右。兵者不祥之器﹐非君子之器﹐不得已而用之﹐恬淡爲上。勝而不美﹐而美之者﹐是樂殺人。夫樂殺人者﹐則不可得志於天下矣。吉事尙左﹐凶事尙右。偏將軍居左﹐上將軍居右﹐言以喪禮處之。殺人之眾﹐以悲哀泣之﹐戰勝以喪禮處之。三十一章

【與其悲之於後﹐何如忘之於先﹔與其以凶禮居功﹐何如以吉道處無功之地。不能先機﹐不能擇吉﹐不能因間以有餘﹐所謂「彼惡知禮意」者也。】

道常無名【王輔嗣曰﹕道無形不系﹐常不可名】朴𨿽小﹐天下莫能臣。侯王若能守之﹐萬物將自賓。天地相合﹐以降甘露﹐民莫之令而自均。始制有名﹐名亦旣有﹐夫亦將知止﹐知止可以不殆。譬道之在天下﹐猶川谷之於江海。【川谷能成江海﹐江海不能反川谷。道散而爲天下﹐天下不能反而爲道】三十二章

【因於大始者無名﹐止於己然者有名。然旣有名而能止之﹐則前名成而後名猶不立﹐過此以往﹐仍可爲大始。天地﹐質也﹔甘露﹐衝也﹔升於地而地不居功﹐降自天而天不終有﹐是旣止以後之自然﹐且莫令而自均﹐後天之衝﹐合於先天﹐況夫未始有夫有止者乎﹖】

知人者智﹐自知者明。勝人者有力﹐自勝者彊。知足者富。彊行者有志。不失其所者久。死而不亡者壽。【富者不必有志﹐有志者不能乎富。久者有極﹐壽者無終】三十三章

【以气輔气﹐以精輔精﹐自謂「不失其所」﹐而終歸於敝﹐豈但單豹之喪外﹐張毅之喪內哉﹖蓋智揣力特以奔其志﹐有「所」而不能因自然之」所」於無所失也。夫見其精气之非有餘﹐可謂之死﹔而其中之婉如處女縈如流云者﹑微妙玄通者未嘗亡也。非眞用其微明﹐以屈伸於沖和之至﹐若抱而不離者﹐何足以與於斯哉﹖故有虞氏之法久﹐而泰氏之道壽﹔中士之算長﹐而有道者之生無極﹔言此者﹐以紀重玄之績也。】

大道泛兮﹐其可左右。萬物恃之以生而不辭﹐功成而不有。衣養萬物而不爲主﹐可名於小﹔萬物歸焉而不爲主﹐可名爲大。以其終不自爲大﹐【可名而不爲曰終不爲】故能成其大。三十四章

【誰能以生恩天地乎﹐則誰能以死怨天地。天地者﹐與物爲往來而聊以自壽也。天地且然﹐而況於道﹖荒荒乎其未有畔也﹐脈脈乎其有以通也﹔故東西無方﹐功名無系﹐賓主無適﹐己生貴而物生不逆。誠然﹐則不見可欲﹐非以窒欲也﹔疊與爲主﹐非以辭主也。彼亟欲成其大者﹐惡足以知之﹗】

執大象﹐天下往。往而不害﹐【呂吉甫曰﹕𨿽相忘於道術﹐而未嘗相離】安平泰。樂與餌﹐過客止。道之出口﹐澹乎其無味﹐視之不足見﹐聽之不足聞﹐用之不足旣。三十五章

【蛇之制在項﹐人之制在限。系其項﹐則廢其螫﹔」艮其限」﹐則「列其夤」矣。其象甚微﹐制之甚大。故淸虛者物之湊﹐而重濁者物之司也。不棄其司﹐不奔其湊﹔於空得實﹐於實得空﹔扼其重濁﹐以致其淸虛。嘗試念之﹕樂作餌熟﹐則𨿽有遄行之客﹐而遊情以止﹐非以其歸於情耶﹖所謂「常有欲以觀其徼」也。然項之與限﹐非有情者也。無情者不可彊納有情以爲之主﹐則沖淡晦寂而用無方﹐斯亦無欲之至矣。始乎重濁﹐反乎淸虛﹔得乎淸虛﹐順乎重濁﹔有欲無欲﹐而常者未有變焉﹔斯執大象者之所獨得與﹗】

將欲歙之﹐必故張之﹔將欲弱之﹐必故彊之﹔將欲廢之﹐必故興之﹔將欲取之﹐必固與之。【固者﹐表裏堅定﹐終始不異】是謂微明。【王元澤曰﹕鬼神之幽將不能窺﹐而況於人】柔弱勝剛彊。魚不可脫於淵﹐國之利器不可以示人。李息齋曰﹕此聖人制心奪情之道三十六章

【函道可以自適﹐抱道可以自存﹐其如魚之自遂於淵乎﹗有倚有名﹐惟恐不示人﹐則道滯而天下測其窮。無門無毒﹐物望我於此而已。不以此應之﹐則天下其無如我何矣。無如我何﹐而天下奚往﹖是故天下死於道﹐而遭常生天下﹐用此器也。】

道常無爲而無不爲。侯王若能守之﹐萬物將自化。化而欲作﹐吾將鎭之以無名之朴。鎭之以無名之朴﹐夫將不欲。不欲以靜﹐天下將自正。【化者歸徼﹐正者歸妙】三十七章

【藏朴者﹐終古而有器之用﹔見朴者﹐用極於器而止矣。故無名與有名爲侶﹐而非能無也。畏其用而與有名爲侶﹐故並去其欲。嬰城以守國者﹐不邀折衝之功﹔閉閣以守身者﹐不爲感帨之拒﹔知物之本正﹐而不敢正之以化也。其爲道也﹐測之於重玄而反淺﹑闓之於妙門而反深。以爲無用﹐而有用居然矣﹔以爲有用﹐而無用居然矣。終日散而未始不盈﹐徽息通而蠕然似有。兩壘立而善守其間﹐兩端馳而善俟其反﹐則朴又何足言﹐而玄又何足以盡之哉﹖】

上徳不徳﹐是以有徳﹔下徳不失徳﹐是以無徳。上徳無爲而無以爲﹔下徳爲之而有以爲。【爲之於無曰無以爲﹐爲之於有曰有以爲】上仁爲之而無以爲﹔上義爲之而有以爲。上禮爲之而莫之應﹐則攘臂而扔之。故失道而後徳﹐失徳而後仁﹐失仁而後義﹐失義而後禮。夫禮者﹐忠信之薄﹐而亂之首。前識者﹐【明非在內﹐取前境而生﹐謂之前識】道之華﹐而愚之始。是以大丈夫處其厚﹐不居其薄﹔【銳而捷得名者爲薄﹐退而養眾始者爲厚】處其實﹐不居其華。故去彼取此。三十八章

【虎豹之行﹐進而前﹐則不能顧其卻。新木之植﹐盛其華﹐則不能固其根。然不能無所前矣﹐無已﹐其以朴者前乎﹗前者犯難﹐卻者觀變。以犯難者﹐惇重而不驚﹔以觀變者﹐因勢而徐辧。故不以識之銳抵天下之巇。何也﹖以失主樂取夫美名而暱之﹐以背眾美之涵也﹐是徳﹑仁﹑義﹑禮之可名而不常者也。故出而逾華﹐反而逾薄。惟先戒其前者﹐爲能不徳而徳﹐無爲以爲。嚴君平云「至至而一不存。」豈不存哉﹖誠無以存之。】

昔之得一者﹕天得一以淸﹔地得一以寧﹔神得一以靈﹔谷得一以盈﹔【穀虛而受萬﹐故曰盈】萬物得一以生﹐王侯得一以爲天下正。其致之也﹐謂天無以淸﹐將恐裂﹔地無以寧﹐將恐廢﹔神無以靈﹐將恐歇﹔谷無以盈﹐將恐竭﹔萬物無以生﹐將恐滅﹔侯王無以正﹐將恐蹶。故貴以賤爲本﹐髙以下爲基。是以侯王自稱孤﹑寡﹑不谷。此非以賤爲本邪﹖非乎﹖故致數輿無輿。是故不欲琭琭如玉﹐珞珞如石。【李息齋曰﹕輪蓋輻軫﹐會而爲車﹐物物有名﹐而車不可名。仁義禮智﹐合而爲道﹐仁義可名﹐而道不可名。苟有可執﹐使其迹外見﹐貴者如玉﹐賤者如石﹐可以指名﹐而人始得貴賤之矣】三十九章

【愚者仍乎「一」﹐而不能「以」﹔智者日「以」之﹐而不能「一」。「以」者失「一」也﹐不「一」者無「以」也。「一」含萬﹐入萬而不與萬爲對。「以」無事﹐有事而不與事爲麗。而況可邀﹐而況可執乎﹖是以酒熟而酤者至﹐捨葺而行者休。我不「得一」﹐而姑守其濁﹐以爲之筐橐﹐而後「一」可「致」而不拒。夫貴賤髙下之與「一」均﹐豈有當哉﹖乃貴髙者功名之府﹐而賤下者未有成也。功立而不相兼﹐名定而不相通﹐則萬且不盡﹐而況於「一」﹖故天地之理虧﹐而王侯之道喪。以大「輿」載天下者﹐知所取捨久矣。】

反者道之動﹔【方往方來之謂反。气機物化﹐皆有往來﹐原於道之流蕩﹐推移吐納﹐妙於不靜】弱者道之用。【堅彊則有倚而失用﹐非道也。道之用﹐以弱動而巳】天下萬物生於有﹐有生於無。【道息於無﹐非反乎﹖疊上者﹐非動乎﹖趙志堅曰﹕物𨿽未形﹐已有是气。天地萬物從一气而生﹐一气從道而生】四十章

【流而或盈﹐滿而或止﹐則死而爲器。人知器之適用﹐而不知其死於器也。若夫道。含萬物而入萬物﹐方往方來﹐方來方往﹐蜿蟺希微﹐固不窮已。乃當其排之而來則有﹐當其引之而去﹐則托於無以生有﹐而可名爲無。故於其「反」觀之﹐乃可得而覿也。其子爲光﹐其孫爲水﹐固欲體其用也實難。夫迎來以彊﹐息往以弱﹐致「用」於「動」﹐不得健有所據﹐以窒生機之往來﹔故用常在「弱」﹐而道乃可得而「用」也。「動」者之生﹐天之事。「用」者之生﹐人之事。天法道﹐人法天﹐而何有於彊﹖然而知道體之本動者鮮矣。惟知「動」則知」反」﹐知「反」則知「弱」。】

上士聞道﹐勤而行之﹔中士聞道﹐若存若亡﹔下士聞道﹐大笑之。不笑不足以爲道。故建言有之﹕明道若昧﹔進道若退﹔夷道若類﹔【在牛爲牛﹐在馬爲馬﹐類也。我道大似不肖﹐何類之有﹖然惟非馬非牛﹐而亦可馬可牛﹐何不類之有】上徳若谷﹔廣徳若不足﹔建徳若偸﹔質眞若渝﹔大白若辱﹔大方無隅﹔【呂吉甫曰﹕淪於小測﹐反於大通】大器晚成﹔大音希聲﹔大象無形﹔道隱無名。【常名不可名】夫惟道﹐善貸且成。四十一章

【有善貸者於此﹐則人將告貸焉﹐而彼非執物以賜之也。夫道﹐亦若是而已矣﹔然我未見物之告貸於道也。何也﹖物與道爲體﹐而物卽道也。物有來有往﹐有生有反﹐日飲於道﹐而究歸於未嘗或潤﹔日燭於道﹐而要反於未之有明。無潤無明﹐物之小成﹔不耀不流﹐道用自極。故欲勤﹐而莫致其力﹔欲行﹐而不見其功。蓋「味」﹑「退」﹑「辱」﹑「偸」之名﹐非虛加之也。然而受之不辭者﹐且得不謂之上士乎﹖】

道生一﹐【沖气爲和】一生二﹐【旣爲和矣﹐遂以有陰陽。沖气與陰陽爲二】二生三﹐【陰陽復二而爲三】三生萬物。萬物負陰而抱陽﹐沖气以爲和。人之所惡﹐惟孤﹑寡﹑不谷﹐而王公以爲稱。故物或損之而益﹐或益之而損。人之所教﹐我亦教之。【至道不在言﹐感觸可爾】彊梁者不得其死﹐吾將以爲教父。四十二章

【當其爲道也﹐函「三」以爲「一」﹐則生之盛者不可窺﹐而其極至少。當其爲生也﹐始之以「沖气」﹐而終之以「陰陽」。陰陽立矣﹐生之事繁﹐而生之理亦竭矣。又況就陰陽之情才﹐順其淸以貪於得天﹐順其濁以堅於得地﹐旦吸夕餐﹐嘔酌充悶以炫多﹐而非是則惡之以爲少﹐方且陰死於濁﹐陽死於淸﹐而詎得所謂「和」者而仿佛之乎﹖又況超於「和」以生「和」者乎﹖有鑑於此﹐而後知無已而保其少﹐「損」少致「和」﹐損「和」得「一」。夫得「一」者無「一」﹐致「和」者無致。散其黨﹐遊其宮﹐陰陽在我﹐而不叛其宗﹐則「益」之最盛﹐何以加哉﹗】

天下之至柔﹐馳騁天下之至堅。無有入無間﹐吾是以知無爲之有益。不言之教﹐無爲之益﹐天下希及之。四十三章

【適燕者北馳﹐適粵者南騁﹔而無適之駕﹐則常得其夷而無所阻﹐轢踐百爲而無所牾。以觿解者﹐不能解不糾之結﹔以斧析者﹐不能析無理之薪。苟知實之有虛﹐因而襲之﹐則祈距萬變﹐而我志無不得。夫炫其「堅」而修備﹐測其「間」而抵隙音多矣﹐道之所以終隱於「可道」也。】

名與身孰親﹖身與貨孰多﹖得與亡孰病﹖甚愛必大費﹔多藏必厚亡。故知足不辱﹐知止不殆﹐【薛君采曰﹕樂今有之已多﹑無求翼辱﹖懼後益之有損﹐知幾奚殆】可以長久。四十四章

【所謂至人者﹐豈果其距物以孤處哉﹖而坐視其變﹐知我之終無如物何﹐而物亦終無如我何也。故「辱」有自來﹐而「辱」或無自來﹔」殆」有自召﹐而「殆」或不召而至。然而以「身」捷得其眚而受其「名」﹐則不如無居之爲愈也。故謂之善愛「名」而善居「貨」﹐善襲「得」而善遣「亡」。「得」之於「身」﹐聽然以消陰陽之沴﹔得之於天下﹐泮然以斃虎兕之威。】

大成若缺﹐其用不獘。大盈若沖﹐其用不窮。大直若屈﹐大巧若拙﹐大辯若訥。寒勝躁﹐靜勝熱。【勝音升。葉夢得曰﹕知其所勝﹐孰往而不可爲】淸靜爲天下正。【爲天下正﹐則天下自正。若欲正天下﹐益其寒熱矣】四十五章

【陰陽交而人事煩﹐人事煩而功名著。故喜於有爲者﹐其物之盈而往附之。已盈而往附焉﹐必損於己﹐遂思以勝之﹔我見其寒而趨火﹐熱而飲冰﹐徒自困也。彼豈樂有此患哉﹖始亦以附彼者之易於求盈﹐而不知其至此也。而早嗇於己﹐不驚於物﹐則陰陽方長﹐而不附之以爲功名。始於不依﹐終於不競﹐天下正矣﹐而我若未有功。故貌見不足﹐而實享其有餘。誠享矣﹐而又奚卹於貌之不足﹖】

天下有道﹐卻走馬以糞。天下無道﹐戎馬生於郊。禍莫大於不知足﹔咎莫大於欲得。故知足之足﹐常足矣。四十六章

【禍發於方寸﹐福隱於無名。一機之動如蟻穿﹐而萬殺之爭如河決。故有道者﹐不爲福先﹐而天下無禍。豈彊窒之哉﹖明於陰陽之亢害﹐而樂遊於大同之圃﹐安能以己之已知﹐犯物之必害者乎﹖】

不出戶﹐知天下﹔【章安曰﹕出戶則離此而有知】不窺牖﹐見天道。【章安曰﹕窺牖則卽彼而有見】其出彌遠﹐其知彌少。是以聖人不行而知﹐不見而明﹐不爲而成。四十七章

【道盈於向背之間。有所向﹐斯有所背矣。無所向﹐無所背﹐可名之中。乃使人貿貿然終日求中而不得﹐爲天下笑。無已﹐姑試而反之。反非中也。而漸見其際。有欻乎﹐如光之投隙﹔有約乎﹐如絲之就絡。物授我知而我不勤﹐乃知昔之逐亡子而追奔馬者﹐勞而愚矣。非然﹐則天下豈有「不行而知﹐不見而名﹐不爲而成」者哉﹖】

爲學日益﹐爲道日損。損之又損﹐以至於無爲。無爲而無不爲。取天下常以無事﹐及其有事﹐不足以取天下。【天下不可取﹐繇天下之與我謂之取爾】四十八章

【損於有者﹐益於無。去其所取﹐全其未有取。未有取﹐則未有失。故賓百爲﹐而天下來賓。猶且詹詹然以前識之得爲墨守﹐則日見益而所失者積矣。故月取明於日﹐明日生而眞月日死。安能捨此無盡藏﹐以取恩於天下之耳目哉﹖夫天下無窮﹐取者恩而失者怨﹐取者得而失者喪﹐此上禮之不免於攘臂﹐而致數輿之無輿也。】

聖人常無心﹐以百姓心爲心。善者﹐吾善之﹔不善者﹐吾亦善之﹔徳善。信者﹐吾信之﹔不信者﹐吾亦信之﹔徳信。聖人在天下﹐歙歙焉﹐爲天下渾其心﹐百姓皆注其耳目﹐聖人皆孩之。四十九章

【卽有聖人﹐豈能使天下之皆孩邪﹖一生二而有陰陽﹐有陰陽而有性情﹐有性隋而有是非。夫性情之凝滯以干陰陽之肖者而執之﹐將遂以爲常乎﹖常於此者﹐不常於彼矣。惟執大常以無所常﹐故恣陽亢陰凝之極﹐而百姓可坐待其及﹐我爲焦土﹐百姓爲灌潦﹔我爲和風﹐百姓爲笙竽。有漬而不受﹐有聲而不畱﹐則善之來投﹐若稚子學語於翁嫗之側﹐而況夫不善之注耳目者乎﹖嗚呼﹗天下之有目而注者多矣﹐與之爲目者﹐則亦注也。聖人不爲目﹐而天下自此孩矣。】

出生入死。生之徒﹐十有三﹔死之徒﹐十有三﹔人之生﹐動之於死地﹐亦十有三。【蘇子繇曰﹕生死之道九﹐而不生不死之道】一夫何故﹖以其生之厚。蓋聞善攝生者﹐路行不遇兕虎﹐入軍不被甲兵﹔兕無所投其角﹐虎無所用其爪﹐兵無所容其刃。夫何故﹖以其無死地。五十章

【有死地﹐無生地。無地爲生﹐有地爲死。試效言之矣。人之生也﹐神捨空而卽用﹐形拔實以營虛﹐非其出乎﹖迨气與空爲宅﹐形與壤爲質。則死者非其入乎﹖𨿽然﹐旣有生矣﹐遂以其出者爲可繼也﹐引緒旁生﹐據地而遊﹐則死固死於靜。生亦死於動。死於動者﹐能不靜﹐而不能靜於動也。靜於動﹐則動於靜﹐動靜兩用而兩不用。靜於動﹐則動可名爲靜﹔可名爲靜﹐靜亦樂得而歸之﹔所謂「守靜篤」者此也。動於靜﹐則靜可名爲動﹔可名爲動﹐靜與周旋而不死﹔所謂「反者道之動」者此也。故有地者三﹐無地以爲地者三﹐鶩於地不地而究以得地者三。此自九而外﹐一之妙所難言與﹗然而攝生者其用在動﹐之死者其用亦動。何以效之﹖攝生者以得地爲憂﹐動而離之。之死者以不得地爲憂﹐動而卽之。彼𨿽日往還於出入之間﹐而又惡知動哉﹖則甚矣﹐地之可畏也﹗兕虎之攫﹐必按地以爲威﹔甲兵之殺﹐必爭地以制勝。遇無地者﹐則皆廢然而喪其殺機。殺不在彼﹐死去於我﹐禦風音所以泠然善﹐云將所以暢言遊也。】

道生之﹐徳畜之﹐【道之用曰徳】物形之﹐勢成之。【皆道之自然】是以萬物莫不尊道而貴徳。道之尊﹐徳之貴﹐夫莫之命而常自然。故道生之﹐徳畜之﹔長之育之﹔成之熟之﹔養之覆之。【陸希聲曰﹕稟其精謂之生﹐含其气謂之畜﹐遂其形謂之長﹐字其材謂之育﹐權其成謂之亭﹐量其用謂之毒﹐保其和謂之養﹐獲其生謂之覆】生而不有﹐爲而不恃﹐長而不宰。是謂玄徳。五十一章

【道旣已生矣﹐而我何生﹖道旣已畜﹐且覆之矣﹐而我何爲﹖而我何長﹖鄰之人炊其囷粟以自飽﹐施施然曰我食之﹐夫誰信哉﹖乃彼未嘗食於我。而未嘗不食於此也。我惟灼而知之﹐順而襲之﹐天下不相知而徳我﹐我姑不得已而徳之。物者形矣﹐勢者成矣。𨿽灼知之﹐不名言之﹔𨿽順襲之﹐不易置之﹔𨿽徳我者不相知﹐終古而信之﹔亦可因萬物之不相知也﹐而謂之玄徳矣。】

天下有始﹐以爲天下母。旣得其母﹐以知其子﹐復守其母﹐沒身不殆。塞其兌﹐閉其門﹐終身不勤。開其兌﹐濟其事﹐終身不救。見小曰明﹐守柔曰彊。用其光﹐復歸其明﹐無遺身殃﹔是爲襲常。五十二章

【言「始」者有三﹕君子之言始﹑言其主持也﹔釋氏之言始﹐言其涵合也﹔此之言「始」﹐言其生動也。夫生動者气﹐而非徒气也。但以气﹐則方其生動於彼﹐而此已枵然矣。盈於彼﹐不虛於此﹔先天地生﹐而卽後天地死﹔其息極微﹐用之無迹。小且無所執﹐而況於大﹖弱且不必「用」﹐而況於「彊」﹖將孰從而致吾「見」與「守」乎﹖故方其「守」而「知」﹐「知」之在「守」﹔方其「知」而「守」﹐」守」之在「知」。生息無窮﹐機漾於渺。欲執之而已逝矣﹐欲審之而已遷矣﹐欻忽蕭散﹐何所爲「常」﹖於其不「常」﹐而陰屍其「常」﹐豈復在「子」」母」之涯涘邪﹖不然﹐以己之知與力﹐有涯之用﹐追隨「子」」母」之變﹐末見其免於殃也。】

使我介然有知﹐行於大道﹐惟施是畏。大道甚夷﹐而人好徑。朝甚除﹐田甚蕪﹐倉甚虛﹔服文采﹐帶利劍﹐厭飲食﹐財貨有餘﹔是爲盜竽。非道也哉﹗【疾周末文勝】五十三章

【天下不勝「知」也。「知」而「施」之﹐則物之情狀死於己之耳目﹐而耳目亦將死於情狀矣。然則將去知乎﹖而知亦無容去也。有知者﹐有使找知者。知者自謂久知﹐而使我知者用其「介然」而已。知「介然」之靡常﹐則己無畱好。己無畱好﹐而天下不羨其畱﹐𨿽施不足畏﹐而況於知﹖俄頃之光﹐而終身之據﹔已尙之物﹐亦從而尙之。莽﹑操之奉堯﹑舜爲竽﹐黃巾﹑赤眉之奉湯﹑武爲竽﹐與陰陽之沴奉凝滯之沖气以爲竽而盜其生等也。道之不可以「介然」行也﹐如斯夫﹗】

善建者不拔﹐【呂吉甫曰﹕建之以常無有】善抱者不脫﹐【呂吉甫曰﹕抱神以靜】子孫以祭祀不輟。修之於身﹐【以善建善抱者修之】其徳乃眞﹔修之於家﹐其徳乃餘﹔修之於鄕﹐其徳乃長﹔修之於邦﹐其徳乃丰﹔修之於天下﹐其徳乃普。故以身觀身﹐以家觀家﹐以鄕觀鄕﹐以邦觀邦﹐以天下觀天下。吾何以知天下然哉﹖以此。五十四章

【以己與天下國家立﹐則分而爲朋矣。彼朋「建」﹐則此朋「拔」﹔彼朋「抱」﹐則此朋「脫」。然而有道者﹐豈能彊齊而並施之哉﹖事各有彤﹐情各有狀﹐因而觀之﹐可以無爭矣。而流動於情狀之中﹐因其無可因﹐以使之自因者﹐所謂「知之以此」也。方且無「身」﹐而身何「觀」﹖方且無鄕﹑邦﹑天下﹐而我又何「觀」﹖方且無之﹐故方且有之。析於所自然﹐而摶於所不得已﹐則匪特「朋亡」﹐而己物相見之眞﹐液化脈函﹐固結以壽於無窮﹐是謂「死而不亡」。】

含徳之厚﹐比於赤子。毒虫不螫﹐猛獸不據﹐攫鳥不搏。骨弱筋柔而握固。未知牝牡之合而朘作﹐精之至也。終日號而不嗄﹐和之至也。【由斯以觀﹐則人無日不精﹐無所不和。以此立教﹐猶有執墮地一聲爲本來面目者】知和曰常﹐知常曰明。益生曰祥。【求益其生﹐是爲災祥】心使气曰彊。【气自精和﹐使之剛躁】物壯則老﹐謂之不道﹐不道早已。五十五章

【以一己受天下之無涯﹐不給矣。憂其不給﹐將奔心馳气﹐內爭而外渝。然且立徳以爲徳﹐吐爲外景﹐而不知中之未有明也。含而比於赤子者﹐徳不立徳﹔徳不立徳﹐而取捨無迹﹔無迹則「和」。不立徳以爲徳﹐則陰陽歸一﹐陰陽歸一則「精」。如是者﹐大富不資﹐大勁不折﹐而猶有「使气」「益生」之患乎﹖故閉之戶牖﹐無有六合﹔守之酣寢﹐無有風雷﹔至人無涯之化﹐赤子無情之效也。】

知者不言﹐言者不知。【非特不使人窺其喜怒﹐亦且使道無間於合離】塞其兌﹐閉其門﹐挫其銳﹐解其紛﹐和其光﹐同其塵﹐是謂玄同。故不可得而親﹐不可得而疏﹔【卽之則大似不肖﹐違之又不出於此】不可得而利﹐不可得而害﹔【雨不能濡空使有生﹐日不能暵空使有熱】不可得而貴﹐不可得而賤。【貴賤者名也﹐繇貴有賤。無名則無貴而無賤】故爲天下貴。【嚴君平曰﹕五味在口﹐五音在耳﹐如甘非甘﹐如苦非苦﹐如商非商﹐如羽非羽﹐而易牙﹑師曠能別之。音味尙爾﹐況妙道乎﹖至人之遊處﹐顯則與萬物共其本﹐晦則與虛無混其根﹐語默隨時而不殊﹐卮言日出而應變﹐足以謂之玄同也】五十六章

【夫將同其所同﹐則亦異其所異。同者我貴之﹐而或賤之﹔異者我賤之﹐而或貴之﹐何也﹖以我之貴﹐知或之賤﹔以我之賤﹐知或之貴也。惟不犯物者﹐物亦不犯我。非不犯也﹑物固莫能犯之也。因而靡之﹐坐而老之﹐使明如列炬﹐暗如窌土﹐銳如幹將﹐紛如亂絲﹐一聽其是非之無極﹐終不爭同己以爲貴﹐乃冒天下之上﹐以視天下短長之命。玄乎﹗玄乎﹗而何言之足建乎﹖】

以正治國﹐以奇用兵﹐以無事取天下。吾何以知其然哉﹖以此﹕天下多忌諱﹐而民彌貧﹔人多利器﹐國家滋昏﹔人多伎巧﹐奇物滋起﹔法令滋彰﹐盜賊多有。故聖人云﹕我無爲﹐而民自化﹔我好靜﹐而民自正﹔我無事﹐而民自富﹔我無欲﹐而民自朴。五十七章

【天下有所不治﹐及其治之﹐非「正」不爲功。以「正」正其不正﹐惡知正者之固將不正邪﹖故「正」必至於「奇」﹐而治國必至於「用兵」。夫無事者﹐正所正而我不治﹐則𨿽有欲爲奇者﹐以無猜而自阻﹐我乃得坐而取之。彼多動多事者則不然﹐曰「治者物之當然﹐而用兵者我之不得已也」。方與天下共居其安平之富﹐而曰不得已﹐是誰詒之戚哉﹖故無名無器﹐無器無利﹐無利無巧﹐無巧則法無所試。故欲弭兵者先去治。】

其政悶悶﹐其民淳淳﹔其政察察﹐其民缺缺。是以聖人方而不割﹐廉而不劌﹐直而不肆﹐光而不耀。禍兮福之所倚﹐福兮禍之所伏。孰知其極﹖其無正也。【嘗試周旋回翔於理數之交﹐而知其無正邪﹐彼察察然迓福而避禍者﹐則以爲有正】正復爲奇﹐善復爲妖。人之迷﹐其日固久。五十八章

【果其無「正」耶﹐則聖人何不並「方」「廉」「直」「光」而去之﹐去者必矯﹐今之矯﹐後之所矯也。弓之張也弣外﹐則其弛也弣內。然則天下遂無一或可者與﹖聖人知其無正﹐則亦知其無奇﹐而常循其衝。「人之所畏﹐不敢不畏」﹐則善人不能操名以相責。「天下注目﹐我皆孩之」﹐則不善人不能立壘以來爭﹐是故遠「割」「劌」「肆」「耀」之傷﹐而作「方」「廉」「直」「光」之保﹐則气數失其善妖﹐而奇正忘於名實。不然﹐避禍而求福於容﹐容亦迷而速其妖爾。】

治人事天﹐莫若嗇。夫爲嗇﹐是謂早服﹔早服謂之重積徳﹔【韓非曰﹕思慮靜﹐故徳不去﹔孔竅虛﹐則和气日入】重積徳則無不克﹔無不克則莫知其極﹔莫知其極﹐可以有國﹔有國之母﹐可以長久﹔是謂深根固柢﹐長生久視之道。五十九章

【「人」之情無盡﹐取而「治」之﹐則不及情者多矣﹐「天」之數無極﹐往而「事」之﹐則無可極者遠矣。以其敝敝﹐從其浩浩﹐此冀彼之恩﹐而彼冀望此以爲怨。怨不可以有國﹐而敝敝窮年﹐亦「根」敗「柢」枯﹐而其」生」不延。迨其不延﹐悔而思「服」﹐豈不晚與﹗守之圜中﹐鮮所「治」﹐鮮所「事」。情萬而情情者一﹐數萬而數數者並一不存。或疑其吝而不徳﹐而不徳之徳﹐天人無所邀望於始﹐則亦無所怨恫於終。而批卻導窾﹐數給不窮者﹐寧有訖乎﹖故牡之觸有窮﹐而牝之受無所止。「重積徳」者﹐天下歆其受而歸我﹐席虛以講天下﹐此「有國」之與「長久」兩難並者﹐而並之於此。並之於此﹐則豈有不並於此者哉﹖】

治大國﹐若烹小鮮。以道蒞天下﹐其鬼不神﹔非其鬼不神﹐其神不傷人﹔非其神不傷人﹐聖人亦不傷人。夫兩不相傷﹐故徳交歸焉。六十章

【動天下之形﹐猶餘其气﹔動天下之气﹐動無餘矣。「烹小鮮」而撓之﹐未嘗傷小鮮也﹐而气已傷矣。傷其气﹐气遂逆起而報之。夫天下有「鬼神」﹐揉治亂於無形﹔吾身有「鬼神」﹐燥生死於無形。殺機一動﹐龍蛇起陸﹐而生徳戕焉。靜則無﹐動則有﹐神則「傷人」﹐可畏哉﹗「載營魄抱一而不離」﹐與相保於水之未波。豈有以治天下哉﹖「蒞」之而已。】

大邦者下流﹐天下之牝﹐天下之交也。牝常以靜勝牡﹐以靜爲下。【靜以居下﹐厚徳載物】故大邦以下小邦﹐則取小邦﹔小邦以下大邦﹐則取大邦。故或下以取﹐或下而取。大邦不過欲兼畜人﹐小邦不過欲入事人。夫兩者各得其所欲﹐大者宜爲下。六十一章

【道莫妙於受。受而動﹐是名受而實不受也。欲受而動﹐是實受而名不受也。天下相報以實﹐而相爭以名﹐陰陽之於人固然﹐況人事乎﹖語其極﹐則欲「兼畜人」﹐非能畜人﹔欲「入事人」﹐非能事人。何也﹖實元動也﹐況欲之而又不能靜乎﹖愈大則愈可受。人能爲陰陽之歸﹐其處下尢甚。靜其欲﹐靜其動﹐江海之所以爲百谷王也。】

道者萬物之奧。善人之寶﹐不善人之所保。美言可以市尊﹐尊行可以加人。【不善人保之﹐善所以貴。然可市而不市﹐可加而不加﹐斯乃爲奧】人之不善﹐何棄之有﹖故立天子﹐置三公﹐𨿽有拱璧以先駟馬﹐不如坐進此道。古之所以貴此道者何﹖不曰﹕求以得﹐有罪以免邪﹖故爲天下貴。六十二章

【繇此驗之﹐則有道者不必無求﹐而亦未嘗諱罪耶﹖無求則亢﹐諱罪則易污﹐有道者不處。天下皆在道之中﹐善不善者其化迹﹐而道其橐鑰。是故無所擇﹐而聊以之深其息。知有所擇也﹐是天子三公之爲貴﹐而拱璧駟馬之爲文矣﹐豈道也哉﹖時有所求﹐終不懷寶以自封﹔或欲免罪﹐終不失保以孤立。和是非而休之以天鈞﹐天下皆同乎道﹐而孰能賤之﹖】

爲無爲﹐事無事﹐味無味。大小多少﹐報怨以徳。【呂吉甫曰﹕歸於無物﹐故可以大。可以小﹐可以多﹐可以少】圖難於其易﹐爲大於其細﹔天下難事﹐必作於易﹐天下大事﹐必作於細。是以聖人終不爲大﹐故能成其大。夫輕諾必寡信﹐多易必多難。是以聖人猶難之﹐故終無難矣。六十三章

【憤興長養者﹐人之所見「大」也。恩怨酬酢者﹐人之所見「難」也。秋脫之葉﹐春之所榮﹔重云之屯﹐雨之所消﹔非果爲「大」而爲「難」﹐審矣。道其猶水乎﹗微出於險﹐昌流非盈。盈﹐循末而見其盈﹐不知其始之有以持之也。如是﹐則聖人勞矣乎﹗而能不勞者﹐托於無也。無「大」則若「細」﹐無「易」則若「難」﹐保其無而無往不得。所難者﹐保無而已矣。】

其安易持﹐其未兆易謀。其脆易泮﹐其微易散。【道自有此四幾】爲之於未有﹐治之於未亂。合抱之木﹐生於毫末﹔九層之臺﹐起於累土﹔千里之行﹐始於足下。【旣合抱而仍有毫末﹐旣九成而仍資累土﹐𨿽千里而不過足下】爲者敗之﹐執者失之。【蘇子繇曰﹕與禍爭勝﹐與福生贅﹐是以禍不救而福不成】是以聖人無爲﹐故無敗﹔無執﹐故無失。民之從事﹐常於幾成而敗之。愼終如始﹐則無敗事。是以聖人欲不欲﹐不貴難得之貨﹔學不學﹐復眾人之所過﹔【劉仲平曰﹕欲眾人之所不欲﹐不欲眾人之所欲﹔學眾人之所不學﹐不學眾人之所學﹔復其過矣】以恃萬物之自然﹐而不敢爲。六十四章

【失有道者﹐不爲吉先﹐不爲福贅。「未有」﹑「未亂」而逆治﹐其事近迎。「幾成」而「愼」有餘﹐其事近隨。迎隨之非道﹐久矣﹐非以其數數於往來而中敝邪﹖孰知夫往者之方來﹐而來者之方往也﹖又孰知夫往者之未嘗往﹐而來者之來嘗來也﹖戒其隨﹐始若迎之﹔戒其迎﹐始若隨之。又孰知夫迎隨之可避﹐而避迎隨之亦可戒也﹖或敝或避﹐因物者也。兼而戒之﹐從事其易者﹐因道者也。因物者不常﹐因道者致一。一無所倚﹐迎幾「早服」﹐此以「恃萬物主自然而不爲」。】

古之善爲道者﹐非以明民﹐將以愚之。民之難治﹐以其智多。故以智治國﹐國之賊﹔不以智治國﹐國之福。知此兩者亦楷式。常知楷式﹐是謂玄徳。玄徳深矣﹐遠矣﹐與物反矣﹐反乃至於大順。【呂吉甫曰﹕與物反本﹐尢所於逆】六十五章

【順之則與天下相生﹐「反」之則與吾相守。生者﹐生智﹐生不智﹔生福﹐生禍﹔生徳﹐生賊﹔莫必其生﹐而順亦不長也。守者﹐吾守吾﹐天下守天下﹐而不相詔也。夫道之使有是天下也﹐天下不吾﹐而吾不天下﹐久矣「楷式」如斯﹐而未有易也。仿其「楷」﹐多其甕缶而土裂於邱﹔學其「式」﹐多其觚豆而木落於山﹐天下其爲我之甕缶與其觚豆乎﹖彼且不甘而怨賊起矣。物欲出生﹐我止其芽﹐則天下全其膏潤。心欲出生﹐我止其幾﹐則魂魄全其常明﹕非故「愚之」也﹐「以明」者非其明也。】

江海之所以能爲百谷王者﹐以其善下之﹐故能爲百谷王。是以聖人欲上民﹐必以言下之﹔欲先民﹐必以身後之。是以聖人處上而民不重﹐【人不重﹐重仍在己也。凡上輕下重。處上而不以重授人﹐惟聖人爲然】處前而民不害。是以天下樂推而不厭。以其不爭﹐故天下莫能與之爭。六十六章

【未易下﹐尢未易「善下」﹐故天下之爲江誨者鮮矣﹕將欲抑之﹐而激之必亢﹔將欲浚之﹐而祗以不平。而不但此也。獨立而爲物所歸﹐則積之必厚﹔積厚而無所輸﹐則欲抑之﹑浚之而不能。故惟江海者﹐「善下」者也。江則有海﹐海則有尾閭。聖人有善﹐則過而不畱。受天下之歸而自不饜﹐天下亦孰得而厭之﹖故返息於踵﹐返踵於天﹐照之以自然﹐而推移其宿气﹐乃入於」寥天一」。】

天下皆謂我道大﹐似不肖。夫惟大﹐故似不肖。若肖﹐久矣其細也夫﹗我有三寶﹐持而保之。一曰慈﹐二曰儉﹐三曰不敢爲天下先。慈故能勇﹔儉故能廣﹔不敢爲天下先﹐故能成器長。今捨慈且勇﹔捨儉且廣﹔捨後且先﹔死矣﹗夫慈以戰則勝﹐以守則固。天將救之﹐以慈衛之。六十七章

【曰蠶「肖」蠋﹐不能謂蠋之卽蠶也。曰蠶「肖」蠶﹐不能謂此蠶之卽彼蠶也。求名不得﹐而舉其「肖」﹐然且不可﹐況欲執我以求「肖」乎﹖終日「慈」﹐而非以「肖」仁﹔終日「儉」﹐而非以「肖」禮﹔終日「後」﹐而非以「肖」智。善無近名﹐名固不可得而近矣。無已﹐遠其刑而居於無迹﹐猶賢於「肖」迹以失眞乎﹗不然﹐「天將救之﹐以慈衛之」﹔苻堅不忍於慕容﹐而不救其死﹐非以其求「肖」也哉﹖】

善爲士者﹐不武﹔善戰者﹐不怒﹔善勝敵者﹐不與﹔善用人者﹐爲之下。是謂不爭之徳﹐是謂用人之力﹐是謂配天古之極。六十八章

【避殺者不可爲﹐猶之樂殺者不可長也。或以有所樂﹐或以有所避﹐皆謂生殺之在己而操縱之﹐是謂竊天。不致其樂﹐避於何庸﹖故「以正治國」者﹐將以弭兵而兵愈起﹔「善爲士」者﹐可以用兵而兵不傷。知天之化迹﹐有露雷而無喜怒﹔知古之「楷式」﹐有消長而無殺生﹐有道者之善用人﹐豈立我以用人哉﹖人已然而因用之也。】

用兵有言﹕吾不敢爲主﹐而爲客﹔不敢進寸﹐而退尺。是謂行無行﹔【戶剛切】攘無臂﹔扔無敵﹔執無兵。禍莫大於輕敵﹐輕敵幾喪吾寶。故抗兵相若﹐哀者勝矣。【道之於天下﹐莫不然者。而戰其一】六十九章

【居道之宮﹐非「主」非「客」﹔乘道之機﹐亦「進」亦「退」。而「主」不知「客」﹐「客」能知「主」﹐繇其相知﹐因以測非「主」非「客」之用﹔「進」無「退」地﹐「退」有「進」地﹐因其餘地﹐遂以襲亦「進」亦「退」之妙。「主客」之間有宮焉﹐「進退」之外有用焉。「無行」﹑「無臂」﹑「無敵」﹑」無兵」者﹐如斯也。遠死地而致「微明」﹐不「勝」其何俟焉﹖欲猝得此機而不能﹐將如之何﹖無亦姑反其勢而用其情乎﹗以「哀」行其「不得已」﹐所以斂吾怒而不喪吾「三寶」也。】

吾言甚易知﹐甚易行。天下莫能知﹐莫能行。言有宗﹐事有君。夫惟無知﹐【物之自然﹐非我言之﹐非我事之﹐我亦繇焉而不知】是以不我知。知我者希﹐則我者貴。是以聖人被褐而懷玉。七十章

【大喧生於大寂﹐大生肇於無生。乘其喧而和之﹐不勝和也。逐其化而育之﹐不勝育也。唇吹竽﹐則指不能拊瑟﹔仰承蟬﹐則俯不能掇螬。故天下之言﹐爲唇爲指﹔天下之事﹐爲承爲掇。逐逐其難而終不遇﹐乃枵然以自侈其知之多﹐豈有能知我者哉﹖我之自居於「希」也﹐天下能勿「希」乎﹖故大谷無纖音﹐而大化無乳字。謝其喧而不敏於化﹐蓋披褐以樂居其「易」﹐而懷玉以潛襲其「希」也。】

知不知﹐尙矣﹔不知知﹐病也。聖人不病﹐以其病病。夫惟病病﹐是以不病。七十一章

【府天下以勞我﹐惟其知我﹔官我以割天下﹐惟其知天下。夫豈特天下之不勝知﹖而知者﹐亦將倚畔際而失遷流。故聖人於牛忘耜﹐於馬忘駕﹐於原忘田﹐於材忘器﹐悶悶於己而不見其府﹐悶悶於天下而無以爲官。若夫制萬族之宇而效百骸之位﹐已有前我而市其餘知者﹐方敩之以爲勞﹐而苦其多遺﹐沈浮新知﹐以遁故器﹐而曾莫之病乎﹖】

民不畏威﹐則大威至。【李息齋曰﹕民不畏威﹐非天下兼忘我者不能】無狎其所居﹐無厭其所生。夫惟不厭﹐是以不厭。是以聖人自知不自見﹔自愛不自貴。故去彼取此。七十二章

【侈於有者窮於無﹐塡其虛者增其實﹐將舉手流目而無往非「狹」也﹐亦舉手流目而無住非「厭」也。有「居」者﹐有居「居」者。有「生」者﹐有生「生」者。居「居」者浹於「居」之裏﹐澒洞盤旋﹐廣於天地。生「生」者保其「生」之和﹐婉嫕蕭散﹐樂於春臺。而自棄其樂﹐自塞其廣﹐悲哉﹗屏營終夕﹐不自聊而求助於「威」也。是故去「見」則不廣而廣﹐去「貴」則樂不以樂。日遊於澹遠﹐以釋無窮﹐恢乎有餘﹐充乎有適。忘天下而不爲累﹐天下亦將忘之。蓋居「居」而生「生」者﹐天下之固有也﹐而我奚「見」而奚「貴」乎﹖】

勇於敢則殺﹐勇於不敢則活。此兩者﹐或利或害。天之所惡﹐孰知其故﹖天之道﹐不爭而善勝﹐不言而善應﹐不召而自來﹐繟然而善謀。天网恢恢﹐疏而不失。七十三章

【執「不敢」以「勇」﹐「敢」矣﹔「不敢」其所「不敢」﹐「勇」矣。「勇」「敢」之施﹐「殺」「活」之報﹐天乘其權﹐而我受其變﹐「難」矣。聖人畏其「難」﹐而承其「活」﹐不辭其「殺」﹐故「活」在己而「殺」任天下。何也﹖以己受」活」﹐則必有受「殺」者﹐气數之固然﹐而不足詰也。夫惟已「活」而非以功﹐天下「殺」而無能罪﹐斯以處勸罪之外﹐而善救人物﹐我無「殺」「活」而天下亦「活」。彼气數者﹐日敝敝以「殺」「活」爲勞﹐其於我也﹐吹劍首之吷而已矣。是以聖人破「天网」而行「天道」。】

民不畏死﹐柰何以死懼之﹖若使民常畏死﹐而爲奇者﹐吾得執而殺之﹐孰敢﹖常有司殺者殺。【張文潛曰﹕萬物泯泯﹐必歸於滅盡而後止】夫代司殺者殺﹐是謂代大匠斫﹐夫代大匠斫者﹐希有不傷其手矣。七十四章

【木當其「斫」﹐豈有避其堅脆者哉﹖故盜跖﹑鮑焦相笑而無已時也。揀其所笑﹐以爲或是或非﹐執秕糠以彊人之所固不信﹐遂將乘人之死以驗己之得﹐而要之爲利﹐則於殺有喜心﹐於殺有喜心者﹐於天下未有損﹐而徒自剝其和也。聖人知理勢之且然﹐故哀天而目擊夫化。化日遷而不得不聽﹐聽化而哀之也抑深矣。豈求以近仁名邪﹖近仁名者﹐是有司生者而代之生也。代之生﹐代之殺﹐皆愚也。聖人終不爲愚﹐故似不肖。】

民之饑﹐以其上食稅之多﹐是以饑。民之難治﹐以其上之有爲﹐是以難治。民之輕死﹐以其上求生之厚﹐是以輕死。夫惟無以生爲者﹐是賢於貴生。七十五章

【夫食稅者上﹐而饑者民﹔有爲者上﹐而難治者民。彼此不相知而相因﹐誠有之矣。統吾之生而欲生之﹐無異養矣。孰知其不相知而相因也﹐肝膽之卽爲胡越乎﹖故同其異﹐則胡越肝膽也﹔異其同﹐則肝膽胡越也。於彼有此﹐於此有彼﹐彼此相成﹐而生死不相戾﹐豈能皆厚而莫知有輕哉﹖脈脈使其知﹐則筋骨血肉之皆虛﹐而沖虛無有之皆實。故曰「衝而用之或不盈。」誠不盈矣﹐知得入之而不窒﹐奚其生之厚而死之輕也﹖】

人之生也柔弱﹐其死也堅彊。艸木之生也柔脆﹐其死也枯槁。故堅彊者死之徒﹐柔弱者生之徒。是以兵彊則滅﹐木彊則共。董思靖曰﹕人共伐之彊大處下﹐柔弱處上。七十六章

【彊弱者﹐迹也。夫豈木之欲生﹐而故爲柔脆哉﹖天液不至而糟粕存﹐於是而堅枯之形成矣。故堅彊者﹐有之積也﹔柔弱者﹐無之化也。無之化﹐而尙足以生﹐況其未有化者乎﹖不得已而用其化以爲柔弱﹐以其去無之未遠也。夫無其彊者﹐則柔者不凝﹐天下之所以厚樹其質也。而孰知凝之卽爲死之徒乎﹖質𨿽固其已有而不可無﹐而用天地之衝相升降﹐則豈惟處上者之柔弱也﹐卽其處下者而與枯槁遠矣。】

天之道﹐其猶張弓歟﹖髙者抑之﹐下者舉之﹔有餘者損之﹐不足者補之。天之道﹐損有餘而補不足。人之道﹐則不然﹐損不足以奉有餘。孰能有餘以奉天下﹐【不損】惟有道者。是以聖人爲而不恃﹐功成而不處﹐其不欲見賢邪。七十七章

【惟弓有「髙」「下」﹐而後人得施其「抑」「舉」﹔惟人有「有餘」「不足」﹐而後天得施其「損」「補」。夫自損者固未嘗無損﹐而受天損者﹐其禍烈矣。聖人之能不禍於天者﹐無禍地也。夫豈但勞天下以自奉者爲奉有餘哉﹖人未嘗不肖而欲賢之﹐人未嘗亂而欲治之﹐美譽來歸而腥聞贈物﹐非樂天下之敗以自成乎﹖故一人安位﹐天下失據﹔一日行志﹐百夫傷心﹔殺機發於誥誓﹐而戎馬生於勛名﹐然則庸人之自奉儉﹐而賢者之自奉奢﹐可不畏哉﹗】

天下莫柔弱於水﹐而攻堅彊者莫之能勝﹐以其無以易之。弱之勝彊﹐柔之勝剛﹐天下莫不知﹐莫能行。是以聖人云﹕受國之垢﹐是謂社稷主﹔受國不祥﹐是爲天下王。正言若反。七十八章

【無「攻」之力﹐有「攻」之心﹐則心鼓其力。無「攻」之心﹐有「攻」之力﹐則力蕩其心。心力交足以「攻」﹐則各乘其權﹐身以內各挾其戈矛以屢變﹔而欲以「攻」天下﹐能不瓦解者﹐未之有矣。𨿽然﹐莫心爲甚。夫水者﹐豈欲以敵堅彊面爲攻者哉﹖受天下之「垢」也﹐終古而無「易」心﹐而力從之。何也﹖水之無力﹐均其無心﹔水之無心﹐均其無力也。故「弱其志」者無「易」志﹐「虛其心」者無「易」心﹐行乎其所不得已﹐而不知堅彊之與否﹐則險夷無易慮﹐無他﹐寓心於汗漫而內不自構也。寓心於汗漫﹐無所畏矣。內不自構﹐和之至矣。和於中﹐無畏於外﹐天下其孰能禦之﹗】

和大怨﹐必有餘怨﹔報怨以徳﹐安可以爲善﹖是以聖人執左契﹐而不責於人。【左契﹐受債者之所責司之﹐聽人之來取而已】有徳司契﹐【左契】無徳司徹。【徹﹐通也﹐均也﹐欲通物而均之】天道無親﹐常與善人。【李息齋曰﹕蓋亦司契而已】七十九章

【旣不欲攻之﹐則從而「和」之﹐欲有爲於天下者﹐捨二術無從矣。夫物本均也﹐而我何所通﹖物苟不通也﹐而我又何以均﹖無心無力﹐怨自不長。有心者心定而釋﹐有力者力窮而返。不待無所終而投我﹐而先就之以致均通之徳﹐是益其怨而怨歸之矣。聖人知其然﹐陰愆陽忒之變﹐坐而消之﹐天固自定﹔靜躁寒熱之反﹐坐而勝之﹐身固自安﹔儒墨是非之爭﹐坐而照之﹐道固自一。無他﹐無所親斯無所疏﹐物求斯與﹐而己不授也。】

小國寡民。使有什伯之器而不用﹔使民重死而不遠徙。𨿽有舟輿﹐無所乘之﹐𨿽有甲兵﹐無所陳之。使民復結繩而用之。甘其食﹐美其服﹐安其居﹐樂其俗。鄰國相望﹐雞犬之聲相聞﹐民至老死﹐不相往來。八十章

【夫天下亦如是而已矣。以「寡小」觀「寡小」﹐以彊大觀彊大﹐以天下觀天下﹐人同天﹐天同道﹐道同自然﹐又安往而不適者哉﹖推而準之四海之廣﹕賢貴「安其居」﹐而賤不肖「不來」﹐則賢貴定﹔賤不肖「安其居」﹐而賢貴「不往」﹐則賤不肖和。反而求之一身之內﹕耳目「安其居」﹐而心思「不往」﹐則耳目全﹔心思「安其居」﹐而耳目「不來」﹐則心思正。「抱一」者﹐抱其一而不徹其不一﹐乃以「玄同」於一﹐而無將迎之患。】

信言不美﹐美言不信。善者不辯﹐辯者不善。知者不博﹐博者不知。聖人不積﹐旣以爲人己愈有﹐旣以與人己愈多。天之道﹐利而不害﹔【人則有利必有害】聖人之道﹐爲而不爭。八十一章

【以所「有」「爲人」﹐則人「有」而己損﹔以「多」「與人」﹐則人「多」而己貧。孰能知無所爲者之「爲人」邪﹖無所與者之「與人」邪﹖道散於天下﹐天下廣矣﹐故「不積」。道積於已﹐於是而有「美」﹐有「辯」﹐有「博」。旣「美」且「辯」﹐益之以「博」﹐未有「不爭」者也。乃其於道之涯際﹐如勺水之於大海﹐揮之﹑飲之﹐而已窮。俯首而「爲」﹐惡知昂首而「爭」﹖不問其「利」「利」自成﹐惡與「害」逢﹖能不以有涯測無涯者﹐亦無涯矣。「休之以天鈞」﹐奚「爲」﹑奚「與」﹐又奚窮哉﹖】

