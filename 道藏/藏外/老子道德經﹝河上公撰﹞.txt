

欽定四庫全書

子部十四

老子注

道家

提要

【臣】等謹按老子注二卷舊本題河上公撰晁公武讀書志曰大史公謂河上丈人通老子再傳而至蓋公蓋公卽齊相曹參師也而葛洪謂河上公者莫知其姓名漢孝文時居河之濱侍郎裴柱言其通老子孝文詣問之卽授素書道經兩說不同當從太史公云云案晁氏所引乃史記樂毅列傳贊之文敍述源流甚悉然隋志道家載老子道德經二卷漢文帝時河上公注又載梁有戰國時河上丈人注老子經二卷亡則兩河上公各一人兩老子注各一書戰國時河上公書在隋已亡今所傳者實漢河上公書耳明朱東光刻是書題曰秦人蓋未詳考惟是文帝駕臨河上親受其書無不入祕府之理何以劉向七略載注老子者三家獨不列其名且孔頴達禮記正義稱馬融爲周禮注欲省學者兩讀故具載本文後漢以來始就經爲注何以是書作於西漢注已防入各句下唐書劉子元傳稱老子無河上公注欲廢之而立王弼前此陸德明作經典釋文𨿽敍錄之中亦采葛洪神仙傳之說頗失辧正而所釋之本則不用此注而用王弼注二人皆一代通儒必非無據詳其詞防不漢人殆道流之所依托與相傳已久所言亦頗有發明姑存以備一家可耳乾隆四十二年十月恭校上

總纂官【臣】紀【臣】陸熊【臣】孫士毅

總校

官【臣】陸

費墀

老子道德經原序

老子體自然而然生乎太無之先起乎無因經歷天地終始不可稱載終乎無終窮乎無窮極乎無極故無極也與大道而倫化爲天地而立根布炁於十方抱道德之至淳浩浩蕩蕩不可名也煥乎其有文章巍巍乎其有成功淵乎其不可量堂堂乎爲神明之宗三光恃以朗照天地稟以得生乾坤運以吐精高而無民貴而無位覆載無窮闡敎八方諸天普大道開辟以前復下爲國師代代不休人莫能知之匠成萬物不言我爲之德也故眾聖所共尊道尊德貴夫莫之命而常自然惟老氏乎周時復托神李母剖左腋而生生卽皓然號曰老子老子之號因而出在天地之先無衰老之期故曰老子世人謂老子當始於周代老子之號始於無數之劫其窈窈冥冥眇邈久遠矣世衰大道不行西遊天下關令尹喜曰大道將隱乎願爲我著書於是作道德二篇五千文上下經焉夫五千文宣道德之源大無不包細無不入天人自然經也余先師有言精進研之則聲參太極高上遙唱諸天歡樂則攜契人靜思期眞則眾妙感防內觀形影則神炁長存體洽道德則萬神震伏禍滅九陰福生十方安國寧家孰能知乎無爲之文洿之不辱飾之不榮撓之不濁澄之不淸自然也應道而見傳告無窮常者也故知常曰明大道何爲哉之由人所以尊妙可不極精乎粗述一篇惟有道者寶之太極左仙公葛撰

或問曰六經之後諸子之書出焉今獨行五子何與余應之曰老莊極道之者也荀揚文中子明道之要者也焉得而不行曰吾嘗聞之荀子著書辯儒墨也揚子法言象論語也文中子論六經又所以昭先王之道也若老子道德生乎無先終乎無極其流也寂莊子寓言一物我齊死生其失也誕抑可與推明聖道者並論哉余曰不然道有精粗學有本末大易無思無爲自窮理盡性始大學能靜能定自格物致知始由本而至末由粗而造精荀揚文中三子之講學是也不觀象心其易不踐形性其天言精而遺其粗捨本而求其末老莊之談是也聖賢之學大槪從頭徹底做出老莊只直截從向上處去故葛謂其爲天地立根蓋體道之自然郭象謂其明內聖外王之道皆曠然自得玆豈淺淺造道者所能至哉夫學至道而止道至精而止學者倘自荀書儒道而推明之則可以至王道之無爲自揚子法言而精進之則可以會道德於不言自文中子六經之學而充廣之又可以富胸中之六經至是則老氏自然之天莊生自得之境若夫欲觀其書當觀其心景定改元蒲節前三日石廬龔士卨序

欽定四庫全書卷

老子道德經篇目

道經

河上公章句第一

體道第一

養身第二

安民第三

無源第四

虛用第五

成像第六

韜光第七

易性第八

運夷第九

能爲第十

無用第十一

檢欲第十二

厭恥第十三

贊元第十四

顯德第十五

歸根第十六

河上公章句第二

淳風第十七

俗薄第十八

還淳第十九

異俗第二十

虛心第二十一

益謙第二十二

虛無第二十三

苦恩第二十四

象元第二十五

重德第二十六

巧用第二十七

反朴第二十八

無爲第二十九

儉武第三十

偃武第三十一

聖德第三十二

辧德第三十三

任成第三十四

仁德第三十五

微明第三十六

爲政第三十七

德經

河上公章句第三

論德第三十八

法本第三十九

去用第四十

同異第四十一

道化第四十二

徧用第四十三

立戒第四十四

洪德第四十五

儉欲第四十六

鑑遠第四十七

忘知第四十八

任德第四十九

貴生第五十

養德第五十一

歸元第五十二

益證第五十三

修觀第五十四

符第五十五

德第五十六

淳風第五十七

順化第五十八

守道第五十九

河上公章句第四

居位第六十

謙德第六十一

爲道第六十二

恩始第六十三

守微第六十四

淳德第六十五

後巳第六十六

三寶第六十七

配天第六十八

用第六十九

知難第七十

知病第七十一

愛己第七十二

任爲第七十三

制惑第七十四

貪損第七十五

戒彊第七十六

天道第七十七

任信第七十八

任契第七十九

獨立第八十

顯質第八十一

老子道德經篇目

欽定四庫全書卷

老子道經卷上

河上公章句第一

體道第一

道可道【謂經術政教之道也】非常道【非自然長生之道也常道當以無爲養神無事安民含光藏暉滅迹匿端不可稱道】名可名【謂富貴尊榮高世之名也】非常名【非自然常在之名也常名謂如嬰兒之未言雞子之未分明珠在蚌中美玉處石間內𨿽昭昭外如愚頑】無名天地之始【無名者謂道道無形故不可名也始者道本也吐气布化出於虛無爲天地本始也】有名萬物之母【有名謂天地天地有形位陰陽有柔剛是其有名也萬物母者天地含气生萬物長大成熟如母之養子】故常無欲以觀其妙【妙要也人常能無欲則可以觀道之要要謂一也】常有欲以觀其徼【徼歸也常有欲之人可以觀世俗之所歸趣也○徼音叫又古弔反卽竅字】此兩者同出而異名【兩者謂有欲無欲也同出者同出人心也而異名者所名各異也名無欲者長存名有欲者亡身也】同謂之【天也言有欲之人與無欲之人同受气於天】之又【天中復有天也稟气有厚薄得中和滋液則生賢聖得錯亂污辱則生貪滛也】眾妙之門【能知天中復有天稟气有厚薄除情去欲守中和是謂知道要之門戶也】

養身第二

天下皆知羙之爲羙【自揚巳美使顯彰也】斯惡巳【有危亡也】皆知善之爲善【有功名也】斯不善巳【人所爭也】故有無相生【見有而爲無也】難易相成【見難而爲易也】長短相形【見短而爲長也】高下相傾【見高而爲下也】音聲相和【上唱下必和也】前後相隨【上行下必隨也】是以聖人處無爲之事【以道治也】行不言之教【以身師導之也】萬物作焉【各自動也】而不辭【不辭謝而逆止】生而不有【元气生萬物而不有】爲而不恃【道所施爲不恃望其報也】功成而弗居【功成事就退避不居其位】夫惟弗居【夫惟功成不居其位】是以不去【福德常在不去其身也此言不行不可隨不言不可知卽上六句有高下長短若開一源下生百端百端之變無不動亂】

安民第三

不尙賢【賢謂世俗之賢辯口明文離道行權去質爲文也不尙者不富之以祿不貴之以官】使民不爭【不爭功名返自然也】不貴難得之貨【言人君不禦好珍寶黃金棄於山珠玉捐於淵】使民不爲盜【上化淸淨下無貪人】不見可欲【放鄭聲遠美人】使心不亂【不邪滛不惑亂也】是以聖人治【聖人治國與治身同也】虛其心【除嗜欲去亂煩】實其腹【懷道抱一守五神也】弱其志【和柔謙讓不處權也】彊其骨【愛精重施髓滿骨堅○彊平聲】常使民無知無欲【反朴守淳】使夫知者不敢爲也【思慮深不輕言夫音扶知音智】爲無爲【不造作動因循】則無不治【德化厚百姓安】

無源第四

道沖而用之【衝中也道匿名藏譽其用在中○衝音防】或不盈【或常也道常謙虛不盈滿】淵乎似萬物之宗【道淵深不可知也似爲萬物之宗祖】挫其銳【銳進也人欲銳精進取功名當挫止之法道不同也○挫子臥反銳音睿】解其紛【紛結根也當念道無爲以解釋】和其光【言𨿽有獨見之明當如暗昧不當以曜亂人也】同其塵【當與眾庶同垢塵不當自別殊】湛兮似若存【言當湛然安靜故能長存不忘】吾不知誰之子【老子言我不知道所從生】象帝之先【道自在天帝之前此言道乃先天地生也至今在者以能安靜湛然不勞煩欲使人修身法道】

虛用第五

天地不仁【天施地化不以仁恩任自然也】以萬物爲芻狗【天地生萬物人最爲貴天地視之如芻艸狗畜不責望其報也】聖人不仁【聖人愛養萬民不以仁恩法天地行自然】以百姓爲芻狗【聖人視百姓如芻艸狗畜不責望其禮意】天地之間【天地之間空虛和气流行故萬物自生人能除情欲節滋味淸五藏則神明居之也】其猶槖鑰乎【槖鑰中空虛又能有聲气○槖音托鑰音藥】虛而不屈動而愈出【言空虛無冇屈竭時動揺之益出聲气也】多言數窮【多事害神多言害身口開舌舉必有禍患○數王弼注去聲謂理數也明皇注音朔】不如守中【不如守德於中育養精神愛气希言】

成像第六

谷神不死【谷養也人能養神則不死也神謂五藏之神也肝藏魂肺藏魄心藏神腎藏精脾藏志五藏盡傷則五神去矣】是謂牝【言不死之由在於牝天也於人爲鼻牝地也於人爲口天食人以五气從鼻入藏於心五气淸微爲精神聰明音聲五性其曰魂魂者雄也主出入人鼻與天通故鼻爲也地食人以五味從口入藏於胃五性濁厚爲形骸骨肉血脈六情其曰魄魄者雌也主出入於口與天地通故曰爲牝也】牝之門是謂天地根【根元也言鼻口之門是乃通天地之元气所從往來】綿綿若存【鼻口呼噏喘息當綿綿微妙若可存復若無有】用之不勤【用气常寬舒不當急疾勤勞也】

韜光第七

天長地久【說天地長生久壽以諭教人也】天地所以能長且久者以其不自生【天地所以獨長且久者以其安靜施不責報不如人居處汲汲求自饒之私奪人以自與】故能長生【以其不求生故能長生不終也】是以聖人後其身【先人而後己者也】而身先【天下敬之先以爲長】外其身【薄己而厚人也】而身存【百姓愛之如父母神明佑之若赤子故身常存】非以其無私邪【聖人爲人所愛神明所佑非以其公正無私所致乎】故能成其私【人以爲私者欲以厚己也聖人無私而己自厚故能成其私也】

易性第八

上善若水【上善之人如水之性】水善利萬物【水在天爲霧露在地爲泉源也】而不爭處眾人之所惡【眾人惡卑濕垢濁水獨靜流居之也○惡去聲】故幾於道【水性幾與道同○幾音機】居善地【水性善喜於地艸木之上卽流而下有似於牝動而下人也】心善淵【水深空虛淵深淸明】與善仁【萬物得水以生與虛不與盈也】言善信【水內影照形不失其情也】正善治【無冇不洗淸且平也】事善能【能方能圓曲直隨形】動善時【夏散冬凝應期而動不失天時】夫惟不爭【壅之則止決之則流聽從人也】故無尢【水性如是故天下無冇怨尢水者也】

運夷第九

持而盈之不如其已【盈滿也已止也持滿必傾不如止也】揣而銳之不可長保【揣治也先揣之後必棄捐】金玉滿堂莫之能守【嗜欲傷神財多累身】富貴而驕自遺其咎【夫富當賑貧貴當憐賤而反驕恣必被禍患也○遺去聲咎音臼】功成名遂身退天之道【言人所爲功成事立名迹稱遂不退身避位則遇於害此乃天之常道也譬如日中則移月滿則物盛則衰樂極則哀】

能爲第十

載營魄【營魄魂魄也人載魂魄之上得以生當愛養之喜怒亡魂卒驚傷魄魂在肝魄在肺美酒甘肴腐人肝肺故魂靜志道不亂魄安得壽延年也】抱一能無離【言人能抱一使不離於身則長存一者道始所生太和之精气也故曰一布名於天下天得一以淸地得一以寧侯王得一以爲正平入爲心出爲行布施爲德總名爲一一之爲言志一無二也○離去聲】專气致柔【專守精气使不亂則形體能應之而柔順】能嬰兒【能如嬰兒內無思慮外無政事則精神不去也】滌除覽【當洗其心使潔靜也心居冥之處覽知萬事故謂之覽也○滌音迪】能無疵【不邪也淨能無疵病乎○疵音眥】愛民治國【治身者愛气則身全治國者愛民則國安】能無知【治身者呼吸精气無令耳聞也治國者布施惠德無令下知也】天門開闔【天門謂北極紫防宮開闔謂終始五際也治身天門謂鼻孔開謂喘息闔謂呼吸也○闔音盍】能無雌【治身當如雌牝安靜柔弱治國應變和而不唱】明白四達【言達明白如日月四通滿於天下八極之外故曰視之不見聽之不聞彰布之於十方煥煥煌煌也】能無知【無有能知道滿於天下者】生之畜之【道生萬物而畜養之】生而不有【道生萬物無所取有】爲而不恃【道所施爲不恃望其報也】長而不宰【道長養萬物不宰割以爲器用○長上聲】是謂德【言道行德冥不可得見欲德人如道也】

無用第十一

三十輻共一轂【古者車三十輻法月數也共一轂者轂中有孔故眾輻共湊之治身者當除情去欲使五藏空虛神乃歸之也治國者寡能總眾弱能使彊○輻音福轂音谷】當其無有車之用【無謂空虛轂中空虛車得其行輿中空虛人能載其上也○當去聲】埏埴以爲器【埏和也埴土也和土以爲飲食之器○埏音膻埴音植】當其無有器之用【器中空虛故得有所盛受】鑿戶牖以爲室【謂作屋室】當其無有室之用【言戶牖空虛人得以出入觀視室中空虛人得以居處是其用】故有之以爲利【利物也利於形用器中有物室中有人恐其屋破壞腹中冇神畏形之消亡也】無之以爲用【言虛空者乃可用盛受萬物故曰虛無能制有形道者空也】

檢欲第十二

五色令人目盲【貪好色則傷精失明也○令平聲】五音令人耳聾【好聽五音則和气去心不能聽無聲之聲】五味令人口爽【爽亡也人嗜五味於口則口亡言失於道味也】馳騁田獵令人心發狂【人精神好安靜馳騁呼吸精神散亡故發狂也】難得之貨令人行妨【妨傷也難得之貨謂金銀珠玉心貪意欲不知厭足則行傷身辱也○行去聲妨音方】是以聖人爲腹【守五性去六情節志气養神明】不爲目【目不妄視妄視泄精於外】故去彼取此【去彼目之妄視取此腹之養性○去上聲】

厭恥第十三

寵辱若驚【身寵亦驚身辱亦驚】貴大患若身【貴畏也若至也畏大患至身故皆驚】何謂寵辱【問何爲寵何爲辱寵者尊榮辱者恥辱及身還自問者以曉人也】辱爲下【辱爲下賤】得之若驚【得寵榮驚者處高位如臨深危也貴不敢驕富不敢奢】失之若驚【失者失寵處辱也驚者恐禍重來也】是謂寵辱若驚【解上得之若驚失之若驚】何謂貴大患若身【復還自問何故畏人若身】吾所以有大患者爲吾有身【吾所以有大患】

【者爲吾有身有身憂其勤勞念其饑寒觸情從欲則遇禍患也】及吾無身吾有何患【使吾無有身體得道自然輕舉升云出入無間與道通神當有何患】故貴以身爲天下者則可寄於天下【言人君貴其身而賤人欲爲天下主者則可寄立不可以久也○爲去聲】愛以身爲天下者乃可以托於天下【言人君能愛其身非爲己也乃欲爲萬民之父母以此得爲天下主者乃可以托其身於萬民之上長無咎也】

贊第十四

視之不見名曰夷【無色曰夷言一無采色不可得視而見之】聽之不聞名曰希【無聲曰希言一無音聲不可得聽而聞之】搏之不得名曰微【無形曰微言一無形體不可搏持而得之】此三者不可致詰【三者謂夷希微也不可致詰者謂無色無聲無形口不能言書不能傳當受之以靜求之以神不可詰問而得之也】故混而爲一【混合也故合於三名之而爲一】其上不皦【言一在天上不皦皦光明○皦音皎】其下不昧【言一在天下不昧昧有所暗冥○昧音妹】繩繩不可名【繩繩者動行無窮極也不可名者非一色也不可以靑黃白黑別非一聲也不可以宮商角徵羽聽非一形也不可以長短大小度之也】復歸於無物【物質也復當歸之於無質○復音服】是謂無狀之狀【言一無形狀而能爲萬物作形狀也】無物之象【一無物質而爲萬物設形象也】是爲忽恍【一忽忽恍恍者若存若亡不可見之也】迎之不見其首【一無端末不可預待也除情去欲一自歸之也】隨之不見其後【言一無形迹不可得而看】執古之道以禦今之有【聖人執守古道生一以禦物知今當有一也】能知古始是謂道紀【人能知上古本始有一是謂知道綱紀也】

顯德第十五

古之善爲士者【謂得道之君也】微妙通【天也言其志節妙精與天通也】深不可識【道德深遠不可識知內視若盲反聽若聾莫知所長】夫惟不可識故彊爲之容【謂下句也○彊上聲】與兮若冬渉川【舉事輙加重愼與與兮若冬渉川心猶難之也】猶兮若畏四鄰【其進退猶猶如拘制若人犯法畏四鄰知之也】儼兮其若客【如客畏主人儼然無所造作也】渙兮若冰之將釋【渙者解散釋者消亡除情去欲日以空虛】惇兮其若朴【惇者質厚朴者形未分內守精神外無文采也】曠兮其若谷【曠者寬大谷者空虛不有德功名無所不包也】渾兮其若濁【渾者守舉眞濁者不昭然也與眾合同不自專】孰能濁以靜之徐淸【孰誰也誰能知水之濁止而靜之徐徐自淸也】孰能安以久動之徐生【誰能安靜以久徐徐以長生也】保此道者不欲盈【保此徐生之道不欲奢泰盈溢】夫惟不盈故能蔽不新成【夫惟不盈滿之人能守蔽不爲新成蔽者匿光榮也新成者貴功名○夫音符】

歸根第十六

至虛極【得道之人捐情去欲五內淸淨至於虛極】守靜篤【守淸淨行篤厚】萬物並作【作生也萬物並生也】吾以觀其復【言吾以觀見萬物無不皆歸其本也人當念重本也】夫物蕓蕓【蕓蕓者華葉盛】各復歸其根【言萬物無不枯落各復反其根而更生也】歸根曰靜【靜謂根也根安靜柔弱謙卑處下故不復死也】是謂復命【言安靜者是爲復還性命使不死也】復命曰常【復命使不死乃道之所常行也】知常曰明【能知道之所常行則爲明】不知常萎作凶【不知道之所常行妄作巧詐則失神明故凶也】知常容【能知道之所常行去情忘欲無所不包容也】容乃公【無所不包容則公正無私眾邪莫當】公乃王【公正無私可以爲天下王治身正則形一神明千萬共湊已躬也】王乃天【能正德合神明乃與天子】天乃道【德與天通則與道合同也】道乃久【與道合同乃能長久】沒身不殆【能公能天通天合道四者純備道德遠無殃無咎乃與天地俱沒不危殆也】

河上公章句第二

淳風第十七

太上下知有之【太上謂太古無名之君也下知有之者下知上有君而不臣事質朴也】其次親之譽之【其德可見恩惠可稱故親愛而譽之】其次畏之【設刑法以治之】其次侮之【禁多令煩不可歸誠故欺侮之】信不足焉有不信【君信不足於下下則應之以不信而欺其君也】猶兮其貴言【太上之君舉事猶貴重於言恐離道失自然】功成事遂【謂天下太平也】百姓皆謂我自然【百姓不知君上之德淳厚反以爲只自當然也】

俗薄第十八

大道廢有仁義【大道之時家有孝子戶有忠信仁義不見也大道廢不用惡逆生乃有仁義可傳道】智惠出有大僞【智惠之君賤德而貴言賤質而貴文下則應之以爲大僞姦詐】六親不和有孝慈【六親絕親戚不和乃有孝慈相牧養也】國家昏亂有忠臣【政令不行上下相怨邪辟爭權乃有忠臣匡正其君也此言天下太平不知仁義盡無欲不知廉各防已不知貞大道之君仁義沒孝慈滅猶日中盛時眾星失光】

還淳第十九

絕聖【絕聖制作反初守元五帝垂象蒼頡作書不如三皇結繩無文】棄智【棄智惠反無爲】民利百倍【農事修公無私】絕仁棄義【絕仁之見恩惠棄義之尙華信】民復孝慈【德化淳也】絕巧棄利【絕巧者詐僞亂眞也棄利者塞貪路閉權門也】盜賊無有【上化公政下無邪私】此三者【謂上三事所棄絕也】以爲文不足【以爲文不足者文不足以教民】故令有所屬【當如下句○令平聲屬音燭】見素抱朴【見素者當抱素守眞不尙文飾也抱朴者當見其篤朴以示下故可法則○見音現】少私寡欲【少私者正無私也寡欲者當知足也】

異俗第二十

絕學【絕學不眞不合道文】無憂【除浮華則無憂患也】惟之與阿相去幾何【同爲應對而相去幾何疾時賤質而貴文○惟上聲】善之與惡相去何若【善者和譽惡者諫爭能相去何如疾時惡忠直用邪佞也】人之所畏不可不畏【人謂道人也人所畏者畏不絕學之君也不可不畏近令色殺仁賢】荒兮其未央哉【或言世俗人荒亂欲進學爲文未央止也】眾人熙熙【熙熙滛放多情欲也】如享太牢【如饑思太牢之具意無足時也】如登春臺【春陰陽交通萬物感動登臺觀之意志滛滛然】我獨怕兮其未兆【我獨怕然安靜未有情欲之形兆也○怕音拍】如嬰兒之未孩【如小兒未能答偶人時也】乘乘兮若無所歸【我乘乘如窮鄙無所歸就○乘平聲】眾人皆有餘【眾人餘財以爲奢余智以爲詐】而我獨若遺【我獨如遺棄似於不足也】我愚人之心也哉【不與俗人相隨守一不移如愚人之心也】沌沌兮【無所分別】俗人昭昭【明且達也】我獨若昏【如暗昧也】俗人察察【察察急且疾也】我獨悶悶【悶悶無所割截】忽兮若海【我獨忽忽如江海之流莫知其所窮極也】漂兮若無止【我獨漂漂若飛若揚無所止也志意在神域也】眾人皆有以【以有爲也】而我獨頑【我獨無爲】似鄙【鄙似若不逮也】我獨異於人【我獨與人異也】而貴食母【食用也母道也我獨貴用道也】

虛心第二十一

孔德之容【孔大也有大德之人無所不容能受垢濁處謙卑也】惟道是從【惟獨也大德之人不隨世俗所行獨從於道也】道之爲物惟怳惟忽【道之於萬物獨怳忽往來於其無所定也○怳音恍】忽兮怳兮其中有像【道惟忽怳無形之中獨爲萬物法像】怳兮忽兮其中有物【道惟怳忽其中有一經營主化因气立質】窈兮冥兮其中有精【道惟窈冥無形其中有精實神明相薄陰陽交防也○窈音杳】其精甚眞【言存精气其妙甚眞非有飾也】其中有信【道匿功藏名其信在中也】自古及今其名不去【自從也自古至今道常在不去】以閱眾甫【閱稟也甫始也言道稟與萬物始生從道受气】吾何以知眾甫之然哉【我何以知從道受气】以此【此今也以今萬物皆得道精炁而生動作起居非道不然】

益謙第二十二

曲則全【曲已從眾不自專則全其身也】枉則直【枉屈己而申人久久自得直也】窪則盈【地窪下水流之人謙下德歸之也○窪音蛙】獘則新【自受薄后己先人天下敬之久久自新也】少則得【自受取少則得多也天道佑謙神明托虛】多則惑【財多者惑於所守學多者惑於所聞】是以聖人抱一爲天下式【抱守法式也聖人守一乃知萬事故能爲天下法式也】不自見故明【聖人不以其目視千里之外也乃因天下之目以視故能明達也○見音現】不自是故彰【聖人不自以爲是而非人故能彰顯於世】不自伐故有功【伐取也聖人德化流行不自取其美故有功於天下】不自矜故長【矜大也聖人不自貴大故能久不危】夫惟不爭故天下莫與之爭【此言天下賢與不肖無能與不爭者爭也】古之所謂曲則全者豈虛言哉【傳古言曲從則全身正言非虛妄也】誠全而歸之【誠實也能行曲從者實其肌體歸之於父母無有傷害也】

虛無第二十三

希言自然【希言者是愛言也愛言者自然之道】飄風不終朝驟雨不終日【飄風疾風也驟雨暴雨也言疾不能長暴不能久也】孰爲此者天地【孰誰也誰爲此飄風暴雨者乎天地所爲】天地尙不能久【不終於朝暮也】而況於人乎【天地至神合爲飄風暴雨尙不能使終朝至暮何況人欲爲暴卒乎】故從事於道者【從爲也人爲事當如道安靜不當如飄風驟雨】道者同於道【道者謂好道人也同於道者所謂與道同】德者同於德【德爲好德人也同於德者所謂與德同也】失者同於失【失謂任巳失人也同於失者所謂與失同也】同於道者道亦樂得之【與道同者道亦樂得之也】同於德者德亦樂得之【與德同者德亦樂得之也】同於失者失亦樂失之【與失同者失亦樂失之也】信不足焉【君信不足於下下則應君以不足也】有不信焉【此言物相歸同聲相應雲從龍風從虎水流濕火就燥自然之也】

苦恩第二十四

跂者不立【進也謂貪權慕名進取功榮也則不可久立身行道也○跂音企又去聲】跨者不行【自以爲貴而跨於人眾共蔽之使不得行】自見者不明【人自見其形容以爲好自見所行以爲應道殊不自知其形猊操行之鄙】自是者不彰【自以爲是而非人眾共蔽之使不得彰明】自伐者無功【所謂輙自伐取其功美卽失有功於人也】自矜者不長【好自矜大者不可以長久】其於道也曰餘食贅行【贅貪也使此自矜伐之人在治國之道曰然斂余祿食爲贅行○行去聲】物或惡之【此人在位動欲傷害故物無有不畏惡也○惡去聲】故有道者不處也【言有道之人不居其國也】

象元第二十五

有物混成先天地生【謂道無形混沌而成萬物乃在天地之前○先去聲】寂兮寥兮獨立而不改【寂者無音聲寥者空無形獨立者無匹雙不改者化有常】周行而不殆【道通行天地無所不入在陽不焦托陰不腐無不貫穿不危殆】可以爲天下母【道育養萬物精气如母之養子】吾不知其名字之曰道【我不見道形容不知當何以名之見萬物皆從道所生故字之曰道也】彊爲之名曰大【不知其名彊曰大者高而無上羅而無外無不包容故曰大也○彊上聲】大曰逝【其爲大非若天常在上非若地常在下乃復逝去無常處所也】逝曰遠【言遠者窮乎無窮布气天地無所不通也】遠曰反【言其遠不越絕乃復在人身也】故道大天大地大王亦大【道大者包羅諸天地無所不容也天大者無所不蓋也地大者無所不載也王大者無所不制也】域中有四大【四大道天地王也凡有稱有名則非其極也言道則冇所由有所由然後謂之爲道然則是道稱中之大也不若無稱之大也無稱不可得而名曰域也天地王皆在乎無稱之內也故曰域中有四大者也】而王居其一焉【八極之功有四大王居其一也居一作處】人法地【人當法地安靜柔和也種之得五穀掘之得甘泉勞而不怨也有功而不制也】地法天【天湛泊不動施而不求報生長萬物無所收取】天法道【道淸淨不言陰行精气萬物自成也】道法自然【道性自然無所法也】

重德第二十六

重爲經根【人君不重則不尊治身不重則失神艸木之華輕故零落根重故長存也○輕去聲】靜爲躁君【人君不靜則失威治身不靜則身危龍靜故能變化虎躁故天虧也○躁音竈】是以聖人終日行不離輜重【輜靜也聖人終日行道不離其靜與重也○離音利輜音緇重去聲】𨿽有榮觀燕處超然【榮觀謂宮觀燕處后妃所居也超然遠避而不處也○觀去聲】柰何萬乘之主【柰何者疾時主傷痛之辭萬乘之主謂王○乘去聲】而以身輕天下【王者至尊而以其身行輕躁乎疾時王奢恣輕滛也】輕則失臣【王者輕滛則失其臣治身輕滛則失其精】躁則失君【王者行躁疾則失其君位治身躁疾則失其精神也】

巧用第二十七

善行無轍迹【善行道者求之於身不下堂不出門故無轍迹○行去聲】善言無瑕謫【善言謂擇言而出則無瑕疵謫過於天下○瑕音遐謫直革反】善計不用籌防【善以道計事者則守一不移所計不多則不用籌防而可知也○籌音儔】善閉無關揵而不可開【善以道閉情欲守精神者不如門戶有關揵可得開○揵音鍵】善結無繩約而不可解【善以道結事者乃可結其心不如繩索可得解也】是以聖人常善救人【聖人所以常教人忠孝者欲以救人在命】故無棄人【使貴賤各得其所也】常善救物【聖人所以教民順四時以救萬物之殘傷】故無棄物【聖人不賤石而貴玉視之如一】是謂襲明【聖人善救人物謂襲明大道也】故善人者不善人之師【人之行善者聖人卽以爲人師】不善人者善人之資【資用也人行不善聖人猶教導使爲善得以給用也】不貴其師【獨無輔也】不愛其資【無所使也】𨿽智大迷【𨿽自以爲智言此人乃大述惑】是謂要妙【能通此意是謂知微妙要道也】

反朴第二十八

知其雄守其雌爲天下溪【雄以諭尊雌以諭卑人𨿽知自尊顯當復守之以卑防去雄之彊梁就雌之柔和如是則天下歸之如水流入深溪也○溪音溪】爲天下溪常德不離【人能謙下如深溪則德常在不復離於己○離去聲】復歸於嬰兒【常復歸志於嬰兒蠢然而無所知也】知其白守其黑爲天下式【白以諭昭昭黑以諭默默人𨿽自知昭昭明白當復守之以默默如暗昧無所見如是則可爲天下法式則德常在】爲天下式常德不忒【人能爲天下法則德常在於己不復差忒○忒音慝】復歸於無極【德不差忒則長生久壽歸身於無窮極也】知其榮守其辱爲天下谷【榮以諭尊貴辱以諭污濁知己之有榮貴當守之以污濁如是則天下歸之如水流入深谷也】爲天下谷常德乃足【足止也人能爲天下谷德乃止於己】復歸於朴【復當歸身於質朴不復爲文飾】朴散則爲器【萬物之朴散則爲器用也若道散則爲神明流爲日月分爲五行也】聖人用之則爲官長【聖人升用則爲百官之元長也○長上聲】故大制不割【聖人用之則以大道制禦天下無所傷割治身則以天道制情欲不害精神也】

無爲第二十九

將欲取天下【欲爲天下主也】而爲之【欲以有爲治民】吾見其不得已【我見其不得天道人心已明矣天道惡煩濁人心惡多欲】天下神器不可爲也【器物也人乃天下之神物也神物好安靜不可以有爲治】爲者敗之【以有爲治之則敗其質性】執者失之【彊執教之人則失其情實生於詐僞也】故物或行或隨【上所行下必隨之也】或呴或吹【呴溫也吹寒也有所溫必有所寒也○呴音虛】或彊或羸【有所彊大必有所羸弱也○羸力爲反】或載或隳【載安也隳危也有所安必有所危明人君不可以有爲治國與治身也】是以聖人去甚去奢去泰【甚謂貪聲色奢謂服飾飲食泰謂宮室臺榭去此三者處中和行無爲則天下自化○去上聲】

儉武第三十

以道佐人主者【謂人主能以道自輔佐也】不以兵彊天下【以道自佐之主不以兵革順天任德敵人自服】其事好還【其舉事好還自責不怨於人也○好去聲還音旋】師之所處荊棘生焉【農事廢田不修】大軍之後必有凶年【天應之以惡气卽害五穀五穀盡傷人也】善者果而已【善兵者當果敢而已不休】不敢以取彊【不以果敢取彊大之名也】果而勿矜【當果敢謙卑勿自矜大也】果而勿伐【當果敢推讓勿自伐取其美也】果而勿驕【驕欺也果敢勿以驕欺人】果而不得已【當果敢至誠不當追不得已也】果而勿彊【果敢勿以爲彊兵堅甲以侵陵人也】物壯則老【艸木壯極則枯落人壯極則衰老也言彊者不可以壯】是謂不道【枯老者生不行道也】不道早已【不行道者早死】

偃武第三十一

夫佳兵不祥之器【祥喜也兵者驚精神濁和气不善人之器也不當修飾之】物或惡之【兵動則有所害故萬物無有不惡之○惡去聲】故有道者不處【有道之人不處其國】君子居則貴左【貴柔弱也】用兵則貴右【貴剛彊也此言兵道與君子道反所貴者異也】兵者不祥之器【兵革者不善之器也】非君子之器【非君子所貴重器也】不得已而用之【謂遭衰逆亂禍欲加萬民乃用之以自守】恬惔爲上【不貪土地利人財寶○惔一作然】勝而不美【𨿽得勝而不以爲利己也】而美之者是樂殺人【美得勝若是爲喜樂殺人者也】夫樂殺人者則不可以得志於天下矣【爲人君而樂殺人此不可使得志於天下爲人主必專制人命妄行刑誅】吉事尙左【左生位也】凶事尙右【陰道殺人】偏將軍居左【偏將軍卑而居陽者以其不專殺也】上將軍居右【上將軍尊而居右者言其主殺也】言以防禮處之【上將軍於右防禮尙右死人貴陰也】殺人之眾以悲哀泣之【傷已德薄不能以道化人而害無辜之民】戰勝以防禮處之【古者戰勝將軍居防主禮之位素服而哭之明君子貴德而賤兵不得已誅不祥心不樂之比於防也知後世用兵不已故悲痛之】

聖德第三十二

道常無名【道能陰能陽能弛能張能存能亡故無常名也】朴𨿽小天下不敢臣【道朴𨿽小微妙無形天下不敢有臣使道者也】侯王若能守之萬物將自賓【侯王若能守道無爲萬物將自賓服從於德也】天地相合以降甘露【侯王動作能與天相應合天卽下甘露善瑞也】民莫之令而自均【天降善瑞則萬物莫有教令之者皆自均調若一也】始制有名【始道也有名萬物也道無名能制於有名無形能制於有形也】名亦旣有【旣盡也有名之物盡有情欲叛道離德故身毀辱也】天亦將知之【人能去道行德天亦將自知之】知之所以不殆【天知之則神靈佑助不復危殆】譬道之在天下猶川谷之與江海【言道之在天下與人相應和如川谷與江海相流通也】

辯德第三十三

知人者智【能知人好惡是爲智】自知者明【人能自知賢不肖是爲反聽無聲內視無形故爲明】勝人者有力【能勝人者不過以威力也】自勝者彊【人能自勝己情欲則天下無有能與己爭者故爲彊】知足者富【人能知足之爲足則長保福祿故爲富也】彊行者有志【人能彊力行善則爲有意於道道亦有意於人】不失其所者久【人能自節養不失其所受天之精气則可以久】死而不亡者壽【日不妄視耳不妄聽口不妄言則無怨惡於天下故長壽】

任成第三十四

大道汜兮【言道汜汜若浮若沈若有若無視之不見之難殊○汜音泛】其可左右【道可左右無所不冝】萬物恃之而生【恃待也萬物皆恃道而生】而不辭【道不辭謝而逆止也】功成不名有【有道不名其有功也】愛養萬物而不爲主【道𨿽愛養萬物不如人主有所放取】常無欲可名於小【道匿德藏名恆然無爲似若微小也】萬物歸焉而不爲主【萬物皆歸道受气道非如人主冇所禁止也】可名爲大【萬物橫來橫去使各自在故不若於大也】是以聖人終不爲大【聖人法道匿德藏名不爲滿大】故能成其大【聖人以身師導不言而化萬事修治故能成其大】

仁德第三十五

執大象天下往【執守也象道也聖人守大道則天下萬物移心歸往之也治身則天降神明往來於巳也】往而不害安平太【萬物歸往而不傷害則國安家寧而致太平矣治身不害神明則身安而大壽也】樂與餌過客止【餌美也過客一也人能樂美於道則一畱止也一者去盈而處虛忽忽如過客○樂音嶽餌音珥】道之出口澹乎其無味【道出入於口淡淡非如五味有酸鹹苦甘辛也○出去聲】視之不足見【足得也道無形非若五色有靑黃赤白黑可得見也】聽之不足聞【道非若五音有宮商角徵羽可得聽聞也】用之不可旣【用道治國則國安民昌治身則壽命延長無有旣盡時也】

微明第三十六

將欲噏之必固張之【先開張之者欲極其奢滛○噏音吸】將使弱之必固彊之【先彊大之者欲使遇禍患】將欲廢之必固興之【先興之者欲使其驕危也】將欲奪之必固與之【先與之者欲極其貪心也】是謂微明【此四事其道微其效明也】柔弱勝剛彊【柔弱者久長剛彊者先亡也】魚不可脫於淵【魚脫於淵謂去剛得柔不可復制也】國之利器不可以示人【利器權道也治國權者不可以示執事之臣也治身道者不可以示非其人也】

爲政第三十七

道常無爲【道以無爲爲常也】而無不爲侯王若能守萬物將自化【言侯王若能守道萬物將自化效於己也】化而欲作吾將鎭之以無名之朴【吾身也無名之朴道也萬物以化效於己也復欲作巧僞者侯王當身鎭撫以道德】無名之朴亦將不欲不欲以靜【言侯王鎭撫以道德民亦將不欲改當以淸靜導化之也】天下將自定【能如是者天下將自正定也】

老子道經卷終

欽定四庫全書卷

老子德經卷下

河上公章句第三

論德第三十八

上德不德【上德謂太古無名號之君德大無上故言上德也不德者言其不以德教民因循自然養人性命其德不見故言不德也】是以有德【言其德合於天地和气流行民得以全也】下德不失德【下德謂號謚之君德不及上德故言下德也不失德者其德可見其功可稱也】是以無德【以有名號及其身故】上德無爲【謂法道安靜無所改爲也】而無以爲【言無以名號爲】下德爲之【言爲教令施政事也】而有以爲【言以爲己取名號也】上仁爲之【上仁謂行仁之君其仁爲上故言上仁也爲之者爲仁恩】而無以爲【功成事立無以執爲】上義爲之【爲義以斷割也】而有以爲【動作以爲己殺人以成威賦下以自奉也】上禮爲之【謂上禮之君其禮無上故言上禮爲之者言爲禮制度序威儀】而莫之應【言禮華盛實衰飾僞煩多動則離道不可應也】則攘臂而仍之【言煩多不可應上下忿爭故攘臂相仍引○攘音禳】故失道而後德【言道衰而德化生也】失德而後仁【言德哀而仁愛見也】失仁而後義【言仁衰而分義明也】失義而後禮【言義衰則施禮聘行玉帛】夫禮者忠信之薄【言禮廢本治末忠信日以衰薄】而亂之首【禮者賤質而貴文故正直日以少邪亂日以生】前識者道之華【不知而言知爲前識此人失道之實得道之華】而愚之始【言前識之人愚暗之倡始】是以大丈夫處其厚【大丈夫謂得道之君也處其厚者處身於惇朴】不居其薄【不處身違道爲世煩亂也】處其實【處忠信也】不居其華【不尙言也】故去彼取此【去彼華薄取此厚實○去上聲】

法本第三十九

昔之得一者【昔往也一無爲道之子也】天得一以淸地得一以寧【言天得一故能垂象淸明地得一故能安靜不動揺】神得一以靈【言神得一故能變化無形】谷得一以盈【言谷得一故能盈滿而不絕也】萬物得一以生【言萬物皆須道以生成也】侯王得一以爲天下正【言侯王得一故能爲天下平正】其致之【致誠也謂下五事也】天無以淸將恐裂【言天當有陰陽施張晝夜更用不可但欲淸明無巳時將恐分裂不爲天】地無以寧將恐發【言地當有高下剛柔气節五行不可但欲安靜無巳時將恐發泄不爲地】神無以靈將恐歇【言神當有王相囚死休廢不可但欲靈無巳時將恐虛歇不爲神也】谷無以盈將恐竭【言谷當有盈縮虛實不可但欲盈滿無巳時將恐枯竭不爲谷】萬物無以生將恐滅【言萬物當隨時生死不可但欲生無巳時將恐滅亡不爲物也】侯王無以貴高將恐蹶【言侯王當屈己以下人汲汲求賢不可但欲高於人將恐顚蹶失其位也○蹶音厥】故貴以賤爲本【言必欲尊貴當以薄賤爲本若禹稷躬稼舜陶河濱周公下白屋也】高必以下爲基【言必欲尊貴當以下爲本基猶築墻造功因卑成高下不堅固後必傾危】是以侯王自謂孤寡不谷【孤寡諭孤獨不谷諭不能如車轂爲眾轂所湊】此非以賤爲本耶【言侯王至尊貴能以孤寡自稱此非以賤爲本乎以曉人】非乎【嗟嘆之辭】故致數車無車【致就也言人就車數之爲輻爲輪爲轂爲衡爲輿無冇名爲車者故成爲車以諭侯王不以尊號自名故能成其貴○數上聲】不欲琭琭如玉落落如石【琭琭諭少落落諭多玉少故見貴石多故見賤言不欲如玉爲人所貴如石爲人所賤當處其中也○琭音祿】

去用第四十

反者道之動【反本也本者道所以動動生萬物背之則亡也】弱者道之用【柔弱者道之所常用故能長久】天下萬物生於有【萬物皆從天地生天地有形位故言生於冇也】有生於無【天地神明蜎飛蠕動皆從道生道無形故言生於無此言本勝於華弱勝於彊謙虛勝盈滿也】

同異第四十一

上士聞道勤而行之【上士聞道自勤苦竭力而行之】中士聞道若存若亡【中士聞道治身以長存治國以太平欣然而存之退見財色榮譽或於情欲而復亡之也】下士聞道大之【下士貪狼多欲見道柔弱謂之恐懼見道質朴謂之鄙陋故大之】不不足以爲道【不爲下士所不足以名爲道】故建言有之【建設也設言以冇道當如下句】明道若昧【明道之人若暗昧無所見○昧音妹】進道若退【進取道者若退不及】夷道若【夷平也大道之人不自別殊若多比也○音颣】上德若谷【上德之人若深谷不恥垢濁也】大白若辱【大潔白之人若污辱不自彰顯】廣德若不足【德行廣大之人若愚須不足也】建德若偸【建設道德之人若可偸引使空虛也】質眞若渝【質朴之人若五色有渝淺不明】大方無隅【大方正之人無委曲廉隅】大器晚成【大器之人若九鼎瑚璉不可卒成也】大音希聲【大音猶雷霆待時而動諭常愛气希言也】大象無形【大法象之人質朴無形容】道隱無名【道潛隱使人無能指名也】夫惟道善貸且成【成就也言道善稟貸人精气且成就之也○貸音態】

道化第四十二

道生一【道始所生者一】一生二【一生陰與陽也】二生三【陰陽生和淸濁三气分爲天地人也】三生萬物【天地共生萬物也天施地化人長養之也】萬物負陰而抱陽【萬物無不負陰而向陽回心而就日】沖气以爲和【萬物中皆有元气得以和柔若胸中冇藏骨中有髓艸木中有空虛與气通故得久生也】人之所惡惟孤寡不谷而王公以爲稱【孤寡不谷者不祥之名而王公以爲稱者處謙卑法虛空和柔○惡去聲稱去聲】故物或損之而益【引之不得推之必還】或益之而損【夫增高者崩貪富者致患】人之所教【謂眾人所以教去弱爲彊去柔爲剛】我亦教之【言我教眾人使去彊爲弱去剛爲柔】彊梁者不得其死【彊梁謂不信妙背叛道德不從經教尙勢任力也不得其死者爲天所絕兵刃所伐王法所殺不得以壽命死也】吾將以爲教父【父始也老子以彊梁之人爲敎戒之始也】

徧用第四十三

天下之至柔馳騁天下之至堅【至柔者水至堅金石水能貫堅入剛無所不通○騁音逞】無有入無間【無冇謂道也道無形質故能出入無間通神羣生也】吾以是知無爲之有益【吾見道無爲而萬物自化成是以知無爲之有益於人也】不言之教【法道不言師之以身】無爲之益【法道無爲治身則有益精神治國則冇益萬民不勞煩也】天下希及之【天下人主也希能有及道無爲之治身治國也】

立戒第四十四

名與身孰親【名遂則身退也】身與貨孰多【財多則害身也】得與亡孰病【好得利則病於行也】甚愛必大費【甚愛色費精神甚愛財遇禍患所愛者少所亡者多故言大費】多藏必厚亡【生多藏於府庫死多藏於邱墓生有攻劫之憂死有掘冢探柩之患】知足不辱【知足之人絕利去欲不辱其身】知止不殆【知可止則財利不累身聲色不亂於耳目則身不危怠也】可以長久【人能知止足則福祿在己治身者神不勞治國者民不擾故可長久】

洪德第四十五

大成若【謂道德大成之君若者滅名藏譽如毀不備也○音缺】其用不【其用心如是則無獘盡時】大盈若沖【謂道德大盈滿之君也如衝者貴不敢驕也富不敢奢也】其用不窮【其用心如是則無窮盡時也】大直若屈【大直謂修道法度正直如一也如屈者不與俗人爭如可屈折】大巧若拙【大巧謂多才術也如拙者亦不敢見其能】大辯若訥【大辯者智無疑如訥者口無辭】躁勝寒【勝極也春夏陽气躁疾於上萬物盛夫極則寒寒則零落死亡也言人不當剛彊也○躁音竈】靜勝【秋冬萬物靜於黃泉之下極則者生之源】淸靜爲天下正【能淸靜則爲天下長持正則無終巳時也】

儉欲第四十六

天下有道【謂人主有道也】卻走馬以糞【糞者糞田也兵甲不用卻走馬治農田治身者卻陽精以糞糞身○糞弗問反】天下無道【謂人主無道也】戎馬生於郊【戰伐不止戎馬生於郊境之上久不還也】罪莫大於可欲【好色也】禍莫大於不知足【富貴不能自禁止也】咎莫大於欲得【欲得人物利且貪也○咎音臼】故知足之足【守眞根也】常足【無欲心也】

鑑遠第四十七

不出戶知天下【聖人不出戶以知天下者以己身知人身以己家知人家所以見天下也】不窺牖見天道【天道與人道同天人相通精气相貫人君淸淨天气自正人君多欲天气煩濁吉凶利害皆由於己○牖音酉】其出彌遠其知彌少【謂去其家觀人家去其身觀人身所觀益遠所用益少也】是以聖人不行而知【聖人不上天不入淵能知天地以心知之】不見而名【上好道下好德上好武下好力聖人原小知大察內知外】不爲而成【上無所爲則下無事家給人足萬物自化成也】

忘知第四十八

爲學日益【學謂政教禮樂之學也日益者情欲文飾日以益多】爲道日損【道謂自然之道也日損者情欲文飾日以消損】損之又損【損情欲又損之所以漸去】以至於無爲【當恬淡如嬰兒無所造爲】無爲而無不爲【情欲斷絕德與道合則無所不施無所不爲也】取天下常以無事【取治也治天下常當以無事不畜煩勞也】及其有事不足以取天下【及其好有事則政教煩民不安故不足以治天下也】

任德第四十九

聖人無常心【聖人重改更貴因循若自無心】以百姓心爲心【百姓心之所便因而從之】善者吾善之【百姓爲善聖人因而善之】不善者吾亦善之【百姓𨿽有不善者聖人化之使善也】德善【百姓德化聖人爲善】信者吾信之【百姓爲信聖人因而信之】不信者吾亦信之【百姓爲不信聖人化之使信也】德信【百姓德化聖人爲信】聖人在天下怵怵【聖人在天下怵怵常恐怖富貴不敢驕奢】爲天下渾其心【言聖人爲天下百姓渾濁其心若愚暗不通也○渾音混】百姓皆注其耳目【注用也百姓皆用其耳目爲聖人視聽也】聖人皆孩之【聖人愛念百姓如孩嬰赤子長養之而不責望其報○孩胡來反】

貴生第五十

出生入死【出生爲情欲出於內魂定魄靜故生也入死謂情欲入於胸臆精神勞惑故死】生之徒十有三死之徒十有三【言死生之各有十三謂九竅四關也其生也目不妄視耳不妄聽鼻不妄香臭口不妄言味手不妄持足不妄行精神不妄施其死也反是也】人之生動之死地十有三【人之求生動作反之十三死也】夫何故【問何故動之死地也】以其生生之厚【所以動之死地者以其求生活之事太厚違道忤天妄行失紀】蓋聞善攝生者【攝養也】陸行不遇兕虎【自然遠避害不幹也○兕徐履反】入軍不避甲兵【不好戰以殺人】兕無所投其角虎無所措其爪兵無所容其刃【養生之人虎兕無由傷兵刃無從加之也】夫何故【問虎兕兵甲何故不害之】以其無死地【以其不犯十三之死地言神明營防之此物不敢害】

養德第五十一

道生之【道生萬物】德畜之【德一也一生布气而畜養】物形之【一爲萬物設形象也】勢成之【一爲萬物作寒暑之勢以成之】是以萬物莫不尊道而貴德【道德所爲無不盡驚動而尊敬】道之尊德之貴夫莫之命而常自然【道德不命召萬物而常自然應之如影響】故道生之德畜之長之育之成之熟之養之覆之【道之於萬物非但生之而已乃復長養成熟覆育全於性命人君治國治身亦當如是也】生而不有【道生萬物不有所取以爲利也】爲而不恃【道所施爲不恃望其報也】長而不宰【道長養萬物不宰割以爲利也】是謂德【道之所行恩德暗不可得見】

歸元第五十二

天下有始【始有道也】以爲天下母【道爲天下萬物之母】旣知其母復知其子【子一也旣知道己當復立一也】旣知其子復守其母【已知一當復守道反無爲】沒身不殆【不危殆也】塞其兌【兌目也目不妄視也】其門【門口也使口不妄言】終身不勤【人當塞目不妄視口不妄言則終身不勤苦】開其兌【開目視情欲也】濟其事【濟益也益情欲之事】終身不救【禍亂成也】見小日明【萌芽未動禍亂未見爲小昭然獨見爲明】守柔日彊【守柔弱日以彊大也】用其光【用其目光於外視時世之利害】復歸其明【復當反其光明於內無使精神泄也】無遺身殃【內視存神不爲漏失○遺去聲】是謂習常【人能行此是謂習修常道】

益證第五十三

使我介然有知行於大道【介大也老子疾時王不行大道故設此言使我介然有知於政事我則行於大道躬無爲之化】惟施是畏【惟獨也獨畏冇所施爲失道意欲賞善恐僞善生欲信忠恐詐忠起】大道甚夷【夷平易也】而民好徑【徑邪不平正也大道甚平易而民好從邪徑也○好去聲】朝甚除【高臺榭宮室修】田甚蕪【農事廢不耕治○蕪音無】倉甚虛【五穀傷害國無儲也】服文防【好飾僞貴尙華】利劍【尙剛彊武且奢】厭飲食財貨有餘【多嗜欲無足時】是謂盜誇【百姓不足而君有餘者是由劫盜以爲服飾持行誇人不知身死家破親戚並隨也】非道哉【人君所行如是此非道也復言哉者痛傷之辭】

修觀第五十四

善建者不防【建立也善以道立身立國者不可得引而防也】善抱者不脫【善以道抱精神者終不可防引解脫】子孫祭祀不輟【爲人子孫能修道如是長生不死世世以久祭祀先祖宗廟無絕時】修之於身其德乃眞【修道於身愛气養神益壽延年其德如是乃爲眞人】修之於家其德乃餘【修道於家父慈子孝兄友弟順夫信妻貞其德如是乃有餘慶及於來世子孫】修之於鄕其德乃長【修道於鄕尊敬長老愛養防小教誨愚鄙其德如是乃無不覆及也】修之於國其德乃丰【修道於國則君信臣忠仁義自生禮樂自興政平無私其德如是乃爲丰厚也】修之於天下其德乃普【人主修道於天下不言而化不教而治下之應上信如影響其德如是乃爲普博】故以身觀身【以修道之身觀不修道之身孰亡孰存也】以家觀家【以修道之家觀不修道之家也】以鄕觀鄕【以修道之鄕觀不修道之鄕也】以國觀國【以修道之國觀不修道之國也】以天下觀天下【以修道之主觀不修道之主也】吾何以知天下之然哉以此【老子言吾何知天下修道者昌背道者亡以此五事觀而知之也】

符第五十五

含德之厚【謂含懷道德之厚也】比於赤子【神明保佑含德之人若父母之於赤子也】毒虫不螫【蜂蠆蛇虺不螫○螫音適】猛獸不據玃鳥不搏【赤子不害於物物亦不害之故太平之世人無貴賤之心有刺之物還反其本有毒之虫不傷於人○玃音矍摶音博】骨弱防柔而握固【赤子防骨柔弱而持物堅固以其意心不移也○防音斤】未知牝牡之合而防作精之至也【赤子未知男女之合防而陰作怒者由精气多之所至也○防音韻】終日號而不啞和之至也【赤子從朝至暮啼號聲不變易者和气多之所至也○號平聲】知和曰常【人能知和气之柔弱有益於人者則爲知道之常也】知常曰明【人能知道之常行則日以明達於妙也】益生日祥【祥長也益生言欲自生日以長矢】心使气日彊【心當專一和柔而气實內故形柔而反使妄有所爲和气去於中故形體日以剛彊也】物壯則老【萬物壯極則枯老也】謂之不道【老不得道】不道早已【不得道者早已死也】

德第五十六

知者不言【知者貴行不貴言也】言者不知【駟不及舌多言多患】塞其兌其門【塞之者欲絕其源】挫其銳【情欲有所銳爲當念道無爲以挫止之也挫子臥反】解其紛【紛結恨不休當念道無爲以解釋之】和其光【𨿽有獨見之明當和之使暗昧不便矅】同其塵【不當自別殊也】是謂同【天也人能行此上事是謂與天同道也】故不可得而親【不以榮譽爲樂獨立爲哀】亦不可得而疏【志靜無故與人無怨】不可得而利【身不欲富貴口不欲五味】亦不可得而害【不與貪爭利不與勇爭气】不可得而貴【不爲亂世主不處暗君位】亦不可得而賤【不以乘權故驕不以失志故屈】故爲天下貴【其德如此天子不得臣諸侯不得屈與世沈浮容身避害故爲天下貴也】

淳風第五十七

以正治國【以至也天使正身之人使至有國也】以奇用兵【奇詐也天使詐爲之人使用兵也】以無事取天下【以無事無爲之人使取天下爲之主】吾何以知其然哉以此【此今也老子言我何以知天意然哉以今日所見知】天下多忌諱而民彌貧【天下謂人主也忌諱者防禁也令煩則姦生禁多則下詐相殆故貧】民多利器國家滋昏【利器者權也民多權則視者於目聽者惑於耳上下不親故國家昏亂】人多伎巧奇物滋起【人謂人君百里諸侯也多知伎巧謂刻畫宮觀雕琢服章奇物滋起下則化上飾金鏤玉文繡防色日以滋甚】法物滋彰盜賊多有【法物好物也珍好之物滋生彰著則農事廢寒並至故盜賊多有也】故聖人云【謂下事也】我無爲而民自化【聖人言我修道承天無所作爲而民自化成也】我好靜而民自正【聖人言我好靜不言不教民皆自忠正也】我無事而民自富【我無徭役徵召之事民安其業故皆自富】我無欲而民自朴【我常無欲去華飾民則隨我爲多質朴也】

順化第五十八

其政悶悶【其政教寬大悶悶昧昧似若不明也】其民醇醇【政教寬大故民醇醇富貴相親睦也】其政察察【其政教急疾言決於口聽決於耳也】其民【政教急民不聊生故日以疏薄】禍兮福之所倚【倚因也夫禍因福而生人遭禍而能悔過責已修善行道則禍去而福來】福兮禍之所伏【禍伏匿於福中人得福而爲驕恣則福去禍來】孰知其極【禍福更相生誰能知其窮極時】其無正【無不也謂人君不正其身其無國也】正復爲奇【奇詐也人君不正下𨿽正復化上爲詐也】善復爲訞【善人皆復化上爲訞祥也】民之迷其日固久【言人君迷惑失正以來其日已固久】是以聖人方而不割【聖人行方正者欲以率下不以割截人也】廉而不害【聖人廉淸欲以化民不以傷害人也今則不然正巳以害人也】直而不肆【肆申也聖人𨿽直曲巳從人不自申之也】光而不曜【聖人𨿽有獨知之明常如暗昧不以曜昡人也】

守道第五十九

治人【謂人君欲治理人民】事天【事用也當用天道順四時】莫若嗇【嗇貪也治國者當愛民財不爲奢泰治身者當愛精气不放○嗇音色】夫惟嗇是謂早服【早先也服得也夫獨愛民財愛精气則能先得天道也】早服謂之重積德【先得天道是謂重積德於己也○重平聲】重積德則無不克【克勝也重積德於己則無不勝】無不克則莫知其極【無不克勝則莫冇知己德之窮極也】莫知其極可以有國【莫知己德有極則可以有杜稷爲民致福】有國之母可以長久【國身同也母道也人能保身中之道使精气不勞五神不苦則可以長久】是謂深根固【人能以气爲根以精爲蒂如根不深則枝蒂不堅不堅則落言深藏其气固守其精使無漏泄○蒂音帝】長生久視之道【深根固蒂者乃長生久視之道】

河上公章句第四

居位第六十

治大國若烹小鮮【鮮魚烹小魚不去腸不去鱗不敢撓恐其糜也治國煩則下亂治身煩則精散】以道蒞天下其不神【以道德居位治天下則不敢見其精神以犯人也】非其不神其神不傷人【其非無精神也邪不入正不能傷自然之人】非其神不傷人聖人亦不傷人【非神不能傷害人以聖人在位不傷害人故不敢幹之也】夫兩不相傷【與聖人俱兩不相傷也】故德交歸焉【夫兩不相傷人得治於陽得治於陰人得全其性命得保其精神故德交歸焉】

謙德第六十一

大國者下流【治大國當如居下流不逆細微】天下之交【大國天下士民之所交會】天下之牝【牝者陰也柔謙和而不昌也】牝常以靜勝牡【女所以勝屈於男陰勝陽以安靜不先求之也】以靜爲下【陰道以安靜爲謙下】故大國以下小國則取小國【能謙下之則常有之○下去聲取平聲又去聲】小國以下大國則取大國【此言國無大小能執謙畜人則無過失也】故或下以取或下而取【下者謂大國以下小國小國以下大國更以義相取】大國不過欲兼畜人【大國不可失則兼並人國而牧畜之○過平聲又去聲】小國不過欲入事人【使爲臣偞】夫兩者各得其所欲大者宜爲下【大國小國各欲得其所大國又宜爲謙下】

爲道第六十二

道者萬物之奧【奧藏也道爲萬物之藏無所不容也○奧音懊又音】善人之寶【善人以道爲身寶不敢違】不善人之所保【道者不善人之保倚也遭患逄急猶自知悔卑下】美言可以市【美言者獨可於市耳夫市交易而退不相冝善言美語求者欲疾得賣者欲疾售也】尊行可以加人【加別也人有尊貴之行可以別異於凡人未足以尊道○行去聲】人之不善何棄之有【人𨿽不善當以道化之蓋三皇之前無有棄民德化淳也】故立天子置三公【欲使教化不善之人】𨿽有拱璧以先駟馬不如坐進此道【𨿽冇美璧先駟馬而至故不如坐進此道○先去聲】古之所以貴此道者何不日以求得【古之所以貴此道者不日日遠行求索近得之於身】有罪以免耶【有罪謂遭亂世暗君妄行刑誅修道則可以解死免於罪耶】故爲天下貴【道德洞遠無不覆濟全身治國恬然無爲故可爲天下貴也】

恩始第六十三

爲無爲【因成修故無所造作】事無事【豫有備除煩省事也】味無味【深思遠慮味道意也】大小多少【陳其戒令也欲大反小欲多反少自然之道也】報怨以德【修道行善絕禍於未生也】圖難於其易【欲圖難事先於易者未及成也○易去聲】爲大於其細【欲爲大事必作於小禍亂從小來也】天下難事必作於易天下大事必作於細是以聖人終不爲大故能成其大【天下共歸之也】夫輕諾必寡信【不重言也】多易必多難【不愼患也○難去聲】是以聖人猶難之【聖人動作舉事猶進退重難之欲塞其源】故終無難【聖人終身無患難之事猶避害也】

守微第六十四

其安易持【治身治國安靜者易守持也】其未兆易謀【情欲禍患未有形兆時易謀正也】其脆易破【禍亂未動於朝情欲未見於色如脆弱易除破○脆七歲反】其微易散【其未彰著微小易散去也】爲之於未有【欲有所爲當於未有萌芽之時塞其端也】治之於未亂【治身治國於未亂之時當豫閉其門也】合抱之木生於毫末【從小成大】九層之臺起於累土【從卑至高】千里之行始於足下【從近至遠】爲者敗之【有爲於事廢於自然有爲於義反於仁有爲於色廢於精神也】執者失之【執利遇患執道全身堅持不得推讓反還】聖人無爲故無敗【聖人不爲華文不爲色利不爲殘賊故無壞敗】無執故無失【聖人有德以教愚有財以與貧無所執藏故無所失於人也】民之從事常於幾成而敗之【從爲也民人爲事常於功德防成而貪位好名奢泰盈滿而自敗也】愼終如始則無敗事【終當如始不當懈怠】是以聖人欲不欲【聖人欲人所不欲人欲彰顯聖人欲伏光人欲文飾聖人欲質朴人欲色聖人欲於德也】不貴難得之貨【聖人不爲服不賤石而貴玉】學不學【聖人學人所不能學人學智詐聖人學自然人學治世聖人學治身守道眞也】復眾人之所過【眾人學問反過本爲末過實爲華復之者使反本也】以輔萬物之自然【教人反本實者欲以輔助萬物自然之性也】而不敢爲【聖人動作因循不敢有所造爲恐遠本也】

淳德第六十五

古之善爲道者【謂古之善以道治身及治國者】非以明民【不以道教民明知巧詐也】將以愚之【將以道德教民使朴質不詐僞】民之難治以其智多【以其智多故爲巧僞】以智治國國之賊【使智惠之人治國之政事必遠道德妄作威福爲國之賊】不以智治國國之福【不使智惠之人治國之政事則民守正直不爲邪飾上下相親君臣同力故爲國之福也】知此兩者亦楷式【兩者謂智與不智者當知智者爲賊不智者能爲福是治身治國之法式也】常知楷式是謂德【天也能知治身及治國之法式是謂與天同德也】德深矣遠矣【德之人深不可測遠不可極也】與物反矣【德之人與萬物反異萬物欲益已德施與人也】乃至於大順【德與萬物反異故能至大順順天理也】

後己第六十六

江海所以能爲百谷王者以善下之【江海以卑故眾流歸之若民歸就王○下去聲】故能爲百谷王【以卑下故能爲百谷王也】是以聖人欲上民【欲在民上】必以言下之【法江海處謙虛○下去聲】欲先民【欲在民之前也】必以身後之【先人而後己也】是以聖人處上而民不重【聖人在民上爲主不以尊貴虛下故民戴而不爲重】處前而民不害【聖人在民前不以光明蔽後民親之若父母無有欲害之心也】是以天下樂推而不厭【聖人恩深愛厚視民如赤子故天下樂推進以爲主無有厭也○厭去聲】以其不爭【天下無厭聖人時是由聖人不與人爭先後也】故天下莫能與之爭【言人皆冇爲無能爭與吾爭無爲】

三寶第六十七

天下皆謂我大似不肖【老子言天下謂我德大我則佯愚似不肖】夫惟大故似不肖【惟獨名德大者爲身害故佯愚似若不肖無所分別無所割截不賤人而自貴】若肖久矣【肖善也謂辧惠也若夫辧惠之人身高自貴行察察之政所從來久矣】其細【言辧惠者惟如小人也非長者】夫我有三寶持而寶之【老子言我有三寶抱持而保倚】一曰慈【愛百姓若赤子】二曰儉【賦斂若取之於己也】三曰不敢爲天下先【執謙退不敢倡始也】慈故能勇【以爲仁故能勇於忠孝也】儉故能廣【天子身能節儉故民日用廣矣】不敢爲天下先【不爲天下首先】故能成器長【成器長謂得道人也我能爲道人之長也○長上聲】今捨慈且勇【今世人捨慈仁但爲勇武也】捨儉且廣【捨其儉約但爲奢泰】捨後且先【捨其後己但爲人先】死矣【所行如此動入死地】夫慈以戰則勝以守則固【夫慈仁者百姓親附並心一意故以戰則勝敵以守衛則堅固】天將救之以慈衛之【天將救助善人必與慈仁之性使能自當助也】

配天第六十八

善爲士者不武【言貴道德不好武力】善戰者不怒【善以道戰者禁邪於胸心絕禍於未萌無所誅怒也】善勝戰者不與【善以道勝敵者附近以仁來遠以德不與敵爭而敵自服也】善用人者爲下【善用人自輔佐者常爲人執謙下也】是謂不爭之德【謂上爲之下也是乃不與人爭之道德也】是謂用人之力【能身爲人下是謂用人臣之力】是謂配天【能行此者德配天也】古之極【是乃古之極要道也】

用第六十九

用兵有言【陳用兵之道老子疾時用兵故托巳設其義也】吾不敢爲主【主先也不敢先舉兵】而爲客【客者和而不倡用兵當承天而後動】不敢進寸而退尺【侵人境界利人財寶爲進閉門守城爲退】是謂行無行【彼遂不止爲天下賊𨿽行誅之不行誅也○無行音杭】攘無臂【𨿽欲大怒若無臂可攘也○攘音禳】仍無敵【𨿽欲仍引之心若無敵可仍也】執無兵【𨿽欲執持之若無兵刃可持用也何者傷彼之民罹罪於天遭不道之君湣忍防之痛也】禍莫大於輕敵【夫禍亂之害莫大於欺輕敵家侵取不休輕戰貪財】輕敵幾防吾寶【幾近也寶身也欺輕敵者近防身也○幾音祈音機】故抗兵相加【兩敵戰也】哀者勝矣【哀者慈仁士卒不遠於死】

知難第七十

吾言甚易知甚易行【老子言吾所言省而易知約而易行○易並去聲】天下莫能知莫能行【人惡柔弱好剛彊也】言有宗事有君【我所言有宗祖根本事有君臣上下世人不知者非我之無德不與我反】夫惟無知是以不我知【夫惟聖人也是我德之暗不見於外窮極微妙故無知也】知我者希則我者貴【希少也惟達道者乃能知我故爲貴也】是以聖人被褐懷玉【被褐者薄外懷玉者厚內匿寶藏懷不以示人也○褐音曷】

知病第七十一

知不知上【知道言不知是乃德之上】不知知病【不知道言知是德之病】夫惟病病是以不病【夫惟能病苦眾人有彊知之病是以不自病也】聖人不病以其病病【聖人無此彊知之病者以其常苦眾人有此病】是以不病【以此非人也故不自病夫聖人懷通達之知托於不知者欲使天下質朴忠正各守純性小人不知道意而妄行彊知之爭以自顯著內傷精神減壽消年也】

愛己第七十二

民不畏威大威至矣【威害也人不畏小害則大害至謂死亡也畏之者當愛精神承天順地也】無狹其所居【謂心居神當寬柔不當急狹也】無厭其所生【人所以生者爲有精神托空虛喜淸淨飲食不節忽道念色邪僻滿腹爲伐本獻神○厭去聲】惟不厭是以不厭【夫惟獨不厭精神之人洗心濯垢恬泊無欲則精神居之不厭也】是以聖人自知【自知己之得失】不自見【不自顯見德美於外藏之於內○見音現】自愛【自愛其身以保精气也】不自貴【不自貴高榮名於世】故去彼取此【去彼自見自貴取此自知自愛○去上聲】

任爲第七十三

勇於敢則殺【勇敢有爲卽殺身也】勇於不敢則活【勇於不敢冇爲則活其身】此兩者【謂敢與不敢也】或利或害【活身爲利殺身爲害】天之所惡【惡有爲也○惡去聲】孰知其故【誰能知天意之故而不犯】是以聖人猶難之【言聖人之明德猶難於勇敢況無聖人之德而欲行之乎○難去聲】天之道不爭而善勝【天不與人爭貴賤而人自畏之】不言而善應【天不言萬物自動應以時】不召而自來【天不呼召萬物皆負陰而向陽】繟然而善謀【繟寬也天道𨿽寬博善謀慮人事修善行惡各蒙其報也○繟音闡】天恢恢疎而不失【天所网羅恢恢甚大𨿽疎遠司察人善惡無有所失】

制惑第七十四

民不畏死【治國者刑罰酷深民不聊生故不畏死也治身者嗜欲傷神貪財殺身民不知畏之也】柰何以死懼之【人君不寬刑罰教民去情欲柰何設刑法以死懼之】若使民常畏死【當除巳之所殘克教民去利欲也】而爲奇者吾得執而殺之孰敢【以道教化而民不從反爲奇巧乃應王法執而殺之誰敢冇犯者老子傷時王不先道德化之而先刑罰】常有司殺者【司殺者天居高臨下司察人過天网恢恢疏而不失也】夫代司殺者是謂代大匠斫【天道至明司殺者常猶春生夏長秋冬藏斗杓運移以節度行之人君欲代殺之是猶拙夫代大匠斫木勞而無功也○斫音卓】夫代大匠斫者希有不傷手者矣【人君行刑罰猶拙人代大匠斫則方圓不得其理還自傷代天殺者失紀綱不得其紀綱還受其殃也】

貪損第七十五

民之饑以其上食稅之多【人民所以饑深者以其君上稅食下太多】是以饑【民皆化上爲矣叛道違德故饑】民之難治以其上之有爲【民之不可治者以其君上多欲好有爲也】是以難治【是以其民化上有爲情僞難治】民之輕死以其求生之厚【人民輕犯死者以其求生活之道太厚貪利以自危】是以輕死【以求生太厚之故輕入死地也】夫惟無以生爲者是賢於貴生【夫惟獨無以生爲務者爵祿不幹於意財利不入於身天子不得臣諸侯不得使則賢於貴生也】

戒彊第七十六

人之生也柔弱【人生含和气抱精神故柔弱也】其死也堅彊【人死和气竭精神亡故堅彊也○彊上聲舊平聲】萬物艸木之生也柔脆【和气存也】其死也枯槁【和气去也】故堅彊者死之徒柔弱者生之徒【以其上二事觀之知堅彊者死柔弱者生也】是以兵彊則不勝【彊大之兵輕戰樂殺毒流怨結眾弱爲一彊故不勝】木彊則共【木彊大枝弱共生其上也】彊大處下柔弱處上【興物造功大木處下小物處上大道抑彊扶弱自然之效】

天道第七十七

天之道其猶張弓乎【天道暗昧舉物以爲諭也】高者抑之下者舉之有餘者損之不足者與之【言張弓和調之如是乃可用夫抑高舉下損彊益弱天之道也】天之道損有餘而不足【天道損有餘而益謙常以中和爲上】人之道則不然【人道則與天道反也】損不足以奉有餘【世俗之人損貧以奉富奪弱以益彊也】孰能有餘以奉天下惟有道者【言誰能居有餘之位自省爵祿以奉天下不足者乎惟有道之君能行也】是以聖人爲而不恃【聖人爲德施不恃其報也】功成而不處【功成事就不處其位】其不欲見賢【不欲使人知己之賢匿功不居榮畏天損有餘也】

任信第七十八

天下柔弱莫過於水【圓中則圓方中則方擁之則止決之則行】而攻堅彊者莫知能勝【水能懷山襄陵磨鐵消銅莫能勝水而成功也】其無以易之【夫攻堅彊者無以易於水○易入聲】弱之勝彊【水能滅火陰能消陽】柔之勝剛【舌柔齒剛齒先舌亡】天下莫不知【知柔弱者長久剛彊者折傷也】莫能行【恥謙卑好彊梁】故聖人云【謂下事也】受國之垢是謂社稷主【君能受國垢濁者若江海不逆小流則能長保其社稷爲一國君主也○垢音苟】受國之不祥是謂天下王【君能引過自與代民受不祥之殃則可以王有天下】正言若反【此乃正直之言世人不知以爲反言】

任契第七十九

和大怨【殺人者死傷人者刑以相和報】必有餘怨【任刑者失人情必冇怨及於良人也】安可以爲善【言一人吁嗟則失天心安可以和怨爲善也】是以聖人執左契【古者聖人執左契合符信也無文書法律刻契合符以爲信也】而不責於人【但刻契之信不責人以他事也】有德司契【有德之君司察契信而已】無德司徹【無德之君背其契信司人所失】天道無親常與善人【天道無有親疎惟與善人則與司契者也】

獨立第八十

小國寡民【聖人𨿽治大國猶以爲小儉約不奢防民𨿽眾猶若寡少不敢勞之也】使有什伯【使民各有部曲什伯貴賤不相犯也】人之器而不用【器謂農人之器而不用不徵召奪人良時也】使民重死【君能爲民興利除害各得其所則民重死而貪生也】而不遠徙【政令不煩則安其業故不遠遷徙離其常處】𨿽有舟輿無所乘之【淸淨無爲不作煩華不好出入遊娛也】𨿽有甲兵無所陳之【無怨惡於天下】使民復結繩而用之【去文反質信無欺也】甘其食【甘其蔬食不漁食百姓也】美其服【美其惡衣不貴五色】安其居【安其茅茨不好文飾之屋】樂其俗【樂其質朴之俗不轉移也○樂音洛】鄰國相望雞狗之聲相聞【相去近也】民至老死不相往來【其無情欲】

顯質第八十一

信言不美【信者如其實不美者朴且質也】美言不信【滋美之言者孳孳華詞不信者飾僞多空虛也】善者不辯【善者以道修身不防文也】辯者不善【辯者謂巧言也不善者舌致患也山冇玉掘其山水有珠濁其淵辯口多言亡其身】知者不博【知者謂知道之士不博者守一元也】博者不知【博者多見聞不知者失要眞也】聖人不積【聖人積德不積財有德以教愚有財以與貧也】旣以爲人巳愈有【旣以爲人施設德化己愈冇德】旣以與人己愈多【旣以財賄布施與人而財益多如日月之光無有盡時也】天之道利而不害【天生萬物愛育之令長大無所傷害也】聖人之道爲而不爭【聖人法天所施爲化成事就不與下爭功名故能全其聖功也】

老子德經卷終

