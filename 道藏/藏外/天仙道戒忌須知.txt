

天仙道戒忌須知

戒忌須知第一

迷不知止。泥丸氏曰「不知止﹐則志無所立而趨向惑搖矣。」太虛翁曰「學仙須得學天仙﹐天仙由爲仙道之止。知止則不爲地仙水仙等則法迷惑﹐而功用純矣。天仙之學﹐心學也。專一修心乃爲知止。天仙之心﹐妙明圓覺﹐眞常寂生﹐其大無外﹐其小無內者。行止坐臥﹐或失此趣﹐應卽反照。覺照稍遲﹐便名迷止。道程之所戒忌也。要知我身非我身也﹐無一非此心之妙有而出自妙無者。我則一一攝之復所自﹐則我身完固而此心始全。儒門所云全受全歸。知此修復﹐古人謂之小知止。以彼學者知覺運行﹐純出理天﹐猶藉覺照而純一者﹐尙有分別人法之見也。如能人法雙忘﹐出無入有﹐湛然常寂而告止者﹐古人謂惟自度一流﹐天仙之民人是也﹐未可謂之天仙之止。夫我天仙之心﹐有視我身如世界者﹐有視世界如我身者﹐有一身世如微塵者﹐有納微塵中藏億億恆河沙世界﹐而身如億億恆河沙世界﹐界界在在無量眾生前。或豎大法幢﹐或隱或顯﹐教策濟度人非人等咸登道岸﹐心不爲功。其出種種言行﹐若不出自我言﹐出自我行﹐一若出自納現世界。界界在在各各眾生﹐一一自心之所自言自行﹐我無與焉者﹐厥心斯眞。由是修養﹐精勤無住﹐愈返愈明﹐愈純愈精﹐是乃大羅天仙之心境如此。知此立志﹐謂之無上大知止。上所言輔命之性宗也。命無性不立﹐故先詳示云。」

「若夫煉命之旨﹐總以陰盡陽純爲止。神通飛騰不與焉。其受煉也﹐曰精﹑曰气﹑曰神。我聞之師﹐有先天之精焉﹐有後天之精焉﹐神與气亦各有二焉者。煉之之法﹐亦自有一定之止訣焉。研夫後天之精﹐有形有質者﹐似精而非精﹐飲食之所化﹐未經絳宮化血﹐而散遊於四肢臟腑。若不經彼海底一煉﹐不得化爲凡气﹐隨炁升腦降心﹐而化液化血以達腎。復又升臍一和﹐隨气抵海﹐大煉一番﹐勢有不能成气﹐焉能升腦而化玉液乎﹖凡煉形質之精﹐不依此序而加功﹐謂之迷不知止。煉之未及化成玉液而中止者﹐亦不得謂之知所止也。若彼先天之精﹐眞精也。然其性屬陰﹐我身肺气之所化。煉之之法﹐經腎經臍﹐而下海一烹﹐復自升臍﹐與土一和﹐降穿尾閭﹐升巓一聚﹐天罡頂炁照之﹐立化金液﹐油然而降﹐滴入絳宮﹐始極淸涼﹐臟腑爲之一爽﹐轉眼便化熱炁﹐烘然下行﹐徧體爲之一暖﹐覺此暖气氤氳﹐和入玄關﹐覺其中有吞吐之趣﹐此卽乳哺嬰兒之明證也。世之煉眞精者﹐煉不依此煉之﹐謂之迷不知止。循訣而煉﹐不到和入玄關﹐亦不得謂之知止也。至夫先天之气﹐陽火也﹐其眞性屬陰。後天之气﹐陰火也﹐其體性屬陽。先天之气﹐無勞煉者﹐知所養訣﹐則與造物之眞气通﹐而取之無盡矣。先天之气來自坤宮﹐乾感坤气而成者﹐故其眞性屬陰。後天之气來自兌方﹐兌悉震气而施行者﹐故其性體屬陽。養之之訣惟何﹖洗我髓﹐淨我心﹐潛能勿用是也。煉之之訣惟何﹖從事上養之訣加以凝神定慮﹐用我目光﹐時巡海底﹐則下極自得熱騰如沸。非惟凡气化爲眞气﹐而凡液亦得化爲凡气。得成如雲如霧﹐下護玄關﹐上騰夾脊﹐隨其眞气氤氳升腦﹐時得天罡恩加炁照﹐亦得與眞炁徑化玉液焉﹐不亦幸乎。是玉液也﹐引以灌我絳宮﹐則淸涼無比﹐臟腑生春﹔以滋土釜﹐丹田溫潤﹐降透玄關﹐嬰兒得食﹐徧體充和﹐是乃煉气初關之止境。循而行之﹐其祕亦不外乎此者。世之煉气者﹐則此法訣以行﹐亦可謂之能知止。第其間升降運行時﹐有阻有滯﹐如束如兜﹐或痛或庠﹐則另有止訣存焉」。

戒忌須知第二

繼續不專。泥丸氏曰「此則句義﹐《修仙辧惑論》語意不同。此則句義偏在戒忌邊﹐非有作用深義存焉﹐蓋學貫綿密與專精耳。若一斷續﹐一不專﹐𨿽得眞傳﹐與無聞等﹐鬼神惡之。非惟無益﹐玄律炳存﹐難逃冥罰﹐可不懼哉﹐可不戒哉。」

太虛翁曰「修道如牛毛﹐成道如免角﹐蓋指此輩之學道耳。不然﹐古今道成者﹐卽我聞見﹐亦成捲貼﹐何至有免角之諭乎。其斷續不專之獘﹐總惟性理不明﹐嗜欲礙敗。或因狃於成見﹔或緣妄識悟岐﹔或不耐辛苦﹔或視爲高妙﹔或疑其簡易﹔或慮師傳未全﹐以與侶伴非士﹔或有宿疾頓發﹔或值新病適生﹔或見所尊暴殞﹔或聞外道名揚﹔或躐等致疾﹔或妄作滋災﹔或眷屬阻﹔或待時而誤。其魔不一﹐而失修惟同。可勝嘆哉」﹗

戒忌須知第三

未足爲足。泥丸氏曰「未足爲足﹐古今修道人之通病﹐其根由於無聞﹐緣乏聖師友輔之故。」太虛翁曰「我以是故﹐故於知止一則中﹐已逗所止境﹐爲若輩當頭棒喝也。」

戒忌須知第四

不信因果。泥丸氏曰「不信因果﹐達者之病﹐其病至惡。𨿽得至道﹐性理不通﹐以未思深之故。但知空寂﹐總成小乘。愚昧沈習﹐禍無底止﹐可不懼哉。」太虛翁曰「因之與果﹐如影隨形﹐創不信說者﹐非惟自絕去徑﹐亦且截其歸路也。縱或堅持空寂﹐不犯他戒﹐我知其命終之後﹐福報盡日﹐定化微塵﹐散之空境而已。」

戒忌須知第五

人我山高。泥丸氏曰「人我山高﹐私心肆矣。縱能精進﹐必附魔道」。太虛翁曰「人我不除﹐四相具矣﹐煩惱是非﹐刻無得靜﹐勢有必然﹐嗔念必多﹐縱知煉气精圓﹐適成魔家眷屬﹐我師所言知也」。

戒忌須知第六

淫心不斷。泥丸氏曰「淫心不斷﹐縱能精修﹐譬如蒸砂作飯﹐萬無成理」。太虛翁曰「淫心之生﹐出自愛河。不斷淫戒﹐人根火熾﹐燒斷眞路﹐附落水族﹐爲禍非細。況丹道以保精爲第一關﹐精虧則气虧﹐气虧則神衰﹐神衰則眞火微﹐鑪竈必冷﹐而羣陰肆﹐病發必死。若彼志土﹐或囿於成見﹐以爲不孝有三﹐無後爲大﹐我輩生有儒門﹐豈容逕辟。亦惟爲奏帝天﹐開一活徑﹐倘有志士﹐於神完精足之際﹐願爲其先延種子﹐以勸度執見過儒者。許其一索再索﹐理無不中生必是男。第一已孕卽須斷戒﹐不得流連﹐有違戒者﹐貶入生道﹐流充愛坑﹐受種種報。我師以爲然﹐爲達呂祖﹐呂祖許之﹐已有存案存行三天﹐下誥九原矣。然此乃祕密之說﹐知之者毋得妄泄誥行之原﹐恐招人謗耳。﹝謝氏按﹕今日今世﹐世情更加繁雜﹐一旦進入婚姻圍城之內﹐絕非古哲此法能善後者也﹐須知結婚後之變數甚大﹐更過於未結婚時。要麼﹐不結婚﹐要麼所娶所嫁者﹐乃同好志士也。否則﹐很難擺脫。人生有做不完的事﹐若想人事皆盡後﹐再事仙學﹐吾恐其終成推拖之詞。年與日去﹐意與形時馳﹐白髮靑顏﹐一生無成矣﹞嗚呼﹐天地且幻﹐萬有非眞﹐形形如續﹐習業因緣之所造﹐正是苦事。世人之不斷淫事也﹐好之深。謂曰嗣續計者﹐乃詞也。不然﹐寡欲多男﹐醫書可證。彼所謂色者﹐並非色也﹐特欲火熾而莫判耳。斷之之法﹐惟一懼字﹐庶幾利焉。由勉至淳﹐三百日﹐斯易不熾矣。是以古人懸一骷髏﹐存如腐屍﹐或懸聖像﹐或特經咒﹐或行禮拜﹐或結侶伴﹐皆以制斯一念耳。然莫若置身於虛﹐攝心於無﹐使彼六根六塵﹐無處著腳。惟用我老子遊心於初一訣﹐何等簡易﹗我願世之志士﹐刻從事斯句﹐則丹道亦因速成﹐何利如之。」師曰「然﹐是汝所說」。

戒忌須知第七

吝伐不除。泥丸氏曰「吝伐不除﹐人我相大﹐因果感應之源﹐注記帳繁﹐消報不平﹐公案難了﹐超脫無期﹐或變業障﹐古今比比也。」

太虛翁曰「要知捨施濟拔分內事也。一生吝念﹐善緣錯過﹐捨而念存﹐謂之退悔﹐功轉微矣﹐豈不惜哉。一存伐念﹐驕勝气肆﹐非惟功除﹐業根載矣﹐可不懼哉。我師所以出此痛言於上。蓋欲修道﹐必欲積功﹐積功一層﹐捨布施苦行﹐何以而積﹖且彼善緣﹐易失難得。遇而卽行遇之仁﹐行而不伐之謂之義﹐受侮招謗不之悔謂之德﹐施恩種德莫之念謂之道。噫﹐天與我力﹐又賜我緣﹐是以得行﹐柰何從而吝生伐乎﹖古之志士﹐聞見必信﹐信無不行。今之志士﹐以能疑爲智﹐以察審爲明﹐是以有立功立德之謀﹐而終無德功得積也﹐是昧夫所謂德與功﹐一心性天良圓而已。故古之志士﹐但盡我心我力﹐聞見斯行﹐終不計夫彼之虛實也﹐故其德功積易圓。若云可疑﹐天下事無不可疑者。待信而後行﹐萬無行理。亦恐待濟者已早不及待﹐死者死﹐敗者敗焉已﹐可不惜哉。若吝與伐者﹐不足與言大道也。彼𨿽精修﹐我決其終囿生死窟﹐而化爲冤債種子之云﹐可不戒哉﹗﹝謝氏按﹕有錢者之所以有錢﹐在於自然造化借彼之手救濟無錢之人﹐而非譏笑嘲諷無錢者也﹔有力者所以有力﹐在於自然造化借彼手幫助無力者﹐而非欺侮玩弄無力者。權勢錢財﹐學識見聞皆緣於每人機緣造化之所不同。窮其本質﹐生命皆是平等﹐本無高下貴賤﹐侮辱他人卽侮辱人性生命﹐而自己亦是人﹐故亦侮辱了自己之人格。凡修煉無進者﹐當省之又省矣。﹞

戒忌須知第八

得失念生。泥丸氏曰「得失念生者﹐未有能循古志而不妄加作用者也﹐其造流獘﹐有不可勝數矣。」太虛翁曰「要知人性本善﹐天理備存﹐曰得曰失﹐據彼人事而言也。我輩所修者道。道曰修者﹐以爲妄蔽我心﹐妄障我性﹐三尸九虫﹐七情六欲﹐朋比爲姦﹐以克我身﹐是必加修而身始安。修也者﹐修而去其妄蔽焉而已。妄去則眞﹐障去則明。眞與明也﹐完然而具﹐未嘗有失﹐得從何來﹖戡破斯理﹐何得失之可有﹖有且無有﹐心何妄動﹖憧憧內戰﹐是其自伊戚耳。我以爲除得一分欲﹐明得一分心﹔去得十分欲﹐明得十分心。我願學者務除其欲而去其妄﹐明其心性﹐自得妙明圓覺矣。苟或不信﹐而住於患得患失之間﹐我不知其究竟矣。我亦惟有聽之焉而已矣。可不戒哉」。

戒忌須知第九

動靜有間。泥丸氏曰「人之一身﹐自該動靜。動者其神﹐靜者其精。气之動靜﹐一聽之神。故其身之動也﹐神使夫气﹐气承夫神﹐禦精而行也。及其靜也﹐神馭精於气﹐率气以休於气穴而已。吾之妙明圓覺心性本無動靜﹐焉有去來。柰何因身之動靜﹐而有間我心學乎。吁﹐未之思耳。」

太虛翁曰「旨哉師言﹐發前人所未發﹐慈未後人﹐余小子敢不從而詳述哉。聞之師﹐古之志人﹐行止坐臥﹐不廢其功﹐而各有行之之訣﹐故能動靜無間。而有百日築基﹐十月胎圓﹐三年乳哺之功之驗。今研其動﹐曰行曰止。止者﹐立也﹔行者﹐步也。研其靜﹐曰坐曰臥而已。其煉訣惟一﹐而存煉之所則有四。一者何﹖凝神而已﹝此一句包括汗牛充棟所言煉法烹法諸書﹞。四者何﹖行則凝神於湧泉兩穴﹔立則凝神於海底﹔坐則凝神於絳宮﹔臥則凝神於坤腹。若夫坐而應對﹐立而酬應﹐則異於獨坐獨立焉。坐則先存﹐自海底兜後達背。有如佛像之火焰然﹐則應對神靜﹝據鄙見﹐還宜加用炁向客那前一邊﹐在客背後一包﹐從地底收回﹞﹐而語言調達﹝此一包要用得神速﹐只須看見客時﹐以神向其背後﹐從地下包過來﹐則此炁機已在我後升上﹐又復向客一包﹐如一雞卵然﹐而我與客在其中﹐如是則我但用徧體神凝一段充和功用爲妙﹞。立則先存神於兩足底板﹐微微用力踏住﹐而口酬應﹝卽如坐功之亦可如此﹞﹐則神安而不飛焉。其臥功亦有兩法﹐名希夷睡﹐名環陽睡。希夷者﹐陳摶祖師禦賜之徵號。環陽者﹐茅山李老君之號﹐是柏子老君﹐非太上所化之老君也。其睡法各有妙處。如用希夷睡﹐側左者曲其左肱﹐以手心墊面﹐開其大指﹑食指﹐以左耳安在大指﹑食指開空之處﹐則耳竅畱其空矣﹐直其腰背﹐曲其左股﹐達其坤腹﹐泰然安帖於褥際﹝鄙見謂腰腹及右股須各偏乎仰一邊﹐則丹田气舒也矣﹞﹐直安右股於左足腳側﹝鄙見謂右股宜略帶平勢而開﹐則與腎處不帖著﹐方爲安當﹞﹐以右手心﹐安帖臍輪﹐而凝其神於臍後﹐存我一身﹐威如晶之明﹐而如睡於乎波水面﹐下空無底﹐而一身被褥﹐存化白气如雞卵然﹐而我睡其中﹐此側左之法﹐如側右亦然﹐若用環陽睡﹐睡不側睡﹐而於上半身墊物﹐須高厚於下半身所墊﹐約高半尺或三寸﹐仰而睡﹐兩手握固﹐直其兩臂﹐八字安開﹐兩股亦然﹐而於開處各離腎囊一二寸許﹐緘口閉目而冥其心﹐時約十幾息﹐存見氤氳然﹐如雲中霧﹐繞我一身內外﹐以意凝畱絳宮﹝凝畱此氤氳气也﹞﹐有若存若忘之訣﹝如是存當必覺此胸際或板木或煩熱幾有不可忍之气象﹐是氤氳之气得我心火一烘﹐气將化血﹐方用下所說訣﹐則血可歸腎焉﹞﹐我之兩目﹐冥照於胸背褥下﹐有若無底然﹝如是則血有熱气﹐從心後脊前分作兩路﹐左右流注腰腎﹐乃血化爲精之驗﹞﹐亦勿太作意﹐而松松如顧而已﹝此顧字﹐卽修仙辧惑論中操持照顧之顧也﹞。其中妙義﹐有不可勝述者﹝蓋卽我注中所述之類﹞。其中大旨在生血之功有八﹐而化精之功有二焉。若夫與人同睡﹐其訣有九﹐恐誤後學﹐流入旁門﹐不敢述也。」﹝謝氏按﹕男女同睡宜相向﹐同性相眠須背向﹐其中心訣﹐有不可妄說者﹐想必能購此書﹑閱此書者﹐皆有師承來歷﹐或爲高明通達之士﹐故不妨請教其本師可矣。在下不便述其法訣也。﹞

初丙午歲十月朔﹐懶雲氏侍太虛翁﹐爲述泥丸氏天仙道程寶則﹐天仙道戒忌須知。述至動靜有間一則﹐懶雲氏心動﹐太虛翁神人也﹐爲南嶽分神﹐左手有文曰主宰太虛﹝其文似篆而靈活有飛蟠之勢﹐其色純朱﹐於其歿際﹐沐手乃見﹞﹐故號太虛。懶雲氏蓋心請筆所述於書﹐以度世之有緣者。太虛翁曰「可得汝而筆之﹐我何吝焉﹐大江南北﹐將徧流諸﹐𨿽然﹐時尙有待。」乃起而吟﹐吟曰「皇歲三六﹐越又二三。神河濱北﹐婁工捨南。瑣瑣野人﹐赤腳帝男。伊焉授受﹐訣始流傳。」吟畢﹐復曰「得之不難﹐聞之亦眾﹐第其中各視其質地何如﹐而所修自異﹐卽所證亦不同焉﹐覽是書者﹐皆我个中人﹐幸毋自棄。」已而又曰「我師昨至﹐謂我將應帝召﹐行有期矣。」起而吟曰「住世七十九﹐光陰非等閒﹐喜完眞面目﹐神證太虛天。」吟畢﹐授笑出紙﹐曰「錄」。遂自道程寶則起﹐次第端書﹐錄至動靜有間﹐則已值月之望日矣。太虛翁曰「盍將朔日吟句﹐會錄成則﹐附於是則述後﹐以爲將來首授道侶﹐作一證緣乎。」懶雲氏起而纂之﹐纂畢以呈。太虛翁曰「善」。又曰「爲我續書之。」續曰「我所述﹐諸書未悉載﹐得之者愼毋輕視﹐得而不行﹐行而不勤﹐勤而不恆﹐皆名輕視﹐生不成道﹐某月日﹝原本乃乾隆丙午十月望日﹞﹐澹泊主人﹝澹泊﹐齋名﹐卽歸安縣射村開化院之澹泊境﹐太虛翁羽化處。﹞太虛翁囑﹐懶雲氏識」。吁﹗時越十一日﹐而太虛翁果辭世矣。今歲戊寅﹐懶雲氏遊寓婁工工次﹐悟而出錄﹐以待贈夫有緣者。爰復續識數語於段末云。

戒忌須知第十

行不由人。泥丸氏曰「行不由人者﹐非安分之志﹐乃好奇務異之徒﹐王難或幸免﹐天律必難容﹐故律有之﹐偶而一犯﹐罰滯三載﹐惡其性喜隱僻﹐不由中道流禍至烈﹐故重罰不稍宥焉﹐可不戒哉。」

太虛翁曰「我師所言﹐眞實不虛者。古之隱士﹐住世忘年﹐載之冊籍﹐炳炳可考者千有餘人。今反混迹塵環﹐或爲荒寺收供僧﹐或與襤褸乞丐伍。最上者﹐匿迹峨嵋﹐雞足太華﹐勞黃諸山至僻處﹐豺狼爲侶﹐趺坐數百春秋﹐葉落沒軀﹐荊榛塞徑﹐惟恐人知﹐是皆漢魏六朝唐宋元明之大術士也。昔日顯異迹多者﹐其罰滯也無歲月。我實知之﹐我實見之﹐不忍白其名姓焉而已。我恐世之有志者﹐迷而悞用﹐其自害也不淺﹐故不吝爲人一饒舌。志士切戒之也可﹐愼毋行不由人是囑。」

爾時﹐海畱翁侍曰「神通法術﹐乃駐世眞人藉以積功累行者﹐冊籍載之詳矣。夫子戒之﹐豈以書載不足盡信歟﹐抑寓有深意而故辟之極歟」﹖太虛翁曰「汝迷不足以語此﹐𨿽然﹐不爲汝說﹐貽誤後人。汝見翼卵而成雛者否﹖曰見。曰見形未全而預有出彀者否﹖曰未之見。曰卵之變化有其道﹐變化成形有其理﹐形成破彀有其時﹐未有時未至而得變化﹐時未變化而得形成﹐時未形堅而得破殼者。彊而致之出﹐未化未形者死﹐形成未堅者萎﹐形堅時未至者病。我昔所言﹐蓋已形成而堅如者﹐特時未至一流﹐故其患也僅如此。然已病甚矣﹗吁﹗雛之一物﹐凡物也﹐自無而化有者﹐養至形成﹐其功已竣﹐而天破人破﹐其損其益猶如此。若夫吾道﹐仙道也。自有化無﹐煉實還虛﹐撥妄返眞﹐攝性歸性﹐煉陰成陽。種種修訣﹐不捨色身﹐不著色身﹐活活潑潑﹐混混穆穆﹐若存若亡﹐精精純純。不以五臟六腑爲五臟六腑﹐不以四肢百骸爲四肢百骸。視惟存有圓陀陀﹐光爍爍。始成水月境界﹐次成黃金沙世﹐終成紅紫淨境。卒忽現境縮小﹐如米如粟﹐我則以眞意攝入玄關﹐如磁吸鐵﹐透入玄胎﹐乃爲安靈入聖之妙用﹐不假絲毫雜气﹐與我身中未經歷煉之凡精凡气凡神半縷混入者也。方其玄關初辟﹐一雜用顯異祕宗﹐我胎未結﹐眞炁甚微﹐眞靈𨿽備﹐而塵敝尢堅﹐光明無幾。顯異祕宗﹐乃是眞靈率彼識神﹐統我凡气外合地天罡殺生气以行事者。其靈異在假天帝之號令。是以地天之气﹐莫不來合。然其來合者﹐莫非六天魔王﹐上遵帝令﹐敕其魔气﹐會合而來。中我畏正佯馴之神﹐其心未正﹐旣遵號召而致﹐自必如令而承行者。故其行也﹐必靈必驗。要知行法之士﹐功夫未淳﹐眞炁未足﹐眞靈尙微﹐心性未圓﹐妄念猶熾﹐是以有此妄煉﹐無非妄有好勝好名﹐貪靈希異﹐與夫欲速嘗試之癡心也。彼諸魔神﹐鑑之熟矣﹐因而誘我內魔﹐朋比纂踞我軀﹐彼諸學者﹐亦不自覺﹐心已著魔﹐從此肆行無忌﹐而法益靈異﹐反謂昔修咸錯﹐因而自誤誤人﹐必然之勢。倘渠道根深厚﹐待遇至人從而喝醒﹐復反眞道﹐勇猛修持﹐亦得胎圓胎出。而於粉粹了當一著﹐百千年久﹐有不得而行者。何以故﹖昔之妄業﹐積如山海﹐業消罪赦﹐天詔乃臨﹐斯關始破﹐可不戒哉﹗海畱要知內養一圓﹐功行自足﹐與造物者﹐一鼻呼吸﹐念動神應﹐神凝气護﹐如心使指﹐指無不應﹐而謂神通不巨乎﹖何藉乎法﹐何藉乎術哉﹖蔽而不之神蔽﹐而未之通者﹐凡情凡念耳﹗淨其凡情凡念﹐而一策之﹐復之眞﹐斯自神通矣。」海畱翁悅。懶雲氏乃爲筆之於書云。﹝謝氏按﹕此篇中有多少內景﹐非筆墨可宣達﹐亦非擬議而可得者﹐如水月境界﹑黃金沙世﹑紅紫淨境等﹐玄理玄境次第井然﹐正天仙家之正印﹐不可忽視。﹞

戒忌須知第十一

耽於閒逸。泥丸氏曰「耽於閒逸者﹐非志士﹐並非自度者可比﹐大可哀也﹐聖人復起﹐亦難策而致道﹐其身純陰﹐蓋煉有不勝其煉者﹐嗚呼﹐余復何言。」

太虛翁曰「慈哉﹐我師不屑教誨者﹐正以深誨之也。若輩性靜者﹐其病在懶﹐似達非達﹐似知足而不知足。乃才短一流﹐混迹於玄門中﹐其用心也苦矣﹝謝氏按﹕讀書致此﹐不禁汗顏﹞。我師心甚憐之﹐故加棒喝。世之納身於枯木環堂者﹐此輩比比云。我謂此輩特昧夫修訣耳﹗知置身於煩惱場而一守其閒逸之趣﹐兼能刻省得失﹐便是大善知識﹐久而羣知其養﹐則又移置無知之地。以考此趣之得失﹐內悉克養於中﹐以間安勉﹐孰謂非得天仙之大蹊徑乎。何以故﹖旣皈玄門﹐愼毋虛過光陰。若欲於恬靜處終其天年﹐我訣其終此百千生。而此閒逸之趣﹐萬無定得者﹐此正我師棒喝之旨夫。噫﹗旣無其才﹐又無其力﹐勉欲精勤﹐病必隨之﹐不如就其才料而納之造就之窠。此卽鳥鵠異質﹐各有受煉之祕存乎其中。人不虛生﹐是人總可得道﹐幸自棄自囑。」

戒忌須知十二

致功克期。泥丸氏曰「致功可以克期者﹐一人之說﹐非通論也。蓋稟受不一﹐而愚智有殊。克期而可致功﹐未有不因而致獘者。」太虛翁曰「師言破的﹐飲水飲湯﹐冷暖自覺﹐師不得定之於弟﹐父不得定之於子﹐稟受有殊﹐智愚不一耳。行適其當﹐不及其期而已足。不得其當﹐𨿽過其期﹐行不中止。曰七曰九者﹐老少之名目﹐並非致功之期克也。左轉三十六﹐右轉三十六﹐是卽半斤八兩之說。類此而推﹐無庸泥滯也。譬如行路然﹐計弓準步而定裏﹐成法則如此﹐由斯路者﹐行之而已﹐總以得到爲宗。奚必墊塗人而考其步數乎﹖步有大小﹐其數自殊﹐考步以計裏﹐不亦惑乎﹗天仙之道﹐活潑潑者是﹐固非泥象執文者可與議斯道。」

戒忌須知第十三

淨穢自畫。泥丸氏曰「淨穢在心﹐境不與焉﹐世之志士﹐迷而功阻者比比﹐大可笑也」。

太虛翁曰「旨哉斯言﹐淨穢在心﹐境不與焉﹐不易之論也。滯境而畫﹐食古不化之故。要知淨穢辟穢種種作用﹐蓋卽淨面連心洗﹐焚香帶性燒之義。柰何有禮廢弔而行避墳冢者﹗以爲書載見屍四十九﹐終身不得道。不知此說出於禮誦之門﹐而隱諷夫陰陽流﹐專以送死領葬爲生計者﹐夢寐寢食於其間﹐窮其一身內外﹐無非死气焉﹐是誠乃無道成之量者。然世之陰陽家﹐果能誠誦太玄玉經﹐且更能日誦心維﹐不惟此身淸淨﹐所過者化﹐所存者神﹐累行積功﹐孰有勝於此者﹖此之謂下結鬼緣﹐亦證得一助。況心無生死輪回乎﹗吁﹐生死且無﹐何有淨穢﹖惟禮誦一門﹐理宜內外精潔﹐稍懈非所以致我敬﹐是以有焚香設供之儀﹐沐浴更衣之事。若夫修養一宗﹐純存貞一﹐天仙一道﹐寂浩無涯﹐均無凶穢得觸之虞﹐庸何忌焉。然苟無其道﹐而心有感之﹐則訣有退持太玄玉經﹐存放慈光﹐若月若日﹐照耀金庭﹐𨿽有感觸﹐亦無獘焉。萬無有因而自畫﹐必待七終﹐乃始往弔﹐致廢大禮。亦萬物因往而自畫進修之功。此我師揭此一則以示人慈旨云。」

戒忌須知第十四

泥古律今。泥丸氏曰「時移世變﹐气運使然﹐泥古律今者﹐徒知好古﹐食而不化者也。不可以不戒」。太虛翁曰「然古法不行於世也久矣。卽如傳道一種﹐情有不可得而古法者﹐然而知之者鮮矣。昔於某地﹐傳某以某道﹐儀禮均未具﹐而受授竣。有某者起而責曰﹕『某道傳自某祖﹐得自某師﹐儀若彼﹐禮若此何其重也﹐今某傳某﹐若此簡﹐若此褻。可乎﹖』某欲辧而未得﹐迄今傳爲話柄。嗚呼﹐彼之責者﹐亦是也。然彼也者﹐烏知夫今昔情殊也哉。經曰﹕禮云禮云﹐玉帛去乎哉。古哲之重夫儀文者﹐正以下受之誠與否耳。今則不然﹐計儀以受授﹐將以召彼﹐而羣凝哉﹐且將因儀而謗道焉。嗚呼﹐可知某之不計儀而受授﹐是崇道﹐非慢道也。卽此以律泥古今﹐殆有不可不戒者矣。吁﹗天下滔滔﹐泥古且未眞﹐洞而審之﹐類皆假古以律今者﹐其心其行﹐更有不可問焉者矣。﹝謝氏按﹕愚知今時𨿽值科技倡明時代﹐但授法傳功時﹐泥古律今﹐要人登壇盟誓者大有人在﹐反使學人徒生反感﹐未能崇道﹐反而謗生。很多學人致函鄙處﹐痛斥其非﹐故鄙深知泥古律今之害﹐願同仁共省﹞。

戒忌須知第十五

身心意任。泥丸氏曰「以三逆任者仙﹐以三殉任者人﹐故以身心意任爲戒」。太虛翁曰「玄哉師說﹗身心意者﹐謂之气精神也可﹐謂之天地水也可﹐蓋其內蘊有是理。故精乃心之所出﹐神乃意之所有﹐气乃身之所載﹐其實心以主之。以三逆任者﹐蓋能以心制意﹐以意制身﹐以身定志﹐以志定神﹐以神定气﹐相制相定﹐欲淨理純﹐純一不二﹐則仙之道也。以三殉任者﹐蓋但心任意﹐以身殉意﹐以意殉心﹐相殉相任﹐欲熾理滅﹐千態萬狀﹐則人之道也。噫﹗要知天仙一道﹐以逆爲用者﹐天地定位也﹐地天乃泰。他若水火木金﹐有相媾相交之妙﹐而水土亦有和洽之功。類而推之﹐無不以逆爲用者﹐以我師之所以諄諄告誡也歟」。

戒忌須知第十六

禮儀荒忽。泥丸氏曰「是可卽外以證內﹐正是止敬存誠一功之現於內外者也﹐何可荒忽。志士犯此﹐必墜魔道﹐可不戒哉﹗是昧夫足恭之一說耳」。太虛翁曰「犯此戒者﹐大都似達非達一流。蓋此輩夙修乏福﹐而薄有才智﹐滄落不偶﹐識者鮮焉。致恭致敬﹐人之不答﹐更有從而笑之者﹐遂漸大反其行止。又遇好事者從而推獎之﹐曰﹕『某也材﹐』古之狂狷無以爲過之。世之無知者從而附和之﹐因美其名曰解脫﹐能恬淡﹐能狐高﹐相贊相成。風聞夫無聞志士之耳﹐遂亦遙遙應染焉。此末世羣以禮儀荒忽爲存本色之因也。夫學者誠宜戒之﹗否則必墜流我慢魔道﹐可不戒哉。第當內外如一﹐又當如分而止。故凡身處尊貴之階﹐禮宜持夫忘分之禮﹔身處卑幼之序﹐則但盡夫弟子之儀。若於同僚酬應之際﹐禮文無失﹐當而已矣。夫我道﹐天仙之大道﹐不避人﹐不逃世者﹐酬酢不得而缺。鼓鐘於宮﹐聲聞如外﹐愼毋使彼四方君子﹐聞所聞來﹐見所見去。況天仙家﹐乃寓火候於行止坐臥間者﹐何可忽忽諸。若遇當坐而談者﹐則有載談載坐之行訣。步而談者﹐又有載談載步之行訣。立而談者﹐又有載談載立之行訣。人坐亦坐﹐人起亦起﹐人立亦立﹐人步亦步。周旋拜禮﹐莫不有微細妙訣存乎其中。大可隨地隨時﹐行我功訣﹐煉我炁精。更可詳驗我行功之安勉。豈慢行酬酢之儀文於外﹐而無我內治之神功哉。是以天仙一戒律有三千八百之多之微細條目也。蓋心愈靜而愈而圓﹐有不待存注而無不中規中矩之妙。然須於平時細微體認而體行之﹐則當場酬應之際﹐自不厭其禮文之繁索矣。故古之志士必於家庭間﹐隨時隨處不廢其起起立立坐坐步步之儀文者﹐正以煉其起起坐坐行行立立之功訣也。一旦應對而出﹐或事上﹐或接平﹐或臨下﹐自然周致而合度合訣焉。大隱朝市﹐此說何謂乎。今則不然﹐以爲家無常體﹐而惰其百骸四肢焉。不知家無常體之說﹐言不惟晨昏定省而已。凡彼巨細儀文﹐一一必使其內外如一﹐而無偏勝之獘﹐故曰無常禮焉。夫子申申如﹐夭夭如﹐正是於閒居燕處﹐時而行其體認之妙用。第可以意會不可言傳。愼毋誤以爲閒居燕處而稍忽其自然止敬之功爲要。記有之﹐時思盡忠﹐退思補過﹐豈僅專指夫政事焉而已哉。要知政事之得失﹐不出乎一心。行止坐起﹐知有安駐其神之訣﹐則神駐於身﹐而不飛焉他注矣。出面立朝﹐則理事自明﹐決政有當﹐應對自和﹐進退自正。一切周旋酬酢﹐謙適於謹﹐恭適於安﹐讓適於宜﹐辧適於達﹐論適於暢﹐行適於正﹐操適於眞。蓋我天仙之道﹐窮則獨善其身﹐達則兼善天下﹔存則聖賢﹐化則仙佛。無非終始於心一功﹐而造夫大而化﹐猶不自住焉﹐乃爲天仙之學。孰謂可以禮儀荒忽也哉﹗彼此禮儀爲禮儀﹐則具文矣。外恭敬而內怠﹐慢猶荒忽也﹐不可不以爲切戒者﹐二三子識之。﹝謝氏按﹕行住坐起﹐旨在內安其神﹐所謂諸於內而形於外。自然﹐內安而外恭﹐內和而外敬﹐儀禮得矣。然內安其神之訣如何﹖諸同志不妨參閱動靜有間一則﹐必心領神會矣﹐何須在下贅言乎﹗﹥

