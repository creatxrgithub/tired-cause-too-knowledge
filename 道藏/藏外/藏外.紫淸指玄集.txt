

紫淸指玄集

宋白玉蟾撰

玄關顯祕論

一言半句便通玄﹐何用丹書千萬篇﹐人若不爲形所累﹐眼前便是大羅天。若要煉形煉神﹐須識歸根復命。所以道﹕歸根自有歸根竅﹐復命還尋復命關。且如這个關竅﹐若人知得眞實處﹐則歸根復命何難也。故曰﹕虛無生自然﹐自然生大道﹐大道生一气﹐一气分陰陽﹐陰陽爲天地﹐天地生萬物﹐則是造化之根也。此乃眞一之气﹐萬象之先。太虛太無﹐太空太玄﹐杳杳冥冥﹐非尺寸之可量﹐浩浩蕩蕩﹐非涯岸之可測﹐其大無外﹐其小無內﹐大包天地﹐小入毫芒﹐上無復色﹐下無復淵﹐一物圓成﹐千古顯露﹐不可得而名者﹐聖人以心契之﹐不獲已而名之曰「道」。以是知心卽是道也﹐故無心則與道合﹐有心則與道違。惟此「無」之一字﹐包諸有而無餘﹐生萬物而不竭。天地𨿽大﹐能役有形﹐不能役無形﹔陰陽𨿽妙﹐能役有气﹐不能役無气﹔五行至精﹐能役有數﹐不能役無數﹔百念紛起﹐能役有識﹐不能役無識。今修此理者﹐不若先煉形。煉形之妙﹐在乎凝神﹐神凝則气聚﹐气聚則丹成﹐丹成則形固﹐形固則神全。故潭眞人云﹕忘形以養气﹐忘气以養神﹐忘神以養虛。只此「忘」之一字﹐則是無物也。本來無一物﹐何處有塵埃﹗其斯之謂乎﹖如能味此理﹐就於「忘」之一字上做工夫﹐可以入大道之淵微﹐奪自然之妙用﹐立丹基於頃刻﹐運造化於一身也。然此道視之寂寥而無所睹﹐聽之杳冥而無所聞﹐惟以心視之則有象﹐以心聽之則有聲。若學道之士﹐冥心凝神﹐致虛守靜﹐則虛室生白﹐信乎自然也。惟太上度人﹐教人修煉﹐以乾坤爲鼎器﹐以烏兔爲藥物﹐以日魂之升沈應气血之升降﹐以月魄之盈虧應精神之衰旺﹐以四季之節候應一日之時刻﹐以周天之星數應一鑪之造化。是故采精神以爲藥﹐取靜定以爲火﹐以靜定之火﹐而煉精神之藥﹐則成金液大還丹。蓋眞陰眞陽之交會﹐一水一火之配合﹐要在先辧浮沈﹐次明主客﹐審抽添之運用﹐察反覆之安危。如髙象先云﹕采有時﹐取有日。劉海蟾云﹕開闔乾坤造化權﹐煆煉一鑪眞日月。能悟之者﹐效日月之運用﹐與天地以同功。夫豈知天養無象﹐地養無體﹐故天長地久﹐日光月明﹐眞一長存﹐虛空不朽也。吾今則而象之﹐無事於心﹐無心於事﹐內觀其心﹐心無其心﹐外觀其形﹐形無其形﹐遠觀其物﹐物無其物﹐知心無心﹐知形無形﹐知物無物﹐超出萬幻﹐確然一靈。古經云﹕生我於虛﹐置我於無。是宜歸性根之太始﹐反未生之已前﹐藏心於心而不見﹐藏神於神而不出。故能三際圓通﹐萬緣澄寂﹐六根淸淨﹐方寸虛明﹐不滯於空﹐不滯於無﹐空諸所空﹐無諸所無﹐至於空無所空﹐無無所無﹐淨裸裸﹐赤灑灑﹐則靈然而獨存者也。道非欲虛﹐虛自歸之﹐人能虛心﹐道自歸之。道本無名﹐近不可取﹐遠不可捨﹐非方非圓﹐非內非外﹐惟聖人知之。三毒無根﹐六欲無種﹐頓悟此理﹐歸於虛無。老君曰﹕天地之間﹐其猶槖鑰乎﹗虛而不屈﹐動而愈出。若能於靜定之中﹐抱沖和之气﹐守眞一之精﹐則是封鑪固濟以行火候也。火本南方離卦﹐屬心﹐心者神也﹐神則火也﹐气則藥也﹐以火煉藥而成丹者﹐卽是以神禦气而成道也。人能手摶日月﹐心握鴻蒙﹐自然見槖鑰之開闔﹐河車之升降﹐水濟命宮﹐火漑丹臺﹐金木交並﹐水土融和﹐奼女乘龍﹐金翁跨虎﹐逆透三關﹐上升內院﹐化爲玉汞﹐下入重樓﹐中有一穴﹐名曰丹臺﹐鉛汞相投﹐水火相合﹐才若意到﹐卽如印圈契約也。自然而然﹐不約而合﹐有動之動﹐出於不動﹐有爲之爲﹐出於無爲。當是時也﹐白雪漫天﹐黃芽滿地﹐龍吟虎嘯﹐夫唱婦隨﹐玉鼎湯煎﹐金鑪火熾﹐雷轟電掣﹐撼動乾坤﹐百脈聳然﹐三關透徹﹐玄珠成像﹐太乙歸眞﹐泥丸風生﹐絳宮月明﹐丹田煙暖﹐谷海波澄﹐煉成還丹﹐易如反掌﹐七返九還﹐方成大藥﹐日煉時烹﹐以至九轉﹐天關地軸﹐在吾手中。經云﹕人能常淸淨﹐天地悉皆歸。則是三花聚頂﹐五气朝元﹐可以入眾妙門﹐玄之又玄也。更能晝運靈旗﹐夜孕火芝﹐溫養聖胎﹐產成赤子﹐至於脫胎神化﹐回陽換骨﹐則是玉符保神﹐金液煉形﹐形神俱妙﹐與道合眞者也。張平叔云﹕都來片餉工夫﹐永保無窮佚樂。誠哉是言﹗蓋道之基﹐徳之本﹐龍虎之宗﹐鉛汞之祖﹐三火所聚﹐八水所歸﹐萬神朝會之門﹐金丹妙用之源﹐乃歸根復命之關竅也。旣能知此﹐則欲不必遣而心自靜﹐心不必澄而神自淸﹐一念不生﹐萬幻俱寢﹐身馭扶搖﹐神遊恢漠﹐方知道風淸月白﹐皆顯揚鉛汞之機﹐水綠山靑﹐盡發露龍虎之旨。海南白玉贍﹐幼從事先師陳泥丸學丹法。每到日中冬至之時﹐則開乾閉巽﹐畱坤塞艮﹐據天罡﹐持斗杓﹐謁軒轅﹐過扶桑﹐入廣寒﹐面鶉尾﹐舉黃鐘﹐泛海槎﹐登昆侖﹐佩唐符﹐撼天雷﹐遊巫山﹐呼黃童﹐召朱兒﹐取靑龍肝﹑白虎髓﹑赤鳳血﹑黑龜精﹐入土釜﹐啟熒惑﹐命閼伯﹐化成丹砂﹐開華池﹐吸神水﹐飲刀圭﹐從無入有﹐無質生質﹐抽鉛添汞﹐結成聖胎。十月旣滿﹐气足形圓﹐身外有身﹐謂之胎仙。其訣曰﹕用志不分﹐乃可凝神﹐灰心冥冥﹐金丹內成。此余之所得也如此。施肩吾之詩曰﹕气是添年藥﹐心爲使气神﹐若知行气主﹐便是得仙人。惟此詩簡明﹐通玄造妙﹐故佩而誦之﹐自然到秋蟾麗天﹐虛空消殞之地﹐非枯木寒泉之士﹐不能知此。余旣得之﹐不敢自默。《太上玄科》曰﹕遇人不傳失天道﹐傳非其人失天寶。天涯海角﹐尋徧無人﹐不容輕傳﹐恐受天譴。深慮夫大道無傳﹐丹法湮泯﹐故作《玄關顯祕論》。蓋將曉斯世而詔後學﹐以壽金丹一綫之脈也。復恐世人猶昧此理﹐乃復爲之言曰﹕以眼視眼﹐以耳聽耳﹐以鼻調鼻﹐以口緘口﹐潛藏飛躍﹐本乎一心。先當習定凝神﹐懲忿窒欲﹔懲忿窒欲﹐則水火旣濟﹔水火旣濟﹐則金木交並﹔金木交並﹐則眞土歸位﹔眞土歸位﹐則金丹自然大如黍米。日復一粒﹐神歸气復﹐充塞天地。孟子曰﹐我善養吾浩然之气者﹐此也。肝气全則仁﹐肺气全則義﹐心气全則禮﹐腎气全則智﹐脾气全則信。若受气不足﹐則不仁﹑不義﹑不禮﹑不智﹑不信﹐豈人也哉﹗人能凝虛養浩﹐心廣體胖﹐气母旣成﹐結丹甚易﹐可不厚其所養﹐以保我之元歟﹖學者思之﹗敬書以授畱紫元云。

修仙辧惑論

海南白玉蟾﹐自幼事陳泥丸﹐忽已九年﹐偶一日﹐在乎巖阿松陰之下﹐風淸月明﹐夜靜姻寒﹐因思生死事大﹐無常迅速﹐遂稽首再拜而問曰﹕玉蟾事師未久﹐自揣福薄緣淺﹐敢問今生有分可仙乎﹖陳泥丸云﹕人人皆可﹐況於汝乎﹖玉蟾曰﹕不避尊嚴之責﹐輒伸僭易之問﹐修仙有幾門﹖煉丹有幾法﹖愚見如玉石之未分﹐願與一言點化。陳泥丸云﹕爾來﹐吾語汝。修仙有三等﹐煉丹有三成。夫天仙之道﹐能變化飛升也﹐上士可以學之﹐以身爲鉛﹐以心爲汞﹐以定爲水﹐以慧爲火﹐在片餉之間﹐可以凝結﹐十月成胎﹐此乃上品煉丹之法﹐本無卦爻﹐亦無斤兩﹐其法簡易﹐故以心傳之﹐甚易成也﹔夫水仙之道﹐能出入隱顯者也﹐中士可以學之﹐以气爲鉛﹐以神爲汞﹐以午爲火﹐以子爲水﹐在百日之間﹐可以混合﹐三年成像﹐此乃中品煉丹之法﹐𨿽有卦爻﹐卻無斤兩﹐其法要妙﹐故以口傳之﹐必可成也﹔夫地仙之道﹐能畱形住世也﹐庶士可以學之﹐以精爲鉛﹐以血爲汞﹐以腎爲水﹐以心爲火﹐在一年之間﹐可以融結﹐九年成功﹐此乃下品煉丹之法﹐旣有卦爻﹐又有斤兩﹐其法繁難﹐故以文字傳之﹐恐難成也。上品丹法﹐以精神魂魄意爲藥材﹐以行住處臥爲火候﹐以淸靜自然爲運用﹔中品丹法﹐以心肝脾肺腎爲藥材﹐以年月日時爲火侯﹐以抱元守一爲運用﹔下品丹法﹐以精血髓气液爲藥材﹐以閉咽搐摩爲火候﹐以存思升降爲運用。大抵妙處不在乎按圖索駿也﹐若泥象執文之士﹐空自傲慢﹐至老無成矣。玉瞻曰﹕讀丹經許多年﹐如在荊棘中行﹐今日塵淨鑑明﹐雲開月皎﹐總萬法而歸一﹐包萬幻以歸眞﹐但未知正在於何處下手用功也。陳泥丸云﹕善哉問也﹗夫煉丹之要﹐以身爲壇鑪鼎竈﹐以心爲神室﹐以端坐習定爲采取﹐以操持照顧爲行火﹐以作止爲進退﹐以斷續不專爲堤防﹐以運用爲抽添﹐以眞气燻蒸爲沐浴﹐以息念爲養火﹐以制伏身心爲野戰﹐以凝神聚气爲守城﹐以忘機絕慮爲生殺﹐以念頭動處爲玄牝﹐以打成一塊爲交結﹐以歸根復命爲丹成﹐以移神爲換鼎﹐以身外有身爲脫胎﹐以返本還源爲眞空﹐以打破虛空爲了當﹐故能聚則成形﹐散則成气﹐去來無礙﹐逍遙自然矣。玉蟾曰﹕勤而不遇﹐必遇至人﹔遇而不勤﹐終爲下鬼。若此修丹之法﹐有何證驗﹖陳泥九云﹕初修丹時﹐神淸气爽﹐身心和暢﹐宿疾普消﹐更無夢昧﹐百日不食﹐飲酒不醉﹐到此地位﹐赤血換爲白血﹐陰气煉成陽气﹐身如火熱﹐行步如飛﹐口中可以干汞﹐吹气可以炙內﹐對境無心﹐如如不動﹐役使鬼神﹐呼召雷雨﹐耳聞九天﹐目視萬里﹐徧體純陽﹐金筋玉骨﹐陽神現形﹐出入自然﹐此乃長生不死之道畢矣。但恐世人執著藥物﹑火候之說﹐以爲有形有爲﹐而不能頓悟也。夫豈知混沌未分以前﹐焉有年月日時﹖父母未生以前﹐烏有精血气液﹖道本無形﹐諭之爲龍虎﹔道本無名﹐比之爲鉛汞。若是學天仙之人﹐須是形神俱妙﹐與道合眞可也﹐豈可被陰陽束縛在五行之中﹐要當跳出天地之外﹐方可名爲得道之士矣。或者疑曰﹕此法與禪學稍同。殊不知終日談演問答﹐乃是幹慧﹐長年枯兀昏沈﹐乃是幻空﹐然天仙之學﹐如水晶盤中之珠﹐轉漉漉地﹐活潑潑地﹐自然圓陀陀﹑光爍爍。所謂天仙者﹐此乃金仙也。夫此不可言傳之妙也﹐人誰知之﹖人誰行之﹖天下無二道﹐聖人無兩心﹐何況人人具足﹐个个圓成。正所謂處處綠楊堪系馬﹐家家門閫透長安﹐但取其捷徑云爾。玉蟾曰﹕天下學仙者紛紛﹐然良由學而不遇﹐遇而不行﹐行而不勒﹐乃至老來甘心赴死於九泉之下﹐豈不悲哉﹗今將師傳口訣﹐鋟木以傳於世。惟此泄露天機甚矣﹐得無譴乎﹖泥丸云﹕吾將點化天下神仙﹐苟獲罪者﹐天其不天乎﹗經云我命在我不在天﹐何譴之有﹖玉蟾曰﹕師祖張平叔﹐三傳非人﹐三遭禍患﹐何也﹖泥九云﹕彼一時自無眼力﹐又況運心不普乎﹗噫﹗師在天涯﹐弟子在海角﹐何況塵勞中識人甚難﹐今但刊此散行天下﹐使修仙之士﹐可以尋文揣義﹐妙理昭然﹐是乃天授矣﹐何必乎筆舌以傳之哉﹗但能凝然靜定﹐念中無念﹐工夫純粹﹐打成﹣片﹐終日默默﹐如雞抱卵﹐則神歸气復﹐自然見玄關一竅。其大無外﹐其小無內﹐則是采取先天一气﹐以爲金丹之母。勤而行之﹐指日可以與鐘﹑呂並駕矣﹗此乃己試之效驗﹐學仙者無所指南﹐謹集問答之要﹐名之曰《修仙辧惑論》云。

性命日月論

性命之在人﹐如日月之在天也。日與月合則常明﹐性與命合則長生。命者因形而有﹐性則寓乎有形之後。五臟之神爲命﹐七情之所系也﹐莫不有害吾之公道。稟受於天爲性﹐公道之所系焉。故性與天同道﹐命與人同欲。命合於性﹐則交感而成丹﹐丹化爲神則不死。日者﹐擅乾徳之光以著乎外﹔月體坤而用乾﹐承乎陽爾。晦朔相合﹐日就月魄﹐月承日魂﹐陰陽交育而神明生。故老子謂出生入死﹐生之徒十有三﹐死之徒十有三。言每月月三﹐日出而明生﹐生至於十五日也﹔每月月十六﹐日入而明死﹐死至於二十八日也。日月於卦爲坎離。坎卦外陰而內陽﹐乾之用九歸乎中﹔離卦外陽而內陰﹐坤之用六歸乎中。乾坤之二用﹐旣歸於坎離﹐故坎離二卦﹐得以代行乾坤之道。一月之內﹐變見六卦﹐垂象於天。三日一陽生於下而震卦出﹐八日二陽生於下而兌卦出﹐十五日三陽全而乾始出﹐此蓋乾索於坤而陽道進也﹔十六日一陰生於下而巽卦出﹐二十三日二陰生於下而艮卦出﹐三十日三陰全而坤始出﹐此蓋坤索於乾而陰道進也。天地以坎離運行陰陽之道﹐周而復易﹐故魏伯陽謂日月爲易﹐陸徳明亦取此義﹐訓詁「周易」之字。余竊謂在天爲明﹐明者日月之橫合﹔在世爲易﹐易者日月之縱合﹔在人爲丹﹐丹者日月之重合。人之日月系乎心腎﹐心腎气交﹐水火升降﹐運轉無窮﹐始見吾身與天地等﹐同司造化﹐而不入於造化矣。

谷神不死論

谷者﹐天谷也。神者﹐一身之元神也。天之谷﹐含造化﹐容虛空﹔地之谷﹐容萬物﹐載山川。人與天地同所稟也﹐亦有谷焉。其谷藏眞一﹐宅元神﹐是以頭有九宮﹐上應九天﹐中間一宮﹐謂之泥丸﹐亦曰黃庭﹐又名昆侖﹐又名天谷﹐其名頗多﹐乃元神所住之宮﹐其空如谷﹐而神居之﹐故謂之谷神。神存則生﹐神去則死。日則接於物﹐夜則接於夢﹐神不能安其居也。黃梁未熟﹐南柯未寤﹐一生之榮辱富貴﹐百歲之悲憂悅樂﹐備嘗於一夢之間﹐使其去而不還﹐遊而不返﹐則生死路隔﹐幽明之途絕矣。由是觀之﹐人不能自生而神生之﹐人不能自死而神死之。若神居其谷而不死﹐人安得而死乎﹖然谷神所以不死者﹐由玄牝也。玄者﹐陽也﹐天也﹔牝者﹐陰也﹐地也。然則玄牝二气﹐各有深旨﹐非遇至人﹐授以口訣﹐不可得而知也。《黃帝內經》云﹕天谷元神﹐守之自眞。言人身中上有天谷泥丸﹐藏神之府也﹔中有應谷絳官﹐藏气之府也﹔下有靈谷關元﹐藏精之府也。天谷﹐玄宮也﹐乃元神之室﹐靈性之所存﹐是神之要也。聖人則天地之要﹐知變化之源﹐神守於玄宮﹐气騰於牝府﹐神气交感﹐自然成眞﹐與道爲一﹐而入於不死不生﹐故曰谷神不死﹐是謂玄牝也。聖人運用於玄牝之內﹐造化於恍惚之中﹐當其玄牝之气﹐入乎其根﹐閉極則失於急﹐任之則失於蕩﹐欲其綿綿續續﹐勿令間斷耳。若存者﹐順其自然而存之﹐神久自寧﹐息久自定﹐性入自然﹐無爲妙用﹐未嘗至於勤勞迫切﹐故曰用之不勤。卽此而現﹐則玄牝爲上下二源﹐气母升降之正道明矣。世人不窮其根﹐不究其源﹐便以鼻爲玄﹐以口爲牝。若以鼻口爲玄牝﹐則玄牝之門又將何以名之﹖此皆不能造其妙﹐非大聖人安能究是理哉﹗

陰陽升降論

夫以乾道輕淸而在上﹐地以坤道重濁而在下﹐元气則運行乎中而不息。在上者以陽爲用﹐故冬至後一陽之气自地而升﹐積一百八十日而至天﹐陽極而陰生﹔在下者以陰爲用﹐積一百八十日而至地﹐陰極而陽生。一升一降﹐往來無窮。人受沖和之气﹐以生於天地之間﹐與天地初無二體﹐天地之气﹐一年一周﹐人身之气﹐一日一周。自子至巳﹐陽升之時﹐故以子時爲日中之冬至﹐在易爲復﹔自午至亥﹐陰降之時﹐故以午時爲日中之夏至﹐在易爲姤。陰極陽生﹐陽極陰生﹐晝夜往來﹐亦猶天地之升降。人能效天地橐鑰之用﹐沖虛湛寂﹐一气周流於百骸﹐開則气出﹐闔則气入﹐气出則如地气之上升﹐气入則如天气之下降﹐自可與天地齊其長久。若也奔驟乎紛華之域﹐馳騁乎是非之場﹐則眞气耗散﹐而不爲吾之有矣﹐不若虛靜守中以養也。中者﹐天地玄牝之气會聚之處也。人能一意守之而不散﹐則眞精自朝﹐元气自聚﹐谷神自棲﹐三尸自去﹐九虫自滅﹐此乃長生久視之道也。以是知眞息元气﹐乃人身性命之根。深根固蒂﹐乃長生久視之道。人之有生﹐稟大道一元之气﹐在母胞胎﹐與母同呼吸﹐及乎降誕之後﹐剪去臍蒂﹐一點元陽﹐棲於丹田之中﹐其息出入﹐通於天門﹐與天相接﹐上入泥九﹐長於元神﹐下入丹田﹐通於元气。莊子云﹕眾人之气爲喉﹐聖人之息爲踵。踵也者﹐深根固蒂之道。人能屏去諸念﹐眞息自定﹐身入無形﹐與道爲一﹐在世長年。由是觀之﹐道之在身﹐豈不尊乎﹖豈不貴乎﹖

鶴林問道篇

海南白玉蟾過三山﹐次紫虛眞官之居﹐鶴林彭耜過之﹐問以道法之要。曰﹕愚嘗究金丹大藥之旨﹐所謂日月﹑龍虎﹑鉛汞﹑坎離﹑火候﹑周天﹑卦象之類﹐與夫偃月鑪﹑朱砂鼎等語﹐名旣不一﹐事亦多端﹐末審一物而分眾名耶﹖其或眾名而各一物耶﹖在內求之則無形﹐在外求之則有象﹐或妙在作爲﹐或妙在靜定﹐古者嘗言有所作爲﹐卽非道也﹐又曰溺於靜﹐是枯坐也。懵然不知其所以入之蹊徑﹑到之堂奧﹐願聞其說。答曰﹕先聖仰觀天文﹐俯察地理﹐近取諸身﹐遠取諸物﹐創爲丹訣﹐以長生不死之意﹐以淑人心﹐其實﹣理也。其始入也﹐在乎陰陽五行﹐其終到也﹐歸乎混沌無極﹐如丹法所言﹐盡有所據﹐第互立一說﹐各執一見﹐所以眾楚不可以一齊﹐耍在吾所遇所傳所得如何耳。在天則爲日月星辰﹐在地則爲禽獸艸木﹐在人則爲夫婦男女。以易道言之﹐則乾坤坎離也﹔以五運言之﹐則金木水火也﹔以藥物言之﹐則鉛銀砂汞也﹔以丹道言之﹐則龍虎烏兔也。用之則有壇鑪鼎竈之名﹐行之則有升降交合之象﹐體之則有浮沈淸濁之變﹐則之則有陰陽寒暑之候。聖人故曰﹕采以藥物﹐煉以火候﹐結而成丹﹐超凡人聖。所以取之於內﹐而不泥於內象﹐取之於外﹐而不求其外物﹐是所謂無物無象者也。謂之先天一气﹐混元至精﹐則是大而不可知之之謂神之意也。其體或聚或散﹐如輕煙薄霧然也﹔其象或有或無﹐如夢幻泡影然也。天地與我同根﹐萬物與我同體﹐往古來今﹐本無成壞﹐第以生死流轉﹐情識起滅﹐如浮雲之點太淸﹐如黑風之翳明月。聖人憫世澆漓﹐詔人修煉﹐使從無入有謂之成﹐以有歸無爲之了。其運用之要﹐有動之動﹐出於不動﹐有爲之爲﹐出於無爲﹐不過煉精成气﹐煉气成神﹐煉神合道而已。若有作用﹐實無作用﹐似乎靜定﹐卽非靜定﹐如龍養珠﹐如雞抱卵﹐可以無心會﹐不可以用心作﹐可以用心守﹐不可以勞心爲。此乃修丹之要﹐入道之玄。

又問曰﹕古者入道﹐以調心爲要﹐以精思爲妙﹐精思則是存念也﹐調心則是把捉也﹐存念旣久﹐則其念或差﹐把捉稍緊﹐則心轉難調﹐或者謂存念不宜久﹐把捉不宜緊﹐愚竊謂曰﹐存念不久﹐則其念必不眞﹐把捉不緊﹐則此心何可調

答曰﹕存者有也﹐亡者無也﹐存者存我之神﹐想者想我之身﹐閉目見自己之目﹐收心見自己之心﹐有物則可以存﹐謂之眞想﹐無物而彊存之﹐謂之妄想﹐此乃精思存念之妙。操者存也﹐捨者亡也﹐操者操眞一之气﹐存者存太玄之精﹐凝一神則萬神俱凝﹐聚一气則萬气俱聚﹐順我之物﹐可以無心藏之﹐逆我之物﹐可以無心順之﹐至如眞妄本空﹐逆順俱寂﹐則三際圓通﹐一靈晃耀﹐此乃把捉調心之要也。蓋緣一念起動則萬念起﹐一竅開則九竅開﹐此無他﹐乃是以神馭气之意。我自無始以來﹐無名煩惱﹐業識茫茫﹐不可消釋於頃刻﹐而寢息於目前也。故古人有心息相依﹐息調心靜之語﹐此非調心乎﹖又如用志不分﹐乃凝於神等語﹐此非精思乎﹖先聖有曰﹕制心一處﹐無事不辦。所以譚眞人云﹕忘形以養气﹐忘气以養神﹐忘神以養虛。只此「忘形」二宇﹐則是制心之旨。𨿽然﹐與其忘形而心遊萬物﹐曾未忘之不如﹐何耶﹖吾所以忘者﹐非惟忘形﹐亦乃忘心﹐心境俱忘﹐湛然常寂。

又問曰﹕今而有人﹐迷而不學﹐學而不遇﹐遇而不行﹐行而不成﹐抑時節未至﹐而因緣未熟耶﹖抑賦分良薄﹐而骨不可仙耶﹖答曰﹕古人目擊道存﹐未語先會﹐蓋在我已純金璞玉﹐惟求巧倕之定價﹐若泛泛無統﹐茫無所據﹐朝參師黃﹐暮參師李﹐今年學道﹐明年學法﹐今日勤﹐明日懈﹐若如是以求尋直﹐是所謂自假不除﹐更求他眞也。但以「信」之一字﹐爲人道之階﹔以「勤」之﹣字﹐爲行道之本﹔以「無」之一字應物﹔以「有」之一字凝神。久久行之﹐天其使聖師爲子發蹤指示矣。學道之士思之。

又問曰﹕古之系易者﹐惟窮理盡性﹐以至於命﹐固嘗究之矣﹐夫性與命﹐其一理耶﹖二理耶﹖答曰﹕先聖不云乎天命之謂性﹐率性之謂道﹐修道之謂教﹐實一理也。

又問曰﹕所謂金液還丹者﹐先則安鑪立鼎﹐次則知汞識鉛﹐然後以年月日時采之﹐以水火符候煉之﹐故匹配以斤兩﹐法象以夫婦﹐結丹頭﹐飲刀圭﹐懷聖胎﹐產嬰兒﹐則可以身外有身﹐此修仙者之學也﹐愚亦嘗入其閫奧﹐而終有龍虎之疑﹑烏兔之惑﹐不知先生能出標月之指乎﹖答曰﹕壇鑪鼎竈﹐本自虛無﹐鉛銀砂汞﹐本自恍惚﹐水火符候﹐本自杳冥﹐年月日時﹐本自妄幻﹐然而視之若無﹐而實有也。在乎斤兩調勾﹐造化交合﹐使水火旣濟﹐金土相融﹐苟或不爾﹐則黃婆縱丁公以朝奔﹐奼女抱嬰兒而夜哭﹐故先輩盡削去導引吐納﹑搬運吞咽﹑呼吸存想﹑動作等事﹐恐人執著於涕唾精津气血之小﹐而不知專气致柔﹐能如嬰兒之旨也。嗚呼﹗妙哉﹗結之以片餉﹐養之以十月﹐是所謂無中養就嬰兒者也。大要則曰﹕有用用中無用﹐無功功裏施功。又曰﹕恍惚裏相逢﹐杳冥中有變。然𨿽如是﹐要須親喫雲門餅﹐莫只垂涎說��﹝左飠右華﹐左飠右羅﹞。

又問曰﹕老氏所謂金丹﹐與大道相去幾何﹖道無形﹐安得有所謂龍虎﹖道無名﹐安得有所謂鉛汞﹖如金丹者﹐術耶﹖道耶﹖答曰﹕魏伯陽《參同契》云﹐金來歸性初﹐乃得稱還丹。夫金丹者﹐金則性之義﹐丹者心之義﹐其體謂之大道﹐其用謂之大丹﹐丹卽道也﹐道卽丹也。又能專气致柔﹐含光默默﹐養正持盈﹐守雌抱一﹐一心不動﹐萬緣俱寂﹐丹經萬卷﹐不如守一﹐守得其一﹐萬法歸一。是故天得一以淸﹐地得一以寧﹐人得一以靈﹐谷得一以盈﹐日月得一以明﹐萬象得一以生﹐聖人得一而天下平。道生一﹐一生二﹐二生三﹐三生萬物。道者一之體﹐一者道之用﹐人抱道以生﹐與天地同其根﹐與萬物同其體。夫道一而己矣﹐得其一﹐則後天而死﹐失其一﹐與物俱腐。子守之以一以爲基﹐采之以一以爲藥﹐煉之以一以爲火﹐結之以一以爲丹﹐養之以一以爲聖胎﹐運之以一以爲抽添﹐持之以一以爲固濟﹐澄之以一以爲沐浴。由一而一﹐一至於極﹐謂之脫胎﹔極其無極﹐一無所一﹐與道合眞﹐與天長存﹐謂之眞一。聖人忘形以養气﹐忘气以養神﹐忘神以養虛﹐道非欲虛﹐虛自歸之﹐人能虛心﹐道自歸之。子欲得衣﹐一與之裳﹔子欲得食﹐一與之糧﹔子欲得飲﹐一與之漿﹔子欲得居﹐一與之堂﹔子欲得寒﹐一與之霜﹔子欲得熱﹐一與之湯。虛其心﹐忘其形﹐守其一﹐抱其靈﹐故能固其精﹐寶其气﹐全其神﹐三田精滿﹐五臟气盈﹐然後謂之丹成﹐一一於一﹐可以長生。先聖有云﹕後其身而身先﹐忘其身而身存。此誠有以也。

又問曰﹕愚夙昔夤幸﹐天假其逢﹐極荷大慈﹐剖示玄旨﹐如所問道﹐則示之以心﹐如所問金丹大藥﹐則又示之以心﹐愚深知一切惟心矣﹐恍然若有所得﹐𨿽欲諭之而無物可諭﹐𨿽欲言之而無語可言﹐但天機深遠﹐道要玄微﹐𨿽知藥物如此分明﹐而於火候則猶有疑焉。答曰﹕二十四气﹐七十二候﹐二十八宿﹐六十四卦﹐十二分野﹐此乃天地推移﹐陰陽度運如是也﹐夫一年有十二月﹐一月有三十日﹐一日有十二時﹐總計百刻﹐其間六陽六陰﹐無非一气升降﹐在乎人身﹐則何以異於天地哉﹗此煉丹之法﹐所以攢簇五行﹐會合八卦﹐法天象地﹐準日測月﹐分排卦數﹐布位星辰﹐以時易日﹐內修外應﹐上水下火﹐一文一武﹐故有進退之符﹐抽添之候﹐固濟之門﹐沐浴之時﹐卦象之變﹐造化之妙﹐謂之火候﹐一如月魄之盈虧﹐潮候之消長﹐此卻簡易﹐不容輕傳﹐以其奪天地之造化﹐盜日月之魂魄故也。夜三更﹐吾將盟天以告子矣。先聖有云﹕𨿽知藥物﹐而不知神室﹐則不可結胎﹔𨿽知神室﹐而不知火候﹐則不可成丹。非子其孰能與於此﹖鶴林彭耜稽首再拜而言曰﹕耜𨿽不敏﹐願受教焉。

丹房法語與胡胎仙

呂先生鶴頸龜腮﹐適有鐘離之會﹔石居士鹿鼻鼠耳﹐偶逢平叔之來。嘆夤緣時節之難﹐豈名利是非之比。金丹大藥﹐古人以萬劫一傳﹔玉笥靈篇﹐學者之十迷九昧。月裏烏﹐日裏兔﹐顚倒坎離﹔水中虎﹐火中龍﹐運用復垢。采先天一气﹐作鉛中之髓﹔奪星象萬化﹐爲汞裏之精。惟弦前弦後之時﹐乃望缺望圓之際。知之者﹐癸生須急采﹔昧之者﹐望遠不堪嘗。精半斤﹐气半斤﹐總在西南之位﹔火一兩﹐藥一兩﹐實居東北之鄕。收金精木液﹐歸於黃庭﹔煉白雪黃芽﹐結成紫粉。《悟眞篇》所謂華池神水﹐《知命論》又言地魄天魂。采之煉之﹐結矣成矣。如夫婦最初一點﹐十月成胎﹔似君臣共會萬機﹐百官列職。遇日中冬至﹐則野戰﹔退時中夏至﹐則守城。都來片餉工夫﹐要在一日證驗。九三二八﹐算來只在奼女金翁﹔七六十三﹐窮得無過黃婆丁老。更不用看丹經萬卷﹐也只消得口訣一言。子之來意甚勤﹐知汝積年求慕。非夙生有此丰骨﹐豈一旦用是身心﹗自采藥以至結胎﹐從行火而及脫體。包括抽添之妙﹐形容沐浴之機。無金木間隔之憂﹐有水土同鄕之慶。但須溫養﹐都沒艱辛。十二時中只一時﹐三百日內在半日。丹田有物﹐行住坐臥以無憂﹔紫府書名﹐生死輪回而不累。了然快樂﹐自此淸閒。這工夫﹐向鬧裏也堪行﹔論玄妙﹐只頃中都交結。聚而不散﹐煉之尢堅。朱砂鼎﹑偃月鑪﹐何難尋之有﹖守一壇﹑中央釜﹐惟自己而求。宜識陰陽﹐要知玄牝。龍精滿鼎﹐遣金童下十二重樓﹔鳳髓盈壺﹐令玉女報三千世界。此時丹熟﹐更須慈母惜嬰兒﹔不日雲飛﹐方見眞人朝上帝。

金液還丹賦

身木欲槁﹐心灰已寒。願飛升於玉闕﹐必修煉於金丹。乾馬坤牛﹐衛丁公於神室﹐離烏坎兔﹐媒奼女於眞壇。絳闕散郎﹐淸朝閒士。使扶桑靑龍﹐奮翅出火﹔而華嶽白虎﹐飛牙入水。天鑪地鼎﹐三關造化之樞機﹔日魄月魂﹐一掬陰陽之精髓。鉛裏藏土﹐汞中產金。龜乃子爻﹐蛇乃午象﹐兔爲卯畜﹐雞爲酉禽。四象五行﹐不離乎戊﹔三元八卦﹐當資厥壬﹐朝旣屯﹐暮旣蒙﹐六爻有象﹔夜必復﹐晝必姤﹐萬物無心。由是三性會合﹐攢簇元宮﹔二气升降﹐盤旋黃道。惟水銀一味﹐才變黑玉﹔故七返朱硅﹐乃成紅寶。朱橘瓊橊﹐交梨火棗。普天白雪﹐翩翻紫府之淸飆﹔滿院黃花﹐隱映丹田之瑞艸。吾知夫抽添何物﹑采取何地﹔生殺有戶﹑缺圓有時。以浮沈爲淸濁之本﹐以間隔明動靜之機。養正以抱﹣﹐持盈而守雌。舉世無人﹐能達此者﹔終日枯坐﹐不知所之。恩生害﹐害生恩﹐房躔見昴﹔主中賓﹐賓中主﹐斗度回箕。嘗謂大道無言﹐內丹非術。玄珠垂象﹐而陰裏抱陽徳﹔嬰兒結胎﹐而雄中含雌質。君臣之間﹐先後悔吝﹔夫婦之外﹐存亡凶吉。丁位之心﹐癸位之張﹐甲宮之女﹐庚宮之畢。刑徳生旺﹐𨿽有否泰﹔沐浴潛藏﹐初無固必。藥材斤兩﹐東西南北以歸中﹔火候城池﹐二八九三而爲一。如是則鵲橋河車﹐百刻上運﹔華池神水﹐四時逆流。榮衛寒溫﹐而鶉火鬼井﹔精神衰旺﹐而玄枵鬥牛。子母函蓋﹐身化心化﹔兄弟塤篪﹐福修慧修。六畫動爻﹐見晦朔弦望之變﹔二至攺度﹐有蝗虫水旱之憂。眞人宇宙妙縱橫﹐萬里溪山歸掌握。左軍右軍﹐自古仁義﹔大隱小隱﹐從今宮角。風悄悄﹐月娟娟﹐片雲孤鶴﹐而長嘯一聲﹐編書遺後學。

必竟恁地歌

我生不信有神仙﹐亦不知有大羅天。那堪見人說蓬萊﹐掩面卻笑渠風顚。七返還丹多不實﹐往往將謂人虛傳。世傳神仙能飛升﹐又道不死延萬年。肉旣無翅必墜地﹐人無百歲安可延﹖滿眼且見生死俱﹐死生生死相循旋。翠虛眞人與我言﹐他所見識大不然。恐人緣淺賦分薄﹐自無壽命歸黃泉。人身只有三般物﹐精神與气常保全。其精不是交感精﹐乃是玉皇口中涎﹔其气卽非呼吸气﹐乃知卻是太素煙﹔其神卽非思慮神﹐可與元始相比肩。我聞其言我亦怖﹐且怖且疑且擎拳。但知卽日動止間﹐一物相處常團圓。此物根蒂乃精气﹐精气恐是身中塡。豈知此精此神气﹐根於父母末生前。三者未嘗相反離﹐結爲一塊大無邊。人之生死空自爾﹐此物湛寂何傷焉。吾將矍然以自思﹐老者必不虛其言。是我將有可受業﹐渠必以此示言詮。開禧元年中秋夜﹐焚香跪地口相傳。偶爾行持三兩日﹐天地日月軟如綿。忽然嚼得虛空破﹐始知鐘呂皆參玄。吾之少年早畱心﹐必不至此猶塵緣。且念八百與三千﹐云鶴相將來翩翩。

煉丹不成作

八兩日月精﹐半斤雲霧屑。輕似一鴻毛﹐重如千秤鐵。白如天上雪﹐紅如猩猩血。收入玉葫蘆﹐祕之不敢泄。夜半忽風雷﹐煙气滿寥泬。這般情與味﹐啞子咬破舌。捧腹付一笑﹐無使心煩熱。要整釣魚竿﹐再斫秋筠節。

述翠虛眞人安樂法

收斂神光少默然﹐頂門一路聚雲煙。且升陽火烹金鼎﹐卻降靈泉灌玉田。交結只於牛渚外﹐分明正在鵲橋邊。工夫九九數六六﹐此是人間安樂仙。

呈萬庵

歸山

生死輪回第幾番﹐塵塵劫劫不曾閒。一潭湛綠是非海﹐千尺粉靑人我山。性地靈苗思水國﹐心天明月掩云關。衣中珠子無尋處﹐今且隨緣煉大還。

采藥

五蘊山頭多白雲﹐白雲深處藥苗芬。威音王佛隨時種﹐元始天尊下手耘。石女騎龍攀雨術﹐木人駕虎摘霜蕓。不論貧富家家有﹐采得歸來各一斤。

鑪鼎

須信先天事事無﹐陰陽陶鑄此形模。眞空平等朱砂鼎﹐虛徹靈通偃月鑪。九竅可風壇撣暖﹐二時失火藥材枯。只此一點無名焰﹐煉出人間大丈夫。

火候

無位眞人煉大丹﹐倚天長劍逼人寒。玉鑪火煆天尊膽﹐金鼎湯煎佛祖肝。百刻寒溫忙裏準﹐六爻文武靜中看。有人要問眞鑪鼎﹐豈離而今赤肉團。

沐浴

藥鑪丹鼎火炎炎﹐六賊三尸怕令嚴。無去無來無進退﹐不增不減不抽添。愛河浪靜浮朱雀﹐覺海波深浸白蟾。一自浴丹歸密室﹐太陽門下夜明簾。

溫養

金翁奼女結親姻﹐洞口桃花日日春。拾得一輪天上月﹐煉成萬劫屋中珍。黃婆卽是母之母﹐赤子乃其身外身。龍漢元年消息斷﹐威音前面更何人﹖

脫胎

靑天白日一聲雷﹐撒手懸崖了聖胎。有眼如盲光爍爍﹐無繩似縛笑咍咍。黃金殿下千株柳﹐碧玉堂前萬樹梅。辜負鴛幃人寂寞﹐秦樓宴罷盍歸來﹖

金丹

佛與眾生共一家﹐一毫頭上現河沙。九還七返魚遊网﹐四諦三空兔入罝。混沌何年曾結子﹐虛宅昨夜復生花。阿誰鼎內尋丹藥﹐枯木巖前月影斜。

沖舉

自從踏著涅盤門﹐一枕淸風幾萬年。弱水蓬萊𨿽有路﹐釋迦彌勒正參禪﹐誰將枯木巖前地﹐放出落花啼鳥天。兩个泥牛斗入海﹐至今消息尙茫然。

參同

道人家在海之南﹐來訪廬山老萬庵。露柱燈籠同請舉﹐僧堂佛殿總和南。山河大地自羣動﹐蠢動含靈共一龕。齏甕裏魚淹未死﹐此香炷向活瞿曇。

水調歌頭四首

一

金液還丹訣﹐無中養就兒。別無他術﹐只要神水入華池。采取天眞鉛汞﹐片餉自然交媾﹐一點紫金脂。十月周天火﹐玉鼎產瓊芝。

你休癡﹐今說破﹐莫生疑。乾坤運用﹐大都不過坎和離。石裏緣何懷玉﹐因甚珠藏蚌腹﹐借此顯天機。何況妙中妙﹐未易與君知。

二

不用尋神水﹐也莫問華池。黃芽白雪﹐算來總是假名之。只這坤牛乾馬﹐便是離龍坎虎﹐不必更猜疑。藥物無斤兩﹐火候不用時。

偃月鑪﹐朱砂鼎﹐總皆非。眞鉛眞汞﹐遇之不煉要何爲﹖自己金公奼女﹐漸漸打成一塊﹐胎息象嬰兒。不信張平叔﹐你更問他誰﹖

三

要做神仙去﹐工夫譬似閒。一陽初動﹐玉鑪起火煉還丹。捉住天魂地魄﹐不與龍騰虎躍﹐滿鼎汞花幹。一任河車運﹐徑路入泥丸。

飛金精﹐采玉液﹐過三關。金木間隔﹐如何上得玉京山﹗尋得曹溪路脈﹐便把華池神水﹐結就紫金圓。免得饑寒了﹐天上卽人間。

四

土釜溫溫火﹐橐鑰動春雷。三田升降﹐一條徑路屬靈臺。自有眞龍眞虎﹐和合天然鉛汞﹐赤子結眞胎。水裏捉明月﹐心地覺花開。

一轉功﹐三十日﹐九旬來。抽添气候﹐煉成白血換枯骸。四象五行聚會﹐只在一方凝結﹐方寸絕纖埃。人在泥丸上﹐歸路入蓬萊。

