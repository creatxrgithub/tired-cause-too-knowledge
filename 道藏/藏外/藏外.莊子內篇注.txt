

莊子內篇注明

匡廬逸叟

憨山釋徳淸注

莊子一書﹐乃老子之注疏。予嘗謂老子之有莊﹐如孔之有孟。若悟徹老子之道﹐後觀此書﹐全從彼中變化出來。以其人宏才博辯﹐其言洸洋自恣﹐故觀者如捕風捉影耳。直是見徹他立言主意﹐便不被他瞞矣。一部全書﹐三十三篇﹐只內七篇﹐已盡其意﹔其外篇皆募衍之說耳。學者但精透內篇﹐得無窮快活﹐便非世上俗人矣。其學問源頭﹐影響論發明已透﹐請細參之。卷一逍遙遊此爲書之首篇。莊子自云﹕言有宗﹐事有君。卽此便是立言之宗本也。逍遙者﹐廣大自在之意﹐卽如佛經無礙解脫。佛以斷盡煩惱爲解脫﹐莊子以超脫形骸﹑泯絕知巧﹑不以生人一身功名爲累爲解脫。蓋指虛無自然爲大道之鄕﹑爲逍遙之境﹐如下云無何有之鄕﹑廣漠之野等語是也。意謂惟有眞人﹐能遊於此廣大自在之場者﹐卽下所謂大宗師﹐卽其人也。世人不得如此逍遙者﹐只被一个我字拘礙﹐故凡有所作﹐只爲自己一身上﹐求功求名。自古及今﹐舉世之人﹐無不被此三件事﹐苦了一生﹐何曾有一息之快活哉。獨有大聖人﹐忘了此三件事﹐故得無窮廣大自在﹑逍遙快活。可悲世人﹐迷執拘拘﹐只在我一身上做事。以所見者小﹐不但不知大道之妙﹐卽言之而亦不信﹐如文中小知不及大知等語﹐皆其意也。故此篇立意﹐以至人無己﹑聖人無功﹑神人無名爲骨子﹐立定主意﹐只說到後﹐方才指出。此是他文章變化鼓舞處。學者若識得立言本意﹐則一書之旨了然矣。北冥﹝北海乃玄冥處也﹞有魚﹐其名爲鯤。鯤之大﹐不知其幾千里也。化而爲鳥﹐其名爲鵬。鵬之背﹐不知其幾千里也﹔怒而飛﹐其翼若垂天之云。是鳥也﹐海運則將徙於南冥。南冥者﹐天池也。莊子立言自云﹐寓言十九﹐重言十七﹐卮言日出﹑和以天倪。一書之言﹐不出三種。若此鯤鵬﹐皆寓言也。以托物寓意﹐以明道﹐如所云譬諭是也。此逍遙主意﹐只是形容大而化之謂聖﹐惟聖人乃得逍遙。故撰出鯤鵬﹐以諭大而化之之意耳。北冥卽北海﹐以曠遠﹑非世人所見之地﹐以諭玄冥大道。海中之鯤﹐以諭大道體中﹐養成大聖之胚胎。諭如大鯤﹐非北海之大﹐不能養也。鯤化鵬﹐正諭大而化之之謂聖也。然鯤𨿽大﹐乃塊然一物耳﹐誰知其大﹖必若化而爲鵬﹐乃見其大耳。鵬翼若垂天之云﹐則比鯤在海中之大﹐可知矣。怒而飛者﹐言鵬之大﹐不易舉也﹐必奮全體之力﹐乃可飛騰。以諭聖人﹐𨿽具全體﹐向沈於淵深靜密之中﹐難發其用。必須奮全體道力﹐乃可捨靜而趨動。故若鵬之必怒﹐而後可飛也。聖人一出﹐則覆翼羣生﹐故諭鳥翼若垂天之云﹐此則非鯤可比也。海運﹐謂海气運動﹐以諭聖人乘大气運以出世間﹐非等閒也。將徙﹐徙者遷也。南冥﹐猶南明﹐謂陽明之方﹐乃人君南面之諭。謂聖人應運出世﹐則爲聖帝明王﹐卽可南面以臨蒞天下也。後之大宗師﹐卽此之聖人應帝王﹐卽徙南冥之意也。所謂言有宗﹑事有君者﹐正此意也。齊諧者﹐誌怪者也。諧之言曰「鵬之徙於南冥也﹐水擊三千里﹐摶扶搖而上者九萬里﹐去以六月息者也。」莊子意謂﹐鯤鵬變化之說﹐大似不經﹐恐人不信﹐故引此以作證據﹐謂我此說﹐非是漫談﹐乃我得之於齊諧中也。問曰﹕齊諧是何等書﹖曰﹕乃誌怪之書﹐所記怪異之事者也。故諧之有言曰﹕鵬之徙於南冥也﹐水擊三千里。言翼擊海水﹐振蕩三千里﹐則其大可知。扶搖﹐大風也。以翼搏大風﹐以飛而上者﹐一舉而九萬里之遠﹐則其大﹐益可知已。六月﹐周六月﹐卽夏之四月﹐謂盛陽開發﹐風始大而有力﹐乃能鼓其翼。息﹐卽風也﹐意謂天地之風﹐若人身中之气息。此筆端鼓舞處﹐以此証之﹐則言可信也。野馬也﹐塵埃也﹐生物之以息相吹也。天之蒼蒼﹐其正色耶﹖其遠而無所至極耶﹖其視下也﹐亦若是則已矣。此言大而又大之意也。野馬﹐澤中陽焰﹐不實之物。塵埃﹐日光射隙﹐以照空中之遊塵。生物以息相吹﹐言世之禽鳥虫物。以息相吹﹐謂气息之微也。蒼蒼者﹐非天之正色﹐乃太虛寥遠﹐目力不及之地也。意謂鵬鳥之大﹐可謂大矣。然在太虛寥廓之上﹐而下視之﹐一似野馬﹑塵埃而已﹐眇乎小哉。卽扶搖之大風以鼓之﹐亦若生物之以息相吹﹑相噓而已﹐何有於大哉。故曰﹕其視下也﹐亦若此已矣。意謂聖人之大𨿽大﹐亦落有形﹐尙有體段。而虛無大道無形﹐不可以名狀﹐又何有於此哉。此卽以聖人之所以逍遙者﹐以道﹐不以形也。且夫水之積也不厚﹐則其負大舟也無力。覆杯水於坳堂﹝凹處也﹞之上﹐則芥爲之舟﹝謂芥子大舟也﹞﹔置杯焉則膠﹝膠﹐粘著也。謂坳堂之上﹐不過杯水﹐止可以芥子大舟則浮﹔若以杯爲舟﹐則膠粘不動矣﹞﹐水淺而舟大也。風之積也不厚﹐則其負大翼也無力。故九萬里﹐則風斯在下矣﹝謂鵬能一飛九萬里者﹐則是風在下而翼在上﹐鼓之負之﹐乃可遠舉。若風小﹐則無力﹐不能舉矣﹞﹐而後乃今培風﹔背負靑天﹝大風在下﹐大鵬培在風上﹐使得背負靑天﹐乃不墮落﹞而莫之夭閼者﹝天中道而折也。閼﹐壅滯而不行也。言得此大風培送﹐大鵬一舉九萬里遠﹐直至南冥﹐而不中路夭折﹑壅滯也﹞﹐而後乃今將圖南﹝言必有此大風﹐然後方敢遠謀圖南之舉﹔風小﹐則不敢輕舉也﹞。此一節﹐總結上鯤鵬變化圖南之意﹐以暗諭大聖﹐必深畜厚養﹐而可致用也。意謂北海之水不厚﹐則不能養大鯤﹔及鯤化爲鵬﹐𨿽欲遠舉﹐非大風培負鼓送﹐必不能遠至南冥。以諭非大道之淵深廣大﹐不能涵養大聖之胚胎﹔縱養成大體﹐若不變化﹐亦不能致大用﹔縱有大聖之作用﹐若不乘世道交興之大運﹐亦不能應運出興﹐以成廣大光明之事業。是必深畜厚養﹐待時而動﹐方盡大聖之體用。故就在水上風上﹐以形容其厚積。然水積本意﹐說在鯤上。今不說養魚﹐則變其文曰負舟﹐乃是文之變化處﹐使人捉摸不住。若說在鯤上﹐則板拙不堪矣。意笑世人輕薄淺陋﹑口耳之學﹐又無積徳深厚﹐何敢言其功名事業也。蜩﹝小寒蟬也﹞與鶯鳩﹝學飛之小鳩也﹞笑之曰「我決起﹝盡力而飛也﹞而飛﹐搶﹝撞也﹞楡枋﹐時則不至而控﹝投也﹞於地而已矣﹐奚﹝何也﹞以九萬里而南爲﹖」適﹝往也﹞莽蒼﹝一望之地也﹞者﹐三餐而反﹐腹猶果﹝實也﹐謂尙飽也﹞﹔然適百里者﹐宿舂糧﹔適千里者﹐三月聚糧。之二虫又何知﹗此諭小知不及大知。謂世俗小見之人﹐不知聖人之大﹐猶二虫之飛﹐搶楡枋則已極矣﹐故笑大鵬﹐要九萬里何爲哉。此諭世人小知﹐取足一身口體而已﹐又何用聖人之大道爲哉。莊子因言﹐世人小見﹐不知聖人者﹐以其志不遠大﹐故所畜不深厚﹐各隨其量而已。故如往一望之地﹐則不必畜糧﹐一飯而往返﹐尙飽。此諭小人﹐以目前而自足也。適百里者﹐其志少遠﹐故隔宿舂糧﹔若往千里﹐則三月聚糧﹐以其志漸遠﹐所養漸厚。比二虫者﹐生長楡枋﹐本無所知﹐亦無遠舉之志﹐宜乎其笑大鵬之飛也。舉世小知之人﹐蓋若此。小知不及大知﹝以上二虫﹐以諭小知之人﹞﹐小年不及大年﹝此以小年大年﹐又比小知大知也﹞。奚以知其然耶﹖朝菌﹝糞壤之菌﹐朝生夕枯﹞不知晦朔﹝一月也﹞﹐蟪蛄﹝夏虫也﹞不知春秋﹐此小年也。楚之南有冥靈﹝神龜也﹞者﹐以五百歲爲春﹐五百歲爲秋﹔上古有大椿者﹐以八千歲爲春﹐八千歲爲秋﹝此大年也﹞。而彭祖﹝有壽之人﹞乃今以久﹝壽也﹞特聞﹐眾人匹之﹐不亦悲乎﹗此因二虫之不知大鵬﹐以諭小知之人﹐不知聖人之廣大﹐以各盡其量﹐無怪其然也。如朝菌﹑蟪蛄﹐豈知有冥靈﹑大椿之壽哉。且世人只說彭祖八百歲﹐古今獨有一人﹐而眾人希比其壽。以彭祖較大椿﹐則又可悲矣。世人小知﹐如是而已。湯之問棘﹝湯之賢相也﹞也是已﹝言小知不及大知﹐卽湯之問棘﹐便是此事也﹞。窮發﹝不毛之地也﹞之北有冥海者﹐天池也﹝要北冥﹑南冥﹐都是海﹐故此著天池字﹞。有魚焉﹐其廣數千里﹐未有知其修﹝長也﹞者﹐其名爲鯤。有鳥焉﹐其名爲鵬﹐背若泰山﹐翼若垂天之云﹐摶扶搖羊角﹝旋風也﹞而上者九萬里﹐絕雲气﹝气在半空﹐而鵬飛負天﹐故云絕雲气﹞﹐負靑天﹐然後圖南﹐且適南冥也。斥鴳﹝斥澤名鴳﹐澤中小鳥也﹞笑之曰「彼且奚適也﹖我騰躍而上﹐不過數仞﹝七尺曰仞﹞而下﹐翺翔蓬蒿之間﹐此亦飛之至也﹐而彼且奚適也﹖」此小大之辧也。前引齊諧﹐以證鯤鵬之事。此復引湯之問棘﹐以證小知大知之事。言上說小知不及大知之說﹐卽湯之曾問於棘者﹐便是此事。然且卽舉鯤鵬﹐不但證其魚鳥之大﹐抑且證明小大之辧。故一引而兩証之﹐其事同而意別也。故下文卽明小大之不同。故夫﹝故夫者﹐承上義而言也﹞知效一官﹐行比﹝用也﹞一鄕﹐徳﹝才也﹞合一君﹐而徵﹝所信也﹞一國者﹐其自視也﹐亦若此矣﹝亦若斥鴳之自足也﹞。而宋榮子猶然笑之﹝宋榮子﹐宋之賢人也。笑﹐謂彼四等人﹐汲汲然以才智﹑以所一己之浮名者﹞。且舉世而譽之而不加勸﹐舉世而非之而不加沮﹝沮﹐喪气失色也﹞﹐定乎內外之分﹐辧乎榮辱之竟﹐斯已矣﹝言宋榮子所以笑彼汲汲於浮名者﹐其自處以能忘名。故舉世譽之而不加勸﹐舉世非之而不加沮。此但定其內之實徳在己﹑外之毀譽由人﹐故不以毀譽少動其心﹔以知榮辱與己無預。如此而已矣﹞。彼其於世﹐未數數然也﹝言宋榮子所以能忘毀譽者﹐但不汲汲以求世上之虛名耳﹞。𨿽然﹐猶有未樹也﹝言未有樹立也﹐以但能忘名﹐未忘我﹞。夫列子禦風而行﹐泠然﹝輕舉貌﹞善也﹐旬有五日而後返。彼於致福者﹐未數數然也。此𨿽免乎行﹐猶有所待者也﹝列子𨿽能忘禍福﹐未能忘死生﹐以形骸未脫﹐故不能與造物遊於無窮﹐故待風而舉﹐亦不過旬五日而卽返﹐非長往也﹞。若夫乘天地之正﹝正﹐天地之本也﹐如各正性命之正﹞﹐而禦六气之辧﹝乘天地﹐則宇宙在子六气者。陰陽風雨晦明﹐乃造化之气也。禦六气﹐則造化生乎身﹐是乘大道而遊者也﹞﹐以遊無窮者﹐彼且惡乎待哉﹝彼聖人乘大道而遊﹐與造化混而爲一﹐又何有待於外哉﹞﹗故曰﹕至人無己﹐神人無功﹐聖人無名﹝至人﹑神人﹑聖人﹐只是一个聖人﹐不必作三樣看。此說能逍遙之聖人也。以聖人忘形絕待﹐超然生死﹐而出於萬化之上﹐廣大自在﹐以道自樂﹐不爲物累﹐故獨得逍遙﹐非世之小知之人可知也﹞。莊子立言本意﹐謂古今世人無一得逍遙者﹐但被一个血肉之軀﹑爲我所累﹐故汲汲求功求名﹐苦了一生﹐曾無一息之快活﹔且只執著形骸﹐此外更無別事﹐何曾知有大道哉。惟大而化之之聖人﹐忘我﹑忘功﹑忘名﹐超脫生死﹐而遊大道之鄕﹐故得廣大逍遙自在﹐快樂無窮。此豈世之拘拘小知可能知哉﹗正若蜩鳩﹑斥鴳之笑鯤鵬也。主意只是說﹐聖人境界不同﹐非小知能知﹐故撰出鯤鵬變化之事﹐驚駭世人之耳目﹐其實皆寓言﹐以驚俗耳。初起且說別事﹐直到此﹐方拈出本意﹐以故曰一句結了。此乃文章機軸之妙﹐非大胸襟無此气﹔槪學者必有所養﹐方乃知其妙耳。此上乃寓言。下乃指出忘己﹑忘功﹑忘名之聖人﹐以爲證據。堯讓天下於許由﹝堯以治天下爲己功﹐今讓與許由﹐乃見忘己忘功之實﹞﹐曰「日月出矣﹐而爝火﹝堯自諭爝火﹐以許由比日月﹞不息﹐其於光也﹐不亦難乎﹝爝火之光﹐難比日月﹞﹗時雨降矣﹝以比許由﹞﹐而猶浸灌﹝浸灌勞力而功小﹐以自比也﹞﹐其於澤﹝潤也﹞也﹐不亦勞乎﹝此自見其功不足居也﹞﹗夫子立而天下治﹝言許由立地之間﹐天下自治﹞﹐而我猶屍﹝主也﹞之﹐吾自視缺然﹝言有許由如此之聖人﹐返隱而不出﹐而我自愧如此﹐猶居人君之位﹐今乃自知缺然也﹞。請致天下﹝然堯𨿽能讓天下﹐則能忘己﹑忘功﹐尙未忘讓之名﹐如宋榮子之笑世也﹞。」許由曰「子治天下﹝今子治天下﹞﹐天下旣已治也﹝天下旣治﹐則己又何求人哉﹞。而我猶代子﹐吾將爲名乎﹝言天下已治﹐乃堯之功也。今讓與我﹐是我無功而虛受人君之名也。我豈爲名之人乎﹞﹖名者﹐實之賓也﹐吾將爲賓乎﹝名自實有﹐今我無實而有名﹐是我全無實徳而專尙名﹑而處賓。吾豈處賓﹑不務實之人乎﹞﹖鷦鷯﹝小鳥也﹞巢於深林﹐不過一枝﹔偃鼠飲河﹐不過滿腹﹝此許由𨿽能忘名﹐而未能忘己。如鷦鷯之一枝﹑偃鼠之滿腹﹐皆取足一己之意﹐正似列子禦風而未能忘形。若姑射神人﹐則無不忘矣﹞。歸﹝句此斥堯迷歸也﹞休乎﹝句此止堯﹐再不必來也﹞君﹝句此一字冷語﹐意謂你只見得人君尊大也﹞﹐予無所用天下爲﹝言我要天下作何用也﹞﹗庖人𨿽不治庖﹐屍祝﹝巫祝之人﹐不離尊俎﹞不越尊俎而代之矣﹝此二句乃許由掉臂語﹐謂堯不治天下﹐如庖人不治庖﹐只該尋要天下的人﹐不可尋屍祝。我非其人﹐豈棄我之所守﹐而往代之耶﹞。」因前文﹐以宋榮子一節﹐有三等人﹐以名忘己﹑忘功﹑忘名之人。此一節﹐卽以堯讓天下﹐𨿽能忘功﹐而未忘讓之名。許由不受天下﹐𨿽能忘名﹐而取自足於己﹐是未能忘己。必若向下﹐姑射之神人﹐乃大而化之之神人﹑兼忘之大聖﹐以發明逍遙之實證也。肩吾問於連叔曰「吾聞言於接輿﹐大而無當﹝言大無實﹞﹐往而不返﹝言只任語去﹐而不反求果否也﹞。吾驚怖其言﹐猶河漢而無極也﹐大有逕庭﹝二字皆去聲﹐謂過當也﹞﹐不近人情焉﹝肩吾信不及處﹐信是小知小見也﹞。」連叔曰「其言謂何哉﹝問所說何事也﹞﹖」曰︰「藐﹝極遠也﹞姑射﹝山名﹞之山﹐有神人居焉﹐肌膚若冰雪﹝言肢體淸榮也﹞﹐淖約﹝美好也﹞若處子﹝謂顏色美好﹐如室中女也﹞。不食五穀﹐吸風飲露﹝言以風露爲食也﹞。乘雲气﹐禦飛龍﹐而遊乎四海之外﹝言已超脫人世﹐乘雲禦龍﹐而遨遊於六合之間也﹞。其神凝﹝定也﹞﹐使物不疵癘﹝言所至則能福民也﹞而年谷熟﹝言所經則和气﹐風雨及時也﹞。吾以是狂﹝誑也﹞而不信也﹝我謂絕無此等人﹐定是誑語﹐故不信也﹞。」連叔曰「然﹝然其不信處﹞﹐瞽者無以與乎文章之觀﹐聾者無以與乎鐘鼓之聲。豈惟﹝不但也﹞形骸有聾盲哉﹖夫知亦有之﹝言肩吾之智﹐若聾瞽﹐無所知見﹐故不信此說耳﹞。是其言也﹝此聾瞽之言﹞﹐猶時﹝是也﹞女也﹝聾盲之言﹐卽是女也﹞。之人也﹐之徳也﹝此神人之妙用﹞﹐將磅礡萬物﹝與萬物混而爲一也﹞﹐以爲一世蘄乎亂﹝治也﹐言此等人與造物同遊﹐無心於出世﹐則爲一世之福﹐而求乎以治﹞﹐孰獘獘﹝汲汲勞悴心之貌﹞焉以天下爲事﹝言此人豈肯汲汲勞心﹐以治天下爲事哉﹞﹗之人也﹝言此人﹞﹐物莫之傷﹝言已脫形骸﹐無我與物對﹐故物莫能傷。卽老子言﹐以其無死地焉﹞﹐大浸﹝大水也﹞稽天﹝稽﹐至也﹐言滔天之水﹞而不溺﹐大旱金石流﹝流金爍石﹐言熱之極也﹞﹑土山焦而不熱﹝不溺﹑不熱﹐乃不能傷處﹞。是﹝言此人﹞其塵垢﹝猶土苴也﹞秕糠﹝乃谷之粗皮﹐非精實也﹞﹐將猶陶鑄堯舜者也﹝言此人之徳﹐卽土苴﹑秕糠最粗者﹐尙能做出堯舜之事業﹐況其精神乎﹞﹐孰肯以物爲事﹝言此神人之徳如此﹐誰肯獘獘以物爲事﹞﹗」此一節﹐釋上乘天地﹑禦六气之至人﹑神人﹑聖人之徳如此﹐卽下所稱大宗師者。若此等人迫而應世﹐必爲聖帝明王﹔無心禦世﹐無爲而化﹐其土苴緒餘以爲天下國家。決不肯似堯舜﹐獘獘焉以治天下爲事。極言其無爲而化世者﹐必是此等人物也。宋人資﹝貨賣也﹞章甫而適諸越﹝宋人以章甫爲貴重﹐故往資之﹞﹐越人斷髮文身﹐無所用之﹝宋人自以章甫爲貴﹐而不知越人爲無用也。此諭堯以天下爲貴﹐特讓許由﹐而不知由無用天下爲﹐大似越人斷髮文身﹑以章甫爲無用也﹞。堯治天下之民﹐平海內之政。往見四子﹝卽嚙缺﹑披衣﹑王倪之類﹞藐姑射之山﹐汾水﹝堯之都也﹞之陽﹐窅然﹝茫然自失之貌﹞喪其天下焉。此一節﹐釋上堯讓天下與許由﹐許由不受﹐意謂由𨿽不受堯之天下﹐卻不能使堯忘其天下﹐且不能忘讓之名﹐以由未忘一己故也。今一見神人﹐則堯頓喪天下﹐此足見神人禦世﹐無爲之大用。一書立言之意﹐盡在此一語﹐不但爲逍遙之結文而已也。莊子文章﹐觀者似乎縱橫洸洋自恣﹐而其中屬意精密嚴整之不可當﹐卽逍遙一篇﹐精意入神之如此。逍遙之意已結﹐所謂寓言﹑重言﹐而後文乃卮言也。大似詼諧戲劇之意﹐以發自己心事。謂人以莊子所言﹐大而無用﹐但人不善用﹐不知無用之用爲大用﹐故假惠子以發之。惠子謂莊子曰「魏王遺﹝饋也﹞我大瓠之種﹝惠子魏人﹐故言魏王﹞﹐我樹之成而實五石﹝瓠之子有五石之多﹐言其大如此﹞。以盛水漿﹐其堅﹝重也﹞不能自舉﹝言一人舉不動﹞也。剖之以爲瓢﹐則瓠落﹝言廓落之大﹐沒處安頓﹞無所容。非不呺然﹝大貌﹞大也﹐吾爲其無用而掊之﹝言擊碎之也﹞。」莊子曰「夫子固拙於用大矣﹝言惠子不能善用其大也﹞。宋人有善爲不龜﹝音均﹐言寒凍﹐手背皮綻裂﹐如龜背之紋也﹞手之藥者﹝言能治使手不皸裂之藥者﹞﹐世世以洴澼﹝漂洗也﹞絖﹝舊棉絮也﹞爲事﹝言因有不裂手之藥﹐故世世以此爲業﹞。客聞之﹐請買其方百金﹝客聞其方妙﹐故重價買之﹞。聚族而謀曰﹕『我世世爲洴澼絖﹐不過數金﹝所獲之利薄﹞﹔今一朝而鬻技百金﹝言難一﹐且而得厚利﹐且而不損己﹞﹐請與之﹝不知客所用大也﹞。』客得之﹐以說﹝去聲﹞吳王。越有難﹐吳王使之將﹝使得方之人以爲將﹞。冬﹐與越人水戰﹐大敗越人﹝言吳有此藥﹐故士卒能兵﹔越無之﹐故敗也﹞﹐裂地﹝列土以封﹞而封之﹝言以此藥﹐致封侯也﹞。能不龜手﹐一也﹔或以封﹐或不免於洴澼絖﹐則所用之異也﹝莊子以此諭惠子不善用其無用也﹞。今子有五石之瓠﹐何不慮﹝思其可用處﹞以爲大樽﹝以瓠爲度水之樽﹐如今之漁舟小兒背瓠﹐可知也﹞而浮於江湖﹝此以所用之大也﹞﹐而憂其瓠落無所容﹖則夫子猶有蓬之心﹝蓬有心而不通﹐此嘲惠子一竅不通﹐正卮言也﹞也夫﹗」此一節﹐莊子以自創逍遙神人之說﹐以明無用之大用﹐蓋亦有自寓己意﹐言世無所知也。惠子乃莊子生平相契之友﹐故托嘲調以見己意。蓋亦言﹐其𨿽有聖人﹐必須舉世有見知者﹐而後乃得見用於當世也。言𨿽戲劇﹐而心良苦矣。此等文﹐要得其趣﹐則不可以正解﹐別是一種風味﹐所謂詩有別趣也。後諸篇中﹐似此寓意者多﹐學者不可不知也。前𨿽說不善用其大﹐尙未說無用之用﹐故下文以大樹發之。惠子謂莊子曰「吾有大樹﹐人謂之樗﹝樗散﹐無用之木﹞。其大本﹝樹大身也﹞臃腫而不中繩墨﹝言不材之甚﹞﹐其小枝卷曲而不中規矩﹝言不可裁取也﹞。立之塗﹝諭當要路﹞﹐匠者﹝諭當世執政之人﹞不顧﹝諭不爲世所采錄也﹞。今子之言﹐大而無用﹝言𨿽大而無實用﹞﹐眾所同去﹝言爲眾人所共棄也﹞也。」莊子曰「子獨不見貍狌乎﹝莊子因惠子說大無用﹐遂將狐貍﹑野菌之小巧﹐以比惠子﹐並世用小知者﹐皆不得其死﹞﹖卑身而伏﹐以候敖者﹝以比小知之人﹐卑身諂求以取功利﹐俟其機會﹐如貍狌之伏身﹐以候敖者﹞﹔東西跳梁﹐不避髙下﹝以諭世人無知﹐但知求利﹐恣肆妄行﹐不避利害﹞﹔中於機辟﹝此機辟﹐以取貍狌者﹞﹐死於罔罟﹝以罔罟羅取貍狌﹐因不避髙下﹐故墮死於機罔之中﹐以諭世人之恃知求利名者﹐亦若此而已﹞。今夫斄牛﹝南方山中有此大牛﹞﹐其大若垂天之云﹝斄牛𨿽大﹐未必如此﹐乃卮言也﹞。此能爲大矣﹐而不能執鼠﹝言斄牛之大﹐縱若垂天之云﹐能如此大﹐亦不能執鼠﹐言其至大﹐不能就其屑小也﹞。今子有大樹﹐患其無用﹝言旣有此大樹﹐不必患其無用﹐任他無用﹞﹐何不樹之於無何有之鄕﹝此莊子自諭也。然𨿽大而無用﹐但你世人亦不必用﹐但任放之於無用之地﹐有何不可﹞﹐廣莫之野﹝此句與無何有﹐皆諭大道之鄕也﹞﹐彷徨﹝遊行自得也﹞乎無爲其側﹐逍遙乎寢臥其下﹝言至人無用而任與道遊﹐則行住坐臥﹐樂有餘地﹐又何患焉﹞。不夭斤斧﹝大樹本已不材﹐而又樹之無人之境﹐斧斤不傷﹐以諭聖人無求於世﹐故不爲世所傷害也﹞﹐物無害者﹝以無用且不置人前﹐何害之有哉﹞﹐無所可用﹐安所困苦哉﹗」此篇托惠子以嘲莊子之無用﹐莊子因嘲惠子以小知求名求利之爲害。似貍狌之不免死於罔罟。若至人無求於世。固𨿽無用。足以道自樂。得以終其天年。豈不爲全生養道之大用。是則無用。又何困苦哉。此𨿽卮言。足見莊子心事自得之如此。豈世之小知之人能知耶。卷二齊物論物論者﹐乃古今人物眾口之辯論也。蓋言世無眞知大覺之大聖﹐而諸子各以小知小見爲自是﹐都是自執一己之我見﹐故各以己得爲必是。旣一人以己爲是﹐則天下人人皆非﹐竟無一人之眞是者。大者則從儒墨兩家相是非。下則諸子眾口。各以己是而互相非。則終竟無一人可正齊之者。故物論之難齊了久矣。皆不自明之過也。今莊子意。若齊物之論。須是大覺眞人出世。忘我忘人。以眞知眞悟。了無人我之分。相忘於大道。如此則物論不必要齊而是非自泯。了無人我是非之相。此齊物之大旨也。篇中立言以忘我爲第一。若不執我見我是。必須了悟自己本有之眞宰。脫卻肉質之假我。則自然渾融於大道之鄕。此乃齊物之功夫。必至大而化之﹐則物我兩忘。如夢蝶之諭。乃齊物之實證也。篇中以三籟發端者。蓋籟者猶言機也。地籟﹐萬籟齊鳴。乃一气之機﹐殊音眾響﹐而了無是非。人籟﹐比竹𨿽是人爲﹐曲屈而無機心﹐故不必說。若天籟﹐乃人人說話﹐本出於天機之妙。但人多了一我見﹐而以機心爲主宰﹐故不比地籟之風吹。以此故有是非之相排。若是忘機之言。則無可不可。何有彼此之是非哉。此立言之本旨也。老子云。天地之間。其猶橐龠乎。虛而不屈。動而愈出。多言數窮。不如守中。此齊物分明是其注疏。以此觀之則思過半矣。南郭子綦﹝子綦乃有道之士﹐隱居南郭﹞隱幾而坐﹝端居而坐﹐忽然忘身﹐如顏子之心齋﹐此便是齊物論之第一工夫﹞﹐仰天而噓﹝因忘身而自笑也﹞﹐嗒焉﹝解體貌﹐言不見有身也﹞似喪其耦﹝此言色身乃眞君之耦耳﹐今忽焉忘身﹐故言似喪其耦﹞。顏成子遊﹝子綦之弟子﹞立侍乎前﹐曰「何居乎﹝言先生何所安心﹐乃如此乎﹞﹖形固可使如槁木﹝子綦旣已忘形﹐則身同槁木﹞﹐而心固可使如死灰乎﹝形忘而機自息﹐故心若死灰。子遊言﹕形與心﹐固可如槁木﹑死灰乎﹞﹖今之隱幾者﹐非昔之隱幾者也﹝言昔見隱幾﹐尙有生機﹔今則如槁木﹑死灰﹐比昔大不相侔矣﹞。」子綦曰「偃﹝子遊名﹞﹐不亦善乎﹐而問之也﹝言問之甚不善也﹞﹗今者吾喪我﹝吾自指眞我﹔喪我﹐謂喪忘其血肉之軀也﹞﹐女知之乎﹝言女豈知吾喪我之意乎﹞﹖」此齊物論﹐以喪我發端﹐要顯世人是非﹐都是我見。要齊物論﹐必以亡我爲第一義也。故逍遙之聖人﹐必先忘己﹐而次忘功﹑忘名。此其立言之旨也。「女聞人籟﹝乃簫管之吹而有聲者﹞﹐而未聞地籟﹝卽下文長風一鼓﹑萬竅怒號﹞﹔女聞地籟﹐而未聞天籟夫﹝卽眾人之言論﹐乃天機之自發﹞﹗」將要齊物論﹐而以三籟發端者﹐要人悟自己言之所出﹐乃天機所發﹔果能忘機﹐無心之言﹐如風吹竅號﹐又何是非之有哉。明此三籟之設﹐則大意可知。子遊曰「敢問其方﹝問三籟所以﹞。」子綦曰﹝先說地籟﹞﹕「夫大塊﹝天地也﹞噫﹝愛﹐去聲﹞气﹐其名爲風﹝言大風乃天地之噫气﹐如逍遙﹐六月之風爲息﹐此搏弄造化之意﹞。是﹝指風﹞惟無作﹝起也﹞﹐作則萬竅怒號﹝言大風一起﹐則萬竅怒號﹞。而﹝汝也﹞獨不聞之翏翏乎﹝翏翏﹐長風初起之聲也﹞﹖山林之畏佳﹝搖動也﹞﹐大木百圍之竅穴﹝言深山大木﹐有百圍者﹐則全身是竅穴﹞﹐似鼻﹝此下言穴之狀﹐有似人鼻之兩孔者﹞﹐似口﹝似人之口橫生者﹞﹐似耳﹝似人之耳斜垂者﹞﹐似枅﹝有方孔之似枅者﹞﹐似圈﹝有圓孔之似圈者﹞﹐似臼﹝有孔內小外大﹐似舂臼者﹞﹐似窪者﹝有長孔﹐似有水之窪者﹞﹐似污者﹝似淺孔﹑似水之污者。上言竅之形﹐下言聲﹞﹔激者﹝故有聲﹐如水之激石者﹞﹑謞﹝音孝﹞者﹝有似響箭之聲而謞者﹞﹑叱者﹝如人叱牛之聲者﹞﹑吸者﹝如人吸气﹐而聲細若收者﹞﹑叫者﹝有聲似人髙叫者﹞﹑號﹝音豪﹞者﹝有低聲若號者﹞﹑宎者﹝如犬之細聲而畱者﹞﹑咬者﹝若犬吠之聲者。以上竅之聲也﹞。前者﹝前陣風也﹞唱於﹝聲輕而緩﹞﹐而隨者唱喁﹝後陣而聲重﹞。泠風﹝零風﹞則小和﹝風一吹﹐而眾竅有聲如和﹞﹐飄風﹝大風﹞則大和﹐厲﹝猛也﹞風濟﹝止也﹞﹐則眾竅爲虛﹝謂眾竅之聲﹐因風鼓發﹔大風一止﹐則眾竅寂然。言聲本無也﹞。而﹝汝也﹞獨不見之調調﹑之刁刁乎﹝調調﹑刁刁﹐乃艸木搖動之餘也。意謂風𨿽止﹐而艸木尙搖動而不止。此暗諭世人是非之言論﹐而唱者已亡﹐而人人以緒論﹐各執爲是非者﹞﹖」此長風眾竅﹐只是个譬諭﹐謂從大道﹑順造物﹐而散於眾人﹐如長風之鼓萬竅﹐人各稟形器之不同。故知見之不一﹐而各發論之不齊﹐如眾竅受風之大小﹑淺深﹐故聲有髙低﹑大小﹑長短之不一。此眾論之所一定之不齊也。故古之人唱於前者小﹐而和於後者必盛大﹐各隨所唱而和之﹐猶人各稟師承之不一也。前已唱者已死﹐而後之和者猶追論不已﹐若風止而艸木猶然搖動之不已也。然天風一气﹐本乎自然﹐元無機心存於其間﹐則爲無心之言﹐聖人之所說者是也﹔爭柰眾人各執己見﹐言出於機心﹐不是無心﹐故有是非。故下文云﹐夫言非吹也﹐以明物論之不齊﹐全出於機心﹑我見﹐而不自明白之過。此立言之樞紐也﹐知此﹐可觀齊物矣。子遊曰「地籟﹐則眾竅是已﹔人籟﹔則比竹是已﹝言已知地籟﹐則是比竹無疑﹐故不必更說﹞。敢問天籟。」子綦曰「夫吹萬不同﹐而使其自已也﹝言天籟者﹐乃人人發言之天機也﹐吹萬不同﹞……﹝缺2頁﹞。咸其自取﹐怒者其誰耶﹖」大知閒閒﹐小知間間﹔大言炎炎﹐小言詹詹。其寐也魂交﹐其覺也形開。與接爲構﹐日以心斗。縵者﹑窖者﹑密者。小恐惴惴﹐大恐縵縵。其發若機栝﹐其司是非之謂也﹔其畱如詛盟﹐其守勝之謂也﹔其殺若秋冬﹐以言其日消也﹔其溺之所爲之﹐不可使復之也﹔其厭也如緘﹐以言其都洫也﹔近死之心﹐莫使復陽也。喜怒哀樂﹐慮嘆變慹﹐姚佚啟態﹔樂出虛﹐蒸成菌。日夜相代乎前﹐而莫知其所萌。已乎﹐已乎﹗旦暮得此﹐其所由以生乎﹗非彼無我﹐非我無所﹝形若非我之假形﹐而彼眞宰亦無所托﹞。取是亦近矣﹝前云咸其自取﹐怒者其誰﹖今云取是﹐是卽上此彼二字﹐意指眞宰也。謂人能識取此眞宰﹐亦近道矣﹞﹐而不知其所爲使﹝謂眞宰乃天機之主﹐其體自然﹐而不知其所爲使之者﹞。若有眞宰﹝到此方拈出眞宰二字﹐要人悟此﹐則爲眞知矣﹞﹐而特﹝但也﹞不得其眹﹝朕兆也。言眞宰在人身中﹐本來無形﹐故求之而不得其朕兆也﹞。可行﹝言日用云爲﹐無非眞宰爲之用﹞己信﹝言信有眞實之體可信﹞﹐而不見其形﹝但求之而不見其形容耳﹐此卽老子云杳杳冥冥﹑其中有精﹑其精甚眞﹑其中有信之意﹞﹐有情﹝實也﹞而無形﹝謂有眞實之體﹐但無形狀耳﹞。前云知之不同﹐此一節﹐言各人情狀之不一。而人但任私情之所發﹐而不知有天眞之性爲之主宰﹐因迷此眞宰﹐故任情逐物﹐而不知返本。故人之可哀者﹐此耳。前云咸其自取﹐怒者其誰﹐到此卻發露出眞宰﹐要人悟此﹐則有眞知﹐乃不墮是非窠臼耳。上言眞宰﹐𨿽是無形﹐今爲有形之主。若要悟得﹐須將此形骸﹐件件看破﹐超脫有形﹐乃見無形之妙。故下文發之。百骸﹝骸骨也﹐人有三百六十骨節﹐總而言之﹐曰百骸﹞﹑九竅﹝耳目口鼻有七﹐通前後有九﹞﹑六藏﹝藏者﹐心藏神﹐肝藏魂﹐脾藏意﹐肺藏魄﹐腎藏志﹐通命門爲六。舉一身之形﹐盡此數件而已﹞﹐賅而存焉﹐吾誰與爲親﹝賅﹐猶該也。言該盡一身﹐若俱存之而爲我﹐不知此中那一件﹐是我最親者﹖若以一件爲親﹐則餘者皆不屬我矣﹔若件件都親﹐則有多我﹐畢竟其中誰爲我者﹖此卽佛說小乘﹐析色明空觀法﹔又卽圓覺經云﹐四人各離﹐今者妄身﹐當在何處﹖此破我執之第一觀也﹞﹖汝皆悅之乎﹖其有私焉﹝言汝身中件件皆悅﹐則有私焉者﹐則有多我矣﹞﹖如是皆有爲臣妾乎﹝言如是件件皆我﹐若無眞君主之者﹐此特臣妾﹐但供使令耳﹐非其主也﹞﹖其臣妾不足以相治也﹝若件件但供使令若臣妾者﹐然臣妾不能相治﹐誰爲管攝耶﹞。其遞相爲君臣乎﹝若遞相爲君臣﹐則無一定之主矣﹞﹖其有眞君存焉﹝若件件無主﹐乃假我耳﹐其必有眞君存焉。旣有眞君在我﹐而人何不自求之耶﹞﹖如求得﹐其情與不得﹐無益損乎其眞﹝言此眞君﹐本來不屬形骸﹐天然具足﹐人若求之﹐而得其實體﹐在眞君亦無有增﹐益卽求之而不得﹐而眞君亦無所損。卽所謂不增不減﹐迷之不減﹐悟之不增﹐乃本然之性眞者。此語甚正﹐有似內教之說。但彼認有个眞宰﹐卽佛所說識神是也﹞。莊子心胸廣大﹐故其爲文﹐眞似長風鼓竅﹐不知所自。立言之間﹐舉意構思﹐卽包括始終。但言不頓彰﹐且又筆端鼓舞﹐故觀者茫然﹐不知其脈絡耳。如此篇初說天籟﹐卽云吹萬不同﹐而使其自已也﹐咸其自取﹑怒者其誰耶﹖則已立定腳跟﹐要人自看﹐識取眞宰。只是一言難盡﹐故前面大知閒閒已來﹐皆是發揮吹萬不同﹐只到旦暮得此已下﹐方解說咸其自取﹑怒者其誰﹐方拈出个眞宰示人。今此一節﹐乃說破形骸是假我﹐要人撇脫形骸﹐方見眞宰﹐卽是篇首喪我之實也。向下只說世人迷眞逐妄﹐乃可哀之大者﹐蓋悲憫之意也。一受其成形﹝言眞君本來無形﹐自一受軀殼以成形﹞﹐不亡以待盡﹝則不暫亡﹐只待此形隨化而盡﹞。與物相刃相靡﹐其行盡如馳﹐而莫知能止﹐不亦悲乎﹝言眞君爲我有形之主﹐而不知所養﹐使之與接爲情﹐日與心鬥﹐以爲血肉之軀。故被外物相傷﹐如刃之被磨﹐往而不返﹐可不悲乎﹞﹗終身役役而不見其成功﹝言馳於物欲﹐終身役役勞苦﹐而竟不見其成功﹐不知竟爲何事﹞﹐苶然﹝疲貌﹞疲役而不知其所歸﹐可不哀耶﹝言爲名利勞形﹐終身役役﹐以至苶然疲獘﹐而竟莫知所歸宿。人生之迷如此﹐可不哀耶﹞﹗人謂之不死﹐奚益﹝世人如此昏迷之至﹐其形𨿽存﹐人謂不死﹐有何益哉﹞﹗其形化﹐其心與之﹐然可不謂大哀乎﹝言其妄情馳逐而不休﹐而形骸與之俱化﹐而心亦與之俱溺而不悟﹐如此可不謂之大哀乎﹞﹖人之生也﹐固若是芒﹝無知貌﹞乎﹝言人生固如此之無知乎﹞﹖其我獨芒﹐而人亦有不芒者乎﹝言惟我獨芒然無知耶﹐而世人亦有不芒者乎﹖此莊子鼓舞激切之語也﹞﹖此一節﹐言眞君一迷於形骸之中﹐而爲物欲之所傷﹐火馳不返﹐勞役而不知止﹐終身不悟﹐可不謂之大哀者耶﹖由其迷之也深﹐顚倒於是非而不覺也。故下文方露出是非二字。夫隨其成心﹝現成本有之眞心也﹞而師之﹐誰獨且無師乎﹝言人人具有此心﹐人皆可自求而師之也﹞﹖奚必知代﹐而心自取者有之﹝此句謂﹐何必聖人有之﹖蓋知代者﹐乃聖人知形骸爲假借﹐故忘形而自取於心者也﹞﹖愚者與有焉﹝𨿽愚者亦與有焉﹞﹗未成乎心而有是非﹝言人未悟本有之眞心﹐而便自立是非之說﹞﹐是今日適越而昔至也﹝言其實未至以爲至﹐以此是非者﹐是自欺也﹞。是以無有爲有﹝所謂未得爲得﹐彊不知以爲知也﹞。無有爲有﹝言此自欺之人﹞﹐𨿽有神禹﹐且不能知﹝言神禹𨿽聖﹐其知𨿽廣﹐亦直知其所至之處﹔若此等人﹐以無爲有﹐又何能知之﹞﹐吾獨且柰何哉﹝神禹且不能知﹐吾獨且柰何哉﹗甚言此輩難與言大道也﹞﹗此一節﹐言是非之端﹐起於自欺之人﹐彊不知以爲知﹐且執己見爲必是﹐故一切皆非。蓋未悟本有之眞知﹐而執妄知爲是﹐此等之人﹐𨿽聖人亦無柰之何哉。可惜現成眞心﹐昧之而不悟﹐惜之甚矣。由不悟眞心﹐故執己見爲是﹐則以人爲非﹐此是非之病根也。下文﹐方發明齊物論之主意。夫言非吹也﹝前但敷演世人不悟眞宰﹐但執我見。以未隨其本有之眞心﹐但執妄見﹐所以各各知見不同。到此方入物論﹐謂世人之言﹐乃機心所發﹐非若風之吹竅也﹞﹐言者有言﹝故所言者﹐非任眞宰﹐乃有機心之言﹞。其所言者﹐特未定也﹝以任一己偏見之言﹐故其所言者﹐特未定其果是﹑果非也﹞。其有言耶﹖其未嘗有言耶﹝此要人返觀﹐本來有此言耶﹖未嘗有此言耶﹖卽此一語﹐便令人自知。而齊物論之功夫﹐略示於此矣﹞﹖其以爲異於鷇音﹝鷇音者﹐乃鳥在殼將出﹐啐啐之聲﹐謂是天機之音﹐全出無心﹔而人之有心之言﹐與鷇音不同﹐要人自看。又﹞﹐亦有辯乎﹖亦無辯乎﹝辯﹐謂彼此爭辯也。謂人返看語言如鷇音時﹐此則有辯論乎﹖無辯論乎﹖要人發言當下﹐自返觀也﹞﹖此一節﹐將明物論之不齊。先指出言語音聲﹐本無是非﹐若任天機所發﹐則了無是非之辯。然絕言處﹐乃齊物之旨﹐已揭示於此﹐欲人就此做工夫﹐看破天機﹐則是非自泯矣。從「夫言非吹也」起﹐直至後文成虧章末「此之謂以明」止﹐爲一大章﹐計七百四十餘言﹐節節生意﹐最難一貫﹐必細心深觀﹐乃悟其妙。向下﹐方的指出﹐是非之人﹐乃迷眞執妄之流也。道惡乎隱﹝隱﹐謂晦而不明也﹞﹐而有眞僞﹝謂大道本無眞僞。先設問﹕道爲何不明﹐而有眞僞耶﹞﹖言惡乎隱﹐而有是非﹝謂眞人之言﹐本無是非。設問﹕爲何眞言隱﹐而有是非耶﹞﹖道惡乎往﹐而不存﹝言道若無眞僞﹐則了無取捨﹐何往而不存耶﹞﹖言惡乎存﹐而不可﹝若言出於自然﹐一任天機﹐則有何所說而不可﹖但爲道隱﹐而言亦僞﹔言偶﹐而是非因之而生也﹞﹖道隱於小成﹝言道本不隱﹐但隱於小知之人。所成者小﹐故大道不彰耳﹞﹐言隱於榮華﹝榮華﹐謂虛華不實之言也。以言不載道故﹐但涉浮華﹐故至言隱矣﹞。故有儒墨之是非﹝到此方指出是非之人﹐蓋端爲儒墨而發。以儒厚葬﹐墨子薄親﹐故互相是非。當時莊子與孟子同時﹐以孟子辟揚﹐墨曰予豈好辯哉﹐故有是非之辯。故以儒墨並之﹞﹐以是其所非﹐而非其所是﹝言儒以厚葬爲是﹐乃墨子之所非者﹐故曰是其所非﹔墨以薄親爲是﹐而儒非之﹐故曰非其所是﹞。欲是其所非﹐而非其所是﹐則莫若以明﹝言儒墨二家互相是非﹐皆未明大道﹐但各執我見耳﹐未必爲眞是也。苟欲是其所非﹐而非其所是﹐莫若明乎大道﹐則了無是非之辯矣﹞。此一節﹐方指出是非之端﹐起自儒墨。當時𨿽有處士橫議﹐而儒墨爲先唱。意謂楊墨固失仁義矣﹐而儒亦未明大道也。故兩家皆無一定之眞是。故以此爲發論之張本。蓋言辯是非﹐濫觴於儒墨﹐旁及諸子﹐後單結指於惠子﹐皆不明之人﹐乃喪道者也。下先明本無是非﹐而人不自知﹐故妄執己見﹑起是非耳。物無非彼﹝言若天地間一人執我﹐則盡天下之人皆彼也。故曰物無非彼﹞﹐物無非是﹝言若一人執己爲是﹐則人人皆執己爲是﹐則天下無不是矣。故曰物無非是﹞。自彼則不見﹝言若但見彼之非﹐則不見自己之非矣﹞﹐自知則知之﹝言若自知其非﹐則知天下無不是矣。故曰自知則知之﹞。故曰﹕彼出於是﹝言彼之非﹐蓋出於我之是﹞﹐是亦因彼﹝言我之是﹐亦因彼之非。由人不自知故﹐但執己是﹐所以不能泯是非也﹞。此一節﹐言人苦於不自知﹐故以己是爲必當。若彼此互相易地而觀﹐則物我兩忘﹐是非自泯﹐乃見本來無是非也。下文發明﹐是非本無﹐特因對待而有。彼﹝彼非﹞是﹝我是﹞﹐方生之說也﹝方謂比方﹑對待之意也。言是非本無﹐蓋因人我對待而有也﹞。𨿽然﹝下一轉﹐以明對待無有了期﹞﹐方生方死﹐方死方生﹝言對待是非﹐比之生死一般﹐生而死﹑死而生﹐生死循環﹐無有了期。若將死字作滅字看﹐亦妙﹞﹔方可方不可﹐方不可方可﹝是者爲可﹐不是爲不可。以此﹐終無兩可之時﹞﹔因是因非﹐因非因是﹝言此是因彼非﹐彼是因此非。皆不自知自明之過也﹞。是以聖人不由﹐而照之於天﹐亦因是也﹝言聖人不由世人之是非而獨照﹐明於天然之大道﹐故是爲眞是﹐故曰亦因是也。此言聖人之因是﹐乃照破之眞是﹔不似世人﹐以固執我見爲是﹐而妄以人爲非也。此卽老子之人法天﹞。此一節﹐言世人之是非﹐乃迷執之妄見﹐故彼此是非而不休。惟聖人不隨眾人之見﹐乃眞知獨照於天然大道﹐了然明見其眞是﹐故曰亦因是也。此是則與眾天淵﹐故以亦字揀之。前云﹐與其儒墨互相是非﹐莫若以明﹐明卽照破之義。故此以聖人照之於天﹐以實以明之。明此爲齊物之工夫﹐謂照破卽無對待。故下文發揮絕待之意﹐而結歸於莫若以明。是亦彼也﹐彼亦是也﹝此承上聖人照破工夫﹐則悟我之是﹐卽彼之非﹐彼之非﹐亦卽我之是。如此互觀﹐則何是非之有﹞。彼亦一是非﹐此亦一是非﹝如此互觀﹐則是非兩忘﹞﹐果且有彼﹝彼非﹞是﹝我是﹞乎哉﹖果且無彼是乎哉﹝若是非兩合於大道﹐果然有是非哉﹐果然無是非乎哉﹞﹖彼是莫得其耦﹐謂之道樞﹝言是非兩忘﹐則坦然一際﹐絕諸對待﹐如此則彼是莫得其耦。耦﹐對待也。絕待﹐卽道妙之樞紐也﹞。樞始得其環中﹐以應無窮﹝環則不方﹐中虛則活而能應﹐以譬道之虛無。若得此虛無道樞﹐則應變無窮﹞。是亦一無窮﹐非亦一無窮也﹝言是非泯同於大道﹐則是亦是道﹐非亦是道﹐如莊子誹薄堯舜﹐此一於大道也﹞。故曰﹕莫若以明﹝前云﹐與其儒墨之是非﹐莫若以明。說到聖人照破﹐則泯絕是非﹐而與道遊﹐則無往而非大道之所在。故此結之﹐故曰莫若以明﹞。此一節﹐言聖人照破﹐則了無是非﹐自然合乎大道﹐應變無窮﹔而其妙處﹐皆由一以明耳。此欲人悟明﹐乃爲眞是也。則物論不待齊而自齊矣。此卽老子之天法道。下以指馬﹐諭本無是非之意。以指諭指之非指﹝以我之觸指﹐諭彼之中指﹐爲非我之觸指﹞﹐不若以非指諭指之非指也﹝不若以彼中指﹐倒諭我之觸指﹐又非彼之中指矣﹞﹔以馬諭馬之非馬﹝馬﹐雙陸之戲馬也。馬有黑白之分﹐𨿽有黑白﹐皆馬也。若以彼黑馬﹐諭我之白馬﹐非彼之黑馬﹞﹐不若以非馬諭馬之非馬也﹝不若以彼黑馬﹐倒諭我之白馬﹐又非彼之黑馬矣﹞。天地一指也﹐萬物一馬也﹝若以此易地而觀﹐指﹑馬無二﹐則是非自無。由聖人照破﹐大而觀之﹐不但人我一己之是非自絕﹐則天地與我並生﹐萬物與我爲一﹐斯則天地一指﹐萬物一馬耳﹐又何有彼此﹑是非之辯哉。此蓋從莫以明一語﹐發出聖人不由而照於天﹐釋以明之意。故此歸結照破工夫﹐眞能泯是非﹐萬物齊一﹐欲人於此著眼也﹞。此一節﹐發揮聖人照破﹐則泯絕是非﹐天地萬物化而爲一。下文釋爲一之所以。可乎可﹝謂人以爲可﹐則我亦因而可之﹞﹐不可乎不可﹝人不可﹐則我亦因而不可之﹞。道行之而成﹝謂任道而行﹐無有不合於道者。成現﹑現成﹐成不必分別也﹞﹐物謂之而然﹝然者﹐自是也。謂人謂之而然者﹞。惡乎然﹝謂所以然者﹐何耶﹞﹖然於然﹝謂然於自己心中之爲然耳﹞。惡乎不然﹝言人因何而不然耶﹞﹖不然於不然﹝謂人所以不然者﹐但彼心中自以爲不然耳﹞。物固有所然﹝言物物實有一定之然。譬如藥之參喙﹐用參則喙不然﹔且用喙時﹐用參則不然矣。此則物物皆有一定之實然也﹞﹐物固有所可﹝物有在此不可﹐而在彼亦有可用者﹞。物無不然﹐物無不可﹝由此觀之﹐則天下物﹐無有不然﹐亦無有不可者﹞。故爲是舉莛﹝屋梁也﹞與楹﹝屋柱也﹞﹐厲﹝音賴﹐癲病之惡人也﹞與西施﹝美婦人也﹞﹐恢﹝大也﹞詭﹝詐也﹞譎﹝詭也﹞怪﹝怪異也﹞﹐道通爲一﹝言莛﹑楹之長短﹐厲﹑施之美惡﹐恢﹑詭﹑譎﹑怪之變狀﹐以人情視之﹐其實不得其一樣﹐難其無是非。若從道眼觀之﹐則了無長短﹑美惡之相﹐一際平等。此言非悟大道﹐決不能齊天下之物論也﹞。其分也﹐成也﹝如截大木以爲器﹐在木則爲分﹐在器則爲成。故其分卽成也﹞﹔其成也﹐毀也﹝然器𨿽成﹐於木則毀﹐如此豈可執一定爲成毀哉﹞。凡物無成與毀﹐復通爲一﹝若就一邊而觀﹐似有成毀﹔若通而觀之﹐則無成無毀。故復通爲一﹐以此而觀萬物﹐又何是非之有﹞。此釋上天地一指﹑萬物一馬之意﹐必以道眼觀之﹐自然絕是非之相﹔是非絕﹐則道通爲一矣。下文方指歸於道。惟達者﹝達道之人﹞知通爲一﹐爲是不用﹐而寓諸庸﹝惟達道之人﹐知萬物本通爲一﹐故不執己是﹐故曰不用。旣不用已﹐是但寓諸眾人乙情﹐庸眾也﹐謂隨眾人之見也﹞。庸也者﹐用也﹝解庸者﹐用也。謂用眾人之好惡爲好惡也﹞﹔用也者﹐通也﹝由其能用﹐故能通眾人之志也﹞﹔通也者﹐得也﹝言能通達於道者﹐無往而不自得﹔苟自得﹐則無是非之執矣﹞。適得而幾矣﹝言達道之人能適於得﹐則幾近於道矣﹞。因是已﹝言達者通達於一﹐𨿽萬變而不失其道﹐此則無往而不是﹔如此因是﹐乃眞是矣﹞﹐已而不知其然﹐謂之道﹝謂至無往而不達﹐則了無是非﹐順物忘懷﹐則不知其所以然﹐謂之道。此老子道法自然﹞。此一節﹐要忘是非﹐必須達道之聖人﹐知萬物一體﹐故無是非﹐無適而不可﹐順乎自然﹐此謂之道。上面說了許多﹐展演鋪舒﹐直到此﹐方指歸一道字。因是已之已字﹐乃極盡之處﹐言聖人極盡﹐只是合乎自然之道﹐如此而已﹔合乎道﹐則自然歸一。後文言﹐愚人勉彊要一﹐故卒莫能一也。勞神明爲一﹐而不知其同也﹝謂未達大道﹐彊勉以己見要爲一﹐而不知其本來大同也﹞﹐謂之朝三。何謂朝三﹝謂執己見爲必是﹐要一眾人之見﹐卽如狙之諭也﹞﹖曰「狙公﹝養猿之人﹞賦芧﹝輸芋粒以食猿也﹞﹐曰﹕『朝三而暮四。』眾狙皆怒﹝言眾狙執定﹐朝應多﹐而夕應少﹞。曰﹕『然則朝四而暮三。』眾狙皆悅﹝狙公以本數顚倒之﹞。」名實未虧﹐而喜怒爲用﹐亦因是也﹝三四之名同﹐而實數亦同﹐但狙之所執己見﹐以朝四爲必是﹐故不核其實﹐而但喜其名耳。此皆不能忘是非者﹐如夷齊之類是也﹞。是以聖人和之以是非﹐而休乎天鈞﹝天鈞﹐謂天然均等﹐絕無是非之地也。前云照之以天﹐故此結云﹐休止乎天均﹞﹐是之謂兩行﹝兩行者﹐謂是者可行﹐而非者亦可行﹐但以道均調﹐則是非無不可者﹞。此一節﹐言工夫未到自然之地﹐彊勉要一其是非﹐而不悟玄同之妙者﹐似此之人﹐但能因是﹐不能忘非。正如夷﹑齊﹑介子之流﹐其行𨿽髙﹐不無憤世嫉俗之心﹔又如儒墨﹐各執一端爲是﹐乃但能可其可﹐不能可其不可。𨿽然離是非﹐卒不能一是非。卽其所操﹐未嘗不是﹐元非道外﹐只以各執己見爲是﹐乃成顚倒。故如狙公之七數﹐名實一般﹐而喜怒爲用各別﹐此特勞神明爲一者﹐而不知其大同者也。須是聖人﹐和同是非﹐休乎天均﹐兩忘而俱行之﹐故能和光同塵﹐混融而不辯﹐則無可﹑不可矣。下文意謂﹐古之人﹐知到本來無物﹑玄同之境﹐故本無是非﹔自後漸漸不濟矣。古之人﹐其知有所至矣﹝上言不知道者﹐勞神明彊一﹐而竟莫能一。故此言古之眞人﹐有眞知之至處。至者﹐本來無物之地也。故下徵釋﹞。惡乎至﹝問何以爲至﹞﹖有以爲未始有物者﹐至矣﹐盡矣﹐不可以復加矣﹝本來無物已前﹐乃道之極處﹐無以知也﹞﹗其次以爲有物矣﹐而未始有封也﹝其次𨿽適有形﹐猶知識未鑿﹐似渾沌初分﹐人心淳朴﹐然尙未有人我之封。之封﹐猶彼此界限也﹞。其次以爲有封焉﹐而未始有是非也﹝其次𨿽有彼此界限﹐其風尙朴素﹐而未有是非之心﹐去道不遠﹞。是非之彰也﹐道之所以虧也﹝自是非一彰﹐而大道喪矣﹞。道之所以虧﹐愛之所以成﹝愛﹐私愛於一己也。成﹐前云一受其成形﹐自迷眞性﹐成此形骸﹐固執爲我﹐故大道虧損多矣﹞。果且有成與虧乎哉﹖果且無成與虧乎哉﹝苟以大道而觀﹐果且有成虧乎﹖無成虧平﹐若眞見得本無成虧﹐則是非自泯矣﹞﹖此一節言﹐由迷大道﹐則成我形﹐我成而道虧矣。前云﹐一受其成形﹐不亡以待盡﹐直說到此處﹐方透出一个愛字﹐爲我執之本。以成其一己之我﹐則所成者小﹐而大道隱矣﹐申明前云道隱於小成之意也。後文意由所成者小﹐故舉世之人﹐終身役役﹐而不見其成功。故以三子發之。有成與虧﹐故﹝故字﹐副墨﹐作昔字﹞昭氏之鼓琴也﹝由上云愛成而道虧﹐又要顯本無成虧﹐故引三子發之。昭文善鼓琴﹐是成一家之業﹔後其子不能鼓琴﹐是虧損了家聲也﹞﹔無成與虧﹐昭氏之不鼓琴也﹝意謂當初不勇成鼓琴之名﹐則其子亦未有虧損家聲之說﹞。昭文之鼓琴﹐師曠之枝策也﹝又引師曠作證。言師曠﹐最聰明之人﹐卻使眼盲﹐不見枝策而行﹐此便是有成虧處﹞﹐惠子之據梧也﹝惠子與莊子同時爲友﹐而惠子有口才﹐善辯論。莊子意謂﹐惠子辯論𨿽成﹐而大道已虧﹐故以二子成虧比之。以善辯而不明道﹐卽如師曠聰明而眼盲﹐卽其子亦不能世其辯論之業﹐故如昭文之鼓琴﹞﹐三子之知幾乎﹐皆其盛者也﹐故載之末年﹝言從事﹐以終其身也﹞。惟其好之也﹐以異於彼﹝言三子之篤好﹐將以異乎人也﹞﹔其好之也﹐欲以明之。彼﹝言他人又有好三人之知者﹐而三子自以爲至﹐又欲以己之能﹐將明示之於彼﹐謂教他人也﹞非所明而明之﹐故以堅白之昧終﹝此句意﹐獨指惠子本未明道﹐而彊自以爲明﹐而又明之於他人﹐故無大成﹐竟以堅白昧之﹐以終其身﹞。而其子又以文之綸終﹝上句惠子之成虧﹐此言昭文之成虧﹞﹐終身無成﹝言惠子以堅白之昧終﹐此終身無成也。昭文之子學父之琴﹐亦終身無成。若惠子之不辯﹑昭文之不鼓琴﹐又何成虧之有哉﹖言其道之所以虧者﹐正以成者小也﹞。若是而可謂成乎﹖𨿽我亦成也﹝言若惠子之可謂成者﹐莊子言﹐如此則我之不成﹐可謂之成也﹞。若是而不可謂成乎﹖物與我無成也﹝若是而不可謂成﹐則人與我皆未是成者也﹞。是故滑疑之耀﹐聖人之所圖也﹝滑疑之耀者﹐乃韜晦和光﹐卽老子昏昏悶悶之意﹐謂和光同塵﹑不炫己見之意﹐言光而不耀﹐乃聖人所圖也﹞。爲是不用而寓諸庸﹐此之謂以明﹝言聖人不以知見誇示於人﹐亦不以己見爲必是﹐故不用其是﹐而但寓於庸眾之中。前所謂以明者﹐乃是大成者﹐此也﹞。此一節結文﹐來意甚遠。從夫言非吹也起而下﹐及道惡乎隱而有眞僞﹐以道隱於小成﹐言隱於榮華﹐乃至欲是其所非﹐而非其所是﹐莫若以明﹐論起一層。以至樞始得其環中﹐則結之曰莫若以明﹐爲第二層。次從指馬諭論起﹐以明道通爲一﹐引出惟達者知通爲一﹐爲是不用而寓諸庸﹐乃點出一道字﹐以作活眼。次借狙公名實未虧﹐從一虧上發揮。道之所以虧﹐由愛之所以成。以此愛之所以成一句﹐又遠結前立義中﹐一受其成形﹐及隨其成心而師之。兩成字之意謂﹐若受其形﹐卽愛之所以成﹐故道有所虧﹐此有成有虧也。若隨其成心而師之﹐則本無成虧。因有成形﹐故有辯論是非之彰﹐蓋由此耳。是以成形﹑成心二意作骨子也。此道隱小成﹑言隱榮華﹐有自來矣。皆未悟明大道之過也。故先揭示之曰﹐莫若以明﹔次又論道樞﹐則又云﹐故曰莫若以明。今論到底﹐結歸成虧﹐指出惠子是第一不明之人﹐故持堅白之辯﹐昧了一生。故末後指出﹐滑疑之耀之聖人﹐乃不自是之人﹐故繳歸爲是不用而寓諸庸之達者。乃結之曰﹐此之謂莫若以明。其文發自夫言非吹也起﹐至此約七百餘言﹐方一大結。其文與意﹐若艸裏蛇﹐但見其動蕩遊衍﹐莫睹其形迹﹐非具正眼者﹐未易窺也。至若三子之成虧﹐其昭文乃業之有成虧者﹐師曠乃形之有成虧者﹐惠子則道之有成虧者。總結道隱於小成﹐言隱於榮華﹐而末結歸於聖人。此聖人﹐卽結前云惟達者知通爲一﹐爲是不用而寓諸庸之義。如此深觀﹐乃見此老之文章﹐波瀾血脈之不可捉摸處。此之謂以明﹐已結了前「夫言非吹也」以來一章之意﹐到此又從滑疑之聖人上﹐生起立意﹐發論聖人無是無非﹐至下文「無適焉﹐因是已」﹐二百三十餘言爲一章。今且有言﹝謂世之立言以辯論者﹞於此﹐不知其與是類乎﹝是﹐指上滑疑之聖人﹐乃無是無非者。謂今且有人﹐立言爲辯者﹐不知與此聖人﹐是相類乎﹞﹖其與是不類乎﹝謂與此聖人﹐爲不類乎﹞﹖類與不類﹐相與爲類﹐則與彼無以異矣﹝謂今言辯之人﹐不必說與聖人類與不類。但以己見﹐參合聖人之心﹐妙契玄同﹐則本無聖凡之別。故與彼聖人無以異﹐了無是非矣。彼字﹐卽上是字﹐指聖人也﹞。此一節﹐結二聖人﹐欲人自悟﹐而忘其己是也。下「𨿽然」一轉﹐乃莊子特論本無是非之大同﹐乃發明大道之原也﹐便是他眞知諦見處。𨿽然﹐請嘗言之﹝言本無是非。𨿽然如此﹐尙未透徹。故請嘗試一論之﹞。有始也者﹝卽老子「無名﹐天地之始」﹞﹐有未始有始也者﹝此言有始亦無﹐謂無始也。卽老子云「同謂之玄」﹞﹐有未始有「夫未始有始也者」﹝此未始有亦無﹐卽老子云「玄之又玄﹑眾妙之門」。此乃單言無形大道之原也﹞。有有也者﹝有﹐卽天地人物﹐老子「有名﹐萬物之母」也﹞﹐有無也者﹝因天地之有﹐乃推「無名﹐天地之始」。此蓋就有形﹐以推道本無形也﹞﹐有未始有無也者﹝此言天地萬物有形﹐出於無形。而大道體中﹐有無不立﹐故云未始有﹞﹐有未始有「夫未始有無也者」﹝上言有無俱無﹐此言俱無亦無﹐迥絕稱謂﹐方是大道之玄同之域﹐故以此稱爲虛無妙道﹞。俄而有無矣﹝言大道體中﹐了無名相﹐一法不立﹐故彊稱虛無大道。忽然生起有無﹐而不知誰使之也。前云若有眞宰﹐而不知有所爲使﹐直論到此﹐方回頭照顧﹐暗點於此﹞﹐而未知有無之果孰有孰無也﹝言大道體中﹐有無不立﹐卽今之有無﹐誰使之爲有無耶﹖所謂若有眞宰﹐而求不得其朕。今果返觀至此﹐有無尙無﹐安有是非之辯哉﹞。今我則已有謂矣﹝言有無旣無﹐了絕名相﹐何有言論之辯耶﹖然我旣已於無言之中﹐而有言說矣﹐但我言本無言﹞﹐而未知吾所謂之其果有謂乎﹖其果無謂乎﹝言我今旣已有言﹐但言其無言耳。如前所謂鷇音是也﹐原出於天機﹐了無是非之相。世人但觀我無言之言﹐其果有言說乎﹖果無言說乎﹖但悟此無言之言﹐則是非自泯矣﹞﹖已前釋言非吹也﹐蓋有機心之言也。今莊子旣說到忘言玄同之處﹐意謂我今𨿽已有言﹐乃從眞宰而發﹐是無言之言。若會我無言之言﹐則忘言而歸一致矣。下文重釋忘言歸一﹐大小玄同﹐了無是非。如此﹐乃眞是也。夫天下莫大於秋豪之末﹐而泰山爲小﹔莫壽於殤子﹝𦇤褓中子﹞﹐而彭祖爲夭﹝此二句極難理會。以上文已論歸大道之原﹐今將以大道而一是非。意謂若以有形而觀有形﹐則大小﹑壽夭一定而不可易者。今若以大道而觀有形﹐則秋毫𨿽小﹐而體合太虛﹔而太山有形﹐只太虛中拳石耳。故秋毫莫大﹐而太山爲小也。殤子𨿽夭﹐而與無始同原﹔而彭祖乃無始中一物耳。故莫壽於殤子﹐而彭祖爲夭也。若如此以道而觀﹐則小者不小﹐而大者不大﹔夭者不夭﹐而壽者非壽矣。如此則天地同根﹐萬物一體﹐何是非之有哉﹞。天地與我並生﹐而萬物與我爲一﹝以道觀之﹐萬物一體﹐則天地與我並生﹐萬物與我爲一﹞。旣已爲一矣﹐且得有言乎﹝旣以爲一﹐物我兩忘﹐更復何言﹞﹖旣已謂之一矣﹐且得無言乎﹝旣已稱謂爲一﹐則言惡乎存而不可哉﹞﹖一與言爲二﹝謂無形之一﹐今稱謂之爲一﹐則是兩一成二矣﹞﹐二與一爲三﹝今又以言說彼兩一﹐則觀待而爲三矣﹞。自此以往﹐巧歷不能得﹐而況其凡乎﹝自以言相待而爲三﹐則相待無窮。縱有巧於歷數者﹐不得終窮矣。況其凡乎﹞﹗故自無適有﹐以至於三﹐而況自有適有乎﹝言自無才適有﹐則已成三﹔而況自有適有﹐則無極矣﹞﹗無適焉﹐因是已﹝無適者﹐謂安心於未始有已前﹐則湛然常一而不遷矣。前云﹐眾人因是﹐而有是非﹔聖人不由﹐而照之於天﹐亦因是也。故一往論到未始有物已前﹐天地萬物混而爲一﹐故不離於道﹐如此爲眞是。所言聖人因是者﹐乃無適爲是﹐此正照之於天也。此文之照應處﹞﹗此一節﹐明妙契玄同﹑天地同根﹑萬物一體﹔安心於大道﹐不起分別﹐則了無是非。此乃眞是。故結之曰「無適焉﹐因是已」。下文又重提起一是字﹐乃是非之根原。夫道未始有封﹝本無形相﹑人我界限﹞﹐言未始有常﹝常者﹐執定不化之意﹐乃是非之言也。任道而言﹐則無可﹑不可﹐了無一定是非之相﹞﹐爲是而有畛也﹝只因執了一个是字﹐故有是非分別之辯﹞。請言其畛﹕有左﹑有右﹐有倫﹑有義﹐有分﹑有辯﹐有競﹑有爭﹐此之謂八徳﹝意謂從無適有﹐則有無二字﹐已成對待矣。旣有之後﹐則有左右之序﹔有左右﹐則有倫義﹔有倫義﹐則有分辯﹔則有爭競。此相因而有﹐乃執定而不可化者。蓋從一是字爲病根﹐只如以左爲是﹐而右則決不可易。世俗之情﹐以此分辯爲能﹐故謂之八徳。此徳﹐乃能義﹞。前一往從迷至悟﹐說到大道根底﹐因是已一句﹐已結絕了。至此又提起﹐大道本無是非﹐不知這些分辯執著﹐從何而有。只要提出一个是字爲病根﹐要使人識得破。六合之外﹐聖人存而不論﹝道包天地﹐與太虛同體﹐本無封畛。只爲眾人迷大道﹐而執己見爲是﹐故是非之辯﹐由之而起。聖人心與道合﹐卽六合之外﹐未嘗不知﹔但存之而不論。以非耳目之所及﹐恐生是非﹐故不論耳﹞﹔六合之內﹐聖人論而不議﹝六合之內﹐聖人未嘗不周知萬物﹐但只論其大綱﹐如天經地義﹐以立君臣﹑父子之序﹐而不議其所以之詳﹞。春秋經世﹐先王之志﹐聖人議而不辯﹝春秋乃爲經世君臣﹑父子之大經﹑大法﹐聖人但議其名分﹑品節之詳﹐而不辯其是非之曲折﹞。故分也者﹐有不分也﹝夫道一而已﹐本來不分。但在天地有形之內﹐而人倫之序﹐不得不分。人物𨿽分﹐而道未嘗分﹐所謂性一而已矣﹞﹔辯也者﹐有不辯也﹝𨿽天地間有眾口之辯﹐其實有不可辯者﹐乃忘言之大道存焉﹞。曰何也﹝謂何以有不辯﹑不分之義耶﹞﹖聖人懷之﹝聖人與道爲一﹐明知萬化之多﹐而未嘗分﹔明知眾口之辯﹐而道非言之可及。故葆光斂耀﹐懷之於心﹐而不示於人﹞﹐眾人辯之以相示也﹝眾人其實未達大道之原﹐而彊不知以爲知﹐且執以己見爲必是﹐而以嘵嘵之辯﹐誇示於人﹐故大道隱矣﹞。故曰辯也者﹐有不見也﹝故曰者﹐引古語也。老子云﹕善者不辯﹐辯者不善﹞。此一節﹐釋滑疑之聖人﹐與道爲一﹐以至無適焉﹑因是已。意謂聖人心同太虛﹐卽六合內外之事﹐未嘗不知﹐但懷之而不辯﹐以顯好辯者﹐其實未明大道也。下文重釋不言不辯之義。夫大道不稱﹝道本無名﹐故不可以稱﹞﹐大辯不言﹝不言之辯﹐是非了然﹞﹐大仁不仁﹝不是有心要仁﹞﹐大廉不嗛﹝嗛﹐滿也。不以廉自滿﹞﹐大勇不忮﹝忮﹐害也。大勇﹐乃自全道力﹐非害於人也﹞。道昭而不道﹝謂大道昭昭﹐言則非道﹞﹐言辯而不及﹝道本絕言﹐縱有言辯﹐亦不能及﹞﹐仁常而不成﹝仁若常持有心﹐則有私愛﹐故不能大成萬物﹞﹐廉淸而不信﹝信﹐實也。謂矯矯以自淸立名﹐則無實徳矣﹞﹐勇忮而不成﹝勇若有害人之意﹐則爲血气﹐而不成道義之勇矣﹞。五者圓而幾向方矣﹝五者名𨿽可行於世﹐以皆出有心﹐卒莫能行﹐故幾向方矣﹞﹗故知止其所不知﹐至矣﹝以上五者幾方而不能行者﹐以恃小知自私之過﹐其實未知大道之原也。由是而知﹐聖人止其所不知之地﹐乃以爲至也。此結前古之人﹑其知有所至以來一章之義﹞。孰知不言之辯﹐不道之道﹖若有能知﹐此之謂天府﹝言所不知之地﹐乃大道之原也﹐此中本無辯論言說。若有人知此不言之辯﹑不道之道﹐正若樞之環中﹐以應無窮。故能知此者﹐謂之天府﹞。注焉而不滿﹝大道體虛﹐大海不足以比其量。故大地之水﹐生之而不滿﹞﹐酌之而不竭﹝卽大地酌取﹐而亦不竭﹞﹐而不知其所由來﹝所謂虛而不屈﹑動而愈出﹐而不知其所從來﹞﹐此之謂葆光﹝葆﹐猶包藏而不露也。前云滑疑之耀﹑聖人之所圖以來﹐只說到此﹐乃結指其義﹐曰此之謂葆光﹞。前云滑疑之耀﹑聖人所圖﹐故舉六合內外之事﹐聖人無所不知﹐但知而不言﹔以其大道本來無知﹑無辯故也。聖人安住廣大虛無之中﹐以遊人世﹐故和光同塵﹑光而不耀﹐是之謂葆光。聖人工夫﹐必做到此﹐方爲究竟﹐故云聖人所圖。故昔者堯問於舜曰「我欲伐宗﹝國名﹞﹑膾﹝國名﹞﹑胥敖﹝國名﹞﹐南面而不釋然。其故何也﹝不釋然者﹐謂心中必欲伐之﹐次罷而不能釋然﹐不知何故也﹞﹖」舜曰「夫三子者﹐猶存乎蓬艾之間。若不釋然何哉﹝言堯之心不廣﹐不能容物也。且三子所處甚微細﹐如蓬艾之間﹐誠不足以芥蒂於胸中者。若不釋然﹐何不自廣也﹞﹗昔者十日並出﹐萬物皆照﹐而況徳之進乎日者乎﹝言堯之徳未至也。昔者十日並出﹐則光明廣大﹐萬物畢照﹐況徳之勝過於日者乎。苟自徳已至﹐則廣大光明﹐無物不容﹐況三子之微細乎﹞﹗」此因上葆光之聖人﹐其心廣大如天府﹐所謂聖人所圖者﹐蓋由工夫做到至處﹐乃如此耳。此言工夫未到﹐則其心不廣﹐不能容物。故𨿽堯之大聖﹐亦有所缺。故十日並出﹐爲進徳之諭。以總結前意﹐以終「夫言非吹」已來之意也。下文重申明﹐至人止其所不知﹐以顯聖人之成功﹐以結死生無變於己﹐而況利害之端乎。嚙缺問乎王倪曰「子知物之所同是乎﹖」曰「吾惡乎知之﹝要明不知之眞知﹐故托王倪以發揮﹞﹗」「子知子之所不知邪﹖」曰「吾惡乎知之﹝若有知﹐則有所不知﹐則非眞不知之地矣﹞﹗」「然則物無知邪﹖」曰「吾惡乎知之﹗𨿽然﹐嘗試言之。庸詎知吾所謂知﹝此知乃世人之知﹞之非不知邪﹝謂世人之知﹐不是我之不知耶﹞﹖庸詎知吾所謂不知之﹝我之不知﹞非知邪﹝言我之不知﹐不是世人之知耶﹖謂聖人之知﹐本來無二。但世人習於妄知﹐故偏以爲是﹐總非眞知耳﹞﹖且吾嘗試問乎汝﹝發明不是正知之意﹞﹕民濕寢則腰疾偏死﹐鰍然乎哉﹝言人但知安寢漧燥屋宇﹐若近濕則腰疾偏廢﹔而鰍臥泥中﹐豈若人哉﹞﹖木處則惴栗恂懼﹐猿猴然乎哉﹝人處木枝則恐懼﹐而猿猴以爲安便﹐豈若人哉﹞﹖三者孰知正處﹝三者﹐謂人﹑鰍﹑猿猴﹐各知安其所習以爲常﹐於己未嘗不是﹔但各隨一己俗習之知耳。何者爲正知哉﹞﹖民食芻豢﹝乃民之所習知﹞﹐麋鹿食薦﹝薦﹐艸也。乃麋鹿所習知﹞﹐蝍且﹝蜈蚣也﹞甘帶﹝帶蛇也﹞﹐鴟鴉嗜鼠﹝此四者各以爲知常味﹞﹐四者孰知正味﹝以各知之味如此﹐豈知正味哉﹞﹖猿猵狙﹝猵狙亦猿﹐同形而類別﹞爲雌﹐麋與鹿交﹝麋小而鹿大﹞﹐鰍與魚遊﹝鰍無合﹐與魚遊而孕子﹞。毛嬙麗姬﹝二人皆美女﹞﹐人之所美也﹔魚見之深入﹐鳥見之髙飛﹐麋鹿見之決驟。四者孰知天下之正色哉﹝美女﹐人人所愛﹐彼四物見之﹐而驚走遠去。是果色之可美耶﹖試問以下﹐歷舉安居﹑食﹑色﹐皆世人之所知也﹐人則以爲必是而不可易者﹐然彼諸物各又不然。是則誰爲正知哉﹖若執各人之知爲然﹐而彼又有不然者。斯則世人之小知﹑小見﹐豈可執爲眞是耶﹞﹖自我觀之﹐仁義之端﹐是非之塗﹐樊然殽亂﹐吾惡能知其辯﹝將上人物﹐各非眞知﹐則觀今之以仁義爲必是者﹐豈眞是哉﹗且如仁義﹐聖人以治天下﹐而盜跖卽以之爲大盜。若以聖人爲是﹐而盜跖亦是﹔若以盜跖爲非﹐則聖亦非也。如此是非不定﹐吾何能盡知其辯哉﹞﹗」嚙缺曰「子不知利害﹐則至人固不知利害乎﹝設此一問﹐要顯至人之徳不同﹞﹖」王倪曰「至人神矣﹝不可以利害名目﹞﹗大澤焚而不能熱﹝言至人豈但不知利害﹐卽大澤焚而不能熱﹞﹐河漢沍﹝水凍也﹞而不能寒﹐疾雷破山﹑飄風振海而不能驚﹝言至人神超物表﹐不與物對﹐故物不能傷﹞。若然者﹝若如此者﹞﹐乘雲气﹐騎日月﹝卽磅礡日月﹞﹐而遊乎四海之外﹐死生無變於己﹐而況利害之端乎﹝此結聖人之徳﹐謂至人與道混融﹐神超物外﹐卓出於死生﹐而況世之小利害乎﹞﹗」此一節﹐申明前文「至人止其所不知」﹐以言世人各非正知﹐而執爲必是﹐其所知者﹐如此而已。以此是非﹐吾惡能知其辯哉﹐以結至人不知之至﹐乃超出生死之人﹐豈常情可測耶﹗下文說齊死生﹐以夢覺觀世人﹐則舉世無覺者﹐以顯是非之辯者﹐皆夢中說夢耳。文極奇﹐而義極正。瞿鵲子問乎長梧子曰「吾聞諸夫子﹐聖人不從事於務﹝言不以世故爲事務﹞﹐不就利﹝不知所利也﹞﹐不違害﹝不知有害可避也﹞﹐不喜求﹝言無求於世也﹞﹐不緣道﹝言無心合道﹐而無緣道之迹也﹞﹔無謂有謂﹝以不言之教﹞﹐有謂無謂﹝言發於天機﹐無心之言﹐如鷇音也﹞﹐而遊乎塵垢之外﹝超然遊於物外也﹞。夫子﹝孔子也﹞以爲孟浪之言﹝孟浪﹐謂不著實﹐猶無稽之言也﹞﹐而我以爲妙道之行也。吾子以爲奚若﹝何如也﹞﹖」長梧子曰「是黃帝之所聽熒也﹝謂汝之此言﹐卽黃帝聽之﹐亦熒惑而不悟也﹞﹐而丘也何足以知之﹝意謂孔夫子亦世俗之人耳﹐何足以知此哉﹞﹗且女亦大早計﹝言瞿鵲子才聞此言﹐卽以爲妙道之行﹐亦計之太早也﹞﹐見卵而求時夜﹝才見卵﹐而便求報曉之雞﹞﹐見彈而求鴞炙﹝才見彈﹐而便求鴞炙。此太早計之譬也﹞。予嘗爲女妄言之﹝予以至人之徳﹐爲女妄言之﹞﹐女以妄聽之。奚﹝奚﹐何如也﹞旁日月﹝言至人之徳如此﹞﹐挾宇宙﹝宇宙在手乎﹞﹖爲其吻合﹝至人與萬化吻然混合﹐而爲一體﹞﹐置其滑昏﹐以隸相尊﹝隸﹐猶言隸役也。言自天子﹑諸侯﹑卿﹑大夫﹑士﹐皆是以隸役相役而相尊者﹐此皆世之滑昏之人所爲者。至人不與物伍﹐故一切置之而無心也﹞。眾人役役﹝役役於物欲而不自覺﹐此皆以隸相役役者﹞﹐聖人愚芚﹝芚﹐艸之未萌也。言聖人無心於世﹐不伐不知﹐泊兮於未兆已前﹞﹐參萬歲而一成純﹝聖人入於不死不生﹐故參萬歲而成純。言不有於世﹐故聖人了無是非之心也﹞。萬物盡然﹐而以是相蘊﹝言萬物本來道通爲一﹐本無是非﹐如聖人渾化﹐故曰盡然。但眾人只以一是字﹐蘊成我見﹐故有生死﹑是非之辯耳﹞。予惡乎知說生之非惑耶﹝言本無生可欣﹐而眾人悅而貪之﹐豈非惑耶﹞﹗予惡乎知惡死之非弱喪而不知歸者耶﹝言聖人視生如遠逝﹐視死如歸家﹐而眾人惡死﹐豈非弱喪而不知歸者耶﹗弱喪﹐乃自幼喪失家鄕者﹞﹗麗之姬﹝麗姬﹐美女也﹞﹐艾﹝地名﹞封人﹝掌艾之官﹞之子也。晉國之始得之也﹝麗姬納於晉君﹞﹐涕泣沾襟﹝言麗姬始至晉時﹐以爲不樂﹐故涕沾襟﹞﹔及其至於王所﹐與王同筐牀﹝與王同臥起﹞﹐食芻豢﹝食美味﹐遂以爲樂﹞﹐而後悔其泣也﹝旣知其樂﹐乃悔昔之不知爲苦也。此諭死者人之所歸﹐乃最樂者﹐人不知耳﹞。予惡乎知夫死者﹐不悔其始之蘄生乎﹝若知死之樂﹐安知不悔昔之不當求生耶﹖此以爲樂﹐蓋言得免形骸生人之苦累﹐故以死爲樂。亦非佛之寂滅之樂。以佛証之﹐正是人中修離欲行﹐得離欲界生死之苦﹐而生初禪禪天之樂。亦非世間人以死爲樂也。觀者須善知其義﹞﹖夢飲酒者﹐旦而哭泣﹔夢哭泣者﹐旦而田獵﹝此言觀人世如夢﹐觀死生如夜旦。以此而遊世間﹐乃至人之行也。夢覺相返者﹐以未覺乎大夢﹐故以死生爲憂喜﹔苟知夢覺一如﹐則死生一條矣﹞。方其夢也﹐不知其夢也。夢之中又占其夢焉﹝言世都在迷中﹐而自不知其迷﹐如夢中不知其夢也。而世人且自以爲有知爲是﹐而辯於人。此如夢中占夢﹐其實不自知其在迷也﹞。且有大覺﹐而後知此其大夢也﹝必有大覺之聖人﹐乃能正眾人之夢語也﹞。而愚者自以爲覺﹐竊竊然知之﹝而世之愚人﹐好執是非之辯者﹐而不自知在迷中﹐而自以爲覺﹐故竊竊然私自以爲知者﹐故誇示人。此舉世古今昏迷之通病也﹞。君乎﹐牧乎﹐固哉﹗丘﹝君乎者﹐暗指堯舜已下之爲君者。牧乎﹐暗指伊呂已下之相者。固哉丘也﹐明指孔子。此通說堯舜禹湯文武周公孔子。凡以仁義治天下﹐而必要歸於己是而爲道者﹐皆夢中說夢之人也﹞也與女﹝指長梧子也﹞﹐皆夢也﹔予謂女夢﹐亦夢也﹝卽我說女夢﹐我亦是夢中說女之夢耳﹞。是其言也﹝如此夢言﹞﹐其名爲弔詭﹝弔﹐至也。詭﹐怪也。謂此夢說﹐乃至怪之談﹔而女夢中之人﹐亦信不及﹞。萬世之後而一遇大聖﹐知其解者﹐是旦暮遇之也﹝言必待萬世之後﹐遇一大覺之聖人﹐知我此說﹐卽我與之爲旦暮之遇也。意此老胸中﹐早知有佛﹐後來必定印證其言。不然而言大覺者﹐其誰也耶﹞」。此一節﹐明至人所以超乎生死而遊人世者﹐以觀世間如大夢﹐死生如夜旦﹐憂樂如夢事。迷中說是非﹐如夢占夢﹔迷中正是非﹐如白日說夢事。總而言之﹐皆在大夢之中耳。似此﹐若不是至人看破﹐誰知此是大夢耶﹖愚者竊自以爲覺﹐豈不陋哉﹖卽自古堯舜已下之君相﹐以及孔子﹐皆夢中說夢之人耳。莊子自謂﹐我此說亦在夢中﹐無人證……﹝缺2頁﹞「旣使我與若辯矣﹐若勝我﹐我不若勝﹐若果是也﹖我果非也邪﹖我勝若﹐若不吾勝﹐我果是也﹖而果非也邪﹖其或是也﹖其或非也邪﹖其俱是也﹖其俱非也邪﹖我與若不能相知也。則人固受其黮暗﹐吾誰使正之﹖使同乎若者正之﹖旣與若同矣﹐惡能正之﹗使同乎我者正之﹖旣同乎我矣﹐惡能正之﹗使異乎我與若者正之﹖旣異乎我與若矣﹐惡能正之﹗使同乎我與若者正之﹖旣同乎我與若矣﹐惡能正之﹗然則我與若與人俱不能相知也﹐而待彼也邪﹖」「何謂和之以天倪﹖」曰「是不是﹐然不然。是若果是也﹐則是之異乎不是也亦無辯﹔然若果然也﹐則然之異乎不然也亦無辯。化聲之相待﹑若其不相待。和之以天倪﹐因之以曼衍﹐所以窮年也。忘年忘義﹐振於無竟﹐故寓諸無竟。」﹝缺2頁結束﹞……將顯世人之言語音聲﹐乃天機之所發﹐但在有機﹑忘機之別﹐故分凡聖之不同。故以三籟發端﹐意在要將地籟以比天籟。但人有小知﹑大知之不同﹐故各執己見爲必是。故說了地籟﹐卽說大知﹑小知之機心情狀之不一﹐故不能合乎天機﹐如地籟之風吹竅響耳。如此者何也﹖蓋由人迷卻天眞之主宰﹐但認血肉之軀以爲我。故執我見﹐而生是非之彊辯者﹐蓋迷之之過也。故次點出眞宰﹐要人先悟本眞﹔要悟本眞﹐須先拋卻形骸。故有百骸九竅之說﹐要人看破形骸﹐而識取眞宰。若悟眞宰﹐則自然言言合道﹐皆發於天眞﹐是所謂天籟也。今之辯論之不齊者﹐蓋是機心之言﹐故執有是非。故立論是非之端﹐首云「夫言非吹也」一句﹐提起以生後面許多是非之情狀﹐皆從非吹二字發揮。但凡人迷之而不悟﹐在聖人已悟﹐則不由眾人之是非。故凡有所言者﹐皆照於天地也。從此照之於天一語﹐以立悟之公案。故向下說到﹐是非不必彊一﹐但只休乎天均﹐則不勞而自齊一矣。如是重重議論﹐到末後是非卒無人正之者。如舉世古今﹐皆是夢中說夢﹐必待大覺之聖人﹐方能正之。卽不能待大覺之聖人﹐亦只須了悟各人之眞宰﹐則物論﹑是非自明矣。到此了悟之後﹐是非自明。則凡所言者﹐皆出於天眞﹐如地籟無異矣。故末後以化聲相待一語以結之。若未大悟﹐則凡所語言﹐皆當照之於天﹐而休乎天均爲工夫。故以和之以天倪爲結語。此通篇之血脈﹐立言之本意也。但文章波瀾浩瀚﹐難窺涯際。若能看破主意﹐則始終一貫﹐森然嚴整﹐無一字之剩語。此所謂文章變化之神鬼者也。下文總以形影夢幻爲結﹐以見眞實之工夫也。罔兩﹝影外之影也﹞問景曰「曩子行﹐今子止﹔曩子坐﹐今子起。何其無特操與﹝言行止起坐不常﹐何以無一定之特操也﹞﹖」景曰「吾有待而然者邪﹝影謂蓋不由我﹐以有待者形也﹞﹖吾所待又有待而然者邪﹖吾待蛇蚹蜩翼邪﹝言我所待者形﹐若蛇蚹蜩翼之做物耳﹐彼何知哉﹞﹖惡識所以然﹖惡識所以不然﹝言彼假形﹐塊若無知之物﹐若蛇之蚹﹑蜩之翼﹐與眞宰無相干者﹐但任其天機之動作耳。又何以知其然與不然耶﹖意謂世人學道﹐做忘我工夫﹐必先觀此身如影﹑如蛇蚹蜩翼﹐則我執自破矣﹞﹖」昔者莊周夢爲蝴蝶﹐栩栩然蝴蝶也﹝栩栩然﹐喜意﹞。自諭適志與﹗不知周也﹝言夢中爲蝴蝶﹐自喜自適﹐竟不知其爲周也﹞。俄然覺﹐則蘧蘧然﹝蘧蘧然﹐偃臥之貌﹞周也﹝覺來依然一周耳﹞。不知周之夢爲蝴蝶與﹖蝴蝶之夢爲周與﹖周與蝴蝶﹐則必有分矣﹝言夢覺之不同﹐但一周耳。不知蝴蝶爲周﹐周爲蝴蝶﹖此處定有分曉﹐要人看破﹐則視死生如夢覺。萬物一觀﹐自無是非之辯矣﹞。此之謂物化﹝物化者﹐萬物化而爲一也。所謂大而化之謂聖﹐言齊物之極﹐必是大而化之之聖人。萬物混化而爲一﹐則了無人我﹑是非之辯﹐則物論不齊而自齊也。齊物以一夢結﹐則破盡舉世古今之大夢也。由是觀之﹐莊子之學﹐不易致也﹐非特文而已矣﹞。此結齊物之究竟化處﹐故托夢覺不分﹐以物化爲極則。大槪此論立意﹐若要齊物﹐必先破我執爲第一﹐故首以吾喪我發端。然吾指眞宰﹐我卽形骸。初且說忘我﹐未說工夫﹔次則忘我工夫﹐須要觀形骸是假﹐將百骸﹑九竅﹑六藏﹐一一看破散了﹐於中畢竟誰爲我者﹐方才披剝出一个眞君面目。意謂若悟眞君﹐則形骸可外﹔形骸外﹐則我自忘……﹝缺2頁﹞卷三養生主吾生也有涯﹐而知也無涯。以有涯隨無涯﹐殆已﹗已而爲知者﹐殆而已矣﹗爲善無近名﹐爲惡無近刑﹐緣督以爲經﹐可以保身﹐可以全生﹐可以養親﹐可以盡年。庖丁爲文惠君解牛﹐手之所觸﹐肩之所倚﹐足之所履﹐膝之所踦﹝跪而下刀之狀也﹞﹐砉﹝音吸﹞然響然﹝用刀之聲也﹞﹐奏刀騞﹝音畫﹞然﹐莫不中音﹝言有節數也﹞﹐合於桑林﹝舞名﹞之舞﹐乃中經首﹝樂名﹞之會﹝眾樂齊奏﹐言技之妙﹐而閒之度如此﹐初無用力倉皇之意也﹞。文惠君曰「嘻﹝嘆其妙也﹞﹐善哉﹗技蓋至此乎﹝言解牛之技﹐妙極於此也﹞﹖」庖丁釋刀對曰「臣之所好者道也﹐進﹝用也﹞乎技矣﹝言臣始非專於技﹐蓋先學乎道﹐以悟物有自然天理之妙﹐故施用之於技耳﹞。始臣之解牛之時﹐所見無非牛者﹝言未得入道﹐則目前物物有礙。故始解牛之時﹐則滿目只見有一牛﹞。三年之後﹐未嘗見全牛也﹝言初未見理﹐則見渾淪一牛。旣而細細觀之﹐則牛外之頭﹑角﹑蹄﹑膊﹐內之五臟﹑百骸﹑筋骨﹐一一分之﹐各各不一﹐件件有理﹐自然而不可亂者。由是而知無全牛也﹐久之﹐則果然見其無全牛也﹞。方今之時﹐臣以神遇而不以目視﹝由臣細觀其牛﹐件件分析﹐有一定天然之腠理﹐了然於心目之間。故方今解牛﹐不須目視﹐任手所之﹐無不中理者﹞﹐官知止而神欲行﹝官﹐謂耳目等五官也。但以心目知其所止﹐而神卽隨其所行。故信手所之﹐迎刃而解﹞。依乎天理﹝但依骨肉之間天理之自然﹞﹐批﹝音撇﹞大卻﹝音隙﹞﹐導大﹝穴歟﹞﹐因其固然﹝言任刀所批者﹐則有大卻﹔隨手所引者﹐則有大窾空處。但只因固然一定之理﹐而遊刃其間﹞。技經肯綮﹝骨肉連結處也﹞之未嘗﹐而況大軱﹝骨也﹞乎﹝言任理用刀﹐從骨肉小小連絡處﹐亦不見有齟齬﹐而況有大骨爲礙乎﹞﹗良庖歲更刀﹐割也﹝言良能之庖﹐則一歲一換其刀者﹐但割切而已﹞。族﹝眾也﹞庖月更刀﹐折﹝猶斫也﹞也﹝言庸眾之庖﹐月換一刀﹐則砍斫之故﹐易傷缺也﹞。今臣之刀十九年矣﹝臣之刀十年爲率﹐今已用九年矣﹞﹐所解數千牛矣﹐而刀刃若新發於硎﹝硎﹐磨刀石也。言臣之刀﹐已解數千牛矣﹐而其鋒銛利如初磨一般﹐全未傷缺也﹞。彼節者有閒﹝言彼骨節自有間隙﹞﹐而刀刃無厚﹐以無厚入有閒﹐恢恢﹝寬大也﹞乎其於遊刃必有餘地矣。是以十九年而刀刃若新發於硎﹝言刀之所以不傷缺者﹐以彼牛之骨節之間﹐自有天然之空處。且刀刃薄而不厚﹐以至薄之刀刃﹐入有空之骨節﹐則恢恢寬大﹐任其遊刃﹐尙有餘地﹐又何傷鋒犯手之有。所以十九年而刀若發硎也﹞。𨿽然﹐每至於族﹝筋骨盤結處也﹞﹐吾見其難爲﹝言𨿽然遊刃如此﹐任理而行﹐其間亦有筋骨盤結沒理處﹐吾亦見其難﹐此則不可任意而行也﹞﹐怵﹝警惕也﹞然爲戒﹝言不敢妄動也﹞﹐視爲止﹝視其所止也﹞﹐行爲遲﹝行刀少緩也﹞﹐動刀甚微﹐謋﹝劃也﹞然已解﹐如土委地﹝言至難處﹐則爲惕然小心﹐不可亂動﹐端詳其所止﹐緩緩下手。如此則用力不多﹐故動刀甚微﹐而難解處則劃然已解﹐如上之崩委於地也﹞。提刀而立﹐爲之而四顧﹝言已解其難解﹐故提刀四顧﹐以暢其懷也﹞﹐爲之躊躇﹝四顧也。言仍四顧其難解之狀也﹞滿志﹝快於心也﹞﹐善刀而藏之﹝善拂拭其刀而藏之也﹞。」文惠君曰「善哉﹗吾聞庖丁之言﹐得養生焉。」此養生主一篇立義﹐只一庖丁解牛之事﹐則盡養生主之妙﹐以此乃一大譬諭耳。若一一合之﹐乃見其妙。庖丁諭聖人﹐牛諭世間之事。大而天下﹑國家﹐小而日用常行﹐皆目前之事也。解牛之技﹐乃治天下﹑國家﹐用世之術智也。刀諭本性﹐卽生之主﹐率性而行﹐如以刀解牛也。言聖人學道﹐妙悟性眞﹐推其緒餘﹐以治天下﹑國家﹐如庖丁先學道﹐而後用於解牛之技也。初未悟時﹐則見與世齟齬難行。如庖丁﹐初則滿眼只見一牛耳﹔旣而入道已深﹐性智日明﹐則看破世間之事﹐件件自有一定天然之理。如此則不見一事當前﹐如此則目無全牛矣。旣看破世事﹐則一味順乎天理而行﹐則不見有一毫難處之事﹐所謂技經肯綮之未嘗也。以順理而行﹐則無奔競馳逐以傷性眞﹐故如刀刃之十九年若新發於硎﹐全無一毫傷缺也。以聖人明利之智﹐以應有理之事務﹐則事小而智巨﹐故如遊刃其間﹐恢恢有餘地矣。若遇難處沒理之事﹐如筋骨之盤錯者﹐不妨小心戒惕﹐緩緩斟酌於其間﹐則亦易可解﹐亦不見其難者。至人如此應世﹐又何役役疲勞﹐以取殘生傷性之患哉。故結之曰﹕聞庖丁之言﹐得養生焉。而意在至人率性順理﹐而無過中之行﹐則性自全﹐而形不傷耳。善體會其意﹐妙超言外。此等譬諭﹐惟佛經有之﹐世典絕無而僅有者﹐最宜詳玩﹐有深旨哉。下文言其不善養生之人。公文軒﹝人姓名﹞見右師﹝官名﹐介者也﹞而驚曰「此何人也﹖惡乎介也﹝言此是何等人﹐因何而刖足也﹞﹖天與﹖其人與﹝言去一足﹐是天使與歟﹖抑人爲之歟﹞﹖」曰「天也﹐非人也﹝復自應之曰﹕此天使之也﹐非人也﹞。天之生是使獨也﹝言右師生而貪欲﹐自喪天眞﹐故罪以取刖﹐卽是天刑其人﹐使之獨也﹞﹐人之貌有與也。以是知其天也﹐非人也﹝言人生﹐皆天與之形也。今右師之介其足﹐卽是天使之不全也﹞。」澤雉十步一啄﹐百步一飲﹐不蘄畜乎樊中。神𨿽王﹐不善也﹝言澤雉飲啄﹐𨿽如此之艱難﹐亦甘心適性﹐不肯求人畜於樊籠之中。謂樊中之養﹐其神𨿽王﹐且知困苦﹐不自安﹐故以爲不善﹐而不求之也。右師貪而忘形﹐不如澤雉多矣。故其刖也﹐實天刑之﹐而不自知耳﹞。此一節﹐言不善養生者﹐見得忘眞﹐見利忘形﹐自取殘生傷性之患﹐不若澤雉之自適也。下言﹐𨿽聖人﹐苟不能忘情﹐亦是喪失天眞者。故借老子發之。老聃死﹐秦失弔之﹝秦失﹐老聃之友也﹞﹐三號而出﹝言無哀切之情也﹞。弟子﹝秦失之弟子﹞曰「非夫子之友耶﹖」曰「然﹝言是吾之友也﹞。」「然則弔焉若此﹐可乎﹝弟子謂﹐旣爲夫子之友﹐而不盡其哀﹐其可乎﹞﹖」曰「然﹝謂實無哀痛也﹞。始也吾以爲其人也﹝言我始與友時﹐將謂是有道者也﹞﹐而今非也﹝今日死後﹐乃知其非有道者也。何以知之﹞。向吾入而弔焉﹐有老者哭之﹐如哭其子﹔少者哭之﹐如哭其母。彼其所以會之﹐必有不蘄言而言﹐不蘄哭而哭者﹝言老少哭之如此﹐其必生時與彼兩情相合﹐而中心有不能自已者﹐故不蘄哭而哭之哀如此也﹞。是遁天倍﹝與悖同﹞情﹐忘其所受﹐古者謂之遁天之刑﹝刑﹐猶理也。言聃之爲人﹐不能忘情而處世﹐故有心親愛於人﹐故人不能忘。此實自遁天眞﹐忘其本有。古人謂此乃遁喪天眞而傷其性者﹐非聖人也﹞。適來﹐夫子時也﹝適來而有生﹐亦順時而生也﹞﹔適去﹐夫子順也﹝言適死而去﹐乃造化之所遷。而天眞泰然﹐未嘗有去來死生者也﹞。安時而處順﹐哀樂不能入也﹝言生則安其時﹐死則順其化﹐又何死有哀﹐而生可樂耶﹖達其本無生死故也﹞﹐古者謂是帝之縣解﹝帝者﹐生之主也。性系於形﹐如人之倒懸。今超然順化﹐則解性之懸矣﹞。指窮於爲薪﹐火傳也﹐不知其盡也﹝言形𨿽化﹐而性常存﹐如薪盡而火存。有形相輝﹐如薪火相傳。是則生生而不已﹐化化而無窮。故如薪火之傳﹐不知其盡也﹞。」此言性得所養﹐而天眞自全﹐則去來生死﹐了無拘礙。故至人遊世﹐形𨿽同人﹐而性超物外﹐不爲生死變遷者﹐實由得其所養耳。能養性復眞﹐所以爲眞人。故後人間世﹐卽言眞人無心而遊世﹐以實庖丁解牛之譬﹐以見養生主之效也。篇𨿽各別﹐而意實貫之。人間世此篇蓋言聖人處世之道也。然養生主﹐乃不以世務傷生者﹐而其所以養生之功夫﹐又從經涉世故﹐以體驗之。謂果能自有所養﹐卽處世自無伐才﹑求名﹑無事彊行之過﹔其於輔君﹑奉命﹐自無誇功﹑溢美之嫌。而其功夫﹐又從心齋﹑坐忘﹐虛己涉世﹐可無患矣。極言世故﹑人情之難處﹐苟非虛而待物﹐少有才情﹑求名之心﹐則不免於患矣。故篇終以不才爲究竟﹐苟涉世無患﹐方見善能養生之主﹐實於前篇互相發明也。以孔子乃用世之聖人﹐顏子乃聖門之髙弟﹐故借以爲重﹐使其信然也。顏回見仲尼﹐請行。曰「奚之﹝仲尼問何往﹞﹖」曰「將之衛。」曰「奚爲焉﹝意謂𨿽顏子之仁人﹐亦不勉無事彊行之過﹞﹖」曰「回聞衛君﹝蒯聵也﹞﹐其年壯﹝壯年盛气之時﹞﹐其行獨﹝言狠戾自用﹐拒諫妄爲也﹞。輕用其國﹐而不見其過﹝言不卹抿﹐輕視其國﹐不自知其過﹞。輕用民死﹝言不卹民﹐故民死﹐亡者眾﹞﹐死者以國量乎澤﹐若蕉﹝言以國比乎澤﹐而民之死者相枕籍﹐若澤中之蕉也﹞﹐民其無如﹝往也﹞矣﹝言民受困﹐無所往告矣﹞﹗回嘗聞之夫子曰﹕『治國去之﹝言國已治﹐不以無功而幹祿﹞﹐亂國就之﹝言戡亂扶危﹐以安民也﹞。醫門多疾﹝謂善救時者﹐如良醫之門多疾人也﹞。』願以所聞﹐思其則﹝蓋回素聞夫子之言如此﹐故願以所聞﹐思其法則﹐將以匡正衛君也﹞﹐庶幾其國有瘳乎﹝言庶幾使民免其疾苦也﹞﹗」仲尼曰「嘻﹝驚嘆也﹞﹐若殆往而刑耳﹝言汝甚欲往﹐必遭其刑耳﹞﹗夫道不欲雜﹝謂學道當專心壹志﹐不可雜亂其心﹞。雜則多﹐多則擾﹐擾則憂﹐憂而不救﹝言心襟﹐則以多事自擾﹐擾則憂患而不可救﹞。古之至人﹐先存諸己而後存諸人﹝言古之至人涉世﹐先以道徳存乎己﹐然後以己所存施諸人。卽此二語﹐乃涉世之大經﹐非夫子不能到此﹞。所存於己者未定﹐何暇至於暴人之所行﹝謂顏回道徳未充﹐自修不暇﹐又何暇至暴人之所乎﹞﹗且若﹝汝也﹞亦知夫徳之所蕩﹐而知之所爲出乎哉﹝蕩﹐散也﹐出露也﹞﹖徳蕩乎名﹐知出乎爭﹝徳之不能保全者﹐爲名之蕩也﹔名蕩而實少矣。知之發露於外者﹐以啟爭之端也﹞。名也者﹐相軋也﹝軋軋﹐機聲也。言名者乃彼此相擠軋﹐不得獨擅也﹞﹔知也者﹐爭之器也﹝才知一露﹐人人忌之﹐則由此而致爭﹐不相安也﹞。二者凶器﹐非所以盡行也﹝言才徳﹑知術二者﹐乃招患之端﹐爲凶器也﹐豈可以盡行乎﹞。且徳厚信矼﹝矼﹐確實貌﹞﹐未達人气﹝謂我以厚徳確信加人﹐必先要達彼之气味﹐與我投與不投﹞﹔名聞不爭﹐未達人心﹝言我𨿽不爭名聞﹐於彼且未達彼之人﹑之心﹐信否何如﹞。而彊以仁義繩墨之言衒﹝當是炫字﹞暴人之前﹐是以人惡有其美也﹐命之曰菑人。菑人者﹐人必反菑之。若殆爲人菑﹝言己𨿽確信虛己致彼﹐且未審彼之气味﹐不達心志﹐卽以仁義繩墨之言規諫於彼﹐恐一旦致疑而不信﹐則將以汝爲因揚彼之惡﹐而顯己之美。所謂未信﹐則爲謗己也。此謂之菑害於人。凡菑人者﹐人必反菑之。汝不審彼已﹐而彊行﹐殆爲彼人菑之也﹞。且苟爲人悅賢而惡不肖﹐惡用而﹝汝也﹞求有以異﹝且彼衛君﹐誠有悅賢而惡不肖之心﹐則彼國自有賢者﹐何用汝持往而求﹐以顯異耶﹞﹖若﹝汝也﹞惟無詔﹝言汝必不待詔而往﹞﹐王公必將乘人而斗其捷﹝言汝非詔命而往﹐則彼王公﹐必將乘人君之勢﹐與汝鬥其捷勝﹐而不納其言﹞。而﹝汝也﹞目將熒之﹝言汝見人君之勢以加淩之﹐則必自失其守﹐眼目眩惑之矣﹞﹐而色將平之﹝眼目一眩﹐必將自救﹐而容色平和﹐以求解矣﹞﹐口將營之﹝容貌旣已失措﹐而口必營營﹐以自救也﹞﹐容將形之﹝容貌﹑言辭一失﹐則全身不覺放倒遷就也﹞﹐心且成之﹝外貌一失﹐則內心無主﹐必將捨己而就彼﹐返成其惡也﹞。是以火救火﹐以水救水﹐名之曰益多﹝言女初心欲彼攺惡﹐而竟返成其惡﹐是以水火而救水火﹐但增益其多耳﹞。順始無窮﹝言始則將順﹐而彼之惡竟無窮﹞﹐若﹝汝也﹞殆以不信厚言﹐必死於暴人之前矣﹝若彼不見信﹐而遽加之以忠厚之言﹐是謂交淺言深﹐彼將致疑﹐而返以爲謗。如此則必死無疑矣﹞﹗」此一節﹐言涉世之大者﹐以諫君爲第一。若人主素不見信﹐而驟以忠言彊諫﹐不惟不聽﹐且致殺身之禍。此非夫子之大聖﹐深達世故﹐明哲保身者﹐其它孰能知此哉﹖顏子有所未至也。此爲人間世之第一件事﹐故首言之。「且昔者桀殺關龍逢﹐紂殺王子比干﹐是皆修其身﹐以下傴拊人之民﹐以下拂其上者也﹝言龍逢﹑比干﹐以忠立名﹐而竟見殺者﹐蓋爲居臣下之位﹐而傴拊人君之民者。傴拊﹐言曲身拊卹於民﹐以示憐愛之狀也。謂人君不愛民﹐而臣下返爲之愛卹﹐是自要名﹐以拂逆人主之心﹐此所以見怒而取殺也﹐豈非好名取死之道耶﹞﹐故其君因其修以擠之。是好名者也﹝言二子好名而修身﹐以拂人君﹐故人君因其修身而擠害之﹐是好名之過也﹞。昔者堯攻叢枝﹑胥敖﹝二國名﹞﹐禹攻有扈﹝國名﹞。國爲虛厲﹝使其國爲空虛﹐死其君爲厲鬼﹞﹐身爲刑戮﹝親身操其殺戮﹞。其用兵不止﹐其求實無已﹝謂二聖自以爲仁﹐將除暴救民﹐是皆求爲仁之實無已﹐故用兵不止﹐以此好名﹐以滋殺戮﹞﹐是皆求名實者也﹝求仁之名而行殺伐﹐名成而實喪矣﹞﹐而﹝汝也﹞獨不聞之乎﹖名實者﹐聖人之所不能勝﹝平聲﹞也﹝言名實﹐𨿽二聖人﹐且不能勝而全有之﹞﹐而況若﹝汝也﹞乎﹗」此謂顏子無事彊行﹐求名之實﹐必不能全﹐以明往必刑之之必然也。且名實﹐聖人猶不能全﹐而況凡乎。上文﹐夫子以教其必不可往。下又問其往之之道。「𨿽然﹐若﹝汝也﹞必有以也﹐嘗以語我來﹝來﹐語辭。夫子謂﹐𨿽然我如此說﹐其勢必不可往﹐不知汝將何術以往耶﹖當以語我﹐試看如何﹞。」顏回曰「端而虛﹐勉而一﹐則可乎﹝回謂﹐我無他術﹐但端謹其身﹐以虛其心﹐不以功名得失爲懷﹐更勉一其志﹐不計其利害。如此則可乎﹞﹖」曰「惡﹗惡可﹝言其甚不可也﹞﹗夫以陽爲充孔揚﹐采色不定﹝陽者﹐盛气。言衛君壯年﹐負驕勝之气﹐女以小心端謹事之﹐則益充滿彼之盛气﹐而志更大飛揚﹐將發現於顏面矣。采色不定﹐喜怒不常也﹞﹐常人之所不違﹝言彼喜怒不常之气性﹐卽尋常執侍之人﹐亦不敢違﹐況汝未同與言之人乎﹞。因案人之所感﹐以求容與﹝自快之意也﹞其心。名之曰日漸之徳不成﹐而況大徳乎﹝言彼拒諫之人﹐卽汝以言感發之﹐彼卽定將所感之言﹐返案於女﹐以求容與﹐以快其心﹐不但不聽而已。如此飾非之人﹐卽日漸小徳亦不成﹐況大徳乎﹞﹗將執而不化﹐外合而內不訾﹝毀也﹞﹐其庸詎可乎﹝言彼將固執己志而不化﹐縱汝能端虛而外謹﹐勉一而內不毀﹐竟有何用乎﹖言其必無功效﹐徒費精神耳﹞﹗」此一節﹐言彊梁拒諫之人﹐縱以忠謹事之﹐只增益其盛气﹐亦無補於徳﹐終無益也。「然則我內直而外曲﹐成而上比﹝此顏回聞夫子之言﹐以端虛勉一必不能行﹐又思其則﹐以內直﹑外曲﹑上比古人﹐挾此三術以往﹐其事必濟矣﹞。內直者﹐與天爲徒﹝此顏回自解三術之意。言內直與天爲徒者﹐言人之生也直﹐此性本天成﹐則彼我同此性也﹐故曰與天爲徒。謂彼亦人耳﹐旣同此性﹐苟言之相符﹐寧無動於中乎﹞。與天爲徒者﹐知天子之與己﹐皆天之所子﹐而獨以己言蘄乎而人善之﹐蘄乎而人不善之耶﹖若然者﹐人謂之童子﹐是之謂與天爲徒﹝言旣天性本同﹐則人君與我皆天之子也。我但直性而言之﹐亦不必求其彼之以我言爲善﹑爲不善。我惟盡此眞純無僞之心﹐如此則彼以我如赤子之心矣。此又有何患焉﹞。外曲者﹐與人之爲徒也。擎跽曲拳﹐人臣之禮也。人皆爲之﹐吾敢不爲耶﹖爲人之所爲者﹐人亦無疵焉﹐是之謂與人爲徒﹝外曲者﹐謂曲盡人臣之禮也﹐不失其儀﹐又何疵焉﹞。成而上比者﹐與古爲徒。其言𨿽教﹐謫﹝謫﹐謂指謫是非也﹞之實也﹐古之有也﹐非吾有也。若然者﹐𨿽直而不爲病﹐是之謂與古爲徒﹝成者﹐引其成言也。上比者﹐上比古人也。故其言𨿽謫之﹐而明言是非﹐而所言皆實﹐乃古人之言﹐非我之虛談也。如此則言𨿽直﹐以非我出﹐則不以爲病矣﹞。若是則可乎﹝以此三術﹐則庶幾可乎﹞﹖」仲尼曰「惡﹗惡可﹝嘆其必不可也﹞﹗大多政法而不諜﹝政法﹐猶法則也。諜﹐猶安妥﹐謂穩當也。言挾上三術而法則太多﹐猶不穩當也﹞。𨿽固亦無罪。𨿽然﹐止是耳矣﹐惡可以及化﹗猶師心者也﹝言以此三術﹐固亦不得罪﹐然止是如此而已耳﹐亦不能使彼心化也。何也﹖以三術皆出有心﹐未能忘我﹐且己未成焉﹐能化彼哉﹞。」此一節言三術﹐從孔子君子有三畏中變化出來。與天爲徒﹐畏天也﹔與人爲徒﹐畏大人也﹔與古爲徒﹐畏聖人之言也。但議論渾然無迹﹐言此三事﹐亦非聖人大化之境界﹐止於世俗之常耳。意在言外。顏回曰「吾無以進矣﹝言回之學問止此而已﹐更無以進矣﹞﹐敢問其方﹝請問夫子之教以可法也﹞。」仲尼曰「齋﹐吾將語若﹝言須齋心﹐待聽我之教也﹞。若﹝汝也﹞有而爲之﹐其易耶﹝言汝有心而爲之事﹐自己未化﹐便欲化人﹐豈容易耶﹞﹖易之者﹐皞天不宜﹝以有心之事爲容易者﹐其心不眞﹐故上天所不宜﹞。」顏回曰「回之家貧﹐惟不飲酒不茹葷者數月矣。若此則可爲齋乎﹝此顏子未知心齋也﹞﹖」曰「是祭祀之齋﹐非心齋也。」回曰「敢問心齋。」仲尼曰「一若志﹝專一汝之心志﹞﹐無聽之以耳而聽之以心﹝言返聞於心性﹞﹔無聽之以心而聽之以气﹝心尙未忘形﹐气則虛﹐而形與化之矣﹞。心止於符﹝謂心冥於理也﹞。气也者﹐虛而待物者也﹝言心虛於極﹐以虛而待物﹞。惟道集虛﹝虛乃道之體也﹞。虛者﹐心齋也﹝教顏子之心齋﹐以主於虛也﹞。」顏子多方皆未離有心﹐凡有心之言﹐未忘機也。機不忘﹐則己不化。故教之以心齋﹐以虛爲極。虛則物我兩忘﹐己化而物自化耳。顏回曰「回之未始得使﹐實自回也﹝言未受教﹐待自以爲有己﹞﹔得使之也﹐未始有回也﹐可謂虛乎﹝一聞心齋之教﹐頓忘其己﹐此忘己可謂虛乎﹖回於一言﹐頓悟如此﹞﹖」夫子曰「盡矣﹝謂心齋之理﹐盡於此矣﹞﹗吾將語若﹝言汝有受教之地矣﹐故將語之﹞﹕若﹝汝也﹞能入遊其樊﹝樊謂藩籬﹐謂世网中也﹞而無感其名﹝言能遊人世﹐虛己忘懷﹐無以智巧以感動人﹐而要其名﹞﹐入則鳴﹐不入則止﹝言不可執一定成心而往﹐但觀其人精神气味﹐相入則言﹐不入則止﹐不可彊行﹞。無門無毒﹝門者﹐言立定一个門庭。毒﹐卽瞑眩之藥﹐謂必瘳之藥。此二者有患﹐皆不可用也﹞﹐一宅而寓於不得已﹐則幾矣﹝一宅者﹐謂安心於一﹐了無二念。卽其所言﹐當寓意於不得已而應之﹐切不可有心彊爲。如此﹐則庶幾乎可耳﹞。絕迹易﹐無行地難﹝言逃人絕世﹐尙易獨有﹔涉世無心﹐不著形迹爲難。卽老子「善行無轍迹」﹞。爲人使易以僞﹐爲天使難以僞﹝聖人應世﹐乃天之使也。若是爲人之使﹐容可以僞。聖人乘眞心而禦物﹐又安可以僞乎﹞。聞以有翼飛者也﹐未聞以無翼飛者也﹝此有心﹑無心之諭也。言世人有心爲事﹐而成者有之﹔若無心應物﹐而使人感化﹐若無翼而飛者﹐此未之聞也﹞﹔聞以有知知者矣﹐未聞以無知知者也﹝言世人皆以有知而知之。聖人以無知而知者﹐蓋言忘形絕智﹐以無心而應物者。此其難者﹐未之聞也﹞。瞻彼闋者﹐虛室生白﹝此心虛之諭也。謂室中空虛﹐但有缺處﹐則容光必照﹐而虛室中卽生白矣。以諭心虛﹐則天光自發也﹞﹐吉祥止止﹝言有心而動﹐則禍福隨之﹐所謂吉凶﹑悔吝﹐生乎動者也。今若心虛無物﹐則一念不生﹐虛明自照﹐悔吝全消﹐惟吉祥止止。而言此虛心﹐乃吉祥所止之處也﹞。夫且不止﹐是之謂坐馳﹝言人心皆本虛明﹐第人不安心止此﹐私欲萌發﹐則身坐於此而心馳於彼﹐是之謂坐馳﹞。夫殉耳目內通而外於心知﹐鬼神將來舍﹐而況人乎﹝殉﹐作殉﹐猶喪失也。言喪耳目之見聞﹐返見返聞﹐故云內通。若內通融於心體﹐眞光發露﹐則不用其妄心﹑妄知﹐如此則虛明寂照﹐與鬼神合其徳﹐故鬼神將來舍矣﹐而況於人而不感化乎﹗此無翼而飛者也。此教回之極處也﹞﹗是萬物之化也﹝謂喪耳目﹐則形自忘﹔外心知﹐則智自泯。則物我兩忘﹐我忘物化﹐則萬物盡化爲道矣﹞﹐禹舜之紐﹝樞紐﹞也﹐伏羲﹑幾蘧﹝古聖君也﹞之所行終﹐而況散焉者乎﹝言物我兼忘﹐萬物盡化﹐此混歸大道之原。卽禹之神聖﹐亦執爲樞紐﹔而伏羲﹑幾蘧之大聖禦世﹐終身所行﹔而況散民乎﹖顏回能以此用世﹐又何彊行之有哉﹞﹗」此言涉世﹐先於事君。此言輔君之難也。苟非物我兩忘﹑虛心禦物﹑不得已而應之﹐決不能感君而離患。若固執我見﹐持必然之志而彊諫之﹐不但無補於君﹐且致殺身之禍。此龍逢﹑比干之死﹐皆是之過也。下言使命之難。葉公子髙﹝葉公名梁﹐字子髙﹐楚大夫也﹞將使於齊﹐問於仲尼曰「王使諸梁也甚重﹝意將有兵革之事﹞。齊之待使者﹐蓋將甚敬而不急﹝言齊君待使者﹐貌𨿽恭而心甚慢﹐不能應使者之急事﹞。匹夫猶未可動也﹐而況諸侯乎﹝言楚之事甚急﹐而齊若慢之﹐則不敢輕意催促。且匹夫尙不可輕動﹐況諸侯乎﹞﹗吾甚栗之﹝恐誤國事而取罪﹐故甚恐懼也﹞。子常語諸梁也曰﹕『凡事若小若大﹐寡不道以歡成﹝嘗憶夫子教我﹐謂事無大小﹐必以歡成。倘齊之不歡﹐則事難濟矣。此所以恐也﹞。事若不成﹐則必有人道之患﹝言事若不成﹐君能無罪我乎﹖是必有人道之患也﹞﹔事若成﹐則必有陰陽之患﹝言齊倘不急﹐必多方勞慮﹐委曲求成﹐則焦勞之病﹐乃陰陽之內患也﹞。若成若不成﹐而後無患者﹐惟有徳者能之﹝有徳者﹐謂全徳之聖人也。意謂事之成與不成﹐俱無患者﹐惟聖人虛心應世﹐不以物爲事者能之也﹞。』吾食也執粗而不臧﹝善也﹐謂不甘美之厚味也﹞﹐爨無欲淸之人﹝言我之飲食淡薄﹐無多烹庖﹐故執爨之人﹐無有怕熱而求淸涼者﹞。今吾朝受命而夕飲冰﹐我其內熱歟﹝言素無厚味﹐故無內熱之癥。今朝受命而夕飲冰﹐則火癥內發﹐乃憂愁焦思以動其火耳﹐其內熱之病歟﹞﹗吾未至乎事之情﹝實也﹞﹐而旣有陰陽之患矣﹝言未就事﹐早有陰陽失錯﹑內熱之病矣﹞﹗事若不成﹐必有人道之患﹝事若不成﹐國君能無罪我乎﹖此人道之患﹐所不免者﹞﹐是兩也。爲人臣者不足以任之﹝言此兩患在身﹐事不由己﹐故爲人臣者所不能任之也﹞﹐子其有以語我來﹝願夫子有以教我也﹞﹗」此言人臣以使命爲難也。以爲人臣者﹐但以一己功名爲心﹐故事必求可功﹐必求成﹐以此橫慮交錯於胸中﹐勞神焦思之若此。乃舉世人臣使命之難﹐絕不知有所處之道﹐故不免其患耳。故夫子教以處之之方﹐意有一定之命﹑一定之理﹐安順處之﹐自無患耳。若持必可之心﹐固所不免也。下夫子教其莫若致命﹐此其難者﹐將此起語爲結。仲尼曰「天下有大戒二﹝大戒者﹐謂世之大經﹑大法也﹐乃君親之命不可易者﹞﹕其一﹐命也﹐其一﹐義也。子之愛親﹐命也﹐不可解於心﹔臣之事君﹐義也﹐無適而非君也﹝莊子誹仁義﹐獨於人之事君﹐以義爲主﹐又以死忠爲不善。今言人臣之事君﹐無往而非君﹐乃忠之盛也。此老何曾越世故耶﹞﹐無所逃於天地之間。是之謂大戒﹝言世之君親之命無所逃﹐此乃世之大經﹑大法之不易者﹞。是以夫事其親者﹐不擇地而安之﹐孝之至也﹝言子之事親﹐無往而非親命﹐則不敢擇地而安之﹐此乃孝之至也﹞﹔夫事其君者﹐不擇事而安之﹐忠之盛也﹝言事君者﹐惟命是聽﹐不敢以難易二其心﹐乃忠之盛也。故古人恥貳心以事主者﹞﹔自事其心者﹐哀樂不易施乎前﹝言孝則當竭其力﹐忠則盡乎命﹐以盡心盡命爲主﹐不以難易推移之志。此事心之大者﹐不以哀樂入於心也﹞﹐知其不可柰何而安之若命﹐徳之至也﹝言人臣之分﹐知其事之𨿽無可柰何﹐亦不敢貳心相視﹐但安之若命。安命則忘其難易﹐此乃徳之至也﹞。爲人臣子者﹐固有所不得已。行事之情而忘其身﹝言人之臣子﹐固有不得已之事﹐但當盡命以忘其身以從事﹞﹐何暇至於悅生而惡死﹝言臣子盡命而已﹐豈敢以生死爲去就哉﹞﹗夫子其行可矣﹝教葉公﹐但當如此而行﹐可矣﹞﹗」莊子全書﹐皆以忠孝爲要名譽﹑喪失天眞之不可尙者﹐獨人間世一篇﹐則極盡其忠孝之實﹐一字不可易者﹐誰言其人不達世故﹐而恣肆其志耶﹖且借重孔子之言者﹐曷嘗侮聖人哉﹖蓋學﹐有方內﹑方外之分。在方外﹐必以放曠爲髙﹐特要歸大道也﹔若方內﹐則於君臣﹑父子之分﹐一毫不敢假借者﹐以世之大經﹑大法﹐不可犯也。此所謂世﹑出世間之道﹐無不包羅﹐無不盡理﹐豈可以一槪目之哉。「丘請復以所聞﹝前槪言君臣﹑父子之分義﹐此下方復言使命之理﹞﹕凡交近則必相靡以信﹝靡﹐順也。信﹐符也。凡交近國﹐必須符驗﹐則不假辭令﹞﹐交遠則必忠之以言﹝若交遠國﹐則必忠之辭令﹐以合二國之歡﹞。言必或傳之﹝謂言必要使者口傳﹞。夫傳兩喜兩怒之言﹐天下之難者也﹝言之所系﹐安危以之﹐而禍福隨之﹞。夫兩喜必多溢美之言﹐兩怒必多溢惡之言﹝病在於溢﹞。凡溢之類妄﹝溢美﹑溢惡﹐出於過用智巧﹐故失其本眞﹐故曰妄﹞﹐妄則其信之也莫﹝以言不至誠﹐故聽之者亦莫然不信﹞﹐莫則傳言者殃﹝旣不相信則罪﹐在傳言者殃矣﹞。故法言曰﹕『傳其常情﹐無傳其溢言﹝常情﹐乃眞實無妄之言﹞﹐則幾乎全﹝庶幾免禍﹞。』」此一節﹐言使命之難﹐以兩家之利害﹐皆在一己擔當。若溢而過實﹐則令聽者生疑不信﹐是爲生禍之本﹐而傳者必受其殃。所以貴乎眞實無妄﹐庶幾可保全耳。下文申明﹐𨿽苟全目前之事﹐而終必爲害甚矣。言之不易﹐不可不謹愼其始也。「且以巧鬥力者﹐始乎陽﹐常卒乎陰﹐太至則多奇巧﹝此言愼始愼終之道也。且始以巧鬥力者﹐乃以戲劇相格鬥也。始則兩情相嬉﹐及其過甚﹐則有求勝之心﹐必各用其奇巧﹔奇巧一出﹐則必有一傷﹔傷卽認眞﹐至不可解﹐則終之以怒矣。陽﹐猶喜﹔陰﹐猶怒也﹞﹔以禮飲酒者﹐始乎治﹐常乎亂﹐太至則多奇樂。凡事亦然﹝且如飲酒者﹐初則賓主秩然有禮﹐及至酒酣樂劇﹐樂劇則亂必隨之。不獨巧斗﹑飲酒﹐凡事皆然﹞﹐始乎諒﹐常卒乎鄙﹝諒者﹐不擇是非而必信。鄙﹐詐也。且如人之交情﹐始則肝膽相照﹐必信不疑﹔久則鄙詐之心生焉﹞﹔其作始也簡﹐其將畢也必巨﹝不獨人情﹐卽作事﹐始作必以簡省爲主﹐其將畢也必巨﹐自有不可收拾者。蓋勢之必至也﹞。言者﹐風波也﹔行者﹐實喪也﹝凡事不能保其始終﹐而言行猶甚。蓋言者﹐風波也﹐乃是非所由生﹔行者﹐實之所自發。行成而實喪矣。故曰﹕言行﹐君子之樞機﹐榮辱之主也。故當所必謹者﹐豈可妄乎﹞。夫風波易以動﹐實喪易以危﹝風波則易以傾覆﹐實喪則易取殆辱。知此﹐則知所愼矣﹞。故忿設無由﹐巧言偏辭﹝故凡人忿怒之設﹐實由巧言偏辭以激發之﹞。獸死不擇音﹐气息茀然﹐於是並生心厲﹝茀﹐勃然也。歷﹐鬼病也。謂巧言偏辭以激怒其人﹐以致怒气勃然而發﹐則不擇可否而橫出之﹐如獸死之不擇音﹐則使聽者以爲實然﹐則並皆心生鬼病而不可治矣﹞。克核太至﹐則必有不肖之心應之﹐而不知其然也﹝謂聽言激怒之人﹐乘其怒气﹐則於所怒之人﹐必以橫口非理加之﹐毫髮推求﹐不少寬假﹐而克核之。若克核太至﹐則彼被怒之人﹐亦必以不肖之心應之。是則兩家之禍成矣﹐𨿽成而竟不知其所以然也。所以然者﹐蓋由巧言偏辭也﹞。苟爲不知其然也﹐孰知其所終﹝若苟知其巧言之過﹐尙可解。若不知其所由言然﹐則兩家之禍﹐將不知其所終矣﹞﹗故法言曰﹕『無遷令﹐無勸成﹝由其巧言偏辭爲禍之端﹐害事之甚﹐故奉使者必不可溢言﹐無遷畋其令﹐無勸其成﹐免後禍也﹞。過度益也﹝凡增益者﹐乃過其度也。遷令勸成﹐終必壞事﹐必不可也﹞。』美成在久﹐惡成不及攺﹐可不愼歟﹝凡事不宜速成﹐故美成在久。若彊勉惡成﹐則不及攺矣。不可不愼也﹞﹗且夫乘物以遊心﹐托不得已以養中﹐至矣﹝此方教以使命之正道也。惟有至人﹐物我兼忘﹐順物之自然﹐以遊心於其間。事不可有心以彊成﹐當托於不得已而應之﹐以養中正之道﹐而不失其守。如此應世﹐可謂至矣﹞。何作可報耶﹗莫若爲致命﹐此其難者﹝此結乃起語也。言使命者何所作爲﹐乃可報也﹖莫若致命。謂在事之成否﹐自有一定之天命。卽今奉使﹐又有一定之君命。知天命之不可違﹐則當安命﹐順其自然﹐不可用心以溢言﹐僥幸以成功。知君命之不可違﹐則不可遷令以勸成﹐以免後禍。此所謂致命之意。此必至人方能﹐尋常人則不易﹐故曰此其難者﹞。」此一節﹐言應世之難者﹐無愈使命。如葉公之所憂者﹐固然。而夫子之言﹐皆使命之至情﹐禍福之樞機﹐切中人情之極致。所謂士見危致命者﹐非夫子大聖﹐深於世故者﹐又何以致此哉。顏闔將傅衛靈公太子﹝蒯聵也﹞﹐而問於蘧伯玉﹝名瑗﹐衛之賢人﹐孔子之友也﹞曰「有人於此﹐其徳天殺﹝去聲﹐降也。謂天生低品之人也﹞。與之爲無方﹝謂不以法度規之也﹞﹐則危吾國﹐與之爲有方﹐則危吾身﹝若以法度繩墨之﹑言諫之﹐則必不信而見尢﹐則危吾身﹞。其知﹝去聲﹞適足以知人之過﹐而不知其所以過﹝謂其人聰明﹐足以摭拾人之過﹐而不知己之過﹞。若然者﹐吾柰之何﹖」蘧伯玉曰「善哉問乎﹝善其問於我也﹞﹗戒之﹐愼之﹝言此人不可輕意犯之者﹞﹐正汝身哉﹝當先正己﹐而後事之﹞﹗形莫若就﹝言其人狠戾﹐不可逆之﹐宜將順其美﹐而後救其惡﹞﹐心莫若和﹝言中心不可以不善而逆之﹐故莫若和﹞。𨿽然﹐之二者有患﹝𨿽然形就心和﹐亦未免患。形就﹐將與己同﹔心和﹐則將爲悅己。以此縱之﹐則不敢以規諫﹐故有患﹞。就不欲入﹝言形𨿽就﹐不可全身放倒也﹞﹐和不欲出﹝出者﹐謂顯己之長﹐形彼之短﹐故不欲出﹞。形就而入﹐且爲顚爲滅﹐爲崩爲蹶﹝若放身阿諛﹐承順其惡﹐則返成其惡﹐將取顚滅崩蹶之禍﹞﹔心和而出﹐且爲聲爲名﹐爲妖爲孽﹝若少露圭角﹐則彼將以己之惡而收爲聲名﹐其心必忌之而爲妖孽矣。故此二者皆有患也﹞。彼且爲嬰兒﹐亦與之爲嬰兒﹝嬰兒﹐言彼無知識也﹞﹔彼且爲無町畦﹐亦與之爲無町畦﹝町畦﹐言無墻塹﹐謂全無檢束也﹞﹔彼且爲無崖﹐亦與之爲無崖﹝崖﹐謂無崖岸﹐言放蕩無拘也﹞﹔達之入於無疵﹝言先且於一切舉動﹐不可一毫有逆其意﹔待彼久久相信而不疑﹐則漸漸因事引達﹐以入無過之地。此正所謂將順其美﹐匡救其惡﹐可無患也﹞。汝不知夫螳螂乎﹖怒其臂以當車轍﹐不知其不勝任也﹝此諭不量力而逆之也。螳螂怒臂以當車轍﹐其志則似矣﹐而不知其力不勝任也﹞﹐是其才之美者也﹝言螳螂恃其才之美者﹐但不量己力耳。謂盍才𨿽美﹐至若盡力以事暴君﹐恐不免其患也﹞。戒之﹐愼之﹐積伐而美者以犯之﹐幾矣﹝言汝積伐己之美才﹐而挺身以犯暴君之難﹐若螳螂之怒臂﹐其不免於死者幾矣﹐可不戒愼之哉﹞﹗汝不知夫養虎者乎﹖不敢以生物與之﹐爲其殺之之怒也﹝若以生物﹐則長其殺心﹞﹔不敢以全物與之﹐爲其決之之怒也﹝全物與之﹐則令虎決裂﹐而生其怒也﹔虎怒則發威﹐猛而不可制矣﹞。時其饑飽﹐達其怒心。虎之與人異類﹐而媚養己者﹐順也﹔故其殺者﹐逆也﹝養虎而不知順其性﹐則被其殺無疑矣﹞。夫愛馬者﹐以筐盛矢﹝矢﹐卽糞也﹞﹐以蜃盛溺﹝尿也﹞。適有蚊虻僕緣﹐而拊之不時﹐則缺銜﹝則怒而斷其銜勒也﹞毀首碎胸﹝言馬之怒﹐則毀碎胸首之絡轡也﹞。意有所至而愛有所亡﹝言𨿽愛馬之至﹐若拊之不時﹐一觸其怒﹐則將斷勒毀轡矣﹐又何顧其愛哉﹞。可不愼耶﹝愛馬之諭﹐尢切事情。三諭﹐乃事暴君之大戒也﹞﹗」此言輔君之難也。已上三者﹐皆人間世之難者。意謂夫遊人間世者﹐必虛心安命﹐適時自愼﹐無可﹑不可﹐乃可免患。若不能虛心﹐恃知妄作﹐無事而彊行者﹐顏回是也﹔若不能安命﹐多憂自苦﹐當行而不行者﹐葉公是也。二者皆非聖人所以涉世之道﹐而當以孔子之言爲準也。若其必不得已而應世﹐以事人主﹐必將順其美﹐匡救其惡﹐以竭其忠。尢當以戒愼恐懼﹐達變知機﹔不可輕忽﹐不可恃才輕觸﹐以取殺身之禍。此又當以蘧伯玉之言爲得也。涉世人情之曲折﹐極盡於此矣。是必取重仲尼﹑伯玉﹐乃可免患耳。上言材能之累。下以不才以全生。匠石之齊﹐至於曲轅﹝地名﹞﹐見櫟社樹。其大蔽牛﹐絜之﹝以兩手絜之﹞百圍﹐其髙臨山﹐十仞而後有枝﹝言樹身分之長大也﹞﹐其可以爲舟者旁十數﹝言正身之外﹐旁枝可爲舟者﹐有十數也﹞。觀者如市﹝人以爲大且美﹐故觀之者眾﹞。匠伯不顧﹐遂行不輟﹝止也﹐謂不顧其樹而行不止也﹞。弟子厭﹝飽足也﹞觀之﹐走及匠石﹐曰「自吾執斧斤以隨夫子﹐未嘗見材如此其美也。先生不肯視﹐行不輟﹐何耶﹖」曰「已矣﹐勿言之矣﹗散木也。以爲舟﹐則沈﹔以爲棺槨﹐則速腐﹔以爲器﹐則速毀﹔以爲門戶﹐則液樠﹝謂門樞引水﹐則液樠然而泚﹞﹔以爲柱﹐則蠹。是不材之木也。無所可用﹐故能若是之壽。」匠石歸﹐櫟社見夢曰「汝將惡乎比予哉﹖若將比予於文木耶﹖夫柤梨橘柚﹐果蓏之屬﹐實熟則剝﹐則辱。大枝折﹐小枝泄。此以其能﹐苦其生者也。故不終其天年而中道夭﹐自掊擊﹝言掊取而擊折之也﹞於世俗者也。物莫不若是。且予求無所可用久矣﹗幾死﹐乃今得之﹝幾死者﹐謂尋常人不知我不材﹐幾乎被伐者數矣。今幸而得全﹞﹐爲予大用﹝以不材全生﹐爲我大用﹞。使予也而有用﹐且得有大也耶﹝若使我有用﹐必不能此之大也﹞﹖且也若與予也皆物也﹐柰何哉其相物也﹝言汝與我﹐同爲天地間之一物耳﹐柰何汝恃有用﹐而以我爲無用耶﹞﹖而幾死之散人﹐又惡知散木﹝言汝乃幾死之散人﹐而不自知﹐且又鄙我爲散木﹐是自不知量也﹞﹗」匠石覺而診其夢﹝覺而爲弟子說其夢﹞。弟子曰「趣取無用﹝趣﹐乃意趣﹐猶言意思也。謂意思取無用﹐而爲社者﹐何也﹞﹐則爲社﹐何耶﹖」曰「密﹗若無言﹝謂汝不必聲說也﹞﹗彼亦直寄焉﹝然直是以社寄於此木﹐非是此木有心要作社也﹞﹗以爲不知己者詬厲也﹝謂常人不知寄托之意﹐遂以此木眞眞是社﹐以此名而誣害之也﹞。不爲社者﹐且幾有翦乎﹝言此木卽不爲社﹐又豈有剪伐者乎﹞﹗且也﹐彼其所保與眾異﹐而以義譽之﹝謂彼木所以保其天年者﹐以不材而全生﹐故與眾異。而人不知﹐乃以利人長物﹑禁暴除非之義譽之﹞﹐不亦遠乎﹗」此言櫟社之樹﹐以不材而保其天年﹐全生遠害﹐乃無用之大用。返顯前之恃才妄作﹑要君求譽以自害者﹐實天壤矣。此莊生輕世肆志之意﹐正在此耳。下歷言無自全之意﹐以諭己志。此立言之指也。南伯子綦遊乎商之丘﹐見大木焉﹐有異﹝謂有異於眾木﹞﹕結駟千乘﹐隱將芘其所藾﹝言千駟之車馬﹐隱息於樹下﹐而樹之枝葉皆能庇蔭之也﹞。子綦曰「此何木也哉﹗此必有異材﹝不知其不材﹐故異之也﹞夫﹗」仰而視其細枝﹐則拳曲而不可以爲棟梁﹔俯而視其大根﹐則軸解﹝言本身之解散也﹞而不可以爲棺槨﹔咶其葉﹐則口爛而爲傷﹔嗅之﹐則使人狂酲﹐三日而不已﹝言葉之惡气燻人﹐令人狂酲如醉而不醒也﹞。子綦曰「此果不材之木也﹐以至於此其大也。嗟夫神人﹐以此不材﹝言子綦因試知其木不材﹐乃知神人以不材﹑無用而致聖也﹞。」宋有荊氏者﹐宜楸柏桑。其拱把而上者﹐求狙猴之杙﹝取猿狙之具也﹞者斬之﹔三圍四圍﹐求髙名之麗﹝屋棟也﹞者斬之﹔七圍八圍﹐貴人富商之家求椫傍﹝乃棺木之全傍邊也﹞者斬之。故未終其天年﹐而中道之夭於斧斤﹐此材之患也﹝此甚言材之爲害﹐以見不材之得全也﹞。故解之﹝解者﹐祭祀解賽也。古者天子有解祠﹐謂解罪求福也。出《漢書郊祀記》﹞以牛之白顙﹝言色不純也﹞者﹐與豚之亢鼻﹝言形不美﹞者﹐與人有痔病者﹐不可以適河﹝以人祭河﹐謂人爲巫祝也。又《漢書》有爲河伯娶婦﹐選童男女之美者﹐投之河中﹐謂之適河。此事或古亦有之﹞。此皆巫祝以知之矣﹐所以爲不祥也﹝言此三者﹐小有不材﹐足以全生。況神人以無用而自全者乎﹞。此乃神人之所以爲大祥也。此極言不材之自全﹐甚明材美之自害也。惟神人知其材之爲患﹐故絕聖棄智﹑昏昏悶悶﹐而無意於人間者。此其所以無用﹐得以全身養生﹐以盡其天年也。此警世之意深矣。支離疏者﹝此假設人之名也。支離者﹐謂隳其形迹者﹐謂泯其智也。乃忘形去智之諭﹞﹐頤﹝口旁兩頤也﹞隱於臍﹐肩髙於頂﹝兩頤隱於臍﹐則其背僂可知﹞﹐會撮﹝髮髻也﹞指天﹝言背僂而項仰也﹞﹐五管在上﹝謂五臟之腧﹐隨背而在上也﹞﹐兩髀爲脇﹝髀﹐大腿也。言大腿爲兩脇﹐則形曲可知﹞。挫鍼﹝縫衣也﹞治繲﹝浣衣也﹞﹐足以糊口﹔鼓莢播精﹝言簸米出糠稗也。此就其形之曲戾而可爲之事也﹞﹐足以食十人﹝言形曲﹐簸米則有力﹐故取值多﹐可以食十人也﹞。上徵武士﹐則支離攘臂於其間﹝言形旣支離﹐故不畏共選﹐故攘臂於其間﹞﹔上有大役﹐則支離以有常疾不受功﹝言大役難免﹐而支離又以疾免﹞﹔上與病者粟﹐則受三鍾與十束薪﹝言以疾﹐則多得其賜﹞。夫支離其形者﹐猶足以養其身﹐終其天年﹐又況支離其徳者乎﹗此言支離其形﹐足以全生而遠害﹐況釋智遺形者乎﹗此發揮老子「處眾人之所惡﹑故幾於道」之意。前以木之材﹑不材以況﹐此以人諭﹐亦更切矣。孔子適楚﹐楚狂接輿遊其門曰「鳳兮鳳兮﹐何如徳之衰也﹗來世不可待﹐往世不可追也。天下有道﹐聖人成焉﹝言天下有道﹐則成聖人之事業也﹞﹔天下無道﹐聖人生焉﹝言天下無道﹐則聖人全生而已﹞。方今之時﹐僅免刑焉﹝言方今之時﹐僅能免害足矣﹐何敢言功﹞。福輕乎羽﹐莫之知載﹝言福之自取甚易﹐而又不肯受﹞﹔禍重乎地﹐莫之知避﹝言世人之迷﹐冒禍以求利也﹞。已乎已乎﹝言自嘆其當止也﹞﹗臨人以徳。殆乎殆乎﹝殆者﹐免而不安也。言方今之時﹐若以徳臨人﹐以才自用﹐其危之甚也﹞﹗畫地而趨。迷陽迷陽﹐無傷吾行﹝言方今之人﹐畫地而趨者﹐迷昧之甚也﹐豈能效之而行哉﹗行則有傷吾之固有也﹞﹔吾行郤曲﹝言行不進貌﹞﹐無傷吾足﹝言世道難行﹐若行之﹐適以傷吾之足耳﹞。山木﹐自寇也﹝山以生木﹐自取寇斫也﹞﹔膏火﹐自煎也﹝膏以明﹐故自煎耳﹞。桂可食﹐故伐之﹝桂以可食﹐故早伐也﹞﹔漆可用﹐故割之﹝漆以澤﹐故自取割之﹞。人皆知有用之用﹐而莫知無用之用也。」此人間世立意﹐初則以孔子爲善於涉世之聖﹐故托言以發其端。意謂𨿽顏子之仁智﹐亦非用世之具﹐不免無事彊行之過也。次則葉公﹐乃處世之人﹐亦不能自全﹐況其它乎。次則顏盍﹐乃一隱士耳﹐爾乃妄意幹時﹐乃不知量之人也﹐故以伯玉折之。斯皆恃才之過也﹐故不免於害。故以櫟社﹑山木之不材以諭之﹐又以支離疏曉之。是涉世之難也如此﹐故終篇以楚狂譏孔子﹐意謂𨿽聖而不知止﹐以發己意。乃此老披肝露膽﹑眞情發現﹐眞見處世之難如此。故超然物外﹐以道自全﹐以貧賤自處﹐故遁世無悶﹐著書以見志。此立言之本意也﹐故於人間世之末﹐以此結歟﹗實自敍也。徳充符此篇立意﹐謂徳充實於內者﹐必能遊於形骸之外﹐而不寢處軀殼之間。蓋以知身爲大患之本﹐故不事於物欲﹐而心與天遊。故見之者﹐自能神符心會﹐忘形釋智﹐而不知其所以然也。故學道者﹐惟務實徳充乎內﹐不必計其虛名見乎外﹐𨿽不求知於世﹐而世未有不知者也。故引數子以發之﹐蓋釋老子「處眾人之所惡﹑故幾於道」之意也。魯有兀﹝卽介字﹐乃刖足之人也﹞者王臺﹐從之遊者﹐與仲尼相若。常季問於仲尼曰「王臺﹐兀者也﹐從之遊者﹐與夫子中分魯﹝言魯國從王臺遊者﹐與夫子相半也﹞。立不教﹐坐不議。虛而往﹐實而歸。固有不言之教﹐無形而心成者邪﹝謂教人不見於形容言語﹐而但以心相印成者耶﹞﹖是何人也﹖」仲尼曰「夫子﹐聖人也﹐丘也直後而未往耳﹝謂直居其後﹐未能往向於前耳﹞﹗丘將以爲師﹝此重言孔子未能忘形師心之意﹞﹐而況不若丘者乎﹗奚假魯國﹐丘將引天下而與從之﹝此形容孔子無我之意﹞。」常季曰「彼兀者也而王﹝音旺﹐言勝也﹞﹐先生其與庸亦遠矣。若然者﹐其用心也獨﹝句言不同於人也﹞﹐若之何﹖」仲尼曰「死生亦大矣﹐而不得與之變﹝不爲死生之所遷變﹞﹔𨿽天地覆墜﹐亦將不與之遺﹝言𨿽天地覆墜之變﹐亦不爲之所遺累也﹞﹔審乎無假而不與物遷﹝審﹐處也。無假﹐謂形骸之外﹑至眞之道﹐超然出於萬物之表﹐故不爲物遷﹞﹐命﹝猶名也﹞物之化而守其宗也﹝謂其人超然物外﹐不隨物遷﹐惟任物自化﹐而彼但守其至道之宗也﹞。」常季曰「何謂也﹝常季不解其不遷之說﹞﹖」仲尼曰﹝夫子示之以忘形守眞之旨﹞﹕「自其異者視之﹐肝膽楚越也﹝言不能忘形見道者﹐𨿽一身之肝膽﹐猶楚越之相遠也﹞﹔自其同者視之﹐萬物皆一也﹝自大道觀之﹐萬物與我皆一體也﹞。夫若然者﹐且不知耳目之所宜﹝形骸旣忘﹐六根無用﹐故泯其見聞。故不知耳目之所宜﹞﹐而遊心乎徳之和﹝謂超乎形骸之外﹐而遊心於大化之鄕﹑太和元气之境﹞。物視其所一而不見其所喪﹝物﹐人也。以彼處乎大化之中﹐故人但見其道眞之所存﹐故不見其形之有所喪﹞﹐視喪其足猶遺土也﹝言視喪其足﹐若與己無干﹐猶遺土也﹞。」常季曰「彼爲已﹝止也﹐言止於如此而已矣﹞﹐以其知得其心﹝謂彼不過以其所知﹐得其自已之心耳﹞﹐以其心得其常心﹝言卽彼所得之心﹐亦尋常人之心耳﹞。物何爲最之哉﹝言彼所得之心﹐亦人人皆有﹐又何有越過人之心哉﹞﹖」仲尼曰「人莫鑑於流水﹐而鑑於止水。惟止能止眾止﹝夫子言﹐人人𨿽皆有此心﹐但眾人之心妄動如流水﹐而聖人之心至靜如止水。故眾人之心動而不止﹐惟聖人能爲與止之耳﹞。受命於地﹐惟松柏獨也在﹝句﹞﹐冬夏靑靑﹝言獨者﹐乃天地眞一之气。𨿽萬物之多﹐而此眞一之气﹐獨在松柏﹞﹔受命於天﹐惟舜獨也正﹝句﹞﹐幸能正生﹐以正眾生﹝言受命於天﹐惟舜得天之正﹐乃各正性命之正。故爲正人﹐以其自正﹐故能正眾人之不正者﹞。夫保始之徵﹐不懼之實﹝始者﹐受命之元﹐卽所謂大道之宗也。言道之徵驗﹐惟不懼是其實效耳﹞。勇士一人﹐雄入於九軍。將求名而能自要者﹐而猶若是﹝以勇士不懼﹐以比有道者之不懼﹞﹐而況官天地﹝聖人爲天地之宰﹞﹑府萬物﹝會萬物歸一己﹞﹑直寓六骸﹝假借六根﹞﹑象耳目﹝耳目如偶人﹐所謂如幻也﹞﹑一知之所知﹝知萬化爲一致﹞﹐而心未嘗死者乎﹝死﹐猶喪失也。謂眾人喪失本眞之心﹐惟聖人未喪本有﹐故能視萬物爲一己也﹞﹗彼且擇日而登假﹝假﹐猶遐也。謂彼人且將擇日而登遐﹐遠升仙界﹐而超出塵凡也﹞。人則從事也﹝言人之相從者﹐蓋從於形骸之外也﹞。彼且何肯以物爲事乎﹗」此篇以徳充符爲名﹐首以介者王駘發揮﹐只在末後數語﹐便是實徳內充﹐故符於外。而人多從之﹐非有心要人從之也。蓋忘形骸﹑一心知﹐卽佛說破分別我障也。能破分別我障﹐則成阿羅漢果﹐卽得神通變化。今莊子但就人中﹐說老子忘形釋智之功夫﹐卽能到此境界耳。卽所謂至人忘己也。此寓六骸﹑象耳目﹑一知之所知﹐卽佛說假觀﹐乃卽世間出生死之妙訣﹐正予所謂修離欲禪也。申徒嘉﹐兀者也﹐而與鄭子產同師於伯昏無人﹝此亦撰出其人名﹐蓋從老子「眾人昭昭﹑我獨若昏」﹐故以昏爲聖人之名﹞。子產謂申徒嘉曰「我先出則子止﹐子先出則我止﹝此重言子產不能忘我﹐以功名自矜﹐故恥與介者爲伍﹐故止其不與同出入也﹞。」其明日﹐又與合堂同席而坐﹝言申屠嘉自忘其介﹐而亦不知子產之厭己也﹞。子產謂申徒嘉曰「我先出則子止﹐子先出則我止。今我將出﹐子可以止乎﹖其未耶﹖且子見執政而不違﹝回避也﹞﹐子齊執政乎﹝子產見申屠嘉之不避己﹐故明言之﹔然以執政矜人﹐則形容子產之陋也﹞﹖」申徒嘉曰「先生之門﹐固有執政焉如此哉﹝申屠嘉鄙子產之陋﹐乃曰先生之門﹐固有此不能相忘之人哉﹞﹖子而悅子之執政而後人者也﹝言子但知有己之執政﹐故以人不若己者﹐此陋之甚也﹞。聞之曰﹕『鑑明則塵垢不止﹐止則不明也。久與賢人處則無過。』今子之所取大者﹐先生也﹐而猶出言若是﹐亦不過乎﹝此譏子產之不明也。蓋聞老子「自知者明」之意﹐笑子產不自知也。意謂子產旣遵聖人之門面﹐猶發言如此﹐足見無眞學問也﹞﹗」子產曰「子旣若是矣﹝子產言申屠嘉之廢人﹐而不能自反﹐而與人爭善﹞﹐猶與堯爭善。計子之徳﹐不足以自反耶﹝徳﹐猶見識也。謂申屠嘉旣廢如此﹐而不自反求諸己﹐而猶且以聖自居﹐將與堯爭善﹔我計料子之知見誠愚﹐而不自反也。子產畢竟露出本來面目﹞﹖」申徒嘉曰「自狀其過﹐以不當亡者眾﹝狀者﹐言自知己過之分明也。謂若人能自知己過﹐則人之過更有甚於我者﹐如此見恕﹐則以我之足﹐不當忘者眾矣﹞﹔不狀其過﹐以不當存者寡﹝此句義似不順﹐當去一不字。意謂若人不自狀其己過﹐則責我太過﹐則以我足當者寡矣﹞。知不可柰何﹐而安之若命﹐惟有徳者能之﹝若知我無可柰何﹐而命之使然﹐如此知命相忘﹐乃有徳能之耳﹞。遊於羿之彀中。中央者﹐中地也﹔然而不中者﹐命也﹝羿之善射﹐而人遊於必中之地﹐不被射而死者﹐亦幸而免耳。以諭世人履危機﹐當禍而免者﹐亦幸耳。謂我以不幸而不免者﹐豈非命之有在耶﹞。人以其全足笑吾不全足者眾矣﹐我怫然而怒﹝言始也人笑我以足不全﹐我則怫然如怒﹞﹐而適先生之所﹐則廢然而反﹝言初未聞道﹐故未忘人我。今自入先生之門﹐一聞大道﹐則人我之見盡廢亡矣﹞。不知先生之洗我以善耶﹝言不自知其先生洗我以善也﹞﹖吾與夫子遊十九年矣﹐而未嘗知吾兀者也﹝我與先生遊十九年﹐向未知我之亡足也﹞。今子與我遊於形骸之內﹐而子索我於形骸之外﹐不亦過乎﹝言我與子相知以心﹐卽當相忘以道﹐不當取於形骸之間。今子乃以形骸外貌索我﹐不亦過乎﹞﹗」子產蹴然攺容更貌曰「子無乃稱﹝子產聞說﹐則中心愧服﹐而謝之曰子無乃稱﹐謂再不必言也﹞﹗」此章形容聖人忘功﹐故以子產發之。蓋實徳內充﹐形骸可外﹐而安命自得﹔以道相忘﹐則了無人我之相。此學道之成效也。魯有兀者叔山無趾﹐踵見仲尼。曰「子不謹﹐前旣犯患若是矣。𨿽今來﹐無及矣﹗」無趾曰「吾惟不知務﹝務﹐謂務學道也﹞而輕用吾身﹐吾是以亡足。今吾來也﹐猶有尊足者存﹝尊足﹐蓋指性而言也﹞﹐吾是以務全之也。夫天無不覆﹐地無不載﹐吾以夫子爲天地﹐安知夫子之猶若是也﹝無趾自以所全者性眞﹐而夫子猶以形骸取之。初以夫子爲聖人之大無不容﹐不知其猶若此之區區也﹞﹗」孔子曰「丘則陋矣﹗夫子胡不入乎﹖請講以所聞﹝夫子聞無趾之言﹐知其爲有道者﹐故請入﹐願講其所聞﹞。」無趾出。孔子曰「弟子勉之﹗夫無趾﹐兀者也﹐猶務學﹝謂務學道也﹞以補前行之惡﹐而況全徳﹝猶全體也﹞之人乎﹗」無趾語老聃曰「孔丘之於至人﹐其未耶﹖彼何賓賓以學子爲﹝言初以孔丘爲至人﹐今見其未至也。如此之見﹐誠何以賓賓恭謹以學子爲﹞﹖彼且蘄以諔詭幻怪之名聞﹐不知至人之以是爲己桎梏耶﹝桎梏﹐乃拘手足之刑。言孔子專求務外之名聞﹐而不務實。彼殊不知﹐虛名乃諔詭幻怪之具﹐非本有也。如桎梏之於手足﹐拘之而不得自在者也﹞﹖」老聃曰「胡不使彼以死生爲一條﹐以可不可爲一貫者﹐解其桎梏﹐其可乎﹝可不可﹐謂善惡﹑是非也。一條﹐卽一貫也。老子謂無趾﹐何不以無死生﹑忘善惡之道以告之﹐以解其好名之桎梏乎﹞﹖」無趾曰「天刑之﹐安可解﹝刑﹐舊主作型﹐乃上模也。此譏孔子﹐乃天生成此等務名之人﹐安可解乎﹞﹗」此章發揮聖人忘名﹐故以孔子爲務虛名而不尙實徳之人。故取人於規規是非﹑善惡之間﹐殊不知至人超乎生死之外﹐而視世之浮名爲桎梏。蓋未能忘死生﹑一是非﹐故未免落於世之常情耳。聖人則不以此爲得也。魯哀公問於仲尼曰「衛有惡人焉﹝謂醜貌之人也﹞﹐曰哀駘它。丈夫與之處者﹐思而不能去也﹝言男子與之相處﹐則不忍捨去﹞﹔婦人見之﹐請於父母曰﹕『與爲人妻﹐寧爲夫子妾』者﹐十數而未止也﹝言婦人見之﹐皆願爲之妾者﹐不止一人也﹞。未嘗有聞其唱者也﹝謂未有所長而先見聞於人者也﹞﹐常和而已矣﹝亦只見隨於庸眾人而已﹞。無君人之位以濟乎人之死﹝言無勢位以濟人之死﹞﹐無聚祿以望人之腹﹝望﹐猶月望之望﹐謂飽滿也。言無位﹑聚祿﹐以周給於人﹐以飽人之腹﹞﹐又以惡駭天下﹝旣無利濟於人﹐且又醜貌以駭天下之人﹞﹐和而不唱﹝言一向隨人﹐自無專能﹞﹐知不出乎四域﹝言無超出世間常人之見識﹞﹐且而雌雄合乎前﹝雌雄﹐猶言爭勝負也。謂凡人之是非﹑勝負不決者﹐皆取決其人。言此事常合在前﹞。是必有異乎人者也﹝言貌醜而人從之者眾﹐必有異乎人之所爲者也﹞。寡人召而觀之﹐果以惡駭天下﹝及召而觀之﹐果然醜貌﹐不見其所長﹞。與寡人處﹐不至以月數﹐而寡人有意乎其爲人也﹝及相處月數﹐則見其有可愛處﹐但未盡知耳﹞﹔不至乎期年﹐寡人信之﹝不期年﹐則信之深矣﹞。國無宰﹝宰﹐卽宰相﹐掌一國之政事﹞﹐寡人傳國焉﹝言以國事授之也﹞。悶然而後應﹝悶然﹐若不悅其事也﹞﹐泛而若辭﹝泛﹐謂泛然不經心而若辭也﹞。寡人醜乎﹝言見彼之不在意﹐故自愧醜也﹞﹐卒授之國。無幾何﹐去寡人而行。寡人卹焉若有亡也﹝言卹其去﹐若己有所亡失也﹞﹐若無與樂是國也﹝察其人之意﹐蓋不以國爲榮也﹞。是何人者耶﹝謂不知是何等之人也﹐使我愛之如此﹞﹖」仲尼曰「丘也嘗使於楚矣﹐適見﹝犭屯﹞子食於其死母者。少焉眴若﹝見死母之目不瞬也﹞﹐皆棄之而走。不見己焉爾﹝謂母之目不見己也﹞﹐不得類焉爾﹝言形僵不同前者之食於母﹐故皆棄之而走也﹞。所愛其母者﹐非愛其形也﹐愛使其形者也﹝形者﹐假物也。使其形者﹐眞宰也。言﹝犭屯﹞之子母﹐乃天性之愛也。往日食於母﹐何嘗不愛。及今才死﹐始則就之而食﹔及見目之不瞬﹐則知精神不在﹐故棄之而走。是則死生不遠﹐卽棄之而走。是知所愛者﹐非形骸﹐乃愛使其形骸之眞宰也。𨿽物之至愚﹐尙知愛其天眞﹐而況於人乎﹞。戰而死者﹐其人之葬也不以翣資﹝翣﹐古訓纛﹐乃大將之旗也。戰而死者﹐以此爲送葬之儀。言已失其勇﹐又無其屍﹐似以此虛儀爲翣資﹐則無其本矣﹞﹔刖者之屨﹐無爲愛之﹝言刖者無足趺﹐而屨亦無可用﹞。皆無其本也﹝以翣資﹑刖屨爲無本之諭﹐意謂眞可愛者在本也﹞。爲天子之諸禦﹕不翦爪﹐不穿耳﹝言選天子之侍禦者﹐不翦爪﹐不穿耳﹐不欲毀其全體﹐將以要寵也﹞﹔取妻者止於外﹐不得復使﹝言新婚之婦﹐必先戒不作事務﹐恐胼胝其手足也﹞。形全猶足以爲爾﹐而況全徳之人乎﹝言天子之禦﹑新婚之人﹐不如此不足以要寵結歡。但全其形﹐尙如此﹔況全徳之人乎﹗言魯君之愛駘它﹐蓋忘形﹐愛其形之本也。有難以言語形容者﹐故夫子連以三事﹐諭其可愛之在本﹞﹗今哀駘它未言而信﹐無功而親﹐使人授己國﹐惟恐其不受也﹝言哀駘它未與魯君一語﹐而見信若此﹐且無功卽授之以國﹐惟恐其不受﹐豈無謂哉﹞﹐是必才全而徳不形者也。」哀公曰「何謂才全﹝言才者﹐謂天賦良能﹐卽所謂性眞。莊子指爲眞宰是也。言才全者﹐謂不以外物傷戕其性﹐乃天性全然未壞﹐故曰全﹞﹖」仲尼曰「死生存亡﹑窮達貧富﹑賢與不肖﹑毀譽﹑饑渴寒暑﹐是事之變﹑命之行也﹝仲尼言才全﹐而先言此十六事者﹐蓋此諸事﹐皆戕生傷性之事變﹐而世人未有不被其傷損其性眞者﹐故先言之﹞。日夜相代乎前﹝此十六事﹐人生於世﹐日夜相代於前﹐未嘗暫免者﹐是皆戕生傷性之具也﹞﹐而知不能規乎其始者也﹝言上十六事﹐日夜相代﹐而以知規規求之﹐不知所由來。蓋達其性眞﹐本不涉其變﹞。故不足以滑和﹝滑﹐音汩﹐謂汩涓也。和﹐謂本元中和之體也。言以上諸事﹐𨿽常情之變﹐但了其本無﹐故不足以汩和﹞﹐不可入於靈府﹝靈府﹐所謂靈臺。言諸變不可以搖動其性也﹞。使之和豫通﹐而不失於兌﹝和者﹐卽中和之和﹐謂性眞達於事變﹐渾然而不失其體也。豫者﹐安然自得而悅豫也。通者﹐謂達於事變而不滯也。兌者﹐卽老子「玄牝之門」﹐謂虛通應物而無迹者也。言眞人所以才全者﹐蓋保其性眞而不失也﹞。使日夜無郤﹐而與物爲春﹝郤﹐亦作隙﹐謂縫隙也。言眞人之一性綿綿﹐日夜無隙﹐未嘗間斷﹔但於應物之際﹐春然和气發現﹐令人煦然而化也﹞﹐是接而生時於心者也﹝時者﹐謂接物應機﹐時行時止﹐與物俱化﹐未嘗逆也。若夫愚人﹐則與接爲構矣﹞。是之謂才全﹝此言眞人應物一味﹐性徳流行﹐無一息之間﹐故謂之言全﹞。」「何謂徳不形﹝此哀公問也﹞﹖」曰「平者﹐水停之盛也。其可以爲法也﹐內保之而外不蕩也﹝徳者﹐謂性之徳用也。以性徳之用﹐難以言語形容﹐故以水平爲諭。蓋言水之平者﹐乃停之盛﹐謂湛淵澄靜之至﹐故可以取法爲準。言性體湛淵澄淨﹐寂然不動﹐則虛明朗鑑。乃內保之而外境不蕩﹐爲守宗保始之諭。謂性靜虛明﹐則可以鑑物爲用也﹞。徳之成﹐和之修也﹝言虛明朗鑑﹐乃徳之成。蓋從中和用功﹐修而後得者﹐非漫然也﹞。徳不形者﹐物不能離也﹝不能離者﹐謂與物混一而不分﹐故人但見其物之變﹐而不知性之眞﹐故其徳不易形著於外。所以人但見其貌惡﹐而不識其才徳之全耳。觀孔子對哀公之言﹐發明中庸「和也者﹑天下之達道」之意﹐何等正大精確﹞。」哀公異日以告閔子曰「始也吾以南面而君天下﹐執民之紀而憂其死﹐吾自以爲至通矣﹝言自以爲至通於道也﹞。今吾聞至人之言﹐恐吾無其實﹐輕用吾身而亡其國。吾與孔丘非君臣也﹐徳友而已矣﹗」此章形容聖人之徳﹐必須忘形全性﹐體用不二﹐內外一如﹐平等湛一﹐方爲全功。故才全徳不形﹐爲聖人之極致。蓋才全﹐則內外不二﹔徳不形﹐則物我一如。此聖人之成功﹐所以徳充之符也。故魯君聞之﹐亦能忘分﹐感化而友於聖人也。闉跂﹝曲跂也﹞支離﹝形不全也﹞無脤﹝無臀也﹞說衛靈公﹐靈公說之﹐而視全人﹐其脰﹝頸也﹞肩肩﹝細小貌﹞。甕甕大癭﹝言癭如甕甕也﹞說齊桓公﹐桓公說之﹐而視全人﹐其脰肩肩。故徳有所長﹐而形有所忘﹝言二子醜惡之狀﹐而使二君說之﹐反視爲全人之不如者﹐蓋愛其徳﹐故自忘其形也﹞。人不忘其所忘﹝所忘者﹐性也。言世人迷性眞而愛形骸﹐故忘其性。今欲不忘﹞﹐而忘其所不忘﹝所不忘者﹐形也。世人忘型而愛形﹐故今欲忘之﹞﹐此謂誠忘﹝忘其所愛﹐而不忘其所不愛﹐此之謂誠忘﹞。故聖人有所遊﹝聖人遊於大道之鄕﹐而忘其物欲﹞﹐而知爲孽﹝知者﹐以智巧揣摩人心﹐謂之知。孽﹐妖孽也﹞﹐約爲膠﹝以仁義結束人心﹐謂之約。膠﹐固結而不解也﹞﹐徳爲接﹝以小惠要買人心﹐謂之徳。接﹐應接於人也﹞﹐工爲商﹝以機關罔取人之利﹐謂之工﹔工﹐猶技巧也。商﹐行貨之人也﹞。聖人不謀﹐惡用智﹖不斫﹐惡用膠﹖無喪﹐惡用徳﹖不貨﹐惡用商﹝四者﹐皆僞以喪眞淳﹐故聖人去之以全天徳﹞﹖四者﹐天鬻也﹝謂四者淳徳﹐乃天徳也。鬻﹐猶售也。四徳乃天售﹐卽所謂天壽是也﹞。天鬻也者﹐天食也﹝謂天旣售我以天徳﹐則天之所以食我也﹐又何取於人僞哉﹞。旣受食於天﹐又烏用人﹝言天生我性徳﹐自有天然之受用﹐又何人僞求之﹞﹗有人之形﹐無人之情﹝言聖人𨿽居人世﹐其形𨿽似人﹐而絕無人情﹞。有人之形﹐故羣於人﹝其形爲人﹐故羣於眾人之之中﹞﹔無人之情﹐故是非不得於身﹝以形寄人中﹐心超物外﹐不以物爲事﹐故無人世之是非﹞。眇乎小哉﹐所以屬於人也﹝人在太虛中﹐乃萬物之一數耳﹐其最渺小者﹐又何足以愛之﹞﹔謷乎大哉﹐獨成其天﹝謷者﹐謷然超於物表也﹐言性徳廣大。全此天徳﹐故由人而入於天﹞。前𨿽以知忘形﹐而知尙存﹐未盡道妙。故此一章﹐以忘忘知﹐知忘則徳自化﹐方能合乎自然﹐以全天徳﹐其徳乃充。故如二君之見二子﹐能不見其形﹐此所以爲徳之符也。聖人造道之極致﹐至此方爲究竟耳。故以此結一篇之義。惠子謂莊子曰「人故無情乎﹝借惠子之問以結者﹐因上文發揮天徳之全者﹐乃絕情欲﹑去人僞﹐心與天遊﹐乃能充實其天徳。故恐世人將謂絕情﹐則非人類矣﹐故假惠子以發之。故﹐乃故有之故﹐謂本來無情耶﹞﹖」莊子曰「然﹝莊子直然其問者﹐蓋約人性本來離情絕欲﹐故直然之﹞。」惠子曰「人而無情﹐何以謂之人﹝惠子意謂﹐世人若無其情﹐則非人也。此俗人之常見也﹞﹖」莊子曰「道與之貌﹐天與之形﹐惡得不謂之人﹝道者﹐性之固有﹐人之所當行也。人稟此性而爲人﹐乃道與之。貌﹐卽天與之形也。旣有此性﹐豈非人乎﹞﹖」惠子曰「旣謂之人﹐惡得無情﹝此惠子全不知道理﹐與常人所見一般﹐謂旣是个人﹐豈得無情者乎﹞﹖」莊子曰「是非吾所謂情也。吾所謂無情者﹐言人之不以好惡內傷其身﹐常因其自然而不益生也﹝惠子意謂必有情欲﹐乃可爲人﹐故以無情不得爲人爲問。莊子以正義答之曰﹕我所謂無情者﹐非絕無君親﹑父子﹑夫婦之情也。蓋因世人縱情肆欲以求益生﹐而返傷其生﹐故我要絕其貪欲之情耳﹐非是絕無人倫也﹞。」惠子曰「不益生﹐何以有其身﹝惠子又以爲﹐人生必欲養其口體﹐乃可以有其身。此全是常人之識見耳﹞﹖」莊子曰「道與之貌﹐天與之形﹐無以好惡內傷其身﹝莊子意謂﹐人旣道與之貌﹑天與之形矣﹐苟無以好惡內傷其身﹐如此則全生養身之至道﹐又何庸益生爲哉﹞。今子外乎子之神﹐勞乎子之精﹐倚樹而吟﹐據槁梧而瞑﹝槁梧﹐琴也。乃惠子倚樹據琴﹐而瞑以辯論也。莊子意謂惠子不能樂其天徳﹐而返外其精神﹐而倚樹據梧﹐以逞辯論是非也﹞。天選之形﹐子以堅白鳴﹝謂天選子之形﹐賦以全徳。今乃捨之﹐而返恣堅白之論以自鴻﹐失之甚矣﹞。」此篇以忘情﹑絕欲﹐以全天徳﹐故其徳乃充。前已發揮全徳之妙﹐故結以無情非人﹐以盡絕情﹑全徳之意﹐所以警俗勵世之意深矣。音釋﹕﹝穴歟﹞﹝音歟﹐空也﹞軱﹝攻乎切﹐音姑﹐大骨也﹞謋﹝霍虢切﹐音砉﹐謋然﹐速也﹞蜃﹝音腎﹐大蛤可爲盛器﹞樠﹝模昆切﹐音門﹐脂出樠然也﹞﹝木且﹞﹝莊力切﹐詐乎聲﹐以木爲闌也﹞診﹝止忍切﹐音軫﹐占﹝馬念﹞也﹞藾﹝廬蓋切﹐音賴﹐蔭芘也﹞咶﹝善指切﹐音視﹐與舐同﹞杙﹝夷益切﹐音弋﹐所以格獸也﹞﹝木單﹞﹝旨善切﹐音顫﹐棺木之全一邊者﹞繲﹝居隘切﹐音懈﹐浣衣也﹞翣﹝色甲切﹐音啑﹐棺羽飾文纛也﹞謷﹝牛刀切﹐音敖﹐大貌﹞卷四大宗師莊子著書﹐自謂言有宗﹑事有君﹐蓋言有所主﹐非漫談也。其篇分內外者﹐以其所學﹐乃內聖外王之道。謂得此大道於心﹐則內爲聖人﹔迫不得已而應世﹐則外爲帝爲王。乃有體有用之學﹐非空言也。且內七篇﹐乃相因之次第。其逍遙遊﹐乃明全體之聖人﹐所謂大而化之之謂聖﹐乃一書之宗本﹐立言之主意也。次齊物論﹐蓋言舉世古今之人﹐未明大道之原﹐各以己見爲是﹐故互相是非。首以儒墨相排﹐皆未悟大道﹐特以所師一偏之曲學﹐以爲必是﹐固執而不化﹐皆迷其眞宰﹐而妄執我見爲是。故古今舉世﹐未有大覺之人﹐卒莫能正之。此悲世之迷而不解﹐皆執我見之過也。次養生主﹐謂世人迷卻眞宰﹐妄執血肉之軀爲我﹔人人只知爲一己之謀﹐所求功名利祿﹐以養其形﹐戕賊其眞宰而不悟。此舉世古今之迷﹐皆不知所養耳。若能養其生之主﹐則超然脫其物欲之害﹐乃可不虛生矣。果能知養生之生﹐則天眞可復﹐道體可全﹐此得聖人之體也。次人間世﹐乃涉世之學問。謂世事不可以有心要爲﹐不是輕易可涉﹔若有心要名幹譽﹑恃才妄作﹐未有不傷生戕性者。若顏子﹑葉公﹐皆不安命﹑不自知而彊行者也。必若聖人﹐忘己虛心以遊世﹐迫不得已而應﹐乃免患耳。其涉世之難﹐委曲畢見。能涉世無患﹐乃聖人之大用也。次徳充符﹐以明聖人忘形釋智﹑體用兩全﹐無心於世而與道遊﹐乃徳充之符也。其大宗師﹐總上六義﹐道全徳備﹐渾然大化﹐忘己﹑忘功﹑忘名。其所以稱至人﹑神人﹑聖人者﹐必若此﹐乃可爲萬世之所宗而師之者﹐故稱之曰大宗師。是爲全體之大聖﹐意謂內聖之學﹐必至此爲極﹐則所謂得其體也﹔若迫不得已而應世﹐則可爲聖帝明王矣。故次以應帝王﹐以終內篇之意。至若外篇﹐皆蔓衍發揮內篇之意耳。知天之所爲﹐知人之所爲者﹐至矣﹝知天知人之知﹐乃指眞知﹐謂妙悟也。天﹐乃天然大道﹐卽萬物之所宗旨。所爲﹐謂天地萬物﹐乃大道全體之變﹐故曰天之所爲。蓋天然無爲﹐而曲成萬物﹐非有心也。人之所爲﹐謂人稟大道﹐乃萬物之一數﹐特最靈者。以賦大道之全體﹐而爲人之性﹐以主其形﹐卽所謂眞宰者。故人之見聞知覺﹐皆眞宰以主之﹔日用頭頭﹐無非大道之妙用﹐是知人卽天也。苟知天人合徳﹐乃知之至也﹞﹗知天之所爲者﹐天而生也﹝知大道在人﹐稟而有生者也﹞﹔知人之所爲者﹐以其知之所知﹐以養其知之所不知﹐終其天年而不中道夭者﹐是知之盛也﹝所知者﹐在人日用見聞覺知之知也。所不知﹐謂妙性本有﹐人迷不覺﹐故日用而不知。由其不知﹐𨿽有﹐故但知貪欲以養形﹐而不知釋智遺形以養性。故舉世昏迷於物欲﹐戕生傷性﹐不能盡性全生﹐以終其天年者。苟能於日用之間﹐去貪離欲﹐卽境明心﹐回光返照﹐以復其性﹐是以其知之所知﹐養其知之所不知。如此妙悟﹐乃知之盛也﹞。𨿽然有患﹐夫知有所待而後當﹐其所待者特未定也﹝𨿽然有患者﹐意謂我說以所知﹐養所不知﹐此還有病在。何也﹖以世人一向妄知﹐皆恃其妄知﹐彊不知以爲知﹐未悟以爲悟﹐妄爲肆志﹐則返傷其性。必待眞悟眞知﹐然後爲恰當。第恐所待而悟者﹐未必眞悟﹐則恃爲已悟﹐則未可定也。必若眞眞悟透﹐天人合徳﹐本來無二﹐乃可爲眞知﹞。庸詎知吾所謂天之非人乎﹖所謂人之非天乎﹖且有眞人而後有眞知﹝意謂我說以人養天﹐不是離人日用之外別有妙道。蓋天卽人也﹐人卽大也。直在悟得本來無二﹐原無欠缺。眞知天人一體﹐方稱爲眞人矣﹞。此一節﹐乃一篇立言之主意﹐以一知字爲眼目。古人所云﹕知之一字﹐眾妙之門﹔知之一字﹐眾禍之門。蓋妙悟後﹐方是眞知﹔有眞知者﹐乃稱眞人﹐卽可宗而師之也。然知天知人﹐卽眾妙之門也。𨿽然有患﹐卽知之一字﹐眾禍之門也。謂彊不知以爲知﹐恃彊知而妄作﹐則返以知爲害矣。此舉世聰明之通病也。何謂眞人﹝此下喚起眞人﹐以示眞人之所養者深迥﹐與常人不同也﹞﹖古之眞人﹐不逆寡﹝寡﹐謂薄徳無智之愚人。不逆者﹐不拒也﹞﹐不雄成﹝雄﹐自恃也。成﹐謂己爲全徳也。不恃己徳以激世也﹞﹐不謨士﹝謨﹐卽謀士。卽事謂無心於事﹐虛己以遊﹐全不以事干懷也﹞。若然者﹝眞人如此處世﹞﹐過而弗悔﹐當而不自得也。若然者﹐登髙不栗﹐入水不濡﹐入火不熱﹐是知能登假於道也﹝言眞人無心以遊世﹐此全無得失利害之心。以情不附物﹐故水火不能傷。此則遺物全性﹐是知則能登遐於道也﹞。若此﹝眞人卽世忘世之如此﹞﹐古之眞人﹐其寢不夢﹝夢發於妄想﹐以眞人情不附物﹐則妄想不生﹐故寢無夢﹞﹐其覺無憂﹝眞人虛懷遊世﹐了無得失之心﹐故覺無憂﹞﹐其食不甘﹝以道自娛﹐故不甘於味﹞﹐其息深深﹝深者﹐綿綿之意。息粗而淺﹐則心浮動。眞人心泰定而不爲物動﹐故其息深深﹞。眞人之息以踵﹝此釋上深深之意。踵者﹐腳跟也。以諭息之所自發處﹐深不可測﹐故心定而不亂﹞﹐眾人之息以喉﹝眾人之息在喉﹐則粗淺之至﹐故浮而妄動﹐所以日用心馳於物﹐而不知道﹞。屈服者﹐其嗌言若哇﹝心浮則言躁﹐言不由中﹐則易屈服。嗌者﹐咽喉也。哇﹐吐也。以淺粗之言﹐自咽而吐﹐無根之言也﹞。其耆欲深者﹐其天機淺﹝言世人粗淺如此者﹐乃嗜欲之深﹐汩昏眞性﹐全不知有天然妙性。皆墮妄知﹐無眞知也﹞。此一節﹐言眞人妙悟自性﹐是爲眞知者﹐故所養迥﹐與世不同。而以眾人觀之﹐則自別矣。前云有患﹐正恐未悟﹐而恃妄知爲得者﹐害之甚也。故此雙明之。古之眞人﹐不知悅生﹐不知惡死﹝前略言眞人處世﹐忘利害。此則言﹐眞人不但忘利害﹐而且超死生。以與大道冥一﹐悟其生本不生﹐故生而不悅﹔悟其死本不死﹐故不惡其死﹞。其出不欣﹐其入不距﹝出入﹐卽生死二字﹐老子云「出生入死」。由不悅生﹐故不貪生。欣﹐猶貪也。不惡死﹐故不距。距﹐謂爪而不肯入也﹞。翛然而往﹐翛然而來而已矣﹝倏然﹐乃鶴沖舉刷羽之聲也。言眞人無心遊世﹐倏然沖舉﹐出入死生﹐如遊太虛﹐了無掛礙。故云如此而已矣﹞。不忘其所始﹐不求其所終﹝以悟其生本不生﹐故不忘其所始﹔以生與道遊﹐不見有世可出﹐混萬物爲一﹐故不求所終﹞。受而喜之﹐忘而復之﹝眾人以生爲累﹐故患而不喜。眞人載道而生﹐故受形而喜。𨿽處人世﹐心不違道﹐相忘於世﹐故念念而復﹞。是之謂不以心捐道﹐不以人助天﹐是之謂眞人﹝心與道遊﹐故不捐道。捐﹐棄也。人卽是天﹐不假造作修爲﹐故不以人助天。如此乃謂之眞人﹞。此一節﹐言眞人遊世﹐不但忘利害﹐而且忘死生。故𨿽身寄人間﹐心超物表。意非眞知妙悟﹐未易至此﹐欲人知其所養也。若然者﹐其心志﹐其容寂﹐其顙頯﹝若然者﹐言眞人如此遊世﹐其容貌與眾不同。其心志﹐筆乘作忘﹐言無心於世也。其容寂﹐言容貌寂然﹐乃內湛而外定也。其顙頯﹐寬裕也﹐謂其貌廣大寬容﹐不拘拘之狀也。此老子云「孔徳之容﹑惟道是從」也﹞。淒然似秋﹝言其面嚴冷﹐若秋气之肅也﹞﹐暖然似春﹝言近之﹐則其中溫然﹑暖然﹐令人可親可愛也﹞﹐喜怒通乎四時﹐與物有宜而莫知其極﹝言無心於喜怒﹐但隨物所感﹐或喜或怒﹐了無一定於中。故曰通乎四時﹑與物有宜﹐而人不知無喜怒也。故曰莫知其極﹞。故聖人之用兵也﹐亡國而不失人心。利澤施乎萬世﹐不爲愛人﹝言聖人無心禦世﹐與天施合徳。假而用兵﹐卽亡人之國﹐而不失人心﹐本無殺伐之心也。縱恩施萬世﹐原非有意愛人也。所謂天生天殺之意也﹞。故樂通物﹐非聖人也﹝有心要通於物﹐非自然矣﹞﹔有親﹐非仁也﹝大仁不仁。親者﹐有心私愛﹐非大仁也。故曰賊莫大徳有心﹞﹔天時﹐非賢也﹝揣度時勢﹐非任命也﹞﹔利害不通﹐非君子也﹝明哲保身﹐乃稱君子。不通利害﹐率意狂爲﹐非君子也﹞﹔行名失己﹐非士也﹝僞行虛名而無實﹐則非士矣﹞﹔亡身不眞﹐非役人也﹝亡己爲人﹐則人皆聽役﹔若執己殉名﹐則見役於物﹐非役人者也﹞。若狐不偕﹑務光﹑伯夷﹑叔齊﹑箕子﹑胥余﹑紀他﹑申徒狄﹐是役人之役﹐適人之適﹐而不自適其適者也﹝此數子者﹐皆知之不眞﹐殉名喪實﹐去聖遠矣﹞。此一節﹐槪言所知不眞﹐不能忘己﹑忘名﹐有心要譽﹐殉名喪實﹐皆非眞知之聖也。下又言眞人眞知之不同。古之眞人﹝此下一節﹐明眞人遊世之狀﹞﹐其狀義﹝無可不可﹞而不朋﹝中心和而不流﹞﹐若不足﹝虛之至也﹞而不承﹝若一物無所受﹞﹔與乎﹝與世容與﹞其觚而不堅也﹝觚者﹐方也。𨿽介然不羣﹐而非堅執不化者﹞﹐張乎﹝施爲也﹞其虛而不華也﹝𨿽見施爲﹐而中心空空﹐不以華美爲尙﹞﹔邴邴乎﹝邴﹐喜貌﹞其似喜乎﹝𨿽喜而無心於喜也﹞﹐崔乎﹝言折節謙下也﹞其不得已乎﹝𨿽謙下以接人﹐其實以不得已而泛應也﹞﹐滀乎﹝滀﹐如水之湛滀也﹞進我色也﹝謂中心湛滀﹐而和气日見於顏面之間﹞﹐與乎﹝與之相處﹞止我徳也﹝人與相處而不忍去﹞﹐厲乎其似世乎﹝厲﹐謂嚴整而不可犯﹐亦似世之莊重也﹞﹐謷乎其未可制也﹝謷﹐謂謷然禮法之外﹐似不可以禮法拘制也﹞﹐連乎其似好閉也﹝連者﹐妝攝撿束之意﹐𨿽收攝撿束﹐但似好閉﹐其實無所閉藏也﹞﹐悗乎忘其言也﹝悗﹐俯下之意﹐謂對人謙下﹐若忘其言者﹞。以刑爲體﹝刑者﹐不畱其私﹐謂中心一私不畱﹐以爲其體﹞﹐以禮爲翼﹝𨿽忘禮法﹐猶假禮以輔翼﹐可行於世﹞﹐以知爲時﹝眞知時之可否﹐以行止也﹞﹐以徳爲循﹝言以徳但爲循順機宜也﹞。以刑爲體者﹐綽乎其殺也﹝綽者﹐有餘之義﹐謂殺盡私欲﹐一私不畱而尢損之也﹞﹔以禮爲翼者﹐所以行世也﹝言旣遊世﹐不可出於禮法之外也﹞﹔以知爲時者﹐不得已於事也﹝言迫不得已而後應也﹞﹔以徳爲循者﹐言其與有足者至於丘也﹝丘﹐髙處也。言循順機宜﹐接引愚蒙﹐令有識者皆可上進於道。故諭如有足者﹐皆可引進於髙處也。此四句﹐釋上刑禮知徳四句﹞。而人眞以爲勤行者也﹝老子云「用之不勤」﹐勤勞也。言眞人遊行於世﹐無心而遊﹐𨿽行而不勞也﹞。此一節﹐形容眞人虛心遊世之狀貌﹐如此之妙。言𨿽超世﹐而未嘗越世﹔𨿽同人﹐而不羣於人。此眞知之實也。故其好之也一﹐其弗好之也一﹝故者﹐由上游世之工夫純一﹐故得天人合徳也。好之者﹐天也。弗好者﹐人也。今皆一矣﹐是謂之天人合徳﹞。其一也一﹐其不一也一﹝其一﹐謂天人合一﹐謂天與人合一而歸於道﹐則萬物雜然而不一者﹐盡皆渾然會歸於道也﹞。其一與天爲徒﹝旣人合其天﹐則人天一﹐則人可與天爲徒也﹞﹐其不一與人爲徒﹝謂天人原本不一也﹐今人旣合天﹐而未免遊於人世﹐則以天而遊﹐故與人爲徒﹞﹐天與人不相勝也﹐此之謂眞人﹝若超然絕俗﹐則是以天勝人﹔若逐物亡性﹐則是以人勝天。今天人合徳﹐兩不相傷﹐故不相勝。必如此方是眞人﹞。此一節﹐總結前知天﹑知人工夫﹐做到渾然一體﹑天人一際﹐然後任其天眞。則在天而天﹐在人而人﹐天地同根﹐萬物一體。故天與人兩不相勝。必如此眞知妙悟﹑渾化之極﹐乃可名爲眞人。此豈可彊知妄見而可比擬哉﹗此眞人眞學之全功﹐故下章從「死生﹑命也」起﹐至藏舟章末﹐皆極口勉人學道﹐要做眞實工夫。死生﹐命也﹝此下教人做了死生之工夫。命﹐謂自然而不可免者﹞﹔其有夜旦之常﹐天也﹝人有死生﹐如時之夜旦﹐不可免者。且陰陽有夜旦﹐太虛恆一而無昏晚。諭人形𨿽有生死﹐而眞性常然不變﹐如太虛之無變﹐故曰天也﹞。人之有所不得與﹝去聲﹞﹐皆物之情也﹝謂眞性在人﹐天然自具﹐一毫人力不能與其間。此人人同有之眞體﹐所謂眞宰﹑天君是也。此須養而後知﹞。彼特以天爲父﹝言人人皆稟眞性而有形﹐天然自足﹐故曰以天爲父﹞﹐而身猶愛之﹐而況其卓乎﹝言此血肉之假身﹐賴世之父而有生﹐且養身全孝以尊父﹔況天君載我之形﹑卓然不屬形骸者﹐豈不知有所養而尊之乎﹞﹗人特以有君爲愈乎己﹐而身猶死之﹐而況其眞乎﹝且以世人知有君﹐欲盡忠者﹐而以身死之﹔況眞君宰我之形﹐而不能忘形以事之﹑忠之﹐可謂不智之甚矣。此言激切之至﹐人讀此而不悟非夫也﹞﹗此言眞性在我﹐而不屬生死者﹐乃眞常之性也。而人迷之而不悟﹐嗜欲傷之而不知所養﹐豈非至愚也哉﹗泉涸﹐魚相與處於陸﹐相煦以濕﹐相濡以沫﹐不如相忘於江湖﹝老子云「失道而後徳﹐失徳而後仁﹐失仁而後義。」此取魚失水﹐如失道徳而後仁義。且以仁義相尙﹐正似相濡以濕沫﹐不若相忘於江湖。以諭必忘仁義﹐而可遊於大道之鄕也﹞。與其譽堯而非桀也﹐不若兩忘而化其道﹝無譽無非﹐則善惡兩忘﹐而與道爲一﹐乃眞知之盛也﹞。夫大塊﹝天地也﹞載我以形﹐勞我以生﹐佚我以老﹐息我以死。故善吾生者﹐乃所以善吾死也﹝言人生天地﹐勞佚死生﹐皆自然而不可郤者﹐命也。此所謂人也﹐苟知命之所系﹐卽道之在。是知由人而卽天也。若知天與人本無二致﹐則渾然合道﹐而不以人害天﹔虛心遊世﹐以終其大年﹐生不忘道。故云善吾生者﹐乃所以善吾死。此其天人合徳﹑死生不變﹑任造物之自然﹐此知之至也﹞。此言世人不知大道﹐而以仁義爲至﹐故以仁愛親﹐以死事君。此𨿽善不善﹐故如泉涸﹐而魚以濕沫相煦濡也。若能渾然悟其大道﹐則萬物一體﹐善惡兩忘﹐故如魚之相忘於江湖。如此乃可謂知天﹑知人﹐天人合徳﹐而能超乎生死之外。古在生在死﹐無不善之者也。夫藏舟於壑﹐藏山於澤﹐謂之固矣﹗然而夜半有力者﹐負之而走﹐昧者不知也﹝藏天眞於有形﹐如藏舟於壑﹔藏有形於天地﹐如藏山於澤。謂之固矣﹐此常人以此爲定見也。然造化密移﹐𨿽天地亦爲之變﹐而常人不覺﹔如有力者負之而移﹐昧者不知也﹞。藏小大有宜﹐猶有所遁﹝形與天地﹐𨿽小大有宜﹐皆不免於變﹞。若夫藏天下於天下﹐而不得所遁﹐是恆物之大情也﹝若知此身與天地萬物﹐皆與道爲一﹐渾然大化而不分﹐是藏無形於無形。如此則無遁﹐則如藏天下於天下﹐而不得所遁矣。此天地萬物之實際也﹐故曰恆物之大情﹞。特犯人之形而猶喜之。若人之形者﹐萬化而未始有極也﹐其爲樂可勝計耶﹝言大化造物﹐千變萬化﹐而人特萬物之一數耳。而人不知﹐特以得人身爲喜。如此則萬物皆有可喜者﹐其樂可勝計耶﹞﹖故聖人將遊於物之所不得遁而皆存。善夭善老﹐善始善終﹐人猶效之﹝言聖人心與道遊﹐則超然生死﹐乃物所不得遁﹐如此則物物無非道之所在。故夭壽﹑始終﹐無所不善者﹐而人猶效之﹞﹐又況萬物之所系﹐而一化之所待乎﹝言大道之原﹐乃萬物之根宗﹐故云所系。萬物非此﹐而不能融貫而爲一﹐故云一化之所待。此實天地萬物之大宗。聖人之所宗而師之者﹐此也﹐可不悟乎﹞﹗此發明大道無形﹐而爲天地萬物之根本。人人稟此無形之大道而有生﹐是爲眞宰。若悟此大道﹐則看破天地萬物﹐身心世界消融混合﹐而爲一體。若悟徹此理﹐則稱之曰大宗師﹐是所謂大而化之謂聖者也。至此則無己﹑無功﹑無名﹐逍遙於萬物之上﹐超脫於生死之途。以世人槪不知此大道之妙﹐而以小知小見之自是﹐不得逍遙﹐各執己是﹐互相是非﹐故喪其有生之主﹔而要求名利於世間﹐故徳不充符。是則前五篇所發揮者﹐未曾說破。故此篇首乃立知天知人﹐有眞知方爲眞人﹐直說到此﹐方指出一个大宗師﹐正是老莊立教之所宗者﹐如此而已。故此後重新單提起一道字來發揮﹐足見立言前後一貫。言𨿽蔓衍﹐而意有所宗﹐於此可見矣。夫道﹝上文說了大宗師狀貌﹐結了前義。言大宗師﹐宗﹐所崇者。大道﹐上云萬物所保﹑一化所待者何﹐乃大道也。故此下發揮大道之妙﹐以明萬物所保﹑一化所待之義。立意皆從老子「天得一以淸」等來﹞﹐有情有信﹝此言大道之體用也。齊物云「可形己信」﹐有情無形﹐正指此也。此從老子「窈窈冥冥﹑其中有精﹑其精甚眞﹑其中有信」。此言有情﹐謂𨿽虛而有實體﹐不失其用﹐曰信﹞﹐無爲無形﹝湛然常寂故無爲﹐超乎名相故無形﹞﹔可傳而不可受﹐可得而不可見﹝以心印心﹐故可傳可受﹔妙契忘言﹐故無受無得﹞﹔自本自根﹝本自天然﹐原非假借﹞﹐未有天地﹐自古以固存﹝天地以之建立﹐故先有固存﹞﹔神鬼神帝﹐生天生地﹝變化不測﹐爲天地萬物之主﹞﹔在太極之先而不爲髙﹝伏羲畫卦﹐始於太極﹔推之向上﹐更有事在。故不以爲髙﹞﹐在六極之下而不爲深﹝包天地﹐容六合﹐故不爲深﹞﹐先天地生而不爲久﹝以固存﹐故不爲久﹞﹐長於上古而不爲老﹝萬化密移﹐而此道湛然﹐故不老﹞。豨韋氏﹝古帝王名﹞得之﹐以挈天地﹝參贊化育﹐整理世界﹞﹔伏羲﹝軒黃也﹞氏得之﹐以襲气母﹝襲﹐取也。气母﹐生物之本也。襲气母﹐卽老子求食於母﹞﹔維斗﹝北斗﹐天之樞也﹞得之﹐終古不忒﹝忒﹐差也。北斗﹐天樞﹐居所不動﹐故不差忒﹞﹔日月得之﹐終古不息﹝運行而不已﹐用行而不殆﹞﹔堪壞﹝昆侖之神人﹐而獸形﹞得之﹐以襲昆侖﹝此襲﹐猶承襲﹐言主持昆侖﹞﹔馮夷﹝河伯也﹞得之﹐以遊大川﹔肩吾﹝山神也﹞得之﹐以處太山﹔黃帝﹝軒轅也﹞得之﹐以遊雲天﹝乘龍飛升上仙也﹞﹔顓頊﹝五帝之一﹞得之﹐以處玄宮﹔禺彊﹝北海之神。《山海經》云「玄渚有神﹐人面鳥形﹐珥兩靑蛇﹐踐兩蛇﹐名曰禺彊」﹞得之﹐立乎北極﹝北海之極﹞﹔西王母﹝瑤池仙長也﹞得之﹐坐乎少廣﹝王母所居之宮也﹞。莫知其始﹐莫知其終﹝此二句﹐總結上文。列聖神人主持天地日月星辰﹐皆恃大道﹐故莫知其始終。此直從老子「天得一以淸」一章中﹐變化如許說話﹞。彭祖﹝姓錢﹐古長壽之人﹞得之﹐上及有虞﹐下及五伯﹝世傳彭祖壽八百歲﹐故上自有虞﹐下及五伯﹞﹔傅說﹝商之賢相﹞得之﹐以相武丁﹐乘東維﹑騎箕尾而比於列星﹝傅說一星﹐在尾上。言其乘東維﹑騎箕尾之間也﹞。此明大宗師者﹐所宗者﹐大道也。以大道乃天地﹑萬物﹑神人之主。今人人稟此大道而有生﹐處此形骸之中﹐爲生之主者﹐所謂天然之性。以形假而性眞﹐故稱之曰眞宰。而人悟此大道﹐徹見性眞﹐則能外形骸﹐直於天地造化同流﹐混融而爲一體。而爲世間人物之同宗者﹐故曰大宗師者﹐此也。此大宗師﹐卽逍遙遊所稱神人﹑聖人﹑至人。所言有情有信﹐卽齊物之眞宰﹐及養生篇生之主。若不悟此而涉人世﹐必有形骸之大患。顏子心齋﹐教其悟之之方。旣悟性眞﹐則形骸可外。故徳充符前﹐一往皆敷演其古今迷悟之狀﹐到此方分明說破。一路說來﹐方才吐露。所以云言有宗﹑事有君﹐正此意也。此上已發揮大道﹐明白了然﹐但未說進道工夫。故此下乃說入道眞實工夫。南伯子葵問於女嬀﹝此人名皆重言也。撰出个人來﹐設爲問答﹐不必求其實也﹞曰「子之年長矣﹐而色若孺子﹐何也﹝問其年老大而色若嬰兒﹐借以發起必有所養﹐將以發啟工夫也﹞﹖」曰「吾聞道矣﹝此卽要引人學道也﹞。」南伯子葵曰「道可得學耶﹝此因聞說聞道﹐則驚詫其言﹐謂道豈可學之耶﹞﹖」曰「惡﹗惡可﹝二字皆平聲﹐驚嘆之意。上惡字﹐嘆其道難言﹔下惡字﹐嘆其道不是容易可學﹐要是其人乃可﹞﹗子非其人也﹝言道非容易可學﹐況於非學道之人。何以見得﹞。夫卜梁倚有聖人之才﹝才謂天賦之根器﹐猶俗雲天資也﹞而無聖人之道﹝言有美質而無進道志向﹞﹐我有聖人之道而無聖人之才﹝言我有聖人之道﹐而無美質﹐故多費苦工夫﹞。吾欲以教之﹐庶幾其果爲聖人乎﹝言我欲教卜梁倚以大道﹐其亦可教﹐但無志向。論才亦庶幾可成﹐第不知可能造就而爲聖人乎﹞﹖不然﹐以聖人之道告聖人之才﹐亦易矣﹝言學道之人才徳雙美者﹐固是難得。有此全質﹐則學之亦易矣﹞。吾猶守而告之﹐三日而後能外天下﹝天下疏而遠﹐故三日而可外。此言教之一次也﹞﹔已外天下矣﹐吾又守之﹐七日而後能外物﹝物漸近於身﹐故七日而忘﹞﹔已外物矣﹐吾又守之﹐九日而後能外生﹝生則切於己者﹐故九日之功乃外﹞﹔已外生矣﹐而後能朝徹﹝朝﹐平旦也。徹﹐朗徹也。謂已外生﹐則忽然朗悟﹐如睡夢覺﹐故曰朝徹﹞﹔朝徹而後能見獨﹝獨﹐謂悟一眞之性﹐不屬形骸﹐故曰見獨﹞﹔見獨而後能無古今﹝謂悟一眞之性﹐超乎天地﹐故不屬古今﹞﹔無古今﹐而後能入於不死不生﹝謂了悟性眞﹐超乎天地﹐量絕古今﹐則見本來不死不生﹞。殺生者不死﹝生者﹐有形之累也。旣悟性眞﹐則形骸已外﹐物累全消﹐故曰殺生則一性獨存﹐故曰不死﹞﹐生生者不生﹝形化性全﹐則與道冥一﹐而能造化羣生。而一眞湛然﹐故曰生生者不生﹞。其爲物也﹝物﹐指不死不生之道體也﹞無不將也﹝謂此道體千變萬化﹐化化無窮﹐故無不將也。將者﹐以也﹞﹐無不迎也﹝在乎人者﹐日用頭頭﹐左右逢元﹐故曰無不迎也﹞﹐無不毀也﹝謂此道體陶鎔萬化﹐挫銳解紛﹐故曰無不毀﹞﹐無不成也﹝觸處現成﹐不假安排﹞。其名爲攖寧﹝攖者﹐塵勞雜亂困橫﹐拂郁撓動其心﹐曰攖。言學道之人﹐全從逆順境界中做出﹐只到一切境界不動其心﹐寧定湛然﹐故曰攖寧﹞。攖寧也者﹐攖而後成者也﹝此釋攖寧之意﹐謂從刻苦境界中做出﹐故曰攖而後成者也﹞。」此前論大道﹐𨿽是可宗可師﹐猶漫言無要。此一節﹐方指出學道之方。意謂此道﹐𨿽是人人本有﹐旣無生知之聖﹐必要學而後成。今要學者﹐須要根器全美﹐方堪授受。授受之際﹐又非艸率﹐須要耳提面命﹐守而教之之方。又不可速成﹐須有漸次而入。故使漸漸開悟﹐其三日外天下﹐七日外物﹐九日外生死﹐而後見獨﹑朝徹。此悟之之效也。旣悟此道﹐則一切處﹐日用頭頭﹐觸處現成﹐縱橫無礙。𨿽在塵勞之中﹐其心泰定常寧﹐天君泰然﹐湛然不動。工夫到此﹐名曰攖寧。何謂攖寧﹖蓋從雜亂境緣中做出﹐故曰攖而後成者也。觀此老言𨿽蔓衍﹐其所造道工夫﹐皆從刻苦中做來﹐非苟然也。今人讀其言者﹐豈可槪以文字視之哉。上言入道工夫﹐下言聞道﹐蓋亦從文字中悟來。故以重言發之。南伯子葵曰「子獨惡乎聞之﹝此問聞道之原﹞﹖」曰「聞諸副墨之子﹝副墨﹐文字也。言始從文中來﹞﹐副墨之子聞諸洛誦之孫﹝洛誦﹐言包洛而誦習也。意謂誦習文字﹐久而自得也﹞﹐洛誦之孫聞之瞻明﹝瞻明﹐言見有明處﹐乃因文字有悟處也﹞﹐瞻明聞之聶許﹝聶許﹐謂從耳聞﹐聲入心通﹐而心自許也﹞﹐聶許聞之需役﹝需﹐待也。役﹐使也。言心𨿽有悟﹐必待驗之行事之間﹐一切處現前不昧﹐與道相應﹐然後造妙也﹞﹐需役聞之於謳﹝於謳﹐涵泳吟詠之意﹞﹐於謳聞之玄冥﹝由涵泳謳吟﹐而有冥會於心﹐乃造道之極也﹞﹐玄冥聞之參寥﹝參寥者﹐空廓廣大﹑虛無之境。謂道之實際也﹞﹐參寥聞之疑始﹝言入於無始﹐乃歸極於此學道之成也﹞。」此一節﹐言聖人得此大道﹐不無所聞。蓋從文字語言中﹐有所發明﹐以至動用周旋﹑謳吟咳唾之間﹐以合於玄冥﹐參於寥廓﹐以極於無始﹐至不可知之地。必如此深造實證而後已﹐如此殆非口耳而可得也﹐是乃可稱大宗師。前來發明大道可宗﹐悟此大道者可稱宗師﹐但未見其果有其人否耶﹖恐世人不信﹐將謂虛談。故向下撰出子祀等﹐乃實是得道之人﹐以作證據。子祀﹑子輿﹑子犁﹑子來四人相語﹐曰「孰能以無爲首﹐以生爲脊﹐以死爲尻﹝尾也﹞﹔孰知死生存亡爲一體者﹐吾與之友矣﹝意謂從無形而適有形﹐而人之此身﹐皆道之所化。故以無爲首者﹐從無有生也﹔脊者﹐身也﹔尻者﹐尾也﹐謂生之終也。言誰能知此無生之生者﹐則可相與爲友矣﹞﹗」四人相視而笑﹐莫逆於心﹐遂相與爲友﹝言心同道合﹐故爲友也﹞。子輿有病﹐子祀往問之。曰「偉哉﹐夫造物者以予爲此拘拘也﹝此子輿自嘆﹕造物有力﹐壯哉﹗能使我於大化之中﹐將以予爲此拘拘之形也﹞。曲僂發背﹝此下子輿言其病狀﹐謂形已佝僂殘廢﹐且又癰瘡﹞﹐上有五管﹝言形佝僂﹐則五臟之管向上也﹞﹐頤隱於齊﹝言形曲﹐則兩頤限隱於齊下也﹞﹐肩髙於頂﹝頤限則兩肩聳髙於頂﹞﹐句贅指天﹝句贅﹐頂髻也。言頤隱而項縮﹐故髻指天也﹞﹐陰陽之气有沴﹝沴﹐淩亂﹐言不和也。言𨿽從天化受形﹐以陰陽之气淩亂不和﹐故使我形骸如此之殘廢不堪也﹞﹐其心閒而無事﹝言以形廢﹐而心轉無事。此足見其能以道自適﹐不以形爲累也﹞。」跰跣而鑑於井﹝跰跣﹐扶曳也。謂恐自知不明﹐又鑑於井﹐則現身如影矣﹞﹐曰「嗟乎﹗夫造物者又將以予爲此拘拘也﹝因鑑於井﹐自見其狀﹐乃嘆曰﹕夫造物者旣拘拘爲我此形矣﹐又復使我如此殘廢之惡狀耶﹞。」子祀曰「女惡之乎﹝子祀因見子輿之嘆﹐乃問之曰﹕子惡此形耶﹞﹖」曰「亡﹐予何惡﹝亡﹐絕也。子輿意謂﹐我心不但絕然無惡﹐而方與之俱化也﹞﹗浸假而化予之左臂以爲雞﹐予因以求時夜﹝浸假﹐造化也。言從無形造化之中﹐漸漸而適於有形﹐卽化予之左臂以爲雞﹐予因之而求時夜。時夜﹐言雞報曉也﹞﹔浸假而化予之右臂以爲彈﹐予因以求鴞炙﹝若化予之右臂爲彈﹐予卽因之而求鴞炙。言以彈擊鴞﹐以充炙也﹞﹔浸假而化予之尻以爲輪﹐以神爲馬﹐予因而乘之﹐豈更駕哉﹝此言有道之士﹐旣視此身如癰瘡﹐而不足觀﹔且又視之如影﹐而不可執。是則不但無累﹐而且與之俱化。故又能借假修眞﹐因此而求有實用。是則此身𨿽爲異物﹐若果能化之﹐則形神俱妙。眞人乘此以遊人世﹐豈更駕哉﹞﹗且夫得者﹐時也﹔失者﹐順也。安時而處順﹐哀樂不能入也﹐此古之所謂縣解也﹝言眞人忘形適眞﹐形神俱妙﹐不以得失干心﹐安時處順﹐無往而不自得﹐故哀樂不能入。如此﹐是古之所謂懸解者也。言生累如倒懸﹐超乎死生﹐則倒懸解矣。故云懸解﹞。而不能自解者﹐物有以結之﹝人人本皆如此無累﹐超然懸解﹔而人不能解之者﹐乃自我以結之也﹞。且夫物不勝天久矣﹐吾又何惡焉﹝言人任造化而遷﹐故人不能勝天。旣不能勝﹐則任之而已﹐又何惡焉﹞﹗」此一節﹐言眞人眞知﹐形本無形﹐今旣適有形﹐則爲生累。故眞人視之如癰瘡而不可愛﹐如影而不可執。如此則但任造化之所適﹐了無得失之心。故死生無變於己﹐所以安時處順﹐哀樂不入。此所謂懸解者也。如此看來﹐人人本來天然解脫﹐但人自苦於形累﹐而卒莫能自解者﹐非天之過﹐乃人自結之耳。且夫天人之際﹐本來人不勝天﹐吾於此看破久矣﹔𨿽有此假形﹐吾有眞用﹐又何惡焉。此其所以爲眞人﹐是可宗而師之者也。俄而子來有疾﹐喘喘焉死將﹝上言四人爲友﹐而子輿之妙已知之矣。今又發子來二人之妙。喘﹐气喘急而將死也﹞。其妻子環而泣之。犁往而問之曰「叱﹗避﹗無怛化﹝叱避﹐言呵斥其妻子﹐使避之也。怛﹐猶驚也。此言眞人與造化遊﹐非婦人小子所知﹐故叱使無驚之也﹞﹗」倚其戶與之語曰「偉哉造化﹗又將奚以汝爲﹖將奚以汝適﹝言不知造化又將汝作何物也﹞﹖以汝爲鼠肝乎﹝鼠肝極細﹞﹖以汝爲虫臂乎﹝虫臂不堅﹞﹖」子來曰「父母於子﹐東西南北﹐惟命之從。陰陽於人﹐不翅﹝止也﹞於父母。彼近吾死而我不聽﹐我則悍﹝違戾也﹞矣﹐彼﹝指造物﹞何罪焉﹝言造物亦非有心要死我也﹐故曰何罪﹞﹖夫大塊﹝天地也﹞載我以形﹐勞我以生﹐佚我以老﹐息我以死。故善吾生者﹐乃所以善吾死也﹝言造化旣全我一生﹐我任造化而遊﹐是爲善生。旣任化而生﹐則不貪生﹐故謂善生。然死亦從化﹐是爲善死﹐吾又何擇焉﹞。夫大冶鑄金﹐金踴躍曰﹕『我且必爲鏌琊﹝神劍名﹞﹗』大冶必以爲不祥之金。今一犯﹝偶然觸之﹐曰一犯﹞人之形﹝言在萬化之中﹐偶然觸犯而爲人之形﹞﹐而曰﹕『人耳人耳﹗』夫造物者必以爲不祥之人﹝言萬物不可勝數﹐而自獨以人爲善﹐是不知造化者﹐乃不祥之人也﹞。今一以天地爲大鑪﹐以造化爲大冶﹐惡乎往而不可哉﹝言天地萬物﹐俱在造化均陶之中﹐何物而非載道成形﹐何往而非道之所在﹐如此又何往而不可哉﹞﹗成然寐﹐蘧然覺﹝言死生夢覺﹐故死但如寐﹐生如覺﹐夜旦夢覺而已﹐又何必取捨欣厭哉﹞。」此一節﹐言眞人所得﹐殊非婦人小子之所知﹐故子犁叱避﹐以形容其必有眞知﹐然後爲眞人。必若子來之順化而遊﹐死生無變﹐無生可戀﹐無死可拒。要學人必造到如此超然獨得之妙﹐純一無疵﹐方爲學問能事之究竟處。是可稱爲大宗師矣。上言眞人能順死生﹐不知從何致此﹖故下以子桑戶三人發明﹐乃方外了道之人所能。此假學問﹐非方內曲士所知。子桑戶﹑孟子反﹑子琴張三人相與友﹐曰「孰能相與於無相與﹝無相與﹐言大道無形之鄕﹞﹐相爲無相爲﹝言大道寂莫﹐無爲之境﹞﹐孰能登天遊霧﹐撓挑無極﹝言超然世外﹐遊於萬物之表﹞﹐相忘以生﹝𨿽生而不見其有生﹞﹐無所終窮﹝言心與道遊於無始無終﹐卽此便見眞人遊世之若此﹞﹖」三人相視而笑﹐莫逆於心﹝言道合心同﹐忘形相與﹞﹐遂相與友﹝惟眞人乃知眞人﹐故三人爲友﹞。莫然有間﹝居頃之間﹞﹐而子桑戶死﹐未葬。孔子聞之﹐使子貢往待事焉﹝夫子使子貢往弔﹐以待葬事﹐將盡禮也﹞。或編曲﹐或鼓琴﹐相和而歌曰「嗟來桑戶乎﹗嗟來桑戶乎﹗而﹝汝也﹞已反其眞﹐而我猶爲人猗﹝猗者﹐嘆辭也。言汝幸已返其眞﹐而我尙且爲人﹐可嘆也﹞﹗」子貢趨而進曰「敢問臨屍而歌﹐禮乎﹝子貢執禮﹐言臨屍當哭﹐不當歌也﹞﹖」二人相視而笑曰「是﹝指子貢﹞惡知禮意﹝言禮之意﹐重在返本。謂子貢不知此也﹞﹗」子貢反﹐以告孔子曰「彼何人者耶﹖修行無有﹝言不撿於禮﹐不能飾行﹐故曰修行無有﹞﹐而外其形骸﹝不以死生爲事﹞﹐臨屍而歌﹐顏色不變﹝全無哀戚之容﹞﹐無以命之﹝命﹐名也﹐不知喚他作何等人物﹞。彼何人者耶﹝言畢竟是何等人耶﹞﹖」孔子曰「彼遊方之外者也﹝言彼超脫凡情﹐遊於世外者也﹞﹐而丘﹐遊方之內者也﹝言未能超脫世网﹐故雲遊方內﹞。外內不相及﹝言彼方外之人﹐以世俗之禮加之﹐則非所宜。言不當弔也﹞﹐而丘使女往弔之﹐丘則陋矣﹝言我本不當使女往弔﹐此誠我之鄙陋見也﹞﹗彼方且與造物者爲人﹝相者﹐猶助也。言造物本無形﹐彼以爲人之形﹐乃助造物之生意耳﹞﹐而遊乎天地之一气﹝言彼𨿽處人世﹐其實心遊乎未有天地已前﹐與大道混茫而爲一也﹞。彼以生爲附贅懸疣﹝贅疣﹐乃山中之人項上之癭癅﹐以諭形乃道之贅疣餘物也﹞﹐以死爲決疣潰癰﹝彼視身如贅疣﹑爲癰疽﹐以爲生之大患。今幸而死﹐則如疣癰之決潰﹐方爲大快活事﹐又何以死爲哀耶﹞。夫若然者﹐又惡知死生先後之所在﹝言彼以生爲大患﹐以脫形骸爲輕舉﹐返乎不生不死之鄕﹐又何知有死生先後之所在耶﹞﹗假於異物﹝以性眞而借四大以成形﹐如假托異物﹐元非己有也﹞﹐托於同體﹝言心與道遊﹐故云托於同體﹞﹔忘其肝膽﹝言以生爲寄﹐故不見有形骸﹐故曰忘其肝膽﹞﹐遺其耳目﹝言𨿽遊人世﹐如不聞見﹐故云遺其耳目﹞﹔返復終始﹐不知端倪﹝言眞人遊於大化之中﹐返復往來﹐無所窮極﹐又安知以生爲始﹑以死爲終乎﹞﹔芒然彷徨乎塵垢之外﹐逍遙乎無爲之業。又烏能憒憒然爲世俗之禮﹐以觀﹝示也﹞眾人之耳目哉﹝言眞人處世如寄﹐以形骸爲大患﹐故忘形釋智﹐超然物表﹐遨遊於塵垢之外﹐逍遙於無爲寂寞之鄕。又何能憒憒然以世俗之禮﹐以示眾之耳目哉﹗借重孔子此言﹐乃明方內夫子﹐亦未嘗不知有方外之學也﹞﹗」此一節﹐言方外眞人之學﹐逍遙物外﹐自得之妙﹐非世俗耳目之所及。故托孔子﹑子貢發揮﹐將以破迂儒執禮法之曲見﹐以解憒憒之執情﹐亦將使其自得超然之境。斯正此老著書之本意也。子貢曰「然則夫子何方之依﹝子貢因聞夫子說方外眞人之道如此﹐故問夫子自處何方之依﹞﹖」孔子曰「丘﹐天之戮民也﹝此夫子自謙﹐言己未免生累。蓋懸之未解﹐乃天之戮民。言未能忘桎梏也﹞。𨿽然﹐吾與女共之﹝夫子言﹐𨿽然我未超脫﹐與女均之﹐今且與女共遊於方外﹞。」子貢曰「敢問其方﹝問遠舉超脫之方﹞﹖」孔子曰「魚相造乎水﹐人相造乎道﹝人之以道爲命﹐如魚之以水爲命﹞。相造乎水者﹐穿池而養給﹝言養魚尙勞功用﹞﹔相造乎道者﹐無事而生定﹝言人造乎道甚易﹐放下便是。故云無事而生定﹞。故曰﹕魚相忘乎江湖﹐人相忘乎道術﹝穿池而養魚﹐尙難忘﹐不若放之江湖﹐則自然忘矣。如人能造乎大道﹐浩然大均﹐則無不忘矣﹞。」子貢曰「敢問畸人﹝子貢意謂方外之人﹐乃獨行之君子﹐故問畸人。畸﹐獨也。謂不知獨行之人﹐比方外何如﹞﹖」「畸人者﹐畸於人而侔於天。故曰﹕天之小人﹐人之君子﹔人之君子﹐天之小人也﹝孔子言彼方外者﹐亦畸人也。但彼畸於人﹐而侔合乎天。若世之獨行君子﹐矜矜自持﹐不能逍遙自在者。是乃天之小人﹐則爲人中之君子﹔人中之君子﹐則爲天之小人﹐第未能與天爲一耳﹞。」此一節﹐言孔子方內之聖人﹐亦能引進於方外之學。意謂世之拘拘者﹐亦可與造乎大道。故以子貢之才智﹐尙去道遠甚﹐況其它乎。下明方外之道﹐方內亦有能行者﹐第俗人不識耳。故借顏子發明﹐孔子以開其迷意。若顏子之好學﹐誠可以深造而自得也。顏回問仲尼曰「孟孫才﹐其母死﹐哭泣無涕﹝無心於哭﹞﹐中心不戚﹝全無哀意﹞﹐居喪不哀。無是三者﹐以善喪蓋魯國﹝以善居喪之名﹐以蓋魯國﹞﹐固有無其實而得其名者乎﹝名不副實﹞﹖回壹怪之﹝壹﹐謂一﹐常怪之﹞。」仲尼曰「夫孟孫氏盡之﹝言能極盡喪禮也﹞﹐進於知矣﹝言世人但知世俗之禮﹐而不知天。今孟孫氏乃盡於知天﹐故人之返本﹐乃禮之實也﹞﹐惟簡之而不得﹐夫已有所簡矣﹝言孟孫知其本無生死﹐又何假以哀爲禮哉。但世人常情﹐必以哀爲禮﹐故欲簡之﹔而不得﹐故人哭亦哭﹐乃不得已而從俗之情耳。今哀而不戚﹐則已有所簡矣﹞。孟孫氏不知所以生﹐不知所以死﹝言孟孫子悟不生不死之道﹞。不知就先﹐不知就後﹝言以了悟不生不死﹐故𨿽生而如不有生﹐故云不就先﹔𨿽死而知本不死﹐故不就後﹐坦然大化之中﹞。若化爲物﹝言孟孫自視其形﹐在大化之中﹐若忽焉化爲一物耳﹞﹐以待其所不知之化已乎﹝言不知其所以生﹐故今𨿽處形骸﹐但待其所不知之大化﹐聽其盡之而已﹐豈有情識哉﹞。且方將化﹐惡知不化哉﹝言方將化﹐惡知有不化者有焉﹞﹖方將不化﹐惡知已化哉﹝言世人但知固守其形﹐將謂不化。彼惡知造化密移﹐而念念已化哉﹞﹖吾特與汝﹐其夢未始覺者邪﹝言化而不化﹐乃死生一貫﹐惟大覺方知。且吾與汝﹐皆在夢中而未覺者也﹞﹗且彼有駭形而無損心﹝到此方言﹐孟孫之母𨿽死﹐而不死者存﹐但形死耳。故曰有駭形﹐如豚子之視死母而走也。若其天眞之性﹐湛然不遷﹐所謂死而不亡﹐故曰無損心﹞﹐有旦宅而無情死﹝言其生如旦﹐其形如宅。謂假形𨿽化﹐而眞宰長存。故曰有旦宅﹐而無情死。情﹐實也﹞。孟孫氏特覺﹝死而不死之理﹐孟孫特悟於此﹞﹐人哭亦哭﹐是自其所以乃﹝孟孫已知其母不死﹐但以世情不得不哭﹐故其所以乃如此哭而不哀切也﹞。且也相與吾之耳矣﹝言旣知死而不死﹐則視已死之孟母﹐卽未死之孟孫。故相較之﹐乃吾之耳相與﹐謂一體而視也﹞﹐庸詎知吾所謂吾之乎﹝言死生一條之理﹐若吾之之言此﹐豈常人所能知之乎﹖下以夢諭吾之之意﹞﹖且汝夢爲鳥而厲乎天﹝厲﹐猶戾也﹞﹐夢爲魚而沒於淵﹝言吾之之意﹐女未及信。我且問女﹕且女夢爲鳥﹐則飛戾於天﹐夢爲魚﹐則沒於淵。然夢中之魚鳥﹐卽不夢之顏回。是乃吾之之意也﹞。不識今之言者﹐其覺者乎﹖其夢者乎﹝言女方今對我言者﹐乃不夢之顏回耶﹐乃夢中之魚鳥耶﹖若言是顏回﹐則女已化爲魚鳥矣﹔若言是魚鳥﹐不妨現是不化之顏回。女試自看死生一條之理﹐固如是乎﹖此數語極奇﹐最難理會﹞﹖造適不及笑﹝適者﹐稱意之極﹐則笑亦不及﹞﹐獻笑不及排﹝如人詼諧獻笑﹐至發笑處﹐則女排不及。言死生一貫之理﹐必須頓悟﹐乃自知之﹐非言可及也﹞﹐安排而化去﹐乃入於寥天一﹝寥天一﹐乃大道寥廓冥一之天。此由初心造道功夫﹐故如安排﹔及夫純一﹐到大化之境﹐自然頓悟﹐不假作爲﹐而自證入也﹞。」此一節﹐言方外之學﹐方內亦有能之者﹐第在世俗之中﹐常情所不識﹐必有眞人﹐乃能知之。故借重顏子與聖人開覺之。此段最是惺悟世人眞切處。上言了無生死﹐乃造道之極﹐要在頓悟。下言世人必欲學道﹐須將仁義﹑恭矜﹑智能﹑夙習之事﹐一切屏絕﹐乃可入道。意而子見許由﹐許由曰「堯何以資汝﹝何以教汝﹞﹖」意而子曰「堯謂我﹕汝必躬服﹝行也﹞仁義而明言是非。」許由曰「而奚來爲軹﹝奚﹐何。軹﹐助語辭。言又何爲來耶﹖意謂女已被堯教壞了也﹞﹖夫堯旣黥﹝拔其須﹐則毀其面貌﹞汝以仁義﹝言以仁義僞行壞了本來面目﹞﹐而劓﹝割其鼻也﹞汝以是非矣。汝將何以遊夫遙蕩﹝逍遙之境﹞恣睢﹝縱橫也﹞轉徙﹝變化﹞之塗乎﹝言汝已被堯以仁義是非﹐壞了汝本來面目﹐而拘於仁義是非之場﹔又何能遊於逍遙大道之鄕乎﹞﹖」意而子曰「𨿽然﹐吾願遊其蕃﹝言𨿽不能入大道之奧﹐亦願遊其蕃籬﹞。」許由曰「不然。夫盲者無以與乎眉目顏色之好﹐瞽者無以與乎靑黃黼黻之觀﹝言汝心旣盲瞽﹐難以與大道也﹞。」意而子曰「夫無莊﹝古之美貌者﹞之失其美﹐據梁﹝古之有力者﹞之失其力﹐黃帝之忘其知﹝言至人之善救﹐能使人人失其平昔之所自有﹞﹐皆在鑪錘之間耳﹝言上三人頓失其固有﹐是在夫子之陶鑄之中耳﹞。庸詎知夫造物者之不息我黥而補我劓﹐使我乘成以隨先生耶﹝言我今日幸得見先生﹐豈非造物者補我之缺失﹐乘其渾全之大道﹐以隨先生耶﹞﹖」許由曰「噫﹗未可知也﹝言汝𨿽有志﹐未知何如也﹞。我爲汝言其大略﹝不敢盡其底蘊﹐試爲汝言其大略﹞﹕吾師乎﹗吾師乎﹝吾師乃大宗師也﹐非堯可比﹞﹗齏萬物而不爲義﹐澤及萬世而不爲仁﹝言堯諄諄以仁義爲仁義﹐以愛養萬物以爲功。吾大宗師則齏粉萬物而不以爲義﹐縱澤及萬世而不以爲仁。以大仁不仁﹐大義不義﹐卽老子『生而不有﹑爲而不恃﹑長而不宰』之意﹞﹐長於上古而不爲老﹝言未有天地﹐先有此道﹞﹐覆載天地﹑刻雕眾形而不爲巧﹝言大道生天生地﹑化育萬物而無心﹐故不有其巧﹞。此所遊已﹝言整物已下﹐乃吾師之所遊者﹐如此而已﹞﹗」此一節﹐言欲學大道﹐必須屏絕有心要爲仁義﹑恭矜﹑智能之事﹐方可超玄入妙﹐而逍遙乎大道之鄕。蓋仁義﹑智能﹐乃功名之資﹐世俗之所尙﹐實爲大道之障礙故耳。顏回曰「回益矣。」仲尼曰「何謂也﹖」曰「回忘仁義矣﹗」曰「可矣﹐猶未也﹝言𨿽忘仁義﹐則可許有入道之分﹐然猶未也﹞。」他日復見﹐曰﹝顏回他日又見夫子﹞﹕「回益矣。」曰「何謂也﹖」曰「回忘禮樂矣﹝言忘禮樂﹐則不拘拘於世俗也﹞。」曰「可矣﹐猶未也﹝言𨿽忘人而同﹐未忘己﹞。」他日復見﹐曰「回益矣﹗」曰「何謂也﹖」曰「回坐忘矣。」仲尼蹴然﹝攺容也﹞曰「何謂坐忘﹖」顏回曰「隳﹝壞也﹞支體﹝言忘形也﹞﹐黜聰明﹝泯知見也﹞﹐離形去知﹐同於大通﹝言身知俱泯﹐物我兩忘﹐浩然空洞﹐內外一如﹐曰大通﹞﹐此謂坐忘。」仲尼曰「同則無好也﹝言身世兩忘﹐物我俱空﹐則取捨情盡﹐故無所好也﹞﹐化則無常也﹝言物我兩忘﹐形神俱化﹐化則無己﹐則物無非己。故不常執我爲我也﹞。而﹝汝也﹞果﹝實也﹞其賢乎﹝言汝功夫到此﹐實過於我多矣﹞﹗丘也請從而後也﹝夫子自以爲不若﹐亦願爲此也﹞。」此一節﹐言方內曲學之士﹐果能自損兼忘﹐而與道大通﹐𨿽聖智亦嘗讓之。意謂此等功夫﹐非智巧可入也。故前以子貢之不知﹐今以顏子乃可入也。子輿與子桑友。而淋雨十日。子輿曰「子桑殆病矣﹝知其絕食也﹞﹗」裹飯而往食之。至子桑之門﹐則若歌若哭﹝言歌之哀也﹞﹐鼓琴曰「父耶﹗母耶﹗天乎﹗人乎﹝此鼓琴之曲也﹞﹗」有不任其聲﹝言餓而無力﹐故不任其聲﹞而趨舉其詩焉﹝趨舉其詩﹐言气短促﹐舉詩而气不相接也﹞。子輿入﹐曰「子之歌詩﹐何故若是﹝言何故不成音韻也﹞﹖」曰「吾思夫使我至此極者﹐而弗得也﹝言且歌且思﹐使我如此之貧至極者﹐不可得﹐不知其誰使也﹞。父母豈欲吾貧哉﹖天無私覆﹐地無私載﹐天地豈私貧我哉﹖求其爲之者﹐而弗可得也﹗然而至此極者﹐命也夫﹗」此一節﹐總結一篇之意。然此篇所論﹐乃大宗師﹐而結歸於命者﹐何也﹖乃此老之生平心事﹐有難於言語形容者。意謂己乃是有大道之人﹐可爲萬世之大宗師。然生斯世也﹐而不見知於人﹐且以至貧極困以自處者﹐豈天有意使我至此耶﹖然而不見知於時者﹐蓋命也夫。卽此一語﹐涵滀無窮意思。然此大宗師﹐卽逍遙遊中之至人﹑神人﹑聖人﹐其不知爲知﹐卽齊物之因是眞知﹐乃眞宰﹐卽養生之主。其篇中諸人﹐皆徳充符者。總上諸意﹐而結歸於於大宗師﹐以全內聖之學也。下應帝王﹐卽外王之意也。應帝王莊子之學﹐以內聖外王爲體用。如前逍遙遊之至人﹑神人﹑聖人﹐卽此所謂大宗師也。且云﹐以塵垢秕糠﹐猶能陶鑄堯舜。故云﹐道之眞以治身﹐其緒餘土苴﹐以爲天下國家。所謂治天下者﹐聖人之餘事也。以前六篇﹐發揮大道之妙。而大宗師﹐乃得道之人。是聖人之全體﹐已得乎己也。有體必有用﹐故此應帝王﹐以顯大道之用。若聖人時運將出﹐迫不得已而應命﹐則爲聖帝明王﹔推其緒餘﹐則無爲而化﹐絕無有意而作爲也。此顯無爲之大用﹐故以名篇。嚙缺問於王倪﹐四問而四不知﹝此篇以無知二字作眼目﹐此無知﹐乃無心於世﹐漠然而已﹞。嚙缺因躍而大喜﹐行以告蒲衣子。蒲衣子曰「而﹝汝也﹞乃今知之乎﹝言汝今日乃知不知之妙乎﹞﹖有虞氏不及泰氏﹝向來世人只知有虞氏之爲聖人﹐而不知不及泰氏也﹞。有虞氏﹐其猶藏﹝善美也﹞仁以要人﹝此言有虞之不濟處。蓋以仁爲善﹐故有心以仁要結人心﹞﹐亦得人矣﹐而未始出於非人﹝言有虞氏以仁要人﹐𨿽亦得人﹐且不能忘其功名﹐但是世俗之行﹔而未能超出人世﹐而悟眞人之道妙﹐以造非人之境也﹞。泰氏﹐其臥徐徐﹝徐﹐紆徐﹐閒閒之意﹞﹐其覺於於﹝自得之妙﹞。一以己爲馬﹐一以己爲牛。其知情信﹐其徳甚眞﹐而未始入於非人﹝此言泰氏超越有虞﹐虛懷以遊世﹐心閒而自得﹐且物我兼忘。人欺以爲牛﹐則以牛應之﹔人呼以爲馬﹐則以馬應之。未嘗堅執我見﹐與物俱化。其知則非妄知﹐而悟其性眞然。情信﹐指道體而言。前云有情有信是也﹐此其體也。至其徳用甚眞﹐不以人僞。卽已超凡情﹐安於大道非人之境﹐而不墮於虛無。且能和光同塵﹐而未始拘拘自隘。此泰氏之妙也。蓋已得大宗師之體﹐而應用世間﹐特推緒餘以度世。故云未始人於非人﹞。」肩吾見狂接輿。狂接輿曰「日中始何以語汝﹝日中始﹐乃接輿所見之人﹞﹖」肩吾曰「告我君人者﹐以己出經﹝常法也﹞式﹝程準也﹞義度人﹝言人君治天下﹐當以所出之常法爲程準﹐以義制而度人﹐以此乃治天下之常法也﹞﹐孰敢不聽而化諸﹝諸﹐猶之也。言人君以此治人﹐則人孰敢不聽而從其化耶﹞﹗」狂接輿曰「是欺徳也﹝言若日中之說﹐乃非眞實之徳﹐蓋欺徳耳。謂人君恃己之能治而欺其人﹐將以不敢不聽從也﹞。其於治天下也﹐猶涉海鑿河﹐而使蚊負山也﹝言大聖治天下﹐以不治治之。但以道在宥羣生﹐使各安其性﹐各遂其生而已。若以有心彊治以爲功﹐則捨道而任僞﹐而猶越海之外鑿河﹐則失其大而枉勞﹔且如蚊負山。必無此理也﹞。夫聖人之治也﹐治外乎﹝言聖人之治天下﹐豈治外乎﹞﹖正而後行﹝正﹐卽前云正生﹐以正眾生﹐謂使各正性命之意。謂聖人但自正性命﹐而施之百姓﹐使各自正之。老子云﹕淸淨爲天下正﹞﹐確乎能其事者而已矣﹝確者﹐眞確。能事﹐卽孟子之良能。言人各稟大道﹐以爲性命之正﹐天然自足﹐一毫人力不能與其間。今但使人人各悟性眞﹐則恬淡無爲自化矣﹐又何假有心爲之哉﹞。且鳥髙飛以避矰弋之害﹐鼷鼠深穴乎神丘﹝社壇也﹞之下﹐以避燻鑿之患﹐而曾二虫之無知﹝言鳥鼠二虫﹐天性自得﹐但人心以機械而欲取之﹐故髙飛深藏而避之。而人曾謂二虫之無知乎﹖百姓天性﹐猶鳥鼠也﹔人君有心欲治之﹐能不驚而避之乎﹖外篇馬蹄﹐痛發明此意﹞﹖」此上二節﹐言治天下不可以有心﹐恃知好爲﹐以自居其功。若任無爲﹐而百姓自化。老子曰「我無爲而民自化」﹑「淸淨爲天下正」。若設法以制其民﹐不但不從﹐而且若鳥鼠而驚且避之也。天根遊於殷陽﹝地名﹞﹐至蓼水﹝水名﹞之上﹐適遭﹝遇也﹞無名人而問焉﹐曰「請問爲天下。」無名人曰「去﹗女鄙人也﹐何問之不豫也﹝豫者﹐從容安詳之意。而問之太倉促也﹞﹗予方將與造物者爲人﹝言任造化而爲人﹐非有心於世也﹞﹐厭﹝厭﹐不欲也﹞則又乘夫莽眇之鳥﹝乃道之取譬也﹞﹐以出六極之外﹐而遊無何有之鄕﹝大道之鄕﹞﹐曠垠﹝曠垠﹐謂無際也﹞之野。又何帠﹝爲音﹞以治天下感﹝觸也﹞予之心爲﹝無名責天根﹐問之倉卒而無禮也。言我𨿽處世﹐但順造化而爲人﹐乘化而遊﹔若厭而不欲爲人﹐則乘大道﹐而遊於廣大逍遙無爲之境。又何以天下觸我之心﹐而若此耶﹞﹖」又復問﹝天根又問﹐必願聞其說也﹞﹐無名人曰﹝無名因求教之切﹐故告之以正﹞﹕「汝遊心於淡﹝謂恬淡寂寞之境﹞﹐合气於漠﹝漠﹐沖虛也。言合气於虛﹞﹐順物自然﹝不可有心恃知妄爲﹞而無容私焉﹝會萬物以爲己﹐大公均調﹐而無庸私焉﹞﹐而天下治矣﹝必如此而天下自治﹞。」此一節﹐直示無爲而化﹑治天下之妙﹐欲君人者取法﹐返乎上古無爲之化也。陽子居見老聃﹐曰「有人﹝假若有人﹞於此﹐向﹝向也﹞疾﹝捷也﹐謂向道敏捷也﹞彊梁﹝勇爲也﹞﹐物徹﹝事物透徹也﹞疏明﹝疏通明達也﹞﹐學道不勌﹐如是者﹐可比﹝及也﹞明王乎﹖」老聃曰「是於聖人也﹝言如此之人﹐比於聖人者﹞﹐胥﹝胥靡之罪役也﹞易﹝更番也﹞技﹝工技之人﹞系﹝羈系於市肆也﹞﹐勞形怵心者也﹝言向疾彊梁之人﹐亦似胥役之罪夫更番不暇﹐工役之系肆勞苦形骸﹐驚惕其心者也。將此以比王﹐自苦不暇﹐安能治民乎﹞。且也虎豹之文﹐來田﹝言虎豹因皮有文﹐故招來田獵之災﹞﹔猨狙之便﹝捷也﹞﹑執斄﹝音貍﹞之狗﹝言狗能執貍﹞﹐來藉﹝藉﹐以繩系之也。言猨狙因便捷﹐故人得而系之﹐以教衣冠﹔狗能執貍﹐人得而系之﹐以競田獵﹞。如是者﹐可比明王乎﹝言若向疾之人可比明王﹐則猨狙與執貍之狗﹐亦可比明王矣﹞﹖」陽子居戚然﹝攺容也﹞曰「敢問明王之治﹝言如是之人不可比明王﹐敢問如何是明王之治﹞。」老聃曰「明王之治﹕功蓋天下而似不自已﹝縱有功蓋天下﹐而不自居其功﹞﹐化貸﹝貸者﹐與人之意﹞萬物﹝萬物皆往資焉而不匱﹞而民弗恃﹝而民不知恃賴﹞。有莫舉名﹝名不可得而舉稱﹞﹐使物自喜﹝但使物物自遂自喜﹐猶言『帝力何有於我』﹞。立乎不測﹝不可測識﹞﹐而遊於無有者也﹝不測﹑無有﹐通指大道之鄕也。此全是老子爲而不長﹑不宰之意﹞。」此一節﹐發揮明王之治﹐皆申明老子之意﹐以示所宗﹑立言之本。極稱大宗師應世而爲聖帝明王﹐以行無爲之化也。上言明王立乎不測﹐而遊於無有﹐如此乃可應世﹐以治天下。但不知不測是如何境界﹐人亦有能可學而至者乎﹖故下撰出壺子﹐乃不測之人﹔所示於神巫者﹐乃不測之境界。列子見之而願學﹐卽其人也。鄭有神巫曰季咸﹝神巫﹐乃善相者﹐名季咸也﹞﹐知人之死生存亡﹑禍福壽夭﹐期以歲月旬日﹝言相人最驗﹐刻期不爽﹞若神。鄭人見之﹐皆棄之而走﹝言畏其靈驗﹐恐說出不好之事﹐故皆走﹐不敢近也﹞。列子見之而心醉﹝列子將以爲神﹐故心醉服也﹞﹐歸以告壺子﹝此乃列子之師也﹞﹐曰「始吾以夫子之道爲至矣﹐則又有至焉者矣﹝意謂神巫超過壺丘子遠矣﹞。」壺子曰「吾與汝旣其文﹝言我之教汝者﹐但外面皮毛耳。旣﹐盡也﹞﹐未旣其實﹝其道之眞實處﹐全未示汝﹞。而﹝汝也﹞固﹝將謂也﹞得道歟﹝汝將謂已得道歟﹞﹖眾雌而無雄﹐而又奚卵焉﹝言物有雌雄﹐乃能生卵。以比人有心對待﹐而相者乃見其禍福。若心能絕待﹐又何從而相之。如雌而無雄﹐又何卵焉﹞﹗而﹝汝也﹞以道與世亢﹝與人相比亢也﹞﹐必信夫﹝以要人必信﹐故相亢以示己之長﹞﹐故使人得而相汝﹝以不能忘己﹐要人知之﹐故人亦因得而相之也﹞。嘗試與來﹐以予示之﹝若來以我示之﹐看彼能測我乎﹞。」明日﹐列子與之見壺子。出而謂列子曰「嘻﹝驚嘆也﹞﹗子之先生死矣﹗弗活矣﹗不以旬數矣﹝言不十數日卽死矣﹞﹗吾見怪焉﹝吾見怪之﹞﹐見濕灰焉﹝言面如濕灰﹐絕無生機也﹞。」列子入﹐泣涕沾襟﹝以聞先生必死﹞以告壺子。壺子曰「向吾示之以地文﹝此下三見﹐壺子示之安心不測之境。此卽佛門之止觀﹐乃安心之法也。地文﹐乃安心於至靜之地﹐此止也﹞﹐萌﹝艸之未出芽﹐曰萌﹞乎不震﹝動也﹞不正﹝猶顯示也。謂我安心於至靜一念不生不動﹑不顯之地﹐卽心念俱及泯絕﹐故面如濕灰﹐無生機也﹞﹐是殆見吾杜﹝止也﹞徳機﹝猶生機也﹞也﹝言彼殆見我止絕生機﹐故將謂我必死也﹞。嘗又與來﹝命明日再來看﹞。」明日﹐又與之見壺子。出而謂列子曰「幸矣﹗子之先生遇我也﹐有瘳矣﹝言汝之先生幸遇我﹐可以不死﹐而疾有瘳矣﹞﹗全然有生矣﹗吾見其杜﹝絕也﹞權﹝活動也﹞矣﹝言我見其死而復活﹐乃有生機也﹞﹗」列子入﹐以告壺子。壺子曰「向吾示之以天壤﹝天壤﹐謂髙明昭曠之地﹐此卽觀也﹞﹐名實不入﹝言性地光明﹐一切不存也﹞﹐而機發於踵﹝踵﹐最深深處也。言自從至深靜之地﹐而發起照用﹐如所云卽止之觀也﹞。是殆見吾善者機也﹝言彼見吾善而不死者﹐以我示之以天機也﹞。嘗又與來﹝再命明日更來﹞。」明日﹐又與之見壺子。出而謂列子曰「子之先生不齊﹝言精神恍惚﹐顏色不一。齊﹐一也﹞﹐吾無得而相焉。試齊﹐且復相之﹝言待精神一定﹐而復相之也﹞。」列子入﹐以告壺子。壺子曰「吾向示之以太衝﹝至虛之地﹞莫勝﹝言動靜不二也。初偏於靜﹐次偏於動。今則安心於極虛﹐動靜不二。猶言止觀雙運﹑不二之境也﹞﹐是殆見吾衡﹝平也﹞气機也﹝言平等持心﹐動靜不二﹐故气機亦和融而不測也。下壺子又講明前所示者﹐乃三種觀法﹐故彼莫測耳﹞。鯢﹝鰍魚也﹞桓﹝盤桓﹐言鰍魚盤於深泥也﹞之審﹝處也﹞爲淵﹝淵﹐湛淵﹐乃止觀之名。然鯢桓之所處於深泥﹐以諭至靜﹐卽初之止也﹞﹐止水之審爲淵﹝此諭觀也。止水澄淸﹐萬象斯鑑。卽次之天壤之觀也﹞﹐流水之審爲淵﹝流水𨿽動﹐而水性湛然不動。此諭卽動而靜﹐卽靜而動﹐動靜不二﹐平等安心。卽末後太衝莫勝﹐止觀不二也﹞。淵有九種﹝言定有九種﹞﹐此處三焉﹝言我示之者﹐乃三種定法也﹞。嘗又與來。」明日﹐又與之見壺子。立未定﹐自失而走。壺子曰「追﹗」列子追之不及。返以報壺子曰「已滅矣﹝言去之已無蹤影矣﹞﹐已失矣﹝言卽尋之已不得見矣﹞﹐吾弗及矣﹝言我追之已不及已﹞。」壺子曰「向吾示之以未始出吾宗﹝宗者﹐謂虛無大道之根宗。安心於無有﹐了無動靜之相﹐卽佛氏之攝三觀於一心也﹞。吾與之虛而委蛇﹝言我安心於至虛無有之地﹐但以虛體而示狀貌﹐委蛇隨順彼耳﹞﹐不知其誰何﹝故彼不知其誰何也﹞﹐因以爲弟靡﹝言物之類靡﹐難於收拾也﹞﹐因以爲波流﹝言精神浩蕩﹐捉摸不定也﹞﹐故逃也﹝因此難測﹐故逃走耳﹞。」然後列子自以爲未始學﹝初則列子未得壺子之眞實﹐故以神巫爲至。今見壺子所以示神巫者﹐𨿽善相卒莫能測識其端倪﹐到此方信壺子之道大難測﹐而始知自己從來未有學也﹞﹐而歸﹝辭壺子而歸﹐立志造修也﹞三年不出﹝專一做工夫﹞﹐爲其妻爨﹝言列子初恃自己有道﹐以驕其妻。今能忘身﹐而爲妻爨﹞﹐食豕如食人﹝初未入道﹐而有人物分別之心。今則分別情忘﹞﹐於事無與親﹝言無心於事也﹞。雕琢復朴﹝先以雕琢喪朴﹐今則還純返朴矣﹞﹐塊然﹝不識不知之貌﹞獨以其形立。紛而封哉﹝封﹐卽齊物之有封之封。謂受形骸﹐是於大化之中﹐乃立人我﹐橫生是非﹐固執而不化者﹐猶有封之疆界也。而今乃知此形﹐爲紛授而封畛之也﹞﹐一以是終﹝言列子竟此學﹐以終其身也﹞。此一節﹐因上言明王立乎不測﹐以無爲而化﹐莊子恐世人不知不測是何等境界﹐爲何等人物。故特撰出个壺子﹐乃其人也﹔卽所示於神巫者﹐乃不測之境界也。如此等人﹐安心如此﹐乃可應世﹐可稱明王﹐方能無爲而化也﹐其它豈可仿佛哉。言此假學問﹐亦可學而至﹐只貴信得及做得出。若列子﹐卽有志信道之人也。此勵世之心﹐難以名言矣。上言壺子﹐但示其不測之境。下文重發揮應世之用。無爲名屍﹝屍﹐主也。言眞人先要忘名﹐故戒其不可爲名屍﹞﹐無爲謀府﹝智謀之所聚﹐曰謀府。言一任無心﹐不可以智謀爲事也﹞﹐無爲事任﹝言不可彊行任事﹐謂有擔當﹐則爲累爲患。但順事而應﹐若非己出者也﹞﹐無爲知主﹝知主﹐以知巧爲主也。言順物忘懷﹐不可主於智巧也﹞。體盡無窮﹝體﹐言體會於大道﹐應化無有窮盡也﹞﹐而遊無朕﹝朕﹐兆也。謂遊於無物之初﹐安心於一念不生之地也﹞。盡其所受乎天﹐而無見得﹝言但自盡其所受乎天者﹐全體不失﹐而亦未見有得之心也﹞﹐亦虛而已﹝如此亦歸於虛而已﹐言一毫不可有加於其間也﹞﹗至人之用心若鏡﹐不將不迎﹐應而不藏﹐故能勝物而不傷﹝至人用心如明鏡﹐當壹物來順照﹐並不將心要應事之未至﹐亦不以心先迎。卽物一至﹐妍醜分明﹐而不畱藏妍醜之迹﹐了無是非之心。如此虛心應世﹐故能勝物﹔而物卒莫能傷之者﹐虛之至也﹞。已前說了眞人如多情狀﹑許多工夫﹐末後直結歸「至人」已下二十二字乃盡。莊子之學問功夫﹑效驗作用﹐盡在此而已。其餘種種撰出﹐皆蔓衍之辭也。內篇之意﹐已盡此矣。學者體認﹐亦不必多﹐只在此數語下手﹐則應物忘懷﹐一生受用不盡。此所謂逍遙遊也。南海之帝爲倏﹐北海之帝爲忽﹐中央之帝爲渾沌。倏與忽時相與遇於渾沌之地﹐渾沌待之甚善。倏與忽謀報渾沌之徳﹐曰「人皆有七竅以視聽食息﹐此獨無有﹐嘗試鑿之。」日鑿一竅﹐七日而渾沌死﹝倏忽者﹐無而忽有。言人於大化最初﹑受形之始也。混沌﹐言𨿽俄爾有形﹐尙無情識﹐渾然沌然﹑無知無識之時也。及情竇日鑿﹐知識一開﹐則天眞盡喪﹐所謂日鑿一竅﹑七日而混沌死也。副墨以倏爲火﹐以忽爲水﹐混沌爲土﹐似有理﹐太犯穿鑿。只如此解﹐則已﹞。此倏忽一章﹐不獨結應帝王一篇﹐其實總結內七篇之大意。前言逍遙﹐則總歸大宗師。前頻言小知傷生﹑養形而忘生之主﹑以物傷生﹐種種不得逍遙﹐皆知巧之過。蓋都爲鑿破混沌﹐喪失天眞者。卽古今宇宙兩間之人﹐自堯舜以來﹐未有一人而不是鑿破混沌之人也。此特寓言大地皆凡夫愚迷之人﹐槪若此耳。以俗眼觀之﹐似乎不經﹔其實所言﹐無一字不是救世湣迷之心也﹐豈可以文字視之哉﹗讀者當見其心可也。卽予此解﹐亦非牽彊附會﹐蓋就其所宗﹐以得其立言之旨。但以佛法中人天止觀而參証之﹐所謂天乘止觀﹐卽宗鏡亦云﹐老莊所宗﹐自然淸淨無爲之道﹐卽初禪天通明禪也。吾徒觀者﹐幸無以佛法妄擬爲過也。

