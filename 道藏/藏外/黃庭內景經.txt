黃庭內景經

上淸章第一

上淸紫霞虛皇前太上大道玉晨君閒居蕊珠作七言

散化五形變萬神是爲黃庭曰內篇琴心三疊舞胎仙

九气映明出霄間神蓋童子生紫煙是曰玉書可精研

詠之萬過升三天千災以消百病痊不憚虎狼之凶殘

亦以卻老年永延

上有章第二

上有魂靈下關元左爲少陽右太陰後有密戶前生門

出日入月呼吸存元气所合列宿分紫煙上下三素云

灌漑五華植靈根七液洞流衝廬間回紫抱黃入丹田

幽室內明照陽門

口爲章第三

口爲玉池太和官漱咽靈液災不幹體生光華气香蘭

卻滅百邪玉煉顏審能修之登廣寒晝夜不寐乃成眞

雷鳴電激神泯泯

黃庭章第四

黃庭內人服錦衣紫華飛裙雲气羅丹靑綠條翠靈柯

七蕤玉龠閉兩扉重扇金闕密樞機玄泉幽闕高崔巍

三田之中精气微嬌女窈窕翳霄暉重堂煥煥明八威

天庭地關列釜斤靈臺盤固永不衰

中池章第五

中池內神服赤珠丹錦云袍帶虎符橫津三寸靈所居

隱芝翳鬱自相扶

天中章第六

天中之嶽精謹修云宅旣淸玉帝遊通利道路無終休

眉號華蓋覆明珠九幽日月洞空無宅中有眞常衣丹

審能見之無疾患赤珠靈裙華茜粲舌下膺玄生死岸

出靑入玄二气煥子若遇之升天漢

至道章第七

至道不煩訣存眞泥丸百節皆有神髮神蒼華字太元

腦神精根字泥丸眼神明上字英玄鼻神玉壠字靈堅

耳神空閒字幽田舌神通命字正倫齒神峨峯字羅千

一面之神宗泥丸泥丸九眞皆有房方圓一寸處此中

內服紫衣飛羅裳但思一部壽無窮非各別住俱腦中

列位次坐向外方所存在心自相當

心神章第八

心神丹元字守靈肺神皓華字虛成肝神龍煙字臺明

翳鬱導煙主濁淸腎神玄冥字育嬰脾神常在字魂停

膽神龍曜字威明六腑五臟神體精皆在心內運天經

晝夜存之自長生

肺部間第九

肺部之官似華蓋下有童子坐玉闕七元之子主調气

外應中嶽鼻臍位素錦衣裳黃雲帶喘息呼吸體不快

急存白元和六气神仙久視無災害用之不已形不滯

心部章第十

心部之官蓮含華下有童子丹元家主適寒熱榮衛和

丹錦飛裳披玉羅金鈴朱帶坐婆裟調血理命身不枯

外應口舌吐五華臨絕呼之亦登蘇久久行之飛太霞

肝部章第十一

肝部之中翠重裏下有靑童神公子主諸關鏡聰明始

靑錦披裳佩玉鈴和制魂魄津液平外應眼目日月淸

百療所鐘存無英同用七日自充盈垂絕念神死復生

攝魂還魄永無傾

腎部章第十二

腎部之宮玄陰圃中有童子冥上玄主諸六府九液源

外應兩耳百液津蒼錦云衣舞龍潘上致的霞日月煙

百病千災急當存兩部水王對生門使人長生升九天

脾部章第十三

脾部之官屬戌已中有明童黃裳裏消穀散气攝牙齒

是爲太倉兩明童坐在金合城九重方圓一寸命門中

主調百谷五朱香辟卻虛贏無病傷外應尺宅气色芳

光華所生以表明黃錦玉衣帶虎章注念三老子輕翔

長生高仙遠死殃

膽部章第十四

膽部之宮六府精中有童子曜威明雷電八振揚玉旌

龍旗橫天擲火鈴主諸气力攝虎兵外應眼童鼻柱間

腦發相扶亦俱鮮九色錦衣綠華裙佩金帶玉龍虎文

能存成明乘慶云役使萬神朝三元

碑長章第十五

脾長一尺掩太倉中部老君冶明堂厥字靈元名混康

治人百病消穀糧黃衣紫帶龍虎章長枯益命賴君王

三呼我名神自通三老同坐各有朋或精或胎別執方

桃孩合延生華芒男女徊尢有桃康道父道母對相望

師父師母丹玄鄕可用存思登虛空殊途一會歸要終

閉塞三關握固停含漱金醴吞玉英遂至不饑三虫亡

心意常和致欣昌五嶽之雲气彭亨保灌玉廬以自償

五形完堅無災殃

上睹章第十六

上睹三元如連珠落落明景照九隅五靈夜燭煥八區

子存內皇與我遊身披風衣銜虎符一至不久升虛無

方寸之中念深藏不方不圓閉牖窗三神還精老方壯

魂魄內守不爭競神生腹中銜玉璫靈注幽闕那得喪

琳條萬尋可蔭仗三魂自寧帝書命

靈臺章第十七

靈臺郁藹望黃野三寸異室有上下間闕營衛高玄受

洞房紫極靈門戶是昔太上告我者左神公子發神語

右有白元並立外明堂金匱玉房間上淸其人當吾前

黃裳子丹气頻煩借問何在兩眉端內俠日月列宿陳

七曜九元冠生門

三關章第十八

三關之中精气深九微之內幽且陰口爲天關精神機

足爲地關生命靡手爲人關把盛衰

若得章第十九

若得三官存玄丹太一流珠安昆侖重重樓閣十二環

自高自下皆眞人玉堂繹字盡玄官璇璣王衡色蘭殲

瞻望童子坐盤恆問誰家子在我身此人可去入泥龍

千千百百自相連一一十十似重山云儀五華俠耳門

赤帝黃老與己魂三眞挾胥共房津五斗煥明是七元

日月飛行六合間帝鄕天中地戶端面部魂神綿相存

呼吸章第二十

呼吸元气以求仙仙公公子已可前朱鳥吐縮白石源

結精育胞化生身畱胎止精可長生三气右徊九道明

正一含華乃充盈遙望一心如羅星金室之下可不傾

延我白首反孩嬰

瓊室章第二十一

瓊室之中太素集泥九夫人當中立長谷玄鄕繞郊邑

六龍散飛難分別長生至愼房中急何爲死作令神泣

忽之禍鄕三靈及但當吸气錄子精寸田尺宅可治生

若當決海百讀傾葉去樹枯失靑靑气亡液漏非已形

專閉禦景乃長寧保我泥龍三奇靈恬淡閉視內自明

物物不幹泰而平愨矣匪事老復丁思詠玉書太上淸

常念章第二十二

常念三房相通達洞得視見無內外存漱五牙不饑渴

神華執巾六丁謁急守精室勿妄泄閉而寶之可長活

起自形中初不闊三官近在易隱括虛無寂寂空中素

使形如是不當污九室正虛神明捨存思百念視節度

六府修治勿令故行自翺翔入天路

治生章第二十三

治生之道了不煩但修洞玄與玉篇兼行形中八景神

二十四眞出自然高拱無爲魂魄安淸靜神見與我言

安在紫房幃幔間立坐室外三五玄燒香接手玉華前

共入太室璇璣門高研恬淡道之園內神密盼盡睹眞

眞人在己莫問鄰何處遠索示因緣

隱影章第二十四

隱影藏形與世殊含气養精口如朱帶執性命守虛無

名大上淸死錄除三神之樂由隱居倏欻遊遨無遺憂

羽服一整八風驅控駕三素乘晨霞金輦正立從玉輿

何不登山誦我書鬱鬱竊竅眞人墟入山何難故躊躇

人間紛紛臭帑如

五行章第二十五

五行相推反歸一三五合气九九節可用隱地回八術

伏牛幽闕羅品列三明出華生死際洞房靈象斗日月

父曰泥丸母雌一三光煥照入子室能存玄眞萬事畢

一身精神不可失

高奔章第二十六

高奔日月吾上道郁儀結燐善相保乃見玉淸虛無老

可以回顏塡血腦口銜靈芒攜五皇腰帶虎錄佩金當

駕欻接生宴東蒙

玄元章第二十七

玄元上一魂魄煉一之爲物巨卒見須得至眞始顧盼

至忌死气諸穢賤六神合集虛中宴結珠固精養神根

玉匙金鑰常完堅閉口屈舌食胎津使我逮煉獲飛仙

仙人章第二十八

仙人道士非有神積精累气以爲眞黃童妙音難可聞

玉書繹簡赤舟文字日眞人巾金巾負甲持符開七門

火兵符圖備靈關前昂後卑高下陳執劍百丈舞錦幡

十絕盤空扇紛紜火鈴冠霄墜落煙安在黃闕兩眉間

此非枝葉實是根

紫淸章第二十九

紫淸上皇大道君太玄太和俠侍端化生萬物使我仙

飛升十天駕玉輪晝夜七日思勿眠子能行此可長存

積功成煉非自然是由精誠亦由專內守堅固眞之眞

虛中恬淡自致神

百谷章第三十

百谷之實土地精五味外美邪魔鮏臭亂神明胎气零

那從返老得還嬰三魂忽忽魄糜傾何不食气太和精

故能不死大黃寧

心典章第三十一

心典一體五藏王動靜念之道德行淸潔善气自明光

坐起吾俱共棟梁晝日曜景暮閉藏通利華精調陰陽

經歷章第三十二

經歷六合隱卯酉兩腎之神主延壽轉降適斗藏初九

知雄守雌可無老知白見黑急坐守

肝气章第三十三

肝气都勃淸且長羅列六府生三光心精意專內不傾

上合三焦下玉漿玄液云行去奧香治蕩髮齒煉正方

取津玄府大明堂下漑喉嚨神明通坐待華蓋遊貴京

飄搖三帝席淸涼五色雲气紛靑蔥閉日內眄自相望

使心諸神還相崇七玄英華開命門通利天道存玄根

百二十年猶可還過此守道誠獨難惟待九轉入瓊丹

要復精思存七元日月之華救老殘肝气周流終無端

肺之章第三十四

肺之爲气三焦起視聽幽冥候童子調理五華精髮齒

三十六咽玉池裏開通百脈血液始顏色生光金玉澤

齒堅發黑不知白存此眞神勿落落當憶此官有座席

眾神合會轉相索

隱我章第三十五

隱藏羽蓋看天捨朝拜太陽樂相呼明神八威正辟邪

脾神還歸是胃家耽養靈根不復枯閉塞命門保玉都

萬神方胙壽有餘是謂脾建在中官五臟六腑神明王

上合天門大明堂守雌存雄頂三光外方內圓神在中

通利血脈五臟丰骨靑筋赤髓如霜脾救七竅去不祥

日月列布設陰陰兩神相會化玉漿淡然無味天人糧

子丹進饌肴正黃乃曰瑯膏及玉霜太上隱環太素瓊

漑益八液腎受精伏於太陰見我形揚風三玄出始靑

恍惚之間至淸靈坐於飈臺見赤生逸域熙眞養華榮

內盼沈默煉五形三气徘徊得神明隱龍遁芝云瑯英

可以充饑使萬靈上蓋玄玄下虎章

沐浴章第三十六

沐浴盛潔棄肥燻入室東向誦玉篇約得萬徧義自鮮

散發無欲以長存五未皆至正气還夷心寂悶匆煩冤

過數已華體神精黃華玉女告子情眞人旣至使六丁

卽授隱芝大洞經十讀四拜朝太上先謁太帝後北向

黃庭內經玉書暢授者曰師受者盟云錦風羅金鈕纏

以代割發肌膚金攜手登山敵液丹金書王景乃可宣

