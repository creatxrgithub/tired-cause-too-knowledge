銅符鐵捲

總訣

三元神丹口訣

玉淸有命封仙職﹐掌握南曹主化一。赤文幽隱彭儀房﹐玄科至禁藍天碧。八萬四千一劫傳﹐傳出天符火記歷。庚甲之年雜气消﹐諸天慶會萬餘室。稽首恭默大道前﹐萬聖千眞總湛寂。瓊臺遐想玉淸客﹐顰眉不展憂心匿。良久開揚九六門﹐駕鶴斜聞龜仰覓。大道流行滿上天﹐爾曹仙子樂無邊。龍漢延康三劫盡﹐玄宮大展令敷宜。東華升舉西華主﹐太乙元君諶母傳。親受皇人二八機﹐至玄至妙至幽微。可令塵環流玉液﹐早將仙子赴瑤池。珠臺降下銅符捲﹐敕下元君諶母知。弘道眞人弘道仙﹐闡揚正教汞和鉛。鉛飛雪浪流珠滚﹐覆下依然眞土眠。土稟天符生碧葉﹐朵朵金花起紫煙。紫煙飛上淩霄殿﹐連連續續水花片。日月拋光朗大千﹐巽風吹起金花現。不得流珠不計鉛﹐生靈聚景防危戰。日魂將遷月神圓﹐赫赫日魂霞九萬。四方籠罩合眞鉛﹐鉛含五彩何人見。煉鉛無計覓眞傳﹐不得庚金華不壩。采得辛金一味眞﹐再入灰池取次煉。上下浮沈顚倒間﹐壬花莫令烏雲亂。抽出天魂霞奪日﹐水晶宮裏是吾家。返得流金回聖體﹐何勞磋跎徧天涯。汞死爲鉛鉛化土﹐白金鼎器丹之祖。懷盡天魂地魄中﹐玄元稱此爲丹母。汞積九九返成砂﹐龍出東方西就虎。晉世明王孝道存﹐金筋玉骨許之孫。咒將敕水降魔魁﹐明功暗德濟蒼生。可將鐵捲天王旨﹐銅符細細口傳君。玉淸願見功勛士﹐光眉大展笑顏欣。巨闕彌封碧玉匣﹐明珠照世破幽城。速令名山拿玉兔﹐燦日擒歸再莫論。日魂消盡千山雪﹐奚慮區區徧體陰。但烹黍米扶神气﹐看看天時偏五陵。惡龍噴出三江水﹐毒气零零滿世塵。若不敕汝扶厄難﹐骨城血海痛傷心。急以鼎池鑪裏煉﹐巧奪乾坤日月精。道法千門及萬戶﹐千門萬戶獨斯尊。十二神符九白雪﹐三回五轉號天靑。一粒一服三期後﹐周身九竅自光明。白雪入口身生羽﹐神符吞下足生云。漸覺三陽開泰日﹐浮生腐艸盡逢春。功高行備膺天祿﹐撥宅升騰及滿門。早朝上帝拋金璽玉詔天書五嶽迎。閒觀碧落空歌韶﹐時傳空靑始气森。一自五云騰騰日﹐天香滿室古今聞。九六天機親囑付﹐珍藏室祕莫爲輕。至人授受吳王李﹐非之雷火卽時臨。金丹遞運玄無始﹐五气分張一气成。不比燕呼三一法﹐不是回頭口內津。不是閨丹禦女術﹐不是砒黃丹礦成。鉛是元神銀是形﹐形神相得合爲眞。元神相遇眞形後﹐果用元神觀太淸。

寶塔訣

古法九層﹐虛極藥所不至﹐今減而用之。或七層五層﹐每屋高六寸﹐下安蓬壺﹐雌雄子口﹐層層俱有妙竅﹐以便龍虎气升﹐安合固濟。坐於池上﹐外用鐵環高掛於天梁上﹐令其安穩﹐方架內火。火近蓬壺﹐腰下以鐵架架起﹐經圍火力﹐庶使次火難侵於寶塔﹐朱雀易得安身。進鉛門上用半寸﹐高連壺腳下。三方安三足﹐厚方如指節﹐今火勢有力。上古傳受﹐用風箱伏火﹐後人遂開風門﹐用處在人活法﹐不必—一構舊。陰陽爲之道﹐變通爲之法﹐風一開一閉﹐不使疾風吹驚池鼎﹐恆令人巡視恐有不虞之患﹐美作尋常爲之﹐𨿽曰百日之功勞﹐乃是升天之基址。

燒取眞鉛訣

一初取出山鉛砂數百斤﹐搗爲末。就用礦上圳土﹐每一斤﹐配食鹽四兩﹐搗萬杵。秤定鉛砂末一斤以紙包裹數層﹐外用鹽泥固之五六分厚﹐曬令極幹。如此三五百枚﹐入鑪煆之。鑪式形如大甑﹐高六七尺﹐周圍一丈﹐下安風箱﹐底火上升。用炭鋪底一尺厚﹐方鋪鉛砂球在炭上﹐層炭層球。大火煆得內外通紅﹐止火寒鑪﹐陰土覆上。鉛在下成一塊﹐破球取出如生礦銀狀﹐如此﹐謂之乾父。將此乾父取流金﹐則藥有精神﹐非是流鉛圳土﹐否則神散杳茫。不得師授﹐苟或妄爲﹐終爲誤事。神丹至藥﹐只是一味鉛精﹐若得此寶﹐萬事畢矣。此爲先天眞一之水﹐多倍其數﹐以聽聖灰築基之用。采取土水一分眞﹐不換黃金重一斤。至此﹐神機又聽後續大法。

古羲黃修煉神丹大法

地元起手﹐金鼎神室。上下兩弦﹐體重一斤。如九鼎七鼎﹐五鼎﹑三鼎﹐心依大法度數采用。假如白金八兩﹐用伏气黑鉛三十六斤。只有八九七十二兩﹐按九池而取之。恐鉛气不足。神精降少﹐難合天地符契﹐半斤八兩之數。今用九兩煉一兩﹐泄气之用。先求地魄﹐地魄者﹐白金也。次取天魂﹐天魂者﹐黃金也。黃金產珠砂。是日精。白金生流珠﹐是月華。魂魄合體﹐精華自生一。奪天地日月之全功﹐是聖祖玄元之妙用。聖人知神物隱於北方﹐來此以作丹頭。不用世上黃金﹐黃金𨿽純陽之體﹐縱加百煉﹐決不受气。至於銅錫﹐性質大燥﹐難見金公﹐見則形必傷也。獨與白金﹐一味相親﹐暢體欣然。金花發泄流珠﹐珍珠豁然其間。眞陰眞陽﹐交光合體。巧取周天度數﹐滿於五色中黃﹐自然陽生於眞土也﹐土旺金鄕。借水虎育養而生震龍﹐五色霞鱗﹐金膏碧體﹐朗朗常存﹐爲升天藥祖﹐愈煉愈靈﹐越溫越妙。故有陰池陽鼎。因鉛不受煉﹐設爲法象﹐以定浮沈之性。造鼎爲陽﹐使陽魂自升於天堂之上。制池爲陰﹐使陰魄自沈於地獄之中。一九功在鉛﹐二九功在母。諸方不用母﹐丹門甘自苦﹐壬癸怎分彊。老脆化陰土﹐用鉛有祕傳。始初金煉鉛﹐浮沈定得眞。先天與後天﹐認得其中趣﹐無拘洞裏仙。嬰兒尋乳母﹐轉轉出玄關。藥卽是眞汞﹐金丹是神丹。一母生九子﹐各自傳枝葉。德薄不足以遇﹐緣淺不足以聞。此是杳冥眞訣﹐子宜記在胸襟。

安鑪立鼎訣

上供九天五土司命﹑北斗七天眞君﹑丹房鑪囑正神。金木水火土五德星君﹐侍供香火燈燭果品﹐虔告上眞。預造鉗匙等器﹐余積黑虎鐵池寶塔﹐多備以防損換。鑪內合風開門如雞子大﹐勿令大寬。寬則風力緩﹐緩則眞气不升。池下三方﹐安三足﹐不用鐵造﹐以磁土燒就﹐安如品字。外以鹽泥固之﹐堅牢不損。安池在上方﹐架重樓﹐兩邊以鐵環高掛於天梁之上。內火蓋固﹐不令火力近鼎。別開出入火路﹐以便加減行持。

地元九池祕訣

銅符鐵捲

兩兩彭羅臺﹐八寶昭陽殿。萬聖拱中尊﹐元始天王現。王如嘯丹墀﹐方使金公煉。一唱眾眞場﹐世界金光徧。謹候北丰魔﹐洗出朝天苑。用力在丹人﹐棄舊迎新換。乾金奪目魂﹐莫令烏雲亂。產出夜明珠﹐五色輝煌片。上下令通風﹐金棗嬰兒面。希夷陰濁來﹐放展河車轉。紫气入重樓﹐子母不相見。初產壽年華﹐易到精神散。

直指函文名曰靑埃

第一池煉鉛法﹕則用出山淨金一斤﹐白如雪朵﹐碎作十六片。乃於日月合壁日﹑五星聯珠日﹑申酉金旺日﹐將池鼎安置停當﹐開風門﹐進文武大。文火溫池﹐先投鉛半斤﹐煉灰池結寶﹐基址堅固﹐免致折耗之患。待池將紅﹐另用伏气淨鉛九斛﹐每斛分三進六十五株﹐每銖爲一池﹐九池共鉛八十一斤﹐以應九九周天之數。將金片片入池﹐武火溶化成汁。只待黑盡自現﹐一上一下浮現。兩旋紅光閃閃半虛空﹐瑞气炎炎浮紫廓﹐取次入鉛﹐漏盡再添﹔滿天星宿浮沈轉﹐寶月金花劈面來﹐鉛銖又進。莫離方寸﹔看看癸水盡﹐方見海金螯﹐急進鉛爻﹐壬水上潮﹔和風吹得金花散﹐散卻盈庚見酉孩﹔須用有力三人﹐互相輪換。飲食起居﹐八門開閉。進鉛入炭﹐猛烹急煉。使朱雀炎空﹐紫神瑞气﹐金棗花紅火火﹐生光爻爻露電。進鉛不可大急﹐急則金烏不出海。又不可大緩﹐緩則玉兔恐傷形。水火交纏數足﹐無形合虛﹐曠然成質。壬水得金﹐自然升上泥丸之頂﹐結就昱日流珠。鉛數投盡﹐退火封門。安金益水﹐進鉛三錢四分。保神固形﹐不可有動池鼎。冷定取出﹐摘下鼎中壬水﹐號曰「靑埃」。或金盒磁盒封固﹐勿令泄气﹐聽後人元配合。

銅符鐵捲

同志二三人﹐固守紫陽宮。黑以白爲丹﹐紅以黑爲翁。中和天地髓﹐只此是丹宗。禹門三汲浪﹐漏滴令空空。殿上流珠滚﹐色似紫金紅﹑池中翻玉液﹐吹噓籍巽風。玉兔酉爲宅﹐金烏日上東。龍虎遙相望﹐會合景陽宮。抽取鉛中寶﹐火候莫匆匆。煆得金珠滚。珠珠气上衝。眼前紅黃色﹐華蓋要嚴封。漏盡池中濁﹐浮淸透蕊降。

直指函文名曰黃輕

第二池煉鉛火候法則﹐與首池相同﹐仍換新池新鼎﹐固濟如法。將聖母不動﹐如有消耗﹐卽添補數足。進文武火﹐投水鉛半斤﹐堅固基址。鉛幹一半﹐入聖母在內﹐大火溶化。金汁淸淸明徹底﹐朱雀恍恍出南園﹐速進鉛珠﹐勿容火急﹔昨夜嬰兒初別母﹐今朝次子亦如前再進鉛銖﹐銖缽如則﹔莫道黑龜初出海﹐也防風浪動人心﹐鉛鉛無差﹐火火一色﹔紫金臺上凝霜雪﹐白玉堂前母獨眼﹐策策丙丁升﹐滴滴鉛入骨。鉛數投盡﹐明鏡無塵﹐退火封門。進金之鉛﹐二錢三分寒鑪一夜﹐輕輕敲取得鼎上流珠﹐號曰「黃輕」。取下另封﹐移池換鼎。

銅符鐵捲

大道總無煩﹐鉛汞兩般是。鉛見汞施仁﹐汞見鉛施義。神丹一味鉛﹐內隱先天气。媒約丙丁公﹐調變黃婆力。搬運賴河車﹐汞把鉛精吸。浮沈上下間﹐一一又一一。華蓋日日新﹐流珠號如意。黃鶴滿空飛﹐靑天雷轟霹。乾金露紫華﹐休使鉛不及。但今四門開﹐上把玄竅閉。一動鉛气通﹐金池當固密。這般火烹煉﹐無形又無質。

直指函文名曰金液

第三池煉鉛火候法則﹐一一與前相同。將固池﹐架三足﹐上坐鼎﹐封嚴不動。聖體無虧﹐消耗補全。入築基池中﹐大火風開。三文三武黃芽長﹐再升再降黑鉛功﹐火火大張﹐爻爻無易﹔黑鉛起手無生有﹐白金倒了有還元﹐依刻投鉛﹐愈加珍重﹔靑龍退骨三回轉﹐白虎翻身就地存﹐進進鉛爻﹐首尾如是﹔西池日月初相見﹐奪得淸香各自歸﹐龍霞紅似火﹐眞火騰龍霞。鉛數進畢﹐退火停鑪。入安全之鉛﹐一錢二分。前三池是長男成像﹐震庚受符﹐共用安全之鉛七錢﹐以應天符七日來復之說﹐以後六池則不用此法矣。退火寒鑪﹐取出鼎上壬水﹐號曰「金液」﹐封記明白﹐又換新池作用。

銅符鐵捲

東出太陽晶﹐光華燦燦明。徧照普天下﹐露入碧波城。晝夜東西轉﹐西沈東復升。闔辟太陽母﹐萬象稟光明。乾坤天地髓﹐神丹大道根。坤乙月將晦﹐昏昏體太陰。踏見西南地﹐微微露一星。日遊東地陸﹐月漸望南行。七八光浮體﹐看看重一斛。半黑又半白﹐白者是金精。若非三足力﹐玉兔華不生。十五臨甲地﹐丹光滿玉京。

直指函文名曰紅霞

第四池鉛火候﹐與前俱同。不動聖胎﹐待母入池﹐大火風開。仍前進鉛﹐不得荀筒。三天三合產眞鉛﹐不是陰陽定不出。又進鉛爻﹐爻爻相續。金丹全仗庚辛力﹐壬不成庚癸不分。但看鉛壬﹐相濟白金。金水得合﹐凡子聖孫。華池母溶﹐各要分明。紅光五色﹐襲之霞生。時時美景如金碧﹐日日花開樣不同。下手只銀鉛﹐分散鉛汞﹐土銖盡支﹐空寒鑪一夜﹐取出鼎上壬水﹐號曰「紅霞」﹐收記換池另煉。

銅符鐵捲

黑鉛天之精﹐白金地之液。黑隱水中陽﹐白有火之气。黑白往來翻﹐拘來歸正位。二物性含情﹐丹經號同類。黑以白爲主﹐陰以陽爲配。陰陽混沌時﹐朵朵金花翠。寶月滿丹田﹐猛烹火煆極。休閉通天竅。令其呼與吸。翻騰舉目間﹔烏龜自隱匿。精奇口訣功﹐火候在消息。凡中養聖孫﹑萬般只此貴。一日生一男﹐男男各居室。

直指函文名曰流金

第五池煉鉛火候﹐采煉池鼎﹐一一相同。聖母入池﹐風開金汁。照前投鉛﹐常加炭入。金公百煉精神長﹐惟有眞鉛上下飛。又進鉛珠﹐黃白混沌。烹煎符火三陽運﹐九九流珠去母陰。認取鉛金﹐不黃不紫。日魂乍進嫦娥宅﹐覓得中秋持蕊香。鉛盡壬升﹐辛金自現。寒池取出﹐號曰「流金」﹐收貯換池另煉。

銅符鐵捲

采得一味眞﹐丹胎母易陰。一母生六子﹐扶桑日已臨。池池俱似始﹐鼎鼎更奇新。上達紅羅景﹐銖銖气騰淸。莫使鉛埋汞﹐誣言有气存。赫赫巽風烈﹐流金透體明。不爲堅剛質﹐黃輿自此生。癸以壬爲主﹐壬以癸爲賓。都依大道法﹐壬癸定浮沈。棄遺濁下濁﹐輕淸靈更靈。如此浮沈法﹐蓋世不曾聞。火候燻蒸足﹐顆顆天谷靑。

直指函文名曰壬華

第六池火候煉鉛﹐斤兩法度﹐一一大同。分鉛度數﹐不拘舊巧﹐變化在人施爲﹐煉過二三池﹐自生其妙。如流珠結少﹐神火不揚。煉己稍欠﹐神明不來。行結胎之火﹐使黃雲滿沼。陰極陽生﹐上下門開。細光閃灼﹐露滴黃庭。嬰兒顯象﹐光逐神生。鉛如指頂﹐令其四方﹐以便作用。當令飲食滿﹐方可近鑪﹐邪气難入。鉛盡退火﹐取鼎上壬水﹐號曰「壬華」﹐收貯換池另煉。

銅符鐵捲

玄元大道根﹐玉淸不二門。除此一乘法﹐餘外卽非眞。煆煉鉛中寶﹐抽取銀內精﹐水濫車難轉﹐不及恐傷金。泛泛流珠滚﹐茫茫瑞气升。子母互相顧﹐黃白混相吞。恍惚陶情趣﹐三疊九重城。潔白令見寶﹐靑靑在去陰。洗出鉛汞骨﹐自然結精英。混水荷花長﹐流茫浪湧生。除卻眞鉛汞﹐休聽節外音。鐵捲銅符旨﹐丹門仔細聽。

直指函文名曰壬花

第七池進鉛火候亦同。武火開化聖母﹐只待紅光籠罩寶月﹐方進鉛銖。透體紅璃﹐內外純白﹐金生鉛後﹐陽產鉛中。火盛消金﹐金伐木榮。靑赤黑白﹐歸於中黃。順其消息﹐以觀景象。池池飛紫粉﹐火火起樣光。上衝華蓋﹐滿室明塵。萬里無雲天一色﹐十二時中見太陽。黃輿紫粉皆由此﹐白雪靑埃見者昌。原本只是一味鉛精﹐以白金分去陰土。金乃水之基﹐水乃道之樞。只此二物﹐眞砂眞汞﹐皆自銀鉛而生。恍恍無形﹐冥冥有象。鉛盡寒鑪﹐收取鼎上壬水﹐號曰「壬花」﹐再移池作用。

銅符鐵捲

布气生靈液﹐含光天地先。根發浮黎土﹐苗生大赤天。八寶皆由此﹐靈明獨黑鉛。今知天地祕﹐煉此是良田。六陰成聖體﹐枯骨返黃泉。法用心心指﹐機關細細研。不得眞傳授﹐空勞志力堅。枉進通天火﹐宥脆怎畱連。剛柔有表裏﹐陰陽稟自然。鼎內天中地﹐池中地裏天。潔白瑤臺上﹐素體淨如綿。母懷七八子﹐精神越似前。至人承授受﹐良因宿有緣。君能知換骨﹐南昌任汝閒。

直指函文名曰紫金硫

第八池火候池鼎﹐俱各易新。爻鉛九斤﹐築基八兩﹐煉法如前。至此手法純熟﹐知其升降如何﹐多寡有則。流珠結少求乾父﹐折耗辛金補數全。金花原是池中藥﹐采得金華莫再言。一則分鉛之壬癸﹐—則洗金之垢陰。進進鉛爲藥﹐抽藥是抽鉛。知得用鉛意﹐神丹不是鉛。如日月交光﹐止盜其神﹐不盜期形。用神棄形﹐乃得長生。鉛銖已盡﹐取鼎上壬水﹐號曰「紫金硫」﹐換池另煉。

銅符鐵捲

黑取黑之髓﹐白取白之油。黑白共合體﹐油髓自然稠。嬰兒入紫府﹐奼女下重樓。煤灼中黃寶﹐修就紫金硫。下布長蛇陣﹐駕鳳在碧遊。瑤池初浴體﹐未濟養三周。擒住南朱雀﹐眞土葬爲丘。火候同一二﹐法則似前求。三壬癸一兩﹐九陽足以收。九九八十一﹐不足照前抽。奪盡九六數﹐西山鬼哭愁。逆順顚倒理﹐爲尾又爲頭。

直指函文名曰妙靈砂

第九池火候法則﹐煉鉛亦同。入聖母在內溶化﹐紅光籠罩寶月﹐方進鉛缽。水銀過度﹐神仙至祕。招攝龍精﹐賴於虎髓。不用鉛形﹐只有鉛气。鉛气何得﹐先求同類。同類是金﹐灰池用意。陣陣火功﹐外包鼎器。流珠得金分出﹐不與世鉛相同。見火則別﹐見金又住。從一至九﹐謂之煉已﹐是煉精化气之功。一池至九池﹐壬水各自封固。聖水多備﹐以防後用。所謂得藥忘年﹐煉鉛無計﹐乃活法也。寒鑪開看﹐母體白如雪片方好﹐號曰「妙靈砂」。如靑黃﹐非鉛之眞气﹐乃癸水未盡﹐必須猛烹極煆﹐浪湧波翻﹐方懷眞气。後有溫養赤文之訣﹐返魂換骨之功。詳者如右﹝下﹞。

人元九鼎祕訣

一鼎

人元一鼎丹﹐九九過鉛關。復用靑都所﹐返出又回還。辛金渾似雪﹐壬水化爲煙。子母平平入﹐五五育天色。霹靂三周火﹐分胎上下間。莫此塵囂事﹐篤志要心堅。一陽初復日﹐神魂一綫纏。親授鉛符捲﹐鉛汞自畱連。訣曰﹕九煉辛金一斤碎爲米粒﹐將首池靑埃一斤﹐二物混合。入陰陽鼎內﹐神膠封固﹐鐵綫十字紮住﹐外用泥包固﹐入未濟鑪﹐三足上穩定﹐勿使偏歪顚倒﹐周圍上下﹐淨灰蓋之。加頂火四兩養一七﹐二七火六兩﹐三七火半斤﹐溫養二十五日。取出入明鑪﹐先文後武﹐煆煉六六三十六時﹐鼎火一色﹐日足冷定。開鼎取看﹐變成紅霞﹐在上成質﹐如赤玉紫粉。辛金在下成一餅﹐外白內黃。再又過度﹐中乘一月一鼎﹐祖气初傳﹐乍離母體。神气混沌﹐魂魄不堅﹐不堪點化。再尋乳母﹐意志超越。爲出類拔萃之神符﹐有起死回生之功力。

二鼎

人元二鼎丹﹐耀出禹門關。復用希夷所﹐夜落曉歸還。日魂霞裏見﹐月魄滿秋天。兄弟平平入﹐五五赤文全。三十六時火﹐分開一二三。一子囂浮骨﹐二子志方堅。二陽來復後﹐開如雞子顏。親授銅符捲﹐銀鉛鼎炭鉗。訣曰﹕前聖金一斤﹐至此絲毫不折﹐不可傷動胎根。將一鼎靑汞﹐配二池流珠﹐共二斤拌勻。與胎上下﹐鋪蓋固濟。火候同前﹐溫養日足。武火分胎﹐天地人三才定位。首子靑汞如灰﹐虛囂則無神气。二子似水晶黃芽﹐漸長成抽出塵囂﹐謂之眞鉛。將此作長生匱﹐靑汞三錢﹐伏光明砂一兩﹐再加丙火三日。气絕形黃﹐將砂一錢﹐於幹汞一兩。以汞一錢化銅十兩。如此神異變化無方﹐是宗祖之初功也。

三鼎

人元三鼎丹﹐飛出鬥牛關。復用混沌所﹐牽轉白牛還。金鵝飛去窟﹐赤鳳伏丹田。生熟平平入﹐宗祖出黃泉。六六時中火。

江流動動潺。一二翠如玉﹐兩長力難堅。三陽來復後﹐開之碧芷蓮。銅符鐵捲旨﹐梧桐宿鳳鸞。訣曰﹕前聖金一斤﹐將二鼎流珠配三池金液﹐共二斤拌勻。與聖母上下鋪蓋固濟﹐手法如前。文火溫養﹐子母燻蒸。武火煆煉﹐返魂換骨。日足周全﹐一進一出。畱少去老﹐二子不用。要得朱砂死﹐先須死黑鉛。鉛精一味﹐砂倒汞行。將二子三錢﹐伏好雄一兩。三日火足﹐其雄實死。死雄一錢﹐幹汞一兩。死汞一錢化銅十兩。永成至寶﹐濟世扶危﹐無量之福﹐轉轉接養﹐化化生生。

四鼎

人元四鼎丹﹐九九勾萎關。用意靑埃所﹐朱雀進西川。紫府華池長﹐黃芽滿玉田。進退平平入﹐溫養幼嬰顏。骨大精神壯﹐禁柰肅霜寒。父少兒子老﹐天道自循環。四陽來復後﹐中黃白玉邊。親授銅符捲﹐神光滿上弦。訣曰﹕前聖金一斤﹐將前三鼎金液﹐配四池紅霞﹐鉛汞共三斤﹐混合一處﹐固濟火候亦如前法﹐生熟相制﹐溫養二十五日取出。明火分胎﹐仔細鼎器﹐寒鑪取之。棄卻三子﹐以養硫黃﹐聞气而死。用硫一分﹐幹汞一兩﹐以汞一錢﹐化鐵拾兩﹐愼之又愼。

五鼎

人元五鼎丹﹐徧徧亦如前。離卻神房所﹐雲霧滿山川。水虎不相顧﹐火龍怎出泉。次第平平入﹐虛虛輔浩然。汞長紅璃色﹐鉛枯面不鮮。抽鉛添汞法﹐父子不相傳。五陽來復後﹐月魄滿南園。親授銅符捲﹐百日福無邊。訣曰﹕前聖金一斤﹐精神漸長﹐與前不同﹐鼎鼎各別。將四鼎壬水與五池流金混合一處﹐老嫩鋪蓋。聖金火候溫養﹐分胎法則﹐如前一樣。日足開取﹐退下四鼎囂塵。三錢伏雌黃一兩﹐開气而死。將雌一錢﹐化鉛一兩成銀。將銀溶化﹐再點靈雌七分﹐成上色黃金﹐以此金造神室﹐伏養八石﹐各有變化。

六鼎

人元六鼎丹﹐關過又重關。灑落明堂所﹐珠珠子奉還。靑汞八百歲﹐也要半斤鉛。來往平平入﹐金烏湧大淵。陰符不可急﹐陽火正炎炎。武短文長法﹐光華滿大千。六陽來復後﹐噴鼻味香甜。親授銅符捲﹐不怕不爲仙。訣曰﹕前聖金一斤﹐移入新鼎。以五鼎流金﹐六池壬華﹐共三斤﹐混合一處養之。火候溫養﹐分胎一一俱同。武火時候﹐切要謹愼﹐恐傷走神气﹐則前功俱廢。鼎器堅牢封固嚴密﹐則陽光自入黃金合中。眞父眞母﹐合體傳神﹐須用天符火候﹐補復還元。金生水液﹐轉轉配合。日足取下﹐抽出天魂。伏膽礬如貓捕鼠﹐化鐵錫如風掃云。爲聖金聖銀之體萬古無﹐更見火則紅光直上﹐暗處似曉日光明﹐不與世寶相同。

七鼎

人元七鼎丹﹐金烏入廣寒。太極團團轉﹐封固密更嚴。乾生巽艮坤﹐坤生震兌乾。神火平平入﹐調變要周全。芙蓉方結果﹐粒粒在金盤。照破人天鏡﹐月食太陽肝。七陽來復後﹐玄玄玄又玄。親授銅符捲﹐天上又生天。訣曰﹕前聖金一斤﹐以六鼎壬華配七池壬花﹐混合一處﹐入鼎封固溫養﹐火候同前。退下六子﹐以伏砒霜﹐開气而死﹐至此八石歸眞﹐各有變化﹐鉛英伏汞英﹐金銀目下成。祕之﹗愼之﹗

八鼎

人元八鼎丹﹐飄飄月正鮮。老蚌含珠養﹐明鏡水晶盤。云收天霄外﹐嬰兒顯大千。翡翠平平入﹐四七運推遷。無質是眞汞﹐眞質是眞鉛。二物一斤重﹐日午正當天。八陽來復後﹐紅果綠枝顚。這般眞下手﹐跳出海天寬。訣曰﹕前聖金一斤已成庚體﹐以七鼎壬花配入池紫金硫﹐混合一處。火候﹑固濟。分胎同前。日足取下七子﹐養砂千汞﹐靈妙無邊﹐點化七十二石﹐脫凡成聖﹐此神火之精英。五金八石之頑體﹐獨此補全。

九鼎

人元九鼎丹﹐巍巍象帝先。十月胎完足﹐九九復還乾。造作長生匱﹐砂汞骨毛寒。砂變凡爲聖﹔汞返聖爲神。一子經一月﹐過關換鼎閒。轉轉鉛中煉﹐功成不用鉛。早將陰行積﹐隱迹在人間。鐵捲銅符旨﹐祕密勿多言。訣曰﹕前聖金一斤﹐將八鼎紫金硫﹐九池靈妙砂﹐共三斤﹐混合一處﹐溫養火候法則與前俱同﹐不必一一拘說。胎囂和匱妙難言﹐澆淋灌注﹐金筍黃芽皆從此處分技接養。三變而化金鐵﹐瓦礫自然成寶。聖胎九陽數足﹐丹母全眞。陰盡陽純﹐脫胎神化。開看內外﹐純黃表裏。透徹光如水晶﹐似太陽初出﹐金星燦燦﹐神水汪汪﹐耀晃人目﹐五彩霞生﹐異香噴鼻。紅琉璃絳琥珀﹐乃七返九還﹐煉气化神。黑金煉白金﹐白金成黃金﹐黃金爲主藥。眞出世之丹砂﹐作升天之藥祖。如要服食﹐懸入井中七日﹐消去火毒﹐烹成金栗﹐告明上帝高眞﹐擇日沐浴﹐晨昏向東。以淸水服之﹐一日一粒﹐百日改形換骨﹐自然神气相適﹐魂魄凝和。三期之後﹐周身九竅﹐盡皆光明。修丹至此﹐萬事畢矣。一轉至九轉﹐九九八十一磁盒封固﹐外用壬水流珠﹐上下鋪蓋。陰鑪溫養﹐自有三色四樣之靈藥。池池殊異﹐鼎鼎鮮明。再尋至友﹐選擇名山﹐建立壇宇﹐鼓鑄神室。上下二釜﹐明堂正德﹐俱於神丹祕範栽之。東晉武帝在道正行﹐諶母出焉﹐眞君授於吳猛﹐吳猛傳於謝遷盛﹐今玉輦龍車﹐金冠星服﹐永爲金闕之臣。神方在世﹐付賢授德﹐不可輕泄慢漏咄。神仙費盡千辛苦﹐到頭只是煉鉛金。

天元祕訣

夫神丹大藥﹐必須於金土。明塵過隙﹐皆稟於離符。九九乾爻﹐六六坤策。八兩水而八兩金﹐金水何虧。半半淸兮半半濁﹐雲霧自契。金一滴以淸明﹐火一符而瑩澈﹐口訣精專﹐下手的確。仗一虎之權衡﹐降九龍之標格。於以體乾坤之象﹐於以顯日月之光。希夷闔辟﹐萬象自臨。準則抽添﹐毫釐依法。預制法器於壇中﹐先辦盆孟於左右。眞友執事﹐忠直溫良。未造神室歸金鼎﹐且訪良朋鋪聖基。龍虎拱朝﹐龜蛇伏翼。

依按玄科﹐萬無一失。具守至誠﹐始終無異。何勞天上金烏降﹐且捉人間玉兔歸。煉出浮黎眞土﹐產出如意寶珠。吞食一粒霞彩衝宵。未得之前陰德廣﹐臨鑪之際不勞心。我將三段工夫指﹐片言無隱付降君。夙植道根。不求自臨。莫把天機容易語﹐非人空閃喪其形。

水火直義

大丹用五會之眞火。不用凡火。眞火賴日生﹐黃帝將陽燧取火﹐陰燧難求﹐赤金亦可向日而取。大抵太陽乃天之眞火﹐其精自有﹐其光自現。日日皆然﹐月月如是﹑若以木石鑿拔而取﹐其性燥烈﹐非自然之意。不若當正午火旺之時﹐以火鏡向日取之。借日生火﹐亦曰眞火﹐故云「日魂」﹐以象眞汞﹐又爲眞種﹐以足神丹之用﹐何必拘拘於陽燧也。取水必賴方珠﹔方珠乃是月華升上﹐就水結形﹐性是純陰。八月十五夜﹐亥子二時﹐當月華旺盛而取之。除中秋之望﹐餘月再不可取。倘德行未周﹐陰功未備﹐未習格天之誠﹐必多陰雨之晦﹐水何由得。縱得眞水﹐一宵之取﹐能有凡何﹖養虛無神藥﹐火在下﹐水有消折。每一晝夜﹐抽添用水十斤之數﹐一年用二千五百餘斤之水。中秋一歲﹐不過亥子二時﹐焉能注二千五百餘斤之水。不得此水﹐不合正配日魂月魄之意﹐天水天火之宜。若用凡水﹐又非眞種﹐學人絕路﹐豈不誤哉﹗今開方便之門﹐大顯衝宵之徑。蓋水者﹐乃月華之陰精。天一之神水﹐流液俱出於神龍。每年純陽之四月﹐乃神龍變化之時﹐其水有靈。大雨時行﹐多用磁器盛接﹐以物蓋合﹐匆令塵投﹐以便一年之用。未有一月而全無雨者﹐此亦至人變通之妙﹐何必拘拘於方珠也。

地脈直義

修煉金丹﹐當擇名山福地﹐風阜高巍﹐前後包擁﹔坐子向午﹐使金鳥玉兔﹐東升西沒﹐左右輪轉﹔水澤盡美﹐竹木淸奇﹔龍輔疊疊於宮傍﹐虎翼層層於神室﹔玄武隱隱於屏﹐朱雀行行列面﹔避塵俗之往來﹐斷常交之義友﹔修成瓊島之鄕﹐勿邇屍糞之穢﹔上觀天水。下察地理﹔日有奇禽而鳴﹐時增異獸而過﹔藏經隱史﹐露賓生芝﹐方可建立丹宮。自然仙聖降臨﹐地神擁佑﹐終始無虞﹐多生慶幸。

宮室直義

鼎隨藥置﹐室依鼎修﹔一間一鼎﹐三鼎三房。高一丈六尺﹐闊一丈四尺。四隅令空﹐重廊往行。非齊云摘星之比﹐非雕梁畫棟之華。四面置窗﹐或閉或開。鑿頂通气﹐納瑞招祥。地平如掌﹐無坡無凹。縫或堵塞﹐勿容邪穢。鼎室多寡﹐度量施爲。每一鼎之功夫﹐俱合天地日月三才四時﹑五行七政八卦九宮十干﹑十二支二十四气﹑七十二候二十八宿﹐萬象生成。卦正南開門。庖廚浴室﹔稍遠別造。確守威嚴﹐如臨君聖。

壇臺直義

旺方取上等黃土﹐蒸煉築實。仍用塑工﹐務令堅固。候至自幹﹐勿容急迫。壇分三層﹐應天地人三才。下層高一尺二寸﹐開八門﹐門各高八寸﹐闊三寸﹐各造土門﹐以備啟閉﹐仍各開路。透臺中心﹐虛實徑五寸﹐亦分八角﹐書八卦符﹐水一火二木三金四土五。上層高一尺三寸﹐中虛五寸﹐其度則圓﹐應天圓之意﹐周圍一丈六尺﹐橫徑五尺三寸﹐圖二十八宿之像﹐以及春夏秋冬七十二候。臺上置太乙神。鑪身高一尺六寸﹐四圍及底﹐皆厚六寸。內明堂橫徑七寸﹐高四寸﹐身與足通﹐高二尺。自底足及蓋﹐中虛五寸﹐與臺心等。造土隔於鑪中﹐中間以盛火﹐基厚三寸﹐徑厚六寸。其鑪半露半藏﹐臺上畫靑龍白虎朱雀玄虎四象於上﹐布十二月將之圾。屋檐之東西﹐則畫日月﹐象金鳥玉兔之明。其神鑪須擇黃道天德月德上吉等日﹐於旺方取純黃正色之土﹐淘取極細﹐蒸曝潤浸﹐用紙筋杵熟塑之。再加白蟺土細沙及代赭磁石﹐取四化合宿吉時﹐起手造成陰漧﹐然後加火煆煉﹐封於臺上。

鼎器直義

鼎身一尺二寸﹐通厚一寸一分﹐分三級。其唇至底﹐亦三級。內明堂橫徑一寸六分﹐口唇橫徑七寸﹐下有鰲足三分。一法用泥土﹐恐不堅﹐以九九煉淨熟鐵鑄造﹐恐有漏眼﹐金汁不淸者不用。擇五星聯珠日﹐日月合壁日鑄之。多備以聽更換﹐勿客苟簡。鑄畢﹐奏告師眞﹐置於鑪內一年。一鼎不可重用﹐上坎鼎入於下離鼎之內﹐蓄水高八寸四分。圓一尺五十﹐徑五寸﹐唇一寸二分﹐其腹至臍﹐一寸二分﹐用赤金造之。坎離二鼎互相瞰入﹐其拔支之法﹐皆要細膩。所爲瞰的平穩﹐無絲毫縫圻﹐方用極熟細泥。仍加塑工。嚴密制造﹐不可苟爲。候幹烘濁汁盡﹐方以金汁鑄之。

坦郭直義

垣郭以安鼎﹐用土日取五方細土﹐以水飛過﹐經楮汁和成塊。搗煉堅熟﹐形如鍋釜。其高九寸﹐厚九分。離鼎寬一寸九分﹐口略敞而圓。土日取土﹐火日造之。下塑八柱﹐令其一堅固。一名丹龜﹐以坎離之气﹐歸層之內。

神室直義

修煉大藥﹐全借神室奇器。分毫有差。施化難矣﹐先造電式﹐熟泥塑上俟幹﹐以辧正鼎之餘﹐方可準厚薄寬窄﹐大小圓長。依大道﹐用玄水如法久煉。傍畱一穴﹐固濟停當。用火燒成淸汁﹐以鐵杖通透﹐瀉於模式之中。兩釜各鑄﹐務令相合。上干下坤﹐而爲中黃﹐變理陰陽﹐中虛寸餘﹐以生靈汞﹐生則爲玄牝﹐合則爲太極。鑄室取金旺之月日。三月出庚﹐制煉下模。止用九池九鼎﹐煉就金母鑄之。淨金一斤﹐鑄成止有十五兩。旣鑄之後眞气因大漏泄﹐若便入鑪﹐恐金精結少﹐玉液生遲﹐不能變化﹐徒費前工。必須用前取壬水﹐內外塡滿﹐多培其气﹐入磁鼎固之﹐平火溫養百日﹐一月一換爲三接气使精神完全﹐魂魄堅固。百日後﹐方用六一泥﹑石膏﹑枯樊煆過。代赭黃﹑丹赤﹑石脂並重羅灰粉封固口縫﹐銀絲十字紮住。外用聖金聖銀制造包胎﹐重重裹定﹐勿令有差﹐雌雄子口﹐相合爲一﹐形如雞子﹐外圓內方。能受天地之精靈﹐水火之育養。模取圓轉﹐土日造之﹐形高四寸﹐皆用周尺。

符鏡直義

八方懸鏡﹐各徑尺二。靠屋面鼎﹐四隅掛劍﹐其鏡劍鑄﹐造及出沒。已亥正三刻﹐預入各職。威守寂靜﹐當如對待神明。用潔淨黃袱包裹﹐安於聖眞位前﹑晨昏奏祝。至土臨官帝旺日﹐一陽初生﹐安於丹室。金鼎左右﹐峙立五嶽。先煉五色土﹐塑五嶽形神俟幹﹐王鼎底平鎭如嶽﹐封固鼎縫﹐逐日祭告。至運行水火﹐各盡乃職。

陳設直義

創建丹房﹐造壇築垣﹐立鼎安鑪﹐感擇土旺日時。懸三元寶照﹐以祛妖邪。插劍四隅以鎭鬼神。寶照﹐卽鏡也。天照用甲子方﹐乃六六首陽之日。取黃道神﹐在金石合成日﹐方鑄明堂﹐時大妙。地照用壬子日﹐太陽望中取時鑄。人照用丙子日﹐太陽望正中時鑄。各徑過二尺四寸。劍用霜降日﹐造古劍尢妙。符簡四片﹐太乙降宮時鑄﹐金石合日亦可。四方符篆﹐五彩旗號﹐並有規律。旗準五方之色﹐各長二尺。緊於鏡照之下﹐及重屋之頂。其十二元辰符﹐鐵簡符四壁符﹐三臺符﹐八卦待﹐老君鎭壇符﹐二十人宿符﹐及金烏玉兔四象圖﹐以上符篆﹐諸經史書中﹐皆有載之者。每宮之內﹐供奉丹主周天妙化眞人﹐九陽威德濟生度死眞人﹐日宮太陽火德星君﹐月宮大陰水德星君﹐太乙主宰高上帝師元君﹐十二元辰本命星君﹐正一龍虎玄壇趙天君﹐飛捷報應諸天使者﹐傳經演教歷代仙師﹐丹房通事﹐土地正神。依法面鼎﹐每日十二時﹐香盤輪換﹐燈燭勿絕。火盤靠東北隅﹐用銅造﹐等稱以定。火數須用熟炭﹐庶無驚爆之患。水盤靠西南隅﹐造八株杓添水。抽水盂盛已用之水﹐添水孟盛蓄未用之水。每宮之內﹐用二友﹐可水火銅壺報刻。乃抽乃添﹐須準八門法遁三奇。在天禽時起手﹐乃推陰陽二遁。推九天在震宮剛掛東方符﹐懸鏡一面於屋之東﹐上垂絲於東鏡之下。推九天在巽宮﹐剛掛東南隅符﹐懸鏡一面於東南隅。餘六方以例推之。中央黃彩﹐卻取天德黃道﹐與月德合日﹐子時正一刻垂於屋之中頂。其四方符篆﹐於四七合宿日安之﹐並宜奏告元君﹐天使證盟。

潔淨直義

凡修大丹﹐先還淫欲﹐戒殺生﹐行慈善﹐致齋沐﹐潔淨身心。方登壇安設祖師神位﹐香燈供義﹐祈禱懇求﹐以祈神明保助。待一陽來復之月﹐一陽生時﹐依法起工。甚忌僧尼婦女雞犬穢濁﹐如或有違﹐神明惡之﹐丹道難成。每日眞友司祭﹐考其功過。關防戶窗﹐銅壺昝影。司財掌膳﹐典水典大。侍香奏白﹐踏罡布斗。科其勤惰﹐動靜不苟﹐和气從容。絕發折齒﹐歃血結盟﹐立誓於雷將案下﹐共修物外之丹砂﹐同結逍遙之大會。他日功成﹐齊登碧落。

卦象直義

天地變化﹐本於陰陽。陽變陰合﹐起於乾坤。乾卦用九﹐坤卦用六﹐各有六爻。乾爻六九﹐爲策五十有四﹔坤爻六六﹐爲策三十有六﹔合四時而倍之。故易曰﹕乾之策二百一十有六﹐坤之策一百四十有四﹐凡三百六十當期之日。蓋陰陽起伏生成朔望﹐萬物之大數也。聖人促年於月﹐促月於日﹐促日於時﹐每一時於二十四气分是二气﹐於七十二候分得六候。自子至巳﹐是冬至後夏至前﹔自午至亥﹐是夏至後﹐冬至前。修煉大藥於十二時辰﹐進退陽火陰符各吐寒暄气候。運入中宮神室﹐互生變化﹐產毓眞精。每晝夜二卦直符﹐一年則七百二十卦﹐總計四千三百二十爻﹐應四千三百二十年之气候﹐是知時辰之內﹐符火進退﹐奪四千三百二十年正气﹐歸於神鼎之中。大抵火候之數﹐以乾坤坎離四卦爲體﹐餘六十卦爻爲用。爻止三百六十﹐一爻爲一星﹐一星準一銖。子行陽火三十六銖﹐二十四銖爲一兩﹐餘十二銖爲半兩。是知子時﹐得陽火一兩半﹐前六時屬陽。其數得九﹐陽火則進九兩也﹐總計二百一十六體。其餘少陽少陰﹐五日之數﹐不在正例。陰符者﹐自午至亥﹐皆屬陰﹐其爻亦減止一百四十四銖其數得六。六爲老陰之策。午退陰符二十四爻﹐一爻爲一銖﹐二十四銖爲一兩。是知六陰時﹐得火亦六兩也﹐總一百四十四銖。前六陽時得九﹐後六陰時得六﹐陽九陽六之機﹐於斯盡矣。總三百六十支﹐合神室一斤之體用。今九六止一十五兩﹐余乾坤二卦爲鼎器﹐坎離二卦爲藥物。該二十四爻﹐爲一兩之數也。凡後學修煉大丹﹐遵明師旨﹐火是藥之父母﹐藥是火之子孫﹐口口相傳﹐。心心相授﹐惟專於火。遜曰﹕神室一斤﹐火數亦一斤﹐二物不可偏廢。今火只十五兩﹐又何爲哉﹖元君曰﹕鼎中修煉火符之進退﹐按天上月華之盈虧。故一日有十二時﹐一年有十二月﹐一時卽一月﹐以上七日半爲春﹐中下七日半爲夏﹐爲發生之气﹔其後中七日半爲秋﹐下七日半爲冬﹐爲殺伐之气﹔故火止十五兩﹐以按月華光滿之正數。若加一兩則大陰過宮﹐以臨陰鄕喪魂之位﹐傳藥不傳火。火候眞機﹐盡於九六之數﹐子於宴處﹐其致思焉。

沐浴直義

夫煉丹之法足以周歲﹐止有十月丹成者﹐何也﹖蓋因二八之月﹐各有停息。二月屬兔﹐陽气方盛﹐陰气初萌﹐楡莢始落之候﹐止卯木之火﹐而益水安全也。八月屬雞﹐陰气方盛﹐陽气初萌﹐薺麥漸生之候﹐止酉金之水﹐而增火安胎也。修煉大丹﹐必用乎火﹐大準卦爻斯定其數。不然﹐則失其多寡之日。火𨿽有十五兩之進﹐至百日方透金鼎之中。微微有形﹐孕生金液。外煉一鼎﹐過百日後﹐開看金液如何。或如燈花雲朵﹐五象俱足﹐告明上帝高眞﹐取服一九﹐服之百日﹐聚精累气﹐接命延年。仍溫養至周天數足﹐十月功完﹐無質生質﹐結成泰米玄珠﹐方爲靈藥。一鼎靈汞﹐服之則永固形骸也。諸友愈加精勤修﹐直至三年神丹﹐九年白雪﹐十二神符﹐瓦礫成金﹐枯骨成人﹐形神俱妙﹐萬德周全﹐花開果熟﹐遊賞太淸。汝宜珍重﹐三卷靈文﹐言窮意盡﹐吾返玉京。

