

呂祖師三尼醫世說述

龍門第八戒子黃守中題龍門第九代戒子陶太輯

第十一代閔一得謹疏第十二代沈陽一恭校

序

文所以載道也﹐余聞世間是文久矣。憶自弱冠時﹐得侍東籬老師於桐柏山。師秦天人﹐年已百有十餘歲﹐姓髙氏。浙閩總制髙公﹐蓋師同宗也﹐巡邊過山﹐以三尼醫世說師。師曰「吾曾見於王陽明先生簣中書之內編﹐其門人王龍溪刻以傳世者﹐是羲黃以身治世之大道也﹔又嘗聞諸駐世神仙李泥丸﹐吾門下沈一炳﹐曾三遇之﹐一炳嘗以『三尼』兩字﹐叩於泥丸﹐泥丸曰﹕『此道傳自羲黃﹐仲尼牟尼靑尼三大聖人﹐闡以立教﹐三家之徒各述其入門之徑﹐集成一編﹐或曰說述﹐或曰心傳﹐或曰功訣﹐或曰功用』。今散軼矣﹐」余昔聞於髙師者如此。

至乾隆丙午歲﹐十月二十六日﹐吾大師太虛翁是日離世﹐於先兩日授書一冊﹐囑收勿泄。其時尙達﹐不務愼守﹐友人攜赴晉寧﹐久借不歸﹐乃卽呂祖三尼醫世功訣也。

歲己酉﹐浙督學朱石君先生按臨湖州﹐進謁於右文館。始知先生有是書珍藏﹐不以示人﹐頗疑有脫簡。聞金蓋藏本完善﹐以余爲誠實可信﹐囑往索取﹐不得而返。乃示余所藏之本﹐系明代人手錄﹐有誠意伯跋。余擬錄之﹐適先生整裝將按他郡﹐匆匆不果。

越四載宦遊﹐過雞足山﹐訪住世神仙雞足道者於龍樹山房。仙姓黃名守中﹐西域月支人﹐元時進中國﹐久休雞足﹐故有是號。順治十六年入京師﹐求授太上三大戒於昆陽王律師﹐初無名字﹐自號野怛婆﹐華言求道士也。律師以其身休中國有年﹐因命以華姓名﹐曰黃守中﹐迄今滇人咸以黃眞人呼之﹐年已五百有餘歲﹐而貌若六十許人﹐又眸炯炯﹐聲若洪鐘。案頭無多書﹐《佛說持世陀羅尼經》外﹐惟《三尼醫世說述》﹐核卽東籬所見﹐太虛申說者。乞﹐勿與﹐請錄之。笑曰「毋﹐子歸而求之「誠﹑訪」二美﹐得自集者﹐今非其時﹐姑待之」。余因問曰「某昔得有呂祖三尼醫世功訣﹐爲某大師太虛翁所授﹐未及體閱﹐爲友攜去﹐此書如何﹖」曰「余向亦有之﹐善冊也﹐他日亦必得者」。敍問曰「先生嘗行是說乎」。先生曰「時哉﹐時哉﹗」又問曰「聖如孔子﹐不以斯道醫世﹐何也﹖」曰「聖人立人之極﹐行斯道於萬世者也﹐夫子之道大﹐不在一時也。且郟鄂定鼎﹐卜年七百﹐春秋之季﹐其數已終﹐安知非參贊之神功﹖維持衰運﹐延續乃命於乎﹖」曰「夫子若以斯道濟世﹐當時應大治矣」。曰「春秋之時﹐孽海甚深﹐殺運將啟﹐天故未欲平治天下也﹐凡暴殄之气足以致虛耗﹔淫之气以致水澇﹐冤抑之气致亢旱﹔悖逆之气足以致兵刃。乖气久布而入不散﹐則元气隔閡而不通﹐無位之聖人能培人心固有之善﹐而不能鋤人世已稔之惡。師道立﹐則善人多﹐則可以維持世運。其自作不靖者﹐天將聚而殲之﹐非羣布之士所得而治也。」曰「然則斯道﹐亦有窮乎﹖」曰「良醫攻疾﹐必去其疾﹐而後元气可通﹐子不聞老子之言乎﹐道大﹑地大﹑王亦大」。王亦大者﹐薄海內外﹐百萬億生靈之所歸﹐有旋乾轉坤之權也。道與權合﹐則兵刑禮樂﹐革舊俗而新之﹐權足以去其疾而奠安之也。有道而無權﹐豈能於凶人敗類而亦安之懷之也哉。世之爲病有二﹕曰人爲之病﹐曰天運之病。人運之病﹐戾气所鐘﹐所謂『自作之孽不可活』﹐惟有權者能醫之。天運之病﹐協气可追﹐所謂『天作孽猶可爲』也﹐惟有道者能醫之。然而天運亦轉移於人事﹐消戾气於未萌之先﹐則天運亦應之。天運通﹐則元气通﹐元气通﹐則大化通﹐斯道乃大道而不窮也。在上之羣之﹐則天地成天﹐於物一無所遺﹐在下之君之﹐則立人達人﹐於物亦大有所濟。以道醫世﹐不因世廢道也。況當升平之世﹐海宇又安﹐上有大聖人以爲之主﹐道與權合﹐版圖之內﹐無有頑民污吏﹐釀災厄以梗塞气機。則此道流通﹐𨿽一介之士﹐亦有位天地育萬物之能事﹐得襄贊於不見不聞之中矣。若五行百物之生成﹐偶有編災小劫﹐行此道以補之﹐上合仁主之心﹐下濟生靈之厄﹐有不如響音斯應者乎﹗」余之受教於黃眞人者如此。

至歲癸丑﹐遊洞庭之東山﹐休於朱氏。朱爲吾山前輩九還翁孫﹐好玄學。出示藏本二冊﹐其一爲文正中堂珍藏之書﹐亦屬謄本﹐而無名人手跋。其一爲吾山石奄律師手錄於龍嶠山房﹐輯題於隱眞黃祖者﹐文義更爲明暢﹐殆雞足眞人所稱詳善本也。因乞攜歸﹐其時未聞个中玄理﹐妄期道成而後行之。遲至道光五年﹐蒙吾太虛翁洵呈昔授醫世功訣﹐又沐呂祖臨沙﹐洋洋萬言﹐玄理乃明。始悔師傳功訣﹐爲友攜赴晉寧﹐迄今未歸。幸有雞足眞人﹐謂必自得。爰詳節錄沙示﹐又采聞見﹐集而注之。儒釋二家之說﹐則分引經義以補之﹐以未讀《持世經》故﹐爰附管窺七則﹐抄成一冊﹐詳述得詳書顚末﹐以祛無徵之惑﹐將以公諸同志。稿旣成﹐或有見而問曰「是道﹐惟存心濟世者可行之﹐若私心用事之﹐亦可行乎﹖」余悚然起立曰「是何言歟﹗挾私則背道﹐必不可行﹐呂祖嘗降壇﹐誠告曰﹐『二气之用﹐陽爲徳﹐陰爲刑﹐動於私﹐卽入於陰。中正慈祥則爲徳﹐邪忒凶暴則爲刑﹐苟非利物濟人心之心﹐而欲以吾气引動乾坤之气﹐則刑气所召﹐間不容髮﹐天魔應之﹐天神弒之﹐其禍甚速﹐自取滅亡﹐歷劫不赦﹐悔不可追﹐』祖師明訓如此。」故學道者﹐正心爲第一義﹐識此﹐以爲玩褻是書者鑑焉。時道光戊子年孟夏望日嗣龍門正宗第十一代閔一得謹序。

原序

太始之初﹐道立於一。確不可拔﹐而無所倚﹔堅不可破﹐而無所住。無貳無間﹐無內無外﹐靜而無靜﹐動而無動。剛柔健順之示判﹐而爲至剛至柔至順之所由出。大生之母﹐大道之原﹐是曰眞一。眞一者﹐先天之精活潑潑地﹐其發不可遏。發則通﹐通則爲陽﹐其復則爲陰﹐通復是气之始。陽淸則升﹐陰濁則降﹐淸濁爲形之始。故眞一爲生天生地之始﹐體萬有而空萬有﹐無極是也。惟無﹐故無隔閡﹐故極靈極明﹔惟無﹐故無掛無礙﹐故能屈能伸。人物得其靈明之理而爲性﹐得其屈伸之气而爲命。萬物皆在性命之中﹐性命皆在眞一之中。性命之外無道﹐性命之外無教﹐三教同出於一也。儒盡性以立命﹔釋見性而度命﹔道成性以復命。儒貫一﹐釋皈一﹐道得一。而其功化之極﹐則皆無遠勿屆﹐流行於四大部洲而無所底止。儒家之道﹐至於位天地育萬物﹐所過者化﹐所存者神﹔﹝謝按﹕先天一炁運動於「某處」﹐則某處必被攺變﹑融化。先天一炁伏於某處不用﹐則某處必生靈覺之神。有「某處」否﹖實無某處也﹗眞一者﹐先天一炁也。故曰「所過者化﹐所存者神」﹐斯一言刮盡金丹全部作用。﹞釋家之道﹐至於無住相布施﹐四維上下虛空福徳﹐不可思量﹔道家之道﹐至於萬物作而不辭﹐生而不恃﹐爲而不有﹐功成而不居。其宗旨﹐皆無爲而濟世﹐豈捨己而從事於世哉﹗有生一來﹐人我同此一性﹐同此一命﹐卽同此一道。形隔而气通﹐气通則性命通﹐極之天之所覆﹐地之所載﹐皆一气呼吸之所通。道在我﹐則我爲宰。其始﹐一物不有﹔其終﹐一物不遺。而其妙萬物也﹐仍一物不有。斯道也﹐何道也﹖眞一之道也。成己成物﹐皆道中之事。萬物各正性命﹐而後道之量於是乎全﹐遺世獨立﹐不可以言道﹐此醫世之說所由來也。醫世之說﹐其本經全書﹐自有金簡玉函﹐藏在天府﹐世不槪見。此書全部﹐尙有儒釋醫世說述。太律師昆陽王祖聞諸異人云「儒毀於秦﹐釋毀於晉﹐世不可得而見矣。」世所流傳者﹐特道宗醫世入手之則。蓋呂祖駐世時﹐得聞是說﹐闡述本經之義﹐授之法嗣﹐乃本經注疏﹐不是經文﹐故其文平近易曉﹐而於經中玄微功候﹐尙未述及。第就道宗醫世入手次第敍起焉耳﹗其大要與儒釋兩門﹐𨿽殊途﹐而同歸於一﹐故此書有三尼之名﹐且經呂祖升證金仙後﹐嘗親印證於三尼者。是三尼在天之靈﹐宣說參天地﹐贊化育之大道。俾有志斯道者﹐聞而傳之﹐踵而行之﹐世世可登仁壽之域也。讀是書者﹐愼毋褻視焉﹗是書﹐本書世有藏本﹐不知誰氏攜去﹐蒙呂祖降壇﹐宣示辭意尢詳﹐爰敬錄之﹐牟數言於首。時康熙甲辰旦日﹐嗣龍門正宗第九代陶太定謹敍於金蓋之龍嶠山房。

下十二卦﹐陽長則陰消﹐陰來則陽全﹐循環十二支中﹐各應其气﹐以著陰陽進退之象。道有變動﹐爻位互易而成六十四﹐上下無常﹐剛柔相易。六十四卦﹐不出此十二卦中﹐推遷以盡其變﹐隨體察易﹐天下之理得矣。圖如下﹕

三才一气之圖。

醫世說述

﹤謝按﹕需達眞胎息之層次﹐且性功純厚﹐方可以行此醫世功訣﹐否則﹐恐有獘患。又﹐行此功法﹐切戒私心﹐否則必入魔道﹐此功亦卽無上金丹大道﹐卽本書所載之天仙心傳功夫﹐宜與《天仙心傳》一起參看。﹥

呂祖師爲太上門下關尹子嗣道曾孫﹐本唐宗室﹐姓李﹐名瓊﹐字伯玉。避武后之禍﹐偕夫人金氏隱於嵩山深谷﹐攺姓呂﹐名曰巖﹐字洞賓。夫人殃﹐因號純陽——鐘離祖師弟子。元世宗敕封警化孚佑帝君。

三尼者﹐孔子﹑如來﹑老子也。《心印集經》曰「靑尼致中﹐仲尼時中﹐牟尼空中。三尼師師﹐文尼翼司。三尼克傳﹐文尼斯贊。宏敷教育﹐裨生化之源」。此元始誥文尼之文。本經又言「純陽眞人﹐化號文尼﹐職司鐸化﹐故詔以三尼之道﹐敷錫於世﹐陰騭下民。」——呂祖師之統儒釋道以宣教﹐天所命也﹐是以寶誥亦稱爲三教之師。

《醫世說》﹐乃三聖之精蘊﹐發育萬物﹐峻極於天。開辟以來﹐天下之道無有大於此者。呂祖述之﹐以開無量劫﹐懷保惠康之化。所言入手之則﹐𨿽屬玄門﹐實不外始基於定靜。定靜乃三家同入之門﹐惟道宗功法較爲簡而易曉﹐故拈以示人。至於盡性知命而功及於天地﹐則三尼同道悉該於此焉。呂祖筆之於書﹐以授門下﹐歷代祖師寶之﹐藏於梅島之龍嶠山房——地爲黃隱眞律師別業﹐仿址猶存﹐地離雲巢二里許﹐金蓋之東麓也。

是書原序爲陶律師石庵著﹐其標題蓋出自隱眞律師。曰「呂祖師三尼醫世說述」者﹐正以明是書尙有三聖本經﹐呂祖述其意以教人云爾。

第一步說法

大壯

﹝本易象以明各步功法﹐非盡以卦气時序言也。﹝謝按﹕非眞有開頭﹐爲便起言說法﹐故以大壯爲一步說法﹐實無始無終。循環無端。﹞「大壯利貞」﹕大者﹐正也﹐內乾外震。乾爲天﹑爲首﹐震起也﹐故功起於此。「帝出乎震」﹕帝﹐太乙也﹐卽眞一之宰也。震巽特變爲多白眼﹕目注腦則向上﹐故多白﹐謂當注視乾宮也。震﹐陽之動也——意者心之所發﹐陽气之動也﹞﹝謝按﹕乾爲體﹐震爲用﹐由用而見體﹐天雷震動﹐由下而上玄關開也。﹞

若曰﹕法先閉目﹐意斂目神﹐向腦一注﹤謝按﹕久視上丹田﹐神炁合一﹐行混忘之功﹥

﹝簣中書同。「若曰」者﹐明非本經。蓋本經簡奧難曉﹐呂祖述其意﹐若曰如是如是也。陶律師本無「若曰」兩字﹐次句有「微以」兩字﹐末句「腦」字下有「際」字﹐「一注」作「存守」。呂祖曰「存者眞一﹐守者眞元。﹝謝按﹕眞一不可守﹐存者乃不用之意﹐非守也。人身之眞元者﹐眞意眞息也﹐﹞眞一是性﹐眞元是气。腦爲髓海﹐又爲天性都會府﹐猶天上之有玉淸勝境——其境至淸﹐髙居星月之上﹐乃太無之天。能知存守﹐自能明道。」﹞

繼於腦中﹐向頂注之。﹤謝按﹕以泥丸爲根﹐以頂門爲「連接處」﹐五官渾同﹐身心混照渾化﹐而行身外虛空一著工夫﹐自然而然﹐一炁妙用自虛無中來﹥

﹝簣中書同。陶本「中」作「際」﹐下句有「門上」兩字﹐「注之」作「一注」。呂祖曰「腦爲人身玉淸宮﹐元始所居。頂曰囟門﹐穴名百會﹐乃三元聚會之所﹐上接三天眞一。向頂注之﹐眞一感通﹐眞元匯注﹐得見紅黃星點若雨灑下爲驗。」﹝謝按﹕卽《天仙心傳》中所謂「緣引天罡下降」。﹞蓋眞一無形﹐所可見者眞元。眞元者﹐眞一所生之气也。

﹝一得﹞按﹕《禮》曰「本於太乙﹐分而爲天地﹐轉而爲陰陽﹐變而爲四時﹐列而爲鬼神﹐其降曰命﹐其官於天也。」太乙卽眞一﹐天之宰也。首爲人身之天闕﹐故迎乾必於首。《易》曰「乾元」﹐曰「首出庶物」——乾爲天爲首也。《虞氏易義》﹕「乾爲性」。——天命之性也。心目「注之」﹐卽《尙書》所謂「顧提天之明命」朱子曰「常目在之也」。《內典》曰「大佛頂首陀羅尼」——言慧光如日在佛頂也。又曰「斯是如來無見頂相﹐無爲心佛」﹐又曰「摩頂令其開悟」——言人之性光皆在頂也。儒釋二家醫世功法﹐以經義參之﹐與此書宗旨重規疊矩矣。﹞﹝謝按﹕此一步之目的﹐乃使我心身淸淨﹐而至「圓淸」之境﹐卽閔氏所言「事淸必迎乾」也。﹞

此爲下手第一步

﹝簣中書同。陶本每步此句有「功法」二字。呂祖曰「法﹐法則也﹔功﹐功用也。」「法先閉目」者﹐目爲我心使气神。《法錄》「目神在天﹐卽爲苟畢二帥」。其在人身﹐行則注於兩湧泉﹐坐則注於兩腰腎。閉也者﹐凝字之義也。曰「微以」者﹐有以若無之義。意爲心神之號令﹐令出乃行﹐猶人君之有誥敕也。曰「上注」者﹐有透頂而上之義。所以注迎眞一之元﹐以護身世也。﹞

第二步說法

夬

﹝內乾外兌。《逸象》﹕「乾爲神﹐兌爲通﹐與神通气也。——引乾炁下通之義也。夬﹐決也﹐剛決柔也﹐君子道長﹐小人道消——小人謂陰。闕門下通於腹﹐腹爲陰﹐引乾陽下注﹐以決陰也。﹞﹝謝按﹕以丹道而言﹐乃是凝神入炁穴初步功法。﹞

乃自百會﹐下游闕盆。﹤謝按﹕先天一炁﹐自虛無中來﹐寂然不動﹐感而遂通﹐通則順之而引。﹥

﹝簣中書同。陶本作「繼於腦際﹐向下胸堂。」百會﹐穴名﹐其穴在頂門。闕盆﹐亦穴名﹐其穴在胸。呂祖曰「此不言意﹐意在其中。」﹐曰「下」者﹐引一引元並下之義﹐味下句自可見。﹞﹤謝按﹕回光返照﹐采眞元歸入泥丸﹐而直入中黃﹐卽丹道中之「放光引致世散元一」之法。﹥

乾

﹝元亨利貞﹕元始﹐亨通﹐利和﹐貞正。元始﹐謂易生復初﹐探賾索引﹐萬物資始。亨通﹐以陽通陰。各正性命爲利貞。心以上爲陽﹐腹爲陰。胸乃陽始通陰之界﹐﹤謝按﹕亦可指絳宮一竅﹥﹐天下之賾將由之而起﹐不可憧擾。乾有伏坤﹐馭動以靜﹐乃爲體得閒趣。體乾之徳﹕剛健中正純粹精。——此七徳者﹐所由覺空色相﹐一絲不掛也。﹞

遊夫闕盆﹐體得閒趣。﹤謝按﹕入歸神室﹐此時洗心沐浴﹐上中二田合而爲一﹐心息和融﹐玄竅大開。大休歇一場﹐湛然而寂﹐不照而照﹐太極初現﹐「天仙心傳」稱此爲「圓淸」﹐渾然無塵。﹥

﹝簣中書同。陶本作「用守胸堂﹐一絲不掛。」﹝一得﹞按﹕《易》曰「淸明在躬」﹐﹝謝按﹕人心已與天心合一也。﹞《心經》曰「五蘊皆空」﹐蓋同是道也。呂祖曰「第一戒毋率躁﹐第二戒毋昏迷﹐第三戒毋莽蕩。要識此中﹐﹤謝按﹕從狹義而言﹐此「中」是爲內玄牝﹐又稱中黃神室﹐從廣義而言﹐乃天地之「心」﹐造化之玄牝也﹐其訣在於「無住無執」﹥﹐本無一物﹐有何人我﹐有何內外﹐光明磊落﹐徹天徹地﹐物物件件﹐機動乃現。現非心體也。現而勿察﹐隱而勿追﹐如浮雲之點太空﹐過而已矣。所當迎者﹐淸存十分﹐和迎三五」。蓋此一步﹐《參同》謂之「上徳」。徳以淸虛恬淡﹐一塵不染。得失有無﹐不稍粘滯﹐乃爲得法。﹞

此爲下手第二步。

﹝呂祖曰「此步中必現有紛紜景象﹐﹝謝按﹕丹書謂此爲活午時。﹞若稍滯稍擾﹐天君有病﹐不惟無益﹐爲害非細。而於下步便無下手處矣﹐可不戒哉﹗」﹝一得﹞竊謂﹕能體遊字﹑閒字﹐意義自得﹐行合祖訓焉。﹞﹝謝按﹕𨿽得乾元降此而制之﹐但此乃人心之「中」﹐萬物蕓蕓﹐人心複雜﹐故現有紛紜景象﹐行者易逐幻境。如此時微雜私意﹐則恐有獘病。故需一絲不掛﹐﹞

第三步說法

姤﹝謝按﹔運返正午﹐夬通過乾而返爲姤﹐丹道之返還偉功見矣﹗其訣惟在「念中無念」。﹞

﹝內巽外乾。彖曰「姤﹐遇也﹐柔遇剛也。」陰爲柔。「剛遇中正﹐天下大行」﹐謂以剛克柔。五中正﹐故剛遇中正。陰始生﹐故宜勒照。姤與復旁通﹐復則龍蛇俱蟄﹐女後則萬物發揚——陰陽相伏之理。象曰「天地相遇品物咸章」。故爲萬路齊開。「天下有風」﹐無路不通也﹞

運值正午﹐訣惟勤照。﹝謝按﹕功致此﹐易入散亂和昏沈﹐故加意凝照﹐一綫到底﹐不可間斷﹐所謂念中無念也﹞

﹝簣中書同。陶本首句上有「已而」兩字﹐下句作「萬路齊開」。﹤謝按﹕元神大覺﹐身世合一﹐天地萬物人民皆在竅中顯現﹥﹐言此中元運旺﹐旣庶且富﹐無物不備﹐有日中則昃﹑月盈則闕之懼﹐故當有勒照作用。正午﹐於世爲中元﹐於身中爲心﹐於功候爲活午時﹐乃一陰初生之候﹐宜勒照也。﹞

遁

﹝內艮外乾。象曰「天下有山﹐遁。君子以遠小人﹐不惡而嚴。」君子謂乾﹐乾爲遠爲嚴。未於首﹐其位已遠﹐遠而嚴﹐正本淸源之道。剛當位而陰漸長﹐故有偏頗之象。﹞

已值未正﹐正本淸源。﹤謝按﹕從姤卦至剝卦所顯現者﹐乃是從「現在」至「未來」之世運景象﹐一時之內﹐現於玄竅之中﹐功修淺者﹐只可顯現一年至幾年之世運﹐功修深者﹐十年百年千年現於一刻之中。功修淺者﹐其炁涵括一鄕一縣。深者﹐遠及一省一國乃至天下。至坤則萬物蕓蕓皆歸入靜﹐此段訣無他﹐惟在元神不失﹐縮身心人世於中黃祖竅﹐虛無而混沌之﹐醫世卽從此段工夫開始﹐以正意維持﹐不使寒衰之景太過也﹥

﹝簣中書同。陶本「已」作「若」﹐下句作「便有偏頗」﹐蓋民忘善之所致也。世泰已久﹐則民惟逸是安。逸是安﹐則忘善﹐忘善則惡機已伏﹐自然之勢也。宜體「正本淸源」句入﹐乃有下手處。鄙意﹕訣則迎一以化之﹐不惟迎坤元而已。﹞

否

﹝內坤外乾。彖曰「天地不交而萬物不通。內小人而外君子。」故外彊中漧。「大往小來」﹐故當植培﹐此天地閉塞之候。﹞

一入申正﹐植培而已。

﹝簣中書同。陶本「申正」下作「外彊中漧﹐須事植培。」意義與此書同。蓋值申正﹐運當下元之初﹐其時人民﹐燕安成性﹐罔知奮勉﹐無有遠慮﹐風气浮華﹐舉止文勝﹐故曰「外彊」。惟民生厚﹐其气已離﹐百產亦漸耗竭﹐故曰「中幹」。一旦劫臨﹐挺而走險﹐適以速斃﹐誠可哀也﹝謝按﹕一念之間﹐天堂地獄﹞。志斯道者﹐訣惟植培爲事﹐所以思患預防也。﹞

觀

﹝內坤外巽。象曰「風行地上﹐觀。先王以省方觀民設教。」觀主化民﹐故當致新。五位未變﹐爲「大觀在上」。近乾爻﹐故迎乾。陶本曰「成賢劫」者﹐酉時卦中有蹇有明夷﹐值運之艱也。﹞

若值酉正﹐訣惟致新。﹤謝按﹕只滅識心﹐不滅照心﹐以頂門乾元之光合心目神光下照﹐此乃加行功訣。其法見第一步。總之一个「中和」﹐如本就「中和」﹐則不必頭上安頭﹥

﹝簣中書同﹐陶本「酉正」下作「訣惟迎乾﹐以成賢劫。」義與此書相表裏。酉正者﹐下元之中運也﹐舊染污俗﹐迎乾气以廓淸之﹐使民自新也。頑讒猶欲並生﹐使民自新﹐則劫運之來﹐化大成小﹐所謂賢劫是也。較諸兵火相乘﹐不已相去多多乎﹗呂祖蓋有深意存焉。賢劫者何﹖饑饉疫癘昏墊是也。﹞

剝

﹝內坤外艮。此戍卦也。乾鑿度曰「夫陰﹐傷害爲行當九月之候﹐陽气衰消而陰終不能盡陽﹐﹝謝按﹕關鍵在此「不能盡陽」一句﹐所以而後能由剝通過坤﹐而運還復卦正子﹐丹道之還返偉功又見矣﹗﹞小人不能決君子也。」謂之剝﹐言不安而已。彖曰﹕不利有攸往﹐小人長也。」﹞

坤

﹝六爻皆陰。此亥卦也。卦徳爲柔順利貞﹐卦气爲滅藏於癸﹐極晦之象﹐陽盡滅也。故有「履霜堅冰至」之占。戍亥爲剝爲坤﹐此曰「法惟屯蒙﹐以俟復」者。捨值時之卦﹐而言「因時之用」﹐謂此時惟當息養。蓋戍亥於身爲下極﹐於世爲下元下運﹐言內言外﹐皆當息養也。﹞﹤謝按﹕訣爲神息相依﹐神炁合一﹐神歸坤腹﹐大休息一場﹐但非昏沈﹐非陽沈入陰﹐非陽埋入陰﹐乃混沌之象﹐於丹道而言﹐此時切忌昏沈。﹥

運至戍亥﹐法惟屯蒙以俟復。

﹝簣中書同。陶本下句作「屯蒙而已。」意義與是書無異。屯蒙者﹐萬物冥昧之象﹐養之以俟其復而已。屯﹐內震外坎﹐動而遇險﹐劫運多艱﹐故屯利居貞。蒙﹐內坎外艮﹐坎智艮止﹐性靈窒塞﹐機竅未開﹐故蒙以養正。大元運之戍亥﹐萬物皆息﹐小元運之戍亥﹐亦貴息養元气。呂祖曰「究其致此之由﹐總因失照失培之故。」言小元運之可挽於前也。﹝一得﹞按﹕《易》曰「凡益之道﹐與時偕行」﹐《書》曰「道有升降﹐政由俗革」﹐此儒教之視否泰元運而醫世也。《華嚴經》曰「淸淨光明﹐徧照世間﹐以無礙願﹐住一切劫﹐常勤利益一切眾生」﹐《楞嚴經》曰「於恆沙劫中﹐救世悉安寧」﹐此釋教之歷元量無運而醫世也。﹞

此爲下手第三步

﹝簣中書此句上有「呂祖曰究其致此之由﹐總因失照失培之故」十七字。按前後文均無呂祖曰字樣﹐當是後人以此書質諸呂祖﹐錄者誤入正文耳﹗今采入前注。竊按是書﹐二步以上自頂至胸﹐言身不言世。三步中分言六時者﹐功用至午位則爲心﹐乃一身之宰﹐一世之宰﹔至未以下則爲腹﹐爲閻浮提。世事不同﹐補救之法亦不同﹐故逐時分析言之﹐以明隨運之用。此六時之用﹐皆學問之事﹐謂當裕道法於未用之時﹐午未申酉戌亥﹐皆迎一迎乾之所貫注﹐乾﹐君也。蓋有隨時醫世之學術﹐而後可以任斯世之重﹔能調元贊化﹐而後可以上格君心。欲從事於澤民﹐必先以致君爲主也。﹝謝按﹕此指性功何等之重要﹗﹞

第四步說法

復

﹝內震外坤。震﹐修省致福﹐坤﹐徳合無疆﹐彖曰「復亨﹐剛反動而以順行﹐利有攸往﹐剛長也。」陽來返初﹐而應天行﹐陰順之﹐明良之際會也。﹞

已而華開見佛﹐自造慶會﹐於﹝音烏﹞萬斯年﹐此爲下手第四步。﹝謝按﹕眞陽初生﹐乾坤妙合﹐三田合一﹐一炁自虛無中來﹐太極全體乃現。﹞

﹝簣中書同﹐陶本「已而」作「旣乃」﹐下有「別有妙用﹐不外忠貞」二句﹐「自造慶會」下有「得致」兩字。華﹐心華佛﹐諭君也。開者﹐開心見誠之義﹐中無意必固我﹐隨機導引﹐格非啟沃﹐大有紅鑪點雪之神。「不外忠貞」者﹐言忠貞則咸有一徳﹐上下交孚﹐不待語言文字﹐故曰「自造」——誠之通也。忠則表裏如一﹐貞則夙夜匪懈﹐是以能充滿其肅肅雍雍之气。而君臣皆在一气之中﹐爲上爲徳也﹔天下亦皆在一气之中﹐爲下爲民也﹐海隅蒼生陰受其福而不知矣。呂祖曰「惟知迎一與元者能之。」﹝一得﹞按﹕《書》曰「燮理陰陽﹐寅亮天地」﹐《楞嚴經》曰「於大菩提﹐善得通達﹐覺通如來﹐盡佛境界」﹐《持世陀羅尼經》曰「利益安樂﹐一切有情」﹐同此功用也。﹞

第五步說法

臨

﹝內兌外坤。兌悅坤順﹐故無間。元亨利貞。彖曰「悅而順﹐剛中而應。」——「悅而順」﹐混一之原﹔「剛中而應」﹐妙凝之徳﹑大亨以正也。﹞

於斯時也﹐功造無間﹐一舉一措﹐不謀自合﹐蓋已兩气混一﹐志神不二﹐是妙凝之神驗。此爲下手第五步﹤謝按﹕浮游規中﹐胎息養眞﹐乾坤混一﹥。

﹝簣中書﹑陶本同﹐文正藏本有小異。呂祖曰「行到此步﹐益宜人我兩忘﹐任此乾坤正气氳如氤如﹐有彌天蓋地气象﹐乃得此驗。偶或現有戾機﹐必當迎人元以通之﹐倍迎乾元以新之﹐坤元以和之﹐寂體眞一以一之﹐自然君聖臣良﹐上下一气﹐功行不怠。造致雍熙﹐計日可待。」﹝一得﹞按﹕《書》曰「咸有一徳」﹐《金剛經》曰「以福徳無﹐故如來說福徳多」﹐皆是道也。﹞﹤謝按﹕就人身而言﹐人元者﹐心腎二炁和合之胎息眞陽也。乾元者﹐百會神火也﹐坤元者﹐湧泉海底元炁坤火也。三者混一﹐入歸混沌﹐寂而體之﹐主宰此三者之「眞」方「現」﹐故曰眞一﹥

第六步說法

泰

﹝內乾外坤。彖曰「天地交而萬物通也﹐上下交而其志同也。」象曰「後以財成天地之道﹐輔相天地之宜﹐以左右民。」以陰輔陽﹐坤承干命﹐庶績咸熙﹐四海升平之象也。﹞

功到此際﹐朝寧雍熙﹐百工亮采﹐而民隱君悉。從而加迎眞一﹐﹝謝按﹕就人身而言﹐此爲采藥也﹞下照萬方。繼迎坤元以撫之﹐﹝謝按﹕以胎息養眞﹞乾元以一之。﹝謝按﹕以神火封固﹞﹤謝按﹕地炁上升﹐天炁下降﹐和合於中黃。﹥物產繁衍﹐民行淳馴。此爲下手第六步。﹤謝按﹕天人合一﹐無極眞一乃現﹐而太極自造自化﹐我之胎息與天地二炁和合相紐相戀﹐氤氳運化﹐百脈萬竅周流﹐所謂「道生一﹐一生二﹐二生三﹐三生萬物」也。於世運而言﹐則天下太平﹐民風淳正﹐物產丰富﹐上層與下層交通一炁。﹥﹝馴當作良﹞

﹝簣中書﹑陶本同﹐文正藏本句繁不悉載。﹝一得﹞按﹕《禮》曰「徳者﹐性之端也﹐極乎天而蟠乎地﹐行乎陰陽而通乎鬼神。」功用至此﹐天地順而四時當﹐艮有徳而五穀昌。詩曰「允矣君子﹐展也大成。」——合外內之道也。《金剛經》曰「佛說非身﹐是名大身﹐納大千於一粟也。」《彌陀經》曰「阿彌陀佛國﹐眾生無有眾苦﹐但受諸樂﹐是故名爲極樂。」皆道在一身﹐效在眾生﹐申錫無疆之軌也。儒釋二家醫世之道﹐亦該於此書矣﹗

呂祖曰「此撫世之極功﹐聖人之能事﹐然非有待於外。六合九州﹐不出坤腹﹐呼吸可通﹤謝按﹕天人合一之呼吸﹐天人和合之大胎息。但不可執著於色身上之坤腹。﹥盡人能學﹐惟在志堅﹐切戒私智用事耳﹗」又曰「天地無心﹐寄心於人﹐人故能行﹐行必有成。」又曰「要知世運之有上中下﹐猶人之有少壯老。人無不願常少壯﹐天地豈有不願常上中哉﹗至人體之﹐故垂是說以俟志士。然有至玄玄理﹐終古未經道破。余昔早聞是說而竊有待﹐及旣道成且圓﹐甫知昔旣未事﹐今亦惟能述此說﹝曰「述此」﹐說明非本經原文﹐祖師述其說以示人也。﹞以俟後之踵行者。妝曹姑勿窮詰﹝詳語意﹐此經之道甚大﹐仙眞且不得盡聞﹐凡人不當窮詰祕錄。祖師慈悲﹐吾輩得聞說述﹐豈非三生之幸乎﹖﹞今姑爲汝曹詳述其能致之本﹝可見全經上半部尙有修爲功夫﹐下文乃述其能致之本﹞。乃曰「《參同契》《悟眞篇》足以圓命﹐《唱道眞言》足以圓性﹐《大洞玉經》足以化凡﹐《三尼醫世》足以證果。無如《參》《悟》兩書﹐中多隱祕﹐易入歧途。《大洞玉經》﹐經義簡該﹐藉化气質﹐功用極神﹐加之《唱道眞言》﹐仗以煉心﹐則三寶淳粹﹐然後參以《參》《悟》以圓命﹐《醫世》以證果。證果﹐計行以證者——行有巨於《三尼醫世說》乎﹖嗚呼﹗匹婦銜冤﹐三年不雨﹐凶乃爾﹐吉亦然也。余嘗親印諸「三尼」﹐咸云如是如是。「三尼」又曰『性功不圓者驗不淳﹐命功不圓者致不堅﹐气質不聖者用不神﹔三寶盡圓返夫先天者﹐行之藉諸人。』此卽至玄玄理﹐吾昔未之聞也﹐汝曹今可悟矣。否則兩大自謀何其疏﹐萬聖同寅何其懈﹐豈非有生以來一大疑團哉﹖汝曹今而後趁此生年月日﹐時時力行勿怠﹐盡此報身而證果﹐不亦宜乎﹖然治病要知源﹐病源不知如何下手﹖兩大﹐無心無欲者。然而好生﹐生多則乏。醫有子病補母﹐母病補子。若夫保極而新民﹐一法也﹔愛民而悍災﹐一法也。惟此醫世﹐乃有循環補劑﹐用用無窮﹐不費一錢﹐不勞絲力﹐坐而致之﹐功圓上升。與其從事三千功八百行須藉人力﹐不若行憑一念﹐操縱自由而訣又不繁﹐乃反空度歲月﹐不亦惑乎﹖時哉時哉﹐幸毋待焉」。——此道光三年分所示者。

又曰「兩大元復﹐則物產茂﹐生人良。人良則物茂﹐物茂則人良﹐人良物茂﹐非世泰乎﹖﹤謝又按﹕兩大元者﹐卽乾元坤元之謂也。於人身而言﹐得乾元者﹐性陽生﹐卽性玄關開也﹐又稱上玄關﹔坤元者﹐命陽生﹐命玄關開也﹐又稱下玄關﹐其實只有「一」个「玄竅」﹐實是隨各人根器功力環境不同而顯現各異也﹐眞到玄竅大開﹐則性命合一﹐兩元混一﹐物我兩忘﹐眞一乃現﹐循「一」以持﹐則「一」自化化生生﹐所謂「一」竅開﹐萬竅俱開也。醫世之功訣﹐只「虛寂混化﹐念中無念」八字而已﹐其訣又重在「念中無念」﹐所謂「用志不分﹐乃凝於神」也﹐又所謂「眞一其念」也﹐先放之極處﹐再收之極。由放光而致返光內省。收之極處亦不過一太虛﹐放之極處亦不過一太虛。放而非放﹐收而非收。﹥非有互相醫治之義乎﹖又何觀望乎哉﹗昔姑射﹝音弋﹞山神人姓許名晶字子由﹐創醫兩大於堯舜時﹐而洪水平﹐苗民臣服﹐非明徵歟﹝葛陸問答亦載此﹞﹖其尢著者﹐佛說《持世陀羅尼經》﹐親授妙月長者於驕彌國﹐迄今西域受其賜﹐見諸內典﹝彭尺木佛藏隨筆亦引﹞。厥功厥徳﹐可勝量哉﹖吾宗以此道證果仙者﹐惟北派七子。然而盡人可學也。以昔未奉玉淸神母懿旨﹐祕不敢泄﹐今則統沐懿旨﹐誥下三天﹐普敕三界﹐準行授受﹐無分男女。三天三界﹐晝夜巡護﹐授持善信﹐有感斯應﹐魔無干犯。洵是開辟以來未有之遭逢﹐造化幸甚﹐億萬世世幸甚。然貴有以身率者。余訣則以得合眞一爲本﹐而功用總自胎息一節始。余知道不終隱﹐故昔降說述存於玆山之龍嶠山房也。今更徹底宣示未泄﹐汝曹應共凜遵﹐愼毋稍存期效念——今更無驗自驗﹐理如是也﹐道如是也。」

呂祖之訓如此﹐有志斯道者﹐閱是書﹐必能發所未發﹐身體而力行之。三尼且默鑑之。此﹝一得﹞采集呂祖遺訓﹐疏解是書之本意。其餘彊半采諸蔣元庭待郎纂刻呂祖《天仙正宗》內集。待郎有跋﹐謂﹕「聞雲南五華山藏有《祖師醫世說經》﹐似合內集所示玄義。歷訪未得﹐得則擬以冠諸內集﹐蓋必有要妙存是經中﹐《道藏》未采﹐缺典也。」﹝一得﹞竊以待郎所聞﹐或卽雞足山本﹐得之傳聞﹐故有是經云云耳﹗蓋以陶律師原序核之﹐訣非經文﹐而謂《呂祖醫世》亦誤也。識此以俟考﹐﹝一得﹞謹識。﹞

﹢﹢﹢

呂祖師三尼醫世功訣

跋

篋中書刻本﹐原無卦畫﹐余所得朱氏抄本﹐各步前有卦象﹐或疑是後之學道者所擬。余謂抄本傳世已久﹐不可刪﹐故疏解卦義而存之。或又疑而問曰「世之爲病多端﹐醫世之事亦多術﹐如禳旱澇﹐消沴祿﹐厭兵燹﹐除疾痰﹐救焚拯溺﹐捍大災大患﹐皆當有大神通﹐大法力﹐施符持咒﹐分應而不窮。今是書以一法而欲治眾病﹐若是其疏乎﹐抑全書中諸法皆備﹐而子未見乎﹖」予應之曰「子之所言術也﹐此書中所言道也﹐吾知此書必不言術。明玄學者﹐不屑爲觸石鬥棋之幻﹔握神機者﹐不屑爲羽扇反風﹐杯酒巽雨之事。曾謂聖人之大道﹐而可雜以技術乎﹖謂吾未見全書﹐信也﹔謂吾未見全書中之法術﹐吾不信也。是書所見異詞﹐所傳聞又異詞﹐安知不有好奇之士﹐竊取他書符咒之說﹐附入此書﹖見者迷以爲是書之本文﹐訛以傳訛﹐流於方技﹐作僞欺人﹐勿爲所惑﹐勿爲所愚﹐焚之可也」。曰「然﹐則災患多端﹐執一說可盡之乎﹐抑將束手而聽之乎。」曰「子未知道而好言術﹐術小而道大﹐非子所知也。凡世間之病﹐皆五行偏勝之气﹐吾人一身之中﹐具五行之正气﹐應五方分野﹐察其受病之源﹐攻其受病之方﹐合人世之气於一身﹐內不見我﹐外不見人﹐過者損之﹐不及者益之﹐郁者散之﹐頑者化之﹐逆者順之﹐病不可悉數﹐醫道亦不可殫述﹐消息盈虛﹐各視其癥而理之。人或有病﹐以吾身之陰陽運化之。世或有病﹐亦以吾身之陰陽調攝之。不疾而速﹐神乎神乎﹗然而非人所能爲也﹐乾元也﹐坤元也﹐眞一也﹐迎而存之﹐乃如響斯應耳。況大道之行﹐何待患至而後爲之﹐補偏救敝哉﹗知斯理者可不爲符咒術數之所惑矣。」道光戊子孟夏浙湖金蓋山人嗣龍門正宗第十一代閔一得謹跋於金陵之甘露園。

太虛大師沈一炳授門弟閔一得重述並注

三尼者﹐仲尼﹐牟尼﹐靑尼也。世﹐世界也。按此世字﹐兼身而言﹐乃是卽身以醫世也。呂祖舊有三尼醫世說述刻本﹐余曾得而疏之﹐而功訣未備﹐功訣一冊﹐得自太虛翁﹐翁謂功惟神持玉經﹐而訣自玄蘊咒入手云云。中爲友人攜去﹐歲越四十春秋﹐始得重事。乃爲重述而手注之﹐後更以祝詞以示我功用。如是﹐訣功乃備。不取自私﹐謹以公布諸同學云。

玄蘊咒

雲篆太虛﹐浩劫之初﹐乍遐乍邇﹐或沈或浮。五方徘徊﹐一丈之餘。

謹按功訣﹐師命輯從玄蘊開張者﹐欲學者遊心於物之初也。夫我未寓形﹐原與太虛同體﹐如雲篆於浩劫之初﹐遐邇浮沈於五方﹐不出乎一丈天心之外。及至寓形成物﹐初尙未失眞元﹐迨後外物交錯﹐識神用事﹐莫知自返﹐久之習染屙塵﹐將且求醫之不暇﹐更何能從事此訣﹖吾故願志此者﹐首格物致知﹐以誠已意。已意一誠﹐乃可學此。每於持經之先﹐體誦此咒﹐以新心目﹐而返吾初。使彼識神﹐無從駐足﹐本命乃安﹐心乃泰定。旣安且定﹐眞元乃復﹐此雲篆方得徧羅太虛﹐是得靜極而動之明證。然其動出無心﹐遐邇浮沈﹐徘徊未定。其爲物也﹐至虛至靈﹐忽隱忽現。惟五方旣現端倪﹐太虛已有雲篆﹐自可演象成文。總蘊有增損於其間﹐究莫漓天心之方丈﹐是又動不移極之至理。猶言吾心﹐不離方寸是也。方寸﹐心也。人心曰方寸﹐天心曰方丈云。

天眞皇人

謹按道典﹐在天曰天眞皇人﹐在人曰本命元神。

按筆乃書﹐以演洞章

洞章﹐卽玉經﹐按爲生天生地生人物把之文。皇人﹐乃先天之眞﹐故能體演成經。以人而言﹐乃爲先覺之靈。朕兆未現﹐靈先覺焉﹐此玉經正旨﹐學者毋或背焉。

次書靈符

按卽洞章之文﹐皇人剖而書之﹐乃爲一字一符。

元始下降﹐眞文誕敷

謹按此元始﹐乃卽元始法王在天之靈﹐三才眞一之精是也。下句眞文﹐乃爲三才所生之聖﹐乘時流演之聖訓﹐三教經書是也。

昭昭其有﹐冥冥其無

言皆眞一所生所化﹐無非妙有妙無之隱現﹐二而一者也﹐故統以其字該之。

屙能自痊﹐塵勞溺可扶

按世屙﹐半由人事﹐斗由運戾﹐故不可以藥力致痊。若世塵勞﹐半由習染﹐半由气稟﹐故不可以威惠維持。惟應迎一﹐以鎔以化。庶幾屙能自痊﹐塵勞溺可扶。有志自新新民者﹐務勉誠體以行之。

幽明皆有賴﹐由是升淸都

幽乃地道﹐冥冥是也。明乃天徳﹐昭昭是也。人之一身﹐兼而有之﹐身心是也。惟明知白守黑﹐知雄守雌者﹐庶克所用無偏﹐而幽明咸賴焉。淸都者﹐三淸聖人所居之天都也。升者﹐平也。人知循一引一﹐以鎔以化﹐自克平證淸都。蓋言眞一之妙用﹐進體下句是字﹐直接此句是字﹐可見矣。

是爲元命寶﹐窮劫不消磨。人能常持誦﹐世與天爲徒

按此世字﹐專貼一身而言。元命寶﹐卽是坎中一畫﹐升由海底﹐後穿尾閭﹐透脊達腦﹐化成王倪﹐懸於天靈蓋骨﹐運到中宮炁合﹐便成滿月﹐而心現紅黃丹書字曰天罡﹐究屬中央生炁所聚結。在天曰鎭星﹐髙出日月之上﹐乃是地球精華﹐上騰成像。其爲炁也﹐極中極正﹐而又至剛至仁。《道典》曰﹕所注則化﹐所鎭則正。而光隨斗轉﹐心不移極。蓋言其心中鎭定﹐若磨盤之心。故其中宮﹐常得泰定。吾輩醫世﹐心事迎鎭﹐罡气自隨下注﹐故宜色身端正﹐如立山巓﹐四顧空廓。蓋鎭如日﹐上麗天際﹐不假人存﹐自得光注全身。惟當虛寂身心﹐而容光必照。人能如是行持﹐自造身若紗谷﹐內外通透﹐此非中宮虛寂之極﹐不之現也。尢貴不住昭昭﹐兼聽冥冥。一旦身造淸和﹐視若故有﹐心不稍動﹐是爲身造淸和﹐不滯色相。再能加造忘忘﹐乃入圓證矣。然或並此假法亦忘﹐則又墮入自然外道﹐不散漫﹐卽昏沈。此古哲必假元命命寶之由。蓋以命寶﹐乃是吾身眞一﹐用一以鎭﹐心乃泰定。余今於是體呂祖之假玉經以調心﹐其旨更玄﹐其用更微。我師用以輔相命寶﹐上迎下注﹐全體虛靈﹐尢爲神效也。蓋以玉經﹐乃是三才眞一之精﹐而命寶又爲天賦眞一﹐卽一引一﹐有無互溶而互化﹐世有不治乎哉。然惟至誠無息者能之﹐故曰人能常持誦﹐世與天爲徒﹐古哲之垂戒如此。是言玉經𨿽靈﹐尢貴持誦之無或間耳。

玉

經

羅三藍波﹐逮洽臺離﹐堂運推入﹐連廣靈都。郁羅殊邈﹝音穆﹞﹐育弗超散﹐兆生天橫﹐滯始冥騫。庭盼苞己﹝音幾﹐上聲﹞猷玄握稱﹝乎聲﹞﹐沙福煙明﹐桂會和子。存樂賢勒﹐百奮天垢﹐土成垣平﹐彌結章生。章結陸渺﹐萊蒙龍登﹐獰﹝音能﹞獬﹝音械﹞筌信﹐帝你馱來。南無玨法﹐乘津幽延﹐日月星斗﹐耀息命炁。防元徳丘﹐壽貞固靈﹐壽天地晶。

謹按﹕玉經經文﹐止至耀息命炁﹐其下文﹐乃言儒釋道三大宗教之所同祖﹐後代宗師之名﹐非經文也。經文出自浩劫之初﹐尙無天地人物﹐旣現如雲如霞﹐徧滿虛空﹐是名玄篆。先天皇人﹐起而體之﹐按形摹寫﹐集而成文﹐然無句讀﹝音豆﹞可分。第流存世﹐及至中古﹐天神相之﹐爲雲篆﹐爲蝌蚪﹐退集成章。再後諶母下臨﹐口授旌陽許祖﹐不惟形體較準﹐音亦得詳悉。祖欲易以世楷﹐復慮世人愚魯﹐不無遺誤﹐乃以丹道意義﹐構成四言﹐便無遺誤而已﹐非以先天經義如是焉。故此四言玉經﹐亦猶周氏之集《千字文》﹐今人之集《蘭亭契帖》﹐重在體韻焉耳。

余昔自嘆解悟之難﹐爲之注釋空墮言詮。所幸音韻﹐無多違背。惟於南無二字﹐另音曩謨。又於百奮天垢「垢」字﹐另音後字﹐別有體會﹐未符此訣。玆閱醫世功訣﹐並無注釋﹐中有音韻﹐所存如錄﹐且戒注釋﹐但久持誦﹐自得會悟。原傳玄訓其義至精﹐只可意會﹐不可言傳。玄門所謂﹐誠誦一年成人仙﹐二年成地仙﹐三年成天仙﹐最下日持不間﹐亦得尸解上道云云。豈欺我哉﹖特恐持之或間耳﹗玉經經力﹐其可思議乎﹖

余今以師傳實效﹐錄述於世﹐惟願學者純以調心虛寂入門。調至胸懷淸靜﹐而天都泰定﹔調至坤腹通泰﹐而閭閻富庶﹔調至四肢通暢﹐而四夷安靖。如是體調而身安﹐身安而世治﹐功效捷如響﹐一經參破﹐卽聖門贊育化功。並非說妙談玄﹐乃是腳踏實地道學。此人之得與天地並立爲三之至理﹐吾輩有何疑懼﹐而甘暴棄乎﹖尢恐學者不悟﹐更將在昔已效功訣﹐述爲祝詞﹐俾持誦之﹐以同臻實效。第非一掘得泉﹐果能人一己百﹐人十己千﹐𨿽愚必明矣。下文云云﹐乃是祝詞﹐非經文也。然功訣具在下文﹐宜細體行﹐毋僅口誦。

祝詞咒附

我﹝吾﹞今持誦

此句緊接經文而來﹐謹按曰吾曰我﹐而不曰臣﹐非妄也。考《諸道》典﹐人身一小天地﹐天地有一神﹐人身亦有之﹐人身之神靈﹐天地之神乃應。蓋引吾字﹐我字﹐系法家用以結斗諱﹐非泛泛而稱者。按此玄律﹐陽日念我字﹐結以貪斗九星﹔陰日念吾字﹐結以魁斗九星。法以一筆一星﹐人知會意以持﹐陽日念我﹐陰日念吾而已。亦自應驗者。人心有七竅﹐輔以腰腎﹐小心而成九﹐是證心與鬥一。蓋戒念毋自欺﹐一當顧諟明命﹐以示訣惟無妄焉耳。

依教奉行

可見下文所言﹐皆由實證功夫﹐以發實用﹐學者當誠體行﹐毋僅口誦是囑。

三才卵守

言視天地如雞卵﹐而人世乃在雞卵黃﹐我得而守之耳。此句尙混於喜怒哀樂未發之中也。

世化福庭

按此世字﹐乃兼身世而言。庭﹐卽玉經庭盼苞已之庭﹐此卵守之功用﹐天地悉皆歸之實效也。

耗星退散﹐福曜照臨

此兩句﹐卽《大學》所云「福潤屋﹐徳潤身﹐心廣體胖﹐故君子必誠其意。」

諸天眷佑﹐財位信親

此兩句﹐乃與天地合其徳﹐與日月合其明﹐四時合其序﹐鬼神合其吉凶﹐先天而弗違之道也。財位﹐出《內典》﹐卽富貴福澤之意。信則立﹐親則遜﹐厚其生而正其徳也。

觀天執天﹐自新新民

觀天者﹐觀其至誠之無息也。執天者﹐執其爲物之不二也。自新新民者﹐本身徵民之實效也。

有無不立﹐人法雙忘﹐圓虛圓寂﹐圓正圓剛﹐圓和圓泰﹐圓覺圓淸

此六句﹐無爲而治也﹐苞存在己之切實眞象﹐猶經文之出於身世﹐惟常庭盼者﹐得宅乎中﹐而覺此圓也。若初學﹐先以意識識之﹐則妄矣﹐此訣必無成就。然必知此存此持﹐始有定力﹐而功用始足﹐後效始實。故門人有恐學者﹐誤以識識﹐請削此六句﹐而未許也。請共諭之。況此則上一句﹐乃性天入手之要訣﹔次句﹐又爲性功進步之卓識﹔以下四句﹐乃戒有住有所之玄訓。蓋有徧六合﹐盡法界﹐無或偏倚爲得法﹐是卽天之所覆﹐地之所載﹐日月所照﹐霜露所附﹐有情無情﹐均被靈光道炁之義。而所用功﹐保無泥漏之獘﹐乃皆全部至要功訣﹐何可削乎﹖學者宜悉體行﹐毋忽毋漏。

共扶宗教﹐不負四恩

按上所事﹐盡是吾身性分中具有之物。天地有我﹐父母生我﹐君師教我﹐日月照我﹐蓋謂具有是物﹐足完我事﹐而有餘也。故不敢自負﹐述注功訣﹐以呈以最﹐願爲共扶宗教﹐勉報四恩云。

成大覺世﹐元亨利貞

按此世字﹐乃帖一身而言。蓋言成物必先成己﹐成己功業﹐不外覺字﹐而所成業﹐不外元利亨貞四字云。下文所述﹐乃是咒詞﹐律戒注釋﹐不敢瀆也。

唵﹐嘈隆﹝二合﹞娑訶

按此咒詞﹐乃是佛頂所說一字頂輪王眞言﹐學者持之﹐三徧三頂立﹐而行者但自行持而已。余按全部功訣﹐總從一念不生入手﹐行致心淸气調﹐徧體充和地位﹐則卽身世並益﹐第以恆久爲妙。然能一刻淸和﹐有一刻實徳﹐𨿽不見效﹐而效自有焉。學者切戒有欲速之念﹐誠恐墮入意識業。蓋人心識﹐最靈而最魔﹐一入彀中﹐聞見紛紜﹐斷不勝斷﹐不可不戒。學者但自息心靜气入手﹐自得眞一元炁發生。蓋此眞一元炁﹐乃自呼吸气靜而出﹐呼吸未靜﹐眞一不生也。然此無他訣﹐惟有一念不生﹐則心自靜極而呼吸自無矣。若誤用閉字法﹐是又南轅北轍﹐息必反促﹐不可不戒。夫所謂一念不生者﹐非竟無念﹐乃是不雜他念之謂﹐蓋實至誠無息之道也。

