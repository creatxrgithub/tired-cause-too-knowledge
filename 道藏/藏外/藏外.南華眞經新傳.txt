

欽定四庫全書

子部十四

南華眞經新傳

道家

提要

【臣】等謹案南華眞經新傳二十卷宋王雱撰雱字元澤臨川人王安石子也未冠登進士累官龍圖閣直學士事迹附見宋史安石傳是書體例略仿郭象之注而更約其詞標舉大意不屑屑詮釋文句大防謂內七篇皆有次序綸貫其十五外篇十一雜篇不過藏內篇之宏綽幽廣故所說內篇爲詳後附拾遺雜記一卷以發揮余義疑其書成後所綴也史稱雱睥睨一世無所顧忌其很愎本不足道顧率其傲然自恣之意與莊周之滉漾肆論破規矩而任自然者反若相近往往能得其微防孫應鰲序謂取言不以人廢諒矣是書宋志不著錄晁公武讀書志作十卷此本倍之疑讀書志誤脫二字或明人重刋每捲分爲二歟王宏撰山誌曰注道徳南華者無慮百家而呂惠卿王雱所作頗稱善雱之才尢異使當時從學於程子之門所就當不可量又曰竊又疑惠卿之姦諂雱之恣戾豈宜有此小人攫名或倩門客爲之亦未可知案小人凶狡其依憑道學不過假借聲名邢恕何嘗不及程子之門【見伊洛淵源錄】章惇何嘗不及邵子之門【見聞見錄】而一旦決裂不可收拾安見雱一從程子必有所就至於雱之材學原自出羣王安石所作新經義惟周禮是其手稿其餘皆雱所助成蔡絳鐵圍山叢談言之甚詳又何有於莊子注而必需假手乎宏撰所言不過好爲議論均未詳考其實也乾隆四十六年三月恭校上

總纂官【臣】紀昀【臣】陸熊【臣】孫士毅

總校

官【臣】陸費

墀

南華眞經原序

前代解莊子甚多自郭象成英注防外若林疑獨呂惠卿陳景元王元澤劉槪吳儔趙以夫各有傳林希逸有口義李士表有十論王旦有發題範無隱有講語至武林禇伯秀匯采爲義海纂防而獨斷之於是諸家全書行於世者益罕𨿽吳澄有訂正羅勉道有循本亦多闊略未備乃萬曆己夘侍禦九澤劉公按滇訪餘淸平別墅出王元澤新傳曰是書爲胡廬山督學楚中示張太衡氏而張太衡氏得之不釋手玩索最力者爰屬餘一言欲廣其傳余受而卒業則再三嘆嗟謂元澤之爲人世多訾防其解莊子顧翹楚諸家而雅馴若此此宋史稱元澤性敏气豪睥睨一世要亦不誣侍禦取言不以人廢厥防遠哉緣諸家各持己意解莊子是以有合有不合元澤持莊子解莊子是以無不合粵稽莊子之指義大都以至理自然故首逍遙遊逍遙則彼此齊故次齊物論齊則無生無生而生所以存故次養生主善養生則足處世變故次人間世能處世變則徳日起故次徳充符徳者得其所眞宰也故次大宗師眞宰得則天下不能違故次應帝王此論著之綸貫皆括於內篇七篇其十五外篇十一雜篇或激而宣憤或詭而矯或放而遣滯或深而造朴不過蕆內篇之宏綽幽廣已爾元澤妙渉斯趣獨提挈綱領因以批卻窾曲暢條防其拾遺雜說尢推見至隱卒會通於內篇之本根𨿽駢拇馬蹄胠篋在宥簡帙脫失然其精證未嘗不賅存於他注之中讀莊子獲此如泛江河有利楫陟華嵩有濟勝具豈不快哉余旣敍新傳之崖略如是又更端請於侍禦曰世評莊子不經而爲百家之冠夫不經何足冠百家蓋徒見決聖智棄仁義諸語爲悖堯舜周孔皆泥其辭不達其意惟大儒邵康節達其意而曰莊子善通物曷言通物道之形體曰物物之性命曰道道自通物物自通我我自通道凡役我於大小是非成毀生死得喪禍福奚繇通物不通物奚繇通道不通道我與天地萬物奚繇復通爲一此本堯舜周孔之宗緒莊子窺見之遂竊以陶鑄南華因鼓舞縱橫其辧駁以自成曠古之奇談正言若反何謂不經苟但襲堯舜周孔爲名髙而大小是非成毀生死得喪禍福日樊籠膠漆其中何謂經是莊子所姍笑也爲堯舜周孔之學不蹈莊子姍笑也者則莊子方將拜下風行而望進矣萬曆己卯六月胐淮海山人孫應鰲書

欽定四庫全書

南華眞經新傳卷一

宋王

雱撰內篇

逍遙遊篇

北冥有魚其名爲鯤鯤之大不知其幾千里也化而爲鳥其名爲鵬鵬之背不知其幾千里也怒而飛其翼若垂天之云是鳥也海運則將徙於南冥南冥者天池也夫道無方也無物也寂然冥運而無形器之累惟至人體之而無我無我則無心無心則不物於物而放於自得之場而遊乎混茫之庭其所以爲逍遙也至於鯤鵬潛則在於北飛則徙於南上以九萬息以六月蜩鷽則飛不過楡枋而不至則控於地此皆有方有物也有方有物則造化之所制陰陽之所拘不免形器之累豈得謂之逍遙乎郭象謂物任其性事稱其能各當其任逍遙一也是知物之外守而未爲知莊子言逍遙之趣也

齊諧者誌怪者也

莊子之言同彼我一小大也故同彼我者不得不齊一小大者不得不和此所以制齊諧之名也夫齊者齊其所不齊諧者諧其所不諧鯤鵬爲大而斥鴳爲小鯤鵬矜大之在我而小之在彼斥鴳悲小之在我而大之在彼則不齊不諧也惟能達觀則均爲物爾均爲物則安有彼我小大之殊乎此所以極於齊諧也故曰齊諧然鯤鵬非有而寓言之故曰誌怪也

諧之言曰鵬之徙於南冥也水擊三千里摶扶揺而上者九萬里去以六月息者也

鵬𨿽大也飛不出乎九萬息必以乎六月拘於陰陽之數而非所以爲逍遙也

野馬也塵埃也生物之以息相吹也

鵬之飛也必待於野馬塵埃之相吹也無野馬塵埃則大翼不能舉此所以明物𨿽大必有待而後行非自然而然也𨿽大不能免於累

天之蒼蒼其正色邪其遠而無所至極邪其視下也亦若是則已矣且夫水之積也不厚則負大舟也無力覆杯水於防堂之上則芥爲之舟置杯焉則膠水淺而舟大也風之積也不厚則其負太翼也無力故九萬里則風斯在下矣而後乃今培風背負靑天而莫之天閼者而後乃今將圖南蜩與鷽鳩笑之曰我決起而飛搶楡枋時則不至而控於地而已矣奚以之九萬里而南爲適莽蒼者三餐而反腹猶果然適百里者宿舂糧適千里者三月聚糧

適遠者聚糧多適近者聚糧少此自然之理也故鯤鵬之大則飛必九萬里蜩鷽之小則飛不過楡枋亦自然之理也但能明其至理而不以多少小大爲累則亦自足也

之二虫又何知小知不及大知小年不及大年奚以知其然也朝菌不知晦朔蟪蛅不知春秋此小年也楚之南有冥靈者以五百歲爲春五百歲爲秋上古有大椿者以八千歲爲春八千歲爲秋而彭祖乃今以久特聞眾人匹之不亦悲乎

天下之人物小知不及大知小年不及大年故朝菌不如蟪蛄冥靈不如大椿殤子不如彭祖明矣然由其無小無大不生不死之理而觀之則均爲有形之累焉有不及不如於其間乎非天下之達觀者孰能與於此

湯之問棘也是已窮發之北有冥海者天池也有魚焉其廣數千里未有知其脩者其名爲鯤有鳥焉其名爲鵬背若泰山翼若垂天之云摶扶揺羊角而上者九萬里絕雲气負靑天然後圖南且適南冥也斥鴳笑之曰彼且奚適也我騰躍而上不過數仞而下翺翔蓬蒿之間此亦飛之至也而彼且奚適也此小大之辯也鯤鵬之圖南斥鴳笑之斥鴳之騰躍自以爲足矣此小大之不同也故曰此小大之辯也然鯤鵬斥鴳各有其體所以不逍遙耳夫逍遙者豈復離乎本體哉但能各冥其極均爲逍遙累乎其體則均爲困苦故逍遙之與困苦特在其了與不了之間爾

故夫知效一官行比一鄕徳合一君而徵一國者其自視也亦若此矣而宋榮子猶然笑之

道之於物無所復分人之由道宜各自足故一官一鄕一君一國之殊能忘小大之分而自適亦足以免其累也宋榮子豈可笑乎然榮子之笑之者笑其有所分別也

且舉世而譽之而不加勸舉世而非之而不加沮定乎內外之分辯乎榮辱之境斯已矣彼其於世未數數然也𨿽然猶有未也

舉世譽之而不加勸舉世非之而不加沮者此淮南所謂自信不爲訕譽遷也夫自信者重內而輕外自榮而忘辱不失本心而泛然逍遙矣故曰定乎內外之分辯乎榮辱之境斯已矣斯已矣者盡性之言也盡性則人道畢而未至命故曰有未

夫列子禦風而行泠然善也旬有五日而後反彼於致福者未數數然也此𨿽免乎行猶有所待者也

鯤之化爲鵬也憑野馬塵埃而舉列子之爲至人也禦風而後行此皆有所待也有所待則其於逍遙也未盡乎幽妙

若夫乘天地之正而禦六气之辯以遊無窮者彼且惡乎待哉

夫乘天地之正而禦六气之辯以遊無窮者此聖人之所能也夫聖人盡道之無入神之妙與物不迕惟順所適其所往則不疾而速其所來則不行而至圓通周流無所滯礙了然逍遙而豈有所待故曰彼且惡乎待哉此莊子之所謂逍遙而佛氏之所謂身徧法界自非聖智之所達孰可與於此矣

故曰至人無已神人無功聖人無名

至人知道內冥諸心泛然自得而不累於物故曰無已神人盡道無有所屈成遂萬物而妙用深藏故曰無功聖人體道寂寞無爲神化蕩蕩而了不可測故曰無名

堯讓天下於許由

老子曰功成身退天之道也堯以旣治而讓天下於許由所謂得天之道也得天之道則與天爲徒矣

曰日月出矣而爝火不息其於光也不亦難乎時雨降矣而猶浸灌其於澤也不亦勞乎夫子立而天下治而我猶尸之

大而化之之謂聖聖而不可知之之謂神聖則吉凶與民同患而神則不與聖人同憂堯之初治天下也則天之大而化於民其憂樂與天下共所謂有爲之時也及其化極而至於變則鼓舞萬物而不知其所然所謂無爲之時也無爲出於有爲而無爲之至則入神矣夫聖人之功待神以立而功旣極神則固宜全神此堯之所以讓天下也夫功旣極神而不能反則神之所以虧矣此堯之所以有爝火浸灌之諭也

吾自視缺然請致天下

老子曰大成若缺大成者不自成也故若缺堯之自視缺然者所謂不自成也

許由曰子治天下天下旣已治也而我猶代子吾將爲名乎名者實之賓也吾將爲賓乎

許由古之無爲者夫旣無爲則豈有心於天下此所以不代於堯也夫有爲無爲均是至妙無所分別如必以有爲爲少而無爲爲至則失其所以無爲而名實交起賓主相分大道判矣故許由所以辭之以賓主之說也

鷦鷯巢於深林不過一枝偃鼠飲河不過滿腹

鷦鷯巢林不過一枝偃鼠飲河不過滿腹斯皆能任其極各爲至當此明有爲𨿽小但能無累乎心則亦天下之至妙不必羨無爲之大也以此而觀許由豈有心於天下乎

歸休乎君予無所用天下爲

聖人之功待神以立功極於神則不與聖人同憂不與聖人同憂則豈以天下而爲事故曰歸休乎君無所用天下爲

庖人𨿽不治庖屍祝不越樽俎而代之矣

物各有分分各有守庖人以宰割爲功而屍祝以淸淨爲職是各極於分守也庖人或不治庖而屍祝豈敢越職而代之代之則亂其分守也分守亂則豈免於累乎故堯極於神而許由豈敢越分而代之代之則不免於累也不免於累則不足爲逍遙此許由所以以庖祝而自況也

肩吾問於連叔曰吾聞言於接輿大而無當往而不反吾驚怖其言猶河漢而無極也大有徑庭不近人情焉連叔曰其言謂何哉曰藐姑射之山有神人居焉肌膚若冰雪綽約若處子不食五穀吸風飲露乘雲气禦飛龍而遊乎四海之外其神凝使物不疵癘而年谷熟吾以是狂而不信也連叔曰然瞽者無以與乎文章之觀聾者無以與乎鐘鼓之聲豈惟形骸有聾瞽哉夫知亦有之是其言也猶時女也之人也之徳也將磅礡萬物以爲一世蘄乎亂孰獘焉以天下爲事之人也物莫之傷大浸稽天而不溺大旱金石流土山焦而不是其塵垢秕糠將猶陶鑄堯舜者也孰肯以物爲事肩吾者任我也連叔者不通不行而非物之長者也接輿者綿綿若存而又有所容者也此莊子寄言於三人而以明道之極致也故道至於此則不可以言言不可識識而又非世俗之所能知也姑射在北海之中此歸根之意也汾水在中國之東北此復命之意也乘雲气取其虛禦飛龍取其變遊四海之外取不入於形器時女取應而不倡此皆所以明道之極致也夫道極致則妙妙則神神則無爲而已故堯極於無爲而忘天下是以讓於許由也故曰往見四子而窅然喪天下此莊子寓言道之盡而非淺見之士可得而知也

宋人資章甫而適諸越越人斷髮文身無所用之堯治天下之民平海內之政往見四子藐姑射之山汾水之陽窅然喪其天下焉

堯之所以君天下而無心於天下猶宋人資章甫而適諸越而越人斷髮文身無所用而已

惠子謂莊子曰魏王貽我大瓠之種我之成而實五石以盛水漿其堅不能自舉也剖之以爲瓢則瓠落無所容非不呺然大也吾爲其無用而掊之莊子曰夫子固拙於用大矣

物各有體體各有用用適其材則爲妙用矣故惠子得大瓠而爲無用是拙於適材之妙用矣拙於適材之妙用者由心之未能直達也故曰夫子猶有蓬之心也夫

宋人有善爲不手之藥者世世以洴澼絖爲事客聞之請買其方百金聚族而謀曰我世世爲洴澼絖不過數金今一朝而鬻技百金請與之客得之以說吳王越有難吳王使之將冬與越人水戰大敗越人裂地而封之能不手一也或以封或不免於洴澼絖則所用之異也今子有五石之瓠何不慮以爲大樽而浮乎江湖而憂其瓠落無所容則夫子猶有蓬之心也夫

不手之藥或用而爲洴澼絖或用而得裂地之封此明物𨿽一而用適其材則各有所當而免疑累此窮理盡性之意也

惠子謂莊子曰吾有大人謂之樗其大本擁腫而不中防墨其小枝卷曲而不中規矩立之塗匠者不顧今子之言大而無用眾所同去也莊子曰獨不見貍狌乎卑身而伏以候敖者東西跳梁不避髙下中於機辟死於罔罟今夫斄牛其大若垂天之云此能爲大矣而不能執鼠今子有大患其無用何不之於無何有之鄕廣莫之野彷徨乎無爲其側逍遙乎寢臥其下不夭斤斧物無害者無所可用安所困苦哉

夫道無大小所以爲小大之本體無所用所以爲眾用之祖惟聖人全性命之根本而體道以爲用故以大樗況之也樗者深其根而枝葉生命者固其本而萬事起惟能深根固本而不以小大內外爲累則逍遙矣無何有之鄕言虛無廣莫之野言闊大貍狌斄牛言用之不同而均有於困苦彷徨言其動寢臥言其靜不夭斤斧物而無害者言不與物迕而物莫能傷此莊子言逍遙之極致而處之於篇終也

南華眞經新傳卷一

欽定四庫全書

南華眞經新傳卷二

宋王

雱撰

齊物論篇

萬物受陰陽而生我亦受陰陽而生賦象𨿽殊而所生同根惟能知其同根則無我無我則無物無物則無累此莊子所以有齊物之篇也

南郭子綦隱幾而坐仰天而噓嗒焉似喪其耦顏成子遊立侍乎前曰何居乎形固可使如槁木而心固可使如死灰乎

聖人體道而無我無我則無對於天下此南郭子綦似喪其耦也夫耦匹也物莫不有匹而惟道神妙而無匹無匹則歸於一致而忘彼我此物之所以齊也故形可使如槁木心可使如死灰

今之隱幾者非昔之隱幾者也

今之隱幾非昔之隱幾者此梵志所謂吾由昔人非昔人者是也

子綦曰偃不亦善乎而問之也今者吾喪我汝知之乎生者天地之委和也有生俱受委和也惟子綦能知其所然故絕慮忘形而以吾喪我物我所以俱齊也世之昧者不知所以然以爲形質差殊小大異極所以有彼我小大之辧而不免於累也

汝聞人籟而未聞地籟汝聞地籟而未聞天籟夫子遊曰敢問其方子綦曰夫大塊噫气其名爲風是惟無作作則萬竅怒號而獨不聞之翏翏乎山林之畏佳大木百圍之竅穴似鼻似口似耳似枅似圈似臼似窪者似污者激者謞者叱者吸者叫者號者宎者咬者前者唱於而隨者唱喁泠風則小和飄風則大和厲風濟則眾竅爲虛而獨不見之調調之刁刁乎子遊曰地籟則眾竅是已人籟則比竹是已敢問天籟子綦曰夫吹萬不同而使其自己也咸其自取怒者其誰邪

天籟地籟人籟者眾竅之所以不同也眾竅不同而同受風以成聲萬物𨿽異而同委气以成體竅爲風之所鳴而物爲化之所役所遇𨿽殊而同歸一致此物我不得不齊也然風不能鳴無竅而化不能役無物能脫形骸之累而忘妄想之情了然明達而吾非我有則入於神妙而造化不能拘之矣

大知閒閒小知間間大言炎炎小言詹詹其寐也魂交其覺也形開與接爲構日以心斗縵者寤者密者小恐惴惴大恐縵縵其發若機栝其司是非之謂也其畱如詛盟其守勝之謂也其殺如秋冬以言其日消也其溺之所爲之不可使復之也其厭也如緘以言其老洫也近死之心莫使復陽也喜怒哀樂慮嘆變慹姚佚啟態大知小知大言小言大恐小恐其寐其覺此皆有形之累也夫有形則爲化之所役役於化則有動止之異此所以未免於累也安若無形而使化不能役使乎非神不能與於此

樂出虛蒸成菌

聲於無聲形於無形此造化之自然也及其鳴而然後成於聲比而然後成於形故曰樂出虛蒸成菌也

日夜相代乎前而莫知其所萌

晝往則夜繼夜往則晝承相代相更而莫有其極此道之妙用而天下莫能知其初故曰日夜相代乎前而莫知其所萌

已乎已乎旦暮得此其所由以生乎非彼無我非我無所取是亦近矣而不知其所爲使

旦暮自然而然眞宰亦自然而然我亦自然而然也然非眞宰則我不生非我則眞宰無所著我卽眞宰之所使日用焉而不自悟豈有所分別乎此見齊之之意也故曰已乎已乎旦暮得此其所由以生乎非彼無我非我無所取是亦近矣而不知其所爲使

若有眞宰而特不得其朕

眞宰者至道之妙宰制造化者也以其自然故曰眞以其造制故曰宰其爲物也不在乎陰陽之內亦不在乎陰陽之外可以神會而不可以象求故曰若有而不得其朕也

可行已信而不見其形有情而無形

不疾而速生物而著不可見其朕兆者眞宰也故曰可行已信而不可見其形可以意了而不可以象求故曰有情而無形

百骸九竅六髒賅而存焉吾誰與爲親汝皆說之乎其有私焉

手足耳目心膂肺腸其不同也如此我備而有之以爲我我能無我則非有一而可親矣若有可親則不能備而私矣適足喪其眞也故曰百骸九竅六髒賅而存焉吾誰與有親汝皆悅之乎其有私焉

如是皆有爲臣妾乎其臣妾不足以相治乎其遞相爲君臣乎其有眞君存焉如求得其情與不得無益損乎其眞

眞宰者有爲也眞君者無爲也臣妾上下之分也上下𨿽殊而一之以眞君故曰其有眞君存焉人之生也莫不皆有眞君焉故役役背馳而不能自悟是以反喪其眞焉如能求而得之而知其眞君之固有則所以無虧於眞矣故曰如求得其情與不得無益損乎其眞

一受其成形不亡以待盡與物相刅相靡其行盡如馳而莫之能止不亦悲乎

造物者之造物其變無窮而偶爲我爾人不自明而遂爲有我有我則物於物而與物相靡刅役役困苦而不得休息焉此眞君之所以不存矣眞君之不存則不亦悲乎此莊子之所以悲也

終身役役而不見其成功薾然疲役而不知其所歸可不哀邪人謂之不死奚益其形化其心與之然可不謂大哀乎

天下之人不知物我同根而不能齊故外役於物而內喪其眞質𨿽存而形神已亡尙不知其所止矣不亦哀乎此莊子之所以哀也然莊子前言悲而此言哀者悲未至於哀而哀有甚於悲言哀而繼以人謂不死奚益之句此其所可哀也故言哀於後夫形者天之委气心者人之眞君心內而形外形萬變而無常心定而不滅此達者之所以如是世之迷者役心於形而喪其眞此所以尢可哀也故曰不謂大哀乎

人之生也固如是芒乎其我獨芒而人亦有不芒者乎芒者昧也人之生也受形於眞宰而豈曰無知惟不能自悟而愈迷愈惑所以入於無知也豈天下之人一如此乎亦有達觀者在其間爾故曰人之生也固若是芒乎其我獨芒而人亦有不芒者乎

夫隨其成心而師之誰獨且無師乎奚必知代而心自取者有之愚者與有焉

心者人之眞君也人能不喪其眞君所以謂之成心也成心旣存而自師之則與道冥會而與神默契不必知陰陽代謝而然後謂之得道也愚者不能知有眞君而存之徒務役形而求道此其所以自惑也故終身求之而不知也

未成乎心而有是非是今日適越而昔至也

聖人固其成心而無是無非下文所謂以是非爲環得其中者是也眾人喪其成心而有是有非此所謂今日適越而昔至是也

是以無有爲有無有爲有𨿽有神禹且不能知吾獨且柰何哉

神禹之行水行其所無事也行其所無事者心無所惑也今人不能存其成心而惑是非禹尙不能知之也我獨何以彊之乎故曰神禹且不能知吾獨且柰何哉

夫言非吹也言者有言其所言者特未定也果有言邪其未嘗有言邪其以爲異於鷇音亦有辯乎其無辯乎道惡乎隱而有眞僞言惡乎隱而有是非道惡乎往而不存言惡乎存而不可道隱於小成言隱於榮華故有儒墨之是非以是其所非而非其所是欲是其所非而非其所是則莫若以明物無非彼物無非是自彼則不見自知則知之故曰彼出於是是亦因彼彼是方生之說也𨿽然方生方死方死方生方可方不可方不可方可因是因非因非因是

無小成者大道也無浮華者至言也然而有眞僞是非者由道隱於小成而言隱於榮華也道隱於小成則不全言隱於榮華則不實是以有儒墨之是非而所以不齊也

是以聖人不由而照之於天亦因是也

聖人內冥諸心而不由是非之塗而任其自然而然是以無是無非也故曰聖人不由而照之於天亦因是也

是亦彼也彼亦是也彼亦一是非此亦一是非果且有彼是乎哉果且無彼是乎哉彼是莫得其偶謂之道樞大道同宗是非一气忘彼與我則舉忘其對所以運轉而無窮也故曰彼是莫得其偶謂之道樞

樞始得其環中以應無窮是亦一無窮非亦一無窮也故曰莫若以明以指諭指之非指不若以非指諭指之非指也以馬諭馬之非馬不若以非馬諭馬之非馬也天地一指也萬物一馬也

彼指此指彼馬此馬其不同者形而其所同者質安得有所不齊乎天地𨿽異而同出於道萬物𨿽殊而亦出於道但天地殊髙下之形萬物異小大之體其所出同於本而已安得有所不齊也故曰天地一指萬物一馬然莊子以天地而諭一指以萬物而諭一馬者以天地靜而得道之體而萬物動而得道之用也

可乎可不可乎不可道行之而成物謂之而然惡乎然然於然惡乎不然不然於不然物固有所然物固有所可無物不然無物不可故爲是舉莛與楹厲與西施恢恑譎怪道通爲一

大道無可與不可無然與不然無成與不成無美與不美渾然爲一而莫不由之然而人不知道而妄情所見然後有可與不可有然與不然有成與不成有美與不美所以自致疑累矣此莊子所以明達者能通而爲一也

其分也成也其成也毀也凡物無成與毀復通爲一惟達者知通爲一爲是不用而寓諸庸庸也者用也用也者通也通也者得也適得而幾矣因是已已而不知其然謂之道

不偏見不滯礙曉然洞徹而冥於至理者此莊子之所謂達者也𨿽然不廢萬物之成毀而但寄之常用而不自有故曰寓諸庸也庸則濟天下之用而無所往不通矣無所往不通則所以爲得道故曰通也者得也適得而幾矣幾者近而未至也

勞神明爲一而不知其同也謂之朝三何謂朝三曰狙公賦芧曰朝三而暮四眾狙皆怒曰然則朝四而暮三眾狙皆悅名實未虧而喜怒爲用亦因是也

朝四而暮三何異朝三而暮四眾狙妄情而喜怒於其間所以爲惑也天下之人妄情何異眾狙乎此所以不免於惑也

是以聖人和之以是非而休乎天鈞

聖人忘是非任自然萬法一視而無髙下此所以能齊物也故曰聖人和之以是非休乎天鈞是之謂兩行

是之謂兩行古之人其知有所至矣惡乎至有以爲未始有物者至矣盡矣不可以加矣其次以爲有物矣而未始有封也其次以爲有封焉而未始有是非也是非之彰也道之所以虧也道之所以虧愛之所以成果且有成與虧乎哉果且無成與虧乎哉有成與虧故昭氏之鼓琴也無成與虧故昭氏之不鼓琴也

有是非則道所以虧無是非則道所以全此莊子所以寓言昭氏鼔琴不鼔琴也

昭文之鼓琴也師曠之枝防也惠子之據梧也三子之知幾乎皆其盛者也故載之末年惟其好之也以異於彼其好之也欲以明之彼非所明而明之故以堅白之昧終而其子又以文之綸終終身無成若是而可謂成乎𨿽我亦成也若是而不可謂成乎物與我無成也昭文之豉琴師曠之枝防惠子之據梧三子者不知大道之無形大音之希聲但防於至理則然後方得何必勞形極慮而求之歟此所以終身無成也

是故滑疑之耀聖人之所圖也爲是不用而寓諸庸此之謂以明

滑疑者胸中惑亂而不果也胸中惑亂而不果則徒明於外而耀眾矣此非窮理盡性之人也惟聖人不棄而寓諸用以大覺覺之而明也故曰滑疑之耀聖人之所圖也爲是不用而寓諸庸此之謂以明也

今且有言於此不知其與是乎其與是不乎與不相與爲則與彼無以異矣𨿽然請嘗言之有始也者有未始有始也者有未始有夫未始有始也者有有也者有無也者有未始有無也者有未始有夫未始有無也者俄而有無矣而未知有無之果孰有孰無也今我則已有謂矣而未知吾所謂之其果有謂乎其果無謂乎天下莫大於秋毫之末而太山爲小莫壽乎殤子而彭祖爲天天地與我並生而萬物與我爲一旣已爲一矣且得有言乎旣已謂之一矣且得無言乎秋毫泰山殤子彭祖天地萬物俱爲有形也有形則可以忘形而齊諧也夫知道者不死而不生故天地與之並生也無方而無體萬物與之爲一也物旣與之爲一矣所以不必有言也故曰旣爲一矣且得有言乎

一與言爲二二與一爲三自此以往巧歷不能得而況其凡乎故自無適有以至於三而況自有適有乎無適焉因是已

有言則有對故一與言所以爲二也二與一相對則所以生於萬物也此道之所以散也

夫道未始有封言未始有常爲是而有畛也請言其畛有左有右有倫有義有分有辯有競有爭此之謂八徳六合之外聖人存而不論六合之內聖人論而不議春秋經世先王之志聖人議而不辧故分也者有不分也辯也者有不辯也曰何也聖人懷之眾人辯之以相示也故曰辯也者有不見也

大道渾然而無方至言寂然而無辯道散而然後有分域言出而然後有是非惟聖人明其物之性分而不議不辯所以能冥其極也故曰六合之外聖人存而不論六合之內聖人論而不議春秋經世聖人議而不辯也

夫大道不稱大辯不言大仁不仁大廉不嗛大勇不忮道昭而不道言辯而不及仁常而不成廉淸而不信勇忮而不成五者圓而幾向方矣故知止其所不知至矣大道寂然難可彊名故曰不稱大辯默識不暇分別故曰不言大仁博愛無所偏系故曰不仁大廉無外不加不損故曰不嗛大勇本仁豈有殺害故曰不忮大道自明則非道矣故曰道昭而不道言辯則是非有彰矣故曰言辯而不及仁於一物則仁虧矣故曰仁常而不成廉而揚淸則爲詐矣故曰廉淸而不信勇而好殺則勇虧矣故曰勇忮而不成五者挫其銳則幾近於妙術故曰五者圓而幾向方矣

孰知不言之辯不道之道若有能知此之謂天府不言之辯大辯也不道之道大道也大辯無物不容而大道無物不由故曰天府天府者物之所藏也

注焉而不滿酌焉而不竭而不知其所由來此之謂葆光

注焉而不滿酌焉而不竭者此孟子所謂不加不損而佛氏所謂不增不減是也夫莊子有言葆光有言天光何也以至人之性廓然無邊而愈久愈明故曰葆光以至人徳宇泰然一定而其明自然故曰天光也葆者以其愈久而天者以其自然

故昔者堯問於舜曰我欲伐宗膾胥敖南面而不釋然其故何也舜曰夫三子者猶存乎蓬艾之間若不釋然何哉昔者十日並出萬物皆照而況徳之進乎日者乎聖人無我而物無不順儻有不順則不得不伐此老子所以有用兵有言之章而莊子所以有堯伐宗膾胥敖之言也夫無我者與物齊也物不我齊則不諧矣不諧而聖心豈得自安歟此堯之所以南面而不釋然也

嚙缺問乎王倪曰子知物之所同是乎曰吾惡乎知之子知子之所不知邪曰吾惡乎知之然則物無知邪曰吾惡乎知之𨿽然嘗試言之庸詎知吾所謂知之非不知邪庸詎知吾所謂不知之非知邪

嚙缺者道之不全也王倪者道之端也莊子欲明道全與不全而與端本所以寓言於二子也夫子知物之所同是者此明齊一之理而故以此言而爲問端也𨿽然嘗試言之者蓋不得已而言之言之非欲辯也萬物同根皆自知矣以知爲知則非知矣以不知爲知則深知矣嚙缺問於知之者是以知爲知而反不知也

且吾嘗試問乎汝民濕寢則腰疾偏死防然乎哉木處則惴栗恂懼猨猴然乎哉三者孰知正處民食芻豢麋鹿食薦蝍蛆甘帶鴟鴉耆鼠四者孰知正味猨猵狙以爲雌麋與鹿交防與魚遊毛嬙麗姫人之所美也魚見之深入鳥見之髙飛麋鹿見之決驟四者孰知天下之正色哉

正處者不待處處而然後爲處也正味者不待味味而然後爲味也正色者不待色色而然後爲色也此皆以無爲是矣

自我觀之仁義之端是非之塗樊然殽亂吾惡能知其辯

大道全則無仁義大智則無是非道廢而然後有仁義智顯而然後有是非故王倪得道之全而不用智以此見仁義之端是非之塗樊然殽亂矣

嚙缺曰子不知利害則至人固不知利害乎王倪曰至人神矣大澤焚而不能河漢沍而不能寒疾雷破山風振海而不能驚若然者乘雲气日月而遊乎四海之外死生無變於己而況利害之端乎

至人無已與齊爲一而物莫敢犯故水火不能傷寒暑不能挫風雷不能動是以躡空虛禦陰陽出於形器之外而始終不易其守也憂樂豈足累其心故曰大澤焚而不能河漢沍而不能寒疾雷破山風振海而不能驚若然者乘雲气日月而遊乎四海之外死生無變於已而況利害之端乎

瞿鵲子問乎長梧子曰吾聞諸夫子聖人不從事於務不就利不違害不喜求不緣道無謂有謂有謂無謂而遊乎塵垢之外夫子以爲孟浪之言而我以爲妙道之行也吾子以爲奚若長梧子曰是黃帝之所聽熒也而丘也何足以知之且女亦太早計見卵而求時夜見彈而求鴞炙予嘗爲女妄言之女以妄聽之奚旁日月挾宇宙爲其吻合置其滑涽以相尊

聖人體道恬然無爲動不役物而處不避患萬物皆備於已而不樂外求至道與之爲一而豈假緣行無能爲有有能爲無居於淸淨之極而污穢不能染矣故曰聖人不從事於務不就利不違害不喜求不緣道無謂有謂有謂無謂而遊乎塵垢之外旁日月者所謂一晝夜也挾宇宙者所謂齊遠近也

眾人役役聖人愚芚

眾人有我物於物而爲物所役故曰役役聖人無我不物物而與物爲一故曰愚芚

參萬歲而一成純萬物盡然而以是相蘊予惡乎知說生之非惑邪予惡乎知惡死之非弱喪而不知歸者邪麗之姫艾封人之子也晉國之始得之也涕泣沾襟及其至於王所與王同筐牀食芻豢而後悔其泣也予惡乎知夫死者不悔其始之蘄生乎夢飲酒者旦而哭泣夢哭泣者旦而田獵方其夢也不知其夢也夢之中又占其夢焉覺而後知其夢也且有大覺而後知此其大夢也而愚者自以爲覺竊竊然知之君乎牧乎固哉丘也與女皆夢也予謂女夢亦夢也是其言也其名爲弔詭萬世之後而一遇大聖知其解者是旦暮遇之也旣使我與若辯矣若勝我我不若勝若果是也我果非也邪我勝若若不吾勝我果是也而果非也邪其或是也其或非也邪其俱是也其俱非也邪我與若不能相知也則人固受其黮暗吾誰使正之使同乎若者正之旣與若同矣惡能正之使同乎我者正之旣同乎我矣惡能正之使異乎我與若者正之旣異乎我與若矣惡能正之使同乎我與若者正之旣同乎我與若矣惡能正之然則我與若與人俱不能相知也而待彼也邪何謂和之以天倪曰是不是然不然是若果是也則是之異乎不是也亦無辯然若果然也則然之異乎不然也亦無辯化聲之相待若其不相待和之以天倪因之以曼衍所以窮年也忘年忘義振於無竟故寓諸無竟罔兩問景曰曩子行今子止曩子坐今子起何其無特操與景曰吾有待而然者邪吾所待又有待而然者邪吾待蛇蚹蜩翼邪惡識所以然惡識所以不然昔者莊周夢爲蝴蝶栩栩然蝴蝶也自諭適志與不知周也俄然覺則蘧蘧然周也不知周之夢爲蝴蝶與蝴蝶之夢爲周與周與蝴蝶則必有分矣此之謂物化

參萬歲而一成純者此言齊之之妙也夫莊子齊物之篇始之以無彼我同是非合成毀一多少齊小大而已及其言之至則次之以參年歲一生死同夢覺千變萬化而歸於一致所謂明達而無礙者也夫物之不齊物之所同然也莊子能明其本而齊同之是覺天下之未覺也然而物我齊之則可也至於夢覺則何以同之歟夫晝之所爲與夜之所夢一也然晝以覺夜以寐而小有不同也積久而思則晝所爲夜所夢茫然無所分別矣莊子能知其大同而同之故反復言其方夢占夢大覺大夢之妙而盡其所以齊之之意又恐世之未能信其言也復寓言其身夢爲蝴蝶又言其不知周之夢爲蝴蝶蝴蝶之夢爲周所以極盡其齊同之意而以覺於天下非達觀者豈能知莊子之所言哉

南華眞經新傳卷二﹤子部﹐道家類﹐南華眞經新傳﹥

欽定四庫全書

南華眞經新傳卷三

宋王雱撰

養生主篇

夫齊物者必無我無我者必無生無生所以爲養生之主而生之所以存此莊子作養生主之篇而次之於齊物也

吾生也有涯而知也無涯以有涯隨無涯殆已已而爲知者殆而已矣

生者天之委和也天地之委和於人素定其分而不過其極故曰吾生也有涯役於富貴悅於榮寵思慮交萌而妄情無限故曰知也無涯以有涯之生而隨無涯之知則生之所以不存矣生之所以不存則安足以免困苦之累歟故曰殆已

爲善無近名爲惡無近刑緣督以爲經可以保身可以全生可以養親可以盡年

善養生者內冥其極而任其自然忘善與惡則所以遠於刑名矣不善養生者思慮內萌而以善爲善以惡爲惡所以近於刑名矣遠刑名則生所以全近刑名則生所以喪緣督以爲經所謂道中庸也夫至人之養生不役物不喪眞不擇地不害性而已故不役物則可以保身不喪眞則可以全生不擇地則可以事親不害性則可以盡年皆存諸己而已

庖丁爲文惠君解牛手之所觸肩之所倚足之所履膝之所踦砉然向然奏刀騞然莫不中音合於桑林之舞乃中經首之會文惠君曰嘻善哉技蓋至此乎庖丁釋刀對曰臣之所好者道也進乎技矣始臣之解牛之時所見無非牛者三年之後未嘗見全牛也方今之時臣以神遇而不以目視官知止而神欲行依乎天理批大郤導大窾因其固然技經肯綮之未嘗而況大軱乎良庖歲更刀割也族庖月更刀折也今臣之刀十九年矣所解數千牛矣而刀刃若新發於硎彼節者有間而刀刃者無厚以無厚入有間恢恢乎其於遊刃必有餘地矣是以十九年而刀刃若新發於硎𨿽然每至於族吾見其難爲怵然爲戒視爲止行爲遲動刀甚微謋然已解如土委地提刀而立爲之四顧爲之躊躇滿志善刀而藏之文惠君曰善哉吾聞庖丁之言得養生焉夫生必有理而理出於性命之際能順其理則舉知其全生之妙此庖丁之解牛能依牛之天理而所以舉不見其全牛也然庖丁寓言養生於解牛必言其三年而又言其十九年者蓋言陰陽之數𨿽更而生之所以愈全也故曰未嘗見全牛又曰刀刃若新發於硎夫庖丁之能解牛者以其善刀故也善刀者全其刀之利韜藏而不也故曰善刀而藏之所以況養生者必全其生之之理而歸之老子所謂全而歸之是也文惠君遽悟庖丁之言而知養生所謂庶幾於道也

公文軒見右師而驚曰是何人也惡乎介也天與其人與曰天也非人也天之生是使獨也人之猊有與也以是知其天也非人也

生者本也形者枝也本固而枝缺則亦可以爲全此右師𨿽介而生所以全公文軒徒驚其形也

澤雉十步一啄百步一飲不蘄畜乎樊中神𨿽王不善也

雉飲啄於野澤則忘形而樂生畜乎樊中則養形而傷生樂生則神所以全養形則生所以喪生之喪則未免乎憂累故曰不善也

老聃死秦失弔之三號而出弟子曰非夫子之友邪曰然然則弔焉若此可乎曰然始也吾以爲其人也而今非也向吾入而弔焉有老者哭之如哭其子少者哭之如哭其母彼其所以會之必有不蘄言而言不蘄哭而哭者是遁天倍情忘其所受古者謂之遁天之刑至人以生之爲暫來以死之爲暫往生不喜其成而死不悲其毀然老聃死而秦失弔之而三號者非所以哀其毀而蓋不能獨異於眾也

適來夫子時也適去夫子順也

夫至人忘情全眞泛然自得生死利害未嘗芥蒂於胸中故適來則爲時適去而能順時不爲之樂而順不爲之哀此生之所以生生而無喪也

安時而處順哀樂不能入也古者謂是帝之縣解天者命也命之所受於人不可逃遁而已逃其命則累其生適自致於憂患矣故曰遁天之刑也帝亦命也命無系著則憂患不能累其生故曰帝之縣解也養生者必達乎二者之妙矣

指窮於爲薪火傳也不知其盡也

以薪繼薪則火不能滅知生養生則生不能絕不滅則火所以傳不絕則生所以久所以無時而盡也故曰不知其盡也夫莊子之言養生始乎有涯而終乎不盡者以性命受之有分而能不累於榮辱利害則生之所以不喪而無極矣所以終於不盡也非明達者孰與於此乎

人間世篇

善養生者必自得於性命之際而無思無爲也無思無爲則足以處人間應世變而憂患不足以累之此莊子作人間世之篇而次之於養生也

顏回見仲尼請行曰奚之曰將之衛曰奚爲焉曰回聞衛君其年壯其行獨輕用其國而不見其過輕用民死死者以國量乎澤若蕉民其無如矣回嘗聞之夫子曰治國去之亂國就之醫門多疾願以所聞思其則庶幾其國有瘳乎仲尼曰嘻若殆往而刑耳

天下之事變不一非經世者不足與之應對酬酢矣夫經世者本無我無我則無思無爲而患禍不能及之矣故仲尼者無我也無我則已見無對故當天下之至變處天下之至難則寂然不動已無纖毫之累顏回者克己也克己則未至於無我當衛君之輕用其國民則介然自動而欲以所聞說之而幾不免於累夫仲尼之無我則無思無爲也顏回之克己則有思有爲也有思卒至於無思有爲卒至於無爲此顏回終至於未始有回也未始有回者亦無我也此二人足以爲萬世法莊子所以首於此篇而稱之也

夫道不欲雜雜則多多則擾擾則憂憂而不救

道集於虛而生於一一者道之妙本矣夫能抱一則足以爲天下式故曰道不欲雜不能抱一則支離而百端故曰雜則多惑於百端則心不自止故曰多則擾心不自止則未免於憂累故曰擾則憂未能自免於憂累則豈能去他人之憂累乎故曰憂而不救此皆有思有爲之致也

古之至人先存諸已而後存諸人所存於己者未定何暇至於暴人之所行且若亦知夫徳之所蕩而知之所爲出乎哉徳蕩乎名知出乎爭名也者相軋也知也者爭之器也二者凶器非所以盡行也

聖人無名所以無爲無知所以無得無爲則物莫不歸無得則物莫與競常人好名用知而所以有爲有得也有爲則物不相服有得則物必與競故曰名也者相軋也知也者爭之器也

且徳厚信矼未達人气名聞不爭未達人心而彊以仁義繩墨之言述暴人之前者是以人惡有其美也命之曰菑人菑人者人必反菑之若殆爲人菑夫且苟爲悅賢而惡不肖惡用而求有以異若惟無詔王公必將乘人而斗其捷而目將熒之而色將平之口將營之容將形之心且成之是以火救火以水救水名之曰益多順始無窮若殆以不信厚言必死於暴人之前矣

目將熒之者所謂眸子眊焉是也色將平之者所謂色赧赧焉是也口將營之者所謂騰口之說是也容將形之者所謂以爲容悅是也心且成之者所謂役心從物是也此皆不存諸己之累矣

且昔者桀殺關龍逢紂殺王子比干是皆修其身以下傴拊人之民以下拂其上者也故其君因其修以擠之是好名者也昔者堯攻叢枝胥敖禹攻有扈國爲虛厲身爲刑戮其用兵不止其求實無已是皆求名實者也而獨不聞之乎名實者聖人之所不能勝也而況若乎名實者虛器也聖人豈有心而求之歟故寂默無爲而聲迹俱泯凶患不可及之矣此堯禹之所能處天下也昧者不知其然而深求於名實名實𨿽立而凶患繼至此叢敖有扈之所以自喪其國也故曰是皆求名實者也夫聖人之忘名實名實忘而所以無我於天下萬物豈能累我乎使聖人不忘於名實則名實立而有我於天下萬物交至而爲累聖人豈能勝之歟故曰名實者聖人之所不能勝也而況若乎

𨿽然若必有以也嘗以語我來顏回曰端而虛勉而一則可乎曰惡惡可夫以陽爲充孔采色不定常人之所不違因案人之所惑以求容與其心名之曰日漸之徳不成而況大徳乎將執而不化外合而內不訾其庸詎可乎

端而虛勉而一此內外𨿽正而猶有內外之別夫有內外者必有諸身有諸身則未免於患老子曰吾有大患爲吾有身此顏回未能忘我也故仲尼告之以其庸詎可乎

曰然則我內直而外曲成而上比內直者與天爲徒與天爲徒者知天子之與已皆天之所子而獨以己言蘄乎而人善之蘄乎而人不善之邪若然者人謂之童子是之謂與天爲徒外曲者與人爲徒也擎跽曲拳人臣之禮也人皆爲之吾敢不爲邪爲人之所爲者人亦無疵焉是之謂與人爲徒成而上比者與古爲徒其言𨿽教謫之實也古之有也非吾有也若然者𨿽直不爲病是之謂與古爲徒若是則可乎仲尼曰惡惡可太多政法而不諜𨿽固亦無罪𨿽然止是耳矣夫胡可以及化猶師心者也

內直外曲成而上比者𨿽與天人上古爲徒而未得爲無身也未得爲無身者未得爲無我也此仲尼又答之以烏可夫至人內無我而外無心體合太虛而不可得有故能使萬物俱化矣若與天人上古爲徒則未合於太虛烏能使萬物自化乎故曰胡可以及化故無心於物則物莫不從有心於化則化未必及顏回欲化衛君也尙爲有心而已矣故仲尼告之以猶師心者也

顏回曰吾無以進矣敢問其方仲尼曰齋吾將語若有而爲之其易邪易之者皞天不宜顏回曰回之家貧惟不飲酒不茹葷者數月矣若此則可以爲齋乎曰是祭祀之齋非心齋也回曰敢問心齋仲尼曰若一志無聽之以耳而聽之以心無聽之以心而聽之以气聽止於耳心止於符

志一則心鑑定而思慮澄廓然空虛而至道自集也故曰一志夫中旣空虛而道集非由外知而由於內得也故曰無聽之耳而聽之心心旣得之則然後以气而得之也故曰無聽之以心而聽之以气如此則至道集於己而推其緒餘而可化於人矣然至道不可以情求必先精其聰聽矣故曰聽止於耳耳者體也體旣得之則合於心心旣得之則合於气故曰心止於符

气也者虛而待物者也惟道集虛虛者心齋也顏回曰回之未始得使實自回也得使之也未始有回也可謂虛乎夫子曰盡矣

齋者易所謂齋戒以神明其徳是也夫齋則將以有思而戒則將以有爲孔子將使顏回受其說故使之心齋而已矣故曰虛者心齋也然虛者一也齋者靜也一則足以應萬變靜則足以制羣動如此則可以化人矣夫心齋本於無我無心也此顏回悟心齋之言而遂忘於己也故曰未始有回也未始有回則亦可以經世矣

吾語若若能入遊其樊而無感其名入則鳴不入則止得至虛之妙者𨿽處於天地之間而泯然絕於聲聞也故曰若能入遊其樊而無感其名夫無感其名則衝寂也物來則然後應不來則不自動譬由人籟受气則鳴气止則息也故曰入則鳴不入則止

無門無毒

無門者善閉也無毒者不治也善閉所以藏用不治所以顯仁此任其自然而然也

一宅而寓於不得已則幾矣

體全至虛抱一自處無心於物而物來則應不得已而然後起至道所謂盡之矣故曰一宅而寓於不得已則幾矣

絕迹易無行地難

泯然無爲髙世而絕迹則聖人所以爲易也超然有爲經世而無患則聖人所以爲難也故曰絕迹易無行地難

爲人使易以僞爲天使難以僞

人者使然也天者自然也使然可以欺而自然不可詐故曰爲人使易以僞爲天使難以僞

聞以有翼飛者矣未聞以無翼飛者也聞以有知知者矣未聞以無知知者也瞻彼闋者虛室生白吉祥止止室虛則所以自白心虛則所以自靜靜則定而性命之情不動矣然後吉祥所以來舍也故曰瞻彼闋者虛室生白吉祥止止

夫且不止是之謂坐馳

心不虛則不止不止則不定不定則所以徧法界役萬物而不能息形𨿽坐而心實馳也故曰夫且不止是之謂坐馳

夫徇耳目內通而外於心知鬼神將來舍而況人乎耳目外也心知內也惟能忘我則超然自得耳目非必在外而心知非必在內體與化合而理與神契況人間焉有不化乎故曰夫徇耳目內通而外於心知神將來舍而況人乎

是萬物之化也禹舜之所紐也伏義幾蘧之所行終而況散焉者乎

體合至虛則可以使萬物之化故曰是萬物之化也禹舜有爲之名羲蘧無爲之至有爲無爲均是至妙道至此而渾合而不解散聖人終始於其間也夫道合則渾而至妙離則散而猶精得其渾則足以任之自化得其散則亦可使之入化矣故曰禹舜之所紐也伏羲幾蘧之所行終而況散焉者乎

葉公子髙將使於齊問於仲尼曰王使諸梁也甚重齊之待使者蓋將甚敬而不急匹夫猶未可動也而況諸侯乎吾甚栗之子嘗語諸梁也曰凡事若小若大寡不道以歡成事若不成則必有人道之患事若成則必有陰陽之患若成若不成而後無患者惟有徳者能之吾食也執粗而不臧爨無欲淸之人今吾朝受命而夕飲冰我其內與吾未至乎事之情而旣有陰陽之患矣事若不成必有人道之患是兩也爲人臣者不足以任之子其有以語我來

經世之道必先於忘身而其次在信命故忘身則至於無我而信命則任其自然如此則憂患不足以累之此莊子於人間世之篇首言顏回之化衛而次言葉公子髙之使齊也夫子髙之使齊而夫子告之以義命此賢人之事而已所以降於顏回而言之至於顏闔之傅衛太子匠石之見齊櫟社子綦觀商丘之大木此皆有思有爲之事也故苐降一等而言之人間世之說無以復加矣此莊子爲言盡道如此矣

仲尼曰天下有大戒二其一命也其一義也子之愛親命也不可解於心臣之事君義也無適而非君也無所逃於天地之間是之謂大戒

有天地然後有父子有父子然後有君臣父子君臣之道立則萬事起萬事起而不可以不愼故曰大戒夫父子內也君臣外也內焉者主於命而外焉者主於義命所以無間而義所以立我無間則不間於親立我則能立於君親不可違而故曰不可解於心君不可避而故曰無適而非君也夫內事父而外事君是有諸身而已有諸身必有諸事不可遁去而已矣故曰不可逃於天地之間此事之自然而惟能順其自然則免於憂累矣

是以夫事其親者不擇地而安之孝之至也夫事其君者不擇事而安之忠之盛也

不擇地而安之者所謂安土也不擇事而安之者所謂不辭難也安土故能愛不辭難故能誠愛必孝而誠必忠臣子之道盡於此故曰孝之至忠之盛也至者次於盛而盛者廣於至

自事其心者哀樂不易施乎前知其不可柰何而安之若命徳之至也

夫子之事父知其有命臣之事君知其有義守之於心而順其自然則悲喜不足以動也故曰自事其心者哀樂不易施於前夫哀樂者心本無有而惟外物之所致能守其心而忘於哀樂則達於義命之極而死生所以安之也故曰徳之至也

爲人臣子者固有所不得已行事之情而忘其身何暇至於悅生而惡死夫子其行可矣

臣子之事君親能安於命則忘身忘身則生死不介於胸中故曰何暇至於悅生而惡死也

丘請復以所聞凡交近則必相靡以信遠則必忠之以言言必或傳之夫傳兩喜兩怒之言天下之難者也喜出於不喜怒出於不怒則其言所以盡誠也喜出於喜而怒出於怒則其言所以非誠也盡誠之言有法度而非誠之言多過溢過溢之言傳之者非易也故曰傳兩喜兩怒之言天下之至難也

夫兩喜必多溢美之言兩怒必多溢惡之言凡溢之也妄妄則其信之也莫莫則傳言者殃故法言曰傳其常情無傳其溢言則幾乎全且以巧鬥力者始乎陽常卒乎陰泰至則多奇巧以禮飲酒者始乎治常卒乎亂泰至則多奇樂

以巧鬥力卒乎陰以禮飲酒卒乎亂是皆已甚之事也故曰泰至則多奇巧多奇樂此聖賢不爲而已矣

凡事亦然始乎諒常卒乎鄙其作始也簡其將畢也必巨言者風波也行者實喪也夫風波易以動實喪易以危

孔子曰予欲無言聖人豈欲彊言乎蓋無言者物不能擾而有言者物所以應應則所以不靜矣故曰言者風波也無所行則迹所以藏有所行則迹所以顯迹顯於外而眞亡於內矣故曰行者實喪也夫不靜則至於動眞亡則難以安故曰風波易以動實喪易以危

故忿設無由巧言偏辭獸死不擇音气息茀然於是並生心厲

夫處心於寂然無事之際則和聲內蘊而夜气自存達於性命之理而動靜正順矣若蹴之於紛然憂患之際則天眞茀亂而夜气不存違於性命之理而舉措乖迕矣故曰獸死不擇音气息茀然於是並生心厲

克核太至則必有不肖之心應之而不知其然也苟爲不知其然也孰知其所終

夫至人藏天眞晦心術不期爲而自爲不必應而自應靜與物同而動與吉會儻聰明務精察用心太過則舉措有不肖之累而禍患之來不知其所招而又不知其終極也故曰克核太至則必有不肖之心應之而不知其然也苟爲不知其然也孰知其所終

故法言曰無遷令無勸成過度益也

人臣之道顧於義而已奉君之令則無攺格君之非而無成故曰無遷令無勸成然旣不遷令勸成而不能任其自然而違理以益上則所謂揠苗而助長也故曰過度益也

遷令勸成殆事美成在久惡成不及攺可不愼歟美者充實惡者自戕充實自戕皆所以無虧也故曰美成在久惡成不及攺充實非一朝之所致故言在久自戕不可革而已故言不及攺有美有惡則不若無美無惡也故曰可不愼歟

且夫乘物以遊心托不得已以養中至矣何作爲報也莫若爲致命此其難者

至人無心乘萬物以爲心來去無礙而不居其一所謂遊心者也旣乘物以爲心則無爲而已矣若其有爲則非得已而有爲是不得已而後應也然不得已而後應又能去其已甚而存於中所以全於道也故曰乘萬物以爲心托不得已以養中至矣爲臣如此則盡道矣此子髙賢而仲尼終告之以至人之道也

顏闔將傳衛靈公太子而問於蘧伯玉曰有人於此其徳天殺與之爲無方則危吾國與之爲有方則危吾身其知適足以知人之過而不知其所以過若然者吾柰之何

天生賢智所以輔於不賢不智矣賢智者其賢智則不賢不智者起而爲累矣惟能內冥賢智而外與物同則亦足免當世之患此顏闔之衛太子而蘧伯玉告之以信理晦默之義故次於子髙之事而言之也

蘧伯玉曰善哉問乎戒之愼之正汝身哉

孟子曰枉己者未有能正人者也夫欲正於人者必先正於己己正而人亦自正此蘧伯玉答顏闔之問而先之以正汝身也

形莫若就心莫若和𨿽然之二者有患就不欲入和不欲出

形者天之委質也心者人之眞君也委質不可不全故曰形莫若就眞君不可不和故曰心莫若和形全者不可曲從於一物心和者不可攄發而示外故曰就不欲入和不欲出

形就而入且爲顚爲滅爲崩爲蹶心和而出且爲聲爲名爲妖爲孽彼且爲嬰兒亦與之爲嬰兒彼且爲無町畦亦與之爲無町畦彼且爲無崖亦與之爲無崖達之入於無疵

夫君子外順而內正不務獨異於人矣故趨時應變而與物無迕蓋能通達其道而不立小廉以自髙要之以無玷爲美也故曰達之入於無疵

汝不知夫螳螂乎怒其臂以當車轍不知其不勝任也是其才之美者也戒之愼之積伐而美者以犯之幾矣汝不知夫養虎者乎不敢以生物與之爲其殺之之怒也不敢以全物與之爲其決之之怒也時其饑飽達其怒心虎之與人異而媚養己者順也故其殺者逆也螳螂以臂當車轍才𨿽美而不勝其敵也猛虎不敢害於養己者性𨿽惡而不犯其順也顏闔之衛太子太子之從於顏闔何異螳螂猛虎歟此伯玉所以引之而告也

夫愛馬者以筐盛矢以蜃盛溺適有蚊防僕緣而拊之不時則缺銜毀首碎胸意有所至而愛有所亡可不愼耶

仁人之愛物不失於愛而曲全其愛物有迕理則率而使順而終不忘其所愛也豈務過愛而反傷其愛乎傷愛則以人而滅天矣故曰意有所至愛有所亡可不愼耶

匠石之齊至乎曲轅見櫟社其大蔽牛絜之百圍其髙臨山十仞而後有枝其可以爲舟者旁十數觀者如市匠伯不顧遂行不輟弟子厭觀之走及匠石曰自吾執斧斤以隨夫子未嘗見材如此其美也先生不肯視行不輟何邪曰已矣勿言之矣散木也以爲舟則沈以爲棺槨則速腐以爲器則速毀以爲門戶則液樠以爲柱則蠧是不材之木也無所可用故能若是之壽匠石歸櫟社見夢曰汝將惡乎比予哉若將比予於文木邪夫柤梨橘柚果蓏之屬實熟則剝則辱大枝折小枝泄此以其能苦其生者也故不終其天年而中道夭自掊擊於世俗者也物莫不若是且予求無所可用久矣幾死乃今得之爲予大用使予也而有用且得有此大也耶且也若與予也皆物也柰何哉其相物也而幾死之散人又惡知散木匠石覺而診其夢弟子曰趣取無用則爲社何邪曰密若無言彼亦直寄焉以爲不知己者詬厲也不爲社者且幾有翦乎且也彼其所保與眾異而以義譽之不亦遠乎

物之生長則所以爲得性翦伐則所以爲失性得性則爲榮失性則爲辱榮必有所譽而辱必有所毀齊之大櫟豈欲於失性之中而復求榮譽乎此所以不欲爲社明也而匠石之弟子尙疑焉此明至人之於世以道任性忘己齊物而毀譽所以不及也

南伯子綦遊乎商之丘見大木焉有異結駟千乘將芘其所賴子綦曰此何木也哉此必有異材矣仰而視其細枝則拳曲而不可以爲棟梁俯而視其大根則軸解而不可以爲棺槨咶其葉則口爛而爲傷嗅之則使人狂酲三日而不已子綦曰此果不材之木也以至如此其大也嗟乎神人以此不材宋有荊氏者宜楸栢桑其拱把而上者求狙猴之者斬之三圍四圍求髙名之麗者斬之七圍八圍貴人富商之家求椫傍者斬之故未終其天年而中道天於斧斤此材之患也

夫至人能存諸己而不蘄乎用存諸己者足而其用所以有餘蓋至於命者是也命者萬事之根本而莫大焉故莊子每以大而爲況之爲用用則傷其根本而不用則枝葉以生故以不材爲材而無用爲用事能全而不傷也老子曰深根固蒂之道蓋亦言其命也而南伯子綦見商丘之大木而嗟嘆其神人之不材此亦知其全命之道歟使神人之以材而見用則不能全其命也何異荊氏之楸栢桑乎夫荊氏之楸栢桑之先夭以其小有材而已故小有材而不能明道以至於命則適自爲累而已矣故曰此材之患也

故解之以牛之白顙者與豚之亢鼻者與人有痔病者不可以適河此皆巫祝以知之矣所以爲不祥也此乃神人之所以爲大祥也

牛之白顙豚之亢鼻此物之所以不材也人之痔病此人之所以不材也巫祝皆爲不祥而不用不用所以生全也生全所以得終其天年得終其天年則祥莫大焉故曰此神人之所以爲大祥也然莊子之言及此者蓋以處人間者不能晦道以忘己而多務材以誇眾眾𨿽企慕而反傷其命矣豈若晦道以忘已藏材以全命而免經世之患乎此所以反復言之而寓意也

支離疏者頤隱於臍肩髙於頂會撮指天五管在上兩髀爲脇挫鍼治繲足以糊口鼓防播精足以食十人上徵武士則支離攘臂於其間上有大役則支離以有常疾不受功上與病者粟則受三鐘與十束薪夫支離其形者猶足以養其身終其天年又況支離其徳者乎支離疏者形不正之人也形不正於外而實自正於內是以全其命也故曰猶足以終其天年然支離其形則尙能全其命況其支離其徳者乎

孔子適楚楚狂接輿遊其門曰鳳兮鳳兮何如徳之衰也來世不可待往世不可追也天下有道聖人成焉天下無道聖人生焉方今之時僅免刑焉

大聖人與世推移而不凝滯於物物亦莫能傷之矣孔子之心未嘗以經世爲事其所以推而行之者直隨時而已故時之可行則成其功時之可止則全其生泛然無礙而盛衰不自以知覺此聖人之心如此也故接輿之歌所以寓聖人之心而莊子引之以終經世之道而亦自嘆其不得於時故曰方今之時僅免刑焉

福輕乎羽莫之知載禍重乎地莫之知避

莊子之所謂禍福非世之所謂禍福也以能全性命者謂之福忘性命者謂之禍全性命者其道微故曰福輕乎羽然以至微之道而不能自舉而行之故曰莫之知載也忘性命者其理著故曰禍重乎地然以至著之理而不能自知而避之故曰莫之知避也此莊子所以嘆人間之人不能盡知全之之道也

已乎已乎臨人以徳殆乎殆乎畫地而趨迷陽迷陽無傷吾行吾行卻曲無傷吾足山木自寇也膏火自煎也桂可食故伐之漆可用故割之人皆知有用之用而莫知無用之用也

桂可食故伐之漆可用故割之此所謂小有材而不能自全而已矣前所謂此材之患是也豈知聖人以不材爲神而無用爲妙乎知其不材明其無用則經世之道盡矣此莊子所以終之於此言也

南華眞經新傳卷三

欽定四庫全書

南華眞經新傳卷四

宋王雱撰

徳充符篇

夫處人間經世變免於憂患之累者是能全其性命也性命全則自得自得則徳之所以充也徳充於內而無待於外則不求合於物而物自來合此莊子所以作徳充符之篇而次於人間世也

魯有兀者王駘從之遊者與仲尼相若常季問於仲尼曰王駘兀者也從之遊者與夫子中分魯立不教坐不議虛而往實而歸固有不言之教無形而心成者邪是何人也仲尼曰夫子聖人也丘直後而未往耳丘將以爲師而況不若丘者乎奚假魯國丘將引天下而與從之

聖人之所以爲聖人者能內全其神而外忘其形泯然喪志而與化爲一此王駘𨿽惡而猶全人也夫能忘形喪志與化爲一則其所感者廣而所化者多宜乎從之者與仲尼之弟子相敵也

常季曰彼兀者也而王先生其與庸亦遠矣若然者其用心也獨若之何

常者習其庸常季者物之少稚以其庸常少稚而不足以知聖人故曰常季此莊子制名而寓意也然徳之所以充實而美大具矣美大具而從之者眾所謂大而化之矣此仲尼所以稱之爲聖人也夫聖人非聖人不能以明之此莊子所以托問於仲尼也

仲尼曰死生亦大矣而不得與之變𨿽天地覆墜亦將不與之遺審乎無假而不與物遷命物之化而守其宗也

天下之事莫過於生死而生死者物之所變也惟聖人了於不生不死而未嘗與變俱變也故曰生死亦大矣而不得與之變夫了於不生不死則寂然忘形而與化爲一𨿽穹壤傾側而豈有遺喪故曰𨿽天地覆墜亦將不與之遺此言窮理之妙也至於審乎無假而不與物遷所謂盡性之奧也命物之化而守其宗所謂至於命也王駘之形𨿽不全而能窮理盡性至於命此徳之所以充也

常季曰何謂也仲尼曰自其異者視之肝膽楚越也自其同者視之萬物皆一也

物我殊形此所以異也物我同根此所以同也蔽於異而視之則形質所以不同知其同而視之則根本所以不異王駘能忘支體之不完而達性命之本內全其眞而外合萬物以爲一非徳之所充則孰能至於此故曰自其異者而視之肝膽楚越也自其同者視之萬物皆一也

夫若然者且不知耳目之所宜而遊心乎徳之和物視其所一而不見其所喪視喪其足猶遺土也

以耳而聽則聞其所聞而不及其所不聞以目而視則見其所見而不及其所不見此蔽於任智之累也惟聖人內充懿徳而外出聰明所聽不以耳而所視不以目𨿽事物之紛擾而不比吾之所聞見惡有拘累於視聽歟故泛然遊心於自得之場而和之所以不出也故曰夫若然者且不知耳目之所宜而遊心乎徳之和夫徳之充者與化一體天下見其化而忘其形知其得而遺其喪王駘𨿽兀而天下忘其所以兀也然非不見其兀也以其徳之所充者大而形之不全者小是以悅其大如睹金玉而忘其小如遺土壤也故曰物視其所一而不見其所喪視喪其足猶遺土也

常季曰彼爲己以其知得其心以其心得其常心物何爲最之哉

夫聖人之所以悅萬物者以大化也萬物之就聖人者以其徳也常季不知其然而以王駘任智得心而物就之是臆度於聖人也

仲尼曰人莫鑑於流水而鑑於止水

水流則莫辧於發水止則可鑑於天地徳亡則物所以不從徳充則物所以來合此理勢之必然也故人之所鑑者必鑑於止水而物之所合者必合於盛徳故物之所最於王駘者由止水之所以防鑑也故曰人莫鑑於流水而鑑於止水

惟止能止眾止

天下之性生而未嘗不靜靜則正正則定正定之性天下所同惟妄情所役外物所擾正之所以不正而定之所以不定也然而不正不定者以其內無所主也故內無主則不止不止則不能止其所止也惟聖人內以徳爲主而外忘物所役故性根所以正定而止也以其所止而止天下眾人之動則動之所以自止也故曰惟止能止眾止此莊子傷時性之流放而寓意於仲尼之言也

受命於地惟松栢獨也在冬夏靑靑受命於天惟舜獨也正幸能正生以正眾生夫保始之徵不懼之實勇士一人雄入於九軍將求名而能自要者而猶若是木受命於地人受命於天地非私於松栢而使之獨靑天非私舜而使之獨正蓋松栢不變其至堅而大舜能守其正性故曰受命於地惟松栢獨也在冬夏靑靑受命於天惟舜獨也正夫天下之人不知舜能守其正而皆稱爲聖人豈自悟其幸生而正而自喪其正惟能知其本正而守之亦可正於眾人矣奚獨聖人歟故曰幸能正生以正眾生

而況官天地府萬物直寓六骸象耳目一知之所知而心未嘗死者乎彼且擇日而登假人則從是也彼且何肯以物爲事乎

夫聖人體道而無對於天下故天地𨿽大而歸於統任萬物𨿽眾而由之芘藏生死不慮而形骸如寄視聽不用而耳目存象務知徳之所充而能以不生爲生以不生爲生則適去在我此人之所以最之也豈以物而爲累乎故曰而況官天地府萬物直寓六骸象耳目一知之所知而心未嘗死者乎彼且擇日而登假人則從是也彼且何肯以物爲事乎此王駘所爲如此而莊子言之於篇首也

申徒嘉兀者也而與鄭子產同師於伯昏無人

申徒者教民之官也嘉者善之至也此莊子制名而寓意然申徒嘉者賢人也故次於王駘而言之嘉𨿽外兀而徳內充徳𨿽充而人未最此所以未免於師也故曰與鄭子產同師於伯昏無人夫伯者長也昏者晦也無人者無我也爲物之長能晦而無我所以得賢人師之也

子產謂申徒嘉曰我先出則子止子先出則我止其明日又與合堂同席而坐子產謂申徒嘉曰我先出則子止子先出則我止今我將出子可以止乎其未邪夫至人忘已而外與物同物𨿽不完而不能浼已是以下惠同物而袒裼裸裎者皆不能浼之蓋知內同其命而外可忘形矣子產鄭國之賢也不知申徒之徳充而止惡形骸之不全欲其行止與之不同也此所以異於下惠也

且子見執政而不違子齊執政乎

聖人之與賢人庶僚之與庶人其所異者分而其所同者命達者觀之則均爲人爾均爲人則安可獨異乎此子產自矜執政而適取申徒之所鄙也

申徒嘉曰先生之門固有執政焉如此哉子而悅子之執政而後人者也聞之曰鑑明則塵垢不止止則不明也久與賢人處則無過今子之所取大者先生也而猶出言若是不亦過乎子產曰子旣若是矣猶與堯爭善計子之徳不足以自反邪申徒嘉曰自狀其過以不當亡者眾不狀其過以不當存者寡知不可柰何而安之若命惟有徳者能之

夫顏回之從孔子也始焉克己而終焉未始有回故黜聰明墮支體而未嘗貳過而已矣子產之從伯昏無人也不能克己而欲爲物先又惡徳充之人而致其過亦所以異於顏回也

遊於羿之彀中中央者中地也然而不中者命也人以其全足笑吾不全足者眾矣我怫然而怒而適先生之所則廢然而反不知先生之洗我以善耶吾與夫子遊十九年矣而未嘗知吾兀者也

孟子曰羿教人射必志於彀學者亦必志於彀彀者弓矢所及之地也天之生人也皆不出榮辱利害貴賤生死之塗其所以或榮或利或貴或生者由其發而中也其所以或辱或害或賤或死者由其發而不中也中與不中皆命也豈能越其自然之理歟惟聖人無我而無心於萬物故榮辱不能累利害不能加貴賤不能役了於不生不死而獨處於自得之場所謂志於命而已中與不中吾何預焉

今子與我遊於形骸之內而子索我於形骸之外不亦過乎子產蹴然攺容更猊曰子無乃稱

恥形體之不全者常人也愧盛徳之不充者聖賢也申徒嘉內務其全而外忘形子產不取其徳之充而惡其形不完此所以太過而已矣故曰今子與我遊於形骸之內而子索我於形骸之外不亦過乎

魯有兀者叔山無趾踵見仲尼仲尼曰子不謹前旣犯患若是矣𨿽今來何及矣無趾曰吾惟不知務而輕用吾身吾是以亡足今吾來也猶有尊足者存吾是以務全之也

叔者卽伯仲叔也山者有形之最大也此亦莊子制名而寓意也以其次於申徒爲第三故曰叔而已以其亦有徳之大故曰山而已然而必曰見於仲尼者以非聖人不足知賢人也

夫天無不覆地無不載吾以夫子爲天地安知夫子之猶若是也孔子曰丘則陋矣

天地無心於萬物其覆載所以不私也聖人無心於萬物其來者所以不拒也夫天地豈以物形之不具而不覆載聖人豈責人體之不完而不與合故曰夫天無不覆地無不載吾以夫子爲天地安知夫子之猶若是也孔子曰邱則陋矣然仲尼非果責其不謹也此莊子寓言盡道之妙而學者宜取其意也

夫子胡不入乎請講以所聞無趾出孔子曰弟子勉之夫無趾兀者也猶務學以復前行之惡而況全徳之人乎無趾語老聃曰孔丘之於至人其未邪彼何賓賓以學子爲彼且蘄以諔詭幻怪之名聞不知至人之以是爲已桎梏邪老聃曰胡不直使彼以死生爲一條以可不可爲一貫者解其桎梏其可乎無趾曰天刑之安可解

夫聖人內守其正性而外循其常徳泛然無心而物不能累故生死可不可皆不介蠆於胸中豈有意而一之歟使聖人有意而一生死與可不可則是不忘其所當忘而忘其所不忘也如此則去常徳遁天刑惡爲聖人而已矣夫常徳不可去天刑不可遁惟聖天人能全而不能忘故曰天刑安可解

魯哀公問於仲尼曰衛有惡人焉曰哀駘它丈夫與之處者思而不能去也婦人見之請於父母曰與爲人妻寧爲夫子妾者數十而未止也未嘗有聞其唱者也常和人而已矣無君人之位以濟乎人之死無聚祿以望人之腹又以惡駭天下和而不唱知不出乎四域且而雌雄合乎前是必有異乎人者也寡人召而觀之果以惡駭天下與寡人處不至以月數而寡人有意乎其爲人也不至乎期年而寡人信之國無宰而寡人傳國焉悶然而後應汜而若辭寡人醜乎卒授之國無幾何也去寡人而行寡人防焉若有亡也若無與樂是國也哀駘它者醜惡之名也以其徳充而形惡故制其醜惡之名夫形骸者委气之所聚至人視之如旅寄而未嘗以好惡爲辧也惟務全其所當全充其所當充則形𨿽惡而物自以爲最此哀駘它能使人心之願從而魯哀亦授之以國也

是何人者也仲尼曰丘也嘗使於楚矣適見豚子食於其死母者少焉眴若皆棄之而走不見已焉爾不得焉爾

天之生人也均委之气而同受之命非有私於聖賢而惡於凡常蓋聖賢能全其當全正其所正故命之所以至而徳之所以充凡常不知其然而疑聖賢有異於人也𨿽魯哀之國君不知哀駘之所充而以爲有異乎人也是以問於仲尼焉

所愛其母者非愛其形也愛使其形者也

夫徳之充者非求合於物而物自來合物之所以來合者非愛其形而愛其徳也故曰愛使其形者也

戰而死者其人之葬也不以翣資刖者之屨無爲愛之皆無其本矣爲天子之諸禦不翦不穿耳取妻者止於外不得復使形全猶足以爲爾而況全徳之人乎今哀駘它未言而信無功而親使人授已國惟恐其不受也是必才全而徳不形者也哀公曰何謂才全仲尼曰死生存亡窮達貧富賢與不肖毀譽饑渴寒暑是事之變命之行也日夜相代乎前而知不能規乎其始者也故不足以滑和不可入於靈府使之和豫通而不失於兌使日夜無卻而與物爲春是接而生時於心者也是之謂才全何謂徳不形曰平者水停之盛也其可以爲法也內保之而外不蕩也徳者成和之修也徳不形者物不能離也哀公異日以告閔子曰始也吾以南面而君天下執民之紀而憂其死吾自以爲至通矣今吾聞至人之言恐吾無其實輕用吾身而亡吾國吾與孔丘非君臣也徳友而已矣

至人之所以爲至人者以其才全也才者性命之妙理惟至人能以不全而全之全之然後盡之也全盡於性命之理則死生存亡窮達貧富之變了然不以汨於中陰陽之更運宵晝之疊遷冥然不務度其始事變不足滑其和憂喜不足動其神豫然悅懌而日夜忘變之至故與物應對而復感而遂通所謂才全而已矣故曰是之謂才全才全者性命之理不虧也性命之理旣不虧則徳之所以充也徳之充者非有意於充如停水非有意於平也故曰平者水停之盛也夫徳之充者物自以爲最而水之平者人取以爲法故曰其可以爲法也然徳之充者內有其所守而外無其所放寂然無迹而物所以歸向故曰內保之而外不蕩又曰徳不形者物不離也此至妙之理而非聖人不能以知之𨿽知不能以言之故魯哀得聞而不敢臣於聖人也故曰吾與孔丘非君臣也徳友而已矣

闉跂支離無脤說衛靈公靈公說之而視全人其脰肩肩甕防大癭說齊桓公桓公說之而視全人其脰肩肩故徳有所長而形有所忘

闉跂者言其忘行支離者言其忘形無脤者言其忘智故忘行則所以無迹忘形則所以忘我忘智則所以無知無知則泯然絕世無我則渾然同物無知則泊然無爲故徳之所以充也此莊子制名而寓意夫斯人也其形如此而其徳有所長故說衛靈公則靈公悅之而忘其形說齊桓公則桓公亦說而忘其形斯人也非有異於人也蓋能全其所當全忘其所當忘全忘之外𨿽有役性之物則不足爲其累也故曰甕防大癭又曰徳有所長而形有所忘也

人不忘其所忘而忘其所不忘此謂誠忘

夫形者天之所委也徳者我之自得也蓋天之所委者一气之暫聚我之自得者萬物不能役豈可愛一气之暫聚而忘萬物不能役之之妙乎惟至人內不忘其不當忘而外忘其所當忘故才全而所以徳不形所謂誠忘而已矣故曰人不忘其所忘而忘其所不忘此之謂誠忘

故聖人有所遊而知爲孽約爲膠徳爲接工爲商聖人不謀惡用知不斫惡用膠無喪惡用徳不貨惡用商四者天鬻也天鬻也者天食也旣受食於天又惡用人故聖人有所遊者所謂乘物以遊心也乘物以遊心則處於無爲之境而任其自然之理𨿽知約徳工皆非我有而我惡用哉然我之惡用於四者皆天之所付於人而養於人我惡可廢廢則滅天而已矣旣不可廢又不可益益則助天而已矣滅天則致累助天則反害如此則天人安得和同歟惟聖人不廢不益矣故曰旣受食於天又惡用人

有人之形無人之情有人之形故羣於人無人之情故是非不得於身眇乎小哉所以屬於人也謷乎大哉獨成其天

有人之形者所謂塊然同也無人之情者所謂寂然無爲也同所以能羣而不能異無爲所以無是而無非故曰有人之形無人之情有人之形故羣於人無人之情故是非不得於身故形𨿽眇而皆視以爲人徳已充而不虧其全矣故曰眇乎小哉所以屬於人也謷乎大哉獨成其天此闉跂支離無脤之所長也

惠子謂莊子曰人故無情乎莊子曰然惠子曰人而無情何以謂之人莊子曰道與之猊天與之形惡得不謂之人惠子曰旣謂之人惡得無情莊子曰是非吾所謂情也吾所謂無情者言人之不以好惡內傷其身常因自然而不益生也惠子曰不益生何以有其身莊子曰道與之猊天與之形無以好惡內傷其身今子外乎子之神勞乎子之精倚而吟據槁梧而瞑天選子之形子以堅白鳴

夫情者性之害也人之生則猊出於道而形受於天皆正正而已矣惟情戕害其正正而正正所以不正矣惠子不知其然而以爲人而無情何以謂之人故莊子答之以不以好惡傷其身又曰常因自然而不益生夫好惡生於情而害於身有好惡則以生爲不足而欲其過度而益也過度而益則外役於物役於物則用神神大用則疲疲則有所感感而不已則昏瞑而已矣如此則見役於造化而不能與萬物爲一所以惑於堅白同異也故曰今子外乎子之神勞乎子之精倚而吟據梧而瞑天選子之形以堅白鳴夫聖人之所爲守其正正而全其當全不任智不用神廓然與造化同體而以萬物爲一安所措其情哉此惠子不知聖人之如此也夫莊子作徳充之篇始之以王駘次之以申徒嘉又次之以叔山此三人者皆徳充而形不完也故申徒不及王駘叔山不及申徒故第降一等而言之至於哀駘闉跂支離無脤者亦皆徳充而形至惡也又第降一等而言之與人間世之篇次序相同夫不完至惡者皆外也外𨿽如此而內充其徳則物爲之最而自求合物自求合則是萬物與我爲一也又何必措情於其間哉所以終於惠子之問情此莊子立言盡道如是也

南華眞經新傳卷四﹤子部﹐道家類﹐南華眞經新傳﹥

欽定四庫全書

南華眞經新傳卷五

宋王雱撰

大宗師篇

夫徳之充者入於道道者天下莫不由之也𨿽天地之至大萬物之至多皆同歸而一致此莊子作大宗師之篇而次之於徳充符也

知天之所爲知人之所爲者至矣

天人皆出於道而盡道者能知天人之所爲夫天之所爲者無爲也人之所爲者有爲也無爲則靜靜則復命有爲則動動則有義能知義命之極則物之所以宗師也故曰至矣

知天之所爲者天而生也知人之所爲者以其知之所知以養其知之所不知終其天年而不中道天者是知之盛也𨿽然有患

夫知天人之所爲者以不知知之也以不知知天則達於無爲之妙理而命之所以至也以不知知人則盡於有爲之極致而物之所以最也命之至則其生自然物之最則與天爲徒然而人之所爲務知而不止則是任智而已任智則知之過甚矣故曰是知之盛矣夫任智而過知則反傷生故曰𨿽然有患

夫知有所待而後當其所待者特未定也庸詎知吾所謂天之非人乎所謂人之非天乎

天者一气之所凝人亦一气之所聚莊子達觀而知天具一人知人具一天天人大同而無所分別矣故曰庸詎知吾所謂天之非人乎所謂人之非天乎

且有眞人而後有眞知何謂眞人古之眞人不逆寡不雄成不謨士若然者過而弗悔當而不自得也若然者登髙不栗入水不濡入火不熱是知之能登假於道也若此

與化爲一直內而不假於物者眞人也眞者言乎其性也以其性之如是其所知則非出於人爲之僞矣故曰且有眞人而後有眞知眞知者不知也然而眞人之所以爲眞人者持其順以待少守其雌而若缺不謀不致而士自來合故曰不逆寡不雄成不謨士眞人如此而安有於過歟且或有過則不以得失介於心不介於心則無心於物也無心於物則與物不迕而物亦莫能傷之矣故曰若然者過而弗悔當而不自得也若然者登髙不栗入水不濡入火不夫如是非眞人有異於人蓋以眞知而入道矣故曰是知之能登假於道也若此

古之眞人其寢不夢其覺無憂其食不甘其息深深眞人絕累而忘情其寢所以不夢也樂天而知命其覺所以無憂也味其無味其食所以不甘也靜復於靜其息所以深深也

眞人之息以踵眾人之息以喉屈服者其嗌言若哇其嗜欲深者其天機淺

踵者身之根也喉者導於气也根不可以卒動气不可以久窒眞人之息以踵者蓋能歸根而靜也眾人之息以喉者由其窒气之出也歸根而靜其息愈久窒气之出其息不久愈久者由其忘於嗜欲也不能久者由其深於嗜欲也

古之眞人不知說生不知惡死其出不防其入不距翛然而往翛然而來而已矣不忘其所始不求其所終受而喜之忘而復之是之謂不以心捐道不以人助天是之謂眞人若然者其心志其容寂其顙頯淒然似秋暖然似春喜怒通四時與物有宜而莫知其極

眞人寓六骸象耳目安時處順而哀樂不能入故曰不知悅生不知惡死所往無不應無入不自得故曰其出不防其入不距翛然而往者遊於形器之外也翛然而來者不在形器之內也入道之妙而不忘其始與道冥合而不求其終故曰不忘其所始不求其所終自得而無慍故曰受而喜之忘己而復命故曰忘而復之如此則縱心之所得而不離道任物之自然而不過益其眞所以眞眞也故曰是之謂不以心捐道不以人助天是之謂眞人夫眞人之所以如此者其眞君安然而無慮也其狀猊魄然而無動也其顙頯朴然而無飾也不怒而威不仁而愛與四時所以合其序處萬物無有其不當孰與測其終極乎故曰若然者其心志其容寂其顙頯然淒然似秋暖然似春喜怒通四時與物有宜而莫知其極

故聖人之用兵也亡國而不失人心利澤施乎萬世不爲愛人故樂通物非聖人也有親非仁也天時非賢也利害不通非君子也行名失已非士也亡身不眞非役人也若狐不偕務光伯夷叔齊箕子胥余紀他申徒狄是役人之役適人之適而不自適其適者也

夫眞人者以吾喪我以道從身不易內不徇外役物而不役於物適性而不適於性也若狐不偕申徒狄之數子者不能喪我而又喪其眞不能徇道而又徇於時故役於物而不役物適於性而不適性此所以不能立命也故曰是役人之役適人之適而不自適其適也

古之眞人其狀義而不朋若不足而不承與乎其觚而不堅也張乎其虛而不華也邴邴乎其似喜乎崔乎其不得已乎滀乎進我色也與乎止我徳也厲乎其似世乎謷乎其未可制也連乎其似好閉也悗乎忘其言也以刑爲體以禮爲翼以知爲時以徳爲循以刑爲體者綽乎其殺也以禮爲翼者所以行於世也以知爲時者不得已於事也以徳爲循者言其與有足者至於邱也而人眞以爲勤行者也

刑者天刑也天刑者天之命也萬物皆有命而備於我所謂以刑爲體也禮者履也履得其道則不行而至所謂以禮爲翼也知者知也知不凝滯則與世推移所謂以知爲時也徳者以自得於內則日可見其所安行所謂以徳爲循也夫物我之死暫往也吾何系吝於其間故曰以刑爲體者綽乎其殺也道無終極而我履而不息故曰以禮爲翼者所以行於世也與世推移而非有心於事故曰以知爲時者不得已於事也自得而安行𨿽有足者亦可以行而升上故曰以徳爲循者言其與有足者至於邱也此四者眞人非有意於行而人實謂之力行也故曰而人眞以爲勤行者也

故其好之也一其弗好之也一其一也一其不一也一其一與天爲徒其不一與人爲徒

眞人無心其好惡所以一也眞人抱一一不一所以同也無心而一則任自然故曰與天爲徒也抱一而同則或使然故曰與人爲徒也

天與人不相勝也是之謂眞人死生命也其有夜旦之常天也人之有所不得與皆物之情也彼特以天爲父而身猶愛之而況其卓乎人特以有君爲愈乎已而身猶死之而況其眞乎泉涸魚相與處於陸相呴以濕相濡以沬不如相忘於江湖與其譽堯而非桀也不如兩忘而化其道

毀譽者世情之變聖人𨿽爲之應而心實無有若夫遺世情而特以兼忘爲是者此莊子之所非而世之愚儒反以非莊子也

夫大塊載我以形勞我以生佚我以老息我以死故善吾生者乃所以善吾死也

眞人無佚老息死此特爲載形勞生言耳

夫藏舟於壑藏山於澤謂之固矣然而夜半有力者負之而走昧者不知也藏小大有宜猶有所遁若夫藏天下於天下而不得所遁是恆物之大情也

夫物之不遷是物之所以常性也物之必往是物之所以常變也性不可易變不可畱此莊子所以有藏舟藏山之言也已夫舟者取其泛然無定也山者取其然不動也壑所以取其深澤所以取其大舟無定而藏之於深山不動而藏之於大況其物不止而止之物不固而固之也物𨿽止固而豈免造化之變移乎所謂有力者負之而走也夫造化防運故言夜半造化難察故言昧者此莊子嘆世人之不智矣惟眞人與化同體與物爲一生死榮謝付之自然藏妙用於無迹運至道之常存故曰若夫藏天下於天下而不得所遁是恆物之大情也

特犯人之形而猶喜之若人之形者萬化而未始有極也其爲樂可勝計邪

生者未必不死死者未必不生終始往復而無有極盡故曰若人之形者萬化而未始有極也夫不生而生生此樂之所以無極也故曰其樂可勝計邪

故聖人將遊於物之所不得遁而皆存善天善老善始善終人猶效之

夫萬物有始者必有終有成者必有毀斯皆見役於造化而無所逃其迹狀也惟聖人入道以無我乘物以遊心陰陽不能移造化不能役未嘗有所不存矣故曰故聖人將遊於物之所不得遁而皆存

又況萬物之所系而一化之所待乎

天職生覆地職形載生覆者未必能形載而形載者未必能生覆此萬物未爲全歸也惟聖人成天地之功合萬物以爲一此物之所以系而化之所以待宜乎獨得爲宗師也故曰又況萬物之所系而一化之所待乎

夫道有情有信無爲無形可傳而不可受可得而不可見自本自根未有天地自古以固存神神帝生天生地在太極之先而不爲髙在六極之下而不爲深先天地生而不爲久長於上古而不爲老狶韋氏得之以挈天地伏羲得之以襲气母維鬥得之終古不忒日月得之終古不息堪壞得之以襲昆侖馮夷得之以遊大川肩吾得之以處大山黃帝得之以登雲天顓頊得之以處宮禺彊得之立乎北極西王母得之坐乎少廣莫知其始莫知其終彭祖得之上及有虞下及五伯傅說得之以相武丁奄有天下乘東維箕尾而比於列星夫道天下之至妙而無體無迹無乎不在也萬物莫不由之而似有情萬物由之而生而似有信寂然默運故無爲窈然眞空故無形可以神會而難以情求故曰可傳而不可受可以心得而難以理察故曰可得而不可見混成先天地而生故曰自本自根未有天地亙絡萬世而綿綿常存故曰自古以固存然則道之如此而其妙所以無方也故得之而靈帝得之而神天地由之而生而非因天地而有其髙不可度而其深不可測無新成無衰獘而狶韋至傅說得其體用而以爲天下正其名所以粲列而常存也故曰比於列星

南伯子葵問乎女偊曰子之年長矣而色若孺子何也曰吾聞道矣南伯子葵曰道可得學邪曰惡惡可子非其人也夫卞梁倚有聖人之才而無聖人之道我有聖人之道而無聖人之才吾欲以教之庶幾其果爲聖人乎不然以聖人之道告聖人之才亦易矣吾猶守而告之三日而後能外天下已外天下矣吾又守之七日而後能外物已外物矣吾又守之九日而後能外生已外生矣而後能朝徹朝徹而後能見獨見獨而後能無古今無古今而後能入於不死不生殺生者不死生生者不生其爲物無不將也無不迎也無不毀也無不成也其名爲攖寧攖寧也者攖而後成者也南伯子葵曰子獨惡乎聞之曰聞諸副墨之子副墨之子聞諸洛誦之孫洛誦之孫聞之瞻明瞻明聞之聶許聶許聞之需役需役聞之於謳於謳聞之防防聞之參寥參寥聞之疑始

夫道者聖人之體也才者聖人之用也有體而無用未得爲之完有用而無體未得爲之至故有用有體則得道之全眞而無我也無我則無生故曰守之九日而外生無生則夜气所以存故曰已外生矣而後能朝徹夜气存則見其所不見故曰朝徹而後能見獨見其所不見則萬世一視故曰見獨而後能無古今如此則了於不生不死也故曰無古今而後能入於不生不死夫道全若是則物於物而不物物其死所以不死矣生於物而其生所以不生矣故曰殺生者不死生生者不生物無不恃而不見其迹故曰無不將也物無不逆而不見其首故曰無不迎也物由之而雕謝故曰無不毀也物得之而生成故曰無不成也物系之而後安故曰其名爲攖寧系之然後著故曰攖寧也者攖而後成也此入道之次序非眞人不能與於此然自南伯子葵至於疑始之數子皆莊子制名而寓意也

子祀子輿子犂子來四人相與語曰孰能以無爲首以生爲脊以死爲尻孰知死生存亡之一體者吾與之友矣四人相視而笑莫逆於心遂相與爲友俄而子輿有病子祀往問之曰偉哉夫造物者將以予爲此拘拘也曲僂發背上有五管頤隱於齊肩髙於頂句贅指天陰陽之气有沴其心間而無事跰而鑑於井曰嗟乎夫造物者又將以予爲此拘拘也

夫至人者了於眞空之妙趣達於無爲之眞理萬物不可役其志造化不可拘其體以吾喪我而形骸豈足爲累乎若子祀子輿子犂子來之四人了於眞空達於無爲不知生死存亡之變而四人入道而爲友所謂至人而已矣𨿽然形之曲僂跰而不足爲累也

子祀曰汝惡之乎曰亡予何惡浸假而化予之左臂以爲雞予因以求時夜浸假而化予之右臂以爲彈予因以求鴞炙浸假而化予之尻以爲輪以神爲馬予因而乘之豈更駕哉

以臂爲雞彈以尻爲輪以神爲馬此言萬物皆備於我身我能了之則足以乘而遊於形骸之外而出入於生死之域豈止息而更駕乎所以與造化防運也故曰豈更駕哉

且夫得者時也失者順也安時而處順哀樂不能入也此古之所謂縣解也而不能自解者物有結之且夫物不勝天久矣吾又何惡焉俄而子來有病喘喘然將死其妻子環而泣之子犂往問之曰叱避無怛化倚其戶與之語曰偉哉造化又將奚以汝爲將奚以汝適以汝爲鼠肝乎以汝爲虫臂乎子來曰父母於子東西南北惟命之從陰陽於人不趐於父母彼近吾死而我不聽我則悍矣彼何罪焉夫大塊載我以形勞我以生佚我以老息我以死故善吾生者乃所以善吾死也

得者時也所謂翛然而來是也失者順也所謂翛然而往是也來則不可禦往則不可止安於來而順於往憂喜豈能役我乎蓋心無所系而已矣故曰安時處順哀樂不能入也此古之所謂縣解也𨿽然心無所系而眞空矣一有妄想則萬態交至而相惑故曰而不能自解者物有結之夫心者人之天而物者心之累我能固心絕累則萬物豈能爲敵乎故曰物不勝天久矣吾又何惡焉此至人忘已如此也

今大冶鑄金金踴躍曰我且必爲鏌鋣大冶必以爲不祥之金今一犯人之形而曰人耳人耳夫造化者必以爲不祥之人今一以天地爲大壚以造化爲大冶惡乎往而不可哉成然寐蘧然覺

夫有意於爲人則未必於爲人而適取化工之所惡由金有意爲鏌鋣而大冶所以惡之矣此不任其自然也惟至人與化同體任其自然合萬物以爲一而未嘗分彼我之異所適而無不可也故曰今以天地爲大壚以造化爲大冶惡乎往而不可哉故成然寐者所謂暫往也蘧然覺者所謂暫來也

子桑戶孟子反子琴張三人相與友曰孰能相與於無相與相爲於無相爲孰能登天遊霧撓挑無極相忘以生無所終窮三人相視而笑莫逆於心遂相與友相與於無相與者所謂合天人而不以人助天也相爲於無相爲者所謂物物而不物於物也登天遊霧者所以乘虛禦气也撓挑無極者所謂徧法界也此皆無我而能然旣無我則外生外生則不可知其極盡矣故曰相忘以生無所終窮斯三人可謂通達而無礙矣

莫然有間而子桑戶死未葬孔子聞之使子貢往待事焉或編曲或鼓琴相和而歌曰嗟來桑戶乎嗟來桑戶乎而已反其眞而我猶爲人猗子貢趨而進曰敢問臨屍而歌禮乎

常人以死爲喪眞故悲哀而已矣至人以死爲反眞故無悲哀而已矣無悲哀則編曲鼔琴不足以怪也子貢何必問之歟

二人相視而笑曰是惡知禮意子貢反以告孔子曰彼何人者邪修行無有而外其形骸臨屍而歌顏色不變無以命之彼何人者邪

禮者忠信之薄而凡常之桎梏也常人拘執而務相爲誇尙故得其薄而不得其厚知其外而不知其意至人達觀而曲伸動靜處其厚語默言笑知其意豈務屑屑而拘執歟此子貢責孟子反子琴張之禮而宜乎二人反笑其不知禮意也故曰是惡知禮意

孔子曰彼遊方之外者也而丘遊方之內者也外內不相及而丘使女往弔之丘則陋矣

遊方之外者所謂不入於形器也遊方之內者所謂入於形器也夫仲尼之道至大而亦不可以形器拘然制行不以己而其言使中人之可行此所以有遊方內之言也遊方之內則比於拔俗潔身絕世無拘之人則爲陋矣故曰丘則陋矣

彼方且與造物者爲人而遊乎天地之一气彼以生爲附贅縣疣以死爲決潰癰夫若然者又惡知死生先後之所在假於異物托於同體忘其肝膽遺其耳目反覆終始不知端倪芒然彷徨乎塵垢之外逍遙乎無爲之業彼又惡能憒憒然爲世俗之禮以觀眾人之耳目哉子貢曰然則夫子何方之依曰丘天之戮民也𨿽然吾與汝共之

夫至人者與造化同功而防運於天地之間以生爲外物以死爲復眞生不求其始而死不知其終異物非我之所異而我非異物之所殊曠然兩忘而俱非我有內寓六骸而外像耳目周流無極而莫窮本始超然遊六虛之外而寂然處眞空之內豈務拘執於禮法而駭凡常之聞見乎故曰彼又惡能憒憒然爲世俗之禮以觀眾人之耳目哉然而至人之如此者達乎性命之理而非有所依著也子貢不知而復問其何方之依宜乎仲尼答之以丘天之戮民吾與汝共之也夫所謂天之戮民者安天之命而以禮自拘也夫安天之命則至命也以禮自拘則盡性也此仲尼之所以聖者歟

子貢曰敢問其方孔子曰魚相造乎水人相造乎道相造乎水者穿池而養給相造乎道者無事而生定故曰魚相忘乎江湖人相忘乎道術

道無不在而無有所拘儻適其理則生可自定由魚之在池則亦可以生何必泳海而方生也故曰相造乎道者無事而生定然水者魚之所適也道者人之所依也魚適於水而能忘水則其性所以存存也人依於道而忘於道則其生所以生生也故曰魚相忘乎江湖人相忘乎道術

子貢曰敢問畸人曰畸人者畸於人而侔於天故曰天之小人人之君子人之君子天之小人也

聖人無我而與物齊諧安俟獨侔於天也方外之士介然拔俗而與物不耦所以獨侔於天也獨侔於天則是人之君子矣若子桑戶孟子反子琴張者所謂人之君子歟故曰天之小人人之君子人之君子天之小人也

顏回問仲尼曰孟孫才其母死哭泣無涕中心不戚居喪不哀無是三者以善喪蓋魯國固有無其實而得其名者乎回一怪之仲尼曰夫孟孫氏盡之矣進於知矣惟簡之而不得夫已有所簡矣孟孫氏不知所以生不知所以死不知就先不知就後若化爲物以待其所不知之化已乎且方將化惡知不化哉方將不化惡知已化哉吾特與汝其夢未始覺者邪

至人忘生死之極達聚散之常生不爲之樂而死不爲之悲故孟孫才之母死其哭無涕其心不戚其居喪不哀者盡於反眞之理而不戚不哀此所以得名於魯國也顏回徒見其外而未得其內故曰回一怪之仲尼能得其內而又見其外故曰盡之矣進於知者夫能盡反眞之理矣蓋能取於道也故曰已有所簡矣能取於道則魄然無已而吾非我有其生死先後化與不化不知其所然與之俱往俱來此孟孫氏能於夢寐之中而自覺仲尼所以稱已與顏回不及矣故曰吾與汝其夢未始覺者耶

且彼有駭形而無損心有旦宅而無情死孟孫氏特覺人哭亦哭是自其所以乃且也相與吾之耳矣庸詎知吾所謂吾之乎

有駭形者所謂人哭亦哭也無損心者所謂不戚不哀也有旦宅者所謂以形爲旅寄也無情死者所謂不徇適去也如此則物非我異身非我有故曰庸詎知吾所謂吾之乎

且汝夢爲鳥而厲乎天夢爲魚而沒於淵不識今之言者其覺者乎其夢者乎

夢爲鳥者必飛夢爲魚者必潛此理勢之自然也故曰且汝夢爲鳥而厲乎天夢爲魚而沒於淵夫夢之與覺生之與死混然一致而皆爲眞空何足哀樂於其間也故曰不識今之言者其覺者乎其夢者乎

造適不及笑獻笑不及排

造適者非勉力而眞爲也獻笑者非樂然後笑也笑者至也排者去也非眞爲則出於彊故不及至而止矣故曰造適不及笑非樂笑則亦出於彊故不及去而自止矣故曰獻笑不及排孟孫才之哭泣何異造適獻笑乎

安排而去化乃入於寥天一

至人者安於暫往忘於已化適於髙遠侔於上天明於一致故曰安排而去化乃入於寥天一夫生死之變至大矣而達者了之而不以爲大當其生則爲時當其去則爲順窈然無意於其間也然子反琴之歌曲與莊子鼓盆之意同孟孫才之哭泣與秦失三號之意同此皆至人之所爲非聖人不能知之矣

意而子見許由許由曰堯何以資汝意而子曰堯謂我汝必躬服仁義而明言是非許由曰而奚來爲軹夫堯旣已黥汝以仁義而劓汝以是非矣汝將何以遊夫遙蕩恣睢轉徙之塗乎意而子曰𨿽然吾願遊於其藩許由曰不然夫盲者無以與乎眉目顏色之好瞽者無以與乎靑黃黼黻之觀意而子曰夫無莊之失其美據梁之失其力黃帝之亡其知皆在壚錘之間耳庸詎知夫造物者之不息我黥而我劓使我乘成以隨先生邪許由曰噫未可知也我爲汝言其大略吾師乎吾師乎萬物而不爲義澤及萬世而不爲仁長於上古而不爲老覆載天地刻雕眾形而不爲巧此所遊己

意而子者無意也許由者無爲也以無意而對無爲其於道也爲得矣此莊子所以托言二子之答問矣夫仁義者道之迹是非者智之端渾而內防則皆不出於道散而外著則未能免其累意而子言堯使其服仁義言是非者所謂散道而外著也焉能免累而止止歟此許由所以有黥劓之言而又曰汝遊夫遙蕩恣睢轉徙之塗乎然意而子𨿽云無意而由有心焉是以未樂盡道之妙壼而止願遊其藩傍也故曰願遊於其藩遊於其藩者則有時而止此許由所以引其師而復諭之也夫萬物而不爲義澤萬世而不爲仁者其道渾而爲一也長於上古而不爲老者其出歸於無極也覆載天地雕刻眾形而不爲巧者化而不涉爲之之迹也此皆無心之所致無心者乘物以遊心而無所不致也故曰此所遊已許由之師可謂大宗師莊子所以托言於終也故意而子無莊據梁者皆莊子制名而寓意

顏回曰回益矣仲尼曰何謂也曰回忘仁義矣曰可矣猶未也他日復見曰回益矣曰何謂也曰回忘禮樂矣曰可矣猶未也它日復見曰回益矣曰何謂也曰回坐忘矣仲尼蹴然曰何謂坐忘顏回曰墮枝體黜聰明離形去知同於大通此謂坐忘仲尼曰同則無好也化則無常也而果其賢乎丘也請從而後也

仲尼者無我也顏回者克己也以克己而師無我則其進所以終至於無我此莊子所以言顏回始忘仁義次忘禮樂而終至於坐忘坐忘者無我而無所不忘而前所謂未始有回是也夫無我者天地萬物之所宗師也

子輿與子桑友而霖雨十日子輿曰子桑殆病矣裹飯而往食之至子桑之門則若歌若哭鼓琴曰父邪母邪天乎人乎有不任其聲而趨舉其詩焉子輿入曰子之歌詩何故若是曰吾思夫使我至此極者而弗得也父母豈欲吾貧哉天無私覆地無私載天地豈私貧我哉求其爲之者而不得也然而至此極者命也夫

至人者一委於命而無累於物故富貴貧賤生死之變窈然盡忘而不介於胸中此子桑貧而以言其命也故曰命也夫夫莊子作大宗師之篇而始言其知天次言其知人而終言其知命者蓋明能知天則所謂窮理也能知人則所謂盡性也能委命則所謂至命也窮理盡性而至於命此所以爲大宗師也故終之以命焉此莊子之爲書篇之始終皆有次序也學者宜求其意焉

應帝王篇

夫出徳而入道入道而盡妙此物之所以同歸而宗師也物之所同歸則應可以爲帝王此莊子作應帝王之篇而次於大宗師也

嚙缺問於王倪四問而四不知嚙缺因躍而大喜行以告蒲衣子蒲衣子曰而乃今知之乎

帝王之道在於無爲無爲則無迹無迹則不可言此王倪所以不答嚙缺之問也夫嚙缺者道不全之稱也王倪者王道之本也以其知道之不全而不得不問以其得道之端本而言不知不知者深知也然嚙缺遂悟王倪不知之意而爵躍大喜而退以告蒲衣子蒲衣子遂與言其無爲之妙也夫無爲者道之眞而莊子故於篇首而言之

有虞氏不及泰氏有虞氏其猶藏仁以要人亦得人矣而未始出於非人泰氏其臥徐徐其覺於於一以己爲馬一以己爲牛其知情信其徳甚眞而未始入於非人泰氏虞氏均爲無爲然虞氏不及泰氏者非道之所以不同以其時變之異耳夫泰氏之世任其自然萬物齊諧而無彼我異同之辯故曰其臥徐徐其覺於於一以己爲馬一以己爲牛不知而所以交孚自得而所以內直故曰其知情信其徳甚眞好惡俱泯而出於是非之域故曰而未始入於非人夫如此者時之然也虞氏之世治有使然物我自殊而有彼我異同之辯非仁不足以齊之故曰其由藏仁以要人亦得人矣得於人者好惡所以形而入於是非之域故曰而未始出於非人夫如此者亦時之然也故以道觀之則焉有不及以時言之則小有不同蒲衣子欲極言無爲之妙而所以有虞氏不及泰氏也

肩吾見狂接輿狂接輿曰日中始何以語女肩吾曰告我君人者以己出經式義度人孰敢不聽而化諸狂接輿曰是欺徳也其於治天下也猶渉海鑿河而使蚊負山也夫聖人之治也治外乎正而後行乎能其事者而已矣且鳥髙飛以避矰弋之害鼷鼠深穴乎神邱之下以避燻鑿之患而曾二虫之無知

肩吾接輿所稱之意已解於逍遙篇日中始者此亦莊子制名寓意也經常也常者久也久於其道則天下化成故曰以己出經式用也用者庸也寓諸庸而無不當故曰式義度人如此則本末俱全而內外俱治矣夫帝王之道無爲爲本而有爲爲末無爲有爲均是至妙任之各以時也接輿知本而不知末知無而不知有所以有聖人治外乎之言也又引鳥鼠二虫而明於無爲夫鳥之飛鼠之穴者此自然也有矰弋燻鑿之害而然後其飛髙至於天而其穴必在神丘之下此使然也自然者無爲而使然者有爲有爲亦不出於飛穴之外也接輿自言於本末而不識其本末矣

天根遊於殷陽至蓼水之上適遭無名人而問焉曰請問爲天下無名人曰去汝鄙人也何問之不豫也予方將與造物者爲人厭則又乘夫莽之鳥以出六極之外而遊無何有之鄕以處壙埌之野汝又何帠以治天下感予之心爲

天根者老子所謂是爲天地根是也無名者老子所謂無名天地之始是也爲天地根又爲天地始此道之所以至妙也莊子制二子之名而取其意夫無名必至於有名有名萬物之母也故曰予方將與造物者爲人乘莽眇之鳥者言其輕舉而不更駕也出六極之外者言不入於形器也遊無何有之鄕者言入眞空之奧也處壙埌之野者言居無盡之外也此則無爲無心而天下自治矣故曰汝又何帠以治天下感予之心爲此所以足爲帝王矣

又復問無名人曰汝遊心於淡合气於漠順物自然而無容私焉而天下治矣陽子居見老聃曰有人於此向疾疆梁物徹疏明學道不勌如是者可比明王乎老聃曰是於聖人也胥易技系勞形怵心者也且也虎豹之文來田猨狙之便執斄之狗來借如是者可比明王乎夫接輿者止知無爲也天根者止知有爲也知無爲者不得不諭以有爲故肩吾答接輿以出已式義之言也知有爲者不得不諭之以無爲此無名復答天根以遊心合气之言也夫遊心者泛然自得而復於至靜也故曰遊心於淡合气者其息深深而歸於至虛也故曰合气於漠虛靜無爲而又能與物不迕而不背公此天下之所以自治也故曰順物自然而無容私焉而天下治矣

陽子居蹴然曰敢問明王之治老聃曰明王之治功蓋天下而似不自已化貸萬物而民弗恃有莫舉名使物自喜立乎不測而遊於無有者也

陽子居者亦莊子制名寓意也問明王之道者是問帝王之道也夫明王之所爲功及天下而身不居贍足萬物而下不知處乎至妙而任乎無爲此所以爲明王之道也豈以防明不勌而爲之歟此陽子居未爲知道之本末也

鄭有神巫曰季咸知人之死生存亡禍福壽天期以歲月旬日若神鄭人見之皆棄而走列子見之而心醉歸以告壺子曰始吾以夫子之道爲至矣則又有至焉者矣壺子曰吾與汝旣其文未旣其實而固得道與眾雌而無雄而又奚卵焉而以道與世亢必信夫故使人得而相汝嘗試與來以予示之明日列子與之見壺子出而謂列子曰嘻子之先生死矣弗活矣不以旬數矣吾見怪焉見濕灰焉列子入泣涕沾襟以告壺子壺子曰向吾示之以地文萌乎不震不正是殆見吾杜徳機也嘗又與來明日又與之見壺子出而謂列子曰幸矣子之先生遇我也有瘳矣全然有生矣吾見其杜權矣列子入以告壺子壺子曰向吾示之以天壤名實不入而機發於踵是殆見吾善者機也嘗又與來明日又與之見壺子出而謂列子曰子之先生不齊吾無得而相焉試齊且復相之列子入以告壺子壺子曰吾向示之以太衝莫勝是殆見吾衡气機也鯢桓之審爲淵止水之審爲淵流水之審爲淵淵有九名此處三焉嘗又與來明日又與之見壺子立未定自失而走壺子曰追之列子追之不及反以報壺子曰已滅矣已失矣吾弗及已壺子曰向吾示之以未始出吾宗吾與之虛而委蛇不知其誰何因以爲弟靡因以爲波流故逃也然後列子自以爲未始學而歸三年不出爲其妻爨食豕如食人於事無與親雕琢復朴塊然獨以其形立紛而封哉一以是終

夫侔於天地同於造化者帝王之道也帝王之道出於無爲之際而運於心術之間其妙所以入無方之神而其徼所以出至虛之域冥諸內以忘其外潛其神以喪其形千變萬化而不可測矣若壺子之所變本於無爲而入於無方虛靜杳寂而忘外喪形此神巫之不能相也夫鄭巫者所謂人知其神而不神也壺子者所謂人不知其神而入神也夫莊子言帝王之道而言及於神者以帝王之道入神則方盡於妙也故引壺子之事而明之言其如此則方可爲帝王也

無爲名屍無爲謀府無爲事任無爲知主體盡無窮而遊無朕盡其所受乎天而無見得亦虛而已至人之用心若鏡不將不迎應而不藏故能勝物而不傷

無爲名屍者任其自然而名正也無爲謀府者寂然不動而無思也無爲事任者泛然無系而不役於物也無爲智主者藏其天眞而不用機心也體盡無窮者不求其終也而遊無朕者不顯其迹也盡其所受乎天者至命也而無見得者無得而無喪也亦虛而已者道至此而極於眞空也夫至虛而極於眞空者物來則應事至則辧所以勝物而物莫能傷矣故曰至人之用心若鏡不將不迎應而不藏故能勝物而不傷夫帝王之道極妙如此故於終篇而言之也

南海之帝爲倏北海之帝爲忽中央之帝爲渾沌倏與忽時相與遇於渾沌之地渾沌待之甚善倏與忽謀報渾沌之徳曰人皆有七竅以視聽食息此獨無有嘗試鑿之日鑿一竅七日而渾沌死

夫無乎不在無有不至體之而不見其體用之而不見其用天下萬物由之而不能知之者道也道無方也無體也無爲也無名也有方則有體有爲則有名名立則道之所以不全此莊子所以有南北中央帝之言也天南北言其方也帝者況其體也相遇諭其爲也倏忽渾沌言其名也此寓言道散而不全也道旣散而渾合者亦不復完故曰七日而渾沌死夫渾沌者言其道合而一致得其妙者足以逍遙足以齊物足以養生足以經世足以充徳足以爲宗師而防然無方無體也至於足以爲帝王則是道之所以散而有爲有名也有爲有名則道豈復合而渾歟此所以終言渾沌之死也七日者七篇之數也此莊子盡道於內篇之七也夫內篇者皆性與天道聖人之事而非淺見得以知之也然終之於帝王篇者以帝者聖之餘而王者外而已矣是以終之焉

南華眞經新傳卷五﹤子部﹐道家類﹐南華眞經新傳﹥

欽定四庫全書

南華眞經新傳卷六

宋王雱撰

天道篇

夫天下之世俗外效曾史楊墨之所爲而內失其自然之正性正性失則不能無爲而安靜矣莊子因而作天道篇

天道運而無所積故萬物成帝道運而無所積故天下歸聖道運而無所積故海內服明於天通於聖六通四辟於帝王之徳者其自爲也昧然無不靜者矣

無爲爲之之謂天審諦不妄之謂帝大而化之之謂聖天與帝聖皆出於道而所以通達矣故天道無爲而行健萬物所以資始也故曰天道運而無所積故萬物成【原本有闕文】故曰帝道運而無所積故天下歸聖道自然而彌綸民心所以悅懷也故曰聖道運而無所積故海內服明於天者知天也通於聖者入聖也知天則達於無爲入聖則任於自然如此則了於帝王之徳而其所爲寂然而物莫礙矣故曰明於天通於聖六通四辟於帝王之徳者其無爲也無不靜矣

聖人之靜也非曰靜也善故靜也萬物無足以鐃心者故靜也水靜則明燭眉平中準大匠取法焉水靜猶明而況精神聖人之心靜乎天地之鑑也萬物之鏡也夫虛靜恬淡寂漠無爲者天地之平而道徳之至故帝王聖人休焉休則虛虛則實實者倫矣虛則靜靜則動動則得矣靜則無爲無爲也則任事者責矣無爲則兪兪兪兪者憂患不能處年壽長矣夫虛靜恬淡寂漠無爲者萬物之本也明此以南鄕堯之爲君也明此以北面舜之爲臣也以此處上帝王天子之徳也以此處下聖素王之道也以此退居而間遊江海山林之士服以此進爲而撫世則功大名顯而天下一也靜而聖動而王無爲也而尊朴素而天下莫能與之爭美

聖人非有意於靜以其歸根而靜也歸根而靜則靜之至故曰非曰靜也善故靜也夫靜之至則嗜欲忘而天機深外物安足以動矣故曰萬物無足以鐃其心者故靜也然而聖人之至靜愈於水之所靜也水靜則明見於毫末其平則大匠取法焉聖人之心靜則精神完復而洞徹𨿽天地之大萬物之眾不可逃吾照之也故曰而況精神聖人之心靜乎天地之鑑也萬物之鏡也虛者所謂曠兮若谷也靜者所謂其息深深也恬淡者所謂希夷也寂漠者所謂晦默也無爲者所謂自然也此皆眞空妙有之至也𨿽天地道徳不出於此數者矣帝聖所以處之而息焉故曰夫虛靜恬淡寂漠無爲者天地之平道徳之至故帝王聖人休焉夫帝聖旣處此數者而心休心休則虛虛則靜靜則無爲無爲則自得矣然而虛則未嘗不實實則極天下之理也故曰虛則實實者倫矣靜則亦未嘗不動動則無一事之失也故曰靜則動動則得矣無爲則亦未嘗不爲爲則無有不當也故曰無爲也則任事者責矣任事者責矣則自得自得則悲哀不能入而形未嘗哀也故曰無爲則兪兪兪兪者憂患不能處年壽長矣

夫明白於天地之徳者此之謂大本大宗與天和者也所以均調天下與人和者也與人和者謂之人樂與天和者謂之天樂莊子曰吾師乎吾師乎萬物而不爲戾澤及萬世而不爲仁長於上古而不爲壽覆載天地刻雕眾形而不爲巧此之謂天樂故曰知天樂者其生也天行其死也物化靜而與陰同徳動而與陽同波故知天樂者無天怨無人非無物累無責故曰其動也天其靜也地一心定而王天下其不祟其魂不疲一心定而萬物服言以虛靜推於天地通於萬物此之謂天樂天樂者聖人之心以畜天下也

靜則歸根而晦默寂然所以自得也故曰靜則與陰同徳動則愈出而明白泛然所以無礙也故曰動則與陽同波此天樂之至也夫天樂者孔孟之所謂樂天也樂天則萬物不足以憂之而樂之至也故曰天樂也

夫帝王之徳以天地爲宗以道徳爲主以無爲爲常無爲也則用天下而有餘有爲也則爲天下用而不足故古之人貴夫無爲也上無爲也下亦無爲也是下與上同徳下與上同徳則不臣下有爲也上亦有爲也是上與下同道上與下同道則不主

付物自然則贍足萬物而不絕故曰無爲也則用天下而有餘俾物使然則萬物相役而力不贍故曰有爲也則爲天下用而不足非帝王之道也

上必無爲而用天下下必有爲爲天下用此不易之道也

主者天道也臣者人道也天不得不無爲人不得不有爲無爲所以無心於天下而天下歸於役使也有爲所以有心於天下而天下從而役使也歸其役使者常逸從而役使者常勞此萬世不變之道也故曰上必無爲而用天下下必有爲爲天下用此不易之道也

故古之王天下者知𨿽落天地不自慮也辯𨿽雕萬物不自說也能𨿽窮海內不自爲也天不產而萬物化地不長而萬物育帝王無爲而天下功故曰莫神於天莫富於地莫大於帝王故曰帝王之徳配天地此乘天地馳萬物而用人羣之道也本在於上末在於下要在於主詳在於臣三軍五兵之運徳之末也賞罰利害五刑之辟教之末也禮法度數刑名比詳治之末也鐘鼓之音羽旄之容樂之末也哭泣衰絰隆殺之服哀之末也此五末者須精神之運心術之動然後從之者也末學者古人有之而非所以先也

莊子之作此篇首言天帝聖人之道而次言虛靜恬淡之妙次又言天樂帝王之徳所以極明無爲之妙理也夫無爲者必至於有爲有爲則有迹而已矣故繼言其兵軍賞罰禮樂喪哀之五事所以極言有爲之迹也然而又慮後之治天下者以治天下之道不出於此五者而用之以失其眞性遂稱五事爲徳教禮樂喪哀之末也夫有末者必有本本則無爲之理也理不出於性命之際而知其理而順之則五者自行而已矣故曰此五者須精神之運心術之動然後從之者也

君先而臣從父先而子從兄先而弟從長先而少從男先而女從夫先而婦從夫尊卑先後天地之行也故聖人取象焉天尊地卑神明之位也春夏先秋冬後四時之序也萬物化作萌區有狀盛衰之殺變化之流也夫天地至神而有尊卑先後之序而況人道乎宗廟尙親朝廷尙尊鄕黨尙齒行事尙賢大道之序也語道而非其序者非道也語道而非其道者安取道

夫莊子之此篇深明自然之道所謂知於天而已至此而言君臣父子兄弟少長男女夫婦尊卑先後之序亦所謂知於人而已荀子言莊子蔽於天而不知人周豈爲不知於人歟

是故古之明大道者先明天而道徳次之道徳已明而仁義次之仁義已明而分守次之分守已明而形名次之形名已明而因任次之因任已明而原省次之原省已明而是非次之是非已明而賞罰次之賞罰已明而愚知處宜貴賤履位仁賢不肖襲情必分其能必由其名以此事上以此畜下以此治物以此修身知謀不用必歸其天此之謂太平治之至也故書曰有形有名形名者古人有之而非所以先也古之語大道者五變而形名可舉九變而賞罰可言也驟而語形名不知其本也驟而語賞罰不知其始也倒道而言迕道而說者人之所治也安能治人驟而語形名賞罰此有知治之具非知治之道可用於天下不足以用天下此之謂辯士一曲之人也禮法數度形名比詳古人有之此下之所以事上非上之所以畜下也

萬物待是而後存者天也莫不由是而之焉者道也道之在我者徳也以徳愛者仁也愛而宜者義也仁有先後義有上下謂之分先不擅後下不侵上謂之守形者物此者也名者命此者也所謂物此者何也貴賤親疎所以表飾之其物不同者是也所謂命此者何也貴賤親疎所以稱號之其命不同者是也物此者貴賤各有容矣命此者親疎各有其號矣因親疏貴賤而任之以其所宜爲此之謂因任因任之以其所宜爲矣放而不察乎則又旣天地必原其情必省其事此之謂原省原省明而後可以辯是非是非明而後可以施賞罰故曰先明天而道徳次之道徳已明而仁義次之仁義已明而分守次之分守已明而形名次之形名已明而因任次之因任已明而原省次之原省已明而是非次之是非已明而賞罰次之此九變者古之人孰不從之矣至後世則不然仰而曰彼蒼蒼而大者何也其去吾不知其幾千萬里是豈能如我何哉吾爲吾之所爲而已安取彼於是遂棄道徳離仁義略分守慢形名忽因任而忘原省直信吾之是非而加人以其賞罰於是乎天下始大亂而寡弱者號無告聖人不作諸子者俟其間而出於偏見言道徳者至於杳冥而不可考而原一世之有爲者爲不足以言形名者守物誦數罷苦以至於老而凝道徳彼皆忘其智爲之不贍也而魁然自以爲聖人者此矣悲夫故曰五變而形名可舉九變而賞罰可言語道而非序安取其言也

昔者舜問於堯曰天王之用心何如堯曰吾不敖無告不廢窮民苦死者嘉孺子而哀婦人此吾所以用心已舜曰美則美矣而未大也堯曰然則何如舜曰天徳而出寧日月照而四時行若晝夜之有經云行而雨施矣堯曰然則膠膠擾擾乎子天之合也我人之合也夫天地者古之所大也而黃帝堯舜之所共美也故古之王天下者奚爲哉天地而已矣

夫堯不敖無告不廢窮民苦死者嘉孺子哀婦人此𨿽爲惠而以心惠物也夫以心惠物則仁於一物而所惠不廣矣故舜曰而未大也豈若無心惠物乎故無心惠物則所惠者大而物安平故舜又曰天徳而出寧

孔子西藏書於周室子路謀曰由聞周之徵藏史有老聃者免而歸居夫子欲藏書則試往因焉孔子曰善往見老聃而老聃不許於是翻十二經以說老聃中其說曰太謾願聞其要孔子曰要在仁義老聃曰請問仁義人之性邪孔子曰然君子不仁則不成不義則不生仁義眞人之性也又將奚爲矣老聃曰請問何謂仁義孔子曰中心物愷兼愛無私此仁義之情也老聃曰意幾乎後言夫兼愛不亦迕乎無私焉乃私也夫子若欲使天下無失其牧乎則天地固有常矣日月固有明矣星辰固有列矣禽獸固有羣矣樹木固有立矣夫子亦放徳而行循道而趨已至矣又何偈偈乎揭仁義若擊鼓而求亡子焉意夫子亂人之性也士成綺見老子而問曰吾聞夫子聖人也吾固不辭遠道而來願見百捨重趼而不敢息今吾觀子非聖人也鼠壤有餘蔬而棄妹不仁也生熟不盡於前而積斂無崖老子漠然不應士成綺明日復見曰昔者吾有刺於子今吾心正郤矣何故也老子曰夫巧知神聖之人吾自以爲脫焉昔者子呼我牛也而謂之牛呼我馬也而謂之馬苟有其實人與之名而弗受再受其殃吾服也恆服吾非以服有服士成綺雁行避影履行遂進而問修身若何老子曰而容崖然而目衝然而顙頯然而口闞然而狀義然似系馬而止也動而持發也機察而審知巧而睹於泰凡以爲不信邊境有人焉其名爲竊老子曰夫道於大不終於小不遺故萬物備廣廣乎其無不容也淵乎其不可測也形徳仁義神之末也非至人孰能定之夫至人有世不亦大乎而不足以爲之累天下奮柄而不與之偕審乎無假而不與利遷極物之眞能守其本故外天地遺萬物而神未嘗有所困也通乎道合乎徳退仁義賓禮樂至人之心有所定矣世之所貴道者書也書不過語語有貴也語之所貴者意也意有所隨意之所隨者不可以言傳也

夫道無乎不在也𨿽天地之大由之而生蜩鴳之小由之而成故在於大則亦未嘗不小在於小而亦未嘗不大當在其大也則不可知其極故曰於大不終當在其小則不見不足故曰於小不遺大不知其極小不見其不足萬物之用無不備也故曰萬物廣備然萬物之旣備而無不涵容也故曰廣乎其無不容也容於萬物而其深無涯矣故曰淵乎其不可測也道之如此而非至人孰能體用矣故至人之體道天下𨿽廣而不以累心也故曰有世不亦大乎而不足以爲之累權謀用而不與之偕也故曰天下奮柄而不與之偕明物儻來而不爲之役也故曰審乎無假而不與利遷辯是與非而不失性也故曰極物之眞能守其本至人如此而天地不足拘萬物不足累性命安全而泛然逍遙故曰外天地遺萬物而神未嘗有所困也遠乎無爲明乎自得抑乎仁義外乎禮樂眞君淵靜而不動也故曰退道徳賓禮樂至人之心有所定矣

而世因貴言傳書世𨿽貴之哉猶不足貴也爲其貴非其貴也故視而可見者形與色也聽而可聞者名與聲也悲夫世人以形色名聲爲足以得彼之情夫形色名聲果不足以得彼之情則知者不言言者不知而世豈識之哉桓公讀書於堂上輪扁斫輪於堂下釋椎鑿而上問桓公曰敢問公之所讀者何言邪公曰聖人之言也曰聖人在乎公曰已死矣曰然則君之所讀者古人之糟粕已夫桓公曰寡人讀書輪人安得議乎有說則可無說則死輪扁曰臣也以臣之事觀之斫輪徐則甘而不固疾則苦而不入不徐不疾得之於手而應於心口不能言有數存焉於其間臣不能以諭臣之子臣之子亦不能受之於臣是以行年七十而老斫輪古之人與其不可傳也死矣然則君之所讀者古人之糟粕已夫

夫道視之不見也聽之不聞也搏之不得也不可以智度不可以情求妙而至妙神而至神惟聖人心得而知之矣聖人心得而知之也以道神妙深微而廣後世不能知之矣故載道之粗於其書書所以爲道之粗迹也桓公不能心得於至道徒讀聖人之粗迹宜乎輪扁之所以譏也然輪扁𨿽譏於桓公至於己之所輪而其術𨿽爲得於心亦未爲無失而已矣夫破百年之木而揉之以爲輪是使木失眞性也安若不斫於輪乎二者均爲有爲之累故莊子言於此篇終

南華眞經新傳卷六

欽定四庫全書

南華眞經新傳卷七

宋王雱撰

天運篇

夫無爲者天之妙道也天道之止於無爲則其道所以不爲神惟能無爲而爲之然後道妙而神矣莊子因而作天運篇

天其運乎地其處乎日月其爭於所乎孰主張是孰綱維是孰居無事推而行是意者其有機緘而不得已邪意者其運轉而不能自止邪云者爲雨乎雨者爲云乎孰隆施是孰居無事滛樂而勸是風起北方一西一東有上彷徨孰噓吸是孰居無事而披拂是敢問何故巫咸祒曰來吾語女天有六極五常帝王順之則治逆之則凶九洛之事治成徳備監照下土天下戴之此謂上皇

夫日月雲雨風气皆天之用也天有其用而不用以爲用則其用所以不息也惟聖人法而用之以宥於天下故功所以不虧而道所以曲全幽遠無不照知而民心推戴而存眞也故曰帝王順之則治逆之則凶九洛之事治成徳備監照下土天下戴之此謂上皇

商太宰蕩問仁於莊子莊子曰虎狼仁也曰何謂也莊子曰父子相親何謂不仁曰請問至仁莊子曰至仁無親太宰曰蕩聞之無親則不愛不愛則不孝謂至仁不孝可乎莊子曰不然夫至仁尙已孝固不足以言之此非過孝之言也不及孝之言也夫南行者至於郢北面而不見冥山是何也則去之遠也故曰以敬孝易以愛孝難以愛孝易而忘親難忘親易使親忘我難使親忘我易兼忘天下難兼忘天下易使天下兼忘我難至仁者未及於大仁止於不親而已矣故曰至仁不親不親則親之視我豈有乎故曰使親忘我易親之忘我則我止曰無心於親矣豈謂無心於天下乎故兼忘天下難天下者度外之一物耳我豈視之爲有而累心之亦可忘之而已矣故曰兼忘天下易然天下𨿽爲度外之一物而萬物待我而贍足矣故曰使天下兼忘我難此至仁未爲兼忘也惟大人任其自然而付之自爲所以兼忘而已矣兼忘則入於眞空矣

夫徳遺堯舜而不爲也利澤施於萬世天下莫知也豈直太息而言仁孝乎哉夫孝悌仁義忠信貞廉此皆自勉以役其徳者也不足多也故曰至貴國爵並焉至富國財並焉至願名譽並焉是以道不渝

夫萬物皆備於我而我能全之而不虧則至貴至富至願所以並之焉其道安有加損矣故曰至貴國爵並焉至富國財並焉至願名譽並焉是以道不渝

北門成問於黃帝曰帝張咸池之樂於洞庭之野吾始聞之懼復聞之怠卒聞之而惑蕩蕩默默乃不自得帝曰汝殆其然哉吾奏之以人徵之以天行之以禮義建之以太淸夫至樂者先應之以人事順之以天理行之以五徳應之以自然然後調理四時太和萬物四時疊起萬物循生一盛一衰文武倫經一淸一濁陰陽調和流光其聲蟄虫始作吾驚之以雷霆其卒無尾其始無首一死一生一僨一起所常無窮而一不可待汝故懼也吾又奏之以陰陽之和燭之以日月之明其聲能短能長能柔能剛變化齊一不主故常在谷滿谷在坑滿坑塗郤守神以物爲量其聲揮綽其名髙明是故神守其幽日月星辰行其紀吾止之以有窮流之於無止子欲慮之而不能知也望之而不能見也逐之而不能及也儻然立於四虛之道倚於槁梧而吟目知窮乎所欲見力屈乎所欲逐吾旣不及已夫形充空虛乃至委蛇汝委蛇故怠吾又奏之以無怠之聲調之以自然之命故若混逐叢生林樂而無形布揮而不曳幽昏而無聲動於無方居於窈冥或謂之死或謂之生或謂之實或謂之榮行流散徙不主常聲世疑之稽於聖人聖也者達於情而遂於命也天機不張而五官皆備此之謂天樂無言而心悅故有焱氏爲之頌曰聽之不聞其聲視之不見其形充滿天地苞裹六極汝欲聽之而無接焉而故惑也樂也者始於懼懼故祟吾又次之以怠怠故遁卒之於惑惑故愚愚故道道可載而與之俱也夫天下至妙之道當其渾也天人陰陽萬物纖悉無在焉及其散也天地設位陰陽殊气物自爲物無不由之矣是以黃帝得之而所以全天樂故莊子所以寓言黃帝之張咸池也夫咸池者道渾之諭也奏之者道散之謂也道渾則所以有其體道散則所以有其用用則所以有爲而有爲而羣生遂則其樂豈有其聲歟宜乎焱氏爲之頌而言其聽之而不聞視之而不見也故視之而不見者言其無體也聽之而不聞者言其無聲也此明有爲卒至於無爲也夫無爲則復命而反眞故終曰愚故道道可載而與之俱也

孔子西遊於衛顏淵問師金曰以夫子之行爲奚如師金曰惜乎而夫子其窮哉顏淵曰何也師金曰夫芻狗之未陳也盛以篋衍巾以文繡屍祝齋戒以將之及其已陳也行者踐其首蘇者取而爨之而已將復取而盛以篋衍巾以文繡遊居寢臥其下彼不得夢必且數瞇焉今而夫子亦取先王已陳芻狗取弟子遊居寢臥其下故伐樹於宋削迹於衛窮於商周是非其夢邪圍於陳蔡之間七日不火食死生相與鄰是非其瞇邪夫水行莫如用舟而陸行莫如用車以舟之可行於水也而求推之於陸則沒世不行防常古今非水陸與周魯非舟車與今蘄行周於魯是猶推舟於陸也勞而無功身必有殃彼未知夫無方之傳應物而不窮者也且子獨不見夫桔橰者乎引之則俯捨之則仰彼人之所引非引人也故俯仰而不得罪於人故夫三皇五帝之禮義法度不矜於同而矜於治故譬三皇五帝之禮義法度其猶柤梨橘柚邪其味相反而皆可於口故禮義法度者應時而變者也今取猨狙而衣以周公之服彼必齕嚙挽裂盡去而後慊觀古今之異猶猨狙之異乎周公也故西施病心而矉其裏其裏之醜人見而美之歸亦捧心而矉其裏其裏之富人見之堅閉門而不出貧人見之挈妻子而去之走彼知美矉而不知矉之所以美惜乎而夫子其窮哉孔子行年五十有一而不聞道乃南之沛見老聃老聃曰子來乎吾聞子北方之賢者也子亦得道乎孔子曰未得也老子曰子惡乎求之哉曰吾求之於度數五年而未得也老子曰子又惡乎求之哉曰吾求之於陰陽十有二年而未得老子曰然使道而可獻則人莫不獻之於其君使道而可進則人莫不進之於其親使道而可以告人則人莫不告其兄弟使道而可以與人則人莫不與其子孫然而不可者無他也中無主而不止外無正而不行由中出者不受於外聖人不出由外入者無主於中聖人不隱名公器也不可多取仁義先王之蘧廬也止可以一宿而不可以久處覯而多責古之至人假道於仁托宿於義以遊逍遙之墟食於苟簡之田立於不貸之圃逍遙無爲也苟簡易養也不貸無出也古者謂是采眞之遊以富爲是者不能讓祿以顯爲是者不能讓名親權者不能與人柄操之則栗捨之則悲而一無所鑑以窺其所不休者是天之戮民也怨恩取與諫教生殺八者正之器也惟循大變無所湮者爲能用之故曰正者正也其心以爲不然者天門弗開矣

莊子之作篇中言黃帝之張樂次言孔子之西遊是皆有爲之事也故孔子西遊而師金以其道而比芻狗不及黃帝之事而已故降一等而言之也然師金止知孔子之道如無用之芻狗而不知無用乃有用之妙也夫黃帝之事然爲有爲而是皆有爲之至也故有爲之至則卒入於無爲故繼言孔子問道於老聃也夫道集於虛而虛者足容於道也虛則一而行無不通也故不虛則不集故曰內無主而不止不一則不通故曰外無正而不行夫集於內者必行於外所謂由中而出也由中出者豈爲自外而受歟此聖人之所以固守也故曰由中出者不受於外聖人不出夫行於外者因集於內所謂由外而入也由外入者豈爲不虛而集歟此聖人之所以必行也故曰由外入者無主於中聖人不隱此老聃言入道致用之終始也

孔子見老聃而語仁義老聃曰夫播糠瞇目則天地四方易位矣蚊虻噆膚則通昔不寐矣夫仁義然乃憤吾心亂莫大焉吾子使天下無失其朴吾子亦放風而動總徳而立矣又奚傑然若負建鼔而求亡子者邪夫鵠不日浴而白烏不日黔而黑黑白之朴不足以爲辯名譽之觀不足以爲廣泉涸魚相與處於陸相呴以濕相濡以沫不若相忘於江湖孔子見老聃歸三日不談弟子問曰夫子見老聃亦將何規哉孔子曰吾乃今於是乎見龍龍合而成體散而成章乘乎雲气而養乎陰陽予口張而不能嗋予又何規老聃哉子貢曰然則人固有尸居而龍見雷聲而淵默發動如天地者乎賜亦可得而觀乎遂以孔子聲見老聃老聃方將倨堂而應微曰予年運而往矣子將何以戒我乎子貢曰夫三王五帝之治天下不同其系聲名一也而先生獨以爲非聖人如何哉老聃曰小子少進子何以謂不同對曰堯授舜舜授禹禹用力而湯用兵文王順紂而不敢逆武王逆紂而不肯順故曰不同老聃曰小子少進余語女三王五帝之治天下黃帝之治天下使民心一民有其親死不哭而民不非也堯之治天下使民心親民有爲其親殺其殺而民不非也舜之治天下使民心競民孕婦十月生子子生五月而能言不至乎孩而始誰則人始有天矣禹之治天下使民心變人有心而兵有順殺盜非殺人自爲種而天下耳是以天下大駭儒墨皆起其作始有倫而今乎婦女何言哉余語女三皇五帝之治天下名曰治之而亂莫甚焉三皇之知上悖日月之明下暌山川之精中墮四時之施其知於蠆之尾鮮規之獸莫得安其性命之情者而猶自以爲聖人不可恥乎其無恥也子貢蹙蹙然立不安孔子謂老聃曰丘治詩書禮樂易春秋六經自以爲久矣孰知其故矣以姦者七十二君論先王之道而明周召之迹一君無所鉤用甚矣夫人之難說也道之難明邪老子曰幸矣子之不遇治世之君也夫六經先王之陳迹也豈其所以迹哉今子之所言猶迹也夫迹履之所出而迹豈履哉夫白鶂之相視眸子不運而風化虫雄鳴於上風雌應於下風而風化自爲雌雄故風化性不可易命不可變時不可止道不可壅苟得於道無自而不可失焉者無自而可孔子不出三月復見曰丘得之矣烏鵲魚傅沫細要者化有弟而兄啼久矣夫丘不與化爲人不與化爲人安能化人老子曰可丘得之矣

有爲者必有迹故莊子至此而寓言老聃誚孔子治人而以陳迹也然六經載道之書書者爲道之粗由粗可以至於精精則無所爲而已此所以終孔子不與化爲人之言也夫不與化爲人者付之自化也付之自化則無所爲是以言之於篇終也故曰丘不與化爲人不與化爲人安能化人老子曰可丘得之矣

南華眞經新傳卷七

欽定四庫全書

南華眞經新傳卷八

宋王雱撰

刻意篇

夫虛靜寂寞之道廢則矯削僻異之行興此世俗之忘於無爲而滅天也莊子因而作刻意篇

刻意尙行離世異俗髙論怨誹爲亢而已矣此山谷之士非世之人枯槁赴淵者之所好也語仁義忠信恭儉推讓爲修而已矣此平世之士教誨之人遊居學者之所好也語大功立大名禮君臣正上下爲治而已矣此朝廷之士尊主彊國之人致功並兼者之所好也就藪澤處閒曠釣魚閒處無爲而已矣此江海之士避世之人閒暇者之所好也吹呴呼吸吐故納新熊經鳥申爲壽而已矣此導引之士養形之人彭祖壽考者之所好也若夫不刻意而髙無仁義而修無功名而治無江海而閒不導引而壽無不忘也無不有也澹然無極而眾美從之此天地之道聖人之徳也

夫山谷平世之士疆國避世養形之人皆爲有我而已矣夫有我則有心有心則未免於所惑是以各蔽於一曲也故樂於山藪者往而不能返仕於朝廷者入而不能出恬於教誨者屈而不能伸耽於養形者存而不能忘是非眞性之然也是矯削其意而使然也豈與聖人相同乎聖人則無我而已矣夫無我則無心無心則無所惑是以忘形而通達於萬事也故登假於至道而乃入於寥天一豈爲刻意而髙歟物澤世而非由於外鑠豈爲行仁義而修歟巍巍蕩蕩而在宥於天下豈爲立功名而治歟淵靜晦默而逍遙於自得之場豈爲處江湖而閒歟气柔眞全而形未嘗衰豈爲務導引而壽歟存而不存也無而不無莫知其終而至道自集皆無爲之至妙而惟聖人所以得之矣故曰不刻意而髙無仁義而修無功名而治無江海而閒無導引而壽無不忘也無不有也澹然無極而眾美從之此天地之道聖人之徳也

故曰夫恬淡寂寞虛無無爲此天地之平而道徳之質也故曰聖人休休焉則平易矣平易則恬淡矣平易恬淡則憂患不能入邪气不能襲故其徳全而神不虧故曰聖人之生也天行其死也物化靜而與陰同徳動而與陽同波不爲福先不爲禍始感而後應廹而後動不得已而後起去知與故循天之理故無天災無物累無人非無責其生若浮其死若休不思慮不豫謀光矣而不耀信矣而不期其寢不夢其覺無憂其神純粹其魂不罷虛無恬淡乃合天徳故曰悲樂者徳之邪喜怒者道之過好惡者徳之失

平易者所謂無滯礙也恬惔者所謂無思慮也憂患不能入者所謂哀樂不能入也邪气不能襲者所謂喜怒不能感也如此則自得而神王矣故曰其徳全而神不虧神不虧則以生死爲往來之暫矣故曰聖人之生也天行其死也物化夫死生至大而以之爲往來則禍福之微豈能累我乎故曰不爲福先不爲禍始感而後應者所謂徳充而符合也廹而後動者所謂事至而應也不得已而後起者所謂不豫謀也不以智行已不以故滅命守於自然之眞理也故曰去知與故循天之理無天災者與天合徳而天不災也無物累者與物齊諧而物莫役也無人非者出於非人之域而明不散也無責者與神同其吉凶而無不佑也此數者非聖人孰能與此矣

故心不憂樂徳之至也一而不變靜之至也無所於迕虛之至也不與物交淡之至也無所於逆粹之至也故曰形勞而不休則獘精用而不已則勞勞則竭水之性不雜則淸莫動則平郁閉而不流亦不能淸天徳之象也故曰純粹而不雜靜一而不變淡而無爲動而以天行此養神之道也夫有於越之劍者柙而藏之不敢用也寶之至也精神四達並流無所不極上際於天下蟠於地化育萬物不可爲象其名爲同帝純素之道惟神是守守而不失與神爲一一之精通合於天倫

聖人之心喜懼不入而自得故曰心不憂樂徳之至也守一有常而物莫足撓故曰一而不變靜之至也正錯無累而曠兮善應故曰無所於迕虛之至也外能役物而洞然淸徹故曰不與物交淡之至也同乎大順而極於精粹故曰無所於逆粹之至也聖人之心若是也夫聖人之心精神之宅也惟聖人能養其神而不輕用如韞藏利器而不敢妄用也故曰夫有幹越之劍者藏而柙之不敢用也寶之至也故聖人寶養精神之如此其通達無所不至而其奧妙與天地同流造化萬物而視之不可見成於天而已矣故曰精神並流無所不極上際於天下蟠於地化育萬物不可爲象其名爲同帝

野語有之曰眾人重利廉士重名賢士尙志聖人貴精利者所以和義者也眾人重之而已矣故曰眾人重利名者所以爲實之賓也廉士重之而已矣故曰廉士重名志者心之所之於遂大也賢士尙之而已矣故曰賢士尙志精者純粹不雜之道也聖人貴之而已矣故曰聖人貴精故利不及於名名不及於志志不及於精此所以言之有序也

故素也者謂其無所與雜也純也者謂其不虧其神也能體純素謂之眞人

純者不雜也素者質朴也素則至於純純則至於粹粹則至於精精則至於神而已矣故曰純素之道惟神是守能守而自得與聖無二矣故曰守而勿失與神爲一一者道之妙本而歸於自然無爲矣故曰一之精通合於天倫此言入神之序也

繕性篇

夫矯削僻異之行非出於人之天眞而生於世俗之僞心僞心用則正性所以失正性失而不悟其自失復欲以僞而完治矣莊子因而作繕性篇

繕性於俗學以求復其初滑欲於俗思以求致其明謂之蔽之民

夫天之付人之性也本於靜而已矣靜則明明則無所不通世俗受天之性也以靜而必動而靜不謂之善明而不顯則明不足耀眾是以外逐異學而求善其靜內務思慮而增益其明異學𨿽得而其靜反動思慮愈精而其明愈晦以其反動而治性以復其靜以其愈晦而役思以復其明此非該徧之士矣故曰謂之蔽之民

古之治道者以恬養知生而無以知爲也謂之以知養恬知與恬交相養而和理出其性

恬者靜也智者動也靜出於恬則所謂善於靜動出於智則所謂善於動動必復於靜靜必至於動以恬而靜則萬物莫足鐃以智而動則萬物莫足止此聖人善於動靜而不逆其理如出於性而已故曰知與恬交相養而和理出於性

夫徳和也道理也徳無不容仁也道無不理義也義明而物親忠也中純實而反乎情樂也信行容體而順乎文禮也禮樂偏行則天下亂矣彼正而己徳徳則不冒冒則物必失其性也

徳者得也自得則和不欲出也故曰徳和也道者道也可道則必有其理故曰道理也自得而能容則兼愛矣故曰徳無不容仁也可道而順理則必當矣故曰道無不理義也義當則得中而物附矣故曰義明而物親忠也中純實而反乎情樂也所謂樂由中出也信行容體而順乎文禮也所謂禮自外作也禮樂者道徳之緒餘聖人不專用而治天下也故曰禮樂偏行而天下亂矣此莊子不貴禮樂之言也

古之人在混芒之中與一世而得澹漠焉當是時也陰陽和靜神不擾四時得節萬物不傷羣生不夭人𨿽有知無所用之此之謂至一當是時也莫之爲而常自然逮徳下衰及燧人伏戲始爲天下是故順而不一徳又下衰及神農黃帝始爲天下是故安而不順徳又下衰及唐虞始爲天下興治化之流�淳散朴離道以善險徳以行然後去性而從於心心與心識知而不足以定天下然後附之以文益之以博文滅質博溺心然後民始惑亂無以反其性情而復其初由是觀之世喪道矣道喪世矣世與道交相喪也道之人何由興乎世世亦何由興乎道哉道無以興乎世世無以興乎道𨿽聖人不在山林之中其徳隱矣

夫燧人伏羲可謂朴素之時也莊子以爲不及混茫之初而謂其逮徳下衰也神農黃帝可謂至平之世也莊子以爲不及於羲燧之時而亦謂徳又下衰也唐虞之際可謂至治之朝也莊子以爲不及神黃之世而亦謂徳又下衰也故燧人羲農黃帝唐虞莊子皆不取之而所取者古之混茫之初也夫混茫之中人守其眞性事任其自然豈知有仁義禮樂之端髙世出眾之行而刻意繕性而效之歟此莊子之所取而言之以疾世俗也與前篇論至徳之世泰初無有之意同

隱故不自隱古之所謂隱士者非伏其身而弗見也非閉其言而不出也非藏其知而不發也時命大謬也當時命而大行乎天下則反一無迹不當時命而大窮乎天下則深根寧極而待此存身之道也

夫士隱於山林也非欲自匿其身也非欲自閉其言也非欲自藏其智也出於不得已而己故曰時命大謬也是以當盛行而不加益所以抱一而恬寂也故曰當時命大行乎天下則反一無迹當窮居而不加損所以深根而固蒂也故曰不當時命而大窮乎天下則深根寧極而待如此則能全其形也故曰此存身之道也

古之存身者不以辯飾知不以知窮天下不以知窮徳危然處其所而反其性已又何爲哉道固不小行徳固不小識小識傷徳小行傷道故曰正已而已矣樂全之謂得志古之所謂得志者非軒冕之謂也謂其無以益其樂而已矣今之所謂得志者軒冕之謂也軒冕在身非性命也物之儻來寄也寄之其來不可圉其去不可止故不爲軒冕肆志不爲窮約趨俗其樂彼與此同故無憂而已矣今寄去則不樂由是觀之𨿽樂未嘗不荒也故曰喪已於物失性於俗者謂之倒置之民

樂全者所謂樂天知命而性不虧也夫樂天者所以知天知命者所以至命知天則任其自然至命則物不能役如此則正性所以全也正性全則自得自得則志無不得矣故曰樂全之謂得志得志者死生憂患富貴窮達皆不累於心而況軒冕之微乎故曰非軒冕之謂也

秋水篇

夫天下之世俗治性不以聖人之正道而徒逐諸子之俗學俗學𨿽汗漫泛濫亦可觀安知其無根源乎莊子因而作秋水篇

秋水時至百川灌河涇流之大兩涘渚崖之間不辯牛馬於是焉河伯欣然自喜以天下之美爲盡在已順流而東行至於北海東面而視不見水端於是焉河伯始旋其面目望洋向若而嘆曰野語有之曰聞道百以爲莫已若者我之謂也且夫我嘗聞少仲尼之聞而輕伯夷之義者始吾弗信今我睹子之難窮也吾非至於子之門則殆矣吾長見笑於大方之家北海若曰井鼃不可以語於海者拘於虛也夏虫不可以語於冰者篤於時也曲士不可以語於道者束於教也今爾出於崖涘觀於大海乃知爾醜爾將可與語大理矣天下之水莫大於海萬川歸之不知何時止而不盈尾閭泄之不知何時已而不虛春秋不變水旱不知此其過江河之流不可爲量數而吾未嘗以此自多者自以比形於天地而受气於陰陽吾在天地之間猶小石小木之在大山也方存乎見少又奚以自多

夫聖人之道渾合而一致其深不可測而其廣不可窮用之所以不竭而積之所以不盈其餘潤可以濟天下其末流可用爲國家無有不容無有不至此聖人之道也及夫道散而不能興世世衰而不能興道諸子泛起浩然流蕩此莊子所以有河伯欣然之言也夫河伯欣然者所以況諸子喜其道之得行也諸子𨿽喜其道之盛行安知有聖人之道在焉此莊子所以有河伯東行而至於北海之言也然而聖人之道天下莫不宗也萬物莫不由也衝而未嘗盈用而未嘗知自古以固存而治亂不變其所以過於諸子之道甚遠矣而聖人未嘗自其廣深幽妙而獨居其多此所以終始無窮也故曰天下之水莫大於海萬川歸之不知何時止而不盈尾閭泄之不知何時已而不虛春秋不變水旱不知此其過江河之流不可爲量數而吾未嘗以此自多者自以比形於天地而受气於陰陽吾在天地間猶小石小木之在大山也方存乎見少又奚以自多

計四海之在天地之間也不似礨空之在大澤乎計中國之在海內不似稊米之在太倉乎號物之數謂之萬人處一焉人卒九州谷食之所生舟車之所通人處一焉此其比萬物也不似毫末之在於馬體乎五帝之所連三王之所爭仁人之所憂任士之所勞盡此矣伯夷辭之以爲名仲尼語之以爲博此其自多也不似爾向之自多於水乎河伯曰然則吾大天地而小毫末可乎北海若曰否夫物量無窮時無止分無常終始無故是故大知觀於遠近故小而不寡大而不多知量無窮證向今故故遙而不悶掇而不跂知時無止察乎盈虛故得而不喜失而不憂知分之無常也明乎坦塗故生而不悅死而不禍知終始之不可故也計人之所知不若其所不知其生之時不若未生之時以其至小求窮其至大之域是故迷亂而不能自得也由此觀之又何以知毫末之足以定至細之倪又何以知天地之足以窮至大之域河伯曰世之議者皆曰至精無形至大不可圍是信情乎北海若曰夫自細視大者不盡自大視細者不明

夫用明而察秋毫則蔽於秋毫而見於邱山不盡也注目而觀邱山則蔽於邱山而見於秋毫不明也故曰自細視大者不盡自大視細者不明此皆見其所見而所見有不及視其所視而所視有所遺也豈若藏其明乎若是則萬物了然見之矣

夫精小之微也垺大之殷也故異便此勢之有也夫精粗者期於有形者也無形者數之所不能分也不可圍者數之所不能窮也可以言論者物之粗也可以意致者物之精也言之所不能論意之所不能察致者不期精粗焉

精者粗之細粗者精之迹由未離於形質也故曰夫精粗者期於有形者也惟其無形則巧歷不能計惟其不可圍則至明不能度寂然深妙而心得之者則精粗兩忘矣此北海若語道之極致也故曰無形者數之所不能分不可圍者數之所不能窮也又曰言之所不能論意之所不能察致者不期精粗焉

是故大人之行不出乎害人不多仁恩動不爲利不賤門貨財弗爭不多辭讓事焉不借人不多食乎力不賤貪污行殊乎俗不多辟異爲在從眾不賤佞謟世之爵祿不足以爲勸戮恥不足以爲辱知是非之不可爲分細大之不可爲倪聞曰道人不聞至徳不得大人無已約分之至也河伯曰若物之外若物之內惡至而倪貴賤惡至而倪小大北海若曰以道觀之物無貴賤以物觀之自貴而相賤以俗觀之貴賤不在已以差觀之因其所大而大之則萬物莫不大因其所小而小之則萬物莫不小知天地之爲稊米也知毫末之爲丘山也則差數睹矣

天下之俗惑諸子之道而有我者也有我則有彼我小大之辯而不能齊諧也莊子至此而托北海若之言而寓其齊諧之意也夫天下之物同出於道而其不同者形質小大之殊也故天地大於邱山邱山大於毫末也以道達觀則均爲物耳安知邱山不大於天地而毫末不大於邱山又何較其形質之小大而分彼我小大之辯乎故曰知天地之爲稊米也知毫末之爲邱山也

以功觀之因其所有而有之則萬物莫不有因其所無而無之則萬物莫不無知東西之相反而不可以相無則功分定矣以趣觀之因其所然而然之則萬物莫不然因其所非而非之則萬物莫不非知堯桀之自然而相非則趣操睹矣昔者堯舜讓而帝之噲讓而絕湯武爭而王白公爭而滅由此觀之爭讓之禮堯桀之行貴賤有時未可以爲常也梁麗可以衝城而不可以窒穴言殊器也騏驥驊驑一日而馳千里捕鼠不如貍狌言殊技也鴟鵂夜撮蚤察毫末晝出瞠目而不見丘山言殊性也故曰蓋師是而無非師治而無亂乎是未明天地之理萬物之情者也是猶師天而無地師陰而無陽其不可行明矣然且語而不捨非愚則誣也帝王殊禪三代殊繼差其時逆其俗者謂之篡夫當其時順其俗者謂之義之徒默默乎河伯汝惡知貴賤之門小大之家河伯曰然則我何爲乎何不爲乎吾辭受趣捨吾終柰河北海若曰以道觀之何貴何賤是謂反衍無拘而志與道大蹇何少何多是謂謝施無一而行與道參差嚴乎若國之有君其無私徳繇繇乎若祭之有社其無私福泛泛乎其若四方之無窮其無所畛域兼懷萬物其孰承翼是謂無方萬物一齊孰短孰長道無終始物有死生不恃其成一虛一滿不位乎其形年不可舉時不可止消息盈虛終則有始是所以語大義之方論萬物之理也物之生也若驟若馳無動而不變無時而不移何爲乎何不爲乎夫固將自化河伯曰然則何貴於道邪北海若曰知道者必達於理達於理者必明於權明於權者不以物害己

夫無所不通者知道也知道而不能外是者達理也不能外是而又能應變者明於權也能應變而豈以物而爲累乎故形之所以常全也故曰知道者必達於理達於理者必明於權明於權者不以物害己故道所以爲理權之體而權所以爲理道之用不相須不能相濟也

至徳者火弗能水弗能溺寒暑弗能害禽獸弗能賊非謂其薄之也言察乎安危寧於禍福謹於去就莫之能害也

至徳者所謂至人也至人與物無迕而物莫能傷水火寒暑禽獸豈能加害歟故曰至徳者火弗能水弗能溺寒暑弗能害禽獸弗能賊然而至人者非必能使水火寒暑禽獸之不害己也蓋任之自然而不輕犯也故曰非謂其薄之也來則不避而去則不冒也故曰察乎安危待之以誠而安於生死也故曰寧於禍福與之俱出俱入而不逆理也故曰謹於去就

故曰天在內人在外徳在乎天知天人之行本乎天位乎得蹢防而屈伸反要而語極曰何謂天何謂人北海若曰牛馬四足是謂天落馬首穿牛鼻是謂人故曰無以人滅天無以故滅命無以得殉名謹守而勿失是謂反其眞防憐蚿蚿憐蛇蛇憐風風憐目目憐心防謂蚿曰吾以一足趻踔而行予無如矣今子之使眾足獨柰何蚿曰不然子不見夫唾者乎噴則大者如珠小者如霧雜而下者不可勝數也今予動吾天機而不知其所以然蚿謂蛇曰吾以眾足行而不及子之無足何也蛇曰夫天機之所動何可易邪吾安用足哉蛇謂風曰予動吾脊脇而行則有似也今子然起於北海然入於南海而似無有何也風曰然予然起於北海而入於南海也然而指我則勝我防我亦勝我𨿽然夫折大木蜚大屋者惟我能也故以眾小不勝爲大勝也爲大勝者惟聖人能之孔子遊於匡宋人圍之數匝而歌不輟子路入見曰何夫子之娛也孔子曰來吾語汝我諱窮久矣而不免命也求通久矣而不得時也當堯舜而天下無窮人非知得也當桀紂而天下無通人非知失也時勢適然夫水行不避蛟龍者漁父之勇也陸行不避兕虎者獵夫之勇也白刃交於前視死若生者烈士之勇也知窮之有命知通之有時臨大難而不懼者聖人之勇也由處矣吾命有所制矣無幾何將甲者進辭曰以爲陽虎也故圍之今非也請辭而退公孫龍問於魏牟曰龍少學先生之道長而明仁義之行合同異離堅白然不然可不可困百家之知窮眾口之辯吾自以爲至達已今吾聞莊子之言茫然異之不知論之不及與知之弗若與今吾無所開吾喙敢問其方公子牟隱機太息仰天而笑曰子獨不聞夫埳井之鼃乎謂東海之鱉曰吾樂與吾跳梁乎井幹之上入休乎缺甃之崖赴水則接腋持頤蹶泥則沒足滅跗還虷蟹與科鬥莫吾能若也且夫擅一壑之水而跨跱埳井之樂此亦至矣夫子奚不時來入觀乎東海之鱉左足未入而右已縶矣於是逡巡而卻告之海曰夫千里之遠不足以舉其大千仞之髙不足以極其深禹之時十年九潦而水弗爲加益湯之時八年七旱而崖不爲加損夫不爲頃久推移不以多少進退者此亦東海之大樂也於是埳井之鼃聞之適適然驚規規然自失也且夫知不知是非之竟而猶欲觀於莊子之言是猶使蚊負山商蚷馳河也必不勝任矣且夫知不知論極妙之言而自適一時之利者是非埳井之鼃與且彼方跐黃泉而登大皇無南無北奭然四解淪於不測無東無西始於冥反於大通子乃規規然而求之以察索之以辯是直用管窺天用錐指地也不亦小乎子往矣且子獨不聞夫壽陵餘子之學行於邯鄲與未得國能又失其故行矣直匍匐而歸耳今子不去將忘子之故失子之業公孫龍口呿而不合舌舉而不下乃逸而走莊子釣於濮水楚王使大夫二人往先焉曰願以境內累矣莊子持竿不顧曰吾聞楚有神死已三千歲矣王巾笥而藏之廟堂之上此者寧其死爲畱骨而貴乎寧其生而曳尾於塗中乎二大夫曰寧生而曳尾於塗中莊子曰往矣吾將曳尾於塗中惠子相梁莊子往見之或謂惠子曰莊子來欲代子相於是惠子恐搜於國中三日三夜莊子往見之曰南方有鳥其名鵷雛子知之乎夫鵷雛發於南海而飛於北海非梧桐不止非練實不食非醴泉不飲於是鴟得腐鼠鵷雛過之仰而視之曰嚇今子欲以子之梁國而嚇我邪莊子與惠子遊於濠梁之上莊子曰鰷魚出遊從容是魚樂也惠子曰子非魚安知魚之樂莊子曰子非我安知我不知魚之樂惠子曰我非子固不知子矣子固非魚也子之不知魚之樂全矣莊子曰請循其本子曰汝安知魚樂云者旣已知吾知之而問我我知之濠上也

莊子作此篇疾世俗自異於物而中寓其齊諧之意及其篇終而復言其知魚之樂與齊物終於夢爲蝴蝶之意同讀莊子者宜求莊子之意也

南華眞經新傳卷八﹤子部﹐道家類﹐南華眞經新傳﹐卷九﹥

欽定四庫全書

南華眞經新傳卷九

宋王雱撰

至樂篇

夫能去異學守正性忘已而與物齊諧者則死生富貴窮達壽夭不能介蠆於胸中怡然逍遙於天地之間矣莊子因而作至樂篇

天下有至樂無有哉有可以活身者無有哉今奚爲奚據奚避奚處奚就奚去奚樂奚惡夫天下之所尊者富貴壽善也所樂者身安厚味美服好色音聲也所下者貧賤夭惡也所苦者身不得安逸口不得厚味形不得美服目不得好色耳不得音聲若不得者則大憂以懼其爲形也亦愚哉夫富者苦身疾作多積財而不得盡用其爲形也亦外矣夫貴者夜以繼日思慮善否其爲形也亦疏矣人之生也與憂俱生壽者惛惛久憂不死何之苦也其爲形也亦遠矣烈士爲天下見善矣未足以活身吾未知善之誠善邪誠不善邪若以爲善矣不足活身以爲不善矣足以活人故曰忠諌不蹲循勿爭故夫子胥爭之以殘其形不爭名亦不成誠有善無有哉今俗之所爲與其所樂吾又未知樂之果樂邪果不樂邪吾觀夫俗之所樂舉羣趣者誙誙然如將不得已而皆曰樂者吾未之樂也亦未之不樂也果有樂無有哉吾以無爲誠樂矣又俗之所大苦也

夫萬物不足以憂者至樂也至樂者非由自外而入也非由感音而生也出於忘己無爲而天下不能知之也故曰天下有至樂無有哉惟能忘己無爲則至樂自有有至樂則可以全身身全而豈爲無樂歟故曰有可以活身者無有哉然而天下之世俗不知至樂之所出徒以富貴壽善衣食聲色之備爲其樂故得之則勞形喪生耽之而不悟失之則刻意傷生求之而不止是爲大惑而已矣安知至樂之其樂也內爲樂之其樂也外乎此莊子所以有爲形亦愚亦外亦防亦遠之言矣

故曰至樂無樂至譽無譽天下是非果未可定也𨿽然無爲可以定是非至樂活身惟無爲幾存請嘗試言之天無爲以之淸地無爲以之寧故兩無爲相合萬物皆化芒乎芴乎而無從出乎芴乎芒乎而無有象乎萬物職職皆從無爲殖故曰天地無爲也而無不爲也人也孰能得無爲哉

至樂生於無爲無爲則非有樂也故曰至樂無樂至譽出於難名難名則非爲有譽也故曰至譽無譽然而無爲者合於天地之道也天地無爲而任物之生成安有勞苦之困歟此其所以爲樂之至也人能無爲則亦爲樂之至人安得於無爲乎故曰天無爲以之淸地無爲以之寧故兩無爲相合萬物皆化又曰人也孰得無爲哉此莊子譏於世俗也

莊子妻死惠子弔之莊子則方箕踞鼓盆而歌惠子曰與人居長子老身死不哭亦足矣又鼓盆而歌不亦甚乎莊子曰不然是其始死也我獨何能無槪然察其始而本無生非徒無生也而本無形非徒無形也而本無气雜乎芒芴之間變而有气气變而有形形變而有生今又變而之死是相與爲春秋冬夏四時行也人且偃然寢於巨室而我噭噭然隨而哭之自以爲不通乎命故止也

夫至人以生死爲往來故生不喜其成而死不哀其毀莊子妻死而箕踞鼓盆而不哭者蓋了於生死之常而至樂也與孟子反子琴張編曲鼓琴之意同

支離叔與滑介叔觀於冥伯之丘昆侖之虛黃帝之所休俄而栁生其左肘其意蹶蹶然惡之支離叔曰子惡之乎滑介叔曰亡予何惡生者假借也假之而生生者塵垢也死生爲晝夜且吾與子觀化而化及我我又何惡焉

支離叔者言其形不正也滑介叔者言其心無智也此莊子制二子之名而寓其意夫形不正者能忘於形心無智者能忘於智忘形忘智則其於死生了然矣是以二子同遊觀於冥伯之丘昆侖之虛黃帝之所休而以觀變化之妙也夫觀變化者達觀其生死之變也能達生死之變則外物安足累我乎𨿽柳生於滑介叔之左肘而亦不爲之惡也故曰我又何惡若二子者可謂萬物不足以憂之而內能全於至樂也

莊子之楚見空髑髏髐然有形撽以馬捶因而問之曰夫子貪生失理而爲此乎將子有亡國之事斧之誅而爲此乎將子有不善之行愧遺父母妻子之丑而爲此乎將子有凍餒之患而爲此乎將子之春秋故及此乎於是語卒援髑髏枕而臥夜半髑髏見夢曰子之談者似辯士諸子所言皆生人之累也死則無此矣子欲聞死之說乎莊子曰然髑髏曰死無君於上無臣於下亦無四時之事從然以天地爲春秋𨿽南面王樂不能過也莊子不信曰吾使司命復生子形爲子骨肉肌膚反子父母妻子閭裏知識子欲之乎髑髏深矉蹙額曰吾安能棄南面王樂而復爲人間之勞乎

夫生者一气之暫聚死者一气之暫散生未必無爲而死未必有爲未必無爲者至樂所以缺未必有爲者至樂所以全此莊子所以有髑髏不棄南面之樂之言也夫六骸者寓之於身也生則隨气而暫聚死則隨气而暫散聚散皆非我之所有我又何自有而有我乎自有而有我則未能忘形也不能忘形則有爲也有爲而與物相靡刃則至樂安能內全歟此髑髏之不欲復爲於人也

顏淵東之齊孔子有憂色子貢下席而問曰小子敢問回東之齊夫子有憂色何邪孔子曰善哉汝問昔者管子有言丘甚善之曰禇小者不可以懷大綆短者不可以汲深夫若是者以爲命有所成而形有所適也夫不可損益吾恐回與齊侯言堯舜黃帝之道而重以燧人神農之言彼將內求於已而不得不得則惑人惑則死且汝獨不聞邪昔者海鳥止於魯郊魯侯禦而觴之於廟奏九韶以爲樂具太牢以爲膳鳥乃視憂悲不敢食一臠不敢飲一杯三日而死此以己養養鳥也非以鳥養養鳥也夫以鳥養養鳥者宜棲之深林遊之壇陸浮之江湖食之防防隨行列而止委蛇而處彼惟人言之惡聞奚以夫譊譊爲乎咸池九韶之樂張之洞庭之野鳥聞之而飛獸聞之而走魚聞之而下入人卒聞之相與還而觀之魚處水而生人處水而死彼必相與異其好惡故異也故先聖不一其能不同其事名止於實義設於適是之謂條達而福持

燧人神農黃帝堯舜之道非聖人不足與言之齊侯中材之君也安足與言此道乎此顏回之齊而孔子所以有憂色也夫非聖人而與言聖人之道適使心之致惑也心惑則求之不止而傷生傷生則至於死而已至樂安得而全歟故曰惑則死安若順其材而語之以中庸之道乎如此則不惑而生全生全則樂亦從而全此孔子所以有以鳥養鳥之諭也

列子行食於道從見百歲髑髏攓而指之曰惟予與汝知而未嘗死未嘗生也若果養乎予果歡乎種有幾得水則爲得水土之際則爲鼃蠙之衣生於陵屯則爲陵舄陵舄得郁棲則爲烏足烏足之根爲躋螬其葉爲蝴蝶蝴蝶胥也化而爲虫生於竈下其狀若脫其名爲鴝掇鴝掇千日爲鳥其名爲幹余骨榦余骨之沫爲斯彌斯彌爲食酰頤輅生乎食酰黃軦生乎九猷瞀芮生乎腐蠸羊奚比乎不筍久竹生靑寧靑寧生程程生馬馬生人人又反入於機萬物皆出於機皆入於機至人者防於生死之極而以生爲不生以死爲不死不生所以生不死所以存此列子所以見髑髏而有予與汝未嘗死未嘗生之言也夫未嘗生者能生生未嘗死者能化化故繼言萬物生成變化之無終也然萬物生成變化之無終其出入皆由於機也機者道之妙本而萬物安有名由乎故曰萬物皆出於機皆入於機夫萬物出入皆由於機也其生成豈不爲樂乎此莊子言之於終也

達生篇

夫外形骸忘彼我全於無樂之至樂則其於性命之情盡之矣莊子因而作達生篇

達生之情者不務生之所無以爲達命之情者不務知之所無柰何養形必先之物物有餘而形不養者有之矣有生必先無離形形不離而生亡者有之矣生之來不能卻其去不能止悲夫世之人以爲養形足以存生而養形果不足以存生則世奚足爲哉𨿽不足爲而不可不爲者其爲不免矣夫欲免爲形者莫如棄世棄世則無累無累則正平正平則與彼更生更生則幾矣夫生者時之暫來受之有涯也命者天之所付也自然無間也知其暫來則所謂達生之情也知其所付則所謂達命之情也知其有涯而不以外物而傷之所謂不務生之所無以爲也知其無間而不用智巧而蹈晦所謂不務知之所無柰何也然而生必有形形必得養裁其非而養之所謂養形必先之物也養形役物而無厭則物翕贍而形必喪故曰物有餘而形不養者有矣夫形者生之所寓也非我所有也我有而不能自忘之所謂有生必先無離形也形旣不忘而自有則形愈虧而生必喪故曰形不離而生亡者有之矣惟能忘生而又能忘形則適來之謂時而適去必能順也故曰生之來不能卻其去不可止夫莊子之書其篇有名養生者有名達生者養之者自內而達之者及外以其自內而故以養生爲內篇以其及外而故以達生爲外篇此周爲書之意也

事奚足棄而生奚足遺棄事則形不勞遺生則精不虧夫形全精復與天爲一天地者萬物之父母也合則成體散則成始形精不虧是謂能移精而又精反以相天事無窮生有涯以有涯而應無窮則力不贍而命殆矣惟能棄事而任自然忘身而處無爲則逍遙自得而神王矣故曰棄事則形不勞遺生則精不虧形不勞者形所以全也精不虧者精所以復也全則反於眞復則歸於靜如此則與天無異也故曰形全精復與天爲一與天爲一則物最之也故曰天地者萬物之父母也爲物之父母而能生成於物故曰合則成體散則成始始者言其生而體者言其成生成萬物而不勞形損精而與化之密移是謂至精之精而歸於自然而然矣故曰形精不虧是謂能移精而又精反以相天

子列子問關尹曰至人潛行不窒蹈火不熱行乎萬物之上而不栗請問何以至於此關尹曰是純气之守也非知巧果敢之列居予語女凡有貌象聲色者皆物也物與物何以相遠夫奚足以至乎先是色而已則物之造乎不形而止乎無所化夫得是而窮之者物焉得而止焉彼將處乎不滛之度而藏乎無端之紀遊乎萬物之所終始

夫至人者虛心應物而無不通也故曰潛行不窒待物以誠而物莫傷也故曰蹈火不反以相天而心無累也故曰行乎萬物之上而不栗然而至人如此者由精神之不虧也非智勇之用也故曰是純气之守也非智巧果敢之列

壹其性養其气合其徳以通乎物之所造夫若是者其天守全其神無卻物奚自入焉

壹其性者不跂其本也養其气者不出其和也合其徳者守於自得也不跂其本則正正所以存不出其和則眞純所以全守於自得則過失所以忘如此則眞君虛靜而明於萬物之始故曰以通乎物之所造至人若是而其道所以曲全而其妙所以不測萬物焉能撓役乎故曰夫若是者其神無郤物奚自入焉

夫醉者之墜車𨿽疾不死骨節與人同而犯害與人異其神全也乘亦不知也墜亦不知也死生驚懼不入乎其胸中是故物而不懾彼得全於酒而猶若是而況得全於天乎聖人藏於天故莫之能傷也復讎者不折鏌幹𨿽有忮心者不怨飄瓦是以天下平均故無攻戰之亂無殺戮之刑者由此道也不開人之天而開天之天開天者徳生開人者賊生不厭其天不忽於人民幾乎以其眞仲尼適楚出於林中見痀僂者承蜩猶掇之也仲尼曰子巧乎有道邪曰我有道也五六月累丸二而不墜則失者錙銖累三而不墜則失者十一累五而不墜猶掇之也吾處身也若橛株拘吾執臂也若槁木之枝𨿽天地之大萬物之多而惟蜩翼之知吾不反不側不以萬物易蜩之翼何爲而不得孔子顧謂弟子曰用志不分乃凝於神其痀僂丈人之謂乎顏淵問仲尼曰吾嘗濟乎觴深之淵津人操舟若神吾問焉曰操舟可學邪曰可善游者數能若乃夫沒人則未嘗見舟而便操之也吾問焉而不吾告敢問何謂也仲尼曰善游者數能忘水也若乃夫沒人之未嘗見舟而便操之也彼視淵若陵視舟之覆猶其車卻也覆卻萬方陳乎前而不得入其惡往而不暇以瓦注者巧以鉤注者憚以黃金注者殙其巧一也而有所矜則重外也凡外重者內拙

夫承蜩操舟技之至末也由能用志而精之精之則乃幾於神也而況全生之道乎夫生者事之至大也人能用志而全之全之乃入於神也世俗不能用志而全之此莊子所以寓言仲尼之嘆承蜩顏淵之美操舟也

田開之見周威公威公曰吾聞祝腎學生吾子與祝腎遊亦何聞焉田開之曰開之操防篲以侍門庭亦何聞於夫子威公曰田子無讓寡人願聞之開之曰聞之夫子曰善養生者若牧羊然視其後者而鞭之威公曰何謂也田開之曰魯有單豹者巖居而水飲不與民共利行年七十而猶有嬰兒之色不幸遇餓虎餓虎殺而食之有張毅者髙門縣薄無不走也行年四十而有內之病以死豹養其內而虎食其外毅養其外而病攻其內此二子者皆不鞭其後者也

夫生必有形形必有體體所以分於內外也全生者均養其內外則內外兩全而生所以全也若專養其內而忘其外則外與物迕而不免於累此單豹所以亡軀於虎若專養於外而忘其內則內必焚和而不免於累此張毅所以沒身於病也二子者皆不中於道而罹其害此田開之所以有牧羊之諭也

仲尼曰無入而藏無出而陽柴立其中央三者若得其名必極夫畏途者十殺一人則父子兄弟相戒也必盛卒徒而後敢出焉不亦知乎人之所取畏者衽席之上飲食之間而不知爲之戒者過也祝宗人端以臨牢防說彘曰汝奚惡死吾將三月防汝十日戒三日齋借白茅加汝肩乎雕俎之上則汝爲之乎爲彘謀曰不如食以糠糟而錯之牢防之中自爲謀則苟生有軒冕之尊死得於腞楯之上聚僂之中則爲之爲彘謀則去之自爲謀則取之所異彘者何也桓公田於澤管仲禦見焉公撫管仲之手曰仲父何見對曰臣無所見公反誒詒爲病數日不出齊士有皇子告敖者曰公則自傷惡能傷公夫忿滀之气散而不反則爲不足上而不下則使人善怒下而不上則使人善忘不上不下中身當心則爲病桓公曰然則有乎曰有沈有履竈有髻戶內之煩壤雷霆處之東北方之下者倍阿鮭蠪躍之西北方之下者則泆陽處之水有罔象丘有華山有野有彷徨澤有委蛇公曰請問委蛇之狀何如皇子曰委蛇其大如轂其長如轅紫衣而朱冠其爲物也惡聞雷車之聲則捧其首而立見之者殆乎霸桓公辴然而曰此寡人之所見者也於是正衣冠與之坐不終日而不知病之去也紀渻子爲王養鬥鷄十日而問雞已乎曰未也方虛防而恃气十日又問曰未也猶應向景十日又問曰未也猶疾視而盛气十日又問曰幾矣雞𨿽有鳴者已無變矣望之似木雞矣其徳全矣異雞無敢應者反走矣

紀渻子之養雞梓慶之爲鐻皆能全其天眞而順其自然也夫天眞全則所以徳全而合於天故雞遂至於無敢應而鐻成而凝於神也

孔子觀於呂梁縣水三十仞流沬四十里黿鼉魚鱉之所不能遊也見一丈夫遊之以爲有苦而欲死也使弟子並流而拯之數百步而出被髮行歌而遊於塘下孔子從而問焉曰吾以子爲察子則人也請問蹈水有道乎曰亡吾無道吾始乎故長乎性成乎命與齊俱入與汨偕出從水之道而不爲私焉此吾所以蹈之也孔子曰何謂始乎故長乎性成乎命曰吾生於陵而安於陵故也長於水而安於水性也不知吾所以然而然命也梓慶削木爲鐻鐻成見者驚猶神魯侯見而問焉曰子何術以爲焉對曰臣工人何術之有𨿽然有一焉臣將爲鐻未嘗敢以耗气也必齊以靜心齊三日而不敢懷慶賞爵祿齊五日不敢懷非譽巧拙齊七日輙然忘吾有四肢形體也當是時也無公朝其巧專而外滑消然後入山林觀天性形軀至矣然後成見鐻然後加手焉不然則已則以天合天器之所以疑神者其是與東野稷以禦見莊公進退中繩左右旋中規莊公以爲文弗過也使之鉤百而反顏闔遇之入見曰稷之馬將敗公密而不應少焉果敗而反公曰子何以知之曰其馬力竭矣而猶求焉故曰敗工倕旋而蓋規矩指與物化而不以心稽故其靈臺一而不桎忘足屨之適也忘要帶之適也知忘是非心之適也不內變不外從事會之適也始乎適而未嘗不適者忘適之適也有孫休者踵門而詫子扁慶子曰休居鄕不見謂不修臨難不見謂不勇然而田原不遇歲事君不遇世賓於鄕裏逐於州部則胡罪乎天哉休惡遇此命也扁子曰子獨不聞夫至人之自行邪忘其肝膽遺其耳目芒然彷徨乎塵垢之外逍遙乎無事之業是謂爲而不恃長而不宰今汝飾知以驚愚修身以明污昭昭乎若揭日月而行也汝得全而形軀具而九竅無中道夭於聾盲跛蹇而比於人數亦幸矣又何暇乎天之怨哉子往矣孫子出扁子入坐有間仰天而嘆弟子問曰先生何爲嘆乎扁子曰向者休來吾告之以至人之徳吾恐其驚而遂至於惑也弟子曰不然孫子之所言是邪先生之所言非邪非固不能惑是孫子所言非邪先生所言是邪彼固惑而來矣又奚罪焉扁子曰不然昔者有鳥止於魯郊魯君說之爲具太牢以饗之奏九韶以樂之鳥乃始憂悲視不敢飲食此之謂以已養養鳥也若夫以鳥養養鳥者宜棲之深林浮之江湖食之以委蛇則平陸而已矣今休欵啟寡聞之民也吾告以至人之徳譬之若載鼷以車馬樂鴳以鐘鼓也彼又惡能無驚乎哉

全生之道非至人不能知之矣非至人而與語全生之道是養鳥以太牢九韶之具也安能使無驚懼之心歟此扁子所以慮孫休之惑也夫莊子之作此篇以覺世俗未悟全生之理也而世俗者未可卒告之以全生之道故終於扁子之所嘆而寓其所作之意也若莊子者可謂能盡其意者乎

山木篇

夫能達生之情而無爲無爲則歸於虛靜寂寞而材全材全則不蘄乎用矣莊子因而作山木篇

莊子行於山中見大木枝葉盛茂伐木者止其旁而不取也問其故曰無所可用莊子曰此木以不材得終其天年莊子出於山捨於故人之家故人喜命防子殺雁而烹之豎子請曰其一能鳴其一不能鳴請奚殺主人曰殺不能鳴者明日弟子問於莊子曰昨日山中之木以不材得終其天年今主人之雁以不材死先生將何處莊子笑曰周將處夫材與不材之間材與不材之間似之而非也故未免乎累若夫乘道徳而浮游則不然無譽無訾一龍一蛇與時俱化而無肯專爲一上一下以和爲量浮游乎萬物之祖物物而不物於物則胡可得而累邪此神農黃帝之法則也若夫萬物之情人倫之傳則不然合則離成則毀廉則挫尊則議有爲則虧賢則謀不肖則欺胡可得而必乎哉悲夫弟子志之其惟道徳之鄕乎

夫命者材之體材者命之用材所以殊小大而用所以分有無聖人之材大材也材大則材全而已矣材全而以無用爲用則能全生此山木以不材而得終其天年也世俗之材小材也材小則材缺而已矣材缺而亦以無用爲用則反喪生此山捨之雁以不能鳴而見烹也夫雁之不能鳴亦似山木之不材也似之而未爲其全材是以不免於患也故曰材與不材之間似之而非也故未免乎累

市南宜僚見魯侯魯侯有憂色市南子曰君有憂色何也魯侯曰吾學先王之道修先君之業吾敬鬼尊賢親而行之無須防離居然不免於患吾是以憂市南子曰君之除患之術淺矣夫丰狐文豹棲於山林伏於巖穴靜也夜行晝居戒也𨿽饑渴約猶且胥防於江湖之上而求食焉定也然且不免於网羅機辟之患是何罪之有哉其皮爲之災也今魯國獨非君之皮邪吾願君刳形去皮灑心去欲而遊於無人之野南越有邑焉名爲建徳之國其民愚而朴少私而寡欲知作而不知藏與而不求其報不知義之所適不知禮之所將猖狂妄行乃蹈乎大方其生可樂其死可吾願君去國捐俗與道相輔而行君曰彼其道遠而險又有江山我無舟車柰何市南子曰君無形倨無畱居以爲君車君曰彼其道幽遠而無人吾誰與爲鄰吾無糧我無食安得而至焉市南子曰少君之費寡君之欲𨿽無糧而乃足君其涉於江而浮於海望之而不見其崖愈往而不知其所窮送君者皆自崖而反君自此遠矣故有人者累見有於人者憂故堯非有人非見有於人也吾願去君之累除君之憂而獨與道遊於大莫之國方舟而濟於河有虛來觸舟𨿽有惼心之人不怒有一人在其上則呼張歙之一呼而不聞再呼而不聞於是三呼邪則必以惡聲隨之向也不怒而今也怒向也虛而今也實人能虛已以遊世其孰能害之

夫材全則所以知命知命則所以不憂魯侯之材不全而不能知於命所以有憂色而已夫憂者生於物之所累也魯侯物於國而其國所以爲之累此市南子引丰狐文豹皮爲之災而諭之也人欲使其國不能爲累者莫若無心於物而任其自然無意於民而任其自化泛然遊於自得之場而處於至虛之域則其材所以自全而其用歸於無用乃入於寥天而孰能爲之害乎故曰君自此遠矣又曰虛已以遊世其孰能害之此市南子語魯侯以根固蒂無爲淸淨之道也

北宮奢爲衛靈公賦斂以爲鐘爲壇乎郭門之外三月而成上下之縣王子慶忌見而問焉曰子何術之設奢曰一之間無敢設也奢聞之旣雕旣琢復歸於朴侗乎其無識儻乎其怠疑萃乎芒乎其送往而迎來來者勿禁往者勿止從其彊梁隨其曲傅因其自窮故朝夕賦斂而毫毛不挫而況有大塗者乎

夫道一而不可不變也變而復歸於眞也生物而任其自生也成物而任其自成也不加不損而與物無迕也無爲無用而莫知其終也此皆至道之妙體而得之足以全生矣此北宮奢所以寓之於爲鐘爲壇之間也故曰而況有大塗者乎

孔子圍於陳蔡之間七日不火食太公任往弔之曰子幾死乎曰然子惡死乎曰然任曰予嘗言不死之道東海有鳥焉其名曰意怠其爲鳥也翂翂翐翐而似無能引援而飛迫脇而棲進不敢爲前退不敢爲後食不敢先嘗必取其緒是故其行列不斥而外人卒不得害是以免於患眞木先伐甘井先竭子其意者飾知以驚愚修身以明污昭昭乎如揭日月而行故不免也昔吾聞之大成之人曰自伐者無功功成者隳名成者虧孰能去功與名而還與眾人道流而不明居得行而不名處純純常常乃比於狂削迹捐勢不爲功名是故無責於人人亦無責焉至人不聞子何喜哉孔子曰善哉辭其交遊去其弟子逃於大澤衣裘褐食杼栗入獸不亂羣入鳥不亂行鳥獸不惡而況人乎孔子問子桑虖曰吾再逐於魯伐樹於宋削迹於衛窮於商周圍於陳蔡之間吾犯此數患親交益防徒友益散何與子桑虖曰子獨不聞假人之亡與林回棄千金之璧負赤子而趨或曰爲其布與赤子之布寡矣爲其累與赤子之累多矣棄千金之璧負赤子而趨何也林回曰彼以利合此以天屬也夫以利合者迫窮禍患害相棄也以天屬者迫窮禍患害相收也夫相收之與相棄亦遠矣且君子之交淡若水小人之交甘如醴君子淡以親小人甘以絕彼無故以合者則無故以離孔子曰敬聞命矣徐行翔佯而歸絕學捐書弟子無挹於前其愛益加進異日桑虖又曰舜之將死眞泠禹曰汝戒之哉形莫若緣情莫若率緣則不離率則不勞不離不勞則不求文以待形不求文以待形固不待物莊子衣大布而補之正緳系履而過魏王魏王曰何先生之憊邪莊子曰貧也非憊也士有道徳不能行憊也衣履穿貧也非憊也此所謂非遭時也王獨不見夫騰猿乎其得柟梓豫章也攬蔓其枝而生長其間𨿽羿逄蒙不能盼睨也及其得柘棘枳枸之間也危行側視振動悼栗此筋骨非有加急而不柔也處勢不便未足以逞其能也今處昏上亂相之間而欲無憊奚可得邪此比干之見剖心徵也夫孔子窮於陳蔡之間七日不火食左據槁木右擊槁枝而歌焱氏之風有其具而無其數有其聲而無宮角木聲與人聲犂然有當於人之心顏回端拱還目而窺之仲尼恐其廣已而造大也愛已而造哀也曰回無受天損易無受人益難無始而非卒也人與天一也夫今之歌者其誰乎回曰敢問無受天損易仲尼曰饑渴寒暑窮桎不行天地之行也運物之泄也言與之偕逝之謂也爲人臣者不敢去之執臣之道猶若是而況乎所以待天乎何謂無受人益難仲尼曰始用四達爵祿並至而不窮物之所利乃非已也吾命有在外者也君子不爲盜賢人不爲竊吾若取之何哉故曰鳥莫知於鷾鴯目之所不宜處不給視𨿽落其實棄之而走其畏人也而襲諸人間社稷存焉爾何謂無始而非卒仲尼曰化其萬物而不知其禪之者焉知其所終焉知其所始正而待之而已耳何謂人與天一邪仲尼曰有人天也有天亦天也人之不能有天性也聖人晏然體逝而終矣莊周遊乎雕陵之樊睹一異鵲自南方來者翼廣七尺目大運寸感周之顙而集於栗林莊周曰此何鳥哉翼殷不逝目大不睹褰裳躩步執彈而畱之睹一蟬方得美防而忘其身螳螂執翳而摶之見得而忘其形異鵲從而利之見利而忘其眞莊周怵然曰噫物固相累二相召也捐彈而反走虞人逐而誶之莊周反入三月不庭藺且從而問之夫子何爲頃間甚不庭乎莊周曰吾守形而忘身觀於濁水而迷於淸淵且吾聞諸夫子曰入其俗從其俗今吾遊於雕陵而忘吾身異鵲感吾顙遊於栗林而忘眞栗林虞人以爲吾戮吾所以不庭也形者天之委質也命之所累也惟其能忘形則足以忘物忘物則足以全命命全則足以全生惟其不能忘形則不能忘物不能忘物則不能全命不能全命則不能全生此莊周所以有執彈鵲蟬螳螂之言也夫執彈彈鵲而忘栗林之禁此役於物而不能忘形也螳螂摶蟬而忘異鵲之所利此利於得而不能全命也不能忘形而全命皆不免於憂患也安得生所以全歟此周之所以遽悟而不出門庭也

陽子之宋宿於逆旅逆旅人有妾二人其一人美其一人惡惡者貴而美者賤陽子問其故逆旅小子對曰其美者自美吾不知其美也其惡者自惡吾不知其惡也陽子曰弟子記之行賢而去自賢之行安往而不愛哉夫欲全其性命終其天年者莫若外忘其形也形忘則所以自得而所適安有不得歟此陽子所以取逆旅小子之言也夫美者自美吾不知其美惡者自惡吾不知其惡者此皆外忘其形而惡美從而兩忘也豈爲不全性命之情歟此莊子所以言之於篇終也

南華眞經新傳卷九

欽定四庫全書

南華眞經新傳卷十

宋王雱撰

田子方篇

夫眞人者全至樂達生理以不材爲材無用爲用而不失眞此魏無擇之師如此矣莊子因而作田子篇

田子方侍坐於魏文侯數稱溪工文侯曰溪工子之師邪子方曰非也無擇之里人也稱道數當故無擇稱之文侯曰然則子無師邪子方曰有曰子之師誰邪子方曰東郭順子文侯曰然則夫子何故未嘗稱之子方曰其爲人也眞人貌而天虛緣而葆眞淸而容物物無道正容以悟之使人之意也消無擇何足以稱之子方出文侯儻然終日不言召前立臣而語之曰遠矣全徳之君子始吾以聖知之言仁義之行爲至矣吾聞子方之師吾形解而不欲動口鉗而不欲言吾所學者眞土梗耳夫魏眞爲我累耳

夫眞人者內直而不假於物也具體而任其無爲也故曰人貌而天虛靜而不失其正也故曰虛緣而葆眞湛然足以有容也故曰淸而容物邪僻來幹則示之以未始出吾宗而俾之自滅也故曰物無道正容以悟之使人之意也消此皆合於道之無名也無名安可彊名乎此田子方所以言無擇何足以稱之也夫子方之師如此也萬物安足爲累乎此文侯自嗟其所學之非道而魏國之爲累也故曰吾所學者眞土梗耳魏眞爲我累耳

溫伯雪子適齊捨於魯魯人有請見之者溫伯雪子曰不可吾聞中國之君子明乎禮義而陋於知人心吾不欲見也至於齊反舍於魯是人也又請見溫伯雪子曰往也蘄見我今也又蘄見我是必有以振我也出而見客入而嘆明日見客又入而嘆其僕曰每見之客也必入而嘆何邪曰吾固告子矣中國之民明乎禮義而陋乎知人心昔之見我者進退一成規一成矩從容一若龍一若虎其諌我也似子其道我也似父是以嘆也仲尼見之而不言子路曰吾子欲見溫伯雪子久矣見之而不言何邪仲尼曰若夫人者目擊而道存矣亦不可以容聲矣

眞人者惇兮若朴也曠兮若谷也淵兮似萬物之宗也不可以智度不可以言接此溫伯雪子之如此而仲尼見而不能言也夫仲尼見而不能言者心得也心得何假於言乎故曰亦不可以容聲矣

顏淵問於仲尼曰

夫田無擇之師與夫溫伯雪子其道所以爲得矣由未及於仲尼故以顏回稱仲尼之道而言之仲尼之道至妙矣其所得得之於老聃故以孔子與老聃論道而次之也故無擇之師不及溫伯雪子溫伯雪子不及於孔子孔子又師於老聃故第差一等而言之此莊子托數子之稱師而論道以至於精也

夫子步亦步夫子趨亦趨夫子馳亦馳夫子奔絕塵而回瞠若乎後矣夫子曰回何謂邪曰夫子步亦步也夫子言亦言也夫子趨亦趨也夫子辯亦辯也夫子馳亦馳也夫子言道回亦言道也及奔逸絕塵而回瞠若乎後者

仲尼者入於道也顏回者知於道也入於道者已至於眞空此所以奔絕塵而不可以及也知於道者未達於眞空此所以趨步馳騁而瞠若乎後也不可以及則獨爲於聖人瞠若其後則可以繼聖人此仲尼所以爲萬世師而顏回所以爲於亞聖也

夫子不言而信不比而周無器而民蹈乎前而不知所以然而已矣仲尼曰惡可不察與夫哀莫大於心死而人死亦次之日出東方而入於西極萬物莫不比方有目有趾者待是而後成功是出則存是入則亡萬物亦然有待也而死有待也而生

孔子待物以其誠故不言而信也接下以其忠故不比而周也無爵而物最故無器而民也無位而物歸故蹈乎前而不知所以然而已此夫子之所以聖者歟

吾一受其成形而不化以待盡效物而動日夜無隙而不知其所終燻然其成形知命不能規乎其前丘以是日䢐吾終身與女交一臂而失之可不哀與汝殆著乎吾所以著也彼已盡矣而汝求之以爲有是求馬於唐肆也吾服汝也甚忘汝服吾也亦甚忘𨿽然汝奚患焉𨿽忘乎故吾吾有不忘者存

眞宰之造物我所以受其成形而爲我矣受其成形而不可以移易待其終極而後止此未足以免於憂累也故聖人達觀而忘其形所以無我而已矣

孔子見老聃老聃新沐方將被髮而幹慹然似非人孔子便而待之少焉見曰丘也與其信然與向者先生形體掘若槁木似遺物離人而立於獨也老聃曰吾遊心於物之初孔子曰何謂邪曰心困焉而不能知口辟焉而不能言嘗爲汝議乎其將

夫物之初者無有也無有者道之眞體而與物不耦矣老聃所以遊之宜乎孔子稱其形體如槁木似遺物離人而立於獨也夫離人者出於非人之域也立於獨者入於天而一也此老聃所以神妙歟

至陰肅肅至陽赫赫肅肅出乎天赫赫發乎地兩者交通成和而物生焉或爲之紀而莫見其形消息滿虛一晦一明日攺月化日有所爲而莫見其功生有所乎萌死有所乎歸始終相反乎無端而莫知乎其所窮非是也且孰爲之宗

一陰一陽之謂道道生於陰陽陰陽分而道著然獨陰不可成而獨陽不可生必在交通然後萬物生成矣故曰至陰肅肅至陽赫赫肅肅出乎天赫赫發乎地兩者交通成和而物生焉夫天陽也地陰也肅肅出乎天赫赫發乎地見陰陽交通之地也

孔子曰請問遊是老聃曰夫得是至美至樂也得至美而遊乎至樂謂之至人

能全於道者所以能全於命命全則爲樂莫大焉此老聃所以有至美至樂之言也夫道者天下之至美也命者萬物之至樂也至美出於道而視之不見也至樂出於命而聽之不聞也惟能入道則可全命惟能有美則可以有樂二者非至人不能備之矣故曰得至美而遊乎至樂謂之至人

孔子曰願聞其方曰艸食之獸不疾易藪水生之虫不疾易淵行少變而不失其大常也喜怒哀樂不入於胸次夫天下也者萬物之所一也得其所一而同焉則四支百體將爲塵垢而死生終始將爲晝夜而莫之能滑而況得喪禍福之所介乎棄者若棄泥塗知身貴於也貴在於我而不失於變且萬化而未始有極也夫孰足以患心已爲道者解乎此

天地萬物同出於道而得一也人能明得一之妙則無爲無爲則無我無我則形骸如遺土死生爲往來皆不能爲累於我矣豈得失利害可以介蠆於心歟故曰夫天下也者萬物之所一也得其所一而同焉則四支百體皆爲塵垢而死生終始將爲晝夜而莫之能滑而況得防禍福之所介乎

孔子曰夫子徳配天地而猶假至言以修心古之君子孰能脫焉老聃曰不然夫水之於汋也無爲而才自然矣至人之於徳也不修而物不能離焉若天之自髙地之自厚日月之自明夫何修焉孔子出以告顏回曰丘之於道也其猶酰雞與防夫子之發吾覆也吾不知天地之大全也

缺傳

莊子見魯哀公哀公曰魯多儒士少爲先生方者莊子曰魯少儒哀公曰舉魯國而儒服何謂少乎莊子曰周聞之儒者冠圜冠者知天時履句屨者知地形緩佩玦者事至而斷君子有其道者未必爲其服也爲其服者未必知其道也公固以爲不然何不號於國中曰無此道而爲此服者其罪死於是哀公號之五日而魯國無敢儒服者獨有一丈夫儒服而立乎公門公卽召而問以國事千轉萬變而不窮莊子曰以魯國而儒者一人耳可謂多乎百里奚爵祿不入於心故飯牛而牛肥使秦穆公忘其賤與之政也有虞氏死生不入於心故足以動人宋元君將畫圖眾史皆至受揖而立舐筆和墨在外者半有一史後至者儃儃然不趨受揖不立因之舍公使人視之則解衣般礡裸君曰可矣是眞畫者也文王觀於臧見一丈夫釣而其釣莫釣非持其釣有釣者也常釣也文王欲舉而授之政而恐大臣父兄之弗安也欲終而釋之而不忍百姓之無天也於是旦而屬之大夫曰昔者寡人夢見良人黑色而乘駁馬而偏朱蹄號曰寓而政於臧丈人庶幾乎民有瘳乎諸大夫蹴然曰先君王也文王曰然則卜之諸大夫曰先君之命王其無他又何卜焉遂迎臧丈人而授之政典法無更偏令無出三年文王觀於國則列士壞植散羣長官者不成徳螤斛不敢入於四境列士壞植散羣則尙同也長官者不成徳則同務也螤斛不敢入於四境則諸侯無二心也文王於是焉以爲太師北面而問曰政可以及天下乎臧丈人昧然而不應泛然而辭朝令而夜遁終身無聞顏淵問於仲尼曰文王其猶未邪又何以夢爲乎仲尼曰默汝無言夫文王盡之也而又何論刺焉彼直以循斯須也

夫魯國之多儒周之多臣及其所得則乃一儒一丈夫矣故魯得一儒而哀公問之國事則千轉萬變而不窮周得一丈夫而文王授之政則四境諸侯無二心是二人者得於心者充足而爲於外者有餘所謂全才而徳不形故莊子言於此篇矣

列禦防爲伯昏無人射引之盈貫措杯水其肘上發之適矢復沓方矢復寓當是時猶象人也伯昏無人曰是射之射非不射之射也嘗與汝登髙山履危石臨百仞之淵若能射乎於是無人遂登髙山履危石臨百仞之淵背逡巡足二分垂在外揖禦防而進之禦防伏地汗流至踵伯昏無人曰夫至人者上窺靑天下潛黃泉揮斥八極神气不變今汝怵然有恂目之志爾於中也殆矣夫

至人者潛行而不窒所入而皆得放心於天地之外而不入於形器之內忘於危險而豈有憚懾歟此伯昏無人所以言其窺靑天潛黃泉揮斥八極而神气不能變也

肩吾問於孫叔敖曰子三爲令尹而不榮華三去之而無憂色吾始也疑子今視子之鼻間栩栩然子之用心獨柰何孫叔敖曰吾何以過人哉吾以其來不可卻也其去不可止也吾以爲得失之非我也而無憂色而已矣我何以過人哉且不知其在彼乎其在我乎其在彼邪亡乎我在我邪亡乎彼方將躊躇方將四顧何暇知乎人貴人賤哉仲尼聞之曰古之眞人知者不得說美人不得濫盜人不得劫伏戲黃帝不得友死生亦大矣而無變乎已況爵祿乎若然者其神經乎大山而無介入乎淵泉而不濡處卑細而不憊充滿天地旣以與人已愈有楚王與凡君坐少焉楚王左右曰凡亡者三凡君曰凡之亡也不足以喪吾存夫凡之亡不足以喪吾存則楚之存不足以存存由是觀之則凡未始亡而楚未始存也

至人者以形骸爲寓寄生死爲往來而況爵祿軒冕之外物乎此孫叔敖所以三仕三去而無榮華憂色也夫爵祿軒冕物之來寄也其來不可卻其去不可止來去在彼而不在我故曰吾以得失之非我也得失之非我則又何憂喜於其間故曰而無憂色而已矣此叔敖之能忘於外物孔子所以引古之眞人而稱之也

知北遊篇

夫窈寂寞希夷防妙者至道之眞體體固不可以情求不可以智窺惟以無知而爲得矣莊子因而作知北遊篇

知北遊於水之上登隱弅之丘而適遭無爲謂焉知謂無爲謂曰予欲有問乎若何思何慮則知道何處何服則安道何從何道則得道三問而無爲謂不答也非不答不知答也知不得問反於白水之南登狐闋之上而睹狂屈焉知以之言也問乎狂屈狂屈曰唉予知之將語若中欲言而忘其所欲言知不得問反於帝宮見黃帝而問焉黃帝曰無思無慮始知道無處無服始安道無從無道始得道知問黃帝曰我與若知之彼與彼不知也其孰是耶黃帝曰彼無爲謂眞是也狂屈似之我與汝終不近也夫知者不言言者不知故聖人行不言之教道不可致徳不可至仁可爲也義可虧也禮相僞也故曰失道而後徳失徳而後仁失仁而後義失義而後禮禮者道之華而亂之首也故曰爲道者日損損之又損之以至於無爲無爲而無不爲也今已爲物也欲復歸根不亦難乎其易也其惟大人乎生也死之徒死也生之始孰知其紀人之生气之聚也聚則爲生散則爲死若死生爲徒吾又何患故萬物一也是其所美者爲神奇其所惡者爲臭腐臭腐復化爲神奇神奇復化爲臭腐故曰通天下一气耳聖人故貴一知謂黃帝曰吾問無爲謂無爲謂不應我非不我應不知應我也吾問狂屈狂屈中欲告我而不我告非不我告中欲告而忘之也今予問乎若若知之奚故不近黃帝曰彼其眞是也以其不知也此其似之也以其忘之也予與若終不近也以其知之也狂屈聞之以黃帝爲知言夫智者言其陽明也北者言其陰晦也能不用明而自晦則入於至道之妙也故曰知北遊於水之上隱弅之丘適遭無爲謂焉故無爲者未免於有爲也未免於有爲則豈足以知道此所以不答知之所問也智以無爲之不答復之陽明而所以決其所問焉故曰反於白水之南登狐闋之上而暏狂屈焉白水之南者言陽明也狐闋之上者言中心疑而不果也狂者言其有所取屈者言其有所伸亦未爲於無爲也未爲於無爲則亦不足以知於道此所以答智以予知之將告若之言也智以二子皆不知道也非聖人不可以明故復之帝宮而問黃帝焉黃帝者聖人也足以知其至道矣夫何思何慮者無心也何處何服者無體也何從何道者無方也無心所以言至虛無體所以言眞空無方所以言至妙至虛者道之所集也故曰則知道眞空者道之所存也故曰則安道至妙者道之所在也故曰則得道此三者非聖人不能以知之故黃帝曰我與若知之彼與彼不知也無爲狂屈者皆莊子制名而寓意

天地有大美而不言四時有明法而不議萬物有成理而不說聖人者原天地之美而達萬物之理是故至人無爲大聖不作觀於天地之謂也今彼神明至精與彼百化物已死生方圓莫知其根也扁然而萬物自古以固存六合爲巨未離其內秋毫爲小待之成體天下莫不沈浮終身不故陰陽四時運行各得其序惛然若亡而存油然不形而神萬物畜而不知此之謂本根可以觀於天矣

知道者不言言者不知故天地自道而生而未嘗諭人以覆載之功四時隨道而行而未嘗告人以寒暑之期萬物由道而出未嘗語人以生成之理聖人者與天地合其徳與四時合其序曲通萬物之情而與道冥防未嘗諄諄然以諭人矣故曰聖人者原天地之美而達萬物之理是故至人無爲者任其自然而無所爲也大聖不作者付之自成而無所作也此至人聖人合天地之不言也故曰觀於天地之謂也

嚙缺問道乎被衣被衣曰若正汝形一汝視天和將至攝汝知一汝度神將來舍徳將爲汝美道將爲汝居汝瞳焉如新生之犢而無求其故言未卒嚙缺睡寐被衣大說行歌而去之曰形若槁骸心若死灰眞其實知不以故自持媒媒晦晦無心而不可與謀彼何人哉正汝形者使之無勞汝形也一汝視者使之不見可欲也無勞汝形則形全也不見可欲則精復也形全精復則與天爲一矣故曰天和將至攝汝知者使之無思無爲也一汝度者使之不益不損也無思無爲則反朴也不益不損則全純也反朴全純則其神不虧矣故曰神將來舍徳將爲汝美者遊於自得之場也道將爲汝居者處於至虛之域也瞳焉如新生之犢而無求其故所謂復歸於初也此皆入道之眞理故嚙缺遽悟而心得之此所以聽言未卒而睡寐也

舜問乎丞曰道可得而有乎曰汝身非汝有也汝何得有夫道舜曰吾身非吾有也孰有之哉曰是天地之委形也生非汝有是天地之委和也性命非汝有是天地之委順也孫子非汝有是天地之委蛻也故行不知所往處不知所持食不知所味天地之疆陽气也又胡可得而有邪

缺傳

孔子問於老聃曰今日晏間敢問至道老聃曰汝齋戒防瀹而心澡雪而精神掊擊而知夫道窅然難言哉將爲汝言其崖略夫昭昭生於防防有倫生於無形精神生於道形本生於精而萬物以形相生故九竅者胎生八竅者卵生其來無迹其往無崖無門無房四達之皇皇也邀於此者四枝彊思慮恂達耳目聰明其用心不勞其應物無方天不得不髙地不得不廣日月不得不行萬物不得不昌此其道與且夫博之不必知辯之不必慧聖人以斷之矣若夫益之而不加益損之而不加損者聖人之所保也淵淵乎其若海魏魏乎其終則復始也運量萬物而不匱則君子之道彼其外與萬物皆往資焉而不匱此其道與中國有人焉非陰非陽處於天地之間直且爲人將反於宗自本觀之生者喑醷物也𨿽有壽夭相去幾何湏防之說也奚足以爲堯桀之是非果蓏有理人倫𨿽難所以相齒聖人遭之而不違過之而不守調而應之徳也偶而應之道也帝之所興王之所起也人生天地之間若白駒之過郤忽然而已注然勃然莫不出焉油然漻然莫不入焉已化而生又化而死生物哀之人悲之解其天墮其天帙紛乎宛乎魂魄將往乃身從之乃大歸乎不形之形形之不形是人之所同知也非將至之所務也此眾人之所同論也彼至則不論論則不至明見無值辯不若默道不可聞聞不若塞此之謂大得

夫老聃神人也其妙所以無方而其所以不測與孔子之言道則自精而至於粗自無而至於有故首言昭昭生於冥冥而終言形之不形夫昭昭生於冥冥者所謂天地生於混成也有天地然後有人倫有人倫然後有萬物而君臣帝王之道無有不備此道之生成如此也然而道不可辯也辯之不若不辯也故曰辯不若默道不可聞也聞之不若不聞也又曰聞不若塞不辯不聞則無爲而心得矣故曰此之謂大得此老聃與孔子之言道而始終之序如此也

東郭子問於莊子曰所謂道惡乎在莊子曰無所不在東郭子曰期而後可莊子曰在螻蟻曰何其下邪曰在稊稗曰何其愈下邪曰在瓦甓曰何其愈甚邪曰在屎溺東郭子不應莊子曰夫子之問也固不及質正獲之問於監市履狶也每下愈況汝惟莫必無乎逃物至道若是大言亦然周徧咸三者異名同實其指一也嘗相與遊乎無何有之宮同合而論無所終窮乎嘗相與無爲乎澹而靜乎漠而淸乎調而間乎寥已吾志無往焉而不知其所至去而來不知其所止吾已往來焉而不知其所終彷徨乎馮閎大知入焉而不知其所窮物物者與物無際而物有際者所謂物際者也不際之際際之不際者也謂盈虛衰殺彼爲盈虛非盈虛彼爲衰殺非衰殺彼爲本末非本末彼爲積散非積散也妸荷甘與神農同學於老龍吉神農隱幾闔戶晝瞑妸荷甘日中奓戶而入曰老龍死矣神農隱幾擁杖而起嚗然放杖而笑曰天知予僻陋慢訑故棄予而死已矣夫子無所發予之狂言而死矣夫弇缸弔聞之曰夫體道者天下之君子所系焉今於道秋毫之端萬分未得處一焉而猶知藏其狂言而死又況夫體道者乎視之無形聽之無聲於人之論者謂之冥冥所以論道而非道也道者萬物之所道也在體爲體在用爲用無名無迹而無乎不在故自有而觀則足以知其徼自無而觀則足以知其妙虛靜寥遠而無有終始此道之至妙之理也東郭子不知其然而問道之烏在所謂蔽於一曲也蔽於一曲則不能知道之深遠故莊子答之以無所不在也

於是防淸問乎無窮曰子知道乎無窮曰吾不知又問乎無爲無爲曰吾知道曰子之知道亦有數乎曰有曰其數若何無爲曰吾知道之可以貴可以賤可以約可以散此吾所以知道之數也泰淸以之言也問乎無始曰若是則無窮之弗知與無爲之知孰是而孰非乎無始曰不知深矣知之淺矣弗知內矣知之外矣於是泰淸中而嘆曰弗知乃知乎知乃不知乎孰知不知之知夫道無所不在天地萬物由之而後成不可以言不可以拘而已矣故聖人知之而不言得之而不拘此無窮答泰淸以不知也夫不知者深知也知者得之於內也此無始所以有不知矣弗知內矣之言也然泰淸以無窮眞不知道也故復問於無爲無爲者未免於有爲是以答泰淸以吾知道可以貴可以賤可以約可以散也夫知之者知淺也知淺者得之於外也此無始所以有知之淺矣知之外矣之言也然無窮者無有其極也無始者無有其初也此二子所以能知於道矣故泰淸所以遽悟而興於嘆也

無始曰道不可聞聞而非也道不可見見而非也道不可言言而非也知形形之不形乎道不當名

道聽之不聞也故曰道不可聞視之不見也故曰不可見搏之而不得也故曰不可言可聞則非爲其道也故曰聞而非也可見則亦非爲道也故曰見而非也可言則又非爲道也故曰言而非也夫不可聞不可見者無形之形也故曰知形形之不形乎不可言者無名之名也故曰道不當名此無始所以能明於道乎

無始曰有問道而應之者不知道也𨿽問道者亦未聞道道無問問無應無問問之是問窮也無應應之是無內也以無內待問窮若是者外不觀乎宇宙內不知乎太初是以不過乎昆侖不遊乎太虛

夫道至妙而不可問無形而不可言故曰道無問問無應旣無問而彊問之是所問有終始極矣故曰無問問之是問窮也旣無應而彊應之是所應得之於外矣故曰無應應之是無內也無內則所知不矣終極則所見不廣矣如此則安能通達於無盡之外而明了於太初之初逍遙於廣莫之野放縱於無何有之鄕歟故曰以無內待問窮若是者外不觀乎宇宙內不知乎太初是以不過乎昆侖不遊乎太虛此無始所以復諭泰淸以道不可言也

光曜問乎無有曰夫子有乎其無有乎光曜不得問而孰視其狀貌窅然空然終日視之而不見聽之而不聞搏之而不得也光曜曰至矣其孰能至此乎予能有無矣而未能無無也及爲無有矣何從至此哉大馬之捶鉤者年八十矣而不失豪芒大馬曰子巧與有道與曰臣有守也臣之年二十而好捶鉤於物無視也非鉤無察也是用之者假不用者也以長得其用而況乎無不用者乎物孰不資焉

光曜者言其明智也無有者言其眞空也以明智而求眞空則所以止知粗徼也故曰孰視其狀貌然而知粗而必至於精知徼而必至於妙故光曜終日視之而不見聽之而不聞搏之而不得所謂至於精妙也至於精妙則自知其學不及矣故曰予能有無矣未能無無也夫眞空之妙理蓋自無而得之矣非由學而後至也故曰及爲無有矣何從至此哉此莊子寓言至道之妙於二子矣

冉求問於仲尼曰未有天地可知邪仲尼曰可古猶今也冉求失問而退明日復見曰昔者吾問未有天地可知乎夫子曰可古猶今也昔日吾昭然今日吾昧然敢問何謂也仲尼曰昔之昭然也神者先受之今之昧然也且又爲不神者求邪無古無今無始無終未有子孫而有子孫可乎冉求未對仲尼曰己矣未應矣不以生生死不以死死生死生有待邪皆有所一體有先天地生者物邪物物者非物物出不得先物也猶其有物也猶其有物也無己聖人之愛人也終無己者亦乃取於是者也

昔之昭然者與道冥會也故曰神者先受之今之昧然者求則愈惑也故曰且又爲不神者求邪無古無今無始無終者道之妙體也達於道之妙體則入於不生不死之域此仲尼所以未待冉求之對而言不以生生死不以死死生也

顏淵問乎仲尼曰回嘗聞諸夫子曰無有所將無有所迎回敢問其遊仲尼曰古之人外化而內不化今之人內化而外不化與物化者一不化者也安化安不化安與之相靡必與之莫多狶韋氏之囿黃帝之圃有虞氏之宮湯武之室君子之人若儒墨者師故以是非相也而況今之人乎聖人處物不傷物不傷物者物亦不能傷也惟無所傷者爲能與人相將迎山林與臯壤與使我欣欣然而樂與樂未畢也哀又繼之哀樂之來吾不能禦其去弗能止悲夫世人直爲物逆旅耳夫知遇而不知所不遇知能能而不能所不能無知無能者固人之所不免也夫務免乎人之所不免者豈不亦悲哉外化而內不化者心得於道而體自冥合也內化而外不化者心務求道而體不順也與物化者一不化者蓋能與物齊同而抱一不變也安化安不化者任其自化而無使化也安與之相靡者無心與物而不與之靡刃也必與之莫多者贍足衣被而不爲有餘也狶韋氏之囿黃帝之圃有虞氏之宮湯武之室者此言道爲聖人之域而無心足以遊處也

至言去言至爲去爲齊知之所知則淺矣

至言者不言也故曰至言去言至爲者無爲也故曰至爲去爲二者非入於至道則安能去言去爲矣是以言之於終篇

南華眞經新傳卷十﹤子部﹐道家類﹐南華眞經新傳﹥

欽定四庫全書

南華眞經新傳卷十一

宋王雱撰

庚桑楚篇

夫能達於至道之妙者則處無爲任自然不期於化而物自化此庚桑子之能若是矣莊子因而作庚桑楚篇

老聃之役有庚桑楚者偏得老聃之道以北居畏壘之山其臣之畫然知者去之其妾之絜然仁者遠之擁腫之與居鞅掌之爲使居三年畏壘大穰畏壘之民相與言曰庚桑子之始來吾灑然異之今吾日計之而不足歲計之而有餘庶幾其聖人乎子胡不相與屍而祝之社而稷之乎庚桑子聞之南面而不釋然

夫老子之道以眞空爲體以妙有爲用非至人孰能心得之庚桑子可謂至人而能達眞空妙有之趣也故曰偏得老聃之道夫得於眞空則至虛也達於妙有則至靜也虛靜無爲則與天地同其流陰陽同其和不迕於物而所居皆化此畏壘所以大穰也然而至人非求異於人而人所以自異之此畏壘之民所謂自異於庚桑子也爲而不恃功成不居見寵而驚聞譽而懼此畏壘之民以丰穰由庚桑子之所致欲以屍祝社稷而尊事之楚所以聞而不懌也

弟子異之庚桑子曰弟子何異於予夫春气發而百艸生正得秋而萬寶成夫春與秋豈無得而然哉大道已行矣吾聞至人尸居環堵之室而百姓猖狂不知所如往今以畏壘之細民而竊竊焉欲俎豆予於賢人之間我其杓之人邪吾是以不釋於老聃之言

夫至人藏天眞忘天機黜聰明棄智慮魄然忘其所爲而任自然故曰尸居環堵之室也然而至人所居如此也不與物接而物亦不知其所然也故曰百姓狂猖不知所如往

弟子曰不然夫尋常之溝巨魚無所還其體而鯢防爲之制步仞之丘陵巨獸無所隱其軀而防狐爲之祥且夫尊賢授能先善與利自古堯舜以然而況畏壘之民乎夫子亦聽矣庚桑子曰小子來夫函車之獸介而離山則不免於罔罟之患吞舟之魚碭而失水則蟻能苦之故鳥獸不厭髙魚鱉不厭夫全其形生之人藏其身也不厭眇而已矣且夫二子者又何足以稱揚哉是其於辯也將妄鑿垣墻而植蓬蒿也簡發而櫛數米而炊竊乎又何足以濟世哉舉賢則民相軋任知則民相盜之數物者不足以厚民民之於利甚勤子有殺父臣有殺君正晝爲盜日中穴阫吾語汝大亂之本必生於堯舜之間其末存乎千世之後千世之後其必有人與人相食者也

魚陰也獸陽物也陰隱而陽顯此物理之自然也庚桑子之弟子言巨魚巨獸而告庚桑子所以明其隱顯之理也然隱者自隱顯者自顯各守其極則不致於累儻隱過其極則爲所制顯過其極則爲隱所拘此亦勢之自然也故庚桑子所以答以獸離山而罔罟制魚失水而螻蟻苦以其失隱顯之異也豈若各守其極而退藏於眇乎以此見至人能冥其極而所以全身也

南榮趎蹴然正坐曰若趎之年者已長矣將惡乎托業以及此言耶庚桑子曰全汝形抱汝生無使汝思慮營營若此參年則可以及此言也南榮趎曰目之與形吾不知其異也而盲者不能自見耳之與形吾不知其異也而聾者不能自聞心之與形吾不知其異也而狂者不能自得形之與形亦辟矣而物或間之邪欲相求而不能相得今謂趎曰全汝形抱汝生勿使汝思慮營營趎勉聞道達耳矣庚桑子曰辭盡矣曰奔不能化藿蠋越雞不能伏鵠卵魯雞固能矣雞之與雞其徳非不同也有能與不能者其才固有巨小也今吾才小不足以化子子胡不南見老子南榮趎贏糧七日七夜至老子之所老子曰子自楚之所來乎南榮趎曰惟老子曰子何與人偕來之眾也南榮趎瞿然顧其後老子曰子不知吾所謂乎南榮趎俯而慚仰而嘆曰今者吾忘吾答因失吾問老子曰何謂也南榮趎曰不知乎人謂我朱愚知乎反愁我軀不仁則害人仁則反愁我身不義則傷彼義則反愁我已我安逃此而可此三言者趎之所患也願因楚而問之老子曰向吾見若眉睫之間吾因以得汝矣今汝又言而信之若規規然若喪父母揭竿而求諸海也汝亡人哉惘惘乎汝欲反汝情性而無由入可憐哉南榮趎請入就捨召其所好去其所惡十日自愁復見老子老子曰汝自灑濯孰哉鬱鬱乎然而其中津津乎猶有惡也

全汝形者所謂不虧其形也抱汝生者所謂善攝生者也無使汝思慮營營者所謂無心於物也三者非至人不能具之矣

夫外韄者不可防而捉將內揵內韄者不可繆而捉將外揵外內韄者道徳不能持而況放道而行者乎南榮趎曰里人有病里人問之病者能言其病然其病病者猶未病也若趎之聞大道譬如飲藥以加病也

夫耳目外也心智內也耳目用於外則心智蕩於內心智蕩於內則耳目用於外用於外者𨿽爲有得而心智從而難制也故曰外韄者不可防而捉將內揵蕩於內者亦爲有得而耳目從而難閉也故曰內韄者不可繆而捉將外揵內外惑於所得而不能制其於道徳難存矣故曰外內韄者道徳不能持此皆有我之累也惟至人無我而外遺於耳目內忘於心智入於眞空自得之域而自古以固存此老子諭南榮趎以至人之道也

趎願聞衛生之經而已矣老子曰衛生之經能抱一乎能勿失乎能無卜筮而知吉凶乎能止乎能已乎能諸人而求諸已乎能翛然乎能侗然乎能兒子乎兒子終日嗥而嗌不嗄和之至也終日握而手不掜共其徳也終日視而目不瞬偏不在外也行不知所之居不知所爲與物委蛇而同其波是衛生之經已南榮趎曰然則是至人之徳已乎曰非也是乃所謂冰解凍釋者衛生者衛全其生也能衛全其生則生所以常存故曰衛生之經也夫全生之道必先無搖汝精也故曰能抱一乎無搖其精則自得也故曰能勿失乎自得則能明禍福也故曰能無卜筮而知吉凶乎明於禍福則不役於物也故曰能止乎不役於物則了達也故曰能己乎了達則忘彼而全形也故曰能捨諸人而求己乎形全則死生聚散不能爲累於胸中所以歸於嬰兒也故曰能翛然乎能侗然乎能嬰兒乎歸於嬰兒則聲𨿽發而專气致柔也故曰兒子終日嗥而嗌不嗄和之至也手𨿽握而非爲有得也故曰終日握而手不掜共其徳也目𨿽視而非用其明故曰終日視而目不瞬偏不在外也足𨿽行而非有所遂也故曰行不知所之身𨿽止而非有所作也故曰居不知所爲與物齊諧而同其流此所謂全生之道也故曰與物委蛇而同其波是衛生之經也

夫至人者相與交食乎地而交樂乎天不以人物利害相攖不相與爲怪不相與爲謀不相與爲事翛然而往侗然而來是謂衛生之經已曰然則是至乎曰未也吾固告汝曰能兒子乎兒子動不知所爲行不知所之身若槁木之枝而心若死灰若是者禍亦不至福亦不來禍福無有惡有人災也

夫至人者與物爲一而不異於人食其所食而樂其所樂虛心善應而事莫能累無意於物而怪何能動何思何慮而豈有其謀無心無爲而非有於事往來無礙而自在圓通此至人全生常存之道也故曰是衛生之經也

宇泰定者發乎天光發乎天光者人見其人人有修者乃今有恆有恆者人捨之天助之人之所捨謂之天民天之所助謂之天子

夫至人復歸於嬰兒則精全而神王也志廣而气充也精全神王則與天爲一志廣气充則其明自照故曰宇泰定者發乎天光宇者精神志气之所宅也至人之精神志气豈有移易乎故曰泰定也以其泰定則自然明照所以謂之天光也

學者學其所不能學也行者行其所不能行也辯者辯其所不能辯也知止乎其所不能知至矣若有不卽是者天鈞敗之備物以將形藏不虞以生心敬中以達彼若是而萬惡至者皆天也而非人也不足以滑成不可內於靈臺靈臺者有持而不知其所持而不可持者也不見其誠已而發每發而不當業入而不捨每更爲失爲不善乎顯明之中者人得而誅之爲不善乎幽閒之中者得而誅之明乎人明乎者然後能獨行劵內者行乎無名劵外者志乎期費行乎無名者惟庸有光志乎期費者惟賈人也人見其跂猶之魁然

全生之道學者不能學之也行者不能行之也辯者不能辯之也智者不能知之也惟絕學忘行去辯喪智任於自然則得之也故曰學者學其所不能學也行者行其所不能行也辯者辯其所不能辯也知止乎所不能知至矣不能如此而彊欲求爲之則不惟傷生而自然之性命亦喪矣故曰若有不卽是者天鈞敗之

與物窮者物入焉與物且者其身之不能容焉能容人不能容人者無親無親者盡人兵莫於志鏌鋣爲下寇莫大於陰陽無所逃於天地之間非陰陽賊之心則使之也道通其分也其成也毀也所惡乎分者其分也以備所以惡乎備者其有以備故出而不反見其出而得是謂得死滅而有實之一也以有形者象無形者而定矣

夫全生之道必先虛心心虛則足以有容矣有容則物來而不拒不虛則不能容於物不能容於物則不能容於身不能容於身豈足以容他人乎故曰與物且者其身之不能容焉能容人夫不能容人則分彼我也彼我分則人防而不依而人自爲人爾故曰不能容人者無親無親者盡人此不能內虛其心也故心旣不虛則志帥妄行而戕害其性命所以愈於利器矣故曰兵莫於志鏌鋣爲下志帥妄行而气亦從而亂則喜出於喜而毗陽怒出於怒而毗陰其爲賊害尢甚矣安足以逃於形器之外乎故曰寇莫大於陰陽無所逃於天地之間然賊害其性命之甚者非爲陰陽之所致由心不虛而喜怒妄出也故曰非陰陽賊之心則使之也

出無本入無竅有實而無乎處有長而無乎本剽有所出而無竅者有實有實而無乎處者宇也有長而無本剽者宙也有乎生有乎死有乎出有乎入入出而無見其形是謂天門天門者無有也萬物出乎無有有不能以有爲有必出乎無有而無有一無有聖人藏乎是古之人其知有所至矣惡乎至有以爲未始有物者至矣盡矣弗可以加矣其次以爲有物矣將以生爲喪也以死爲反也是以分已其次曰始無有旣而有生生俄而死以無有爲首以生爲體以死爲尻孰知有無死生之一守者吾與之爲友是三者𨿽異公族也昭景也著戴也甲氏也著封也非一也有生黬也披然曰移是嘗言移是非所言也𨿽然不可知者也臘者之有膍胲可散而不可散也觀室者周於寢廟又適其偃焉爲是舉移是請嘗言移是是以生爲本以知爲師因以乘是非果有名實因以己爲質使人以爲己節因以死償節若然者以用爲知以不用爲愚以徹爲名以窮爲辱移是今之人也是蜩與鷽鳩同於同也蹍市人之足則辭以放驁兄則以嫗大親則已矣

生者從無而入有故曰出無本死者從有而入無故曰入無竅無本無竅則安有其形乎故曰無見其形無見其形則自然而出入也故曰是謂天門天門出於自然豈爲有形乎故曰天門者無有也故無有者道之眞體而萬物莫不皆由之故曰萬物出乎無有無有豈以有而爲有乎此萬物必由而已矣故曰有不能以有爲有必出乎無有道旣無有而復能抱一於無有則此聖人之所以藏用而任其無有也故曰而無有一無有聖人藏乎是此莊子寓言道之至妙也

故曰至禮有不人至義不物至知不謀至仁無親至信辟金

至禮無體故曰有不人至義無宜故曰不物至智無知故曰不謀至仁無愛故曰無親至信無質故曰辟金五者皆以無爲體則合於大道之妙矣

徹志之勃解心之謬去徳之累達道之塞貴富顯嚴名利六者勃志也容動色理气意六者謬心也惡欲喜怒哀樂六者累徳也去就取與知能六者塞道也此四六者不蕩胸中則正正則靜靜則明明則虛虛則無爲而無不爲也

徹志之勃則志一也解心之謬則心虛也去徳之累則自得也達道之塞則不蔽也志一則貴富難役也顯嚴難威也利名難動也心虛則容動自安也色理自順也气意自適也自得則惡欲不生也喜怒不出也哀樂不入也不蔽則去就必謹也取與必宜也知能必當也數者不能亂志謬心累徳塞道則胸中所以正靜明虛而無爲而爲也故曰徹志之勃解心之謬去徳之累達道之塞貴富顯嚴名利六者勃志也容動色理气意六者謬心也惡欲喜怒哀樂六者累徳也去就取與知能六者塞道也此四六者不蕩胸中則正正則靜靜則明明則虛虛則無爲而無不爲也

道者徳之欽也生者徳之光也性者生之質也性之動謂之爲爲之僞謂之失知者接也知者謨也知者之所不知猶睨也動以不得已之謂徳動無非我之謂治名相反而實相順也

道者至妙而尊於徳也故曰道者徳之欽也生者以適來而得之明也故曰生者徳之光也性者至靜而生之本也故曰性者生之質也性感物則必動也故曰性之動謂之爲爲本人爲則非得也故曰爲之僞謂之失

羿工乎中防而拙乎使人無已譽聖人工乎天而拙乎人夫工乎天而俍乎人者惟全人能之惟虫能虫惟虫能天全人惡天惡人之天而況吾天乎人乎一雀適羿羿必得之威也以天下爲之籠則雀無所逃是故湯以庖人籠伊尹秦穆公以五羊之皮籠百里奚是故非以其所好籠之而可得者無有也介者拸畫外非譽也胥靡登髙而不懼遺死生也夫復謵不饋而忘人忘人因以爲天人矣故敬之而不喜侮之而不怒者惟同乎天和者爲然出怒不怒則怒出於不怒矣出爲無爲則爲出於無爲矣

羿工乎中防而拙乎使人無譽已者所謂使人忘我難是也聖人工乎天而拙乎人者所謂使天下兼忘我難是也至於神人則其道合於天其用利於人鼔舞萬物而不與聖人同憂所謂兼忘而已矣故曰工乎天而俍乎人者惟全人能之

欲靜則平气欲神則順心有爲也欲當則緣於不得已不得已之聖人之道

气者靜之所宅也心者神之所潛也平气之所適則必靜也故曰欲靜則平气順心之所爲則必神也故曰欲神則順心有爲也能平气順心則動非妄動而俟其感而後應也故曰欲當則緣於不得已夫感而後應豈有心於萬物乎非聖人孰能至於此故曰不得已之聖人之道也

南華眞經新傳卷十一

欽定四庫全書

南華眞經新傳卷十二

宋王雱撰

徐無篇

夫能平心順气以道爲務而忘於貧賤窮達則入於至人之域此徐無之能若是矣莊子因而作徐無篇

徐無因女商見魏武侯武侯勞之曰先生病矣苦於山林之勞顧乃肯見於寡人徐無曰我則勞於君君有何勞於我君將盈嗜欲長好惡則性命之情病矣君將黜嗜欲掔好惡則耳目病矣我將勞君君有何勞於我武侯超然不對少焉徐無曰嘗語君吾相狗也下之質執飽而止是貍徳也中之質若視日上之質若忘其一吾相狗又不若吾相馬也吾相馬直者中繩曲者中鉤方者中矩圓者中規是國馬也而未若天下馬也天下馬有成材若卹若失若喪其一若是者超軼絕塵不知其所武侯大悅而徐無出女商曰先生獨何以說吾君乎吾所以說吾君者橫說之則以詩書禮樂從說之則以金板六弢奉事而大有功者不可爲數而吾君未嘗啟齒

老子曰道者萬物之奧也善人之所寶也夫善人之所以寶於道則外所以忘其形內所以虛其心黜嗜欲忘好惡安於性命之情而所以寶全於道也不善之人則不然其於道也若存而若亡外所以不能全其形內所以不能虛其心充嗜欲專好惡決於性命之情而其於道也豈寶歟此魏武侯聞徐無之言而超然不對也夫武侯之性中材也不可卒告以至道而宜先悅之以所好此無所以有相狗馬之言也然無非能相於狗馬也故寓入道之意於狗馬以狗之上質則若亡其一以天下之馬則有成材所謂若亡其一者以形全神王而能忘其身也所謂有成材者以徳宇泰定而不虧其本也能忘其身則無爲不虧其本則無用無爲無用則所以能入於道也此無寓意之若是而武侯不知其意而徒悅其言也故曰大悅而笑

今先生何以說吾君使吾君說若此乎徐無曰吾直告之吾相狗馬耳女商曰若是乎曰子不聞夫越之流人乎去國數日見其所知而喜去國旬月見所嘗見於國中者喜及期年也見似人者而喜矣不亦去人滋久思人滋深乎夫逃虛空者藜藋柱乎鼪鼬之逕踉位其空聞人足音跫然而喜矣而況乎昆弟親戚之謦欬其側者乎久矣夫莫以眞人之言謦欬吾君之側乎徐無見武侯武侯曰先生居山林食芧栗厭蔥韭以賓寡人久矣夫今老邪其欲干酒肉之味邪其寡人亦有社稷之福邪徐無曰無生於貧賤未嘗敢飲食君之酒肉將來勞君也君曰何哉奚勞寡人曰勞君之神與形武侯曰何謂邪徐無曰天地之養也一登髙不可以爲長居下不可以爲短君獨爲萬乘之主以苦一國之民以養耳目鼻口夫神者不自許也夫神者好和而惡奸夫姦病也故勞之惟君所病之何也武侯曰欲見先生久矣

夫天地之於人均受之性命均付之分極至於所養亦均也豈有間於尊卑長防乎故曰天地之養也一魏武不知所然而殫天下之物以養形不足則勞神而營之故神愈勞而不能王形愈養而不能全安若外六骸而忘嗜欲遊心於逍遙之域則形神豈有不全乎

吾欲愛民而爲義偃兵其可乎徐無曰不可愛民害民之始也爲義偃兵造兵之本也君自此爲之則殆不成凡成美惡器也君𨿽爲仁義幾且僞哉形固造形成固有伐變固外戰君亦必無盛鶴列於麗譙之間無徒驥於錙壇之宮無藏逆於得無以巧勝人無以謀勝人無以戰勝人夫殺人之士民兼人之土地以養吾私與吾神者其戰不知孰善勝之惡乎在君若勿已矣修胸中之誠以應天地之情而勿攖夫民死已脫矣君將惡乎用夫偃兵哉

夫道者無爲之朴也兵者有爲之器也聖人常無爲而民自化所謂兵者置而不用也武侯不能無爲而欲爲義偃兵以愛民此無所以答之以不可也夫聖人以百姓爲芻狗而不愛愛之而其民所以遂生也若以愛愛之則愛有不及而民憝心矣如此則適足以害之也故曰愛民害民之始也以義爲外迹而不爲爲之而物之所以從順也若以可爲而爲之則有不當而物必不順矣如此則適足用兵也故曰爲義偃兵造兵之本也不能如此而必愛而必爲則治道安得而全矣故曰君自此爲之則殆不成

黃帝將見大隗乎具茨之山方明爲禦昌防驂乘張若謵朋前馬昆閽滑稽後車至於襄城之野七聖皆迷無所問塗適遇牧馬童子問塗焉曰若知具之山乎曰然若知大隗之所存乎曰然黃帝曰異哉小童非徒知具茨之山又知大隗之所存請問爲天下小童曰夫爲天下者亦若此而已矣又奚事焉予少而自遊於六合之內予適有瞀病有長者教予曰若乘日之車而遊於襄城之野今予病少痊予又且復遊於六合之外夫爲天下亦若此而已予又奚事焉黃帝曰夫爲天下者則誠非吾子之事𨿽然請問爲天下小童辭黃帝又問小童曰夫爲天下者亦奚以異乎牧馬者哉亦去其害馬者而已矣黃帝再拜稽首稱天師而退知士無思慮之變則不樂辯士無談說之序則不樂察士無淩誶之事則不樂皆囿於物者也招世之士興朝中民之士榮官筋力之士矜難勇敢之士奮患兵革之士樂戰枯槁之士宿名法律之士廣治禮樂之士敬容仁義之士貴際農夫無艸萊之事則不比商賈無市井之事則不比庶人有旦暮之業則勸百工有器械之巧則壯錢財不積則貪者憂權勢不尢則誇者悲勢物之徒樂變遭時有所用不能無爲也此皆順比於歲不物於易者也馳其形性潛之萬物終身不反悲夫莊子曰射者非前期而中謂之善射天下皆羿也可乎惠子曰可莊子曰天下非有公是也而各是其所是天下皆堯也可乎惠子曰可莊子曰然則儒墨楊秉四與夫子爲五果孰是邪或者若魯遽者邪其弟子曰我得夫子之道矣吾能冬爨鼎而夏造冰矣魯遽曰是直以陽召陽以陰召陰非吾所謂道也吾示子乎吾道於是乎爲之調瑟廢一於堂廢一於室鼓宮宮動鼔角角動音律同矣夫或攺調一於五音無當也鼓之二十五皆動未始異於聲而音之君已且若是者邪惠子曰今夫儒墨楊秉且方與我以辯相拂以辭相鎭以聲而未始吾非也則奚若矣莊子曰齊人蹢子於宋者其命閽也不以完其求鈃鐘也以束縛其求唐子也而未始出域有遺矣夫楚人寄而蹢閽者夜半於無人之時而與舟人鬥未始離於岑而足以造於怨也

大隗者況於大道也具茨之山者況於道體無爲而寂然豈有爲之聖可求歟此所以言七聖俱迷也惟能放心專气復歸於嬰兒則然後心得而知之矣故曰牧馬童子又曰非徒知具茨之山又知大隗之所存也夫知大道之眞體則任於無爲而已矣此所以答黃帝爲天下則曰又奚事者則無爲虛靜而放心於自得之場气馬旡所適而已故曰爲天下者亦奚以異乎牧馬夫气馬無所適則外物不能爲累也故曰亦去其害馬者而已矣此皆極於自然而天地萬物所以皆宗師此黃帝所以稱之爲天師也

莊子送過惠子之墓顧謂從者曰郢人堊漫其鼻端若蠅翼使匠石斫之匠石運斤成風聽而斫之盡堊而鼻不傷郢人立不失容宋元君聞之召匠石曰嘗試爲寡人爲之匠石曰臣則嘗能斫之𨿽然臣之質死久矣自夫子之死也吾無以爲質矣吾無與言之矣管仲有病桓公問之曰仲父之病病矣可不謂云至於大病則寡人惡乎屬國而可管仲曰公誰欲與公曰鮑叔牙曰不可其爲人潔防善士也其於不已若者不比之又一聞人之過終身不忘使之治國上且鉤乎君下且逆乎民其得罪於君也將弗久矣公曰然則孰可對曰勿已則隰朋可其爲人也上忘而下畔愧不若皇帝而哀不已若者以徳分人謂之聖以財分人謂之賢以賢臨人未有得人者也以賢下人未有不得人者也其於國有不聞也其於家有不見也勿已則隰朋可吳王浮於江登乎狙之山眾狙見之恂然棄而走逃於蓁有一狙焉委蛇攫見巧乎王王射之敏給搏捷矢王命相者趨射之狙執死王顧謂其友顏不疑曰之狙也伐其巧恃其便以敖予以至此殛也戒之哉嗟乎無以汝色驕人哉顏不疑歸而師董梧以鋤其色去樂辭顯三年而國人稱之南伯子綦幾而坐仰天而噓顏成子入見曰夫子物之尢也形固可使若槁骸心固可使若死灰乎曰吾嘗居山穴之中矣當是時也田禾一睹我而齊國之眾三賀之我必先之彼故知之我必賣之彼故鬻之若我而不有之彼惡得而知之若我而不賣之彼惡得而鬻之嗟乎我悲人之自喪者吾又悲夫悲人者吾又悲夫悲人之悲者其後而日遠矣仲尼之楚楚王觴之孫叔敖執爵而立市南宜僚受酒而祭曰古之人乎於此言已曰丘也聞不言之言矣未之嘗言於此乎言之市南宜僚弄丸而兩家之難解孫叔敖甘寢秉羽而郢人投兵丘願有喙三尺彼之謂不道之道此之謂不言之辯故徳總乎道之所一而言休乎知之所不知至矣道之所一者徳不能同也知之所不能知者辯不能舉也名若儒墨而凶矣故海不辭東流大之至也莊子之所言非得已而言之也非惠子不能知之惠子死則孰能知莊子之言矣此所以引匠石爲況而又曰吾無與言之矣

聖人並包天地澤及天下而不知其誰氏是故生無爵死無謚實不聚名不立此之謂大人狗不以善吠爲良人不以善言爲賢而況爲大乎夫爲大不足以爲大而況爲徳乎夫大備矣莫若天地然奚求焉而大備矣知大備者無求無失無棄不以物易己也反已而不窮循古而不摩大人之誠子綦有八子陳諸前召九方歅曰爲我相吾子孰爲祥九方歅曰捆也爲祥子綦瞿然喜曰奚若曰捆也將與國君同食以終其身子綦索然出涕曰吾子何爲以至於是極也九方歅曰夫與國君同食澤及三族而況於父母乎今夫子聞之而泣是禦福也子則祥矣父則不祥子綦曰歅汝何足以識之而捆祥邪盡於酒肉入於鼻口矣而何足以知其所自來吾未嘗爲牧而牂生於奧未嘗好田而鶉生於宎若勿怪何邪吾所與吾子遊者遊於天地吾與之邀樂於天吾與之邀食於地吾不與之爲事不與之爲謀不與之爲怪吾與之乘天地之誠而不以物與之相攖吾與之一委蛇而不與之爲事所宜今也然有世俗之償焉凡有怪徵者必有怪行殆乎非我與吾子之罪幾天與之也吾以是泣也無幾何而使捆之於燕盜得之於道全而鬻之則難不若刖之則易於是刖而鬻之於齊適當渠公之街終身食肉而終嚙缺遇許由曰子將奚之曰將逃堯曰奚謂邪曰夫堯畜畜然仁吾恐其爲天下笑後世其人與人相食與夫民不難聚也愛之則親利之則至譽之則勸致其所惡則散愛利出乎仁義捐仁義者寡利仁義者眾夫仁義之行惟且無誠且假夫貪禽者囂囂是以一人之斷制利天下譬之猶一覕也夫堯知賢人之利天下也而不知其賊天下也夫惟外乎賢者知之矣有曖姝者有濡需者有捲婁者所謂曖姝者學一先生之言則曖曖姝姝而私自說也自以爲足矣而未知未始有物也是以謂曖姝者也濡需者豕虱是也擇防鬣自以爲廣宮大囿奎蹄曲隈乳間股腳自以爲安室利處不知屠者之一旦鼓臂布艸操煙火而已與豕俱焦也此以域進此以域退此其所謂濡需者也捲婁者舜也羊肉不慕蟻蟻慕羊肉羊肉膻也舜有膻行百姓悅之故三徙成都至鄧之墟而十有萬家堯聞舜之賢舉之童土之地曰冀得其來之澤舜舉乎童土之地年齒長矣聰明衰矣而不得休歸所謂捲婁者也大人者徳之所以充實也徳之充實則處上而不貴功成而不居贍足萬物而不知其所用衣被天下而無得而爲稱此大人之道若是矣故曰生無爵死無謚實不聚名不立此之謂大人夫爵謚者度外之物也名實者天下之虛器也大人豈有心於四者乎此莊子所以有無立之言也

是以神人惡眾至眾至則不比不比則不利也

神人者言乎其道也神人鼓舞萬物而不與聖同憂萬物所以自歸矣非由好而致之也故曰神人惡眾至

故無所甚親無所甚疎抱徳焬和以順天下此謂眞人眞人者言其性也眞人不與萬物相親疎任於自得而守於純气豈有逆於天下歟故曰無所甚親無所甚疎抱徳焬和以順天下此謂眞人然眞人不及於神人所以言之於次也

於蟻棄智於魚得計於羊棄意

於蟻棄智者不知膻以悅慕也於魚得計者退藏渺以活身也於羊棄意者無心使物來慕也

以目視目以耳聽耳以心復心若然者其平也水其直也繩其變也循

以目視目者以明而發不明也以耳聽耳者以聰而覺不聰也以心復心者以靜而鎭不靜也如此則其平所以直其變所以正也故曰若然者其平也繩其變也循非眞人孰能與於此

古之眞人以天待之不以人入天古之眞人得之也生失之也死得之也死失之也生藥也其實堇也桔梗也雞壅也豕零也是時爲帝者也何可勝言

夫眞人者其性內直而不假於物也故任以自然而以待物也不以有爲而亂無爲也適來所以爲時也適去所以能順也來則必知其暫去也去則必知其暫來也了然明達而始終無累矣故曰古之眞人以天待人不以人入天古之眞人得之也生失之也死得之也死失之也生

句踐也以甲楯三千棲於會稽惟種也能知亡之所以存惟種也不知其身之所以愁故曰鴟目有所適鶴脛有所節解之也悲故曰風之過河也有損焉日之過河也有損焉請只風與日相與守河而河以爲未始其攖也恃源而往者也

至人者自知而不知人也自見而不見彼也故禍福吉凶不能爲之累矣大夫種者則不然知人而不自知也見彼而不自見也此憂禍足以爲之累此莊子所以有鴟目鶴脛之言也

故水之守土也審影之守人也審物之守物也審故目之於明也殆耳之於聰也殆心之於殉也殆凡能其於府也殆殆之成也不給攺

水生於土而不離於土也影生於形而不離於形也物出造物而不離造物也故曰水之守土也審影之守人也審物之守物也審然而土無意於水而水所以親也形無意於影而影所以生也造物者無意於物而物所以成也三者皆無意於相湏也世俗豈能似之歟故目則必期於明也耳則必期於聰也心則必期於殉也故必期於明則是有意於明也必期於聰則是有意於聰也必期所殉則是有意於殉物也夫有意於聰明所殉則必致危殆之累也豈爲相須之道乎故曰目之於明也殆耳之於聰也殆心之於殉也殆

禍之長也玆萃其反也緣功其果也待久而人以爲己寶不亦悲乎故有亡國戮民無已不知問是也故足之於地也踐𨿽踐恃其所不蹍而後善博也人之知也少𨿽少恃其所不知而後知天之所謂也

古之至人以多知爲召禍之本也𨿽智而未嘗不喪智故禍之所以不能爲之累也天下之世俗不能喪智而矜其智此禍之所以滋蔓也故曰禍之長也玆萃然禍之所生也伏於福以順其功由大夫種始能成存越之功也故曰其反也緣功及其爲累則固非朝夕之立至由大夫種終不免亡軀之悲也故曰其果也待久此由智之所召也世俗不知而反以智爲身之至珍也何其蒙蔽之甚歟此莊子之所以悲也故曰而人以爲己寶不亦悲乎

知大一知大陰知大目知大均知大方知大信知大定至矣大一通之大陰解之大目視之大均緣之大方體之大信稽之大定持之

大一者大道也大陰者妙用也大目者至明也大均者常性也大方者常分也大信者不言也大定者不動也大道無物不由而無所不在也故曰通之妙用晦藏而無有不用也故曰解之至明見其所不見而不見其所見故曰視之常性受之各有極而無不順也故曰緣之常分得之各有限而無有不守也故曰體之不言則無有所期而必至故曰稽之不動無有所易而固執也故曰持之此七者極道之妙也非聖人不能與於此

盡有天循有照冥有樞始有彼則其解之也似不解之者其知之也似不知之也不知而後知之其問之也不可以有崖而不可以無崖

盡有天者極於自然之妙而無爲也循有照者緣於自明之理而反照也冥有樞者晦於運行之徼而不動也始有彼者自泰初之初有之也則其解之也似不解之者識之而歸於不識也其知之也似不知之也者知之而歸於不知也其問之也不可以有崖者虛而善應而無極也而不可以無崖者應物而不過其極也

頡滑有實古今不代而不可以虧則可不謂有大揚防乎闔不亦問是已奚惑然爲

頡滑有實者所謂萬物蕓蕓各歸其根也古今不代者無古無今而未嘗更變也而不可以虧者不生不化而無不成也

以不惑解惑復於不惑是尙大不惑

無智則無惑有智則有惑道不可問而問之是惑也不可應而應之是以惑解惑也能無智則不惑也故曰復於不惑復於不惑則無問無應而反於自得也故曰是尙大不惑

南華眞經新傳卷十二

欽定四庫全書

南華眞經新傳卷十三

宋王雱撰

則陽篇

夫不能守正性冥至極惑於儻來之物而求進之不止此則陽之所以若是矣莊子因而作則陽篇

則陽遊於楚夷節言之於王王未之見夷節歸彭陽見王果曰夫子何不譚我於王王果曰我不若公閱休彭陽曰公閱休奚爲者邪曰冬則擉鱉於江夏則休乎山樊有過而問者曰此予宅也夫夷節已不能而況我乎吾又不若夷節夫夷節之爲人也無徳而有知不自許以之神其交固顚冥乎富貴之地非相助以徳相助消也夫凍者假衣於春暍者反冬乎冷風夫楚王之爲人也形尊而嚴其於罪也無赦如虎非夫佞人正徳其孰能撓焉

夫至人者安於性命之情而遠於利害之塗見寵而驚聞譽而懼豈有心於富貴利祿乎則陽不能若是而枉己以求進是以王果言公閱休之所以而抑之也夫冬則擉鱉於江者所以順其天養也夏則休乎山樊者所以全其天樂也天養順則可欲不能亂天樂全則萬物莫能憂豈以寵貴而累心歟此公閱休所爲如此矣所謂入於至人之域也

故聖人其窮也使家人忘其貧其達也使王公忘爵祿而化卑其於物也與之爲娛矣其於人也樂物之通也保已焉故或不言而飲人以和與人並立而使人化父子之宜彼其乎歸居而一間其所施其於人心者若是其遠也故曰待公閱休

聖人窮理而盡性樂天而知命其窮也放心於自得之埸而食於不貸之田能使家人內樂而忘貧也其達也處於無敵之貴而據於利勢之崇能使王公忘己而失髙也與物齊諧而其樂所以全故曰其於物也與之爲娛矣與人無間而其眞所以存故曰其於人也樂物之通而保己焉不言而使人之守純故曰或不言而飲人以和無人而使人之自化故曰與人並立而使人化敍明分守而不失其所宜故曰父子之宜彼其乎歸居閒暇其形而均施其仁惠故曰而一間其所施此聖人爲心之若是所以入於寥天也故曰其於人心者若是其遠也惟公閱休能之故曰待公閱休

聖人達綢繆周盡一體矣而不知其然性也復命搖作而以天爲師人則從而命之也憂乎知而所行恆無幾時其有止也若之何生而美者人與之鑑不告則不知其美於人也若知之若不知之若聞之若不聞之其可喜也終無己人之好之亦無己性也

聖人達綢繆者所謂通徼妙也周盡一體者該徧萬物而與齊也而不知其然性者不以情求合於妙本也復命者歸於靜也搖作者至於動也以天爲師者宗於自然也人則從而命之者所謂非常之名也

聖人之愛人也人與之名不告則不知其愛人也若知之若不知之若聞之若不聞之其愛人也終無己人之安之亦無己性也舊國舊都望之暢然𨿽使丘陵艸木之緡入之者十九猶之暢然況見見聞聞者也以十仞之臺縣眾間者也冉相氏得其環中以隨成與物無終無始無幾無時日與物化者一不化者也闔嘗捨之夫師天而不得師天與物皆殉其以爲事也若之何聖人豈有心於愛人歟能以不愛愛之而其愛所以該徧也愛該徧則物所以稱道其名所以興起也故曰聖人之愛人也人與之名人與之名則安有聞而不相告諭乎不相告諭則不知聖人之愛如此也故曰不告則不知其愛人也然而聖人物而不爲仁澤物而不爲義其愛未嘗有愛之之迹而物所以自遂其愛在於無有有無之間而莫窮其終矣故曰若知之若不知之若聞之若不聞之其愛人也終無已

夫聖人未始有天未始有人未始有始未始有物與世偕行而不替所行之備而不洫其合之也若之何湯得其司禦門尹登恆爲之傅之從師而不囿得其隨成爲之司其名之名嬴法得其兩見仲尼之盡慮爲之之容成氏曰除日無歲無內無外

夫聖人不知其自然故曰未始有天不爲其使然故曰未始有人不求其始故曰未始有始能忘於物故曰未始有物與世推移而未嘗更守故曰與世偕行而不替所適皆至而未嘗不通故曰所行之備而不洫不求合於物而物自以來合故曰其合之也若何此皆非聖不能如此矣

魏瑩與田侯牟約田侯牟背之魏瑩怒將使人刺之犀首聞而恥之曰君爲萬乘之君也而以匹夫從讎衍請受甲二十萬爲君攻之虜其人民系其牛馬使其君內發於背然後拔其國忌也出走然後抶其背折其脊季子聞而恥之曰築十仞之城城者旣十仞矣則又壞之此胥靡之所苦也今兵不起七年矣此王之基也衍亂人不可聽也華子聞而丑之曰善言伐齊者亂人也善言勿伐者亦亂人也謂伐之與不伐亂人也者又亂人也君曰然則若何曰君求其道而已矣惠子聞之而見戴晉人戴晉人曰有所謂蝸者君知之乎曰然有國於蝸之左角者曰觸氏有國於蝸之右角者曰蠻氏時相與爭地而戰伏屍數萬逐北旬有五日而後反君曰噫其虛言與曰臣請爲君實之君以意在四方上下有窮乎君曰無窮曰知遊心於無窮而反在通達之國若存若亡乎君曰然曰通達之中有魏於魏中有梁於梁中有王王與蠻氏有辯乎君曰無辯客出而君惝然若有亡也客出惠子見君曰客大人也聖人不足以當之惠子曰夫吹管也猶有嗃也吹劍首者吷而已矣堯舜人之所譽也道堯舜於戴晉人之前譬猶一吷也孔子之楚於蟻丘之漿其鄰有夫妻臣妾登極者子路曰是稯稯何爲者邪仲尼曰是聖人僕也是自埋於民自藏於畔其聲銷其志無窮其口𨿽言其心未嘗言方且與世違而心不屑與之俱是陸沈者也是其市南宜僚邪子路請往召之孔子曰已矣彼知丘之著於己也知丘之適楚也以丘爲必使楚王之召己也彼且以丘爲佞人也夫若然者其於佞人也羞聞其言而況親見其身乎而何以爲存子路往視之其室虛矣

聖人體道以無爲虛中而應物故信出於不信而怒出於不怒天下不足以爲累萬事不足以攖心克伐戰鬥豈行歟任之自得而已矣魏瑩不能知於道有爲於一時以信信人而人不能交信此田侯牟所以背約也夫田侯之背約由其信出於信也瑩不自知而復怒是怒出於怒而人不震懾也瑩旣如此而犀首復欲請甲以攻之是以國爲累而克伐戰鬥得行焉萬物從而拂亂矣宜乎華子使之求道也夫能求道則知於道知於道則然後入於道入於道則必任於無爲任於無爲則天下之大猶喪矣而況一國之小而豈能累我乎此惠子所以有蝸角之諭乎

長梧封人問子牢曰君爲政焉勿鹵莽治民焉勿滅裂昔予爲禾耕而鹵莽之則其實亦鹵莽而報予蕓而滅裂之其實亦滅裂而報予予來年變齊深其耕而熟耰之其禾繁以滋予終年厭飱莊子聞之曰今人之治其形理其心多有似封人之所謂遁其天離其性滅其情亡其神以眾爲故鹵莽其性者欲惡之孽爲性萑葦蒹葭始萌以扶吾形尋擢吾性並潰漏發不擇所出漂疽疥癰內溲膏是也栢矩學於老聃曰請之天下游老聃曰已矣天下猶是也又請之老聃曰汝將何始曰始於齊至齊見辜人焉推而彊之解朝服而幕之號天而哭之曰子乎子乎天下有大菑子獨先離之曰莫爲盜莫爲殺人

夫帥而不敢不正者政賤而不可不因者民也政以民爲本民以政爲基爲政不可略而治民不可輕此長梧封人所以有勿鹵莽滅裂之言也夫爲政治民則必有其道也耕田蒔苖則亦有其道也同出於道而所爲小異此封人所以以耕耘而諭子牢也豈惟爲政治民同耕耘至於治形理心則亦同之而已夫能治其形者所以全其形也能理其心者所以虛其心也形全則神所以王心虛則气所以柔如此則性命之本固存矣天下之世俗則不然逃其自然之質去其至眞之性決性命之情亡所王之神役於外物而有爲也何異鹵莽滅裂歟此心形之所以不全也故曰遁其天離其性滅其情亡其神以眾爲

榮辱立然後睹所病貨財聚然後睹所爭今立人之所病聚人之所爭窮困人之身使無休時欲無至此得乎古之君人者以得爲在民以失爲在己以正爲在民以枉爲在己故一形有失其形者退而自責今則不然匿爲物而愚不識大爲難而罪不敢重爲任而罰不勝遠其塗而誅不至民知力竭則以僞繼之日出多僞士民安取不僞夫力不足則僞知不足則欺財不足則盜盜竊之行於誰責而可乎蘧伯玉行年六十而六十化未嘗不始於是之而卒詘之以非也未知今之所謂是之非五十九非也

夫至徳之世上如標枝下如野鹿不尙賢不貴難得之貨故不尙賢則愚智不別而爵位不分不貴難得之貨則捐金於山藏珠於淵天下不知榮辱富貴也及至後世道散而徳失尊尙者莫非賢而所貴者莫非貨天下知榮辱貴富而失性亡命以交爭此栢矩見齊之刑人而所以哭也故曰榮辱立然後睹所病貨財聚然後睹所爭此莊子寓意於栢矩

萬物有乎生而莫見其根有乎出而莫見其門人皆尊其知之所知而莫知恃其知之所不知而後知可不謂大疑乎已乎已乎且無所逃此則所謂然與然乎仲尼問於大史大弢伯常騫狶韋曰夫衛靈公飲酒湛樂不聽國家之政田獵畢弋不應諸侯之際其所以爲靈公者何邪大弢曰是因是也伯常騫曰夫靈公有妻三人同濫而浴史防奉禦而進所搏幣而扶翼其慢若彼之甚也見賢人若此其肅也是其所以爲靈公也狶韋曰夫靈公也死卜於故墓不吉卜於沙丘而吉掘之數仞得石槨焉洗而視之有銘焉曰不馮其子公奪而埋之夫靈公之爲也久矣之二人何足以識之萬物出於機入於機機者道之妙本而眾妙之門視之不見而已矣故曰萬物有乎生而莫見其根有乎出而莫見其門

少知問於太公調曰何謂丘裏之言太公調曰丘裏者合十姓百名而以爲風俗也合異以爲同散同以爲異今指馬之百體而不得馬而馬系於前者立其百體而謂之馬也是故丘山積卑而爲髙江河合水而爲大大人合並而爲公是以自外入者有主而不執由中出者有正而不距四時殊气天不賜故歲成五官殊職君不私故國治文武大人不賜故徳備萬物殊理道不私故無名無名故無爲無爲而無不爲

夫太公調之論道所謂自粗而至於精也故先言同異之合散山河之積合大人之合並內外之出入四時之殊气五官之異職文武之各異萬物之殊生然後至於無爲而無不爲豈不謂之自粗而至精歟夫大人並合而爲公者以其混一風俗而無私也混一之道自外而格於人人知所向而不拘矣故曰自外入者有主而不執所向之道自內之所知能守其正而不違矣故曰由中出者有正而不距四時出於自然而非天所與也故曰四時殊气天不賜故歲成五官任之以公而非君可私也故曰五官殊職君不私故國治文足昭武足畏非大人使之若是也故曰文武大人不賜故徳備萬物生成而理不同非由道之所私也故曰萬物殊理道不私故無名無名者天地之始也天地之始則無有無有豈得有爲乎故曰無名故無爲者非不爲也爲而不見其爲也故曰無爲而無不爲

時有終始世有變化禍福淳淳至有所拂者而有所宜自殉殊面有所正者有所差比於大澤百材皆度觀乎大山木石同壇此之謂丘裏之言少知曰然則謂之道足乎太公調曰不然今計物之數不止於萬而期曰萬物者以數之多者號而讀之也是故天地者形之大者也陰陽者气之大者也道者爲之公因其大以號而讀之則可也已有之矣乃將得比哉則若以斯辯譬猶狗馬其不及遠矣少知曰四方之內六合之裏萬物之所生惡起太公調曰陰陽相照相蓋相治四時相代相生相殺欲惡去就於是橋起雌雄片合於是庸有安危相易禍福相生緩急相摩聚散以成此名實之可紀精之可志也隨序之相理橋運之相使窮則反終則始此物之所有言之所盡知之所至極物而已睹道之人不隨其所廢不原其所起此議之所止少知曰季眞之莫爲接子之或使二家之議孰正於其情孰偏於其理太公調曰雞鳴狗吠是人之所知𨿽有大知不能以言讀其所自化又不能以意其所將爲斯而析之精至於無倫大至於不可圍或之使莫之爲未免於物而終以爲過或使則實莫爲則虛有名有實是物之居無名無實在物之虛可言可意言而愈疏未生不可忌已死不可阻死生非遠也理不可睹或之使莫之爲疑之所假天地陰陽由道而生也道先天地陰陽而豈天地陰陽可擬乎故以天地而比於道則天地乃形之所大爾以陰陽而比於道則陰陽乃气之所大爾道出於气形之外而無私於萬物其大可以物擬歟故因其所大而彊名爲道也故曰因其大號而讀之則可也

吾觀之本其往無窮吾求之末其來無止無窮無止言之無也與物同理或使莫爲言之本也與物終始道不可有有不可無

道體妙動而愈出故曰吾觀之本其往無窮妙用贍足綿綿若存故曰吾求之末其來無止無窮則未嘗有極無止則未嘗有息同萬物生成之理也故曰無窮無止言之無也與物同理此莊子言道之序也

道之爲名所假而行或使莫爲在物一曲夫胡爲於大方言而足則終日言而盡道言而不足則終日言而盡物道物之極言默不足以載非言非默議有所極視之不見故曰道不可有生成不測故曰有不可無道者萬物之所道以其可道而名道也故曰道之爲名所假而行道體至妙言默不足以盡之也故曰道物之極言默不足以載之不言不默而心得之然後達其妙本也故曰非言非默議有所極

南華眞經新傳卷十三﹤子部﹐道家類﹐南華眞經新傳﹥

欽定四庫全書

南華眞經新傳卷十四

宋王雱撰

外物篇

夫大道散而萬事起萬事起而禍福榮辱之端交來而不可議其必然矣莊子因而作外物篇

外物不可必故龍逢誅比干戮箕子狂惡來死桀紂亡人主莫不欲其臣之忠而忠未必信故伍員流於江萇死於蜀藏其血三年而化爲碧人親莫不欲其子之孝而孝未必愛故孝已憂而曾參悲木與木相摩則然金與火相守則流陰陽錯行則天地大絯於是乎有雷有霆水中有火乃焚大槐有甚憂兩陷而無所逃螴蜳不得成心若縣於天地之間慰暋沈屯利害相摩生火甚多眾人焚和月固不勝火於是乎有僓然而道盡夫禍福榮辱之來皆所以各緣其也故爲善者必致福爲惡者必防禍此理勢之必然也然而龍逢比干正直也卒所以見誅戮之禍伍員萇忠誠也反所以蒙流死之辱孝已曾參奉親也固難免悲憂之累惡來桀紂暴虐也復得其壽祿之榮豈理勢之必然歟故曰外物不可必也世俗不知外物之不可必曲求妄想而焚和此生之所以不全也惟至人知其不可必故虛心而忘己是以禍福不能及榮辱不能加哀樂不能入僓然自得而生之所以全也

莊周家貧故往貸粟於監河侯監河侯曰諾我將得邑金將貸子三百金可乎莊周忿然作色曰周昨來有中道而呼者周顧視車轍中有鮒魚焉周問之曰鮒魚來子何爲者邪對曰我東海之波臣也君豈有斗升之水而活我哉周曰諾我且南遊吳越之王激西江之水而迎子可乎鮒魚忿然作色曰吾失我常與我無所處吾得斗升之水然活耳君乃言此曾不如早索我於枯魚之肆

夫不足者依於有餘有餘者周於不足此亦理勢之必然也莊周貧而貸粟於監河侯其貸所以必得也河侯語以歲終得金而方貸見所貸不爲必得矣外物固可必歟此莊子所以有鮒魚之諭矣

任公子爲大鉤巨緇五十犗以爲餌蹲乎防稽投竿東海旦旦而釣期年不得魚已而大魚食之牽巨鉤防沒而下驚揚而奮鬐白波若山海水震蕩聲侔神憚赫千里任公子得若魚離而臘之自淛河以東蒼梧以北莫不厭若魚者已而後世輇才諷之徒皆驚而相吿也夫揭竿累趣灌瀆守鯢鮒其於得大魚難矣飾小說原本有闕文

乎可謂天之君子矣老萊子尙語之以去汝躬矜與汝容知而然後爲君子是仲尼由有矜容而未得爲於君子歟此老萊之言不必也然而聖人以仁義足以澤世而整物故舉明其道於天下豈期後世姦人竊取而爲患乎此亦不可必然也故曰夫不忍一世之傷而驁萬世之患

宋元君夜半而夢人被髮窺阿門曰予自宰路之淵予爲淸江使河伯之所漁者余且得予元君覺使人占之曰此神也君曰漁者有餘且乎左右曰有君曰令余且防朝明日余且朝君曰漁何得對曰且之网得白焉箕圓五尺君曰獻若之至君再欲殺之再欲活之心疑卜之曰殺以卜吉乃刳七十二鉆而無遺防仲尼曰神能見夢於元君而不能避余且之网知能七十二鉆而無遺防不能避刳腸之患如是則知有所困神有所不及也

夫神之夢宋元君也以爲必脫漁者之捕也豈期元君反刳腸而鉆占歟故夢之不如不夢矣是以不可必而已爲神智而神智有時不可用之也故曰知有所困神有所不及也

𨿽有至知萬人謀之魚不畏网而畏鵜鶘去小知而大知明去善而自善矣嬰兒生無石師而能言與能言者處也

小知知之也大知不知也知之則知有所不及不知則無所不知矣眾人之知知之也其知有所不及矣聖人之知不知也其知無所不知矣然無所知者蓋能去於小知也故曰去小知而大知明夫善者可欲也有可欲則善所以明也無可欲則善所以善也故曰去善而自善矣

恵子謂莊子曰子言無用莊子曰知無用而始可與言用矣夫地非不廣且大也人之所用容足耳然則廁足而墊之致黃泉人尙有用乎恵子曰無用莊子曰然則無用之爲用也亦明矣莊子曰人有能遊且得不遊乎人而不能遊且得遊乎夫流遁之志決絕之行噫其非至知厚徳之任與覆墜而不反火馳而不顧𨿽相與爲君臣時也易世而無以相賤

夫言期於有用則其終所以不用也言期於無用則其終所以爲用也有用用之不神也無用用之至妙也恵子以莊子之言爲無用是不知無用之用也故莊子言墊地以諭之以明無用不可必其無用也

故曰至人不畱行焉夫尊古而卑今學者之流也且以狶韋氏之流觀今之世夫孰能不波惟至人乃能遊於世而不僻順人而不失己彼教不學承意不彼目徹爲明耳徹爲聰鼻徹爲顫口徹爲甘心徹爲知知徹爲徳凡道不欲壅壅則哽哽而不止則跈跈則眾害生物之有知者恃息其不殷非天之罪天之穿之日夜無降人則顧塞其竇胞有重閬

至人者其道圓通而與化爲一其性融明而與世推移夫未嘗有凝滯之累也故曰至人不畱行焉夫至人之不畱行者蓋能趨時應物而不迂也故曰能遊於世而不僻與人無迕而能忘失也故曰順人而不失己正人之性而非由習也故曰彼教不學承人之意而能忘彼也故曰承意不彼目無蔽而見其所不見也故曰目徹爲明耳無塞而聞其所不聞也故曰耳徹爲聰鼻無壅而嗅其所不嗅也故曰鼻徹爲顫口無爽而味其所無味也故曰口徹爲甘心無窒而知其所不知也故曰心徹爲知知不惑而所以自得也故曰知徹爲徳夫內外交通而無壅蔽之累此其所以自得也所以言徳於終矣此至人若是而已矣

心有天遊室無空虛則婦姑勃谿心無天遊則六鑿相攘大林丘山之善於人也亦神者不勝徳溢乎名名溢乎暴謀稽乎誸知出乎爭柴生乎守官事果乎眾宜春雨日時艸木怒生銚耨於是乎始修艸木之到植者過半而不知其然可以補病眥病眥可以休老寧可以止遽𨿽然若是勞者之務也非佚者之所未嘗過而問焉

心者人之眞君也處於至虛之地而潛於至妙之神無爲而不可系著矣故曰心有天遊一有系著則六根交亂而役物矣故曰心無天遊則六鑿相攘

聖人之所以駴天下神人未嘗過而問焉賢人所以駴世聖人未嘗過而問焉君子所以駴國賢人未嘗過而問焉小人所以合時君子未嘗過而問焉演門有親死者以善毀爵爲官師其黨人毀而死者半堯與許由天下許由逃之湯與務光務光怒之紀他聞之帥弟子而跋於窾水諸侯弔之三年申徒狄因以踣河

大而化之之謂聖聖而不可知之之謂神宜爲臣助上而可以利人者之謂賢上可以君於國下可以子於民者謂君子惟下達而不可及於君子者謂小人神則不與聖同憂聖則不與賢同道君子與小人不同徳故聖人起而應於變則神人固不問之矣賢人仕而濟於世聖人亦不問之矣君子出而方有爲則賢人亦不問之矣小人苟合於一時則君子亦不問之矣夫駴者動也聖賢君子之所爲所以豫順而已天下世國焉有不從歟能各冥其極而不問也

筌者所以在魚得魚而忘筌蹄者所以在兔得兔而忘蹄言者所以在意得意而忘言吾安得夫忘言之人而與之言哉

知道者不言言者不知聖人之道惟晦默然後心得矣心得則足以與言之此莊子欲得斯人而與言其道也故曰吾安得夫忘言之人而與之言哉以此見莊子亦欲無言而言之非得已也

南華眞經新傳卷十四

欽定四庫全書

南華眞經新傳卷十五

宋王雱撰

寓言篇

夫天下之世俗惑於異學而不知聖人之大道必假言辭而諭之莊子因而作寓言篇

寓言十九重言十七卮言日出和以天倪寓言十九借外論之親父不爲其子媒親父譽之不若非其父者也非吾罪也人之罪也與己同則應不與己同則反同於己爲是之異於己爲非之重言十七所以己言也是爲耆艾年先矣而無經緯本末以期年耆者是非先也人而無以先人無人道也人而無人道是之謂陳人卮言日出和以天倪因以曼衍所以窮年

孔子曰予欲無言孟子曰予豈好辯哉此聖賢本欲不言也然而必言必辯者出於非得已而已故莊子之所言亦出不得已將以祛天下之惑而反性命之正也然莊子之爲言不一矣故有寓言有重言有卮言寓言者極明大道之眞空以世俗必爲迂怪也故托爲他人所說以言之致其十信其九也故曰寓言十九又曰借外論之重言者論述前古之正道使世俗樂聞不厭也故推爲耆艾之言以重之致其十信其七也故曰重言十七又曰所以已言也卮言者不爲一定之辭而愈新如卮器傾仰之不一以世俗難知妙本也故和以自然之分矣故曰卮言日出和以天倪此三者周之所以用而爲書也以三者而訊問周之所言則然後得周所言之意矣

不言則齊齊與言不齊言與齊不齊也故曰無言言無言終身言未嘗言終身不言未嘗不言有自也而可有自也而不可有自也而然有自也而不然惡乎然然於然惡乎不然不然於不然惡乎可可於可惡乎不可不可於不可物固有所然物因有所可無物不然無物不可非卮言日出和以天倪孰得其久萬物皆種也以不同形相禪始卒若環莫得其倫是謂天均天均者天倪也

夫物我所以同根也我不言則萬物與我爲一也故曰不言則齊旣齊而言則物我所以復分也故曰齊與言不齊不齊而止言則復齊矣故曰無言不言而自齊則物我自然均等也故曰是謂天均自然均等則守於自然之分矣故曰天均者天倪也此卮言不一如此也

莊子謂恵子曰孔子行年六十而六十化始時所是卒而非之未知今之所謂是之非五十九非也恵子曰孔子勤志服知也莊子曰孔子謝之矣而其未之嘗言孔子云夫受才乎大本復靈以生鳴而當律言而當法利義陳乎前而好惡是非直服人之口而已矣使人乃以心服而不敢蘁立定天下之定已乎已乎吾且不得及彼乎

夫聖人入道之妙與化爲一時之所變與偕行也安有凝滯之累歟此莊子所以言孔子行年六十而六十化也夫與時偕行惟變所適者有向往來今之殊也故向之所爲者是則今之所以爲非也今之所爲者是則乃向時所以爲非也蓋才全而能至於命所以圓通如此也恵子不知聖人之如此而以爲聖人勤志服膺而後知此莊子所以有受才復虛之言也夫才者性命之本也虛者精神之宅也聖人能達性命之本全精神之宅虛心待物而物來則鳴未嘗有言而言必當理譬由同律气入則鳴气息則止使天下心服而自定也故曰鳴而當律言而當法又曰使人乃以心服而定天下之所定此聖人所化如此者也

曾子再仕而心再化曰吾及親仕三釡而心樂後仕三千鐘不洎吾心悲弟子問於仲尼曰若參者可謂無所縣其罪乎曰旣已縣矣夫無所縣者可以有哀乎彼視三釡三千鐘如鸛雀蚊虻相過乎前也

君子非有意於仕然而有時而仕者以其爲親也爲親而仕祿𨿽薄而及於親其心所以至樂也此曾子初仕而𨿽三釡之薄而及於親其心所以嘗樂也仕本爲親而祿𨿽厚而不及親其心所以不樂也此曾子後仕而𨿽三千鐘之厚而不及親其心所以嘗悲也夫曾子之心一也其仕同也然有悲樂之不同者系其親之存亡也故曰曾子再仕而心再化夫曾子以親爲意而豈以儻來之物累心歟親亡祿厚則不悅此仲尼所以有蚊虻過前之諭矣

顏成子防謂東郭子綦曰自吾聞子之言一年而野二年而從三年而通四年而物五年而來六年而入七年而天成八年而不知死不知生九年而大妙生有爲死也勸公以其死也有自也而生陽也無自也而果然乎惡乎其所適惡乎其所不適天有歷數地有人據吾惡乎求之莫知其所終若之何其無命也莫知其所始若之何其有命也有以相應也若之何其無邪無以相應也若之何其有邪

聖人之道奧妙眞空而不可以卒知惟在久而方得矣此顏成子防聞子綦之言而至乎九年而方妙也夫一年而野者挫其銳而反朴也二年而從者同其塵而不迕於俗也三年而通者隨時安變而不蔽惑也四年而物者與物齊諧而無彼我也五年而來者所適皆至而自得也六年而入者達乎幽奧而神與冥防也七年而天成者任於自然而無所虧也八年而不知生不知死者了於不生不死之也九年而大妙者盡於眞空妙有之至也夫入道而未至於大妙未足以爲心得也顏成子防九年而然後至大妙亦可謂之心得也然而與聖人有間者聖人生而知之矣安俟積而後得乎此聖人之所以聖也

眾罔兩問於景曰若向也俯而今也仰向也括而今也被發向也坐而今也起向也行而今也止何也景曰搜搜也奚稍問也予有而不知其所以予蜩甲也蛇蛻也似之而非也火與日吾屯也陰與夜吾代也彼吾所以有待邪而況乎以有待者乎彼來則我與之來彼往則我與之往彼彊陽則我與之彊陽彊陽者又何以有問乎陽子居南之沛老聃西遊於秦邀於郊至於梁而遇老子老子中道仰天而嘆曰始以汝爲可教今不可也陽子居不答至捨進盥漱巾櫛脫屨戶外行而前曰向者弟子欲請夫子夫子行不間是以不敢今間矣請問其故老子曰而睢睢盱盱而誰與居大白若辱盛徳若不足陽子居蹴然變容曰敬聞命矣其往也捨者迎將其家公執席妻執巾櫛捨者避席煬者避竈其反也者與之爭席矣

夫影者形之所生也形者已之所具也影𨿽形之所生而無待於形形𨿽已之所具而無借於已故影之所待者待於火日而形之所借者借於朴素火日明則影所以聚朴素全則形所以忘此莊子所以有罔兩問影與夫老子教陽子之言也夫罔兩者幽陰之物也陽子者陽明之人也處幽陰者不可問其影居陽明者不可飾其形故宜兩忘而已矣兩忘則所謂能防其極也故莊子言於寓言之篇終

南華眞經新傳卷十五

欽定四庫全書

南華眞經新傳卷十六

宋王雱撰

讓王篇

夫帝王者道外之虛稱天下者度外之一物至人達觀而無心於二者莊子因而作讓王篇

堯以天下讓許由許由不受又讓於子州支父子州支父曰以我爲天子猶之可也𨿽然我適有幽憂之病方且治之未暇治天下也夫天下至重也而不以害其生又況他物乎惟無以天下爲者可以托天下也舜讓天下於子州支伯子州支伯曰予適有幽憂之病方且治之未暇治天下也故天下大器也而不以易生此有道者之所以異乎俗者也舜以天下讓善捲善捲曰余立於宇宙之中冬日衣皮毛夏日衣葛絺春耕種形足以勞動秋收斂身足以休食日出而作日入而息逍遙於天地之間而心意自得吾何以天下爲哉悲夫子之不知余也遂不受於是去而入深山莫知其處舜以天下讓其友石戶之農石戶之農曰捲捲乎後之爲人葆力之士也以舜之徳爲未至也於是夫負妻戴攜子以入於海終身不反也

夫堯舜者聖人之有爲也有爲卒至於無爲無爲之【原本有闕文】

身豈不惑哉

大王之去邠所以謹於去就也夫天下之生人也均與之性同付之命豈使以外物而傷其性命之情歟大王能知天之所付與而不敢攻狄而決人之性命是以委國而去之矣此大王知天之所爲也知天之所爲者與天爲一也與天爲一則物之所以最是以邠人相從而歸也故曰民相連而從之遂成國於岐山之下

越人三世弒其君王子搜患之逃乎丹穴而越國無君求王子搜不得從之丹穴王子搜不肯出越人燻之以艾乘以王輿王子搜援綏登車仰天而呼曰君乎君乎獨不可以捨我乎王子搜非惡爲君也惡爲君之患也若王子搜者可謂不以國傷生矣此固越人之所欲得爲君也韓魏相與爭侵地子華子見昭僖侯昭僖侯有憂色子華子曰今使天下書銘於君之前書之言曰左手攫之則右手廢右手攫之則左手廢然而攫之者必有天下君能攫之乎昭僖侯曰寡人不攫也子華子曰甚善自是觀之兩臂重於天下也身亦重於兩臂韓之輕於天下亦遠矣今之所爭者其輕於韓又遠君固愁身傷生以憂戚不得也僖侯曰善哉教寡人者眾矣未嘗得聞此言也子華子可謂知輕重矣

夫國土者虛器也蔽者不知而傷生以爭之此越之所以三世而弒君也惟達者知之而無心於君國此王子搜所以逃於丹穴而全生也然王子搜𨿽逃而越人固立以爲君所謂迫而後起也迫而後起則非得已此搜所以仰天而呼嘆也若王子搜者亦可謂之至人矣

魯君聞顏闔得道之人也使人以幣先焉顏闔守陋閭苴布之衣而自飯牛魯君之使者至顏闔自對之使者曰此顏闔之家與顏闔對曰此闔之家也使者致幣顏闔對曰恐聽者謬而遺使者罪不若審之使者還反審之復來求之則不得已故若顏闔者眞惡富貴也顏闔者可謂通達而無疵者也處貧賤不以爲惡視富貴不以爲好當魯君之致幣則囂然不顧而誑使者以其謬誤矣豈以物之儻來而爲悅乎此莊子之所以取之也故顏闔者眞惡富貴也

故曰道之眞以治身其緒餘以爲國家其土苴以治天下由此觀之帝王之功聖人之餘事也非所以完身養生也

道之眞以治身者以身爲人道之本也身入於道則【原本有闕文】

敢伏其誅大王反國非臣之功故不敢當其賞王曰見之屠羊說曰楚國之法必有重賞大功而後得見今臣之知不足以存國而勇不足以死宼吳軍入郢說畏難而避宼非故隨大王也今大王欲廢法毀約而見說此非臣之所以聞天下也王謂司馬子綦曰屠羊說居處卑賤而陳義甚髙子綦爲我延之以三旌之位屠羊說曰夫三旌之位吾知其貴於屠羊之肆也萬鐘之祿吾知其富於屠羊之利也然豈可以貪爵祿而使吾君有妄施之名乎說不敢當願復反吾屠羊之肆遂不受也夫生者性命之本也物者養生之具也生爲重物爲輕達者全其所重而忘所輕其生所以生生也世俗忘其所重而殉所輕其生所以不存也此莊子所以有隨珠彈雀之諭矣

原憲居魯環堵之室茨以生艸蓬戶不完桑以爲樞而甕牖二室褐以爲塞上漏下濕匡坐而子貢乘大馬中紺而表素軒車不容巷往見原憲原憲華冠縰履杖藜而應門子貢曰嘻先生何病原憲應之曰憲聞之無財謂之貧學而不能行謂之病今憲貧也非病也子貢逡巡而有愧色原憲曰夫希世而行比周而友學以爲人教以爲己仁義之慝輿馬之飾憲不忍爲也曾子居衛縕袍無表顏色腫噲手足胼胝三日不舉火十年不制衣正冠而纓絕捉衿而肘見納履而踵決曳縰而歌商頌聲滿天地若出金石天子不得臣諸侯不得友故養志者忘形養形者忘利致道者忘心矣

夫富與貴是人之所好也貧與賤是人之所惡也所好所惡皆生於有心惟能無心則好惡所以忘好惡忘則處富貴不知其富貴居貧賤不知其貧賤泛然自得於胸中所以逍遙於天地之間也若原憲曾子者可謂無心矣憲居環堵之室蓬戶而甕牖曾子顏色腫噲而衣冠皆決壞二人未嘗惡貧而忘道故或或歌而忘形自得矣豈務殉物而傷生歟此所以異於世俗矣故曰致道者忘心

孔子謂顏回曰回來家貧居卑胡不仕乎顏回對曰不願仕回有郭外之田五十畝足以給饘粥郭內之田十畝足以爲絲麻鼓琴足以自娛所學夫子之道者足以自樂也回不願仕孔子愀然變容曰善哉回之意丘聞之知足者不以利自累也審自得者失之而不懼行修於內者無位而不怍丘誦之久矣今於回而後見之是丘之得也中山公子牟謂瞻子曰身在江海之上心居乎魏闕之下柰何瞻子曰重生重生則利輕中山公子牟曰𨿽知之未能自勝也瞻子曰不能自勝則從神無惡乎不能自勝而彊不從者此之謂重傷重傷之人無壽矣魏牟萬乘之公子也其隱巖穴也難爲於布衣之士𨿽未至乎道可謂有其意矣

夫外防其極者內所以自足自足則所以不憂矣顏回者可謂能冥其極也有六十畝之田不願仕所以鼔琴而自娛也夫不仕者自足也自娛者不憂也不憂所以爲至樂至樂全則自得而已矣是以孔子稱之而以爲是丘之得也是丘之得者聖人之所以深得也

孔子窮於陳蔡之間七日不火食藜羹不糝顏色甚憊而歌於室顏回擇菜子路子貢相與言曰夫子再逐於魯削迹於衛伐樹於宋窮於商周圍於陳蔡殺夫子者無罪借夫子者無禁歌鼓琴未嘗絕音君子之無恥也若此乎顏回無以應入吿孔子孔子推琴喟然而嘆曰由與賜細人也召而來吾語之子路子貢入子路曰如此者可謂窮矣孔子曰是何言也君子通於道之謂通窮於道之謂窮今丘抱仁義之道以遭亂世之患其何窮之爲故內省而不窮於道臨難而不失其徳天寒旣至霜雪旣降吾是以知松栢之茂也陳蔡之隘於丘其幸乎孔子削然反琴而歌子路扢然執幹而舞子貢曰吾不知天之髙也地之下也古之得道者窮亦樂通亦樂所樂非窮通也道徳於此則窮通爲寒暑風雨之序矣故許由娛於潁陽而共伯得乎丘首舜以天下讓其友北人無擇北人無擇曰異哉後之爲人也居於畝之中而遊堯之門不若是而己又欲以其辱行漫我吾羞見之因自投淸泠之淵

聖人能全其天樂也天樂全則萬物不足以憂之此孔子窮於陳蔡而歌不息也子路子貢者不知聖人樂天知命而不憂以爲君子之無恥此孔子不得不語之以窮通之理也夫窮者非窮於道也通者非達於時也以不能知道則謂之窮能通於道則謂之通聖人於道不窮而曲通所不遇者時而己豈若細人而自窮於道乎此聖人自得如此而不攺其樂也樂不攺則利害榮辱不能汨於中任其所變而已矣此子貢遽悟而所以有古之得道者窮亦樂通亦樂之言又曰道徳於此則窮通爲寒暑風雨之序矣

湯將伐桀因卞隨而謀卞隨曰非吾事也湯曰孰可曰吾不知也湯又因瞀光而謀瞀光曰非吾事也湯曰孰可曰吾不知也湯曰伊尹何如曰彊力忍垢吾不知其他也湯遂與伊尹謀伐桀克之以讓卞隨卞隨辭曰後之伐桀也謀乎我必以我爲賊也勝桀而讓我必以我爲貪也吾生乎亂世而無道之人再來漫我以其辱行吾不忍數聞也乃自投椆水而死湯又讓瞀光曰知者謀之武者遂之仁者居之古之道也吾子胡不立乎瞀光辭曰廢上非義也殺民非仁也人犯其難我享其利非防也吾聞之曰非其義者不受其祿無道之世不踐其土況尊我乎吾不忍久見也乃負石而自沈於廬水昔周之興有士二人處於孤竹曰伯夷叔齊二人相謂曰吾聞西方有人似有道者試往觀焉至於岐陽武王聞之使叔旦往見之與之盟曰加富二等就官一列血牲而埋之二人相視而笑曰嘻異哉此非吾所謂道也昔者神農之有天下也時祀盡敬而不祈喜其於人也忠信盡治而無求焉樂與政爲政樂與治爲治不以人之壞自成也不以人之卑自髙也不以遭時自利也今周見殷之亂而遽爲政上謀而下行貨阻兵而保威割牲而盟以爲信揚行以說眾殺伐以要利是推亂以易暴也吾聞古之士遭治世不避其任遇亂世不爲苟存今天下暗周徳衰其並乎周以塗吾身也不如避之以潔吾行二子北至於首陽之山遂餓而死焉若伯夷叔齊者其於富貴也苟可得已則必不賴髙節戾行獨樂其志不事於世此二士之節也

夫湯放桀武王伐紂所以應天而順人也應天者可謂知於天順人者可謂知於人能知天人之所爲則此湯武之所以聖也故瞀光卞隨伯夷叔齊者不知湯武之所爲而共非之又不忍聞其事而自投於洪流餓死於首陽可謂不該不徧之士也夫賊仁者謂之賊賊義者謂之殘仁義者道徳之著而殘賊之則大道所以愈廢也大道廢則天下性命之情不正矣此湯武所以必伐而反性命之正也數子者不達於妙理而徒蔽於分寸豈得謂之該徧之士矣夫莊子之作此篇所以敍至人之所爲而明無心之妙道其爲言各有其序矣夫中天下而帝者人之所樂也故首言堯舜不以天下爲意而相讓君一國亦人之所樂也次言大王子搜不以邠越累心而逃去貧賤者人之所惡也故言顏闔列子原憲曾子顏回不以貧賤爲意而務去及其終則言孔子之窮於陳蔡湯武之除於桀紂所以明無心之道也夫孔子之在陳蔡豈有心於憂患乎故歌不絕而自適也湯武之除桀紂豈有心於得天下乎故去其殘賊而反正也莊【原本有闕文】

南華眞經新傳卷十六

欽定四庫全書

南華眞經新傳卷十七

宋王雱撰

盜跖篇

夫達生之暫聚不役富貴利祿而自適其天性此盜跖之所以如此矣莊子因而作盜跖篇

孔子與栁下季爲友栁下季之弟名曰盜跖盜跖從卒九千人橫行天下侵暴諸侯穴室樞戶驅人牛馬取人婦女貪得忘親不顧父母兄弟不祭先祖所過之邑大國守城小國入保萬民苦之孔子謂栁下季曰夫爲人父者必能詔其子爲人兄者必能教其弟若父不能詔其子兄不能教其弟則無貴父子兄弟之親矣今先生世之才士也弟爲盜跖爲天下害而弗能教也丘竊爲先生羞之丘請爲先生往說之栁下季曰先生言爲人父者必能詔其子爲人兄者必能教其弟若子不聽父之詔弟不受兄之教𨿽今先生之辯將柰之何哉且跖之爲人也心如湧泉意如飄風彊足以拒敵辯足以飾非順其心則喜逆其心則怒易辱人以言先生必無往孔子不聽顏回爲馭子貢爲右往見盜跖盜跖乃方休卒徒大山之陽膾人肝而餔之孔子下車而前見謁者曰魯人孔丘聞將軍髙義敬再拜謁者謁者入通盜跖【原本有闕文】

父母之遺徳也丘𨿽不吾譽吾獨不自知邪且吾聞之好面譽人者亦好背而毀之今丘吿我以大城眾民是欲規我以利而恆民畜我也安可長久也城之大者莫大乎天下矣堯舜有天下子孫無置錐之地湯武立爲天子而後世絕滅非以其利大故邪且吾聞之古者禽獸多而人民少於是民皆巢居以避之晝拾橡栗暮棲木上故命之曰有巢氏之民古者民不知衣服夏多積薪冬則煬之故命之曰知生之民神農之世臥則居居起則於於民知其母不知其父與麋鹿共處耕而食織而衣無有相害之心此至徳之隆也然而黃帝不能致徳與尢戰於鹿之野流血百里堯舜作立羣臣湯放其主武王殺紂自是之後以彊陵弱以眾暴寡湯武以來皆亂人之徒也今子修文武之道掌天下之辯以教後世縫衣淺帶矯言僞行以迷惑天下之主而欲求富貴焉盜莫大於子天下何故不謂子爲盜丘而乃謂我爲盜跖子以甘辭說子路而使之從使子路去其危冠解其長劍而受教於子天下皆曰孔丘能止暴禁非其卒之也子路欲殺衛君而事不成菹於衛東門之上是子教之不至也子自謂才士聖人邪則再逐於魯削迹於衛窮於齊圍於陳蔡不容身於天下子教子路菹此患上無以爲身下無以爲人子之道豈足貴邪世之所髙莫若黃帝黃帝尙不能全徳而戰鹿之野流血百里堯不慈舜不孝禹偏枯湯放其主武王伐紂文王拘羑里此六子者世之所髙也熟論之皆以利惑其眞而彊反其情性其行乃甚可羞也世之所謂賢士伯夷叔齊辭孤竹之君而餓死於首陽之山骨肉不鮑焦飾行非世抱木而死申徒狄諫而不聽負石自投於河爲魚鱉所食介子推至忠也自割其股以食文公文公後背之子推怒而去抱木而燔死尾生與女子期於梁下女子不來水至不去抱梁柱而死此四者無異於磔犬流豕操瓢而乞者皆離名輕死不念本養壽命者也世之所謂忠臣者莫若王子比干伍子胥子胥沈江比干剖心此二子者世謂忠臣也然卒爲天下笑自上觀之至於子胥比干皆不足貴也丘之所以說我者若告我以事則我不能知也若告我以人事者不過此矣皆吾所聞知也今吾告子以人之情目欲視色耳欲聽聲口欲察味志气欲盈人上壽百歲中壽八十下壽六十除病瘦死防憂患其中開口而笑者一月之中不過四五日而已矣天與地無窮人死者有時操有時之具而托於無窮之間忽然無異騏之馳過隙也不能說其志意養其壽命者皆非通道者也丘之所言皆吾之所棄也亟去走歸無復言之子之道狂狂汲汲詐巧虛僞事也非可以全眞也奚足論哉孔子再拜趨走出門上車執轡三失目芒然無見色若死灰據軾低頭不能出气歸到魯東門外適遇栁下季栁下季曰今者闕然數日不見車馬有行色得微往見跖邪孔子仰天而嘆曰然栁下季曰跖得無逆汝意若前乎孔子曰然丘所謂無病而自炙也疾走捋虎頭編虎須幾不免虎口哉夫大城眾邑崇位厚祿皆物之所以儻來也物之儻來則累於形累於形則傷於生豈以有涯之生而役於儻來之物乎如此則性命之正不存矣況人生於天地之間其壽難及於百年而百年之中疾病憂患則過半矣其所以安閒而自適者幾希豈務役物而傷生乎此跖之所以不樂爲諸侯而所以自適其性也故曰天與地無窮人死者有時操有時之具而托於無窮之間忽然無異騏驥之馳過隙也此莊子托跖而爲言其篇屬於寓言矣

子張問於滿苟得曰盍不爲行無行則不信不信則不任不任則不利故觀之名計之利而義眞是也若棄名利反之於心則夫士之爲行不可一日不爲乎滿苟得【原本有闕文】

極面觀四方與時消息若是若非執而圓機獨成而意與道徘徊無轉而行無成而義將失而所爲無赴而富無殉而成將棄而天比干剖心子胥抉眼忠之禍也直躬證父尾生溺死信之患也鮑子立幹申子不自理防之害也孔子不見母匡子不見父義之失也此上世之所傳下世之所語以爲士者正其言必其行故服其殃離其患也無足問於知和曰人卒未有不興名就利者彼富則人歸之歸則下之下則貴之夫見下貴者所以長生安體樂意之道也今子獨無意焉知不足邪意知而力不能行邪故推正不忘邪知和曰今夫此人以爲與己同時而生同鄕而處者以爲夫絕俗過世之士焉是專無主正所以覽古今之時是非之分也與俗化世去至重棄至尊以爲其所爲也此其所以論長生安體樂意之道不亦遠乎慘怛之疾恬愉之安不監於體怵惕之恐欣歡之喜不監於心知爲爲而不知所以爲是以貴爲天子富有天下而不免於患也無足曰夫富之於人無所不利窮美究勢至人之所不得逮聖人之所不能及俠人之勇力而以爲威彊秉人之知謀以爲明察因人之徳以爲賢良非享國而嚴若君父且夫聲色滋味權勢之於人心不待學而樂之體不待象而安之【原本有闕文】

無故而不可得也故觀之名則不見求之利則不得繚意絕體而爭此不亦惑乎

滿苟得者以苟得外物而充滿其欲也無足者以役於外物而未嘗自足也此莊子制二子之名而寓意夫子張賢人也以仁義之道足以治身足以立名豈必苟求外物而傷生此子張所以挫苟得之銳也然苟得者惑於所得而易性非顧仁義之道不立歟此所以終不從子張之言也知和者制名也以中和之道足以治心足以行已豈必役於貨財權勢而傷生此知和所以窒無足之欲也然無足者惑於不足而動心非顧中和之道不存歟此所以終不信知和之言也此莊子托二子之惑而以譏世俗之失性也故終於不亦惑乎之言也亦所以爲寓言

說劍篇

夫天下國家者聖人之利器而其用必在於善藏而其權不可以示人莊子因而作說劍篇

昔趙文王喜劍劍士夾門而客三千餘人日夜相擊於前死傷者歲百餘人好之不厭如是三年國衰諸侯謀之太子悝患之募左右曰孰能說王之意止劍士者賜之千金左右日莊子當能太子乃使人以千金奉莊子莊子弗受與使者俱往見太子曰太子何以教周賜周千金太子曰聞夫子明聖謹奉千金以幣從者夫子弗受悝尙何敢言莊子曰聞太子所欲用周者欲絕王之喜好也使臣上說大王而逆王意下不當太子則身刑而死周尙安所事金乎使臣上說大王下當太子趙國何求而不得也太子曰然吾王所見惟劍士也莊子曰諾周善爲劍太子曰然吾王所見劍士皆蓬頭突垂冠曼胡之纓短後之衣瞠目而語難王乃說之今夫子必儒服而見王事必大逆莊子曰請治劍服治劍服三日乃見太子太子乃與見王王脫白刃待之莊子入殿門不趨見王不拜王曰子欲何以教寡人使太子先曰臣聞大王喜劍故以劍見王王曰子之劍何能禁制曰臣之劍十步一人千里不畱行王大說之曰天下無敵矣莊子曰夫爲劍者示之以虛開之以利後之以發先之以至願得試之王曰夫子休就捨待命令設戲請夫子王乃校劍士七日死傷者六十餘人得五六人使奉劍於殿下乃召莊子王曰今日試使士惇劍莊子曰望之久矣王曰夫子所禦杖長短何如曰臣之所奉皆可然臣有三劍惟王所用請先言而後試王曰願聞三劍曰有天子劍有諸侯劍有庶人劍王曰天子之劍何如夫退處幽密而操至權以獨運幹萬化於不測力旋天地而世莫睹其健威服海內而人不名以武者此聖人之所以能用利器也豈暴露神靈而使眾得而議之哉是以莊子說劍而言示之以虛開之以利後之以發先之以至也夫示之以虛者所謂退處幽密也開之以利者所謂斡於萬化也後之以發者所謂力旋天地也先之以至者所謂威服海內也故處幽密則百姓日用而不知斡萬化則萬物贍足而衣被旋天地則與造化冥運而生成服海內則以神道設教而無方此周寓爲天下國家之道於說劍而趙文不悟其言也復使莊子就捨待命而試爲劍何其蔽之過乎

曰天子之劍以燕溪石城爲鋒齊岱爲鍔晉魏爲脊周宋爲鐔韓魏爲鋏包以四夷裹以四時繞以渤海帶以常山制以五行論以刑徳開以陰陽持以春夏行以秋冬此劍直之無前舉之無上案之無下運之無旁上決浮雲下絕地紀此劍一用匡諸侯天下服矣此天子之劍也文王芒然自失曰諸侯之劍何如曰諸侯之劍以知勇士爲鋒以淸防士爲鍔以賢良士爲脊以忠直士爲鐔以豪傑士爲鋏此劍直之亦無前舉之亦無上案之亦無下運之亦無旁上法圓天以順三光下法方地以順四時中和民意以安四鄕此劍一用如雷霆之震也四封之內無不賓服而聽從君命者矣此諸侯之劍也王曰庶人之劍何如曰庶人之劍蓬頭突鬢垂冠曼胡之纓短後之衣瞠目而語難相擊於前上斬頸領下決肝肺此庶人之劍無異於鬥鷄一旦命已絕矣無所用於國事今大王有天子之位而好庶人之劍臣竊爲大王薄之王乃牽而上殿宰人上食王三環之莊子曰大王安坐定气劍事已畢奏矣於是文王不出宮三月劍士皆服斃其處也

天子之劍者所謂天下之利器也諸侯之劍者所謂國家之利器也庶人之劍者所謂有爲之器也天下之利器不可以彊爲爲者所以敗之矣惟能無爲而藏用則天下所以自化也故曰天下服國家之利器不可以妄執執者所以失之矣亦能無爲而藏用則四境所以自治也故四封之內無不賓服有爲之器不可以妄動動者所以悔生矣不能戢戈偃武而樂用則國事所以自廢也故曰無所用於國事此三劍者莊子所以言帝王諸侯無爲有爲之道也趙文遽悟周之所言而致敬於莊子故命宰人上食而王親【原本有闕文】

南華眞經新傳卷十七﹤子部﹐道家類﹐南華眞經新傳﹥

欽定四庫全書

南華眞經新傳卷十八

宋王雱撰

漁父篇

夫能忘憂保眞脫於世俗之拘系而樂於江海之防者此帷林漁父之能若是矣莊子因而作漁父篇

孔子遊乎緇帷之林休坐乎杏壇之上弟子讀書孔子歌鼓琴奏曲未半有漁父者下船而來須眉交白被髮揄袂行原以上距陸而止左手據膝右手持頤以聽曲終而招子貢子路二人俱對客指孔子曰彼何爲者也子路對曰魯之君子也客問其族子路對曰族孔氏客曰孔氏者何治也子路未應子貢對曰孔氏者性服忠信身行仁義飾禮樂選人倫上以忠於世主下以化於齊民將以利天下此孔氏之所治也又問曰有土之君與子貢曰非也侯王之佐與子貢曰非也客乃笑而還行言曰仁則仁矣恐不免其身苦心勞形以危其眞嗚呼遠哉其分於道也子貢還報孔子孔子推琴而起曰其聖人與乃下求之至於澤畔方將杖拏而引其船顧見孔子還鄕而立孔子反走再拜而進客曰子將何求孔子曰曩者先生有緒言而去丘不肖未知所謂竊待於下風幸聞咳唾之音以卒相丘也客曰嘻甚矣子【原本有闕文】

不更聞諫愈甚謂之狠人同於已則可不同於已𨿽善不善謂之矜此四患也能去八疵無行四患而始可教已孔子愀然而嘆再拜而起曰丘再逐於魯削迹於衛伐樹於宋圍於陳蔡丘不知所失而離此四謗者何也客淒然變容曰甚矣子之難悟也人有畏影惡迹而去之走者舉足愈數而迹愈多走愈疾而影不離身自以爲尙遲疾走不休絕力而死不知處陰以休影處靜以息迹愚亦甚矣子審仁義之間察同異之際觀動靜之變適受與之度理好惡之情和喜怒之節而幾於不免矣謹修而身愼守其眞還以物與人則無所累矣今不修之身而求之人不亦外乎

失造物者之造物均受其命而各付其分矣惟人一受成形而不變以待盡故憂患從而以爲累此漁父所以有四憂八疵四患之言也夫有心者必有我有我則外不能冥其極也外不能冥其極則衣食之不足爵祿之不持貢職之不美財用之匱乏皆所爲憂而已矣憂旣生而務役其物以解憂故總佞謟諛讒賊險慝之疵亦從而生矣八疵生則貪叨矜狠又從而繼生是皆有心有我不能冥極之所致也惟庶人大夫諸侯天子皆冥其極而無心無我則衣食爵祿貢職財用皆度外之物爾豈能累我而爲憂乎故不憂而已矣不憂則自得自得則入於無疵也八疵四患又何見其交生乎此莊子托漁父以言其冥極之事也周之所言豈爲得已乎

孔子愀然曰請問何謂眞客曰眞者精誠之至也不精不誠不能動人故彊哭者𨿽悲不哀彊怒者𨿽嚴不威彊親者𨿽笑不和眞悲無聲而哀眞怒未發而威眞親未笑而和眞在內者神動於外是所以貴眞也其用於人理也事親則慈孝事君則忠貞飲酒則歡樂處喪則悲哀忠貞以功爲主飲酒以樂爲主處喪以哀爲主事親以適爲主功成之美無一其迹矣事親以適不論所以矣飲酒以樂不選其具矣處喪以哀無問其禮矣禮者世俗之所爲也眞者所以受於天也自然不可易也故聖人法天貴眞不拘於俗愚者反此不能法天而卹於人不知貴眞碌碌而受變於俗故不足惜哉子之蚤湛於人僞而晚聞大道也孔子又再拜而起曰今者丘得遇也若天幸然先生不羞而比之服役而身教之敢問捨所在請因受業而卒學大道客曰吾聞之可與往者與之至於妙道不可與往者不知其道愼勿與之身乃無咎子勉之吾去子矣吾去子矣乃刺船而去延緣葦間顏淵還車子路授綏孔子不顧待水波定不聞拏音而後敢乘子路旁車而問曰由得爲役久矣未嘗見夫子遇人如此其威也萬乘之主千乘之君見夫子未嘗不分庭抗禮夫子猶存倨傲之容今漁父杖拏逆立而夫子曲要磬折再拜而應得無太甚乎門人皆怪夫子矣漁父何以得此乎孔子伏軾而嘆曰甚矣由之難化也湛於禮義有間矣而朴鄙之心至今未去進吾語汝夫遇長不敬失禮也見賢不尊不仁也彼非至人不能下人下人不精不得其眞故長傷身惜哉不仁之於人也禍莫大焉而由獨擅之且道者萬物之所由也庶物失之者死得之者生爲事逆之則順順之則成故道之所在聖人尊之今漁父之於道可謂有矣吾敢不敬乎

內直而不假於物者眞也內直者本於精也不假於物者出於誠也故曰眞者精誠之至也故精全則與天爲一也誠至則可動於天也如此則豈不動於人歟惟不精不誠不能與天爲徒而動於天亦不能動於人矣故曰不精不誠不能動人此篇亦屬於寓言

列禦宼篇

夫知道達徳而外不能遺形忘己而與物同則未爲至人而已矣莊子因而作列禦宼篇

列禦宼之齊中道而反遇伯昏瞀人伯昏瞀人曰奚方而反曰吾驚焉曰惡乎驚曰吾嘗食於十而五先饋伯昏瞀人曰若是則汝何爲驚已曰夫內誠不解形諜成光以外鎭人心使人輕乎貴老而其所患夫人特爲食羹之貨多餘之贏其爲利也薄其爲權也輕而猶若是而況於萬乘之主乎身勞於國而知盡於事彼將任我以事而效我以功吾是以驚伯昏瞀人曰善哉觀乎汝處已人將保汝矣無幾何而往則戶外之屨滿矣伯昏瞀人北面而立惇杖蹙之乎頤立有間不言而出賓者以吿列子列子提屨跣而走曁乎門曰先生旣來曾不發藥乎曰已矣吾固告汝曰人將保汝果保汝矣非汝能使人保汝而汝不能使人無保汝也而焉用之感豫出異也必且有感揺而本性又無謂也夫至人者內所以藏其眞外所以和其光藏眞者固欲遺其形和光者要不異於物故所處則使人不貴已所爲則使人不可知與俗沈冥而中心自得此至人之道如此也至於禦宼則不然𨿽曰乘風適性而未能遺形齊物而外有所矜飾之齊則致五之先饋也夫之先饋者此人之所以致恭也恭而不已【原本有闕文】

天之所付也人受天之性而其才各有所從也緣其所從而習貫則同於自然而已矣故緩之才性從於學其終所以爲儒也翟之才性從於儉其終所以爲墨也故曰造物者之報人不報其人而報其人之天報其人之天者所謂使人習貫而同自然也緩不知其所以而以弟由已化而反勝己故感激怨憤以傷生所謂大惑而已矣莊子所以譏其所惑也

聖人安其所安不安其所不安眾人安其所不安不安其所安

聖人安其所安者所謂存其正正也不安其所不安者所謂亡其不正也眾人安其所不安者所謂存其不正也不安其所安者所謂亡其正正也正正存則所以爲聖人不正存則所以爲眾人矣

莊子曰知道易勿言難知而不言所以之天也知而言之所以之人也古之人天而不人朱泙漫學屠龍於支離益單千金之家三年技成而無所用其巧

道若大路然知之所以爲易也故曰知道易知於大道則勿言所以爲難也故曰勿言難夫知道而晦默則無爲也故曰知而不言所以之天也知道而騰說則有爲也故曰知而言之所以之人也惟聖人心得於道而無爲不有爲故曰古之人天而不人也

聖人以必不必故無兵眾人以不必必之故多兵順於兵故行有求兵恃之則亡

道者無爲之朴也兵者有爲之器也聖人體道無爲而順物情所以無兵而已矣故曰聖人以必不必故無兵眾人亡道有爲而迕物情所以多兵而已矣故曰眾人以不必必之故多兵多兵則順兵而外求也故曰順於兵故行有求然兵者聖人不得已而用之也豈務樂用而恃之歟恃之則固難以存也故曰兵恃之則亡

小夫之知不離苞苴竿牘敝精神乎蹇淺而欲兼濟道物太一形虛若是者迷惑於宇宙形累不知太初彼至人者歸精神乎無始而甘防乎無何有之鄕水流乎無形發泄乎太淸悲哉乎汝爲知在毫毛而不知大寧天下之世俗以遺問之具爲其道而以蹇淺之知爲其智【闕】蔽神而欲以澤世而導物是迷於妙有之至道【闕】

太初之眞理所謂心惑而力不贍也安知至【闕】

爲乎夫至人入道之至妙遊心於太初出處【闕】於無盡之域而其行所以不窒其用所以無方澤世物而天下莫知其爲也豈若世俗之所爲乎故曰彼至人者歸精神乎無始而甘冥乎無何有之鄕水流乎無形發泄乎太淸

宋人有曹商者爲宋王使秦其往也得車數乘王悅之益車百乘反於宋見莊子曰夫處窮閭阨巷困窘織屨槁項黃馘者商之所短也一悟萬乘之主而從車百乘者商之所長也莊子曰秦王有病召醫破癰潰痤者得車一乘防痔者得車五乘所治愈下得車愈多子豈治其痔邪何得車之多也子行矣

闕傳

魯哀公問於顏闔曰吾以仲尼爲貞干國其有瘳乎曰殆哉圾乎仲尼方且飾羽而畫從事華辭以支爲防忍性以視民而不知不信受乎心宰乎神夫何足以上民彼宜汝與予頤與誤而可矣今使民離實學僞非所以視民也爲後世慮不若休之難治也施於人而不忘非天布也商賈不齒𨿽以士齒之神者弗齒

聖人者與天地合其徳與陰陽同其功不露其神而付物自化不顯其迹而使人相慕窈兮無爲而復歸於朴素豈欲爲臣於時歟此魯哀欲用仲尼而顏闔吿之以殆哉圾乎也夫奧妙虛靜者聖人之道也窈冥晦默者聖人之迹也道不可以知而迹不可以見今用於魯而爲輔臣則是道可知而迹可見天下必飾外尙辭而擬之矣如此則聖人不得不有爲而天下不得不防眞非所以爲致治之理也故曰方且飾羽而畫從事華辭以支爲防又曰難治也此顏闔能知聖人無用之用矣

爲外刑者金與木也爲內刑者動與過也宵人之離外刑者金木訊之離內刑者陰陽食之夫免乎外內之刑者惟眞人能之

暗蔽之人所以有我有心也故有我則與物不齊諧有心則與物相靡刃此所以離內外之刑也夫與物不齊諧者自拘而所以傷生也故曰離外刑者金木訊之與物相靡刃者焚和而亦所以傷生也故曰離內刑者陰陽食之此不爲暗蔽之人乎故曰宵人惟眞人無我無心而物莫爲之累安有傷生之患也故曰夫免乎內外之刑者惟眞人能之

孔子曰凡人心險於山川難於知天天猶有春秋冬夏旦暮之期人者厚貌深情故有貌願而益有長若不肖有順懁而達有堅而縵有緩而焊

人之心處於至虛之地而居於杳寂之際不可以智度而已故曰人心險於山川難於知天天有其用而可知人心亦有其用而不可以知之故春秋冬夏旦暮之期是天之用也情貌願達緩焊之殊是人心之用也天之用所期必至而可以知人心之用所爲難測而不可知此孔子之深嘆也

故其就義若渴者其去義若

就義若渴者見義而爲如得於飲也其去義若者見而不爲而必於中矣是有爲而已安若不爲之爲歟非至人孰能與此

故君子遠使之而觀其忠近使之而觀其敬煩使之而觀其能卒然問焉而觀其知急與之期而觀其信委之以財而觀其仁告之以危而觀其節醉之以酒而觀其則雜之以處而觀其色九徵至不肖人得矣

夫君子之人端而虛勉而一內直而外不役物也故其忠足以致主其敬足以奉上其能足以剸煩其智足以應變其信足以不約其仁足以兼濟其節足以拯危酒不足以亂其神色不足以悅其心此君子之所藏也小人所以同之而難也然而必欲知於君子者此莊子所以有遠使之而觀其忠近使之而觀其敬煩使之而觀其能卒然問焉而觀其知急與之期而觀其信委之以財而觀其仁告之以危而觀其節醉之以酒而觀其則雜之以處而觀其色之言也觀之而不僞則小人固可以別矣故曰九徵至不肖人得矣

正考父一命而傴再命而僂三命而俯循墻而走孰敢不軌如而夫者一命而呂鉅再命而於車上舞三命而名諸父孰協唐許

曾子再仕而心再化正考父三年而身愈恭蓋曾子以祿秩𨿽厚而不足以爲榮曾子謂之心化而考父可謂形化者乎不如是則莊子安得取之也

賊莫大乎徳有心而心有睫及其有睫也而內視內視而敗矣

夫不思而得則所謂徳之無心也求而後得則所謂徳之有心也有心之徳則害性也故曰賊莫大乎徳有心有心則心悅於外也故曰心有睫有睫則不能反視而觀於復惟務自內視外而防其眞故曰及其有睫也而內視內視而敗矣

凶徳有五中徳爲首何謂中徳中徳也者有以自好也而吡其所不爲者也窮有八極達有三必形有六府美髯長大壯麗勇敢八者俱過人也因以是窮緣循偃佒困畏不若人三者俱通達知慧外通勇動多怨仁義多責

窮有八極達有三必形有六府者皆生有我者也惟能無我則八極不足以爲累三必不足以爲役六府不足以傷生非至人孰能與於此

達生之情者傀達於知者肖達大命者隨達小命者遭達於生則無生也達於智則無智也達於命則順命也無生則形復於無爲也故曰達生之情者傀無智則心無所系也故曰達於智者肖順命則任其壽夭也故曰達大命者隨達小命者遭然而達生所謂窮理也達知所謂盡性也達命所謂至命也

人有見宋王者錫車十乘以其十乘驕穉莊子莊子曰河上有家貧恃緯蕭而食者其子沒於淵得千金之珠其父謂其子曰取石來鍛之夫千金之珠必在九重之淵而驪龍頷下子能得珠者必遭其睡也使驪龍而寤子尙奚微之有哉今宋國之深非直九重之淵也宋王之猛非直驪龍也子能得車者必遭其睡也使宋王而寤子爲粉矣或聘於莊子莊子應其使曰子見夫犧牛乎衣以文繡食以芻菽及其牽而入於太廟𨿽欲爲孤犢其可得乎

莊子者可謂無心於物也前有楚之召則引在笥之以自況而後有人之聘則指人廟之犧爲爲諭是貴富不能累心也貴富不能累於心則死生焉足以動乎此所以繼言其死也

莊子將死弟子欲厚之莊子曰吾以天地爲棺槨以日月爲連璧星辰爲珠璣萬物爲賫送吾具豈不備邪何以加此弟子曰吾恐烏鳶之食夫子也莊子曰在上爲烏鳶食在下爲螻蟻食奪彼與此何其偏也以不平平其平也不平以不徵徵其徵也不徵

夫死者時之適去也气之暫散也去必有其來而散必有其聚至人知其如此而豈顧形骸之不歟此莊子所以有吾以天地爲棺槨以日月爲連璧晨辰爲珠璣萬物爲賫送吾具豈不備邪何以加此之言以言不之也夫不之反眞也弟子尙惑而恐其烏鳶之所食非所以知莊子之達觀也

明者惟爲之使神者徵之夫明之不勝神也久矣而愚者恃其所見入於人其功外也不亦悲乎

神明者佛氏之所謂大神大明也大神無方大明有徼明不勝神用有差別故曰明不勝神夫神之所用見獨也明之所用見有也見獨則所以見於天而見有則所以入於人入於人則未免於惑也故曰愚者恃其所見入於人其功外也不亦悲乎

南華眞經新傳卷十八

欽定四庫全書

南華眞經新傳卷十九

宋王雱撰

天下篇

夫聖人之道不欲散散則外外則雜雜則道徳不一於天下矣莊子因而作天下篇

天下之治方術者多矣皆以其有爲不可加矣古之所謂道術者果惡乎在曰無乎不在曰神何由降明何由出聖有所生王有所成皆原於一

聖人之道散而百家之學盛其術行於天下而不一各以所爲盡道而不可增益也故曰天下之治方術多矣皆以其有爲不可加矣安知道不止於一方乎故曰古之所謂道術者果惡乎在曰無乎不在夫道無乎不在則其妙所以爲神而其徼所以爲明內所以爲聖而外所以爲王皆出於妙本之一也故曰神何由降明何由出聖有所生王有所成皆原於一此莊子極明大道於終篇以言及神明聖王四者矣

不離於宗謂之天人不離於精謂之神人不離於眞謂之至人以天爲宗以徳爲本以道爲門兆於變化謂之聖人以仁爲恩以義爲理以禮爲行以樂爲和薫然慈仁謂之君子以法爲分以名爲表以操爲驗以稽爲決【原本有闕文】

有不在此聖人之道也故曰配神明醇天地育萬物和天下澤及百姓明於本數系於末度六通四辟小大精粗其運無乎不在夫聖人之道其精本於至妙而所以爲其獨見其粗存於法度而所以使眾人之可行是以搢紳之士能明之也故曰其明在數度者舊法世傳之史尙多有之其在於詩書禮樂者鄒魯之士搢紳先生多能明之此莊子所以卒明孔子之道也

詩以道誌書以道事禮以道行樂以道和易以道陰陽春秋以道名分其數散於天下而設於中國者百家之學時或稱而道之天下大亂賢聖不明道徳不一天下多得一察焉以自好譬如耳目鼻口皆有所明不能相通猶百家眾技也皆有所長時有所用𨿽然不該不徧一曲之士也判天地之美析萬物之理察古人之全寡能備於天地之美稱神明之容

夫莊子之徳不以萬物幹其慮而能信其道者也彼非不知仁義也以爲仁義小而不足行已彼非不知禮樂也以爲禮樂薄而不足化天下故老子曰道失而後徳徳失而後仁仁失而後義義失而後禮是知莊子非不達於仁義禮樂之意也彼以爲仁義禮樂者道之末故薄之云爾夫儒者之言善也然未嘗求莊子之意好莊子之言者固知讀莊子之書也然亦未嘗求莊子之意也昔者先王之澤至莊子之時竭矣天下之俗譎詐大作質朴並散𨿽世之學士大夫未有知貴已賤物之道者也於是棄絕乎禮義之緒奪攘乎利害之際趨利而不爲辱殞身而不以爲怨漸漬防溺以至乎不可救已莊子病之思以其說矯夫天下之而歸之於正也其心過慮以爲仁義禮樂皆不足以正之故同是非齊彼我一利害而以足乎心爲得此其所以矯天下之獘者也旣以其說矯獘矣又懼來世之遂實吾說而不見天地之純古人之大體也於是寄其心於此篇以自解故其篇曰詩以道誌書以道事禮以道行樂以道和易以道陰陽春秋以道名分由此觀之莊子豈不知聖人之道哉又曰譬如耳目鼻口皆有所明不能相通由百家眾技也皆有所長時有所用用是明聖人之道其全在彼而不在此而亦自列其書於宋駢愼到墨翟老聃之徒俱爲不該不徧一曲之士蓋欲以明吾之言有爲而作非大道之全爾然則莊子豈有意於天下之獘而存聖人之道乎伯夷之淸栁下恵之和皆有矯於天下者也莊子之用心亦二聖人之徒矣

是故內聖外王之道暗而不明郁而不發天下之人各爲其所欲焉以自爲方悲夫百家往而不反必不合矣後世之學者不幸不見天地之純古人之大體道術將爲天下裂

道藏於內則聖也顯於外則王也百家之術競起殽亂其道所以晦而不顯也故曰內聖外王之道暗而不明郁而不發天道旣不明而不發世俗焉能見其全純乎又曰後世之學者不幸不見天地之純古人之大體夫不見其全純者是道之所以滅裂而繼言諸子之異術此莊子爲言始終之序也

不侈於後世不靡於萬物不暉於數度以繩墨自矯而備世之急古之道術有在於是者墨翟禽滑釐聞其風而說之爲之大過已之大順作爲非樂命之曰節用生不歌死無服墨子泛愛兼利而非斗其道不怒又好學而博不異不與先王同毀古之禮樂黃帝有咸池堯有大章舜有大韶禹有大夏湯有大濩文王有辟雍之樂武王周公作武古之喪禮貴賤有儀上下有等天子棺槨七重諸侯五重大夫三重士再重今墨子獨生不歌死不服桐棺三寸而無槨以爲法式以此教人恐不愛人以此自行固不愛己未敗墨子道𨿽然歌而非歌哭而非哭樂而非樂是果乎其生也勤其死也薄其道大觳使人憂使人悲其行難爲也恐其不可以爲聖人之道反天下之心天下不堪墨子𨿽獨能任柰天下何離於天下其去王也遠矣墨子稱道曰昔者禹之湮洪水決江河而通四夷九州也名川三百支川三千小者無數禹親自操橐耜而九雜天下之川腓無胈脛無毛沐甚風櫛疾雨置萬國禹大聖也而形勞天下也如此使後世之墨者多以裘褐爲衣以跂蹻爲服日夜不休以自苦爲極曰不能如此非禹之道也不足謂墨相裏勤之弟子五侯之徒南方之墨者苦獲已齒鄧陵子之屬俱誦墨經而倍譎不同相謂別墨以堅白同異之辯相訾以觭偶不仵之辭相應以巨子爲聖人皆願爲之屍冀得爲其後世至今不決墨翟禽滑釐之意則是其行則非也將使後世之墨者必自苦以腓無胈脛無毛相進而已矣亂之上也治之下也𨿽然墨子眞天下之好也將求之不得也𨿽枯槁不捨也才士也夫不累於俗不飾於物不苟於人不忮於眾願天下之安寧以活民命人我之養畢足而止以此白心古之道術有在於是者宋鈃尹文聞其風而悅之作爲華山之冠以自表接萬物以別宥爲始語心之容命之曰心之行以胹合歡以調海內請欲置之以爲主見侮不辱救民之斗禁攻寢兵救世之戰以此周行天下上說下敎𨿽天下不取彊聒而不者也故曰上下見厭而彊見也𨿽然其爲人太多其自爲太少曰請欲固置五升之飯足矣先生恐不得飽弟子𨿽饑不忘天下日夜不休曰我必得活哉圖傲乎救世之士哉曰君子不爲苛察不以身假物以爲無益於天下者明之不如己也以禁攻寢兵爲外以情欲寡淺爲內其小大精粗其行適至是而止公而不黨易而無決然無主趨物而不兩不顧於慮不謀於知於物無擇與之俱往古之道術有在於是者彭蒙田駢愼到聞其風而悅之齊萬物以爲首曰天能覆之而不能載之地能載之而不能覆之大道能包之而不能辯之知萬物皆有所可皆有所不可故曰選則不徧教則不至道則無遺者矣是故愼到棄知去已而緣不得已泠汰於物以爲道理曰知不知將薄知而後鄰傷之者也謑髁無任而笑天下之尙賢也縱脫無行而非天下之大聖椎拍輐斷與物宛轉捨是與非苟可以免不師知慮不知前後魏然而已矣推而後行曳而後往若飄風之還若羽之旋若磨石之隧全而無非動靜無過未嘗有罪是何故夫無知之物無建已之患無用知之累動靜不離於理是以終身無譽故曰至於若無知之物而已無用賢聖夫塊不失道豪傑相與笑之曰愼到之道非生人之行而至死人之理適得怪焉田駢亦然學於彭蒙得不教焉彭蒙之師曰古之道人至於莫之是莫之非而已矣其風窢然惡可而言常反人不見觀而不免於黿斷其所謂道非道而所言之韙不免於非彭蒙田駢愼到不知道𨿽然槪乎皆嘗有聞者也以本爲精以物爲粗以有積爲不足澹然獨與神明居古之道術有在於是者關尹老聃聞其風而悅之建之以常無有主之以太一以濡弱謙下爲表以空虛不毀萬物爲實關尹曰在己無居形物自著其動若水其靜若鏡其應若響芴乎若亡寂乎若淸同焉者和得焉者失未嘗先人而常隨人老聃曰知其雄守其雌爲天下溪知其白守其辱爲天下谷人皆取先已獨取後曰受天下之垢人皆取實已獨取虛無藏也故有餘巋然而有餘其行身也徐而不費無爲也而笑巧人皆求福已獨曲全曰苟免於咎以深爲根以約爲紀曰堅則毀矣銳則挫矣常寬容於物不削於人可謂至極關尹老聃乎古之博大眞人哉寂漠無形變化無常死與生與天地並與神明往與芒乎何之忽乎何適萬物畢羅莫足以歸古之道術有在於是者莊周聞其風而說之以謬悠之說荒唐之言無端崖之辭時恣縱而不儻不以觭見之也以天下爲沈濁不可與莊語以卮言爲曼衍以重言爲眞以寓言爲廣獨與天地精神往來而不敖倪於萬物不譴是非以與世俗處其書𨿽瑋而連犿無傷也其辭𨿽參差而諔詭可觀彼其充實不可以已上與造物者遊而下與外死生無終始者爲友其於本也大而辟深閎而肆其於宗也可謂調適而上遂矣𨿽然其應於化而解於物也其理不竭其來不蛻芒乎昧乎未之盡者恵施多方其書五車其道舛駁其言也不中歷物之意曰至大無外謂之大一至小無內謂之小一無厚不可積也其大千里天與地卑山與澤平日方中方晲物方生方死大同而與小同異此之謂小同異萬物畢同畢異此之謂大同異南方無窮而有窮今日適越而昔來連環可解也我知天下之中央燕之北越之南是也汜愛萬物天地一體也恵施以此爲大觀於天下而曉辯者天下之辯者相與樂之卵有毛雞三足郢有天下犬可以爲羊馬有卵丁子有尾火不山出口輪不蹍地目不見指不至至不絕長於蛇矩不方規不可【原本有闕文】

性之至眞也故曰古之博大眞人哉周又自以其說爲謬悠其言爲荒唐其辭爲無端崖者蓋髙言盡道而矯世俗之天下必以其書爲謬悠荒唐無崖也故自言之而窒非可謂明達而先知也

南華眞經新傳卷十九

南華眞經拾遺

宋王雱撰

太廟之犧周之爲書特有寓而言耳討其文而不以意原之此爲周者之所以訟也周曰上必無爲而用天下下必有爲而爲天下用又自以爲處昏上亂相之間故窮而無所見其材孰爲周之言皆不可措乎君臣父子之間而遭世遇主終不可使有爲也及其引太廟之犧以辭楚之聘使彼蓋危言拒衰世之常人爾夫以周之才豈迷出處之方而專畏犧者哉蓋孔子所謂隱居放言者周殆其人也

春秋經世聖人有論議無辯諸子有辯無論議論者論說而止議者議評而止辯者辯其事之是非如何耳六合之外聖人存而勿論六合之內聖人論而不議聖人有論也春秋議而不辯春秋經世之迹第議而已聖人有議也聖人之有議非得已也豈若眾人務辯以相示歟

罔兩問影莊子之書兩言罔兩之問影以影之爲影以待乎形而實不相待也而不知者以起坐俯仰爲在形豈知影實不待於形歟夫以影必待形形必待造物者是不能於獨化耳能於獨化則知影之不待形形之不待造物極於無有而已故曰惡識其所以然不然

夢爲蝴蝶莊子以其自適則言夢爲蝴蝶以其自樂則言如魚之樂以蝴蝶微小飛揚而無所不至矣以魚處深而能活其身矣所以寓其自適自活之意於二物在於齊諧萬物也

卮言卮言不一之言也言之不一則動而愈出故曰日出言不一而出之必有本故曰和以天天自然之妙本也言有其本則應變而無極故曰因以曼衍言應變無極則古今之年有時而窮盡而吾之所言無時而極也故曰所以窮年此周之爲言𨿽放縱不一而未嘗離於道本也故郭象以周爲知本者所謂知莊子之深也

雜說

萬物之所道者道也道者物之所道而有不在故在大則未嘗有所過而在細則未嘗有所遺是以萬物之才性分中亦各有所取而此莊周之爲書而言及鯤鵬蜩鷽斥鴳鷦鷯蟻羊魚蝶馬牛山木之也道之本在太極之先而不爲髙根在六極之下而不爲深未有天地也先天地生而不爲久自古以固存也長於上古而不爲壽萬有不同謂之富不同同之之謂大富有之謂大業此聖人也

有形然後有名有名然後有分有分然後有守莊子曰形名已明分守次之

莊子所謂不折鏌鋣不怨飄瓦與夫不怒虛舟之意同也天地有大美而不言四時有明法而不議萬物有成理而不說是以孔子欲無言也則曰天何言哉四時行焉百物生焉非體道者孰能與此

率性者自然也修道者使然也自然者天也使然者人也在自然之中者有也在使然之外者無也人安能奪其所有益其所無哉故所有者性也所無者莊子之所謂侈也徳者己之所有也於己之所有人益之是侈也故曰駢拇枝指出乎性哉而侈於徳附贅縣疣出乎形哉而侈於性

君子之迹有窮通聖人之道無鈍利民之所見者然也君子之迹有窮通其心則無窮通之異也故曰窮亦樂通亦樂以窮通爲寒暑風雨之序也

莊子曰無以故滅命人道之謂故天道之謂命

道譬則歲也聖譬則時也莊周所以作秋水而言時至者當其時而已柰曲士指此而非之宜其憤夏虫之不可以語於冰井蛙之不可以語於海也

莊子言顏回忘仁義矣未能忘禮樂仁義先忘而禮樂後忘是仁義不如禮樂也此莊子先言忘內而後忘外仁義內也未能忘外禮樂外也內外忘然後能坐忘此其言之所以不同也

聖人以必不必眾人以不必必何謂也大人者言不必信行不必果必不必也言必信行必果以不必必也莊子之言有與聖賢相似者不可全非而已矣

聖人不自立意而意常存不自有我而我常在迫之而後動不得已而後起非有意而動也非有我而起也亦曰應之而已莊子曰物物者不物於物與荀子精於道者物物之言相合也靜者本也動者末也靜與物爲常動與物爲應者聖人也靜與物爲離動與物爲構者眾人也聖人物物眾人物於物如斯而已矣

孔子曰君子學以致其道莊周曰道不可致孔子曰中庸之爲徳也其至矣乎莊周曰徳不可至何也曰孔子言其在人莊周言其在天以其在天則自然之道奚由致而自得之徳奚由至以其在人則深造之道不致何由得道日新之徳不至何由得徳惟夫能致然後可以不致惟夫能至然後可以不至

莊周之書究性命之幽合道徳之散將以去其昏昏而易之以昭昭此歸根復命之說剖斗折衡之言所以由是起矣𨿽然道於心而防於意則道問而無應又奚俟於言者歟蓋無言者𨿽足以盡道之妙而不言者無以明故不得已而後起感而後動迫而後應則駕其所說而載之於後而使夫學者得意則忘象得象則忘言此亦莊周之意有冀於世也

莊子言澤雉之處樊中以其失於眞性也古之至人則能忘其機心息其外慮心與太虛齊道以陰陽防以天地爲一朝以曠代爲一府無人非爲異故物不得而親不得而疏此其疊出於範圍之外而又非澤雉之在乎樊中也

莊子曰古之眞人過而弗悔當而不得則是聖人未嘗無過也過而不自以爲悔與天同也若其與人同者則有攺過不吝其更也人皆仰之者矣冬而燠夏而寒天地之過也天地且有過況聖人乎大恐之謂懼小恐之謂惴莊子曰大恐漫漫小恐惴惴

莊子之書其通性命之分而不以死生禍福動其心其近聖人也自非明智不能及此明智矣讀聖人之說亦足以及此不足以及此而防溺於周之說則其爲【以下原闕】

南華眞經拾遺

