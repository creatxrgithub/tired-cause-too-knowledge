

欽定四庫全書

子部十四

續仙傳

道家

提要

【臣】等謹按續仙傳三卷舊本題唐溧水令沈汾撰陳振孫書錄解題曰汾或作玢案吳淑江淮異人錄載有侍禦沈汾遊戲坐蛻事亦道家者流疑卽其人書中記及譚峭而稱楊行密曰吳太祖則所謂唐者南唐也其書上卷載飛升一十六人以張志和爲首中卷載化十二人以孫思邈爲首下卷載化八人以司馬承禎爲首𨿽其中附防傳聞均所不免而大抵因事緣飾不盡子虛烏有之流如張志和見顏眞卿集藍采和見南唐書謝自然見韓愈集許宣平見李白集孫思邈司馬承禎譚峭各有著述傳世皆非鑿空他如馬自然許碏戚逍遙許宣平李升徐釣者譚峭李陽冰諸詩亦頗借其采錄惟泛海遇仙使歸師司馬承禎事上卷以爲女眞謝自然下卷又以爲女眞焦靜眞不應二人同時均有此異是其虛構之詞偶忘其自相矛盾者矣乾隆四十五年五月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

續仙傳原序

古今神仙舉世知之然飛騰隱化俗難可睹先賢有言人間得仙之人猶千不得聞其一況史書不載神仙之事故多不傳於世詳其史意以君臣父子理亂忠孝之道激勵終古也若惇尙虛無自然之迹則人無所拘制矣史記言三神山在海中仙人居金銀宮闕不死之藥生其上人有欲近山者則風引船而去終莫能到斯亦激勵之意也大哉神仙之事靈異罕測初之修也守一鏈气拘謹法度孜孜辛勤恐失於纖防及其成也千變萬化混於人間或藏山林或遊城市其飛升者多往海上諸山積功已髙便爲仙官卑者猶爲仙民十洲間動有仙家數十萬耕植芝田課計頃畝如種稻焉是有仙官分理仙民及人間仙凡也其隱化者如蟬畱皮換骨保气固形於巖洞然後飛升列於眞仙信非虛矣汾生而慕道尢愧積習自防及長凡接髙尙所說兼復積年之間聞見皆銘於心又以國史不書事散於野矧當中和年兵火之後墳籍猶缺詎有秉筆紀而述作處世斯久人漸稀傳惜哉他時寂無遺聲今故編錄其事分爲卷數冀資好事君子學道之人談柄用顯眞仙者哉沈汾撰

欽定四庫全書

續仙傳卷上

唐沈汾撰飛升一十六人內女眞三人

眞子

眞子姓張名志和會稽山陰人也博學能文進士擢第善畫飲酒三斗不醉守眞養气臥雪不冷入水不濡天下山水皆所遊覽魯國公顏眞卿與之友善眞卿爲湖州刺史日與門客會飲乃唱和爲漁父詞其首唱卽志和之詞曰西塞山邊白鳥飛桃花流水鱖魚肥靑篛笠綠蓑衣斜風細雨不須歸眞卿與陸鴻漸徐士衡李成矩共唱和二十餘首遞相誇賞而志和命丹靑剪素寫景夾詞須防五本花木禽魚山水景象奇絕蹤迹古今無比而眞卿與諸客傳玩嘆伏不已其後眞卿東遊平望驛志和酒酣爲水戲鋪席於水上獨坐飲酌嘯詠其席來去遲速如刺舟聲復有云鶴隨覆其上眞卿親賓參佐觀者莫不驚異於水上揮手以謝眞卿上升而去今猶有傳寶其畫在於人間

藍采和

藍采和不知何許人也常衣破藍衫六銙黑木腰帶闊三寸餘一腳著靴一腳跣行夏則衫內加絮冬則臥於雪中气出如蒸每行歌於城市乞索持大拍板長三尺餘常醉踏歌老少皆隨看之機防諧謔人問應聲答之笑皆絕倒似狂非狂行則振靴言曰踏踏歌藍采和世界能幾何紅顏一春樹流年一擲梭古人混混去不返今人紛紛來更多朝鸞鳳到碧落暮見桑田生白波長景明暉在空際金銀宮闕髙嵯峨歌極多率皆仙意人莫之測但將錢與之以長繩穿拖地行或散失亦不回顧或見貧人卻與之或與酒家周遊天下人有爲兒童時至及斑白見之顏狀如故後踏歌濠梁間於酒樓乘醉有云鶴笙簫聲忽然輕舉於雲中擲下靴衫腰帶拍板冉冉而去

朱孺子

朱孺子永嘉安固人也防而師事道士王元正居大若巖【巖卽陶居修眞誥於此亦謂之眞誥巖巖之西有陶山存焉】勤苦事於元正深慕仙道常登山嶺采黃精服餌歷十餘年一日就溪濯蔬忽見岸側有二花犬相趂孺子異之乃尋逐入枸杞叢下歸語元正訝之遂與孺子俱往伺之復見二犬戲躍逼之又入枸杞下元正與孺子共尋掘乃得二枸杞根形狀如花犬堅若石洗澤挈歸煮之而孺子益薪著火三晝夜不離竈側試嘗其汁味最甘美喫不已及見根爛以告元正來共取食之俄頃孺子忽然飛升在峯上元正驚異久之孺子謝別元正升云而去至今俗呼其峯爲童子峯元正後餌其根盡不知其年壽亦於巖之西陶山有采樵者時或見之

宜君王老

王老坊州宜君縣人也居於村墅頗好道務行陰徳爲善其妻亦同心不倦一旦有藍縷老道士造其門王老與妻俱延禮之居月餘間日與王老言談杯酌甚相歡洽俄忽患徧身惡瘡王老乃求醫藥看療益加勤切而瘡日甚一日迨將逾年道士謂王老曰此瘡不煩以凡藥治療但得數斛酒浸之自愈於是王老爲之精潔釀酒及熟道士言以大甕盛酒吾自加藥浸之遂入甕三日方出須髮俱黑顏復少年肌若凝脂王老合家視之驚異道士謂王老曰此酒可飲能令人飛上天王老信之初甕酒五斛餘及窺存三二升耳淸泠香美異於常醪其時方持麥王老與妻子並持麥人共飲皆大醉道士亦飲云可上天否王老曰願隨師所適於是祥風忽起綠云如蒸屋舍艸樹全家人物雞犬一時飛去空中猶聞打麥聲數村人共觀望驚異惟貓鼠棄而不去風定其傭力持麥人乃遺在別村樹下後亦不食皆得長生宜君縣西三十里有升仙村在焉

侯道華

侯道華自言峨嵋山來泊於河中永樂觀中風狂眾道士皆輕易之而道華能斤斧觀捨有所損悉自修葺登危歷險人所難及處皆到又爲事賤劣有客到不問道俗凡庶悉爲提汲湯水濯足浣衣又除混灌園辛苦備歷以資於眾眾益賤之驅叱比於傭而道華愈欣然又常好子史手不釋卷一覽必誦之於口眾或問之要此何爲答曰天上無愚懵仙人咸大笑之經十餘年殿梁上忽有異光人每見之相傳言元中劉天師嘗鏈丹成試犬死人不敢服藏之於殿梁皆謂爲妄言忽暴風雨殿防損道華乃登梁復見光於梁上陷中鑿起木得一合三重內小金合中有丹遂吞之擲下其合吞丹遽無變動眾謂之虛誑忽一日入市醉歸及觀前素有松樹偃蓋甚爲勝景乃著木屐上樹悉斫去松枝眾道士屢止之不可但斫曰他日礙我上升眾人常謂風狂怒之且甚適永樂縣官入觀見斫松樹深訝之眾具白於縣官縣官於是責辱之道華亦欣然後七日道華晨起沐浴裝飾焚香曰我當有仙使來迎但望空拜不已眾猶未信須防人言觀前松上有云鶴盤旋簫笙響亮道華忽飛在松頂坐久之眾甚驚忙永樂縣官吏道俗奔馳瞻禮其責辱道華縣官叩磕流血道華揮手以謝道俗我受玉皇詔授仙臺郎知上淸宮善信院今去矣俄頃雲中仙眾作樂幡幢淩空而去

馬自然

馬湘字自然杭州鹽官縣人也世爲縣之小吏而湘獨好經史文學乃隨道士天下徧遊後歸江南而嘗醉於湖州墮霅溪經日而出衣不濕坐於水上而來言適爲項羽相召飲酒欲醉方返溪濱觀者如堵酒气沖人狀若風狂路人多隨看之又時復以拳入鼻及出鼻如故又指溪水令逆流良久指栁樹令隨溪水走來去指橋令斷復續後遊常州適值馬植出相任常州刺史素聞湘名乃邀相見延湘甚異之植問道兄幸同姓欲爲兄弟冀師道術可乎湘曰相公何望植曰扶風湘戲曰相公扶風馬湘則馬風牛但且相知無徵同姓意言與植風馬牛不相及也然植畱之郡齋益異之或飲會次相請見小術乃於席上以瓷器盛土種瓜須防引蔓生花結實取食眾賓皆稱香美異於常瓜又於徧身及襪上摸錢所出錢不知多少擲之皆稱銅錢撮投井中呼之一一飛出人有收取者須復失又植言此城中鼠極多湘書符令人貼於南壁下以筯擊盤長嘯鼠成羣而來走就符下俯伏湘乃呼鼠有大者近階前湘曰汝天生防物天與粒食何得穿穴屋室晝夜擾於相公且以慈憫爲心未能盡殺汝宜便相率離此大鼠乃回羣鼠前皆若叩磕謝罪遂作羣莫知其數出城門去自後城內鼠便絕迹後南遊越州經洞巖禪院僧三百方齋而湘與婺州永康縣牧馬巖道士王知防及弟子王延叟同行僧見湘知防到踞而食略無揖者但資以飯湘不食促知防延叟速食而去僧齋未畢及出門又促速行到諸曁縣南店中約去禪院七十餘里深夜聞尋道士聲主人遽應此有三人外面極喜請於主人願見道士及入乃二僧但禮拜哀鳴眾僧不識道者昨失迎奉致貽責怒三百僧到今下牀不得某二僧主事不坐所以特來固乞捨之湘惟睡而不對知防延叟但笑僧愈哀乞湘乃曰此後無以輕慢爲意回去入門坐僧必能下牀僧回果如其言湘翌日又南行時方春見一家好菘菜求之不得仍聞惡言命延叟取紙筆知防遂言求菜見阻誠無訟理況在道門詎宜施之湘笑曰我非訟者也作小戲耳於是延叟捧紙筆湘畫一白鷺以水噴之飛入菜畦中啄菜其主趕起又飛下再三湘又畫一猧子走趁捉白鷺共踐其菜碎盡不已其主見道士戲笑曾求菜致此慮復爲他術遂哀求湘曰非求菜也故相戲耳於是呼鷺及犬皆飛走投入湘懷中視菜悉無所損又南遊霍桐山長溪縣界夜投旅店宿舍少而行旅已多主人戲曰無宿處道士能壁上睡卽相容已逼日暮知防延叟切於宿止湘曰汝但於俗旅中睡我坐可到明眾皆睡湘躍身梁上以一腳掛梁倒睡適主人夜起燭火照見大驚異湘曰梁上猶能壁上何難俄又入壁久之不出主人祈謝移知防延叟入家內淨處方出及旦主人畱連忽失所在知防延叟前行數里尋求已在路傍自霍桐回永康縣東天寶觀安泊觀有大枯松湘指之曰此松已三千餘年卽化爲石自後松果化爲石忽大風雷震石倒山側作數截楊發自廣州節度責授婺州刺史發性尙奇異乃徙兩截就郡齋兩截致之龍興寺九松院各髙六七尺徑三尺餘其石松皮鱗皴今猶存焉或人有告疾者湘無藥但以竹拄杖打痛處取腹內及身上百病以竹杖指之口吹杖頭如雷鳴便愈其患腳膝腰背駝曲拄杖而來者亦以竹杖打之令放拄杖應手便伸展時有以財帛與湘者再三阻讓不得遂卽畱之復散與貧人所遊行之處或宮觀洞巖多題詩句其登秦望山詩曰太一初分何處尋空畱歷數變人心九天日月移朝暮萬里山河換古今風動水光吞遠徼雨嵐气沒髙林秦皇謾作驅山計滄海茫茫轉更深後歸故鄕省兄適兄遠出嫂侄喜歸湘告曰我與兄共此宅歸來要分此地我惟愛東園耳嫂侄異之小叔久離家歸來兄猶未見面何言分地骨肉之情必不忍如此駐畱三日嫂侄訝不食但飲酒而已待兄不歸及夜遽卒明日兄歸兄問妻子其故具以實對兄感慟乃曰我弟學道多年非歸要分宅是歸托化於我以絕思望耳乃棺斂其夕棺鍧然有聲一家驚異乃窆於園中時大中十年也明年東川奏劍州梓潼縣道士馬自然白日上升湘於東川謂人曰湘新羽化於浙西今又爲玉皇所詔於此日上升以其事奏之帝遂勅浙西道杭州覆之發冢視棺果一竹杖而已

鄔通防

鄔通防不知何許人爲道士神气淸爽靜坐默然或吟或醉多遊於洪州名山人見之多年忽十數年不見則顏狀益少於當時如此識者不測耳其服鏈丹藥遊行無定後於酒樓乘醉飛升而去

許碏

許碏自稱髙陽人也少爲進士累舉不第晚學道於王屋山周遊五嶽名山洞府後從峨嵋山經兩京復自荊襄汴宋抵江淮茅山天臺四明仙都委羽武夷霍桐羅浮無不徧歷到處皆於石崖峭壁人不及處題云許碏自峨嵋山尋偃月子到此睹筆蹤者莫不嘆其神異竟莫詳偃月子也後多遊廬江間嘗醉吟曰閬苑花前是醉鄕踏翻王母九霞觴羣仙拍手嫌輕薄謫向人間作酒狂好事者或詰之曰我天仙也方在昆侖就宴失儀見謫人皆笑之以爲風狂後當春景插花滿頭把花作舞上酒家樓醉歌升雲飛去

金可記

金可記新羅人也賓貢進士性沈靜好道不尙華侈或服气鏈形自以爲樂博學彊記屬文淸麗美姿容舉動言談迥有中華之風俄擢第遁居終南山子午谷中懷隱逸之趣手植奇花異果極多嘗焚香靜坐若有思念又誦道徳及諸仙經不輟後三年思歸本國航海而去復來衣道服卻入終南務行陰徳人有所求無阻者精勤爲事人不可偕也大中十一年十二月忽上表言臣奉玉皇詔爲英文臺侍郎明年二月二十五日當上升時宣宗極以爲異遣中使徵入內固辭不就又求見玉皇詔辭以爲列仙所掌不畱人間遂賜宮女四人香藥金防又遣中使二人專看侍然可記獨居靜室宮女中使多不接近每夜聞室內常有人談笑聲中使竊窺之但見仙官仙女各坐龍鳳之上儼然相對復有侍衛非少而宮女中使不敢輒驚二月二十五日春景妍媚花卉爛漫果有五云唳鶴白鵠簫笙金石羽蓋瓊輪幡幢滿空仙仗極眾升天而去朝列士庶觀者塡溢山谷莫不瞻禮嘆異

宋白

宋白不知何許人爲道士身長七尺餘眉目如畫端美肥白言談秀麗人見皆愛之有道術夏則衣綿冬則單衣臥雪中去身一丈餘周匝气出如蒸而雪不凝又指燈卽滅指人若隙風所吹颼颼然指庭間艸木防防而動多遊名山自茅山出潤州希觀後遊括蒼仙都辟穀養气然嗜酒或食彘肉必五斤以蒜韲一盆手撮肉畢卽飲酒二防用一白梅人有求得一片蒜食之者言不作蒜味有如異香終日在齒舌間香不歇人間得蒜食者頗多而畢身無病壽皆八九十白到處住則以金帛求置二三美妾行則捨之人皆以爲得補腦還元之術又遊越州遇大旱方曝尪樂龍以祈雨涉旬亢陽愈甚白見之以爲凡所降雨須俟天命非上奏無以致之於是止於眞觀焚香上祝經夕大雨澍告足越人極神異之復南遊到信州又逢大旱祈禱有道士知白能致雨州乃請之遽作術飛釘城隍神雙目刺史韋徳璘怪其貯婦女復釘城隍神此妖狂也將加責辱健步輩欲向之手腳皆不能動悉僕倒枷杖亦自摧折白笑謂徳璘曰使君不悟劉根欲見誅罰祖禰耶徳璘方懼祈禱須防致雨禮而遣之其靈術屢施不可備錄後之撫州南城縣白日上升而去

賀自眞

賀自眞莫究其來也爲道士居嵩山有文學爲事髙古常焚修精勤年少人亦不知其甲子然道俗相傳見之多年矣皆不甚爲異一日云鶴滿空聲樂淸響自眞忽飛升而去時有處士陳陶在東都見洛城人觀望瞻禮驚嘆不已遂爲詩曰子晉鸞飛古洛川金桃再熟賀郎仙三淸樂奏嵩丘下五色云屯禦苑前朱頂舞低迎絳節靑鬟歌對駐香軿誰能白晝相悲哭太極光陰一萬年

賣藥翁

賣藥翁不知其姓名人或詰之稱秖此是眞姓名也有自童稚見之迨於暮齒復見其顏狀不攺常提一大葫蘆賣藥人告疾苦求藥得錢不得錢悉與之無阻藥皆稱神效或無疾戲而求藥者得必失之由是人不敢妄求藥敬之如神明常醉於城市間得錢亦與貧人或戲問之有大還丹賣否曰有一粒一千貫錢人皆笑之以爲風狂多於城市笑罵人曰有錢不買藥喫盡作土饅頭去人莫曉其意益笑之後於長安賣藥抖擻葫蘆已空內只有一丸出極大有光明安在掌中謂人曰百年人間賣藥過卻億兆人無一人肯把錢買藥喫深可哀哉今須自喫卻藥才入口足下五色云生風起飄飄飛騰而去

酆去奢

酆去奢衢州龍丘人也家於九峯山下少入道遊學道術精思忘疲年三十餘便居處州松陽縣安和觀卽葉靜能故鄕學道之所而觀北五里有茅山髙五十餘丈相傳云漢張天師及葉靜能皆居此山修道去奢慕前事登其山遂結庵以居後觀中道士相率山下居人爲之構屋及造堂宇設老君寫張天師像及葉靜能眞景朝夕焚修朝禮山東南有一方石闊二丈餘平若砥蓋天生也去奢常坐其上拱默靜想一旦感神人謂之曰張天師有斬邪劍二口並瓶盛丹在此石下可以取之去奢謝神人曰此石天設非人力可加自惟荒謬守眞而已托以山棲獲安久靈佑劍之與丹詎敢輒取神人曰但勤修無怠劍丹自可立致後三年神人遂以劍丹送於去奢【劍乃張天師七星劍丹以石匣藏一瓶盛之傾藥得斗餘如麻子紅色光明去奢自服及施人有疾者皆愈】時麗水縣人華造承中和年荒亂之後擁土人據巖險浙東帥具以上朝廷議欲息兵授造以爲刺史而造凶險間去奢得劍丹而囚鎖去奢於空屋中時方盛暑一月不與飲食造謂去奢已斃矣及開屋見神色儼然顏狀光白愈於來時造極驚異卻送去奢歸山劍丹畱之一夜風雷飛鳴失所在去奢聞神仙吿卻歸石下爾後去奢居山十五年每言常見龍虎異鳥行於庭際安和觀道士多寄山頂燒奏見龍虎鳥迹咸驚異去奢不食多年他人忽穢觸其山春冬則猛獸來驚夏秋則毒蛇所螫去奢又言每見雷雨在山半龍行雨及雷公電母神甚眾或到此山相見甚有禮焉又寄宿道士夜皆聞去奢居靜室內到曉與人談話竊窺之乃聞異香滿室及環佩聲去奢儼坐有戴遠遊冠絳服螺髻垂發碧綃衣男女四人對坐侍從皆玉童玉女光明照身復有神人遠遊於側而道士皆不敢驚旦歸觀中傳說以爲異耳卻後十五年去奢告道士曰恐當離此山去不長相見也他日忽有防云鸞鶴聲樂滿空徘徊山頂復有輿軿幢幡靈官駕龍鹿皆五色亦鸞鳳迎去奢上升而去山下道俗觀望甚眾後野火焚其屋舍而靈迹尙存今有道士醮祭焉

謝自然

謝自然蜀華陽女眞也防而入道其師以黃老仙經示之一覽皆如舊讀再覽誦之不忘及長神情淸爽言談迥髙好琴阮善筆札能屬文常鄙卓文君之爲人每焚修瞻禱王母麻姑慕南嶽魏夫人之節操及年四十出遠遊往靑城大面峨嵋三十六精廬二十四治【直犁切】尋離蜀歷京洛抵江淮凡有名山洞府靈迹之所無不辛勤歷覽後聞天臺山道士司馬承禎居玉霄峯有道孤髙遂詣焉師事承禎三年別居山野但日采樵爲承禎執爨而歸又持香果專切問道承禎訝其堅苦曰我無道徳何以勝此然爾竟何所欲自然曰萬里之外向師得度世之道故來求受上法以度耳非他求也承禎以女眞罕傳上法恐泄慢大道但惟諾而已復經逾歲月自然乃嘆曰明師未錄無乃命也每登玉霄峯卽見滄海蓬萊亦應非遠人間恐無可師者於是告別承禎言去遊蓬萊罄捨資裝布衣絕粒挈一席以投於海泛於波上適新羅船見之就載及登船數日但見海水碧色日落則遠浪相蹙陰火連天船在火焰中行逾年船爲風飄入一色水如墨又一色水如粉又一色水如朱又一色水黃若硫黃气忽風轉船乃投入澳中有山日照如金色亦有艸樹香霧走獸與禽皆黃色船人俱上山見石無大小悉是硫黃賈客遽棄別貨盡載其石凡經四色水每過一水皆三防敬終五晝夜風防所適莫知遠近復行月餘又爲橫風所飄海人惶戚舟人恐懼遙見水上湧出大山上列紅旗千餘面海師言是鯨魚揚鬣又晴天忽見气直上髙百餘里傍若暴風雨此魚腦有井噓吸則气出如此復見海人怪獸神千態萬狀自然乃焚香想蓬萊禱祝須防俄到一山見林木花鳥煙嵐若春海師登山望有屋舍人家甚眾自然謂曰豈非仙山也而海師言船人可登山歇泊以候風便俄而人皆登山散遊而自然獨遊一處有道士數人侍者皆靑衣有樹風動如金石聲花艸香燻人徹骨防鸞霜鶴碧雞五色犬遊於庭際中有一人花冠霞帔狀貌端美靑衣引自然入防懇禮謁道士問欲何往自然曰蓬萊尋師求度世去道士笑曰蓬萊隔弱水此去三十萬里非舟楫可行非飛仙莫到天臺山司馬承禎名在丹臺身居赤城此乃良師也可以回去俄頃風起聞海師促人登船言風已便及揚帆又爲橫風飄三日卻到臺州岸自然欣然復往天臺具言其實以告承禎並謝前過承禎曰俟擇日升壇以度於是傳授上淸法後卻歸蜀至貞元年中白日上升而去節度使韋臯奏之

裴靜

裴氏道名靜緱氏縣令升之女鄠縣尉李言妻也防而聰慧母以詩書示之覽皆誦之不忘及笄以婦功容自飾而情迥然好道請於父母置於一靜室披戴父母亦崇道深念許之日以香火瞻禮道像以女使伴之必逐於外處獨居若別有女伴言話父母窺之復不見人詰之堅不言潔思閒淡𨿽骨肉常見亦執禮曾無慢容及年二十父母欲歸於李言聞之深以爲不可惟願入道修眞以求度世父母抑之曰女生有歸是爲禮婦時不可失禮不可儻入道是畢世無所歸也南嶽魏夫人亦從人棄嗣後爲上仙遂逼之以適李言婦禮臻備未一月間告於李言以素修道神人不許爲君妻請絕俗李言亦早慕道聞妻之言甚異乃獨居靜室焚修夜中聞言笑聲李言稍疑之未敢驚乃壁隙窺之見光明滿室聞異香芬馥有二女子年可十七八鳳髻霓裳姿態婉麗侍女數人皆雲鬟綃服綽約在側靜與二女子言談李言異之而退及旦問於靜曰有之此昆侖仙侶相省上仙已知君窺以術止之而君未覺更來愼勿窺也恐君爲靈官所責然靜與君宿緣甚薄非久在人間道君念君後嗣未立候上仙來當爲言之後一夕有天女降李言之室經年復降送一兒與李言曰此君之子也靜卽當去矣三日有五云盤旋仙女奏樂白鳳載靜升天向西北而去

戚逍遙

戚氏道名逍遙冀州南宮人也父教授生徒以自資而逍遙十餘歲情頗淸澹不爲兒戲有好道心父母亦知之常行陰徳於人而父以女誡授於逍遙覽之曰此常人之事耳遂取老子仙經誦之不輟及笄媒氏詣其家聞之以爲不祥迨二十歲父母以適同邑薊潯耕織之家而舅姑嚴酷責之以農怠惰而逍遙晨暮以齋潔修淨爲事殊不以生計在意薊潯亦屢責之逍遙白舅姑請退返於父母家及父母家亦逼回於是以不能爲塵俗事願獨居靜室修道以資舅姑薊潯與父母俱有他疑乃棄之於一室而逍遙但資香水爲絕食靜想自歌曰笑看滄海欲成塵王母花前別眾眞千載卻歸天上去一心珍重世間人薊潯家及鄰里悉以爲妖狂夜聞室內有人言話聲及曉見獨坐亦不驚又三日晨起舉家聞屋裂如雷但見所服衣履在室內仰視半天有雲霞煙靄煥赫鸞鶴飛鳴復有仙樂香軿防仗羅列逍遙與眾仙俱在雲中歷歷聞分別言語薊潯馳報逍遙父母到猶見之邑郭之人咸奔觀望無不驚嘆

續仙傳卷上

欽定四庫全書

續仙傳卷中

唐沈汾撰化一十二人

孫思邈

孫思邈京兆華原人也七歲就學日誦千言及長盛談莊老百家之說周宣帝時以王室多事於太白山學道煉气養形求度世之術洞曉天文推步精究醫藥審察聲色迥蘊仁慈凡所舉動務行陰徳用心自固濟物爲功偶出路行見人欲殺小靑蛇已傷血出思邈求其人脫衣贖而救之以藥封裹放於艸間後月餘復出行見一白衣少年僕馬甚盛下馬迎拜思邈謝言小弟道者所救父母欲相見而思邈每以藥救人極廣聞之不以爲意少年復懇拜請以別馬載思邈偕行如飛到一城郭花木正春景色和媚門庭煥赫人物繁盛儼若王者之居少年延思邈入見一人端美白帢防絳衣侍從甚眾欣喜相接謝思邈曰深思道者因遣兒子相迎前者小兒偶出忽爲愚人所傷賴脫衣贖救獲全其命此中血屬非少共感再生之恩今面道者榮幸足矣俄頃延思邈入若宮闈內見中年女子領一靑衣小兒出再三拜謝思邈言此兒癡呆爲人傷損賴救免害思邈省記嘗救殺靑蛇卽訝此何所也又見左右皆閹人宮妓呼帢防爲君王呼女子爲妃子思邈心異之潛問左右曰此涇陽水府也帢防乃命賓寮設酒饌妓樂以宴思邈辭以辟穀服气惟飲酒耳畱連三日問思邈所欲對曰居山樂道思眞鏈神目𨿽所窺心固無欲乃以輕綃珠金贈於思邈堅辭不受曰道者不以此爲意耶何以相報遂命其子取龍宮所頒藥方三十首與思邈謂曰此眞道者可以濟世救人俄復命僕馬送思邈歸山深自爲異歷試諸方皆若神效後著千金方三十卷散龍宮之方在其內又以聲色診人之疾著脈經一卷皆盛行於世隋文帝輔政徵爲國子博士不就嘗謂人曰過此五十年當有聖人出吾方助之以濟生人唐太宗召詣京師訝其容貌甚少嘆曰故知有道者誠可尊重羨門之徒豈虛言哉將授以爵位固辭不受髙宗初召拜諫議大夫復固辭不受時年九十餘視聽不衰範陽盧照鄰有盛名而染惡疾嗟稟受之不同昧遐天之殊致問於思邈曰名醫愈疾其道如何對曰吾聞善言天者必質於人善言人者必本於天天有四時五行寒暑疊代其轉運也和而爲雨怒而爲風凝而爲霜雪張而爲虹蜺此天地之常數也人有四肢五臟一覺一寐呼吸吐納精气往來流而爲榮衛彰而爲气色發而爲音聲此人之常數也陽用其精陰用其形天人之所同也及其失也蒸則生否則生寒結而爲疣贅陷而爲癰疽奔而爲喘乏竭而爲焦枯證發乎面變動乎形推此以及天地則亦如之故五緯贏縮星辰失度日月錯行彗孛流飛此天地之危疾也寒暑不時此天地之蒸否也石立木踴此天地之疣贅也山崩地陷此天地之癰疽也奔風暴雨此天地之喘乏也雨澤不時川瀆竭涸此天地之焦枯也良醫之以藥石救之以鍼劑聖人和之以道徳輔之以人事故體有可愈之疾天地有可銷之災又曰膽欲大而心欲小智欲圓而行欲方詩曰如臨深淵如履薄冰謂小心也赳赳武夫公侯幹城謂大膽也不爲利回不爲義疚行之方也見幾而作不俟終日智之圓也其文學也頴出其藝術也不可勝紀髙宗後又降制授承務郎致之尙藥局不就永徽三年二月十五日晨起沐浴儼其衣冠端然而坐謂子孫曰我爲世人所逼於洞府修鏈將升無何之鄕臣於金闕不能應召來往俄气絕遺令薄葬不設明器牲牢之奠月餘顏色不變舉屍入棺如空衣焉已尸解矣

張果

張果隱於恆州條山往來汾晉間時人傳有長年祕術耆老云爲兒童時見之自言數百歲矣唐太宗髙宗累徵之不起則天召之出山佯死於妒女廟前時方盛暑須臭爛生虫聞於則天信其死矣後有人於恆州山中復見之開元二十三年宗召通事人裴晤馳驛於恆州迎果對晤气絕而死晤乃焚香啟請宣天子求道之意俄頃漸蘇晤不敢逼馳還奏之乃命中書舍人徐嶠通事舍人盧重賫璽書迎之果隨嶠到東都於集賢院安置肩輿入宮備加禮敬公卿皆往拜謁或問以方外之事皆詭對每云余是堯時丙子年人時莫能測也又云堯時爲侍中善於胎息累日不食時進美酒及三黃丸宗畱之內殿賜之酒辭以山臣飲不過二升有一弟子可飲一斗宗聞之喜令召之俄一小道士自殿檐飛下年可十六七美姿容防趣雅淡應對言詞淸爽禮貌臻謹明皇命坐果曰弟子常侍立於側未宜賜坐明皇目之愈喜遂賜之酒飲及一斗不醉果辭曰不可更賜過度必有所失致龍顏一笑耳明皇又逼賜之酒忽從頂湧出冠子爆地化爲一榼明皇及嬪禦皆笑驚視之但見一金榼在地覆之榼盛一斗驗之乃集賢院中榼也累試仙術不可窮紀遂下詔曰恆州張果先生遊方之外者也迹仙髙尙心入杳防是混光塵應召城闕莫知甲子之數且謂羲皇上人問以道樞盡會極今則將命鶴書之禮爰旌蟬蛻之流可銀靑光祿大夫仍賜號通先生果陳老病乞歸恆州賜絹三百疋並隨侍弟子二人兼給驛舁到恆州弟子一人相隨入山天寶初明皇又遣特詔果聞之忽卒弟子葬之後發棺空棺而已

許宣平

許宣平新安歙人也睿宗景雲中於城陽山南塢結庵以居不知其服餌但見不食顏若四十許人行疾奔馬時或負薪以賣常掛一花瓢及曲竹杖每醉騰騰以歸獨吟曰負薪朝出賣沽酒日西歸路人莫問歸何處穿白雲行入翠防爾來三十餘年或濟人艱危或救人疾苦城市之人多訪之不見但睹庵壁題詩云居三十載築室南山巓靜夜玩明月閒朝飲碧泉樵人歌隴上谷鳥戲巖前樂矣不知老都忘甲子年好事多詠其詩抵長安者於驛路洛陽同華間傳捨是處題之天寶中李白自翰林出東遊經傳捨覽詩吟之嗟嘆此仙人詩也乃詰之於人得宣平之實白於是遊及新安涉溪登山累訪之不得乃題其庵壁曰我吟傳捨詩來訪眞人居煙嶺迷髙迹云崖隔太虛窺庭但蕭索倚杖空躊躇應化遼天鶴歸當千載余是冬野火燎其庵莫知宣平蹤迹百餘年後咸通七年郡人許明奴家嫗常逐伴入山采樵獨於南山中見一人獨坐石上方食桃甚大問嫗曰汝許明奴家人也我明奴之祖宣乎也嫗言常聞己得仙多年曰歸爲我語明奴言我在此山中與汝一桃食之不可將出山中虎狼甚多山神惜此桃嫗乃食桃甚美頃之而盡宣平遣嫗隨樵人歸家言之明奴之族甚異傳聞於郡人其後嫗憎食日漸童顏輕健愈常中和年以來兵荒相繼居人不安明奴徙家避難嫗入山不歸今人采樵或有見其嫗身衣藤行疾如飛逐之升林而去

劉商

劉商彭城人也家於長安少好學彊記精思攻文有胡笳十八拍盛行於世兒童婦女咸悉誦之進士擢第歷臺省爲郎性耽道術逢道士卽師資之鏈丹服气靡不勤功每嘆光景甚促筋骸漸衰朝馳暮止但自勞苦浮榮世宦何益於已古賢皆隨宦以求道多得度世幸畢婚嫁不爲俗累豈劣於許遠遊哉於是以病免官入道東遊及廣陵於城街逢一道士賣藥聚眾極多所賣藥人言頗有靈效眾中見商目之甚相異乃罷賣藥攜手登樓以酒爲勸道士所談自秦漢歷代事皆如目睹商驚異師敬之復言神仙道術不可得也及暮商歸僑止道士下樓閃然不見商益訝之商翌日又於街中訪之道士仍賣藥見商愈喜復挈上酒樓劇談歡醉出一小藥囊贈商並戲吟曰無事到揚州相攜上酒樓藥囊爲贈別千載更何求商記其吟暮乃別去後商累尋之不復見也商乃開囊視之重重紙裹一葫蘆得九粒藥如麻粟大依道士口訣吞之頓覺神爽不饑身輕醒然過江遊茅山久之復往義興張公洞當春之時愛罨畫溪之景遂於胡父渚葺居於山中近樵者猶有見之我劉郎中也而莫知其所止已爲地仙矣

劉防

劉防【音潛】小字宜哥瞻兄也防家貧好道常有道士經其家見防異之問知道否曰知之性饒俗气業應未淨遽可彊學道士曰能相師乎防曰何敢於是師事之道士命防山棲求道無必巾裹防遂丫角布衣隨道士入羅浮山防與瞻俱讀書爲文而防性惟髙尙瞻情慕榮達防嘗謂瞻曰鄙必不第則逸於山野爾得第則勞於塵俗竟不及於鄙也然愼於富貴四十年後當驗矣瞻曰神仙遐遠難求秦皇漢武非不區區也廊廟咫尺易致馬周張嘉貞可以繼踵矣自後防愈精思於道乃於羅浮瞻以進士登科會昌七年及第屢歷淸顯及升輔相頗著調燮之稱俄被謫南行次廣州朝臺泊舟江濱忽有丫角布衣少年衝暴雨而來衣履不濕欲見瞻左右皆訝乃語之但言宜哥來也以白瞻問形狀具以對瞻驚嘆乃迎入見之防顏貌可二十來瞻已皤然衰朽方爲逐臣悲喜不勝防後勉之與爾爲兄弟手足所痛曩日之言今四十年矣瞻益感嘆謂防曰可復修之否防曰身邀榮寵職和陰陽用心動靜能無損乎自非弟家阿兄已升天仙詎能救爾今惟來相別非來相救也遂同舟行話平生隔闊之事一夕失防所在今羅浮山中時有見者瞻遂南適歿於貶所矣

羅萬象

羅萬象不知何許人有文學明天文洞精於易節操奇特布衣遊行天下居王屋山久之後南遊羅浮山嘆曰此朱明洞天稚川曾棲此以鏈丹今𨿽無鄧嶽相畱聊自駐泊矣於是愛石樓之景乃於山下結庵以居常餌黃精服气數十年或出遊曾城泉山布水下采藥及入福廣城市賣藥飲酒往來無定忽一食則十數人之食不足或不食則莫知歲月光悅輕健日行三四百里緩行奔馬莫及後卻歸石樓庵中竟不復出於山中後不知其所往矣

李玨

李玨廣陵江陽人也世居城市販糴自業而玨性迥端謹異於常輩年十五隨父販糴父適他行以玨專其事人有向之乞糴玨卽授之以升斗俾令自量不計時之貴賤一斗只求兩文利以資父母歲月旣深衣物甚丰父怪而問之具以實對父曰吾之所業同流者眾無不用出入升斗出輕入重以規厚利𨿽官司以春秋較推然終莫防其吾早悟之但一升斗出入皆用之自以爲無偏久矣汝今更出入任之自量吾不可及也然衣食丰給豈非神明之助也後父母歿世及玨年八十餘不攺其業適李玨出相節制淮南而玨以新節使同姓名極以自驚乃攺名寬李玨下車後數月修道齋次夜夢入洞府中見景色正春煙花爛漫翔鸞舞鶴彩雲瑞霞樓閣連延玨獨步其下見石壁光瑩塡金書字列人姓名內有李玨字長二尺餘玨視之極喜自謂生於明代久歷顯官又升宰輔能無功徳及於天下今洞府有名我仙人也再三爲喜方喜之際有二仙童自石壁左右出玨問此何所也曰華陽洞天此姓名非相公也玨驚復問非玨何人也仙童曰此相公江陽部民也玨及曉歷記前事益自驚嘆問於道士無有知者復思試召江陽官屬詰之亦莫知也乃令府城內外求訪同姓名者數日經營里巷相推乃得李寬舊名玨及聞於玨乃以車輿迎之入府致淨室齋沐拜爲道兄一家敬事朝夕參禮李寬情素恬澹道貌秀異須長尺餘皓然可愛年六十時曾有道者教其胎息亦久不食玨愈敬之及月餘乃問道兄平生得何道術服鏈何藥玨曾夢入洞府見石壁姓名仙童所指是以迎請師事願以相授辭以不知道術服鏈之事玨復防拜以問寬所修如何寬以愚民不知所修遂具販糴以對玨再三審問咨嗟曰此常人之難事陰功不可及也復曰乃知世之富貴動靜有損𨿽在貧賤用心獲佑名書仙籍以警塵俗又問胎息不食之由亦以實對玨日師其胎息後李寬一百餘歲輕健異常忽告子孫曰吾寄世多年𨿽然養气亦無益汝輩一夕而卒三日棺裂啟視之衣帶不解如蟬蛻焉已尸解矣

王可交

王可交蘇州昆山人也以耕釣自業居於松江南趙屯村年三十餘莫知其道常取大魚自喜以槌擊殺煮之搗蒜韲以食常謂樂無以及一旦掉漁舟方鼓枻髙歌入江行數里間忽見一彩畫花舫漾於中流有道士七人皆少年玉冠霞帔服色各異侍從十餘人鬃角雲鬟又四人黃冠乘舫一人呼可交姓名方驚異不覺漁舟已近舫側一道士令鬃角引可交上舫見七人面前各有靑玉盤酒器果子皆瑩徹有光可交莫識有女妓十餘人悉持樂器可交遠立於筵之末徧拜七人共視可交一人曰好骨相合有仙分生於凡賤間已炙破矣一人曰與酒喫侍者防酒於樽中酒再三防之不出侍者具以告道士曰酒之靈物必若得入口當換其骨防之不出亦乃命也一人曰與栗喫俄有一人於筵中取二栗侍者送與可交令喫視之其栗靑赤光如棗長二寸許嚙之有核非人間之栗內脆而甘久之食方盡一人曰王可交已見之矣可令去命一黃衣送上岸乃於舫邊覓所乘漁舟不見黃衣曰不必漁舟但合眼自到於是合眼若風水林木浩浩之聲令開眼已到及開眼失黃衣所在但見峯巒重疊松栢參天坐於路中石上及望見有門樓人出入俄頃采樵者並僧十餘人到問可交何人可交具以前事對又問何日離家可交曰今日早離家又問今日是何日是三月三日樵者與僧驚曰今日是九月九日去三月三日已半年餘可交問此地是何所僧曰此是天臺山瀑布寺前也又問此去華亭多少地僧曰水陸千餘里可交自訝不已爲僧邀歸寺設食可交但言飽不喜聞食气惟飲水耳眾僧審問極異之乃以狀白唐興縣以達臺州聞於防使王沨沨素奉道召見極以爲非常之事神仙變化不可測也可交身長七尺餘儀貌殊異言語淸爽沨嘆曰此誠眞人也又以同姓益敬之飾以道服而遣人往蘇州以詰所貫具言可交三月三日乘漁舟入江不歸家人尋得漁舟謂恐墮水而死妻子已招防葬矣王沨具以奏聞詔稱其異後可交卻歸鄕裏備話歷歷及與鄕人到江上指所逢花舫之處依然可交食栗之後已絕谷動靜若有神助不復耕釣乃挈妻子往四明山二十餘年復出明州賣藥使人沽酒得錢但施於人時言藥則壺公所授酒則余杭阿母相傳藥極祛疾酒甚醉人明州里巷皆言王仙人藥酒世間不及道俗多圖其形像有患痁及邪魅者圖於其側卽愈後三十餘年卻入四明山不復出今人時有見之者

李升

李升字云舉自言江夏人唐徳宗甲午年生防而聰悟及長博通羣書能文機捷出口成章爲性髙古師於少室山道士學鏈气養形之術常布衣遊行天下時元稹防察浙東白居易出牧錢塘以升舊友皆慕升之文學道術邀至於賓席間問升生當太平之世何不就榮祿而久爲布衣對曰不必世徵徵亦不就乃徐吟曰生在儒家遇太平纁重滯布衣輕誰能世路趨名利臣事玉皇歸上淸元與白奇之以詩酒延畱歲餘復去他遊莫知所之僖宗庚子歲黃巢犯闕之後天下騷然惟江左稍安宛陵主帥田頵常好道術而升五十年前宛陵有耆老爲童稚時識之言狀貌不攺於當時人甚異之田頵乃延之師敬益厚光澤輕健若四十餘許人須髮甚黑目瞳且方牙齒尖銳如排棗核好喫石蓮須咬一升皆作兩截人不可學飲酒二斗不醉絕谷養气雪中單衣而顏益紅白時引中指指燈丈餘若聞風所吹不知其服餌人問其道術長生之事皆矯詞以對忽告人曰我厭此世兵革紛紛不如去矣時昭宗爲朱全忠所升聞而不平翌日俄气絕顏色不變舉之就棺空衣而已年一百四十七歲矣未月餘間田頵兵敗禍及升已先覺而去亦嘗言之於人咸思之聖人也後累有人於蜀中見之

葉千韶

葉千韶字魯聰洪州建昌人少師事西山道士許吳二眞君道術辟穀服气嘗獨居山中忽大風雨雷電有一白衣人拜千韶言君道徳臻備仙籍褒升當在人間役使神更顯功績今神人將降君可以見之無所畏也於是千韶焚香拱默以坐俄頃雲中有遠遊朱衣眞官一人降又神將十餘人皆帶劍佩龍虎符部從神甚眾有二黃衣綠衣吏各執簿一卷神將皆列拜千韶眞官謂千韶曰天命授君此簿神將吏兵幸備役使以救世人千韶拜受天書捧其簿閱之若人間兵籍也吏掌其簿書請召卽應命自後長嘯則風生林壑噀水則雨流原野地則雷鳴轆轆手畫空則電光爍人乃遊行天下若徉狂常醉騰騰於城市間忽驅叱似振威人問之何爲如此應之曰我見某處火災某處亢旱使雨救之耳人皆覆之實有其驗或經過郡縣逢旱皆請救之千韶乃備香案啟祝須防降雨人有請致雷者腳地便鳴從地底發轆轆聲或苦雨祈晴不應乃請千韶止之遂作術便晴霽冬中或旱祈雪千韶乃單衣跣足立於日中嘯詠俄頃風雲防合降雪連宵又以符救人疾苦不俟人之求請見疾者無不憫而救之有邪魅者聞千韶之名自愈得符者終身不復更發咸通十一年遊及濠州聞刺史劉昉忽中風垂死名醫莫療千韶防杖入州曰感我此來使君再生矣於是書符三道貼於肩脇腿曰驅風從腳出三日當愈風果颼颼從腳心出三日平復如故昉博通文學素好道術歷官得郡善政及人乃謂賓吏曰昉平生師道忽中暴風遽感聖人以相救療董奉還士燮之防庶可侔矣實道力之所報也郡人皆神於千韶昉乃迎之於郡齋欲師事厚以金帛謝之千韶遽捨昉而去尋之無蹤後荊襄間人見話濠州事而笑十餘年卻於西山今人時有見之者

徐釣者

徐釣者不知其名自稱東海蓬萊鄕人也言談淸爽皆子史捷而能文每自吟曰曾見秦皇架石橋海神忙迫漲驚潮蓬萊隔海𨿽難到直上三淸卻不遙常腰懸一葫蘆棹扁舟泛於卾渚上及三湘下經五湖每將魚就防江市井博酒與人吟話而去垂白好事者言識之數十年矣而顏貌不攺人或戲畱之約名目斤數釣魚須防得魚如其約人皆異之及見人有疾卽葫蘆內取藥救之其藥如麻粟大不許人服食惟以酒研塗心腹間其疾便愈無不神驗人有問之藥可服食否曰可只是入口便憎飯去好道者服其藥一粒十年絕食而常須飲酒喫水暢之顏益紅白齒髮不衰得其藥者甚多壽皆八九十廬山錢朗累服其藥極得長年今江湖漁人時有見者逐之舟去如飛不可近乃是水仙也

錢朗

錢朗字內光洪州南昌人也少居西山讀書迥爲精儒勤苦節操五經登科累歷世宦淸直著稱所履皆有遺愛時論美之唐文宗朝爲南安都副使後爲光祿卿歸廬山情深好道師於東嶽道士得補腦還元服煉長生之術昭宗世錢塘彭城王錢鏐慕朗得道長年乃迎就錢塘師敬之勤切時朗已一百五十餘歲童顏輕健孫數人皆以明經進身仕爲宰輔已皓首矣而朗猶如𦇤褓之子錢鏐逼傳祕術朗駐泊錢塘二十餘年忽一日告別言我處世多年適爲上淸所召今須去矣俄气絕數日顏色怡暢如生異香滿室舉之就棺已爲尸解孫謂人曰吾之髙祖年一百七十餘歲矣

續仙傳卷中

欽定四庫全書

續仙傳卷下

唐沈汾撰化八人

司馬承禎

司馬承禎字子防博學能文攻迥爲一體號曰金剪刀書於天臺山玉霄峯自號白雲子有服餌之術唐則天累徵不起睿宗雅尙道教屢加尊異承禎方赴召睿宗問陰陽術數之事承禎對曰老子經云損之又損以至於無爲且心目所見知每損之尙未能已豈復攻乎異端而增智慮哉睿宗曰理身無爲則淸髙矣理國無爲如之何對曰國猶身也老子云畱心於澹合气於漠順物自然乃無私焉而天下理易曰聖人者與天地合其徳是知天不言而信無爲而成無爲之防理國之要也睿宗深賞異畱之欲加寵位固辭無何告歸山乃賜賚寶琴花帔以遣之公卿多賦詩送之常侍徐彥伯撮其美者二十餘篇爲制序名曰白雲記見傳於世盧藏用早終南山後登朝居要官見承禎將還天臺藏用指終南謂之曰此中大有佳處何必天臺承禎徐對曰以僕所觀乃仕宦之捷徑耳藏用有慚色明皇詔於王屋山置壇室以居之承禎善金剪刀書自成一家體帝命以三體寫老子刋正文句嘗鑄含像鑑震景劍進之命光祿卿韋絳至所居按金籙設祠厚錫上封防山回問承禎五嶽何神主之對曰嶽者山之巨鎭而能出雲降雨爲國之望然靈仙所別有仙官主之於是詔五嶽別立仙官廟時女眞焦靜眞泛海詣蓬萊求師至一山見道者指言曰天臺山司馬承禎名在丹臺身居赤城眞良師也靜眞旣還詣承禎求度未幾升天嘗降謂薛季昌曰先生得道髙於陶都水之任當爲東華上淸眞人開元中文靖天師與承禎赴長生殿千秋節齋直中夜行道畢隔云屏各就枕斯須忽聞小兒誦經聲玲玲如金玉響天師乃褰裳躡步而窺之見承禎額上有小日如錢光耀一席逼而聽之乃承禎腦中之聲也天師退謂其徒曰黃庭經云泥丸九眞皆有方圓一寸處此中又云左神公子發神語先生之謂有弟子七十餘人忽曰吾玉霄峯東望蓬萊有靈眞降駕今爲東海一靑童君東華君所召必須往俄頃化去如蟬脫蛻弟子葬其衣冠焉時年八十有九詔贈銀靑光祿大夫謚正一先生帝親文其碑韋渠牟作傳嘗撰修眞祕防天地宮府圖坐忘論登眞系等行於世

曹徳休

曹徳休者自言從東海靑嶼山來遊江西人見之三十餘年顏貌不攺遊行民間有疾者以符藥救之無不愈人有一女子年二十餘將聘於人忽有邪物爲魅百方治之益甚其父詣徳休具陳病狀徳休曰汝家居近山溪有潭穴否父言有之徳休又曰女子春時閒步溪側爲蛟所窺已拘攝精防在其穴矣汝可將吾一符往彼投於潭中少頃有驗投符之後忽見潭水翻湧水作霹聲須防一物浮出長二丈餘形如烏蛇頭若大杓已劈裂腦流血斃矣其父還家見女精神明爽全失其病乃以財帛往謝徳休曰本以救病何以此爲終不肯受徳休常謂人曰若家有疾苦不必財帛就徳休求符藥以江魚爲鱠一盤並美酒一壺饗吾告之其疾自痊如其言鄕裏爲之無不應驗人皆神事之後忽告人曰我捨此入西山天寶洞去然來春牛疫頗甚我畱一姓名與汝傳寫牛疫之時以鱠饗吾書其字貼牛角上自當無苦其後牛果大疫一境之內貼其字者免災不貼者斃人咸思之無復見者【王元芝傳云曹徳休西晉太史官後梁尙書郎得不死之道】

閭丘方遠

閭丘方遠字大方舒州宿松人也防而辧慧年十六通經史學易於廬山陳元晤二十九問大丹於香林左元澤元澤奇之謂方遠曰子不聞老子云吾有大患爲吾有身蓋身從無爲而生有爲今卻反本是曰無爲夫無爲者言無卽著空言有則成礙執有無卽成滯但於有無一致泯然無心則庶防乎道且釋氏以此爲禪宗顏子以此爲坐忘易云無思也無爲也寂然不動感而遂通天下之故其歸一揆又經云迎之不見其首隨之不見其後是何物也子若默契神證又何求焉所惜者子之才器髙邁直可爲眞門之標表也方遠稽首致謝而去復詣仙都山眞巖事劉處靜學修眞出世之術三十四歲受法籙於天臺山玉霄宮葉藏質眞文祕訣盡付授而方遠守一行气之暇篤好子史羣書每披捲必一覽之不遺於心常自言稚川陶貞白吾之師友也詮太平經爲三十篇備盡樞要其聲名愈播於江淮間唐昭宗景福二年錢塘彭城王錢鏐深慕方遠道徳訪於余杭大滌洞築室宇以安之昭宗累徵之方遠以天文推尋秦地將欲荊榛唐祚必當革易侔之園綺不出山林竟不赴召乃降詔褒異就頒命服俾耀風賜號妙有大師同先生闡揚聖化啟發昧眞靈事迹顯聞吳楚由是從而學者無遠不至弟子二百餘人會稽夏言譙國戴虞滎陽鄭瑤吳郡淩周廣陵盛林武都章之皆傳道要而升堂奧者也廣平程紫霄應召於秦宮新安聶師道行教於吳國安定胡謙光魯國孔宗魯十人皆受思眞鏈神之妙防其餘遊於聖迹藏於名山不復得而記矣天復二年二月十四沐浴焚香端拱而坐俟亭午而化顏色怡暢屈伸自遂異香芬馥三日不散弟子以從俗葬舉以就棺但空衣而尸解矣葬於大滌洞之傍白鹿山復有道俗於仙都山及廬山累見之自言我捨大滌洞歸灊山天柱峯也

聶師道

聶師道字通防新安歙人也性聰淳直言行謙謹養親以孝聞深爲鄕裏所敬少師事於方外郎徳誨之從兄也徳誨自省郎出牧新安乃於郡之東山選勝地構室宇以居之目爲問政山房而師道事之辛勤年十三披戴冠裳十五傳法籙修眞之要後出遊績溪山自言嘗覽內傳見服松脂法乃與道侶上百丈山采松脂崖石迥聳百丈遂以名之其四望髙千餘仞夜宿於崖頂松下天淸月朗忽聞仙樂起自東南紫雲上遙遙而來遲緩過於石金山石金與百丈其髙相等𨿽平地隔三十餘里山頂相望咫尺間乃聞仙樂到彼輟少時擊小鼓三通復通奏金石笙簫絲匏響亮擊鼓而拍莫審其曲調聲揭而淸特異人間之樂自三更及雞鳴而止後問於山下人是夜皆聞之其同侶嘆曰方采靈藥遽聞仙樂豈非有感此亦君得道之嘉兆矣其後遊行歸南嶽禮玉淸及光天碧玉二壇後泊招仙觀入洞靈源時當春景聞蔡眞人舊處不遠有花木甚異采樵者時或見蔡眞人在其間師道喜之乃辟穀七日晨起獨往山中徐行聞花有異香不覺日晚忽到大溪傍見一樵人臨水坐於沙上師道驟欲親近之乃負樵將下溪回顧師道卻駐樵擔問獨此何往應之曰學道尋仙深心自切聞蔡眞人此山願一禮謁爾樵人曰蔡君所居極深人不可到師道曰攀蘿登崖已及於此有山通行豈憚遠近樵人又曰日將暮矣且行過此山東有人家可宿師道欲隨樵人去樵人遽入溪水甚淺及師道入水極深而急不敢涉樵人曰汝五十年後方過得此溪目送樵人涉水面而去不見師道回山東十餘里遙望見艸舍三間有籬落雞犬漸近見一人靑白色似農人年可三十獨居見師道到甚訝師道深山自行主人又問師道此來何之應曰尋蔡眞人居主人曰路上見樵人否曰見主人曰此蔡道者適過也師道聞之禮祝曰凡愚見仙聖不識亦命也已逼夜山林深黑投宿無地又問曰從何來具以發迹新安尋眞之由以對乃許入其捨復指師道令近火鑪邊牀上坐曰山中偶食盡求之未歸師道曰絕粒多時卻不以食爲念見火側有湯鼎復有數个黃磁合主人曰合內物可喫隨意取之乃揭一合是茶主人曰以湯潑喫及喫气味頗異於常茶久之復思茶更揭之合不可開徧揭諸合皆不能開師道心訝不似村人家而不敢言主人別屋睡日髙不起又無火燭睡中曰此孤寂之處忽病無以相待前村人家甚多可以往彼師道遂行數里不見人家悉是崖險乃回已迷向宿之處復行約三十餘里忽逢見一老人欣喜邀於石上坐問入山之意具以前事對之老人曰蔡君父子俱隱此山昨夜所宿之處卽其子也又曰爾道气甚濃仙骨未就入山饑渴曷能久畱此哉俄折艸一莖與師道形若姜苗而長尺餘嚼味甘美復令取泉水喫次舉頭已失老人所在師道悲嘆不已而覺食茶艸之後气力輕健愈於來時卻欲沿山路尋宿處其路已爲棘蔓蔽塞前去不通卻回招仙觀眾道士驚異曰此觀𨿽靈嶽側近虫獸甚多人罕能獨行何忽去月餘日實久憂望師道曰昨日方去始經一宿具言見樵人及宿處又逢老人道士皆嘆曰吾輩𨿽同居此觀徒爲學道知有蔡眞人無緣一見吾子夙有仙分已見蔡君父子其老人者昔聞彭眞人亦此山豈非彭君乎子一入山遽逢三仙人一日一宿人間月餘矣其實積習之命也師道深自嘆異駐招仙觀修鏈餘年後以親老思歸卻回問政山每入諸山拾薪斸藥餌遇虎豹見師道則垂耳揺尾俯伏於地師道以手撫而呼之乃起隨行或以薪藥附於背上負之送歸而去昔郭文舉居大滌洞伏虎亦如之歙之近山頗有猛獸而不爲人之害者自師道之感也其親時問師道遊學所益具陳其事親聞之而喜曰汝以孝養我以道資亦幸爲汝母矣此蓋宿慶之及也後又出遊復思往南嶽九嶷山早聞梅眞人蕭侍郎皆玉笥山時人多見之梅卽南昌尉梅福也蕭卽梁之公子蕭子云也自東陽太守避侯景之亂全家入山二人俱得道於此師道且止玉笥淸虛觀思慕梅蕭三遊都木坑或冀一見堅心而去山行極深忽見一人布衣烏紗防顏若五十許人師道禮敬問之初自稱行者問師道何往乃以尋梅蕭爲答行者曰聞爾精勤慕道徧訪名山誠亦非易欲見二君行者可以相引爾宿業甚淨已應玉籍有名𨿽未便飛升當亦度世爾行者又曰我謝通修也恐爾未識故以自言本居南嶽與彭蔡同已三百年知爾嘗遊洞靈源我適爲東華君命主玉笥山林地仙兼掌淸虛觀境土社令爾與我素有道緣是得相見然梅蕭日中爲小有洞王所召恐未便還未可俟也師道於是防拜曰凡世肉人謬探大道凝神注想以朝繼夕未知要妙若浮於海詎識其涯不期今日獲見道君實曠劫之幸也通修曰丹心懇苦深可憫哉爾世事未了且當送爾出山路往我所止隨行數里忽見艸舍兩間甚新潔有牀席小鐺然火煎湯儼若書生所居而無人通修命師道入坐於木馬上通修自坐於白石鹿上俄有一髽角童以湯一碗與師道呷之神气爽然又指令架上取書一卷通修曰此素書也但習之無怠當得眞防師道意欲求住師學之未啟言而通修已知曰爾有親老𨿽有兄能養若欲更南遊此未可言住我有弟子曰紫芝在九嶷山若往彼見之爲我傳語兼出素書示之得盡其防矣或不見但投素書於毛如溪上洞中仍題石壁記我傳語之意紫芝當自授爾要道言訖乃發遣師道回俄不見通修已在都木坑外到淸虛觀矣眾道士皆驚曰何一去七日而返師道具以對之有道士二人欣躍與師道共入都木坑到舊處巖石艸樹歷歷宛然但失其艸舍竟日悵望而回師道得素書文字可識皆說龜山王母理化眾仙祕要眞訣地仙習此當得升天世人授之迹參洞府其間疑義不可究也後南遊到九疑山湘眞觀月餘尋問紫芝蹤迹咸言毛如溪有一士莫知姓名人或有見者師道累入山尋之不見遂如通修言投書題石後嘗夢神仙稱紫芝教之以疑義意乃醒焉經歲餘復還問政居三十餘年每焚化卽以二蔡彭謝眞形像貌瞻禮仍自以管幅編異傳於道俗其後吳太祖霸有江淮聞師道名迹冀其道徳防於軍庶繼發徵召及至廣陵建元宮以居之每升壇祈恩禱福水旱無不致天地感動煙雲呈祥是以人情咸依道化境若華胥俗皆可封𨿽古今異時實大帝之介君也遂降褒美爲逍遙太師問政先生以顯國之師也弟子鄒徳匡王處訥楊匡翼汪用眞程守朴會景霄王可儒崔繟然杜崇眞鄧啟遐吳知古皆得妙理傳上淸法散於諸州府襲眞風而行教朝廷皆命以紫衣光其門道中有秦吳齊荊燕梁閩蜀之士咸來逾紀勤苦奉事師道嘗謂之曰我無道術何以遠來若此弟子皆曰昔張君居蜀天下之人悉往事之隨其所修各授以道焉羣弟子執奴僕之役久而不去者方得成仙今悉是枯骨子孫日逼朽腐思避短景希度長生願無卻懇切也然師以仁慈接眾言不阻違隨其性適指以道要若久行霧露餘潤漬衣近羅沈檀輕香襲體由是居廣陵三十年有弟子五百餘人而師道胎息已久鏈丹有成一旦告弟子曰我適爲黑幘朱衣一符吏告我爲仙官所召必須去矣頃之異香滿室云鶴近庭若有眞靈所集爽然言別而化弟子斂之棺忽有聲視之若蟬蛻尸解矣弟子葬其衣冠爾後數十人自豫章來見之領一丫童行道俗多識之咸問何爲遠遊曰離南嶽多年今暫往耳所在多宿泊舊遊宮觀而去半年後人自長沙來亦如豫章所見復見衡陽路見歸洞靈源去樵人言五十年後過溪適足驗矣詳其由來是二蔡彭謝之儔侶也化而往絕世思望神仙皆然其後將二十年問政山屢有云鶴呈祥盤旋竟日歙之鄕裏親族以爲師道之還故鄕若令威華表之驗也弟子範可保數十人復發所藏衣冠遷歸於問政山之陽狀列羣情罄以上聞乃降詔曰詢諸贈典系乃彜章啟有厥由於何不舉淮浙宣歙管內道門威儀逍遙太師問政先生爲國焚修大徳賜紫聶師道早通理夙契眞風野鶴不羣孤云自在昔太祖創基之際已命焚修及元勛匡國之初早曾瞻敬眷言道行實冠關𨿽升遐屢歷於光陰而遺懿益隆於寰宇況教門一請臺輔奏陳且將啟墟卽回故里是用加之峻秩錫以崇階式表休息庶昭往行可贈銀靑光祿大夫鴻臚卿問政先生自王畿歸歙涉江山千有餘裏朝行暮止皆有雲彩映野鶴聲響空若迎引隨覆及問政山三日而散

殷文祥

殷七七名文祥又名道筌常自稱七七俗多呼之不知何所人也遊行天下人久見之不測其年壽麵光白若四十許人到處或易其姓名不定曾於涇州賣藥時靈臺蕃漢疫病俱甚得藥者入口卽愈皆謂之神聖得錢卻施於人而嘗醉於城市間周寶舊於長安識之尋爲涇原節度延之禮重慕其道術還元之事及寶移鎭浙西後數年七七忽到復賣藥寶聞之驚喜召之師敬益甚每自醉歌曰琴彈碧玉調藥鏈白玉砂解醞逡巡酒能開頃刻花寶常試之悉有驗復求種釣魚若仙公也鶴林寺杜防髙丈餘每春末花爛漫寺僧相傳言貞元年中有外國僧自天臺缽盂中以藥養其根來種之自後構飾花院鎖閉人或窺見女子紅裳艷麗遊於樹下有輒采花折枝者必爲所祟俗傳女子花神也是以人共保惜故繁盛異於常花其花欲開探報分數節使賓僚官屬繼日賞玩其後一城士庶四方之人無不酒樂遊從連春入夏自旦及昏閭裏之間殆於廢業寶一日謂七七曰鶴林之花天下奇花常聞能開頃刻花此花可開否七七曰可也寶曰今重九將近能副此日乎七七乃前二日往鶴林寺宿焉中夜女子來謂七七曰道者欲開此花耶七七乃問女子何人深夜到此女子曰妾爲上所命下司此花然此花在人間已逾百年非久卽開閬苑去今與道者共開之非道者無以感妾於是女子瞥然不見來日晨起寺僧忽訝花漸開蕊及九日爛漫如春乃以聞寶一城士庶驚異之遊賞復如春夏間數日花俄不見亦無花落在地七七偶到官僚家適值賓會次主與賓趨而迎奉之有佐酒倡優共輕侮之七七乃白主人欲以二栗爲令可乎咸喜謂必有戲術資於歡笑乃以栗巡行接者皆聞異香驚嘆惟佐酒笑七七者二人化作石綴在於鼻掣拽不落但言穢气不可堪聞二人共起狂舞花鈿委地相次悲啼粉黛交下及優伶輩一時亂舞鼓樂皆自作聲頗合節奏曲止而舞不已一席之人笑皆絕倒久之祈謝於七七有頃石自鼻落復爲栗傳之異香及花鈿粉黛悉如舊略無所損咸敬事之七七酌水爲酒削木爲脯使人退行指船卽駐呼鳥自墜唾魚卻活撮土畫地狀山川形勢折茅聚蟻變城市人物有曾經行處見之言歷歷皆似但小狹耳凡諸術不可勝紀後二年薛朗劉浩作亂寶南奔杭州而寶總戎爲政刑及無辜前上饒牧陳全裕經其境構之以禍斥其盡族寶八十三筋力尢壯女妓百數蓋得七七之術後爲無辜及全裕作厲一旦忽殂七七劉浩軍變之時在甘露寺爲眾僧推落北崖墮江死矣其後人見在江西十餘年賣藥入蜀莫知所在鶴林寺花兵火焚寺樹失根株信歸閬苑矣

譚峭

譚峭字景升國子司業洙之子防而聰明及長頗涉經史彊記問無不知屬文淸麗洙訓以進士業而峭不然迥好黃老諸子及周穆漢武茅君列仙內傳靡不精究一旦告父出遊終南山父以終南山近京都許之自終南遊太白太行王屋嵩華防嶽迆邐遊歷名山不復歸寧父馳書委曲責之復謝曰茅君昔爲人子亦辭父學仙今峭慕之冀其有益父以其堅心求道豈以世事拘之乃聽其所從而峭師於嵩山道士十餘年得辟穀養气之術惟以酒爲樂常醉騰騰周遊無所不之夏服烏裘冬則綠布衫或臥於風霜雪中經日人謂其已斃視之气休休然父常念之每遣家童尋訪春冬必寄之以衣及錢帛捧之且喜復書遽厚遣家童回才去便以父所寄衣出街路見貧寒者與之及寄於酒家一無所畱人或問之何爲如此曰何能看得盜之所竊必累於人不衣不食固無憂矣常欣欣如也或謂風狂行吟曰綫作長江扇作天靸鞋拋向海東邊蓬萊信道無多地只在譚生拄杖前爾後居南嶽鏈丹成服之入水不濡入火不灼亦能形變化復入靑城山而不出矣

杜升

杜升字可云自言京兆杜陵人也莫測其年壽不食常飲酒三斗不醉顏甚悅澤若三十許人裹方巾破襆頭冬則常著綠布衫而言談甚髙有文學人或有換新布衫必受之舊者堅不脫新者出門逢人便與之常遊城市間醉行能沙書好於水椀及盆中以沙書龍字浮而左右轉或叱之飛起髙丈餘若雲霧作小龍形呼之復下水中頃刻之間得錢甚多便散與貧人及酒家如此到處日日爲之人皆不厭無錢與之人疑以術惑於眾也冬則臥於雪中三兩日人以爲僵斃矣或撥看之徐起抖擻雪而行猶醉酣而醒爾气出如夏醉睡醒也杜孺休邠國公琮之子爲蘇州牧忽聞可云在城市極喜乃延入州拜之呼爲道翁賓客寮屬皆訝之孺休曰先君出鎭西川日與此道翁深相善常來去書齋中時孺休才十餘歲今五十餘別道翁四十年而裝飾顏貌一如常時遂畱之郡齋咨以道術可云曰但以政化及人慈愛爲意況今多事尢在保身未能脫屣塵世委家林野宜遠於兵傷道術詎可問也時入郡中則孺休必以錢帛與之阻讓不可出城便散與人孺休敬之愈甚可云或與孺休賓寮聚飲有倡和者而可云出口成章意思深遠多神仙防趣人無以繼之後軍亂孺休果爲兵傷而斃可云人見亦被傷但有舊布衫一領作三四段破痕在地後數日人多見過松江浙江經杭越衢信入江西市中醉吟沙書如舊又一年人於湖南見之問蘇州事歷歷話如目擊復笑而言曰吾曾居南嶽今在人世已久卽當歸矣其後更不復見詳其由是得形解化之道世人莫可知也

羊愔

羊愔者泰山人也以世緣官家於縉雲明經擢第解褐嘉州夾江尉罷歸縉雲兄忱爲臺州樂安令而愔幽棲括蒼山性惟沈靜薄於世榮雅尙逍遙常慕道術一旦妻暴亡曰莊生鼓盆深爲達者今樂矣葬之不亦宜乎男且有業女以有歸永無累也後遊阮郎亭崖上去地十餘丈有書刻石字極大世傳云漢阮肇題詩入石模拓驗之乃是李陽冰嘗爲縉雲令遊此亭題詩曰阮客身何在仙云洞口橫人間不到處今日此中行愔於亭側與縉雲觀道士數人花時飲酒日午忽僕地若斃气息猶暖乃舁還家七日方醒鄕裏之人與道士俱往問之愔曰初爲一人靑幘絳服自稱靈英邀入洞府中見樓觀宏麗鸞鶴回翔天淸景暖異於人間須防一石穴中有物飛出狀如防靑色柄長靈英指之曰此靑雲芝也可食之得仙愔覺饑方甚取坐於石上食之味甘美俄而都盡靈英曰爾宿有仙分今日遽得見仙官乃引見遠遊冠雲霞帔三人文武侍從極多靈英曰一人小有天王君一人華陽大茅君一人天佐命君愔歷階徧拜之咸曰有仙骨未得飛升猶宜地上修鏈俄頃靈英送出乃括蒼洞西門也愔方悟此身後不喜穀气但飲水三升日食百合一盞身輕骨節皆動抖擻如竹片拍板聲又多言語吟詠若與人談話相詰晝夜不停或以紙三二百張書之頃刻皆徧文字人莫之識愔讀之悉是文章道俗好事者依口錄之實亦淸詞麗句多神仙瀛洲閬苑之意如此經一年淸瘦輕健有不信者謂之妖物所魅又二年不喜百合惟飲水與酒三年後鬢髮如漆面有童顏行輕似飛飲酒三斗不醉始衣布褐人或問之三年無師何以學愔曰凡所爲者非自能皆神人教之後乃往樂安省兄一日而到又往天臺亦一日而到日行三四百里復歸仙都餌藥養气二十餘年後南入委羽山而去

續仙傳卷下

