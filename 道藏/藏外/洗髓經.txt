洗髓經

總義

如是我聞時﹐佛告須菩提。易筋功已竟﹐方可事於此。此名靜夜鐘﹐不礙人間事。白日任匆匆﹐務忙衣與食。三餐食旣竟﹐放風水火訖。抵暮見明星﹐燃燈照暗室。晚夕功課畢﹐將息臨臥具。大眾咸鼾睡﹐忘卻生與死。明者獨驚醒﹐黑夜暗修爲。撫體嘆今夕﹐過去少一日。無常來迅速﹐身同少水魚。顯然如何救﹐福慧何日足四恩未能報﹐四緣未能離﹐四智未現前﹐三生未皈一。默視法界中﹐四生三有備﹐六根六塵連﹐五蘊並三途﹐﹐天人阿修羅。六道各異趨﹐二諦未能融﹐六度未能具。見見非是見﹐無明未能息。道眼未精明﹐眉毛未落地。如何知見離﹐得了涅盤意若能見非見﹐見所不能及。蝸角大千界﹐焦眼納須彌。昏昏醉夢間﹐光陰兩俱失。流浪於生死﹐苦海無邊際。如來大慈悲﹐演此爲《洗髓》。須侯《易筋》後﹐每於夜靜時﹐兩目內含光﹐鼻中運息微﹐腹中寬空虛﹐正宜納淸熙。朔望及兩弦﹐二分並二至﹐子午守靜功﹐卯酉幹沐浴。一切惟心造﹐煉神竟虛靜。常惺惺不昧﹐莫被睡魔拘。夜夜常如此﹐日日須行持。惟虛能容納﹐飽食非所宜。謙和保護身﹐惡癘宜緊避。假惜可修眞﹐四大須保固。柔弱可持身﹐暴戾災害逼。渡河須用筏﹐到岸方棄諸。造化生成理﹐從微而至著。一言透天機﹐漸進細尋思。久久自圓滿﹐未可一蹴企。成功有定限﹐三年九載余。從容在一紀﹐決不逾此期。心空身自化﹐隨意任所之。一切無掛礙﹐圓通觀自在。隱顯度眾生﹐彈指超無始。待報四重恩﹐永減三途苫。後人得此經﹐奉持爲宗旨。擇人相授受﹐叮嚀莫輕視。

無始鐘气篇第一

宇宙有至理﹐難以耳目契。凡可參悟者﹐卽屬於元气。气無理不運﹐理無气莫著。交並爲一致﹐分之莫可離。流行無間滯﹐萬物依爲命。穿金與造➀石﹐水火可與並。並行不相害。理與气卽是。生處伏殺機﹐殺中有生意。理以气爲用﹐气以理爲體。卽體以顯用﹐就用以求體。非體亦非用﹐體用兩不立。非理亦非气﹐一言透天機。百尺竿頭步﹐原始更無始。悟得其中意﹐方可言洗髓。

四大假合篇第二

元气久氤氳﹐化作水火土﹐水發昆侖巓﹐四達坑阱注。靜坐生暖气﹐水中有火具﹐濕熱乃蒸騰﹐爲雨又爲露。生人又生物﹐利益滿人世。水久澄爲土﹐火乃气之燠➁。人身小天地﹐萬物莫能比。具此幻化質﹐總是气之餘。本來非我有﹐解散還太虛。生亦未曾生﹐死亦未曾死。形骸何時畱﹐垂老後天地。假借以合眞﹐超脫離凡類。參透《洗髓經》﹐長生無盡期。無假不顯眞﹐眞假渾無際。應作如是觀﹐眞與假不二。四大假合形﹐誰能分別此。

凡聖同歸篇第三

凡夫假作眞﹐美衣爲體飾﹐徒務他人觀。美食日復日﹐人人皆如此。碌碌一身事﹐不暇計生死。總被名利牽﹐一朝神气散。油盡而燈滅﹐身屍埋壙野。驚魂一夢攝﹐萬苦與千辛﹐幻境無休歇。聖人獨認眞﹐布衣而蔬食﹐不貪以持己﹐豈爲身口累。參透天與地﹐與我本一體。體𨿽有巨細﹔靈活原無異。天地有日月﹐人身兩目具。日月有晦明﹐星與燈相繼。縱或星燈滅﹐見性終不沒。縱成瞽目人﹐伸手摸著鼻。通身俱是眼﹐觸著知物倚。此是心之靈﹐包羅天與地﹐能見不以目﹐能聽不以耳。心若能淸淨﹐不爲嗜欲逼。自知原來處﹐歸向原來去。凡夫與聖人﹐眼橫鼻長直。同來不同歸﹐因彼多外馳。若能收放心﹐提念生與死。趁此健身驅﹐精進用心力。洗髓還本原﹐凡聖同歸一。

物我一致篇第四

萬物非萬物﹐與我同一體。幻出諸形相﹐輔助成生意。有人須有物﹐用作衣與食。藥餌及器皿﹐缺一卽不備。飛潛與動植﹐萬類爲人使。造化思何鴻﹐妄殺卽暴戾。蜉蝣與蚊蠅﹐朝生暮死類。龜鶴糜與鹿﹐食少而服气﹐竟得多歷年﹐人何不如物﹐只貪衣與食﹐忘卻生與死。苟能絕嗜欲。物我皆一致。

行住坐臥篇第五

行如盲無杖﹐內觀照性分﹐舉足低且饅﹐踏實方更進。步步皆如此﹐時時戒急行。世路忙中錯﹐緩步保平安。住如臨崖馬﹐亦如到岸舟。回光急返照﹐認取頓足處。不離於當念﹐存心勿外務。得止宜知止﹐畱神守空谷。立定勿傾斜﹐形端身自固。耳目隨心靜﹐止水與明鏡。事物任紛紛﹐現在皆究竟。坐如邱山重﹐端直肅容儀。閉口深藏舌﹐出入息與鼻。息息歸元海﹐气足神自裕。浹骨並洽髓﹐出神先入定。臥如箕形曲﹐左右隨其宜。兩膝常參差﹐兩足如鉤鉅。兩手常在腹﹐捫臍摸下體。睪丸時掙搓﹐如龍戲珠勢。倦則側身睡﹐睡中自不迷。醒來方伸腳﹐仰面亦不拘。夢覺渾不異﹐九載徵實際。超出生死關﹐究竟如來意。行住坐臥篇﹐只此是眞諦。

洗髓還原篇第六

易筋功已畢﹐便成金剛體。外感不能侵﹐飲食不爲積。猶恐七情傷﹐元神不自持。𨿽具金剛相﹐猶是血肉驅。須照《洗髓經》﹐食少多進气。搓摩幹沫浴﹐按眼復按鼻。摸面又旋耳﹐不必以數拘。閉眼常觀鼻﹐合口任鼻息。度數暗調和﹐身定神卽定。每日五更起﹐吐濁納淸熙。開眼卽抽解﹐切勿貪酣睡。厚褥趺跏坐﹐寬解腰中系。右膝包左膝﹐調息舌抵齶。脇腹運尾閭﹐搖肩手推肚。分合按且舉﹐握固按雙膝。鼻中出入綿﹐綿綿入海底。有津續咽之﹐以意送入腹。叩牙鳴天鼓﹐兩手俱掩臍。伸足扳其趾﹐出入六六息。兩手按摩竟﹐良久方盤膝。直身頓兩足﹐洗髓功已畢﹐徐徐方站起﹐行穩步方移。忙中恐有錯﹐緩步爲定例。三年並九載﹐息心並滌慮。浹骨更洽髓﹐脫殼飛身去。漸幾渾化天﹐末後究竟地。卽說偈曰﹕口中言少﹐心頭事少﹐腹裏食少﹐自然睡少﹐有此四少﹐長生可了。

