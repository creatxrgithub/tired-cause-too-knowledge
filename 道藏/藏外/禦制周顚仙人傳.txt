禦制周顚仙人傳

﹝明﹞朱元璋撰

顚人周姓者﹐自言南昌屬郡建昌人也。年一十四歲﹐因患顚疾﹐父母無暇﹐常拘於是。顚入南昌﹐乞食於市﹐歲如常。顚如是更無他往。元至正間﹐失記何年﹐忽入撫州一次﹐未幾﹐仍歸南昌。有時施力於市戶之家﹐日與儔人相雜﹐暮宿閭閻之下。歲將三十餘﹐﹝「歲將三十餘」﹐「三十」原作「二十」﹐據明朱當■﹝氵眄﹞﹝以下簡稱朱氏﹞國朝典故本﹑明紀錄匯編本改。﹞俄有異詞。凡新官到任﹐必謁見而訴之。其詞曰「告太平。」此異言也。何以見﹖當是時﹐元天下承平﹐將亂在邇﹐其顚者故發此言﹐乃曰「異詞。」

不數年﹐元天下亂﹐所在英雄據險﹐殺無寧日。其稱僞漢陳友諒者﹐帥烏合之眾以入南昌﹐其顚者無與語也。﹝「其顚者無與語也」﹐「也」原作「者」﹐據明朱氏國朝典故本﹐明紀錄匯編本改。﹞未幾﹐朕親帥舟師復取南昌﹐城降。朕撫民旣定﹐歸建業﹐於南昌東華門道左見男子一人拜於道旁。﹝「城降朕撫民旣定歸建業於南昌東華門道左見男子一人拜於道旁」﹐原脫「城降朕撫民旣定歸建業於南昌」﹐據明朱氏國朝典故本﹑明紀錄匯編本補。﹞朕謂左右曰「此何人也﹖」左右皆曰「顚人。」朕三月歸建業﹐顚者六月至。朕親出督工﹐逢顚者來謁﹐謂顚曰「此來爲何﹖」對曰「告太平。」如此者朝出則逢之﹐所告如前。或左或右﹐或前或後﹐務以此言爲先。有時遙見以手入胸襟中﹐似乎討物﹐以手置口中。問其故﹐乃曰「虱子」。復謂曰「幾何﹖」對曰「二三斗。」此等異言大槪。知朕之不寧﹐當首見時﹐卽言「婆娘反。」又鄕談中常歌云「世上甚麼動得人心﹐只有胭脂胚粉動得婆娘嫂。」里人及問其故﹐對曰「你只這般﹐﹝「你只道般」﹐「只」原作「知」﹐據明朱氏國朝典故本﹑明紀錄匯編本改。﹞只這般。」每每如此﹐及「告太平。」

終日被此顚者所煩﹐特以燒酒醉之。暢飲弗醉﹐明日又來﹐仍以虱多爲說。於是制新衣易彼之舊衣。新衣至﹐朕視顚者舊裙腰間藏三寸許菖蒲一莖﹐謂顚者曰「此物何用﹖」對曰「細嚼﹐飲水﹐腹無痛。」朕細嚼﹐水吞之。是後顚者日顚不已﹐﹝「是後顚者日顚不已」﹐「是後」原作「是謂」﹐據明朱氏國朝典故本﹑明紀錄匯編本改。﹞命蒸之。初以巨缸覆之﹐令顚者居其內﹐以五尺圍蘆薪緣缸煆之。﹝「以五尺圍蘆薪緣缸煆之」﹐「薪」原作「新」﹐「緣」原作「綠」﹐據明朱氏國朝典故本﹑明紀錄匯編本改。﹞薪盡火消﹐揭缸而視之﹐儼然如故。是後復蒸之﹐以五尺圍蘆薪一束半﹐以缸覆顚者於內﹐周遭以火煆之。煙消火滅之後﹐揭缸而視之﹐儼然如故。又未幾特以五尺圍蘆薪兩束半﹐以缸覆顚者於內煆煉之。薪盡火消之後﹐揭缸視之﹐其煙凝於缸底若張綿狀﹐顚者微以首撼撼﹐小水微出﹐卽醒無恙。

命寄食於蔣山寺﹐主僧領之。月餘﹐主僧來告﹐顚者有異狀﹐與沙彌爭飯﹐遂怒不食﹐今半月矣。朕奇之。明日﹐命駕親往詢視之。至寺﹐遙見顚者來迓﹐步趨無艱﹐容無饑色﹐是其異也。因盛殽羞﹐同享於翠微亭。膳後﹐密謂主僧曰「令顚者淸齋一月﹐以視其能否。」主僧如朕命﹐防顚者於一室。朕每二日一問﹐問至二十三日﹐果不飲膳﹐是出凡人也。朕親往以開之。諸軍將士聞是﹐爭取酒殽以供之。大飽弗納﹐所飲食者盡出之。良久﹐召至﹐朕與共享食如前﹐納之弗出。酒過且酣﹐先於朕歸道旁側道右邊待朕至。及朕至﹐﹝「及朕至」﹐「至」原作「出」﹐據明朱氏國朝典故本﹑明紀錄匯編本改。﹞顚者以手畫地成圈﹐指謂朕曰「你打破一桶﹐再做一桶。」發此異言。﹝「發此異言」﹐「言」字原缺﹐據明朱氏國朝典故本﹑明紀錄匯編本補。﹞當是時﹐金陵村民聞之﹐爭邀供養。一日逢後生者﹐﹝「逢後生者」﹐「者」字原無﹐據明朱氏國朝典故本﹑明紀錄匯編本補。﹞俄出異詞﹕「噫﹗教你充軍便充軍。」﹝「噫教你充軍便充軍」﹐「噫」原作「意」﹐「充」原作「克」﹐據明朱氏國朝典故本﹑明紀錄匯編本改。﹞又閒中見朕﹐常歌曰「山東只好立一个省。」

未幾﹐朕將西徵九江﹐特問顚者曰「此行可乎﹖」應聲曰「可。」朕謂顚者曰「彼已稱帝﹐今與彼戰﹐豈不難乎﹖」顚者故作顚態﹐仰面視屋上。久之﹐端首正容﹐以手拂之曰「上面無他的。」朕謂曰「此行偕往可乎﹖」曰「可。」詢畢﹐朕歸。其顚者以平日所持之拐擎之﹐急趨朕之馬前﹐搖舞之狀若壯士揮戈之勢﹐此露必勝之兆。後兵行帶往。至皖城﹐無風﹐舟師艱行﹐遣人問之﹐顚乃曰「只管行﹐只管有風。無膽不行﹐便無風。」於是諸軍上牽以舟薄岸﹐溯流而上﹐不二三里﹐微風漸起﹔又不十里﹐大風猛作﹐揚帆長驅﹐遂達小孤。朕曾謂相伴者曰「其顚人無正語﹐防閒之。尙有謬詞來報焉。」當中江﹐豚戲水﹐顚者曰「水怪見前﹐損人多。」伴者來報﹐朕不然其說。顚果無知﹐﹝「顚果無知」﹐「果」字原無﹐據明朱氏國朝典故本﹑明紀錄匯編本補。﹞棄溺於江中。至湖口﹐失記人數約有十七八人。將顚者領去湖口小江邊﹐意在溺死﹐去久而歸﹐顚者同來。問命往者﹕「何不置之死地﹐又復生來﹖」對曰「難置之於死。」語未旣﹐顚者猝至﹐謂朕欲食。朕與之。食旣﹐顚者整頓精神﹑衣服之類﹐若遠行之狀。至朕前﹐鞠躬舒項﹐謂朕曰「你殺之。」朕謂曰「被你煩多﹐殺且未敢﹐且縱你行。」遂茹糗糧而往。去後莫知所之。

朕於彭蠡之中大戰之後回江上﹐星列水師以據江勢。暇中試令人往匡廬之下﹑顚者所向之方詢土居之民﹐﹝「暇中試令人往匡廬之下顚者所向之方詢土居之民」﹐「土居之民」原作「士居之民」﹐據明朱氏國朝典故本﹑明紀錄匯編本改。﹞要知顚者之有無。地荒人無﹐惟太平宮側艸莽間一民居之。以顚者狀云之﹐謂民人曰「是曾見否﹖」對曰「前者﹐俄有一瘦長人物初至我處﹐聲言『好了﹐我告太平來了。你爲民者用心種田。』語後﹐於我宅內不食半月矣。」深入匡廬﹐無知所之。

朕戰後歸來。癸卯﹐圍武昌。甲辰﹐平荊楚。乙巳﹐入兩浙。戊申﹐平吳越﹐下中原﹑兩廣﹑福建﹐天下混一。洪武癸亥八月﹐俄有赤腳僧名覺顯者至。自言於匡廬深山巖壑中見一老人﹐使我來謂大明天子有說。問其說﹐﹝「問其說」﹐「問」原作「故」﹐據明朱氏國朝典故本﹑紀錄匯編本改。﹞乃云「國祚。」殿廷儀禮司以此奏。朕思方今虛誑者多﹐﹝「朕思方今虛誑者多」﹐「多」字原無﹐據明朱氏國朝典故本﹑明紀錄匯編本補。﹞朕馭宇內﹐至尊於黔黎之上﹐奉上下於兩間﹐善聽善見恐貽民笑﹐故不見不答。是僧伺候四年﹐仍往匡廬。意在欲見﹐朕不與見﹐但以詩二首寄之。去後二年﹐以便人詢之果曾再見否﹐其赤腳者云「不復再見。」又四年﹐朕患熱癥﹐幾將去世。俄﹐赤腳者至﹐言天眼尊者及周顚仙人遣某送藥至。﹝「言天眼尊者及周顚仙人遣某送藥至」﹐「仙人」原作「仙者」﹐「送」字原缺﹐據明朱氏國朝典故本﹑明紀錄匯編本改補。﹞朕初又不欲見﹐少思之﹕旣病﹐人以藥來﹐𨿽其假﹐合見之。出與見﹐惠朕以藥。﹝「惠朕以藥」﹐「惠」原作「會」﹐據明朱氏國朝典故本﹑明紀錄匯編本改。﹞藥之名﹐其一曰溫良藥兩片﹐﹝「溫良藥兩片」﹐「溫」原作「浪」﹐據明朱氏國朝典故本﹑明紀錄匯編本改。﹞其一曰溫良石一塊。其用之方﹐金盒子盛著﹐背上磨著﹐金醆子內喫一醆便好。朕遂服之。初無甚異﹐初服在未時﹐間至點燈時﹐周身肉內搐掣﹐﹝「周身肉內搐掣」﹐「掣」原作「制」﹐據明朱氏國朝典故本﹑明紀錄匯編本改。﹞此藥之應也。當夜病愈﹐精神日彊一日。服過二番﹐乃聞有菖蒲香醆﹐底有砂丹沈墜﹐﹝「底有砂丹沈墜」﹐「砂丹」原作「沙丹」﹐據明朱氏國朝典故本﹑明紀錄匯編本改。﹞鮮紅異世有者。其赤腳僧云「某住天池寺﹐去巖有五里餘。俄﹐有徐道人來言竹林寺見請﹐往視之。某與同往﹐見天眼尊者坐竹林寺中。少頃﹐一披艸衣者入。某謂天眼曰﹕『此何人也﹖』對曰﹕『此周顚是也。方今人主所詢者﹐此人也。卽今人主作熱﹐爾當送藥與服之。』天眼更云﹕『我與顚者和人主詩。』某問曰﹕『詩將視看﹖』對曰﹕『已寫於右上。』某於石上觀之﹐果有詩二首。」朕謂赤腳曰「還能記乎﹖」曰﹕﹝「曰能」﹐「曰」字原缺﹐據明宋氏國朝典故本﹑明紀錄匯編本補。﹞「能。」卽命錄之。初見其詩粗俗﹐無韻無聯﹐似乎非詩也。及遣人詣匡廬召致之﹐使者至﹐杳然矣。朕復以是詩再觀﹐其詞其字皆異尋常﹐不在鐫巧﹐但說事耳。國之休咎存亡之道已決矣﹐﹝「國之休咎存亡之道已決矣」﹐「道」原作「置」﹐「決」原作「久」﹐據明朱氏國朝典故本﹑明紀錄匯編本改。﹞故紀之以示後人。

天眼尊者詩曰「聖主祥瑞合天基﹐如影隨形總是癡。奉天門下洪福大﹐生靈有難不肯依。非非相處方出定﹐金輪積位四海居。明君有道乾坤廣﹐等閒一智聲如雷。」

周顚仙人詩曰「初見聖主應天基﹐一時風采一時癡。逐片俱來箍一統﹐浩大乾坤正此時。人君自此安邦定﹐齊天洪福謝恩馳。﹝「齊天洪福謝恩馳」﹐「謝恩」原作「謝天」﹐據明朱氏國朝典故本﹑明紀錄匯編本改。﹞我王感得龍顏喜﹐大興佛法當此時。」

羣仙古詩﹕「匡廬之巓有深谷﹐金仙弟子巖爲屋。煉丹利濟幾何年﹐朝耕白雲暮種竹。」

禦贊赤腳僧詩曰「跣足殷懃事有秋﹐苦空顚際孰爲儔。﹝「苦空顚際孰爲儔」﹐「苦」原作「若」﹐「際」字原作「祭」﹐據明朱氏國朝典故本﹑明紀錄匯編本改。﹞愆消累世冤魂斷﹐幻脫當時業海愁。方廣昔聞仙委迹﹐天池今見佛來由。神憐黔首增吾壽﹐﹝「神憐黔首增吾壽」﹐「黔首」原作「點首」﹐據明朱氏國朝典故本﹑明紀錄匯編本改。﹞丹餌來臨久疾瘳。」﹝「丹餌來臨久疾瘳」﹐「丹餌」原作「丹耳」﹐據明朱氏國朝典故本﹑明紀錄匯編本改。﹞

禦制祭天眼尊者周顚仙人徐道人赤腳僧文﹕「昔者其色相空萬物而空。萬法外﹐色相而難之﹐以存一靈。斯若是﹐歷苦劫於無量。﹝「歷苦劫於無量」﹐「歷」原作「瀝」﹐據明朱氏國朝典故本﹑明紀錄匯編本改。﹞今者神神妙用﹐幽隱於廬嶽﹐獨爲朕知而濟朕難。然朕終不忘於利濟之恩﹐當以禮謝。𨿽然﹐神已靈妙不測矣﹐尋常無礙於上下﹐逍遙乎兩間﹐周遊乎八極。玩閱人情﹐猝然禮至﹐杳然弗應﹐﹝「杳然弗應」﹐「杳」原作「者」﹐據明朱氏國朝典故本﹑明紀錄匯編本改。﹞豈不爲世所嗤﹗故先期京師﹐已告諸祠﹐又遣使至廬嶽之下﹐禱於廬嶽之神﹐方以禮進﹐禮不過謝而已矣。今世之人知幽明之理者鮮矣﹐敢請倐然而顯﹐倐然而隱﹐使善者慕而不得﹐惡者身而難親﹐﹝「惡者見而難親」﹐「惡者」原作「難者」﹐據明朱氏國朝典故本﹑明紀錄匯編本改。﹞豈不有補於世道者歟﹗」

謹按﹕語云「神仙有無何杳茫﹐天下豈有神仙﹐盡妖妄耳。」今觀國初周顚仙之事﹐則又歷歷皆實﹐有不可盡以爲誣者。要之天地間自有一種仙風道骨﹐但仙凡隔路﹐不可力致而彊爲也。

