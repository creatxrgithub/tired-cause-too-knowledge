

修眞辯難參證

桐城劉一明著金蓋閔一得參證

前編

大淸乾隆王寅中秋之夜﹐月朗星稀。悟元默坐棲雲峯頂﹐神入恍惚杳冥之鄕﹐形歸虛無寂寥之境。

﹝參證﹕卽境通玄﹐門開山見﹐從而深入﹐何等活潑﹗个中「正子」﹑「活子」躍如照如矣﹗學者莫作敍事文看過。﹞

眾弟子侍側﹐候至中宵﹐一弟子啟而問曰「師不動搖﹐無聲無臭﹐其悟道乎﹖其坐忘乎﹖」三問而三不答。

﹝參證﹕非敍事﹐乃假點此刻玄用耳﹗師是師﹐不作悟元子會﹐當作眾弟子侍側會﹐則得此則師字義矣﹗

其旨﹐腦在不動搖﹐無聲無臭﹐故能由悟入忘。而中宵之一乃啟而問﹐問有著落。

子字非虛文。子動而口現於門下矣﹗故必三問而三不答﹐答在其中矣﹗是明明一幅陽動寂采﹐無上玄況圖像也。

二千五百人曰師。師無動搖﹐師無聲臭﹐有一以視之。一者誰﹖子中之悟元子。

要知一子之啟﹐啟自門內者也。厥口有三﹕曰天﹑曰地﹑曰人。三而一則得﹐一而三則失﹐故此三問三不答。答字大有玄義。不歸於一﹐則答失所歸﹐烏乎可﹖吾故曰「三問而三不答﹐答在其中。」學者審之。﹞

弟子復請曰「師不發一言﹐毋乃朽木不可雕﹐糞土之墻不可污﹐不足與語乎﹖」悟元熟視良久﹐從容而告曰「此非爾所知也。」

﹝參證﹕此則﹐是假問答從明妙義﹔以後亦然者﹐毋庸言外探討。此則玄義﹐蓋示門下當自靜省﹐故熟視良久而仍告以「非爾所知」云。﹞

弟子問曰﹔「敢問其故﹖」悟元曰「吾將以天地爲逆旅﹐以日月爲過客﹐以萬物爲遊絲﹐以世事爲夢幻﹐以人情爲寇仇﹐以富貴爲浮雲﹐以形骸爲栓桔﹐以四大爲枯木﹐以六根爲孔竅﹐以身心爲灰土﹐何動何搖﹖何聲何臭﹖」

﹝參證﹕是僅答其所以能無動無搖﹐所以致無聲臭焉耳﹗其實卽是學啟「玄關」初步功法。悟元子極欲點破﹐無如世眾正在沈溺﹐急切棒喝﹐無從下手。故姑以放下身心入門﹐而逗有借假修眞妙用﹐乃在於以六恨爲孔竅也。蓋言看達一切﹐心志斯一。我於斯時﹐卽從六賊孔竅﹐透入希夷神域耳﹗無如學者不悟何﹖是乃舉世通病﹐法惟導之使由而已。﹞

弟子曰「如師所言﹐一無所有乎﹖」悟元曰「安得無有﹖」弟子曰「所有者何﹖」悟元曰「惟知有道耳﹗」弟子曰「然則道無爲乎﹖」悟元曰「安得無爲﹖道有體有用﹐有進有退﹐有逆有順﹐有急有緩﹐有止有足﹐有始有終﹐有先有後﹐有交襪﹐有層次﹐有變化﹐有等等大作大用﹐安得無爲﹖」弟子曰「弟子入道多年﹐閱盡丹經﹐參訪多人﹐毫無一知。望師慈悲﹐稍開茅塞。」悟元曰「道爲天地所祕﹐鬼神所忌﹐非可立談。若非齋戒﹐不得妄聽。」

弟子拜退﹝而齋戒﹞﹕一﹑四大不著而身齋。二﹑諸慮具息而意齋。三﹑回光反照而眼齋。四﹑聲音不入而耳齋。五﹑香臭不到而鼻齋。六﹑是非不動而舌齋。六齋已畢﹐復進而請曰「弟子齋矣﹗敢問其道。」悟元曰「未也﹐尙有一齋未完﹐如何敢問﹖」弟子曰「六齋之外還有何齋﹖祈師指明。」悟元曰「尙有心境一齋﹔此一境﹐其穢污更甚六根。六根爲外賊﹐有時而來﹐有時而去。心境爲內賊﹐此境有識神居之﹐爲萬劫輪回之種子﹑此境不齋﹐六齋無益。」

﹝參證﹕莫謂六齋無益﹐第此六齋皆屬有心。齋至於心﹐出諸自然﹐亦得謂之克齋矣﹗此六齋也﹐一一出諸自然﹐則可名心齋也矣﹗﹞

弟子大驚而退。於是掃淨萬緣﹐離種種邊﹐應無所住而生其心﹐片刻之間﹐如凍冰解散﹐毫無滓質。復誠敬跪前﹐位而問曰「蒙師慈悲﹐已齋無齋﹐無齋可齋﹔齋之不齋﹐不齋而齋﹔不齋誰齋﹐誰齋其齋﹔不齋是齋﹔知齋非齋﹐齋無可齋﹔若欲眞齋﹐齋不見齋﹔齋旣無齋﹐何用彊齋﹖」悟元子曰「爾知齋矣﹗爾已齋矣﹗可與問道﹐可與聞道。」

﹝參證﹕功到此際﹐道體全現﹐一點卽悟﹐若令從此體認﹐而仍有無不立﹐人法雙忘﹐造至無所無邊﹐自入無量化域﹐身機心機﹐自與造化合一。更令散齋七七﹐不失此況。待到時至﹐隨機應點﹐自已身證自然﹐而六通具足﹐何先天之或昧﹐而胎有不結不圓乎﹖如是開導﹐大可頓超無上知德。

借僅允以知齋已齋﹐可以問道聞道﹐不爲當下點破﹐又不爲加鞭策進﹐或卽座前面試﹐相機棒喝﹐自必一了百當﹐乃竟坐失此機﹐惜哉﹗

蓋此種高弟﹐能自勉﹐能精進﹐其去生知﹐僅隔一綫耳﹗余惜未之遇。余若遇之﹐必乘機踏入﹐是乘其銳﹐巧以接引﹐必奏奇功者也。縱或有阻﹐而「玄關」一竅﹐必自大開而常開﹔采取﹑結養﹑脫化等等﹐乃可隨問隨點﹔總以無住無所﹐覺而勿著爲用焉耳﹗悟元先生豈不識此﹖蓋亦設此問答﹐以明至道。然未必有此高弟得遇焉﹗有則未必如此失機者也。﹞

問曰「何爲道﹖」答曰「道者﹐先天生物之祖气﹔視之不見﹐聽之不聞﹐持之不得﹐包羅天地﹐生育萬物﹐其大無外﹐其小無內﹔在儒則名曰﹕太極﹐在道則名曰﹕金丹﹐在釋則名曰﹕圓覺﹔本無名字﹐彊名曰﹕道﹔擬之則非﹐議之則失﹔無形無象﹐不色不空﹐不有有無﹔若著色空有無之象﹐則非道矣﹗」

﹝參證﹕按﹕所答﹐道之本體。和盤托出則此金丹大道﹐學者知所從事矣﹗其旨﹕腦在一無著﹐覺而勿著﹐便是矣﹗﹞

問曰「道旣無形無象﹐是渾然一气﹐何以《易》曰﹕『一陰一陽之謂道』﹖」答曰「一陰一陽之謂道﹐是就道之用言﹔無形無象﹐是就道之體言。太極未分之時﹐道包陰陽。太極旣分以後﹐陰陽生道。若無陰陽﹐道气不見。惟陰陽疊運其中﹐道气長存﹐歷萬動而不壞。在先天則爲道﹐在後天則爲陰陽。道者﹐陰陽之根本。陰陽者﹐道之發揮。所謂太極分陰陽﹐陰陽合而成太極﹐一而二﹐二而一也。」

問曰「太極分陰陽﹐是卽兩个陰陽矣﹗何以古人又言兩重天地﹑四个陰陽乎﹖」答曰「兩重天地﹐先天後天也。四个陰陽﹑先天後天陰陽也。先天陰陽以气言﹐後天陰陽以質言。先天陰陽﹐太極中所含之陰陽﹔後天陰陽﹐太極中生出之陰陽。金丹大道﹐取其气而不取其質﹐於後天返先天﹐故曰「先天大道。」

問曰「先天後天﹐陰陽各有分界﹐何以又云﹕後天中返先天乎﹖」答曰「先天一破﹐生出後天陰陽﹔而後天陰陽一動一靜﹐其中又生先天。至人於此後天中﹐采取所生一點先天之气﹐逆而運之﹐返本還元﹐復全太極之體﹐故曰﹕還丹。』」

問曰「陰陽旣分先天後天矣﹗何以又有內陰陽﹑外陰陽之說乎﹖」答曰「內陰陽﹐卽後天之陰陽﹞生於形體。外陰陽﹐卽先天之陰陽﹐出於虛空。形體陰陽﹐順行之陰陽﹐天地所生者也。虛空陰陽﹐逆運之陰陽﹐生乎天地者也。所謂內外者﹐以用言耳﹗」

問曰「陰陽旣有內外﹐五行亦有內外否﹖」答曰「五行從陰陽中出﹐陰陽有內外﹐五行安得無內外﹖如十天干﹑十二地支五行皆二。以天干而論﹕丙爲陽火﹐丁爲陰火﹔甲爲陽木﹐乙爲陰木﹔庚爲陽金﹐辛爲陰金﹔王爲陽水﹐癸爲陰水﹔戊爲陽土﹐己爲陰土。以地支而論﹕亥水爲陽﹐子水爲陰﹔寅木爲陽﹐卯木爲陰﹔已火爲陽﹐午火爲陰﹔申金爲陽﹐西金爲陰﹔辰﹑戌二土爲陽﹐丑﹑未二土爲陰。陽爲外﹐屬先天﹔陰爲內﹐屬後天。此先後天之所分﹐內外藥之所別也。」

問曰「內藥了性﹐外藥了命﹐乃是修持性命各有時節矣﹗《易》曰﹕『先天而天勿違﹐後天而奉天時』。則是逆施順運﹐兩不相關矣﹗何以《入藥鏡》云﹕『先天气﹐後天气﹐得之者﹐常似醉』也﹖」答曰「祖師慈悲﹐分明說了﹐爾自不悟。夫內藥了性﹐卽『後天而奉天時』﹔外藥了命﹐卽『先天而天勿違﹐者。用逆道﹐先發制人﹐所以奪造化而結丹。奉時者﹐用順道﹐天然火候﹐所以融五行而脫丹。前後兩段功夫﹐故曰﹕性命雙修﹔內外一齊修持﹐故曰﹕逆順並用。」

問曰「性屬陰﹐命屬陽﹐是太極所分之陰陽乎﹖」答曰「此有分別。性有气質之性﹐有天賦之性。命有分定之命﹐有道气之命。气質之性﹐分定之命﹐後天有形之性命。天賦之性﹐道气之命﹐先天無形之性命。修後天性命者﹐順造化。修先天性命者﹐逆其造化。大修行人﹐借後天而返先天﹐修先天而化後天﹐混而爲一﹐性命凝結﹐是謂丹成。性命者﹐陰陽之體﹔陰陽者﹐性命之用﹔但有眞假之分﹐先後之別﹐惟在辧的詳細﹐認的分明耳﹗」

問曰「性命必賴陰陽而後凝結﹐則是有陰不可無陽﹐有陽不可無陰﹐何以又有『羣陰剝盡丹成熟』之說﹖到底用陰乎﹖不用陰乎﹖」答曰「所用者﹐眞陰眞陽﹔不用者﹐假陰假陽﹔眞陰眞陽爲先天﹐假陰假陽爲後天﹔先天成道﹐後天敗道。」

問曰「何爲眞陰眞陽﹖何爲假陰假陽﹖」答曰「陽中之陰爲眞陰﹐陰中之陽爲眞陽﹐此所甩之陰陽﹐古經所謂『陰陽得類』者是也。亢陽無陰爲假陽﹐孤陰無陽爲假陰﹐此不用之陰陽﹐古經所謂『孤陰寡陽﹐者是也。」

﹝參證﹕惜此節所泄「類」字﹐未爲透頂泄出。蓋此精義﹐先聖所祕﹐故僅引《丹經》曾泄者歟﹗然此義泄不徹透﹐後之學者﹐仍在荊棘中也。

余故於《陰符經玄解正義》中述示焉﹗無如唱和絕少知音。噫﹗《丹經》所謂『同類易施功﹐非種難爲巧。』此兩句訣法備矣﹗』

味此「類」字﹐知在先天中討同類。大地生人﹐龍虎無量﹐其中合星命潮者﹐亦自有無量數可接可取﹐第以見不見爲可否焉﹗此道惟吾北宗得之。其謂種者﹐義更精矣﹗不知徹用種義﹐適合水火空煮之譏。見此批者﹐幸勿艸艸看過。

然此采法﹐豈僅不寬衣不解帶哉﹗鄞鄂寬廣﹐百里之內﹐不面不期﹕如磁吸鐵﹐而邇若同座也。惟「玄關竅」開者﹐行乃不妄﹐亦不幻也。﹞

問曰「陰陽交感﹐天地自然之道﹐何以有孤寡﹖」答曰「吾亦曾言矣﹗陰陽交感﹐卽是眞陰陽﹕不交﹐卽是假陰陽﹔其眞假﹐在『交』與『不交﹐上分別耳﹗」

問曰「陰陽旣有交感之道﹐則道出自然﹐何待修持﹖」答曰「後天陰陽﹐有時而交﹐有時而不交。聖人先天學問﹐順中逆運﹐使長交而不散﹐所以人能勝天而不爲陰陽所拘。」

﹝參證﹕謹按﹕是答﹐當循馬丹陽《還原祕旨》功法﹐不入歧途﹐謂須深耕以置種﹐浸灌無虧﹐所以待也。已而﹐人機齊應﹐是爲天人合發﹐乃可假幻以鉤玄。个中翻板﹐鬼神莫之測。不假混沌片時﹐得不圓成﹐不置身心局外﹐必有『飛走』等虞。

鐘祖處之泰如。呂祖得而三失。訣惟『淸和』兩字﹐以濟以調﹐乃得四季長春﹐人定勝天也。其卽所謂先天學問歟﹖

蓋以節節事事而先於天﹐乃得時至不落於後﹐切勿胡思雜測﹐致入歧途。而悟元子述旣及此﹐不爲和盤托出。余恐後學仍在荊棘中求生計﹐故爲述而補之。﹞

問曰「陰陽之交在內乎﹖在外乎﹖」答曰「然。後天陰陽在內。先天陰陽在外﹔在內出於自然﹐在外出於作爲。」

﹝參證﹕若論後天之交﹐全在逆施﹐而答曰「自然」﹔先天之交﹐全在無爲﹐而答曰「有作」。是猶貼兩色身之內外言歟﹖抑貼兩幻法身气感之內外言歟﹖

從貼兩幻論﹕陽幻藏有先天陰﹐陰幻藏有先天陽。若從先天﹐則當逆施﹐故曰﹕有作﹔若從後天﹐則入順行﹐故曰﹕自然。如是之答﹐謂之泛答﹐似非悟元子之本旨。應從幻法气感而言﹐方有精義。

蓋按丹法﹕不形有象者﹐曰後曰內﹔無聲無臭者﹐曰先曰外。當其兩幻相值﹐神凝气結﹐出之自然﹔郁而外透﹐達於虛際﹐亦出自然﹔已而﹐太極應感﹐沛然元注﹐充乎兩幻﹐个中玄況﹐筆難罄述。

呂祖三還三失﹐正此時至焉﹗必須步步合作﹐乃得泰定。是乃悟元子所述有作之宗旨﹐學者愼勿泛泛體之。﹞

問曰「在外陰陽﹐必關乎我身﹐或謂在天地﹐或謂在彼家﹐是否﹖」答曰「愚人不明在外之義﹐或吐納天地雲霞等气﹐或采取婦女紅鉛梅子濁血﹐棄正入邪﹐做孽百端。殊不知外者包羅天地﹐不屬於我之謂。有生之初﹐原是我家之物﹐因先天一破﹐假者用事﹐眞者退位﹐日遠日蹴﹐與我無涉所以爲外。這个祕密﹐不遇眞師﹐難以認識。」

﹝參證﹕按﹕所辟﹐是也。然以祕密之物﹐端從同類中求之﹐曰內曰外﹐乃從現前而言﹐其實是一物﹐何有陰陽內外哉﹗

行從先天立腳﹐天﹑地﹑日﹑月﹑云﹑霞﹑紅鉛﹑梅子等等﹐質皆是假﹐气皆是气﹐气豈類外气哉﹗

古哲縷示。皆有妙用﹐第非初學所能﹐更非執著者可行。惟能步步不離先天﹐從頭尋討先天之先。玄關八達﹐觸著撞著﹐無不先夫﹐如一亮紗大羅羅帳﹐物物珍珍﹐洞明洞見。只須具得千手千眼﹐隨意檢收。向所失物﹐全在此中。

然不得遇眞師﹐囑開玄竅於前﹐具此千手千眼法身於後﹐從何識得﹖悟元子祕之不泄。余故述以補之。﹞

問曰「先天之物與我疏遠﹐則必一身純陰﹐不得執此身而修。何以《易》有『不遠復之以修身』之說﹖」答曰「大道不離此身﹐亦不執此身。在外求之﹐非我同類﹐便是入於邪道﹔在我求之﹐一已純陰﹐便是著於後天是特有法在﹐能使無者而復有﹐去者而復來﹐所以謂『還無返本」。

﹝參證﹕此鑑云云﹐已詳前批﹔前批云云﹐正是此答特有之法。學者可詳味之﹐誠行無不驗也。究此特有之法﹐還自齋公一訣入手。此訣習透﹐然後循行馬祖所授口訣﹐加一恆字也。﹞

問曰「旣不在身內﹐又不在身外﹐先天之物果在何處﹖」答曰「在玄關一竅。夫所謂玄關者﹐乃四大不著之處﹐非有非無﹐非色非空﹐非內非外﹔又曰﹕玄牝門﹑生殺捨﹑陰陽竅﹑生死關﹑混沌穴﹑龍虎壇﹑龜蛇竅﹑恍惚鄕﹑杳冥地﹑出納戶﹑戊己門﹐等等異名﹐總謂『玄關竅』。在身非心﹑肝﹑脾﹑肺﹑腎﹐非眼﹑耳﹑鼻﹑舌﹑身﹑意﹐非三百六十骨節﹐非八萬四千毛孔。

古來仙人不肯分明說破﹐所以諸多旁門﹐妄猜私議﹐皆於一身色象中求之﹐大錯大錯。

吾今與你指出﹕要知此竅﹐在於六很不著之地﹐五行不到之處﹔恍兮惚兮﹐其中有竅﹔杳兮冥兮﹐其內有門﹐自開自闔﹔呼之則應﹐敲之則靈﹔明明朗朗﹐現現成成﹔迷之則在千里﹐悟之近在當前。噫﹗神而明之﹐存乎其人﹐非下數十年窮理功夫﹐不能見此。」

﹝參證﹕按﹕此答﹐先生於此一步﹐乃自窮理而得﹐似在彀中﹐卻未眞得者。余卽於所示見焉﹗先生之失﹐失在看書與窮理耳﹗有識功從虛寂入手者﹐自知餘言不謬也。

此節大病﹐在於『呼』﹑『敲』兩句﹐與後歸功窮理得見焉﹗夫此一步惟從虛寂兩字入手。功到極處﹐一切玄況槪須覺而勿著﹐古哲所謂「無思無慮。」

忽然透入玄況﹐若歸故土﹐絕勿爲異。置此﹐有無﹑動靜﹑實虛﹑空色等等﹐見若勿見﹐覺若勿覺﹐厥開關否﹐不之究。若稍住滯﹐便落竅外幻妄﹐不可不戒。人能寂守此訣﹐一念不生﹐忽如夢覺﹔浩浩兮無涯﹐冥冥兮莫測﹐古哲謂「神眞入竅之初境」。已而﹐機忽自混﹐古哲謂爲「神造混穆」﹐忽復覺徹種種﹐而中寂如故﹐古哲謂爲。「玄竅自具之活元運」。按此機運﹐乃正戌未至夫活子之初之玄況也。學者此時﹐必若身淩萬切峯頂﹐眼界無際﹐高深如之﹐古哲名爲「竅中正子之玄況」。已而﹐生殺互應﹐變化無端﹐應按繁庶﹔我仍寂視﹐念不稍動﹐古哲謂爲「竅中之活午」。

斯時﹐法惟加行退攝﹐攝返先天﹐不令陰盛陽衰﹐致於中和。而亦寓有沐浴功法﹐是爲眞人﹑眞感﹑眞應焉﹗蓋此玄竅直與造化一鼻呼吸﹐虛不極﹐靜不篤﹐萬無開入之理﹐古哲謂此个中﹐「總而有天地五行﹐陰陽三才﹐生滅於此。」大修行人無不於此築基者。天﹑水﹑地﹑人。神﹑鬼﹐六種仙眷﹐皆於此出。而王母《女修正途十則》中備言之。其得之由﹐在於機感﹑機應云。﹞

問曰「玄關一竅﹐旣不在身﹐又不在外﹐而曰﹕陰陽竅﹐本身豈無陰陽乎﹖」答曰「人秉天地﹑陰陽﹑五行之气而成形﹐形中以含陰陽五行之气。陰之靈爲魄﹐陽之靈爲魂。魂魄在身﹐如室之有人。

玄關者﹐卽魂魄出入之門戶。但此門戶無形無象﹐在虛空中開闔﹐而魂魄亦在虛空中出入。因其在虛空中﹐所以不在身內﹐亦不在身外﹐卽此身之一動一靜﹐亦在虛空中。故爾自靜思﹕此身如何能行﹖如何能立﹖如何能坐﹐如何能臥﹖如何能言﹖如何能默﹖如何能屈﹖如何能伸﹐諸如此類﹑皆從玄關中出。

這个消息果在何處﹐若能知的﹐則是陰陽之門戶﹐可能保全性命矣﹗」

﹝參證﹕按﹕此玄竅誠﹕非擬議可得。蓋以竅非凡竅﹑直是先天後天界限之外。然以《丹經》體云﹐」念頭動處是玄牝﹐則此玄竅究當於脊前宮後﹐虛寂以俟﹐功到自然﹐無不得現也。

此說聞自駐世神仙黃﹑李二眞人﹐常獲神驗者﹐不敢自私﹐謹補以述。﹞

問曰「陰陽旣在身中﹐則性命之修在己﹐非可假借於他人者。何以古人又云﹕『莫以此身云是道﹐須認他家不死方』乎﹖」答曰「此就後天言耳﹗人自有生之初﹐性命一家﹐陰陽一气﹔漸生漸長﹐年至二八﹐陽气已足﹐一陰潛生﹐於是乾與坤交﹕乾虛而成離﹐坤實而成坎﹔離中藏性﹐坎中藏命。

坎陷其眞﹐猶虎奔而寓於西。命不屬我之所有﹐純陰之物耳﹗若執此身而修﹐不過修此後天之精气耳﹗焉能到得純陽完成之體﹖故必須他家不死之方﹐卽坎中所陷之一點陽精。因其坎陷﹐非我所有﹐故謂『他家』﹐非身外一切他家之說。若著身外﹐便是毀謗聖道﹐當人拔舌地獄。緣督子曰﹕『一點陽精﹐祕在形山﹐不在心腎﹐而在乎玄關一竅』者﹐此也。」

﹝參證﹕按﹕此答﹐尙是地仙家固元初步功訣。然若玄關不開﹐事亦無濟也。先師太虛翁曰「緣督子以通儒而得眞傳﹐惜有所祕。然曰﹕『不在心腎﹐而在玄關一竅』﹑蓋已不泄而泄之矣﹗第不透泄﹐適足誤人。」﹐先師之論如此。

今按﹕悟元先生此答﹐無亦受誤於陳說也歟﹐陳說蓋有爲而說者。勘破陳說﹐惟吾南宗泥丸陳祖也。陳祖慨之﹐故謂「紫陽張祖﹐運心不普。」夫以紫陽張祖之聖﹐尙被誤於陳說﹐又何怪乎緣督趙眞哉﹗

余閱其書﹐載有無遮佛會﹐又曰「不得眞傳﹐安知采取﹖」則此采取眞訣﹐趙眞亦必聞之﹐第如悟元先生﹐乃畏玄譴﹐故其所泄只止此。然曰「不在心腎﹐而在玄關一竅。」亦已暗示功訣。

蓋以後學眞破元虧﹐惟宜深耕置種﹑乃能假幻鉤玄。不識深耕置種﹐無由返本還元也。欲事深耕﹐功從三觀始﹔三觀功熟﹐乃能置種。種者何﹖同類也。知識同類﹐又諳采取﹐胎尙賴結賴圓﹐豈僅元固已哉﹗

然不爲之指示終始﹐未有不仍事邪說者也。聞之太虛翁﹐翁謂﹕「邪說之行﹐病在功不破關﹐類不識類﹐破關直指﹐無過置此身心於先天之先﹐行到自自在在地位﹐不勞功力﹐玄關自開﹐自見自入﹐第當知忌著相著想﹐又忌當面錯過。

蓋功造初見﹐旣見之時﹐若一動念﹐玄關立隱。个中玄況﹐立必隨念而變﹐致莫中止之虞。訣惟置我神志於不識不知之地﹐行到萬慮不生﹐一靈亦泯﹐是造混穆極境﹐是已深入玄竅竅中地位矣﹗

忽而一念頓動﹐寂而視之﹐覺有如吸應呼﹐不擊自嗚﹐乃是一陽初動之候﹐須加寂如一訣﹐又忌木住一獘。

訣惟闔動透入﹐是正玄關洞啟之候。倘犯木住﹐古哲名爲僵立內外。學造此候﹐旋必如春如夏﹐境得日暖風和﹐花明柳暗。我若眞替眞聾﹐六門緊閉﹐一竅不開﹐是爲錯過。

若因馳騁顚倒﹐昧我本來﹐是爲逐物﹐亦足自誤。訣惟廓放眞元﹐與境元合﹐而內存涵志﹐一意內虛且寂﹐已覺个中得有無上湛潤。外境庶繁﹐聽之而已﹐是爲功造正午萬路齊開之玄況。訣惟從事退陰﹐然亦不過意存志斂﹐其元必自若云歸洞﹐第見霞繞空谷。倏忽由和返肅﹐是造申酉玄況矣﹗

寂視久之﹐況現冬象﹐則乾卦初爻。學者至此﹐未可住手。訣惟神收下極﹐功造徧體充和﹐悠然住手﹐是爲從事玄關初步功法。

如是行滿百日﹐再商進步。而於置種等訣﹐有力者預謀元種﹐無力者寂隱市朝。至上﹐莫如淨結無遮佛會﹐謀成隱成結成﹐自各有無上上大用。」

如上云云﹐只了得深耕一著也﹐古哲名爲性學命學之始基。是乃悟元先生祕未泄之大道﹐余恐後學誤入歧途﹐畢生莫救﹐故爲補述於此。然是歷古聖眞山盟海誓﹐三更時候口授之訣﹐未嘗形之筆者﹐學者見之﹐毋作等閒看過。其要全在深耕一著﹕深耕功淺﹐得收無多﹔深耕功熟﹐得收盈倉﹐此是至理﹐幸勿自誤。「所謂置種者﹐乃構生龍活虎於丹室﹐用以感致眞元﹕男則致夫坤元﹐女則致夫乾元﹔兩元气感交於虛際﹐必有所生。吾用我媒﹐引至个中結成夫婦﹐是爲神仙延年而已。

惟能廓我鄞鄂﹐內感三元﹐假中眞火﹐剝陰畱陽﹔日行月煉﹐打成一片﹐等時作用﹔得感坤母﹐應敕人元眞一﹐降配我中﹐眞眞合德﹐自得眞火如然﹔煉生黍珠﹐以志引落中黃極中﹐如珠盤旋﹐霞云覆護﹐存若女孕﹐乃爲結胎。法惟虛寂以存之﹐旣惟日溫時養而已。如是體養﹐功到是一非一﹐是二非二﹐乃爲致成天仙功訣。」

我師大虛翁之玄論如此。此卽悟元先生所謂到得「純陽完成之體」之眞眞功用也。若遵先生所示﹐尙屬幻幻气感交生之元﹐未得卽謂純陽完成之體。火候功法﹐亦未盡泄。余故述而補之。﹞

問曰「性命屬於坎離﹐心是離﹐腎是坎乎﹖」答曰「此後天幻身之坎離﹐非先天法身之坎離。法身坎離﹐以離去其陽爲離﹐以坎陷其眞爲坎。離去其陽﹐則所有者必陰。坎陷其眞﹐則所藏者必陽。離爲日魂﹐乃麗明之象﹐然外雄內雌﹐魂中有魄也。坎爲月魂﹐乃晦暗之象﹐然外黑內白﹐魄中有魂也。中陰中陽﹐具乾坤中正之體﹐爲眞陰眞陽﹐乃性命之根。丹道采此二气﹐合而成眞﹐超凡人聖﹐是豈後天有形之坎離可比乎﹖」

問曰「坎離卽是眞陰眞陽﹐取坎塡離﹔所取者何陽﹖所塡者又是何陰﹖」答曰「此就後天中返先天而言﹐所塡之陰﹐卽我家之陰﹐後天之物爲假。陰乃離內七般殊砂﹐身中涕吐精津气血液也。七般靈物﹐時刻難畱。坎中之陽﹐卽他家之物﹐先天之眞陽。取此坎中之陽﹐以塡我離內之假陰﹐如貓捕鼠﹐是以先天化後天﹐以眞陽制假陰耳﹗不得以假陰認眞陰。假陰天地所生者﹐眞陰生乎天地者﹐何得相混﹖」

問曰「眞陰陽假陰陽之實迹﹐可得聞乎﹖」答曰「眞陰陽﹐如世間媒的所合之夫妻。假陰陽﹐如世間私通苟合之男女。私通苟合﹐一朝事敗﹐性命有傷﹐非徒無益﹐而又有害。媒的所合﹐光明正大﹐生子生孫﹐誰得而拆﹖誰得而敗﹖蓋以眞者成事﹐假者敗事﹐故至人不用假而取眞也。」

問曰「和合陰陽以黃婆爲媒媳。黃婆在何處﹖」答曰「中土也。《易》曰﹕『黃中通理。』蓋中土所以和陰陽﹐合四象﹐攢五行。修行若無此土﹐陰陽何以和﹖四象何以合﹖五行何以攢﹖特以土爲陰陽﹑四象﹑五行之信。故春﹑夏﹑秋﹑冬四季﹐各有土王十八日者﹐取其信也。」

問曰「土有眞﹑假﹑先天﹑後天之分乎﹖」答曰「如何無有﹖譬之春﹑夏﹑秋﹑冬﹐各有土王十八日。此土乃無形之土﹐屬於先天﹐土之气也。大地之土﹐乃有形之土﹐屬於後天﹐土之質也。气爲眞﹐質爲假。不特土之眞假如是﹐卽四象﹑五行亦然。」

問曰「假土旣不用﹐何以大地假土生物乎﹖」答曰「眞者﹐借假以施功﹐假者﹐借眞而生形。無假不現眞﹐無眞不現假。假卽在眞之中﹐眞卽在假之中。大道後天中返先天﹐亦是此意也。」

問曰「坎離若還無戊己﹐𨿽含四象不成丹。此戊己二土卽眞假之別名乎﹖」答曰「此戊己卽吾所謂先天之土﹐而非言後天也。蓋先天有戊己﹐後天亦有戊己。

以先天而論﹐離中有己﹐坎中有戊。戊乃靜中之動土屬陽﹐己乃動中之靜土屬陰。所謂鎭位中宮者﹐卽靜土。所謂招攝先天者﹐卽動土。具此二土﹐以合坎離﹐則水火相濟而結丹﹐逆道也。

以後天而論﹐離之一陰爲假陰﹐乃不正之陰﹐明於外而暗於內﹐爲不靜之己土。坎之一陽爲假陽﹐乃不正之陽﹐正气閉而邪气彰﹐爲妄動之戊土。

具此二土﹐傷人性命﹐則水火不濟而敗道。有此分別﹐何得一槪而論﹖」

問曰「先天戊己﹐同用乎﹖分用乎﹖」答曰「以還丹而論﹐以內之己土而招外之戊土﹐以己求人而采藥。以大丹而論﹐以外之戊土而就內之己土﹐以情歸性而結胎﹐此分用也。

采藥之時﹐內之己土不倡﹐則外之戊土不和﹔外之戊土不動﹐則內之己土不應﹔內外同濟而藥自虛無中生出。結胎之時﹐內之己土不迎﹐則外之戊土難就﹔外之戊土不動﹐則內之己土難施﹔動靜如一而胎從自然處結就﹐此同用也。」

問曰「還丹大丹之理如何分別﹖」答曰「還丹者﹐還其原本﹐後天中返先天也。大丹者﹐修其原本﹐無象中生實像也。蓋人自陽極生陰之後﹐日復一日﹐陰剝其陽﹐先天之气消化﹐分數大缺。還者﹐以法追攝﹐漸采漸收﹐復其本來原有之數﹐如物已失而復得﹐已去而復還﹐此還丹也。然本數𨿽足﹐若不經火鍛煉﹐不能以無形生有形﹐以無質生有質。故必於還丹之後﹐重安鑪﹐復立鼎﹔以鉛投汞﹐以汞養鉛﹔用天然眞火鍛煉成眞﹐變爲金剛不壞之物﹔與天地並久﹐與日月爭光﹐方能全得一个原本。否則﹐還丹已就而不修大丹﹐𨿽有原本﹐必不堅固﹐終有得而復失之時。」

﹝參證﹕按﹕還丹未後一著﹐卽混俗之妙用。丹道必經之要著其中旨契﹐各有趨向﹐未可一槪而論也。然皆名爲重安鑪﹐復立鼎。曰鼎曰鑪﹐諭言耳﹗

悟元子示﹐乃漢唐以來成法﹐尙未追溯太上心宗﹐故有重安復立等說。是或蹤循裴航故事﹐或循薛祖隱妙﹐皆是踵循要道﹐全其妙行者也。

惟吾太上心宗﹐不外先天立腳﹔還丹在此﹐大丹大在此﹐是爲不二法門﹔至精至微﹐至玄至奧﹐然又極中極庸﹐極淺極近者。體商事之﹐个中浩渺如大海﹐要妙如河沙。

學者只須修具千手千眼﹐煉築無邊無際大法藏﹐藏有吸金大寶石﹐我則於中檢而襲之。此一寶石生自無極﹐無形無象﹐無聲無臭。先哲不得而名之﹐第以無質生質﹐而又似石非石﹐彊名曰﹕寶石。夫豈磁石乎哉﹗人之眞一實似之。

至夫千手千眼﹐與夫無際無邊大法藏﹐還從克己一功中煉出者。先師太虛翁玄論如此﹐究其功法﹐不外萬緣放下﹐一意畱坤﹐開啟功用﹐如是如是﹐不敢自私﹐謹以補述悟元先生所未示云。﹞

問曰「還丹﹑大丹﹐卽內藥﹑外藥乎﹖」答曰「有數說。以丹道終始而論﹐則延命之術爲外藥﹐了性之道爲內藥﹔非外藥不能脫幻身﹐非內藥不能脫法身﹔外藥所以結胎﹐內藥所以脫胎。以還丹而論﹐坎爲外藥﹐離爲內藥。以大丹而論﹐眞鉛爲外藥﹐眞汞爲內藥。古人之言﹐各有所指﹐不得泥文執象。」

問曰「眞鉛在坎﹐眞汞在離﹐還丹已結﹐鉛汞相投矣﹗何以大丹又有鉛汞﹖豈非四个鉛汞乎﹖」答曰「還丹﹐坎中之鉛﹐離中之汞﹐是後天中所藏先天之鉛汞。將此鉛汞返出﹐是謂還丹﹐又曰﹕金丹﹐又曰﹕眞種﹐又曰﹕眞鉛。

點一己之陰汞﹐如磁石吸鐵。此汞卽離內七般殊砂。汞得鉛气﹐霎時而幹。後用已死之眞汞中天然眞火﹐溫養十月﹐抽添運用﹐鉛气片片飛浮而去﹐只畱得一味靈砂。純陽無陰﹐法身成矣﹗」

問曰「金丹乃鉛汞相結而成。旣云以汞制鉛﹐又曰溫養十月﹐鉛飛汞幹﹐豈不前後矛盾乎﹖」答曰「這个天機﹐古今來不知迷殺了多少學人﹐千人萬人﹐誰能知的﹖夫靈砂者﹐先天至陽之物。因陽極生陰﹐先天人於後天﹐眞中有假﹔若不得他家眞鉛以制之﹐則此靈砂﹐終非我有。蓋眞鉛內藏先天眞一之气﹐以此鉛气點我靈汞﹐則汞自不走。此汞已死﹐若不將鉛气抽盡﹐靈砂不結。

何則﹐鉛𨿽先天之气﹐然自後天中出﹐外陰而內陽﹐帶有陰气在焉﹗將此陰气抽盡﹐方能剛健中正﹐露出一顆黍米寶珠﹐內外光明﹐通天徹地﹐放之則彌六合﹐捲之則退藏於密。

《悟眞》云﹕『用鉛不得用凡鉛﹐用了眞鉛也棄捐。此是用鉛眞妙訣﹐用鉛不用是誠言。』於此﹐可知用鉛之說矣﹗」

﹝參證﹕用鉛如此﹐用汞可知矣﹗鉛汞其然﹐四象﹑五行﹐天﹑地﹑人﹑物﹐不其然乎﹖是卽用气不用質之義。此則更進一步﹐乃是用先不用後之大道焉﹗此之謂能知返還之妙義﹐學者當體行之。

《經》曰「煉精化气﹐煉气化神﹐煉神還虛﹐煉虛合道﹐煉道出自然。」返還之次序如此。返還至此﹐則可生死自主矣﹗功不至此亦必遇魔而退﹐退至聽天﹐豈不借哉﹗究其功用﹐端自盡己始。未有己不盡而能盡性致命也。我師大虛翁遺訓如此。﹞

問曰「還丹大丹有分別﹐火候亦有分別乎﹖」答曰「有分別。還丹火候在活子時﹐大丹火候在正子時。活子時者﹐不刻時中分子午。正子時有者﹐一時辰內管丹成。

刻中子午者﹐刻刻有陰生陽長之機﹐遇子而進陽﹐遇午而退陰。《入藥鏡》云﹕『一日內﹐十二時﹐意所到﹐皆可爲。』言意度其陰陽消息而爲之﹐正此不刻時中采藥之活子時也。」

一時丹成者﹐此一時與天地合其德﹐與日月合其明﹐與四時合其序﹐與鬼神合其吉凶﹔難得而易失﹐生死所系﹐性命所關。至人於此一時﹐奮大用﹐發大機﹔天地之數奪盡﹐萬物之數奪盡﹔驅龍就虎﹐以虎駕龍﹔入於黃房﹐結爲至寶。此乃一時結丹調合之正子時也。」

問曰「活子時﹑正子時之來﹐如何得知﹖」答曰「不知如何作用﹖以活子時而論﹐先天眞陽爲後天所蔽﹐不能自發。卽有時而發﹐爲人欲所混﹐亦必旋有旋失。何以故﹖認假不認眞耳﹗至人於此先夭一發之際﹐用法追攝﹐漸采漸收﹐積藥已足﹐溫之養之﹐气足神全。

正子時到﹐大藥發生。用片刻功夫﹐采而服之﹐與我眞汞相合﹐復全混沌之气﹐此合大造化也。服丹之後﹐混沌七日﹐死而復生﹐換過後天卦交﹐露出先天根苗﹐從有爲而入於無爲矣﹗」

﹝參證﹕按﹕此一段開示﹐乃從秦漢以後功法人手﹐故有等等說張。其法繁難﹐見效不易﹐而得成者﹐千萬眾一人而已。其病﹐不從先天之先立腳耳﹗

體其功法﹐重在有作有用。先天之气﹐萬無或遇也。則其所謂混沌﹐直是陽陷於陰﹐故須七日﹐陽始得透。然有問得通靈化﹐世人何知﹐從而崇奉﹖然於大道無一或合者。吾宗戒之﹐𨿽德薄不敢附和云。

我師太虛翁亦嘗論及此﹐謂此一段功法﹐孤修雙修﹐均須外侶維持。孤修者﹐入定而已﹐囑備上品引磬﹐耳邊擊之﹐俟韻垂絕﹐復又擊之。定淺者﹐一擊卽醒。定深者﹐或三﹑或五﹑或七﹑無不醒也。若或移動其軀﹐得醒者﹐十無二三。旣醒﹐必發奇癥。雙修亦然。如是不醒﹐須囑外侶移神注定﹐或竟與定口鼻緊對﹐自能致醒。苟或迷昧﹐雙修則雙死﹐單修則單死。

先師曰「余昔遊洞庭﹐路過艸庵。庵爲靜師卓錫之所﹐靜師常開無遮佛會﹐亦有年矣﹗是日﹐余未入門﹐一老嫗自內出﹐情張皇。俄有一童追呼媽媽﹐情甚歡喜。摳問疏﹐曰﹕『慶姑醒矣﹗』嫗隨返。余竊異之﹐乃從人。

未及問﹐慶姑已下階﹐見余大喜曰﹕『果是﹐果是。』乃引入室。慶曰﹕『東座某某﹐西座某某﹐北座左某﹐右卽弟子﹐弟子神出﹐見師凝立庵側﹐遂醒。疑是夢﹐不其果是。』因述合堂念佛入座﹐乃有此變。

余聞﹐靜審合堂無死機﹔乃取引磬按序擊之﹐東西皆蘇﹐惟慶左座﹐七擊不醒﹔乃令慶坐定右﹐並囑聚精匯神﹐注向定軀﹐刻許亦醒。羣皆伏地叩曰﹕『某等正入霧鄕﹐莫辧東西。忽得蒲牢風送﹐心志稍定﹐乃覺。』座左一僧﹐桐廬慶姑姑表兄﹐年十六﹐庵主靜師弟子。僧曰﹕『某被迷霧迷睛﹐誤入冰窖﹐身僵不得動。鐘聲嗡嗡﹐霧迷更甚﹐忽得暖气﹐觸透身心﹐心乃活。聞師喚我﹐始如夢覺。』

余告曰﹕『是爲入定。今而後﹐倘復若此﹐愼勿移眠牀榻﹐仍以磬招﹐無不醒者。同定先醒﹐愼勿下座﹐必俟俱醒﹐乃可下也。此番合堂入定﹐千古奇緣﹐惜才混沌﹐未造淸空﹐能到春和﹐再見星月﹐碧水千尋﹐芙蓉夾岸﹐復入混沌而醒﹐其去道不遠矣﹗今惜靜師亦入彀﹐庵無主者。余敢從經不從權乎﹖然已上干卿云覆護﹐佛天必有恩蔭者。此余凝立庵側之由﹐慶姑勉諸。』」

先師之則﹐樵雲先生采載《金蓋日記》﹐此可爲修眞者鑑﹐故補述於此。﹞

問曰「金丹之道﹐一得永得﹐如何有死而復生之險﹖」答曰「正子時乃接命之一時。當眞鉛投汞﹐鉛汞相融﹐百脈皆息﹐萬慮具寂﹐人於混沌之竅﹐一不小心﹐大丹卽漏。蓋以此時爲要緊之關口﹐接命在此﹐傷命亦在此﹐所以古人云﹕『混沌七日死復生﹐全憑侶伴調水火』也。」

問曰「結丹消息在自己﹐侶伴如何能調水火﹖」答曰「此非外之侶伴水火﹐是內之侶伴水火﹐乃同心合意之人﹐能調陰陽以助我力。所謂『先因我主他賓客﹐次乃我賓他主人。彼我會而性情合﹐人已通而鉛汞結。』

一水一火﹐在鑪鼎之中﹐自烹自煎。一龍一虎﹐在造化窟裏﹐相吞相啖。神凝气聚﹐嬰兒有象。若非侶伴之功﹐安能到此﹖但此侶伴﹐最不易得。噫﹗凡俗欲求天上寶﹐尋時須用世間財。若他少行多慳吝﹐千萬神仙不肯來。」

﹝參證﹕按﹕答所示﹐乃貼虎龍請交之內侶﹐故曰「同心合意之人。」然非泥水﹐尙屬气神德合作用。而所得乃是一粒復一粒之天寶。寶而非寶﹐不二聖姑所述止啼之物﹐是黃葉﹐非眞金也。悟元先生想未親歷﹐故以古哲得致虛空感降天寶視之﹐乃有嬰兒成像一語。後學須細體會。

若果侶屬置種之侶﹐不寬衣﹐不解帶﹐一龍一虎﹐均以淸淨气神﹐會透虛空﹐卽於虛空淨境﹐相吞相啖。我於其下﹐但廓鄞鄂﹐空虛以俟﹐得有種龍種虎神交生物﹐自必下投吾谷。我但加倍寂虛﹐自與吾汞溶合。惟戒內起雜念﹐必無他變。功竣之後﹐覺吾此中頓倍安泰焉﹗

倘沐天緣﹐竟於種交之際﹐感降上天聖父聖母﹐精交虛際﹐必有天寶﹐如月如日﹐合壁虛懸。我於其時﹐鄞鄂曠廓﹐兼吾眞陰﹐積如玄圃﹐淵深無際﹐則可以意上迎﹐自得天寶﹐如鍼投芥﹐亦無他變。

倘我此中鄞鄂未具﹐眞陰無多﹐只可竊叨遺蔭﹐身如背曝日中而已。若或不量﹐妄意上迎﹐必有火炎昆崗﹐玉石俱焚之變。𨿽有知音侶伴﹐同成灰燼也矣﹗

古哲所謂天寶﹐乃是此寶。所謂世財﹐乃是鄞鄂與眞陰也。蓋此天寶﹐烈過火球﹐已無眞陰以配。我身相隨之﹐色身立成灰燼者﹐此無救法也。若如先生所得之寶﹐𨿽屬生龍活虎交生之物﹐致而來歸﹐亦須自問。倘吾性學未徹﹐命學未備﹐亦有非常之險﹐乃須知音侶伴﹐默相調護﹐可致安泰。

蓋當寶歸北海﹐大忌南照火炎﹐此火卽是欲火。實以其時﹐必有非常逸趣。我非童眞﹐卽或童眞﹐知識早開﹐必有所聞﹐世風如是﹐眞已非眞﹐一旦身得逸趣﹐難免澑墮情海﹐此爲至險﹐不可不預防嚴。先生亦曾計及﹐故前有一不小心之戒。學者值此﹐急須攝此身心於無何有之鄕﹐且須定情於脊前心後﹐是之謂循艮背﹐然猶有復然之虞。此須知音外護﹐從中謹醒﹐三人咸共遵行﹐亦以擊磬爲號﹑

古哲遺有則律﹐律載﹕法提湧泉黑煞﹐升會海底命玄﹐逆自海北極處﹐從後升騰﹐經背達腦﹐匯聚虛際﹐往前下注﹐自覺火降﹐由面下膺﹐必有巽風內鼓。旋見大地玄黃﹐已復天淸地寧﹐乃可寂守玄竅﹐行夫乾卦初爻﹐四六呼吸而止﹐是之謂助調。

蓋卽於侶伴身中﹐行其內運﹐升而外注我身者﹐又必假用法磬﹐所以致四成一耳﹗至若世所妄構﹐此種聖侶﹐貴爲帝王﹐富有天下﹐而德若四配﹐功若伊周﹐不有宿因﹐杳不一遇也。至人憫之﹐乃有深耕置種﹐假幻鉤玄之妙用。非好異也﹐以此聖侶純是天緣﹐否則得道難矣﹗古哲得遇﹐有幾人哉﹕

悟元先生泄而未備﹐備而未詳﹐故爲補述焉﹗﹞

問曰「修行人首戒慳吝財物。旣曰﹕『要世間財。』又曰﹕『慳吝神仙不肯」。多到底用財不用財乎﹖」答曰「用而不用。夫財者﹐人之所愛。以財爲用﹐易取人之歡心﹐易買天之眞寶﹐而天人無不在其術中矣﹗倘無財而欲得眞寶﹐是彊取彊求。不但天不我從﹐而人亦不我順。便是少行慳吝﹐神仙怎得而來﹖此世財之所以必用也。

然財易足敗人德行﹐傷人性命。一惜其財﹐則我爲財所愚﹐無不聽其財之使用。故必德先財後﹐以德爲本﹐以財爲未﹐此世財之所以不用也。然此世財﹐有世間之蓋財﹐有世間之凡財﹐不可不辧。」問曰「財足取人歡心﹐財足買天眞寶﹐此說不近於閨丹鑪火事乎﹖」答曰「人乃坤方之人﹐非世間之女子。寶乃天上之寶﹐非世間之金石。坤方之人乃不死之人﹐卽世財所招之神仙也。天上之玉﹐乃中有一寶之物﹐卽世間所尋之眞寶也。倘以女子金石猜之﹐便是毀謗聖道﹐初世爲人之輩。」

問曰「所用世財之說﹐其卽法財乎﹖」答曰「財是財﹐法是法﹐是兩件﹐非一事﹐乃法財兩用之說。

法者﹐修持鍛煉之作用。財者﹐誠心祈求之禮物。有法無財﹐則懸虛不實﹐而他家之眞寶不露。有財無法﹐則火候有差﹐而我家之器皿不當。法也﹐財也﹐兩者缺一不可﹐故曰﹕法財﹐乃法中有財﹐財中有法﹐非世間金銀錢財之說也。」

問曰「財旣非金銀之財﹐何以抱朴子聞道二十年﹐家無積聚﹐不得力之﹖上陽子謂﹕『貧者患無財﹐有財患無侶。﹐張三丰謂﹕『金花朵朵鮮﹐無錢難修煉。』此又何意﹖」答曰「此中機祕﹐非師罔知﹐不得冒猜。

夫修眞之道有二﹕一系上德﹐以道全形之事﹔一系下德﹐以術延命之事。上德者﹐純陽未破﹐以道全形﹐不用財而行無爲之功﹐卽可了性。性了﹐而命亦了矣﹗下德者﹐先天已失﹐如貧者無財﹐必借他家之財﹐以術延命﹐而行有力之道﹐方能了命。命了﹐而性始可修矣﹗

抱朴子聞道二十年﹐是聞得以道全形之事。家無積聚﹐不得爲者﹐是無法財之積﹐不得以術延命﹐非以無金銀之財而不得爲。果系必用金銀之財﹐抱朴子系貴宦之家﹐何以無積聚﹖

又如馬丹陽以半州之富﹐何以棄家人鐵查窮居﹖劉海蟾何以棄相位而遊江湖﹖羅狀元何以棄富貴而受貧澹﹖古聖先賢比比皆然﹐豈有棄自己現在之銀錢﹐而又尋他人難遇之物乎﹖可知別有道理﹐非世間凡財也。」

﹝參證﹕財如是﹐人可知矣﹗以半州之富﹐卿相之位﹐何求不得﹖至如秦皇﹑漢武﹐五千四十八之鼎﹐九千九萬又何難有﹖《阿房宮賦》不云乎「粉白黛綠﹐有不得見者三十六年。」此可悟矣﹗

欲修斯道﹐玄關不開﹐眞元不復﹐而鄞鄂日傾﹐流珠四散﹐無一而可。要知玄關一竅﹐外包三才﹐內充四大﹐本無內外﹐無處無所﹐乃是一气﹐何有通閉﹖待爲外物自堵自塞。能置身心於先天之先﹐三才與我﹐本是一物。个中眞元﹐原無得失﹐所失種種﹐猶如內庫珍藏﹐移於外庫。我但靖我內庫﹐物物件件﹐取歸如寄。

所謂上德﹑下德﹐均據現在而言。人知自悟﹐但自靖我內庫﹐步步不離還返。行我煉精返气﹑煉气返神﹐煉神返虛﹐煉虛返道﹔造至道返自然﹐則我內庫已成無上法藏﹐三世三才﹐返成一粒黍珠﹐有何上德下德可分也哉﹖那有了性了命之別乎﹖是乃太上心宗還返之訣。悟元先生未之泄。余故述而補之。

原夫先生所謂世﹐世卽吾身也﹔所謂財﹐財卽吾身之財﹐所謂精气神者是。其所謂善﹐善卽先天﹔其所謂凡﹐凡卽後天﹔先天成道﹐後天敗道﹐故不可不辧。先生泄而不悉﹐蓋懼玄譴耳﹗

然余以爲大道之晦﹐究緣先哲運心不普。世謂紫陽張祖﹐三傳匪人﹐三遭天譴。余謂三譴之由﹐由於寓隱﹐致使淫邪引爲證盟﹐則所垂書﹐大足誤世。翠虛陳祖見及此﹐故有不普之譏。瓊管先生張祖象贊﹐亦有微辭﹐是蓋譏其寓隱。誠以天地樂人奉道者﹐著書壽世以渡有緣﹐是猶天授﹐翠虛有言曰「我將渡盡世人。」又曰「天其不天乎﹖若然﹐泄瀉道奧﹐又何忌哉﹖」爰爲補述於此。﹞

曰「旣非世財﹐則外護之說﹐亦是荒唐。何以杏林付道於道光﹐囑之曰﹕『汝急往通邑大都﹐依巨富大力者爲之。』」答曰「世財有眞假﹐外護豈無內外乎﹖內之外護﹐乃是金公﹐所以成法身。外之外護﹐卽世之外護﹐所以保幻身。此身未離凡世﹐猶有災患。外護﹐乃護持我性命﹐助我道成者。

通邑大都﹐修世間法也。蓋以此道﹐易起人謗。通邑大都﹐混俗和光﹐所以使人不識﹐而得以潛修密煉。慧能隱於四會獵人之中。道光復俗﹐以了大事﹐均是此意。」

﹝參證﹕薛祖之隱通邑大都﹑而依巨富有力者﹐石祖使之﹐又曰「爲之者﹐蓋已以《太上心傳》密授也。蓋通都大邑﹐乃是大丹材庫。巨富而有力家﹐所蓄更精而近。祖於其中廓其鄞鄂﹐洞其玄關﹐朝迎夕迎﹐不惟法身日固﹐天寶必自惠來。

假名混俗﹐乃是一時之權宜。其究以服改裝﹐豈以時尙崇道而然哉﹖內旣事玄﹐自應道服﹐所謂「行堯之言﹐服堯之服」焉耳﹗謂其避謗﹐尙是俗情﹐似非祖意﹔謂與六祖同轍是也﹐然其情勢﹐似非一轍。

六祖禪學﹐已造無住無所﹐不必定隱人海。且值同衣嫉妒﹐依獵起居﹐足爲幻護。且其三更授受﹐乃是無遮﹐依獵起居﹐足以護法。法乃法身﹐幻乃幻體。假幻鉤玄﹐亦是大事。有此兩義﹐隱故乃爾。

薛祖之隱人海﹐只爲迎得才一而然﹐此外無須如此。我師雞足眞仙曾言之﹐故述補以備並參云。﹞

問曰「修道乃光明正大之事﹐何以易起人謗﹖」答曰「此道也﹐異於世道者。世道以名利恩愛爲重﹐修道以名利恩愛爲輕﹔世道以聰明伶俐爲眞﹐修道認聰明伶俐爲假。爲富不仁﹐爲仁不富﹐二者相反。所以神仙之道﹐世人之所不樂爲﹔不以爲愚﹐必以爲邪。大修行人外圓內方﹐混俗和光﹐正爲此耳﹗」

問曰「修道者﹐原欲絕俗離塵﹐萬緣俱寂。今混俗和光﹐得不染於塵俗乎﹖」答曰「空寂無爲﹐乃得丹以後之事。若未得丹﹐而卽無爲﹐則造化何由奪﹖生死何由了﹖混俗和光﹐正爲奪造化﹐了生死耳﹗𨿽曰在俗﹐而實脫俗﹔𨿽曰在塵﹐而實出塵。到得大丹凝結以後﹐不待空寂而自空寂﹐方可絕俗脫塵。不應世事﹐行九年面壁之功﹐以期超脫也。」

﹝參證﹕謹按﹕此答末句﹐先生於太上心宗﹐尙未徹底洞悉也。否則卽於上答中﹐洞泄所以和光﹐所以混俗﹐則此修眞奧妙﹐得尋得入。舉世學人﹐自不仍混陳法﹐致不必從面壁﹐豈非大般若船乎﹖

無如先生泄不洞悉何﹖蓋𨿽遺有深耕置種大法﹐無如力不能行﹐勢不可辦。如吾薛祖者﹐元旣破﹐眞旣失﹐法惟權隱於通都大邑﹐洞開玄竅﹐放光引至世散元一﹐收修鄞鄂﹔再依巨富有力之家﹐虔行格至上天天寶﹐結我聖嬰﹐了此大事。如是以後﹐單亦不孤而雙非徒雙﹐何愁溫養乳哺﹐脫化粉碎等等後事乎哉﹖

此訣不泄﹐大道不明。縱或胎結胎脫﹐不行九年面壁﹐萬難粉碎薇空者﹐以其所結之丹﹐眞中有假耳﹗其病在求速效﹐而未得其眞信無無之一。《唱道眞言》謂爲遺此苦功於這嬰兒做了﹐堂堂大路不走﹐偏在羊腸鳥道中做生活。做得功成﹐仍是凡夫身分﹐多此九年教養﹐而終不如聖嬰一輩。

太上心宗﹐大丹道法﹐進一步淘洗一步。所謂淘洗者﹐步步命學﹐返至自然。究其功效﹐乃以彌綸玄況﹐煉成存似黍珠﹐古哲功法本如是也。譬田一畝﹐米只石許﹐而幹有十挑﹐加去殼糠﹐又有石許。學者要知剔揀稍粗﹐田米何可作食﹖情勢蓋如是也。

是以古哲於此一道﹐必自煉心入手﹐乃能步步返元﹐造至虛無可虛﹐寂無可寂﹐先天乃現。如是虛寂﹐造至自然﹐玄關乃開。關開﹐始能左右逢源﹐天寶始從此得。如是圓結﹐故能聚則成形﹐散則成气﹐無須加行面壁也矣﹗﹞

問曰「九年面壁之功﹐行必九年靜坐乎﹖」答曰「非也。所謂九年者﹐卽九還之義。面壁者﹐不是坐定﹐特用志不分﹐乃凝於神﹐而期無一毫滓質之物﹐如壁立萬仞於前﹐一無所見﹐萬法歸空之義。乃靜養嬰兒胎化一著﹐非旁門靜坐止念﹐面壁存神﹐以九年爲九轉也。」

﹝參證﹕按﹕此行功於還結圓養之後﹐似屬穩當﹐不知極費大功﹐而不中廢者﹐古有幾人哉﹗不如太上心宗﹐徹性卽以徹命爲尢妙。訣中至訣﹕徹一凝一﹐積少成多﹐乃合丹書「一粒復一粒」之義。

先師太虛翁曰「譬如深耕布種﹐以至收獲攏舂﹐祟易錢銀﹐未爲精妙。必須以白易黃﹐以黃易珠﹐襲藏內庫﹐如是變易﹐外庫一空﹐斯無海盜之禍﹐是乃以粗易精之妙用。」是卽自有返無﹐由假返眞之至訣。日日如此﹐月月歲歲如此﹐乃正合日計月計之義。無如鮮克知遵﹐積不知化﹐以致精粗並貯﹐藏不勝藏﹔外而海盜﹐內而紅腐﹔錢化靑蚨﹐銀化雀蛤﹔是皆不識返還先天妙義耳﹗

古之至人﹐步步還虛﹐造至自然﹐乃合良賈之深藏﹔行止得自便﹐猶以百萬資財﹐易至握不成握﹐故能腰纏十萬貫﹐騎鶴上揚州﹔欲脫立脫﹐欲化立化﹔是已造夫虛空粉碎地位﹐何勞面壁九年哉﹖﹞

問曰「嬰兒﹐卽嬰兒奼女之嬰兒乎﹖」答曰「此有分別。嬰兒奼女之嬰兒﹐乃坎中之陽﹐後天中所藏先天之气。聖胎之嬰兒﹐是先天之气﹐自虛無中來與眞汞配合而成像者﹐所謂陽神者是也。」

問曰「陽神﹑陰神﹐功用之異﹐可得聞乎﹖」答曰「陰神乃後天之識神﹐《陰符經》所謂『神而神』者是也。陽神乃先天之元神﹐《陰符經》謂『不神而神』者是也。神而神﹐順其生死﹔生則存﹐死則去﹐爲萬劫輪回之孽根。不神而神﹐逆其造化﹐從薇空中結就﹐生死不礙﹐超然獨坐﹐乃生仙成佛之眞種。

大修行人﹐修其先天﹐化其後天﹐消盡歷劫輪回孽根﹐露出先天金剛不壞之神﹔與天地同久﹐與日月爭光。若夫中下二乘﹐不知先天﹐只在一己下功夫﹐靜守識神﹐稍開狂慧﹐自爲得道。豈知四大歸空之後﹐陰靈無依﹐只得別尋房屋安身﹐所謂『無量劫來生死本﹐癡人喚作本來人』也。」

﹝參證﹕謹按﹕佛乘原不以識神爲心神﹐後代禪學不明佛旨﹐乃以昭昭靈靈爲心﹐認識爲眞﹐夫豈達摩卽心卽佛之旨哉﹗

《唱道眞言》專以煉心爲主者﹐蓋以心卽是道﹐而心爲識神占居﹐故須加功煉死其識﹐識死﹐道心乃見。識心是輪回種子﹐道心乃金剛不壞之神。寂體《金剛》《圓覺》《華嚴》《楞嚴》﹐何嘗以識爲眞哉﹗

煉心失旨﹐是乃釋氏後學。豈知釋氏後學﹐並非煉心﹐乃是順識而守識﹐故墮入妄﹐是犯《楞嚴》純情則墮。墮入順識﹐大非《唱道眞言》所說之煉心。心而曰煉者﹐乃死其識﹐心乃活焉﹗心無識占﹐心亦何待煉而後明哉﹗學者須具只眼看書﹐則頭頭合旨矣﹗悟元子所示中下二乘之學﹐是順識守識之學﹐非滅識死識之學。細體味之﹐言下本自分明。學者讀而不辧﹐則必誤謂《唱道眞言》不足循行矣﹗

余故識此數言﹐預爲後學棒喝云。蓋以順識守識﹐乃中下二乘﹐滅識死識﹐爲無上上乘。同一心學﹐乃有聖魔之別﹐學者省之。﹞

問曰「元神﹑識神之來因如何﹖」答曰「元神﹐乃二五之精﹐生於混沌鴻蒙之中﹔非色非空﹐無形無象﹐乃天地陰陽之气凝聚而成者。卽人受生之始﹐父母精血交合產冥之中﹐有一點造化氤氳之气﹐入乎胎胞﹔始而無形生形﹐無象生象﹐五官百骸﹐四肢五臟﹐不期然而然。父母亦莫知其所以然。胎中卽具先天靈气﹐元神已藏於其中﹐此元神之來因也。

識神者﹐卽後天﹕陰神﹐歷萬劫而不壞﹐在輪回而不息。當嬰兒出胞時﹐方入其竅﹐與元神相合﹐混而爲一﹐此識神之來因也。」

問曰「識神旣與元神相合﹐修識神卽是修元神。何以又說修識神爲一己之陰乎﹖」答曰「此有說也。當人生之初﹐識神原與元神相合。及至二八﹐純陽之體一破﹐分而爲二﹕先天气散﹐後天气發﹐識神用事﹐元神遁藏﹐久而純是識神當權﹐元神滅迹。其不死能生者誰乎﹖若執一己而修﹐不過修此識神﹐縱能極往知來﹐柰何屋壞移居﹐終落空亡耳﹗」

問曰「先天一散﹐後天用事。知其先天在於何處﹐而乃可復乎﹖」答曰「先天𨿽爲後天所蔽﹐而先天猶未盡混於後天。古仙云「『一毫陽气﹐不盡不死。』就於一毫不死之處下手﹐從無守有﹐何難返本還元也。」

問曰「後天爲有形有象之物﹐何以云無﹖先天爲無形無象之物﹐何以云有﹖」答曰「後天有形有象﹐乃陰濁之物﹐有其假而無其眞﹐所以云無。先天無形無象﹐乃純粹之精﹐有其眞無其假﹐所以云有。丹道取坎塡離﹐卽以有而塡無也。」

問曰「先天無形無象﹐如何能取坎塡離乎﹖」答曰「气𨿽無形﹐而其理實具﹐特患人不知耳﹗果其知之﹐以實形虛﹐以有形無。天地裏黃芽生長﹐徧滿乾坤﹔金花開綻﹐以法追攝﹐漸采漸煉。只等水淨金生﹐因其時而復之﹐何難之有﹖」

﹝參證﹕學者不從眞假上考問﹐乃從取義上更問﹐故於眞假﹐發揮未透。

蓋取坎塡離﹐原卽是返本還元之眞義﹐學者不知推問﹐乃以取字上著腳﹐便又在用上討消息。若知從坎離上究有無﹐以證眞假﹐則有大門得入﹐大路可走。厥體不究而究用法﹐故以後俱在用上推尋矣﹗遂致先天面目﹐依舊不明。先天面目不明﹐玄關一竅從何勘入﹖玄關不開﹐个中大交大媾斷難承當。元從何處返﹖眞從何處還乎﹖水淨金生﹐固有時候﹔眞假根源﹐尙自茫然﹔眞假面目從何認識哉﹖今古丹法難明﹐病在捨本究未耳﹗

我道《道藏》載有《先天道德經》﹐全部皆明道體者﹐無人知取究參。斯經文義淵深﹐幸有息齋李先生爲之注解﹐余擬從而體注之﹐幾人知體味焉﹗得而伏揣﹐後先了然﹐眞假得辧。余擬取作分金鑪用之。借余學淺才疏﹐而年又垂邁﹐駐世神仙﹐無緣重遇。眞師沈太虛存時﹐惜書未之遇。有疑莫問﹐有難莫辧﹐渴欲卽注﹐以體以參﹐竊有未敢云。﹞

問曰「丹道有火候﹐有功運﹐何以云不難﹖」答曰「不難者﹐一時之得藥。所難者﹐」火候之細微。故《悟眞》云﹕『縱識朱砂與黑鉛﹐不知火候也如閒。大都全藉修持力﹐毫髮差殊不作丹。』果火候不差﹐功夫細微﹐亦不難也。」

﹝參證﹕火候細微﹐到時有玄況。能識中和義﹐毫髮自不差。苟昧先天立腳一訣﹐往往當面錯過。大道根源不明﹐藥生不知﹐縱識火候﹐徒事功運而已。余竅有心慨﹐故語及此。﹞

問曰「旣云一時得藥﹐則火候功夫無用﹐何以又言細微﹖」答曰「所謂一時者﹐乃得藥之效。所謂火候者﹐乃修持之功。還丹最易﹐煉己最難。聖人攢年至月﹐攢月至日﹐攢日至時﹔於此一時之中﹐運動神功﹐采藥歸壺﹐結三百日之胎於霎時中﹐最爲易事。然煉己不勤﹐火候不謹﹐則鉛至而汞失迎﹐坎來而離不受。彼到而我不待﹐必當面錯過﹐得而復失。」

﹝參證﹕「要知煉己卽是煉心功法﹐無過《唱道眞言》。《唱道眞言》所以得爲丹經指南鍼者﹐以有此煉己精義耳﹗熟揣是書﹐參以參悟﹐天仙之道備矣﹗」先師太虛翁遺訓如此。﹞

問曰「如何知彼來而我待﹖」答曰「不知如何能待﹖太上云﹕『恍兮惚兮﹐其中有物﹔杳兮冥兮﹐其中有精﹔其精甚眞﹐其中有信。』此物非凡物﹐乃藥物﹔此精非濁精﹐乃眞精﹔此眞非凡眞﹐乃天眞﹔此信非常信﹐乃實信﹔此信一來﹐虎嘯風生﹐龍吟雲起。大修行人於此﹐驅龍就虎﹐以虎會龍﹐收於黃庭土釜﹐結而成丹。這个天機﹐悟之者﹐近在颶尺﹔迷之者﹐遠隔千里。」

﹝參證﹕按﹕此恍惚杳冥﹐風生雲起﹐皆爲个中之玄況。然而玄關不開﹐玄況不現﹔煉己功虧﹐竅開不之覺。苟不置我身心於先天之先﹐已亦不知煉也。

欲置身心於先天之先﹐先自六齋始。六齋竣﹐再事齋心。於此齋心之際﹐功造自然。無動靜﹐無方所﹐乃造乎自然玄況眞境。而立關開﹐如亮紗縵虛空﹐孔孔常開﹐寂仍如昔﹐紗縵亦化。眼前已卽个中﹐絕無出入﹐何有內外﹖

功造此際﹐乃有種種玄況﹐疊現無隱。我只以不有有﹐不無無﹐但自省內﹐內亦如外。而惟凝虛凝寂﹐是卽所謂玄用之用﹐萬無錯失於其間者。」先師太虛翁玄論如此﹐足以爲是答補﹐爰故錄之。﹞

問曰「黃庭土釜﹐卽是中宮黃庭穴乎﹖」答曰「此乃攢簇五行﹐和合四象﹐無形無象之眞土﹐而非身內有形有象之黃庭可比。特丹道所言﹐黃庭不落於有無﹐不逐於方所。

以采藥而論﹐則謂黃婆﹔以煉藥而論﹐則謂土釜﹔以結胎而論﹐則謂黃庭。黃婆者﹐調合陰陽者也。土釜者﹐烹煉鉛汞者也。黃庭者﹐靜養谷神者也。若以後天黃庭穴爲眞﹐如何和陰陽﹐煉鉛汞﹐養谷神乎﹖陸子野雲﹕『眞土無位﹐眞意無形。』卽黃庭土釜之謂歟﹖」

問曰「其土旣無位﹐眞意旣無形﹐凝結聖胎亦無位乎﹖」答曰「無位是就采藥之時言之。若結胎之時﹐則陰陽相合﹐土在其中。黃中通理﹐正位居體﹐混然一气。丹元有象﹐𨿽無位﹐而實有位﹔但有位﹐非一切著空執相之位﹔仍是無形﹐不過有動靜之分耳﹗」

問曰「土本靜﹐而今云動﹐得毋涉於假乎﹖」答曰「此非尋常動靜之土﹐乃先天眞土之動靜。動者屬陽﹐爲外黃婆﹔靜者屬陰﹐爲內黃婆。外黃婆﹐所以通兩家之和好﹔內黃婆﹐所以傳一時之過送﹐故有位而靜。

動者﹐所以采藥。靜者﹐所以煉藥。不動而先天之气﹐如何招攝得來﹖不靜而先天之气﹐如何凝結成胎﹖此內外之別﹐動靜之分也。」

問曰「土之用﹐有內外。四象之用﹐亦有內外否﹖」答曰「四象加土﹐卽五行。外五行﹐所以采先天而了命。內五行﹐所以成後天而了性。內外俱了﹐性命雙修之道也。」

問曰「性屬內﹐命屬外﹐然則一身無命乎﹖」答曰「天以陰陽五行化生萬物。气以成形﹐而理亦具。气卽命﹐理卽性。气不離理﹐理不離气﹕卽性不離命﹐命不離性﹐焉得有性無命﹖」

問曰「人身旣有命﹐則修一身﹐卽全其命﹐何必再求他家﹖」答曰「命屬先天﹐性屬後天。人自先天之气失散﹐於命有虧。若執一己而修﹐則所修者空性﹔若執一身而修﹐則所修者濁物。縱能保得現在之气而不失﹐焉能攝得已失之气而復還﹖必用他家不死之方者﹐所以招攝其已失之气數耳﹗」

問曰「先天气﹐無形無象﹐旣失則無矣﹗如何能招攝得來﹖」答曰「祖師口傳心授之祕﹐正在於此﹐萬劫一傳之道亦在於此。夫物從何失﹐還從何來。先天之气因一陰來媾而失﹐今仍於一陰來媾處招攝。故物現在﹐不待他求﹐順手可得。《易》曰﹕『不遠復之以修身』者是也。𨿽然﹐招攝先天﹐莫先貴乎得人。若不得人﹐先天不復。子野雲﹕『藥出西南是坤位﹐欲尋坤位豈離人﹖分明說破君須記﹐只恐相逢認不眞。』若非明師口授﹐此藥此人﹐豈易識哉﹖」

﹝參證﹕先天之气﹐乃是先天太極之眞陰眞陽相交而生之气。在天曰﹕乾元﹐在地曰﹕坤元﹐在人曰﹕眞元﹐亦曰﹕人元。三才之气曰﹕元﹐所稟之理日﹕一。元卽命也﹐一卽性也。命曰﹕我﹐性曰﹕彼。原是一物﹑一類﹑一家﹐以其各有寄體而彊名之﹐乃有元﹑一﹑理﹑气﹑性﹑命﹑彼﹑我﹑陰﹑陽﹑龍﹑虎等等之名﹐其實一道而已。

自此﹐後學執名而辧形﹐紛紛執見﹐而心目迷眩﹐邪說流行。賢者不能不惑﹐其源﹐誤於《天律》載有「妄傳遺殃」一條耳﹗古之至人無不信古﹐是以著書立說﹐每多寓隱﹐適爲邪說家引作證據。

我師太虛翁憫之﹐爰爲筆述律宗﹐口授一則曰「虛靖律師﹐夜侍長春邱祖於演缽堂﹐祖爲述解﹔失從人失﹐還從人求。曰﹕『此我祖正陽帝君金口口傳之訣。這兩个人字﹐不可混會。上句人字﹐指人事﹐下句人字﹐指人元。是言先天之气﹐散於人事﹐不可復得﹐惟知求元於太極﹐元無不復。要知世上三元﹐無根太極。在天曰﹕天元﹐在地曰﹕地元﹐在人曰﹕人元。人元之失﹐不求之自﹐元何克夏﹖故曰﹕失從人失﹐還從人求。且更有假幻鉤玄一快﹐先哲名曰﹕置種。但當置我身心於先天之先﹐不惟元復﹐一且隨至。我則虛以待之﹐寂以凝之。是亦兩句之玄用。』

律師曰﹕『然則何以又有坤方不死人說乎﹖』祖曰﹔『元寓於坤﹐資生萬物﹐三才賴之﹐故曰﹕生門。是言元寓於坤﹐以坤位西南﹐而坤又稟資成之德耳﹗坤又號﹕人門者﹐人爲萬物長﹐故號﹕人門。方曰﹕不死者﹐物有生滅﹐而元無生滅﹐坤亦賴以固焉﹗先哲以其寓有生元﹐因故名以不死方。復以物得坤寓而生﹐人亦物也﹐故曰﹕坤方不死之人。則此人字﹐不是仙﹐不是佛﹐乃是人元之謂﹐不得誤作凡人會也。人知如是體認﹐虛寂以迎之﹐先天之元無不立復者。得復﹐元自凝﹐何藉乎鑪﹖何藉乎鼎哉﹖況鑪與鼎﹐古哲之寓言也。世人不悟﹐乃有等等邪會焉﹗』《律宗枕祕》所載如此。」

余以先生此答﹐乃有莫先貴乎得人。又曰「气因一陰來媾而失﹐仍於一陰來媾處招攝。」大足流作邪說家證印﹐故述師述以補此答所未備。

況夫人元之失﹐豈僅專與陰媾而失﹖佛經載有「以手出精」之失。《戒淫編》有「外好龍陽」之失。醫籍載有「夢遺」之失。而謂「必於失處求復。」又曰「所失原物﹐現在易復。」若如余述所說﹐原處原物﹐萬無尋復之理也。推吾先師所述﹕「來從太極來﹐去歸太極去。」則我求復﹐必當迎自太極。其理至正而至其。然按先生答中「失從何失﹐還從何求。」必自律宗後學口授﹐而誤以「人」字作「何」字大有關系。見者宜愼參之。先生旣以「辯難」名其書﹐則此兩字不可不辧也﹐見者審之。

余於乾隆壬子秋﹐訪至道於駐世神仙黃名守中。時仙年五百餘歲﹐生於宋代﹐元初進中國﹐月支人。順治十二年受三大戒於高士昆陽王先生者﹐謂﹕「人性命得從何處得﹐失從何處求﹐不得心傳﹐何能返還﹖」

然人性命有先後。先天性命﹐散歸無極。後天性命﹐散歸天地。天地𨿽大﹐無極之後天也。人身無形之性命﹐得自無極。人身後天之性命﹐成自父母﹐是爲有形之三寶。故其失守歸還天地﹐所謂「魂升於天﹐魄降於地」是也。古之至人﹐先後散失﹐統自寂求於無極者﹐蓋以無極气包先後耳﹗寂求之法﹐虛寂我色身﹐湛寂我法身。乃以不招招﹐不攝攝﹐不凝凝﹐惟循之自然。蓋以自然炁融三才耳﹗三才而气一也﹐本無去來﹐無有無﹐無動靜﹐無生滅﹐不可得而名﹐彊名之曰﹕太極。人言無極生太極﹐實則太極而有極無極出焉﹗故曰﹕太極也。若然﹐無極太極﹐有祖孫之義﹐藏有以克爲生之妙用﹐是卽金丹還返作用。

余聞之先律師者又如此。更有深耕置種﹐假幻詢玄﹐大作大用。此非海誓山盟﹐不敢口授。然亦不外「寂求」以成之。駐世神仙﹐持戒律祖﹐玄論皆乃爾。然此金丹至道﹐惟我律宗存而循之。律外門宗﹐書𨿽充棟﹐求如沈﹑黃兩律師心傳﹐似是而已。非未之聞﹐殆亦不敢泄耳﹗﹞

問曰「性命乃我之性命﹐修持在乎自已﹐他人不能代力。今言﹕『不離人』得毋求於人乎﹖」答曰「此人非外人﹐乃不死之人﹐卽本來之眞人。古仙云﹕『若要人不死﹐須尋不死人。』名曰﹕金公。金公原是我家之物﹐因走失於他家﹐迷而不返。我家所有﹐一己純陰。若執一己而修﹐何能濟事﹖故必喚回金公與我木母配合﹐方能生藥結丹。」

﹝參證﹕按﹕所答﹐悟元先生明明說了。然不回味余上贅述﹐此理總難測也。其曰﹕不死人﹐又曰﹕本來眞人﹐更曰「金公原是我家放物﹐走入他家﹐必須喚回金公﹐乃能濟事。」何等分明﹗是言先天之气﹐走歸無極去了﹐故須喚回。若泥他我作色身體之﹐疑竇四啟矣﹗

餘味先生答中「與我木母配合」﹐尙欠精細。若據黃其師口授﹐人之先天走失﹐非僅金公揚去﹐木母亦必大歸。我身所住心神﹐皆屬金公婢妾而已。法直喚回金公﹐迎還木母﹐重振家計﹐乃合玄義焉﹗

蓋人妄念一動﹐則神飛而气散﹐精亦必泄﹐未有气散神不飛精不泄者。如是﹐則先天性命﹐懼不在家。家中所有﹐皆是後天性命﹐故日﹕純陰。余故謂須喚回金公﹐迎歸木母﹐則金木並﹐而生生之道乃備。木母不歸﹐扇熾之禍不泥。金公斷難安居也。先生遺此一段要義﹐似屬缺典﹐故爲補述之。﹞

問曰「金公如何喚回﹖」答曰「喚之易甚﹐特患不能認得。果能認得﹐一呼就到。如空谷傳聲﹐未有不來者。蓋金公之去﹐因我遠疏而去之。今知其爲救命之物﹐親之愛之﹐當時還家﹐絕不費力。」

﹝參證﹕要知金公之去﹐由於權臣當政﹐艷妾扇熾﹐木母大歸﹐以致金公有蒙塵之羞。訣惟擯絕權姦﹐迎歸木母﹐肅淸官政﹐然後商事復辟﹐金公自必惠臨。絕不費力者﹐是乃性命雙修之道。

究其功法﹐不外息心靜气﹐造致虛寂﹐極至極篤﹐而造自然。則此宮政朝政﹐咸淸威肅﹐金公自至﹐木母自歸也。若著一毫認識念﹐必有後患者。先生答不及此﹐蓋失此迎歸木母先著﹐落在認識一邊﹐似與金丹大道﹐未全合焉﹗故謹述補﹐以證高明云。﹞

問曰「金公喚回﹐卽可接得命否﹖」答曰「未也。金公來﹐是眞種到手。從此方下實功夫﹐及時耕種。黃芽發生﹐溫之養之﹐到得成熟﹐吞而服之﹐方能接住。」

﹝參證﹕余聞之駐世神仙張蓬頭﹐張其寄姓也﹐故明忠臣瞿諱式耜之子﹐嘉慶間來金蓋﹐貌若三十許人。余聞其名久矣﹗因叩以陰陽門派﹐究以何派爲的。仙曰「汝師太虛翁應有聞示﹐何問我﹖」余跪而訴曰「然。師謂有得於太空﹐有得於通都大邑﹐有得自丹室﹐有得自壇靖﹐更有得自丹座。而皆非旁門。」

仙曰「得自太空者﹐以太空爲法體﹐以三才爲藥物﹐乃是無上上乘。得自通都大邑者﹐以六合爲法身﹐以活虎生龍气化之材爲藥物。得自丹室者﹐以法身爲鄞鄂﹐亦用龍虎爲種爲媒﹐致感太極陰陽交生之物﹐以意攝歸黃庭爲丹本。得自壇靖﹐以丹室爲鄞鄂﹐法身爲玄竅。法虎法龍﹐神凝丹室﹐攝歸玄竅﹐產生眞一。畱一配元﹐以爲其種者有之﹔或用虎龍爲媒致含太極陰陽﹐神凝丹室﹐而虎龍亦有所生。畱乃太極交生之一與我﹐致還虎龍所生無一。以一歸龍﹐以元歸虎﹐寂然各歸而止﹐皆屬上乘。此下尙有中下兩乘﹐汝師勿道是也。汝守吾示而行﹐能虛爾心﹐寂爾神﹐忘爾气﹐世財充足﹐所得必富。汝欲事此﹐培德爲先﹐德大則福大。上天泄此妙道﹐所以度一而濟萬。志在長生﹐上天未必鑑佑。汝自量材以行可也。」

余乃拜而受之。是日也﹐五彩雲羅﹐時許乃散。仙師指而示日﹕「小子凜之。今日事天神已感鑑矣﹗何不筆以志之﹐待時授之世可也。」余今錄此於答後者﹑蓋感師恩﹐罔敢自私。惟願志士﹐總心自體以行﹐幸甚望甚。﹞

問曰「接命之道﹐有性理否﹖」答曰「不能修性﹐焉能立命﹖蓋性者﹐命之寄﹔命者﹐性之存﹔性命原是一家﹐焉得不修性﹖」

問曰「性命一家﹐了命卽可了性﹐何以又有修命之後﹐還當修性之說﹖」答曰「修命時所修之性﹐乃天賦之性﹔修命後所修之性﹐乃虛無之性。天賦之性﹐從陰陽中來﹔虛無之性﹐從太極中來﹐不得一例而看。」

問曰「修虛無性﹐有火候乎﹖」答曰「修性之理﹐乃以道全形﹐抱一無爲之事。𨿽云無爲﹐其中有防危慮險之功﹐非寂滅全無之說﹐所以能歸於眞如妙覺之地。」

﹝參證﹕修性之理﹐只看利鈍﹐原無火候可說也。人一己百﹐人十己千﹔不明不徹﹐固無止理﹔大明大徹﹐何可稍忽﹖

卽以佛經証之﹕觀世音明照大千世界﹐如看掌上紋。釋邊文佛明照三幹大千世界﹐如看掌上紋。性光可謂至矣﹗然與毗盧遮那如來較之﹐只有如來千瓣蓮花座片瓣而已﹐則文佛性光尙欠九百九十九瓣。卽此可悟性無止境者也﹐何有火候可說哉﹖﹞

問曰「歸於眞如妙覺﹐卽到道之盡頭地乎﹖」答曰「未也。打破虛空﹐方爲了當。倘以虛空爲事﹐猶有虛空在﹐不得謂盡頭地也。」

﹝參證﹕此之盡頭地﹐是言命理則近﹐是以道言之﹐命與性無有窮盡者。証之佛經﹐四大部洲粒粟可藏﹐微塵可納。散而言之﹐世之數——億萬恆河沙數﹐沙沙含有億萬億億恆河沙塵。世數與道﹐皆無盡者矣﹗是以志士精修﹐修無止境。謂有止境﹐所積德功﹐必無足問者也。﹞

問曰「先修命而後修性﹐旣得聞命矣﹗又有先修性而後修命之說﹐何也﹖」答曰「此言頓悟之後而漸修也。蓋人秉气有淸濁﹐性根有利鈍。秉淸而性根利者﹐一遇師訣﹐頓悟圓通﹐卽認得未生以前本來面目﹔穩穩當當﹐從此不廢漸修之功﹐保全這个面目﹐所謂由性而修命也。至於秉气濁而性根鈍者﹐卽得師訣﹐不能直下看透﹔故必由漸而頓﹐由勉而安﹐此所謂由命而修性也。」

問曰「修命之道﹐卽漸修之功乎﹖」答曰「先天之气﹐由漸而消。今欲復之﹐亦由漸而復。《悟眞》云﹕『大都全藉修持力﹐毫髮差殊不作丹。』又古仙云﹕『言語不通非眷屬﹐功夫不到不方圓。』此皆言漸修之功也。」

問曰「眞火本無候﹐大藥不計斤。若得眞訣﹐一直修持﹐如何得差﹖」答曰「眞火本無候﹐是不刻時中分子午也﹔大藥不計斤﹐是功夫不到不方圓也。不刻時中分子午﹐進之退之﹐隨機應變﹐而非有時節可定。功夫不到不方圓﹐來之煉之﹐養气全神﹐而非有斤兩可限。特以金丹大道﹐至細至微﹐有吉﹑凶﹑止﹑足﹑老﹑嫩﹑急﹑緩之層次﹐不得不謹愼也。」

問曰「吉凶止足老嫩急緩之旨﹐可得聞乎﹖」答曰「復其先天爲吉﹐順其後天爲凶。藥已成熟爲足﹐火功到處宣止。藥气方生爲嫩﹐藥气已過爲老。藥未得而直急﹐藥已得而直緩。知得此者﹐丹可還﹐胎可結﹐逆順運用﹐無不如意。」

問曰「先天之道﹐逆道也﹐何以言順﹖」答曰「所以盜先天之气﹐返其陽也。順者﹐所以成後天之功﹐退其陰也。返陽通陰﹐先天而天勿違﹐後天而奉天時。」

問曰「先天之气﹐亦天地所生﹐何以天不我違乎﹖」答曰「气是天地所生﹐至人能安身於天地之先﹐待其一生﹐而卽來之﹐使天地不我覺。故《易﹟剝卦上爻》曰﹕『碩果不食。』蓋畱其一陽﹐止而不進﹐將爲返還之本﹐所以謂先天之學也。」

問曰「剝者﹐以陰而剝陽﹐何能由剝返陽乎﹖」答曰「剝者﹐天地順行之造化﹐畱一陽而不進。聖人逆運之造化﹐由剝而復﹐後天中返先天﹐用六而不爲六所用。蓋欲借陰以救陽耳﹗其盜機也﹐天下莫能知﹐莫能見。』」

問曰「道在天地之間﹐光明正大﹐何以云盜﹖」。答曰「天與人以气數﹐不過暫爲借貸耳﹗借久必討。於是天地乘人不覺﹐暗盜其气﹐盜盡則死。至人﹐善知造化者也﹐不待气盡﹐而乘天地之不覺﹐反盜天地之气﹐延年益壽。若不盜而明取﹐已爲天地所覺﹔縱能逆而制之﹐幸而得之﹐已失眞而獲假。所以謂見之不可用﹐用之不可見﹔惟其先乎天﹐則天地在我術中﹐無不爲我所用矣﹗」

﹝參證﹕先生此答﹐𨿽非杜撰﹐然非正論﹐尙泥世間所解盜字耳﹗若從《三皇析字玄解》﹐其義頗精。盜也者﹐物次於皿之義也。次﹐藏也﹐猶國之庫藏﹐家之倉箱。在天則無極﹐在身則立竅。至人隱其名﹐故謂曰盜。循是說以解盜字﹐似爲穩便。

至如天地之與人气﹐气無聲色﹐出之自然。人死气歸﹐气自歸元﹐地天收之﹐亦出自然。取討且無存意者﹐而謂「天亦乘人不覺而取之」句有語病﹐是不脫子書家措詞習气。況以道論﹐三才不但一家﹐直是一气﹐無出無入﹐何取何與﹖曰得曰失﹐人之擬議則然也。

至人視之﹐三才一我﹐六合一心﹐物物件件﹐統藏無極﹔自無得失去取﹐收精遺粗﹐並無內庫外庫之隔也。第所藏有所﹐而主藏有司。取與亦然﹐有如取金於庫﹐取畫於堂﹐取馬於廏﹐取衣於箱﹐取具於捨﹐取粟於倉﹐取食幹廚﹐取薪於場。而各有所司者在﹐欲取欲與﹐如志而已﹐無庸頤指气使也。如是而還返先天﹐又何難焉﹖於此可悟夫欲仁仁至之意旨。無如學者不知自盡其心耳﹗何吝何慳﹐何在何討之有﹖

而曰「地天不覺」似也﹐乃謂「在其術中」的是大語病。蓋以還返造化之大道﹐而以『味」字該之﹐不脫子書家法。況夫「覺」字﹐乃修養等等功法至要之旨﹐修到大成﹐不過圓覺而已。當人置身於先天之先﹐寂俟機兆而收之者﹐正以機气初形﹐乃爲黃芽而有用﹐非乘地天不覺而行其竊攘。當人染欲元飛﹐造物收於無極﹐乃造物之愛道﹐亦是落葉歸根之義。人知還返﹐求自復之﹐現現成成﹐猶是饑食渴飲於父母之前﹐無庸計取者也。

義理如是﹐一雜子書家法﹐堂皇經義變成權詐。失之毫釐﹐謬之千里﹐措詞可不愼乎﹖﹞

問曰「人秉天地陰陽五行之气而生﹐則我爲天地間之一物耳﹗何以能勝於天﹖而天在我術中乎﹖」答曰「聖人之所以能勝於天者﹐以其有包羅天地之道也。包羅天地﹐在天地之外逆運﹐故能我命由我而不由天也。」

﹝參證﹕此說固有本﹐而其「所以能勝」之義﹐尙未徹底透示﹐乃是權說。學者要知三才之出﹐出自太極。兩大與人﹐用秉一道。而兩大以無心爲體﹐我人以有心爲用。

原夫造化以無心寄之兩大﹐而以有心寄於人者﹐以我人處其中耳﹗故凡造化之挽回﹐世運之升降﹐天地總其成而已也。蓋此升降﹐乃順气化。世有盛衰﹐運失其道。運道之權﹐權在乎人﹐不在兩大。人能法道﹐道法自然者﹐人能靜體气機之來﹐不及者補之﹐有過者損之。凡夫剛﹑柔﹑彊﹑懦﹑溫﹑涼﹑燥﹑潤﹑滯﹑放﹐等等機來﹐總以致得中和﹐無有偏勝﹐則生殺當而進退宜。以之理運則運亨﹐以之理丹則丹結﹐斯不負道付人掌之職。天地賴以位﹐萬物賴以育﹔以有是理﹐故人亦得稱才而與兩大並列爲三。

學人知有此理﹐則心心體道﹐不稍雜私﹐一如先哲﹐不小其身﹐不負其心。以此有心﹐造物付以治進而有之﹐非爲一己而有也﹐乃是太極所有﹐而出藏於我也﹐故有謂「人爲天地心」。世運之盛衰﹐人實使之﹐天地不與也。人有此職﹐是以一夫不獲﹐若撻之於市朝﹐儒宗述之﹔渡盡眾生﹐佛道任之﹔蓋以實有是職是任也。

先生所答﹐乃屆後天權變說法﹐非經論也﹐不可不辧。況人在六合﹐渺如滄海粒粟﹐以秉有是心﹐受有是職﹐古哲任之不略推遜者﹐實見此心卽天地元气中之元一﹔其大無外﹐其小無內﹔在道曰道心﹐在儒曰天心﹐在佛曰佛心﹔原非指夫肉團之心也﹐肉團之心能生血而已。

至夫人定勝天之天﹐是後天非先天﹐謂道逆行者﹐非逆其道﹐乃逆返歸元。按﹕卽《左傳》「逆女」之逆也﹐乃以術字貼道用。恐誤後人﹐故爲之辯云。﹞

問曰「人力勝天之道﹐可得聞乎﹖」答曰「道者﹐先天虛無之一气﹐爲生天﹑生地﹑生物之本。聖功在虛無中著腳﹐故能天不我違。試觀世人有犯孤寡﹑夭折﹑窮困者﹐或行一大德﹐立一大行﹐孤寡者反多子孫﹐夭折者反而長壽﹐窮困者反而富貴。德足勝天如是﹐道之勝天亦何足怪﹖」

﹝參證﹕所答是也。然於人能勝天一道﹐究未剖示。何不將虛空立腳之聖功明白示人﹖夫此一气生自太極﹐本無出入﹐何有來去﹖皆因人感而應。气無存心者﹐致運盛衰﹐感有偏勝耳﹗气不任其咎也。

至人知之﹐立身於無﹐審心於虛。世人心感不可測﹐而天气之應﹐自必動現於虛際者。至人乃於機兆兆時﹐或生或殺﹐必有端倪﹐靜審必得﹔乃爲挽回於兆初﹐當迎當遏﹐絕不費力。世未之知﹐而我道冥全。是猶人寂省心﹐念起必覺﹔乃於兆際﹐或聽或否﹐皆聽自主﹐何待念行始爲拂遏哉﹖

蓋以身乃气也﹐念動則气應﹐其捷如響。推之天人應感之速﹐亦如是者。應感而回﹐是之爲勝。有何大作大用存焉哉﹖先生未之示﹐故爲補述之。﹞

問曰「修道亦積德否﹖」答曰「如何不積德﹖道之不可無德﹐猶陽之不可無陰。德者﹐爲人之事。道者﹐爲己之事。學道之人﹐若不先積德﹐鬼神所惡﹐常有內魔蔽竅﹐不能深入。修道之土﹐若不先種德﹐天地不喜﹐動有外魔阻擋﹐不能前進。不論學道修道﹐以立德爲先﹐逢凶化吉﹐遇險而安﹐決定成道。

蓋道有盡而德無盡。古來仙眞﹐成道以後﹐猶在塵世積功累行﹐必待三千功滿﹐八百行完﹐方受天詔。《悟眞》云﹕『若非修行積陰德﹐動有羣魔作障緣。』德豈可不修乎﹖」

﹝參證﹕所答是也。能事《呂祖三尼醫世說述》﹐遵其「三尼醫世」功訣﹐大可卽身醫世﹐不費一錢﹐不勞絲力﹐乃有位育天地實驗者。溯爲律宗祕寶﹐今已梓行壽世。有志大道者﹐可無《悟眞》所云之憂﹐大得身世並益云。而先生未之述及﹐想亦未之聞耳﹗﹞

問曰「眞修行人一貧如洗﹐衣食皆十方而來﹐何有銀錢以積德乎﹖」答曰「積德不必定用銀錢﹐無銀錢之德﹐比用銀錢之德更大。出家人『方便』二字爲最要之著﹕如苦己利人﹔言語老實﹔不誆十方﹔施藥捨茶﹔修橋補路﹔引人作善……稍有益於人者爲之﹐稍有損人者不爲﹐俱是積德立行。如是行去﹐人緣已結﹐天緣有望﹐不但利人﹐而且利已。」

﹝參證﹕所答大是。上德下德者﹐皆先持行。如是三年﹐宿業可贖。然後從事醫世﹐大功可得也。﹞

問日﹕「專一積德﹐無妨於修道之功乎﹖」答曰「如何能妨﹖外面積德﹐內而修道﹔以德佐道﹐以道全德﹔道德並行﹐內外同濟﹔聖賢腳踏實地之事業。而非若中下二乘﹐空空無爲﹐執心爲道之虛學也。」

﹝參證﹕竊按﹕醫世大道﹐乃是卽身以醫世也﹐大是聖人腳踏實地大學問﹐是至道﹐非法力也。究其效驗﹐實實落落﹐身安而世治者。但須開得玄關﹐方可下手。蓋其所事﹐不外性命﹐而有德功並臻之驗﹐是丹道之無上上乘。人志大道者請事可也。

其中作用﹐以頭爲天﹐以絳闕爲都會﹐以坤腹爲閭閻。訣中至訣﹕意迎無極眞气﹐降注腹心﹐透脊達背﹐以得心淸气恬﹐徧體充和爲宗旨﹐不計歲月﹐日行三次﹐功驗不之問。蓋以此宗乃無上大乘心學。按﹕卽中庸大道。而以事淸則迎乾﹐事和則迎坤﹐以此二气致之中和者也。是爲寓德於道之實學云。﹞

問曰「儒家存心養性﹐道家修心煉性﹐釋家明心見性﹐三教聖人皆以心性立教。今云『心不是道』﹐實有所不解。」答曰「道是道﹐心性是心性﹐而非言心性是道也。夫所謂存心養性者﹐將欲行其道也。修心煉性者﹐恐有害其道也。明心見性者﹐乃欲全其道也。是用心性修其道﹐而非修心性卽是道。況云存養﹑修煉﹑明見﹐則非空空無爲矣﹗果其一空其心爲道﹐則心卽是道。修心卽可長生﹐養心卽可不死﹐又何必尋師訪友求問眞訣乎﹖」

問曰「心旣不是道﹐得毋在其心之出入乎﹖」答曰「心爲生生死死之根蒂﹐乃害道之物。修行人下手﹐先將此物斬艸除根﹐方能一往直前﹐不被他擋路。聖人云﹕『人心準危﹐道心惟微。』心之害人甚矣哉﹗」

﹝參證﹕按﹔卽心死神方活之義﹐是指識心。下文所示﹐皆是道心。﹞

問曰「道心獨非心乎﹖」答曰「道心者﹐天地之心﹐是心非心﹐空空洞洞﹐無一理不具﹐無一物能著﹐乃五行精一之神﹐曰﹕眞陽﹑眞鉛﹑眞種﹑黑虎﹑金公﹑眞精﹑神明﹑水中金﹑坎中陽﹑他家不死方﹑九三郎君﹑靈明童子等等異名﹐總而言之曰﹕道心。

此心無形無象﹐無聲無臭﹐世人罕得而遇﹔卽或一遇﹐而不認眞﹐當面放去。聖人以法追攝﹐從虛空中結就九還七返﹐超凡入聖。在儒則爲中庸之道﹐在釋則爲一乘之道﹐在道則爲金丹之道。後之緇黃﹐不知聖人一脈大道﹐妄言釋道之理異於儒﹐何其愚甚﹗」

問曰「金丹一乘之道﹐卽中庸之道﹐何以孔子罕言命乎﹖」答曰「罕言者﹐未嘗不言﹐不過不輕言耳﹗蓋命理幽深﹐其中有奪造化轉生死之機﹐言之起人驚疑。然《大學》﹑衝庸》俱身心性命之學﹐其中有大露天機處﹐特人不自識耳﹗至於《贊易十傳》﹐無非窮理盡性至命之學。後世不明大理﹐各爭教門﹐彼此毀謗。彼烏知道義之門﹐卽眾妙之門﹐亦卽不二之門乎﹖」

問曰「孔子旣言命矣﹗何以不並傳火候﹖」答曰「明卦爻﹐卽是傳火候。其吉凶侮吝之理﹐卽抽添進退之實功。其中天機大露﹐在人自會之耳﹗」

問曰「顏子在聖門﹐居德行之首﹐聞一知十﹐於夫子之道不違如愚﹐亦足以發﹐夫子深嘉。宜其能了命﹐何以短命而死乎﹖」答曰「了命不了命﹐在道理上分別﹐不在幻形上講究。未了道﹐𨿽生如死。能了道﹐𨿽死如生。蓋所死者幻形﹐而不死者道。

顏子得孔子之道﹐居人不堪其優﹐而樂在其中﹔得—善則堂堂眼膺而弗失之﹐是已得先天眞一之气﹐歸根復命。不爲陰陽所拘﹐到得聖人地位。自不愛此幻形﹐可以死的矣﹗現於匡人之厄﹐對孔子曰﹕『子在回何敢死﹖』亦足以見生死由己不由天。

至於孔子『不幸短命死』之說﹐是借顏子而勉眾門人之意。果其短命而死﹐豈有明道而短命者乎﹖豈有使不短命之人而學短命者乎﹖言下分明﹐何得錯誤﹖」

問曰「道成之後﹐壽與天齊﹐何以顏子三十二歲卽死乎﹖」答曰「成道以後﹐身外有身﹐是云﹕眞身﹐又云﹕陽神。陽神乃金剛不壞之眞身。道呈陽神出現﹐回視幻身﹐如一堆糞土﹐何足戀之﹖聖賢暫存幻身者﹐不過爲修眞身耳﹗其身旣存﹐幻身無用﹐不棄何爲﹖」

問曰「孔子七十餘歲而壽終﹐豈成道猶不如顏子之速乎﹖」答曰「孔子以救世爲心﹐將欲行道於天下﹐以斯道覺斯民。至西狩獲俄﹐已知道不能行﹐又不忍大道絕世﹐故刪《詩》《書》﹐定《禮》《樂》﹐贊《周易》﹐修《春秋》﹐以開後世之聾聵﹐聊以盡救世之願。至於心願已了﹐辭世而去。顏子道成﹐已有孔子前而救世矣﹗自無用力處﹐故不妨脫化而早去。」

﹝參證﹕生死得以自由﹐孔﹑顏皆能而不爲﹐見之經書﹐先生豈不見及﹖蓋必有爲而言也。若從正論﹕畏匡一節﹐孔子信天﹐顏子亦信天﹐故能不懼不死﹔短命一節﹐乃正孔顏之順命不敢逆天以自由﹐故死﹐故慟。若謂師在不敢死﹐父在可以死乎﹖是正顏子之不逆命﹐非關幻法之有無也。

三教宗旨﹐學重立命﹐而正所以安命﹐故皆夭壽不貳﹐修身以俟之。先生自必見及此﹐而玆答乃爾者﹐蓋必有所爲也。況已於上答中示曰「幻有死生﹐而道無死生。」後學可以會悟矣﹗

無如世之修道學道者﹐各有私念而修而學耳﹗余復何言﹖蓋世之忻慕﹐全在下文所叩﹐全是﹕「貪生」﹑「好奇」兩大病。得吾先生後答﹐吾恐聞而退席者﹐不僅五千也﹐悲夫﹗﹞

問曰「幻身不能成道﹐何以世傳黃帝鼎湖跨龍升天﹐許眞君拔宅飛升乎﹖」答曰「實有此事﹐但不是這樣說。金丹大道﹐是取坎塡離﹐依坤歸乾。道成之後﹐羣陰剝盡﹐變爲乾體﹐打破虛空﹐爲大羅天仙。是所謂跨龍上天﹐而非言肉身乘龍而去一也。至於拔宅飛升之說﹐乃一子成道九祖升天之意。亦有大功大行﹐玉帝敕封思及全家﹐移居於天民極樂之國﹐受其天祿﹔或移家於洞天福地﹐避其煩惱。世人不知﹐以爲飛升成仙而去。抑思神仙乃修煉而成。彼無修無證﹐如何得仙﹖於此可知拔宅飛升之說。

更有一等愚人﹐直以爲房室屋宅一並撥去。試問﹐神仙皆在虛空之境﹐房屋土木重濁之物﹐虛空如何載的﹖況神仙包羅天地﹐何物不可得﹐而猶愛此塵世之土木乎﹖噫﹗幻身且棄﹐何戀土木﹖何不三思﹖」

﹝參證﹕余曾以是事叩之大虛翁。翁曰「此道﹐千眞萬眞﹐乃從假幻以煉眞。始而化赤成白﹐旣而化白成气﹐繼則化气成炁﹐加煉歸虛會道﹐以致自然﹐無非還返先天。然非今日那﹑明日此﹐乃是一時辰內功法﹐日計﹑月計﹑歲計乃成。方其道成遇舉之際﹐純是先天气凝之身﹐所服衣履﹐悉屬气化﹐是故日中立而無影。

吾嘗三遇泥丸翁以叩之。答曰﹕『汝猶昧夫還返之非妄﹖』余凝思間﹐蒙爲一手取余巾﹐一手擎戴帽﹐囑余俯察﹐惟見巾影﹐巾外一無有。余方驚異﹐復蒙以帽戴於余頭﹐而以巾自戴﹐亦惟察見余巾﹐而余頭影無帽。乃笑曰﹕『汝可悟矣﹗然功從實實朴朴地下手﹐乃能還虛。微沙未化﹐微妙影在焉﹗』

余因述叩拔宅一義﹐答曰﹕『是有兩門﹐一法一道﹐法幻道眞也。香考古今拔宅升舉者七十餘所。而由道而升者﹐惟黃帝﹑桓玄與貞白也。他若伯陽﹑淮南﹑旌陽輩﹐皆假法以顯道﹐實則避地海島﹐加修還虛等等。道成與否﹐未可知也。是乃肉身偕宅而去者。若夫黃帝﹑桓立﹑貞白﹐乃是肉身沖舉﹐余則皆蛻殼﹐共有八百餘位。然非三官保舉﹐玉詔詔升﹐不能幸舉者也。而謂升盡幻法乎﹖可謂仙非凡證乎﹗」』我師所述如此﹐玆爲補述﹐蓋以證夫冊籍所載。

我師又曰「拔宅聖功﹐功從卵守始。卵守功訣﹕以天地爲法身﹐大气盤旋﹐下包地局﹐上包雲際﹐由遠縮近﹐行功不怠。一旦气罡合﹐造至罡气護身﹐風雲不能侵﹐厥效見矣﹗漸至門啟﹐蛇獸不能入﹐功更進矣﹗習煉不止﹐待時移居﹐亦自不難。然三千年內﹐惟伯陽魏祖﹑遠遊許祖兩仙能之。而吾泥丸李老師以爲道非切已﹐余故未之敢習。」又曰「拔宅之舉﹐古哲出於不得已而爲之者﹐淮南旌陽蓋已然矣﹗淮南三族遐舉﹐八公之力也。旌陽以黃白積功﹐門下從之。因乾天譴﹐擬以法度﹐乃以炭化歌伎試之。八百有零之眾﹐克守三戒者﹐惟玉眞﹑隱眞等十人。故而長嶼超遷﹐七百九十零一不得渡﹐乃有《龍沙讖文》遺世。戒律宜守﹐前車可鑑。」我師述之﹐蓋非無意也﹐爰並附識於此。﹞

問曰「幻身旣無用﹐何以修行人﹐或有死後臨葬﹐棺中失屍﹐或植中有竹杖﹐或棺中有衣履﹐豈非並幻身而帶去乎﹖」答曰「此不可一旣而論。或有道成以後﹐脫離幻身﹐而法身顯化於一方﹐積功累行﹐數十年間﹐功完行滿﹐上朝玉帝﹐不露天機﹐示死而去。人不知妙用﹐見棺中無物﹐便以爲肉身成仙。亦有道未成而避患﹐或用幻化之術﹐以拄杖﹑衣履代身﹐其身遠遁﹐示其無迹者﹐亦非肉身成道也。

太上云﹕『吾所以有大患者﹐爲吾有身﹔及吾無身﹐吾有何患﹖』所以脫幻身者﹐去其思耳﹗」問曰「亦有畱形住世而不脫幻身者﹐何也﹖」答曰「此亦不可一槪而論。有道已成﹐功行不足而畱形立功者﹔有了命未了性﹐不能脫幻身﹐而畱形住世者。若性命俱了﹐功行完足就戀幻身﹐不肯捨去﹐此名『戀家鬼』神仙之所不樂爲也。」

﹝參證﹕按﹕戀家鬼﹐必是不明性學之頑仙。不惟性未了﹐而其命非天命之命﹐乃憑識神以固幻身一流。謂之了性命﹐是世論乃爾。否或志成無上乘﹐非戀形﹐乃煉形致無微沙幻形﹐乃爲全受全歸者。古哲有之﹐則不得以戀家鬼目之矣﹗此不可以不辧也。﹞

問曰「了命不了性﹐就爲幻身所累﹐何不了性而超脫乎﹖」答曰「看當日所得乎師者何如耳﹗果其始終通徹﹐了命之後又了性﹐脫幻身出法身﹐自不容已。或有僅知命理﹐而不知性理﹐只可爲陸地神仙﹐長生不死﹐𨿽要脫幻身而不能脫。倘自知還有向上事﹐訪師問訣﹐明得末後一著﹐從有爲而入無爲﹐不爲幻身所累。身外有身﹐形神俱妙﹐與道合眞矣﹗」

問曰「無爲之道﹐乃上德全形之事﹐何以下德延命者﹐亦行無爲之道乎﹖」答曰「上德者﹐本原來虧﹐靈窟未閉﹐若得眞訣﹐一了百當﹐直超彼岸。故行無爲之道﹐而有爲之事卽在其中﹐性了而命亦全矣﹗下德者﹐先天已虧﹐百病俱發﹔縱得師訣﹐不得直下純一﹔必須由漸而頓﹐由勉而安﹐到得了命之後﹐與上德者同歸一轍﹐始可以無爲矣﹗非言上德者只行無爲之事﹐下德者只行有爲之事也。

至於道之極處﹐有無俱不立﹐天地悉歸空﹐不獨有爲用不著﹐卽無爲亦用不著。其所言有爲無爲﹐悉是就修下手處而論。不但上德﹑下德者下手有分別﹐卽男女修行﹐下手處亦各不同。」

問曰「男女下手處﹐分別如何﹖」答曰「男子下手之著﹐以煉气爲要。女子下手之著﹐以煉形爲要。煉气者﹐伏其气也。伏气務期其气回。气回則虛極靜篤﹐歸根復命﹐而白虎降。煉形者﹐隱其形也。隱形務期其滅形。形滅則四大入空﹐剝爛肢體﹐而赤脈斬。

男子白虎降﹐則變爲童體﹐而後天之精自不泄漏﹐可以結丹﹐可以延年。女子赤脈斬﹐則變爲男體﹐而陰濁之血﹐自不下行﹐可以出死﹐可以入生。故男子修煉曰﹕太陽煉气﹐女子修煉曰﹕太陰煉形。」

問曰「女子煉形不伏气乎﹖」答曰「女子性陰﹐其气易伏﹐而赤脈最能害道﹐其所重者在此﹐故下手則在著重處用力。赤脈～斬﹐气自馴順。非若男子性陽﹐其气難伏﹐譬如﹕優气三年﹐女子一年可伏。

果是女中丈夫﹐得師口訣﹐行太陰煉形法﹐三五年間﹐卽可成道﹐其法更比男子省力。但女中丈夫最不易得。不易得者﹐女子剛烈須過於男子百倍之力者﹐方能濟事。若與男子等力者﹐萬萬不能。」

問曰「大道不分男女﹐何以男女有分別﹖」答曰「其道則同﹐其用則異。蓋以秉性不同﹐而形骸有別。故同一性命之道﹐而行持作用大有不同也。」

問曰「赤脈如何斬﹖」答曰「赤脈﹐本身後天之陰气所化﹐陰气動而濁血流。欲化其血﹐先般其气。气化而血返於上﹐入於乳房﹐以赤變白﹐周流一身﹐自無欲火炎燥之患。欲火消而眞火出﹐從此穩穩當當﹐平平順順﹐保命全形﹐自不難耳﹗」

問曰「金丹成就﹐吞而服之﹐女轉成男﹐老變爲童﹐此事有否﹖」答曰「此言其理﹐非言其形。女子成道以後﹐剝盡羣陰﹐變爲純陽之體﹐與男子成道相同﹐故曰﹕女轉成男。老者成道以後﹐復還先天﹐成其純陽之體﹐與童子圓滿相同﹐故曰﹕老變爲童。非言其變幻像也。」

問曰「道旣不關乎幻像﹐何以六根不全者﹐不授道﹖」答曰「六根不全者﹐名爲廢疾之人﹐乃無用之人。道爲天地所貴﹐竊陰陽﹐奪造化﹐是大聖人之事。彼廢疾之人﹐安能作此驚天動地之事﹖」

不能作者﹐非不欲作﹐乃形有所限﹐气有所塞。若付大道﹐必將有用之寶﹐置於無用之地﹐決遭天譴﹐故不敢授。果六根不全﹐而行大功大行者﹐則指以性理小乘﹐使其修來去之路可也。至於金丹大道﹐決不敢授。此中祕密﹐惟聞大道者﹐自知之耳﹗」

問曰「亦有六根全而不得命理﹐僅了其性者﹐彼豈不知有命理乎﹖」答曰「命理﹐乃九還七返金液大還丹之道﹐萬劫一傳。若非眞正丈夫﹐抱金剛之志﹐負聖賢之姿者不能得。而眞師亦不敢傳﹐卽彊欲傳之﹐暗中鬼神阻擋。蓋以其人非載道之物﹐傳之匪人﹐泄天機也。

若性理守中抱一之道﹐卽中下之流﹐德行之土﹐不妨度引以全形。蓋以性理﹐乃自有之天機﹐無竊取造化之說﹐不大關系。然非其人﹐不得妄傳。大抵學人上智者少﹐中下者多。故祖師以性理度中人﹐以命理度上智﹐因人而立教耳﹗

亦有傳授之師﹐僅知其性﹐而不知其命者。亦有學人僅得其性理﹐而不知其命理者﹐不可一槪而論。

問曰「金丹大道﹐萬劫一傳﹐不幾絕於世乎﹖」答曰「所謂萬劫一傳者﹐是至尊至貴﹐不敢輕傳之意。故人成道以後﹐不得其人﹐數百年在世混迹﹐必得其人而後去。如正陽得純陽﹐純陽得海蟾﹑重陽﹐皆數百年始得其人。古人謹愼如此﹐其不得妄傳可知矣﹗紫陽三傳匪人﹐三遭天譴﹐此又不得妄傳之證也。」

﹝參證﹕鐘﹑呂兩祖了性命後﹐以未得傳人﹐因而畱形在世。吾宗知其駐世之由。禪宗不知﹐乃有「戀屍鬼」之譏。可見君子之所爲﹐眾人固不識也。此可補於畱形辯後﹐得再識。﹞

問曰「金丹大道﹐只付上智﹐中下之人必不可得乎﹖」答曰「亦有得者﹐在人學之如何耳﹗果其腳踏實地﹐爲一大事﹐自卑登高﹐由淺及深﹐愈久愈力﹐苦盡甜來。眞人一見﹐必喜接引。若本來自已根行淺薄﹐又無大志﹐如何能聞金丹大道乎﹖」

問曰「學道亦有法乎﹖」答曰「修行成敗﹐全在學上走高低。一處不到一處迷﹐一事不知一事難。𨿽賴明師傳授﹐還要自已會悟。未聞道之先﹐要象个爲性命之人。爲性命者﹐酒﹑色﹑財﹑气﹐一無所累﹐貪﹑嗅﹑癡﹑愛﹐一槪拋卻﹔除道之外﹐別無所計﹐眞心實意親近有道之土﹐如敬天地神明﹐毫無欺心﹔再加苦志立德﹐努力積行﹐不到明理之後﹐勢不休歇﹐𨿽終身不能明﹐亦不懊悔。如此居心﹐聖賢暗中接引﹐眞師亦自喜歡指點。

今人不實心學道﹐卽通明人﹐亦不肯低頭﹔卽低頭﹐三朝兩日﹐卽便要道﹔稍不如意﹐以爲無緣﹐卽便遠去。平生又不積德立行﹐專在衣食上畱心﹐世事上打鬧﹔爭彊好勝﹐貪嗔癡愛﹐無一不備﹔偶得旁門小事﹐如獲至寶﹐自滿自足﹔卽有高人在前﹐亦自負有道﹐不肯就正﹔欺心如此尙欲得眞道乎﹖

若是至人﹐一出頭來﹐便異於人﹐又有志又會學﹐又老實又聰明﹐不肯空過歲月﹐自誤前程。故道光明心見性之後﹐自知還有那邊事﹐又必訪求明人﹐卒得杏林之傳﹐以成大道。呂祖三次還丹未成﹐後得崔公《入藥鏡》而大丹始就。彼二公者﹐皆虛心而有受益之效。後之學者心高气傲﹐予聖自雄﹐不肯著實爲性命﹐專弄虛頭﹐猶欲妄想神仙﹐不是求福﹐反是折福﹐何其愚也。」

﹝參證﹕按﹕答述呂祖以崔公《入藥鏡》而還丹始就。玄乎﹖玄乎﹗可與知者道﹐難與俗人言。若作公案看過﹐熟讀其書﹐不會其題﹐鮮不沈水入火﹐自取滅亡也﹔知其題而昧虛心﹐與夫高傲自雄﹐仍必當面錯過﹐而有寶山空回之嘆。其病乃在不肯著實爲性命﹐專弄虛頭耳﹗虛頭者﹐我道身無極中一之頭﹐乃是三才﹑八公之一。懸於須彌峯頂﹐頂下之物﹐人知取以入藥﹐安於鏡後﹐煉歸鏡前﹔斯不犯著﹐又不落空﹐吞則服之﹐乃謂之得﹐乃謂之成。此是呂祖煉得崔公《入藥鏡》而丹始成之公案。

余憶我師太虛翁曾發立論﹐謂有如此玄義﹐然曾又有玄謂﹕玄關洞開﹐世財空乏﹐此寶得來﹐不有以配﹐則亦必有沈水入火之虞云云。余故來補斯答之後﹐以證悟元予答﹐非無口授。

後答云云﹐殆有未敢顯泄焉耳﹗﹞

問曰「目祖三次還丹未成﹐豈所得之不眞乎﹖」答曰「呂祖之道﹐得於正陽眞人﹐千眞萬眞﹐不眞如何能還﹖特已還而仍失耳﹗

夫修金丹之道﹐采藥須知老嫩﹐煉藥須知止足﹐結丹須知凶吉﹐溫養須知抽添﹐脫丹須知時節﹔更有藥之眞假﹐數之多寡﹐用之逆順。有等等難能之事﹐倘差毫髮﹐失之千里。

呂祖還丹三次未成﹐必火候細微﹐有見不到處﹐故當面錯過﹐得而復失。所以學人學道﹔須要徹始徹終﹐通微達妙﹐一無所疑﹐方可下手﹐臨鑪無差耳﹗」

﹝參證﹕按﹕上述等等﹐以呂祖之聖。必能通微達妙﹐安有火候細微之失﹖其必前示功法﹐特少崔公入藥之鏡。以鏡个中﹐先天不之凝聚於中﹐後天不因以化﹐是亦名爲專弄虛頭。不有眞陰以濟﹐而眞水眞火不會﹐其物不化﹐安得爲我而聚存哉﹗呂祖之失以此。旣得其書﹐顧名知義﹐用以煉之﹐且以結焉。

呂祖蓋以淸淨入手者﹐自得崔公《入藥鏡》﹐用以弄虛﹐虛自全歸﹐仍不失夫淸淨宗旨﹐玄乎﹖玄矣﹗書名之妙乃如此﹐悟元子知之而未敢爲從學者述﹐第於此答而逗以「一無所疑」四字﹐爲知音從學者道焉﹗大道之輕泄又如此。﹞

問曰「始終通徹﹐下手修爲﹐卽可成道乎﹖」答曰「大匠誨人﹐能與人規矩﹐不能使人巧。師所授者﹐不過指其眞藥眞火﹐大關大竅。至於用之巧妙﹐行之急緩﹐成之遲速﹐在學者力量大小﹐志气銳弱﹐性根利鈍耳﹗故大道作爲之法﹐有上﹑中﹑下三法﹐在人量力而行之。」

問曰「三法爲何法﹖」答曰「上等法乃自在法。中等法乃權度法。下等法乃攻磨法。

自在法者﹐頓悟圓通﹐一了百當﹔淨裸裸﹐赤灑灑﹐圓陀陀﹐光灼灼﹐行住坐臥不離這个﹔如明鏡止水﹐無物不照﹐無物能瞞﹔從容中道﹐安而行之﹐天人合發也。

權度法者﹐後天中返先天﹐順道中行逆道﹔以眞化假﹐借假全眞﹔隨機應變﹐因事制宜﹐利而行之﹐內外相寄也。

攻磨法者﹐秉性魯鈍﹐識見不大﹔必須心地下功﹐全拋世事﹔苦其心志﹐勞其筋骨﹐餓其體膚﹐千磨百煉﹐擇善固執﹔苦人之所不能苦﹐受人之所不能受﹔人一能之己百之﹐人十能之己千之﹔從一切艱難苦惱處狠力作造﹐忽的露出本來面目﹐從此直下實落功夫﹔與上中之法同一接轍﹐此勉彊而行之﹐以己求人也。

三法﹐皆古來仙眞口口相傳之祕訣﹐教人量力而行﹔不能行上法者﹐行中法﹔不能行中法者﹐行下法﹐總以了性了命爲歸結。出此三法﹐再無他法矣﹗」

﹝參證﹕按﹕此答﹐太上復生﹐不易其言也。然皆以煉心功夫入手﹐而保命在其中。卽此一答﹐先生之功大矣哉﹗性學至此﹐其命學必等中上。從此晉參崔公《入藥鏡》﹐一煉必得﹐而況中而上者乎﹖余等只宜從事下法者也。噫﹗學者要知根器如邱祖﹐尙從下法入手﹐況根器不及邱祖萬萬平﹖

聞之先師太虛翁。翁謂﹕「邱祖太乙臨凡者﹐而受大難七十二﹐小難無其數﹐跌死﹑凍死﹑餓死﹐不在小難之中﹔凝然順受﹐卒中金闕選仙﹐升證天相﹐爲萬世師。五祖籍封帝君﹐旁及劉祖﹐亦加帝號。吾輩何人﹐敢以下法爲苦乎哉﹖」

先師又謂﹕「邱祖道成應闕﹐悲慟不能起。呂祖奏曰﹕『邱某自以太乙臨凡﹐尙受折磨乃爾﹐世人根器淺薄﹐不勝其磨﹐則道統難有繼承﹐是以慟。』玉帝慨然慰曰﹕『世人有爾三分﹐證果與爾等。上界天仙﹐不期稽首﹐若崩厥角。』祖乃謝恩而退。有此公案載在《道藏》﹐此後學之大幸﹐然不可執以自慰者。」

先師語及此﹐先師能不以自慰﹐其重戒後學也深矣﹗余故錄以自警云。﹞

問曰「聞之仙有五等﹐皆此一道乎﹖」答曰「不是一道。煉九還七返金液大丹﹐了命了性﹐成金剛不壞之體﹐千百億化身﹐隱顯不測者﹐天仙之道。卽萬劫一傳之道。以後天中返先天﹐還無返本﹐歸根復命﹐凝神聚气﹐畱形駐世﹐長生不死者﹐地仙之道也。受三甲符篆﹐煉上淸三洞妙法﹐飛雲走霧﹐避三災八難﹐來去無礙者﹐列仙之道﹐南宮護身之道也。修眞空之性﹐極往知來﹐出陰神而尸解﹐不落惡趣者﹐鬼仙之道﹐卽以道全形之道也。降伏身心﹐保養精气﹐駐世而無苦惱者﹐入仙之道﹐乃培植後天之道也。

此五等仙﹐惟地仙再進一步﹐行無爲之道﹐卽可到列天仙之位。其餘皆有劫數﹐欲證天仙﹐尙有許多層次隔礙﹐無金丹之術點化﹐萬難有成。」

﹝參證﹕聞之先師太虛翁曰「修行人能得太極交生之物爲聖胎﹐謂之天仙﹔得自地天生之物爲聖胎﹐謂之地仙﹔得自虛空眞陰眞陽之元作聖胎﹐謂之神仙﹔得自生龍活虎空虛交生之物爲胎者﹐謂之人仙。更知加迎太極之一﹐以點化之﹐是謂水仙﹐變化莫測﹐稍亞天仙﹐非僅不壞已也。﹞

問曰「成聖﹑成仙﹑成佛﹐皆曰﹕成道。何以曰﹕金丹﹐又何以曰﹕九還七返金液大還丹﹖不曰道而曰丹﹐何也﹖」答曰「道者﹐先天渾然一气﹐太極之謂也。丹者﹐圓滿無虧﹐活活潑潑﹐以象太極。丹卽道﹐道卽丹﹐其名有二﹐其理則一。

金之爲物﹐亙古今而不壞﹐與天地而並久﹐取其堅也。九者﹐金之成數﹔七者﹐火之成成數﹐皆屬於陽。返還者﹐復於純陽無陰之地也。道本無爲﹐而法有作。因其無爲﹐陰陽變幻﹐不能無虧缺。聖人用法修持﹐金火鍛煉﹐旣能使虧者復圓﹐又能使圓者永久不虧﹔還其太極﹐還其無極﹐而至於無聲無臭﹐寂寥之境也。天地有壞﹐這个不壞﹐故曰﹕九還七返金液大還丹。曰丹者﹐是因經火煆煉而名之也。」

問曰「修此大丹﹐動處好修﹐靜處好修乎﹖」答曰「道通寤寐﹐道達幽明﹐動靜不拘。至於大修行人﹐活活潑潑﹐外圓內方﹐何妨在市居朝﹖」

問曰「在市居朝﹐未免有人情世事﹐何能一心修道﹖」答曰「在市居朝﹐正好奮大用﹐發大機處﹐乃上等作法。蓋金丹在人類中而有﹐在市朝中而求。古人通都大邑﹐依有力者爲之﹐正在此耳﹗」

問曰「道在虛空﹐又在人類中﹑市朝中﹐何也﹖」答曰「惟其在虛空﹐所以百姓日用而不知。如其知之﹐行住坐臥﹐俱是道也。人類中正好修持﹐市朝中最好作爲。豈靜處安身﹐萬法皆空﹐始爲道平﹖」

﹝參證﹕處市居朝﹐大修行人﹐隱有大作用。但處市爲德﹐而居朝爲行﹔德無行不德﹐德而有行﹐道乃成也。悟元子言之﹐而此中另有道用在﹐未必有如余昔所聞。

蓋余所聞﹕德乃無上大德﹐行乃無極大行﹔不費一錢﹐不勞絲力﹐立而行之﹔雜處侍人廣眾之中﹐絕無異同。人故無得而擬議者﹐自朝至暮中惟處市不處﹐加入虛寂﹔不朝居朝﹐如包六合﹔有時而德行相濟﹐隨願並成﹔有時而專修一德﹐德足乃修其行﹔有時而專修一行﹐行就乃完其願。

古哲行之﹐个中妙行﹐不外《三尼醫世》﹐而神事黃帝《陰符》﹑文昌《陰騭》。究其入手要訣﹐出自《淸靜妙經》。人不得而知﹐己惟盡心以行。此余之聞於雞足眞人者﹐謂其律宗世修之常道云。﹞

問曰「行﹑住﹑坐﹑臥﹐俱是道﹐何以又有煉睡之一事﹖」答曰「煉睡是初學之事。凡人睡臥﹐神入陰窟﹐气散四肢﹔夢寐顚倒﹐罟鑊陷並﹐無不投之。日所積者﹐不如夜所耗。故必打煉睡魔﹐使心神居室﹐淸气上升﹐濁气下降﹐庶得行道無阻。

古仙云﹕『睡了一時﹐死了一時。睡了一日﹐死了一日。日日有功﹐無睡千日﹐便了事也。』又云﹕『一年不睡﹐下結丹﹔二年不睡﹐中結丹﹔三年不睡﹐上丹結。』此爲的言﹐若虛時生白﹐神明常照﹐𨿽寐猶寤﹐不妨去睡。《參同契》云﹕『寢寐神相抱﹐覺寤候存亡。』此不爲睡害事也。不到此地﹐不可睡。前輩蜀地國淸者張翁湟中——睡仙張翁俱是初而煉睡﹐後而長睡﹐此煉睡之證也。」

問曰「上丹﹑中丹﹑下丹﹑丹有三乎﹖」答曰「總是一丹﹐分而言之。下丹者﹐煉精化气。中丹者﹐煉气化神。上丹者﹐煉神還虛。三丹之名﹐就層次而言。到得還虛地步﹐精气神混而爲一气﹐是爲金液大還丹也。經書『三田』﹑『三關』之說是此意。」

﹝參證﹕按﹕丹法﹐並非今日煉精﹐明日煉气。後日煉神也﹐一刻之中具此三法者也。卽如一部丹書﹐從頭至尾﹐層次𨿽多﹐亦非今日行一層﹐明日行二層﹐皆在一刻之中經行勿缺者也﹐故能得無偏勝之虞﹐然而大非關限未通者能如是。蓋關有前三﹑後三。通關﹐所以理任督也。前三﹐所以理任脈。後三﹐所以理督脈。任通乃可理督。其理如此﹐然情實不然﹐還直卽吸卽呼以理之。

按吸﹐吸自海底陰蹺穴。自穴逆吸﹐透尾經脊﹐逾枕達巓﹐入於天谷。巓卽昆侖﹐人頭是也。天谷卽人腦之中﹐乃上丹田也。卽自腦中下降﹐自鼻至上唇﹐乃與任合﹐會於華池。地乃舌底﹐故人中爲華池﹐是乃理督之成法。

呼則起自華池﹐順經重樓﹐卽胸堂。從此達中黃﹐卽中丹田。從此達腹﹐駐於臍後深處﹐處曰﹕气海﹐卽是下丹田。從此達陰蹺穴。穴在糞門之前﹐卵囊之後﹐乃任督交聚處﹐是爲進任之成法。

蓋皆以意導气﹐由想合道﹐乃初學通關必用之成法。呂祖曰「三三通﹐一半功﹐神而通之閒巽風。」巽風卽鼻息。心靜致極﹐息微若閉﹐導成胎息之法。道至胎息﹐乃是三三通後之神功﹐蓋非別有神功也。

學者初事通關﹐且循吸呼意導入手。關限已通﹐三田不蕪﹐功加虛極靜篤﹐則此胎息已泯﹐乃爲眞息息。息者﹐止也。功造眞息亦息﹐百脈亦停﹐六腑五臟﹐成安咸泰﹐一點先天乃從此步收得者也。

學人要知曰停曰息者﹐乃言精細之極﹐不覺其起其止耳﹗乃正此气周行一身。全部丹書細微層次﹐統於此一刻中﹐周行無缺。丹書所謂奪盡造化之大作用﹐切莫輕視。如是日行歲事無間﹐天仙且必成﹐況其亞次乎哉﹖其訣不外「二化」﹑「一還」與「二合」也。今且節節步步﹐返而又返﹐日計不足﹐月計有餘。《易》﹕「不遠復。」又曰「不恆其德﹐或承之羞。」活活潑潑﹐存乎其人。學者念諸。﹞

問曰「精气神﹐後天乎﹖先天乎﹖」答曰「是先天。《心印經》云﹕『上藥三品﹐神與气精﹔恍恍惚惚﹐杳杳冥冥﹔視之不見﹐聽之不聞﹔從無守有﹐頃刻而成。』豈可以後天有形之物視之﹖

故大修行人﹐煉先天元精﹐而交感之精﹐自不泄漏﹔煉先天元气﹐而呼吸之气自然調合﹔煉先天之神﹐而思虛之神自然走靜。先天成﹐後天化。學者努力修持﹐方能有驗。否則﹐後天且不保﹐而況先天乎﹖」

﹝參證﹕先生此答﹐聖人復起不易其言也。蓋此從無守有﹐是還返之要訣。是以無爲萬物之母耳﹗按﹕此句似將經文「存」字改了「從」字。然存則自然﹐而從則著意。初學必由從而能存者﹐故不必從經文﹐仍改存字﹐此正先生有意而改﹐並非誤筆也。﹞

問曰「旣云頃刻而成﹐又云煉精化气﹐煉气化神﹐煉神還虛﹐何也﹖」答曰「頃刻而成﹐是得藥之效也。煉精﹑煉气﹑煉神﹐是漸修之功﹐火候之妙。」

問曰「三品大藥﹐皆屬先天﹐金丹卽此三藥而成乎﹖」答曰「三藥𨿽屬先天﹐然無形無象﹐猶屬於陰﹐不能結聖胎。須得虛無先天眞一之气點化方能無形生形﹐無質生質﹐而三藥變爲純陽矣﹗」

問曰「無形生形﹐無質生質﹐則聖胎有象乎﹖」答曰「是法相﹐不是色相。法相是相非相。蓋一气從虛無中結就﹐又名陽神。此神聚則成形﹐散則成气﹔入水不溺﹐入火不焚﹔虎兕不能傷﹐刀刃不能加﹔出入無礙﹐非若色相大患之身也。」

問曰「有出陰神者﹐何也﹖」答曰「卽玉液還丹。了眞如之性者﹐眞如性了﹐用志不分﹐乃凝於神﹔久之靜極神出﹐頃刻千里﹐極往知來﹐但鬼仙耳﹗無影無形。若欲有形﹐還要改頭換面﹐來世參訪高明﹐修金丹大道而能之。故大修行人﹐了得玉液還丹﹐卽修金液大丹﹐期歸於純陽無陰之地而後已也。」

﹝參證﹕聞之先師太虛翁曰「鬼仙造成﹐而未脫色身者﹐知有無上大乘﹐而進求金液大丹﹐尙有捷法﹕但須虛寂身心﹐泯其气覺﹐塞其聞見﹐絕其思慮﹐一如嬰兒未孩之時﹐專志誠迎無極眞一﹐則此金液大丹﹐自必旋得。而宛如夢覺一般﹐撥發自然眞火﹐不武不文﹐載煉載養﹔一旦陰化純陽﹐天仙可學。

然須預置有無存亡勿問﹐遇驚勿驚﹐遇喜勿喜﹐湛寂之外﹐槪以夢幻泡影視之﹐庶得眞一常存﹐後天得因而化。因者﹐依也﹐依此無極所降眞一也。原此降一﹐乃屬金液之母﹐能化身明。身陰乃是吾身之三寶﹐在身曰﹕先天﹐在極曰﹕後天﹐尙是陰物﹐法惟依一乃化者也。

然功至此﹐身中識力﹐必覺大減﹐勿因怠惰。其時﹐始若不支﹐漸復其初﹐已而漸入泰安﹐四肢加旺﹐神色光潤﹐兩目有光。如是﹐加迎天罡﹐返照我身眞一﹐則自身一日生。誠持不間﹐豈僅一元全復﹐而世財充滿。他日緣到﹐大還丹降﹐萬無沈水入火之虞也。」又曰「鬼仙成道﹐不加等等功法﹐一旦劫臨﹐四大非我有﹐無捨得安﹐不欲遷移﹐另開生面﹐何可得哉﹖」先師遺論有此一則﹐謹爲錄附此答之後﹐以補悟元子所未及﹐學者參證可也。﹞www。taoismcn。com

問曰「世之投胎奪舍﹐移居舊住﹐卽此陰神乎﹖」答曰「不是。眞如之陰神﹐卽是元神。以不能了命爲陰耳﹗至於投胎奪舍之流﹐乃專弄識神﹐守輪回種子﹐與大道絕不相關﹐故出此入彼﹐生死不息。其異於常人者﹐不能擇住處﹐不入異類耳﹗至於明心見性﹐入定出神﹐彼安能之﹖」

問曰「了性未了命﹐來世生來迷否﹖」答曰「有迷者﹐有不迷者。不迷者﹐生來自知性理﹐又求大丹之事﹐完成大道。迷者﹐失其故路﹐必須明師指點﹐方能會悟前因。如明時狀元羅眞人﹐若非乃翁提點﹐亦幾乎忘之矣﹗𨿽迷而猶有宿根在﹐故一提卽醒。若無宿根﹐𨿽提不醒。不但能了性者如是﹐卽有志之士﹐終身學道﹐未遇明師﹐死後轉生﹐亦帶宿根。一出頭來﹐自知有此一件大事﹐仍在道中研磨﹐千方百計﹐一心好道修行﹐不愛榮華富貴者﹐皆是有宿根之人。若無宿根﹐縱彼孤寡貧窮﹐艱難百端﹐甘於困死而不愛入此道也。」

問曰「修性者欲完大道﹐總要再來人世。修命者與天同壽﹐必不來矣﹖」答曰「亦有來者。以術延命之道﹐非眞實大丈夫不能得﹐非天縱之上智不能行。𨿽能得之﹐還要祖上積德深厚﹐自己功行重大﹐有無數天緣結聚﹐方能無阻無擋﹐順順序序﹐了此大事。倘祖上無德﹐自已宿根不深﹐𨿽能勇往直前﹔或限於事之未就﹐而數已盡﹔或阻於功之方用﹐而魔障早來﹔往往有法無財﹐有道無力﹐抱道而亡者甚多。然𨿽未成道﹐而來去分明﹐與凡人大不相同。

亦有半功而亡﹐亦有未半而亡。半功而亡者﹐再世必系生知。未半而亡者﹐再世亦必志道。故學道者﹐須要知得自己有宿根﹐不要自暴自棄﹐而一失人身﹐萬劫難也。」

問曰「生知者﹐可以不求師而自卽能修持乎﹖」答曰「𨿽是行知﹐還有迷處﹐不遇明師指點﹐亦不成道。若遇指點﹐頓悟圓通﹐一了百當﹐下手修爲﹐無不成道者。

吾曾遇生知者有二﹕一系江蘇顧公﹐一系隴西汪公。顧公以宦途所迷﹐汪公以利途所迷。𨿽知而不以性命爲重﹐此其所以迷也。如二公者﹐必定祖上無大德﹐自己缺功行﹐所以牽纏不斷﹐跳不出羅网﹐來生又不知何如﹖可不惜哉﹗後學者﹐可不及早積德乎﹖」

問曰「弟子亦有宿根乎﹖」答曰「爾無宿根﹐焉能聞大道之名﹖焉能聞大道之說﹖有宿根﹐無宿根﹐爾亦不知。吾有數語﹐爾自知之。」卽說偈曰「前生爾姓袁﹐今生爾姓路。姓袁名成德﹐姓路名我固。此是前後因﹐仔細認腳步。言下甚分明﹐早悟須早悟。」

弟子言下大悟﹐卽跪而獻歌曰「悟得前身與後身﹐他人是我我他人。打開混沌入靈窟﹐看見原來一點眞。一點之眞如露電﹐無頭無尾又無面。柱天柱地難思量﹐恍惚杳冥中有變。幸蒙恩師暗點破﹐才識這个古董貨。眼前就有眞面目﹐何勞別處立功課﹖」

師徒問答之間﹐不覺東方發白﹐大地生光。眾弟子各去伺事。悟元子亦獨步於洗心亭矣﹗

後編

先天精气神

紫淸翁云「其精不是交感精﹐乃是玉皇口中涎。其气卽非呼吸气﹐乃知卻是太素煙。其神卽非思慮神﹐可與元始相比肩。」是卽所謂元精﹑元气﹑元神也。精气神而曰元﹐是本來之物。人未有此身﹐先有此物﹐而後無形生形﹐無質生質﹐乃是從父母未交之時而來者。

方交之時﹐父精未施﹐母血未包﹐情合意投﹐其中杳冥有物﹐隔礙潛通混而爲一﹐氤氳不散。旣而精泄血受﹐精血相融﹐包此一點眞﹐變化成形﹐已有精气神寓於形內。

𨿽名爲三﹐其實是一。一者﹐混元之義﹔三者﹐分靈之謂。一是體﹐三是用。蓋混元之體﹐純一不雜爲精﹐融通血脈爲气﹐虛靈活動爲神。三而一﹐一而三。所謂上藥三品者﹐用也﹔所謂具足圓成者﹐體也。不得言三﹐亦不得言一。學人多不知三而是一﹐一而是三﹔或抱元守一﹐而落於著空﹔或煉藥三品﹐而失於執相。執空執相﹐皆非還元妙理。

還元者﹐卽還元精﹑元气﹑元神也。若欲修道﹐先要知此三物在混元中潛藏。離乎混元﹐便非先天精气神本體﹔失卻本體﹐不是元物。

《心印經》曰「上藥三品﹐神與气精﹔恍恍惚惚﹐杳杳冥冥﹔視之不見﹐聽之不聞﹔從無守有﹐頃刻而成。」曰恍惚﹐曰杳冥﹐曰有無﹐則爲無形之物可知。惟此元精﹐如珠如露﹐純粹不雜﹐滋潤百骸﹔元气如煙如霧﹐貫穿百脈﹔元神至靈至聖﹐主宰萬事。知之﹐可以延年益壽﹐長生不老。學者若能識得此三藥﹐則修道有望。

﹝參證﹕學者能自混元中體認三寶﹐自可不誤。況已慈示「滋潤」等等﹐無而非無之義﹐了如掌文﹐足以體得。得而守之﹐自不落於著空。能省「從無」一訣﹐自不落於執相。古哲要言﹐全貴神領﹐聞而不會﹐皆足自誤者也。讀此則而仍執相執空﹐吾未如之何也已矣﹗﹞

後天精气神

後天之精﹐交感之精。後天之气﹐呼吸之气。後天之神﹐思慮之神。三物有形有象﹐生身以後之物。

男女交媾﹐精血融和﹐結爲胚胎。胎中只有元气﹐並無呼吸之气。及其十月胎完﹐脫出其胞﹐落地之時﹐哇的一聲﹐納受天地有形之气﹐入於丹田﹐與元气相合﹐從此﹐气自口鼻出入﹐外接天地之气以爲气﹐此呼吸气之根也。

後天之神亦於此而生﹐此神乃歷劫輪回之識神。生時先來﹐死時先去﹔轉人轉獸是這个﹐爲善爲惡是這个﹔生來死去亦是這个﹔出此入彼﹐移舊住新﹐無不是這个。當落地哇的一聲﹐卽此神入竅之時也﹐所以嬰兒落地﹐不哇者不話﹐蓋以無神入竅也。初生之時神气相禦﹐以爲後天根本﹐生長幻身。

至於交感之精﹐尢系後有之物。在母胎時無此精﹐初生身亦無此精。及至二八之年﹐元陽气足﹐滿而必溢﹐極而必返﹔陽極則陰生﹐陰生則陽消﹔陰气用事﹐陽气退位﹔無形之陰﹐又生有形之陰﹔腎中竅開﹐眞水虧而欲火潛生﹔稍有觸動﹐其火上炎﹐蒸炙一身﹐激發百骸血脈﹐五臟六腑津液﹐盡皆沸騰﹐上湧聚會於頭頂百會穴。此穴乃百脈聚會之處﹐其气血從此穴下降夾脊﹐至腎兪﹐過後始化而爲白﹐過尾閭達陰竅始泄焉﹗此精不但生時並無﹐生後亦無﹐特气血所化耳﹗其腎竅不過是出精之門﹐精何嘗在腎也﹖

所謂交感之精者﹐因有交有感而有精﹐不交不感卽無精﹐至於夢遺﹐亦由感而有﹔間有不感而遺﹐是腎虛而血脈不固﹐邪火催逼而出之﹐此交感之精之所由來也﹐當陽極生陰﹐不但精從此有﹐卽思慮從此而發﹐呼吸之气從此而暴。

學者需要識得此三者﹐皆生身以後所有﹐而非生身以前之物。以生身以後之物﹐欲保全性命﹐延年益壽﹐超出陰陽之外﹐能乎否耶﹖學者當三思之。

﹝參證﹕謹按﹕此身三物﹐古哲惜之﹐以能還返﹐則三可返一﹐後而非後矣﹗究其功法﹐不外「從無」兩字也。﹞

先天眞一之气

緣督子曰「先天之气﹐自虛無中來。」《悟眞》云「道自虛無生一气﹐便從一气產陰陽。」道光云「有物先天地﹐無名本寂寥。能爲萬象主﹐不逐四時凋。」此皆言先天之气爲生物之祖气﹐乃自虛無中來﹐爲萬象之主﹐天地之宗﹔無形無象﹐無聲無臭﹐視之不見﹐聽之不聞﹐摶之不得。然𨿽無形而能生形﹐無象而能生象。以言其神﹐爲不神之神﹔以言其气﹐爲眞一之气﹔以言其精﹐爲眞一之精﹐又名眞種﹐又名金丹﹐又名他家不死方﹔非後天呼吸气﹑思慮神﹑交感精可比﹐亦非元精﹑元气﹑元神可同。

蓋元精﹑元气﹑元神﹐在後天則爲陽﹐在先天還爲陰。非若先天眞一之气﹐歷萬劫而不壞﹐超羣類而獨尊﹔生死不拘﹐有無不立﹔爲後天精气神之根本﹐爲先天精气神之主宰﹔乃至陽之物﹐天上之寶﹐人罕識之。蓋此物不在內﹐不在外﹐不落五蘊八識﹐不在五臟六腑﹐不在六根門頭﹐不在百骨穴竅﹐而在乎玄關一竅﹔有意尋之則著相﹐無意守之則著空﹔思之不得﹐議之不可﹔本來自有﹐因陽生陰。走於他家﹐不爲我有。

至人用法追攝﹐以實形虛﹐以有形無﹔激而有象﹐從虛空中來﹔采而修之﹐以陰符陽火煆煉成丹﹐結就一粒大如黍米﹐吞而服之﹔點先天之寶﹐以無生有﹔化後天之物﹐轉陰成陽﹔三尸五賊﹐盡皆滅蹤﹔八萬四千毛神﹐俱化爲護法。故曰「一粒金丹吞入腹﹐始知我命不由天。」

迷人不知此先天眞一之气﹐是生物之祖气﹐是鴻蒙未判之始气﹐是混沌初分之靈根﹔或以元气爲先天眞一之气﹔或以丹田呼吸之气爲先天眞一之气﹔或以抱一守中﹐爲守先天眞一之气﹔或以觀空止念﹐爲觀先天眞一之气﹔更有一等地獄種子﹐煉五金八石﹐采紅鉛梅子﹐以爲服食先天眞一之气﹔種種歧路﹐豈足以語先天眞一之气乎﹖

夫先天眞一之气﹐是混元祖气﹐生天﹑生地﹑生人物﹔其大無外﹐其小無內﹔動靜如一﹐陰陽混成﹔在先天而生乎陰陽﹔在後天而藏於陰陽﹐乃眞一而非假一。抱守眞一﹐眞一豈可抱守哉﹖如可抱守﹐則非眞一﹔而所抱守者﹐必是假一﹐觀止眞一﹐眞一豈可觀止哉﹖如可觀止﹐則一非眞﹐而所觀止者﹐一必是假。至於千門萬戶﹐諸多旁門﹐俱是認賊爲子﹐棄正從邪﹐並不知眞一之气爲何物色。無怪乎到老無成﹐而落空亡矣﹗

悟元初遇龕谷老人﹐示以修眞大道﹐諸事顯然。惟於先天之气自虛無中來之語﹐因自己所見不到﹐模糊十三年之久﹐閱盡丹經﹐究未知其端的。後遇仙畱丈人﹐抉破源流﹐咬開鐵彈﹐言下分明﹐了然於心﹔始知虛無眞虛無﹐眞一是眞一﹔不於我有﹐不從他得﹔不可言象﹐不可畫圖﹐以意契之﹐以神會之﹔放之則彌六合﹐捲之則退藏於密﹔通天徹天﹐爲聖爲賢﹐成仙作佛﹐皆出於此。若人知得此先天眞一之气﹐則大本已立﹐其它皆餘事矣﹗所以古仙云「得其一﹐萬事畢」也。

﹝參證﹕得訣以修﹐頭頭是道。古仙云「處處綠楊堪系馬﹐家家門閫透長安。」欲尋眞一﹐誠行自得﹐但不深造自然﹐萬無幸得之理。蓋以悟元子所論之道﹐是爲先天大道﹐純以還元爲事。苟不置此身心於先天之先﹐玄關不開。

故按﹕悟元所示功訣﹐不造自然﹐先天不現﹐而所得不眞﹐果能抱守止觀﹐功從先天之先下手﹐而深造自然地位﹐則其全神﹐已證其一。以一求一﹐易如反掌﹐焉有得假作眞之獘﹗

據余所聞﹐按此所示﹐其當必戒者——「紅鉛梅子」﹑「五金八石」二門。古哲備行﹐法惟用作種媒﹐蓋有勾玄大妙用也。若作服食用﹐斷非神仙家法﹐故須力辟。二門之外﹐門門堪以證果﹐但當均以從無爲則者。從無次序﹐還當循夫內觀﹑外觀﹑遠觀﹔造至空無所空﹐寂無所寂﹐然後晉求聖道﹐打破虛空﹐則與虛空先天眞一﹐不二不一矣﹗是爲能得先天眞一之道﹐是余得之於太虛先師﹐且曾印證於雞足眞人者﹐述以補夫悟元先生所未道云。﹞

眞假身心

今人皆曰身心﹐只知幻化之身心﹐而不知眞正之身心。捨眞從假﹐無怪乎壽數未盡﹐而身心早累﹐形如生人而魂入鬼窟矣﹗何則﹖幻化之身﹐肉身也。幻化之心﹐人心也。眼耳鼻舌身意﹐俱幻身之所出。喜怒哀樂愛惡欲﹐皆人心之所出。六根門頭﹐樣樣足以喪生。七情妄念﹐件件能以致死。磕著撞著﹐便自發作。不至傷害性命者﹐有幾人哉﹖若以幻化身心爲眞實﹐是以賊爲子﹐以奴作主。一旦天不假年﹐身在何處﹖心在何處﹖其爲幻化之物也無疑。

至於眞正之身﹐法身也。眞正之心﹐天心也。陰陽五行﹐法身之所出。嬰兒﹑奼女﹑木母﹑金公﹑黃婆﹑珊瑚﹑硨磲﹑水晶﹑碧玉﹑黃金﹑天心之所生。五性因緣﹐俱皆成道之種。五般至寶﹐盡系煉丹之財。采之修之﹐起死回生﹐返老還童。但此法身天心人多不識﹐所以法身埋沒﹐幻身用事﹐天心退位﹐人心當權。以故﹐生生死死﹐輪回不息﹐無有了期。

夫此法身上拄天﹐下柱地﹐無頭無尾﹐無背無面﹐中立不倚。以言其剛﹐則粉碎虛空﹔以言其柔﹐則萬化俱息﹔以言其堅固﹐則入水不溺﹐入火不焚﹐入金石無礙﹐虎咒不能傷﹐刀兵不能加﹐是命之所寄也。

此天心不垢不淨﹐至虛至靈﹐寂然不動﹐感而遂通。以言其靜﹐則無聲無臭﹔以言其動﹐則至神至妙﹔以言其形象﹐如偃月﹐如仰盂﹐如黍珠﹐不色不空﹐卽色卽空﹐不有不無﹐卽有卽無﹐是性之所寄也。

知此身心﹐以修性命﹐則了性了命易如反掌。所以古人道﹕「都來身心兩个字﹐隱在丹經萬卷書。」果是幻身人心﹐明明朗朗﹐𨿽愚夫愚婦皆知﹐何故萬卷丹經隱而不言﹖其所以隱者﹐必有祕密難言處﹐豈可以幻化身心目之哉﹖噫﹗身心豈易知乎﹖苟不下數十年窮理功夫﹐法身不易見﹐天心不易明﹔身心不知﹐性命何修﹖學者勉之。

﹝參證﹕按﹕此眞身眞心﹐人人具足﹐迷者失之﹐悟者自復。古哲授有追攝等訣﹐或卽身以事復﹐或設媒以引還﹐所以克復克還者﹐眞幻同出於一﹐分後分先﹐辧之極易。

一乃體也﹐元乃用也﹔從用則落後﹐從體則返先。學者體此﹐則亦孰爲體孰爲用﹐論之詳矣﹗其所謂祕密難言者﹐蓋指深耕置種﹐借假還眞﹐等等攝追妙用耳﹗然豈外乎身心﹖但宜辧眞幻於此中﹐則行有指南﹐頭頭合道矣﹗﹞

眞假性命

《易》﹕曰「窮理盡性﹐以至於命。」古仙云「修性不修命﹐萬劫陰靈難入聖﹔修命不修性﹐猶有家財無主柄。」此皆爲性命雙修而言也。然性有性之理﹐命有命之理﹐非窮理功夫不得而知。

特以性有天賦之性﹐有气質之性﹔命有天數之命﹐有道气之命。天賦之性﹐良知良能﹐具眾理而應萬事者也。气質之性﹐賢愚智不肖﹐秉气淸濁邪正不等者也。天數之命﹐夭壽窮通﹐富貴困亨﹐長短不一者也。道气之命﹐剛健純粹﹐齊一生死﹐永劫長存﹐天地不違﹐陰陽不拘者也。

天賦之性爲眞﹐气質之性爲假﹔道气之命爲眞﹐天數之命爲假。眞者先天之物﹐假者後天之物﹐先天在陰陽之外﹐後天在陰陽之中。此眞假不同﹐性命有異。修道者若知修天賦之性以化气質之性﹐修道气之命以轉天數之命﹐性命之道得矣﹗

且性者﹐心之所生。心爲神捨﹐心明則神淸﹐神淸則性定﹐所以道性之造化系乎心。命者﹐人心之一叩﹐叩則必應﹐應則气活﹐气活爲命蒂。人卽身也﹐所以道命之造化系乎身。命屬他家÷性屬我家。先求他家不死之方以立命﹐後求我家原有之物以了性。身心不二﹐性命一家﹐而性命俱了。

旁門外道不知何者是命﹐或以後天之气爲命﹐或以腎中濁精爲命﹐或以令爲命﹔不知何者是性﹐或以靈明知覺爲性﹐或以頑空寂滅爲性﹐或以秉受气質爲性﹔是皆言命而不知命之竅﹐言性而不知性之宗者也。

何爲性﹖不識不知。順帝之則卽是性﹔圓陀陀﹐光灼灼﹐淨裸裸﹐赤灑灑﹐卽是性﹔乾遇巽時觀月窟﹐月窟卽是性﹔無欲以觀其妙﹐妙卽是性。何爲命﹖男女媾精﹐萬物化生﹐卽是命﹔恍惚中物﹐杳冥內精卽是命﹔地逢雷處見天根﹐天根卽是命﹔有欲以觀其竅﹐竅卽是命。窮得此性命﹐方是知性命﹔知得此性命﹐方能修性命。噫﹗知者且稀﹐而況修者乎﹖學者何不早辧之﹖

﹝參證﹕所有性命﹐蓋已和盤托出矣﹗誠非下數十年苦功﹐不能了了。﹞

先後天陰陽

先天陰陽﹐有無是也。後天陰陽﹐心腎是也。有無陰陽而無形﹐心腎陰陽而有象。有者﹐坎中之一陽﹐爲眞陽﹐爲妙有。無者﹐離中之一陰﹐爲眞陰﹐爲眞空。陽而曰眞﹐則非假陽可知。陰而曰眞﹐則非假陰可知。有眞陰眞陽﹐則必有假陰假陽。眞陰陽出於先天﹐在太極中運用。假陰陽﹐出於後天﹐在一身內存藏。假陰陽﹐身存則存﹐身亡則亡而有壞。眞陰陽出於無形﹐運於無象而不朽。

蓋心腎陰陽﹐乃父母交媾精血之所化﹐有气有質﹐所以隨身而有無。至於先天陰陽﹐從法身而出﹐乃虛無一气所生﹐有气無質﹐所以與天地而長久。此先天後天之別也。

然先天陰陽𨿽生於先天﹐一自有身便藏於後天中﹐所以屬於坎離。坎者﹐外陰而內陽﹐其外陰卽後天之陰﹐內陽卽先天之陽。離外陽而內陰﹐其外陽卽後天之陽﹐內陰卽先天之陰。此又先後之別也。

且後天陰陽只行於一身﹐順其造化。子時一陽生﹐腎中有一陽之气﹐上升而晝運血脈。午時一陰生﹐心中有一陰之气﹐下降而夜運血脈﹐陰陽疊運﹐晝夜旋轉。人自先天埋藏﹐後天用事﹐思慮過度以傷神﹐淫欲取樂而耗精﹔精神衰敗﹐暗消其气﹐气盡則死矣﹗至於先天陰陽﹐運於虛空﹐逆其造化。當活子時到坎中﹐一陽來復﹐卽進陽火而生育。當活午時到離中﹐一陰來媾﹐卽退陰符而溫養法身﹐乃至法身成就﹐十月气足﹐脫出聖胎則仙矣﹗此又先後天之別也。

噫﹗一身後天陰陽﹐且不能了性了命﹐彼以男女爲陰陽而行邪術者﹐其罪尙可言歟﹖學者果於先後天陰陽辧得分明﹐急求眞師印證﹐庶幾有造。倘不識陰陽眞假﹐妄想一言半語卽欲竊奪造化﹐超凡入聖﹐焉有是理﹖學者可不三思乎﹖

﹝參證﹕所辯精極﹐學者宗之﹐進道有路矣﹗知於此中推而誠事﹐卻大有作用。而非若旁門﹐誤看近取遠取之用﹐仍於有形有象上立腳之謂也。悟元子謂非一言半語可通玄﹐正指此中有大玄用耳﹗然果知於先天之先立腳﹐自必左右逢源。

先師太虛翁謂﹕「修至無我﹐自明三才一物﹐个自分三﹐爲忘融化。古之至人能以三才爲法身﹐以有無爲陰陽﹐而以眞一爲無極﹔有無不之動﹐動靜不之住﹔湛然寂然﹐終始如之﹐爲我乃天心。古之至人能如是﹐學者則之﹐由暫至常﹐由勉至安﹐不亦妙乎﹖」我師妙論如此。

此可補悟元子論所未及﹐故述証之。﹞

內外五行

五行攢而金丹成﹐金丹虧而五行分﹐此理之必然﹐但陰陽有二﹐五行卽不是一。何則﹖有內五行﹐有外五行﹔有天之內外五行﹐有地之內外五行。天之五行是運﹐地之五行是气。天之五行﹕甲乙丙丁戊己庚辛任癸十干是也。地之五行﹕子丑寅卯辰巳午未申酉戊亥十二支是也。甲丙庚壬戊爲陽爲外﹐乙丁辛癸己爲陰爲內。寅申巳亥辰戌爲陽爲外﹐子午卯酉丑未爲陰爲內。

獨是五行﹐只是一个﹐何至有四个﹖特以五行者﹐陰陽二气所生。立天之道曰陰曰陽﹐立地之道曰柔曰剛。天之五行﹐天之陰陽所化﹐金木水火土各有陰陽之气﹐甲丙庚壬戊具有陽气﹐乙丁辛癸己具有陰气。此天之陰陽五行也。地之五行﹐地之剛柔所化﹐金木水火土亦各具剛柔之气。寅申巳亥辰戌具有剛气﹐子午卯酉丑未具有柔气﹐此地之陰陽五行也。天之五行主動﹐而動中亦有靜﹐動中靜﹐卽乙丁辛癸己也。地之五行主靜﹐而靜中亦有動﹐靜中動﹐卽寅申巳亥辰戌也。以天地全體而論﹐則天之五行屬外﹐地之五行屬內。以天地分形而論﹔則天之甲丙庚壬戊爲外﹐乙丁辛癸己爲內﹔地之寅申巳亥辰戌爲外﹐子午卯酉丑未爲內。此四个五行﹐內外陰陽之理也。

人身亦然﹐有天干五行﹐有地支五行。天干五行者﹐元性﹑元情﹑元神﹑元精﹑元气爲陰﹐仁﹑義﹑禮﹑智﹑信爲陽。地支五行者﹐遊魂﹑鬼魄﹑識神﹑濁精﹑妄意爲陰﹐喜﹑怒﹑哀﹑樂﹑欲爲陽。至於心﹑肝﹑睥﹑肺﹑腎之陽﹐胃﹑膽﹑三焦﹑膀胱﹑大小腸之陰﹐乃後天有形有象之濁物﹐又不在四个五行之列矣﹗惟此四个五行﹐以法身幻身合而論之﹐以禾幹五行而運地支五行也﹔以法身幻身分而論之﹐法身以仁義禮智信而全性情精神气也﹐幻身以精神魂魄意而含喜怒哀樂欲也。以上皆天地人內外五行之分別。

五行有相生之道﹕金生水﹐水生木﹐木生火﹐火生土﹐土生金﹔又有相克之道﹔金克木﹐木克土﹐土克水﹐水克火﹐火克金﹔更有生中有克﹐克中有生之道﹐生中有克﹐後天順行之道﹔克中有生﹐先天逆運之道。學者若能知之生克﹐識得逆順﹐則五行之理了了。

﹝參證﹕這篇精理﹐閒時熟揣﹐行時體認﹐一一會悟﹐了了心目中。習而又習﹐體而精體﹐則值忙時偸行﹐得勿錯亂﹐造至忘時﹐自得勿背﹐學者毋得自誤﹐失之毫釐﹐謬以千里者也。

蓋吾輩有生以來﹐背道違眞﹐个中放收﹐失規失度﹐大非若嬰兒內局。初起修持﹐必須置身於虛﹐立心於寂﹐勿助勿忘。如是湛寂﹐無所無時﹐所謂但滅動心﹐不滅照心。造至不虛而虛﹐不寂而寂﹐然後專一體認﹐則內所現﹐盡出先天﹐只仍一一寂視之。如是久之﹐現景愈純﹐乃可從事維持﹐酌加去取而無或失焉﹗

究其始基﹐必先揣熟斯論﹐按步持行﹐節節身體﹐戒雜住著﹐不爲見亂志﹐且置功效於勿問﹔忘時忘日以持﹐此爲要囑。一身全病悉除﹐自能步步中規﹐乃有滴滴歸源之妙。學者毋得老聲常談視之。憑你智慧過顏閔﹐不有眞功不入門。先師太虛翁遺論如此。余感悟元子慈腸﹐故錄師示以告同志云。﹞

內外藥物

藥物有內外﹐功夫有兩段。修道者﹐若不知內外二藥﹐如盲走路﹐﹐聾子聽聲﹐終無得手處。何爲內外﹖內藥者﹐一己所有。外藥者﹐他家所出。一己所有者﹐靈汞是也。他家所出者﹐眞鉛是也。靈汞非水銀﹐眞鉛非黑錫﹐俱是天生至寶﹐非世間之濁物。

蓋靈汞者﹐奼女也﹐爲妻主內。眞鉛者﹐嬰兒也﹐爲夫主外。靈汞𨿽爲天寶﹐其性好動﹐見火則飛。不得其鉛制之﹐則必遊行無蹤﹐未免眞中有假﹐恩中生害﹐如世間女子無夫﹐不免失節。故用眞鉛制眞汞﹐鉛汞相投﹐夫妻相得﹐遇火而反有濟矣﹗但此靈汞﹐一己現有﹐不待他求。至於眞鉛﹐自陽極陰生之後﹐走於他家﹐不屬於我。必須先尋此物﹐歸於我家﹐與眞汞配合﹐始無陰差陽錯之患。以其鉛屬他﹐汞屬我﹐故有內外之名﹐人我之別。

丹經所謂七返者﹐卽返此眞汞之本性﹔所謂九還者﹐卽還此眞鉛之本性。至於他家之稱﹐非人我他家之說﹐是眞鉛未來﹐屬他外也﹔眞鉛旣來﹐屬我內也。其所謂外者﹑他者﹐因未來言之耳﹗非眞實有他家也。內外之說﹐亦是此意。

原其生身受气之初﹐鉛汞一气﹐非有內外之別﹐並無人我之分﹔及其圓極而虧﹐鉛汞分爲兩處﹐始有人我內外之說。但此鉛汞有兩義﹐不可不知。當修還丹之時﹐取黑鉛以制紅汞﹐鉛汞相投﹐結成還丹。此亦內外二藥之別。及其還丹結就﹐又名眞鉛。以此眞鉛吞而服之﹐點一己之陰汞﹐霎時而幹。復用已幹之汞﹐溫養眞鉛﹐結成大丹。此亦內外二藥之別。學者若能得兩層內外藥﹐則還丹﹑大丹之事﹐可以了了。

﹝參證﹕所論內外我他﹐點極明白。學者知所事矣﹗乃更慈示兩層內外藥﹐尢爲難得。以後階級﹐從可追尋。慈哉﹗慈哉﹗是書之出﹐道宗之運可重振﹐未知學者知晉追研否﹖噫﹗悟元子所示尙屬小還﹐而大還功訣﹐不外置此身心於先天之先﹐引至三才元一﹐會合一身元一。究其作用﹐端在「從無」兩字。

蓋無極而一始現﹐然非釋氏後學所尙之無。是乃極有不有﹐乃得極無。得而服之﹐是無也﹐名曰萬物之母﹐是爲三才之根。得此一無﹐乃爲大還。先師太虛翁玄論如此﹐述以補證斯論所未全泄云。﹞

大小還丹

《悟眞》云「赫赫金丹一日成。」又古經云「還丹在一時﹐溫養須十月。」噫﹗還丹之道﹐豈易知哉﹖

蓋還丹有小還丹﹐有大還丹﹔小還丹名曰﹕金丹﹐大還丹名曰﹕七返九還金液大丹。

所謂小還丹者﹐後天中返先天﹐以鉛制汞﹐以水濟火﹐以金公配奼女﹐以黑虎駕赤龍﹐以烏龜吞朱雀﹔以他家之物制我家﹐還其我家之故物﹐復其我家之本眞﹐乃還丹之道﹐所以名曰﹕還丹﹐又名﹕金丹。經云「金來歸性初﹐乃得稱還丹。」者﹐卽此小還丹也。所言小者﹐僅還其原﹐復其當年之原本﹐如虧者而又足﹐去者而復還。此丹𨿽還﹐尙未經火鍛煉﹐一時不謹﹐就有得而復失之患﹐故曰小還。

於此再加向上功夫﹐重安鑪﹐復立鼎﹐將此還丹溫之養之﹐以至虛極靜篤﹐貞下起元﹔復運陰符陽火﹐漸抽漸添﹐自無而有﹐自微而著﹐十月胎全﹐瓜熟蒂落﹐脫出法身﹐是曰大丹。至於別造乾坤﹐再安鑪鼎﹐子生孫兮孫又枝﹐爲十極大羅眞人﹐不在大小還丹之數也。

世人不知大小還丹之分別﹐而直曰金丹之道﹐妄想得師一言半語便欲成功﹐何其愚甚﹖其它旁門外道﹐俱不足論。卽就其所得之眞者論之﹐或有知煉己而不知采藥﹐或有知采落而不知安鑪立鼎﹐或知安鑪立鼎而不知調和之法﹐又有僅知小還丹而不知大還丹半途而廢者。噫﹗始則有爲﹐終則無爲。苟知始而不知終﹐欲成大道難矣﹗學者須原始要終﹐必無一毫之疑惑而後可。

﹝參證﹕論中重在安鑪立鼎﹐古哲原亦如是。鄙見以爲世財不充﹐原始已難﹐況要終乎﹖是以太上慈開置種假幻一門﹐以授律宗﹐始則致元以固法﹐繼則迎一以結丹﹐何等堂皇﹗何等自在﹗

若如悟元所論﹐原是要妙。然或世財未充﹐鮮無不至沈焚者也。況無夙植﹐不得幸遇乎哉﹗余故爲述所聞﹐以補斯論所未備﹔且此原始要終﹐必啟誹謗﹔欲令學者無疑﹐萬不可得者也。﹞

運用吉凶

《悟眞》云「禍福由來互倚伏﹐還如影響相隨逐。若能轉此生殺機﹐反掌之間災變福。」又云「須將死戶爲生戶﹐莫執生門號死門。若會殺機明反復﹐始知害裏卻生恩。」蓋以金丹之道﹐先要識得吉凶之理﹐﹑而後可以進退隨時﹐運用由心。否則吉凶不知﹐是非罔辧﹐貿然下手﹐則必火生於木﹐禍發必克﹐非徒無益﹐而又有害矣﹗

何爲吉凶﹖以藥物而論﹕方生則吉﹐已過則凶﹔西南爲吉﹐東北爲凶﹔無神爲吉﹐識神爲凶﹔元精﹑元气爲吉﹐後天精气爲凶﹔眞身爲吉﹐幻身爲凶﹔天性爲吉﹐气性爲凶﹔道心爲吉﹐人心爲凶。

以采取而論﹕水火相濟則吉﹐水火不濟則凶﹔金木相並則吉﹐金木間隔則凶﹔先天化後天則吉﹐後天賊先天則凶﹔急緩遲速隨時則吉﹐文烹武煉失度則凶﹔裒多益寡則吉﹐棄正從邪則凶﹔殺中求生則吉﹐生中帶殺則凶。

以還丹而論﹕有人有己則吉﹐有我無人則凶﹔情來歸性則吉﹐性去隨情則凶﹔集義而生則吉﹐義襲而取則凶﹔龍虎不傷人則吉﹐神气而散亂則凶﹔他家之陽來則吉﹐我家之陰凝則凶﹔自剝而復則吉﹐自起而垢則凶﹔坎來而離迎受則吉﹐彼到而我不待則凶﹔以鉛制汞則吉﹐以陰消陽則凶﹔藥足溫養則吉﹐持盈未已則凶。

以大丹而論﹕龜蛇蟠繞則吉﹐龍虎相爭則凶﹔結丹一時則吉﹐混沌七日則凶﹔同心侶伴則吉﹐外來客邪則凶﹔防危慮險則吉﹐水冷火炎則凶﹔固濟牢封則吉﹐失誤覺察則凶﹔胎完脫化則吉﹐未完急出則凶。以上皆內外二丹吉凶之理﹐必須節節通徹﹐事事精詳﹐方可下手。更有「剝」之碩果﹐「復」之災害﹐「泰」之命亂﹐「否」之後喜﹐「夬」之無號﹐「姤」之含章﹐「旣濟」之終亂﹐「未濟」之暉吉。凶中有吉﹐吉中有凶﹔吉凶不定﹐變化無常。

倘知之不眞﹐卽行之不當﹐毫髮之差﹐千里之失。若於運用吉凶處打通消息﹐眞知灼見﹐進進退退﹐急之緩之﹐損之益之﹐無不隨心如意﹐步步得力也。

﹝參證﹕所論極精﹐學者愼毋忽。然有極簡妙訣﹐果能念念淸和﹐自造無上乘者。蓋如悟元子論﹐尙屬地仙家法﹐瓊管先生所謂「其法繁難不易成」者是也。若余所述﹐乃是天仙家法﹐所謂「以身爲鉛﹐以心爲汞﹐以定爲水﹐以慧爲火。」究其火候﹐以中以和而已﹐旣無卦義﹐又無斤兩者。

悟元子不之述﹐故爲補述如此。學者更能於先天之先立腳﹐而以「淸和」兩字理此身心﹐自能造致中和地位﹐一無流獘焉﹗先師太虛翁玄論如是云。﹞

前後鑪鼎

《悟眞》云「先把乾坤爲鼎器﹐次搏烏兔藥來烹。旣驅二物歸黃道﹐爭得金丹不解生。」又云「偃月鑪中玉蕊生﹐朱砂鼎裏水銀平。」觀此﹐則知鑪鼎爲修煉之首著。若無鑪鼎﹐藥自何收﹖丹自何煉也﹖但鑪鼎非外面銅鐵泥土之鑪鼎﹐亦非閨丹女子之鑪鼎﹐乃道之大造鑪﹐威光鼎。

古人以乾爲鼎﹐坤爲鑪。蓋取乾陽健﹐坤陰順之義。乾鼎坤鑪﹐卽是陽健陰順也。所謂偃月鑪﹐珠砂鼎﹐亦陰陽健順之義。言偃月取陰中生陽之義﹐言珠砂取陽中有陰之義。陽健陰順﹐陰濟陽而陽濟陰﹐方是修道眞正之鑪鼎。若舍陰陽健順四字﹐而別求鑪鼎﹐則是行邪道而非正道矣﹗

但鑪鼎亦有分別﹐有還丹鑪鼎﹐有大丹鑪鼎。還丹以乾坤爲鑪鼎﹐烏兔爲藥物。大丹以虛無爲鑪鼎﹐一气爲藥物。此還丹大丹之分別。然還丹中更有坎離鑪鼎﹐不可不爲早辧。蓋此鑪鼎最爲緊要﹐若不知之﹐𨿽有乾坤鑪鼎﹐而金丹未可遽結。

何則﹖偃月鑪﹐眞火所生之處。朱砂鼎﹐眞水所生之處。知此鑪鼎﹐以水濟火﹐水火同宮﹐先天之气自虛無中來﹐自然結爲至室。此寶一結﹐復入於虛無鼎鑪﹐運動天然眞火﹐無質生質﹐無形生形﹔神全體就﹐脫出聖胎﹐並虛無鑪鼎﹐亦無用矣﹗

至於向上一著﹐別有鑪鼎﹐非可於語言求者。噫﹗「鼎鼎原無鼎﹐鑪鑪亦沒鑪。身心兩个字﹐舉世皆糊塗。」

﹝參證﹕通篇玄淪﹐至顯至明。末後點出身心兩字﹐苟非親授口訣﹐那知向上一著。悟元子旣已直泄﹐學者自當領悟矣﹗

曰乾坤﹐曰坎離﹐曰虛無﹐而於偃月點曰「眞火所生之處」﹐於朱砂點曰「眞水所生之處」。又曰「知此鑪鼎﹐以水濟火﹐水火同宮﹐先天之气自虛無中來﹐自然結爲至寶。此寶一結﹐復入虛無鼎鑪﹐運動天然眞火﹐無質生質﹐無形生形﹐神全體就﹐脫出聖胎﹐並虛無鑪鼎亦無用矣」云云。悟元子蓋已和盤托出﹐復又點曰「不外身心」﹐則其所謂向上一著﹐別有鼎鑪者﹐直是迎一化元﹐元隨一化﹐身心虛無﹐絕無分別。古哲所謂粉碎虛空這一著﹐有何鼎鑪﹐有何火候哉﹖

悟元子知之悉矣﹗故曰「鼎鼎原無鼎﹐鑪鑪亦沒鑪」云。究其功法﹐還自「有無均不立﹐動靜一般持」﹐故能聚則成形﹐散則成气耳﹗﹞

內外火候

古仙云「眞火本無候﹐大藥不計斤。」《悟眞》云「縱識朱砂與黑鉛﹐不知火候也如閒。大都全藉修持力﹐毫髮差殊不作丹。」此皆爲火候而發。

後人不知古人立言之意﹐或執「眞火本無候」之語﹐不流於寂滅﹐卽落於忘形﹔或執「不知火候也如閒」之句﹐不疑於子午卯酉之時﹐必惑於采取年月日時﹔亦有因語句矛盾疑惑而不深究者。噫﹗古人立言各有妙旨﹐𨿽立言不一﹐而其意皆同。

所謂眞火本無候者﹐言眞火本無一定之時候﹔遇陽生之候卽進陽﹐遇陰生之候卽退陰﹐不是言火常運而無候也。

所謂「不知火候也如閒者」﹐言運火而必有一定之候。煉己待陽﹐陽生卽進火之候﹐陰生卽退陰之候﹐非言時日之死候也。「本無候」﹐「須知候」﹐同一機關﹐所以《入藥鏡》云「一日內﹐十二時。意所到﹐皆可爲。」此言十二時中皆有陰到陽到之候﹐意料其到遇陽卽進陽﹐遇陰卽退陰﹔陽到陰到﹐皆是可爲之時。言下分明﹐何待細辯﹖

但火候不一﹐有內火候﹐有外火候﹔有采藥火候﹐有煉藥火候﹔有合丹火候﹐有結丹火候﹔有溫養火候﹐有脫丹火候﹐有服丹火候﹔有結胎火候﹐有脫胎火候﹔有修性火候﹐有修命火候﹐有文烹火候﹐有武煉火候。火候居多﹐總要知其分數爻銖﹐止足老嫩之候﹐隨時運用﹐不使有毫髮之差耳﹗噫﹗月之圓﹐存乎口訣﹔時至子﹐妙在心傳﹔火候之妙﹐豈易知哉﹖

今人不知火候最細最微﹐執古人「一言半語便通玄」之句﹐直謂一無可說﹐一無可傳。殊不知一言半語之妙﹐乃眞師附耳低言﹐指示一點天機之祕﹐而非言傳火候也。

世間一藝一技﹐且有多少法則﹐而況性命大事﹐豈能一言半語了悟乎﹖學者何不三思。

﹝參證﹕開示極細﹐的是地仙家法。若余所聞﹐貴在知時識候。時知候識﹐則進退合度﹐應文應武﹐自不失宜。个中之維持調護﹐只在學者。

滅動不滅照﹐機現自覺﹔隨機分處﹐致之中和﹔念不偏勝﹐捷在轉瞬﹐絕不費事。第非虛極靜篤﹐流入莽蕩昏迷﹐則時至不知﹐機現不覺﹐足大害事。果能用志於寂﹐置心於虛﹐不照而照﹐一靈常存﹐何時之或失﹐機之或蒙也哉﹖

苟遺斯訣而他求﹐縱得洞悉卦爻等等﹐訣繁條瑣﹐適足紊擾﹐萬難保無毫髮之差殊也。是於太上正宗﹐一槪掃除﹐專一致虛致一爲體﹐亦以「中和」﹑「淸和」爲用。南宗陳﹑白二祖﹐蓋嘗印證於律宗鐘﹑呂老師者。故陳譏《悟眞》一書「運心不普」﹐而白題紫陽像贊﹐亦有微詞﹐所謂「帶些鉛汞气」者是也。然須熟揣所論﹐步步節節中精義﹐息心體會﹐至再至三。个中精義了了無遺﹔加之虛極靜篤﹐而一靈存照﹐則時至必覺﹐機現必知﹔等等火候﹐何難中式合規哉﹖律宗大旨專一還返先天﹐造至中和﹐不失心傳而已。

至謂一言半語﹐乃屬眞師附耳低聲所示之祕﹐恐啟後學猜疑﹐流入左道﹐學者審之﹐蓋非的論也。況據鄙見﹐儒宗「一貫」﹐亦只一句。此蓋學到垂成﹐一點玄悟﹐是亦至理。卽或附耳低言﹐必系學者師前危坐﹐機理有阻﹐現於形色﹐師知就示﹐不可高聲﹐聲高則驚之故。何嘗存有密示之意﹖學者不可錯會。是有關系之文﹐余故不敢不爲申說云。﹞

他家我家

《悟眞》云「休施巧僞爲功力﹐認取他家不死方。」又云「此般至寶家家有﹐自是愚人識不全。」此皆指示先天藥生之處。後人不知古人祕諦﹐見他家﹑家家字句﹐或猜爲女子﹐流於閨丹之術﹐忍心污行﹐作孽百端﹐入於禽獸之域者﹐不可枚舉。彼烏知先天之气從虛無中來者﹐安可於有形有象中求之乎﹖

夫人秉先天之气﹐借凡父母之精血而有身﹐則人身卽有此先天之气矣﹗但此气日生夜長﹐陽極必陰﹔乾宮之陽走於坤宮﹐於是乾虛爲離﹐坤實成坎。曰離者﹐離去其陽也﹔曰坎者﹐坎陷其眞也。陽陷於陰﹐不屬於我﹐故曰他家。

《悟眞》云「要知產藥川源處﹐只在西南是本鄕。」西南者坤方﹐乃陰極陽生之處。子野雲﹕「藥出西南是坤位﹐欲尋坤位豈離人。分明說破君須記﹐只恐相逢認不眞。」此人名曰﹕不死之人﹐又曰﹕眞人。古仙云「若要人不死﹐須尋不死人。」這不死人﹐卽他家不死方。曰我家者﹐我之眞陽離去﹐所以離爲我﹔曰他家者﹐我之眞陽爲陰所陷﹐所以坎爲彼。因有坎離之分﹐故有他我之名。他我之名是就陽未復來言之耳﹗果若陽復﹐則他卽是我﹐我卽是他﹐只是一个﹐無有兩樣。

《黃鶴賦》曰「效男女之生﹐必發天機而作。」泄天之機曰效曰泄﹐是就世法而泄道法﹐非言男女﹐卽道中之他我。後人不知古人立言妙義﹐直以他家爲外面之他家﹐作禽獸之事﹐敗壞教門﹐求其來生爲人而不可得﹐尙欲望仙乎﹖

夫丹經凡言彼我者﹐以陰陽言﹔凡言主賓者﹐以運用言﹔凡言顚倒者﹐以招攝言﹔凡言有無者﹐以動靜言﹔凡言龍虎者﹐以性情言﹔凡言鉛汞者﹐以浮沈言。要之﹐總不外乎陰陽二字﹔究之﹐不外乎性命二字﹐然實不外乎身心二字也。彼世間孽根罪人﹐未明聖賢大道﹐以女子爲他家﹐以首經爲至寶﹐以梅子爲長生藥。是非修聖道﹐實是謗聖道﹐當入拔舌地獄矣﹗

噫﹗家家有之而非自家所有者﹐蓋其用之不可見也。若欲求之﹐大要法財。必於神洲赤縣者﹐以其見之不可用也。用之不可見﹐見之不可用﹔一身尙且無﹐他人豈能用﹖內裏旣不見﹐外邊更何求﹖此中祕密﹐苟非精明陰陽﹐深達造化﹐識得先天眞一之气者﹐安能知之﹖

﹝參證﹕悟元子示﹐直破萬重黑暗﹐有功玄學非細。惜於不死方「方」字﹐不離人「人」字﹐未爲確切點明。悟元乃信古者﹐其過﹐蓋緣古哲﹔祕隱太過﹔所謂運心不普﹐泄而不泄﹐遺誤後學。此吾張祖三遭天譴之由﹐而世誤謂妄泄所致﹐以被斥於駐世至人雞足道者矣﹗道者曰「《悟眞》所謂不死人方﹐按卽達摩之『神洲赤縣』﹐《道藏》所稱『大赤天宮』。子野所謂『豈離之人』﹐乃卽『大赤天人』﹐故曰﹕眞人。」

按﹕斯天宮﹐乃爲人元之本位。人元旣虧而復﹐自應於斯宮求之。蓋斯宮也﹐以身而論﹐位不離乎心腹﹐則書所言﹐達摩所訪﹐悉皆符合矣﹗且以理論﹐人則荷乾而履坤者。坤之方位﹐先天之坤在正北﹐後天之坤在西南。古哲蓋以人元倚於坤者﹐故曰﹕坤方不死之人。

又按﹕《法籙》亦以乾爲天門﹐艮爲地戶﹐巽爲鬼路﹐坤爲人門者﹐學人不可以悟乎﹖其說出自律宗﹐述以補證斯論之未泄。﹞

眞正首經

《悟眞》云「白虎首經至寶。」又云「鉛遇癸生須急采。」此皆言首經爲先天眞一之气也。白虎屬西方﹐爲兌金。首者﹐先天祖气。經者﹐常行之道。

先天祖气藏於坎中﹐爲陰气所陷﹐不能自出。兌之少女﹐有坤宮眞土﹐代母用事﹐能發坎中之陽﹐以歸於坤﹐而現首經﹐卽初三偃月﹐又曰﹕天地之心﹐又曰﹕先天之气﹐又曰﹕眞鉛。以其積陰之下﹐靜極而動﹐陽气初復﹐爲先天祖气所行之常道﹐故曰﹕首經。所謂首經者﹐以體言﹔所謂鉛遇癸生者﹐以用言。

夫鉛者﹐王水也。壬水淸﹐癸水濁。壬水一生﹐如露如珠﹐難得易失。當其現象﹐急宜下手。若稍有緩﹐癸水卽生。癸水一生﹐則王水潛藏﹐落於後天﹐不堪用矣﹗采王水﹐卽是采眞正首經。此經先天而生﹐後天而存﹐生天﹑生地﹑生人物﹔順之則死﹐逆之則生﹔爲仙在此﹐爲凡在此。本來仙凡無異﹐因陽極生陰﹐乾中之陽走於坤宮﹔乾中虛成離﹐坤中實成坎﹔先天干坤變爲後天坎離﹐而眞經於是潛藏矣﹗

大修行人以法追攝於一个時辰內﹐還此眞經﹐煆煉成丹﹐名曰﹕金丹﹔吞而服之﹐返老還童﹐長生不死。可知金丹卽是首經﹐但未煉則謂首經﹐已煉則謂金丹。金丹﹑首經﹐一而已矣﹗非有兩也。

後世迷人不達祖師妙旨﹐直以十四歲之女子首經猜之。噫﹗首經是首經﹐非聖賢至淸至潔之經﹐乃凡夫至濁至污之經耳﹗夫經者﹐徑也﹐徑卽道也。道字從首從彳從止。彳止﹐卽動靜之气。气之首﹐非首經乎﹖然則道卽首經﹐首經卽道。是首經也﹐無形無象﹐無聲無臭﹔擬之則非﹐議之則失﹔不可畫圖﹐只可神會﹐非濁血之經可知矣﹗

至於五千四十八黃道之說﹐乃陰極生陽﹐先天來復之祕﹐而非定十四年也。十四年乃五千零四十日﹐其餘八日歸於何處﹖蓋五者﹐土之生數。千十者﹐土之成數。四者﹐金之生數。土屬坤。金屬兌。自兌至坤﹐陰極生陽。西南得朋﹐月現庚方﹐非首經乎﹖八日者﹐八日兌上弦﹐金水平分﹐陰陽相和﹐正在黃道之中﹐乃陰中生陽﹐陽气經行﹐歸於中道﹐非五千四十八黃道乎﹖且八日者﹐七日之多一日。天地以七日而來復。當陰極陽生﹐七日復而八日經行﹐增長歸於中道﹐正合五千四十八黃道之說。又八日者﹐三五相合。三五合而陽气純﹐一气渾然﹐中立不倚﹐如十五之月﹐光輝圓滿﹐正行天地之中﹐亦合五千四十八黃道之說。七日復﹐八日弦﹐三五合一﹐總是靜極而動﹐陽气經行之首上著腳耳﹗

祖師立言奧妙﹐大有關系﹐豈可以人間十四歲女子之首經妄猜哉﹗至於十四歲女子之首經﹐乃是陽極生陰﹐非是陰極生陽。蓋血屬陰﹐經血通﹐卽是陰生之所發現者﹐何得錯認經血純濁之物爲先天至淸之气乎﹖

《悟眞》云「竹破須將竹補宜﹐抱雞當用卵爲之。」《參同》云「同類易施工﹐非種難爲巧。」蓋我之先天有傷﹐必用我之先天補之﹐方是同類眞種。我之性命不固﹐仍以我之性命接之﹐方是同類眞種。若失自己本來原物﹐而尋他人之物﹐豈是同類眞種乎﹖夫人各有性命。人之性命不能與我﹐猶我之性命不能與人﹐此理不辯自明。果男子得女子之首經而能成道﹐何以女子得男子之精而不能長生﹖果男子修道而用女子﹐則女子修道亦必用男子矣﹗此理又不辯而可知。

吾勸同道者﹐速把孽坑塡平﹐急將兩眼睜開﹐分其邪正﹐辧其是非﹐積德立行﹐以爲長久之計﹐甚莫在迷城裏作生活﹐漆桶裏尋明珠也。

﹝參證﹕快哉斯辯﹗如老吏之定爰書﹐一字不可移易。取以懸諸國門﹐孰敢道一否字﹖卽此一篇文﹐定必升作神仙領袖。惜其於同類眞種上﹐眼界不開﹐開示不大﹐想於虛空一功﹐未經眞師徹授耳﹗

蓋人與地天並列爲三者﹐同屬先天眞一所生。若以同類而淪﹐三才還是一气﹐一而三﹐三而一者﹐縱因此身陽極而虧。古哲謂竹破竹補﹐不向三才生處追尋﹐果於何處求復﹖此理昭然﹐則當念念不捨眞一﹔以一索一﹐如心使身﹔一自降充﹐破補何難﹖但人自昧﹐一味順流而逐末﹐不知返本還元﹐以致陰長陽消耳﹗悟元子旣知還返妙義﹐何不廓其慧力﹐朝斯夕斯﹐身爲世唱﹖先以身試﹐身陰盡則身陽純。人一己百﹐人十己幹﹔由勉而安﹐由安而得﹔無見小﹐無欲速﹔由刻而時﹐由時而日﹐由日而月﹐由月而年﹐何必另尋功法﹖

山河大地﹐莫非鼎鑪﹔蠢動含靈﹐莫非藥物。如何采﹖如何結﹖如何烹煉﹐溫之養之﹐成之蛻之﹐至於粉碎虛空而止﹖悟元子俱聞命矣﹗行爲世唱﹐不亦快乎﹖莫謂德行未巨﹐尙有三尼醫世書在﹐大可並行而不悖者。噫﹗自好若悟元子﹐而學問造至此。宇宙𨿽大﹐求如悟元子心德﹐豈有二三種子哉﹖駐吐神仙﹐乾隆嘉慶間﹐駐有幾尊而悟元子不得一遇。不解眞不解﹐識此聊以自警云。﹞

伏煉九鼎

《參同》云「惟昔聖賢﹐懷元抱眞。伏煉九鼎﹐化迹隱淪。」又古仙云「伏气不服气﹐服气須伏气。服气不長生﹐長生須伏气。」此丹經要語﹐後人不知其義。事服食者﹐用九鼎煉藥。作閨丹者﹐度九女而采气。噫﹗九鼎之旨豈鐵鼎女鼎哉﹖若猜疑爲鐵鼎女鼎﹐是將祖師渡世之天梯﹐變爲鄧都之路引矣﹗豈不可悲可傷﹖

夫所謂伏食者﹐乃伏先天之气﹐以實其腹﹐而非服餌金石艸木之謂。所謂九鼎者﹐乃金丹九轉﹐純陽無陰之義﹐而非鑪火換九鼎﹐閨丹用九女之說。

夫先天之气﹐視之不見﹐聽之不聞﹐摶之不得﹔如露如電﹐來無蹤﹐去無影﹐難得易失。至人以實形虛﹐以有形無﹔攢年至月﹐攢月至日﹐攢日至時﹔於此一時﹐奪三幹六百年之正气﹐回七十二候之要津﹐伏此一點先天眞陽﹐入於造化鑪中﹐凝結爲聖胎﹐是曰﹕伏食。結胎以後﹐運天然眞火﹐煆盡余陰﹐露出乾元面目﹐修就金剛不壞之物﹐名曰﹕九轉大丹﹐是云﹕伏煉九鼎。此身上事﹐從虛無中結就﹐並無男女等相﹐不幹气質皮囊。故古仙云「鼎鼎原無鼎﹐藥藥亦無藥。」其所云鑪鼎藥物者﹐是借鑪火烹煎之象﹐形容修煉金丹之法﹐而非實有鑪鼎之說。

夫金丹者﹐太極也。太極中含一气﹐一气動而生陽﹐靜而生陰﹔動極則必靜﹐靜極則必動﹔陽極則必陰﹐陰極則必陽﹐陰陽互爲其根。四象﹑五行﹑八卦﹑甲子﹐萬象萬物卽於此生矣﹗此造化順行之道。若欲盡性至命﹐則必奪造化﹐轉生殺﹐逆五行﹐顚倒气機﹐復還混沌之一气﹐完成太極之本相﹐豈有形之鑪鼎能煉乎﹖

所謂煆煉金丹之說﹐卽完成太極之旨。太極者﹐圓成之物。圓極必虧﹐故借修持以保全。太極本無虧﹐因陰陽而有虧。欲全太極﹐先調陰陽。陰陽混合﹐一气運轉﹐復還當年渾然太極本相﹐是曰﹕采藥煉丹。因其藥欲混化﹐故名混化藥物者爲鼎。因其藥欲煆煉﹐故名煆煉藥物者爲鑪。因其煆煉成眞﹐經久不壞﹐故名之曰﹕金丹。其實鼎鑪金丹﹐皆假名托象﹐顯露消息耳﹗名象尙且無﹐更何有女鼎鑪竈之穢行邪事耶﹖

噫﹗「自從會得長生訣﹐年年海上覓知者。不知誰是知音者﹐試把狂言著意尋。」

﹝參證﹕辯極通明﹐有功玄學之作。是有旋乾轉坤妙義﹐其入手在篇首古仙云云內。訣中訣在篇末四句偈﹐而中旨作法﹐乃在化迹隱淪。究其所事﹐懷元抱眞而已。

蓋元乃一之元﹐一乃元之主。元無一則散﹐一無元不存﹐是於懷元而抱眞也。抱眞化元﹐是爲功法﹐个中妙用﹐隱有借假返眞之義。

所謂那麼不那麼﹐不那麼卻那麼﹐而實無那麼﹐乃爲兩邊事一齊了。如是知音﹐德圓乃遇﹐千古同慨。﹞

玄關一竅

經云「道法三千六百門﹐人人各執一苗根。要知些子玄關竅﹐不在三幹六百門。」特以此竅乃至玄至妙之關口﹐生死在此分﹐聖凡在此別﹔爲古今來﹐祖祖相傳之祕密﹐非等閒猜量而知。後世學人不遇眞師﹐或認口鼻﹐或認眉間﹐或認囟門﹐或認百會﹐或認咽喉﹐或認夾脊﹐或認尾閭﹐或認心竅﹐或認黃庭﹐或認丹田﹑關元﹑气海﹐凡此等類﹐皆非玄關一竅。

夫玄關者﹐無形無象﹐豈有定位﹖不色不空﹐焉有方所﹖若以方所定位目之﹐則爲有形有象之物﹐卽不得名爲玄關矣﹗蓋此竅不著於幻身﹐亦不離乎幻身。不著幻身者﹐非一切有形之物。不離幻身者﹐非可於身外求也。旣非身外物﹐又非身內物﹐則必有不內不外者存﹐是特有天機焉﹗

所以古人不敢筆之於書﹐而又不敢祕而不言﹐諭之曰﹕生殺捨﹑玄牝門﹑龍虎壇﹑龜蛇竅﹑戊己門﹑生死關﹑刑德門﹑陰陽戶﹑眾妙門﹑希夷府﹑仙佛地﹑性命竅﹑元神室﹑虛元穴﹑威音國﹐等等異名﹐無非明此一竅。紫陽云「此竅非凡竅﹐乾坤共合成。名爲神气穴﹐內有坎離精。」此語﹐天機大露﹐其如人不能識何哉﹖

悟元子今不惜兩片皮﹐重爲祖師傳神寫影﹐發其未發﹐泄其未泄﹐以神會之﹐以意契之﹐而告同人曰「此竅﹐樣如蓬壺﹐外小而內大﹐深不可測﹐非圓非方﹐黑白相符﹐幽明相通。其門高五丈﹐闊四尺﹐有門兩扇﹐一開一閹﹔左有靑龍蟠﹐右有白虎臥﹐上有朱雀飛﹐下有烏龜伏﹔恍兮惚兮﹐杳兮冥兮﹐其中有眞人居焉﹐名曰﹕谷神﹐號曰﹕長生壽者﹐日食黍米粥﹐夜飲鴻蒙酒﹔有時唱淸平﹐有時緊閉口﹔一呼則竅門開﹐一吸則竅門閉。故《道德經》云﹕『谷神不死﹐是謂玄牝。玄牝之門﹐是謂天地根。』乃生天﹑生地﹑生人之孔竅﹔成聖﹑成佛﹑成仙之家鄕。安鑪立鼎在此﹐采藥烹煉在此﹔結丹在此﹐脫丹在此﹔有爲在此﹐無爲在此﹐始終功用總在此。但此竅在四大不著之處﹐在寂寥虛無之境。有意求之不可﹐無心求之不得。修行之人﹐須要將此一竅﹐先當追求﹐眞知灼見﹐方可下手探取天寶。若不知此竅﹐縱辛勤幹般﹐勞苦萬狀﹐終無進益處。學者可不自勉自力﹐盡心窮理哉﹗」

﹝參證﹕謹按﹕斯辯﹐揆之師傳。悟元子之見﹐揣自書中未經眞師印證者。其病根憑書體竅﹐志在灼見眞知﹐中毒已深。个中三尸﹐乘間布幻﹐故有高闊闔開色聲等等幻景。自學自昧﹐妄以取證諸書﹔自信眞灼﹐可以下手﹐不知已入棘夷綠甕羅剎遜洞矣﹗當時若遇眞師一喝﹐令置此心於先天之先﹐寂而又寂﹐惟存一覺﹐則不落於枯滅。

遇有有無無﹐無際無所﹐眞眞幻幻﹐隱現於中﹐吾則以气機處之﹐則所現所隱﹐自各還返﹐吾則總以審得湛寂玄景南爲眞爲正﹐憑他時時新﹐局局變﹐吾只寂視寂體﹐不造混穆而仍湛如者。惟不可出定﹐則凡所謂生之采之﹐烹之煉之﹐或結或圓﹐或溫或養﹐造成造脫造化﹐一一體之自然﹐而略加維持﹐毋任偏勝。此惟從「念中無念」一訣入手﹐是爲玄關開後作用。方其未啟之際﹐總惟置此身心於先天之先﹐由勉至安﹐自得開現﹐不勞追求。古哲所謂追求者﹐乃是追返先天之謂﹐並無擬議於其間也。平時一著擬議﹐臨行必有幻景厲現。悟元子中病﹐正在平時閱書體擬所致。故其自述一節﹐學者不可率從。

要知曰關曰竅者﹐不過說有此步﹐並無關竅具也。所謂關也者﹐有阻之之—義。竅也者﹐得通得容之義耳﹗學者知於先天之先立腳﹐而又深造自然﹐目前玄況卽是竅中玄況﹐何勞追求乎哉﹖先師太虛翁論如此﹐蓬頭張眞人﹑泥丸李眞人﹑雞足黃眞人﹑赤腳李眞人﹐立論印證皆如此﹐謂此玄關開無方所﹐景無定景。若使開有方所﹐景有定景﹐亦不得名玄關矣﹗

蓋此玄關﹐前包億億萬年﹐後包億億萬年。个中玄理玄境﹐微塵之細﹐無有或遺﹔觸而應現﹐捷如影響。得入與否﹐卽在機觸之際﹔或後或前﹐均不得入也。故古哲修持要訣﹐端自虛極靜篤上定審動靜之啟機。若或妄感﹐關亦妄應﹐大有關系存焉﹗機可妄動乎哉﹖古哲以此關竅﹐無理不備﹐無境不具者。學人己克不淨﹐淨不造至自然﹐玄關眞境﹐自難幸入者也。

余述至此﹐慨然嘆曰「惜吾悟元子﹐昔未聞也﹐是有大關系﹐入道成道之能否﹐全看此竅之是否﹖余敢不爲補述乎﹖」

此則述竣﹐悠然而寐﹐不知所之。始而星月橫空﹐旣見遠山如畫﹐郵亭枕流。登而睇之﹐平波萬頃﹐月印湖心﹐一舟潑剌而來。問﹕「渡否﹖」三問不答。若會其意﹐釋履而登。舟子曰「可矣﹗」旣登﹐乃巨艦也。波浪大作﹐舟巨不至覆。浪平﹐已抵岸。斯時﹐已置身於無何有之鄕﹐是故﹐浪作不之驚﹐波平不之喜。舟子頗然之。於是相登岸而履未曾釋。

余不自異﹐舟子亦大然之﹐且曰「若然﹐子固知事玄關者也。」語畢﹐岸非岸﹐乃一淨居也。後有峭壁﹐下有一池。有童自外入曰「有客。」出迎乃吾悟元先生科頭藍褐﹐率侶四五﹐兩黃冠﹑三長老隨一白衣人﹐由竹徑登坡。見余卽拜﹐禮甚恭。余答拜。及起﹐一無聞見而醒﹐漏已三下矣﹗是乃應感之妙義﹐但不知舟子之爲誰﹖爰識此以參云。﹞

天罡消息

《參同》云「循斗而搖光兮﹐執衡定元紀。」三丰云「運轉魁罡斡斗標﹐煆煉一鑪眞日月﹐掃盡三幹六百條。」修眞之道﹐須要知得斗罡消息﹐方能逆施造化﹐扭轉乾坤﹐規弄陰陽﹐而不爲陰陽所規弄也。

天罡者﹐乃北斗第七星﹐一名破軍﹐一名搖光﹐一名標星﹔系北極之權臣﹐執生殺之衡﹐握造化之柄﹐運五行﹐推四時﹐生萬物﹐爲列宿之領袖﹐運气之樞紐。其任最重﹐其功最大。人得天地之正气而生﹐亦具此天罡之气﹐主宰生死﹐掌握性命﹐其功與天上之斗罡無異。知此者生﹐昧此者死﹐但此罡星有先天後天之分﹐不可不知。

後天之罡星﹐日行十二經絡﹐融通一身血詠。煉罡气者﹐以人罡合天罡﹐內外一气﹐以避百邪。究之顧外失內﹐虛而不實﹐未益於彼﹐先傷於我。

至於先天之罡星﹐與本來主人﹐相親相愛﹐君臣一心﹐並行不悖。乃至元陽一破﹐先天入於後天﹐背主求榮﹐結連外寇﹔始而護我性命﹐旣而傷我性命﹐猶虎奔而寓於西﹐絕不相頤矣﹗何則﹖罡星所坐者凶﹐所指者吉。因其不指於我﹐而指於他﹔指於他﹐則生气在他﹐殺气在我﹔殺之不已﹐則我之性命傾矣﹗

大修行人求他家不死之方者﹐正以求取罡星所指之生气耳﹗取气之法﹐總不離乎罡星。罡星坐我家﹐則生气在他家﹔罡星坐他家﹐則生气在我家﹔是必移罡星坐於他家﹐方能有造。移罡之法﹐亦無難處﹐只要將他腳跟一扭﹐卽便翻身回顧﹐歸家認祖。

這个天機不著於聲色﹐不落於空寂﹔不是自己有﹐不是身外求﹐現現成成﹐明明朗朗。世人遇而不識﹐每每當面錯過。所謂「破軍前一位﹐誓願不傳人」者此也。不傳人者﹐非眞不傳﹐恐傳之匪人﹐鬼神不容耳﹗不容者﹐以其此事爲天下希有之事。得之者﹐生死自主﹐性命自由﹐天地不能役﹐陰陽不能拘﹔非大忠大孝者承當不起﹐非大賢大德者載負不得。君子得之固窮﹐小人得之輕命﹐而非一切旁門外道所可揣摸其一二。

噫﹗悟之者立躋聖位﹐迷之者永劫沈淪。「金蛤蟆﹐玉老鴉﹐認得眞﹐是作家。」其如人多不識罡星何哉﹖

﹝參證﹕按﹕此一論﹐學者當誠奉作寶則﹐乃是天神深祕之道。悟元子慈泄乃爾﹐﹐余爲學者佩感無涯。知而誠行﹐三尸自滅。余聞四十有九年矣﹗欲泄之未之敢者﹐恐遭譴耳﹗

昔呂祖還丹三成而三失者﹐爲未得此一訣。及得崔公《入藥鏡》﹐復又證諸鐘祖﹐始敢用天罡。密受律宗以世守﹐是爲《太上心傳》。得此一訣﹐古哲暗合而已。

舉世學人但知返照﹐豈知卽是扭轉罡星一訣乎哉﹖所謂「民可使由﹐不可使知」也。今而後學者得有指南矣﹗豈僅還丹可結﹐己可藉以克盡。先師太虛翁曰「玄學步步無魔﹐全仗扭轉天罡一訣。」得而體之﹐乃卽回光之返照云。先生泄之﹐余故竊爲學者慶幸焉﹗﹞

生殺刑德

《陰符經》云「天發殺機﹐移星易宿。地發殺機﹐龍蛇起陸。人發殺機﹐天地翻覆。」《道德經》云﹔「兵者﹐不祥之器﹐非君子之器﹐不得已而用之。」然則殺𨿽傷生而亦能衛生﹐刑𨿽傷德而亦能成德﹐只在神而明之﹐存乎其人耳﹗

夫人自有生以後﹐秉气質之性﹐受父母精血之气﹐加之識神歷劫之塵﹐生平積習之污﹐一身上下盡皆陰气盤旋﹐只有一點陽气祕在形山﹐隱而不現。古人所謂「四大一身皆屬陰﹐不知何物是陽精」者是也。但一身𨿽陰﹐若未交後天﹐猶是先天用事﹐不能爲害。大智者於此防危慮險﹐固濟眞陽﹐不爲後天陰气所侵﹐則直超彼岸﹐而刑殺之法﹐無所用之。所謂法以除獘﹐無獘則法莫施﹐此刑殺之所不用也。

至於先天潛藏﹐後天用事﹐陰气俱發﹐通身是病﹔有已發者﹐有未發者﹔有歷劫生根者﹐有現劫生根者﹔有出於天者﹐有出於人者﹔古怪百般﹐魔障萬樣。使無抑陰扶陽之法﹐化邪歸正之術﹐則陰气日長日盛﹐必至消盡其陽﹐傾喪性命﹐是刑殺之所必用也。

刑德生殺﹐四者相需。蓋刑所以成德﹐德所以用刑﹔殺所以衛生﹐生所以救殺。倘只刑而不德﹐殺而不生﹐則刑殺過刻﹐必至和气有傷﹔倘只德而否刑﹐生而無殺﹐則生德無威﹐必至客邪潛入。是生殺兩用﹐刑德並行﹐斯無意外之患﹐不測之憂。夫刑殺者﹐所以化陰气﹔生德者﹐所以保陽气﹔陽气盛而陰气自退﹐陰气消而陽气自固。生殺刑德﹐豈小補云哉﹖

修行人若明得刑德樞紐﹐知得生殺運用﹐則刑之德之﹐生之殺之﹔刑中有德﹐殺中有生﹔用刑以保德﹐用殺以扶生﹔逆來順去﹐緩急進退﹐無可無不可矣﹗

﹝參證﹕刑德生殺﹐采取烹煉溫養﹐所必憑以致功者﹐斯論已詳。而於如何得知得行。尙奉述及。蓋有致知致得之訣存焉﹗其訣惟何﹖操持照顧四法而已。四法謹備﹐機兆必覺﹐不爲气化混蒙﹐則刑德生殺得當﹐而丹道乃圓。是命學之大關鍵﹐然非性學淳者﹐鮮不棘手。﹞

上德下德

古經云「上德無爲﹐而無以爲。下德爲之﹐而有以爲。」又云「上德者以道全其形﹐下德者以術延其命。」是皆言上德下德身分有別﹐而作運亦不同。

蓋上德者﹐體全德備﹐乾陽未傷之人。未傷者﹐是未傷先天之陽﹐非是未破後天之身。當乾陽具足之時﹐純粹至精﹐渾然一气﹐五行攢簇﹐四象和合﹐寶物佳珍﹐件件俱全。若無保全之法﹐則必陽極生陰﹐圓極卽虧。知之者急求明師口訣﹐不待陰生﹐卽用以道全形之法﹐運天然眞火﹐煉盡一身陰气﹔用六而不爲六所用﹐以成後天之功﹔陰盡陽純﹐長生不死矣﹗

若夫下德者﹐自陽極陰生之後﹐先天已散﹐五行各分﹐四象不和﹐諸般寶物皆失。若以無爲之道修之﹐猶如鼎中無種子﹐水火煮空鐺﹐濟得甚事﹖是必竊陰陽﹐奪造化﹐後天中返先天﹐則當年故物﹐方能無而復有﹐去而又來﹐還我一个完完全全家當也。還其原物﹐命基已固﹔別立鼎鑪﹐行無爲之道﹔溫養聖胎﹐十月气足﹐脫出法身﹐與上德者同歸一途矣﹗

後人不知何爲上德﹐何爲下德﹐乃直曰精漏者爲下德﹐精全者爲上德﹐何其謬甚﹖夫交感之精﹐系後有之物﹐濁中之濁﹐豈可以此爲憑證乎﹖至於十六歲破身之說﹐乃言「二八一斤﹐陽極生陰﹐陰生後而精生。」是就陰陽定論﹐不就歲數定論。如就歲數定論﹐世有十六歲而精通者﹐亦有未至十六而精通者﹐尢有過十六歲而精通者﹐此又何說﹖可知上德下德不在後天上講究﹐而在先天中分別。先天全則爲上德﹐先天虧則爲下德﹐方是定論。更有不明大道之流﹐乃曰「命爲重﹐性爲輕。」或曰「性爲重﹐命爲輕。」皆非也。

夫性命必須雙修﹐功夫還要兩段。上德者不待修命而卽修性﹐性了而命亦了。下德者必先修命而後修性﹐了命又必了性。了命者有爲﹐了性者無爲。有爲無爲之道﹐爲上德下德者下手而設。若到大道完成﹐不但有爲用不著﹐卽無爲亦用不著。至於向上一著﹐別有妙用﹐又不在有無之列。

若學者不知上德下德之說﹐而卽求有爲無爲之旨﹐豈能知眞有爲眞無爲乎﹖不知眞有爲眞無爲﹐不但性不能全﹐命亦不能保。性命之所以然處﹐全在上德下德處分別出來也。學者可不講究乎﹖

﹝參證﹕論辯極精﹐古人罕道﹐非身體力行﹐窮究數十年﹐不知辧也。

竊按﹕精漏未漏﹐致功有難易。方其時到陽生﹐功到交媾地位﹐童男值之﹐但覺徧體酥麻而气機向上。其曾漏者﹐气機易以向下。向上者不化精卽化气﹐故安穩。若一向下﹐念觸凡趣﹐則必直注玉莖﹐大危大險。此亦至情﹐極宜急行兜勒﹐後透尾閭上升﹐乃可無漏。無如人心至活﹐气極至靈﹐行到此步﹐倘眞童耳聞心知有此交媾一事者﹐念自及莖﹐气則立注。

余於童身時﹐曾漏三五次者。此正悟元子所謂先天有傷﹐其傷在耳聞心知之際﹐其精未漏﹐其竅已開﹐一經功到念動﹐立有此變﹐是亦天機之有順行之理耳﹗

今世童子不知此行者﹐十無一二。故卽童子進修﹐亦宜令其於陽生之時﹐卽向後穿後透﹔不廢塞艮一訣﹐則陽自畱鑪多不抵男根﹐截其出路﹐此爲要著。不幸犯漏一次﹐求其下次不犯﹐極難極難矣﹗余自九齡入道﹐行至十一歲而大漏﹔後幾成弱﹐廢功不行﹐命乃保﹐可不懼哉﹖爰補贅此﹐以告同志﹐且余更有所聞﹐今古丹書未經分晰者。

先師太虛翁曰「聞諸聖師泥丸氏云「上德下德之說出自老子﹐而《參同契》所云與古丹經所引﹐引同而義異者。古經所引﹐其分別在無以有以﹐是貼上乘下乘而引者。《參同》所引﹐其分別在無爲有爲﹐是貼部位上﹐作用有不同。古經所引﹐考與《淸靜妙經》義略同。《參同》舊解有貼气質而說﹐有貼學業而說。吾師嵩山二五老人謂﹕契經但講丹道﹐而其口訣乃在上德下德﹐上開下開等句﹐是貼一身部位而言﹐與《道德經》經義不同云云。」

小艮氏今核悟元子所辯﹐似貼《參同》舊解說法﹐均屬正論。後學取以合參乃妙﹐故並述於此。﹞

有爲無爲

《悟眞》云「始於有作人難見﹐及至無爲眾始知。但見無爲爲要妙﹐豈知有作是根基。」此修眞始終作用之法。

後人不知有作是何說﹐或子午運气﹐或轉運河車﹐或心腎相交﹐或任督相會﹐或聚气腦後﹐或气沖頂門﹐或調呼吸之气﹐或煉交感之精﹐或肘後飛金晶﹐或搖骨而擺髓﹐或吞日月之精﹐或服雲霞之气﹐或鑪火而煉金石﹐或禦女而取閨丹﹐或煉天罡之气﹐或聚五臟之精……如此類者幹有餘條。𨿽道路不同﹐而執相則一。以是爲有爲之道﹐失之遠矣﹗

﹝參證﹕所辟種種﹐洵非大道﹐尙屬可行﹐而謂失遠﹐蓋有爲也。據余所聞「內惟鑪火與禦女」𨿽亦古法﹐而五臟柔脆者﹐萬不可服金石﹔色身不化身外無身者﹐萬無禦女得益。二門以外﹐得訣不眞﹐然亦愼毋身試。先師遺論如此。悟蕪子俱辟之﹐蓋亦謹愼焉耳﹗﹞

不知無爲是何說﹐或守黃庭﹐或思囟門﹐或思鼻端﹐或觀明堂﹐守臍下﹐或思夾脊﹐或觀空﹐或觀心﹐或止念﹐或忘形﹐或默朝上帝﹐或鑑形凝神﹐或思神出殼……如此類者千有餘條。𨿽用心不一﹐而著空則同。以是爲無爲之道﹐錯之多矣﹗

﹝參證﹕所述種種﹔除鑑形思神二門不可學外﹐餘皆可因講道﹐但不可執此爲大道耳﹗先師遺論如此。﹞

夫著空執相﹐皆是在臭皮囊上作活計﹐破插袋上用心思。彼烏知聖賢之道﹐不著於空﹐不執其相﹐有不空不色者在乎﹖

﹝參證﹕所辭是也。若知是用假以返眞﹐則便是修眞正路矣﹗學者須當會悟﹐方不負作者一片婆心。﹞

所謂有作者﹐非彊作彊爲。蓋人自先天埋藏﹐性命不固﹐若不得栽接之法﹐返還之道﹐焉能延年益壽﹐完成大道哉﹖有爲者欲還其所已去﹐返其所本有﹐此系竊陰陽﹐奪造化﹐轉生殺之道。先天而天弗違﹐後天而奉天時﹔鬼神不能知﹐蓍龜不能測﹐人焉得而見之﹖人不得見﹐則非一切執相之事矣﹗

﹝參證﹕所論是也。然要知三關九竅不通﹐血气有阻﹐治病不暇﹐而遐遠作栽接乎﹖古哲所示種種﹐正爲修此大道張本。若不爲此而然﹐則爲臭皮囊上尋活計矣﹗焉得不辟乎﹖﹞

所謂無爲者﹐非枯木寒灰之說。蓋以眞種不能到手﹐須假法以追攝之。旣已到手﹐則原本復回﹐急須牢固封藏﹐沐浴溫養﹐防危慮險﹐以保全此原本﹐不至有得而復失之患。

﹝參證﹕所論極是。然要知眞種之失﹐失由中擾。旣已假法攝歸﹐可不急事止念觀空等法﹖況夫內觀﹑外觀﹑遠觀﹐出自《淸靜妙經》﹐止念之旨﹐呂祖不云乎「大道教人先止念﹐念頭不止亦徒然。」然則止念觀空等訣可辟乎﹖悟元子辟之﹐蓋辟夫「枯滅」爲道者也。﹞

及其身外有身﹐神通廣大﹐至誠前知﹐孰不知之﹖始則求其他家﹐終則保其我家﹐方是有爲無爲﹐知始始之﹐知終終之之妙旨。豈一切執相著空者所能窺其涯渙哉﹗學者若遇明師﹐先求其有爲之道﹐後求其無爲之道﹐更求其有無不立之道﹐則修爲之事﹐方能大徹大悟﹐不至有頭無尾﹐半途而廢也。學者須宜勉之。

﹝參證﹕論至此﹐學者可以知其所以宜辟矣﹗以彼所事者﹐知此昧彼﹐故斥其「執」與「著」也。悟元子蓋亦深知金丹大道﹐豈能就授﹖亦必先付理气通關等道﹐然後續付追攝還元等等作用。靈元復﹐理必戒止念。從事觀空﹐引罡返照﹐則所復不失﹔而牢封妙義﹐卽在其中﹔而非執有執無﹐所能造致者﹐不辟不能悟。此又所以立辯之苦衷也。學者可不體認乎哉﹖﹞

子午卯酉

古經云「不必天邊尋子午﹐身中自有一陽生。」又云「冬至不在子﹐卯酉誠虛比。」則是子午卯酉無一定之時﹐無一定之方。其所謂子午卯酉者﹐亦因理而彊名之。

蓋一陽生爲子﹐一陰生爲午﹔陽與陰合爲卯﹐陰與陽合爲酉﹔在時爲陰陽之生旺﹐在方爲陰陽之中正﹔是以陰陽而定子午卯酉﹐非以子午卯酉而定陰陽。故當陽气方生﹐急須進陽﹐不可使陽气消耗﹐故曰﹕子時進陽火。當。陰气方生﹐急須退陰﹐不可縱陰气增長﹐故曰﹕午時退陰符。進陽而至於中正﹐則陽气平和。此時宜休歇﹐須當以陰濟之﹐庶無剛而過躁之患﹐故曰﹕卯時宜沐浴。陰退而至中正﹐則陰气平順。此時宜止息﹐須當以陽濟之﹐庶無柔而過懦之失﹐故曰﹕酉時宜沐浴。三丰所謂「遇子午﹐專行火候。逢卯酉﹐沐浴金丹。」者﹐正是此意。

後世旁門外道之流﹐不得眞傳﹐皆認天之子午卯酉之時﹔或子時守腎﹐午時定心﹐卯酉靜坐﹔或冬至養陽﹐夏至抑陰﹐卯酉二月無爲。噫﹗此乃天之子午卯酉﹐與我何涉﹖

夫天有天之時﹐我有我之時。人秉天地之正气而生﹐一身卽具天地造化﹐自有陰陽﹐何須求天地之陰陽﹖若求天地陰陽﹐不過是後天有形有象之陰陽﹐豈能復我先天至陽之气﹐超出乎後天陰陽之外耶﹖後天陰陽﹐皆順行造化﹐有生有死。若執後天而修﹐終在五行陶冶之中。有時四大解散﹐一靈難畱﹐未免又移他地﹐別尋住處矣﹗獨是子午卯酉﹐非可於身中求﹐亦非可於身外求﹐大抵在於虛無求之﹐方有著落。

蓋陽生者﹐非身之動﹐非心之動﹐非腎之動﹐亦非眼耳鼻舌之動﹐乃坤中孕震﹐後天中先天發現之謂。陰生者﹐非神之昏﹐非气之濁﹐非精之發﹐亦非色聲香味觸法﹐乃乾下藏巽﹐先天中後天忽來之謂。至於陽進而歸於中道﹐乃先天復其半也﹔陰退而歸於中道﹐乃後天消其半也。進陽火﹐退陰符﹐陰陽相當﹐大小無傷﹐兩國俱全。

天地至中至正之道在是﹐聖賢精一執中之道亦在是。學者若能窮究到此處﹐修眞竅妙﹐可以了了土其如人多將此四時錯認﹐而不細心窮究﹐何哉﹖

﹝參證﹕慈哉﹗斯示也。竟將身歷玄祕和盤托出﹐壽諸梨棗。古哲所未能泄也﹐悟元子竟乃爾。可爲後學焚香頂禮﹐謝天謝地﹔整肅衣冠﹐望空稽首﹔再申虔謝﹐以告得見是書者之幸。

噫﹗《陰符經》「天人合發之活子活午」﹐萬卷丹經曾泄否﹖吾律宗天仙戒授﹐乃口口相傳﹐悟元子且以壽諸梨棗。自刊之後﹐是乃天授﹐道宗之運轉矣﹗得是祕者而敢傲忽乎﹖

《天律》有言曰「傲忽眞訣﹐削其靈根﹐塞其玄竅。有不告戒而授受﹐殃及九祖。」豈可忽之﹖吾師太虛翁曰「師告勿聽﹐師勿與罪。受者凜之﹐愼毋輕褻。」余以是書鮮泄所祕﹐敢不以告同志云。﹞

生死有無

《易》曰「西南得朋﹐東北喪朋。」《陰符經》曰「生者﹐死之根﹔死者﹐生之根。」此皆言生死之根﹐有無之竅。學人不達此理﹐皆以有呼吸之气謂生﹐無呼吸之气謂死。噫﹗以此爲生死有無﹐差之多矣﹗殊不知人之生死﹐𨿽不離乎呼吸之气﹐而其根源﹐並不在乎呼吸之气也。

人自有生以來﹐內藏先天精气神﹐以養法身﹔外得後天精气神﹐以長幻身。及至二八之年﹐後天用事﹐先天退位﹐順行造化﹐陽气漸消﹐陰气漸長﹐而生死之根於此立矣﹗自此日復一日﹐年復一年﹔陰气旺而陽气衰﹐正不勝邪﹔一日之間﹐千生萬死﹔忽而陽气盡﹐陰气純﹐其不歸於大化者誰哉﹖至於嬰兒孩提﹐猶未交於後天而夭死者﹐是特所奉先天不足﹐陽气不生﹐日久自散耳﹗

惟大修行人知生死之關﹐明有無之竅﹔於生身受气之初﹐逆施造化﹐竅奪陰陽﹔旣能扶陽气漸生﹐又能抑陰气漸化﹔更能使陽气長生而不死﹐陰气長死而不生。所謂死中求生﹐無中生有者﹐此也。

古仙云「識神生復死﹐元神死復生。」又《悟眞》云「須將死戶爲生戶﹐莫執生門號死門。」這生門死戶﹐不在眼耳鼻舌身意﹐不在精神魂魄气血﹐不在五臟六腑﹐不在百脈三田﹐而在四大不著﹐太虛空谷之中﹐明明朗朗﹐現現成成。但人不下肯心﹐爲世事所擾﹐爲恩愛所牽﹐爲財色所迷﹐以故當面不識﹐遇寶空過。果是个中人﹐認定這个門戶﹐穩著腳步﹔於生我處還其元﹐於死我處返其本﹔黑中生白﹐雄裏懷雌﹐長生不死﹐有何難哉﹖

但所謂生者﹐生其眞身﹔死者﹐死其幻身。幻身刁﹤死﹐則眞身難脫﹔眞身不生﹐則幻身不死。生死不並立﹐眞幻不同途。非若旁門外道﹐以幻身生死爲眞﹐以眞身生死爲假﹔以先天虛無之气爲假﹐以後天呼吸之气爲眞也。

學者欲了生死﹐先窮其生死之理。生死之理旣明﹐則能長生不死﹐則能無生無死。修道至無生無死﹐方是了卻生死。莊子所謂「攝精神而長生﹐忘精神而無生」者是也。知生死知到此處﹐齊一生死﹐有無不立﹐大道可成矣﹗

﹝參證﹕談道談到此﹐世有幾人﹖非不知也﹐不肯言也。吾師太虛翁不論亦已﹐論必徹底。恐誤後學﹐故不敢訥。﹞

先後坎離

經云「別有些兒奇又奇﹐心腎原來非坎離。」此中祕密﹐可爲知者道﹐難與不知者言。蓋先天造化﹐無形無象﹐不著於有﹐不落於無﹔無形而能生形﹐無象而能生象﹐何得以心腎爲坎離也﹖

夫心腎者﹐乃後天有形有象之物﹐不但不是先天坎離﹐而並不是後天坎離﹐乃後天坎離之滓質耳﹗

所謂眞坎離者﹐以水火言之﹐坎爲水﹐離爲火。然水中有眞陽﹐火中有眞陰﹐眞陰眞陽乃乾坤健順中正之气。故曰「坎離者﹐乾坤之繼體。」

本來陰陽一气﹐因先天太極一分而陰陽出。陰陽一出﹐乾與坤交﹔乾中之陽﹐走於坤宮﹔坤中之陰﹐入於乾宮﹔乾虛而爲離﹐坤實而成坎﹔於是先天干坤變爲後天坎離。離者﹐離去其陽也。坎者﹐坎陷其眞也。離卦外陽而內陰﹐陽失其實﹐則外陽必系假。坎卦外陰而內陽﹐陰陷其眞﹐則外陰必系假。陽亦不純﹐陰亦不眞﹐此後天坎離也。

然𨿽外陰陽不眞﹐而陽中所藏之陰爲眞陰﹐陰中所藏之陽爲眞陽。眞陰藏於假陽中﹐眞陽藏於假陰中﹐此後天中所藏先天之坎離。

先天後天皆不關乎心腎。後世學人不但不知先天﹐而並不知後天﹐只認心腎坎離爲眞﹐或以男女爲坎離﹐大錯大錯。夫人之坎離﹐猶如天之日月。天之日月來往﹐推運四時﹐生長萬物。人之坎離動靜﹐調和神气﹐衛持性命。天之日月並無方所﹐人之坎離豈有定位﹖但人自交後天﹐順行造化﹔假者用事﹐眞者潛藏﹕先天爲後天所蔽﹐不能自出。以故有生有死﹐不能長生而不死。

惟大修行人知得先天坎離﹐又識得後天坎離﹔於後天中返先天﹐於常道中行仙道﹔取其坎中先天眞陽之气以塡於離﹐取其離中先天眞陰之气以歸於坎﹔則坎離後天之陰陽﹐亦渾化而返其眞﹐仍是乾坤相合﹐陰陽一气﹐太極圓成之物﹐「先天气﹐後天气﹐得之者常似醉」矣﹗

古仙道﹕「一點陽精﹐祕在形山﹐不在心腎﹐而在乎玄關一竅。」則心腎無陽精﹐不是眞坎離﹐又可知矣﹗

至於先天大道﹐尢有借陰以藏陽﹐借陽以退陰之坎離﹐別有祕密﹐不在先天後天之列。噫﹗神而明之﹐存乎其人。坎離豈易知哉﹖

﹝參證﹕議論精確。能知領會个中功訣躍如也﹐深得古人授受之妙﹐豈僅震聾豁瞽已哉﹖﹞

煉己築基

呂祖云「七返還丹在人﹐先須煉己待時。」紫陽云「若要修成九轉﹐先須煉己持心。」《參同》云「初正則終修﹐幹立未可持。」然則欲修金丹大道﹐非煉己築基不能。

獨是煉己築基爲是兩事﹐乃是一理。築基不在煉己之外﹐煉己卽在築基之中。非煉己之外再築基﹐築基已畢又煉己。所謂煉己者﹐以用功言。所謂築基者﹐以固气言。煉己純熟﹐則還丹可望﹔築基緊固﹐則神室穩當。煉己築基豈小事哉﹖呂祖三次還丹﹐煉己不熟也。紫陽半夜風雷﹐築基不固也。二公者﹐乃神仙中之耳目﹐教門中之領袖﹐功夫不到猶不方圓﹐而況他人乎﹖

何謂煉己築基﹖己者﹐私欲也﹐有我也﹐有己也。基者﹐實地也﹐根本也。人之所以不得成道者﹐因其有我有己也。一有己我﹐私心滿懷﹐不能腳踏實地﹔幹魔百障蔽塞靈窟﹐步步陰滯﹐事事糊塗﹔六賊蝟生﹐七情朋黨﹐喪其良心﹐傷其眞性﹐搖動本命﹐神昏气濁﹐無往而非妄念邪心﹐尙欲進德﹐修業以成大道﹐能乎﹖否耶﹗祖師教人先須煉己築基者﹐是欲人在實地上下功夫﹐自卑登高﹐由淺及深﹐用漸進之功也。

夫人自有生以來﹐幻身帶父母精血之气﹐藏歷劫識神之陰﹐又受後天五行之气﹔內外純陰﹐只有一點陽精隱而不現﹔正不勝邪﹐邪蔽其正。若非將內外陰气煆煉退去﹐陽精如何返出﹖此煉己築基之功﹐不可缺也。

試明煉己築基之要﹐懲憤窒欲﹐煉己也﹔心灰意冷﹐煉己也﹔忘情絕念﹐煉己也﹔富貴不淫﹐貧賤不移﹐煉己也﹔不貪名利﹐不戀聲色﹐煉己也﹔損己利人﹐虛心請益﹐煉己也﹔眾善奉行﹐諸惡不作﹐煉己也﹔志念不退﹐勇猛精進﹐煉己也﹔主心一定﹐至死無二﹐煉己也。牢固陰精﹐不傷神气﹐築基也﹔全身放下﹐物我皆空﹐築基也﹐以天地爲懷﹐以萬物爲體﹐築基也﹔幽隱不欺﹐暗室無虧﹐築基也﹔虎咒不怕﹐威武不屈﹐築基也﹔生死不顧﹐疾病不憂﹐築基也。煉己築基兩不相離﹐能煉己﹐卽可築基﹔能築基﹐卽是煉己﹔歸到實處﹐煉己築基﹐一而已。若能煉己築基﹐功夫到時﹐還丹可結﹐大丹可修﹐噫﹗築基時須用橐龠﹐煉己時還要眞鉛﹔煉己築基﹐豈易事乎﹖

﹝參證﹕此則﹐乃成道之玄律。學者謹銘之心﹐刻刻不間﹐行住坐臥﹐每刻心中字字默誦一徧﹐方克持守。細體「築基用橐龠﹐煉己要眞鉛。」慈哉﹗斯示也。

據鄙見﹐玄關竅不開﹐眞功沒捉摸。天鉛積如山﹐取毋遺橐龠。非橐取數窮﹐有龠采歸櫃。欲完大道基﹐功只有愼獨。﹞

內外侶伴

經云「混沌七日死復生﹐全憑侶伴調水火。」又云「托心知﹐謹護持﹐照應鑪中火候飛。」特以修持大道﹐全要侶伴相應﹐而後可以有爲。倘侶伴不當﹐或無侶伴﹐一己孤陰﹐動必有凶﹐何能竊陰陽而奪造化乎﹖夫「二人同心﹐其利斷金。三人同志﹐仍以防危」。侶伴乃性命所賴﹐道德所藉﹐修眞者始終不可或離者也。但侶伴不一﹐有內侶伴﹐有外侶伴。

外侶伴者﹐知音道伴﹐乃生死相托﹐患難相扶﹔有善則勸﹐有惡則規﹔同心合意﹐彼此資益﹐共修大道者也。

內侶伴者﹐乃西南坤方不死之人﹔負剛烈之气﹐具正直之體﹐抱果斷之才﹔掌生殺之權﹐握生死之柄﹔除邪扶正﹐賞善罰惡﹔轉禍爲福﹐逢凶化吉﹔內魔不得生﹐外魔不得侵﹔所以護性命運造化者。在神爲靈官﹐在宿爲天罡﹐在方爲金星。

大修行人以此爲侶伴﹐同心合意﹔托以性命﹐則性命可全﹔委以造化﹐則造化可逆﹔開天門而閉地戶﹐畱人門而塞鬼路﹔用殺機而求生機﹐顚倒陰陽直有可必。故外之侶伴或可以無﹐內之侶伴決不可少。倘內侶伴一失﹐則性亂命搖﹐心迷神昏﹐先天失而後天發﹐出生入死﹐魔障百端﹐無所不至。故修道以結同心侶伴爲第一著。

但同心侶伴人最難識。其本體無形無象﹐無聲無色﹐無背無面﹔惡化則爲夜叉﹐善化則爲菩提﹔變化無端﹐隱顯不測。人皆當面錯過﹐不肯認眞﹐因此日遠日疏﹐與我隔絕。若有知音者忽的尋著﹐結爲同心﹐行住坐臥﹐須臾不離﹔更有得外侶伴﹐共相勸勉﹐內外共濟﹐還丹大丹俱可成就。

但內侶伴固難﹐外侶伴亦不易。苟非有大功大行﹐大福分大緣法者﹐不能兩全。修眞志士寧失其外侶伴﹐不可無內侶伴。內侶伴所以成法身﹐外侶伴所以護幻身。法身事重﹐幻身事輕。長春眞人云「病卽教他病﹐死卽教他死。至死一著﹐抱道而亡。」卽此輕幻身重法身之謂歟﹖學者可不知乎﹖

﹝參證﹕所論﹐乃道宗至祕之文。卽其剖示內侶伴﹐分有虛實兩法﹐是皆爲得天寶而設。一言得自坤方﹐一言得自知音。坤方之來﹐來自虛空﹐然無媒種﹐何由感至﹖則此媒種爲之內侶亦可。

然按余聞﹐以爲外侶者﹐知音侶伴﹐直是眷屬。而古哲用以爲媒﹐勾致無形無象之至寶﹐以爲大丹丹主﹐育化眞元﹐故亦名曰外侶。惟如丁﹑許﹑裴﹑李四大古仙所聚者﹐乃爲內侶焉﹗是於又設外侶以護之。个中作用﹕第一﹐世財致充。第二﹐克己無缺。第三﹐尋覓外護法。用磬魚分省他我﹐遺有致調陳法﹐是槪用磬以省陽﹐用魚以省陰者。當其交與化也﹐用魚用磬﹐不先不後﹐不疾不徐﹐調至極和爲主。此可意會﹐不可言傳。

余按﹕悟元子論﹐似精似詳﹐然尙有混淆﹐且多未述﹐想但得其名﹐而未聞其說者。卽其所述味之﹐乃因知音侶伴悟入坤方求寶者也﹐故有寧無外侶云云焉﹗原夫求寶坤方一訣﹐法用置種設媒﹐个中火候﹐全憑外侶審報無差者。

先師太虛翁云「凡夫感致之物﹐有元有一。而元有濁淸﹐一有先後。元淸則靜﹐元濁則搖。推其所自﹐淸則自先﹐濁則自後也。欲辧後先﹐全憑一己。外侶不得與焉者﹐个中至要﹐全在自己學問。世財充足﹐學問到家﹐方能辧識先後﹔世財充足﹐方能直受無妨。至如火候之當否﹐𨿽可自主﹐古哲恐有差失﹐故立致委外護一法﹐以有得失死生關系存焉﹗」先哲口授如此﹐而悟元子及於此節不之重﹐則於虛空感致一宗﹐个中功法未必全聞也。

至夫塵世知音﹐洵豈易得哉﹗秦皇漢武﹐貴爲天子﹐富有四海而不得之。達摩尊者﹐中印梵王王子﹐中印國土不小﹐而遠求於震旦赤縣乃得。千掌和尙駐世千二百載﹐不遇而逝。此非宿世結有證助奇因﹐而時又適值﹐萬難湊合者。是不猶泛海求珠乎﹖捨坤方可求不求﹐偏欲於茫茫塵世冀遇。余無如千掌壽算﹐達摩福德﹐故以知音塵侶一門﹐記惟俟夫世之大有宿緣者踵而行之﹐不敢阻亦不敢勸。

學者要知坤方是卽道言之『大赤天宮』﹐釋言之『神洲赤縣』。世傳神洲赤縣是汴梁﹐附會之言﹐不足爲據也。吾眞師雞足黃眞人謂屬太極中之無極。無極無定位﹐而元有定名﹐曰天元﹑曰地元﹑曰人元。吾處三才之中﹐形沒歸地﹐神升附天者﹐蓋以有形有象耳﹗是言後天則然也。吾身之得生﹐非此後天之形神也。先天元一盡乃各歸其類。故有歸地附天之說。若然﹐吾之先天元一虧失﹐自當求復於人元。人元爲人先天﹐而安充於無極之中。古哲名此元爲坤方人者﹐以人倚坤而立也。原此人元說有則有﹐說無則無﹐動靜虛實﹐生死亦然者。人能有若勿有﹐無若勿無﹐動靜語默﹐一能如之﹐已合先天本體。從而一志求復求充﹐立得充復﹐捷若響應。自必油然灌注﹐是爲志盡人道﹐滿願克成之妙法。」眞師口授又如此。﹞

盡心窮理

《易》曰「原始反終﹐故知生死之說。」孟子曰「始條理者﹐智之事。終條理者﹐聖之事。」蓋聖賢大道有始有終﹐有本有末。知其始﹐明其終﹐究其本﹐窮其末﹐方能從頭至尾﹐大徹大悟﹐有往有利。倘一事不明﹐卽一事有迷﹔知之不眞﹐卽行之不通。學者必須窮其理﹐而後可以行其理﹐致之力行﹐缺一不可。

其理爲何理﹖卽天地造化之道也。造化之道有體有用﹐有始有終。其間陰陽疊運﹐消長互變﹐變化無端﹐然其最要處﹐總在一气﹐一气總不外乎虛無。這个樞紐子非空非色﹐非有非無﹔不可有心求﹐又不可無心得﹔難描難畫﹐難思難議﹔順之則生人生物﹐逆之則成仙成佛﹔性命於此寄﹐生死於此出﹔悟之者立躋聖位﹐迷之者萬劫沈淪。

窮理者﹐卽窮此理也。窮透此理方能行得此理。但此理有火候﹐有工程﹐有權變﹐有遲速﹐有急緩﹐有收放﹐有隱顯﹐有方圓﹐有盈虧﹐有止足﹐有等等作用。先須明其道﹐次要知其法。道法兩用﹐性命雙修﹐方是無上一乘之道﹐乃腳踏實地之道。腳踏實地之道﹐須要循序漸進﹐不得躐等而求。

何爲循序漸進﹖積德立行爲第一著﹐煉己築基爲第二著﹐以鉛制汞爲第三著﹐鉛汞相投爲第四著﹐溫養還丹爲第五著﹐大藥發生爲第六著﹐服食金丹爲第七著﹐凝結聖胎爲第八著﹐以汞投鉛爲第九著﹐抽鉛添汞爲第十著﹐防危慮險爲十一著﹐胎完止火爲十二著﹐九年面壁爲十三著﹐脫胎出神爲十四著﹐乳哺嬰兒爲十五著﹐別安鑪鼎爲十六著﹐神化不測爲十七著﹐打破虛空爲十八著﹐以上皆道之要著﹐聖功之全能。

果能於此等處﹐認得淸白﹐打得透徹﹐有始有終﹐力行不怠﹐性命可了。但世上學人﹐認假不認眞﹐不肯盡心窮理﹐輕視性命﹔未曾入門便要升堂﹐未盡人事便想仙道﹔自己不出一力﹐便要他人眞寶﹔略不如意﹐稍著苦惱﹐卽便退步﹐半途而廢﹐委之無緣﹔如此舉止﹐何能近聖賢門墻﹖

夫聖賢之學﹐窮理盡性至命之學也。其理精微﹐其義幽深﹐蓍龜難測﹐鬼神莫知﹐非一言半語可以了悟。苟非下數十年窮理死功夫﹐不能揣摸其一二﹔非積德立行﹐勇猛精進﹐一意不回﹐不能感動乎眞師。若个丈夫﹐以性命爲大事﹐夙夜不懈﹐極深研幾﹐窮神知化﹔有時苦盡甜來﹐福緣忽到﹐磕著撞著﹔將往時無頭無尾﹐一切疑團﹐如冰消瓦解﹐始知得生平心思不是錯用。

可嘆世之學人﹐不思性命之事爲何事﹐不推性命之道爲何道﹐糊塗學道﹐糊塗修道﹐妄想一步登天﹐立地成聖﹐無怪乎爲盲師時師所誤﹐而終在鬼窟中作生涯也。試觀世之一技一藝﹐亦必細心久學而後成﹐況此生死大事﹐爲天下希有之事﹐豈能容易而知乎﹖

昔我仙畱老師﹐初在蜀川參學﹐來往於白石歸淸之間十有餘年﹐未得究竟。後到漢南﹐以師事紅溝道人﹐其志愈堅﹐其行愈苦﹐八九年間﹐總無會心處。後遊甘肅臯蘭阿幹鎭﹐得逢余丈人﹐機緣相投﹐始明大道。以仙畱老師志誠學道﹐功行異人﹐落魄江湖三十餘年﹐方能聞得香風。彼一切癡迷漢朝學而欲夕得﹐昨學而欲今得者﹐何其愚哉﹖

吾勸同道者﹐立不朽志﹐存長久心﹔除妄想念﹐重性命事﹔窮造化理﹐死心踏地﹔一層層剝進去﹐一層進一層﹔直剝到道之骨髓處﹐方見得大地塵沙盡是珍寶﹔信步走去﹐頭頭是道﹔大徹大悟﹐通前達後﹔一往無前﹐何患性命不了﹐大道不成乎﹖

﹝參證﹔學知盡心窮理﹐自克原始反終﹐是知行並進之學。知之者心﹐行之者身﹐知行並進﹐身心不二﹐是爲腳踏實地。能自第一著﹐實實體返體還﹐玄關自開。玄關一開﹐金丹大道修復﹐不落虛妄。而致開之訣﹐端自克己第一著始。克己功法端自淨心除妄始。從此死心踏地﹐一層層剝進﹐直至剝到道之髓處﹐始知眞妄本無相﹐念妄則妄﹐念眞則眞﹐眞妄之現﹐現於動念。古哲故以動念處爲玄牝。

蓋陽曰玄﹐陰曰牝。金丹之道﹐修返純陽之義。然而陽極則陰生﹐欲使个中無陰﹐無是理也﹐古哲修之﹐一歸於眞而已。是以日生日返﹐融歸於一。斯一難名﹐彊名之曰﹕竅。然則所謂學入關竅者﹐學歸於一﹐毋使陽散陰泛焉耳﹗生一日返一日﹐學問豈有涯岸哉﹖故古仙云﹔「元始天尊﹐開辟至今﹐無刻不采取﹐無刻不烹煉」者﹐則知元始天尊無刻不事返還也﹐故無生老病死苦。

謹按﹕《修眞辯難》全部﹐闡發古哲欲發未發處﹐數不勝數﹐有功玄教之作。惟於玄關一竅﹐篇中節去自述一段﹐乃爲完璧矣﹗學者要知一身關竅﹐各有眞幻二气﹐是卽《易經》所謂「一陰一陽之爲道」者是也。玄門所重﹐在於感應。眞感則眞應﹐幻感則幻應。感應從類﹐其理如是。若然﹐彼家我家﹐亦各具有眞幻二气者也。古哲事空事寂者﹐志在克己以全眞也。至道眞源﹐不在气機之隱現﹐而在隱現莫測。心不之搖﹐念不之動﹐乃爲全眞。以眞感眞﹐玄關乃開。開眞﹐則所現所隱亦眞。隱現旣眞﹐則取煉還返無妄﹐而得效亦眞。

蓋此玄關一竅﹐上包過去﹐下包未來。个中眞妄﹐各隨類感。隨感隨應﹐神祗無得暫阻。有此要妙﹐古哲鑑之﹐是以致功玄學﹐首以克己爲第一著。

悟元子取此篇作全部關束﹐深得古人著書宗旨。學者愼毋以有一節之失﹐乃置全書於高閣。悟元子之失﹐正是智者千慮之一失。余爲參證﹐乃正愚者千慮之一得。余學問較之悟元子﹐豈僅小巫大巫已哉﹗是余眞實語﹐筆以告夫同志云。﹞

