

欽定四庫全書

子部十四

道徳指歸論

道家

提要

【臣】等謹案道徳指歸論六卷舊本題漢嚴遵撰隋志著錄十一卷晁公武讀書志曰唐志有嚴遵指歸四十卷馮廓注指歸十三卷今考新舊唐書均載嚴遵老子指歸十四卷馮廓老子指歸十三卷無嚴遵書四十卷之說疑公武所記爲傳寫誤倒其文也此本爲胡震亨祕冊函所刋後以板歸毛晉編入津逮祕書止存六卷錢曾讀書敏求記云曾得錢叔寶鈔本自七卷至十三卷前有總序後有人之饑也至信言不實四章今皆失去又引谷神子序云道徳指歸論陳隋之間已逸其半今所存者止論徳篇近代嘉興刋本列卷一之卷六與序文大相逕庭云云此本亦題卷一之卷六然則震亨所刻卽據嘉興本也曹學佺作元羽外編序稱近刻嚴君平道徳指歸論乃吳中所僞作今案通考引晁氏之言【案此條通考所引與今本讀書志不同】稱其章句頗與諸本不同如以曲則全章末十七字爲次章首之則是書原有經文陸遊集有是書跋稱爲道徳經指歸古文亦以經文爲言此本乃不載經文體例互異又谷神子注本晁氏尙著錄十三卷不云佚闕此本載谷神子序乃云陳隋之間已逸其半今所存者止論徳篇因獵其訛舛定爲六卷與晁氏所錄亦顯相背觸且旣云佚其上經何以說目一篇獨存至於所引莊子今本無者十六七不應遵之所取皆向郭之所棄此必遵書散佚好事者摭吳澄道徳經注跋中莊君平所傳章七十有二之語造爲上經四十下經三十二之目又因漢志莊子五十二篇今本惟三十三篇遂多造莊子之語以影附於逸篇而偶未見晁公武說故谷神子僞序之中抵牾畢露也以是推求則學佺之說不爲無據錢曾所辧殊逐末而遺其本矣以其言不悖於理猶能文之士所贗托故仍著於錄備道家之一說焉乾隆四十五年三月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

道徳指歸論原序

老子書注者無慮數十家獨河上公最著然莫古於嚴君平矣君平生元成間與揚子云同時蓋隱於卜筮其術道髙藐才智淵蔚辧討微持論悠暢幾識洞變藏往知來與神謀陰陽爲使其爲防與老氏無間故因其篇章以發歸趣以爲道夲於無無無之無是生於無未始之始是爲太始體旣無矣不得不虛旣未有始莫之端倪惟無倪也故能周徧虛之極也復何所窮故原物之生始惟至柔柔者生之端剛者生之魄也勢之充滿必始於虛柔爲之夲不失其初故天道下降地道居卑川衝穀虛澤納藪萃王公執謙能下爲貴以卑爲髙以後爲先去泰去矜知雄守雌以是爲國以是爲身禍之所去福之所存綿綿不絕爲天下正重積蚤復惟怳與惚爲於無爲事於無事故天地遂成萬物兼作長養一世含利四海無舉大功而名號歸之無傷吾神而萬世爲澤此君平之指而老氏之大要也人隨所慕以自爲說故有以柔弱勝剛彊而爲兵權之譎者取彼險武附於詐謀有以芻狗萬物而爲申韓之刻者絕聖去智以愚齊民有以淸淨無爲而爲蓋公之言者愼守其常用以寧一則曹丞相輔漢一代之治是也有以谷神不死而爲神仙長年之術者則推夲柱下原於道徳關尹書之遂爲談之宗然其所述皆老之支流非其全體老氏豈虞其至是哉卽六藝固有盜以爲亂階者莊叟固云古之博大眞人哉而自著其道未嘗附之今欲與列莊爲一顧且未可而況彼諸家者自爲解也毫千里而何以訓詁爲哉抑君平之書則大有司馬季主者矣蓋皆懷道不仕惇賁丘園上述天道下紀地理中極人事究觀古覽窮後世旁盡物情包洞幽晦防記未形與能凡庶故宋忠賈聞其言也抑心消志伏軾無气而嚴夫子端策正蓍抗論卜肆巨君之亂貞不絕俗淸而不污其爲文也宏淹該含通標貫靡靡纚纚條縷判析首尾溫粹卽之也近充也遠不以才雄而郁耀莫遏不以辭貴理勝故超若千里驥盤旋垤中塵不出軌馭不範而踐無遺地騁有餘巧若江海爲物淹浸蕩沃滔陵汨陳漸潤而不知其益若造化付形隨所充具其新不窮而機不可測𨿽以釋訓爲名故自爲一家言其亡者已六卷卽所存可以無恨其少矣劉鳳序

余嘗讀君平座右銘曰疾行不能遁影大音不能掩響默然托防則影響無因常體卑弱則禍患無萌嘆其深得老氏之防後知君平有道徳指歸探檢不得壬寅冬孝轅從趙元度得之爲讀一過大抵旁該六合內究萬情測陰陽之用觀物之變以歸合於同披玩不能去手其爲文往往以轉韻相葉似是從防傳來又若無義無仁六合之內和合天親無節無禮四海之內親爲兄弟則又三句首尾葉矣至於名身孰親篇無名之名數句王輔嗣準之以注睽之上九便稱妙解惜其前後殘缺使大寶不完亦道函一大防本序題谷神子不顯姓名晁公武以爲唐人馮廓也繡水沈士龍識道徳指歸視河上公篇目直是下經然君平以四十篇爲上經三十二篇爲下經以今所存篇目校之尙多二篇又合反者道之動於得一篇治人事天子方而不割篇善爲士於大似不肖篇復翦善復爲妖巳上附之以正治國篇內讀之則語勢聯愜理亦諧暢惟民之饑已下七篇都缺因後先檢並其所合治人善爲士二篇當自爲學日益已下及所缺七篇始是君平下經而不出戶已前九篇猶上經也更以河上三十七篇足之則君平上經又得四十六篇亦必有六篇合並始不肯說目耳至若陰八陽九之說𨿽林希逸謂非老氏本防似有獨防乃其浚決防演倡宗風則亦元之素位矣海鹽胡震亨識

嚴君平者蜀郡成都人也姓莊氏故稱莊子東漢章和之間班固作漢書避明帝諱更之爲嚴莊嚴亦古今之通語君平生西漢中葉王莽漢遂遁焬和蓋上世之眞人也其所著有道徳指歸論若干捲陳隋之際已其半今所存者止論徳篇因獵其訛舛定爲六卷而以其說目冠於端庶存全篇之大義爾谷神子序

欽定四庫全書

道徳指歸論卷一

漢嚴遵撰說目

莊子曰昔者老子之作也變化所由道徳爲母效經列首天地爲象上經配天下經配地陰道八陽道九以陰行陽故七十有二首以陽行陰故分爲上下以五行八故上經四十而更始以四行八故下經三十有二而終矣陽道奇陰道偶故上經先而下經後陽道大陰道小故上經眾而下經寡陽道左陰道右故上經覆來下經覆往反覆相過淪爲一形冥冥混沌道爲中主重符列驗以見端緒下經爲門上經爲戶智者見其經效則通乎天地之數陰陽之紀夫婦之配父子之親君臣之儀萬物敷矣

上徳不徳篇

天地所由物所以道爲之元徳爲之始神眀爲宗太和爲祖道有深防徳有厚薄神有淸濁和有髙下淸者爲天濁者爲地陽者爲男陰者爲女人物稟假受有多少性有精粗命有長短情有羙惡意有大小或爲小人或爲君子變化分離剖判爲數等故有道人有徳人有仁人有義人有禮人敢問彼人何行而名號殊謬以至於斯莊子曰虛無無爲開導萬物謂之道人淸靜因應無所不爲謂之徳人兼愛萬物博施無窮謂之仁人理名正實處事之義謂之義人謙退辭讓敬以守和謂之禮人凡此五人皆樂長生尊厚徳貴髙名任其聰明道其所長歸其所安趨騖舛馳或否或然變化殊方建號萬差徳有優劣世有盛衰風離俗異民命不同故或有溟涬寥而無名或蒙澒芒芒而稱皇或汪然泛而稱帝或廓然昭昭而稱王或遠通參差而稱伯此其可言者也然而伯非伯而王非王而帝非帝而皇非皇而有非有而無非無千變萬化不可爲計重累億萬不可爲名何以明之夫易姓而王封於泰山禪於梁父者七十有二君其有形兆圻堮仿髴不可識者不可稱言此其性命不同功名不齊者耶非也是故上徳之君體道而存神與化倫徳動冥天下王之莫有見聞徳歸萬物皆曰自然下徳之君體徳而行神與化遊徳配皇天天下王之或見或聞徳流萬物復反其君夫何故哉上徳之君性受道之纖妙命得一之精防性命同於自然情意體於神明動作倫於太和取捨合乎天心神無所思志無所慮聰明遠寂泊空虛動若無形靜若未生功若天地事如嬰兒遺形藏志與道相得溟涬蒙洪天下莫知潼溶方外翺翔至遠陰陽爲使神爲謀身與道變上下無窮進退推移常與化俱故恬淡無爲而徳盈於域默寂寥而化流於無極恩不可量厚不可測兼包大營澤及萬國知不足以倫其化言不足以其俗天下咮咮喁喁皆蒙其化而被其和若此者元無絕而不知爲之者何誰也下徳之君性受道之正气命得一之下中性命比於自然情意防於神明動作近於太和取捨體於至徳托神於太虛隱根於冥動反柔弱靜歸和平戴防履矩鏡視太淸變化恍惚因應無形希夷茫昩幾無謚號方地隨天與化爲常徳盛澤流洋溢萬方羙徳未形天下童蒙四海爲一蕩蕩默與民俯仰與物相望當此之時大道未分醇徳未剖六合之內一人獨處其務損而不益其事修而不作所爲者寡所守者約民惇厚而忠信世和愼而寂泊水艸爲蓄積裘褐爲盛服巨木爲廊廟巖穴爲室宅主如天地民如艸木被道合徳恬淡無欲陰陽和洽萬物蕃殖無有制令宇內賓伏嘉禾朱艸勺藥並生神龍鳳凰與人相托甘露降而不霽祥風動而不息無義無仁六合之內和合天親無節無禮四海之內親爲兄弟親而不和敬而不恭天地人物混沌通上仁之君性醇粹而淸明皓白而博通心意虛靜神气和順管領天地無不包裹睹防得要以有知無養生處徳愛民如子昭物遭變響應影隨經天之分明地之理別人物之宜開知故之門生事起福以益萬民錄內略外之以親積思重厚以招殊方法禁平和號令寬柔舉措得時天下歡喜雷霆不作風雨不卒起艸木不枯瘁人民不夭死跂行喙息皆樂其生蜎飛蠕動盡得其所老弱羣遊壯者耕桑人有孫黃髮兒齒君如父母民如嬰兒徳流四海有而不取上義之君性和平正而達通情察防利害辯智聰明心如規矩志如尺衡平靜如水正直如繩好舉大功以建鴻號樂爲福始惡爲禍先秉權操變以度時世崇仁勵義以臨萬民因天地之理制萬物之宜事親如奉神履民如臨深兼聽萬國折之以中威而不暴和而不滛嚴而不酷察而不刻原始定終立勢禦民進退與時流屈伸與化俱事與務變禮與俗化號令必信制分別明綱要而不疏法正而不滛萬事決於臣下權勢獨斷於君延正以愼道顯善以發姦作五刑刻肌膚敬元防始常與名俱因節而折循理而割權起勢張威震海內去已因彼便民不苛纖芥之惡貶秋毫之羙舉內施王室外及人物承獘通變存亡接絕扶防起防仁徳復發有土傳嗣子孫不絕上禮之君性和而情柔心疏而志欲舉事則陰陽發號順四時紀綱百變网羅人心尊寵君父卑損臣子正上下明差等序長防別夫婦合人倫循交友歸奉條貫事有差品拘制者褒錄不羈者削貶優防彊梁包裹風俗以中行順心從欲以和節之迫情禁性防堤未萌牽世系俗使不得滛絕人所不能已彊人所不能行勞神傷性事眾費煩亂得以治危得以寧知故通達醇愨消亡大道滅絕仁徳不興天心不洽四位失常雷霆毀折萬物天傷父子有防而天不爲之和晝夜淒淒而世不爲之化鐘磬喤喤而俗不爲之變沈吟雅韻而風不爲之移謙退辭讓天下不信守柔伏雌天下不親懸爵設賞賢人不下攘臂執圭君子不來夫何故哉辭丰貌羙而誠心不施故也是故帝王根夲道爲元始道失而徳次之徳失而仁次之仁失而義次之義失而禮次之禮失而亂次之凡此五者道之以一體而世主之所長短也故所爲非其所欲也所求非其所得也不務自然而務小薄夫禮之爲事也中外相違華盛而實毀末隆而夲衰禮薄於忠權輕於威信不及義徳不逮仁爲治之末爲亂之元詐僞所起忿爭所因故制禮作樂攺正易服進退威儀動有常節先識來事以明得失此道之華而徳之末一時之法一隅之術也非所以當無窮之世通異方之俗者也是故禍亂之所由生愚惑之所由作也何以明之莊子曰夫天地之應因於事事應於變變無常時是以事不可預設變不可先圖猶痛不可先摩而癢不可先折五味不可以升斗和琴瑟不可以尺寸調也故至微之防微不可言而至妙之妙妙不可傳忠信之至非禮之所能飾而時和先後非數之所能存也故聰明博達智慮四起睹陰之綱得陽之紀明神之道通萬物之理仰則見天之表俯則見地之裏教民不休事至不止以此致平非所聞也比夫萬物之托君也猶神明之居身而井水之在庭也水不可以有爲淸也神不可以思慮寧也夫天地之間萬物並興不可以有事平也是以大丈夫之爲化也體道抱徳太虛通洞成而若缺有而若亡其靜無體動而無聲忠信惇愨不知爲默暗昧朴素爲先損心棄意不見威儀無務無爲若龍若蛇違禮廢義歸於無事因時應變不豫設然秉微統要與時推移取捨屈伸禍亂患咎求之於己百祥萬福無情於人

得一萹

一者道之子神明之母太和之宗天地之祖於神爲無於道爲有於神爲大於道爲小故其爲物也虛而實無而有圓而不防方而不矩繩繩忽忽無端無緒不浮不沈不行不止爲於不爲施於不與合囊變化負包分理無無之無始始之始無內無外混混沌沌芒芒泛泛可左可右虛無爲常淸靜爲主通達萬天流行億野萬物以然無有形兆窅然獨存妙獨處周密無間平易不攺混冥皓天無所不有陶冶神明不與之同造化天地不與之處稟而不損收而不聚不曲不直不先不後髙大無極深防不測上下不可議旁流不可揆度潢爾舒與皓然焊生焊生而不與之變化變化而不與之俱生不生也而物自生不爲也而物自成天地之外毫之內稟气不同殊形異皆得一之一以生盡得一之化以成故一者萬物之所而變化之至要也萬方之準繩而百變之權量也一其名也徳其號也無有其捨也無爲其事也無形其度也反其大數也和其歸也弱其用也故能知一千變不窮萬輪不失不能知一時防時吉持國者亡守身者沒是故昔之得一者天之性得一之淸而天之所爲非淸也無心無意無爲無事以順其性默默無容無式以保其命是以陰陽自起變化自正故能剛健運動以致其髙淸明大通皓白和正純粹眞茂不與物糅然大易幹幹光耀萬物資始雲蒸雨施品物流行元首性命蒼蒼無不盡覆地之性得一之寧而地之所爲非寧也無知無識無爲無事以順其性無度無數無愛無利以保其命是以山川自起剛柔自正故能性順柔弱直方和正廣大無疆深厚淸靜萬物資生無不成載神之性得一之靈而神之所爲非也不思不慮無爲無事以順其性無計無謀無向無首以保其命是以消息自起存亡自正故老能復壯死能復生困能復達廢能復榮變化不極反覆不窮物托之不失其中谷之性得一之盈而谷之所爲非盈也不欲不求無爲無事以順其性不仁不義不與不施以保其命是以實虛自起盛衰自正故能蒸山流澤以爲通徳涓涓不息綿綿不絕皓皓洋洋修遠無極以盈江海深大不測侯王之性得一之正而侯王之所爲非正也去心去志無爲無事以順其性去聰去明虛無自應以保其命是以和平自起萬物自正故能體道合徳與天同則抱神履和包裹萬物聲飛化物盈溢六合徳天地明照日月制世禦俗宇內爲一凡此五者得一行之興而不廢成而不缺流而不絕光而不滅夫何故哉性命自然動而由一也是故使天有爲動不順一爲髙得卑爲淸得裂陰陽謬戾綱弛紀絕和气隔塞三光消滅雷霆妄作萬物皆失使地有爲動不順一爲直得枉爲寧得發山川崩絕剛柔捲折气化不通五行毀缺百谷枯槁羣生疾疫使神有爲動不順一爲達得困爲靈得歇變化失序締滯消竭盛衰者亡弛張者歿使谷有爲動不順一爲有得亡爲盈得竭虛實反覆流澤不入侯王有爲動不順一爲貴得賤爲正得蹶亂擾迷惑事由己出百官失中防其名實萬民不歸天地是絕凡此五者性命淳羙變化窮極進退屈伸不離法式得一而存失一而沒況乎非聖人而王萬民廢法式而任其心者哉是故天人之道物化變爲寡者眾爲賤者貴爲髙者卑爲成者敗益之者捐利之者害處其反者得其覆爲所求者失所欲是以賢君聖主勢在民上爵尊天下澤連萬物徳懷四海道之所佑天之所助萬物所歸神所與厲身起節自謂孤寡處卑守微躬渉勞苦損心挫志務設民下不爲貴故擅民之命不爲髙故常在民上不欲也故無所不有不爲也故無所不宰萬物紛紜身無所與故能爲之夲非獨王道萬事然矣夫工之造輿也爲圓爲方爲短爲長爲曲爲直爲縱爲橫終身揳揳卒不爲輿故能成輿而令可行也夫玉之爲物也微以寡而石之爲物也巨以眾眾故賤寡故貴玉之與石俱生一寡之與眾或求或棄故貴賤在於多少成敗在於爲否是以聖人爲之以反守之以和與時俯仰因物變化不爲石不爲玉當在玉石之間不多不少不貴不賤一爲綱紀道爲楨幹故能專制天下而威不可勝全活萬物而徳不可量貴而無憂賤而無患髙而無殆卑而愈安審於反覆歸於默明於有無反於太初無以身爲故神明不釋無以天下爲故天下與之俱夫何故哉因道而動循一而行道之至數一之大方變化由反和纖爲常起然於否爲存於亡天地生於太和太和生於虛冥

上士聞道篇

道徳天地各有所章物有髙下气有短長各樂其所樂患其所患見其所見聞其所聞取捨殊謬畏喜殊方故鶉鴳髙飛終日馳騖而志在乎蒿苖鴻鵠髙舉逕歷東西通千達萬而志在乎陂池鸞鳳翺翔萬刃之上優遊太淸之中而常以爲卑延頸舒翼淩蒼云薄日月髙翔遠逝曠時不食往來九州棲息八極乃得其宜三者殊便皆以爲娛故無窮之原萬尋之泉神龍之所歸小魚之所去髙山大丘深林巨壑茂木暢枝鴻鳥虎豹之所喜而雞狗之所惡悲夫三代之遺風儒墨之流文誦詩書修禮節歌雅頌彈琴瑟崇仁義祖防白追觀往古通明術數變是定非已經得失身寧名榮鄕人傳業中士之所道上士之所廢也閒居幽思彊識萬物設僞飾非虛言名實趨翔進退升降跪集治閨門之禮偶時俗之際傾側偃仰務合當世阿富順貴下眾耳目獲尊蒙寵流俗是則此下士之所履而中士之所棄故防矩不相害殊性孰相安賢聖不爲匹愚智不爲羣大人樂恬淡小人長於戚戚堂堂之業不諭於眾庶棲棲之事不悅於大丈夫鳥獸並興各有所趨羣士經世各有所歸是以捐聰明棄智慮反眞歸朴遊於太素輕物傲世卓爾不污喜怒不嬰於心利害不接於意貴賤同域存亡一度動於不爲覽於妙精神平靜無所章載抱徳含和帥然反化大聖之所尙而上士之所務中士之所爚而下士之所大也是故中士所聞非至美也下士所見非至善也中士所下士所乃美善之美善者也夫陳大言舒至論表自然窮防妙則中士而下士浮言遊說生息百變起福興利成功遂事則中士論而下士覺彼非喜防而惡吉貴禍而賤福也性與之遠情與之反若處黃泉聽視九天遼遠絕滅不能見聞而已矣故聖人建言曰有之有之者言道之難知惟柄自然之歸以統萬方之指者能有之非庸庸者之所能聞也夫何故哉聖人之道深防浩遠魁魁忽忽冥冥昭昭虛無寂泊萬物以往纖防髙大無有形象窮而極之則知不能存也要而約之則口不能言也推移離散則書不能傳也何則進道若退亡道若存欲治天下還反其身靜爲虛戶虛爲道門泊爲神夲寂爲和根嗇爲气容微爲事工居無之後在有之前棄捐天下先有其身養神積和以治其心心爲身主身爲國心天下應之若性自然是故夷道若颣使正起除其法物去其分理從民之心聽其所有滅其文章平其險阻折關破鍵使姦自止壞城散獄使民自守休卒偃兵爲天下市萬方往之如川歸海徳如溪谷不施不與不愛不利不處不去無爲而恩流不仁而澤厚長育羣生爲天下母大白靑靑常如驚恐無制而勢隆無寄而權重徳交造化與天下爲友出白入黑不爲羙好逐功逃名乃長昭昭盛徳之人惇惇悾悾若似不足無形無容簡情易性化爲童蒙無爲無事若癡若聾身體居一神明千之變化不可見喜欲不可聞若閉若塞獨與道存建徳若偸無所不成塗民耳目飾民神明絕民之欲以益民性滅民之樂以延民命損民服色使民無爭塞民心意使得安寧質眞若渝爲民則生之以道養之以徳之以精神和之以法式居以天地照以日月變以陰陽食以水谷制以無形系以無極天下喁喁靡不賓服宇內康寧萬物蕃殖若非其功而非其徳大而似小醇而似薄大方不矩無所不包方於不方直於不直無圻無堮無法無式不方不直萬物自得不直不方天地自行在爲之陰居否之陽和爲中主分理自眀與天爲一與地爲常是故大器晚成無所不有變於無形化於無朕動而無聲爲而無體威徳不可見功業不可視禍生於冥冥福生於窅窅寂泊而然是謂至巧萬物生之莫知所以勉勉而成故能長久是以大音希聲告以不言言於不言神明相傳默然不動天下大通無聲而萬物駭無音而萬物唱天地人物無期俱和若響應聲大象無形大狀無容進而萬物存退而萬物防天地與之俯仰陰陽與之屈伸效之象之若影隨形是知道盛無號徳丰無謚功髙無量而天下不以爲大徳彌四海而天下不以爲貴光耀六合還反芒昧夫何故哉道之爲化也始於無終於末存於不存貸而不貸動而萬物成靜而天下遂也

道徳指歸論卷一

欽定四庫全書

道徳指歸論卷二

漢嚴遵撰道生一篇

有虛之虛者開導稟受無然然者而然不能然也有虛者陶冶變化始生生者而生不能生也有無之無者神明不能攺造存存者而存不能存也有無者纖防妙動成成者而成不能成也故虛之虛者生虛虛者無之無者生無無者無者生有形者故諸有形之徒皆屬於物物有所宗有所祖天地物之大者人次之矣夫天之生人也形因於气气因於和和因於神明神明因於道徳道徳因於自然萬物以存故使天爲天者非天也使人爲人者非人也何以明之莊子曰夫人形腐何所取之聰明感應何所得之變化終始孰者爲之由此觀之有生於無實生於虛亦以明矣是故無無無始不可存在無形無聲不可聽視稟無授有不可言道無無無之無始未始之始萬物所由性命所以無有所名者謂之道道虛之虛故能生一有物混沌恍惚居起輕而不發重而不止陽而無表陰而無裏旣無上下又無左右通達無境爲道綱紀懷襄空虛包裹未有無形無名芒芒澒澒混混沌沌冥冥不可稽之亡於聲色莫之與比指之無向搏之無有浩浩無窮不可論諭潢然大同無終無始萬物之廬爲太初者故謂之一一以虛故能生二二物並興妙妙纖微生生存存因物變化滑淖無形生息不衰光耀冥無向無存包裹天地莫睹其元不可逐以聲不可逃以形謂之神明存物物存去物物亡智力不能接而威徳不能運者謂之二二以無之無故能生三三物俱生渾渾芒芒視之不見其形聽之不聞其聲摶之不得其緒望之不睹其門不可揆度不可測量冥冥窅窅潢洋堂堂一淸一濁與和俱行天人所始未有形朕圻堮根系於一受命於神者謂之三三以無故能生萬物淸濁以分髙卑以陳陰陽始別和气流行三光運羣生有形臠可因循者有聲色可見聞者謂之萬物萬物之生也皆元於虛始於無背陰向陽歸柔去剛淸靜不動心意不作而形容修廣性命通達者以含和柔弱而道無形也是故虛無無形防寡柔弱者天地之所由興而萬物之所因生也眾人之所惡而侯王之所自名也萬物之原泉成功之本根也故賢君聖主以至尊之位彊大之勢處孤寡居不逐所來逃所欲去大爲小安卑樂損出無迹入無朕動於福先靜於禍始無爲無事天下自巳不視不聽抱和以靜神明生息形容自正進退有常不變其行徳化淩風理於蒸庶天地是佑萬物是歸眾人則不然見聞知病見聞知病合於成事不睹未然之變故貴堅剛大權造勢眾務不制深度柔弱遠絕防寡動與道舛靜與天迕神明潰濁眾事並興思慮迷惑妄喜妄怒福禧出門妖防入戶天綱以發不可解之也滂然禍生愴爾覺悟屈約而言卑將死而辭善𨿽欲攺過爲新反於防寡自然不釋與生路遠破國亡家禍及子孫故眾人之教變愚爲智化弱爲彊去防歸顯背隱爲彰暴寵爭逐死於榮名聖人之教則反之愚之以智辱之以榮防之以顯隱之以彰寡之以眾弱之以彊去心釋意務於無名無知無識歸於冥殊塗異指或存或亡是以彊秦大楚專制而滅神漢龍興和順而昌故彊者離道梁者去神生主以退安得長存不求於己怨命尢天聖人悲之以爲教先書之竹帛明示後人終世反之故罹其患

至柔篇

道徳至靈而神明賓神眀至無而太和臣淸濁太和至柔無形包裹天地含囊陰陽經紀萬物無不維綱或在宇外或處天內人物借之而生莫有見聞毳不足以爲號弱不足以爲名聖人以意存之物也故字曰至柔名曰無形是以無形之物不以堅堅不以壯壯故能敝天地銷銅鐵風馳電騁經極日月周流上下過飄歷忽安固翺翔淪於無物何以效其然也夫響以無聲不可窮影以無形不可極水以淖弱貫金石沈萬物地以柔順成大功勝艸木舌耳無患角齒傷折由此觀之柔者敝堅虛者馳實非有爲之自然之物也是以地狹民少兵寡食鮮意妙欲微神明是守與天相參視物如子徳盛化隆恩深澤厚吏忠卒信主憂將恐累柔積弱常在民後被羞辱國爲雌下諸侯信之比於赤子天下往之若歸父母人物同欲威勢自起彊者不能淩智者不能取終始反覆彊弱變化天地爲助神明爲輔時至不制爲天下主夫何故哉以道柔弱而體微寡也故地廣民眾國富兵彊吏勇卒悍主能將嚴賞重罰峻削直刻深百官戰栗若在君前勢便地利爲海內雄輕敵樂戰易動師眾合變生奇淩天侮地諸侯執服靡不懸命威震境外常爲梟俊人憂物恐威動天地道徳不載神明是離眾弱同心萬民不附身死國亡族流防夫何故哉體堅剛而積防吝也夫道以無有之有通無間遊無理光耀有爲之室澄淸無爲之府出入無外而無圻經歷珠玉而無朕何以效其然也夫有形鎌利不入無理神明在身出無間入無孔俯仰之頃經數千里由此言之有爲之爲有廢無功無爲之爲成遂無窮天地是造人物是興有聲之聲聞於百里無聲之聲動於天外震於四海言之所言異類不通不言之言陰陽化天地感且道徳無爲而天地成天地不言而四時行凡此二者神明之符自然之驗也是以聖人虛心以原道徳靜气以存神明損聰以聽無音棄明以視無形覽天地之變動觀萬物之自然以睹有爲亂之首也無爲治之元也言者禍之戶也不言者福之門也是故絕聖棄智除仁去義發道之心揚徳之意順神養和任天事地陰陽奉職四時馳騖亂原以絕物安其處世主恬淡萬民無事教以不言之言化以不化之化示以無象之象而歸乎妙奄民情欲順其性命使民無知長生久視故我無言而天地無爲天地無爲而道徳無爲三者並興總進相乘和气洋溢太平滋生人物集處宇內混同禍門以閉天下蒙童世無恥辱不睹吉防知故窒塞自然大通家獲神明之福人有聖智之功當此之時主如天地民如嬰兒飲主之徳食主之和陽出陰入與道捲舒君父在上若有若無天下惘惘咮咮喁喁不知若鷇無爲若雛生而不喜死而不憂閔閔挽挽性命有餘莫有求之萬福自來夫何故哉人主不言而道無爲也無爲之關不言之機在於精妙處於神微神防之始精妙之宗生無根蒂出入無門常於爲否之間時和之元故可聞而不可顯也可見而不可闡也可得而不可傳也可用而不可言也柄而推之要而歸之易爲智者陳難爲淺聞者言也何則廣大深遠而眾久莫能及也上而若反而眾人莫能入也淡淡濫濫而世人莫能聞也窅窅冥冥而俗主莫能行也

名身孰親篇

我性之所稟而爲我者道徳也其所假而生者神明也其所因而成者太和也其所托而形者天地也凡此數者然我而我不能然也故法象莫崇乎道徳稽式莫髙乎神明表儀莫廣乎太和著明莫大乎天地道徳神明常生不死淸濁太和變化無窮天地之道存而難亡陰陽之事動而難終由此觀之禍極於死福極於生是以聖人上原道徳之意下揆天地之心崇髙顯榮吉祥盛徳深閎浩大尊寵窮極莫大乎生萬物陳列奇怪珍寶金玉珠璧利深得巨莫大乎身禍世之匠亂國之工絕逆天地傷害我身莫大乎名生防長溢困民貧國擾濁精神使心多欲叛天違道爭爲盜賊天下不親世多兵革一人爲之傷敗萬國主死民亡物蒙其毒莫大乎貨故得之與亡或病或利得名得貨道徳不居神明不畱大命以絕天不能救失名失貨道徳是佑神明是助名顯自然富配天地故細身大名未可與論至道也輕身重國未可與圖利也夫無名之名生我之宅也有名之名防我之橐也無貨之貨養我之福也有貨之貨防我之賊也是故甚愛其身至建榮名爲之行之力之勞之彊迫性情以損其神多積貨財日以防盈防亡之道貨名俱終故神明不能活天地不能全也夫何故哉道徳之化天地之數一陰一陽分爲四時離爲五形綸爲羅网設爲無間萬物之性各有分度不得相干造化之心和正以公自然一槪正直平均無所愛惡與物通同劑長續短損盈益虛不足者養有餘者防貪叨多積自遺禍殃不足不止利心常起智以詐愚彊以大取自然均之名利歸主失之而憂得之而喜一喜一憂魂魄浮防一憂一喜神明去矣身死名滅禍及子孫故名利與身若炭與冰形性相反勢不俱然名終體極身存世昌者天下無之是故擾心猾意用情事神夙夜趨務飾容治辭憂懷眾庶創事立功勵身起節以顯榮名是損所以有身而益所以亡身也竭筋力忍饑渴犯寒暑踐危狹薄衣惡食不適口腹迎朝送夜被恥辱精奔神馳汲汲不止逆道幹榮多入爲有危身以寧貨積神亡禍患自來防亡俱至則是爲福以亡福求利以去利故成敗之事在爲與否存亡之道在去與來是以知足之人體道同徳絕名除利立我於無身養物而不自生與物而不自存信順之間足以存神室家之業足以終年常自然故不可殺處虛無故不可中細名輕物故不可污欲不欲故能長榮知止之人貴爲天子不以枉志貧處巖穴不以幽神進而不以爲顯退而不以爲窮無禍無福無得無防不爲有罪不爲有功不求不辭若海若江防揚域神明是通動順天地故不可危殊利異害故能常然是以精藏而不防神固而不脫魁如天地照如日月旣精且神以保其身知足而止故能長存此謂遁名而名我隨逃利而利我追者也

大成若缺篇

道徳無爲而神明然矣神明無爲而太和自起太和無爲而萬物自理或無根而生或無足而走或無耳而聽或無口而鳴殊類異倫皆與之市母愛其子子愛其母男女相兼物尊其主巢生而啄胎生而乳鳥驚而防獸驚而聚陰物宂居陽物巢處火動炎上水動潤下萬物靑靑春生夏長秋成冬熟皆歸於土非有政教物自然也由此觀之爲不生爲否不生否明不生明晦不生晦不爲不否不明不晦乃得其紀故大道坦坦不出門戶其出彌遠其知彌寡道在於身不在於野化自於我不由於彼萬物常治智慧不起是以聖人柄和履正治之無形遊於虛廓以鏡太淸遺魂亡魄休精息神無爲而然默而信窅然蕩蕩昭曠獨存仿髴挽逮其事素眞其用不獘莫之見聞夫何故哉微妙周密淸靜以眞未有形聲變化其元開導如陽閉塞如陰堤埽如地運動如天文武作盛徳自分是以盈而若衝實而若虛不顯仁義不見表儀不建法式不事有爲上欲不欲天下自化惇厚朴素民如嬰兒不知所求茫茫不知所之其用不窮流而不衰不耕自有食不織自有衣暑則靜於裸寒則躁於裘無有忌諱與麋鹿居被髮含哺相隨而遊主有餘徳民有餘財化襲萬物無所不爲光景不見獨有奇天地人物與之俱化乘空載虛與道徘徊厲度四海周流六虛浩洋無窮棲息至無夫何故哉直而若屈正而若枉世主爲聲天下爲響世主爲形天下爲影故不郊祀而天心和不降席而正四海故曰大巧若拙天道自卑無律曆而陰陽和無正朔而四時節無法度而天下賓無賞罰而名實得隱武藏威無所不勝棄捐戰伐無所不克無號令而民自正無文章而海內自明無符璽而天下自信無度數而萬物自均是以嬴而若詘得之若防無鐘鼓而民娛樂無五味而民食甘無服色而民羙好無畜積而民多盈夫何故哉因道任天不事知故使民自然也天地之道一進一退而萬物成遂變化不可閉塞屈伸不可障蔽故陰之至也地裂而冰凝淸風飂冽霜雪嚴凝魚鱉蟄伏萬物宛拳當此之時處溫室臨壚火重狐貉襲毳綿猶不能禦也及至定神安精動體勞形則是理泄汗流捐衣出室暖有餘身矣陽之至也煎砂爛石飛鳥絕水虫疾萬物枯槁江湖消竭當此之時入沈淸泉出衣絺綌燕髙防服寒石猶不能任也及至解心釋意托神淸靜形捐四海之外遊志無有之內心平气和涼有餘矣夫知故之爲術也治人事育羣形徳延天地功配陰陽及其生亂也發於無形起於無聲與政捲舒與化推移得人如濕逮人若陰猶響應言影不離形爲之愈亂治之益煩明智不能領嚴刑不能禁是無爲者有爲之君而成功之主也政教之元而變化之母也其餘禍亂猶躁之勝寒而靜之勝暑也是以聖人去智去慮虛心專气淸靜因應則天之心順地之意政舉化流如日之光禍亂消滅若云之除天下象之無所不爲萬物師之無所不事

天下有道篇

人之生懸命於君君之立懸命於民君得道也則萬民昌君失道也則萬民防萬民昌則宗廟顯萬民防則宗廟傾故君者民之源也民者君之根也根傷則華實不生源衰則流沫不盈上下相保故能長久是以世主得道宇內不擾諸侯賓服百蠻雍喜四海同風兵革不起徼悍之人無所效其言果壯之士無所施其功聰明辧智隨澤而耕騏驥驊驑嬰輿而作天下宴閒各樂其業世惇俗厚民人專一總織而衣總耕而食天心和洽萬物丰熟嘉祥屢臻吉符並集非天降福世主道徳也天子失道諸侯不朝溪異谷別法制舛殊四方背叛力政相淩舉兵爭權弱者爲鹵彊者爲君是以天下將簡士砥礪甲兵懸烽烈火四面相望深姦大詐謀於廟堂作變生奇結縱連橫輕車梟興敵相當士馬生郊歷年不還化髙詐力政當首功當此之時飾養戎馬不遑親戚奔郊先至常食菽粟貪夫坐而爲宰庸僕之徒畜而爲賊百姓罷極財殫力倦長徭兵役久而不息時念歸家淒愴慷慨想親罷老涕泣於外慈父惠母憂愁傷心肝膽气志摧折於內士卒椎頭結踵骸骨暴露流離於中野者不可勝計道路憧憧皆爲孤子思慕號呼踴泣而起何罪蒼天遭罹此咎牝者無夫幼稚無父怨慟悲痛不期而聚大者爲率中者爲宰上下相防中外相保非有血脈親如兄弟總苖爲旌穿地爲鼓操兵便械趨行案伍常集戰鬥意議其主至精相感气化相動是以天地鈐結陰陽隔閉星辰防亂日月斗蝕詐逆萌生災變並發非天降禍世主無道夫遭天之鴻命繼先聖之後貴爲天子富有四海爵尊寵極莫與比列布衣粗裘而天下以爲好蔬食藜羹而天下謂之美變世化俗猶風之靡艸民之從化猶魚之赴水不務崇道廣徳修身正已憂勞元元以承祭祀光顯祖考業傳子孫徳與神明爭流名與天地相保反以驕奢取名求勢不止逆天迕地無不淩侮是以不訾之士相矯而起輕舉深入先到爲右敵人遠至莫與之交黨離朋絕中外不恃身死國亡宗廟崩弛可欲之故非天下之罪也是故威勢尊寵窮極民上名號顯榮覆蓋天下而不知足者獵禍之具而危亡之大數也夫道徳神明陶冶變化已得爲人保合精神而有大形動作便利耳目聰明遊於昭曠之域聽視天地之間上觀自然之法式下察古之得失鑿井而飲耕田而食長妻生子與命相極是足之足者也何況乎萬乘之主千乘之君或其可足亦明矣故不在於道也利心常起貪人壤土欲人財寶兼並不休增加不已者追患之大數而得咎之至要也自今及古飛鳥走獸含气有類之屬未有不欲得而全其性命者也故居君者爲鹵居虎者爲防名在靑雲之上身處黃泉之下居牛馬之位者無牛馬之患托犬羊之列者無犬羊之咎是以得道之士建心於足遊志於止辭威讓勢孤特獨處捐棄萬物惟神是秉身存名榮久而不殆天下歸之無有不制

不出戶篇

道徳變化陶冶元稟受性命乎太虛之域冥之中而萬物混沌始焉神明交淸濁分太和行乎蕩蕩之野纖妙之中而萬物生焉天圓地方人縱獸橫艸木種根魚沈鳥翔物以族別以羣分尊卑定矣而吉防生焉由此觀之天地人物皆同元始共一宗祖六合之內宇宙之表連屬一體气化分離縱橫上下剖而爲二判而爲五或爲白黑或爲水火或爲酸鹹或爲徵羽人物同或爲牝牡凡此數者親爲兄弟殊形別鄕利害相背萬物不同不可勝道合於喜怒反於死生情性同生心意同理何以言之莊子曰一人之身俱生父母四支九竅其職不同五臟六腑各有所受上下不相知中外不相睹頭足爲天地肘爲四海肝膽爲胡越眉目爲齊楚若不同生異軀殊體動不相因靜不相待九天之上黃泉之下未足以諭之然而頭有疾則足不能行胸中有病則口不能言心得所安則耳目聰明屈伸調利百節輕便者以同形也人生動於邇則人物應於遠人物動於此則天地應於彼彼我相應出入無門往來無戶天地之間虛廓之中遼遠廣大物相應不失毫者同體故也是以聖人不出戶上原父母下擦子孫危寧利害反於死生之說察於是非之理通於利害之元達於治亂之夲以巳知家以家知彼事得其綱物得其紀動知所之靜知所守道徳爲父神明爲母淸靜爲師太和爲友天下爲家萬物爲體視彼如己視己如彼心不敢生志不敢舉棄捐知故絕滅三五因而不作巖居宂處不殺羣不食生艸未成不服未終不采天地人物各保其有夫原我未兆之時性命所以精神所由血气所始身體所基以知實生於虛有生於無小無不入大無不包也夲我之生在於道徳孕而未育所以成形至於出冥以知深防纖妙和弱潤滑之大通也無知無識無爲無事之有大功也視我之爲嬰兒至於壯大有知以睹柔之生剛弱之生彊小之生大短之生長愚之生智晦之生明也察我呼吸屈伸以知損爲益首益爲損元進爲退夲退爲進根福爲禍始禍爲福先也上陵仰阪歷阻過險形疲喘悸勞而靜處則神平气和中外相保以知淸靜虛無無爲變化之大功也四肢九竅趨務舛馳異能殊形皆原一心以知百方萬物利害之變皆生於主稽之天地驗之古今動不相違以知天地之道畢於我也故家者知人之夲根也身者知天之淵泉也觀天不由身觀人不由家小近大遠小知大迷去家出戶不見天下去身窺牖不知天道其出愈遠其知益少周流四海其迷益甚求之益大功名益小不視不聽求之於巳天人之際大道畢矣故聖人不見一家之好惡而命萬家之事無有千里之行而命九州之變足不上天而知九天之心身不入地而知九地之變陰陽進退四時變化深防隱匿窅冥之事無所遁之何則審內以知外原小以知大因我以然彼明近以諭遠也故聖人之爲君也猶心之於我我之於身也不知以因道不欲以應天無爲以道世無事以養民默默使化自得上與神明同異下與萬物同心動與之反靜與之存空虛寂泊使物自然

道徳指歸論卷二

欽定四庫全書

道徳指歸論卷三

漢嚴遵撰爲學日益篇

道徳之化變動虛蕩蕩默默泛泛無形潢慌忽渾沌無端視之不見聽之不聞開導稟授無所不存功成遂事無所不然無爲之爲萬物之根由此觀之不知之知知之祖也不教之教教之宗也無爲之爲爲之始也無事之事事之元也凡此數者神明所因天地所歸聖所道處士所傳也逮仁義淺薄性命不眞不睹大道動順其心陷溺知故漸漬愛恩情意多欲神與物連深謀逆耳大論迕心非道崇知上功貴名是以作術治數集辭著文載之篇籍以教萬民綱紀天下經緯陰陽剖判人事離防祖宗淳朴變化設僞萬方轉移風俗傾正敗常攺正易服萬事盡彰鐘鼓琴瑟間以竽笙升降進退飾象趨翔禮儀三百威儀三千分舛並爭興事舞文以辯相詘以巧相勝毫舉毛起益以無窮是以天下背夲去根向未歸文博學深問家知戶賢甚者擬聖以立君臣同意者無能而官異心者功大而亡是以天下騷騷不遑其親追習纖纖務順其君故和五味以養其口肥香甘脆不顧羣生變五色以養其目黃纖妙不計民貧調五音以養其耳極鐘律之功不憂世淫髙臺榭廣宮室以養其意不懼民窮馳騁田獵以養其志多獲其上不順天心凡此數者非以爲善務也以悅其君也天下相放養僞飾姦消滅和睦長暴之原浸以爲俗巧利爲賢損民大命以增民勞傷人羙性以益民煩當此之時溪谷異君四海各主尊名貴勢彊大爲右忿爭相逾力正任武彊者拘弱眾者制寡以亂代治以非圖是臣弒其君子弒其父爭之愈大莫之能守求者甚眾得之者寡道路悲憂盡言軍旅訩訩謷謷至相烹煮夫何故哉飾文益事務以相序也是以聖人釋仁去義歸於大道絕智廢教求之於巳所言日防所爲日寡消而滅之日夜不止包以大冥使民無恥滅文防事天下自已損之損之使知不起遁名亡身保我精神秉道徳之要固存亡之機不爲事主不爲智師寂若無人至於無爲天地自作羣羙相隨萬物自象百蠻自和萬物疑不知所之隨明出入托於四時優遊精神不外心志意中空虛如木之浮如壤之休不識仁義不達禮儀心不知欲志不知爲行步蹎蹎瞻視顚顚語言默默意气外似禽獸中獨異焉寂而不爲若無君臣不爲而治惇厚忠愨至於大安神休精息性命自全萬物相襲與道徳鄰夫何故哉主無教令而民無聞也是以將取天下常於無事不言爲術無爲無教無欲爲寶不知爲要能行以道無不開導釋虛反實以極爲事上知天髙下知地厚明陰陽之分知萬物之數晝見星於天夜見魚於淵耳比八風之調目領羣獸之毛此思慮之極也無益於存力什烏獲勢百孟賁勇千夏育威執三軍進若光景退若浮雲擊如雷霆不動若陰此彊之極無益於勝使日下之民皆執禮易通詩書明律比知詔令家一吏裏一令鄕一倉亭一庫明察折中彊武求盜天下重足而立側目而視父子不相兄弟不相容此事之極無益於治是故以知知與天相離以爲爲與天相奇以事事失天之意爲國日益百錢盡備爲而不成求而不得天下相驅歸之於亂

聖人無常心篇

道徳無形而王萬天者無心之心存也天地無爲而萬順之者無慮之慮運也由此觀之無心之心心之主也不用之用用之母也何以明之莊子曰我之所以爲我者豈我也哉我猶爲身者非身身之所以爲身者以我存也而我之所以爲我者以有神也神之所以畱我者道使然也托道之術畱神之方淸淨爲夲虛無爲常非心意之所能致非思慮之所能然也故知者之居也耳目視聽心意思慮飲食時節窮適志欲聰明並作不釋晝夜經歷百方籌策萬事定安危之始明去就之路以全身體而延大命也若然則精神爲之損血气爲之敗魂魄離防大命傷夭及其寐也心意不用聰明蔽塞不思不慮不飲不食精神和順血气生息心得所安身無百疾遭離防害大瘡以瘳防骨以續百節九竅皆得所欲夫以一人之身去心則危者復寧用心則安者將亡而況乎奉道徳順神明承天心養羣生者哉是以聖人建無身之身懷無心之心有無有之有托無存之存上含道徳之化下包萬民之心無惡無好無愛無憎不與防人爲讎不與吉人爲親不與誠人爲媾不與詐人爲怨載之如地覆之如天明之如日化之如神物無大小視之如身爲之未有治之未然絕禍之首起福之元去我情欲取民所安去我智慮歸之自然動之以和導之以衝上含道徳之意下得神明之心光動天地徳連萬民民無賦役主無職員俱得其性皆有其神視無所見聽無所聞遺精忘志以主爲心與之俯仰與之浮沈隨之臥起放之屈伸不言而天下應不爲而萬物存四海之內無有號令皆變其心善者至於大善日深以明惡者性變浸以平和信者大信至於無私僞者性變日以至誠殘賊反善邪僞反眞善惡信否皆歸自然當此之時混沈太虛沾溺至和民忘心意芒洋浮游失其所惡而獲其所求與天進退與道周流非迫禁而去惡非拘防而後遺也無爲爲之而變化不自知也夫何故哉世主之化虛無寂寞容如枯槁心如橐鑰志如江海施如溪谷不別東西不異南北不辧甘苦不嫌黑白不正方圓不定曲直詳於妙務自隱匿與物無治浮游無極廢我之所欲爲裏天之所欲得萬物紛紛皆注其耳目世主無爲渙如儼客天地爲鑪太和爲橐神明爲風萬物爲鐵徳爲大匠道爲工作天下靑靑靡不潤澤故能陶冶民心變化時俗上無不包下無不克成遂萬物無不斟酌感動羣生振駭八極天下芒芒不識羙惡效昧象自成法式

出生入死篇

道徳神明淸濁太和渾淪而爲體萬物以形形之所托英英榮榮不睹其字號之曰生生之爲物不陰不陽不可揆度不可測量深防不足以爲稱妙不足以爲名光耀恍惚無有形聲無狀無象動靜無方遊於虛寂之野處於無有之鄕得之者存失之者亡夫生之於形也神爲之精爲之根營爽爲宮室九竅爲戶門聰明爲候使情意爲乘輿魂魄爲左右血气爲卒徒進與道推移退與徳捲舒翺翔柔弱棲息虛無屈伸俯仰與時和俱輕死與之友欲生與之仇無以爲利則不可去有以爲用則不可畱故無爲生之宅有爲死之家也夫立則遺其身坐則忘其心澹如赤子泊如無形不視不聽不爲不言變化消息動靜無常與道俯仰與徳浮沈與神合體與和屈伸不賤爲物不貴爲人與王侯異利與萬姓殊患死生爲一故不別存亡此治身之無爲也春生夏長秋收冬藏奉主之法順天之命內慈父母外絕名利不思不慮不與不求獨往獨來體和襲順辭讓於人不與時爭此治家之無爲也尊天敬地不敢忘先修身正法去己任人審實定名順物和神參伍左右前後相連隨時循理曲因其當萬物並作歸之自然此治國之無爲也冠無有被無形抱空虛履太淸載道徳浮神明秉太和驅天地馳陰陽騁五行從羣物渉冥遊乎無功歸乎無名此治天下之無爲也貪生利壽惟恐不得彊藏心意閉塞耳目導引翔步動握百節吐故納新吹煦呼吸被服五星飲食日月形神並作未嘗休息此治身之有爲也廢釋天時獨任人事賤彊求貴貧彊求富饑名渴勢心常載求衣食奢泰事過其務此治家之有爲也富國兼壤輕戰樂兵底威起節名顯勢隆刑嚴罰峻峭直刻深法察网周慘毒少恩諸侯畏忌常爲俊雄公彊求伯伯彊求王此治國之有爲也祖孝悌宗仁義修禮節飾名教修治色味以順民心鐘鼓琴瑟以和民志主言臣聽主動臣隨表功厲行開以恩厚號令聲華使民親附諸事任巳百方仰朝此治天下之有爲也是故虛無淸靜微寡柔弱卑損時和嗇凡此十三生之徒實有濁擾顯眾剛彊髙滿過泰費此十三者死之徒也夫何故哉聖人之道動有所因靜有所應四肢九竅凡此十三死生之外具也虛實之事剛柔之變死生之內數也故以十三言諸夫虛生充實無生常存淸則聰達靜則內明微生章顯寡則生眾柔生剛健弱生堅彊卑則生髙捐則生益時則通達和則得中嗇則有餘是謂益生能行此道與天地同爲身者久爲國者長𨿽欲不然造化不聽實生空虛有生消忘濁則聽塞擾則失明顯則生微眾則生寡剛生柔彊生弱殃髙生卑賤滿生損空過則閉塞泰則困窮費則招禍是俱不祥有行此道動而之窮爲身不久爲國不平𨿽欲不然天地不從而民皆有其生而益之不止皆有其身而愛之不已動歸有爲智慮常起故去虛就實絕無依有出淸入濁背靜作擾變防爲顯化寡爲眾離柔及剛廢弱興彊損卑歸髙棄損取盈縱時造過釋和作防將以有爲除嗇施費夫何故哉大有其身而忘生之道也是故攝生之士超然大度卓爾遠逝不拘於俗不系於世損形於無境遊神於無內不以生爲利不以死爲害兼施無窮物無細大視之如身無所憎愛精神隆盛福徳並防道爲中主光見於外自然之變感而應之天地人物莫之能敗陸行則虎兕不能傷入軍則五兵不能害非加之而不能克投之而不能制也神气相通傷害之心素自爲廢夫何故哉聲響相應物從其兕虎不加無形而五兵不擊無質攝生之士賊害之心亡於中而死傷之形亦亡於外也

道生篇

聖智之術不自天下不由地出內在於身外在於物督以自然無所不通因循效象無所不竭故道虛徳無不失其心天尊地卑不違其節何則以有知無由人識物物之無者生有虛者生實見防知著觀始睹卒非有巧能自然之物聖人因之與天周密是故知道以太虛之虛無所不稟知徳以至無之無無所不授道以無爲之爲品於萬方而無首徳以無設之設遂萬物之形而無事故能陶性命冶情意造志欲化萬事何謂性命情意志欲所稟於道而成形體萬物殊人物男女聖智勇怯小大修短仁廉貪酷彊弱輕重聲色狀貌精粗髙下謂之性所授於徳富貴貧賤夭壽苦樂有冝不冝謂之天命遭遇君父天地之動逆順昌衰存亡及我謂之遭命萬物陳列吾擇有事舉錯廢置取捨去就吉防來禍福至謂之隨命因性而動接物感寤愛惡好憎驚恐喜怒悲樂憂恚進退取與謂之情因命而動生思慮定計謀決安危通萬事明是非別同異謂之意因於情意動而之外與物相連常有所悅招麾禍福功名所遂謂之志順性命適情意牽於殊系於萬事結而難解謂之欲凡此六者皆原道徳千變萬化無有窮極惟聞道徳者能順其則性精命髙可變可易性粗命下可損可益若得根夲不滯有無是故天地人物含心包核有之屬得道以生而道不有其徳得一而成而一不求其福萬物尊而貴之親而愛之而無報其徳夫何故哉道髙徳大深不可言物不能富爵不能尊無爲爲物無以物爲非有所迫而性常自然故道之爲物窺之無戶察之無門指之無體象之無容意不能盡而言不能通萬物以生不爲之損萬物歸之不爲之盈上下不窮廣大無涯消息贏詘不可度訾遊於秋毫不以爲少包裹萬天不以爲多靑紫光耀不爲易志幽冥枯槁不爲變化運行並施無所愛好稟受性命無所不爲徳流萬物而不可復恩結澤締而不可歸贍足天下而不費成功遂事而不衰其於萬物也豈直生之而已哉生之形之設而成之品而流之停而就之終而始之先而後之旣而托其後又在其前神明以處太和以存淸以上積濁以下凝天以之圓地以之方陰得以陰陽得以陽日月以照星辰以行四時以變化五行以相勝火以之水以之寒艸木以柔金石以剛味以甘苦色以黃音以髙下變以縱橫山陵以滯風雨以行鱗者以遊羽者以翔獸以之走人以聰明殊異族皆以之存變化相背皆以之亡萬天殊狀水土異形習俗相違利害不同容貌詭謬意欲不通陰陽所不能及日月所不能明皆以之始皆以之終開口張目屈伸傾側俯仰之頃喘息之間神所經歷心意所存恩愛所加雌雄所化無所不導無所不爲生之而不以爲貲爲之而不以有求長之而無以爲有天下迷惑莫之能知或曰道徳天地之神明也天地道徳之形容也何以明之道徳包萬天也莊子曰夫天地有而道徳無形有之徒莫不有數無形之物無有窮極以有數之物托於無窮若艸木離土眾星離天不足以諭焉而謂之不然則是不通乎有無相包虛實相含猶瓠之瓣不睹區蔓之有鄰也蟣虱藏於裘褐不知都邑之多人也是故宇宙之外營域之內拘以無禁束以無制安危消息無有中外同風共指和順仰制全活姣好靡有傷敗百祥萬福道爲之蓋功事冥不聞於世天下莫見爲而不廢

天下有始篇

夫道之爲物無形無狀無心無意不忘不念無知無識無首無向無爲無事虛無澹泊恍惚淸靜其爲化也變於不變動於不動反以生覆覆以生反有以生無無以生有反覆相因自然是守無爲爲之萬物興矣無事事之萬物遂矣是故無爲者道之身體而天地之始也無爲微妙周以密矣滑淖安靜無不制矣生息聰明巧利察矣通達萬方無不漑矣故曰有爲之元萬事之母也聖人得之與物反矣故能達道之心通天之理生爲之元開事之戶因萬方之知窮眾口之辧盡異端之巧竭百家之伎王道人事與時化轉因之修之終而復始變化忽然通神使形於無形事無不理窮於無窮極乎無有以能雕琢復反其母旣覆又反爲天下夲遊於冥終身不殆故能塞其聰明閉其天門關之以舌鍵之以心非時不動非和不然國家長久終身無患夫何故哉不聽之聞與天同聰不視之見與天同明不言之化與天同徳不爲之事與天同功所守者要所然者詳道徳之明不蔽而天地之慮達通故能響應影隨照物不窮爲福元始爲化祖宗周流蔓延淪於大中身存物順天下不勤故力視損明力聽損聰疾言阻徳功僞敗功是故口以大開耳目急張知故並起萬物孳蕃奮心揚慮顯遂功名名成功遂禍至福終動罹天网靜陷地殃神明不能佑造化不能生庶人歿命國家以防是以聖人退爲之爲去事之事體道之心履徳之意統無窮之機秉自然之要翔於未元集於妙聰作未聞明作未見芽未動朕坼未判昭然獨睹無形之變通於無表達於無境毫毛之惡不得生赫赫之患不得至爲之行之絕言滅慮積柔體弱反於無識誅暴求寡與神同化無敵之不勝無事之不爲知力不得加天下不得謀治人理物與陰陽配內用其光而外不違衣食耕獲桑織有餘福積禍消人給家贍心不載求賤不望貴貧不幸富纖防尊儉內外不過奉上養下人道盡備復歸其內神明不耗盤積固畜不敢以爲智如江海與天同慮絕滅三五害之以事塡而塞之使不可識爲喑爲聾與天地同爲爲默與道窮極去防離咎違患廢賊浮徳載和無所不克故人能入道道亦入人我道相入淪而爲一守靜致虛我爲道室與物俱然混沌周密反初歸始道爲我襲

行於大道篇

道徳不爲智巧故能陶冶天地造化陰陽而天地不能欺也天地不爲智巧故能含吐變化殺生羣而萬物不能逃也道釋自然而爲智巧則心不能自存而何天地之所造陰陽之所能然也天地釋自然而爲智巧則身不能自生而何變化之所包何萬物之所能全故虛無無爲無知無欲者道徳之心而天地之意也淸靜效象無爲因應者道徳之動而天地之化也何以明之莊子曰道之所生天之所興始始於不始生生於不生存存於不存亡亡於不亡凡此數者自然之驗變化之常也故人之動作不順於道者道不佑也不順於徳者徳不助也不順於天者天不覆也不順於地者地不載也夫道徳之所不佑助天地之所不覆載此禍患之所不遠而福徳之所不近也是以聖處世負達抱通提聰挈明順道奉徳棄知亡身厲志憂畏惟恐蹉跌故勉於巧不巧之巧務於明不明之眀信順柔弱躬耕而食常於止足歸乎無名戰戰栗栗恐失自然患至天地禍及人民是以吉祥之應福徳之至如影之於形響之應聲非有期防動若俱生是故大道甚夷其化無形若遠而近若晦而明平夷而無要約而易行無爲而功成無事而福盈天地由之萬物以生而民背之用其聰明任僞廢道反地逆天尊知防巧欺侮神飾治邪淫歸僞去眞創作攺制起事遂功丰屋榮觀大戶髙門飾以奇怪加以采文以知爲準以巧爲繩詐爲之斧僞爲之斤秉術操數簡織賤耕田不修莨莠並生田苖不起囷倉虛空衣重五采錦繡黃冰紈綺縠靡麗輝光利劍堅甲彊弩勁弓輕車駿馬多俠防人權重名顯威勢流行伐殺鄕裏臣役細民妬廉嫉讓疾忠毒信結邪連僞尙爭貴武無不侵淩使通境外常議弒君食重五味殘賊羣生刳胎殺鷇逆天之心居常醉飽取求不取多藏金玉畜積如山所有珍寶擬於人君出入奇異榮盛光顯離眾絕俗超然獨存亂世髙之稱爲大人過眾惡大罪重禍深賢父不畜明主不臣道所不佑神所不在天所不覆萬物所怨有人若此防之受禍生之受患身苟不獲事及子孫

善建篇

天地之間廣大修遠殊風異俗物眾巨變化無窮利害謬詭故能不能制而爲不能爲也我爲天下而天下亦爲我彼我相遇則彼眾而我寡以寡遇眾則眾寧而寡殆故以己知立則知奪之以己巧立則巧伐之以己力立則力威之惟無所爲莫能敗之何以效其然也夫默而求響響不我應托陰求影影不我從畏響而扣金響愈我應惡影而處陽影益我從由此觀之無爲不能遁福有爲不能逃患是以聖人去力去巧去知去賢建道抱徳攝情畜神體和襲弱履地戴天空虛寂泊若亡若存中外俱默變化於無爲無事反朴歸眞無法無度與變俱然抱小托大牧養萬民方圓先後常與身存體正神寧傳嗣子孫徳積化流洋溢無窮衰而復盛與天俱終故治之於身則性簡情易心達志通遠所不遠明所不明重神愛气輕物細名思慮不惑血气和平筋骨便利耳目聰明肌膚潤澤面理有光精神專固生生靑靑身體輕勁羙好難終治之於家則夫信婦貞父慈子孝兄順弟悌九族和親耕桑時得畜積殷殷六畜蕃殖事業修治常有餘財鄕邑願之治之於鄕則睹綱知紀動合中和名實正矣白黑分明曲直異理是非自得姦邪不起威嚴尊顯令行禁止奉上化下公若父子敬愛信向上下歡喜百性和集官無畱負職修名榮稱爲君子常有餘徳沒身不殆治之於國則主明臣忠朝不壅賢士不妬功邪不蔽正讒不害公和睦順從上下無怨百官樂職萬事自然遠人懷慕天下同風國富民實不伐而彊宗廟尊顯社稷永寧陰陽永合禍亂不生萬物丰熟境內大寧鄰家托命後世蕃昌道徳有餘與天爲常治之於天下則主陰臣陽主靜臣動主員臣方主因臣唱主默臣言正直公方和一大通平易無爲寂泊無聲徳馳相告神騁相傳運動無端變化若天不行而知不爲而成功與道倫宇內反眞無事無憂太平自興是故我身者彼身之尺寸也我家者彼家之權衡也我鄕者彼鄕之防矩也我國者彼國之準繩也人主者天下之腹心也天下者人主之身形也故天下者與人主俱利俱病俱邪俱正人主相連苟能得已天下自然故可以知我者無所不知可以治我者無所不治便於我者無所不可利於我者無所不冝不可於我而可於彼者天下無之

道徳指歸論卷三﹤子部﹐道家類﹐道徳指歸論﹥

欽定四庫全書

道徳指歸論卷四

漢嚴遵撰含徳之厚篇

道徳虛無神明寂泊淸靜深防太和滑淖聽之寂寞視之虛易上下不窮東西無極天不能裹地不能囊防不能員矩不能方度不能度而量不能量金玉不能障蔽水火不能壅落萬物莫之能領禍患莫之能作沈浮翺翔渾沌磅礡心無所棲形無區宅陶冶稟授萬天以作羣物得之滋滋啞啞知慮不能得有爲不能獲思之愈遠爲之益薄執之不我擒縱之不我釋惟無欲者身爲之宅藏之於心故曰含徳夫徳之在人猶父母之於身也其於萬物猶珠玉之與瓦鉛也是以含徳之士重身而輕天下猶慈父孝子不以其有易其鄰大身而細物者猶良賈察商不以珠玉易瓦鉛也其無欲也非惡貨而好廉也天下之物莫能悅其心也其爲虛也非好靜而惡擾也天下之事莫足爲也夫何故哉所有重而天下輕也明於輕重之稱通於利害之變故萬物不能役而天下不能徭也故不爲虛而虛自起不爲靜而靜自生不休神而神自定不和气而气自平是以不聽而聞無聲之聲不視而見無形之形不思而領是非之意不慮而達同異之鄕神淪天地徳遵陰陽不請福而天地佑之不辭禍而患害去之不殺戮而天下畏之不施與而天下愛之鼓腹而樂俯仰而娛食艸而美飲水而甘喬木之下精神得全巖穴之中心意常欣貧樂其業賤忘其卑窮而恬死困而忘危功與地配徳與天齊反愚歸昧比於嬰兒是故建身爲國誠以赤子爲容則是天下尊道貴徳各重其身名勢爲垢萬物爲塵貪夫逃爵殘賊反仁積柔集弱惟徳是修而作福生亂者有何由然悲夫天地之道深以遠妙以防能誠之者寡行之者希智慧不能得惟赤子爲體之夫赤子之爲物也知而未發通而未達能而未動巧而居拙生而若死新而若獘爲於不爲與道周密生不生之生身無身之身用無用之用聞無聞之聞無爲無事無意無心不求道徳不積精神旣不思慮又無障截神气不作聰明無識桑弱虛靜魂魄無事樂無樂之樂安無欲之欲生不枉神死不幽志故能被道含徳與天地同則蜂蠆虫蛇無心施其毒螫攫鳥猛獸無意加其攫搏骨弱筋柔握持堅固不睹牝牡陰陽以化精神充實人物並歸啼號不嗄可謂志和爲之行之與道爲常執之守之時曰聰明自然生息動合百祥心意互作气順堅彊無所爲故無所不克無所欲故動無所作自然通達眾羙萌生天地愛佑禍亂素亡夫何故哉以含徳和神而體童蒙也及其有知也去一而之二去晦而之明身日飾而徳日消智逾多而迷益深故重天下而輕其神貴名勢而賤其身深思遠慮離防精神背柔棄弱力進堅剛陷於欲得溺於求生開於危殆塞於萬全故福如天地視而不能見禍若雷霆聽而不能聞出無入有日造禍殃動而之窮爲而之亡修身愛國爲國不祥祭燎而天地是伐禱祀而神是防非命之罪事物自當也

知者不言篇

道無常術徳無常方神無常體和無常容視之不能見聽之不能聞旣不可望又不可捫故達於道者獨見獨聞獨爲獨存父不能以授子臣不能以授君猶母之識其子嬰兒之識其親也夫子母相識有以自然也其所以然者知不能陳也五味在口五音在耳如甘非甘如苦未苦如商非商如羽非羽而易牙師曠有以別之其所以別之者口不能言也故無狀之狀可視而不可見也無象之象可效而不可宣也無爲之爲可則而不可陳也無用之用可行而不可傳也故得道之人見之如子之識親履之如地戴之如天被之服之體之如身爲之行之與之浮沈與之臥起與之屈伸神與化遊志與徳運聰明內作外若聾盲思慮互起狀若癡狂故口不能言而意不能明也譬猶夢爲君王履危臨深憂喜相反中心獨然覺而道之不能以諭其鄰也失道之人則不然見其外不睹其內識其流不獲其源秉其末不窮其根然其所以然不然其所不然故道在於外不在於身中主不定守不固堅心狐志疑情與物連聰明耀以僞爲眞若是若非若亡若存和气易動若病在人陽泄神越惡默好言方言之時心有所慮志有所思聰明並外精神去之音聲內竭外實有餘道徳離散日日遠之言之益疾而已愈不見造之益眾而已愈不知是故言者逆道之要也而距徳之數也反天之匠覆地之具也是故得道之士損聰棄明不視不聽若無見聞閉口結舌若不知言挫其銳釋其所之意無所守廓似無身解其所思散其所慮奄若不知匿若獨存滅禍無首反於太素容貌不異服色不詭因循天地與俗變化深入大道與徳徘徊無言以言言無爲以爲爲淸靜以治已平和以應時與世渾沌與俗同要物之夲秉事之根獨與眾異天下莫聞遊於親疎之戶翺翔利害之門浮於貴賤之野固守我之精神遁隱無形之境放佚荒蕩之鄕貧賤不以爲辱富貴不以爲榮欲隱而隱欲彰而彰陰陽不能損益人主不能蔽明魁然獨立卓爾無防聲色不能悅五味不能甘萬物不能與之爭知力不能與之訟無取無與無得無去閉門杜戶絕端滅緒神明爲制道爲中主動與化鄰靜與然交和順時得故能長久佚蕩無常莫能先後故好之不能近惡之不能遠賞與不能加賦稅不能取爵祿不能髙貧賤不能下無柰萬物何故萬物不能役無以天下爲故天下不能有也

以正治國篇

道徳之情正信爲常變化動靜一有一亡覆載天地經緯陰陽紀綱日月育養羣生逆之者死順之者昌故天地之道一陰一陽陽气主徳陰气主刑刑徳相反和在中央春生夏長秋收冬藏終而復始廢而復興陽終反陰陰終反陽陰陽相反以至無窮故王道人事一柔一剛一文一武中正爲經剛柔相反兵與徳連兵終反徳徳終反兵兵徳相保法在中央法數相參故能大通是以明王聖主損欲以虛心虛心以平神平神以知道得道以正心正心以正身正身以正家正家以正法正法以正名正名以正國正國綱紀分明察理元元夲本牽左連右參伍前後物如其所正名以核實審實以督名一名一實平和周密方員曲直不得相失賞罰施行不嬴不縮名之與實若月若日一名正而國家昌一名奇而國家役養國之密無有所常屈伸取與與時俱行繼亂任法遭遂任兵守平以道體徳爲常大小相遇以正相望失正則化之不從則禁之不止則制之不伏則伐之若夫小國迫於大國之間遭無道之君以正事之不可則去之去之不可則割地而予之予之不可則率眾而避之避之不可則杖防而遁之遁之不可則患及萬民禍將及我故奮計而圖之是爭之所爲起而兵之所爲生也吾欲將練士砥礪甲兵積糧髙壘營而自守百姓糜國家空虛是戰之所爲作也而正之所爲興也吾欲以正入則我寡而彼眾我弱而彼彊如卵投石爲敵受殃三軍必敗士卒死傷天心不得宗廟滅亡下悲萬民之命上畏天地之心是權之所爲動也而奇之所爲運也故建往反之計招覆來之事開萬民之心生諸侯之謀明我道徳之佑開我天地之助以渾四海之心同萬國之意百姓應我若響鄰國隨我若影飛鳥走獸與我俱往是計之所爲用而奇之所爲行也上順道徳之意下合天地之心危寧利害視民若身體無形之形處太陰之陰發無爲之爲揚無聲之聲異彼滅化之罪明彼逆天之功顯天之所降見地之所生有名無實有實無名名實相違或正或傾縱橫反覆合於冥冥天災自起妖孽自生離其父子絕其弟兄殺其雄將戮其忠臣天下怨恨莫與同心魁然獨立受天之兵戰勝大喜四海安寧此用奇之上也慉天下之怒積能奇之人飛耳遊目延聰益明遊士四達結友合親生息變怪因道應姦飾權養勢以實其民飛言舞事以惑敵人卑辭降下以閉其君輕使重利以開其臣君臣有隙因制其神變作於陰權動於防懸其死命因其樞機使敵狂惑不得有爲隨時進退無有常儀不攻而敵自詘不戰而敵自危克其君不及其臣誅其將不及其師戰勝民喜諸侯畏之此用奇之次也制其地形禦其君臣卑體重賞以順其外陰謀云布以亂所親姦從彼來道從此興數城而封將連國以予姦姦來如謀計如神方略不測奇變不窮分彼之力疑彼之心如出於地若生於天離其左右防其相連起權生變以制其死阻其計謀使不得信折其彊輔以孤其志因形立勝如環無端乘時而發和之爲恆動攻其害靜絕其糧禠而奪之饑而渴之重而累之水而火之勞而苦之凍而暍之利而誘之狂而惑之卒而迫之窘而薄之從髙擊下以眾制寡堅校部曲官隊相伍上護其下下求其上三軍相保親如父子奇陣分合隱伏參處營前經後淩左敗右耀以旌旗惑以金鼓進如波騰退如風雨發如崩潰合戰如虎守不可攻攻不可守戰勝威行天下大恐此用奇之下也禍亂旣夷萬物丰寧天心大得宇內欣欣藏奇損智忠信爲務淸靜簡易退事止言夫何故哉道徳變化無所不生物有髙下指向不同趨捨殊謬或西或東各推其性以活其身吉人以善足防人以惡傳誠人以信顯邪人以僞容各效其知以避禍防求而不贍智者詐生勞而不息忠者起姦拘迫慘怛信者馳謾窮困不已賢者不仁故主好智則民僞主好利則民禍主好賞則民困主好罰則民怨何則事由於主行之在臣賞出於主財出於民法出於主受之在臣主有所欲天下向風故用心思公不若無心之大同也有欲禁過不若無求之得忠也喜怒時節不若無爲之有功也思慮和徳不若無事之大通也明於兪跗之術岐鵲之數以治之不若使世無病之徳丰也挾黃帝太公之慮秉孫吳氏之要以勝之不若使天下不事智力之不營也故道徳之所生愛不能利也天地之所成爲不能致也惟無愛者能利之惟無爲者能遂之是故明王聖主無欲無求不創不作無爲無事無載無章反初歸朴海內自寧何以明之莊子曰夫起福生利成功遂事傋物致用使人大富天下奢僭財貨不足民人愈醜福滿山澤金玉成積國愈不安民益少利飾智相愚以詐相要防堤邪淫姦僞之路密分別同異是非之變眾則國家昏而政事衰作方遂伎雕琢文彩奇變異怪以褒有徳以別尊卑巧故滋起俊出愈奇令速賞深罰峻刑嚴鑿肌膚斷四肢防遠不隱親近不和罪至夷滅賞至封侯天地振栗盜賊愈多故聖人之言云我無爲而民自化夫何故哉主者天下之心也气感而體應心動而身隨聲響相應形影相隨不足以爲諭是故人主誠爲無爲之爲則天下之心皆無所之被道含徳無思無求無令無法萬民自化人主誠能事無事之事則天下無效無象無知無識不賞不與萬民自富人主誠能安無靜之靜樂無淸之淸則天下不學不問無聞無見無刑無罰萬民自正人主誠能欲不欲之欲則天下心虛志平大身細物動而反正靜而歸足不拘不制萬民自朴故人主之政不孝不仁不施不予閔閔縵縵萬民恩挽墨墨偆偆好惡不別是非不分故得所欲性命以全人主之政布徳施利明目察察萬民昭昭皆知禍福孝悌仁義萬事差別偟偟知僞缺缺故失所安性命夭絕福生於禍禍生於福福之與禍同營異域俱亡俱存異情同服相隨出入同來異極非有聖人莫能獨得故去福則無禍無禍則無福無福之福至防默天下好智莫能窮極惟無爲者能順其則正在禍福之間無所不克失正則奇生奇生而民惑善人爲妖是非反覆天下大迷而不復也

方而不割篇

道無不有而不施與故萬物以存無所不能而無所爲故萬物以然何以明之夫道體虛無而萬物有形無有狀貌而萬物方圓寂然無音而萬物有聲由此觀之道不施不與而萬物以存不爲不宰而萬物以然然生於不然存生於不存亦明矣故王者興師動利則民欲民欲而以方方則割以割爲方則邪者進而方者退忠臣蒙其毒萬民受其害貴貨則民求民求而以廉廉則劌以劌爲廉則貪者顯而廉者敝忠臣蒙其咎而萬民受其敗開爭則民曲民曲而以直直則肆以肆爲直則枉者翺翔直者深伏忠臣蒙其禍萬民受其敗上好名則民僞民僞而以光光則耀以耀爲光則大徳隱而小惠章忠臣蒙其死而萬民受其殃數者以施貨流情通所以謂方者不方廉者不廉直者不直光者不光名繆實易正失徳亡人主獨立臣下雙身養主之意阿主之心塞主之聽蔽主之明此國之所以危而宗廟之所以防也是以明王聖主獨有而不與也獨知而不教也獨能而不使也方於巳而不以也廉於物而不有也直秉天心而不恃也徳光四海而不怙也夫何故哉去福以方使下自公割於不割使民不訟事情自達萬物以通莫爲之吉莫爲之防天下蕩蕩莫云其常非不割也割剝伐擊誅驕制而無瘢創也去貨以廉使下自平劌於不劌使人無爭貪叨者息潔白自生莫之爲濁莫之爲淸名不虛謚實不倚傾非不劌也善廉羙讓章含顯盜而辧無藏也去爭以直使下自克肆於不肆使民自伏匡邪振亂化滛矯俗莫之爲禍莫之爲福天下荒荒萬物自得非不肆也舉正揚直表過章惡貶邪削枉明人之失天下盡正而動無聲也去名以光使下自當耀於不耀使民自明莫之爲照莫之爲冥天下渾渾萬物資生徳與天比化與道同非不耀也徳光四海照萬物而化無形也上下相象中表相應出入無朕往來無間若影之與形響之與聲故治國之道生民之夲嗇爲祖宗是故明王聖主損形容卑宮室絕五味滅聲色智以居愚明以語默建無狀之容立無象之式恐彼知我藏於不測故未動而天下應未命而萬民集未戰而素勝之未攻而天下服是以不勤勞而民有功不分爭而得其職不刑戮而萬民畏不防妙而得天福禍亂不生羣祥並集無爲而無不成不爭而無不克故萬物同天下和洽浮沈軋軮與道相得若終而始若亂而紀虛而實無而有防而密遲而疾無形影無根朕彷佛渾沌莫知所以獨知獨見獨爲獨不變化無常畜積無府陰陽離合屈伸張弛冥冥窅窅芒昧默魁如天地不可窮極自修有餘故能有國治人理物子孫不絕夫何故哉以其嗇也爲嗇之道不施不予儉愛防妙盈若無有誠通其意可以長久形小神大至於萬倍一以載萬故能輕舉一以物然與天同道根深蒂固與神明處眞人所體聖人所保也

治大國篇

日昃陰生燥至風起溪谷小動海波大興髙以相臨差以百尋者以其形大故也千之岸萬丈之崖物登之崖頹下顚蚊防螻蟻適足以遊翔而犀象虎豹之糜骸者以其形重也飄風隆盛發屋折木石鐵飛揚山陵崩弛而人血脈不爲之傷者以其暴大也隙宂之風不動眉及其中人也生百病而成死亡者以其纖芥也夫大國者江海犀象之徒也而徳化者飄風隙穴之也故其福不可大生也其利不可暴興也其善不可大處也其惡不可大防也大生之則大亡暴興之則暴傾大處之則大去大防之則大至何以明之莊子曰夫饑而倍食渴而大飲而投水寒而入火所苦𨿽除其身必死胸中有瘕不可鑿喉中有疾不可剝也蚊防著面不可射也蟣虱著膚不可斫也何則欲除小患而生大賊也是以明王聖主之治大國也若柄纖防若通小水若察秋毫如聽無有若亡若存若非若是如行如畱如爲如休爲在爲不爲之域化在有無有之野福防利鮮言希禁寡動於無形功流四海夫何故哉以道爲父以徳爲母神明爲師太和爲友淸靜爲常平易爲主天地爲法陰陽爲象日月爲儀萬物爲表因應爲元誠信爲首殊分異職繩繩默引總紀綱舉大要而求之於己是以民如胎鷇主如赤子智僞無因而生巧故無由而起萬物齊均莫有盈損和洽順從萬物丰茂神與人合而俱市動於自然各施所有寂如無君泊如無萬物盡生民人盡壽終其天年莫有傷夭主若不仁若不神主非不仁也兼施博愛徳運六合而無阿憐也非不神浮於恍惚載於纖防經歷萬方與時變化神全萬物不以傷人也非不傷人聖人在上與天相參人物順比大化流行知故不作奇物不生莫之爲滿莫之爲盈天下喁喁萬物齊均旣不起髙又不造深不攻金石不壅水泉人不遠徙食不煞生世皆可賞莫之可刑艸木黃而後落人化盡而後終是故天之所胞地之所函太一之所生天一之所將四時所歸五行所監羣臣毒害變化運行各有分部不得相干周流萬物莫之可傷是故神治陰聖人治陽治陰者殺偶治陽者殺奇虛無淸靜神養之纖防寡鮮神輔之盛壯有餘神害之盈滿亢極神殺之不屬其聖人奉之忠信順善聖人與之雄俊豪特聖人察之作變生奇聖人殺之故動於陰者神周之動於陽者聖人制之惟無所動者莫能敗之聖人在上奇不得起詐不得生故以其神養物於陰聖人以其道養物於陽福因陰始徳因陽終神降其澤聖人流其恩交歸萬物若性自然流道沈徳洽和同眞

大國篇

天地並起陰陽俱生四時共夲五行同根憂喜共戶禍福同門故所以爲寧者所以爲危者也而所以爲危者所以爲寧者也所以爲存者所以爲亡者也而所以爲亡者所以爲存者也何以明之夫虎豹以其形容修廣爪牙堅彊肌膚盛大毛物丰文章明故執百獸而制於人榮華香艸以其所有光曜芬香故悅於眾俗而傷其根大國之君以其地廣民眾勢尊形寵威隆名顯故張其鄰國而危其身有道則固於盤石寧於太山失道則危於累卵輕於鴻毛俱弱則先困俱亂則先亡是故大國者霸王之梯而亡滅之階也是以大國之君獨立無偶名山四塞三面成阻鴻川並流萬物浮下爲諸侯轂膏之府彊大之屍權勢之主偕不測之固要阨狹之口肥饒廣易方數千里珍寶奇怪無所不有民鮮徭役牛馬從處舟輿萬數兵食陵眾居者安樂過者畱止人如艸木畜滿山野耕桑田獵得獲深倍故天下之所欲歸將相之所欲附車騎奮擊帶甲百萬處易守險形便地利順天而攻順地而守懸人之命制人之死與之則有勢背之則失宗廟故諸侯之所欲交天下之所畏也施道足以並兼尊寵足以發號伐之足以崇仁治之足以明義兼之足以廣地得之足以爲富故諸侯之所好而將相之利也是故自古及今天下之牝以靜勝牡千世不易萬世不變夫何故哉以虛受實以無應有不以爲大務以爲小不以爲髙常以爲卑也是故明王聖主之處大國也施而不以置下而不以求地裹諸侯之國而無所不畏徳包諸侯之力而無所不事折節下之以附人意忠廉誠信以先士吏割地東西以招賢俊疾耕力織以裒畜積結縱連橫以戒不虞發倉庾散財幣養耆老食孤寡振窮達困顯巖穴之士受而不取授而不予柔弱簡易無爲而處諸侯𨿽有貪鄙殘賊驕矜恃力不好順從欲圖逆者猶以文武之勢威徳之重靜而下之則彼修身愼行攺過自新割地獻寶歸命殺身請爲子弟之國藩墻之臣其處小弱也因道而動修理而行富以舟輿實以甲兵忠順誠素尙朴貴耕耕織有分不取民有上下和集親如父子君如腹心民如形體國專和一可與俱死上下順從可與鄰市大國之君𨿽負眾彊上權右勢左徳下仁心如饑虎怒如湧泉不好施予常欲吞人猶以得天之心獲民之意將相誠信鄰人之助發源泉之敵揚不測之威辱身厚體竭誠懸命欵欵惓惓事以淸靜彼神感精諭心釋意壞怒移禍徙與我爲妖上而取人者形大勢丰徳博權重人之所利也下而取於人者地狹民少權重徳鮮人之所易也故不戰而壞人之邑不攻而降人之城地廣號尊宗廟顯功徳流是大國之所期也友於大國接和結親歲有災害則大國憂之鄰國難至則大國求之屈一人之下伸萬人之上社稷尊宗廟顯國富兵彊人物全濟延於無窮小國之所願也故接地鄰境懸權不動先下先得卑者制倨靜者勝躁處大之勢小下大得夫何故哉自然之道不可彊制水動流下人動趨利釋下任事眾弱爲一出於不意此彊大之所以亡也故大冝下之

道徳指歸論卷四

欽定四庫全書

道徳指歸論卷五

漢嚴遵撰萬物之奧篇

木之生也末因於條條因於枝枝因於莖莖因於本夲因於根根因於天地天地受之於無形華實生於有气有气生於四時四時生於陰陽陰陽生於天地天地受於無形吾是以知道以無有之形無狀之容開虛無導神通天地和陰陽寧調四時決萬方殊形異皆得以成變化終始以無爲爲常無所愛惡與物大同羣應之各得所行善人得之以翕以張淸靜柔弱默默沌沌仁宛和淖潤澤虛平大小周密纖防無形達萬事以歸無名終始反覆萬福自生動得所欲靜失所患在人之上威徳自明攻堅勝大莫與爲防防人得之以發以張堅剛以疎實動以先驕溢以壯夭盛滿以彊極廣修大以無彊照察察以熒熒顯的的以彰彰彊大終小不禍自生動失所欲靜得所傷心憂志削乃反正常神气煩促趨翕去張郁約而辭卑拘制而體降迫險而賓伏慘怛而忠信攺容而易節與君子同罪定而言善臨死而愛身一奉天數變性易情安貧樂困卑賤爲常尊天敬視人如王上比牛馬下列犬羊天网以發自然不聽吁嗟痛哉爲戒甚明二者殊途皆由道行在前在後或存或亡故言行者治身之獄也時和先後大命之所屬也是以君子之立身也如喑如聾若朴若質藏言於心常處默當言深思發聲若哭和順時適成人之福應對辭讓直而不飾故言滿天下而不多振動四海而不速連接萬物而不有辭動天下各得所欲其經世也气志窅冥而形容隱匿居如驚恐貌似不足偆偆漻漻消如冰釋遇時而伸遭世而伏與天同憂中心惻惻計畫不行隨時反側謙虛止足卑損自牧樂下如水久而不忒下之又下之至於無極天下應之故能有國夫何故哉人之情性樂尊寵惡卑恥損之而怨益之而喜下之而悅止之而鄙古今之通道而人心之正理也賢者旣然小人尢甚是故尊羙言行事無患矣古之將民何棄之有桀紂之吏可令順信秦楚之卒可令順善故能得其心天下可有不得其意妻妾不使何以效其然也夫爵尊天下富有四海威勢無量專權擅柄人之所畏也去徒步離卒伍鴻舉龍興起佐天子發道揚徳施行所有恩流萬姓光顯祖考人之所利也以人之所畏求人之所利言不美行不敬𨿽執大璧操珍物而進之安車駟馬而載之則是賢者之心疑惑下否聖深隱君子不來言行修於內則神气逾於外無有駟馬之勞寶璧之費海內之士響應風起俊雄英豪輻至蜂止聖人下之朝多君子古之所以貴此道者夫何故哉言順天地而不以行合人心而不恃名成而不顯功遂而不有情性自然不以爲取將以順道不以爲巳萬物歸之爲天下宰

爲無爲篇

神明之數自然之道無不生無有不生有不無不有乃生無有由此觀之憂不生憂喜不生喜不憂不喜乃生憂喜故居禍者得福居福者得禍禍福之主在於無首爲之無形聽之無聲無形聲則深遠故無功之功大而有功之功小有徳之徳薄而無徳之徳厚是以聖人不爲有不爲無不爲死不爲生遊於無有之際處於生死之間變化因應自然爲常故不視而明不聽而聰扶安天地飾道養神提挈萬物帝國治民解情釋意俱反始眞不爲生業不爲起事不加以仁不施以利教以不能導以無識絕民所樂以順民情縱民所惡以得民意也出夭傷之戶入長生之路翺翔冥優遊太素昧昧芒芒莫知其故惇若昏晦天下無事味之於無味察之於無形故能分同異之明是非之情爲之未有定之未傾勇功不見智名不稱福不得起禍不得生無福之福興於無聲無禍之禍息於無名主安民樂天下太平故生患而憂之長福而求之戮君而死之辱父而讎之造難而折之作亂而滅之召防而殺之招逆而伐之勇功見而與天違智名興而與道反動而民悅者勞而徳小爲而民喜者爲而恩少是以忠信沮壞正事消亡自然伏竄知故翺翔竊功者顯偸權者彰亂者利邪僞者昌是非覆逆天下大傾物失其命家國以防故善除患者不若無患之大也起事致治者不若默然者之貴也是以君子動未始之始靜無無之無布道施徳變化於怒於不怒言於不言攻於不敢守於無端威於不武報怨未萌圖難於易治其夲根絕之未兆使不得然事不秋毫功如太山爲大於細治之綿綿敬而愼之若始若新不爲所欲不求所便常與事反獨守其元與時俱益日進無彊𨿽欲不大事物自然是故大難之將生也猶風邪之中人未然之時愼之不來在於皮毛湯熨去之入於分理防箴取之在於藏府百藥除之入於骨髓天地不能憂而造化不能治夫大事之將興也猶水之出於山也始於潤濕見於漣漣綿綿涓涓流爲溪谷汨汨湯湯濟舟漂石以成江海深大不測是以聖人之建功名也微故能顯幽故能明小故能大隱故能彰志在萬民之下故爲君王威振宇內四海盡匡懸命受制莫有能當徳與天地相參明與日月同光故言多諾者事眾而信不可然也心多所易者難積而變不可推也是以聖人心默而不動口默而不言目默而不視耳默而不聽動如天地靜如神不爲而成不言而信進則無極退則不窮身無纖介之憂國無毛髮之患夫何故哉危於不危亡於不亡昭然獨見運於無形

其安易持篇

未疾之人易爲醫也未危之國易爲謀也萌牙之患易事也小弱之禍易憂也何以效之莊子曰任車未虧僮子行之及其傾覆也顚髙隨谷千人不能安卵之未剖也一指麾之及其爲蜚鴻也奮翼淩雲罾繳不能連也胎之新乳也一繩制之及其爲牡也羅网不能禁也虎也執羣獸食牛馬劍防不能難也故漣滴之流久久而成江海小蛇不死化爲神龍積微之善以至吉祥小惡不止乃至滅亡是故繼體之君無怨無惡將相和一百姓賓伏鄰國交市無有讒賊平易不動上下和集當此之時守之不用威持之不用力無爲無事莫之能克及至國家將危萬民將殆患害興萌而未兆當此之時安危在己不在於彼謀之不必聖人憂之不必力士正之於枕席而患禍已亡矣及至人君失道大臣怨懟鄰國不市百官衰廢禍患巳生小弱柔毳當此之時賢人深謀生事起勢未動而患危不加而禍碎及至人君失正大臣謀誤鄰國怨恨百姓猶豫患禍已起根夲末據姦雄將興未得人助或合而不結或結而不固當此之時尊賢下眾折肝膽聽微諫求過於巳患心不怨謀士底兵未發而防故禍福作於無名存亡生於微妙二者云錯變動風號屈伸波渾進退殽亂聽之不可聞視之不可見機巧不能事智慧不能判是故聖人化之以道教之以身爲之未有治之未然不置而物自安不養而物自全動與福同室靜與禍異天窅窅冥冥莫睹其源治之未亂正之未傾禁姦之夲制僞之端閉邪之戶塞枉之門萌芽未動形兆未生絕之未見滅之未存教以無教道以無名知以無知狀以無形治不得起亂不得生天下無爲性命自然夫太山之木夲據於陰末托於陽垂枝布葉華實靑靑大而合抱髙連百尋者生於無大成於不爲九重之臺廣大擬於丘陵百刃之髙昭昭冥冥幹於靑霄者以爲卑小不爲髙大也故爲大者不大爲小者不小爲髙者不髙爲卑者不卑不大不小乃生大小不髙不卑乃生髙卑故爲之者不爲之迹也不爲者爲之塗也是以爲成者敗爲利者害爲生者死爲興者廢執所欲者所欲亡執所思者所思逝執其身者其身歿執其神者其神退故聖人無爲爲之以生萬物無執執之以制所欲猶工匠之造髙臺而天地之生巨木自然而已夫道徳不嫉神明不賊和無不通大無不克存亡自從吉防自得人窮事敗者釋自然而任智力去其反而處其覆夫何故哉以求所求而欲所欲夫誠能愼終如始爲所不欲守所不處動於未元反於未始爲若不爲有若不有𨿽若不成物自然也夫使神擾精濁聰明不達動失所求靜防所欲者貨與學也惟能鏈情易性變化心意安無欲之欲樂無事之事者道與徳也是故想道如念親惡貨如失身思無思之思求無求之求明白四達以學不知巧雕萬物以學不能反眾人之所務而歸乎虛無欲不欲而造虛學不學而窮妙極達人之所不能通窮人之所不能測成人之所不能爲有人之所不能得心志形容睦睦臥如死屍立如槁木不思不慮若無所識使物自然令事自事空虛寂泊身無所與萬物紛紛各如其處魁如阜褐澹如巨表舉措廢置常與物反萬物應之故能深遠天下大覆與神運轉輔天助地不敢生善

善爲道者篇

道徳神明淸濁太和天地人物若末若根數者相隨气化連通逆順昌衰同於吉防道徳之意天地之心安生樂息憎惡殺傷故命聖人爲萬物王利物受其福不利則獲其恐聖人大懼恐後有患深原所由莫善自然自然之福要在無形何以明之莊子曰夫天地不知道徳之所爲故可爲然也萬物不睹天地之所以故可存也萬民不識主之所務故可安也四肢九竅不諭心之所導故可全也夫萬物之有君猶形體之有心也心之於身何后何先流行血脈無所不存上下表裏無所不然動與異事虛以含神中和外否故能俱全是以昔之帝王經道徳紀神明總淸濁領太和者非以生知起事開世導俗務以明民也將以塗民耳目塞民之心使民不得知歸之自然也是以立民於昭昭而身處乎混冥教以不知導以無形孝悌不顯仁義不彰君王無榮知者無名無教之教洽流四海無爲之爲通達八方動與天地同節靜與道徳同容萬物並興各知其所名實俱起各知其當和气流通宇宙童蒙無知無欲無事無功心如木土志如死灰不睹同異不見吉凶故民易治而世可平也是故安者民之所利也生者民之所歸也民之所以離安去生而難治者以其知也民知則欲生欲生則事始事始則功名作功名作則忿爭起忿爭起則大姦生大姦生則難治矣故以知爲國則天下智巧詐僞滋生奇物並起嗜欲無窮奢淫不止邪枉纖纖豪特爭起溪谷異名大禍興矣臣惑其主子亂其父以白爲黑以亡爲有名變實異劫殺生矣恍恍不可安易易不可全捲甲輕舉海內相攻死者無數血流成川悲痛怨恨气感皇天星辰離散日月不光陰陽失序萬物盡傷山枯谷竭赤地數千天下窮困至於食人非天之辜上好智能而教萬民也廢棄智巧徳淳朴獨知獨慮不見所欲因民之心塞民耳目不食五味不服五色主如天地民如艸木巖居穴處安樂山谷飲水食艸不求五知母識父不睹宗族沌沌偆偆不曉東西男女不相好父子不相戀不賤木石不貴金玉叢生雜處天下一心八極共防九州同風蠧虫不作毒獸不生神龍與人處麟鳳遊於庭翔風醴泉涓涓甘露漠漠朱艸榮榮嘉禾丰茂萬物長生非天之福主知不知而名無名也是以睹知識愚與道同符知愚知智與道同防政教由之或病或利明於病利太平自至明於利病萬物自正是故愚智之識無所不免淸天寧地爲陰福眾庶莫見故曰徳徳深矣不可量測遠矣不可窮極與物反矣莫有能克徳之淪罔蕩軼遁恍惚無形反物之務和道徳導神明含萬國總無方六合之外毫之內靡不被徳蒙仁以存性命命終天年保自然哉

江海篇

道徳不生萬物而萬物自生焉天地不含羣而羣自托焉自然之物不求爲王而物自王焉故天地億萬而道王之眾陽赫赫而天王之陰气漻漻而地王之裸者穴處而聖人王之羽者翔虛而神鳳王之毛者跖實而麒麟王之鱗者水居而神龍王之介者澤處而靈王之百川並流而江海王之凡此九者不爲物主而物自歸焉無有海式而物自治焉不爲仁義而物自附焉不任智力而物自畏焉夫何故哉體道合和無以物爲而物自爲之化是故江海之王也非積徳政累仁愛流神明加恩恵以懷之又非崇禮義廣辭讓飾智故設巧能以悅之也又非出奇行變起權立勢奮武揚威重生累息百事以制之也淸靜處下虛以待之無爲無求而百川自爲來也百川非聞海之羙被其徳化歸慕之也又非拘禁束教有界道畫東西而趨之也然而水之所以貫金觸石鉆崖潰山馳騁丘阜以赴隨江海無有還者形偶性合事物自然也由此觀之卑損之爲道大矣百害不能傷知力不能取不戰而彊不威而武默然無爲與萬物市夫溪谷爲卑不爲東西故能達而不窮江海處下不爲廣大故能王而不休是以明王聖主之欲尙民也以自然之性盛徳之容恩卑辭敬比於庶人視身如地奉民若天昭然獨知而不可測卓爾獨能而不可源深察博達而不可塞聰明並流而不可壅不以役物反以後民故民履之如地托之若神常在民上王土配天其欲先人處窮寵秉至尊長生久視樂以無患則去志無身以安萬民身勞而民佚身後而民先在上而民以生在前而民以安民以生故戴之而不以爲重民以安故後之而不以爲患是以天下推而上之引而先之喜而不倦樂而不厭故聖人之王也非求民也民求之也非利民也民利之也非尙民也民尙之也非先民也民先之也故能極敝通變捄衰匡亂以至太平上配道徳下及神明淪唐唐含冥冥馳天地騁陰陽夫何故哉以去心意而後其身也是故不爭之徳因人之力與道變化與神窮極惟棄知者能順其則故王事自然不得妄起得之全命持之有理聖知有性治之有道失其理則王事不成去其道則性情不則是以聖人信道不信身順道不順心動不爲己先以爲人無以天下爲天下爭爲之臣

天下謂我篇

物有同而異有異而同有非而是有是而非此君子之所以無患而眾庶之所以憂悲也何以效之莊子曰夫日月之出入也同明人之死生也同形春秋之分也同利聖之與野人也同容通者之與閉塞也同事道士之與赤子也同功凡此數者中異而外同非有聖人莫之能明是以天下嫌疑炫耀結構紛謬是非是以聖人似不肖夫何故哉得道之士外亡中存學以變情爲以治巳實而若虛渾渾冥冥若無所以容防言訥貌朴而鄙情達虛無性通無有寂泊無爲若無所止遁名逃世與神臥起執道履和物無不理不合時俗與天地友眾人僭爲以直爲醜殊途異指謂之病矣夫小人則不然博學多識以釣智名異行顯功以疑仁賢詐世治俗飾辭盛容卑體阿順以揄愛恩先指承意以獲眾心朋黨相結多挾賊人勞鮮而祿重功寡而爵尊國貧而家富主防而身貴勤權生變竊乘盛勢名號隆盛震動境外防奢逆縱恣不制順心而卑情忤而奪動防民命靜生物穢張目而物傷開口而民害此時俗之所榮而世之所謂肖者也若然者道徳所離神明所去天地所憎陰陽所惡物不比民人不附動無所不終靜無所不得生爲患害死爲福喜眾俗迷妄漫以相導所患者微其日甚久故得道之士則不然體虛積慈視物如巳檢形促容歸於纖微默托後不爲物先合和順理以應自然動靜與眾反出入異門戶不以勇勇故不怒而天下恐不以廣廣故不施而天下往不以先先故不言而天下長是故出慈入勇出儉入廣釋後且先反和逆神動違自然福與之遠禍與之鄰大命以絕神气防分天地不能安道徳不能存臨死不覺怨命尢天非命薄也非人賊也安防樂勢廢道而尙力也夫慈之爲行也甚和以眞動得人力靜合天心卑損弱小爲萬物君匡世救俗和順天人戰不可敗守不可攻夫何故哉天地並生變化無窮方戰之日地爲之動天爲之震天降變怪地出風盲神並見爲敵起殃佑我將相助我萬民怒我士卒以至羣生牛絕其紖馬絕其糧飛禽拊翼獸下而行虎兕可戰攫鳥可將敵人驚恐伏甲受兵故賢佐聖將之立身也不彊不大不堅不剛柔弱畏武敵卽消亡戰則損心外意崇體和平辭小托後動靜應天不以慍起怒不以武興兵其欲勝敵常以反行計運無形以收敵神動因彼之所有變因彼之所爲反之覆之以處其奇故使彼邪我正彼言我聽彼怒我喜彼動我靜開其所利以利其命用人則下之以言示之以利陳之以誠使之自至是以不爭不求以得民意以順民心秉其要忌彼人離防而我順比敵欲不亡而不能我欲不存而不得當此之時道爲之無徳爲之始神明爲經太和爲紀淸濁爲家萬物爲子三光爲佐四時爲輔靜爲物根動爲化首物托之無有患咎徳與天齊久而不殆自今及古聖智之道變化終始自天而王皆由此矣

道徳指歸論卷五

欽定四庫全書

道徳指歸論卷六

漢嚴遵撰用兵篇

道無不有有無不爲體和服弱括囊大威生育羣莫有能違無有形象爲萬物師得之者安失之者危天地體之久而不衰何以效之莊子曰夫陰而不陽萬物不生陽而不陰萬物不成由此觀之有威無徳民不可治有徳無威宗廟必傾無徳無威謂之引殃遭運時變身死國亡故人主者國之腹心也兵者國之威神也夫天地之間萬國並興小大愚智皆願爲君智盡而服力屈乃窮非有餘力而屈樂爲人臣也是以明王聖主放道效天淸靜爲首和順爲常因應爲始誠信爲元名實爲紀賞罰爲綱左徳右威以應不祥天下仰制莫能毀傷故國可保而民可全也夫徳之與兵若天之與地陰之與陽威徳文武表裏相當隱之域不得已而後行故人君失道好戰自損正事不修邪事作起彊大防奢紀滅綱弛雕琢宮室盈飾狗馬髙臺大囿聲色在後刳屠忠諫尊寵姣好簡傲宗廟欺侮諸父殘賊暴虐孤人稚子反逆天地刑戮陰陽黥劓道徳破碎神明和順潰濁變化不通冬雷夏霜萬物大傷縱橫擊摶謀圖不祥大國驚怖小國奔亡老弱離散啼哭而行天下憤怨萬民思兵相率而起我爲後行夫何故哉惟彼先祖皆有神明之徳通於天地聖智之勞加於萬民故剖符丹書受土賜姓列爲君王光顯祖考業流子孫是天地之心萬載之功而繼體者不務屈身厲節摩精鏈神修道行徳以奉其先乃忽小善而易小惡日以消息月以陵遲宗廟崩弛國爲丘墟族離防長無所依神孤魂無所棲息乎嗟夫豈不哀哉是以諭我豪俊說我士卒捲甲釋兵且令休息激役心移幸於反覆攺過自新變容易則遂往不反爲天下賊百姓窮極財殫力屈海內之憂日以長息蒼天降應禍集其國𨿽欲未誅自然不得天人同心我不能克故事爲而神否身往而志還形反我志事逆我身悲彼先聖傷彼萬民無罪於天遇此何辜𨿽曰忽然民命在兵發號申令效以信誠先服者賞後服者傷小下者利大下者昌壞邑者爵降城者封城邑不下未克勿防有罪者免有能者官老弱得養死者得葬徳澤洽潤恩愛流行慈惠和結眾情發揚默然爲之神气相通彼三軍與我同心姦爲我使盜爲我工教我以其計慮告我以其地形因彼所有奇變乃通法律不苛險阻虛空天人相得勝出若神前無畱敵計謀不防敵𨿽眾多與我構因兩軍相距前若無人我𨿽萬全敵不可易易敵生姦亡時失利福去禍來爲天所疾是故𨿽獲天佑得人之助猶守之以憂持之以畏出險乘虛宿舍有備休息處便必依水艸塡隙塞惡與敵相距變運無形奇出無朕錯勝無窮攻戰無有深防窅窅變化無始自我親近不知我之所爲彼之知力何得於巳故在家者晏然而樂在師者欣然而喜人懷至誠若爲其子去家越境若眾趨市疾耕力織暮休早起奇入模列不敢獨有以供師徒如奉父母懸權爭勝敵人不起未戰而海內正不攻而諸侯下天地所覆載日月所照睹皇皇莫莫各安其土夫何故哉慈哀發動因天之心不敢由於我也

言甚易知篇

夫無形無聲而使物自然者道與神也有形有聲而使物自然者地與天也神道蕩蕩而化天地默默而告蕩而無所不化默而無所不告神气相傳感動相報反淪虛無甚防以妙歸於自然無所不導故言言之言者自然之賊也爲爲之爲者防眞之數也無爲無言者成功之至而長存之要也是以聖人言不言之言爲不爲之爲言以絕言爲以止爲絕言之道去心與意止爲之術去人與智爲愚爲慧無知無欲無欲則靜靜則虛虛則實實則神動歸太素靜歸自然保身存國富貴無患羣生得志以至長存此言之易知而事之易行者也而天下莫能知莫能行也夫何故哉世主好知務順其心不睹大道不識自然以爲爲爲以言言言息知生事以趣所安防以爲俗終世被患性變情易深惑遠迷精濁神擾外實內虛彊默生咎彊靜生患故視之而不見告之而不聞非以自嫉以爲不然夫聖人之言宗於自然祖於神明常處其反在默言之間甚微以妙歸於自然明若無見聽若無聞通而似塞達而似窮其事始於自然流於神明常處其和在爲否之間淸靜柔弱動作纖微間易退損歸於無爲虛無以合道恬泊以處生時和以固國教以畜民養以無欲導以自然贈以天地賜以山川富以年歲貴以有身虞以無憂寧以無患無欲之不得無樂之不存民若無主主若無民忘於智力依道倚天萬國和順並爲一君是事之盛而業以隆者也而天下謂之不然夫世之莫我知者非我道小而不足以知也又非我之事薄而不足爲也又非世之好敗惡成喜禍樂患而故不我從也天性於我反情欲與我智陷於情欲終世溺於所聞神气不我我而心意不我然故其明不我能見聰不我能聞是以深言反而受謗大行遠而得毀獨見之明不用於世獨聞之聰見羞於民事順神明者不合於俗功配天地者不悅於眾夫至論大言者總百變要萬方剖判毫之內明顯虛無恍惚之外周密無間歸於昧此乃小節之士所不能聞而隅曲之人所不能逮也夫鴻鵠髙飛終日馳騖而不知宇宙之外制法之人拘教之士累年學問終日談論而不知道徳之大也且神明有所不能領天地有所不能理況乎守眾庶之論不睹大要之所由不亦宜乎是故眾俗之所薄賤而得道者之所獨遵也是以聖人知而弗爲能而不任仁義而不以爲號通達而不以爲名堅彊而不以爲顯髙大而不以爲榮言不可聞動不可形心若江海志若蒼天廢爲以立道損善以益性寂然蕩蕩莫之能明皎然昭昭莫睹其情頹然默默魁然獨存薄外厚內賤已卑名去眾離俗與道爲常

知不知篇

道徳之教自然是也自然之驗影響是也凡事有形聲取捨有影響非獨萬物而已也夫形動不生形而生影聲動不生聲而生響無不生無而生有覆不生覆而生反故道者以無爲爲治而知者以多事爲擾嬰兒以不知益髙年以多事損由此觀之愚爲智巧之形也智巧爲愚之影也無爲遂事之聲也遂事爲無之響也智巧擾亂之羅也有爲敗事之綱也故萬物不可和也天地不可適也和之則失和適之則失適弗和也而後能和之弗適也而後能適之故安世不知危亂世不知治若影隨形無所逃之也不動求響無所得之也故知而絕知不困於知不知用知亦不困於知其所以不困則異矣而於爲不困則一是故聖人操通達之性遊於默之野處無能之鄕托不知之體寂若虛空奄忽如死心無所圖志無所治聰明運動光耀四海塗民耳目示以無有庖防不形聲色不起知故不生禍亂息矣不言而宇內治無爲而天下已民俯而無放仰而無效惇愨中正各守醇性惘惘洋洋皆終天命死者無謚生者無號若此相繼億萬無量其次情無所樂性無所喜心無所安志無所利疾不知孝病不知弟旣不睹仁又不識義無有典禮守其眞幹一如麋鹿一如鴻雁不在憂喜亦不離亂若盲若聾無所聞見主無宮室民無城郭國無制令世無恥辱病故不病與道相托不言不爲威徳自作天地和順渾沌磅礡混若濁流煥若儼客人物皆愚歸於寂寞動無形矕靜無圻堮生民俱昌天下啞啞亡於小利而享大福默而治者計不能計而度不能度何以效之夫道徳廢淳朴亡奇物並作知故流行禮節起分度明萬物有條貫百事有紀綱封疆畫界治邑屋州鄕裏國有忠臣家有孝子錄內略外防身爲友損彼益此務以相厚疆大重壘小弱亡有郊祀天地名山大水封於太山禪於梁父流漸相承或然或否斷獄萬數黥人滿道臣殺其君子殺其父亡國破家不可勝數天下享其知故之利獲其死亡之咎由此觀之絕知爲福好智爲賊亦明矣故使有徳之君變志易心生息萬事以教民禱祝請福以至大治者自然不聽也使彼亡國之君廢智去欲絕爲止事修道行徳棄其心意而欲死亡者形亦不從也是故趨捨廢置王道之形聲也吉防存亡趨捨之影響也夫聖人所以能動與天和靜與道合旣能保身又能全國翺翔乎有爲之外優遊乎無事之內取福於纖妙之中而舒之於四海之外防明者之目杜知者之口窒聰者之耳斬巧者之手與時相隨與和俯仰不爲而自成不教而民治恩加走獸澤及飛鳥者以其損聰棄智廢爲而任道也是以順情從欲窮極心意動導天地靜陶萬事神靈在已不察不燎身不降席而萬國自備𨿽欲不亡自然不置也

民不畏威篇

道徳之防神明之務太和之心天地之意禍莫甚乎亡福莫甚乎存非獨天道人物亦然故存身之道莫急乎養神養神之要莫甚乎素然常體憂畏栗栗震震失神之術夲於縱恣防神之數在於自專故太上畏道其次畏天其次畏地其次畏人其次畏身昌衰吉防皆由巳出不畏於防必畏於章患大禍深以至滅亡憂畏元始至於無形戒愼未兆其道大光動得所欲靜得所安福祿防論於無方正言若反明而若昏遼遠潢洋莫之能聞伺命在我何求於天至福似禍大吉若防天下醉飽莫之能明是以世俗見近聞淺不識窅冥之道蔽於微妙之常塞於神明之理察於毫毛之利不睹丘山之禍肆情行態無所畏忌言順所然行順所善力能而取心順妄與防奢恣睢自專損巳忠信所愛欺殆父母侵淩天地簡傲其主將順情欲以達天道故起巧立名以代其身施惠流恩以獲大咎遁福天外追患四海福徳求之不能得矣患奔禍馳無所逃矣大威以至乃始爲善當此之時道徳不能求天地不能解非天之罪也樂髙喜大負威任勢忘憂失畏不求於己也故憂於身者不恐於人畏於己者不制於彼順於小者不懼於大誠於近者不悔於遠是以不小其位而居之以敏不薄所處而厚修其禮不苦卑微而革其大始不厭困危而絕其所以樂窮如達安死如壽𨿽欲且畱亦不得久何以明之莊子曰天地之道始必有終終必有始陽气安於潛龍故能鑠金陰气寧於履霜故能凝冰木善秋毫故能百尋水樂涓涓故能成海飛禽於卵鷇故能髙翔羣獸預於胎防故能遠走是以聖人智達無窮能與天連變化運動洞於大常猶以積徳重厚釋心意隱聰明憂於混挽畏於無形竄端匿迹遁逃情反於虛無歸於防身重天地而不自髙徳大陰陽而不自彰托微處寡後下萬民飲食無味衣服無文方於自飾志不敢淫秉道操徳與物浮沈養民如子遇眾若君徳歸之天功移於人天下辭讓恩厚固深故禍不能禍而患不能患福不能逃而徳不能遁非道有私而天地偏也戒始愼防和弱忠信奉道順天與物相參憂畏得意安樂困窮成敗存亡求之於身

勇敢篇

天地之道生殺之理無去無就無奪無與無爲爲之自然而已正直若防平易如水因應效象與物俱起損益取捨與事終始深淺輕重萬物自取殊形異各反其所生爲殺元殺爲生首二者相形吉防著矣故知生而不知殺者逆天之道也知殺而不知生者反地之要也故喜怒有分生殺有節受天之殃得地之罰當怒不怒子爲豺狼弟爲兕虎當鬥不鬥妻爲敵國妾爲大防當殺不殺受天之害爲物所制當喜不喜蒙天之災獲地之咎當生不生人君失國庶人沒命故君子殺民如殺身活人如活巳執徳體正不得巳而後然存身寧國在於生殺之間生殺得理天地佑之喜怒之節萬物歸之故剛柔質直操擊深酷疾邪養正勇敢先失達於守戰明於開塞長忿羙快安靜樂殺便國利民不避彊大威振百蠻權傾境外得善之半也柔弱畏敬恐情損言深思遠慮臨正討怨務長寡和博厚積恩利而不害以明其善與而不奪以顯其名賞而不罰以立其惠生而不殺以成其仁得善之半凡此二功勇敵敢均計策乘馳射身相非與天異意與地異心奮情舒志各肆所安或以千乘變爲亡虜或以匹夫化爲君王故物或生之而爲福或生之而爲禍或殺之而爲福或殺之而爲賊二者深微莫能窮測故生之而爲福者天下之所佑生之而爲禍者天下之所惡也養天下之所惡者傷天下之所佑養天下之所佑者傷天下之所惡一反一覆或爲徳一覆一反或爲賊父事天地子孫是得故長養而後世昌者生當生也生物而後亡者生當亡也殺戮而福至者殺當亡也防物而禍來者殺當生也天之所惡不敢活也天之所佑不敢殺也天之所損不敢與也天之所益不敢奪也是故敢於不敢者之敢動與天同符靜與地同極天心所惡莫之能辧夫天地之道一陰一陽分爲四時離爲五行流爲萬物精爲三光陽气主徳陰气主刑覆載羣含吐異方默無和正直以公不以生爲巧不以殺爲工因應萬物不敢獨行吉與之吉凶與之凶損損益益殺殺生生爲善者自賞爲惡者自刑故無爲而物自生無爲而物自亡影與之交響與之通不求而物自得不拘而物自從無察而物自顯無問而物自情故不爭而無所不勝不言而無所不應不召而無所不來寂然蕩蕩無所不圖惚恍之羅設而無狀之网施泛淫潢漠遼遠畱遲密察無間與物推移故在前而不可遠在後而不可先靜作而不可聞進退而不可見終始禍福吉防自反非出天外莫之能遁也

民不畏死篇

人之情性不知而忠信有知而誕謾得意而安寧失意而圖非窮困而輕死安寧而愛身何以明之莊子曰夫嬰兒未知而忠信於仇讎及其壯大有識欺殆兄嫂三軍失意則下亡虜窮溪之獸不避兕虎其性非易事理然也由此觀之民心不得性命不全則號令不能動也憂愁慘怛樂非輕死則刑罰不能恐也是故好知之君憂世勞民祭燎天地除禍去患招善請福禱祝神變化萬事動以悅民家知戶辧裏有仁賢違天之象專任人心以所見爲明以所論爲當廢名實背事情道理塞而非譽興天下大擾百姓遑遑勞苦疲極困窮生姦敢敗者榮而有功輕死者肥而安寧積善者瘦而多憂畏法者饑而多患寡弱者苦而思死眾彊者樂而君王是以天下趨名爭勢不計是非析毫剖芒視死如歸乃始告以峻法嚴刑則是禁以所易而制以所輕也故刑戮並作姦邪不止賞祿施行而大臣不使萬民不附諸侯不市國非其國身非其身也是以聖人之牧民也人主無爲而民無望民無獲而主無防也其業易得而難失也其化難犯而易行也其衣易成而難敝也其食易足而難窮也故天下除嗜廢欲樂生惡死者皆重其神而愛其身故刑可制而勢可禁也是以俊雄英豪達道之人不敢作福不敢起威故法立而不用賞設而不施夫何故哉身重天地物輕鴻毛法峻嚴刑知不敢淫也是故帝王之道無事無爲目無所見耳無所聽心無所圖口無所言前後左右各有所任因應以督安其成功授以所懷歸以所行爵加明主祿施進賢作福者身死竊威者宗亡百官趨職主無與焉釋臣任主則防遠隱匿親近尊顯君道隔塞政事亡矣威嚴兩立邪僞並起陪臣升進君子得咎君之威勢滅而不揚姦雄豪特令行禁止百姓冤結萬方失理忠臣悲憂佞巧大喜名實失當賞罰妄舉是猶使屍起哭而代大匠斫也夫死人無爲而子弟悲者以爲死而不爲哭也不與方圓而處大堂者任大匠而身無作也使屍起哭則哭者亡主人代匠斫則功不成是以明王聖主正身以及天謀臣以及民法出於臣秉之在君令出於君飾之在臣臣之所名君之所覆臣之所事君之所謀也臣名不正自防大命故君道在陰臣道在陽君主專制臣主定名君臣隔塞萬物自明故人君有分羣臣有職審分明職不可相代各守其圓大道乃得萬事自明寂然無事無所不克臣行君道則滅其身君行臣事則傷其國

道徳指歸論卷六

