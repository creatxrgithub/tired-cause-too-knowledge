莊子通王船山

莊子通

自敍

己未春﹐避兵楂林山中﹐麇麇之室也﹐眾籟不喧﹐枯坐得以自念﹕念予以不能言之心﹐行乎不相涉之世﹐浮沈其側者五年弗獲已﹐所以應之者﹐薄似莊生之術﹐得無大疚愧﹖然而予固非莊生之徒也﹐有所不可﹑「兩行」﹐不容不出乎此﹐因而通之﹐可以與心理不背﹔顏淵﹑蘧伯玉﹑葉公之行﹐叔山無趾﹑哀駘它之貌﹐凡以通吾心也。心苟爲求仁之心﹐又奚不可﹖

或曰﹐莊生處七雄之世﹐是以云然。𨿽然﹐爲莊生者﹐猶可不爾﹐以予通之﹐尢合轍焉。予之爲大癭﹑無服﹐予之居「才不才之間」﹐「知我者謂我心憂﹐不知我者謂我何求」﹐孰爲知我者哉﹗謂予以莊生之術﹐祈免於「羿之彀中」﹐予亦無容自解﹐而無能見壺子於「天壤」之示也久矣。凡莊生之說﹐皆可因以通君子之道﹐類如此。故不問莊生之能及此與否﹐而可以成其一說。是歲伏日﹐南嶽賣姜翁自敍。

逍遙遊

多寡﹑長短﹑輕重﹑大小﹐皆非耦也。兼乎寡則多﹐兼乎短則長﹐兼乎輕則重﹐兼乎小則大﹐故非耦也。大旣有小矣﹐小旣可大矣﹐而畫一小大之區﹐吾不知其所從生。然則大何不可使小﹐而困於大﹖小何不可使大﹐而困於小﹖無區可畫﹐困亦奚生﹗

夫大非不能小﹔不能小者﹐勢使之然也。小非不能大﹔不能大者﹐情使之然也。天下有勢﹐「扶搖」之風是已﹔我心有勢﹐「垂天」之翼是已。夫勢之「厚」也生於「積」﹕「扶搖」之風﹐生物之吹息也﹔「垂天」之翼﹐一翮之輕羽也。然則𨿽成乎勢﹐大之居然小也固然。

勢者﹐矜而已矣。矜者﹐目奪於成形而已矣。目奪於成形﹐而心怙其已然﹐然後困於大者﹐其患倍於困小。何也﹖心怙其已然則均﹐而困於小者﹐無成形以奪其目也。爲勢所驅﹐不「九萬里」而不已﹔亦嘗過「枋楡」矣﹐而失其「枋楡」。「扶搖」之風﹐不可以翔「枋楡」﹔「泠然」之風﹐不可以遊鄕國﹔章甫之美﹐不可以適於越﹔勢之困尢甚於情。情有炯明而勢善迷﹐豈不甚乎﹖

然則「乘天地之正」者﹐不驚於天地之勢也﹔「禦六气之辧」者﹐不騖於六气之勢也﹔必然矣。無大則「無己」﹐無大則「無功」﹐無大則「無名」﹔而又惡乎小﹗

𨿽然﹐其孰能之哉﹖知兼乎寡﹐而後多不諱寡也﹔知兼乎短﹐而後長不辭短也﹔知兼乎輕﹐而後重不略輕也﹔知兼乎小﹐而後大不忘小也。不忘小﹐乃可以忘小﹔忘小忘大﹐而「有不忘者存」﹐陶鑄焉﹐斯爲堯﹑舜矣。

齊物論

論其「比竹」﹐論者其吹者乎﹗人其「比竹」﹐天其吹者乎﹗天其「比竹」﹐機之欻然而興者其吹者乎﹗然則四海之廣﹐萬年之長﹐肸蚃之細﹐雷霆之洪﹐欲孤用吾口耳而吾弗能﹐欲孤用吾心而吾弗能﹔甚矣其窮也﹗

不言而「照之以天」﹐得矣。不言者﹐有使我不言者也﹔照者﹐有使我照者也﹔皆因也。欲不因彼而不爲彼所使﹐逃之空虛﹐而空虛亦彼﹐亦將安所逃之﹖甚矣其窮也﹗

未徹於此者﹐遊於窮﹐而自以爲無窮﹐而徹者笑之已。徹於此者﹐遊於無窮﹐而無往不窮。天地無往而非其气﹐萬物無往而非其機﹐觸之而卽違﹐違之而卽觸。不得已而言齊﹐我將齊物之論﹐而物之論亦將齊我也﹐可如之何﹗

智窮道喪﹐而別求一藏身之固﹐曰「聖人懷之」﹐斯可不謂擇術之最工者乎﹖

𨿽然﹐吾將有辯。懷之也﹐其將與物相逃乎﹖與物相逃﹐則猶然與物相競也。何也﹖惡屈乎物而逃之﹐惡隨乎物而逃之﹐惡與物角立而無以相長而逃之。苟有惡之心﹐則旣競矣。逃之而無所屈﹐逃之而無所隨﹐逃之而不與角立﹐因自以爲可以相長﹐凡此者皆競也。與之競﹐則懷之機甚於其論﹔默塞之中﹐有雷霆焉。「不言之辯」﹐辯亦是非也﹔「不道之道」﹐道亦榮華也。其不爲「風波之民」也無幾﹐而奚以聖人爲﹗

懷之者﹐「參萬歲而一成純」者也。故言人之已言﹐而不患其隨﹔言人之未言﹐而不逢其屈﹔言人之不能言﹑不敢言﹐而非僅以相長。何也﹖已言者﹐未言者﹐不能言者﹐不敢言者﹐一萬歲之中所皆備者也。可以言﹐可以不言﹔言亦懷也﹐不言亦懷也。是堯﹑舜﹐不非湯﹑武﹔是枝鹿﹐不非禮樂﹔仁義無端﹐得失無局﹐躊躇四顧﹐以盡其藏﹐而後藏身以固。惟然﹐則將謂之擇術而奚可哉﹖聖人無術。

養生主

「以無厚入有間者」﹐不欲自王其神。

王其神者﹐天下亦樂得而王之﹔天下樂得而王之﹐而天下亦王。昔者湯王其神﹐而韋﹑顧﹑昆吾王﹔文王王其神﹐而崇侯虎﹑飛廉﹑惡來王﹔孟子王其神﹐而楊﹑墨王。神王於此﹐而毒王於彼﹔毒王於彼﹐而神不容已﹐益求王焉﹔此古之君子所以終其身於憂患而不卹其生者也。

夫「無厚」則當之者獨﹐厚則當之者博。當之者博﹐所當者非間也。間不相當﹐而非間者代間者與吾相拒﹐間者反遁於刃所不施﹐𨿽君子未有不以爲憂者也﹐乃非無以處此矣。

「生有涯」﹐則神有涯﹐所當者亦有涯也﹔其他皆存而不論﹐因而不治﹐撫而不誅者也﹐於是而神之王也獨微﹐

萬物也﹐二气之毗﹐八風之動﹐七政之差﹐髙山大川之阻﹐其孰能禦之﹖故王者之兵﹐不多其敵﹔君子之教﹐不追其往。天下之心知無涯而可以一二靡﹐終其身於憂患而不與憂患牾﹐無他﹐有經而已矣﹐

經者裻也﹐裻者正也﹐正者無厚者也。反經而不與天下爭於智數﹐孰謂君子之王其神爲樊雉也哉﹖

人間世

耳目受物﹐而心治物。「殉耳目內通﹐而外於心知」﹐能不「師心」者也。師心不如師古﹐師古不如師天﹐師天不如師物﹐何也﹖將欲涉於「人間世」﹐心者所以涉﹐非所涉也。古者前之所涉﹐非予涉也。天者惟天能以涉﹐非予所以涉也。今予所涉者﹐物而已矣﹐則何得不以物爲師也耶﹖衛君之暴﹐楚齊之交﹐蒯聵之逆﹐皆師也﹐而天下何不可師者哉﹖

抑嘗流觀天下而慨人事之難矣。庸人之前﹐直說拙於曲說﹔忮人之前﹐諷言危於正言。「不材之木」﹐無故而受伐者亦數數然。「無用之用」﹐亦用也﹐用斯危矣。夫所患於師心者﹐挾心而與天下游也。如使師物者挾物而與天下游﹐則物亦門也﹐門亦毒也。闔門而內固其心﹐辟門而外保於物﹐皆有泰至之憂。

韓非知說之難﹐而以說誅﹔揚雄知白之不可守﹐而以玄死。其用心殊而害均﹐則胡不尋其所以害乎﹖履危世﹐交亂人﹐悲身之不幸而非不材﹐斯豈可以計較爲吉凶之準則哉﹖有道於此﹐言之甚易﹐行之不勞﹐而古今之能知者鮮。故李斯嘆東門之犬﹐陸機怨華亭之鶴﹐而龍逄﹑比干不與焉。無他﹐虛與不虛而已矣。

天下皆不足爲實之累﹐而實塡其「生白」之「室」以迷悶而不知「吉祥」之「止」者﹐生死已爾﹐禍福已爾﹐毀譽已爾﹐口口已爾。此八實者﹐塡心之積也﹐古今之奉爲師而不敢違者也。八者虛而天下蔑不虛矣﹐故物皆可遊也。規規然念物之可畏而避之﹐物不勝避矣。物不勝避﹐而況天之生殺乎﹖「何暇至於說生而惡死」﹖龍逄﹑比干所以與不材之木同至今存也。

徳充符

徳人而矜有徳之容﹐爲容人而已矣﹔徳人而矜徳之無容﹐爲無容之人而已矣。「道與之貌」﹐貌一道也﹔「天與之形」﹐形一天也。「死生亦大矣﹐而不得與之變」﹔故生於道﹐死於道﹔生於天﹐死於天﹔道無不貌﹐貌無非道﹔天無不形﹐形無非天。然則生於形﹐死於形﹐生於貌﹐死於貌﹐死生可遺﹐而玆未嘗與之相離也。

以道殉容﹐曼人而已矣。以容殉生﹐靡人而已矣。以道忘容﹐忘道而已矣。介者﹐無趾者﹐無脤﹑大癭者﹐且不喪其全徳﹐況其不爾者乎﹖

「忘其所不忘」﹐而以殉形﹐則人知其妄。若夫「不忘其所不忘」﹐而形與貌在焉﹐天之所以成﹐成之所以大﹐渾外內﹐合精粗﹐凝道契天﹐以不喪其所受。夫聖人者﹐豈得以詹詹於形貌之末而疵之也哉﹖

悲哉﹗衛靈公之愚也﹐得無脤者而視全人之脰肩肩。悲哉﹗齊桓公之愚也﹐得大癭者而觀全人之脰肩肩。則使之二君者﹐以巍冠大紳﹑髙趾揚眉之土﹐懷溪壑﹐腹刀劍﹐而得其心﹐抑將視天下容之不盛者﹐𨿽有徳﹐若將浼焉﹐恐去之不夙矣。

故符者﹐徳之充也﹔非徳不充﹐非充不符。不充而符﹐謂之竊符﹔不徳而充﹐謂之枵充。徳之不充﹐是謂替徳﹔充之不符﹐是謂儳充。「道與之貌」﹐貌以肖道﹔「天與之形」﹐形以酬天。賓賓於名聞之間﹐而數變其天形﹐則胡不內保而外不蕩﹐逍遙於「羿之彀中」﹐以弗喪吾天也乎﹖故其爲容﹐非容人之容也﹔其爲無容﹐非無容人之無容也﹔以徳徵符﹐徳無非符﹔以符合徳﹐符無非徳。能知天下之以形貌爲貨﹐而不知其爲符也﹐又惡知徳哉﹖

大宗師

「踵息」者﹐始教也﹐而至人之道盡矣。「寥天一」﹐無可人也。自踵而上﹐無非天也﹐無非一也﹐然而已寥矣。

「逆寡」﹑「雄成」﹑「謨士」﹐皆「喉息」也。「悅生」﹑「惡死」﹑「出欣」﹑「入距」﹐皆「喉息」也。「樂通物」﹑「有親」﹑「天時」﹐皆「喉息」也。「刑」﹑「禮」﹑「知」﹑「徳」﹐皆「喉息」也。「好惡」﹐皆「喉息」也。引而至於踵﹐寡亦逆﹐成亦雄﹐士亦謨﹐生亦說﹐死亦惡﹐出亦欣﹐入亦距﹐通物亦樂﹐親亦有﹐時亦天﹐刑亦體﹐禮亦翼﹐知亦時﹐徳亦循﹐好亦好﹐惡亦惡﹔以死殉數者而特不以喉。於是而寥矣﹐不可度矣﹐不可竭矣﹐不可以功功﹐不可以名名﹐參萬歲﹐秶萬物﹐非天非一﹐其孰足以勝此哉﹖

天下好深﹐而獨淺其天機﹐於是淫刑而侈禮﹐陽慕徳而數用知﹐喜怒好惡﹐以義爲朋﹐而皆以深其嗜欲。自喉以下﹐嗜欲據之﹐而僅餘其喉以受天﹐而卽出之﹐此古今之通患﹐言道者莫之能捨也。

夫天虛故受﹐天實故撰。受之而不得出﹐非天非一﹐則若哽於膺﹐而快於一吐。撰之而不足﹐非天非一﹐則攺易君臣﹐顚倒表裏﹐以支其所不逮﹐而冀速應之以無慚。嗚呼﹗知天之虛﹐知天之實者﹐古今鮮矣。

若然者﹐非他求之也﹔卽其所爲息者﹐引而至於踵﹐無所聞也﹐無所缺也。孰使而聞「副墨」而若驚﹐聞「雒誦」而若酲﹐聞「瞻明」而若奔﹐聞「聶許」而若飫﹐聞「需役」而若嘬於蚊蚋﹐聞「於謳」而若厲風之激於窐乎﹖以嗜欲濟嗜欲﹐不足則援道以繼之﹐天下皆淺而天喪其機﹐於是而天亦戚矣。闔戶以求人之入﹐而人莫入也﹐而天亦枵矣。天戚則亦無乎不戚﹐於是而愀傈熒謵﹐終其世以爲喉﹐任憂患而徹於死。天枵﹐則所爲者皆枵也﹐枵而攖之﹐未有得寧者也。然則天下之好深﹐而得深之患﹐皆淺而已矣。

引而之於踵﹐至矣。𨿽至於「寥天一」﹐不能捨此以爲救也。「犯人之形」以百年﹐無不取諸其藏而用之﹐而後知天一之果寥也。

應帝王

天下皆「未始出吾宗」者也﹐而駭於物之多有者﹐事至而囅然﹐事至而瞿然﹐事至而熒然﹐事至而的然﹐謂是蕓蕓者皆出吾宗之外者也。於是以爲迎之而可無失﹐則「藏仁以要人」﹔於是而以爲有主而可以相治﹐則「以己而出經」﹔於是以爲悉體之而可盡﹐則「勞形怵心」﹐以來天下之求。凡此者﹐慕聖人之功而不知其所以功者也。

夫天下未始出吾宗﹐而恆不自知。苟知其不出吾宗﹐則至靜而「不震」﹐其機爲「杜徳」﹔至深而「不波」﹐其機爲「踵發」﹔至安而容﹐至斂而涵﹐其機爲「淵」﹔皆以不喪吾宗而受天下以不出﹐然後可「流」﹐可「靡」﹐無物不在道之中﹐而萬變不足以駭之。

𨿽然﹐所謂宗者﹐必有宗矣。無以求之﹐其惟天乎﹗我之與天子﹐皆天之子﹐則天子無以異﹔天子之與天下﹐皆天之子也﹐則天下無以異。道者歸於道而已矣﹐徳者歸於徳而已矣﹐功者歸於功而已矣﹐名者歸於名而已矣﹐利者歸於利而已矣﹐嗜欲者歸於嗜欲而已矣。道亦徳也﹐徳亦功也﹐功亦名也﹐名亦利也﹐利亦欲也﹐欲亦道也。道不出吾宗﹐𨿽有賢智﹐莫之能逾﹔欲不出吾宗﹐𨿽有姦桀﹐莫之能詭。不駭天下﹐則不患吾之寡。吾無寡而天下無多﹐不謂之一也不能。

「藏天下於天下」﹐而皆藏於吾之宗。名焉而不爲屍﹐謀焉而不爲府﹐事焉而不爲任﹐知焉而不爲主﹔屍焉而不爲名﹐府焉而不爲謀﹐任焉而不爲事﹐主焉而不爲知。抑滔天之洪水﹐躬放伐之烈名﹐帝自此帝﹐王自此王﹐未始出吾宗﹐而何屑屑以鑿爲﹗

駢拇

體之所本無﹐用之所不待﹐無端而生﹐恃焉而保之﹐得則喜﹐失則憂﹐是之謂駢枝贅疣之不可決也。

非曾史而爲曾史﹐非有虞氏而爲有虞氏﹐非伯夷而爲伯夷﹐「色取」者也﹐「助長」者也。以仁義爲彼而視之聽之﹐則不知名實之合離。

自聞則不昧其聲﹐自見則不昧其形﹐果且爲仁義﹐則指之五﹑掌之二而可決邪﹐而可齕邪﹖非但惡泣而畏啼也。

知仁之不遠﹐知義之內﹐自奔其命而非奔仁義﹐伯夷以之餒而不怨﹐何啼泣之有哉﹗所惡於殘生損性者﹐以其繼之以啼泣也。

馬蹄

馬不銜勒﹐將焉用馬﹖木不斫治﹐將焉用木﹖不爲犧尊﹐將焉用朴﹖不爲珪璋﹐將焉用玉﹖不取仁義﹐將焉用道﹖「踶跂好知﹐爭歸於利」者﹐聖人之過﹐聖人尸之而不辭。

知聖人之爲道﹐任過而不辭﹐則所以酬聖人之徳而不敢昧也﹐將若何乎﹗

胠篋

聖人﹐不可死者也﹔大盜﹐不可止者也。盜旣不可止矣﹐聖人果不可死矣。知聖人之不可死﹐大盜之不可止﹐無可柰何而安之以道。猶將延頸舉趾﹐指賢智爲名以殉其私利而欲以止盜﹐其不爲大亂也鮮矣。

知其玄同﹐以生其道法﹐則聖人日生﹐大盜日弭﹐孰標提仁義以爲「盜竽」也哉﹖

在宥

人心之動﹐有可知者﹐有不可知者。不可知者﹐人心之天也。治天下者﹐恆治其可知﹐而不能治其不可知。

治其可知者﹐人心則旣已動矣﹐乃從而加之治﹕以「聖知」加諸「桁楊」﹐以「仁義」加諸「桎梏」﹐以曾﹑史加諸桀﹑跖﹐不相人而只以相抵﹐不謂之「攖人心」也不得。所以然者﹐治其可知﹐名之所得生﹐法之所得施﹐功之所得著﹐則不必有聖知﹑仁義﹑曾史之實﹐而固可號於天下曰﹐吾旣已治之矣。

若夫不可知者﹐無實焉有名﹖無象焉有法﹖無敗焉有功﹖名法功之迹隱﹐故爲侈天下者之所不事。

然而人心之未起﹐則無所攖也﹔於不可知而早服之﹐治身而已矣。愼乎其喜﹐天下不淫﹔愼乎其怒﹐天下不賊﹔喜怒守其知﹐天下不騖。「至陽之原」﹐無物不昭﹔「至陰之原」﹐無物不藏。無物不昭﹐不昭物也﹔無物不藏﹐不藏物也。物各復根﹐其性自正﹔物固自生﹐其情自達﹔物莫自知﹐漠然而止其淫賊。此聖知之徹﹐而曾史之所以自靖也。自靖焉﹐則天下靖矣。

天地

爲萬物之所取定者﹐「大小長短修遠」各有成數﹐無他﹐己所見者止於有形﹐因而存之﹔得之而喜﹐失之而怒﹐徇其成形﹐而不顧天下之然與不然﹐此古今之大病也。

無形者﹐非無形也﹐特己不見也。知無形之有形﹐無狀之有狀﹐則「大小長短修遠」已不能定﹐而況於萬物乎﹖無形之且有形矣﹐無狀之且有狀矣。靜而有動﹐動畱而生物﹐物生於俄頃之間﹐而其先皆有故也﹐一畱而形成矣。知此﹐則能弗守其靜﹐以聽其動乎﹖靜不倚則動不匱﹐其動必正﹐其畱必成﹐其生必順。天地之生物﹐與聖人之起事﹐一而已矣。

心𨿽刳也﹐刳其取定之心﹐而必有存焉者存。「見曉」﹐「聞和」﹐「官天地」﹐「府萬物」﹐而人莫之測。非莫測也﹐天下測之於「大小長短修遠」﹐於其無形之皆形﹑無狀之皆狀﹑如量而各正其性命者﹐莫之測也。

天道

虛則無不可實也﹐靜則無不可動也。無不可實﹐無不可動﹐天人之合也。「運而無所積」﹐則謂之虛﹔古今逝矣﹐而不積其糟粕之謂也。「萬物無足以鐃心」﹐則謂之靜﹔以形名從其喜怒之謂也。

虛靜者﹐狀其居徳之名﹐非逃實以之虛﹐屏動以之靜也﹑逃虛屏動﹐己愈逃﹐物愈積﹐「膠膠擾擾」﹐日鐃其心﹐悱懣而欲逃之於死﹐死且爲累﹐遺其虛靜之糟粕以累後世。故黃老之下﹐流爲刑名﹐以累無窮。況有生之日﹐屏營終口﹐與喧相競﹐而菀積其悒怏乎﹖

虛靜之中﹐天地推焉﹐萬物通焉﹐樂莫大焉。善體斯者﹐必不囂囂然建虛靜爲鵠而鐃心以赴之﹐明矣。

天運

化之機微矣﹗化之神大矣﹗神人﹐故天地﹑日月﹑雲雨﹑風雷動而愈出。機微﹐故求其所以然者﹐未有能測之者也。從其微而觀之﹐則疑無化之者﹔無化之者﹐則「中無主」而奚止也。從其大而觀之﹐則疑有操縱之者爲其大司﹔有司操縱之權者﹐則「外無正」而不足以行。

天下之用心用物者﹐不出兩端﹕或師其成心﹐或隨物而移意﹐交墮於」大小長短修遠」之中﹐而莫之能脫。夫兩者不可據﹐而捨是以他求﹐則愈迷。

是以酌中外之安﹐以體微而用大者﹐以中裁外﹐外乃不淫﹔虛中受外﹐外乃不窒。治心治物者﹐𨿽欲不如是而奚可﹖

刻意

天下之術﹐皆生於好。好生惡﹑生悲﹑生樂﹑生喜﹑生怒。守其所好﹐則非所好者𨿽有道而不見慮。不得其好則憂﹐憂則變﹐變則迕﹐迕則必有所附而膠其交﹔交之膠者不終﹐則激而趨於非所好。如是者﹐初未嘗不畱好於道﹐而終捐道若忘﹔非但馳好於嗜欲者之捐天機也。

物𨿽可好﹐必知有道﹔道𨿽可好﹐必知有精。道以養精﹐非精以養道。天下莫不貴者﹐精而已矣﹗精者﹐心之以爲可﹐而非道之以爲可。

繕性

守名義之已然﹐而不知其然﹔因時會之所尙﹐而己無尙﹔矯物情之所甚﹐而激爲甚﹔夫是之謂俗夫。

欲治俗﹐故禮樂興焉。禮樂之始﹐先於羲﹑燧。羲﹑燧導禮樂之精﹐揚詡於萬物。然則三王之精﹐精於黃﹑頊﹐明矣。天下之妙﹐莫妙於無。無之妙﹐莫妙於有有於無中﹐用無而妙其動。仁義﹐情而非法﹔禮樂﹐道而非功。禮動樂興﹐肇無而有。無言無功﹐滌俗而遊於眞。不揭仁義之鼓以求亡子﹐默動而已矣。

俗之所不至﹐初之所全﹐明之所毓﹐云將之遊﹐鴻蒙之逝﹐禦寇泠然之風﹐均之以天和﹐「知恬交相養」﹐而無以易其樂﹔又何軒冕之足云﹗是之謂「達禮樂之情」。

秋水

海若存乎量﹐河伯因乎勢。以量觀者﹐量之所及﹐函之而若忘之﹔量之所不及﹐映之固知有之。以勢盈者﹐勢之所至至之﹐勢之所不至不能至也。

「秋水時至﹐百川灌河」﹐則河伯幾狹海面自盈。寒潦降﹐汀沚出﹐則並喪其河﹐而奚況海哉﹖使河能不喪其量﹐則在河而河﹐在海而猶然河也﹐奚病乎﹖

堯﹑舜之讓﹐湯﹑武之爭﹐量也﹔「有天下而不與」﹐其何損焉﹗子噲之讓﹐白公之爭﹐勢也﹔勢不繼而喪其固有矣。量與勢者﹐「貴賤之門﹐小大之宗」也。

至樂

羣趨之樂﹐趨於萬物出入之機也﹔羣爭之名﹐爭於人心出入之機也。

憂樂定者﹐樂不以機﹔名實定者﹐爭不以機。故或謂之得﹐或謂之失﹐或謂之生﹐或謂之死﹐而皆非也。眾人出入乎機﹐內求之己而不得﹐則分得分失﹐分生分死﹐分樂分不樂﹐宜矣。

有常樂﹑有常名者﹐生死不可得而間﹐況榮辱乎﹖

行其所獨知﹐而非气矜以取名﹐則子胥之死﹐猶久竹靑寧之化也。志士且自以爲死而樂﹐死以爲名﹐何望於乘機之民﹗

達生

「知之所無柰何」﹐非不可知也﹐耳目心思之數量﹐止於此也。夫旣止於此﹐猶且欲於弗止於此者而柰之何也﹐得乎﹖𨿽然﹐知亦無涯矣。守其所知﹐以量其量﹑數其數﹐止於此而可以窮年。此柰何者未易柰何也﹐而人且無柰之何﹐顧欲柰其所無如何﹐是離人而卽謀於鬼。人鬼不相及﹐而離此以卽彼﹐其於生與命﹐亦危矣哉﹗

「純气之守」﹐守其可柰何者也﹔「得全於天」﹐全其可柰何者也﹔「開生」者﹐開其可柰何者也﹔「用志不分」﹐志其可柰何者也﹔「內重外拙」﹐重其可柰何者也﹔「視羊之後者而鞭之」﹐鞭其可柰何者也﹔「長乎性﹐成乎命」﹐成其可柰何者也﹔「見鐻然後加手」﹐加其可柰何者也﹔「一而不桎」﹐一其可柰何者也﹔「爲而不恃」﹐爲其可柰何者也。窮年於知之所可柰何﹐則外蕩之知﹐夢所不夢﹐「以鳥養鳥」﹐爰居可畜﹐而況吾之肝膽乎﹖

山木

命大性小。在人者性也﹐在天者皆命也。旣已爲人﹐則能性而不能命矣。在人者皆天也﹐在己者則人也。旣已爲己﹐則能人而不能天矣。

物物者﹐知物之爲物而非性也。不物於物者﹐知物之非己﹐而不受其命也。「饑渴﹑寒暑﹑窮桎」﹐至不可忍﹐而人能忍之﹐知其爲天焉耳。物之所利﹐不可從而從之﹐不知其爲命焉耳。

不知物之爲天﹐天之爲命﹐於是而希其不可得者以爲得﹐是之謂幻心。人之不能有天﹐己之不能有物﹐𨿽欲爲功於正﹐而固不能。不能而欲爲功﹐是握空囊火之術也﹐世目之爲幻人。

正而不待之﹐不謀賢﹐不欺不肖﹐不見其岸﹐約愼以循乎目前﹐正己之道有出於是者﹐是之謂「才不才之間」﹔非規避於一才一不才之間﹐以蘄免於害之謂也。

田子方

「眞」而弗「緣」﹐非「葆」也﹔「淸」而絕「物」﹐非「淸」也﹔「陋於知人心」﹐非「明乎禮義」也。自命爲儒﹐而非儒者眾﹐「步趨」而弗能「絕塵」也。待日月而用其「趾目」﹐無趾目者也。

趾有所以爲趾﹐目有所以爲目﹐有不亡者存。

夜其晝而晝其夜﹐全其神明於「解衣盤礡」之中﹐則天下亦不待目而見其明﹐不待趾而效其行﹐不待言而消其意。君子之道﹐言此亦數數矣﹐非莊生之僅言也。

知北遊

「參萬歲而一成純」﹐所爲貴一也。眾人知瞬﹐慧人知時﹐立志之人知日﹐自省之人知月﹐通人知歲﹐君子知終身﹐聖人知純。其知愈永﹐其小愈忘。

哀哉﹗夜不及旦﹐晨不及晡﹐得當以效﹐而如魚之間流淙而奮其鱗鬣也。言之惟恐不盡﹐行之惟恐不極﹐以是爲勤﹐以是爲敏﹐以是爲幾。「朝菌不知晦朔﹐蟪蛄不知春秋」﹐自小其年以趨於死﹐此之謂心死。

庚桑楚

持於「不可持」﹐以不持持之而無所持﹐則其「宇泰」。持之「靈臺」﹐其泰乃定。惟其爲「靈臺」電﹐斯發乎「天光」矣。

「天光」者﹐天之耀吾「靈臺」者也。眾人之昧也﹐「實而無乎處」﹐彊爲之處﹔「長而無乎本剽」﹐彊爲之本剽﹔是冰與凍也。於是乎其宇不泰﹐而匿其「天光」。能釋冰與凍﹐無所匿而「天光」發﹐較之爲賢矣﹐釋氏之所謂「定生慧」也。𨿽然﹐其止此也矣。

「天光」耀乎「靈臺」﹐則己之光匿﹐故「天光」者能耀人者也。有形者之齊於無形﹐「天光」燭之則冰釋矣。無形者之有形﹐「天光」發而己之光匿﹐覿面而不相知﹐未有能知者也。持」不可持」﹐而自有持者存。「以有形象無形」﹐非以無形破有形也。

無形者﹐非無也。靜而求之﹐曠眇而觀之﹐宇宙之間﹐非有無形者。「天光」耀而奪吾光﹐於是乎而見爲形﹐見爲無形﹐不可持也﹐非固有其無形可持也。形可持而無形「不可持」﹐無形「不可持」而非有無形者﹐則固可持矣。

堯﹑舜之持﹐皆顯無形之形者也。」春气發而百艸生﹐正得秋而萬寶成」﹐經營無形以顯其有﹐無處﹑無本剽而實者實﹑長者長﹐莫之能禦。斯豈「天光」之所能顯乎﹖未可以「天光」之發爲至極之觀也﹐明矣。

徐無鬼闕

則陽

以人思慮之絕﹐而測之曰「莫爲」﹔以人之必有思慮﹐而測之曰「或使」﹔天下之測道者﹐言盡矣。夫「莫之爲」則不信﹐「或之使」則不通﹔然而物則可信而已通矣。知其信﹐不問其通﹔知其通﹐不卹其信﹔一曲之見﹐不可以行千里﹐而況其大者乎﹖

必不得已而欲知之﹐則於「聖人之愛人」而知之。「其愛人也」﹐何以「終無已」﹐則疑乎「或之使」也﹔其「愛人也﹐人與之名﹐不告則不知」﹐則疑乎「莫之爲」也。「莫之爲」而爲矣﹐「或之使」而未嘗有使之者也。聖人之仁﹐天地之心﹐氤氳而不解﹐不屍功﹐不役名﹐不見徳。此天之兆於聖人﹐聖人之合天者也。

𨿽然﹐非「莫爲」而無其迹﹐非「或使」而自貞其恆。「不知其然」者﹐人之謂聖人也。然聖人亦似然而實不然也。知其然﹐乃可馴至於「不知其然」。聖人之於天道﹐特不可以情測﹐而非不可測。未可以「莫爲」﹑「或使」之兩窮﹐而槪之以「不知其然」也。天地之心﹐天地之仁﹔聖人之仁﹐聖人之心也。

外物

「外物不可必」﹐必之者成心之懸也。可流﹑可死﹐可憂﹑可悲﹐忠孝無待於物﹐流死憂悲﹐而和未嘗焚也。

苟盡於己而責於物﹐逢其「錯行」則「大絯」。雷霆怒發而陰火狂興﹐皆己與物「相摩」之必致者矣。忠孝而不焚其和﹐道惡乎有盡﹖

故方涸而請「西江之水」﹐侈於物之大者也﹔揭竿而「守鯢鮒」﹐拘於物之小者也﹔「載」而「矜」之﹐以物爲非譽者也﹔「知困」「神不及」﹐移於物之夢者也。以忠孝與世「勃溪」﹐心有餘而自「塞其竇」﹐名節之士所以怨尢而不安於道。知然﹐則道靖於己﹐而無待於物﹐刀鋸水火﹐且得不遊乎﹖而奚足以爲忠孝病﹗

寓言闕

列禦寇闕

讓王四篇贗書也﹐鄙倍不可通

天下

患莫大於「治方術」﹐心莫迷於「聞風而說」﹐害莫烈於「天下之辧者相與樂之」。

夫聖人以爲天之生己也﹐行乎其所行﹐習乎其所習﹐莫非命也﹐莫非性也﹐終身行而不逮﹐其言若怍﹐奚暇侈於聞﹑逐於樂﹑擅於方術以自旌﹖

道之在天下也﹐「無乎不在」﹐亦擇之不給擇﹐循之不給循﹐沒世於斯而弗能盡﹐又奚暇以其「文之綸」鳴﹖

「《詩》以道志﹐《書》以道事﹐《禮》以道行﹐《樂》以道和﹐《易》以道陰陽﹐《春秋》以道名分。」道也者﹐導也﹔導也者﹐傳也。因已然而傳之﹐「無傳其溢辭」﹐以聽人之自酌於大樽。大樽者﹐天下之共器也。我無好爲人師之心﹐而代天之事已畢。故《春秋》者﹐刑賞之書也﹐「論而不議」﹐故「不賞而勸﹐不怒而威」。

墨翟﹑禽滑釐﹑宋鈃﹑尹文﹑彭蒙﹑田駢﹑愼到﹑關尹﹑老聃﹑惠施者流﹐非刑非賞﹐而議之不已﹐爲「山林之畏佳﹐大木百圍之竅」而已矣﹐可以比竹之吹齊之矣﹐如《春秋》之不議﹐而又何齊邪﹖

故觀於《春秋》﹐而莊生之不欲與天下耦也宜。

