悟眞直指

悟眞直指敍

修眞之道﹐窮理盡性至命之學也。故欲盡其性﹐必先窮其性之理﹔欲至其命﹐必先窮其命之理。能明其理﹐則眞知確見﹐而不爲假者所惑﹐可以盡性﹐可以至命。否則﹐不窮其理﹐是非罔辧﹐邪正不分﹐入於旁門曲徑﹐著空執相﹐非是修眞﹐乃是務假。務假之學﹐與道日遠﹐適以自誤其性命﹐烏能修持其性命﹖此紫陽仙翁悟眞篇之所由作也。其篇探幽索隱﹐鉤深致遠﹐遠取物﹐近取身﹐比象多端。原欲人人悟眞﹐个个修眞耳﹐無如後世愚迷之徒﹐不得眞傳﹐執象泥文﹐妄猜私議﹐或目爲閨丹﹐或認爲燒煉﹐或疑爲空寂﹐或涉於執相﹐大失仙翁度世之婆心。以往先覺注疏者﹐不無佳解﹐但佳則佳矣﹐仍是以象說象﹐以諭比諭﹐藏頭露尾﹐祕母言子﹐不宜分明道破﹐使學者茫然無知﹐究不得而悟之。非解悟眞﹐乃述悟眞也。噫﹗注愈多﹐理愈昧﹔書益廣﹐人益惑﹔正道日衰﹐邪道日盛﹔眞學日埋﹐僞學日興﹐奇奇怪怪﹐無怪乎儒者目道教爲異端也。余自聞龕谷香風﹐知此書爲修道之理窟﹐成眞之天梯﹐其性命根源火候次序﹐無一備。但爲邪說掩蔽已久﹐如烏雲遮日﹐光輝不彰。余小子幸近門墻﹐不忍拈出眞寶﹐共諸同志﹐名曰悟眞直指。非敢自謂得眞﹐聊以救眞云爾。

時﹐大淸嘉慶四年歲次己未中秋月望日﹐棲雲山素朴散人悟元子劉一明自序於自在窩中。

悟眞篇原序

嗟夫﹗人身難得﹐光景易遷﹐罔測修短﹐安逃業報﹖不自及早省悟﹐惟只甘分待終﹐若臨歧一念有差﹐立墮三塗惡趣﹐則動經塵劫﹐無有出期。當此之時﹐𨿽悔何及﹖故老釋以性命學開方便之門﹐教人修煉﹐以逃生死。釋氏以空寂爲宗﹐若頓悟圓通﹐則直超彼岸﹔如有習漏未盡﹐則尙徇於有生。老氏以煉養爲眞﹐若得其樞要﹐則立躋聖位﹔如其未明本性﹐則猶滯於幻形。

其次﹐《周易》有窮理盡性至命之辭﹐魯語有毋意必固我之說﹐此又仲尼極臻乎性命之奧也。然其言之常略﹐而不至於詳者﹐何也﹖蓋欲序正人倫﹐施仁義禮樂有爲之教。故於無爲之道﹐未嘗顯言。但以命術寓諸《易》象﹐以性法混諸微言耳。至於《莊子》推窮物累逍遙之性﹐《孟子》善養浩然之气﹐皆切幾之矣。

迨夫漢魏伯陽引《易》道陰陽交姤之體﹐作《參同契》以明大丹之作用﹐唐忠國師於語錄首敍老莊言﹐以顯至道之本末﹐如此豈非教𨿽分三﹐道乃歸一。柰何后世黃緇之流﹐各自專門﹐互相非是﹐致使三家旨要迷沒邪歧﹐不能混而同歸矣﹗且今人以道門尙於修命﹐而不知修命之法﹐理出兩端﹐有易遇而難成者﹐有難遇而易成者。如煉五芽之气﹐服七耀之光﹐注想按摩﹐納淸吐濁﹐念經持咒﹐噀水叱符﹐叩齒集神﹐休妻絕粒﹐存神閉息﹐運眉間之思﹐補腦還精﹐習房中之術﹐以致服煉金石艸木之類﹐皆易遇難成者。已上諸法﹐於修身之道﹐率皆滅裂﹐故施功𨿽多﹐而求效莫驗。若勤心苦志﹐日夕修持﹐止可避病﹐免其非橫。一旦不行﹐則前功漸棄。此乃遷延歲月﹐必難成功。欲望一得永得﹐還嬰返老﹐變化飛升﹐不亦難乎﹖深可痛傷﹗蓋近世修行之徒﹐妄有執著﹐不悟妙法之眞﹐卻怨神仙謾語。殊不知成道者﹐皆因煉金丹而得。恐泄天機﹐遂托名數事而名。其中惟閉息一法﹐如能忘機息慮﹐卽與二乘坐禪相同。若勤而行之﹐可以入定出神。柰何精神屬陰﹐宅舍難固﹐不免常用遷徒之法。旣未得金汞返還之道﹐又豈能回骨換陽﹐白日而升天哉﹖

夫煉金液還丹者﹐則難遇易成﹐須要洞曉陰陽﹐深達造化﹐方能追二气於黃道﹐會三性於元宮﹐攢簇五行﹐和合四象﹐龍吟虎嘯﹐夫唱婦隨﹐玉鼎湯煎﹐金鑪火熾﹐始得玄珠成像﹐太乙歸眞。都來片餉工夫﹐永保無窮逸樂。至若防危慮險﹐愼於運用抽添﹐養正持盈﹐要在守雌抱一。自然返陽生之气﹐剝陰殺之形。節气旣周﹐脫胎神化﹐名題仙籍﹐位號眞人﹐此乃大丈夫功成名遂之時也。今之學者﹐有取鉛汞爲二气﹐指臟腑爲五行﹐分心腎爲坎離﹐以肝肺爲龍虎﹐用神气爲子母﹐執津液爲鉛汞﹐不識沈浮﹐寧分主客﹐何異認他財爲己物﹐呼別姓爲親兒﹐又豈知金木相克之幽微﹐陰陽互用之奧妙﹖是皆日月失道﹐鉛汞異鑪﹐欲結還丹﹐不亦難乎﹖僕幼親善道﹐涉躐三教經書﹐以至刑法書算﹑醫卜戰陣﹑天文地理﹑吉凶死生之術﹐靡不畱心詳究。惟金丹一法﹐閱盡羣經及諸家歌詩論契﹐皆云日魂月魄﹐庚虎甲龍﹐水銀丹砂﹐白金黑錫﹐離坎男女﹐能成金液還丹。終不言眞鉛﹑眞汞是何物也。又不說火候法度﹐溫養指歸。加以後世迷徒恣其臆說﹐將先聖典教妄行箋注﹐乖訛萬狀。不惟紊亂仙經﹐抑亦惑誤後學。

僕以至人未遇﹐口訣難逢﹐遂至寢食不安﹐精神憔悴。𨿽詢求徧於海嶽﹐諸益盡於賢愚﹐皆莫能通曉眞宗﹐開照心腑。後至熙寧己酉歲﹐因隨龍圖陸公入成都﹐以夙志不回﹐初誠愈恪﹐遂感眞人﹐授金丹藥物火候之訣。其言甚簡﹐其要不繁﹐可謂指流知源﹐語一悟百﹐霧開日瑩﹐塵盡鑑明﹐校之仙經﹐若合符契。因謂世之學仙者﹐十有八九﹔而達其眞要者﹐未聞一二。

僕旣遇眞詮﹐安敢隱默﹐罄所得﹐成律詩九九八十一首﹐號曰《悟眞篇》。內七言四韻一十六首﹐以表二八之數﹔絕句六十四首﹐按《周易》諸卦﹔五言一首﹐以象太一之奇﹔續添西江月一十二首﹐以同歲律。其如鼎器尊卑﹑藥物斤兩﹑火候進退﹑主客後先﹑存亡有無﹑吉凶悔吝﹐悉備其中矣。及乎篇集旣成之後﹐又覺其中惟談養命固形之術﹐而於本源眞覺之性有所未究﹐遂玩佛書及《傳燈錄》﹐至於祖師有擊竹而悟者﹐乃形於歌頌﹑詩曲﹑雜言三十二首﹐今附之卷末﹐庶幾達本明性之道﹐盡於此矣。

所期同志覽之﹐則見末而悟本﹐捨妄以從眞。

時﹐皇宋熙寧乙卯歲旦﹐天臺張伯端平叔序。

悟眞篇後序

竊以人之生也﹐皆緣妄情而有其身。有其身則有患﹔若無其身﹐患從何有﹗夫欲免夫患者﹐莫若體夫至道﹔欲體夫至道﹐莫若明夫本心。故心者道之體也﹐道者心之用也。人能察心觀性﹐則圓明之體自現﹐無爲之用自成。不假施功﹐頓超彼岸。此非心鏡朗然﹐神珠廓明﹐則何以使諸相頓離﹐纖塵不染﹐心源自在﹐決定無生者哉﹗然其明心體道之士﹐身不能累其性﹐境不能亂其眞﹐則刀兵烏能傷﹐虎兕烏能害﹐巨焚大浸烏足爲虞﹖達人心若明境﹐鑑而不納﹐隨機應物﹐和而不唱﹐故能勝物而無傷也。此所謂無上至眞之妙道也。

原其道本無名﹐聖人彊名﹔道本無言﹐聖人彊言耳。然則名言若寂﹐則時流無以識其體而歸其眞。是以聖人設教立言以顯其道﹐故道因言而後顯﹐言因道而返忘。柰何此道至妙至微﹐世人根性迷鈍﹐執其有身而惡死悅生﹐故卒難了悟。黃老悲其貪著﹐乃以修生之術﹐順其所欲﹐漸次導之。以修生之要在金丹﹐金丹之要在神水華池﹐故《道徳》《陰符》之教得以盛行於世矣﹐蓋人悅其生也。然其言隱而理奧﹐學者𨿽諷誦其文﹐皆莫曉其意﹐若不遇至人授之口訣﹐縱揣量百種﹐終莫能著其功而成其事﹐豈非學者紛如牛毛﹐而達者乃如麟角耶﹗

伯端向己酉歲於成都遇師﹐授以丹法﹐自後三傳非人﹐三遭禍患﹐皆不愈兩旬﹐近憶師之所戒云「異日有與汝解韁脫鎖者﹐當宜授之﹐餘皆不許。」爾後欲解名籍﹐而患此道人不知信﹐遂撰此《悟眞篇》﹐敍丹法本末。旣出﹐而求學者湊然而來﹐觀其意勤﹐心不忍拒﹐乃擇而授之。然所授者﹐皆非有巨勢彊力能持危拯溺﹑慷慨特達﹑能仁明道之士。初再罹禍患﹐心猶未知﹐竟至於三﹐乃省前過。故知大丹之法至簡至易﹐𨿽愚昧小人得而行之﹐則立超聖地﹐是以天意祕惜﹐不許輕傳於匪人也。而伯端不遵師語﹐屢泄天機﹐以其有身﹐故每膺譴患﹐此天之深戒如此之神且速﹔敢不恐懼克責。自今以往﹐當鉗口結舌﹐𨿽鼎鑊居前﹐刀劍加項﹐亦無復敢言矣。

此《悟眞篇》中所歌詠大丹﹑藥物﹑火候細微之旨﹐無不備悉。倘好事者夙有仙骨﹐觀之則智慮自明﹐可以尋文解義﹐豈須伯端區區之口授耶。如此﹐乃天之所賜﹐非伯端之輒傳也。其如篇末歌頌﹐談見性之事﹐卽上之所謂無上妙覺之道也。然無爲之道﹐濟物爲先﹐𨿽顯祕要﹐終無過咎。柰何凡夫﹐緣業有厚薄﹐性根有利鈍﹐縱聞一音﹐紛成異見﹐故釋迦﹑文殊所演法寶﹐無非一乘﹐而聽學者隨量會解﹐自然成三乘之差。此後若有根性猛利之士﹐見聞此篇﹐則知伯端得聞達摩﹑六祖最上一乘之妙旨﹐可因一言而悟萬法也﹔如其習气尙餘﹐則歸中下之見﹐亦非伯端之咎矣。

時﹐元丰攺元戊午歲仲夏月戊寅日﹐張伯瑞平叔再序。

《悟眞》直指卷一

七言律詩十六首以表二八之數。

二八者﹐十六之數。按一月上弦﹐水中之金八兩﹐下弦﹐金中之水八兩﹐二八合爲一斤。金水勻和﹐光輝不偏不倚﹐至中至正﹐丹法取此兩弦之象。修持大道者﹐蓋以陰中之陽爲眞陽﹐卽上弦也﹔陽中之陰爲眞陰﹐卽下弦也。陰中之陽﹐陽與陰和﹔陽中之陰﹐陰與陽和。眞陰眞陽相合﹐合而爲一﹐是謂二八一斤﹐金丹成像。律待十六首﹐表二八者﹐卽表此也。

其一

不求大道出迷途﹐縱負賢才豈丈夫﹖

百歲光陰石火爍﹐一生身世水泡浮。

只貪利祿求榮顯﹐不覺形容暗悴枯。

試問堆金如山嶽﹐無常買得不來無﹖

塵寰盡是聲色之界﹐名利之鄕﹐以苦爲樂﹐以假爲眞﹐損精耗气﹐鑿喪性命﹐有死而已。悟之而能超出者﹐至人也﹔不知而陷於內者﹐迷人也。故古來成道仙眞﹐幼而家庭孝友﹐所以全人倫﹔至四十而行不動心之道﹐所以保性命。盜百年歲月﹐倏忽間耳﹐一生榮辱﹐轉眼時也。若不知返本還元﹐歸根復命﹐一時大限到來﹐縱有黃金堆積﹐只落的空手而去。仙翁曰「試問堆金如岱嶽﹐無常買得不來無﹖」眞是金鐘法鼓﹐驚醒一切矣。

其二

人生𨿽有百年期﹐夭壽窮通莫預知。

昨日街頭猶走馬﹐今朝棺內已眠屍。

妻財拋下非君有﹐罪業將行能自欺。

大藥不求爭得遇﹐知之不煉是愚癡。

世人爭名奪利﹐日夜不休﹐自謂壽數無終﹐可以長享安樂。怎曉天壽長短﹐窮通得失﹐非人所能預知。勿謂世希百歲之人﹐卽壽至百歲﹐終久難免荒郊﹣葬。常見世人忽在忽亡﹐竟至行路之間﹐說笑之際﹐猛然暴死者。不可勝數。噫﹗睜眼時財妻屬我﹐貪戀不休。閉眼時諸物一空﹐帶不去些子﹐只落的萬般罪孽﹐滿載而歸。何若早早看破世事﹐急訪明師﹐以求大藥。倘機緣相逢﹐大藥得遇﹐便是大福分﹐大根基。直下猛力修煉﹐卽可出死入生﹐以了無常。若旣遇而不下肯心修煉者﹐便是自暴自棄﹐癡愚之人﹐辦與看不破世事者相等﹐終亦必亡而已﹐何貴於知哉。

其三

學仙須是學天仙﹐惟有金丹最的端。

二物會時情性合﹐五行全處龍虎蟠。

本因戊己爲媒聘﹐遂使夫妻鎭合歡。

只候功成朝北闕﹐九霞光裏駕翔鸞。

上二詩﹐是教人看破世事﹐急求大藥﹐以脫生死矣。夫脫生死之道﹐學仙之道也。但仙有數等﹐了性而出陰神者﹐鬼仙也﹔了命而畱形住世者﹐地仙也﹔性命俱了﹐身外有身﹐形神俱妙﹐與道合眞者﹐天仙也。鬼神𨿽是陰神﹐出入自便﹐然而宅室不固﹐猶有拋身入身之患。地仙𨿽能畱形住世﹐然而法身難脫﹐猶有幻身委物之累。二者一落於有死﹐一落於有生﹐均未能了脫其生死。惟天仙脫幻身而成法身﹐超出造化之外﹐無生無死﹐能脫生死﹐與天齊壽﹐永久不壞也。學者欲脫生死﹐須學天仙。始學天仙﹐非金丹大道不能。

金者﹐堅剛不壞之物﹔丹者﹐混成無礙之象。堅剛不壞﹐混成無礙﹐渾然一气﹐如天之虛圓不測﹐無物不包﹐無物能傷。故道成之後﹐號曰天仙。因其永久不壞﹐又曰金仙。因其隱顯不測﹐又曰神仙。其實金仙﹑神仙﹐總是天仙。欲修天仙﹐捨金丹之道﹐余無他術矣。這个金丹﹐卽人秉受於天﹐至善無惡﹐良知良能﹐圓成無虧之靈根﹐乃先天至陽之气凝結而成者。其中含陰陽﹐藏五行﹐有其气而無其質﹐非﹣身後天有形有象﹐渾濁之物可比。若經陰符陽火﹐煆煉成熟﹐永遠不壞﹐名曰七返九還金液大還丹。金丹者﹐混成本性之別名﹐非本性之外﹐又有一金丹。這个丹人人具足﹐个个圓成﹐處聖不增﹐處凡不減﹐乃仙佛之種子﹐聖賢之根本。但未經火煆煉則陽極必陰﹐圓極必虧﹐落於後天。知識開而私欲雜﹐气質發而天良昧﹐良知良能﹐俱變不良﹐無復純白之體﹐故古聖人設金丹返還之道﹐使人人歸家認祖﹐復我本來原有之物事耳。

如何謂之返還﹖返者﹐我已去而復來之說﹐還者﹐我已失而又得之謂。﹐夫本性靈根有昧者﹐皆因陰陽不和﹐五行相傷之故。若果陰陽合一﹐五行攢簇﹐仍是當年囫囫圇圇﹐圓成故物矣。二物者一剛一柔﹐一健一順﹐一眞知﹐一靈知﹐一眞情﹐一靈性。眞知具於道心﹐主剛健﹐發而爲眞情﹔靈知藏於人心﹐主柔順﹐含而爲靈性。眞知靈知分離﹐則健非所健﹐順非所順﹐剛柔失節﹐眞情靈性變而爲假情假性矣。眞知靈知相合﹐則健所當健﹐順所當順﹐剛柔隨時。假情假性﹐變而爲眞情靈性矣。仙翁曰「二物會時情性合﹐豈不太煞分明乎」

五行者﹐金﹑木﹑水﹑火﹑土之五气。此五气在先天﹐則爲元性﹑元情﹑元精﹑元神﹑元气之五元。在後天﹐則爲遊魂﹑鬼魄﹑陰精﹑識神﹑妄意之五物。五元具有仁﹑義﹑禮﹑智﹑信之五徳﹔五物具有喜﹑怒﹑哀﹑樂﹑欲之五賦。五行全者﹐先天後天﹐混合攢簇﹐以五元而統五物也。龍爲陽﹐主生機﹐屬東方木﹐在人爲性﹔虎爲陰﹐主殺機﹐屬西方金﹐在人爲情。五行不和﹐則各﹣其性﹐五元變爲五物﹐五徳化爲五賊﹐龍東虎西﹐性亂情迷﹐則爲气性妄情﹐殺气而削生气矣。五行若全﹐則同歸﹣性﹐五物變爲五元﹐五賊化爲五徳。龍蟠虎踞﹐性定情忘﹐則爲眞情眞性﹐殺气亦成生气矣。

修丹之道﹐不過調和剛柔﹐使其健順相當﹐性情相合而已。性情相合﹐陰陽會﹑五行全﹐仍是渾然天理﹐至善無惡﹐良知良能﹐原本之物事﹐而金丹復還矣。但先天原本失散以後﹐性東情西﹐剛柔不應﹐若無調和之物﹐來往通信﹐彼此隔絕﹐終不相知。

調和之物﹐卽戊已二土也。戊土主動﹐屬陽﹐已土主靜﹐屬陰。寂然不動者﹐己土也﹔感而遂通者﹐戊土也。戊己二土﹐在五徳爲眞信。眞信在中而性定﹐眞定用外而情和。性定情和﹐性情歸根﹐如夫妻合歡﹐仁義禮智﹐歸於一信﹐性情精神﹐會於一气。三家相見﹐五气朝元﹐還元返本﹐金丹凝結﹐一名聖胎﹐再加向上功夫﹐從有爲而入無爲。十月溫養﹐固濟牢封﹐抽其健情之太過﹐添其順性之不及。用天然眞火﹐朝屯暮蒙﹐煆盡後天陰气。無質生質﹐從微而顯﹐气足神全﹐霹靂一聲﹐金蟬脫殼﹐身外有身﹐功成名遂﹐朝北闕而駕翔鸞﹐白日飛升﹐爲純陽不死之天仙﹐豈不快哉﹗

噫﹗本來眞性號金丹﹐四大爲鑪煉作團。悟之者立躋聖位﹐迷之者萬劫沈淪。有志者可不勉諸。

其四

此法眞中妙更眞﹐都緣我獨異於人。

自知顚倒由離坎﹐誰識浮沈定主賓。

金鼎欲畱朱裏汞﹐玉池先下水中銀。

神功運火非終旦﹐現出深潭日一輪。

上詩言修煉金丹﹐須要性情相合﹐五行皆全﹐方能成功。然藥物易知﹐火候最難。火候者﹐修煉之法程也。呂祖云「上徳者﹐以道全其形﹐是其純陽之未破﹔下徳者﹐以術延其命﹐乃因坎離之已成。」蓋以下徳者﹐必須假法以追攝之。法者﹐術也。若無法無術﹐不能返本還無﹐命基不固﹐大道難成。故仙翁曰「此法眞中妙更眞﹐都緣我獨異於人。」法而曰眞曰妙﹐則爲至眞至妙之法。法至於眞﹐則能竊陰陽﹐奪造化﹐轉生殺﹐逆气機。法至於妙﹐神鬼不能測﹐蓍龜不能卜﹐先天而天弗違﹐後天而奉天時﹐乃爲聖爲賢之道﹐非一切旁門小法﹐所能窺其涯涘也。修煉眞法之妙﹐妙在何處﹖妙在乎顚倒耳。顚倒者﹐顚倒陰陽﹐逆施造化也。

離坎者﹐離爲火﹐外雄而內雌。其內雌爲眞陰﹐在人爲靈知藏於人心﹐人心動而靈知飛﹐如火之上炎也﹔坎爲水﹐外暗而內明。其內之明爲眞陽﹐在人爲眞知﹐具於道心﹐道心昧而眞知藏﹐如水之下流也。用顚倒者﹐生道心﹐定人心也。道心生﹐則眞知剛健﹐而精一之水上升﹔人心定﹐則靈知柔順﹐而亢燥之火下降。水上火下﹐而水火相濟矣。靈知爲性﹐性屬木﹐木性柔﹐易浮。其知爲情﹐情屬金﹔金情剛﹐易沈。靈知浮而用事爲主﹐眞中有假﹔眞知沈而不彰爲賓﹐假陷其眞﹐此順行也。定主賓者﹐以眞知之情爲主﹐使沈下者而浮上﹕以靈知之性爲賓﹐使浮上者而沈下。主賓反覆﹐而金木相並矣。水火交﹐金木並﹐道心健﹐人心順﹐眞知靈知﹐兩而合﹣﹐性情相投﹐金丹焉能不結﹖但此等眞著妙法﹐非色非空﹐要在人所不知﹐而己獨知之處做出﹐故曰自知﹐又曰誰識。人不識而自知之﹐其盜機也。天下莫能見﹐莫能知矣。是道也﹐有先後﹐有急緩﹐若不知先後急緩之妙用﹐縱能識得藥物﹐則顚倒難施﹐主賓不定。故緊接曰「金鼎欲畱珠裏汞﹐玉池先下水中銀」。

金者﹐堅剛之物﹔玉者﹐溫柔之物﹔鼎者﹐煉藥之物﹔池者﹐養火之物。金鼎玉池﹐諭修眞之道﹐以剛柔爲體也。人心屬離﹐離本乾體﹐卽金鼎也。具地二之火爲靈知﹐乃坤家柔順中心之物﹐卽本來之良能也。人心本來空空洞洞﹐虛靈不昧﹐因交後天識神﹐借靈生妄﹐見景起塵﹐隨風揚波﹐無有一時停息。如朱裏之汞﹐遇火則飛﹐最難存畱。《參同》所謂太陽流珠﹐常欲去人者是也。道心屬坎﹐坎本坤體﹐卽玉池也。內藏天一之水爲眞知﹐乃坎宮剛健中正之物﹐卽本來之良知也。因落後天﹐客气用事﹐正气退位﹐陽陷陰中﹐眞爲假蔽﹐沈溺欲海﹐良知有昧﹐如水中之銀﹐絕無而僅有矣。銀爲金類﹐水中銀﹐卽水中所藏之金。此金在先天爲本性之良知﹐在後天爲道心之眞知。因其眞知﹐至剛至健﹐諭之曰眞鉛﹔因其眞知﹐成仙成道﹐又諭之曰眞種。古來聖賢﹐皆采此﹣味大藥而了性命。

人心靈知﹐𨿽是易動﹐若得道心之眞知制之﹐則靈歸於眞﹐自不飛走﹐《參同》所謂卒得金華﹐轉而相因者是也。黃鶴賦云「離內七般朱砂﹐無眞種則時刻難畱。」七般朱砂乃涕﹑唾﹑精﹑津﹑气﹑血﹑液。七般朱砂不定﹐皆由人心之靈不定。然人心之靈不定﹐皆因道心有失﹐而不定之。若欲畱人心之靈知﹐須先下此道心之眞知。眞知眞種之下﹐內有主宰﹐不爲雜气所惑﹐人心之靈知﹐自然凝結不散。借道心制人心﹐以人心順道心﹐以眞知統靈知﹐以靈知養眞知。剛柔相當﹐健順如一﹐性情和合﹐不出半个時辰﹐結爲一粒圓明寶珠﹐靈光朗照﹐一切陰邪之气﹐不得而傷﹐故曰神功運火非終旦﹐現出深潭日一輪。

神功者﹐卽神明默運﹐愼獨之功。火者﹐卽眞知靈知﹐剛柔合一之和气。運火者﹐戒愼乎其所不睹﹐恐懼乎其所不聞。運此眞知靈知﹐剛柔合一﹐不使有一點滓質﹐畱於方寸之間耳。這个神功之火﹐如立竿見影﹐呼谷傳聲。若下肯心﹐不待終日﹐卽能陰中返陽﹐如深潭日山﹐陰气自退也。詩中最要處﹐是「欲畱」「先下」四字。其中有先發制人﹐義不及賓之旨。識得此旨﹐則顚倒陰陽﹐和合四象﹐反掌之易﹐此外丹法象也。外丹卽還丹之別名﹐因其已去而復來﹐已失而仍得﹐從外而還於內﹐故謂外丹﹐又謂還丹。若巳還後﹐卽是內丹﹐此內外之分別也。

其五

虎躍龍騰風浪粗﹐中央正位產玄珠。

果生枝上終期熟﹐子在腹中豈有殊﹖

南北宗源翻卦象﹐晨昏火候合天樞。

須知大隱居廛市﹐何必深山守靜孤。

上詩言還丹之事。此詩言大丹之道。大丹之道﹐乃一時之功。此一時與天地合其徳﹐與日月合其明﹐與四時合其序﹐與鬼神合其吉凶。難遇易錯﹐稍有不謹﹐先天眞一之气﹐得而復失。先天眞一之气﹐卽還丹也。因其還丹﹐乃剛柔二气﹐交合而成。故謂眞一之气﹐非還丹之外別有眞一之气也。當還丹到手﹐道心剛健﹐人心柔順﹐眞知靈知﹐混而成一﹐圓陀陀﹑光灼灼﹐仍是有生之初﹐良知良能﹐寂然不動﹐感而遂通﹐本來面目之物事。此个物事﹐因其性剛﹐號曰眞鉛﹔因其气壯﹐又曰雄虎。眞鉛雄虎﹐總是一个浩然正气﹐至善無惡﹐秉彜良知良能之天眞耳。旣得復此天眞﹐須要將此天眞﹐復於父母末生以前﹐五行不到之處﹐方能成得一个永久不壞之天眞。故當天眞復還﹐溫之養之﹐謹封牢藏﹐虛極靜篤﹐陽气充足﹐靜極又動﹐靈苗發現﹐呂祖所謂中霄漏永﹐溫溫鉛鼎﹐光透簾幃之時。當此之時﹐陽光出窟﹐如虎雄壯﹐其勢不可遏止﹐急用眞性中﹣點虛靈之火迎之。虛靈之火﹐謂之牝龍。虎躍龍騰者﹐陰陽搏聚之象。風浪粗者﹐虎出窟而風生﹐龍出潭而浪起﹐陰陽相爭之義。龍虎交會﹐性情相投﹐合而爲一﹐入於中央。先天之气﹐自虛無中來﹐凝而爲一粒黍珠﹐聖胎有象。聖胎者﹐谷神也﹔谷神者﹐卽玄牝交而合一之神。陽玄卽虎情﹐陰牝卽龍性。性情合而聖胎結﹐元牝立而谷神生﹐到此地位﹐有爲事畢﹐無爲事彰﹐不必再爲造作﹐聽其自然。如果生枝上﹐終有成熟之日。子在腹中﹐終有產生之時。但聖胎凝結﹐𨿽要無爲﹐還有防危慮險之功﹐不可不知。南北宗源翻封象者﹐南爲火﹐北爲水﹐聖胎凝結﹐和气燻蒸﹐水火歸於宗源﹐自相烹煎﹐任其天然﹐勿忘勿助之功也。晨昏火候合天樞者﹐晨爲一日之首﹐陽气用事﹔昏爲一夜之首﹐陰气用事。天樞者﹐陰陽之气機﹐當陽而用陽﹐當陰而用陰﹐火候進退﹐暗合晨昏之機﹐日乾夕惕之功也。勿忘勿助﹐日乾夕惕﹐溫養十月﹐換去後天爻卦﹐脫去先天法身﹐我命由我不由天矣。是道也﹐在人類中而修﹐在市塵中而作﹐大機大用﹐眞著實行之功﹐非空空無爲寂滅之學。故曰須知大隱居塵市﹐何必深山守靜孤。

其六

人人自有長生藥﹐自是迷徒枉把拋。

甘露降時天地合﹐黃芽生處坎離交。

井蛙應謂無龍窟﹐籬鴳爭知有鳳巢。

丹熟自然金滿屋﹐何須尋艸學燒茅。

上三詩還丹大丹﹐藥物火候﹐詳明且備矣。但恐學人﹐誤認金丹爲燒煉凡物而成﹐故此詩緊接上詩以提醒之。

金丹者﹐卽人秉受良知良能之本性。此性人人具足﹐个个圓成﹐處聖不增﹐處凡不減﹐不待他求﹐自己本有。若下肯心﹐直登聖城﹐性定命凝﹐永久不壞﹐是良知良能之本性﹐卽長生之大藥也。一切迷徒﹐不究聖賢實理﹐不推性命根源﹐捨近求遠﹐棄眞認假﹐空空一世﹐到老無成﹐枉自擺拋﹐豈不可嘆可悲哉﹗

人生本來良知之健徳﹐秉之於天﹐卽天也﹐本來良能之順徳﹐﹐受之於地﹐卽地也﹔本來虛靈不昧之神爲靈性﹐乃地之气所化﹐卽火也﹐本來純粹不雜之精爲眞情﹐乃天一之气所化﹐卽水也。人能健順如一﹐則身中天地相合﹐如甘露灑心﹐而煩惱頓脫。人能精神不耗﹐則身中坎離相交﹐如黃芽自生﹐而元气乃復。甘露降者﹐心淸也。黃芽生者﹐意靜也。心淸意靜﹐良知良能﹐一靈眞性﹐懸於虛空之中﹐寂然不動﹐感而遂通﹐常應常靜﹐造化難移﹐萬物難屈﹐我命由我不由天。長生之道在是﹐彼井中之蛙﹐怎知有此龍窟籬內之鴳﹖安知有此鳳巢﹖聞藥物火候之說﹐疑爲茅法燒煉之術﹐奇奇怪怪﹐無所不爲。殊不知修煉大丹﹐成熟之日﹐金玉滿堂﹐保命全形﹐富貴無比。一切世間滓質之物﹐何足戀乎﹖

其七

要知產藥川源處﹐只在西南認本鄕。

鉛遇癸生須急采﹐金逢望後不堪嘗。

送歸土釜牢封固﹐次入流珠廝配當。

藥重一斤須二八﹐調停火候托陰陽。

上詩言人人有長生之藥﹐而末言藥生之處﹑藥生之時﹐故此詩發明藥生端的﹔佼學者隨時用功﹐謹愼火候耳。

西南者﹐坤方﹐爲月晦極復蘇﹐陰極生陽之地﹐在人爲靜極初動之時﹐這个靜極之動﹐卽是大藥發現之時。但動非外來客气情欲之動﹐亦非內裏心意念頭之動﹐乃天心良知之動﹐道心眞知之動。這个天心良知﹐道心眞知﹐因其能超凡入聖﹐起死回生﹐故取象爲藥物﹔因其靜極之時﹐萬緣俱息﹐天心良知﹐道心眞知﹐有一點光輝露其端倪﹐故取象爲產藥之處﹔因其天心良知﹐道心眞知﹐爲黑中之白﹐虛無中來﹐動從靜生﹐如川之有源﹐故取象爲藥生川源之處。這个藥在先天爲天心之良知﹐在後天爲道心之眞知。道心者﹐卽天心之影子﹔眞知者﹐卽良知之影子。因其天心陷於後天﹐不能常存﹐有時發現﹐別名爲道心﹔因其良知沈於欲海﹐光气暗晦﹐亦間或不昧﹐別名爲眞知。若到返還以後﹐道心仍是天心﹐眞知仍是良知﹐有時發現﹐間或不昧﹐卽是道心眞知之本鄕。蓋有時發現﹐間或不昧處﹐有一點先天眞一之生機存焉。借此一點生機﹐逆而修之﹐何難由道心眞知﹐而復還於天心良知耶。但復還不難﹐總要知的靜極而動﹐川源之處。老子云﹕致虛極﹑守靜篤﹐萬物並作﹐吾以觀其復。《易》曰﹕反復其道﹐七日來復。皆指此道心眞知所生之川源耳。

旣知藥生川源﹐須明下手時候。修丹妙用﹐只是取道心一味爲丹母﹐因其道心剛健﹐具有眞知之情﹐取象爲眞鉛﹐鉛中有銀﹐外黑內白。道心中有眞知﹐外晤而明﹐故仙眞皆以道心眞知比眞鉛。不肯直指說破者﹐鄭之重之﹐恐爲匪人所竊盜也。這个道心眞知﹐爲情欲掩埋﹐陷溺已深﹐不能自出﹐旣知川源﹐可以漸采復還。復還之法﹐仍要在情欲中尋求。眞知乃天一所生﹐爲純粹至淸之陽水﹐壬水也。情欲乃地六所生﹐爲滓質至濁之陰水﹐癸水也。壬水藏於癸水之中﹐非癸水生﹐而壬水不現﹐眞鉛不見。鉛遇癸生者﹐正陰陽二气交接﹐癸方生而猶未用事。壬水未散﹐眞知未昧﹐急須采取歸於懸胎鼎內﹐則情欲無施﹐亦自消滅。張三丰所謂要采他出墻花兒朵朵鮮者是也。金逢望後者。旣得眞知來復﹐借此﹣點眞知之眞情﹐增而又增﹐進於剛健中正﹐純粹之精。如鉛中煉出白金﹐色足明亮。到此地位﹐良知良能﹐炯炯不昧﹐曲直而能應物﹐潛躍無不隨心。信步走去﹐頭頭是道﹐猶如一輪明月當空﹐照見三幹大幹世界﹐通幽達冥﹐可以不用增添之功﹐棄有爲而入無爲矣。若不知火候﹐持盈未已﹐圓極必虧﹐明極反暗﹐如望後之月。陽中生陰。眞知有傷﹐眞者昧而假者來﹐所有者後天之滓質﹐何堪嘗之乎﹖

故當眞知復圓之時﹐急送中央土釜﹐封鎖堅牢﹐不使些子滲漏﹐復以本性中一點虛靈流珠配合﹐借陰濟陽﹐以虛養實﹐防危慮險。期必至於剛柔如一﹐陰陽相當。二八數足﹐不多不少﹐進於礦盡金純﹐無一點气質而後已。然欲二八數足﹐全憑調停火候﹐明老嫩﹐知止足﹐辧吉凶﹐識急緩。時當進陽卽進陽﹐時當運陰卽運陰。大小無傷﹐兩國俱全。自然先天眞一之气﹐從虛無中來﹐凝結不散﹐聖胎成像矣。調停火候﹐正以剛柔不停而調之。藥重一斤﹐剛柔俱歸中正﹐二八相當﹐陰中有陽﹐陽中有陰﹐陰陽混成﹐剛柔悉化﹐寂然不動﹐感而遂通﹔感而遂通﹑寂然不動﹐永爲不壞之物矣。噫﹗月至圓存乎口訣﹐時至子妙在心傳。藥物本自難知﹐火候亦不易曉﹐學者可不急求眞師乎﹖此詩藥物火候﹐還丹大丹妙用﹐無不包括在內﹐爲十六詩中著緊之處。讀者須要細心窮究﹐不可輕放一字過去。果有所梧﹐就證眞師﹐可因一言而知萬法矣。

其八

休煉三黃及四神﹐若尋眾艸更非眞。

陰陽得類方交感﹐二八相當自合親。

潭底日紅陰怪滅﹐山頭月白藥苗新。

時人要識眞鉛汞﹐不是凡砂及水銀。

上詩言眞鉛眞汞﹐二藥配合﹐方能成就金丹。然或人疑金丹是世間有形之物﹐燒煉而成﹐故此詩緊接曰「休煉三黃及四神﹐若尋眾艸更非眞。」三黃者﹐琉黃﹑雄黃﹑雌黃也﹔四種者﹐朱砂﹑水銀﹑鉛﹑硝也。三黃四神眾艸﹐與我非類﹐焉能接命﹖焉能了性﹖不能接命了性﹐盡是空事﹐非眞道也。《三相類》曰「同類易施功兮﹐非種難爲功。」人秉天地陰陽二气而生身﹐身中卽具陰陽之气﹐陰陽之徳。陽者剛也﹐陰者柔也。剛之徳主命﹐柔之徳主性。是陽剛陰柔者﹐卽性命之源也。同類者﹐陽以陰爲類﹐陰以陽爲類。陰陽得類﹐則剛柔相應﹐如夫妻久別﹐忽然相會﹐未有不交感者也。二八者﹐陰中之陽爲眞陽﹐剛健中正也﹔陽中之陰爲眞陰﹐柔順中正也。剛柔俱歸中正﹐陰陽相當﹐不偏不倚﹐自然相合相親﹐渾然一气﹐凝結而不散矣。

陰陽得類﹐二八相當﹐後天中返出先天﹐道心剛健﹐人心柔順﹐眞知靈知﹐兩而相合﹐本來一點良知良能之靈根﹐從慮無中露出。如潭底紅日上升﹐陰怪自滅﹔似山頭偃月髙掛﹐藥苗新鮮。蓋以正气生而邪气自退﹐眞者復而假者卽消矣。潭底日紅﹐山頭月白﹐皆狀眞陽發現﹐天心復見之象。天心復見﹐知能俱良﹐是謂金丹。這个金丹﹐是我本來所具眞陰眞陽﹐剛柔配合网成﹐乃盡性至命之眞寶﹐豈是凡砂水銀演練而成乎﹖

其九

陽裏陰精質不剛﹐獨修一物轉羸尪。

勞形按引皆非道﹐服气飡霞總是狂。

舉世謾求鉛汞伏﹐何時得見龍虎降﹖

勸君窮取生身處﹐返本還元是藥王。

上詩言金丹藥物﹐不是外之三黃四神﹐眾艸凡物﹐則修道者必於一身而修矣。殊不知人自先天眞陽失陷之後﹐﹣身所有者﹐乃陽裏之陰精耳。陰精不僅是交感之精。凡涕﹑唾﹑津﹑液﹑血﹑气﹐皆是陰精。其質不剛﹐身存則存﹐身亡則亡﹐隨幻身而有無之。若修此陽裏陰精一物﹐而欲保命全形﹐轉覺嬴尪﹐事終難成。彼世之勞形按影﹐服气饗霞﹐與夫千門萬戶﹐不是煉陰精﹐便是補陰精﹐與道相隔﹐愈修愈遠。安能伏眞鉛眞汞﹐而歸於一气﹔驅眞龍眞虎而合爲﹣家耶。夫金丹之道﹐生身之通也﹔生身之道﹐陰陽兩而合一之道﹐陰陽合一﹐其中有生機存焉。生人之道﹐借凡父凡母而生幻身﹔生仙之道﹐借靈父聖母而成眞身。靈父卽剛健之眞知﹐聖母卽柔順之靈知。生人生仙﹐俱不外乎陰陽。但不過有聖凡之分﹐逆順之別耳。若人窮究生身之理﹐大悟大徹﹐知的父母如何能會﹐如何能交。如何受胎﹐如何保胎﹐如何胎全﹐如何生產﹐如何乳哺﹐如何能行﹐如何能長。則修道始終﹐明明朗朗﹐可以一往直前﹐返本還元﹐起死回生﹐保命全形﹐而爲大藥王矣。蓋修眞大道。只是一个生身之理﹐更無別法。彼一切旁門﹐孤陰寡陽﹐著空執相﹐獨修一物之徒﹐豈知有此乎﹖

其十

好把眞鉛著意尋﹐莫教容易度光陰。

但將地魄擒朱汞﹐自有天魂制水金。

可謂道髙龍虎伏﹐堪言徳重鬼神欽。

已知永壽齊天地﹐煩惱無由更上心。

上詩教人窮取生身之處﹐返本還元。然返本還元﹐須要識得眞鉛一味大藥。識得眞鉛﹐則識得一萬事畢﹐其他皆易事耳。眞鉛不是別物﹐卽前所云道心之眞知是也。眞知又名眞種﹐識不得眞種﹐修道無本﹐萬般作用﹐徒勞功力﹐故曰好把眞鉛著意尋﹐著意尋三字﹐有格物致知﹐窮理功夫在內。學人欲修大道﹐其若先窮實理﹕實理通徹﹐下手修爲﹐立桿見影。若不窮通﹐妄冀天寶﹐便是懸虛不實﹐空度光陰矣。

地魄水金﹐陰中之陽﹐皆眞知之法象﹐天魂朱汞﹐陽中之陰﹐皆靈知之法象。但將地魄擒朱汞者﹐借眞知而制靈知也。自有天魂制水金者﹐以靈知而養眞知也。眞知﹐剛﹐屬陽﹐爲夫﹔靈知﹐柔﹐屬陰﹐爲妻。以夫制妻﹐妻自順夫﹐妻順未而夫亦戀妻﹐夫妻相得﹐生機常存。《參同契》所謂「太陽流珠﹐常欲去人﹔卒得金華﹐轉而相因」者是也。眞知靈知﹐兩而合﹣﹐剛柔歸中。變爲良知良能﹐寂然不動﹐感而遂通﹐聖胎有象。到此地位﹐道髙而龍虎伏﹐徳重而鬼神欽﹐方且壽永齊於天地﹐更何有煩惱上心乎﹖

十一

黃芽白雪不難尋﹐達者須憑徳行深。

四象五行全藉土﹐三元八卦豈離壬。

煉成靈質人難識﹐消盡陰魔鬼莫侵。

欲向人間畱祕訣﹐未逢一个是知音。

上詩言道髙徳重﹐龍虎鬼神﹐俱皆馴順﹐則是有道不可無徳﹐有徳不可無道也。夫至道不繁﹐大藥不遠﹐白雲近在眼前﹐黃芽卻生家內。若有肯心﹐順手可得﹐故曰不難尋。但此道爲超凡入聖﹐起死回生﹐天下希有之事﹐𨿽不難尋﹐非大徳大行者不能知﹐故又曰達者須憑徳行深。果是徳行之君子丈夫﹐自不難尋也。

四象者﹐金﹑木﹑水﹑火之四气﹐並土而爲五行。三元者﹐天元﹑地元﹑人元。又上元﹑中元﹑下元﹐亦爲三元。八卦者﹐卽四象五行之陰陽。乾陽金﹐兌陰金﹔坎陽水﹐艮陰水﹔震陽木﹐巽陰木﹔離陽火﹐坤陰火。八卦𨿽配四象陰陽﹐而坤艮又具戊己二土。坤爲陰土﹐艮爲陽土﹐五行之气﹐亦在其中。五行在人爲性﹑情﹑精﹑神﹑气之五元﹐發而爲﹕仁﹑義﹑禮﹑智﹑信之五徳。三元在人爲元精﹑元气﹑元神﹐八封在人卽五元五徳﹑剛柔之性。總之四象三元八卦﹐皆是五行所變﹐非五行之外別有四象三元八卦也。四象五行金借土者﹐卽仁﹑義﹑禮﹑智﹐全借信成也。三元八卦豈離壬者﹐卽性﹑情﹑神﹑气﹐不離精一也。黃芽者﹐土之生機﹐信在於中也。白雪者﹐水之輕淸﹐精至於一也。仁﹑義﹑禮﹑智歸於信﹐允執厥中﹐而黃芽漸長﹔性﹑情﹑神﹑气歸於一﹐惟精惟一。而白雷飛空﹐精一執中﹐修之煉之﹐念久愈力﹐道心常振﹐人心常靜﹐眞知靈知﹐兩而合一﹐一粒圓明寶珠﹐懸於虛空之中。常應常靜﹐色空不拘﹐顯晦隨時﹐先天而天弗違﹐後天而奉天時。天且弗違﹐而況於人乎﹖況於鬼神乎﹖人難識﹐鬼莫侵﹐豈虛語哉﹖此道也﹐至簡至易﹐約而不繁﹐知之者立躋聖位﹐不待三年九裁。但世間少徳行丈夫﹐無眞正男子﹐多執柯伐柯﹐猶以爲遠。仙翁云﹕欲向人間畱祕曲﹐未逢一个是知音。豈不可悲哉﹖www。taoismcn。com

十二

艸木陰陽亦兩齊﹐若還缺一不芳菲。

初開綠葉陽先倡﹐次發紅花陰後隨。

常道卽斯爲日用﹐眞源返此有誰知﹖

報言學道諸君子﹐不識陰陽莫亂爲。

上詩言徳之不可不修。此詩言道之不可不明。《易》曰﹕一陰一陽之謂道。又曰﹕天地氤氳﹐萬物化醇﹐男女媾精﹐萬物化生。「金丹之道﹐全以陽健陰順爲運用﹐陰陽合一﹐則生丹而延命﹔陰陽相違﹐則乖戾而喪命。試觀艸木無情之物﹐始而綠葉陽先倡﹐次而紅花陰後隨﹐陰陽兩不相離﹐類而推之﹐一切有情常道﹐未有外乎陰陽而成者﹐不過常道順而仙道逆。順者順行陰陽也﹐逆者逆運陰陽也。世人只知順行之道﹐不知逆運之道﹐所以逐於假境﹐迷其眞源﹐陽極而陰﹐陰極而死矣。學者第一著先要識得陰陽二物。識得陰陽﹐卽知的眞源。眞源者﹐卽玄牝之門﹐生陰在此﹐生陽在此﹐順亦在此﹐逆亦在此。知常返本﹐立登聖域。但陰陽不一﹐有先天陰陽﹐有後天陰陽﹐有命中陰陽﹐有性中陰陽﹐有眞陰陽﹐有假陰陽﹔有外陰陽﹐有內陰陽。這些陰陽﹐俱要追究个了然﹐方敢下手。若不識眞陰眞陽﹐亂作亂爲﹐棄眞入假﹐自送性命耳。

十三

不識玄中顚倒顚﹐爭知火裏好栽蓮。

牽將白虎歸家養﹐產个明珠似月圓。

謾守藥鑪看火候﹐但安神息任天然。

羣陰剝盡丹成熟﹐跳出樊籠壽萬年。

上詩教人認識陰陽﹐此詩教人究明功用。功用者﹐顚倒陰陽之法也。不識陰陽顚倒之法﹐怎知火裏栽蓮之妙。顚者何顚﹐倒者何倒﹐白虎屬金﹐卽乾宮一點剛健中正之气﹐名曰道心﹐投而爲眞知之情。因交後天﹐人心用事﹐道心不彰﹐眞情昧而妄情生﹐如白虎自我家出外﹐走於他家而傷人矣。顚倒者﹐仍於妄情中返回眞情﹐與眞性配合﹐如牽白虎由他家而復歸我家養矣。眞情旣運﹐眞性卽現﹐性情相戀﹐先天眞一之气﹐自虛無中來﹐結成一粒寶珠﹐如圓滿之月﹐光輝照耀﹐山河大地﹐如在掌上﹐金丹有象﹐《參同契》所謂「金來歸性初﹐乃得稱還丹」者是也。還丹旣結﹐良知良能﹐靜則無爲﹐動則自然﹐從容中道。藥卽是火﹐火卽是藥﹐采取之功無用﹐但安神息﹐任其天然﹐以造化鑪中﹐陰陽和气﹐眞火煆盡後天羣陰﹐化爲純陽﹐是謂丹熟。吞而服之﹐脫胎換骨﹐跳出凡籠﹐與天齊壽﹐長生不死矣。

十四

三五一都三个字﹐古今明者實然稀。

東三南二同成五﹐北一西方四共之。

戊己自歸生數五﹐三家相見結嬰兒。

是知太一含眞气﹐十月胎圓入聖基。

上詩有顚倒陰陽之理﹐此詩言攢簇五行之功。人生之初﹐所具五行之性﹐本是一气渾然。因交後天﹐各﹣其性。金木不並﹐水火不交。眞土埋藏﹐假土張狂。性亂命搖﹐陽气盡而陰气純﹐个死豈能乎﹖仙翁提出三五﹣三字﹐教人攢簇五行﹐歸於一家﹐還我本來良知良能﹑渾然天理之面目耳。但三五一三气﹐古今來不知迷了多少英雄。其間明得者﹐可數而知。

夫所謂三五者﹐卽河圖五行之生數。東三木﹐南二火。火生於木﹐木火爲一家﹐一五也。西四金﹐北一水﹐水生於金﹐金水爲一家﹐一五也。中央土自成一家﹐一五也。修道者能明的三五﹐逆而修之﹐合和四象﹐攢簇五行﹐則性﹑情﹑精﹑气﹑神凝結﹐仁﹑義﹑禮﹑智﹑信同气﹐是云三家相見﹐在儒名曰」太極「﹐又曰」天理「﹐又曰」至善「﹐又曰」至誠「﹔在道名曰」嬰兒「﹐又曰」先天一气「。又曰」聖胎「﹐又曰」金丹「﹔在釋名曰」圓覺「﹐又曰」眞空「﹐又曰」法身「﹐又曰」舍利「﹐又曰」摩尼珠「﹐等等名字。總而言之曰」天良本性「。道復本性﹐良知良能還元返本﹐溫養十月﹐气足神全﹐脫離苦海﹐身外有身﹐入於不生不滅之聖基矣。

十五

不識眞鉛正祖宗﹐萬般作用枉施功。

休妻謾遣陰陽隔﹐絕粒徒教腸胃空。

艸木金銀皆滓質﹐雲霞日月屬朦朧。

更饒吐納並存想﹐總與金丹事不同。

上詩言攢簇五行﹐歸於一气﹐方入聖基。但攢簇五行﹐須要識得先天眞一之气﹐方可下手。坎中一陽﹐乃乾家剛健中正之气﹐爲道心眞知﹐取象爲眞鉛﹐乃天一所生。具有先天眞一之气﹐爲生物之祖气﹐成聖成仙在他﹐作佛作仙在他﹐乃聖賢之根本﹐仙佛之種子﹐爲金丹之正祖宗。所渭」知其一﹐萬事畢「者卽此。若不識眞鉛﹐是無祖宗﹐則修丹無本。一切休妻絕糧﹐燒煉艸木金銀﹐吞饗雲霞日月﹐吐納濁气﹐存想景象﹐萬般作用﹐不是著空﹐便是執相﹐皆是枉施功力﹐與金丹之事﹐有何干涉乎﹖

十六

萬卷仙經語總同﹐金丹只是此根宗。

依他坤位生成體﹐種在乾家交感宮。

莫怪天機具漏泄﹐都緣學者自愚蒙。

若人了得詩中意﹐立見三淸太上翁。

以上十五詩﹐或言順﹐或言逆﹐或分說﹐或合說﹔或指藥物﹐或示火候﹐辧別眞假﹐是非條陳﹐細微層次﹐散而末整。恐人疑惑其事繁多﹐難以進步﹐故此詩總結十五詩之意﹐示人以至簡至易之道耳。

古來仙眞﹐丹經道書﹐千譬百諭﹐設像立言﹐極力形容﹐發明道髓﹐𨿽立言有異﹐而其理總同﹐凡皆明金丹之根宗也。無如後世﹐書愈多而人愈惑﹐各執己見﹐趨入旁門﹐彼豈知金丹根宗﹐是取坎塡離﹐依坤歸乾之一著乎﹖

坤位生成體者﹐卽坎中一陽也﹔乾家交感宮者﹐卽離中一陰也。坎本坤體﹐故曰坤位﹔離本乾體﹐故曰乾家。乾以易知﹐坤以簡能﹔乾剛健也﹐坤柔順也。因其剛健﹐故易知而不犯難﹐因其柔順﹐故簡能而無勉彊。易知簡能﹐在人卽本來良知良能之本性也。人生之韌﹐健順如一﹐剛柔混成﹐不識不知﹐順帝之則﹐圓陀陀﹐光灼灼﹐淨裸裸﹐赤灑灑﹐只有一个良知良能之本性﹐並無些子滓質。及其二八之年﹐陽極生陰﹐交於後天﹐陰气用事﹐理欲交雜﹐健順不當﹐剛柔失節﹐於是陽爲陰陷﹐天眞有昧﹐如乾交坤﹐乾中一陽﹐入於坤宮﹐坤卦實而成坎矣。陰竊陽位﹐知識漸開﹐如坤交乾﹐坤中一陰﹐入於乾宮﹐乾卦虛而成離矣。天眞昧則道心藏﹐而惟微﹔知識開則人心生﹐而惟危。微者絕無而僅有﹐陽不勝陰也﹔危者見景而生情﹐陰勝於陽也。然𨿽道心惟微﹐人心惟危﹐道心猶末全滅﹐人心猶未全盛。道心末全滅者﹐以其有時而或黑中生白﹐是謂眞知﹐但不過旋有旋失耳。人心未全盛者﹐以其遇事而能隨機應變﹐是謂靈知﹐但不過借靈生妄耳。

修丹之道﹐陰中返陽﹐取出道心之眞知﹐點化人心之靈知。靈知歸眞﹐眞知歸靈﹐道心剛健﹐人心柔順﹔陰陽交感﹐剛柔相應﹔健順相當﹐眞靈不散﹔仍還當年良知良能乾元面目﹐是謂取坎塡離﹐又謂依坤種乾。其實依他坤位生成體﹐種向乾家交感宮﹐卽是取坎塡離之義。取坎則坎中所陷之陽出﹐故仍成坤﹔塡離則離中所雜之陰化﹐離仍成乾。乾坤體成﹐元牝立而谷神存﹐金丹凝結﹐性命到手﹐不爲後天造化所拘矣。此乃萬劫一傳之天機。上古仙眞﹐不肯分明說破。仙翁大慈大悲﹐十六詩中﹐發古人所未發﹐可謂拔天根而鑿理窟。結尾又直指出金丹根宗﹐天機露泄大盡﹐若人了悟的詩中妙意﹐直登聖域﹐立見三淸太上﹐豈虛語哉﹗

《悟眞》直指卷二

七言絕句六十四首﹐按《周易》六十四卦。

言鼎鑪二首﹕

其一

先把乾坤爲鼎器﹐次搏烏兔藥來烹。

旣驅二物歸黃道﹐爭得金丹不解生﹖

乾﹐健也﹐取象爲天﹔坤﹐順也﹐取象爲地。在人爲剛柔之性。日中有烏﹐爲陽中之陰﹐在卦爲離﹐離外陽而內陰﹐其內一陰爲眞陰﹐在人爲人心所藏之靈知。月中有兔﹐爲陰中之陽﹐在封爲坎﹐坎外陰而內陽﹐其內一陽爲眞陽﹐在人爲道心所具之眞知。

先把乾坤爲鼎器者﹐以剛健柔順爲造丹之體也。次搏烏兔藥來烹者﹐以眞知靈知爲造丹之用也。烹煉眞知﹐而無一不眞﹐則剛歸中正﹐烹煉靈知﹐而無一有昧﹐則柔歸中正。剛柔俱歸中正﹐則道心健人心順﹐眞知靈知兩而合一﹐如驅烏兔歸於黃道矣。黃道者﹐中道﹐乃日行之道。蓋日行中道﹐月行九道。九道者﹐靑朱白黑四道皆二﹐出黃道外﹐內外共八道。月與日會﹐日月相交而行﹐共成九道。日月相交處﹐是謂二物歸黃道。人生之初﹐只有一个良知良熊眞靈之性﹐井無人心﹐亦無道心。交於後天﹐另有人心道心之分﹐眞知靈知之別。

人心者﹐一切知覺運動者是也﹐知覺卽是靈知﹔道心者﹐一切境遇不迷者是也﹐不迷卽是眞知。人心只能靈知﹐而不能眞知﹐其性柔﹐故謂陰。道心旣具眞知﹐兼能靈知﹐其气剛﹐故謂陽。𨿽聖人亦有人心﹐𨿽凡人亦有道心。聖人有人心者﹐以其不能滅知覺也﹔凡人有道心者﹐以其間有不昧處也。聖人之所以異於凡人者﹐眞靈如一﹐有知有覺﹐能常不昧耳。凡人之所以異予聖人者﹐眞靈相隔﹐有知有覺﹐不能不昧耳。益人心有識神藏焉﹐識神借靈生妄﹐見景生情﹐隨風揚波﹐靈歸於假﹐而人心惟危矣。

人心惟危﹐邪气盛而正气弱﹐道心不彰﹐而道心惟微矣。修道而煉道心眞知之剛﹐歸於中正﹔煆人心靈知之柔歸於中正﹐是剛柔相合﹐健順相當﹐惟精惟一﹐允執厥中﹔良知良能﹐渾然天理﹐一气流行矣。金丹怎能不生乎﹖金丹乃剛柔二气凝結而成﹐眞知靈知歸於中正﹐天人混合﹐如一粒寶珠﹐懸於虛空﹐無處不照。金丹有象﹐由微而著﹐由生而熟﹐焉有不解脫者乎﹖

其二

安鑪立鼎法乾坤﹐鍛煉精華制魄魂。

聚散氤氳成變化﹐敢將玄妙等閒論。

鑪所以運火﹐鼎所以煆藥。金丹之道﹐法坤之柔順以爲鑪﹐循序漸進﹔效乾之剛健以爲鼎﹐猛烹急煉。能剛能柔﹐能健能順﹔志念堅固﹐愈久愈力﹔鼎鑪穩定﹐不動不搖﹔可以采藥運火矣。人心靈知﹐外陽而內陰﹐如日之精﹐日精射外也﹔道心眞知﹐如月之華﹐月華藏內也。靈知外陽﹐屬魂﹐眞知外陰﹐屬魄。靈知精魂﹐所謂神而神者﹐眞知華魄﹐所謂不神面神者。神而神﹐其中有假﹐不神而神﹐假中含眞。煆煉精華者﹐煆去人心靈知眞中之假﹐煉出道心假中之眞。假靈去而眞靈定﹐則魂不飛而魂制矣﹐眞知現而假知滅﹐則魄不散而魄制矣。魂魄旣制﹐則眞知靈知﹐情性相投﹐凝爲一气﹐氤氳沖和﹐聚散變化﹐寂熬不動﹐感而遂通﹐一步一趨﹐皆是天機。此中神妙非可以言語形容者也。

言偃月鑪二首﹕

其三

休泥丹竈費工夫﹐煉藥須尋偃月鑪。

自有天然眞火候﹐不須柴炭及吹噓。

偃月者每月初三﹐現一鉤之光於坤方﹔其光偃仰﹐故謂偃月。在人爲至靜之中﹐有一點陽光透露﹐有象於偃月﹔在卦爲震﹐所謂」初三日震出庚﹐曲江岸上月華瑩「者是也。這一點陽光﹐不是別物﹐卽是道心之光。丹道之所難得者﹐道心。道心一現﹐天理昭彰﹐剛气漸振﹐山河大地﹐盡皆靈藥﹐信手拈來﹐頭頭是道。藥卽是火﹐火卽是藥﹐自有天然造化之鑪﹐眞正之火﹐何須丹竈柴炭吹噓之功乎﹖

其四

偃月鑪中玉蕊生﹐朱砂鼎內水銀平。

只因火力調和後﹐種得黃芽漸長成。

偃月鑪﹐卽前所謂道心。玉蕊者﹐玉爲溫柔之物﹐屬陰﹐蕊爲光華之物﹐屬陽。玉蕊卽陰中之陽﹐諭道心之眞知。朱砂鼎卽人心。水銀者﹐流動不定之物﹐屬陰﹐卽陽中之陰﹐諭人心之靈知。道心常現﹐眞知不昧﹐人心之靈知自然平靜﹐不能飛揚﹔再用調和之功﹐以道心所具之眞火﹐煆盡人心中之假靈﹐而歸於虛靈。天人合發﹐眞知靈知如一﹐知至而意誠﹐是名黃芽。黃芽卽眞靈之所種﹐其靈得土溫養﹐如艸在地﹐方芽而色黃﹐故名黃芽。眞知靈知二物﹐火力調和以後﹐歸於中正﹐已入中央上釜﹐再加眞意溫養之功﹐十月气足﹐自然成熟脫化矣。

言眞鉛四首﹕

其五

咽津納气是人行﹐有物方能造化生。

鼎內若無眞種子﹐猶將水火煮空鐺。

道心眞知﹐具有先天眞一之气。取象爲鉛﹐乃成聖成賢﹐作佛作仙之眞種子。若欲修煉大丹﹐捨此眞種﹐再無別物矣。世間癡迷漢﹐徒修一身﹐有形有象之物﹔咽津納气﹐自謂修道﹐殊不知一身所產者﹐乃後天滓質之物﹐安能生先天至靈至聖之丹﹖此乃鼎中無有眞種﹐猶將水火煮空鐺耳。

其六

調合鉛汞要成丹﹐大小無傷兩國全。

若問眞鉛是何物﹐蟾光終日照西川。

金丹﹐乃道心眞知之眞鉛﹐人心靈知之眞汞而成。欲修金丹﹐先調鉛汞。道心剛﹐屬陽﹐爲大﹔人心柔﹐屬陰﹐爲小。人心無道心﹐借靈生妄能以敗道。若以道心制之﹐靈明不昧﹐能以助道。道心固不可少﹐人心亦不可滅﹐但不使人心妄用其靈耳。古人教人死人心者﹐死其人心之假靈﹐非死人心之眞靈。若不分眞假﹐一槪死盡﹐則入於頑空寂滅之學。傷其小﹐卽害其大﹐陰陽偏孤﹐生機气息﹐將何而成金丹大道乎﹖故曰大小無傷兩國全。兩國全者﹐人心靈知﹑道心眞知﹐兩而合一﹐以眞知而統靈知﹐以靈知而順眞知﹐眞靈不散﹐依然良知良能﹐渾然天理﹐圓明本性﹐金丹成矣。

蓋眞知靈知﹐乃良知良能之總體﹐在先天則謂良知良能﹐在後天則謂眞知靈知。後天中返出先天﹐則眞知卽是良知﹐靈知卽是良能。眞知靈知﹐本來原是一家﹐無有兩樣。因交後天﹐一點良知之天眞﹐迷失於外﹐爲他家所有﹔我家所存良能之靈﹐亦雜而不純﹐遷移不定。若要返本還元﹐仍要在假知中討出个眞字下落﹐引回我家﹐方能靈知不昧。這个眞知﹐爲至剛至健之物﹐故取象爲眞鉛。眞知具有先天眞一之气﹐又取象爲水中金﹐又取象爲月中光﹐水中金﹐月中光﹐皆陰中有陽之義。但這眞知﹐未經復還﹐猶在他家﹐不爲我有﹐故曰蟾光終日照西川。月中有金蟾﹐蟾光卽月中之光﹐諭眞知外暗而內明也。終日照西而不照東﹐分明光耀在彼矣。仙翁後詩云﹕」金公本是東家子﹐送在西鄰寄體生。「正是蟾光終日照西川之旨。學人果能知的蟾光終日照西川﹐是實實知的眞知下落﹐卽可以照東﹐與靈知相會矣。噫﹗順去死﹐逆來活﹐往往教君尋不著﹐眞知豈易知哉﹖

其七

未煉還丹莫入山﹐山中內外盡非鉛。

此般至寶家家有﹐自是愚人識不全。

避世離塵﹐入山養靜﹐乃丹還以後之事。不知者入山養靜﹐以爲可以長生。夫長生之道﹐須要得眞鉛一味﹐方能取效。但眞鉛須要在塵世中尋出。若入山修道﹐山中內外。盡是陰气﹐何有眞鉛至陽之物。眞鉛是先天靈根﹐又曰天根﹐又曰眞一之精﹐又曰眞一之气﹐又曰水鄕鉛﹐又曰水中金﹐又曰黑中白﹐又曰魄中魂﹐又曰黑虎﹐又曰金公﹐又曰他家不死方。古人取象多端﹐歸到實處﹐總是形容道心之一物耳。

這个道心﹐發而爲眞知之妙有﹐藏而爲精一之眞空﹐人人具足﹐个个圓成﹐處聖不增﹐處凡不減﹐家家有之。然家家有之﹐而非自家所有﹐蓋其見之不可用﹐用之不可見也。因其家家有﹐而非自家有﹐所以愚人遇之不識﹐當面錯過了也。明末彭好古不達此理﹐認家家有的字句﹐直指爲女鼎﹐近來知幾子﹐又以三峯采戰注疏。如此惛愚迷誤後學﹐罪莫大焉﹗

其八

竹破須將竹補宜﹐抱雞當用卵爲之。

萬般非類徒勞力﹐爭似眞鉛合聖機。

竹破竹補﹐抱雞用卵﹐以類求也。《三相類》曰﹕」同類易施功兮﹐非類難爲巧。「若非其類﹐不是眞種﹐萬般作用徒勞力耳。益金丹大道者﹐聖人之事也。欲學聖人﹐須求聖人之種﹐卽眞鉛之眞知。以此眞知﹐修持大道﹐未有不合聖人之機者。聖人之機﹐渾然天理而已﹐眞知而無一不知﹐無一不眞﹐能以復天理﹐故云合聖機。旣合聖機﹐卽是聖人﹐柰何學人不下肯心者何哉﹖

言用鉛﹕

其九

虛心實腹義俱深﹐只爲虛心要識心。

不若煉鉛先實腹﹐且教收取滿堂金。

金丹之道﹐虛心實腹﹐兩般事業。虛心者﹐虛人心﹐修性之事﹔實腹者﹐實道心﹐修命之事。虛心實腹兩件﹐性命所開﹐其義俱深。若欲虛心﹐須要識得心。蓋心有人心﹐有道心。人心宜虛不宜實﹐道心宜實不宜虛。若不分心之眞假是非﹐一槪虛之﹐不但不能了命﹐而並不能了性。若識其心﹐不須虛人心﹐先須煉眞鉛之道心以實其腹。腹實則集義而生﹐客气自消﹐人心自虛。四象和﹐五行攢﹐金玉滿堂﹐命寶到手﹐可以虛人心而養道心﹐了其性宗﹐歸於無何有之鄕矣。

言不用鉛

其十

用鉛不得用凡鉛﹐用了眞鉛也棄捐。

此是用鉛眞妙訣﹐用鉛不用是誠言。

修丹之法﹐惟采眞鉛爲要著。但鉛亦不同﹐有凡鉛﹐有眞鉛。凡鉛者﹐山中所出﹐乃有形之濁物﹐與我無情﹔眞鉛蓄﹐家園所產﹐乃無形之道心﹐與我同類。自古上仙﹐能以超凡入聖者。皆賴其眞鉛道心之功﹐故曰用鉛不得用凡鉛。但道心𨿽是先天眞寶﹐乃自後天中產出﹐有用之時﹐有不用之時。當其未結丹也﹐必借道心之眞知﹐以制人心之靈知。人心已定﹐靈知不昧﹐道心人心﹐動靜如一﹐眞知靈知﹐虛實相應﹐聖胎已結﹐急當抽去道心之剛﹐溫養胎息矣。夫用道心者﹐所以制人心﹐人心已靜﹐識神已滅﹐良知良能﹐寂然不動﹐感而遂通﹐眞靈獨存﹐炯炯不昧。道心無所用﹐可以有無俱不立﹐物我悉歸空。陸子野雲﹕」用鉛之法﹐如捕魚兔之筌蹄。「魚兔賴筌蹄而得。旣得魚兔﹐則筌蹄無用。用鉛妙訣﹐實在於此。倘不知用鉛之訣﹐當丹已結﹐而猶以道心爲事﹐未免用道心而又起人心。眞靈又散﹐金丹得而復失﹐故曰用了眞鉛也棄捐。用鉛不用之訣﹐於此可以知矣。

言鉛汞﹕

十一

夢謁西華到九天﹐眞人授我指元篇。

其中簡易無多語﹐只是教人煉汞鉛。

金丹大道﹐至簡至易﹐無有多語﹐不過煉道心中之眞知﹐人心中之靈知耳。道心剛健歸於中正﹐則道心常存。以眞知而制靈知﹐人心柔順歸於中正﹐則人心常靜。以靈知而戀眞知﹐剛柔相當﹐眞靈合一﹐是謂鉛汞相投﹐金丹凝結矣。其法至簡至易﹐約而不繁﹐𨿽凡夫俗子﹐得之立躋聖位。但人多無大徳行﹐無大福分﹐輕易不得。若有大徳行大福分者﹐得遇眞人﹐指示簡易神妙之法﹐猶如睡夢初醒﹐始知大藥卽在當人﹐不從他得﹐隨手揀用﹐無不如意﹐仙翁以夢謁西華有授﹐良有深意﹐不是設言﹐且西華眞金所產之處。華者眞金精明之光。九天者﹐純陽無陰之境。眞金者﹐眞知之法象。陰暗之中﹐忽來眞知陽光發現﹐揀此眞知歸於我家﹐與靈知相合﹐以火煆煉﹐至於純陽無陰之地﹐號曰七返九還﹐金液大丹﹐豈果夢也哉。

言虛無一气﹕

十二

道自虛無生一气﹐便從一气產陰陽﹔

陰陽再合成三體﹐三體重生萬物張。

性命之道﹐造化之道。造化之道﹐生生不息之道。推其道源﹐益自虛無中而生一气﹔自一气而生天生地產陰陽﹔陰陽再合其中﹐又含一气而成三體。三體旣成﹐一气運動﹐陰而陽﹐陽而陰﹐於是萬物生矣。卽如艸木之生﹐始而地中生一芽﹐是自虛無生一气也﹔旣而出地開兩瓣﹐是從一气產陰陽也﹔又旣而兩瓣之中抽一莖﹔是陰陽再合成三體也﹔從此而分枝生葉﹐是三體重生萬物張也。天地聞一切有情無情之物﹐皆從此虛無一气而生出﹐然皆順行造化之道。修道者若知的順行造化﹐逆而修之﹐歸萬而三﹐歸三而二﹐歸二而一﹐歸二﹝疑爲」一「字之誤﹞於虛無﹐則無聲無臭至矣。

言坎離﹕

十三

坎電烹轟金水方﹐火發昆侖陰與陽。

二物若還和合了﹐自然丹熟徧身香。

坎電者﹐水中起火之象﹐比道心眞知﹐在至暗中發現﹐發現之處﹐正吾身中活子時也。烹轟者﹐恍惚不定之象。金水方者﹐道心眞知﹐爲精一之眞情﹐具有金水二气也。昆侖在西方﹐爲萬山之祖脈﹐眞金所產之處。當道心眞知﹐在至暗中發出﹐如電光閃灼﹐忽明忽暗﹐恍惚不定﹐難得易失﹐急用離中虛靈之火以迎之﹐則眞知靈知﹐性情相戀﹐陰陽相合。其中產出先天靈藥﹐復運天然眞火﹐煆去後天濁气﹐礦盡金純﹐金丹成熟﹐吞而服之﹐脫胎換骨﹐現出淸淨法身﹐方且香風徧滿塵寰﹐豈第徧身香而已哉。

言戊己﹕

十四

離坎若還無戊己﹐𨿽含四象不成丹。

只緣彼此懷眞土﹐遂使金丹有返還。

坎爲水﹐在人爲元精﹐發而爲智﹔水中藏金﹐在人爲眞情﹐發而爲義。離爲火﹐在人爲元神﹐發而爲禮﹐火生於木﹐在人爲元性﹐發而爲仁。道心有坎之象﹐人心有離之象﹐道心人心﹐卽具金﹑木﹑水﹑火之四性。但四性各別﹐若欲一气相生﹐全賴戊己之功。戊爲陽土﹐爲元气﹐發而爲信﹔己爲陰土﹐爲意念﹐發而爲欲。坎納戊﹐在道心爲信﹔離納己﹐在人心爲意。欲正其心﹐先誠其意。意誠則己土定而人心靜﹔欲行其道﹐先立其信﹐信立則戊土現而道心彰。若道心無信﹐人心不誠﹐𨿽有仁﹑義﹑禮﹑智﹐各不相顧﹐所藏性情精神﹐亦皆相背﹐何能結至靈至聖之神丹乎﹖故修道者﹐必以誠意立信爲主﹔意誠信立則道心彰﹐人心正。彼此和合﹐陰陽相應﹐先天之气﹐自虛無中來﹐凝而爲一粒黍珠。散者復聚﹐去者仍還﹐故曰只緣彼此懷眞土。遂使金丹有返還﹐戊已之功大矣哉。

言顚倒坎離﹕

十五

日居離位翻爲女﹐坎配蟾宮卻是男﹔

不會个中顚倒意﹐休將管見事髙談。

日居離位﹝一本離居日位﹞

靈知本陽也﹐然外明內暗﹐每招客气。如日居離位﹐外陽內陰﹐而翻爲女也。眞知本陰也﹐然外暗內明﹐具有正气。如坎配蟾宮﹐外陰內陽﹐而卻是男也。後天人心﹐借靈生妄﹐道心天眞埋藏﹐亦如女子當家﹐男子退位矣。

修丹之道﹐以眞知之道心﹐制靈知之人心﹔以靈知之人心﹐順眞知之道心。男剛女柔﹐男子主事﹐女子聽命﹐大業未有不成者。若不會此个中顚倒之意﹐是識不得道心眞知﹐認不得人心靈知﹐乃亂乃萃﹐俱是以假爲眞﹐休將管見髙談﹐而欺己欺人也。

十六

取將坎內心中實﹐點化離宮腹內陰﹔

從此變成乾健體﹐潛藏飛躍盡由心。

盡由﹝一本總由﹐一本更由﹞

坎位心中實﹐卽道心之眞知﹐離宮腹內陰﹐卽人心之靈知。取出坎陷眞知之道心﹐點化離宮靈知之人心。一霎時中﹐陰气消而陽气復﹐復見本來乾元面目﹐還我良知良能本性。寂然不動﹐感而遂通﹔感而遂通﹐寂然不動。故曰從此變成乾健體﹐潛藏飛躍盡由心也。體非幻身之形體﹐乃法身之眞體。法身者﹐本性也。人生之初﹐一點眞靈本性﹐圓明不昧﹐剛健中正﹐純粹無些兒滓質。如乾卦三奇﹐純陽無陰之象﹐及交後天﹐天良有昧﹐靈气有假﹐如乾卦中虛成離﹐坤卦中實成坎矣。中虛者﹐眞者離去也﹐中實者﹐眞者坎陷也。取坎塡離者﹐返還天眞﹐仍復成當年眞靈本性﹐如離封而又變成乾卦矣。眞靈一復﹐主宰在手﹐常應常淨﹐左之右之﹐無不宜之﹐潛藏飛躍﹐何不盡由心乎﹖後世之人﹐不達此理﹐以取坎塡離﹐認爲取腎中之气以交於心。又有取腎气後升前降而落於絳宮者。噫﹗別有些兒奇又奇﹐心腎原來非坎離。以坎離爲心腎者﹐愚之甚矣。

言五行﹕

十七

震龍汞出自離鄕﹐兌虎鉛生在坎方。

二物總因兒產母﹐五行全要入中央。

自出﹝一本出自﹞

震爲龍﹐爲木汞﹔兌爲虎﹐爲金鉛。離爲火﹐坎爲水。龍汞出自離鄕﹐火中出木也﹐虎鉛生在坎方﹐水中生金也。火中生出之本﹐永爲不朽之木﹔水中生出之金﹐永爲不壞之金。木本生火﹐而火反生木﹐金本生水﹐而水反生金﹐是謂兒產母。古經云﹕」五行不順行﹐龍以火裏出﹔五行顚倒運﹐虎向水中生「者﹐卽是此意。人之气性易動﹐如木汞之性浮﹐若以元神之火﹐煆去滓質﹐則气性化而眞性現﹐永爲不動之性矣。人之妄情至重﹐如金鉛之性沈﹐若以精一之水﹐滌淨塵垢﹐則妄情消而眞情凝﹐永爲無情之請矣。不但此也﹐气質化則無性火﹐識神滅而元神常生﹔情欲消則無淫念﹐濁精化而元精無漏。眞性現﹐眞情凝﹐元神生﹐元精固。性情精神﹐歸於一气﹐仁義禮智﹐歸於一信﹐是謂五行全。五行旣全﹐渾然一中﹐是謂五行入中央。五行入於中央﹐不偏不倚﹐陰陽相合﹐是謂金丹結。倘少東沒西﹐丟南遺北﹐別尋藥料﹐而欲修成金丹難矣。詩中關切處﹐是五行全要入中央一句。五行不入中央﹐則五行分散﹐金丹不結。五行若入中央﹐則五行一气﹐金丹自成﹐學者可不先明五行乎

言兩弦﹕

十八

月才天際半輪明﹐早有龍吟虎嘯聲。

便好用功修二八﹐一時辰內管丹成。

金丹﹐乃龍性虎情﹐兩弦之气﹐交合而成。先取上弦之金八兩﹐以爲丹母﹔次取下弦之木半斤﹐以結聖胎。何爲兩弦﹖月自初三一陽生﹐至初八陰中陽半」G「﹐其平如繩﹐有似弓弦」D「﹐因其陽光在上﹐故謂上弦。十五圓滿」O「﹐十六一陰胎﹐十八一陰現﹐至二十三﹐陽中陰半」D「﹐其平如繩﹐有似弓弦」G「﹐因其陽光在下﹐故謂下弦。月之陽光﹐從西而生虎﹐屬金﹐金在西﹐故以初八之月﹐謂虎之弦气﹔月之陰體﹐自東而出﹐龍屬水﹐木在東﹐故以二十三之月謂龍之弦气。眞知之情剛﹐象虎﹐如月之陽光也﹔靈知之性柔﹐象龍﹐如月之陰體也。眞知剛情﹐進至於中正﹐如月上弦生出之陽光﹐是金八兩也﹐靈知柔性﹐退至於中正﹐如月下弦退出之陰體﹐是木八兩也。月才天際半輪明﹐正是眞知剛情﹐進於中正之時。眞知進於中正﹐柔中有剛﹐靈知爲眞知所制﹐已不能飛揚﹐陽統陰而陰順陽﹐卽有龍吟虎嘯﹐同聲相應﹐同气相求之效。當斯時也﹐正好用功修持﹐借陽濟陰﹐使靈知柔性﹐亦歸於中正。靈知歸於中正﹐剛中有柔﹐眞知靈知﹐俱歸中正﹐二八兩弦之气﹐分數已足﹐陰陽相當﹐剛柔如一﹐一時辰內管丹成矣。然不到二八數足﹐或陽多而陰少﹐或陽少而陰多﹐俱不能成丹。惟陰陽相當﹐不偏不倚之謂中﹐始能一時辰內管丹成。一時之功﹐豈易能哉﹖苟不下數十年死功夫﹐不能遽然到此境界也。

言調和﹕

十九

華嶽巖頭雄虎嘯﹐扶桑海底牝龍吟。

黃婆自解相媒合﹐遣作夫妻共一心。

華嶽在西﹐扶桑在東﹐虎爲金情﹐龍爲木性﹐有生之初﹐性本相合﹐金木相並﹐一交後天﹐假者來而眞者昧﹐性情分爲兩處﹐如龍東而虎西矣。虎稱雄者﹐金情剛也﹔龍稱牝者﹐木性柔也。然𨿽眞情爲假情所隔﹐眞性爲假住所掩﹐眞情眞性﹐未嘗不欲相會也。山頭雄虎嘯﹐海底牝龍吟﹐陰陽隔礙﹐潛通之象﹐隔礙潛通﹐卽能相會﹐但其間無調和之物﹐故不能會耳。黃婆者﹐一名眞土﹐一名眞意﹐一名其信。眞信一現﹐則意誠而心正﹐假者去而眞者來﹐情歸於性﹐霎時性情相合﹐如媒妁通信於兩家﹐遣作夫妻而共一心矣。

二十

赤龍黑虎各西東﹐四象交加戊己中。

復姤自此能運用﹐金丹誰道不成功。

木能生火﹐火木一家﹐故謂赤龍﹔金能生水﹐金水﹣家﹐故謂黑虎。金木水火爲四象﹐戊己爲土﹐土能和合四象﹐四象加上土而爲五行。但五行順行﹐法界火坑﹔五行顚倒﹐大地七寶﹐是在人運用如何耳。道心眞知之情動﹐是謂復﹐法當進陽火以造丹﹔人心靈知之性靜﹐是謂姤﹐法當退陰符以溫養。時當用陽卽用陽﹐時當用陰卽用陰。陽健陰順﹐用九用六﹐各隨其時﹐眞知靈知﹐兩而合一﹐入於中央﹐五行攢簇﹐金丹成就﹐自然而然也。

言龍虎﹕

二十一

西山白虎正猖狂﹐東海靑龍不可當。

兩手捉來令死鬥﹐化成一塊紫金霜。

兩手﹝一本兩獸﹞

眞知之情﹐靈知之性﹐𨿽是先天之物﹐然落於後天﹐理欲交雜﹔眞假相混﹐相隔已久﹐不能遽然馴顧﹐故曰西山白虎正猖狂﹐東海靑龍不可當也。但金丹之道﹐有借假修眞﹐以眞化假之法。其法順其所欲﹐漸次導之﹐下一層死功夫﹐不合而必至於合﹐不和而必至於和﹐愈久愈力﹐妄情自去﹐眞情自生﹐气性自消﹐眞情自現﹐假者永滅﹐眞者常存。無情之情﹐方謂眞情﹔無性之性﹐方謂眞性。眞情眞性﹐兩而合一﹐心死神活﹐不識不知﹐順帝之則﹐化爲一塊紫金霜矣。金者﹐堅剛不壞之物。金至於紫﹐從大火鑪中煆煉而出﹐爲足色之金。紫金而化成霜﹐形質俱消﹐渾然一气﹐超出乎陰陽之外矣。

言煉己三首﹕

二十二

先且觀天明五賊﹐次須察地以安民。

民安國富方求戰﹐戰罷方能見聖人。

觀天者﹐觀吾之天性也﹔明五賊者﹐明金木水火土五行之相克也。察地者﹐察吾之心地也﹐安民者﹐安精神魂魄意﹐各居其所也。修丹之道﹐莫先於煉己﹔煉己之要﹐先須觀天性。天性不昧﹐則五賊難瞞。次須察心地﹔心地淸淨﹐則五物皆安﹔五物皆安﹐則精固神全﹐魂定魄靜。意誠是謂國富﹐於是戰五賊而退羣陰。陰气化而爲陽气﹐殺機變而爲生機﹐可以見聖人矣。聖人者﹐卽良知良能本來之面目﹐又曰聖胎。五賊降伏﹐變而爲五元﹐發而爲五徳﹐寂然不動﹐感而遂通﹐不識不知﹐順帝之則﹐非聖胎乎﹖詩中戰字﹐大有深意﹐蓋五賊在心﹐施行於天﹐非有與天爭權之大法力﹐不能降伏。戰之正所以奮大用﹐發大機﹐勇猛精進﹐愈久愈力﹐不使半途而廢也。古仙云﹕」一毫陽气不盡不死﹐一毫陰气不盡不仙。「煉己必煉至於無一毫陰气﹐五行混化﹐礦盡金純而後巳也。

二十三

用將須分左右軍﹐饒他爲主我爲賓。

勸君臨陣休輕敵﹐恐喪吾家無價珍。

煉己之道﹐不能遽然成功﹐須要順其所欲﹐漸次導之。蓋人眞靈之竅﹐錮閉已久﹐積習已深﹐五賊作禍﹐非一朝一夕﹐最難剿滅。用將須分左右軍﹐饒他爲主我爲賓者﹐將欲取之﹐必固與之也。勸君臨陣休輕敵﹐恐喪吾家無價珍者﹐欲取於人﹐不失其己也。內而防危慮險﹐外而勤功煆煉﹐則假者可去﹐眞者可保﹐何愁大道不成乎﹖

二十四

火生於木本藏鋒﹐不會鉆研莫彊攻。

禍發總因斯害己﹐要須制伏覓金公。

人自後天用事﹐識神當權﹐身中所具後天五行之气﹐歷劫所帶煩惱根塵﹐與夫現在習染穢污﹐一時俱發。若無大法力﹐大手段﹐何能攻伐得盡﹖倘不會鉆研實理﹐而卽冒然下手﹐以心制心﹐攻之太猛﹐有時君火相火俱發﹐不但不能攻賊﹐而且爲賊所攻﹐非徒無益﹐而又害之。如火生於木﹐禍發必克﹐木反爲火所焚﹐自傷其生。《參同》云﹕」太陽流珠。常欲去人﹐卒得金華﹐轉而相因。「金華者﹐卽道心也。道心者﹐非心之心﹐本於天眞身所出﹐具眞知之情﹐有剛正之气﹐萬物難瞞。道心光輝一現﹐羣邪退避﹐其果決剛斷﹐如金之利。故以道心名金公﹐鉆研實理﹐卽鉆研以金制木之實理耳。蓋大丹以金公爲主人公﹐若捨金公而欲煉己﹐徒取其禍。故張三丰云﹕」煉己時須用眞鉛。「眞鉛金公﹐皆道心之別名乎。

言金公﹕

二十五

金公本是東家子﹐送在西鄰寄體生。

認得喚來歸舍養﹐配將宅女結親情。

呼來﹝一本喚來﹞﹔作親﹝一本結親﹞

金公者﹐卽前所云道心眞知也。眞知爲眞情。人生本來性情一家﹐不分彼此﹐以體言爲性﹔以用言爲情。情卽性﹐性卽情﹐同出異名﹐非有二也。交於後天﹐性情遷移﹐眞情昧而妄情生。剛正之气﹐爲客气所蔽﹐不由於我。如東家之子﹐而寄生於西鄰矣。且寄生於西鄰﹐非我永不相見者﹐但見之認不得耳。果是志士﹐窮理通徹﹐認得眞實﹐一呼卽來﹐如空谷傳聲﹐絕不費力﹔更能養於密室﹐常加護持﹐與奼女眞性配合﹐陰陽一气﹐結作親情﹐仍是東家之物矣。奼女者﹐宅中之女﹐卽靈知之性。性本陽而謂女者﹐性主柔﹐象木﹐故謂奼女﹔情本陰而謂男者﹐情主剛﹐象金﹐故謂金公。金公久已出外﹐一旦還家﹐與奼女相會﹐分外情親﹐未有不生丹者。故《參同》云﹕」金來歸性初﹐乃得稱還丹。「金木相並﹐情性相合﹐卽是還丹﹐此外別無還丹。

言奼女﹕

二十六

奼女遊行自有方﹐前行須短後須長。

歸來卻入黃婆舍﹐嫁个金公作老郎。

奼女﹐卽前詩所解靈知之性是也。因其入於後天﹐人心中有識神居之﹐未免眞中有假﹐因靈生妄﹐見火則飛﹐遊行不定﹐所謂出入無時﹐莫知其鄕者是也。欲修金丹﹐必先使此一點靈性﹐遊行於所當行之方﹐虛其靈而不昧其靈﹐則靈歸眞靈矣。前行須短者﹐以性求情也﹔後行須長者﹐以靈養眞也。以性求情﹐一時結丹之妙﹐故謂短﹔以靈養眞﹐十月溫養之功﹐故謂長。宜短卽短﹐宜長卽長﹐是謂自有方。依其方而行之﹐金丹有望。但須先黜聰毀智﹐回光返照。將此一點靈性﹐安於中央正位﹐是謂歸來卻入黃婆舍。黃婆舍卽不偏不倚。中正之舍。靈性中正﹐心正而意誠﹐意誠而信眞﹐信眞而不遊行於外。由是以性求情﹐情來歸性﹐性情相戀﹐合爲一气﹐是謂嫁个金公作老郎。作老郎不是尋常語﹐大有深意。蓋修丹之道﹐始而以靈性招眞情﹐眞情復而靈性不動不搖﹐靈性亦自歸眞。旣而以靈性鈐眞情﹐必須養眞情於純陽無陰之地而後已。如郎老妻老﹐夫妻偕老﹐不使中途反目破鏡也。此正後須長之意﹐學者須要深究。言火候二首﹕

二十七

縱識朱砂與黑鉛﹐不知火候也如閒。

大都全藉修持力﹐毫髮差殊不結丹。

還丹之道﹐惟取朱砂黑鉛二物藥料﹐煆煉成寶﹐以延性命。朱砂者﹐離中一點虛靈之气﹐卽靈知也﹐屬於人心﹔黑鉛者﹐坎中一點剛正之气﹐卽眞知也﹐屬於道心。因其人心靈知﹐外明內暗﹐明屬火﹐火色赤﹐取象爲朱砂﹔因其道心眞知﹐外暗內明﹐暗屬水﹐水色黑﹐故取象爲黑鉛。此無形無象之砂鉛﹐而非世間有形有象之砂鉛。旣識眞知靈知之砂鉛﹐卽可以隨手采取而無難矣。然采之必須煉之﹐若識藥而不知煉藥之法﹐亦與不識者相等。故曰縱識朱砂與黑鉛﹐不知火候也如閒。蓋金丹全賴火侯修持而成。火者修持之功力﹐候者修持之次序。采藥須知老嫩﹐練藥須知時節。有文烹之火候﹐有武煉之火候﹐有下手之火挨﹐有止歇之火候﹐有進陽之火候﹐有退陰之火候﹐有還丹之火候﹐有大丹之火候﹐有增減之火候﹐有溫養之火候。火候居多﹐須要大徹大悟﹐知始知終﹐方能成功。倘差之毫髮﹐失之千里﹐而欲成丹難矣。

二十八

契論經歌講至眞﹐不將火候著於文。

要知口訣通玄處﹐須共神仙仔細論。

古來仙眞﹐契論經歌﹐所言修眞藥物火候﹐最詳最切﹐至眞不假。𨿽論之而論不及﹐𨿽言之而言不盡﹐何嘗不將火候著於文哉﹖但契論經歌﹐其意深奧﹐或言性﹐或言命﹐或言藥﹐或言火﹐或言修命火候﹐或言修性火候﹐或言外火候﹐或言內火候﹐非不言火候也。但言之散亂不整﹐若不遇明師﹐整网提綱﹐疊衣提領﹐不能知耳。故曰不將火候著於文。又曰須共神仙仔細論。此是教人參究契論經歌﹐又求明師印證﹐不得置契論經歌於不讀﹐專求於師﹔亦不可以契論經歌爲自悟﹐而不求師。如果契論經歌無火候﹐何以云契論經歌講至眞乎﹖大抵學人﹐契論經歌亦要讀﹐明師亦要求。讀契論經歌﹐可以辯邪正眞假﹐擴充識見﹐訪求明師﹐所以印證其所辧所見之理耳。自參求師﹐缺一不可。

言采藥火候﹕

二十九

八月十五玩蟾輝﹐正是金精壯盛時。

若到一陽才動處﹐便宜進火莫延遲。

才動﹝一本才起﹞

月到中秋之時﹐金精壯盛﹐道至剛健中正﹐本性圓明。圓明之功﹐全在道心耳。一陽才動處﹐卽道心一點眞知之陽光﹐才動而未大動﹐天根方露端倪。當此之時﹐急須下手進火﹐采入造化鑪中﹐漸采漸煉﹐由微而著﹔自一陽而必至六陽純全﹐亦如中秋之月﹐分外光輝﹐照徹宇宙。莫延遲三字﹐乃喫緊語﹐蓋道心眞知之光﹐難得而易失﹐若稍延遲﹐光气又散﹐當面錯過也。

言抽添火候﹕

三十

一陽才動作丹時﹐鉛鼎溫溫照幌帷。

受气之初容易得﹐抽添運用切防危。

此詩緊接上詩而言。一陽才動﹐收歸鼎內﹐心平气和﹐虛室生白﹐光輝內聚﹐暗中出明﹐如照幌幃矣。崔公云﹕」受气吉﹐防成凶。「蓋一陽來復容易﹐而純全最難﹐必須防危慮險﹐用抽添增減之功﹐方能濟事。抽者減去人心靈知之有餘﹐添者增其道心眞知之不足﹐抽之又抽﹑添之又添﹐直到無可抽添處﹐人心不起﹐道心常存﹐眞知靈知相合﹐內外光明﹐方無半夜風雷之患。時以道心初復﹐陽气微弱﹐陰气正盛﹐若無抽添之功﹐稍有懈怠﹐得而復失﹐故抽添之功爲貴﹐抽添之功﹐卽是防危之功﹐非抽添之外﹐又有一防危。抽添不在防危之外﹐陸危卽在抽添之中﹐兩者一事﹐學者須要著眼。

言溫養火候﹕

三十一

玄珠有象逐陽生﹐陽極陰消漸剝形。

十月霜飛丹始熟﹐此時神鬼也須驚。

元﹝系」玄「字之誤﹞珠者﹐至陽之珠﹐爲圓明不昧之物﹐乃金丹之別名﹐卽人當初良知良能之本性﹐這个本性﹐寂然不動﹐感而遂通﹐象乎玄珠。此珠是道心一點剛健眞知﹐集義所生而成像﹐生而又生﹐浩气充塞﹐光輝圓滿﹐陽之極矣。陽極須當以陰接之。陰消剝形﹐借陰養陽﹐化去陽剛之燥气。漸剝者﹐必用十月之功也。十月溫養﹐礦盡金純﹐化爲靈霜﹐眞空而含妙有﹐妙有而藏眞空﹐不識不知﹐順帝之則﹐如霜飛虛色﹐不落有無之象﹐而丹始熟矣。致此地位﹐造化不能拘﹐萬物不能移﹔功成人間﹐名錄天上﹐神鬼怎得不驚乎﹖

言結胎火候﹕

三十二

前弦之後後弦前﹐藥味平平气象全。

采得歸來鑪裏鍛﹐煉成溫養自烹煎。

前弦者﹐陰中之陽﹐眞知歸於中正也﹐後弦者﹐陽中之陰﹐靈知歸於中正也。眞知靈知﹐俱歸中正﹐剛柔相當﹐其相當處﹐是謂前弦之後﹐後弦之前。當此之時﹐眞知靈知﹐大小無傷﹐兩國俱全。其中生出先天一點靈苗﹐藥味平平﹐陰陽混成﹐急當采取﹐收入造化鑪中﹐煆揀成眞﹐結爲聖胎。到此地位﹐藥卽是火﹐火卽是藥﹐用十月溫養之功﹐自有天然眞火烹煎﹐由微而著﹐無形生形矣。

言陰陽歸中﹕

三十三

長男乍飲西方酒﹐少女初開北地花。

若使靑娥相見後﹐一時關鎖在黃家。

長男爲震。西方酒者﹐金水也。初三月現庚方﹐至陰之下﹐一陽下生﹐在卦象震﹐故曰長男乍飲西方酒。少女爲兌。北地花者﹐水中生金花也。月華之生﹐自兌至坤﹐陰中陽現﹐故曰少女初開北地花﹐二句皆言一陽發生之象。曰乍飲﹐是生平未飲﹐而今忽飲。曰初開﹐是前次末開﹐而今方開。乍飲初開﹐俱寫道心眞知易失而難尋之意。蓋道心埋沒已久﹐眞知有昧﹐忽於至靜之中﹐偶然發現﹐如乍飲酒初開花。此便是返還之機﹐良宵佳逢﹐不可錯過﹐須當乘時采取﹐與靈知配合﹐關鎖於中央黃庭室內﹐夫妻相見﹐自然生丹。靈知爲性﹐陽中之陰﹐屬木﹐木色靑﹐故以靈知取象爲靑娥。眞知靈知相見﹐同心一气﹐自然歸於中央。但歸則歸矣﹐若不知關鎖﹐恐有合而復離之患。旣關之﹐又鎖之﹐門戶緊封﹐不合者而必合﹐旣合者而常合。張三丰所謂」東家女﹐西捨郎﹐配作夫妻入洞房﹔黃婆勸飲醍醐﹐一日掀開醉一場「者是也。關鎖二字有防危慮險之功﹐蓋陰陽初會﹐性情猶未純一﹐必須勿忘勿助﹐嚴密防護﹐方能無滲無漏﹐金丹自虛無中凝結矣。此乃天機﹐非師罔知。

言沐浴﹕

三十四

兔雞之月及其時﹐刑得臨門藥象之。

到此金丹宜沐浴﹐若還加火必傾危。

金丹﹝一本金砂﹞

卯兔之月爲春分﹐陽气升於天地之中﹐酉雞之月爲秋分﹐陰气升於天地之中。春分屬木﹐生气也﹐爲徳﹔秋分屬金﹐殺气也﹐爲刑。徳所以生物﹐刑所以成物。非刑不成徳﹐非徳不全刑。有刑有徳﹐而天地造化﹐得以一气流行﹐循環不已矣。修道者莫﹝系」眞「字之誤﹞知之剛﹐歸於中正﹐如秋分也﹔靈知之柔﹐歸於中正﹐如春分也﹔眞知靈知﹐俱歸中正﹐如春分之徳﹐秋分之刑也。眞知之剛健﹐所以制人心之邪气﹐靈知之柔順﹐所以養道心之正气。宜剛則剛﹐宜柔卽柔﹐不失其時﹐則剛柔中正﹐如春分秋分﹐各有其時。故曰兔雞之月及其時也。剛中有柔﹐柔中有剛﹐剛柔如一﹐則眞靈不散﹐如春徳秋刑﹐兩者疊運﹐故曰刑徳臨門﹐藥象之也。道至剛柔中正﹐道心常存﹐人心至靜﹔眞知至靈﹐靈知至眞。眞靈合一﹐良知良能﹐金丹有象﹐可以沐浴溫養﹐而竈底抽薪也。否則不知止足﹐而猶加火煆煉﹐則剛而太過﹐柔而不及﹐剛柔仍不中正﹐藥枯丹傷﹐傾危豈能免乎﹖

言文烹武煉﹕

三十五

日月三旬一遇逢﹐以時易日法神功。

守城野戰知凶吉﹐增得靈砂滿鼎紅。

月本無光﹐借日生光。一歲與日十二會﹔一月三十日﹔晦朔之間一會。人之眞知埋藏﹐純陰無陽﹐如月之無光也﹐必借靈知而後生光。當靈知眞知相會之時﹐亦如日月三十日遇逢也。至人效日月相會之象﹐以三十日移於一日之中﹐又以一日移於一時之中。一時振發剛气﹐借人心生道心﹐以道心制人心﹔依靈知生眞知﹐以眞知黜靈知。采鴻蒙末判之始气以爲丹母﹐準陰陽變化之神機以爲火候。是道也﹐有文烹有武煉。守城者﹐文烹也﹔野戰者﹐武煉也。當文而文﹐當武而武﹐爲吉﹐當文而武﹐當武而文﹐爲凶。文火者﹐回光返照﹐黜聰毀智﹐專心而養正气﹐如守城也。武火者﹐懲忿窒欲﹐去妄存誠﹐猛力以除客气﹐如野戰也。知的文武﹐明的吉凶﹐有事則用武火﹐無事則用文火。文火武煉﹐陰气盡而陽气純﹐眞知靈知相合﹐化爲良知良能﹐妙覺本性﹔圓陀陀﹑光灼灼﹐淨裸裸﹑赤灑灑﹔寂然不動﹐感而遂通﹐感而遂通﹐寂然不動﹐渾然天理﹐絕無人欲。猶如靈砂滿鼎紅矣。砂至於靈﹐气質盡化﹐非色非空﹐非有非無﹐純是淸陽之气﹐服之可以卻病廷年﹐消災免難﹐還復本性﹐虛靈不昧﹐眞空妙有﹐造化不能限﹐陰陽不能拘﹐萬物不能傷﹔亦猶是耳。然世間亦有知凶吉﹐而不下肯心用神功者哉。

言卦意二首﹕

三十六

否泰才交萬物盈﹐屯蒙二卦稟生成。

此中得意休求象﹐若究羣爻謾役情。

乾上坤下﹝﹞﹐天气自上而下降﹐地气自下而上升﹐陰陽不交而爲否。坤上干下﹝﹞﹐地气自上而下降﹐天气自下而上升﹐陰陽相交而爲泰。否極泰來﹐陰陽才交﹐萬物卽於此而盡皆發生﹐盈滿宇內矣。屯者﹝﹞坎上震下﹐水中有雷﹐陰中陽生﹐所以散陰而生物。蒙者﹝﹞艮上坎下﹐山下有水﹐陽陷陰中﹐所以養陽而成物。否泰者﹐萬物之通塞﹔屯蒙者﹐萬物之生成。通塞生成﹐總是一陰一陽來往運用之。陰陽來往﹐萬物通塞生成﹐皆自然而然﹐非有彊作也。修眞之道﹐剛柔未合﹐卽否也﹔剛柔相合﹐卽泰也。當剛而卽進剛以修眞﹐卽屯也﹔卽﹝系」當「字之誤﹞柔而卽運柔以養眞﹐卽蒙也。知通知塞﹐能修能養﹐剛柔隨時而用﹐變化裁成六十四卦﹐卽在吾方寸之中矣。

大抵卦象所以出意﹐得意可以忘象。若不知卦之意﹐僅執其卦之象﹐必欲一陽二陽三陽而行泰﹐必欲一陰二陰三陰而禦否。生三陽行泰﹐其說猶近於理。至於生三陰禦否﹐不亦難乎﹖更有以天之子時﹐謂陽气在坎而動﹐遇子而守腎﹐爲朝屯。以天之午時﹐謂陽气有限而止﹐遇午而守心﹐爲暮蒙。噫﹗以此而謂否泰屯蒙﹐六十四卦羣爻焉能行的盡合﹖倘究羣爻而欲盡合之﹐豈不枉役情乎﹖古仙云﹕」不必天邊尋子午﹐身中自有一陽生。「可爲行卦爻者之明證﹐學者須當三思。

三十七

卦中設像本儀形﹐得意忘言意自明。

舉世迷人惟執象﹐卻行卦气望飛升。

得象﹝一本得意﹞﹔執象﹝一本泥象﹞

《周易》六十四卦﹐三百八十四爻﹐不過明陰儀陽儀﹐中正不中正之形象耳。若得其陰陽中正不中正之意﹐可以調和陰陽﹐自合卦象矣。柰何世之迷徒﹐不究其意﹐卻執其象﹐必欲朝而行屯﹐暮而行蒙﹐始於屯蒙﹐終於旣未﹐而行卦气﹐希望成道飛升﹐愚之甚矣。

殊不知古來仙眞﹐所謂期屯暮蒙者﹐是教人知陽生卽屯﹐陽陷卽蒙也。陽生如晝之朝﹐陽陷如夜之昏。當陽生之時﹐而卽進陽火以采陽﹐是謂朝屯﹔當陽陷之肘﹐而卽運陰符以養陽﹐是謂暮蒙。所謂旣濟末濟者﹐是教人知陰陽已合卽旣濟﹐陰陽未合卽未濟。陰陽已合﹐金丹凝結﹐陽火事畢﹐旣濟須防不濟﹐陰符之功﹐所必用也。陰陽不合﹐金丹不結﹐陰符無用﹐末濟急須致濟﹐陽火之功﹐所必行也。此卦中所藏之意﹐卽此四卦之意﹐以推之其餘六十卦﹐無非一陰一陽之變化﹐故曰得象忘言意自明。苟明其卦象之意﹐天關在手﹐地軸由心﹐信步走去﹐頭頭是道﹐不必執卦象而自合卦象。噫﹗金蝦蟆﹐玉老鴉﹐認得眞的是作家。

言庚甲﹕

三十八

天地盈虛自有時﹐審能消息始知機。

由來庚甲申明令﹐殺盡三尸道可期。

天地之道﹐一盈一虛之道。盈極則虛﹐虛極則盈﹐自有其時﹐修道者﹐能審明盈虛之實理﹐而能克消其陰﹐生息其陽﹐始謂知盈虛消息之機矣。夫克消其陰者﹐卽虛之機也﹐生息其陽者﹐卽盈之機也。然消之息之﹐總不離眞知之情﹑靈知之性。眞知之情剛﹐屬於庚金﹔靈知之性柔﹐屬於甲木。剛以禦外﹐而制伏客气﹔柔以處內﹐而靜養天眞。剛柔兩用﹐內外兼修﹐是謂庚甲申明令。令明則剛柔得宜﹐消息隨時﹐正气克而邪气化﹔內念不出﹐外物不入﹔無眼耳口舌身意﹐無色聲香味觸法﹐淨裸裸﹐赤灑灑﹐是謂殺盡三尸。三尸殺盡﹐羣陰悉化﹐大道可冀。此詩著重處﹐全在審能消息始知機一句。審者﹐詳細熟玩﹐無微不入﹐功深日久﹐方能見眞。能見其眞﹐得心應手﹐方能消息。能消息方是知機﹔若不能消息﹐猶不得謂知機。不知機﹐是理未能審辧透徹﹐如何申明令而殺三尸﹖故正心誠意之學﹐全在格物致知也。

言元牝二首﹕

三十九

要得谷神長不死﹐須憑玄牝立根基。

眞精卽返黃金室﹐一顆靈光永不離。

谷神者﹐先天虛無之一气﹐所謂聖胎者是也。此气非色非空﹐卽色卽空﹐在恍惚杳冥之中﹐視之不見﹐聽之不聞﹐摶之不得﹐乃道心人心之界﹐眞知靈知之根﹐剛情柔性之本﹐生天生地生人。儒所謂」太極「﹐又謂」至善「﹐又謂」至誠「﹔釋所謂」圓覺「﹐又謂」法身「﹐又謂」臺利「﹐道所謂」金丹「﹐又謂」聖胎「﹐又謂」谷神「。其實是人生本來良知良能﹐空谷顯靈之神耳。這个谷神﹐落於後天﹐陰陽分判﹐假者用事﹐眞者退位﹐谷神埋藏如死矣。

欲修金丹﹐必須活此谷神﹔欲活谷神﹐先須調和陰陽﹔陰陽不和﹐谷神不結。元爲陽﹐剛健之情是也﹐牝爲陰﹐柔順之性是也。有剛有柔﹐則谷神長生﹐不死之根基立矣。蓋谷神是剛柔中正﹐兩弦之气﹐交合而成。兩弦交合﹐恍惚杳冥﹐其中有物﹐是曰眞一之精。眞一之精﹐卽谷神之別名﹐未經煆煉﹐忽存忽亡﹐是謂眞精﹔已經煆煉﹐凝結不散﹐是謂谷神。眞精旣返黃金室﹐則精一歸中﹐而谷神凝結矣。谷神凝結﹐道心常存﹐人心馴顧﹐眞知靈知合一﹔良知良能﹐渾然天埋﹐寂然不動﹐感而遂通﹔感而遂通﹐寂然不動﹐常應常靜﹐一顆靈光永不離矣。靈光永不離﹐卽是谷神長不死。谷神不死﹐卽仙翁所云」一粒金丹吞入腹﹐始知我命不由天「也。谷神眞精靈光﹐仍是一个物事﹐不過就已成未成分別言之﹐非有三樣﹐學者須知。

四十

玄牝之門世罕知﹐只將口鼻妄施爲。

饒君吐納經千載﹐爭得金烏搦兔兒。

多載﹝一本千載﹞

老子云「谷神不死﹐是謂元牝。」元牝之門﹐是謂天地根。元者﹐乾陽﹐剛健之徳﹔牝者﹐坤陰﹐柔順之徳。陽主動﹐陰主靜﹐谷神之動靜﹐卽元牝之門也。這个門﹐生天生地生人物﹐至無而含至有﹐至虛而含至實﹐在人身爲四大不著之處。天地之正中﹐虛懸一穴﹐開闔有時﹐動靜自然﹐本無定位﹐亦無形象﹐又號之曰元關竅。元關者﹐至虛至靈﹐有無不立也﹐又號之曰眾妙之門。眾妙者﹐無理不具﹐無徳不備也。若以口鼻爲玄牝﹐吐納濁气﹐安能驅金烏玉兔歸於黃道﹐凝而爲至靈之丹乎金烏者﹐日之象﹐陽中有陰﹐在人爲柔順中正之徳﹐卽靈知之靈性也。五兔者﹐月之象﹐陰中有陽﹐在人爲剛健中正之徳﹐卽眞知之眞情也。靈知眞知﹐中正之徳﹐卽陽元陰牝﹐兩弦之气。谷神乃兩弦之气﹐凝結而成。不知元牝﹐安知烏兔﹖不知烏兔﹐安能谷神不死而長生耶﹖噫﹗是門爲何門﹐順去死﹐逆來活﹐往往教君尋不著﹐元牝豈易知哉﹗

言性情﹕

四十一

異名同出少人知﹐兩者玄玄是要機。

保命全形明損益﹐紫金丹藥最靈奇。

金丹之道﹐只是一剛一柔﹐兩味藥料﹐別無他物。剛屬於眞知之情﹐柔屬於靈細之性。一性一情﹐兩者𨿽名有異﹐而實同出於先天虛無眞一之气。眞一之气卽前詩所謂谷神﹐性情卽前詩所謂這元牝。元牝兩者﹐元之又元﹐爲不死谷神之要機。蓋先天自然之道﹐谷神而生元牝﹐後天還返之道﹐元牝而成谷神。元牝不交﹐谷神不結。元牝爲要機者﹐正所以結谷神耳。元牝立﹐谷神結﹐可以保命﹐可以全形﹐更明進陽之益﹐退陰之損。益陽而至於無可益﹐損陰而至於無可損。陰盡陽純﹐谷神長生﹐渾然一气﹐絕無滓質﹐圓陀陀﹐光灼灼﹐淨裸裸﹐赤灑灑﹐造化不能拘﹐萬物不能傷。如火候煉成紫金丹藥﹐起死回生﹐最靈最奇也。

言有爲﹕

四十二

始於有作人難見﹐及至無爲眾始知。

但見無爲爲要妙﹐豈知有作是根基。

古眞云「性命必須雙修﹐功夫還要兩段」。蓋金丹之道﹐一修命﹑一修性之道。修命之道﹐有作之道﹐修性之道﹐無爲之道。有作之道﹐以術延命也﹔無爲之道﹐以道全形也。始於有作者﹐有作之道﹐以造命也。造命之學﹐全以法運。蓋鴻蒙未判之始气﹐扭天地造化之樞機﹐返二十四气之節口﹐回七十二候之要道。天地不能知﹐鬼神不能測﹐蓍龜不能占。𨿽天地鬼神蓍龜﹐且不能知﹐人焉得而能見之乎﹖終而無爲者﹐用無爲之道﹐以修性也。修性之道﹐抱元守一﹐萬物皆空﹐如雞抱卵﹐如蚌含珠。功夫到日﹐至誠前知﹐慧心大開﹐聲入心通﹐吉凶先知﹐禍福預曉﹐誰不知之。但人只知無爲之道爲要妙﹐而不知有作之道是根基。不知有作﹐而只無爲﹔不但不能修命﹐而亦不能修性。縱有所修﹐亦不過修後天气質之性﹐豈能修先天根本之性乎﹖根本之性﹐天命之性也。本來性命一家﹐並無兩串﹐因交後天﹐陰陽相離﹐一而成兩﹐性命各別矣。性命各別﹐於是性不能顧命﹐命不能顧性。命爲物奪﹐不能自主﹐性亦由是而亂。性亂命搖﹐邪正相混﹐理欲交雜﹐假者用事﹐眞者退位﹐日復一日﹐年復一年﹐陰气剝陽於盡﹐性命未有不傾喪者。故金丹之道﹐必先有爲於後天中返先天﹐還我原來命寶。命寶到手﹐主宰由我﹐不爲造化所移。於是抱元守一﹐行無爲之道﹐以了眞空本性﹐宜超最上一乘之妙道矣。柰何一切頑空寂滅之徒﹐只知無爲﹐不知有作者何哉。

言雌雄﹕

四十三

黑中有白爲丹母﹐雄裏藏雌是聖胎。

太乙在鑪宜鎭守﹐三田寶聚應三臺。

黑中有白者﹐道心所發之眞知﹐爲剛健中正之道﹐故謂丹母。雄裏懷雌者﹐人心本來之靈知﹐爲柔順中正之徳﹐故謂聖胎。健順合一﹐剛柔同气﹐人心亦化爲道心﹐靈知亦歸於眞知﹐是名太乙含眞气。太乙卽陰陽混合精一之神﹐乃金丹之別名。將此太乙眞气﹐入於造化鑪中﹐溫之養之﹐謹封牢藏﹐守而勿失。則精全气全神全﹐三田聚寶﹐如三臺輔極﹐而造化在手矣。三田關元﹑黃庭﹑泥丸之說﹐亦非丹田﹑絳宮﹑天谷之說﹐亦非尾閭﹑夾脊﹑玉枕之說﹔乃先天精﹑气﹑神三品大藥所生之處﹐無形無象﹐亦無方所。以其是精气神所生之處﹐故謂田﹔以其精气神三者分言﹐故謂三田。其實三田總是一田﹐三寶總是一寶。因其有煉精化气﹐煉气化神﹐煉神化虛三層功夫﹐故以三田分言之。若到煉神化虛時﹐只有一虛﹐而精﹑气﹑神亦歸於無迹﹐更何有三田之說乎﹖

言有無﹕

四十四

恍惚之中尋有象﹐杳冥之內覓眞精。

有無從此自相入﹐未見如何想得成。

恍惚者非色非空﹐不定之象﹔杳冥者至寂至靜﹐不睹之處。恍惚中有象﹐靈知也﹐杳冥內眞精﹐眞知也。靈知外陽而內陰﹐爲有中之無﹕眞知外陰而內陽﹐爲無中之有。修道者欲成金丹﹐須在恍惚中尋靈知﹐杳冥內覓眞知。果能心會神悟﹐認得眞實﹐是謂已見。旣已見的﹐以眞知而制靈知﹐以靈知而養眞知﹐則有無從此眷戀﹐自相入而交感﹐金丹立成。否則不知恍惚中象﹐杳冥內精﹐是未見金丹藥料是何物色﹐而欲妄想結丹﹐如何想得成乎﹖

言服丹二首﹕

四十五

四象會時玄體就﹐五行全處紫金明。

脫胎入口身通聖﹐無限龍神盡失驚。

紫金﹝一本紫光﹞

金丹之道﹐全是攢簇五行﹐和合四象。若四象會﹐則性情精神相合﹐而元體已就﹐更能允執厥中﹐用天眞火煆煉﹐是謂五行全。五行旣全﹐仁﹑義﹑禮﹑智﹐皆歸一信﹔性﹑情﹑精﹑神﹐皆化一气。健順混合﹐剛柔無迹﹐眞知靈知﹐亦變而爲良知良能﹐至善無惡﹐混然天理﹐圓通無礙﹐虛靈不昧﹐具眾理而應萬事﹐如黃金煆爲紫金﹐光明外射﹔吞而服之﹐化盡後天羣陰﹐露出先天法身﹐入於聖人之基﹐我命由我不由天﹐龍神焉得不驚乎﹖入口之義﹐乃頓悟之謂﹐非服食之說。先天之气﹐煆煉成熟﹐忽的由漸而頓﹐由明而誠﹐如丹藥入口﹐萬病俱消﹐所以身能通聖。學者須要會的言外意﹐不得泥文執象。若以入口﹐祝爲口中吞服﹐誠思先天之气﹐無形無象﹐吞个甚麼﹖服个甚麼﹖於此可以曉然矣。

四十六

華池宴罷月澄輝﹐跨个金龍訪紫微。

從此眾仙相見後﹐海田陵谷任遷移。

海田﹝一本海潮國﹞

華池宴罷者﹐取坎中眞陽﹐入於造化鑪中﹐道心穩定而實其腹也。月澄輝者﹐道心常存﹐眞知慧光朗照﹐不隱不瞞也。跨个金龍者﹐乾爲金﹐爲龍。取坎中道心﹐眞知之一陽﹐塡離中人心靈知之一陰﹐靈知亦化爲眞知﹐離復成乾﹐本來面目全現﹐渾然天理﹐圓陀陀﹐光灼灼﹐純陽無陰矣。訪紫微者﹐紫微大帝﹐乃造化之主宰﹐列星之樞紐。修道而至復成乾體﹐主宰在我﹐天關在手﹐地軸由心﹐造化不能拘﹐萬物不能移﹐訪紫微而與天爲徒﹐功成人間﹐名標天上。從此眾仙相見﹐任他海水潮泛﹐陵谷遷移﹐而法身永久不壞矣。

言丹自內結﹕

四十七

要知金液還丹法﹐須向家園下種栽。

不假吹噓並著力﹐自然丹熟脫眞胎。

金液還丹之法﹐大藥至近不遙﹐功夫約而不繁﹐家園自有藥物﹐可以隨時栽種﹐不須外邊鑪鼎吹噓運火之力﹐而自然成熟脫化。

夫丹者先天虛無眞一之气﹐系混沌初分之靈根﹐爲生物之祖气﹐含而爲眞空﹐發而爲妙有﹐用而爲道心﹐養而爲谷神﹔至無而含至有﹐至虛而含至實﹐內有五行之气﹐而無五行之質﹔藏於五行之中﹐而不落於五行。爲聖爲賢﹐作佛作仙﹐皆由這个。這个不是別物﹐卽吾本來非色非空﹐秉彜之良。只緣交於後天﹐識神用事﹐埋沒不見﹐若遇眞師點破﹐始知的家園目有﹐不從他得﹐一種卽生﹐由微而著﹐自然成熟。仙翁曰﹕」須向家園下種栽。「一切旁門外道﹐向身外搜求者﹐可以醒悟回頭矣。

言藥自外來﹕

四十八

休施巧僞爲功力﹐認取他家不死方。

壺內旋添延命酒﹐鼎中收取返魂漿。

上詩言家園下種栽﹐恐人執一身而修﹐故此緊接曰「休施巧僞爲功力﹐認取他家不死方。」所謂家園下種栽者﹐特以金丹藥物﹐處聖不增﹐處凡不減﹐人人具足﹐个个圓成﹐不待他求﹐家園自有也。所謂他家不死方者﹐待以先天之气﹐交於後天﹐識神用事﹐陽爲陰陷﹐如我家之物﹐而爲他家所有矣。若欲返本還元﹐必用追攝之法﹐方能先天眞陽﹐已去者而複雜﹐旣來仍是我家之物矣。益未來屬他﹐已來屬我。因有未來已來之時﹐卽有他家我家之別。故當未來之時﹐須要腳踏實地﹐漸采漸煉﹐旋添旋收﹐以行有爲之功。𨿽曰有爲﹐其實無爲。曰有爲者﹐竊陰陽﹐奪造化﹐非他一切巧僞之術﹐皆自然之運用。旋添延命酒者﹐增道心之眞知﹐以固命也。收取還魂漿者﹐虛人心之靈知﹐以養性也。延命酒者﹐金汁也﹔返魂漿者﹐木液也。添其金﹐收其金木相並﹐情性合一﹐眞知靈知凝結﹐丹元有象。旋添收取四字﹐最有深意﹐蓋陰陽散渙已久﹐若不旋添收取﹐漸次而進﹐金木不能相並﹐性情不能相合。惟旋添收取﹐日乾夕惕﹐勿忘勿助﹐日久功深﹐金木自然相並﹐性情自然和合﹐方能延得命﹐返得魂﹐而入於長生不死之地矣。

言內外二丹﹕

四十九

雪山一味好醍醐﹐傾入東陽造化鑪。

若過昆侖西北去﹐張騫始得見麻姑。

雪山在西﹐爲金﹐象元情﹔醍醐﹐爲水﹐象元精﹔東陽﹐爲木﹐象元性﹔造化鑪﹐爲火﹐象元神。取元情元精之金水﹐傾入於元性元情之木火。以木火而煉金水﹐以金水而制木火。刑以成徳﹐徳以全刑﹐刑徳兩用﹐則金木相並﹐水火相濟﹐四大和合而丹還矣。此外丹法象也。昆侖山在天地之西北﹐爲萬山之祖脈﹐比之先天眞一之气﹐爲生物之祖气。西北屬乾﹐在地至髙之處﹐髙者爲陽。張騫陽也﹐麻姑陰也。當還丹已結﹐化爲眞一之气﹐由微而著﹐陽气充足﹐大藥發生﹐渾然天理﹐剛健中正﹐脫出一粒至陽之丹。以此丹而點一身後天之陰﹐如貓捕鼠﹐假陰化而眞陰見﹐陰陽渾合﹐結爲聖胎﹐故曰若過昆侖西北去﹐張騫始得見麻姑。始得見三字內﹐包功夫層次。這還丹未到陽極之時﹐張騫未許見麻姑﹔若養到陽極之時﹐張騫始得見麻姑。眞陰眞陽相見﹐道心人心俱化而爲良心﹔眞知靈知﹐盡變而爲良知﹐一粒黍米之珠﹐懸於虛無之中﹐非色非空﹐照見三千大幹世界﹐絕無遮礙﹐此內丹法象也。外丹者﹐已失而復得﹐從外而還於內﹐還丹是也﹔內丹者﹐已還而煆去陰气﹐從內而發現眞白﹐大丹是也。外丹成﹐內丹就﹐功成名遂。逍遙於無何有之鄕矣。

言陽精﹕

五十

不識陽精及主賓﹐知他那个是疏親﹖

房中空閉尾閭穴﹐誤殺閻浮多少人﹗

緣督子曰﹕」一點陽精﹐祕在形山﹐不在心腎﹐而在乎元關一竅。所謂陽精者﹐以其至陽至精﹐而無一毫陰濁之气也。卽本來剛健中正﹐純粹之精﹐藏之則爲眞空﹐發之則爲妙有﹐所謂秉彜之良心﹐又謂道心﹐非後天至陰至濁之精可比﹐夫陽精在人身中﹐主宰造化﹐卻除諸邪。古人名之曰眞一之精﹐又曰眞一之水﹐又曰眞﹣之气﹐其實皆道心陽精之﹣物耳。陽精者﹐先天地所生﹐爲主﹔陰精精﹐後天地所生﹐爲賓。主者與我相親﹐賓者與我相疏。錯認陰精爲陽精﹐行房中禦女之術﹐閉尾閭﹐勒陰精﹐妄想結丹﹐焉能成之﹖陽精𨿽是房中得之﹐而非房屋之房﹐乃是一身之房。如仙翁所謂家家有﹐家圓種﹐同一寓意﹐豈得認爲房屋之房乎﹖學人欲識陽精﹐先覓元關。知的元關﹐陽精在是矣。

言返本﹕

五十一

萬物蕓蕓各返根﹐返根復命卽長存。

知常返本人難會﹐妄作招凶往往聞。

萬物春生夏長﹐秋斂冬藏﹐此常道也。旣生長之而又斂藏之﹐是謂返根。返之於根﹐是謂復命。復命者﹐復其天命之生气也。生气卽復﹐自根而又發﹐故得以常存而不死矣。人能知萬物常存之天機﹐而能返根復命﹐則亦常存而仙矣。

但知常返本之道﹐其理幽深﹐其功細微﹐有藥物之老嫩﹐有火候之急緩﹐有內藥物﹐有外藥物﹔有內火候﹐有外火候﹔有文火候﹐有武火候﹔有采藥火候﹐有煆煉火候﹔有結丹火候﹐有脫丹火候﹔有修命火候﹐有修性火候。這些層次﹐須要眞師一一傳授﹐方可行持。否則﹐不知求詢於人﹐依自己聰明識見﹐臆度私猜﹐以爲會悟﹐而便冒然下手。殊不知差之毫髮﹐失之千里﹐妄作招凶﹐理有可決﹗

言慧劍﹕

五十二

歐冶親傳鑄劍方﹐莫邪金水配柔剛。

煉成便會知人意﹐萬里誅妖一電光。

劍者﹐護身之物﹐乃作佛成仙之慧器﹐爲聖爲賢之把柄﹐卽所謂還丹也。非還丹之外﹐別有一劍。所謂還丹者﹐卽還本來良知良能﹐剛柔合一之眞靈。鑄劍卽鑄此良知良能﹐剛柔合一之慧器。以體言則爲丹﹐以用言則爲劍。其實劍也﹐丹也﹐總是一个﹐無有兩件。古有歐冶鑄劍﹐屢次不成﹐其妻莫邪﹐跳入鑪中﹐一火成功。世稱莫耶寶劍﹐其鋒利無比。修眞之道﹐鑄劍爲先﹐取剛柔中正之气﹐用水火煆煉成寶﹐名曰慧劍﹐佩帶身旁﹐隨心使用﹐萬里誅妖一電光耳。仙翁以歐冶莫邪﹐諭剛柔相合之義﹐良有妙旨﹐修道者須要知的剛柔﹐俱要歸於中正﹐方能點化後天之陰。若宜剛而或柔﹐宜柔而或剛﹐或剛而過躁﹐或柔而太懦﹐不中不正﹐便是鑄劍不成。鑄劍不成﹐內無把柄﹐步步阻滯﹐將何而完大道乎﹖然鑄劍之方不易知﹐剛柔配合最難曉。倘不遇眞師親傳口授﹐枉自猜量耳。

言調和性情﹕

五十三

敲竹喚龜吞玉芝﹐鼓琴招鳳飲刀圭。

邇來透體金光現﹐不與凡人話此規。

竹爲虛心之物﹐敲之則應。琴爲有音之物﹐調之則和﹔龜爲養气之物﹔鳳爲文明之物﹔玉芝爲柔嫩長壽之物﹐刀圭爲精粹不雜之物。龜﹑刀﹑圭皆屬陽﹐鳳﹑玉﹑芝皆屬陰。金丹之道﹐虛心實腹兩件事﹐其外更無別法。人心虛﹐則道心生﹐而腹實﹐如敲竹喚龜也。腹旣實﹐以道心之剛﹐制人心之柔﹐如龜吞玉芝也。眞知現則靈知靜而心明﹐如鼓琴招鳳也。心旣明﹐以靈知之性﹐養眞知之情﹐如鳳飲刀圭也。道心眞知﹐人心靈知﹐虛實相應﹐剛柔如一﹐常應常靜﹐圓陀陀﹑光灼灼﹑淨裸裸﹐赤灑灑﹐透體玲瓏﹐內外光明﹐入於從容中道聖人之域。此系竊陰陽﹐奪造化﹐轉乾坤﹐扭气機﹐先天而天弗違之道﹐安可與凡人話之乎

言漸頓﹕

五十四

藥逢气類方成像﹐道在希夷合自然。

一粒靈丹吞入腹﹐始知我命不由天。

同气同類之藥﹐眞知之眞陽﹑靈知之眞陰是也。眞陰眞陽﹐兩而交合﹐方能自無象而凝結成像矣。聽之不聞﹐名曰希﹔視之不見﹐名曰夷。不聞不見﹐道歸於虛﹐一气渾然﹐活活潑潑的﹐無思也﹐無爲也﹐寂然不動﹐感而遂通﹐天下之故﹐無待勉彊﹐合於自然。始而陰陽凝結﹐旣而陰陽渾化﹐一粒靈丹﹐懸於虛空之中﹐大地山河﹐無處不照﹐吞而服之﹐光生五內﹐消盡羣陰﹐換過後天爻象﹐始知我命由我不由天矣。上二句由勉彊而歸於自然﹐三句出自然而歸於頓悟。靈丹入腹﹐卽頓悟之義。修道至於頓悟﹐有無俱不立﹐天地悉歸空﹐跳出陰陽之外﹐不爲陰陽所拘﹐命由自主﹐不由天主。若未到頓悟之川﹐猶在陰陽中出入﹐而命尙由於天﹐玩﹣始字可知矣。

言結丹至易﹕

五十五

赫赫金丹一日成﹐古仙垂語實堪聽。

若言九載三年者﹐盡是遷延款日辰。

金丹大藥﹐人人具足﹐家家現成。若能窮究實理﹐訪拜明師﹐知的眞知靈知二藥﹐認得元關一竅﹐果下肯心﹐直登彼岸﹐一日之功﹐卽可成赫赫至陽之丹﹐何必三年九載﹖此古仙垂語﹐其實不妄。但結丹在一時﹐溫養須十月。苟無溫養之功﹐金丹不固﹐必至得而復失。所言一日成者﹐特以陰陽交合言之﹐非金丹成熟之謂。成熟必須陰符陽火抽添增損之功﹐增之又增﹐損之又損﹐直至增無可增﹐損無可損﹐方才全的一个赫赫至陽之丹。若果是成熟之丹﹐豈有一日成熟之理﹖仙翁前詩云「縱識朱砂與黑鉛﹐不知火候也如閒﹔大都全藉修持力﹐毫髮差殊不結丹。」後詞云「若要修成九轉﹐先須煉己持心。」於此可以知金丹一日成之意矣。

五十六

大藥修之有易難﹐也知由我亦由天。

若非修行積陰徳﹐動有羣魔作障緣。

上詩言一日成丹﹐是不難矣。但恐學者輕慢大道﹐不修徳行﹐妄冀仙道﹐故此詩以徳行曉之。天之所命於人者﹐徳也﹔人之所以報天者﹐亦徳也。有徳則天喜﹐修命甚易而由我﹔無徳則天怒﹐修道甚難而由天。此何以故﹖蓋無徳無行﹐鬼神不容。動有魔障阻擋﹐患難疾病﹐半途而廢﹐勢所必有。故修道者必以修徳爲先。徳重則以之學道﹐而徳易學﹔以之修道﹐而道易修﹐特以天喜而魔障自化也。

言盜機﹕

五十七

三才相盜及其時﹐道徳神仙隱此機。

萬化旣安諸慮息﹐百骸俱理證無爲。

三才相盜者﹐天地爲萬物之盜﹐萬物爲人之盜﹐人爲萬物之盜。及時者﹐萬物盜天地之气而榮旺﹐天地卽因萬物榮旺而及時收斂之﹐是天地者﹐卽萬物之盜也。人見萬物而生貪癡﹐萬物卽因人貪癡﹐而及時奪人之精神﹐是萬物者﹐卽人之盜也。萬物得人栽培而成實﹐人因萬物成實而及時取用之﹐是人者又萬物之盜也。及時之盜﹐有先與後取之機﹐亙古神仙隱而不露。其隱者以其及時而盜之機﹐竊陰陽﹐奪造化﹐轉生殺﹐扭气機﹐消客气﹐扶正气。故萬化安﹐諸慮息﹐百骸理﹐證於無爲自然之道也。此詩著重處在及時二字。及時而盜﹐則天地萬物之气爲我得失時而盜﹐則我之气早爲天地萬物奪。及時卽盜也﹐不及時非盜也。時之一字微矣哉。

言窮理﹕

五十八

陰符寶字愈三百﹐道徳靈文滿五千。

今古上仙無限數﹐盡於此處達眞詮。

《陰符》《道徳》二書﹐乃修眞之祖書。泄天地造化之機﹐露陰陽生殺之竊。自古及今﹐上士至人﹐皆於二經窮究實理﹐得達眞詮﹐以了性命。卽如仙翁《悟眞》一書﹐亦本《陰符》《道徳》而作﹐學者若能明悟眞﹐則《陰符》《道徳》之義﹐亦可了了。

言求師﹕

五十九

饒君聰慧過顏閔﹐不遇眞師莫彊猜。

只爲金丹無口訣﹐教君何處結靈胎。

上經言《陰符》《道徳》﹐爲寶字靈文﹐學者宜向其中窮究矣。但恐學人執著丹經﹐自以爲是﹐而不求人﹐故此詩教人急訪眞師耳。

丹經子書﹐藥物火候﹐無一不備其中﹐譬諭多端。無非使人人明此理﹐个个知此道也。但性命之學﹐幽隱深奧﹐未易辧眞。如有所見所悟﹐必須求師印證。若不求師﹐自負聰明﹐彊猜私議﹐豈不耽負性命乎﹖故曰饒君聰穎過顏閔﹐不遇眞師莫彊猜。夫性命之道﹐惟采先天之气爲要著。但先天之气﹐無形無象﹐視之不見﹐聽之不聞﹐摶之不得﹐如之何而修煉﹖如之何而返還﹖丹經子書﹐未嘗不言此气也﹐未嘗不言修練也﹐未嘗不言返還也。但極力言之而言不象﹐極力論之而論不及。必借眞師口傳心授﹐方能認得藥物﹐明得火候﹐一往直前﹐無阻無擋。否則不求師訣﹐徒依丹經話頭﹐稍分枝葉﹐白謂大徹大悟﹐而卽任意做作﹐不著於空﹐卽執於相﹐將在何處而結靈胎乎﹖此眞師口訣不可不急求也。

言息機﹕

六十

了了心猿方寸機﹐三千功行與天齊。

自然有鼎烹龍虎﹐何必擔家戀子妻。

學人不能明道成道者﹐皆由心之不定﹐腳根不實之故。若果萬緣皆空﹐俯視一切﹐損之又損﹐以至於無爲﹐方寸淸靜﹐則內功成矣。更加積徳修行﹐苦己利人﹐處處方便﹐富貴不能淫﹐貧賤不能移﹐威武不能屈﹐死心踏地﹐隨緣度日﹐煩惱盡除﹐則外功就矣。內功成﹐外功就﹐三幹功滿﹐徳與天配﹐卽可壽與天齊。所謂有大徳者﹐必得其齊也。夫人心方寸之中﹐絲毫塵埃容不得﹐稍有塵埃﹐性情不合﹐龍虎張狂﹐有等等凶險之事生出。若果心機去盡﹐空空洞洞﹐不必別尋鼎器﹐卽此便是鼎器。鼎器旣立﹐則一動一靜﹐不識不知﹐順帝之則﹐性情合一﹐和气燻蒸﹐卽此便是烹龍虎﹐不必再問烹龍虎。是道也﹐藥物現成﹐鼎器自有。知之者﹐𨿽庸愚小人﹐勤而行之﹐可登聖位。但世人看不破世事﹐認不得眞性命﹐貪戀子妻﹐牽纏不斷﹐費盡心機﹐油涸燈滅﹐髓竭人亡﹐哀哉﹗

言止足﹕

六十一

未煉還丹卽速煉﹐煉了還須知止足。

若也持盈未已心﹐不免一朝遭殆辱。

還丹者﹐還其人生之初﹐良知良能﹐剛柔合一﹐眞靈之本性也。夫人自陽極生陰﹐先天入於後天﹐良知變爲假知﹐良能變爲假能。剛柔不當﹐眞靈有昧﹐如我家之物遺失於外矣。還者﹐還其所本有﹐如物已失而復得﹐已去而仍還也。蓋還丹之道﹐有進退急緩﹐修養止足之火候﹐須要隨時運用﹐因事制宜﹐不可太過﹐不可不及。故丹末還之時﹐勇猛精進﹐漸采漸煉﹐急求其還。若丹已還﹐仍是良知良能﹐剛柔合一﹐眞靈不昧之物。功力已到﹐藥气已足﹐有爲事畢﹐無爲事彰﹐當速住火停輪﹐釜底抽薪﹐用溫養之功﹐防危慮險﹐保此一點眞靈﹐在造化鑪中。天然眞火﹐自烹自煎﹐化盡羣陰﹐脫出一个金剛不壞之物﹐方爲全吉。否則當丹已還﹐不知止足﹐持盈末已﹐而猶加火煆煉﹐陽气亢燥﹐藥物枯老﹐眞者去而假者生﹐得而復失﹐一朝殆辱﹐烏能免諸。昔純陽翁三次還丹不成﹐紫淸翁半夜風雷之患﹐皆因於此。蓋文烹武煉﹐各有其時﹔陽火陰符﹐各有妙用。差之毫髮﹐失之千里﹐修徳者可不愼乎﹖

言生殺二首﹕

六十二

須將死戶爲生戶﹐莫執生門號死門﹔

若會殺機明反復﹐始知害裏卻生恩。

生門死戶﹐原是一个。卽元關一竅之門戶也。這个門戶﹐內藏五行之气﹐順之則五行相傷﹐各自一家﹐五徳變爲五賊﹐生戶卽是死戶﹐生門卽是死門﹔逆之則五行相生﹐同歸一气﹐五賊化爲五徳﹐死戶卽是生戶﹐死門卽是生門。生死之機﹐只在順逆之間耳。若會的殺機中求生機﹐反復用之﹐則害裏生恩﹐死門死戶﹐可變而爲生門生戶﹐卽喪生不死矣。戶數奇﹐門數偶﹐死戶變生戶﹐假陽去而眞陽生﹔死門變生門﹐假陰退而眞陰生。眞陰眞陽生﹐兩而合一﹐仍是當年至善無惡之本面。至善無惡﹐渾然天理﹐流行不息﹐生機常存﹐豈有不延年益壽者哉﹗

六十三

禍福由來互倚伏﹐還如影響相隨逐。

若能轉此生殺機﹐反掌之間災變福。

世間感應之道﹐福去則禍來﹐禍去則福來。禍福互相倚伏﹐如影隨形﹐如響逐聲。修道者知禍福倚伏﹐卽可知吾身生殺倚伏。若能轉此生殺之機﹐殺裏求生﹐則反掌之間﹐災卽變幅﹐絕不費力也。生殺之機﹐卽吾身所具五行之气。五行之气﹐順之則徳中有刑﹐而爲殺機﹐逆之則刑中有徳﹐而爲生機。生機者存﹐殺機者亡。經云「五行順行﹐法界火坑﹔五行顚倒﹐大地七寶。」順逆之間﹐生殺系之。轉之一字﹐大有力量﹐非有與天地合徳﹐與日月合明者不能轉﹔非有與四時合序﹐與鬼神合吉凶者不能轉﹔非有俯視一切﹐萬物皆空﹐以道爲己任者不能轉。噫﹗非知之艱﹐行之惟艱﹐生殺之機﹐豈易轉哉﹖

言混俗和光﹕

六十四

修行混俗且和光﹐圓卽圓兮方卽方。

顯晦逆從人莫測﹐教人爭得見行藏。

金丹大道﹐光明正大。在塵世中而修﹐在市朝中而作﹐非孤寂守靜﹐避世離俗之小道。須要混俗和光﹐方圓應世﹐顯晦逆從﹐行藏虛實﹐使人莫測﹐方是大作爲﹐大機關。彼索隱行怪之輩﹐或禪堂打坐﹐或觀空定心﹐或運气存想﹐或搬精弄髓﹐與夫鑪火閨丹﹐等等旁門﹐安敢在光天化日之下﹐眾人觸目之地做作也﹖不敢在觸目之地做作﹐必是喪行﹐不是修行﹐焉能了的性命﹖昔達摩觀見東土神州﹐有大乘气象﹐遂入中國﹐以了大事﹔慧能旣得五祖之傳﹐隱於四會獵人之中﹐以成正果﹔紫賢旣得杏林之傳﹐往通邑大都﹐依有力者以了性命。如三聖者﹐皆混俗和光﹐依世法而修道法﹐故能成仙作佛。若捨世法﹐便無道法。旣無道法﹐將何所修而返本還元﹐保命全形乎﹖噫﹗混俗和光之天機﹐可與知者道﹐難與不知者言也。

《悟眞》直指卷三

五言四韻一首﹝以象太乙含眞气﹞

女子著靑衣﹐郎君披素練。

見之不可用﹐用之不可見。

恍惚裏相逢﹐杳冥中有變。

一霎火焰飛﹐眞人自出現。

靈知爲陽中之陰﹐具有柔性。性主生﹐屬木﹐木色靑﹐故曰女子著靑衣。眞知爲陰中之陽﹐具有剛情。情主殺﹐屬金﹐金色白﹐故曰郎君披素練。但性情有先天後天之分。後天者﹐气勝妄情﹐乃气質之性情﹐有形有象﹐可見之物﹐不可用也。先天者﹐本性眞情﹐乃眞空之性情﹐無形無象﹐所用之物﹐不可見也。因其不可見﹐故在恍惚杳冥之中。曰恍惚﹑曰杳冥﹐是有其气而無其質﹐視之不見﹐聽之不聞﹐摶之不得﹐如之何凝結而成丹乎﹖然𨿽不可見﹑不可聞﹑不可摶﹐而靈知之性﹐眞知之情﹐有時在恍惚裏相逢﹐杳冥中變化。於此相逢變化之際﹐神明默遠﹐收入造化鑪中﹐加火煆煉﹐一霎時間﹐先天之气﹐自虛無中來﹐凝結成像﹐而眞人在暗室中出現矣。此還丹法象﹐所謂一時辰內管丹成也。此眞人出現﹐乃眞陰眞陽交合其中﹐一點生機出現﹐卽所謂聖胎﹐非十月胎完身外有身之出現。若是身外有身之出現﹐豈能一霎時間﹐卽能脫胎換骨﹐身外有身乎﹖仙翁此詩一首﹐象太乙含眞气。若有人問眞人出現之義﹐吾則曰卽太乙含眞气也。

西江月十二首﹐以象十二月。仙翁曰「西者金之方﹐江者水之體﹐月者丹之用。」

其一

內藥還同外藥﹐內通外亦須通。丹頭和合類相同﹐溫養兩般作用。

內有天然眞火﹐鑪中赫赫長紅。外鑪增減要勤功﹐妙絕無過眞種。

內藥者﹐靈知之靈性﹐外藥者﹐眞知之眞情。以其靈知藏於人心﹐入心用事﹐借靈生妄﹐故謂內藥。以其眞知具於道心﹐道心退位﹐眞知不彰﹐故謂外藥。眞知靈知﹐本來一家﹐同出異名﹐故曰內藥還同外藥。內藥者﹐所以修性﹐固須通曉﹔外藥者﹐所以修命﹐亦須通曉。古經云「修命不修性﹐此是修行第一病﹐修性不修命﹐萬劫陰靈難入聖。」故曰內通外亦須通。性爲陰﹐命爲陽。金液大丹﹐乃取眞陰眞陽同類兩弦之气﹐和合而戊。若修命而不修性﹐或修性而不修命﹐是孤陰寡陽﹐大丹不結﹐所謂性命必須雙修也。但性有性之作用﹐命有命之作用﹔性爲法身上事﹐命爲幻身上事。溫養兩般作用﹐大有不同﹐所謂功夫還要兩段也。修性之道﹐乃無爲之道﹐無爲主靜﹐不假施爲﹐守中抱一﹐內鑪自有眞火﹐赫赫長紅﹐此用文火以溫養也。至於修命之道﹐乃有爲之道﹔有爲主動﹐須要外鑪增減﹐勤功煆煉﹐此用武火以烹煎也。增者增其眞知之不足﹐擇善固執是也﹔減者減其靈知之有餘﹐黜聰毀智是也。增至於無可增﹐減至於無可減﹐性定命凝﹐眞種到手﹐方爲妙絕。此性命兩般作用﹐及其外丹成就﹐收歸鼎內卽是內丹。蓋未來爲外﹐已來爲內﹐所謂金來歸性初﹐乃得稱還丹也。

其二

此藥至神至聖﹐憂君分薄難消。調和鉛汞不終朝﹐早睹玄珠形兆。

志士若能修煉﹐何妨在市居朝。工夫容易藥非遙﹐說破人須失笑。

上詞提明內外二藥﹐此詞言外丹行持之功。金丹之道﹐至神至聖﹐修之者立竿見影﹐直躋聖位﹐但恐人福分淺薄﹐難以消受耳。金丹之所難得者﹐眞知之眞鉛﹐靈知之眞汞。若識眞知靈知而調和之﹐則剛柔相當﹐性情如一。不待終朝﹐而良知良能之形兆早見﹐亦如元珠暗中生明矣。蓋良知良能之靈根﹐埋沒已久﹐不能自出。今得眞知靈知﹐兩而合一﹐良知良能之靈根﹐𨿽不能遽然純全﹐而其一點生機﹐已在恍惚杳冥之中有象。旣有一點生機﹐由微而著﹐漸次可復於純全。形兆者﹐純全之先見者也。果有志士﹐勤而修之﹐不必避世離塵﹐何妨在市居朝。特以金丹之道﹐藥物現成﹐功夫簡易﹐不待外求﹐卽在當人。若還說破﹐令人失笑耳。夫笑者凡聖同途﹕天人一理﹐只在順逆之間耳。

其三

白虎首經至寶﹐華池神水眞金。故知上善利源深﹐不比尋常藥品。

若要修成九轉﹐先須煉己持心。依時采去定浮沈﹐進火須防危甚。

上詞言調和鉛汞﹐卽能成丹。然欲調和鉛汞﹐先要識得眞鉛之眞知一味大藥﹐方可下手。眞知者眞情也﹐在法象爲白虎首經﹐又爲華池神水﹐眞情隱於妄情之中。情屬金﹐故謂白虎。眞情𨿽隱於妄情之中﹐而亦有時現露﹐天地之心復見﹐生己萌芽﹐故謂首經。首者﹐初也﹐經者﹐常道也。經道之初﹐無中生有﹐陰中含陽﹐爲萬物之母﹐卽是生機。這一點生機﹐卽爲聖爲賢之根﹐成佛成仙之本﹐故謂之至寶。這个生機﹐又謂華池神水。華池者﹐卽元關一竅﹐眾妙之門。因其內藏生機﹐故謂華池﹔因其生機﹐條理百骸。滌蕩五臟﹐故謂神水﹔因其生機﹐經火鍛煉﹐凝結不散﹐堅久不壞﹐又謂眞金。首經也﹑神水也﹑眞金也﹐總是生機一物又謂上善之性。上善者至善也。至善無惡﹐具眾理而應萬事﹐如水之有本﹐源遠流長﹐利萬物而不窮。此保命全形﹐至眞之藥品﹐不比尋常艸木金石之藥品也。但此藥品﹐藏於後天﹐偶或一現﹐旋得旋失﹐不能久畱。若欲修成九轉﹐永遠不壞﹐必先煉己持心﹐消去客气塵情﹐依時采取﹐以定浮沈。靈知藏於人心﹐人心動而靈知飛﹐易浮﹔眞知具於道心﹐道心昧而眞知藏﹐易沈。煉己持心﹐卽煉去人心靈知﹐浮者而使沈。依時采取﹐卽采取道心﹐眞知沈者而使浮。浮沈顚倒﹐以道心而制人心﹐以人心而順道心﹐以眞知而統靈知﹐以靈知而養眞知。人心靜﹐道心存﹐眞知靈知﹐同气連枝﹐金丹有望。然藥物易知﹐火候最難。進火功夫﹐須要知藥物老嫩﹐急緩吉凶。若冒然下手﹐非徒無益﹐而又害之矣﹐故曰進火須防危甚。

其四

若要眞鉛畱汞﹐親中不離家臣。木金間隔會無因﹐全仗媒人勾引。

木性愛金順義﹐金情戀木仁慈。相吞相啖卻相親﹐始覺男兒有孕。

上詞言采藥須憑煉己之功。夫煉己者﹐欲其三家相見也。金丹之道﹐只是剛柔二字。剛之中正爲眞知﹐取象爲眞鉛﹐柔之中正爲靈知﹐取象爲眞汞。取此二物﹐合而成丹。但眞知不彰﹐則靈知易飛﹐是眞知爲制靈知之物也。然眞知固能制靈知﹐而靈知又能養眞知﹐是靈知爲眞知之家臣也。若先不定靈知﹐則眞知不現﹐故曰若要眞鉛畱汞﹐親中不離家臣。親者﹐眞知靈知﹐剛柔相合之謂。眞知者﹐主君﹔靈知者﹐家臣。家臣不順﹐則主君難以施爲。蓋眞知靈知﹐所爭者毫髮之間。靈知盡則眞知現﹐眞知存則靈知順﹔眞知存則剛健﹐靈知靜則柔順。剛健柔順﹐性情相合。故丹道取眞鉛眞汞﹐兩味藥料耳。眞知之鉛情屬金﹐靈知之汞性屬木﹐後天用事﹐情西性東。如金木間隔﹐各自一家﹐而不能相會矣。若非有眞性相通﹐則眞情眞性不現﹐眞知靈知不合。眞信者眞意也﹐又名眞土。眞土一現﹐則金木自並﹔眞信一通﹐則性情自合﹐是眞信爲眞情眞性之媒人也。眞性爲木﹐主順主仁﹔眞情爲金﹐主剛主義。性情得信於中調和﹐則木性愛金情而順義﹐金情戀木之慈仁。性情合一﹐剛柔相應﹐仁義兼全﹐眞知靈知同气。相吞相啖﹐性定情忘﹐先天之气﹐自虛無中來﹐凝而爲一粒黍珠﹐聖胎有象﹐所調男兒有孕也。

其五

二八誰家奼女﹖九三何處郎君﹖自稱木液與金精﹐遇土卻成三姓。

更假丁公鍛煉﹐夫妻始結歡情。河車不敢暫停畱﹐運入昆侖峯頂。

上詞言三家相見﹐卽結聖胎。但三家相見﹐非眞火煆煉﹐而聖胎不成也。二爲陰火之數﹐八爲陰木之數﹐故謂奼女。九爲陽金之數﹐三爲陽木之數﹐故謂郎君。木之液爲火﹐木生火爲一姓﹔金之精爲水﹔金生水爲一姓﹔土居中央自爲一姓﹐此五行而分爲三姓。三姓相會﹐合爲一姓﹐是謂五行全。比之修道者﹐元性元神﹐爲木火一姓﹔元情元精﹐爲金水一姓﹐元气爲土一姓﹐此三姓爲內三姓。仁禮屬木火爲一姓﹐義智屬金水爲﹣姓﹐信屬土爲一姓﹐此三家謂外三姓。

修道者以內三姓而統外三姓﹐以外三姓而全內三姓﹐總以三姓成一姓爲歸結。但此三姓﹐須要勇猛修持﹐專心致志﹐下一番死功夫﹐方能歸於一姓。丁公煆煉﹐卽勇猛修持之功。勇猛修持﹐不仁而必至於仁﹐不義而必至於義﹐不禮而必至於紮﹐不智而必至於智﹐不信而必至於信。仁義禮智﹐皆歸一信。而性情精神﹐亦化爲一气。三姓和合。剛柔相應﹐性情如一﹐而夫妻始結歡情矣。旣得夫妻結歡﹐愈久愈力﹐火功不缺﹐一气成功﹐期必至於純陽﹐無聲無臭而後已。故曰河車不敢暫畱停﹐運入昆侖峯項。河車者﹐北方正气﹐非功家運腎气自尾閭夾脊上升頭頂之說。乃是一气成功﹐以水濟火﹐水火烹煎﹐無有間斷之意。如河中水車﹐載水上升下降﹐晝夜運轉而不停息也。昆侖爲萬山之祖﹐運入昆侖峯頂﹐是三花聚頂﹐五气朝元﹐入於眞空妙有﹐不識不知﹐順帝之則地位矣。

其六

七返朱砂返本﹐九還金液還眞。休將寅子數坤申﹐但要五行成準。

本是水銀一味﹐周遊徧歷諸辰。陰陽數足自通神﹐出入豈離玄牝。

上詞言五行攢簇﹐運火煆煉﹐卽可成功。然煆煉須要知的七返九還之實理。七者火之陽數﹐九者金之陽數。靈知之性柔﹐內藏邪火﹐邪火消而眞火生﹐如靈汞結成朱砂﹐永爲不飛不揚之物﹐火返於本矣。眞知之情剛﹐內有燥金﹐燥金化而眞金純﹐如濁金化爲液汁﹐永爲至淨至明之金﹐金還其眞矣。此丹經七返九還之義﹐被世之旁門﹐以子數至申爲九還﹐以寅數至坤爲七返者﹐豈知七返九還之義乎﹖不知七返九還之義﹐焉知五行成準乎﹖五行成準者﹐火返本則火中出木而神靈。神靈則靈知不昧﹐金還眞則水中生金而精一。精一則眞知常存。靈知不昧﹐眞知常存。眞知卽是靈知﹐靈知卽是眞知。金木水火﹐四象和合﹐歸於中央﹐五行一气﹐不偏不倚﹐渾然天理﹐五行成準矣。然五行成準之功﹐總是水中金﹣味大藥。運用之水銀者﹐水中銀卽是水中金﹐仍是一點眞知之眞情。眞知內含先天眞一之气﹐爲五行之根﹐爲四象之本。動而生陽﹐靜而生陰﹐周流於四象五行諸辰之位。

返還之道﹐時當陽而卽進陽火﹐以采此眞知﹔時當陰而卽運陰符﹐以養此其知。陽火陰符數足﹐五行混化﹐良知良能﹐寂然不動﹐感而遂通﹐自然通神。神者﹐陰陽不測之謂。陰陽不測﹐聖胎凝結﹐號曰谷神﹔谷神不死﹐是謂無牝﹔元牝之門﹐是謂天地根。陰陽數足﹐是元牝已立﹔元牝立而谷神出入於元牝之門﹐長生不死﹐返還之道盡矣。所謂「要得谷神長不死﹐須憑元牝立根基」也。

其七

雄裏內含雌質﹐負陰卻抱陽精。兩般和合藥方成﹐點化魂纖魄聖。

信道金丹一粒﹐蛇吞立變成龍﹐雞餐亦乃化鸞鵬﹐飛入眞陽淸境。

卻抱﹝一本抱卻﹞﹐魄纖魂勝﹝一本魄仙魂聖﹞﹐亦乃﹝一本亦可﹞

上詞言七返九還﹐須要陰陽數足。然運陰運陽﹐須要識得眞陰眞陽耳。雄裏內含雌質者﹐在卦爲離中虛﹐在人爲人心所藏之靈知。負陰卻抱陽精者﹐在卦爲坎中滿﹐在人爲道心所具之眞知。眞知靈知﹐兩般藥物﹐和合方能成丹。魄者陰中有陽﹐卽眞知之神﹔魂者陽中有陰﹐卽靈知之神。魄纖者陽少也﹐魂勝者陰多也。陽少陰多﹐偏而不中﹐金丹不成﹐惟眞知靈知相會﹐而魂魄亦歸於中正﹐化而爲眞性眞情﹐陰陽混一﹐天理昭彰﹐人欲消滅。良知良能﹐圓陀陀﹐光灼灼﹐淨裸裸﹐赤灑灑﹐一粒金丹﹐懸於太虛之中﹐照見三幹大幹世界﹐縱橫逆順﹐獎遮攔矣。

是丹也﹐人吞一粒﹐立地成仙﹔蛇吞一粒﹐亦變成龍﹔雞飧一粒﹐亦化鸞鵬﹐直飛入眞陽淸境矣。但蛇吞雞飧﹐亦寓丹法。蛇屬火﹐在南爲離﹔龍屬木﹐在東爲震﹐雞在西﹐屬金爲兌﹐鸞鵬近水﹐在北爲坎。蛇吞成龍﹐火中出木﹔雞飧成鸞鵬﹐水中有金。火中出木﹐水裏生金﹐金木交並﹐水火相濟﹐一气混然﹐有無不立﹐物我歸空﹐形神俱妙入於聖﹐而不可知之之謂神矣。脫離凡世﹐居於淸陽之境﹐豈虛語哉﹖

其八

天地才交否泰﹐朝昏好識屯蒙。輻來輳轂水朝東﹐妙在抽添運用。

得一萬般皆畢﹐休分南北西東。損之又損愼前功﹐命寶不宜輕弄。

金丹之道﹐造化之道也。造化之道﹐一陰﹣陽之道也。一歲之中﹐當寅之月﹐天气上升﹐地气下降而爲泰﹝﹞﹔當申之月﹐地气上升﹐天气下降而爲否﹝﹞。一日之中﹐子時爲朝之首﹐當子而陽气內動﹐陰气出外爲屯﹝﹞﹔午時爲昏之首﹐當午而陽气外止﹐陰气內生爲蒙﹝﹞。否泰者﹐一歲春秋陰陽之升降﹔屯蒙者﹐一日朝昏陰陽之來往。觀天地方才交否交泰之通塞﹐卽識一日朝屯暮蒙之消息。蓋一日陰陽消息﹐卽如一歲陰陽消息。然一歲陰陽﹐一日陰陽﹐總是一气﹐來往運用之。修道者﹐法天地否泰之節﹐準朝昏屯蒙之機﹐當陽而卽進陽火﹐當陰而卽運陰符。陽剛陰柔﹐不失其時﹐集義而生﹐攢簇五行﹐和合四象﹐如三十輻輳一轂而成輪﹐如千派水共朝宗而入海﹐渾然一气﹐金丹凝結。𨿽然金丹凝結之妙﹐總在於抽添運用耳。抽者﹐抽其假陰假陽也﹔添者﹐添其眞陰眞陽也。假陰去而眞陽現﹐假陽消而眞陰生。眞陰眞陽﹐歸於中正﹐兩而合一﹐眞知靈知﹐性情相投﹐復見良知良能﹐本來面目。抽添之功妙矣哉﹗

大抵修丹﹐須要識得眞陰眞陽﹐又要識得先天眞一之气。此气在鴻蒙未判之先﹐陰陽未分之際。含之則爲眞空﹐發之則爲妙有。取象爲水中金﹐取體爲秉彜之天良﹐取用爲精一之道心。丹法只取道心一味大藥﹐這个道心𨿽是一味﹐而統五行之气﹐具五行之徳。蓋道心乃其一之水所化﹐一者數之始﹐一而含五﹐五而歸一。其實到歸一處﹐亦不得謂道心﹐只可謂渾然天理而已。故儒以渾然天理謂太極﹐道以渾然天理謂金丹﹐釋以渾然天理謂圓覺。古經所云「得其一﹐萬事畢」者卽此也。如得其一﹐是命寶已經到手﹐再不必分南北西東﹐用攢簇之法。但只以道心而防人心﹐損之又損。必使人心所有客气﹐盡皆化去﹐純是柔順之靈知﹐則人心亦變爲道心矣。

蓋人心有識神居之﹐識神有帶歷劫根塵與現世積習之气﹐並一身气質之邪。若不將此等禍根﹐件件損去﹐稍有絲毫不盡﹐一時乘間而發﹐命寶有漏﹐前功俱廢﹐故曰愼前功﹐又曰命寶不宜輕弄。古仙云「一毫陽气不盡不死﹐一毫陰气不盡不仙。」故得丹以後﹐須要將無始劫來﹑生死輪回種子連根拔去﹐方能命寶爲我所有﹐永久不壞矣。

其九

冬至一陽來復﹐三旬增一陽爻。月中復卦朔晨潮﹐望罷乾終姤兆。

日又別爲寒暑﹐陽生復起中宵。午時姤象一陰朝﹐煉藥須知昏曉。

上詞言抽添運用之功﹐是教人效法天地昏曉之造化也。一歲之昏曉﹐十一月冬至一陽生﹐每三十日增一陽爻。如十一月子一陽生﹐爲復﹝﹞﹔十二月丑二陽生﹐爲臨﹝﹞﹔正月寅三陽生﹐爲泰﹝﹞﹔二月卯四陽生﹐爲大壯﹝﹞﹔三月辰五陽生﹐爲夬﹝﹞﹔四月巳六陽生﹐爲乾﹝﹞﹔此六陽卦也。至五月午一陰生爲姤﹝﹞﹐每月三十日增一陰爻﹔六月未二陰生﹐爲遁﹝﹞﹔七月申三陰生﹐爲否﹝﹞﹔八月酉四陰生﹐爲觀﹝﹞﹐九月戌五陰生﹐爲剝﹝﹞﹔十月亥六陰生﹐爲坤﹝﹞﹐此六陰卦也。六陽月爲曉﹐六陰月爲昏﹐此一歲之昏曉也。

一月之中﹐晦朔之間﹐日月交會﹐月受日光﹐三日陽光始吐海水﹐潮汐應之爲復﹐每兩日半增一陽爻。至十五日月相望﹐光輝圓滿爲乾。自初一至十五﹐六陽卦也。望罷乾終﹐十六至十八一陰生﹐陽光有虧﹐姤卽兆始﹐每兩日半增一陰爻。至三十月晦光盡消﹐獨有黑體爲坤。自十六至三十﹐六陰卦也。兩日半一候﹐十二候行六陽六陰之卦﹐此一月之昏曉也。

﹣日之中﹐又別爲寒署。每日中宵子時﹐一陽生爲復﹐一時增一陽爻。至巳時六陽生爲乾。至午一陰生爲姤﹐一時增一陰爻﹐至亥時六陰生爲坤。十二時行六陰六陽十二卦﹐此一日之昏曉也。

聖人移一歲陰陽昏曉於一月﹐移一月陰陽昏曉於一日﹐又移﹣日陰陽昏曉於一時。一時八刻﹐一刻十五分﹐八刻共一百二十分。上四刻六十分爲六陽﹐下四刻六十分爲六陰。又以一時陰陽昏曉移於一刻之中﹐分爲十五分。以上七分半爲陽﹐下七分半爲陰﹐於片刻之中﹐采取大藥﹐歸於造化鼎鑪﹐運陽火陰符煆煉成丹﹐所謂不刻時中分子午﹐無爻卦內別乾坤。但須要識得陰生陽生之昏曉耳。知的昏曉﹐則一日一月一歲之造化﹐卽在一時一刻之中。彼世間盲漢﹐或以﹣日子午坐功﹐或以一月朔望行气﹐或以冬至夏至修養者﹐豈知昏曉之理乎﹖

其十

不辧五行四象﹐那分朱汞鉛銀。修丹火候未曾聞﹐早便稱呼居隱。

不肯自思己錯﹐更將錯路教人﹐誤他永劫在迷津﹐似恁欺心安忍﹖

上詞言煉藥須知陰陽昏曉﹐此詞緊接上文﹐爲不知陰陽昏曉者而發。夫神仙之道﹐原欲成己之後而成物﹐修道之後而修徳。世之迷途﹐不辧五行四象之實理﹐不明朱汞鉛銀之寓言﹔藥物未曉﹐火候不問﹐學些旁門小法乘﹐自負有道﹐便稱居隱。不肯自思己錯﹐更將錯路教人﹐以一盲而引眾盲﹐誤人入於迷律﹐永劫不得超脫。似這欺心忍心﹐當入無問地獄﹐永無出頭之日﹐尙望成道乎﹖

十一

徳行修逾八百﹐陰功積滿三千。均齊物我與親冤﹐始合神仙本願。

虎兕刀兵不傷﹐無常火宅難牽。寶符降後去朝天﹐穩駕鸞車鳳輦。

上詞言旁門外道﹐不明道而只有傷徳﹐不能修徳。此詞言修道之後﹐而必修徳也。

修道者爲己之事﹐修徳者爲人之事。修道有盡﹐而修徳無盡。故神仙道成之後﹐必三千功滿﹐八百行完﹐物我兩忘﹐親冤一等﹔量同天地﹐包羅萬物﹐道徳兼該﹐始合本願。到此地位﹐內外皆空﹐有無不立﹐形神俱妙﹐虎兕不能傷﹐刀兵不能加﹐無常火宅不能牽。寶符下召﹐穩駕鸞車鳳輦﹐白日飛升﹐大丈夫功成名遂﹐豈不快哉﹗

十二

牛女情緣道合﹐龜蛇類稟天然。蟾烏遇朔合嬋娟﹐二气相資運轉。

本是乾坤妙用﹐誰人達此眞詮﹖陰陽否隔卽成愆﹐怎得天長地遠﹗

眞詮﹝一本深淵﹞

以上十一詞﹐皆言修煉金丹大道﹐須要眞陰眞陽同類之藥配合﹐方能成丹。然或人疑爲彊作而成﹐實非彊作﹐皆自然之運用。故此詞總結上文之意﹐使學者窮究實理耳。比如牛女七夕相會﹐龜蛇以類相交﹐蟾烏晦朔相合﹐皆陰陽二气﹐一感一應﹐自然之交合﹐卽乾坤造化之妙用也。蓋乾坤造化之道﹐一陰一陽之道。陰陽相資﹐一气流行﹐陰而陽﹐陽而陰﹐陰陽往來﹐四時行而百物生﹐生機不息﹐所以古今常存也。修道者﹐若不達此眞詮﹐舍陰陽造化之理﹐著空執相﹐彊作彊爲﹐反致陰陽否隔﹐不但無補於性命﹐而且有傷於性命。愆尢且不能免﹐尙欲天長地久﹐爲不死之仙能乎﹖否耶﹖

夫天長地久之道﹐乃眞陰眞陽配合之道。眞陰眞陽配合﹐其中生機勃勃﹐凝結聖胎。從無而有﹐從有而無﹐脫幻身而出眞身﹐方能與天地同長久。修道者﹐若欲求天長地久之事﹐捨眞陰眞陽﹐余無他術矣。

續添西江月一首﹝以象潤月﹞

丹是色身至寶﹐煉成變化無窮。更於性上究眞宗﹐決了無生妙用。

不待他身後世﹐眼前獲佛神通。自從龍女著斯功﹐爾後誰能繼踵﹖

此一詞與下絕句五首﹐據仙翁前序﹐俱不在《悟眞篇》正集之數﹐系外集者。玩其辭意﹐是先修命﹐而後修性之道。薛﹑陸﹑陳三注﹐因其有修命之說﹐故提於正集之中﹐今從之。

緣督子曰「一點陽精﹐祕在形山﹐不在心腎﹐而在乎元關一竅。」一點陽精﹐卽丹也。祕在形山﹐卽爲色身至寶也。丹非別物﹐卽先天一點至陽之精﹐又謂先天眞一之气﹐又謂浩然正气﹔藏之爲眞空﹐發之爲妙有﹔其體爲天良﹐其用爲道心﹐是人色身中至寶﹐非心腎所有之物﹐乃在元關中藏之。元關一竅﹐無方無所﹐無形無象。此丹亦無方無所﹐無形無象﹐動靜自如﹐色空不拘﹐活活潑潑的﹐如運火煆成堅實之物﹔常應常靜﹐常靜常應﹐變化無窮﹐神妙不測。𨿽天地神明不可得﹐而測度居於色身之中﹐而能點化色身﹐所謂法身者是也。故古仙云「命之造化系乎身。」

系乎身者﹐系乎法身也。法身成就﹐聖胎完全﹐命基堅牢﹐有爲事畢﹐無爲事彰﹐可以修性矣。性之眞宗﹐無生之妙用也。修命者所以長生﹐修性者所以無生﹐無生則無死。無生無死﹐與太虛同體﹐形神俱妙﹐永脫輪回﹐超出乎天地之外﹐不待他身後世﹐眼前獲佛神通。蓋無生之道﹐頓悟圓通﹐萬有皆空﹐直超彼岸﹔昔靈山會上﹐世尊說法﹐有一七歲龍女﹐自地湧出﹐獻一寶珠﹐立地成佛。仙翁引龍女獻珠一宗公案﹐以證修持眞空之性。修眞空之性﹐卽是龍女獻寶珠。悟的眞空﹐不生不滅﹐卽是獲佛神通。但命理未修﹐而性理難了。難了者﹐總能頓悟圓通﹐於眞性能養﹐未免在後天中出入﹐未曾經大火煆煉﹐稍有滲漏﹐難免拋身入身之患。修命之後﹐更修性是已。從大火鑪中煆煉出來﹐滓質盡化﹐從此行無爲之道以修性﹐由漸而頓﹐直登最上一乘妙覺之地﹐焉能拋身入身乎﹖故曰不待他身後世﹐眼前獲佛神通。可知金丹大道未修性﹐而先修命也。

七言絕句五首﹐以象金﹑木﹑水﹑火﹑土之五行。

其一

饒君了悟眞如性﹐未免拋身卻入身。

何以更兼修大藥﹐頓超無漏作眞人。

眞如之性﹐乃天眞自如﹐絕無勉彊﹐非色非空之性﹐所謂不識不知﹐順帝之則者是也。欲修此性﹐須要了悟此性﹔旣悟此性﹐須要將此性煉成一个金剛不壞之物﹐方能得濟。若已悟而不知修煉﹐命不由我尙由天﹐大限到來﹐無所支持﹐拋身入身﹐焉能免諸。頓悟之後﹐不廢漸修之功﹐用陽火陰符烹煉大藥﹐點化羣陰﹐脫去委物﹐現出眞身。則入水不溺﹐入火不焚﹐虎兕不能傷﹐刀兵不能加﹐而爲無漏眞人矣。

昔六祖旣得五祖之傳﹐隱於四會獵人之中﹐混俗和光﹐而成正果。紫賢頓悟圓通﹐自知非向上事﹐必得杏林之傳﹐而後大成﹐凡以爲修大藥計耳。果了悟眞如﹐卽是成道。六祖旣悟本來無一物﹐五祖半夜所傳者又何事﹖紫賢頓悟圓通﹐又求杏林者何故﹖可知頓悟漸修﹐缺一不可﹐或先頓悟而後漸修﹐或先漸修而後頓悟。性命必須雙修﹐功夫還要兩段。此詞乃由性以及命﹐自頓以行漸也。

其二

投胎奪舍及移居﹐舊住名爲四果徒。

若會降龍並伏虎﹐眞金起屋幾時枯﹖

投胎者﹐預察富貴之家孕婦﹐而於臨產之時﹐投胎者也。奪舍者﹐凡孕婦臨產之時﹐必有一陰魂等候入竅﹐不待彼入﹐而預先入之﹐奪其捨者也。移居者身體衰敗﹐揀精壯生人身體﹐而暗中移換者也。舊住者有精壯之人暴死﹐借彼熱屍入竅﹐而住舊捨者也。投胎奪舍二事﹐大同小異﹔移居舊住二事﹐大同小異。四者皆煉陰神出入自便﹐釋家名爲四果徒﹐又名外道﹐系二乘之法所出﹐非佛法悟眞如之上乘也。異於常人者﹐不過來去分明耳。若夫金丹大道降東家﹐眞性之龍伏西家﹐眞情之虎以情歸性﹐以性養情﹐性情相合﹐龍虎相會﹐產出丈六法身﹐如眞金起屋﹐與天地並長久﹐永爲不枯之物﹐何有遷此移彼之事乎﹖

其三

鑑形閉息思神法﹐初學艱難後坦途。

倏忽總能遊萬國﹐柰何屋舊卻移居。

鑑形者﹐懸鏡於壁﹐存神於內﹐日久陰神出外者也。閉息者始而一息二息不出﹐旣而十息百息不出﹐漸至永久不出﹐气自內行者也。思神者﹐或默朝上帝﹐或云梯顯聖﹐或思神自囟門而出﹐或思神自明堂而出者也﹐如此之類極多。初學艱難﹐後行坦途﹐年遠日久﹐亦能出陰神而外遊﹐但孤陰耳。气血衰敗﹐拋此身而入彼身﹐何益於性命乎﹖

其四

釋氏教人修極樂﹐只緣極樂是金方。

大都色相惟玆實﹐餘二非眞謾度量。

極樂在西﹐西爲金方﹔在人爲剛健眞知之情。此情堅貞精粹﹐萬物難移﹐如金性至堅﹐經久不壞﹐修極樂卽修此眞知之眞金也。眞金煆成﹐有剛有柔﹐滓質悉化﹐體具光明﹐成爲至寶。昔燃燈修之﹐而成玲瓏寶塔﹐釋迦修之﹐而成丈六金身﹐大都色相之中。惟煉此剛健﹑眞知之情爲眞寶。除此之外﹐餘二非眞﹐謾度量矣。

其五

俗謂常言合至道﹐宜向其中細尋討。

若將日用顚倒求﹐大地塵沙盡成寶。

道不遠人﹐人之爲道而遠人。蓋性命之道常道也。常道者日用之道﹐特百姓日用而不知耳。欲修性命﹐須窮常道之理。果能細心窮理﹐不必讀千經萬典﹐卽俗語常言中﹐有大露天機處。如稱好人曰「老實人﹐正經人﹐有良心﹐有天理﹐有體面﹐知止足﹐知進退﹐顧前後﹐四通八達﹐腳踏實地。」稱歹人曰「不是人﹐沒良心﹐沒天理﹐損人利己﹐瞞心昧己﹐傷天害理﹐以苦爲樂﹐以假作眞﹐丟三遺四﹐拿東忘西﹐不知死活﹐不知好歹﹐只知其一﹑不知其二﹐只知有己﹑不知有人。」此等語﹐說之無意﹐玩之有味﹐何妨於此俗語常言中﹐拈出一二鉆研﹐出个孔竅。卽在日用常行處﹐逆而求之﹐則大地塵沙盡是眞寶﹐頭頭是道﹐左之右之﹐無不宜之矣。世之學者﹐皆謂道無可言﹐不肯下實落功夫﹐窮究性命之理﹔又不能低心下气﹐請益師友﹔卽或請益﹐亦不能老實認眞﹔自無一物﹐白手討寶。如此舉止﹐𨿽出家一生﹐天涯走徧﹐何濟於事哉﹗

《悟眞》性宗直指卷四

性宗乃《悟眞篇》外集。仙翁著《悟眞篇》之後﹐尙恐本源直覺之性﹐有所未究﹐又作爲歌頌樂府及雜言等﹐附之卷末﹐以備性命雙修之道也。

絕句四首

其一

如來妙體徧河沙﹐萬象森羅無礙遮。

會的圓通眞法眼﹐始知三界是吾家。

如來者﹐無所從來﹐亦無所去﹐眞空之性也。眞空不空﹐故其體至妙。眞空之性本無體﹐因其內含妙有﹐以妙爲體耳。若空而不妙﹐卽是寂滅頑空﹐非如來眞性﹐如何能徧河沙﹖如何萬象無礙無遮﹖因其妙而不空﹐所以體徧河沙﹐而無處不通﹔因其空而能眞﹐所以萬象森羅﹐不能礙遮﹔因其徧河沙無礙遮﹐又謂圓通法眼。圓者無頭無尾﹐無背無面﹐無前無後﹐無上無下﹐無內無外﹐卽如來也。通者﹐無處不在﹐無時不現﹐大則充滿天地﹐小則細如毫毛﹐卽妙體也。惟圓能通﹐惟通故圓﹐光輝朗照﹐一切境遇﹐皆傷他不得﹐故得法眼﹐卽正法眼藏者是也。會的這圓通法眼﹐便是親自見得如來妙體﹐則非色非空﹐卽色卽空﹐天堂地獄﹐一槪掃去。三界卽是一家。十方卽是全身也。

其二

視之不可見其形﹐及至呼之又卻應。

莫道此聲如谷響﹐若還無谷有何聲﹖

視之不見形﹐空也﹔呼之又卻應﹐有也。因空而有﹐如谷應響﹔空而不空﹐似是如來妙體矣。然如來妙體﹐常空常有﹐常有常空﹐何須呼而後應﹖因呼而應者﹐猶有空在。有空在﹐猶爲空所拘。空而不通﹐算不得如來妙體﹐不如將這个空的東西﹐一棒子打个粉碎。空無所空﹐聲自何有﹖旣無有聲﹐自亦無空﹐無空無聲﹐大解大脫﹐活潑潑的。所謂百尺竿頭不動人﹐𨿽然得入未爲眞﹔百尺竿頭更進步﹐十方世界是全身也。

其三

一物含聞見覺知﹐蓋諸塵境顯其機。

靈常一物尙非有﹐四者憑何作所依。

聞見覺知四者﹐皆昭昭靈靈﹐識神一物所出。因其一物常靈﹐所以在諸塵中﹐四者朋黨互發﹐無有片刻寧靜也。若能將此靈常一物除卻﹐則四者無所憑依﹐而自消滅。一切迷人﹐識不得如來本性是眞空妙有的物事。直以昭昭靈靈之識神﹐以爲眞實﹐或空此﹣物﹐或守此一物。殊不知此物爲生生死死之根蒂﹐歷劫輪回之種子。若不將此一物連根挖去﹐如何認得如來本性﹖所謂無量劫來生死本﹐癡人喚作本來人者是也。

其四

不移一步到西天﹐端坐諸方在眼前。

項後有光猶是幻﹐雲生足下未爲仙。

如來本性﹐無頭無尾﹐無背無面﹐迎之不見其首﹐隨之不見其後﹔以言其有﹐又似無﹔以言其無﹐又卻有。不落於有無之象﹐其光通幽達明﹐能照三幹大千世界﹐乃自然之妙覺﹐原不是坐出的。一切參禪打坐之客﹐專弄識神之流﹐見些幻景假象﹐或夢遊西天﹐或項後生光﹐或杳冥而眼見諸物﹐或恍惚而雲生足下﹐自以爲正果成佛﹐差之多矣。有志於道者﹐須要先將一切旁門外道﹐盡皆掃去﹐再在無形無色處﹐追究出个眞實妙覺﹐本性方能得濟。

性地頌

佛性非同異﹐千燈共一光。

增之寧解益﹐減著且無傷。

取捨俱無過﹐焚漂總不妨。

見聞知覺法﹐無一可猜量。

頌名性地﹐蓋以眞性本體﹐如地之不動不搖﹐同之異之。𨿽境遇事物萬殊﹐而總以平等之心應之﹐如千燈之照﹐無非﹣光照之﹐燈不一而光則一。這个性無所增﹐無所減﹐無所取﹐無所捨﹐火焚水漂﹐俱皆不能妨礙﹐亦如地之山重也能載的﹐水沖也能受的﹐萬物傷損﹐俱皆容的。地如是﹐性卽如是。聞見知覺﹐一無所有﹐彊而名之﹐惟空而已。空非寂滅之謂﹐乃因物付物﹐隨方就圓﹐以無心應之也。

生滅頌

求生本自無生﹐畏滅何曾暫滅。

眼見不如耳見﹐口說爭似鼻說。

如來本性﹐原是無生無滅的﹐彊求生而畏滅者﹐何嘗生而不滅乎﹖有生卽有滅﹐無生方無滅。因其本性無生無滅﹐故不可眼見﹐只可耳見﹔不可口說﹐只可鼻說。眼見口說者﹐有生有滅之性﹐耳見鼻說者﹐無生無滅之性。眼見口說的﹐皆不是性﹔耳見鼻說的﹐方才是性。不見之見﹐方是眞見﹔不說之說﹐勝於有說。蓋這个無生無滅的性﹐無頭無冕﹐無背無面﹔非有非無﹐不空不色﹐見个什麼﹖說个什麼﹖若能見能說﹐便不是眞空本性了也。

三界惟心頌

三界惟心妙理﹐萬物非此非彼。

無一物非我心﹐無一物是我己。

三界者﹐色界﹑欲界﹑無色界。色欲二界﹐有心之界。無色界﹐無心之界。有心無心﹐皆非佛性。頌名三界惟心﹐非有非無﹐有無俱不立﹐物我悉歸空。無心之心﹐始謂眞心﹔眞心之心﹐萬物一體﹐無分彼此。無一物非我心者﹐不著於空也﹔無一物是我己者﹐不著於色也。不著於空﹐不著於色﹐一心而已。一心卽是一性﹐卽心卽佛﹐卽佛卽心也。

見物便見心頌

見物便見心﹐無物心不現。

十方通塞中﹐眞心無不徧。

若生知識解﹐卻成顚倒見。

睹境能無心﹐始見菩提面。

見物便見心﹐無物心不現者﹐有識有知之人心也。十方通塞中﹐眞心無不徧者﹐無識無知之眞心也。人心因物有無而生滅﹐眞心靈光常朗﹐有物也是這个﹐無物也是這个﹐十方通塞﹐無處不是這个。也不生﹐也不滅﹐非有識有知之人心可比。若以有識有知解眞心者﹐便是人賊爲子﹐顚倒之見﹐錯了多矣。蓋眞心是圓陀陀﹑光灼灼﹐淨裸裸﹐赤灑灑的﹐不離於諸境﹐不著於諸境。人能睹境無心﹐便是眞心﹐便是菩提本面﹐不必別處再尋菩提本面。要之無人心﹐始能見眞心。眞心一見﹐立證菩提﹐頓超彼岸矣。

齊物頌

我不異人﹐人心自異。

人有親疏﹐我無彼此。

水陸飛行﹐等觀一體。

貴踐尊卑﹐手足同己。

我尙非我﹐何嘗有你。

彼此俱無﹐眾泡歸水。

頌名齊物﹐人我親疏﹐水陸飛行﹐尊卑貴賤﹐一體等現而已。此頌重在我尙非我﹣句。世人不能齊物者﹐皆由有我在。若能無我﹐何知有你﹐你我兩忘﹐萬物皆空﹐不齊而自齊矣。

卽心是佛頌

佛卽心兮心卽佛﹐心佛從來皆妄物。

若知無佛復無心﹐始是眞如法身佛。

法身佛﹐沒模樣﹐一顆圓光含萬象。

無體之體卽眞體﹐無相之相卽實相。

非色非空非不空﹐不動不靜不來往。

無異無同無有無﹐難取難捨難聽望。

內外圓明到處通﹐一佛國在一沙中。

一粒沙含大千界﹐一个身心萬个同。

知之須會無心法﹐不染不滯爲淨業。

善惡千般無所爲﹐卽是南無及迦葉。

此頌重在知之須會無心法一句。無心﹐非蠢然無心之謂。若是蠢然無心﹐如同木雕泥塑之物﹐何得謂心卽是佛也﹖大抵無心之義﹐是不著於色﹐不著於空耳。眞心無體無相﹐原無﹣物﹐有何色乎﹖眞心光含萬象﹐圓通無礙﹐有何空乎﹖不色不空﹐圓陀陀﹐光灼灼﹐淨裸裸﹐赤灑灑﹐卽心是佛﹐卽佛是心﹐非心非佛。故曰佛卽心兮心卽佛﹐又曰心佛從來皆妄動。識得卽心卽佛﹐又知非心非佛﹐而無心之法得﹐不落於寂滅之學矣。

無心頌

堪笑我心﹐如頑如鄙。兀兀騰騰﹐任物安委。

不解修行﹐亦不造罪。不曾利人﹐亦不私己。

不持戒律﹐不徇忌諱。不知禮樂﹐不行仁義。

人間所能﹐百無一會。饑來喫飯﹐渴來飲水。

困則打睡﹐覺則行履。熱則單衣﹐寒則蓋被。

無思無慮﹐何憂何喜。不悔不謀﹐無念無意。

凡生榮辱﹐逆旅而已。林木棲鳥﹐亦可爲比。

來且不禁﹐去亦不止。不避不求﹐無贊無毀。

不厭醜惡﹐不羨善美。不趨靜室﹐不遠鬧市。

不說人非﹐不誇己是。不厚尊崇﹐不薄賤稚。

親愛冤讎﹐大小內外。哀樂得喪﹐欽侮險易。

心無兩視﹐坦然一揆。不爲福先﹐不爲禍始。

感而後應﹐迫則復起。不畏鋒刃﹐焉怕虎兒。

隨物稱呼﹐豈拘名字。眼不就色﹐聲不入耳。

凡有所相﹐皆屬妄僞。男女形聲﹐悉非定體。

體相無心﹐不染不滯。自在逍遙﹐物莫能累。

妙覺光圓﹐映徹表裏。包裹六極﹐無有遐邇。

光兮非光﹐如月在水。取捨旣難﹐復何比擬。

了此妙用﹐迥然超彼。或問所宗﹐此而已矣。

頌中數十言﹐說來說去﹐總是發明無心二字。妙在一無心。而在塵能以出塵。居世能以出世﹐自在逍遙﹐物莫能累矣。夫人方寸之中﹐絲毫塵埃容不得﹐稍有塵埃在內﹐便有無窮人心生出。人心一生﹐忽此忽彼﹐身不由主﹐便自不在﹐自己不在﹐以奴爲主。以主爲奴﹐如何能逍遙﹖若能一切無心拄杖﹐不動不搖﹐便是自在。自旣能在﹐自由自主﹐萬慮俱息﹐萬緣不生﹐妙覺光圓﹐映徹表裏﹐包裹六極﹐無有遐邇。眞得逍遙﹐無心之用妙矣哉。

心經頌

蘊諦根塵空色﹐都無一法堪言。

顚倒之見已盡﹐寂靜之體攸然。

蘊者﹐五蘊色受行想識是也﹔諦者﹐四諦苦寂滅道是也﹔根者﹐六根﹐眼﹑耳﹑鼻﹑舌﹑身﹑意是也﹔塵者﹐六塵﹐色﹑聲﹑香﹑味﹑觸﹑法是也﹔空者﹐寂滅﹔色者﹐著相﹔蘊諦﹑根塵﹑空色六者﹐皆心所出之法﹐俱系顚倒之見。若能一槪掃去﹐則心體寂靜﹐卽是觀自在菩薩﹐卽是舍利子不生不滅。若六者之中﹐稍有些子法末盡﹐卽有生滅﹐卽不得自在。若到無生滅常自在處﹐方是六者漧漧淨淨的也。

無罪福頌

終日行不曾行﹐終日坐何曾坐。

修善不成功徳﹐作惡原無罪過。

時人若未明心﹐莫執此言亂作。

死後須見閻王﹐難免鑊湯碓磨。

頌名無罪﹐福何謂哉﹖罪福皆由心生。有心作惡﹐卽是有心造罪﹔有心行善﹐卽是有心求福。善惡罪福﹐由心而有。若到無心地位﹐行坐且不知﹐何知善惡﹖何知罪福﹖故曰修善不成功徳﹐作惡原無罪過。比如赤子﹐無識無知喜笑怒罵﹐皆出無心﹐有何功徳罪過乎﹖夫無心者無人心也。無人心自有眞心﹐眞心量同天地﹐包羅萬有﹐不思善﹑不思惡﹑不造罪﹑不求福﹐功徳罪過﹐皆所不計。時人若未明的眞心﹐而一任頑心擺弄﹐作孽百端﹐自謂無罪過﹐死後鑊湯碓磨之報﹐烏能兔諸﹖

圓通頌

見了眞空空不空﹐圓明何處不圓通。

根塵心法都無物﹐妙用方知與物同。

眞空之性﹐圓通無礙﹐光輝無處不照﹐無物能瞞。不空而自空﹐空而又不空﹐只是常應常靜﹐常靜常應而已。

隨他頌

萬物縱橫在目前﹐隨他動靜任他權。

圓明定慧終無染﹐似水出蓮蓮自乾。

此頌𨿽是四句﹐其實是圓明定慧終無染一句之意。圓明者﹐妙有也﹔定慧者﹐眞空也。眞空自然在萬物﹐而不染於萬物。妙在自然遇萬物﹐而能應乎萬物。常應常靜﹐隨地而安﹐如出水之蓮﹐生於污泥而不染也。

寶月頌

一輪明月當虛空﹐萬國淸光無障礙。

收之不聚撥不開﹐前之不進後不退。

彼非遠兮此非進﹐表非外兮裏非內。

同中有異異中同﹐問你傀儡會不會。

如來眞空之性﹐妙覺圓通﹐光照一切﹐如一輪明月當空﹐萬國九州﹐均有光輝。收之不見其光聚﹐撥之不見其光開﹔前不見其光進﹐後不見其光退﹔照彼不見遠﹐照此不見近﹔照表光非外﹐照裏光非內。收撥前後進退﹐彼此遠近﹐表裏內外﹐𨿽照有異﹐而光則同。同中有異﹐異中有同﹐一本散而爲萬殊﹐萬殊歸而爲一本。放之則彌六合﹐捲之則退藏於密﹐活活潑潑﹐猶如耍傀儡而已。

采珠歌

貧子衣中珠﹐本自圓明好。不會自尋求﹐卻數他人寶。

數他寶﹐終無益﹐只是教君空費力。爭如認得自家珍﹐價值黃金千萬億。

此寶珠﹐光最大﹐徧照三千大千界。從來不解少分毫﹐剛被浮雲爲障礙。

自從認得此摩尼﹐泡體空花誰更愛。佛珠還與我珠同﹐我性卽歸佛性海。

珠非珠﹐海非海﹐坦然心量包法界。任你囂塵滿眼前﹐定慧圓明常自在。

不是空﹐不是色﹐內外皎然無壅塞。六通神明妙無窮﹐自利利他寧解極。

見卽了﹐萬事畢﹐絕學無爲度終日。泊兮如未兆嬰兒﹐動止隨緣無固必。

不斷妄﹐不修眞﹐眞妄之心總屬塵。從來萬法皆無相﹐無相之中有法身。

法身卽是天眞佛﹐亦非人兮亦非物。浩然充塞天地間﹐只是希夷並恍惚。

垢不染﹐光自明﹐無法不從心裏生。心若不生法自滅﹐卽知罪福本無形。

無佛修﹐無法說﹐丈夫智見自然別。出言便作獅子鳴﹐不似野子論生滅。

此歌重在「心若不生法自滅」一句。法非佛法之法﹐乃心中等等思慮妄想之法。心若不生﹐萬法皆空﹐性珠常朗﹐定慧圓明﹐內外皎然﹐泡體空花﹐何足戀之﹖囂塵滿眼﹐自不能礙﹐絕學無爲﹐如未兆之嬰兒﹐動止隨緣﹐無眞妄之幻相。法身常露﹐天眞佛現﹐方且充塞天地﹐光照大千﹐更何有浮雲之障礙乎﹖

禪定指迷歌

如來禪性如水﹐體靜風波自止。

興居湛然常淸﹐不獨坐時方是。

今人靜坐取證﹐不道全在見性。

性與見裏若明﹐見向性中自定。

定成慧用無窮﹐是名諸佛神通。

幾欲究其體用﹐但見十方虛空。

空中了無一物﹐亦無希夷恍惚。

希恍旣不可尋﹐尋之卻成乖失。

只此乖失兩字﹐不可執爲憑據。

本心尙且虛空﹐豈有得失能豫。

但將萬法遣除﹐遣令淨盡無餘。

豁然圓明自現﹐便與諸佛無殊。

色身爲我桎梏﹐且憑和光混俗。

舉動一切無心﹐爭甚是非榮辱。

生身只是寄居﹐逆旅主號毗盧。

毗盧不來不去﹐乃知生滅無餘。

或問毗盧何似﹐只爲有相不是。

眼前業業塵塵﹐塵業非同非異。

見此塵塵業業﹐个个釋迦迦葉。

異則萬籟皆鳴﹐同則一風都攝。

若要認得摩尼﹐莫道得法方知。

有病用他藥療﹐病差藥更何施。

心迷卽假法照﹐心悟法更不要。

又如昏鏡得磨﹐痕垢自然滅了。

本爲諸法皆妄﹐故令離盡諸相。

諸相離了何如﹐是名至眞無上。

若要莊嚴佛土﹐平等行慈救苦。

菩提本願𨿽深﹐切莫相中有取。

此爲福慧雙圓﹐當來授記居先。

斷常纖塵有染﹐卻與諸佛無緣。

翻念凡夫迷執﹐盡被塵愛染習。

只爲貪著情多﹐常生胎卵化濕。

學道須教猛烈﹐無情心剛似鐵。

直饒兒女妻妾﹐又與他人何別。

常守一顆圓光﹐不見可欲思量。

萬法一時無著﹐說甚地獄天堂。

然後我命在我﹐空中無升無墮。

出沒諸佛土中﹐不離菩提本坐。

觀音三十二應﹐我亦當從中證。

化現不可思議﹐盡出逍遙之性。

我是無心禪客﹐凡事不會揀擇。

昔時一个黑牛﹐今日渾身是白。

有時自歌自笑﹐旁人道我神少。

爭知被褐之形﹐內懷無價之寶。

更若見我談空﹐恰似渾淪吞棗。

此法惟佛能知﹐凡愚豈解相表。

兼有修禪上人﹐只學斗口合唇。

誇我問答敏急﹐卻原不識主人。

蓋是尋枝摘葉﹐不解窮究本根。

得根枝葉自茂﹐無根枝葉難存。

更逞己握靈珠﹐轉於人我難除。

與我靈源妙覺﹐遠隔千里之殊。

此輩可傷可笑﹐空說積年學道。

心髙不肯問人﹐枉使一生虛老。

乃是愚迷鈍根﹐邪見業重爲因。

若向此生不悟﹐後世爭免沈淪。

此歌百餘言﹐只是「如來禪性如水﹐體淨風波自止﹐興居湛然常淸﹐不獨坐時方是」四句之義。蓋如來禪性﹐其體至淨﹐其淸如水﹐不起風波﹐不染塵垢﹐或興或居﹐皆是這个﹐不獨坐時方定。苦以坐爲禪﹐不是眞禪﹐乃是寂滅頑空之禪﹐算不得如來禪性。夫眞禪之禪﹐定慧兼該﹐妙用無窮﹐心法兩忘﹐離盡諸相﹐莊嚴佛土﹐平等行慈﹐和光混俗﹐在塵出塵﹐處世離世﹐不禪而禪﹐不定而定。彼一切靜坐取證﹐與夫閉口合唇﹐不識主人之野狐﹐禪昧了惺﹐惺使糊塗﹐豈知有靈源妙覺眞禪之性乎﹖

讀雪竇禪師祖英集歌

漕溪一水分千派﹐照古澄今無滯礙。

近來學者不窮源﹐妄指蹄窪爲大海。

雪竇老師達眞趣﹐大震雷音椎法鼓。

獅王哮吼出窟來﹐百獸千邪皆恐懼。

或歌詩﹐或語句﹐叮嚀指引迷人路。

言辭磊落意尙深﹐擊玉敲金響千古。

爭柰迷人逐境畱﹐卻作言相尋名數。

眞如寶相本無言﹐無下無髙無有邊。

非色非空非二體﹐十方塵剎一輪圓。

正定何曾分語默﹐取不得兮捨不得。

但於諸相不畱心﹐卽是如來眞執則。

爲除妄想將眞對﹐妄若不生眞亦晦。

能知眞妄兩俱非﹐方得眞心無掛礙。

無掛礙兮能自在﹐一悟頓消歷劫罪。

不施功力證菩提﹐從此永離生死海。

吾師近而言語暢﹐畱在世間爲榜樣。

昨宵被我喚將來﹐把鼻孔穿放杖上。

問他第一義何如﹐卻道有言皆是謗。

此歌𨿽是贊美祖英集﹐其實傳說眞如相。其中所云「但於諸相不畱心﹐卽是如來眞執則。」二句已該集中大意。夫不畱心卽無心﹐無心則眞妄不生。眞妄不生則無掛礙﹐無掛礙則得自在﹐得自在則眞實相常存﹐永離生死之海矣。「昨宵被我喚將來﹐把鼻孔穿放杖上」之句﹐此又仙翁言外之意。學者試思喚將來﹐喚的何物﹖穿鼻孔又是何事﹖所謂喚將來者﹐卽喚眞如實相之性也。穿鼻孔者﹐卽穿非色非空之心也。悟的此性﹐知的此心﹐拄杖在手﹐上拄天﹐下拄地﹐無背無面﹐圓陀陀﹐光灼灼﹐淨裸裸﹐赤灑灑﹐卽是西來第一義﹐再說甚的。

戒定慧解

夫戒定慧者﹐乃法中之妙用也。佛祖𨿽嘗有言﹐而未達者有所執。今略而言之﹐庶資開悟。然其心境兩忘﹐一念不動曰戒﹔覺性圓明﹐內外塋澈曰定﹔隨緣應物﹐妙用無窮曰慧。此三者相須而成﹐互爲體用。三者未嘗斯須相離也。猶如日假光而能照﹐光假照以能明。非光則不能照﹐非照則不能明。原其戒定慧者﹐本乎一性﹔光照明者﹐本乎一日﹔一尙非一﹐三復何三﹖三一俱忘﹐湛然淸淨。

仙翁此解已入戒定慧三昧﹐其言簡﹐其意顯。學者若能行持﹐可以直登彼岸。然仙翁語意𨿽顯﹐猶恐學人識見不大﹐力量不及﹐未能趨行悟元。今再下一注腳﹐爲仙翁接引方來﹐使其由淺入深﹐自卑登髙﹐庶乎能之。

夫戒者﹐對景忘情﹐諸塵不染之謂也。定者﹐至誠無妄﹐不動不移之謂也。慧者﹐隨事變通﹐不偏不倚之謂也。能戒能定能慧﹐三者相須﹐由勉彊而歸自然﹐渾然而成一性﹐歸於不識不知淸淨地位矣。其實到淸淨時﹐一性且不是﹐何有戒定慧之三事﹖故曰三﹣俱忘﹐湛然淸淨。若來到淸淨之時﹐三者之所必用﹐巳到淸淨之時﹐三者亦自渾化。三一不忘﹐猶不是淸淨禪定。頌中所云「心迷須假法照﹐心悟湛更不要。」本爲心法皆忘﹐故令離盡諸相。卽此三一俱忘﹐法然淸淨之意歟。

西江月﹝十二首﹞

其一

妄相不復彊滅﹐眞如何必希求。本源自性佛齊修﹐迷悟豈拘前後。

悟卽剎那成佛﹐迷兮萬劫淪流。若能一念契眞修﹐滅盡恆沙罪垢。

本源自性﹐卽是佛性。佛性﹐也無妄想﹐也無眞如。只因世人有迷有悟﹐所以有妄想眞如之名。迷自性﹐卽生妄想﹔悟自性﹐卽歸眞如。悟眞如而剎那成佛﹐生妄想而萬劫淪流。妄想眞如﹐只在迷悟之間。若不悟而彊滅﹐妄想希求眞如﹐如何得見眞如﹖落句曰「若能一念契眞修﹐滅盡恆沙罪垢」﹐可以了了。

其二

本是無生無滅﹐彊求生滅區分。只如罪福亦無根﹐妙體何曾增損﹖

我有一輪明鏡﹐從來只爲蒙昏。今朝磨瑩照乾坤﹐萬象昭然難隱。

本來眞如佛性﹐無生無滅﹐亦無可增﹐亦無可損。因其諸塵染著﹐有生有滅﹐猶如明鏡蒙昏耳。若能一朝磨去積垢舊染﹐仍是圓明無虧之物。以之照乾坤﹐萬象昭然難隱﹐有何生之滅之乎﹖

其三

我性入諸佛性﹐諸方佛性皆然。亭亭寒影照寒泉﹐一月千潭普現。

小卽毫毛莫識﹐大時徧滿三千。髙低不約信方圓﹐說甚長短深淺。

我性佛性﹐萬國九州﹐諸方人類之性﹐無有兩樣﹐處聖不增﹐處凡不減﹐如一輪明月﹐千潭普現。此性也可小可大﹐可髙可低﹐可方可圓﹐可淺可深﹐可長可短。不落大小髙低方圓長短深淺之迹。但百姓日用而不知之耳。

其四

法法法原無法﹐空空空亦非空。靜喧語默本來同﹐夢裏何勞說夢。

有用用中無用﹐無功功裏施功。還如果熟自然紅﹐莫問如何修種。

如來說法﹐實無法也﹔如來談空﹐實非空也。無法之法﹐是謂眞法﹔不空之空﹐是謂眞空。眞法眞空﹐靜喧語默﹐不識不知﹐順帝之則而已。有何法可說﹑何空可談乎﹖若彊說法﹐彊談空者﹐猶如夢裏說夢﹐豈知眞法眞空之性﹐寂然不動﹐感而遂通﹔感而遂通﹐寂然不動﹐是「有用用中無用﹐無功功裏施功」乎﹖有用用中無用﹐法本於空也﹔無功功裏施功﹐空中有法也。法本空﹐空有法﹐不實不虛﹐不有不無﹐圓明不昧﹐久自脫化﹐如果生枝上﹐自有成熟之日。卽此便是修佛性眞種﹐再不必問如何修種也。

其五

善惡一時忘念﹐榮枯都不關心。晦明隱顯任浮沈﹐隨分饑餐渴飲。

神靜湛然常寂﹐不妨坐臥歌吟。一池秋水碧仍深﹐風動莫驚盡恁。

詞中大意﹐只是神靜湛然常寂﹐不妨坐臥歌吟﹐二句可以了了。蓋神﹣靜﹐而善惡榮枯﹐晦明隱顯浮沈﹐皆不入心。隨緣度日﹐坐臥歌吟﹐逍遙自在﹐無思無慮﹐如一池秋水﹐碧而且深。𨿽有風吹﹐而無波浪﹐有何煩恐驚恐乎﹖

其六

對境不須彊滅﹐假名權立菩提。色空明暗本來齊﹐眞妄休分兩體。

悟卽便明淨土﹐更無天竺漕溪。誰言極樂在天西﹐了卽彌陀出世。

如來本性﹐原是圓陀陀﹑光灼灼﹑淨裸裸﹑赤灑灑的。不色不空﹐不明不暗﹐不眞不妄。悟之者立地成佛﹐何須對鏡彊滅塵情乎﹖因其人多不悟﹐諾佛菩薩﹐假名權立菩提﹐使人由漸歸頓﹐以證佛果耳。菩提者華言正道﹐言返邪歸正﹐漸次有悟也。

其七

人我眾生壽者﹐寧分彼此髙低。法自通照沒吾伊﹐念念不須尋覓。

見是何嘗見是﹐聞非未必聞非。從來諸用不相知﹐生死誰能礙你。

人我眾生壽者﹐彼此髙低﹐吾伊見聞是非﹐皆是假相。能於此等處﹐一槪通照看的破了﹐付於不知﹐生也如是﹐死也如是﹐生可也﹐死可也﹐生死無礙。自然了卻生死矣。

其八

住相修行布施﹐果報不離天人。恰如仰箭射浮雲﹐墜落只緣力盡。

爭似無爲實相﹐還元返朴歸淳。境忘情盡任天眞﹐以證無生法忍。

無相之相﹐卽是實相。實相不從住相﹐修行布施﹐果報中成﹐乃從返朴歸淳﹔境忘情盡中生。識得實相﹐一動一靜﹐俱是天眞﹐自獲無生法忍矣。《楞嚴經》曰「是人卽獲無生法忍。」疏云眞如﹐名無生﹐法無漏﹐眞智名忍。

其九

魚兔若還入手﹐自然忘卻筌蹄。渡河筏子上天梯﹐到彼悉皆遺棄。

未悟須憑言說﹐悟來言語成非。𨿽然四句屬無爲﹐此等仍須脫離。

筌所以捕魚﹐得魚可以忘筌﹔蹄所以捕兔﹐得免可以忘蹄。筏所以渡河﹐過河可以棄筏﹔梯所以上髙﹐已髙可以棄梯。比之言語﹐所以辧理﹐理悟可以忘言。然忘筌蹄棄筏梯四句﹐𨿽是教人悟的眞性﹐本屬無爲﹐亦不可以空空無爲﹐卽便了事。若只空空無爲﹐如何得到眞如妙覺之地。必須將此無爲脫離﹐方能深造自得。

其十

悟了莫求寂滅﹐隨緣且接羣迷。斷常知見及提攜﹐方便指歸實際。

五眼三身四智﹐六度萬行修齊。圓光一顆好摩尼。利物兼能自濟。

佛法以悟性爲先﹐非悟了便空空無事。須要將這个空性﹐歸於實處﹐方是眞正佛性。故曰「悟了莫求寂滅﹐隨緣且接羣迷。接羣迷正所以行方便立功行耳。五眼者﹐天眼﹑慧眼﹑法眼﹑佛眼﹑肉眼是也。三身者﹐淸淨法身﹑圓滿報身﹑千百億化身是也。四智者﹐大圓鏡智﹑平等性智﹑妙觀察智﹑成所作智是也。六度者﹐布施﹑持戒﹑忍辱﹑精進﹑禪定﹑智慧是也。萬行者﹐一切方便功徳是也。五眼三身四智六度萬行﹐內外兼修﹐眞如本性﹐愈煉愈明。如一顆摩尼寶珠﹐光輝照耀﹐通幽達明﹐利物利己﹐永爲有用之物﹐豈僅﹣空而已乎﹖

十一

我見時人說性﹐只誇口急酬機。及逢境界轉癡迷﹐又與愚人何異。

說的便須行的﹐方名言行無虧。能將慧劍斬摩尼﹐此號如來正智。

此詞重在」能將慧劍斬摩尼﹐此號如來正智「二句。如來正智﹐無處不通﹐卽慧劍也。因其正智能以除妄歸誠﹐故號慧劍﹔因其正智圓明不昧﹐無時不在﹐故號摩尼。斬摩尼非斷絕之謂﹐乃采取之義﹐不使光輝外用耳。以體言則爲摩尼﹐以用言則爲慧劍。慧劍摩尼正智﹐總是一个﹐不是三物。這个正智﹐不是口說成的﹐須要身體力行度煉出來﹐方爲得眞。若身不能行﹐只圖口說﹐機鋒應便﹐以爲見性﹐及至逢境遇事﹐卽便昏迷﹐濟得甚事﹖故曰」能將慧劍斬摩尼﹐此號如來正智"言。言行無虧者﹐方是正智﹔口急酬應者﹐不是正智也。

十二

欲了無生妙道﹐莫非自見眞心。眞身無相亦無音﹐淸淨法身只恁。

此道非無非有﹐非中亦莫求尋。二邊俱遣棄中心﹐見了名爲上品。

見了眞心﹐卽是妙道﹐再不必別處尋妙道。夫眞心不染不著﹐不動不搖﹐無相無音﹐又名淸淨法身﹐是心也﹐是身也。非有非無﹐卽有卽無﹐不可於有中尋﹐不可於無中求﹐亦不可於非有非無中取。三者旣非﹐試想是个什麼物事﹖見得此物事者﹐頓超無生﹐名爲最上一乘之妙道。眞身眞心﹐原是一个。以體言謂眞身﹐以用言謂眞心。體用如一﹐身心渾望﹐形神俱妙﹐與道合眞﹐非無生之謂乎﹖

附﹕

讀《周易參同契》

大丹妙用法乾坤﹐乾坤運兮五行分﹔五行順兮常道有生有滅﹐五行逆兮丹體常靈常存。一自虛無質兆﹐兩儀因一開根﹐四象不離二體﹐八卦互爲子孫。萬象生乎變動﹐吉凶悔吝玆分。百姓日用不知﹐聖人能究本源。顧易道妙盡乾坤之理﹐遂托象於斯文。否泰交﹐則陰陽或升或降﹔屯蒙作﹐則動靜在朝在昏。坎離爲男女水火﹐震兌乃龍虎魄魂。守中則黃裳元吉﹐遇亢則無位無尊。旣未愼萬物之終始﹐復姤昭二气之歸奔。月虧盈﹐應精神之衰旺﹔日出沒﹐合榮衛之寒溫。本立言以明象﹐旣得象以忘言。猶設像以指意﹐悟眞意則象捐。達者惟簡惟易﹐迷者愈惑愈繁。故之修眞之士﹐讀《參同契》者不在乎泥象執文。

贈白龍洞劉道人歌

玉走金飛兩曜忙﹐始聞花發又秋霜。

徒誇篯壽千來歲﹐也似雲中一電光。

一電光﹐何太速﹐百年都來三萬日﹐

其間寒暑互煎熬﹐不覺童顏暗中失。

縱有兒孫滿眼前﹐卻成恩愛轉牽纏。

及乎精竭身枯朽﹐誰解教君暫駐延。

暫駐延﹐旣無計﹐不免將身歸逝水。

但看古往聖賢人﹐幾个解畱身在世﹖

身在世﹐也有方﹐只爲時人沒度量。

競向山中尋艸木﹐伏鉛制汞點丹陽。

點丹陽﹐事迥別﹐須向坎中求赤血。

捉來離位制陰精﹐配合調和有時節。

時節正﹐用媒人﹐金公奼女結親姻﹐

金公偏好騎白虎﹐奼女常駕赤龍身﹐

虎來靜坐秋山裏﹐龍向潭中奮身起。

兩獸相逢戰一場﹐波浪奔騰如鼎沸。

黃婆丁老助威靈﹐撼動乾坤走神鬼。

須臾戰罷雲雨收﹐種个玄珠在泥底﹐

從此根芽漸長成﹐隨時灌漑抱眞精。

十月脫胎吞入口﹐不覺凡身已有靈。

此个事﹐世間稀﹐不是等閒人得知。

夙世若無仙骨分﹐容易如何得遇之。

得遇之﹐宜便煉﹐都緣光景急如箭。

要取魚時須結罾﹐莫只臨川空嘆羨。

聞君知藥已多年﹐何不收心煉汞鉛。

莫教燭被風吹滅﹐六道輪回莫怨天。

近來世上人多詐﹐盡著布衣稱道者。

問他金木是何般﹐噤口不言如害啞。

卻云伏气與休糧﹐別有門庭道路長。

君不見﹐破迷歌裏說﹐太一含眞法最良﹐

莫怪言辭多狂劣﹐只教時人難鑑別﹐

惟君心與我心同﹐方敢傾懷向君說。

石橋歌

吾家本住石橋北﹐山鎭水關森古木﹐

橋下澗水徹昆侖﹐山下飲泉香馥鬱。

吾居山內實堪誇﹐徧地均栽不榭花。

山北穴中藏猛虎﹐出窟哮吼生風霞。

山南潭底藏蛟龍﹐騰雲降雨山蒙蒙。

二獸相逢斗一場﹐元珠隱伏是禎祥。

景堪羨﹐吾暗喜﹐自斟自酌燻燻醉。

醉彈一曲無弦琴﹐琴裏聲聲教仔細。

可煞醉後沒人知﹐昏昏默默恰如癡。

仰觀造化工夫妙﹐日還西出月東歸。

天是地﹐地是天﹐反覆陰陽合自然。

識得五行顚倒處﹐指日升霞歸洞天。

黃金屋﹐白玉掾﹐玉女金童日侍前。

南辰北斗分明布﹐森羅萬象現無邊。

無晝夜﹐要綿綿﹐聚散抽添火候全。

若問金丹端的處﹐尋師指破水中鉛。

木生火﹐金生水﹐水火須分前後隊。

要辧浮沈識主賓﹐鉛銀砂汞方交會。

有剛柔﹐莫逸意﹐知足常足歸本位。

萬神齊賀太平年﹐恁時國富民歡喜。

此个事﹐好推理﹐同道之人知此義。

後來一輩學修眞﹐只說存養並行气。

在眼前﹐甚容易﹐得服之人妙難比。

先且去病更延年﹐用火烹煎變陽體。

學道人﹐去思己﹐休問旁門小法制。

只知目下哄得人﹐不覺自身暗憔悴。

勸後學﹐須猛鷙﹐莫徒拋家住他地。

妙道不離自家身﹐豈在千山並萬水。

莫因循﹐自貪鄙﹐火急尋師覓元旨。

在生若不學修行﹐未知來生甚胎裏。

旣有心﹐要終始﹐人生大事惟生死﹐

皇天若負道心人﹐令我三途爲下鬼。

