《百字碑》注素朴散人

《百字碑》注序

純陽呂祖﹐乃道門中第一慈悲聖賢也﹐自唐至今﹐千年有餘﹐或隱或顯﹐隱顯不測﹐警愚化賢﹐詩詞歌賦流傳於世者﹐不可枚舉﹔其專言修眞次序﹑藥物火候無一不備者莫若《敲爻歌》《百字碑》﹐而其言簡理明﹐易足開人茅塞者﹐又莫若《百字碑》﹔其字僅一百﹐其句僅二十﹐丹法有爲無爲﹐了命了性﹐始終全談﹐謂之上天梯﹐眞天梯也。然爲天梯﹐而世之修眞者﹐不以爲天梯者﹐每多求奇好異﹐以其此文無奇無異而棄之﹔殊不知金丹之道﹐眞常之道﹐不奇之中而有最奇者存﹐不異之中而有大異者在﹐時人未之深思耳﹔如此文始言者﹐不過養气降心住性耳﹐有何奇異乎﹖其行持之效﹐能結丹﹐能服丹﹐能逍遙﹐能通造化﹐豈不最奇大異乎﹖咦﹗不奇而奇﹐不異而異﹐學者能於祖師法言﹐極深研幾﹐循序漸進﹐未有不深造而自得者。予讀是文﹐多有受益﹐因嘆有此天梯而人不識﹐大負祖師度世之苦心﹐爰是於每句之下﹐注解數語﹐以闡其微﹐願結知音﹐同上天梯﹐以報祖師之恩可也。

時嘉慶三年歲次戊午三月三日素朴散人自序於自在窩中

養气忘言守

性命之道﹐始終修養先天虛無眞一之气而已﹐別無他物﹐采藥采者是此﹐煉藥煉者是此﹐還丹還者是此﹐脫丹脫者是此﹐服丹服者是此﹐結胎結者是此﹐脫胎脫者是此﹐以術延命﹐延者是此﹐以道全形﹐全者是此﹐始而有爲﹐有爲者是此﹐終而無爲﹐無爲者是此﹐長生長者是此﹐無生無者是此﹐古經云﹕知得一﹐萬事畢。此語可了千經萬卷矣。但此气﹐非色非空﹐無形無象﹐不可以知知﹐不可以識識﹐視之不見﹐聽之不聞﹐搏之不得﹐恍恍惚惚﹐杳杳冥冥﹐不可形容﹐彊而圖之0﹐這个而已﹔彊而名之﹐儒曰太極﹐道曰金丹﹐釋曰圓覺﹔本無可言﹐有何可守﹖如其可言可守﹐則非先天虛無之气﹐乃是後天呼吸之气。先天之气﹐歷萬劫而不壞﹔後天之气﹐隨幻身而有無。世間未得眞傳之流﹐不知先天之气爲何物﹐誤認後天有形之气﹐或言在气海﹐或言在丹田﹐或言在黃庭﹐或言在任督二脈﹐或言在兩腎中間﹐或閉口調呼吸以勻气﹐或閉息定胎息以藏气﹐或搬運後升前降於黃庭以聚气﹐或守或運﹐等等不一﹐皆欲妄想結丹。試問將此有形之气﹐終久凝結於何處﹖凝結作甚模樣﹖其必凝結成气塊乎﹖每見世之守上者﹐多得腦漏﹔守下者﹐多得底漏﹔守中者﹐多得膨脹﹔守明堂者失明﹐守頑心者得癲癥﹐欲求長生﹐反而促死﹐哀哉﹗殊不知先天虛無之气﹐包羅天地﹐生育萬物﹐其大無外﹐其小無內﹐放之則彌六合﹐捲之則退藏於密﹐僅可知﹐不可言﹐僅可養﹐不可守﹐無言無守﹐言守兩忘﹐不養而養﹐入於養气之三昧矣。夫大道活活潑潑﹐不落於有無邊界﹔落於有則著相﹐落於無則著空﹐著相著空皆非天地造化流行之道﹐亦非聖賢眞空妙有之道。曰養炁﹐則必有所養者在﹐不著於空也﹔曰忘言守﹐則必無方所﹑無定位﹐不著於相也。不著空﹐不著相﹐則必有不空不相之養者在﹐不空不相之養﹐寂然不動﹐感而遂通﹐感而遂通﹐寂然不動﹐養气之道在是矣。

降心爲不爲

上言養气無言無守﹐似乎一無所爲矣﹐夫人有生以後﹐先天之气充足﹐陽極必陰﹐於此而能保全先天之炁不失者﹐其惟上徳之聖人乎﹖其次中下之人﹐一交後天﹐先天之气潛藏﹐後天之气用事﹐陽漸消﹐陰漸長﹐歷劫根塵俱發﹐一身气質俱動﹐識神張狂﹐客邪作亂﹐當此之時﹐四大一身皆屬陰﹐不知何物是陽精。𨿽欲養炁﹐無處可養﹐而亦不得其養﹐祖師黃鶴賦云﹕上徳者以道全其形﹐是其純乾之未破﹔下徳者以術延其命﹐乃配坎離而方成。以道全形者﹐無爲之事﹔以術延命者﹐有爲之事。上徳之人﹐先天之气未失﹐純陽之體﹐守中抱一﹐卽可全其本來之眞形﹔中下之人﹐先天之炁已傷﹐陽爲陰陷﹐必須竊陰陽﹐奪造化﹐先固命基﹐從有爲而入無爲﹐方能成眞。又古仙云﹕還丹最易﹐煉己最難。又沁園春云﹕七返還丹﹐在人先須煉己待時。煉己之功﹐莫先於降心﹐但降心須要識得心﹐心有人心道心之分﹐有眞心假心之別。道心者﹐本來不識不知﹐順帝之則之心﹐爲眞心﹔人心者﹐後起有識有知七情六欲之心﹐爲假心。眞心益人性命﹐假心傷人性命。降心者﹐降其人心之假也。然降人心﹐非是守心空心﹐亦非是彊制定心﹐須要順其自然。悟眞云﹕順其所欲﹐漸次導之。只此二語﹐便是降心妙訣。故曰降心爲不爲。曰爲者﹐心必降也﹔曰不爲者﹐不彊降也。降而不降﹐不降而降﹐有用用中無用﹐無功功裏施功矣。蓋人之頑心﹐積習成性﹐如火煉成頑鐵一塊﹐至堅至固﹐牢不可破。若束之太急﹐是以心制心﹐心愈多而塊愈堅﹐反起心病﹐陰符經云﹕火生於木﹐禍發必克者是也。故降心必用漸修之功﹐方能濟事﹐漸修之功﹐無傷於彼﹐有益於我﹐爲而不爲矣。

動靜知宗祖﹐無事更尋誰﹖

先天眞一之气﹐爲生天生地生人之祖气﹐無理不具﹐無時不在﹐所謂性命之宗祖﹐存此者聖﹐昧此者凡﹐但此气落於後天﹐隱而不現﹐卽或一現﹐人爲名利所牽﹐私欲所擾﹐當面錯過﹐旋有而旋失。欲尋此气﹐先要認得道心。蓋先天之气﹐藏於道心也。道心爲體﹐先天之气爲用﹐同出異名﹐道心卽修道之宗祖。夫道心者﹐主人也﹔人心者﹐奴僕也。認得道心爲宗祖﹐以主人而使奴僕﹐奴僕聽命於主人﹐不降而自降﹐一動一靜﹐皆是道心運用﹐卽人心亦化爲道心﹐內無妄念﹐外無妄事﹐內外安靜﹐客气難入﹐處於無事之境矣。能至無事﹐空空洞洞﹐只有道心﹐別無他物﹐此外更尋誰耶﹖

眞常須應物﹐應物要不迷。

旣知宗祖﹐處於無事﹐則眞者可以能常矣。眞者能常﹐一切外假不得而傷﹐但眞常之道﹐不是避世離俗﹐亦非靜坐止念﹐須要腳踏實地﹐身體力行﹐從大造鑪中煆煉出來﹐方爲眞﹐方是常﹐若知眞而不知行眞﹐𨿽能無事﹐如同木雕泥塑之物﹐外𨿽無事﹐而內難免有事﹐所謂禪機本靜﹐靜生妖也。此乃閉門捉賊﹐假者不能去﹐而眞者必受傷﹐何能眞常乎﹖故曰眞常須應物﹐應物要不迷。曰眞常應物者﹐以眞應假也﹔曰應物不迷者﹐借假修眞也。蓋眞藏於假之中﹐假不在眞之外﹐無假不能成眞﹐無眞不能化假﹐只在常應常靜﹐於殺機中盜生機﹐於波浪裏穩舵槁耳。果能不迷﹐卽是眞常﹐果能眞常﹐𨿽終日應物﹐未曾應物﹐處於無事之境﹐而不爲萬物所移﹐何礙於應乎﹖

不迷性自住

應物不迷﹐則道心之眞常存矣。道心之眞常存﹐則人心之假不生﹐人心之假不生﹐則气質之性不發﹐气質之性不發﹐則天賦之性明明朗朗﹐如水晶塔子一般﹐無染無著﹐不動不搖﹐而自住矣。總之﹐性住之效﹐全在應物不迷功夫﹐迷則人心用事﹐眞性昧而假性發﹐不迷則道心用事﹐假性化而眞性現﹐住性之道﹐不迷盡之矣。祖師黃鶴賦云﹕依世法而修出世之法﹐旨哉言乎﹗

性住气自回

性者﹐理也﹐在天爲理﹐賦之於人爲性﹐故名其性曰天性﹔气者﹐命也﹐在天爲气﹐受之於人爲命﹐故名其命曰天命。人生之初﹐理不離气﹐气不離理﹐命不離性﹐性不離命﹐理气一家﹐性命一事﹐因交後天﹐理气不連﹐性命各別矣。若能性住﹐不爲客气所移﹐而正气自回﹐無命者而仍有命﹐性命仍是一事﹐理气原不相背﹐所謂盡性至命者是也。大抵气回之要﹐總在性住﹐果能性住﹐則气自然而回﹐無容彊作也。

气回丹自結

丹者﹐圓明之物﹐系陰陽二气交合而成。當性住之時﹐萬慮俱息﹐是謂眞靜眞虛﹐靜極則動﹐虛極生白﹐先天之气自虛無中來﹐片刻之間﹐凝而成丹﹐所謂一時辰內管丹成也。大抵還丹之要﹐在乎气回﹐气回之要﹐在乎性住﹐性住之要﹐在乎不迷﹐不迷之要﹐在乎降心﹔降心之要﹐在乎知宗祖﹔知得宗祖﹐降心應物﹐不爲物迷﹐性自住﹐气自回﹐丹自結﹐三「自」字在應物不迷處來。應物不迷﹐卽是煉己之功﹐所謂煉己純熟﹐還丹自結也。了道歌云﹕未煉還丹先煉性﹐未修大藥且修心。性定自然丹信至﹐心靜然後藥苗生。特以還丹最易﹐煉己最難。若煉己不煉到無己時﹐則性不定﹐心不靜﹐丹何能還乎﹖然煉己若不知宗祖﹐其功莫施﹐三丰翁云﹕築基時須用槖鑰﹐煉己時還要眞鉛。眞鉛卽宗祖。若不遇眞師訣破眞鉛一味大藥﹐誰敢下手﹖

壺中配坎離

气回丹結﹐眞種到手﹐僅還得娘生本來面目﹐謂之還丹﹐又謂之小還丹。此丹猶未經眞水火煆煉﹐尙是生丹﹐未成熟丹﹐不堪吞服濟命﹐必須將此丹煆成一个至陽之物﹐方能延得年﹐益得壽。坎外陰而內陽﹐其中之陽爲眞﹐爲中正之陽﹐非幻身腎中之濁精﹐乃先天眞一之神水﹔離外陽而內陰﹐其中之陰爲眞﹐爲中正之陰﹐非幻身心中之血液﹐乃先天虛靈之眞火。此水此火﹐乃虛空天然之水火﹐非一切有形有象之水火。用此水火﹐烹煎靈藥﹐十二時中﹐不使間斷﹐勿忘勿助﹐綿綿若存﹐用之不勤。入藥鏡雲﹕水怕乾﹐火怕寒者是也。曰壺中配者﹐天然水火﹐不假外求﹐神明默運﹐藥物老嫩﹐火候進退﹐隨時加減﹐消息於宥密之中﹐不使有一毫滲漏也。

陰陽生返覆﹐普化一聲雷。

水火烹煉之功﹐卽朝屯暮蒙之功。朝屯者﹐進陽火也﹔暮蒙者﹐運陰符也。時陽則進陽﹐時陰則運陰﹐陰而陽﹐陽而陰﹐陰陽搏聚﹐自生反覆。返覆者﹐恍惚裏相逄﹐杳冥中有變﹐返之覆之﹐陰陽混化﹐先天靈苗﹐由嫩而堅﹐自生而熟﹐自漸而頓﹐忽的造化鑪中迸出一粒至陽之丹﹐如空中乍雷一聲﹐驚醒夢里人矣。

白雲朝頂上﹐甘露灑須彌。

當陽丹出鼎﹐吞而服之﹐點一己之陰汞﹐如貓捕鼠。白雲朝頂上者﹐沖和淸气上升﹐五气朝元也﹔甘露灑須彌者﹐華池神水下降﹐萬病回春也。須彌山在天地之正中﹐卽人中有一寶之象。中之一寶﹐卽是聖胎﹐又名黃芽﹐祖師示張珍奴詞云﹕地雷震動山頭雨﹐要洗濯﹐黃芽出土﹐正是此義。

自飲長生酒﹐逍遙誰得知。

當聖胎凝結﹐神水流通﹐澆灌丹田﹐自然無質生質﹐無形生形﹐而一切勉彊之功無所用矣。故曰自飲長生酒﹐逍遙誰得知也。曰自飲﹑曰誰得知者﹐蓋以長生逍遙之事﹐乃竊陰陽﹐奪造化﹐先天而天弗違﹐後天而奉天時之事﹐𨿽天地神明﹐不可得而測度﹐而況人能知之乎﹖

坐聽無弦曲﹐明通造化機。

莊子云﹕攝精神而長生﹐忘精神而無生。長生者﹐有爲了命之道﹔無生者﹐無爲了性之道。了性之道﹐卽九年面壁之功﹐面壁之功﹐卽十月溫養之功。九年之說﹐非實有九年之期﹐九爲純陽之數﹐卽金液九還﹐陰盡陽純之義。所謂一毫陰气不盡不仙也。十月之說﹐聖胎成就﹐脫化之期﹐如婦懷孕﹐十月嬰兒出胞﹐亦法象也。十月溫養之功﹐防危慮險﹐萬有皆空﹐不使有一毫客气入於胎元之中﹐如壁列萬仞﹐一無所見也。十月溫養﹐九年面壁﹐二者是一義﹐非是兩件﹐皆古人取其義而象之耳﹐惟其溫養面壁﹐故曰坐聽無弦曲。坐非身坐﹐乃心淸意靜﹐不動不搖之坐。有弦曲則有聲有音﹐無弦曲則無聲無音矣。無聲無音﹐一空而已﹐旣云無聲無音﹐聽个甚的﹖曰聽﹐則是空而又不空﹐不空而又空﹐非頑空﹐乃眞空也。曰坐聽者﹐離卻見之一邊﹐絕不著於色矣。曰聽無弦曲﹐聽而不聽﹐已是離卻聽之一邊﹐又不著於聲矣。金剛經云﹕若以色見我﹐以聲音求我﹐是人行邪道﹐不得見如來。如來者﹐如有所來﹐而實無來﹐此眞空本來面目﹐卽超脫聖胎之大法門﹐成全法身之眞口訣。要之﹐無爲之功﹐總在坐之一字﹐坐則止於其所﹐內觀其心﹐心無其心﹐外觀其形﹐形無其形﹐遠觀其物﹐物無其物﹐三者旣悟﹐惟見於空﹐空無所空﹐無無亦無﹐無無旣無﹐名爲照了﹐打破虛空﹐獨露全身﹐不生不滅﹐方爲了當。有生者﹐所以脫幻身而固命基﹐還丹之道﹐從無而造於有也﹔無生者﹐所以脫法身而了性宗﹐大丹之道﹐從有而化於無也。有生無生﹐卽造化之機。知此道者﹐始而從無造有以長生﹐終而從有歸無以無生﹐有無不立﹐性命雙修﹐明通天地造化之機﹐而與天地爲一矣。

都來二十句﹐端的上天梯。

養气忘言守一句﹐統言修道之全體大用也。降心爲不爲一句﹐言煉己築基也。動靜知宗祖﹐無事更尋誰二句﹐言煉己築基﹐須要識得心也。眞常須應物﹐應物要不迷二句﹐言煉己之實功也。不迷性自住﹐性住气自回﹐气回丹自結三句﹐言煉己功勤﹐還丹自結也。壺中配坎離一句﹐言丹還後﹐內鑪之功也。陰陽生返覆一句﹐言陰陽變化﹐由嫩而堅也。普化一聲雷一句﹐言脫丹法象也。白雲朝頂上﹐甘露灑須彌二句﹐言服丹後之法象也。自飲長生酒﹐逍遙誰得知二句﹐言服丹結胎之法象也。坐聽無弦曲一句﹐言十月溫養之功也。明通造化機一句﹐是總結了性了命大義也。以前十八句﹐還丹大丹﹐始終次序﹐火候工程﹐悉皆吐露﹐至簡至易﹐約而不繁﹐依法行持﹐自卑登髙﹐由近達遠﹐端的爲修道者上天梯也。曰二十句者﹐並結尾二句言之耳。

