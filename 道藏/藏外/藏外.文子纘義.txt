

欽定四庫全書

子部十四

提要

文子纘義十二卷

道家

【臣】等謹案文子纘義宋杜道堅撰道堅字南谷當塗人嘗爲道士於武康計籌山之升元觀其事迹不見於志乘諸家書目亦多未載此書之名惟考牟巘陵陽集有爲道堅所作序又別有計籌峯眞率錄序稱洞微先生祖常主升元觀席徳壽宮錫之寶翰至今歲某甲道堅實來上距祖君十二化然才百年云云案自髙宗內禪居徳壽宮時下至景定壬戌正一百年則道堅當爲理宗時人矣文子一書詞深義隱必借訓釋以行自北魏以來爲之注者有李暹徐靈府朱元三家暹及元注久亡靈府注𨿽僅存亦大半闕佚不備道堅因所居計籌山有文子故迹慕其爲人因裒輯眾解申以己意特爲纘義一書其於道家微旨頗見領悟故詞意𨿽若平近而於文子晦奧之義多能疏通抉摘令讀者無鉤棘之患又所引舊說𨿽不標姓名而宋以前諸家之注湮沒不傳者實可借以考見一二其有裨於本書者不少自元以來本甚稀獨永樂大典各韻中載有其文其精誠符言上徳下徳微明自然上義七篇首尾完備惟道原九守道徳上仁上禮五篇纘義原本失載或爲永樂大典傳寫所佚或道堅原未及注均難臆度今姑因其闕而仍各錄其本文依篇分析釐爲十有二卷書中所載字句與今世所傳明道潛堂刋本多所同異如符言篇求爲而寧求爲而治句明刋本作無爲與上下文義全反又時之去不可追而援也句明刋本追誤作足字又夫气者可以道而制也句明刋本作二气者可道已而制也又微明篇聖人見福於重關之內句明刋本見字作先又下徳篇帝者體陰陽卽侵王者法四時卽削二句明刋本於帝者王者下並衍不字均訛誤不可解不如此本之明順又符言篇故能以眾不勝成大勝者惟聖者能之二句明刋本脫下一句又能成王者必徳勝者也句明刋本脫去徳字又上義篇故天下可一也句明刋本一字下衍人字此甚多皆可以證明刋本之誤其他文義兩通者尢不可勝數蓋道堅生當宋季猶及見諸家善本今本書𨿽久爲後人所訛誤而幸此遺編尙在得據以訂正其是非是尢可爲寶貴矣乾隆四十二年五月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

文子纘義原序

禹受計於會稽會稽者會計也武康計籌山因計然嘗度地於此而得名然其義固有所本範蠡師計然見於史記顏師古以爲與孔子同時是也其書曰文子者有與平王問答語徐靈府遂以爲周平王時人則誤甚劉向著錄文子書九篇耳李暹所注乃十二篇疑不能無附托其間或謂乃楚之平王楚越相彊平王時楚事日非子胥旣奔吳而計然亦去楚間道適越耶不可考矣南谷杜君辯博而篤實恬靜而疏通其能可以用世而其志果於遁世𨿽嘗領閒臺珍館亦復捨去築披云之庵於計籌山上燕處從容取文子書及其事之散見他書者會稡而刻之三代古書遺迹一旦震發於湮沒之餘眞山林一大奇事予觀自昔財計之臣鮮有能自全者計然之策範蠡略用之於越十年生聚旣以報吳乃飄然遠隱竟免於烏喙之毒手而圖謀相便計然乃神仙得道人【原缺二字】已蓋計然嘗受於老子者也夫善計不用籌策此豈區區廢居操縱從事於鞭算之末乎不貴難得之貨不捨儉且嗇不以不足奉有餘生財而不有成功而不居若是者蓋幾乎道固已超然於利害禍福之外而世之壅利專利者往往違天時竭地利自謂以心計析秋毫不知正犯道家之所深忌祗以自貽殃禍覆轍相尋曾莫之悟可嘆也南谷嘗注老子得其宗防又稡此書俾與師說並行其警世切矣學者合而觀之可也𨿽然書徒糟粕曠洞遐想泬寥虛閒胸中系累雲掃霧除豈不一快然者哉又安得從南谷君登籌峯望墟求鴟夷子所以泛湖之處陵陽牟巘撰

欽定四庫全書

文子纘義卷一

宋杜道堅撰

道原篇

老子曰有物混成先天地生惟象無形窈窈冥冥寂寥淡漠不聞其聲吾彊爲之名字之曰道夫道者髙不可極深不可測苞裹天地稟受無形原流泏泏衝而不盈濁以靜之徐淸施之無窮無所朝夕表之不盈一握約而能張幽而能明柔而能剛含陰吐陽而章三光山以之髙淵以之深獸以之走鳥以之飛麟以之遊鳳以之翔星歷以之行以亡取存以卑取尊以退取先古者三皇得道之統立於中央神與化遊以撫四方是故能天運地墆輪轉而無廢水流而不止與物終始風興雲蒸雷聲雨降並應無窮己雕己琢還復於朴無爲爲之而合乎生死無爲言之而通乎徳恬愉無矜而得乎和有萬不同而便乎生和陰陽節四時調五行潤乎艸木浸乎金石禽獸碩大毫毛潤澤鳥卵不敗獸胎不防父無喪子之憂兄無哭弟之哀童子不孤婦人不孀虹蜺不見盜賊不行含徳之所致也天常之道生物而不有成化而不宰萬物恃之而生莫之知徳恃之而死莫之能怨收藏畜積而不加富布施稟受而不益貧忽兮怳兮不可爲象兮怳兮忽兮用不詘兮窈兮冥兮應化無形兮遂兮通兮不虛動兮與剛柔捲舒兮與陰陽俛仰兮老子曰大丈夫恬然無思淡然無慮以天爲蓋以地爲車以四時爲馬以陰陽爲禦行乎無路遊乎無怠出乎無門以天爲蓋則無所不覆也以地爲車則無所不載也四時爲馬則無所不使也陰陽禦之則無所不備也是故疾而不揺遠而不勞四支不動聰明不損而照見天下者執道之要觀無窮之地也故天下之事不可爲也因其自然而推之萬物之變不可救也秉其要而歸之是以聖人內修其本而不外飾其末厲其精神偃其知見故漠然無爲而無不爲也無治而無不治也所謂無爲者不先物爲也無治者不易自然也無不治者因物之當然也

老子曰執道以禦民者事來而循之物動而因之萬物之化無不應也百事之變無不耦也故道者虛無平易淸靜柔弱純粹素朴此五者道之形象也虛無者道之舍也平易者道之素也淸靜者道之鑑也柔弱者道之用也易者道之常也柔者道之剛也弱者道之彊也純粹素朴者道之幹也虛者中無載也平者心無累也嗜欲不載虛之至也無所好憎平之至也一而不變靜之至也不與物雜粹之至也不憂不樂徳之至也夫至人之治也棄其聰明滅其文章依道廢智與民同出乎公約其所守寡其所求去其誘慕除其貴欲捐其思慮約其所守卽察寡其所求卽得故以中制外百事不廢中能得之則外能牧之中之得也五藏寧思慮平筋骨勁彊耳目聰明大道坦坦去身不遠求之遠者往而復返老子曰聖人忘乎治人而在乎自理貴忘乎勢位而在乎自得自得卽天下得我矣樂忘乎富貴而在乎和知大已而小天下幾於道矣故曰至虛極也守靜篤也萬物並作吾以觀其復夫道者陶冶萬物終始無形寂然不動大通混冥深閎廣大不可爲外析毫剖芒不可爲內無環堵之宇而生有無之總名也眞人體之以虛無平易淸靜柔弱純粹素朴不與物雜至徳天地之道故謂之眞人眞人者知大已而小天下貴治身而賤治人不以物滑和不以欲亂情隱其名姓有道則隱無道則見爲無爲事無事知不知也懷天道包天心噓吸陰陽吐故納新與陰俱閉與陽俱開與剛柔捲舒與陰陽俯仰與天同心與道同體無所樂無所苦無所喜無所怒萬物同無非無是夫形傷乎寒暑燥濕之虐者形究而神杜神傷於喜怒思慮之患者神盡而形有餘故眞人用心復性依神相扶而得終始是以其寢不夢覺而無憂

孔子問道老子曰正汝形一汝視天和將至攝汝知正汝度神將來舍徳將爲汝容道將爲汝居瞳兮若新生之犢而無求其故形若枯木心若死灰眞其實知而不以曲故自持恢恢無心可謀明白四達能無知乎老子曰夫事生者應變而動變生於時知時者無常之行故道可道非常道名可名非常名書者言之所生也言出於智智者不知非常道也名可名非藏書者也多聞數窮不如守中絕學無憂絕聖棄智民利百倍人生而靜天之性也感物而動性之欲也物至而應智之動也智與物接而好憎生焉好憎成形而智出於外不能反己而天理滅矣是故聖人不以人易天外與物化而內不失情故通於道者反於淸靜究於物者終於無爲以恬養智以漠合神卽乎無門循天者與道遊也隨人者與俗交也故聖人不以事滑天不以欲亂情不謀而當不言而信不慮而得不爲而成是以處上而民不重居前而人不害天下歸之姦邪畏之以其無爭於萬物也故莫敢與之爭

老子曰夫人從欲失性動未嘗正也以治國則亂以治身則穢故不聞道者無以反其性不通物者不能淸靜原人之性無邪穢久湛於物卽易易而忘其本卽合於若性水之性欲淸沙石之人之性欲平嗜欲害之惟聖人能遺物反己是故聖人不以智役物不以欲滑和其於樂不忻忻其於憂不惋惋是以髙而不危安而不傾故聽善言便計𨿽愚者知說之稱聖徳髙行𨿽不肖者知慕之說之者眾而用之者寡慕之者多而行之者少所以然者掔於物而系於俗故曰我無爲而民自化我無事而民自富我好靜而民自正我無欲而民自朴淸靜者徳之至也柔弱者道之用也虛無恬愉者萬物之祖也三者行則淪於無形無形者一之謂也一者無心合於天下也布徳不漑用之不勤視之不見聽之不聞無形而有形生焉無聲而五音鳴焉無味而五味形焉無色而五色成焉故有生於無實生於虛音之數不過五五音之變不可勝聽也味之數不過五五味之變不可勝嘗也色之數不過五五色之變不可勝觀也音者宮立而五音形矣味者甘立而五味定矣色者白立而五色成矣道者一立而萬物生矣故一之理施於四海一之嘏察於天地其全也惇兮其若朴其散也渾兮其若濁濁而徐淸衝而徐盈澹然若大海汜兮若浮雲若無而有若亡而存

老子曰萬物之總皆閱一孔百事之根皆出一門故聖人一度循軌不變其故不易其常放準循繩曲因其直直因其常夫喜怒者道之邪也憂悲者徳之邪也好憎者心之過也嗜欲者生之累也人大怒破陰大喜墜陽薄气發喑驚怖爲狂憂悲焦心疾乃積成人能除此五者卽合於神明神明者得其內也得其內者五藏寧思慮平耳目聰明筋骨勁彊疏達而不悖堅彊而不匱無所太過無所不逮天下莫柔弱於水水爲道也廣不可極深不可測長極無窮遠淪無涯【音宜】息耗減益過於不訾上天爲雨露下地爲潤澤萬物不得不生百事不得不成大苞羣生而無私好澤及蚑【音岐】蟯【音饒】而不求報富贍天下而不旣徳施百姓而不費行不可得而窮極微不可得而把握擊之不創【音瘡】刺之不傷斬之不斷灼之不燻綽約流循而不可靡散利貫金石彊淪天下有餘不足任天下取與稟受萬物而無所先後無私無公與天地洪同是謂至徳夫水所以能成其至徳者以其綽約潤滑也故曰天下之至柔馳騁天下之至堅無有入於無間夫無形者物之太祖無音者之大宗眞人者通於靈府與造化者爲人執徳於心而化馳如神是故不道之道芒乎大哉未發號施令而移風易俗其惟心行也萬物有所生而獨如其根百事有所出而獨守其門故能窮無窮極無極照物而不響應而不知老子曰夫道徳者志弱而事彊心虛而應當志弱者柔毳安靜藏於不取行於不能澹然無爲動不失時故貴必以賤爲本髙必以下爲基托小以包大在中以制外行柔而剛力無不勝敵無不陵應化揆時莫能害之欲剛者必以柔守之欲彊者必以弱保之積柔卽剛積弱卽彊觀其所積以知存亡彊勝不若己者至於若已者而格柔勝出於己者其力不可量故兵彊卽滅木彊卽折革彊卽裂齒堅於舌而先斃故柔弱者生之幹也堅彊者死之徒先唱者窮之路後動者達之原夫執道以耦變先亦制後後亦制先何則不失所以制人人亦不能制也所謂後者調其數而合其時時之變則間不容息先之則太過後之則不及日回月周時不與人遊故聖人不貴尺之璧而貴寸之陰時難得而易失故聖人隨時而舉事因資而立功守淸道拘雌節因循而應變常後而不先柔弱以靜安徐以定功大靡堅不能與爭也

老子曰機械之心藏於中卽純白之不粹神徳不全於身者不知何遠之能懷欲害之心忘乎中者卽饑虎可尾也而況於人乎體道者佚而不窮任數者勞而無功夫法刻刑誅者非帝王之業也箠策繁用者非致遠之禦也好憎繁多禍乃相隨故先王之法非所作也所因也其禁誅非所爲也所守也故能因卽大作卽細能守卽固爲卽敗夫任耳目以聽視者勞心而不明以智慮爲治者苦心而無功任一人之材難以至治一人之能不足以治三畝之宅循道理之數因天地自然卽六合不足均也聽失於非譽目淫於彩色禮亶不足以放愛誠心可以懷遠故兵莫憯乎志鏌鋣爲下寇莫大於陰陽而枹鼓爲細所謂大寇伏屍不言節中寇藏於山小寇遁於民間故曰民多智能奇物滋起法令滋章盜賊多有去彼取此天殃不起故以智治國國之賊不以智治國國之徳夫無形大有形細無形多有形少無形彊有形弱無形實有形虛有形者遂事也無形者作始也遂事者成器也作始者朴也有形則有聲無形則無聲有形產於無形故無形者有形之始也廣厚有名有名者貴全也儉薄無名無名者賤輕也殷富有名有名者尊寵也貧寡無名無名者卑辱也雄牡有名有名者章明也雌牝無名無名者隱約也有餘者有名有名者髙賢也不足者無名無名者任下也有功卽有名無功卽無名有名產於無名無名者有名之母也夫道有無相生也難易相成也是以聖人執道虛靜微妙以成其徳故有道卽有徳有徳卽有功有功卽有名有名卽復歸於道功名長久終身無咎王公有功名孤寡無功名故曰聖人自謂孤寡歸其根本功成而不有故有功以爲利無名以爲用古者民童不知東西貌不離情言不出行行出無容言而不文其衣暖而無采其兵鈍而無刃行蹎蹎視瞑瞑鑿井而飲耕田而食不布施不求徳髙下不相傾長短不相形風齊於俗可隨也事周於能易爲也矜僞以惑世畸行以迷眾聖人不以爲世俗

文子纘義卷一

欽定四庫全書

文子纘義卷二

宋杜道堅撰

精誠篇

老子曰天致其髙地致其厚日月照列星朗陰陽和非有爲焉正其道而物自然陰陽四時非生萬物也雨露時降非養艸木也神明接陰陽和萬物生矣夫道者藏精於內棲神於心靜漠恬淡悅穆胸中廓然無形寂然無聲官府若無事朝廷若無人無隱士無逸民無勞役無冤刑天下莫不仰上之徳象主之旨絕國殊俗莫不重譯而至非家至而人見之也推其誠心施之天下而已故賞善罰暴者政令也其所以能行者精誠也今𨿽明不能獨行必待精誠故總道以被民而民弗從者精誠弗至也

纘義古之聖人官天地府萬物藏精存誠無形無聲正其道而任物之自然當是時也朝無幸臣野無遺逸國無遊民干戈不起勞役不興四民樂業故不待家至人曉而坐致隆平

老子曰天設日月列星辰張四時調陰陽日以暴之夜以息之風以干之雨露以濡之其生物也莫見其所養而萬物長其殺物也莫見其所喪而萬物亡此謂神明是故聖人像之其起福也不見其所以而福起其除禍也不見其所由而禍除稽之不得察之不虛日計不足歲計有餘寂然無聲一言而大動天下是以無心動化者也故精誠內形气動於天景星見黃龍下鳳凰至醴泉出嘉谷生河不滿溢海不波湧

纘義日月星辰天之神水火土石地之神雨風露雷暑寒晝夜皆神也人性最靈是又神於物者矣天之生物不見所養日見其長聖人養民除害興利亦如之皆由精誠內著气感於天陰陽順之神明佑之而嘉祥至矣

逆天暴物卽日月薄蝕五星失行四時相乘晝防宵光山崩川涸冬雷夏霜天之與人有以相通故國之殂亡也天文變世俗亂虹蜺見萬物有以相連精气有以相薄故神明之事不可以智巧爲也不可以彊力致也故大人與天地合徳與日月合明與神合靈與四時合信懷天心抱地气執衝含和不下堂而行四海變易習俗民化遷善若出諸己能以神化者也

纘義天人一气隱顯相通和气致祥沴气致殃未有不由人主者也故夫逆天暴物悖道敗徳皇天震怒禍亦隨之有如成王悔過偃禾返風宋君一言火星退是皆精誠格天轉禍爲祥之徵

老子曰夫人道者全性保眞不虧其身遭急迫難精通乎天若乃未始出其宗者何爲而不成死生同域不可脇陵又況官天地府萬物返造化含至和而已未嘗死生也精誠形乎內而外諭於人心此不之道也纘義人之生也受命於天者同故性無不善全性保眞不虧其身精通於天何爲不成至若返造化至和而未嘗死生夫是之謂眞人

聖人在上懷道而不言澤及萬民故不言之教芒乎大哉君臣乖心倍譎見乎天神气相應徵矣此謂不言之辯不道之道也夫召遠者使無爲焉親近者言無事焉惟夜行者能有之故卻走馬以糞車軌不接於遠方之外是謂坐馳陸沈天道無私就也無私去也能者有餘拙者不足順之者利逆之者凶是故以智爲治者難以持國惟同乎太和而持自然應者爲能有之

纘義聖人懷道澤及民祥可見也君臣乖心見乎天殃可見也遠者無爲近者無事神气應徵有不待召而至矣無私就無私去有餘不足同乎太和不言之教自然而已

老子曰夫道之與徳若韋之與革遠之卽近近之卽疏稽之不得察之不虛是故聖人若鏡不將不迎應而不藏萬物不傷【案明刋本萬物下多一而字疑衍】其得之也乃失之也其失之也乃得之也故通於太和者暗若醇醉而甘臥【案明刋本醇作防考篇醇防二字通】以遊其中若未始出其宗是謂大通此假不用能成其用也

纘義道尊徳貴異名同出存乎吾心不從外得生之畜之不無不有聖人之心有如明鏡物來則應物去則靜含乎精誠純乎道徳不爲何敗不執何失若未始出其宗則神不能識

老子曰昔黃帝之治天下調日月之行治陰陽之气節四時之度正律曆之數別男女明上下使彊不掩弱眾不暴寡民保命而不夭歲時熟而不防百官正而無私上下調而無尢法令明而不暗輔佐公而不阿田者讓畔道不拾遺市不預賈故於此時日月星辰不失其行風雨時節五穀丰昌鳳凰翔於庭麒麟遊於郊

纘義觀天之道執天之行黃帝得之而天下治異時退捐天下趨空同禮下風見廣成子問治身柰何而可以長久廣成子曰至道之精窈窈防防至道之極昏昏默默無視無聽抱神以靜形將自正必靜必淸無勞汝形無搖汝精乃可以長生

虙犧氏之王天下也枕石寢繩殺秋約冬負方洲抱圓天陰陽所擁沈滯不通者竅理之逆气戾物傷民厚積者絕止之其民童不知西東視瞑瞑行蹎蹎侗然自得莫知其所由浮游泛然不知所本自養不知所如往當此之時禽獸虫蛇無不懷其爪牙藏其螫毒功揆天地至黃帝要妙乎太祖之下然而不章其功不揚其名隱眞人之道以從天地之固然何則道徳上通而智故消滅也

纘義六紀將終二皇不作而後天皇氏出當此之時大朴散而人事萌天下始有爲矣觀象制器結繩爲网以伏犧牲是謂伏犧冶金爲釡庖生爲熟一號庖犧當是時也而不以爲功禽獸虫蛇懷其爪牙而不傷人焉至若造書契正人倫功揆天地而不以爲功尊曰太昊不亦宜乎

老子曰天不定日月無所載地不定艸木無所立身不寧是非無所形是故有眞人而後有眞知其所持者不明何知吾所謂知之非不知與積惠重貨使民忻忻人樂其生者仁也舉大功顯令名禮君臣【案刋本作體君臣】正上下明親疏存危國繼絕世立無後者義也閉九竅藏志意棄聰明反無識芒然仿佯乎塵垢之外逍遙乎無事之際含陰吐陽而與萬物同和者徳也是故道散而爲徳徳溢而爲仁義仁義立而道徳廢矣

纘義道徳之於五常陰陽之於五行一也知日月代明四時錯行而後歲成則知人之道道徳五常可相有不可相無然則老子曰絕聖棄智絕仁棄義何哉所惡假其名而行之耳使眞有絕棄之心則道徳二篇不言聖人不言仁義是故有眞人而後有眞知

老子曰神越者言華徳蕩者行僞至精芒乎中而言行觀乎外此不免以身役物也精有愁盡而行無窮極所守不定而外滛於世俗之風是故聖人內修道徳【案刋本作道術】而不外飾仁義知九竅四支之宜而遊乎精神之和此聖人之遊也

纘義道徳五常之祖有祖而無子孫不可也有子孫而不知有祖可乎五常五神也道存乎中則神不越乎外一失所守神越言華徳蕩行僞鮮不喪於物役矣惟聖人知九竅四支之宜遊乎精神之和祖者存子孫其有不存乎

老子曰若夫聖人之遊也卽動乎至虛遊心乎太無馳於方外行於無門聽於無聲視於無形不拘於世不系於俗故聖人所以動天下者眞人不過賢人所以矯世俗者聖人不觀夫人拘於世俗必形系而神泄故不免於累使我可拘系者必其命有在乎外者矣

纘義身不系於俗則人不厭我心不拘於世則我無厭人夫是之謂與造物者遊是以動天下者眞人不過矯世俗者聖人不觀志役於物形系而神泄賢人有不免況眾人乎

老子曰人主之思神不馳於胸中智不出於四域懷其仁誠之心甘雨以時五穀蕃殖春生夏長秋收冬藏月省時考終歲獻貢養民以公威厲不誡法省不煩教化如神法寬刑緩囹圄空虛天下一俗莫懷姦心此聖人之恩也夫上好取而無量卽下貪功而無讓民貧苦而紛爭生事力勞而無功智詐萌生盜賊滋彰上下相怨號令不行

纘義車同軌書同文天下一俗賞不僭刑不濫四海一心能如是則人主之思不出四域而教化如神上好取而無度下貪功而不讓智詐起而民力殘上下相怨天地不交而萬物不通矣

夫水濁者魚噞政苛者民亂上多欲卽下多詐上煩擾卽下不定上多求卽下交爭不治其本而救之於末無以異於鑿渠而止水抱薪而救火聖人事省而治求寡而贍不施而仁不言而信不求而得不爲而成懷自然保至眞抱道推誠天下從之如響之應聲影之象形所修者本也

纘義天垂象示吉凶人皆見之君布令明賞罰民皆信之君其天矣乎水濁魚噞政苛民亂理所必然是故上多欲則民興詐上好靜則民不爭聖人抱道推誠天下從之可謂知本矣

老子曰精神越於外智慮蕩於內者不能治形神之所用者遠則所遺者近故不出於戶以知天下不窺於牖以知天道其出彌遠其知彌少此言精誠發於內神气動於天也

纘義天地交而萬物通聖人作而萬物睹自然孚感之道也人心與天通者蓋由賦形受命元自天來是故精誠發於內則神气動於天人心虛明天光發輝如鏡鑑形妍醜自見心其可不愼乎

老子曰冬日之陽夏日之陰萬物歸之而莫之使極自然至精之感弗召而來不去而往窈窈冥冥不知所爲者而功自成待目而照見待言而使命其於治難矣臯陶喑而爲大理天下無虐刑何貴乎言者也師曠瞽而爲大宰晉國無亂政何貴乎見者也不言之令不視之見聖人所以爲師也

纘義陽燧召火非日不焰方諸召水非月不流是故有其道無其位則事不立有其位無其道則功不成若唐虞之君臣道合化教行百官正萬民服聖人所以爲百世之師

民之化上不從其言從其所行故人君好勇弗使鬥爭而國家多難其漸必有劫殺之亂矣人君好色弗使風議而國家昏亂其積至於滛泆之難矣故聖人精誠別於內好憎明於外出言以副情發號以明指是故刑罰不足以移風殺戮不足以禁姦惟神化爲貴精至爲神精之所動若春气之生秋气之殺故君子者猶射者也於此豪末於彼尋丈矣故理人者愼所以感之

纘義表正影直源淸流長本末相資之道也知心爲身本則知君爲民本是故人君之好不可不正好勇則劫殺之亂生好色則滛泆之難起惟好徳精誠別於內好憎明於外刑罰不用而姦邪服本根旣固國家自寧

老子曰縣法設賞而不移風易俗者誠心不抱也故聽其音則知其風觀其樂卽知其俗見其俗卽知其化夫抱眞效誠者感動天地神逾方外令行禁止誠通其道而達其意𨿽無一言天下萬民禽獸神與之變化故太上神化其次使不得爲非其下賞賢而罰暴

纘義石蘊玉而山輝水含珠而淵媚有諸內形諸外也水石無言人自信之國家懷其仁誠推其信實罰不以怨賞不以私有不待縣法設賞而民將化之故聞伯夷之風者頑夫廉懦夫有立志伯夷何言哉身化之也言而不行民弗從矣

老子曰大道無爲無爲卽無有無有者不居也不居者卽處無形無形者不動不動者無言也無言者卽靜而無聲無形無聲者視之不見聽之不聞是謂微妙是謂至神綿綿若存是謂天地之根道無形無聲故聖人彊爲之形以一句爲名【案刋本一句作一字】天地之道大以小爲本多以少爲始天子以天地爲品以萬物爲資功徳至大勢名至賢【案刋本至賢作至貴】二徳之美與天地配故不可不軌大道以爲天下母

纘義道天地王域中之四大道無爲故悠久天無言故髙明地無聲故博厚兼而有之王也王乃天之子地之主民之父母惟其愛養萬物不以爲恩故功徳至大勢名至賢無得而逾焉

老子曰賑窮補急則名生起利除害卽功成世無災害𨿽聖無所施其徳上下和睦𨿽賢無所立其功故至人之治含徳抱道推誠樂施無窮之智寢說而不言天下莫之知貴其不言者故道可道非常道也名可名非常名也著於竹帛鏤於金石可於人者皆其粗也三皇五帝三王殊事而同心異路而同歸末世之學者不知道之所體一徳之所總要取成事之迹跪坐而言之𨿽博學多聞不免於亂

纘義含道抱徳推誠樂施處上之道也賑窮補急起利除害處中之道也自得勝求不取勝與處下之道也達其時宜通其變故不拘仕隱異事同功有不假竹帛金石而可以與古爲徒

老子曰心之精者可以神化而不可說道聖人不降席而匡天下情甚於梟呼故同言而信信在言前也同令而行誠在令外也聖人在上民化如神情以先之動於上不應於下者情令殊也三月嬰兒未知利害而慈母愛之愈篤者情也故言之用者變變乎小哉不言之用者變變乎大哉信君子之言忠君子之意忠信形於內感動應乎外賢聖之化也

纘義黃帝書曰天性人也人心機也君者天地之心乎心乃神明之府情動乎中言發乎外善則千里之外應之不善則千里之外違之是以聖人在上其化如神不降席而匡天下

老子曰子之死父臣之死君非出死以求名也恩心藏於中而不違其難也君子之怛非正爲也自中出者也亦察其所行聖人不慚於景君子愼其獨也捨近則遠塞矣故聖人在上則民樂其治在下則民慕其意志不忘乎欲利人也

纘義士見危授命臨大節而不可奪者忠孝使然也若萇宏之死於君申生之死於父恩心藏於中而不違其難曾何以出死求名爲哉聖王在上民樂其治二帝三王也聖人在下民慕其意元聖素王也

老子曰勇士一呼三軍皆辟其出之誠也倡而不和意而不載中必有不合者也不下席而匡天下者求諸己也故說之所不至者容貌至焉容貌所不至者感忽至焉感乎心發而成形精之至者可以形接不可以照期纘義言出乎口行發乎心誠之動也言出乎邇行發乎遠誠之應也勇士一呼其出之誠三軍其有不避乎若孫子之教戰勇出於誠也斬王愛姬則是吳王言出不誠禍及下也有國家者言行其可不誠乎

老子曰言有宗事有本失其宗本技能𨿽多不如寡言害眾者倕而使斷其指以明大巧之不可爲也故匠人智爲不以能以時閉不知閉也故必杜而後開

纘義多言多事聖人所戒惟宗道本徳教行不言故無敗也事處無爲故無害也末俗之流技能𨿽多爲巧所役希不傷手夫匠人之事不以智能故無關鍵而不可開杜而後開者扃鐍𨿽固盜至則發宗本何在哉

老子曰聖人之從事也所由異路而同歸存亡定傾若一志不忘乎欲利人也故秦楚燕魏之歌異聲而皆樂九夷八狄之哭異聲而皆哀夫歌者樂之徵哭者哀之效也愔於中發於外故在所以感之矣聖人之心日夜不忘乎欲利人其澤之所及亦遠矣

纘義聖人非無欲因其利而利之聖人非無事當其爲而爲之異路同歸存亡一致損己利人不忘天下𨿽殊方異域俗變風移語音不同性情則一愔於中發於外樂則歌哀則哭隨感而發皆吾民也而可忘乎若周公之夜以繼日坐以待旦則是晝夜不忘者也澤及遠矣

老子曰人無爲而治有爲也卽傷無爲而治者爲無爲爲者不能無爲也不能無爲者不能有爲也人無言而神有言也卽傷無言而神者載無言則傷有神之神者也

纘義身有形神無形有則有言無則無言知有無之相生則無不害有有不害無是以聖人無爲而治者身不傷神神不傷身也夫知不神而所以神故兩不相傷矣

文子曰名可彊立功可彊成昔南榮趎恥聖道而獨亡於己南見老子受教一言精神曉靈屯閔條達辛苦十日不食如享太牢是以明照海內名立後世智絡天地察分秋毫稱譽華語至今不休此謂名可彊立也故田者不彊囷倉不滿官禦不厲誠心不精將相不彊功烈不成王侯懈怠後世無名至人潛行譬猶雷霆之藏也隨時而舉事因資而立功進退無難無所不通

纘義困知彊行成功則一若南榮趎斯亦學知利行者乎趎恥聖道而獨亡乎己於是托業於庚桑楚之門異時南見老子得聞衛生之經明照海內名立後世則是名可彊立功可彊成聖人潛行隨時舉事因資立功進退何難哉

夫至人精誠內形徳流四方見天下有利也喜而不忘天下有害也怵若有喪夫憂民之憂者民亦憂其憂樂民之樂者民亦樂其樂故憂以天下樂以天下然而不王者未之有也聖人之法始於不可見終於不可及處於不傾之地積於不盡之倉載於不竭之府出令如流水之源使民於不爭之官開必得之門不爲不可成不求不可得不處不可久不行不可復大人行可說之政而人莫不順其命命順則從小而致大命逆則以善爲害以成爲敗

纘義至人聖人大人宜有別矣夫至人視民猶己同乎利害人樂亦樂人憂亦憂未有不王者也聖之法始不可見終不可及令出如流大人行可說之政順時而出命順則人從逆則民傷

夫所謂大丈夫者內彊而外明內彊如天地外明如日月天地無不覆載日月無不照明大人以善示人不變其故不易其常天下聽令如艸從風政失於春歲星盈縮不居其常政失於夏熒惑逆行政失於秋太白不當出入無常政失於冬辰星不效其鄕四時失政鎭星搖蕩日月見謫五星悖亂彗星出春政不失禾黍滋夏政不失雨降時秋政不失民殷昌冬政不失國家寧康纘義人稟天地之靈心乃神明之府大人者則又靈於人者也一念之動若善若惡天必鑑之是故政有得失見於災祥隨事而應罔有差忒書曰慢神虐民皇天弗保有官守者可不愼歟

文子纘義卷二﹤子部﹐道家類﹐文子纘義﹥

欽定四庫全書

文子纘義卷三

宋杜道堅撰

九守篇

老子曰天地未形窈窈冥冥渾而爲一寂然淸澄重濁爲地精微爲天離而爲四時分而爲陰陽精气爲人粗气爲虫剛柔相成萬物乃生精神本乎天骨骸根於地精神入其門骨骸反其根我尙何存故聖人法天順地不拘於俗不誘於人以天爲父以地爲母陰陽爲綱四時爲紀天靜以淸地定以寧萬物逆之者死順之者生故靜漠者神明之宅虛無者道之所居夫精神者所受於天也骨骸者所稟於地也道生一一生二二生三三生萬物萬物負陰而抱陽沖气以爲和

老子曰人受天地變化而生一月而膏二月而脈三月而胚四月而胎五月而筋六月而骨七月而成形八月而動九月而躁十月而生形骸已成五藏乃分肝主目腎主耳脾主舌肺主鼻膽主口外爲表中爲裏頭圓法天足方象地天有四時五行九曜三百六十日人有四支五藏九竅三百六十節天有風雨寒暑人有取與喜怒膽爲云肺爲气脾爲風腎爲雨肝爲雷人與天地相而心爲之主耳目者日月也血气者風雨也日月失行薄蝕無光風雨非時毀折生災五星失行州國受其殃天地之道至閎以大尙由節其章光愛其神明人之耳目何能久燻而不息精神何能馳騁而不乏是故聖人守內而不失外夫血气者人之華也五藏者人之精也血气專乎內而不外越則胸腹充而嗜欲寡嗜欲寡則耳目淸而聽視聰達聽視聰達謂之明五藏能屬於心而無離則气意勝而行不僻精神盛而气不散以聽無不聞以視無不見以爲無不成患禍無由入邪气不能襲故所求多者所得少所見大者所知小夫孔竅者精神之戶牖血气者五藏之使候故耳目淫於聲色卽五藏動揺而不定血气滔蕩而不休精神馳騁而不守禍福之至𨿽如丘山無由識之矣故聖人愛而不越聖人誠使耳目精明達無所誘慕意气無失淸淨而少嗜欲五藏便寧精神內守形骸而不越卽觀乎往世之外來事之內禍福之間可足見也故其出彌遠者其知彌少以言精神不可使外淫也故五色亂目使目不明五音亂耳使耳不聰五味亂口使口生創【音爽】趣捨滑心使行飛故嗜欲使人气淫好憎使人精勞不疾去之則志气日耗夫人所以不能終其天年者以其生生之厚夫惟無以生爲者卽所以得長生天地運而相通萬物總而爲一能知一卽無一之不知也不能知一卽無一之能知也吾處天下亦爲一物而物亦物也物之與物何以相物欲生不可事也憎死不可辭也賤之不可憎也貴之不可喜也因其資而寧之弗敢極也弗敢極卽至樂極矣

守虛

老子曰所謂聖人者因時而安其位當世而樂其業夫哀樂者徳之邪好憎者心之累喜怒者道之過故其生也天行其死也物化靜卽與陰合徳動卽與陽同波故心者形之主也神者心之寶也形勞而不休卽蹶精用而不已則竭是以聖人遵之不敢越也以無應有必究其理以虛受實必窮其節恬愉虛靜以終其命無所疏無所親抱徳煬和以順於天與道爲際與徳爲鄰不爲福始不爲禍先死生無變於己故曰至神神則以求無不得也以爲無不成也

守無

老子曰輕天下卽神無累細萬物卽心不惑齊生死則意不懾同變化則明不夫至人倚不撓之柱行無關之途稟不竭之府學不死之師無往而不遂無之而不通屈伸俯仰抱命不惑而宛轉禍福利害不足以患心夫爲義者可迫以仁而不可劫以兵可正以義不可懸以利君子死義不可以富貴畱也爲義者不可以死亡恐也又況於無爲者乎無爲者卽無累無累之人以天下爲影柱上觀至人之倫深原道徳之意下考世俗之行乃足以羞也夫無以天下爲者學之建鼓也

守平

老子曰尊勢厚利人之所貪比之身則賤故聖人食足以充虛接气衣足以蓋形禦寒適情辭余不貪得不多積淸目不視靜耳不聽閉口不言委心不慮棄聰明反太素休精神去知故無好無憎是謂大通除穢去累莫若未始出其宗何爲而不成知養生之和者卽不可懸以利通內外之符者不可誘以勢無外之外至大無內之內至貴能知大貴何往不遂

守易

老子曰古之爲道者理情性治心術養以和持以適樂道而忘賤安徳而忘貧性有不欲無欲而不得心有不樂無樂而不爲無益於性者不以累徳不便於生者不以滑和不縱身肆意而制度可以爲天下儀量腹而食制形而衣容身而居適情而行余天下而不有委萬物而不利豈爲貧富貴賤失其性命哉夫若然者可謂能體道矣

守淸

老子曰人受气於天者耳目之於聲色也鼻口之於芳臭也肌膚之於寒溫也其情一也或以死或以生或爲君子或爲小人所以爲制者異神者智之淵也神淸則智明智者心之府也智公則心平人莫鑑於流潦而鑑於澄水以其淸且靜也故神淸意平乃能形物之情故用之者必假於不用者夫鑑明者則塵垢不污也神淸者嗜欲不誤也故心有所至則神慨然在之反之於虛則消躁藏息矣此聖人之遊也故治天下者必達性命之情而後可也

守眞

老子曰夫所謂聖人者適情而已量腹而食度形而衣節乎已而貪污之心無由生也故能有天下者必無以天下爲也能有名譽者必不以越行求之誠達性命之情仁義因附也若夫神無所掩心無所載通洞條達澹然無事勢利不能誘聲色不能淫辯者不能說智者不能動勇者不能恐此眞人之遊也夫生生者不生化化者不化不達此道者𨿽知統天地明照日月辯解連環辭潤金石猶無益於治天下也故聖人不失所守

守靜

老子曰靜漠恬淡所以養生也和愉虛無所以據徳也外不亂內卽性得其宜靜不動和卽徳安其位養生以經世抱徳以終年可謂能體道矣若然者血脈無郁滯五藏無積气禍福不能矯滑非譽不能塵垢非有其世孰能濟焉有其才不遇其時身猶不能脫又況無道乎夫目察秋毫之末者耳不聞雷霆之聲耳調金玉之音者目不見太山之形故小有所志則大有所忘今萬物之來擢防吾生攓取吾精若泉原也𨿽欲勿稟其可得乎今盆水若淸之經日乃能見眉睫濁之不過一撓卽不能見方圓也人之精神難淸而易濁猶盆水也

守法

老子曰上聖法天其次尙賢其下任臣任臣者危亡之道也尙賢者癡惑之原也法天者治天地之道也虛靜爲主虛無不受靜無不持知虛靜之道乃能終始故聖人以靜爲治以動爲亂故曰勿撓勿攖萬物將自淸勿驚勿駭萬物將自理是謂天道也

守弱

老子曰天子公侯以天下一國爲家以萬物爲蓄懷天下之大有萬物之多卽气實而志驕大者用兵侵小小者倨傲陵下用心奢廣譬猶飄風暴雨不可長久是以聖人以道鎭之執一無爲而不損沖气見小守柔退而勿有法於江海江海不爲故功名自化弗彊故能成其王爲天下牝故能神不死自愛故能成其貴萬乘之勢以萬物爲功名權任至重不可自輕自輕則功名不成夫道大以小而成多以少爲主故聖人以道蒞天下柔弱微妙者見小也儉嗇損缺者見少也見小故能成其大見少故能成其美天之道抑髙而舉下損有餘補不足江海處地之不足故天下歸之奉之聖人卑謙淸靜辭讓者見下也虛心無有者見不足也見下故能致其髙見不足故能成其賢矜者不立奢者不長彊梁者死滿足者亡飄風暴雨不終日小谷不能須臾盈飄風暴雨行彊梁之气故不能久而滅小谷處彊梁之地故不得不奪是以聖人執雌牝去奢驕不敢行彊梁之气執雌牝故能立其雄牡不敢奢驕故能長久

老子曰天道極卽反盈卽損日月是也故聖人日損而沖气不敢自滿日進以牝功徳不衰天道然也人之情性皆好髙而惡下好得而惡亡好利而惡病好尊而惡卑好貴而惡賤眾人爲之故不能成執之故不能得是以聖人法天弗爲而成弗執而得與人同情而異道故能長久故三皇五帝有戒之器命曰侑卮其衝卽正其盈卽覆夫物盛則衰日中則移月滿則虧樂終而悲是故聰明廣智守以愚多聞博辯守以儉武力勇毅守以畏富貴廣大守以狹徳施天下守以讓此五者先王所以守天下也服此道者不欲盈夫惟不盈是以獘不新成

老子曰聖人與陰俱閉與陽俱開能至於無樂也卽無不樂也無不樂卽至樂極矣是內樂外不以外樂內故有自樂也卽有自志貴乎天下所以然者因天下而爲天下之要也不在於彼而在於我不在於人而在於身身得則萬物備矣故達於心術之論者卽嗜欲好憎外矣是故無所喜無所怒無所樂無所苦萬物同無非無是故士有一定之論女有不易之行不待勢而尊不須財而富不須力而彊不利財貨不貪世名不以貴爲安不以賤爲危形神气志各居其宜夫形者生之舍也气者生之元也神者生之制也一失其位卽三者傷矣故以神爲主者形從而利以形爲主者神從而害其生貪饕多欲之人顚冥乎勢利誘慕乎名位幾以過人之知位髙於世卽精神日耗以遠久淫而不還形閉中拒卽無由入矣是以時有盲忘自失之患夫精神志气者靜而日充以壯躁而日耗以老是故聖人持養其神和弱其气平夷其形而與道浮沈如此則萬物之化無不偶也百事之變無不應也

守朴

老子曰所謂眞人者性合乎道也故有而若無實而若虛治其內不治其外明白太素無爲而復朴體本抱神以遊天地之根芒然仿佯塵垢之外逍遙乎無事之業機械智巧不載於心審於無瑕不與物遷見事之化而守其宗心意專於內通達禍福於一居不知所爲行不知所之不學而知弗視而見弗爲而成弗治而辯感而應迫而動不得已而往如光之耀如影之效以道爲循有待而然廓然而虛淸靜而無以千生爲一化以萬異爲一宗有精而不使有神而不用守太渾之朴立至精之中其不夢其智不萌其動無形其靜無體存而若亡生而若死出入無間役使神精神之所能登假於道者也使精神暢達而不失於元日夜無隙而與物爲春卽是合而生時於心者也故形有靡而神未嘗化以不化應化千變萬轉而未始有極化者復歸於無形也不化者與天地俱生也故生生者未嘗生其所生者卽生化化者未嘗化其所化者卽化此眞人之遊也純粹之道也

文子纘義三

欽定四庫全書

文子纘義卷四

宋杜道堅撰

符言篇

老子曰道至髙無上至深無下平乎準直乎繩圓乎規方乎矩包裹天地而無表裏洞同覆蓋而無所礙是故體道者不怒不喜其坐無慮寤而不夢見物而名事至而應

纘義符以示信言以達誠者也世有謂符命符璽金符玉符者以能示信達誠此感彼應故曰符言夫道髙下無極遐邇貫通無形無名有情有性聖人體道不私喜怒見物而名事至而應不言之言可以符信

老子曰欲屍名者必生事事生卽捨公而就私倍道而任已見譽而爲善立名而爲賢卽治不順理而事不順時治不順理卽多責事不順時卽無功妄爲要中功成不足塞責事敗足以滅身

纘義名者殺身之具聖人所戒夫欲屍名者必違天悖道捨公就私要譽立名生事害眾故治不順理功不揜責事敗滅身信不誣矣

老子曰無爲名屍無爲謀府無爲事任無爲智主藏於無形行於無怠不爲福先不爲禍始始於無形動於不得已欲福先無禍欲利先遠害故求爲寧者失其所寧卽危求爲治者失其所治則亂【案明刋本作故無爲而寧者失其所寧卽危無爲而治者失其所治卽亂今考此條纘義云夫求爲寧者寧失卽危求爲治者治失卽亂似正文不當作無爲矣與明刋本可以考異】故不欲碌碌如玉落落如石其文好者皮必剝其角美者身必殺甘泉必竭直木必伐華榮之言後爲愆石有玉傷其山黔首之患固在言前

纘義善惡之報如影隨形作善降祥不善降殃惡不可作名可屍乎夫求爲寧者寧失卽危求爲治者治失則亂皮文好而剝身角美而死殺未有不由自召而至

老子曰時之行動而從【案明刋本而作以】不知道者福爲禍天爲蓋地爲軫善用道者終無盡地爲軫天爲蓋善用道者終無害陳彼五行必有勝天之所覆無不稱故知不知上也不知言知病也【案明刋本作故知不知上不知知病也】

纘義天爲蓋無不覆地爲軫無不載天地之於人恩大無極聖人法之因時而行有動必從如彼五行相生相勝善用道者知不言知上也不知言知病矣

老子曰山生金石生玉反相剝木生虫還自食人生事還自賊夫好事者未嘗不中爭利者未嘗不窮善游者溺善者墮各以所好反自爲禍【案明刋本作反爲自禍】得在時不在爭治在道不在聖土處下不爭髙故安而不危水流下不爭疾故去而不遲是以聖人無執故無失無爲故無敗

纘義天地人物更相盜爲養盜得宜則安盜失宜則害是故食能養人亦能害人民能戴主亦能悖主夫上之法創事以盜民力初若利之至於末流未有不自賊者也知得在時不在爭治在道不在聖則無相盜之失矣

老子曰一言不可窮也二言天下宗也三言諸侯雄也四言天下雙也貞信則不可窮道徳則天下宗舉賢徳諸侯雄惡少愛眾天下雙

纘義言寡尢行寡悔在行不在言執大象天下往在徳不在險惟口出好興戎言可不愼乎

老子曰人有三死非命亡焉飲食不節簡賤其身病共殺之樂得無已好求不止刑共殺之以寡犯眾以弱陵彊兵共殺之

纘義生必有死人孰免焉非命而亡良可哀也嗜欲死病利欲死刑彊梁死兵夫三者所死不同非命則一

老子曰其施厚者其報美其怨大者其禍深薄施而厚望畜怨而無患者未之有也察其所以往者卽知其所以來矣

纘義施報之理種瓜得瓜種果得果恩怨之報理一如之

老子曰原天命治心術理好憎適情性卽治道通矣原天命卽不惑禍福治心術卽不妄喜怒理好憎卽不貪無用適情性卽欲不過節不惑禍福卽動靜順理不妄喜怒卽賞罰不阿不貪無用卽不以欲害性欲不過節卽養生知足凡此四者不求於外不假於人反已而得矣

纘義天命心術好憎情性四者相通如月在水虧盈圓缺隨象現影心術邪正禍福隨之

老子曰不求可非之行不憎人之非已修足譽之徳不求人之譽已不能使禍無至信已之不迎也不能使福必來信已之不讓也禍之至非已之所生故窮而不憂福之來非已之所成故通而不矜是故閒居而樂無爲而治

纘義信已何求非已何憎徳行由己非譽由人是故譽不加勸毀不加沮居閒而樂治不已爲

老子曰道者守其所已有不求其所未得求其所未得卽所有者亡循其所已有卽所欲者至治未固於不亂而事爲治者必危行未免於無非而急求名者必挫【案明刋本挫作銼】故福莫大於無禍利莫大於不防故物或益之而損損之而益夫道不可以勸就利者而可以安神避害故常無禍不常有福常無罪不常有功道曰芒芒昧昧從天之威與天同气無思慮也無設儲也來者不迎去者不將人𨿽東西南北獨立中央故處眾枉不失其直與天下並流不離其域不爲善不避醜遵天之道不爲始不專己循天之理不豫謀不棄時與天爲期不求得不辭福從天之則內無奇福外無奇禍故禍福不生焉有人賊故至徳言同路事同福上下一心無岐道旁見者遣退之於邪【案明刋本無遣字】開道之於善而民向方矣纘義貪得忘失眾所同病無欲故靜斯謂至人理之在天下有不可必夫守其已有則未得或至求其未得則所有或亡是以有道者內無奇福外無奇禍與天爲徒人豈能賊之哉

老子曰爲善卽勸爲不善卽觀勸卽生貴觀卽生患故道不可以進而求名可以退而修身故聖人不以行求名不以知求譽治隨自然已無所與爲者有不成求者有不得人有窮而道無通有智而無爲與無智同功有能而無事與無能同徳有智若無智有能若無能道理達而人材滅矣人與道不兩明人愛名卽不用道道勝人則名息道息而名章卽危亡

纘義爲善不求福而福至爲惡不求禍而禍生遺萬世流芳千古宜有閒然是故愛名重則心不用道造道深則身不求名此天人之所以分

老子曰使信士分財不如定分而探籌何則有心者之於平不如無心者也使防士守財不如閉戶而全封以爲有欲者之於防不如無欲者也人舉其疵則怨鑑見其醜則自善人能接物而不與已卽免於累矣

纘義分財探籌有心不如無心之平守財閉戶有欲不若無欲之廉舉疵則怨在彼則不愛鑑醜自善在我則愛之惟物接而無與於己者我無是心人亦無疵焉

老子曰凡事人者非其寶幣【案明刋本其作以】必以卑辭幣殫而欲不厭卑體免辭論而交不結約束誓盟約定而反先日是以君子不外飾仁義而內修道徳修其境內之事盡其地方之廣勸民守死堅其城郭上下一心與之守社稷卽爲名者不伐無罪爲利者不攻難得此必全之道必利之理

纘義事人以寶幣者幣殫而欲不厭結交以卑辭者辭窮而約反先惟內修道徳上下一心則可以守社稷保人民其道全矣

老子曰聖人不勝其心眾人不勝其欲君子行正气小人行邪气內便於性外合於義循理而動不系於物者正气也推於滋味淫於聲色發於喜怒不顧後患者邪气也邪與正相傷欲與性相害不可兩立一起一廢故聖人損欲以從性目好色耳好聲鼻好香口好味合而之不離利害嗜欲也耳目鼻口不知所欲皆心爲之制各得其所由此觀之欲不可勝亦明矣

纘義道心人心天理人欲之分也理勝則所爲皆天欲勝則所爲皆人此又君子小人之分矣理欲相勝邪正相傷君子不爲況聖人乎

老子曰治身養性者節寢處適飲食和喜怒便動靜則在己者得【案原本已作內纘義𨿽云在內者得然防於文義未順今據明刋本攺正】而邪气無由入適其外者傷其內扶其情者害其神見其文者蔽其眞夫須無忘其爲賢者必困其性百步之中無忘其爲容者必累其形故羽翼美者傷其骸骨枝葉茂者害其根荄能兩美者天下無之

纘義眞道養神人道養形在內者得在外者輕遠聲色薄滋味養形之道也絕思慮守精气養神之道也治身養性內外兼得豈可以聲音笑貌爲哉

老子曰天有明不憂民之晦也地有財不憂民之貧也至得道者若丘山塊然不動【案明刋本得作徳塊然作嵬然】行者以爲期直已而足物不爲人賜用之者亦不受其徳故安而能久天地無與也故無奪也無徳也故無怨也善怒者必多怨善與者必善奪惟隨天地之自然而能勝理故譽見卽毀隨之善見卽惡從之利爲害始福爲禍先不求利卽無害不求福卽無禍身以全爲常富貴其寄也纘義聖人明照海內而民不昏富藏天下而民不貧順天地之自然任萬物之自生不私與故無公取不輕賞故無重刑視富貴如浮雲乃可以全其眞

老子曰聖人無屈奇之服詭異之行服不雜行不觀通而不華窮而不懾榮而不顯而不辱異而不怪同用無以名之是謂大通

纘義素行怪君子不爲屈奇之服詭異之行豈聖人之事哉光而不耀廉而不劌與民同用而已夫是之謂大通

老子曰道者直已而待命時之至不可迎而返也時之去不可追而援也故聖人不進而求不退而讓隨時三年時去我走去時三年時在我後無去無就中立其所天道無親惟徳是與福之至非已所求故不伐其功禍之來非已之所生故不悔其行中心其恬不累於徳【案明刋本於作其】狗吠不驚自信其情誠無非分故通道者不惑知命者不憂帝王之崩藏骸於野其祭也祀之於明堂神貴於形也故神制形則從形勝神則窮聰明𨿽用必反諸神謂之大通

纘義道乃天下之所共由聖人直已待命時來時去不將不迎立乎中央以制四方不伐功不悔行其心恬然通道知命聰明𨿽用必反諸神

老子曰古人之存己者樂徳而忘賤故名不動志樂道而忘貧故利不動心是以謙而能樂靜而能澹以數算之壽憂天下之亂猶憂河水之涸泣而益之也故不憂天下之亂而樂其身治者可與言道矣

纘義道尊徳貴悅諸心而存諸己也故不以貧賤動其心志身治則天下不足憂矣其肯以不百年之身過爲天下憂乎

老子曰人有三怨爵髙者人妬之官大者主惡之祿厚者人怨之夫爵益髙者意益下官益大者心益小祿益厚者施益博修此三者怨不作故貴以賤爲本髙以下爲基

纘義爵髙志驕人必妬之官大气豪主必惡之祿厚不施人必怨之髙下相傾之道也惟謙卑好施貴不忘賤髙不忘下故無怨尢

老子曰言者所以通已於人也聞者所以通人於已也旣暗且聾人道不通故有暗聾之病者莫知事通豈獨形骸有暗聾哉心亦有之塞也莫知所通此暗聾之也夫道之爲宗也有形者皆生焉其爲親也亦戚矣饗谷食气者皆壽焉其爲君也亦恵矣諸智者學焉其爲師也亦明矣人皆以無用害有用故知不博而日不足以博奕之日問道聞見深矣不聞不問【案明刋本作不聞與不問】猶暗聾之比於人也

纘義受形而生親之恩也饗谷而壽君之恵也由學而明師之徳也長而成人身亦貴矣言乃心之聲通已於人非言不達通人於已非言不聞言其神矣乎能不以私言廢公言無用害有用則聞道深而不孤上之人矣

老子曰人之情心服於徳不服於力徳在與不在求是以聖人之欲貴於人者先貴於人欲尊於人者先尊於人欲勝人者先自勝欲卑人者先自卑故貴賤尊卑道以制之夫古之聖王以其言下人以其身後人卽天下樂推而不厭戴而不重此徳有餘而气順也故知與之爲取後之爲先卽防於道矣【案明刋本於作之】

纘義禮貴乎先言貴乎後此人之情故可服以徳不服以力是以聖人進退有度先後有節故天下樂推而戴之

老子曰徳少而寵多者譏才下而位髙者危無大功而有厚祿者防故物或益之而損或捐之而益眾人皆知利利而不知病病惟聖人知病之爲利利之爲病故再實之木其根必傷多藏之家其後必殃夫大利者反爲害天之道也

纘義徳不厭廣分不可逾水淺而舟大則膠樹大而根淺則拔人之徳薄才淺懷不仁而據髙位鮮不拔矣惟知利病反覆無甚愛多藏得義利之和又何病焉

老子曰小人從事曰苟得君子曰苟義爲善者非求名者也而名從之名不與利期而利歸之所求者同所極者異故動有益則損隨之言無常是行無常宜者小人也察於一事通於一能者中人也兼覆而並有之技能而才使之者聖人也

纘義圓顱方趾含齒戴發均是人也稟气有異智愚分焉小人苟得才勝徳也君子苟義徳勝才也可上可下則爲中人天縱多能其聖人乎

老子曰生所假也死所歸也故世治卽以義衛身世亂卽以身衛義死之日行之終也故君子愼一用之而已矣故生所受於天也命所遭於時也有其才不遇其世天也求之有道得之在命君子能爲善不能必得其福不忍爲非【案明刋本爲字下多一於字】而未必免於禍故君子逢時卽進得之以義何幸之有不時而退【案明刋本不時而退作不時卽退】讓之以禮何不幸之有故𨿽處貧賤而猶不悔者得其所貴也

纘義受命於天賦形爲人生有所假死有所歸所遭於時或窮或通何莫非命有其才而不遇天也是以君子爲善福無必得不爲非禍無必免故得其時則駕不得其時則蓬累而行貴在我矣

老子曰人有順逆之气生於心心治則气順心亂則气逆心之治亂在於道【案明刋本道字下多一徳字】得道則心治失道則心亂心治卽交讓心亂卽交爭讓則有徳爭則生賊有徳卽气順賊生卽气逆气順則自損以奉人气逆則損人以自奉夫气者可以道而制也【案明刋本作二气者可道已而制也】天之道其猶響之報聲也徳積則福至禍積則怨至【案明刋本二至字皆作生字】學敗於官茂【案明刋本學作宦似誤】孝衰於妻子患生於憂解病甚於且愈故愼終如始則無敗事

纘義陰符曰五賊在心施行於天气順則治气逆則亂治卽交讓亂卽交爭气逆乎心則賊於其身气逆乎時則賊於其國惟以道制气則能損已奉人𨿽官茂不能敗吾之學妻子不能衰吾之孝曷有憂解之患且愈之病哉能愼厥終罔有所失

老子曰舉枉與直如何不得舉直與枉勿與遂往所謂同污而異泥者

纘義不曰舉枉錯直而曰舉枉與直何哉舉枉與直是拔小人而歸於君子何不得乎舉直與枉則是推君子而納諸小人之域君子不往矣同污異泥處小人之道和而不流

老子曰聖人同死生愚人亦同死生聖人之同死生明於分理愚人之同死生不知利害之所在道懸天物布地【案原本脫天字地誤施從刋本攺正】和在人人主不和卽天气不下地气不上陰陽不調風雨不時人民疾饑

纘義和之用至矣天得之萬象明地得之萬物生人得之萬事成人主之心和其可失乎失則天地不交人民疾饑夫聖愚同一死生其不同者義與利之間耳利者義之和聖人明於分理利亦義也愚人不知利害之所在義亦利焉

老子曰得萬人之兵不如聞一言之當得隋侯之珠不如得事之所由得和氏之璧不如得事之所適天下𨿽大好用兵者亡國家𨿽安好戰者危故小國寡民𨿽有什伯之器而勿用

纘義禹拜昌言班師振旅而苖民格聞一言之當勝萬兵也得隋珠和璧不如得事之所由適是以聖人貴道不貴寶尙徳不尙功肯以兵自危哉

老子曰能成霸王者必徳勝者也【案明刋本作必勝者也】能勝敵者必彊者也能彊者必用人力者也能用人力者必得人心者也能得人心者必自得者也自得者必柔弱者也能勝不如已者至於若已者而格柔勝出於若已者其事不可度故能以眾不勝成大勝者惟聖人能之【案明刋本作成大勝者也無惟聖人能之句】

纘義徳勝者霸得人心也勝敵者彊得人力也然非得人之心未有能用人之力也敵何由勝彊何由霸哉徳自得也自得則柔弱勝剛彊故能勝不若已者至於若於己者而格是徳相若也柔勝出於若已者其事不可度則徳又勝我矣故能以眾不勝成大勝者惟聖人能之

文子纘義卷四

欽定四庫全書

文子纘義卷五

宋杜道堅撰

道徳篇

文子問道老子曰學問不精聽道不深凡聽者將以達智也將以成行也將以致功名也不精不明不深不達故上學以神聽中學以心聽下學以耳聽以耳聽者學在皮膚以心聽者學在肌肉以神聽者學在骨髓故聽之不深卽知之不明知之不明卽不能盡其精不能盡其精卽行之不成凡聽之理虛心淸靜損气無盛無思無慮目無妄視耳無苟聽專精積蓄內意盈並旣以得之必固守之必長久之夫道者原產有始始於柔弱成於剛彊始於短寡成於眾長十圍之木始於把百仞之臺始於下此天之道也聖人法之卑者所以自下也退者所以自後也儉者所以自小也損者所以自少也卑則尊退則先儉則廣損則大此天道所成也夫道者徳之元天之根福之門萬物待之而生待之而成待之而寧夫道無爲無形內以修身外以治人功成事立與天爲鄰無爲而無不爲莫知其情莫知其眞其中有信天子有道則天下服長有社稷公侯有道則人民和睦不失其國士庶有道則全其身保其親彊大有道不戰而克小弱有道不爭而得舉事有道功成得福君臣有道則忠惠父子有道則慈孝士庶有道則相愛故有道則和無道則苛由是觀之道之於人無所不宜也夫道者小行之小得福大行之大得福盡行之天下服服則懷之故帝者天下之適也王者天下之往也天下不適不往不可謂帝王故帝王不得人不能成得人失道亦不能守夫失道者奢泰驕佚慢倨矜傲見余自顯自明執雄堅彊作難結怨爲兵主爲亂首小人行之身受大殃大人行之國家滅亡淺及其身深及子孫夫罪莫大於無道怨莫深於無徳天道然也

老子曰夫行道者使人𨿽勇刺之不入𨿽巧擊之不中夫刺之不入擊之不中而猶辱也未若使人𨿽勇不敢刺𨿽巧不敢擊夫不敢者非無其意也未若使人無其意夫無其意者未有愛利之心也不若使天下丈夫女子莫不歡然皆欲愛利之若然者無地而爲君無官而爲長天下莫不願安利之故勇於敢則殺勇於不敢則活

文子問徳老子曰畜之養之遂之長之兼利無擇與天地合此之謂徳何謂仁曰爲上不矜其功爲下不羞其病於大不矜於小不偸兼愛無私久而不衰此之謂仁也何謂義曰爲上則輔弱爲下則守節達不肆意窮不易操一度順理不私枉撓此之謂義也何謂禮曰爲上則恭嚴爲下則卑敬退讓守柔爲天下雌立於不敢設於不能此之謂禮也故修其徳則下從令修其仁則下不爭修其義則下平正修其禮則下尊敬四者旣修國家安寧故物生者道也長者徳也愛者仁也正者義也敬者禮也不畜不養不能遂長不慈不愛不能成遂不正不匡不能久長不敬不寵不能貴重故徳者民之所貴也仁者民之所懷也義者民之所畏也禮者民之所敬也此四者文之順也聖人之所以禦萬物也君子無徳則下怨無仁則下爭無義則下暴無禮則下亂四經不立謂之無道無道不亡者未之有也

老子曰至徳之世賈便其市農樂其野大夫安其職處士修其道人民樂其業是以風雨不毀折艸木不天死河出圖洛出書及世之衰也賦斂無度殺戮無止刑諫者殺賢士是以山崩川涸蠕動不息野無百蔬故世治則愚者不得獨亂世亂則賢者不能獨治聖人和愉寧靜生也至徳道行命也故生遭命而後能行命得時而後能明必有其世而後有其人

文子問聖智老子曰聞而知之聖也見而知之智也故聖人常聞禍福所生而擇其道智者常見禍福成形而擇其行聖人知天道吉凶故知禍福所生智者先見成形故知禍福之門聞未生聖也先見成形智也無聞見者愚迷

老子曰君好義則信時而任己棄數而用惠物博智淺以淺贍博未之有也獨任其智失必多矣好智窮術也好勇危亡之道也好與則無定分上之分不定則下之望無止若多斂則與民爲讎少取而多與其數無有故好與來怨之道也由是觀之財不足任道術可因明矣文子問曰古之王者以道蒞天下爲之柰何老子曰執一無爲因天地與之變化天下大器也不可執也不可爲也爲者敗之執者失之執者見小也見小故不能成其大也無爲者守靜也守靜能爲天下正處大滿而不溢居髙貴而無驕處大不溢盈而不虧居上不驕髙而不危盈而不虧所以長守富也髙而不危所以長守貴也富貴不離其身祿及子孫古之王道具於此矣老子曰民有道所同行有法所同守義不能相固威不能相必故立君以一之君執一卽治無常卽亂君道者非所以有爲也所以無爲也智者不以徳爲事勇者不以力爲暴仁者不以位爲惠可謂一矣一也者無適之道也萬物之本也君數易法國數易君人以其位達其好憎下之任懼不可勝理故君失一其亂甚於無君也君必執一而後能羣矣

文子問曰王道有幾老子曰一而已矣

文子曰古有以道王者有以兵王者何其一也曰以道王者徳也以兵王者亦徳也用兵者五有義兵有應兵有忿兵有貪兵有驕兵誅暴救弱謂之義敵來加已不得已而用之謂之應爭小故不勝其心謂之忿利人土地欲人財貨謂之貪恃其國家之大矜其人民之眾欲見賢於敵國者謂之驕義兵王應兵勝忿兵敗貪兵死驕兵滅此天道也

老子曰釋道而任智者危棄數而用才者困故守分循理失之不憂得之不喜成者非所爲得者非所求入者有受而無取出者有授而無與因春而生因秋而殺所生不徳所殺不怨則幾於道矣

文子問曰王者得其歡心爲之柰何老子曰若江海卽是也淡兮無味用之不旣先小而後大夫欲上人者必以其言下之欲先人者必以其身後之天下必效其歡愛進其仁義而無苛气居上而民不重居前而眾不害天下樂推而不厭𨿽絕國殊俗蜎飛蠕動莫不親愛無之而不通無往而不遂故爲天下貴

老子曰執一世之法籍以非傳代之俗譬猶膠柱調瑟聖人者應時權變見形施宜世異則事變時移則俗易論世立法隨時舉事上古之王法度不同非古相返也時務異也是故不法其已成之法而法其所以爲法者與化推移聖人之法可觀也其所以作法不可原也其言可聽也其所以言不可形也三皇五帝輕天下細萬物齊死生同變化抱道推誠以鏡萬物之情上與道爲友下與化爲人今欲學其道不得其淸明聖守其法籍行其憲令必不能以爲治矣

文子問政老子曰禦之以道養之以徳無示以賢無加以力損而執一無處可利無見可欲方而不割廉而不劌無矜無伐禦之以道則民附養之以徳則民服無示以賢則民足無加以力則民朴無示以賢者儉也無加以力不敢也下以聚之賂以取之儉以自全不敢以自安不下則離散弗養則背叛示以賢則民爭加以力則民怨離散則國勢衰民背叛則上無威人爭則輕爲非下怨其上則位危四者誠修正道幾矣

老子曰上言者下用也下言者上用也上言者常用也下言者權用也惟聖人爲能知權言而必信期而必當天下之髙行直而證父信而死女孰能貴之故聖人論事之曲直與之屈伸無常儀表祝則名君溺則捽父勢使然也夫權者聖人所以獨見夫先迕而後合者之謂權先合而後迕者不知權不知權者善反醜矣

文子問曰夫子之言非道徳無以治天下上世之王繼嗣因業亦有無道各沒其世而無禍敗者何道以然老子曰自天子以下至於庶人各自生活然其活有厚薄天下時有亡國破家無道徳之故也有道徳則夙夜不懈戰戰兢兢常恐危亡無道徳則縱欲怠惰其亡無時使桀紂循道行徳湯武𨿽賢無所建其功也夫道徳者所以相生養也所以相畜長也所以相親愛也所以相敬貴也夫聾虫𨿽愚不害其所愛誠使天下之民皆懷仁愛之心禍災何由生乎夫無道而無禍害者仁未絕義未滅也仁𨿽未絕義𨿽未滅諸侯以輕其上矣諸侯輕上則朝廷不恭縱令不順仁絕義滅諸侯背叛眾人力政彊者陵弱大者侵小民人以攻擊爲業災害生禍亂作其亡無日何期無禍也

老子曰法煩刑峻卽民生詐上多事則下多態求多卽得寡禁多卽勝少以事生事又以事止事譬猶火而使無焚也以智生患又以智備之譬猶撓水而欲求其淸也

老子曰人主好仁卽無功者賞有罪者釋好刑卽有功者廢無罪者及無好憎者誅而無怨施而不徳放準循繩身無與事若天若地何不覆載合而和之君也別而誅之法也民以受誅無所怨憾謂之道徳

老子曰天下是非無所定世各是其所善而非其所惡夫求是者非求道理也求合於己者也非去邪也去迕於心者今吾欲擇是而居之擇非而去之不知世所謂是非也故治大國若烹小鮮勿撓而已夫趣合者卽言中而益親身疏而謀當卽見疑今吾欲正身而待物何知世之所從規我者乎吾若與俗遽走猶逃雨無之而不濡欲在於虛則不能虛若夫不爲虛而自虛者此所欲而無不致也故通於道者如車軸不運於已而與轂致於千里轉於無窮之原也故聖人體道反至不化以待化動而無爲

老子曰夫亟戰而數勝者則國必亡亟戰則民罷數勝則主驕以驕主使罷民而國不亡者則寡矣主驕則恣恣則極物民罷則怨怨則極慮上下俱極而不亡者未之有也故功遂身退天之道也

平王問文子曰吾聞子得道於老聃今賢人𨿽有道而遭淫亂之世以一人之權而欲化久亂之民其庸能乎文子曰夫道徳者匡邪以爲正振亂以爲治化淫敗以爲朴淳徳復生天下安寧要在一人人主者民之師也上者下之儀也上美之則下食之上有道徳則下有仁義下有仁義則無淫亂之世矣積徳成王積怨成亡積石成山積水成海不積而能成者未之有也積道徳者天與之地助之神輔之鳳凰翔其庭麒麟遊其郊蛟龍宿其沼故以道蒞天下天下之徳也無道蒞天下天下之賊也以一人與天下爲讎𨿽欲長久不可得也堯舜以是昌桀紂以是亡平王曰寡人敬聞命矣

文子纘義卷五﹤子部﹐道家類﹐文子纘義﹥

欽定四庫全書

文子纘義卷六

宋杜道堅撰

上徳篇

舊注上徳謂時之君有徳者也夫三代之道廢五霸之徳衰故宜修徳以臣天下有功可見有徳可尊故曰上徳者也

老子曰主者國之心也心治卽百節皆安心擾卽百節皆亂

舊注治國在君明明卽萬姓樂其業治身在心正正卽百節安其所也

故其身治者支體相遺也

舊注無疾苦也

其國治者君臣相忘也

舊注無憂虞也

纘義徳一也有二焉長養萬物天之徳愛養百姓君之徳夫君者國之心君有徳則心廣體胖气不亂而身自治治國猶治身君臣相安國其有不治者乎故曰上徳不徳則是有徳而不自恃以爲徳是以有徳

老君學於常樅

舊注老君之師姓常名樅老君自說受敎於師師之言如是

見古而守柔【案明刋本古作舌】

舊注見古道皆守雌柔古字作舌字亦柔也

仰視屋樹

舊注惜光陰不駐也

退而目川【案明刋本目作因因乃目之誤】

舊注嘆逝者不息也

觀影而知持後

舊注不先物爲

故聖人虛無因循常後而不先譬若積薪燎後者處上舊注後卽先下卽上物之常然夫求先於人卽不能先也

纘義常樅古之聖人也老子學於常樅猶孔子學於老子老子目擊道存精神契故能見古而守柔觀影而知持後是以聖人因循虛無不爭彊不敢先夫是之謂上徳

老子曰鳴鐸以聲自毀膏燭以明自煎虎豹之文來射猨之捷來格故勇武以彊梁死辯士以智能困能以智知而未能以智不知【案明刋本而未能以智不知句內脫而字】

舊注此以能自害不能以不能自全以智自賊不能以不智自存也

故勇於一能察於一辭可與曲說未可與廣應

舊注持匹夫之勇未能禦眾執一隅之說非道通途纘義人貴有徳不貴多智智多則出乎已而反乎已鮮不自害虎豹之文來射猿之捷來格士人勇死於彊智困於辯宜矣惟不以智知而以智不知者則不局於一而所應者廣

老子曰道以無有爲體

舊注體道虛無所謂微妙

視之不見其形聽之不聞其聲謂之幽防幽防者所以論道而非道也

舊注猶筌者取魚而非魚言者論道而非道也

夫道者內視而自反

舊注反聽內視自得於身也

故人不小學不大迷【按明刋本不小學作不小覺】不小慧不大愚舊注執螢耀而方太陽非迷若何持燕石而比和玉非愚若何也

莫鑑於流潦而鑑於止水以其內保之止而不外蕩舊注心塵外蕩則流濁而常昏水性內虛卽淵淸而自鑑

月望日奪光陰不可以承陽日出星不見不能與之爭光末不可以彊於本枝不可以大於幹上重下輕其覆必易

舊注此意言大君有命小人勿用若用之猶陰奪日光宜本末相稱尊卑當位則無傾危之患顚覆之禍

一淵不兩蛟一雌不二雄一卽定兩卽爭

舊注君主一則國安人主一則心泰

玉在山而艸木潤珠生淵而岸不枯

舊注山川韜玉而潤媚君子積道徳以光暉也

蚯蚓無筋骨之彊爪牙之利上食晞塊下飲黃泉用心一也【上食晞塊案明刋本作上食晞堁】

舊注蚯蚓饑則食土渴則飲水言無異慮故不假筋骨爪牙之用人一心守道亦何待名利然後稱意也纘義道以無有爲體故可並行物以有形爲用故不兩立無有爲體一則定矣有形爲用兩則爭矣然小大有間君臣有分人君懷道抱徳曾不我有此道之所以大徳之所以久也天下孰敢以爭彊爲哉

淸之爲明杯水可見眸子濁之爲害河水不見泰山舊注淸明𨿽小可以鑑毫髮昏濁𨿽大不能見山嶽

蘭芷不爲莫服而不芳舟浮江海不爲莫乘而沈君子行道不爲莫知而止性之有也

舊注蘭芷之芳性也不得不芳君子爲善道也不可不行

以淸入濁必困辱以濁入淸必覆傾

舊注賢愚不並立淸濁不同器

天二气卽成虹地二气卽泄藏人二气卽生病

舊注三才之道所貴主一

陰陽不能常且冬且夏月不知晝日不知夜

舊注冬夏不可差跌晝夜不相干犯

川廣者魚大山髙者木修地廣者徳厚

舊注川不廣不能生巨鱗智不周不能達至理故知非厚徳不能深知而遠見

故魚不可以無餌釣獸不可以空器召

舊注物不可以端坐致道不可以無人

山有猛獸林木爲之不斬園有螫虫葵藿爲之不采國有賢臣折衝千里

舊注猛獸螫虫猶庇及艸木賢人君子自然輔佑君民也

通於道者若車軸轉於轂中不運於己與之致於千里終而復始轉於無窮之原也【案原本原作厚今據明刋本攺正】

舊注前巳釋矣

故舉枉與直何如不得舉直與枉勿與遂往

舊注以釋符言篇也

纘義水淸鑑影心淸鑑物明之故也濁則昏矣君子小人勢不兩立冬寒夏暑時不並行時並行則災癘生勢兩立則禍患作𨿽然爲君子者豈以小人在位道不可行而終不出乎

有鳥將來張羅而待之得鳥者羅之一目今爲一目之羅則無時得鳥

舊注任一人之才難以禦眾一目之羅無由獲鳥

故事或不可前規物或不可預慮故聖人畜道待時也舊注夫聖人其行也天其動也時未至卽守道時之來卽修之文王之興周道髙祖之盛漢業也

欲致魚者先通谷欲求鳥者先樹木水積而魚聚木茂而鳥集爲魚得者非挈而入淵也爲猨得者非負而上木也縱之所利而已

舊注夫君臣相爲用也由魚之投水鳥之依林縱其所利不召而來明君處世而忠賢自至也

足所踐者淺然待所不踐而後能行心所知者然待所不知而後能明

舊注足所踐者少其不踐者多心所知者寡其不知者眾以不用而能成其用不知而能全其知也

川竭而穀虛丘夷而淵塞唇亡而齒寒河水深其壤在山【案明刋本其壤在山其字作而字】

舊注此善言君民相依猶山川相通河水深則膏壤在山君厚斂則民貨匱乏上有所求下有所竭民力殫而君位危則唇亡齒寒之義者是也

水靜則淸淸則平平卽易易見物之形形不可以爲正【案形不可以爲正句明刋本作形不可並故可以爲正】

舊注謂元首旣明猶止水之淸深鑑物情善惡之狀無逃幽察人情平和之政斯布也

纘義知有用之不可與言政治國者要在一人非眾人則不能治欲得賢而不先養士可乎是以聖人畜道待時得人則興未有不爲我用者也

使葉落者風揺之也使水濁者物撓之也

舊注風不揺而木自落物常撓而水自淸未之有也

璧瑗之器礛【音藍】防之功也鏌鋣之斷割砥礪之力也舊注言良玉寶劍𨿽有美質終假砥礪之功成乎奇器君子賢人𨿽有才質終假師匠方成其業也

防與驥致千里而不飛無裹糧之資而不饑

舊注國所托者賢則所存者大坐而無憂物所附者良則所致者遠疾而不勞

狡兔得而獵犬烹

舊注必然之勢

髙鳥盡而良弓藏

舊注不見用也

名成功遂身退天道然也

舊注審進退之宜盡窮通之數抱道守徳全身保名可謂賢也

怒出於不怒爲出於不爲視於無有則得所見聽於無聲則得所聞

舊注人之性本無怒怒出於有事人之性本無爲爲出於有欲知怒之爲過爲之是非故內視見於無形反聽致於無聲者謂卻照本性而無聲無形無怒無爲所貴見於無非謂見於有也

飛鳥反鄕兔走歸窟狐死首丘寒螿得木各依其所生舊注物不忘本人或違道

纘義道可獨行不可以獨擅人健走日不百里而罷得良馬則千里可致怒出於不怒文武所以安天下之民爲堯舜所以成垂衣之治爲國家而善用人者民孰不知歸乎

水火相憎鼎鬲在其間五味以和骨肉相愛也讒人間之父子相危也

舊注言物性有相反𨿽水火相攻用之有方則致和父子相愛讒慝間之則見疑賢者不可不察也

犬豕不擇器而食愈肥其體故近死

舊注此明小人苟希名利𨿽且貴而終否賢者畜道待時𨿽暫否而終泰也

鳳皇翔於千仞莫之能致椎固百內而不能自椽舊注【陟壞反未詳】

目見百步之外而不能見其眥

舊注希大者亡其細見遠者遺其近

因髙爲山卽安而不危因下爲淵則魚鱉歸焉【案明刋本作卽深而魚鱉歸焉】

舊注因其所易人不勞而自成利其所習物不召而自至

溝池潦卽溢旱卽枯河海之源淵而不竭【案淵而不竭句明刋本作淵深而不竭】

舊注小器與之則易滿取之則易竭大量益之而不盈酌之而不絕也

鱉無耳而目不可以蔽精於明也瞽無目而耳不可以蔽精於聽也【案精於聽也句明刋本聽作聰】

舊注各利一原莫能相假

混混之水濁可以濯吾足乎泠泠之水淸可以濯吾纓乎

舊注言淸濁無遺賢愚並用但量能授任稱物隨機也

防【音藥】之爲縞也或爲冠或爲【音襪】

舊注言所用不定也

冠卽戴枝之卽足碾之

舊注無乖其分各全其要

纘義人無常是物無常非气順則合气逆則離火炎上水潤下鼎鬲和之卽旣濟之功成父主慈子主孝讒人間之卽參商之怨起犬豕體肥近於死鳳皇髙飛莫能致淸斯濯纓濁斯濯足不能潔已而爲物污者可不審諸

金之勢勝木一刃不能殘一林土之勢勝水一掬不能塞江河水之勢勝火一酌不能救一車之薪

舊注諭一人之直不能移眾枉任一人之智不能化羣迷也

冬有雷夏有雹寒暑不變其節霜雪麃麃

舊注麃碑休反儦也

日出而流

舊注冬雷夏雹寒暑不能全其節太陽回照霜雪不能固其質也

傾易覆也倚易軵【音附】也

幾易助也濕易雨也

舊注賢者親善愚者親惡其勢易附其事易染也

蘭芷以芳不得見霜蟾蜍辟兵壽在五月之望

舊注斯皆有用而見害曷若無名以全身案萬畢術蟾蜍五月中殺塗五兵入軍陣而不傷

精泄者中易殘

舊注精華發於內而枝榦凋於外也

華非其時者不可食

舊注內非時而食必病時非義而取必害

纘義生克制伏固有定分力小任大未有不返受其制者木勝金水勝土火勝水終非其性夫冬雷夏雹終非其時曾不朝夕之久人其可不自量乎

舌之與齒孰先獘焉繩之與矢孰先直焉

舊注剛者𨿽堅而致獘柔者善屈而正物

使影曲者形也使響濁者聲也

舊注形端必無曲影言善必無惡響

與死同病者難爲良醫與亡國同道者不可爲忠謀舊注必死之病醫𨿽良而不救必亡之國臣𨿽忠而難存

使倡吹竽使工撚竅𨿽中節不可使決君形亡焉舊注倡樂人也工制器人也蓋言倡者吹竽工者撚竅曲節𨿽中律終動用相違心手莫應何能使決言其主君形亡也

聾者不歌無以自樂盲者不觀無以接物

舊注聲不通於耳絕想其樂色不見其目息觀於心

步於林者不得直道行於險者不得履繩

舊注步林不求阡陌務於通足履險不循規矩事在濟危也

海內其所出故能大

舊注生而不絕用而無窮故爲大也

纘義處非其地依非其人難矣哉齒剛先缺矢勁先折與死同病難於爲良醫與亡國同道不可爲忠謀君不用道而臣彊之謀出二心功可成乎

日不並出狐不二雄神龍不匹猛獸不羣鷙鳥不雙舊注斯皆獨立不羣故能爲百獸眾禽之長也

蓋非橑不蔽日輪非輻不追疾蓋輪未足恃也

舊注言事物相假不可偏任也

張弓而射非不能發矢之爲射十分之一

舊注弓𨿽勁無不能中的君𨿽聖非忠無以濟於業凡爲射者甚眾至於求中者十分無一猶幹祿者不少至於求賢者萬分無二

饑馬在廐漠然無聲投芻其旁爭心乃生

舊注乏芻豢者投之乃爭渴名位者居之必競故君子讓其祿小人競其位也

三寸之管無當天下不能滿十石而有塞百斗而足舊注論貪者無厭而莫定由器之無底而難滿

循繩而斷卽不過懸衡而量卽不差懸古法以有時而遂杖格之屬有時而施是而行之謂之斷非而行之謂之亂

舊注循繩而動物不能越懸衡爲制事無不當古今旣殊法度亦異適時而治滯方則亂

纘義日不並出神龍不匹猛獸不羣況於人乎橑以張蓋軸以轉輪君臣相資之道也饑馬爭芻賞不可濫循繩而斷法無過差古法杖格用之以時在乎行之者耳

農夫勞而君子養愚者言而智者擇

舊注耕也勞在其中學也祿在其中

見之明白處之如玉石見之黯【烏感切】黣【音昧】必畱其謀舊注事理明白居然可分固無疑焉間見鹵莽自難情曉宜其謀矣

百星之明不如一月之光十牖畢開不如一戶之明舊注小人𨿽眾不足可任賢士𨿽寡得一有餘文王得呂望髙祖得子房其在多乎

蝮蛇不可爲足虎不可爲翼

舊注人無全能物不雙美

今有六尺之席【案原本席作廣據明刋本攺正】臥而越之下才不難立而逾之上才不易勢施異也

舊注明人才不等也於彼則通於此則塞所能有異故也

助祭者得嘗救鬥者得傷

舊注見善蒙恵遇惡有傷

蔽於不祥之木爲雷霆所撲

舊注蔽不祥之木而天威難逭匿不善之人而國法必誅也

日月欲明浮雲蔽之河水欲淸沙土穢之叢蘭欲修秋風敗之人性欲平嗜欲害之蒙塵而欲無瞇不可得潔舊注處昏翳之間何以見明居嗜欲之從所染霜霰交下蘭蕙難以保其芳沙壤汩流河源無以全其潔

黃金龜紐賢者以爲佩土壤布地能者以爲富

舊注不識所用𨿽金玉以爲糞土苟知所施𨿽土壤以爲珠玉

故與弱者金玉不如與之尺素

舊注弱與愚弱也與之尺素或可保與之金玉則爲害猶小人不可乘大位必至危亡也

纘義農夫不勞君子無以養君子不治農夫其能安乎蛇無足虎無翼不可兩得浮雲蓋日失不在已嗜欲害性病不在人

轂虛而中立三十輻各盡其力使一輻獨入眾輻皆棄何近遠之能至

舊注爲車者必假眾輻求致遠之用治國者亦借羣才保久安之業

橘柚有鄕萑葦有叢獸同足者相從遊鳥同翼者相從翔

舊注同气相召同相求

欲觀九州之地足無千里之行無政敎之源而欲爲萬民上者難矣

舊注觀乎九域豈不行而至禦萬機豈無道而居之也

凶凶者獲提提者射

舊注凶凶者惡也提提者羣也言羣惡相聚必被中傷爲人誅獲也提音時

故大白若辱廣徳若不足

舊注明惟白著故似屈辱徳不外有若缺少

君子有酒

舊注言其過量

小人鞭缶𨿽不可好亦可以醜

舊注言君子飲酒之過小人鞭爲誡在小人猶不可好君子固可爲丑也

纘義皇極居中資八輔而後建車轂虛中借眾軸而後行天子中天下而立位萬民之上而無政教之原是猶無千里之足欲觀九州之地其何以行之惟正位端居百官分職不下堂而天下治矣

人之性便衣絲帛或射之卽被甲爲所不便以得其便也

舊注禦寒卽假繒纊臨兵卽被甲冑相時而動以取其便人之情也

三十輻共一轂各直一鑿不得相入猶人臣各守其職也

舊注此意不殊前解

善用人者若蚈【音賢】之足眾而不相害若舌之與齒堅柔相磨而不相敗

舊注蚈百足虫也言人善用眾者其由蚈乎舌之與齒剛柔並任愚智咸收使各循其分不失其材也

石生而堅芷生而芳少而有之長而逾明

舊注此原其性也石堅芷芳由賢者明愚者暗是知堅芳不可奪愚暗亦莫移少而有之長而彌篤也

扶之與提謝之與讓得之與失諾之與已相去千里舊注此言邈然懸殊孰云一致者也

纘義作事有法事無不成用人有方人無不濟車轂之各直一鑿明官事之各有守也蚈足眾而不相害由用得其宜矣石堅芷芳隨其才而用之則賢者明愚者力成功一也

再生者不獲華太早者不須霜而落

舊注再榮不實陽極自零

污其準粉其顙

舊注準鼻也鼻有污而粉其顙猶手有疾而治其足事非常也

腐鼠在阼燒薫於堂入水而憎濡懷臭而求芳𨿽善者不能爲工

舊注腐鼠猶姦佞也言君暱近佞人而求國之治猶入水致溺挾臭求芳薫鼠燒堂其禍不小也

冬冰可折夏木可結時難得而易失

舊注光陰可惜時命難遭諭君子俟時而動不可失之也

木方盛終日采之而復生秋風下霜一夕而零

舊注言人建功成業不可後時

質的張而矢射集林木茂而斧斤入非或召之也形勢之所致

舊注不祈用而翦伐至自然之勢

乳犬之噬虎伏雞之搏貍恩之所加不量其力

舊注顧恩育者所以不覺忘生

夫待利而登溺者必將以利溺人矣【案必將以利溺人矣明刋本人字作之字】舟能浮能沈愚者不知足焉

舊注舟因水而浮亦能溺之人逢利而生亦能溺之惟審止足之分庶免沈溺之禍

驥驅之不進引之不止人君不以求道理

舊注民疲已極君斂無厭驥困更驅難規遠路纘義時難得而易失民易困而難蘇故物再生者實不逮獲華太早者落不待霜時不順也的張而矢集林茂而斧入勢之所致乳犬噬虎伏雞搏貍情之所使舟腐而載則沈驥疲而驅則斃民其可重困乎

水𨿽平必有波衡𨿽正必有差尺𨿽齊必有危非規矩不能定方員非準繩無以正曲直用規矩者亦有規矩之心

舊注上立平正之法下生乖越之分者是由波生平水差起正衡兆乎好憎迹生禍亂非君上無法制而臣下失其規矩者也

太山之髙倍而不見秋毫之末視之可察

舊注所向正秋毫𨿽小可察所行背太山𨿽大不可見也

竹木有火不鉆不燻土中有水不掘不出

舊注火藏於木水藏於土不鉆不掘必不能出道在於人不學不知

矢之疾不過二里跬步不休跛鱉千里累塊不止丘山從成

舊注凡爲學者非貴疾於初心所美久於其道則千里可至丘山必成也

臨河欲魚不若歸而織网

舊注河之有魚取之在网人之有道取之在心

弓先調而後求勁馬先順而後求良人先信而後求能舊注明此三者之由可察萬機之要也

巧冶不能消木良匠不能斫冰物有不可如之何君子不畱意

舊注非可治之物不能成其器𨿽有良匠無所施其工非可導之人不能回其操𨿽有聖人無由諭其意也

使人無渡河可使河無波不可

舊注言河必有波世必有禍使人不犯禍則易使河無波卽難

無辜不辜【案明刋本無辜不辜作無曰不辜】甑終不墮井矣

舊注辜罪也言人所獲戾非謂無辜甑若不墮井安得無由矣

纘義水平不能無波衡正不能無差心其可不愼諸君子之禮義廉恥猶匠石之規矩準繩也弓先調而後求勁馬先順而後求良人不先之以信能者其可致乎故君子爲其所可爲而不爲其所無柰何

刺我行者欲我交呰我貨者欲我市

舊注欲動其中見形於外

行一棋不足以見知彈一不足以爲悲

舊注一事裁通未能盡理一始張何足稱妙

今有一炭然掇之爛指【案明刋本指字下有相近也三字】萬石俱燻去之十步而不死同气者而異積【案明刋本作同气而異積也】

有榮華者必有愁悴

舊注榮枯疊興哀樂相反

上有羅紈下必有麻

舊注浮沸反君上驕侈以輕綺羅下民凍餒不周於衣食爲人君可不察焉

木大者根瞿【音衢】山髙者基扶

舊注君以民爲本髙以下爲基

纘義苦語利行苦藥利病刺我行者欲我交君子循義也呰我貨者欲我市小人狥利也人之福不可過服不必侈木大者根瞿山髙者基扶民富則國昌矣

老子曰鼓不藏聲故能有聲鏡不沒形故能有形舊注鼓不藏聲鏡不藏形故能有聲有形也

金石有聲不動不鳴管簫有音不吹無聲

舊注金石簫管不能自鳴皆因吹擊乃能有聲由人皆稟道徳不學終不得成者也

是以聖人內藏不爲物唱事來而制物至而應

舊注聖人言不妄發事不虛應

天行不已終而復始故能長久輪復其所轉故能致遠舊注天行者神而莫測運乎無窮

天行一不差故無過矣天气下地气上陰陽交通萬物齊同

舊注天行一而無差君守政而無失故得天地交暢庶物咸遂君臣說睦上下康寧也

君子用事小人消亡天地之道也

舊注去邪任賢合於天地之道也

天气不下地气不上陰陽不通萬物不昌小人得勢君子消亡五穀不殖道徳內藏

舊注天地之气不交陰陽之气不通由世主道徳不用姦佞並行小人居位君子在野使萬物不昌而五穀不成

天之道裒多益寡地之道損髙益下

舊注天地之道【案此下當有闕文無別本可校附識於此】

神之道驕溢與下

舊注制驕溢之性與謙下之人

人之道多者不與

舊注不增有者

聖人之道卑而莫能上也

舊注終不爲上故人尊也

纘義心不藏物故能應物鼓不藏聲故能應聲不扣而鳴則爲怪矣是以聖人內藏不爲物唱應之而已天地交通萬物齊同此明良會遇而君子用事之時也一或反此則是小人得勢之日矣惟聖人居髙聽卑而不自滿無以上之

天明日明而後能照四方君明臣明域中乃安域有四明乃能長久明其施明者明其化也

舊注四明旣備萬姓俱化

天道爲文

舊注日月星辰

地道爲理

舊注山澤江海

一爲之和

舊注融乎沖气

時爲之使

舊注應而不差

以成萬物命之曰道

舊注生畜萬物不自爲宰故名曰道者也

大道坦坦去身不遠修之於身其徳乃眞修之於物其徳不絕

舊注內修其身謂之眞外育於物謂之徳

天覆萬物施其徳而養之與而不取故精神歸焉與而不取者上徳也是以有徳髙莫髙於天也下莫下於澤也天髙澤下聖人法之尊卑有敍天下定矣

舊注卑髙以陳貴賤位矣

地載萬物而長之與而取之故骨骸歸焉與而取者下徳也下徳不失徳是以無徳

舊注不取者謂天生萬物但畜養之不取其材故精神歸於上終有徳而取者謂地生萬物𨿽成熟之而復其質故骨骸歸於下是爲無徳也

地承天故定寧地定寧萬物形地廣厚萬物眾定寧無不載廣厚無不容地勢深厚水泉入聚地道方廣故能久長聖人法之徳無不容

舊注言天地相承以致廣厚君臣相信自致治和纘義君天道臣地道天尊地卑君臣之分定矣君明臣明照於四方豈非堯之光宅天下百姓昭明者乎故法天效地以成萬物者道也養之與之而不取者上徳也與而取之徳斯下矣

陰難陽萬物昌陽伏陰萬物湛物昌無不贍也物湛無不樂也物樂無不治矣【案明刋本物樂無不治矣句物樂二字下多一則字】陰害物陽自屈陰進陽退小人得勢君子避害天道然也舊注陽制於陰則天下和治臣勝於君則小人在位也

陽气動萬物緩而得其所是以聖人順陽道夫順物者物亦順之逆物者物亦逆之故不失物之情性洿【音烏】澤盈萬物節成洿澤枯萬物節荂【音敷】故雨澤不行天下亡陽上亦復下【案明刋本作陽上而復下】故爲萬物主不長有故能終而復始故能長久能長久故爲天下母

舊注聖人順天之道無爲長久逆物之情有位莫守

陽气蓄而復能施陰气積而復能化未有不蓄積而能化者也【案明刋本而能化者也而字下多一後字】故聖人愼所積

舊注積徳來慶積惡致亡

陽滅陰萬物肥陰滅陽萬物衰故王公尙陽道則萬物昌尙陰道則天下亡

舊注陽者正也生也故物肥肥者卽昌陰者邪也死也故物衰衰者卽亡

陽不下陰則萬物不成君不下臣徳化不行故君下臣則聰明不下臣則暗聾

舊注君非至聖不能下臣臣非至賢不能弼君虞舜屈伯成文王師尙父可謂聰明

纘義陽生陰殺故君子好生小人好殺也王公尙陽道則萬物昌尙陰道則天下亡陽貴下陰故君下臣則聰明而國理不下臣則暗聾而徳化不行

日出於地萬物蕃息王公居民上以明道徳日入於地萬物休息小人居民上萬物逃匿

舊注謂陽不下陰則萬物不昌君不下臣則萬物藏也

雷之動也萬物啟雨之潤也萬物解大人施行有似於此陰陽之動有常節大人之動不極物

舊注大人之威也如春之雷其發令也如暄之風皆聲和气順故不極物

雷動於地萬物緩風揺樹艸木散大人去惡就善民不遠徙民有去就也去尢甚就少逾【案民有去就也句明刋本民字上多一故字】

舊注且大人有善百姓交歸若太王之去邠人何遠哉

風不動火不出大人不出【案明刋夲無大人不出句】大人不言小人無述火之出也必待薪大人之言必有信有信而眞何往不成

舊注火出而薪傳言發而信行故知大人之言其行也往而不追其信也有若四時

河水深壤在山丘陵髙下入淵陽气盛變爲陰陰气盛變爲陽故欲不可盈樂不可極

舊注天之道抑髙舉下惟節欲全和以順天理不使至極

忿無惡言怒無作色是謂計得

舊注𨿽忿怒未忘而惡言悖色未形於外是計得於中鎭之以道也

火上炎水下流聖人之道以相求偯【音矣】陽天下和同偯陰天下溺沈【案明刋夲以相求句下有聖入二字疑衍】

舊注偯陽者親忠賢故和同偯陰者親姦佞故沈溺纘義天之日其人之君乎日出於地王公居民上萬物蕃息日入於地小人居民上萬物逃匿陰陽之動有常節故歲不亂時大人之動不極物故民不遠徙物極則變欲不可盈陰陽天也治亂則關乎人

老子曰積薄成厚積卑成髙君子日汲汲以成輝【音暉】小人日快快以至辱

舊注君子勤身以修道日益暉光小人乘閒以快意終至困辱

其消息也𨿽未能見故見善如不及宿不善如不祥苟向善𨿽過無怨苟不向善𨿽忠來惡故怨人不如自怨勉求諸人不如求諸已聲自召也自求也名自命也人自官也無非已者操銳以刺操刃以擊何怨於人故君子愼其微

舊注愼微言不在大也苟向善則福不因人勉求諸已苟不向善則禍歸於身何怨於人不善猶操刃自割積火自燒又誰咎之者也

萬物負陰而抱陽沖气以爲和和居中央是以木實生於心艸實生於莢卵胎生於中央不卵不胎生而須時舊注物殊異言其所生皆自中和而成質其非胎卵而因變化所爲者卽須時而有也

地平則水不流輕重均則衡不傾

舊注地平則水無奔馳之勢衡均則物無輕重之偏

物之生化也有感以然

舊注萬物之生各有所感非徒然也

纘義陰陽感而成中和故萬物生君臣合而得中道故萬姓寧是以君子和其心志日汲汲以成暉小人汨其天和日快快以至辱故君子愼微正諸心而自求諸已我不怨人人亦無怨焉

老子曰山致其髙而雲雨起焉水致其深而蛟龍生焉君子致其道而徳澤流焉夫有陰徳者必有陽報有行者必有昭名

舊注山之靈者必降雲雨道之髙者必施徳澤未有不先行其事而後致其報

樹黍者不獲稷樹怨者無報徳

舊注樹黍獲稷以怨報徳未之有也

纘義爲善而人不知謂之至善爲惡而人不知謂之至惡山藏雲而成雨露澤藏水而生蛟龍君子懷其道而澤流於世俗有陰徳者必有陽報天佑之也有行者必有昭名人推之也惟有天徳者知之

欽定四庫全書

文子纘義卷七

宋杜道堅撰

微明篇

舊注視於無形之形聽於無聲之聲故曰微明

老子曰道可以弱可以彊可以柔可以剛可以陰可以陽可以幽可以明可以包裹天地可以應待無方知之淺不知之深知之外不知之內知之粗不知之精知之乃不知不知乃知之孰知知之爲不知不知之爲知乎夫道不可聞聞而非也道不可見見而非也道不可言言而非也孰知形之不形者乎故天下皆知善之爲善也斯不善矣知者不言言者不知

纘義微明者其道乎視不以目聽不以耳得之天而著之心故能包裹天地應待無方不可以智力求惟知不知爲不爲言不言則得之矣

文子問曰人可以微言乎老子曰何爲不可惟知言之謂乎夫知言之謂者不以言言也爭魚者濡逐獸者趨非樂之也故至言去言至爲去爲淺知之人所爭者末矣夫言有宗事有君夫惟無知是以不吾知

纘義道不可言可言卽物言固非道非言不明文子問人可以微言乎老子語以惟知言爲可則是言而不言不言而言者矣爭魚逐獸是不知言者執於言而著於物則所爭者末矣安得去言去爲之人而與之言哉

文子問曰爲國亦有法乎老子曰今夫挽車者前呼邪許【按明刋本邪許作邪軤軤火乎切】後亦應之此挽車勸力之歌也𨿽鄭衛胡楚之音不若此之義也治國有禮不在文辯法令滋彰盜賊多有

纘義有國家者猶天地也天不言而四時行地不語而百物生文子問爲國之法老子語以挽車之歌前呼後應亦猶聖人先天弗違後天奉時之意治國有禮初不在於文華之辯不知治體而滋彰其法令者適以爲盜法賊民之資

老子曰道無正而可以爲正譬若山林而可以爲材材不及山林山林不及雲雨雲雨不及陰陽陰陽不及和和不及道道者所謂無狀之狀無物之象也無達其意天地之間可陶冶而變化也

纘義道無正形物隨而形觀山林變而至於雲雨陰陽之和則知凡天地間之無形無象者皆可陶冶而變化道其神矣夫

老子曰聖人立教施政必察其終始見其造恩故民知書而徳衰知數而仁衰知劵契而信衰知機械而實衰瑟不鳴於己而二十五各以其聲應軸不運於己而三十幅各以其力旋有緩急然後能成曲車有勞佚然後能致遠使有聲者乃無聲也【按明刋本乃無聲也作乃無聲者也】使有轉者乃無轉也上下異道易治卽亂位髙而道大者從事大而道小者凶小徳害義小善害道小辯害治苛峭傷徳大正不險故民易導至治優防故下不賊至忠復素故民無僞匿

纘義聖人立教施政弗獲已也必察其始終行其所無事而已知書數劵契機械則是有心於事徳仁信實衰矣君借臣以爲治猶瑟之有聲輻之致遠執要用大則無不治之世矣

老子曰相坐之法立卽百姓怨減爵之令張卽功臣叛故察於刀筆之迹者不知治亂之本習於行陳之事者不知廟戰之權聖人見福於重關之內【按明刋本見福作先福當以此本正其誤】慮患於防防之外愚者惑於小利而忘大害故事有利於小而害於大得於此而忘於彼故仁莫大於愛人智莫大於知人愛人卽無怨刑知人則無亂政纘義治不可以多事法不可以數變事多變數則百姓怨功臣叛上有以召之矣治亂之本廟戰之權聖人鑑於無形之表是必有先見之明也

老子曰江河之大溢不過三日飄風暴雨日中不出須臾止徳無所積而不憂者亡其及也夫憂者所以昌也喜者所以亡也故善者以弱爲彊轉禍爲福道沖而用之又不滿也

纘義國之苛政橫出猶江河之大溢風雨之暴作曾不少久亡其及矣惟憂無徳而知變者尙可轉禍爲福以弱爲彊其不可自滿也明矣

老子曰淸靜恬和人之性也儀表規矩事之制也知人之性卽自養不悖知事之制則其舉措不亂髮一號散無競【按明刋本無競作無竟】總一管謂之心見本而知末執一而應萬謂之術居知所以行知所之事知所乘動知所止謂之道使人髙賢稱譽已者心之力也使人卑下誹謗已者心之過也言出於口不可禁於人行發於近不可禁於遠事者難成易敗名者難立易廢凡人皆輕小害易微事以至於大患夫禍之至也人自生之福之來也人自成之禍與福同門利與害同鄰自非至精莫之能分是故智慮者禍福之門戶也動靜者利害之樞機也不可不愼察也

纘義天理人欲同乎一心君子小人由乎一已亦同出而異名者耶執一而應萬謂之術見動而知止謂之道言出乎口行發乎心夫禍福利害有如影響自非至精孰能分之可不察諸已而愼諸心乎

老子曰人皆知治亂之機而莫知全生之具故聖人論世而爲之事推事而爲之謀【按明刋本推事作權事】聖人能陰能陽能柔能剛能弱能彊隨時動靜因資而立功睹物往而知其反事一而察其變化卽爲之象運則爲之應是以終身行之無所困故事或可言而不可行者或可行而不可言者或易爲而難成者或難成而易敗者所謂可行而不可言者取捨也可言而不可行者僞詐也易爲而難成者事也難成而易敗者名也此四者聖人之所畱心也明者之所獨見也

纘義時有治亂政存乎人知治亂之機而莫知全生之具者失在人而不在時也聖人隨時動靜察其所變終身行之而無所困當時而秉政者惡可自惰而不知全生之具耶

老子曰道者敬小微動不失時百射重戒禍乃不滋計福不及慮禍過之同日被霜蔽者不傷愚者有備與智者同功夫積愛成福積憎成禍人皆知救患莫知使患無生夫使患無生易施救於患難今人不務使患無生而務施救於患𨿽神人不能爲謀患禍之所由來萬萬無方聖人深居以避患靜默以待時小人不知禍福之門動而陷於刑𨿽曲爲之備不足以全身故上士先避患而後就利先遠辱而後求名故聖人常從事於無形之外而不畱心於己成之內是以禍患無由至非譽不能塵垢

纘義夫道者敬小微動不失時謹初也愚者有備與智者同功人之禍患不能弭於前而求救於後者𨿽神人不能爲謀故上士以避患遠辱爲先而名之與利則置之後而毋必禍患何從而至非譽何從而塵垢之哉

老子曰凡人之道心欲小志欲大智欲圓行欲方能欲多事欲少所謂心小者慮患未生戒禍愼微不敢縱其欲也志大者【按明刋本志大者作志欲大者欲字當】兼包萬國一齊殊俗是非輻輳中爲之轂也智圓者終始無端方流四遠淵泉而不竭也行方者立直而不撓素白而不污窮不易操達不肆志也能多者文武備具動靜中儀舉措廢置曲得其宜也事少者秉要以偶眾執約以治廣處靜以持躁也故心小者禁於微也志大者無不懷也智圓者無不知也行方者有不爲也能多者無不治也事少者約所持也故聖人之於善也無小而不行其於過也無微而不攺行不用巫覡而神不敢先可謂至貴矣然而戰戰栗栗日愼一日是以無爲而一之誠也【按明刋本誠作成誤】愚人之智固已少矣而所爲之事又多故動必窮故以正教化【按明刋本正作政不知此句正字與下句邪字對則正似不當作政】其勢易而必成以邪教化其勢難而必敗捨其易而必成從事於難而必敗愚惑之所致

纘義志欲大而心欲小智欲圓而行欲方能欲多而事欲少斯六者凡人之不可不勉也志大則物無不容心小則幾微必戒智圓則事無不通行方則直而不撓能多則爲無不成事少則約而有守夫聖人之行不用巫覡而鬼神不敢先一之以誠而巳

老子曰福之起也綿綿禍之生也紛紛禍福之數微而不可見聖人見其始終故不可不察明主之賞罰非以爲己以爲國也適於己而無功於國者不施賞焉逆於己而便於國者不加罰焉故義載乎宜謂之君子遺義之宜謂之小人通智得而不勞其次勞而不病其下病而益勞【按明刋本益作亦誤】古之人味而不捨也今之人捨而不味也紂爲象箸而箕子啼【按明刋本啼作唏】魯以偶人葬而孔子嘆見其所始卽知其所終

纘義禍福之機有開必先可不察歟賞罰人主之大柄非以爲己以爲國也君子小人有義利之間治而不勞政之上也勞而不病政之次也病而益勞政斯下矣夫箕子之泣象箸孔子之嘆偶人國有不待終而知其亡

老子曰仁者人之所慕也義者人之所髙也爲人所慕爲人所髙或身死國亡者不周於時也故知仁義而不知世權者不達於道也五帝貴徳三王用義五伯任力今取帝王之道施五伯之世非其道也故善否同非譽在俗趨行等逆順在時知天之所爲知人之所行卽有以經於世矣知天而不知人卽無以與俗交知人而不知天卽無以與道防直志適情卽堅彊賊之以身役物卽陰陽食之

纘義道之不行也我知之矣時異故也五帝貴徳三王用義五伯任力當五伯之世而施帝王之道者不知於時也不知時則是不知天不知人矣何以經於世哉

得道之人外化而內不化外化所以知人也內不化所以全身也故內有一定之操而外能屈伸與物推移萬舉而不陷所貴乎道者貴其龍變也守一節推一行𨿽以成滿猶不易拘於小好而塞於大道道者寂寞以虛無非有爲於物也不以有爲於己也是故舉事而順道者非道者之所爲道之所施也

纘義龍虎變化大人之道也得道之人與物推移而不陷是故老子有猶龍之稱夫體道虛無外不有於物內不有於己道無不施天下化矣

天地之所覆載日月之所照明陰陽之所煦雨露之所潤道徳之所扶皆同一和是故能戴大圓者履大方鏡太淸者視大明立太平者處大堂能防於防防者與日月同光無形而生於有形是故眞人托期於靈臺而歸居於物之初視於防防聽於無聲防防之中獨有曉焉寂寞之中獨有照焉其用之乃不用不用而後能用之也其知之乃不知不知而後能知之也

纘義和也者天下之達道也天之覆地之載同乎一和而已王者戴圓履方處大堂而立太平者和其可失乎眞人歸居於物之初必有獨見於防防之中是故用有不用而後能用知有不知而後能知夫是之謂大和

道者物之所道也徳者生之所扶也仁者積恩之證也義者比於心而合於眾適者也道滅而徳興徳衰而仁義生故上世道而不徳中世守徳而不懷下世繩繩惟恐失仁義故君子非義無以生失義卽失其所以生小人非利無以活失利則失其所以活故君子懼矢義小人懼失利觀其所懼禍福異矣

纘義道徳仁義裂而皇帝王伯分世變使之然也道以導之徳以生之仁以恩之義以宜之四代之治固若不同而其君臣有分則一焉夫道而不徳者皇徳而不懷者帝恐失仁義者王義失其宜智詐興矣

老子曰事或欲利之適足以害之或欲害之乃足以利之夫病濕而彊餐之熱病渴而彊飲之寒此眾人之所養也而良醫所以爲病也快於目說於心愚者之所利有道者之所避聖人者先迕而後合眾人先合而後迕故禍福之門利害之反不可不察也

纘義事有欲利而害欲害而利非人力之所可必者物或使之也是故先迕而後合者聖人之道先合而後迕者眾人之道禍福倚伏利害相反其不可不察也如此

老子曰有功離仁義者卽見疑有罪有仁義者必見信故仁義者事之常順也天下之尊爵也𨿽謀得計當慮患解圖國必存其事有離仁義者其功必不遂也言𨿽無中於防其計無益於國而心周於君合於仁義者身必存故曰百言百計常不當者不若捨趨而審仁義也

纘義仁義者道之孫徳之子歟四者若不相及而未嘗相離故仁義天下之尊爵也貴以身爲天下者可不捨趨而審諸仁義乎

老子曰教本乎君子小人被其澤利本乎小人君子享其功使君子小人各得其宜卽通功易事而道達矣人多欲卽傷義多憂卽害智故治國樂所以存虐國樂所以亡水下流而廣大君下臣而聰明君不與臣爭而治道通故君根本也臣枝葉也根本不美而枝葉茂者未之有也

纘義君子小人均是人也爲君子而教不被於小人何徳以資小人之養哉治國樂其存虐國樂其亡君善下而不爭則羣臣獻其忠柢固根深而國安矣

老子曰慈父之愛子者非求其報不可內解於心聖主之養民非爲己用也性不能已也及恃其力賴其功勛而必窮有以爲卽恩不接矣故用眾人之所愛卽得眾人之力舉眾人之所喜卽得眾人之心故見其所始卽知其所終

纘義父子之心天性也父之愛子君之養民一有望報之心恩其失矣是故因其利而利之則得眾人之力推其善而善之則得眾人之心子其有不孝臣其有不忠乎

老子曰人以義愛黨以羣彊是故徳之所施者博卽威之所行者遠義之所加者薄卽武之所制者小

纘義君以天下爲心人以義愛則忠孝乃興黨以羣彊則姦雄遂起安危所系可不察而辯之

老子曰以不義而得之又不布施患及其身不能爲人又無以自爲可謂愚人無以異於梟愛其子也故持而盈之不如其已揣而銳之不可長保徳之中有道道之中有徳其化不可極陽中有陰陰中有陽萬事盡然不可勝明福至祥存禍至祥先見祥而不爲善卽福不來見不祥而行善卽禍不至利與害同門禍與福同鄰非神聖莫之能分故曰禍兮福所倚福兮禍所伏孰知其極

纘義禍福倚伏如影隨形貨倍而入必倍而出善積而不善用如畜梟爲子寡不自害利害之機反兮覆兮非神聖莫之能知

人之將疾也必先甘魚之味國之將亡也必先惡忠臣之語故疾之將死者不可爲良醫國之將亡者不可爲忠謀修之身然後可以治民居家理然後可移於官長故曰修之身其徳乃眞修之家其徳乃餘修之國其徳乃丰民之所以生活衣與食也事周於衣食則有功不周於衣食則無功事無功徳不長故隨時而不成無更其刑順時而不成無更其理時將復起是謂道紀纘義國非民不立民非食不生不易之理也是故民足於衣食則可活不足於衣食則防功功不立則徳不長矣

帝王富其民霸王富其地危國富其吏治國若不足亡國囷倉虛故曰上無事而民自富上無爲而民自化起師十萬日費千金師旅之後必有凶年故兵者不祥之器也非君子之寶也和大怨必有餘怨柰何其爲不善也古者親近不以言說來遠不以言使近者悅遠者來與民同欲卽和與民同守卽固與民同念者知得民力者富得民譽者顯行有召冦言有致禍無先人言後人而已附耳之語流聞千里言者禍也舌者機也出言不當駟馬不追

纘義無古今治亂而不易者土宇也古之今之或治或亂而不一者君民也帝王富其民霸王富其地危國富其吏治國若不足亡國囷倉虛是故唐虞之代天下富戰國之世無富民

昔者中黃子曰天有五方地有五行聲有五音物有五味色有五章人有五位故天地之間有二十五人也上五有神人眞人道人至人聖人次五有徳人賢人智人善人辯人中五有公人忠人信人義人禮人次五有士人工人虞人農人商人下五有眾人奴人愚人人小人上五之與下五猶人之與牛馬也聖人者以目視以耳聽以口言以足行眞人者不視而明不聽而聰不行而從不言而公故聖人所以動天下者眞人未嘗過焉賢人所以矯世俗者聖人未嘗觀焉所謂道者無前無後無左無右萬物同無是無非

纘義中黃子者古之眞人歟其言曰人有五位位各五等合之凡二十有五焉最上者神人最下者小人所謂上五之與下五猶人之與牛馬謂小人違道悖徳若牛馬而襟裾耳聖人不及眞人賢人不及聖人惟其造道有淺深故品亦隨之

﹤子部﹐道家類﹐文子纘義﹥

欽定四庫全書

文子纘義卷八

宋杜道堅撰

自然篇

舊注至道鴻洞爲萬物母槖鑰翕施無有涘崖是曰自然蓋道之絕傳不知而然亦非不然萬物皆然不得不然然而自然非有能然無所因寄故曰自然也

老子曰淸虛者天之明也無爲者治之常也

舊注夫虛中有靈暗中有明孰能見之與道同也無爲自治萬物皆成也

去恩惠捨聖智外賢能廢仁義滅事故棄佞辯禁姦僞卽賢不肖者齊於道矣

舊注去此七者卽賢無所尙愚無所愧鴻洞大道歸復自然也

靜卽同虛卽通至徳無爲萬物皆容虛靜之道天長地久神微周盈於物無宰

舊注心旣虛矣無所不通徳旣充矣無所不容故能神用而無主周行而不殆焉

十二月運行周而復始

舊注謂十二月轉輪無窮終而復始天之道也

金木水火土其勢相害其道相待

舊注五運相推一王一衰寒暑遞進退有時生殺有道不失其宜

故至寒傷物無寒不可至暑傷物無暑不可故可與不可皆可是以大道無所不可可在於其理見可不趨見不可不去可與不可相爲左右相爲表裏

舊注寒暑代謝此天地之道也禮教刑罰聖人之法也然寒暑𨿽酷不可無也時順卽何傷刑罰𨿽慘不可廢也理當卽非害見可卽行不可卽止

凡事之要必從一始時爲之紀自古及今未嘗變易謂之天理

舊注一者道之子君之柄古今𨿽異動用未殊如軸運轂以內制外輪轉無窮與天始終

上執大明下用其光道生萬物理於陰陽化爲四時分爲五行各得其所與時往來法度有常下及無能上道不傾羣臣一意天地之道無爲而備無求而得是以知其無爲而有益也

舊注天垂象以明照四方君立法以臨制天下蟄虫昭蘇黎庶防惠陰陽不差萬物有常自非無爲不能有益於國昔堯治天下而修身也

老子曰朴至大者無形狀道至大者無度量故天圓不中規地方不中矩往古來今謂之宙四方上下謂之宇道在其中而莫知其所故其見不遠者不可與言大其知不博者不可與論至夫稟道與物通者無以相非舊注道徳至大無形狀天地至廣無度量近在毫髮之間而莫見遠則宇宙之內而難測自非博達通物者莫能明至道之原是非之境也

故三皇五帝法籍殊方其得民心一也

舊注制法𨿽殊敬民一也

若夫規矩勾繩巧之具也而非所以爲巧也故無𨿽師文不能成其曲徒卽不能獨悲故悲之具也非所以爲悲也

舊注夫萬物𨿽曰自然皆有回假不能獨運其猶勾繩者巧之制也而非巧也妙在於人無防卽不宜器者悲之具也而非悲也無則不悲也

至於神和遊於心手之間放意寫神論變而形於者父不能以教子子亦不能受之於父此不傳之道也舊注師文彈琴注指鉤寫神放意遊心手之間和陰陽之候遂使變律四時气感萬物至於父子𨿽親不能傳者妙之極矣此亦道不可傳受也

故肅者形之君也而寂寞者音之主也

舊注肅靜也故靜中生形以靜爲君寂中有音以寞爲主

老子曰天地之道以徳爲主道爲之命物以自正至防甚內不以事貴故不待功而立不以位爲尊不待名而顯不須禮而莊不用兵而彊

舊注道生爲命徳畜爲主人能調防神气正性命內保精防外棄煩累何須名位而自尊不待兵甲而人不非也

故道立而不教明照而不察道立而不教者不奪人能也明照而不察者不害其事也

舊注道存則教遺明極則無察然後能任所冒事無有害

夫教道者逆於徳害於物故陰陽四時金木水火土同道而異理萬物同情而異形知者不相教能者不相受故聖人立法以道民之心各使自然故生者無徳也死者無怨也【案明刋本此二句無二也字】

舊注夫逆徳者謂徳衰而教興容物者謂先損而後益且五行異性萬物殊形由教有本末人有賢愚聖人垂法制教開導愚使智者相授能者不隱各盡其分歸乎自然生不矜其徳死不怨乎天

天地不仁以萬物爲芻狗聖人不仁以百姓爲芻狗舊注天地生萬物聖人養百姓豈有心於物有私於人哉一以觀之有同芻狗

夫慈愛仁義者近狹之道也狹者入大而迷近者行遠而惑聖人之道入大不迷行遠不惑常虛自守可以爲極是謂天徳

舊注道徳微仁義近狹中庸登小徑以致迷上聖陟通衢而無滯自非靈府恆明安能與天爲極

老子曰聖人天覆地載日月照臨陰陽四時化懷萬物而不同無故無新無疏無親

舊注此聖人之徳也覆載若天地照臨如日月轉輪如四時殊俗異艸木昆虫莫不安其居遂其性豈有新故親疏於其間者哉

故能法天者天不一時地不一財人不一事故緒業多端趨行多方

舊注言天以一時則不能成歲地以一財則用之有極人有一能未足爲貴也

故用兵者或輕或重或貪或廉四者相反不可一也舊注各趨所利故不一

輕者欲發重者欲止貪者欲取廉者不利非其有也舊注夫兵眾者心欲一今重者欲止輕者欲發各趨其便是不一也不一則遇敵而敗但量其才力均輕重而使之則無往不克

故勇者可令進斗不可令持堅重者可令固守不可令陵敵貪者可令攻取不可令分財廉者可令守分不可令進取信者可令持約不可令應變五者聖人兼用而材使之

舊注惟聖人善用其能不失其所能故天下無敵也

夫天地不懷一物陰陽不產一故海不讓水潦以成其大山林不讓枉橈以成其崇巒聖人不辭負薪之言以廣其名夫守一隅而遺萬方取一物而棄其餘卽所得者寡而所治者淺矣

舊注夫道不廣不能懷萬物聖人徳不厚無以納防言故一能不敢恃一隅不可守守之者細恃之者淺也

老子曰天之所覆地之所載日月之所照形殊性異各有安樂樂其所爲樂者乃所以爲悲也安其所爲安者乃所以爲危也

舊注以已樂樂之則悲因其樂樂之卽樂以已安安之則危因其生而安之則安也

故聖人之牧民也使各便其性安其居處其宜爲其所能周其所適施其所宜如此則萬物一齊無由相過舊注聖人牧民使異性殊形各適其宜𨿽則萬有若一體不能相越故曰一齊

天下之物無貴無賤因其所貴而貴之物無不貴因其所賤而賤之物無不賤

舊注貴賤無定分窮通無常準在遇與不遇用與不用也

故不尙賢者言不放魚於木不沈鳥於淵

舊注言因飛而放於林因遊而投於水則飛沈得所由賢愚並用也

昔堯之治天下也舜爲司徒契爲司馬禹爲司空舊注三公之官論道經燮理陰陽爲天子股肱喉舌也

后稷爲田疇

舊注教民播種

奚仲爲工師

舊注造器物備民用聖人任賢若此功格宇宙徳流四海惟天爲大惟堯則之也

其導民也水處者漁林處者采谷處者牧陸處者田地宜其事事宜其械械宜其材澤織网陵阪耕田如是則民得以所有易所無以所工易所拙以所長易所短是以離叛者寡聽從者眾若風之過簫忽然而感之各以淸濁應物莫不就其所利避其所害是以鄰國相望雞狗之音相聞而足迹不接於諸侯之境車軌不結於千里之外皆安其居也

舊注聖人之導民也因其勢而居之因其宜而安之則有無相貨巧拙相資猶風之過簫雨之潤物則聲從所感物隨所利故得鄰國相望兵甲不用民至老死皆安其居也

故亂國若盛治國若虛亡國若不足存國若有餘虛者非無人也各守其職也盛者非多人也皆徼於末也有餘者非多財也欲節而事寡也不足者非無貨也民鮮而費多也

舊注明此四者則見治亂之本察存亡之勢也

故先王之法非所作也所因也其禁誅非所爲也所守也上徳之道也

舊注禁誅者先王制法非所以爲殺戮爲以堤防也然愚人不守其令故多陷之而至於死者蓋不獲已也

老子曰以道治天下非易人性也因其所有而條暢之故因卽大作卽小古之瀆水者因水之流也生稼者因地之宜也徵伐者因民之欲也能因則無敵於天下矣物必有自然而後人事有治

舊注觀物有自然之性然後順物之宜因民所欲則事無不濟動無不利

故先王之制法因人之性而爲之節文無其性不可使順教有其性無其資不可使遵道

舊注由木不可使出水金不可使生火也

人之性有仁義之資其非聖人爲之法度不可使向方因其所惡以禁姦故刑罰不用威行如神因其性卽天下聽從拂其性卽法度張而不用

舊注道徳仁義𨿽本性皆有而非聖王爲法度行其權賞道之以徳齊之以禮威之以刑則無由復自然之性而能向方矣因其性則其應如神拂其性則𨿽令不從也

道徳者功名之本也民之所懷也民懷之則功名立舊注非有道徳何以樹功名也

古之善爲君者法江海江海無爲以成其大窊下以成其廣故能長久爲天下溪谷其徳乃足無爲故能取百川不求故能得不行故能至是以取天下而無事不自貴故富不自見故明不自矜故長處不有之地故爲天下王不爭故莫能與之爭終不爲大故能成其大江海近於道故能長久與天地相保王公修道功成不有不有卽彊固彊固而不以暴人道深卽徳深徳深卽功名遂成此謂徳深矣遠矣其與物反矣

舊注世尙尊髙吾則自卑世貴矜伐吾則不爭長處不有故與物反矣

天下有始莫知其理惟聖人能知其所以非雄非雌非牝非牡生而不死天地以成陰陽以形萬物以生故陰與陽有圓有方有短有長有存有亡道爲之命幽沈而無事於心甚防於道甚富死生同理萬物變化合於一道簡生忘死何往不壽去事與言順無爲也守道周密於物不宰至防無形天地之始萬物同於道而殊於形至防無物故能周卹至大無外故爲萬物蓋至細無內故爲萬物貴道以存生徳以安形至道之度去好去惡無有知故易意和心無與道迕

舊注天地有始者謂道也舉世莫能識者言非雄雌可辧形色所推然𨿽尋之無所語之不得而又長存夫天地有髙下之位日月有晝夜之宜陰陽有剛柔之理萬物有長短之資至於道也非幽沈非存非亡非巨非細非圓非方輪轉不極變化無方然而體之者能存生安形去事去言浩然無爲悠然委順則能復乎大朴冝乎仁壽之域

夫天地專而爲一分而爲二反而合之上下不失專而爲一分而爲五反而合之必中規矩

舊注一者气布二者形流五者五行也上下者天地人處其間能合徳天地專精爲一必中法度而復乎初也

夫道至親不可防至近不可遠求之遠者往而復反舊注遠求諸物莫知求之身也

老子曰帝者有名莫知其情帝者貴其徳王者尙其義霸者通於理

舊注徳者煦育萬物義者拯溺扶危理者應於機數

聖人之道於物無有道狹然後任智徳薄然後任刑明淺然後任察任智者中心亂任刑者上下怨任察者不求善以事其上卽獘

舊注智出亂眞刑生法詐察起於矯三者旣變聖人禁之莫之能勝失道之獘在於玆也

是以聖人因天地以變化其徳乃天覆而地載道之以時其養乃厚厚養卽治𨿽有神聖夫何以易之去心知省刑罰反淸靜物將自正道之爲君如屍儼然默而天下受其福一人被之不褒萬人被之不褊是故重爲惠重爲暴卽道迕矣爲惠者布施也

舊注聖人觀時之獘任其智詐故鎭以道應反乎淸靜使物自正守於默使其復朴故恵不妄施則刑不妄加卽暴亂不興而順於道

無功而厚賞無勞而髙爵卽守職者懈於官而遊居者亟於進矣夫暴者妄誅無罪而死亡行道者而刑卽修身者不勸善而爲邪行者輕犯上矣故爲惠者卽生姦爲暴卽生亂姦亂之俗亡國之風也

舊注刑不可加有道爵不可及無功否則守職者有懈怠之色行道者有陵替之心此姦亂之俗亡國之風也

故國有誅者而主無怒也朝有賞者而君無與也誅者不怨君罪之當也賞者不徳上功之致也民知誅賞之來皆生於身故務功修業不受賜於人是以朝廷蕪而無迹田野辟而無

舊注賞足以勸善刑足以懲姦賞者無驕與之色刑者無哀惻之情則近者被其澤遠人服其徳皆修其業而竭其力故朝廷無爭訟田野滋稼穡

故太上不知而有之

舊注言下古知太上有道後王取法而行

王道者處無爲之事行不言之教淸靜而不動一度而不揺因循任下責成而不勞謀無失策舉無過事言爲文章行爲儀表進退應時動靜循理羙醜不好憎賞罰不喜怒名各自命各以事由自然莫出於己若欲挾之乃是離之若欲飾之乃是賊之

舊注王者非大不能容萬物非靜不能和百姓絕於好憎惇乎朴素狹而不親文無害質質物眾咸歸自然也

天气爲防地气爲魄反之妙各處其宅守之勿失上通太一太一之精通合於天天道默默無容無則大不可極深不可測常與人化智不能得運轉無端化遂如神虛無因循常後而不先

舊注人之防者陽也生也受於天者陰也殺也受於地是各守其則防者陽之神者陰之精防是天地之至精故曰妙天得之常明人得之常生故曰守之勿失上通太一太一太上道君也人之所稟也言人能守其精神使不離其身乃上合天太一專精積念故能通也守之法惟精惟默無容無則無大無涯其防莫測故曰常與人化智不能得其轉如輪其化如神虛無之間常後不先能曉故曰至也

其聽治也虛心弱志淸明不暗是故羣臣輻湊並進無愚智賢不肖莫不盡其能君得所以制臣臣得所以事君卽治國之所以明矣

舊注夫有淸明之鑑必見純粹之精以治國則羣臣爭戴之不輕以身則萬物周衛而不離也

老子曰知而好問者聖勇而好問者勝乘眾人之智者卽無不任也用眾人之力者卽無不勝也用眾人之力者烏獲不足恃也乘眾人之勢者天下不足用也舊注善用眾者天下無彊用眾力則山丘𨿽重其勢可移用眾智則神𨿽其理可明

無權不可爲之勢而不循道理之數𨿽神聖人不能以成功

舊注夫機權已張而匹夫𨿽防可發萬鈞之弩事理旣乖而聖人𨿽神不能屈童子之言

故聖人舉事未嘗不因其資而用之也有一功者處一位有一能者服一事力勝其任卽舉者不重也能稱其事卽爲者不難也聖人兼而用之故人無棄人物無棄材

舊注因其材而使之莫不各盡其材因其能而用之莫不皆竭其能

老子曰所謂無爲者非謂其引之不來推之不去藐爾不應感而不動堅滯而不流捲握而不散

舊注惟能變通循時應物無滯謂之無爲

謂其私志不入公道嗜欲不掛正術循理而舉事因資而立功推自然之勢曲故不得容事成而身不伐功成而名不有若夫水用舟沙用防【乃鳥反】泥用輴【敕倫反】山用樏【音羸】夏瀆冬陂因髙爲山因下爲池非吾所爲也舊注因其所利各得其便故云非吾所爲也

聖人不恥身之賤惡道之不行也不憂命之短憂百姓之窮也故常虛而無爲抱素見璞不與物雜

舊注常與道同不爲物雜

老子曰古之立帝王者非以奉養其欲也聖人踐位者非以逸樂其身也爲天下之民彊陵弱眾暴寡詐者欺愚勇者侵怯又爲其懷智詐不以相教積財不以相分故立天子以齊一之爲一人之明不能徧照海內故立三公九卿以輔翼之爲絕國殊俗不得被澤故立諸侯以教誨之是以天地四時無不應也官無事國無遺利所以衣寒食饑養老弱息勞倦無不以也

舊注聖人之在上者非欲尊其位樂其身將以息民救獘故天子執一以齊之三公論道以匡之九卿奉法以翼之諸侯宣教以導之故得遐邇同風君臣一意官無僞祿市無邪念故詩云有覺徳行四國順之

神農形悴堯瘦臞舜黧黑禹胼胝伊尹負鼎而幹湯呂望鼓刀而入周百里奚傳賣管仲束防孔子無黔突墨子無暖席非以貪位慕祿將欲事起天下之利除萬物之害也自天子至於庶人四體不勤思慮不困於事求贍者未之有聞也

舊注自神農以下形體臞瘁手足胼胝者非求居於民上自取尊志在救物故也未有安坐而望祿不耕而獲者

老子曰所謂天子者有天道以立天下也立天下之道執一以爲保反夲無爲虛靜無有忽怳無際遠無所止視之無形聽之無聲是謂大道之經

舊注與前釋同

老子曰夫道者體圓而法方背陰而抱陽左柔而右剛履幽而戴明變化無常得一之原以應無方是謂神明舊注夫人頭圓天也足方地也背陰面陽左手執柔右手執剛足踐九幽上戴三光周行無窮精耀四方一而不變輪轉無常謂之神見之者昌也

天員而無端故不可得而觀其形地方而無涯故莫能窺其門天化遂無形狀地生長無計量

舊注化乎無窮至明者莫見其形生乎無盡善計者不能知其數也矣

夫物有勝惟道無勝所以無勝者以其無常形勢也輪轉無窮象日月之運行若春秋之代謝日月晝夜終而復始明而復晦制形而無形故功可成物物而不物故勝而不屈

舊注形出無形故形形而不絕物出無物故物物而無窮

廟戰者帝神化者王廟戰者法天道神化者明四時修政於境內而遠方懷徳制勝於未戰而諸侯賓服也舊注廟戰者以道制而爲帝神化者以兵勝而爲王不得已而用之

古之得道者靜而法天地動而順日月喜怒法四時號令比雷霆音气不戾八風詘申不違五度

舊注得道之人喜怒不妄發號令不妄施法乎天地順乎日月故八風不戾五星不差也

因民之欲乘民之力爲之去殘除害夫同利者相死同情者相成同行者相助循道而動天下爲斗故善用兵者用其自爲用不能用兵者用其爲己用用其自爲用天下莫不可用用其爲己用無一人之可用也

舊注除其所害則天下𨿽眾自爲我用非其所欲則一人𨿽寡不爲己有

文子纘義卷八

欽定四庫全書

文子纘義卷九

宋杜道堅撰

下徳篇

舊注太上之道沖融渾漠故無爲而無不爲若夫致身能養遇物能治執道無失守善勿遷斯徳之下者也然此篇特舉上徳之體明下徳之義也

老子曰治身太上養神

舊注神之恬愉則身之大治也

其次養形

舊注形無勞役則肌膚充實

神淸意平百節皆寧養生之本也

舊注神無所撓形無所勞故爲治養之本也

肥肌膚充腹腸供嗜欲養生之末也

舊注養形致此而神意不復淸平故言末也

治國

舊注言治國之道

太上養化

舊注養道徳之化

其次正法

舊注正刑賞之法

民交讓爭處卑財利爭受少事力爭就勞日化上而遷善不知其所以然治之本也

舊注聖人正身以待之莫不日用而遷善則不知所以然而然也

利賞而勸善畏刑而不敢爲非法令正於上百姓服於下治之末也

舊注持此爲治而君臣相承競戒以存故以爲末也

上世養本而下世事末

纘義下徳執徳也太上養神治身之本也其次養形治身之末也太上養化治國之本也其次正法治國之末也降此而下則又下徳之下者焉

老子曰欲治之主不世出可與治之臣不萬一以不世出求不萬一此至治所以千歲不一也

舊注千年降聖五百年生賢合徳同時曠世而可遇也或曰主聖則臣賢而臣亦可致君於堯舜者若此天气下降而地气不應地有膏壤而天加水旱且天地之際未能同和豈君臣之間常可同徳則知至治之世難逄也哉

蓋霸王之功不世立也

舊注霸王之道亦不可傳代而有

順其善意防其邪心與民同出一道卽民可善風俗可美

舊注養善閒邪不縣法度同道而往日化不知此謂得治之本而盡善盡美也

所貴聖人者非貴其隨罪而作刑貴其知亂之所生也舊注所重理之於未形

若開其銳端而縱之放僻淫泆而棄之以法隨之以刑𨿽殘賊天下不能禁其姦也

舊注防之不在其本而制之於必犯若抱薪救火以資其盛也

纘義明良相合千載一逄夫明君不世出良臣不萬一以不世之君得萬一之臣唐虞而下若成湯之於伊尹文王之於呂望世不多見如齊桓之管仲亦不世出是以治日少而亂日多抑由君子少而小人多歟

老子曰身處於江海之上心在於魏闕之下者卽重生重生卽輕利矣

舊注𨿽未忘世榮而能致身於閒曠可謂重生輕利之士也

猶不能自勝卽從之神無所害也

舊注內戰不勝者當從心就志猶免害於生也

不能自勝而彊不從是謂重傷重傷之人無壽矣舊注未能忘懷而抑以歸靜則重傷其生重傷其生故不復與壽者爲比也

故曰知和曰常知常曰明益生曰祥心使气曰彊舊注夫能放情就志猶近知和自守其常是明其分益生使气亦此之宜而況得天地之至和用資恆徳明生死之一貫壽而不亡者焉天性之通明也

是謂同用其光復歸其明

纘義人有仕隱道無屈伸夫身江湖而心魏闕畎畝不忘也是故有道之士隱以此道時止而止時行則行是之謂同

老子曰天下莫易於爲善莫難於爲不善所謂爲善者靜而無爲適情辭余無所誘惑循性保眞無變於己故曰爲善易也

舊注不出性分之內豈非易哉

所謂爲不善難者弒矯詐躁而多欲非人之性也故曰爲不善難也

舊注出乎常性之外豈非難哉所謂順於道者吉而易也逆於道者凶而難也

今之以爲大患者由無常厭度量生也

舊注夫妄動則爲患今動之無厭故患大矣

故利害之地禍福之際不可不察也聖人無欲也無避也

舊注旣無所欲亦何所避

事或欲之適足以失之事或避之適足以就之

舊注欲養生而反失欲避禍而反遇

志則有所欲卽忘其所爲矣

舊注猶攫金之時不見於人而忘其避就也

是故聖人審動靜之變適受與之度理好憎之情和喜怒之節夫動靜得卽患不侵也

舊注謂人之常患不能禍已也

受與適卽罪不累也

舊注畢當其才則不復爲罪所累

好憎理卽憂不近也

舊注取捨苟正乃無近憂

喜怒節卽怨不犯也

舊注賞罰有常則不至於怨也

纘義善惡異迹同出於心天下莫易於爲善莫難於爲不善禍福之階事不可必欲得而反失之欲避而反就之是以聖人審動靜之變和喜怒之節事無不善何憂怨之有

體道之人不苟得不讓禍其有不棄非其有不制舊注一於所遇故來者不讓未至者不待

恆滿而不溢常虛而易贍

舊注自足故然

故自當以道術度量卽食充虛衣禦寒足以溫飽七尺之形無道術度量而以自要尊貴卽萬乘之勢不足以爲快天下之富不足以爲樂

舊注處道則皆可從欲則無極也

故聖人心平志易精神內守物不能惑

舊注無欲自平不貪故易

纘義修身有道處世有術夫體道之人守其天常安其命義食止充虛衣止禦寒不苟所得不棄所有禍不幸免福不妄就達不自驕窮不易操樂乎天眞與道同久

老子曰勝人者有力自勝者彊能彊者必用人力者也舊注謂徳服之能受其制

能用人力者必得人心者也能得人心者必自得者也未有得已而失人者也未有失已而得人者也

舊注已見符言篇

故爲治之本務在安民安民之本在於足用足用之本在於勿奪時

舊注時謂春耕夏耘秋獲之三時也

勿奪時之本在於省事省事之本在於節用節用之本在於去驕

舊注貴適中也

去驕之本在於虛無

舊注本在乎虛已無爲以禦人下豈惟節用愛民之義

故知生之情者不務生之所無以爲知命之情者不憂命之所無柰何

舊注夫身之自極故知者不憂然後盡於全生委命之道也

目悅五色口肥滋味耳淫五聲七竅交爭以害一性日引邪欲竭其天和身且不能治柰治天下何

舊注未有自困而兼物者況治天下哉

纘義將勝乎人先勝乎已未有已不勝而能勝人者也勝人者有力欲勝理也自勝者彊理勝欲也理勝則得人之心人將自用其力欲勝則用人之力人將先離其心天理人欲之異宜有間然

所謂得天下者非謂其履勢位稱尊號也言其運天下心得天下力也

舊注所以光於四表格於上下民不忍違之也

有南面之名無一人之譽此失天下也故桀紂不爲王舊注謂失天下之心力也

湯武不爲放

舊注非湯武能放桀紂蓋因天下之心用天下之力耳

天子得道守在四夷天子失道守在諸侯

舊注守保守也得道則守在異俗失道則守在臣下也

諸侯得道守在四境諸侯失道守在左右

舊注自非義扶王室恵親庶卽肝膽楚越也

故曰無恃其不吾奪也恃吾不可奪也

舊注無防於徳難恃不奪有依於道自不可奪

行可奪之道而非弒之行無益於持天下矣

舊注將在可奪之地𨿽篡弒沒世未行然於神器未足持保也

纘義撫我則後虐我則讎聖人運天下心得天下力而天下治若夫桀紂之爲君有南面之名無一人之譽此湯武之所以不爲之臣天子失道諸侯爲守誰之過歟

老子曰善治國者不變其故不易其常

舊注因而治之

夫怒者逆徳也兵者凶器也爭者人之所亂也陰謀逆徳好用凶器治人之所亂逆之至也

舊注謂不順治人之道也

非禍人不能成禍

舊注直任所作

不如挫其銳解其紛和其光同其塵

舊注摧其凶銳之器釋其紛結之心而與萬物和光同彼塵俗而化

人之情性皆願賢已而疾不及人

舊注人之常情

願賢已則爭心生疾不及人卽怨爭生

舊注以其懷疾故多怨爭

怨爭生卽心亂而气逆

舊注气以和暢爲順

故古之聖王退爭怨爭怨不生

舊注謂不尙賢也

卽心治而气順故曰不尙賢使民不爭

纘義爭之不足讓之有餘人已兩全之道也夫怒逆徳兵凶器爭者人之所亂陰謀逆徳好用凶器治人亂逆之至也文子以其言而授之範蠡越欲伐吳蠡引以爲諫勾踐不聽敗於夫椒則知欲禍人者乃所以自禍也賢者肯如是乎

老子曰治物者不以物以和

舊注用和接之物將可治

治和者不以和以人

舊注人得其宜當自和矣

治人者不以人以君

舊注元首正則肢體自立

治君者不以君以欲

舊注無欲則身正身正則天下皆正也

治欲者不以欲以性

舊注得性之原則所縣解若以欲除欲是同乎以事止事

治性者不以性以徳

舊注無所不得性乃全矣

治徳者不以徳以道

舊注若不失徳斯其徳者也處乎至道而徳自生焉

以道本之性無邪久湛於物卽忘其本忘其本卽合於若性

舊注離其純素之本反以染習之欲爲性也

衣食禮俗者非人之性也所受於外也

舊注性分之外

故人性欲平嗜欲害之惟有道者能遺物反已

舊注能復性本

有以自鑑卽不失物之情無以自鑑卽動而惑熒舊注以道自鑑則萬物之性素無所污苟不能則物來熒惑動皆失正也

夫縱欲失性動未嘗正以治生卽失身以治國卽亂人不聞道者無以反性

舊注故曰反者道之用也

纘義性與欲固有間矣人皆然君爲甚夫治物不以物以和者先明已之性而後明物之性明物之性則可以贊化育參天地矣

古之聖人能得諸已故令行禁止

舊注其身正者不令而行

凡舉事者必先平意淸神神淸意平物乃可正

舊注淸以鑑情平以正物然後不遺而善成也

聽失於非譽目淫於采色而欲得事正卽難矣

舊注聽言於是非之間目於綺繒之上身且未定可正物哉

是以貴虛

舊注以其不載故應之無屈也

故水激則波起气亂則智昏昏智不可以爲正波水不可以爲平

舊注昏則不鑑波則不止止則平而靜鑑則正而當

故聖王執一以理物之情性

舊注淸平之一乃能通理乎萬也

夫一者至貴無適於天下聖王托於無適故爲天下令舊注甘其有適非貴於天下也聖王無欲復何適哉以無所適而眾適故可化令天下矣

纘義古之學者爲己爲己之道立而後爲人之道行聖人得諸己故淸明在躬無遠弗燭得萬物之情而命令行於天下矣

老子曰陰陽陶冶萬物皆乘一气而生

舊注三才通爲一和之炁以陶甄萬物也

上下離心气乃上蒸君臣不和五穀不登

舊注所謂蓄相通之和气故爾

春肅秋榮冬雷夏霜皆賊气之所生

舊注能害常節謂之賊气

天地之間一人之身也

舊注獨由君之化耳

六合之內一人之形也

舊注動用之狀無不效應

故明於性者天地不能脇也審於符者怪物不能惑也舊注知神性之感通信天人之符應則不至於懼亂矣

聖人由近以知遠

舊注身中比

以萬異爲一同

舊注理推之故

气蒸乎天地

舊注中和之气蒸徹上下

禮義廉恥不設萬民莫不相侵暴虐猶在乎混溟之中也

舊注夫至道之治感而化之非若禮義誘惑於物是以純純常常不知所以然而至於此也

廉恥陵遲及至世之衰用多而財寡事力勞而養不足民貧苦而忿爭生是以貴仁

舊注方假兼愛以治人

人鄙不齊比周朋黨各推其與懷機械巧詐之心是以貴義

舊注義者裁防合宜然後物正其實

男女羣居雜而無別是以貴禮

舊注禮者檢身以合度然後人敍其倫

性命之情淫而相廹於不得已卽不和是以貴樂舊注樂者和心以澹慮然後感變風俗

故仁義禮樂者所以救敗也非通治之道也

舊注救澆滛之敗非治道之通者

纘義天地一身天下一气陽變陰化陶冶萬物皆乘一气而聖人愛養萬民視爲一家故天下和平也若乃用多而財寡事力勞而養不足則民貧苦而忿爭生非通治之道矣

誠能使神明定於天下而心反其初

舊注謂感而化之使歸性本

卽民性善民性善卽天地陰陽從而包之

舊注以大順故大通

卽財足而人贍貪鄙忿爭之心不得生焉

舊注以得性而足故不知其佗也

仁義不用而道徳定於天下而民不淫於采色

舊注苟未爲仁義所加則上下之道通而不淫君臣之徳素而無飾

故徳衰然後飾仁義

舊注失徳而後仁失仁而後義

和失然後調聲

舊注調音求和足明和已失矣

禮淫然後飾容

舊注淫猶過也過於中庸遂飾容止

故知道徳然後知仁義之不足行也知仁義然後知禮樂之不足修也

纘義聖人誠而明之反其性初民復於善民性善則天地陰陽從而包之財足人贍貪鄙不生忿爭乃息仁義不用而道徳定於天下矣

老子曰淸靜之治和順以寂寞質直而素朴閒靜而不躁

舊注無欲者常居其妙故眾徳自全

在內而合乎道出外而同乎義

舊注中與道宜外與事正

其言略而循理其行悅而順情

舊注合理之言自簡因物之行乃順

其心和而不僞其事素而不飾

舊注內和而外素心僞則事飾

不謀所始不議所終安卽畱激則行

舊注黜聰棄智畱行隨感

通體乎天地同精乎陰陽一和乎四時明照乎日月與道化者爲人

舊注身不自有與道爲人故天地日月合其明徳也

機巧詐僞莫載乎心是以天覆以徳地載以樂四時不失序風雨不爲虐日月淸靜而光五星不失其行此淸靜之所明

舊注以其淸靜無爲故天地不虧常徳耳

纘義天淸地靜故能長久聖人以淸靜爲治者法天地也心淸則內合乎道體靜則外同乎人是以不出戶而化行

老子曰治世之職易守也

舊注無事故易守也

其事易爲也

舊注不擾故易爲

其禮易行也

舊注不飾故易行

其責易償也

舊注法寬故易償

是以人不兼官官不兼事士農工商鄕別州異

舊注不相奪倫

故農與農言藏士與士言行工與工言巧商與商言數舊注數謂所利之數

是以士無遺行工無苦事農無廢功商無折貨各安其性

舊注性所便習各安其時也

異形殊易事而不悖

舊注𨿽四人殊出處異途反易其事不相悖亂

失業處而賤得志勢而貴

舊注得者自得失者自失

纘義古人世守一官官守一事故治世之臣職易守事易爲後世兼官共事之法行官益冗而事益繁政出多門反致害治

夫先知遠見之人才之盛也而治世不以責於民博聞彊志口辯辭給之人知之溢也而明主不求於下敖世賤物不污於俗士之伉行也而治世不以爲化民故髙不可及者不以爲人量行不可逮者不以爲國俗舊注夫至理之道風俗齊同而尙賢貴貨爭盜斯起者也

故人才不可專用而度量

舊注以其分異

道術可世

舊注道者隨分而通術者執一應萬故傳世可用也

故國法可與愚守也而軍旅可與整同也

舊注國使一俗之故則愚可守軍使一法之故則整可同

不待古之英雋而人自足者因其所有而並用之也舊注無事之世則賢愚之材莫不同適而並用

末世之法髙爲量而罪不及也重爲任而罰不勝也爲其難而誅不敢也

舊注分外責之也夫輕其任則皆勝在所易則皆敢

民困於三責卽飾智而詐上犯邪而行危

舊注貴乎苟免

𨿽峻法嚴刑不能禁其姦

舊注復以其姦避刑

獸窮卽觸鳥窮卽啄人窮卽詐此之謂也

纘義才不可以勝徳言不可以過行才盛而有先知之見者治世不以責於人聞博而有辯口之佞者明主不以求於下傲世伉行責人以重難彊人以不能者惡免人窮之詐哉

老子曰雷霆之聲可以鐘鼔象也風雨之變可以音律知也

舊注屬於聲色卽不能逃乎

大可睹者可得而量也明可見者可得而蔽也聲可聞者可得而調也色可察者可得而別也

舊注以在際限之內

夫至大天地不能函也至微神明不能領也

舊注謂太古之時道體混茫徳用微密也

及至建律曆別五色異淸濁味甘苦卽朴散而爲器矣舊注將有五色之雜六律之差遂散混茫之中各周器域之用也

立仁義修禮樂卽徳遷而爲僞矣

舊注自得爲徳今徳因物修非僞何也

民飾智以驚愚設詐以攻上天下有能持之而未能有治之者也

舊注言𨿽能持之未能有治矣

夫智能彌多而徳滋邪是以至人淳朴而不散

纘義聖人剖大朴法天地觀象以制器若雷霆之於鐘鼓風雨之於音律皆得象而爲之至若天地之大神明之微則有所不能盡究也惟至人淳朴不散而可以爲萬世之師

夫至人之治虛無寂寞不見可欲心與神處

舊注有用無宰

形與性調

舊注中外通順

靜而體徳動而理通循自然之道緣不得已矣

舊注感而後應

漠然無爲而天下和淡然無欲而民自朴不忿爭而財足施者不徳受者不讓徳反歸焉而莫之惠

舊注使天下不知所得不讓所來則至徳反歸而未始嘗惠者也

不言之辯不道之道若或通焉謂之天府

舊注處此道以化民與同徳也

取焉而不損酌焉而不竭莫知其所由出謂之揺光舊注夫有餘而以余被物者謂之光順物用而動者謂之揺也

揺光者資糧萬物者也

舊注道能善貸且成故稱資糧也

纘義北辰天之尊帝也端居天心而眾星拱之至人取法爲治心與神處漠然無爲而天下和揺光居北斗之柄資糧萬物隨天左旋日轉一周斗不降祿生民罔食舜察璣璇以齊七政其知天矣乎

老子曰天愛其精地愛其平人愛其情

舊注愛猶尙也

天之精日月星辰雷霆風雨也地之平水火金木土也舊注天布六气之精地分五行之平

人之情思慮聰明喜怒也故閉四關止五遁與道淪神明藏於無形精气反於眞

舊注四關謂耳目鼻口五遁謂五情離本也能閉而止之則與道通而全神气耳

目明而不以視耳聰而不以聽口當而不以言心條通而不以思慮委而不爲知而不矜直性命之情而知故不得害

舊注夫如是則外無牽役之勞內無冰炭之害

精存於目卽其視明存於耳卽其聽聰畱於口卽其言當集於心卽其慮通

舊注凡用心以至猶可庶幾況精之所存乎

故閉四關卽終身無患四肢九竅莫死莫生是謂眞人舊注莫死莫生猶不廢不用也眞人也精一而已肢體藏竅純气周焉

地之生財大本不過五行聖人節五行卽治不荒舊注稟生之气在乎五行爲治者法之卽不相克害也

纘義人有五性應天五星應地五行五性動七情出身可不知愛乎夫神藏於心精藏於腎魂藏於肝魄藏於肺意藏於脾神明藏於無形莫生莫死是謂眞人

老子曰衡之於左右無私輕重故可以爲平繩之於外內無私曲直故可以爲正人主之於法無私好憎故可以爲命

舊注命猶令也苟無所私可正天下

徳無所立怨無所藏是任道而合人心者也

舊注委道而往所在皆同同而無心豈容徳怨矣

故爲治者知不與焉

舊注用知乃非宜也

水戾破舟木擊折軸不怨木石而罪巧拙者也知不載也

舊注無心者物不加怨載智者未嘗終吉

故道有智卽亂徳有心卽險心有目卽

舊注智亂無爲之道心險自安之徳目淸素之心

夫權衡規矩一定而不易常一而不邪方行而不畱一日形之萬世傳之無爲之爲

舊注一者無爲百王用之萬世傳之而不易也凡無情無私一以遇之者𨿽終日應用未嘗爲也斯道至治正而有常不然權之與量豈一日制作而萬世不能易哉

纘義人有私心罔不害道人主無私故法一而令行是故徳有心則險心有眼則知權衡規矩一定而不易則知一者無爲之爲百王用之萬世之

人之言曰國有亡主世無亡道

舊注道不易世惟人之

人有窮而理無不通

舊注人能窮究於彼者莫有不通之理也

故無爲者道之宗也得道之宗並應無窮

舊注無心於其間則與萬物偕往而不匱也

故不因道理之數而專已之能其窮不遠也

舊注惟不專已循天之理者泰然不知窮之所至

夫人君不出戶以知天下者因物以識物因人以知人也舊注以無爲爲心也是能因也但因其理以推之則天下可識知矣

故積力之所舉卽無不勝也眾智之所爲卽無不成也千人之眾無絕糧萬人之羣無廢功

舊注言人君不擅於事乃能因眾人之力以勝任天下失其所因之道則智窮而事廢矣

工無異伎士無兼官各守其職不得相干人得所宜物得所安是以器械不惡職事不慢也

舊注凡盡於一用則不失所宜

夫債少易償也

舊注動可補過

職寡易守也

舊注事簡易就

任輕易勸也

舊注力余則順

上操約少之分下效易爲之功是以君臣久而不相厭也舊注簡易之道可大可久

纘義天不自天有爲天者地不自地有爲地者爲者其誰也國有亡主世不亡道伊尹五就桀而不用是專已之能而不知因人之道也故伊尹不爲夏而爲湯矣夏其有不亡湯其有不興乎

老子曰帝者體太一

舊注體太一眞一之道也

王者法陰陽

舊注法陶鈞品物之工也

霸者則四時

舊注則春秋溫嚴之令

君者用六律

舊注用五音節候之气

體太一者明於天地之情通於道徳之倫

舊注出乎天地總乎道徳

聰明照於日月精神通於萬物

舊注無幽不燭故照於日月無機不守故通於萬物

動靜調乎陰陽喜怒和乎四時

舊注動而不冗靜而不凝調乎陰陽也春而不溫秋而不嚴和乎四時也

覆露皆道博洽而無私

舊注覆之與露往復皆道

蜎飛蠕動莫不仰徳而生

舊注三才和合得盡其生

徳流方外名聲乎後世

舊注居其實者自然爲賓羙之主也

法陰陽者承天地之和徳與天地參光明與日月並照精與神齊靈

舊注所謂與天地神合其靈徳也

戴圓履方抱表寢繩

舊注進正之道皆在法象

內能治身外得人心發號施令天下從風

舊注如風靡出

則四時者春生夏長秋收冬藏取與有節出入有量喜怒剛柔不離其理柔而不脆剛而不壯寬而不肆肅而不悖優柔委順以養羣其徳含愚而容不肖無所私愛也

舊注總此眾美方成霸道則知帝王之際非聖人孰能與於此哉

用六律者生之與殺也賞之與罰也與之與奪也非此無道也

舊注有道在乎能順六候以行庶政賞罰之際不乖物宜

伐亂禁暴舉賢廢不肖匡邪以爲正攘險以爲平矯枉以爲直明於施捨開塞之道乘時因勢以服役人心者也

舊注非平正者不能制禦萬物非時勢者不能役用於人也

帝者體陰陽卽侵

舊注出太一無爲之徳

王者法四時卽削

舊注虧刑賞齊人之政

霸者用六律卽辱君者失準繩卽廢故小而行大卽窮塞而不親舊注以智位之不可贍也

大而行小卽狹隘而不容

舊注以道徳之無所施也

纘義不曰皇而曰帝曰王曰霸曰君何哉尊皇也帝者失道而後徳王者失徳而後仁霸者失仁而後義君者失義而後禮大者立則小者在焉小者立則大者失矣

老子曰地廣民眾不足以爲彊

舊注失道卽皆爲仇敵也

甲堅兵利不足以恃勝

舊注恃勝則驕驕卽敗

城髙池深不足以爲固

舊注在徳不在險

嚴刑刻殺不足以爲威

舊注恩布則威行法峻則人叛

爲存政者無小必存爲亡政者無大必亡故善守者無與禦

舊注處不可奪之政

善戰者無與鬥

舊注因其怒而用之

乘時勢因民欲而天下服

舊注湯武之也

故善爲政者積其徳善用兵者蓄其怒積徳而民可用也蓄怒而威可立也故文之所加者深則權之所服者大徳之所施者博則威之所制者廣

舊注修文徳以來之則干戈爲棄物耳

廣則我彊而敵弱善用兵者先弱敵而後戰

舊注乘天下之心故也

故費不半而功十倍千乘之國行文徳者王萬乘之國好用兵者亡王兵先勝而後戰

舊注常持必克之算故有徵無戰耳

敗兵先戰而後求勝

舊注不知常處必敗之地

此不明於道也

纘義行文徳者𨿽小必存好用兵者𨿽大必亡善爲政者積其徳善用兵者蓄其怒惟知兵本以止亂而不以爲亂則民不傷而國長存

文子纘義卷九﹤子部﹐道家類﹐文子纘義﹥

欽定四庫全書

文子纘義卷十

宋杜道堅撰

上仁篇

老子曰君子之道靜以修身儉以養生靜卽下不擾下不擾卽民不怨下擾卽政亂民怨卽徳薄政亂賢者不爲謀徳薄勇者不爲斗亂主則不然一日有天下之富處一國之勢竭百姓之力以奉耳目之欲志專於宮室臺榭溝池苑囿猛獸珍怪貧民饑餓虎狼厭芻豢百姓凍寒宮室衣綺繡故人主畜玆無用之物而天下不安其性命矣

老子曰非淡漠無以明徳非寧靜無以致遠非寬大無以並覆非正平無以制斷以天下之目視以天下之耳聽以天下之心慮以天下之力爭故號令能下究而臣情得上聞百官修達羣臣輻湊喜不以賞賜怒不以罪誅法令察而不苛耳目聰而不暗善否之情日陳於前而不逆故賢者盡其智不肖者竭其力近者安其性遠者懷其徳得用人之道也夫乘輿馬者不勞而致千里乘舟楫者不遊而濟江海使言之而是𨿽商夫芻蕘猶不可棄也言之而非𨿽在人君卿相猶不可用也是非之處不可以貴賤尊卑論也其計可用不羞其位其言可行不貴其辯暗主則不然羣臣盡誠效忠者希不用其身也而親習邪枉賢者不能見也疏遠卑賤竭力盡忠者不能聞也有言者窮之以辭有諫者誅之以罪如此而欲安海內存萬方其離聰明亦以遠矣

老子曰能尊生𨿽富貴不以養傷身𨿽貧賤不以利累形今受先祖之遺爵必重失之生之所由來久矣而輕失之豈不惑哉貴以身治天下所以寄天下愛以身治天下所以托天下

文子問治國之本老子曰本在於治身未嘗聞身治而國亂者也身亂而國治者未有也故曰修之身其徳乃眞道之所以至妙者父不能以教子子亦不能受之於父故道可道非常道也名可名非常名也

文子問曰何行而民親其上老子曰使之以時而敬愼之如臨深淵如履薄冰天地之間善卽吾畜也不善卽吾讎也昔者夏商之臣反讎桀紂而臣湯武宿沙之民自攻其君歸神農氏故曰人之所畏不可不畏也

老子曰治大者道不可以小地廣者制不可以狹位髙者事不可以煩民眾者教不可以苛事煩難治法苛難行求多難贍寸而度之至丈必差銖而稱之至石必過石稱丈量徑而寡失大較易爲智曲辯難爲慧故無益於治有益於亂者聖人不爲也無益於用有益於費者智者不行也故功不厭約事不厭省求不厭寡功約易成事省易治求寡易贍任於眾人則易故小辯害義小義破道道小必不通通必簡河以逶迆故能遠山以陵遲故能髙道以優遊故能化夫通於一伎審於一事察於一能可以曲不可以廣應也夫調音者小急大緩立事者賤者勞貴者佚道之言曰芒芒昧昧因天之威與天同炁同炁者帝同義者王同功者霸無一焉者亡故不言而信不施而仁不怒而威是以天心動化者也施而仁言而信怒而威是以精誠爲之者也施而不仁言而不信怒而不威是以外貌爲之者也故有道以理之法𨿽少足以治無道以理之法𨿽眾足以亂

老子曰鯨魚失水則制於螻蟻人君捨其所守而與臣爭事則制於有司以無爲持位守職者以聽從取容臣下藏智而不用反以事專其上人君者不任能而好自爲則智日困而自負責數窮於下則不能申理行墮於位則不能持制智不足以爲治威不足以行刑則無以與天下交矣喜怒形於心嗜欲見於外則守職者離正而阿上有司枉法而從風賞不當功誅不應罪則上下乖心君臣相怨百官煩亂而智不能解非譽萌生而明不能照非已之失而反自責則人主愈勞人臣愈佚是代大匠斫夫代大匠斫者希有不傷其手矣與馬逐走筋絕不能及也上車攝轡馬服衡下伯樂相之王良禦之明主乘之無禦相之勞而致千里善乘人之資也人君之道無爲而有就也有立而無好也有爲卽議有好卽諛議卽可奪諛卽可誘夫以建而制於人者不能持國故善建者不防言建之無形也惟神化者物莫能勝中欲不出謂之扃外邪不入謂之閉中扃外閉何事不節外閉中扃何事不成故不用之不爲之而有用之而有爲之不伐之言不奪之事循名責寔使自有司以不知爲道以禁苛爲主如此則百官之事各有所考

老子曰食者民之本也民者國之基也故人君者上因天時下盡地理中用人力是以羣生以長萬物蕃殖春伐枯槁夏收百果秋蓄蔬食冬取薪蒸以爲民資生無之用死無傳屍先王之法不掩羣而取镺【上襖下滔】不涸澤而漁不焚林而獵豺未祭獸罝罘【音浮】不得通於野獺未祭魚网罟不得入於水鷹隼未擊羅网不得張於臯艸木未落斤斧不得入於山林昆虫未蟄不得以火田育孕不殺鷇【音遘】卵不探魚不長尺不得取犬豕不期年不得食是故萬物之發生若蒸炁出先王之所以應時修備富國利民之道也非目見而足行之也欲利民不忘乎心則民自備矣

老子曰古者明君取下有節自養有度必計歲而收量民積聚知有餘不足之數然後取奉如此卽得承所受於天地而離於饑寒之患其怛於民也國有饑者食不重味民有寒者冬不被裘與民同苦樂卽天下無哀民暗主卽不然取民不裁其力求下不量其積男女不得耕織之業以供上求力勤財盡有旦無暮君臣相疾且人之爲生也一人跖耒而耕不益十畝中田之收不過四石妻子老弱仰之而食或時有災害之患無以供上求卽人主湣之矣貪主暴君涸漁其下以適無極之欲則百姓不被天和履地徳矣

老子曰天地之炁莫大於和和者陰陽調日夜分故萬物春分而生秋分而成生與成必得和之精故積陰不生積陽不化陰陽交接乃能成和是以聖人之道寬而栗嚴而溫柔而直猛而仁夫太剛則折太柔則捲道正在於剛柔之間夫繩之爲度也可捲而懷也引而申之可直而布也長而不橫短而不窮直而不剛故聖人體之夫恩推卽懦懦卽不威嚴推卽猛猛卽不和愛推卽縱縱卽不令刑推卽禍禍卽無親是以貴和也

老子曰國之所以存者得道也所以亡者理塞也故聖人見化以觀其徵徳有昌衰風爲先萌故得生道者𨿽小必大有亡徵者𨿽成必敗國之亡也大不足恃道之行也小不可輕故存在得道不在於小亡在失道不在於大故亂國之主務於地廣而不務於仁義務在髙位而不務於道徳是舍其所以存造其所以亡也若上亂三光之明下失萬民之心孰不能承故審其已者不備諸人也古人之爲君者深行之謂之道徳淺行之謂之仁義薄行之謂之禮智此六者國家之綱維也深行之則厚得福淺行之則薄得福盡行之天下服古者修道徳卽正天下修仁義卽正一國修禮智卽正一鄕徳厚者大徳薄者小故位不以雄武立不以堅彊勝不以貪競得立在天下推己勝在天下自服得在天下與之不在於自取故雌牝卽立柔弱卽勝仁義卽得不爭卽莫能與之爭故道之在於天下也譬猶江海也天之道爲者敗之執者失之夫欲名之大而求之爭之吾見其不得已而𨿽執而得之不畱也夫名不可求而得也在天下與之與之者歸之天下所歸徳也故云上徳者天下歸之上仁者海內歸之上義者一國歸之上禮者一鄕歸之無此四者民不歸也不歸用兵卽危道也故曰兵者不祥之器不得已而用之殺傷人勝而勿美故曰死地荊棘生焉以悲哀泣之以喪禮居之是以君子務於道徳不重用兵也

文子問仁義禮何以爲薄於道徳也老子曰爲仁者必以哀樂論之爲義者必以取與明之四海之內哀樂不能徧竭府庫之財貨不足以贍萬民故知不如修道而行徳因天地之性萬物自正而天下贍仁義因附是以大丈夫居其厚不居其薄夫禮者寔之文也仁者恩之效也故禮因人情而制不過其寔仁不溢恩悲哀抱於情送死稱於仁夫養生不彊人所不能及不絕人所不能已度量不失其適非譽無由生矣故制樂足以合歡不出於和明於死生之分通於侈儉之適也末世卽不然言與行相悖情與貌相反禮飾以煩樂擾以淫風俗溺於世非譽萃於朝故至人廢而不用也與驥逐走卽人不勝驥托於車上卽驥不勝人故善用道者乘人之資以立功以其所能托其所不能也主與之以時民報之以財主遇之以禮民報之以死故有危國無安君有憂主無樂臣徳過其位者尊祿過其徳者凶徳貴無髙義取無多不以徳貴者竊位也不以義取者盜財也聖人安貧樂道不以欲傷生不以利累已故不違義而妄取古者無徳不尊無能不官無功不賞無罪不誅其進人也以禮其退人也以義小人之世其進人也若上之天其退人也若內之淵言古者以疾今也相馬失之瘦選士失之貧豚肥充廚骨骴不官君子察寔無信讒言君過而不諫非忠臣也諫而不聽君不明也民沈溺而不憂非賢君也故守節死難人臣之職也衣寒食饑慈父之恩也以大事小謂之變人以小犯大謂之逆天前𨿽登天后必入淵故鄕裏以齒老窮不遺朝廷以爵尊卑有差夫崇貴者爲其近君也尊老者爲其近親也敬長者爲其近兄也生而貴者驕生而富者奢故富貴不以明道自鑑而能無爲非者寡矣學而不厭所以治身也教而不倦所以治民也賢師良友捨而爲非者寡矣知賢之謂智愛賢之謂仁尊仁之謂義敬賢之謂禮樂賢之謂樂古之善爲天下者無爲而無不爲也故爲天下有容能得其容無爲而有功不得其容動作必凶爲天下有容者豫兮其若冬渉大川猶兮其若畏四鄰儼兮其若容渙兮其若冰之液惇兮其若朴混兮其若濁廣兮其若谷此爲天下容豫兮其若冬渉大川者不敢行也猶兮其若畏四鄰者恐自傷也儼兮其若容者謙恭敬也渙兮其若冰之液者不敢積藏也惇兮其若朴者不敢廉成也混兮其若濁者不敢明淸也廣兮其若谷者不敢盛盈也進不敢行者退不敢先也恐自傷者守柔弱不敢矜也謙恭敬者自卑下尊敬人也不敢積藏者自損不敢堅也不敢廉成者自虧缺不敢全也不敢明淸者處濁辱而不敢新鮮也不敢盛盈者見不足而不敢自賢也夫道退故能先守柔弱故能矜自卑下故能髙人自損獘故寔堅自缺故盛全處濁辱故新鮮見不足故能賢道無爲而無不爲也

文子纘義卷十

欽定四庫全書

文子纘義卷十一

宋杜道堅撰

上義篇

老子曰凡學者能明於天人之分通於治亂之本澄心淸意以存之見其終始反於虛無可謂達矣治之本仁義也其末法度也人之所生者本也其所不生者末也本末一體也其兩愛之性也先本後末謂之君子先末後本謂之小人法之生也以輔義重法棄義是貴其冠履而忘其首足也仁義者廣崇也不益其厚而張其廣者毀不廣其基而增其髙者覆故不大其棟不能任重任重莫若棟任國莫若徳人主之有民猶城之有基木之有根根深卽本固基厚卽上安故事不本於道徳者不可以爲經言不合於先王者不可以爲道便說掇取一行一切之術非天下通道也

纘義上義者明於天人之分通於治亂之本治有本末知所先後則近於道徳矣術其可以治天下乎

老子曰治人之道其猶造父之禦駟馬也齊輯之乎轡禦【案明刋本轡禦作轡銜】正度之乎胸膺內得於中心外合乎馬志故能取道致遠气力有餘進退還曲莫不如意誠得其術也今夫權勢者人主之車輿也大臣者人主之駟馬也身不可離車輿之安手不可失駟馬之心故駟馬不調造父不能以取道君臣不和聖人不能以爲治也執道以禦之中才可盡明分以示之姦邪可止物至而觀其變事來而應其化近者不亂卽遠者治矣不用適然之教而得自然之道萬舉而不失矣

纘義天地一馬萬物一指聖人格物之至而以輿譬乎權勢駟馬譬乎大臣人主因而乘之不煩智力無遠不服是乃治之方也安得執禦者而與之言乎

老子曰凡爲道者塞邪隧防未然不貴其自是也貴其不得爲非也故曰勿使可欲無日不求勿使可奪無日不爭如此則人欲釋而公道行矣有餘者止於度不足者逮於用故天下可一也【案明刋本作故天下可一人也】夫釋職事而聽非譽棄功勞而用朋黨卽奇伎逃亡【案明刋本逃亡作天長誤】守職不進民俗亂於國功臣爭於朝故有道以禦人無道則制於人

纘義良醫不治已病治未病爲道者塞邪隧治未然其良醫之謂歟故不貴自是貴不爲非則無可欲之求可奪之爭矣故有道則可以禦人無道則受制於人

老子曰治國有常而利民爲本政教有道而令行爲古苟利於民不必法古苟周於事不必循俗故聖人法與時變禮與俗化衣服器械各便其用法度制令各因其宜故變古未可非而循俗未足多也誦先王之書不若聞其言聞其言不若得其所以言得其所以言者言不能言也故道可道非常道也名可名非常名也故聖人所由曰道猶金石也一調不可更事猶琴瑟也曲終攺調法制禮樂者治之具也非所以爲治也故曲士不可與言至道者訊寤於俗而束於教也

纘義道乃法之體法乃道之用夫治國有常而利民爲本者道也政教者道而令行爲古者法也聖人法與時變禮與俗化法度制令各因其宜故曲士不可與論至道爲其束於教耳

老子曰天下幾有常法哉當於世事得於人理順於天道【案明刋本天道作天地】詳於神卽可以正治矣昔者三皇無制令而民從五帝有制令而無刑罰夏后氏不負言殷人誓周人盟末世之衰也忍垢而輕辱貪得而寡羞故法度制令者論民俗而節緩急器械者因時變而制宜適夫制於法者不可與遠舉拘禮之人不可使應變必有獨見之明獨聞之聰然後能擅道而行夫知法之所由生者卽應時而變不知治道之源者𨿽循終亂今爲學者循先襲業握篇籍守文法欲以爲治猶持方枘而內圓鑿也欲得宜適亦難矣夫存危治亂𨿽智不能道先稱古𨿽愚有餘故不用之法聖人不行也不驗之言明主不聽也

纘義聖人立法本爲禁姦惡平冤抑保人民也三皇無制令而從五帝而下所制法令賞罰代各不同者時變故也明主其可不究乎

文子問曰法安所生老子曰法生於義義生於眾適合乎人心【案明刋本作義生於眾適眾適合乎人心】此治之要也法非從天下也非從地出也發乎人間反已自正誠達其本不亂於末知其要不惑於疑有諸已不非於人無諸已不責於所立立於下者不廢於上禁於民者不行於身故人主之制法也先以自爲檢式故禁勝於身卽令行於民纘義文子問法安所生老子語以法生於義義者宜也先王立法務適眾情故先以身爲檢式所禁於民者不敢犯於身是故令行而天下從之

夫法者天下之準繩也人主之度量也縣法者法不法也法定之後中繩者賞缺繩者誅𨿽尊貴者不輕其賞卑賤者不重其刑犯法者𨿽賢必誅中度者𨿽不肖無罪是故公道行而私欲塞也古之置有司也所以禁民使不得恣也其立君也所以制有司使不得專行也法度道術所以禁君使不得橫斷也【案明刋本使不得橫斷也不得作無得】人莫得恣卽道勝而理得矣故反於無爲【案明刋本故反於無爲作故反朴無爲】無爲者非謂其不動也言其從已出也

纘義法者人主示度量爲天下準繩也法定之後不二所施夫犯法者𨿽尊貴必誅中度者𨿽卑賤無罪故私欲塞而公道行矣古之置有司立人君制禮法三者不廢天下無怨民世可反朴法令何庸哉

老子曰善賞者費少而勸多善罰者刑省而姦禁善與者用約而爲徳善取者入多而無怨故聖人因民之所喜以勸善因民之所憎以禁姦賞一人而天下趨之罰一人而天下畏之是以至賞不費至刑不濫聖人守約而治廣此之謂也

纘義生長殺藏天之道也賞罰取與人之道也聖人上法天道下因民心而爲平治之本夫有天下者能於四者之柄每事盡善故賞一人而天下歸之罰一人而天下畏之

老子曰臣道者論事處當爲事先唱【案明刋本事作是誤】守職明分以立成功故君臣異道卽治同道卽亂各得其宜處有其當卽上下有以相使也故枝不得大於榦末不得彊於本言輕重大小有以相制也夫得威勢者所持甚少所任甚大【案明刋本作所持甚小所利甚大】所守甚約所制甚廣十圍之木持千鈞之屋得所勢也五寸之關能制開闔所居要也下必行之令順之者利逆之者害【案明刋本逆之者害害作凶】天下莫不聽從者順也發號令行禁止者以眾爲勢也義者非能盡利於天下之民也利一人而天下從之暴者非能盡害於海內也害一人而天下叛之故舉措廢置不可不審也

纘義君依臣而立臣依君而行君無爲乎上臣有爲乎下論事處當守職明分臣之事也君臣各得其宜卽上下有以相使小大有以相制故異道卽治舉措廢置有關於治亂爲君者不可不審也

老子曰屈寸而伸尺小枉而大直聖人爲之今人君之論臣也不計其大功總其略行而求其小善卽失賢之道也故人有厚徳無問其小節人有大譽無疵其小故夫人情莫不有所短成其大略是也𨿽有小過不足以爲累也【案明刋本不足以爲累也作不以爲累也】成其大略非也閭裏之行未足多也故小謹者無成功疵行者不容眾體大者節疏度巨者譽遠論臣之道也

纘義世之全材難得自古皆然夫工師之求棟梁能不拘小節故大材可得人主之論臣佐知屈寸而伸尺則大賢可得矣蓋人無十全事無盡美小取大何功不成短從長何事不濟

老子曰自古及今未有能全其行者也故君子不責備於一人方而不割廉而不劌直而不肆博達而不訾道徳文武不責備於人力自修以道而不責於人易償也【案明刋本力字上多一而字而不責於人作故不責於人】自修以道則無病矣夫夏后氏之璜不能無瑕明月之珠不能無然天下寶之者不以小惡妨大美今志人之所短忘人之所長而欲求賢於天下難矣【案明刋本眾人二字上多一夫字此疑脫】眾人之見位之卑身之賤事之洿辱而不知其大略故論人之道貴卽觀其所舉富卽觀其所施窮卽觀其所不受賤卽觀其所不爲視其所處難以知其勇【案明刋本作窮卽觀其所受賤卽觀其所爲處難作患難】動以喜樂以觀其守委以貨財以觀其仁振以恐懼以觀其節如此則人情可得矣

纘義自恕者不攺過責人者不全交夫君子不責備於人者知人非堯舜不能每事盡善也人有大材詎可以小節而棄之乎

老子曰屈者所以求伸也枉者所以求直也屈寸伸尺小枉大直君子爲之百川並流不注海者不爲谷趨行殊方不歸善者不爲君子善言貴乎可行善行貴乎仁義夫君子之過猶日月之蝕不害於明故智者不妄爲勇者不妄殺擇是而爲之計禮而行之故事成而功足恃也身死而名足稱也𨿽有智能必以仁義爲本而後立智能並行聖人一以仁義爲準繩中繩者謂之君子不中繩者謂之小人君子𨿽死亡其名不滅小人𨿽得勢其罪不除左手據天下之圖而右手刎其喉𨿽愚者不爲身貴於天下也死君親之難者視死如歸義重於身也故天下大利也比之身卽小身之所重也比之仁義卽輕此以仁義爲準繩者也

纘義屈伸相感之道君子小枉而大直猶龍蛇之蟄奮善言善行潤澤羣生皆自屈身養徳中來聖人以仁義爲準繩知身重於天下義重於身故能死君親之難是以君子身死而名不忘

老子曰道徳之備猶日月也夷狄蠻貊不能易其指同卽非譽在俗意行均卽窮達在時事周於世卽功成務合於時卽名立是故立功名之人簡於世而謹於時時之至也間不容息【案明刋本間不容息句上多一卽字】古之用兵者非利土地而貪寶賂也將以存亡平亂爲民除害也貪叨多欲之人殘賊天下萬民騷動莫寧其所有聖人勃然而起討彊暴平亂世爲天下除害以濁爲淸以危爲寧故不得不中絕

纘義人之道徳天之日月也人之五性天之五星也𨿽夷狄蠻貊無以易之夫趨在已非譽在人用不用關於時行不行系乎命是以君子得時行道間不容息

赤帝爲火災故黃帝擒之共工爲水害故顓頊誅之教之以道【案教之以道明刋本作教人以道人字誤】導之以徳而不聽卽臨之以威武臨之不從則制之以兵革殺無罪之民養不義之主害莫大焉殫天下之財【案明刋本殫作聚】贍一人之欲禍莫深焉肆一人之欲而長海內之患此天倫所不取也所爲立君者以禁暴亂也今乘萬民之力反爲殘賊是以虎傅翼何爲不除夫畜魚者必去其蝙獺養禽獸者必除其豺狼又況牧民乎是故兵革之所爲起也纘義國家五運其來久矣赤帝火運君失其徳火乃爲災共工水運君失其徳水乃爲災以知人君失徳隨運爲災凡有土之君其可失徳致災而不知儆悟也

老子曰爲國之道上無苛令官無煩治士無僞行工無淫巧其事任而不擾其器完而不飾亂世卽不然爲行者相揭以髙爲禮者相矜以僞車輿極於雕琢器用邃於刻鏤求貨者爭難得以爲寶詆文者逐煩撓以爲急士爲僞辯【案明刋本僞辯作詭辯】久稽而不決無益於治有益於亂工爲奇器歷歲而後成不周於用故神農之法曰丈夫丁壯不耕天下有受其饑者婦人當年不織天下有受其寒者故身親耕妻親織以爲天下先其導民也不貴難得之貨不重無用之物是故耕者不彊無以養生織者不力無以衣形有餘不足各歸其身衣食饒裕姦邪不生安樂無事天下和平智者無所施其防勇者無所措其威

纘義古今爲國其道不同者俗變故也古人淳朴上無苛令官無煩治士無僞行工無淫巧是故人心易足爲治不難後世俗變風移上行下效奢侈相尙貪欲無厭是以人心難足爲治不易

老子曰霸王之道以謀慮之以防圖之挾義而動非以圖存也將以存亡也故聞敵國之君有暴虐其民者卽舉兵而臨其境責以不義刺以過行兵至於郊令軍帥曰無伐樹木無掘墳墓無敗五穀無焚積聚無捕民虜無聚六畜乃發號施令曰其國之君逆天地侮神決獄不平殺戮無罪天之所誅民之所讎也兵之來也以廢不義而授有徳也有敢逆天道亂民之賊者身死族滅以家聽者祿以家以裏聽者賞以裏以鄕聽者封以鄕以縣聽者侯以縣克其國不及其民廢其君易其政尊其秀士顯其賢良振其孤寡卹其貧窮出其囹圄賞其有功百姓戶而納之漬米而儲之惟患其不來也義兵至於境不戰而止不義之兵至於伏屍流血相交以前故爲地戰者不能成其王爲身求者不能立其功舉事以爲人者眾助之以自爲者眾去之眾之所助【案明刋本作眾之所動動字誤】𨿽弱必彊眾之所去𨿽大必亡

纘義文子十二篇三而四之先皇后霸帝王在焉霸之世時之秋與觀其非以圖存亡之語則興廢繼絕之風藹然在目視後世不義之舉遠矣

老子曰上義者治國家理境內行仁義布徳施惠立正法塞邪道羣臣親附百姓和輯上下一心羣臣同力諸侯服其威四方懷其徳修政廟堂之上折衝千里之外發號行令而天下響應此其上也地廣民眾主賢將良國富兵彊約束信號令明兩敵相當未交兵接刃而敵人奔亡此其次也知土地之宜習險隘之利明苛政之變察行陣之事白刃合流矢接輿死扶傷流血千里暴骸滿野義之下也兵之勝敗皆在於政政勝其民下附其上卽兵彊民勝其政下叛其上卽兵弱仁義足以懷天下之民事業足以當天下之急選舉足以得賢士之心謀慮足以決輕重之權此上義之道也

纘義兵法先舉者爲主應敵者爲客用兵有言吾不敢爲主而爲客謂兵不可輕舉也夫不得已而用之則義舉爲上敵奔次之戰斯下矣

老子曰國之所以彊者必死也所以死者必義也【案明刋本作所以必死者義也】義之所以行者威也是故令之以文齊之以武是謂必取威義並行是謂必彊白刃交接矢石若雨而士爭先者賞信而罰明也上視下如子下事上如父上視下如弟下事上如兄上視下如子必王四海下視上如父必正天下上視下如弟卽必難爲之死下事上如兄卽必難爲之亡故父子兄弟之冦不可與之鬥是故義君內修其政以積其徳外塞於邪以明其勢察其勞佚以知饑飽戰期有日視死若歸恩之加也

纘義治天下有道奚以兵爲哉不得已也彊國之兵必死者義迫之也然則有道之主忍以彊國而置民於死地乎上視下如子下事上如父是故義君修政積徳國將自彊世固有之矣

文子纘義卷十一

欽定四庫全書

文子纘義卷十二

宋杜道堅撰

上禮篇

老子曰上古眞人呼吸陰陽而羣生莫不仰其徳以和順當此之時領理隱密自成純朴純朴未散而萬物大優及世之衰也至伏羲氏昧昧懋懋皆欲離其童之心而覺悟乎天地之間其徳煩而不一及至神農黃帝核領天下紀綱四時和調陰陽於是萬民莫不竦身而思戴聽而視故治而不和下至夏殷之世嗜欲達於物聰明誘於外性命失其眞施及周室澆醇散朴離道以爲僞險徳以爲行智巧萌生狙學以擬聖華誣以脇眾琢飾詩書以賈名譽各欲以行其智僞以容於世而失大宗之本故世有防性命衰漸所由來久矣是故至人之學也欲以反性於無遊心於虛世俗之學擢徳攓性內愁五藏暴行越知以譊名聲於世此至人所不爲也擢徳自見也攓性絕生也若夫至人定乎死生之意通乎榮辱之理舉世譽之而不益勸舉世非之而不加沮得至道之要也

老子曰古者被髮而無捲領以王天下其徳生而不殺與而不奪天下非其服同懷其徳當此之時陰陽和平萬物蕃息飛鳥之巢可俯而探也走獸可系而從也及其衰也鳥獸虫蛇皆爲民害故鑄鐵鍜刃以禦其難故民迫其難則求其便因其患則操其備各以其智去其所害就其所利常故不可循器械不可因故先王之法度有變易者也故曰名可名非常名也五帝異道而徳覆天下三王殊事而名施後世因時而變者也譬猶師曠之調五音也所推移上下無常尺寸以度而靡不中者故通於樂之情者能作音有本主於中而知防矩鉤繩之所用者能治人故先王之制不宜卽廢之末世之事善卽著之故聖人之制禮樂者不制於禮樂制物者不制於物制法者不制於法故曰道可道非常道也

老子曰昔者之聖王仰取象於天俯取度於地中取法於人調陰陽之气和四時之節察陵陸水澤肥墽【古堯切】髙下之宜以立事生財除饑寒之患辟疾疢之災中受人事以制禮樂行仁義之道以治人倫列金木水火土之性以立父子之親而成家聽五音淸濁六律相生之數以立君臣之義而成國察四時孟仲季之序以立長防之節而成官列地而州之分國而治之立大學以教之此治之綱紀也得道則舉失道則廢夫物未嘗有張而不弛盛而不敗者也惟聖人可盛而不敗聖人初作樂也以歸神杜滛反其天心至其衰也流而不反滛而好色不顧正法流及後世至於亡國其作書也以領理百事愚者以不忘智者以記事及其衰也爲姦僞以解有罪而殺不辜其作囿也以成宗廟之具簡士卒以戒不虞及其衰也馳騁弋獵以奪民時以罷民力其上賢也以平教化正獄訟賢者在位能者在職澤施於下萬民懷徳至其衰也朋黨比周各推其所與廢公趣私外內相舉姦人在位賢者隱處天地之道極則反益則損故聖人治獘而攺制事終而更爲其羙在和其失在權聖人之道曰非修禮義廉恥不立民無廉恥不可以治不知禮義法不能正非崇善廢醜不向禮義無法不可以爲治不知禮義不可以行法法能殺不孝者不能使人孝能刑盜者不能使人廉聖王在上明好惡以示人經非譽以導之親賢而進之賤不肖而退之刑錯而不用禮義修而任賢徳也故天下之髙以爲三公一州之髙以爲九卿一國之髙以爲二十七大夫一鄕之髙以爲八十一元士智過萬人者謂之英千人者謂之俊百人者謂之傑十人者謂之豪明於天地之道通於人情之理大足以容眾惠足以懷遠智足以知權人英也徳足以教化行足以義信足以得眾明足以照下人俊也行可以爲儀表智足以決嫌疑信可以守約廉可以使分財作事可法出言可道人傑也守職不廢處義不比見難不苟免見利不苟得人豪也英俊豪傑各以大小之材處其位由本流末以重制輕上唱下和四海之內一心同歸背貪鄙向仁義其於化民若風之靡艸今使不肖臨賢𨿽嚴刑不能禁其姦小不能制大弱不能使彊天地之性也故聖人舉賢以立功不肖之主舉其所與同觀其所舉治亂分矣察其黨與賢不肖可論也老子曰爲禮者雕琢人性矯拂其情目𨿽欲之禁以度心𨿽樂之節以禮翔周旋屈節卑拜肉凝而不食酒澄而不飲外束其形內愁【音囚】其徳鉗陰陽之和而迫性命之情故終身爲哀人何則不本其所以欲而禁其所欲不原其所以樂而防其所樂是猶圈獸而不塞其垣禁其野心決江河之流而壅之以手故曰開其兌濟其事終身不救夫禮者遏情閉欲以義自防𨿽情心防噎形性饑渴以不得已自彊故莫能終其天年禮者非能使人不欲也而能止之樂者非能使人勿樂也而能防之夫使天下畏刑而不敢盜竊豈若使無有盜心哉故知其無所用𨿽貪者皆辭之不知其所用廉者不能讓之夫人之所以亡杜稷身死人手爲天下笑者未嘗非欲也如冬日之扇夏日之裘無用於己萬物變爲塵埃矣故揚湯止沸沸乃益甚知其本者去火而已

老子曰循性而行謂之道得其天性謂之徳性失然後貴仁義仁義立而道徳廢純朴散而禮樂飾是非形而百姓珠玉貴而天下爭夫禮者所以別尊卑貴賤也義者所以和君臣父子兄弟夫婦人道之際也末世之禮防敬而交爲義者布施而得君臣以相非骨肉以生怨也故水積則生相食之虫土積則生自食之獸禮樂飾則生詐僞末世之爲治不積於養生之具澆天下之醇散天下之朴滑亂萬民以淸爲濁性命飛揚皆亂以營貞信熳爛人失其性法與義相背行與利相反貧富之相傾人君之與僕虜不足以論夫有餘則讓不足則爭讓則禮義生爭則暴亂起故多欲則事不省求贍則爭不止故世治則小人守正而利不能誘也世亂則君子爲姦而法不能禁也

老子曰衰世之主鉆山石挈金玉擿礱蜃消銅鐵而萬物不滋刳胎焚郊覆巢毀卵鳳凰不翔麒麟不遊構木爲臺焚木而畋竭澤而漁積壤而丘處掘地而井飲浚川而爲池築城而爲固拘獸以爲畜則陰陽繆戾四時失序雷霆毀折雹霜爲害萬物焦夭處於太半艸木夏枯三川絕而不流分山川溪谷使有壤界計人眾寡使有分數設機械險阻以爲備制服色等異貴賤差賢不肖行賞罰則兵革起而忿爭生虐殺不辜誅罰無罪於是興矣

老子曰世之將防性命猶陰气之所起也主暗昧而不明道廢而不行徳滅而不揚舉事戾於天發號逆四時春秋縮其和天地除其徳人君處位而不安大夫隱遁而不言羣臣推上意而壞常疏骨肉而自容邪人謟而陰謀遽載驕主而象其亂人以成其事是故君臣乖而不親骨肉疏而不附田無立苗路無緩步金積折廉壁襲無贏殻龜無腹蓍筮日施天下不合而爲一家諸侯制法各異習俗悖防其根而棄其本鑿五刑爲刻削爭於錐刀之末斬刈百姓盡其太半舉兵爲難攻城濫殺覆髙危安大衝車髙重壘除戰隊使陣死路犯嚴敵百往一反名聲苟盛兼國有地伏屍數十萬老弱饑寒而死者不可勝計自此之後天下未嘗得安其性命樂其習俗也賢聖勃然而起持以道徳輔以仁義近者進其智遠者懷其徳天下混而爲一子孫相代輔佐黜讒佞之端息未辯之除刻削之法去煩苛之事屏流言之迹塞朋黨之門消智能循大常隳枝體黜聰明大通混防萬物各復歸其根夫聖人非能生時時至而不失也是以不得中絕

老子曰酆水之深十仞而不受塵垢金石在中形見於外非不深且淸也魚鱉蛟龍莫之歸也石上不生五禿山不遊麋鹿無所蔭蔽也故爲政以苛爲察以切爲明以刻下爲忠以計多爲功如此者譬猶廣革者也大敗大裂之道也其政悶悶其民淳淳其政察察其民缺缺老子曰以正治國以奇用兵先爲不可勝之政而後求勝於敵以未治而攻人之亂是猶以火應火以水應水也同莫足以相治故以異爲奇奇靜爲躁奇治爲亂奇飽爲饑奇逸爲勞奇正之相應若水火金木之相伐也何往而不勝故徳均則眾者勝寡力敵則智者制愚智同則有數者禽無數

文子纘義卷十二

