

欽定四庫全書

子部十四

老子解

道家

提要

【臣】等謹案道德經解二卷宋蘇轍撰蘇氏之學本出入於二氏之間故得力於二氏者特深而其發揮二氏者亦足以自暢其說是書大防主於佛老同源而又引中庸之說以相比附蘇軾跋之謂使漢初有此書則孔老爲一使晉宋有此書則佛老不二朱子則以其援儒入墨作雜學辧以箴之然二氏之書往往陰取儒理而變其說儒者說經明道不可不辧別毫釐剖析疑似以杜學者之岐趨若爲二氏之學而注二氏之書則爲二氏立言不爲儒者立言矣其書本不免援儒入墨注其書者安得不各尊所聞哉故自儒家言之則轍書爲兼兩岐自道家言之則轍書猶爲各明一義今旣存老子以備一家轍書亦未可竟廢矣乾隆四十年十月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

欽定四庫全書

老子解卷上

宋蘇轍撰道經

道可道章第一

道可道非常道

莫非道也而可道不可常惟不可道而後可常耳今夫仁義禮智此道之可道者也然而仁不可以爲義而禮不可以爲智可道之不可常也惟不可道然後在仁爲仁在義爲義禮智亦然彼皆不常而道常不變不可道之能常如此

名可名非常名

道不可道而況可得而名之乎凡名皆其可道者也名旣立則圓方曲直之不同不可常矣

無名天地之始有名萬物之母故常無欲以觀其妙常有欲以觀其徼

自其無名形而爲天地天地位而名始矣自其有名播而爲萬物萬物育而名不可勝載矣故無名者道之體而有名者道之用也聖人體道以爲天下用入於眾有而常無將以觀其妙也體其至無而常有將以觀其徼也若夫行於徼而不知其妙則粗而不神畱於妙而不知其徼則精而不變矣

此兩者同出而異名同謂之

以形而言有無信兩矣安知無運而爲有有復而爲無未嘗不一哉其名𨿽異其本則一知本之一也則矣凡遠而無所至極者其色必故老子常以寄極也

之又眾妙之門

言則至矣然猶有之心在焉之又則盡矣不可以有加矣眾妙之所從出也

天下皆知章第二

天下皆知美之爲美斯惡已皆知善之爲善斯不善已故有無相生難易相成長短相形高下相傾音聲相和前後相隨

天下以形名言美惡其所謂美且善者豈眞美且善哉彼不知有無難易高下聲音前後之相生相奪皆非其正也方且自以爲長而有長於我者臨之斯則短矣方且自以爲前而有前於我者先之斯則後矣苟從其所美而信之則失之遠矣

是以聖人處無爲之事行不言之教

當事而爲無爲之之心當教而言無言之之意夫是以出於長短之度離於先後之數非美非惡非善非不善而天下何足以知之

萬物作焉而不辭生而不有爲而不恃功成而弗居萬物爲我作而我無所辭我生之爲之而未嘗有未嘗恃至於成功亦未嘗以自居也此卽無爲不言之報聖人且不知其美且善也豈復有惡與不善繼之哉

夫惟弗居是以弗去

聖人居於貧賤而無貧賤之憂居於富貴而無富貴之累此所謂不居也我且不居彼尙何從去哉此則居之至也

不尙賢章第三

不尙賢使民不爭不貴難得之貨使民不爲盜不見可欲使心不亂是以聖人之治虛其心實其腹弱其志彊其骨

尙賢則民恥於不若而至於爭貴難得之貨則民病於無有而至於盜見可欲則民患於不得而至於亂𨿽然天下知三者之爲患而欲舉而廢之則惑矣聖人不然未嘗不用賢也獨不尙之耳未嘗棄難得之貨也獨不貴之耳未嘗去可欲也獨不見之耳夫是以賢者用而民不爭難得之貨可欲之事畢效於前而盜賊禍亂不起是不亦虛其心而不害腹之實弱其志而不害骨之彊也哉今將舉賢而尙之寶貨而貴之可欲以示之則是心與腹皆實也若舉而廢之則是志與骨皆弱也心與腹皆實則民爭志與骨皆弱則無以立矣

常使民無知無欲使夫知者不敢爲也

不以三者之則民不知所慕澹然無欲𨿽有智者無所用巧矣

爲無爲則無不治

因三者之自然而不尙不貴不見所謂爲無爲也道衝章第四

道沖而用之或不盈淵乎似萬物之宗

夫道衝然至無耳然以之適眾有𨿽天地之大山河之廣無所不徧以其無形故似不盈者淵兮深眇吾知其爲萬物宗也而不敢正言之故曰似萬物之宗

挫其銳解其紛和其光同其塵湛兮似若存

人莫不有道也而聖人能全之挫其銳恐其流於妄也解其紛恐其與物構也不流於妄不構於物外患已去而光生焉又從而和之恐其與物異也光至潔也塵至雜也𨿽塵無所不同恐其棄萬物也如是而後全則湛然常存矣𨿽存而人莫之識故曰似或存耳

吾不知誰之子象帝之先

道𨿽常存終莫得而名然亦不可謂無也故曰此豈帝之先帝先矣而又先於帝則莫或先之者矣天地不仁章第五

天地不仁以萬物爲芻狗聖人不仁以百姓爲芻狗天地無私而聽萬物之自然故萬物自生自死死非吾虐之生非吾仁之也譬如結芻以爲狗設之於祭祀盡飾以奉之夫豈愛之時適然也旣事而棄之行者踐之夫豈惡之亦適然也聖人之於民亦然特無以害之則民全其性死生得防吾無與焉𨿽未仁之而仁亦大矣

天地之間其猶槖鑰乎虛而不屈動而愈出

排之有槖與鑰也方其一動气之所及無不靡也不知者以爲機巧極矣然槖鑰則何爲哉蓋亦虛而不屈是以動而愈出耳萬物化之始至於天地之間其所以生殺萬物雕刻眾形者亦若是而已矣

多言數窮不如守中

見其動而愈出不知其爲虛中之報也故告之以多言數窮不如守中之不窮也

谷神不死章第六

谷神不死是謂牝

穀至虛而猶有形谷神則虛而無形也虛而無形尙無有生安有死邪謂之谷神言其德也謂之牝言其功也牝生萬物而謂之焉言見其生之而不見其所以生也

牝之門是謂天地根

牝之門言萬物自是出也天地根言天地自是生也

綿綿若存用之不勤

綿綿防而不絕也若存存而不可見也能如是𨿽終日用之而不勞矣

天長地久章第七

天長地久

天地𨿽大而未離於形數則其長久蓋有量矣然老子之言長久極於天地蓋以人所見者言之耳若夫長久之至則所謂天地始者是也

天地所以能長且久者以其不自生故能長生是以聖人後其身而身先外其身而身存非以其無私邪故能成其私

天地生物而不自生立於萬物之外故能長生聖人後其身而先人外其身而利人處於眾人之表故能先能存如使天地與物競生聖人與人爭得則天地亦一物耳聖人亦一人耳何以大過之哉𨿽然彼其無私非求以成私也而私以之成道則固然耳上善若水章第八

上善若水水善利萬物而不爭處眾人之所惡故幾於道

易曰一陰一陽之謂道繼之者善也成之者性也又曰天以一生水蓋道運而爲善猶气運而生水也故曰上善若水二者皆自無而始成形故其理同道無所不在無所不利而水亦然然而旣已麗於形則於道有間矣故曰幾於道然而可名之善未有若此者也故曰上善

居善地心善淵與善仁言善信政善治事善能動善時避高趨下未嘗有所逆善地也空虛靜默深不可測善淵也利澤萬物施而不求報善仁也圓必旋方必折塞必止決必流善信也洗滌羣穢平準高下善治也遇物賦形而不畱於一善能也冬凝春泮涸溢不失節善時也

夫惟不爭故無尢

有善而不免於人非者以其爭也水惟不爭故兼七善而無尢

持而盈之章第九

持而盈之不如其巳揣而銳之不可長保

知盈之必溢而以持固之不若不盈之安也知銳之必折而以揣先之不知揣之不可必恃也若夫聖人有而不有尙安有盈循理而後行尙安有銳無盈則無所用持無銳則無所用揣矣

金玉滿堂莫之能守富貴而驕自遺其咎功成名遂身退天之道

日中則移月滿則虧四時之運成功者去天地尙然而況於人乎

載營魄章第十

載營魄抱一能無離

魄之所以異於魂者魄爲物魂爲神也易曰精气爲物遊魂爲變是故知神之情狀魄爲物故雜而止魂爲神故一而變謂之營魄言其止也蓋道無所不在其於人爲性而性之妙爲神言其純而未雜則謂之一言其聚而未散則謂之朴其歸皆道各從其實言之耳聖人性定而神凝不爲物遷𨿽以魄爲捨而神所欲行魄無不從則神常載魄矣眾人以物役性神昏而不治則神聽於魄耳目困以聲色鼻口勞於臭味魄所欲行而神從之則魄常載神矣故教之以抱神載魄使兩者不相離此固聖人所以修身之要至於古之眞人深根固蒂長生久視其道亦由是也

專气致柔能嬰兒

神不治則气亂彊者好鬥弱者喜畏不自知也神治則气不妄作喜怒各以其是之謂專气神虛之至也气實之始也虛之極爲柔實之極爲剛純性而亡气是之謂致柔嬰兒不知好惡是以性全性全而气防气防而體柔專气致柔如嬰兒極矣

滌除覽能無疵

聖人外不爲魄所載內不爲气所使則其滌除塵垢盡矣於是其神廓然覽萬物知其皆出於性等觀淨穢而無所瑕疵矣

愛民治國能無爲

旣以治身又推其餘以及人𨿽至於治國愛民一以無心遇之苟其有心則愛民者適以害之治國者適以亂之也

天門開闔能爲雌

天門者治亂廢興所從出也旣以身任天下方其闔變會之間眾人貴得而患失則先是以邀福聖人循理而知天命則待唱而後和易曰先天而天弗違非先天也後天而奉天時非後天也言其先後常與天命會耳不然先者必蚤後者必莫皆失之矣故所謂能爲雌者亦不失時而已

明白四達能無知

內以治身外以治國至於臨變莫不有道也非明白四達而能之乎明白四達心也是心無所不知然而未嘗有能知之心也夫心一而已苟又有知之者則是二也自一而二蔽之所自生而愚之所自始也今夫鏡之於物來而應之則巳又安得知應物者乎本則無有而以意加之此妄之源也

生之畜之生而不有爲而不恃長而不宰是謂德其道旣足以生畜萬物又能不有不恃不宰𨿽有大德而物莫之知也故曰德

三十輻章第十一

三十輻共一轂當其無有車之用埏埴以爲器當其無有器之用鑿戶牖以爲室當其無有室之用故有之以爲利無之以爲用

竭智盡物以爲器而器之用常在無有中非有則無無以致其用非無則有無以施其利是以聖人常無以觀其妙常有以觀其徼知兩者之爲一而不可分則至矣

五色章第十二

五色令人目盲五音令人耳聾五味令人口爽

視色聽音嘗味其本皆出於性方其有性而未有物也至矣及目緣五色耳緣五音口緣五味奪於所緣而忘其本則𨿽見而實盲𨿽聞而實聾𨿽嘗而實爽也

馳騁田獵令人心發狂難得之貨令人行妨是以聖人爲腹不爲目故去彼取此

聖人視色聽音嘗味皆與人同至於馳騁田獵未嘗不爲而難得之貨未嘗不用也然人皆以爲病而聖人獨以爲福何也聖人爲腹而眾人爲目目貪而不能受腹受而未嘗貪故也彼物之自外至者也此性之凝於內者也

寵辱章第十三

寵辱若驚貴大患若身

古之達人驚寵如驚辱知寵之爲辱先也貴身如貴大患知身之爲患本也是以遺寵而辱不及忘身而患不至

何謂寵辱寵爲下得之若驚失之若驚是謂寵辱若驚所謂寵辱非兩物也辱生於寵而世不悟以寵爲上而以辱爲下者皆是也若知辱生於寵則寵固爲下矣故古之達人得寵若驚失寵若驚未嘗安寵而驚辱也所謂若驚者非實驚也若驚而已

何謂貴大患若身吾所以有大患者爲吾有身及吾無身吾有何患

貴之爲言難也有身大患之本而世之士難於履大患不難於有其身故聖人因其難於履患而教之以難於有身知有身之爲難而大患去矣性之於人生不能加死不能損其大可以充塞天地其精可以蹈水火入金玉凡物莫能患也然天下常患亡失本性而惟身之爲見愛身之情篤而物始能患之矣生死病疾之變攻之於內寵辱得失之交攖之於外未有一物而非患也夫惟達人知性之無壞而身之非實忽然忘身而天下之患盡去然後可以渉世而無累矣

故貴以身爲天下者則可寄於天下愛以身爲天下者乃可托於天下

人之所以騖於權利溺於富貴犯難而不悔者將以厚其身耳今也祿之以天下而重以身任之則其忘身也至矣如此而以天下予之𨿽天下之大不能患之矣

視之不見章第十四

視之不見名曰夷聽之不聞名曰希摶之不得名曰防此三者不可致詰故混而爲一

視之而見者色也所以見色者不可見也聽之而聞者聲也所以聞聲者不可聞也摶之而得者觸也所以得觸者不可得也此三者𨿽智者莫能詰也要必混而歸於一而可耳所謂一者性也三者性之用也人始有性而已及其與物構然後分裂四出爲視爲聽爲觸日用而不知反其本非復混而爲一則日遠矣若推廣之則佛氏所謂六入皆然矣首楞嚴有云反流全一六用不行此之謂也

其上不皦其下不昧

物之有形者皆麗於陰陽故上皦下昧不可逃也道𨿽在上而不皦𨿽在下而不昧難以形數推也

繩繩兮不可名復歸於無物

繩繩運而不絕也人見其運而不絕則以爲有物矣不知爲卒歸於無也

是謂無狀之狀無象之象是謂惚恍

狀其著也象其防也無狀之狀無象之象皆非無也有無不可名故謂之惚恍

迎之不見其首隨之不見其後

道無所不在故無前後可見

執古之道以禦今之有能知古始是謂道紀

古者物之所從生也有者物之今則無者物之古也執其所從生則進退疾徐在我矣

古之善爲士章第十五

古之善爲士者防妙通深不可識

粗盡而防微而妙妙極而則無所不通而深不可識矣

夫惟不可識故彊爲之容與【一作豫】兮若冬渉川

戒而後動曰豫其所欲爲猶迫而後應豫然若冬渉川逡巡如不得已也

猶兮若畏四鄰

疑而不行曰猶其所不欲遲而難之猶然如畏四鄰之見之也

儼兮其若客

無所不敬未嘗惰也

渙兮若冰之將釋

知萬物之出於妄未嘗有所畱也

惇兮其若朴

人僞已盡復其性也

曠兮其若谷

虛而無所不受也

渾兮其若濁

和其光同其塵不與物異也

孰能濁以靜之徐淸孰能安以久動之徐生

世俗之士以物汨性則濁而不復淸枯槁之士以定滅性則安而不復生今知濁之亂性也則靜之靜之而徐自淸矣知滅性之非道也則動之動之而徐自生矣易曰寂然不動感而遂通天下之故今所謂動者亦若是耳

保此道者不欲盈

盈生於極濁而不能淸安而不能生所以盈也

夫惟不盈故能獘不新成

物未有不獘者也夫惟不盈故其獘不待新成而自去

致虛極章第十六

致虛極守靜篤

致虛不極則有未亡也守靜不篤則動未亡也丘山𨿽去而微塵未盡未爲極與篤也蓋致虛存虛猶未離有守靜存靜猶限於動而況於他乎不極不篤而責虛靜之用難也

萬物並作吾以觀其復

虛極靜篤以觀萬物之變然後不爲變之所亂知凡作之未有不復也苟吾方且與萬物皆作則不足以知之矣

夫物蕓蕓各復歸其根

萬物皆作於性皆復於性譬如華葉之生於根而歸於根濤瀾之生於水而歸於水

歸根曰靜

苟未能自復於性𨿽止動息念以求靜非靜也故惟歸根然後爲靜

是謂復命

命者性之妙也性可言至於命則不可言矣易曰窮理盡性以至於命聖人之學道必始於窮理中於盡性終於復命仁義禮樂聖人之所以接物也而仁義禮樂之用必有所以然者不知其所以然而爲之世俗之士也知其所以然而後行之君子也此之謂窮理𨿽然盡心以窮理而後得之不求則不得也事物日構於前必求而後能應則其爲力也勞而其爲功也少聖人外不爲物所蔽其性湛然不勉而中不思而得物至而能應此之謂盡性𨿽然此吾性也猶有物我之辧焉則幾於妄矣君之命曰命天之命曰命以性接物而不知其爲我是以寄之命也此之謂復命

復命曰常

方其作也𨿽天地山河之大未有不變壞不常者惟復於性而後湛然常存矣

知常曰明

不以復性爲明則皆世俗之智𨿽自謂明非明也

不知常妄作凶

不知復性則緣物而動無作而非凶𨿽得於一時而失之遠矣

知常容

方迷於妄則自是而非彼物皆吾敵吾何以容苟知其皆妄則𨿽仇讎猶將哀而憐之何所不容哉

容乃公

無所不容則彼我之情盡而尙誰私乎

公乃王

無所不公則天下將往而歸之矣

王乃天

無所不懷𨿽天何以加之

天乃道

天猶有形至於道則極矣然而𨿽道亦不能復進於此矣

道乃久沒身不殆

太上章第十七

太上下知有之

以道化育天下而未嘗治之民不知其所以然故亦有之而已

其次親之譽之

以仁義治天下其德可懷其功可見故民得而親譽之其名𨿽美而厚薄自是始矣

其次畏之其次侮之

以政齊民民非不畏也然力之所不及則侮之矣

故信不足焉有不信

吾誠自信則以道禦天下足矣惟不自信以加之仁義而重之刑政而民始不信

猶兮其貴言功成事遂百姓皆謂我自然

聖人自信有餘其於言也猶然貴之不輕出諸口而民信之矣及其功成事遂也則民日遷善遠罪而不自知矣

大道章第十八

大道廢有仁義

大道之隆也仁義行於其中而民不知大道廢而後仁義見矣

智慧出有大僞

世不知道之足以統禦萬物也而以智慧加之於是民始以僞報之矣

六親不和有孝慈國家昏亂有忠臣

六親方和孰非孝慈國家方治孰非忠臣堯非不孝也而獨稱舜無瞽瞍也伊尹周公非不忠也而獨稱龍逄比干無桀紂也涸澤之魚相呴以沫相濡以濕不如相忘於江湖

絕聖棄智章第十九

絕聖棄智民利百倍

非聖智不足以知道使聖智爲天下其有不以��物者乎然世之人不足以知聖智之本而見其末以爲巧勝物者也於是馳騁於其末流而民始不勝其害矣故絕聖棄智民利百倍

絕仁棄義民復孝慈

未有仁而遺其親者也未有義而後其君者也仁義所以爲孝慈矣然及其衰也竊仁義之名以要利於世於是子有違父而父有虐子此則仁義之迹爲之也故絕仁棄義則民復孝慈

絕巧棄利盜賊無有

巧所以便事也利所以濟物也二者非以爲盜而盜賊不得則不行故絕巧棄利盜賊無有也

此三者以爲文不足故令有所屬見素抱朴少私寡欲世之貴此三者以爲天下之不安由文之不足故也是或屬之聖知或屬之仁義或屬之巧利蓋將以文治之也然而天下益以不安曷不反其本乎見素抱朴少私寡欲而天下各復其性𨿽有三者無所用之矣故曰我無爲而民自化我好靜而民自正我無事而民自富我無欲而民自朴此則聖智之大仁義之至巧利之極也然孔子以仁義禮樂治天下老子絕而棄之或者以爲不同易曰形而上者謂之道形而下者謂之器孔子之慮後世也深故示人以器而晦其道使中人以下守其器不爲道之所以不失爲君子而中人以上自是以上達也老子則不然志於明道夫道不可言可言皆其似者也達者因僞以識眞而昧者執似以陷於大過故後世執老子之言以亂天下者有之而學孔子者無大過因老子之言以達道者不少而求之於孔子者常苦其無所從入二聖人者皆不得已也全於此必略於彼矣

絕學無憂章第二十

絕學無憂

爲學日益爲道日損不知性命之正而以學求益增所未聞積之未巳而無以一之則以圜害方以直害曲其中紛然不勝其憂矣患夫學者之至此故曰絕學無憂若夫聖人未嘗不學而以道爲主不學而不少多學而不亂廓然無憂安用絕學邪

惟之與阿相去幾何善之與惡相去何若

學者溺於所聞而無以一之則惟之爲恭阿之爲慢不可同日言矣而況夫善惡之相反乎夫惟聖人知萬物同出於性而皆成於妄如畫馬牛如刻虎彘皆非其實泯焉無是非同異之辧孰知其相去幾何哉苟如此矣則萬物並育而不相害道並行而不相悖無足怪矣

人之所畏不可不畏

聖人均彼我一同異其心無所復畱然豈以是忽遺世法犯分亂理而不顧哉人之所畏吾亦畏之人之所爲吾亦爲之𨿽列於君臣父子之間行於禮樂刑政之域而天下不知其異也其所以不攖於物者惟心而已

荒兮其未央哉

人皆狥其所知故介然不出畦畛聖人兼渉有無無入而不可則荒兮其未可央也

眾人熙熙如享太牢如春登防我獨泊兮其未兆如嬰兒之未孩

人各溺於所好其美如享太牢其樂如春登防囂然從之而不知其非惟聖人深究其妄遇之泊然不動如嬰兒之未能孩也

乘乘兮若無所歸

乘萬物之理而不自私故若無所歸

眾人皆有餘而我獨若遺

眾人守其所知各自以爲有餘聖人包舉萬物而不主於一超然其若遺也

我愚人之心也哉沌沌兮

沌沌若愚而非愚也

俗人昭昭我獨若昏俗人察察我獨悶悶

世俗以分別爲智聖人知羣妄之不足辧也故其外若昏其中若悶

忽兮若海漂兮若無所止

忽然若海不見其津涯漂然無定不見其止宿

眾人皆有以而我獨頑且鄙

人各有能故世皆得而用之聖人才全德備若無所施故疑於頑鄙

我獨異於人而貴求食於母

道者萬物之母眾人狥物忘道而聖人脫遺萬物以道爲宗譬如嬰兒無所雜食食於母而已

孔德之容章第二十一

孔德之容惟道是從

道無形也及其運而爲德則有容矣故德者道之見自是推之則眾有之容皆道之見於物者也

道之爲物惟恍惟惚惚兮恍其中有象恍兮惚其中有物

道非有無故以恍惚言之然極其運而成像著而成物未有不出於恍惚者也

窈兮防兮其中有精

方無有之未定恍惚而不可見及夫有無之交則見其窈防深眇𨿽未成形而精存乎其中矣

其精甚眞其中有信

物至於成形則眞僞雜矣方其有精不容僞也眞僞旣雜自一而爲二自二而爲三紛然錯出不可復信矣方其有精不吾欺也

自古及今其名不去以閱眾甫

古今𨿽異而道則不去故以不去名之惟未嘗去故能以閱眾有之變矣甫美也𨿽萬物之美不免於變也

吾何以知眾甫之然哉以此

聖人之所以知萬物之所以然者以能體道而不去故也

曲則全章第二十二

曲則全

聖人動必循理理之所在或直或曲要於通而已通故與物不迕不迕故全也

枉則直

直而非理則非直也循理𨿽枉而天下之至直也

窪則盈

眾之所歸者下也𨿽欲不盈不可得矣

獘則新

昭昭察察非道也悶悶若將獘矣而日新之所自出也

少則得

道一而已得一則無不得矣

多則惑

多學而無以一之則惑矣

是以聖人抱一爲天下式

抱一者復性者也蓋曲則全枉則直窪則盈獘則新少則得多則惑皆抱一之餘也故以抱一終之

不自見故明

目不自見故能見物鏡不自照故能照物如使自見自照則自爲之不暇而何暇及物哉

不自是故彰不自伐故有功不自矜故長夫惟不爭故天下莫能與之爭

不自見不自是不自伐不自矜皆不爭之餘也故以不爭終之

古之所謂曲則全者豈虛言哉誠全而歸之

世以直爲是以曲爲非將循理而行於世則有不免於曲者矣故終篇復言之曰此豈虛言哉誠全而歸之夫所謂全者非獨全身也內以全身外以全物物我兼全而復於性則其爲直也大矣

希言自然章第二十三

希言自然

言出於自然則簡而中非其自然而彊言之則煩而難信矣故曰道之出口澹乎其無味視之不足見聽之不足聞用之不可旣此之所謂希言矣

飄風不終朝驟雨不終日孰爲此者天地天地尙不能久而況於人乎

陰陽不爭風雨時至不疾不徐盡其勢之所至而後止若夫陽亢於上陰伏於下否而不得泄於是爲飄風暴雨若將不勝然其勢不能以終日古之聖人言出於希行出於夷皆因其自然故久而不窮世或厭之以爲不若詭辧之悅耳怪行之驚世不知其不能久也

故從事於道者道者同於道德者同於德失者同於失同於道者道亦樂得之同於德者德亦樂得之同於失者失亦樂得之

孔子曰苟志於仁矣無惡也志於仁猶若此而況於志於道者乎夫苟從事於道矣則其所爲合於道者得道合於德者得德不幸而失𨿽失於所爲然必有得於道德矣

信不足焉有不信焉

不知道者信道不篤因其失而疑之於是益以不信夫惟知道然後不以得失疑道也

者不立章第二十四

跂者不立跨者不行自見者不明自是者不彰自伐者無功自矜者不長

人未有不能立且行者也苟以立爲未足而加之以跂以行爲未足而加之以跨未有不喪失其行立者彼其自見自是自矜自伐者亦若是矣

其於道也曰餘食贅行

譬如飲食適飽則己有餘則病譬如四體適完則己有贅則累

物或惡之故有道者不處也

有物混成章第二十五

有物混成先天地生

夫道非淸非濁非高非下非去非來非善非惡混然而成體其於人爲性故曰有物混成此未有知其生者蓋湛然常存而天地生於其中耳

寂兮寥兮獨立而不改周行而不殆可以爲天下母寂兮無聲寥兮無形獨立無匹而未嘗變行於羣有而未嘗殆俯以化育萬物則皆其母矣

吾不知其名字之曰道彊爲之名曰大

道本無名聖人見萬物之無不由也故字之曰道見萬物之莫能加也故彊爲之名曰大然其實則無得而稱之也

大曰逝逝曰遠遠曰反

自大而求之則逝而往矣自往而求之則遠不及矣𨿽逝𨿽遠然反而求之一心足矣

故道大天大地大王亦大域中有四大而王居其一焉人法地地法天天法道道法自然

由道言之則𨿽天地與王皆未足大也然世之人習知三者之大而不信道之大也故以實告之人不若地地不若天天不若道道不若自然然使人一日復性則此三者人皆足以盡之矣

重爲輕根章第二十六

重爲輕根靜爲躁君

凡物輕不能載重小不能鎭大不行者使行不動者制動故輕以重爲根躁以靜爲君

是以聖人終日行不離輜重𨿽有榮觀燕處超然行欲輕而不離輜重榮觀𨿽樂而必有燕處重靜之不可失如此

柰何萬乘之主而以身輕天下

人主以身任天下而輕其身則不足以任天下矣

輕則失臣躁則失君

輕與躁無施而可然君輕則臣知其不足賴臣躁則君知其志於利故曰輕則失臣躁則失君

善行無轍迹章第二十七

善行無轍迹

乘理而行故無迹

善言無瑕謫

時然後言故言滿天下無口過

善計不用籌策

萬物之數畢陳於前不計而知安用籌算

善閉無關鍵而不可開善結無繩約而不可解

全德之人其於萬物如母之於子𨿽縱之而不去故無關而能閉無繩而能約

是以聖人常善救人故無棄人常善救物故無棄物彼方執防以計設關以閉持繩以結其力之所及者少矣聖人之於人非特容之又善救之我不棄人而人安得不歸我乎

是謂襲明

救人於危難之中非救之大者也方其流轉生死爲物所蔽而推吾至明以與之使暗者皆明如燈相傳相襲而不絕則謂善救人矣

故善人者不善人之師不善人者善人之資不貴其師不愛其資

聖人無心於教故不愛其資天下無心於學故不貴其師聖人非獨吾忘天下能使天下忘我故也

𨿽智大迷是謂要妙

聖人之妙𨿽智者有所不諭也

知其雄章第二十八

知其雄守其雌爲天下溪爲天下溪常德不離復歸於嬰兒知其白守其黑爲天下式爲天下式常德不忒復歸於無極知其榮守其辱爲天下谷爲天下谷常德乃足復歸於朴

雄雌先後之及我者也白黑明暗之及我者也榮辱貴賤之及我者也夫欲先而惡後欲明而惡暗欲貴而惡賤物之情也然而先後之及我不若明暗之切明暗之及我不若貴賤之深古之聖人去妄以求復性其性愈明則其守愈下其守愈下則其德愈厚其德愈厚則其歸愈大蓋不知而不爲不若知而不爲之至也知其雄守其雌知性者也知性而爭心止則天下之爭先者皆將歸之如水之赴溪莫有去者𨿽然譬如嬰兒能受而未能用也故曰復歸於嬰兒知其白守其黑見性者也居暗而視明天下之明者皆不能以形逃也故眾明則之以爲法𨿽應萬物而法未嘗差用未嘗窮也故曰復歸於無極知其榮守其辱復性者也諸妄已盡處辱而無恨曠兮如穀之虛物來而應之德足於此純性而無雜矣故曰復歸於朴

朴散則爲器聖人用之則爲官長故大制不割

聖人旣歸於朴復散朴而爲器以應萬物譬如人君分政以立官長亦因其勢之自然𨿽制而非有所割裂也

將欲取天下章第二十九

將欲取天下而爲之吾見其不得已

聖人之有天下非取之也萬物歸之不得已而受之其治天下非爲之也因萬物之自然而除其害耳若欲取而爲之則不可得之矣

天下神器不可爲也爲者敗之執者失之

凡物皆不可爲也𨿽有百人之聚不循其自然而妄爲之必有齟齬不服者而況天下乎𨿽然小物寡眾猶有可以力取而智奪者至於天下之大有神主之不待其自歸則叛不聽其自治則亂矣

故物或行或隨或呴或吹或彊或羸或載或隳是以聖人去甚去奢去泰

陰陽相蕩高下相傾大小相使或行於前或隨於後或呴而暖之或吹而寒之或益而彊之或損而羸之或載而成之或隳而毀之皆物之自然而勢之不免者也然世之愚人私巳而務得乃欲拒而違之其禍不覆則折惟聖人則知其不可逆順以待之去其甚去其奢去其泰使不至於過而傷物而天下無患矣此不爲之至也堯湯之於水旱𨿽不能免而終不至於敗者由此故也易之泰曰後以裁成天地之道輔相天地之宜以左右民三陽在內三陰在外物之泰極矣聖人懼其過而害生故裁成而輔相之使不至於過此所謂去甚去奢去泰也

以道佐人主章第三十

以道佐人主者不以兵彊天下其事好還

聖人用兵皆出於不得已而欲以彊勝天下𨿽或能勝其禍必還報之楚靈齊湣秦始皇漢孝武或以殺其身或以禍子孫人之所毒之所疾未有得免之者也

師之所處荊棘生焉大軍之後必有凶年

兵之所在民事廢故田不修用兵之後殺气勝故年谷傷凡兵皆然而況以兵彊者

善者果而已不敢以取彊

果決也德所不能綏政所不能服不得已而後以兵決之耳

果而勿矜果而勿伐果而勿驕果而不得已果而勿彊勿矜勿伐勿驕不得已四者所以勿彊也

物壯則老是謂不道不道早已

壯之必老物無不然者惟有道者成而若缺盈而若衝未嘗壯故未嘗老未嘗死以兵彊天下壯矣能無老乎無死乎

夫佳兵章第三十一

夫佳兵不祥之器物或惡之故有道者不處

以之濟難而不以爲常是謂不處

君子居則貴左用兵則貴右兵者不祥之器非君子之器不得已而用之恬澹爲上勝而不美而美之者是樂殺人夫樂殺人者則不可以得志於天下矣吉事尙左凶事尙右偏將軍居左上將軍居右言居上勢則以喪禮處之殺人眾多以悲哀泣之戰勝以喪禮處之

道常無名章第三十二

道常無名朴𨿽小天下不敢臣侯王若能守萬物將自賓

朴性也道常無名則性亦不可名矣故其爲物舒之無所不在而斂之不盈毫末此所以𨿽小而不可臣也故匹夫之賤守之則塵垢秕糠足以陶鑄堯舜而侯王之尊不能守則萬物不賓矣

天地相合以降甘露民莫之令而自均

沖气升降相合爲一而降甘露吻然被萬物無不均徧聖人體至道以應諸有亦如露之無不及者此所以能賓萬物也

始制有名名亦旣有夫亦將知止知止所以不殆聖人散朴爲器因器制名豈其狥名而忘朴逐末而喪本哉蓋亦知復於性是以乘萬物而不殆也

譬道之在天下猶川谷之於江海也

江海水之鐘也川谷水之分也道萬物之宗也萬物道之末也皆水也故川谷歸其所鐘皆道也故萬物賓其所宗

知人者智章第三十三

知人者智自知者明

分別爲智蔽盡爲明分別之心未除故止於知人而不能自知蔽盡則無分別故能自知而後可以及人也

勝人者有力自勝者彊

力能及人而不能及我能克巳復性則非力之所及故可謂之彊也

知足者富

知足者所遇而足則未嘗不富矣𨿽有天下而常挾不足之心以處之則是終身不能富也

彊行者有志

不與物爭而自彊不息物莫能奪其志也

不失其所者久

物變無窮而心未嘗失則久矣

死而不亡者壽

死生之變亦大矣而其性湛然不亡此古之至人能不生不死者也

大道汜兮章第三十四

大道汜兮其可左右

汜兮無可無不可故左右上下周旋無不至也

萬物恃之以生而不辭功成不名有

世有生物而不辭者必將名之以爲已有世有避物而不有者必將辭物而不生生而不辭成而不有者惟道而已

愛養萬物而不爲主常無欲可名於小萬物歸焉而不爲主可名爲大是以聖人終不爲大故能成其大大而有爲大之心則小矣

執大象章第三十五

執大象天下往

道非有無故謂之大象苟其昭然有形則有同有異同者好之異者惡之好之則來惡之則去不足以使天下皆往矣

往而不害安平泰

有好有惡則有所利有所害好惡旣盡則其於萬物皆無害矣故王者無不安無不平無不泰

樂與餌過客止道之出口澹乎其無味視之不足見聽之不足聞用之不可旣

作樂設餌以待來者豈不足以止過客哉然而樂闋餌盡彼將捨之而去若夫執大象以待天下天下不知好之而況得而惡之乎𨿽無臭味形色聲音以悅人而其用不可盡矣

將欲噏之章第三十六

將欲噏之必固張之將欲弱之必固彊之將欲廢之必固興之將欲奪之必固與之是謂微明

未嘗與之而遽奪則勢有所不極理有所不足勢不極則取之難理不足則物不服然此幾於用智也與管仲孫武何異聖之與世俗其迹固有相似者也聖人乘理而世俗用智乘理如醫藥巧於應病用智如商賈巧於射利

柔弱勝剛彊

聖人知剛彊之不足恃故以柔弱自處天下之剛彊方相傾相軋而吾獨柔弱以待之及其大者傷小者死而吾以不校坐待其獘此所謂勝也𨿽然聖人豈有意爲此以勝物哉知勢之自然而居其自然耳

魚不可脫於淵國之利器不可以示人

魚之爲利非有爪牙之利足以勝物也方其托於深淵𨿽彊有力者莫能執之及其脫淵而陸則蠢然一物耳何能爲哉聖人居於柔弱而剛彊者莫能傷非徒莫能傷也又將以前制其後此不亦天下之利器哉魚惟脫於淵然後人得制之聖人惟處於柔弱而不厭故終能服天下此豈與眾人共之者哉

道常無爲章第三十七

道常無爲而無不爲

無所不爲而無爲之之意耳

侯王若能守萬物將自化化而欲作吾將鎭之以無名之朴

聖人以無爲化物化之始於無爲而爲而漸至於作譬如嬰兒之長人僞日故三代之衰人情之變日以益甚方其欲作而上之人與天下皆靡故其變至有不可勝言者苟其方作而不爲之動終以無名之朴鎭之庶幾可得而止也

無名之朴亦將不欲不欲以靜天下將自定

聖人中無抱朴之念外無抱朴之迹故朴全而用大苟欲朴之心尙存於胸中則失之遠矣

老子解卷上﹤子部﹐道家類﹐老子解﹥

欽定四庫全書

老子解卷下

宋蘇轍撰德經

上德不德章第三十八

上德不德是以有德下德不失德是以無德

聖人從心所欲不逾矩非有意於德而德自足其下知德之貴勉彊以求不失蓋僅自完耳而何德之有

上德無爲而無以爲下德爲之而有以爲

無爲而有以爲之則猶有爲也惟無爲而無以爲者可謂無爲矣其下非爲不成然猶有以爲之非徒作而無術者也

上仁爲之而無以爲上義爲之而有以爲

仁義皆不免於爲之矣其所以異者仁以無以爲爲勝義以有以爲爲功耳德有上下而仁義有上無下何也下德在仁義之間而仁義之下者不足復言故也

上禮爲之而莫之應則攘臂而仍之

自德以降而至於禮聖人之所以齊民者極矣故爲之而不應則至於攘臂而彊之彊之而又不應於是刑罰興而兵甲起則徒作而無術矣

故失道而後德失德而後仁失仁而後義失義而後禮夫禮者忠信之薄而亂之首

忠信而無禮則忠信不見禮立而忠信之美發越於外君臣父子之間夫婦朋友之際其外燦然而中無餘矣故順之則治違之則亂治亂之相去其間不能以發故曰亂之首也

前識者道之華而愚之始

聖人覽萬物是非得失畢陳於前如鑑之照形無所不見而孰爲前後世人視止於目聽止於耳思止於心防行於萬物之間役智以求識而偶有見焉𨿽自以爲明而不知至愚之自始也

是以大丈夫處其厚不居其薄處其實不居其華故去彼取此

世之鄙夫樂其有得於下而忘其上故喜薄而遺厚采華而棄實非大丈夫孰能去彼取此

昔之得一者章第三十九

昔之得一者天得一以淸地得一以寧神得一以靈谷得一以盈萬物得一以生侯王得一以爲天下貞一道也物之所以得爲物者皆道也天下之人見物而忘道天知其淸而已地知其寧而已神知其靈而已谷知其盈而已萬物知其生而已侯王知其爲天下貞而已不知其所以得此者皆道存焉耳

其致之一也天無以淸將恐裂地無以寧將恐發神無以靈將恐歇谷無以盈將恐竭萬物無以生將恐滅侯王無以貞而貴高將恐蹶

致之言極也天不得一未遽裂也地不得一未遽發也神不得一未遽歇也萬物不得一未遽滅也侯王不得一未遽蹶也然其極必至此耳

故貴以賤爲本高以下爲基

天地之大侯王之貴皆一之致夫一果何物也視之不見執之不得則亦天地之至微也此所謂賤且下也

是以侯王自謂孤寡不谷此其以賤爲本耶非乎昔之爲此稱者亦舉其本而遺其末耳

故致數車無車不欲琭琭如玉落落如石

輪輻蓋軫衡軛轂轊防而爲車物物可數而車不可數然後知無有之爲車所謂無之以爲用者也然則天地將以大爲天地耶侯王將以貴爲侯王耶大與貴之中有一存焉此其所以爲天地侯王者而莫或知之耳故一處貴而非貴處賤而非賤非若玉之琭琭貴而不能賤石之落落賤而不能貴也

反者道之動章第四十

反者道之動

復性則靜矣然其寂然不動感而遂通天下之故則動之所自起也

弱者道之用

道無形無聲天下之弱者莫如道然而天下之至彊莫加焉此其所以能用萬物也

天地萬物生於有有生於無

世不知靜之爲動弱之爲彊故告之以物之所自生者蓋天下之物聞有母制子未聞有以子制母者也上士聞道章第四十一

上士聞道勤而行之中士聞道若存若亡下士聞道大笑之不笑不足以爲道

道非形不可見非聲不可聞不先知萬物之妄廓然無蔽卓然有見未免於不信也故下士聞道以爲荒唐謬悠而笑之中士聞道與之存亡出沒而疑之惟了然見之者然後勤行服膺而不怠孔子曰語之而不惰者其回也與斯所謂上士也哉

故建言者有之

建立也古之立言者有是說而老子取之下之所陳者是也

明道若昧

無所不照而非察也

進道若退

若止不行而天下之速者莫之或先也

夷道若

或夷或所至則平而未嘗削也

上德若谷

上德不德如谷之虛也

大白若辱

使白而不受污此則不屑不潔之士而非聖人也

廣德若不足

廣大而不可復加則止於此而已非廣也

建德若偸

因物之自然而無立者外若偸惰而實建也

質眞若渝

體聖抱神隨物變化而不失其貞者外若渝也

大方無隅

全其大方不小立圭角也

大器晚成

器大不可近用也

大音希聲

非耳之所得聞也

大象無形

非目之所得見也

道隱無名夫惟道善貸且成

道之所寓無所不見凡此十二者皆道之見於事者也而道之大全則隱於無名惟其所寓推其有餘以貸不足物之賴之以成者如此

道生一章第四十二

道生一一生二二生三三生萬物萬物負陰而抱陽沖气以爲和

夫道非一非二及其與物爲偶道一而物不一故以一名道然而道則非一也一與一爲二二與一爲三自是以往而萬物生物𨿽有萬不同而莫不負陰抱陽沖气以爲和者蓋物生於三而三生於一理之自然也

人之所惡惟孤寡不谷而王公以爲稱

世之人不知萬物之所自生莫不賤寡小而貴重大然王公之尊而自稱孤寡不谷古之達者蓋巳知之矣

故或損之而益或益之而損人之所教我亦教之彊梁者不得其死吾將以爲教父

天下之至柔章第四十三

天下之至柔馳騁天下之至堅無有入無間吾是以知無爲之有益

以堅禦堅不折則碎以柔禦堅柔亦不靡堅亦不病求之於物則水是也以有入有捍不相受以無入有無未嘗勞有未嘗覺求之於物則神是也是以聖人惟能無爲故能役使眾彊出入羣有

不言之教無爲之益天下希及之

名與身章第四十四

名與身孰親身與貨孰多

先身而後名貴身而賤貨猶未爲忘我也忘我者身不有而況於名與貨乎然貴以身爲天下非忘我不能故使天下知名之不足親貨之不足多而後知貴身知貴身而後知忘我此老子之意也

得與亡孰病

不得者以亡爲病及其旣得而患失則病又有甚於亡者惟齊有無均得喪而後無病也

甚愛必大費多藏必厚亡

愛甚則凡可以求之者無所不爲能無費乎藏之多則攻之者必眾能無亡乎

知足不辱知止不殆可以長久

大成若缺章第四十五

大成若缺其用不大盈若沖其用不窮

天下以不缺爲成故成必有以不虛爲盈故盈必有窮聖人要於大成而不防其缺期於大盈而不惡其衝是以成而不盈而不窮也

大直若屈大巧若拙大辯若訥

直而不屈其直必折循理而行𨿽曲而直巧而不拙其巧必勞付物自然𨿽拙而巧辯而不訥其辯必窮因理而言𨿽訥而辯

躁勝寒靜勝淸淨爲天下正

成而不缺盈而不衝直而不屈巧而不拙辯而不訥譬如躁之不能靜靜之不能躁耳夫躁能勝寒而不能勝靜能勝而不能勝寒皆滯於一偏而非其正也惟泊然淸淨不染於一非成非缺非盈非衝非直非屈非巧非拙非辯非訥而後無所不勝可以爲天下正矣

天下有道章第四十六

天下有道卻走馬以糞

天下各安其分則不爭而自治故卻走馬而糞田

天下無道戎馬生於郊罪莫大於可欲禍莫大於不知足咎莫大於欲得

以其可欲者示人固有罪矣而不足其足者其禍又甚所欲必得者其咎最大匹夫有一於身患必及之侯王而爲是則戎馬之所自起也

故知足之足常足

知足者所寓而足故無不足也

不出戶章第四十七

不出戶知天下不窺牖見天道其出彌遠其知彌少性之爲體充徧宇宙無遠近古今之異古之聖人其所以不出戶牖而無所不知者特其性全故耳世之人爲物所蔽性分於耳目內爲身心之所紛亂外爲山河之所障塞見不出視聞不出聽戶牖之微能蔽而絕之不知聖人復性而足乃欲出而求之是以彌遠而彌少也

是以聖人不行而知不見而名不爲而成

性之所及非特能知能名而已蓋可以因物之自然不勞而成之矣

爲學日益章第四十八

爲學日益

不知道而務學聞見日多而無以一之未免爲累也孔子曰多聞擇其善者而從之多見而識之知之次也

爲道日損

苟一日知道顧視萬物無一非妄去妄以求復性是謂之損孔子謂子貢曰女以予爲多學而識之者與曰然非與曰非也予一以貫之

損之又損以至於無爲無爲而無不爲

去妄以求復性可謂損矣而去妄之心猶存及其兼忘此心純性而無餘然後無所不爲而不失於無爲矣

取天下常以無事及有事不足以取天下

人皆有欲取天下之心故造事而求之心見於外而物惡之故終不可得聖人無爲故無事其心見於外而物安之𨿽不取天下而天下歸之矣

聖人無常心章第四十九

聖人無常心以百姓之心爲心善者吾善之不善者吾亦善之德善信者吾信之不信者吾亦信之德信虛空無形因萬物之形以爲形在方爲方在圓爲圓如使空自有形則何以形萬物哉是以聖人無心因百姓之心以爲心無善不善皆善之無信不信皆信之善不善在彼吾之所以善之者未嘗渝也可謂德善矣信不信在彼而吾之所以信者未嘗變也可謂德信矣不然善善而棄不善信信而棄不信豈所謂常善救人故無棄人哉

聖人在天下惵惵爲天下渾其心百姓皆注其耳目聖人皆孩之

天下善惡信僞方各自是以相非相賊不知所定聖人憂之故惵惵爲天下渾其心無善惡無信僞皆以一待之彼方注其耳目以觀聖人之與奪而吾一以嬰兒遇之於善無所喜於惡無所嫉夫是以善者不矜惡者不慍釋然皆化而天下始定矣

出生入死章第五十

出生入死

性無生死出則爲生入則爲死

生之徒十有三死之徒十有三人之生動之死地亦十有三

用物取精以自滋養者生之徒也聲色臭味以自戕賊者死之徒也二者旣分生死之道矣吾又知作而不知休知言而不知默知思而不知忘以於盡則所謂動而之死地者也生死之道以十言之三者各居其三矣豈非生死之道九而不生不死之道一而已矣不生不死則易所謂寂然不動者也老子言其九不言其一使人自得之以寄無思無爲之妙也

夫何故以其生生之厚

有生則有死故生之徒卽死之徒也人之所賴於生者厚則死之道常十九

蓋聞善攝生者陸行不遇兕虎入軍不避甲兵兕無所投其角虎無所措其爪兵無所容其刃夫何故以其無死地

聖人常在不生不死中生地且無焉有死地哉道生之章第五十一

道生之德畜之物形之勢成之

道者萬物之母故生萬物者道也及其運而爲德牧養羣眾而不辭故畜萬物者德也然而道德則不能自形因物而後形見物則不能自成遠近相取剛柔相交積而爲勢而後興亡治亂之變成矣

是以萬物莫不尊道而貴德

形𨿽由物成𨿽由勢而非道不生非德不畜是以尊道而貴德尊如父兄貴如侯王道無位而德有名故也

道之尊德之貴夫莫之命【一作爵】而常自然

恃爵而後尊貴者非實尊貴也

故道生之德畜之長之育之成之熟之養之覆之生而不有爲而不恃長而不宰是謂德

天下有始章第五十二

天下有始以爲天下母

無名天地之始有名萬物之母道方無名則物之所資始也及其有名則物之所資生也故謂之始又謂之母其子則萬物也

旣知【一作得】其母復【一作以】知其子旣生其子復守其母沒身不殆

聖人體道以周物譬如以母知其子了然無不察也𨿽其智能周之然而未嘗以物忘道故終守其母也

塞其兌閉其門終身不勤開其兌濟其事終身不救天下皆具此道然常患忘道而徇物目悅於色耳悅於聲開其悅之之心而以其事濟之是以終身而陷溺不能救夫聖人之所以終身不勤者惟塞而閉之未嘗出而徇之也

見小曰明

悅之爲害始小而浸大知小之將大而閉之可謂明矣

守柔曰彊

趨其所悅而不顧自以爲彊而非彊也惟見悅而知畏之者可謂彊矣

用其光復歸其明無遺身殃是謂習【一作襲】常

世人開其所悅以身徇物往而不反聖人塞而閉之非絕物也以神應物用其光而已身不與也夫耳之能聽目之能見鼻之能臭口之能嘗身之能觸心之能思皆所謂光也蓋光與物接物有去而明無損是以應萬變而不窮殃不及於其身故其常性湛然相襲而不絕矣

使我介然章第五十三

使我介然有知行於大道惟施是畏

體道者無知無行無所施設而物自化今介然有知而行於大道則有施設建立非其自然有足畏者矣

大道甚夷而民好徑

大道夷易無有險阻世之不知者以爲迂遠而好徑以求捷故凡捨其自然而有所施設者皆欲速者也

朝甚除田甚蕪倉甚虛服文防利劍厭飲食財貨有餘是謂盜誇非道哉

俗人昭昭我獨若昏俗人察察我獨悶悶豈復飾末廢本以施設爲事誇以誨盜哉

善建不拔章第五十四

善建者不拔善抱者不脫子孫祭祀不輟

世豈有建而不拔抱而不脫者乎惟聖人知性之眞審物之妄捐物而修身其德充積實無所立而其建有不可拔者實無所執而其抱有不可脫者故至其子孫猶以祭祀不輟也

修之於身其德乃眞修之於家其德有餘修之於鄕其德乃長修之於其德乃丰修之於天下其德乃普身旣修推其餘以及外𨿽至於治天下可也

故以身觀身以家觀家以鄕觀鄕以觀以天下觀天下吾何以知天下之然哉以此

天地外者世俗所不見矣然其理可推而知也修身之至以身觀身以家觀家以鄕觀鄕以觀皆吾之所及知也然安知聖人以天下觀天下亦若吾之以身觀身乎豈身可以身觀而天下獨不可以天下觀乎故曰吾何以知天下之然哉以此言亦以身知之耳

含德之厚章第五十五

含德之厚比於赤子

老子之言道德每以嬰兒況之者皆言其體而已未及其用也夫嬰兒泊然無欲其體則至矣然而物來而不知應故未可以言用也

毒虫不螫猛獸不據攫鳥不搏

道無形體物莫得而見也況可得而傷之乎人之所以至於有形者由其有心也故有心而後有形有形而後有敵敵立而傷之者至矣無心之人物無與敵者而曷由傷之夫赤子所以至此者惟無心也

骨弱筋柔而握固未知牝牡之合而防作精之至也無執而自握無欲而自作是以知其精有餘而非心也

終日號而嗌不嗄和之至也

心動則气傷气傷則號而啞終日號而不啞是以知其心不動而气和也

知和曰常

和者不以外傷內也復命曰常遇物而知反其本者也知和曰常得本以應萬物者也其實一道也故皆謂之常

知常曰明益生曰祥

生不可益而欲益之則非其正矣祥妖也

心使气曰彊

气惡妄作而又以心使之則彊梁甚矣

物壯將老謂之不道不道早已

益生使气不能聽其自然日入於剛彊而老從之則失其赤子之性矣

知者不言章第五十六

知者不言言者不知塞其兌閉其門挫其銳解其紛和其光同其塵是謂同

道非言說亦不離言說然能知者未必言能言者未必知惟塞兌閉門以杜其外挫銳解紛和光同塵以治其內者默然不同而與道同也

故不可得而親亦不可得而疏不可得而利亦不可得而害不可得而貴亦不可得而賤故爲天下貴

可得而親則亦可得而疏可得而利則亦可得而害可得而貴則亦可得而賤體道者均覆萬物而孰爲親疏等觀逆順而孰爲利害不知榮辱而孰爲貴賤情計之所不及此所以爲天下貴也

以正治國章第五十七

以正治國以奇用兵以無事取天下

古之聖人柔遠能邇無意於用兵惟不得已然後有徵伐之事故以治國爲正以用兵爲奇𨿽然此亦未足以取天下天下神器不可爲也爲者敗之執者失之惟體道者廓然無事𨿽不取天下而天下歸之矣

吾何以知其然哉以此天下多忌諱而民彌貧

人王多忌諱下情不上達則民貧而無告

民多利器國家滋昏

利器權謀也明君在上常使民無知無欲民多權謀則其上而昏矣

人多技巧奇物滋起

人不務本業而趨末技則非常無益之物作矣

法令滋彰盜賊多有

患人之詐僞而多爲法令以勝之民無所措手足則日入於盜賊矣

故聖人云我無爲而民自化我好靜而民自正我無事而民自富我無欲而民自朴

其政悶悶章第五十八

其政悶悶其民醇醇其政察察其民缺缺禍兮福之所倚福兮禍之所伏孰知其極其無止正復爲奇善復爲妖人之迷其日固久

天地之大世俗之見有所而不知也蓋福倚於禍禍伏於福譬如老穉生死之相繼未始有止而迷者不知也夫惟聖人出於萬物之表而攬其終始得其大全而遺其小察視之悶悶若無所明而其民醇醇各全其性矣若夫世人不知道之全體以耳目之所知爲至彼方且自以爲福而不知禍之伏於後方且自以爲善而不知妖之起於中區區以察爲明至於察甚傷物而不悟其非也可不哀哉

是以聖人方而不割廉而不劌直而不肆光而不耀知小察之不能盡物是以𨿽能方能廉能直能光而不用其能恐其陷於一偏而不反也此則世俗所謂悶悶也

治人事天章第五十九

治人事天莫若嗇夫惟嗇是謂早服早服謂之重積德重積德則無不克無不克則莫知其極莫知其極可以有國有國之母可以長久

凡物方則割廉則劌直則肆光則耀惟聖人方而不割廉而不劌直而不肆光而不耀此謂嗇也夫嗇者有而不用者也世患無以服人苟誠有而能嗇𨿽未嘗與物較而物知其非不能也則其服之早矣物旣已服斂藏而用至於沒身而終不試則德重積矣德積旣厚𨿽天下之剛彊無不能克則物莫測其量矣如此而後可以有國彼世之小人有尺寸之柄而輕用之一試不服天下測知其深淺而爭犯之𨿽欲保其國家不可得也吾是以知嗇之可以有國可以有國則有國之母也

是謂深根固長生久視之道

孟子曰存其心養其性所以事天也以嗇治人則可以有國者是也以嗇事天則深根固者是也古之聖人保其性命之常不以外耗內則根深而不可拔固而不可脫𨿽以長生久視可也蓋治人事天𨿽有內外之異而莫若嗇則一也

治大國章第六十

治大國若烹小鮮

烹小鮮者不可撓治大國者不可煩煩則人勞撓則魚爛

以道蒞天下其不神

聖人無爲使人各安其自然外無所煩內無所畏則物莫能侵𨿽無所用神矣

非其不神其神不傷人非其神不傷人聖人亦不傷人

非其之不神亦有神而不傷人耳非神之不傷人聖人未嘗傷人故其無能爲耳

夫兩不相傷故德交歸焉

人所以不相傷者由上有聖人耳故德交歸之大國者下流章第六十一

大國者下流

天下之歸大國猶眾水之趨下流也

天下之交天下之牝牝常以靜勝牡以靜爲下

眾動之赴靜猶泉高之赴下也

故大國以下小國則取小國小國以下大國則取大國大國能下則小國附之小國能下則大國納之

故或下以取或下而取

大國下以取人小國下而取於人

大國不過欲兼畜人小國不過欲入事人夫兩者各得其所欲大者宜爲下

道者萬物之奧章第六十二

道者萬物之奧善人之寶不善人之所保美言可以市尊行可以加人人之不善何棄之有

凡物之見於外者皆其門堂也道之在物譬如其奧物皆有之而人莫之見耳夫賢者得而有之故曰善人之寶愚者𨿽不能有然而非道則不能安也故曰不善人之所保蓋道不遠人而人則遠之今誠有人美言之則可以爲市於世尊行之則可以加於人矣朝爲不義而夕聞大道妄盡而性復𨿽欲指不善不可得也而又安可棄之哉

故立天子置三公𨿽有拱璧以先駟馬不如坐進此道立天子置三公將以道救人耳𨿽有拱璧之貴駟馬之良而進之不如進此道之多也

古之所以貴此道者何也不曰求以得有罪以免耶故爲天下貴

道本在我人患不求求則得之矣道無功罪人患不知知則凡罪不能污也

爲無爲章第六十三

爲無爲事無事味無味大小多少報怨以德

聖人爲無爲故無所不爲事無事故無所不事味無味故無所不味其於大小多少一以道遇之而已蓋人情之所不忘者怨也然及其愛惡之情忘則𨿽報怨猶報德也

圖難於其易爲大於其細天下難事必作於易天下大事必作於細是以聖人終不爲大故能成其大夫輕諾必寡信多易必多難是以聖人猶難之故終無難世人莫不畏大而侮小難多而易少至於難而後圖大而後爲則事常不濟矣聖人齊大小一多少無所不畏無所不難而安有不濟者哉

其安易持章第六十四

其安易持其未兆易謀其脆易破其微易散爲之於未有治之於未亂

方其未有持而謀之足矣及其將然非泮而散之不去也然猶愈於旣成也故爲之於未有者上也治之於未亂者次也

合抱之木生於毫末九層之臺起於累土千里之行始於足下爲者敗之執者失之聖人無爲故無敗無執故無失

治亂禍福之來皆如彼三者積小成大聖人待之以無爲守之以無執故能使福自生使禍自亡譬如種苗深耕而厚耔之及秋自穰譬如被盜危坐而熟視之盜將自郤世人不知物之自然以爲非爲不成非執不畱故常與禍爭勝與福生贅是以禍至於不救福至於不成蓋其理然也

民之從事常於幾成而敗之愼終如始則無敗事聖人知有爲之害不以人助天始終皆因其自然故無不成者世人心存於得喪方事之微猶有不知而聽其自然者及見其幾成而重失之則未有不以爲敗之者矣故曰愼終如始則無敗事

是以聖人欲不欲不貴難得之貨學不學復眾人之所過以輔萬物之自然而不敢爲

人皆徇其所欲以傷物信其所學以害理聖人非無欲也欲而不欲故𨿽欲而不傷於物非無學也學而不學故𨿽學而不害於理然後內外空明廓然無爲可以輔萬物之自然而待其自成矣

古之善爲章第六十五

古之善爲道者非以明民將以愚之

古之所謂智者知道大全而攬於物之終始乃故足貴也凡民不足以知此而溺於小智以察爲明則智之害多矣故聖人以道治民非以明之將以愚之耳蓋使之無知無欲而聽上之所爲則𨿽有過亦小矣

民之難治以其智多以智治國國之賊

吾以智禦人人亦以智應之而上下交相賊矣

不以智治國國之福知此兩者亦楷式常知楷式是謂德德深矣遠矣與物反矣乃至於大順

吾之所貴者德也物之所貴者智也德與智固相反然智之所順者小而德之所順者大也

江海爲百谷王章第六十六

江海所以能爲百谷王者以其善下之故能爲百谷王是以聖人欲上民必以言下之欲先民必以身後之聖人非欲上人非欲先人也蓋下之後之其道不得不上且先耳

是以聖人處上而民不重處前而民不害是以天下樂推而不厭以其不爭故天下莫能與之爭

天下皆謂章第六十七

天下皆謂我大似不肖夫惟大故似不肖若肖久矣其細

夫道曠然無形頹然無名徧萬物而與物無一相似此其所以爲大也若似於物則亦一物耳而何足大哉

夫我有三寶持而寶之一曰慈二曰儉三曰不敢爲天下先

道以不似物爲大故其運而爲德則亦悶然以鈍爲利以退爲進不合於世俗今夫世俗貴勇敢尙廣大誇進銳而吾之所寶則慈忍儉約廉退此三者皆世之所謂不肖者也

慈故能勇

世以勇決爲賢而以慈忍爲不及事不知勇決之易挫而慈忍之不可勝其終必至於勇也

儉故能廣

世以廣大蓋物而以儉約爲陋不知廣大之易窮而儉約之易足其終必至於廣也

不敢爲天下先故能成器長

世以進銳爲能而以不敢先爲恥不知進銳之多惡於人而不敢先之樂推於世其終卒爲器長也蓋朴散而爲器聖人用之則爲官長自朴成器始有屬有長矣

今捨慈且勇捨儉且廣捨後且先死矣

勇廣先三者人之所共疾也爲眾所疾故常近於死矣

夫慈以戰則勝以守則固天將救之以慈衛之

以慈衛物物之愛之如父母𨿽爲之效死而不辭故可以戰可以守天之將救是人也則開其心志使之無所不慈無所不慈則物皆爲之衛矣

善爲士章第六十八

善爲士者不武

士當以武爲本行之以怯若以武行武則死矣

善戰者不怒

聖人不得已而後戰若出於怒是以我故殺人也天必殃之

善勝敵者不爭

以吾不爭故能勝彼之爭若皆出於爭則未必勝矣

善用人者爲下

人皆有相上之心故莫能相爲用誠能下之則天下皆吾用也

是謂不爭之德是謂用人之力是謂配天古之極

用兵有言章第六十九

用兵有言吾不敢爲主而爲客

主造事者也客應敵者也

不敢進寸而退尺

進者有意於爭者也退者無意於爭者也

是謂行無行

無意於爭則𨿽用兵與不用均也

攘無臂仍無敵執無兵

苟無意於爭則𨿽在軍旅如無臂可攘無敵可因無兵可執而安有用兵之咎耶

禍莫大於輕敵輕敵幾喪吾寶

聖人以慈爲寶輕敵則輕戰輕戰則輕殺人喪其所以爲慈矣

故抗兵相加哀者勝矣

兩敵相加而吾出於不得已則有哀心哀心見而天人助之𨿽欲不勝不可得矣

吾言甚易知章第七十

吾言甚易知甚易行天下莫能知莫能行

道之大復性而足而性之妙見於起居飲食之間耳聖人指此以示人豈不易知乎人能體此以應物豈不易行乎然世常患日用而不知知且不能而況行之乎

言有宗事有君夫惟無知是以不我知

言者道之筌也事者道之迹也使道可以言盡則聽言而足矣可以事見則考事而足矣惟言不能盡事不能見非捨言而求其宗遺事而求其君不可得也蓋古之聖人無思無爲而有漠然不自然不自知者存焉此則思慮之不及是以終莫吾知也

知我者希則我貴

眾人之所能知亦不足貴矣

是以聖人被褐懷玉

聖人外與人同而中獨異耳

知不知章第七十一

知不知上不知知病

道非思慮之所及故不可知然方其未知則非知無以入也及其旣知而存知則病矣故知而不知者上不知而知者病

夫惟病病是以不病

旣不可不知又不可知惟知知爲病者久而病自去矣

聖人不病以其病病是以不病

民不畏威章第七十二

民不畏威大威至矣

夫性自有威高明光大赫然物莫能加此所謂大威也人常患溺於眾妄畏生死而憚得喪萬物之威雜然乘之終身惴惴之不暇𨿽有大威而不自知也苟誠知之一生死齊得喪坦然無所怖畏則大威然見於前矣

無狹其所居無厭其所生夫惟不厭是以不厭

性之大可以包絡天地彼不知者以四肢九竅爲巳也守之而不厭是以見不出視聞不出聽蕞然其甚陋也故教之曰無狹其所居彼知之者知性之大而吾生之狹也則愀然厭之欲脫而不得不知有厭有慕之方圓於物也故教之曰無厭其所生夫惟聖人不狹不厭與人同生而與道同居無廣狹淨穢之辧旣不厭生而後知生之無可厭也

是以聖人自知不自見自愛不自貴故去彼取此聖人𨿽自知之而不自見𨿽自愛之而不自貴以人恐人之有厭有慕也厭慕之心未忘則猶有畏也畏去而後大威至也

勇於敢章第七十三

勇於敢則殺勇於不敢則活此兩者或利或害天之所惡孰知其故是以聖人猶難之

勇於敢則死勇於不敢則生此物理之常也然而敢者或以得生不敢者或以得死世遂僥幸其或然而忽其常理夫天道之遠其有一或然者孰知其好惡之所從來哉故𨿽聖人猶以常爲正其於勇敢未嘗不難之列子曰迎天意揣利害不如其已患天道之難知是以歷陳之也

天之道不爭而善勝

不與物爭於一時要於終勝之而已

不言而善應

天何言哉四時行焉百物生焉未有求而不應者也

不召而自來

神之格思不可度思矧可射思夫誰召之哉

繟然而善謀

繟然舒緩若無所營而其謀度非人之所及也

天网恢恢疎而不失

世以耳目觀天見其一曲而不睹其大全有以善而得禍惡而得福者未有不疑天网之疎而多失也惟能要其終始而盡其變化然後知其恢恢廣大𨿽疎而不失也

民不畏死章第七十四

民不畏死柰何以死懼之

政煩刑重民無所措手足則常不畏死𨿽以死懼之無益也

若使民常畏死而爲奇者吾得執而殺之孰敢

民安於政常樂生畏死然後執其詭異亂羣者而殺之孰敢不服哉

常有司殺者殺

司殺者天也方世之治而有詭異亂羣之人恣行於其間則天之所棄也而吾殺之則是天殺之而非我也

夫代司殺者殺是謂代大匠斫夫代大匠斫者希有不傷手矣

非天之所殺而吾自殺之是代司殺者殺也代大匠斫則傷其手矣代司殺者殺則及其身矣

民之饑章第七十五

民之饑以其上食稅之多是以饑民之難治以其上之有爲是以難治

上以有爲導民民亦以有爲應之故事多而難治

民之輕死以其求生之厚是以輕死

上以利欲先民民亦爭厚其生故𨿽死而求利不厭

夫惟無以生爲者是賢於貴生

貴生之極必至於輕死惟無以生爲而生自全矣人之生章第七十六

人之生也柔弱其死也堅彊萬物艸木之生也柔脆其死也枯槁故堅彊者死之徒柔弱者生之徒

沖气在焉則體無堅彊之病至理在焉則事無堅彊之累

是以兵彊則不勝

兵以義勝者非彊也彊而不義其敗必速

木彊則共

木自拱把以上必伐矣

彊大處下柔弱處上

物之常理精者在上粗者在下其精必柔弱其粗必彊大

天之道章第七十七

天之道其猶張弓乎

張弓上筋弛弓上角故以況天之抑高舉下

高者抑之下者舉之有餘者損之不足者與之天之道損有餘而補不足人之道則不然損不足以奉有餘天無私故均人多私故不均

孰能有餘以奉天下惟有道者

有道者贍足萬物而不辭旣以爲人已愈有旣以予人已愈多非有道者無以堪此

是以聖人爲而不恃功成而不處其不欲見賢耶爲而恃成而處則賢見於世賢見於世則是以有餘自奉也

天下柔弱章第七十八

天下柔弱莫過於水而攻堅彊者莫之能勝其無以易之弱之勝彊柔之勝剛天下莫不知莫能行故聖人云受國之垢是謂社稷主受國之不祥是謂天下王正言若反

正言合道而反俗俗以受垢爲辱受不祥爲殃故也和大怨章第七十九

和大怨必有餘怨安以爲善

夫怨生於妄而妄出於性知性者不見諸妄而又何怨乎今不知除其本而欲和其末故外𨿽和而內未忘也

是以聖人執左契而不責於人有德司契無德司徹契之有左右所以爲信而息爭也聖人與人均有是性人方以妄爲常馳騖於爭奪之場而不知性之未始少妄也是以聖人以其性示人使知除妄以復性待其妄盡而性復未有不廓然自得如右契之合左不待責之而自服也然則𨿽有大怨懟將渙然冰解知其本非有矣而安用和之彼無德者乃欲人人而通之則亦勞而無功矣徹通也

天道無親常與善人

天道無私惟善人則與之契之無私也

小國寡民章第八十

小國寡民

老子生於衰周文勝俗將以無爲救之故於書之終言其所志願得小國寡民以試焉而不可得耳

使有什伯人之器而不用

民各安其分則小有材者不求用於世什伯人之器則材堪什夫伯夫之長者也

使民重死而不遠徙𨿽有舟輿無所乘之𨿽有甲兵無所陳之使民復結繩而用之

事少民朴𨿽結繩足矣

甘其食美其服安其居樂其俗

內足而外無所慕故以其所有爲美以其所處爲樂而不復求也

鄰國相望雞狗之聲相聞民至老死不相往來

民物繁夥而不相求則彼此皆足故也

信言不美章第八十一

信言不美美言不信

信則爲實而已故不必美美則爲觀而已故不必信

善者不辯辯者不善

以善爲主則不求辯以辯爲主則未必善

知者不博博者不知

有以一貫之【則無所用博】博學而日益者未必知道也

聖人不積旣以爲人已愈有旣以與人已愈多

聖人抱一而已他無所積也然施其所能以爲人推其所有以與人人有盡而一無盡然後知一之爲貴也

天之道利而不害聖人之道爲而不爭

勢可以利人則可以害人矣力足以爲之則足以爭之矣能利能害而未嘗害能爲能爭而未嘗爭此天與聖人大過人而爲萬物宗者也凡此皆老子之所以爲書與其所以爲道之大略也故於終篇復言之題老子道德經後

予年四十有二謫居筠州筠𨿽小州而多古禪剎四方遊僧聚焉有道全者住黃蘗山南公之孫也行高而心通喜從予遊嘗與予譚道子告之曰子所譚者予於儒書已得之矣全曰此佛法也儒者何自得之予曰不然予忝聞道儒者之所無何苦彊以誣之顧誠有之而世莫知耳儒佛之不相通如胡漢之不相諳也子亦何由而知之全曰試爲我言其略予曰孔子之孫子思子思之書曰中庸中庸之言曰喜怒哀樂未發謂之中發而皆中節謂之和中也者天下之大本和也者天下之達道也致中和天地位焉萬物育焉此非佛法而何顧所從言之異耳全曰何以言之予曰六祖有言不思善不思惡方云是時也孰是汝本來面目自六祖以來人以此言悟入者大半矣所謂不思善不思惡則喜怒哀樂之未發也蓋中者佛性之異名而和者六度萬行之總目也致中極和而天地萬物生於其間此非佛法何以當之全驚喜曰吾初不知也今而後始知儒佛一法也予笑曰不然天下固無二道而所以治人則異君臣父子之間非禮法則亂知禮法而不知道則世之俗儒不足貴也居山林木食澗飲而心存至道𨿽爲人天師可也而以之治世則亂古之聖人中心行道而不毀法而後可耳全作禮曰此至論也是時予方解老子每出一章輙以示全全輒嘆曰皆佛說也予居筠五年而北歸全不久亦化去逮今二十餘年也凡老子解亦時有所刋定未有不與佛法合者時人無可與語思復見全而示之故書之老子之末大觀二年十二月十日子由題

予昔南遷海康與子瞻兄邂逅於藤州相從十餘日語及平生舊學子瞻謂予子所作詩傳春秋傳古史三書皆古人所未至惟解老子差若不及予至海康閒居無事凡所爲書多所更定乃再錄老子書以寄子瞻自是蒙恩歸北子瞻至毗陵得疾不起逮今十餘年竟不知此書於子瞻爲可否也政和元年冬得侄邁等所編先公手澤其一曰昨日子由寄老子新解讀之不盡捲廢捲而嘆使戰國有此書則無商鞅韓非使漢初有此書則孔老爲一使晉宋間有此書則佛老不爲二不意老年見此奇特然後知此書當子瞻意然予自居潁川十年之間於此四書復多所刪改以爲聖人之言非一讀所能了故毎有所得不敢以前說爲定今日以益老自以爲足矣欲復質之子瞻而不可得言及於此涕泗而已十二月十一日子由再題

老子解卷下

