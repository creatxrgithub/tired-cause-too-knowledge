上品丹法節次

煉己存誠第一

嘗觀紅塵之中﹐紛紛擾擾﹐大抵皆汨於利欲﹐非滯功名事業﹐卽自玩忽年華﹐不知復還本性﹔間有夙生智慧希求大道者﹐而機緣不偶﹐卻遇庸流指引﹐陷入曲徑旁蹊﹐終身莫悟。﹣﹣此至道之不明於世也久矣﹗予因夙世良緣﹐幸遇眞師﹐得參《上品丹法功夫節次》。今已效驗﹐不敢自私﹐務爲剪荊除棘﹑辟門引路﹐直指坦平大道﹐便人按步循行。如有好道之士﹐立心誠篤﹐信受無疑﹐須卽澹嗜好﹑寡言語﹑省思慮﹑薄滋味﹑愼寒暑﹑均勞逸﹐以期志气淸明﹐乃可希登仙品。放必先存誠以煉己﹐煉淨後起之習染﹐獨露先天之眞體﹐卽孔子所謂克已復禮之意。學者果能煉去凡心﹑獨存眞性﹑無論行住坐臥﹑應事按物﹑立身行己之際﹐將平日七情六欲種種妄想念頭刻刻掃除﹐當不見不聞之際﹐默默檢攝己心﹐於忽起忽滅時提防﹐馴致乎不識不知之際﹐尋其趣味﹐則萬般虛妄幻想更無從起﹐卽是起首愼獨功夫。直待俗緣頓息﹑神思漸淸﹑收拾身心退藏於密﹑卽歸中宮祖竅﹐從此勿復外地﹐一味凝神定慮﹐養我本來一點靈光﹐常應常靜如太虛之有容而無礙﹐乃可以深造無窮盡聖境也。此節功夫﹐或一二年﹑三年四年﹐積久益善﹐磨煉過一番﹐方可入圜修煉﹐行下節功夫矣﹗

﹝閔陽林曰﹕煉己存誠﹐核卽克已復禮心傳。原本說法浮游﹐未見功訣﹐且云與孔子克己復禮之意有別﹐定是訛舛﹐謹遵師命改訂切實。至此節功法﹐專爲養開玄竅而設。學有體質利純之不齊﹐故有「一二年或三年四年﹐積久益善」之切訓也。其下十一節﹐悉遵先師纂定﹐校訂無訛。﹞

築基培藥第二

學者旣有前功﹐方可擇靜地爲圜室﹐遠避塵氛﹑供設東華帝君﹑正陽帝君﹑純陽帝君﹑海蟾帝君﹑重陽帝君﹑紫陽張祖﹑杏林石祖﹑道光薛祖﹑泥丸陳祖﹑玉蟾白祖﹐以及北派諸祖神位﹐本支經籍度師﹐長燈香火祀之﹐日漸收拾身心﹑斂藏神炁﹐同歸中宮祖竅之中﹐存抱元守一之訣。

﹝閔小艮曰﹕謹按上品丹法﹐乃以身爲壇鑪鼎竈者。今謂入圜﹐又令設供列祖列宗﹐尙爲中下學人說法﹐令從洋洋如在無形與聲之靜境直造無無亦無地位﹐倘或中懈﹐藉以觸目警心﹑不敢廢撤﹑念復恆誠焉爾﹗上智之士﹐動與天俱﹐自彊不息﹐斯所謂「上帝臨汝﹐敢貳爾心」乎﹖﹞

夫人之元性﹐卽是金丹﹐卽是大道﹐卽是無位眞人。世人不明修煉金丹是修个甚麼﹐所以到底無成。可憐無人指點﹐埋沒了多少有志气的人。若知丹道之元神卽是自己元性﹐是吾固有之物﹐借身中先天一气點化煉成純陽之體﹐安有修煉而無成者乎﹖王祖師云「本來元性喚金丹﹐四假爲鑪煉作團」是也。中宮祖竅﹐卽是太上所謂玄牝之門﹐修煉金丹﹐全在此竅。所謂「守一而萬事畢者」此也。

﹝閔小艮曰﹕謹按中宮祖竅﹐洵是玄牝之門。但此中字﹐須要認得眞﹐不要認做有形有所﹐乃是不偏不倚﹑無過無不及之中。故無方所﹐亦無內外。曰珠﹑曰黍米﹐又曰牟尼﹑舍利﹑金丹﹑太極﹐許多假名別號﹐皆在此中取得種得煉得圓得脫得化得也。但此中宮﹑此祖竅﹑開之入之﹐端在克己功純﹐造至自然﹐以致虛極而靜篤﹐則已深入彀中矣﹗一失虛靜﹐便墮竅外。惟隨機動靜﹐不雜己念﹐則自頭頭合道。蓋此一竅﹐道曰立和﹐核卽儒之人禽﹐釋之魔佛﹐都在幾希之間。第此玄竅左陽而右陰﹐故曰玄牝﹐則與人禽魔佛究有異者﹐何以故﹖陽乃眞陽﹐陰乃眞陰﹐均屬先天﹐故可統曰玄竅。

泥丸氏曰「『機動則人玄﹐機靜則入牝』﹐此乃自然之至道。然而《修仙辯惑論》乃有『念頭動處爲玄牝』﹐斯議爲何﹖蓋自靜中觀動而言﹐是卽儒釋所謂人禽魔佛也歟﹗若夫《金丹四百字序》乃曰『在人身中﹐莫向他求』﹐故其正文有云『此竅非凡竅﹐乾坤共合成』也。」

泥丸氏又曰「此是假法﹐然不於此處尋求﹐萬無得入之理。何以故﹖此一竅也﹐其大無外﹐其小無內﹐故爾黍米能藏大千﹑能納三才也。」

得體各訓﹐紫陽所示﹐切且近矣﹗我祖泥丸慈示假法﹐旨哉旨哉﹗三才都在玄竅之中﹐我身豈在玄竅外哉﹖我身旣在竅中﹐我身祖竅反在玄竅外乎﹖得故信﹕從祖竅直入﹐隨而念絕情忘以事之﹐果頭頭自在矣﹗不敢自祕﹐謹以告諸同志﹐惟願同志息心體之。﹞

在人身中﹐心下腎上﹐中餘一寸二分之中﹐此乃先天元始祖炁之竅。學者認淸一條門路﹐方可修行進於大道﹐又須從形體上﹣一收提﹐則元神方有正位可居。古人云「有一寶珠﹐閉在形山。」殊不知此一寶珠﹐卽在六根門中﹐時時放大光明﹐人多不悟﹐所以虛生浪死﹐吾今指出路頭﹐顯然明白。人身𨿽有六根﹐總從一根所發﹐機要惟是﹕三元混一﹐四象合和﹐歸於虛無﹔使身心意不動﹐收攝我後天之神﹐歸於中官﹔時時覺照﹐刻刻規中﹐存抱元守一功夫﹔久久純熟﹐精气神全﹐玄牝立基﹐能生眞炁﹐化生眞鉛﹐再究以下功訣﹐其功方應。此是天仙修証之妙機﹐得之者立躋聖域﹐非具大智慧者﹐安得領悟此中玄奧哉﹗

﹝閔小艮曰﹕此節所述﹐𨿽屬假法﹐若不假此作爲﹐學無進路。立關玄奧﹐萬難得開﹐而開法不在有爲﹐乃在虛無不動四字。所謂門路﹐乃是一根﹔所謂作爲﹐乃是混一合和﹐與夫歸使收攝等字也。及旣歸宮﹐蓋已透入玄竅﹐是爲假法之初步。若夫時時覺照﹐乃是二步要訣﹔刻刻規中﹐乃是三步功法。學者遵此修持﹐而所持者抱元也﹐守一也。元者何﹖元始祖炁也﹔一者何﹖本來元性也。功夫久久﹐自造純熟﹐旣造純熟﹐三寶乃全。而下不曰基立者﹐尙是玄牝初立之始基﹐气未化炁﹑元命未復也。追至气返化炁﹐眞鉛始至﹐到得眞鉛將至﹐卽可從事下訣。學者務須體認﹐只此活子片響﹐頓然鉛至汞應﹑遂爾凝結﹐全賴夫煉己築基功足耳﹗太虛氏曰「陽生則陰應﹐理有不期自至者也。」泥丸氏曰「不愁眞陰不我應﹐只恐陽生未必眞」。學者可以悟矣﹗﹞

前功嫻熟﹐然後體認存神入炁穴功夫。將眼耳鼻三者皆收拾向裏﹐目不外視﹑耳不外聽﹑鼻不外臭﹐俾元神都歸於气穴之中﹐自然呼吸調勻﹐綿綿若存﹐是培藥之眞口訣。陳虛白雲﹔「垂簾塞兌﹐窒欲調息﹐離形去智﹐幾於坐忘。勸君終日默如愚﹐煉成一顆如意珠。」白玉蟾云「吾曾遇師眞口訣﹐只要存神入气穴。」皆言築基口訣也。

昔者明庵劉祖師云「下手立丹基﹐體將子午推﹐靜中才一動﹐便是癸生時」。此種語意皆爲初入圜者而言也。所謂「立丹基」者﹐止言培藥時事﹐非謂采大藥也。「休將於午推」者﹐恐人疑於身中升降之子午周天﹑或疑是子時午時下功之事﹐故以休將兩字醒之﹐以別其用功之次第也。其所謂「時」者﹐卽《入藥鏡》所云「十二時意所到皆可爲」之時也﹐何須拘走子午二時耶﹖「靜中才一動」﹐所謂陰極陽生﹑虛極靜篤之際也。故其動也﹐便是「癸生時」也。祖師指破迷津﹐教人一見陽生﹐卽當采取﹐勿俟癸足機危空勞神用。若至癸足而采﹐止是順時發生之陽气﹐非大藥也。惟能於靜處一動便采者﹐斯爲萬物未生時元陽﹐卽生天生地生人物之神母﹐卽先天一炁是也。

﹝閔小艮曰﹕謹按下手之陽生﹐𨿽出自然﹐尙屬假法。故所生采乃屬一身之陽﹐𨿽號先天﹐猶屬後天。卽如《入藥鏡》之陽生﹐𨿽非假法﹐而曰「意到」﹐尙屬因意而發。其所感發﹐尙屬先天之後天﹐曰「非大藥」﹐辧析極精。泥丸有言曰「十二時中﹐機發於勃然者﹐是先天之炁﹐不可小視。人能及時而采得者﹐乃卽至寶。古哲得之﹐或形神末充者﹐用以修飾完鄞鄂﹐或修神室黃房等等。」﹣﹣是說也﹐屢經門下陽林稟陳甚悉﹐凡我同志可與參之。若夫眞正子陽生﹐得大藥﹐亦非定論。太虛有言曰「相值應感而體本虛極﹑時際靜篤者﹐則其得也無量﹐而所生也莫測。苟或未虛而靜﹑或僅虛未靜者﹐斷無得理。」﹝得﹞故每與人言觀復之法﹐總不外乎「至虛極﹑守靜篤」二句功訣﹐知此訣者有幾人哉﹖﹝得﹞年已老﹐一旦歸空﹐訣不傳世﹐徒似無毛獅子﹐大吼無聲﹐不無遺憾﹖爰將此節所論時字﹐詳晰改明﹐並爲注釋於此﹐見者幸珍體之。﹞

丹經曰「天得一以淸﹐地得一以寧﹐人得一以長生。」蓋此先天一炁從虛無中來﹐又非虛空全無。謂守靜極於虛無。身居恍惚沓冥之中﹐混沌大定﹐神明自來﹐一靈常湛﹐是眞先天空而不空者也。

﹝閔小艮曰﹕按此先天﹐非僅一身先天﹐直是太極之祖炁﹐並非是兩造虛實之炁﹐故能空而不空者也。愚按﹕「此先天」一句﹐乃指太極之炁﹔「又非」一句﹐乃指三才流行之炁。今述功法﹐乃云致靜於虛﹐其旨甚玄﹐蓋虛爲體﹑靜爲功﹐非靜不能得﹐非靜於虛則不全也。余恐學人疑與前注功法相背﹐故特筆以釋之。

至夫太極之祖炁得可爲母﹐太極流行之炁得則乳哺﹐皆屬大藥而自有別者。蓋太極爲兩造所自生﹐而此祖炁又太極所從出﹐得可結胎﹐故謂之母﹔流行之炁﹐乃太極內三才所發之炁也﹐在造物爲先天﹐在道爲後天﹐个中淸濁不齊﹐只可收作培養﹐故曰可作乳哺。中下之士﹐得此成胎﹐乃是幻影﹐非聖嬰﹐所以須行此後三篇功訣﹐愛爲辧別而詳述之﹐以明人品有不同﹑丹品有各別耳﹗﹞

蓋任爲陽水﹐是虛無淸气﹐癸爲陰水﹐是藥老成質。丹家喜陽而不喜陰﹐癸水爲丹道所忌。故眞陽所生乃有气無質﹐純陽之气也﹐稍遲則生質矣﹗生質﹐便爲癸水﹣﹣重濁之物豈能逆流而上升﹖此紫陽祖師有「鉛遇癸生須急采﹐金逢望遠不堪嘗」之口訣也。凡言癸生者﹐恐其生也﹐非喜其生也﹐勿錯認癸生爲陽生方妙。凡陽旣生﹐便當以眞意攝入中宮﹐與離中眞陰會合﹐便龍虎交媾之初功也。

﹝閔小艮曰﹕論丹道喜陽而忌明﹐所述洵屬不磨之定論。若爲養生而事﹐卽或過時亦可勿棄﹐第別有功法﹣﹣俟透巓後﹐惟一任散布周身﹐遂自忘形以養气﹐則涼趣到心便化眞陰﹐暢於四肢﹑放歸百絡﹑滋潤筋節﹐亦屬培補色身之妙訣﹐惟切戒畱宮變飲云爾。太虛翁爲老年學道者言有此一說﹐謂與石杏林眞人所云歸復法相似﹐少壯之士斷勿安此可也。﹞

《丹經》云「龍從火裏出」﹐謂龍生於離中也。又云「虎向水中生」﹐謂虎生於坎中也。作丹之法﹕其始也﹐以龍召於虎﹔其繼也﹐以虎而應於龍。當虛極靜篤之時﹐但將元神沈於炁穴﹐聽其自呼自吸﹐著不得一些作爲﹐及有意見功之心﹐務要悠揚自在﹐不可執著﹐反生不和﹐方合神用。日久之時﹐息不用調﹐自然充和。若要起身行動﹐必要閉目靜坐﹐聽其復歸舊穴﹐直待至靜而後起。切記切記﹗倘有不得已而起身﹐事過時仍補前功﹐亦是斡旋之法。

﹝閔小艮曰﹕謹按「其始」云云﹐乃卽《金丹四百字》之「以眞土擒眞鉛」也﹔「其繼」云云﹐乃卽「眞鉛制眞汞」也﹔「但將」云云﹐乃卽「鉛汞歸眞土」也﹔「聽其」云云﹐乃卽「身心寂不動」也。修丹功法﹐至要宗旨﹐已全備矣﹗學者未明龍虎﹐必須明師指點﹐方知是諭未煉時之心身也。此節口訣在二聽字﹐一曰「著不得」﹐二曰「吸有意」﹐戒之至也。曰「務要」﹑曰『不可「﹑曰」反生「﹑曰」方合「﹐何等叮嚀﹗又恐求效心切﹐故又有」日久「云云。我輩讀書﹐志在明了﹐何可艸艸滑過﹐舉世學人都犯此病﹐爰贅數言﹐謹以奉勸﹐願同志有則改之﹐無則加勉焉。古云﹕讀書具隻眼﹐不過精體焉爾。﹞

自冬至前﹐先期下功四十九日﹐而一陽來復於五陰之下﹐以此先天一炁點化後天之神而成陽神﹐此世間稀有之法﹐其微妙豈易言哉﹗但築基時培藥與采取大藥功夫各有分別﹐不可一槪混行﹐方爲明徹吾道者矣﹗

﹝閔小艮曰﹕按此先期下功﹐乃卽行夫克己也。蓋修至道﹐必自啟竅﹐此竅不啟﹐功難越入。然非運行能啟﹐必藉克己。已淨念自無雜而志始純一﹐志念克一﹐玄竅必自洞敞矣。我師太虛翁言之詳矣﹗然恐存有期效心者﹐玆故不得已述有四十九日之說。學直自問﹐苟心未淨﹐何妨起自夏至乎﹖且何妨起自上一年冬至前乎﹖此卽第一篇

」積久益善「之談﹐並非刻期定程者也。

其培藥與采大藥功夫各別﹐前已注明﹐玆不復贅。第尙有一大疑竇﹐古今丹書罕述﹐是書亦不述及﹐不知誤了多少志士。﹝得﹞知不敢不辧。卽如白紫淸祖師《修仙辯惑論》﹐凡吾門下已爲家弦戶誦之書﹐無如誦皆滑過者。疑竇惟何﹖一采字也。不知身體者﹐但如走馬看花﹐字且不疑﹐更何必辧﹖若求體認者﹐謂有作爲﹐盲參瞎訪﹐因墮勞蹊﹐翻置此論於腦後﹐是可悲也。《論》不云乎﹕」以身爲鋁﹐以心爲汞﹐以定爲水﹐以慧爲火「。又曰﹕」以精神魂魄意爲藥材﹐以行住坐臥爲火候﹐以淸靜自然爲運用。「及言煉法﹐則曰﹕」以身爲壇鑪鼎竈﹐以心爲神室﹐以端坐習定爲采取﹐以操持照顧爲行火﹐以作止爲進退﹐以斷續不專爲堤防﹐以運用爲抽添﹐以眞炁燻蒸爲沐浴﹐以息念爲養火﹐以制伏身心爲野戰﹐以凝神聚炁爲守城﹐以忘機絕慮爲生殺﹐以念頭動處爲玄牝﹐以打成一塊爲交結﹐以歸根復命爲丹成﹐以移神爲換鼎﹐以身外有身爲脫胎﹐以返本還原爲眞宗﹐以打破虛空爲了當。「何等明顯﹗是采取只在端坐習定﹐此疑不解﹐致有南轅北轍之誤。畢世無成﹐委諸福薄而廢﹐大可哀也。願諸同志﹐先體培字。乘𨿽有三﹐采取功訣並無二說也。﹞

坎離交媾第三

修眞之士﹐築基有效﹐不可懈弛﹐仍照前調鼻息﹑緘舌气﹑凝耳韻﹑閉穀道﹐四象和合﹐歸於虛無。務使身心不動﹐收後天之神歸於眞人呼吸之處﹐守之勿失﹐與炁交合﹐自然虛極靜篤。忽覺海底蠕蠕而光透。渾似一鉤新月掛於西南之鄕﹐如初三日月出庚方﹐此金气初現也。坎中有一點熱气上衝心主﹐以意順下由黃道穿尾閻﹑經夾脊﹑透玉枕﹑入泥丸﹑遊九宮﹐自上騰而下﹐溫溫然如滴水﹤狀﹐香似醒醐﹐味如甘露﹐目送於虛﹐意迎於無﹐自歸點內﹐此坎離交媾之妙也。

﹝閔小艮曰﹕此歸復法﹐卽胎息入手功法。言」到虛極靜篤後﹐則有光透簾幃﹐似有一鉤新月「云云﹐成說如此﹐未必盡然。蓋有或現如粟如珠者﹐而現總在腹﹐曰坤位﹑曰庚方﹐不過發明金气初現耳﹗謂」有一點熱气沖心「﹐亦非定說﹐第須以意順下。至如原本」穿尾閭由黃道過玉枕「則大謬﹐定屬錯脫。﹝得﹞故改以」由黃道穿尾閭「﹐再加」經夾脊透玉枕入泥丸「字樣。

蓋按人身有三道﹕曰黑﹑曰赤﹑曰黃。黃道循腎前臍後中縫直升﹐是由脊前心後中縫直透泥丸者﹔赤道則由綠逆循﹑會黑附黃順升抵鎭﹐復又會黑附黃而歸絳﹔黑道由海會赤附黃逆循﹐穿閭而透枕﹐復由鎭位會赤附黃循額抵池﹐順下絳宮復歸於海。三道蹊徑如此﹐而其得名這之由世鮮知之﹐其實身心意三寶是也。心屬乾﹐乾之本位在離﹐其色赤﹐故名赤道﹐實卽我身任脈也。任性炎上﹐學必使之下降。身屬坤﹐坤之本位在坎﹐其色黑﹐故曰黑道﹐實卽我身督脈也。督性潤下﹐學必使之上升﹣﹣此之謂顚倒陰陽﹐蓋以督陽而任陰也。曰督曰任者﹐義取乾健坤順焉爾。意屬土﹐其色黃﹐故曰黃道。

成說如此﹐个中玄義亦難盡說﹐卽如《經》以赤黑曰人道﹐而以黃曰仙道﹐其旨所在何可勿悉﹖﹝得﹞門下陽林體釋《金丹四百字》甚爲詳晰﹐其釋曰﹕」坎者身也﹐離者心也﹐坎離基者意也。坎在先天居西爲魄﹐至後天居北﹐是魄已流而爲精﹣﹣今統先後天﹑混精魄爲一家者﹐身也。離在先天居東爲魂﹐至後天居南﹐是魂已顯而爲神﹣﹣今統先後天﹑渾神魂爲一家者﹐心也。惟土居中央﹑會合四象﹐實爲先後天坎離之基﹣﹣未嘗因先後天而變其所者﹐意也。上土舉以宅身﹑以收心﹐使身心意三者渾歸一處﹐不貳不息﹐鞠養成眞﹐以致盛大而能生物﹐豈非萬物已備於我﹑三界歸於一身耶﹗「其釋如此﹐舉以會體三道﹐了如指掌。

呂祖曰﹕」欲修仙道﹐先盡人道﹔人道不修﹐仙道遠矣﹗「泥丸氏曰﹕」仙道人道﹐不外一身。「世人誤會﹐身外尋繹﹐無從著手。蓋昧赤黑爲人﹐人淨返白乃可歸黃之義。太虛氏曰﹕」丹道聖功﹐不外還返。「﹝得﹞體赤黑髮乎離坎﹐學事還返必自離坎淘洗﹐務要後盡返先﹐凡自化聖也。而世學通病在於欲速﹐每每躐等取進﹐致有鬧黃驚疑之失。余於《天仙心傳》注中詳述矣﹗同志取以參之﹐知余非得已而故創此說也。

此本頗有精義﹐信爲丹道家難得之作。無如輾轉傳錄﹐致有字錯句脫之訛。﹝得﹞不改正必有鬧黃等獘﹐關系非細。玆𨿽訂正﹐不爲詳述精義﹐後學尙難循行﹐或因此阻功﹐不可不慮。並將過玉枕」過「字改作」透「字﹐以此玉枕一關竅小而骨堅﹐一名鐵壁﹐學者後凡未化﹐若任逾越而降﹐必致鬧黃之害﹣﹣小則腦脹﹐大則傷腦﹣﹣其禍猶烈﹐不可不知。其下文」目送意迎「云者﹐乃收拾心目同歸虛無也。其下篇」鼎「字﹐乃指正位凝命﹐勿速誤會頭腦爲乾鼎可也。此爲胎息入手功法﹐然已不可輕視﹐苟不虛極靜篤﹐胎息斷不能得也。長春邱祖之小周天正是此節所述﹐只是眞常不貳﹑心息相依焉爾。﹞

采藥歸鼎第四

旣得坎離交媾﹐已自身心混合﹐恃未妙合而凝。此時目送意迎之際﹐仍以致虛爲體﹑守靜爲功﹑不計時刻﹐造至虛極靜篤﹐漸歸杳冥混沌﹑自然淵默之際﹐頓起雷聲﹐中似裂帛﹐卽是天根機動。登時丹田火熱﹑兩腎湯煎﹐得此證候﹐卽自全身頓於海底﹐目送轉閶﹐意迎上透﹐三關轟轟﹐龍雷如火﹐直上云衢﹐旋覺翁然﹐翕聚泥丸﹐卽是月窟風生。隨覺眉間內湧圓光﹐不知不覺﹐經由鵲橋而下重樓﹐第覺味如冰片之美﹑薄荷之涼﹐沁入心脾﹐卽是絳宮月明。旋卽送歸土釜﹐是爲采藥歸還。曰鼎者﹐易象之卦名也﹐卽先哲丹訣內所謂」一時辰內﹐二候得藥「。還復默運周天火候﹐是謂四候封固。然所得者謂之玉液還丹﹐無形而尙有形可象者。紫陽眞人所謂」取將坎位中心實﹐點破離中腹內陰「﹐又曰」一粒復一粒﹐從微而至著「﹐卽此購料貯材之法訣也。

﹝閔小艮曰﹕此煉取谷神之法﹐卽是取坎塡離﹐謂取後天之坎塡滿後天之離﹑以復完先天干坤本位是也。﹞

周天火候第五

薛祖師曰﹕」月之圓存乎口訣﹐時之子妙在心傳。「又曰﹕」周天息數微微數﹐玉漏聲寒滴滴符。「此卽口口相傳之周天火候也。是以翠虛眞人云﹕」萬賴風初起﹐千山月正圓﹐急須行正令﹐便可運周天。「此述石祖師之句﹐以徵薛祖師之口訣﹐教人行功於自然符合之密旨也。

衡陽子以謂」凡煉丹﹐隨正子時陽气起火則火力全﹐他時不然。蓋夜半正子時﹐太陽在北方﹐正人身气到尾閶關節﹐此時起火又正值身中陰極陽生之候﹐以天地間之正子時值人身之活子時一齊發動﹐則內外相合﹐方是天人合發妙機﹐得以全盜天地之造化而成丹。「其說甚明﹐頗爲的確﹐𨿽得者不必盡然﹐尙堪以疏薛祖師心傳妙訣。第其所論周天之數﹐謂在自子至巳陽時六位﹐應干之策共得二百一十六數﹐內除卯陽三十六數應沐浴息火不用﹐實行一百八十數﹔其在自午至亥陰時六位﹐應坤之策共得一百四十四數﹐內除酉陰二十四數應沐浴停符不用﹐實行一百二十數﹔合成三百息﹐連沐浴總計之﹐合成三百六十息﹐閏餘尙有二十四數﹐卽爲三百八十四息。以釋」周天息數微微數「之句﹐固爲親切詳明﹐但將此息數﹐教人於行功之際畱心數計﹐則進火已嫌太旺而煩雜﹐其退符必至紊擾而失調﹐何異治絲而棼之﹖不與白紫淸行火進退抽添沐浴之說異耶﹖

要知薛祖師說了」周天息數微微數「一句﹐隨說」玉漏聲寒滴滴符「一句﹐以醒學人下手功訣﹐原教人諭息數於平時準周天而神運。白紫淸謂以淸靜自然爲運用者是也。張紫陽所謂」火候不用時﹑冬至不在子。及其沐浴法﹐卯酉時虛比「是也。﹝得﹞故將原本圖說以及鼻吸吞咽陷掌輪位種種瑣碎字句﹐全行刪棄﹐免得障人心目。只期學者功夫到此﹐但將」微微滴滴「字樣默會循行﹐自然意無滲漏﹐只覺心息相依﹐息調心靜﹐卽是玉液還丹告成之候矣﹗

薛祖師又曰﹕」聖人傳藥不傳火﹐從來火候少人知。莫將火候爲兒戲﹐須共神仙仔細推。「是可知不傳火者﹐正恐學人習用其說﹐而有礙於火候﹐故曰﹕」莫爲兒戲﹐須共細推。「學人要知藥卽是火﹐火卽是藥﹔自身心旣交而采取﹐則謂之藥﹔身心旣妙合以凝而刻意保合太和﹐則謂之火。豈可以吸天風﹑吞地液﹑掐掌輪位﹑逐宮運行以爲運周天之火候﹖幾同於唱籌量沙﹑撓亂眞意﹐竟犯火候爲兒戲之戒耶﹖吾宗學士須明辧之。

﹝閔小艮曰﹕世至中古﹐已鮮眞陽不破之身﹐是以立有坎離交媾﹑采藥歸鼎﹑周天火候三篇功訣﹐是爲玉液還丹﹐只是補還後天破漏之陽精陽气陽神﹐復與童身一般而已。若有妙齡聞道﹐卽肯下手﹐但先煉己築基﹐卽可乾坤交媾﹐自是最上一乘﹐實爲上品直截丹法。世無其人﹐不得不於上品丹法之中﹐插此中品丹訣三篇﹐以補後天之虧缺﹐方與童眞一體﹐乃可從事下文乾坤交媾功法也。若原本所載﹐顯是下品丹法﹐必非衡陽原筆﹐玆故刪去不存。﹞

乾抻交媾第六

自上三篇功法言坎離旣交而成藥﹑采藥歸鼎以行火﹐行到周天滿足﹐則先天干坤之位已定。從此絕不可從形相推求﹐仍自虛其心以致虛之極﹐實其腹以守靜之篤﹐誠於中以自觀其復﹐自得凝然大定。純粹以精﹐勃然機發﹐頓失我與天地現存形相﹐第覺虛靈朗耀﹐無際無邊。一覺急收﹐登時冥息﹐卽自入於竅中﹐混混冥冥﹑不識不知﹑無聲無臭﹐斯爲大開玄關﹑深入一竅。頃久一點自落黃庭﹐才是先天气復﹐自然周流六虛﹐方知此身原是壇鑪鼎竈﹑心爲神室﹐我處其中只是一个眞意。覺得气爽神淸﹑身和心暢﹐天地日月仍軟如綿﹐是謂金液還丹。只覺圓陀光爍﹐渾如元珠之在晶盤﹐其實無形無象﹐聖人所云」虛靈獨露「是也﹐先師所謂」乾坤混合完我太極者「是也。

學士此際更宜愼守精微﹐以此洗心退藏於密﹐無思無爲﹐自然虛而不屈﹣﹣法爲十月養胎。白紫淸曰﹕」片晌凝結﹐十月胎圓﹐旣無卦爻﹑亦無斤兩。「其法簡易﹐惟上士可以學之﹐甚易成者此也。

十月養胎第七

前者靈丹旣歸神室﹐古人所謂」丹竈河車休矻矻﹐鶴胎龜息自綿綿「之候。王重陽曰﹕」聖胎旣凝﹐養以文火﹐安神定息﹐任其自然。「正陽老祖云﹕」不須行火候﹐鑪裏自溫溫。「杏林祖師日﹕」煉气徒施力﹐存神枉用功。豈知丹訣妙﹐鎭日玩眞空。「以上皆是養胎眞口訣。蓋以前𨿽得大藥﹐五彩並現﹐時人便謂之結胎﹐然未經變化也。是以仙師曰﹕」丹田有寶非眞寶﹐重結靈胎是聖胎。「

得丹之後﹐爲十月養胎之始。此後當刻刻操持﹑時時照顧﹐如龍養珠﹑如雞抱卵﹐暖气不絕﹐始得靈胎日漸堅固。一意溫和爲主﹐念不可起﹐念起則火炎﹔意不可散﹐意散則火冷。第令無過不及﹐惟以鑪裏溫溫爲是﹐別無他法也。若有作爲﹐危險立至﹐愼之哉﹐愼之哉﹗十个月功夫﹐自始至終須得猶如一日﹐時時全此七情未發之中﹑刻刻保此八識未染之體﹐方謂修之煉之而得以神全胎化也。如遇丹火發熱﹐存兩眉間有一黑球如碗大﹐收攝入於神室﹐其熱自退﹐不可不知。

移神換鼎第八

十月養胎之功旣畢﹐則气足神全﹑嬰兒現相﹐旣出其胞﹐便可移神而換鼎。長春邱祖以爲卽由中宮直升上黃﹣﹣上黃曰泥丸﹐又曰天谷﹐人身至淸之境也。按此嬰兒﹐全是先天凝結﹐並非凡精凡气凡神﹐隱現隨心﹐金鐵能透﹐毫無蹤迹。得體曰胎曰嬰﹐諭義而已。薛祖故云﹕」《太上心傳》存若嬰兒者﹐言須養若嬰兒﹐乃是假實證虛之慈旨。然而端陽有言﹕』法身已凝﹐神更宜定。『故有天谷之移居﹐非第取其淸﹐乃法自然。世味其旨﹐故有出入隱現。學者仍自寂定﹐正位居體﹐不爲魂魄眩惑﹐而中外淸明。「蕭紫虛云﹕」移神天谷﹐正以煉性。方其三華聚頂﹑五气會無﹑直有一刻萬幾之擾﹐而能端供無爲者﹐慧以鎭之﹐乃有機到自寂之驗。然而學鮮保安者﹐每爲丹家述有陽神現形之神說以擾之爾。「薛祖故曰﹕」大道無形﹐有何形相﹖大道無名﹐有何靈聖﹖種種名號﹐無上神說﹐無非卽此明彼﹐是卽假幻成眞妙用。而其致極之神功﹐全在移神天谷時煉之。無如此種交旨﹐世失其傳久矣﹗後學得之﹐愼毋視性學理論與命無干。不知紫磨金身﹐卽是虛無一炁之所凝現爾﹐故能欲隱而立釋﹑欲現而立彰。「薛祖又曰﹕」个中玄義﹐有能體會於大動大靜間者﹐乃可心領﹐莫雜擬議﹐凜之愼之。「

泥丸養慧第九

泥丸爲一身之天谷﹐猶鬥之有北極﹑世之有天鎭﹐天之有玉淸天也。學旣神移天谷﹐別無功法﹐一雜作爲﹐立墜幻妄﹐先哲言之詳矣﹗法惟冥心而寂定者。蓋以人尙寓形在世﹐眞我未化﹑眞神未全﹐未能如星斗之歸其有極﹐更未能如諸天之三境同淸﹐且猶與天鎭未能合一也。天鎭無我﹐我尙有我。天上鎭星爲大塊眞金所結﹐塊而非塊﹐故能一順天心﹑隨生隨化。我人學煉金丹﹐全憑我之眞我法身﹑眞神凝結。旣得大造精一點化﹐上棲天谷﹐決應法鎭以順天也。鎭能普照三才﹐我亦普照三才。第我只照一身之三才﹐苟不內外消忘﹑自在無我﹐何能貫徹三界﹑隨地順天﹑動靜如一﹑聚散不貳﹖此固非無神慧者所可冀及﹐亦斷非專恃神慧者所能永保也。薛祖故曰﹕」純陽有云』法天象地'﹐談何容易﹖不假虛極靜篤﹐萬難居塵出塵。然而得致之者﹐端在入塵磨煉﹐所謂靜以養慧﹑動以煉慧也。「杏林注曰﹕」但恐識不破﹑撇不下﹐故須加煉。「愚按煉法﹐止不外一誠字。誠者非自成己而已也﹐所以成物也。是故誠於靜者神自明﹐誠於動者性自澈。性澈而神自大定﹐天下無撇不下之心情﹔神明而性自圓通﹐天下允識不破之物理。此眞物恪知致而意以誠﹐其心之正﹑身之修﹐有不期然而然如響斯應者﹐乃爲養慧﹑煉慧之眞祕訣。其中不可以知知﹐不可以識識﹐並不可以神神﹐惟安定我不神之所以神﹐卽造自誠而明之本性也。有命也﹐君子不徒爲性也﹐是卽煉神之功用。進造還虛﹐基在是矣﹗

煉神還虛第十

前乃定能生慧﹐核卽靜極而動﹐有虛而不屈﹑動而愈出之妙﹣﹣得大知慧﹑具大神通。但使常動而不還﹐則慧何能保而神何能不疲﹖祖師故又有煉神還虛之訣。其訣卽於羣動之中﹐獨抱靜觀自得之趣。存此身世﹐至廣至大﹐个中气機﹐隱現無常﹐皆我一體。觀彼凡夫﹐身處其中﹐渺如一栗﹐與世浮沈。我則獨體眞常﹐物來順應﹐旣不忤物﹐亦不廢物。凡夫七情八識之隱隱現現﹐無非梵炁之彌羅。我獨擅我浩浩元精﹐融化得虛空粉碎。第覺物我一貫﹐咸乘六气而周流﹔凡聖同天﹐更無形神之分別。寄平地成天之符命於帝主﹐而我不宰其權﹔任存神過化之應感於气機﹐而我不期其效。一如日月之容光必照﹐而日月無容心﹐斯能亙古今而常明﹐歷萬劫而不敝。曰煉曰還﹐如是而已。謂曰煉還﹐仍假法也。善還虛者﹐一如得魚而忘筌焉可也。

煉虛合道第十一

前曰還虛﹐已到物我無間地位﹐尙有物我之見存焉。此見不除﹐克己未盡﹐必須百盡竿頭﹐更進一步。祖師尙有煉虛合道一訣﹐得之方能與道合眞。蓋以此世此身終屬幻影﹐可見可聞﹐若不破此虛空﹐仍存此實彼虛﹑此虛彼實之邪見。此見不除﹐終難保無薄蝕之患﹐一遇世緣忤犯﹐復墮擾鑲塵寰。」憧憧往來﹐朋從爾思「﹐何能絕念忘情哉﹖法惟眞幻兩忘﹐一任自然﹐乃自合道。謂曰煉者﹐只有」打破虛空「一句﹐登時道合自然。

夫此道也﹐譬如閻浮之通衢大路﹐萬物並由之﹐所謂」周道如砥﹐其直如矢。「只患目不明﹑足不健﹑志不專﹐何患造詣之不抵其極哉﹖無如世失其道而中無隻眼﹐兼被邪師盲販妄指蹊徑﹑妄予柱仗﹐甚有南轅而北轍者。太上憫之﹐復生衡陽李公述此金丹節次功夫﹐而又爲道販竊眞雜僞﹑欺世營私。殊不知此道之在人心﹐不分三教﹐不問何宗﹐大家有不可磨滅之良知良能﹐直貫乎太上之心傳。

衡陽系出南宗﹐﹝得﹞叨嗣北宗﹐同屬呂祖門下﹐師本一家﹐言豈有異﹖遭覯此書﹐惜其眞贗錯雜﹐爲之補綴成編﹐宛如一室寤言﹐同聲相應﹔卽擬惠諸後學﹐以副同气之相求。惟願後之學者得此心傳﹐毫無假名托諭之疑﹐又無勞神苦形之迹。一心靜定﹐直見本來﹔一念不生﹐輪回便息﹔塵沙惡業﹐隨念消除﹔等與羣生﹐同淸靜果﹐何等直捷﹑何等快活﹐更何所憚而不肯直下承當耶﹖功造其極﹐自能全受全歸﹐黃帝失珠得珠﹐曾子啟手啟足﹐皆了此煉虛一著完成之候也。三教門人﹐當共可以恍然諭矣﹗

與道合眞第十二

功至煉虛合道﹐更無功力可施﹐衡其學力﹐以際聖人知命耳﹗從容中道﹐自世人觀之﹐但見語卽成爻﹑默則成像﹐動與天俱﹑靜與天遊。自然八百功圓﹑三千行滿﹐如仲尼之從心所欲﹑堯舜之從欲以治﹑孟子所謂天民﹑釋氏所謂大乘金仙﹑吾宗所謂上品天仙。用行於世﹐而國治天下平﹣﹣動而世爲天下道﹐行而世爲天下法﹐言而世爲天下則﹔遠之則有望﹐近之則不厭。神證太虛﹐則無不持載﹑無不覆幬﹣﹣並育萬物而不害﹐周流六虛而不宰﹔與天地同其闔辟循環﹐不與天地同其缺隱休戚。吾師所謂」羲皇齊驅﹑元始比肩。「其實與羲皇元始渾化於無垠矣﹗

原本此篇題名《待詔飛升》﹐云」於此際必須積功累行以待天詔下降﹑鸞鶴來迎﹑飛升沖舉"等語﹐是渺小見解﹐仍爲中下二品丹成之效﹐未足以證上品丹法﹐故並改之﹐學者幸毋疑焉可也。

