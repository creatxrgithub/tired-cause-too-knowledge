《老子指略》王弼著

夫物之所以生﹐功之所以成﹐必生乎無形﹐由乎無名。無形無名者﹐萬物之宗也。

不溫不涼﹐不宮不商。聽之不可得而聞﹐視之不可得而彰﹐體之不可得而知﹐味之不可得而嘗。故其爲物也則混成﹐爲象也則無形﹐爲音也則希聲﹐爲味也則無呈。故能爲品物之宗主﹐苞通天地﹐彌使不經也。

若溫也則不能涼矣﹐宮也則不能商矣。形必有所分﹐聲必有所屬。故象而形者﹐非大象也﹔音而聲者﹐非大音也。

然則﹐四形不象﹐則大象無以暢﹔五音不聲﹐則大音無已至。四象形而物無所主焉﹐則大象暢矣﹔五音聲而心無所適焉﹐則大音至矣。故執大象則天下往﹐用大音則風俗移也。無形暢﹐天下𨿽往﹐往而不能釋也﹔希聲至﹐風俗𨿽移﹐移而不能辯也。

是故天生五物﹐無物爲用。聖行五教﹐不言爲化。是以「道可道﹐非常道﹔名可名﹐非常名」也。五物之母﹐不炎不寒﹐不柔不剛﹔五教之母﹐不皦不昧﹐不恩不傷。𨿽古今不同﹐時移俗易﹐此不變也﹐所謂「自古及今﹐其名不去」者也。

天不以此﹐則物不生﹔治不以此﹐則功不成。故古今通﹐終始同﹔執古可以禦今﹐證今可以知古始﹔此所謂「常」者也。無皦昧之狀﹐溫涼之象﹐故「之常曰明」也。物生功成﹐莫不由乎此﹐故「以閱眾甫」也。

夫奔雷之疾猶不足以一時周﹐禦風之行猶不足以一息期。善速在不疾﹐善至在不行。故可道之盛﹐未足以官天地﹔有形之極﹐未足以府萬物。

是故嘆之者不能盡乎斯美﹐詠之者不能暢乎斯弘。名之不能當﹐稱之不能旣。名必有所分﹐稱必有所由。有分則有不兼﹐有由則有不盡﹔不兼則大殊其眞﹐不盡則不可以名﹐此可演而明也。

夫「道」也者﹐取乎萬物之所由也﹔「玄」也者﹐取乎幽冥之所出也﹔「深」也者﹐取乎探賾而不可究也﹔「大」也者﹐取乎彌綸而可及也﹔「遠」也者﹐取乎綿邈而不可及也﹕「微」也者﹐取乎幽微而不可賭也。然則「道」﹑「玄」﹑「深」﹑「大」﹑「微」﹑「遠」之言﹐各有其義﹐未盡其極者也。然彌綸無極﹐不可名細﹔微妙無形﹐不可名大。是以篇云「字之曰道」﹐「謂之曰玄」﹐而不名也。

然則﹐言之者失其常﹐名之者離其眞﹐爲之者則敗其性﹐執之者則失其原矣。是以聖人不以言爲主﹐則不違其常﹔不以名爲常﹐則不離其眞﹔不以爲爲事﹐則不敗其性﹔不以執爲制﹐則不失其原矣。

然則﹐老子之文﹐欲辯而詰者﹐則失其旨也﹔欲名而責者﹐則違其義也。故其大歸也﹐論太始之原以明自然之性﹐演幽冥之極以定惑罔之迷。因而不違﹐損而不施﹔崇本以息末﹐守母以存子﹔賤夫巧術﹐爲在未有﹔無責於人﹐必求諸己﹔此其大要也。

而法者尙乎齊同﹐而刑已檢之。名者尙乎定眞﹐而言已正之。儒者尙乎全愛﹐而譽以進之。墨者尙乎儉吝﹐而矯以立之。雜者尙乎眾美﹐而總以行之。夫刑以檢物﹐巧僞必生﹔名以定物﹐理恕必失﹔譽以進物﹐爭尙必起﹔矯以立物﹐乖違必作﹔雜以行物﹐穢亂必興。斯皆用其子而棄其母。物失所在﹐未足守也。

然致同塗異。至合趣乖﹐而學者惑其所致﹐迷其所趣。觀其玄同﹐則謂之法﹔睹其定眞﹐則謂知名﹔察其純愛﹐則謂之儒﹔鑑其檢吝﹐則謂之墨﹔見其不系﹐則謂之雜。隨其所鑑而正名焉﹐順其所好而執意焉。故使有紛紜憒錯之論﹐殊趣辯析之爭﹐蓋由斯矣。

又其爲文也﹐舉終以證始﹐本始以盡終﹔開而弗達﹐導而弗牽。尋而後旣其義﹐推而後盡其理。善發事始以守其論﹐明夫會歸以終其文。

故使同趣而感發者﹐莫不美其興言之始﹐因而演焉﹔異旨而獨構者﹐莫不說其會歸之徵﹐以爲證焉。夫途𨿽殊﹐必同其歸﹔慮𨿽百﹐必均其致。而舉夫歸致以明治理﹐故使觸類而思者﹐莫不欣其思之所應﹐以爲得其義焉。

凡物之所以存﹐乃反其形﹔功之所以克﹐乃反其名。夫存者不以存爲存﹐以其不忘亡也﹔安者不以安爲安﹐以其不忘危也。故保其存者亡﹐不忘亡者存﹔安其位者危﹐不忘危者安。善力舉秋毫﹐善聽聞雷霆﹐此道之與形反也。安者實安﹐而曰非安之所安﹔存者實存﹐而曰非存之所存﹔侯王實尊﹐而曰非尊之所爲﹔天地實大﹐而曰非大之所能﹔聖功實存﹐而曰絕聖之所立﹔仁徳實著﹐而曰棄仁之所存。故使見形而不及道者﹐莫不忿其言焉。

夫欲定物之本者﹐則𨿽近而必自遠以證其始。夫欲明物之所由者﹐則𨿽顯而必自幽以敍其本。故取天地之外﹐以明形骸之內﹔明侯王孤寡之義﹐而從道一以宣其始。故使察近而不及流統之原者﹐莫不誕其言以爲虛焉。是以云云者﹐各申其說﹐人美其亂。或迂其言﹐或譏其論﹐若曉而昧﹐若分而亂﹐斯之由矣。

名也者﹐定彼者也﹔稱也者﹐從謂者也。名生乎彼﹐稱出乎我。故涉之乎無物而不由﹐則稱之曰道﹐求之乎無妙而不出﹐則謂之曰玄。妙出乎玄﹐眾由乎道。故「生之畜之」﹐不壅不塞﹐通物之性﹐道之謂也。「生而不有﹐爲而不恃﹐長而不宰」﹐有徳而無主﹐玄之徳也。「玄」﹐謂之深也﹔「道」﹐稱之大者也。名號生乎形狀﹐稱謂出乎涉求。名號不虛生﹐稱謂不虛出。故名號則大失其旨﹐稱謂則未盡其極。是以謂玄則「玄之又玄」﹐稱道則「域中有四大」也。

老子之書﹐其幾乎可一言以蔽之。噫﹗崇本息末而已矣。觀其所由﹐尋其所歸﹐言不遠宗﹐事不失主。文𨿽五千﹐貫之者一﹔義𨿽廣瞻﹐眾則同類。解其一言而蔽之﹐則無幽而不識﹔每事各爲意﹐則𨿽辯而愈惑。

嘗試論之曰﹕夫邪之興也﹐豈邪者之所爲乎﹖淫之所起也﹐豈淫者之所造乎﹖故閒邪在乎存誡﹐不在察善﹔息淫在乎去華﹐不在滋章﹔絕盜在乎去欲﹐不在嚴刑﹔止訟存乎不尙﹐不在善聽。故不攻其爲也﹐使其無心於爲也﹔不害其欲也﹐使其無心於欲也。謀之於未兆﹐爲之於未始﹐如斯而已矣。

故竭聖智以治巧僞﹐未若見質素以靜民欲﹔興仁義以惇薄俗﹐未若抱朴以全篤實﹔多巧利已興事用﹐未若寡私欲以息華競。故絕司察﹐潛聰明﹐去勸進﹐減華譽﹐棄巧用﹐賤寶貨。惟在使民愛欲不生﹐不在攻其爲邪也。故見素朴以絕聖智﹐寡私欲以棄巧利﹐皆崇本以息末之謂也。

夫素朴之道不著﹐而好欲之美不隱﹐𨿽極聖明以察之﹐竭智慮以攻之﹐巧愈思精﹐僞愈多變﹐攻之彌甚﹐避之彌勤。則乃智愚相欺﹐六親相疑﹐朴散眞離﹐事有其姦。蓋捨本而攻末﹐𨿽極聖智﹐愈至斯災。況術之下此者乎﹗

夫鎭之以素朴﹐則無爲而自正﹔攻之以聖智﹐則民窮而巧殷。故素朴可抱﹐而聖智可棄。夫察司之簡﹐則避之亦減﹔竭其聰明﹐則逃之亦察。簡則害朴寡﹐密則巧僞深矣。夫爲能至察探幽之術者﹐匪惟聖智哉﹖其危害也﹐豈可記乎﹗故百倍之利未渠多也。

夫不能辯名﹐則不可與言理﹔不能定名﹐則不可與論實也。凡名生於形﹐未有形生於名者也。故有此名必有此形﹐有此形必有其分。仁不得謂之聖﹐智不得謂之仁﹐則各有其實矣。夫察見至微者﹐明之極也﹔探射隱伏者﹐慮之極也。能盡極明﹐匪爲聖乎﹖能盡及慮﹐匪爲智乎﹖校實定名﹐以觀絕聖﹐可無惑矣。

夫惇朴之徳不著﹐而名形之美顯尙﹐則修其所尙而望其譽﹐修其所道而冀其利。望譽冀利以勤其行﹐名彌美而誠愈外﹐利彌重而心愈競。父子兄弟﹐懷情失直﹐孝不任誠﹐慈不任實﹐蓋顯名行之所招也。患俗薄而名行﹑崇仁義﹐愈至斯僞﹐況術之賤此者乎﹖故絕仁棄義以復孝慈﹐未渠弘也。

夫城髙則衝生﹐利興則求深。苟存無欲﹐則𨿽賞而不竊﹔私欲苟行﹐則巧利愈昏。故絕巧棄利﹐代以寡欲﹐盜賊無有﹐未足美也。夫聖智﹐才之傑也﹔仁義﹐行之大者也﹔巧利﹐用之善也。本苟不存﹐而興此三美﹐害猶如之﹐況術之有利﹐斯以忽素朴乎﹗

故古人有嘆曰﹕甚矣﹐何物之難悟也﹗旣知不聖爲不聖﹐未知聖之不聖也﹔旣知不仁爲不仁﹐未知仁之爲不仁也。故絕聖而後聖功全﹐棄仁而後仁徳厚。夫惡彊非欲不彊也﹐爲彊則失彊也﹔絕仁非欲不仁也﹐爲仁則僞成也。有其治而乃亂﹐保其安而乃危。後其身而身先﹐身先非先身之所能也﹔外其身而身存﹐身存非存身之所爲也。功不可取﹐美不可用。故必取其爲功之母而已矣。篇云「旣知其子」﹐而必「復守其母」。尋斯理也﹐何往而不暢哉﹗

