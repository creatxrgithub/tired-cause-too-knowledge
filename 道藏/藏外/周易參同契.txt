周易參同契

○乾坤者易之門戶。眾卦之父母。坎離匡郭。運轂正軸。

○牝牡四卦。以爲橐鑰。覆冒陰陽之道。猶工禦者。準繩墨。執銜轡。正規矩。隨軌轍。處中以制外。數在律曆紀。月節有五六。經緯奉日使。兼並爲六十。剛柔有表裏。

○朔旦屯直事。至暮蒙當受。晝夜各一卦。用之依次序。

○旣未至晦爽。終則復更始。日辰爲期度。動靜有早晚。

○春夏據內體。從子到辰巳。秋冬當外用。自午訖戌亥。

○賞罰應春秋。昏明順寒暑。爻辭有仁義。隨時發喜怒。如是應四時。五行得其理。

○天地設位。而易行乎其中矣。天地者乾坤之象也。設位者列陰陽配合之位也。易謂坎離。坎離者乾坤二用。二用無爻位。周流行六虛。往來旣不定。上下亦無常。幽潛淪匿。變化於中。包囊萬物。爲道紀綱。

○以無制有。器用者空。故推消息。坎離沒亡。

○言不苟造。論不虛生。引驗見效。校度神明。推類結字。原理爲證。坎戊月精。離己日光。日月爲易。剛柔相當。土王四季。羅絡始終。靑赤白黑。各居一方。皆稟中宮。戊己之功。

○易者象也。懸象著明。莫大乎日月。窮神以知化。陽往則陰來。輻湊而輪轉。出入更捲舒。易有三百八十四爻。據爻摘符。符謂六十四卦。晦至朔旦。震來受符。當斯之際。天地媾其精。日月相撢持。雄陽播玄施。雌陰化黃包。混沌相交接。權輿樹根基。經營養鄞鄂。凝神以成軀。眾夫蹈以出。蠕動莫不由。

○於是仲尼贊鴻蒙。乾坤德洞虛。稽古當元皇。關雎建始初。昏冠气相紐。元年乃牙滋。

○聖人不虛生。上觀顯天符。天符有進退。詘伸以應時。故易統天心。

○復卦建始萌。長子繼父體。因母立兆基。消息應鍾律。升降據斗樞。三日出爲爽。震庚受西方。八日兌受丁。上弦平如繩。十五幹體就。盛滿甲東方。蟾蜍與兔魄。日月气雙明。蟾蜍視卦節。兔者吐生光。七八道已訖。屈折低下降。

○十六轉受統。巽辛見平明。艮直於丙南。下弦二十三。坤乙三十日。東北喪其朋。節盡相禪與。繼體復生龍。

○壬癸配甲乙。乾坤括始終。七八數十五。九六亦相應。四者合三十。陽气索滅藏。八卦布列曜。運移不失中。

○元精眇難睹。推度效符證。居則觀其象。準擬其形容。立表以爲範。占候定吉凶。發號順時令。勿失爻動時。上察河圖文。下序地形流。中稽於人心。參合考三才。動則循卦節。靜則因彖辭。乾坤用施行。天地然後治。可得不愼乎。

○禦政之首。管括微密。開舒布寶。要道魁柄。統化綱紐。爻象內動。吉凶外起。五緯錯順。應時感動。四七乖戾。誃離俯仰。

○文昌統錄。詰責臺輔。百官有司。各典所部。

○日合五行精。月受六律紀。五六三十度。度竟復更始。原始要終。存亡之緒。或君驕溢。亢滿違道。或臣邪佞。行不順軌。弦望盈縮。乖變凶咎。執法刺譏。詰過貽主。

○辰極受正。優遊任下。明堂布政。國無害道。內以養己。安靜虛無。原本隱明。內照形軀。閉塞其兌。築固靈株。三光陸沈。溫養子珠。視之不見。近而易求。

○黃中漸通理。潤澤達肌膚。初正則終修。榦立末可持。一者以掩蔽。世人莫知之。

○上德無爲。不以察求。下德爲之。其用不休。上閉則稱有。下閉則稱無。無者以奉上。上有神德居。此兩孔穴法。金气亦相須。

○知白守黑。神明自來。白者金精。黑者水基。水者道樞。其數名一。陰陽之始。玄含黃芽。五金之主。北方河車。故鉛外黑。內懷金華。被褐懷玉。外爲狂夫。

○金爲水母。母隱子胎。水者金子。子藏母胞。眞人至妙。若有若無。仿佛大淵。乍沈乍浮。退而分布。各守境隅。

○采之類白。造之則朱。煉之表衛。白裏貞居。方圓徑寸。混而相拘。先天地生。巍巍尊高。

○旁有垣闕。狀似蓬壺。環匝關閉。四通踟躕。守禦密固。閼絕姦邪。曲閣相通。以戒不虞。可以無思。難以愁勞。神气滿室。莫之能畱。守之者昌。失之者亡。動靜休息。常與人俱。

○是非歷藏法。內視有所思。履行步斗宿。六甲以日辰。陰道厭九一。濁亂弄元胞。食气鳴腸胃。吐正吸外邪。晝夜不臥寐。晦朔未嘗休。身體日疲倦。恍惚狀若癡。百脈鼎沸馳。不得淸澄居。累土立壇宇。朝暮敬祭祠。鬼物見形象。夢寐感慨之。心歡意悅喜。自謂必延期。遽以夭命死。腐露其形骸。舉措輒有違。悖逆失樞機。諸述甚眾多。千條有萬餘。前卻違黃老。曲折戾九都。

○明者省厥旨。曠然知所由。勤而行之。夙夜不休。服食三載。輕舉遠遊。跨火不焦。入水不濡。能存能亡。長樂無憂。道成德就。潛伏俟時。太一乃召。移居中洲。功滿上升。膺籙受圖。

○火記不虛作。演易以明之。偃月法鼎鑪。白虎爲熬樞。汞日爲流珠。靑龍與之俱。舉東以合西。魂魄自相狗。上弦兌數八。下弦艮亦八。兩弦合其精。乾坤體乃成。二八應一斤。易道正不傾。銖有三百八十四。亦應卦爻之數。

○金入於猛火。色不奪精光。自開辟以來。日月不虧明。金不失其重。日月形如常。金本從月生。朔旦受日符。金返歸其母。月晦日相包。隱藏其匡郭。沈淪於洞虛。金復其故性。威光鼎乃熹。

○子午數合三。戊己號稱五。三五旣和諧。八石正綱紀。呼吸相貪欲。佇思爲夫婦。黃土金之父。流珠水之母。水以土爲鬼。土鎭水不起。朱雀爲火精。執平調勝負。水盛火消滅。俱死歸厚土。三性旣合會。本性共宗祖。

○巨勝尙延年。還丹可入口。金性不敗朽。故爲萬物寶。術士服食之。壽命得長久。土遊於四季。守界定規矩。金砂入五內。霧散若風雨。燻蒸達四肢。顏色悅澤好。發白皆變黑。齒落生舊所。老翁復丁壯。耆嫗成奼女。改形免世厄。號之曰眞人。

○胡粉投火中。色壞還爲鉛。冰雪得溫湯。解釋成太玄。金以砂爲主。稟和於水銀。變化由其眞。終始自相因。欲作服食仙。宜以同類者。植禾當以黍。覆雞用其子。以類輔自然。物成易陶冶。魚目豈爲珠。蓬蒿不成檟。類同者相從。事乖不成寶。是以燕雀不生鳳。狐兔不乳馬。水流不炎上。火動不潤下。

○世間多學士。高妙負良才。邂逅不遭遇。耗火亡貨財。據案依文說。妄以意爲之。端緒無因緣。度量失操持。搗治羌石膽。雲母及礜磁。硫黃燒豫章。泥澒相煉飛。鼓下五石銅。以之爲輔樞。雜性不同類。安有合體居。千舉必萬敗。欲黠反成癡。僥幸訖不遇。聖人獨知之。稚年至白首。中道生狐疑。背道守迷路。出正入邪蹊。管窺不廣見。難以揆方來。

○若夫至聖。不過伏犧。始畫八卦。效法天地。文王帝之宗。結體演爻辭。夫子庶聖雄。十翼以輔之。三君天所挺。疊興更禦時。優劣有步驟。功德不相殊。制作有所踵。推度審分銖。有形易忖量。無兆難慮謀。作事令可法。爲世定詩書。素無前識資。因師各悟之。皓若褰帷帳。瞋目登高臺。

○火記六百篇。所趣等不殊。文字鄭重說。世人不熟思。尋度其源流。幽明本共居。竊爲賢者談。曷敢輕爲書。若遂結舌喑。絕道獲罪誅。寫情著竹帛。又符泄天符。猶豫增嘆息。俛仰綴斯愚。陶冶有法度。未忍悉陳敷。略述其綱紀。枝條見扶疏。

○以金爲堤防。水入乃優遊。金計有十五。水數亦如之。臨鑪定銖兩。五分水有餘。二者以爲眞。金重如本初。其三遂不入。火二與之俱。三物相合受。變化壯若神。下有太陽气。伏蒸須臾間。先液而後凝。號曰黃輿焉。歲月將欲訖。毀性傷壽年。形體爲灰土。狀若明窗塵。

○搗治並合之。持入赤色門。固塞其際會。務令致完堅。炎火張於下。晝夜聲正勤。始文使可修。終竟武乃陳。候視加謹愼。審察調寒溫。周旋十二節。節盡更須親。气索命將絕。休死亡魄魂。色轉更爲紫。赫然成還丹。粉提以一丸。刀圭最爲神。

○推演五行數。較約而不繁。舉水以激火。奄然滅光明。日月相激薄。常在晦朔間。水盛坎侵陽。火衰離晝昏。陰陽相飲食。交感道自然。

○名者以定情。字者緣性言。金來歸性初。乃得稱還丹。吾不敢虛說。仿效聖人文。古記題龍虎。黃帝美金華。淮南煉秋石。王陽加黃芽。賢者能持行。不肖母與俱。古今道猶一。對談吐所謀。學者加勉力。畱連深思惟。至要言甚露。昭昭不我欺。

○乾坤剛柔。配合相包。陽稟陰受。雄雌相須。須以造化。精气乃舒。坎離冠首。光耀垂敷。玄冥難測。不可畫圖。聖人揆度。參序無基。四者混沌。徑入虛無。六十卦周。張布爲輿。龍馬就駕。明君禦時。和則隨從。路平不邪。邪道險阻。傾危國家。

○君子居其室。出其言善。則千里之外應之。謂萬乘之主。處九重之室。發號施令。順陰陽節。藏器待時。勿違卦月。屯以子申。蒙用寅戌。餘六十卦。各自有日。

○聊陳兩象。未能究悉。立義設刑。當仁施德。逆之者凶。順之者吉。按歷法令。至誠專密。謹候日辰。審察消息。纖芥不正。悔吝爲賊。

○二至改度。乖錯委曲。隆冬大暑。盛夏霜雪。二分縱橫。不應漏刻。風雨不節。水旱相伐。蝗虫湧沸。羣異旁出。天見其怪。山崩地裂。孝子用心。感動皇極。近出己口。遠流殊域。或以招禍。或以致福。或興太平。或造兵革。四者之來。由乎胸臆。

○動靜有常。奉其繩墨。四時順宜。與气相得。剛柔斷矣。不相涉入。五行守界。不妄盈縮。易行周流。屈伸反復。

○晦朔之間。合符行中。混沌鴻蒙。牝牡相從。滋液潤澤。施化流通。天地神明。不可度量。利用安身。隱形而藏。始於東北。箕斗之鄕。旋而右轉。嘔輪吐萌。潛潭見象。發散精光。

○昴畢之上。震出爲徵。陽气造端。初九潛龍。陽以三立。陰以八通。故三日震動。八日兌行。九二見龍。和平有明。三五德就。幹體乃成。九三夕惕。虧折神符。盛衰漸革。終還其初。巽繼其統。固濟操持。九四或躍。進退道危。艮主止進。不得踰時。二十三日。典守弦期。九五飛龍。天位加喜。六五坤承。結括終始。韞養眾子。世爲類母。上九亢龍。戰德於野。用九翩翩。爲道規矩。陽數已訖。訖則復起。推情合性。轉而相與。

○循據璇璣。升降上下。周流六爻。難可察睹。故無常位。爲易宗祖。

○朔旦爲復。陽气始通。出入無疾。立表微剛。黃鍾建子。兆乃玆彰。播施柔暖。黎烝得常。

○臨鑪施條。開路正光。光耀漸進。日以益長。丑之大呂。結正低昂。

○仰以成泰。剛柔並隆。陰陽交接。小往大來。輻輳於寅。運而趨時。

○漸歷大壯。俠列卯門。楡莢墮落。還歸本根。刑德相負。晝夜始分。

○夬陰以退。陽升而前。洗濯羽翮。振索宿塵。

○幹健盛明。廣被四鄰。陽終於巳。中而相干。

○姤始紀序。履霜最先。井底寒泉。午爲蕤賓。賓服於陰。陰爲主人。

○遁去世位。收斂其精。懷德俟時。棲遲昧冥。

○否塞不通。萌者不生。陰伸陽屈。沒陽姓名。

○觀其權量。察仲秋情。任畜微稚。老枯復榮。薺麥芽蘗。因冒以生。

○剝爛肢體。消滅其形。化气旣竭。亡失至神。

○道窮則反。歸乎坤元。恆順地理。承天布宣。

○玄幽遠渺。隔閡相連。應度育種。陰陽之元。寥廓恍惚。莫知其端。先迷失軌。後爲主君。無平不陂。道之自然。變易更盛。消息相因。終坤始復。始循連環。帝王承禦。千載常存。

○將欲養性。延命卻期。審思後末。當慮其先。人所稟軀。體本一無。元精云布。因气托初。

○陰陽爲度。魂魄所居。陽神日魂。陰神月魄。魂之與魄。互爲室宅。性主處內。立置鄞鄂。情主營外。築垣城郭。城郭完全。人物乃安。爰斯之時。情合乾坤。乾動而直。气布精流。坤靜而翕。爲道捨廬。剛施而退。柔化以滋。九還七返。八歸六居。男白女赤。金火相拘。則水定火。五行之初。上善若水。淸而無瑕。道之形象。眞一難圖。變而分布。各自獨居。

○類如雞子。白黑相符。縱廣一寸。以爲始初。四肢五臟。筋骨乃俱。彌歷十月。脫出其胞。骨弱可捲。肉滑若鉛。

○陽燧以取火。非日不生光。方諸非星月。安能得水漿。二气玄且遠。感化尙相通。何況近存身。切在於心胸。陰陽配日月。水火爲效徵。

○耳目口三寶。固塞勿發揚。眞人潛深淵。浮游守規中。旋曲以視聽。開闔皆合同。爲己之樞轄。動靜不竭窮。離气內營衛。坎乃不用聰。兌合不以談。希言順鴻蒙。三者旣關楗。緩體處空房。委志歸虛無。無念以爲常。證難以推移。心專不縱橫。寢寐神相抱。覺悟候存亡。顏容浸以潤。骨節益堅彊。排卻眾陰邪。然後立正陽。修之不輟休。庶气雲雨行。淫淫若春澤。液液象解冰。從頭流達足。究竟復上升。往來洞無極。怫怫被容中。反者道之驗。弱者德之柄。耘鋤宿污穢。細微得調暢。濁者淸之路。昏久則昭明。

○世人好小術。不審道淺深。棄正從邪徑。欲速閼不通。猶盲不任杖。聾者聽宮商。沒水捕雉兔。登山索魚龍。植麥欲獲黍。運規以求方。竭力勞精神。終年無見功。欲知服食法。事約而不繁。

○太陽流珠。常欲去人。卒得金華。轉而相因。化爲白液。凝而至堅。金華先唱。有頃之間。解化爲水。馬齒闌干。陽乃往和。情性自然。迫促時陰。拘畜禁門。慈母育養。孝子報恩。嚴父施令。教敕子孫。五行錯王。相據以生。火性銷金。金伐木榮。三五與一。天地至精。可以口訣。難以書傳。

○子當右轉。午乃東旋。卯酉界隔。主定二名。龍呼於虎。虎吸龍精。兩相飲食。俱相貪便。遂相銜咽。咀嚼相吞。熒惑守西。太平經天。殺气所臨。何有不傾。貍犬守鼠。鳥雀畏鸇。各得其功。何敢有聲。

○不得其理。難以妄言。竭殫家產。妻子饑貧。自古及今。好者億人。訖不諧遇。希有能成。廣求名藥。與道乖殊。如審遭逢。睹其端緒。以類相況。揆物終始。

○五行相克。更爲父母。母含滋液。父主稟與。凝精流形。金石不朽。審專不泄。得爲成道。立竿見影。呼谷傳響。豈不靈哉。天地至象。若以野葛一寸。巴豆一兩。入喉輒僵。不得俛仰。當此之時。𨿽周文揲蓍。孔子占象。扁鵲操鍼。巫咸扣鼓。安能令蘇。復起馳走。

○河上奼女。靈而最神。得火則飛。不見埃塵。鬼隱龍匿。莫知所存。將欲制之。黃芽爲根。

○物無陰陽。違天背無。牝雞自卵。其雛不全。夫何故乎。配合未運。三五不交。剛柔離分。施化之精。天地自然。猶火動而炎上。水流而潤下。非有師道。使其然也。資始統政。不可復改。觀夫雌雄。交媾之時。剛柔相結。而不可解。得其節符。非有工巧。以制禦之。若男生而伏。女偃其軀。稟乎胞胎。受气元初。非徒生時。著而見之。及其死也。亦復效之。此非父母。教令其然。本在交媾。定置始先。

○坎男爲月。離女爲日。日以施德。月以舒光。月受日化。體不虧傷。陽失其契。陰侵其明。晦朔薄蝕。掩冒相傾。陽消其形。陰淩災生。男女相須。含吐以滋。雌雄錯雜。以類相求。

○金化爲水。水性周章。火化爲土。水不得行。故男動外施。女靜內藏。溢度過節。爲女所拘。魄以鈐魂。不得淫奢。不寒不暑。進退合時。各得其和。俱吐證符。

○丹砂木精。得金乃並。金水合處。木火爲侶。四者混沌。列爲龍虎。龍陽數奇。虎陰數偶。肝靑爲父。肺白爲母。腎黑爲子。脾黃爲祖。子五行始。三物一家。都歸戊己。

○剛柔疊興。更歷分部。龍西虎東。建緯卯酉。刑德並會。相見歡喜。刑主伏殺。德主生起。二月楡落。魁臨於卯。八月麥生。天綱據酉。子南午北。互爲綱紀。一九之數。終而復始。含元虛危。播精於子。

○關關雎鳩。在河之洲。窈窕淑女。君子好逑。雄不獨處。雌不孤居。玄武龜蛇。蟠蚪相扶。以明牝牡。竟當相須。假使二女共室。顏色甚姝。令蘇秦通言。張儀結媒。發辯利舌。奮舒美辭。推心調諧。合爲夫妻。獘發腐齒。終不相知。若藥物非種。名類不同。分刻參差。失其紀綱。𨿽黃帝臨鑪。太一執火。八公搗煉。淮南調合。立宇崇壇。玉爲階陛。麟脯鳳臘。把籍長跪。禱祝神祇。請哀諸鬼。沐浴齋戒。冀有所望。亦猶和膠補釜。以﹡塗瘡。去冷加冰。除熱用湯。飛龜舞蛇。愈見乖張。

○惟昔聖賢。懷玄抱眞。服煉九鼎。化迹隱淪。含精養神。通德三光。津液腠理。筋骨致堅。眾邪辟除。正气常存。累積長久。變形而仙。憂憫後生。好道之倫。隨傍風采。指畫古文。著爲圖籍。開示後昆。露見枝條。隱藏本根。托號諸石。覆謬眾文。學者得之。韞櫝終身。子繼父業。孫踵祖先。傳世迷惑。竟無見聞。遂使宦者不仕。農夫失耘。商人棄貨。志士家貧。吾甚傷之。定錄此文。字約易思。事省不繁。披列其條。核實可觀。分兩有數。因而相循。故爲亂辭。孔竅其門。智者審思。用意參焉。

○法象莫大乎天地兮。玄溝數萬里。河鼓臨星紀兮。人民皆驚駭。晷影妄前卻兮。九年被凶咎。皇上覽視之兮。王者退自改。關楗有低昂兮。害气遂奔走。江淮之枯竭兮。水流注於海。天地之雌雄兮。徘徊子與午。寅申陰陽祖兮。出入復終始。循斗而招搖兮。執衡定元紀。

○升熬於甑山兮。炎火張設下。白虎唱導前兮。蒼液和於後。朱雀翺翔虧兮。飛揚色五彩。遭遇羅网施兮。壓之不得舉。嗷嗷聲甚悲兮。嬰兒之慕母。顚倒就湯鑊兮。摧折傷毛羽。漏刻未過半兮。魚鱗狎鬣起。五色象炫耀兮。變化無常主。潏潏鼎沸馳兮。暴勇不休止。接連重疊累兮。犬牙相錯距。形如仲冬冰兮。闌漧吐鍾乳。崔巍而雜廁兮。交積相支柱。

○陰陽得其配兮。淡泊而相守。靑龍處房六兮。春華震東卯。白虎在昴七兮。秋芒兌西酉。朱雀在張二兮。正陽離南午。三者俱來朝兮。家屬爲親侶。本之但二物兮。末而爲三五。三五並與一兮。都集歸二所。治之如上科兮。日數亦取甫。

○先白而後黃兮。食黑達表裏。名曰第一鼎兮。食如大黍米。自然之所爲兮。非有邪僞道。若山澤气相蒸兮。興雲而爲雨。泥竭遂成塵兮。火滅化爲土。若蘗染爲黃兮。似藍成綠組。皮革煮成膠兮。曲蘗化爲酒。同類易施功兮。非種難爲巧。惟斯之妙術兮。審諦不誑語。傳於億世後兮。昭然自可考。煥若星經漢兮。炳如水宗海。思之務令熟兮。反復視上下。千周燦彬彬兮。萬徧將可睹。神明或告人兮。心靈乍自悟。探端索其緒兮。必得其門戶。天道無適莫兮。常傳與賢者。

○參同契者。敷陳梗槪。不能純一。泛濫而說。纖微未備。闊略仿佛。今更撰錄。補塞遺脫。潤色幽深。鉤援相逮。旨意等齊。所趣不悖。故復作此。命五相類。則大易之情性盡矣。

○大易情性。各如其度。黃老用究。較而可禦。鑪火之事。眞有所據。三道由一。俱出徑路。

○枝莖華葉。果實垂布。正在根株。不失其素。誠心所言。審而不誤。

○象彼仲冬節。竹木皆摧傷。佐陽詰賈旅。人君深自藏。象時順節令。閉口不用談。天道甚浩廣。太玄無形容。虛寂不可睹。匡郭以消亡。謬誤失事緒。言還自敗傷。別序斯四象。以曉後生盲。

○會稽鄙夫。幽谷朽生。挾懷朴素。不樂歡榮。棲遲僻陋。忽略利名。執守恬淡。希時安平。宴然閒居。乃撰斯文。歌敍大易。三聖遺言。察其旨趣。一統共倫。

○務在順理。宣耀精神。神化流通。四海和平。表以爲歷。萬世可循。序以禦政。行之不繁。引內養性。黃老自然。含德之厚。歸根返元。近在我心。不離己身。抱一毋捨。可以長存。配以服食。雄雌設陳。挺除武都。八石棄捐。

○審用成物。世俗所珍。羅列三條。枝莖相連。同出異名。皆由一門。非徒累句。諧偶斯文。殆有其眞。礫硌可觀。使予敷僞。卻被贅愆。命參同契。微覽其端。辭寡意大。後嗣宜遵。委時去害。依托丘山。循遊寥廓。與鬼爲鄰。化形而仙。淪寂無聲。百世一下。遨遊人間。陳敷羽翮。東西南傾。湯遭厄際。水旱隔並。柯葉萎黃。失其華榮。吉人相乘負。安穩可長生。

【鼎器歌】圓三五。寸一分。口四八。兩寸唇。長尺二。厚薄勻。腹齊三。坐垂溫。陰在上。陽下奔。首尾武。中間文。始七十。終三旬。二百六。善調勻。陰火白。黃芽鉛。兩七聚。輔翼人。贍理腦。定升玄。子處中。得安存。來去遊。不出門。漸成大。情性純。卻歸一。還本原。善愛敬。如君臣。至一周。甚辛勤。密防護。莫迷昏。途路遠。復幽玄。若達此。會乾坤。刀圭沾。靜魄魂。得長生。居仙村。樂道者。尋其根。審五行。定銖分。諦思之。不須論。深藏守。莫傳文。禦白鶴兮。駕龍鱗。遊太虛兮。謁仙君。錄天圖兮。號眞人。

【贊序】參同契者。辭隱而道大。言微而旨深。列五帝以建業。配三皇而立政。若君臣差殊。上下無準。序以爲政。不至太平。服食奇法。未能長生。學以養性。又不延年。至於剖析陰陽。合其銖兩。日月弦望。八卦成像。男女施化。剛柔動靜。米鹽分判。以經爲證。用意健矣。故爲立法。以傳後賢。推曉大象。必得長生。爲吾道者。重加意焉。

