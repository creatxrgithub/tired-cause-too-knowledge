悟眞篇闡幽

宋﹟紫陽眞人張伯端著

淸﹟云陽道人朱元育闡幽

序

《悟眞篇》者﹐宋紫陽眞人天臺張平叔所撰也。紫陽出海蟾劉祖派下﹐爲南宗第一祖﹐憫世人不知金丹大道﹐墮落旁門﹐特作此書﹐令學者窮理盡性以至於命耳。此書源頭出自《陰符》《道徳》兩經﹐其作用則略仿《參同契》﹐大抵是恐泄天機不敢直說﹐故有藥物﹑鑪鼎﹑火候之法象﹐有乾坤﹑坎離﹑龍虎﹑鉛汞之寓言。柰何言之愈諄﹐世人愈加茫昧。孰知眞者﹐卽人人具足之眞性命也。性命在先天本來一體﹐在後天必須全修。大約有爲之功所以了命﹐無爲之道所以了性﹐性命俱了﹐適還其具足之本來﹐有爲卽無爲﹐後天卽先天也﹐所謂無上至眞之道也。篇中種種法象寓言﹐迷之卽一切皆妄﹐悟之卽一切皆眞。蓋言眞則性命在其中﹐言悟則窮理盡性以至於命﹐悉在其中矣。書中大約分性命兩宗﹐性宗是無聖無凡妙覺本源﹐人人可以與聞﹔命宗乃是超凡入聖金丹作用﹐非眞師無由啟發。兼之近代旁門妄加箋注﹐迷誤後學﹐下者甚至流入鑪火﹐彼家髙者亦不過獨修一物﹐祖意晦塞久矣。天不愛道﹐愚敢盡泄師授眞詮以闡其幽焉﹗

此書本有次第﹐多爲後人所亂﹐以致漫無頭緒﹐失其元初面目矣。謹參藏本﹐悉依金液還丹工夫次第而校正之。

卷上

七言四韻十六首

七言四韻﹝十六首以表二八一斤之數﹞

不求大道出迷途﹐縱負賢才豈丈夫。

百歲光陰石火爍﹐一生身世水泡浮。

只貪名利未榮顯﹐不覺形容暗瘁枯。

試問堆金等山嶽﹐無常買得不來無

此章言一切凡夫無常迅速之可畏也。

人生𨿽有百年期﹐夭壽窮通莫預知。

昨日街頭猶走馬﹐今朝棺內已眠屍。

妻財拋下非君有﹐罪業將行難自欺。

大藥不求爭得遇﹖遇之不煉是愚癡。

此章言人當勤煉大藥以出世也。此與首章是祖師特地警策世人﹐爲金丹大道發端。首章言生死事大﹐無常迅速﹐不論壽夭窮通﹐一切難逃生死輪回業報。次章言世人欲脫生死﹐超輪回﹐消罪業﹐非煉大藥不可。首章所云大道﹐統言窮理盡性至命之事﹔次章所謂大藥﹐蓋指金丹也。大道言其統體﹐大藥言其作用。度世之方惟有金丹最爲捷徑﹐然則人之出世求師以煉金丹大藥者﹐救死而已﹐其可緩乎

學仙須是學天仙﹐惟有金丹最的端

二物合時情性合﹐五行全處虎龍蟠

本因戊已爲媒聘﹐遂使夫妻鎭合歡

只候功成朝玉闕﹐九霞光裏駕翔鸞

此章特揭金丹爲學道者作指南也。首章所云大道﹐次章所云大藥﹐俱指金丹而言﹐語意尙引而不發﹐此章特明揭之。世人才說學仙二字﹐除卻黃白男女﹐便以吐納﹑導引﹑搬精﹑運气當之﹐至爲淺陋可笑﹐不必言矣。又聞道家說有五等仙﹐天地神鬼﹐優劣判然。佛家說有十種仙﹐壽千萬歲﹐報盡還墮。學道之士茫茫多歧﹐莫知適從﹐豈知無上至眞之道﹐只有天仙一路而已。此仙非五等仙中畱形住世十洲三島之仙﹐亦非十種仙中不修正覺報盡還墮之仙﹐乃無上仙也。此天非凡夫欲界﹑色界有漏之天﹐並非外道非想非非想定住無色界﹑銷礙入空與夫窮空﹐不歸八萬劫終畢竟輪轉之天﹐乃第—義天也。稽之《周易》乾象爲天。乾者純陽之體﹐純粹以精﹐堅剛不朽﹐卽金剛長住之法性﹐萬劫不壞之元神也。以天體純陽﹐故諭之曰乾爲天﹐而非三界諸天之可比。以金性堅剛﹐故諭之曰乾爲金﹐而非世間凡金之可倫。乃知天仙卽金仙也﹐從修學金丹大道而得之者也。金者﹐不壞之法身。丹者﹐圓成之實相。金丹大道從有爲以入無爲﹐卽了命而兼了性﹐方是形神俱妙﹐盡性至命之極則。學道者第一步便須從此立定腳跟﹐才知端的下手處﹐故曰「學仙須是學天仙﹐惟有金丹最的端」金丹下手﹐徹始徹終只是坎離二物﹐後天之坎離卽先天之乾坤也﹐在先天爲性命﹐在後天又爲性情﹐究而言之只是身心兩字而已。心本純陽﹐先天干性也﹐中有至陰之精﹐感物而動﹐性遂轉而爲情﹐離中之陰卽火中之木也。身本純陰﹐先天坤命也﹐中有至陽之炁﹐寂然不動﹐命乃轉而爲性﹐坎中之陽卽水中之金也。坎離一交﹐則情性自然會合矣。金性猛烈而難犯﹐其象爲虎﹔木情柔和而利物﹐其象爲龍。水火乃坎離之體﹐金木乃坎離之用﹐金木並﹐水火交﹐兩物會於中官﹐則五行之炁全矣。故曰﹔「二物會時情性合﹐五行全處虎龍蟠。」身心一內一外不能遽合﹐須得中黃眞意以和合之﹐戊已二土卽眞意也﹐眞意旣到身心﹐才打成一片﹐二物之情性歡然和合矣。此與媒人勾引﹐兩性合歡何異﹖故曰「本因戊己爲煤聘﹐遂使夫妻鎭合歡。」自此三家相見﹐結成聖胎﹐金丹成矣。再加溫養工夫﹐煉之又煉﹐九轉功圓﹐金丹赫然發光﹐自太玄關逆流到天谷穴﹐直入太淸聖境﹐豈非朝玉闕駕翔鸞﹐而遊戲於九霞之表乎﹖此乃金丹脫胎換鼎法象﹐非若世俗飛升之說也。所謂天仙之道﹐惟有金丹最的端者如是而已。此章揭出金丹爲通部綱領﹐下乃詳言金丹作用。

三五一都三个字﹐古今明者實然稀。

東三南二同成五﹐北一西方四共之。

戊己自居生數五﹐三家相見結嬰兒。

是知太乙含眞炁﹐十月胎圓入聖基。

此章言金丹造化不出《河圖》也。蓋金丹作用卽陰陽五行以超出明陽五行﹐上章言二物會合全賴戊己﹐三五之象昭昭矣﹐然豈無所本哉﹖《參同契》云「圓三五﹐寸一分」﹐又云「三五並爲一兮。都集歸—所」﹐此三﹑五﹑一﹐三个字之所自來。往古今來學道者如牛毛﹐知此三字者不啻如兔角。孰知其淵源出自《河圖》哉﹖以《河圖》參之﹐東三之木在人爲魂﹐南二之火在人爲神﹐木火爲侶﹐兩者合成一家﹐陽內藏陰﹐其中虛靈具有心象﹐故曰﹐『東三南二同成五」。西四之金在人爲魄﹐北—之水在人爲精﹐金水共處﹐兩者合成一家﹐陰內藏陽﹐其中滿實具有身象﹐故曰「北一西方四共之」。中官之土﹐兼攝木火金水﹐總持精神魂魄﹐自成—家﹐獨而無偶﹐眞意之象身心會合而歸中黃﹐三家相見之象﹐於是眞種生聖胎結矣﹐卽《參同契》所謂「三物一家﹐都歸戊己」也﹐故曰「戊己自居生數五﹐三家相見結嬰兒」。夫後天之心卽先天元精也﹐後天之身卽先天元炁也﹐後天之意卽先天元神也﹐其初太極涵三﹐渾然一中而已。自一分爲二﹐並中官爲三家﹐二分爲四﹐並中土爲五行﹐從此千變萬化﹐生生不窮﹐順之斯爲常道不免輪回﹐逆之便名金丹超凡入聖。蓋金丹一道到得三家相見﹐自然並兩歸一。兩卽歸一﹐則四象﹑五行﹑六气﹑七政﹑八卦﹑九官之類無不歸一﹐而名太乙含眞炁矣。再加向上溫養鍛煉工夫﹐至於胎圓炁足﹐豈難超凡以入聖哉﹖故曰「是知太乙含眞炁﹐十月胎圓入聖基。」此章總括《河圖》﹐貫串《周易》﹐與《參同契》相爲表裏﹐是全書提綱摯領處。

艸木陰陽亦兩齊﹐若還缺一不芳菲。

初開綠葉陽先倡﹐次發紅花陰後隨。

常道卽斯爲日用﹐眞源返此有誰知。

報言學道諸君子﹐不識陰陽莫亂爲。

此章言性命之功必須全修也。蓋造化之妙用不出三五﹐三五之淵源皆起於一﹐一者無極而太極也。太極動而生陽﹐靜而生陰﹐自一分爲二﹐陰陽之變合遂不可勝窮矣。大而天地﹐細而萬物﹐莫不有陰有陽﹐卽如艸木無情之物也﹐亦必陽倡陰和﹐然後花葉齊敷﹐著其芳菲﹔葉之開也﹐其色綠似乎屬陰﹐不知惟陽爲之倡﹐葉始微開﹐是則陽統陰而處其最先也﹔花之發也﹐其色紅似乎屬陽﹐不知惟陰爲之隨﹐花乃大放﹐是則陰從陽而居其略次也。徵諸《河圖》﹐天一生水﹐地以六數包之﹐外陰內陽﹐卽綠葉之象﹔地二生火﹐天以七數包之﹐外陽內陰﹐卽紅花之象。人身亦然﹐坎外虛而中實﹐身象也﹐此非四大假合之身﹐乃眞空中妙有也﹔離外實而中虛﹐心象也﹐此非六塵緣影之心﹐乃妙有中眞空也。一切凡夫﹐身逐根而生塵心﹐緣塵而起識﹐順以出之﹐日用不知﹐遂致流浪生死。學道之士貴在逆而返之﹐取坎中眞陽點化離中眞陰﹐身心打成一片﹐而先天之眞源復矣。只此一陰一陽﹐順之卽凡﹐逆之卽聖。道本一源﹐功須兼致。或執幻形爲身而著於有﹐或執頑空爲心而偏於無﹐皆由不識眞陰眞陽妄作妄爲者也﹐奚啻北轅而南其轍乎﹖祖師儆策一切學人﹕訪求眞師﹐窮究性命根源﹐必須洞曉陰陽﹐深達造化﹐切不可獨修一物﹐瞎煉盲參。陰陽二字﹐卽《系辭傳》所謂「一陰一陽之謂道」也﹐在先天爲乾坤﹐於人爲性命﹐在後天爲坎離﹐於人爲身心。究競坎離卽乾坤﹐身心卽性命也。以造化諭之曰日月﹑曰水火﹐以物類諭之曰鉛汞﹑曰虎龍﹐以人身諭之曰魂魄﹑曰心腎﹐以人倫諭之曰男女﹑曰夫婦。有等旁門見篇中陰陽﹑夫婦﹑男女等字面﹐遂附會作女鼎之說﹐誑惑下愚﹐助其邪淫﹐不惜喪身失命。更有援女鼎邪說以注此書者﹐定入無間地獄﹐或變廁中蛆虫﹐永劫難出頭矣。哀哉痛哉﹗

陽裏陰精質不剛﹐獨修一物轉羸尪。

勞形按引皆非道﹐服气飡霞總是狂。

舉世漫求鉛汞伏﹐何時得見龍虎降。

勸君窮取生身處﹐返本還源是藥王。

此章言獨修—物之非道﹐當直窮性命根源也。承上兩章言一陰—陽是謂大道﹐三家相見乃結聖胎﹐外此總落旁蹊﹐非眞種子矣。有等學人﹐未遇明帥﹐錯認離中陰精以爲本性﹐更不求坎中眞陽點化﹐縱使執心不起﹐到得澄澄湛湛田地﹐終是無量劫來﹐識神難免生死輪回﹐豈能證金剛不壞之身乎﹖此獨修—物者所以偏枯而羸尪也。又有索諸身內而爲勞形按引﹐若熊經鳥伸之類﹔索諸身外而爲服气飡霞﹐若吞日精月華之類﹔正如窮子覓珠﹑怖頭狂走﹐較彼獨修一物者﹐去道彌遠矣。所以然者﹐皆由不識身心兩字耳。離中眞陰便是心﹐坎中眞陽便是身。諭以無情之物﹐彊名鉛汞﹔諭以有情之物﹐彊名虎龍。以身心本體而言﹐彊名曰藥物﹐以鍛煉身心而言﹐彊名曰火候。旁門旣不識先天源本﹐又豈能降伏其身心哉﹖故欲降伏身心﹐必須窮取生身受炁之源。父母未生以前﹐乾坤合徳﹐性命圓成﹐囫囫圇圇—个太極而已。及乎出胎以後﹐乾破爲離﹐坤實爲坎﹐從地—聲時兩下分開﹐性命無由返還。學道之士先當求明師點破生身受炁根源﹐乃取坎中一陽返之於離而成乾﹐卽取離中一陰還之於坎而成坤﹐復還先天性命﹐囫囫圇圇才成得一个人﹐此便是七返九還金丹大藥﹐而證萬劫不壞之身﹐豈獨修一物者所能仿佛乎﹗然返還之功非必索諸受炁之初也﹐凡人卽眼耳鼻舌合成此身﹐其機生生不息﹐會歸一心﹐卽所謂生身處也。此生生者順之卽凡﹐逆之卽聖﹐人能從十二時中時時收視返聽﹐窮之又窮﹐一念回機﹐陡然覺悟﹐當下便識取父母未生前面目﹐再加時時保任之功﹐是謂返本還源而大藥從此出﹐識得心王便是藥王矣。

人人本有長生藥﹐自是迷徒枉把拋。

甘露降時天地合﹐黃芽生處坎離交。

井蛙應謂無龍窟﹐籬鴳爭知有鳳巢﹖

丹熟自然金滿屋﹐何須尋艸學燒茅﹖

此章言大藥不待外求也。大藥之本無過性命﹐性命之用不離身心﹐父母未生以前﹐人人具足﹐生身受炁而後﹐一切圓成﹐此太上所謂谷神不死者﹐只在當人返之還之耳。世人爲積習所迷﹐狂惑失性﹐把大藥拋在一邊﹐向外馳求﹐另覓長生道路﹐終身役役﹐至死不悟。倘遇眞師指破迷途﹐方知人人具足底身心便是長生大藥﹐並兩歸一﹐眞種自生﹐有若甘露之降自天中﹐黃芽之產在土內。蓋甘露從天而降﹐諭言先天一炁倏然從虛無中來﹐無中生有﹐甚是奇特也。黃芽從地而出﹐諭言二物交會﹐一點眞陽從坤土中迸出﹐藥苗新嫩而可采也。兩象—意﹐總是坎離交而產藥之時也。柰何世人棄眞逐妄﹐見同籬鴳﹐智若井蛙﹐不識北海之中自有龍窟﹐朝陽之地本有鳳巢﹐將人人具足之大藥當面蹉過﹐所謂同門出入不相逢也﹐豈知丹頭一點﹐銅鐵皆金﹐後天一切渣滓俱化作先天元炁﹐取之左右逢其源矣。乃拋卻此等受用﹐轉向後天渣滓中覓些小勾當﹐何異拋卻滿屋黃金﹐反去尋藥艸而燒茅弄火乎﹗

休煉三黃及四神﹐若尋眾艸便非眞。

陰陽得類歸交感﹐二八相當自合親。

潭底日紅陰怪滅﹐山頭月白藥苗新。

時人要識眞鉛汞﹐不是凡砂及水銀。

此章直指先天藥物﹐以破旁門也。大藥旣人人具足﹐不待外求﹐可見一切後天渣滓皆非眞種矣﹐何必煉三黃四神而尋眾艸乎﹖三黃四神俱是鑪火家藥物﹐祖師將此以諭後天渣滓者也。大抵以凡精﹑凡气﹑凡神爲三要者﹐便是三黃。以心腎肺肝爲四象者﹐便是四神。取周身津液血气爲運用者﹐便名眾艸。不知一落後天形气﹐便非虛無至眞之大藥﹐所以不當煉也。藥之眞者﹐無過坎離二物。離中眞水恆欲下流﹐坎中眞火恆欲就上﹐此本天本地之性情也﹐兩者一交﹐水仍歸地﹐火仍歸天﹐親上親下﹐各從其類矣。天一生水而成﹐以地六爲坎﹔地二生火而成﹐以天七爲離﹔今取坎中之一上合離七﹐離中之二下合坎六﹐是爲二八﹐二八相當﹐恰合—斤之數﹐自然相親而歸一體﹐此兩句指坎離旣交﹐而言其必至之理也。當其欲交未交之時﹐坎中眞陽湧出北海﹐如潭底之日赫然發光﹐一切陰气邪魔到此自然消滅。及乎眞陽上升與離中眞陰配合﹐結成金丹﹐如天上太陰映太陽以爲光﹐初出庚方之上﹐到此藥苗新嫩﹐急須采取而烹煉矣。此兩句指坎離初交而言其自然之象也。大抵坎中陽炁爲眞鉛﹐離中陰精爲眞汞﹐坎離卽鉛汞也﹐鉛汞卽身心也﹐身心之用乃精炁也﹐精炁之體乃性命也﹐兩者打合﹐渾然元神﹐乃是眞中至眞。人能洞識此物﹐方知後天精气一切非眞﹐庶不爲凡砂水銀所誑惑矣。凡砂水銀旣非眞種﹐三黃四神之與眾艸又可認以爲眞哉﹖何時人之瞶瞶也﹗

此法眞中妙更眞﹐都緣我獨異於人。

自知顚倒由離坎﹐誰識浮沈定主賓。

金鼎欲畱朱裏汞﹐玉池先下水中銀。

神功運火非終旦﹐現出深潭月一輪。

此章言坎離交而產藥﹐乃金丹之初基也。眞鉛眞汞旣非凡砂水銀之可擬﹐學道者能捨此而別求妙法乎﹖後天身心卽先天性命﹐人人具足之本眞也﹐何以異於人哉﹖然歸根復命之作用全在顚倒﹐同而異矣。不同而同者﹐先天自然之本體至眞也﹐卽內藥也﹔非異而異者﹐後天顚倒之妙用﹐乃從妙用而返至眞也﹐卽外藥也。《老子》云「我獨異於人﹐而貴求食於母」﹐此之謂也。就先天而言﹐本以干性爲主﹐坤命爲賓。自中爻互易爲離坎﹐未免賓反爲主﹐主反爲賓。離中木汞其性飄忽而喜浮﹐主中賓也﹔坎中金鉛其情鎭重而喜沈﹐賓中主也。人皆知乾坤顚倒而爲坎離﹐金沈木浮﹐主賓之位似乎不定。豈知坎離再—顚倒而還乾坤﹐金之沈者轉浮﹐木之浮者轉沈﹐乾性依舊是主﹐坤命依舊是賓﹐浮沈之用轉而主賓之位定矣。離之匡廓屬乾﹐是名金鼎﹐其中浮而易走者爲朱裏汞﹐賓之位﹐心之象也﹔坎之匡廓屬坤﹐是名玉池﹐其中沈而不遷者爲水中銀﹐主之位﹐身之象也。汞性刻刻流轉﹐順以出之﹐易走而難畱﹐不能自主﹐如欲畱之必須用水中之銀﹔金性鎭重﹐出自坎宮﹐反來作主﹐逆以制之。眞汞受制始不飛走﹐到此身心一片﹐寂然不動矣。然而調伏身心全仗眞意﹐妙在「欲畱」「先下」四字。浮沈互換﹐主賓顚倒之用﹐恰在其中。二物交會不出一時﹐運火神功無過﹐回光返照﹐只消剎那間﹐金丹一粒現出北海大淵之中﹐如滿月輪﹐赫然光透簾帷矣。坎離初交便產大藥﹐采取烹煉之功從此而起。此外藥之作用﹐卽還丹之根基也﹐豈非眞中更眞者乎。

要知產藥川源處﹐只在西南是本鄕。

鉛遇癸生須急采﹐金逢望遠不堪嘗。

送歸土釜牢封固﹐次入流珠廝配當。

藥重一斤須二八﹐調停火候托陰陽。

此章詳言采取溫養﹐乃金丹之火候也。上章言深潭月現﹐則金丹大藥產矣﹐然未言產自何地﹐采自何時﹐養之何法﹐學者仍茫然無下手處﹐此火候之不可不知者也。眞金出自水底﹐故取象於川源﹔大藥產在坤土﹐故取象於西南。且大藥之產實與天上太陰同其造化。月望於東方乾甲之位﹐後此爲艮丙之下弦﹐而魄生一陰已﹐在巽辛位上﹐動極而靜﹐是爲月窟﹐光斂於東北﹐萬化歸根﹐喪朋之象也。月晦於北方坤癸之地﹐後此爲兌丁之上弦﹐而魂生—陽已﹐在震庚方上﹐靜極而動﹐是爲天根﹐光現於西南﹐藥苗新長﹐得朋之象也。旣知身中產藥之地﹐卽知身中采藥之候矣﹐故曰「要知藥產川源處﹐只在西南是本鄕。」大藥旣產﹐是名眞鉛﹐鉛者杳杳冥冥﹐一味水鄕鉛也﹐水有壬癸之分﹐壬陽水淸﹐癸陰水濁。蓋時之子妙在心傳﹐眞意初動爲陽﹐再轉卽陰﹐陰一生而眞種失矣。當乘陰之未生而采之﹐故曰「鉛遇癸生須急采」。眞鉛出水又名眞金﹐眞金者恍恍惚惚﹐一點水中金也﹐金有老嫩之別﹐其嫩也象月初望﹐其老也象月旣望。蓋月之圓存乎口訣﹐眞炁初凝﹐恰當望日蟾光圓足時﹐過而眞炁已失﹐卽望遠矣。當乘陰之未散而嘗之。故曰「金逢望遠不堪嘗」﹐此言活子時到采取之功也。大藥旣采﹐卽以眞意送之﹐上升天谷﹐引入黃庭﹐牢閉六門﹐固濟而堤防之﹐又當以神光刻刻回抱﹐不可須臾間斷。蓋眞鉛升鼎只當得一物﹐惟急入太陽流珠以配之﹐則神臾相守﹐心息相依﹐鉛汞相投﹐身心二物才打成一片矣。故曰「送歸土釜牢封固﹐次入流珠廝配當。」﹐此言大藥入鼎溫養之功也。采取之後﹐繼以溫養﹐大藥永無耗散矣。然欲藥足而火均﹐其功豈易言哉﹗大藥不計斤而云重—斤者﹐取其至足也。金丹之圓必合兩弦眞炁气以成之﹐其間金水各半﹐不及則嫩﹐太過則老﹐不先不後之間可失其平乎﹖采時謂之藥﹐藥中有火焉﹐眞火本無侯﹐而云調停者﹐取其至均也。兩弦旣合﹐必藉天然眞息以調之﹐其中文武異宜﹐意散則冷﹐念起則炎﹐不炎不冷之間可失其準乎﹗煉時謂之火﹐火中有藥焉﹐以火煉藥便是以神禦炁﹐而金丹之功就矣。故曰「藥重一斤須二八﹐調停火候托陰陽。」此章是金丹底作用關鍵﹐不比其他泛論﹐其中火候之祕﹐不著於文﹐須得聖師親授。然須知采取之妙全在念頭不動處。蓋不采之采是謂眞采﹐不取之取是謂眞取﹐此又火候之至妙至妙者也。過此以往﹐便是還丹作用矣。

虎躍龍騰風浪粗﹐中央正位產玄珠。

果生枝上終期熟﹐子在腹中豈有殊﹗

南北宗源翻卦象﹐晨昏火候合天樞。

須知大隱居廛市﹐何必深山守靜孤﹗

此章言乾坤交而結丹﹐乃還丹之全功也。上章言旣得金丹大藥﹐養在黃庭土釜中﹐神炁相守子母相戀﹐歸根而復命矣。至於靜極生動﹐正子時到﹐便當駕動河車﹐聚火載金﹐自尾閭關升到天谷穴﹐猛烹而極鍛之﹐如龍爭虎鬥﹐風濤洶湧﹐撼動乾坤﹐至於乾坤交姤罷﹐一點金液依然落在黃庭中央﹐故曰「虎躍龍騰風浪粗﹐中央正位產玄珠。」從此更加溫養之功﹐如龍護珠﹐如雞抱卵﹐默默回光﹐勿忘勿助﹐到得玄珠成像﹐太乙含眞﹐恰似果熟香飄﹐嬰兒自然變化而超脫矣﹐故曰﹔「果生枝上終期熟﹐子在胞中豈有殊」乾南坤北﹐先天定位﹐系造化自然宗源﹐一到後天﹐則天地不交而反成否矣﹐今者乾坤旣交﹐否轉爲泰﹐便將周天卦象通盤翻轉﹐故曰「南北家源翻卦象。」晨昏二字只是一動一靜﹐—陰動而爲復﹐法當進火﹐進至六陽﹐動極而復靜矣﹔—陰靜而爲姤﹐法當退火﹐退至六陰﹐靜極而復動矣。一進一退﹐循環無端﹐悉聽命於天樞。蓋周天之行度無所不動﹐只有天樞兀然不動﹐在人爲天谷元神常應常靜者也。一切火候進退﹐無非合此不功之摳而已﹐故曰「晨昏火候合天摳。」還丹之功全在致虛守靜﹐然而靜不離動﹐捨動取靜﹐深山之象也﹐諭獨修一物也﹔卽動而靜﹐廛市之象也﹐諭還丹作用也。各人有一無位眞人﹐隱在六根門頭﹐時時發用﹐時時退藏﹐終日坐千峯頂上﹐不離十字街頭﹐終日遊十字街頭﹐不出千峯頂上﹐正如天行常轉而天摳兀然不動﹐豈必沈空守寂﹐坐在黑山鬼窟方稱大隱乎﹗故曰「須知大隱居廛市﹐何必深山守靜孤﹗」﹐此結言還丹作用﹐性命全功﹐非獨修一物者可比也。

不識玄中顚倒顚﹐爭知火裏好栽蓮﹖

牽將白虎歸家養﹐產个明珠似月圓。

慢守藥鑪看火候﹐但安神息任天然。

羣陰剝盡丹成熟﹐跳出樊籠壽萬年。

此章言還丹妙用﹐由顚倒而歸自然也﹐通上數章。坎離交而產藥﹐乾坤交而得丹﹐總是顚倒妙用﹐但世人知之者希耳。卽如常道陰陽﹐火生於木﹐水生於金﹐順而出之﹐欲動忿勝﹐生轉爲殺﹐所謂五行順行法界火坑也﹐在《陰符》謂之禍﹐發必克丹道。陰陽則不然﹐水轉生金﹐火轉生木﹐逆而反之﹐忿懲欲窒﹐殺轉爲生﹐所謂五行顚例大地七寶也﹐在佛經謂之火宅生蓮。故日﹕「不識玄中顚倒顚﹐爭知火裏好栽蓮﹖」火中生木便名靑龍﹐水中生金便名白虎。白虎原系乾家眞金﹐落於坤宮而成坎者﹐今用驅虎就龍之法﹐取坎中眞金點在離內﹐金來歸性﹐乃稱還丹而乾體圓矣。故曰「牽將白虎歸家養﹐產个明珠似月圓」﹐此金丹大藥產在坤鑪之法象也。再加向上工夫﹐采取鍛煉。金丹乃歸乾鼎﹐而稱金液還丹矣。丹旣歸鼎仍以鑪中眞火養之﹐火候之調全在眞息﹐非後天呼吸之气也。眞息與元神相依﹐又名神息﹐天樞兀然﹐法輪常轉﹐自然出息不隨萬緣﹐入息不居蘊界﹐所謂天然眞火也。故曰「慢守藥鑪看火候﹐但安神息任天然。」凡人四大一身﹐無非陰气﹐從心意識中幻出種種貪嗔癡慢﹐未出三界﹐種種皆樊籠也。得此丹頭一點﹐陰气己轉而爲陽﹐從此煉之又煉﹐剝盡羣陰﹐露出圓陀陀光爍爍未生以前面目﹐頓超三界﹐永脫樊籠而證萬劫不壞之金身矣。故曰「羣陰剝盡丹成熟﹐跳出樊籠壽萬年。」此章言丹道顚倒之極歸於自然﹐通上數章而結之。

黃芽白雪不難尋﹐達者須憑徳行深。

四象五行全藉土﹐三元八卦豈離壬。

煉成靈寶人難識﹐消盡陰魔鬼莫侵。

欲向人間畱祕訣﹐未逢一个是知音。

此章言學道者當勤修徳行以立丹基也。金丹大道卽可脫樊籠超三界﹐是謂無上至眞法寶矣。苟非至徳﹐何以凝至道乎﹖坎中眞陽是名黃芽﹐離中眞陰是名白雪。卽此二物金丹之眞藥也。眞藥必傳眞人﹐眞人必祟徳行﹐徳之與行非一非二﹐如車之兩輪﹐鳥之兩翼。徳之眞者無過淨明忠孝﹐扶植綱常﹐行之眞者無過濟困扶顚﹐方便利物。若能交修並證﹐表裏如一﹐自然動天地格鬼神﹐遇眞師得眞藥。倘徳行有虧﹐縱遇眞師授眞道﹐決然承當不起﹐往往半途夭折。末路敗亡。《陰符經》所謂小人得之輕命是也。徵諸《河圖》﹐金水木火爲四象﹐並中土爲五行﹐金水木火皆從中土而生﹐循環一周復歸中土﹐起根在此﹐歸根亦在此﹐故曰「四象五行全賴土」。三元者﹐元精﹑元炁﹑元神也﹔八卦者﹐乾坤並六子也。三元只是一元﹐八封只是一个太極﹐一由中出﹐從天一中生出眞水。實爲萬化之源﹐故曰「三元八卦豈離壬」。上句言中在丹道爲眞意﹐下句言一在丹道爲眞鉛。中黃眞意寂然不動﹐身心自然渾合。從虛無生出大藥﹐是名眞鉛﹐眞鉛卽金丹也﹐卽黃芽白雪二物所會合而成者也。從此煉之又煉﹐化凡質爲靈質﹐而人莫測﹐損之又損﹐消陰气爲純陽﹐而鬼莫侵矣。自非大藥之功﹐何以得此﹖然非徳行甚深者﹐又曷克致此哉﹖此等祕訣﹑父不得而授之子﹐臣不得而獻之君﹐必其人徳行隆重﹐夙有仙緣﹐才承當得起。寥寥天壤﹐知音者誰﹗祖師到此﹐不能不爲之三嘆矣﹗嘆知音之難逢﹐正嘆積徳累行之難其人耳。

好把眞鉛著意尋﹐莫教容易度光陰。

但將地魄擒朱汞﹐自有天魂制水金。

可謂道髙龍虎伏﹐堪言徳重鬼神欽。

已知壽永齊天地﹐煩惱無由更上心。

此章言金丹之妙﹐確然可以度世也。承上言徳行旣足立基﹐大藥本非難致﹐當汲汲以求眞鉛矣。眞鉛乃先天—炁﹐從虛無中來﹐卽金丹大藥也。此藥至靈至妙﹐不在四大一身中﹐卻又不可身外摸索﹐須得眞意以擒之。其念一到時﹐入杳冥則眞鉛自生﹐得之則命由我立﹐庶不遷延歲月﹐虛度光陰矣。眞鉛𨿽是一炁﹐其初卻因兩物結成。並兩爲一﹐須用顚倒工夫﹐先將北方水中之金﹐擒住南方火中之木﹐卽以南方木中之火﹐制卻北方水中之金﹐於是金木兼並﹐水火旣濟﹐而眞鉛得矣。火中之木﹑水中之金卽天魂地魄也﹐魂魄卽龍虎也。身中之眞龍眞虎旣伏﹐世間龍虎自無不馴伏矣﹔身中之陽魂陰魄旣歸﹐世間鬼神亦無不歸命矣。此不特道業至髙﹐抑亦徳行至重﹐才能如此。如此道髙徳重﹐便可提挈天地﹐把握陰陽。天地有壞﹐這个不壞。一切煩惱悉化爲妙明眞心﹐此非斷煩惱而證菩提﹑煩惱卽菩提也﹗性命俱了﹐此金丹大道﹐出世之極則也。

不識眞鉛正祖宗﹐萬般作用枉勞功。

休妻謾遣陰陽隔﹐絕粒徒教腸胃空。

艸木陰陽皆滓質﹐雲霞日月屬朦朧。

更饒吐納並存想﹐總與金丹事不同。

此章言金丹大道迥絕旁門也。上章言眞鉛之妙可以超凡入聖﹐學道者可不識眞鉛哉﹗眞鉛是先天一炁﹐從虛極靜篤中來﹐𨿽似有作﹐其實無爲﹐乃造化之根源﹐大丹之宗祖﹐非獨修一物者可以並駕﹐並非搬弄後天精炁一切妄作妄爲者可以幸致也。一陰一陽各正性命﹐方稱大道。何須休妻﹖若獨修一物﹐天地不交﹐眞種無由生化矣﹐此休妻而陰陽否隔之象也。浩然之气充塞天地﹐自然不假一毫外物幫補。何消絕粒﹖若內不足而彊絕外緣﹐未免餒在其中矣﹐此絕粒而腸胃空虛之象也。艸木金銀諭身中濁物﹐如心腎肝脾之類﹔雲霞日月諭身中凡气﹐如精神魂魄之類。此等皆後天渣滓﹐合之四象五行不過依稀仿佛而已﹐與先天一炁有何干涉乎﹗更有執呼吸爲元气者﹐未免著於吐納﹔認思慮爲元神者﹐未免著於存想。豈知眞息之息與不神之神合爲一炁﹐返乎太虛﹐才是金丹大道﹐與此等旁門天淵迥別﹐不可不明辧也。夫金丹卽眞鉛也﹐世人旣不識眞鉛﹐安識金丹﹖此章痛掃旁門﹐極其警策。惜乎愚夫錯認休妻一語﹐又流入采陰旁門﹐造下地獄種子﹐恰如避溺而投火矣。哀哉﹗

萬卷丹經語總同﹐金丹只此是根宗。

依他坤位生成體﹐種在乾家交感宮。

莫怪天機具泄漏﹐只緣學者盡愚蒙。

若能了得詩中意﹐立見三淸太上翁。

此章言金丹大道﹐爲超凡入聖捷徑﹐乃《悟眞篇》上卷之結尾也。前章言金丹作用迥絕旁門﹐可見只此一事實﹐餘二卽非眞矣。豈特此書爲然﹐縱閱盡萬卷丹經﹐亦只言此一事耳。先天羲易提出乾坤坎離﹐已爲丹經開山作祖﹐《道徳》並《淸靜》諸經﹐惟宗自然﹐𨿽直指無爲之道﹐而金丹作用已在其中。《陰符》及《參同》諸書﹐要人返本﹐𨿽詳示有爲之功﹐然作用到頭仍歸自然大道。至於關尹莊列之所闡揚﹐鐘呂海蟾之所撰述﹐莫不皆然﹐無非究性命之根﹐以定金丹之宗而已。所云金丹最的端者﹐此其根宗也。金丹作用﹐篇中言之卽詳﹐統而論之只是產藥於坤鑪﹐結丹於乾鼎兩言可盡。以金丹言之﹐坎離始交而產大藥﹐坤宮事也﹔至於依時采取升入天谷引歸黃庭﹐則屬之乾家矣。以還丹言之﹐采藥入鑪而用文火溫養﹐坤宮事也﹕至於聚火載金交媾鍛煉於昆侖頂上﹐則又屬乾家矣﹐崔公所謂「產在坤﹐種在乾」是也﹐故曰「依他坤位生成體﹐種在乾家交感官。」祖師剖露到此﹐可謂直泄天機矣﹐柰世人尙惑於旁門﹗或以彼我兩家分乾坤﹐此與無間地獄作因緣者﹔或以臍上頂下兩地分乾坤﹐此向黑山鬼窟作活計者﹔豈非愚蒙之極乎﹗倘有智慧過人之士﹐參訊勤恪﹐神明忽告﹐當下豁然了悟﹐方知山河大地總是鼎鑪﹐蠢動含靈悉皆藥物﹐日用動靜無非火候﹐三淸太上卽我本來法身﹐而立地成眞作祖矣﹐故曰「若能了得詩中意﹐立見三淸太上翁。」三淸音﹐玉淸﹑上淸﹑太淸三境眞人也。太上者﹐巍巍尊髙先天眞宰也。凡夫—聞三淸太上便驚惶無地﹐妄謂此乃天上至尊﹐斷無我分﹐不知我之元精卽玉淸眞人﹐卽佛家所謂淸靜法身也﹔我之元炁卽上淸眞人﹐卽佛家所謂千身億化身也﹔我之元神卽太淸眞人﹐卽佛家所謂圓滿報身也。舉一卽三﹐是名三淸﹐會三歸一﹐是名太上。非三而三﹐非一而一﹐無上而上。眞空不礙妙有﹐故曰「無極而太極」。三本非三﹐一本非—﹐上本無上﹐妙有不礙眞空。故曰「太極本無極」。此乃無上至眞妙覺之道也。祖師所云悟眞者﹐悟此而已。從前一切金丹作用﹐若鑪鼎。若藥物﹐若火候﹐到此總屬筌蹄﹐何況旁門小乘﹖嗚呼﹗苟非三教至人﹐其孰能知之哉﹗

此卷已括盡金丹作用﹐以下不過引而伸之耳。—路剖析次第秩然﹐到末了才直泄天機﹐作者注者雙眼洞照﹐讀者亦知之否耶﹖﹝上卷總評﹞

卷中

七言絕句六十四首

七言絕句六十四首﹝以象卦數﹞

道自虛無生一炁﹐又從一炁產陰陽﹔

陰陽再合成三體﹐三體重生萬物張。

此章言大道順生之序也。《道徳經》云「道生一﹐一生二﹐二生三﹐三生萬物。」只此數句﹐包羅萬象﹐該括三教﹐惜未有知其解者。大道本來無方無體﹐渾然太虛﹐不可道﹐不可名者也﹐彊名之曰虛無﹐曰自然﹐曰未見炁然。才謂之虛卽實矣﹐才謂之無卽有矣﹐才謂之自然卽該具因緣矣﹐才謂之未見炁而元炁已生﹐道生一矣。故曰「道自虛無生一炁」﹐周子所謂「無極而太極」是也。一炁旣分﹐其中便有淸有濁﹐有動有靜﹐動者淸而上浮爲天﹐靜而濁者下凝爲地﹐一生二矣。故曰「又從一炁產陰陽」﹐周子所謂「分陰分陽﹐兩儀立焉」是也。從此天气下降﹐地气上升﹐二气交感﹐人生其中﹐二生三矣。故曰「陰陽再合成三體」﹐周子所謂「乾道成男﹐坤道成女」是也。只此一元之炁﹐充周布滿﹐三才旣備﹐品物咸亨﹐情與無情莫不各正性命﹐三生萬物矣。故曰「三體重生萬物昌」﹐卽周子所謂「萬物生生而變化無窮」者也。此章是祖師述《道徳經》﹐特衍而明之﹐以爲中篇六十四章綱領。所謂順去生人生物者也﹐從此逆而返之﹐便是金丹大道。

萬物蕓蕓各返根﹐返根復命卽長存。

知常返本人難會﹐妄作招凶眾所聞。

此章言學道者當知常返本也。道生一﹐一生二﹐二生三﹐三生萬物。可見大道物物具足﹐矧人爲萬物之靈﹐可不思返本還源乎﹖倘能從日用常道顚倒求之﹐卽此六根門頭﹐根塵相對時﹐當下斬斷意識﹐意識不行﹐六用皆息﹐所謂「一根旣返源﹐六根成解脫」也。從此一切有情無情之物﹐無不各返其根﹐而先天之命復矣。命復而谷神不死者﹐終古常存矣﹐卽太上所謂「萬物蕓蕓﹐各歸其根﹐歸根曰靜﹐靜曰復命」是也。歸根復命之功﹐人人做得﹐而世人往往當面磋過者﹐只爲不知常耳。此道本至平而無奇﹐至淡而無味﹐不離日用﹐直造先天﹐是爲太常。人能一念回機﹐當下便同本得﹐才知常卽返本矣。柰何百姓日用而不知﹐昧卻自家底平常心﹐往往厭常喜新﹐向外馳求﹐做出許多捏怪伎倆﹐陰陽鑪火﹐無所不至﹐妄作妄爲﹐自取凶咎﹐卽太上所謂「不知常﹐妄作凶」也。聖訓昭昭﹐世人豈不聞之乎﹗此亦本《道徳經》而發明之﹐示人以返本還源之功。

但將死戶爲生戶﹐莫執生門號死門。

若會殺機明反覆﹐始知害裏卻生恩。

此章言殺機轉爲生機﹐卽反本之功也。《陰符經》云「生者死之根﹐死者生之根。恩生於害﹐害生於恩。」蓋世人之生死皆由於心﹐心之生死皆由於物﹐凡六根門頭一切有漏處﹐悉皆生死岸頭也。何以故﹖—切有漏之處﹐世人莫不依此安身立命﹐所謂生門也﹐卽皆恩也。然一切有漏之處﹐世人莫不從此喪身失命﹐卽所謂死戶也﹐卽皆害也。倘順而出之﹐生門轉作死門而害生於恩矣。惟逆而返之﹐死戶轉作生戶而恩生於害矣。害生於恩﹐是生機反爲殺機也﹔恩生於害﹐是殺機反爲生機也。所謂殺機反復之妙也。此章本《陰符》宗旨而發明之。《道徳經》主自然﹐故直指虛無之體﹔《陰淸經》主作用﹐故專提生殺之機。然生殺之機﹐卽所以歸根而復命也。

禍福由來互倚伏﹐還如影響相隨逐。

若能轉此生殺機﹐反掌之間災變福。

此章申言生殺之機也。《感應篇》云「禍福無門﹐惟人自召。」此太上寶訓也﹐然須知學道人之禍福與世人所謂禍福迥別﹕蓋知常而返本﹐卽自求之福也﹔不知常而妄作﹐卽自求之禍也。豈不互相倚伏﹐如影之隨形﹐響之應聲乎﹖倘能一念回機﹐則生殺之關立轉﹐一切妄作妄爲者﹐未嘗不可知常而返本﹐其轉移之機關只在反掌間。蓋妄卽變而爲常﹐卽無所不變矣﹐從此殃可變慶﹐凶可變吉﹐災可變福。宇宙在手﹐萬化生身﹐而爲造物之所不能殺矣。禍福倚伏亦本《道徳經》﹐以申言上章殺機反復之意。

要得谷神長不死﹐須憑玄牝立根基。

眞精卽返黃金室﹐一顆明珠永不離。

此章言轉兩爲一﹐乃金丹立基之功也。《道徳經》云「谷神不死﹐是爲玄牝。玄牝之門﹐是謂天地根。」谷神卽本來面目也﹐谷取其至虛﹐神取其至靈﹐至虛至靈之機只在當下。當下寂然不動﹐當下感而遂通﹐其來無首﹐其去無尾﹐谷神本自無神生﹐何有於死﹗仍從此無生中生生不息﹐而天地萬物皆從此出﹐卽是道生﹝218尾﹞﹝221頭﹞一﹐一生二。順而出之以爲生機者也。若要逆而返之以爲殺機﹐妙用須從玄牝立基。坎中眞陽爲玄﹐是名有中無﹐命之寄於身者也﹔離中眞陰爲牝﹐是名無中有﹐性之寄於心者也。兩者一合﹐丹基乃立﹐谷神自然長存﹐故曰「要得谷神長不死﹐須憑玄牝立根基。」玄牝二物會歸中黃﹐先天至精妙合而凝﹐何啻赤水玄珠得於罔象﹖一得永得﹐自然須臾不離﹐故曰「眞精旣返黃金屋﹐一顆明珠永不離。」夫眞精旣返﹐玄牝之基立矣。玄珠成像﹐豈非谷神長不死者乎﹖此轉兩爲一之初基﹐卽轉殺爲生之妙用也。

先且觀天明五賊﹐次須察地以安民。

民安國富方求戰﹐戰罷方能見聖人。

此章言復命之功卽金丹作用也。獨修一物卽非大道﹐彼金丹大道何如哉﹖欲修金丹﹐必須洞曉陰陽﹐深達造化。《陰符經》云「觀天之道﹐執天之行。」又云﹔「天有五賊﹐見之者昌。」五賊者五行﹐天之所以造化萬物﹐卽人之所以自造自化者也。若不明互生互殺之妙用﹐怎得成丹﹖故欲執天之行﹐必先觀天之道﹐內觀洞然﹐才好下手。身中造化不離方寸地﹐此地兼攝坎離二用﹐察之則主立矣。主立則六根歸元﹐聽命天君﹐是謂「民安」。三寶內斂﹐外邪不生﹐是謂「國富」。從此坎離交姤﹐方結金丹﹐有龍爭虎鬥之象。交姤之時﹐六根大定﹐意識不行﹐五賊皆束首受我驅策﹐陰魔掃迹﹐有戰勝之象。自此露出本來面目﹐便是聖胎﹐而見自己之聖人矣。以復命而兼了性﹐與天地合其徳﹐方成大道。下章遂言戰勝之功用。

用將須分左右軍﹐饒他爲主我爲賓。

勸君臨陣休輕敵﹐恐喪吾家無價珍。

此章申言金丹作用﹐當明辧賓主以還眞也。戰勝而見聖人﹐金丹之道圓矣。然方戰之時﹐其功不可不愼。左屬陽右屬陰﹐離爲太陽﹐左也﹐而實陽中之陰﹐則居左而反爲賓矣﹔坎爲大陰﹐右也﹐而實陰中之陽﹐則居右而反爲主矣。所謂「用將須分左右軍」也。學者以見性爲主﹐離光是也﹐柰何中藏陰气﹐識神尙存﹐實未得爲見性。一點乾家眞性寄體坤中﹐坎中元炁是也﹐以其未卽來復也﹐故謂之他﹐以其爲我家故物﹐故必須讓他作主。彼卽作主﹐我反爲賓矣﹐主賓互換﹐顚倒之妙也。其初先用離中眞陰﹐回光返照﹐旣而取出坎中眞陽﹐反本還源。識神死盡﹐眞性才得現前﹐此如大將臨陣先擒其王。眞種到手﹐陰邪自散﹐但﹝219尾﹞﹝222頭﹞中間進退之宜全仗調停火候﹐如大敵之不可輕。倘臨鑪之時一念妄動﹐則坎中眞陽不可得而取﹐是「喪卻吾家無價珍」也。可不愼乎﹗此章當與上兩章參看﹐方知賓主顚倒之炒。更有下劣旁門以此章輕敵﹑上章戰勝等句﹐附會作采陰邪說﹐誑惑世人喪身失命﹐生當受雷霆之誅﹐死當入無間地獄矣。

異名同出少人知﹐兩者玄玄是要機。

保命全形明損益﹐紫金丹藥最靈奇。

此章申言金丹之要﹐斷在玄牝也。《道徳經》首章云「故常無欲以觀其妙﹐常有欲以觀其繳」又曰「此兩者同出而異名﹐同謂之玄。」正與玄牝之說互相發明﹐但世人知之者稀﹐祖帥特爲剖析﹝221尾﹞﹝220頭﹞之。常無者卽玄也﹑陽也﹑主也﹐在人爲眞性﹔常有者卽牝也﹑陰也﹑賓也﹐在人爲眞命。一分爲二﹐是爲異名﹔二本乎一﹐是爲同出。學人能從有入無﹐返乎先天﹐是爲玄玄之要道矣﹐故曰「異名同出少人知﹐兩者玄玄是要機。」有無之體𨿽一﹐作用卻分兩般﹐有爲所以保命﹐當加日益之功﹔無爲所以了性﹐當明日損之妙。損之又損﹐以至於無﹐自然形神俱妙﹐超脫而變化矣﹐故曰「保命全形明損益﹐紫金丹藥最靈奇。」水火相配合成紫色﹐卽金丹法象﹐有無交入﹐性命齊了﹐豈非玄玄之妙道乎﹗

不識陽陽及主賓﹐知他那个是疏親﹖

房中空閉尾閭穴﹐誤殺閻浮多少人﹗

此章言獨修一物之非道也。蓋有無同出之謂玄﹐一陰一陽之謂道﹐所以金丹之功必須性命全修。篇中所說陰陽﹐直接性命而言﹐只此性命兩字﹐在先天爲乾坤﹐在後天爲坎離﹐此兩者有賓有主﹐有親有疏﹐學人宜細辧之。世人但知以離爲性﹐不知離中之陰﹐乃後天識神﹐逐境流轉者也。學人仿佛依通便以此爲見性﹐何異認賊作兒子﹐未免以賓爲主﹐應疏而反親矣。但知以坎爲命﹐不知坎中之陽﹐卽先天干性﹐萬劫不壞者也。學人未遇眞師﹐轉斥此爲外物﹐何異貧子覓衣珠﹐未免以主爲賓﹐應親而反疏矣。此毫釐千里之差﹐不可不辧者也。今世學道者但聞淸靜之說﹐便牢閉六窗﹐灰心靜坐。內不出﹐外不入﹐其象爲「房中空閉尾閭穴」﹐卽所謂「獨修一物是孤陰」者也。只因不辧賓主親疏﹐未明玄玄大道﹐並其所守之一物亦非矣﹐誤盡世人﹐可勝道哉﹗昔馬祖在南嶽﹐一味坐嶽禪﹐南嶽讓公啟以磨磚豈能作鏡﹐復示以打牛打車之機﹐始豁然開悟。會得這則公案﹐便會得此章關鍵矣。

玄牝之門世罕知﹐只將口鼻妄施爲。

饒他吐納經千載﹐怎得金烏搦兔兒﹖

此章申言玄牝妙用﹐非旁門所知也。玄牝之與谷神﹐其體則一﹐其用則二﹐名之以一有一無﹐象之以一烏一兔﹐張弛闔辟﹐旋乾轉坤﹐太上所謂玄牝之門﹐是謂天地根者也。旁門不知其妙﹐錯認綿綿若存一句﹐妄以口吐鼻納爲玄牝作用﹐謬甚矣﹗豈知玄牝二物不過眞陰眞陽﹐離中眞陰象日中金烏﹐坎中眞陰象月中玉兔。兩者會合﹐主賓顚倒﹐自然相擒相制而結金丹。《陰符經》所謂「擒之制在炁」也。若但以口鼻吐納爲功﹐縱饒千秋萬歲﹐眞陰眞陽依然間隔﹐怎得金烏搦兔之妙用乎﹖此玄牝之門舉世所以罕知也。

三才相盜食其時﹐此是神仙道徳機。

萬化旣安諸慮息﹐百骸俱理證無爲。

此章申言復命之功﹐從有爲以入無爲也。首章原本《道徳經》﹐言「道生一﹐一生二﹐二生三」﹐三才之道備矣。只此三才﹐順之卽凡﹐逆之卽聖﹐學道者竊造化之機而用之﹐豈難超凡入聖乎﹖《陰符經》云﹕『三盜旣宜﹐三才旣安。」又曰「食其時﹐百骸理。動其機﹐萬化安。」蓋大丹造化以天爲鼎﹐以地爲鑪﹐以日精月華爲藥物﹐人居其中運行周天火候﹐此丹道逆用之三才也。然有兩種作用﹕以小周天而言﹐當先取坎中之陽補離中之陰﹐水火旣濟﹐會於中黃﹐金丹產在鑪中矣﹐其機在侯活子時到﹐以爲采取之功。以大用天而言﹐坤反居上﹐乾反居下﹐天地反復交在昆侖﹐還丹收歸鼎內矣﹐其機在候正子時到﹐以爲鍛煉之準。兩種作用內外交通﹐始得參合三才﹐結而成丹﹐無非以眞意和合身心﹐使元精﹑元炁妙合而凝﹐谷神自然長存。人但知爲神仙妙訣﹐不知此乃修徳凝道中一段自然機用﹐卽歸根復命之要道也。鍛煉之後身心大定﹐天君坐鎭中央﹐寂然不動﹐而五官四肢三百六十骨節八萬四千毛孔﹐元炁周流﹐一切歸命中黃正位。譬如北辰居所﹐而眾星自拱﹐又如陽回寒谷﹐大地皆春。可謂各正性命而保合太和矣。豈非萬化旣安﹐諸慮盡息﹐百骸俱理﹐而得證無爲者乎﹖此章言會三歸一﹐從有爲以入無爲﹐正與首章相應。蓋卽《陰符》之作用﹐契《道徳》之自然﹐攝用歸體﹐以了命而兼了性者也。

《陰符》寶字愈三百﹐《道徳》靈文止五千。

今古上仙無限數﹐盡於此處達眞詮。

此章標兩經宗旨﹐以示大道之淵源也。大道非師不傳﹐非經不印﹐經者千聖相傳之心印。然三洞眞經部啻數千卷﹐獨推《陰符》《道徳》兩經開山作祖者﹐以其道合天人﹐爲窮理盡性至命之眞詮耳。然兩經宗旨同而不同﹐異而不異﹕《道徳》直指自然之本體﹐其道從無入有﹐其機主順﹔《陰符經》專提歸根之作用﹐其道從有入無﹐其機主逆。卽如篇中所引虛無一炁﹐順也﹔繼以知常返本﹐則逆矣。同出異名﹐順也﹐繼以察地安民﹐則逆矣。至於谷神之妙﹐先從玄牝立基﹐則順而未始不逆﹔相盜之機。究竟無爲得證﹐則逆而未常不順。此又見《道徳》《陰符》有無不二﹐性命同源之妙也。然兩經文字極其簡奧﹐《陰符》字僅三百﹐《道徳》文止五千﹐自古上仙大聖﹐皆從得大受用。後來著書立說者終不能出其範圍﹐誠哉﹗其爲窮理盡性至命之眞詮也已。

契論經歌講至眞﹐不將火候著於文。

要知口訣通玄處﹐須共神仙仔細論。

此章言火候之祕必假師傳也。《陰符》《道徳》兩經﹐垂示眞詮﹐爲萬古學道者作指南鍼。然其書乃直指歸根復命至眞之要道﹐尙未落丹經諸名相也。至漢魏伯陽眞人始準易象作《參同契》。建立鼎鑪﹑藥物﹑火候諸名相。大約以乾坤爲鼎鑪﹐以坎離爲藥物﹐以餘六十卦爲周天火候﹐意玄而語奧﹐遂稱丹經鼻祖。從此接踵而起者﹐有論有經有歌﹐橫說豎說﹐無非以寓言發明至眞之理。其所陳者﹐卦爻銖兩﹔所用者﹐年月日時。此特火候之名相耳。至眞之訣﹐𨿽隱然在中﹐卻又引而不發﹐其中玄妙﹐須得聖師口口相授﹐片言指破天機﹐則紙上陳言總是源頭活水﹐紫淸眞人所謂「都來半句﹐貫串萬卷丹經」是也。不則雙眼黑漆漆地﹐縱有解會﹐一似鏡裏觀花﹐水中提月﹐從何處著眼﹖從何處下手哉﹖

饒君聰慧過顏閔﹐不遇師傳莫彊猜。

只爲丹經無口訣﹐教君何處結靈胎﹖

此章言金丹大道﹐非師傳不明也。上章言口訣必待師傳﹐信矣。或疑世有聰慧絕人者﹐似可無待於師﹐殊不知性由自悟﹐命假師傳﹐自古到今﹐未有無師而得證盡性至命之大道者。所以黃帝拜訪於崆峒﹐孔子特詢乎柱下﹐此兩聖者豈非慧過顏閔者哉﹖彼其求師問道何其勤勤﹐正以道妙不可彊猜耳。卽如《陰符》《道徳》兩經所言知常返本﹑察地觀天底道理﹐只在眼前﹐然未遇眞師﹐無異水中捉月﹐鏡裏觀花﹐令人何處下手﹖又況後來丹經所述藥物﹑火候之祕﹐曲譬廣諭﹐名相離奇﹐有不目眩神驚者乎﹖明之尙且不易﹐矧能如法行持以結聖胎乎﹖學道者當急訪眞師以求眞決﹐毋得蹉跎歲月也。然則丹經競無用乎﹐曰眞訣原只在丹經中﹐正如僧繇畫龍一般﹐未經點眼尙是壁間之龍﹐一朝點出便破壁而飛去矣。點眼之妙存乎眞師。

夢謁西華到九天﹐眞人授我指玄篇。

其中簡要無多語﹐只要教人煉汞鉛。

此章言眞師口訣只在汞鉛二物也。汞本無質﹐諭妙有中眞空﹔鉛卻有形﹐諭眞空中妙有。妙有中眞空卽先天祖性﹐乾是也﹔眞空中妙有卽先天元命﹐坤是也。在後天性寄於心﹑故乾破爲離﹐離之中虛者乃眞汞也﹔命寄於身﹐故坤實成坎﹐坎之中實者乃眞鉛也。學道者能取坎中之陽﹐點離中之陰﹐才復還先天干體﹐此煉後天兩物以成金丹也。到得兩物合體化作先天一炁﹐始號眞鉛﹐卻又只是一物﹐此名外藥。復加采取而烹煉之﹐一點落在黃庭﹐凝結聖胎﹐此名內藥。更須抽鉛添汞﹐煉之又煉﹐返於虛無﹐始稱眞汞。鉛盡汞乾才得超凡入聖﹐此煉先天—炁以成大還丹也。大抵以眞鉛諭身﹐眞汞諭心﹐煉眞鉛所以了命﹐煉眞汞所以了性。性命齊了﹐大道畢矣。豈非至簡至易之眞詮乎﹗我紫陽張祖當年於西蜀成都靑城山面遇海蟾劉祖﹐拜授金丹祕訣﹐後因誤傳獲譴﹐隱名著書﹐遂並其師承而隱之。篇中性命微言皆從劉祖口授﹐而付之一夢﹐其意良深。以西蜀爲西華﹐以眞授爲夢授﹐以「指玄」二字隱躍《悟眞》﹐無非活句﹐若作實法會﹐卽是癡人說夢矣。

用鉛不得用凡鉛﹐用了眞鉛也棄捐﹔

此是用鉛眞妙訣﹐用鉛不用是誠言。

此章揭示眞鉛之妙用也。上章鉛汞對舉﹐而此單舉眞鉛者﹐點出金丹大藥﹐令人知下手處也。蓋眞鉛是先天一炁﹐從虛無中來者﹐凡鉛乃凡精凡气也。然對坎離二物而言﹐身中凡精凡气總屬凡鉛﹔對先天一炁而言﹐則離中至陰之精﹑坎中至陽之炁又屬凡鉛矣。直到二物會合﹐產出一點眞種﹐才算得眞鉛。眞鉛卽金丹也﹐卽所謂先天一炁從虛無中來者。學者旣識得此眞種﹐采取而鍛煉之﹐是名金液還丹。更加溫養乳哺之功﹐損之又損﹐以至虛無﹐消盡後天陰滓﹐渾然一片﹐先天法身圓明﹐與太空同體﹐是並其眞鉛而棄捐之矣﹐況凡鉛乎﹖𨿽不用鉛﹐其初卻又用鉛﹔𨿽似用鉛﹐究竟又不用鉛。從有爲而入無爲﹐卽了命而兼了性。豈非西華所授之妙訣﹐卽從上諸祖之心印乎﹖古詩云「用鉛不用鉛﹐須向鉛中作﹐及至用鉛時﹐用鉛還是錯。」正見用而不用﹐不用而用﹐顚倒倒顚之妙。凡篇中所云眞鉛皆與此同看。

竹破須將竹補宜﹐抱雞當用卵爲之。

萬般非類徒勞力﹐爭似眞鉛合聖機。

此章申言眞鉛爲還丹眞種也。眞鉛固是先天一炁﹐不落形質﹐然必須後天同類之物有以致之。蓋後天不得先天無以變化﹐先天不得後天無以招攝。離中至陰之精﹐坎中至陽之炁﹐𨿽屬後天﹐卽眞鉛之所自出也。兩者一合﹐眞鉛自生。此中招攝之妙﹐有如用竹補竹﹐用卵抱雞﹐自然無中生有﹐返本還源。後天形質才得眞鉛點化﹐自然超凡而入聖矣。除卻坎離二用﹐總屬非類﹐何以致眞鉛而合聖機哉﹖

未煉還丹莫隱山﹐山中前後盡非鉛。

此般至寶家家有﹐自是時人識不全。

此章言眞鉛作用﹐不可偏於守靜也。坎離兩物會合方稱眞鉛﹐眞鉛卽金丹也。旣得眞鉛﹐再加向上工夫﹐采取而鍛煉之﹐方稱金液還丹。還丹旣得﹐更加九年面壁之功﹐宣到—塵不染﹐萬境皆空﹐才合隱山法象。還丹未就﹐且當求之於塵市可也。若便灰心冥目﹐關閉六窗﹐隔絕前後﹐則外藥之用從何而生﹖故曰「未煉還丹莫隱山﹐山中前後盡非鉛。」眞鉛之體產自先天﹐𨿽則人人具足﹐然非眞師點破﹐識之甚難。非金石凡藥﹐非彼家邪穢﹐並非身中精气。倘離此數者息心內守﹐又未免獨修一物﹐落斷滅種性邊見。如入深山而求鉛﹐必不可得矣。可惜至寶不遇眞師點破﹐遂致人人覿面蹉過﹐故曰「此般至寶家家有﹐自是時人識不全。」此章言復命之功﹐不專守靜隱山之象﹐甚奇﹐當與居塵市閉尾閭兩首參看﹐方知其奧。

虛心實腹義懼深﹐只爲虛心要識心。

不若煉鉛先實腹﹐且教守取滿堂金。

此章言立命之功先於了性也。《道徳經》云﹔「虛其心﹐實其腹。」此句意義深遠﹐舉世莫能窺測。蓋實腹是有爲之功﹐所以了命﹔虛心是無爲之妙﹐所以了性。心體本同太虛﹐空空洞洞﹐萬象俱涵﹐一物不著﹐人能一念回機﹐直下識取本來面目﹐則心不期虛而自虛矣。此乃髙上之士先了性而後了命者﹐所謂修上一關蓋下二關也。中下之流到此便無站腳處﹐不若先做煉鉛工夫以實其腹﹐命根卽固﹐方可徐徐了性。然眞鉛亦未易煉也。凡夫心擾欲牽﹐刻刻向外馳求﹐耗散本來﹐如金玉滿堂莫之能守。何以守之﹖只索收視返聽﹐絕利一源以招致先天一炁而已。六根大定﹐返乎先天﹐是爲眞鉛。眞鉛卽得﹐命基永固﹐而腹先實矣﹐煉之又煉﹐從有爲入無爲﹐直到性地圓明而心亦虛矣。虛心實腹二義𨿽有了性了命之殊﹐而末常不同歸﹐可見聖意𨿽深遠難測﹐而未常不可測也。以上數章俱發明先天眞鉛之妙﹐欲煉眞鉛必須從取坎塡離起手﹐故下章緊接坎離二物。

日居離位反爲女﹐坎配蟾宮卻是男﹔

不會此中顚倒意﹐休將管見事髙談。

此章言坎離顚倒之妙﹐乃眞鉛所自出也。金丹之要只在眞鉛﹐眞鉛之用不出坎離二物。離爲日﹐日乃太陽眞火﹐是先天干父法象﹐不知乾破爲離﹐乾父反爲中女矣﹔坎爲月﹐月乃太陰眞水﹐是先天坤母法象﹐不知坤實爲坎﹐坤母反爲中男矣。此先天轉作後天顚倒之妙也﹐若能再一顚倒﹐則離中一陰復歸於坤﹐坎中一陽復歸於乾。親上親下﹐各從其類﹐後天不又轉作先天乎﹖不會此中顚倒之妙而髙談闊論﹐何異以管窺天﹐可發一笑。世人不知道而妄談道﹐祖師所以三嘆也。顚倒之妙詳見下章。

震龍汞出自離鄕﹐兌虎金生在坎方﹐

二物總因兒產母﹐五行全要入中央。

此章言金木之用總歸眞土也。丹道以水火爲體﹐坎離是也﹔以金木爲用﹐震兌是也。究竟四象不離二體﹐後天震居東﹐卽先天離位﹐所以震中木汞出自南方離火﹐所謂龍從火裏出也﹔後天兌居正西﹐卽先天坎位﹐所以兌中鉛金生自北方坎水﹐所謂虎向水中生也。火反生木﹐水轉生金﹐母子顚倒。故曰「二物總因兒產母」。東三南二北一西四﹐會歸中黃眞土﹐始成金丹。故曰「五行全要入中央」。上章言水火以立體﹐此章言金木以致用﹐合之而四象全矣﹐其要只在中土。

離坎若還無戊己﹐𨿽含四象不成丹。

只緣彼此懷眞土﹐遂使金丹有返還。

此章言眞土之功﹐能和合四象而成金丹也。眞土者﹐眞意之別名也。當其寂然不動﹐是爲己土﹔及其感而遂通﹐是爲戊土。其體則一﹐其用則二。體在中宮﹐用寄坎離。蓋坎中納戊﹐離中納己﹐若非流戊就已﹐則金木水火各散而不能成丹。惟眞意一到﹐才能調和身心﹐攝伏魂魄﹐四象合作一家﹐返本還源只在剎那間﹐而金丹大藥結矣。眞土之功不亦大乎﹗

火生於木本藏鋒﹐不會鉆研莫彊攻。

禍發總因斯害己﹐要須制伏覓金公。

此章言金木相制之功也。上章說四象歸於戊己﹐是總言金丹妙用﹐此又分而言之。木體諭人生而靜之性﹐木中生火諭感物而動之情。情藏於性﹐本自寂然﹐只因六根門頭觸境逢緣﹐處處粘著﹐引起業識﹐倏生忿欲。忿欲一起﹐卽能焚卻太和元炁。猶之火藏於木﹐本自宴然﹐只因鉆木發火﹐烽煙一發卽能燒卻本身矣﹐所謂「禍發必克而害己」也。此豈可以私智鉆研﹐彊爲攻治乎﹖必欲制伏﹐非水中之金不可。蓋木性輕浮﹐金性鎭重﹐木汞本流走不定﹐一見金鉛自然受制﹐六根門頭處處勒轉﹐才得轉識成智﹐返情爲性﹐從此定水湛若﹐慧火長明。忿不懲而自懲﹐欲不窒而自窒﹐而寂然不動矣。金旣制木﹐水卽制火﹐豈復有禍發必克之患乎﹖此卽金丹顚倒之妙也。

金公本是東家子﹐送在西鄰寄體生。

認得喚來歸舍養﹐配將奼女結親情。

此章言以鉛入汞也。先天羲易本離東而坎西﹐故取東家西鄰之象。金公是坎中眞陽﹐因乾破成離而陷坤官以成坎者﹐豈不猶東家子而寄養西鄰者乎﹖眞陽𨿽然流落在外﹐面目依稀﹐急須認取。倘能以眞意爲媒﹐取出坎中眞陽﹐配合離中眞陰﹐二物歸於土釜﹐金情木性自然兩相和協﹐金丹得就矣﹐豈不猶配奼女而生嬰兒者耶﹖此亦顚倒之妙也。

奼女遊行各有方﹐前行須短後須長﹐

歸來卻入黃婆舍﹐嫁个金公作老郎。

此章言以汞投鉛也。離中流珠諭後天之心﹐其性喜走﹐出入無時﹐流連前境﹐未肯退藏﹐若女子之好遊。然本自一精﹐明分爲六﹐和合六根六塵﹐隨其所向而晝夜奔馳﹐何時得休歇乎﹖不知涉境則覽物招愆﹐退藏斯安身得地。譬如女子在母家之日宜短﹐在夫家之日宜長﹐自有一定安身立命底所在。故曰「奼女遊行各有方﹐前行須短後須長。」學道之士必須刻刻回機﹐時時返照﹐把這點流珠收歸中黃神室﹐卽取坎中眞陽以制伏之。若女子嫁夫之後﹐宜室宜家﹐克相夫子而不敢妄動矣。故曰「歸來卻入黃婆舍﹐嫁个金公作老郎。」離宮取得坎中一陽﹐返而爲乾﹐老郎之象﹐此與上章反復一意。上章言招男以配女﹐此章言嫁女以配男﹐總是坎離顚倒法象。祖師以世間法諭出世法﹐太煞婆心﹐令學人易曉耳。切不可泥男女字面﹐流入淫穢﹐以招上蒼重譴也。

取將坎位中心實﹐點化離宮腹內陰﹔

從此變成乾健體﹐潛藏飛躍總由心。

此章直言取坎塡離﹐復還乾體﹐乃金丹之關鍵也。自《日居離位章》言乾坤顚倒而爲坎離﹐以下章章說坎離。蓋後天之坎北離南﹐卽先天之乾坤也﹔後天之震東兌西﹐卽先天之坎離也。水火﹐坎離之體也﹔金木﹐坎離之用也。坎中納戊﹐離中納己﹐是爲眞土﹐調水火而和金木者也。金木諭爲龍虎﹐水火諭爲鉛汞﹐鉛又諭名金公﹐汞又諭名奼女﹐眞土又名黃婆。千言萬語﹐究只是一坎一離。坎中—陽依然先天干體﹐道心之象也﹔離中一陰夾帶後天坤質﹐人心之象也。道心本純乎天理﹐人心則未免流入私欲矣。學道之士觀天道而執天行﹐能取坎中天理之陽﹐點破離中人欲之陰﹐是爲克己復禮﹐從此人心悉轉爲道心﹐而乾體復矣。蓋由惟精以致惟一﹐卽顚倒之妙也。其初乾坤顚倒而爲坎離﹐先天遂轉作後天﹔其旣坎離顚倒而爲乾坤﹐後天仍轉作先天矣。乾體旣復﹐變化乃生﹐六位之中﹐或潛或現﹐或躍或飛﹐周天火候之樞機﹐便是乘龍禦天之作用。千變萬化﹐一切惟心。所謂「乾元用九﹐乃見夭則」﹐而出聖入神之基得矣。取坎塡離爲金丹徹底關鍵﹐此章結上以起下﹐又爲篇中通身關鍵﹐讀者急須著眼。

先把乾坤爲鼎器﹐次搏烏兔藥來烹。

旣驅二物歸黃道﹐爭得金丹不解生﹖

此章括言金丹之要道不離於有作也。上章言取坎點離以還乾體﹐卽金丹之要道也。然使不知安鑪立鼎烹煉藥物﹐則丹道何由而成乎﹖乾上坤下爲坎離之匡廓﹐卽鼎器也﹔日烏月免乃乾坤之精髓﹐卽藥物也。學人於二六時中﹐先要收視返聽﹐須臾不離﹐從此身心渾合﹐自歸並中黃神室。故曰「先把乾坤爲鼎器﹐次搏烏免藥來烹。」身心旣混合而歸中黃﹐三家相見﹐自然打成一片而結聖胎﹐火候在其中矣。故曰「旣驅二物歸黃道﹐爭得金丹不解生。」據星家書﹐月行有九道﹐其中央爲黃道﹐日月會合只在黃道中間。烏兔卽日月也﹐日月卽坎離也﹐安鑪鼎而搏藥物﹐卽上章所云取坎點離也﹔歸黃道而生金丹﹐卽上章所云變成乾體也。只此四句而鼎鑪﹑藥物﹑火候無不該具﹐故曰此括言金丹有作之要道也。下章乃逐節分言之。

安鑪立鼎法乾坤﹐鍛煉精華制魄魂﹐

聚散氤氳成變化﹐敢將玄妙等閒論﹗

此章申言安鑪立鼎之妙用也。日中烏爲日精﹐月中兔爲月華。日本太陽眞火﹐月爲太陰眞水。太陰之體本來黑而無光﹐映日中太陽眞火乃生其光﹐其黑而無光處所謂地魄也﹐其映日而生光處卽所謂天魂也﹐兩家合成﹐元是一物。人身之眞日眞月亦然。離外陽而內陰﹐其中一陰乃太陽之眞精也﹔坎外陰而內陽﹐其中一陽乃太陰之眞華也。學道之士必須以離中眞火返照坎宮﹐坎中之金華自出而應之﹐正猶月魄生明而一陽來復矣。所以金丹下手工夫必先安鑪立鼎﹐而後鍛煉藥物。收視返聽乃安鑪立鼎之初功﹐身心一如則鍛煉制伏之妙用也﹐身心會合打成一片﹐眞種才得入手﹐而有氤氳變化之證驗。孰知天魂地魄﹐總是一機﹔日精月華﹐元非兩物。其中機竅至玄至妙﹐必須眞師親授﹐豈可看作等閒家具而髙談闊論乎﹗孟子所謂難言者﹐此也。此章單言安鑪立鼎﹐而藥物﹑火候已在其中。

咽津納气在人行﹐有物方能造化生。

鼎內若無眞種子﹐猶將水火煮空鐺。

此章申言藥物須得丹頭也。金丹一道。旣知安鑪立鼎﹐便須討論藥物。藥物之僞者﹐人人能行之﹔一說到眞種子﹐則舉世茫然矣。試看咽津納气﹐不過旁門小道﹐其中亦必有主宰底人行之方驗﹐況金丹大道﹐烏有其中無物而能自造自化者乎﹖太上云「有物渾成﹐先天地生。」此物生天﹑生地﹑生人﹐無所不造﹐無所不化。在人爲未生以前面目﹐萬劫不壞底元神﹔在丹道爲眞意﹐卽煉藥之丹頭也。卽如嬰兒在母胎時﹐母呼亦呼﹐母吸亦吸﹐塊然而已。及至气足形完﹐一點靈光入於其中﹐才得地一聲而成人。金丹作用亦復如是﹐必須眞意大定﹐收取一點元神安住中宮﹐然後精凝气聚結成胚胎﹐從此歸根復命﹐宇宙在乎手﹐造化生乎身矣。故曰「有物方能造化生」。物者渾成之物﹐卽眞種子也﹐卽中黃眞意也。學者若不知安一點於中宮﹐則神室中無主人﹐精炁暫結終散﹐若空鐺然﹐𨿽彊以水火燒煮﹐而大藥之丹頭先失矣﹐故曰﹕」鼎內若無眞種子﹐猶將水火煮空鐺。」此祖師提示丹頭喫緊爲人之句﹐須知此處淆訛不少。一切旁門罕知眞種﹐除彼家鑪火而外﹐有以凡精爲眞種子者﹐有以凡气爲眞種子者﹐有以昭昭靈靈底識神爲眞種子者﹐所謂「無量劫來生死本﹐癡人喚作本來人」也。昧卻本來﹐人何處更覓眞種子乎﹖此章言眞種﹐而鼎鑪﹑火候已在其中。

縱識朱砂及黑鉛﹐不知火候也如閒。

大都全藉修持力﹐毫髮差遲不作丹。

此章申言金丹之要全仗火候也。學道者旣識眞種﹐才用得坎離二物。朱砂乃離中之汞﹐黑鉛乃坎中之金﹐此卽金丹藥物也。識藥猶易﹐行火甚難。蓋火非藥不生﹐藥非火不成。若徒知藥物而不知火候﹐豈能有所就哉﹗火候之祕只在眞意﹐大約念不可起﹐念起則火燥﹔意不可散﹐意散則火冷。只要一念不起﹐一意不散﹐時其動靜﹐察其寒溫。此修持行火之功所以倍難於得藥也。倘毫髮有差﹐則一剎那間鉛飛汞走﹐大藥喪在俄頃矣﹐可不戒哉﹗究竟火候二字何所著落﹖眞火者我之神﹐眞候者我之息﹐以火煉藥而成丹﹐卽是以神馭炁而證道也。此火候之眞種子也。此章專言火候﹐而藥物﹑鑪鼎已在其中。須知鑪鼎﹑藥物﹑火候名𨿽分三﹐其實則一﹐皆是空名而無實義﹐非圓機之士何足語此。

黑中有白爲丹母﹐雄裏藏雌是聖胎。

太乙在鑪宜愼守﹐三田聚寶應三臺。

此章言三家相見爲金丹至寶也。如上所云鼎鑪﹑藥物﹑火候﹐分而言之也﹐此又合而言之。藥物之祕﹐無過坎離﹐黑中有白乃坎中赫赫之至陽﹐雄裏藏雌乃離中肅肅之至陰。此兩者乃金丹之母﹐而聖胎之本也。兩者交通成合﹐是名太乙含眞炁﹐而眞火已在鑪中矣。學者到此﹐只消用天然眞火﹐知黑守白﹐知雄守雌﹐綿綿若存﹐勿忘勿助﹐元精自然化炁﹐元炁自然化神﹐元神自然還虛。身中三寶會聚三田﹐而應上天三臺之象矣。此言會三歸一以成金丹也。

恍惚之中尋有象﹐杳冥之內覓眞精。

有無由此自相入﹐未見如何想得成﹖

此章言兩弦之炁合而成金丹也。蓋金丹大藥非坎離二物交會無由而成。《道徳經》云﹕」恍兮惚兮﹐其中有物﹔杳兮冥兮﹐其中有精。」恍惚中有物是謂無中有﹐指離中眞陰也﹔杳冥中有精是謂有中無﹐指坎中眞陽也。於恍惚之中而尋有象﹐杳冥之內而覓眞精﹐此乃不尋而尋﹐不覓而覓﹐便是眞意作用。打合兩家﹐會歸中土﹐有無從此交入矣。然此恍惚杳冥乃實地﹐非虛景也﹐學人須親見親證一番﹐大藥才得成就。若未見而想象之﹐何啻水中捉月﹐鏡裏觀花﹐其能成就金丹大藥乎﹖

長男乍飲西方酒﹐少女初開北苑花﹐

若使靑娥相見後﹐一時關鎖在黃家。

此章言金木交並以結金丹也。丹道以水火爲體﹐金木爲用。震是長男﹐卽離中木液也﹐龍也﹐汞也﹔兌爲少女﹐卽坎中金精也﹐虎也﹐鉛也。丹道驅龍就虎﹐離中木液先到西方﹐坎中金精卽出水以應之。故曰「長男乍飲西方酒﹐少女初開北苑花。」此龍虎初弦之炁也。二炁將見未交之際﹐只在一時﹐須得眞意和合﹐引歸中黃正位﹐從此金木交並而結一黍之珠矣。故曰「若使靑娥相見後﹐一時關鎖在黃家。」靑者﹐東方之色﹔娥者﹐少女之象﹔相見者﹐諭震兌始交也。自此以下俱言並兩爲一金丹作用。

華嶽山頭雄虎嘯﹐扶桑海底牝龍吟。

黃婆自解相媒合﹐遣作夫妻共一心。

此章申言金木交並以結聖胎也。華嶽山是西嶽﹐西爲金方﹐數得四﹐虎本屬陰﹐雄虎乃陰中之陽﹐蓋言坎中眞鉛﹐卽金情也。扶桑海是東海﹐爲木位﹐數得三﹐龍本屬陽﹐牝龍乃陽中之陰﹐蓋言離中眞汞﹐卽木性也。龍吟雲起﹐虎嘯風生﹐兩物相交﹐有夫婦之象﹐更以眞意爲黃婆﹐媒合兩象﹐使木性金情並而爲一﹐歸到中黃﹐而聖胎結矣。此亦金丹法象也。

西山白虎正猖狂﹐東海靑龍不可當﹐

兩手捉來令死鬥﹐化成一片紫金霜。

此章申言金木交並以產大藥也。西山白虎卽華嶽山頭雄虎﹐嘯﹐諭身之不易伏也﹔東海靑龍卽扶桑海底牝龍﹐吟﹐諭心之未易降也。惟能以眞意渾合身心﹐打成一片﹐此則把柄在手﹐並兩歸一﹐而大藥生﹐自然化成紫金霜矣。與上章大略相似。

赤龍黑虎各西東﹐四象交加戊己中。

復姤自玆能運用﹐金丹誰道不成功﹖

此章言和合四象以成金丹也。以上俱言金木二用。究競西方兌金﹐出自北方坎水﹔東方震木﹐出自南方離火﹐言二用己該四象矣﹐故不曰靑龍白虎﹐而曰赤龍黑虎。坎中納戊﹐離中納己﹐卽中央眞土也。和合四象會於眞土之中﹐所謂「精神魂魄意﹐攢簇歸坤位」而金丹大藥產矣。從此一陽爲復而天根動蕩乎東北﹐一陰爲姤而月窟收藏乎西南﹐兩弦一炁合而爲一﹐金丹之功豈不旣成乎﹖

月才天際半輪明﹐早有龍吟虎嘯聲。

便好用功修二八﹐一時辰內管丹成。

此章言采龍虎兩弦之炁以結金丹也。月圓於旣望﹐人皆知爲金丹法象﹐不知月之所以圓由兩弦之炁合成﹐卽《參同契》所謂「二八共一斤」也﹐用半輪卽用一輪也。上弦兌﹐體象白虎﹔下弦艮﹐體象靑龍。所謂以身心分上下兩弦也。身心交會﹐便有龍吟虎嘯之象﹐卽以眞意攝伏身心﹐兩弦合成一炁﹐收歸坤鑪﹐不出一時辰中而金丹已成矣。通上數章俱說打合龍虎兩弦之炁﹐以結金丹。不出一時而丹成﹐見其至簡至易也﹐孰知一時亦虛像哉﹗

赫赫金丹一日成﹐古仙垂語實堪聽。

若言九載三年者﹐總是推延款日程。

此章言金丹之妙﹐道機決於一日也。上章言取龍虎兩弦之炁以結金丹﹐而一時卽成﹐可見金丹一道至簡至易﹐𨿽愚昧凡夫得之﹐立超聖地矣。柰世人不知大道之簡易﹐又爲丹經中三年九載之說所惑﹐尙然疑根未淨﹐妄起下劣之見﹐耽誤一生。豈知得丹之候究竟極其簡易乎﹖古仙云「本來眞性號金丹﹐四假爲鑪煉作團」﹐旣知金丹是本來眞性﹐則上根利智當下可以了得。一旦放下身心﹐不染不著﹐心地廓然﹐眞性自見﹐性復而命在其中矣。金來歸性乃稱還丹﹐故曰「赫赫金丹一日成」。此卽達摩西來所謂一念回機便同本得﹑孔子告顏淵所謂一日克已復禮天下歸仁底境界﹐實乃向上一機﹐千聖心印﹐不特古仙垂訓﹐抑亦三教同源﹐學人所宜直下承當者也。才說九載三年﹐便是鈍根小器推諉遷延﹑玩日愒月之曲說﹐豈篤論乎﹗彼蓋不知眞性現前﹐無可推諉處﹐無可遷延處也。然則丹經所云九載三年之說何居﹖曰理須頓悟﹐如初生孩子頓具百骸﹔事以漸修﹐如長養成人必經歲月。縱使積累之功﹐畢竟要到三年九載﹐何妨於一日之頓具乎﹖噫﹐根性猛利者當從此單刀直入矣。或疑上章旣言一時﹐此章何以又換作一日﹐殊不知一時一日總虛像也﹐只要識得迅疾之機﹑攢簇之妙﹐一任易時爲日﹐易月爲時﹐無所不可。

敲竹喚龜吞玉芝﹐鼓琴招鳳飲刀圭。

近來透體金光現﹐不與凡人話此規。

此章申言金丹之證驗也。上章言金丹成於一日﹐似乎至筒至易﹐沒甚奇特。然其中證驗可與智者道﹐難與俗人言也﹐姑以法象言之﹐仍不外坎離二物。竹者虛中之物。龜乃北方玄武之象﹐諭坎中一陽。玉芝諭離中眞陰﹐所謂朱裏汞也。琴者調和之器﹐諭黃婆也。鳳乃南方朱雀之象﹐諭離中一陰也。刀圭諭坎中眞陽﹐所謂水中銀也。作丹之功﹐以中宮眞意爲主﹐必先放下萬緣﹐虛心內照﹐倏然喚起坎中眞陽﹐來與離中眞陰交會﹐卽以眞意調和﹐招攝離中眞陰﹐自然與坎中眞陽相親相愛﹐合爲一炁。故曰﹔」敲竹喚龜吞玉芝﹐鼓琴招鳳飲刀圭。」兩弦合體結成金丹﹐從此美在中而輝生﹐宇泰定而光發﹐透頂透底放出金色寶光﹐自然照天照地﹐函蓋乾坤﹐此等境界豈一切下劣凡夫所能窺測乎﹖彼尙羣疑滿腹﹐諸妄塞胸﹐話之何益﹖故曰「近來透體金光現﹐不與凡人話此規。」此系金丹確實證驗﹐非世人一切妄見虛像可以冒昧承當者﹐故我祖特地丁寧而贊嘆之。

偃月鑪中玉蕊生﹐朱砂鼎內水銀平﹐

只因火力調和後﹐種得黃芽漸長成。

此章言並兩歸一而產藥也。以上諸章言兩弦之气和合爲一﹐而金丹大藥產矣。然非火候調停得宜﹐大藥未易生也。偃月鑪卽玉池也﹐玉蕊乃坎中眞陽﹐卽所謂水中銀也。朱砂鼎卽金鼎也﹐水銀乃離中眞陰﹐卽所謂朱裏汞也。兩者不可偏勝﹐貴得其平。然燮理之功全仗火候調停而和合之﹐必須一念不起﹐一意不散﹐火候旣足﹐眞種自生﹐剎那之間黃芽漸漸長成﹐勃然出土矣。此言產藥時溫養火候﹐不可不細參也。

休泥丹竈費工夫﹐煉藥須尋偃月鑪。

自有天然眞火候﹐何須柴炭及吹噓﹖

此章言產藥時眞火候也。上章鑪鼎對舉﹐而此直曰偃月鑪者﹐正指大藥將產﹐一陽初動之時也。何爲偃月鑪﹖只因坎中眞陽與離中眞陰天然配合﹐神炁相守﹐息息歸根﹐有如晦朔之交﹐日月合璧。月魄旣受日魂以成胎﹐至初三日庚方之上露出一鉤﹐金性乃成偃月之象﹐在卦象爲震仰盂﹐亦主一陽初動﹐卽大藥入鑪眞法象也。此惟委志虛無﹐湛然長寂﹐直到虛極靜篤﹐方可以致之。與後天一切渣滓之物﹐並一切起鑪作竈杜撰工夫並沒干涉。故曰「休泥丹竈費工夫﹐煉藥須尋偃月鑪。」眞藥旣產﹐須假眞火以煉之﹐所謂眞火者豈有他哉﹖只是息息歸根﹐一念不起﹐一意不散﹐以俟眞種之自化自育而已。豈待渣滓一物一毫幫補﹐與夫矯揉之功一毫費力哉﹖故曰「自有天然眞火候﹐何須柴炭及吹噓。」此章緊接上章明示產藥之候﹐使學人知時而用火耳。

前弦之後後弦前﹐藥味平平气象全。

采得歸來鑪內煉﹐煉成溫養似烹鮮。

此章言大藥入鑪﹐當加溫養之功也。上章但言煉藥須尋偃月鑪﹐孰知兩弦之炁便是金丹大藥乎。前弦卽上弦也﹐後弦卽下弦也。上弦金半斤﹐黑中有白﹔下弦水半斤﹐白中有黑。白者金精﹐黑者水基。但上弦之光前黑而後白﹐下弦之光前白而後黑﹐白處各得半輪﹐此云前弦後﹑後弦前﹐蓋專取水中之金也。兩个半輪合成一輪﹐气象各得其平﹐月斯圓﹐藥斯產矣。由是采歸偃月鑪中緞煉而溫養之﹐不敢躁急﹐勿忘勿助﹐綿綿若存﹐火候旣到﹐大藥自然圓熟。《老子》云「治大國﹐若烹小鮮」﹐其此之謂乎﹖究竟何爲上下兩弦﹖身心是也。以眞意和合身心﹐打成一片﹐便是鍛煉工夫。又於意中忘意﹐便是溫養工夫。切莫添出支節﹐此系產藥時養火之功﹐當與下章卯酉沐浴同看。

兔雞之月及其時﹐刑得臨門藥象之。

到此金丹宜沐浴﹐若還加火必傾危。

此章言金月沐浴之功也。上章只說溫養﹐而沐浴已在其中。此又發明卯酉二用﹑刑徳並合之義﹐正見不可不沐浴。以法象言之﹐在一歲爲二八兩月﹐在一日爲卯酉二時﹐大約是指點沐浴之候﹐切不可泥象執文。卯屬兔﹐酉屬雞。木液旺在卯﹐此時陽中陰半﹐木中藏金﹐生處帶殺﹐是徳中有刑矣。金精旺在酉﹐此時陰中陽半﹐金中藏木﹐殺處帶生﹐是刑中有徳矣。兩弦眞炁交會﹐只在一時間﹐此乃大藥入鑪﹐金丹凝結之候也。當將凝未凝之間﹐刑徳並臨﹐生殺未定﹐此時大有危險﹐片時得藥則刑轉爲徳﹐頃刻喪失則徳轉爲刑。行功到此﹐必須洗心滌慮﹐放下萬緣﹐一念不起﹐一意不散﹐如此沐浴﹐大藥自然圓成。倘或纖毫念起﹐天眞便喪﹐未免徳轉爲刑﹐而有傾危之患矣。沐浴之法不過委志虛無而已﹐其功只在一刻中﹐所謂卯酉特虛比也﹐此系金丹第一關鍵﹐非聖師親授不知其妙。

歐冶親傳鑄劍方﹐莫邪金水配柔剛。

煉成便會知人意﹐萬里誅妖一電光。

此章言金丹慧劍之用也﹐與上章沐浴工夫一時並用。祖師到此忍俊不禁﹐又突出一奇峯﹐卽世間有形之神劍諭丹道無形之慧劍。蓋鑄劍之法﹐必須金水淬厲而成﹐結丹之功亦必由金水鍛煉而得。金水兩弦眞炁﹐一剛一柔﹐合而成丹﹐正猶神劍之有幹將﹑莫邪﹐配而成寶。兩弦妙用﹐必須眞師口授﹐亦猶鑄劍神方之必傳自歐冶矣。故曰「歐冶親傳鑄劍方﹐莫邪金水配柔剛。」兩弦之炁旣妙合而凝﹐又以坤鑪中眞火淬厲而鍛煉之﹐化成一炁﹐是爲吹毛利劍﹐又名慧劍﹐此劍鋒不可觸﹐觸之卽喪身失命。妙在「知人意」三字﹐意者中黃眞宰也﹐意卽是劍﹐劍卽是意﹐近在目前﹐遠卽萬里。當大藥入鑪之時﹐倘有陰魔來侵﹐只索用慧劍劈頭一揮﹐當下卽掃蹤滅影矣。故曰「煉成便會知人意﹐萬里誅妖一電光。」上兩句言慧劍之體﹐下兩句言慧劍之用。非眞有慧劍之可用也﹐仍是先天一點靈光耳﹔亦非眞有妖之可誅也﹐不過念起卽覺﹐閒邪存誠之別名耳。呂祖云「吾有三劍說與世人﹕一斷愛欲﹐二斷煩惱﹐三斷愚癡。」其卽此劍也夫﹗

調合鉛汞要成丹﹐大小無傷兩國全。

若問眞鉛何處是﹖蟾光終日照西川。

此章直指眞鉛之爲丹基也。金丹大藥只是眞鉛一味﹐然必須兩弦合體烹煉而成。離中眞陰爲汞﹐恍惚中眞象也﹔坎中眞陽爲鉛﹐杳冥中至精也。陽大而陰小﹐似乎不均﹐惟以眞意調和之﹐庶幾兩弦之炁各得其平﹐金丹乃成。故曰「調和鉛汞要成丹﹐大小無傷兩國全。」兩弦合體方稱眞鉛﹐與後天之凡鉛凡汞迥別。蓋晦朔之交﹐日月合壁﹐會於黃道﹐太陰水魄吸取太陽金精﹐有金蟾之象﹐到初三日一鉤現出金方﹐是爲金蟾吐光而金丹大藥產矣。故曰「若問眞鉛何處是﹖蟾光終日照西川。」川者水鄕﹐西者金體﹐水中之金是爲金丹﹐終日照者卽「赫齡金丹一日成」也。此與上數章同在一時﹐蓋溫養沐浴卽到﹐又得慧劍之用﹐金丹之功始圓。金丹圓而一陽復﹐便可采取烹煉以結大還丹矣。

八月十五玩蟾輝﹐正是金精壯盛時﹐

若到一陽來起復﹐便堪進火莫延遲。

此章言大藥將產之候﹐急須采取也。上章云「蟾光終日照西川」﹐正指水中金而言﹐此所謂金精也。兩弦並到﹐合成一輪月乃圓﹐而爲望八月建酉﹐而金旺於酉﹐正是金精旺極之時。所以月到中秋﹐光彩異常。此諭坎離旣交﹐水中之金赫然頓現﹐而大藥將出鑪矣。故曰「八月十五玩蟾輝﹐正是金精壯盛時。」水中金現謂之活子時﹐此言「金精壯盛」﹐活子時到矣。純坤之下一陽初復﹐急須下手采取﹐以作還丹之根基。故曰「若到一陽來起復﹐便堪進火莫延遲。」此言大藥方產﹐及時采取之作用也。

一陽才動作丹時﹐鉛鼎溫溫照幌帷。

受炁之初容易吉﹐抽添運火卻防危。

此章申言采藥作丹之時﹐宜防危慮險也。水中生金﹐一陽初動﹐所謂金精壯盛之時﹐卽身中活子時也。此時藥苗新嫩﹐急須采取而烹煉之。呂祖云「溫溫鉛鼎﹐光透簾帷」﹐正指此時而言。故曰「一陽才動作丹時﹐鉛鼎溫溫照幌帷。」學人到此﹐當及時進火﹐一升一陣﹐浮沈老嫩之間﹐須索十分謹愼。愼之則片時得藥﹐是爲受炁吉﹔不愼則頃刻失喪﹐是爲防成凶﹐故曰「受炁之初容易吉﹐抽添運火卻防危。」抽添者﹐抽鉛添汞采藥之作用也﹔運火者﹐上升下降煉藥之火候也。上章是候一陽初動而進火﹐此章便說進火之作用。前後相接如貫珠﹐章章皆然﹐讀者請著眼。

日月三旬一遇逢﹐以時易日法神功。

守城野戰知凶吉﹐增得靈砂滿鼎紅。

此章申言金丹入鼎妙用只在一時也。天上太陰二十九日有奇﹐而一周天乃與太陽相會﹐是爲晦朔之交﹐日月合壁而生明。丹道之妙﹐簇年歸月﹐簇月歸日﹐簇日歸時﹐產藥之與采取只在一時﹐其神功妙用恰與造化合符。故曰﹔「日月三旬始一逢﹐以時易日法神功。」藥之將產也﹐當虛以待之﹐是爲「守城」﹔藥之卽產也﹐當動以應之﹐是爲」野戰」。此中火候不可一毫差錯﹐卽《入藥境》所謂「受炁吉﹐防成凶」也。運火之際﹐若能慮險防危﹐避凶趨吉﹐則大藥出坤鑪而升乾鼎﹐養在黃庭﹐光明洞達而圓滿矣。故曰「守城野戰知凶吉﹐增得靈砂滿鼎紅。」此章又緊接上兩章﹐言一陽初動而進火﹐進火而能防危﹐則大藥入鼎而神光煥發矣。

玄珠有象逐陽生﹐陽極陰消漸剝形。

十月霜飛丹始熟﹐此時神鬼亦須驚。

此章言金丹脫胎之證驗也。上章所云靈砂卽指金丹大藥而言﹐乃先天一炁﹐必須得諸虛極靜篤﹑無思無爲中﹐《莊子》所謂「赤水玄珠﹐得諸罔象」也。於是采之烹之﹐煉之養之﹐守城野戰之功旣到﹐剝盡羣陰﹐露出一點乾元面目。金丹從此脫去胞胎﹐上升乾鼎﹐而造化之始基立矣。故有十月霜飛﹑胎圓丹熟之象。鬼者陰靈﹐神者陽靈也。元珠成像﹐超出陰陽﹐鬼神莫測其機﹐烏得而不驚乎﹖須知金丹脫胎與還丹脫胎迥別。此章以金丹而言﹐則陽極陰消﹐而有十月脫胎之象。以還丹而言﹐則又當陰極陽生﹐而爲一陽初動之時。此處最要辧得分明﹐尙有重安鑪鼎﹐再造乾坤一段工夫在後﹐不可不知也。

瑤池飲罷月澄輝﹐跨个金龍訪紫微。

從此眾仙相識後﹐海田陵谷任遷移。

此章申言金丹之可以立命也。上章言十月脫胎﹐明乎金丹大藥固已出坤鑪而升乾鼎矣。瑤池乃金母所居﹐卽坤鑪之法象也﹔紫微垣乃天中巍巍尊髙處﹐卽乾鼎之法象也。金丹妙用無過先天一炁。先天乍到之時﹐氤氳交合﹐如登瑤池而飲瓊漿。故曰「得之者﹐長似醉。」金精旺而蟾光盈﹐由是金丹大藥脫出坤鑪﹐上升乾鼎﹐地中一陽直透九天﹐豈非「瑤池飲罷月色澄輝﹐跨金龍而訪紫微」之象乎﹖金丹升到天谷泥丸﹐便是郁羅蕭臺﹑玉淸聖境﹐百節萬神到此無不聚會﹐當下與大羅仙眾覿面相識矣。任他滄海成田﹐桑田成海﹐髙岸爲谷﹐深谷爲陵﹐而我之元神永無起滅﹐終不變遷﹐方信太上所云「谷神不死」是眞實語。上章言神鬼俱驚﹐此章言眾仙並會﹐方見金丹立命之功如此其神妙也。

休施巧僞爲功力﹐認取他家不死方。

壺內旋添延命酒﹐鼎中收取返魂漿。

此章括金丹全功﹐以起還丹作用也。上章言入瑤池飲瓊漿﹐卽所謂不死方也。然何謂他家﹖性爲主﹐我也﹐內藥也﹔命爲賓﹐他也﹐外藥也。修煉之士先了命而後了性﹐須從外藥起手﹐饒他爲主﹐我反爲賓﹐顚倒之妙﹐篇中言之詳矣。一切勞形按引﹑服气飡霞﹐總屬巧僞小術﹐徒勞而無功。惟有先天一炁從虛無中來者﹐才能不落形气﹐超生脫死。故曰「休施巧僞爲功力﹐認取他家不死方。」當其大藥將產而采歸壺中也﹐是謂「歸根復命」﹐點旣枯之骨而命可延﹔及其一陽起復而升入黃庭也﹐是謂「返本還原」﹐收已散之靈而魂可返矣。故曰「壺內旅添延命酒﹐鼎中收取返魂漿。」主賓顚倒﹐到此才了得金丹作用﹐而還丹之功從此起矣。更有下劣旁門﹐錯認他家二字﹐流入采補﹐其罪可勝誅哉﹗

雪山一味好醍醐﹐傾入東陽造化鑪。

若過昆侖西北去﹐張騫始得見麻姑。

此章言金液還丹之作用也。前章所云延命酒﹑返魂漿俱是金丹大藥底證驗﹐旣靈且妙矣。然非猛火鍛煉以成還丹﹐則九轉之功未全。還丹妙用究竟不離水中金﹐故諭以一味醍醐。《涅盤經》云「雪山有大力白牛﹐食肥膩艸﹐糞皆醍醐﹐無靑黃赤白黑色。」雪山諭金方。白牛諭金性之純白。一味醍醐乃先天一炁從虛無中來者﹐卽水中金也。金性不染不雜﹐堅固圓成﹐其初產自庚方﹐旣而從西轉東﹐升於乾位﹐引入黃庭﹐采取而烹煉之﹐豈非造化之大鑪冶乎﹖一切延命酒﹑返魂漿到此悉化作醍醐﹐上味無二無別矣。故曰「雪山一味好醍醐﹐傾入東陽造化妒。」此尙帶金丹法象而言。金丹大藥旣入在造化鑪中﹐候正子時一到﹐運動河車﹐聚火載金猛加鍛煉﹐升至昆侖頂上﹐乾坤相見﹐交而爲泰﹐一點金液依然落在黃庭﹐而聖胎始圓矣。故曰「若過昆侖西北去﹐張騫始得見麻姑」此乃大還丹之法象也。張騫是男子窮河源者﹐麻姑是仙姝﹐張騫乘搓逆流直溯河源﹐過昆侖山頂﹐始見麻姑﹐總是顚倒乾坤法象﹐不必深求。

坎電烹轟金水方﹐火發昆侖陰與陽。

二物若還和合了﹐自然丹熟徧身香。

此章統言合內外二藥而成大還丹也。金丹作用專取水中之金﹐所謂先天一炁從虛無中來者。坎電諭水中之火﹐白紫淸云造化無聲﹐水中火起﹐妙在虛危穴﹐金水方卽虛危穴也。火烹雷轟自此而起﹐只是采取一陽引歸乾鼎﹐以結金丹耳。以上俱說外藥。直到正子時到﹐一陽初動﹐才用猛火鍛煉﹐聚火載金﹐直達昆侖峯頂﹐從一陽之復升到六陽而爲乾﹐從一陰之姤降到六陰而爲坤﹐「乾坤交姤罷﹐一點落黃庭。」此卽內藥也。內外兩種藥物到此合爲一體﹐再加溫養之功﹐還丹旣熟﹐自然通身透亮﹐徧體生香。剝羣陰而爲純陽﹐點凡軀而爲聖胎矣。此章言內外合一乃成金液還丹﹐下章方言溫養之功。

要知煉養還丹法﹐自向家園下種栽﹐

不假吹噓並著力﹐自然果熟結靈胎。

此章言還丹入鼎長養聖胎之功也。乾坤交罷﹐一點眞種已落在黃庭﹐是爲大還丹矣。猛鍛極煉之後﹐急須加溫養工夫。然溫養之功別無巧妙﹐只在自家方寸地上﹐刻刻護持﹐時時培植﹐便是乳哺眞種底方法。其功全在眞息﹐必須優遊自在﹐勿忘勿助。如龍養珠﹐如雞抱卵。此卽天然眞火也。眞火赫赫長紅﹐何假吹噓﹗綿綿若存﹐何須著力﹗火力旣到﹐純亦不已﹐自然脫胎而神化矣。此言溫養還丹之功﹐與上面鍛煉相爲表裏者也。

未煉還丹須急煉﹐煉了還須知止足。

若也持盈未已心﹐不免一朝遭困辱。

此章言還丹旣得﹐當守之以無爲也。蓋有爲所以了命﹐無爲所以了性。還丹鍛煉之功﹐正所以了命也。丹基一日未立﹐命非我有﹐故曰「未煉還丹須急煉」。然工夫𨿽妙。終落有作﹐未返自然﹐只可藉此爲渡河之筏﹐旣到彼岸﹐定須捨筏而見性矣。故曰「煉了還須知止足」。若得丹之後﹐依然向外馳求﹐不肯休歇﹐只管搬弄精魂在有作有爲上尋活計﹐何異船到彼岸﹐尙戀筏而不肯捨乎﹖此不特性宗未徹﹐永無解脫之期﹐並其所得之命寶亦弗能享用矣。故曰「若也持盈未已心﹐不免一朝遭困辱。」蓋還丹未得﹐不知下徳之有爲則落空﹔還丹旣得﹐不知上徳之無爲則又著相。此了命之功所以必兼了性也。

否泰才經萬物盈﹐屯蒙受卦秉生成。

此中得意須忘象﹐若究羣爻漫役情。

此章言火候之妙﹐切不可泥象也。以上數章俱說大還丹作用﹐而火候在其中﹐火候法象惟羲易足以印之。先天之易取定位以立本﹐後天之易取交感以致用。故乾上坤下之卦取其不交而爲否﹐坤上干下之卦取其交而爲泰。乾坤交姤以後﹐正轉否爲泰之時也﹐其間陽火陰符進退之序﹐一剎那間周天數足﹐﹐諸卦諸爻無不統攝矣。且乾坤之後便受以屯蒙序卦者﹐良有深意﹐蓋天地旣交則盈﹐天地間一切萬物自然莫不生成。震以一陽動乎坎下﹐象萬物之始生而爲朝屯﹔艮以一陽止乎坎上﹐象萬物之旣成而爲暮蒙。一生一成卽一動一靜也﹐還丹之妙亦無過一生一成。其初采藥物於曲江之下﹐聚火載之而上升於昆侖﹐卽朝屯之象﹐卽天根之所以生也﹔其旣姤乾坤於天谷之上﹐周天運之而凝結於丹鼎﹐卽暮蒙之象﹐卽月窟之所以成也。至於三田聚寶﹐則萬物盈滿之象亦在其中矣。然丹道之用卦爻﹐但取一動一靜互爲其根之機﹐以寓進火退符之準﹐貴在得其大意之所在耳。若泥象執文﹐役役於朝屯暮蒙一日兩卦之序﹐何啻癡人說夢乎﹖大約火候之妙全在得意忘象一句﹐祖師於此特點破之。

卦中設法本儀刑﹐得意忘言意自明。

舉世迷人惟泥象﹐卻行卦气望飛升。

此章言得意忘象之爲眞火候也。丹經中鼎鑪﹑藥物﹑龍虎﹑鉛汞種種建立﹐無非象也﹐又何疑於火候乎﹖故文不可執﹐象不可泥。卽如屯蒙否泰等法象﹐如虫禦木﹐偶爾成文﹐何處可執泥耶﹖聖人立象之妙﹐譬若以手指月﹐月自在天﹐決不在指頭上。學人能得意而忘象﹐得象而忘言﹐則象中之意﹐自將朗然洞徹。倘或泥象執文﹐役役於朝屯暮蒙一日兩卦﹐如法行持便指望白日上升﹐豈非大惑不解之迷人乎﹗此章與上章略同。

天地盈虛自有時﹐審能消息始知機。

由來庚甲申明令﹐殺盡三尸道可期。

此章申言卯酉周天之造化也。火候之妙﹐準乎造化﹐造化气機只是一陰一陽﹐其中自有消息盈虛﹑與時偕行之妙。周天之大綱以南北爲經﹐東西爲緯。觀於先天方位圖﹐乾南而坤北﹐日東而月西﹐則消息盈虛之機槪可見矣。大約盈則必消﹐消者殺機也﹔虛則必息﹐息者生機也。陽虛於子盈於午﹐一到卯中生機已不可遏﹔陰虛於午盈於子﹐一到酉中﹐殺機已不可回。然生中有殺﹐殺中亦有生﹐生殺一時並到﹐此中消息之機不可不知也。故曰「天地盈虛自有時﹐審能消息始知機。」還丹之妙﹐其周天火候﹐同乎造化﹐陰極生陽﹐六陽從地而升於子﹔陽極生陰﹐六陰從天而降於午。此南北之經也。有南北之經﹐自然有東西之緯。蓋人身中一日一月人人具足﹐日東月西便分出甲木庚金﹐金木間隔﹐則水火之功尙未全。故當乾坤大交後﹐運行周天火候之時﹐急須用斗柄之機斡旋身中﹐日月若璇璣之升降﹐循環不已﹐從下到上﹐從左到右﹐轉而又轉﹐戰退羣陰﹐使陰气漸消漸虛﹐陽气漸長漸盈。自然元精化元炁﹐元炁化元神﹐元神還太虛﹐身中之三尸自消﹐九虫自滅﹐此乃轉殺機爲生機﹐而歸根復命之道得矣。故曰「由來庚甲申明令﹐殺盡三尸道可期。」三尸乃人身中尸虫﹐一名三彭﹐相傳以庚申日上詣天曹﹐訴人罪過﹐奪命減算。修眞之上能七守庚申﹐三尸自滅。然總不若煉還丹之直截也。卯酉之正令一行﹐則陰盡陽純﹐三尸不守而自滅矣。

四象會時玄體就﹐五行全處紫光明﹐

脫胎入口通神聖﹐無限神龍盡失驚。

此章言還丹脫胎之證驗也。其初﹐四象會於中黃﹐金丹始結﹐玄珠已成像矣。再加聚火載金之功﹐逆上干宮﹐烹之煉之﹐又從而溫養乳哺之﹐剝盡羣陰﹐露出乾元面目。直到礦盡金純﹐煙消火滅﹐方成一粒龍虎還丹。五炁俱朝於上田﹐三花皆聚於乾頂﹐浩气塞乎天地﹐慧光徧照大千﹐豈非四象會而玄體就﹑五行全而紫光明之象乎﹖斯時也﹐重立性命﹐再造乾坤。變種性爲眞性﹐轉識神爲元神﹐自造自化﹐不由天地矣。更須忘物忘形﹐積功累行﹐時時長養聖胎﹐直到瓜熟蒂落底時候﹐靈丹應時脫落﹐吞入口中﹐倏然雲騰雨施﹐雷轟電掣﹐片響之間消盡一身陰滓﹐立地轉凡成聖﹐而爲鬼神所震驚﹑天龍所呵護矣。豈非通靈入聖而神龍失驚之象乎﹖此處獨言入口﹐故知是還丹脫胎之象﹐與前面金丹脫胎迥然不同。大約此書已經再三校正﹐其工夫極有次第。首言大道源委﹐次言藥物鑪鼎﹐次言坎離交而成金丹。有采取溫養之功﹐究言乾坤交而成還丹﹐有鍛煉乳哺之功﹐一步步鞭到此﹐才說脫胎神化底證驗。先後次第﹐秩然不亂﹐讀者幸細辧之。

藥逢气類方成像﹐道在虛無合自然。

一粒靈丹吞入腹﹐始知我命不由天。

此章言還丹之妙用可以造命也。蓋還丹之功始於有作﹐終則無爲。有作所以了命﹐無爲所以了性。其初必取眞陰眞陽同類相感﹐方成大藥。到得玄珠成像﹐太乙歸眞﹐乃返虛無而證至道矣。蓋道自虛無生一炁﹐一而二﹐二而三﹐遂至順流不窮。今者攢五簇四會三歸二舊復返於一炁﹐豈非自然之道乎﹗此以了命而兼了性也。煉之又煉﹐靈丹從昆侖頂上應時脫落﹐吞入口中﹐從此宇宙在手﹐造化生身﹐我命在我﹐生死總不由上天矣。此章緊接上章脫胎入口來﹐確是還丹證驗。入口入腹𨿽分兩象﹐實無二義。須知口非飲食之口﹐腹非臍腹之腹﹐遇眞師者自知之。

大道修之有易難﹐也知由我亦由天。

若非積行施陰徳﹐動有羣魔作障緣。

此章言體道之士當修徳以格天也。靈丹入腹﹐命由我而不由天﹐信矣。然此特爲了手者言耳。若夫下手之時﹐有易有難未可槪論﹐大約以眞實心承當則易﹐以巧僞心襲取則難。一心眞實才能上達乎天﹐若稍涉巧僞卽便隔絕天心﹐自取魔障。故造命之工夫﹐𨿽由乎我﹐而出世之機緣實由乎天。此決言陰徳之不可不積也。行善而不求人知謂之陰徳﹐一切方便濟人﹐慈悲及物之事﹐若《太上感應篇》所載者﹐學道之士定當刻刻行持。行持之際﹐又當心安意肯﹐無所爲而爲之﹐切不可夾帶一毫計功謀利﹑繳求福報底念頭。倘或一念夾雜﹐便違心逆天﹐墮落魔眷屬中﹐而障卻大道因緣矣。蓋世間魔障一切皆從心造﹐一心積徳自然足以格天辦道﹐其機括仍由我不由天也。然則造命之學不特在了手後﹐卽在下手時矣。發心擔荷大道者﹐尢當三復此章。

了了心猿方寸機﹐三千功行與天齊。

自然有鼎烹龍虎﹐何必擔家戀子妻。

此章言了心之究竟處也。上章言大道必由功行﹐學道之士定當積功累行﹐上合天心。行須八百﹐功必三千﹐似乎累世莫殫﹐畢生莫究矣。不知八百三千﹐一切惟心所造﹐倘能一念回機﹐全身放下﹐方寸中空空洞洞﹐自然一了都了。三千之功﹑八百之行。當下立地圓滿﹐而與太虛天體同其廣大髙明矣。故曰「了了心猿方寸機﹐三千功行與天齊。」此卽眞空而該妙有者也。學者旣悟空體﹐又須功行齊修。若一向空腹髙心﹐撥無因果﹐自以爲無修無證最上一乘法門﹐便是莽莽蕩蕩招殃禍矣。髙上之士﹐一朝頓徹﹐且把這个撥置一邊﹐仍舊去安鑪立鼎﹐采取藥物﹐行持火候﹐煉成龍虎大丹。空不礙有﹐其妙如是。旣知空不礙有﹐卽知有不礙空。到此地位﹐根塵識想一切消落﹐大地山河俱同幻影﹐此身尙非我有﹐何有於家﹗又何有於田園妻子﹗種種身外之物﹐世間凡夫苦死守著田園﹐戀著妻子﹐一息尙存﹐不肯放下﹐豈知凡夫最貪著處卽道人大解脫處乎﹗此處本自然而然﹐不假排譴。故曰「自然有鼎烹龍虎﹐何必擔家戀子妻。」此卽妙有而該眞空者也。到此方知有作無爲如火合火﹐盡性至命如空合空﹐求其合一相且不可得﹐何況分而二之乎﹖此系祖師末後全提之句﹐舊解多失其意﹐特爲拈出以告同志。

始於有作人難見﹐及至無爲眾始知。

但識無爲爲要妙﹐誰知有作是根基﹗

此章結言金丹大道當從有而入無也。上章已拈提空有不二宗旨﹐此遂直截指出﹐以爲通篇結尾。世人但知有爲所以了命﹐無爲所以了性﹐不知其中自有緩急先後之序。有爲之功在乎結丹﹐一切采取鍛煉作用必須乘時而應機﹐此其絕利﹐一源三返﹐晝夜之功用﹐止可冷暖自知而己﹐人豈得而見之乎﹖及乎功深力到﹐百骸理而萬化安﹐身心一如﹐歸根復命﹐坐收淸淨無爲之效﹐到此則美在其中﹐光輝發越﹐人皆得而知之矣。故曰「始於有作無人見﹐及至無爲眾始知。」此言不落有爲﹐方見了手之妙﹐破世人執有之常見也。到得無爲地位﹐形神俱妙﹐與道合眞﹐自覺覺他﹐廣宣妙法﹐誰不望而心折﹐皈命投誠﹖孰知其初結侶入圜﹐死心鍛煉﹐才得建立丹基。有爲之功﹐若是其專且久乎﹖故曰「但識無爲爲要妙﹐誰知有作是根基﹗」此言不墮無爲方成起手之功﹐破世人執無之斷見也。蓋有作是了命邊事﹐無爲乃了性邊事。學道者偏於有作則著幻相﹐偏於無爲則落頑空﹐一部《悟眞篇》中﹐斷常俱遣﹐割截兩頭﹐句句全提向上﹐總是要人身心一如﹐有無不二﹐親證無上至眞妙覺之道耳。到此乃雙掃雙建以結之﹐是通部一大關鍵也。

修行混俗且和光﹐圓卽圓兮方卽方。

晦顯逆從人莫測﹐教人怎得見行藏。

此章言俗不礙道﹐乃出格之妙用也。《道徳經》云「和其光﹐同其塵。」此兩言頗難體會。蓋有道而不見其道﹐有徳而不見其徳是爲和光。自此與世間愚夫愚婦一般面目﹐一樣舉動﹐入淨入垢無所不可﹐是爲同塵混俗﹐卽同塵之別名也。大修行人直到了手後﹐一塵不沾﹐六通具足﹐正好隨願度人﹐多方利物。卽或垂手入塵﹐遊戲三昧﹐無所不可。以言乎行止﹐則或圓而或方﹔以言乎蹤迹﹐則或顯而或晦﹔以言乎機用﹐則或順而或逆。天地鬼神且莫測其行藏﹐而況於人乎﹗由是可以出世﹐可以入世﹔可以遁世﹐可以經世﹔潛見惕躍﹐總由乎心﹐仕止久速﹐各當其可。有如獅子之迷蹤﹑神龍之變化﹐淵乎妙哉﹗所以文王系乾爻至用九﹐而垂無首之象﹔夫子見太上於柱下﹐而發猶龍之嗟。嗚呼﹗至矣。

五言四韻一首

五言四韻一首﹝以象太乙之奇﹞

女子著靑衣﹐郎君披素練。見之不可用﹐

用之不可見。恍惚裏相逢﹐杳冥中有變。

一霎火焰飛﹐眞人自出現。

此章統論金丹妙用﹐乃八十章之總結也。金丹作用﹐不過取金木兩弦之炁合成。震木𨿽屬長男﹐然從離火中出﹐女子之象也﹐且天三生木而地以八數包之﹐似乎男人女妝。故曰「女子著靑衣」。兌金𨿽屬少女﹐然從坎水中生﹐郎君之象也﹐且地四生金而天以九數包之﹐似乎女人男扮。故曰「郎君披素練」。夫此兩弦之炁產於後天﹐孕在先天﹐當其形質未兆之時﹐便可取而用之﹔及乎形質旣萌﹐已落後天陰炁﹐才有可見便不可用矣。故日﹕「見之不可用﹐用之不可見。」大藥將產未產之際﹐機欲動而未離乎靜﹐陽方生而未離乎陰﹐以其寂然不動﹐彊名杳冥﹔以其感而遂通﹐彊名恍惚。恍惚裏相逢﹐動不離靜﹐杳冥中有變﹐靜極生動。所謂一動一靜之間﹐天地人之至妙至妙者也。此時運火之功﹐洗心沐浴﹐只在霎時間﹐而金丹眞種得矣﹐豈非「一霎火焰飛﹐眞人自出現」乎﹖此一段是金丹工夫﹐再加向上之工﹐則脫胎神化﹐自然變現無方﹐超出輪回而與三淸太上同其法身矣。祖師末了作此以結束八十章﹐蓋由博歸約﹐返乎太乙之眞也。

此篇又不難於注﹐而難於序。向來顚倒錯亂者﹐一切秩然成章﹐渾然無縫﹐𨿽天孫云錦﹐何以加玆﹖至如注中宗旨﹐字字金鍼﹐只許同心默契﹐冷暖自知耳。﹝中卷總評﹞

卷下

西江月十二首

西者﹐金之方。江者﹐水之體。月者﹐藥之用。一十二首以周歲律。

內藥還同外藥﹐內通外亦須通。丹頭和合類相同﹐溫養兩般作用。

內有天然眞火﹐鑪中赫赫長紅。外鑪增減要勤功﹐妙絕無功眞種。

此章總括內外二藥﹐乃盡性至命之全功也。大道本無內外﹐一到金丹作用﹐便分出內外二藥﹐其中有體有用﹐有賓有主﹐然古今知之者希。祖師大發慈悲﹐不妨爲學人旁通一綫﹐通部《悟眞篇》﹐無非指點內外二藥﹐到此才明明點破耳。內藥屬先天﹐外藥卻須從後天返先天。蓋無修無證﹐天然具足者謂之內藥﹔有作有爲﹐返本還源者謂之外藥。內藥了性﹐體具中黃﹐卽元神而攝精炁者也﹔外藥了命﹐用寄坎離﹐卽身心而合眞意者也。元神本來寂然不動﹐感而遂通﹐寂不離感﹐感不離寂﹐內外之體同矣。當其寂也﹐一念不生﹐似乎無爲﹔及其感也﹐六根互用﹐又不礙有爲。內外之用通矣。故曰「內藥還同外藥﹐內通外亦須通。」先天一點靈光﹐圓陀陀地便是大藥丹頭。髙上之士識此丹頭﹐只消眞意不散﹐元神內凝﹐身心兩家自然和合而交感矣﹐此卽內以兼外﹐從源而達流者也。中下之流未易及此﹐必須煉己立基﹐築究城郭﹐處於中以制其外﹐制於外以養其內。先要和合身心﹐元神才凝﹐此卽外以全內﹐從流而溯源者也。兩家作用殊途而同歸。故曰「丹頭和合類相同﹐溫養兩般作用。」藥物旣分內外兩種﹐則鑪鼎亦分內外兩處﹐而火候亦當分內外兩用。大抵內鑪專在中黃﹐外鑪兼攝六根。內火候專主無爲﹐外火候兼於有作。學道之士須令元神坐鎭中黃﹐常應常靜﹐自然眞息綿綿﹐用之不勤﹐與元神相依相抱﹐一似鑪中火種晝夜不斷。故曰「內有天然眞火﹐鑪中赫赫長紅。」中黃便是內鑪﹐元神便是內藥﹐眞息綿綿﹐便是內火候﹐此卽本體﹐爲工夫不增不減者也﹐乃先天也。然後天有增有減之功用卽從此而出﹐凡人泄漏眞性多在六根門頭﹐故二六時中必須回光返照﹐時時收拾身心﹐其功可不勤乎﹖「爲學日益」故曰增﹐「爲道日損」故曰減。在工夫須當增之又增﹐在本體則當減之又減。卽增卽減﹐直到無可增減處﹐自然元精化元炁﹐元炁化元神﹐元神還太虛﹐而無功眞種出矣。蓋有增有減尙屬功夫邊事﹐直到無增無減才是無功之功﹑無上至眞妙道。有增有減底工夫恰好合著無增無減底本體。此內外二藥體相同而用相通者也。故曰「外鑪增減要勤功﹐妙絕無功眞種。「蓋內鑪系中黃神室﹐元神不動卽內藥作用也。天然眞火﹐內火候也﹐體也﹐主也﹐了性者也。外鑪系坎離二用﹐和合身心卽外藥作用也。增減勤功﹐外火候也﹐用也﹐賓也﹐了命者也。內外二藥打成一片﹐體用同源﹐賓主交參﹐性命全修以至形神俱妙﹐所謂合內外之道而一以貫之者也。

此藥至神至聖﹐憂君分薄難消。調和鉛汞不終朝﹐早睹玄珠形兆。

志士若能修煉﹐何妨在市居朝。工夫容易藥非遙﹐說破令人失笑。

此章言大藥至簡至易﹐卽內以攝外者也。上章言內外相同才稱金丹大藥。然有辧焉﹕外藥﹐後天之功也﹐出聖入神必假作用﹔內藥﹐先天之體也﹐卽凡卽聖一切圓成。但恐信根淺薄﹐自家承當不過﹑消受不起耳。大藥之用無過眞鉛眞汞﹐身心是也。身心未易相合﹐須得眞意以調和之。眞意之不動處卽先天元神也。元神旣復﹐身心自然打成一片﹐而玄珠成像矣。到此卽神聖功用當下立證﹐曾不終朝﹐所謂」赫赫金丹一日成」者也。柰何世人多信不及﹐往往勞形苦己﹐離妻入山以爲修煉。殊不知修煉之功全在心地﹐但使心地潔淨圓明﹐一切不染不昧﹐𨿽處市朝﹐何異深山窮谷﹗所謂「大隱居塵市」是眞修煉矣。蓋身心兩字便是大藥﹐先天一點元神便是大藥底丹頭。這个丹頭人人具足﹐只因未遇眞師點破﹐日用不知﹐不信大藥至邇﹐工夫至易﹐而求諸遠且難者﹐遂至當面磋過﹐甘作凡夫。一旦點破﹐方知卽此人人具足者便是金丹大藥﹐卽此日用不知者便是天然眞火﹐卽此甘作凡夫者便可出神入聖﹐圓通無礙﹐有不啞然失笑者乎﹖《老子》所謂「不笑不足以爲道」也。此章言卽內藥以攝外藥﹐直證無爲﹐了性而命在其中﹐所謂修上一關蓋下二關者也。

白虎首經至寶﹐華池神水眞金。故知上善利源深﹐不比尋常藥品。

若要修成九轉﹐先須煉己持心。依時采取定浮沈﹐進火須防危甚。

此章言大藥必假作爲﹐卽外以全內者也。蓋內藥無爲所以了性﹐外藥有爲所以了命。了性者卽以一以該兩﹐其機關至簡至易﹔了命者卽兩以還一﹐其作用極玄極微。金丹作用須從和合四象起手﹐四象者何﹖地四生金﹐其象爲白虎﹐中藏天一眞水﹐是名首經而爲至陽之寶﹐故曰「白虎首經至寶」。天三生木﹐其象爲華池﹐中藏地二眞火﹐是名神水而爲至眞之金﹐故曰「華池神水眞金」。金木水火分之名𨿽有四﹐合之只是坎離二物﹐二物逆轉便合成先天一炁﹐先天一炁從虛無中來﹐源潔流淸﹐絕無纖塵夾雜。《參同契》所謂「上善若水﹐淸而無瑕」是也。故曰「故知上善利源深﹐不比尋常藥品。」離中一陰屬己土﹐己之象也﹐「人心惟危」﹐法當煉而消之。坎中一陽屬戊土﹐心之象也﹐「道心惟微」﹐法當保而持之。煉已持心工夫久久純熟﹐到得虛極靜篤﹐大藥方生﹐卽此一時便全九轉之功矣。故曰「若要修成九轉﹐先須煉己持心。」大藥一生必須采取﹐采取之候在坎離乍交﹑一陽初動之時。潭底日紅﹐沈之象也。息念以守之﹐當虛己以待時。黃芽出土﹐浮之象也。用意以采之﹐當乘時而進火。此中消息﹐冷暖自知而已。候未到而遽采是謂先時﹐候已到而不應是謂不及時。先時則藥太嫩﹐不及時則藥太老。毫髮差遲﹐便不作丹而可危矣。故曰﹔「依時采取定浮沈﹐進火須防危甚。」此章言外藥作用從有作以反無爲﹐了命而性在其中﹐所謂從下二關透上一關者也。

此章浮沈二字與上卷不同。上卷指坎離交會時說﹐此處卻說采藥進火底時候﹐當細辧之。

七返朱砂返本﹐九還金液還眞。休將寅子數坤申﹐但看五行成準。

本是水銀一味﹐周遊歷徧諸辰。陰陽數足自通神﹐出入不離玄牝。

此章言大藥返還之妙﹐合內外而言之也。蓋內藥之體在谷神﹐不離玄牝﹔外藥之用在二物﹐須要返還。然七返九還顚倒逆用之妙﹐豈易知哉﹗何謂七返九還﹖其法象出自《河圖》。天一生水﹐地六成之﹐坎屬水而數得七﹐已含火象﹐其中一點實處本是乾家太陽眞火﹐火結爲砂﹐豈非朱砂之象乎﹗地二生火﹐天七成之﹐離屬火而數得九﹐已含金象﹐其中一點虛處本是坤家太陰眞水﹐金化爲水﹐豈非金液之象乎﹗學道之士必須取離中這點眞陰﹐還於坎宮而成坤﹐便取坎中這點眞陽﹐返於離宮而成乾﹐是謂返本還源而先天之體復矣。故曰「七返朱砂返本﹐九還金液還眞。」其初以北方之水返爲南方之火。旣而以南方之火還爲西方之金﹐以火煉金﹐是名金丹﹐煉成純乾﹐是名金仙。彼《河圖》之翻作《洛書》﹐金火互換﹐先天之轉爲後天﹐離居乾位﹐皆此意也。世人不知造化之妙﹐遂以自寅順數到申爲七返﹐自申逆數到子爲九還﹐可發一笑。豈知水火一生一成乃五行自然之準則乎﹗故曰「休將寅子數坤申﹐但看五行成準。」以二物對說﹐𨿽分數坎離﹐其實眞鉛大藥一味而已。究其根源﹐只以坎中一陽作主。蓋天一眞水從中而出﹐爲性命之根源﹐包羅萬化﹐具足五行。其初一變爲鉛﹐在北方坎官﹐爲亥子水﹐此眞鉛之本身也﹔及乎二變爲砂﹐在南方離宮﹐爲巳午火﹔三變爲汞﹐在東方震位﹐爲寅卯木﹔四變爲銀﹐在西方兌位﹐爲申酉金﹔五變爲土﹐在中黃坤宮﹐爲辰戍丑未四土。故曰﹔「本是水銀一味﹐周流通歷諸辰。」此言其順流而出者也。逆而轉之﹐只此眞陰眞陽便是七返九還之功﹐到得九轉功成﹐胎圓炁足﹐適合造化九九八十一之陽數自然脫胎而入神化﹐卽《老子》所謂「谷神不死」者也。然谷神不死﹐須從玄牝立基﹐其初﹐一分爲二﹐從谷神分出玄牝﹐自內而出外﹐卽一味之流徧諸辰者也﹐其旣﹐二轉爲一﹐從玄牝合成谷神﹐自外而入內﹐卽二物之返本還眞者也。故曰「陰陽數足自通神﹐出入不離玄牝。」首章全提內外二藥﹐是總綱﹔次章言至神至聖之功﹐卽內以統外也﹔三章言煉己持心之要﹐卽外以還內也﹔此章遂言返還之妙﹐歸本谷神﹐乃合內外而言之也。

牛女情緣道本﹐龜蛇類秉天然。蟾烏遇朔合嬋娟﹐二炁相資運轉。

總是乾坤妙用﹐誰人達此眞詮﹗陰陽否隔卽成愆﹐怎得天長地遠﹗

此章言二物妙用不宜間隔也。上章言七返九還不離玄牝﹐則坎離之不可不交明矣。卽以物情徵之﹐牛女﹐天上雙星也﹐必假鵲橋之會﹔龜蛇﹐地中兩物也﹐合成玄武之形。至於日中之烏﹑月中之兔﹐必至晦朔交會﹐乃萌滋元炁而生明﹐總是陰陽二炁相資運轉﹐順去生人生物者﹐逆之則成丹。蓋乾父坤母資始資生之妙用﹐卽坎男離女﹐反本還原之眞詮。世人獨修一物﹐未免落在孤陰寡陽邊。由是火水未濟﹐天地不交﹐而成否隔之愆。卽不能與天地同其功用﹐豈能與天地同其長久乎﹗此言了性者必須立命﹐才合返還妙用﹐獨修一物便非大道。有等旁門﹐因陰陽否隔字面﹐流入彼家房術﹐誑惑愚夫﹐則又罪不容誅矣。

若要眞鉛畱汞﹐親中不離家臣。木金間隔會無因﹐須用媒人勾引。

木性愛金順義﹐金情戀木慈仁。相吞相咽卻相親﹐始覺男兒有孕。

此章言坎離始交﹐金丹之法象也。上章言陰陽否隔﹐卽金木間隔之象。其所以間隔者﹐由介紹之無其人﹐未得眞土調和耳。水中生金﹐是名眞鉛﹔火中生木﹐是名眞汞。汞性輕浮﹐極易飛走﹐惟眞鉛足以畱之﹐卽所謂「金鼎欲畱朱裏汞﹐玉池先下水中銀」也。然非眞土坐鎭中宮﹐豈能調和兩家之情性乎﹖故欲眞鉛之畱汞﹐非親近家臣不可﹔欲木金之不隔﹐非媒人勾引不能。家臣媒人皆指眞土﹐卽所謂黃婆也。蓋金情至剛﹐木性至柔﹐金能克木﹐兩不相得。金木旣未肯相順﹐鉛汞遂未肯相畱。惟得眞土和合﹐則木性不畏金之剛而轉愛其順義﹐金情不嫌木之柔而轉戀其慈仁。由此眞虎眞龍相吞相咽﹐轉更相親﹐身心打成一片﹐而元神出其中矣。聖胎圓而眞人現﹐豈非男兒有孕者乎﹖此言三家相見以成金丹之法象也。

二八誰家奼女﹖九三何處郎君﹖自稱木液與金精﹐遇土方成三性。

更假丁公鍛煉﹐夫妻始結歡情。河車不敢暫畱停﹐運入昆侖峯頂。

此章言鍛煉﹑交媾﹐還丹之作用也。前章言坎離交而大藥孕﹐金丹之基立矣﹐猶未及鍛煉之火候也﹐故卽以三家相見者申言之。二八奼女卽木液也﹐九三郎君卽金精也﹐其初兩物間隔﹐無由相通﹐一遇中黃眞土﹐遂勾引而攝合之﹐所謂「追二炁於黃道﹐會三性於元宮」是也。勾引𨿽仗黃婆﹐調停全憑眞火。丁公者﹐文火也﹐金木交並之時﹐須用文火溫養之﹐兩家情性自然歡好﹐大藥產矣。大藥旣產﹐活子時到﹐必須采取眞鉛﹐送歸土釜﹐仍以文火溫養之﹐此申言金丹作用也。溫養卽足﹐正子時到﹐及須駕動河車﹐從尾閭起火﹐透夾脊﹐過玉枕﹐運到昆侖頂上﹐用武火猛烹極煉。乾坤交姤罷﹐一點落黃庭﹐大藥始入鼎而凝結矣﹐此乃言金液還丹之作用也。丹旣入鼎﹐再加乳哺溫養工夫﹐久久純熟﹐至於聖胎圓而眞人現﹐九轉之功於是乎畢。

天地才經否泰﹐朝昏好識屯蒙。輻來湊轂水朝宗﹐妙在抽添運用。

得一萬般事畢﹐休分南北西東。損之又損愼前功﹐命寶不宜輕弄。

此章言還丹之功從有以入無也。上章言河車運火直上昆侖﹐則乾坤旣已大交﹐向之乾上坤下而爲否者﹐今坤上干下而翻爲泰矣。然火候之進退不可不謹。陽動而進火﹐爲期屯之象也﹔陰靜而退火﹐爲昏蒙之象也。舉兩卦而六十卦反對之象一進一退﹐悉在其中矣﹐故曰「天地才經否泰﹐朝昏好識屯蒙。」乾坤交姤罷﹐一點落在黃庭﹐先天眞種旣已入鼎﹐後天周身之气自來歸命。有若三十輻之共湊一轂﹐百川眾流之朝宗大海。但須時時抽鉛添汞﹐煉盡陰气﹐以還純乾﹐運用之妙存乎火候耳﹐故曰「輻來湊轂水朝宗﹐妙在抽添運用。」前此金木間隔﹐火水未濟﹐東西南北各居一方﹔到此混而爲一﹐元神坐鎭中黃﹐超然獨尊﹐東西南北渾然總是一家﹐得一而萬事畢矣﹐故曰﹔「得一萬般皆畢﹐體分南北西東。」功用到此只求日減﹐不求日增﹐只消抱一守中﹐常應常靜﹐從有作以入無爲﹐卽太上所謂「損之又損﹐以至於無」也。蓋從前有作之功都緣立命﹐命寶旣立﹐便當了徹性宗﹐直證無上妙黨。倘只管戀著命寶﹐搬弄精魂﹐便落在有爲法中﹐譬如登岸之時猶然戀筏而不肯捨﹐縱使壽同天地﹐一愚夫耳﹐故曰「損之又損愼前功﹐命寶不宜輕弄。」此首要學人直下了性﹐乃沮師末後全提句也。

冬至一陽來復﹐三旬增一陽爻。月中復卦朔晨超﹐望罷乾終姤兆。

日又別爲寒暑﹐陽生復起中宵。午時姤罷一陰朝﹐煉藥須知昏曉。

此章言攢簇周天﹐乃火候之法象也。大丹之功全仗火候﹐火候之祕不可以言宣﹐先聖不得已寓之易象﹐此復姤之所以爲天根月窟也。復姤之妙又不可以言宣﹐姑以年月日時寓其法象﹐大約只是陽動陰靜兩端而已。以一年計之﹐十一月冬至一陽初動爲復﹐每月增一陽爻﹐十二月二陽臨﹐正月三陽泰﹐二月四陽大壯﹐三月五陽夬﹐直到四月六陽成乾﹐陽極而陰生矣﹔五月一陰初靜爲姤﹐每月增一陰爻﹐六月二陰遁﹐七月三陰否﹐八月四陰觀﹐九月五陰剝﹐直到十月六陰成坤﹐陰極而陽又生矣。此言一年之火候也。古聖恐世人著在年上﹐乃移一年之火候於一月。以月朔當復卦一陽初生﹐上弦適當二陽之兌﹐至望而成乾﹐三陽足矣﹔月望當姤卦一陰始生﹐下弦適當二陰之艮﹐至晦而成坤﹐三陰足矣。此言一月之火候也。又恐世人著在月上﹐乃移一月之火候於一日。以子時一陽當復卦﹐到巳而爲六陽之乾﹐午時一陰當姤封﹐到亥而爲六陰之坤﹐一日之中已具足一月之晦朔並一年之寒暑。大約取陽動陰靜﹐而金丹之火候視此以爲進退而已。一陽初動﹐朝晨之象﹐卽年中之冬至﹐月中之朔日也﹐當準之而進陽火﹔一陰初靜﹐黃昏之象﹐卽年中之夏至﹐月中之望日也﹐當準之而退陰符。簇年歸月﹐簇月歸日﹐簇日歸時﹐只在一時動靜中﹐自分昏曉而已。故總收之日「練藥須知昏曉」﹐絕句中「一時辰內管丹成」卽此意也。孰知一時又簇在一刻哉﹗又孰知時本無時﹐刻本無刻哉﹗噫﹗此眞火本無候﹐至妙至妙之機關也。

不辧五行四象﹐那分砂汞鉛銀。修丹火候未曾聞﹐早便稱呼大隱。

靡肯自思己錯﹐更將錯路教人﹐誤他永劫在迷津﹐似恁欺心怎忍﹗

此章言盲師不識金丹之妙﹐自誤以誤人也。金丹法象原本《河圖》﹐蓋《河圖》以一中統攝四方。水火木金分列四方﹐是爲四象。四象會於中五眞土﹐是爲五行造化之妙。一落到當人身上﹐人人具足﹐个个圓成。只此造化﹐順之則生人生物﹐逆之則成佛成仙。天機難泄﹐古人不得已著爲丹經﹐近取諸身諭爲夫婦男女﹐遠取諸物諭爲砂汞銀鉛﹐總之皆法象也。至於眞藥眞火之骨髓﹐萬劫一傳﹐非得眞師面授﹐迥無入處。世間有等愚夫﹐不經師承﹐猖狂妄行﹐闖入旁蹊曲徑﹐一切杜撰。不知何者爲五行﹐何者爲四象﹐何者爲砂汞銀鉛﹐此輩尙未識藥物之面目﹐況火候乎﹖然旁門中有數等﹐最下者誤執砂汞銀鉛爲點金之術﹐錯認夫婦男女爲禦女之方﹐髙者不過搬弄身中精气﹐最髙者亦不過見到澄澄湛湛底識性﹐內守幽閒﹐獨修一物而已。堪笑此輩自己盲修瞎煉不肯認錯﹐乃空腹髙心妄稱大隱。一日弟子未做﹐便去好爲人師。教者以盲引盲﹐學者將錯就錯。引出一班瞎弟子﹐謗毀正道﹐指斥眞師﹐無所不至。此輩不遇明眼人點破﹐生生劫劫永墮迷津﹐自誤誤人﹐一至於此﹐其罪可勝誅耶﹗祖師剖泄金丹大道到此﹐特爲天下後世杜撰盲師痛下棒喝﹐太煞慈悲矣﹗

雄裏內含雌質﹐眞陰卻抱陽精。兩般和合藥方成﹐點化魂靈魄聖。

信道金丹一粒﹐蛇吞立變龍形﹐雞餐亦乃化鸞鵬﹐飛入眞陽聖境。

此章言金丹大道能超凡入聖也。金丹之要只在坎離二物﹐故不厭諄復言之。離本太陽眞火﹐陽中含陰﹐外實內虛﹐心之象也﹔坎本太陰眞水﹐陰中包陽﹐外虛內實﹐身之象也。火中生木是爲陽魂﹐水中生金是爲陰魄。金木者﹐水火之交也﹐所以魂魄卽寄於身心。心非肉團之心﹐乃先天凝聚之元精也﹔身非四大假合之身﹐乃先天流行之元炁也。身心妙合便是先天元神﹐但一落後天形气中﹐身界根塵役役於外﹐心緣諸識憧憧於中﹐逐妄迷眞﹐遂至魂魄相離﹐流浪生死﹐長沈苦海。學道之士﹐當以眞意爲媒﹐和合身心﹐身心一如﹐寂然不動﹐金丹大藥才得圓成。陽魂陰魄﹐到此一齊點化﹐合爲元神﹐而至靈至聖矣。得此眞種﹐倏忽之間便能轉形色爲天性﹐點凡胎作聖胎﹐一切自身中眾生到此立地超脫﹐不生不滅﹐湛然長存。只此金丹一粒﹐蛇吞之而變神龍﹐雞餐之而化鸞鳳﹐自然飛入眞陽聖境矣。眞陽聖境者﹐乃玉淸﹑上淸﹑太淸三境﹐無極無上大羅天宮也。究竟三境豈別有哉﹖卽本來元精﹑元炁﹑元神會三爲一者也。蛇坐龍﹐雞變鳳﹐總是轉凡成聖底法象。切莫向癡人前說夢﹐親證道妙者自當知之。

徳行修逾八百﹐陰功積滿三千。均齊物我與親冤﹐始合神仙本願。

虎兕刀兵不害﹐無常火宅難牽。寶符降後去朝天﹐穩駕鸞輿鳳輦。

此章言學道之土當修徳以凝道也﹐道與徳如形之與影﹐寸步不可離﹐所以子思子云「苟不至徳。至道不凝焉。」又如《周易》乾坤兩卦﹐乾屬道﹐坤屬徳﹐若非君子之厚徳載物﹐豈遽能如聖人乘六龍以禦天哉﹖學道之士願力第一要廣大﹕必先度盡一切眾生﹐然後圓滿正覺。行修八百﹐功積三千﹐皆願力中事也。《金剛般若》云「是法平等﹐無有髙下。」世人但知天地至廣至大﹐一切蠢動含靈之物至微至細﹐孰知天地本來與我同根﹐誰是勝我者﹖一切蠢動含靈之物本來與我同體﹐又誰是不如我者﹖究竟到此﹐何物何我﹐何親何冤﹐管教均平齊一﹐無髙無下﹐始合神仙度生之本願矣。功行到頭﹐道與徳而並隆﹐形與神而俱妙﹐自然虎兕不能傷﹐刀兵不能害。無常倏忽﹐我則以谷神爲大年﹔火宅燔燒﹐我則以露地爲安宅。不生不滅﹐是眞寶符﹔常淸常靜﹐是眞天堂。脫卻羊鹿小乘﹐便是龍車鳳輦。本來如是﹐尊矣貴矣﹐豈別有寶符之可降﹐上天之可朝﹐瓊輿鳳輦之可穩駕哉﹖𨿽然﹐爲上根言只是道徳尊貴一句足矣。但中人以下往往信不及﹐祖師恐學道人流入斷見﹐姑現寶幾珍禦身而爲說法耳。

西江月又一首

又一首﹝以象閏月﹞

丹是色身至寶﹐煉成變化無窮。更於性上究眞宗﹐決了無生妙用。

不待他生後世﹐眼前獲佛神通。自從龍女著斯功﹐爾後誰能繼踵﹖

此章言性命全修﹐一生證果﹐乃《悟眞篇》之總結也。首章言內外二藥便是性命兩宗作用﹐至此攝用歸體﹐直下示人見性以圓命功也。蓋立命之功全在金丹﹐金丹大藥本從無中生有﹐攢五行﹐簇四象﹐會三家﹐並二物﹐而歸一炁者﹐一得永得﹐堅固不壞﹐煉之又煉﹐直到九轉功成﹐上天下地﹐出幽入明﹐無所不可。金丹一道﹐豈非色身至寶而煉成變化無窮者乎﹖此關尹子所謂見精神而久生者也。𨿽則千變萬化﹐然生生化化未有了期﹐終不脫長生二字。更須從此直下一脫﹐徹見本性﹐頓證無生﹐方知山河大地全露法身﹐往古來今不出一息﹐更有何至寶之難捨﹐變化之足誇﹖豈非決了性宗而徹證無生妙用者乎﹗此關尹子所謂忘精神而超生者也。柰何小乘之仙﹐未能頓見毗盧本性﹐往往從劫到劫﹐難登佛地。不若大心眾生﹐直了無生﹐一徹俱徹﹐從此三身具足﹐六通圓明﹐以一生圓曠劫之果﹐現前境界﹐便與諸佛把手遊行﹐豈待他身後世乎﹖所云大心眾生﹐若《涅盤》之屠兒﹑《華嚴》之善財﹑《法華》之龍女是也。屠兒以放下屠刀立證賢劫菩提﹐善財以徧參知識會入彌勒樓閣﹐並稱上根矣。至如龍女以寶珠獻佛﹐剎那之間轉女成男﹐往南方無姤世界﹐坐寶蓮華﹐成等正覺﹐豈非「現前獲佛神通「者耶﹖後之繼踵而出者寧遂無其人耶﹖祖師特地丁寧於篇末﹐若將旦暮遇之矣。夫龍女成佛一案﹐據李長者合論云﹐此經中表法耳﹐今卽以金丹法象表之﹐其作用無不合符。大海者﹐坎地也﹔女子者﹐純陰之象﹔龍女表陰中之陽也。八歲表二八之數也。寶珠價值三千大千世界﹐表水中之金﹐乃身中無價至寶也。持以上佛者﹐還之於乾也。女轉成男者﹐離變爲乾﹐變化無窮之象也。南方者﹐後天離位﹐卽先天干位也。寶珠一上﹐金來歸性﹐脫盡陰滓﹐煉之卽色身至寶﹐了之卽無生妙用也。從此後天之離依然轉作先天之乾﹐其體則剛健中正﹑純粹以精﹐其用則各正性命﹑時乘變化﹐是名無姤世界﹐而成等正覺矣。《法華》權示龍女公案以表一乘妙法﹐《悟眞》特取龍女法象以表金丹妙道。金丹之妙道非卽一乘之妙法乎﹗此章總收性命二宗以應首章內外二藥﹐不特爲十二章結尾﹐乃《悟眞篇》通部之結尾也﹔不特爲《悟眞篇》關鍵﹐乃萬卷丹經之關鍵也﹔不特萬卷丹經﹐並《河》《洛》妙義﹑《周易》《參同》《道徳》《陰符》﹑一切三洞眞經﹑三藏教典﹑千八百則公案﹐無不在其中矣。

絕句五首

絕句五首﹝以象五行﹞

饒君了悟眞如性﹐未免拋身卻入身。

何以更兼修大藥﹐頓超無漏作眞人。

此章言了性必須了命也。眞如本性人人具足﹐本來無修無證﹐但在凡夫地中暫爲五蘊所覆耳。若能一念回機﹐便同本得﹐當下卽了悟矣。然理須頓捂﹐事以漸修﹐卽如一身之中﹐六根門頭尙有無始以來種種習气﹐當鍛煉而燻修之﹐實實落落﹐當從身上燻修取證。從上諸祖見性之後﹐潛修密證﹐身心一如﹐直到習漏旣盡﹐何難一生證果﹖所謂「現前獲佛神通」者﹐此也。不則捨身取心﹐欲速見功﹐倘回首之時一毫習漏未盡﹐不免拋身而入身矣。內典云羅漢尙有隔陰之迷﹐如潙山曾三世爲國王﹐幾乎忘卻本來面目﹔雲門曾三世爲國王﹐便失卻神通﹐可不危哉﹗修証之捷徑﹐莫若金丹大藥﹐大藥妙用只在以火煉金。若能取日用之猛火﹐煉本來之眞金﹐直從六根門頭煉之又煉﹐鍛盡無始以來習气﹐直到礦淨金純﹐露出無位眞人面目。有修有證者﹐恰合其無修無証之本性。於是從無相而生實相﹐卽法身而成報身﹐是謂九轉功圓﹐形神俱妙﹐超出一切有漏因果﹐永無拋身入身之患﹐而稱大覺眞人矣。此祖師爲獨修一物者痛下鍼砭﹐然篇中所云了悟只指後來一橛禪耳。若從上諸佛諸祖﹐皆窮理盡性至命以證無漏妙果者﹐未可一槪而論也。

投胎奪舍及移居﹐舊住名爲四果徒。

若會降龍並伏虎﹐眞金起屋幾時枯﹖

此章言小果之不足證也。從古到今只有金丹一道可以超脫生死。然大道難聞﹐小果易就。更兼世人根器大小不同﹐捨大取小者頗多﹐往往各執一法﹐得少爲足。一旦大限已到﹐功行未圓﹐生怕拋身入身﹐故作種種伎倆﹕有習歸空之訣而投胎者﹐有奪死人之舍而投生者﹐有恐宅舍不堅﹐長用遷徒之法而爲移居者﹐又有志在畱形住世﹐隱處深山窮谷而爲舊住者。總而言之則曰四果徒﹐皆由未知金丹大道﹐遂落小果。金丹之要﹐只在一龍一虎。龍虎卽身心也﹐若能降伏身心﹐便是降龍伏虎。眞空之身與妙有之心渾合無間﹐自然形神俱妙﹐此萬年不壞之眞金﹐卽人人安身立命之本宅也。眞金起屋﹐何時而枯﹖從此經行坐臥長住其中﹐任他滄海成田﹐我自安然不睬﹐何有破損遷徒之患﹐而學區區小果乎﹗

鑑形閉息思神法﹐初學艱難後坦途。

倏忽縱能遊萬國﹐柰何屋破卻移居﹗

此章言小道之不可久也。眞金起屋才得不枯﹐可見一切非眞金者俱不能長存矣。柰何旁門小法﹐各取其驗﹐世人多爲歆動。鑑形者﹐鑄一大鏡﹐時時鑑照己形﹐久之自忘其形﹐不覺入鏡中矣。或曰卽閉目靜坐﹐鑑觀己形也亦通。閉息者﹐閉住呼吸之气﹐自一息兩息以至千萬息﹐置鴻毛於鼻端﹐一毫不動﹐方稱效驗。思神者﹐或默朝上帝﹐或存想昆侖﹐久之而神出矣。三者一著於形﹐一著於气﹐一著於神﹐皆落後天渣滓﹐與金丹大道至簡至易者何啻霄壤﹗此等小法﹐初學甚是艱難﹐其功力旣專且久﹐俱能定中出得陰神﹐倏忽之間﹐遊徧九州萬國﹐可調得意之極矣。柰何宅舍難固﹐形神易離﹐能無屋破而移居乎﹖此亦四果之徒﹐難免無常大限者﹐學道者當勤求金丹大藥﹐不可以此自限也。

釋氏教人修極樂﹐只緣極樂是金方。

大都色相惟玆實﹐餘二非眞漫度量。

此言直指自性西方﹐令學人知所歸宿也。釋教有淨土法門﹐勸人念佛﹐念到一心不亂﹐壽命終時佛來接引﹐往生西方極樂世界﹐詳見《彌陀》等經。世人但執西方之相﹐罕能窮源﹐不知此亦古佛應化一期方便之談﹐未可取相昧性﹐自生窒礙也。蓋東方屬木﹐乃造化發育之鄕﹔西方屬金﹐乃造化歸藏之地。卽易象觀之﹐後天干居西北﹐便是金方﹐東方出震之帝﹐到此才得歸根復命﹐李長者云「佛乃至陽之徳」是也。亙古亙今只有這點乾金﹐純粹以精﹐爲人人本來眞性。此金其性堅剛﹐萬劫不壞﹔其質純白﹐一切不染。不染不壞﹐自在長住﹐豈非極樂世界乎﹗《維摩經》云「隨其心淨卽佛土淨」﹐《壇經》云﹔」但心淸淨卽是自性」﹐西方是也。夫此金性非常非斷﹐無色無相﹐卻又能現出丈六金身﹑三十二相。無色之身是謂法身﹐無相之相是謂實相﹐妙有眞空一時具足﹐西方極樂只在眼前﹐所謂只此一事實﹐餘二卽非眞者也。若從西方遠近﹑極樂有無﹑穢淨取捨﹑往生去來上擬議卜度﹐劍去久矣。可見東華之上眞卽西方之古佛﹐金丹之大道卽金仙之極果也﹐此《維摩》所謂不二法門也。祖師恐學人生二見﹐特爲提破。

俗謂常言合至道﹐宜向其中細尋討。

能於日用顚倒求﹐大地塵沙盡成寶。

此章言至道不離邇言﹐令學人會無言之意也。祖師著《悟眞篇》﹐到此將擱筆矣﹐恐人只作玄言妙義會過﹐枉卻一片婆心﹐故特地丁寧告說汝等諸人﹐切勿從俗語常言外另覓玄言妙義以爲至道也。眞正至道只在十字街頭﹑鬧浩浩地俗語常言中﹐但未向其中細細尋討耳。至道云何﹖當初「一生二﹐二生三﹐三生萬物」﹐一切以順而生﹐百姓日用而不知者﹐此也。所謂五行順行﹐法界火坑﹐生機轉作殺機矣。若能攝萬歸三﹐攝三歸二﹐攝二歸一﹐一切以逆而成﹐聖人洗心而退藏者﹐此也。所謂五行顚倒﹐大地七寶﹐殺機轉作生機矣。生機殺機原非兩橛﹐轉與不轉只在當人。故曰「能於日用顚倒求﹐大地塵沙盡成寶。」大地諭世界﹐卽身是也﹔塵沙諭眾生﹐卽心是也。學人能從日用飲食七顚八倒中﹐一念回機﹐消歸自己﹐到得身心一如﹐則世界眾生﹐有情無情﹐徹上徹下﹐亙古亙今﹐一切皆成正覺。何有大地塵沙﹐豈非七寶乎﹖又豈有聖凡之可分﹐淨穢之可界﹐聖賢仙佛之可別乎﹖顚倒之祕全在俗語常言中﹐須知通部《悟眞篇》皆俗語常言也﹐萬卷丹經亦俗語常言也﹐三藏十二部﹑六經﹑諸子百家﹐一切俗語常言也。執此求至道不得﹐離此求至道亦不得﹐畢竟如何﹖曰神而明之﹐存乎其人。

此卷宗旨大約與前兩卷互相發明﹐盡有發前卷之所未發者﹐正要學人從百尺竿頭更進一步耳。如有摸著鼻孔者﹐當與悟眞先生把臂入林矣。﹝末捲總評﹞

