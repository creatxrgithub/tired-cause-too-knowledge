修眞九要

序

修眞之道乃天下第一件大事﹐亦天下第一件難事。以其至大至難﹐古人皆謂之天下希有之事。是事也﹐非深明造化﹑洞曉陰陽﹐存經久不易之志﹐循序漸進者﹐不能行之。後世學人﹐不究此事爲何事﹐未曾學道﹐卽欲成道﹔未曾學人﹐卽欲作仙。無怪乎修道者如牛毛﹐成道者如麟角也。予自幼慕道﹐未遇正人﹐不辧是非﹐乃亂乃萃﹐幾乎受害。幸逢吾師龕谷老人﹐略聞香風﹐始知自己從前之錯﹐亦知天下道人大半皆錯。因述吾師之意﹐提其修眞綱領﹐總爲九條﹐名曰修眞九要。其法由淺及深﹐自卑登高﹐爲初學之人作个梯級。不論學道修道﹐依此九要﹐循序而入﹐終必深造自得﹐且能識的盲師明師﹐辧得邪道正道。縱不能行此天下希有之事﹐亦可以知有此天下希有之事﹐庶不至空過歲月﹐虛度一生矣。

時大淸嘉慶三年歲次戊午菊月九日棲雲山素朴散人悟元子劉一明自敍於自在窩中

勘破世事第一要

吁嗟﹗人生在世﹐如夢幻泡影﹐百年歲月﹐瞬息間耳。無常一到﹐縱有金穴銀山﹐買不得性命﹔孝子賢孫﹐分不了憂愁。若不及早打點﹐臨時手忙腳亂﹐閻王老子不肯畱情﹐一失人身﹐萬劫沈淪。有志於道者﹐須將這个關口急急打開﹐方有通衢大路。否則﹐塵緣不斷﹐妄想成道。𨿽身已出家﹐而心未曾出家﹐一舉一動﹐無非在世事上用功夫﹐一行一止﹐總是在人情上作活計﹐不特不能成道﹐而且無由聞道﹐何貴乎出家﹖古今來無數學人﹐多蹈此轍。所以學道者如牛毛﹐達道者如麟角。悟眞云「試問堆金如岱嶽﹐無常買的不來無﹖」了道歌云「先將世事齊放下﹐後把道理細研精。」是言世事皆假﹐性命最眞﹐欲知其眞﹐先棄其假也。何則﹖一認其假﹐則心爲假役﹐一假無不假﹐與道日遠﹐便不是自惜性命之人。不自惜性命﹐懸虛不實﹐空過歲月﹐老死而矣﹐何益於事﹖昔呂祖因一夢而羣思頓脫﹐馬祖因悟死而成道最速﹐是蓋先勘破世事而後修眞。所以成眞了道易於他人。況出家修行原系勘破世事而然。若未勘破而彊出家﹐有名無實﹐本欲登天而反墜地﹐適以取敗﹐豈不枉費心機耶﹖吾願學人﹐不論在家出家﹐若欲辧切身大事﹐將世事先須嘗探一番。嘗探來﹐嘗探去﹐嘗探到沒一些滋味處﹐始知萬緣皆空﹐性命事大﹐從此把身外一切虛假之事一筆勾消。腳踏實地﹐尋師訪友﹐勇猛精進﹐爲道忘軀﹐自然一誠格天﹐祖師暗中提攜﹐當有眞人度引矣。

積德修行第二要

悟眞云「若非修行積陰德﹐動有羣魔作障緣。」可知積德修行乃修道者之要務。倘離德以言道﹐便是異端邪說﹐旁門外道﹐差之多矣。故古之聖人﹐必先明道﹔古之賢人﹐必先積德。未有不明道而能聖﹐未有不積德而能賢。然欲希聖必先希賢﹐若欲成道必先積德。道德兩用﹐內外相濟﹐聖賢之學業得矣。道者﹐爲己之事﹔德者﹐爲人之事。修道有盡而積德無窮。自古及今﹐仙佛神聖成道之後﹐猶必和光同塵﹐積功累行﹐直待三千功滿﹐八百行完﹐方受天詔。況金丹大道爲鬼神所忌﹐非大忠大孝之人不能知﹐非大賢大德之人不敢傳。卽彊傳而知之﹐鬼神不喜﹐勢必暗降災殃﹐促其壽數。非徒無益﹐而又害之。予自得龕谷仙畱之旨﹐以大公爲懷﹐每遇志士﹐便欲接引。間或略示端倪﹐徐觀其後﹐未幾自滿自足﹐不能深入﹐竟至日久懈怠﹐志气盡喪。其慳貪煩惱﹐甚於常人。前後數人﹐俱皆如此。噫﹗此等之輩必是祖先無德﹐自己無行﹐以是始勤終怠﹐迷失眞宗﹐而不可挽回矣。予因自不小心﹐失言匪人﹐亦屢遭魔障。幸喜無大關系﹐眞寶未被竊去。有鑑於此﹐後遂結舌﹐不敢輕露圭角﹐是必待有大力者傾囊付之耳。世之學人方入門戶﹐直視神仙爲至易之事﹐而遂騙化十方﹐罔知所忌。絕不思一絲一粒俱十方之血汗﹔一飲一啄皆眾生之苦力。或有以口頭禪籠人者﹔或有以假道法攝財者﹔或有以黃白術謀騙者﹔千方百計﹐不可枚數。異日欠下十分債賬﹐不知如何消化。古人謂﹕「兩隻角或有或無﹐一條尾千定萬定」者﹐必此輩歟﹖有志斯道者﹐須當以德行爲重﹐自立節操﹐不要糊塗作事﹐擔誤了前程。何爲德﹖卹老憐貧﹑惜孤憫寡﹑施藥捨茶﹑修橋補路﹑扶危救困﹑輕財重義﹑廣行方便者是也。何爲行﹖苦己利人﹑勤打塵勞﹑施德不望報﹐有怨不結讎﹐有功而不伐﹐有難而不懼﹐見義必爲者是也。能積德﹐能立行﹐愈久愈力﹐德服鬼神﹐品超庸俗﹐高人一見﹐決定入目﹐大道有望。否則﹐不積一德﹐不修一行﹐妄想成道﹐偶遇高人﹐掩其不善而著其善﹐自謂可以欺人﹐殊不知人之視己﹐如見其肺肝然矣。更有一等不務本分之流﹐作孽百端﹐朝酒肆而夕花鄕﹐口道德而心盜跖﹐損人利己﹐千奇百怪﹐不知自悔﹐反怨自己無福無緣﹐乃毀謗丹經盡屬誑言。眞地獄種子﹐當入異類﹐求其爲人而不可得﹐何敢望仙乎。吁﹗德者﹐自己人世之事﹔道者﹐師傳成仙之事。不積德而欲修道﹐人事且不能﹐仙道怎得成﹐可不三思乎﹖

盡心窮理第三要

《說卦傳》曰「窮理盡性﹐以至於命。」可知盡性至命之學﹐全在窮理上定是非耳。窮理透徹﹐則性能全﹐命能保﹐直入無上至眞之地﹔窮理恍惚﹐則命難修﹐性難了﹐終有到老落空之悔。今之學人﹐糊塗出家﹐糊塗學道﹐糊塗修行﹐生則旣然糊塗﹐死時焉能亮淨﹖性命何事﹐而乃如此妄爲耶﹗金丹之道﹐包羅天地之道也﹐竊奪造化之道也﹐至尊至貴﹐至神至妙﹐非容易而知。學人不想自己性命爲何物﹐不辧祖師法言是何義﹐飽食終日﹐無所用心﹐妄想一言半語之妙﹐卽欲成道﹐日則浪蕩打混﹐夜則高枕安眠﹐以丹經爲無用之言﹐以子書爲哄人之套。詐稱有道者﹐以錯引錯﹐妄冀成眞者﹐以盲誘盲。卽有一二信心之士﹐亦不過是走馬看花﹐何嘗深用心思﹐窮究實理。古人亦有謂「若還紙上尋眞義﹐徧地都是大羅仙」之語﹐是特爲不求師者而發﹐非言丹經子書爲無用。後人不知古人之意﹐多借此爲憑證﹐而卽置經書於不問﹐大錯大錯。夫仙眞法言﹐一字一意不敢妄發﹐一言半語盡藏妙義﹐不知費盡多少老婆心﹐爲後人作階梯﹐與教門畱眼目。而反毀之謗之﹐其罪尙可言乎﹗卽後之高人賢士所作所爲﹐總在古人範圍之中﹐究其實落﹐未必高過於古人。今之高人不哄學人﹐則古之仙眞不誤後世也可知矣。吾勸有志之士﹐取古人之法言﹐細窮細究﹐求師一決﹐通前達後﹐毫無一點疑惑﹐方可行持﹐愼誤自恃聰明﹐而有己無人﹔亦勿專聽梆聲﹐而任人誤己﹔至於不通文字之學人﹐亦須於俗語常言中﹐辧別實義。蓋俗語常言中有大道藏焉﹐特人未深思耳。如「沒體面」﹐「沒人形」﹐「有竅道」﹐「好自在」﹐「顚三倒四」﹐「隨方就圓」﹑「隨機應變」﹑「沙裏淘金」﹑「無中生有」﹑「七死八活」﹑「有己無人」﹑「不知死活」﹑「不顧性命」﹑「只知有己﹐不知有人」﹑「走三家不如守一家」﹑「禮下於人﹐必有所得」﹑「只知其一﹐不知其二」﹐此等語天機大露﹐何妨拈出一二﹐作个悟頭﹐朝參幕思。𨿽大理不明﹐而知識漸開﹐與道相近﹐亦不空過了歲月。此窮理之學﹐不論賢愚﹐人人可做﹐果能功夫不缺﹐日久自有所悟。但所悟者一己之私見﹐不得貿然下手。倘遇明師﹐必須徹始徹終﹐追究个淸白﹐眞知灼見﹐得心應手﹐方不誤事。若知前不知後﹐知後不知前﹐知陰不知陽﹐知陽不知陰﹐知體不知用﹐知用不知體﹐或知有爲而不知無爲﹐或知無爲而不知有爲﹐或見元關而不知藥生﹐或知藥生而不知老嫩﹐或知結丹而不知服丹﹐或知結胎而不知脫胎﹐或知文烹而不知武煉﹐或知武煉而不知文烹﹐或知陽火而不知陰符﹐或知進火而不知止足﹐或知溫養而不知抽添﹐毫髮之差﹐千里之失﹐未許成眞。不但此也﹐且陰陽有內外﹐五行有眞假。性命工夫兩段﹐先後二天各別﹐有眞有假﹐有眞中之假﹐有假中之眞﹐有眞中之眞﹐有假中之假。此等機關究之不徹﹐卽行之不到﹔辧之不淸﹐卽作之不成。是以呂祖三次還丹未成﹐後得崔公《入藥鏡》而始完功﹔紫淸有夜半風雷之患﹐重復修持而方了事。如二翁者﹐神仙中之領袖﹐些子不明﹐猶有不虞﹐而況他人乎﹖學者須當三思之。

訪求眞師第四要

古仙云「若無師指人知的﹐天上神仙無住處。」又《悟眞》云「饒君聰慧過顏閔﹐不遇眞師莫彊猜。」誠哉性命之學﹐必有師傳﹐非可妄猜私度而知﹐昔道光頓悟圓通﹐自知非向上事﹐後得遇杏林而成大道﹔上陽卽得緣督之訣﹐不敢自足﹐猶必見靑城而備火候﹔三丰嵩山苦歷十餘年﹐一無所得﹐後感鄭呂二仙指點﹐方知大事。𨿽世間微藝薄技﹐尙賴師傳而知﹐況性命大事﹐豈能無師而曉﹖蓋性命之道﹐乃竊陰陽﹑奪造化﹑轉生殺﹑扭气機﹑先天而天弗違之道﹐鬼神不能測﹐蓍龜莫能占﹐得之者立躋聖位﹐直登彼岸﹐是天下第一件大事﹐是天下第一件難事﹐苟非聖師附耳低言﹐如何知之﹖獨是旁門三千六百﹐丹法七十二品﹐以邪害正﹐以假亂眞﹐誰爲盲師﹐誰爲明師﹐甚難辧別。然辧別亦易﹐大凡高人出世﹐自命不凡﹐獨弦絕調﹐不濫交﹐不諂世﹐不同黨﹐不要名﹐不恃才﹐不謀利﹐不欺人﹐不怪誕﹐一言一語﹐俱有益於世道﹐一行一止﹐大有裨於聖教﹐貪﹑嗔﹑癡﹑愛而俱無﹐意﹑必﹑固﹑我而悉化﹐品節淸高﹐人人所不能及﹐胸襟脫灑﹐个个所不能到。間或援引志士﹐亦必千磨百折﹐試其眞假﹐果其白玉無瑕﹐方肯指示端倪﹔如其非人﹐決不敢輕泄天機。此所以爲明師也。若夫盲師無而爲有﹐虛而爲盈﹐不肯自思己錯﹐更將錯路教人。或有指男女爲陰陽者﹐或有以經粟爲黍珠者﹐或有以鑪火爲外丹者﹐或有煉心腎爲內丹者﹐或有以存想爲凝神者﹐或有行子午爲抽添者﹐或有轉轆轤爲周天者﹐或有認頑空爲無爲者﹐或有以運气爲有爲者﹐或有以忘形爲修靜者﹐或有以煉睡爲退陰者﹐或有服硫黃爲進陽者﹐或有避五穀求延年者﹐諸如此類﹐不可勝數。此等之輩﹐功德不言﹐節操不立﹐身衲衣而腰錢囊﹐頭簪冠而心蛇蠍﹐見富貴而畱心﹐遇困苦而忘道﹐飲酒啖肉﹐不顧十方血汗﹐喪名敗教﹐那知萬劫沈淪﹐行步時﹑只在錢財上用功夫﹐舉動處﹑盡於衣食上費心思﹐一頭一拜﹐卽收爲徒﹐一茶一飯﹐卽便傳道﹐借聖賢之門戶﹐而自欺欺世﹐竊仙佛之法言﹐而捏怪作妖﹐只知一身飽暖﹐那管他人死活。學人若聽其言而不察其行﹐以有道目之﹐未有不入於网中而傷害性命者。況一惑其言﹐認假爲眞﹐固結不解﹐𨿽有高眞聖師欲爲提攜﹐亦無門可入。天下道人遭此難者﹐不一而足。緇黃之流﹐東走西遊﹐誰無幾宗公案﹖誰無幾句話頭﹖只以口頭三味取人﹐則人人是佛﹐个个是仙。試問學道者千千萬萬﹐成道者能有幾人﹖大抵聖賢不常見﹐仙佛不多得﹐以其不常見﹑不多得﹐所以爲高人。高人者﹐出乎其類﹐拔乎其萃﹐豈得以口頭三昧爲高人乎﹗當年予師祕授試金石一方﹐善識人之高低身份。若遇修行之人﹐以酒色財气試之﹐而不能動者﹐必非凡品﹐更以《悟眞》《參同》詰之﹐而隨口應者﹐卽是明師。屢試屢驗﹐百發百中﹐願以此法﹐共諸同人。

煉己築基第五要

《沁園春》云「七返還丹﹐在人須先煉己待時。」《悟眞篇》云「若要修成九轉﹐先須煉己持心。」蓋修眞之道﹐還丹最易﹐煉己至難﹐若不煉己而欲還丹﹐萬無是理。夫還丹者﹐如房屋之梁柱﹔煉己者﹐如房屋之地基。未築地基﹐則梁柱無處建立﹔未曾煉己﹐則還丹不能凝結。學者得師口訣﹐急須煉己﹐煉己純熟﹐臨鑪之際﹐左右逢源﹐得心應手﹐鉛汞相投﹐情性相合﹐自無得而復失之患。特以人自有生以來﹐陽極生陰﹐先天走失﹐後天用事﹐當年故物﹐盡非我有﹐加之百憂感其心﹐萬事勞其形﹐精漏﹑神昏﹑气敗﹐將此幻身如破鍋爛甕相似。鍋破甕爛﹐盛不得水﹔人之身體衰敗﹐還不得丹﹐同是一理。故𨿽後天假物﹐非還丹藥料。然未還丹﹐尙藉賴以成功﹐而亦不可有損傷。古人云「若無此夢幻﹐大事何由辦﹖若還大事辦﹐何用此夢幻﹖」又云「不怕先天無眞種﹐只怕後天不丰光。」蓋後天足則先天可復﹐先天復則後天可化﹐煉己築基之功﹐豈可輕視乎﹗何爲煉己﹖少貪無愛﹐煉己也﹔牢固陰精﹐煉己也﹔打煉睡魔﹐煉己也﹔苦己利人﹐煉己也﹔大起塵勞﹐煉己也﹔心地下功﹐全拋世事﹐煉己也﹔勇猛精進﹐以道爲己任﹐煉己也﹔腳踏實地﹐步步出力﹐煉己也﹔富貴不能淫﹐貧賤不能移﹐威武不能屈﹐煉己也﹔披褐懷玉﹐大智若愚﹐大巧若拙﹐煉己也。煉己之功居多﹐總以無己爲歸著。老子云「吾之所以有大患者﹐爲吾有身﹐及吾無身﹐吾有何患﹖「煉己煉到無己時﹐外其身而身存﹐後天穩當﹐基址堅固﹐先天眞陽來復﹐混而爲一。「先天气﹐後天气﹐得之者﹐常似醉」﹐一時辰內管丹成矣。若爲煉己﹐遽行一時之功﹐則後天不固﹐先天𨿽在咫尺﹐未許我有。蓋其鉛至而汞失迎﹐坎來而離不受﹐彼到而我不待也。噫﹗築基時須用橐龠﹐煉己時還要眞鉛。煉己築基﹐豈易事哉﹗

和合陰陽第六要

修眞之道﹐金丹之道也﹔金丹之道﹐造化之道也﹔造化之道﹐陰陽之道也。《易》曰「一陰一陽之謂道。」又曰「天地氤氳﹐萬物化醇﹐男女媾精﹐萬物化生。」是孤陰不生﹐獨陽不長﹐陰陽相合﹐方能生育。金丹之道﹐惟采取先天眞一之气也。先天之气﹐無形無象﹐視之不見﹐聽之不聞﹐搏之不得﹐乃自虛無中來者。聖人以實而形虛﹐以有而形無。實而有者﹐眞陰眞陽﹔虛而無者﹐二八初弦之气。初弦之气卽先天气﹐此气非陰陽交感﹐不能有象。若欲修金丹大道﹐捨此陰陽﹐別無他術矣。但陰陽不一﹐倘認假爲眞﹐徒勞心力﹐無益有損﹐不可不辧。男女之陰陽﹐塵世之陰陽也﹔心腎之陰陽﹐幻身之陰陽也﹔日月之陰陽﹐天地之陰陽也﹔冬至夏至﹐一年之陰陽也﹔朔旦望後﹐一月之陰陽也﹔子時午時﹐一日之陰陽也﹔二候四候﹐一時之陰陽也。凡此皆非金丹之陰陽。金丹陰陽﹐以我家爲陰﹐以他家爲陽﹔我爲離﹐他爲坎﹔離中一陰爲眞陰﹐坎中一陽爲眞陽。取坎塡離﹐是以眞陰求眞陽﹐以眞陽濟眞陰也。且陰陽又有內外之別﹕內之陰陽﹐順行之陰陽﹐生身以後之事﹐後天也﹐人道也﹔外之陰陽﹐逆運之陰陽﹐生身以前之事﹐先天也﹐仙道也。內外陰陽皆無男女等相﹐非色非空﹐卽色卽空﹔非有非無﹐卽有卽無。若著色空有無之形﹐便非眞陰眞陽實迹矣。旣知陰陽﹐須要調和相當﹐不多不少﹐不偏不倚﹐不急不緩﹐不有不無﹐不卽不離﹐不躁不懦﹐或陽動而陰隨﹐或陰感而陽應﹐或陰中用陽﹐或陽中用陰﹐或借陰以全陽﹐或用陽以制陰﹐或以內之陰陽而助外﹐或以外之陰陽而濟內﹐內外合道﹐金丹自虛無中結就﹐取而服之﹐長生不死。《參同》云「同類易施功﹐非種難爲巧。」《悟眞》云「內藥還同外藥﹐內通外亦須通﹐丹頭和合類相同﹐溫養兩般作用。」三丰云「世間陰陽男配女﹐生子生孫代代傳。順爲凡﹐逆爲仙﹐只在中間顚倒顚。」調和陰陽之道﹐盡於此矣。

審明火候第七要

古經云「聖人傳藥不傳火﹐火候從來少人知。」則是藥物易知﹐火候最難。蓋藥物𨿽難覓﹐若遇明師點破﹐眞知灼見﹐現在就有﹐不待他求﹐所以易知。至於火候﹐有文烹﹑有武煉﹐有下手﹑有休歇﹐有內外﹑有先後﹐有時刻﹑有爻銖﹐有急緩﹑有止足﹐一步有一步之火候﹐步步有步步之火候﹐變化多端﹐隨時而行﹐方能有準。若差之毫髮﹐便失之千里。所以最難。何爲火﹖煆煉之神功也﹔何爲候﹖運用之時刻也。運用時刻在鴻蒙將判﹑陰陽未分之際﹔煆煉神功在天人合發﹑有無不立之內。且有外火候﹑有內火候。外火候﹐攢簇五行﹐和合四象﹔內火候﹐沐浴溫養﹐防危慮險。𨿽內外二藥相同﹐而火候運用大異﹐不遇眞師﹐焉能知的﹖夫攢簇五行﹐和合四象﹐是盜天地之生機﹑竊陰陽之祖气﹐回斗柄而轉天樞﹐開坤門而塞艮戶﹐其妙在乎積陰之下一陽來復之時。此時與天地合其德﹐與日月合其明﹐與四時合其序﹐與鬼神合其吉凶﹐所謂一年只有一月﹐一月只有一日﹐一日只有一時者是也。惟此一時﹐易失而難尋﹐易錯而難逢﹐得之則入於生道﹐失之則入於死道。聖人於此一時運動陰符陽火﹐拔天根而鉆月窟﹐破混沌而拈黍珠﹐回七十二候之要津﹐奪二十四節之正气。水火相濟在此﹐金木交並在此﹐鉛汞相投在此﹐安身立命在此﹐出死入生在此。若過此時﹐陰陽分離﹐眞者藏而假者用事﹐已落後天﹐不堪用矣。至於「曲江岸上月華瑩」﹐生藥之火候﹔「風信來時覓本宗」﹐采藥之火候﹔「水生二藥正眞﹐若待其三不可進」﹐老嫩之火候﹔「鉛遇癸生須急采﹐金逢望遠不堪嘗」﹐急緩之火候﹔「忽見現龍在田﹐須猛烹而急煉﹔但聞虎嘯入窟﹐宜倒轉以逆施」﹐用武之火候﹔「慢守藥鑪看火候﹐但安神息任天然」﹐用文之火候﹔「未煉還丹須急煉﹐煉了還須知止足」﹐溫養之火候﹔「只因火力調和後﹐種得黃芽漸長成」﹐丹成之火候﹔「托心知﹐謹護持﹐照看鑪中火候飛」﹐保丹之火候﹔此皆還丹之火候。若夫大丹火候﹐別有妙用﹐「受气吉﹐防成凶」﹐結胎之火候﹔「混沌七日死復生﹐全憑侶伴調水火」﹐固濟之火候﹔「送歸土釜牢封固﹐次入流珠斯配當」﹐養胎之火候﹔「用鉛不得用凡鉛﹐用了眞鉛也棄捐」﹐抽添之火候﹔「丹竈河車休矻矻﹐鶴胎龜息自綿綿」﹐沐浴之火候﹔「一日內﹐十二時﹐意所到﹐皆可爲」﹐防危之火候﹔「嬰兒是一含眞气﹐十月胎完入聖基」﹐胎成之火候﹔「羣陰剝盡丹成熟﹐跳出凡籠壽萬年」﹐脫胎之火候﹔此大丹始終之火候。更有內外兩用之火候﹐「凡俗欲求天上事﹐用時須要世間財」﹐采藥火候中之火候﹔「偃月鑪中玉蕊生﹐朱砂鼎裏水銀平」﹐結丹火候中之火候﹔「第七日陽復起首﹐別妙用混合百神」﹐結胎火候中之火候﹔「有無俱不立﹐物我悉歸空」﹐脫胎火候中之火候﹔內外二丹火候之祕﹐於此盡矣。其中又有細微奧妙之處﹐是在神而明之﹐存乎其人﹐臨時變通﹐非可以文字傳矣。

外藥了命第八要

《悟眞》云「休施巧僞爲功力﹐認取他家不死方。」緣督子曰「先天之气自虛無中來。」曰他家﹐曰虛無﹐則知非一身所產之物。說到此處﹐諸天及人皆當驚疑也。天以陰陽五行化生萬物﹐气以成形﹐人得天賦之正气﹐爲萬物之靈﹐具此气卽具此理。气者﹐命也﹔理者﹐性也。是性命者﹐天之所與也。天始與之﹐而天終奪之﹐此勢之所必有者。若以後天幻身之物與天爭權﹐總在造化規弄之中﹐焉能脫的造化﹖不有金液還丹之道﹐妄想保全性命﹐萬無是理。金液還丹之道﹐先天之道也。先天之道﹐包羅天地﹐運動陰陽﹐系天地之外機祕﹐故能了生死而避輪回﹐出凡塵而入聖基。但此機祕遠隔千里﹐近在咫尺﹐可惜世人不肯認眞﹐日遠日疏﹐絕不返顧﹐自送性命。若有志士﹐窮究實理﹐忽的打破疑團﹐截然放下﹐直超彼岸﹐則赫赫金丹一日成﹐不待三年九載也。然丹成最易﹐而修煉甚難﹐使無虛實相應﹑陰陽變化﹑以術延命之道﹐而金丹不結。以術延命之道﹐乃奪天地造化之權﹐竊陰陽消息之機﹐轉生殺﹐扭斗柄﹐先天而天弗違之道也。《陰符經》云「其盜機也﹐天下莫能知﹐莫能見。」《悟眞》云「始於有作人難見﹐及至無爲眾始知。但見無爲爲要妙﹐豈知有作是根基。」蓋人自先天失散而後﹐眞陽有虧﹐形𨿽男子﹐其中皆陰﹐倘執一己而修﹐不過涕唾津精气血液﹐不過眼耳鼻舌身意﹐不過七情六欲﹑五蘊八識﹑三彭百穴﹐是以陰濟陰﹐命何由接﹐丹何由接﹖故《參同》云「牝雞自卵﹐其雛不全。」此其證也。夫丹經所謂外藥者﹐以其我家眞陽失散於外﹐不屬於我﹐寄居他家﹐而以外名之。迷人不知﹐錯會他字﹑外字﹐或猜爲禦女閨丹﹐或猜爲五金八石﹐或猜爲天地日月﹐或猜爲雲霞艸木﹐以及等等有形之物。殊不知眞正大藥﹐非色非空﹐非有非無﹐乃鴻蒙未判之始气﹐天地未分之元仁﹐順則生人生物﹐逆則成仙作佛。聖人以法追攝﹐於一个時辰內結成一粒黍珠﹐號曰陽丹﹐又曰還丹﹐又曰金丹﹐又曰眞鉛﹐以此眞鉛點一己之陰汞﹐如貓捕鼠﹐霎時乾汞結爲聖胎﹐此外藥之名所由有也。試細申之﹐「藥出西南是坤位﹐欲尋坤位豈離人。」外藥也﹔「初三日﹐震出庚﹐曲江岸上月華瑩。」外藥也﹔「金鼎欲畱朱裏汞﹐玉池先下水中銀。」外藥也﹔「取將坎位心中實﹐點化離宮腹內陰。」外藥也﹔「偃月鑪中玉蕊生﹐朱砂鼎內水銀平」﹐外藥也﹔「坎離之气和合﹐黃芽自生」﹐外藥也﹔但藥本在外﹐如何得向內生﹖藥屬於他﹐如何得爲我有﹖經云「五行順生﹐法界火坑﹔五行顚倒﹐大地七寶」。木本生火﹐今也火反生木﹔金本生水﹐今也水反生金﹔金木水火中藏戊己二土﹐和四象而配五行﹐一气運用﹐復成一太極﹐火功到日﹐煉成一粒至陽之丹﹐取而服之﹐長生不死﹐與天地同春﹐與日月爭光﹐所謂一粒金丹吞入腹﹐始知我命不由天者此也。噫﹗萬兩黃金買不下﹐十字街前送至人。金丹大道﹐萬劫一傳﹐至尊至貴﹐得之者立躋聖位﹐不待他生後世﹐眼前獲佛神通﹐人何樂而不積德修道哉﹖

內藥了性第九要

《道德經》云「有欲以觀其竅﹐無欲以觀其妙。」此二語乃金丹大道之始終﹐古今學人之要訣。外藥不得﹐則不能出乎陰陽﹔內藥不就﹐則不能形神俱妙。上德者修內藥﹐而外藥卽全﹔下德者修外藥﹐而內藥方就。外藥者漸法﹐內藥者頓法。外藥所以超凡﹐內藥所以入聖。「有欲觀竅者」外藥﹐竊奪造化之功﹐幻身上事﹔「無欲觀妙者」內藥﹐明心見性之學﹐法身上事。倘外藥已得﹐而不修內藥﹐卽呂祖所謂「壽同天地一愚夫」耳。況大丹難得者外藥﹐外藥到手﹐卽是內藥﹐聖胎有象﹐陰符之功﹐卽在如此。《參同》云「耳目口三寶﹐閉塞勿發通﹐眞人潛深淵﹐浮游守規中。」所謂「無欲觀妙」者此也。「無欲觀妙」者﹐無爲之道﹐但無爲非枯木寒灰﹐絕無一事之謂﹐其中有朝屯暮蒙﹑抽鉛添汞﹑防危慮險﹑固濟聖胎之功。所以融五行而化陰陽﹐以至道法兩忘﹐有無不立﹐十月霜飛﹐身外有身﹐極往知來﹐歸於眞如大覺之地﹐卽佛祖所謂正法眼藏﹐涅盤妙心﹐最上一乘之大道也。若非了命之後而遽行此功﹐根本不固﹐虛而不實﹐未曾在大造鑪中煆煉出來﹐總然了得眞如之性﹐若有一毫滲漏﹐難免拋身入身之患。後人不知古人立言之意﹐多以性理爲不足貴﹐試問世間學人﹐有幾个能明涅盤之心乎﹖有幾个能見眞如之性乎﹖涅盤心﹑眞如性﹐淨裸裸﹑赤灑灑﹑圓陀陀﹑光灼灼﹐通天徹地﹐非可以後天人心血性而目之。古人亦有了性不了命﹐萬劫陰靈難入聖之語﹐是特爲未修命而僅修性者言之。若已了命﹐焉得不修性﹖若不修性﹐則應物固執﹐空有家財而無主柄。若不修性﹐𨿽幻身已脫﹐而法身難脫。若不修性﹐只可長生﹐而不能無生。若不修性﹐𨿽生身之初能了﹐而未生之前難全。內藥了性之功﹐所關最大﹐無窮的事業﹐皆要在此處結果﹐何得輕視性乎﹖吾願成道者﹐未修性之先﹐急須修命﹔於了命之後﹐急須了性。陰陽並用﹐性命雙修﹐自有爲而入無爲﹐至於有無不立﹑打破虛空﹐入於不生不滅之地﹐修眞之能事畢矣。

