陰符經﹝舊題﹞黃帝撰

觀天之道﹐執天之行﹐盡矣。天有五賊﹐見之者昌。五賊在心﹐施行於天﹐宇宙在乎手﹐萬物生乎身。

天性﹐人也﹔人心﹐機也﹔立天之道以定人也。

天發殺機﹐斗轉星移﹔地發殺機﹐龍蛇起陸﹔人發殺機﹐天地反覆﹔天人合發﹐萬化定基。

性有巧拙﹐可以伏藏。九竅之邪﹐在乎三要。可以動靜。火生於木﹐禍發必克﹐姦生於國﹐時動必潰﹔知之修練﹐謂之聖人。

天地萬物之盜﹔萬物人之盜﹔人萬物之盜也。三盜旣宜﹐三才旣安。故曰﹕食其時﹐百骸理﹔動其機﹐萬化安。人知其神而神﹐不知其不神之所以神。日月有數﹐大小有定﹐聖功生焉﹐神明出焉。其盜機也﹐天下莫不能見﹐莫不能知。君子得之固躬﹐小人得之輕命。

瞽者善聽﹐聾者善視。絕利一源﹐用師十倍﹔三反晝夜﹐用師萬倍。心生於物﹐死於物﹐機在目。天之無恩而恩生﹐迅雷烈風﹐莫不蠢然。

至樂性余﹐至靜則廉。天之至私﹐用之至公。命之制在气。死者生之根﹐生者死之根。恩生於害﹐害於恩。愚人以天地文理聖﹐我以時物文理哲。

黃帝陰符經注﹝唐﹞李筌

神仙抱一演道章

觀天之道﹐執天之行﹐盡矣。故天有五賊﹐見之者昌。

注﹕黃帝得賊命之機﹐白日上升。殷周得賊神之驗﹐以小滅大。管仲得賊時之信﹐九合諸侯。範蠡得賊物之急﹐而霸南越。張良得賊功之恩﹐而敗彊楚。

五賊在心﹐施行於天。宇宙在乎手﹐萬化生乎身。

注﹕人因五味而生﹑五味而死。五味各有所主﹐順之則相生﹐逆之則相勝。久之則積气燻蒸﹑人腐五臟﹐殆至滅亡。後人所以不能終其天年者﹐以其生生之厚矣。是以至道淡然﹐胎息無味。神仙之術百數﹐其要在抱一守中。少女之術百數﹐其要在還精采气。金丹之數百數﹐其要在神水華池。治國之術百數﹐其要在淸靜自化。用兵之術百數﹐其要在奇正權謀。此五事者﹐捲之藏於心﹑隱於神﹔施之彌於天﹑給於地。宇宙瞬息﹐可在人之手﹔萬物榮枯﹐可生人之身。黃帝得之﹐先固三宮﹐後治萬國﹐鼎成而馭龍上升於天也。

天性﹐人也﹔人心﹐機也。立天之道﹐以定人也。

天發殺機﹐移星易宿﹔地發殺機﹐龍蛇起陸﹔人發殺機﹐天地反覆。天人合發﹐萬變定基。

注﹕大荒大亂﹐兵水旱蝗﹐是天殺機也。虞舜陶甄﹐夏禹拯骸﹐殷系夏臺﹐周囚羑里﹐漢祖亭長﹐魏武乞丐﹐俱非王者之位﹐乘天殺之機也﹐起陸而帝。君子在野﹐小人在位﹐權臣擅威﹐百姓思亂﹐人殺機也。成湯放桀﹐周武伐紂﹐項籍斬嬴嬰﹐魏廢劉協﹐是乘人殺之機也。覆貴爲賤﹐反賤爲貴﹐有若天地反覆﹐天人之機合發﹐成敗之理宜然。萬變千化﹐聖人因之而定基業也。

性有巧拙﹐可以伏藏。

注﹕中欲不出﹐謂之啟﹔外邪不入﹐謂之閉。內啟﹐是其機也。難知如陰﹐不動如山。巧拙之性﹐使人無閒而得窺也。

九竅之邪﹐在乎三要﹐可以動靜。

注﹕兩葉掩目﹐不見泰山﹔雙豆塞耳﹐不聞雷霆﹔一椒掠舌﹐不能立言。九竅皆邪﹐不足以察機變。其在三者﹐神心志也。機動未朕﹐神以隨之。機兆將成﹐心以圖之。機發事行﹐志以斷之。其機動也﹐與陽同其波。五嶽不能鎭其隅﹐四瀆不能界其維。其機靜也﹐與陰同其徳。智士不能運其榮﹐深間不能窺其謀﹐天地不能奪其時﹐而況於人乎﹗

火生於木﹐禍發必克﹔姦生於國﹐時動必潰。知之修煉﹐謂之聖人。

注﹕火生於木﹐火發而木焚﹔姦生於國﹐姦成而國滅。木中藏火﹐火始於無形﹐國中藏姦﹐姦始於無象。非至聖不能修身煉行﹐使姦火之不發。夫國有無軍之兵﹐無災之禍矣。以箕子逃而縛裘牧﹐商容囚而蹇叔哭。

富國安民演法章

天生天殺﹐道之理也。

天地﹐萬物之盜﹔萬物﹐人之盜﹔人﹐萬物之盜。三盜旣宜﹐三才旣安。

注﹕天地與萬物生成﹐盜萬物以衰老﹔萬物與人之服禦﹐盜人以驕奢﹔人與萬物之上器﹐盜萬物以毀敗。皆自然而往。三盜各得其宜﹐三才遞安其任。

故曰﹕食其時﹐百骸理﹔動其機﹐萬化安。人知其神之神﹐不知不神之所以神。

注﹕人皆有聖﹐人不貴聖人之愚。旣睹其聖﹐又察其愚﹐復睹其聖。故《書》曰﹕專用聰明﹐則事不成﹔專用晦昧﹐則事皆悖。一明一晦﹐眾之所載。伊尹酒保﹐太公屠牛﹐管仲作革﹐百里奚賣粥﹐當衰亂之時﹐人皆謂之不神。及乎逢成湯﹐遭文王﹐遇齊桓﹐值秦穆﹐道濟生靈﹐功格宇宙﹐人皆謂之至神。

日月有數﹐大小有定﹔聖功生焉﹐神明出焉。其盜﹐機也。天下莫能見﹐莫能知。君子得之﹐固躬﹔小人得之﹐輕命。

注﹕季主淩夷﹐天下莫見淩夷之機﹐而莫能知淩夷之源。霸王開國之機﹐而莫能知開國之機﹐而莫能知開國之源。君子得其機﹐應天順人﹐乃固其躬。小人得其機﹐煩兵黷武﹐乃輕其命。《易》曰﹕君子見機而作﹐不俟終日。又曰知機﹐其神乎。機者易見而難知﹐見近知遠。

彊兵戰勝演術章

瞽者善聽﹐聾者善視。絕利一源﹐用師十倍﹔三反晝夜﹐用師萬倍。

注﹕人之耳目﹐皆分於心而竟於神。心分則機不精﹐神竟則機不微。是以師曠燻目而聰耳﹐離朱漆耳而明目。任一源之利﹐而反用師於心﹐舉事發機﹐十全成也。退思三反﹐經晝歷夜﹐思而後行﹐舉事發機﹐萬全成也。

心生於物﹐死於物﹔機在於目。

注﹕爲天下機者﹐莫近乎心目。心能發見﹐目能見機。秦始皇東遊會稽﹐項羽目見其機﹐心生於物﹐謂項良曰﹕彼可取而代之。晉師畢至於淮淝﹐苻堅曰﹕見其機﹐心死於物﹐謂苻融曰﹕彼彊敵也﹐胡爲少耶。則知生死之心在乎物﹐成敗之機見於目焉。

天之無恩而大恩生。迅雷烈風﹐莫不蠢然。

注﹕天心無恩﹐萬物有心﹐歸恩於天。

至樂性余﹐至靜性廉。

注﹕樂則奢余﹐靜則貞廉。性余則神濁﹐性廉則神淸。神者智之源﹐神淸則智明。智者心之府﹐智公則心平。人莫鑑於流水﹐而鑑於澄水。以其淸且平﹐神淸意平﹐乃能形物之情。夫聖人者﹐不淫於至樂﹐不安於至靜﹐能棲神靜樂之間﹐謂之守中。如此施利不能誘﹐聲色不能蕩﹔辯士不能說﹐智者不能動﹐勇者不能懼。見禍於重開之外﹐慮患於杳冥之內。天且不違﹐而況於兵之詭道者哉。

天之至私﹐用之至公。

注﹕天道曲成萬物﹐而不遺椿菌鵬鴳。巨細修短﹐各得其所﹐至私也。雲行雨施﹐雷電霜霓﹐生殺之均﹐至公也。聖人則天法地﹐養萬民﹐察勞苦﹐至私也﹔行正令﹐施法象﹐至公也。孫武曰﹕視卒如愛子﹐可以俱死﹔視卒如嬰兒﹐可與之赴深溪。愛而不能令﹐譬若驕子。是故令之以文﹐齊之以武。

禽之制在气。

注﹕玄龜食蟒﹐鸇隼擊鵠﹐黃腰啖虎﹐飛鼠斷猿﹐蜍蛭嚌魚﹐狼犿嚙鶴﹐餘甘柔金﹐河車服之。無窮化玉﹐雄黃變鐵。有不灰之木﹑浮水之石。夫禽獸木石得其气﹐尙能以小制大﹐況英雄得其气﹐而不能淨寰海而禦宇宙也。

生者﹐死之根﹔死者﹐生之根。恩生於害﹐害生於恩。

注﹕謀生者﹐必先死而後生﹔習死者﹐必先生而後死。鶡冠子曰﹕不死不生﹐不斷不成。孫武曰﹕投之死地而後生﹐致之亡地而後存。吳起曰﹕兵戰之場﹐立尸之地﹐必死則生﹐幸生則死。恩者﹐害之源﹔害者﹐恩之源。吳樹恩於越而害生﹐周立害於殷而恩生。死之與生也﹐恩之與害﹐相反糾纏也。

愚人以天地文理聖﹐我以時物文理哲。

注﹕景星見﹐黃龍下﹐翔鳳至﹐醴泉出﹐嘉谷生﹐河不滿溢﹐海不揚波。日月薄蝕﹐五星失行﹐四時相錯﹐晝冥宵光﹐山崩川涸﹐冬雷夏霜。愚人以此天地文理爲亂之機。文思安安﹐光被四表﹐克明俊徳﹐以親九族﹐六府三事﹐無相奪倫﹐百谷用成﹐兆民用康。昏主邪臣﹐法令不一﹐重賦苛政﹐上下相蒙﹐懿戚貴臣﹐驕奢淫縱﹐酣酒嗜音﹐峻宇雕墻﹐百姓流亡﹐思亂怨上。我以此時物文理爲理亂之機也。

人以愚虞聖﹐我以不愚虞聖﹔人以奇期聖﹐我以不奇期勝。

注﹕賢哲之心﹐深妙難測。由巢之迹﹐人或窺之。至於陰變無方﹐自機轉而不窮之﹐智人豈虞之。以迹度心﹐乃爲愚者也。

故曰「沈水入火﹐自取滅亡。」自然之道靜﹐故天地萬物生。天地之道浸﹐故陰陽勝﹐陰陽相推﹐而變化順矣。』是故﹐聖人知自然之道不可違﹐因而制之。至靜之道﹐律曆所不能契。爰有奇器﹐是生萬象﹔入封甲子﹐神機鬼藏。陰陽相勝之術﹐昭昭乎進乎象矣﹗

黃帝陰符經注﹝唐﹞張果

黃帝陰符經敍

《陰符》自黃帝有之﹐蓋聖人體天用道之機也。《經》曰﹕得機者萬變而愈盛﹐以至於王﹔失機者萬變而愈衰﹐以至於亡。厥後伊呂得其末分﹐猶足以拯生靈﹐況聖人乎﹖其文簡﹐其義玄。凡有先聖數家注解﹐互相隱顯。後學難精﹐𨿽有所主者﹐若登天無階耳。近代李筌﹐假托妖巫﹐妄爲注述﹐徒參人事﹐殊紊至源。不慚窺管之微﹐輒呈酌海之見。使小人竊窺﹐自謂得天機也。悲哉﹗臣固愚昧﹐嘗謂不然。朝願聞道﹐夕死無悔。偶於道經藏中得《陰符傳》﹐不知何代人制也。詞理玄邈﹐如契自然。臣遂編之﹐附而入注。冀將來之君子﹐不失道旨。

黃帝陰符經

經曰﹕觀天之道﹐執天之行﹐盡矣。

觀自然之道﹐無所觀也。不觀之以目﹐而觀之以心。心深微而無所不見﹐故能照自然之性。性惟深微而能照﹐其斯謂之「陰」。執自然之行﹐無所執也。故不執之以手﹐而執之以機。機變通而無所系﹐故能契自然之理。夫惟變通而能契﹐斯謂之「符」。照之以心﹐契之以機﹐而「陰符」之義盡矣。李筌以「陰」爲「暗」﹐「符」爲「合」﹐以此文爲序首﹐何昧之至也。

故天有五賊﹐見之者昌。

五賊者﹐命﹑物﹑時﹑功﹑神也。傳曰﹕聖人之理﹐圖大而不顧其細﹐體瑜而不掩其瑕。故居夷則遵道布徳以化之﹐履險則用權發機以拯之。務在匡天地﹐謀在濟人倫。於是用大義除天下之害﹐用大仁興天下之利﹐用至正措天下之枉﹐用至公平天下之私﹐故反經合道之謀﹐其名有五﹐聖人禪之﹐乃謂之賊﹔天下賴之﹐則謂之徳。故賊天之命﹐人知其天而不知其賊﹐黃帝所以代炎帝也。賊天之物﹐人知其天而不知其賊﹐帝堯所以代帝摯也。賊天之時﹐人知其天而不知其賊﹐帝舜所以代帝堯也。賊天之功﹐人知其天而不知其賊﹐大禹所以代帝舜也。賊天之神﹐人知其天而不知其賊﹐殷湯所以革夏命也。周武所以革殷命也。故見之者昌﹐自然而昌也。太公以賊命爲用味﹐以取其諭也。李筌不悟﹐以黃帝賊少女之命﹐白日上騰爲非也。

五賊在乎心﹐施行在乎天﹔宇宙在乎手﹐萬化生乎身。

《傳》曰﹕其立徳明﹐其用機妙﹐發之於內﹐見之於外而已矣。豈稱兵革以作寇亂哉﹖見其機而執之﹐𨿽宇宙之大﹐不離乎掌握﹐況其小者乎﹖知其神而體之﹐𨿽萬物之眾﹐不能出其胸臆﹐況其寡者乎﹖自然造化之力而我有之﹐不亦盛乎﹖不亦大乎﹖李筌等以五賊爲五味﹐順之可以神仙不死。誣道之甚也。

天性﹐人也﹔人心﹐機也。立天之道以定人也。

《傳》曰﹕人謂天性﹐機謂人心。人性本自玄合﹐故聖人能體五賊也。

天發殺機﹐龍蛇起陸﹔人發殺機﹐天地反復。

《傳》曰﹕天機張而不生﹐天機馳而不死。天有馳張﹐用有否臧。張則殺威行﹐馳則殺威亡。人之機亦然。天以气爲威﹐人以徳爲機。秋冬陰气嚴凝﹐天之張殺機也﹐故龍蛇畏而蟄伏。冬謝春來﹐陰退陽長﹐天之馳殺機也﹐故龍蛇悅而振起。天有寒暄﹐徳亦有寒暄。徳刑整肅﹐君之張殺機也﹐故以下畏而服從。徳失刑偏﹐君之馳殺機也﹐故姦雄悅而馳騁。位有尊卑﹐象乎天地﹐故曰﹕天發殺機﹐龍蛇起陸﹐寇亂所由作﹔人發殺機﹐天地反復﹐尊卑由是革也。太公﹑諸葛亮等以殺人過萬﹐大風暴起﹐晝若暝。以爲天地反復﹐其失甚矣。

天人合徳﹐萬變定基。

《傳》曰﹕天以禍福之機運於上﹐君以利害之機動於下﹐故有徳者萬變而愈盛﹐以至於王﹔無徳者萬化而愈衰﹐以至於亡。故曰天人合徳﹐萬變定基。自然而然也。

性有巧拙﹐可以伏藏

《傳》曰﹕聖人之性﹐巧於用智﹐拙於用力。居窮行險﹐則謀道以濟之﹔對彊與明﹐則伏義以退避之。理國必以是﹐用師亦以是。

九竅之邪﹐在乎三要﹐可以動靜

《傳》曰﹕九竅之用﹐三要爲機。三要者﹐機﹑情﹑性也。機之則無不安﹔情之則無不邪﹔性之則無不正。故聖人動以伏其情﹐靜以常其性﹐樂以定其機。小人反此﹐故下文云﹕太公爲三要﹐爲耳﹑目﹑口。李筌爲心﹐神﹑志﹐皆忘機也。俱失《陰符》之正意。

火生於木﹐禍發必克﹔姦生於國﹐時動必潰。知之修煉﹐謂之聖人。

《傳》曰﹕夫木性靜﹐動而生火﹐不覺火盛﹐而焚其質。由人之性靜﹐動而生姦﹐不覺姦成而亂其國。夫明者見彼之隙以設其機﹐智者知彼之病以圓其利﹐則天下之人﹐彼愚而我聖。是以生者自謂得其生﹐死者自謂得其死﹐無爲無不爲﹐得道之理也。天生天殺﹐道之理也。

天地﹐萬物之盜﹔萬物﹐人之盜﹔人﹐萬物之盜。三盜旣宜﹐三才旣安。

《傳》曰﹕天地以陰陽之气化爲萬物﹐萬物不知其盜。萬物以美惡之味饗人﹐人不知其盜。人以利害之謨制萬物﹐萬物不知其盜。三盜玄合於人心﹐三才靜順於天理。有若時然後食﹐終身無不愈﹔機然後動﹐庶類無不安。食不得其時﹐動不得其機﹐殆至滅亡。

故曰食其時﹐百骸治﹔動其機﹐萬化安。人知其神而神﹐不知其神所以神也。

《傳》曰﹕時人不知其盜之爲盜﹐只謂神之能神。《鬼穀子》曰﹕彼此不覺謂之神。蓋用微之功著矣。李筌不知此文意通三盜﹐別以聖人﹑愚人爲諭﹐何甚謬也。

日月有數﹐大小有定﹐聖功生焉﹐神明出焉。

《傳》曰﹕日月有準﹐運數也﹔大小有定﹐君臣也。觀天之時﹐察人之事﹐執人之機﹐如是則聖得以功﹐神得以明。心冥理合﹐安之善也。筌以度數爲日月﹐以余分爲大小﹐以神气能生聖功神明﹐錯謬之甚也。

其盜機也﹐天下莫能見﹐莫能知也。君子得之固躬﹐小人得之輕命。

《傳》曰﹕其盜微而動﹐所施甚明博﹐所行極玄妙。君子用之﹐達則兼濟天下﹐太公其人也。窮則獨善一身﹐夫子其人也。豈非擇利之能審乎﹖小人用之﹐則惑名而失其身﹐大夫種之謂歟﹖得利而亡義﹐李斯之謂歟﹖豈非信道之不篤焉﹖

瞽者善聽﹐聾者善視。絕利一源﹐用師十倍。三返晝夜﹐用師萬倍。

《傳》曰﹕瞽者善於聽﹐忘色審聲﹐所以致其聰。聾者善於視﹐遺耳專目﹐所以致其明。故能十眾之功。一晝之中三而行之﹐所以至也。一夜之中三而思之﹐所以精也。故能用萬眾之人。李筌不知師是眾﹐以爲兵師﹐誤也。

心生於物﹐死於物﹐機在於目。

《傳》曰﹕心有愛惡之情﹐物有否臧之用。目視而察之於外﹐心應而度之於內。善則從而行之﹐否則違而止之﹐所以勸善而懲惡也。筌以項羽昧機﹐心生於物﹔以符堅見機﹐心死於物。殊不知有否臧之用。

天之無恩而大恩生﹐迅雷烈風莫不蠢然。

《傳》曰﹕天以凶象咎徵見人﹐人能儆戒以修徳。地以迅雷烈風動人﹐人能恐懼以致福。其無恩而生大恩之謂也。李筌以天地不仁爲大恩﹐以萬物歸於天爲蠢然。與《陰符》本意殊背。www。taoismcn。com

至樂性余﹐至靜性廉。

《傳》曰﹕情未發謂之中﹐守中謂之常﹐則樂得其志而性有餘矣。性安常謂之自足﹐則靜得其志而廉常足矣。筌以奢爲樂性﹐以廉爲靜﹐殊乖至道之意。

天之至私﹐用之至公。

《傳》曰﹕自然之理﹐微而不可知﹐私之至也。自然之功﹐明而不可違﹐公之至也。聖人體之亦然。筌引《孫子》云﹕視卒如愛子﹐可以之俱死。何也﹖

擒之制在气。

《傳》曰﹕擒物以气﹐制之以機﹐豈用小大之力乎﹖太公曰﹕豈以小大而相制哉﹖筌不知擒之義﹐誤以禽獸。注解引云玄龜食蛇﹐黃腰啖虎之類﹐爲是悲哉﹗

生者死之根﹐死者生之根。恩生於害﹐害生於恩。

生者﹐人之所愛﹐以其厚於身。太過則道喪﹐而死自來矣。死者﹐人之所惡﹐以其損於事。至明則道存。而生自固矣。福理所及謂之恩﹐禍亂所及謂之害﹐損己則爲物之所益﹐害之生恩也。筌引《孫子》用兵爲生死﹐丁公﹑管仲爲恩害。異哉﹗

愚人以天地文理聖﹐我以時物文理哲。人以虞愚﹐我以不虞聖。人以期其﹐我以不期其聖。

《傳》曰﹕觀天之運四時﹐察地之化萬物﹐無所不知﹐而蔽之以無知﹐小恩於人﹐以蒙自養之謂也。知四時之行﹐知萬物之生﹐皆自然也。故聖人於我以中自居之謂也。故曰死生在我而已矣。人之死亡﹐譬如沈水自溺﹐投火自焚﹐自取滅亡。理國以道﹐在於損其事而已。理軍以權﹐在於亡其兵而已。故無死機則不死矣﹐鬼神其如我何﹖聖人修身以安其家﹐理國以平天下﹐在乎立生機。以自去其死性者﹐生之機也。除死機以取其生情者﹐死之機也。筌不天道﹐以愚人﹑聖人﹑體道愚昧之人而驗天道﹐失之甚也。

故曰沈水入火﹐自取滅亡。

注在上矣。

自然之道靜﹐故天地萬物生

《傳》曰﹕自然之道﹐無爲而無不爲。動靜皆得其性﹐靜之至也。靜故能立天地﹐生萬物﹐自然而然也。伊尹曰﹕靜之至﹐不知所以生也。

天地之道浸﹐故陰陽勝。

《傳》曰﹕浸﹐微也。天地之道﹐體著而用微﹐變通莫不歸於正﹐微之漸也。微漸故能分陰陽﹐成四時。至剛至順之謂也。

陰陽相推﹐而變化順矣。

《傳》曰﹕聖人變化順陰陽之機。天地之位自然﹐故因自然而冥之﹐利自然而用之﹐莫不得自然之道也。

是故聖人知自然之道不可違﹐因而制之。

注在文上。

至靜之道﹐律曆所不能契。

《傳》曰﹕道之至靜也﹐律曆因而制之﹐不能葉其中鳥獸之謂也。

爰有奇器﹐是生萬象﹔八卦甲子﹐神機鬼藏。

《傳》曰﹕八卦變異之伎﹐從是而生。上則萬象﹐下則萬機。用八卦而體天﹐用九疇而法地。參之以气候﹐貫之以甲子﹐達之以神機﹐閉之以詭藏﹐奇譎之蕩自然也。

陰陽相勝之術﹐昭昭乎進乎象矣。

《傳》曰﹕陰陽相勝之術﹐恆微而不違乎本﹐明之信可明﹐故能通乎精曜象矣。

