

欽定四庫全書

陰符經考異

宋朱子撰

陰符經三百言李筌得於石室中云冦謙之所藏出於黃帝河南邵氏以爲戰國時書程子以爲非商末則周末世數久遠不得而詳知以文字气象言之必非古書然非深於道者不能作也大要以至無爲宗以天地文理爲數謂天下之故皆自無而生有人能自有以返無則宇宙在手矣筌之言曰百言演道百言演法百言演術道者神仙抱一法者富國安民術者彊兵戰勝而不知其不相離也一句一義三者未嘗不備道者得其道法者得其法術者得其術三之則悖矣或曰此書卽筌之所爲也得於石室者僞也其詞支而晦故人各得以其所見爲說耳筌本非深於道者也是果然歟吾不得而知也吾恐人見其支而不見其一也見其晦而不見其明也吾亦不得而知也是果然也則此書爲郢書吾說爲燕說矣淳熙乙未長至日序

附唐李筌曰某至嵩山得黃帝陰符經後魏大武帝太平眞君二年上淸道士冦謙之藏諸名山用傳同好後入秦國至驪山逢一老母授以陰符義誡某曰黃帝陰符三百餘言百言演道百言演法百言演術參演其三混而爲一上有神仙抱一之道中有富國安民之法下有彊兵戰勝之術聖人學之得其道賢人學之得其法小人學之得其術聖賢愚智識分不同皆內出天機外合人事若巨海之朝百谷止水之涵萬象其機張則包宇宙括九夷不足以爲大其機弛則隱微塵藏芥子不足以爲小視其精微黃庭八景不足以爲察其至要百家子史不足以爲學任其智巧孫吳韓子不足以爲奇是以動植之性成敗之數死生之理無非機者也

附唐張果曰陰符自黃帝有之其文簡其義數家注解互相隱顯某於道經中得陰符傳遂編附入注云

附按二家皆尊向是書而其說自不能合張后李出一切以李爲非是然張亦未爲得也姑舉陰符二字之義張果云筌以陰爲暗以符爲合昧之至也而其自爲說曰觀自然之道無所觀也不觀之以目而觀之以心心深微而無所見故能照自然之性其斯之謂陰執自然之行無所執也不執之以手而執之以機機變通而無所系故能契自然之理其斯之謂符終篇大率如此又有驪山老母注往往後之人之托語意殊淺間引張解則知其又出張后也今悉不敢引之以入附錄云

附邵子曰陰符經七國時書也伊川程子曰陰符經何時書非商末則周末若是先王之時聖道旣明人不敢爲異說及周室下衰道不明於天下才智之士甚眾旣不知道所趨向故各自以私智窺測天地盜竊天地之機又曰老子甚雜如陰符經卻不雜然皆窺天道之未至者也朱子曰陰符經恐是唐李筌所爲是他著力去做何故只因他說起便行於世又曰閭丘次孟謂陰符經所謂自然之道靜故天地萬物生天地之道浸故陰陽勝陰陽相推變化順矣此數語𨿽六經之言無以加又曰閭丘主簿進黃帝陰符經傳恐非黃帝作唐李筌爲之聖賢言語自平正又曰注陰符經者分爲三章上言神仙抱一之道中言富國安民之法下言彊兵戰勝之術又有人每章作三事解釋後來一書史竊而獻之高宗高宗大喜防齊歐陽氏曰周衰道術裂能爲書者各爲書正言者或駁不純此書獨用反言而合於正卒莫知何人作也程子謂非商末則周末以愚觀之商自帝乙前多賢君亂獨受爾先王之道未散下無特爲書者周未文敝百家競出𨿽大道旣隱而實各有所聞邵子專指此爲戰國時書宜可信然非戰國嘗爲人用者也意者山林之士之作與亦大奇矣附按邵子程子所云終是先秦以前文字朱子𨿽疑其爲筌所爲然每引而進之蔡氏學朱氏者也故當爲一家之說云又按陰符經傳注疏凡三十八部五十一卷其目載夾漈鄭氏藝文略

上篇

觀天之道執天之行盡矣

道分而爲天地天地分而爲萬物萬物之中人爲最靈本與天地同體然人所受於天地有純雜不同故必觀天之道執天之行則道在我矣言天而不言地者地在其中也

天有五賊見之者昌五賊在心施行於天宇宙在乎手萬化生乎身

五賊五行也天下之善由此五者而生而惡亦由此五者而有故卽其反而言之曰五賊五賊𨿽天地之所有然造天地者亦此五者也降而在人則此心是也能識其所以然則可以施行於天地而造化在我矣故曰見之者昌

附朱子曰陰符說那五个物事在這里相生相克曰五賊在心施行於天用不好心去看他便都是賊了五賊乃言五性之德施行於天言五行之气陳子昂感寓詩亦略見得這般意思

附按陳詩詞防幽朱子以爲見得陰符意思須溪劉氏以爲極似參同契蓋皆有見若但於詩之內求之不知所謂云

天性人也人心機也立天之道以定人也

天地之所以爲性者寂然至無不可得而見也人心之所稟卽天地之性故曰天性人也人之心自然而然不知其所以然者機也天之所以動地之所以靜者也此機在人何所不至爲堯舜爲桀紂同是機也惟立天之道以定之則智故去而理得矣

天發殺機龍蛇起陸人發殺機天地反覆天人合發萬化定基

殺機者機之過者也天地之气一過則變異見而龍蛇起陸矣人之心一過則意想生而天反地覆矣天人合發者道之所在天意人情所同然天敍有典天秩有禮人之大倫是也西方之學以此爲世网而絕之然而不能搖者以萬變之基一定而不可易也附按唐禇遂良得太極丹眞人所注本於長孫趙國公家以其書爲非一人之言如首二句注云聖母岐伯言次四句注雲天皇眞人言以下皆然間有與諸本不同者如雲天發殺機移星移宿地發殺機龍蛇起陸人發殺機天地反覆諸本逸移星移宿地發殺機八字當以禇氏本爲正

附須溪劉氏雲天人合發艸昧之運也合則定

性有巧拙可以伏藏九竅之邪在乎三要可以動靜聖人之性與天地參而眾人不能者以巧拙之不同也惟知所以伏藏則拙者可使巧矣人之所以不能伏藏者以有九竅之邪也竅𨿽九而要者三耳目口是也知所以動靜則三反而九竅可以無邪矣目必視耳必聽口必言是不可必靜惟動而未嘗離靜靜非不動者可以言動靜也

火生於木禍發必克姦生於國時動必潰知之修煉謂之聖人

火生於木有時而焚木姦生於國有時而必潰五賊之機亦猶是也知之修煉非聖人孰能之修煉之法動靜伏藏之說也

中篇

天生天殺道之理也

生殺者道之降而在气自然而不可逃者也

天地萬物之盜萬物人之盜人萬物之盜三盜旣宜三才旣安

天地生萬物而亦殺萬物者也萬物生人而亦殺人者也人生萬物而亦殺萬物者也以其生而爲殺者也故反而言之謂之盜猶曰五賊云爾然生殺各得其當則三盜宜三盜宜則天地位萬物育矣

故曰食其時百骸理動其機萬化安

天地萬物主於人人能食天地之時則百骸理矣動天地之機則萬化安矣此爲盜之道也時者春秋早晚也機者生殺長養也

附須溪劉氏曰食其時猶列子所謂盜天地之和

人知其神之神不知不神之所以神

神者靈怪不測也不神者天地日月山川動植之也人知靈怪之爲神天地日月山川動植耳目所接不知其神也

日月有數大小有定聖功生焉神明出焉

日月者人不知其神也日之數大運三百六十日月之數小運三百六十辰天地變化不外乎三百六十聖功之所以生知此而已神明之所以出由此而已

其盜機也天下莫能見莫能知君子得之固躬小人得之輕命

盜機者卽五賊流行天地之間上文所謂日月之數也見之知之則三盜宜而三才安矣然黃帝堯舜之所以得名得壽蘇張申韓之所以殺身赤族均是道也民可使由之不可使知之至哉言乎

下篇

瞽者善聽聾者善視絕利一源用師十倍三返晝夜用師萬倍

瞽聽聾視用志不分也一可以當十三返者卽耳目口也返者復其初也晝夜者陰陽之運三者旣返則超乎陰陽之運而通晝夜一死生矣一可以當萬易所謂神武而不殺也

附朱子曰瞽者善聽聾者善視則其專一可知絕利一源者絕利而止守一源絕利者絕其二三一源者一其本源三返晝夜者更加詳審豈惟用兵凡事莫不皆然倍如事半古之人功必倍之之倍又曰三返晝夜之說如修養家子午行持今日如此明日如此做得愈熟愈有效驗

附須溪劉氏人三返只是三省

心生於物死於物機在目

心因物而見是生於物也逐物而喪是死於物也人之接於物者其竅有九而要有三而目又要中之要者也老曰不見可欲使心不亂孔子答克己之目亦以視爲之先西方論六根六識必先曰眼曰色者均是意也

天之無恩而大恩生迅雷烈風莫不蠢然

無恩之恩天道也惟無恩而後能有恩惟無爲然後能有爲此用師萬倍必三返而後能也

附按禇氏本此下有制在气三字

至樂性余至靜性廉天之至私用之至公禽之制在气至樂者無事故性余裕而能先天下之憂至靜者無染故性廉潔而能同天下之患此三返之道無爲之至也若不拔一毫者之所爲也然天之道至私而用之至公是至樂至淨乃所以有爲也惟物亦然物之可取者謂之禽萬物之相制伏彼豈有爲於其間蓋气之自然也虎豹之於麟鷹隼之於鳳非以其才之搏與鷙也此三返晝夜所以能至於一當萬也

附按禇氏本無禽之制在气五字

生者死之根死者生之根恩生於害害生於恩

生死恩害道無不然此霜雪之殘所以有至恩雨露之滋所以有至忍也極而論之則有無動靜之機未嘗不相與爲往來故正言若反也

愚人以天地文理聖我以時物文理哲

人見天有文地有理以爲聖也不知其所以聖我以時之文物之理而知天地之所以聖天文有時地理有物哲知也以天地之常言之其道固如是自變者言之亦如是也此觀天之道執天之行至於通乎晝夜而與造化同體動靜無違也

附須溪劉氏曰時物粗近也

附按驪山老母注本與蔡氏本我以時物文理哲爲書之末句禇氏本與張氏注本其下有二十一句百一十四字朱子所深取者政在此內今取禇氏本爲正

人以愚虞聖我以不愚虞聖聖人以奇其聖我以不奇其聖沈水入火自取滅亡

附按張氏注本云人以虞愚我以不虞聖人以期其聖我以不期其聖故曰沈水入火自取滅亡

自然之道靜故天地萬物生天地之道浸故陰陽勝陰陽相推而變化順矣

附朱子曰四句極說得妙靜能生動便是漸漸恁地消去又漸漸恁地長天地之道便是常恁地示人又曰浸字最下得妙天地間不陡頓恁他陰陽勝又曰天地之道浸這句極好陰陽之道無日不相勝只管逐些子挨出這个退一分那个便進一分又曰若不是極靜則天地萬物不生浸者漸也天地之道漸漸消長故剛柔勝此便是吉凶貞勝之理陰符經此等處特然好

是故聖人知自然之道不可違因而制之至靜之道律曆所不能契爰有奇器是生萬象八卦甲子神機鬼藏陰陽相勝之術昭昭乎進乎象矣

附高氏緯略曰蔡端明云栁書陰符經書之最精者善藏茟鋒余觀此書非惟栁氏筆法遒結全不他書而此序乃鄭澣之作尢爲奇絕其曰雷雨在上典彜旁達浚其粹精流爲聰明四句精絕不似唐人辭章至曰磻溪之遇合金匱之祕奧畱侯武侯思索其極尢足以發陰符之用也

附按書末數語引而不發頗似深祕奇器萬象不知何所指八卦甲子神機藏殆所謂術也在人默悟而善用之云

附又按鶴山魏氏曰李嘉猷博通經子百氏而深於易晚得專气致柔之說以陰符參同博考精玩篤信不懈然則知道者固合是二書與易同用云

陰符經考異

