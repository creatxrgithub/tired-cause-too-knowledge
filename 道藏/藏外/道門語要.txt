道門語要﹝淸﹞黃元吉撰

道門語要目錄

道門語要序

明煉己之功

探性命之原

分火藥之功用

論精气神之實

論人及早修持

見性量之大

訓及門語錄

言立命之要

勵及門語

詳守中采取之義

自解妙悟

運小周天之法

了了子自記

行大周天之功

有感而作

重煉虛之學

夜間悟道忽笑作此以記之

明修煉之序

李西月

道門語要序元吉黃裳著念不出總持門﹐心要在腔子裏。自古三教聖人﹐訣惟此而已矣。修道淸靜無爲﹐隨地隨時皆是。不用習靜觀空﹐自然止其所止。從來道本天然﹐無有動靜終始。人欲無事於心﹐必先無心於事。善惡都莫思量﹐有甚人欲天理。如鏡之光無鏡﹐來則應之而已。本來妙覺圓明﹐何事修己克己。猶目本自光明﹐難夾些微芥子。天地原自至寬﹐何惡亦何所喜。𨿽云有作有爲﹐成始成終靡底。勉彊亦歸自然﹐妙入無爲之理。道門語要刊成﹐聊序其事如此。

探性命之原易有太極﹐是生兩儀。太極者性也﹐兩儀者命也。名𨿽有二﹐實則性爲之主﹐流行於陰陽之間者也。然性本無迹﹐而命微有迹﹔性無生滅﹐而命有生滅﹔性無始終﹐而命有始終﹔性無動靜﹐而命有動靜。未有命時而性之理長懸天壤﹐旣有命後而性之理已具人身。大哉性乎﹐蔑以加矣。而要非命則性無由見﹐是性也命也可合而不可分者也。夫人自父母媾精之始﹐一點靈光藏於胞胎之內﹐先天元性化爲離之陰汞﹐先天元命化爲坎之陽鉛﹐是謂元气。自此一水一火一升一降﹐神炁交而心腎具﹐溫養久而胎嬰成。由是脫離母腹﹐獨辟乾坤。𨿽有形質之拘﹐不如先天一炁﹐然而不識不知﹑無作無爲﹐其去天地也不遠﹐所以形體日長﹐智慧日開﹐有不知其然而然者。迨至二八期完﹐一斤數足﹐不知返還之術﹐致令習俗之移﹐往往欲心生而貪戀夫聲色﹐侈心起而馳騁夫榮華。志一至焉﹐气則隨之﹐气一動焉﹐而神則因之。於是內縈外擾﹐神馳气散﹐而性命不保矣。學者欲還先天性命﹐非復後天神气不可﹐欲固後天神气﹐非復先天性命不能。試觀古今來成眞證聖﹑跨鶴登仙者﹐無非修性以立命而已﹐斷未有修性不煉命﹐煉命不修性﹐各執一偏而能有成者。蓋性爲命根﹐命爲性蒂﹐二者𨿽有先後之不同﹐而其功斷不容以偏廢也﹐胡爲末學緇流﹐每每偏於性﹑偏於命﹐竟至終身無成而尙不知悔耶。夫性爲一身之主宰﹐命是一身之運用。若不保精裕气﹐徒事妙覺圓明﹐則身命不存﹐性將焉寄﹔若不滌慮尋眞﹐徒事燒丹采藥﹐則心性未見﹐命亦空存。況天之生人也﹐必先有理而後有炁﹐若無理不猶樹木之無根﹐其能向榮也哉﹔而人之修道也﹐必修命以至於了性﹐若無命不猶燈火之無油﹐其能輝煌也哉。總之道原一致﹐功必兼修﹐庶幾不墮於一邊﹐而有獨陽不長孤陰不生之誚也。

論精气神之實《心印經》云﹕上藥三品﹐神與炁精。是知人身之大藥﹐卽人身之大丹也。學者於此而次第煉之﹐庶不墮於一邊矣。夫論人之生也﹐先從虛無中一點元神而墮於胞胎之中﹐是謂神生炁﹐炁生精﹐於是十月懷胎﹐三年乳哺﹐合五千四八之數﹐而始成四大一身﹐此順而生人之道也。若返老還童﹑成眞證聖﹐其必煉精化炁﹐煉炁化神﹐於以還虛合道﹐此逆而成仙之功也。要之煉精者非徒煉交感之精﹐煉炁者非徒煉呼吸之炁﹐煉神者非徒煉思慮之神。必於色身中尋出先天眞精於何而生﹐先天眞炁自何而動﹐先天眞神自何而存﹐以之煉丹不難矣﹐否亦幻丹而已﹐焉能長存不壞哉。𨿽然﹐煉精者必先煉元精﹐而後天交感之精亦不可損﹔煉炁者必煉元炁﹐而後天呼吸之气亦不可傷﹔煉神者必煉元神﹐而後天思慮之神亦不可滅。蓋先天者道之體也﹐後天者道之用也。人未生時則用在體中﹐人旣生後則體藏用內。若不由用而復體﹐又將何以爲憑藉處。況夫淫欲無度者﹐則身命難保矣﹔私欲不除者﹐則天理無存矣﹔趨蹶不常者﹐則神炁多憊矣。欲完先天精炁神﹐非保後天之精炁神不得。其實精炁神三者﹐𨿽有先後之名﹐實無先後之別﹐不過有欲無欲之分而已。學者苟能打破塵緣﹐看空孽网﹐不但身外之物視爲非我固有﹐卽身內之身亦等作幻化之軀﹐不甚經意﹐由此而煉精必成元精﹐由此而煉炁必成元炁﹐由此而煉神必成元神﹐以先天之大藥﹐成先天之大丹﹐不誠易易事哉。﹝得其心而身可忘﹐得其神而心可忘。﹞然而下手興功﹐必先垂簾塞兌﹐默默觀照臍下丹田一寸三分之間。繼而精生藥產﹐始用河車搬運﹐將丹田所積之精﹐運而至於周身。灌漑久之﹐精盡成炁﹐充周一身﹐此煉精化炁之功也。至於精盡化炁﹐由是而過關服食﹐溫養大藥﹐此煉炁化神之事也。自此已後﹐則爲面壁之功﹐還虛之道。始由下田而煉﹐繼則中田而修﹐終由上田而養﹐所謂三田返復眞生涯者是。此修養之路﹐學道人不可不照其理﹐以爲修養之基也。

見性量之大凡人欲見眞性﹐必先於靜定中尋出端倪。實實知得吾心之內有一眞湛寂光明不昧者﹐然後靜而存之﹐動而察之﹐於以施之萬事萬物無一時或違乎至善﹐久之深造有得﹐自然昭昭靈靈﹐無時無處而不在焉。性者何﹐卽太虛中虛無湛寂之妙。張子云太和所謂道者是。其體則有仁義禮智之性﹐其用則有惻隱羞惡辭讓是非之情。其存之於內則爲寂然不動之中﹐其發之於外則爲感而遂通之和。無有偏倚﹐無有乖戾﹐而所存所發﹐俱見性量之宏。微而德慧智術發謀出慮之初﹐顯而視聽言動衣服飲食之末﹐其接人也﹐則有親親仁民之度﹐其處物也﹐則有鳥獸艸木咸若之懷。總之無內無外﹐無動無靜﹐能知其性之眞﹐自無一時一物之有礙。蓋性中原來包天地亙古今統人物而無有或外者﹐特爲人私欲間之﹐一身之內且爲胡越﹐何況國家天下民物焉有不隔絕者乎。是以君子之學﹐於事之未至也廓然而大公﹐及事之已來也隨機而順應﹐前無所迎﹐後無所逆﹐因物付物﹐隨緣就緣。物有變而己無變﹐事有窮而己無窮﹐有如明鏡當空﹐美者自美﹐惡者自惡﹐而己毫無容心於其際﹐是以心普萬物而無心﹐情順萬物而無情﹐有語大天下莫能載﹐語小天下莫能破之量焉。非然者拘於一偏之學﹐或務於靜以爲修﹐或逐於動以爲行﹐如此縱有所見﹐亦是旋得旋失﹐又安能合內外平物我等動靜人己而一之者哉。此聖賢存心養性之功﹐學者於無動無靜時﹐尋得出有動有靜之根本﹐於以拳拳服膺﹐極之造次顚沛而不違﹐斯心與理融﹐理與心浹﹐打成一片﹐了無內外人己之分。𨿽然﹐其詣豈易言哉。蓋嘗曠觀古今﹐閱歷人情﹐無一不外重而內輕。朝朝爲己營私﹐只貪聲色貨利﹐以求一身一家之安﹐無有知性之最重﹐天下無有加乎其上者。卽或知之﹐亦皆摹仿依稀﹐或靜處有而動處無﹐或一念起而一念滅﹐無有的的確確尋出一點眞際﹐如孟子所謂居廣居而行大道﹐得志與民由之﹐不得志獨行其道﹐極之富貴貧賤威武有不淫不移不屈之槪﹐如此拓開心胸﹐獨高眼界﹐一任天下是非善惡賢愚﹐總無有入而亂我之眞﹐此其人果安在耶。惟望後學者﹐第一先尋得者个物事﹐無實亦無虛﹐無聲亦無臭﹐靜而存之﹐動而察之﹐隨事隨物而虛以待之﹐順以應之﹐未事而不先﹐已事而不後﹐佛氏所謂過去心未來心現在心﹐三心永滅﹐人我相眾生相壽者相﹐四相皆空﹐如此存其虛明廣大之體﹐涵養深純﹐於以措諸天下後世而胥宜矣。總之性無涯際﹐無可捉摸﹐若要知性之眞﹐其靜也只是一个空洞無邊﹑惺惺不昧之象﹐其動也卽孟子所謂今人乍見孺子將入於井皆有怵惕惻隱之心是。但人莫不有性﹐性亦莫不有發之時﹐往往一發之後不復見矣。良以如心而出﹐無所計較﹐是爲眞性﹐一到轉念之間﹐則種種利害好惡之心生﹐遂爲汩沒而不見。所以孔子云﹕再思可矣。末學者流於靜中之養﹐亦嘗洞見本原﹐渾淪無際﹐每於持身接物之時﹐不免打成兩橛﹐不能合動靜而一致﹐良由未明性中之度量﹐實有包羅宇宙而無有出吾性分之外者﹐若不於此而悟徹了明﹐鮮有能至於道也。此千聖的的心傳﹐爲學人第一要著﹐務要由一念之仁﹐充而至於塞天塞地﹐由一事之善﹐積而至於亙古亙今﹐覺天下萬古﹐無一事一物不在懷抱之中﹐如此實實見得﹐又何事修丹煉汞爲哉﹗

言立命之要吾道言性命雙修﹐𨿽分性命爲二﹐其實則一而已。性是命之根﹐命是性之蒂﹐無命則性無依﹐無性則命無主﹐二者是二而一也。人能明得性命之源﹐則一切情僞之私﹑知覺之運﹐皆是命中之障﹐於以修其後天炁息之命﹐而還乎先天元炁之命﹐庶不墮於實有﹐亦不墮於虛無﹐而於眞仙之道得矣。否則徒養後天血气之命﹐而不知先天虛無之命﹐縱得長生不老﹐亦不過守尸之鬼﹐其究也﹐必至生生世世流浪於愛河欲海而無有窮期。易曰﹕天地絪縕﹐萬物化醇﹔男女媾精﹐萬物化生。人受天地之元﹝此字原版模糊﹐未知是否﹞炁以成性﹐受父母之精炁以立命﹐由是一開一闔一屈一伸﹐十月胎圓﹐生身下地﹐獨辟乾坤之界﹐則有陰陽之分﹐其實與天地父母仍然一般無二。若一息未至﹐則必死矣。夫天地之气﹐必絪縕於其中﹐而後生人生物於無窮﹐若但云升上降下而已﹐則是天地之气𨿽交而仍分而爲二也。人身之炁﹐亦必絪縕於其中﹐而後生男育女於不息﹐若只云呼出吸入而已﹐則是人身之炁𨿽交而仍不能合而爲一也﹐此亦何由成萬古不壞之身哉。學者必由呼吸之息﹐以復夫太和之元炁﹐其道維何﹐無搖爾精﹐無勞爾形﹐無俾爾思慮營營﹐乃可長生。又曰﹕心不動﹐名曰煉精﹐煉精則虎嘯風生﹔身不動﹐名曰煉炁﹐煉炁則龍吟雲起﹔念不動﹐名曰煉神﹐煉神則元精溶溶﹑元气浩浩﹑元神躍躍矣。若猶未也﹐必先寡欲以養精﹐寡言以養炁﹐少思以養神﹐迨至還精補腦﹐則精自不泄矣﹔心息相依﹐忘言守中﹐則炁自不散矣﹔形神俱妙﹐與道合眞﹐則神自不擾矣。若非由後天之精炁神以默會乎先天之元炁﹐未有不墮於一偏之學者。古云﹕後天呼吸起微風﹐引起眞人造化功。旨哉言乎。又云﹕萬籟風初起﹐千山月乍圓﹔急須行政令﹐便可運周天。學人必守中之候以調養乎丹田﹐久之精生藥產﹐神完炁足﹐由此而行八百抽添之數﹐三百六十之爻﹐進陽火﹐退陰符﹐於中用卯酉沐浴之法﹐則丹鉛現象﹐有六種效驗﹐然後行五龍捧聖﹑七日過關之功﹐庶可還玉液之丹而成不死之身矣。再用煉虛一著﹐必至如如不動﹐惺惺長明﹐渾無半點作爲之迹﹐而究無一物一事之不能作爲﹐到此境也﹐方算得大丈夫功成道立之候。古云﹕這回大死今方活。又云﹕若要人不死﹐除非死過人。由此思之﹐無非凡心死而道心生﹐凡機息而眞機見也。吾觀世之學道者﹐多有煉色身不煉法身﹐縱得長生﹐亦是偶然之事﹔又有煉法身而不講色身﹐詎知父母未生以前﹐此气在於空中﹐杳無形色可擬﹐及天地旣生以後﹐此炁在於身中﹐實有端倪可據﹐而況旣得人身﹐則渾然元气陷於气質之中﹐苟不先保凡身﹐則先天元炁從何而見﹐此二者皆未窺全體大用之學矣。或曰世有淸淨而修者﹐煉性不煉命﹐及其成功﹐則性復先天而命亦歸夫太極﹐彼獨修命者﹐恐不能有此神效也。𨿽然﹐亦視乎各人之體爲何如耳。如色身毫無虧損﹐精炁神三者俱足﹐此又何待於命功爲哉﹐若是色身不健﹐體質多虧﹐不先從命功下手﹐縱能造到極處﹐亦是一點陰炁﹐無有陽光。故古有修性不修命者﹐𨿽能調神出殼﹐遊行四表﹐究皆恍惚離奇﹐一切虛而不實﹐皆由未能踏實﹐無以爲淩虛之境也。後有學者﹐其必由粗以及精﹐自有以返無﹐庶不爲孤修寂煉也。

詳守中采取之義煉丹之道﹐在身體素壯精神無虧之人﹐則不須守中一切工夫﹐若在四十五十﹐應酬世故已久﹐生男育女已多﹐此工斷不可少﹐夫以破體不完﹐精神尪羸﹐不用守中工夫﹐則破漏之軀﹐神炁消散﹐欲得精生藥產難矣。法在以眼默鼻﹐以鼻對丹田﹐將神收攝於祖竅之中﹐久之眞炁沖足﹐其內也心神開泰﹐其外也气息悠揚。或夜臥﹐或晝眠﹐不論何時何地﹐忽然陽物大舉﹐此卽精生藥產之明效也。道德經云﹕未知牝牡之合而朘作﹐精之大至。總要不著欲念才是水源之淸﹐稍觸欲念則濁﹐學者審此陽物之勃舉﹐果系無欲念計較﹐於是乃用收攝之法﹐上升於丹田土釜之中﹐以目上視﹐以意上提﹐稍稍用意﹐久之外陽縮盡﹐外囊收盡﹐然後溫溫鉛鼎﹐須以有意無意行之﹐微微觀照而已。然此多在夜間酣眠之時﹐切不可貪眠不起﹐致使陽動而生淫心起淫事﹐以傷損乎眞精焉可矣。或謂乎人自有眞精﹐這个粗精原是生生不已﹐又何必區區於外精之固爲耶﹖詎知精無眞凡﹐必要有此凡精﹐而後眞精有賴﹐苟無凡精﹐則炁息奄奄﹐朝不慮夕﹐𨿽以應酬事故亦且不能﹐而況成仙證聖乎。此不知精之義也。學者必先於打坐時﹐凝神調息﹐調息凝神﹐將一切爲身爲家恩愛牽纏念頭一齊掃卻﹐務必立起志向﹐整頓精神﹕我如今年華已老﹐到底想爲个甚麼人﹖今日應做些甚麼事﹖於此桑楡晚景﹐還不知猛修急煉﹐快快回頭﹐吾恐日月逝矣﹐歲不我與﹐到頭追悔無及﹐嗟何如哉﹗能如此自勸自勉﹐以離火下照於丹田﹐或數息﹐或不數息﹐總要百無存想﹐萬慮潛消﹐順呼吸之來往﹐聽炁息之自然﹐不可過長過短﹐致令大藥不生﹐蓋過長則有水寒之患﹐過短則有火熱之獘﹐二者皆爲身之累也。其法惟以神光下照﹐則先天一點乾金﹐自乾坤交媾之後﹐沈於水底伏而不起﹐神火一逼﹐則水蒸金沸﹐自然出現於祖竅之中。若不起而盤坐﹐則陽物一舉﹐活子時來﹐轉眼之間﹐必生淫欲﹐縱無其事﹐亦必出乎其位﹐而化成後天之精﹐其勢不可挽回矣。若未知﹐陽未舉而妄用升提之法﹐則藥微無可采﹔陽已舉而不用提掇之法﹐則藥老而不可用。此學者下手之初﹐務要明覺之心﹐剛果之力﹐一覺便起﹐一起卽坐﹐用一點眞意微微升提﹐務要外陽外囊收縮盡淨﹐庶可以生眞炁焉。苟陰陽不交﹐而有陽物勃舉之候﹐必有欲念以雜乎其中﹐此等不淸之水源﹐𨿽不可用采取﹐然亦不可聽其搖動而不已﹐有耗吾一身之精﹐此當用存理遏欲之功以窒塞之﹐切不可認爲眞陽發生﹐而妄用升舉﹐以爲患於一身也。更要知得眞陽之生﹐自然而至﹐不由計較﹐於是引之歸鑪就鼎﹐又﹝疑作不﹞須片刻工夫﹐自然精歸於鼎﹐身如壁立﹐意如寒灰﹐有恍恍惚惚﹑杳杳冥冥景況。此采一回有一回功﹐古仙云﹕積得一分精﹐便得一分力﹐積得十分炁﹐便得十分力。此較平時之靜照﹐其得力爲倍也﹐特患人不肯猛省起坐而忽爾過之﹐這就可惜。況乎不用收攝﹐勢必浸淫積累仍化後天之精也。此守中初步之功﹐爲學者之急務焉。若論吾道始終只是一中﹐始也守有形之中以煉精而化炁﹐終而守無形之中以煉虛而合道。此時覺得蘇軟如綿美快無比﹐有如春日融和熟睡方醒﹐又如新沐者之體泰﹐新浴者之身安﹐飄飄然如鳥之沖舉﹐似魚之遊翔﹐任天下萬事萬物﹐無一不愜於其心﹑不稱於其意﹐實有何天何地無人無我之慨﹐覺一身之內外無處非中﹑無時非中﹐斯可以語金丹大成之候焉。學者切勿視守中之法爲粗功﹐亦勿以數息之法爲難事﹐要之心無所系﹐神無所依﹐勢必泛泛然如野鳥之無歸﹐故必以數息爲初學之功﹝二字羅君所增﹞﹐然較釋氏之數牟尼﹐若爲有所歸宿焉。夫釋氏之數牟尼﹐其神攝在於外﹝非也﹐此局外之言﹞﹐此𨿽拘於數息﹐然不出乎丹田之中﹐而況以目光下照﹐以心意下引﹐直將狂猿烈馬拴鎖﹐則炁息歸於土釜﹐而炁液不由此而生也耶。試觀金石之上﹐以口鼻之息嗅之﹐必生成水珠焉。有將炁息返於虛無一竅之中而不生精生炁者乎﹗故古云﹕其炁油然潝然﹐自許精生藥產﹐流通於一身之中﹐此可知煉精化炁之說爲不虛矣。

運小周天之法前言守中溫養一法﹐是爲鈍根漏體之初功﹐若能精气神三寶無虧﹐有如童體﹐則又不必用守中工夫﹐直從河車搬運下手。然吾觀世之人﹐幼年塵情正熾﹐恩愛難割﹐𨿽體無虧欠﹐而性又難純。迨至中晚之年﹐始因塵事一切磨煉﹐方知人生世上﹐縱然榮華富貴享福不了﹐亦無非苦惱之場﹐而況乎貧賤憂戚種種拂意之事難除哉﹐故爾一心向道﹐獨修先天之性﹐無柰命已垂危﹐性將何依。吾道所以言守中之一候﹐只是教人神凝炁穴﹐息住規中﹐會三姓於一堂﹐合五行而歸一﹐無非將外之五根﹑內之五靈﹐從前爲气質所拘﹑物欲所蔽﹐放而營之於外﹐有以耗吾之精血者﹐從此而斂之於內﹐滿副精神﹐純純乎祖竅之中﹐久之自有眞陽發現﹐以運用河車之功﹐行進退之法。若但外陽勃舉﹐則是微陽初動﹐非眞陽也﹐只可以目引之而上升﹐以意引之而歸壺﹐不可遽轉河車﹐若轉河車﹐則一身骨節之間﹐精血未充﹐遂以意運气﹐勢必燒灼一身精血﹐爲害不小。而況心意未靜﹐不能不有凝滯﹐倘或血气爲雜妄所窒﹐在背則生背疽﹐在頭則生腦癰﹐在肺則生肺癰腸癰單腹鼓脹之病﹐在腎不是滑遺精血﹐就生楊梅腎癰等癥不一﹐總之無水行火﹐水愈灼枯而火愈炎烈﹐其勢有不能遏者﹐此邪火焚身之患﹐學者所當戒也。縱有性純心定之人﹐或不至於此極﹐然不目暗耳鳴﹐必至心煩意亂﹐切不可輕意亂動也。必也﹐丹田有溫暖之气﹐衝衝直上﹐自臍至眉目之間﹐一路皆有白光晃發﹐如此至再至三﹐審其屬實﹐其气衝衝﹐絕非虛陽顯露﹐然後行河車搬運之法﹐尢要知得眞陽之炁﹐至剛至壯﹐其必丹田炁突﹐始能開關展竅﹐不須多用气力引之上升而下降也。況人身血气﹐本來運行毫不相違﹐自知識甫開﹐私欲介之﹐思慮撓之﹐遂不能順天之自然﹐運行於一身之內﹐所以必先收斂身心﹐整齊嚴肅﹐將內外五官百骸﹐盡藏於丹田之中﹐迨至心純气靜而精足﹐自然周身灌漑﹐運用不窮。若不以意攝之上升下降﹐又恐心有所雜﹐炁有所亂﹐不有過長之病﹐卽有過短之憂﹐而眞精不能歸於中黃正位﹐色身又安能長久耶。於斯時也﹐只須以微微引之﹐一順呼吸之常﹐恰與天地合度﹐則絪縕之气﹐自然養胎結丹﹐而成不老之身。吾道所謂返老還童者﹐不是本來所無﹐只是因其所有而利道之﹐以還乎孩提之初焉。然不可不知子進陽火﹑午退陰符﹑卯酉沐浴之法﹐自審眞陽發現﹐果系無他﹐由規中少著一點意思﹐將此眞陽之炁﹐從內腎偸過下橋﹐由尾閭夾脊雙關上玉枕直至泥丸之宮﹐引至印堂﹐下至重樓絳宮﹐然後送歸丹田﹐溫之養之﹐烹之煉之﹐丹自結矣。𨿽然﹐周天之數﹐亦豈漫無度哉﹐又豈死死執著乎度哉。總之一日之間﹐一年之內﹐皆有十二時辰﹐自子至巳爲六陽時﹐必於每時數至三十六度﹐合得二百十六數﹐自午至亥爲六陰時﹐亦必於每時數至二十四度﹐然卯酉二時是沐浴之時﹐除卻二時不數﹐還得周天三百之數﹐所以謂之小周天河車者此也。然始也﹐一夜或行一二周天﹐久之﹐或行三五周天﹐再久之﹐或行十五周天﹐如此大藥將產﹐河車將停之候也。然亦必有六種效驗﹐方可停工﹕目有金光﹐鼻有抽搐﹐耳有風生﹐腦後有鷲鳴﹐丹田有火珠之耀﹐腹中有震雷之聲﹐如此方可停火﹐至行七日過關大周天之工夫。此所謂龍虎交而黃芽產﹐小河車之事也﹐又謂百日築基以成不老之丹者此也。然果能心性工夫﹐從前養得純粹﹐如曹還陽不五旬而大丹成﹐言百日者舉其大槪也﹐卽云河車者亦舉其大槪如此﹐在智者神而明之﹐以行乎自然之度得矣。夫爲常人言﹐不能不拘其度數﹐恐其無知妄作﹐萬亦不能成丹。故進陽火之時﹐其陽尙嫩﹐迨至寅位﹐已將一百之數﹐勢必陽气勃勃不可已矣﹐於此又須以有意無意行之﹐此所謂卯沐浴也﹐退符之際﹐以陽炁引歸土釜﹐純用眞意﹐於午前午後之際﹐其陽不盛﹐迨至酉位則陽之歸還必極﹐又必純任自然以運之﹐此所謂卯酉沐浴也。又火生於寅﹐不可不知火墓戌﹐此中皆有微意﹐吾亦不敢一口盡泄﹐有志修士自家揣度其眞諦可也。小河車之功如此﹐然亦煉精化炁之候﹐顧何以知其精盡化气哉﹐外陽收縮盡淨﹐精竅知其已閉﹐若有一分精未化﹐必其陽不收﹑其竅不閉﹐炁不團聚﹐不能變化而成六種之神效﹐此的的口傳心授﹐學者照此行持﹐勿忘勿助﹐斯道得矣。

行大周天之功吾前言煉精化炁﹐行小周天之功﹐亦本人身之所有者﹐返而煉之於一身﹐以還夫本來之元炁。蓋人之炁原自具足﹐特爲知識甫開之時﹐气質錮蔽﹐物欲交攻﹐其炁因之散亂﹐不能歸根復命﹐惟借渾然之炁﹐收攝吾身之炁﹐使之純就範圍﹐合而爲一﹐久之精生炁化﹐足保形色之軀。丹經所謂水府求玄﹐二候得丹者是也。當此百日築基﹐煉精化炁﹐運用河車之時﹐其必外無所著﹐內無所染﹐身如槁木﹐意若寒灰﹐萬緣頓息﹐五蘊皆空﹐如此殷勤修煉﹐不差毫髮﹐水火停勻﹐鉛汞配合﹐龍虎不相爭鬥﹐龜蛇合爲一體﹐其始眞鉛現象﹐如月之出於庚方﹐只有一綫微明﹐其炁尙柔﹐其質尙嫩﹐維時但於鉛陽發現時﹐運行進退符火之功﹐迨至積精累炁之日久﹐築基煉己之功成﹐其炁油然潝然﹐融融似冰泮﹐浩浩似潮生﹐滔滔汩汩﹐直周流乎一身之內﹐勢有不能遏者﹐於是乃用煉炁化神之功﹐行七日半過關服食之天機﹐用五龍捧聖之眞訣﹐時在神知﹐妙用現前﹐陽光發動﹐大藥呈形﹐於是輕輕然舉﹐默默然運﹐微以意而動炁﹐運造化之樞機﹐自然水見火化爲一炁。訣云﹕依法度追魂攝魄﹐憑匠手捉霧拿云。務使神沖气﹐气沖形﹐燻蒸百體﹔火煉鉛﹐鉛煉汞﹐會合三家。功到此時﹐如龍養珠﹐如雞抱卵﹐念念在玆﹐日夜不忘﹐自然見先天一炁﹐混合離宮之陰精﹐化成一體﹐有不知神之爲炁﹑炁之爲神者。然要非有存想有作爲﹐自然而然﹐有莫知其所以然也。古云﹕夜來混沌顚落地﹐萬象森羅總不知。此其候矣。而要之小周天之火候﹐有文有武﹐有爻象錙兩可計﹐而大周天之火﹐固非著有﹐亦非頑無﹐始似不著於有無﹐久則定歸於大定﹐使汞性之好飛者不飛﹐煉成一塊紫金霜之色﹐渾無動蕩﹐所謂肘後飛金精入泥丸﹐抽鉛添汞而成大丹﹐此大周天之法象也。夫從前煉精化气﹐實在下田煉出此先天一點眞鉛﹐此時下田已滿﹐腹如孕婦之狀﹐於是盡抽此鉛以添汞﹐迨至大周天功作﹐惟於身前觀照﹐聽其气息之左旋﹐如此觀照久之﹐鉛性乾﹐汞性足﹐則神與气交融和暢﹐此卽煉汞化神之徵也。功夫到此﹐百脈自停﹐胎息自住﹐可以長生不死而成人仙。但前過關服食之時﹐炁絕如死﹐若非多培心田﹐廣積善因﹐亦多有爲魔劫去而沒者﹐此須審得自家心性﹐毫無一點渣滓﹐然後行此大功﹐以還玉液之丹﹐此自古仙家多有不肯泄露者﹐恐爲姦邪竊效。而人第修命寶﹐不修性學﹐縱不受魔纏鬼侵﹐亦於塵情未空﹐欲習气未除﹐如妖狐蛇精﹐爲害世人不少。總之欲還玉液之丹﹐必須明累神之事﹐如飽食悶神﹐饑餐傷神﹐久睡昏神﹐好動亂神﹐多言損神﹐多思撓神﹐多欲耗神﹐種種害神之舉動言語飲食﹐早宜切戒﹐惟有此心中存一靈獨運耳。一靈內蘊﹐眼光內觀﹐鼻息內藏﹐舌華內蓄﹐四肢運動而有常﹐一心返照而淸淨﹐始焉勉彊以支持﹐久之自然而運度﹐動而不動﹐靜而不靜﹐至無而含至有﹐至虛而渾至實﹐斯還丹不難矣。

重煉虛之學前言煉炁煉神﹐是移鑪換鼎於中田﹐以煉離中眞陰﹐昔人所謂離宮修定是也。斯時也﹐精已盡化成鉛﹐由是以鉛煉汞﹐周圍包裹堅固不泄﹐鉛汞打成一片﹐融會一團﹐久之有陽神出現﹐由絳宮而上至泥丸﹐突然神光晃發﹐直衝霄漢﹐霎時間遊行五湖四海九州萬國﹐有莫知其所以妙。然必其人未修命時﹐先將心地源頭十分透徹﹐覺得吾人未生之初﹐性地本是圓明﹐淸空原無一物﹐及至身生人世﹐皆是一念之爲﹐所以結成形質﹐況身外之物﹐有如嬌妻美妾良玉精金﹑與夫一切紛華美麗﹐都是緣之外起﹐縱或有之﹐亦是夢幻泡影﹐不能長存﹐如此高著眼孔﹐獨辟心胸﹐不但視物爲外物﹐卽身亦視爲幻身﹐惟有中間一點眞常湛寂﹐乃是我不生不滅萬古長存之身。果外不染一塵﹐內不雜一念﹐常覺我淸淨了靈﹑虛無妙覺之性眞﹐與天地同其終始﹐至此已造純熟之域﹐而高明廣大之炁﹐浩然充塞於古今﹐到此十月胎圓﹐一點陽神發現﹐上出於天壤之間﹐方可任其遊行自如﹐逍遙物外。若從前本無性功﹐單從命宮修起而煉成陽神者﹐此時一出則必速速收回﹐蓋以性地未明﹐塵情未斷﹐一見可欲必喜歡﹐一見可懼必心怖﹐七情六欲﹐無不可以動其心﹐不速收回﹐吾恐一念之差﹐遂爲魔魅奪其魂魄而不復返﹐卽使不遭其害﹐須知一念之起﹐墮入於馬腹牛胎﹐轉生人世﹐亦未可知﹐不知者以爲此人陽神已出﹐仙階必登﹐豈知因念而生﹐被魔而劫﹐其爲害非淺鮮也。夫人功修臻此景界﹐不知受了幾多風霜﹐幾多磨煉﹐而始得身外有身﹐只因未能煉虛﹐不免爲患﹐豈不可惜。工夫至此﹐從前無性功者﹐尢必再修再煉﹐內培心地﹐外積陰功﹐將本來一點圓明之性﹐務認得的﹑把得牢﹐不可遽自歡喜﹐時將陽神放出在外﹐縱一無所患﹐然亦馳逐於外﹐不能爲我有也。至此再安神鑪﹐復立神鼎﹐直將已成之陽神﹐送歸於泥丸八景之宮﹐時時溫養﹐若有若無﹐以煉還虛一著﹐尢必將先所煉之元神化爲烏有﹐渾不知神之爲虛﹐虛之爲神。莊子所謂蝶化周﹐周化蝶﹐不知蝶爲周﹐周爲蝶。是二是一﹐渾渾淪淪無可以破其際者﹐此方是還虛之說。若猶未知吾神卽太虛之虛﹐太虛之虛亦卽吾神之虛﹐神與虛尙不能合而爲一﹐則不可輕於放出也。𨿽然﹐萬物皆有象﹐惟虛無象﹐萬物皆有名﹐惟虛無名﹐而實天地之大﹐四海之遙﹐無一民一物一艸一木之不包羅於虛中﹐此其所以不可思議也。學者修煉到此﹐卽可與大覺如來同登法座矣。有此境界﹐了此因緣﹐卽遷神出捨﹐換形脫殼﹐而用金液大還之功﹐亦不受魔纏鬼侵焉。不然﹐人生曠劫以來﹐豈無前仇夙怨未能消滅者﹐若未昭昭明明﹐超然於塵世之外﹐了然於生死之關﹐卽不障魔爲祟﹐或化女人身﹐或化爲惡厲狀﹐或變成房廊屋宇﹑金玉綾羅﹐種種功名富貴﹐神仙兵馬﹐到此之時﹐性地未了悟者﹐鮮不爲他奪魄褫魂而去﹐此煉虛一著﹐所以爲修道人不可少者也。𨿽然﹐但每日間靜坐﹐全不理人間事務﹐不管世上憂勞﹐則亦未能充其本然之性﹐以至於廣大無邊之境﹐而況無功無德﹐漫道不成仙子﹐卽或有成亦參不得大覺仙﹐上不得大羅天﹐以其人孤修寂煉﹐忍心害理﹐天上神仙﹐無有此種人材﹐又安肯許之同列而爲仙也耶。學道者務必惇倫紀﹐修陰騭﹐以廣性中之事﹐民同胞而物同與﹐以充性中之量﹐參天地贊化育﹐以建性中之功﹐如此庶可以配天地而立極﹐又何患仙之不成也哉。

明修煉之序前言修煉之路徑﹐由粗及精﹐由有還無。工夫一層深一層﹐無淩躐失次顚倒不倫之語﹐且將古人一切譬諭﹐𨿽未盡行掃去﹐卻亦未似古人之多隱語而不直言指陳也。學者𨿽未一時遽造其巓﹐層層次次親歷其境﹐亦有不可違者﹐如人行路﹐旣已離家日遠﹐必由其遠處一步一步踏實歸來﹐未有不由其遠而遂可以升堂入室也。若其人靈根夙種﹐生質無虧﹐則又如人之未離家庭﹐回頭卽到﹐舉念卽還﹐此又不可拘乎法之先後也。能如此之人﹐自古神仙﹐亦寥寥無幾﹐何況凡人果能精气完全﹐心性洞徹﹐直達無上涅盤﹐吾寧不羨慕其人﹐無如三代以下﹐如此其選者殊難也。總之無粗非精﹐無有非無﹐分之則有三等﹐合之皆爲先天一點眞陽。如煉精化炁﹐不是別有个精﹐別有个炁﹐只是將人固有之精﹐本來之炁﹐汩沒於聲色貨利之場者﹐斂而歸之於丹田﹐以還童稚之眞體﹐而要屬後天炁質﹐不可以證無上菩提﹐蓋以純雜相參﹐淸濁居半﹐卽能功至十分﹐終不免於滅亡﹐故必從此中煉出者一點眞鉛﹐再加猛烹急鍛﹐火分文武﹐法行進退﹐沐浴溫養﹐務令鉛煉汞﹐汞成丹﹝果圓按此卽抽鉛添汞﹐鉛盡汞乾而大丹成﹐實乃抽坎中之陽﹐塡離中之陰﹐久久陰盡陽純﹐化爲非陰非陽﹑卽陰卽陽之太極﹐而命立矣﹐是爲無中之眞有﹔竿頭再進﹐亦空歸於無極﹐而性圓矣﹐是爲有中之眞無。長春祖師云﹕初心眞﹐久之心空﹐心空性見﹐而大事畢。卽此也﹞﹐養成嬰兒﹐以復吾父母媾精之初﹐神炁凝成一團之象。渾渾淪淪﹐兀兀騰騰﹐𨿽有形色﹐究無思維﹐功夫到此﹐已造塔九層﹐然終屬後天之眞陽﹐迥非先天一炁其大無外﹑其小無內﹑入無積聚﹑出無分散者可比也。故必再加精進之功﹐燻蒸之力﹐將此有形有色之胎嬰﹐煉而至於神化之妙﹐不知有炁﹐亦不知有神﹐以還未生以前一點虛無元炁﹐視之不見﹐聽之不聞﹐摶之不得﹐以爲非有﹐則機動神隨﹐直充塞乎宇宙而無間﹔以爲不無﹐則虛極靜篤﹐實無一絲半粒之可捉摸﹐操修至此﹐由太極之蒂歸於無極之眞矣。不然或但執後天之精炁﹐不知先天之神化﹐其究也﹐必成兀坐枯禪﹐若但言先天之神化﹐不修後天之精气﹐其卒也﹐必至踏空頑無﹐旣知先後合一之功﹐性命雙修之學﹐或躐等淩節﹐先者後而後者先﹐吾恐雜亂無倫﹐混淆失次﹐無論其不能入道﹐卽入道也﹐不墮於此卽落於彼﹐不能中道而立﹐以躋乎仙聖之門也。吾今傳此要道﹐並非倉卒興工﹑造次妄動﹐實因目下旁門日熾﹐左道愈多﹐彼以分門別戶﹐各執一說﹐以訾議吾道﹐不得已﹐再三懇命﹐乃飭吾著此《道門語要》﹐以爲天下後世津梁﹐有志斯道者﹐其亦鑑予之苦衷也夫。

明煉己之功性命二字﹐名𨿽有二﹐實則一也﹐吾道故謂之雙修。如守中一節﹐𨿽說旣散之炁﹐約而歸之丹田﹐以煉先天一陽﹐若非去遊思除妄想﹐掃卻一切塵緣﹐亦安能息息歸根﹑時時入定哉﹐又如眞陽發生﹐采此坎中之眞鉛﹐以煉離中之陰汞﹐行子午升降之功﹐運沐浴溫養之法﹐以煉己而築基﹐若非滌慮洗心﹐忘情絕念﹐懲忿窒欲﹐去邪存誠﹐又焉能水火停勻﹐陰陽交會﹐以成黍米玄珠﹐而長胎育嬰也哉﹐此修命也﹐而修性亦在其中焉。至玄牝相孕﹐丹先成像﹐百日築基之候﹐又必行大周天之功﹐此時惟存神汰慮﹐寡欲淸心﹐以溫養燻蒸﹐煉成玄黃至寶﹐倘非以無爲之神火﹐有作之眞機﹐升之降之﹐烹之煉之﹐亦不能成陽神而衝破天門。迨至陽神已出﹐而大丹已還﹐必用神鼎神鑪﹐眞火眞藥﹐團煉於泥丸之宮﹐如但謂虛極靜篤﹐無作無爲﹐待其自然而衝於九霄之上﹐吾恐生知上哲﹐亦不能空空無爲﹐而卽能跨鶴登仙也。此𨿽修性﹐而修命亦在其中焉。總之性是先天原神﹐命是先天元炁﹐其原皆出於天﹐其實體備於己﹐可分爲二者是爲初學言其大槪﹐而要之分之則二﹐合之則一也。學道人不明者个中消息﹐獨煉一宗﹐卽非中庸之道﹐而乃旁門左道之流也。或謂守中之道﹐先生已詳言之﹐一在身中之中﹐一不在身中之中﹐堯舜禹相授微言惟曰允執厥中﹐中是徹始徹終之學﹐修道人終身由之而不能盡者﹐業已曉然於心目之間﹐不待再教而明﹐但先生所謂小周天大周天者﹐到底從何分別歟。予曰﹕小周天曰是坎離交媾之火候﹐是外藥產之時也﹐一日十二時﹐但有陽生﹐皆可行之﹐純陽祖曰﹕一陽初動﹐中宵漏永﹐溫溫鉛鼎﹐光透簾幃。是卽精生藥產﹐宜行小周河車之事﹐若猶未也﹐卽不可妄作以招凶也。若大周天之道﹐是內藥生而胎嬰現﹐所謂陰陽交媾罷﹐一點落黃庭。此時惟有不卽不離﹐勿忘勿助﹐以綿綿密密之神﹐行不二不息之功﹐一日一夜無有間斷可也﹐廣成子云﹕丹竈河車休矻矻﹐鶴胎龜息自綿綿。張仙云﹕終日昏昏如醉漢﹐悠悠只守洞中春。此小周大周之功用﹐各有不同。如此可知始於有作﹐終於無爲﹐迨至無爲而無不爲﹐斯道得矣。第學者必先於煉己之學純熟﹐然後行此無爲之功﹐始無大危險﹐若煉未到十分﹐其危險不可勝言矣。第一要火候分別淸楚﹐藥物識得的明﹐無怠無荒﹐不緩不急﹐尢要勤修功德﹐多積善事﹐上感神天之降鑑﹐下化魔障之凶橫﹐庶幾一得永得﹐一成永成﹐而無危途焉。此性命之源﹐雙修之道﹐已寫得明明白白﹐後之學人﹐還有各執一偏﹐或修性不修命﹐或修命不修性﹐各持門戶﹐互相詆毀﹐是無仙緣之結甚矣。至於小周大周﹑內藥外藥﹑內火外火﹐略書大槪﹐學者於此反隅﹐可以實知其候的確不移者焉﹐自古神仙如張呂等大聖﹐積誠感神﹐如此至再至三﹐方盡命功﹐至於性學﹐二仙當日仰天大嘆﹐連番不絕﹐然後得仙傳授﹐而成一洞眞仙﹐後之學者﹐亦何幸而得此眞詮也﹐可不勉哉。

分火藥之功用夫未得丹之前﹐最難得者外火候也﹔旣得丹之後﹐又難得者內火候也。蓋外火候者何﹐卽人身呼吸之息﹔內火候者何﹐卽由呼吸調停之時﹐而天然若有若無之元息。要之外呼吸者﹐𨿽見爲有﹐必歸於無﹐內元息者﹐𨿽似於無﹐不可著有﹐若彊無著有﹐不惟內之元息無以見﹐卽外之呼吸亦不調矣。入藥鏡云﹕天應星﹐地應潮﹐此明外火候也﹐紫陽云﹕自有天然眞火候﹐不須柴炭及吸噓﹐此明內火候也。要知火候𨿽有兩般﹐而其總歸一致﹐不過綿綿密密絪縕之气而已。老子云﹕綿綿若存﹐用之不勤。崔公云﹕先天炁﹐後天炁﹐得之者﹐渾似醉。由此思之﹐則知內外兩个呼吸﹐只是一般綿密而已矣。學者果得其中消息﹐運行於周身百節之間﹐其气渾浩流轉﹐無有止息﹐無有間斷﹐徧體蘇軟如綿﹐爽快無比﹐但見滔滔汩汩﹐絪絪縕縕﹐油然而上升﹐燻然而下降﹐一開一闔﹐一往一來﹐適如天運之不差其度。學人有此眞陽之火﹐任他外而肢體﹐內而臟腑﹐多年頑殘宿疾﹐眞火一逼﹐自然化爲汗液﹐從徧身毛竅而出﹐如有不能化者﹐只是他火力尙微﹐未得眞陽之炁。蓋陽者剛也﹑健也﹐其性原來至動﹐身中疾病多陽弱陰彊﹐積成沈屙痼疾﹐一得眞火之候﹐猶之冬雪堅凝﹐牢不可破﹐到春日載陽﹐其气溫和﹐任他久凝而堅之冰霜﹐焉有不見晛日消者﹐人身之疾﹐無非陰气凝結而成﹐有此陽炁﹐亦焉有不化者哉。吾道所以能卻病者﹐不是別有妙法﹐只是得天地眞陽之炁而已。至於藥物﹐亦有幾般﹐始而呼吸粗息﹐調回天地元炁﹐收於丹田之中﹐積累日久﹐自然有眞機發動﹐此以呼吸之火﹐煉出先天一點元炁﹐昔人謂之兒產母﹐卽水中生出一點眞金是也。須知天地之道﹐無非一个自然﹐何況煉丹純乎法象乾坤﹐又安有不由自然之道而有作爲之事者焉。夫自乾坤交媾之後﹐一點乾金落於坤之中爻﹐變而成坎﹐坎水性寒﹐非有神光下照﹐則凝陰沍寒﹐水不騰而金不起﹐一自陽火一逼﹐自然火蒸水沸﹐而眞金浮而上升﹐先天眞金藏於水中﹐得眞火鍛煉﹐復還無極﹐愈煉愈明﹐謂之眞金﹐此身中本來之丹也﹐因人有生以後﹐嗜欲汩之﹐思慮介之﹐一片陰邪之气﹐眞金爲其所蔽﹐猶之獸炭置之冰窖之下﹐亦爲陰寒所凝﹐而陽不能獨出﹐今爲眞火所灼﹐忽然先天之金自坎歸之﹐所以吾道謂之外藥﹐其實皆固有之物也。自此一陽現象﹐不可任其自浮自沈﹐飛越在外﹐徒用於日用行習之間﹐以逞其聰明才气之雄﹐又必學仙人河車升降之法﹐引此眞鉛上升於離宮﹐以烹煉離中陰汞﹐使之和合一家﹐化爲一體﹐不飛不走﹐久久行持﹐離陰自化﹐眞陽自生﹐此卽所謂內藥也。顧離中之陰﹐何以必待坎中之眞陽哉﹐蓋離屬火﹐非得坎之水則气息奄奄﹐發爲七情六欲﹐做出無端怪誕來﹐卽無怪誕之作﹐然無水不能制火﹐則終日終夜發越於外﹐一毫不能收斂﹐有如水火同居﹐勢必燒盡而後已。世人之所以不得長生者﹐只是心神日發﹐全無眞水以克之﹐所以發越盡而死矣﹐若此修煉﹐始也以神火下照﹐而煉出坎中之金﹐繼而以金水同歸﹐降服離中之火﹐故外藥是坎離交媾而產者﹐內藥是陰陽交會而育者﹐實皆陽中求陰﹐陰中求陽﹐陰陽配合而成者也﹐至此而人仙之事備矣。由是再將此陽神重安鑪鼎﹐復立乾坤﹐以陰陽和合之神﹐再升於泥丸之宮﹐以煉成不壞金身﹐亦非別有道也﹐只是陰陽交會之神﹐都從色身中煉出﹐總不免於重濁夾雜﹐難以飛空走電﹐馭霧驂霞﹐以上升於虛空之界﹐久而不墮﹐故又必以將此有象陽神﹐復升於淸虛之上空洞一竅之中﹐由是以無息之息﹐不神之神﹐由有象而煉至無象﹐有爲而煉至無爲﹐此卽金丹大藥火化藥熟之候﹐其實皆以淸空之一陽﹐而配合陰陽之一陰。及其大成﹐只是天然自有之元炁﹐究之何有何無﹐吾再申其說曰﹕純任自然而已矣。夫人爲學﹐必先明修煉之原﹐始不爲盲修瞎煉﹑妄作胡爲以招禍也﹐此自來仙師未肯輕泄者﹐吾今爲天下後世泄之﹐尙其珍重焉可。

論人及早修持古人築基先明橐龠者﹐團神聚气之謂也。蓋神不團則亂﹐炁不聚則散﹐神爲气之主﹐炁爲神之輔﹐不先團神﹐則炁浮游在外﹐不能凝聚於一身﹐勢必日散日消﹐而疾病死喪從此生矣﹐又安能蘊諸內而成大丹也哉。古云﹕神歸者﹐气自伏。此學人修煉之不可少者焉。至於鼎鑪﹐無非此色身也﹐琴劍無非明去欲存理﹐玄牝無非明眞機自動也﹐守城無非明藥就範圍而用火溫養也﹐野戰無非明藥初生而用火采取也﹐名目不一﹐要皆借名比象﹐以隱藏玄中之奧﹐學者於此遵循不怠﹐修煉無差﹐𨿽不能躋於金仙之列﹐亦可卻病延年﹐永享人間福壽焉。總之始終離不得煉心一步工夫﹐亦始終離不得積功一段因緣。夫人得入此門﹐幸聞眞訣﹐不墮旁門﹐不入外道﹐不知幾生勤修陰騭﹐廣積道緣﹐而始有今日之遇也﹐否則終不得遇﹐遇之亦當面錯過﹐且疑信相參﹐不能出信心而有定力也。人旣遇此仙緣﹐第一要莫看輕易﹐勤勤修煉﹐一火鑄成﹐免得另起鑪竈﹐若遇而不修﹐修而不勤﹐吾恐善緣消而孽緣來﹐轉瞬卽不能再逢矣。而況乎時非大劫﹐應五百年名世挺生之數﹐𨿽屢生修得有大善﹐結得有道緣﹐時候未至﹐仙聖不臨﹐則亦不能聞此大道。今旣生其時又聞其法﹐幸處無事之秋﹐其間之福澤﹐天之所予者至矣﹐於此不極力造成﹐又待何時哉。況功善有大小﹐故造就有高卑﹐不得一樣。如煉精化炁﹐卻病延年以成人仙﹐煉炁化神﹐歸根復命以成地仙﹐煉神還虛﹐調神出殼以成天仙﹐仙有幾等﹐要皆天神論功升賞以爲憑﹐非徒修煉工夫可自主持者。其次則生前一志凝神﹐死爲靈壇法主﹐生前聰明正直慈惠﹐死爲社稷神祇﹐再次則大修功德﹐廣種福田﹐或捐軀赴難﹐或爲國救民﹐𨿽不得爲神﹐轉世必生帝王身﹐又有矜孤卹寡﹐敬老憐貧﹐轉世則爲富家翁﹐排難解紛﹐捐資成美﹐轉世或爲貴宦子﹐如此良因不一﹐無非自作自受﹐天神不過因其所修而畀之﹐非閻羅所能爲人造命也。吾勸學者﹐不聞道則已﹐一得聞道﹐不造其極則不已﹐如或有怠心厭心﹐轉而思我今幸遇仙傳﹐此身不向今生度﹐更向何生度此身﹐且良辰不再﹐樂事不常﹐恐過此以後﹐無有好辰好會﹐若不急急修持﹐恐過此以往﹐千劫難逢﹐浪流於滔滔滚滚之世。欲翻身跳出﹐就難乎其難矣。如此猛省﹐自然神淸而炁壯﹐其用功也不患無精力焉。務要自家時具一覺照之心﹐猛省之力﹐常常持守不失﹐庶苦心人﹐天不負﹐有志者﹐事竟成。至於其中機密之處﹐𨿽未盡傳宣﹐然所爭不過些子之間﹐如果內修性命﹐外積功善﹐無有怠志﹐自有天神指受。蓋人間私語﹐天聞若雷﹐暗室虧心﹐神目如電﹐焉有奉道勤修之士﹐爲天神特加鐘愛﹐起心動念﹐能無聞乎。人莫患道之不得眞傳﹐特患得眞傳而不實用其力也﹐後之學者﹐其亦凜予言而知所奮哉﹗

訓及門語錄生等邇時打坐習靜升降之法﹐還未到恰好處。夫升降𨿽是粗功﹐卻亦有法﹐升之太上﹐必不免神炁多散﹐降之太下﹐又不免昏沈欲睡﹐若不知升久必降﹐降極必升﹐在上不免火起病生﹐在下不免火逼走泄﹐其爲患有不可勝言者。如一呼一吸﹐亦有个升降在內﹐始而以意降入丹田﹐繼而以意由尾閭上至泥丸﹐再由泥丸而降至土釜之中﹐此一呼一吸之升降﹐然而三百六十周天﹐運用河車之法﹐亦無不準諸此。始也金沈水府﹐陷而不起﹐不得不用武火以逼之﹐至逼之升﹐又不可太爲用意﹐其必輕輕舉﹐微微運﹐若有意﹐若無意﹐卽孟子所謂勿忘勿助是也﹐到得神炁上升﹐斯時也﹐眼空世界﹐量並乾坤﹐此卽春夏發揚﹐生育萬物者是也﹐到此境地﹐不可再爲升提﹐升提則神炁散漫而無歸﹐勢不至耗盡而不已﹐故道家有降下之法﹐降卽藏也﹐所謂藏心於淵﹐合炁於漠﹐將一切眼耳鼻舌身意﹐盡入於玄玄一竅之中﹐此卽秋冬退藏歸根復命者是。如此藏之久久﹐或睡或醒不拘﹐總要知得睡炁不睡心﹐方能不昏沈放縱﹐孔子所謂寢不尸者是﹐世人每解孔子寢不尸但以爲捐足縮首﹐不似死屍之象﹐其實非也。世人一睡如死﹐每喚不醒﹐至人睡體不睡神﹐其炁息不粗﹐其心神常覺﹐如無聲響則已﹐一有聲響﹐無不昭昭靈靈﹐此卽吾道之睡法。生等於睡時亦能到此境地否﹐如未到此﹐不須別處尋討者个消息﹐但將爾平日有急事時﹐一想此時𨿽睡﹐此心不能放下﹐故一觸便覺﹐如此一悟﹐自知睡體不睡神之法矣。總之只是打起精神提撕喚醒﹐不令一念稍寬卽是﹐然此不過爲爾等未能具得一番驚覺者﹐設一个法子﹐其實心造其微﹐則又不必拘拘於此也。至藏此心於冥漠之中﹐虛無之窟﹐久之自有一陽來復之機﹐若是無歸宿﹐則亦安能有陽生之候﹐卽或有之﹐亦是幻象﹐非眞陽生也。又雲藏之深深﹐方能達之亹亹﹐生等此時眞陽未充﹐不必專責乎陽炁之生﹐必須先從事此靜養﹐迨至精盈气盛﹐而後眞陽發生﹐其勢有不可遏者﹐否則無秋冬之藏﹐又安能爲春夏之發耶。要之升降之道﹐觀諸一年春夏秋冬與天一晝一夜卽悟其微矣。須知一息有升降﹐一周天亦有升降﹐在爾等善學者自己審定其中消息﹐或當升﹐或當降﹐不差毫釐﹐斯無火熱水寒之患矣。及到歸藏時候﹐則有三花聚頂﹐五炁朝元﹐和合五行﹐攢簇四象之景﹐苟未到其間﹐則上離下坎﹐左肝右肺﹐各不相謀﹐生等打坐則外之炁不調﹐內之炁不靜﹐上之炁不降﹐下之炁不升﹐所謂坎離不交者是﹐丹田兩邊之炁﹐又如兩扇交開﹐一撞而來﹐又復一撞而去﹐所謂龍虎不交者是。生等務將外之炁與內之炁會成一團﹐上下左右攢做一處﹐此卽是三花聚頂﹐五炁歸元﹐斯時離中眞精與坎中元炁﹐中間用一點眞息以媒妁之﹐是卽三家合一﹐渾成一團太和﹐如此方算煉丹﹐若一有不齊﹐卽不成丹﹐有如夫婦交媾﹐將一身四體五官百骸之神炁﹐無不聚積於丹田﹐由是而生男育女﹐胎能無一不具﹐若一有不到﹐卽有所缺﹐如缺耳缺鼻獨足獨手者﹐皆由父母媾精時有一處不聚者也。生等欲修煉大丹﹐變出百千萬億化身﹐其必先聚精會神﹐將一身元炁盡包羅於玄玄一竅之中﹐自然不求丹而丹自結矣。尢要知得道有一定﹐法無一定﹐猶之士農工商﹐各務一業﹐皆可以養身保家﹐不必區區於一定也。惟天理良心﹐是吾人生生之本﹐固有之良﹐無論何人皆少不得﹐若不求諸內而責諸外﹐務要爲農者同乎士﹐爲士者同乎商﹐則又萬難齊矣。生等旣明得者个消息﹐則視三教聖人設法﹐各有不同﹐要皆歸於一道﹐否則執此爲是﹐斥彼爲非﹐未有不互相排擠﹐而刺刺不休也。果能如此見明﹐卽一切旁門小術亦無惡於志也﹐但爾等破漏之軀﹐不得不從事於修命﹑造命之學﹐以先固其精神﹐然後方有大智慧以燭道﹑大精神以任道﹑大力量以扶道﹐以下學上達之基﹐須自家明明確確﹐會得其眞﹐方能不受他人之惑。如今人心日壞﹐世俗日非﹐皆由大道不明﹐以至斯極也﹐若欲挽回世道﹐救正人心﹐非將大道明明道破﹐直直說出﹐萬不能將澆漓之世界﹐變而成淳厚之風俗焉。但仙佛垂書盡多﹐究其指出本源﹑抉破性命之旨者寥寥無幾﹐此豈諸仙眾聖之不務本而逐末哉﹐良由斯世斯人痼蔽日深﹐沈溺日久﹐卽語之以下學﹐猶覺不能親切有味﹐何況最上上乘之道哉﹐惟生等能明三教同源﹑內外合一之旨﹐故爲師奉命前來﹐大泄天機﹐以爲天下告焉。此下手之功﹐不過了命之學﹐未可遽語於了性之功﹐然要知吾道性命雙修﹐𨿽曰修命﹐性在其中矣﹐若修命無性﹐則所謂先天一味大藥﹐又從何而有哉。吾門弟子盡多﹐然能明得性源﹐又能知道命蒂﹐必從踏實下手﹐而不落於頑空者﹐惟生等差足語此﹐外此但知修命不解修性﹐亦有但知修性不解修命﹐此皆落於一邊﹐其於中道何有哉。

勵及門語生等欲爲上等之人﹐必行上等之事﹔欲行上等之事﹐必先存上等之心﹑立上等之志。舉凡一切飲食衣服日用營爲﹐皆須出乎羣眾之中﹐不與庸流爲伍﹐不然心欲仙聖﹐而所作所爲究無異於凡夫﹐莫說不知道妙﹐卽使知之﹐亦是口頭禪耳﹐又何益於身心也哉。況夫學仙道者﹐是超凡入聖﹐請試思之﹐所謂超凡者﹐我何以超凡乎﹐所謂入聖者﹐我何以入聖乎﹐此可知學道之人﹐𨿽曰不出夫天理人情之外﹐然而庸眾之所好﹐我必不好﹐庸眾之所惡﹐我必不惡﹐庸眾之所不爲﹐我必爲之﹐庸眾之所爲﹐我必不爲﹐如此事事自反﹐槪不儕於流俗﹐方可爲出類拔萃之大丈夫。如但心慕聖人之道﹐而不志聖人之志﹐行聖人之行﹐日徒與世往來﹐鬧世馳逐﹐縱使得火得藥﹐亦任修得非非相﹐亦不過五通之靈鬼耳﹐而況夫不返庸眾之事爲﹐而入聖之堂奧﹐其所煉之藥亦非眞藥﹐所煉之火亦非眞火﹐無眞火眞藥﹐卽欲成就凡丹以卻病而延年亦不可得﹐又何能超然物外﹐而爲出世之神仙也乎。生等旣具此願力﹐以後還要苦修苦煉﹐第一以忍讓爲先﹐於人所不能忍者﹐我必忍之﹐人所不讓者﹐我必讓之﹐由是拋其世外﹐鼓我一往無前之量﹐一心以仁道爲己任﹐不怕艱難險阻﹐我總猛力撐持﹐努力渡過﹐方算打破愁城﹐跳出苦海﹐否則一心向道﹐一心營外﹐猶之一足在苦海之中﹐一足插彼岸之上﹐如此且前且卻﹐終不能到灑然油然地位。吾勸生等﹐其於大道不知則已﹐知之必盡力而行﹔其於世欲不明則已﹐明之必撒手而去﹐不要拖泥帶水﹐以自遏其修持而自阻其行蹤也。況夫理欲並行﹐入見大道而悅﹐出見紛華而亦悅﹐不能一刀兩斷﹐安有眞精眞藥之產也哉。夫人年華已老﹐精血枯涸﹐驟欲得藥﹐勢有不能﹐其必法行守中﹐守中旣久﹐微陽初動﹐是爲精生﹐斯時不用周天之火﹐但一升提收回中宮﹐待至陽物收縮有如童子之狀足矣﹐若起周天之火﹐則藥微火盛﹐藥反隨火而耗散﹐且用火不善﹐還有許多疾患在此。然精方初生﹐渾渾然一如童子未知牡牝之道忽而朘作﹐方是眞精﹐若稍雜欲念﹐則水源不淸﹐不可用矣。況精之初生﹐其气尙微﹐斯時僅有暖气﹐其實無精﹐若任其外陽勃舉﹐久而不收﹐亦或知而不采與不知而隨其所舉﹐轉眼之間﹐气必化成精﹐而由熟路趨走向外而泄矣。此所以下手之初﹐欲其陽生智長﹐必先積精累气﹐如生得一分精﹐卽采得一分炁﹐久之精盈气滿﹐方有一陽來復之象。𨿽然﹐气之長也﹐非長呼吸之气﹐乃長先天元炁﹐元炁無形﹐呼吸有形﹐無形必假有形者而始生也。始生﹝此二字原本乃如外﹐羅本改爲始生﹐今從之﹞之呼吸似有似無﹐出入往來﹐微微而無聲臭。若外之呼吸猶然粗大﹐了無調停之候﹐則元炁必爲呼吸之气所撓﹐不能自主﹐隨其升降而耗散於一身血肉之間﹐欲其凝聚而爲藥成丹﹐不可得矣。至於用火有呼吸之火﹑有元炁之火﹑有元神之火﹐呼吸之火能化榖精之气而生元炁﹐元炁之火能化呼吸之息而生元神﹐元神之火能化元炁之火而成大丹。始而用火只是調其呼吸之息﹐待呼吸一調﹐元炁自見﹐此間消息﹐務要認得明白﹐辧得的確﹐切不可著一躁暴之性﹐躁暴則元炁爲其所傷﹐古人所以教人下手興功﹐必將塵境看空﹐不要與之爭論﹐塵勞看破﹐不要動輒仗才仗气﹐至於一切非禮非義之事﹐更無論矣。尢不可著一惰慢之气﹐惰慢則元炁無以團聚﹐又安能有藥成丹﹐此所以書云﹕惟精惟一﹐允執厥中也。他如元炁之火﹐卽是離中之陰火﹑坎宮之陽火﹐其始興工﹐則以眼光下照丹田﹐卽是離中之陰火﹐此際亦要不卽不離﹐勿忘勿助﹐方合自然之道﹐若過急過緩﹐皆不能逼出水中之金﹐到後水中之金爲離中之火逼出﹐於是外陽自動﹐丹田自暖﹐此時又是坎中之陽火出來行事﹐然而坎中之陽火躁急﹐學者切切提防﹐早爲收攝﹐不然一轉瞬間﹐卽化爲後天淫欲而隨熟路而走矣﹐此中切不可忽也。總之火有文武﹑有沐浴溫養﹐第一要用火無火﹐不著一用之之象﹐斯爲得之。學者尢要以外息之調停﹐靜觀內裏之消息﹐方可得藥還丹。然又何必觀內之眞息哉﹐外之呼吸一呼而出﹐則內之元炁自吸而降﹐外之呼吸一吸而入﹐則內之元炁自呼而升﹐个中消息﹐非明師不能知﹐非有道之士不能悟得此中玄妙也。生等務於外息調停﹐審內炁之升降﹐於此辧認明白﹐而丹藥不難成矣。此爲修士第一訣竅﹐聞者其勿輕視焉可。【終】

自解妙悟有眼界遂有意識﹐有意識卽有掛礙﹐而恐怖顚倒夢想相因而生。我心自動﹐我不自解﹐而謂他人能解乎。然幻由人生﹐老僧何以能解一語﹐以是不解之解﹐且是眞解﹐且是妙解﹐解此則色相皆空﹐不生不滅﹐不垢不淨﹐依然復我先天﹐所謂無智亦無得也。昔五祖說《金剛經》至「應無所住而生其心」句﹐六祖言下大悟﹐乃言「何期自性本自淸淨﹐何期自性本不生滅﹐何期自性本自具足﹐何期自性本不動搖﹐何期自性能生萬法。」識得此心妙湛圓寂﹐不泥方所﹐本無所生云云。於以知悟道不在多言﹐惜凡夫之聞妙諦而不解也。

了了子自記

學道何須要出家﹐淸心寡欲過年華﹔一切營謀都不管﹐誰知我在學瓜瓜。

學得瓜瓜卻也佳﹐昆侖頂上聚三華﹔和气一團胎結就﹐後來生个怪娃娃。

罵聲老漢不公道﹐養得兒子學彊盜﹔羣仙會上獻蟠桃﹐偸个回來哈哈笑。

我笑世人頗好道﹐好道未必知其竅﹔知其竅者少恆心﹐只言凡夫修不到。

有感而作

古聖修眞修在裏﹐璞玉渾金同一體﹔達者原多濟物心﹐天涯歷盡無知己。

異於人者在幾希﹐世俗何能辧是非﹔那些者个誰能問﹐識得他時身已飛。

我亦平常苦勸人﹐勸人修煉反遭嗔﹔癡心貪戀如春夢﹐欲問何時喚得醒。

回心向善便回頭﹐翻身跳入渡人舟﹔猛力撐持登彼岸﹐大劫臨時我不憂。

夜間悟道忽笑作此以記之

悟透禪機我好笑﹐其間頗得玄中妙﹔誰知大道本尋常﹐可惜世人知不到。

圓陽道士眞遊戲﹐訪道拋官如敝屣。八年失偶夢孤棲﹐夜涼鐵枕寒鴛被。

看容顏﹐白了髭須。論年華﹐猶餘生意。我勸你早覓黃婆﹐娶个嬌妻。

男下女顚倒坎離﹐天臺仙子溫柔婿。洞房不知天和地﹐性情交感﹐命共齊眉。

渾渾淪淪那時才見你眞心﹐恍恍惚惚才見你眞意﹐這道情是你們初步仙梯。

李西月

昂藏六尺軀﹐籠絡三千界﹔人號臭皮囊﹐我稱香口袋﹔

假借好修眞﹐漫把色身壞﹔癡人欲棄之﹐跳出天地外﹔

上士圓通之﹐自由還自在。

