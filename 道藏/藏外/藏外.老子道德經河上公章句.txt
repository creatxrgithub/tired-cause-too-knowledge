老子道徳經河上公章句

體道第一﹝篇章名﹞道可道﹐﹝道徳經原句﹞謂經術政教之道也。非常道。非自然生長之道也。常道當以無爲養神﹐無事安民﹐含光藏暉﹐滅迹匿端﹐不可稱道。名可名﹐謂富貴尊榮﹐髙世之名也。非常名。非自然常在之名也。常名當如嬰兒之未言﹐雞子之未分﹐明珠在蚌中﹐美玉處石間﹐內𨿽昭昭﹐外如愚頑。無名﹐天地之始。無名者謂道﹐道無形﹐故不可名也。始者道本也﹐吐气布化﹐出於虛無﹐爲天地本始也。有名﹐萬物之母。有名謂天地。天地有形位﹑有陰陽﹑有柔剛﹐是其有名也。萬物母者﹐天地含气生萬物﹐長大成熟﹐如母之養子也。故常無欲﹐以觀其妙﹔妙﹐要也。人常能無欲﹐則可以觀道之要﹐要謂一也。一出布名道﹐贊敍明是非。常有欲﹐以觀其徼。徼﹐歸也。常有欲之人﹐可以觀世俗之所歸趣也。此兩者﹐同出而異名﹐兩者﹐謂有欲無欲也。同出者﹐同出人心也。而異名者﹐所名各異也。名無欲者長存﹐名有欲者亡身也。同謂之玄﹐玄﹐天也。言有欲之人與無欲之人﹐同受气於天也。玄之又玄﹐天中復有天也。稟气有厚薄﹐得中和滋液﹐則生賢聖﹐得錯亂污辱﹐則生貪淫也。眾妙之門。能之天中復有天﹐稟气有厚薄﹐除情去欲守中和﹐是謂知道要之門戶也。

養身第二天下皆知美之爲美﹐自揚己美﹐使彰顯也。斯惡已﹔有危亡也。皆知善之爲善﹐有功名也。斯不善已。人所爭也。故有無相生﹐見有而爲無也。難易相成﹐見難而爲易也。長短相較﹐見短而爲長也。髙下相傾﹐見髙而爲下也。音聲相和﹐上唱下必和也。前後相隨。上行下必隨也。是以聖人處無爲之事﹐以道治也。行不言之教﹐以身師導之也。萬物作焉各自動也。而不辭﹐不辭謝而逆止。生而不有﹐元气生萬物而不有爲而不恃﹐道所施爲﹐不恃望其報也。功成而弗居。功成事就﹐退避不居其位。夫惟弗居﹐夫惟功成不居其位。是以不去。福徳常在﹐不去其身也。此言不行不可隨﹐不言不可知疾。上六句有髙下長短﹐君開一源﹐下生百端﹐百端之變﹐無不動亂。

安民第三不尙賢﹐賢謂世俗之賢﹐辯口明文﹐離道行權﹐去質爲文也。不尙者﹐不貴之以祿﹐不貴之以官。使民不爭。不爭功名﹐返自然也。不貴難得之貨﹐言人君不禦好珍寶﹐黃金棄於山﹐珠玉捐於淵也。使民不爲盜。上化淸靜﹐下無貪人。不見可欲﹐放鄭聲﹐遠美人。使心不亂。不邪淫﹐不惑亂也。是以聖人之治﹐說聖人治國與治身同也。虛其心﹐除嗜欲﹐去亂煩。實其腹﹐懷道抱一守﹐五神也。弱其志﹐和柔謙讓﹐不處權也。彊其骨。愛精重施﹐髓滿骨堅。常使民無知無欲。返朴守淳。使夫智者不敢爲也。思慮深﹐不輕言。爲無爲﹐不造作﹐動因循。則無不治。徳化厚﹐百姓安。

無源第四道沖而用之衝﹐中也。道匿名藏譽﹐其用在中。或不盈﹐或﹐常也。道常謙虛不盈滿。淵乎似萬物之宗。道淵深不可知﹐似爲萬物知宗祖。挫其銳﹐銳﹐進也。人欲銳精進取功名﹐當挫止之﹐法道不自見也。解其紛﹐紛﹐結恨也。當念道無爲以解釋。和其光﹐言𨿽有獨見之明﹐當知暗昧﹐不當以擢亂人也。同其塵。當與眾庶同垢塵﹐不當自別殊。湛兮似若存。言當湛然安靜﹐故能長存不亡。吾不知誰之子﹐老子言﹕我不知﹐道所從生。象帝之先。道自在天帝之前﹐此言道乃先天地之生也。至今在者﹐以能安靜湛然﹐不勞煩欲使人修身法道。

虛用第五天地不仁﹐天施地化﹐不以仁恩﹐任自然也。以萬物爲芻狗。天地生萬物﹐人最爲貴﹐天地視之如芻艸狗畜﹐不貴望其報也。聖人不仁﹐聖人愛養萬民﹐不以仁恩﹐法天地行自然。以百姓爲芻狗。聖人視百姓如芻艸狗畜﹐不貴望其禮意。天地之間﹐天地之間空虛﹐和气流行﹐故萬物自生。人能除情欲﹐節滋味﹐淸五臟﹐則神明居之也。其猶橐鑰乎。橐鑰中空虛﹐人能有聲气。虛而不屈﹐動而愈出。言空虛無有屈竭時﹐動搖之﹐益出聲气也。多言數窮﹐多事害神﹐多言害身﹐口開舌舉﹐必有禍患。不如守中。不如守徳於中﹐育養精神﹐愛气希言。

成像第六谷神不死﹐谷﹐養也。人能養神則不死也。神﹐謂五臟之神也。肝藏魂﹐肺藏魄﹐心藏神﹐腎藏精﹐脾藏志﹐五藏盡傷﹐則五神去矣。是謂玄牝。言不死之有﹐在於玄牝。玄﹐天也﹐於人爲鼻。牝﹐地也﹐於人爲口。天食人以五气﹐從鼻入藏於心。五气輕微﹐爲精﹑神﹑聰﹑明﹑音聲五性。其鬼曰魂﹐魂者雄也﹐主出入於人鼻﹐與天通﹐故鼻爲玄也。地食人以五味﹐從口入藏於胃。五味濁辱﹐爲形﹑骸﹑骨﹑肉﹑血﹑脈六情。其鬼曰魄﹐魄者雌也﹐主出入於人口﹐與地通﹐故口爲牝也。玄牝之門﹐是謂天地根。根﹐元也。言鼻口之門﹐是乃通天地之元气所從往來也。綿綿若存﹐鼻口呼噏喘息﹐當綿綿微妙﹐若可存﹐復若無有。用之不勤。用气當寬舒﹐不當急疾懃勞也。

韜光第七天長地久﹐說天地長生久壽﹐以諭教人也。

天地所以能長且久者﹐以其不自生﹐天地所以獨長且久者﹐以其安靜﹐施不求報﹐不如人居處﹐汲汲求自饒之利﹐奪人以自與也。故能長生。以其不求生﹐故能長生不終也。是以聖人後其身﹐先人而後己也。而身先﹐天下敬之﹐先以爲長。外其身﹐薄己而厚人也。而身存。百姓愛之如父母﹐神明佑之若赤子﹐故身常存。非以其無私邪。聖人爲人所愛﹐神明所佑﹐非以其公正無私所致乎。故能成其私。人以爲私者﹐欲以厚己也。聖人無私而己自厚﹐故能成其私也。

易性第八上善若水。上善之人﹐如水之性。水善利萬物而不爭﹐水在天爲霧露﹐在地爲源泉也。處眾人之所惡﹐眾人惡卑濕垢濁﹐水獨靜流居之也。故幾於道。水性幾於道同。居善地﹐水性善喜於地﹐艸木之上卽流而下﹐有似於牝動而下人也。心善淵﹐水深空虛﹐淵深淸明。與善仁﹐萬物得水以生。與﹐虛不與盈也。言善信﹐水內影照形﹐不失其情也。正善治﹐無有不洗﹐淸且平也。事善能﹐能方能圓﹐曲直隨形。動善時。夏散冬凝﹐應期而動﹐不失天時。夫惟不爭﹐壅之則止﹐決之則流﹐聽從人也。故無尢。水性如是﹐故天下無有怨尢水者也。

運夷第九持而盈之﹐不如其已。盈﹐滿也。已﹐止也。持滿必傾﹐不如止也。揣而棁之﹐不可長保。揣﹐治也。先揣之﹐後必棄捐。金玉滿堂﹐莫之能守。嗜欲傷神﹐財多累身。富貴而驕﹐自遺其咎。夫富當賑貧﹐貴當憐賤﹐而反驕恣﹐必被禍患也。功成﹑名遂﹑身退﹐天之道。言人所爲﹐功成事立﹐名迹稱遂﹐不退身避位﹐則遇於害﹐此乃天之常道也。譬如日中則移﹐月滿則虧﹐物盛則衰﹐樂極則哀。

能爲第十載營魄﹐營魄﹐魂魄也。人載魂魄之上得以生﹐當愛養之。喜怒亡魂﹐卒驚傷魄。魂在肝﹐魄在肺。美酒甘肴﹐腐人肝肺。故魂靜志道不亂﹐魄安得壽延年也。抱一﹐能無離乎﹐言人能抱一﹐使不離於身﹐則長存。一者﹐道始所生﹐太和之精气也。故曰﹕一布名於天下﹐天得一以淸﹐地得一以寧﹐侯王得一以爲正平﹐入爲心﹐出爲行﹐布施爲徳﹐總名爲一。一之爲言﹐志一無二也。專气致柔﹐專守精气使不亂﹐則形體能應之而柔順。能嬰兒。能如嬰兒內無思慮﹐外無政事﹐則精神不去也。滌除玄覽﹐當洗其心﹐使潔淨也。心居玄冥之處﹐覽知萬事﹐故謂之玄覽也。能無疵。不淫邪也﹐淨能無疵病乎。愛民治國﹐治身者﹐愛气則身全﹔治國者﹐愛民則國安。能無爲。治身者呼吸精气﹐無令耳聞﹔治國者﹐布施惠徳﹐無令下知也。天門開闔﹐天門謂北極紫微宮。開闔謂終始五際也。治身﹕天門﹐謂鼻孔開﹐謂喘息闔﹐謂呼吸也。能爲雌。治身當如雌牝﹐安靜柔弱﹐治國應變﹐合而不唱也。明白四達﹐言達明白﹐如日月四通﹐滿於天下八極之外。故曰﹕視之不見﹐聽之不聞﹐彰布之於十方﹐煥煥煌煌也。能無知。無有能知道滿於天下者。生之﹑畜之。道生萬物而畜養之。生而不有﹐道生萬物﹐無所取有。爲而不恃﹐道所施爲﹐不恃望其報也。長而不宰﹐道長養萬物﹐不宰割以爲器用。是謂玄徳。言道行徳﹐玄冥不可得見﹐欲使人如道也。

無用第十一三十輻共一轂﹐古者車三十輻﹐法月數也。共一轂者﹐轂中有孔﹐故眾輻共湊之。治身者當除情去欲﹐使五藏空虛﹐神乃歸之。治國者寡能﹐總眾弱共使彊也。當其無﹐有車之用。無﹐謂空虛。轂中空虛﹐輪得轉行﹐輿中空虛﹐人得載其上也。埏埴以爲器﹐埏﹐和也。埴﹐土也。和土以爲飲食之器。當其無﹐有器之用。器中空虛﹐故得有所盛受。鑿戶牖以爲室﹐謂作屋室。當其無有室之用。言戶牖空虛﹐人得以出入觀視﹔室中空虛﹐人得以居處﹐是其用。故有之以爲利﹐利﹐物也﹐利於形用。器中有物﹐室中有人﹐恐其屋破壞﹐腹中有神﹐畏其形亡也。無之以爲用。言虛空者乃可用盛受萬物﹐故曰虛無能制有形。道者空也。

檢欲第十二五色令人目盲﹔貪淫好色﹐則傷精失明也。五音令人耳聾﹔好聽五音﹐則和气去心﹐不能聽無聲之聲。五味令人口爽﹔爽﹐亡也。人嗜於五味於口﹐則口亡﹐言失於道也。馳騁畋獵﹐令人心發狂﹐人精神好安靜﹐馳騁呼吸﹐精神散亡﹐故發狂也。難得之貨﹐令人行妨。妨﹐傷也。難得之貨﹐謂金銀珠玉﹐心貪意欲﹐不知饜足﹐則行傷身辱也。是以聖人爲腹﹐守五性﹐去六情﹐節志气﹐養神明。不爲目﹐目不妄視﹐妄視泄精於外。故去彼取此。去彼目之妄視﹐取此腹之養性。

厭恥第十三寵辱若驚﹐身寵亦驚﹐身辱亦驚。貴大患若身。貴﹐畏也。若﹐至也。謂大患至身﹐故皆驚。何謂寵辱。問何謂寵﹐何謂辱。寵者尊榮﹐辱者恥辱。及身還自問者﹐以曉人也。辱爲下﹐﹝一作「寵爲上﹐辱爲下」﹞﹐辱爲下賤。得之若驚﹐得寵榮驚者﹐處髙位如臨深危也。貴不敢驕﹐富不敢奢。失之若驚﹐失者﹐失寵處辱也。驚者﹐恐禍重來也。是謂寵辱若驚。解上得之若驚﹐失之若驚。何謂貴大患若身。復還自問﹕何故畏大患至身。吾所以有大患者﹐爲吾有身。吾所以有大患者﹐爲吾有身。有身憂者﹐勤勞念其饑寒﹐觸情從欲﹐則遇禍患也。及吾無身﹐吾何有患。使吾無有身體﹐得道自然﹐輕舉升云﹐出入無間﹐與道通神﹐當有何患。故貴以身爲天下者﹐則可寄天下﹐言人君貴其身而賤人﹐欲爲天下主者﹐則可寄立﹐不可以久也。愛以身爲天下﹐若可托天下。言人君能愛其身﹐非爲己也﹐乃欲爲萬民之父母。以此得爲天下主者﹐乃可以托其身於萬民之上﹐長無咎也。

贊玄第十四視之不見名曰夷﹐無色曰夷。言一無采色﹐不可得視而見之。聽之不見名曰希﹐無聲曰希。言一無音聲﹐不可得聽而聞之。搏之不得名曰微。無形曰微。言一無形體﹐不可摶持而得之。此三者不可致詰﹐三者﹐謂夷﹑希﹑微也。不可致詰者﹐夫無色﹑無聲﹑無形﹐口不能言﹐書不能傳﹐當受之以靜﹐求之以神﹐不可問詰而得之也。故混而爲一。混﹐合也。故合於三名之爲一。其上不皦﹐言一在天上﹐不皦。皦﹐光明。其下不昧。言一在天下﹐不昧。昧﹐有所暗冥。繩繩不可名﹐繩繩者﹐動行無窮級也。不可名者﹐非一色也﹐不可以靑黃白黑別﹐非一聲也﹐不可以宮商角徵羽聽﹐非一形也﹐不可以長短大小度之也。復歸於無物。物﹐質也。復當歸之於無質。是謂無狀之狀﹐言一無形狀﹐而能爲萬物作形狀也。無物之象﹐一無物質﹐而爲萬物設形象也。是謂惚恍。一忽忽恍恍者﹐若存若亡﹐不可見之也。迎之不見其首﹐一無端末﹐不可預待也。除情去欲﹐一自歸之也。隨之不見其後﹐言一無影迹﹐不可得而看。執古之道﹐以禦今之有﹐聖人執守古道﹐生一以禦物﹐知今當有一也。能知古始﹐是謂道紀。人能知上古本始有一﹐是謂知道綱紀也。

顯徳第十五古之善爲士者﹐謂得道之君也。微妙玄通﹐玄﹐天也。言其志節玄妙﹐精與天通也。深不可識。道徳深遠﹐不可識知﹐內視若盲﹐反聽若聾﹐莫知所長。夫惟不可識﹐故彊爲之容。謂下句也。與兮若冬涉川﹔舉事輒加重愼與。與兮若冬涉川﹐心難之也。猶兮若畏四鄰﹔其進退猶猶如拘制﹐若人犯法﹐畏四鄰知之也。儼兮其若容﹔如客畏主人﹐儼然無所造作也。渙兮若冰之將釋﹐渙者﹐解散。釋者﹐消亡。除情去欲﹐日以空虛。惇兮其若朴﹐惇者﹐質厚。朴者﹐形未分。內守精神﹐外無文采也。曠兮其若谷﹔曠者﹐寬大。谷者﹐空虛。不有徳功名﹐無所不包也。渾兮其若濁。渾者﹐守本眞﹐濁者﹐不照然。與眾合同﹐不自專也。孰能濁以靜之﹐徐淸。孰﹐誰也。誰能知水之濁止而靜之﹐徐徐自淸也。孰能安以久動之﹐徐生。誰能安靜以久﹐徐徐以長生也。保此道者﹐不欲盈。保此徐生之道﹐不欲奢泰盈溢。夫惟不盈﹐故能蔽不新成。夫爲不盈滿之人﹐能守蔽不爲新成。蔽者﹐匿光榮也。新成者﹐貴功名。

歸根第十六致虛極﹐得道之人﹐捐情去欲﹐五內淸靜﹐至於虛極。守靜篤﹐守淸靜﹐行篤厚。萬物並作﹐作﹐生也。萬物並生也。吾以觀復。言吾以觀見萬物無不皆歸其本也。人當念重其本也。夫物蕓蕓﹐蕓蕓者﹐華葉盛也。各復歸其根﹐言萬物無不枯落﹐各復反其根而更生也。歸根曰靜﹐靜謂根也。根安靜柔弱﹐謙卑處下﹐故不復死也。是謂復命。言安靜者是爲復還性命﹐使不死也。復命曰常。復命使不死﹐乃道之所常行也。知常曰明﹔能知道之所常行﹐則爲明。不知常﹐妄作凶。不知道之所常行﹐妄作巧詐﹐則失神明﹐故凶也。知常容﹐能知道之所常行﹐去情忘欲﹐無所不包容也。容乃公﹐無所不包容﹐則公正無私﹐眾邪莫當。公乃王﹐公正無私﹐可以爲天下王。治身正則形一﹐神明千萬﹐共湊其躬也。王乃天﹐能王﹐徳合神明﹐乃與天通。天乃道﹐徳與天通﹐則與道合同也。道乃久。與道合同﹐乃能長久。沒身不殆。能公能王﹐通天合道﹐四者純備﹐道徳弘遠﹐無殃無咎﹐乃與天地俱沒﹐不危殆也。

淳風第十七太上﹐下知有之。太上﹐謂太古無名之君。下知有之者﹐下知上有君﹐而不臣事﹐質朴也。其次﹐親之譽之。其徳可見﹐恩惠可稱﹐故親愛而譽之。其次畏之。設刑法以治之。其次侮之。禁多令煩﹐不可歸誠﹐故欺侮之。信不足焉﹐﹝有不信焉﹞。君信不足於下﹐下則應之以不信﹐而欺其君也。猶兮其貴言。說太上之君﹐舉事猶﹐貴重於言﹐恐離道失自然也。功成事遂﹐謂天下太平也。百姓皆謂我自然。百姓不知君上之徳淳厚﹐反以爲己自當然也。

俗薄第十八大道廢﹐有仁義。大道之時﹐家有孝子﹐戶有忠信﹐仁義不見也。大道廢不用﹐惡逆生﹐乃有仁義可傳道。智慧出﹐有大僞。智慧之君賤徳而貴言﹐賤質而貴文﹐下則應之以爲大僞姦詐。六親不和﹐有孝慈。六紀絕﹐親戚不合﹐乃有孝慈相牧養也。國家昏亂﹐有忠臣。政令不明﹐上下相怨﹐邪僻爭權﹐乃有忠臣匡正其君也。此言天下太平不知仁﹐人盡無欲不知廉﹐各自潔己不知貞。大道之世﹐仁義沒﹐孝慈滅﹐猶日中盛明﹐眾星失光。

還淳第十九絕聖絕聖制作﹐反初守元。五帝垂象﹐倉頡作書﹐不如三皇結繩無文。棄智﹐棄智慧﹐反無爲。民利百倍。農事修﹐公無私。

絕仁棄義﹐絕仁之見恩惠﹐棄義之尙華言。民復孝慈。徳化淳也。絕巧棄利﹐絕巧者﹐詐僞亂眞也。棄利者﹐塞貪路閉權門也。盜賊無有。上化公正﹐下無邪私。此三者﹐謂上三事所棄絕也。以爲文不足﹐以爲文不足者﹐文不足以教民。故令有所屬。當如下句。見素抱朴﹐見素者﹐當抱素守眞﹐不尙文飾也。抱朴者﹐當抱其質朴﹐以示下﹐故可法則。少私寡欲。少私者﹐正無私也。寡欲者﹐當知足也。

異俗第二十絕學絕學不眞﹐不合道文。無憂。除浮華則無憂患也。惟之與阿﹐相去幾何。同爲應對而相去幾何。疾時賤質而貴文。善之與惡﹐相去若何。善者稱譽﹐惡者諫諍﹐能相去何如。疾時惡忠直﹐用邪佞也。人之所畏﹐不可不畏。人謂道人也。人所畏者﹐畏不絕學之君也。不可不畏﹐近令色﹐殺仁賢。荒兮其未央哉﹗言世俗人荒亂﹐欲進學爲文﹐未央止也。眾人熙熙﹐熙熙﹐放淫多情欲也。如享太牢﹐如饑思太牢之具﹐意無足時也。如春登臺。春﹐陰陽交通﹐萬物感動﹐登臺觀之﹐意志淫淫然。我獨怕兮其未兆﹐我獨怕然安靜﹐未有情欲之形兆也。如嬰兒之未孩。如小兒未能答偶人時也。乘乘兮若無所歸。我乘乘如窮鄙﹐無所歸就。眾人皆有餘﹐眾人餘財以爲奢﹐余智以爲詐。而我獨若遺。我獨如遺棄﹐似於不足也。我愚人之心也哉﹐不與俗人相隨﹐守一不移﹐如愚人之心也。沌沌兮。無所分別。俗人昭昭﹐明且達也。我獨若昏。如暗昧也。俗人察察﹐察察﹐急且疾也。我獨悶悶。悶悶﹐無所割截。忽兮若海﹐我獨忽忽﹐如江海之流﹐莫知其所窮極也。漂兮若無所止。我獨漂漂﹐若飛若揚﹐無所止也﹐志意在神域也。眾人皆有以﹐以﹐有爲也。而我獨頑我獨無爲。似鄙。鄙﹐似若不逮也。我獨異於人我獨與人異也。而貴食母。食﹐用也。母﹐道也。我獨貴用道也。

虛心第二十一孔徳之容﹐孔﹐大也。有大徳之人﹐無所不容﹐能受垢濁﹐處謙卑也。惟道是從。惟﹐獨也。大徳之人﹐不隨世俗所行﹐獨從於道也。道之爲物﹐惟怳惟忽。道之於萬物﹐獨怳忽往來﹐於其無所定也。忽兮怳兮﹐其中有象﹔道惟忽怳無形﹐之中獨有萬物法象。怳兮忽兮﹐其中有物。道惟怳忽﹐其中有一﹐經營生化﹐因气立質。窈兮冥兮﹐其中有精﹐道惟窈冥無形﹐其中有精實﹐神明相薄﹐陰陽交會也。其精甚眞﹐言道精气﹐其妙甚眞﹐非有飾也。其中有信。道匿功藏名﹐其信在中也。自古及今﹐其名不去﹐自﹐從也。自古至今﹐道常在不去。以閱眾甫﹐閱﹐稟也。甫﹐始也。言道稟與﹐萬物始生﹐從道受气。吾何以知眾甫之然哉。吾何以知萬物從道受气。以此。此﹐今也。以今萬物皆得道精气而生﹐動作起居﹐非道不然。

益謙第二十二曲則全﹐曲己從眾﹐不自專﹐則全其身也。枉則直﹐枉﹐屈己而伸人﹐久久自得直也。窪則盈﹐地窪下﹐水流之﹔人謙下﹐徳歸之。敝則新﹐自受獘薄﹐後己先人﹐天下敬之﹐久久自新也。少則得﹐自受取少則得多也﹐天道佑謙﹐神明托虛。多則惑。財多者﹐惑於所守﹐學多者﹐惑於所聞。是以聖人抱一爲天下式。抱﹐守也。式﹐法也。聖人守一﹐乃知萬事﹐故能爲天下法式也。不自見故明﹐聖人不以其目視千里之外也﹐乃因天下之目以視﹐故能明達也。不自是故彰﹐聖人不自以爲是而非人﹐故能彰顯於世。不自伐故有功﹐伐﹐取也。聖人徳化流行﹐不自取其美﹐故有功於天下。不自矜故長。矜﹐大也。聖人不自貴大﹐故能久不危。夫惟不爭﹐故天下莫能與之爭。此言天下賢與不肖﹐無能與不爭者爭也。古之所謂曲則全者﹐豈虛言哉。傳古言﹐曲從則全身﹐此言非虛妄也。誠全而歸之。誠﹐實也。能行曲從者﹐實其肌體﹐歸之於父母﹐無有傷害也。

虛無第二十三希言自然。希言者﹐謂愛言也。愛言者﹐自然之道。故飄風不終朝﹐驟雨不終日。飄風﹐疾風也。驟雨﹐暴雨也。言疾不能長﹐暴不能久也。孰爲此者﹖天地。孰﹐誰也。誰爲此飄風暴雨者乎天地所爲。天地尙不能久﹐不能終於朝暮也。而況於人乎﹖天地至神合爲飄風暴雨﹐尙不能使終朝至暮﹐何況人欲爲暴卒乎。故從事於道者﹐從﹐爲也。人爲事當如道安靜﹐不當如飄風驟雨也。道者同於道﹐道者﹐謂好道人也。同於道者﹐所謂與道同也。徳者同於徳﹐徳者﹐謂好徳之人也。同於徳者﹐所謂與徳同也。失者同於失。失﹐謂任己而失人也。同於失者﹐所謂與失同也。同於道者﹐道亦樂得之。與道同者﹐道亦樂得之也。同於徳者﹐徳亦樂得之﹐與徳同者﹐徳亦樂得之也。同於失者﹐失亦樂得之。與失同者﹐失亦樂失之也。信不足焉﹐君信不足於下﹐下則應君以不信也。有不信焉。此言物類相歸﹐同聲相應﹐同气相求。雲從龍﹐風從虎﹐水流濕﹐火就燥﹐自然之類也。

苦恩第二十四企者不立﹐企﹐進也。謂貪權慕名﹐進取功榮﹐則不可久立身行道也。跨者不行﹐自以爲貴而跨於人﹐眾共蔽之﹐使不得行。自見者不明﹐人自見其形容以爲好﹐自見其所行以爲應道﹐殊不知其形醜﹐操行之鄙。自是者不彰﹐自以爲是而非人﹐眾共蔽之﹐使不得彰明。自伐者無功﹐所謂輒自伐取其功美﹐卽失有功於人也。自矜者不長。好自矜大者﹐不可以長久。其在道也﹐曰﹕餘食贅行。贅﹐貪也。使此自矜伐之人﹐在治國之道﹐日賦斂余祿食以爲貪行。物或惡之。此人在位﹐動欲傷害﹐故物無有不畏惡之者。故有道者不處。言有道之人不居其國也。

象元第二十五有物混成﹐先天地生。謂道無形﹐混沌而成萬物﹐乃在天地之前。寂兮寥兮﹐獨立而不攺﹐寂者﹐無音聲。寥者﹐空無形。獨立者﹐無匹雙。不攺者﹐化有常。周行而不殆﹐道通行天地﹐無所不入﹐在陽不焦﹐托蔭不腐﹐無不貫穿﹐而不危怠也。可以爲天下母。道育養萬物精气﹐如母之養子。吾不知其名﹐字之曰道﹐我不見道之形容﹐不知當何以名之﹐見萬物皆從道所生﹐故字之曰道。彊爲之名曰大。不知其名﹐彊曰大者﹐髙而無上﹐羅而無外﹐無不包容﹐故曰大也。大曰逝﹐其爲大﹐非若天常在上﹐非若地常在下﹐乃復逝去﹐無常處所也。逝曰遠﹐言遠者﹐窮乎無窮﹐布气天地﹐無所不通也。遠曰反。言其遠不越絕﹐乃復反在人身也。故道大﹐天大﹐地大﹐王﹝「王」一作「人」﹐下「王」亦同﹞亦大。道大者﹐包羅天地﹐無所不容也。天大者﹐無所不蓋也。地大者﹐無所不載也。王大者﹐無所不制也。域中有四大﹐四大﹐道﹑天﹑地﹑王也。凡有稱有名﹐則非其極也。言道則有所由﹐有所由然後謂之爲道﹐然則是道稱中之大也﹐不若無稱之大也﹐無稱不可而得爲名﹐曰域也。天地王皆在乎無稱之內也﹐故曰域中有四大者也。而王居其一焉。八極之內有四大﹐王居其一也。人法地﹐人當法地安靜和柔也﹐種之得五穀﹐掘之得甘泉﹐勞而不怨也﹐有功而不置也。地法天﹐天澹泊不動﹐施而不求報﹐生長萬物﹐無所收取。天法道﹐道淸靜不言﹐陰行精气﹐萬物自成也。道法自然。道性自然﹐無所法也。

重徳第二十六重爲輕根﹐人君不重則不尊﹐治身不重則失神﹐艸木之花葉輕﹐故零落﹐根重故長存也。靜爲躁君。人君不靜則失威﹐治身不靜則身危﹐龍靜故能變化﹐虎躁故夭虧也。是以聖人終日行﹐不離輜重。輜﹐靜也。聖人終日行道﹐不離其靜與重也。𨿽有榮觀﹐燕處超然。榮觀﹐謂宮闕。燕處﹐后妃所居也。超然﹐遠避而不處也。柰何萬乘之主柰何者﹐疾時主傷痛之辭。萬乘之主謂﹐王者。而以身輕天下﹖王者至尊﹐而以其身行輕躁乎。疾時王奢恣輕淫也。輕則失臣﹐王者輕淫則失其臣﹐治身輕淫則失其精。躁則失君。王者行躁疾則失其君位﹐治身躁疾則失其精神也。

巧用第二十七善行無轍迹﹐善行道者求之於身﹐不下堂﹐不出門﹐故無轍迹。善言無瑕謫﹐善言謂擇言而出之﹐則無瑕疵謫過於天下。善數不用籌策﹐善以道計事者﹐則守一不移﹐所計不多﹐則不用籌策而可知也。善閉無關楗而不可開﹐善以道閉情欲﹑守精神者﹐不如門戶有關楗可得開。善結無繩約而不可解。善以道結事者﹐乃可結其心﹐不如繩索可得解也。是以聖人常善救人﹐聖人所以常教人忠孝者﹐欲以救人性命。故無棄人﹔使貴賤各得其所也。常善救物﹐聖人所以常教民順四時者﹐欲以救萬物之殘傷。故無棄物。聖人不賤名而貴玉視之如一。是謂襲明。聖人善救人物﹐是謂襲明大道。故善人者﹐不善人之師﹔人之行善者﹐聖人卽以爲人師。不善人者﹐善人之資。資﹐用也。人行不善者﹐聖人猶教導使爲善﹐得以給用也。不貴其師﹐獨無輔也。不愛其資無所使也。𨿽智大迷﹐𨿽自以爲智。言此人乃大迷惑。是謂要妙。能通此意﹐是謂知微妙要道也。

反朴第二十八知其雄﹐守其雌﹐爲天下溪。雄以諭尊﹐雌以諭卑。人𨿽自知其尊顯﹐當復守之以卑微﹐去雄之彊梁﹐就雌之柔和﹐如是則天下歸之﹐如水流入深溪也。爲天下溪﹐常徳不離﹐人能謙下如深溪﹐則徳常在﹐不復離於己。復歸於嬰兒。當復歸志於嬰兒﹐蠢然而無所知也。知其白守其黑﹐爲天下式。白以諭昭昭﹐黑以諭默默。人𨿽自知昭昭﹐明白當復守之以默默﹐如暗昧無所見﹐如是則可爲天下法式﹐則徳常在。爲天下式﹐常徳不忒﹐人能爲天下法式﹐則徳常在於己﹐不復差忒。復歸於無極。徳不差忒﹐則常生久壽﹐歸身於無窮極也。知其榮﹐守其辱﹐爲天下谷。榮以諭尊貴﹐辱以諭污濁。人能知己之有榮貴﹐當復守之以污濁﹐如是則天下歸之﹐如水流入深谷也。爲天下谷﹐常徳乃足﹐足﹐止也。人能爲天下谷﹐則徳乃常止於己。復歸於朴。復當歸身於質朴﹐不復爲文飾。朴散則爲器﹐器﹐用也。萬物之朴散則爲器用也。若道散則爲神明﹐流爲日月﹐分爲五行也。聖人用之則爲官長。聖人升用則爲百官之元長也。故大制不割。聖人用之則以大道制禦天下﹐無所傷割﹐治身則以大道制禦情欲﹐不害精神也。

無爲第二十九將欲取天下欲爲天下主也。而爲之﹐欲以有爲治民。吾見其不得已。我見其不得天道人心已明矣﹐天道惡煩濁﹐人心惡多欲。天下神器﹐不可爲也﹝或作「不可執也」﹞。器﹐物也。人乃天下之神物也﹐神物好安靜﹐不可以有爲治。爲者敗之﹐以有爲治之﹐則敗其質性。執者失之。彊執教之﹐則失其情實﹐生於詐僞也。故物或行或隨﹐上所行﹐下必隨之也。或歔或吹﹐歔﹐溫也。吹﹐寒也。有所溫必有所寒也。或彊或羸﹐有所彊大﹐必有所贏弱也。或挫或隳。載﹐安也。隳﹐危也。有所安必有所危﹐明人君不可以有爲治國與治身也。是以聖人去甚﹐去奢﹐去泰。甚謂貪淫聲色。奢謂服飾飲食。泰謂宮室臺榭。去此三者﹐處中和﹐行無爲﹐則天下自化。

儉武第三十以道佐人主者﹐謂人主能以道自輔佐也。不以兵彊天下。以道自佐之主﹐不以兵革﹐順天任徳﹐敵人自服。其事好還。其舉事好還自責﹐不怨於人也。師之所處﹐荊棘生焉。農事廢﹐田不修。大軍之後﹐必有凶年。天應之以惡气﹐卽害五穀﹐盡傷人也。善有果而已﹐善用兵者﹐當果敢而已﹐不美之。不敢以取彊。不以果敢取彊大之名也。果而勿矜當果敢謙卑﹐勿自矜大也。果而勿伐﹐當果敢推讓﹐勿自伐取其美也。果而勿驕﹐驕﹐欺也。果敢勿以驕欺人。果而不得已﹐當過果敢至誠﹐不當逼迫不得已也。果而勿彊果敢勿以爲彊兵﹑堅甲以欺淩人也。物壯則老﹐艸木壯極則枯落﹐人壯極則衰老也。言彊者不可以久。是謂不道。枯老者﹐坐不行道也。不道早已。不行道者早死。

偃武第三十一夫佳兵者﹐不祥之器﹐佳﹐飾也。祥﹐善也。兵者﹐驚精神﹐濁和气﹐不善人之器也﹐不當修飾之。物或惡之﹐兵動則有所害﹐故萬物無有不惡之者。故有道者不處。有道之人不處其國。君子居則貴左﹐貴柔弱也。用兵則貴右。貴剛彊也﹐此言兵道與君子之道反﹐所貴者異也。兵者﹐不祥之器﹐兵﹐革者。不善之器也。非君子之器﹐非君子所貴重之器也。不得已而用之。謂遭衰逆亂禍﹐欲加萬民﹐乃用之以自守。恬淡爲上。不貪土地﹐利人財寶。勝而不美﹐𨿽得勝而不以爲利己也。而美之者﹐是樂殺人。美得勝者﹐是爲喜樂殺人者也。夫樂殺人者﹐則不可以得志於天下矣。爲人君而樂殺人者﹐此不可使得志於天下矣﹐爲人主必專制人命﹐妄行刑誅。吉事尙左﹐左﹐生位也。凶事尙右﹐陰道殺人。偏將軍居左﹐偏將軍卑而居陽者﹐以其不專殺也。上將軍居右。上將軍尊而居陰者﹐以其專主殺也。言以喪禮處之。上將軍居右﹐喪禮尙右﹐死人貴陰也。殺人之眾﹐以哀悲泣之﹔傷己徳薄﹐不能以道化人﹐而害無辜之民。戰勝﹐以喪禮處之。古者戰勝﹐將軍居喪主禮之位﹐素服而哭之﹐明君子貴徳而賤兵﹐不得以而誅不祥﹐心不樂之﹐比於喪也﹐知後世用兵不已故悲痛之。

聖徳第三十二道常無名﹐道能陰能陽﹐能弛能張﹐能存能亡﹐故無常名也。朴𨿽小﹐天下莫能臣也。道朴𨿽小﹐微妙無形﹐天下不敢有臣使道者也。侯王若能守之﹐萬物將自賓。侯王若能守道無爲﹐萬物將自賓﹐服從於徳也。天地相合﹐以降甘露﹐侯王動作能與天相應和﹐天卽降下甘露善瑞也。民莫之令而自均。天降甘露善瑞﹐則萬物莫有教令之者﹐皆自均調若一也。始制有名﹐始﹐道也。有名﹐萬物也。道無名能制於有名﹐無形﹐能制於有形也。名亦旣有﹐旣﹐盡也。有名之物﹐盡有情欲﹐叛道離徳﹐故身毀辱也。夫亦將知之。人能法道行徳﹐天亦將自知之。知之﹐可以不殆。天知之﹐則神靈佑助﹐不復危怠。譬道之在天下﹐猶川谷之在江海。譬言道之在天下﹐與人相應和﹐如川谷與江海相流通也。

辯徳第三十三知人者智﹐能知人好惡﹐是爲智。自知者明。人能自知賢與不肖﹐是爲反聽無聲﹐內視無形﹐故爲明也。勝人者有力﹐能勝人者﹐不過以威力也。自勝者彊。人能自勝己情欲﹐則天下無有能與己爭者﹐故爲彊也。知足者富﹐人能知足﹐則長保福祿﹐故爲富也。彊行者有志﹐人能彊力行善﹐則爲有意於道﹐道亦有意於人。不失其所者久﹐人能自節養﹐不失其所受天之精气﹐則可以長久。死而不亡者壽。目不妄視﹐耳不妄聽﹐口不妄言﹐則無怨惡於天下﹐故長壽。

任成第三十四大道泛兮﹐言道泛泛﹐若浮若沈﹐若有若無﹐視之不見﹐說之難殊。其可左右。道可左可右﹐無所不宜。萬物恃之而生恃﹐待也。萬物皆待道而生。而不辭﹐道不辭謝而逆止也。功成不名有﹐有道不名其有功也。愛養萬物而不爲主。道𨿽愛養萬物﹐不如人主有所收取。常無欲﹐可名於小。道匿徳藏名﹐怕然無爲﹐似若微小也。萬物歸焉而不爲主﹐萬物皆歸道受气﹐道非如人主有所禁止也。可名爲大。萬物橫來橫去﹐使名自在﹐故可名於大也。是以聖人終不爲大﹐聖人法道匿徳藏名﹐不爲滿大。故能成其大。聖人以身師導﹐不言而化﹐萬事修治﹐故能成其大。

仁徳第三十五執大象﹐天下往。執﹐守也。象﹐道也。聖人守大道﹐則天下萬民移心歸往之也。治身則天降神明﹐往來於己也。往而不害﹐安﹑平﹑太。萬民歸往而不傷害﹐則國家安寧而致太平矣。治身不害神明﹐則身安而大壽也。樂與餌﹐過客止﹐餌﹐美也。過客﹐一也。人能樂美於道﹐則一畱止也。一者﹐去盈而處虛﹐忽忽如過客。道之出口﹐澹乎其無味﹐道出入於口﹐淡淡非如五味有酸鹹苦甘辛也。視之不足見﹐足﹐得也。道無形﹐非若五色有靑黃赤白黑可得見也。聽之不足聞﹐道非若五音有宮商角徵羽可得聽聞也。用之不足旣。旣﹐盡也。謂用道治國﹐則國安民昌。治身則壽命延長﹐無有旣盡之時也。

微明第三十六將欲歙之﹐必固張之。先開張之者﹐欲極其奢淫。將欲弱之﹐必固彊之。先彊大之者﹐欲使遇禍患。將欲廢之﹐必固興之。先興之者﹐欲使其驕危。將欲奪之﹐必固與之。先與之者﹐欲極其貪心。是謂微明。此四事﹐其道微﹐其效明也。柔弱勝剛彊。柔弱者久長﹐剛彊者先亡也。魚不可脫於淵﹐魚脫於淵﹐謂去剛得柔﹐不可復制焉。國之利器﹐不可以示人。利器者﹐謂權道也。治國權者﹐不可以示執事之臣也。治身道者﹐不可以示非其人也。

爲政第三十七道常無爲而無不爲。道以無爲爲常也。侯王若能守之﹐萬物將自化。言侯王若能守道﹐萬物將自化效於己也。化而欲作﹐吾將鎭之以無名之朴。吾﹐身也。無明之朴﹐道徳也。萬物已化效於己也。復欲作巧僞者﹐侯王當身鎭撫以道徳也。無名之朴﹐夫亦將無欲。不欲以靜﹐言侯王鎭撫以道徳﹐民亦將不欲﹐故當以淸靜導化之也。天下將自定。能如是者﹐天下將自正定也。

論徳第三十八上徳不徳﹐上徳﹐謂太古無名號之君﹐徳大無上﹐故言上徳也。不徳者﹐言其不以徳教民﹐因循自然﹐養人性命﹐其徳不見﹐故言不徳也。是以有徳。言其徳合於天地﹐和气流行﹐民徳以全也。下徳不失徳﹐下徳﹐謂號謚之君﹐徳不及上徳﹐故言下徳也。不失徳者﹐其徳可見﹐其功可稱也。是以無徳。以有名號及其身故。上徳無爲謂法道安靜﹐無所施爲也。而無以爲﹐言無以名號爲也。下徳爲之言爲教令﹐施政事也。而有以爲。言以爲己取名號也上仁爲之上仁謂行仁之君﹐其仁無上﹐故言上仁。爲之者﹐爲人恩也。而無以爲﹐功成事立﹐無以執爲。上義爲之爲義以斷割也。而有以爲。動作以爲己﹐殺人以成威﹐賊下以自奉也。上禮爲之謂上禮之君﹐其禮無上﹐故言上禮。爲之者﹐言爲禮制度﹐序威儀也。而莫之應﹐言禮華盛實衰﹐飾僞煩多﹐動則離道﹐不可應也。則攘臂而扔之。言禮煩多不可應﹐上下忿爭﹐故攘臂相仍引。故失道而後徳﹐言道衰而徳化生也。失徳而後仁﹐言徳衰而仁愛見也。失仁而後義﹐言仁衰而分義明也。失義而後禮。言義衰則失禮聘﹐行玉帛也。夫禮者﹐忠信之薄言禮廢本治末﹐忠信日以衰薄。而亂之首。禮者賤質而貴文﹐故正直日以少﹐邪亂日以生。前識者﹐道之華不知而言知爲前識﹐此人失道之時﹐得道之華。而愚之始。言前識之人﹐愚暗之倡始也。是以大丈夫處其厚﹐大丈夫謂得道之君也。處其厚者﹐謂處身於惇朴。不居其薄﹐不處身違道﹐爲世煩亂也。處其實﹐處忠信也。不居其華。不尙華言也。故去彼取此。去彼華薄﹐取此厚實。

法本第三十九昔之得一者﹕昔﹐往也。一﹐無爲﹐道之子也。天得一以淸﹐言天得一故能垂象淸明。地得一以寧﹐言地得一故能安靜不動搖。神得一以靈﹐言神得一故能變化無形。谷得一以盈﹐言谷得一故能盈滿而不絕也萬物得一以生﹐言萬物皆須道以生成也。侯王得一以爲天下貞。言侯王得一故能爲天下平正其致之。致﹐誡也。謂下六事也。天無以淸將恐裂﹐言天當有陰陽弛張﹐晝夜更用﹐不可但欲淸明無已時﹐將恐分裂不爲天。地無以寧將恐發﹐言地當有髙下剛柔﹐節气五行﹐不可但欲安靜無已時﹐將恐發泄不爲地。神無以靈將恐歇﹐言神當有王相囚死休廢﹐不可但欲靈變無已時﹐將恐虛歇不爲神。谷無以盈將恐竭﹐言谷當有盈縮虛實﹐不可但欲盈滿無已時﹐將恐枯竭不爲谷。萬物無以生將恐滅﹐言萬物當隨時生死﹐不可但欲長生無已時﹐將恐滅亡不爲物。侯王無以貴髙將恐蹶。言侯王當屈己以下人﹐汲汲求賢﹐不可但欲貴髙於人無已時﹐將恐顚蹶失其位。故貴以賤爲本﹐言必欲尊貴﹐當以薄賤爲本﹐若禹稷躬稼﹐舜陶河濱﹐周公下白屋也。髙以下爲基。言必欲尊貴﹐當以下爲本基﹐猶築墻造功﹐因卑成髙﹐不下堅固﹐後必傾危。是以侯王自謂孤﹑寡﹑不谷。孤寡諭孤獨﹐不谷諭不能如車轂爲眾輻所湊。此非以賤爲本邪﹖言侯王至尊貴﹐能以孤寡自稱﹐此非以賤爲本乎﹐以曉人非乎﹗嗟嘆之辭。故致數輿無輿﹐致﹐就也。言人就車數之爲輻﹑爲輪﹑爲轂﹑爲衡﹑爲輿﹐無有名爲車者﹐故成爲車﹐以諭侯王不以尊號自名﹐故能成其貴。不欲琭琭如玉﹐珞珞如石。琭琭諭少﹐落落諭多﹐玉少故見貴﹐石多故見賤。言不欲如玉爲人所貴﹐如石爲人所賤﹐當處其中也。

去用第四十反者道之動﹐反﹐本也。本者﹐道之所以動﹐動生萬物﹐背之則亡也。弱者道之用。柔弱者﹐道之所常用﹐故能常久。天下萬物生於有﹐天下萬物皆從天地生﹐天地有形位﹐故言生於有也。有生於無。天地神明﹐蜎飛蠕動﹐皆從道生。道無形﹐故言生於無也。此言本勝於華﹐弱勝於彊﹐謙虛勝盈滿也。

同異第四十一章

上士聞道﹐勤而行之。上士聞道﹐自勤苦竭力而行之。中士聞道﹐若存若亡。中士聞道﹐治身以長存﹐治國以太平﹐欣然而存之﹐退見財色榮譽﹐惑於情欲﹐而復亡之也。下士聞道﹐大笑之。下士貪狠多欲﹐見道柔弱﹐謂之恐懼﹐見道質朴﹐謂之鄙陋﹐故大笑之。不笑不足以爲道。不爲下士所笑﹐不足以名爲道。故建言有之﹕建﹐設也。設言以有道﹐當如下句。明道若昧﹐明道之人﹐若暗昧無所見。進道若退﹐進取道者﹐若退不及。夷道若颣。夷﹐平也。大道之人不自別殊﹐若多比類也。上徳若谷﹐上徳之人若深谷﹐不恥垢濁也。大白若辱﹐大潔白之人若污辱﹐不自彰顯。廣徳若不足﹐徳行廣大之人﹐若愚頑不足也。建徳若偸﹐建設道徳之人﹐若可偸引使空虛也。質眞若渝﹐質朴之人﹐若五色有渝淺不明也。大方無隅﹐大方正之人﹐無委屈廉隅。大器晚成﹐大器之人﹐若九鼎瑚璉﹐不可卒成也。大音希聲﹐大音猶雷霆待時而動﹐諭當愛气希言也。大象無形﹐大法象之人﹐質朴無形容。道隱無名。道潛隱﹐使人無能指名也。夫惟道﹐善貸且成。成﹐就也。言道善稟貸人精气﹐且成就之也。

道化第四十二道生一﹐道使所生者一也。一生二﹐一生陰與陽也。二生三﹐陰陽生和﹑淸﹑濁三气﹐分爲天地人也。三生萬物。天地人共生萬物也﹐天施地化﹐人長養之也。萬物負陰而抱陽﹐萬物無不負陰而向陽﹐回心而就日。沖气以爲和。萬物中皆有元气﹐得以和柔﹐若胸中有藏﹐骨中有髓﹐艸木中有空虛與气通﹐故得久生也。人之所惡﹐惟孤﹑寡﹑不谷﹐而王公以爲稱。孤寡不谷者﹐不祥之名﹐而王公以爲稱者﹐處謙卑﹐法空虛和柔。故物或損之而益﹐引之不得﹐推之必還。或益之而損。夫增髙者志崩﹐貪富者致患。人之所教﹐謂眾人所教﹐去弱爲彊﹐去柔爲剛。我亦教之。言我教眾人﹐使去彊爲弱﹐去柔爲剛。彊梁者不得其死﹐彊粱者﹐謂不信玄妙﹐背叛道徳﹐不從經教﹐尙勢任力也。不得其死者﹐爲天命所絕﹐兵刃所伐﹐王法所殺﹐不得以壽命死。吾將以爲教父。父﹐使也。老子以彊梁之人爲教﹐誡之始也。

偏用第四十三天下之至柔﹐馳騁天下之至堅。至柔者﹐水也。至堅者﹐金石也。水能貫堅入剛﹐無所不通。無有入﹝於﹞無間。無有謂道也。道無形質﹐故能出入無間﹐通神明濟羣生也。吾是以知無爲之有益。吾見道無爲而萬物自化成﹐是以知無爲之有益於人也。不言之教﹐法道不言﹐師之以身。無爲之益﹐法道無爲﹐治身則有益於精神﹐治國則有益於萬民﹐不勞煩也。天下希及之。天下﹐人主也。希能有及道無爲之治身治國也。

立戒第四十四名與身孰親。名遂則身退也。身與貨孰多。財多則害身也。得與亡孰病。好得利則病於行也。甚愛必大費﹐甚愛色﹐費精神。甚愛財﹐遇禍患。所愛者少﹐所亡者多﹐故言大費。多藏必厚亡。生多藏於府庫﹐死多藏於丘墓。生有攻劫之憂﹐死有掘冢探柩之患。知足不辱﹐知足之人絕利去欲﹐不辱於身。知止不殆﹐知可止﹐則財利不累於身﹐聲色不亂於耳目﹐則身不危殆也。可以長久。人能知止足則福祿在己﹐治身者﹐神不勞﹔治國者﹐民不擾﹐故可長久。

洪徳第四十五大成若缺﹐﹝大成者﹞謂道徳大成之君也。若缺者﹐滅名藏譽﹐如毀缺不備也。其用不獘﹐其用心如是﹐則無敝盡時也。大盈若沖﹐﹝大盈者﹞﹐謂道徳大盈滿之君也。若衝者﹐貴不敢驕也﹐富不敢奢也。其用不窮。其用心如是﹐則無窮盡時也。大直若屈﹐大直﹐謂修道法度正直如一也。若屈者﹐不與俗人爭﹐若可屈折。大巧若拙﹐大巧謂多才術也。若拙者﹐亦不敢見其能。大辯若訥。大辯者﹐智無疑。若訥者﹐口無辟躁勝寒﹐勝﹐極也。春夏陽气躁疾於上﹐萬物盛大﹐極則寒﹐寒則零落死亡也。言人不當剛躁也。靜勝熱﹐秋冬萬物靜於黃泉之下﹐極則熱﹐熱者生之源。淸靜能爲天下正。能淸靜則爲天下之長﹐持身正則無終已時也。

儉欲第四十六天下有道﹐謂人主有道也。卻走馬以糞﹐糞者﹐糞田也。﹝治國者﹞兵甲不用﹐卻走馬﹝以﹞治農田﹐治身者卻陽精以糞其身。天下無道﹐謂人主無道也。戎馬生於郊。戰伐不止﹐戎馬生於郊境之上﹐久不還也。罪莫大於可欲。好淫色也。禍莫大於不知足﹐富貴不能自禁止也。咎莫大於欲得。欲得人物﹐利且貪也。故知足之足﹐守眞根也。常足﹝矣﹞。無欲心也。

鑑遠第四十七不出戶﹝以﹞知天下﹐聖人不出戶以知天下者﹐以己身知人身﹐以己家知人家﹐所以見天下也。不窺牖﹝以﹞見天道﹐天道與人道同﹐天人相通﹐精气相貫。人君淸淨﹐天气自正﹐人君多欲﹐天气煩濁。吉凶利害﹐皆由於己。其出彌遠﹐其知彌少。謂去其家觀人家﹐去其身觀人身﹐所觀益遠﹐所見益少也。是以聖人不行而知﹐聖人不上天﹐不入淵﹐能知天下者﹐以心知之也。不見而名﹐上好道﹐下好徳﹔上好武﹐下好力。聖人原小知大﹐察內知外。不爲而成。上無所爲﹐則下無事﹐家給人足﹐萬物自化就也。

忘知第四十八爲學日益﹐學謂政教禮樂之學也。日益者﹐情欲文飾日以益多。爲道日損。道謂之自然之道也。日損者﹐情欲文飾日以消損。損之又損﹝之﹞﹐﹝損之者﹞﹐損情欲也。又損之﹝者﹞﹐所以漸去﹝之也﹞。以至於無爲﹐當恬淡如嬰兒﹐無所造爲也。無爲而無不爲。情欲斷絕﹐徳於道合﹐則無所不施﹐無所不爲也。取天下常以無事﹐取﹐治也。治天下當以無事﹐不當以勞煩也。及其有事﹐不足以取天下。及其好有事﹐則政教煩﹐民不安﹐故不足以治天下也。

任徳四十九聖人無常心﹐聖人重攺更﹐貴因循﹐若自無心。以百姓心爲心。百姓心之所便﹐聖人因而從之。善者吾善之﹐百姓爲善﹐聖人因而善之。不善者吾亦善之﹐百姓𨿽有不善者﹐聖人化之使善也。徳善。百姓徳化﹐聖人爲善信者吾信之﹐百姓爲信﹐聖人因而信之。不信者吾亦信之﹐百姓爲不信﹐聖人化之爲信者也。徳信。百姓徳化﹐聖人以爲信。聖人在天下怵怵﹐聖人在天下怵怵常恐怖﹐富貴不敢驕奢。爲天下渾其心。言聖人爲天下百姓混濁其心﹐若愚暗不通也。百姓皆注其耳目﹐注﹐用也。百姓皆用其耳目爲聖人視聽也。聖人皆孩之。聖人愛念百姓如嬰孩赤子﹐長養之而不責望其報。

貴生第五十出生入死。出生﹐謂情欲出﹝於﹞五內﹐魂靜魄定﹐故生。入死﹐謂情欲入於胸臆﹐精勞神惑﹐故死。生之徒十有三﹐死之徒死十有三﹐言生死之類各有十三﹐謂九竅四關也。其生也目不妄視﹐耳不妄聽﹐鼻不妄嗅﹐口不妄言﹐﹝舌不妄﹞味﹐手不妄持﹐足不妄行﹐精神不妄施。其死也反是也。人之生﹐動之死地十有三。人知求生﹐動作反之十三死﹝地﹞也。夫何故﹐問何故動之死地也。以其求生之厚。﹝言人﹞所以動之死地者﹐以其求生活之事太厚﹐違道忤天﹐妄行失紀。蓋以聞善攝生者﹐攝﹐養也。路行不遇兕虎﹐自然遠離﹐害不幹也。入軍不披甲兵﹐不好戰以殺人。兕無﹝所﹞投其角﹐虎無所措﹝其﹞爪﹐兵無所容其刃。養生之人﹐兕虎無由傷﹐兵刃無從加之也。夫何故﹐問兕虎兵甲何故不加害之。以其無死地。以其不犯﹝上﹞十三之死地也。言神明營護之﹐此物不敢害。

養徳第五十一道生之﹐道生萬物。徳畜之﹐徳﹐一也。一主布气而蓄養﹝之﹞物形之﹐一爲萬物設形像也。勢成之。一爲萬物作寒暑之勢以成之。是以萬物莫不尊道而貴徳。道徳所爲﹐﹝萬物﹞無不盡驚動﹐而尊敬之。道之尊﹐徳之貴﹐夫莫之命而常自然。道一不命召萬物﹐而常自然應之如影響。故道生之﹐徳畜之﹐長之育之﹐成之孰之﹐養之覆之。道之於萬物﹐非但生而已﹐乃復長養﹑成孰﹑覆育﹐全其性命。人君治國治身﹐亦當如是也。生而不有﹐道生萬物﹐不有所取以爲利也。爲而不恃﹐道所施爲﹐不恃望其報也。長而不宰﹐道長養萬物﹐不宰割以爲利也。是謂玄徳。道之所行恩徳﹐玄暗不可得見。

歸元第五十二天下有始﹐始有道也。以爲天下母。道爲天下萬物之母旣知其母﹐復知其子﹐子﹐一也。旣知道己﹐當復知一也。旣知其子﹐復守其母﹐己知一﹐當復守道反無爲也。沒身不殆。不危殆也。塞其兌﹐兌﹐目也。﹝使﹞目不妄視也。閉其門﹐門﹐口也。使口不妄言終身不勤。人當塞目不妄視﹐閉口不妄言﹐則終生不勤苦。開其兌﹐開目視情欲也。濟其事﹐濟﹐益也。益情欲之事。終身不救。禍亂成也。見小曰明﹐萌芽未動﹐禍亂未見爲小﹐昭然獨見爲明。守柔日彊。守柔弱﹐日以彊大也。用其光﹐用其目光於外﹐視時世之利害。復歸其明。復當返其光明於內﹐無使精神泄也。無遺身殃﹐內視存神﹐不爲漏失。是謂習常。人能行此﹐是謂修習常道。

益證第五十三使我介然有知﹐行於大道。介﹐大也。老子疾時王不行大道﹐故設此言。使我介然有知於政事﹐我則行於大道﹐躬行無爲之化。惟施是畏。惟﹐獨也。獨畏有所施爲﹐恐失道意。欲賞善﹐恐僞善生﹔欲信忠恐詐忠起。大道甚夷﹐而民好徑。夷﹐平易也。徑﹐邪﹑不平正也。大道甚平易﹐而民好從邪徑也。朝甚除﹐髙臺榭﹐宮室修。田甚蕪﹐農事廢﹐不耕治。倉甚虛﹐五穀傷害﹐國無儲也。服文彩﹐好飾僞﹐貴外華。帶利劍﹐尙剛彊﹐武且奢。厭飲食﹐財貨有餘﹐多嗜欲﹐無足時。是謂盜誇。百姓﹝不足﹞而君有餘者﹐是由劫盜以爲服飾﹐持行誇人﹐不知身死家破﹐親戚並隨﹝之﹞也。﹝盜誇﹞﹐非道﹝也﹞哉。人君所行如是﹐此非道也。復言也哉者﹐痛傷之辭。

修觀第五十四善建者不拔﹐建﹐立也。善以道立身立國者﹐不可得引而拔之。善抱者不脫﹐善以道抱精神者﹐終不可拔引解脫。子孫祭祀不輟。﹝輟﹐絕也﹞。爲人子孫能修道如是﹐﹝則﹞長生不死﹐世世以久﹐祭祀先祖﹐宗廟無﹝有﹞絕時。修之於身﹐其徳乃眞﹐修道於身﹐愛气養神﹐益壽延年。其徳如是﹐乃爲眞人。修之於家﹐其徳乃餘﹐修道於家﹐父慈子孝﹐兄友弟順﹐夫信妻貞。其徳如是﹐乃有餘慶及於來世子孫。修之於鄕﹐其徳乃長﹐修道於鄕﹐尊敬長老﹐愛養幼少﹐教誨愚鄙。其徳如是﹐乃無不覆及也。修之於國﹐其徳乃丰﹐修道於國﹐則君信臣忠﹐仁義自生﹐禮樂自興﹐政平無私。其徳如是﹐乃爲丰厚也。修之於天下﹐其徳乃普。人主修道於天下﹐不言而化﹐不教而治﹐下之應上﹐信如影響。其徳如是﹐乃爲普博。故以身觀身﹐以修道之身﹐觀不修道之身﹐孰亡孰存也。以家觀家﹐以修道之家﹐觀不修道之家。以鄕觀鄕﹐以修道之鄕﹐觀不修道之鄕也。以國觀國﹐以修道之國﹐觀不修道之國也。以天下觀天下。以修道之主﹐觀不修道之主也。吾何以知天下之然哉﹐以此。老子言﹐吾何知天下修道者昌﹐背道者亡。以此五事觀而知之也。

玄符第五十五含徳之厚﹐謂含懷道徳之厚﹝者﹞也。比於赤子。神明保佑含徳之人﹐若父母之於赤子也。毒虫不螫﹐蜂蠣蛇虺不螫。猛獸不據﹐玃鳥不搏。赤子不害於物﹐物亦不害之。故太平之世﹐人無貴賤﹐﹝皆有﹞仁心﹐有刺之物﹐還返其本﹐有毒之虫﹐不傷於人。骨弱筋柔而握固。赤子筋骨柔弱而持物堅固﹐以其意﹝專而﹞心不移也。未知牝牡之合而峻作精之至也。赤子未知男女會合而陰陽作怒者﹐由精气多之所致也。終日號而不啞﹐和之至也。赤子從朝至暮啼號聲不變易者﹐和气多之所至也。知和日常﹐人能和气柔弱有益於人者﹐則爲知道之常也。知常日明﹐人能知道之常行﹐則日以明達於玄妙也。益生日祥﹐祥﹐長也。言益生欲自生﹐日以長大。心使气日彊。心當專一和柔而神气實內﹐故形柔。而反使妄有所爲﹐﹝則﹞和气去於中﹐故形體日以剛彊也。物壯則老﹐萬物壯極則枯老也。謂之不道﹐枯老則不得道矣。不道早已。不得道者早死。

玄徳第五十六知者不言﹐知者貴行不貴言也。言者不知。駟不及舌﹐多言多患。塞其兌﹐閉其門﹐塞閉之者﹐欲絕其源。挫其銳﹐情欲有所銳爲﹐當念道無爲以挫止之。解其紛﹐紛﹐結恨不休也。當念道恬怕以解釋之。和其光﹐𨿽有獨見之明﹐當和之使暗昧﹐不使曜亂﹝人也﹞。同其塵﹐不當自別殊也。是謂玄同。玄﹐天也。人能行此上事﹐是謂與天同道也。故不可得而親﹐不以榮譽爲樂﹐獨立爲哀。亦不可得而疏志靜無欲﹐故與人無怨。不可得而利﹐身不欲富貴﹐口不欲五味。亦不可得而害﹐不與貪爭利﹐不與勇爭气。不可得而貴﹐不爲亂世主﹐不處暗君位。亦不可得而賤﹐不以乘權故驕﹐不以失志故屈。故爲天下貴。其徳如此﹐天子不得臣﹐諸侯不得屈﹐與世沈浮容身避害﹐故天下貴也。

淳風第五十七以正治國﹐以﹐至也。天使正身之人﹐使有國也。以奇用兵﹐奇﹐詐也。天使詐僞之人﹐使用兵也。以無事取天下。以無事無爲之人﹐使取天下爲之主。吾何以知其然哉﹐以此。此﹐今也。老子言﹐我何以知天意然哉﹐以今日所見知﹝之也﹞。天下多忌諱而民彌貧。天下謂人主也。忌諱者防禁也。今煩則姦生﹐禁多則下詐﹐相殆故貧。民多利器﹐國家滋昏。利器者﹐權也。民多權則視者眩於目﹐聽者惑於耳﹐上下不親﹐故國家昏亂。人多技巧﹐奇物滋起。人謂人君﹑百里諸侯也。多技巧﹐謂刻畫宮觀﹐雕琢章服﹐奇物滋起﹐下則化上﹐飾金鏤玉﹐文繡彩色日以滋甚。法物滋彰﹐盜賊多有。法物﹐好物也。珍好之物滋生彰著﹐則農事廢﹐饑寒並至﹐而盜賊多有也。故聖人云﹕謂下事也。我無爲而民自化﹐聖人言﹕我修道承天﹐無所攺作﹐而民自化成也。我好靜而民自正﹐聖人言﹕我好靜﹐不言不教﹐而民自忠正也。我無事而民自富﹐我無徭役徵召之事﹐民安其業故皆自富也。我無欲而民自朴。我常無欲﹐去華文﹐微服飾﹐民則隨我爲質朴也。﹝我無情而民自淸﹞聖人言﹕我修道守眞﹐絕去六情﹐民自隨我而淸也。

順化第五十八其政悶悶﹐其政教寬大﹐悶悶昧昧﹐似若不明也。其民醇醇﹐政教寬大﹐故民醇醇富厚﹐相親睦也。其政察察﹐其政教急疾﹐言決於口﹐聽決於耳也。其民缺缺。政教急疾。民不聊生。故缺缺日以疏薄。禍兮福所倚﹐倚﹐因也。夫福因禍而生﹐人遭禍而能悔過責己﹐修道行善﹐則禍去福來。福兮禍所伏。禍伏匿於福中﹐人得福而爲驕恣﹐則福去禍來。孰知其極﹐禍福更相生﹐誰能知其窮極時。其無正﹐無﹐不也。謂人君不正其身﹐其無國也。正復爲奇﹐奇﹐詐也。人君不正﹐下𨿽正﹐復化上爲詐也。善復爲訞。善人皆復化上爲訞祥也。人之迷﹐其日固久。言人君迷惑失正以來﹐其日已固久。是以聖人方而不割﹐聖人行方正者﹐欲以率下﹐不以割截人也。廉而不害﹐﹝害﹐傷也﹞。聖人﹝行﹞廉淸﹐欲以化民﹐不以傷害人也。今則不然﹐正己以害人也。直而不肆﹐肆﹐申也。聖人𨿽直﹐曲己從人﹐不自申也。光而不曜。聖人𨿽有獨見之明﹐當如暗昧﹐不以曜亂人也。

守道第五十九治人﹐謂人君治理人民。事天﹐事﹐用也。當用天道﹐順四時。莫若嗇。嗇﹐愛惜也。治國者當愛﹝惜﹞民財﹐不爲奢泰。治身者當愛﹝惜﹞精气﹐不爲放逸。夫爲嗇﹐是謂早服。早﹐先也。服﹐得也。夫獨愛﹝惜﹞民財﹐愛﹝惜﹞精气﹐則能先得天道也。早服謂之重積徳。先得天道﹐是謂重積得於己也。重積徳則無不克﹐克﹐勝也。重積徳於己﹐則無不勝。無不克則莫知其極﹐無不克勝﹐則莫知有知己徳之窮極也。莫知其極﹝則﹞可以有國。莫知己徳者有極﹐則可以有社稷﹐爲民致福。有國之母﹐可以長久。國身同也。母﹐道也。人能保身中之道﹐使精气不勞﹐五神不苦﹐則可以長久。是謂深根固蒂﹐人能以气爲根﹐以精爲蒂﹐如樹根不深則拔﹐﹝果﹞蒂不堅則落。言當深藏其气﹐固守其精﹐使無漏泄。長生久視之道。深根固蒂者﹐乃長生久視之道。

居位第六十治大國者若烹小鮮。鮮﹐魚﹝也﹞。烹小魚不去腸﹑不去鱗﹑不敢撓﹐恐其糜也。治國煩則下亂﹐治身煩則精散。以道蒞天下﹐其鬼不神。以道徳居位治天下﹐則鬼不敢以其精神犯人也。非其鬼不神﹐其神不傷人。其鬼非無精神也﹐非不入正﹐不能傷自然之人。非其神不傷人﹐聖人亦不傷﹝人﹞。非鬼神不能傷害人。以聖人在位不傷害人﹐故鬼﹝神﹞不敢幹之也。夫兩不相傷﹐鬼與聖人俱兩不相傷也。故徳交歸焉。夫兩不相傷﹐則人得治於陽﹐鬼神得治於陰﹐人得保全其性命﹐鬼得保其精神﹐故徳交歸焉。

謙徳第六十一大國者下流﹐治大國﹝者﹞﹐當如﹝江海﹞居下流﹐不逆細微。天下之交﹐大國﹝者﹞﹐天下士民之所交會。天下之牝。牝者﹐陰類也。柔謙和而不昌也。牝常以靜勝牡﹐女所以能屈男﹐陰勝陽﹐以﹝其﹞﹐安靜不先求之也。以靜爲下。陰道以安靜爲謙下。故大國以下小國﹐則取小國﹐能謙下之﹐則常有之。小國以下大國﹐則取大國。此言國無大小﹐能持謙畜人﹐則無過失也。故或下以取﹐或下而取。下者謂大國以下小國﹐小國以下大國﹐更以義相取。大國不過欲兼畜人﹐大國不失下﹐則兼並小國而牧畜之。小國不過欲入事人。使爲臣僕。夫兩者各得其所欲﹐大者宜爲下。大國小國各欲得其所﹐大國又宜爲謙下

爲道第六十二道者萬物之奧﹐奧﹐藏也。道爲萬物之藏﹐無所不容也。善人之寶﹐善人以道爲身寶﹐不敢違也。不善人之所保。道者﹐不善人之﹝所﹞保倚也。遭患逢急﹐猶知自悔卑下。美言可以市﹐美言者獨可於市耳。夫市交易而退﹐不相宜善言美語﹐求者欲疾得﹐賣者欲疾售也。尊行可以加入。加﹐別也。人有尊貴之行﹐可以別異於凡人﹐未足以尊道。人之不善﹐何棄之有。人𨿽不善﹐當以道化之。蓋三皇之前﹐無有棄民﹐徳化淳也。故立天子﹐置三公﹐欲使教化不善之人。𨿽有拱璧以先駟馬﹐不如坐進此道。𨿽有美璧先駟馬而至﹐故不如坐進此道。古之所以貴此道者﹐何不日以求得古之所以貴此道者﹐不日日遠行求索﹐近得之於身。有罪以免耶﹐有罪謂遭亂世﹐暗君妄行形誅﹐修道則可以解死﹐免於眾也。故爲天下貴。道徳洞遠﹐無不覆濟﹐全身治國﹐恬然無爲﹐故可爲天下貴也。

恩始第六十三爲無爲﹐因成循故﹐無所造作。事無事﹐預有備﹐除煩省事也。味無味。深思遠慮﹐味道意也。大小多少﹐陳其戒令也。欲大反小﹐欲多反少﹐自然之道也。報怨以徳。修道行善﹐絕禍於未生也。圖難於其易﹐欲圖難事﹐當於易時﹐未及成也。爲大於其細。欲爲大事﹐必作於小﹐禍亂從小來也。天下難事必作於易﹐天下大事必作於細。從易生難﹐從細生著。是以聖人終不爲大﹐故能成其大。處謙虛﹐天下共歸之也。夫輕諾必寡信﹐不重言也。多易必多難。不愼患也。是以聖人猶難之﹐聖人動作舉事﹐猶進退﹐重難之﹐欲塞其源也。故終無難矣。聖人終生無患難之事﹐猶避害深也

守微第六十四其安易持﹐治身治國安靜者﹐易守持也。其未兆易謀﹐情欲禍患未有形兆時﹐易謀止也。其脆易破﹐禍亂未動於朝﹐情欲未見於色﹐如脆弱易破除。其微易散。其未彰著﹐微小易散去也。爲之於未有﹐欲有所爲﹐當於未有萌芽之時塞其端也。治之於未亂。治身治國於未亂之時﹐當豫閉其門也。合抱之木生於毫末﹔從小成大。九層之臺起於累土﹔從卑立髙。千里之行始於足下。從近至遠。爲者敗之﹐有爲於事﹐廢於自然﹔有爲於義﹐廢於仁﹔有爲於色﹐廢於精神也。執者失之。執利遇患﹐執道全身﹐堅持不得﹐推讓反還。是以聖人無爲故無敗﹐聖人不爲華文﹐不爲色利﹐不爲殘賊﹐故無敗壞。無執故無失。聖人有徳以教愚﹐有財以與貧﹐無所執藏﹐故無所失於人也。民之從事﹐常於幾成而敗之。從﹐爲也。民之爲事﹐常於功徳幾成﹐而貪位好名﹐奢泰盈滿而自敗之也。愼終如始﹐則無敗事。終當如始﹐不當懈怠。是以聖人欲不欲﹐聖人欲人所不欲。人欲彰顯﹐聖人欲伏光﹔人欲文飾﹐聖人欲質朴﹔人欲色﹐聖人欲於徳。不貴難得之貨﹔聖人不眩爲服﹐不賤石而貴玉。學不學﹐聖人學人所不能學。人學智詐﹐聖人學自然﹔人學治世﹐聖人學治身﹔守道眞也。復眾人之所過﹔眾人學問反﹐過本爲末﹐過實爲華。復之者﹐使反本也。以輔萬物之自然。教人反本實者﹐欲以輔助萬物自然之性也。而不敢爲。聖人動作因循﹐不敢有所造爲﹐恐遠本也。

淳徳第六十五古之善爲道者﹐非以明民﹐將以愚之。說古之善以道治身及治國者﹐不以道教民明智巧詐也﹐將以道徳教民﹐使質朴不詐僞。民之難治﹐以其智多。民之所以難治者﹐以其智多而爲巧僞。故以智治國﹐國之賊﹔使智慧之人治國之政事﹐必遠道徳﹐妄作威福﹐爲國之賊也。不以智治國﹐國之福。不使智慧之人治國之政事﹐則民守正直﹐不爲邪飾﹐上下相親﹐君臣同力﹐故爲國之福也。知此兩者亦稽式。兩者謂智與不智也。常能智者爲賊﹐不智者爲福﹐是治身治國之法式也。常知稽式﹐是謂玄徳。玄﹐天也。能知治身及治國之法式﹐是謂與天同徳也。玄徳深矣﹐遠矣﹐玄徳之人深不可測﹐遠不可及也。與物反矣﹗玄徳之人與萬物反異﹐萬物欲益己﹐玄徳施與人也。然後乃至於大順。玄徳與萬物反異﹐故能至大順。順天理也。

後己第六十六江海所以能爲百谷王者﹐以其善下之﹐故能爲百谷王。江海以卑﹐故眾流歸之﹐若民歸就王。以卑下﹐故能爲百谷王也。是以欲上民﹐欲在民之上也。必以言下之﹔法江海處謙虛。欲先民﹐欲在民之前也。必以身後之。先人而後己也。是以聖人處上而民不重﹐聖人在民上爲主﹐不以尊貴虐下﹐故民戴而不爲重。處前而民不害。聖人在民前﹐不以光明蔽後﹐民親之若父母﹐無有欲害之心也。是以天下樂推而不厭。聖人恩深愛厚﹐視民如赤子﹐故天下樂推進以爲主﹐無有厭也。以其不爭﹐天下無厭聖人時﹐是由聖人不與人爭先後也。故天下莫能與之爭。言人皆有爲﹐無有與吾爭無爲。

三寶第六十七天下皆謂我道大﹐似不肖。老子言﹕天下謂我徳大﹐我則佯愚似不肖。夫惟大﹐故似不肖﹐惟獨名徳大者爲身害﹐故佯愚似若不肖。無所分別﹐無所割截﹐不賤人而自責。若肖久矣。肖﹐善也。謂辧惠也。若大辧惠之人﹐身髙自貴行察察之政所從來久矣。其細也夫。言辧惠者惟如小人﹐非長者。我有三寶﹐持而保之。老子言﹕我有三寶﹐抱持而保倚。一曰慈﹐愛百姓若赤子。二曰儉﹐賦斂若取之於己也。三曰不敢爲天下先。執謙退﹐不爲倡始也。慈故能勇﹐以慈仁﹐故能勇於忠孝也。儉故能廣﹐天子身能節儉﹐故民日用廣矣。不敢爲天下先﹐不爲天下首先。故能成器長。成器長﹐謂得道人也。我能爲得道人之長也。今捨慈且勇﹐今世人捨慈仁﹐但爲勇武。捨儉且廣﹐捨其儉約﹐但爲奢泰。捨後且先﹐捨其後己﹐但爲人先。死矣﹗所行如此﹐動入死地。夫慈以戰則勝﹐以守則固。夫慈仁者﹐百姓親附﹐並心一意﹐故以戰則勝敵﹐以守衛則堅固。天將救之﹐以慈衛之。天將救助善人﹐必與慈仁之性﹐使能自營助也。

配天第六十八善爲士者不武﹐言貴道徳﹐不好武力也。善戰者不怒﹐善以道戰者﹐禁邪於胸心﹐絕禍於未萌﹐無所誅怒也。善勝敵者不與﹐善以道勝敵者﹐附近以仁﹐來遠以徳﹐不與敵爭﹐而敵自服也。善用人者爲之下。善用人自輔佐者﹐常爲人執謙下也。是謂不爭之徳﹐謂上爲之下也。是乃不與人爭之道徳也。是謂用人之力﹐能身爲人下﹐是謂用人臣之力也。是謂配天古之極。能行此者﹐徳配天也。是乃古之極要道也。

玄用第六十九用兵有言﹕陳用兵之道。老子疾時用兵﹐故托己設其義也。吾不敢爲主而爲客﹐主﹐先也。不敢先舉兵。客者﹐和而不倡。用兵當承天而後動。不敢進寸而退尺。侵人境界﹐利人財寶﹐爲進﹔閉門守城﹐爲退。是謂行無行﹐彼遂不止﹐爲天下賊﹐𨿽行誅之﹐不成行列也。攘無臂﹐𨿽欲大怒﹐若無臂可攘也。扔無敵﹐𨿽欲仍引之﹐若無敵可仍也。執無兵。𨿽欲執持之﹐若無兵刃可持用也。何者﹖傷彼之民罹罪於天﹐遭不道之君﹐湣忍喪之痛也。禍莫大於輕敵。夫禍亂之害﹐莫大於欺輕敵家﹐侵取不休﹐輕戰貪財也。輕敵﹐幾喪吾寶。幾﹐近也。寶﹐身也。欺輕敵者﹐近喪身也。故抗兵相加﹐兩敵戰也。哀者勝矣。哀者慈仁﹐士卒不遠於死。

知難第七十章

吾言甚易知﹐甚易行。老子言﹕吾所言省而易知﹐約而易行。天下莫能知﹐莫能行。人惡柔弱﹐好剛彊也。言有宗﹐事有君。我所言有宗祖根本﹐事有君臣上下﹐世人不知者﹐非我之無徳﹐心與我之反也。夫惟無知﹐是以不我知。夫惟世人之無知者﹐是我徳之暗﹐不見於外﹐窮微極妙﹐故無知也。知我者希﹐則我者貴。希﹐少也。惟達道者乃能知我﹐故爲貴也。是以聖人被褐懷玉。被褐者薄外﹐懷玉者厚內﹐匿寶藏徳﹐不以示人也。

知病第七十一知不知上﹐知道言不知﹐是乃徳之上。﹐不知知病。不知道言知﹐是乃徳之病。夫惟病病﹐是以不病。夫惟能病苦眾人有彊知之病﹐是以不自病也。聖人不病﹐以其病病﹐是以不病。聖人無此彊知之病者﹐以其常苦眾人有此病﹐以此非人﹐故不自病。夫聖人懷通達之知﹐托於不知者﹐欲使天下質朴忠正﹐各守純性。小人不知道意﹐而妄行彊知之事以自顯著﹐內傷精神﹐減壽消年也。

愛己第七十二民不畏威﹐則大威至。威﹐害也。人不畏小害則大害至。大害者﹐謂死亡也。畏之者當愛精神﹐承天順地也。無狎其所居﹐謂心居神﹐當寬柔﹐不當急狹也。無厭其所生﹐人所以生者﹐以有精神。托空虛﹐喜淸靜﹐飲食不節﹐忽道念色﹐邪僻滿腹﹐爲伐本厭神也。夫惟不厭﹐是以不厭。夫惟獨不厭精神之人﹐洗心濯垢﹐恬泊無欲﹐則精神居之不厭也。是以聖人自知﹐不自見﹐自知己之得失﹐不自顯見徳美於外﹐藏之於內。自愛不自貴。自愛其身以保精气﹐不自貴髙榮名於世。故去彼取此。去彼自見﹑自貴﹐取此自知﹑自愛。

任爲第七十三勇於敢則殺﹐勇敢有爲﹐則殺其身。勇於不敢則活。勇於不敢有爲﹐則活其身。此兩者﹐謂敢與不敢也。或利或害﹐活身爲利﹐殺身爲害。天之所惡。惡有爲也。孰知其故﹖誰能知天意之故而不犯﹖是以聖人猶難之。言聖人之明徳猶難於勇敢﹐況無聖人之徳而欲行之乎﹖天之道﹐不爭而善勝﹐天不與人爭貴賤﹐而人自畏之。不言而善應﹐天不言﹐萬物自動以應時。不召而自來﹐天不呼召﹐萬物皆負陰而向陽。繟然而善謀。繟﹐寬也。天道𨿽寬博﹐善謀慮人事﹐修善行惡﹐各蒙其報也。天网恢恢﹐疏而不失。天所网羅恢恢甚大﹐𨿽疏遠﹐司察人善惡﹐無有所失。

制惑第七十四民不畏死﹐治國者刑罰酷深﹐民不聊生﹐故不畏死也。治身者嗜欲傷神﹐貪財殺身﹐民不知畏之也。柰何以死懼之﹖人君不寬刑罰﹐教民去情欲﹐柰何設刑法以死懼之﹖若使民常畏死﹐當除己之所殘克﹐教民去利欲也。而爲奇者﹐吾得執而殺之。孰敢﹖以道教化而民不從﹐反爲奇巧﹐乃應王法執而殺之﹐誰敢有犯者﹖老子疾時王不先道徳化之﹐而先刑罰也。常有司殺者。司殺者﹐謂天居髙臨下﹐司察人過。天网恢恢﹐疏而不失也。夫代司殺者﹐是謂代大匠斲。天道至明﹐司殺有常﹐猶春生夏長﹐秋收冬藏﹐斗杓運移﹐以節度行之。人君欲代殺之﹐是猶拙夫代大匠斲木﹐勞而無功也。夫代大匠斲者﹐希有不傷手矣。人君行刑罰﹐猶拙夫代大匠斲﹐則方圓不得其理﹐還自傷。代天殺者﹐失紀綱﹐不得其紀綱﹐還受其殃也。

貪損第七十五民之饑﹐以其上食稅之多﹐是以饑。人民所以饑寒者﹐以其君上稅食下太多﹐民皆化上爲貪﹐叛道違徳﹐故饑。民之難治﹐以其上之有爲﹐是以難治。民之不可治者﹐以其君上多欲﹐好有爲也。是以其民化上有爲﹐情僞難治。民之輕死﹐以其上求生之厚﹐人民所以侵犯死者﹐以其求生活之道太厚﹐貪利以自危。是以輕死。以求生太厚之故﹐輕入死地也。夫爲無以生爲者﹐是賢於貴生。夫惟獨無以生爲務者﹐爵祿不幹於意﹐財利不入於身﹐天子不得臣﹐諸侯不得使﹐則賢於貴生也。

戒彊第七十六人之生也柔弱﹐人生含和气﹐抱精神。故柔弱也。其死也堅彊。人死和气竭﹐精神亡﹐故堅彊也。萬物艸木之生也柔脆﹐和气存也。其死也枯槁。和气去也。故堅彊者死之徒﹐柔弱者生之徒。以上二事觀之﹐知堅彊者死﹐柔弱者生也。是以兵彊則不勝﹐彊大之兵輕戰樂殺﹐毒流怨結﹐眾弱爲一彊﹐故不勝。木彊則共。本彊大則枝葉共生其上。彊大處下﹐柔弱處上。興物造功﹐大木處下﹐小物處上。天道抑彊扶弱﹐自然之效。

天道第七十七天之道﹐其猶張弓與﹗天道暗昧﹐舉物類以爲諭也。髙者抑之﹐下者舉之﹐有餘者損之﹐不足者補之。言張弓和調之﹐如是乃可用耳﹐夫抑髙舉下﹐損彊益弱﹐天之道也。天之道﹐損有餘而補不足。天道損有餘而益謙﹐常以中和爲上。人之道則不然﹐損不足以奉有餘。人道則與天道反﹐世俗之人損貧以奉富﹐奪弱以益彊也。孰能有餘以奉天下﹖惟有道者。言誰能居有餘之位﹐自省爵祿以奉天下不足者乎﹖惟有道之君能行也。是以聖人爲而不恃﹐聖人爲徳施﹐不恃其報也。功成而不處﹐功成事就﹐不處其位。其不欲見賢。不欲使人知己之賢﹐匿功不居榮﹐畏天損有餘也。

任信第七十八天下莫柔弱於水﹐圓中則圓﹐方中則方﹐壅之則止﹐決之則行。而攻堅彊者莫之能勝﹐水能懷山襄陵﹐磨鐵消銅﹐莫能勝水而成功也。以其無以易之。夫攻堅彊者﹐無以易於水。弱之勝彊﹐水能滅火﹐陰能消陽。柔之勝剛﹐舌柔齒剛﹐齒先舌亡。天下莫不知﹐知柔弱者久長﹐剛彊者折傷。莫能行。恥謙卑﹐好彊梁。是以聖人云﹕謂下事也。受國之垢﹐是謂社稷主﹔人君能受國之垢濁者﹐若江海不逆小流﹐則能長保其社稷﹐爲一國之君主也。受國不祥﹐是爲天下王。人君能引過自與﹐代民受不祥之殃﹐則可以王天下。正言若反。此乃正直之言﹐世人不知﹐以爲反言。

任契第七十九和大怨﹐殺人者死﹐傷人者刑﹐以相和報。必有餘怨﹐任刑者失人情﹐必有餘怨及於良人也。安可以爲善﹖言一人﹐則先天心﹐安可以和怨爲善﹖是以聖人執左契而不責於人。古者聖人執左契﹐合符信也。無文書法律﹐刻契合符以爲信也。但刻契爲信﹐不責人以他事也。有徳司契﹐有徳之君﹐司察契信而已。無徳司徹。無徳之君﹐背其契信﹐司人所失。天道無親﹐常與善人。天道無有親疏﹐惟與善人﹐則與司契同也。

獨立第八十小國寡民﹐聖人𨿽治大國﹐猶以爲小﹐儉約不奢泰。民𨿽眾﹐猶若寡少﹐不敢勞之也。使有什伯之器而不用﹐使民各有部曲什伯﹐貴賤不相犯也。器謂農人之器。而不用﹐不徵召奪民良時也。使民重死而不遠徙。君能爲民興利除害﹐各得其所﹐則民重死而貪生也。政令不煩則民安其業﹐故不遠遷徙離其常處也。𨿽有舟輿﹐無所乘之﹔淸靜無爲﹐不作煩華﹐不好出入遊娛也。𨿽有甲兵﹐無所陳之。無怨惡於天下。使民復結繩而用之﹐去文反質﹐信無欺也。甘其食﹐甘其蔬食﹐不漁食百姓也。美其服﹐美其惡衣﹐不貴五色。安其居﹐安其茅茨﹐不好文飾之屋。樂其俗。樂其質朴之俗﹐不轉移也。鄰國相望﹐雞犬之聲相聞﹐相去近也。民至老死不相往來。其無情欲。

顯質第八十一信言不美﹐信者﹐如其實也。不美者﹐朴且質也。美言不信。美言者﹐滋美之華辭。不信者﹐飾僞多空虛也。善者不辯﹐善者﹐以道修身也。不彩文也。辯者不善。辯者﹐謂巧言也。不善者﹐舌致患也。山有玉﹐掘其山﹔水有珠﹐濁其淵﹔辯口多言﹐亡其身。知者不博﹐知者﹐謂知道之士。不博者﹐守一元也。博者不知。博者﹐多見聞也。不知者﹐失要眞也。聖人不積﹐聖人積徳不積財﹐有徳以教愚﹐有財以與貧也。旣以爲人己愈有﹐旣以爲人施設徳化﹐己愈有徳。旣以與人己愈多。旣以財賄布施與人﹐而財益多﹐如日月之光﹐無有盡時。天之道﹐利而不害﹔天生萬物﹐愛育之﹐令長大﹐無所傷害也。聖人之道﹐爲而不爭。聖人法天所施爲﹐化成事就﹐不與下爭功名﹐故能全其聖功也。

