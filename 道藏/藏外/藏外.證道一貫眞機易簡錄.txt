濟一子金溪傅金銓匯輯

集陽子定遠蕭康理校訂貞陽子臨川李拱辰校訂

來陽子定遠淩光淩校字宗陽子定遠唐壽林校刊

序

余昔謂金簡玉書﹑火龍水虎﹑至眞之文心在諸天洞府﹑名山石室﹐數合之而遇之。豈知天機不書竹帛﹐至道存於人間。

又謂金液玉液﹑眞陰眞陽﹑至妙之藥必其潛天而天﹐潛地而地﹐不可思議﹐難於影響。豈知不在渺遠﹐卽在眼前。

昔者始皇東遊泰山﹐使童男﹑童女入海求不死之藥﹐豈知此藥不在海而在山。漢武作露盤霄掌﹐餐沆隆金漿﹐豈知此漿不在天而在地。所謂「徧地均開不謝花」﹐又曰「徧地開時隔愛河」﹐斯可證矣。

自太上授受以來﹐道脈不絕﹐責重於人。心心相印﹐口口相傳。無少差謬﹐萬古一貫。此其奇也。

丹經祕密﹐假像立言。迷之則陰陽判絕﹐悟之則水乳相融。

道固因書而理明﹐法必以言爲切訣。一經指破﹐始覺丹經萬卷﹐總是陳言﹔砂汞﹑鉛銀﹐都成色相。其理至微﹐其事甚簡。如僧繇畫龍﹐點睛飛去。苟未經師指﹐尙是壁間之龍﹐無由觀其神化。

乃知世間談玄說妙﹐無異隔紙觀燈﹐摘葉尋技﹐盡是剔窗窺月。

令將師邊所得﹐印之簡編﹐若《參同》《悟眞》及古聖仙經所畱丹決﹑與夫諸家注流﹐一一証之。擇其至顯至要之言﹐匯爲一帙﹐祕之篋笥。

眞正至道﹐至簡至易。易簡而天下之理得矣﹐實乃一貫眞機﹐不堪授受﹐聊以自娛﹐非欲求正於人也。是爲序。

時嘉慶十八年歲次癸酉除夕書於朝陽山之爲本堂﹐濟一子金溪傅金銓撰

發凡

一﹑扈言十萬﹐如泛滄海。南鍼之指﹐亦茫乎無際矣。玆將眞機要語﹐分門逐類顯而出之﹐其中調鼎﹑采藥﹑行符﹑止火﹑開關﹑服食﹑胎息﹑出神﹑黃庭內景﹑黃庭外景﹐……無不俱備。讀者其細心玩索﹐融會天君﹐久之自然能貫注。

二﹑是書博采羣經﹐旁搜遠討。摘句編言﹐如披云見日﹐使人易悟。始於有作﹐不死執淸淨爲修行。種徳爲先﹐不墮入三峯爲學道。萬卷丹經﹐千秋絕業。言言祕範﹐字字珠璣﹐後之學人﹐得睹如是章句﹐不必遠睇《道藏》﹐窮覽仙書﹐已證不二門之妙矣。

三﹑白紫淸曰「只一言貫串萬卷丹經﹐然則萬卷只是一卷﹐萬言只是一言。」又曰「一言半句妙通玄﹐何用丹書千萬篇。」噫﹗何從而得此一言半句乎﹖若未逢師且看待﹐詩中藏決好修持。燭昏慧炬﹐渡海慈航﹐捨書奚以哉﹖

四﹑性命雙修﹐原屬一貫。采藥行符﹐初無二理。明者省之。

五﹑法﹑財﹑侶﹑地﹐缺一不可。鼎鑪﹑符火﹐始終一致。不可不知。

六﹑工夫以築基始﹐以乳哺終。藥熟火化﹐端拱無爲。此後乃煉拔宅之神丹﹐了眞空之本性﹐與天無極矣。

卷一

總論

吳筠《玄綱論道徳章》曰「道者虛無之系﹐造化之根﹐神明之本﹐天地之源。其大無外﹐其微無內。浩曠無端﹐杳冥無對。至幽靡察﹐而大明垂光﹔至靜無心﹐而品物有方。混漠無形﹐寂寞無聲。萬象以之生﹐五音以之成。生者有極﹐成者必虧﹐生生成成﹐古今不移。此之謂道也。

「徳者天地所稟﹐陰陽所資。經以五行﹐緯以四時。牧之以君﹐訓之以師。幽明動植﹐咸得其宜。澤流無窮﹐羣生不知謝其功﹔惠加無極﹐百姓不知賴其力。此之謂徳也。

「然則通而生之謂之道﹐道因無名焉。蓄而成之謂之徳﹐徳固無稱焉。嘗試論之。

「太極一動而分陰陽﹐陰陽混蒸而生萬有﹐正在天地之間﹐故气象變通﹐晦明有類。陽明而正﹐其粹爲眞錄。陰晦而邪﹐其精爲魔魅。故稟陽靈而生者爲睿哲﹐資陰味而育者爲凶頑。陽好生﹐故睿哲者必惠和。陰好殺﹐故凶頑者必悻戾。或善或否者﹐乃二气均合而生﹐中人也。三者各有所稟﹐而教安施乎﹖教之所施﹐爲中人耳。何者﹖睿哲不教而自知﹐凶頑𨿽教而不移﹐此皆受陰陽之純气也﹐亦猶火可滅﹐不可使之寒。冰可消﹐不可使之熱。理固然也。

「夫生我者道﹐稟我者神﹐而壽夭異﹐意識紛馳﹐去畱不由於己﹐何也﹖

「以性動爲倩﹐情反於道﹐故爲化機所運﹐不能自持也。將超迹於存亡之域﹐棲心於自得之鄕者﹐道可以爲師﹐神可以爲友。

「何謂其然乎﹖蓋道與神無爲而气自化﹐無慮而物自成。人於品匯之中﹐出於生死之表﹐故君子黜嗜欲﹑墮聰明﹑視無色﹑聽無聲﹐恬淡純粹﹐體和神淸。希夷忘形﹐乃合至精。此所謂返我之宗﹐復與道同。造化莫能移﹐鬼神莫能知﹐況於人乎﹖通於道者﹐𨿽翺翔宇宙之外﹐而心常寧﹔𨿽休息毫釐之內﹐而气自運。故心不寧﹐則無以同乎道﹔气不適﹐則無以存乎形。形存道同﹐天地之徳也。是以動而不知其動者﹐超乎動者也。靜而不知其靜者﹐出乎靜者也。超乎動者﹐陽不可得而推。出乎靜者﹐陰不可得而移。陰陽不能變﹐而況於萬物乎﹖故不爲物所誘者﹐謂之至靜﹐至靜能契於至虛。虛極則明﹐明極則瑩﹐瑩極則徹﹐徹極則天地之廣﹑萬物之殷﹑不能逃方寸之鑑矣。

「夫道包億萬之數而不爲大﹐貫秋毫之末而不爲小。先虛無而不爲始﹐後天地而不爲終。升淸陽而不爲明﹐淪重陰而不爲晦。本無神也﹐虛極而神自生。本無气也﹐神運而气自化。气本無質﹐凝委而成形﹐形本無情﹐動用而虧性。形成性動﹐去道彌遠。故溺於死生﹐遷於陰陽﹐不能自止﹐非道存而亡之也。故道能自無而生有﹐豈不能使有同於無乎﹖有同於無﹐則有不滅矣。

「陰與陽並﹐而人乃生。魂爲陽神﹐魄爲陰靈。結胎運气﹐肖體辧形。然勢不俱全﹐則各返其本。故陰勝則陽竭而死﹐陽勝則陰消而仙。柔和﹑慈善﹑貞淸者﹐陽也。剛狠﹑嫉妒﹑淫濁者﹐陰也。心淡而虛﹐則陽和襲。意燥而欲﹐則陰气入。明此二者﹐陽勝陰伏﹐長生之漸也。道不欲有心﹐有心則眞气不集。不欲無心﹐無心則客邪來舍。故我心不傾﹐則物無不正。動念有著﹐則物無不邪。邪正之來﹐在我而已。故上學之士﹐怠於存念者﹐陰屍勝之也。忻於勤純者﹐陽神勝之也。一怠一勤者﹐其戰未決也。次之者﹐在於克節勵操﹐使精專無掇於斯。須久於其事者﹐則屍消而神主﹐謂之陽勝。陽勝者﹐道其鄰乎。

「夫形動而心靜﹐神凝而迹移者﹐無爲也。閒居而神擾﹐拱默而心馳者﹐有爲也。無爲則理﹐有爲則亂。𨿽無爲至易﹐非至明者不可考也。夫天地晝亦無爲﹐夜亦無爲﹐無爲則一﹐而理亂有殊。何哉﹖晝無以爲明﹐故眾陽見而羣陰伏。夜無以爲晦﹐故羣陰行而眾陽息。是故主明而無爲者﹐則忠良進﹐姦佞匿﹐而天下理。主暗而有爲者﹐則忠良隱﹐姦佞職﹐而天下亂。故達者之無爲以慧﹐蔽者之無爲以昏。慧則通乎道﹐昏則同乎物。

「上學之士﹐時有髙與遠寄﹐陶然於自得之鄕﹐調其眞仙可接﹐霄漢可升者﹐神之主也。𨿽曰神主﹐猶恐陽和之气發泄﹐陰邪之气承襲耳。可入靜室夷心﹐抑制所起﹐靜默專一﹐則神不散而陽靈全。謹無恣其康樂之情﹐以致陰邪之來耳。若有時躁競煩悖者﹐乃形中諸魄﹐爲陽靈之气所煉﹐陰屍積滯﹐將散擾於絳宮之眞。可入靜室﹐存一握固﹐候神淸意平﹐合於虛靜﹐斯亦洗心之一法也。

「言勿過乎行﹐行勿愧乎心。行之不已﹐則天地愛之﹐神明佑之。凶橫無由如﹐鬼神不能擾。若言情而行濁﹐名潔而迹污﹐𨿽醜蔽於外﹐而心慚於內。天地疾之﹐神明殛之﹐𨿽力彊於道﹐不可致也。故寧受人之毀﹐無招天之譴。人毀猶可弭﹐天遣不可逭也。

「道之所至忌者﹐淫殺陰賊。此誠易戒。至於小小喜怒﹑是非﹑可否﹐人情之常﹐甚難偵也。都不有纖芥之事﹐關乎方寸之中﹐慮靜神閒﹐則邪气不能入。我志不擾﹐則眞人爲儔。好譽而增毀者﹐賢達之所未免。然審己無善﹐而獲譽者不祥。省躬無疵﹐而獲謗者何傷﹖

「陽之精曰魂與神﹐陰之精曰屍與魄。神勝則爲善﹐屍彊則爲惡。制惡興善則理﹐忘善縱惡則亂。理久則屍滅而魄煉﹐亂久則神逝而魂消。屍滅魄煉者﹐神與形合而爲仙。神逝魂消者﹐屍與魄同而爲鬼。自然之道也。

「夫目以采色爲華﹐心以聲名爲貴﹐身好輕鮮之飾﹐口欲珍奇之味﹐耳貪美好之音﹐鼻悅芳香之气﹐此六者皆敗徳傷性﹐伐其靈光者也。故有之則宜遠﹐無之不足求。惟衣與食﹐人之所切也﹐亦務道者之一獘耳。然能委心任運﹐未有不給其所用。且天地之生禽獸也﹐猶覆之以羽毛﹐供之以虫粒﹐而況於人乎﹖必在忘其所趣﹐任其自然。覺與陽合﹐寐與陰並。覺多則魂彊﹐寐久則魄壯。魂彊者生之徒﹐魄壯者死之徒。若餐元和﹑徹滋味﹐使神淸气爽﹐至於晝夜不寐者﹐善無以加焉。人心久任之﹐則浩蕩而忘返。頓棲之﹐則超躍而無垠。任之則蔽乎我性﹐棲之則勞乎元神﹐使致道者﹐奚方而靜﹖蓋性本至凝﹐物感而動。習動玆久﹐胡能遽寧﹖旣習動而播遷﹐可習靜而恬晏。故善習者﹐寂而有裕。不善習者﹐煩而無功。是以將躁而制之以寧﹐將邪而閒之以正﹐將求而抑之以捨﹐將濁而澄之以淸。優哉遊哉﹐不欲不營。行於是﹐止於是﹐造次於是﹐逍遙於是。習此久者﹐則物冥於外﹐神鑑於內﹐不思靜而自靜矣。古人云﹕『積習生常』﹐其斯之謂歟﹖

「或問﹕古今學仙者多﹐得道者少﹐何也﹖答曰﹕常人學道者千﹐而知道者一。知道者千﹐而志道者一。志道者千﹐而專精者一。專精者千﹐而勤久者一。是以學者眾而成者寡也。

「或曰﹕仙者人之所至美者也﹐死者人之所至惡者也﹐世之君子﹐罔有不知。而從俗者至多﹐習仙者至少﹐何也﹖答曰﹕此有一理﹐一者所稟之气非髙﹐則所希之志難廣﹐故溺於近務﹐忘於遠見﹐爲聲色所靡﹐嗜欲所昏。仙道貴實﹐人道貴華﹐仙道﹑人情﹐直相反耳。諸惡可戒﹐諸善可修﹐萬行周圓﹐一身淸潔﹐終身無效﹐不生退怠﹐抱道而亡﹐不虧志節。大抵外修福行﹐內神精神﹐內外功深﹐則仙階可進﹐洞天可遊矣。古今成道者﹐皆福慧相須。慧爲燈火﹐福爲燈油。火無油則不明﹐慧性無福則不住。故達士寧損其身﹐不損其福。世之人𨿽天姿明敏﹐學海汪洋。若福行未加﹐則終不能探道元之妙。古今得道聖賢﹐道通爲一﹐福則有異。外功大者﹐仙位之髙。外行卑者﹐階居其下。所以天上聖賢﹐惡行之未廣﹐則重下人間﹐以償疇昔。人間濁惡難修而功疾﹐天上淸髙易處而功緩。軒轅久居天上﹐因議大行﹐落在人間﹐先世爲民﹐再世爲臣﹐三世爲君﹐濟物利生﹐功成乃仙去耳。至於冥府﹐亦類人間﹐寸地尺天﹐皆有所轄﹐凡爲主者﹐悉是在世有功之人也。

「我之本心﹐空如以前本來之面目﹐果何物哉﹖所謂杳兮冥兮﹐恍兮惚兮﹐不可以知知﹐不可以識識。彊名曰道﹐彊名曰神﹐彊名曰性﹐彊名曰命﹐心如此而已。由是觀之﹐豈不大哉﹖豈不貴哉﹖然輪回生死﹐而不能自己者﹐何也﹖蓋一念萌動於內﹐六識流轉於外。不趨乎善﹐則超乎惡。故有天堂﹑地獄因果之報。六道輪回﹐無有出期﹐可不痛哉﹖可不悲哉﹖若夫達人則不然﹐故齋戒以神明其徳﹐一眞澄湛﹐萬禍消除。自玆以往﹐謹言語﹐節飲食﹐除垢止念﹐淸心守一﹐虛無恬淡﹐寂寞無爲﹐收視返聽﹐和光同塵﹐瞥起是病﹐不續是藥。不怕念起﹐惟恐覺遲﹐譬如有發﹐朝朝思理﹐有身有心﹐胡不如是﹖一念才動者﹐妄也。越古今而不壞者﹐常也。眞常不易﹐其惟大人乎﹖」

上陽子曰「夫道也者﹐位天地﹑育萬物曰道﹐揭日月﹑生五行曰道﹐多於恆河沙數曰道﹐孤則獨無一侶曰道﹐直入鴻蒙而還歸溟滓曰道﹐善集造化而頓超聖凡曰道﹐目下機境未兆而突爾通靈曰道﹐眼前生殺分明而無能逃避曰道﹐處卑污而大尊貴曰道﹐居幽暗而極髙明曰道。是道也﹐有大識見之眼而無睛﹐有大智慧之耳而無聞﹐有吸西江之口而無齒﹐有諸妙香之鼻而不嗅﹐有殺活舌頭而味不昧﹐有金剛法身而在自在﹐有生死劍而武士不敢施用﹐有一字義而文人不能形容。𨿽黑漫漫不許一貶﹐暗然而曰彰。任峭巍巍﹐壁立萬仞﹐放身而無怖。細入剎塵﹐大包天地﹐將無入有﹐作佛成仙。佛經五千四十八卷﹐也說不到了處﹐《中庸》三十三章﹐也說不到窮處﹐《道徳》五千言﹐也說不到極處。道也者﹐果何物也﹖一言以定之曰﹕气也。

「夫气行﹐天地萬物莫不由之。在天地之外﹐包覆天地。在天地之內﹐運行天地。日﹑月﹑星﹑辰得以明﹐風﹑云﹑雷﹑雨得以動﹐四時品物得以生﹑長﹑收﹑藏。此惟天地間陰陽造化之气耳。獨人之身中﹐全具天地陰陽造化之气﹐得而用之﹐配我眞汞﹐立成至道。《黃庭經》曰﹕『獨食太和陰陽气﹐故能不死天相旣。』又曰﹕『仙人道士非有神﹐積精累气以成眞。』又曰﹕『出淸入玄二气煩﹐子若遇之升天漢。』《易》曰﹕『日往則月來﹐月往則日來。』又曰﹕『一闔一辟謂之變﹐往來不窮謂之通。』張橫渠曰﹕『人之有息﹐蓋剛柔相摩﹐乾坤闔辟之象也。』《紫陽調息箴》云﹕『氤氳開合﹐其妙無窮。誰其尸之﹐不宰之功。』」

《抱朴子》曰「余考覽養性之書﹐鳩集久視之方﹐所涉篇卷﹐以千計矣﹐皆以還丹﹑金液爲大要。此二事﹐皆仙道之極也。往者上國喪亂﹐莫不奔播四出。余周旋徐﹑豫﹑荊﹑襄﹑江﹑廣數州之間﹐閱見流俗道士多矣。或有數聞其名﹐乃出在云日之表者。然卒相似如一﹐其所知見﹐淺深有無﹐不足以相傾也。每詢以神丹﹑金液之事﹐及《三皇文》﹑召天地神祗之法﹐了無一人知之者。昔左元放於天柱山中精思﹐而神人授之金丹仙經﹐會漢末大亂﹐不遑合作﹐而避地來渡江東﹐志欲投名山以修斯道。余從祖仙公﹐又從元放受之。凡授《太淸丹經》三卷﹑及《九鼎丹經》一卷﹑《金液丹經》一卷。余師鄭君者﹐則余從祖仙公之弟子也﹐又於從祖受之﹐而家貧無力買藥。余親事之﹐灑掃積久﹐乃於馬迹山中立壇盟授﹐並諸口訣之不書者。江東先無此書﹐此書出於左元放﹐元放以授余從祖﹐從祖以授鄭君﹐鄭君以授余﹐故他道士﹐了無知者。夫飲玉飴則知漿荇之薄﹐睹昆侖則知丘垤之卑。覽金丹之道﹐使人不欲復視方書。然大藥卒難辦得﹐當須且禦小藥以自支持耳。𨿽服他藥萬斛﹐終不能使人長生。世或有好道者﹐而復不見此法﹐不遇眞師﹐無由聞天下之有斯妙事也。余今略抄金丹之都﹐較以示後之同志者。」

《抱朴子》曰「人有言﹐生之於我﹐利亦大焉。論其貴賤﹐𨿽爵爲帝王﹐不足以此法比焉。論其輕重﹐𨿽富有天下﹐不足以此術易焉﹐故有死王樂爲生鼠之諭。」

《抱朴子》曰「凡人之所汲汲勢利嗜欲也﹐苟我身之不存﹐𨿽髙官重權﹑金玉成山﹑妍艷萬計﹐非我有也。」

《抱朴子》曰「按仙經以爲諸得仙者﹐皆其受命﹐偶值神仙之气﹐自然所稟﹐故胞胎之中﹐已含通道之性。及其有識﹐則心好其事﹐必遭明師而得其法。不然﹐𨿽語之而不信﹐信之而不求。自古至今﹐有髙才明達而不信有仙﹐有平平許人學而得仙者。甲𨿽多所鑑識﹐而或蔽於仙。乙𨿽多所不通﹐而偏達其理。此非天命之所依然乎﹖」

《抱朴子》曰「淩晷飆飛﹐暫少忽老。迅速之甚﹐諭之無物。百年之壽﹐三萬餘日耳。幼弱則未有所知﹐衰邁則歡樂並廢。童蒙﹑昏耄﹐除數十年﹐而險隘憂病相尋﹐代有居世之年﹐略消其半。計定得百年者﹐喜笑和平﹐不過五六十年。咄嗟滅盡﹐哀優昏髦﹐六七千日耳﹐顧盼已盡矣。況於全百年者﹐萬未有一乎。諦而念之﹐亦無以笑彼夏虫﹑朝菌也。語有之﹐人在人間﹐日失一日﹐如牽牛羊以詣屠所﹐每進一步﹐去死轉近。達人所以不愁死者﹐非不欲求﹐不知所以免死之術﹐而空白焦愁無益於事﹐故云『樂天﹑如命﹑不憂』耳﹐豈眞不欲久生哉﹖」

《抱朴子》曰「夫圓首含气﹐孰不樂生而畏死哉﹖然榮華勢利誘其意﹐素顏玉膚惑其目﹐淸商流徵亂其耳﹐愛欲利害攪其神﹐功名聲譽束其體﹐此皆不召而自來﹐不學而且成。自非勞理獨見﹐識變通於常事之外﹐運淸鑑於玄漠之域﹐悟聲名之親疏﹐悼過隙之電速者﹐豈能棄交修賒﹐抑遣嗜好﹐割目下之近欲﹐修難成之遠功哉﹖夫有因無而生﹐形須神而立。有者無之宮也﹐形者神之宅也。譬之於堤﹐堤壞則水不畱矣。方之於燭﹐燭糜則火不居矣。形勞則神散﹐气竭則命終。根竭枝繁﹐則靑靑去木矣。气疲欲勝﹐則精靈離身矣。夫逝者無返期﹐旣朽無生理。達道之士﹐良可悲矣﹗輕璧重陰﹐豈不有以哉﹖以故比崇髙於贅疣﹐方萬物乎蟬翼﹐非苟爲大言﹐而彊薄世事﹐誠其所見者了﹐故棄之如忘耳。」

《抱朴子》曰「丹成則舉家皆仙﹐不但一身耳。」

《抱朴子》曰「知此道者﹐何用王侯﹖神丹旣成﹐不但長生﹐並可以作黃金。」

《抱朴子》曰「此道一成﹐卽可長生。長生之道﹐道之至也。故古人重之也。」

《抱朴子》曰「玄祕之方﹐孰能悉解﹖及得其要﹐則復不煩聖賢大才而後作也﹐凡人可爲耳。」

《抱朴子》曰「𨿽久視不死﹐而舊身不攺。苟有其道﹐無以爲難也。」

《抱朴子》曰「余師嘗告門人曰﹐夫人求道﹐如憂家之貧﹐如愁位之卑﹐豈有不得耶﹖但患志之不篤﹐務近忘遠﹐聞之則悅﹐倔倔前席﹐未久則忽然若遺。毫釐之木固益﹐而丘山之損不已﹐亦安得窮至言之微妙﹐成罔極之峻崇乎﹖

張紫陽《悟眞篇自序》﹕『嗟乎﹗人身難得﹐光景易遷。罔測修短﹐安逃孽報﹖不自及早省悟﹐惟只甘分待終﹐若臨期一念有差﹐墮入三途惡趣﹐則動經生劫﹐無有出期。當此之時﹐𨿽悔何及﹖故黃老以性命學開方便門﹐教人修種以逃生死。』」

《三注悟眞》道光祖曰「辯論縱如懸河﹐不過是說禪談道﹐兀坐孤修。饒經億劫﹐終不能養命長生。

「此道非人世間可得而聞者﹐要須大徳大善﹐方許參求。」

《三注》上陽子曰「噫﹐件件是難的勾當﹐奚敢妄爲﹖又安敢妄說﹖世有一等地獄種子﹐開口便去說禪談道﹐賺到老死﹐猶不知悔。

「又有一等小慧之人﹐不參仙聖所爲﹐乃謗修行之事﹐謂有生必有死﹐安有久視之道﹖此乃地獄種子﹐甘分輪回。」

《三注》陸子野曰「內丹之道﹐與外藥鑪火之事頗同﹐大槪汞非鉛不能伏。知外事者﹐內亦易知。

「始於有作﹐終於無爲。無爲境界﹐眞仙所居。」﹝濟一子曰「世人兀坐孤修﹐妄希成就﹐可謂頭上安腳﹐倒行逆施矣。」﹞

《三注》道光祖曰「愚者卻謂我教禪宗﹐一言之下﹐頓悟成佛。此乃誑惑愚迷﹐安有是理哉﹖要知金丹﹐卽我教中最上一乘之妙。」

上陽子曰「凡修此道者﹐須居五濁惡世﹐修出世法。」又曰「修丹須要先積陰徳。」

朝元子曰「死生盡道由天地﹐性命原來屬汞鉛。豈非我命在我﹐不由天耶﹖」

《皇甫隆答魏武帝疏》曰「臣聞天地之間﹐惟人爲貴。人之所貴﹐莫貴於生。唐荒無始﹐劫運無窮﹐人生其間﹐忽如電過。每一思此﹐惘然心熱。生不再來﹐逝不可追。何不逆情養性﹐以自保惜﹐萬年無窮﹖當由修道﹐道甚易知﹖但莫能行。」

邱長春曰「道函天地﹐神統百形。生滅者形也﹐無生滅者神也﹑性也。有形者皆壞﹐天地亦屬幻軀﹐元會盡而示終﹐只有一點陽光﹐超乎劫數之外﹐在人身中爲性海﹐元神也。」

石杏林曰「萬物生皆死﹐元神死復生。以神歸气內﹐丹道自然成。」

上陽子《參同契注》曰「世人負其聰慧﹐執解不回﹐謂有生必有死﹐更有長生也哉﹖聖仙與佛皆天所生﹐師豈能授﹖人豈能爲﹖是不審思﹐甘分守死。當念我身從何而有﹐若是父母陰陽之气所生﹐則陰陽之气﹐必可延命﹐必可成仙佛矣。

「聖人之功﹐均沾後世。恐學者無大福徳﹐無大智慧﹐不足承當﹐千般蔽固﹐無由了悟。」

白紫淸《指玄篇序》曰「或有指余棄妻室而孤修者﹐或有指余入深山而求寂靜者﹐或有指余戒葷酒而齋素者﹐雜徑紛然﹐終難入道。

「後之學仙道友﹐何必入山避世﹑棄子拋妻﹑斷葷戒酒﹑辟穀淸齋﹐都是胡爲﹐去道遠矣。」

寒山子曰「修道之士﹐除嗜去欲﹐嗇神抱和﹐所以無累也。內抑其心﹐外合其身﹐所以無過也。先人後己﹐知柔守謙﹐所以安身也。善推於人﹐不善歸諸身﹐所以積徳也。功不在大﹐立之無怠﹐過不在大﹐去而不二﹐所以積功也。然後內行充而外丹至﹐可以冀夫道矣。若夫三毒未除﹐冠簪是飾﹐斯亦虎豹之韉﹐牛羊之質耳﹐何足貴乎﹖」

眞人謝自然曰「人能淸淨﹐一室焚香﹐誦《黃庭》《道徳》經﹐或一徧﹐或七徧﹐全勝布施。凡誦經在精心﹐不在徧數。不誠之人﹐中路而退﹐所損尢多﹐愼之愼之。凡禮尊象﹐四拜爲重﹐三拜爲輕﹐大都精思講道者得福﹐粗行者招愆。」

《海客論》曰「夫道以希夷爲本﹐湛寂爲基。絕嗜欲以居山﹐去貪婪而處世。存神養气﹐食柏餐松﹐方可漸至淸涼﹐稍達眞境。其金銀世間之物﹐暫濟浮生﹐有分不求而自來﹐無分𨿽求之而不得。散卽彰其徳行﹐聚則禍其身軀。汝等凡流﹐不知至道。貪愛不休﹐惟積玉堆金之是樂﹐驕奢無已﹐輕裘肥馬之相矜。無一日不貪滋味﹐無一時不戀繁華。七竅長流﹐三田不固。任是萬般靈藥﹐餌之何益﹖豈能出世哉﹖子依吾說﹐大道匪遙﹐眞境必達。」

上陽子曰「泄天地造化之機﹐卒乾坤生育之徳﹐煥日月合明之理﹐漏陰陽逆施之功。《易》曰﹐與天地合其徳﹐與日月合其明﹐四時合其序﹐鬼神合其吉凶。先天而天弗違﹐後天而奉天時。天且弗違﹐而況於人乎﹖故主此道者﹐聖人也﹔行此道者﹐神人也。」﹝濟一子曰「惟神人乃能不虧神功。噫﹗微乎哉﹗」﹞

孫眞人曰「長生飛仙﹐則惟金丹﹔守形卻老﹐則獨眞一﹐故仙重焉。凡諸思存乃有千數﹐卒多煩雜勞人。若知守一之道﹐則一切不煩也。」

《唱道眞言》曰「上古聖人﹐著書立說﹐未嘗著一丹字。丹之名﹐起於漢代。大丹無形﹑無聲﹐至靈﹑至妙。」

《文昌化書》﹕「太上曰﹕『大者與道合眞﹐丹者與心爲一。汝後五通具足﹐非汝夙昔之比。』

「天地間只此一陰一陽﹐其本體則謂之道﹐其化機則謂之易﹐其神用則謂之丹。

「易道之陰陽不外乾坤﹐丹道之陰陽不出性命﹐乾坤卽性命也。然必窮取未生以前消息﹐方知天地於此造端﹐人身於此托始﹐丹道於此立基。」

朱元育曰「欲求至道﹐當修徳以格天。靈丹入腹﹐命由我而不由天。信矣﹐然此特爲了手者而言。若夫下手之初﹐有易有難﹐未可槪論。大約以眞實心承當則易﹐以巧僞心襲取則難。一心眞實﹐才能上達乎天。若稍涉巧僞﹐卽便隔絕天心﹐自取魔障。故造命之功夫﹐𨿽由乎我﹐而出世之機緣﹐實由乎天。陰徳之不可不積也。自古聖眞﹐無不方便濟人﹐慈悲及物。《太上感應篇》當刻刻行持﹐行持之際﹐又當心安意肯﹐無所爲而爲之。切不可夾帶一毫計功﹑謀利﹑徼福﹑求報念頭﹐倘或一念夾雜﹐使違心過天﹐障落魔眷屬中﹐而障卻大道因緣矣。

「世間魔障﹐一切皆由心造。一心積徳﹐自然足以格天。辦道其機括﹐乃由我而不由天也。然則造命之學﹐不特在了手後﹐卽在乎下手時矣。發心擔荷大道者﹐尢當三復。」

子野曰「大道萬劫一傳﹐非等閒細事。道旣髙﹐魔必勝。非以陰徳相扶﹐恐有挫志之患。」

懶道人曰「仙道長生﹐若不挾以陰徳﹐則無凝受上天福祿之本﹐𨿽聞大道﹐修必難成。然行陰徳﹐乃暗培心地也。盡絕名根﹐及脫生爲仙﹐鬼神始服。凡人以橫逆加我﹐只覺是我開起眾生罪障﹐咎我憐人﹐方有意味﹐爲大慈悲。如雲自反有禮﹐不與爲難﹐卽非天地覆載﹐何徳之有﹖噫﹗其去仙遠矣。」

《唱道眞言》曰「學道之士﹐以濟世度人爲本分事﹐不單爲自己一个長生不死。分明要做三途八難﹐六道四生﹐數含靈一大父母﹐見他受苦﹐如己親嘗﹐見他癡迷﹐如已陷溺﹐必得有如此慈悲﹐如此切願﹐則修持之際﹐自然眾聖來現﹐諸神拱侍﹐惟恐其道之不成。

「仙之求人﹐甚於人之求仙。上界聖賢﹐於苦志之弟子﹐愛若珍珠寶玉。珍珠有價﹐好弟子無價。當初起手﹐立下念頭﹐便把姓名﹑鄕貫﹐列之天府﹐日日有聖賢降臨﹐察其功過。若果志眞念確﹐聖賢喜之不勝﹐虛空護持﹐不減慈母之於赤子。凡我弟子﹐須鼓大勇﹐立大誓願﹐要做頂天立地的功夫﹐旋乾轉坤的豪傑。大振玄風﹐弘開法署。」

馬丹陽祖曰「速養丹珠速養身﹐好將陰徳濟斯民。此身不向今生度﹐更向何生度此身﹖」

上陽子曰「斯道至大﹐盜天地之祕﹐竊造化之機﹐在先積徳修福﹐方能勝任﹐《悟眞》曰﹕『大藥修之有易難﹐也知由我亦由天。若非積行修陰徳﹐動有羣魔作障緣。』何謂陰徳﹖施與不求報﹐陰徳也。積善無人知﹐陰徳也。不迫人於險﹐陰徳也。暗中作方便﹐陰徳也。夫修行人﹐若陰徳未充﹐鮮不爲外魔所攻。若能回思內省﹐發大忍辱精進﹐則魔障化爲陰徳。《經》曰﹕『彼以禍來﹐我以福往。彼以怨來﹐我以徳往。』皆陰徳之盛﹐驅魔之功也。

「行須八百﹐功滿三千﹐似乎累世莫殫。不知八百﹑三千﹐一切惟心所造。倘能一念回機﹐全身放下﹐方寸中空空洞洞﹐自然一了都了。三千功﹐八百行﹐當下立卽圓滿﹐而與太虛天體﹐同其廣大﹑髙明矣。」

《唱道眞言》曰「人能以豪傑之才﹐爲聖賢之學﹐以愼獨之功﹐養浩然之气﹐則日後升天﹐定居髙位﹐超拔幽冥﹐福蔭子孫﹐功名事業﹐顧不偉歟﹖吾見流俗之士﹐未有尺善寸長可以度越流眾﹐而妄自希於坎離﹑水火之術。俗情未除﹐胎仙豈結﹖志在溫飽﹐而夢想淸虛。不幾令大羅天上無數髙眞聞言盡爲絕倒哉﹖

「原夫鴻蒙之先﹐一气末兆﹐不可道﹐亦不可名﹐廓然太虛﹐無方無體﹐是謂眞空。空中不空﹐是謂妙有。惟卽有而空﹐故無始之始﹐彊名曰天地之始。惟卽空而有﹐故有始之始﹐彊名曰萬物之母。卽有而空﹐便是太極本無極﹔卽空而有﹐便是無極而太極。

「父母未生以前﹐圓成周徧﹐廓徹靈通﹐本無污染﹐不假修證﹐空中不空﹐爲虛空之眞宰﹐所謂統體一太極也。旣而一點靈光﹐從太虛中來﹐倏然感附﹐直入中宮神室﹐作一身主人﹐所謂各具一太極也。」

朱元育曰「天地間山川﹑土石﹐俱窒礙不通﹐惟有洞天虛谷﹐竅竅相通。人身亦然﹐肌肉骨節﹐俱窒礙而不通﹐惟有玄竅虛谷﹐脈脈相通﹐與造化之洞天相似。元气往來﹐洞然無極﹐正在於虛谷之中也。

「旣知空不礙有﹐旣知有不礙空。到此地位﹐根塵識想﹐一切消落。大地山河﹐俱同幻影。此身尙非我有﹐何有於家﹖又何有於田園﹑妻子﹖種種身外之物。世間凡夫﹐苦死守著田園﹐戀著妻子﹐一息尙存﹐不肯放下﹐豈知凡夫最貪者處﹐卽道人大解脫處乎﹖」

上陽子《戒愼七則》﹕「《悟眞》曰﹕『依時采取定浮沈﹐進火須防危甚。』最爲初關緊要﹐此其一也。采取之時﹐若或陰陽錯亂﹐日月乖戾﹐外火𨿽動而行﹐內符閉息不應﹐枉費神功﹐此其二也。若火候過差﹐水銖不定﹐源流混濁﹐藥物不眞﹐空自勞神﹐有損無益﹐此其三也。旣得黍珠入鼎﹐須要溫養﹐保固心君﹐苟或未善﹐卽恐火化丹失﹐此其四也。至有學者﹐備歷艱難﹐屢經危險﹐心膽驚怖。平時在懷﹐得丹人鼎﹐切宜驅除﹐務令淸靜﹐如使牽掛舊慮﹐以亂心君﹐是調滌慮洗心﹐是謂沐浴。偶或畱戀﹐則恐鉛汞飛走。此其五也。乃至十月胎完﹐脫胎換鼎﹐不能保固陽神﹐輕縱出去﹐則一出而迷途﹐失舍無歸﹐此其六也。又有丹成之後﹐且要識眞辧僞。若功未滿﹐眼前忽見靈異多端﹑奇特百出﹐以至生生之事﹐皆能明了﹐若此皆爲魔障﹐並非眞實。切不可認爲己靈丹聖﹐玆乃邪僞妖幻﹐見吾道成﹐乃欲引入邪宗﹐以亂吾眞。於斯時也﹐且要堅持智慧﹐保固全眞。此其七也。凡此皆防慮之大者﹐一有不愼﹐非但無成﹐恐致喪失。正陽祖曰﹕『已證無爲目在心﹐便須溫養保全眞。一年沐浴防危險﹐免見沈淪更用心。』」

《定觀經》曰「夫得道之人﹐凡有七候﹔一者心得定易﹐覺諸塵漏。二者宿疾普消﹐身心輕爽。三者塡補天損﹐還年復命。四者延數千歲﹐名曰仙人。五者煉形爲气﹐名曰眞人。六者煉气成神﹐名曰神人。七者煉神合道﹐名曰至人。其於鑑力﹐隨候益明﹐得至道成﹐慧乃圓備。」

《修眞前辧》曰「此道非眞實大丈夫不能得﹐非天縱之上智不能行。𨿽能得之﹐還要祖上積徳深厚﹐自己功行重大﹐有無數天緣結聚﹐方能無阻無當﹐順順序序﹐了此大事。倘祖上無徳﹐自己宿根不深﹐𨿽能勇往直前﹐或限於事之未就而數已盡﹐或阻於功之方用而魔障早來﹐往往有法無財﹐有道無力﹐抱道而亡者甚多。然𨿽未成道﹐而來去分明﹐與凡人大不相同。亦有半功而亡﹐亦有未功而亡者。半功而亡者﹐再世必系生知﹐未功而亡者﹐再世亦必志道。

「有宿根者﹐一提卽醒﹐無宿根者﹐𨿽彊之不聽也。有志之士﹐終身學道﹐未遇眞師﹐死後轉生﹐一出頭來﹐自知有此一件大事﹐千方百計﹐尋師訪道。若無宿根﹐總彼孤寡貧窮﹐艱難萬狀﹐甘於困死﹐而不愛此道也。

「世人不肯盡心窮理﹐輕視性命﹐未盡人事﹐便想仙道。自己不出一力﹐便要他人珍寶﹐略不如意﹐稍著苦惱﹐卽便退步﹐半途而廢﹐委之無緣。如此舉止﹐何能進聖賢門墻﹖無怪其爲盲師所誤﹐而終身在鬼窟中作生涯也。試觀世之一技﹑一藝﹐亦必細心久學而後成﹐況此生死大事﹐乃欲容易而知﹐漂學而得﹐何其愚乎﹖」

《傳道集》曰「舉世人無不死﹐而好道者﹐欲不死而長生。舉世人在世中﹐而好道者﹐欲升仙而遊物外。舉世人在地上﹐而好道者﹐欲超凡而入洞天。所以甘於勞苦﹐而守於貧賤﹐遊心在淸淡瀟灑之中﹐潛迹於泉石煙霞之表。

「世之人﹐鄰雞未唱﹐而出戶嫌遲。街鼓徧聞﹐而歸家恨早。貪癡爭肯暫休﹐妄想惟憂不足。艷陽媚景﹐百卉芬芳﹐水謝危樓﹐淸風快意﹐月夜閒談﹐雪天對飲﹐恣縱無情之欲﹐消磨有限之情。寶貴繁華﹐空裝點浮生之夢﹔愁煩恩怨﹐徒種下來生之因。歌聲未絕﹐苦惱早來。名利正濃﹐紅顏已去。縱得回心向道﹐早已疾病纏身。破舟未濟﹐誰無求救之心﹖屋漏重完﹐忍絕再修之意﹖

「歲月蹉跎﹐年光迅速。貪財戀貨﹐將謂萬劫長有。愛子憐孫﹐惟望永生長聚。直待惡病纏身﹐方是歇心之日。大限臨頭﹐才爲了手之時。縱得回心向道﹐爭柰年老气衰。春雪秋花﹐止有時間之景﹔夕陽曉月﹐應無久遠之光。

「奉道者難得少年﹐少年修持﹐根元完固﹐易爲見功﹐止於千日而可大成也。又難得中年﹐中年修持﹐先補之完備﹐次下手進功。始也返老還童﹐後卽超凡入聖。少年旣不悟﹐中年又不省﹐或因災難而畱心淸淨﹐或因疾病而志在希夷。若晚年修持﹐先論救護﹐次行補益﹐然後自小成法﹐積功至中成﹐中成積功﹐至於返老還童﹐煉形住世﹐而後可大成也。

「奉道之士﹐始立信心﹐恩愛名利﹐一切塵勞之事﹐不可變其大志。次發苦志﹐勤勞寂寞﹐一切淸虛之境﹐不可攺其初心。苦志必欲了於大成﹐不欲了手中成﹐止於小成而已。世人不識大道﹐難曉天機﹐多好異端﹐愛習小法﹐歲月蹉跎﹐不見其功﹐晚年衰病﹐復就老死。致令後來好道之士﹐以長生爲妄說﹐超脫爲虛言﹐聞之而不信﹐信之而無苦志。對境生心﹐因物喪志﹐終不能出於十魔﹑九難之中矣。

「所謂九難者﹕大藥未成﹐難當寒暑﹐四季要衣。眞气未生﹐尙有饑渴﹐三餐要食。奉道之士﹐所患者衣食逼迫﹐一難也。或有宿緣業重﹐流於今世塡還。不忍逃背尊親﹐難得淸閒暇日﹐忙裏偸閒。所患尊長約束﹐二難也。愛者妻兒﹐惜者父母﹐恩枷情紐﹐每日增添﹐火院愁車﹐無時休歇。縱有淸淨之心﹐難敵愁煩之境。所患恩愛牽纏﹐三難也。富兼萬戶﹐貴極三公﹐妄心不肯暫休﹐貪貨惟憂不足。所患名利縈絆﹐四難也。少年不肯修持﹐一以气弱成病。頑心絕無省悟﹐一以陰報成災。現世一身受苦﹐而以後人爲戒。所患災禍橫生﹐五難也。有以生死大事﹐急於求師﹐不擇眞僞﹐或師於辧辭利口﹐或師於道貌古顏。始也自謂得遇神仙﹐終久方知姦利之輩。所患盲師約束﹐六難也。又有盲師狂友﹐妄指旁門﹐尋枝摘葉﹐而終無契合。小法異端﹐互相指訣。殊不如日月不出﹐出則大明﹐使有目者皆見。雷霆不震﹐震則大驚﹐使有耳者皆聞。彼以饗火之光﹐井蛙之語﹐熒熒喞喞﹐豈有合同﹖所患議論差別﹐七難也。或有朝爲夕攺﹐坐作立忘。悅於須臾﹐而厭於持久﹐始於憂勤﹐而終於懈怠。所患立志意不堅﹐八難也。少時名利不忘於心﹐老來兒孫常在於意。年光有限﹐勿謂今年已過﹐以待明年。人事無涯﹐勿調今日已過﹐以待明日。今日尙不保明日﹐老年爭卻得少年﹖所患歲月磋陀﹐九難也。

「所謂十魔者﹕凡有三等﹐一曰身外現在﹐二曰夢寐﹐三曰內觀﹐如滿目花芳﹐滿耳笙簧。舌好甘味﹐鼻好異香﹐情思舒暢﹐意气洋洋。如見﹐不得認﹐是六賊魔也。如瓊樓寶閣﹐畫棟雕梁﹐珠簾繡幕﹐蕙帳蘭房﹐珊瑚徧地﹐金玉滿堂。如見﹐不得認﹐是富魔也。如金鞍寶馬﹐重蓋昂昂。侯封萬戶﹐使節旌幢。滿門靑紫﹐靴笏盈牀。如見﹐不得認﹐是貴魔也。如淸煙蕩漾﹐暖日舒長﹐暴風疾雨﹐雷震電光﹐笙歌嘹亮﹐哭泣悲傷。如見﹐不得認﹐是六情魔也。如親戚患難﹐眷屬災傷﹐兒女疾病﹐父母喪亡﹐兄弟離散﹐妻子分張。如見﹐不得認﹐是恩愛魔也。如失身火鐺﹐墮落髙崗﹐惡虫爲害﹐毒藥所傷﹐路逢凶黨﹐犯法身亡。如見﹐不得認﹐是患難魔也。如十地當陽﹐三淸玉皇﹐四神六曜﹐五嶽八王﹐威儀節制﹐往復翺翔。如見﹐不得認﹐是聖賢魔也。如雲屯士馬﹐兵刃如霜﹐干戈鬥舉﹐弓箭齊張﹐爭來殺害﹐驍捷難當。如見﹐不得認﹐是刀兵魔也。如仙娥玉女﹐羅列成行﹐笙歌繚繞﹐齊舉霓裳﹐雙雙紅軸﹐爭獻金裝。如見﹐不得認﹐是女樂魔也。如幾多姝麗﹐艷質濃妝﹐蘭臺夜飲﹐玉體輕裳﹐滯人嬌態﹐爭要成雙。如見﹐不得認﹐是女色魔也。奉道之人﹐身外現在﹐而不認不執﹐則心不退而志不移。夢寐之間﹐不認不著﹐則神不迷而魂不散。內觀之時﹐若見如是﹐不可隨波逐浪﹐認賊爲子。起三昧眞火以焚身﹐一揮而羣魔自散。

「其證驗次序﹕始也淫邪盡罷﹐而外行兼修。凡采藥之次﹐金精充滿﹐心境自除﹐以殺陰鬼。次﹐心經上湧﹐口有甘液。次﹐陰陽擊搏﹐時時腹中聞風雷之聲。次﹐魂魄不定﹐夢寐多恐悸之境。次﹐六府四肢﹐或生微疾小病﹐不療自愈。次﹐丹田夜則自曖﹐形容淸秀。次﹐居暗室﹐而目現神光。次﹐夢中雄勇﹐物不能害﹐人不能欺﹐或如抱得嬰兒歸。次﹐金關玉鎖封固﹐以絕夢泄遺漏。次﹐鳴雷一聲﹐關節通連﹐而驚汗四溢。次﹐玉液烹漱﹐以成凝酥。次﹐靈液成膏﹐漸畏鮏羴﹐以充口腹。次﹐坐骨將輕﹐而變神室。步趁奔馬﹐行止如飛。次﹐對境志心﹐而絕嗜欲。次﹐眞气人物﹐可以療人疾病。次﹐內觀明朗﹐而不暗昧。次﹐雙目瞳人如點漆﹐皺臉重舒而紺髮再生﹐已少者永駐童顏。次﹐眞气漸足﹐而似常飽﹐所食不多。飲酒無量﹐終不見醉。次﹐身體光澤﹐神气秀媚。聖丹生味﹐靈液透香﹐眞香異味﹐常在口鼻之間﹐人或知而聞之。次﹐目睹百步而見秋毫。次﹐舊痕殘靨﹐自然消除。涕淚涎汗﹐亦不見有。次﹐胎完气足﹐以絕飲食。次﹐內志淸髙﹐以合太虛。凡情凡愛﹐心情自絕。下盡九虫﹐上死三尸。次﹐魂魄不遊﹐以絕夢寐。神彩精爽﹐更無晝夜。次﹐陽精成體﹐神府堅固﹐不畏寒暑。次﹐生死不能相干﹐而坐忘內觀﹐以遊華胥神仙之國。女樂樓臺﹐繁華美麗﹐殆非人世所有也。次﹐功滿行足﹐陰功報應﹐密授三淸眞篆。陰陽變化﹐可預知人事﹐舉止先見災禍。次﹐觸目塵冗﹐以厭往還。潔身靜處﹐胎仙可現。身外有身﹐是爲神聖。次﹐眞气純陽﹐吁阿可乾外汞。次﹐胎仙常欲飛騰﹐祥光生於臥室。次﹐靜中時聞樂聲。次﹐常人對面﹐𨿽富貴之徒﹐亦聞腥穢﹐蓋凡骨俗體也。次﹐自能變移﹐神彩仙姿﹐可比玉樹﹐異骨透出金色。次﹐行止去處﹐常有神祗自來朝現﹐驅使指呼﹐一如己意。次﹐靜中外觀﹐紫霞滿目﹐項外不視﹐金光罩體。次﹐身中忽化火龍飛﹐或如玄鶴起﹐便是神靈脫凡骨而超聖境﹐乃曰超脫。超脫之後﹐彩雲繚繞﹐瑞气紛紜﹐天雨奇花﹐玄鶴對飛﹐異香芬馥。玉女下降﹐授天書紫詔旣畢﹐而仙冠仙衣之屬具備。節制威儀﹐前後左右不可勝紀。相迎相引﹐以返蓬萊。先於紫府朝見太微眞君﹐契勘鄕原﹑名姓﹐校量功行等殊﹐卽於三島安居﹐乃曰眞人仙子。」

《抱朴子》曰「余昔從鄭君受《九丹》及《金銀液經》﹐因復受《黃白中經》五卷。鄭君言﹐曾與左君於廬江同山中﹐金丹神仙藥﹐試作皆成也。然齋潔禁忌之辛苦﹐與無異也。又曰﹐修黃白術﹐亦如合神丹﹐須齋潔百日以上﹐其口訣皆宜師授﹐當入深山之中﹐淸潔之地﹐不欲令凡俗愚人知之。余復問曰﹕『作之得無僞乎﹖』鄭君曰﹕『化作之金﹐乃是諸藥之精﹐勝於自然者也。仙經云﹐丹精生金。又曰﹐金可作世可度。夫作金成則爲眞物﹐中表如一﹐百煉不減。自然之道﹐何謂詐乎﹖』」

陸潛虛曰「丹有三元﹐皆可了命。三元者﹐天元﹑地元﹑人元之謂也。

「天元謂之神丹。神丹者﹐上水下火﹐煉於神室之中。無質生質﹐九轉數足﹐而成白雪。三元加煉﹐化爲神符。得而餌之﹐飄然輕舉。乃藥化功靈﹐聖神之奇事也。其道則軒轅之《龍虎》﹑旌陽之《石函》言之備矣。

「地元謂之靈丹。靈丹者﹐點化金石﹐而成至寶﹐其丹乃銀鉛砂汞﹐有形之物﹐但可溶世﹐而不可以輕身。九轉數足﹐用其藥之至靈妙者﹐鑄爲神室﹐而以上接乎天元﹐乃修道舟航﹐學人之資釜也。古今上聖髙眞﹐名爲聖事﹐其法至簡至易。不過采先天之鉛﹐伏後天之汞﹐識浮沈﹐知老嫩而且。今之盲師﹐卒多昧此﹐故千舉萬敗。不知地元之道﹐與人元不殊必洞曉陰陽﹐深達造化者﹐而後可以語此。

「人元者﹐謂之大丹。大丹者﹐創鼎於外﹐煉藥於內﹐取坎塡離﹐盜機逆用之謂也。古者髙仙上聖﹐莫不由之。了命之學﹐其切近而精實者﹐莫要於人元。

「故丹有三元﹐系於天地﹑鬼神而不可必得者﹐天元也。法度修明﹐福慧雙美﹐舉之而如取如攜者﹐地元也。宇宙在手﹐萬化生身﹐鬼神不能測其機﹐陰陽不能逃其算者﹐人元也。此三元之品也。」

濟一子曰「鉛銀砂汞﹐本鑪火之名。陰陽不別立名﹐卽以鑪火之名名之。鑪火陰陽﹐原屬一貫﹐其事異﹐其理同﹐故知內事者﹐未有不知外事。陰陽﹑鑪火﹐各有三元。

「陰陽之三元﹕初關煉精化气﹐築基之事﹐地元也。中關煉气成神﹐脫胎換鼎﹐人元也。上關煉神還虛﹐面壁歸元﹐天元也。初關欲界天之事﹐中關色界天之事﹐上關無色界天之事。初關人仙之果﹐中關神仙之果﹐上關天仙之果。

「鑪火之三元﹕初爲地元﹐點化之事也。中爲人元﹐服食之事也。末爲天元﹐投宅之事也。《參同契》曰﹕『鑪火之事﹐眞有所據。』其文著於《銅符鐵券》《石函記》《龍虎經》《金穀歌》《浮黎鼻祖金火祕訣》《淮南王鴻寶祕書》《火蓮經》《許眞君三元祕範》《白紫淸地元眞訣》《卓壺云神丹論》《彭眞人觀華經》《上陽子火龍訣》﹐他如《魚莊錄》《承志錄》《秋日中天》《洞天祕典》《黃白直指》《黃白破愚》《黃白鑑形》《金火直指》《眞匱藏書》《雷震丹經》《天臺咫尺》《黃白鏡》《竹泉集》等書﹐彰彰可考。地元鑪火﹐專在造土養砂﹐功成可爲人元陰陽之助。以地元之黃白鑄爲神室﹐招攝天魂﹑地魄﹑取日月之眞水﹑眞火﹐空中結成﹐謂之天元神丹。黃帝之鼎湖龍髯﹐淮南之雞犬皆升﹐旌陽之全家撥宅﹐以此。」

陰長生眞人道成﹐著詩三篇﹐以示將來。

其一曰﹕惟餘之先﹐性命唐虞。愛逮漢世﹐紫文重紆。我獨好道﹐而爲匹夫。髙尙素孝﹐不在王侯。貪生得生﹐亦又何求﹖超迹蒼霄﹐乘龍駕浮﹐淸風承翼﹐與我爲讎。入火不灼﹐蹈波不濡。逍遙太極﹐何慮何憂﹖遊戲仙都﹐顧憫羣態。年命之逝﹐如彼川流。奄忽未見﹐泥土爲儔。奔馳索死﹐不肯暫休。

其二﹕余之聖師﹐體道之眞﹐升降變化﹐喬松爲鄰。惟餘同學﹐十有二人﹐寒暑求道﹐歷二十年。中多怠情﹐志行不堅。痛夫諸子﹐命也自天。天不妄授﹐道必歸賢。身歿幽壤﹐何時可還﹖嗟爾將來﹐勤加精研﹐勿爲流俗﹐富貴所牽。神道一成﹐升彼九天。壽爾三光﹐何但億千﹖

其三﹕惟餘束髮﹐少好道徳﹐棄家隨師﹐東西南北﹐委放五濁﹐避世自匿。三十餘年﹐名山之側﹐寒不遑衣﹐饑不暇食﹐思不敢歸﹐勞不敢息。奉事聖師﹐承歡悅色。面垢足胝﹐乃見誠實。遂受要決﹐恩深不測。妻子延年﹐咸享無極。黃白已成﹐貨財千億。役使鬼神﹐玉女待圜。今得度世﹐神丹之力。

謝自然師司馬子微於赤城山﹐依法修煉﹐唐貞元十一年正月十二日白日升夭。果州守李堅以狀聞﹐且爲之傳。

韓昌黎詩曰﹕果州南充縣﹐寒儒謝自然。童孩無所知﹐但聞有神仙。輕生學其術﹐乃在金泉山。一朝坐虛空﹐雲霧生其間。如聆竽笙韻﹐來自冥冥天。須臾自輕舉﹐飄若雲中煙。裏胥上其事﹐郡守驚且嘆。驅車鄰官吏﹐氓俗爭相先。入門無所見﹐履冠如脫蟬。昔云神仙事﹐的的信可傳。﹝果州﹐今四川順慶府﹐首縣南充﹐金泉山卽在府西門外。﹞

瑩蟾子李道純元素著﹕上藥三品﹐精气神。體則一﹐用則二。何謂體﹖本來三元之大事也。何謂用﹖內外兩般作用是也。

內藥﹕先天至精﹐虛無空气﹐不壞元神。

外藥﹕交感精﹐呼吸气﹐思慮神。

天數二十有五﹐故一三五七九﹐陽奇數也。地數三十﹐二四六八十﹐陰偶數也。凡天地數﹐五十有五。大衍文數五十者﹐去五爲五行之本﹐其用四十有九。又去以象太極之不動﹐於此可知其有體﹑有用矣。

卷二

法財侶地

法

上陽子曰「金丹大道﹐古人萬劫一傳﹐並非等閒細事。天機祕密﹐古聖仙眞﹐著書立說﹐皆不可成段訣破。其中孔竅多門﹐名號不一﹐眞是不可以意見猜度。猜之身中﹐則頑空枯坐﹐乃有磨磚作鏡之機。猜之身外﹐則閉气房中﹐適犯抱薪救火之戒。用兵﹑用將﹐則疑於采戰﹐而言三峯之術者﹐已斥其非。入口﹑入腹﹐則疑於服食﹐而用金石之劑者﹐已罹其禍。至於用閨丹﹐則穢質可疑。指鑪火﹐則耗財可憫。誠哉慧如顏閔﹐未有無眞師而自悟者也。所以云﹕『性由自悟﹐命假師傳。』然眞師難遇﹐必須具大智慧眼者﹐方能別之。昔呂祖識師於長安﹐杏林拜師於韁鎖﹐乃具大慧眼者也。否則﹐如退之遇韓湘於藍關﹐元晦遇紫淸於武夷﹐彼二賢者﹐豈無智慧﹖特以自恃﹑自見﹐不肯虛心﹐所以遇而不遇也。」

緣督子曰「古之學者必有師。師者﹐所以傳道﹑授業﹑解惑。如士農工商﹐小伎﹑小術﹐尙資於師﹐況超凡入聖﹐生死大事耶﹖是以前聖竭力盡心﹐勤苦事師以求斯道﹐信受奉行。旣已成道﹐則前我而仙者﹐是我祖父。後我而仙者﹐是我兒孫。傳此道脈﹐則本師爲我慈父矣﹐安敢不盡其孝哉﹖至如吳眞君反事許祖﹐古靈贊反師弟子﹐此蓋論道不論迹。不恥下問﹐莫甚於斯。尢爲奇特﹐蓋所重者﹐道也。」

緣督子曰「世人盲修瞎煉﹐不達眞詮﹐難明至理。丹經萬卷﹐如入海數沙﹐永無實證。若宿有善緣﹐得遇眞師﹐將天機妙用﹐逐一訣破﹐妙眼天開。如貧得寶﹐如病得藥﹐如囚遇赦﹐如死再生﹐勝如萬兩黃金。黃金易盡﹐妙法無窮。

「昔如來云﹕『若說是事諸天及人﹐皆當驚疑。』上陽子曰「人之驚疑﹐器識鄙淺﹐姑置勿論。云何諸天﹐亦復驚疑﹖則於其間﹐必有可驚﹑可疑之事者。』

「抱朴子葛洪幼年慕道﹐歷覽萬書﹐智齊十哲﹐慧過顏閔﹐莫能自悟﹐後遇鄭思遠眞人密授口訣。住古聖眞﹐不能臆度﹐今人何其謬也﹗」

上陽子曰「無地尋師﹐不明金丹奧旨﹐便可繪祖師純陽﹐重陽﹑丹陽三仙眞形﹐晨夕香花﹐一心對像。誦此《金丹大要》一篇﹐乃至十徧﹑百徧﹑千徧﹐日積月深﹐初心不退﹐愈加精勤。自感仙眞﹐親臨付授。理路透徹﹐心地虛靈﹐實時腳跟踏得實際。何以故﹖上界敕命﹐見授丹陽眞君掌領仙籍﹐巡行天下﹐察人功勤﹐注上丹臺。分遣眞人仙子﹐下爲人師。移文錄司﹐主借丹財﹐成就學仙之士無上妙道﹐必成眞人。」

上陽子曰「我師緣督子數指先天一炁自虛無中來﹐致虛續曰﹕旣自虛無中來﹐卻非天之所降﹑地之所出﹐又非我身所有﹐非精﹑非血﹑非艸﹑非木﹑非金﹑非石﹐是皆非也。自非師指﹐誰得而知之乎﹖」

呂祖曰「辧水源淸濁﹑金木間隔。不因師指﹐此事難知。」

上陽子曰「𨿽聖師叮嚀﹐猶恐乖錯﹐安得凡夫而自悟耶﹖」

張紫陽曰「饒君聰慧過顏閔﹐不遇眞師莫彊猜。」

許祖曰「丹經須是口相傳。」

蕭紫虛曰「先天﹑先地最玄機﹐福淺焉能得遇之﹖」

上陽子曰「純陽﹑海蟾﹑重陽諸祖特湣世人陷溺。垂慈救劫﹐故出沒變化﹐往來塵世﹐必其可度者度之。是以金丹之道﹐神仙能授與人﹐而不能必其成。卻能知其必成之人﹐是以度之必成之人耳。」

上陽子曰「余昔未聞﹐擬若得之﹐要與世人盡諳此道﹐不相瞞隱。及旣得聞﹐審思密視﹐果無其人堪傳此道者。呂祖云﹕『茫茫宇宙人無數﹐幾个男兒是丈夫﹖』俗眼看來﹐丈夫而非男兒乎﹖」

上陽子曰「僕自遇至人﹐盟授大道﹐卽欲圖就此事。而以功緣未立﹐用是求諸仙經﹐搜奇摭粹﹐作成《金丹大要》。書成立後﹐不卹起處。每過名山﹐及諸城邑﹐隨方作緣。低首下心﹐開導世人﹐誘進此道。四十年來﹐求者紛紛﹐卒未見有大力量而精進者。」

上陽子曰「余作《金丹大要》十卷﹐書成﹐又慮世人非得口傳﹐寧有自悟﹖遂用攜書竭厥﹐屈己求人﹐稍有可提可挈者﹐莫不低首俯身獎詞勸誨翼進。此道或遭詬罵﹐始自隱忍。偶獲一人﹑兩人之知﹐卽來千人﹑萬人之謗。但欲行道﹐不顧是非。遇諸訕則喜而受之﹐是法器則勉而進之。其間可入門者﹐則引之而升階。可升階者﹐則引之而入室。凡用心至於此者﹐蓋欲續大道於一綫﹐提流俗於火坑﹐使世知有金丹之道不誣也。」

上陽子曰「道不可以言傳﹐非言何以聞道﹖謂不可以言傳者﹐只緣時人習卑識陋﹐不足以語之也。必固語之﹐彼豈信受而行之哉﹖故曰不可以言傳也。果若非言﹐云何口授﹖今日直以無言是道﹐寧知於中妙語更多﹖但非六耳可以共聽﹐否則聖人明示直指﹐何乃從古隱到如今﹐轉不可說﹖後之學者﹐慧眼未開﹐宜先審其忠孝正直﹐善惡賢愚。大道非正人君子﹐非素所善者﹐斷不可與。切勿嗜利﹐妄泄輕傳。倘非其人﹐彼此受譴﹐況欲其敬師成道乎﹗《黃庭經》曰﹕『授者曰師受者盟﹐云錦鳳羅金紐纏。以代割發肌膚全﹐攜手登山歃液丹。金書玉簡乃可宜﹐傳得審授告三官。勿令七祖受冥患﹐太上微言致神仙。不死之道此眞文。』天地之間﹐此事最大。紫陽三傳非人﹐三遭其難﹐仙經具載﹐可不戒之﹖」

上陽子曰「道有三傳。上焉者﹐文人善士﹐寡言好善﹐能棄富貴﹐惟急於身﹐是云上士﹐宜傳道焉。中焉者﹐質而不文﹐聞道篤信﹐能割恩愛﹐力行精進﹐不顧是非﹐是曰中士﹐乃有上士之志﹐宜傳道焉。下焉者﹐愚而信實﹐樂善去惡﹐捨已從人﹐勇於敢爲﹐是云下士﹐其志可尙﹐宜傳道焉。故得此道者﹐莫不勇猛精進﹐莫不堅固智慧﹐莫不遏惡揚善。夫善之一字﹐乃人道之梯航也。是以常人耳常聞善﹐則腎不走精。口常語善﹐則心不失神。鼻常嗅善﹐則肺能安魄。眼常視善﹐則肝能育魂。意常思善﹐則脾能生炁。黃中通理﹐大修行人﹐奚可以不善歟﹖

「百二十歲猶還丹。是此道也﹐中人常士﹐烏可語此﹖邪師妄人﹐烏能知此﹖苟非眞仙聖師﹐盟天口授﹐孰得而知之乎﹖」

石杏林曰「泰自從得師訣以來﹐知此身可不死﹐知此丹可必成。今旣大事入手﹐以此詔諸未來學仙者云。」

《抱朴子》曰「欲求神仙﹐其至要在於寶精行炁﹐服一大藥便足﹐亦不多用也。然此事復有淺深﹐不值明師﹐不經勤苦﹐不易盡知。」

《抱朴子》曰「大要在還精補腦之一事耳。此法乃眞人呂桐相傳﹐不書之於筆墨也。玄素子都容成公﹑彭祖之屬﹐蓋載其粗事﹐終不以至要者著於紙上。登壇歃血﹐乃傳口訣。苟非其人﹐𨿽裂地連城﹐金璧滿堂﹐不妄示之。」

《抱朴子》曰「人生受精神於天地﹐稟气血於父母﹐然不得明師﹐告以度世之訣﹐則無由免死。鑿石有餘焰﹐年命已凋頹。由此論之﹐明師之恩﹐誠爲過天地也﹐重於父母多矣﹐可不崇之乎﹖可不求之乎﹖」

《抱朴子》曰「嗟乎﹐將來之士﹐當以求師爲務﹐詳擇爲急也。」

《抱朴子》曰「不得金丹大法﹐必不可得長生。𨿽役使鬼神﹐瞻視千里﹐知禍福未萌﹐總無益於年命。倘羞行請求﹐恥事先達﹐是惜一日之屈﹐而甘罔極之庸。」

《抱朴子》曰「受眞一口訣﹐皆有明文。歃白牲之血﹐以旺相之日受之。以白銀﹑白絹爲約﹐克金契而分之﹐輕說妄傳﹐其神不行也。」

《抱朴子》曰「𨿽有其文﹐然皆祕其要。必須口訣﹐臨文指解﹐然後可爲耳。」

《抱朴子》曰「其相傳皆有師授服食﹐非生知也。」

《抱朴子》曰「余從祖仙公﹐從左元放受之。余師鄭君者﹐則余從祖仙公之弟子也﹐又於從祖受之﹐而家貧無力買藥。余親事之﹐灑掃積久﹐乃於馬迹山中﹐立壇盟授﹐並諸口訣之不書者。」

《抱朴子》曰「不見其法﹐不值明師﹐無由聞天下之有斯妙事也。」

《抱朴子》曰「此道至重﹐必以授賢﹐苟非其人﹐𨿽積玉如山﹐匆以此道告之也。受之者﹐以金人﹑金魚投東流水中以爲約﹐歃血爲盟。無神仙之骨﹐不可得見此道也。」

《抱朴子》曰「投金八兩於東流水中﹐飲血爲誓﹐乃告口訣。不如本法﹐盜其方而作之﹐終不成也。」

《抱朴子》曰「恣心盡欲﹑奄忽終歿之徒﹐愼無以神丹告之﹐令其笑道謗眞﹐傳之不得其人﹐身必不吉。」

《抱朴子》曰「淺見之徒﹐知好生而不知有養生之道﹐知畏死而不信有不死之法。」

《抱朴子》曰「非積善陰徳﹐不足以感神明﹐非誠心款契﹐不足以結師友。非功勞﹐不足以論大試。又﹐未遇明師而求要道﹐未可得也。」

《抱朴子》曰「世謂一言之善﹐重於千金。告以長生之訣﹐奚啻於金而已乎﹖」

《抱朴子》曰「金簡玉札﹑神仙之經﹑至要之言又多不書﹐登壇歃血﹐乃傳口訣。」

《抱朴子》曰「長生非難﹐聞道難也。非聞道難﹐行之難也。非行之難﹐終之難也。良匠能與人規矩﹐不能使人必巧也。明師能受人方書﹐不能使人必爲也。」

張紫陽《悟眞篇序》曰「僕以至人未遇﹐口訣難逢﹐遂至寢食不安﹐精神疲悴。且詢求徧於海嶽﹐請益盡於賢愚﹐皆莫能通達眞宗﹐開照心腑。後至熙寧己酉隨龍圖陸公入成都﹐以夙志不回﹐初誠愈恪﹐遂感眞人﹐授金丹﹑藥物﹑火候之訣。其言至簡﹐其要不煩﹐較之仙經﹐若合符契。」

《三注》道光祖曰「惜乎﹐世人不得眞師開悟﹐猜疑訕謗。其法至簡﹑至易﹐凡夫俗子﹐信而行之﹐神仙亦可必致。此道鑿鑿可以出生死﹐蓋患世人信不能及﹐反生毀謗。僕潛心此道有年﹐道不負人﹐天其憐我﹐獲遇聖師一語﹐方知道在目前。參諸丹經﹐洞然明白﹐審一身之中﹐所產者﹐無非汞耳。

惜乎﹐世人宜假不宜眞﹐當面錯誤﹐而誰肯認錯﹖悲夫﹗」

《三注》上陽子曰「上根利器﹐不遇其師﹐必入空寂狂蕩。中庸之士﹐愚執無師﹐謬妄猜臆。下士愚人﹐逐波隨流﹐不信有道。

「古云﹕『形以道全﹐命以術延。』致虛首聞趙老師之語﹐確具信心。後遇靑城老仙﹐方知陰陽造化﹐順則生人﹐逆則生仙之理。

僕承師授﹐寢食若驚。首授田侯至陽子﹐徧遊夜郎邛水﹑沅芷辰陽﹑荊南二鄂﹑長沙廬阜﹑江之東西﹐凡授百餘人﹐皆只以道全角之旨。至於以術延命之祕﹐可語者百無一﹑二。」

張紫陽曰「若不遇至人﹐授之口訣﹐縱揣量百種﹐終莫能行著其功而成其事。

「此後若有根性猛利之士﹐見聞此篇﹐則知伯端得達摩六祖最上一乘之妙旨﹐可因一言而悟萬法也。」﹝今余亦曰「世人得見吾書則知金銓﹐得悟眞正傳﹐通陰陽竅妙﹐達造化樞機。願覓有緣﹐同升霄漢。﹞

《三注》道光祖曰「至愚之徒﹐分心腎爲坎離﹐以肝肺爲龍虎﹐用神气爲子母﹐執精液爲鉛汞。悲哉﹗」

道光祖曰「身從何生﹖命從何有﹖」

《三注》上陽子曰「若無明師決破眞鉛一物﹐𨿽行盡三千六百旁門﹐枉自費力。

「此般眞鉛﹐家家有之﹐人人見之。只爲醉生夢死之場﹐依稀過了。嗑﹗未遇眞師﹐誰人識得﹖

「今時學人﹐不肯苦志求師﹐惟記前人幾件公案﹐恃其機鋒敏捷﹐以逞幹慧﹐不思訛了舌頭﹐把做何用﹖饒地懸河之辯﹐反爲入道之魔﹐愈見學卑識淺﹐又安能具大方之眼﹐而拜師於韁鎖之下哉﹖」

又曰「不得眞師口傳﹐𨿽知藥物﹐丹亦不成。

「九流百家﹐一應等術﹐皆可畱之紙上﹐或可以智慧猜曉而知。惟獨金丹一事﹐非得眞師﹐逐節指示﹐不可以意彊會。或者得師﹐略言鼎器﹐而不知藥生之時﹐知藥物而不知火候﹐知火候而不知顚倒﹐知顚倒而不知煉己細微﹐不知法﹑財兩用﹐皆不成丹。

「愚人未遇眞師﹐不知世有還丹之道﹐何以空無狂蕩﹑鋒辯矯詐﹐瞽誘時人。錯到了處﹐不肯回思失行﹐不以罪福關心。僕自聞師訓後﹐凡見此輩﹐卽欲提醒﹐使歸正道。無知淺識之徒﹐癖而難誨。噫﹗莊仙云﹕『其人天且劓』者﹐眞至言也。

「金丹至寶﹐不在深山窮谷﹐當於世間法中求之。」

《三注》道光祖曰「按摩吐納﹐謂之旁門﹐以已食人﹐謂之金丹。

「玄牝之門﹐是爲天地根。舉世學人﹐莫能知此﹐非遇眞師指示﹐孰能曉哉﹖

「晚學不肯下問於人﹐若悟他家有不死之藥﹐乃修身至寶﹑不死之良方也。

「此道妙矣﹐非遇眞師眞傳口訣﹐其孰能與於此妙哉﹖」

《三注》陸子野曰「不得眞師指示眞鉛端的次第﹐切莫彊爲也。

「此道乃眞陰﹑眞陽逆合﹐而盜其殺機中之生气耳﹐並非三峯采戰淫邪之術。

「出入往來之所﹐陰陽交會之地﹐非得心傳口授之眞﹐何可彊猜而知之乎﹖

「非師口傳眞要﹐則從何處下手﹖」

上陽子《參同注》曰「從凡入聖﹐作佛成仙﹐其心傳口授之祕﹐又不敢施於筆者。噫﹗世人器徳涼薄﹐誹謗易生。

「此道卽眾生階筏﹐爲萬世之梯航。豈謂後人各執異見﹐不立苦志參訪眞師﹐不明陰陽同類查胥。各尙所聞﹐愈差愈遠。彼見《周易》﹐則指爲卜筮﹑納甲之書﹐又惡知同類得朋之道乎﹖彼見鼎器之說﹐則猜爲金石鑪火之事。彼聞采取之說﹐則猜爲三峯采戰之術。彼聞有爲﹐則疑是旁門邪徑。彼聞無爲﹐則疑是頑空打坐。彼聞大乘﹐則執禪宗空性。惟資談論﹐更不察聖人之道﹐是用陰陽修之﹐以出陰陽。用世法修之﹐以出世間。

「天上太陽有十二度﹐與太陽合壁﹐人間少陰有十二度﹐以隱形看經﹐此陰陽之正也。

「陰陽和平﹐神明乃生。

「人身象月﹐而生金丹。

「《契》曰﹕『推情合性﹐轉而相與。』

「气自外來﹐可以煉丹﹐可以入聖。

「修大丹與生身受气之初﹐渾無差別﹐但有順逆耳。

「雌雄得類﹐顚倒相感。男女相胥﹐逆求化機。

「愚人專以無爲﹑頑空是道﹐依稀度日﹐任生任死。此輩爲教中大罪人﹐況敢言修行一事哉﹖

「金丹必須同類藥物﹐一陰一陽﹐必互交感﹐一牝一牡﹐方得化生。倘獨居孤處﹐安得化化之气﹖若夫眾雌無雄﹐豈有生生之道﹖欲煉還丹﹐必求先天一气以成丹也。功用非師莫明﹐慧饒顏閔﹐莫能自通。

「先天一气﹐從自己生身處求之。

「自古及今﹐好者億人。不遇眞師﹐稀有能成。

「世之愚夫﹐但聞何人打坐幾年﹐某人入關幾處﹐便乃言其有道。他豈知馬祖南嶽磨磚之謂﹖他豈知陰陽吞咽生殺之理乎﹖

「伏惟至道﹐天生聖哲﹐奚有自悟﹖必資師授。

「人不求師﹐奚自覺悟﹖倘有所師﹐先以《參同契》一書辯之﹐若句句能明﹐章章洞曉﹐方是眞師。苟有一句模稜含糊﹐便難信受。若果得遇眞師之傳﹐能行此道﹐則證聖成眞﹐指日可冀。」

《參同契》曰「素無前識資﹐因師覺悟之。」

陳顯微曰「若人善根純熟﹐好道心切﹐考仙經﹐窮聖典﹐低心訪友﹐下意求師﹐必遇至人﹐授之口訣。」

白玉蟾《指玄篇注》曰「還年接命﹐以作長生之客。返本還源﹐須要天地相合﹐龍虎相交﹐采丹接命。知之者切莫亂傳﹐任是父子骨肉﹐道心不堅﹐敢輕妄傳還丹祕寶﹐天必殃報﹐九祖沈淪。」

白玉蟾曰「一訣便知天外事﹐掃盡旁門不見蹤。」

三丰祖曰「眞經眞師授﹐至道至人傳。」

上陽子《參同契注》曰﹕『爲道而不通言詞﹐則不得性情之感。爲道而不知變動﹐則不得金水之化。爲道而不工制器﹐則不得鼎鑪之用。爲道而不達吉凶﹐則不得順逆之理。」

上陽子曰「世人气血將衰﹐須求歸根之道﹐可以回老﹐可以返嬰﹐可以長生。」

陸子野曰「世人若不迷蒙﹐个个可辦此事。」

上陽子曰「未聞道者急求師﹐已聞道者卽求藥。人之壽夭﹐未可預知也。」

上陽子曰「我以因緣遇聖師﹐忽於言下大驚疑。方知玄妙無多句﹐好事而何容易知。」

「上士聞道﹐勤而行之。中士聞道﹐若疑若信。下士聞道﹐大笑之。」

泥丸祖曰「縛云捉月之機關﹐得訣修煉夫何難﹖果然縛得云在山﹐又解捉住月之魄。占頭此語古人知﹐何慮不把身飛升﹖」

紫賢眞人曰「其道至簡﹐其事匪遙。但非丰功偉行﹐不能遭遇眞師。」

蕭紫虛曰「從來至道無多事﹐自是時人識不全。」

白玉蟾曰「只緣簡易妙天機﹐散在丹經不肯泄。」

張紫陽曰「知者惟簡陋易﹐昧者愈煩愈難。」

《悟眞篇》曰「工夫容易藥非遙﹐說破人須失笑。」

薛紫賢曰「神仙不肯分明說﹐說與分明笑殺人。」

石杏林曰「簡易之語﹐不過半句。證驗之效﹐只在片時。」

上陽子曰「未遇眞師談道難﹐旣聞玄妙卻如閒。」

鐘離祖曰「此道分明事不多﹐柰緣福薄執迷何。」

《黃庭經》曰「至道不煩訣存眞﹐」又曰「治生之道了不煩。」

《參同契》曰「字約而易思﹐事省而不煩。」

邱長春祖曰「采取要師指。」

邱長春祖曰「牽將白虎歸家養﹐制伏須求法口傳。」

邱祖曰「峨嵋山上星﹐北海潮中月。天機師祕傳﹐莫與凡夫說。」

邱祖曰「人能得訣好修眞﹐及早尋鉛接命。」

邱祖曰「微妙眞機在口傳﹐人能得法可成仙。」

邱祖曰「莫把無爲是道﹐須知有作方眞。」

邱祖曰「必成仙佛﹐事眞有﹐實能夠超脫輪回﹐及早尋師友。」

邱祖曰「相傳一味水中金﹐呼谷傳聲響應。」

《契》曰「三五與一﹐天地至精。可以口訣﹐難以書傳。」

許祖《石函記》曰「其訣至禁﹐訣之在口。」

張三丰曰「一訣天機值萬金」﹐又曰「勸賢才﹐莫賣乖﹐不遇明師莫彊猜。」

達摩租曰「不說法﹐不談經﹐單傳直指見娘生。」

馬祖《還丹歌》曰「玄微妙訣無多言﹐只在眼前人不顧。」

又曰「在眼前﹐甚容易﹐得服之人妙難比。」

泥丸祖曰「眼前有路不知處﹐造空伏死徒冥冥。」

《破迷一筆勾》云「眞修行﹐口訣師親授。勸迷徒﹐你把私心自用一筆勾。」

又曰「鉛汞跟著走﹐龍虎眼前有﹐若知生身的根由﹐才曉得造化在手。」

《執中篇》曰「死他生我神仙訣﹐捨己從人造化方。」

呂祖《三字訣》曰「這个道﹐非常道。性命根﹐生死竅。說著醜﹐行著妙。人人憎﹐个个笑。大關鍵﹐在顚倒。莫厭穢﹐莫計較。得他來﹐立見效。地天泰﹐爲朕兆。口對口﹐竅對竅。吞入腹﹐自知道。藥在新﹐先天兆。審眉間﹐行逆道。滓質物﹐自繼紹。二者余﹐方絕妙。要行持﹐今人叫。气要堅﹐神莫耗。若不行﹐空老耄。認得眞﹐老還少。不知者﹐莫與告。些兒法﹐合大道。精气神﹐不老藥。靜裏全﹐明中報。乘鸞鳳﹐聽天詔。」

張三丰曰「入嵩山﹐感得火龍親口傳﹐命我出山﹐覓侶求鉛。」

《靑羊宮題詞》云「先天﹐是神仙親口傳。神仙﹑神仙﹐只在花裏眠。」

《玉綫經》曰「未得眞傳﹐難得者信心。已入眞宗﹐難忘者情種。」

《洞玄經》曰「家中原有至寶﹐世人障蔽難明。」

呂祖《鼎器歌》曰「須要眞師眞口訣﹐指破陰陽三品丹﹐方可存心待明月。」

呂祖《采金歌》曰「此妙訣﹐要師傳﹐不得眞師枉徒然。得之莫作容易看。至人傳﹐非人遠﹐萬兩黃金不肯換。」

正陽祖曰「含元殿上水晶宮﹐分明指出神仙窟。道心不退故傳君﹐立誓約言親灑血。逢人兮﹐莫亂說。遇友兮﹐不須訣。莫怪頻登此言詞﹐輕慢必有陰司折。」

《敲爻歌》曰「黃婆匹配得團圓﹐時刻無差口付傳。」

呂祖曰「身在世﹐也有方﹐只爲時人莫忖量。」

「眞陰眞陽人不識﹐露出一勾淸淨月。」

《采眞機要》曰「口訣還須口口傳﹐又因口訣路通玄。能知火發靈光透﹐獻出靑龍惹妙鉛。」

上陽子曰「先天一炁﹐狀如細雨密霧﹐亦如明窗塵﹐亦如黍米珠﹐其道易知﹐其事易成﹐初無難也。

「萬善無虧必遇師﹐須於言下悟玄機。若無善行難遭遇﹐縱有師傳未免疑。」

馬丹陽宜曰「師恩深重終難報﹐誓死圜墻煉至眞。」

《敲爻歌》曰「命要傳﹐性要悟﹐入聖超凡由汝做。」

《金石誥》曰「若無神授恐難尋。欲知子母眞仙訣﹐煉藥先須學煉心。」

《悟眞歌》曰「端的慈悲眞妙訣﹐一輪明月過頭挑﹐一鑪紅焰盛春雪。」

《指迷箴》曰「師匠難遇﹐種徳爲先。庶幾感召﹐得遂眞虔。」

張三丰曰「今日方知道在目前﹐才信金丹有正傳。」

《天仙正理》曰「前劫﹑後劫﹐或聖﹑或凡﹐種子或眞﹑或僞﹐學人總難一致。世逮於予﹐藉父淸廉盛徳所庇﹐有田園房店之可賣。受盡萬苦千辛﹐逐日奔求師家﹐晝夜護師行道﹐歷十九年而得全旨。追思前劫﹐或無所庇﹐或無可賣﹐未遇眞師﹐空受萬苦﹐不免又生於今劫。更憫後聖﹐或有出於貧窮﹐無父庇﹐無產賣﹐不能受萬苦﹐安能苦心奮志而求全﹖或有奮志於窘迫中者﹐而志又不能銳﹐所以予不可少此一集﹐畱俟奮志後聖﹐而助其銳志耳。且訴予苦志勤求。以勵後聖﹐當苦心志勤求。後聖其勉諸﹗

「鐘離十試呂祖﹐邱祖長春受百難於重陽。伍沖虛切問二十載於曹還陽﹐逢師於萬曆己巳三月﹐受全訣於戊子三月﹐計之二十年也。當初每自恨福力之薄﹐不蒙師壹速度﹐今乃知待教久者﹐入道精﹐不然何以髙出萬世耶﹖」

白玉蟾曰「十年待眞馭。」又曰「說刀圭於癸酉七月之夕﹐盡吐露於乙亥春雨之天。」

「大仙祕機﹐凡夫罕見。或百劫一傳於世﹐或片言密度於人。三口不談﹐六耳不聞。」

《性命圭旨》曰「淸虛大道﹐難遇易成而見功遲。旁門小術﹐易遇難成而見效速。」

《唱道眞言》曰「丹之一字﹐其理甚微﹐須得眞師眞訣。旣遇眞師﹐又授眞訣﹐亦須自己死心蹋地﹐杜絕塵緣﹐以明心見性爲第一乘工夫﹐以坎離水火爲第二乘事業﹐以分身煉形爲第三乘究竟。至其飛升﹐必得三千功滿﹐八百行圓﹐方有指望。非淺躁之輩﹐所能僥幸於萬一也。」

《傳道集》曰「此个事﹐世間稀﹐不是等閒人得知。」

「丹經萬卷﹐不出朝陽。陰陽精粹﹐無非龍虎。」

鐘離祖曰「今古少知﹐聖賢不說。默藏天地不測之機﹐誠爲三淸隱祕之事。恐子之志不篤而學不專﹐心不寧而問不切﹐反貽我以漏泄聖機之愆﹐彼此各爲無益。」

張三丰曰「要曉得內外兩个陰陽﹐是何對像﹐必要依世法修出世間。順生人﹐逆生丹。一句幾超了千千萬﹐再休題淸淨無爲。」

呂祖《祕訣歌》曰「將甲子丁丑之歲與君訣破東門之大瓜。」

《鉛汞節要》曰「向上天機不妄傳﹐若傳下士必遭愆。」

《太上玄歌》云「遇人不傳失天道﹐妄傳匪人泄天寶。傳得其人深有功﹐妄傳七祖受冥考。」

《天樞經注》曰「志士授經﹐必騁金置幣﹐盟天以傳者﹐法不輕授也。」

沖虛子《仙佛合宗論語》曰「自古仙眞授受眞道﹐必淸淨齋醮如科條﹐具信贄刺血盟天﹐奏告上帝三臺﹑北斗南辰﹑三官四聖﹑五帝司命各位﹐下請命降允﹐而後可傳。凡傳一人﹐徧天地間神聖無不告之者。倘有惡類妄自行財﹐及詭詐私相授受﹐師弟子同授考掠﹐可不重哉﹖可不戒哉﹖故《四極明科略》云﹕『度命回年之訣﹐遇眞可傳﹐依盟上金八兩﹐五色之羅各九十足﹐金環五雙。師弟子對爲九十日﹐告日月傳。違科負盟﹐被左右三官所考。』又云﹕『金方﹑丹方﹐悉理誓上金百絹﹐以誓九天不泄之祕。』又云﹕『不盟而度﹐師與得者同受三官所考。』又云﹕『無信而度﹐經謂之越天道。無盟而傳﹐經謂之泄天寶。』又﹐『太上科令』云﹕『傳授弟子﹐當苦淸齋而相傳授。不審其人﹐無齋而傳者﹐師當死﹐受者失兩目。齋不苦切﹐師當病﹐受者失口焉。太上三五一气﹐其《經》云﹕『天仙之眞有龍胎金液九轉之丹﹐長生久視﹐有四十年—出之約﹐皆不得背科條而妄泄也。無仙籍者﹐不得聞知也。若信人齋信金誠﹐素試無退﹐將法付之。若猶豫猜疑﹐祕而勿與。見有願學﹑眞正盟咸之士﹐太上命所司帝君等授以符籙。願學全眞仙道金液還丹者﹐太上親遣仙道玉帝紫微授以符節。所以有符籙者﹐復可升授答節。有符節者﹐始得祕授火藥。此所以難遇難明也。及道成飛升﹐驗符籙則歸原職﹐驗符節則列仙眞矣。』」

財

上陽子詩﹕「得法無財事不全﹐法財兩足便成仙。丹陽祖是東州富﹐棄了家財萬萬千。」

緣督子曰「財之爲說﹐其義有二﹕大抵聖財皆因法財中來﹐乃成道梯筏。道之未成﹐必資於財﹐道成之後﹐財乃無用。世人不達財施﹐法施之奧﹐其山林寒賤之士﹐必依有徳有力之家圖之。此法財二施﹐相資而成﹐道成之日﹐凡所置丹房器皿﹐並無損傷﹐一切遺下﹐委之而去。嗚呼﹗世有積金盈櫃﹐聚錢如山﹐而不信有長生之道﹐甘爲泉下之鬼﹐千金送葬﹐果何益哉﹖𨿽然﹐苟富貴之家﹐不忠不孝﹐不仁不義﹐有道之士﹐聞風而退﹐不敢迹其門﹐此無名子所以有『金玉堆裏不與聞』之戒﹐懼被遣也。」

上陽子曰「陽气潛藏﹐直要有力者然後能求之﹐無其力者必不得也。

紫陽眞人乃依馬處厚﹐王衝熙乃得富韓公之力。」

石杏林授薛子賢云「此事非巨室外護﹐則易生誹謗。可往通都大邑﹐依有力者爲之。」

薛道光曰「難莫難於遇人﹐易莫易於成道。今也現宰官長者之身﹐結大道修丹之友﹐煉一黍珠於霎時之中﹐立地成道﹐此易莫易於成道也。然紆紫懷金﹐門深似海﹐有道之土﹐望望然而去之﹐此難莫難於遇人也。易莫易於遇人﹐難莫難於成道。今也百錢掛杖﹐四海一身﹐夙植靈根﹐親傳大道。然龍虎之韁易解﹐刀圭之鎖難開﹐得藥忘年﹐煉鉛無計﹐此又遇人之易﹐成道之難也。安得二事俱全﹐密扣玄關﹐千載一時﹐十洲三島者耶﹖」

《抱朴子》曰「九丹金液﹐最是仙主﹐事大費重﹐未易卒辦。寶精愛气﹐最其急也。」

《抱朴子》曰「求知方之師﹐以此費給買藥﹐祕術之眞者﹐必得長生度世也。」

《抱朴子》曰「吾師非妄言﹐而余貧苦無財力﹐又遭多難之運。」

《抱朴子》曰「徒知其方﹐與不知者正同﹐可爲長嘆者也。有其法者﹐則或饑寒﹐無以合之。而富貴者﹐復不知其法。就令知之﹐亦無一信者。假令頗信之﹐亦以自多金銀﹐豈肯費現在之財﹐以市其藥物﹖恐有棄系逐飛之悔﹐故莫肯爲也。」

《抱朴子》曰「欲金丹成而升天﹐其大藥皆用錢買﹐不可率辦。」

《抱朴子》曰「余受此道二十餘年矣﹐資無擔右﹐無以爲之﹐但有長嘆耳。世有積金盈櫃﹐聚錢如山者﹐乃不知有此不死之法。就令聞之﹐萬無一信。」

《金丹眞傳序》﹕安師謂孫教鸞曰「汝能爲我了生死﹐吾不靳汝發泄。」若海疑丹財不足﹐復拉其友道軒陳子助不逮。

教鸞謂其子曰「汝之爲我﹐其必若我之爲安師乎﹖」其子乃邀何公﹑江公助所不給﹐粗備鼎鑪琴劍。

《葫蘆歌》曰「拜明師﹐求口訣﹐不動法財不肯說。安鑪立鼎用法財﹐備辦法財買金液。」

《三注》陸子野曰「旣知煉已細微﹐不知法財兩用﹐亦不成丹。

「僕旣得師訣﹐知更無別法加此﹐而所難者﹐力薄志劣﹐則不能行。嘗觀古人抱朴子﹐得此道二十餘年﹐家無擔右之蓄﹐不得爲之﹐徒有長嘆。三其斯語﹐實可悲哉﹗」

《三注》上陽子曰「若欲行之﹐大要法財。」

上陽子曰「貧者患無財﹐有財患無地﹐有地患無物﹐有物患無侶。侶者﹐外護也﹐著意尋之﹐先聚法財而後擇地也。」

上陽子曰「以精神感之﹐更當以財寶悅之。」

《三注》道光祖曰「張紫陽仙翁遇靑城大人授金液還丹妙道﹐驚嘆成藥之難﹐故作此《悟眞篇》﹐結緣丹友。」

《天仙正理》云「邱眞人助國之方﹐事載《元史》。曹還陽度伍沖虛並傳與助道之方﹐惟默記之。囑曰﹕『倘護道要用則用之﹐否則置之﹐勿爲世間作孽﹐取大罪戾也。』」

上陽子曰「欲得此寶﹐必須財以濟之。大財可以創鼎﹐可以惠人﹐可以成道。以財使人﹐必得其情。牟尼之珠﹐無價之寶﹐不難得矣。」

眞人王鼎雲「凡俗欲求天上寶﹐尋時須用世間珍。」

陰眞君《六微精論》曰「欲求此道﹐須假資財。若無資財﹐不能成道。又須丹友三人﹐方可修煉。」

《牟復朴明一歸金策》曰「我欲復歸於朴﹐力微事大難謀。」

上陽子曰「仁﹐慈﹐愛﹐明﹐誠﹐上徳之士也。恭﹐寬﹐信﹐敏﹐惠﹐入道之門也。當以惠敏爲先﹐蓋惠則足以使人也。欲求夫上寶﹐須假世間財。」

呂祖曰「他若少行多慳吝﹐千萬神仙不肯來。」

董仲舒《李少君實錄》云「少君有不死之方而家貧﹐故出使於漢以假途﹐求其財﹐道成而去。」

紫陽眞人曰「金丹之妙﹐要須遇其宿有根基﹑祖宗陽徳﹑巨有財力﹐方能成就。」

《西山法語》﹕「張平叔得馬都運而後事遂﹐薛道光得張環衛而後丹成。」

《寶積經》曰「菩薩摩訶薩行陀耶波羅密多時﹐以生死財而求甘露不死仙財。」

張道陵使諸弟子輪出米﹑絹﹑器物﹐久乃多得財物以市其藥﹐合丹﹑行气﹐服食﹐故用仙法﹐亦無以易。每語諸弟子曰「汝輩正可效吾行气﹑導引﹑房中之事﹐具九鼎﹐大要惟付王長。」

白石先者﹐中黃丈人弟子也。其所煉以交接之道爲主﹐而金液之藥爲上。初以居貧不能得藥﹐乃養羊﹑牧豬十數年間﹐約衣節用﹐置貨萬金﹐乃大買藥服之。」

葛玄眞人曰「昔吾得此道三十餘年﹐嘆無法財了玆妙道以報無上之本。後得爲﹐無不遂意。後學無生疑惑﹐亦若是也。」

《上藥靈鏡》曰「常言金丹出宮豪。」

呂祖《黃鶴賦》曰「仗法財而兩用﹐覓巨室以良圖。」

薩租《了道歌》云「君若依我言﹐早紮《參同》看。說得甚分明﹐神內不難幹。先要具法財﹐修行有幾件。屢屢積陰功﹐多多行方便。只在花裏尋﹐莫去山中串。」

《張三丰傳》云「火龍先生﹐乃圖南老祖髙弟﹐蒙師鑑我精誠﹐初指煉己工夫﹐次言得藥口訣﹐再示火候細微﹐溫養﹑脫胎﹐了當虛無之旨﹐—一備悉。於是知斯道必須法財兩用。余素遊訪﹐兼頗好善﹐傾囊倒篋殆盡﹐安能以償夙願﹖不覺憂形於色。師怪而問之﹐余揮淚促膝以告﹐重蒙授以丹砂點化之藥﹐命出山修之。由是起造丹房﹐藉此資財﹐以了大事。」

《一枝花》云「也是俺出世因緣﹐幸遇著仗義蔬財沈萬山﹐又柰他力薄難全我﹐只得把鑪火烹煎。」

《未遇外護詞》云「金花朵朵鮮﹐無錢難修煉。不敢對人言﹐各自胡盤算。訪外護來遇髙賢﹐把天機懷抱數十年。」

又曰「恨只恨我無錢﹐晝夜告蒼天﹐可憐助俺﹗」

靑羊宮題詞云「煉黍珠﹐要法財兩件。王眞人幸遇有緣薛道光﹐又要還俗。達摩祖了道在麗春院﹐必定是花街柳巷也。再休誇淸靜無爲﹑枯坐禪。」

《金丹節要》﹕「有得同類而易成者﹐有乏丹財而不成者。」

上陽子曰「致虛夙荷祖宗積善﹑天地矜全﹐遊浪人間﹐年且四十﹐乃蒙我師﹐授以至道。受教以來﹐恐辜盟誓﹐負師所望﹐盡洗從前淺聞陋習﹐煩惱業識﹐而丹財罔措﹐兩稔於玆。」

張三丰《無根樹》曰「好結良朋備法財。」

邵子《安樂窩詩》﹕「安得工夫遊寶肆﹐愛人珠寶重憂錢。」

《仙佛合宗語錄跋》曰「若自有力養道者﹐則傳此以度同志之人。若自無力養道﹐則藉此以遇護道之侶。否則﹐或三代有徳向善﹐兼能助師養道﹐或力不足能代寡助師﹐亦可許之。古云『法﹐財兩濟』﹐此之謂也。」

龍眉子曰「欲爲跨鶴上游﹐必假腰纏之助。下士聞而大笑﹐上聖所以不言。」

龍眉子曰「余承眞人之陶鑄﹐資力素無﹐未克成就。日夜遑遑﹐倏經三紀。嘗因中秋有感云﹕『手握天機六六秋﹐云年此夕不勝憂。神功妙乏三人就﹐黍米靈無二八修。通道龜蛇須福地﹐要知騎鶴上揚州。誰能假我扶搖力﹐一舉同遷在十州。」

抱朴子《流珠歌》曰「流珠流珠﹐役我形軀。雲遊四海﹐歷涉萬書。忙忙汲汲﹐忘寢失哺。參徧知友﹐燒竭汞珠。三十年內﹐日月長吁。吾今六十﹐憂赴三途。賴師傳授﹐元气虛無。眞陰眞陽﹐一吸一呼。玉液灌漑﹐洞房流珠。眞人度我﹐要大丈夫。」

此下鑪火丹經之言財者

《洞天祕典》云「幸遇至大﹐指示長生久視之學﹐謂予必咨貨財﹐斯成仙業﹐否則抱道終身而已。因教以黃白之術云云。」

又曰「予潛心於此﹐非圖富貴﹐將以構求萬物﹐而爲進道之階梯也。況內外理同﹐終成旨趣﹐故急急於玆耳。」

「暑往寒來春復秋﹐霜花忽點少年頭。秦宮漢闕今何在﹖猛士謀臣盡己休。默想此身如夢幻﹐何勞苦志覓封侯。翻身欲脫樊籠去﹐柰乏丹財何處求。」

「欲學長生又乏囊﹐可憐無路到仙鄕。四海遨遊經幾載﹐寸心討論十分忙﹐欲求黃白爲丹母﹐非慕金珠作富郎。一朝幸領仙師教﹐恩重如山不敢忘。」

靑霞子詞云「神仙祿﹐老子丹﹐助你學道去修仙。」

《金匱藏書》曰「內道法財﹐非數千金所能了事。」

鐘離祖《眞訣歌》云「此丹不與凡夫用﹐天上資扶養道人。此寶若教凡夫得﹐置買莊田遺子孫。」

《承志錄自序》曰「自古仙師﹐假黃白之術﹐爲內修之助。」

陶素耜曰「鑪火非爲富貴謀也﹐以之成已﹐則內丹之助﹐以之成物﹐則濟世之功。」

《承志錄》曰「欲覓丹財爲道助﹐須修徳行與天齊。」

又曰「聖道於人不等閒﹐旌陽假此便成仙。丹成切勿誇能事﹐早辦雙修了俗緣。」

陶素耜曰「黃白金丹﹐萬萬學人無從入門。蓋祖師畱爲助道﹐昊天付與有徳。許眞君先成黃白﹐後令旌陽﹐𨿽功髙徳重所致﹐而亦黃白聖藥﹐以爲法財之助也。」

侶

上陽子曰「求財求侶煉金丹﹐財不難兮侶卻難。得侶得財多外護﹐做仙何必到深山。」

上陽子曰「修行人已得眞師傳授﹐先結丹友。薛眞人云﹕『我令收得長生藥﹐年年海上覓知音。』又云﹕『幾年湖海覓仙儔﹐不做神仙不肯休。』泥丸祖曰﹕『若無同志相規覺﹐時恐鑪中火候非。』陳虎邱云﹕『朝朝惟切尋同志﹐走徧東吳不見人。』蓋得知音道侶﹐匡其不逮﹐以共成道。亦有善侶而未成道﹐財則有餘﹐是宜質易﹐兩相成事。」

鐘離祖曰「塵中難得修眞侶。」

又曰「財不難兮侶卻難。」

綠督子曰「淸淨眷屬﹐同志一心﹐最爲難得。乃知古之仙佛﹐俱有賴於道侶。是以二十六祖辭國王云﹕『但王於最上乘﹐無忘外護。』鼓山與薛子賢俱有『十年湖海』之句﹐僕擊節至此﹐爲之三嘆。」

薛道光曰「三人同志謹防危﹐進火工夫仔細。」

《樵陽經》曰「神居鼎內﹐丹光不離﹐須要眞友調護。饑食寒暑﹐備用一切﹐不關於心。」

呂祖《黃鶴賦》曰「方其性命以雙修﹐先結同心爲輔佐。」

《敲爻歌》曰「尋烈士﹐覓賢才﹐同安鑪鼎化凡胎。」

龍眉子曰「鋪弼同聲不可無﹐三人一志互相扶。魁罡坐鎭當先主﹐籌鼎鋪模責次徒。審定鼎弦龍虎躍﹐精調火候武文俱。中間首尾須明取﹐全仗籌徒仔細呼。」

呂祖曰「免顚危﹐要人叫。」

《仙佛合宗》﹕「謂有二義﹕一者小周天初習定時﹐饑渴索飲食﹐不起煩惱。二者大周天溫養﹐恐迷定而入於昏沈。」

《天仙正理》曰「難於侶者﹕用工日多﹐則給使今之久扶顚危之專﹐遂至護道未終。或以日久功遲而疑生厭心﹐或以身魔家難而變輕道念。疑者﹕或疑其法未必眞﹐或疑其功之果能成否。身魔者﹕或侶伴之身有疾病﹑災異。家難者﹕或護法之父母﹐妻子有大變故﹐橫遭是非冤結﹐遂變易護道之念者……往往有之。《抱朴子》云﹕『爲道者病於方成﹐而志不遂。』此之謂也。」

又曰「侶之難於同志者﹐以其未必出於一家一鄕﹐而爲我之素知。身之徳行不臧者﹐暫遇之不識也。心之邪慝深邃者﹐面交之難察也。祖父之基惡種禍﹐遠見之不及也。……此皆上蒼之必不付道者。假令有全徳堅志之士﹐於師家之逢﹐邂逅難於相信﹐不素識其道徳有無﹐果邪﹐果正﹐而不敢輕信也。此尢見侶之所以難也。」

《葫蘆歌》曰「混沌七日死復生﹐全憑侶伴調水火。」

《無根樹》曰「托心知﹐謹護持﹐時恐鑪中火候非。」

地

彭眞人曰「尋靈山﹐選福地﹐造丹房﹐建星壇﹐安鑪竈﹐鑄鼎室﹐交合眞友﹐總覽紀綱﹐若頭頭具備﹐方得從事於斯也。」

陰眞君曰「不得地﹐莫妄爲。須隱密﹐審護持。保守莫失天地機﹐此藥變化不思議。」

眞一子曰「徹聲色﹐節嗜欲﹐去名利﹐投靈山﹐絕常交﹐結仙友﹐隱密潛修﹐晝夜不怠﹐方可希望也。或不如是﹐則虛勞勤耳。」

泥丸祖曰「莫近丘墳污穢田﹐亦嫌戰地產人眠。鐘來靈气方爲福﹐便是求仙小洞天。」

又曰「山林靜處最宜良﹐或在城中或在鄕。土得厚時丹得厚﹐妄爲立見受災殃。」

又曰「室宜向木面朝陽﹐兌有明窗對名光。照顧有名人莫曉﹐暮陰不得閉金墻。」

呂祖《黃鶴賦》曰「擇善地﹐愼作事之機密。置丹房﹐造器皿之相當。」

《悟眞》曰「須知大隱居朝市﹐何必深山守靜孤。」

《金石誥》曰「鬧非朝市靜非山﹐時人欲識長生藥﹐對境無心是大還。」

《天仙正理》曰「福地者﹐不逢兵戈之亂﹐不爲豪彊之侵﹐不近往來之衝﹐不至盜賊之擾﹐略近城市﹐易爲饑食之器﹐必遠樹林﹐絕其鳥風之聒。屋不逾丈﹐墻必重垣﹐明暗適宜﹐牀坐厚褥﹐加以淸浩菜茶談飯。調養口腹﹐安靜气體﹐亦易易事耳。」

《修眞辯難》﹕「或問『在市在朝﹐未免有人情世事﹐何能一心修道』﹖答曰﹕『在市在朝﹐正是奮大用發大機處﹐乃上等作法。蓋金丹在人類中而有﹐在朝市中而求﹐古人通都大邑﹐依有力者﹐正在此耳。』」

卷三

鼎鑪符火

鼎鑪

無瑕子曰「修行人鼎器有多種﹐有煉己鼎鑪﹐有得藥鼎鑪﹐有得丹鼎鑪﹐有溫養鼎鑪。火候下手之時﹐在欲而無欲﹐居塵不染塵﹐權依離姤地﹐當正法王身。」

或問抱朴子曰「竊聞求生之道﹐當知二山﹐信乎﹖」抱朴子曰「有之﹐非華霍也﹐非嵩岱也。夫大元之山﹐難知易求。不天不地﹐不沈不浮。絕勝緬邈﹐崔嵬崎嶇。和气氤氳﹐神意並遊。玉並泓邃﹐灌漑匪休。百二十官﹐曹府相畱。離坎列位﹐玄芝萬株。絳樹特生﹐其寶皆殊。金玉嵯峨﹐醴泉出隅。還年之士﹐挹其淸流。子能修之﹐松﹑喬可儔。此一山也。長谷之山﹐杳杳巍巍。玄气飄飄﹐玉液霏霏。金池紫房﹐在乎具限。愚人妄狂﹐至死皆歸。有道之士﹐登之不衰。采服黃精﹐以致天飛。此二山也。從古所祕﹐子精思之。』或曰「願聞眞人守身煉形之術。」抱朴子曰「深哉問也﹗夫始靑之下月與日﹐兩華回升合爲—。出彼玉池入金室﹐大如彈丸黃如橘。中有佳味甘如蜜﹐子能得之謹勿失。旣往不返身將滅﹐純白之气至微密。升於幽關三曲折﹐中丹煌煌獨無匹。立之命門形不卒﹐淵乎妙矣難致請。此師之口訣﹐知之者﹐不畏萬鬼五兵也。」

《抱朴子》曰「天下至大﹐舉目所見﹐猶不能了﹐況玄之又玄﹐妙之極妙者乎﹖」

《抱朴子》曰﹕『知玄素之術者﹐惟房中之術﹐可以度世﹔惟行气可以延年﹔惟導引可以難老。」

《抱朴子》曰「玄素諭之水火﹐水火殺人而又生人﹐在於能用與不能用耳。彭祖之法﹐其爲益不必如其書﹐人少有能爲之者。大都其要法禦女多多益善﹐如不知其道而用之﹐一兩人足以速死。」﹝濟一子曰「今之三峯采戰者﹐美其名曰彭祖房中術﹐迷人﹗迷人﹗」﹞

《抱朴子》曰「吳有道士﹐所至則置姬妾﹐去則棄之﹐亦一異也。」

《抱朴子》曰「昔圜邱多大蛇﹐又生好藥﹐黃帝將登焉。」

《抱朴子》曰「房中之事﹐能盡其道者﹐可致神仙﹐並可移災解罪﹐轉禍爲福。」

上陽子曰「昔有神仙宋玄白者﹐修煉金丹大道﹐惟恐暮景箭催。費盡辛苦﹐同塵煉俗﹐辟穀服气。又所到處﹐或以金帛置妾數人﹐去則棄之。奇怪百端﹐空世莫能測。」

葛洪《神仙傳》曰「男女相成﹐猶天地相生也。所以神气導養﹐使人不失其和。天地得交接之道﹐故無終竟之限﹔人失交接之道﹐故有傷殘之期。能避眾傷之事﹐得陰陽之術﹐則不死之道也。」

葛洪《枕中書》云「元始君乃與太玄聖母通气結精﹐招還上宮。當此之時﹐二气氤氳﹐覆載气息﹐陰陽調和﹐合會相成﹐自然飽滿。大道之興﹐莫過於此。」

《抱朴子》日﹕「肥藥千種﹐三牲之養﹐不知房中之術﹐亦無益也。」

仙人劉根曰「不知房中之事﹐及行气﹑導引並神藥者﹐不能得仙也。」

巫咸對武帝曰「臣誠知此道爲自然陰陽之事﹐宮中之行﹐臣於所難言。又﹐行之管逆人情﹐能爲之者少。」

張良《陰符經注》曰「鬼穀子曰﹕『賤命可以長生不死﹐黃帝以少女精气感之。』」又曰「其機則少女以時。鬼穀子曰﹕『時之至﹐間不容息。先之則太過﹐後之則不及。』」

魏文帝《典論》曰「左慈修房中之術﹐可以終命。然非有至情﹐莫能行也。」

仲長統曰「甘始﹑左元放﹑東郭延年行容成禦婦人法﹐並爲丞相所錄。」

東方朔《神異經》曰「男女無爲匹配﹐而仙道自成。張茂先曰﹕『言不爲夫妻也。』」

又﹐《神異經》曰「王母欲東﹐登之自通。陰陽相須﹐惟會益工。」

《黃庭經》曰「道父道母對相望﹐師父師母丹玄卽。」

上陽子曰「若無眞父母﹐所生都是假。」

張三丰曰「有天先有母﹐無母亦無天。」

《抱朴子》曰「敬之如母﹐畏之如虎。」

《金剛經》曰「一合相者﹐卽是不可說。但凡夫之人﹐貪著其事。」

《大洞仙經》曰「千和萬合﹐自然成眞。」

古偈曰「有情來下種﹐因地果還生。」又曰「本來原有地﹐因地覺花生。」

陶隱居《眞誥》曰「玄契遇合﹐眞道不邪。示有對偶之名﹐初無獘穢之迹。」

《黃鶴賦》曰「安鑪立鼎﹐法內外兩个乾坤。煉已築基﹐固彼我一身邦國。」

又曰「𨿽分彼我﹐實非閨丹禦女之術。若執一已﹐豈達鵬烏圖南之機﹖」

張三丰曰「須曉得內外陰陽﹐同類的是何對像﹐必須要依世法修出世間。順生人﹐逆生丹。只一句兒﹐超了千千萬。」

《無根樹》曰「花酒神仙古到今﹐打開門﹐說與君﹐無花無酒道不成。」

又曰「產在坤方坤是人。」

又曰「借他鉛鼎先天藥﹐點我殘軀入聖基。」

張三丰《詠先天詩》曰「二七誰家女﹐眉端彩色光。人見食情欲﹐我看似親娘。一點靈丹出﹐渾身粉汗香。霎時幹我汞﹐換骨作純陽。」

《一枝花》曰「候只候少女開蓮。」

又曰「不羨他美麗嬌花﹐只待他甘露生泉。」

又曰「怎敢胡爲﹖俺向花叢中﹐敲竹鼓琴心似水。」

《上藥靈鏡》曰「息沈沈﹐花發丹﹐有一玉人在眼前。」

呂祖《百章句》曰「覓買丹房器﹐五千四八春。」

呂祖曰「先天一炁號虛無﹐運轉能教骨不枯。要識汞根尋帝子﹐訪求鉛本問仙姑。」

《敲爻歌》曰「一夫一婦同天地﹐一男一女合乾坤。」

《鼎器歌》曰「鼎器本是男女身﹐大藥原來精气神。」

《修眞詩》曰「男女房中藏道體﹐色身世界有鉛基。」

又曰「眞身花果洞中藏﹐倘能尋得通玄路﹐立地貧人到寶莊。」

又曰「認取家園眞種子﹐好收海底白蓮花。」

又曰「隨時藥料家中取。」

玉蟾祖曰「原來家裏有眞金。」

《四百字》曰「家園景物麗﹐風雨正春深。」

陸子野曰「此鉛家家有之﹐惜乎人不之識也。」

又曰「家家有个家家有﹐幾个能知幾个還。」

張三丰曰「只在家中取﹐何老向外尋﹖」

白玉蟾曰「實實認爲男女是﹐眞眞說做坎離非。」

鐵拐祖曰「仔細臨鑪莫貪愛﹐弗寬衣﹐弗解帶﹐桃柳花燈及時采。我今泄破上天梯﹐遙指白雲觀自在。」

又曰「白頭老翁﹐相對那紅顏女子﹐巧姻緣內會神仙。」

《敲爻歌》曰「守定煙花斷淫欲。色是藥﹐酒是祿﹐酒色之中無拘束。只因花酒悟長生﹐飲酒戴花鬼神哭。

「不破戒﹐不犯淫。破戒眞性卽沈﹐犯淫失卻長生寶。得者須由逆力人。」

又曰「花街柳巷覓眞人﹐眞人只在花間玩。」

《破迷一筆勾》日﹕「眞修行﹐花街柳巷走。勸迷徒﹐你把這入山修行一筆勾。」

靑羊宮題詞云「必定是花街柳巷也﹐再休題淸靜無爲枯坐間。」

《參同契》曰「同類易施工﹐非種難爲巧。是以燕雀不生鳳﹐狐免不乳馬。」

張三丰曰「類相同﹐好用功﹐內藥通時外藥通。」

《悟眞》曰「竹破還將竹補宜﹐抱雞當用卵爲之。」

紫陽曰「竹破須將竹補﹐人衰須假鉛全。」

張三丰曰「衣破用布補﹐樹衰以土培。人損將何補﹖陰陽造化機。」

呂祖曰「鍋破須要鐵來補﹐衣爛必用布爲持。人老若無眞金气﹐十死何曾得—活﹖」

《經》曰「陽生立於寅﹐純木之精。陰生立於申﹐純金之精。天以木投金﹐無往不傷。故陰能疲陽也。陰人所以著脂粉者﹐法金之白也﹐是以眞人道士﹐莫不畱心注意。精其微妙﹐審其盛衰。我行靑龍﹐彼行白虎。取彼朱雀﹐煎我玄武。不死之道也。又﹐陰人之情也﹐每急於求陽。然而外自戕抑﹐不肯請陽者﹐明金之不爲木屈也。陽性气剛躁﹐志節疏略。至於遊宴﹐言和气柔﹐詞語卑下﹐明木之畏於金也。大門子行此道﹐年二百八十歲﹐猶有童子色。」

《三注》陸子野曰「天仙非金丹不能成﹐且道金丹是何物﹖咦﹐分明元是我家物﹐寄在坤家。坤是人。二物者﹐何物也﹖我與彼也。彼我之意合﹐則夫妻之情﹐歡悅而得之矣。」

《三往》道光祖曰「眞陰眞陽﹐同類有情之物也。此般至寶家家有﹐以其太近﹐故輕棄之﹐殊不知此乃升天之靈梯也。」

《三注》上陽子曰「妙之一字﹐夫誰肯信﹖世人迷於愛欲﹐我卻於愛欲中而有分別。

「金丹大藥﹐家家自有﹐不拘市朝﹐柰何見龍不識龍﹐見虎不識虎。逆而修之﹐幾何人哉﹖

「此丹在人類中而有﹐在市廛中而求。

「金丹至寶人人有﹐家家有。愚者迷而不覺﹐中常之士﹐偶或聞之﹐亦不信受﹐反生誹謗。

「順則爲凡父凡母﹐逆則爲靈父聖母。凡父凡母之气則成人﹐謂之常道。靈父聖母之气則成丹﹐是曰眞源。

「陰陽得類方交感。得類者﹐如天與地爲類﹐月與日爲類﹐女與男爲類﹐汞必與鉛爲類也。

「世人執一己而修﹐則千餘百徑﹐無非旁門者矣。仙翁垂憫﹐直言窮取生身處﹐豈不忒露天機﹖」

又曰「若執一己﹐豈能還其元而返其本﹖又將何而回陽換骨哉﹖大修行人﹐求先天眞鉛﹐必從太初受气生身之處求之﹐方可得彼先天眞一之炁。」

《三往》陸子野曰「南爲離是我﹐北爲坎是彼﹐取彼坎之中爻﹐復我離中而成幹。

「天地﹑坎離﹐其實人也。

「藥出西南坤位﹐欲尋坤位豈離人﹖分明說破君須記﹐只恐相逢認不眞。

「陰陽之合﹐在於得類。二八相當﹐在於得人。得類﹐得人。得人﹐得類矣。

「《易》云﹕『男女媾精﹐萬物代生。』始我之有此身也﹐亦由父母媾精而生。倘有父無母﹐有母無父﹐身何有哉﹖作丹之要﹐與生身之意同﹐但有順逆之不同耳。順利則生人﹐逆則生丹。逆順之間﹐天地懸隔。」

《三注》道光祖曰「壺中夫婦﹐紫府階梯﹐神仙現在目睫﹐迷之者杳隔塵沙。

「彼之眞一之气﹐乃天地之母也。我之眞一之气﹐乃天地之子也。以母气伏子气﹐如貓捕鼠﹐而不走失也。

「乾坤卽是眞龍﹑眞虎也。日月卽龍虎之弦气也。

「取法天地﹐以類交結﹐而成造化。

「龍不在東溟﹐虎不在西山。天上尙且無﹐山中豈得有﹖家家自有﹐逆而修之﹐還丹可冀。

「震爲長男﹐卽龍也。兌爲少女﹐卽虎也。

「懊恨世間人﹐對面不相識。

「天生人物﹐人生寶貝。

「此道甚近﹐家園自有﹐急宜下功。若非其類﹐愈求不得。若得同類﹐又何著力之有﹖」

白玉蟾曰「濃血皮包無價實﹐若還入得便通靈。」

彭祖曰「以人療人﹐眞得其眞。」

抱朴子自敍乃嘆曰「山林之中﹐無道也。」

白玉蟾曰「有等愚夫俗子﹐不知出世間法﹐不知還丹至理﹐妄生議論﹐皆言修道煉丹﹐必居深山窮谷﹐必須拋妻棄子﹐此輩眞可憐也。山中所有者﹐艸木禽獸﹐皆是非類﹐豈得修道還丹﹖」

《三注》上陽子曰「世之愚人﹐不看丹經﹐乃謂修行者﹐必居深山﹐必遠朝市﹐必出妻子﹐必合無爲﹐必要打坐﹐方爲修道。彼豈知眞陰﹑眞陽之用哉﹖」

又曰「今人乃以孤陰寡陽﹑深山兀坐爲修道﹐而欲長生﹐何其大謬﹖豈知陰陽否隔﹐不成造化。

「世人但見一段奇山秀水﹐則眾皆言此地可修行﹐古今多少人誤了也﹗豈知大川幽谷﹐所有者木石麋鹿而已﹐是皆非類﹐不可鍛煉大還丹也。若煉還丹﹐必求同類﹐大隱市廛。」

《悟眞篇》曰「未煉坯丹莫入山﹐山中內外盡非鉛。此般至寶家家有﹐自是愚人識不全。」

又曰「何必深山守靜孤﹖」

《三注》陸子野曰「保我之命﹐全我之形﹐無損於彼﹐有益於我。神哉﹗水中之金乎﹖

「汞是我家原有物﹐鉛是他家不死方。

「他是坤位﹐我是幹家。藉彼坤中﹐生物之气。自種靈根於家園之下﹐以成胎矣。

「喚龜屬我﹐招鳳屬彼。

「坎招離翕受其藥﹐離卽我也。

「正人行邪法﹐邪法悉歸正。邪人行正法﹐正法悉歸邪。金丹之道﹐大槪如此。」

《三注》上陽子曰「鼎器者﹐靈父聖母也﹐乾男坤女也。藥物者﹐靈父聖母之气﹐乾男坤女之精。

「鼎鑪是彼我﹐乾坤是男女。

「以此變煉於凡父母軀殼之中以成丹﹐效天地之造化矣。

「孤陰不產﹐獨陽不生。陰陽若眞﹐方得其種。咦﹗妙矣哉。

「幹之長男曰震﹐主產汞。坤之少女曰兌﹐主產鉛。

「彼旣無虧﹐我亦濟事。

「若非兩家﹐各以彼此二土合之﹐則一气何由而往來﹖金丹何由而返還也﹖

「震是東家西是兌﹐若求兌位豈離人﹖

「震宮之汞屬我﹐兌宮之鉛屬彼。

「若不懷之以徳﹐惠之以仁﹐則臨事焉能隨我之用者哉﹖」

《三注》道光祖曰「欲修天仙﹐必求同類。《契》曰﹕『同類易施工﹐非種難爲巧。欲作服食仙﹐當以同類者。』蓋人稟天地之正气﹐托同類之物﹐孕而有之﹐故眞鉛爲母气﹐我精爲子气﹐豈非同類至妙者乎﹖二物相須﹐兩情相戀﹐乃能變化通靈。」

上陽子《參同契注》曰「順行陰陽﹐生人生物。逆行陰陽﹐必成金丹。古人以日月爲易字者﹐是易卽陰陽也。

「兌受丁火﹐代坤行道。

「聖賢攸行此道﹐則超凡入聖﹐邪人若行此道﹐則失命喪身。

「濟其美者賞之﹐敗其事者罰之。

「一陰一陽﹐易之道也。離宮修定﹐禪之宗也。水府求玄﹐丹之府也。名𨿽分三﹐道惟一耳。睹其三教修養之端﹐旨要同類﹐方能成功。眞陰眞陽之气﹐同類有情之物﹐以相匹配﹐安有不結靈丹者乎﹖兌之少陰﹐其道傳續大千世界﹐化生人物。

「日月麗乎天﹐而有朔望對合。陰陽在乎世﹐而有順逆生成。

「孔子定《詩》﹐先夫婦者﹐正陰陽無邪之道。孔子翼《易》﹐先乾坤者﹐明剛柔必配之理。

「欲作仙佛﹐不得同類﹐𨿽入圜百處﹐打坐千年﹐終落空亡。」

白玉蟾《指玄篇注》曰「若求大藥﹐有足能行﹐是个活物。若求金水﹐有手能拈﹐亦是活物。

「此寶家家有之﹐人人可修。

「非金非木亦非砂﹐此个原來本在家。釋氏初生全漏泄﹐因何末後又拈花﹖

「王母本是凡人女﹐葛洪家道十分貧。二仙有樣皆當學﹐苦口良言不一人。

「無情何怕體如酥﹐空色兩忘是丈夫。識得剛柔相濟法﹐一陽春炁爲噓枯。

「花果非在天地﹐不離人身。嬰兒奼女﹐無媒不合。有緣能悟﹐便可成仙。噫﹗只待地母花開日﹐便是黃河徹底淸。」

《指玄篇》曰「『叮嚀學道諸君子﹐好把無毛猛虎牽。』注曰﹕『知牽無毛猛虎﹐道不遠矣。』」

符

《葫蘆歌》

安師祖爲父師所作。並葫蘆一具﹐付於父師。一名雄劍﹐爲入室下工﹐修丹得藥之器﹐器非其人不敢傳。爲傳其歌﹐與學道者共識之。孫汝忠志。

葫蘆巧﹐葫蘆巧﹐兩个葫蘆來回跑。葫蘆裏面有金丹﹐服者長生永不老。又不大﹐又不小﹐寸口乾坤都裝了。坎離顚倒憑葫蘆﹐長男奪取少女寶。明老嫩﹐知昏曉﹐火侯爻銖休錯了。龍虎交媾在黃庭﹐妄作三峯命不保。鉛中癸﹐隱先天﹐采得鉛癸不成丹。火文火武明六六﹐弦前弦後識三三。竹要敲﹐琴要鼓﹐三百七五從頭數。鉛來投汞結仙胎﹐我反爲賓他作主。拜明師﹐求口訣﹐不動法財不肯說。安鑪立鼎用法財﹐備辦法財買金液。修行人﹐要識貨﹐赤縣神州選九个。離山老母鰲壇墠﹐無生老母登寶座。賜靈丹﹐珠一顆﹐吞入腹中命在我。混沌七日死復生﹐全憑侶伴調水火。陰漸退﹐陽漸長﹐返老還童如翻掌。曾聞丹藥可駐顏﹐始信神仙不說謊。行著妙﹐說著醜﹐惹的愚人笑破口。直指單傳這葫蘆﹐不得葫蘆難下手。這葫蘆﹐價千金﹐自古仙佛不敢輕。有緣得遇眞傳授﹐共作龍沙會上人。

呂祖《采金歌》曰「未采藥﹐立匡廓﹐交合之時用橐鑰。用橐鑰﹐近我身。」

《采眞機要》曰「笛無孔竅不須檳﹐就便吹得气自通。直使个中一二物﹐泥丸頂上自生風。

「貼胸交股動渠心﹐輔翼勾肩眞炁臨。此是鼓琴眞妙訣﹐不須徽指發淸音。」

《無根樹》曰「采取須憑渡法船。」

朱元育曰「以《易》言之謂之卦﹐以丹言之謂之符。」

《天仙正理》曰「分符領節弟子﹐上帝法旨所授。」

《仙佛合宗語錄起由》曰「更將邱祖門下正傳符節亦傳付之。」

呂祖《證道經》曰「中和竅妙﹐法會玄機﹐處中道而成明。有無相應﹐虛實在於中平。」

呂祖《金玉經》曰「傳巴籟以明機﹐了地煞以忘志。醉鄕一曲﹐申子爲終。夢境三呼﹐庚申是始。」

《參同契》曰「藏器待時﹐勿違卦月。」

又曰「此兩孔穴法﹐金炁亦相需。」

又曰「卯酉界隔﹐主客二名。龍呼於虎﹐虎吸龍精。」

《悟眞》曰「先法乾坤爲鼎器﹐次搏烏免藥來烹。旣驅二物歸黃道﹐爭得金丹不解生﹖」

又曰「敲竹喚龜吞玉芝﹐鼓琴招鳳飲刀圭。近來徧體金光現﹐不與凡人話此規。」

陶素耜曰「大修行人﹐於一穴兩分中﹐知追攝之法﹐則兩穴皆開。不知追攝之法﹐則兩穴皆閉。」

上陽子曰「金丹之法之妙﹐成器之穴之用﹐何啻百件﹖」

朱元育曰「周天子行度﹐無所不動﹐只有天樞兀然不動。在人爲天谷元神﹐常應常靜﹐一切火候進退﹐無非合此不動之樞而已。」

《仙佛合宗語錄》曰「天罡一名中黃金星﹐一名斗柄﹐一名天心。」

《金笥寶錄》曰「斗極建四時﹐八節無不順。斗極實兀然﹐魁構自移動。只要兩眼繳﹐上下交相送。須在靜中行﹐莫向忙裏送。」

《契》曰「旁有垣闕﹐狀似蓬壺。環匝關閉﹐四通踟躕。守禦固密﹐遏絕姦邪。曲閣相通﹐以戒不虞。可以無思﹐難以愁勞。」

《悟眞》曰「玄牝之門世罕知﹐休特口鼻妄施爲。

「斗爲天之喉舌﹐斟酌元化﹐統攝周天﹐若网之有綱﹐衣之有紐。」

《無根樹》曰「運轉魁罡斡斗杓﹐鍛煉一鑪眞日月。」

《規中指南》曰「經寸之質﹐以混三才。

「玄關一竅﹐正當天地正中。左右分兩儀﹐上下定三才。左通玄門﹐右達牝戶﹐上透天關﹐下接地軸。八面玲瓏﹐有如蓬島之狀。」

《四百宇》曰「一孔玄關竅﹐乾坤共合成。名爲神炁穴﹐內有坎離精。」

《龍虎精》曰「圜中髙起﹐狀似蓬壺。關閉微密﹐神運其中。」

《陰符經》曰「爰有奇器﹐是生萬象。八卦甲子﹐神機鬼藏。」

《黃庭經》曰「丹錦云袍帶虎符。」又曰「身披鳳衣銜虎符。」又曰「出入一竅合黃庭。」

正陽祖曰「速把我人山放倒﹐急將龍虎穴衝間。」又曰「鉆天入地承誰力﹖妙用靈通須是神。」上陽子曰「神者﹐物也。言必須以此物爲采取之家具也。」

上陽子曰「今之言采取者﹐當以何物爲采取之具﹖何者爲采取之神﹖」

上陽子曰﹔「這骨董﹐大奧妙﹐妙在常有觀其竅。此竅分明在眼前﹐下士聞之卽大笑。」

陶素耜曰「天地之間﹐其猶橐鑰乎﹖蓋陰陽消息﹐眞气流通﹐藥火妙用﹐升降往來﹐覆冒陰陽﹐而通天地之气﹐必假橐鑰﹐是橐鑰乃陰陽之門戶也。」

上陽子曰「橐象陰之門﹐鑰象陽之戶。」

《脈望》曰「玄牝乃人身體具未分之太極也﹐中有陰陽﹐故曰玄牝。神气於此歸根﹐日月於此合璧。人能憑此立根基﹐則谷神不死矣。然又有玄牝之門﹐世人所罕知者﹐是玄牝及修丹根蒂﹐眞精歸復之舍。谷神者﹐先天空虛靈應之稱﹐吾人元性是也。超然獨存﹐不受變滅。但靜裏行持﹐大是難事。離了散亂﹐又入昏沈。𨿽正念現前﹐一有所著﹐卽落方所。若竟無著﹐又屬頑空。此中須有機竅﹐心依於息。息調則神自返﹐神返則息自定﹐自然神气交結﹐現出虛無之竅﹐而玄牝顯象矣。見此工夫﹐方可煉己采藥。」

《脈望》曰「玄牝之門﹐乃出入往來之所﹐陰陽交會之地﹐金丹化生之處﹐藥物藏於其中。《契》謂『此兩孔穴法﹐金气亦相需』。大修行人﹐於一穴兩分中﹐知追攝之法﹐則兩穴皆通。不知追攝之法﹐則兩穴皆閉。金丹所重者金气﹐而金气必須此追攝之法﹐方成造化。」

上陽子曰「外鼎者﹐亦名谷神﹐亦名神器﹐亦名玄關﹐亦名玄牝之門﹐亦名眾妙之門﹐亦曰有無妙竅。凡此數者﹐猶聾人而聽管鑰也。殊不知玄牝乃二物﹐若無二物﹐安能有萬物﹖」

《規中指南》曰「上柱天﹐下柱地﹐只這个﹐是鼎器。旣知下乎﹐功夫容易。」

《規中指南》曰「玄牝爲陰陽之源﹐神炁之宅。神炁乃性命之藥﹐胎息之根﹐呼吸之祖﹐深根固蒂之道。胎者藏神之府﹐息者化胎之源。胎因息生﹐息因胎住。胎不得息不成﹐息不得神無主。」

蕭紫虛曰「子午卯酉爲四正﹐玄關一竅﹐四正官也。」

張紫陽曰「昨霄被我捉將來﹐把鼻孔穿放杖上。」

上陽子《柱杖五首》﹕「誰人知汝有神通﹐柱地撐天立大功。自古聖凡爲住世﹐神仙非汝莫施工。

「汞似鐵竿鉛似錦﹐轉他坤軸拔回幹。一條會倆無多子﹐會去西川買黑鉛。

「石室諸佛總恁麼﹐蓮花宮主卻橫擔。嚴陽會上無識﹐只與芭蕉作晚參。

「杖頭活用向誰知﹖電走星飛已太遲﹐北斗南辰排作擔﹐哧他魔鬼莫撐眉。

「生來費盡萬般機﹐爲這一條黑蒺藜。些子神通誰會得﹖仙人把作上天梯。」

全陽子《玄牝之門賦》﹕「一竅玄牝﹐大丹本根﹐是乃虛無之谷﹐互爲出入之門。設鼎器之尊卑﹐截然對立。渾機關之闔辟﹐妙矣難言。原夫神仙立修煉之根基﹐元气常周流於上下。鉛鑪汞鼎﹐自此而建。玉闕金關﹐識之者寡。大哉玄牝﹐不可得而名焉。通乎陰陽﹐是以謂之門也﹐是曰鼎鑪﹐中藏鉛汞﹐東接扶桑之谷﹐西通太華之巓。據二土之妙要合二土。界兩弦之間﹐平分兩弦。大以無外﹐小以無內。下焉曰牝﹐上焉曰玄。朱砂鼎﹐偃月鑪﹐一機密運。復命關﹐歸根竅﹐眾妙兼全。是門也﹐陽開陰合﹐開合無窮﹐日往月來﹐往來不已。上曰天關﹐中納幹甲﹐下爲地戶﹐內藏坤癸。無邊無旁﹐非有形也。一闔一辟﹐是謂門矣。髙卑配合﹐大矣哉﹗全矣哉﹗來去周遊﹐出乎此﹑入乎此。請言夫此竅﹐人所同有﹐非門謂門﹐世其鮮知。蓋天地常交合於往往來來之際﹐而神气每渾融於綿綿續續之時。今此鑿破鴻蒙之穴﹐築成其一之基。以諸辰而論﹐下牝居子。合八卦而觀﹐上玄屬離。門焉而是分也﹐竅則渾而一之。所以紫陽備述罕知之語﹐不然老氏曷陳同出之詞﹖嘗謂冥冥牝戶﹐深居滄海之間。巍巍玄關﹐遠在昆侖之上。一陰一陽﹐黑白可辯。非色非空﹐丹靑難狀。四正於此布﹐勾般乎子午卯酉。雨曜子此運﹐攢簇乎晦弦朔望。微哉﹗妙哉﹗玄牝二宇。采之煉之﹐工夫片用。是同下白白虎﹐爲發火之樞機。上有靑龍﹐起騰雲之風浪。噫﹗旁門小法﹐惑眾非一。專門名家﹐以賢自居。弗解講明於理學﹐安能契合於仙書﹖以陰陽名玄牝﹐空費存想。以口鼻爲玄牝﹐使勞口四噓。倘棄邪歸正﹐獲知蹊徑之眞也﹐則探微入妙﹐豈在門墻之外歟﹖蓋思夫一气孔神﹐曷是收藏之根底﹖元和內運﹐孰爲交接之權與﹖抑又評之﹐虎白龍有﹐奚云黑虎赤龍﹐玄上牝下﹖何爲左玄右牝﹖當知木火爲侶﹐木於火內以停蓄。金水同宮﹐金在水中而潛隱。此所謂玄之又玄﹐妙之又妙者﹐其造化講之而無盡。」

火

薛紫賢眞人云「聖人傳藥不傳火﹐從來火候少人知。」沖虛子曰「火侯誰云不可傳﹖隨機默運入玄玄。達觀往昔千千聖﹐呼吸分明了卻仙。」然火候之要﹐當於眞息中求之。蓋息從心起﹐心靜息調。息息歸根﹐金丹之母。海蟾祖謂「開闔乾坤造化機﹐鍛煉一鑪眞日月」者﹐此也。何謂「眞人潛深淵﹐浮游守規中」﹖必以神馭炁﹐以炁定息。橐鑰之開合﹐陰陽之升降。呼吸出入﹐任其自然。專炁致柔﹐含光默默。行住坐臥﹐綿綿若存。如婦人之懷孕﹐如小龍之養珠﹐漸采﹑漸煉﹑浙凝﹑漸結﹐功夫純粹﹐打成一片。動靜之間﹐更宜消息。念不可起﹐念起則火炎。意不可散﹐意散則火冷。但使其無過不及﹐操捨得中﹐神抱於炁﹐炁抱於神﹐一意沖和﹐包裹混沌。斯謂火種相續﹐丹鼎常溫﹐無一息之間斷﹐無毫髮之差殊。如是煉之一刻﹐一刻之周天也。如是煉之一時﹐一時之周天也。如是煉之一日﹐一日之周天也。煉之百日﹐謂之立基。煉之十月﹐謂之胎仙。以至元海陽生﹐水中火起﹐天地循環﹐乾坤返復﹐亦皆不離一息﹐況所有沐浴﹑溫養﹑進退﹑抽添﹐其中密合天機﹐潛符造化﹐初不容吾力焉﹐有何火之不傳哉﹖」

《金碧經》曰「發火初微溫﹐亦如爻動時。」

王道曰「火是藥之父母﹐藥是火之子孫。」

上陽子曰「火候最祕﹐聖人不傳。今略露之﹔藥非火不產﹐藥熟則火化矣。火非藥不生﹐火到則藥成矣。且火候之奧﹐非可一槪而論。中有逐節事條。」

白素淸曰「流俗淺識﹐末學凡夫﹐豈知元始天尊與天仙地仙﹖日日采藥物而不停﹐藥物愈親而愈無窮也。又豈知山河﹑大地與蠢動含靈﹖時時行火侯而無暫息﹐火候愈行而愈不歇也。」

陶素耜曰「火候總一﹐分之則有數種。鉛中之火﹐白虎初弦之气也。汞中之火﹐靑龍初弦之气也。二七之火﹐白虎首經是也。周天之火﹐十月抽添是也。有首尾之武火﹐煉己溫養用之﹐後天陰火是也。有中間之文火﹐一符得丹用之﹐先天陽火是也。有外火三日出庚﹐震來受符﹐天地之和气是也。有內火緩處空房﹐平調勝負﹐一身之元气是也。有了壬妙合之火﹐以汞投鉛﹐前二候煉藥用之。有舉水滅火之火﹐迎鉛制汞﹐餘四候得藥用之。有未濟之火﹐火上而水下﹐順行之常道﹐求藥用之。有旣濟之火﹐水上而火下﹐逆行之丹法﹐合丹用之。」

《脈望》曰「有外火候﹐有內火候。《契》云﹕『三日月出庚』﹐外火候也。崔公『天應星﹐地應潮』﹐外火候也。呂祖『一陽初動﹐中霄漏永﹐溫溫鉛鼎﹐光透簾幃』﹐外火候也。廣成子『丹竈河車休矻矻﹐鶴胎龜息綿綿』﹐內火候也。張子『漫守藥鑪看火候﹐但安神息任天然』﹐內火候也。未煉丹時﹐最難得著﹐是外火候。此乃有爲有作﹐立基之事也。內火候則已得丹﹐但任夫自然﹐乃大休歇﹐大自在﹐無爲之功也。」

《脈望》曰「火與候自不相離﹐火必應候。候至火亦至。然又須知火候分別處。單以候言﹐有二七之候﹐有一年之候﹐有一月之候﹐有五日之候﹐有一時半刻之候。單以火言﹐有文火﹐有武火﹐有水中火﹐有汞中火﹐有未濟火﹐有旣濟火﹐有周天火。只內外二字該之矣。然不分別火候者﹐祕之也。

「外火者﹐白虎之气。內火者﹐靑龍之神。不論已未得丹﹐俱不相離。內融外接﹐方得二火變通。」

上陽子曰「火候攢簇之法﹐以一年七十二候簇於一日﹐以三百六十爻攢於一月﹐以三十六符計一晝夜。分表十二時中﹐是一時有六候﹐比之求丹﹐止用二候之火。一時有一爻﹐比之求丹﹐不要半爻之頃。一時有三符﹐比之求丹﹐只用一符之速。所謂單符單訣者﹐此也。所以黃帝言陰符者﹐此也。故曰人知其神而神不知﹐不神之所以神者﹐此也。修丹仙子於此一符之頃﹐蹙三千六百之正气逆納胎中。當斯之時﹐奪天地之造化﹐竊日月之精華。地軸由心﹐天關在手。交龍虎兩弦之气﹐搗金水一體之眞。龜蛇盤結於丹鑪﹐鳥兔會行於黃道。黑白交映﹐剛柔疊興。玉戶儲祥﹐紫華耀日﹐熒惑守於西極﹐朱雀炎於空中。促水運金﹐催火入鼎﹐伏蒸太陽之气﹐結黃與之丹也。」

《仙鑑》曰「火候妙用須時﹐久久方能純熟。」

泥丸祖曰「八門運化應時開﹐進退隨金定往來。」

又曰「十二時辰須認子﹐巽風吹起水中燈。」

蕭紫虛曰「定意如如行火候﹐便從復卦運初爻。」

又曰「此心瑩若潭心月﹐不滯絲毫眞自如。

「微微小火養潛龍﹐見在田時也一同。交得三陽逢泰卦﹐始堪進火法神功。」

泥丸祖曰「昆侖山上火星飛﹐金木相逢坎電時。藥到月圓須滿秤﹐急教進火莫差遲。」

《上藥靈鏡》曰「南云火輪﹐必須人轉。北云河車﹐乃系自搬。」

王重陽祖曰「神不離气﹐气不離神。呼吸往來﹐根乎二源。

「委志虛無﹐寂然常照。身心無爲﹐而精气自然有所爲﹐猶天地無爲﹐而萬物自然化生。

「气與神合﹐五行四象﹐自然攢簇﹐精炁凝結。」

呂祖曰「得來合口勤烹煉﹐旣濟休工默守持。」

《古記》曰「火記六百篇﹐篇篇相似采眞鉛。」

《采眞機要》曰「龍先擒虎虎擒龍﹐龍虎交加眞炁濃。卻用口傳心授法﹐口傳心授要勤工。」

《三注》上陽子曰「金丹乃陰陽之祖气﹐卽太極之先﹐大地之根也。」

《三注》陸子野曰「火卽陰陽之气﹐合而內行﹐則溫而和﹐所以能融物之眞﹐使其交媾。陰陽之气不合﹐卽非火矣。陰陽旣合﹐乃行火候。」

《三注》道光祖曰「沖气爲和﹐方其未形沖和之气﹐不可見也。及其旣形﹐淸气爲陽﹐濁气爲陰﹐二炁氤氳兩情交合﹐曰天﹑曰地﹑曰人﹐三才具焉。《易》曰﹕『天地氤氳﹐萬物化醉。男女媾精﹐萬物化生。』聖人探斯之賾而知源﹐窮斯之神而知化﹐故能返本還元﹐逆施造化﹐賤天地之母气以爲丹﹐盜陰陽之精气以爲火。煉形返歸於一气﹐煉气復入於虛無﹐故得身與道合﹐微妙圓通﹐變化無窮﹐隱顯莫測。

「虎以陰中之火﹐照灼幹龍﹐龍卽發昆侖之火以應之。二物之火﹐相並和合了﹐則眞一之精﹐自然凝結。

「兩火交通﹐鉛汞配合。

「火者﹐非世之凡火﹐乃元始祖炁也。」

尹淸和曰「煉大梵之祖炁﹐飛肘後之金精。」

《脈望》曰「其動也﹐可以得藥。其靜也﹐可以養丹。此火候之動靜消息﹐循環不窮。吾之所以內用內聽﹐希言調息者﹐比以順洪蒙眞一之气﹐俟其施化而已。」

《敲爻歌》曰「气若行﹐眞火煉﹐莫使玄珠離寶殿。加添火候要防危﹐初九潛龍不可煉。」

又曰「齋戒等侯一陽生﹐便進周天參同理。」

又曰「內外相接和諧偶。」

《采眞機要》曰「三虎朝龍澆灌功﹐常將二虎作屯蒙。屯蒙二卦行朝暮﹐一虎須防月月紅。

「丹法始終只一定字﹐含眼光﹐凝耳韻﹐緘舌气﹐正心誠意﹐使內想不出﹐外想不入﹐進火行符之口訣也。」

《仙佛合宗論語》曰「至難明者﹐眞人眞藥也。調眞候於火者﹐有兩論﹕有呼吸之候﹐一調也。無呼吸之候﹐又一調也。當知有呼吸者﹐不宜見有﹐必似於無。無呼吸者﹐不使彊無﹐則反著有。彊無著有﹐而不調者﹐我則斥之曰逼塞難容。不彊而順時令以調者﹐我則名之曰如空空無物是也。此萬古聖眞之祕機﹐天庭之所重禁者﹐所以難明也。學者當按此語﹐修徳盟天﹐以尋仙師之度。」

《仙佛合宗論語》曰「調息要調眞息息﹐煉神須煉不神神。謂心息相依﹐調其息而至於沖和也。苟不沖和﹐卽是危險。蓋和則不墮於彊制﹐衝則合於不空而空之旨。采藥如此﹐煉藥如此﹐野戰如此﹐守城如此﹐結胎如此﹐養胎亦如此﹐故長生劉眞人云『沖和結坎離』﹐言百日關也。又云『沖和炁養神』﹐言十月關也。王重陽曰﹕『能全呼吸﹐定喘息﹐實非難﹐會養气調神﹐沖和應甚易。』又曰﹕『神炁沖和﹐成大藥。』上陽子曰﹕『沖气爲和大化鑪。』」

《仙佛合宗論語》曰「所謂沖和者﹐和而能衝﹐衝而無極。卽《入藥鏡》之『常似醉』也。《靈光集》曰﹕『顚倒循環似醉人』﹐翠虛云﹕『骨肉融和都不知』﹐此眞能種和者矣。正陽祖曰﹕『運周天則火起焚身﹐充塞天地﹐燻蒸一身。』

「小周天之妙理中﹐亦有合於大周天得藥之妙者。」

《仙佛合宗論語》曰「『何名爲大周天小周天﹖』答曰﹕『小周天者﹐坎離交媾之火候。所謂一日內﹐十二時﹐意所到﹐皆可爲。』一日之內﹐不知其幾周天矣。究其妙﹐正饑時喫飯﹐困時打眠﹐如覺照則用﹐不覺照則不用。大周天者﹐乾坤交媾﹐陰陽混一之火侯。法輪遲緩﹐綿綿昏默﹐終日燻燻如醉漢﹐綿綿只守洞中春。紫陽云﹕『卽此大周天一場﹐大有危險。』玉蟾所謂「無去無來無進退﹐不增不減不抽添」之謂也。其始也﹐以一時爲一周夫。漸至一日﹑一月﹐至於十月﹐亦爲一周天﹐非大如何﹖夫旣候之﹐緩而周者﹐曰大。自然妙合於緩﹐而不得不緩。候之速而周者曰小﹐自然妙合於速﹐而不得不速。然又當知小周天本無天可周﹐而且建立爲有﹐謂之從無入有也。若心能依息﹐則萬去歸一﹐心息大定﹐而涅盤﹐而歸於無。此周天之異用﹐爲大小之異名也如此。」

許旌陽祖曰「神運气化﹐上則經天﹐下則緯地。」兪玉吾曰「若能回天關﹐轉地軸﹐上不相應﹐則一息一周天也。」又曰「上升下降﹐一起一伏﹐徘徊於子午。」

《傳道集集》曰「法輪要轉常須轉﹐只在身中人不見。」又曰「法耗常轉莫停畱﹐念念不離輪自轉。」

《仙佛合宗論語》曰「進火退符﹐必至於所當止之地。」《黃庭經》曰「出入呼吸俱丹田」﹐此其所當止者。

《黃庭經》曰「龍旗橫天擲火鈴﹐主諸气力攝虎兵。

「昆侖之上不迷誤﹐蔽以紫宮丹成樓。俠使日月如連珠﹐髙奔日月吾上道。郁儀結璘善相保﹐乃見玉淸虛無老。

「出日入月呼吸存﹐元气所合列宿分。皆在心內通天經﹐晝夜存在自長生。」

沖虛子曰「若無火候道難成﹐說與根源汝信行。要奪人間眞造化﹐不離天上月虧盈。抽添這等分銖兩﹐進退如斯合聖經。此是上天梯一把﹐憑他扶我上三淸。」

《天仙正理》曰「行火煉種﹐謂之添汞。汞者﹐心中之元神。所謂添者﹐必由於大周天之火。有火則能使元炁培養元神﹐助成長覺﹐元神不致離二炁而頑空不定耳﹐故曰『添汞行火惟神明』。」

白玉蟾曰「心入虛無行火侯。』入虛無﹐是神炁入定﹐而不著相﹐邱眞人所說眞空是也。𨿽行大周天﹐不見有大周天之相﹐便得虛無之妙。

陳朝元曰「凡煉丹﹐隨子時陽生而起火﹐則火力方全。余時起火不得﹐無藥效也。」

彭鶴林曰「火藥原來一處居﹐看時似有覓時無。」

呂祖曰「飲海龜兒人不識﹐燒丹符子鬼難看。」

《仙佛合宗論語》曰「凡可言皆火候之粗迹﹐而玄妙之妙﹐合於天機之自然者﹐必待蒲團上較勘﹐自有眞知。而口頭語言﹐終不能一途而盡。」

《唱道眞言》曰「火候不過凝神二字﹐凝神在何處﹖曰生身受命之處。凝神在何時﹖曰眞息歸元之時。夫靜功眞境﹐以筆傳之﹐不若以身驗之。」

《天仙正理》曰「還神攝气﹐妙在虛無。」

又曰「以發靈爲煉藥之主﹐以沖和爲煉藥之用。」又曰「欲將此炁煉而化神﹐必將此炁合神爲煉。」

陳希夷曰「子午功﹐是火候﹐兩時活取無昏晝。」

蕭紫虛曰「防火候之差失﹐忌夢昧之昏迷。」

《天仙正理》曰「以先天無念元神爲主﹐返照內觀﹐凝神入於炁火。」

古歌曰「神返身中炁自回。」

《天仙正理》曰「眞機至妙﹐在乎一气貫眞炁﹐而不失於二緒。一神馭二炁﹐而不少離於他見。」

《天仙正理》曰「一气者﹐呼吸之炁貫串眞炁﹐自采至止不相離﹐離則間斷復續﹐是二頭緒矣。此由昏沈散亂之心所致。甚則二三緒﹐皆無成之火矣。戒之﹐戒之。」

《天仙正理》曰「呼吸之气貫眞炁﹐必主宰一神﹐專精馭之而不離。若內起一他想則離﹐若外著一他見則離。離則無候﹑無火矣。一息如是﹐三百息皆如是﹐方能合天然眞火候之玄功。」

《天仙正理》曰「起則采封二候之後﹐小周天候之所起也﹐止則小周天候足而止火也。」

《入藥鏡》曰「火候足﹐莫傷丹﹐天地靈﹐造化慳。」

正陽祖曰「丹熟不須行火候﹐更行火候必傷丹。」

《悟其篇》曰「未煉還丹須速煉﹐煉了還須知止足。若也持盈未已心﹐不免一朝遭殆辱。」

蕭了眞曰「切忌不須行火侯﹐不知止足必傾危。」

《天仙正理》曰「火足丹熟﹐有止火之候。其候一到﹐則必可出鼎而換入別鼎。精化炁於炁穴﹐炁化神於神室﹐故曰別鼎。」

《天仙正理》曰「炁足宜防滿而溢之危﹐老師曾囑曰﹐當不用火﹐必勿用。若用火不已﹐丹之成者更無所加﹐疑而怠慢﹐但已滿之元精﹐防其易溢。而非眞有溢也﹐以其尙未超脫離此可溢之界﹐此正可凡可聖之分路頭也。」

石杏林曰「不須行火候﹐又恐損嬰兒。嬰兒﹐丹也。胎成嬰兒亦成﹐將出現於外之時﹐則無火矣。若再用火﹐是嬰兒未完成之事﹐豈不有損於嬰兒乎﹖」

朱元育曰「火候之要﹐全在一動﹑一靜。天君旣處密室之中﹐靜剛寂然不動﹐洗心退藏。動則感而遂通﹐發號出令。無非順一陰﹑一陽之節﹐子午之一寒一暑﹐卯酉之一生一殺。陰陽大分﹐纖毫不可差錯。苟合其書﹐則內火﹑外符﹐自然相應。」

朱元育曰「火候之動靜﹐如法令之不可違。學者當按行而涉歷之。見進退往來於二至﹑二分界限處﹐務要至誠專密﹐稍失常度﹐便於刻漏不應。盲鳳﹑怪雨﹑旱﹑澇爲災﹐小則螟蝗立起﹐玉鑪與金鼎沸騰﹔大則山川崩裂﹐金虎共木龍馳走。皆因心君放馳﹐神室無主﹐遂爾感災召變。」

朱元育曰「如冬至一陽生﹐法當進火﹐然須養潛龍之萌﹐火不可過炎。夏至一陰初降﹐法當退火﹐然須防履霜之漸﹐火不可過冷。不當炎而過炎﹐則隆冬反爲大暑。不當冷而過冷﹐則盛夏反爲霜雪矣。若遇春秋二分﹐陰陽各半﹐水火均平﹐到此便當沐浴﹐洗心滌慮﹐調變中和﹐鼎中眞炁方得凝結。」

朱元育曰「剛屬武火﹐柔屬文火。身心未合之際﹐當用武火以鍛煉之﹐不可稍涉於柔。神炁旣調之時﹐當用文火以固濟之﹐不可稍涉於剛。水火旣濟﹐正在虛危中間。虛極靜篤﹐神明自生﹐卽『一刻中﹐眞晦朔』也。」

朱元育曰「文火在神室中溫養﹐武火在門戶間堤防。」

朱元育曰「火候有文武。武火主烹煉﹐文火主沐浴。二用天洲迥別。始須野戰﹐終則守城﹐俱是武火用事。要知武火烹煉﹐在一南一北之交入。文火沐浴﹐全在中宮內守﹐念不可起﹐意不可散。火候妙訣﹐只在片刻中。」

朱元育曰「所謂沐浴者﹐萬緣盡空﹐一絲不掛。存眞意於規中﹐合和金情木性。一首一尾﹐平分坎離﹐調和兩家﹐不離中間眞土也。」

朱元育曰「造化之妙﹐全在午後子前。當以眞意徘徊其間﹐所以太陽當中﹐古人謂之停午。」

朱元育曰「運火神動﹐無過回光返照。」

朱元育曰「所謂眞火者﹐豈有他哉﹖只是息息歸根﹐以俟眞種之自化﹑自育而已﹐豈待渣滓之物﹐一毫幫補與夫矯揉造作﹐一毫費力哉﹖」

呂祖《金玉經》曰「欲明先天和合之神﹐卽結後天分散之气。苟有邪機﹐失元無措。」

呂祖《證道經》曰「動則連綿﹐靜則聯合﹐使陰陽相感﹐變化之機生焉。一著气質情關﹐便成假矣。」

《證道經》曰「眞機旋自內運﹐淸气發於源頭。源頭淸靜﹐明理之端也。𨿽天命流行﹐猶有通塞開閉之別。」

《唱道眞言》曰「火候之法﹐不過主靜內觀﹐使眞气運行不止而已。抽鉛添汞﹐不過眞水常升﹐眞火常降而已。」

《唱道眞言》曰「火候以眞气董蒸爲沐浴﹐以綿綿不絕爲抽添。」

《唱道眞言》曰「火候之運行則只有說﹕夫人身血气流通﹐其循環升降﹐原應周天之度﹐動中不覺。及至靜時﹐則脈絡骨節之間﹐嘿然而上升﹐油然而下降﹐分寸不差﹐毫釐不爽。自尾閭逆至泥丸﹐自泥丸順至絳宮﹐翕聚神房﹐與五行之气渾合爲一。」

《唱道眞言》曰「用火忌暴﹐十月之火猶如一日﹐一日之火猶如一刻。此爲純火。若有時忘卻﹐一念勿及﹐加意烹煉﹐一團躁急之气𨿽坐到﹐息息歸元之候終是暴火。由其自斷自續加意爲之也。」

《唱道眞言》曰「自知無火﹐方能用火。自覺無陽﹐方能采陽。如天體淸空﹐一無所有﹐如時行物生﹐萬古不息。」

《唱道眞言》曰「以五載十年之火候養成至神至聖之仙胎﹐使宿生習气銷熔殆盡﹐名爲煉丹﹐實爲養心。」

《唱道眞言》曰「體熱如火﹐心冷如冰。气行如泉﹐神定如嶽。神溢如也﹐气淵如也。神气相依﹐時時內視﹐刻刻返觀。潑天鑪火﹐徧地黃金。」

呂祖《證道經》曰「但至誠無息﹐便竅妙通靈。」

孫不二曰「無內藏眞有﹐有裏卻如無。」

《仙佛合宗語錄》曰「任火自運﹐絕不著意於火﹐方合玄妙機之火也。尢當入定﹐而專用眸光之功。是以日間用雙眸之光﹐專視中田。夜間用雙眸之光﹐守畱不妄。如是采之﹐大藥自生﹐卽《陰符經》所謂『機在目』也。」

《唱道眞言》曰「古聖『懲忿窒欲』四宇﹐是沐浴﹑抽添之要訣也。忿不懲﹐則火宜降而反騰。欲不窒﹐則水宜升而反瀉。𨿽十分功夫﹐做至九分九釐﹐亦必丹鼎飛敗﹐眞元下瀉。旦有不測﹐不止不成已也。」

蕭紫虛曰「乾坤橐鑰鼓有數﹐離坎刀圭采有時。」沖虛子曰「气行有數﹐忌其太多。气行有時﹐忌其太久。太久﹑太多﹐恐以帶其先天炁之生機﹐故以周天之數限之。我師曹遠陽曰﹕『子午卯酉定眞機﹐顚倒陰陽三百息』。玉鼎眞人曰﹕『鼎若無刻漏﹐靈芽不生。『刻漏者﹐出入息也。』金穀野人曰﹕『周天息數微微數﹐玉漏寒聲滴滴符』。陳泥丸曰﹕『天上分明十二辰﹐人間分作煉丹程。若言刻漏無憑信﹐不會玄機藥未成』。」

陳希夷曰「『三十六﹑二十四﹐周天度數同相似。卯時沐浴酉時同﹐火候足時休恣意。』蓋幹策二百十六﹐除卯陽沐浴之三十六不用幹﹐用實一百八十也。坤策百四十四﹐除酉陰沐浴之二十四不用坤﹐用實一百二十也。合之得三百息周天之數也。閏餘之數在外﹐運此周天﹐積累動炁﹐積之不過百日﹐則精不漏而返炁矣。卯酉則行沐浴以養之。息火﹑停符﹐謂之沐浴。今日行沐浴﹐不行其所有事﹐行其所無事也。李虛庵曰﹕『一陽動處初行火﹐卯酉封鑪一樣溫。』又曰﹕『沐浴脫胎分卯酉。』呂祖曰﹕『進退須明卯酉門。』言人不知卯酉沐浴﹐則亦墮空亡而不能成藥。蓋沐浴乃煉丹之正功﹐進火退符只是調和助沐浴之功而已。

「卯酉有年月之卯酉﹐有日時之卯酉。未得丹之前辧時中卯酉﹐要知一時六候﹐關渡竅妙。沐浴者﹐卯月木旺而火相丙火﹐至此而沐浴﹐庚金於此而受胎﹐不進陽火養金胎也。酉月金旺而水相壬水﹐至此而沐浴﹐甲木於此而受胎﹐不退陰符安木胎也。十月火符﹐除去卯酉兩月﹐故曰一年火候也。《悟眞經》曰﹕『一年沐浴防危險﹐十月調和須謹節。』但卯酉當於藥火到時取之。」

《脈望》曰「刑徳臨門﹐卯酉沐浴﹐大旨皆言養丹。而結丹時之沐浴﹐先聖皆祕而不言。惟我師《還丹火候歌》將行火竅妙闡發明白﹐愚今披露丹衷﹐發泄於此﹐使萬古迷蒙﹐盡爲訣破。《火候歌》云﹕『憶我仙翁道法﹐總是吾家那著。原無子午抽添﹐豈有兔雞刑徳﹖問吾子在何時﹖答曰藥生時節。問吾在何候﹖不過藥朝金闕。卯時的在何時﹖紅孩火雲洞烈﹐若無救苦觀音﹐大藥必然迸裂。此時沐浴時辰﹐過此黃河舟楫。再問何爲卯酉﹖卽是任同督合。此時若沒有黃裳﹐藥物如何元吉﹖遇此卽爲庫戌﹐請問庫中消息。此是一貫心傳﹐至道不煩他覓。『蓋藥臨玄門﹐丹經所謂九重鐵鼓﹐三足金蟾﹐任督下合之鄕﹐子母分胎之路﹐旨是此處﹐故以紅孩相火比之。救苦觀音者﹐靜攝嚴密則甘露垂珠也。愚常問師云﹕『入靜乃庫戌之事﹐此時何以云﹖』師云﹕『此靜不是大靜﹐乃觀音之靜﹐若那靜則如來之靜矣。』鶴林眞人云﹕『卯酉乃其出入門』。可見刑徳臨門﹐不過臨玄之門﹐臨牝之門也。在識其竅妙而已。」

卷四

明理習靜

上陽子曰「修士先須洞曉內外兩个陰陽作用之眞﹐則入室下功﹐成功亦易。內藥則一己自有﹐外藥剛一身所出。內藥不離自己身中﹐外藥不離色相之中。內藥只了性﹐外藥井了命。內藥是精﹐外藥是气。精气不離﹐故云眞種。內丹與外丹鑪火﹐同是一理。薛紫賢曰﹕『《破迷歌》云﹐道在內來﹐安鑪立鼎卻在外。道在外來﹐坎離鉛汞卻在內﹐此明內外二藥也。外藥者﹐金丹是也。造化在二八鑪中﹐不出半个時辰﹐立得成就。內丹者﹐金液還丹是也。造化在自己身中﹐須待十个月足﹐方能脫胎成聖。二者作用𨿽略相同﹐及其用功火候﹐實相遠矣。』吾儕下功﹐外藥和合丹頭之際﹐龍虎交戰之時﹐金木相吸﹐分毫不可差忒。稍差﹐大藥不就。內藥和合丹頭之際﹐最須防危慮險。內藥𨿽有天然眞火在土釜之中﹐赫赫長紅亦須憑外鑪勤工加減﹐抽添運用﹐令無差忒﹐至於危殆也。然內外眞火﹐變化無窮﹐實借眞鉛之妙絕。此物偏能擒汞﹐使不飛走﹐久之﹐鉛盡汞乾﹐則無火無金。」

瑩蟾子曰「大凡學道﹐必須從外藥起﹐然後及內藥。內藥者﹐無爲而無不爲也。外藥者﹐有爲而有以爲也。內藥則無形﹑無質而實有﹐外藥則有體﹑有用而實無。外藥者﹐色身上事。內藥者﹐法身上事。外藥是地仙之道﹐內藥是天仙之道。外藥了命﹐內藥了性。夫惟道屬陰陽﹐所以藥有內外。」

陶素耜曰「產藥川源﹐𨿽屬坤位﹐然坤乃老陰﹐不能自行。兌爲少女﹐乃坤同類﹐代坤行道﹐故又以西方兌爲主﹐乃金之正位也。煉金丹者﹐不求於幹﹐不求於坤﹐不求於坎﹐專求於兌可也。但功夫𨿽是一般﹐而法度則有次第。關竅旣開﹐方可築基。築基旣畢﹐方可得藥。內藥旣凝﹐乃可還丹。築基以前﹐皆後天中先天之藥。還丹一節﹐乃先天中先天之炁。炁一入舍﹐則如癡如醉﹐全仗侶伴﹑黃婆助我行符運火。」

陶素耜曰「癸中壬﹐後天中先天之藥也﹐築基用之。鉛中陽﹐先天中先天之藥﹐還丹用之。」

《脈望》曰「采後天中先天﹐延年益壽。先采先天中先天﹐作佛成仙。」

張三丰曰「采後天﹐築基煉己。盜先天﹐成聖成仙。逆成仙﹐龍吞虎髓。順生人﹐虎奪龍涎。」

陶素耜曰「先天之金水﹐取爲丹母﹐還丹用之。後天之金水﹐資爲鑪藥。煉己養丹用之。」

陶素耜曰「丹乃和气所成﹐呼吸於內﹐神依息而凝﹐息戀神而住。臨鑪之際﹐呼吸調和﹐收取外來眞一之炁﹐入吾戊己之宮﹐與我久積陰精兩相含育﹐則眞息自定﹐脈停丹結矣。」

「人間少陰一受胎孕﹐其經卽止﹐土塡水不起之證也。丹士驅龍就虎﹐執其平衡﹐調其勝負﹐猛烹而極煉之﹐則火蒸水沸﹐其金自隨水而上騰。及夫水沸已極﹐其盛入於離宮。離火反爲坎水所滅﹐制伏拘鉗﹐不飛不走。水逢土而掩﹐火得土而藏。鉛汞懼死﹐同歸厚土。三家相見﹐三姓會合矣。」

陶素耜曰「夫水何以能生金乎﹖陰陽始交﹐天一生水爲五行之首﹐是道之樞而陰陽之始也。水—加以土五﹐得水之成效。一數玄﹐五數黃﹐其玄黃含芽之象乎﹖

「坎離配日月。丹法有內日月﹐有外日月。欲令內日月交光於內﹐必先使外日月交光於外﹐光耀垂敷而偕以造化者在是矣。

「日月行於黃道之上﹐一出一入﹐疊爲盈虧。互爲捲舒﹐各有次序。朔而晦﹐晦而朔﹔弦而望﹐望而弦。如輻之輳轂﹐輪轉不停。此陰陽之往來也﹐日月之神化如此﹐然則吾身之日月日用不知者可默識矣。故學道之士知晦朔弦望之妙於往來輻輳﹐知采藥之符﹐是窮神也。知動靜早晚之期於出入捲舒﹐識運火之候﹐是知化也。亦在於反身而求之耳。

「合一不測爲神﹐推行有漸爲化。是神者﹐乃陰陽之主宰。而造化者﹐卽陰陽之疊運也。則欲窮其神﹐知具化﹐其惟陽在則陰來乎﹖」

陶素耜曰「金丹大道﹐至簡至易﹐進退有法﹐煉養有訣。皆順乎造化自然之妙﹐初不待於勉彊安排也。然所謂自然者﹐非付之自然﹐毫無所用也。祖師云『順自然』﹐非聽其自然﹐其自然所爲之妙諦乎﹖

「煉己三年﹐溫養十月﹐中間得丹﹐止一个時辰。呂祖云﹕『三千日裏積功夫』﹐又曰﹕『大功欲就三千日﹐妙用無方十二時。』《黃庭經》云﹕『積精累气以成眞』﹐長生久視之道由平銖積寸累﹐功夫無息﹐所以能化形而仙也。」

《脈望》曰「此意從靜極而生﹐卽眞土也。神气交感﹐皆是眞意所攝。意不專一﹐其神散而不凝。神不凝聚﹐則大用現前而失之俄頃﹐是故安靜虛無以養其神也﹐萬乘之主以尊其神也﹐辰極受正以用其神也﹐閉塞三寶以斂其神也。神靈則气應﹐始可從事服食而行返還之道﹐故神之丹君﹐气爲丹母﹐用功之綱要也。」

《脈望》曰「古之眞人﹐知神由中主﹐而气自外來﹐故必以神馭炁﹐而保厥長生。夫人之一身﹐常以元神爲宰﹐而取坎塡離﹐气始復焉。

「有情﹑有信四字﹐盡《參同》《悟眞》之蘊。情者﹐靜之動也。信者﹐動之符也。信之一宇﹐千聖萬眞﹐同此一訣。

「气精交感﹐道歸自然。魂魄相拘﹐行分前後。愼禦政之首﹐轉生殺之機﹐爲之而主之以無爲﹐有作而還歸於無作。生人之道﹐順道也﹐神仙則逆而用之。掀翻天地﹐顚倒五行﹐盜機也於將動未動之際。隱情密審﹐潛食而不令人覺。其轉殺爲生﹐藏恩於害﹐全在這點機括﹐微乎妙哉﹗」

《脈望》曰「成丹不過水銀一味而已﹐運火不過玄牝之門而已。其數𨿽煩﹐其旨甚約。若火滿周天﹐金滿幹體﹐火數足則金气亦足﹐然後七者返﹐九者還﹐眞人自神化不測矣。」

《天仙正理》曰「天仙是本性元神﹐不得金丹﹐不得復至性地而爲證。金丹是眞陽元气﹐不知采取﹐不能烹煉而爲丹。」

又曰「仙道簡易﹐只神炁二者而已。子於是知所以長生者以炁﹐所以神通者以神。

「不知眞動眞靜之機﹐不可以得眞炁。不知次第之用﹐采取之功﹐又何以言伏炁哉﹖

「始言煉己者﹐以其有諸相對者﹐是性之用於世法﹑世念中而逆回者言之也。終言還虛者﹐是性之無相對者﹐獨還於虛無寂滅而言之也﹐其實只是一个性眞而已。世人不知仙卽是性﹐與佛無殊﹐所以舉世談仙﹐而莫知所學﹐而亦莫有成也。」

上陽子曰「萬物有歸根之時﹐至人明長生之理。」

《契》曰「不得其理﹐難以妄言。竭殫家財﹐妻子饑貧﹐訖不諧遇﹐稀有能成。」

石仙翁曰「學仙甚易﹐而人甚難。脫塵不難﹐而人未易。深可哀哉﹗」

《抱朴子》曰「服藥𨿽爲長生之本﹐若能兼行气者﹐其益甚速。若不能得藥﹐但行气而盡其理者﹐亦得數百歲。然又宜知房中之術﹐所以爾者﹐不知陰陽之術﹐屢爲勞損﹐則行气難得力也。夫人在气中﹐气在人中﹐自天地至於萬物﹐無不須气以生者也。善行气者﹐內以養身﹐外以卻惡﹐然百姓日用而不知。」

《抱朴子》曰「夫損易知而速焉﹐益難知而遲焉。人尙不悟其易﹐安能識其難哉﹖夫損之者﹐如燈火之消﹐脂莫之見也﹐而忽盡矣。益之者﹐如苗禾之播植﹐莫之覺也﹐而忽茂矣。故治身養性務謹其細﹐不可以小益爲不防而不修﹐不可以小損爲無傷而不防。凡聚小所以就大﹐積—所以至億也。若能愛之於微﹐成之於著﹐則幾乎知道矣。」

劉長生眞人曰「塵心絕盡可全於性﹐色心絕盡可全於命﹐無明心盡可保沖和。」

陶素耜曰「鴻蒙旣順﹐藥化丹成﹐必得紆徐容與情境兩忘﹐人法雙遣﹐一念不生﹐萬緣頓息。《契》曰﹕『委志歸虛無﹐無念以爲常。』丹法始終以無念爲常﹐而有念者﹐乃一時半刻之事﹐不可不知。」

上陽子曰「無念二字﹐最爲受用。眞人潛深淵﹐無念以應之。浮游守規中﹐無念以候之。呼吸相含育﹐無念以致之。三性旣會合﹐無念以入之。其功最多﹐故曰爲常。妙哉﹗

「道家之無念﹐非寂滅之謂﹐乃心專之謂﹐只有正念現前﹐並無別念縱橫也。《丁靈陽心性訣》云﹕『靜中抑念功深﹐一切境界﹐現於目前﹐不得起心生愛憎。』蓋修行人﹐靜中境界多般﹐皆是自己識神所化﹐因靜而現﹐引誘心君。惟心主專一不動﹐見如不見﹐體同虛空﹐無處摸捉﹐自然消散。太上曰﹕『致虛極﹐守靜篤。萬物並作﹐吾以觀其復。』上陽子曰﹕自太極而至於復﹐凡幾太極而幾復也。明至於此﹐則九還之道盡矣。」

《規中指南》曰「原夫人之未生﹐漠然太虛。男女媾精﹐其兆始見。一點初凝﹐純是性命。混沌三月﹐玄牝立焉。玄牝旣立﹐系如瓜蒂。嬰兒在胎﹐暗注母气。母呼亦呼﹐母吸亦吸。凡百動蕩﹐內外相感。何識何知﹖何明何曉﹖天之炁混混﹐地之气沌沌﹐但有一息存焉。」

《中和集》曰「外陰陽往來﹐則外藥也。內坎離輻輳﹐乃內藥也。外有作用﹐內則自然。精气神之用有二﹐其體則一。以外藥育之﹐交合之精﹐先要不漏。呼吸之气﹐更要細細。至於無息思慮之神﹐貴在安靜。以內藥言之﹐煉精煉元精﹐抽坎中之元陽也。元精固﹐則交感之精目不泄。煉气煉元气﹐補離中之元陰也。元气住﹐則呼吸之气自不出入。煉神煉元神﹐坎離合體成幹也。元神凝﹐則思慮之神自然泰定。」

《性命圭旨》曰「情合性﹐謂之金木並。精合神﹐謂之水火交。意大定﹐謂之五行全。

「元精固﹐則交感之精自不泄漏。元气住﹐則呼吸之气自不出入。元神凝﹐則思慮之神自然泰定。」

朱元育曰「何謂性﹖一靈廓徹﹐圓同太虛﹐卽資始之乾元也。何謂命﹖一炁氤氳﹐主持萬化﹐卽資生之坤元也。性本無去無來﹐命卻有修有證。命之在人﹐旣屬後天造化﹐便夾帶情識在內﹐只因本來眞性﹐攙入無始以來業根生滅與不生滅﹐和合而爲八識。識之幽微者爲想﹐想之流浪者爲情。情生智隔﹐想變體殊﹐顚倒眞性﹐枉入輪回矣。

《唱道眞言》曰「太虛之中﹐得其气者成形﹐得其理者成性。太虛無爲﹐而萬物自遂。太虛無心﹐而萬物自滋。

「靜以養心﹐明以見性﹐慧以觀神﹐定以長气﹐寡欲以生精﹐致虛以立意﹐此要訣也。」

呂祖《證道經》曰「能知元始之由﹐太極動靜之理﹐陰陽消長之機﹐明此三者﹐根本立矣﹐正理存焉﹐見性之原也。

「道心者﹐天地之心﹐是心非心﹐空空洞洞﹐無一理不具﹐無一物能著﹐乃五行精一之神。」

《唱道眞言》曰「美色淫聲﹐究同我性。物不異我﹐我不異物。物我不分﹐神無去畱。」《性命圭旨》﹕『世間萬物本一神也﹐神本至虛﹐道本至無﹐易在其中矣。天位乎上﹐地位乎下﹐人物居中﹐自融自化﹐气在其中矣。中天地而立命﹐本虛靈以成性﹐立性立命﹐神在其中矣。命系乎气﹐性系乎神﹐潛神於心﹐潛气於身﹐道在其中矣。』

「神气合而後性命見﹐性命合而後未始性之性﹑未始命之命見。夫未始性之性﹑未始命之命乃吾之眞性命﹐卽天地之眞性命﹐卽虛空之眞性命。

「性者﹐元始眞如﹐一靈炯炯是也。命者﹐先天至精﹐一炁氤氳是也。性無命不立﹐命無性不存。在天爲命﹐在人爲性﹐其實一原。

「毗盧性海乾元面自﹐原是廓然無際﹐神妙莫測的。原是渾然大中﹐不偏不倚的。原是粹然至善﹐純一不雜的。本來圓明﹐洞徹無礙。以爲有﹐不睹不聞﹐奚所有也﹖以爲無﹐至靈至神﹐未嘗無也。本無方所﹐亦無始終﹐未有天地萬物之先﹐這个原是如此。旣有天地萬物之後﹐這个只是如此。至無﹑至有﹐至有﹑至無﹐乃乾坤之靈體﹐元化之玄樞﹐人人性命之本原﹐天下萬物萬事之大本。《易》所謂太極﹑四象﹑八卦﹐皆由此出。大舜之謂中﹐孔子之謂—﹐帝王之授受﹐聖賢之相傳。明此便是克明峻徳﹐知此便是知《易》﹐見此便是見道。

「人之靈明﹐一竅六合而內﹐六合而外﹐本無不周﹐本無不明﹐其不能然者﹐爲形所礙耳。性命之學﹐是一是二。苟能見得眞眞性體﹐卽能立得眞眞命根。純至十月胎全﹐陽神透頂﹐𨿽曰了命功夫﹐實是完得我性分內事。」

《唱道眞言》曰「道者一也﹐不變而至常之謂也。太極旣判之後﹐起初是此時﹐到底是此時。起初是此物﹐到底是此物。自一世界﹐以至十萬世界﹐皆是此時﹐皆是此物﹐未嘗少變而失其常也。人之心體﹐原是不變而有常﹐其所以變而不常者﹐是妄想雜塵﹐非心也。觀乎天之道﹐則知人之心矣。」

《唱道眞言》曰「一無之中﹐萬有具焉。以言無精﹐其實有精。以言無炁。其實有炁。以言無神﹐其實有神。如太古之世﹐民風熙皞﹐無在非徳澤之洋溢﹐不可執—名一象以求之﹐而禮樂刑政﹐燦然具足。」

上陽子曰「世人執爲《易》之辭﹐不明卦之用。苟明卦之用﹐不知《易》之道。欲明《易》之道﹐道在身中﹐不屬卦气。常以靈知寂照爲心﹐虛空不住爲觀﹐返本還原﹐復歸太極。」

子思曰「心之精神謂之聖﹐故心定而能慧﹐心寂而能感﹐心靜而能知﹐心空而能靈﹐心誠而能明﹐心虛而能覺。」

《楞嚴經》曰「知見立見﹐卽無明本。知見無見﹐斯卽涅盤無漏眞淨﹐夫豈同於木石之無知﹑無見乎﹖」

《定觀經》曰「惟滅動心﹐不滅照心。

「聖人虛其心而實其照﹐終日知而未嘗知。」

荷澤曰「心常寂﹐是自性體。心常知﹐是自性用。」

馬丹陽曰「無心者﹐非同貓狗﹐蠢然無心也﹐務在存心淸淨之域﹐而無邪心也。故俗人無淸冷之心﹐道人無塵垢之心﹐非所謂俱無心而與木石同也。」

白紫淸曰「生我於虛﹐致我於無﹐是宜歸性根之太始﹐返未生之以前。藏心於心而不見﹐藏神於神而不出﹐故能三際圓通﹐萬緣澄寂﹐六根淸淨﹐方寸虛明。不滯於空﹐不滯於無﹐空諸所空﹐無諸所無﹐至於空無所空﹐無無所無﹐淨裸裸﹐赤灑灑﹐則靈然而獨存者。」

馬丹陽祖曰「夫體空者﹐心體念滅﹐絕盡毫思﹐內無所知﹐外無所炁﹐其難住迅若奔馬﹐惟靜可以禦之。當先去其外黨﹐若在眾人之中如在深山窮谷﹐方是道人。若不到無心田地﹐難以制禦。

「守淸淨恬淡﹐所以養道。處污辱卑下﹐所以養徳。去嗔怒滅無明﹐所以養性。節飲食﹐薄滋味﹐所以養炁。然我性定則情忘﹐形虛則炁運﹐心死則神活﹐陽盛則陰衰﹐此自然之理也。

「兒女心多﹐煙霞气少。初學入道之人﹐截自今以住﹐俗事不掛心﹐專心至志﹐始終如一﹐莫中路而廢之。若有毫末不除﹐則道不固。已往之事不可思﹐未來之事不可念﹐且據目前爲現在﹐便是無事之人。

「外日用﹐大忌見他人過﹐自誇己徳﹐妒賢嫉能﹐起無明俗念﹐欲心種種之過。內日用﹐眞修眞淨﹐不染不著﹐調气養神﹐逍遙自在﹐暗積功行﹐不求人知﹐惟望天察。《詩》曰「大道人情遠﹐無爲妙本基。世間無愛物﹐煩惱不相隨。』

「酒爲亂性之漿﹐肉爲斷命之物﹐直須不喫爲上。酒肉犯之猶可忽﹐若犯於色﹐罪不容誅。蓋色之害人﹐甚於狼虎﹐敗人美行﹐損人善事﹐亡精滅神﹐至於損軀﹐故爲道人之大孽。

「佰﹑色﹑財﹑气﹐是﹑非﹑人﹑我﹐憂﹑愁﹑思﹑慮﹐攀緣﹑愛戀﹐此心一起﹐迅卽掃除。十二時中﹐常搜已過。稍覺偏煩﹐卽常攺正。

「十二時中﹐天道運行。斡旋造化﹐還有息否﹖煉道之人須象天道﹐亦要十二時中﹐無暫停息﹐斡旋自己身中造化﹐要常淸常靜﹐不起纖毫塵念﹐乃是修行。」

赤腳劉眞人曰「修行人制身如制大囚﹐不敢放令自在﹐稍縱必脫去枷鎖﹐嘯聚山林﹐不可復制矣。馬丹陽曰﹕『稍令自在神丹漏﹐略放從容玉性枯。』

「初下志須要保守靈源﹐坐得且坐﹐如愛護春芽浮泡相似﹐難收易散﹐要人保惜。世間萬事﹐藝術好惡﹐榮枯得失﹐一齊放下。如愚如癡﹐如枯木石頭。把自己形骸﹐如四足相似﹐要在萬物之下始得。把自已光明﹐只可深藏不露﹐若於萬緣境上﹐散了一分無一分也。

「修行人學憨學癡﹐休開世情眼﹐莫作快心事﹐但有疑心莫爲﹐稍有違心勿做。須要情識兩忘﹐漸歸於道。識是生死種子﹐修行人日用上有功處﹐一分也要爭做。有過處絲毫卽攺﹐慢慢地換得孽少福多。」又曰「九天之上聖賢無一个無福﹐在地眾生無一个無孽。」

邱長春眞人曰「修眞慕道須憑積行累功﹐若不苦志虔心﹐難以超凡入聖。或於教門用力大起塵勞﹐或於心地用功全拋世事﹐但克已行心於道﹐皆爲致福之基。然道包天地﹐其大難言﹐小善小功卒難見效﹐所以云剎那悟道﹐須憑長劫煉魔﹔頓悟一心﹐必假圓修萬朽。今世之悟道﹐皆宿世之有功也。人不知宿世之因﹐只見年深苦志﹐不見成功﹐以爲塵勞虛設﹐卽生退意﹐甚可惜也。殊不知坐臥住行﹐心存於道﹐𨿽然心地未開﹐時刻之間﹐皆有積累。功之未足﹐則道之不入。如人有大寶明珠﹐價值百萬﹐我欲買之﹐而錢數未及﹐須日夜經營﹐勤求儉用﹐積聚錢財﹐𨿽三千﹑五千﹑三萬﹑五萬﹐錢數未足﹐而寶珠未得。其所積之錢﹐應急且得使用﹐比於貧寥之家﹐云泥有隔﹐積功累行者亦然。𨿽未得道﹐其善根深重﹐今世後世﹐聖賢提挈﹐方之無宿根者﹐不亦遠哉﹗

「十二時中﹐只要內搜已過﹐方得神气內安。神气安﹐爲眞功。不見他人過﹐爲眞行。許祖云﹕『暗行陰騭萬神安。』」

郝太古眞人曰「日用者﹐靜處煉炁﹐鬧處煉神﹐行住坐臥﹐皆是道也。晝夜現前﹐須要不昧。若睡了一時﹐死了一時。日日有功﹐無睡千日﹐功夫了也﹐勿信他人言有夙骨。

「凡人成則忻忻﹐敗則戚戚。若此兩者﹐覷若平等﹐便是了心地人也。」

棲雲先生曰「三千功易得﹐八百行難全。澄心定意是眞功﹐苦己饒人是眞行。」

《西山誌》疏﹕「以淸淨爲基﹐以無爲气體﹐以存誠爲用﹐以柔弱爲守﹐以堅忍爲行﹐以精進爲心﹐以決烈爲志﹐以廣大爲規。視天地萬物﹐無一不在我心性之中。視天地萬物﹐又無一事可爲我心性之礙。以我心之眞淨﹐化天下之貪染。以吾心之克明﹐化天下之蒙昧。以吾願之必忠﹐化天下之迷惘。以我力之無怠﹐揚吾教之無邊。不希心於陽福﹐不或志於陰愆﹐不縈情於物累﹐不畏刺於人言。冥默有自然之宰﹐榮枯有一定之衡﹐誠不可爲﹐不可致﹐不可測﹐不可分之理也。世人罔識玄微﹐偏欲以妄勝天﹐以貪爭命﹐此無往而不獲其咎者。

「炎炎者勿直任其气﹐滔滔者勿遇溺其情。且我之炁﹐養之周流萬物。我之情﹐藏之茂對羣生。豈可以先天之眞性﹐受制於物﹖豈可以未鑿之良心﹐受制於情﹖心之所至﹐气卽從之。形之所寓﹐情卽引之。人能置此身於太虛﹐化萬物於無有﹐過而不畱﹐動而能定﹐與物往來﹐無縈無擾﹐何有於忿﹖何有於欲哉﹖」

莊子曰「至人潛行不窒﹐蹈火不熱﹐行乎萬物之上而不傈﹐請問何以至此﹖」關尹子曰「是純气之守也。」

《唱道眞言》曰「煉丹必先煉心﹐心靈則神淸﹐神淸則气凝﹐气凝則精固。丹經所謂築基﹑藥材﹐鑪鼎﹑鉛汞﹑龍虎﹑日月﹑坎離﹐皆從煉心上立名。至於配合之道﹐交濟之功﹐升降之法﹐烹煉之術﹐此其餘事。若心源未能澄澈﹐情欲纏繞﹐則築基𨿽固必復傾﹐藥材𨿽具必多缺。鑪殘鼎敗﹐龍戰虎哮﹐日蝕月晦﹐坎虛離實。配合則陰陽不和﹐交濟則水火不睦﹐欲升而反降﹐三尸害之﹐六賊擾之﹐一杯之水﹐難救車薪之火﹐故煉心爲成仙徹始徹終之要道也。」

卷五

煉己築基

上陽子曰「金丹之道﹐先須煉己﹐使神全气盛也﹐七情不動﹐五賊不亂﹐六根天定﹐精難動搖﹐方可從事丹道之言。五賊者﹐卽眼﹑耳﹑鼻﹑舌﹑身﹑意﹐爲天之五賊。色﹑聲﹑香﹑味﹑觸﹐爲世之五賊。愛﹑欲﹑貪﹑嗔﹑癡﹐爲內之五賊。天之五賊不謹於內﹐則內之五賊蜂起。世之五賊不除於外﹐則天之五賊豺生。是以眼見色﹐則愛起而賊精。耳聽聲﹐則欲起而搖精。鼻聞香﹐則貪起而耗精。口嘗味﹐則嗔起而走精。身意遇觸﹐則癡起而損精。五者日夜戕賊於身﹐其精能有幾何﹖精去則神气隨之﹐身則喪矣。修行人以身爲國﹐以精气爲民。精不動搖﹐謂之民安。神气充足﹐謂之國富。以求丹爲戰敵﹐必如此然後可以戰勝﹐而得先天之炁矣。」

《天仙正理》曰「煉己奢﹐所謂苦行其當行之事曰煉﹐熟行其當行之事曰煉﹐禁絕其不當爲之事曰煉﹐精進勵志而求必成曰煉﹐割絕貪愛而不畱余愛曰煉﹐禁止舊習而全不染習曰煉。已者卽我靜中之眞性﹐動中之眞意﹐爲元神之別名也。古云﹕『未煉還丹先煉性﹐未修大藥且修心。』」

《脈望》曰「煉丹必先於煉已﹐而煉己與養己有分。寶精裕气﹐養己也。對境忘情﹐煉己也。自有動靜之分。而煉己又莫先於養已﹐第法性𨿽一﹐教有頓漸。六祖《壇經》曰﹕『若起正其般若觀照﹐一剎那間﹐妄念俱滅。若識自性﹐一悟卽至佛地。』頓法也。此之所論﹐乃漸法耳。虛靖天師云﹕『要得身中神不出﹐莫向靈臺畱一物。』蓋遣欲澄心﹐只有正念現前﹐內境不出﹐不染一切﹐外境不入。如此安靜﹐漸入大定。气質之性﹐無所依傍﹐一物不著﹐心如太虛﹐則眞空實相本體自然發現﹐此安靜則虛無之義﹐而元神爲丹君之說也﹐然非頑空也。《壇經》云﹕『若百物不思﹐常令念絕﹐卽是法縛﹐卽名邊見。』誠於原本生身受气之處﹐玄關一竅收視返觀﹐於六塵中﹐無染無著﹐回光而內照之﹐久之純熟﹐自然萬慮俱空﹐元神獨覺。」

《悟眞》曰「若欲修成九轉﹐先須煉己持心。當知煉已﹐非空煉也。』﹝濟一子曰「眞气燻蒸﹐習熟對境。」﹞

《金丹眞傳》曰「若問如何煉已﹐鼎鑪琴劍無差。」

白玉蟾曰「學仙非難﹐出塵離欲爲甚難。」玉陽眞人云「隨情流轉﹐定落空亡﹐更道難成﹑功難就﹑孽難當。」

《太上護命經》曰「卽色是空﹐卽空是色。若能知空不空﹐知色不色﹐名爲照了﹐始達妙音。」

《太上五廚經》曰「一气和太和﹐得一道皆泰。和乃無一和﹐玄理同玄際。不以意思意﹐亦不求無思。意而無有思﹐是法如是持。」

《樵陽經》曰「初功在寂滅情緣﹐掃除一切雜念﹐方可下功。除雜念﹐乃是第—著築基煉己之功也。」

《唱道眞言》曰「有聖人之體﹐然後可以行聖人之用。」

初祖曰「外息諸緣﹐內心無喘。心如墻壁﹐可以進道。」

古歌曰「未煉還丹先煉性﹐未修大藥先修心。」

《心印經》曰「精合其神﹐神合其气﹐气合其眞。回風混合﹐百日功靈。」

《唱道眞言》曰「靜以守之﹐虛以合之。運之以意﹐而未嘗有意。得之於心﹐而本無心。動而與天行之健﹐其動則靜中之動也。靜而與地體之凝﹐其靜乃動中之靜也。而喫緊在玄關一竅。」

《無根樹》曰「樹老將新接嫩枝。梅寄柳﹐桑接梨﹐傳與修眞作樣化。自古神仙栽接法﹐人老原來有藥醫。」

上陽子曰「去色欲﹐絕恩愛﹐輕財物﹐愼徳行﹐四者煉己之大要也。去色飲﹐則精气全﹐乃能降龍伏虎。非但去之﹐要能與之相忘。昔長生劉眞人洛陽三年﹐煉己也。泥丸翁酒肆淫房戲歷徧﹐煉己也。煉己日久﹐淘汰情性﹐自然忘無可忘﹐乃至於忘忘。絕恩愛者﹐緣恩愛起於對境。著境則恩生﹐恩生則愛起。能對境忘境﹐則六賊不擾﹐而神君作主。持心若此﹐方許行此—時半刻之功﹐入恍惚杳冥之內﹐以求此先天眞一之气﹐否則未有不危者。」

《脈望》曰「煉己之要﹐首要與之相忘﹐色欲之念始絕。次要降伏彼心﹐恩愛之情可免。三要法財相濟﹐庶得歡悅之意。四要勤修徳行﹐乃致神明之佑。四者具備﹐晨夕不怠﹐三年純熟﹐對境無心﹐精神完固﹐方可入室下功﹐以采先天一炁。

「妄想不除﹐必致精耗气散﹐是煉己無功也。气爲大藥﹐必須調和馴習﹐乃能行順其軌。倘情性乖張﹐難以鼓琴敲竹﹐甲庚失度﹐安能招鳳喚龜﹖是情不歸性也。自然火侯失調臨陣輕敵﹐而多殆辱之咎﹐學者可不正心誠意﹐愼以求之乎﹖

「吾之元神﹐丹道之君主也。只凝神聚气﹐心息相依。惶惶寂寂﹐優之遊之﹐任其自然。君臣合徳﹐布政於明堂之上。金來歸性﹐大小無傷。」

上陽子曰「君子安其身而後動﹐易其心而後語﹐定其交而後求。聖人慮患之深﹐修煉人之情實一動﹑一語﹑一求三者﹐乃聖人之至理﹐眞養己之要言。寶精﹑裕气﹐養己也。對境忘心﹐煉己也。常應常靜﹐煉己也。積徳就功﹐煉己也。修丹之士必先煉己﹐懲忿窒欲﹐苦行忍辱﹐庶入室之時﹐六根泰定。方使純熟﹐忘無可忘﹐乃能就事。世人不知煉己事大﹐而欲妄行一時刻之功﹐希冀功成﹐鮮不厥功矣。」

上陽子曰「如來云﹕世尊說此難事﹐是爲甚難者﹖蓋稍輕敵﹐七情六賊有一不防﹐至粹至精之寶喪矣﹐安能輕敵乎﹖

「下功之初﹐先去三尸﹑六賊﹐煉得心如太虛﹐六根淨盡﹐方可入室而煉大丹。

「還丹之道﹐修之則易﹐煉己最難。

「聖人惟恐後人不能煉已﹐則時至臨鑪﹐頃刻之功﹐不得一粒至寶﹐反至危困。修行人先當究意煉己之功也。

「念欲灰而志欲奮﹐功欲勤而境欲忘。」

白玉蟾《指玄篇注》曰「煉藥之時﹐念念不忘﹐道心如鐵﹐莫被塵境所牽﹐色欲所蔽。」

陸子野曰「倘懷一時之興﹐濃則忘卻平日之辛苦﹐而廢終身之大事。」

重陽祖曰「體靜心閒﹐方可觀妙。」

重陽祖曰「鼎鑪火竈急安排﹐自有純陽气上來。地戶閉時骨體時﹐天關漸積自然開。」

邵子曰「梧桐月向懷中照﹐楊柳風來面上吹。」又曰「月到天心處﹐風來水面時。這般淸意味﹐料得少人知。」

《金丹節要》曰「一念規中﹐萬緣放下。四門外閉﹐兩目內睹。」

《脈望》曰「養性存神﹐憑玄牝以立根基。寶精裕气﹐借藥物而固邦本。築基須進气﹐采藥煉己﹐則烹汞成砂﹐國富民安﹐身心寂不動也。煉己之要﹐歸重情主。營外一邊﹐一剛一柔。三年無間﹐骨气俱是金精﹐肌膚皆成玉質。斯時內藥堅凝﹐然後可以配合乾坤﹐得金情而行還丹之功。卽《悟眞》『民安國富方求戰』之旨也。」

「入室築基﹐乃吾人大事因緣。尊主人爲萬乘﹐諭丹室以九重﹐比火符爲號令﹐愼重謹密之至也。入室采藥﹐𨿽忌輕言﹐然此感彼應﹐非借言語﹐何以得大藥之眞﹖顧只在言之善耳。」

「何以必先煉己純熟﹐始可采藥﹖蓋心動則神不人气﹐身動則气不歸神﹐故邱祖謂心地用功﹐全拋世事﹐方能神气合一。

「龍吟虎嘯﹐方其爻動﹐和合丹頭﹐此聲早已有之﹐不獨成丹時始有也﹐所以《悟眞》云﹕『月才天際半輪明﹐早有龍吟虎嘯聲。』妙在一『早』字。」

上陽子曰「築基之法﹐預營壇墠﹐先采藥物。旣得藥物﹐出入相通﹐行煉己功。柔暖播施﹐微溫直透﹐此爲初關第一候也。環繞丹鑪﹐施條按意﹐開關道路﹐不偕不狂﹐分彩和光﹐愈低愈下﹐日景漸長﹐此爲中關第二侯也。咸之翼日﹐柔上而剛下﹐二气感應以相與﹐止而說﹐男下女﹐是以亨利貞﹐金气相需小往大來﹐陰陽交接。此爲下關第三候也。

「三尸皆气質之性所化﹐煉己者﹐只能沈之﹑伏之﹐欲殺盡非得藥不可。蓋純乎眞性﹐則滅盡矣。」

彭鶴林曰「未說修丹便得仙﹐且圖形固得延年。那堪或有衝升分﹐渺渺白鶴登雲天。學道之土﹐先遵後天作用﹐進气采藥﹐形固年延﹐眞有立竿見影﹐呼谷傳響之應。然後采先天大藥﹐亦近取諸身而易證﹐藏器待時而已。」

《脈望》曰「入室之初﹐乃有爲之事。《契》曰﹕『闓舒布寶』﹐闓者歡悅也﹐舒者暢遂也﹐布寶者不吝財也。從其所好﹐乃得情來歸性﹐而要中之要﹐又在乎斗魁之柄﹐《契》所謂『要道魁柄』。斗之所指則气動﹐進火退符必用斗建之子午﹐幹運一身之陰陽﹐統攝一身之萬化。若网之有綱﹐衣之有紐。爻象內動﹐及時下手﹐斯時吉凶悔吝起於毫髮﹐敬之﹐愼之。

「丹道金來伐木﹐舉水克火﹐皆盜機逆用之事﹐所謂『五緯錯順﹐不相克而相戀』者也。」

白玉蟾《白日銘》曰「嗟夫﹗人身如無根樹﹐惟憑气息以爲根株。百歲光陰﹐如夢相似。出息不保入息﹐今朝不保來朝。虛度歲時﹐忽然老死。百骸潰散﹐四大分離﹐神室魂迷﹐散墮諸趣﹐不知來世又得何身﹖生死輪回﹐劫劫不息﹐迷不知悟﹐懶不知勤﹐而今旣到寶山﹐切莫去時空手﹐到老依前病死﹐枉向人間一遭。各宜勉力﹐下死功夫。古云﹔『辛勤二三年﹐快活千萬劫。』從今收拾﹐一意無他。眼不外視﹐耳不外聽﹐節飲食﹐省睡眠﹐絕笑談﹐息思慮。把茅蓋頭頂﹐莫求安適。煮米療饑﹐莫分美惡。如蟬飲露﹐體自輕淸。如龜吸日﹐壽乃延長。若能餐松啖柏﹐戴笠披蓑﹐巖下眠云﹐洞前飲水﹐猶是你家人也。如其未有力量﹐但且暫學古賢。苟不亦是修行﹐則是無此福分。朝收暮采﹐日煉時烹。如龍養珠﹐如雞抱卵。火種相續﹐打成一片。至如子母﹐相見不亦樂乎﹖」

《抱朴子》曰「生可惜也﹐死可畏也。長生養性﹐未有不始於勤而終成於久視也。道成之後﹐略無所爲也。未成之間﹐無不爲也。其大藥初皆用錢﹐不可卒辦。合作之日﹐當齋潔淸淨﹐斷絕人事﹐思神守一﹐卻惡衛身。如人君之治國﹐戎將之戰敵﹐乃可必得耳。」

《抱朴子》曰「胎精固神﹐保守元气。常以生气時﹐以鼻引入。世人咽气﹐令喉中有聲﹐此非胎精元气﹐是服粗气也。粗气在腹﹐與元气不同居也﹐粗气是喘息之气。元气𨿽至少而難散﹐非粗气可比。呼吸猶不欲自聞﹐況咽有聲乎﹖夫人气粗則傷肺﹐肺爲五臟華蓋﹐气下必先至肺。凡服元气﹐不隨粗而出入﹐則無有待气生死之時也。旣鼓咽外气﹐入於元气髒中所以反傷於人。凡人用力﹐皆眾气也﹐謂眾物之气﹐飲食之品也。眾气只能舉重致遠﹐運體而已﹐存之不能益人之壽﹐去之不能使人短折﹐何必禁閉﹖且用气之術﹐用元气也﹐可以移山嶽﹐決河海﹐制虎豹﹐縛盜賊﹐故知眾气不及元气﹐粗气可去之﹐元气不可令出也。若服元气滿﹐則粗气自除﹐眞气燻蒸﹐可以絕谷。縱一日九食﹐亦不能成患﹐終歲不食﹐亦不困贏﹐則知气之道遠矣。」

《抱朴子》曰「凡人導引﹐骨節有聲﹐大引則聲大﹐小引則聲小﹐筋緩气通故也。夫導引療未患之疾﹐通不和之气﹐動之則百關气暢﹐閉之則三宮血凝﹐實養生之大律﹐祛疾之玄術矣。」

《抱朴子》曰「夫行炁當以生炁之時﹐勿以死炁之時也。」

《抱朴子》曰「行炁大要﹐不欲多食生菜﹑肥鮮之物﹐今人炁彊難閉。又當禁念怒﹐多忿怒﹐則炁亂不得益﹐令人發咳。」

呂祖《采金歌》曰「減酸鹹﹐常咬淡﹐黃婆伏侍用心看。」

《天仙正理》曰「精潔芽茶淡飯﹐調養口腹﹐安靜气體﹐亦易易事耳。」

道書曰「欲得長生﹐腸中當淸。欲得不死﹐腸中無滓。」

《抱朴子》曰「食艸者善走而愚﹐食肉者多力而悍﹐食穀者智而不壽﹐食气者神明不死。」

丹陽祖曰「薄滋味所以養气﹐去嗔恚所以養性。一念若動﹐气隨心散﹐精逐气亡﹐神馳故也﹐此懲忿之先於窒欲也。」

《天仙正理》曰「禁戒甘旨葷腥﹐專持素食﹐宜遵《四十九章經》元始天尊法旨所云。齋戒者﹐道之根本﹐法之津梁。子欲修道﹐淸齋奉戒。眾生捨淸齋﹐耽葷膻而觸法﹐譬之餓鬼啖死屍。」

張三丰詩﹕「气敗血衰宜補接﹐明師親授口中訣。華池玉液隨時吞﹐桃塢瓊槳隨口咽。絕慮忘思赤子心﹐無情少意丈夫烈。丹田溫養返童顏﹐笑殺頑童頭似雪。

「體隔神交理最詳﹐端然下手兩相當。安鑪立鼎尋眞種﹐對境忘情認本鄕。撥住龍頭收紫霧﹐頓開虎尾落金光。眞鉛一點吞歸腹﹐萬物增輝壽命長。

「牢固陰精是築基﹐眞靈常與气相隨。一塵不染身偏靜﹐萬慮俱忘我獨知。邪賊無由侵內界﹐主公終日對嚴師。渴來解飲長生酒﹐每日醺醺醉似泥。

「自從鑿破洪蒙竅﹐認得乾坤造化鑪。不用神功調水火﹐自然靈气入肌膚。朝朝黃鶴藏金窟﹐夜夜銀蟾入玉壺。要識金丹端的處﹐未生身處下功夫。

「央請黃婆善作媒﹐無中生有苦栽培。故教奼女當時待﹐勾引郎君自外來。兩竅相通無阻滯﹐中間聚會不分開。翕然吻合春無限﹐產个嬰兒號聖胎。」

《指玄篇》曰「天機不泄世難知﹐匯露天機寫作詩。同類鑄成軀鬼劍﹐共牀作起上天梯。人須人度超凡世﹐龍要龍交出污泥。莫怪天機都實說﹐只緣要度眾羣迷。」

《鼎器歌》﹕「鏡心寂滅若虛空﹐始得臨鑪無獘病。無獘病﹐可安鑪﹐調和鼎气莫心粗。」

《黃鶴賦》曰「道術造端﹐似行邪而實正。火候托始﹐如出奇而用兵。」

馬祖《還丹歌》曰「斷情割愛調龍虎﹐絕慮忘機產鳳麟。」

《上藥靈境》曰「見新月﹐生玉田﹐太和元气沖海邊。」

《大道歌》曰「鑪火候﹐要分別﹐先采後天延歲月。」

又曰「築基煉己采後天。」

《中和集》曰「看春生寒谷﹐覿面慈顏。」

許祖《醉思仙歌》﹕「朝思道﹐暮思仙﹐暗行陰騭萬神安。內交眞炁存呼吸﹐自然造化返童顏。」

許祖《松沙記》曰「余自修道﹐方明气術爲先﹐陰騭爲首。初廣布圖騭﹐先行气功﹐持內丹長生從視之法。气成之後﹐方修大藥。」

許祖《中黃八柱經》曰「動而靜也﹐炁凝神而如寂。靜而動也﹐柿抱炁而若虛。還之三無之舍﹐元神洞徹。返乎九有之墟﹐眞息淵微。」

許祖《淨明四規明鑑經》曰「攝意歸於身﹐攝想得乎正。其炁蒸然﹐其神廓然﹐其見飛飛然。以神交神﹐神者自神。以气奪气﹐气出太空。太空之中﹐其福卓然不蕩也。不蕩之心性也﹐心性調﹐而符藥爲筌蹄﹐而可棄也。」

《逍遙山誌》疏﹕「得日之旨﹐始炁陽生﹐妙合萬物之神。得月之旨﹐元气陰長﹐妙合萬物之精。得斗之旨﹐玄炁布化﹐日月合明﹐妙合萬物之炁。」

《契》曰「推情合性﹐轉而相與。」又曰「金水合處﹐木火爲侶。四者混沌﹐列爲龍虎。」

《契》曰「離炁納營衛﹐坎乃不用聰。兌合不以談﹐希言順洪蒙。三者旣關鍵﹐緩體處空房。委志歸虛無﹐無念以爲常。」

《黃庭經》曰「何不食炁太和精﹐故能不死入黃寧。

「兩神相會化玉漿﹐淡然無味天人糧。

「百二十年猶可還﹐過此守道誠甚難。惟待九轉八瓊丹﹐日月之華救老殘。

「六府修治潔如素﹐虛無自然道之故。物有自然事不煩﹐垂拱無爲身體安﹐虛無之居在帷間。

「棄捐淫欲專守精﹐寸田尺宅可理生。

「閉子精路可長活。

「長生要妙房中急。上陽子曰﹕『𨿽是房中得之﹐而非禦女之術。』」

呂祖曰「精養員根炁養神。此眞眞外更無眞。」

《脈望》曰「下手立基之始﹐離諸妄想﹐物我俱忘。專气致柔﹐回光返照。靜定習久﹐如止水無波。凡息一停﹐眞息自動。但覺—念從規中起﹐混混續續﹐兀兀騰騰﹐靜極欲動﹐自然見玄關一竅﹐其大無外﹐其小無內﹐入無積聚﹐出無分散﹐此之謂眞胎息。」

《莊子》曰「遊心於淡﹐合气於漠﹐順物自然﹐而無容私焉﹐而天下治矣。」

《莊子》曰「機心存於胸中﹐則純白不修。純白不備﹐則神生不定。神生不定者﹐道之所不載也。」

《莊子》曰「夫形全精復﹐與天爲一。天地者﹐萬物之父母也﹐合則成體﹐散則成始。形精不虧﹐是謂能移。精而又精﹐反以相天。」

《莊子》曰「至陰肅肅﹐至陽赫赫。肅肅出乎天﹐赫赫發乎地﹐兩者交通成和﹐而物生焉。」

《莊子》曰「用志不分﹐乃凝於神。」又曰「其天守全﹐其神無隙﹐物奚自入焉﹖」又曰「通天下一气耳。」

上陽子曰「煉己之功﹐徳行爲先。夫徳可以動天地﹐行可以感鬼神﹐如此持心。方可采先天之炁﹐眞一之鉛﹐首經之至寶﹐方可行此一時二候之功也。」

《金石誥》曰「速養丹田速養身﹐好將陰徳濟斯民。此身不向今生度﹐更向何生度此身﹖」

陳希夷曰「畱得陽精﹐決定長生。」

李虛庵曰「陽關一閉﹐个个長生。蓋精滿則關自閉﹐不復有精竅矣。何以知精滿盡化炁而不漏﹖沖虛子曰﹕『靜已煉成炁者﹐便有止火之候。』此是無精之靈應也﹐則無竅矣。此無竅無漏方眞。」

《敲爻歌》曰「三鉛只得—鉛就﹐金果仙芽未現形。再安鑪﹐重立鼎﹐跨虎乘龍離見境。」

《天仙正理》曰「息定精還﹐謂之基成不漏。若有漏﹐則不能爲胎神之基。眞我者﹐本來面目﹐卽元神﹑本性之別號也。」

《天仙正理》曰「百日築基﹐煉精化炁﹐是大槪言之。或七﹑八十日得炁足﹐或五﹑六十日得炁足﹐功勤不差者易得﹐年少者亦易得。」

《天仙正理》曰「初關煉精化炁﹐精已虛耗﹐必采煉以補精﹐精返炁足﹐則眞炁大藥﹐始有所生。如年之已老﹐則不能以百日限而止功也﹐所以有期內﹑期外之不同。期內者﹐如我曹老師五十日而得是也﹐有七﹑八十日者﹐如我以兩月半而足炁﹐然其初尙有—月調習。期外者﹐或二百日﹑三百日﹐未可定也。」

《天仙正理》曰「修士當於人道中先修純徳﹐又能信奉眞師﹐愼擇賢友﹐精心修煉﹐可計日而成。」

《仙佛合宗論語》沖虛子曰「我於萬曆壬寅初試百日關於家﹐而煉精以化炁。首—月調息﹐次一月精進﹐時至神知﹐斡施斗柄﹐默悟世尊見明星而悟道之說﹐契我妙用。自是以來﹐一夕行過三五周天﹐至七八周天﹐又至十餘周天﹐則功將徹夜無間歇矣。火候斯足﹐遂得止火之景﹐而止之法﹐約兩月餘﹐總三月之季而成大藥﹐古云﹕『百日築基』﹐信哉﹗昔還陽老師下動時﹐年方三十﹐神淸炁盈﹐夜靜功勤﹐不五十日而火足采大藥五日而得。眼有金光﹐鼻有气搐﹐耳後有風生﹐腦後有鷲鳴﹐身有躍動﹐丹田有火珠馳驟﹐上衝下突﹐如是六種見驗也﹐則火珠有自然投關之妙。」

池陽先生曰「下大功須是謹守百日﹐處於靜室。外無所著﹐內無所思﹐身如槁木﹐心若寒灰﹐萬緣頓息﹐與虛空同體。以電光爲用﹐晝夜殷勤﹐三五日間﹐自然心定气和﹐喜悅無窮。」

陶素耜曰「三光皆返照於內﹐神不外馳﹐神凝气和﹐精從內守﹐气自外生﹐自然煉精化气﹐濯注三宮﹐气滿根植﹐下亦不漏﹐而築基成矣。」

泥丸祖曰「始於著相至無相﹐煉精化炁炁歸根。气之根本凝成神﹐方曰無爲而通靈。」

《脈望》曰「果得眞鉛陽火烹煉﹐築基堅固﹐補气塡精﹐采藥制伏陰精﹐化爲眞汞﹐漸次通理﹐潤澤肌膚﹐而煉己功純矣。煉己旣熟﹐六根泰定﹐乃可得一。

「丁壬先後之間﹐一點巧處﹐此卽火候也。」

邵子曰「天之神發乎日﹐人之神發乎目。大矣哉﹗人之神發乎目也﹐目之所至﹐心亦至焉﹐故內煉之法﹐以目視鼻﹐以鼻對臍﹐降心火於气海﹐益不過片響工夫而已。」

白玉蟾曰「當先習定﹑凝神﹑懲忿﹑窒欲﹐則水火旣濟。水火旣濟﹐則金木交並。金木交並﹐則眞土歸位。眞土歸位﹐則金丹自然大如黍米﹐日復一粒﹐神歸气復﹐充塞天地矣。」

張三丰《金丹節要》曰「先擇寶鼎三五座﹐各重十六﹑七兩者﹐二七兩者尢佳。須令質致光瑩﹐有花堪用﹐無種不宜。同居靜室幃中﹐不拘晝夜時候。兩體對坐﹐二景現形﹐先敲竹而提龜﹐次鼓琴以和音﹐各演三次﹐方合一情﹐就起殺機﹐勿容縱意。

「臨期潮候﹐月出庚方﹐可以扇動﹐凡鉛成就﹐不終一刻﹐但得三五度凡鉛﹐可延壽二三百歲。行動之際﹐別有妙用。常飲仙家酒﹐休折臨落花。閒撫沒弦琴﹐慢吹無孔笛。如是功夫﹐至玄至妙﹐但行緊急﹐有損無益。金丹大道﹐全在神交﹐玉液玄機﹐別無妙術﹐故曰采藥容易﹐煉己最難。務令性靈神融﹐心灰意定。功成百日﹐妙奪周天。還丹之道﹐無出於玆﹐栽接之功﹐不過如是。但勇猛易就﹐怠惰難成。誠爲玉液煉己之樞﹐眞乃金水鑄劍之要。且天劍者﹐卽吾身雌雄二創﹐豈金銀銅鐵所能爲哉﹖乃天地之靈根﹐陰陽之祖骨﹐自有生以後﹐佩於吾身。時當三五之初﹐神鋒利爽﹐能曲能直﹐能柔能剛﹐出有入無﹐隱顯莫測。倘或陰陽失度﹐神鋒虧剛﹐及過五九﹑六九﹐根骨衰朽﹐不能利爽﹐何致通靈﹖非玆鑄劍之功﹐何遂修眞之妙﹖《經》曰﹕『出有入無三尺劍﹐長生不死一丸藥。』又曰﹕『一口飛靈劍兩角﹐還丹卻在鋒頭落。』得其淬利光芒﹐始可飛靈走聖。

「妙用功夫﹐入室最爲緊要。須擇同門三友﹐輔弼相扶。必依富勢一家﹐以爲內助﹑外護。於此建立丹室﹐方廣丈餘﹐中安金象﹑靈神。內斷荒淫愛欲﹐更備丹房之器﹐以裕藥物之需。遂往神州赤縣﹐以求丹鼎神鑪。或四﹑或九﹐配合相生﹐大約二七兩者誠佳﹐五千四十八而最妙。勿犯五疵﹐須潔一體﹐欲神色而兼全﹐合骨肉而相濟。可擇陽春秋節﹐選求二八良辰﹐同歸靜室﹐行日月交並之法﹐潛心閉息﹐運乾坤闔辟之機。龍虎並驅而守中﹐橐鑰現形而絕念﹐心如春日﹐意若秋霜。先調虎弦﹐待淸音而自至。次吹龍笛﹐置丹鼎而在玆。調龍吹虎﹐各足四六﹐气與神交﹐卽爲築基之法﹐又爲煉已之功﹐又爲抽鉛添汞。龍四翼而勾肩﹐以兩括而抵液﹐二七輛弼﹐一气感通﹐次定浮沈﹐仍分出入。如斯造化﹐在盡天機。朝霽謹守精神﹐晝夜鎭勿昏睡﹐元陽始固﹐基址堅牢。待時至而采大藥﹐求配合而煉大丹。」

《仙鑑》曰「神本無體﹐與炁爲體。精無定形﹐以意而形。心苟不定﹐一身之气﹐湯沸火煎﹐莫能止息﹐則炁馳神耗﹐精必無由以生。精旣不生﹐性必昏而不明﹐𨿽欲築基﹐其可乎﹖

《仙佛會宗論語》曰「眾生之淫心﹑淫事不除﹐每思行淫﹐同性入於女之身根。貪愛觸情﹐迷戀觸境﹐修行人有定力﹑慧心﹑戒心者﹐偶生一觸念﹐卽戒念以滅之。」

佛云「淫心不除﹐塵不可出。」

南嶽魏夫人曰「若抱淫欲之心﹐行上眞之道者﹐淸宮落名﹐生籍被拷於三官也。」

陳顯微曰「遇物對境﹐當以一息攝之﹐而不復有相生﹑相滅之機﹐此不輪回﹐不受生之妙用也。」

吳猛眞君《大還丹歌》曰「勸君煉藥須識虎﹐陽得陰兮自合互。三百六十似凝素﹐淑女復爲長生母。」

鐘離祖曰「大丈夫﹐遇眞訣﹐須要執持心猛烈。」

鐘離祖曰「果然百日防危險﹐血化爲膏體似銀。果然百日無虧失﹐玉膏流潤生光明。其炁燻蒸無寒暑﹐可爲無上道髙人。」

《仙佛合宗論語》曰「百日關初下功時﹐只有微小陽炁來復﹐及百日之功用足﹐則築基已成﹐乃可行七日半天機﹐則大藥隨采而至。旣渡鵲橋﹐行五龍捧聖之眞機﹐方得服食。」

《仙佛合宗論語》曰「心中本性﹑元神宰運呼吸﹐而爲小周天之火﹐燻蒸﹑補助﹐補得元气充滿﹐如十六歲童子﹐謂之基成。」

還陽眞人詩﹕「識破乾坤顚倒顚﹐金丹一粒是天仙。要尋不必深山裏﹐所得無過在眼前。忙裏偸閒調外藥﹐無中生有采先天。信來認得生身處﹐下手功夫要口傳。

《仙佛合宗論語》曰「忙裏偸閒二句﹐調鼎之功用也。鼎必先調純熟﹐定其機而後用當采之功。」

《仙佛合宗論語》﹕「或問沖虛子曰﹕『昨觀先生《直論》所云煉精化炁﹐如何知得是化了炁﹖』答曰﹕『精化炁者﹐是初關次第之名也。原夫精由炁化﹐則以炁之發動時﹐不令化精﹐而復全眞炁﹐是謂以元炁還元炁﹐而言化炁。元炁卽無形之元精﹐不順去化有形﹐故曰精化炁也。當其發動﹐行周天之火燻蒸之。燻蒸得法﹐則炁歸本地﹐而更長旺。今日發動時化炁﹐補得一分﹐明日發動時化炁﹐又補得一分﹐動而至於不動﹐補而至於不用補﹐補至十分﹐而元气滿動﹐便化炁了矣﹐不復有精﹐不復有竅。』」

《仙佛合宗論語》﹕「或問沖虛子曰﹕『精滿不思欲﹐炁滿不思食﹐神滿不思睡﹐如何得滿﹖如何知得是滿﹖』沖虛子曰﹕『燻蒸卽補也。補此炁純無精可生﹐便知實滿﹐百日內事也。精旣滿而竅自閉﹐大藥一到﹐淫根自縮﹐同於童子。縱欲﹐不可得﹐何用思欲﹖佛謂成就如來馬陰藏相﹐世所稱返老還童者﹐是也。淫根旣斷﹐卽得長生小果﹐從此出欲界而升色界。心在入定化神﹐不至思欲﹐到超脫過關時﹐前之炁歸元海爲坎實者﹐漸漸以坎實點離虛﹐虛得實而皆實。實則不饑﹐何用思食﹖然十月胎圓﹐固皆不食。初一月卽能減食﹐三月而谷自辟﹐四月以後﹐絕火食﹐乃眞不食﹐故曰炁滿不思食。至此而猶食﹐猶是有生死的凡夫﹐無定力也﹐不可得謂之炁滿也。神滿者﹐純陽無陰也。古云分陰未盡則不仙﹐如有一分陰在﹐卽有—分昏沈睡魔﹐十二時中﹐靈光不自覺照﹐神如何得滿﹖蓋神住定﹐炁亦隨之住定。神炁懼定﹐從一月之—日起﹐卽能不睡﹐晝夜常覺﹐惺惺不昧。十二時中﹐無一時不在定中﹐如是十月之功﹐方得神滿不睡。到此心無生滅﹐息無出入﹐已成陽神脫胎﹐便出色界到無色界矣。不存知見而全歸於無爲﹐煉神還虛﹐此又神滿以後﹐九年面壁之事也。』」

《天仙正理》曰「築基者﹐安神定息之謂也。未築之先﹐元神逐境外馳﹐元炁散﹐元精敗﹐基壞矣。必用三寶合煉﹐精補其精﹐炁補其炁﹐神補其神﹐能合一則基成﹐不能合一則塞不可成﹐基成而人仙之果證矣。爲出欲界開色界之塞者﹐以此。爲十月神定之基者﹐以此。而九十月不昏睡者﹐有此基也。十月不飲食﹐不寒暑者﹐有此基也。十月神不外馳﹐得入大定者﹐有此基也。煉炁而气卽定﹐歷百千萬億劫而絕無呼吸之一息﹔煉神而神卽虛﹐歷百千萬億劫﹐而不昏迷一睡﹐亦不散亂一馳。與天地同其壽量者﹐基此。與聖神眞齊其神通靈應者﹐塞此。此所謂陽神之有基﹐由於陽精之無漏﹐名曰漏盡通﹐外金丹成矣。」

卷六

知時采藥

佛曰「是云眞實稀有之妙諦。」

《黃庭經》曰「誰與共之斗日月﹐抱玉懷珠和子訣﹐子能知之萬事畢。」又曰「送以還丹與玄泉﹐蒙龜引气至靈根。中有眞人巾金巾﹐負甲持符聞七門﹐此非枝葉實是根。」

《陰符經》曰「其盜機也﹐天下莫能見﹐莫能知。」

《入藥鏡》曰「盜天地﹐奪造化﹐攢五行﹐會八卦。」

眞一子曰「眞一之精﹐乃天地之母﹐陰陽之根﹐水火之本﹐日月之宗﹐三才之源﹐五行之祖﹐萬類以之生面﹐千巡以之舒捲。至於髙天厚地﹐洞府名山﹐玄象靈官﹐神仙聖眾﹐風雨晦明﹐春夏秋冬﹐未兆之前﹐莫不由此鉛气產出而成變化者。修丹之士﹐得此眞一之水﹐萬事畢矣。」

《道徳經》曰「天得一以淸﹐地得—以寧﹐谷得一以盈﹐神得一以靈﹐侯王得一以爲天下貞。」

《參同契》曰「一者以掩閒﹐世人莫知之。」

朱元育曰「此一點眞種﹐乃大地眾生命根﹐不特爲吾人生身受气之本。下至蟠動之物﹐莫不由此一點以生以育。」

邵子曰「冬至子之半﹐天心無攺移。一陽初動處﹐萬物未生時。玄酒味方淡﹐大音聲正楊。此言如不信﹐更請問庖羲。

「何者謂之機﹖天根理極微。今年初盡處﹐明日起頭時。此際易得意﹐其間難下辭。人能知此意﹐何事不能知﹖

「忽然半夜一聲雷﹐萬戶千門次第聞。若識無中含有象﹐許君親見伏羲來。」

上陽子曰「入室采藥﹐閉塞三寶﹐專心致志﹐恭己以聽命也。斯時天關在手﹐地軸由心。其人潛深淵﹐劍飛月窟。水火交媾於黃道﹐龍虎爭戰於鵲橋﹐把七十二夫之要津﹐行之頃刻。奪三千六百之正气﹐逆納胎中﹐非有神功﹐安能濟事﹖呂祖云﹕『造化爭馳﹐龍虎交會﹐進火功夫鬥牛危。』此卽半時之事也。」

《翠虛篇》曰「精生有時﹐時至神知。」

《悟其》曰「鉛遇癸生須急采。」

正陽眞人曰「有無交入爲丹本。緣督子曰﹕『人之靈明知覺著﹐卽無也﹐神也。氤氳活動者﹐卽有也﹐炁也。』」

張三丰《道情歌》曰「電光灼處尋眞種﹐風信來時覓本宗。霞光萬道籠金鼎﹐紫雲千丈罩天門。若還到此休驚怕﹐穩把元神守洞門。如貓捕鼠兔逢鷹﹐急急著緊猛加功。萬般景象皆非類﹐一个紅光是的眞。此个紅光生春意﹐其中有若明窗塵。中懸一點先天藥﹐遠似葡萄近似金。到此全憑要謹愼﹐絲毫念起喪天眞。」

《一枝花》曰「敢采他山墻花兒朵朵鮮﹐掛起我娘生鐵面。我教他也無些兒動轉﹐嬌妖體態﹐十指纖纖﹐引不動我意馬心猿。

「月之圓存乎口訣﹐時之子妙在心傳。提起我身中無刃鋒芒劍﹐怕只怕急水灘頭難住船﹐感則感黃婆勾引﹐候只侯少女開蓮﹐此事難言。五千日近堅心算﹐三十時辰暗裏盤。我將龍頭直豎﹐他把月窟空懸。顯神通﹐向猛火裏栽蓮。施匠手﹐在逆水上撐船。不羨他美麗嬌花﹐只待他甘露生泉。攻神州﹑破赤縣﹐捉住金精在細牽﹐送入丹田。防危慮險除雜念﹐沐浴自然﹐面壁九年﹐才做个閬苑蓬萊物外仙。

「向麗春院﹐采藥行符經五載。」

重陽祖曰「神照坤宮﹐眞火自生。坤宮非鍛煉﹐則金水混濁。若不專心致志﹐則水火漫散﹐大藥終不能生﹐先天從何而來﹖鍛煉之久﹐水見火﹐自形化爲一炁﹐董蒸上騰﹐河車自轉﹐周流不息。眞精自此而生元炁﹐胚胎於此呼吸相育。脈住气停﹐靜而生定。大定之中﹐先天之炁歸之自然﹐自虛無中來。是以子炁而感母炁﹐順其自然﹐不可欲速﹐猶如混沌之初﹐玄黃相孕﹐時至而炁自化﹐靜極而機自發。靜定極中﹐至有動處﹐是先天造化。忽有—物﹐或明或隱﹐不內不外﹐此是大藥始萌﹐才有朕兆。由此以守乾宮﹐不可胡采﹐若有—毫念起﹐天眞喪矣。」

重陽祖曰「眞鉛閃爍﹐如月之象。汞气飛揚﹐如日之象。二气交合﹐一點靈光﹐圓陀陀﹐光灼灼﹐照耀上下。內眞外應﹐陽丹自外而來。是以母炁以伏子气﹐自然感合。以我之炁而感天地至精之炁﹐如陽燧﹑方諸水火感通之理﹐推之自得。當其日月交合之際﹐先天適至之時﹐泥丸鳳生﹐絳宮月明﹐丹田火熾﹐海底波澄。此身如在火海之中﹐止知有火﹐不知有夫地物我﹐渾如醉夢相似。此是龍虎相戰之際﹐金木相交﹐水火相激﹐其景象發現﹐迅如雷電﹐急急采取。其采取之妙﹐發千鈞之弩﹐惟用一寸之機﹐似采而實非采也。」

重陽祖曰「神守玄宮﹐意迎牝府﹐先天自恍恍惚惚﹐杳杳冥冥﹐一點閃入下元。己之眞气﹐吸然應之﹐陰乃包陽﹐陽乃激陰﹐至精發泄﹐海波浪湧﹐自太玄關升人泥丸﹐化爲金液﹐香甜淸爽﹐吞入腹中﹐萬孔生春﹐徧體增輝。此是乾坤交媾﹐一得永得﹐須防危險。」

呂祖曰「依時便見黃金佛﹐過後難逢碧玉仙。花發拈花須仔細﹐月圓賞月莫延遲。」

《百句章》曰「先看初三夜﹐蛾眉始見庚。要見庚花現﹐反向蛾眉尋﹐如此采眞鉛﹐口口要眞傳。」

《采金歌》曰「藥苗新﹐用心看﹐鉛光發現三日前。」

《道髓歌》曰「烏之精﹐兔之髓﹐竅對竅來嘴對嘴。」

《黃鶴賦》曰「盜彼殺中之生气﹐以點我陽裏之陰精。

「明月堂﹐玉蕊芳。

「月下花前拍手笑。」

《敲爻歌》曰「守時定日明符刻﹐專心惟在意虔誠。黑鉛過﹐采淸眞﹐一陣交鋒定太平。」

《采眞機要》曰「龍居虎穴世情同﹐此際須當下死功。顚倒作爲令彼動﹐須臾一滴過吾東。」

又曰「彼旣情濃我不知﹐空空透露候其時。低頭閉目眞鉛至﹐倏地飛來似火馳。」

《規中指南》曰「時節若至﹐妙理自彰。輕輕然運﹐默默然舉﹐微以意而定息﹐應造化之樞機﹐則金水自然混融﹐水火自然升降。忽然一點﹐大如黍珠﹐落於黃庭之內﹐此乃眞鉛投汞之機﹐爲—日之內結一日之丹。」《復命篇》曰﹕『夜來混沌擷落地﹐萬象森羅總不知。』當此之時﹐身中混融﹐與虛空等﹐不知神之爲炁﹐炁之爲神。似此造化﹐非存想﹐非作爲﹐皆自然而然﹐不知其所以然也。

「大抵藥之生也﹐小則配坎離之造化﹐大則同乾坤之運用﹐金丹之旨﹐無餘蘊矣。」

《仙佛合宗論語》曰「凡采藥只要不著欲念的﹐便是先夫純淸。稍著欲念﹑計較者﹐則濁矣。念念在道﹐然然淸眞。

「或問沖虛子曰﹕『如何是凝神入炁穴﹖』曰﹕『太陽移在月明中﹐金烏飛入嫦娥戶。卽此義也。升降是采取烹煉之要旨﹐凝入歸根復命之祕機。神炁合一﹐神在炁中。』

「夫初煉金水之時﹐提防以歲月計。至於合丹之際﹐只用一符之功夫﹐久則毀性而傷丹矣﹐學者愼之。」上陽子曰「掣電之機﹐爲不可久﹐久則有損而虧神功。」

《脈望》曰「陽往則陰來。陽必先往﹐陰必大來。惟少陽先射—點陰火精光於少陰之內﹐少陰乃成一爻陽鉛之气﹐往還少陽之中。眞陽方動﹐運已汞以迎﹐外因中激而有靈﹐中因外觸而有象。有六轡在手﹐如組如舞之妙。

「其間升降進退﹐無不與天合度﹐五日爲一侯﹐六候爲一月﹐而丹法藥火自然之運用﹐奉之以爲準﹐故《契》曰﹕『經緯奉日使。』六候之爲金爲水﹐一定而不易﹐所謂經也。朝暮之用屯﹑用蒙﹐進退而隨時﹐所謂緯也。然屯蒙不過取緯晝反對﹐以寓進退之機耳。

「采取之時﹐藥在外﹐火在中﹐以火而致藥﹐藥中有火候。溫養之日﹐藥在外﹐歸於中﹐得藥而行火﹐火中有藥焉。

「采藥與行火﹐俱視坎中之气動﹐而離不能以專主﹐所謂『發號順節令﹐勿失爻動時。』爻動則气機已動﹐玄竅藥生﹐便須髮火以應之﹐勿致差失。《還源篇》曰﹕『萬賴鳳初起﹐千山月乍圓。急須行政令﹐便可運周天。』

「四時之气﹐備於一日之中﹐而吾能應其機。五行之理﹐全於進退之內﹐而吾能得其序。則煉丹之能事畢矣。」

「二七之期五千四十八日﹐天眞之气始降﹐水源至淸﹐有气無質。於初三一痕新月之初﹐迎其一分之水﹐以爲眞候﹐急取之方可用。二分水至﹐須以二分之火配之﹐則藥火均平矣。火何以二分﹖蓋一時分三符﹐六候只用—符。二侯之火﹐龍虎均平﹐相吞相咽﹐火迎水入﹐相含相受﹐混一於戊己之宮﹐則水﹑火﹑土三物含受丹成﹐而變化之狀如神矣。

「分數云者﹐以—日半爲一分。三日出庚。才是二分。新嫩之藥﹐到初五卽是三分。若至五分﹐則是初八日之半﹐已到上弦﹐气候太遠。二者﹐坎水之其信﹐金水初生剛到二分時也。

「先天之鼎﹐五千四十八日歸黃道﹐未後二日﹐正當朔晦之間﹐乃天地陰陽之交會。以一月言﹐三十日半夜是也﹐在年則冬至之侯﹐在日則亥子之交﹐在人則動而未行之際﹐同此造反之機﹐𨿽有殊名﹐總此一侯。是時﹐日月合璧﹐行於天中﹐𨿽有朕兆﹐尙未顯露。神仙審察消息﹐待月出庚方﹐迎其符至之機而采之﹐則內眞外應矣。」

上陽子曰「兌之初癸﹐是爲眞陽。眞陽初動﹐乃曰癸生。天地以七日而來復﹐復﹐子也。太陰以三日而出庚﹐庚﹐金也。人身以三日而看經﹐經﹐鉛也。癸動而後生鉛﹐鉛之初生﹐名曰先天一气﹐此气號曰金華。言鉛﹑言癸﹐而不言水者﹐取其气也。鉛生於癸﹐後陽產於鉛中﹐采之只半个時辰﹐此合大造化也﹐故一月只有—日﹐一日只有一時。夫此—時﹐最不易得也﹐以其天地合徳﹐日月合明﹐乃生生化化之眞機。」

陶素耜曰「雪映冰潭了淨﹐梅梢新月﹐始可藥生。」

陸西星曰「鑑本自明﹐因塵蒙而遂晦。鉛珠獨露﹐緣癸積而漸藏。塵去則鑑體依然﹐癸盡則鉛花仍見﹐鉛當急采﹐恐癸水漸漸而復生。金亦如之﹐借鑑塵昏昏而爲諭。」

《道徳經》曰「其精甚眞﹐其中有信。」先天眞一之炁﹐窈冥中所生之眞精﹐𨿽眇而難睹﹐卻有效驗符徵可以推度。效驗者「先天气﹐後天气﹐得之者﹐渾似醉」是也﹐藥之已成也。符徵者﹐「天應星﹐地應贏﹐窮戊己﹐定庚申」是也﹐藥之初生也。非洞曉天地之陰陽﹐深達人身之造化﹐豈能推度哉﹖

《脈裏》曰「聖人觀天道而執天行﹐辧藥物於月之盈虧﹐而采取知時。知火候於日之早晚﹐而火符應候符合也。

「乘其活子時至﹐投入坤懷﹐气精交感﹐先天眞元之兆基於此而立﹐卽『太陽移在月明中』意也。此二句將先天藥祖﹐和盤托出。

「復卦當子位之中﹐先天一气始蔭﹐萬物之數﹐皆從此起﹐乃天心建立之始初。丹道則他家活子時﹐朔旦後之震符是也。

「時至機動﹐晦盡朔初﹐先天眞一之金气﹐自現—痕蛾眉於華昂之上﹐金本重而沈﹐而《契》曰﹕『乍沈乍浮』﹐形容其爻動之機也。采取之法﹐務激其浮而取之﹐剛水源至淸矣。水中產鉛﹐幹金初發之頃﹐名爲黃芽﹐可煉大丹。幹金是五金之主﹐坎水能載金上行﹐隨天河輪轉﹐運送入我中宮﹐故名北方河車。學者知金水配位於北﹐爲幹金﹔寄體於西﹐爲兌金﹐則知產藥之川源矣。

「作丹之法﹐候其靜極而動之時﹐調和龍虎﹐運眞汞以迎之﹐則火蒸水沸﹐其金自隨水上浮﹐亦謂之木載金浮。再乘气機﹐逼之上升泥丸﹐乃疏暢融液﹐降爲甘露﹐下重樓﹐由絳宮﹐人黃庭﹐歸洞房﹐凝而爲丹﹐所謂先液後凝也。若乃得藥﹐只用一符之速﹐便須罷火守城﹐久則傷丹。《悟眞》云「未煉還丹須速煉﹐煉了還須知止足。若也持盈未巳心﹐不免一朝遭殆辱。』」

《脈望》曰「天地以陰陽交媾而生物﹐丹法以陰陽交媾而生藥﹐同一造化之機也。人身造化之妙﹐以時而至﹐苟能旋曲視聽﹐不失其機﹐則造化在吾掌握矣。

「丹法先當知時﹐尢當待時﹐藏器於身﹐候月現震生﹐依爻動而采取。時之未至﹐閉兌垂簾﹐默默窺虛以待之﹐不敢爲之先也。時辰若至﹐妙理自彰﹐大用現前﹐定以應物﹐不敢爲之後也。至於逐月澆培﹐始屯蒙﹐終旣未﹐不過借返對之體﹐以見—順﹑一逆﹐各自有合而已。

「倘持心不定﹐煉已不熟﹐調鼎無功﹐爽日辰而差消息﹐災禍不旋踵矣。有藥而行火﹐則金被火逼﹐奔騰至於離宮﹐化而爲水﹐反以克火﹐故火無炎上之患。若無藥而行火﹐則虛陽上攻﹐適以自焚。眞鉛生於坎宮﹐濁而不起﹐欲其擒制離宮之眞汞﹐當用武火﹐猛烹急煉﹐然後飛騰而上。及其與眞汞交結之後﹐則宜守城沐浴﹐不可加以武火﹐此太平﹑兵革之不同也。

「一陽將動﹐迎其機而進火﹐鼓以橐鑰﹐則火發金熔。眞息爲火之橐鑰﹐綿綿不絕﹐元神依息而互融﹐火之得乎風也。眞炁得神而自化﹐金之熔於火也。」

「以火煉鉛﹐龍呼於虎﹐鉛吞汞气﹐虎呼乎龍﹐一呼一吸﹐二气交感﹐如飲食吞並﹐金情躍躍欲動﹐乘其動機而采之﹐歸於土釜﹐與我久積陰精﹐混合成丹。《易》曰﹕『二气感應以相與。』

「坎中之水卽陽气也﹐乘其爻動而以意招之。離中之火卽陰精也﹐靜極能應﹐而以意運之。先天大藥在晦前朔後﹑每月之首尾爲鉛汞二藥﹐確有此理。此種天機﹐知者甚少。」

上陽子日﹕「一年十二度月圓﹐月月有陽生之日。一月晝夜三千刻﹐刻刻尋癸生之時。野戰則采鉛﹐守城惟溫養。知凶知吉﹐指日成功。

「問活子時﹐今年初盡處﹐明日未來時。非天下之至妙﹐其孰能與於此」」

邱長春曰「活子時現藥苗新。」

《脈望》曰「丹士臨鑪采藥﹐於一時辰內﹐收三十日之生機﹐其候以二日半﹑三十時爲準﹐此以時易日之功也。但采藥須兼動靜功夫﹐靜而守城﹐一念不起﹐三寶閉塞也﹔動而野戰﹐龍虎交鋒﹐顚倒逆用也。而守戰之中﹐皆有吉凶。气定神凝則吉﹐欲動情勝則凶﹔按候求鉛則吉﹐非時妄作則凶。

「臨鑪采藥﹐必須成己純熟﹐身心大定﹐方可下手﹐戒輕敵也。勸君臨陣休輕敵﹐恐喪吾家無價珍。所包甚廣﹐不獨一煉己而已。則知符信不眞﹐藥材不正﹐未可敵也。龍虎不調﹐火候不明﹐未可敵也。黃婆不嫻﹐伴侶不和﹐未可敵也。恩威不信﹐言語不通﹐未可敵也。一有不愼﹐則悔吝隨之﹐不特不能得彼之命寶﹐而家珍亦喪矣。

「煉己純熟﹐身心不動﹐魂魄受制﹐情欲不幹﹐精气盈滿﹐待彼—陽初動之時﹐先天眞鉛將生﹐我一身之精气不動﹐只於內腎之下﹐就近便處﹐運一點眞汞以迎之。二候求藥﹐此謂前行短也。眞鉛旣渡鵲橋之東﹐汞鉛混合﹐卻隨眞招升轆轤﹐由雙關夾脊上泥丸﹐徧九宮﹐注雙目﹐降金橋﹐下重樓﹐入絳宮冶煉。四候合丹﹐此謂後行長也。」

陶素耜曰「還丹必得先天之水。後天金水﹐資爲鑪鼎﹐要皆必待其淸而用之。《詩》曰﹕『涇以渭濁』﹐涇水淸而渭水濁也。修丹者﹐待其涇水之淸﹐優遊防閒﹐不可撓動。下手臨鑪之功﹐莫此爲要。是以聖人年中取月而直金﹐月中測日而聽潮﹐日中擇時而應爻﹐時中定火而行符。古聖先賢﹐無不防危慮險﹐以至於成也。」

上陽子曰「旣明采取﹐當悟生身。須考气候﹐一月只有一日﹐一日惟在—時。一時分爲六候﹐前二候得藥﹐後四候合丹。合丹之妙﹐急以已汞合鉛。於斯時也﹐調和眞息﹐周流六虛﹐自太玄關逆流至天谷穴﹐而吞入黃金室也。斯乃元年起火下手之功﹐故眞一子曰﹕『立創鼎器﹐運動天機』﹐初則全無形質﹐一如鴻蒙之中。旣經起火運符﹐便應元年滋產。」

《金丹眞傳》曰「二候者﹐外丹作用﹐得丹之時也﹐其用在彼不在己。四候者﹐內丹作用﹐合丹之時也﹐其用在己不在彼。」

仇兆鱉曰「二候臨鑪﹐運火求鉛也。四候合丹﹐調和己汞也。就四候之中﹐還有分別。吳思萊曰﹕『逆轉河車﹐運歸土釜﹐此中二候作法﹐閉塞三寶﹐凝神定息﹐內守神室。』此末二候作用﹐可謂精細。』

《仙鑑》曰「所謂十二時分爲六候者﹐前二候運火﹐中二候采藥﹐末二侯溫養。」

呂祖曰「知癸生曉癸現﹐三十時辰兩日半。采取只在一時辰﹐六候只在二候見。外四候﹐別有幹﹐用藥之時莫貪。」

《黃鶴賦》曰「二候﹑四候﹐半在坎﹐而半在離。」

《大道歌》曰「一个時辰分六候﹐只於二侯金丹就。尙餘四候有神功﹐妙在師傳難泄漏。

「二候得藥﹐前行短也。四侯合丹﹐後行長也。」

《仙佛合宗論語》曰「采大藥於混沌七日﹐此是無中生有﹐必采之而後生﹐用采功七日﹐方有得也。除一日﹑二日﹑三日之前日少而不能得丹之外﹐於四日﹑五日﹑六日﹑七日之間﹐其中或有—日見丹田火熾﹑兩腎湯煎﹑風呼耳後﹑鷲噪京山﹐斯時也﹐眼底金光﹐丹田中一粒大藥至矣。

「若藥不應采而不來﹐卽邱祖所云火少則金精不飛是也。或得藥來﹐而力不足以衝關﹐是知水源之初﹐未知調藥不及﹐於當采之時﹐而炁微力弱不能衝關而成大道﹐皆采之太早﹐生炁微嫩﹐所謂初九勿用也。

「靜定之中﹐神炁如一。如是﹐靜亦神—﹐動亦神炁一。動而外馳逐妄則爲二﹐動而應機則合一。蓋元神一馳﹐炁亦馳﹐若無神一染﹐則精炁卽耗。所以《了身經》曰﹕『意定神全水源淸﹐意動神馳水源濁。』」

陳致虛云「心動則神不入炁﹐身動則炁不歸神。」

兪玉吾曰「金火要同鑪﹐最忌根塵相觸﹐神炁分崩。」

《蓮花經》曰「性者﹐靜也。气者﹐動也。動靜如一﹐非至人安能措心於此﹖」

廣成子曰「靜則靜於神意﹐動則動於神機。」

古云「時至神知﹐卽神炁同動是也。」

瑩蟾子詩﹕「煉鉛烹汞本沒時﹐學人當向定中推。客塵欲染心無著﹐天癸才生神自知。」

《金笥寶錄》曰「采取之法生於心﹐心者萬物之綱維樞紐﹐必須忘之而始覓之。忘者﹐妄心也。覓著﹐眞心也。但於忘中生一覓意﹐卽眞心也。恍惚之中﹐始見眞心。眞心旣見﹐就此眞心生一眞意﹐加以反光內照﹐庶百竅備陳﹐元精吐華矣。要在乎無中生有﹐有中生無。到這境界﹐並眞心俱忘而棄之也。我以無而待﹐則其息綿綿之時﹐後天之气已定﹐後天隱則先天之气見矣。

「先天气到﹐一身百脈﹐盡若春生。春意融而漸長﹐此時先天之體始立﹐先天立而後天愈退藏矣。

「采取之法﹐以眞心運眞意。意者﹐以目垂觀於心﹐卻以心放下送入陽宮﹐徐收而又縱﹐則陽起矣。

「眞鉛眞汞大丹頭﹐采取當於罔象求。

「天癸才生忙下手﹐采處切須虔篤。」

古歌曰「陰坎徒迷一﹐陽離五彩形。欲知三處所﹐偏抱木之靈。煉藥先通訣﹐仍須議古經。瓊丹君若畢﹐天駕五云幃。」

古歌曰「二八奼女﹐十六鉛精﹐陽生起火﹐陰盡須停﹐星辰周匝﹐至藥通靈。」

蕭紫虛曰「外道邪魔忽逞威﹐七星寶劍向前探。果於鬼窟交鋒處﹐奪得明珠一顆歸。

「煉丹仔細辧功夫﹐晝夜殷勤守藥鑪。若遇一陽才起伏﹐嫩時須采老時枯。

「雲收雨散丹凝後﹐琴瑟和諧了當時。切忌不須行火候﹐不知止足必傾危。」

還陽眞人曰「一陽初動本無心﹐有心播動指南鍼。得个牛眠藏炁穴﹐活墓蓮開七朵金。」

沖虛子曰「一陽動處卽玄關﹐不必生疑不必難。正好臨鑪依口訣﹐自然有路透泥丸。

「一陽初動漏遲遲﹐正是仙翁采藥時。速速用功依口訣﹐莫教錯過這些兒。」

重陽眞人曰「純陰之下﹐須要用火鍛煉﹐方用陽炁發生﹐神明自來也。神明者﹐卽眞精元陽之妙覺。龍眉子曰﹕『鳳輪激動產眞鉛。』必機先一著﹐而後生藥以行火也。」

《脈益》曰「坤器本空﹐二七之期﹐感觸乾父精光﹐而陽气始動﹐幹鼎無物。采取之時﹐吸受坤母陽鉛﹐而金丹始凝。

「眞機在頃刻之間﹐妙處在窈冥之內。窈冥眞精來自虛無﹐難以察睹﹐乘其日月合璧﹐匡廓消亡之際﹐愼密以守之﹐靜默以求之﹐庶可臨馭丹鑪﹐而行一符二候之功。稍有不謹﹐其不敗事鮮矣。

「存無守有﹐虛中以待﹐是求鉛之法﹐不敢一毫差謬﹐庶得金情歸性﹐以畢吾有爲之事。」

泥丸祖曰「精神冥合气行歸時﹐骨肉融和都不知。關節自開百脈暢﹐形容光澤似嬰兒。」

《中和集》曰「旣通天癸始生時﹐自有眞陽應候回。三昧火縱寓下發﹐一聲自自震宮來。气神和合生靈質﹐心息相依結聖胎﹐透得裏頭消息子﹐三關九竅一齊開。」

《天仙正理》曰「炁與神皆有動靜﹐靜極之際﹐正有動機﹔炁動卽有神動﹐元炁發動之機﹐無神妙覺之機。采取烹煉﹐皆此時至妙之運用。」

《天仙正理》曰「眞陽之炁本無相﹐古聖只云『虛無之炁』﹐其所發生﹐無形附於有形﹐徧內外皆此炁之流行。其采也﹐借火爲采﹐不見有藥形迹﹐惟知有火而已。古歌曰﹕『火藥原來一處居﹐看時似有覓時無。』又曰﹕『采藥物於不動之中﹐行火候於無爲之內。』」

《天仙正理》曰「夾脊尾閭空寄信﹔誠然是也﹐此言前之采藥也。精炁生動﹐也是窈冥還返於靜﹐也是窈冥火炁燻蒸百日之久﹐故眞炁因之﹐忽然似有可見。故止後天炁之火﹐單采先天炁之藥﹐故另用七日之工﹐采於七日之內。此時眞炁盡歸命根﹐𨿽有動﹐猶不禽於動處﹐只在內而不馳於外。用則無火之火﹐無候之候﹐此爲異於前也。其所用以化神還虛之大事始此﹐所證以長生﹐超劫神﹐通無極之大果始此﹐故名大藥﹐亦曰金丹﹐卽前所采虛無之炁所得所証之實相也。」

《天仙正理》曰「我曹老師用七日之功﹐到五日之間﹐忽丹田如火珠﹐宜馳上心﹐卽轉下馳向外腎邊﹐無竅可出﹐卽轉馳向尾閭衝關﹐此皆眞气自家妙用﹐但到關邊﹐必用口授天機﹐方才過得去。」

《天仙正理》曰「大藥服食﹐謂之抽鉛﹐定息采眞鉛是也。大藥者﹐卽陽精化炁之金丹也。當未化炁之先﹐所生出於丹田﹐但無形之炁﹐微附外體爲形﹐因後有大藥之名﹐便稱前爲小藥﹐以其炁小故也。及煉成金丹﹐旣化炁之後﹐所生也﹐出丹田﹐曰大藥。實有形之眞炁如火珠﹐亦是從無而入有也。黃帝曰﹕『赤水玄珠』﹐一曰眞—之水﹐曰眞一之精﹐曰眞一之炁﹐曰華池蓮花﹐曰地湧金蓮﹐曰天女獻花﹐曰龍女獻珠﹐曰地湧寶塔﹐曰刀圭﹐曰黃芽﹐曰眞鉛……種種異名﹐只是丹田中所生之眞炁。旣成自有之形﹐所以不附外形而惟生於內﹐亦我神覺之可知可見者。及渡二橋﹐過三關﹐皆可知可見﹐此爲脫生死之果﹐從此得有眞驗矣。」

《天仙正理》曰「『我師前煉丹時﹐也知止火﹐采得大藥衝關﹐特未過耳。今復爲之﹐熟路舊事﹐何得有此傾危﹖』老師曰﹕『當初李眞人傳我時﹐言藥火之最祕最要者﹐盡與汝明之矣﹐卽可修而成。但關之前﹐有五龍捧聖之法﹐是至祕天機﹐非天仙不能傳﹐非天仙不得知﹐非天下之可有非凡夫之可聞。待你百日功成﹐止火采大藥時﹐方與你言之。』及師回師家﹐我居我室﹐乃猛心奮勇﹐決烈爲之﹐哪怕仙不能成﹐天不能上﹖行之五十日而丹成止火﹐采大藥而得藥﹐只是衝關不透。復請於師﹐師曰﹕『眞好決烈仙佛種子﹗可近來聽受捧聖之法。我聞巳﹐亦卽行之﹐不數日止火景到﹐恨不卽得之爲快﹐卽來之。大藥不來﹐火尙未甚足也﹐邱祖所謂金精不飛是也。再采再煉﹐而止火之景又到。疑之曰﹐初得是到﹐而止火采之﹐而不得大藥﹐且待其景到之多而止﹐火藥必得矣。至四而遇傾危之患﹐再奮勇爲之。又思我初煉精時﹐用景而不知﹐猛喫一驚而已。乃再靜而景再至﹐猛醒曰﹐師言當止火也﹐可惜當面錯過。又靜又至﹐則知止火用采而卽得矣﹐是采在於三至也﹐及後再煉不誤。景初而止﹐失之速。不待景至四至而止﹐失之遲。不遲不速之中而止火得藥﹐衝關點化陽神﹐此凡聖關頭第一大事﹐千辛萬苦。敬垂淚而詳述﹐後來聖眞勸戒。」

許眞君《醉思仙》曰「內交眞气存呼吸﹐自然造化返童顏。」

古歌曰「離從坎下起﹐兌在鼎中生。」

還陽子曰「日精若與月華合﹐自有眞鉛出世來。」

馬丹陽曰「水中火發休心景﹐雪裏花開滅意春。」

呂祖曰「窮取生身受气初﹐莫怪天機都泄盡。」

白玉蟾曰「我把生身父母﹐要使他重相見。」

《崇正篇》曰「兩般靈物天然會﹐自有眞鉛出世來。」

《莊子》﹕「水中有火﹐乃焚大塊。」

陸子野曰「時乃晦盡朔來﹐藥生之時﹐卽非尋常時也。」

上陽子曰「首經爲難得之物﹐倘求之不失其時﹐必有天仙之分。年至潮候﹐乃天地之造化。鉛遇癸生﹐乃人身之造化。天地一陽復而萬物發﹐人身一陽生而眞鉛現。此時不采﹐則過時混濁﹐藥物不眞。

「人室之際﹐大用現前﹐六根泰定﹐方可采煉。

「《易》曰﹕含章可貞﹐以時發」也﹐聖人之心﹐妙在於此。」

白玉蟾《指玄篇注》曰「先天炁爲鉛﹐無形而能制汞。離虛坎實﹐采而補之﹐汞精不致飛走﹐故能結胎神化。妙在心如太虛﹐色境兩忘﹐忘無可忘﹐方可求之。若人欲橫流﹐終不能也。」

上陽子曰「要知他家活子時﹐非天下之至精﹐其孰能與於此﹖萬物化生之初﹐其受陰陽之气只霎時中﹐修仙之道﹐其煉先天之炁﹐最這迅速。

「水淸月白﹐卽得新生之藥靈。

「道生一炁﹐一炁生形﹐形中又含始气﹐是爲先天眞一之气也。此气順則成人﹐逆則成仙。」

陸子野曰「玄珠者﹐藥之象。藥不能自生﹐須感陽气而化生。

「藥采他家而歸﹐自己家園下栽培﹐以至成熟。自然之妙﹐非用人力也。」

邱長春曰「原來藥物在人間。」

上陽子曰「到老無爲﹐如何得藥﹖入室采鉛﹐是云有作。大隱市朝﹐又誰知覺﹖欲成匡廓﹐先立鄞鄂。得一黍珠﹐方是不錯﹑九載坐忘﹐無爲功博。行滿三千﹐與眾共樂。若只無爲﹐不先有作。此乃愚夫﹐自相執著。殷勤數語﹐以詔後學。」

陸子野曰「盜者使人不知不覺﹐而竊其所有之謂。修煉之法﹐竊天地之機﹐盜彼殺中之生气耳。

「男子二八而精通﹐女子二七而天癸降。咦﹐路逢俠士須呈劍﹐琴遇知音始可彈﹐神永卽首經也。」

上陽子曰「盜者盜其天地一點眞陽之始气。

「先夭一气﹐生於造化泉窟。

「先天一气﹐自虛無中來﹐要得此气﹐必得委曲志慮以求之也。」

《金笥寶錄》曰「忘裏覓﹐覓裏忘﹐忘中見﹐見中忘﹐陽生矣。忘裏升﹐升裏見﹐見裏變﹐鉛成矣。鉛合汞於內﹐精會神於外﹐交會矣。」

白玉蟾《指玄篇注》曰「地中一陽之气﹐上升於天﹐天中一陰之气﹐下降於地。二气相交﹐發生方物。」

邱長春祖曰「天地一陽來復﹐人身三日看經。月明瑩淨遇鉛生﹐過後仙緣無分。」

《靈寶華法》曰「先天眞一之炁﹐名曰空炁。金胎藏在坤宮﹐生金母面作丹基﹐卽性﹐卽本來面目。此炁父母來交之前﹐混混沌沌﹐名早混洞﹐謂之陰金。父母媾精之後﹐炎然感附﹐名曰元神﹐謂之陽鉛﹐是爲五金之母﹐天地混沌之先﹐亦此炁緒而成。」

《靈寶畢法》曰「入室下功﹐追二气於黃道﹐會三姓於元宮﹐回七十二候之要津﹐簇三千六百年之正炁﹐攢歸丹黑﹐輻輳金胎。」

《靈寶畢法》曰「一呼一吸爲一息﹐呼爲陽﹐吸爲陰。七竅之呼七日也﹐七竅之吸七夜也。金母功行﹐天機不動﹐神凝目定﹐脈住心停。

《靈寶畢法》曰「采藥之時﹐龍虎爭鬥﹐金木間隔﹐我得則彼失﹐我失則彼得﹐謂之偏陷。惟至聖神人﹐煉己純熟﹐方得無息。」

《傳道集》曰「采藥於九宮之上﹐得之而下入黃庭﹔抽鉛於曲江之下﹐搬之而上升內院。」

《傳道集》曰「气生時﹑塗變降。液升時﹑气亦升。气生如太陽之出海﹐霧露不能蔽其光。淮生如嚴天之殺物﹐呼呵不能敵其寒。气升如翠幕﹐液下如疏簾。」

《傳道集》曰「抱天一之質而爲五金之首者﹐黑鉛也。鉛以生銀﹐鉛乃銀之母。感太陽之炁﹐而爲眾石之首者﹐朱砂也。砂以生汞﹐汞乃砂之子。難得者眞虎﹐以腎气易爲耗散。易失者﹐眞龍﹐蓋心液難爲積聚。」

《傳道集》曰「采藥不進火﹐藥必耗散而不能住。進火不采藥﹐陰中陽不能住。止於發舉腎气﹐壯暖下元而已。若采藥之時﹐進大有數﹐能於用中作用﹐借气進火﹐大藥自然堅固﹐永鎭下田﹐名曰采補之法。煉汞補丹基﹐延年益壽﹐可爲地仙。更能知七日半天機而采大藥﹐以元鉛抽之﹐肘後飛起金精﹐自下田入上田。凡采藥爲添汞﹐添汞須抽鉛﹐又曰起河車而走龍虎。鉛旣後抽﹐汞自中降﹐以中田還下田。」

《鐘呂傳道集》﹕「始以龍虎交媾而變黃芽﹐是五行顚倒。繼以抽鉛添汞而養胎仙﹐是三田反復。五行不顚倒﹐龍虎不交媾。三田不返復﹐胎仙不气足。抽鉛添汞﹐一百日藥力全﹐二百日聖胎堅﹐三百日胎仙成。」

《鐘呂傳道集》﹕「玉泉千派﹐運時止半日功夫。金液一壺﹐搬過只時間功迹。」

《鐘呂傳道集》﹕「一呼一吸﹐天﹑地﹑人三才之眞炁﹐往來於十二樓前﹐一往一來謂之一息﹐晝夜之間﹐人有一萬三千五百息。根源牢固﹐元气不損﹐呼吸之間﹐可以在天地之正气。」

鐘離祖曰「一點最初眞種子﹐入得丹田萬古春。」

朱元育曰「時候未到﹐則當虛以待之。時候將到﹐又當動以應之。益晦朔中間﹐陽欲生而未離乎陰﹐機已動而未離乎靜﹐從靜定中候視﹐須加十分緊密。及乎樞機一發﹐大人交應﹐便當加采取之功。若朝廷之大號﹐以時而發﹐造化之節令﹐及時而布﹐不得一刻遲誤。」

朱元育曰「此一動一靜之機﹐便通天徹地﹐包括河洛。河圖之數五十有五﹐循環無端﹐圓以象天之動。洛書之位四正四偶﹐統於中五﹐方以象地之靜。人者﹐大地之心也﹐天地中間是爲人心﹐卽邵子所謂一動一靜之間﹐天地人之至妙至妙者也。」

朱元育曰「時節一到﹐大藥便產。卽忙采取﹐以眞意爲媒﹐回鳳混合﹐徐徐從坤鑪升人幹鼎內。有吸﹑舐﹐撮﹑閒無數作用。」

朱元育曰「玄牝初交﹐大藥將產﹐正當亥子中間﹐一動一靜之間﹐爲天地至妙之機關。𨿽有聖哲﹐莫能窺測。」

朱元育曰「先天一炁﹐原從虛無中來。必委致其志﹐虛以待之﹐至於六根大定﹐一念不生﹐方得相應。然所謂無念﹐只是常應常靜﹐不出規中﹐非同木石之蠢然也。無念之念﹐是爲正念。正念時時現前﹐方可致先天一炁﹐而有得藥之時。」

朱元育曰「采藥當以眞意迫促之兩物相交﹐正當虛危中間﹐此時宜禁閉地戶﹐翕聚眞炁﹐不可一毫泄漏。」

呂祖《金玉經》曰「取陰陽未比之機﹐而盜還元之气﹐盡此玄奧功夫﹐脫塵假以透玄關者﹐乃離男坎女之至精﹐發生於至先之宮﹐用活子時而得之赤水玄珠﹑靑漿玉露。」

《金玉經》曰「以我之爲﹐用彼之道。玄珠添癸水之潭﹐寓焰結靑蓮之蓋。道其守也﹐以融融而淸淨應之。道其離也﹐以遙遙而呼吸應之。」

《金玉經》曰「道之在我而忘體﹐道之在彼而逍遙。」

《金玉經》曰「盜太極於一時﹐百千萬億。盜太極於億劫﹐上下察之。」

《玉經經》曰「源之在上﹐瀉聖脈於淸。源之在下﹐湧靈泉於坎。源之在人﹐運血气於身。源之在物﹐按逍長於時。源之在道﹐分教化於邪正。源之在性﹐轉河車於順迎。源之在時﹐定潮汐於子午。源之在我﹐控澄碧於陰陽。」

《金玉經》曰「气其合源﹐源何以別﹖源之淸而道生﹐源之濁而道息。」

《金玉經》曰﹕『穹穹者﹐虛合之以體﹐體成而虛歸﹐道成而無已。」

《唱道眞言》曰「吾心一念不起﹐則虛白自然相生。此時精爲眞精﹐气爲眞气﹐神爲眞神。用眞精﹐眞气﹐眞神渾合爲一。以神合气﹐靜養爲功。以气合神﹐操持爲要。以精合神﹐淸虛爲本。」

《唱道眞言》曰「靜修旣妙﹑自能節節相生﹐頭頭是道。無窮妙境﹐從先天一意流出﹐非但空空之知﹐虛虛之覺﹐實有眞藥﹐眞受用處﹐一元長見﹐萬象回春﹐不可以言語形容也。」

《唱過眞言》曰「元精溶溶﹐元神躍躍﹐元气騰騰﹐三元具矣。」

《唱道眞言》曰「後天之意謂之意﹐先天之意謂之神。神之所在﹐气卽從之。气依神而生﹐亦依神而息。」

《唱道眞言》曰﹕『旣知此道﹐勤修密印。混混沌沌﹐鴻鴻蒙蒙。何神﹑何气﹑何精﹖以爲神耶而气與精在焉。以爲气耶而神與精在焉。以爲精耶而神與气在焉。如糖如蜜﹐似粉入麥﹐在五行未兆之先﹐當三才未判之際﹐此爲丹祖﹐太極是也。

「意之先無意﹐意之後無意﹐只得中間﹐單單—个眞意。而采陽結胎﹐脫體出神﹐俱藉之。

「交會之際﹐徧體融和﹐如暖春天气﹐熟睡方醒﹐胸境洞然。此交會果是何物﹐是神﹑是精﹑是气﹐非精﹑非气﹑非神﹐名之爲道﹐見之爲丹。擬議之爲太極。

「一呼一吸﹐通乎气機。一動一靜﹐同乎造化。回陰陽於一壺之內﹐羅日月於半黍之中。大道冥冥﹐太極流精。心包元化﹐气運鴻鈞﹐上朝蒼昊﹐下掃幽陰。回風混合﹐百日功靈﹐天仙地仙﹐水王山君﹐同登大願﹐廣度眾生。風雲龍虎﹐叭喳鵬麟﹐常侍左右﹐助轉法輪。

「淫心才舉﹐眞气分崩。

「仙家所采之气﹐是元始以來一點靈光﹐渾融周徧﹐太和至眞之物﹐而實無有物。」

張三丰《金丹節要》曰「前功已周﹐丹鼎在室﹐專侯三日﹐月出庚方﹐此是藥苗初生﹐正好用心審察。托黃婆以傳送﹐勿令金公失刻﹐奼眾過期。防差毫釐﹐莫誤大事。故聖人移一年之气運﹐促在一時。又將一時分爲六候﹐前二候得藥﹐後四候另有妙用。修丹之士﹐可不愼與﹖已知他家活子時﹐急好辧伊水源淸濁。金光初現﹐月色中宵﹐坐定四正﹐面朝生位﹐旣使龍含鶴劍﹐更防虎動神修。分賓主而入洞房﹐配天地而交泰卦。心心篤愼﹐察意脈之疾遲。口口相傳﹐定浮沈之緩急。凝神定息﹐人我兩忘。橐鑰輕扇﹐巽風慢鼓。發起鉛汞火符﹐調分文武同天。款款催之﹐切切候之。水中銀玉池先覓﹐朱裏汞金鼎方畱。只在須臾﹐難分頃刻。上下相應﹑內外資符。自覺靈根火發﹐收拾海底珠還﹐速宜下手﹐切莫畱情。疾於左腎運一點眞精﹐就於戊門迎半弘金水﹐結一丸丹藥﹐九轉成功。二物相投宜恰好﹐三家相見自和平。頃刻眞鉛畱鼎鼐﹐一時烈火淬鋒芒。急備搬騰﹐猛加抽添﹐靈父可以翻身﹐聖母方教離體﹐疾用登天筏子﹐九九提過鵲橋東。輕起肘後金精九十﹐運至銀河上﹐再加九次﹐還上泥丸。少緩﹐須臾降下丹府。其時鼻內好栽蔥﹐喉中堪吸涕﹐玉堂丹降﹐命黃婆引下重樓。金液旣還﹐喚牛郎送歸土釜。到此﹐風恬浪靜﹐從今國富民安﹐气結神凝﹐魂當魄定﹐一身和暢﹐滿目春光﹐天君泰然﹐百神聽今。旣得鉛汞配合﹐尢宜心意卦固。已奪天機﹐仍還造化。采藥之妙﹐蓋得於玆。抽添沐浴﹐悉具於後﹐無餘蘊矣。」

張三丰《無根樹》曰「離了陰陽道不全。全隔木﹐汞間鉛﹐陰寡陽孤各一邊。世人陰陽男女配﹐生子生孫代代傳。順爲凡﹐逆爲仙﹐只在中間顚倒顚。」

《無根樹》曰「東家女﹐西捨郎﹐配作夫妻入洞房。黃婆勸飲醍醐酒﹐一日掀開醉一聲。這仙方﹐返魂漿﹐起死回生是藥王。

「產在坤方坤是人。摘花帶﹐采花心﹐花蕊層層艷麗春。

「卸了重開有定期。鉛花現﹐癸盡時﹐依舊西園花滿枝。對月殘景收拾了﹐旋逐朝陽補衲衣。這一機﹐世罕知﹐須共神仙仔細推。

「對月忘情玩月華﹐金精旺﹐耀眼花。

「拿云手﹐步月梯﹐采取先天第一枝。

「鉛鼎溫溫寶現光﹐金橋上﹐望曲江﹐月裏分明見太陽。臨鑪際﹐景現前。」

《金笥寶錄》曰「大光透﹐用機出入。」

邵子《安樂窩詩》﹕「聖人能事無難繼﹐無價明珠止在淵。」

邵子《安樂窩詩》﹕「酒汲花影紅光澑﹐怎忍花前不醉歸。」

邵子《安樂窩詩》﹕「這般意思難名狀﹐只恐人間都未知。」

《唱道眞言》曰「陽神兩字﹐不可專在人身上偏看。生出天來﹐也是這个陽神。生出地來﹐也是這个陽神。生出日月星斗﹐胎卵濕化﹐飛潛動植﹐都是這个陽神。陽神者﹐太極也。」

《唱道眞言》曰「張紫陽意爲媒說﹐寥寥數言﹐殊未通暢。蓋意原於心﹐而成於性﹐故有眞心﹐乃有眞性。有眞性﹐方有眞意﹐此意謂之先天一意。夫先天物象未形﹐不露朕兆﹐安得有所謂意﹖當夫靜坐之際﹐一心虛寂﹐洞然在朗﹐無潭滓﹐無知識﹐卽先天性體也。從此空中落山一點眞意。如太極一圈﹐而陰陽於此孕﹔伏羲一畫﹐而兩化於此生﹐故謂之先天一意。以之配水火﹐引鉛汞﹐用無不靈。丹之成﹐皆此一意爲運用而轉旋也。」

《唱道眞言》曰「泛意﹐非意也﹐遊思妄想也。意者﹐的的確確從心所發﹐意發而心復空﹐故曰有意若無意。竟之爲用﹐大矣哉。初時陽生﹐意也。旣生之後﹐采取元陽﹐意也。旣采之後﹐交會神房﹐意也。旣會之後﹐送入黃庭﹐意也。不特此也﹐陽神之出﹐意也。旣出之後﹐憑虛禦風﹐意也。遊乎帝鄕﹐返乎神室﹐意也。意之爲用﹐大矣哉﹗」

《仙佛合宗語錄》曰「返觀內照﹐卽眞意之妙用也。蓋元神不動爲體﹐眞意感通爲用﹐本一物也﹐言神可﹐言意亦可﹐故眞意卽虛空之正覺﹐所謂相知之微意也。」

《仙佛合宗語錄》曰「煉精之時﹐眞意觀照於煉神之百日。煉气之時﹐眞意觀照於煉气之十月。煉神之時﹐眞意觀照於煉神之三年。自始至終﹐不離此內觀返照。」

《仙佛合宗語錄》曰「雙眸之光﹐乃神中眞意之所寄。眸光所至﹐眞意至焉。邱祖曰﹕『金丹大藥不難求﹐日視中田夜守畱。水火自然分上下﹐一團生意在雙眸。』」

《仙佛合宗語錄》曰「大率采藥﹐至於三﹑四日間﹐則眞意將定﹑未定之時。得藥之景﹐卽次第而現。采至五﹑六日間﹐則眞息一定﹐而大藥出矣﹐故七日一期﹐亦大槪言之耳。大藥生時﹐六根震動﹐丹田如火﹐兩腎湯煎﹐眼吐金光﹐耳後鳳生﹐腦中鷲鳴﹐身湧鼻搐之類﹐皆得藥之景也。」

卷七

還丹溫養

上陽子曰「旣得刀圭入口﹐運己眞火以養之。

「風運火之際﹐忽覺夾脊眞气上衝泥丸﹐瀝瀝有聲﹐從頭似有物觸上腦中﹐須臾如雀卵顆顆自齶下重樓﹐如水酥香甜﹐甘美之味無比﹐覺有此狀﹐乃驗。得金液還丹﹐徐徐咽歸丹田﹐自此而後﹐常常不絕。閒自內觀﹐臟腑歷歷如燭照﹐漸次有金光罩體也。」

《脈望》曰「當其運汞迎鉛﹐渡鵲橋之東﹐由尾閭導命門﹐過夾香﹐入泥丸﹐注雙目﹐降金橋﹐渡銀河﹐混合於中宮﹐冥然如煙嵐之罩山﹐颯然如風雨之暴至﹐蒙蒙兮如晝夢之初覺﹐洋洋乎如澡浴之方起﹐此乃精神冥合气歸時一身陰气散盡之眞景象也﹐並非譬諭。邵子曰﹕『恍惚陰陽初變化﹐氤氳天地乍回旋。中間些子好光景﹐安得功夫入語言﹖』眞身造而實踐者也。

「采二儀未判之炁﹐奪龍虎始媾之精﹐指二候合和丹時言也。此時機動籟鳴﹐陰陽乍會﹐鉛汞始交﹐牝牡相從之侯。滋液潤澤﹐乃陽丹初入土釜﹐交感之眞景象也。天地氤氳﹐男女媾精﹐神四達﹐蟠天際地。如煙﹐如霧﹐如露﹐如電﹐不可名狀﹐雄揚播施﹐雌陰統化﹐而一气流通矣。

「二五之精﹐妙合而凝。凝之旣久﹐流露眞形。如是功夫純粹﹐藥物不至消耗﹐火侯不至失調﹐金丹成熟﹐得成正道。」

《修眞辧難》﹕「或問曰﹕『如何有死而復生之際﹖』答日﹕『正子時乃接命之一時﹐當眞鉛投汞﹐鉛汞相融﹐方慮俱寂﹐入於混沌之竅﹐一不小心﹐大丹卽漏。蓋此時爲緊要之關口﹐接命在此﹐傷命亦在此。其初非炎火爲之﹐猛烹極煉﹐則幹金不能出礦。其繼﹐非神火爲之﹐周遭溫養﹐則丹藥不能攺化。

「進火抽鉛﹐退符添汞﹐法象日月﹐平調水火﹐專在和。《契》曰﹕『和則隨從﹐路平不邪。』又曰﹕『各得其和﹐俱吐證符。致中和而天地位﹐萬物育。』旨深哉﹗」

「還丹歸黃庭土釜之中﹐宜固濟則胞胎不泄。運火龍流珠以配之﹐則靈胎乃結﹐所謂『送歸土釜牢封固﹐次入流珠廝配當』。靑霞子曰﹕『固濟胎不泄﹐變化在須臾。』何以固濟﹖《契》曰﹕『離气納營衛﹐坎乃不用聰。兌合不以談﹐希言順鴻蒙。』」

上陽子曰「凡人交媾﹐激撓一身之骨格﹐攪動一身之精髓﹐情欲才動﹐心君亦搖﹐三尸搬於上﹐七魄摧於下﹐方得精自兩脛而上﹐由五臟﹐升泥丸﹐與髓同下﹐自夾脊雙關﹐至外腎交媾﹐此爲五濁世間法﹐常道之順也。金丹則不然﹐行顚倒之法﹐持逆修之道。大修行人﹐煉己純熟﹐身心不動﹐魂魄受制﹐情欲不幹﹐精气滿盈﹐如大富人家﹐何處不有金玉﹐待彼一陽初動之時﹐先天眞鉛將至﹐則我一身之精气不動﹐只於內腎之下就近便處運一點眞汞以迎之﹐此之請前行短也。眞鉛旣渡鵲橋之東﹐汞與鉛混合﹐卻隨眞鉛升﹐轆轤三車由雙關﹐夾脊上泥丸﹐徧九宮﹐注雙目﹐降金橋﹐下重樓﹐入絳宮﹐歸黃庭神室﹐此爲之後行長也。」

上陽子曰「泥丸云「我若功夫行一年﹐六脈已息气歸根。』老子曰﹕『專气至柔﹐能如嬰兒。』此皆言溫養。夫溫養者﹐隳肢體﹐黜聰明﹐終日如愚而不違﹐不可須臾離也。如雞抱卵﹐曖气不可間斷﹐則抽添之功自見。抽添者﹐以鉛制汞之後﹐逐日運火﹐漸漸添汞﹐汞漸多﹐鉛漸少﹐久則鉛將盡﹐汞亦幹﹐化爲丹砂﹐乃金液還丹之純陽。至此﹐化气爲種﹐是曰嬰兒﹐是曰陽神。」

《翠虛篇》曰「初時夾脊關脈開﹐其次膀胱如火燃。內中兩腎如湯煎﹐時乎挑動衝心源。心腎水火自交感﹐金木間隔誰使然﹖黃庭一气居中宮﹐宰制萬象心掌權。水源淸淸如玉鏡﹐孰使河車如行船﹖一霎火焰飛燒夭﹐鳥魂兔魄成微塵。如斯默默覓眞詮﹐一路徑直入靈眞。分明精裏以存气﹐漸漸气積以生神。此神乃是天地精﹐純陽不死爲眞人。」

還陽眞人曰「五龍捧聖萬金機﹐齋戒焚香盟授之。惟願臨期能照用﹐眞眞畱此上天梯。」

許眞君曰「衝開牛斗要循還﹐璇璣玉衡皆有旨﹐誰人搬運上泥丸﹖」

泥丸祖曰「醉倒酣眠夢熟時﹐滿船載寶過曹溪。一才識破丹基後﹐放去收來總是伊。」

「天源—派接昆侖﹐最隱無過九曲灣﹐百萬玉龍嘶不斷﹐一江春水趁魚船。」

白玉蟾曰「人能手摶日月﹐心握鴻蒙﹐自然見橐鑰之開合﹐河車之升降。水濟火宮﹐火漑丹臺。金木交並﹐水土融和。奼女乘龍﹐金公跨虎。通透三關﹐上升內院﹐化爲玉汞﹐下入重樓﹐中有一火﹐名曰丹臺﹐鉛汞相投﹐水火相合﹐才若意到﹐卽如印圈﹐契約也﹐自然而然﹐不約而合。在動之動﹐出於不動﹐有爲之爲﹐出於無爲。當是時﹐白雪漫天﹐黃芽滿地。龍吟虎嘯﹐夫唱婦隨。玉鼎湯煎﹐金鑪火熾。雷轟電掣﹐撼動乾坤。百脈聳然﹐三關透徹。玄珠成像﹐太乙含眞。泥丸風生﹐絳宮月明﹐丹田煙暖﹐谷海波澄。煉出還丹﹐易如反掌。從此天關在手﹐地軸由心﹐更能晝運靈旗。夜錄神芝。溫就聖胎﹐結成赤子。紫陽曰﹕『都來片向功夫﹐永保無窮逸樂。』所謂道之基﹐徳之本﹐龍虎之宗﹐鉛汞之祖﹐一火所聚﹐八水同歸﹐萬神朝會之門﹐金丹妙用之源﹐乃歸根復命之關竅也。旣能知此﹐則欲不必遣而心自靜﹐心不澄而神自淸。一念不生﹐萬幻俱寢﹐身馭扶搖﹐神遊恢漠。方知道風淸月白﹐皆顯揚鉛汞之機﹐水綠山靑﹐盡發露龍虎之旨。」

《海客論》曰「夫汞者﹐積陰之气﹑玄水之精遇萬機以成魂﹐事五金而作魄﹐重於金體﹐潔不許塵﹐悉在目前﹐有何難睹﹖紫陽曰﹕『鉛猶表也﹐汞猶影也。汞是鉛之兆魄精華也﹐各爲其體﹐互藏其根。五行相孕﹐金水相生。得气轉華﹐方成至藥。』又曰﹕『只是水銀一味周流﹐徧歷諸辰。』又曰「水銀一味是眞物﹐先作肉兮後作骨。』成藥只是一味水銀﹐借神水之胎作紫金之粉。古歌云﹕『水銀一味是仙藥﹐從上流傳伏火難。若遇河車成紫粉﹐紫粉一時化金丹。金丹正法本無鈞﹐水銀一味獨爲幽。刀圭點化將爲驗﹐服之不死乏仙舟。』又云﹕『卻取抽成汞﹐還丹返作砂。胎中受五彩﹐月足是黃芽。迷途不可見﹐對面是天涯。若到河車地﹐只此是仙家。』」

《規中指南》曰「修丹之士欲返其性﹑復其初﹐重生五臟﹐再立形骸﹐無質生質﹐結成聖胎﹐其訣曰﹕專气至柔﹐能如嬰兒。除姤止念﹐靜心守一。外想不入﹐內想不由。終日混沌﹐如在母腹。神定以會乎气﹐气和以合乎神。神卽炁而凝﹐炁卽神而住。於寂然休歇之場﹐恍兮若無何有之鄕﹐天心冥冥﹐注意一竅﹐如雞抱卵﹐似魚在水﹐呼至於根﹐吸至於蒂﹐綿綿若存。再守胎中之一息﹐守無所守﹐眞息自住﹐泯然若無。𨿽然﹐於心無所存注﹐杳冥之內﹐但覺太虛之中﹐一靈爲造化之主宰。」

陸西星曰「得一之後﹐混沌復爲一太極﹐不必分南北西東之限﹐但當照顧關防﹐念頭差動﹐愼其前功。倘懷一時之興濃﹐則忘卻平日之辛苦﹐廢大事矣。」

上陽子曰「一粒之丹﹐甚不易得。費盡千辛萬苦﹐方能得之。旣得之後﹐僥幸全此命寶。更宜閒居幽處﹐溫養珍調﹐損之又損﹐念欲灰而志欲奮﹐功欲勤而境欲忘。其未用丹之時﹐行眞个神仙之行。若已得丹之後﹐懷全無所得之心。則一切事物﹐不關心君而無危險﹐直至功成火足而不怠也。」

陶素耜曰「嘗抱沖和之眞气﹐養靜定之元神。

「溫養之法﹐無過於淡泊。淡泊者﹐致虛凝神﹐純一不雜﹐順其自然以守之而已。

「金液凝結之際﹐百脈歸源﹐呼吸俱泯﹐日魂月魄﹐一時停輪﹐如命之將絕者。絕而復生﹐紫淸翁所謂『這回大死今方活』﹐迨溫養事畢﹐體化純陽﹐方是丹成藥就。」

白玉蟾曰「若能於靜定之中﹐抱沖和之气﹐守眞一之精﹐卽是封鑪固濟以行火候。神卽是火﹐炁卽是藥﹐以火煉藥而成丹﹐卽是以神禦炁而成道。」

《仙佛合宗論語》曰「十月煉定要人持叫﹐其時易昏沈外馳﹐散亂多而內定少﹐則用煉气化神法以補其神。神滿不思睡﹐神定不思馳﹐昏沈馳散漸少而漸定﹐以至於大定。無炁與息﹐則息無出入﹐謂之息住。」

《仙佛合宗論語》曰「十月之功﹐須要神炁精明﹐志念勇猛﹐晝夜勤功在定﹐定定相續﹐無一息一瞬而不在息定﹐自然得無息而大定。大定之日﹐便是胎完之日。神胎旣就﹐畢竟景觀而出。自然之理也。」

《仙佛合宗論語》﹕問定﹐答曰「重陽祖云﹕『呼吸相應﹐脈住气停。靜而生定﹐大定之中﹐先天一炁自虛無中而來。』又云﹕『定中知動﹐方是造化。』邱祖云﹕『息有一毫之不定﹐非命己有。』薛紫賢云﹕『定息采眞鉛。』杏林曰﹕『定裏見丹成。』丹陽曰﹕『功夫常不間﹐定息號靈胎。』太上曰﹕『轉神入定﹐以成至眞。』《斗姥心經》云﹕『知守本來眞身﹐更能精修大定﹐乃至形神俱妙。』元始天尊云﹕『息依神定﹐性定命住。』紫陽云﹕『惟定可以煉丹﹐不定而陽不生。陽生之後﹐不定而丹不結。』《中和集》云﹕『九載三年常一定﹐便是神仙。』」

《仙佛合宗論語》曰「能調此眞息﹐卽能定此眞性。息不定﹐卽心性不定。人能卽此息﹐而離此息﹐斯可人滅盡定矣。」

譚子《化書》云「心冥冥兮無所知﹐神怡怡兮無所之﹐气熙熙兮無所爲。」

《中和集》曰「丹從不煉煉中煉﹐道向無爲爲處無。息念息緣調祖炁﹐忘聞忘見養嬰兒。

「靜裏功夫﹐定中斡運。寂然不動﹐應感而通。老蚌含珠﹐螟蛉咒子。个樣眞機妙莫窮﹐只這是﹐若疑團打破﹐頓悟眞空。

「爲中會取無爲个﹐不有中間有最奇。到恍惚之間﹐窈冥之際﹐守之卽妄﹐縱又成非﹐不守不忘﹐不收不縱﹐看這存存在底誰﹖只恁麼﹐待六陽數足﹐抱小蟾兒。」

《脈望》曰「丹旣居鼎﹐眞火周遭於外﹐以爲表衛﹐始終以無念爲常﹐蓋心靜則气和﹐气和則神淸﹐無念日久﹐太和神气充溢於金胎神室之中﹐子母相抱﹐非神火環匝之力﹐豈能畱之哉﹖必須臾不離﹐夜以繼日﹐自然丹熟脫胎矣。」

上陽子曰「精少則還丹不成﹐大修行人﹐當知己汞常要充滿﹐是云『實腹』。己汞旣充﹐取鉛稍易﹐又當知采藥之時﹐六識不具﹐六情俱忘﹐是云『虛心』。」

《規中指南》曰「用志不分﹐乃凝於神。但澄心絕慮﹐調息令勻﹐寂然常照﹐勿使昏散﹐侯气安和﹐眞人入定。於此定中﹐觀見內景﹐才若意到﹐其兆卽萌。便覺一息從規中起﹐混混續續﹐兀兀騰騰﹐存之以誠﹐聽之以心﹐六根安定﹐胎扈凝凝﹐不閉不數﹐任其自如。靜極而噓﹐如春沼魚。動極而吸﹐如百虫蟄。氤氳開合﹐其妙無窮。如此少時﹐便須忘气合神﹐一歸混沌致虛之極﹐守靜之篤﹐心不動念﹐無來無去﹐湛然常住﹐是謂眞人之息以踵﹐神气交融﹐此其候也。紫陽眞人曰﹕『恍惚杳冥﹐定之象也。』丹陽曰﹕『神不外遊﹐精炁自定。』又曰﹕『心定念止﹐湛然不動﹐名爲眞心。』又曰﹕『藥物只於無裏采﹐大丹全在定中燒。』

「丹結於中﹐火符包裹於外。余時凝聚元神﹐養育於內﹐自然聖軀成就﹐十月胎圓﹐脫胎神化矣。此一陰一陽之道﹐乃生生化化之源。生人生物﹐莫不由之。」

蕭子虛曰「河車搬運上昆山﹐不動纖毫到玉關﹐妙在八門牢閉鎖﹐陰陽一炁自循環。」

《天仙正理》曰「此以後﹐火候名大周天﹐與前百日小周天不同。呂祖曰﹕『自後仍吹無孔笛﹐從今別鼓沒弦琴。』」

《天仙正理》曰「大周天者﹐如—日實周一天也。一符如是﹐十百千萬符旨爲是。一時如是﹐三千六百時亦皆如是﹐以周十月之天也。懷胎﹐煉炁化神入定者之候。如此其中有三月之定力﹐而能不食世味者。有四﹑五月﹐或多月始能不食者。惟絕食之證速﹐則得定由定亦速。絕食遲﹐則得定出定亦遲。所以然者﹐由定而太和元气充於中﹐則不見有饑﹐何用食﹖蓋食爲陰﹐有一分陰﹐則用一分食。分陰未盡﹐則不仙。分食未絕﹐亦不成仙。」

《天仙正理》曰「定心堅確﹐乃得定易。有七月者﹐有八﹑九月﹑十月而得定者。若定心散亂﹐故得定難﹐而有十月之外者及不可計數之月而始得定者﹐卽歇气多時﹐火冷丹力遲之說也。今以十月得大定者言之﹐其中又有神胎將完﹐第八﹑九﹑十个月間﹐外景頗多﹐或見奇異﹐或聞奇異﹐或有可喜事物﹐或有可懼事物﹐或有可信事物﹐或有心生妄想﹐或有牽上帝髙眞而來試道﹐或妖魔來盜眞炁﹐……一切俱以正念掃除﹐只用正念煉气化神﹐自然得至呼吸絕而無魔矣。」

《天仙正理》曰「若心中生一妄﹐則急提正念﹐而妄自無。若眼前見一魔﹐則急提正念﹐不應魔而魔自退。《四十九章經》云﹕『不與麻競﹐來者自返。』戈丁靈陽云﹕『靜中抑按功深﹐或見有仙﹑佛﹑鬼﹑神﹑樓臺﹑光彩一切境界見前﹐不得起心憎愛。』兪玉吾云﹕『任他千變方化﹐一心不動﹐萬邪自退。」

《天仙正理》曰﹕『旣得呼吸無﹐則气返純神﹐無復有炁與气矣。如有炁﹐則呼吸𨿽暫似無漏﹐未爲眞絕也。若呼吸少定而未絕﹐則神隨之亦只少定而未大定。此時正宜綿密功夫﹐直入大定而純神。苟有出入間斷﹐卽同走丹﹐必至無炁而後已。此第二關返一之理﹐正己返到父母初交入胞之境矣。子胎十月﹐形全則生。神胎十月﹐神全則出﹐理勢然也。邱祖曰﹕『息有一毫之不定﹐命非已有。」

《天仙正理》曰「大周天之火不計爻象﹐固非有作﹐溫溫相續﹐又非須無﹐初似不著有無﹐終則全歸大定。」

《大通經》曰﹕『大道無相﹐故內不攝於有。眞性無爲﹐故外不失其心。」

《太上日用經》曰「神是气之子﹐气是神之母﹐如雞抱卵﹐存神養炁﹐能無離乎﹖妙哉﹗妙哉﹗」

《龍虎經》曰「至妙之要﹐先在後忘。」

《性命圭旨》曰「胎息炒凝之時﹐入無積聚﹐出無分散﹐體相虛空﹐泯然入定。」

邱長春曰「一念不離方寸是眞空﹐此養胎之火﹐眞火也。」

羅洪先曰「一息漸隨無念杳﹐半醒微覺有身浮。」

張素瓊曰「煉到形神冥合處﹐方知色相卽眞空。」

《百句章》曰「此中有眞信﹐信到君必驚。一點如朱橘﹐要使水銀迎﹐絕不用器械﹐顚倒法乾坤。」

陸子野曰「得一則我命在我﹐身外有身﹐與天齊年。」

上陽子曰「金丹乃陰陽之祖气﹐卽太極之先﹐天地之根也。」

張紫陽曰「都來片響功夫﹐永保無窮逸樂。」

上陽子曰「金丹自外來﹐吞入腹中。

「還丹只半个時辰﹐奪天地主宰之造化﹐奪太極未分之造化﹐奪乾坤交媾之造化﹐奪陰陽不測之造化﹐奪水火旣濟之造化﹐奪五行戰克之造化﹐奪萬物生成之造化﹐聚於頃刻﹐其可不謹懼哉﹖」

薛紫賢曰「陽丹自外來﹐制己之陰汞。」

梅志仙曰「陰蹻泥丸﹐一气循環﹐下穿地戶﹐上接天關。」

《傳道集》曰「神聚多魔﹐搬眞火以焚身﹐則三尸絕迹﹐藥就海枯﹐運霞漿而沐浴﹐則入水無波﹐皆河車之作用也。」

《傳道集》曰「龍虎交而變黃芽者﹐小河車也。肘後飛金精﹐入泥丸﹐抽鉛添汞而成大藥者﹐大河車也。」

《傳道集》曰「水火相包﹐合而爲一﹐以入神宮。定息內觀﹐一意不散﹐神識俱妙。靜中常聞樂聲﹐如夢非夢﹐若在虛無之中﹐風光景物﹐不比塵俗。繁華美麗﹐勝於人世。樓臺宮闕﹐碧瓦凝輝。翡翠綺羅﹐馨香成陣。當此之時﹐乃日超內院﹐陽神方得聚會而還上丹田﹐煉成神仙﹐以合大道﹐一撞大門﹐金光影裏現法身﹐鬧花深處坐凡體﹐乘空而愎平川﹐萬里若同展臂。」

《傳道集》曰「云雷下降﹐煙焰上起﹐或如天雨奇花﹐祥風瑞气﹐自殿庭而起。或如仙娥玉女﹐彩鳳祥鸞﹐自靑霄而來﹐金盤中捧玉露霞漿﹐而下獻於王者。若此乃金液還丹﹐旣濟之象也。龍虎曳車於火中﹐上衝三關﹐三關各有兵吏﹐不計幾何。器仗戈甲﹐恐懼於人。先以龍虎撞之不開﹐次以大火燒之方啟﹐以至昆倉不住﹐又到天池方止。或如三鶴衝天﹐或如雙蝶入三宮﹐或五彩雲中﹐捧朱衣小兒而過天門﹐或金車玉輅載王者而超三界﹐若此乃肘後飛金精﹑大河車之象也。一吏傳命﹐而九洲通和﹐周而復始﹐運行不已﹐或如遊五嶽﹐或如泛五湖﹐或如天符敕五帝﹐或如王命詔諸侯﹐若此乃還丹之象也。」

《傳道集》曰「自上而下﹐紫河車搬入天宮﹐天宮富貴﹐孰不飲羨﹖或往或來﹐繁華奢侈﹐人所未見者﹐悉皆有之。奉道之士﹐平日淸淨自守﹐瀟灑﹐寂寞﹐旣已久矣。功至數足﹐快樂無極。樓臺珠翠﹐女樂笙簧﹐珍饈異饌﹐異艸奇花﹐景物風光﹐觸目如畫。彼人不悟﹐將謂實到天宮﹐不知自身內院﹐認作眞境﹐因循不出﹐乃日因在昏衢﹐畱形住世﹐不得脫質以爲神仙。未到天宮﹐方在內觀﹐陰鬼外魔﹐因意生境﹐以爲魔軍﹐因而狂蕩入於邪中﹐或失身外道﹐以至不能成仙﹐蓋以三尸七魄﹐惟願人死﹐而自身快樂。九虫六賊﹐苦於人安﹐則存畱無處也。」

朱元育曰「一陽初動﹐急發火以應之﹐必須猛烹急煉﹐加以吸﹐舐﹐撮﹐閒之功﹐逼出鑪火中金液﹐今之上開﹐趁此火力﹐駕動河車﹐自尾閭逆流﹐上昆侖天谷穴﹐如龍爭虎鬥﹐鳳濤洶湧﹐撼動乾坤。交媾之後﹐一點落於黃庭中央。此後便加溫養之功﹐如龍護珠﹐如雞抱卵﹐默默回光﹐勿忘勿助。到得玄珠成像﹐太乙含眞﹐自然變化而超脫矣。」

朱元育曰「金丹結胎﹐脈住气停﹐復返混沌。此吾身大死之時也。久之﹐絕後再醒﹐親證本來面目﹐自然純淸絕點﹐慧性圓通﹐大地乾坤﹐懼作水晶宮闕矣。」

朱元育曰「有神丹局﹐當以眞意守之﹐密密提防護持﹐須臾不可離。若眞意一離本位﹐恐有昏迷走失之患。」

朱元育曰「先天祖炁爲君﹐後天精气爲臣﹐鼎中旣得先天一炁﹐卻借後天精气乳哺而環衛之。」

緣督子曰「形神無爲﹐而精炁自然有所爲﹐是猶天地無爲﹐而萬物自然化育也。」

呂祖《金玉經》曰「驪龍抱一﹐金珠現無上之光。白虎含三﹐紫雪長靈苗之蕊。」

《金玉經》曰「九重鐵鼓無私﹐一片金鈴向上。透天堂﹐貫紫府甑山。上至祝融峯﹐瑤池畔岸﹐三摩地。一气貫黃中﹐鉛珠歸寶藏。」

《唱道眞言》曰「常惺惺存活潑潑地。」

《唱道眞言》曰「欲結聖胎﹐先登圓覺﹐此要語也﹐調劑之功﹐全在升降。升降之訣﹐全在靜觀。靜不終靜﹐靜中有動﹐有動非動﹐造化旋轉。觀不執觀﹐觀中有覺。有覺非覺﹐靈光恍惚。當此之時﹐鼎虛而藥實﹐水剛而火柔。一烹一煉﹐一呼一吸﹐旨與天地同其玄化﹐日月同其運轉﹐陰陽同其淸濁﹐四時同其代謝。」

《唱道眞言》曰「夫煉丹猶如飲飯﹐出急則焦﹐火緩則爛。不急不緩﹐飯乃味全。煉丹火急﹐則鉛走汞飛﹐故貴綿綿若存。火緩則鼎寒鑪冷﹐固貴惺惺常在。不急不緩﹐火候到時﹐羣陰自消﹐陽神自現。」

《唱道眞言》曰「胸懷浩蕩﹐妙至忘身﹐無我無人﹐何天何地﹖覺淸空一气﹐混混沌沌中一點眞陽﹐是我非我﹐是虛非虛。造化旋轉﹐錯行代明﹐分之無可分﹐合之無可合。以陽神之虛﹐合太虛之虛﹐而融洽無間﹐所謂形神俱妙﹐與道合眞也。」

《唱道眞言》曰「綿綿若存﹐用之不勤。惺惺常在﹐守之不敗。」

《唱道眞言》曰「始之以無爲﹐終之以無思﹐則天淸寧於上﹐地安其位於下﹐然後陰陽混合以成珠﹐收羅於玄玄一竅之中。顚之﹐倒之﹐恍焉惚焉﹐一鑪造化﹐萬斛神光。」

《唱道眞言》曰「黍米之珠﹐萬物備而四气周﹐八風平而三才具。」

《唱道眞言》曰「金精木液﹐戰鬥一翻﹐鼓九閬之璈﹐而彈八風之瑟﹐日月出於臍下﹐風雲起於腋間﹐圓陀陀﹐赤灑灑﹐仍是一个淸虛洞玄﹐鴻蒙一气之太極也。此中有天地焉﹐有日月焉﹐飛潛動植﹐胎卵濕化﹐無一物不備。靈機一到﹐萬籟齊鳴﹐一元顯象﹐不可言盡。」

《唱道眞言》曰「斗罡從此而旋轉﹐陰陽因之而顚倒。功滿道成﹐純陽至剛之气﹐燻肌煉骨﹐法體溫和﹐四季皆吞。太陽在頂上﹐有晝無夜。造化在身中﹐有生無殺。」

《唱道眞言》曰「周身之气﹐循環升降﹐上應周天﹐如十五夜潮﹐洶湧而來﹐穿筋滌髓﹐骨節粉碎。要在臨事從容﹐當境不亂﹐任他風浪漫江﹐由我舟隨舵轉。」

張三丰《金丹節要》曰「三花聚頂﹐五气朝元﹐所謂陰消陽長﹐礦盡金純﹐徧體純陽﹐脫胎換骨﹐更生五臟﹐再立百骸。肝臟換時﹐滿目金光﹐睛如虎漆。心勝換時﹐口生靈液﹐血化白骨。脾臟換時﹐肌若凝脂﹐面如傅粉。肺臟換時﹐鼻聞天香﹐顏復童兒。腎臟換時﹐耳聞天樂之音﹐發斷斑白之色。有斯功驗﹐自然出神。」

張三丰《無根樹》曰「匠手髙彊牢把舵﹐一任洪波海底翻。過三關﹐透泥丸﹐早把通身九竅穿。」

曹文逸仙姑曰「元和內運卽成眞﹐呼吸外求終未了。」

《金丹節要》曰「調踵息而綿綿﹐合入合出﹐心而默然﹐內靜外澄﹐似有如無﹐神凝气結。」

陳希夷曰「倏爾火輪煎地脈﹐�然神�出山巓。」

邱長春曰「金丹衝上斡天罡﹐何患阻橋又阻關﹖一意不生神不動﹐六根不動引循環。」

《仙佛合宗語錄》曰「旣采得金丹大藥﹐逆運河車﹐入於神室之中矣﹐倘其神光失照﹐則大藥失其配偶而旋頃﹐故必以元神爲大藥之歸依﹐以大藥爲元神之點化﹐相與寂照不離。」

《仙佛合宗語錄》曰「服食大藥之後﹐三關九竅阻塞之處盡已開通。須知此後二炁勤生﹐自然運動於已通之路。」

《仙佛合宗語錄》曰「問十月關中﹐歷身景驗。沖虛子曰﹕『初入定時﹐守定三月﹐則二炁之動機甚微﹐但微動於臍輪之虛境而已。若守至四﹑五月間﹐則二气因神之寂照﹐以至食脈已盡﹐而皆歸定機﹐元神因二炁培育﹐以至陽明不昧而得證眞空。二气俱停﹐食脈已絕﹐獨有一寂照之元神以爲胎仙之主。更守至六﹑七月間﹐不但心不生滅﹐亦且昏睡全無﹐更守至八﹑九月﹐則寂照已久﹐百脈俱住。更守至十月﹐則侯足陽純﹐神歸大定﹐於是定能生慧﹐自有天眼通﹐天耳通﹐宿命通﹐他心通﹐神境通也。前煉精時﹐已有漏盡通﹐至此方有後五通之驗也。天眼通則能見天上之事﹐天耳通則能聞天上之言﹐宿命通則能曉前世之因﹐他心通則能知未來之事。惟神境一通﹑乃識神用事﹐若不能保扶心君﹐卽爲識神移轉﹐卻自喜其能修能證﹐而歡喜魔已入於心矣。由是喜言人間之禍福﹐喜言未來之事機﹐禍不旋踵而至矣。惟是慧而不用﹐轉識成智﹐始能證胎圓之果。古云﹐三萬刻中無間斷﹐行行坐坐轉分明正﹐乃發明十月養胎只在綿密寂照之功而已全矣。』」

《仙佛合宗語錄》曰「但有一毫昏沈之意﹐余陰尙在。有一境淆亂之念﹐神未純陽。必須守到昏沈盡絕﹐淆亂全無﹐方爲純陽果滿之胎神。《樵陽經》曰﹕『三百日火﹐十个月胎。』到此內境朗然﹐此時百魔俱出﹐引入他宗。必尋常時積功累行﹐而天神自佑。結丹之後﹐有許多景象﹐皆是平生夙習雜念。至此盡出。」

《靈寶畢法》曰「所謂百魔者﹐身中六根八識﹐三魂七魄﹐三部八景﹐二十四神也。」

《洞玄眞經》曰「天機陡發﹐大地黃金﹐乾元面目﹐始見光明。」

《洞玄眞經》曰「肉眼開同慧眼﹐凡心了卽眞心﹐變種性爲佛性﹐化識神作元神。」

卷八

脫胎乳哺

《入藥鏡》曰「初結胎﹐看本命。終脫胎﹐看四正。」紫陽眞人曰「節气旣周﹐脫胎神化。」

石仙翁云「丹熟無龍虎﹐火終休汞鉛。脫胎已神化﹐便作玉淸仙。」

正陽祖云「孩兒幼小未成人﹐須藉坤娘養育恩。」純陽祖曰「九年火候直經過﹐忽爾天門頂中破。眞人出現大神通﹐從此天仙可相賀。」

《樵陽經》曰「到此時﹐照顧嬰兒﹐十步百步﹐千里萬里﹐以漸而出。倘或放縱﹐不經風雪矣。久久行持到壯﹐透金貫石﹐入水蹈火﹐通天達地﹐去來無礙﹐隱顯莫測﹐欲一則一。欲百則百﹐是千萬億化身也。」

《黃庭經》曰「瞻望童子坐盤桓﹐問誰家子在我身﹖」

《參同契》曰「勤而行之﹐夙夜不休。伏食三載﹐輕舉遠遊。跨火不焦﹐入水不濡。能存能亡﹐長樂無憂。」

《天仙正理》曰「調神出殼而爲身外之身﹐自上田出念於身外﹐自身外收念於上田﹐一出一收﹐漸出漸熟﹐漸乳漸足。如何謂之乳哺三年而神圓﹐可以千變萬化﹐可以達地通天﹐可以超海移山﹐可以救水救旱﹐濟世安民﹐誅邪除害。任其所爲﹐皆一神所運。神變神化﹐謂之神仙。」

《天仙正理》曰「修仙至於出神﹐永無生死矣。災與魔皆不相干﹐初出神﹐若一步而卽入﹐若二步而卽入﹐所謂十步﹑百步﹐切宜照顧。如此而後﹐乳哺養神﹐至於老成﹐三年而後可。」

《天仙正理》曰「調神出殼﹐是一至要之機﹐有大危險之際。初調其出而卽入﹐不令出久﹐亦不見聞於遠境。調之旣久﹐其出可漸久﹐亦可見聞乎遠境而後入。蓋恐驟出外馳﹐迷失本性。」

張三丰《金丹節要》曰「嬰兒旣出﹐旋旋調神﹐漫漫出殼。始出卽返﹐切顧靈軀。自邇及遐﹐神熱白化。頃刻之間﹐瞬息千里。丹房气皿﹐委之而去。功夫到此﹐胡可用之﹖」

《唱道眞言》曰「陽神之脫胎也﹐有光自臍輪外注﹐有香自鼻口中出﹐此脫胎之先兆也。旣脫之後﹐金光四射﹐毛竅晶融﹐如日之初升於海﹐珠之初見於淵﹐而香气氤氳滿室矣。一聲霹靂﹐金火交流﹐而陽神已山於泥丸矣。旣出之後﹐全看平日功夫﹐吾所以先言煉心﹐正爲此也。平日心地養得虛明﹐則陽神純是先天靈气結成﹐本來無思無爲﹐遇境不染﹐見物不遷﹐收縱在我﹐去來自如﹐一進泥丸﹐此身便如火熱﹐金光復從毛竅間出﹐香气亦復氤氳。頃刻之間﹐返到黃庭﹐𨿽有如無﹐不知不覺﹐此眞境也。」

《唱道眞言》曰「陽神脫胎﹐原歸於無﹐紫气光中﹐有物非物﹐有形非形﹐無象爲象﹐無聲爲聲。」

《唱道眞言》曰「眞性陽神﹐透頂之後﹐在太虛之中﹐逍遙自樂﹐頃刻之間﹐飛騰萬里。上之可以摩弄日月﹐髙踏雲霞。下之可以遨遊島嶼﹐眺覽形勝。千變萬化﹐從心所欲。」

《仙佛合宗語錄》曰「出神有景﹐當存養功純﹐忽於定中見空中六出紛紛﹐是出神之景也。卽當調神出殼﹐一出天門而旋收焉。出則太虛爲超脫之境﹐收則以上田爲存養之所也。須知出收之時少﹐而存養之時多。出不宜久﹐始出一步卽收。久之。或一里而收﹐或至多步而收﹐乃至百里﹑千里﹐皆以漸收而至﹐不可臘等。所以然者﹐嬰兒幼小﹐恐遺失難歸﹐或有天魔來試﹐亂吾心君﹐故須出入兼愼﹐方能保全虛空之全體於往來之中﹐以免失乳哺之大用也。若乃仙佛種子﹐最初還虛功純﹐則靈臺湛寂﹐不染一塵﹐本無一物﹐塵自何來﹖此又度越等夷者﹐故修士當於最初還虛爲急務也。」

《洞玄經》曰「出則遊行世界﹐歸來隱住泥丸。」

卷九

應世立功

云房祖曰「有功無行如無足﹐有行無功目不全﹐功行兩全足目備﹐誰云無功作神仙﹖」

呂祖曰「蓬萊路﹐仗三千行滿﹐獨步雲歸。」

上陽子曰「丹熟胎完﹐嬰兒成就而成眞人﹐當立行累功。或畱行住世﹐接物度人﹐如安期生﹑藍采和是也。或入仕途﹐匡時理事﹐若東方朔﹑竇令君是也。至如五祖﹑七眞﹐慈悲接人﹔張﹑葛﹑許﹑浮﹑邱諸祖師﹐乘時救劫﹐伺詔飛升者也。若也再求向上之事﹐則移胎換鼎﹐無可難矣。」

上陽子曰「道成之後﹐丹房器皿委而棄之﹐若不去之﹐則心境現前﹐恐有殆辱之患。」

「天師張道陵丹成﹐謂弟子王長曰﹕『服丹當衝天﹐然吾未有大功﹐豈敢遽服﹖宜爲國家興利除害﹐然後服之﹐則吾臣事三境﹐亦無愧矣。』」

孫眞人問於伊洛二老曰「吾修心五十年﹐不爲天知﹐何也﹖」答曰「非利濟生人﹐豈得升天﹖」於是思邈歸靑城山﹐搜《千金方》三十卷﹐旣成﹐白日升舉。」

《仙傳拾遺》曰「術者𨿽萬端隱見﹐未除死錄﹐固當棲心妙域﹐注念丹華﹐立功以助其外﹐煉魄以存其內。內外齊一﹐然後可以適道﹐可以長存也。」

《樵陽經》曰「再行功滿﹐濟世拔貧。」

張三丰《金丹節要》曰「功滿三千﹐陽神變化而通靈﹐八極優遊而罔礙。尢宜積功累行﹐待天詔下臨﹐白日衝霄。位天仙之上品﹐與乾坤齊大﹐日月並明。」

《悟眞》曰「徳行修逾八百﹐陰功積滿三千。均齊物我與親冤﹐始合神仙本願。」

《石函記丹砂證道歌》曰「隱迹在人間﹐積行施陰天。都是戀繁華﹐玉淸朝未得。病者卽與醫﹐貧者贈黃白。學者遺丹經﹐指陳通口訣。功行一朝圓﹐天書朝太極。」

《洞玄眞經》曰「韜光斂迹﹐混俗同塵。遊行三界內﹐存心覺世人。驅邪輔正道﹐示現化頑冥。施藥救疾苦﹐散財拯孤貧。或劈冤理枉﹐或解難排紛。懲戒不忠不孝﹐勸化不義不仁。是處宣揚大道﹐隨緣指破迷津。廣施法乳﹐接引來人﹐以酬師徳﹐以報親恩。」

卷十

天元歸極

上陽子日﹕「前胎完就﹐已成眞人﹐則移上丹田﹐重整乾坤﹐再造陰陽﹐子又生孫﹐百千億化。《金丹四百字》曰﹕『一載生个兒﹐个个會騎鶴。』泥丸祖曰﹕『一載胎生一个兒﹐子生孫兮孫又枝﹐到此方是大丈夫也。』丹陽祖曰﹕『神滿太虛﹐亦無所礙﹐故天有時而崩﹐地有時而陷﹐山有時而摧﹐海有時而涸。凡有象者﹐終歸於壞。惟有道者﹐永劫無壞。又兼功及九祖﹐白日同升上淸矣。』」

《椎陽經》曰「再行功滿﹐濟世拔貧﹐眼煉神丹大藥﹐形神俱妙﹐白晝飛升﹐全家拔宅﹐又在功徳之淺深何如耳。如或不服神丹﹐只是陽神沖舉﹐回視舊骸﹐一堆糞土。倘能修服大丹﹐刀圭入口﹐白日羽翰﹐宇宙同泰矣。」

龍眉子曰「九年面壁之後﹐靈臺瑩徹﹐覺海圓明﹐形神俱妙﹐與道合眞。彼時性命混融﹐太虛同體。功積三千﹐行累八百﹐遊戲人間﹐潛伏俟時。天書詔拜﹐飛身金闕﹐返佩帝鄕﹐世間富貴﹐何可比之﹖此乃大丈夫功成名遂之時也。」

《參同契》曰「道成徳就﹐潛伏俟時。太乙乃召﹐移居中洲。功滿上升﹐膺籙受圖。」

《唱道眞言》曰「遊六合以外之名山﹐觀八方不及之風气。鼓瑟於琪林瑤圃﹐藝藥於瓊館芝田。分司造化﹐佐天帝於眞空妙有之境﹐握樞機於太無太極之宮。各事其事而不勞﹐各行所行而不亂。天地之大﹐如指諸掌﹐近在目前﹐何樂如之﹖」

《唱道眞言》曰「道妙自然﹐眞境逍遙﹐永無貪著。」

《唱道眞言》曰「淘得一點元神﹐如水月交輝。盡天地﹐徧乾坤﹐都比作一團紫彩金光﹐上貫三淸﹐下徹六道。將見元始天尊﹐與毗盧遮那古佛﹐歡然來會﹐與之握手﹐敍契闊之多時﹐恨相見之已晚。」

張三丰《金丹節要》曰「欲證天仙﹐須宜面壁。可選名山福地﹐古迹靈壇﹐水拱山朝﹐聚气藏風之處﹐傍云構室﹐背陰向陽﹐後龍如寶鏡之髙懸﹐前案似神鋒之插立。有此勝境﹐無他崩洪﹐可以結圜。始爲面壁﹐兀然靜坐養神﹐仿要虛心守一﹐如龍養頜下之珠﹐似鳥抱巢中之卵。形神俱妙﹐與道合眞﹐入水火不溺﹑不焚﹐步日月無形﹑無影。」曹文逸仙始曰「九年功滿火候足﹐應物無心神化速。」

邵子《安樂窩詩》﹕「直從泰岸收功後﹐始信人間大丈夫。」

張紫陽《悟眞篇序》曰「到此名題仙籍﹐位號眞人﹐乃大丈夫功成名遂之時也。」

《仙佛合宗語錄》曰「神不自神﹐復歸無極﹐體證虛無﹐只以完其恆性於焉。心與俱化﹐法與俱忘。寂之無所寂也﹐照之無所照也。佛云﹕『欲證虛空體﹐示等虛空法。證得虛空時﹐無是無非法。』」

《唱道眞言》﹕「此時形神俱妙﹐紫光玄炁﹐充滿於天髙地厚之間。明則爲日月﹐銳則爲雷霆﹐鼓蕩則爲風﹐潤澤則爲雨。尋聲救苦﹐無感不通。握大造之樞機﹐爲眾生之父母。」

《洞玄眞經》曰「入金石而不阻不礙﹐入水火而不溺不焚。隱則步靑山而無形無影﹐顯則充法界而億萬化身。散則成炁﹐聚則成形。形神俱妙﹐與道合眞。天地之間﹐一个完人。

「功完行滿﹐玉敕賓迎。驂鸞跨鶴﹐朝覲天庭。九玄七祖﹐盡得超生﹐這回才是眞仙子﹐這回才是大功名。任他劫運﹐我獨長存。

「眞光法界﹐任意逍遙﹐大而化之﹐不可得而知矣。顯大法相﹐放大毫光﹐百千萬億身﹐徧滿虛空界。」

