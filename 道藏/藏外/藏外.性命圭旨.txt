性命雙修萬神圭旨

元集

大道說

﹝三聖圖﹞

庖羲上聖﹐畫八卦以示人﹐使萬世之下﹐知有養生之道。

廣成子謂黃帝曰﹕至陰肅肅﹐至陽赫赫。赫赫發乎地﹐肅肅出乎天。我爲汝遂於大明之上矣﹐至彼至陽之原也﹔爲汝入於穹冥之門矣﹐至彼至陰之原也。

軒轅再拜曰﹕廣成子之謂天矣。

周公繇易曰﹕君子終日幹幹。

孔子翼曰﹕終日幹幹﹐反復道也。

夫道也者﹐位天地﹑育萬物﹐曰道﹔揭日月﹑生五行﹐曰道﹔多於恆河沙數﹐曰道﹔孤則獨無一侶﹐曰道﹔直入鴻蒙而還歸溟滓﹐曰道﹔善集造化而頡超聖凡﹐曰道﹔目下機境未兆而突而靈通﹐曰道﹔眼前生殺分明而無能逃避﹐曰道﹔處卑污而大尊貴﹐曰道﹔居幽暗而極髙明﹐曰道﹔細人剎塵﹐曰道﹔大包天地﹐日道﹕從無入有﹐曰道﹔作佛成仙﹐曰道。佛經五千四十八卷﹐也說不到了處﹔中庸三十三章﹐也說不到窮處﹔道徳五千餘言﹐也說不到極處。道也者﹐果何謂也﹖一言以定之﹐曰炁也。

原夫一炁蟠集﹐溟溟滓滓﹐窅窅莫測﹐氤氳活動﹐含靈至妙﹐是爲太乙﹐是爲未始之始。始也﹐是爲道也﹐故曰無始。

夫天地之有始也﹐一炁動蕩﹐虛無開合﹐雌雄感召﹐黑白交凝﹐有無相射﹐混混沌沌﹐沖虛至聖﹐包元含靈﹐神明變化﹐恍惚立報﹐是爲太易﹐是爲有始之始。始也﹐是謂道生一也﹐是曰元始。

夫天地之太極也﹐一炁斯析﹐眞宰自判﹐交映羅列﹐萬靈肅護﹐陰陽判分﹐是爲太極﹐是謂一生二也﹐是曰虛黃。

陰陽旣判﹐天地位焉﹐人乃育焉﹐是謂二生三也﹐是曰混元。

陽之淸者﹐升上而煥麗也﹐則日月星辰在焉。故天左運﹐三光右旋。陽之淸者﹐騰上而會於陽也﹐故風雲動而雷雨作焉。陰之濁者﹐重滯而就地也﹐則海嶽奠峙而五穀艸木昌焉。故巖岫出云﹐山澤通气。陰陽之气閉而不通也﹐則雪霜結而凍冰焉。陰之濁者﹐積沍而下凝也﹐穴巖幽藏而深邃﹐故五穀八石以錯雜焉。天地之中﹐陰陽正气之所交也﹐聖人焉﹐仙佛焉﹐庶民焉﹐賢愚壽夭﹐實所宰焉。胎卵濕化﹐無所息焉。是爲六合也﹐是謂三生萬物也。

人稟氤氳之气而生﹐而長至於二八之年。則九三之陽乃純。當是時也﹐豈非上徳之大人乎﹖忽天一朝﹐謀報渾惇之徳者至﹐乃日鑿一竅﹐則九三之陽﹐蹄驟奔蹶﹐而去之六二之中矣。由是幹不能純﹐而破於離﹔坤有所含﹐而實於坎。

若夫至聖神人﹐能知道體太極之所以判﹐能知死生根本之所以始﹐能知乾坤陰陽之所以乘﹐能知天地玄牡之所以交﹐是以法乾坤之體﹐效坎離之用﹐振陰陽之柄﹐過生死之關﹐取坎中之陽﹐塡離中之陰﹐離陰旣實﹐則復純白爲幹矣。

斯時補足乾元﹐復全渾惇﹐以全親之所生﹐以全天之所賦﹐是爲囫囫圇圇一个完人也。再加向上功夫﹐精進不怠﹐則盆丹成而聖胎圓﹐聖胎圓而眞人現。眞人出現﹐變化無窮﹐隱顯莫測﹐而與鐘﹑呂﹑王﹑馬並駕﹐亦又何難﹖

柰何世人不明此道﹐盛不知養﹐衰不知救﹐日復一日﹐陽盡陰純﹐死而爲鬼。故紫陽眞人曰﹕嗟夫﹗人身難得﹐光陰易遷﹐罔測修短﹐安逃業報﹖不自及早省悟﹐惟只甘分待終。若臨期一念有差﹐立墮三塗惡轍﹐則動經塵劫﹐無有出期。當此之時﹐𨿽悔何及﹖

故三教聖人﹐以性命學開方便門﹐教人燻修﹐以脫生死。

儒家之教﹐教人順性命以還造化﹐其道公。

禪宗之教﹐教人幻性命以超大覺﹐其義髙。

老氏之教﹐教人修性命而得長生﹐其旨切。

教𨿽分三﹐其道一也。

儒之聖教曰﹕安汝止﹐欽厥止﹐艮其止﹐止其方﹐緝熙敬止﹐在止至善。黃中通理﹐正位居體﹐思不出位﹐立不易方﹐居天下之廣居﹐立天下之正位﹐行天下之大道。渾然在中﹐粹然至善。誠盡處腔子﹐裏樂處方寸。神明之舍﹐道義之門﹐活潑潑地﹐樂在其中。肫肫其仁﹐淵淵其淵﹐浩浩其天﹐天下歸仁﹐退藏於密﹐保思何慮之天﹐不識不知之地。難以悉紀﹐要而言之﹐無非爲此性命之道也。

道之玄教曰﹕玄牝之門﹐天地之根﹐生身處﹐復命關﹐金丹之母﹐玄關之竅﹐凝結之所﹐呼吸之根。甲乙壇﹐戊己門﹐心源性海﹐靈府靈臺蓬萊島。朱砂鼎﹑偃月鑪﹑神室﹐气穴﹑土釜﹑谷神﹑靈根﹑把柄﹑坎離交媾之鄕﹐千變萬化之祖﹐生死不相關之地﹐鬼神覷不破之機。難以悉紀﹐要而言之﹐無非爲此性命之道也。

釋之禪教曰﹕不二法門﹑甚深法界﹑虛空藏﹑寂滅海﹑眞實地﹑總持門。彼岸﹑淨土﹑眞境心他極樂國。如來藏﹑舍利子﹑菩薩地﹑光明藏﹑圓覺海﹑般若岸﹑法王城﹑西方﹑天堂﹑空中﹑眞際﹑這个﹑三摩地﹑華藏海﹐陀羅尼門﹑不動道場﹑波羅蜜地﹐難以悉紀。要而言之﹐無非爲此性命之道也。

儒曰﹕存心養性。道曰﹕修心煉性。釋曰﹕明心見性。心性者﹐本體也。

懦之執中者﹐執此本體之中也。道之守中者﹐守此本體之中也。釋之空中者﹐本體之中本洞然而空也。

道之得一者﹐得此本體之一也。釋之歸一者﹐歸此本體之一也。儒之一貫者﹐以此本體之一而貫之也。

余於是而知﹕不執中﹑不一貫﹐其成聖而孔子乎﹖不守中﹐不得一﹐其能玄而老子乎﹖不空中﹑不歸一﹐其能禪而釋迦乎﹖惟此本體。以其虛空無朕﹐彊名曰中﹔以其霹出端倪﹐彊名曰一。言而中卽一之藏也﹐一卽中之用也。

故天得此而天天﹐地得此而地地﹐人得此而人人。而天地人之大道﹐原於此也。

皇得此而皇皇﹐帝得此而地地﹐王得此而王王。而皇帝王之大道﹐原於此也。

聖得此而聖聖﹐玄得此而玄玄﹐禪得此而禪禪。而聖玄禪之大道﹐原於此也。

帝皇之得道者﹐若羲農﹑黃帝焉。仕隱而得道者﹐如老﹑莊﹑關令焉。侯王而得道者﹐若子房﹑淮南焉。山巖而得道者﹐若鐘﹑呂﹑希夷焉。

道之在天地間﹐成仙作佛者﹐歷歷不可以指數也。伏睹總仙之傳﹐始知自古以來沖舉者十萬餘人﹐拔宅者八千餘處。奇若子晉之驂鸞﹑琴髙之控鯉﹐壽若李脫之八百﹑安期之三千。或住世而畱形﹐或厭世而尸解。復有道成而隱﹐但爲身謀﹐不肯遺名於世間者﹑豈勝道哉﹖是以深山妙窟﹐代不乏人﹐或隱或顯﹐寧具知乎﹖

古之王公大人﹐折節下士﹐只爲有道存爾。周子曰﹕天地間﹐至尊者道﹐至貴者徳﹐至難得者人。人而至難得者﹐道徳有於身而已矣。

先哲云﹕人身難得今已得﹐大道難明今已明。此身不向今生度﹐更向何生度此身﹖

世人不明此身虛幻﹐是四大假合之物耳。速如水上之漚﹐瞬若石中之火。人壽𨿽曰百年﹐迨其七十﹐固亦稀矣。

今以有限易摧之身﹐日逐無涯不測之事。一息不來﹐倏然長往﹐命未告終﹐眞靈已歿於別殼矣。當斯之時﹐𨿽榮居極品﹐祿享千鐘﹐家丰無價之珠﹐室富傾城之美﹐悉皆拋下﹐非已有也。所有與於偕行者﹐平昔所作罪業而已。故曰﹕萬般將不去﹐惟有業隨身。

回光集云﹕千年鐵樹開花易﹐一失人身再復難。

悟眞篇云﹕試問堆金等山嶽﹐無常買得不來麼﹖

呂純陽云﹕萬劫千生得个人﹐須知前世種來因。速覺悟﹐出迷津﹐莫使輪回受苦辛。

張紫陽云﹕休教燭被風吹滅﹐六道輪回莫怨天。

三夏斯語﹐能不卹然失乎﹖

夫人欲免輪回﹐而不墮於世綱者﹐莫若修煉金丹﹐爲升天之靈梯﹐超凡之徑路也。其道至簡至易﹐𨿽愚昧小人得而行之﹐亦立躋聖域。柰何世之修眞者﹐志道而不專精﹐專精而不勤久﹐是以學者眾而成者寡也。

尙書曰﹕知之非艱﹐行之惟艱。

道經曰﹕上士聞道﹐勤而行之。聞而不行﹐道安能成﹖

陳泥丸曰﹕我昔修行得眞訣﹐晝夜功夫無斷絕。一朝行滿人不知﹐四面皆成夜光闕。

馬丹陽曰﹕師恩深重終難報﹐誓死環墻煉至眞。

二公念生死事大﹐無常迅速﹐發勇猛心﹐辧精進力﹐若不立此大志﹐安能脫樊籠﹐而超霄漢者哉﹖

呂祖有云﹕辛勤二三年﹐快活千萬劫。

蓋天有時而傾﹐地有時而陷﹐山有時而推﹐海有時而竭。惟道成之後﹐乘飛龍﹐駕紫霧﹐翺翔天外﹐逍遙虛空﹐數不得而限之﹐命不得而拘之﹐眞常本體﹐無有盡時﹐回顧世間之樂﹐何樂如之﹖

嘗稽道徳經曰﹕𨿽珙壁以先駟馬﹐不如坐進此道。此予道之所由作也。

性命說

夫學之大﹐莫大於性命。性命之說﹐不明於世之久矣。

何謂之性﹖元始眞如﹐一靈炯炯是也。

何謂之命﹖先天至精﹐一炁氤氳是也。

然有性﹐便有命﹔有命﹐便有性。性命原不可分。但以其在天﹐則謂之命﹔在人﹐則謂之性。性命實非有兩。況性無命不立﹐命無性不存﹐而性命之理﹐又渾然合一者哉。

故易曰﹕乾道變化﹐各正性命。中庸曰﹕天命之謂命。此之謂也。

乃玄門專以气爲命﹐以修命爲宗﹐以水府求玄立教。故詳言命而略言性﹐是不知性也﹐究亦不知命。

禪家專以神爲性﹐以修性爲宗﹐以離宮修定立教。故詳言性而略言命﹐是不知命也﹐究亦不知性。

豈知性命本不相離﹐道釋原無二致。神气𨿽有二用﹐性命則當雙修也哉。

賢人之學﹐存心以養性﹐修身以立命。聖人之學﹐盡性而至命。

謂性者神之始﹐神本於性﹐而性則未始神﹐神所由以靈。命者气之始﹐气本於命﹐而命則未始气﹐气所由以生。

身中之精﹐寂然不動。蓋剛健中正﹐純粹精者存﹐乃性之所寄也﹐爲命之根矣。

心中之神﹐感而遂通。蓋喜﹑怒﹑哀﹑懼﹑愛﹑惡欲者存﹐乃命之所寄也﹐爲性之樞矣。

性而心也﹐而一神之中炯。命而身也﹐而一气之周流。故身心﹐精神之舍也。而精神﹐性命之根也。

性之造化﹐系手心。命之造化﹐系乎身。見解知識﹐出於心哉。思慮念想﹐心役性也。舉動應酬﹐出於身哉。語默視聽﹐身累命也。

命有身累﹐則有生死。性受心役﹐則有去來。有生死﹐不能至命也。有去來﹐不能盡性也。

故盈天地間﹐皆是生气﹐參贊兩間﹐化育萬物。其命之流行﹐而不息者乎﹖蓋生之理﹐具於命也。盈天地間﹐皆是靈覺﹐明光上下﹐照臨日月。未始性﹐而能性我之性者﹐性之始也。未始命﹐而能命我之命者﹐命之始也。

天竅圓而藏性﹐地竅方而藏命。稟虛靈以成性﹐中天地以立命。性成命立﹐其中有神。命蒂元气﹐性根元神。潛神於心﹐聚气於身。其中有道。

性有气質之性﹐有天賦之性﹔命有分定之命﹐有形气之命。

君子修天賦之性﹐克气質之性﹔修形气之命﹐付分定之命。分言之﹐則二﹔合言之﹐則一。其中有理。

是以神不離气﹐气不離神﹐吾身之神气合﹐而後吾身之性命見矣。性不離命﹐命不離性﹐吾身之性命合﹐而後吾身未始性之性﹑未始命之命見矣。未始性之性﹑未始命之命﹐是吾之眞性命也。我之眞性命﹐卽天地之眞性命﹐亦卽虛空之眞性命也。

故聖賢持戒定慧而虛其心﹐煉精气神而保其身。身保則命基永固﹐心虛則性體常明。性常明則無來無去﹐命永固則何死何生。況死而去者﹐僅僅形骸耳。而我之眞性命﹐則通晝夜﹑配天地﹐徹古今者﹐何嘗少有泯滅也哉。

嘗觀之艸木焉﹐歸根復命﹐而性在其中矣。性而神也﹐則花。花而實也﹐而命又在其中矣。自形中之神﹐以入神中之性﹐此之謂歸根復命。

又嘗譬之男女媾精焉﹐而一點之善﹐落於子宮者﹐气合之而爲命也﹐而性卽存於其間。其卽一陰一陽之相搏﹐而一點落於黃中之中以成性。乃妙合而凝﹐不測之神乎﹖此之謂性命妙合。

柰妙合之道不明﹐修世者遺命﹐且並率性之竅妙﹐不得而知之﹐矧能煉之乎﹖非流於狂蕩﹐則失於空寂﹐不知其命﹐末後何歸。修命者遺性﹐且並造命之功夫﹐不得而知之﹐知能守之乎﹖

非執於有作﹐則失於無爲。不知其性﹐劫運何逃﹖卽二氏之初﹐亦豈如是乎﹖

吾聞釋迦生於西方﹐亦得金丹之道﹐是性命兼修﹐爲最上乘法﹐號曰金仙。

呂祖亦曰﹕只知性﹐不知命﹐此是修行第一病。只修祖性不修丹﹐萬劫陰靈難入聖。

豈但如今之導引者流﹐而以形骸爲性命焉已哉。又豈但如今煉神煉气者流﹐而以神气爲性命焉己哉。又豈但如今修性修命者流﹐而以性命爲性命焉己哉。是皆不惟無益於性命﹐而且有害於性命。不得性命之眞﹐良可嘆也。

故嘗論之﹐人在母腹﹐呼吸相會﹐是以母之性命爲性命﹐而非自爲性命。至於出胞斷蒂﹐而後自爲性命﹐然亦非眞常之性命也。必於自爲性命中﹐而養成乾元面目﹐露出一點眞靈。

形依形﹐形不壞﹔神依性﹐神不滅。知性而盡性﹐盡性而至命。乃所謂虛空本體﹐無有盡時。天地有壞﹐這个不壞﹐而能重立性命﹐再造乾坤者也。

故道家不知此﹐則謂之傍門﹔釋氏不知此﹐則謂之外道﹐又焉能合天地之徳﹐而與太虛同體哉﹖噫﹗至此而性命之說﹐無餘旨矣。

死生說

大眾好生惡死﹐以莫識死生故。生從何來﹐死從何去。徒在生前﹐奔馳謀作﹐致大虧生道﹐不得逍遙。故於死後﹐渺茫淪落﹐不戡破死門﹐竟墮輪轉。

所以仙佛出世﹐汲汲以一大事因緣﹐使人知去來處﹐徐徐引出生死苦海。易系曰﹕原始要終。故知死生之說﹐蓋無始之始﹐彊名乾元﹐卽本來妙覺﹔無終之終﹐彊名道岸﹐卽無餘涅盤。

生而生也﹐而其所以生者﹐固在於此﹔至死而死也﹐而其所以不死者﹐亦在於此。此而不知﹐則未有不隨生而存﹐隨死而亡者﹐沈溺惡道﹐出沒無期。

生則是第八識神阿賴耶主之﹐死亦是第八識神阿賴耶主之。投胎則此識先來﹐捨身則此識後去。故曰﹕去後來先作主公。經頌曰﹕善業從下冷﹐惡業從上冷﹐二皆至於心﹐一處同時捨。當此之際﹐如生龜解殼﹐活蟹落湯﹐地水火風﹐各自分散。

而神旣離形﹐但看世界﹐與潑墨相似﹐東西莫辧﹐上下不知。只見有緣之處﹐一點妄明。見明色﹐發明見﹐想成流﹐愛爲種。納想爲胎﹐入母中官﹐稟气受質。气則頓具四大﹐漸成諸根﹐心則頓具四蘊﹐漸成諸識。

十月胎完﹐及期而育﹐地覆天翻﹐人驚胞破﹐如行山巓蹶什之狀。頭懸足撐而出。囫圇一聲﹐天命眞元﹐著於祖竅。晝居二目﹐而藏於泥丸﹔夜潛兩腎﹐而蓄於丹鼎。乳以養其五臟﹐炁則衝乎六腑。骨弱如綿﹐肉滑如飴﹐精之至也﹔視而不瞬﹐哮而不嘎﹐和之至也。此乃赤於混沌﹐純靜無知﹐屬陰坤卦。

自一歲至三歲﹐長元炁六十四銖﹐一陽生乎復卦。

至五歲﹐又長元炁六十四銖﹐二陽生乎臨卦。

至八歲﹐又長元炁六十四銖﹐三陽生手泰卦。

至十歲﹐又長元炁六十四銖﹐四陽生手大壯。

至十三歲﹐又長元炁六十四銖﹐五陽生乎夬卦。

至十六歲﹐又長元炁六十四銖﹐六陽是爲幹卦。

盜天地三百六十銖之正炁﹐原父母二十四銖之祖炁﹐共得三百八十四銖﹐以全周天之造化﹐而爲一斤之數也。

此時﹐純陽旣備﹐微陰未萌﹐精炁充實﹐如得師指﹐修煉性命﹐立可成功矣。

自此以後﹐欲情一動﹐元炁卽泄﹐不知禁懇﹐貪戀無已。故由十六至二十四歲﹐耗元炁六十四銖﹐應乎姤卦。一陰初生﹐品物咸章﹐淳澆朴散﹐去本𨿽未遠﹐愎霜之戒﹐己見於初﹐又若勤修煉﹐可謂不遠復者矣。

至三十二歲﹐耗元炁六十四銖﹐應乎遁卦。二陰浸長﹐陽徳漸消﹐欲慮蜂起﹐眞源流蕩﹐然而血气方剛﹐志力果敢﹐若勤修煉﹐則建立丹基﹐亦易爲力。

至四十歲﹐又耗元炁六十四銖﹐應乎否卦。天地不交﹐二气各復其所﹐陰用事於內﹐陽失位於外﹐若勤修煉﹐則危者可安﹐亡者可保。

至四十八歲﹐又耗元炁六十四銖﹐應乎觀卦。二陽在外﹐而陽徳微﹐重陰上行﹐而陰气盛﹐若勤修煉﹐則可抑方盛之陰柔﹐扶向微之陽徳。

至五十六歲﹐又耗元炁六十四銖﹐應乎剝卦。五陰並升乎上﹐一陽將反乎下﹐陰气橫潰﹐陽力僅存﹐若勤修煉﹐如續火於將窮之木﹐布雨於垂槁之苗。

至六十四歲﹐卦炁已周﹐所得天地父母之元炁三百八十四銖﹑而爲一斤之數者﹐耗散已盡﹐復返於坤。純陰用事﹐陽气未萌﹐若勤修煉﹐時時采藥﹐時時栽接﹐則陰極而能生陽﹐窮上而能反下﹐革柔爲剛﹐還老爲彊矣。

於此時不遇至人﹐汲汲修煉﹐𨿽保餘年﹐皆籍谷精以培後天之精气﹐無復有先天之元炁矣﹐安能長生不死哉﹖

此所以虛化神﹑神化炁﹑炁化血﹑血化形﹑形化嬰﹑嬰化童﹑童化少﹑少化壯﹑壯化老﹑老化死﹑死復化爲虛﹑虛復化爲神﹑神復化爲气﹑气復化爲物﹐化化不間﹐猶環之無窮。

夫方物非欲生﹐不得不生﹐萬物非欲死﹐不得不死。任他塵生塵滅﹐萬化萬生﹐不能脫離苦海﹐劫劫生生﹐輪回不絕﹐無終無始﹐如汲井輪。三界凡夫﹐無一不遭此沈溺。

故世人莫知生從何來﹐蓋參父母未生前﹔死從何來﹐知來然後知生處。世人莫問死從何去﹐蓋參魂遊魄降後﹔生從何去﹐知去然後知死處。死之機由於生﹐生之機原於死。無死機不死﹐無生機不生。生死之機兩相關﹐世人所以有生死﹐生死之機不相關﹐至人所以超生死。有生死者﹐身也﹔無生死者﹐心也。惇復則心生﹐迷復則心死。則危者可安﹐亡者可保。

至四十八歲﹐又耗元炁六十四銖﹐應乎觀卦。二陽在外﹐而陽徳微﹐重陰上行﹐而陰气盛﹐若勤修煉﹐則可抑方盛之陰柔﹐扶向微之陽徳。

至五十六歲﹐又耗元炁六十四銖﹐應乎剝卦。五陰並升乎上﹐一陽將反乎下﹐陰气橫潰﹐陽力僅存﹐若勤修煉﹐如續火於將窮之木﹐布雨於垂槁之苗。

至六十四歲﹐卦炁已周﹐所得天地父母之元炁三百八十四銖﹑而爲一斤之數者﹐耗散已盡﹐復返於坤。純陰用事﹐陽气未萌﹐若勤修煉﹐時時采藥﹐時時栽接﹐則陰極而能生陽﹐窮上而能反下﹐革柔爲剛﹐還老爲彊矣。

於此時不遇至人﹐汲汲修煉﹐𨿽保餘年﹐皆籍谷精以培後天之精气﹐無復有先天之元炁矣﹐安能長生不死哉﹖

此所以虛化神﹑神化炁﹑炁化血﹑血化形﹑形化嬰﹑嬰化童﹑童化少﹑少化壯﹑壯化老﹑老化死﹑死復化爲虛﹑虛復化爲神﹑神復化爲气﹑气復化爲物﹐化化不間﹐猶環之無窮。

夫方物非欲生﹐不得不生﹐萬物非欲死﹐不得不死。任他塵生塵滅﹐萬化萬生﹐不能脫離苦海﹐劫劫生生﹐輪回不絕﹐無終無始﹐如汲井輪。三界凡夫﹐無一不遭此沈溺。

故世人莫知生從何來﹐蓋參父母未生前﹔死從何來﹐知來然後知生處。世人莫問死從何去﹐蓋參魂遊魄降後﹔生從何去﹐知去然後知死處。死之機由於生﹐生之機原於死。無死機不死﹐無生機不生。生死之機兩相關﹐世人所以有生死﹐生死之機不相關﹐至人所以超生死。有生死者﹐身也﹔無生死者﹐心也。惇復則心生迷﹐迷復則心死。

故仙佛湣之﹐說一切眾生﹐具有本來一靈眞覺﹐但昏惑不見﹐使天命之性﹐浪化遷流﹐轉轉不悟。而世世墮落﹐失身於異類﹐透靈於別殼﹐至眞性根﹐不復於人。

我當以聖道﹐令眾生永離妄想﹐能致自身如仙家之長生﹑佛氏之不死去。

邪正說

大道生天﹑生地﹐天地生人﹑生物。天﹑地﹑人﹑物一性同體。天有陰陽﹐地有剛柔﹐物有牝牡﹐人有男女。

有陰陽斯有日月星辰﹐有剛柔斯有山川艸木﹐有牝牡斯有胎卵濕化﹐有男女斯有配偶生育。

眾生因配偶有淫欲﹐因生育有恩愛。有淫欲﹑恩愛﹐故有魔障﹑煩惱。有魔障﹑煩惱﹐故有一切苦厄。有一切苦厄﹐故有生老病死。

是以太上蘊好生之徳﹐開度世之門﹐著經立法﹐教人返朴還淳。無欲觀妙﹐有欲觀竅。致虛守靜﹐歸根復命。早復重積﹐深根妙蒂。得一守中﹐虛心實腹。弱志彊骨﹐挫銳解紛﹐和光同塵。專气致柔﹐抱一無離。知雄守雌﹐知白守黑。閉門塞兌﹐被褐懷玉。窅窅冥冥﹐其精曰生﹐恍恍惚惚﹐其精不泄。日生則日長﹐不泄則不竭。精能化气﹐气能化神﹐神能還虛。五行不能盜﹐陰陽不能制。與道爲體﹐超出天地。此乃老子淸靜無名之道也。

至漢魏伯陽眞人禮金碧經而作參同契﹐始有龍鉛虎汞之名。愛及唐宋﹐諸仙疊出﹐丹經燦然。橫說豎說﹐種種異名﹐載於丹書﹐不可勝數。究竟本來﹐無非吐露同出異名之一物耳。

蓋聖師闡教﹐敷楊備細詳說﹐實欲人人領悟﹑个个成眞﹐殊不知名愈深而事愈繁﹐書愈多而道愈晦。況多爲庚辭隱語﹐孔竅其門﹐使學者無罅縫可入﹐往往目眩心搖﹐望溟之嘆。

幸吾師尹眞人出﹐欲續大道之一絲﹐以復無名之古教。於是剪除繁羌﹐撮其樞要﹐掃除譬諭﹐獨露眞詮﹐標摘正理﹐按圖立象﹐不可施於筆者﹐筆之不可發於語者。語之直指何者是鉛汞﹐何者是龍虎﹐何者是鼎鑪﹐何者是藥物﹐何者謂之采取﹐何者謂之抽添﹐何者謂之溫養﹐何者謂之火候﹐何者是眞種子﹐何者是眞性命﹐何者是結胎﹐何者是了當﹐歷歷發明﹐毫髮無隱。後之有志於道者﹐再不爲丹經所惑也。

況丹經子書﹐汗牛充棟﹐講理者多﹐畱訣者少。初無下手入門﹐次無采藥結胎﹐末無極則歸著。後人不識次序﹐如何湊泊得來﹖不免有攙前越後之差﹐首顚尾倒之亂。學道一生﹐不得其門而入者多矣。間有入門者而不知升階﹐有升階者而不知登堂﹐有登堂者而不知入室。是以次第工夫乃修眞之首務﹐豈可缺焉﹖

予最愛藏經中四句偈曰﹕眾生無邊誓願度﹐煩惱無邊誓願斷﹐法門無量誓願學﹐佛道無上誓願成。世尊亦曰﹕度盡眾生﹐然後作佛。區區由是﹐發一念慈悲﹐罄將師投祕訣徹底掀番﹐滿盤托出﹐吁徠後之有緣﹐復返天界而不沈溺於苦海中者。此予之心也。

其一曰﹕涵養本原﹐救護命寶。

其二曰﹕安神祖竅﹐翕聚先天。

其三曰﹕蟄藏气穴﹐眾妙歸根。

其四曰﹕天人合發﹐采藥歸壺。

其五曰﹕乾坤交媾﹐去礦畱金。

其六曰﹕靈丹入鼎﹐長養聖胎。

其七曰﹕嬰兒現形﹐出離苦海。

其八曰﹕移神內院﹐端拱冥心。

其九曰﹕本體虛空﹐超出三界。

於中更有煉形﹑結胎﹑火候等諸心法﹐以全九轉還丹之功。

大道口訣﹐至此吐露盡矣。今之道者﹐峨冠方袍﹐自足自滿﹐不肯低情下意﹐求師指授大道次第﹐惟只以盲弓盲﹐趨入旁蹊曲徑。豈知道法三千六百﹑大丹二十四品皆是傍門﹐獨此金丹一道是條修行正路。除此以外﹐再無別途可以成仙作佛也。

故法華會上﹐世尊指曰﹕惟此一事實﹐餘二卽非眞。

尹眞人曰﹕九十六種外道﹐三千六百傍門﹐任他一切皆幻﹐只我這些是眞。

云房眞人曰﹕道法三千六百門﹐人人各執一苗根﹐誰知些子玄關竅﹐不在三千六百門。

蓋玄夫大道﹐難遇易成而見功遲。傍門小術﹐易學難成而見效速。是以貪財好色之徒﹐往往迷而不悟。其中有好鑪火者﹐有好彼家者﹐有視頂門者﹐有守臍蒂者﹐有運雙睛者﹐有守印堂者﹐有摩臍輪者﹐有搖夾脊者﹐有兜外腎者﹐有轉轆轤者﹐有三峯采戰者﹐有食乳對鑪者﹐有閉息行气者﹐有屈伸導引者﹐有三田還返者﹐有雙提金井者﹐有哂背臥冰者﹐有餌芝服術看﹐有納气咽津者﹐有內視存想者﹐有休糧辟穀者﹐有忍寒食穢者﹐有搬精運气者﹐有觀鼻調息者﹐有離妻入山者﹐有定觀鑑形者﹐有熊經鳥伸者﹐有飡霞服气者﹐有長坐不臥者﹐有打七煉魔者﹐有禪定不語者﹐有齋戒斷味者﹐有夢遊仙境者﹐有默朝上帝者﹐有密咒驅邪者﹐有見聞轉誦者﹐有食己精爲還元者﹐有捏尾閭爲閉關者﹐有煉小便爲秋食者﹐有采女經爲紅鉛者﹐有抉陽用胞衣而煉紫河車者﹐有開關用黑鉛而鑄雌雄劍者﹐有閉目冥心而行八段錦者﹐有吐故納新而行六字气者﹐有面壁而志在降龍伏虎者﹐有輕舉而思以駕風驂者﹐有吞精咽華以翕日月者﹐有步罡愎斗以窺星辰者﹐有依卦爻之序而朝屯暮蒙者﹐有售黃白之術而燒茆弄火者﹐有希慕長生不死者﹐有馳志月日飛升者﹐有著相執而不化者﹐有著空流而不返者﹐有持戒定慧而望解脫者﹐有祛貪嗔癡而思淸靜者﹐有生而願超西域者﹐有死而願登天堂者﹐似此泯泯棼棼﹐難以悉舉。

道釋者流﹐執此一術一訣﹐便謂金丹大道﹐止於是矣。吁﹗此輩如管中窺豹﹐井底觀天﹐妄引百端﹐支離萬狀﹐碎將至道﹐破段分門﹐以迷指迷﹐盲修瞎煉。不肯自思已錯﹐更將錯路教人。

是以王良器作破迷歌﹐陳泥丸作羅浮吟﹐鐘離翁作正道歌。歷舉傍門諸術之非﹐以救錯行邪徑之失也。

於中亦有數條﹐可以攻疾病﹐救老殘﹐益算延年﹐住世安樂。間或亦有超脫者﹐不過成个蓬島仙羅漢果耳。

故傅大土云﹕饒經八萬劫﹐終是落空亡。此乃小乘功夫﹐不合大道全體。

故張平叔云﹕學仙須是學天仙﹐惟有金丹最得端。

蓋金丹之道﹐簡而不繁。以虛無爲體﹐以淸靜爲用。有作以成其始﹐無爲以成其終。從首至尾﹐並無髙遠難行之事。柰何世人﹐道在近而求諸遠﹐事在易而求諸難﹐背明投暗﹐不亦感乎﹖

夫金者﹐堅之稱﹔丹者﹐圓之諭﹐是人毗盧性海乾元面目。世尊名之﹐空不空﹐如來藏。老君號之﹕玄又玄﹐眾妙門。以此而言道﹐謂之無上至尊之道﹔以此而言法﹐謂之最上一乘之法。三教聖賢皆從此出修行正路。孰有正於此哉﹖

子之本懷﹐正欲乘此皇極昭明之世﹐與羣生同種乾元之因﹐共結龍華之伴﹐故作此說而挽邪歸正﹐並吾師所授諸圖訣竅明明指出﹐使諸學者印證丹經﹐一覽而無疑矣。

普照圖﹑反照圖﹑時照圖﹑內照圖

如此大法﹐萬神圭旨是也﹗

人之元气逐日發生。子時復气到尾間。丑時臨气到背堂。寅時泰气到玄樞。卯時大壯气到夾脊。辰時書气到陶道。已時幹气到玉枕。午時垢气到泥丸。未時豚气到明堂。申時否气到膻中。酉時觀气到中浣。戍時剝气到幹闕。亥時坤气而歸於气海矣。

人身有任督二脈﹐爲陰陽之總。任脈者﹐起於中極之﹐下循腹裏﹐上關元至咽喉﹐屬陰脈之海。督脈者﹐起於下極之。腧穿脊裏﹐上風府﹐循額至鼻﹐屬陽脈之海。鹿運屬閭﹐蓋能通其督脈也。龜納鼻息﹐蓋能通其任脈也。人能通此二脈﹐則百脈皆通而無疾矣。

心者﹐君主之官﹐神明出焉。肺者﹐相傳之官﹐治節出焉。肝者﹐將軍之官﹐謀慮出焉。膽者﹐中正之官﹐決斷出焉。膻中者﹐臣使之官﹐喜樂出焉。脾者﹐倉稟之首﹐五味出焉。大腸者﹐傳道之官﹐變化出焉。小腸者﹐受盛之官﹐化物出焉。腎者﹐作彊之官﹐技巧出焉。

腦者﹐髓之海﹐諸髓皆屬之﹐故上至泥丸﹐下至尾骶﹐俱腎主之。膻中﹐在兩乳間﹐爲之之海﹐能分布陰陽﹐爲生化之源。故名之曰海膜﹐在肺下與助腹周圍﹐相著如幕﹐以遮濁气﹐使不燻蒸上焦。幽門在大小腸之間﹐津液滲入膀胱。滓穢流入大腸﹐變化出矣。

普照圖之上一層者﹐直指心源性海之竅﹔中一層者﹐直指黃中正位之竅﹔下一層者﹐直指關元气海之竅。此謂前三關也。

反照圖之下一層者﹐指出尾閭太玄之竅﹐中一層者﹐指出夾脊雙關之竅﹐上一層者﹐指出天谷泥丸之竅。此謂後三關也。丹陽云﹕前三三﹐後三三﹐收拾起﹐一擔擔﹐是此義也。

時照圖者﹐發明陽升陽降之機﹐四象環中之妙。

內照囹者﹐指示五臟六腑﹑二十四椎﹑任督兩脈﹐使內觀者知有下手處。若人不明竅而言修﹐猶人未能立而言行也。從古諸仙皆口口相傳﹑心心相授﹐不敢明將此竅示人﹐是懼泄天機之故耳。吾師尹公開佛之正知見﹐等眾生如一子﹐繪此四圖接引後之迷者﹐意在普度有緣﹐同出生死苦海。

太極圖

此○者﹐釋曰圓覺﹐道曰金丹﹐儒曰太極。所謂無極而太極者﹐不可極而極之謂也。凡人始生之初﹐一點靈光而所以主張乎形骸者﹐太極也。父母未生以前﹐一片太虛而所以不屬乎形骸者﹐無極也。度師曰﹕欲識本來眞面目﹐未生身處一輪月。

尹公曰﹕太極有二理﹐自運行而言則曰時候。𨿽天地不外乎一息﹐自凝結而言則曰眞種。𨿽一黍可包乎天地﹐宿蟄﹑歸根﹑晏息﹑杳冥是爲時侯太極。孕字﹑結實﹑交媾﹑結胎﹐是爲眞種太極。人能保完二極而無失﹐則可以長生不化﹐豈止盡年﹐令終而已哉。

太極發揮

大哉﹗吾身之太極。生生化化﹐與天地終。長生不化﹐超出天地。戒傷生﹐忌惡化﹐可以盡年﹐可以令終。絕其生﹐斷其化﹐可以長生﹐可以不化。盡年令終﹐與凡夫異﹔生長不化﹐與仙佛同。兩者皆從太極中出﹐而作用不同。

人皆知太極在未有天地萬物之先﹐而不知旣有天地萬物﹐各有太極具焉。太極有時候﹑有眞種。

未有天地萬物之太極﹐在戌亥二會。有此二會﹐太極斯有一元造化。每年太極在九月﹑十月﹐有此兩月太極﹐斯有一年造化。每月太極在二十六至三十﹐有此五日太極﹐斯有一月造化。每日太極在戌亥二時。有此二時﹐太極斯有一日造化。一時太極在窈窈冥冥二候﹐有此二候太極﹐所有一時造化。

動物太極在宿蟄孕字﹐植物太極在歸根結實﹐人身太極在晏息﹑窈冥﹑交媾﹑結胎。交媾有時﹐調養有法﹐不傷太極﹐此盡年令。終斷淫欲﹐時入窈冥﹐保完太極﹐此乃長生不化。盡年令終之道﹐亦有毀壞。長生不化之道﹐可以成仙﹐可以作佛﹐終無毀壞。豈直異於凡夫﹐別於艸木禽獸云乎哉﹖

中心圖

此圖專指人心虛靈不昧一竅而說。這个竅原是廓然無際﹐神妙莫測的﹐原是渾然大中﹑不偏倚的﹐原是粹然至善﹑純一不雜的。昭昭乎本是圓明洞徹而無礙。以爲有不睹不聞﹐奚所有也﹔以爲無至靈至神﹐未嘗無也﹐本無方所亦無始終。

未有天地萬物之先﹐這个原是如此﹔旣有天地萬物之後﹐這个只是如此﹐至無至有﹑至有至無﹐乃乾坤之靈體﹐元化之玄樞﹐人人性命之本原﹐天下萬物﹑萬事之大本。太易所謂太極四象﹑八卦皆由此出。大舜之謂中﹐孔子之謂一。帝王之授受﹐聖賢之相傳。明此便是克明峻徳﹐知此便是知易﹐見此便是見道﹐立此便是立天下之大本﹐通此﹐性由我盡﹑命由我立﹐造化盡在我矣。

火龍水虎說

夫黑鉛﹑水虎者﹐是天地發生之根﹐乃有質而有气也。紅鉛﹑火龍者﹐是天地發生之本﹐乃有气而無質也。有質者﹐眞鉛也﹐大陰月之精也﹐爲天地萬物育形之母。無質者﹐眞汞也﹐太陽日之光也﹐爲天地萬物發生之父。鉛汞之體﹐互相孽胤﹐循環不絕﹐可謂生天﹑生地﹐生萬物之祖宗也。

古之至人﹐知神物隱於此﹐假法象而采取太陰之精﹐設鼎器而誘會大陽之气﹐使歸神室﹐混混相交﹐交合不已﹐孽產無窮﹐而水中生魂﹐金中生魄﹐魂魄凝然﹐化爲鄞鄂﹐交結百寶﹐名曰金液還丹。

日烏月兔說

日者﹐陽也。陽內含陰﹐象砂中有汞也。陽無陰﹐則不能自耀其魂﹐故名曰雌火﹐乃陽中含陰也。日中有烏﹐卦屬南方﹐謂之離女。故曰﹕日居髙位反爲女。

月者﹐陰也。陰內含陽﹐象鉛中有銀也。陰無陽﹐則不能自瑩其魄﹐故名曰雄金﹐乃陰中含陽也。月中有兔﹐卦屬北方﹐謂之坎男。故曰﹕坎配蟾宮卻是男。

無漏云﹕鉛求玉兔腦中精﹐汞取金鳥心內血﹐只驅二物結成丹﹐至道不繁無扭捏。

悟眞云﹕先把乾坤爲鼎器﹐次搏烏免藥來烹﹐旣驅二物歸黃道﹐爭得金丹不解生。

二物者﹐一體也。

大小鼎鑪說

凡修金液大丹﹐必先安鑪立鼎。鼎之爲器﹐非金非鐵﹔鑪之爲具﹐非玉非石。黃庭爲鼎﹐气穴爲鑪。黃庭正在气穴上﹐縷絡相連﹐乃人身百脈交匯之處。鼎卦曰﹕正位凝命是也。此謂之小鼎妒也。

乾位爲鼎﹐坤位爲鑪。鼎中有水銀之陰﹐卽火龍性根也。鑪內有玉蕊之陽﹐卽水成命蒂也。虎在下﹐爲發火之樞機﹔龍居上﹐起騰雲之風浪。若鑪內陽生陰降無差﹐則鼎中天魂地魄畱戀﹐靑龍與白虎相拘﹐玉免與金烏相抱。火候調停﹐煉成至寶。故靑霞子曰﹕鼎鼎非金鼎﹐鑪鑪非玉鑪。火從臍下發。水向頂中符。三姓旣會合﹐二物自相拘。固濟胎不泄﹐變化在須臾。此謂之大鼎鑪也。

內外二藥說

凡修煉者﹐先修外藥﹐後修內藥。若髙上之士﹐夙植靈根﹐故不煉外藥﹐便煉內藥。內藥無爲無方。爲外藥有爲有以﹐爲內藥無形無質。而實有外藥﹐有體有用。而實無外藥﹐可以治病﹐可以長生。久視內藥﹐可以超越﹐可以出有入無。外藥外陰陽往來﹐內藥內坎離輻輳。以外藥言之﹐交感之精﹐先要不漏﹐呼吸之气﹐更要微微﹐思慮之神﹐貴在安靜。以內藥言之﹐煉精者﹐煉元精﹐抽坎中之元陽也﹐元精固﹐則交感之精自不泄漏﹔煉气者﹐煉元气﹐補離中之元陰也﹐元气住﹐則呼吸之气自不出入﹔煉神者﹐煉元神﹐坎離合體而復乾元﹐元神凝則思慮之神自然泰定。

內外兼修﹐成仙必矣。

順逆三關說

道生一﹑一生二﹑二生三﹑三生萬物﹐此所謂順去生人﹑生物。今則形化精﹑精化气﹑气化神﹑神化虛﹐此所謂逆來成仙﹑成佛。初關煉精化炁者﹐要識天癸生時﹐急急來之。采時須以徘徊之意﹐引火逼金行﹐顚倒轉自然﹐鼎內大丹凝。中關煉气化神者﹐乘此火力熾盛﹐駕動河車﹐自太玄關逆流﹐至天谷穴﹐炁與神合﹐然後下降黃房。所謂乾坤交媾罷﹐一點落黃庭。上關煉神還虛者﹐守一抱元﹐以神歸於毗盧性海。

蓋三關自有爲入無爲者﹐漸法也。修上一關﹐兼下二關者﹐頓法也。若徑作煉神還虛者﹐工夫列虛極靜篤時﹐精自化炁﹐炁自化神。卽關尹子忘精神而超生之上旨也。

盡性了命說

丹田諭日﹐心中元性諭月。日光自返照月﹐蓋交會之後實體乃生金也。月受日气﹐故初三生一陽者﹐丹旣居鼎﹐覺一點靈光自心常照而無晝夜。一陽生於月之八日而二陽產矣。二陽者﹐丹之金气少旺﹐而元性又少現。自二陽生之於望而三陽純矣﹐三陽純者是所謂元性盡現而如月之圓矣。十六而一陰生﹐一陰者﹐性歸於命之始也。自一陰生至於月之二十三而二陰產矣。二陰者﹐乃性歸於命三之二也。自二陰生於月之三十日而三陰全矣。三陰金﹐乃性盡歸於命也。方其始也﹐以命而取性。性全矣﹐又以性而安命。

此是性命雙修大機括處。

眞土根心說

夫天之气之所從生者﹐蓋蘊於天地之土中而無盡藏也。人之气所從生者﹐蓋蘊於人身之土中而無盡藏也。故仁義禮智之根﹐根之心﹔猶艸木之根﹐根於土。艸木之根根於土﹐自然暢茂﹐而條達仁義禮智之根根於心﹐自然生色而啐面。孟子曰﹕居移气﹐養移體。大學曰﹕心寬體胖。心旣廣矣﹐體復胖矣﹐而謂病之不去體者﹐妄也。至若枝葉之或憔悴而枯槁也﹐則又如之何﹖亦惟直從於其根焉。而培之﹐而漑之﹐培之漑之而生意有不復息乎﹖蓋艸木之根﹐病則枝葉病。若人之心猶艸木之根也﹐心病則身病﹐心不病則身不病。故身病由於心病。而體胖﹐數語乃去病之聖藥也。

魂魄說

鬼云爲魂﹐鬼白爲魄。云者﹐風﹐風者﹐木﹔白者﹐气﹔气者﹐金。風散故輕淸﹐輕淸者﹐魄從魂升。金風故重濁﹐重濁者﹐魂從魄降。故聖人以魂運魄﹐眾人以魄攝魂。魂晝寓目﹐魄夜捨肝。寓目能見﹐捨肝能夢。夢多者﹐魄制魂﹔覺多者﹐魂勝魄。蓋因魄有精﹐因精有魂﹐因魂有神﹐因神有意﹐因意有魄。五者運行不已﹐所以我之僞心流轉造化幾億萬歲未有窮極。然核芽相生不知其幾萬株。天地𨿽大﹐不能芽空中之核﹔雌卵相生﹐不知其幾萬禽﹐陰陽𨿽妙﹐不能卵無雄之雌。是以聖人﹐萬物之來﹐對之以性而不對之以心。性者﹐心未萌也﹐無心則無意﹐無意則無魄﹐無魄則不受生﹐而輪回永息矣。

蟾光說

太虛寥廓﹐皓月粲然﹐雪浪翻騰﹐金蟆吐耀。人見月之所以明而曰﹕金精盛則月明焉。孰知金之所以生者﹐自月而產也。人見金之產於月﹐而不知月之明本出於日也。月者﹐諭元性也。水﹐諭坎宮也。金蟆者﹐諭一點眞陽之竅也。元性﹐諭月性之用也。性之初見﹐圓陀陀﹐光燦燦﹐狀似流星。蓋气質之性稍息﹐而元神眞性就見﹐如雲開則月現﹐霧散則陽暉。才見此物﹐分明便是元气產矣﹐速急采取。譬之﹐見賊便捉﹐毋令再逸。收歸於鼎器之中﹐則一點元气蟾光終﹐不可得而出矣。

降龍說

離日爲汞﹐中有己土﹐彊名曰龍。其形獰惡﹐主生人殺人之權﹐專成佛成仙之道﹐威能變化﹐感而遂通﹐雲行雨施﹐品物流行﹐幹之九二﹐見龍在田﹐利見大人。

子曰﹕龍徳而正中也。世人不悟此龍生生之功﹐每服其害。若人悟而畏之﹐調而馭之﹐則能降此獰惡之龍而積至精之汞。降之者﹐制其心中眞火﹐火性不飛﹐則龍可制而有得鉛之時。

故曰﹕不積汞﹐何以取其鉛﹐不降龍﹐無以伏其虎。且眞鉛眞汞未易相投﹐而眞虎眞龍亦難降伏。學道者若能了得這个字﹐其它事皆未務也。

伏虎說

坎月爲鉛﹐鉛中有戊土﹐彊名曰虎﹐其形猖狂﹐𨿽能傷人殺人﹐卻蘊大乘气象﹐舉動風威﹐叩之則應﹐捨弘光大品物資生文。

王重陽曰﹕履虎尾﹐不咥人。

亨又曰﹕愎道坦坦﹐幽人貞吉。

孔子曰﹕素愎之往﹐獨行願也。

若人悟而畏之﹐馴而調之﹐則能伏此猖狂之虎﹐以產先天之鉛。伏之者﹐伏身中眞水﹐水源至淸﹐則虎可伏而無咥人之害。

故歷代聖師以降龍爲煉已﹐以伏虎爲持心。是以純陽翁云﹕七返還丹在人﹐先須煉己待時。

紫陽翁云﹕若要修成九轉﹐先須煉己持心。皆此義也。

三家相見說

身﹑心﹑意謂之三家。三家相見者﹐胎圓也。精﹑气﹑神謂之三元。三元合一者﹐丹成也。攝三歸一﹐在乎虛靜。虛其心﹐則神與性合。靜其身﹐則精與情寂。意大定﹐則三元混一。

情合性謂之金木並﹐精合神謂之水火交﹐意大定謂之五行全。

然而精化爲炁者﹐由身之不動也。炁化爲神者﹐由心之不動也。神化爲虛者﹐由意之不動也。心若不動﹐則東三南二同成五也。身若不動﹐則北一西方四共之也。意若不動﹐則戊己還生數五也。

身﹐心﹑意合﹐則三家相見﹐結嬰兒也。

和合四象說

四象者﹐靑龍﹑白虎﹑朱雀﹑玄武也。五行者﹐金﹑木﹑水﹑火﹑土也。龍木生火﹐同矚乎心。心者﹐象帝之先靈妙﹐本有中之眞無也。心若不動﹐則龍吟雲起。朱雀斂翼﹐而元气聚矣。虎金生水﹐同系乎身。身者﹐歷劫以來淸靜﹐自無中之妙有也。身若不動﹐則虎嘯風生。玄龜潛伏﹐而元精凝矣。精凝气聚﹐則金木水火混融於眞土之中﹐而精神魂魄攢簇於眞意之內。眞意者﹐乾元也。乃天地之母﹐陰陽之根﹐水火之本﹐日月之宗﹐三才之源﹐五行之祖﹐萬物賴之以生成﹐千靈承之以舒慘。意若不動﹐則二物交﹑三寶結﹑四象和合﹑五行攢簇﹐俱會八中宮而大丹成矣。故紫陽云﹕五行全要八中央。蓋此之謂也。

取坎塡離說

鉛汞者﹐太極初分﹐先天之炁也。先天炁者﹐龍虎初弦之炁也。虎居北方坎水之中﹐而坎中陽爻原屬於幹。劫運未交之先﹐幹因顚蹶馳驟誤陷於坤。乾之中爻損而成離。離本汞居﹐故曰﹐坎內黃男名汞祖也。龍居南方離火之內﹐而離中陰爻原屬於坤﹐混沌顚落之後﹐坤因含受孕育﹐得配於乾。坤之中爻實而爲坎﹐坎本鉛會﹐故曰離中玄女是鉛家也。似此男女異室﹐鉛汞異鑪﹐陰陽不交﹐則天地否矣。聖人以意爲黃婆﹐引坎內黃男﹐配離中玄女。夫妻一媾﹐卽變純乾﹐謂之取坎塡離﹐復我先天本體。故悟眞篇云﹕取將坎內中心實﹐點化離宮腹內陰﹐正此義也。

念觀音咒說

此咒是觀音菩薩微妙心印。若人書寫六字大明咒者﹐卽同書寫三藏法寶﹔若人得念六字大明咒者﹐則同諷誦七軸靈文。又能開智慧門﹐能救百難苦﹐三世業冤﹐悉皆淸靜﹐一切罪障﹐盡得消除﹐解脫生死﹐安樂法身。然而念咒亦有密訣。故第一聲中叫唵之﹐乃以呼吾身毗盧遮那佛也。第二聲東而嘛之﹐乃以呼吾身不動尊佛也。第三聲南而呢之﹐乃以呼吾身寶生佛也。第四聲西而叭之﹐乃以呼吾身無量壽佛也。第五聲北而咪之﹐乃以呼吾身不空成就佛也。第六聲復上返於喉而作吽者﹐乃以呼吾身大勢至金剛也。久則五炁歸元﹐卽成就不思議功徳而證圓通也。

九鼎煉心說

日也者﹐天之丹也﹐黑而蕩之﹐則日不丹。心也者﹐人之丹也﹐物而霾之﹐則心不丹。故煉丹也者﹐煉去陰霾之物﹐以復其心之本體天命之性之自然也。天命之性﹐吾之眞金也﹐人人之所必有者。气質之性﹐金之濁渣也。上智之所不無者﹐若以人倫日用之火而日煉之﹐則气質之性日除。气質之性日除﹐則天命之性自見矣。故五帝三王君也﹐而以君道而日煉其心﹔伊博周召相也﹐而以相道而日煉其心﹐孔曾思孟師也﹐而以師道而日煉其心。無時而不心在於道﹐無時而不以道而煉其心﹐此乃古大聖大賢爲學之要法﹐百煉﹑煉心﹑煉性之明訓也。

八識歸元說

釋氏謂﹐人之受生﹐必從父精母血與前生之識神三相合而後成胎。精气受之父母﹐神識不受之父母也。蓋從無始劫流來﹐亦謂之生滅性。故曰﹕生滅與不生滅和合而成八識也。蓋造化間有个萬古不移之眞宰﹐又有个與時推移之气運。眞宰與气運合是謂天命之性。天命之性者﹐元神也。气質之性者﹐識神也。故儒家有變化气質之言﹐禪宗有返識爲智之法。今人妄認方才中有个昭昭靈靈之物﹐渾然與物同體﹐便以爲元神在。是殊不知此卽死死生生之本﹐非不生不滅之元神也。噫﹐識識易﹐去識難﹐若不以天命元神戰退無明業識。終在生滅場中﹐未見有出頭日也。

五气朝元說

一气初判而列二儀﹐二儀定位而分五常﹐五常異地而各守一方﹐五方異气而各守一子。靑帝之子名龍煙﹐受甲乙木徳之三气。赤帝之子名丹元﹐受丙丁火徳之二气。白帝之子名皓華﹐受庚辛金徳之四气。黑帝之子名玄冥﹐受壬癸水徳之一气。黃帝之子名常存﹐受戊己土徳之五气。故金得土則生﹐木得土則旺﹐水得土則止﹐火得土則息。惟聖人知回幾之道﹑得還元之理。於是攢五簇﹑四會﹑三合﹑二而歸一也。蓋身不動則精固而水朝元﹐心不動則气固而火朝元﹐眞性寂則魂藏而木朝元﹐妄情忘則魄伏而金朝元﹐四大安和則意定而土朝元。此謂五气朝元﹐皆聚於頂也。

待詔說

九年面壁之後。靈臺晶瑩﹐覺海圓明﹐性命混融﹐形神俱妙。與天地合徳﹐與太虛同體﹐此同丹道已成而積功累行不可缺也。蓋道之與徳猶陰之與陽﹐行之與功猶日之與足。鐘離翁云﹕有功無行如無足﹐有行無功目不全。功行兩圓足自備﹐誰云無分作神仙﹖是以古仙上聖金丹事成﹐溫養事畢﹐遊戲人間﹐和光混俗﹐隨力建功﹐隨方解縛﹐扶危拯厄﹐救劫匡時﹐普渡羣迷﹐接引後學﹐道上有功﹐人間有行。功行滿足﹐潛伏俟時﹐只待天書降詔﹐玉女來迎﹐駕霧騰雲﹐直入三淸聖境。如張紫陽翁悟眞篇云﹕徳行修逾八百﹐陰功積滿三千﹐寶符降詔去朝天﹐穩駕瓊輿鳳輦。

飛升說

仙有五等﹐佛有三乘﹐修持功行不齊﹐所以超脫稍異。飛升沖舉者上也﹐坐化尸解者次也﹐投胎奪舍者又其次也。乘龍上升者﹐如黃帝﹑茅蒙﹑王玄甫﹑韋善俊是也。駕雲上升者﹐如楊羲﹑李笈﹑藍采和﹑孫不二是也。控鯉上升者﹐如子英﹑琴髙是也。驂鸞上升者﹐如子晉﹑鄧郁是也。跨鶴上升者﹐如桓問﹑屈處靜是也。禦風上升者﹐如葛由﹑武夷君是也。拔宅飛升者﹐如何候﹑尹喜﹑淮南王﹑許旌陽是也。白日沖舉者﹐如蔡瓊﹑馮長﹑馬成子﹑浮丘伯是也。嘗考到仙譜傳﹐始知從古至今成仙者十萬餘人﹐拔宅者八千餘處。所以純陽翁於景福寺壁間題一聯云﹕莫道神仙無學處﹐古今多少上升人。

亨集

性命雙修萬神圭旨第一節

口訣

涵養本原救護命寶

﹝涵養本原圖﹞

﹝內附退藏沐浴﹑玉液煉形二法﹞

欲修長生﹐須識所生之本﹔欲求不死﹐當明不死之人。故曰﹕認得不死人﹐方才人不死。那不死的人﹐道家呼爲鐵漢﹐釋氏喚作金剛﹐卽世人本來妙覺眞心是也。

此心靈靈不昧﹑了了常知﹐其體不生不滅﹐其相無去無來。究之﹐於先天地之先﹐莫知其始﹔窮之﹐於後天地之後﹐莫知其終。髙而無上﹐廣不可極﹔淵而無下﹐深不可測。乾坤依此而覆載﹐日月依此而照臨﹐虛空依此而寬廣﹐萬靈依此而變通。

三教大聖﹐教人修道﹐是修這个﹔成仙成佛﹐也是這个﹔戴角披毛﹐也是這个。

聖凡二路﹐由此而分。出生死﹐再無別途﹔登涅盤﹐惟此一法。然世間萬匯﹐未有一物不被無常所吞﹐獨有這个﹐無生滅可縛﹐無色相可窺﹐端端正正﹐停停當當﹐分分曉曉的﹐而人不悟其所本來也。

不悟者何﹐爲有妄心。何爲妄心﹖蓋爲一切眾生從無始已來﹐迷卻眞心﹐不自覺知﹐故受輪轉﹐枉入諸趣﹐原夫眞心無妄﹐性智本明﹐妙湛元精。由妄瞥起﹐俄然晦昧﹐則失彼元精﹐枯湛發知﹐故轉智爲識﹐形中妄心﹐名之曰識。

心本無知﹐由識故知﹔性本無性﹐由識故生。生身種子﹐萌孽於玆﹐開有漏華﹐結生死果。今人妄認方寸中﹐有个昭昭靈靈之物﹐渾然與物同體﹐便以爲元神在是。殊不知此卽死死生生之識神﹐劫劫輪回之種子耳。

故景岑云﹕學道之人不悟眞﹐只爲從前認識神﹐無量劫來生死本﹐癡人喚作本來人。

嗟夫﹗世人以奴爲主而不知﹐認賊爲子而不覺。是以世尊教人﹕先斷無始輪回根本者此也。此根旣斷﹐則諸識無依﹐復我元初常明本體。

然而大道茫茫﹐當從何處下手﹖是以齊襟必舉領﹐整网要提綱。昔尹師指出﹕修行正路一條。教人打從源頭上做起。若源頭潔淨﹐天理時時現前﹐識念自然污染不得。譬如昊日當空﹐魍魎滅迹﹐此一心地法門﹐是古今千聖不易之道。

故老子曰﹕若夫修道﹐先觀其心。觀心之法﹐妙在靈關一竅。人自受生感气之初﹐稟天地一點元陽﹐化生此竅﹐以藏元神。其中空空洞洞。至虛至明﹐乃吾人生生主宰。眞所謂有之則生﹐無之則死﹐生死盛衰﹐皆由這个。

儒曰﹕靈臺。

道曰﹕靈關。

釋曰﹕靈山。

三教同一法門﹐總不外此靈明一竅。

釋教曰﹕佛在靈山莫遠求﹐靈山只在汝心頭﹐人人有个靈山塔﹐好向靈山塔下修。論其所也。

玄教曰﹕大道根莖識者稀﹐常人日用孰能知﹐爲君指出神仙窟﹐一竅彎彎似月眉。論其形也。

蓋此竅乃神靈之臺﹐祕密之府。眞淨﹑明妙﹑虛散﹑靈通﹑卓然而獨存者也。眾生之本原﹐故曰心地。諸佛之所得﹐故曰菩提。交徹融融﹐故曰法界﹐寂靜常樂﹐故曰涅盤。不濁不漏﹐故曰淸淨。不妄不變﹐故曰眞如。離過絕非﹐故曰佛性。護善遮惡﹐故曰總持。隱覆含攝﹐故曰如來藏。超越玄祕﹐故曰密嚴國。統眾徳而大備﹐爍羣昏而獨照﹐故曰圓覺。其實皆一竅也。背之則凡﹐順之則聖。迷之則生死始﹐悟之則輪回息。

欲息輪回﹐莫若體乎至道。欲體至道﹐莫若觀照本心。應須音眼虛鑑﹐常教朗月輝明﹐每向定中慧照。時時保得此七情未發之中﹐時時全得此八識未染之體。外息諸緣﹐內絕諸妄。含眼光﹐凝耳韻﹐調鼻息﹐緘舌气﹐四肢不動﹐使眼耳鼻舌身之五識﹐各返其根﹐則精神魂魄意之五靈各安其位。

二六時中﹐眼常要內觀此竅﹐耳常要逆聽此竅﹐至於舌準常要對著此竅﹐運用施爲念念不離此竅﹐行住坐臥心心常在此竅。不可剎那忘照﹐率爾相違﹐神光一出便收來﹐造次弗離常在此。卽子思所謂不可須臾離者是也。

先存之以虛其心﹐次忘之以廓其量﹐隨處隨時﹐無礙自在﹐正合龍虎經云﹕至妙之要﹐先存後忘。此又口訣中之口訣也。

然要進除六識﹐尢在知所先後。意𨿽爲六識之主帥﹐眼實爲五賊之先鋒。故古徳云﹕心是樞機﹐目爲盜賊。欲伏其心﹐先攝其目。蓋弩之發動在機﹐心之緣引在目。機不動則弩住﹐目不動則心住。

陰符經曰﹕機在目。

道徳經曰﹕不見可欲﹐而心不亂。

魯論曰﹕非禮勿視。

朱子曰﹕制於外所以養其中也。

金笥寶籙曰﹕眼乃神通玄牝門﹐抑之於眼使歸心。

眼守此竅不離﹐卽如來正法眼﹐合涅盤心之祕旨﹐故楞嚴經云﹕作是觀者﹐名爲正觀﹔若他觀者﹐名爲邪觀。

又觀經觀心品云﹕三界之中﹐以心爲主。能觀心者﹐究竟解脫﹔不能觀者﹐畢竟沈淪。

道徳首章云﹕常有欲以觀其僥者﹐觀此竅也。常無欲以觀其妙者﹐觀此竅中之妙也。

昔黃帝三月內觀者﹐觀此也。

太上亦曰﹕吾從無量劫來﹐觀心得道﹐乃至虛無。

觀心非易﹐止念尢難。是以念頭起處﹐系人生死之根。

古仙云﹕大道教人先止念﹐念頭不住亦徒然。

圓覺經云﹕居一切時﹐不起妄念於諸妄心﹐亦不息滅住妄想境。不加了知於無了知﹐不辧眞實。

起信論云﹕心若馳散﹐卽便攝來﹐令往正念﹐念起卽覺﹐覺之卽無﹐修行妙門﹐惟在於此。

虛靖天師云﹕不怕念起﹐只怕覺遲﹐念起是病﹐不續是藥。

當知妄念起於識根﹐對境成妄﹐實非有體。在眾生時﹐智劣識彊﹐但名爲識。當佛地時﹐智彊識劣﹐但名爲智。只轉其名﹐不轉其體。初一心源廓然妙湛﹐由知見立知﹐妄塵生起﹐故有妄念。若知見無見﹐則智性眞淨﹐復還妙湛﹐洞徹精了﹐而意念消。

意念旣消﹐自六識而下莫不皆消。卽文殊所謂一根旣返元﹐六根成解脫。旣無六根﹐則無六塵e旣無六塵﹐則無六識。旣無六識﹐則無輪回種子。旣無輪回種子﹐則我一點眞心獨立無依﹐空空蕩蕩﹐光光淨淨﹐而萬劫常存﹐永不生滅矣。

此法直指人心﹐一了百當。何等直截﹐何等簡易。但能培養本原﹐觀照本竅﹐久則油然心新﹐浩然气暢﹐凝然不動﹐寂然無思﹐豁然知空﹐了然悟性。此所謂皮膚剝落盡﹐一眞將次見矣。

工夫至此﹐自然精神朗發﹐智慧日生﹐心性靈通﹐隱顯自在。自然有一段淸靜闔辟之機﹐自然有一段飛躍活動之趣。自然有一點元陽眞炁從中而出﹐降黃庭﹐入土釜﹐貫尾閭﹐穿夾脊﹐上衝天谷﹐下達曲江﹐流通百脈﹐灌漑三田﹐驅逐一身百竅之陰邪﹐滌蕩五臟六腑之濁穢。如服善見王之藥﹐眾病咸消。若奏獅子筋之弦﹐羣音頓絕。所以云﹕一心療萬病﹐不假藥方多。

是知一切諸聖﹐皆從此心方便門入﹐得成祖佛﹐爲人天之師。凡夫不能證者﹐由不識自心故。故曰﹕海枯終見底﹐人死不知心。六道羣蒙皆此門出﹐歷千劫而不返﹐一何痛哉。

所以諸怫驚入火宅﹐祖師特地西來﹐乃至千聖悲嗟﹐皆爲不達惟心出要道耳。

如寶藏論云﹕夫天地之內﹐宇宙之間﹐中有一寶﹐祕在形山﹐識物靈照﹐內外空然﹐寂寞難見﹐其謂玄玄。巧出於紫微之表﹐用在於虛無之間。端化不動﹐獨而無雙。聲出妙響﹐色吐華容。窮睹無所﹐寄號空空。惟畱其聲﹐不見其形。惟畱其功﹐不見其容。幽明朗照﹐物理虛通。森羅寶印﹐萬象眞宗。其爲也形﹐其寂也冥。本淨非瑩﹐法爾圓成。光照日月﹐徳越太淸。萬物無作﹐一切無名。轉變天地﹐自在縱橫。恆沙妙用﹐混沌而成。誰聞不喜﹐誰聞不驚。如何以無價之寶﹐隱於陰人之坑。哀哉﹗哀哉﹗其爲自輕。悲哉﹗悲哉﹗晦何由明﹖其寶也煥煥煌煌﹐朗照十方﹐間寂無物﹐應用堂堂。應聲應色﹐應陰應陽。奇物無根﹐妙用常存。瞬目不見﹐側耳不聞。其本也冥﹐其化也形。其爲也聖﹐其用也靈。可爲大道之眞精﹐其精甚靈﹐萬有之因。凝然常住﹐與道同倫。

天下最親﹐莫過心也。百姓之用﹐而不知心﹔如魚在海﹐而不知水。故佛經云﹕一切眾生﹐從曠劫來﹐迷列本心﹐不自覺悟。妄認四大爲身﹑緣慮爲心。譬如百千大海不認﹐但認一小浮漚。以此迷中復迷﹐妄中起妄﹐隨境流轉﹐離目生情。取十萬端﹐無時暫暇。至使起惑造業﹐循環六道﹐密网自圍﹐不能得出。究竟冥初皆一妄迷眞之咎耳。

故靈潤曰﹕妄情牽引何時了﹐辜負靈臺一點光。夫靈臺一點光者﹐卽眞如靈知心也。最玄最妙﹐通聖通靈。極髙明﹐極廣大。化萬法之王﹐爲羣有之體。堅徹三界﹐橫亙十方。自混飩未辟之前﹐而已曾有。𨿽天地旣壞以後﹐而未嘗無。一切境界﹐皆是心光。若人識得心﹐大地無寸土。故曰﹕三界惟心。

迷人心外求法﹐至人見境是心。境卽是心之境﹐心卽是境之心。對境不迷﹐逢緣不動﹐能所互成﹐一體無異。若能達境﹐惟心便是。悟心成道﹐覺盡無始﹐妄念攝境歸心﹐出纏眞如﹐離垢解脫﹐永合淸淨本然﹐則不更生山河大地諸有爲相。如金出礦﹐終不更染塵泥﹔似木成灰﹐豈有再生枝木。一得永得﹐盡未來際﹐永脫樊籠﹐長居聖域矣。

𨿽然﹐此最上一乘大道﹐若根器利者﹐一超直入如來地。若根器鈍者﹐將如之何﹖必由下學而上達的功夫﹐漸次引入法門可也。使之行一步﹐自有一步效驗﹐升一級﹐自有一級規模。亦是行遠自邇﹐登髙自卑之意。

若不知入門下手功夫﹐安能遽到了手極則地位﹖若未能盡心﹐而安能知性﹖未能明心﹐而安能見性﹖夫明心盡心之要者﹐時以善法扶助自心﹐時以赤水潤澤自心﹐時以境界淨治自心﹐時以精進堅固自心﹐時以忍辱坦蕩自心﹐時以覺照潔白自心﹐時以智慧明利自心﹐時以佛知見開發自心﹐時以佛平等廣大自心。

故知明心是生死海中之智楫﹐盡心是煩惱病中之良醫。若昧此心﹐則永劫輪回而遺失眞性﹔若明此心﹐則頓起生死而圓證涅盤。始終不出此心﹐離此心別無玄妙矣。後面𨿽有次第工夫﹐不過是成就這个而已。

噫﹗莫看易了﹐至人難遇﹐口訣難聞。故張平叔云﹕只爲丹經無口訣﹐教君何處結靈胎﹖殊不知經中口訣自載﹐大都祕母言子﹐不肯分開說破﹐使人湊泊不來。況多爲譬辭隱語﹐使學者眩目惑心﹐以致中途退步。余甚憫之﹐今將丹經梵典中之口訣﹐—一指出﹐畱與後人﹐爲破昏黑的照路燈﹐辧眞僞的試金石。

太玄眞人云﹕

父母生前一點靈﹐不靈只爲結成形。成形罩卻光明種﹐放下依然徹底淸。

空照禪師云﹕

這个分明个个同﹐能包天地運虛空。我今直指眞心地﹐空寂靈知是本宗。

自然居士云﹕

心如明鏡連天淨﹐性似寒潭止水同。十二時中常覺照﹐休教昧了主人翁。

智覺禪師云﹕

菩薩從來不離眞﹐自家昧了不相親。若能靜坐回光照﹐便見生前舊主人。

三茅眞君云﹕

靈臺湛湛似冰壺﹐只許元神在裏居。若向此中畱一物﹐豈能證道合淸虛﹖

天然禪師云﹕

心本絕塵何用洗﹐身中無病豈求醫。欲知是佛非身處﹐明鑑髙懸未照時。

主敬道人云﹕

未發之前心是性﹐已發之後性是必。心性源頭參不透﹐空從往迹費搜尋。

無心其人云﹕

妄念才興神加遷﹐神過六賊亂心田。心目旣亂身無主﹐六道輪回在目前。

髙僧妙虛云﹕

惺惺一个主人翁﹐寂然不動在靈宮。但將此中無持礙﹐天然本體自虛空。

太乙眞人云﹕

一點圓明等太虛﹐只因念起結成軀。若能放下回光照﹐依舊淸虛一物無。

華嚴經頌云﹔

有數無數一切劫﹐菩薩了知卽已念。於此善入菩提行﹐常勤修習不退轉。

海月禪師云﹕

六个門頭一个關﹐五門不必更遮欄。從他世事紛紛亂﹐堂上家尊鎭日安。

水庵禪師云﹕

不起一念須彌山﹐待立當頭著眼看。牛一縷絲輕絆倒﹐家家門底透長安。

大潙智頌云﹕

眞佛無爲在我身﹐三呼三應太惺惺。若人不悟原由者﹐生劫茫茫認識神。

無垢子謁云﹕

五蘊山頭一段空﹐同門出入不相逢。無量劫來賃屋住﹐到頭不識主人翁。

惟寬禪師云﹕

勸君學道莫貪求﹐萬事無心道合頭。無心始體無心道﹐體得無心道也休。

志公和尙云﹕

頓悟心原開寶藏﹐隱顯靈蹤現眞象。獨行獨坐常巍巍﹐百億化身無數量。

呆堂禪師云﹕

應無所住生其心﹐廓徹圓明處處眞。直下頂門開正眼﹐大千沙界現全身。

指玄篇云﹕

若得心空若便無﹐有何生死有何拘。一朝脫下胎州襖﹐作个逍遙大丈夫。

段眞人云﹕

心內觀心覓本心﹐心心俱絕見眞心。眞心明徹通三界﹐外道天魔不敢侵。

張遠霄雲﹕

不生不滅本來眞﹐無價夜光人不識。凡夫虛度幾千生﹐雜在礦中不能出。

薛道光云﹕

妙訣五千稱道徳﹐眞詮三百頌陰符。但得心中無一字﹐不參禪亦是工夫。

無垢子云﹕

學道先領識自心﹐自心深處最難尋。若還尋到無尋處﹐方悟凡心卽佛心。

逍遙翁云﹕

掃除六賊淨心基﹐榮辱悲歡事勿追。專炁至柔窺內景﹐自然神室產牟尼。

弄丸集云﹕

天機奧妙難輕吐﹐顏氏如愚曾氏魯。問渠何處用工夫﹐只在不聞與不睹。

張三峯云﹕

眞心浩浩無窮極﹐無限神仙從裏出。世人耽著小形骸﹐一顆玄珠迷不識。

解迷歌云﹕

若要眞精無漏泄﹐須淨靈臺如朗月。靈臺不淨神不請﹐晝夜工夫休斷絕。

北塔祚云﹕

切忌隨他不會他﹐大隨此語播天涯。眞淨性中方一念﹐早是千差與萬差。

橫川拱云﹕

洞水無緣會逆流﹐見他苦切故相救。西來祖意定無意﹐妄想狂心歇便休。

艸堂禪師云﹕

斷臂覓心心不得﹐覓心不得始安心。心安後夜雪庭際﹐滿目瑤花無處尋。

佛國禪師云﹕

心心卽佛佛心心﹐佛佛心心卽佛心。心佛悟來無一物﹐將軍止渴望默林。

華嚴經偈云﹕

若人欲識佛境界﹐當淨其意卽虛空。遠離妄想及諸取﹐令心所向皆無礙。

寶積經頌云﹕

諸佛從心得解說﹐心者淸淨名無垢。五道鮮潔不受染﹐有解此看成大道。

圓悟禪師云﹕

佛佛道同同互道﹐心心眞契契眞心。廓然透出威音外﹐地久天長海更深。

世奇首座云﹕

諸法空故我心空﹐我心空故諸法同。諸法我心無別體﹐只在而今一念中。

張拙秀才云﹕

光明寂煦徧河沙﹐凡聖原來共一家。一念不生全體現﹐六根才動被雲遮。

中峯禪師云﹕

從來至道與心親﹐學到無心道卽眞。心道有無俱泯絕﹐大千世界一閒身。

張無夢云﹕

心在靈關身有主﹐气歸元海壽無窮。

白沙先生云﹕

千修千處得﹐一念一生持。

彭鶴林云﹕

神室卽是此靈合﹐中有長生不死胎。

永明延壽云﹕

有念卽生死﹐無念卽泥洹。

胡敬齋云﹕

無事時不教心空﹐有事時不教心亂。

道玄居士云﹕

一出便收來﹐旣歸須放下。

羅念庵云﹕

毋以妄念伐其心﹐母以客气傷元气。

莎衣道人云﹕

心若在腔子裏﹐念不出總持門。

白樂天云﹕

自從苦學空門法﹐消盡平生種種心。

海業禪師云﹕

動不忘於觀照﹐靜不忘於止息。

韜光集云﹕

心在是念亦在是﹐動如斯靜也如斯。

沖妙雲﹕

身不動而心自安﹐心不動而神自守。

徐無極云﹕

性從偏處克將去﹐心自放時收拾來。

佛印云﹕

一念動時皆是火﹐萬緣寂處卽生春。

陶宏景云﹕

修心要作長生客﹐煉性當如活死人。

無著禪師云﹕

明卽明心空寂﹐見卽見性無生。

華嚴經云﹕

若能諦觀心不二﹐方見毗盧淸淨身。

華嚴頌云﹕

始從一念終成劫﹐悉依眾生心想生。

馬丹陽云﹕

若能長守彎彎竅﹐神自靈明气自充。

丘長春云﹕

當時一句師邊得﹐默默垂簾仔細看。

慧日禪師云﹕

一念照了一念之善提也﹐一念晏息一會之涅盤也。

以上數語﹐皆成仙作聖之要﹑八道八徳之門也。首阿難多聞總持積歲不登聖果﹐息緣返照﹐暫時卽證無生。蓋凡夫之心﹐終日趨外﹐愈遠愈背。惟返照者﹐檢淸攝念﹐攝念安心﹐安心養神﹐養神歸性。卽魏伯陽所謂金來歸性初﹐乃得稱還丹是也。咦﹗煉礦成金得寶珍﹐煉情歸性合天眞。相逢此理﹐交談者千萬人中無一人。

退藏沐浴工夫﹝洗心退藏圖﹞

易之洗心退藏於密這句話頭﹐唐宋神仙謂之沐浴﹐近代諸人標爲艮背﹐總只是這个道理﹐這个竅妙。原夫心屬乎火﹐而藏之以背之水者﹐洗之之義也﹐心居乎前﹐而藏之以背之後者﹐退之之義也。

故初機之士﹐降伏其心﹐束之太緊﹐未免有煩燥火炎之患﹐是以暫將心火之南而藏背水之北﹐水火自然交養﹐自然念慮不生。卽白玉蟾所謂洗心滌慮爲沐浴是也。

然沐浴𨿽爲洗心之法﹐艮背𨿽有止念之功﹐二理是則是矣﹐皆未到實際之地。此向上一著﹐千聖祕而不傳後世。學徒所以罕聞﹑罕遇。人若明得此竅﹐眞可以奪神功﹐攺天命。

古仙有言曰﹕夾脊雙關透頂門﹐修行徑路此爲尊。以其上通天谷﹐下達尾閭﹐中通心腎﹐召攝靈陽﹐救護命寶。此非修行徑路而何﹖吾人未有此身﹐先有此息﹐此身未滅﹐此息先滅﹐此又非修行正路而何﹖

原人受生之初﹐在胞胎內隨母呼吸﹐受气而成此縷﹐與母聯屬﹐漸吹漸開﹐中空如管﹐通气在來﹐前通於臍﹐後通於腎﹐上通夾脊泥丸﹐至山根而生雙竅﹐由雙竅下至準頭﹐而成鼻之兩孔﹐是以名曰鼻祖。

斯時﹐我之气通母之气﹐母之气通天地之气﹐天地之气通太虛之气﹐竅竅相通﹐無有隔閡。幾乎气數滿足﹐裂胞而出﹐剪斷臍帶﹐囚地一聲﹐一點元陽落於立命之處。自此後天用事﹐𨿽有呼吸往來﹐不得與元始祖气相通。人生自幼至老﹐未有一息駐於其中。凡夫塵生塵滅﹐萬死萬生﹐只爲尋不著來時舊路耳。

太上教人修煉而長生者﹐由其能奪天地之正气。人之所以能奪天地之正气者﹐由其有兩孔之呼吸也。所呼者自己之元气從中而出﹐所吸者天地之正气從外而入。人若根源牢固﹐呼吸之間﹐亦可以奪天地之正气而壽綿長久。若根源不固﹐精竭气弱﹐所吸天地之正气隨呼而出﹐身中元气不爲己之所有﹐反爲天地所奪。何也﹖蓋爲呼吸不得其門而入耳。

一切常人﹐時吸皆隨咽喉而下﹐至中脘而回﹐不能與祖气相連﹐如魚飲水而口進腮出﹐卽莊子所謂﹐眾人之息以喉是也。

若是至人﹐呼吸直貫明堂﹐而上至夾脊﹐而流入命門﹐得與祖气相連﹐如磁吸鐵﹐而同類相親。卽莊子所謂﹐眞人之後以踵是也。踵者﹐其息深深之義。旣得深深﹐則我命在我﹐而不爲大冶陶鑄矣。

今之人﹐有調息﹑數息﹑抑息﹑閉息﹐皆是隔靴止癢﹐不得到於玄竅。

此竅初凝﹐就生兩腎﹐次生其心。其腎如藕﹐其心如蓮﹐其梗中通外直﹐拄地撐天。心腎相去八寸四分﹐中餘一寸二分﹐謂之腔子裏是也﹐乃心腎往來之路﹐水火旣濟之鄕。

欲通此竅﹐先要存想山根﹐則呼吸之气漸次通夾脊﹐透混元﹐而直達於命府﹐方才子母會合﹐破鏡重圓﹐漸漸擴充﹐則根本完固﹐救住命寶﹐始可言其修煉。按了眞了曰﹕欲點常明燈﹐當用添油法。尹師曰﹕涵養本原爲先﹐救護命寶爲急。又曰﹕一息尙存﹐皆可復命。人若知添油之法﹐續盡燈而復光明﹐卽如得返魂之香﹐點枯荄而重茂盛。所以云﹕油千燈滅﹐气絕身亡。然非此竅則不能添油﹐非添油則不能接命﹐命不接則畱性不住﹐性不住忽一旦無常到來﹐則懵懵然而去矣。故呂公曰﹕嗇精宜及早﹐接命莫教遲。果然是接之則長生﹐不接則夭死。

蓋人稟天地气數有限﹐不知保養﹐自暴自棄﹐如劉海蟾云﹕朝傷暮損迷不知﹐喪亂精神無所據﹔細細消磨漸漸衰﹐耗竭元和神乃去。闔辟之機一停﹐呼吸之气立斷。嗚呼﹗生死機關﹐其速如此﹐世人何事而不肯回心向道耶﹖

況此著工夫最是簡易﹐不拘行住坐臥﹐常損此心﹐退藏夾脊之竅﹐則天地之正气可扯而進﹐與己混元眞精凝結丹田﹐以爲起生之本。蓋以天地無涯之元炁﹐而續我有限之形軀﹐不亦易乎﹖

學者只要認定此竅﹐守而不離﹐久久純熟﹐則裏面皎皎明明﹐如月在水﹐相似自然﹐散其邪火﹐銷其雜慮﹐降其動心﹐止其妄念。妄念旣上﹐眞息自現﹐眞念無念﹐眞息無息。息無則命根永固﹐念無則性體恆存。性存命固﹑懸念俱銷﹐此性命雙修之第一步也。

嗟乎﹗人生如無根之樹﹐全憑气息以爲根株﹐一息不來﹐命非己有。故欲修長生者﹐必固其气。气固則身中之元气不隨呼而出﹐天地之眞气恆隨吸而入。久之﹐胎息定﹐鄞鄂成﹐而長生有路矣。

此段當與第三節

蟄伏藏气穴同看。

玉液煉形法則﹝玉液煉形圖﹞

初學之人﹐平素勞碌﹐乍入圜中﹐一旦安逸。逸則四肢不運動﹐安則百節不流通。以致脈絡壅塞﹐气血凝滯﹐此通關蕩穢之法不能無也。

此法先用行气主宰﹐照在玄膺一竅。此竅可通气管﹐卽黃庭經所謂﹐玄膺气管受精符是也。少傾﹐則津液滿口﹐如井水然﹐微漱數徧﹐徐徐以意引以重樓﹐漸達膻中﹑尻尾﹑中脘﹑神闕﹐至气海而止。就從气海分開兩路﹐至左右大腿﹐從膝至三里﹐下腳背及大拇指﹐又轉入湧泉﹐由腳跟腳彎循大腿而上至尾閭﹐合作一處﹐過腎堂﹑夾脊﹑雙關﹐分送兩肩﹑兩膀﹑兩臂至手背﹐由中指轉手掌﹐一齊旋回過手腕﹐由胸旁歷腮後﹐從腦灌頂﹐復下明堂﹑上齶﹐以舌迎之﹐至玄膺而止。此爲一轉畢。稍停又眼前行功﹐則壅滯之處浙次疏通﹐不惟貫穿諸經﹐亦能通達諸竅。卽心印經所謂﹐七竅相通﹐竅竅光明是也。

蓋吾人靈明﹐一竅六合而內﹐六合而外﹐本無不周﹐本無不照﹐其不能然者﹐爲形所礙耳。直要煉到形神俱妙﹐方才與道合眞。

夫行气用眼者何也﹖故施肩吾曰﹕气是添年藥﹐心爲使气神﹔若知行气主﹐便是得仙人。普人謂﹐目之所至﹐心亦至焉。心之所至﹐气亦至焉。斯言確之矣。

煉形用液者何也﹖道家謂之藥滌玉液是津﹐玉池是口。黃庭內景云﹕口爲玉池太和官﹐漱咽靈液災不幹﹐體生光華炁香蘭﹐卻滅百邪玉銖顏。審能修之登廣塞。蓋液中有气﹐气中有液﹐液气相生﹐日充月盛﹐爲金液之基﹐作潤身之寶。況能穿關透節﹐無處不到。古歌曰﹕華池神水頻吞咽﹐紫府元君直上奔﹐常使气通關節透﹐自然精滿谷神存。

夫玄膺一竅﹐乃是津液之海﹐生化之源﹐灌漑一身﹐皆本於此。故太上云﹕舌下玄膺生死岸﹐子若遇之升天漢。法華經頌云﹕白玉齒邊流舍利﹐紅蓮香上放毫光﹐喉中甘露涓涓潤﹐心內醍醐滴滴涼。此乃小玉液煉形法也。

人之孔竅所以通乎其虛﹐達乎其气﹐而周流於一身之內焉﹐一或有所蔽塞則爲瘀痰﹑爲壅血﹐而一身脈絡不能相通使生疾病今以此法日行三﹑五次﹐但得气血流通﹐百脈和暢﹐病卽去矣。止而勿行。此與退藏救護是爲表裏二段並行而不相悖。

夫涵養本原𨿽是去情識﹐實除生滅心。心無生滅﹐身無生滅定矣。欲除生滅心﹐必自無念始﹐無念之積習純熟足﹐可致無夢。無念之靜定熟足﹐可致無生。無夢乃現在之大事也﹐無念乃末後之大事也。無生則不造﹐無夢則不化﹐不造不化﹐卽不生不滅也。

夫學道之士﹐不患不成﹐惟患不勤。苟能專精而勤﹐未有學而不得也。設使立志不堅﹐通道不篤﹐朝爲而夕攺﹐始勤而中輟﹐悅於須臾﹐厭於持久﹐欲望與天齊壽﹐不亦難乎﹖

內觀經云﹕知道易﹐通道難﹔通道易﹐行道難﹔行道易﹐得道難﹐得道易﹐守道難。若使不難﹐則滿市皆神仙矣。安足爲異耶﹖

蓋修道者﹐如農夫之去艸一般﹐務拔其根﹐則吾心天眞種子自然發生矣。況此一字法門﹐徹頭徹尾﹐甚易行﹐甚有驗。小而試之﹐可以卻病延年﹐大而用之﹐可以超凡入聖﹐在學者用功深淺何如耳。

性命雙修萬神圭旨第二節

口訣

安神祖竅翕聚先天

﹝安神祖竅圖﹞

﹝內附法輪自轉﹑龍虎交媾二法﹞

祖竅眞際﹐舉世罕知﹐不得師傳﹐儼似暗中射垛。

蓋祖竅者﹐乃老子所謂玄牝之門也。悟道篇云﹕要得谷神長不死﹐須憑玄牝立根基。所以紫陽言﹕修煉金丹﹐全在玄牝。於四百字序云﹕玄牝一竅﹐而采取在此﹐交媾在此﹐烹煉在此﹐沐浴在此﹐溫養在此﹐結胎在此﹐至於脫胎神化﹐無不在此。修煉之士﹐誠能知此一竅﹐則金丹之道盡矣﹐所謂得一而萬事畢者是也。

然而丹經大都諭言﹐使學者無所歸著。前輩指爲先天主人﹑萬象主宰﹑太極之蒂﹑混沌之根﹑至善之地﹑凝結之所﹑虛無之谷﹑造化之源﹑不二法門﹑甚深法界﹑歸根竅﹑復命關﹑中黃宮﹑希夷府﹑總持門﹑極樂國﹑虛空藏﹑西南鄕﹑戊己門﹑眞一處﹑黃婆舍﹑守一壇﹑淨土﹑西方﹑黃中﹑正位﹑這个﹑神室﹑眞土﹑黃庭﹐種種異名﹐難以悉舉。

然此竅在身中求之﹐非口﹑非鼻﹑非心﹑非腎﹑非肝﹐非肺﹑非脾胃﹑非臍輪﹑非尾閭﹑非膀胱﹑非穀道﹑非兩腎中間一穴﹑非臍下一寸三分﹑非明堂泥丸﹑非關元气海﹐然則果何處耶﹖

純陽祖師云﹕玄牝玄牝眞玄牝﹐不在心兮不在腎﹐窮取生身受气初﹐莫怪天機都泄盡。且以生身之理言之﹐父母一念將媾之際﹐而圓陀陀﹑光燦燦﹐先天一點靈光撞於母胞﹐如此○而已。懦謂之仁﹐亦曰無極。釋謂之珠﹐亦曰圓明。道謂之丹﹐亦曰靈光。皆指此先天一气﹑混元至精而言﹐實生身之原﹑受气之初﹑性命之基﹑萬化之祖也。及父母交罷﹐精血包羅於外﹐如此◎而已﹐卽吾儒所謂太極是也。由是而五臟﹐由是而六腑﹐由是而四肢﹐由是而百骸﹐由是而能視﹑能聽﹑能持﹑能行﹐由是而能仁﹑能義﹑能禮﹑能智﹐由是而能聖﹑能神﹑能文﹑能武﹐究竟生身本原﹐皆從太極中那一些兒發出來耳。

參同契云﹕人所稟軀體﹐本一無。元精云布﹐因炁托。初炁一疑定﹐玄牝立焉。上結靈關﹐下結气海。靈關藏覺靈性﹐气海藏生气命。性命𨿽分龍虎二弦﹐而性命之根則總持於祖竅之內。

故老子曰﹕玄牝之門﹐是謂天地根。何以謂之玄牝之門而曰天地根也﹖豈非吾身之天地﹑吾身是玄牝耶﹖吾身天地之根﹑吾身玄牝之根耶﹖吾身玄牝之門﹑吾身天地之門耶﹖而天地之門之所從出者﹐獨不有所謂先天地生而爲天地之根乎﹖故天气之根﹐乃天地之所由以分天而分地也﹐而玄牝之門之所從出者﹐獨不有所謂先玄牝生而爲玄牝之根乎﹖故玄牝之根﹐乃玄牝之所由以分玄而分牝也。

何以謂之玄也﹖豈非從有各之母中發出來也﹖何以謂之玄之又玄7豈非從無名之始中發山來也﹖

無名之始﹐釋氏指爲不二法門﹔子思曰其爲物不二﹐則其生物不測﹔莊子曰昭昭生於冥冥﹐有倫生於無形。而欲悟性以見性者﹐其將來之昭昭而有倫乎﹖抑亦求之冥冥而無形乎﹖

冥冥無形﹐莫窺其朕。吾儒所謂無聲無臭﹐釋氏所謂威音王已前是也。然則何以謂之王﹐而其所以主張戚音者﹐太極也﹐故謂之王。

余於是而知學仙學佛者﹐但覓其王之所在而尊之爾﹐卽尊王矣﹐而又且並其王而無有之﹐是遊太極﹐而還於無極也。無極者﹐眞中也。故曰聖聖相傳在此中﹐此中就是堯舜久執之中﹑孔子時中之中﹑子思未發之中﹑易之黃中﹑通理之中﹑度人經之中﹑理五炁之中﹐釋迦之空中之中﹐老子之守中之中。

然中字有二義。若曰中有定在者﹐在此中也。若曰中無定在者﹐乾坤合處乃其中也。以其可得而久執也﹐故曰有定在。然豈特在此一身之內爲然也﹖是𨿽一身之外﹐而徧滿天地﹐亦皆吾心之中也。又豈特在此天地之內爲然也﹖是𨿽天地之外﹐而徧滿虛空﹐亦皆吾心之中也。

易曰﹕周流六虛。然周流於六虛之外﹐而並不足﹐退藏於一身之竅﹐而非有餘。故曰一竅能納太虛。空中道經云﹕天之極上處距地之極下處﹐相去八萬四千里。而天地之中﹐適當四萬二千里之中處也。若人身一小天地也﹐而心臍相去亦有八寸四分﹐而中心之中﹐適當四寸二分之中處也。此竅正在幹之下﹑坤之上﹑震之西﹑兌之東﹐八脈九竅﹑經絡聯輳﹑虛間二穴﹐空懸黍珠﹐是人一身天地之正中﹐乃藏元始祖炁之竅也。

若知竅而不知妙﹐猶知中而不知一。昔人有言曰﹕心是地而性是王﹐竅是中而妙是一。一有數種﹐有道之一﹑有神之一﹑有气之一﹑有水之一﹑有數之一﹑有一貫之一﹑有協一之一﹑有精一之一﹑有惟一之一﹑有守一之一﹑有歸一之一。歸一者﹐以其一而歸乎其中也。守一者﹐以其一而守乎其中也。有中則有一﹐一而非中﹐則非聖人之所謂一也。有一便有中﹐中而非一﹐則非聖人之所謂中也。故孔子之一﹐以其中之一而貫之也。堯舜之中﹐以其一之中而執之也。伏羲氏之河圖而虛其中者﹐先天也﹐乃吾身祖竅之中也。

孔子曰﹕先天而夫﹐弗違。

老子曰﹕無名天地之始。

卽釋氏所謂﹕茫乎﹐無聯一片﹐太虛是也。

神禹氏之洛書而實其中者﹐後天也﹐乃吾身祖竅之一也。

孔子曰﹕後天而奉天時。

老子曰﹕有名﹐萬物之母。

卽道家所謂﹐露出端倪﹐一點靈光是也。

然而河圖中矣﹐中而未始不一。洛書一矣﹐一而未始不中。中包乎一﹐一主乎中﹐豈非精微之妙理﹑無爲之神機耶﹖

道徳經曰﹕多言數窮﹐不如守中。

洞玄經曰﹕丹書萬卷﹐不如守一。一者﹐生生不息之仁也。

中庸曰﹕修道以仁。

論語曰﹕天下歸仁。

禮記曰﹕中心安仁。

周易曰﹕安土惇仁。

予常譬之果實之仁﹐中有一點者﹐太極也。而抱之兩者﹐一陰一陽也。

易曰﹕易有太極﹐是生兩儀。故易也者﹐兩而化也。太極也者﹐一而神也。以此一點之神而含養於祖竅之中﹐不得勤﹐不得怠﹐謂之安神。祖竅非所以復吾身之乾元乎﹖以此一點之仁﹐而惇養於坤土之中﹐而勿忘﹐而勿助﹐謂之安土。惇仁非所以立吾身之太極乎﹖

又若蓮子之屬中﹐有一條而抱之兩片者﹐非所謂一以貫之邪﹖一而二﹑二而三﹑三生萬物。故張紫陽云﹕道是虛無生一炁﹐便從一炁產陰陽﹐陰陽再合成三體﹐三體重生萬物昌。

昔文始先生問於老子曰﹕修身至妙至要﹐載於何章﹖老子曰﹕在於深根固蒂﹐守中抱一而已。

何謂守中﹖曰﹕勤守中﹐莫放逸﹐外不入﹐內不出﹐還本源﹐萬事畢。故老子所謂守中者﹐守此本體之中也。儒之執中者﹐執此本體之中。釋之空中者﹐本體之中﹐本洞然而空也。

老子所謂抱一者﹐抱此本體之一也。釋之歸一者﹐歸此本體之一也。儒之一貫者﹐以此本體之一而貫之也。

惟精惟一者﹐易之所謂精義入神者是也。久執厥中者﹐記之所謂王﹑中心﹑無爲﹑以守至正者是也。曰王﹑中心者﹐蓋以一點之仁主此中心之中而命之曰王﹐所謂天君者是也。夫何爲哉﹖以守至正而已矣。命由此立﹐性由此存﹐此兩者同出異名﹐原是竅中舊物。如今復返竅中﹐則蒙莊所謂南海之倏﹐北海之忽﹐相遇於混沌之地矣。

修丹之士﹐不明祖竅﹐則眞息不住而神化無基﹐藥物不全而大丹不結。蓋此竅是總持之門﹑萬法之都﹐亦無邊傍﹐更無內外﹐不可以有心守﹐不可以無心求。求以有心﹐守之﹐則著相。以無心求之﹐則落空。若何可也﹖受師訣曰﹕空洞無涯是玄竅﹐知而不守是工夫。常將眞我安止其中﹐如如不動﹑寂寂惺惺﹑內外兩忘﹑渾然無事﹐則神戀气而凝﹐命戀性而住﹐不歸一而一自歸﹐不守中而中自守。中心之心旣實﹐五行之心自虛﹐此老子抱一守中﹑虛心實腹之本旨也。

張紫陽云﹕

虛心實腹義俱深﹐只爲虛心要識心。

劉海蟾云﹕

中央神室本虛閒﹐自有先天眞气到。

呂純陽云﹕

守中絕學方知奧﹐抱一無言始見佳。

徐佐卿云﹕

倏忽遨遊歸混沌﹐龍虎蟠距入中黃。

正陽翁云﹕

要識金丹端的處﹐未生身處下功夫。

如如居士云﹕

坤之上﹐幹之下﹐中間一寶難酬價。

李淸庵中和集云﹕

兩含儀肇判分三極﹐幹以直專坤辟翕。天地中間玄牝門﹐其動愈出靜愈入。

王玉陽雲光集云﹕

谷神從此立天根﹐上聖彊名玄牝門。點破世人生死穴﹐眞仙於此定乾坤。

譚處端水雲集云﹕

陰居於上陽居下﹐陽气先升陰气隨。配合虎龍交媾處﹐此時如過小橋時。

河上公過明集云﹕

杳杳冥冥開眾妙﹐恍恍惚惚葆眞竅。斂之潛藏一粒中﹐放之彌散六合表。

張紫陽悟眞篇云﹕

震龍汞自出離鄕﹐兌虎金生在坎方。二物總因兒產母﹐五行生要入中央。

張景和枕中記云﹕

混元一竅是先天﹐內面虛無理自然。若向未生前見得﹐明知必是大羅仙。

葛仙翁玄玄歌云﹕

乾坤合處乃眞中﹐中在虛無甚空闊。簇將龍虎竅中藏﹐造化樞機歸掌握。

羅公遠弄九集云﹕

一竅虛無天地中﹐纏綿祕密不通風。恍惚杳冥無色象﹐眞人現在寶珠中。

天來子白虎歌云﹕

玄牝之門鎭日開﹐中間一竅混靈臺。無關無鎖無人守﹐日月東西自往來。

張鴻蒙還元篇云﹕

天地之根始玄牝﹐呼日吸月持把柄。隱顯俱空空不空﹐尋之不見呼之應。

髙象先金丹歌云﹕

其一之道何所云﹐莫若先敲戊己門。戊己門中有眞水﹐眞水便是黃芽根。

丁野鶴逍遙遊雲﹕

三教一元這个圓﹐生在無爲象帝先。悟得此中眞妙理﹐始知大道祖根源。

蕭祖虛大丹訣云﹕

學人若要覓黃芽﹐兩處根源共一家。七返九還須識主﹐工夫毫髮不容差。

李靈陽祖竅歌云﹕

个个無生無盡藏﹐人人本體本虛空。莫道瞿曇名極樂﹐孔顏樂亦在其中。

陳致虛轉語偈云﹕

一者名爲不二門﹐得門入去便安身。當年曾子一聲惟﹐誤了閻浮多少人。

薛紫賢虛中詩云﹕

天地之間猶橐鑰﹐橐鑰須知鼓者誰。動靜根宗由此得﹐君看放手有風無。

呂祖純陽文集云﹕

陰陽二物隱中微﹐只爲愚徒自不知。實實認爲男女是﹐眞眞說做坎離非。

李道純無一歌云﹕

道本虛無生太極﹐太極變而先有一。一分爲二二生三﹐四象五行從此出。

壽涯禪師語錄云﹕

陀羅門啟妙難窮﹐佛佛相傳只此中。不識西來眞實義﹐空穿鐵履走西東。

馬丹陽醉中吟云﹕

老子金丹釋氏珠﹐圓明無欠亦無餘。死戶生門宗此竅﹐此竅猶能納太虛。

曹文逸大道歌云﹕

借問眞人何處來﹐從前原只在靈臺。昔年雲霧深遮蔽﹐今日相逢道眼開。

劉長生仙藥集云﹕

一竅虛空玄牝門﹐調停節候要常溫。仙人鼎內無他藥﹐雜礦銷成百煉金。

李道純中和集云﹕

乾坤闔辟無休息﹐離坎升降有合離。我爲諸君明指出﹐念頭是外立丹基。

劉海蟾見道歌云﹕

函谷關當天地中﹐往來日月自西東。試將寸管窺玄竅﹐虎踞龍蟠气象雄。

無心昌老祕訣云﹕

自曉谷神通此道﹐誰能理性欲修眞。明明說向中黃路﹐霹靂聲中自得神。

玉蟾白眞人云﹕

性之根﹐命之蒂﹐同出異名分兩類。合歸一處結成丹﹐還爲元始先天炁。

緣督趙眞人云﹕

虛無一竅正當中﹐無生無滅自無窮。昭昭靈靈相非相﹐杳杳冥冥空不空。

紫陽張眞人金丹序云﹕

此竅非凡竅﹐乾坤共合成。名爲神气穴﹐內有坎離精。

瑩蟾李眞人道徳頌云﹕

闔辟應乾坤﹐斯爲玄牝門。自從無出入﹐三界獨稱尊。

司馬子微云﹕

虛無一竅號玄關﹐正在人身天地間。八萬四千分上下﹐九三六五列循環。

大包法界渾無迹﹐細入塵埃不見顏。這个名爲祖炁穴﹐黍珠一粒正中懸。

以上口訣﹐皆發明祖竅之妙。老子曰﹕天地之間﹐其猶橐鑰乎。

莊子曰﹕樞得其環中﹐以應無窮坤。

曰﹕正位居體鼎。

曰﹕正位凝命根。

曰﹕君子思不出其位。

而孟子亦曰﹕立天下之正位﹐惟此正位也。以言乎其大﹐則足以包羅乎。天地而無外。故謂之廣居而大道從此出矣。

毛詩曰﹕秉心寒淵。

太玄經曰﹕藏心於淵﹐美厥靈根。

參同契曰﹕眞人潛深淵﹐浮游守規中。曰塞﹑曰藏﹐潛而守之之義也。然而浮游二字不可不知也。浮游者﹐優遊也。卽孟子之所謂勿忘勿助也﹐釋氏所謂應如是住﹑如是降伏其心﹐亦此義也。

法輪自轉工夫﹝法輪自轉圖﹞

三教法門﹐同途異轍﹐迹𨿽分三﹐理則一也。如此看工夫﹐釋家謂之法輪﹐道家謂之周天﹐儒家謂之行庭。

易曰﹕艮其背不獲其身﹐行其庭不見其人。無咎行庭者﹐天行健之之行也。天之行也﹐日一周天﹐何其健歟。若吾身亦一小天地者﹐周天之行健也。

易曰﹕天行健﹐君子以自彊不息。然吾身中之黃庭太極立焉﹐而天則旋乎其外而在來之不窮矣。艮曰時止則止﹐太極立焉。時行則行﹐周天行焉。

又不觀之系辭乎﹐系辭曰﹕日月相推而明生焉。又曰﹕寒暑相推而歲成焉。又曰﹕屈仰相感而利生焉。此行庭之心法也。

何爲立極﹖卽前所謂心中之仁安於中心之中﹐而爲土中者﹐以惇養之﹐自有消息眞機。而身心性命相爲混合矣。

一屈一伸﹐一往一來﹐眞有若日月之代明﹐寒暑之錯行﹐其殆天運之自然﹐是亦吾身之一天地也。

始而有意﹐終於無意。起初用意引气旋轉由中而達外﹐由小而至大﹐口中默念十二字訣曰﹕白虎隱於東方﹐靑龍潛於酉位。一句一圈﹐數至三十六徧而止。及至收回﹐從外而旋內﹐從大而至小﹐亦念訣曰﹕靑龍潛於酉位﹐白虎隱於東方。亦數三十六徧﹐復歸太極而止﹐是爲一周天也。久則不必用意﹐自然璇機不停﹐法輪自轉﹐眞个有歇手不得處。

全陽子云﹕與日月而周回﹐同天河而輪轉。輪轉無窮﹐壽命無窮。

鳴道集云﹕安閒自得長生道﹐晝夜無聲轉法輪。

韓逍遙云﹕法輪要轉常須轉﹐只在身中人不見﹐駕動之時似日輪﹐日輪向我身中轉。

又云﹕法輪轉得莫停畱﹐念念不離輪自轉。

當其轉也﹐翁然如雲霧之四塞﹐颯然如風雨之暴至﹐恍然如晝夢之初覺﹐渙然如沈屙之脫體。精神冥和﹐如夫婦之交接﹔骨肉融和﹐如澡浴之方起。

易曰﹕黃中通理﹐正位居體﹐美在其中﹐而暢於四肢。斯言信矣。

龍虎交媾法則﹝龍虎交媾圖﹞

夫人也﹐坎離交則生﹐分則死﹐此理之必然﹐無一人不如此者。

蓋離三爲陽﹐而居南﹐外陽而內陰也﹐謂之眞汞。坎三爲陰﹐而居北﹐外陰而內陽也﹐謂之眞鉛。故紫陽眞人云﹕日居離位反爲女﹐坎配蟾宮卻是男。此言坎之男﹑離之女﹐猶父之精﹑母之血也﹔日之鳥﹑月之兔也﹔砂之汞﹑鉛之銀也﹔天之玄﹑地之黃也。此數者﹐皆指示龍虎二气也。

參同契曰﹕離已日光﹐坎戊月精。故離之已象龍之弦气也﹐坎之戊象虎之弦气也。夫戊與己是黃庭眞土之體﹐因太極一判﹐分居龍虎二體之中。修丹之士﹐若欲返其本﹐復其初﹐使龍虎歸於鼎中﹐情性歸於竅內﹐當用龍從火裏出﹑虎向水中生之二訣。則炎烈火中出飛龍之矯矯﹐泓澄水底躍走虎以耽耽﹐始得龍虎相交﹐向鴻蒙而潛歸混沌。繼則夫妻合體﹐從恍惚而竟入虛無﹑共至黃房﹐互相吞啖﹐兩情畱戀﹐二气交加﹐有如天地之媾精﹑日月之交光﹐盤旅於祖竅之間﹐自然復此先天未判之气而成混元眞一之精。爲大藥之根原﹐作還丹之基本也。

原夫龍之情性常在於戊﹐虎之精性常在於已。只緣彼此各有土气﹐二土合並而成刀圭﹐是以坎離交而地天泰﹐龍虎交而戊合己也。戊己合爲一體﹐則四象會合而產大藥也。

易曰﹕天地氤氳﹐萬物化醇﹔男女媾精﹐萬物化生。天地以陰陽交媾而生物﹐丹法以陰陽交媾而生藥。蓋未有不交媾而用以成造化者也。

玉芝書云﹕玄黃若也無交媾﹐爭得陽從坎下飛。是乃作丹之大端﹐修仙之第一義也。若天地之气不氤氳﹐則甘露不降﹐坎離之體不災並﹐則黃芽不生。龍虎二弦之气不會合﹐則眞一種子不產。眞一種子不產﹐則將何者爲把柄而凝成金液大丹耶﹖

然交媾之理有二﹐有內交者﹐有外交者。坎離﹑龍虎交﹐內交也﹐產藥也。乾坤子午交﹐外交也﹐結丹也。此二法天淵不同﹐學者有細辧之。

張紫陽云﹕旣驅二物歸黃道﹐爭得金丹不解生。是此義也。

呂純職云﹕二物會時爲道本﹐五行全處得丹名。是此義也。

陳抱一云﹕戊已乍交情性合﹐坎離才媾龍虎降。是此義也。

張用成云﹕虎躍龍騰鳳浪粗﹐中央正位產玄珠。是此義也。

張平叔金丹四百字云﹕龍從東海來﹐虎向西山起﹐兩獸戰一場﹐化作一泓水。亦此義也。

夫龍虎交媾者乃三元合一之法也﹐所以會乾坤﹑交坎離﹑簇陰陽﹑合性命﹐使二者復變而爲一。以至九宮﹑八卦﹑七政﹑六位﹑五行﹐四象﹑三才之生於二者﹐莫不皆歸於二矣。一者﹐有物混成﹑先天地生是也。大哉﹗一乎﹗以其流行謂之炁﹐以其凝聚謂之精﹐以其妙用謂之神。

始因太極一判分居二體之中﹐日遠目疏﹐卒至危殆。是以聖人﹐則天地之要﹐知變化之源﹐取精於水府﹐召神於靈關。使歸玄牝竅中﹐得與祖炁聚會﹐三家相見﹐合爲一體。先則凝神於混沌﹐次則寂照含虛空。抱一無離﹐是爲返本還原之妙道也。

書曰﹕人心惟危﹐道心惟微﹐惟精惟一﹐允執厥中。蓋言心與精而爲一﹐而會歸於黃中之中。而允執之者﹐此堯舜之所以開道統之傳﹐而爲萬古聖學之宗也。

性命雙修萬神圭旨第三節

口訣

蟄藏气穴眾妙歸根

﹝蟄藏气穴圖﹞

﹝內附行﹑住﹑坐﹑臥四法﹞

前節言翕聚乃守中抱一之工夫﹐此節言蟄藏則深根固蒂之口訣。翕聚﹑蟄藏相爲表裏﹐非翕聚則不能發散﹐非蟄藏亦不能發生﹐是此二節一貫而下﹐兩不相離者也。

此決無他﹐只是將祖竅中凝聚那點陽神下藏於气穴之內﹐謂之送歸土釜﹐牢封固。又謂之凝神入气穴。此穴有內外兩竅﹐外竅諭桃杏之核﹐內竅譬核中之仁。古仙有曰﹕混沌生前混沌圓﹐个中消息不容傳﹐劈開竅內竅中竅﹐踏破天中天外天。

此竅中之竅﹐釋尊標爲空不空﹐如來藏。老君名之玄又玄。眾妙門海蟾亦曰無底﹐曰橐有孔﹐曰鑰中間一竅。無人摸著﹐此指竅中之竅而言也。是竅也﹐爲陰陽之源﹐神气之宅﹐胎息之根﹐呼吸之祖。

胎者﹐藏神之府。息者﹐化胎之源。胎因息生﹐息因胎住。而竅中之竅﹐乃神仙長胎住息之眞去處也。然天地之大辦一胎也。而日月之往來﹐斗柄之旋轉者﹐眞息也。又不觀三氏之書乎﹖易經曰﹕成性存存﹐道義之門。道徳經曰﹕玄之又玄﹐眾妙之門。遺教經曰﹕制之一處﹐無事不辧。皆直指我上眞人呼吸處言之。

然則眞人呼吸處果何處耶﹖吾昔聞之經曰﹕藏元精之窅冥府﹐結胎息之丹元宮﹐上赤下黑﹐左黑右白﹐中央黃暈之間﹐乃眞人呼吸之處。正當臍輪之後﹐腎堂之前﹐黃庭之下﹐關元之上﹐卽黃庭經所謂上有黃庭下關元﹐後有幽闕前命門是也。

廖蟾暉云﹕前對臍輪後對腎﹐中間有个眞金鼎是也。卽識此處﹐卽將向來所凝之神而安於竅中之竅﹐如龜之藏﹐如蛇之蟄﹐如蚌之含光﹐如蟾之納息﹐綿綿續續﹐勿忘勿助﹐若存而非存﹐若無而非無﹐引而收之。於無何鄕﹐運而藏之﹐於闔辟處少焉。呼吸相含﹐神气相抱﹐結爲丹母﹐鎭在下田。外則感召天地靈陽之正气﹐內則擒制一身鉛汞之英華。如北辰所居﹐眾星皆拱。久則神气歸根﹐性命合一﹐而大藥孕於其中也。

然凝神調息皆有口訣﹐不然恐思慮之神妄交於呼吸之气﹐結成幻丹﹐而反害藥物矣。所以仙翁云﹕調息要調眞息息﹐煉神須煉不神神。

黃帝陰符經曰﹕人知其神之神﹐不知不神之所以神。不神者﹐性也。蓋性者﹐神之根也。神本於性﹐而性則未始神。神中炯炯而不昧者﹐乃是眞性也。

仙姑大道歌曰﹕我爲諸君說端的﹐命蒂從來在眞息。眞息者﹐命也。蓋命者﹐气之蒂也。蒂本於命﹐而命則未始气。气中氤氳而不息者﹐乃是眞命也。

這个不神之神﹐與那个眞息之息﹐他兩个方才是眞夫妻﹑眞陰陽﹑眞龍虎﹑眞性命。紐結做一團﹐混合爲一處﹐打成作一片﹐煆煉在一鑪﹐或名之曰牛女相逢﹑又曰牝牡相從﹑又曰烏免同穴﹑又曰日月同宮﹑又曰魂魄相投﹑又曰金火混融﹐究而言之﹐不過凝神合气之法耳。

是以神不離气﹐气不離神﹐吾身之神气合﹐而後吾身之性命見矣。性不離命﹐命不離性﹐吾身之性命合﹐而後吾身未始性之性﹑未始命之命見矣。崔公入藥鏡曰﹕是性命﹐非神气﹐權而言之則二﹐實而言之則一。神气固非二物﹐性命則當雙修。而雙修之旨﹐久失其傳﹐以至玄禪二門﹐五爭髙下。

劉海蟾云﹕眞个佛法便是道﹐一个孩兒兩个抱。

淸和翁曰﹕性命雙修教外傳﹐其中玄妙妙而玄。簇將元始歸無始﹐逆轉先天作後夭。

此端奧妙﹐非師罔通﹐口訣玄微﹐詳載於後。今姑就諸仙所證者而言之﹐便於初機而易得悟入也。

按白玉蟾云﹕昔日遇師親口訣﹐只要凝神入气穴。气穴者﹐內竅也。蟄神於中﹐藏气於內﹐以如來空空之心﹐合眞人深深之息﹐則心息相依﹐息調心淨。蓋蘊一點眞心於炁中﹐便是凝神入气穴之法。神旣凝定气穴﹐常要回光內照。照顧不離﹐則自然旋轉﹐眞息一降一升﹐而水火木金相爲進退矣。

仙諺曰﹕欲得長生﹐先須久視。久視於上丹田﹐則神長生﹔久視於中丹田﹐則气長生﹔久視於下丹田﹐則形長生。

夫日月之照於天地間﹐蚌吸之則生珠﹐頑石蓄之則產玉﹐何況人身自有日月﹐豈不能回光內照﹐結自己之珍珠。產自已之美玉哉﹖

然而神卽火也﹐气卽水也。水多則火滅﹐火多則水漧。中年之人﹐大抵水不勝火者多矣。所以﹐命宜早接﹐油要早添。添油之法已載前教護命寶之下。今復進言﹐則天人一气之旨盡露矣。

夫天人之際﹐惟一气之相爲闔辟﹐相爲聯屬已爾﹐而非有二也。故我而呼也﹐則天地之气於焉﹐而發而散。我而吸也﹐則天地之气於焉﹐而翕而聚。此天人相與之微﹐一气之感通者然也。故天地所以能長且久者﹐以其呼吸於其內也。人能效天地呼吸於其內﹐亦可與天地同其長久。

曹仙姑云﹕元和內運卽成眞﹐呼吸外施終未了。以口鼻之气往來者﹐外呼吸也。乾坤之气闔辟者﹐內呼吸也。

蕭了眞云﹕老子明開眾妙門﹐一開一闔應乾坤。果於罔象無形處﹐有个長生不死相。此指內呼吸也。

張平叔云﹕玄牝之門世罕知﹐休將口鼻妄施爲。饒君吐納經千載﹐爭得金烏搦兔兒。此斥外呼吸也。

外呼吸乃色身上事﹐接濟後天以養形體。內呼吸以法身上事﹐栽培先天以養谷神。

蓋內呼吸之息﹐原從天命中來﹐非同類之物不能相親。是以聖人用伏炁之法﹐奪先天地之沖和﹐逆上雙關。前返乎後﹐以達本根。使母之气伏子之气﹐子母眷戀於其間﹐則息息歸根﹐而爲金丹之母矣。

前輩云﹕伏炁不服气﹐服气須伏炁。服气不長生﹐長生須伏炁。炁之積於下者﹐無地可透﹐自然升之而上至髓海。積於上者﹐無處可奔。自然降之而下至海气。二气相接﹐循環無端。古先達人得濟長生者﹐良由有此逆用之法也。

此法自始至終丟他不得。起手時有救護補益之功﹔第二節

有流戊就己之功﹔第三節

有添油接命之功﹔第四節

有助火載金之功﹔第五節

火熾而有接濟之功﹔第六節

胎成而有沐浴之功﹔第七節

溫養而有乳哺之功。嬰兒救出於苦海﹐此時到岸不須船﹐這著功夫才無用矣。

且人始生也﹐一剪肚臍而幾希性命卽落在我之眞人呼吸處矣﹔旣之而在於天地之間﹔又旣之而在於肉團之心﹔又旣之而散於耳目口鼻四肢百骸。日復一日﹐神馳气散﹐乃死之途也。

故神仙以歸伏法度人﹐必先教之返本。返本者何﹖以其散之於耳目口鼻四肢百骸者而復返於肉團之心﹐謂之涵養本原。又將以肉團心之所涵養者而復返之於天地之間﹐謂之安神祖竅。又將以天地間之所翕聚者而復返之於眞人呼吸處﹐謂之蟄藏气穴。日復一日﹐神凝气聚﹐乃生之途也。

古仙曰﹕屋破修容易﹐藥枯生不難。但知歸伏法﹐金寶積如山。此時補完幹體﹐接續气數﹐以全親之所生﹐以全天之所賦﹐眞汞才有八兩﹐眞鉛始足半斤﹐若嬰兒心同赤子﹐陰陽吻合﹐混沌不分﹐出息微微﹐入息綿綿﹐漸漸入而漸漸柔﹐漸漸和而漸漸定﹐久則竅中動息兀然自住﹐內气不出﹐外气反進﹐此是胎息還元之初﹐眾妙歸根之始也。

呂知常曰﹕一息暫停﹐方可奪天地造化。

程伊川曰﹕若非竊造化之機﹐安能長生﹖

翁葆光曰﹕一刻之工夫﹐可在天地一年之气數。

此三老者豈虛語哉﹖益胎息妙凝之時﹐入無積聚﹐出無分散﹐體相虛空﹐泯然入定。定久﹐內外合一﹐動靜俱無﹐璇機停輪﹐日月合壁﹐萬里陰沈春气合﹐九霄淸澈露華凝。妙矣哉﹗其陰陽交感之眞景象於斯時也。元精吐華﹐而幹金出礦矣。此系重開混沌﹐再入胞胎﹐開無漏花﹐結菩提果﹐非夙有仙骨者﹐不能知此道之妙也。

後有密戶前生門﹐出日入月呼吸存。此老氏黃庭外景經之口訣也。

只就眞人呼吸處﹐放教奼女往來飛。此李長源混元寶章之口訣也。

內交眞炁存呼吸﹐自然造化返童顏。此許旌陽醉思仙歌之口訣也。

西方金母最堅剛﹐走入壬家水裏藏。此石杏林還元篇中之口訣也。

要知大道希夷理﹐太陽移在月明中。此薛紫賢復命篇中之口決也。

先賢明露丹臺旨﹐幾度靈鳥宿桂柯。此劉海蟾還金篇中之口訣也。

兩般靈物天然和﹐些子神機這里求。此陳默然崇正篇中之口訣也。

古佛之音超動靜﹐眞人之息自遊絲。此釋鑑源靑蓮經中之口訣也。

一息漸隨無念窅﹐半醒微覺有身浮。此羅念庵胎息篇中之口訣也。

出息不隨萬緣﹐人息不居蘊界。此般若尊者答東印度國王口訣也。

水銀實滿葫蘆裏﹐封固其口置深水。此萼綠華气穴圖中之口訣也。

萬物生皆死﹐元神死復生。以神歸气穴﹐丹道自然成。此石杏林之口訣也。

歸根自有歸根竅﹐復命寧無復命關。踏破兩重消息子﹐超凡入聖譬如閒。此李淸庵之口訣也。

心思妙﹐意思玄﹐臍間元气結成丹。谷神不死因胎息﹐長生門戶要綿綿。此羣仙珠玉口訣也。

專气致榮神久畱﹐往來眞息自悠悠。綿綿迆邐歸元命﹐不汲靈泉常自流。此海蟾翁口訣也。

一條直路少人尋﹐風虎雲龍自嘯吟。坐定更知行气主﹐眞人之息又深深。此陳致虛口訣也。

圓不圓來方不方﹐森羅天地暗包藏。如今內外兩層白﹐體在中央一點黃。此大成集口訣也。

息調心淨守黃庭﹐一部渾全圓覺經。悟劫此身猶是幻﹐蒲團坐上要惺惺。此抱朴子口訣也。

經營鄞鄂體虛無﹐便把元神裏面居。息往息來無間斷﹐聖胎成就合元初。此陳虛白口訣也。

諦觀三教聖人書﹐息之一字最簡直。若於息上做功夫﹐爲佛爲仙不勞力。思緣達本禪之機﹐息心明理儒之極﹐息气凝神道之玄。三息相須無不克。此李道純中和集中之口訣也。

胎息訣

袁天綱胎息訣

夫元气者﹐大道之根﹐天地之母﹐一陰一陽﹐生育萬物。在人爲呼吸之气﹐在天爲寒暑之气。能攺移四時之气者﹐戊己也。

春在巽﹐能發生萬物。夏在坤﹐能長養萬物。秋在幹﹐能成熟萬物。冬在艮﹐能含養萬物。

故學道者﹐當取四時正气﹐納人胎中﹐是爲眞種﹐積久自得﹐心定﹐神定﹐息定﹐龍親虎會﹐結就聖胎﹐謂之眞人胎息。太始民胎息訣

夫道﹐太虛而已矣。天地﹑日月皆從太虛中來。故天地者﹐太虛之眞胎也。日月者﹐太虛之眞息也。

人能與太虛同體﹐則天地卽我之胎﹐日月卽我之息﹐太虛之包羅卽我之包羅。豈非所謂超出天地﹑日月之外而爲混虛。氏其入歟。

達摩祖師胎息經

胎從伏气中結﹐气從有胎中息。气入身中爲之生﹐神去離形爲之死。知神气可以長生。固守虛無以養神气。神行則气行﹐神住而气住。若欲長生﹐神气相注﹐心不動念﹐無來無去﹐不出不入﹐自然常住。勤而行之﹐是眞道路。

張景和胎息訣

眞玄眞牝﹐自呼自吸﹐似春沼魚﹐如百虫蟄﹐灝气融融﹐靈風習習﹐不濁不淸﹐非口非鼻﹐無去無來﹐無出無入﹐返本還原﹐是眞胎息。

王子喬胎息訣

奉道之土﹐須審子午卯酉四時﹐乃是陰陽出入之門戶。定心不動﹐謂之曰禪。神通萬徧﹐謂之曰靈。智周萬事﹐謂之曰慧。道元合炁﹐謂之曰修。眞炁歸元﹐謂之曰煉。龍虎相交﹐謂之曰丹。三丹同契。謂之曰了。

有志於道者﹐知此根源﹐依法修行﹐自可入於長生大道矣。

許棲嚴胎息訣

凡修道者﹐常行內觀﹐遺去三尸﹐驅除六賊﹐納气於丹田﹐定心於覺海。心定則神寧﹐神定則气住﹐气住則胎長矣。胎之長者﹐由於息之住地﹐無息不胎﹐無胎不息﹐住息長胎﹐聖母神孩。故曰﹕胎息定而金木交﹐心意寧而龍虎會也。

王方平胎息訣

凡所修行﹐先定心炁。心炁定則神凝﹐神凝則心安﹐心安則气升﹐气升則境忘﹐境忘則淸靜﹐淸靜則無物﹐無物則命全﹐命全則道生﹐道生則絕相﹐絕相則覺明﹐覺明則神通。

經曰﹕心通萬法皆通﹐心靜方法皆滅。此我佛如來眞定法門者也。學者果能定心气﹐凝胎息﹐則還丹不遠﹐金液非遙。

赤松子胎息訣

气穴之問﹐昔人名之爲生門死戶﹐又謂之天地之根。凝神於此﹐久之﹐元气日充﹐元神日旺。神旺則气暢﹐气暢則血融﹐血融則骨彊﹐骨彊則髓滿﹐髓滿則腹盈﹐腹盈則下實﹐下實則行步輕健﹐動作不疲﹐四肢康健﹐顏色如桃﹐去仙不遠矣。

性空子胎息訣

我之本體本自圓明﹐圓明者是我身中天地之眞胎也。我之本體本自空寂。空寂者﹐是我身中日月之息也。惟吾身之天地有眞胎矣﹐而後天地之胎與我之胎相爲混合而胎我之胎﹐惟吾身之日月有眞息矣。而後日月之息與我之息相爲混合而息我之息﹐惟吾身之本體旣虛空矣。而後虛空之虛空與我之虛空相爲混合而虛空我之虛空。

幻眞先生胎息銘

三十六﹐一咽爲先﹐吐惟細細﹐納惟綿綿﹐坐臥亦爾﹐行立坦然﹐戒於喧雜﹐忌以鮏羴﹐假名胎息﹐實曰內丹﹐非只治病﹐決定延年﹐久久行之﹐名列上仙。

以上口訣﹐舉其大略﹐餘者載於丹經﹐不可得而盡述。此蟄藏工夫其用大矣。謂人之元神﹐藏於气穴﹐猶萬物藏於坤土。神入也﹐中天气降而至於地气﹐與神合﹐猶地道之承於天。

參同契曰﹕恆順地理﹐承天布宣。

易曰﹕至哉﹗萬物資生。

蓋亥月純坤用事之時﹐時當艸木歸根﹐蟄虫入戶﹐閉塞成冬﹐冬𨿽主藏﹐然次年發育之功實胚胎於此。

蓋一陽不生於復而生於坤﹐坤𨿽至陰﹐然陰裏含陽﹐大藥之生實根只於此。藥將產時﹐就與孕婦懷胎相似﹐保完眞種﹐不敢放肆。愼起居﹐節飲食﹐忌酒色﹐戒惱怒。外不役其形骸﹐內不勞其心志。至於行﹑住﹑坐﹑臥﹐各各有方﹐行則措足於坦途﹐住則凝神於太虛﹐坐則調丹田之息﹐臥則抱臍下之珠。故曰行﹑住﹑坐﹑臥不離這个。

臥禪圖﹑行禪圖立禪圖﹑坐禪圖

坐不必跌跏﹐當如常坐。夫坐𨿽與常人同﹐而能持孔門心法則與常人異矣。所謂孔門心法者﹐只要存心在眞去處是也。

蓋耳目之竅﹐吾身之門也。方寸之地﹐吾身之堂也。立命之竅﹐吾身之室也。故眾人心處於方寸之地﹐猶人之處於堂也﹐則聲色得以從門而搖其中。至人心藏於立命之竅﹐猶人之處於室也﹐則聲色無所從入而窺其際﹐故善事心者﹐潛室以頤晦而耳目爲虛矣。禦堂以聽政﹐而耳目爲用矣。若坐時不持孔門心法﹐便是坐馳﹐便是放心。

壇經曰﹕心念不起名爲坐﹐自性不動名爲禪坐﹐禪妙義端不外此。

古人有言﹐修道易﹐煉魔難﹐誠哉是言也。然色魔﹑食魔易於制伏﹐獨有睡魔難煉﹐是以禪家有長坐不臥之法。蓋人之眞元常在夜間走失﹐苟睡眠不謹﹐則精自下漏﹐气從上泄﹐元神無依亦棄軀而出﹐三寶各自驅散﹐人身安得而久存哉﹖

至人睡時﹐收神下藏丹窟﹐與气合交﹐水火互相拘鈐﹐則神不外馳而气自安定矣。

今以常人言之﹐神則寄於目矣。而夜寐旣熟﹐則藏之於腎﹐至夙興之時﹐而目之神有不爽然淸乎﹖藉其不夜而腎神豈能淸﹖

今又以天道言之﹐日則麗之於天矣﹐而夜淪地中則藏之於海﹐至啟明之侯﹐而天之气有不爽然乎﹖藉其不夜而海气豈能淸﹖

此則崔公入藥鏡所謂水火交﹐永不老是也。

今之人懵而睡﹐忽然而醒﹐是何物主之而使之覺也﹖夫魂與神並則覺﹐魄與屍合則昏。昏者﹐死之根。覺者﹐生之兆。魂屬陽而喜淸虛﹐魄屬陰而好馳騁。魄者﹐鬼也。魂者﹐神也。

神則日接之於物﹐夜形之於夢。黃粱未熟﹐南柯未寤﹐一生之榮辱富貴﹐百歲之悲憂悅樂﹐備嘗於一夢之間。使其去而不還遊﹐而不返則生死路隔﹐幽冥之途絕矣。

由是觀之﹐人不能自生而其所以生者﹐夢中之人爲之也﹐不能自死而其所以死者﹐夢中之人爲之也。然不知所以夢﹐則亦不知所以死﹐不知所以覺﹐則亦不知所以生。夢中之有覺者﹐以夢之中而自有眞覺者在焉。死中之有生者﹐以死之中而自有長生者在焉。是故﹐因覺知生﹐因夢知死﹐知斯二者﹐可以入道矣。

夫人之覺也﹐耳其有不能聽乎﹐目其有不能視乎﹐手其有不能持乎﹐足其有不能行乎﹐心其有不能喜﹑不能怒乎。而人之睡也﹐耳固在也﹐何其不能聽乎﹖目固在也﹐何其不能視乎﹖手固在也﹐何其不能持乎﹖足固在也﹐何其不能行乎﹖心固在也﹐何其不能喜﹑不能怒乎﹖由此觀之﹐則其死也﹐似爲無知而無覺矣。

而人之睡而夢也﹐而夢之時﹐亦有耳能聽矣﹐而其聽也﹐何其不屬於人之耳乎﹖亦有目能視矣﹐而其視也﹐何其不屬於人之目乎﹖亦有用能持矣﹐而其持也﹐何其不屬於人之手乎﹖亦有足能行矣﹐而其行也﹐何其不屬於人之足乎﹖亦有心能喜﹑能怒矣﹐而其喜也﹑怒也﹐何其不屬於人之心乎﹖由此觀之﹐則其死也﹐似爲有知而有覺矣。

然死生通乎晝夜之道﹑夢覺之常者乎﹖古之眞人﹐其覺也﹐無憂﹔其寐也﹐無夢。故無夢地位﹐非道成之後不能到也。然初機之士﹐煉心未純﹐昏多覺少﹐才一合眼﹐元神離腔﹐睡魔入舍﹐以致魂夢紛飛﹐無所不至﹐不惟神出气移﹐恐有漏鑪迸鼎之患。

若欲敵此睡魔﹐須用五龍盤體之法。訣曰﹕東首而寢﹐側身而臥﹐如龍之蟠﹐如犬之曲﹐一手曲肱枕頭﹐一手直摩臍腹﹐一隻腳伸﹐一隻腳縮﹐未睡心﹐先睡目﹐致虛極﹐守靜篤﹐神气自然歸根﹐呼吸自然含育﹐不調息而息自調﹐不伏气而气自伏。依此修行﹐七祖有福。陳希夷己畱形於華山﹐蔣靑霞曾脫殼於王屋。此乃臥禪的旨﹐與那導引之法不同。功夫到時﹐自然寢寐神相抱﹐覺悟候存亡﹐亦能遠離顚倒夢想。卽漆園公所謂﹐古之眞人﹐其覺也﹐無憂﹔其寢也﹐無夢是矣。

然𨿽睡熟﹐常要惺惺﹐及至醒來﹐慢慢輾轉﹐此時心地湛然﹐良知自在﹐如佛境界。正白樂天所云﹕前後際斷處﹐一念未生時﹐此際若放大﹐靜一場效驗。眞有不可形容著。昔尹師靜室中有一聯云﹕覺悟時切不可妄想﹐則心便虛明。紛擾中亦只如處常﹐則事自順遂。

李眞人滿江紅詞云﹕好睡家風﹐別有个睡眠三昧。但睡裏心誠﹐睡中澄意﹐睡法旣能知旨趣﹐便於睡裏調神气。這睡功﹐消息睡﹐安禪少人會。

又敵魔詩云﹕坐中昏睡怎禁它﹐鬼面神頭見也麼。昏散皆因由气濁﹐念緣未斷屬陰多。漸來水面侵堤岸﹐風定江心絕浪波。性寂情空心不動﹐坐無昏散睡無魔。

上古之人﹐有息無睡。故曰﹕向晦入晏﹐息若一覺。睡熟陽光盡爲陰濁所陷﹐就如死人一般﹐若知晏息之法﹐當向晦時。耳無聞﹐目無見﹐口無言﹐心無累﹐鼻息無喘﹐四肢無動。那一點元神眞气相依相戀﹐如鑪中種火相似。久久純熟﹐自然神滿不思睡﹐气滿不思食﹐精滿不思欲﹐元炁自聚﹐眞精自凝﹐胎嬰自棲﹐三尸向滅﹐九虫自出﹐所謂睡魔不知從何而去矣。其身自覺安而輕﹐其心自覺虛而靈﹐其气自覺和而淸﹐其神自覺圓而明。若此便入長生路﹐休問道之成不成。

紫中道人答問

客問﹕坐禪一事如何﹖

予答曰﹕咽津納气﹐是人行有藥﹐方能坐化生鼎內。若無眞種子﹐猶將熱火煮空鐺。釋氏云﹕此是守屍鬼魔磚作鏡的工夫。其言相是而不相非﹐粵自晉之伯陽﹑宋之紫陽﹐絕唱斯道﹐厥後纘其緒也﹐卽海瓊﹑紫瓊﹑黃房﹑緣督﹑上陽諸眞疊繼﹐則金丹之艸一絲之脈﹐至今不斷﹐代不乏人﹐以接紹三教一源之道統。若言守靜兀坐﹐乃最下小乘之法﹐外道惑人之邪徑耳。

客復問﹕然則畢竟如何﹖

予曰﹕子肯大施法財﹐告天萌願﹐卽當爲汝言。

客跽而請曰﹕弟子歷劫難遇﹐今生遭逢﹐原師慈悲﹐恩莫大焉乎。

曰﹕子來﹐吾語汝。子今信誓旦旦﹐予將妄言之﹐子勿妄聽之﹔予以實言之﹐子勿妄信之﹐當告汝言。夫精﹑气﹑神三寶﹐則撐持宇宙﹐總括陰陽。天地得之而含蓋乾坤﹐人心得之則修仙做佛。惟有內有外﹐知之者可以兼而修之﹐不知者獨修一物。獨修者﹐乃頑冥之漢也﹔兼修者﹐能證仙佛之果也。緣其亂統﹐則說到此地﹐未有不望洋而退舍者矣乎。果無疑﹐當以告子﹐凡言內外兼修者﹐其精在沓冥恍惚之中。此精姓金﹐喚九三郎﹐諱元晶﹐號曰金華商夫君﹐居玉池之西﹐出入跨虎﹐乳名嬰兒﹐晚則喚爲金公。凡到鄰家﹐便稱主人﹐其情嗜交梨。此乃先天地之精﹐卻爲人之至寶。其炁乃虛無中來﹐此炁姓白﹐喚太乙郎﹐名元炁﹐號曰﹕宇宙主宰素練郎君。寄居西川﹐出入騎白虎﹐乳名喚眞種子﹐晚則呼白頭老子。到鄰家﹐便稱父母﹐好食烏龜而多情。此爲先天地之眞炁﹐卽是人之至寶。故上陽子曰﹕旣自虛無中來﹐卻非天之所降﹐地之所出﹐又非我身所有﹐亦非精﹑亦非血﹑非艸木﹑非金石﹐是皆非也。誰得而知之乎﹖然以先天地之神而言﹐其神號無位眞人﹐佛云紇利陀耶。佛若認得此神﹐卻有妙用。此神專主殺人﹑專主生人。修仙作佛者﹐必要此神主之﹐方得。而內經故曰﹕人身中殆有兩精者﹐一魂一魄是也。夫隨精往來者﹐神卽是也。白祖云﹕惟人﹐頭有九宮﹐中一宮名曰谷神。神常居其谷﹐日則接於物﹐夜則接於夢﹐神不能安其居也。南柯未斷﹐黃粱未熟﹐一生之榮辱富貴﹐百歲之優悲悅樂﹐備嘗於一夢之間﹐使之遊而不返﹐去而不還﹐則幽冥之途﹑隔生死之路絕矣。由是觀之﹐人不能自生而神生之﹐人不能自死而神死之。若神長居其谷﹐人烏得而死乎﹖紫陽曰﹕煉神須煉不神神。蓋謂此耳。天穎子曰﹕𨿽久學定身﹐心無五時七候者﹐促齡穢質﹐色謝歸空。自云﹕慧覺復﹐稱道成﹐實所失。然可謂謬矣。若言坐禪之士﹐予所厭聞﹐故上古聖仙之貴﹐當於人類中修之﹐如或未然﹐乞勿開口﹐未當醒悟。

利集

性命雙修萬神圭旨第四節

口訣

天人合發采藥歸壺

﹝采藥歸壺圖﹞

﹝內附閉任開督﹐聚火載金二訣﹞

聞之師曰﹕人受天地中气以生原有眞種﹐可以生生無窮﹐可以不生不滅﹐但人不能保守﹐日日消耗﹐卒至於亡。間知保守﹐又不知鍛煉火法﹐終不堅固﹐易爲造化所奪。苟能保守無虧﹐又能以火鍛煉﹐至於凝結成丹﹐如金如玉﹐可以長生﹐可以不化。

蓋欲煉此丹﹐𨿽以藥物爲主﹐欲采藥物﹐當在根本用功。何謂根本﹐吾身中太極是也。

天地以混混沌沌爲太極﹐吾身以窈窈冥冥爲太極。天地以此陰陽交媾而生萬物﹐吾身以此陰陽交媾而生大藥。大藥之生於身﹐與天地生物不異﹐總只是陰陽二气。二施一化而玄黃相交﹐一稟一受而上下相接﹐混而爲一。故曰﹕混沌。混沌﹐乃天地之郛郭窈冥﹐亦是大藥之胞胎也。

南華經云﹕至道之精﹐窈窈冥冥。

道徳經云﹕窈兮冥兮﹐其中有精。

其精甚眞﹐惟此眞精﹐乃吾身中之眞種子是也。以其入於混沌﹐故名太極﹐以其爲一身造化之始﹐故名先天﹐以其陰陽未分﹐故名一气﹔又名黃芽﹔又名玄珠﹔又名眞鉛﹔又名陽精。

此精若凝結於天地之間。或爲金﹐或爲石﹐歷千百年而不朽。人能反身而求之﹐於自己陽精凝結成寶﹐則與天地相﹐爲無窮金石。奚足比哉。

然此陽精不容易得。蓋人之一身徹上徹下﹐凡屬有形者﹐無非陰邪渣濁之物。故云房眞人曰﹕四大一身皆屬陰﹐不知何物是陽精。

緣督子曰﹕一點陽精﹐祕在形山﹐不在心腎﹐而在乎玄關一竅。

趙中一曰﹕一身內外盡皆陰﹐莫把陽精裏面尋。

丘長春曰﹕陽中𨿽是房中得之﹐而非禦女之術。內非父母所生之軀﹐外非山林所產之寶。但著在形體上摸索皆不是﹐亦不可離形體而向外尋求。

若此等語何異水中撈月﹐鏡裏攀花﹐眞正智過顏閔﹐實難彊猜﹐是以祖師罕言之﹐而世人罕知之。不獨今之爲然﹐然古人亦有難知之語。

如玉鼎眞人云﹕五行四象坎和離﹐詩談分明說與伊。藥生下手功夫處﹐幾人會得幾人知。

紫陽眞人云﹕此个事﹐世間稀﹐豈是等閒人得知﹖

杏林眞人云﹕神气歸根處﹐身心復命時﹐這些眞孔竅﹐料得少人知。

伯陽眞人云﹕一者﹐以掩蔽世人莫知之。一者何物也﹐就是那末發之中﹐不二之一﹐卽前所謂先天一气是也。

翠虛篇云﹕大藥須憑神气精﹐采來一處結交成。丹頭只是先天气﹐煉作黃芽發玉英。

復命篇云﹕采二儀未判之气﹐奪龍虎始媾之精。閃入黃房﹐煆成至寶。

崇正篇云﹕寒淵萬丈睡驪龍﹐頷下藏珠炯炯紅。謹密不驚方采得﹐更依時日法神功。

蓋采者﹐以不采而采之﹐取者以不取而取之﹐在於靜定中有非動作可爲也。昔黃帝遺其玄珠﹐使知索﹐使離珠索﹐使喫詬索﹐索之皆不得﹐乃使罔象﹐罔象得之。罔象者﹐忘形之謂也。必忘形罔象﹐然後先天一气可得。

擊瑯集先天吟云﹕一片先天號太虛﹐當其無事見眞腴。

又云﹕若問先天一字無﹐後天方要著工夫。

何謂先天﹖寂然不動﹐窈窈冥冥﹐太極未判之時是也。何謂後天﹖感而遂通﹐恍恍惚惚﹐太極已判之時是也。

混元寶章云﹕寂然不動感而通﹐窺見陰陽造化功。信乎﹐寂然不動﹐則心與天通而造化可奪也。

翠虛篇云﹕莫向腎中求造化﹐卻煩心裏覓先天。

當其喜怒未發之時﹐睹聞不及之地﹐河海默然﹐山嶽藏煙﹐日月停景﹐璇璣不行﹐八脈歸源﹐呼吸俱泯﹐旣深入於窈冥之中﹐竟不知天之爲蓋﹐地之爲輿﹐亦不知世之有人﹐己之有軀。少焉﹐三宮气滿﹐機動簌鳴﹐則一劍鑿開混沌﹐兩手擘裂鴻蒙﹐是謂無中生有。

寧玄子詩云﹕不在塵勞不在山﹐直須求到穹冥端。何謂穹冥端﹖虛極靜篤之時也。心中無物爲虛﹐念頭不起爲靜。致虛而至於極﹐守靜而至於篤﹐陰陽自然交媾。陰陽一交﹐而陽精產矣。

故陳圖南曰﹕畱得陽精﹐神仙現成。蓋陽梢日日發生﹐但世人不知翕聚﹐以致錯而爲周身之气。至人以法追攝﹐聚而結一黍之珠。釋氏呼爲菩提﹐仙家名曰眞種。修性者若不識這个善提子﹐卽圓覺經所謂種性外道是也。修命者若不識這个眞種子﹐卽玉華經所謂枯坐旁門是也。

張紫陽曰﹕大道修之有易難也﹐知由我﹐也由天。人若不知藥生﹐不知采取﹐不知烹煉﹐但見其難﹐不見其易。誠知藥生時候﹐采取口訣﹐烹煉功夫﹐但見其易﹐不見其難。此兩者在人遇師與不遇師耳。故曰﹕月之圓存乎口訣﹐時之子妙在心傳。然時之子﹐卻有兩說﹐有个活子時﹐有个正子時。

昔聞尹師曰﹕欲求大藥爲丹本﹐須認身中活子時。

又偈云﹕

因讀金丹序﹐方知玄牝竅。因讀入藥鏡﹐只知意所到。

大道有陰陽﹐陰陽隨動靜。靜則入窈冥﹐動則恍惚應。

眞土分戊己﹐戊已不同時。已到但自然﹐成到有作爲。

烹煉坎中鉛﹐配合離中汞。鉛汞結丹砂﹐身心方入定。

曰動靜﹐曰窈冥﹐曰眞土﹐皆是發明活子時之口訣也云。

何謂之動靜﹖曰寂然不動﹐返本復靜坤之時也﹐吾則靜以待之。靜極而動﹐陽气潛萌復之時也﹐菩則動以應之。當動而或雜之以靜﹐當靜而或間之以動﹐或助長於其先﹐或忘失於其後﹐則皆非動靜之常矣。

夫古之至人﹐其動也﹐天行其靜也。淵默當動則動﹐當靜則靜﹐自有常法。今之學者﹐不知丹法之動靜有常。或專主乎動﹐或專主乎靜。其所謂動者﹐乃行气之動﹔其所謂靜者﹐乃禪定之靜。二者胥失之矣。

指玄篇不云乎﹕人人气血本通流﹐榮衛陰陽百刻周﹐豈在閉門學行气﹐正如頭上又安頭。曷嘗以行气爲動哉。

翠虛篇不云乎﹕惟此乾坤眞運用﹐不必兀兀徒無言﹐無心無念頭已昏﹐安得凝聚成胎仙﹖豈以禪定爲靜哉。

凡人動極而靜﹐自然入於窈冥。竊冥卽是寐時﹐𨿽入於無天﹑無地﹑無我﹑無人境界﹐卻不涉於夢境。若一涉夢境﹐卽有喜怒﹑驚恐﹑煩惱﹑悲歡﹑愛欲種種情況﹐與晝間無異﹐且與穹冥時無天﹑無地﹑無人﹑無我景絕不相似。似窈窈冥冥﹐惟晝間動極思靜﹐有此景象﹐若夜間睡熟﹐必生夢境。安得有此﹖晝間每有窈冥時候﹐人多以紛華念慮害之而求其時入窈冥者﹐蓋亦鮮矣。

崔公入藥鏡云﹕一日內﹐十二時﹐意所到﹐皆可爲。一日之內﹐意到不止一次﹐來藥亦不止一次。張平叔所謂一粒復一粒﹐從微而至著是也。

大抵藥物﹐當以眞意求之﹐故曰﹕好把眞鉛著意尋。又日﹕恆向華池著意尋。蓋人身眞意﹐是爲眞土。眞土之生有時﹐不由感觸﹐自然發生﹐𨿽與中馬上一切喧鬧之地不能禁止﹐故曰眞土。具土有二﹐戊已是也。土旣有二﹐則意亦有二必矣。所謂二者﹐一陽一陰是也。謂之眞者﹐無一毫彊僞﹐若有一毫彊與僞﹐卽是用心揆度謀慮﹐便屬虛假﹐非眞意也。

有此眞意﹐眞鉛方生。何謂有此眞意﹖眞鉛方生﹖蓋動極而靜﹐眞意一到﹐則人窈冥﹐此意屬陰﹐是謂己土。陰陽交媾﹐正當一陽爻動之時﹐自覺心花發現﹐暖气沖融﹐陰陽年交﹐眞精自生﹐眞精卽是眞鉛﹐所謂水鄕鉛﹐只一味是也。

陰陽交媾﹐將判未判﹐恍恍惚惚﹐乃是靜極而動﹐此意屬陽﹐是爲戊土。此時眞鉛微露﹐藥苗新嫩﹐此乃有物有象之時﹐與平旦幾希一般。撥動關戶﹐急忙用功采取﹐則窈冥所生眞精方無走失。

所謂采取功夫﹐卽達摩祖師形解訣﹐海蟾祖初乘訣。二訣大略相同﹐不外乎吸舐撮閉四宇。純陽祖師云﹕窈窈冥冥生恍惚﹐恍恍惚惚結成團。正是此訣。𨿽則是有爲之法﹐然非眞土﹐一生何以施功﹖是非采鉛。由於眞土生也﹐故曰眞土擒眞鉛。鉛升與汞配合﹐汞得鉛自不飛走﹐故曰眞鉛制眞汞。鉛汞旣卽眞土﹐則身心自爾寂然不動﹐而金丹大藥結矣。

是以一時之內﹐自有一陽來復之機。是機也﹐不在冬至﹐不在朔旦﹐亦不在子時﹐非深達天地陰陽﹑而曉身中造化者﹐莫如活子時如是其祕也。旣曰一日十二時﹐凡相媾處皆可爲﹐而古仙必用半夜子陽初動之時者﹐何也﹖其時太陽正在北方﹐而人身气到尾閭關﹐蓋與天地相應﹐乃可以盜天地之機﹐奪陰陽之妙﹐煉魂魄而爲一﹐合性命而雙修。惟此時乃坤復之間﹐天地開辟於此時﹐日月合壁於此時﹐艸木萌孽於此時﹐人身之陰陽交會於此時﹐神仙於此時而采藥﹐則內眞外應﹐若合符節﹐乃天人合發之機﹐至妙至妙者也。

陳泥丸云﹕每當天地交合時﹐盜取陰陽造化機。

陰符經云﹔食其時﹐百骸埋﹔盜其機﹐萬化安。何者謂之機﹖天根理極﹐微今年初盡處時﹐日起頭時﹐此際易得﹐意其間難下詞。人能知此意﹐何事不能知﹖此際正是造化眞機妙處。盡眞機之妙者﹐周易也。盡周易之妙者﹐復卦也。盡復卦之妙者﹐初爻也。故曰復其見天地之心乎﹖

蓋此時﹐天地一陽來復﹐而吾身之天地亦然﹐內以采取吾身之陽﹐外以盜取天地之陽﹐則天地之陽有不悉歸於我之身中而爲我之藥物乎﹖然而天地𨿽大﹐造化𨿽妙﹐亦不能越此發機之外矣﹐此感彼應理之自然。

人若知此天人合發之機﹐遂於中夜靜坐﹐凝神聚气﹐收視返聽﹐閉塞其兌﹐築固靈株﹐一念不生﹐萬緣頓息。渾渾淪淪﹐如太極之未分﹔溟溟沁沁﹐如兩儀之未兆。湛兮﹗獨存如淸淵之印月﹐寂然不動﹔如止水之無波﹐內不覺﹐其一身外不知其宇宙。夫亥之末﹐子之初﹐天地之陽气至則急采之﹐未至則虛以待之﹐不敢爲之先也。

屈原遠遊篇云﹔

道可受兮﹐不可傳。

其小無外兮﹐其大無限。母滑而魂兮﹐彼將自然。

一气孔神兮﹐於中夜存。虛以待之兮﹐無爲之先。

許旌陽三藥歌云﹕存心絕慮候晶凝。

指玄篇云﹕塞兌垂簾默默窺。皆是藏器待時之謂也。嗚呼﹗時辰若至不勞心﹐內自相交自結凝。八室按時須等著﹐一輪曦馭自騰升。豈可爲之先也哉。

夫金丹大藥﹐孕於先天﹐產於後天﹐其妙在乎太極將判未判之間。靜已極而未至於動﹐陽將復而未離乎陰。斯時也﹐冥冥兮﹐如煙嵐之罩山﹐蒙蒙兮﹐如霧气之籠水﹐霏霏兮﹐如冬雪之漸凝漸聚﹔沈沈兮﹐如漿水之漸碇漸淸。俄頃﹐癢生毫竅﹐肢體如綿﹐心覺恍惚﹐而陽物勃然舉矣。此時陽气通天﹐信至則瓊鐘一扣﹐玉洞雙開﹐時至气化﹐藥產神知﹐地雷震動巽門開﹐龍向東潭踴躍來。此時玄關透露而精金出礦之時矣。

邵康節云﹕恍惚陰陽初變化﹐氤氳天地三回旋。中間些子好光景﹐安得功夫入語言。

白玉蟾云﹕因看斗柄運周天﹐頓悟神仙妙訣。一點眞陽生坎位﹐補卻離宮之缺。自古神仙﹐這些離坎日日無休歇。今年冬至﹐梅花依舊凝雪。

先聖此日閉關﹐不通來往﹐皆爲羣生設物。物總含生育意﹐正在子初亥末﹐造物無聲﹐水中火起﹐妙在虛危穴。如今識破﹐金鳥飛人蟾窟。所謂虛危穴者﹐卽地戶禁門是也。其穴在於任督二脈中間﹐上通天谷﹐下達湧泉。故先聖有言﹕天門當開﹐地戶永閉。蓋精气聚散常在此處﹐水火發端也在此處﹐陰陽變化也在此處﹐有無入也在此處﹐子母分胎也在此處。

翠虛篇云﹕有一子母分胎路﹐妙在尾箕斗牛女。此穴千涉最大﹐系人生死岸頭﹐故仙家名爲生死窟。

參同契云﹕築固靈采者此也﹐拘束禁門者此也。

黃庭經云﹕閉塞命門保玉都者﹐此也﹐閉了精路可長活者此也。

益眞陽初生之時﹐形如烈火﹐狀似炎風﹐斬關透路而出﹐必由此穴經過。因閉塞緊密﹐攻擊不開﹐只得驅回尾閭﹐連空焰起人天衢﹐望上奔﹐一撞三關﹐直透頂門﹐得與眞汞配合﹐結成丹砂。非拘束禁門之功而誰歟。

呂組純陽文集中之口訣﹕

無中出有還丹象﹐陰裏生陽大道基。

李淸庵火候歌之口訣﹕

極致淸虛守靜篤﹐靜中一動陽來復。

鐘離權破迷正道歌口訣﹕

一點最初眞種子﹐入得丹田萬古春。

白玉蟾方法歸一歌口訣﹕

一陽方動大丹成﹐片晌工夫造化靈。

瑩蟾子煉虛歌口訣﹕

虛極只虛元气凝﹐靜之又靜陽來復。

劉海蟾還金篇口訣﹕

渺邈但撈水裏月﹐分明只采鏡中花。

許旌陽石涵篇記口訣﹕

恍惚穹冥二气精﹐能生萬象合乾坤。

張紫陽悟眞篇口訣﹕

恍惚之中尋有象﹐穹冥之內覓眞精。

還陽子見性篇口訣﹕

日精若與月華合﹐自有眞鉛出世來。

張用成悟眞篇口訣﹕

若問其鉛何物是﹐蟾光終日照西川。

諸眞玄奧廣集口訣﹕

眞鉛不產五金內﹐生在穹冥天地先。

李道純原道歌口訣﹕

坎水中間一點眞﹐急須取向離中輳。

李淸庵中和集口訣﹕

三物混融三性合﹐一陽來復一陰消。

劉奉眞白龍洞中之口訣﹕

些兒須問天根處﹐亥子中間得最眞。

梅志仙采藥歌口訣﹕

陰蹺泥丸﹐一气循環。下穿地戶﹐上撥天關。

石杏林口訣﹕

萬籟風初起﹐千山月三圓。急須行政生﹐便可運周天。

瑩蟾子口訣﹕

可道非常道﹐行動是外功。些兒眞造化﹐恍惚穹冥中。

石得之口訣﹕

藥取失天气﹐火尋太陽精。能知藥取火﹐定裏見丹成。

呂純陽口訣﹕

要覓長生路﹐除非認本元。都來一味藥﹐剛道數千般。

金碧經口訣﹕

元君始煉汞﹐神室含洞虛。玄白生金公﹐巍巍建始初。

彭鶴林口訣﹕

得訣歸來試煉看﹐龍爭虎戰片時間。九華天上人知得﹐一夜風雷撼萬山。

上陽子口訣﹕

虎之爲物最難言﹐尋得歸來玄又玄。一陽初動癸生處﹐此際因名大際先。

陳泥丸口訣﹕

半斤眞汞半斤鉛﹐隱在靈源太極先。須趁子時當采取﹐煉成金液入丹田。

呂純陽口訣﹕

捉得金精固定基﹐日魂東畔月華西。於中煉就長生藥﹐服了還同天地齊。

徐神翁口訣﹕

燦燦金華日月精﹐溶溶玉液乾坤髓。夜深天宇間無塵﹐惟有蟾光照神水。

陳默然口訣﹕

兌金萬寶正西成﹐桂魄中秋倍樣明。便好用功施采取﹐虛中以待一陽生。

玄奧集口訣﹕

一泓神水滿華池﹐夜夜池邊白雪飛。雪裏有人擒玉兔﹐趕教明月上寒枝。

陳圖南口訣﹕

窈冥才露一端倪﹐恍惚未曾分彼此。中間主宰這些兒﹐便是世人眞種子。

陳翠虛口訣﹕

只取一味水中金﹐收拾虛無造化窟。促將百脈盡歸根﹐脈住气停丹始結。

龍盲子口訣﹕

先天一气號其鉛﹐莫信迷徒妄指傳。南北滋張緣朕兆﹐一靈飛走賴拘鈐。

鐘離權口訣﹕

塞兌垂簾寂默窺﹐滿空白雪亂參差。殷勤收拾無令失﹐貯看孤輪月上時。

薛道光口訣﹕

無不爲之有以爲﹐坎中有白要歸離。水源初到極淸處﹐一點靈光人不知。

呂洞賓口訣﹔

奠怪瑤池消息稀﹐只緣人事隔天機。若人尋得水中火﹐有一黃童上太微。

瑩蟾子李翁口訣﹕

玄關欲透作工夫﹐妙在一陽來復。天癸方生忙下手﹐采處切須虔篤。

邵康節口訣﹕

忽然夜半一聲雷﹐萬戶千門次第開。若識無中含有象﹐許君親見伏羲來。

上陽子口訣﹕

元來一味坎中金﹐未得師傳枉用心。忽爾打開多寶藏﹐木非土也不成林。

陳翠虛口訣﹕

父精母血結胎成﹐尙自他形似我形。身內認吾眞父母﹐方才捉得五行精。

陳泥丸口訣﹕

西南路上月華明﹐大藥還從此處生。記得古人詩一句﹐曲江之上鵲橋橫。

玄奧集中口訣﹕

煉丹仔細辧功夫﹐晝夜殷勤在藥鑪。若遇一陽才起復﹐覺時須采老時枯。

張三峯口訣﹕

佛印指出虛而覺﹐丹陽訣破無中有。捉住元初那點眞﹐萬古千秋身不朽。

珠玉集中口訣﹕

水鄕鉛﹐只一味﹐不是精神不是气。元來卽是性命根﹐隱在先天心坎內。

上陽子口訣﹕

恰恰相當絕妙奇﹐中秋天上月圓時。陽生急采無今緩﹐進火功夫要慮危。

陳泥丸口訣﹕

寓坎名爲水火精﹐本是乾坤二卦成。但取坎宮點離穴﹐純乾便可攝飛瓊。

玄奧集口訣﹕

憂惚之中有至精﹐龍吟虎嘯最堪聽。玄珠飛趁昆侖去﹐晝夜河車不暫停。

薛紫賢口訣﹕

軋軋相從響發時﹐不從他得豁然知。桔橰說盡無生曲﹐井底泥蛇舞柘枝。

許宜平口訣﹕

返本還原已到幹﹐能升能降號飛仙。一陽生是興功日﹐九轉周爲得道年。

陳翠虛口訣﹕

日烏月兔兩輪圓﹐根在先天采取難。月在望中能采取﹐天魂地魄結靈丹。

金丹撮要口訣﹕

一气團成五物眞﹐五物團成一物靈。奪得乾坤眞種子﹐子生孫兮又生孫。

回穀子口訣﹕

精神气血歸三要﹐南北東西其一家。天地變通飛白雪﹐陰陽和合產金華。

王果齋口訣﹕

精神气﹐藥最親﹐以此修丹尙未眞。修丹只要乾坤髓﹐乾坤髓卽坎離仁。

陳泥丸口訣﹕

鉛汞相傳世所稀﹐朱砂爲質雪爲衣。朦朧只在君家捨﹐日日君看君不知。

李淸庵口訣﹕

先天至理妙難窮﹐鉛產西方汞產東。水火二途分上下﹐玄關一竅在當中。

王陽明口訣﹕

閒觀物態皆生意﹐靜悟天機入穹冥。道在險夷隨地樂﹐心忘魚鳥自流行。

邵康書口訣﹕

天心復處是無心﹐心到無時無處尋。若謂無心便無事﹐水中何故卻生金。

李淸庵中和集中之口訣﹕

煉汞烹鉛本沒時﹐學人當向定中推。客塵欲染心無著﹐天癸才生神自知。

性寂金來歸性本﹐精凝坎去補南離。兩般靈物交並後﹐陰盡陽純道可期。

李道純中和集中之口訣﹕

火將容易藥非遙﹐天癸生如大海潮。兩種汞鉛知采取﹐一齊物欲盡捐消。

掀翻萬有三元合﹐煉盡諸陰五气朝。十月脫胎丹道畢﹐嬰兒形兆渴神霄。

陳楠口訣﹕

奪取天機妙﹐夜半看辰杓﹐一些殊露。阿誰運列稻花頭﹐便向此中采取。

宛如碧蓮含蕊﹐滴破玉池秋萬籟。風初起﹐明月一沙歐。

以上皆諸眞得藥口義﹐各自變量言﹐以便印證者。

聚火載金訣法﹝聚火載金圖﹞

起先運南方離宮之火﹐以煉北方水中之金﹐是爲以紅投黑﹐則凝神入坤臍而生藥。如今運北方水中之金﹐以制南方火中之木﹐是爲以黑見紅﹐則凝神入幹頂而成丹。

故紫陽悟眞篇云﹕

依他坤位生成體﹐種在幹家交感宮。

崔公入藥鏡云﹕產在坤﹐種在乾。乾居上爲鼎﹐坤居下爲鑪。非猛烹極煆則藥不能出鑪﹐非倒行逆旋則藥不能升鼎。鉛者﹐其性沈重之物也﹐若不得火﹐何由而飛﹖汞者﹐其性飛揚之物也﹐若不得鉛﹐何由而結﹖是以聚火之法最爲緊要也。

何謂聚火之法﹖此法卽達摩﹑海蟾二祖師吸﹑舐﹐撮﹑閉四字訣是也。吸者﹐鼻中吸气以接先天也。舐者﹐舌拄上齶以迎甘露也。撮者﹐緊攝穀道內中提﹐明月輝輝頂上飛也。閉者﹐塞兌垂簾兼逆聽﹐久而神水落黃庭也。

胡翠湖云﹕下不閉則火不聚而金不升﹐上不閉則藥不凝而丹不結。是以聚火之法﹐乃采取烹煉之先務也。其恍恍惚惚是采取時候﹐猛烹極煉是采取功夫﹐吸﹑舐﹑撮﹑閉又是烹煉之的旨也。

夫采取之法﹐貴乎知時﹐不可太早﹐太早則藥嫩易升。亦不可太遲﹐太遲則藥老成質。必鉛華吐白﹐玄珠成像﹐方是采取時節。

張紫陽云﹕鉛遇癸生須急采﹐金逢望遠不堪嘗。

張三峯云﹕電光煉處尋眞種﹐風信來時覓本宗。

電光煉處﹐則穹冥之後﹐恍惚之間﹐一陽爻動之時﹐珠落畢池之際。此時節用參同契拘束禁門訣﹐緊塞太玄﹐閉任開督。卽忙鼓之以橐鑰﹐吹之以巽風﹐煆之以猛火。火熾則水沸﹐水沸則駕動河車﹐載金上升﹐泥丸與眞汞配合﹐汞得鉛降﹐亦不飛走。如此漸漸抽添﹐漸漸凝結﹐自然鉛日減﹐汞日添。久之鉛盡汞自幹﹐陰盡陽自純﹐至此則金丹大藥成矣。

煉此大藥﹐別無他術﹐只是采取先天一點祖炁﹐以爲金丹之母耳。受之師曰﹕煉大梵之祖炁﹐飛時後之金晶﹐存帝一之妙相﹐返三素於黃庭。此是口訣中之口訣也。

學者徒知以鉛汞交結爲丹﹐而不知采取﹑抽添﹑烹煉﹑火候各有次序法度。蓋采取以作其始﹐抽添以成其終﹐於中調停﹐全仗火候。

所以紫陽云﹕

縱識朱砂及黑鉛﹐不知火候也如閒。

朱晦翁云﹕

神仙不作參同契﹐火候工夫哪得知。

薛道光云﹕

聖人傳藥不傳火﹐從來火候少人知。莫將大道爲兒戲﹐須其神仙仔細推。

火候之法﹐有文有武﹐不可一律齊也。靜中陽動﹐金離礦地﹐下雷轟﹐火逼金。此第四節

之火候也。謾守藥鑪看火候﹐但安神息任天然。此第六節

之火候也。陽文陰武無令失﹐進退抽添有馭持。此第五節

之火候也。成性存存者﹐儒家之火候也。綿綿若存者﹐道家之火候也。不得勤﹑不得怠者﹐釋家之火候也。三月不違者﹐顏子之火候也。吾日三省者﹐曾子之火候也。日知其所亡﹐月無忘其所能者﹐夏之火候也。戒愼乎﹐其所不睹﹔恐懼乎﹐其所不聞﹐子思之火候也。必有事焉而無正心﹐勿忘而勿助長者﹐孟子之火候也。發憤忘食﹐孔子之武火也。樂以忘憂﹐孔子之文火也。不知老之將至云爾者﹐至誠無息而火候純也。火候純﹐大丹成﹐而作聖之功畢也。

性命雙修萬神圭旨第五節

口訣

乾坤交媾去礦畱金

﹝乾坤交媾圖﹞

﹝內附卯酉周天口訣﹞

予前以性命之統乎其中者而言之﹐乃上乘法也。予今以性命之歸乎其根者而言之﹐乃最上乘法也。

夫以性命之統乎其中者﹐此道寥寥﹐自鐘呂而下世鮮知矣。況乎性命之歸乎其根者耶﹐而世之知之者爲尢鮮矣。似此竅妙之奧﹑性命之微﹐若不復語重言﹐則學者難於悟入。

原人自父母之生以前﹐本體太虛而已矣。其餘之所謂無極者乎﹖旣而父母媾精﹐而後一點靈光而已矣。其餘之所謂太極者乎﹖而一點靈光﹐原從太極中來者﹐我之元神也。由是而气﹐由是而形﹐惟知有此形气已爾。美衣美食以奉養此身也﹐功名富貴以尊崇此身也。如此而生﹐如此而死﹐自以爲得矣。而子思之所謂天命之性者﹐非惟不能知﹐亦且不願知也。而其所以不願知者﹐豈非孟子所謂不可以已而失其本心者乎﹖

若能知所以﹐反而求之﹐以復還我太虛一炁之本初﹐一點靈光之舊物者﹐非此金丹大道不可也。

然而金丹大道之祕密在性命兩字。性者﹐天也﹐常潛於鼎﹐故頂者﹐性之根也。命者﹐海也﹐常潛於臍﹐故臍者﹐命之帶也。經云﹕性在天邊﹐命在海底是也。

蓋天中之竅圓而藏性﹐能通於地中之竅。故其貫也則自上而下﹐直養而無害也。地中之竅方而藏命﹐能通於天中之竅﹐故其貫也則自下而上﹐直養而無害也。

孔子曰﹕智者﹐動天圓之象也。仁者﹐靜地方之象也。天圓者何﹖圓陀之義也。乃性之所寄﹐爲命之根矣。地方者何﹖方寸之義也。乃命之所系﹐爲性之根也。性命混成﹐實非有兩﹐潛天而天﹐潛地而地﹐優優洋洋﹐無體無方。在眼日見﹐在耳日聞﹐在鼻辧香﹐在口談論﹐在手執捉﹐在足運奔。悟者知是佛性﹐迷者喚作精魂。

蓋怫性者﹐本性也。而所謂本性者﹐豈非是我本來之所自有之眞性歟。眞性者﹐天命之性也。以其不落邊際﹐故謂之中。以其一直無妄﹐故謂之誠。以其與物同體﹐故謂之仁。以其至尊無對﹐故謂之獨。混淪一个﹐無欠無餘。及乎太極一判﹐兩儀始分﹐則輕淸者騰而在上﹐重濁者碇而在下。於是坎宮有鉛﹐離官有汞﹐而向之所謂一物分爲二﹐能知二者名。

這二者之名﹐丹經不敢漏泄﹐巧諭多端﹐萬字千名﹐不可勝計。如論頂中之性者﹐諭之曰汞也﹑龍也﹑火也﹑根也﹑日也﹑魂也﹑離也﹑乾也﹑己也﹑天也﹑君也﹑虛也﹑兔也﹑無也﹑主也﹑浮也﹑朱砂也﹑扶桑也﹑奼女也﹑昆侖也﹔如論臍中之命者﹐諭之曰鉛也﹑虎也﹑水也﹑蒂也﹑月也﹑魄也﹑坎也﹑坤也﹑戊也﹑地也﹑臣也﹑實也﹑烏也﹑有也﹑賓也﹑沈也﹑水銀也﹑華嶽也﹑嬰兒也﹑曲江也。至於陰中含陽﹐陽中藏陰﹐千言萬論﹐不過引諭二者之名耳。

故元皇訣曰﹕鉛汞鼎中居﹐煉成無價珠。都來兩个字﹐了盡萬家書。

鐘離翁曰﹕除卻汞鉛兩味藥﹐其它都是誑愚迷。

髙象先曰﹕夢謁西華到九天﹐眞人授我指玄篇。其中簡易無多子﹐只要教人煉汞鉛。

馬丹陽曰﹕鉛汞是水火﹐水火是龍虎﹐龍虎是神气﹐神气是性命。

總來只是這兩个字﹐兩个字只是一个理。故盲修者岐而二之﹐若眞修者合而一之。合一者﹐煉炁而凝神﹐盡性而至命﹐烹鉛而幹汞﹐取坎而塡離。

蓋離中靈物號曰流珠﹐寓神則營營而亂﹐寓精則持盈而難保。所以葛仙翁作流珠歌嘆其難馭而易失也。豈不觀魏伯陽云乎﹕太陽流珠﹐常欲去人﹐卒得金華﹐轉而相因。又曰﹕河上奼女﹐靈而最神﹐將欲制之﹐黃芽爲根。曰金華﹐曰黃芽﹐皆指眞鉛而言﹐眞鉛者﹐乃太陰之精也。曰流珠﹐曰奼女﹐皆指靈汞而言﹐靈汞者﹐太陽之气也。

然此靈汞﹐其惟猛烈﹐見火則飛走無蹤﹐不得眞鉛﹐何以制伏﹖故紫陽曰﹕要者須制伏覓金公。金公者﹐鉛字也。蓋鉛自曲江而來﹐穿夾脊﹑徹玉京﹐斡旋沂流直上泥丸。𨿽名抽鉛添汞﹐實是還精補腦。

翠虛篇云﹕

天有七星地七寶﹐人有七竅權歸腦。

太古集云﹕

金丹運至泥丸穴﹐名姓先將記玉都。

法寶遺珠云﹕

識得本來眞面目﹐始知生死在泥丸。

黃庭經云﹕

泥丸百節皆有神。

又云﹕

腦神精根字泥丸。

又云﹕

一面之神宗泥丸﹐泥丸九眞皆有房。方圓一寸處此中﹐但思一部壽無窮。

所謂方圓一寸者﹐卽釋迦摩頂受記之處也。此處乃玄中之玄﹐天中之天。郁羅蕭臺﹐玉山上京。腦血之瓊房﹐魂精之玉室﹐百靈之命宅﹐津液之山源。此正在兩耳交通之穴﹐前明堂後﹐玉枕上﹐華蓋下﹐絳宮北極太淵之中﹐乃眞一元神所居之室也。

昔黃帝上峨嵋山﹐見天眞皇人於玉堂﹐請問眞一之道。皇人曰﹕此道家之至重其經﹐上帝祕在昆侖五城之內。藏以玉函﹐刻以金紮﹐封以紫泥﹐印以中章。吾聞之精云﹕在北極太淵之中﹐前有明堂﹐後有玉枕。上有華蓋﹐下有絳宮。巍巍華蓋﹐金樓穹窿。左罡右魁﹐激波揚空。紫芝被崖﹐朱艸朦朧。白玉嵯峨﹐日月垂光。歷火過水﹐經玄涉黃。城門交錯﹐帷帳琳瑯。龍虎烈衛﹐神人在旁。不施不與﹐一安其所。不遲不疾﹐一安其室。能暇能預﹐一乃不去。守一存眞﹐一乃通神。少欲約食﹐一乃畱息。白刃臨頭﹐思一得生。知一不難﹐難在於終。守之不失﹐可以無窮。此眞一祕旨之略也。

故道徳經曰﹕天得一以淸﹐地得一以寧﹐神得一以靈﹐谷得一以盈﹐萬物得一以生﹐王侯得—以爲天下。貞所謂神以知來﹐知以藏往也。所謂大而化之之謂聖﹐聖而不可知之之謂神也。分之爲二﹐陰陽之根底也。分之爲五﹐五行之樞紐也。又分爲八﹐八八六十四而爲河圖之數也。又分爲九﹐九九八十一而爲洛書之數也。又散之爲萬﹐生生化化萬物之綱維也。

羲文得其一﹐而周易興焉﹔禹箕得其一﹐而洪範疇焉﹔周茂叔得其一﹐而太極圖焉﹔邵堯夫得其一﹐而經世作焉﹔老子得其一﹐而萬事畢焉﹔釋迦得其一﹐而萬法歸焉。歸根者﹐歸此也。復命者﹐復此也。

西升經曰﹕人能守一﹐一亦守人。思一至饑﹐一與之糧。思一至渴﹐一與之漿。

靈樞經曰﹕天谷元神﹐守之自眞。

又曰﹕子欲長生﹐抱一當明。

又曰﹕抱一守眞﹐神自通靈。

人能握神守一於本宮﹐則眞炁自升﹑眞息自定﹑眞精自朝﹑靈苗自長﹑天門自開﹑元神自現。頂竅開而竅竅齊開﹐元神居而神神聽命。神旣居其竅而不散﹐則人安得而死乎﹖卽黃庭經所謂﹐子欲不死﹐修昆侖是也。

故丘處機云﹕

久視昆侖守眞一﹐守得摩尼圓又赤。淸虛浩曠陀羅門﹐萬佛千仙從此出。

還元篇云﹕

悟道顯然明廓落﹐閒閒端坐運天關。

此是根本功夫﹐頭腦學間﹐撥天關之手段﹐脫死籍之靈章。此道上蒼所祕﹐古今仙佛皆不敢明言。眞所謂千人萬人中一人兩人知者也。玄哉﹗玄哉﹗更有言不盡的口訣。

再一叮嚀﹐當其眞鉛入鼎之時﹐須要驅除雜念﹐奮速精神﹐口視頂門﹐用志不分﹐霎時龍虎交戰﹐造化爭弛﹐雷轟電掣﹐撼動乾坤﹐百脈悚然﹐九宮透徹﹐金晶灌頂﹐銀浪衝天。

紫陽所謂﹕以黑而變紅﹐一鼎雲气濃。少頃玉鼎湯溫﹐金鑪火散﹐黃芽徧地﹐白雪漫天﹐夫唱妻隨﹐龍吟虎嘯﹐陰戀陽魂﹐陽抱陰魄﹐鉛精汞髓﹐凝結如珠。

玉蟾所謂﹕夫婦老相逢﹐恩情自畱戀﹐此際玄珠成﹐象礦去金存。而一點金液復落於黃庭舊處矣。

斯時也﹐溶溶然如山云之騰太虛﹐霏霏然似膏雨之徧原野﹐淫淫然若春雨之滿澤﹐液液然像河水之將釋。百脈沖和而暢乎四體﹐眞个是拍拍滿懷都是春也。見此效驗﹐急行卯酉周天﹐進陽火﹐退陰符﹐使東西會合﹐南北混融﹐則四象五行攢族一鼎﹐混有靈於天谷﹐理五气於泥丸也。

髙象先云﹕

玄珠飛到昆侖上﹐子若求之憑罔象。

河東歌云﹕

兩物擒來共一鑪﹐一泓神水結眞酥。

指玄篇云﹕

必知會合東西路﹐切在沖和上下田。

陳泥丸云﹕

白虎自玆相見後﹐流珠哪肯不相從。

段眞人云﹕

四象五行攢族處﹐乾坤日月自然歸。

漸悟集云﹕

因燒丹藥火焰下﹐故使黃河水逆流。

純粹吟云﹕

子午鑪前分進退﹐乾坤鼎內列浮沈。

玄奧集云﹕

金消木性相交合﹐黑汞結鉛自感通。

云房眞人云﹕

驅回斗柄玄關理﹐斡轉天關萬象通。片響龍虎頻鬥罷﹐二物相交頃刻中。

指玄篇云﹕

奔歸气海名朱驥﹐飛入泥丸是白鴉。昨夜虎龍爭戰罷﹐雪中微見月鉤斜。

醒眼詩云﹕

木金間隔各西東﹐雲起龍吟虎嘯風。二物寥寥天地回﹐幸因戊己會雌雄。

陳泥丸云﹕

子時气到尾閭關﹐夾脊河東透甑山。一顆水晶入鑪內﹐赤龍捨汞上泥丸。

翠虛篇云﹕

醉倒酣眠夢熟時﹐滿船載寶進曹溪。一方識破丹基後﹐放去收來總是伊。

古仙歌云﹕

水銀一味是仙藥﹐從上傳流伏火難。若遇河東成紫粉﹐粉霜一吐化金丹。

玄奧集云﹕

移將北鬥過南辰﹐兩手雙擎日月輪。飛赴昆侖山上出﹐須臾化作一天云。

陰長生云﹕

夜深龍吟虎嘯時﹐急駕河東無暫歇。飛精運上昆侖頂﹐進火玉鑪烹似雪。

張元化云﹕

沂流一直上蓬萊﹐散在甘泉潤九垓。從此丹田沾潤澤﹐黃芽徧地一齊開。

原道歌云﹕

妙運丹田須上下﹐須知一體合西東。幾回笑指昆山上﹐夾脊分明有路通。

玄奧集云﹕

獨步昆侖望穹冥﹐龍吟虎嘯甚分明。玉池常滴陰陽髓﹐金帛時烹日月精。

羣仙珠玉云﹕

一點丹陽事回別﹐須向坎中求赤血。捉來離位制陰精﹐配合調和有時節。

金丹集云﹕

河東搬運上昆山﹐不動纖毫到玉關。妙在八門牢閉鎖﹐陰陽一气自循環。

無一歌云﹕

此到一復忘一可﹐可與元化同出沒。設若執一不能忘﹐大似癡貓守空窟。

白玉蟾云﹕

汞心煉神赤龍性﹐鉛身凝气白虎命。內外渾無一點陰﹐萬象光中玉淸鏡。

純陽文集云﹕

盜得乾坤祖﹐陰陽是本宗。天魂生白虎﹐地魄產靑龍。

運寶泥丸住﹐搬精入上宮。有人明此法﹐萬載貌如童。

抱一子顯道圖云﹕

造道原來本不難﹐工夫只在定中間。陰陽上下常升降﹐金水周流自返還。

紫府靑龍交白虎﹐玄宮地軸合天關。雲收雨散神胎就﹐男子生兒不等閒。

玄奧集云﹕

要識玄關端的處﹐兒女笑指最髙峯。

最髙峯﹐秀且奇﹐彼岸蒙蒙生紫芝。

只此便是長生藥﹐無限修行人不知。

許宣平玄珠歌云﹕

天上日頭地下轉﹐海底蟬娟天上飛。乾坤日月本不運﹐皆因斗柄轉其機。

人心若與天心合﹐顚倒陰陽只片時。龍虎戰罷三田靜﹐拾起玄珠種在泥。

羣仙珠玉歌云﹕

鉛思汞﹐汞思鉛﹐奪得乾坤造化權。性命都來兩个字﹐隱在丹經千萬篇。

卯酉周天口訣﹝周天璇璣圖﹞

前段乾坤交媾﹐收外藥也。此段卯酉周天﹐收內藥也。外交媾者﹐後上前下﹐一升一降也。內交媾者﹐左旋右轉﹐一起一伏也。兩者循環﹐狀似璇璣。

故魏伯陽云﹕循據璇璣﹐升降上下﹐周流六爻﹐難以察睹。世人只知有乾坤交媾﹐而不知卯酉周天﹐是猶有車而無輪﹐有舟而無舵﹐欲望遠載﹐其可得乎﹖

故還元篇云﹕輪回玉兔與金烏﹐道在人身人自迷﹐滿目盡知調水火﹐到頭幾个識東西。東者﹐水性也。西者﹐金情也。一物分二﹐間隔東西。今得斗柄之機幹旋﹐則木性愛金﹐金情戀木﹐兩相交結﹐而金木交並矣。金本交並﹐方成水火全功。丹經謂之和合四象者此也。

故張全一鉛火祕訣云﹕

大藥之生有時節﹐亥末子初正半夜。精神相媾合光華﹐恍恍惚惚生明月。

媾罷流下噴泡然﹐一陽來復休輕泄。急須閉在太玄關﹐火逼藥過尾閭穴。

采時用目守泥丸﹐垂下左上且凝歇。謂之瞻理腦升玄﹐右邊放下復起折。

六六數畢藥生幹﹐陽極陰生往右遷。須開關門以退火﹐目光下矚守坤田。

右上左下方凝住﹐三八數了一周天。此是天然眞火候﹐自然升降自抽添。

也無弦望與晦朔﹐也無沐浴共長篇。異各剪除譬諭掃﹐只斯兩句是眞詮。

其法在乾坤交媾後行之﹐則所結金丹不致耗散也。先以法器頂住太玄關口﹐次以行气主宰下照坤臍。良久﹐徐徐從左上照幹頂。少停﹐從右降下坤臍。是爲一度。又從坤臍而升上干頂﹐又從幹頂而降下坤臍。如此三十六轉﹐是爲進陽火。三十六度畢﹐並關以退火﹐亦用下照坤臍﹐從右上至幹頂﹐左邊放下坤臍﹐是爲一度。如此二十四轉﹐是爲退陰符。二十四度畢。

故張紫陽云﹕

斗極建四時﹐八節無不煩。斗極實兀然﹐魁杓自移動。

只要兩眼皎﹐上下交相送。須向靜中行﹐莫向忙裏送。

所以用兩眼皎者﹐何也﹖蓋眼者﹐陽竅也。人之一身皆屬陰﹐惟有這點陽耳。我以這一點之陽﹐從下至上﹐從左至右﹐轉而又轉﹐戰退羣陰﹐則陽道日長﹐陰道日消。

故易曰﹕龍戰於野﹐其血玄黃。又能使眞气上下循環﹐如天河之流轉﹐其眼之功可謂大矣。

蓋人初結胎時﹐天一生水﹐先生黑睛﹐而有瞳仁屬腎﹐地二生火﹐而有兩皆屬心。天三生木﹐而有黑珠屬肝﹔地四生金﹐而有白珠屬肺﹔天五生土﹐而有上下胞胎屬脾。由此觀之﹐則五臟精華皆發於目也。

因師指竅之後﹐見婦人小產﹐半馬落胎﹐並抱雞之蛋﹐俱先生雙目而臟腑皆未成形。予始知目乃先天之靈﹐元神所遊之宅也。

皇極經世書云﹕天之神﹐棲於日﹔人之神﹐發於目。大矣哉﹗人之神發於目也。生身處﹐此物先天地生﹔沒身處﹐此物先天地沒。水﹑火﹐木﹑金﹑上之五行﹐攢簇於此﹐肝﹑心﹑脾﹑肺﹑腎之五臟﹐鐘靈於此﹐唾﹑涕﹑精﹑津﹑气﹑血﹑液之七物﹐結秀於此。其大也﹐天地可容﹐其小也﹐纖毫不納。玆非吾一身中之大寶也歟。

內指通玄訣云﹕

含光便是生長藥﹐變骨成金上品仙。

上陽子云﹕

玄微妙訣無多吉﹐只在眼前人不顧。

崇正篇云﹕

搬運有功連晝夜﹐斡旋至妙體璇璣。

火候歌云﹕

欲透玄玄須謹獨﹐謹獨工夫機在目。

陳泥丸云﹕

眞陰眞陽是其道﹐只在眼前何遠詞。

薛道光云﹕

分明只在眼睛前﹐自是時人不見天。

劉海蟾云﹕

下降上升循殼軸﹐左旋右復合樞機。

王子眞云﹕

昨宵奼女啟靈扉﹐窺見神仙會紫微。北斗南辰前後布﹐兩輪日月往來飛。

蕭紫虛云﹕

如龍養珠常自顧﹐如雞孵卵常自抱。金液還丹在眼前﹐迷者多而悟者少。

陳翠虛云﹕

不是燈光日月星﹐藥靈自有異常明。垂簾久視光明處﹐一顆堂堂現本眞。

翠虛篇云﹕

莫謂金丹事等閒﹐切須勤若力攢研。殷勤好與師資論﹐不在他途在目前。

玄坤集云﹕

靑牛人去幾多年﹐此道分明在目前。欲識目前眞的處﹐一堂風冷月蟬娟。

陳泥丸云﹕

大道分明在眼前﹐時人不會娛歸泉。黃芽本是乾坤气﹐神水根基與汞連。

玄學統宗云﹕

幾回抖搜上昆侖﹐運動璇璣造化分。晝夜周而還復始﹐嬰兒從此命常存。

觀吾判感歌云﹕

這骨董﹐大奧妙﹐妙在常有觀其竅。此竅分明在目前﹐下士聞之卽大笑。

金丹賦云﹕

呼龍虎吸﹐魂吞魄吐。南北交媾於水火﹐卯酉輪還於子午。

總括乾坤之策﹐優遊變化之主。母子包羅於匡廊﹐育養因依於鼎釜。

郡仙珠玉山云﹕

覺中覺了悟中悟﹐一點靈光無遮護。放開烈焰照娑婆﹐法界縱橫獨顯露。

這些消息甚幽微﹐木人遙指白雲歸。此个玄關口難說﹐目前見得便忘機。

南穀子云﹕

至道不遠兮﹐恆在目前竅。竊天地之機兮﹐修成仙胎。

純陽子云﹕

有人問我修行法﹐遙指天邊日月輪。

以上諸仙雅言﹐皆發明行气主宰之義也。

蓋此節工夫與第四節

同是一理﹐承上接下﹐端如貫珠﹐采取藥物於曲江之下﹐聚火開之而上升於乾﹐乾坤交媾於九宮之上﹐周天運之而凝結於鼎。

張紫陽云﹕

都來片餉工夫﹐永保無窮逸樂。

輕淸者凝於泥丸﹐重濁者流歸气穴。逐日如此此抽添﹐如此交媾﹐汞漸多﹐鉛漸少﹐久則鉛將盡﹐汞亦幹﹐結成一顆摩尼﹐是爲金液大還丹也。

故馬宜甫云﹕

收得水中金﹐采得菩提子。運得昆侖風﹐長壽無生死。

蓋坎中之鉛﹐原是父之眞精﹔離中之汞﹐原是母之眞血。始因幹體一破﹐二物遂分兩弦。是以常人日離日分﹐分盡而死。所以至人法乾坤之體﹐效坎離之用﹐奪神功﹐攺天命﹐求坎中之鉛﹐制離中之汞﹐取坎中之陽﹐塡離中之汞。陰盡陽純﹐復成乾元本體。

故張紫陽云﹕

取將坎位中心實﹐點化離官腹內陰。自此變成幹健體﹐潛藏飛躍盡由心。

性命雙修萬神圭旨第六節

口訣

靈丹入鼎長養聖胎

﹝靈丹入鼎圖﹞

﹝內附火侯﹞

原初那點精金渾然在礦﹐因火所逼﹐遂上干宮﹐漸采漸積﹐以烹以熔﹐損之又損﹐煉之又煉﹐直至煙消火滅﹐礦盡金純﹐方才成此一粒龍虎金丹。圓陀陀﹐活潑潑﹐如露如電﹐非霧非煙﹐輝煌閃爍﹐光耀昆侖。放則迸開天地竅﹐歸兮隱人翠微宮。

此時藥也不生﹐輪也不轉﹐液也不降﹐火也不炎。五气皆朝於上陽﹐三華俱聚於幹頂。陽純陰剝﹐丹熟珠靈。

紫陽翁曰﹕

羣陰剝盡丹成熟﹐跳出樊籠壽萬年。

是以唐宋尸解諸仙多於此處分路﹐隨意生身﹐出沒自由﹐不肯於百尺竿頭而再進一步。故有七趣之譏﹐落空之誚。蓋爲不知重立我之性命﹐再造我之乾坤﹐變種性爲佛性﹐化識神爲元神﹐自造自化之妙也。

若命宗人不知所以自爲造化﹐就是枯坐旁門﹐而道非其道也。若性宗人不知所以自爲造化﹐就是頑空外道﹐而釋非其釋也。

此法乃仙眞佛祖之所深祕﹐卽自從金元以來而學道之人少有知之者。獨吾師尹公曰﹕鼎中有寶非眞寶﹐重結靈胎是聖胎。

然而珠在昆侖﹐何由得下而結聖胎﹖必假神廬﹐竊靈陽眞气以催之。太陽眞火以逼之﹐催逼旣久﹐則靈丹應時脫落﹐吞入口中﹐化爲金液﹐而直射於丹房之內﹐霎時雲騰雨施﹐電掣雷轟﹐鏖戰片餉之間﹐銷盡一身陰渣﹐則百靈如輻之輳殼﹐七寶若水之朝宗﹐皆聚於此矣。

昔無上元君謂老子曰﹕

神丹入口壽無窮也。

故老子修之是爲道祖。

許宣平曰﹕

神居竅而千智生﹐丹入鼎而萬種化。

陳虛白曰﹕

我初凝結聖胎時﹐百脈俱停气不馳。

施肩吾曰﹕

天人同一气﹐彼此感而通。

陽自空中來﹐抱我主人翁。

然我旣得靈丹入鼎矣﹐而內外交修﹐煉之而復煉之﹐而必至於天地合徳﹐則太虛中自然有一點眞陽以與我之靈丹合而爲一。蓋吾身之靈感天地之靈﹐則內眞外應﹐渾然混合。

金碧經云﹕磁石吸鐵﹐隔礙潛通。大同此意。這段功夫全以至靜爲主。

老子云﹕人能常淸靜﹐天地悉皆歸。當其兩陽乍合﹐聖胎初凝﹐必須常常覺照﹐緊緊護持。如小龍之乍養珠﹐似幼女之初懷孕。牢關神室﹐不可使之滲漏。

故太白眞人曰﹕固濟能不泄﹐變化在須臾。更於一切時中﹐四威儀內﹐時時照顧﹐念念在玆﹐混混沌沌﹐如在母胞﹐終日如愚而不違﹐不久須臾間斷也。

葛仙翁云﹕

息息歸中無間斷﹐天眞胎裏自凝堅。

張用成云﹕

一粒靈丹吞入腹﹐始知我命不由天。

石得之云﹕

將來掌上霞光燦﹐吞入腹中宮殿新。

趙緣督云﹕

神丹飛落黃金室﹐嬰兒降生極樂國。

呂純陽云﹕

刀主餌了丹書降﹐跳出塵籠上九天。

朱文公云﹕

刀圭一入口﹐白日生羽翰。

李淸庵云﹕

一顆寶珠吞入腹﹐作个全眞仙眷屬。

陳希夷云﹕

邈無蹤迹歸丹房﹐潛有機關結聖胎。

薛紫賢云﹕

四象包含歸戊己﹐辛勤十月產嬰孩。

悟眞篇云﹕

果生枝上終期熟﹐子在胞中豈有殊。

醉中吟云﹕

寶珠笑舞辭天谷﹐才脫胞胎又入胎。

張紫陽云﹕

嬰兒是一含眞炁﹐十月胎圓入聖基。

呂純陽云﹕

天生一物變三才﹐交感陰陽結聖胎。

白玉蟾云﹕

雞能抱卵心常聽﹐蟬到成形殼始分。

兪石澗云﹕

虎嘯一聲龍出窟﹐鸞飛鳳舞入金城。

羣仙珠玉云﹕

一粒餐兮天地壽﹐死生生死不相干。

張紫陽云﹕

相吞相咽卻相親﹐始覺男兒有孕身。

鐘離翁云﹕

胎內嬰兒就﹐勤加溫養功。時時照丹房﹐刻刻守黃中。

陳泥丸云﹕

男兒懷孕是胎仙﹐只爲蟾光夜夜圓。奪得天機眞造化﹐身中自有玉淸天。

陳抱一云﹕

大道無私感卽來﹐神仙此語豈虛哉。苟非著意求鉛汞﹐爭悟天機結聖胎。

玄奧集云﹕

閬苑蟠桃自熟時﹐摘來服餌莫教遲。幾回下手潛偸處﹐無限神仙總不知。

龍眉子云﹕

形如雀卵團團大﹐間似驪珠珠珠圓。龍子脫胎吞入口﹐此身已證陸行仙。

紫虛眞人云﹕

初煉還丹須入室﹐婦人懷孕更無殊。聖胎凝結圓成後﹐出入行藏豈有拘。

白紫淸云﹕

和將戊己作丹妒﹐煉得紅丸化玉酥。慢守火符三百日﹐產成一顆夜明珠。

張眞人贈白龍洞主歌云﹕

從此根苗漸長成﹐隨時灌漑抱眞精。十月脫胎存入口﹐不覺凡身已有靈。

白玉蟾云﹕

怪事教人笑幾回﹐男兒今也會懷胎。自家精血自交媾﹐身裏夫妻是妙哉。

黃元吉云﹕

鼎內金丹燦爛光﹐無由摘爾到黃房。忽然夜半天風便﹐吹送靈兒歸故鄕。

陳翠虛云﹕

道要無中養就兒﹐个中別有眞端的。都緣簡易妙天機﹐散在丹書不肯泄。

王重陽云﹕

閒中偶爾到天臺。忽見霞光五色開。想是金丹初變化﹐取歸鼎內結嬰孩。

上陽子云﹕

玉皇若也問丹材﹐偃月鑪中取下來。馳騁英雄吞一粒﹐男兒懷了一年胎。

陳致虛云﹕

饑餐渴飲困來眠﹐一道分明體自然。十月聖胎完就了﹐一聲霹靂出丹山。

至於釋教教人亦不外此。如楞嚴經曰﹕行如佛同受佛气﹐分如中陰身自求。父母陰信冥通入﹐如來種名生貴住。旣遊道胎﹐親奉覺乳﹐如胎已成人相。不缺名方﹐便具足住。容貌如佛﹐心相亦同。名正心住﹐身心合成﹐日益增長﹐名不退住﹐十身靈相﹐一時具足﹐名童眞住。形成出胎﹐親爲佛子﹐名法王子住。表以成人﹐如國大王﹐以諸國事分委太子﹐彼剎利王。世子長成﹐陳列灌頂﹐名灌頂住。夫入如來種者﹐以種性而爲如來之種子﹐以自造化如來也。故曰道胎﹐又曰覺乳﹐其與婦人之乳兒﹐玄門之胎仙﹐亦何以異﹖及至形成出貽﹐親爲佛子﹐豈不是眞人出現﹐大神通從此﹐天仙可相賀耶﹖

蓋丹書梵典﹐皆有次序口訣﹐但人不知。而驀直看過去了正﹐是珠在路旁人不拾。惜哉﹗予今略摘此數條表而出之﹐以引古之是而證今之非也。

火候﹝火候崇正圖﹑長養聖胎圖﹞

火候最祕﹐聖人不傳﹐令則露之。藥非火不產﹐藥熟則火化矣。火非藥不生﹐火到則丹成矣。且火候之奧﹐非可一槪而論。

故未得丹時﹐須借武火以凝之﹐旣得丹時﹐須藉文火以養之。文火者。結實之火也。其養之法﹐節其寒溫消息是也。

故參同契曰﹕候視加謹愼﹐審察辧寒溫。審其火之未燃也﹐須藉巽風以吹之。察其火之旣燃也﹐須資神水以活之。若太過﹐則損之﹔若不及﹐則益之﹐俾得中和而無火燥﹑火寒之病矣。

蓋火之寒燥﹐全在意念上發端。

陳虛白曰﹕念不可起﹐念起則火燥﹔意不可散﹐意散則火冷。惟只要一念不起﹐一意不散﹐含光默然﹐眞息綿綿﹐圓明覺照﹐常自惺惺﹐此長養聖胎之眞火候也。

故白玉蟾曰﹕

采藥物於不動之中﹐行火候於無爲之內。

張三峯曰﹕

以默以柔存火性﹐勿忘勿助養靈胎。

劉海蟾曰﹕

兀兀無爲融至寶﹐微微文文養潛龍。

張紫陽曰﹕

自有天然眞火育﹐不須柴炭及吹噓。

又曰﹕

謾守藥鑪著火候﹐但安神息任天然。

此四翁乃列仙中之錚錚者﹐皆以天然眞火﹑自然妙用而成無上至眞之道。又何嘗用卦爻斤兩﹐年月日時哉﹖

今時之人﹐錯會仙師本意﹐泥象執文﹐認指爲月﹐而必欲推算卦體之策數﹐求合卦書之陰陽。吾恐終身役役﹐而不見其成功﹐倏然疲斃﹐而不知其歸處。

豈不見張平敍云﹕

此中得意須忘象﹐若究羣爻謾役情。

髙象先云﹕

晝夜屯蒙法自然﹐焉用孜孜看火侯。

陳衝素云﹕

火𨿽有侯不須時﹐些子機關我自知。

彭眞一云﹕

從來眞火無形象﹐不得師傳亦大難。

蕭子虛云﹕

藥物調和﹐悟者甚易。火候消息﹐行之恐難。

一十月功夫存杳杳綿綿之息﹐三萬年气數在來來往往之間。所以養丹田之寶﹐此寶常在在丹鼎之珠。此珠復還﹐駕動河車。離塵世尾閭之海﹐移居天谷上昆侖蓬島之山。前數句謂成丹之時脫胎而入日﹐末一句謂功成之後脫胎而出殼﹐中間兩句謂溫養子珠﹐長養聖胎。

張三峯曰﹕

年月日時空有著﹐卦爻斤兩亦支離。若存會得綿綿意﹐正是勿忘勿助時。

白紫淸曰﹕流俗淺識。未學凡夫豈知元始天尊與天仙地仙﹐日日采藥物而不停﹐藥物愈采而無窮也。又豈知山河大地與蠢動含靈﹐時時行火候而無暫助﹐火候愈行而不歇也。神凝則精气聚而百寶結者﹐結胎之藥物也。眞息往來而未嘗少有間斷者﹐溫養之火候也。

陳虛白曰﹕火候之要﹐尢當以眞息求之。

丘長春曰﹕一念不離方寸是眞空。此養胎之眞火也。夫眞火者﹐我之神也﹐而與天地之神﹑虛空之神同其神也。眞候者﹐我之息也﹐而與天地之息﹑虛空之息同其息也。

左元放曰﹕

火候無爲合自然﹐自然眞火養胎仙。但存神息居丹扃﹐調變先天接後天。

王重陽曰﹕

聖胎旣凝﹐養以文火。安神定息﹐任其自如。

此以神感﹐彼以神應。天機妙用﹐自然而然。

予於是而知神息者﹐火候也。而孟子之所謂勿忘勿助﹑老氏之所謂綿綿若存﹑釋氏之所謂不得勤不得怠者﹐是皆神息之自然火候之微旨也。

故曰﹕

神仙不肯分明說﹐說得分明笑殺人。

貞集

性命雙修萬神圭旨第七節

口訣

嬰兒現身出離苦海

﹝嬰兒現形圖﹑出離苦海圖﹞

﹝內附眞空煉形法則﹞

前面火候已足﹐聖胎已圓﹐若果之必熟﹐兒之必生﹐彌歷十月﹐脫出其胞。

釋氏以此謂之法身﹐又曰實相。玄門以此謂之赤子﹐又曰嬰兒。嬰兒當移胎換鼎之時﹐躍然而出﹐潛居气穴之間﹐又重開一混沌也。

蓋此穴原是神仙長胎住息之鄕﹐赤子安身立命之處。因是熟境﹐順路而歸。嬰兒旣宴坐靜室﹐安處道場﹐須藏以玄玄﹐守以默默。始則藉坤母黃芽以育之﹐繼則聚天地生意以哺之。此願彼應﹐發邇見遠。其中自呼自息﹐自闔自開﹐自動自靜﹐自由自在﹐若神仙逍遙於無何鄕﹐似如來禪定於寂滅海。

到此大安樂處﹐仍須密守關元﹐無令外緣六塵魔賊所侵﹐內結煩惱﹐姦臣所亂。若坐若臥﹐常施瑩淨之功。時止時行﹐廣運修持之力。遂得六門不漏﹐一道常通﹐眞體如如﹐永固丹基者矣。日夕如此衛護﹐如此保顧﹐如龍養珠﹐如母育子﹐不可頃刻暫忘﹐剎那失照。

鐘離翁曰﹕

孩兒幼小未成人﹐須藉坤娘養育恩。

又曰﹕

已證無爲自在心﹐更須溫養保全眞。

李淸庵曰﹕

丹從不煉煉中煉﹐道向無爲爲處爲。息念息緣調祖炁﹐忘聞忘見養嬰兒。

呂純陽曰﹕

腹內嬰兒養已成﹐且居塵世暫娛情。無端措大剛饒舌﹐卻入白雲深處行。

蓋溫養育嬰乃作仙之一大事﹐若養育失調﹐嬰兒就有棄殼離巢之變。此時著實提防﹐不可輕縱出去﹐則一出而迷途﹐遂失舍而無歸。

故白玉蟾有重整釣魚桿﹐再斫秋筠節之嘆。

上陽子云﹕

旣達返還九與七﹐此卽木金三五一。炁全神壯換胎時﹐照護嬰兒休遠出。

防護之訣﹐密固三要爲緊。

參同契曰﹕

耳目口三寶﹐閉塞勿發通。眞人潛深淵﹐浮游守規中。

其法是以眼觀眼﹐以耳聽耳﹐以鼻調鼻﹐以口緘口﹐潛藏飛躍﹐在正一心。則外無聲色臭味之牽﹐內無意必固我之累。自然方寸虛明﹐萬緣澄寂﹐而我本來赤子怡怡然安處其中矣。

𨿽然外固三要﹐尢要內遣三害。三害者﹐邪念﹑煩惱﹑嗔恚是也。故道覺禪師曰﹕修此戒定慧﹐斷彼嗅貪癡。蓋貪癡易於制伏﹐惟有嗔毒難降。

聖胎訣云﹕嗔恚之火一燃﹐胎眞去如奔馬。直待火滅煙消﹐方才歸於廬舍。

宋儒亦曰﹕忿火不懲﹐必有燎原之患﹐欲水不窒﹐豈無潰川之災﹖

圓覺道場修證儀云﹕一念嗔起﹐具八方障門﹐今欲去嗔之法﹐惟宗老子之日損﹑周易之懲忿﹑世尊之覺照。

髙憎妙普曰﹕嗔火正燃時﹐我以覺照之。猶如湯消冰﹐了了無分別。緣此嗔火非實有體﹐皆從無名而來。

猶寶積經偈云﹕如鉆木出火﹐要假眾緣力。若緣不和合﹐火終不得生。是不悅意生﹐畢竟無所有。知聲性空故﹐嗔也不復生。嗔不在於聲﹐亦不身中住。因緣和合起﹐離緣緣不生。如因乳等緣﹐和合生酥酪。嗔目性無起﹐因於粗惡事。愚者不能了﹐熱惱自燒燃。應當如是知﹐究竟無所有。嗔性本寂靜﹐但有於假名﹐嗔恚卽實際。以依眞如起﹐了知如法界。是名嗔三昧。

寶積經又云﹕求自然智破無名殼﹐則無名變成慧炬﹐而嗔火化作心燈﹐嗔之一毒旣消﹐八萬四千煩惱亦滅。

佛經云﹕諸魔平等﹐煩惱爲先。

又云﹕現住菩薩魔﹐煩惱無所有。

文云﹕智者於苦樂﹐不動如虛空。善觀察煩惱﹐我我所俱離。

又云﹕無障大悲﹐觀諸眾生﹐所有煩惱皆從虛假妄想而失。知諸煩惱﹐體性自離。如是隨覺﹐卽是菩提。煩惱之性﹐卽菩提性。

又云﹕煩惱境是佛境界﹐觀煩惱性空是正修行。

又云﹕欲除煩惱﹐當行正念。

四祖亦云﹕一切煩惱業障﹐本來空寂。

細觀佛祖經旨大槪﹐謂煩惱性空勿爲窒礙﹐觀如夢幻﹐不用介懷。設使觸景情動﹐如回應聲﹐旣應卽止。若此﹐則煩惱塵勞不待斷而自滅﹐胎眞赤子弗假修而自靈。

又有經云﹕

以智慧劍破煩惱賊﹐以智慧刀裂煩惱綱﹐以智慧火燒煩惱薪。

僧圓照云﹕

對治煩惱魔﹐淸淨常歡喜。

龐居士云﹕

諦現四大本空﹐煩惱何處安腳。

晁文元云﹕

身同夢幻非眞有﹐事比風雲不久畱。旣能洞達須剛斷﹐煩惱魔空過卽休。

張紫陽云﹕

可謂道髙龍虎伏﹐堪言徳重鬼神飲。已知壽永齊天地﹐煩惱無由更上心。

六祖壇經云﹕凡夫卽佛﹐煩惱卽菩提。前念迷卽凡夫﹐後念悟卽佛。前念著境卽煩惱﹐後念離境卽菩提。

故纓珞經云﹕佛言我從本來不得一法﹐究竟定意﹐始知所謂無念。若得無念者﹐觀一切法﹐悉皆無形﹐因此得成無上正眞之道。

又云﹕世人不能成道而脫生死者﹐良由妄念爲輪回種子耳。

蓋妄念起處﹐卽是生災。妄念息處﹐卽是眞元。故玄門以止念爲本﹐釋教以無念爲宗。

無念者﹐爲無邪念﹐非無正念。念有念無卽名邪念﹐不念有無助名正念。念善念惡卽名邪念﹐不念善惡卽名正念。乃至苦樂﹑生滅﹑取捨﹑冤親﹑憎愛﹐井名邪念﹐不念苦樂等是名正念。但事來不受一切處﹐無心卽是無念也。無念之念﹐謂之正念。

佛經云﹕善男子我等住於無念法中﹐得如是金色三十二相﹐放大光明﹐照無餘世界。

髙峯禪師云﹕

慈氏受一生成佛之功﹐不出一念無生性海。

智常禪師云﹕

眞如無念。非念法能階實相﹐無生豈生心。能至無念念者﹐卽念眞如﹔無生生者﹐生乎實相。

李之才云﹕

念之天理則明月之當空﹐念之人欲則浮雲之蔽日。

寒山子云﹕

旋幹倒嶽鎭常靜﹐一念萬年永不移。

天隱子云﹕

不睹不聞存覺性﹐無思無念養胎仙。

寶積經中所說菩薩安住無所住之念﹐非憶非忘所安住念﹐卽名法界。是知從上若佛﹑若祖﹑若聖﹑若仙﹐皆因冥心息念而得妙道。

故尙書曰﹕惟狂克念作聖﹐然克念之功須要躬行實踐﹐方有進步。不然﹐一片太虛﹐途路甚遠﹐少一步定是到不得。

昔人所謂工夫不到不方圓﹐工夫若做到極﹐則處自然入於無念。旣得無念眞常﹐則玄竅嬰兒寂寂然而無撓擾之患矣。

劉虛谷云﹕

大功欲就三千日﹐妙用無虧十二時。

陳朝元云﹕

含養胞胎須十月﹐育嬰乳哺要千朝。

泥丸翁云﹕

片響工夫修便現﹐老成須是過三年。

三年功夫已完﹐溫養事畢。卽悟眞所謂﹐一霎火焰飛﹐眞人自出現。眞人旣現﹐必出太玄而升天谷﹐再加冥心滅盡之功﹐則有通靈變化之妙。

劉海蟾曰﹕

卦行火侯周天畢﹐孕个嬰兒鎭下田。霹靂一聲從地起﹐幹戶肇開光萬里。翻身推出太玄關﹐這回方是眞仙子。

眞空煉形法則﹝眞空煉形圖﹞

普照怫心曰﹕

異端有白我其觀﹐卻嘆人從甕裏盤。最上一乘含蓄遠﹐好從玄竅覓天寬。

蓋眞空煉形之法﹐譬諭運甕相似。若處甕內﹐焉能運之﹐必也處於甕外。身處甕外者﹐卽釋氏所謂外其身而虛空之是也。

故老子曰﹕

外其身而身修﹐忘其形而形存。

薛道光曰﹕

若人空此幻化身﹐親授聖師眞規則。

張全一曰﹕

太虛是我﹐先空其身。其身旣空﹐天地亦空。

天地旣空﹐太空亦空。空無所空﹐乃是眞空。

淸靜經曰﹕內觀其心﹐心無其心。外視其形﹐形無其形。形無其形者﹐身空也﹔心無其心者﹐心空也。心空無礙﹐則神愈煉而愈靈﹔身空無礙﹐則形愈煉而愈淸。直煉到形與神而相涵﹐身與心而爲一﹐方才是形神俱妙﹑與道合眞者也。

古仙曰﹕形以道全﹐命以術延。此術是竅無涯之元炁﹐續有限之形軀。無涯之元炁﹐是天地陰陽長生眞精靈父聖母之炁也。有限之形軀﹐是陰陽短促濁亂凡父凡母之气也。故以眞父母之炁變化凡父母之身爲純陽眞精之形﹐則與天地同壽也。

按孫陀羅尊者云﹕世尊教我觀鼻端白﹐我初諦觀﹐經三七日﹐見鼻中气出入如煙﹐身心內明﹐圓洞世界﹐徧成虛淨﹐猶如硫璃煙相漸消﹐鼻息成白﹐心開漏盡﹐諸出入息化爲光照﹐照十方界﹐得阿羅漢。

朱元晦云﹕

鼻端有白﹐我其觀之。

莫認眞云﹕

平生姿韻愛風流﹐幾笑時人向外求。萬別千差無覓處﹐得來原在鼻尖頭。

夫人未生之先﹐一呼一吸﹐气通於母。人之旣生之後﹐一呼一吸﹐气通於天。天人一气﹐聯屬流通﹐相吞相吐﹐如扯鋸焉。天與之我﹐能取之得其气﹐气盛而生也。天與之天﹐復取之失其气﹐气絕而死也。

故聖人觀天之道﹐抉天之行﹐每於義馭未升﹐腸谷之時﹐凝神靜坐﹐虛以待之﹐內含意念﹐外舍萬緣﹐頓忘天地﹐粉碎形骸。自然太虛中有一點如露如電之陽﹐勃勃然﹐入玄門﹐透長谷﹐而境上泥丸﹐化爲甘霖而降於五內。我卽鼓動巽風以應之﹐使其驅逐三關九竅之邪﹐掃蕩五臟六腑之垢﹐焚身煉質﹐煆滓銷霾﹐抽盡穢濁之軀﹐變換純陽之體。累積長久﹐化形而仙。

陳翠虛曰﹕

透體金光骨髓香﹐金筋玉骨盡純陽。煉教赤血流爲白﹐陰气消磨身自康。

丘長春曰﹕

但能息息常相顧﹐換盡形骸玉液流。

張紫瓊曰﹕

天人一气本來同﹐爲有形骸礙不通。煉到形神冥合處﹐方知色相卽眞空。

薛復命曰﹕

不知將謂气﹐得後自然眞。

董漢醇曰﹕金用礦消﹐形由炁煉。煉形之法﹐總有六門。其一曰玉液煉形﹐其二曰金液煉形﹐其三曰太陰煉形﹐其四曰太陽煉形﹐其五曰內觀煉形。若此者總非虛無大道﹐終不能與太虛同體。惟此一訣﹐乃曰眞空煉形。𨿽曰有作﹐其實無爲﹐𨿽曰煉形﹐其實煉神﹐是修外而兼修內也。

依法煉之﹐百日則七魄亡形﹐三尸絕迹﹐六賊潛藏﹐而十魔遠遁矣。煉之千日﹐則四大一身﹐儼如水晶塔幹﹐表裏玲瓏﹐內外洞徹﹐心華燦然﹐靈光顯現。靈光者﹐慧光也﹐故曰惹光生處覺花開。蓋慧覺花開非煉形入微與道冥一者不能有此。

故生神經曰﹕身神並一﹐則爲眞身﹔身與神合﹐形隨道通。隱則形固於神﹐顯則神合於气。所以蹈水火而無礙﹐對日月而無影。吾亡在己﹐出入無間。或畱形住世﹐或脫質升仙。有白日而飛肉屍者﹐黃帝之謂也。有畱形在世者﹐彭祖之謂也。有受命而居天職者﹐張天師之謂也。有拔宅而上升者﹐許施陽之謂也。有示疾而終者﹐王重陽之謂也。有入仕而臣者﹐東方朔之謂也。至於老子爲柱史﹐辛鈃爲大夫﹐尹喜爲關令﹐伯姬爲卿上﹐唐典隱昆陵﹐孑休治漆園﹐帝者師四﹐皓輔漢惠﹐仇生仕殷﹐輔光仕漢﹐馬舟仕晉﹐海蟾仕燕﹐正陽棄官﹐純陽應舉﹐常有執鞭﹐琴髙執笏。若此者﹐多不可以枚數。

噫﹗神仙之隱顯去畱﹐豈世之凡夫所能測度者哉。更若憑虛禦風之﹐列子折蘆過江之﹐達摩非若淘質煉形之功﹐又安能如此輕舉之身乎﹖此形神俱妙之道﹐非坐脫立亡者之所能知。所以不免有拋身入身之失爾。

故學仙佛之流﹐若獨以煉神爲妙﹐不知煉形爲要者﹐所謂淸靈善化之鬼﹐何可與髙仙爲比哉﹖大抵溫養煉形﹐無分彼此﹐𨿽然在兩處發明﹐其實是一个道理。內外兼修﹐不相違背。若十日功夫無間﹐乃懸崖撒手時也。自然言語道斷﹐心思路絕。能所兩亡﹐色空俱泯﹐無滯無礙﹐不染不著﹐身似翔鴻不可籠﹐心如蓮華不著水。火光淨淨﹐瀟瀟灑灑﹐騰騰任運﹐任運騰騰﹐做一个無事無爲﹑自在消逼之散漢也。此際嬰兒漸露其形﹐與人無異﹐愈要含華隱曜﹐鎭靜心田﹐若起歡忻﹐就要廣境。

如陳泥丸云﹕

我昔功夫行一年﹐六脈已息气歸根。有个嬰兒在丹田﹐與我形貌亦如然。

嬰兒旣長﹐穴不能居﹐自然裂竅而出﹑貫頂而升。此之謂出離苦海而起彼岸也。

永明壽禪師云﹕

身在苦海中﹐賴此鐵羅漢。苦海旣脫離﹐捨筏登彼岸。

觀吾陳眞人云﹕

此岸波濤已脫離﹐到彼方知壽可躋。一得歸來宜永得﹐渡河筏子上天梯。

性命雙修萬神圭旨第八節

口訣

移神內院端拱冥心

﹝端拱冥心圖﹑化身五五圖﹑跨鳳淩霄圖﹑陽神出現圖﹞

始則有作有爲者﹐采藥結丹以了命也﹔終則無作無爲者﹐抱一冥心以了性也。

悟眞篇云﹕

始則有作人爭覺﹐及至無爲眾始知。但見無爲爲道妙﹐不知有作是根基。

證道歌云﹕

到無爲處不無爲﹐方知吾道是希夷。

今之在象凡夫﹑出家外道﹐只知有這邊道理﹐不知有那邊境界﹐只知有此間之妙﹐不知有彼岸之玄﹔只知無事﹐而不知稀有之事﹔只知無爲﹐而不知有爲之法。此乃知其一不知其二。修其性不修其命者也。

故丹道未成之先﹐若不知下學之有爲﹐而著於空焉﹐則謂之落空漢。丹道已成之後﹐若不知上達之無爲﹐而著於相焉﹐則謂之守屍鬼。

石杏林曰﹕

有物非無物﹐無爲合有爲。

陳泥丸曰﹕

我聞前代諸聖師﹐無爲之中無不爲。

陰長生曰﹕

無爲眞人居上界﹐空寂更無塵可礙。有爲功就又無爲﹐無爲也有功夫在。

所謂眞人居上界者﹐卽嬰兒出離苦海﹑移居天谷之時也。空寂冥心者﹐卽呂祖向晦冥息眞心合道之法也。

施肩吾曰﹕達摩面壁九年﹐方超內院世尊。冥心六載﹐始脫樊籠。

夫冥心者﹐深居靜室﹐端拱默然﹐一塵不染﹐萬慮俱忘﹐無思無爲﹐任運自如﹔無視無聽﹐抱神以靜﹐無內無外﹐無將無應﹐離相離空﹐離迷離妄﹐體含虛寂﹐常覺常明﹐但冥此心﹐萬法歸一﹐則嬰兒安居於淸靈之境﹑棲止於不動之場。色不得而礙之﹐空不得而縛之﹐體若虛空﹐安然自在矣。

故達觀禪師云﹕

色不縛兮空不礙﹐曇息冥心觀自在。大千萬有總歸無﹐世界壞時渠不壞。

譚長眞云﹕

嬰兒移在上丹田﹐端拱冥心合自然。修到三千功行滿﹐憑他作佛與升仙。

此處是純一不雜的工夫﹐豈能空纖毫情想﹐但起希仙作佛之心﹐便直生死竅中﹐不能得出。

所以關尹子云﹕若有厭生死心﹐超生死心﹐只名爲妖﹐不名爲道。

益淸靜體中﹐空空蕩蕩﹐晃晃朗朗﹐一無所有﹐一切無住。

故心要訣云﹕

冥心本乎無住無﹐住心體圓融不測。

如金剛經云﹕不應住色生心﹐不應住聲﹑香﹑味﹑觸法﹐生心應生無所住心。

金剛齊菩薩云﹕我不依有住而住﹐不依無住而住﹐如是而住。

憎肇云﹕聖人之心﹐住無所住﹐其住坐忘。

論云﹕不依一法﹐而心常住。

了心經云﹕心無所住﹐住無所心﹐了無執著﹐無住轉眞。

淨名經云﹕一切法以無住爲本﹐安住無爲﹐名之爲住﹐住無方所﹐故名無住。無住心者﹐是爲眞心。

禪源集云﹕言心者是心之名﹐言知者是心之體。

菏澤云﹕心體能知﹐知卽是心﹐心本空寂﹐至虛至靈。由空寂虛靈而知者﹐先知也。由空寂虛靈而覺者﹐先覺也。不慮而覺者﹐謂之正覺。不思而知者﹐謂之眞知。

故祖師云﹕空寂體上﹐自有本智能知﹐卽此空寂之知﹐便是達摩所傳淸淨心也。心常寂是自性體﹐心常知是自性用。

所以六祖云﹕一切萬法﹐不離自性﹐自性自知﹐自性自見﹐自性自悟﹐自悟自度。悟性還易﹐了心甚難。故了心也者﹐了此心也。了心﹐則心無其心矣。無心之心﹐是謂眞心。眞心是性﹐眞性是心。

太上云﹕了心眞性﹐了性眞心﹐空無空處﹐無處了眞。此謂眞空不空﹐空無所空﹐卽是了見本心也。

龐居士云﹕

十方同聚會﹐个个學無爲。此是選佛場﹐心空及第歸。

與夫空覺極圓﹐空所空滅﹐卽是了見本性也。

華嚴經云﹕

法性本空寂﹐無取亦無見。性空卽是佛﹐不可得思量。

原夫性體本空﹐心體本定。無空無無空卽名畢竟空﹐無定無無定卽名其如定。𨿽修空﹐不以空爲證﹐不作空想﹐卽是眞空也。𨿽得定﹐不以定爲證﹐不作定想﹐卽名眞定也。空定衡極﹐通達無礙﹐一旦天機透露﹐慧性靈通﹐乍似蓮花開﹐恍如睡夢覺﹐忽然現出天然境界﹐充滿於上天下地而無盡藏也。此是心性常明﹐炯炯不昧﹐晃朗宇宙﹐照徹古今﹐變化無方﹐神妙莫測。𨿽具肉眼而開慧眼之光明﹐非易凡心便同佛心之知見﹐乃是見性見到徹處﹐修行修到密處。故得—性圓明六通頓足。

何謂六通﹖按玉陽大師曰﹕坐到靜時﹐陡然心光發現﹐內則洞見肺腑﹐外則自見須眉﹐智神踴躍﹐日賦萬言﹐說妙談玄﹐無窮無極﹐此是心境通也。不出廬舍﹐預知未來事情。身處室中﹐又能隔墻見物。此是神境通也。正坐之間﹐剎時迷悶﹐混沌不分﹐少頃心竅豁然大開﹐地理山河﹐猶如掌上觀紋﹐此是天眼通也。能聞十方之音如耳邊音﹐能憶生前之事如眼前事﹐此是天耳通也。或晝或夜﹐入於大定﹐上是天堂﹐下見地獄﹐觀透無數劫來宿命所更﹐此是宿信通也。神通變化﹐出如自如﹐洞鑑十方眾生﹐知他心內隱微之事。他𨿽意念未起﹐了了先知﹐他𨿽意念未萌﹐了了先覺﹐此是他心通也。

子思曰﹕心之精神之謂聖。故心定而能慧﹐心寂而能感﹐心靜而能知﹐心空而能靈﹐心誠而能明﹐心虛而能覺。

四祖道信曰﹕一切神通作用﹐皆是自心感現。

瓔珞經曰﹕神名天心﹐通名慧性。天然之慧徹照無得﹐故名神通。神通具足﹐愈加默耀﹐韜光慧而不用﹐若露圭角﹐恐染邪魔。

古云﹕道髙一尺﹐魔髙一丈。正定之時﹐或聞種種善惡之聲﹐或現種種違順之境﹐總是魔障﹐不可著他。又須反觀一身﹐四大皆是假﹐合如夢幻﹐全體非身。但在此心﹐魔自消滅。

古語云﹕見怪不怪怪自亡﹐見魔非魔魔自滅。或腦中有霹靂之聲﹐或眼內有金星燦耀﹐或頂下紅霞了繞﹐或眉間湧出圓光﹐此皆幻景﹐心莫受他﹐但行工夫﹐休證效驗。

所以古仙云﹕項下有光猶是幻﹐雲生足下未爲仙。又於靜中忽見樓臺珠翠﹑女樂笙簧﹑異艸奇花﹑觸目如畫﹐彼人不悟﹐將謂是到天宮﹐不知自身內院﹐認作眞境﹐因循而不出。入此際須用虛空觀而擴充之﹐則我天谷之神升入太虛﹐合而爲一也。

其虛空觀者﹐應觀自心。心本不生﹐自性成就﹐本來空寂﹐光明徧照﹐猶如虛空瑩徹﹐淸淨廓然﹐周徧圓明﹐皎潔成大月輪﹐量等虛空﹐浩然無際。復應觀察自身﹐則心之虛空而通於身之虛空﹐身之虛空而通於天地之虛空﹐天地之虛空而通於太極之虛空﹐虛虛相通﹐共成一片﹐豈不與太虛混之而爲一耶﹖

始而虛其心也﹐旣而虛其身﹐又旣而虛天地﹐虛而無虛﹐無虛而虛﹐虛也不知﹐無虛也不知﹐則我陽神沖虛出入而無障礙矣。然後方可與天地合徳﹐太虛同體﹐而爲混虛氏之人歟。

此處只言到太虛之階梯﹐未曾造到太虛之實際。謂之煉神則可﹐謂之出神則未也。

欲要髙奔帝境﹐當煉演谷神﹐常以靈和寂照﹐爲心虛空不住﹐爲觀抱本還原歸太極﹐由此進進不已﹐及其無上可上﹐玄之又玄﹐無象可象﹐不然而然﹐則一靈之妙有徧法界﹐而圓通貫云漢﹐以髙躋與穹冥而俱合﹐此天谷元神煉到至極至妙之處也。

故章思廉曰﹕得太極全體﹐見本來面目﹐先天一點眞﹐後天卻是屋。

瑩蟾子曰﹕煉陽神了出陽神﹐自色界超無色界。旣然證成妙道﹐須要混俗和光。𨿽處凡塵﹐而不可流俗﹔𨿽居濁世﹐而莫測行藏。日惟銷隱﹐匿積陰功﹐開誠心﹐施法乳﹐汲引後學﹐普度眾生﹐上報佛恩﹐下資羣品。

金剛經曰﹕所有一切眾生之類﹐若卵生﹑若胎生﹑若濕生﹑若化生﹑若有色﹑若無色﹑若有想﹑若無想﹑若非有想﹑若非無想﹑我皆令入無餘﹐涅盤而滅度之。如是滅度無量﹑無數﹑無邊眾生﹐實無眾生得滅度者。故世尊成道之旦﹐發普度眾生之悲﹐乃曰﹕先度眾生﹐然後作佛。

肇法師曰﹕性本無生﹐故亦無滅﹐此實千聖同然之眞心。眾生度盡﹐方入涅盤﹐此亦千聖同歸之實際。

王方平曰﹕

鸞鶴來時乘紫霧﹐玉皇有敕登仙路。九玄七祖盡升天﹐度了羣生方自度。

噫﹗試觀古佛髙仙何等運心之普﹐如今人有一法一訣者﹐祕密珍藏﹐猶恐漏泄﹐較之古人﹐可不愧死。

予之無念也久矣﹐但未得自度﹐先要度人﹐一念存心﹐不能自釋﹐今之此作﹐盡泄天機﹐惟末後一著﹐尙未發明。今再言之﹐道書曰﹕陰神能見人﹐陽神使人見。蓋獨修一物者﹐所出乃陰神也。陰神則有影無形﹐世所謂鬼仙是也。若雙修性命者﹐所出乃陽神也。陽神則有影有形﹐世所謂天仙是也。故曰﹕道本無相﹐仙貴有形。然而出神太早﹐丹經之所深訶旣得﹐其母當返其始。常畱神於天谷﹐復歸如嬰兒﹐不識不知﹐惟深惟寂﹐陽光無漏﹐則愈擴愈大﹐彌遠彌光﹐自然變化生神。生之再生﹐則生生而無盡﹔化之又化﹐則化化而無窮﹐又生孫百千萬億。

張紫陽曰﹕

一載生个兒﹐个个會騎鶴。

陳泥丸曰﹕

一載胎生一个兒﹐子又孫兮孫又枝。

白玉蟾曰﹕

一體徧多猶朗月﹐而影分千水多身。

入一著明鏡﹐而光寓萬形。

仙家謂之分身﹐佛氏謂之化身。如世尊之不離菩提樹下﹐而徧升天宮說法。又如善財之不出莎羅林﹐歷二百十城而徧參諸友。

東華帝君曰﹕

法身剛大通天地﹐眞性圓明貫古今。若未頂門開具眼﹐休教散影與分形。

分形散影非不妙也﹐柰何還滯幻軀中﹐尙未超脫﹐欲千變萬化﹐豈不反傷於本體耶﹖直到九載功完純﹐亦不宜忽然跳出五行之外﹐返於無極之初。證實相妙之﹐更妙得眞功全之﹐又全成金剛不壞之體﹐作萬年不死之人。自覺覺他紹隆佛種三千功滿﹐而白鶴來迎﹐八百行圓﹐而丹書宣詔飛升金閣﹐返佩帝鄕。

卽鐘離翁云﹕

九載功成人事盡﹐縱橫天地不由親。

蕭紫虛云﹕

功成須是出神經﹐內院繁華無累身。會取古仙超脫法﹐飄然跨鶴觀三淸。

諸仙奔殼﹐各有不同。有從寶塔出者﹐有從紅樓出者﹐有看月而出者﹐有對鏡而出者﹐有衝頂門而出者。

所以玄奧集云﹕

塞斷黃泉路﹐衝開紫府門。如何海蟾子﹐化鶴出泥丸。

中和集云﹕

成就頂門開一竅﹐个中別是一干坤。

蓋頂門一竅豈易開哉。先發三昧火透之﹐不通。次聚太陽火衝之﹐略啟。二火騰騰﹐攻擊不已。剎時﹐紅光滿界﹐紫焰彌天﹐霹靂一聲﹐頂門開也。

故呂純陽曰﹕

九年火候直經過﹐忽爾天門頂中破。眞人出現大神通﹐從此天仙可相賀。

眞人出現﹐乘雲气﹐禦飛龍﹐升玉京﹐遊天闕﹐飄飄雲際﹐翺翔太空。鳳篆金書﹐朝赴九陽之殿﹔蟋桃玉液﹐位登萬聖之筵。適意則鸞輿前引﹐登云則龍駕前迎。紫府鰲宮欲去﹐而頂中鶴舞﹐丹臺瓊苑擬遊﹐而足下云生。劫火洞燒﹐我則優遊於眞如之境﹔桑田變海﹐我則逍遙於極樂之天。聚則成形﹐散則成气﹐隱顯莫測﹐變化無窮。人水火而不溺不焚﹐步日月而無形無影。刀兵不能害﹐虎兕不能傷。陰陽不能變遷﹐五行不能陶鑄。閻羅不能制其死﹐帝釋不能宰其生。縱橫自在﹐出入自由。信乎﹗

紫陽云﹕

一粒靈丹吐入腹﹐始知我命不由天。

此大丈夫得意之秋﹐功成名遂之日也。人生到此﹐寧不快哉﹖

上陽子云﹕

總皆凡世播英雄﹐做盡功名到底空。惟有金丹最靈妙﹐大羅天上顯神通。

性命雙修萬神圭旨第九節

口訣

本體虛空超出三界

﹝超出三界圖﹑毗盧證果圖﹞

按梓童化書云﹕予之在朝也﹐以聞方外之言﹐辭榮而歸道。逢隱者指﹐予以心印授﹐予以正訣曰﹐此西方大聖人歸寂法也。子能念而習之﹐可度生死﹐死而不亡﹐終成正覺。若能中道而廢﹐則猶能擇地而處﹐亦可爲神仙。予於是歷觀漢﹑唐諸仙﹐多在此處超脫而去者﹐豈非化書所謂中道而廢耶﹖

又覽龍牙頌云﹕學道如鉆火﹐逢煙未可休。予又歷觀宋﹑元諸仙﹐多在此處戶解而去者﹐豈非龍牙所謂逢煙而休耶﹖

𨿽則仙去﹐然卻缺末後一段工夫﹐畢竟有些欠穩處。猶傅大士云﹕僥經八萬劫﹐終是落空亡。亦不知壽命有限而不及修耶﹐抑亦不知不得此法而不能修也。

命宗人只知煉精化炁﹑煉炁化神﹑煉神還虛而止﹐竟遺了煉虛合道一段。

是以無上師曰﹕養得金丹圓似月﹐未免有圓還有缺。何如煉个太陽紅﹐三界十方俱洞徹。

蓋聖修詣極自是少此一段不得。緣丹經子書皆不曾言及末後一著。惟李淸庵曾說到這里。

如門人問﹕脫胎後還有造化麼﹖

淸庵曰﹕有造化在。聖人云﹐身外有身﹐未爲奇特﹐虛空粉碎﹐方露全眞。所以脫胎之後﹐正要腳踏實地﹐直待與虛空同體﹐方爲了當。

又云﹕更有煉虛一著﹐當於言外求之。其見趣可謂度越諸仙矣。

但不肯說个實際出來﹐云何煉虛﹐作何歸著﹐竟自朦朦朧朧虛應過去。亦不知是不會祖師意而不能說耶﹐抑亦不知是怕泄漏天機而不敢說也。

故水丘子嘆曰﹕打破虛空消億劫﹐旣登彼岸捨舟楫。閱盡丹書萬萬篇﹐末後一句無人說。

蓋此祕藏心印﹐皆佛佛授手﹑祖祖相承﹐迄至六祖衣缽止﹐而不傳諸佛﹐祕藏於玆塞矣。自此而下鮮有知者。故曰﹕七祖如今未有人。

直到吾師尹公﹐以其夙植靈根﹐更得教外別傳之旨。忽一日禪關參透﹐豁然貫通﹐而千佛祕藏又復開於今日矣。

故悟道偈云﹕把个疑團打破時﹐千佛心華今在玆。下大竿頭取進步﹐虛空眞宰天人師。

我今又承師旨而得此法﹐如獲無價寶珠。卽劍南和尙云﹕自從說得此明珠﹐釋梵輪王俱不要。然佛之地步甚髙﹐而必至於虛空本體。本體虛空方成無上正等在覺而入涅盤。

故邵康節曰﹕聖人與太虛同體﹐與天地同用。今人求其義而不得﹐乃噫之曰﹕體太虛之體以爲體﹐用天地之用以爲用。此言大似隔窗窺日﹐不過見其光影而已。若言體太虛之體以爲體﹐便是有个太虛在而著於體矣﹐何以能太虛﹖若言用天地之用以爲用﹐便是有个天地在而著於用矣﹐何以能天地﹖然而太虛其知有體乎﹖其不知有體乎﹖天地其知有用乎﹖其不知有用乎﹖太虛不知有體而天地之用在於太虛之體﹐天地不知有用而太虛之體在於天地之用。體其所體者體其所用也﹐用其所用靑用其所體也。乃至於粉碎虛空方爲了當﹐何以故﹖

益本體﹐本虛空也。若著虛空相﹐便非本體虛空。本粉碎也﹐若有粉碎心﹐便不虛空。故不知有虛空﹐然後方可以言太虛天地之本體﹐不知有粉碎﹐然後方可以言太虛天地之虛空。究竟到此已會窺破虛空之本體﹐但未得安本體於虛空中。

卽華嚴經云﹔法性如虛空﹐諸佛於中住。到這里自知道虛空是本體﹐本體是虛空。必須再加功而上﹐上勝進進不已﹐直到水盡山窮﹐轉身百尺竿頭。至必至於不生不滅之根源。終必終於不生不滅之覺岸。於中方是極則處。此處無他﹐不過是返我於虛﹐復我於無而已。返復者﹐回機也。

故曰﹕一念回機﹐便同本得。究竟人之本初原自虛無中來﹐虛化之爲神﹐神化之爲气﹐气化之爲形﹐順則生人也。今則形復返之爲气﹐气復返之爲神﹐神復返之爲虛﹐逆則成仙也。

古徳云﹕何物髙於天﹐生天者是。何物大於虛實﹐運虛空者是。蓋大道乃虛空之父母﹐虛空乃天地之父母﹐天地乃人物之父母。天地廣大﹐故能生萬物﹔虛空無際﹐故能生天地﹔空中不空﹐故能生虛空。而曰﹕生天地﹑生萬物﹐是皆空中不空者之有以主之也。以其空中不空﹐故能深入萬物之性﹐以主張萬物而方便之。毋謂空中不空﹐能深入萬物之性﹐以主張萬物而方便之也﹔抑亦能深入天地之地﹐以主張天地而方便之也。汝毋謂空中不空﹐能深入天地之性以主張天地而方便之也﹐抑亦能深入虛空﹐以主張虛空而方便之也。

夫空中不空者﹐眞空也。眞空者﹐大道也。今之煉神還虛者﹐尢落在第二義﹐未到老氏無上至眞之道也。煉虛合道者﹐此聖帝第一義﹐卽是釋氏最上一乘之法也。

華嚴經云﹕𨿽盡未來際﹐徧遊諸佛剎。不求此妙法﹐終不成菩提。

此法只是復煉陽神﹐以歸還我毗盧性海耳。所以將前面分形散影之神攝歸本體﹐又將本體之神銷歸天谷﹐又將天谷之神退藏於祖竅之中。如龍養額下之珠﹑若雞抱巢中之卵﹐緊緊護持﹐毋容再出﹐並前面所修所證者﹐一齊貶向無先國裏。依滅盡定而寂滅之﹐似釋迦掩室於摩竭﹐如淨名杜口於毗耶。此其所以自然造化而復性命之而復虛空之之不可以已也。而復性命﹐而復虛空﹐至此已五變化矣。變不盡變﹐化不盡化﹐非通靈變化之至神也。

故神百煉而愈靈﹐金百煉而愈精﹐煉之而復煉之﹐則一鑪火焰煉虛空﹐化作微塵萬頃冰。壺照世界大如黍米。少焉﹐神光滿穴﹐暘焰騰空﹐自內竅達於外竅外﹐大竅九而九竅之中﹐竅竅皆有神光也。小竅八萬四千﹐而八萬四千竅之中﹐竅竅皆有神光也。徹內徹外﹐透頂透底﹐在在皆有神光也。如百千燈照耀一室﹐燈燈互昭﹐光光相涉﹐而人也﹐物也﹐莫不照耀於神光之中矣。是則是已尢非其至也。

然不能塞乎天地之間﹐則未滿東魯聖人乾元統天之分量也。又斂神韜光﹐銷歸祖竅之中﹐一切不染﹐依滅盡定而寂滅之。寂滅旣久﹐則神光如雲發電﹐從中竅而貫於上竅﹐大竅小竅﹐竅竅皆有神光也。光明洞耀﹐照徹十方﹐上徹天界﹐下徹地界﹐中徹人界。三界之內﹐處處神光。若秦鏡之互照﹐猶帝珠之相含﹐重重交光﹐歷歷齊現。而神也﹐鬼也﹐莫不照耀於神光之中矣。妙則妙已﹐尢非其至也。

然不能徧入塵沙法界﹐則未滿西竺聖人毗盧遮那之分量也。再又斂神韜光﹐銷歸祖竅之中﹐一切不染﹐依滅盡定而寂滅之﹐寂滅旣久﹐而六龍之變化全﹐則神光化爲舍利光矣。如赫赫日輪﹐從祖竅之內一湧而出﹐化爲萬萬道毫光﹐直貫於九天之上。若百千昊日﹐放大光明﹐普照於三十大千世界。而聖也﹐賢也﹐及森羅萬象﹐莫不齊現於舍利光之中矣。

故大覺禪師云﹕一顆舍利光熠熠﹐照盡億萬無窮劫。大千世界總皈依﹐三十三天咸統攝。

而舍利光旣徧滿於三千大千世界內﹐尢未盡其分量。又自三千大千世界中復放無量寶光﹐宜充塞於極樂世界。旣而又升於袈婆幢界﹐又升於音聲輪界﹐復直衝於勝蓮華世界﹐得與賢勝如來相會也。

自從無始分離﹐今日方才會面。彼此舍利交光﹐吻合一體﹐如如自然﹐廣無邊際。

所以經頌云﹕諸佛似一大圓鏡﹐我身猶若摩尼珠。諸佛法身入我體﹐我身常入諸佛軀。王祖弘忍云﹕一佛二佛千萬佛﹐總是自身無別物。昔年親種善根來﹐今日依舊得渠力。荷澤禪師云﹕本來面目是眞如﹐舍利光中認得渠。萬劫迷頭今始悟﹐方知自性自文殊。

自性淸靜﹐便是無垢佛。自性如如﹐便是自在佛。自性不昧﹐便是光明佛。自性堅固﹐便是不壞佛。各各諸佛﹐自身俱有。說亦不盡惟一性﹐爾性卽是心﹐心卽是佛。新佛舊成﹐曾無二體﹐以報身就法身﹐如出模之像﹐像本舊成﹐一體無異。新成舊佛﹐亦無二形﹐以法身就報身﹐如金成像﹐昔未成像金﹐故今成像﹐竟諸佛如已成像之金仙。眾生如未成像之金礦﹐成與未成﹐似分前後﹐則金體始終更無前別。

故圓覺經曰﹕旣已成金﹐不重爲礦﹐經無窮時﹐金性不壞。原此金性﹐人人本有﹐个个不無。至於十方眾生﹐皆我金剛佛性。而天地萬物﹐咸囿我如來之法身矣。到此地位﹐方知天地與我同根﹐萬物與我一體。徧法界是个如來藏﹐盡大地是个法王身。實際無差﹐與三世佛而一時成道﹔眞空平等﹐共十類生而同日涅盤。法身其大也﹐虛空且難籠其體﹐眞心其妙也﹐神鬼亦莫測其機。窮未來際爲一晝夜﹐盡微塵海爲一剎那。前千古而後乎今﹐無不是這个總持﹐上乎天而下乎地﹐無不是這个充塞。

二祖慧可曰﹕囫囫圇圇成這个﹐世世生生不變遷。太上所以云﹕天地有壞﹐這个不壞。

這个才是眞我﹐這个才是眞如﹐這个才是眞性命﹐這个才是眞本體﹐這个才是眞虛空﹐這个才是眞實相﹐這个才是菩提道場﹐這个才是涅盤實地﹐這个才是不垢不淨﹐這个才是非色非空﹐這个才是自覺聖智﹐這个才是無上法輪﹐這个才是本性虛無﹑虛無實體﹐這个才是常住眞心﹑隨心自在﹐這个才是佛之妙用﹑快樂無量﹐這个才是煩惱業淨﹑本來空寂﹐這个才是一切因果﹑皆無夢幻﹐這个才是生滅滅己﹑寂滅爲樂﹐這个才是金剛不變﹑不壞之眞體﹐這个才是無始不生﹑不滅之元神﹐這个方是不可量﹑不可稱﹑不可思議﹑無邊功徳﹐這个才是淸淨法身﹑圓滿報身﹑千百億化身﹑毗盧遮那佛。

偈曰﹕天上天下無如佛﹐十方世界亦無比。世界所有我盡見﹐一切無有如佛者。

