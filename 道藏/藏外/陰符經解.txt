

欽定四庫全書

子部十四

提要

陰符經解

道家

【臣】等謹案陰符經解一卷舊本題黃帝撰太公範蠡穀子張良諸葛亮李筌六家注崇文總目云陰符經敍一卷不詳何代人敍集太公以後爲陰符經注者凡六家並以惠光嗣等傳附之蓋卽此書而佚其傳也晁公武讀書志引黃庭堅稱陰符糅雜兵家語又妄托子房孔明諸賢訓注則是書之注以此本爲最古矣案隋書經籍志有太公陰符鈐錄一卷又周書陰符九卷皆不云黃帝至唐李筌始稱於嵩山虎口巖得此書題曰魏道士防謙之傳諸名山而未曉其義後於驪山逢老母傳授微防其說怪誕不足信胡應麟筆叢乃謂蘇秦所讀卽此書故書非僞而托於黃帝則李筌之僞考戰國策載蘇秦發篋得太公陰符具有明文又歷代史誌皆以周書陰符入兵家而黃帝陰符入道家亦足爲判然兩書之證應麟假借牽合殊爲未至所云唐永徽初褚遂良嘗寫一百本者考文徵明停雲館帖所刻遂良小字陰符經卷末實有此文然遂良此帖自米芾書史寶章待訪錄宣和書譜俱不著錄諸家鑑藏亦從不及其名明之中葉忽出於徵明之家石刻之眞僞尙不可定又烏可據以定書之眞僞乎特以書𨿽晚出而深有理致故文士多爲注釋今亦錄而存之耳注中別有稱尹曰者不知何人卷首有序一篇不署名氏亦不署年月中有泄天機者沈三劫語蓋粗野道流之鄙談無足深詰惟晁公武讀書志中所引筌注今不見於此本或傳寫有所竄亂又非筌之原本歟

陰符經考異

道家

【臣】等謹案陰符經考異一卷宋朱子撰黃庭堅以陰符經出唐李筌朱子語錄亦以爲然然以其時有精語非深於道者不能作故爲考定其文中自人以愚虞聖而下一百十四字皆爲經文蓋用褚氏張氏二注本也語錄載閭邱次孟論陰符經自然之道靜數語𨿽六經之言無以加朱子謂閭邱此等見處盡得而楊道夫以爲陰符經無此語蓋道夫所見乃世傳驪山老母注本以我以時物文理哲爲書之末句故疑其語不見於本經也書中有黃瑞節附錄徵引亦頗賅備考吉安府誌瑞節字觀樂安福人舉鄕試授泰和州學正元季棄官居嘗輯太極圖通書西銘易學啟蒙家禮律呂精義皇極經世諸書並加釋注名曰朱子成書此及參同契蓋亦其中之二種志蓋以其學涉道家故諱而不載云乾隆四十六年十月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

陰符經解

黃帝陰符經注序

所謂命者性也性能命通故聖人尊之以天命愚其人而智其聖故曰天機張而不死地機弛而不生觀乎陰符造化在乎手生死在乎人故聖人藏之於心所以陶甄天地聚散天下而不見其迹者天機也故黃帝得之以登天下湯武得之以王天下五霸得之以統諸侯夫臣易而主難不可以輕用太公九十非不遇蓋審其主焉若使哲士執而用之立石爲主刻木爲君亦可以享天下夫臣盡其心而主反怖有之不亦難乎嗚呼無賢君則義士自死而不仕莫若散志巖穴以養其命待生於泰階世人以夫子爲不遇以秦儀爲得時不然志在立宇宙安能馳心下走哉丈夫所恥嗚呼後世英哲審而用之範蠡重而長文種輕而亡豈不爲泄天機天機泄者沈三劫宜然故聖人藏諸名山傳之同好之金匱恐小人而弄之

上篇

觀天之道執天之行盡矣故天有五賊見之者昌太公曰其一賊命其次賊物其次賊時其次賊功其次賊神賊命以一消天下用之以味賊物以一急天下用之以利賊時以一信天下用之以反賊功以一恩天下用之以怨賊神以一驗天下用之以小大穀子曰天之五賊莫若賊神此大而彼小以小而取大天地莫之能神而況於人乎筌曰黃帝得賊命之機白日上升殷周得賊神之驗以小滅大管仲得賊時之信九合諸侯範蠡得賊物之急而霸南越張良得賊功之恩而敗彊楚

五賊在心施行於天宇宙在乎手萬化生乎身

太公曰聖人謂之五賊天下謂之五德人食五味而生食五味而死無有怨而棄之者也心之所味也亦然穀子曰賊命可以長生不死黃帝以少女精炁感之時物亦然且經冬之艸覆之而不死露之卽見傷艸木植性尙猶如此況人萬物之靈其機則少女以時廣成子曰以爲積火焚五毒五毒卽五味五味盡可以長生也筌曰人因五味而生五味而死五味各有所主順之則相生逆之則相勝久之則積炁薫蒸人腐五臟殆至滅亡後人所以不能終其天年者以其生生之厚矣是以至道淡然胎息無味神仙之術百數其要在抱一守中少女之術百數其要在還精采炁金丹之術百數其要在神水華池治國之術百數其要在淸淨自化用兵之術百數其要在奇正權謀此五事者捲之藏於心於神施之彌於天給於地宇宙瞬息可在人之手萬物榮枯可生人之身黃帝得之先固三宮後治萬國鼎成而馭龍上升於天也

天性人也人心機也立天之道以定人也

亮曰以爲立天定人其在於五賊

天發殺機龍蛇起陸人發殺機天地反覆

範曰昔伊尹佐殷發天殺之機克夏之命盡而事應之故有東徵西夷怨南徵北狄怨太公曰不耕三年大旱不鑿十年地壞殺人過萬大風暴起亮曰按楚殺漢兵數萬大風杳冥晝晦有若天地反覆

天人合發萬變定基

良曰從此一信而萬信生故爲萬變定基矣筌曰大荒大亂兵水旱蝗是天殺機也虞舜陶甄夏禹拯骸殷系夏臺周囚羑里漢祖亭長魏武乞丐俱非王者之位乘天殺之機也起陸而帝君子在野小人在位權臣擅威百姓思亂人殺機也成湯放桀周武伐紂項籍斬嬴嬰魏廢劉協是乘人殺之機也覆貴爲賤反賤爲貴有若天地反覆天人之機合發成敗之理宜然萬變千化聖人因之而定基業也

性有巧拙可以伏藏

良曰聖人見其巧拙彼此不利者其計在心彼此利者聖哲英雄道焉況用兵之務哉筌曰中欲不出謂之啟外邪不入謂之閉內啟是其機也難知如陰不動如山巧拙之性使人無間而得窺也

九竅之邪在乎三要可以動靜

太公曰三要者耳目口也耳可鑿而塞目可穿而口可利而訥興師動眾萬夫莫議其奇在三者或可動或可靜之筌曰兩葉掩目不見泰山豆塞耳不聞雷霆一椒掠舌不能立言九竅皆邪不足以察機變其在三者神心志也機動未朕神以隨之機兆將成心以圖之機發事行志以斷之其機動也與陽同其波五嶽不能鎭其隅四瀆不能界其維其機靜也與陰同其德智士不能運其榮深聞不能竅其謀天地不能奪其時而況於人乎

火生於木禍發必克姦生於國時動必潰知之修鏈謂之聖人

筌曰火生於木火發而木焚姦生於國姦成而國滅木中藏火火始於無形國中藏姦姦始於無象非至聖不能修身鏈行使姦火之不發夫國有無軍之兵無災之禍矣以箕子逃而縛裘牧商容囚而蹇叔哭中篇

天生天殺道之理也

良曰機出乎心如天之生如天之殺則生者自謂得其生死者自謂得其死

天地萬物之盜萬物人之盜人萬物之盜三盜旣宜三才旣安

穀子曰三盜者彼此不覺知但謂之神明此三者況車馬金帛棄之可以傾河塡海移山覆地非命而動然後應之筌曰天地與萬物生成盜萬物以衰老萬物與人之服禦盜人以驕奢人與萬物之上器盜萬物以毀敗皆自然而往三盜各得其宜三才遞安其任

故曰食其時百骸理動其穖萬化安

穀子曰不欲令後代人君廣斂珍寶委積金帛若能棄之𨿽傾河塡海未足難也食者所以治百骸失其時而傷百骸動者所以安萬物失其機而傷萬物故曰時之至間不容瞬息先之則太過後之則不及是以賢者守時不肖者守命也

人知其神之神不知不神之所以神也

筌曰人皆有聖人不貴聖人之愚旣睹其聖又察其愚復睹其聖故書曰專用聰眀則事不成專用晦昧則事皆悖一明一晦眾之所載伊尹酒保太公屠牛管仲作革百里奚賣粥當衰亂之時人皆謂之不神及乎逄成湯遭文王遇齊桓值秦穆道濟生靈功格宇宙人皆謂之至神

日月有數大小有定聖功生焉神眀出焉

穀子曰後代伏思之則明天地不足貴而況於人乎筌曰一歲三百六十五日日之有數月次十二以積閏大小餘分有定皆稟精自有不爲聖功神明而生聖功神明亦稟精自有不爲日月而生是故成不貴乎天地敗不怨乎陰陽

其盜機也天下莫能見莫能知君子得之固躬小人得之輕命

諸亮曰夫子太公豈不賢於孫吳韓白所以君子小人異之四子之勇至於殺身固不得其主而見殺矣筌曰季主淩夷天下莫見淩夷之機而莫能知淩夷之源霸王開國之機而莫能知開國之機而莫能知開國之源君子得其機應天順人乃固其躬小人得其機煩兵黷武乃輕其命易曰君子見機而作不俟終日又曰知機其神乎機者易見而難知見近知遠

下篇

瞽者善聽聾者善視絕利一源用師十倍三反晝夜用師萬倍

尹曰思之精所以盡其微良曰後代伏思之耳目之利絕其一源筌曰人之耳目皆分於心而竟於神心分則機不精神竟則機不微是以師曠燻目而聰耳離朱漆耳而明目任一源之利而反用師於心舉事發機十全成也退思三反經晝歷夜思而後行舉事發機萬全成也太公曰目動而心應之見可則行見否則止

心生於物死於物機在於目

筌曰爲天下機者莫近乎心目心能發目目能見機秦始皇東遊防稽項羽目見其機心生於物謂項梁曰彼可取而代之晉師畢至於淮淝苻堅目見其機心死於物謂苻融曰彼勍敵也胡爲少耶則知生死之心在乎物成敗之機見於目焉

天之無恩而大恩生迅雷烈風莫不蠢然

良曰熙熙哉太公曰誡懼致福筌曰天心無恩萬物有心歸恩於天老子曰天地不仁以萬物爲芻狗聖人不仁以百姓爲芻狗是以施而不求其報生而不有其功及至迅雷烈風威遠而懼邇萬物蠢然而懷懼天無威而懼萬物萬物有懼而歸威於天聖人行賞也無恩於有功行伐也無威於有罪故賞罰自立於上威恩自行於下也

至樂性余至靜性廉

良曰夫機在於是也筌曰樂則奢余靜則貞廉性余則神濁性廉則神淸神者智之泉神淸則智明智者心之府智公則心平人莫鑑於流水而鑑於澄水以其淸且平神淸意平乃能形物之情夫聖人者不淫於至樂不安於至靜能棲神靜樂之間謂之守中如此勢利不能誘聲色不能蕩辯士不能說智者不能動勇者不能懼見禍於重關之外慮患於杳冥之內天且不違而況於兵之詭道者哉

天之至私用之至公

尹曰治極微良曰其機善𨿽不令天下而行之天下所不能知天下所不能違筌曰天道曲成萬物而不遺椿菌鵬鴳巨細修短各得其所至私也雲行雨施雷電霜雹生殺之均至公也聖人則天法地養萬民察勞苦至私也行正令施法象至公也孫武曰視卒如愛子可以俱死視卒如嬰兒可與之赴深溪愛而不能令譬若驕子是故令之以文齊之以武

禽之制在炁

太公曰豈以小大而相制哉尹曰者天之機筌曰龜食蟒鸇隼擊鵠黃腰啖虎飛鼠防猿蜍蛭嚌魚狼犿嚙鶴餘甘柔金河車服之無窮化玉雄黃變鐵有不灰之木浮水之石夫禽獸木石得其炁尙能以小制大況英雄得其而不能淨寰海而禦宇宙也

生者死之根死者生之根恩生於害害生於恩

太公曰損己者物愛之厚己者物薄之筌曰謀生者必先死而後生習死者必先生而後死鶡冠子曰不死不生不斷不成孫武曰投之死地而後生致之亡地而後存吳起曰兵戰之場立尸之地必死則生幸生則死恩者害之源害者恩之源吳樹恩於越而害生周立害於殷而恩生死之與生也恩之與害相反糾纏也

愚人以天地文理聖我以時物文理哲

太公曰觀鳥獸之時察萬物之變筌曰景星見黃龍下翔鳳至醴泉出嘉谷生河不滿溢海不揚波日月薄蝕五星失行四時相錯晝冥宵光山崩川涸冬雷夏霜愚人以此天地文理爲理亂之機文思安安光被四表克明俊德以親九族六府三事無相奪倫百谷用成兆民用康昏主邪臣法令不一重賦苛政上下相懿戚貴臣驕奢淫縱酣酒嗜音峻宇雕墻百姓流亡思亂怨上我以此時物文理爲理亂之機也

人以愚虞聖我以不愚虞聖人以奇期聖我以不奇期聖

筌曰賢哲之心深妙難測由巢之迹人或窺之至於應變無方自機轉而不窮之智人豈虞之以迹度心乃爲愚者也

故曰沈水入火自取滅亡

良曰理人自死理軍亡兵無死則無不死無生則無不生故知乎死生國家安寧

自然之道靜故天地萬物生

尹曰靜之至不知所以生

天地之道浸故陰陽勝

良曰天地之道浸微而推勝之

陰陽相推而變化順矣

良曰陰陽相推激至於變化在於目

是故聖人知自然之道不可違因而制之

良曰大人見之爲自然英哲見之爲制愚者見之爲化尹曰知自然之道萬物不能違故利而行之

至靜之道律曆所不能契

良曰觀鳥獸之時察萬物之變鳥獸至靜律曆所不能契從而機之

爰有奇器是生萬象八卦甲子神機藏

良曰六癸爲天藏可以伏藏也

陰陽相勝之術昭昭乎進乎象矣

亮曰奇器者聖智也天垂象聖人則之推甲子畫八卦考蓍龜稽律曆則神之情陰陽之理昭著乎象無不盡矣亮曰八卦之象申而用之六十甲子轉而用之神出入萬明一矣良曰萬生萬象者心也合藏陰陽之術日月之數昭昭乎在人心矣廣成子曰甲子合陽九之數也卦象出師眾之法出師以律動合神順天應時而用神之道也

陰符經解

