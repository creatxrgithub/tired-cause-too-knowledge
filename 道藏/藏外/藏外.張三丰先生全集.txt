三丰祖師全集

序

古來一隱一見﹐而不失其正道者﹐其惟至人乎﹖能隱而不能見﹐則閒冷之意深﹐於世無益也﹔能見而不能隱﹐則消磨之日甚﹐於己無成也﹐𨿽然﹐出而霖雨﹐入而煙霞﹐豈遂枯寂無爲乎﹖抑非也﹖上眞隱世復度世﹔見人不附人﹐是又隱見之神奇者耳。我三丰祖師﹐具知幾之明﹐存正誼之理。其爲儒道也﹐身可進亦可退﹔其爲仙道也﹐身能飛亦能潛。進退飛潛之間﹐卽猶龍之大道也。錫齡風塵俗吏﹐未省根源﹐幼讀儒書﹐只期用世。今倦矣﹐將長往雲山﹐與安期﹑羨門遊矣。曩者官劍南﹐擢水北﹐宦潮疊起﹐塵海憂勞﹐幸遇我祖師﹐名言提警。招齡至前而語之曰﹕『方今聖人在上﹐下有賢宰輔﹑名公卿相與佐治﹐子無忘蓬山共處時也。』退而思之﹐始大覺焉。夫當此昌期﹐詎甘瓠落﹖但念九州島馳驅如齡等輩者﹐得之不多﹐失之不少﹐何苦長罹世网也。因將我祖師丹經二卷。詩文若干篇﹐夙夜尋求﹐以圖解脫。暇則夢寐間﹑山水間﹑鸞鶴間﹐復蒙祖師面示。謂其道始於太上﹐而祖於希夷﹐隱則隱﹐見則見﹐有隱中之見﹐有見中之隱﹐斯無隱之非見﹐無見之非隱﹐總不趨謁君公﹑髙談金石﹐而爲方術者流也。齡乃記祖師顯迹三十餘則藏之﹐其伭機妙旨﹐有所親得者﹐存其文而略存口訣﹐恐其卽於漏泄也﹔他日齡淩風萬里﹐跨鶴三山﹐此書又付何人哉﹖

雍正元年小陽之月誥授通議大夫河南全省河道副使夢九汪錫齡稽首燻沐謹撰

序

有明之初﹐仙人輩出﹐南昌周顚仙﹑臨川張景華﹑協律郎冷啟敬﹐是皆默觀景運﹐翊贊奇勛者﹔然其嬉笑神奇﹐震動天子﹐方士卽沿此欺人也。張三丰先生跨遼東鶴﹐攝薊北云﹐以文學才識受知廉平章﹐奏補縣令﹐旋復致仕歸家﹐從赤松子遊。至正間﹐先生已浩然有得矣。道光初﹐余歸自浙﹐於今秉鐸嘉陽﹐每當課土之暇﹐輒愛養生之書。常於李子齋頭﹐得故劍南觀察汪夢九先生所藏《三丰全集》﹐然後知文章出處﹐淸矯不羣﹐是亦嫏嬛中祕典也。李生以其書歷年旣久﹐腐不堪披﹐亟欲梓而存之﹐並搜名山碑版﹑道院抄存者﹐以補其闕﹐由是鬱鬱然成一家言也。昔宋太宗謂諸臣曰﹕『華山陳摶﹐獨善其身﹐不幹勢利﹐可謂方外士矣。』三丰其能紹希夷之風者歟﹖

賜進士出身翰林院庶吉士知浙江靑田縣事嘉定府教授董承熙撰

敍

嘗讀《呂祖全書》﹐自全唐詩律及歷朝遺迹﹑釐然備載﹐所以振元風而詔後學也。張三丰先生道徳崇髙﹐元微莫測﹐文章浩翰﹐利濟無方﹐與呂祖無異者也﹐其書曾刊於前明永樂時﹐久而版壞﹐然其散見於他書者﹐亦不少矣。夫呂祖之書﹐成於涵三。豈先生之書﹐竟聽其散佚乎﹖或者時之未至也。

國初汪公夢九觀察劍南時﹐先生顯化於署中。其輯兵愛民諸善政﹐得之先生者爲多。夢九藏舊本﹐拾遺文將付梓﹐並欲與巡撫奏請立祠﹐均未果﹐蓋其時亦將至矣。長乙山人﹑遁園居士﹐忘名利者也。得先生書於夢九六世孫名曇者之家﹐十存七八。因采諸書以補之﹐壽諸梨棗﹐以成夢九欲遂之志焉。𨿽齋居弦誦﹐未徧歷武當﹐寶雞諸名勝﹐搜羅眞迹﹐纖悉弗遺﹐然觀集中本末終始﹐鬱鬱大成﹐實與《呂祖全書》相伯仲﹐卽有遺佚﹐無妨續補也。前明之訪先生也﹐側席旁求﹐十餘年而不得。先生獨以隱世濟世﹐維气運於人所不知之地﹐纖塵不染﹐髙不可攀﹐髙眞上聖﹐莫過於此﹐明君且以『通微顯化』封之﹐《明史》竟以方伎末流例之﹐誤矣。讀此集者﹐見先生於文字中﹐復見先生於文字外﹐已飄飄乎欲仙也﹐會心人自領之耳。

賜進士出身內閣中書攺保寧府教授致仕西來李迦秀謹敍

敍

程子謂卻病延年則有﹐白日飛升則無。歐陽公謂養生之術則有﹐神仙之事則無。余以爲卻病﹑養生﹐卽仙道也。《黃庭經》云﹕『仙人道士非有神﹐積精累气以成眞。』誠平允之論哉﹗今夫谷﹐虛境也﹔神﹐靈覺也。虛靈不昧則成儒﹐谷神不死則成道﹐仙何異焉﹖三丰先生在元﹑明鼎革間﹐獨全性命於亂世﹐不求聞達於諸侯﹐深造以道﹐欲其自得。默念州縣勞人幣書招我﹐皆所以蔽虛靈而損谷神也﹐屏之棄之﹐避之藏之。眞所謂世有神仙﹐彼必深潛崖壑﹐惟畏人知者﹐先生之節貞矣。風雪可眠﹐非徒卻病﹔須眉不老﹐何但養生﹗光之有日月之明﹐大之有滄海之水﹐又安知不有脫殼生翰﹑白日飛升﹑成仙於靑霄之外者哉﹖雍正初﹐汪公夢九觀察劍南﹐先生以法身顯化其署﹐卽謂五百年猶在人間可也。公知神仙之道信而有徵﹐於是以先生文章出處﹐輯爲成書﹐蓋欲與卻病延年者大其觀也。卓庵劉君得汪書而補紀之﹐刊版傳世。後之頌其詩﹑讀其書者﹐應知仙道之不虛也夫。

道光甲辰七夕長乙山人涵虛生敍

張三丰先生全集卷一

漢嘉長乙山人李西月重編

張道淵子深氏敬書

閬中朱道生晚成子敬刊

侄瑛春城

朱瓚素園仝校字

男璜蟠溪

明天順皇帝敕封誥命

奉天承運皇帝制曰﹕朕惟仙風道骨﹐得天地之眞元﹐祕典靈文﹐集陰陽之正气。顧長生久視之術﹐成超凡入聖之功。曠世一逢﹐奇蹤罕見。爾眞人張三丰﹐芳姿穎異﹐雅志孤髙。得仙籙之祕訣﹐餌金鼎之靈膏。去來倏忽﹐實得造化之機﹔隱顯微芒﹐吻合乾坤之妙。玆特贈爾爲通微顯化眞人﹐錫之誥命﹐以示褒崇。尙期指教﹐式惠來英。

寶誥一

元朝名士﹐天師後昆。鶴骨珊珊﹐龍髯拂拂。非百里之小才﹐得一官而勇退。出遼東而訪道﹐入終南而遇師。笠穿衲敝﹐寒暑不侵﹔果熟丹成﹐縱橫自在。托歌詞而談道﹐響徹雲霄﹔藉塵垢而隱眞﹐人稱邋遢。玉樞宣詔﹐金殿飛身。玄妙無方﹐隱顯莫測。大忠大孝大慈大悲南極會上羣仙領袖玄玄演正武當繼武眞君。

寶誥二

始靑一炁﹐教闡十方。積功勛於大明﹐度眾生於廛市。遇火龍而細參至道﹐入武當而調養谷神。混俗和光﹐經緯五載﹔入山面壁﹐考驗九年。大廷朝駕顯飛升﹐名山古洞畱仙迹。方方開化﹐處處設壇。演金科流傳萬世﹐證金丹度盡後學。大悲大願大慈大仁至靈至聖至公至明羣眞一元始祖廣慈普度眞君通微顯化天尊。

寶誥三

中山舊令﹐上淸律仙。廣三千之功行﹐證十二之圓通。擅神靈變化之奇﹐精符篆龍蛇之體。道髙徳重﹐煉人元而兼統地元﹔和光同塵﹐潛玩世而卽行度世。尋有徳之人﹐人人得度﹔種無根之樹﹐樹樹皆空。講先天之妙旨﹐爲後進之梯航。大悲大願大聖大慈武當繼教掌法仙師靈寶眞人天雷主宰玄玄演道飛龍濟世眞人通微顯化天尊。

寶誥四

至眞傳道﹐太淸選仙。居武當而啟教﹐爲文始之正傳。如癡如醉﹐混仙迹於麗春﹔教孝教忠﹐闡玄風於華夏。度萬三於滇海﹐壻女同升﹔續龍虎之神通﹐道法兼備。十方寶筏﹐三教宗師。大悲大願大慈大仁至玄至妙至奇至神東華首相三淸外臣雷霆神吏靈寶天師太和一炁始祖道通文遠眞君通微顯化天尊。

寶誥五

玉虛上相﹐金闕髙眞。徳暢人神﹐經開井鬼。廣三千之功行﹐醒億萬之沈迷。昔從元嶽而成眞﹐今繼玄天而闡化。扶正教無黨無偏﹐辟旁門有聲有色。誅殺乾坤之方士﹐挽回道徳之宗風。指先天而對月﹐招後進以升云。道妙無方﹐玄微莫測。至靈至聖至大至尊體合自然神凝般若三教眞宰一气權衡參法天師洞玄帝君猶龍六祖隱仙寓化虛微普度天尊。

參禮如來宣賜佛號並贊

神光熙照﹐性海澄淸。在塵出塵﹐隱世度世。現醫身而扶危拔困﹐偈眾而闡道傳經。果證大羅金仙﹐道比達摩尊者。大仁大願大慈大悲三丰眞師救難天尊邋遢靜光佛菩薩摩訶薩。

列傳

張三丰﹐遼東懿州人。名全一。一名君實﹐三丰其號也。以其不飾邊福。又號張邋遢﹐欣而偉﹐龜形鶴背﹐大耳圓目﹐須髯如戟。寒暑惟一衲一蓑﹐所啖升斗輒盡﹐或數日一食﹐或數月不食。書過目不忘。遊處無恆﹐或云能一日千里。善嬉諧﹐旁若無人。嘗遊武當諸巖壑﹐語人曰﹕『此山異日必大興。』時五龍﹐南巖﹑紫霄俱毀於兵﹐三丰與徒去荊榛﹐辟瓦礫﹐創艸廬居之﹐已而捨去。太祖故聞其名﹐洪武二十四年遣使覓之不得。後居寶雞之金臺觀﹐一日自言當死﹐畱頌而逝﹐縣人具棺殮之。及葬﹐聞棺內有聲﹐啟視則復活。乃遊四川﹐見蜀獻王。復入武當﹐歷襄漢﹐蹤迹益奇幻。永樂中﹐成祖遣給事中胡濴偕內侍朱祥﹐賫璽書香幣往訪﹐徧歷荒徼﹐積數年不遇。乃命工部侍郎郭琎﹑隆平侯張信等﹐督丁夫三十餘萬人﹐大營武當宮觀﹐費以百萬計。旣成﹐賜名『太和太嶽山』﹐設官鑄印以守。竟符三丰言。或言三丰金時人﹐元初與劉秉忠同師﹐後學道於鹿邑之上淸宮﹐然皆不可考。天順三年﹐英宗賜誥﹐贈爲『通微顯化眞人』﹐終莫測其存否也。

列傳見微異錄

祗園居士

張邋遢﹐名君實﹐宇鉉一﹔別字玄玄。遼東懿州人﹐張仲安第五子也。丰姿魁偉﹐龜形鶴骨﹐大耳圓目﹐須髯如戟﹐頂作一髻。自號保和容忍三丰子﹐手執刀尺。寒暑惟衣一衲。或處窮寂﹐或遊市口﹐浩浩自如﹐旁若無人。有問之者﹐終日不答一語﹐及與論三教經書﹐則吐辭滚滚﹐皆本道徳忠孝。每遇事﹐輒先知。或三五日﹑兩三月始一食﹐然登山如飛。或隆冬臥雪中﹐齁鼾如雷。時人咸異之﹐因呼爲張邋遢。元末居寶雞金臺觀﹐嘗一日辭世而逝﹐從者爲棺殮﹐臨窆發視之復生。乃入蜀抵秦遊襄鄧﹐往來長安﹐歷隴岷甘肅。洪武初﹐入武當﹐登天柱蜂﹐徧歷名勝﹐使弟子邱元靖住五龍﹐盧秋云住南巖﹐劉古泉﹑楊善登住紫霄﹐乃自結艸廬於展旗峯北﹐曰遇眞宮﹐築艸庵於土城﹐曰會仙館﹐令弟子周眞得守之。洪武庚午﹐拂袖長往﹐不知所之。明年﹐太祖遣三山道士請造朝﹐了不可見。或曰住靑州雲門洞。永樂初﹐遣給事中胡濴﹑指揮楊永吉等物色之﹐不得。十年二月﹐成祖爲書﹐詔道士元虛子往武當﹐於玄玄舊遊處建道場﹐焚書﹐冀有聞焉﹐不獲﹐仍禦制詩賜之﹐有『若遇眞仙張有道﹐爲言佇俟長相思』之句。天順末。或隱或現。上聞之﹐封『通微顯化眞人』。後往來鶴鳴山半年﹐不知所終。

列傳見七修類槁

明郎瑛

張仙名君實﹐字全一。遼東懿州人。別號玄玄﹐又號保和容忍三丰子﹐時人又稱張邋遢。天順三年﹐曾來謁帝。予見其像﹐須鬢豎上﹐一髻背垂﹐面紫大腹﹐而攜笠者。上爲錫誥之文﹐封爲『通微顯化大眞人』。

列傳淮海雜記

明陸西星

三丰老仙﹐龍虎裔孫也。其祖裕賢公﹐學能兼占象。移家於金之懿州﹐與子昌隱於民間。及懿爲元人所拔﹐始稍稍以名字聞﹐然昌公固優遊世外者也。夫人林氏﹐先以二乳生因子﹐曰遨﹑曰遊﹑曰逍﹑曰遙﹐皆早歿。旣更與二子﹐曰通﹑曰達﹐通卽老仙也。降誕之夕﹐林夢斗母元君手招大鶴﹐止屋長嘯三聲而驚寤﹐遂就褥焉。幼有異質﹐長負才藝。遊燕京﹐故交劉秉忠見而奇之曰﹕『眞仙才也』。默挈之﹐久乃得一宰於中山苦寒之地﹐以丁憂歸﹐遂不復出。嘗言『富貴如風燈艸露﹐光陰似雨電浮漚』﹐乃決志求道。訪師終南﹐得聞火龍妙諦。漸乃徉狂垢污﹐人不能識。生平詩文﹐每起稿於樹皮苔肉﹑茶湯匕箸間﹐積數十年猶能記誦﹐然未嘗錄以示人也。故元朝文藝中﹐無有知者。子道意﹐孫鳴鸞﹑鳴鶴。鸞入明初遷淮揚﹐六世孫花穀道人卽鸞嫡孫與余爲方外友。其家有林園之勝﹐老仙嘗至其家。叩以當年軼事﹐則書雲遊詩若千篇﹑寶誥數章﹑丹訣一函﹐命藏之。花谷每爲餘言﹐不勝使人遐想也。

三丰先生本傳

汪錫齡敬述

三丰先生姓張名通﹐字君實。先世爲江西龍虎山人﹐故嘗自稱爲天師後裔。父裕賢公﹐學精星算。南宋末﹐知天下王气將從北起﹐遂攜本支眷屬﹐徙遼陽懿州。有子名居仁﹐亦名昌﹐字子安一字仲安﹐號白山﹐卽先生父也。壯負奇器﹐元太宗收召人才﹐分三科取士﹐子安赴試策論科入選。然性素恬淡﹐無仕宦情﹐終其身於林下。定宗丁未夏﹐先生母林太夫人夢元鶴自海天飛來﹐而誕先生﹐時四月初九日子時也。丰神奇異﹐龜形鶴骨﹐大耳圓睛。五歲目染異疾﹐積久漸昏。其時有張云庵者﹐方外異人也。住持碧落宮﹐自號白雲禪老。見先生奇之曰﹕『此子仙風道骨﹐自非凡器﹐但目遭魔障﹐須拜貧道爲弟子﹐了脫塵翳﹐慧珠再朗』﹐卽送還。太夫人許之﹐遂投云庵爲徒。靜居半載而目漸明﹐教習道經過目便曉﹐有暇兼讀儒﹑釋兩家之書﹐隨手披閱﹐會通其大意卽止。忽忽七載﹐太夫人念之﹐云庵亦不畱﹐遂拜辭歸家﹐專究儒業。中統元年﹐舉茂才異等﹔二年﹐稱文學才識﹐列名上聞﹐以備擢用﹐然非先生素志也。因顯揚之故﹐欲效毛廬江捧檄意耳。至元甲子秋﹐遊燕京。時方定鼎於燕﹐詔令舊列文學才識者待用﹐棲遲燕市。聞望日隆﹐始與平章政事廉公希憲識。公異其才﹐奏補中山博陵令﹐遂之官。政暇訪葛洪山﹐相傳爲稚川修煉處。因念一官蕭撒﹐頗同勾漏﹐予豈不能似稚川﹖越明年而丁艱矣﹐又數月而報憂矣。先生遂絕仕進意﹐奉諱歸遼陽﹐終日哀毀﹐覓山之髙潔者﹐營厝甫畢﹐制居數載﹐日誦洞經。倏有邱道人者﹐叩門相訪﹐劇談玄理﹐滿座風淸﹐灑然有方外之想。道人旣去﹐因束裝出遊﹐田產悉付族人﹐囑代掃墓﹐挈二行童相隨。北燕趙﹐東齊魯﹐南韓魏﹐往來名山古剎﹐吟詠閒觀﹐且行且住。如是者幾三十年﹐均無所遇﹐乃西之秦隴﹐挹太華之气﹐納太白之奇﹐走褒斜﹐度陳倉﹐見寶雞山澤幽邃而淸﹐乃就居焉。中有三尖山﹐三峯挺秀﹐蒼潤可喜﹐因自號爲三丰居士。延祜元年﹐年六十七﹐始入終南﹐得遇火龍眞人﹐傳以大道。更名玄素﹐一名玄化﹐自號玄玄子﹐別號昆陽。山居四載﹐功效寂然。聞近斯道者﹐必須法財兩用﹐平生遊訪﹐兼頗好善﹐囊篋殆空﹐不覺淚下﹐火龍怪之﹐進告以故﹐乃傳丹砂點化之訣﹐命出山修煉。立辭恩師﹐和光混俗者數年。泰定甲子春﹐南至武當﹐調神九載而道始成。於是湘雲巴雨之間﹐隱顯遨遊又十餘歲﹐乃於至正初﹐由楚還遼陽﹐省墓訖﹐復之燕市﹐公卿故交﹐死亡已盡矣。遂之西山﹐遇前邱道人﹐談心話道﹐促膝參同﹐方知爲長春先生符陽子也。別後復至秦蜀﹐由荊楚之吳越﹐僑寓金陵﹐遇沈萬三﹐傳以丹道﹐事在至正十九年。臨別﹐先生預知萬三有徙邊之禍﹐囑曰﹕『東南王气正盛﹐當晤子於西南也。』仍還秦﹐居寶雞金臺觀。九月二十日﹐陽神出遊﹐士人楊軌山以先生辭世﹐買棺收殮。臨窆之際﹐柩有聲如雷﹐啟視復生。蓋其陽神出遊﹐朴厚者見之﹐以爲宛其死矣。後乃攜軌山遁去。又二年﹐滄桑頓攺﹐海水重淸﹐元紀忽終﹐明運又啟﹐先生乃結庵於太和﹐故爲瘋漢﹐人目爲邋遢道人。道士邱元靖﹐安靜可喜﹐祕收爲徒。他日入成都﹐說蜀王椿入道﹐不聽﹐退還襄鄧間﹐更莫測其蹤迹矣。洪武十七年甲子﹐太祖以華夷賓服﹐詔求先生﹐不赴。十八年﹐又彊沈萬三惇請﹐亦不赴。蓋帝王自有道﹐不可以金丹金液分人主勵精圖治之思。古來方士釀禍﹐皆因遊仙入朝爲厲之階﹐登聖眞者﹐決不爲唐之葉法善﹑宋之林靈素也﹐前車可鑑矣。二十五年﹐乃遁入雲南﹐適太祖徙萬三於海上﹐緣此踐約來會﹐同煉天元服食大藥。明年成﹐始之貴州平越福泉山﹐朝眞禮斗﹐候詔飛升。建文元年﹐完璞子訪先生於武當﹐適從平越歸來﹐相得甚歡。永樂四年﹐侍讀學士胡廣奏言先生深有道法﹐廣具神通。五年丁亥﹐卽命胡濴等徧遊天下訪之。十年壬辰﹐又命孫碧雲於武當建宮拜候﹐並致書相請。直逮十四年﹐並不聞有蹤迹。帝乃怒謂胡廣曰﹕『卿言張三丰蘊抱玄機﹐胡弗敢來見朕也﹖』斥廣尋覓之。廣大懼﹐星夜抵武當﹐焚香泣禱。是年五月朔﹐爲南極萬壽﹐老君命諸仙及期大會﹐時先生亦在詔中﹐遂與玄天官屬禦气同行﹐適見胡廣情切﹐乃按云車﹐許以陛見入朝後﹐卽赴上淸之命﹐飄然而去。明年﹐胡濴等還朝﹐終末得見先生也。吾師乎﹗吾師乎﹗其隱中之仙乎﹗其仙中之神乎﹗其神仙而天仙者乎﹗繼荷玉詔﹐髙會羣眞﹐位列兌宮﹐身成幹體﹐故能神通變化﹐濟世度人。四圍上下﹐虛空處處﹐皆鸞驂所至﹐將所謂深藏宏願﹐廣大法門者﹐呂祖之後﹐惟先生一身而已。錫齡風塵俗吏﹐幾忘去聲本原﹐觀察劍南﹐又鮮仁政﹐濫叨厚祿﹐辜負皇恩。兩年來曦天少見﹐水潦頻增﹐齡乃跣足剪甲﹐恭禱眉山之靈。拈香七日﹐晴光普照﹐畫景遙開﹐奇峯異水間幸遇先生﹐鑑齡微忱﹐招齡入道﹐並示《丹經祕訣》一章﹐及《捷要篇》二卷﹐照法修煉﹐始識玄功。因此悔入宦途。遊情山水﹐邇乃自出淸奉﹐結廬淩雲﹐未知何年何日蟬脫塵网﹐采瑤花﹑奉桃實敬獻先生也。齡侍先生甚久﹐得悉先生原本又甚詳﹐爰洗濁懷﹐恭爲紀傳﹐以付吾門嗣起者。

三丰先生傳

圓嶠外史

先生遼陽懿州人也﹐史號屢更﹐遊行無定﹐人多不測其蹤﹐劉秉忠同師。於前至元間以廉希憲薦剡﹐於後至元間以宰官致仕。洪武初年﹐太祖屢詔不出﹐蓋其托仙遠遁﹐以全仕元之節者也。故嘗自稱曰﹕大元遺老﹐又嘗自贊曰﹕大元逸民。君子深慨其神仙名重﹐遂至掩其孤忠耳。平生訪道﹐歷盡艱辛﹐終南遇師之後﹐覓侶求鉛者足徧天涯﹐乃於武當山修成大道。所可異者﹐先生未降世﹐而武當一席﹐早爲安排。昔希夷先生遊太華﹐遇異人孫君訪曰﹕『武當九室巖深靜可居﹐君後有徒孫。更能發迹此山﹐君光大張。』蓋已知名山有主人﹐大道有法嗣也。豈不異乎﹗嘗聞苦竹眞君傳記於鍾離雲房﹐謂他日有兩口者爲汝弟子﹐而其後竟遇呂祖。夫豈至人降靈﹐必先有年月日時﹑裏居姓氏﹐預定於大羅天上耶﹖不然何言之驗也。圓通眞人爲先生弟子﹐亦不能請究其故。《本傳》一篇﹐記敍精詳﹐《仙鑑》《明紀》﹐考政皆合﹐然後知先生之籍貫生成。修眞得道﹐有如是其全備者。

道派

大道淵源﹐始於老子﹐一傳尹文始﹐五傳而至三丰先生。𨿽然﹐老子之所傳亦甚多矣﹐其間傑出者﹐尹文始﹑王少陽﹐支分派別﹐各有傳人﹐今特就文始言之。文始傳麻衣﹐麻衣傳希夷﹐希夷傳火龍﹐火龍傳三丰。或以爲隱仙派者﹐文始隱關令﹑隱太白﹐麻衣隱石堂﹑隱黃山﹐希夷隱太華﹐火龍隱終南﹐先生隱武當﹐此隱派之說也。夫神仙無不能隱﹐而此派更爲髙隱。孔子曰﹕『老子其猶龍乎』﹖言其深隱莫測也﹐故又稱猶龍派云。

按老子之道﹐文始派最髙﹐少陽派最大。少陽傳正陽﹐正陽傳純陽﹐純陽首傳王重陽﹐重陽傳邱長春﹐開北派﹔純陽又傳劉海蟾﹐海蟾傳張紫陽﹐開南派。

再按文始一派﹐至麻衣而傳希夷﹔少陽一派﹐劉海蟾亦以丹法傳希夷﹐兩派於斯一匯。是三丰先生﹐謂爲文始派也可﹐謂爲少陽派也亦可﹐特其淸風髙節﹐終與麻衣﹑希夷﹑火龍相近云。

前歷祖傳

太上老君﹐其詳不可得聞﹐累世化身﹐未有誕生之迹。嘗與文始言﹕『吾姓字渺渺﹐從劫至劫﹐不可具述﹐非虛語也』。逮商陽甲時﹐分神化燕﹐始寄胎於玄妙玉女八十一年。至武丁庚辰歲﹐二月十五日卯時﹐降生在苦縣之賴鄕曲人裏李樹下。指李爲姓﹐名耳﹐字伯陽。生時白首﹐人號爲老子﹔又長耳﹐號稱老聃。周初﹐觀風西岐﹐自號支邑先生。西伯欲拜爲大夫﹐不受﹐命爲守藏史﹐遂借隱焉﹐其後或隱柱下﹐或隱河上﹐或號爲古先生﹐或自爲古皇﹐或爲伯陽父﹐或爲廣成子﹐或結廬於河濱﹐或開化於西域。秦時稱古隱君子﹐而不知太上老祖﹐實隱中聖人也。

文始先生﹐姓宓名喜﹐字公文﹐天水人﹐一云成紀人。成王丁巳歲﹐四月初八日吉時降生。不求聞達﹐嘗爲函關令﹐故稱關尹喜。一日遇融風三至精占風﹐紫气東來精望气﹐夜觀天理星西行過昴精天文﹐知有聖人將至。老君到關﹐望其神采﹐大驚精相法﹐拜爲弟子﹐得聞大道。著書九篇﹐名《關尹子》﹐後曰《文始經》。西度流沙﹐復還中夏﹐或稱尹輒﹐或稱尹道士。隱居終南之陰﹐人稱爲『終南隱聖』。

麻衣先生﹐姓李名和﹐道號初陽。內鄕人。隱石堂山。生而神奇﹐紺髮美姿。稍長﹐厭世濁腐﹐入終南靜養﹐遇尹文始﹐傳以道要並相法﹐命往南陽湍水旁靈堂山修煉。洞居十九年﹐冬夏恆著麻衣﹐故號爲麻衣子。靈山有水﹐四時常溫﹐名暘谷﹐時往沐浴。一夕有少年十二人來拜曰﹕『吾屬龍也﹐上帝以師道成﹐命吾等輔行大化』。自是有求雨者﹐皆驗。鄕民謁懇甚繁﹐別隱歙之黃山卽黟山﹐人稱爲『黃山隱者』。

希夷先生﹐姓陳名摶﹐字圖南﹐號扶搖子。毫州眞源人。唐長興中﹐嘗舉進士不第﹐遂淡世情﹐以山水爲樂。居武當二十餘年﹐復隱華仙雲臺觀。得蟄龍法﹐每臥常百餘日不起。遇海蟾﹐授道要。逢麻衣子﹐擁鑪對坐﹐以鐵筋畫灰成字﹐默授玄機﹐並以尹文始先生相法傳之。髙隱不出﹐宋太祖時賜號『白雲先生』﹐又賜號『希夷先生』﹐史稱曰『華山隱士。』

火龍先生﹐希夷髙弟子也。隱其身﹐並隱其姓名。其裏居不可考﹐卽以天地爲裏居也。其事迹不多著﹐卽以潛徳爲事迹也。《神仙鑑》亦只記其號﹐狀其爲物外風儀﹐此蓋如赤松﹑黃石﹐世只知爲古仙耳。隱居終南﹐故稱『終南隱仙』。或曰賈得升先生也﹐俟博識者考之。

三丰先生﹐姓張名通﹐字君實。遼東懿州人。詳見全集。

後列仙傳下十一則藏居士考紀

三山先生﹐姓沈名萬三﹐一名萬山﹐自號三山道士。金陵人。秦淮大漁戶﹐心慈好施。遇三丰先生﹐得授丹法﹐繼煉天元大藥﹐服之拔宅而去。或隱天目﹐或隱武當﹐皆無定所﹐與三丰先生隱顯度世﹐勅封『宏願眞人』。元天歷戊辰元年﹐秋九月十八日未時誕生。

邱元靖者﹐武當道士也。洪武初﹐三丰先生遊武當﹐元靖與先生遇﹐拜爲弟子﹐遂傳以道妙﹑命住五龍﹐結庵修煉﹐以了大事。乙丑春﹐太祖詔求三丰不得﹐乃詔元靖至﹐與語﹐悅之﹐拜監察禦史﹑賜之室﹐不受﹐復擢太常卿﹐亦不受﹐帝稱其淸髙云。

太和四仙者﹐盧秋云﹑周眞得﹑劉古泉﹑楊善登﹐皆楚人也。洪武初﹐三丰先生入武當﹐結廬於展旗蜂上﹐四人請爲弟子﹐遂傳以淸淨守中之祕﹐於是命秋云住南巖﹐眞得住會仙館﹐古泉﹑善登住紫霄峯。同時靜煉﹐後皆證果。

冰壺先生﹐姓明名正。內江人。善符咒﹐多奇驗。永樂中﹐三丰先生遊蜀﹐常寓其家。玉欲以符咒傳先生﹐先生笑曰﹕『我將以道奉子﹐子乃以法授我耶﹖』乃作《道法會同疏》一通予之﹐玉大驚﹐請爲弟子。居歲餘﹐胡濴訪先生﹐逮攜玉同去﹐不知所之。

王宗道者﹐淮安人也。嘗從三丰先生學道。永樂三年﹐成祖訪求三丰﹐令覓宗道。與胡濴同往﹐召見時賜金冠鶴氅﹐奉書香徧遊天下。十年不遇﹐及還﹐賜封『圓徳眞人』。後入廬山采藥﹐飄然不返。

李夫子者﹐名性之﹐楚人也。正徳間﹐入太和山遇三丰先生﹐傳以丹法﹐遂得道。平時好端坐﹐澄靜齊莊﹐人號爲『李夫子』。喜辟穀﹐日啜麥麵湯﹐人又號爲『麩子李』。荊藩永定王聞而慕之﹐遣校禮聘以至﹐寓蘄武當宮。衣破衲﹐不食。王屢迎入宮祈長生訣﹐皆不對﹐但云儒者修身齊家卽道訣也。賜金帛甚厚﹐皆不顧。已而辭歸﹐王乃遣校送之﹐令索書報命。至漢口舟中﹐忽不見。校速舟夫過江﹐至中流忽見李臥水而渡﹐校上岸﹐李亦到岸﹐忽又不見﹐校急奔至山﹐見李坐懸巖險處﹐拍手而歌﹐尋大呼校曰﹕『爲吾謝王﹐李某不復來也。』校欲索報書﹐倏又不見。後復遣校至山﹐則云李尸解矣。校於歸途又見李持缽﹐其行如飛。無何﹐王以千宗正條幾覆國﹐始悟李語非漫然也。

夢九先生﹐姓汪名錫齡。徽州歙縣人。曾官劍南觀察﹐而宦情益淡﹐隱心愈深。遇三丰先生於峨眉﹐得其道妙。繼授滇南永北道﹐卽請終養﹐未準。旋授河南全省河道副使﹐乃便道歸省﹐丹成尸解。號『圓通道人』。校正《玄要篇》﹐及著『三丰本傳』﹑『顯迹』等章傳世。康熙甲辰年﹐十月十八日申時誕生。至今嘉州淩雲丹霞峯之淸暉閣﹐卽先生公餘之暇潛神煉丹處也。中有靈山堂﹐扁載劍南父老數百人姓名﹐爲先生壽﹐咸稱圓通祖師仁慈淸淨修己治人云。

白白先生者﹐不言其姓氏。所居在靑城﹑大峨﹑嘉州山水之間。鼓琴讀書﹐酷好老莊。道光初﹐遇張三丰先生於綏山﹐傳以交媾玄牝﹑金鼎大符之妙。旣更遇純陽祖師﹐得聞藥物采取之微。以是決意精修﹐日與二三隱士﹐坐論煙霞﹐品評水石﹐名心之冷﹐殆如冰焉。所著有《河洛易象圖解》《道徳經正義》《圓嶠內篇》﹐發明內外丹法層次﹐爲前古仙經所未有。無事則混俗和光﹐默抱玄微而已。

列仙派演

餘十捨者﹐沈萬山弟子也。少好施與﹐萬山以幼女妻之﹐傳以丹砂點化﹐丰饒與婦翁相頡頑。其文余蕙剛﹐爲西平侯沐春繼室﹐亦善黃白之術﹐蓋家傳也。事見本集中『余氏父女傳』。

陸徳原者﹐吳人也。家故淸微﹐慕神仙之學。沈萬山先生見之﹐知爲道器﹐遂傳以玄微妙旨﹐並爲黃白給之﹐其家遂足。與顧阿瑛﹑李鳴風相往來﹐詩壇酒社﹐東南士大夫稱其富而好禮。洪武初﹐嘗助軍糧二萬斛﹐旣聞﹐太祖有『不及江南富足翁』之句﹐因慨然曰﹕『禍端至矣』。及時攜琴披衲﹐攺裝黃冠而遁。阿瑛聞之﹐亦削髮爲僧。鳴鳳棄家園﹑攜妻子﹐泛舟江湖。其後江南大族籍沒者無算﹐人始信其見幾云。

明陽先生者﹐劉其姓﹐光燭其名。仁慈恭敬﹐富而好禮﹐以善爲當爲﹐不求福報﹐達者髙之。嘗從白白子遊﹐得淸淨守中之旨﹐遂結庵於大江之湄﹐雲水盤桓﹐不迹城市。沒後數載﹐忽降一詩云﹕『人去空山鶴影單﹐回觀塵海霧漫漫。仙家不昧虛靈體﹐一路淸風到石壇。』自是云朋霞友﹐咸謂其不滅也。所著有《金丹詩》若干篇﹐尙存於其弟遁園處。

拳技派

王漁洋先生云﹐奉勇之技﹐少林爲外家﹐武當張三丰爲內家。三丰之後﹐有關中人王宗﹐宗傳溫州陳州同州同明嘉靖間人。故今兩家之傳﹐盛於浙東。順治中﹐王來咸字徵南﹐其最著者﹐靳人也。雨窗無事﹐讀《聊齋》李超始末﹐因識於後。又云﹐徵南之徒﹐又有僧耳﹐僧尾者﹐皆僧也。

正訛

三峯采戰之說﹐多爲丹經歷鄙﹐然非祖師之《玄要篇》也。嘗閱《神仙鑑》﹐劉宋時有張山峯者﹐號朴陽子。未入道時﹐曾授人以房中徹女方﹐天帝惡之﹐終於艸島遊仙。何一陽仙姑遊華山﹐曾見其金丹祕訣﹐悉備於身﹐因無天詔﹐難升玉闕﹐深漑惜焉﹔據此則知『山峯』二字﹐聲音相近之訛也。且祖師所作《金丹論》亦云﹕『行禦女之術者﹐是猶披麻救火﹑飛蛾撲燈。』細按此言﹐自不妄譏矣。

又三峯者﹐乃旁門之名﹐不但劉宋時張三峯也。陰道中有三峯采戰﹐俗人不知﹐遂以《玄要篇》等諸旁門﹐是以耳聞爲目見﹐未讀丹經者也。三峯之術﹐有宋張紫陽﹑陳泥丸諸老仙翁皆已斥之﹐祖師乃元人﹐不待辧也。單言此術由來﹐《參同契》所謂『陰道厭九一』者是也。九一之謬卽禦女之方﹐分上中下三峯﹐采人精气﹐托號泥水金丹﹐伯陽以前已有此術矣。故《玄要篇》云﹕『有爲者﹐非采戰提昅之術﹐九一動搖之法』。卽祖師亦辟三峯之謬﹐復何言哉﹗

又嘗閱《神仙鑑》﹐彭祖稱太淸景明三峯眞君﹐而禦女之術實起於彭祖﹐采補房中﹐禍喪屢娶。後爲殷王拘系﹐欲殺之﹐蓋天律譴之也。中途脫逃﹐乃入華山歸正云。

三丰祖師誕期﹐據夢九所作本傳﹐則系元定宗二年四月初九日也。乃各處所傳﹐又有作三月初八﹑十月初十者何故﹖大抵仙佛降世﹐舉凡得道成眞﹐飛身朝駕﹐其吉期不一而足。有如普陀大士﹑孚佑帝君﹐每歲齋辰﹐幾於逐月皆有﹐然祝大士者﹐畢竟以二月十九爲正﹐慶孚佑者﹐終當以四月十四爲眞。玆於祖師誕期﹐亦以本傳爲主﹐餘皆附存集中﹐使敬祖師者隨時致虔﹐如大士﹑孚佑之齋期﹐亦美事也。

別傳謂祖師爲元末明初人﹐而不知爲宋末元初人也。嘗對萬三自敍云﹕『延佑初﹐余年六十七。』逆而數之﹐正在元定宗之初年﹑宋理宗之淳佑年也。元運北起﹐祖師生遼東﹐入元之版籍﹐故稱爲元人。汪作原傳謂其降生於定宗丁未﹐與祖師自敍相合﹐眞乃不謬也。

明胡忠安公濴訪三丰祖師﹐系永樂中事﹐世有誤作成化者。李雨村《詩話》云﹕『祥符寺在綿竹小西門外﹐有明嘉靖九年王汝賓刻禮部尙書胡濴成化四年訪張三丰詩碑』云云。按《明紀》永樂五年丁亥﹐正胡濴至綿竹時也。今刻於天王殿後﹐板壁上有三丰所書『翔符禪院』四字﹐筆勢飛動﹐以『祥』作『翔』﹐或者曾至此歟﹖

錢文端公陳羣所著《香樹齋集燕九日王新莊觀燈詩》﹐有『仙攜邋遢來空碧﹐人立秋千望比紅』之句﹐注云﹕『張三丰與邱長春同時﹐訪道後皆仙去。』愚按﹕長春先生訪道於金朝﹐出世甚早﹐不與張祖同時也。但汪仙作傳﹐謂祖師制居時﹐有邱道人相訪之事﹐祖師成道後﹐於元至正初遨遊西山﹐復遇長春子﹐促膝談心。爾時邱眞人闡化元朝﹐正有同時顯道之事﹐若曰同時訪道﹐則未也。

俗本載祖師原名君寶﹐及觀《神仙鑑》﹐始知『寶』本作『實』﹐魯魚相誤﹐有如是者。並按『君實』二字﹐似字非名。曁閱陸儼山《玉堂漫筆》﹐乃知祖師名通號玄玄﹐君實其字也。天師之後﹐曾寓鳳翔寶雞縣之金臺觀。詹事府主簿南陽張朝用嘗識之﹐見其行足不履地。胡忠安公薦朝用爲均州知州﹐同訪不遇。又有密勅﹐云淮安王宗道曾與三丰學仙﹐令覓同往。三年召見﹐賜宗道金冠鶴氅﹐奉書香徧遊天下﹐越十年﹐竟不遇還。

又按祖師之父俗本以『子安』爲諱﹐亦似字非名﹐及讀夢九所藏列傳﹐乃知『居仁』其名﹐『子安』其字﹐『白山』其號也。

羽流抄本有《三丰供狀》一篇﹐確系誣詞﹐語亦鄙俚﹐不可不辧。其狀云﹕『供狀道童一佰余歲豈尙稱童張三丰﹐年二十八歲﹐遼陽人氏。有父張子安﹐所生第五子。自幼眼疾﹐捨送碧宮﹐投師禮傅。後復雲遊胡廣﹐襄陽府天竺庵養性修眞。今蒙永樂上位請禮道教﹐中間不能隱諱﹐所供是實。』此蓋方士羽流造作爲榮﹐而不知反以相誣也。我祖師永樂年間深隱不出﹐《明史》尙有徵文﹐豈反供狀朝廷﹐自媒自炫﹐奔走闕下哉﹗卽《仙鑑》載有金殿飛升事﹐亦不過片時立談﹐以示陽神之不死耳。後睹夢九眞本﹐只載有胡廣奏狀﹐平日疑團至此乃釋。

附﹕胡廣奏狀云﹕侍讀學士臣胡廣伏奏﹕眞仙張三丰﹐遼東人氏。深藏道法﹐廣具神通﹐髙隱武當﹐有希夷之風﹐只可禮求﹐不可命見。恭維皇帝陛下﹐屈駕廣成﹐訪求眞道﹐臣因不敢隱諱﹐具表奏聞。

世有《西洋小記》﹐載金碧峯南京訪組師一事。記言祖師名守成﹐勾容人﹐曾作本縣書吏﹐旋棄刀筆﹐出家於西山道院朝天宮﹐修行得成地仙。碧峯令訪胡尙書﹐朝見明主﹐稱爲天仙﹐始得證位大羅。此系小說家借名敷衍之法﹐非實事也。或問名稱守成﹐家稱勾容者何故﹖曰﹕不如是不足以湊登場科白也。

祖師於元明間著作甚多﹐其詩有《雲水集》﹐其文體若干篇﹐皆見夢九藏本。又《神仙鑑》載﹕胡廣錄呈祖師道詩名《捷要篇》﹐中有『無根樹』﹑『大道歌』﹑『煉鉛歌』﹑『瓊花詩』﹑『麗春院』二闋﹑『靑陽宮畱題』﹑『金液還丹歌』﹑『眞仙了道歌』等作﹐近來傳本多所混雜。卽如吳鎭響云洞天張靈機﹑鄧靈謐所刻《玄要篇》﹐舊本中有『金丹詩』三十六首﹐以象三百六十度﹐今變作十六首﹐餘皆散見雜出﹐全無條理﹐一切道情﹐皆不入刊﹐蓋未見此全集也。俗鈔有比張﹑鄧刻本全備者﹐又多以呂祖詩混入其中。玆編廣取搏采﹐兼以夢九眞本一一印證﹐務使復還舊觀﹐祖師其許之乎﹖長乙氏謹識。

顯迹類

渡沈萬三

沈萬三者﹐秦淮大漁戶也。心慈好施﹐其初僅溫飽。至正十九年﹐忽遇一羽士﹐神采淸髙﹐龜形鶴骨﹐大耳圓目﹐身長七尺餘﹐修髯如戟。時戴偃月冠﹐手持刀尺﹐一笠一衲﹐寒暑皆然﹐不飾邊幅。日行千餘里﹐所啖升斗輒盡﹐或辟榖數月﹐而貌轉丰。萬三心異之﹐常烹鮮暖酒﹐邀飲蘆洲﹐苟有所需﹐極力供俸。偶於月下對酌﹐羽士謂曰﹕『子欲聞吾出處乎﹖』萬三啟請﹐乃掀髯笑曰﹕『吾張三丰也。』遂將生世出世﹐修眞成眞之由敍述一篇﹐言訖呵呵大笑。萬三聞言﹐五體投地﹐稱祖師者﹐再並乞指教﹐曰﹕『塵愚願以救濟。富壽非敢望也。』祖師曰﹕『𨿽不敢妄泄眞傳﹐亦不欲緘默閉道﹐予已深知子之肺腸﹐當爲作之。』於是置辦藥材﹐擇日啟煉﹐七七啟視﹐鉛汞各道﹐祖師嗟咄不已﹐萬三自謂機緣未至。復盡所蓄﹐並售船网以補碼下工﹐及半忽汞走如焚﹐茅蓋皆毀﹐萬三深嘆福薄﹐祖師亦勸其勿爲。夫婦毫無怨意﹐苦畱再煉﹐貲財已匱﹐議鬻幼女﹐祖師若爲不知﹐竊喜其志堅﹐一任所爲。令備朱裏之汞﹐招其夫婦至前﹐出藥少許﹐指甲挑微芒﹐乘汞熱投下﹐立凝如土﹐復以死汞點銅﹐錢悉成黃白﹐相接長生。祖師遂略收丹頭﹐臨行囑曰﹕『東南王气大盛﹐當晤子於西南也。』遂入巴中﹐萬三以之起立家業﹐安鑪大煉﹐不一載富甲天下﹐凡遇貧乏患難﹐廣爲周給﹐商賈貸其貲以貿易者﹐直徧海內﹐世謂其得聚寶盆﹐故財源特沛。斯時世亂兵荒﹐萬三懼有禍﹐乃毀丹鑪器皿﹐自號三山道士。至今南京城西南街﹐卽其遷處。會同館卽其故居﹐後湖中地﹐卽其花園舊址也。

《仙鑑》評﹕『外丹成﹐爲內丹之助。』然眞道難聞﹐千舉萬敗﹐人每以三丰爲口﹐實至受誑不悟﹐當思己有萬山福量﹐乃可遇之﹐苟或不然﹐願且置是。

寓金臺觀

元至正丙午年﹐寶雞金臺觀﹐有道翁者貌若百餘歲﹐忽於九月二十七日自言辭世﹐畱頌而逝。士民楊軌山置棺殮訖﹐臨窆柩有聲如雷﹐發之復生﹐躍起謂軌山曰﹕『吾張三丰也。天師後裔﹐幼好學道﹐今吾大丹已成﹐神遊天海。吾子善人也﹐難得難得。』遂教以避世延年之術﹐尋攜軌山同去。

圓通子曰﹕『世人盡如軌山﹐則路無暴骨矣。如此方便人﹐仙眞安得不度』。

隱太和山

洪武初﹐祖師入太和山﹐於玉虛宮畔結庵冷坐。庵前古木五株﹐陰連數畝﹐雲气滃然﹐故嘗棲其下﹐猛獸不噬﹐鷙鳥不摶。人咸異之﹐衲衣垢獘﹐皆號爲邋遢張。有問其仙術﹐竟不一答﹐問經書則津涎不絕口。登山輕捷如飛﹐隆冬臥雪中﹐鼾齁如雷。常語太和鄕人曰『玆山異日當大顯』。道士邱元靖叩其出處﹐始識爲三丰祖師。請爲弟子﹐遂傳以道妙。

《神仙鑑》評﹕『左道旁門最能惑人﹐如箭射虛空﹐還復墜地。惟覓得眞種子﹐潛修密煉﹐至丹成果熟﹐寒暑不能侵﹐陰陽不能賊﹐縱橫自在﹐來去隨心﹐方爲實際。』如三丰所者﹐所當景仰。

寄常遇春

洪武二年己酉六月﹐常遇春進攻大興州﹐直拔開平﹐追奔數百里﹐大獲全勝﹐遂淸薊北。秋七月﹐師次柳河州﹐遇春得疾﹐謂眾將曰﹕『予生時有老翁至門付一函﹐云﹕﹁煌煌尾宿﹐矯矯虎臣﹐和中遇主﹐柳下歸神。﹂前曰﹕﹁張眞人三丰自五臺寄書﹂﹐又是此數字﹐今至柳河州而病﹐吾其逝矣。』尋卒於軍年三十四﹐去年戊申﹐帝初卽位﹐亦嘗欽問四十二代天師張沖虛﹐曰﹕『北徵如何。』天師曰﹕『朝廷有福﹐大將歸眞。』

見蜀王椿太祖第十二子封蜀王﹐名椿或作操﹐似誤。

洪武中﹐太祖封子椿爲蜀王。是時兩川久定﹐人物恬熙﹐倏有老翁者﹐神完貌古﹐行動如飛。一日方冠博帶﹐翩然見王﹐說以入道﹐王不聽﹐然心異其老健﹐欲慕棲之。老翁笑吟曰﹕『何必終南論快捷方式﹐宧情於我似鴻毛。』王髙其節。一日謂王曰﹕『藩封𨿽好﹐然須志退心虛﹐乃保無禍。吾張三丰也﹐將與海島諸仙﹐遊於寥廓矣。』王作詩以送之﹐有『吾師深得畱侯術﹐靜養丹田保谷神』之句﹐亦不相畱﹐祖師遂去。或曰其後諸王﹐如谷王穗﹑遼王植多有不保其封﹐而蜀王得以居安樂土者﹐皆祖師教之云。

按祖師見蜀王椿之後﹐遨遊川貴云廣﹐云車無定﹐顯迹最多﹐未嘗枯坐一山。或言初入成都﹐見蜀王椿王不喜道﹐退還襄鄧間﹐居武當二十三年﹐一旦遊方﹐拂袖而去。

圓通子讀此一則﹐題一絕云﹕『入幕仙翁一老皤﹐相逢不識柰如何。名言幾字將王報﹐保得藩封受用多。』

寓指揮家

洪武中﹐祖師遊蜀﹐僑寓環衛姜指揮家﹐行蹤詭異﹐而人不識。常戴一笠﹐笠甚大﹐𨿽小戶出入不礙﹐系鐵絲絳﹐備極工致。朝夕居一盤石上﹐嘗折枯梅枝﹐插土卽生﹐花皆下垂﹐故成都昔年猶遺『照水梅』云。

寓開元寺

夔府城西開元寺﹐唐了休禪師道場也。明初祖師來遊﹐與僧廣海善﹐寓居於寺者七日﹐臨別贈以詩﹐並畱艸履一雙﹐沈香三片而去。後海以詩及二物獻文帝﹐答賜玉環一枚﹐千佛袈娑一領﹐今猶置寺中﹐稱世寶云。見成都府誌﹐並見夔州府誌。

三卻廷詔

洪武十七年甲子﹐帝以華夷賓服詔求眞人張三丰﹐莫知所往。明年春復彊其弟子沈萬三惇請﹐了不可得﹐又召邱元靖入朝。祖師因呈一詩﹐並囑邱曰﹕『奏語明天子﹐謂吾將遨遊海外矣。』其詩云﹕『流水行雲不自收﹐朝廷何必苦徵求﹐從今更要藏名姓﹐山北山南任我遊。』帝覽而縱之﹐尋拜邱爲監察禦史﹐賜美室均不受﹐邱可謂不忘師教也。《神仙鑑》有三詔之事﹐而無寄詩一段。

圓通子曰﹕『嚴子陵﹐其吾師之前身耶。』

滇南踐約

洪武中﹐京城自洪武門至水西門坍壞﹐下有水怪潛窟﹐築之復頹﹐帝向忌沈萬三﹐年命相同而大富。召謂曰﹕『爾家有盆能聚寶﹐亦能聚土築門乎﹖』萬三不敢辧﹐承命起築﹐立基卽傾者三﹐乃以丹金數片﹐暗投其內﹐築之始成﹐費蓋巨萬。帝嘗欲犒軍﹐召萬三貸之﹐曰﹕『吾軍百萬﹐但得一軍一兩足矣。』萬三如數輸之﹐帝瞰其無困苦狀﹐由是欲除之﹐罪以他事﹐議流嶺南。萬三遂輕身攜妻奴去﹐而委其家貲。未幾命再徒於雲南﹐旣至滇﹐萬三無聊﹐忽有弓長翁者傳云『踐約來會』﹐萬三請見﹐則三丰祖師也﹐祖師笑曰﹕『猶記東南气盛﹐西南相見之語乎﹖』萬三爽然﹐因與煉天元﹐服食大藥﹐明年始成﹐萬三與全家餌之﹐皆能沖舉。

圓通子曰﹕『撒手貲財﹐卽成上仙﹐其施濟已多矣。』

遊鶴鳴山

洪武末﹐有道人遊邛之鶴鳴山﹐山有二十四洞﹐應以二十四气。道人入山時﹐石鶴復鳴﹐人咸驚異。居半載﹐入天谷不出洞﹐門書『三丰遊此』四字﹐時已一百餘歲矣。蜀通誌作三百餘歲似誤。

圓通子曰﹕『奇。』

題詩警禍

建文嗣位初﹐戶部門前﹐薄暝有老翁閒步﹐如土地形狀者。風過處忽不見﹐明晨覘雙扉上﹐於右扉題一詩云﹕『燕子將營壘一做巢閣﹐龍孫不在潭﹐波平風又起﹐海上問三三。』末三字寫於雙扉交關處﹐人多不解。戶部侍郎卓﹐見之﹐以爲三字寫門中﹐蓋借門縫人戶﹐作丰字中畫也﹐心知爲三丰仙翁。並念燕子者是指燕王龍﹐孫者是指建文﹐其語殊凶﹐其字旋落。卓乃密疏﹐請徒封燕王隸於南昌﹐萬一有變尙可控制﹐疏入竟不聽。

圓通子曰﹕『卓侍郎聰明可愛﹐惜忠言逆耳﹐致使燕封篡位。吾師其亦不得已而題詩歟﹐不然豈不知建文之不聽哉。』

混迹京師

永樂初﹐有宧客遊京師﹐丰姿淸矯﹐拂拂修髯﹐而衣服禮容似公交車客狀。居京頗久﹐與戶科給事中胡濴相契﹐常作詩酒之會。喜擬文選﹐體多不存稿﹐客聞朝中僚屬事畢﹐閒談多言神仙事﹐又聞侍讀胡廣欲舉張三丰仙術上聞﹐客心厭之。一日飲於客齋﹐忽謂胡濴曰﹕『吾友善事明君﹐我將遠引深山也。』濴驚叩其故﹐不答﹐數叩之乃掀髯笑曰﹕『吾卽三丰子也。』言畢徑去﹐不知所往﹐其後胡濴訪三丰祖師﹐因有『卻憶故人從此隱﹐題詩誰似鮑參軍』之句云。

一晤因緣

永樂四年冬﹐詹事府主簿南陽張朝用﹐常見一道人行止異奇﹐足不履地﹐手撚梅花﹐口吟秋水﹐趨前詢之﹐乃三丰仙翁也。明年帝命胡濴遊訪﹐因薦朝用同行﹐已不知其去向矣。

道示明玉

永樂中﹐有羽客遊內江﹐寓明玉道人家﹐詭云龐姓﹐微示以異﹐嘗履極險不墜﹐涉水無少濡。明玉善符咒﹐多奇驗﹐欲傳授羽客﹐羽客笑曰﹕『我以道俸君﹐君乃以法授我耶﹖』乃作《道法會同疏》一通與之﹐明玉大驚﹐跪請其名號﹐乃知爲三丰祖師也。居歲餘﹐胡濴物色之﹐遂不畱﹐四川通誌作遂同玉見胡﹐與明紀不合﹐玆特正之。尋又來往峨眉山中。

明殿飛升

明成祖自遇西僧哈立麻之後﹐頗萌道心。尙書胡廣因言張三丰實有道法﹐錄其《捷要篇》上呈帝覽之﹐𨿽不測其涯﹐涘知其有合玄機﹐遣使訪之。壬辰春﹐又勅孫碧雲至武當拜候﹐三月初六日並賜書。越三載始至武當﹐碧雲呈禦書﹐祖師覽訖﹐笑答一函﹐碧雲勸入朝﹐不可畱居室內﹐出則同遊﹐令人馳報於帝。丙申春正﹐帝命安車迎請﹐忽又他適﹐帝乃斥胡廣求之﹐廣大懼﹐卽至武當懇禱﹐祖師見其情切﹐乃出許其詣闕﹐先自飛身而去﹐帝正在朝﹐忽見一襤褸道人﹐肩披鹿裘﹐立於階前稽首冷笑。帝問是三丰﹐殷勤命坐﹐卽求談道﹐祖師遂唱『訪道求玄走盡天涯之曲』﹐曲終從容下階﹐一時卿云瑞靄彌滿殿廷﹐良久始散﹐祖師去矣。君臣嘆異﹐始信眞仙﹐及胡廣還朝﹐上頗賜勞之。按明紀丁亥帝命胡濴等徧訪三丰﹐去十載始還。玆連丁亥順數至丙申正是十年﹐乃於五月初先有陛見之事﹐不知濴等還朝在五月前否。若在五月後﹐便往來相左矣。

《神仙鑑》評﹕仙道有易髓換骨不必蛻化者﹐有育就嬰孩引神出見者﹐有太陰煉形尸解成眞者。皆足以證道﹐而完璞之育就胎孫。三丰之飛升金殿﹐非重安九鼎﹐再立乾坤﹐何能至此。由是而觀丹道﹐豈易言哉。

玄光表異

永樂丙申歲五月朔﹐爲南極老人萬壽之會﹐老君命太微尹眞人﹐傳示羣眞。尹向西北行﹐舉頭見一簇玄光﹐從空飛至﹐迎視乃三丰先生。尹告以老君之旨﹐三丰曰﹕『吾已荷玉帝宣命矣。』遂別去。

七鍼先生

天順中﹐有七鍼先生者。嘗持七藥鍼治人瘡疾﹐多奇效﹐人遂以七鍼曰之。先生亦以此自名﹐又能圖寫山水﹐自此輛川公卿多重之。先是張三丰以仙畫稱奇﹐朝廷屢求不得﹐近臣因以七鍼上聞詔進﹐寫山水一幅最爲稱旨﹐但性嗜酒﹐且好漫罵權幸。濁吏某利其技﹐精聘至家厚待之﹐倩其作畫﹐以圖干謁。一日帝又以美絹賜寫﹐時七鍼醉矣﹐居小樓上﹐濁吏以絹付七鍼﹐七鍼置之牀頭﹐夜聞嘔穢聲甚劇﹐濁吏心急燭之﹐七鍼躍起曰﹕『快甚﹗快甚﹗』舉視皆麻雀躍躍欲飛﹐尙未點睛。濁吏不得已﹐進呈帝覽﹐帝稱異﹐卽命點睛﹐對曰﹕『臣所寫不可點睛﹐則飛去。』帝弗信﹐促之﹐七鍼乃舉筆亂竄訖﹐帝玩而笑曰﹕『此物眞欲飛也﹖』語終﹐卽有無數小雀衝云而去﹐至濁吏之鄕﹐盡彈其田榖﹐殆無遺粟﹐連疆者固無恙也。七鍼亦遁去﹐事聞上﹐再詔見不可得﹐帝以問禮部尙書胡濴﹐對曰﹕『七鍼殆三丰耶﹖以三丰二字﹐橫順分觀﹐蓋如鍼之有七也。』帝驚異。

贈角黍翁

又天順中﹐劍州有老翁者﹐忘其姓氏﹐日市角黍爲生﹐視有貧者過﹐輒與一包不取貲﹐或叩其故﹐老翁曰﹕『是皆走乏人也﹐腹且饑﹐吾日售角黍﹐只求固吾本﹐而少有利焉﹐足矣。以余給人﹐特小惠耳﹐何足齒﹖』一日﹐日將晡角﹐黍不能售﹐倐有道人前過﹐乞賜一包翁與之﹐食畢又乞﹐翁又與之。如是者幾數十次﹐翁皆與之。道人大笑曰﹕『翁眞慷慨者﹐吾無他術﹐囊有紫珠一枚﹐可攜回置甕內﹐隔夕啟視﹐中有奇妙焉。』語罷道人飄然而去﹐翁帶至家﹐竟如其教﹐時米甕匱矣﹐明晨開之﹐甕米已滿。翁笑曰﹕『道人所謂奇妙者﹐固如是耶。』遂取作角黍﹐賣三施七﹐來日啟視米又滿﹐作業如常﹐人沾其惠者咸嘖嘖稱善。久之翁殆異焉﹐因倒甕覘之﹐紫珠不見﹐嗣後甕亦不復生米矣。他日道人又來﹐語翁曰﹕『吾某某也。翁惠已多﹐願出世否﹖』翁不許﹐祖師乃出一粒﹐囑曰﹕『且食此﹐當更綿壽。』翁啖下﹐覺肺腑皆淸。祖師去後﹐老翁年百餘﹐端坐而逝。

圓通子曰﹕『惜此翁不求仙道﹐然其滿腔慈念﹐亦應長享遐齡矣。』

詩挫番僧

成化中﹐方士流行一時﹐賜以誥勅﹐號爲眞人者幾盈都。下而西番僧札巴﹐堅參以祕密教﹐獲竉賜號『大智慧佛』﹐出入乘髙輿﹐𨿽顯貴過街皆避其前導。一日札巴歸賜院﹐突見襤褸道人於照璧上題詩云﹕『紛紛方士滿朝端﹐又見番僧壓顯官﹐這等奴才稱釋道﹐老君含笑世尊勸。』款落坤斷補題。札巴見之大怒﹐命士卒擒之﹐風沙起處道人不見﹐或曰﹕坤卦斷而言補者﹐此丰字也﹐於是共知爲眞仙三丰焉。厥後札巴之勢稍挫。

圓通子曰﹕『札巴沒臉。』

一戲方士

成化中﹐羽流擾擾﹐出入禁廷。祖師甚惡之﹐一日遇方士趙王二姓者﹐知其存心鬼蜮﹐將挾異術北行﹐因化爲教主形狀﹐以詭之曰﹕『吾張天師也﹐飛符召神﹐我法甚效﹐君等願學否﹖』趙王不信﹐祖師乃自空指畫﹐倐有天兵天將往來雲气中﹐二人始異之﹐跪求符籙。祖師僞爲密囑狀﹐賜之數符﹐二人大笑而去。其時李孜省以五雷法得幸﹐二人投之﹐因此進身﹐帝詢其能﹐二人以天師傳符對﹐並請帝致齋三日﹐演法一觀。帝如其教﹐臨期大設法壇﹐支吾終日不驗﹐帝怒其姦詐﹐立命侍衛斃之。

圓通子曰﹕『眞仙之惡方士﹐猶君子之惡小人乎。吾師七戲方士﹐以正法簸弄邪法﹐務使羣邪術敗﹐寵幸日衰而後已。如吾師者﹐應封爲蕩邪衛正護國天師也。厥後成化末﹐罷奪僧道封號﹐𨿽系用科道言﹐安知不因吾師之默破其術﹐而乃疎之歟。以下六則俱作如是觀。

二戲方士

祖師又嘗與方士劉某者﹐賭役鬼神。方士符初燒﹐祖師暗以法力掩之。輪及師符﹐卽有神鬼無數﹐甲馬猙獰﹐往來空際。方士驚奇﹐跪求指教﹐師慨然與之﹐並教以斬鬼妙法﹐方士大喜﹐挾技遊京﹐頗稱靈效﹐特未用斬鬼法耳。繼援梁芳等﹐得入內廷。一夕有宮監與宮婢相狎﹐適帝命劉召鬼符使燒﹐而二鬼至﹐一男一女調笑於宮樓之下﹐漸逼帝前﹐不知敬避﹐帝懼﹐速命劉拔劍擊之﹐則是宮婢云娥與宮監某某也。帝大怒﹐以劉侮已﹐卽刻斃於壇內。

圓通子曰﹕『一符殺三邪﹐非吾師逞毒手也﹐以正衛國﹐眞是慈悲耳。』

三戲方士

方士郭成顯﹐無賴徒也。初學五雷法頗效﹐行將入京﹐三丰祖師因於途中截之﹐相逢道左﹐詭名賽天師。先語郭曰﹕『子身藏五雷訣耶﹖』郭驚其先知﹐料是神人﹐不敢隱匿﹐連聲唯唯。賽天師曰﹕『吾尙有六雷法賜汝﹐依法行持﹐能召天仙化女﹐禦鳳遊凡。近日李孜省權傾中外﹐爾以此法投之﹐則顯要可立致也。』郭大喜﹐請受其傳﹐叩頭辭去﹐進於孜省﹐先用五雷孜省﹐以爲同道深信納之。郭笑曰﹕『豈惟是哉﹐吾更有六雷在也﹐傳吾者云﹕﹁此法能召天姝﹂。』孜省雀躍﹐促郭演之﹐郭乃故持身分﹐命廣法壇務﹐窮精致紅燈翠幃﹐境界一新。孜省之姬妾﹐倚閣明妝﹐皆觀郭術何如﹐郭乃按法行符﹐繞壇咒喝﹐果有仙姝四五﹐冉冉而來﹐各跨赤虯﹐止於壇上。其中有二女尢爲妖麗﹐雙喉度曲﹐宛轉鶯聲﹐歌曰﹕『儂兒夫﹐據要津﹐法衣解卻眤紅裙。此威此福難長久﹐朝倚欄幹﹐淚濕云音。』節淸脆﹐似嘲似諷﹐如懼如哀。孜省之黨﹐初賭美人則生憐﹐繼聞歌詞則大惑﹐細思其意彌震恐。忽然雷雨當空﹐風沙競作﹐滿壇燈火皆滅﹐狐城鼠社水撲煙昏﹐霎時云斂﹐纖月掛檐﹐覺有呻吟聲在壇深黑處﹐復然明燭照之﹐只見姬妾數人﹐各跨一呆漢﹐赤體彎腰﹐若僵迷狀﹐睇視之﹐則皆孜省門下所養術士法徒也。彊命家奴各扶過去﹐再覓郭成顯﹐尙立法壇﹐滿口糊詞﹐搖頭掐指﹐若得意然。孜省羞怒交作﹐拔佩劍砍之﹐拋其屍於後園池內﹐禁家人勿言﹐誰知此夕醜聲﹐早流於外矣。孜省益危悚不安。

圓通子曰﹕『六雷法竟有許妙用﹐不知吾師從何處得來。漢唐方士流行之際﹐惜無此書。』

四戲方士

彭華爲吏部左待郎﹐繼結萬安孜省﹐遂得入內閣預機務事﹐勢焰日彰﹐威福自擅﹐屏逐忠良﹐其門下亦多方士。一日病熱涼藥鮮效﹐乃命方士熊鍾代求明醫﹐熊聞都門外有某某者﹐岐黃頗精﹐遂往延之。路遇一道人﹐背負藥囊﹐手挑畫板﹐上書四句云﹕『一張膏藥﹐貼好瘡痍。三封大丹﹐牢籠方術。』夫所謂一張三封者是﹐隱著其姓字也。猝然相遇﹐以爲表其醫道故﹐熊弗察耳。外售解熱丸﹐熊欲講之﹐道人故昂身價。謂吾丸匪特愈病﹐並可輕身。弗信﹐道人以一丸自啖﹐兩足憑虛離地數尺許﹐熊卽倒拜﹐乞賣一丸。道人故囑曰﹕『此丸與大貴人食之﹐必能白日飛升﹐其去世後則襲顯位易易也。』熊本無仙意﹐但欲如彭華輩﹐身列要津足矣。因將丸回﹐述其靈異﹐彭華於昏憒中吞之﹐頭腦涔涔﹐如中鴆毒狀﹐尋復大吐﹐吐後遂得風疾。熊伺其誤遂遁﹐彭華亦以病罷黜。

圓通子曰﹕『熱中之病﹐涼劑難療。夫惟吐其火而賜以風﹐則心熱退矣。若方士者熱中更甚於彭華﹐不愛神仙只貪富貴﹐何不待他飛升﹐便自逃走。』

五戲方士

太行西山馬仙翁﹐能以神箭射鬼﹐人多求之無弗效者。道士鄧常恩素聞其能﹐及爲太常卿﹐陰賊險很﹐暗害一人﹐每入府中爲厲。乃命其徒陳歪兒往求馬術﹐陳卽往。途遇一道人﹐風骨昂昂﹐手執長弓張也﹐腰插七劍三丰也。自云射鬼百發百中﹐而不言其姓字﹐陳疑焉﹐同行至晚﹐於破廟中棲宿﹐林昏月黑叢篁古木中﹐鬼聲啾啾然﹐陳大懼﹐道人曰﹕『爾可以觀吾射也。』卽於窗隙內張弓射之﹐其鬼哀號而去﹐陳乃折服﹐明晨乞其藝﹐道人慨然與之。遂回京師﹐述其情事﹐詭云﹕『馬仙已往﹐今幸得此神箭﹐皆大人之福也。』常恩喜甚﹐夜來香昏月蒙蒙﹐府園中鬼聲又起﹐卽命陳一奏其技﹐常恩轉過回廊﹐於對面樓上覘之。忽見鬼飛入樓﹐陳遂挽彊弓﹐決妙矢﹐羽聲響處﹐大叫一聲﹐應弦而倒﹐燭之則常恩也。幸中左臂﹐不致隕命﹐陳卽逃。

圓通子曰﹕『殺人之罪已甚矣﹐乃至欲誅其魄﹐殘忍孰甚。西山之行﹐卽得馬仙神箭﹐安知不轉射常恩﹖』

六戲方士

閣臣萬安﹐深中寬外﹐其時萬貴如寵冠﹐後宮安稱子侄行﹐內外之聲援益固﹐並求方士﹑房中術進之﹐妃大喜﹐居無何而妃卒﹐方萬安之求此術也。方士路逢淵﹐髙談采戰以術授安﹐後自稱法師﹐命安往西山受道﹐路先於途中待之數日﹐不至無聊。中散步郊墟﹐忽遇一道叟﹐松顏鶴髮﹐齒髙面紅﹐如赤松黃石輩﹐問其姓不答﹐叩其道不言。叟笑吟曰﹕『路逢冤﹐路逢冤﹐今日何緣遇萬安﹖』飄然而去﹐路大驚逡巡欲返。爾時日色沈山﹐林昏鴉噪﹐四顧茫然﹐頓迷去向。又見一樵叟﹐荷薪而過﹐而其姓曰張﹐而不言名。路求指迷﹐老叟指靑燈處卽是旅店﹐一謝而別﹐遂投宿焉。破椽蕭蕭中﹐夜聞隔屋嘆聲﹐眤隙而窺﹐則萬安也。私心憐之﹐又欲近之﹐遂抽其破璧而過﹐以圖一敍深情。時安已神倦﹐枕手而眠﹐忽聞璧響﹐疑是劫賊﹐乃舉坐橙一擊﹐其人遂撲。呼隨侍覘之﹐則自稱法師之路逢淵也﹐安究其情﹐則知爲問候而來﹐伏地請罪﹐路亦忍痛作禮﹐問安曰﹕『相公不趨大道﹐胡亦至此乎﹖』安言﹕『吾奉師命﹐欲往西山﹐夜夢仙叟對吾指示﹐云﹕『萬安萬安﹐訪道西山﹐西山大路不逢緣。』吾故趨車小道而來﹐不料與師相遇﹐竟作此一假惡戲。

圓通子曰﹕『以方士爲法師﹐愚已甚矣。師不成師﹐故應受坐橙一擊﹐厥後萬安仍以房術進後宮﹐被憲宗察出﹐遂罷。則徒弟亦失時矣。』

七戲方士

成化末﹐梁芳﹑李孜省﹑鄧常恩﹑趙玉芝﹐先後謫戍﹐繼皆遇赦。而太監蔣琮力言﹐芳等罪狀決不可赦﹐故梁李廢死﹐而鄧趙仍戍邊﹐先謫戍時﹐於途見旅璧徧處題云﹕『孜省梁芳﹐罪惡大彰﹐遇赦不宜赦﹐令渠下獄亡。常恩玉芝﹐謫戍西夷﹐逢赦不當赦﹐長與中土離。』款落封三張云。

圓通子曰﹕『羣小被謫﹐已無生气﹐然小人心癡﹐必有回望三臺﹐冀復大用﹐如萬安黜歸時者﹐故吾師題此戲之﹐以了局一黨也。』

道觀題詩

喜靖末﹐詔求天下方書。時南京道觀崇淸寺﹐璧上有四絕句﹐款落隱仙張玄玄題。常有神燈夜照﹐其字後忽爲雷電取去﹐詩見雲水集中。

大鬧魏祠

天啟中﹐魏忠賢生祠幾徧天下﹐而東華門外一所尢爲壯麗。日有襤褸瘋道三人﹐奮步遊觀﹐突入祠內﹐擊忠賢土偶像﹐糞土泥沙污穢滿面﹐復於璧上大書四句云﹕『淫祠靡靡﹐王室如毀﹐錦繡江山﹐竟委於鬼。』委鬼魏字守祠吏一見大驚﹐方欲扭執﹐而三瘋不見矣。吏恐忠賢聞之﹐卽時洗伐﹐覺詩壁餘香﹐土偶余臭﹐是夕忠賢一身皆痛楚云。

圓通子曰﹕『快事快事﹐可補明史之遺﹐使閱者奮袂起舞。』

道逢呂祖

順治初﹐秦蜀未平﹐時有一道士披裘往來﹐隱顯莫測﹐行且嘆息﹐嘆已復笑﹐笑已復歌﹐歌曰﹕『乾坤明不明﹐豹虎尙橫行﹐拂袖歸三島﹐蓬萊看水淸。』又有一道士佩劍執拂而來﹐依聲和之﹐和曰﹕『五更天欲明﹐出棧看云行﹐與子同歸去﹐天得一以淸。』飄然而至﹐佩劍者謂披裘者曰﹕『三丰先生今可以休息矣。』這道士稽首相答﹐語語禪鋒了不可釋﹐忽然放大亮光﹐空中紅雲飛舞﹐結成呂字﹐二道士騰空而去。此事載毆養眞紀亂書中。

枯梅復生

康熙間麟遊道上馬家店﹐有枯梅一株﹐椿頗奇古﹐不知何年種也。適值冬雪天寒﹐有張道人身披破衲﹐曉行至此﹐呼店主具麵食﹐煮未稠卽送至席上﹐道人曰﹕『咱不食生面﹐與枯梅食之﹐待他快活。』擲其面於樹稍﹐攤錢而去。店主異焉﹐明晨覘之﹐枯梅已著花也﹐椏杈皆作丰字狀。馬店因此大售﹐時時以面水灌之﹐仍枯。

圓通子曰﹕『呂祖活樟﹐邱祖活柏﹐張祖活梅﹐皆可謂恩及艸木。』

靑雲障暑

祖師遊蜀山﹐山多黃荊﹐時值天暑﹐諸父老芟鋤田野﹐不勝酷熱。師將黃荊枝結成圈子﹐戴於頭上﹐只見靑雲如笠﹐浮浮空際﹐隨之往來﹐時有見者多效之﹐殊大淸涼﹐不生熱疾。鄕老賦之曰﹕『首戴黃荊﹐𨿽少靑雲覆頂﹐身居綠野﹐不妨赤日當頭。』至今遂成農圃故事云。

圓通子曰﹕『或折枝作帽﹐或采葉作茗﹐此物皆大佳。』

西溪假寐

同州有田翁者﹐家稱富有﹐生平頗好善﹐及其歿也﹐有一道人來弔﹐自稱天外散人取唐詩天外三丰之句藏其號也。。囑其子葬其父於秦嶺山中﹐土起乳包兩石相抄處﹐且曰﹕『吾與人卜地﹐只令無風水泥沙螻蟻足矣﹐切勿妄聽盲師復行遷攺。』田葬其父十年平平﹐後爲某師所惑﹐談封說拜﹐頓起他心﹐欲攺葬焉。聞道人尙在西溪亭田﹐往詢其可否﹐及至亭間﹐道人正酣睡石上﹐田以手推移再三﹐道人作蒙矓語曰﹕『而翁正安臥﹐何來移動爲也。』田不悟﹐復彊推之﹐道人鼻息齁齁﹐竟不之答。田遂還家﹐仍從某師語﹐往開其墓﹐田公遺骨如黃金然﹐殊大悔恨。而某師彊詞奪理﹐卒移他區﹐不十年而田產淍零﹐再訪道人﹐云已去年他往也。尋又逢某師﹐見其目瞽﹐丐於市云。

圓通子曰﹕『田公子可謂不孝之甚者。』

補輯

金箔交輝

洪武初﹐平陽眞仙張金箔﹐世造金箔紙﹐故以金箔自名﹐深藏道術﹐遊戲人間﹐嘗以金箔爲藥﹐與人治疾﹐無不奇效。忽又有張金點者﹐身著淡藍袍﹐滿袍皆貼金點﹐遂以金點爲號﹐見者粲然。金點曰﹕『人有疾而服吾一點﹐其疾必瘳。』時有求試者﹐效驗如神﹐亦不索價。是時南省多疫癥﹐金點一身﹐日爲眾人擁取﹐直至點盡而止﹐明日來市中﹐其點如故﹐咸拜爲神師。越月後﹐疫癥稍止﹐金點曰﹕『吾今事盡﹐將歸雲山矣。』遂脫其金點道袍於地﹐人競奪取﹐張化爲金光﹐衝天而去。他日劉誠意聞之﹐曰『此必張三丰﹐謊爲金點﹐與張金箔相輝映也』。

夢裏傳方

明有朱生者﹐兗州人也。性慈孝﹐忽得眼疾﹐對面不見物﹐朝夕拜天﹐遂夢一金色神人﹐長髯如戟﹐道貌飄然﹐招朱至前﹐曰﹕『子心誠恪﹐吾有妙方賜汝﹐一點必明。但用好焰硝一兩﹐銅器鎔化﹐入飛過黃丹二分﹐片腦二分﹐銅匙急炒入﹐鏆內收之。每點少許﹐其靈效有未可具述者。』朱醒而異之﹐卽照神傳調治﹐越日復明﹐朱感其神驗﹐向空焚香﹐竭誠禮拜。他日到衮城﹐路經張仙觀﹐入內瞻仰﹐忽見仙容與夢中人儀裝無二﹐不覺竦然﹐並發願傳刊其方於世。今其方尙載本艸綱目中。

度汪夢九

汪公錫齡﹐字夢九﹐徽州歙縣人。明嘉靖進士﹐按察忠湣公後裔﹐家素丰余﹐能好禮義﹐繼客揚州江都﹐遂僑寓焉。公生而神異﹐少有夙慧﹐壯有治才﹐娶劉氏﹐性極恬靜﹐嘗夢女仙何一陽﹐頗愛玄學﹐與公俱二十餘年﹐頌偈而逝。公亦不復娶﹐平生出處﹐由別駕官至四川劍南觀察﹐輯兵愛民﹐人皆徳之。到任二載﹐劍南多雨﹐公乃自斷指甲﹐徒步往禱於眉山﹐拈香七日而天晴咸﹐以爲仁慈所感。歸經娑羅坪﹐忽遇至人張三丰先生來遊峨眉﹐一見如舊。先生覺之曰﹕『方今

聖天子在上﹐又有賢宰輔﹐名公卿相與佐治﹐君無忘蓬萊共處時也。』公乃大悟﹐本來爲沈萬三分神寄世﹐並知三丰爲恩師﹐再求指度。師乃授以金丹要旨﹐公暇卽靜坐於髙幖淩雲兩山﹐建修屋舍丹房﹐並於就日峯自創一槨﹐號藏脫居。夜與仙師往來﹐爾時民物恬熙﹐轅門滿艸矣﹐所未決去者﹐因尙有老親在耳﹐繼升雲南永北﹐卽請終養﹐恐長滯於軟紅也。乃以次丁﹐在不合定例﹐遂阻尋。又授河南通省河道副使﹐因便道抵揚州﹐過楚江﹐復遇三丰先生傳以祕訣﹐遽抱奇病歸。時元配劉恭人去世多年﹐命其子思敏扶柩入蜀﹐葬之就日峯﹐而公病益劇﹐絕粒月餘﹐面轉紅暢。一日謂弟曰﹕『汝善事父﹐吾將往矣。』燻沐正襟﹐空中隱隱有彩雲下覆﹐突見一气從頂門出乃終。時雍正甲辰二月初七日丑時仙升﹐舉屍入棺輕如蟬蛻﹐方知成眞得道人也。其子奉遺命﹐合劉恭人柩同扶入川﹐瘞於就日峯上﹐後有巴南樵夫﹐見公於峨山﹐從一奇偉道人﹐飛行峭壁﹐仍如當日容貌﹐髭須飄飄然。

長乙子曰﹕『題系度汪夢九﹐而此作乃如夢九先生小傳﹐何也﹖蓋先生觀察劍南﹐流風善政﹐至今猶稱頌之﹐兼以仙根道器﹐忠孝兩全故。祖師亟來指度以衛﹐吾道玆作搜軼事﹐擷遺聞﹐並照其壽藏碑跋著之﹐仍以著祖師度世之勤﹐而代寫夢九出處也。』

附夢九先生自題藏蛻居記

道人姓名錫齡﹐字夢九﹐號圓通。江南徽州府歙縣水界山人﹐僑寓揚州府江都縣。歷官別駕﹐州牧戶工二部﹐任四川劍南觀察﹐受修養祕法於張三丰先生之門。愛淩雲山水淸幽﹐自營葬地﹐於就曰﹕『峯內穴得雲中仙座之形﹐扡己山亥向﹐爲將來藏骨之所。』畱題七律一詩﹐錄之於後﹕『自扡吉穴埋仙骨﹐水繞山環倍有情﹐就日淸泉垂徳澤﹐丹霞靜室守佳城。道人久脫塵凡累﹐孝子無勞風木驚﹐莫說老夫原未死﹐何妨標掛見分明。』雍正元年歲次癸卯四月初三日﹐圓通道人建槨自記。

秦安混迹

秦安縣有張蓬頭﹐自雲中州人﹐又稱天外人。頂挽單髻﹐冬夏著一破衲﹐遊行市上﹐狀類瘋癲。好事者畀以酒食﹐不問精粗多寡﹐啖輒盡。初未見其醉飽也﹐時或數十日不飲食﹐亦無饑渴態﹐晚宿寺觀平地上﹐恆經旬不起﹐羣以爲死﹐足蹴之﹐乃欠伸張目曰﹕『寐未熟﹐何混而公爲也﹖』縣人蔡生﹐有別墅在城西石佛寺﹐花木明秀﹐廓檻回環﹐欲奉之往﹐蓬頭不辭﹐生恆喜交遊﹐以墅爲外宅﹐日與品竹彈絲者相爲徵逐﹐蓬頭了不爲意。曰﹕『方落卽僵臥如屍﹐終夜不聞息聲。』偶叩其術﹐曰﹕『聖經次節﹐乃儒釋道三教入門﹐初基由定而至﹐得其途乃分。踏實一切者孔門也﹐空諸一切者牟尼也﹐超乎一切者太上也。君稱茂才﹐當自領之耳。』生妻最悍﹐妒詬罵翁姑﹐生畏之如虎﹐探知生與道者﹐並諸交在別墅爲戲﹐怒甚﹐卽往斥逐。生懼以告蓬頭曰﹕『無傷﹐俟其來﹐我自當之。』比至﹐見蓬頭當門坐﹐怒聲雷動﹐肆口倯﹐直前以左右手力批兩頰﹐蓬頭怡然不動﹐妻覺兩手痛不可忍﹐急歸﹐而十指腫若懸槌﹐已發疔毒﹐嚎呼半夜﹐天曉死矣。迨乾隆四十九年四月﹐蓬頭忽勸蔡歸家﹐蔡心迷遊戲﹐難之彊而後可。至正月望﹐逆馬心明﹐攜其黨自伏羌竄歸石峯堡﹐道經石佛寺﹐蹂躪殆盡﹐而蔡獨免。後有陳野仙者﹐亦來遊秦安﹐野仙平涼人﹐冠服作道裝﹐而飲酒食肉﹐起居作息如常人﹐結廬龍門山危峯峭壁﹐殆飛鳥所不能到﹐不知何以上下也。其蹤迹頗不遠人﹐欲覓之﹐峯下呼陳爺卽至﹐或叩以休咎不答﹐但云﹕『由他﹗由他﹗』又嘗與鄕人移石上崖﹐又嘗與友人噀水滅火﹐一切靈異未可俱述。玆聞野仙來遊﹐蔡卽延至其家﹐令與蓬頭相見﹐而野仙若甚自慚者﹐畱三日﹐野仙辭去。蔡因問蓬頭﹐野仙何如﹖曰﹕『修仙有二﹐其上乘自靜功入門﹐首戒妄念﹐次學胎息﹐再演降龍伏虎之法。此皆易事﹐惟金丹難煉耳﹐丹成便可飛升﹐來往自如矣。今野仙乃符籙一派﹐靜則雲霞﹐動則霹靂﹐然必傳授正蘊﹐祕深眞師來度﹐亦成南宮列仙﹐否則五百年後﹐難免雷劫矣。幸野仙存心仁厚﹐每以其法救人困苦﹐𨿽系別道﹐吾將以大道傳之居。』無何蓬頭亦飄然去﹐野仙貌肥黑﹐禮儀甚恭。蓬碩面奇古而神極淸﹐去來倐忽﹐如遊龍然。

虛舟子曰﹕『海亭言張眞人﹐每嘗往來城市﹐徉狂散發﹐自稱蓬頭神也哉。眞人之住世也﹐不示異﹐不見爲仙徒示異﹐又恐似野仙﹐夫惟掃除旁門獨標正道﹐而以誅悍婦救蔡家﹐略露其以道兼法之妙﹐則眞人之神通大矣。可惜蔡生不悟。』

隱鏡跋

乾隆

純皇帝時﹐大學士張文和公廷玉

奉

勅纂修明史﹐其序仙傳有云﹕明

初周顚﹑張三丰之屬﹐蹤迹祕幻﹐莫可測識﹐而震動天子﹐要非妄誔取寵者所可幾﹐誠哉是言也。

張三丰先生全集卷二

漢嘉長乙山人李西月重編

張道淵子深氏敬書

閬中朱道生晚成子敬刊

侄瑛春城

朱瓚素園仝校字

男璜蟠溪

古文

陳雷谷傳

雷谷仙翁陳可復﹐定海人也。生而疎爽﹐丰骨不凡。自少好仙術﹐無功名意。遇平江林道人銓﹐傳以召雷法。時值大旱﹐禱仍莫應。或有戲者曰﹕『陳道士能召雷雨』。命至官庭。將俟其不驗而侮辱之。可復卽以法興雲﹐須臾雷電大作﹐雨下尺餘。常至鄞之天慶觀。中秋有方士賞月﹐可復不與其會。戲以墨水噀空﹐頃卽烏雲蔽月而雨黑雨﹐坐客驚避﹐衣盡緇矣。眾知其所爲﹐延之入席﹐雲收霧斂﹐月復朗然。其響應率皆類此。至元間﹐世祖詔見﹐命主長春宮。暇則杜門靜坐﹐不與客見焉。

陳中行傳

元江東明道書院山長教授溫州陳公名遇﹐字中行﹐金陵人也。公外和內剛﹐深知大義。明太祖渡江﹐禦史秦元薦之。帝致書徵至﹐與語大悅。俾典戎務﹐咨以機密﹐授供奉﹐不受﹔後又拜學士﹑中書左丞﹑宏文大學士﹑太常卿﹑禮部尙書﹐皆辭﹔又賜金帛等物﹐亦不受。髙廟三幸其第﹐引入內賜坐﹐病則賜醫藥。年七十二﹐無疾而終。帝再三震悼﹐賜以棺帛。當時在延公卿﹐皆以爲無此寵遇。方公之初見太祖也﹐只勸其戒殺﹐以爲生民之望﹐及詰以元政何如﹐公惟流涕而已。詔對之暇﹐焚香危坐﹐若山中老僧者。太祖數遣人覘之﹐公正念《金剛經》曰﹕『以如是降伏其心﹐以如是降伏其心。』故始終不相疑焉。然其不受人職﹐亦可謂忠於元者也。《元史》不載﹐吾故表而志之。

完璞子列傳

完璞子姓程名瑤﹐字光杓﹐新安人。徵士摶霄之子也。狀貌魁梧﹐性情豪宕。母倪氏夢神人以赤玉授之而生﹐幼有神悟﹐誦經史如已熟讀者然。倪氏卒﹐哀毀如成人。自是日日勤學﹐所謂孔孟心傳﹑河洛宗旨﹐皆貫通焉。及長﹐娶周氏﹐氏名錫﹐字符姬﹐長知書理﹐閱《綱目》傳記﹐能較其異同﹐稱閨中博士。姬於君爲同庚﹐而君生以冬至。元姬生以夏至﹐蓋一少陽﹐一少陰也。孝翁敬夫﹐暇則聆光杓誦讀﹐恆以義理相質。摶霄棄世後。守制如禮。服闋北遊﹐宋濂一見卽奇之曰﹕『風塵外物。摶霄爲不死矣。』尋辭去﹐從吳楨學劍﹐甫期月而卽盡其能﹐乃佩劍出遊。遇王仲都於句曲﹐授以大道﹐命擇地修煉。遂還北嶽﹐潛修十二載道成﹐時年三十六也。始歸家見元姬。課子讀書。遂獨寢中堂﹐元姬潛窺﹐見其趺坐於榻﹐頂有金光﹐照耀一室。詰朝請曰﹕『夫子何不以道相授乎﹖』光杓曰﹕『方欲度盡天下﹐豈吝於子﹗但末謝師恩﹐故未敢也。』遂往大翮山﹐謁見王眞君﹐賜號完璞子﹐拜謝而去﹐攜劍遊晉陽。轉之荊楚﹐時有姚廣孝者﹐出家妙智庵﹐法名道衍﹐𨿽從佛教﹐卻喜談兵。嘗遊南陽新野﹐訪臥龍遺迹﹐題詩於廟﹐津津自喜。忽有一人坐於其側﹐大喝曰﹕『和尙何人﹗敢誚武侯耶﹖』衍大驚﹐見其道裝佩劍﹐容貌淸奇﹐作禮曰﹕『無心之詠嘆﹐道長何責之深也﹖敢請從來。』道者云﹕『吾號完璞﹐惟喜遨遊﹐蒼林碧巘﹐皆吾廬也。』仰天大笑而去。衍後爲燕王所倚﹐助惡篡國﹐故完璞一羞之也。建文初﹐燕入會葬訖﹐還至淮陰﹐次子髙煦引兵來接﹐忽然風霧大作﹐沙石亂飛﹐無路可出﹐猛聞喝聲曰﹐且饒汝﹗天卽淸明。見一道者﹐按劍而哂。煦欲問詢﹐風過不見矣。歸令道衍占之曰﹕『此仙家遊戲耳』。蓋完璞自羞道衍後﹐卽知燕王入朝﹐故於中途顯遁甲以警之。夏四月﹐太祖小祥﹐燕遣世子煦燧等人臨﹐魏國公徐輝祖密奏請畱之﹐煦入輝祖廏﹐盜良馬先逃。時完璞訪余於武當﹐遙見煦來﹐因掣劍指之﹐其馬驚嘶跑轉﹐控勒不止﹐欲下不能﹐直至江口。如從雲霧中墜下。燕後圍濟南﹐鐵鉉令軍民詐降﹐遂敗燕於城下。時道衍亦在軍中﹐出營巡視﹐一人至前曰﹕『余有破城之訣。』以祕函付之卽去。衍啟視云﹕『贊畫軍機﹐曾不識詐降之計﹐師到濟南多不濟﹐問何如劉誠意﹖全未。』衍覽之﹐恥懼交集﹐細憶其人﹐宛似武侯廟前所遇者。完璞復去遊淮上﹐值燕師進攻滄州﹐髙煦殿後。俄而冰雹大作﹐齊奔北軍﹐照帶重傷而走。周隱遙眞人適來相遇﹐怪而問之曰﹕『燕王應運之主﹐何爲挫之﹖』完璞曰﹕『先生誤矣﹗燕王棣﹐今之管﹑蔡也。』時無周公﹐使彼得行其志。而先生以應運歸之﹐若此則彊藩叛國皆稱應運﹐而綱常從此墜地矣。小子念此﹐殊不敢狥俗情﹐故嘗兩羞廣孝﹐三辱髙煦﹐蓋欲振飭大倫﹐維持名教﹐使千秋之後﹐知燕王之師爲山林仙客所不能容者﹐定非應運之主也。自古眞人崛起﹐則必除殘去暴﹐上如湯武﹐次如髙光﹐乃克稱應運焉。近今如太祖開國﹐平賊寇﹐繼大元﹐亦可稱爲應運。然天以天下與明﹐率當以祖宗傳貽者尊爲天命﹐燕王不據位﹐安知建文之後遂無世子耶﹖矧其立位以來﹐操心仁孝﹐上天原無攺易之心﹐而燕王以彊淩弱﹐此不過如鄕人之豪奪其宗人之產﹐於天命何與乎﹖乃髙煦暴物﹐佐父稱兵﹐道衍姦奴﹐輔渠肆志﹐淺識者猶不平﹐況豪士哉﹗吾聞先生爲角裏公賢孫﹐抑思商山輔翼﹐何不重少子而重嫡子﹖便當日戚後之兒﹐亦居惠帝之位﹐先生其許之否嚴隱遙語塞﹐遂備分手而去。完璞仍還山居﹐元姬來拜曰﹕『婚嫁之事﹐妾己代君完之﹐蓋卽以道相授乎﹖』遂傳以返本還元之訣﹐日夜修煉。完璞子亦自溫養胎嬰﹐九年胎孫復孕﹐可以分身應物﹐神遊千里。時元姬容顏日少﹐悟徹前因﹐乃與完璞子同登瑤島之上矣。

贊曰﹕程完璞者﹐忠義神仙也。然其羞廣孝﹐挫髙煦﹐說隱遙﹐壯則壯矣﹐毋乃龍性末馴乎﹖旣聞溫養添孫﹐入包山玞樓﹐與徐君同修《仙史》﹐則又儒雅之甚矣。

慧通子列傳

慧通子姓徐名人瑞﹐字輯五﹐滇池侯徐景夫英之子也。母宏氏﹐初生一姊名大姑﹐繼生慧通﹐時洪武元年四月初八日也。齠齡時死而復生﹐忽開神慧。先是滇池侯性情豪邁﹐奮志從軍﹐轉徒於外﹐卒不能歸﹐時慧通尙年稚也。嘗師韓教授﹐淹貫經史﹐里人有神童之目﹐而慧通天性澹遠﹐素慕玄修。日自館捨歸﹐途遇赤須道土﹐招前語曰﹕『穉子有心學道﹐抑知道不遠人乎﹖忠孝仁義﹐道之基也。』遂傳以妙品﹐逸入深林不見。慧通歸家﹐乃存心報本﹐矢志忠誠﹐旣念老父從徵﹐音書久絕﹐遂欲徧處尋求﹐以母孤淸﹐無人奉侍﹐不敢遽行。姊適婁江朱云章﹐專事遊俠﹐言欲爲朝廷出力﹐圖取功名。慧通聞而嘆曰﹕『朱哥亦作此想也。』心竊憂之﹐未嘗爲母告也。娶陶氏﹐幼名鍾姑﹐後攺名復﹐字於根﹐心靈善悟﹐能讀古經文。姑少慧通一年﹐而月日時則皆同也。能事老姑﹐人稱雙孝焉。慧通以內助賢順﹐乃聚徒教授﹐館谷奉親。嗣後生齒漸蕃﹐謀生轉拙﹐乃學爲歧黃之業﹐精痘科﹐兼善治疫癘。國之人賴以活者﹐蓋不可勝數矣。側聞朱云章勤王戰死﹐遂具舟往慰大姑。因思父亦從軍﹐末卜何如﹐而尋親之念﹐於是益切﹐謂窮窮天極地﹐必往求之也。時年己三十﹐五綹長髯﹐口河眉劍﹐目秀鼻隆﹐喜服天藍袍。淡黃裙﹐飄飄然有神仙意﹐攜二童相隨。舟至江西﹐小兒患病者咸求醫治﹐饋遺之物﹐用度外悉施貧苦。飄零楚蜀﹐至瞿塘三峽。又聞徐侯在滇南﹐爰往探之。至沭府問詢﹐始知向鎭大理﹐已去世二載也。沈痛欲絕﹐卽日泣奔大理﹐徵尋甫得於北門外之和平裏。步入中庭﹐滿懷愴戚﹐忽見兩少年趨出瞪視﹐彼此驚疑﹐蓋徐侯當日聞宏氏生子已亡﹐故更納嚴﹑唐二姬以繼宗祧﹐而復生此二子也。相視相詰﹐方知爲嫡庶弟昆﹐遂請兩姨出拜焉。命二弟引往墓所﹐廬居七日﹐哀毀如禮。此時歸省念起﹐欲請兩姨同二弟東歸。以姻親在此﹐不願重遷﹐乃拜別就道而還。初抵家宅﹐卽入中堂拜母﹐猛見喪幃一具﹐揭視之﹐靈柩儼然﹐失聲曰﹕『此何爲也』﹖家人咸來泣拜。鍾姑曰﹕『自君之去矣﹐老姑積於思慮﹐卒然而昏。』慧通聞言﹐哀痛無旣﹐乃行祭葬之禮﹐復深廬墓之情。一日遇前赤須人至﹐曰﹕『吾西山隱仙也。聞吾子孝徳動天﹐合當長生度世』。卽召其夫婦至前﹐傳以大丹之訣﹐慧通與鍾姑乃拜隱仙爲弟子。仙旣去﹐遂各淨掃丹房﹐勤心修煉﹐不一載而金丹已成。他日出遊西山﹐再遇仙師﹐傳以神丹﹐乃於林屋洞天起鑪超煉﹐白雲滿空﹐紅霞徧地﹐自是而闔宅皆升矣。方慧通之初入西山也﹐見危巖深處有石門焉。屈身而入﹐伏行旣久﹐仿髴若有光﹐由是瓊鍾一叩﹐萬象皆明﹐洞然之中﹐別有天地凡情是入至時之景象也。其間林泉曠廓﹐雲水飛揚﹐溪山猿鶴﹐相嘯於雲煙之外﹐而瓦屋樓臺﹐亦與人間無異﹐徧觀其閒院﹐堂曰『堂堂』﹐亭曰『亭亭』﹐軒曰『軒軒』﹐閣曰『閣閣』﹐慧通至此﹐幾不知身在何處也。突有二吏來迎﹐云﹕『奉玄聖命﹐專候仙才。』遂引慧通至石樓﹐額曰『玞樓華藏』﹐二吏止之於中﹐返身扃門而去。慧通靜坐沈思﹐一使供餐﹐琴書在幾﹐香茗當前。及觀樓壁﹐已有太上勅箋﹐命其細檢瑯函﹐篡修《仙史》﹐功成後許其全家一見。於焉握仙管﹐拂云縑﹐日日勤研﹐功夫淸謹﹐舉凡古今仙迹﹐大道流傳﹐無不編次詳明﹐炳如星日。如是者不知幾朝暮矣。始見一丈人啟鑰開關而進。慧通拜之﹐丈人曰﹕『吾卽此洞主靈威子也。子成希有多之功﹐仙凡幸甚。』慧通謝之﹐求賜閒遊。丈人曰﹕『子今可以出觀﹐寶眷己移前第矣﹐請往見。』嬰兒奼女兩團圓之意慧通乃下玞樓﹐靑童前導﹐先從戊己門﹐轉達東堂﹐瞥見鍾姑易服官妝﹐斂衽曰﹕『君可往見公姑。』乃更入內院﹐見其母同一偉貌胡叟並坐逍遙榻上聖父靈母生眞仙之意﹐慧通泣拜母前﹐叩其來略。母曰﹕『吾昨逝後﹐見赤須道者督一金剛神﹐日夜圍護﹐言候汝子道成﹐卽得齊登仙界。其並坐者﹐卽汝父也。』一時父母妻子﹐咸聚首於林屋洞天之中。磋乎﹗慧通之仙秩﹐其榮及於全家者﹐固若斯乎﹗夫挾濟人之術﹐以尋萬里之親﹐可謂仁孝兼備矣。乃去則父歿而不得見﹐入則母死而不及送﹐人子之苦莫甚於斯。及至玞樓編史﹐合家度世﹐然後知天之報施仁孝﹐固不爽矣。後封爲徵時太史兼寰中極濟使﹐鍾姑爲易隱淨貞夫人此傳妙合丹經仙筆。

贊曰﹕徐慧通者﹐仁孝神仙也。館谷養母﹐借醫尋父﹐若博學多能以成其爲人者。然惜其遠尋亡父﹐而不能轉見生母﹐又何畱此缺恨也﹗人子至此﹐故惟有出家訪道﹐冀我族之同升也。然使無仙才﹐以成《仙史》之功﹐亦幾幾乎其難哉﹗

沈綫陽小傳

沈綫陽者﹐萬山長女也。聲宏體碩﹐無女子相。生三歲而失去﹐莫知所之。方萬山之徒雲南也﹐吾往會於滇上﹐同煉天元大藥﹐至期年而始成。日者綫陽來見﹐已隔三十餘年﹐父女相逢﹐兩不相識﹐細詢之﹐始知其爲長女也。自小離親﹐幾成永訣﹐然在髻稚﹐亦不自知。其別庭闈之際﹐卽遇薛眞陽﹐古稱中條玄女者是也。名之爲玉霞﹐號之以綫陽﹐命掌神劍﹐兼守玉匣諸祕法﹐得授靈通大道。吾與萬山正煉天元﹐爰此來滇﹐共服成藥﹐皆眞陽教之也。萬山大喜﹐卽出成丹﹐與全家服之﹐皆沖舉焉。綫陽願大慈深﹐慨然有普救生靈之志﹐嘗言『能忍者有裨於道﹐好殺者必喪其元』。遂與父散遊四方﹐隨時化度云。嗚呼﹗可謂女仙中英雄矣。

余氏父女傳

東南之地多仙才﹐而可與點化之訣者﹐惟沈家眷屬。餘十捨者﹐萬山之壻也。少好施與﹐萬山以幼女妻之﹐並傳以丹砂妙道﹐丰饒與婦翁相頡頑。萬山徒雲南﹐故十捨亦受株累﹐非無因也。至滇上時﹐西平侯沭春深撫慰也。側見余氏女﹐風致端閒﹐宛然仙格﹐願請贅於十捨﹐十捨允焉。及入西平府﹐薄其嫁貲不丰﹐頗不爲禮。余女曰﹕『公所利者財耳﹐措之極易』。教備汞熔之﹐脫金環投入其內﹐有聲如蟬鳴﹐眞汞已幹而環如故﹐以汞揩銅鐵﹐悉成金寶無算﹐侯大悅。西平侯之鎭雲南也﹐前後七年﹐大修屯政﹐其得力於余夫人者多矣。後乞名號於吾﹐拜爲小弟子﹐因名蕙剛﹐字健陽。與其父母同服萬山翁大藥﹐遂飛升於昆明池上。

蘆汀夜話

長江月白﹐霜露滿汀﹐萬山先生子欲聞予之出處乎﹖予當生時﹐一鶴自海天飛來﹐鹹謂令威降世。後知丁公仍在靈墟﹐予思彼人也﹐我亦人也﹐予豈不得似丁公﹖每嗟光陰之倏忽存沒﹐富貴如風燈艸塵﹐以是日夕希大道﹐棄功名﹐撇勢利﹐雲遊湖海﹐拜訪名師﹐所授𨿽多﹐皆旁門小法﹐與眞道乖違﹐徒勞勤苦。延佑初年﹐已六十七﹐心命惶惶﹐幸天憐憫﹐初入終南﹐卽遇火龍先生﹐乃圖南老祖髙弟﹐物外風儀。予跽而問道﹐蒙師鑑我精誠﹐初指煉己功夫﹐次言得藥口訣﹐再示火候細微﹑溫養脫胎﹑了當空虛之旨。一一備悉。於是知欲進道者﹐必須法財兩用﹐予素遊訪﹐兼頗好善﹐傾囊倒篋殆盡﹐安能以償夙願﹖不覺憂形於色。師怪問之﹐予揮淚捉膝以告。重蒙授以丹砂點化之藥﹐命出山修之﹐立辭恩師﹐和光混俗﹐將覓眞鉛八兩﹐眞汞半觔﹐同入造化鑪中﹐煆煉轉制分接﹐九還已周﹐借此貲財﹐以了大事。由是起蓋丹房﹐一身端坐﹐虛心養气﹐虛气養神﹐气慧神淸﹐廣覓藥材﹐時飲蟠桃酒﹐朝餐玉池液﹐如醉如癡﹐補气補血﹐但得汞有半觔﹐可待他鉛八兩﹐月數將圓﹐金花自現﹐十手捉虎擒龍﹐來得先天一气﹐徐行火候抽添﹐自合周天度數﹐知復姤進火退符﹐識卯酉防危慮險﹐十月功完﹐聖胎顯象﹐九年面壁﹐與道合眞﹐所謂『跨鶴靑霄如大路﹐任教滄海變桑田』也。吾之出處﹐大槪如此。請與子鼓枻而歌﹐以盡今宵之樂﹗

四皓考

商山四皓﹐皆避秦亂者。一曰東園公﹐姓唐名秉﹐字宣明﹐襄邑人。髙潔自守﹐遁於邱園﹐故以爲號焉。一曰夏黃公﹐性崔名廓或作廣﹐字少通。避居夏裏修道﹐故自號爲夏黃公。一曰角裏先生﹐吳人也。泰伯之後﹐姓周名術﹐字符道。逍遙自適﹐嘗寓河內﹐更號灞上先生。此皆《陳畱志》所記者﹐獨綺裏季不傳焉。旣閱皇甫謐《髙士傳》﹐乃知綺裏翁者﹐姓朱名暉﹐字文李。種芝養命﹐泉石棲眞。四皓之淸風﹐乃如是哉﹗

八遁序

三丰先生因朝延屢詔﹐而假遁以深藏﹐乃浩然曰﹕遁之爲用妙矣哉﹗天子不得臣﹐諸侯不得友。不謁君公﹐不逢權貴。不以長生之術﹐分人主勵精圖治之心。自求自用﹐自得自娛。望之若白雲之在天﹐而舒捲無定也﹐卽之如明月之印水﹐而動蕩難收也。或隱廛市﹐或居山林﹐或雜儔伍之中而人不識。大明以來﹐太祖詔之而不得﹐成祖求之而不能﹐是異人歟﹖是髙人歟﹖是有得而成了仙者歟﹖生平所師慕者八人﹐嘗寫爲軸而拜之。漢則嚴光﹑法眞﹐晉則陶潛﹑戴逵﹐唐則盧鴻﹑軒轅集﹐宋則陳希夷﹑林和靖。遁之上九曰﹕『肥遁﹐無不利。』其此八公之謂乎﹖嚴子陵卻光武曰﹕『唐堯著徳﹐巢父洗耳。土固有志﹐毋相迫也。』順帝徵法髙卿不至﹐郭正曰﹕『名可得聞﹐身難得見﹐逃名而名隨﹐避名而名追。可爲百世之師矣。』安道辭召辟而逃身入吳﹐淵明性恬淡而棄官歸野﹐元宗聘盧浩然﹐欲靡以爵﹐不受﹐終隱嵩山。宣宗迎軒轅集於羅浮而問仙道﹐軒轅曰﹕『王者屏欲崇徳﹐自然安享遐福﹐何必更求長生﹗』宋太宗謂諸臣曰﹕『華山陳摶﹐獨善其身﹐不幹勢利﹐可謂方外士矣。』宋琪等問修眞之道﹐先生曰﹕『山野之人﹐於時無用﹐君等協心同徳﹐興化致治﹐勤行修煉﹐無出於此。』林逋結廬孤山﹐終身不出﹐賜號和靖。此人公者﹐《史鑑》嘉之﹐《綱目》予之﹐非同快捷方式終南﹑移文北山者﹐得遁之義哉﹗今夫能爲髙隱﹐卽是髙眞。方土羽流﹐紛紛躁進﹐自炫金丹﹐謊惑人主﹐究之暫時之迷﹐難逃天鑑之速。漢武帝好神仙﹐而李少君入矣﹐乃少翁術盡而首梟﹐虊大方盡而腰斬。唐憲宗好神仙﹐而皇甫鎛得志矣﹐乃未幾而宗李皆戮﹐又未幾而柳泌伏誅。彼林靈素﹑魏漢津﹐論黃誇白﹐出入禁庭﹐其於宋徽宗時亦奚有終身哉﹗甚矣﹗小人好進﹐而中主多愚矣。善夫李藩之言曰﹕『道盛徳充﹐人安國理﹐何憂無堯舜之壽耶﹖』善夫張臯謂穆宗曰﹕『神慮淡則血气和﹐嗜欲甚則疾疹作。藥以攻疾﹐無疾不可餌也。』善夫王昭素謂宋太祖曰﹕『治世莫若愛民﹐養心莫若寡欲。』善夫裴燐諫憲宗疏略曰﹕『方士難信也﹐世有眞仙﹐彼必深潛崖壑﹐惟畏人知。凡伺候權門﹐自炫奇伎者﹐皆不軌狥利之人也。』三丰先生是眞隱﹐亦是眞遁﹐其立身願效嚴﹑法﹑戴﹑盧﹑陶潛﹑林逋﹐其規箴願師軒轅。希夷﹐而兼師其髙尙﹐但願求我者轉而忘我。詔我者轉而遺我﹐則我與八遁後先爭髙﹐而爲聖朝之大遁也。

自題《勅封通微顯化眞人誥命》後跋

從古稱眞人者﹐必須外達眞气﹑內涵眞心﹑入有眞操﹑出有眞守﹐實之而得。夫眞道﹐棄世而不戀世﹐避人而不見人﹐不爲勢利所羈勒﹐不以黃白欺世主﹐豈若方術之士﹐謬邀錫命而不自怍乎﹗由漢迄宋﹐其間明元機者﹐如吾尊崇之八遁﹐淸風峻節﹐或逃名﹐或卻聘﹐或功成勇退﹐或世衰遁藏﹐其懷眞不露﹐奚常以長生藥衒朝延哉﹗余幼耽元理﹐晚得眞詮﹐狂放自如﹐實厭流俗。竊以眞人眞君﹐錫自上帝者爲寶﹐人間敕封何足貴哉﹗夫惟天順皇帝﹐亦明亦決﹐廟諱英宗﹐賜我浩命﹐乃受承之至。若成化﹑嘉靖之間﹐番僧札巴﹑妖僧繼曉﹐封國師﹑禪師﹐方士則鄧常恩﹑李孜省﹑邵元節﹑陶仲文﹑唐秩﹑劉文彬﹐以及羽流數百﹐均系阿比宵小﹐設詭貪姦﹐妄稱法師﹐普號眞人﹐汜濫無涯﹐笑罵史冊。當是時珷玞亂玉﹐魚目混珠﹐決不受此誥也。厥後或誅或罷﹐追奪前封﹐殆無遺匿﹐快哉樂哉﹗豈非上帝鄭重勅典﹐不肯與人間濫予匪徒﹐而默削其浮名也哉﹖大元遺老三丰道人書。

與明冰壺《道法會同疏》

伏以大道至大﹐賴太上以傳機﹔精微至精﹐冀全眞之演教。法非道無以資其本原﹐道非法無以顯其妙用。道法兼備﹐體用圓融。切念洞春寓明玉家時﹐詭雲姓龐名洞春天水雲遊﹐江湖懶散。悼彼日月﹐已興大耋之嗟﹐顧我行藏﹐辛遘桑楡之景。或棲遲於林壑﹐或窈窕於崖溪。周﹑孔諸書﹐聊發端於幼稚﹐老聃《道徳》﹐略適意於龐眉。霞友云朋﹐動念漫遊方外﹐至人異士﹐垂憐局蹐世間。指以元微﹐得朽腐再生之橐龠﹔蹈斯蹊徑﹐見劫刃不隕之捲阿。紅鉛黑鉛﹐煆煉方成影響﹔金液玉液﹐坐臥略致疏通。𨿽未臻了道之涯﹐固己騁造元之轍。倒拖藜杖﹐入中陽之洞天﹔詢此華封﹐是內江之勝治。昨蒙冰壺先生屈身問道﹐投以瑯函﹐專志輸忱﹐敷陳楮幣。𨿽初覿髙明之面﹐已稔聞淸雅之音。六甲風雷﹐頓能藏於符篆﹔三天將吏﹐率已屬於指揮。拯難扶危﹐濟人利物。公欲將此妙法貽我﹐我能不以元機奉公。一本有『我幸遇鶴頸魚腮﹐公亦逢犢鼻鼠耳』。膠漆相投﹐當無離別之理﹔道法同會﹐總結非常之緣。翻身巡透玉葫蘆﹐選甚東西南北﹗信手拈來金菡萏﹐常存春夏秋冬。仙諾旣容﹐光鑑是荷。

跋《道法會同疏》後

吾遊內江諸山﹐聞有天關地軸者﹐意其中必有祕典靈文。爲養性立命之圭旨。及登其天關﹐則三推出耳。又尋其地軸﹐則石筍山耳。因慨然曰﹕『世之有名無實者﹐固如是乎﹖』旣聞明先生頗稱好道﹐逮與先生俱﹐則又落落無奇﹐反欲以符咒相授﹐而不知有金丹﹐豈知道也者﹗自人身而有之﹐非旁門之左道也。先學靜﹐次學悟﹐次學煉﹐次學養﹐其終乃出入乾坤﹐往來拯救﹐勤立功行﹐以待天符。故道可以兼法﹐而法不可以兼道﹐卽或用妙術濟人﹐亦惟以心爲法﹐以神爲符﹐以气力水﹐斯無投之不靈。若徒驅符遣咒﹐擾擾不休﹐若驗若否﹐幻惑人心﹐有識者必將以方士日之。他日夜叉來逼﹐命系無常﹐此時用符不效﹐用咒不靈﹐𨿽素稱爲道士﹐道果安在哉﹖故欲學道者﹐只須就道尋道﹐毋以法爲道也。存神過化﹐斯無道之非法耳。

跋《蓬萊仙奕圖》

《蓬萊仙奕圖》者﹐龍陽子湖湘冷謙所作。謙﹐武陵人﹐字啟敬﹐龍陽其號也。中統初﹐與刑臺劉秉忠仲晦。沙門海雲遊。無書不讀﹐尢邃於《易》及邵氏《經世書》﹐天文﹑地理﹑律曆以至眾伎皆通。之至元中﹐秉忠入拜太保﹐參預中書省事﹐乃釋業儒。從遊霄川﹐與故宋司戶參軍趙孟俯子昂﹐於四明史衛王彌遠府睹唐李思訓將軍畫﹐頃然發之胸臆﹐遂效之。不月餘﹐其山水﹑人物﹑窠石等﹐無異將軍﹐其筆法傅彩﹐比將軍尢加纖細﹐神品幻出﹐由是以丹靑鳴當時。隸淮陽﹐遇異人授中黃大丹﹐出示平叔《悟眞》之旨穎然而悟﹐如己作之。至正間﹐冷君己百數歲矣﹐其綠發童顏﹐如方壯不惑之年。時值紅巾作亂﹐君避地金陵﹐日以濟人利物爲念﹐方藥妙用如神。天朝維新﹐君有畫鶴之誣﹐隱壁仙逝﹐則君之墨本絕迹矣。此卷乃至元六年五月五日爲余作也。吾珍藏若連城之壁﹐而未嘗輕以示人。今將訪冷君於十洲三島﹐恐後人不知冷君胸中邱壑三昧之妙。不識爲眞仙異筆﹐混之凡流﹐故識此。特奉遺元老太師淇國邱公﹐覽此卷則神淸气爽﹐飄然意在蓬萊之地﹐幸珍襲之﹐且以爲後會云。時永樂壬辰孟春三日﹐三丰遁老書。下有三峯印章﹐見皇明異人錄。

按《仙奕圖跋》卽艸橋《七修類稿》彊辧爲僞﹐共辧云﹕永樂二年轉送淇國﹐淇國乃成祖心腹功臣﹐三峯至而敢匿不言耶﹖又云﹕《跋》謂冷武陵人﹐而不知本錢塘。劉伯溫曾在杭遇啟敬﹐並《志》亦云錢塘人。又云﹕《跋》謂觀李思訓畫﹐遂得其法﹐幻出神品﹐以丹靑鳴於時﹐何伯溫之詩皆不言之﹐而止言善音律﹑術數耶﹖又云﹕三丰旣孑身遠遊﹐豈復帶畫永樂時送人耶﹖又云﹕《跋》曰冷在至正間已數百歲﹐若在洪武﹐必百數十歲矣。如此老尙爲人臣耶﹖就使爲之﹐如太公﹑伏生﹐人必言之﹐何不見於書耶﹖長乙曰﹕卽瑛之五辧皆非也。觀此圖跋語﹐淸矯不羣﹐絕似丰仙手筆。共送淇國也﹐爲畱冷之畫本耳。當其時必一見而卽去﹐難畱云鶴之蹤。淇國卽不必匿其來﹐成祖亦必知其不可追也。一﹑神仙遊處無常﹐在錢塘則錢塘人﹐在武陵則武陵人﹐何定之有﹗二﹑劉伯溫𨿽遇冷仙﹐並非晨夕過從﹐久而不去者﹐卽有詩篇﹐安能事事題贈﹗況丹靑薄技﹐當不必一見卽誇也。三﹑畫非難攜之物﹐送人乃鄭重之思﹐淇國門髙﹐或可寶此不失也。四﹑仙家百餘歲乃尋常事耳。老爲人臣﹐猶之老官柱史﹐復何疑哉﹗

與完璞書

向蒙鶴駕見訪武當﹐坐榻談心﹐眞不知門外有塵寰矣。特以愚情無定﹐救世爲心﹐雲水茫然﹐如舟不系。足下亦以白嶽久離﹐佩劍歸去。昨遇尊師王仲都先生﹐極獎足下才髙悟敏﹐爲及門之冠﹐並囑愚遇足下﹐須以眞詮贈君。噫﹗愚何敢爲足下師哉﹗但以大器挺生﹐必有羣仙爲之輔導﹐以成蓬山第一流也。足下英气絕俗。壯志辟人﹐靑蛇在手﹐九州島往來﹐特恐有損靜功耳。白嶽崇深﹐正好胎養。倘能子生胎孫﹐孫復生子﹐則分身應用﹐而立功於人間更不少矣。尊聰廣大﹐諒不嫌瀆。此意區區﹐難忘規諫﹐足下以愚爲老友焉足矣。雲水道人張三丰稽首。

《永樂大典》記

先儒有言﹐讀書者多取不如精取。自天子以至士庶﹐其學問同也。永樂初﹐朝廷命上書胡廣﹑侍講王洪等編成一書﹐名曰《大典》﹐計二萬二千八百七十九卷﹐一萬一千九十五本﹐目錄六十卷。其表文嘗見於《蟬精雋》中。夫《禦覽》《元龜》﹐不過千卷﹐求多者徒具望洋之嘆而已。《大典》以萬計﹐安能推布夫海內也哉﹗

『悟眞』字解

噫﹗眞何由悟哉﹖世人皆欲悟眞﹐而悟之不眞﹐非悟也﹐眞之不悟﹐非眞也。今卽字義解明之。悟者﹐覺也﹐求也。眞者﹐實也﹐正也。夫人知之也。豈知『悟眞』二字書義亦深乎﹖悟從『吾』﹑『心』﹐先當以修心爲本。太上云﹕『吾從無量劫來﹐觀心得道』是也。眞者何也﹖《六書》云﹕『人受气以生目最先﹐神之所聚無非實也。』故從『目』從『』。者﹐化也。又從『』音浩﹐者﹐气之形也。可知欲煉道者﹐須先煉目﹐煉目乃能聚气﹐煉目並可收心﹐所謂『機在目』者是也。識得此機﹐便是眞機﹔識得此機﹐便知息機﹔識得此機﹐便入妙機。悟如是﹐眞如是也﹐請以告天下之悟眞者。

刀尺賦

三丰先生常攜刀尺以遨遊﹐空乎兩大﹐浩乎十州。客有匕怪者﹐不知其由先生乃之賦。曰﹕是刀也﹐能開混沌﹔斯尺也﹐絜蓬萊。故相隨而不失﹐知造化之剪裁。爾其百點﹐明星雙叉﹐皎雪繩墨﹐從之鋒芒﹐剨若分修﹐短兮合宜剪水﹐云兮快決期妙。用之無方﹐豈微能之足。述至如裁妙理﹐削塵囂量度﹐數別昏朝﹐火功寸寸﹐風信刁刁﹐胎養刻刻﹐羽衣飄飄。度龍門至萬仞﹐如虎劍之兩條。夢益州﹐而不願與方丈﹐而同超。刀兮。刀兮妙之又妙﹔尺兮﹐尺兮要所必要。匪歐冶之能鎔﹐匪公輸之能造。與我偕行﹐任他嘲笑。將求織女之云綃﹐縫出仙翁之衣帽。歌曰﹕一刀一尺徧天涯﹐四海無家卻有家﹐破衲補稱云片片﹐袖中籠住大丹砂。

《玄要篇》自序

玄素嘆人生光陰有限﹐富貴無常﹐若風燈艸露﹐存沒倏忽﹐自古及今﹐比比皆然﹐深可驚省。以是日夕希慕大道﹐棄功名﹐撇勢利﹐雲遊湖海﹐徧訪名師﹐所授𨿽多﹐總皆旁門小法﹐行於身心無所益也。考諸丹經﹐而又不合﹐與道乖違。徒勞勤苦﹐性命惶惶﹐不得一遇至人﹐以了生平之願。延佑間﹐幸天憐我﹐初入終南﹐得遇火龍先生﹐詢是圖南髙弟﹐綠鬢朱顏﹐儼乎物外神仙﹐春秋不知其幾許矣。玄素異之﹐禮拜師事﹐跪問大道。蒙師慈悲﹐鑑我精誠﹐初指煉己功夫﹐次傳得藥口訣﹐再示火候細微﹐與夫溫養節度﹑脫胎神化﹑了當虛空之旨﹐無不一一備悉﹐眞所謂口口相傳﹐心心相授﹐得聞斯道﹐何幸如之。又云造斯道者﹐必須法財兩用﹐而後可以有爲。乃玄素以勤於遊訪﹐兼頗好善﹐傾囊倒篋殆盡﹐安能造斯道哉﹗不覺每日憂形於色﹐師遂怪而問之。玄素又揮淚跪告﹐重蒙憐憫﹐授以丹砂點化之術﹐及賜汞見立幹之藥。玄素遂出山雙修性命﹐乃拜辭恩師。於是和光混俗﹐覓眞鉛八兩﹐眞汞半斤﹐同入造化鑪中﹐煆煉日魂月魄﹐攢簇五行﹐和合四象﹐水火配對﹐金木調停﹐眞土凝結﹐交姤溫養﹐轉制分胎﹐三次超脫﹐九轉以周﹐自見黃芽白雪﹐明幹點化﹐妙不可言﹐到此何患無財以了大事﹗特擇善地﹐起蓋茅庵﹐端坐靜室﹐虛心養神﹐安神養气﹐气慧神淸﹐方求鼎器。暮飲蟠桃酒﹐朝餐玉液波﹐如醉如癡﹐若嬰兒赤子﹐補气補血﹐丹田溫暖﹐返老還童﹐自覺汞有半斤。可待他鉛八兩。是數者須候月之明圓﹐其鉛花自然露見﹐下手擒龍捉虎﹐采彼先天一點眞鉛﹐吞入腹中﹐能幹我汞。徐徐火候烹煎﹐自有斤兩法度﹐旣合周天之數﹐又必爻策無差﹐進火退符知復姤﹐慮險防危識卯酉﹐十月功完﹐聖胎顯象﹐九年面壁﹐與道合眞﹐跨鶴靑天如大路﹐任他滄海變桑田﹐此大丈夫功成名遂之時也。始信有此出世之法﹐𨿽有拱壁似先駟馬﹐爭如坐進此道﹐皆因廣積陰功﹐累行方便﹐得遇至人而成也。玄素幸荷天庇﹐得以有成﹐𨿽不敢妄泄眞傳﹐亦不敢緘默閉道﹐因是作爲修煉內外金丹歌論詩詞﹐編次成錄﹐以覺後學﹐名曰《玄要篇》一曰《節要篇》。其行道之工夫﹐與得道之口訣﹐及成道之旨趣﹐無有切於此者矣。倘有志之士得遇是書﹐𨿽不得玄素之親傳﹐又奚異玄素之面授也哉﹗時永樂十一年癸巳歲孟秋月旣望日元邋遢道人張玄素三丰自序。

湖南山中與胡給事夜話

汪圓通云﹕『胡濴巡訪之九年﹐行次湖南﹐憩騶山中。一夕三更人靜﹐茶冷燈淸﹐忽聽有叩門聲﹐俄然扉影自啟﹐見一道者﹐貌似丰翁﹐胡欲狂叫﹐先生急掩其口﹐拂幾細談而去。此事明一代無有知者﹐昨先生降吾暑中﹐言及此事﹐齡乃濡毫記之。』其言曰﹕

老先生巡行天下久矣﹐鼎湖龍旣不可見﹐空谷駒又不可得﹐能不虛此遨遊乎﹖今感故人之誼﹐權爲雪夜之尋﹐突如其來﹐幸勿驚也。夫月滿湖山﹐風淸捨館﹐南寺鍾殘﹐西窗煙冷﹐先生此時亦曾憶天池老衲是閣下前身否﹖子休矣﹗歸去朝端﹐善爲我隱﹐見作不見﹐知作不知﹐庶不至車殆馬煩之後﹐重爲萬里勞人也﹐北還復命﹐計以明年。一路民情﹐敷陳聖聽﹐其亦先生之功徳也哉﹗

張三丰先生隱鑑書法四條

一﹑隱於文章道學﹐嘉遁不出者﹐書曰『處士』﹐重

純儒也。

一﹑隱於泉石風流﹐志不移者﹐書曰『逸士『﹐重幽

貞也。

一﹑隱於世治時變﹐解官不仕者﹐書曰『達士』﹐重

明哲也。

一﹑隱於玄門淨土﹐名利不貪者﹐書曰『居士』﹐重

淸修也。

右《隱鑑》書法四條﹐實得品題微妙﹐此卽一字褒也。或謂此四者皆隱士也﹐何必分﹗曰﹕其气象之道學風流﹐退藏之早遲常變﹐自不同耳﹐非如此分疏﹐不能傳其神致。外如髙士﹑徵士﹑節士﹑義士皆可於四者統之。

總評

《隱鑑》筆法﹐篇篇淸古﹐言言簡淡﹐可作隱士小傳讀﹐正不必一一評論也。

隱鑑

元

無有先生

先生大元逸民也﹐行藏莫測﹐或無或有﹐故以爲號焉。生於元﹐遊於明﹐神行於

淸﹐六百年來﹐不隨物化。歷世旣久﹐閱人且多﹐見髙尙其志者﹐每樂舉以告人﹐非作隱士傳也。蓋與逍遙泉石之士﹐斟酌夫進退幾宜而已。先生有言﹕隱之爲道也有二。隱於衰世者﹐不可更仕興朝﹐隱於興朝者﹐不可籍隱弋名。以爲仕宦之快捷方式。夫如是則出處合宜﹐淸髙足錄也。山人野客﹐卽所言編輯成捲﹐以爲《隱鑑》一書。

劉夢吉

處士劉夢吉先生因﹐保定容城人也。天資穎悟﹐讀書過目不忘。初爲經學﹐每閱注疏﹐嘆曰﹕『聖人精微﹐當不止此﹗』及得周﹑邵﹑程﹑朱之傳﹐乃欣然曰﹕『我固謂必有是也』。平時愛諸葛孔明『靜以修身』之語﹐表所居曰『靜修』。至元十九年﹐詔徵入朝﹐擢左贊善大夫﹐以母老固辭﹐俸給一無所受。他日復詔之﹐終隱不出。

蕭彜尊

處士蕭彜尊先生﹐奉元人也。初出爲府史﹐語當道不合﹐卽引退。力學三十年﹐不幹仕進。鄕人有暮行遇盜者﹐詭曰﹕『我蕭先生也』﹐盜驚愕釋去。世祖時﹐辟爲陜西儒學提舉﹐不赴。後累授集賢直學士﹐攺集賢侍讀學士﹐皆不赴。無何復拜太子右諭徳﹐扶病至京師﹐入覲東宮﹐書《酒誥》爲獻﹐以朝廷時尙酒也。尋又稱病﹐請解職﹐不許。俄擢集賢學士﹑國子祭酒。依前太子右諭徳﹐俱引病力辭而歸。其友張思廉聞而嘆曰﹕『淸髙自守﹐功名不足以動其心﹐蕭子可謂尙志之士矣』。

仇山村

逸士仇山村先生遠﹐錢塘人也。遁迹江湖﹐博通經史。至元中﹐薦爲溧陽教諭﹐轉寶慶路教授﹐不赴。又攺將仕郎﹑杭州路總管府知事﹐皆辭。家錢塘西城下﹐仰屋著書﹐閉門索句﹐或坐花問﹐獨言獨飲。嘗聞其《閒居十詠》﹐眞風流自賞之才也。今錄二首﹐以見先生隱趣。詩曰﹕『仰屋著書無筆力﹐閉門索句費心機。不如花下冥冥坐﹐靜看蜻蜒蛺蝶飛』。又曰﹕『茶甌紗帽慣迎賓﹐不是詩人卽道人。細雨斜風君莫出﹐綠陰門外有紅塵』。

裘元量

達士裘元量先生萬頃﹐淮海人也。少存達道志﹐意欲功成名遂﹐然後退藏其身。元貞初﹐公卿薦爲司直﹐久之有厄閏之嘆﹐遂絕意仕進﹐歸維揚。茅屋數椽﹐栽松種竹﹐陶然得幽人趣。一日入深崖采藥﹐得千歲黃精﹐蒸而食之﹐遂覺精神彊健﹐登髙山如履平地云。

吳伯淸

達士吳伯淸先生澄﹐崇仁人也。自幼潛心好學﹐著書立言以宏吾道﹐誠當代之大儒。仕元爲翰林學士。泰定初﹐引疾歸家﹐杜門講道。屢徵不起﹐其恬退可嘉焉。借其爲宋朝鄕貢﹐頗不滿於人口也。號『艸廬先生』。

陳茂叔

達士陳茂叔先生櫟﹐休寧人也。性剛正孝友﹐致力聖賢之學。延祜初﹐中鄕式﹐卽不赴禮部﹐教授於家﹐不出戶庭數十年﹐其斯爲重道徳而輕功名者歟﹗

杜伯原

處士杜伯原先生本﹐淸江人也。博學善文。武宗朝嘗被召至京師﹐卽求歸﹐隱建寧武夷山中。文宗聞其名﹐徵之不起。至正間﹐承相脫脫薦之﹐召爲翰林編修。使者趣至杭州﹐又稱疾固辭。平居沈靜寡欲﹐無疾言遽色﹐與人交﹐篤於道義。學者稱『淸碧先生』。

戴汝翼

處士戴汝翼先生羽﹐九江徳安人也。隱居積學﹐徵辟皆不就。嘗云﹕『澹泊明志﹐恬靜致遠﹐此孔明一生學問也』。因作《武侯通傳》三卷。

武伯威

處士武伯威先生恪﹐宣徳人也。好讀《周易》﹐每日危坐。或問﹕『先生學以何爲本﹖』曰﹕『以靜爲本』。著《水雲集》行世。

張光弼

達士張光弼先生昱﹐廬陵人也。元末行樞密院判官﹑浙江員外郎﹐竊據者辟之不赴。日以詩酒自娛﹐號『一笑居士』。有《春日》句云﹕『一陣東風一陣寒﹐芭蕉長過石欄桿。只消幾度瞢騰醉﹐看得春光到牡丹。』蓋料士誠之必敗也。嘗云﹕『吾死後埋骨西湖﹐題曰﹕詩人張光弼墓足矣。』後竟如其言。

吳淵穎

處士吳淵穎先生萊﹐金華人也。隱居不仕﹐築室於深褭音裊山中。妍窮經史﹐悠然自得。善論文﹐嘗云﹕『作文如用兵﹐有正有奇。正者法度﹐如步武分明﹔奇者不爲法度所縛﹐千變萬化﹐坐作擊刺﹐一時俱起﹐及其欲止﹐部武各還其隊﹐原不曾亂。』聞者服之。其同鄕黃縉卿﹑柳傳道輩﹐亦以文章鳴﹐世咸深重焉。

許白雲

處士許白雲先生謙﹐金華人也。自少力學﹐受業於宋末金仁山之門﹐居數年而盡得其奧。屏迹入華山中﹐潛心養志﹐不求聞達﹐朝野交薦﹐力辭不起。是誠安於義命﹐而非僞隱沽名﹐以爲仕宦之快捷方式者也。其教人以開明心術﹑變化气質爲先﹐而獨不教人以科舉之文﹐曰﹕『此義利所由分也。』

王原吉

達士王原吉先生逢﹐江陰人也。至正間﹐屢徵不赴。避亂於上海之鳥涇﹐築艸堂以居﹐自號『最閒園丁』。世所謂『席帽山人』者也。

陶宗儀

逸士陶宗儀先生宗﹐天臺人也。元統間﹐避難於松江城南之吉林裏。雅好著述﹐𨿽力耕畎畝﹐恆以筆硯自隨。置一甕樹下﹐遇有所得﹐卽書以投其中久之成帙﹐曰《南村鑷耕錄》。至正間﹐屢辭辟舉。洪武六年﹐舉人才至京﹐力辭放歸。

蔡淸眞

逸士蔡淸眞先生微﹐瓊山人也。通經史﹐好泉石﹐元末隱居不仕。築室深山﹐問學者威鬥酒豚肩以就之﹐先生無不解說。人謂海南儒者未能或之先也。

顧仲瑛

逸士顧仲瑛名徳輝﹐昆山人也。才情妙麗﹐輕財結客。築別業於茜涇之西﹐造三十六亭館﹐曰『玉山佳處』。招致四方文學之士﹐置酒賦詩其中。以母喪歸綽溪﹐張士誠辟之﹐遂削髮廬墓﹐自號『金粟道人』。明初﹐聞太祖嚴苛﹐欲按江南富族﹐乃托僧伽而遁。所著有《玉山璞稿》﹐並刻交遊詩四十餘家﹐曰《艸堂雅集》﹐俱傳於世。

李髙岡

逸士李髙岡名鳴風﹐吳人也。輕財好客﹐與顧仲瑛相等﹐東南士大夫咸欽重之。嘗助朱太祖軍糧二萬斛﹐淡然無邀寵意。入明初﹐以國法嚴刻﹐遂約嘉定富民方二郎﹐同挈妻子家貲﹐泛舟江海而去。

楊廉夫

達士楊廉夫先生維楨﹐山陰人也。前泰定進士﹐署天臺尹。後徒居於松江﹐築元圃蓬臺於松江之上。海內薦紳大夫與東南才俊之士﹐無不承蓋扶輪﹐造門納屨。嘗吹鐵笛作《梅花弄》﹐見者以爲神仙中人。世稱『鐵崖先生』。著《正統辧》﹐讀者皆以爲公論云。

王山農

逸士王山農先生冕﹐元末會稽人也。身長多髯﹐少明經不偶﹐卽焚書。讀古兵法﹐戴髙帽﹐披綠蓑﹐著長齒屐﹐擊木劍﹐行歌於市。人以爲狂士之負材气者﹐爭與之遊。平生嗜畫梅﹐畫成必自賞也。明太祖聞而訪之﹐旣至﹐與糲飯蔬羹﹐山農且談且食。帝喜曰﹕『可與共大事。』授咨議參軍﹐不受。一夕夢羅浮仙人招之﹐醒卽捉筆狂叫﹐寫大梅一株﹐題以詩曰﹕『我家洗硯池頭樹﹐个个花開淡墨。不要人誇好顏色﹐只畱淸气滿乾坤。』明日遂卒。同時蒲庵和尙復見心見而稱之曰﹕『會稽王冕梅花仙也。』

明天淵

達士明天淵先生浚﹐北人也。世祖朝明安之後﹐髯長過腹﹐髙雅不羣。仕元爲學士﹐國亡削髮爲僧而髯如故。洪武初﹐太祖聞其名﹐召而問之曰﹕『汝不仕吾﹐吾亦任汝﹐但削髮畱須﹐亦有說乎﹖』對曰﹕『削髮除煩惱﹐畱須表丈夫。』帝笑而遣之。所著有《蒲庵集》行世。蓋忠於元而得道者也。

張伯雨

逸士張伯雨先生天雨﹐杭人也。宋文忠公九成之裔。風神凝峻﹐詞翰兼長﹐與楊載﹑虞集爲文字交。後入茅山學道﹐遇陳上陽﹐傳以淸修﹐衝然有得。自號『句曲外史』。

虞伯生

達士虞伯生先生集﹐臨川人也。生有神慧﹐三歲卽知讀書。長負才名﹐官奎章閣學士﹐卽引疾歸。平時慕陶淵明﹑邵堯夫﹐因構書室二間﹐左室書陶詩於壁曰『陶庵』﹐右室書邵詩於壁曰﹕『邵庵』。括然淡然﹐謳吟自適。時人稱『二庵先生』。一曰『邵庵』。

趙子常

達士趙子常先生汸﹐休寧人也。元末輔元帥汪同起兵保鄕井﹐授江南行樞密院都事。洪武二年﹐詔修《元史》。史成﹐不願仕﹐隱居東山。與一二幽人﹐卜築淸溪﹐系舟沙嶼﹐蕭然無塵俗气。其經學甚傳於世﹐號『東山隱者』。

汪徳輔

達士汪徳輔先生克寬﹐祁門人也。元季隱居環谷。洪武初﹐詔修《元史》。書成﹐固辭不仕。隱居道人巖﹐研窮經學。其教授弟子﹐一以靜心力本。

謝子蘭

逸士謝子蘭先生應芳﹐元末武進人也。自號『龜巢老人』。龜巢有二﹐一在滆上﹐一在橫山﹐先後皆有記。其略云﹕『千歲之龜﹐巢於蓮葉﹐以葉爲巢﹐初不費經營之力也。暇與田夫野老﹐涉桑薴之園﹐過桃李之蹊﹐瓦盆濁酒﹐歌舞酬酢﹐若曳尾泥塗者。』又云﹕『平生所至﹐以龜巢名室﹐蓋不以棟宇爲巢﹐而以天地爲巢也。峻宇雕墻﹐莫知其光﹐蓽門圭竇﹐莫知其陋。』誦其文﹐可嘆知其達也。老人嘗仕元﹐元亡不仕。其《啟張雲門》啟云﹕『鮎上竹竿﹐往歲之功名可笑﹔龜巢蓮葉﹐近年之身世如浮。以視予山小園﹐超然遠矣。』

沈元吉

逸士沈元吉先生貞﹐長興木也。元末隱居橫玉山﹐自號『茶山老人』。明初不仕﹐與黃石爲徒﹐白雲爲侶﹐始終不出。以比招之卽來﹑麾之卽去者﹐其人品相越何如矣。

徐仲由

達士徐仲由先生惟﹐淳安人也。元末舉秀才﹐明初不仕﹐自號『松巢居士』。倚聲度曲不讓古人。嘗見其《滿庭芳》句云﹕『淸霜籬落﹐紅葉林邱』。淵明彭澤辭官後﹐不事王侯。其髙蹈之節﹐直從笛孔中度出。

黃子運

處士黃子運先生樞﹐元末休寧人也。洪武初被徵﹐以辟足免﹐鄕人呼『妙拐先生』。同時有呂不用字則耕者﹐新昌人也。洪武二年﹐舉本學教諭﹐以聾病辭﹐自號『石鼓山聾』。二公皆傲世不羈﹐得山林秀傑气者。

張惟中

處士張惟中先生庸﹐慈溪人也。元末兵亂﹐竊據者署爲上虞山長﹐不就。明初屢聘不出﹐遁迹溪山﹐浩歌白石閒。與當代士大夫詩酒往還﹐及勸以入官﹐則婉辭謝之。人謂其貞不絕俗﹐隱不違親﹐郭林宗一流人也。

王仲光

逸士王仲光先生賓﹐長洲人也。與吳縣韓奕﹑昆山王履﹐稱『吳中三髙』。幽懷蕭散﹐放榻煙江。嘗與公望聯吟﹐有『也知性僻難趨俗﹐卻喜身閒不屬人』之句﹐觀此可以想見其異苔同岑也。

陳克昌

逸士陳克昌先生周﹐閩縣人也。元末布衣﹐隱居石潭。嘗倚竹作歌﹐以寫其志。歌曰﹕『修竹兮靑靑﹐內虛兮外直。素節兮貞姿﹐寒暑兮一色。冷冷兮朝夕﹐予捨之令焉適一﹖』

梁不移

逸士梁不移先生蘭﹐泰和人也。自號『畦樂先生』。鄒仲熙謂其隱居樂道﹐王希範稱其養志邱園﹐吾見其西畦自適﹐悠然有陶潛之趣﹐曠然有魏野之思。

程摶霄

處士程摶霄先生翔﹐元末新安人也。明道之後﹐世傳理學。洪武初﹐命旁求隱士﹐或薦先生﹐不起。二年春﹐又訪山林遺老﹐共修《元史》﹐或再以先生舉﹐終不赴。後詔儒臣修禮書﹐宋濂曰﹕『非摶霄不能也』。奏之﹐帝不欲彊致﹐命就其家諮訪。有勸之仕者﹐笑而不答﹐但曰﹕『人爵不如天爵貴﹐功名何似道名髙﹗』自此深藏不出﹐朝廷比之商山。

徐方舟

逸士徐方舟先生舫﹐元末桐廬人也。性好詩詞﹐築室於江臯之上﹐水竹雲煙﹐助其吟嘯。時劉伯溫被徵﹐邀之同行。舫荷蓑登相見﹐酌酒賦詩而別。

韓公望

處士韓公望先生奕﹐吳人也。生於元至順時。及長﹐嗜讀書﹐無所不覽﹐少有目眚﹐筮卦得蒙﹐知疾不可療﹐遂扁其室曰『蒙齋』。洪武間﹐絕意仕進﹐郡守姚善迫欲見之﹐奕乃泛舟入太湖﹐往來煙波自適。姚嘆曰﹕『韓先生所謂名可聞身不可見者也。』

明

焦始謨

達士焦始謨謀﹐江陰人也。與明太祖爲舊交﹐及帝都南京﹐日思其人﹐屢詔不赴。將命使臣索之﹐謀忽荷雞豚村酒由禦道入。帝喜其來﹐以物付光祿﹐治具共飲甚歡。席前出金﹑銀﹑角三帶﹐命其自取以官之。謀取其角者﹐因授以千戶。無何﹐徑出髙橋門﹐掛冠帶於樹間而去。

孫太初

逸士孫太初先生一元﹐明初人也。風神秀朗﹐蹤迹奇幻﹐元巾白袷﹐以鐵笛鶴瓢自隨。髙風所至﹐士大夫皆爲之傾動。嘗棲太白之巓﹐稱『太白山人』。又嘗西入華﹐南入衡﹐東登泰﹐北登醫。吾南尋吳會﹐恆棲遲不去。與劉麟﹑龍寬﹑陸昆﹑吳玹號『苕溪五隱』。

王廷珪

逸士王廷珪先生珙﹐明初常熟人也﹐卜宅於虞山之北﹐蕭溪之上﹐植竹萬竿﹐容與其中。其逸興淸涼﹐詩懷縹緲﹐人謂如秋月春云﹐令人景仰。

王先生

達士王先生者﹐以忠節隱其名。永樂初﹐寓居金華府東陽縣之東山﹐自號『大呆子』。儀容俊偉﹐趣識超羣﹐惟披麻戴笠﹐不服常服﹐日盤桓於山南村落之間﹐狂歌自適。其與宴遊者﹐皆不識其姓氏。惟與王姓俱﹐則以宗兄稱之﹐遂以王先生呼焉。嘗與村中人曰﹕『他日吾逝﹐只祈斂吾屍﹐懸於林杪足矣。』時又號『玉華山樵』。張三丰聞而嘆曰﹕『此建文遺臣也。』

徐延之

逸士徐延之先生伯齡﹐自號『籜冠子』﹐錢塘人也。天資敏妙﹐書過目不忘﹐特性情疏蕩﹐不拘小節。對客每赤足科頭﹐內衣無系帶﹐行輙委墮﹐人多笑之。士大夫慕名而來者﹐一見後卽倦與往還﹐然其鴻才髙致﹐終不可沒也。性甘肥遁﹐尢善鼓琴。所著有《大音正譜》《醉桃佳趣》《香臺集》《蟫精雋》《舊雨堂稿》﹐非外野而內文者歟﹖

王原夫

處士王原夫先生逢﹐饒州樂平人也。淹貫經史﹐研精理學﹐朝廷屢召不赴。深居崖谷﹐沖和淡然。宣徳初﹐復以明經召見﹐力辭歸家。著《言行志》諸書。學者稱『松塢先生』。

兪古章

逸士兪古章先生杭之﹐富陽人也。肥遁邱園﹐名聞湖海。宦遊於浙者﹐皆欲得睹其眉宇爲快。正統間﹐藩臬諸公先後封章薦舉﹐不起。親友間有勸之者﹐則爲聾病謝之。閒遊山澤﹐或對木石而談﹐如瘋顚狀﹐人卒莫之信也。一日﹐吳和州又欲薦之﹐先生乃以詩力辭焉。詩云﹕『靑雲有路念綈袍﹐迢遞和州薦剡勞。下乘難隨千里馬﹐虛名恐誤九方臯。嵇康自信隨時懶﹐少室誰云索價髙。縱使陽和動鄒律﹐秋風雙鬢己蕭騷。』

徐勉仁

處士徐勉仁先生恕﹐寧波人也。正統間﹐以古文鳴世。甬東好文者﹐皆就其門而學焉。先生居山澤間﹐凡求名之士﹐𨿽是舊友﹐皆弗與流連。少年中有慕隱者﹐則獎許之曰﹕『綠鬢靑山﹐正堪掩映﹐顏﹑閔﹑伊﹑周﹐各行其是而己。』後屢有國召﹐皆不應。移家於杭﹐竟著書以終其身。

許澹初

居士許澹初先生﹐魏溪叟也。正統間﹐叟年九十﹐忽然棄家學道﹐不知所之。其同庚有石內含者﹐桐城人。居郭北石塘﹐享年一百有三﹐子眾孫繁。百歲之日﹐賦詩憶澹初云﹕『庚申共守人何處﹐甲午同生獨詠詩。』蓋亦明之籛鏗也。

沈啟南

逸士沈啟南先生周﹐長洲人也。景泰中﹐以賢良應詔﹐力辭不赴。號『石田翁』。詩文之外﹐益工畫石﹐髙古淸奇﹐筆墨與人品相肖。

方元素

逸士方元素先生太古﹐蘭溪人也。自號『寒溪子』。淸曠夷猶﹐超然出類。或問﹕『先生何事﹖』答曰﹕『萬卷圖書銷日月﹐一灣鷗鷺共朝昏。』

程叔朋

逸士程叔朋先生玄輔﹐歙縣人也。歌嘯林泉﹐不求聞達。同邑知李獻吉而不知有叔朋﹐欣如也。自號『龍穀道人』。

秦仲孚

逸士秦仲孚先生奭﹐無錫人也。性至孝﹐其父修敬公偶中心痛﹐仲孚刺胸前血和酒飲之。母氏殷偶有膝傷﹐吮之卽愈。郡縣上其事﹐詔旌其門曰『孝子』。泰陵卽阼﹐賜以冠帶。嘗作溪山淸興堂﹑淸遠閣﹐結亭於後曰『滌煩』。《溪橋散步》詩可爲仲孚行照﹐其詩云﹕『掃閣觀書興未闌﹐綠陰淸晝更多閒。杖藜扶我溪橋步﹐看盡湖南十里山。』

董蘿石

蘿石董先生沄﹐海寧人也。以能詩聞江湖。年六十﹐遊會稽見陽明﹐與之語﹐連日夜﹐乃請爲弟子﹐陽明不許。沄歸﹐織一縑爲贄﹐曰﹕『沄之誠積若此縷矣。』因納拜從遊。其子弟招之曰﹕『何老而自苦若此﹖』曰﹕『吾從吾之所好耳。』因號『從吾道人』。

吳康齋

處士吳康齋先生與弼﹐崇仁人也。遊京師﹐從楊溥學﹐見伊洛淵源﹐輙有尙友之志﹐以聖賢爲必可師﹐收斂身心﹐倡明理學。天順二年﹐詔徵至文華殿﹐授左春坊﹑左諭徳﹐不拜。帝欲彊職之。凡三辭焉。遂稱疾歸﹐閉門講學﹐從者千數百人。號『康齋居士』。

婁克貞

處士婁克貞先生諒﹐上饒人也。少與吳康齋遊﹐其學以收放心爲居敬之門﹐以何慮何思﹑勿忘勿助爲居敬要旨。王陽明嘗受業焉。號『一齋先生』。

陳白沙

達士陳白沙先生獻章﹐廣東新會人也。中鄕舉﹐卽屏居不出。聞江西吳康齋講學臨川﹐遂棄其學而學焉。教人不立語言文字﹐以主靜爲先﹐隨處體認天理﹐緊要在勿忘勿助。又曰﹕『學者以自然爲宗﹐以忘己爲大﹐以無欲爲至。』布政使彭韶﹑總督朱英聞其名﹐交章薦剡﹐乞以禮徵聘。吏部尙書某謂獻章例應聽選﹐非隱士比﹐安用聘。召至京﹐令就試吏部。獻章稱疾不赴﹐乞歸奉母﹐乃授檢討。自後屢召不起。

薛敬軒

達士薛敬軒先生瑄﹐字徳溫﹐山西河津人也。登進士第﹐官禮部侍郎。天順間﹐在閣數月﹐見石亨等用事。嘆曰﹕『君子見幾而作﹐不俊終日。』遂致仕歸﹐隱居龍門山中。其學以復性爲主﹐充養邃密﹐言動皆可法。著《讀書錄》二十卷﹐學者宗之。

張海觀

逸士張海觀先生錫﹐錢塘人也。天順壬午領鄕薦﹐春闈不偶﹐授山陰教諭﹐旋卽引退林泉。家有竹數竿﹐作亭其內﹐名曰『醫俗』﹐並自爲記以贊之。其略云﹕余退閒之志旣不可醫﹐乃掛冠神武門﹐幾二十。旣而作老圃於家﹐種篔簹數百个﹐皆著鞭持節﹐因作小亭於其間﹐爲柱六﹐覆以茅﹐取窮朴之意。坐於是亭﹐則淸聲戛玉﹐醫耳之繁囂﹔幽香細細﹐醫鼻之銅臭﹔攢葉加翠﹐醫目之塵氛﹔筍供茶饌﹐醫口之貪饕﹔虛心勁節﹐又可醫夫自滿而失守者。因取坡老詩﹐名之曰『醫俗亭』。噫﹗世有髙梁畫棟而主人則俗者﹐何不一過此亭哉﹗

金元玉

逸士金元玉先生琮﹐上元人也。嘗遊浙之赤城山﹐徊徘不忍去﹐因自號『赤城山農』。居嘗遐嘯淸視﹐人莫能窺。處己接物﹐髙簡粹白。與史癡翁同稱『金陵二隱』。癡翁名忠﹐性豪爽﹐不事權貴﹐自號『癡翁』﹐署所居樓曰『臥癡』。

唐伯虎

達士唐伯虎先生寅﹐吳人也。舉南畿解元﹐以冤錮﹐遂放浪形迹﹐然其出入天人間。宸濠慕而聘之﹐寅度濠有反志﹐佯狂自免。奇趣溢發﹐或寄於詩﹐或托於畫﹐文采風流﹐照耀江左﹐圖其石曰『江南第一風流才子』。晚歸依佛乘﹐自號『六如居士』。

羅達夫

達士羅達夫先生洪先﹐吉水人也。以進士第一官贊善﹐疏請預定東宮廟儀﹐忤旨落職歸﹐屏居不出。辟石洞隱居其中﹐制半榻默坐三年﹐事能前知。嘗曰﹕『不可以虛見爲得手﹐須日日收斂﹐不便後天習气乘機潛發﹐始不負一生耳。』

趙淮獻

逸士趙淮獻先生金﹐烏程布衣也。正徳時﹐徵詔不起。造其門者﹐加入深崖邃壑。恆坐小脠﹐出入江湖﹐陶然自樂。南垣﹑篛溪二尙書結峴山會﹐造廬請入社﹐不許。平生頤養﹐淸靜安恬。年九十﹐自爲祭挽﹐無疾而逝。

沈子登

逸士沈子登先生仕﹐杭州人。明刑部侍郎銳之子也。身居貴介﹐志慕淸眞。野服山中﹐劃然長嘯。自號『靑門山人』。舉此以勵世族之戀浮華者。

陳奇委

逸士陳奇委先生體文﹐江陰人也。築耕捨於郊西﹐有田數十畝﹐力耕而食。賓至必爲治酒﹐酒酣卽賦詩。詩有云﹕『得魚便沽酒﹐有酒且畱人。如此卽爲樂﹐何須復苦貧。無魚亦無酒﹐宜主不宜賓。如此卽髙臥﹐何愁不及晨﹗』可謂達人之言矣。同時有五嶽﹑十嶽諸山人者﹐率皆以韋布效薦紳气﹐最爲可鄙。畝中有此﹐庶幾率眞。

顧英玉

達士顧英玉先生瑮﹐上元人也。仕至副使﹐卽歸隱白下﹐或謂其致仕太早﹐何以退養淸廉。曰﹕『若使宦囊有物﹐正非所以養淸廉也。』坐臥一小樓﹐匾曰『寒松』。嘗訓蒙以自給。霍渭崖宗伯欲以廢寺田百畝資之﹐拒不納。其固窮若此。

朱君佐

達士朱君佐先生諫﹐溫州樂淸大人。仕至副使﹐卽謝政歸。結廬雁蕩山﹐翛然有塵外之致。或有勸其出山者﹐曰﹕『豈以五斗易我五珍﹗』五珍謂龍湫茶﹑奇音竹﹑金星艸﹑山藥﹑官香魚也。五者皆雁山所產。

徐先生

達士徐先生昌﹐閩之崇安人也。潛心理學﹐以明經訓導莆田。親喪回籍﹐服闋不起。或勸之再仕﹐昌泣曰﹕『吾爲升斗祿﹐冀養親也。今親不逮養﹐奚仕爲﹖』遂築室武夷山中﹐深藏不出。

來矣鮮

達士來瞿塘先生知徳﹐字矣鮮﹐蜀之梁山人也。約有至行﹐嘉靖時舉於鄕﹐歸養不出。其學以致知爲本﹐惇倫爲要。有司疏薦﹐授翰林院待詔﹐不赴。生平著述甚宏﹐惟《易》注獨殫心力。先讀《易》於釜山艸堂﹐六年不能窺其門徑。乃遠客萬縣瞿塘深山之中﹐沈潛反復﹐忘食忘寢﹐久之豁然有悟﹐積二十九年而後成書。以後觀天地﹐察造化﹐與物無觸﹐悠然自得而己。

羅整庵

處士羅整庵先生名欽順﹐字允升﹐江西太和人。朝廷屢詔不起。嘉靖中﹐復徵爲吏部尙書﹐亦固辭。是時璁﹑萼用事﹐整庵巖居杜門﹐潛心格致之學。嘗云﹕『立身行以﹐必先打破義利關頭﹐否則擾擾到底。』所著有《困知紀》。

謝子佩

達士謝子佩先生延﹐富順人也。嘉靖進士﹐官浙江簽事﹐遂歸養不出。萬曆初﹐巡撫曾省吾奏廷隱居三十年﹐著書樂道﹐宜加京秩﹐風勵山林。詔卽家贈太僕少卿。時人稱爲『山中太僕』。

陸子傳

達士陸子傳先生師道﹐長洲人也。登嘉靖進士。甫仕儀部﹐卽告歸養﹐時年未三十也。杜門卻掃三十餘年﹐手抄典籍數千卷。風流儒雅﹐爲世所宗﹐而其淸髙好道﹐尢人不能。

李印南

逸士李印南先生應箕﹐字子騎﹐黃岡麻城人也。萬曆間﹐世尙苛條﹐遂爲老圃不出。時兩廣賦稅頻加﹐南北之民多有如菜色者。印南作《老圃吟》曰﹕『吁嗟圃兮﹐吾與爾猶存﹔吁嗟虫兮﹐毋嚙我菜根。肉糜肉糜﹐此上人之所食﹐而非野人之所宜。』聞者咸太息焉。嘗於鋤下掘一龍神像﹐朝夕虔奉。忽夢有金甲碧面者﹐與語片時。以後決未來事﹐效應如響。一日謂其弟與子曰﹕『今蜀三大寇已平矣﹐賢者避世﹐其次避地。』乃背其神往﹐遁迹川中。

虞長儒

達士虞長儒先生淳熙﹐錢塘人也。萬曆進士﹐仕吏部主事。解官歸﹐得葛嶺﹑棲霞之勝﹐衝煙躡屐﹐終日陶然。黃寓庸傳之曰﹕『以儒爲行﹐以玄爲功﹐以禪爲歸﹐以山水爲寄托﹐以詞翰爲遊戲。』誠足囊括平生矣。

安我素

達士安我素先生希範﹐無錫人也。仕吏部主事﹐以昌言罷官歸。杜門不出﹐出則乘一舫﹐圖陶元亮﹑張季鷹﹑蘇端明﹑米南宮諸名賢於倚窗﹐爲煙水伴﹐恣其所之﹐樂而忘返。

姚公綬

達士姚公綬先生綬﹐嘉善人也。由禦史出知本寧府﹐解官歸﹐作『滄江虹月之舟』﹐往來吳越間﹐望之者宛若神仙中人。家設亭館﹐名曰『丹邱』﹐人稱爲『丹邱先生』。

周叔大

處士周叔大先生奕﹐滇之金齒人也。幼而奇嶷﹐長益凝重﹐其學問一以知止爲歸。力耕養母﹐不攖勢利。嘗遇一丹士﹐欲以術授之。奕曰﹕『多金何爲﹗內丹何如寡欲﹗外丹何如節用﹗子休矣﹗我儒門道士﹐其取精用宏也久矣』。

陸嗣端

達士陸嗣端先生澄原﹐平湖人也。天啟乙丑進士﹐歷官員外郎。以不附東林﹐被察閒住。其封事略云﹕『臣甘寡援孤立﹐爲硜硜之小人﹐決不依艸附木﹐爲疑似之君子。』由是見嫉東林﹐排之甚力。一官罷去﹐長嘯而歸﹐蓋古狂狷之流也。每見溪上人家﹐小橋流水﹐恆徘徊久之而不能去。

聞隱鱗

逸士聞隱鱗先生龍﹐鄞縣人也。寄懷髙遠﹐托迹衡茅﹐每當風來竹外﹐云冷松根﹐輙遂其蕭野之趣。或稱其詩如溪上人家﹐曲幾疎窗﹐長與水雲弄色。吾謂其性情亦然。

陳仲醇

逸士陳仲醇先生繼儒﹐號眉公﹐華亭人也。年甫壯﹐卽棄名習隱。結廬於小昆山之陽﹐買舟載書﹐稱無名釣徒。每當艸蓑月冷﹐鐵笛霜淸﹐覺張志和﹑陸天隨去人未遠。

殷方叔

逸士殷方叔先生仲春﹐秀水人也。躬耕永樂之南村﹐怡然自樂。陳仲醇所謂﹕『卻羨白頭殷處士﹐鵓鴣聲裏獨耕田』者也。葭墻茅屋﹐不蔽風雨。慕王績爲人﹐亦自號『東臯子』。農事之閒﹐以醫爲業。得錢﹐入市買斷簡殘書讀之。

朱白民

逸士朱白民先生鷺﹐吳人也。負奇气﹐嘗獨遊黃山﹐遠尋嵩華。崇貞初﹐騎驢入都﹐欲上賦頌﹐不果歸。結廬於郡西之華山蓮子峯下﹐躬親井臼﹐不願見豪貴。時與王芥庵﹑趙凡夫稱『吳下三髙』。而白民爲最。

李因仲

達士李因仲先生天植﹐平湖人也。崇貞癸酉舉人。晚更名確﹐字潛夫﹐隱居龍湫山中﹐萬松臺畔﹐茅屋一間。人稱其髙蹈遠引﹐詩含淸江碧嶂之音。

謝匯先

達士謝匯先先生遴﹐宜興人也。崇貞癸酉舉人。晦迹門﹐種菜一畦﹐不入州府。陳其年寄懷詩云﹕『半畝牛宮繞菜田﹐鋤畦汲水獨悠然。芒鞋一緉千金值﹐不踏城中又十年。』

陸茂璩

居士陸茂璩先生連一作璉﹐吳縣人也。兩中武科﹐甲申後削髮爲僧﹐居蓮子峯下。藤蘿窈窕﹐結榻崖中﹐萬峯當戶﹐一澗繞門。自號『了緣道人』。有《楓江遺稿》。

黎左巖

達士黎左巖先生元寬﹐南昌人也。登崇貞進士﹐歷浙江提學副使﹐以忤溫體仁罷歸。構艸廬於谷鹿洲。與生徒講學﹐淡然自守。順治初﹐有薦之者﹐以母老固辭﹐終身不出。

方密之

達士方密之先生以智﹐桐城人也。登崇貞進士﹐官檢討﹐負海內名。明亡削髮﹐攺名宏智﹐字無可﹐號『藥地和尙』。徧遊名山不返。所著有《周易圖》《烹雪錄》《浮山全集》。

劉念庭

達士劉念庭先生伯淵﹐慈溪人也。由進士官至按察副使﹐引疾致仕﹐年百有餘歲。先生自隆慶五年釋褐﹐萬曆十六年歸家﹐至崇貞十一年﹐春秋已八十矣。時危國變﹐隱者猶存﹐《八秩自嘲》詩足見其志。詩云﹕『謂我歸田早﹐假令不早有何好﹖幾人欲歸不得歸﹐黃犬東門添懊惱。』聞者髙之。厥後更名托空子﹐遁入深山不見。

張昊東

達士張昊東先生若羲﹐華亭人也。崇貞癸未進士。甲申以後﹐潛身村野﹐躬自灌園。故友訪之﹐則荷鋤戴笠﹐相揖於紫瓜白莧之間。破屋數椽﹐淡如也。或自稱爲『寒松子』。

魏叔子

逸士魏叔子禧﹐江西寧都人也。明末諸生﹐與弟禮結廬於金華之翠微峯﹐偕隱不出。公卿聞其名﹐皆願見之﹐弗往。禮字季子﹐徧遊海內名山﹐與叔子同居翠微﹐常有雙鶴來伴云。

劉欽爾

達士劉飲欽先生永錫﹐大名魏縣人也。舉崇貞孝廉﹐授長洲教諭。明亡﹐隱於陽澄湖。巡撫欲薦之﹐以疾固辭。家貧﹐衣食或不給﹐處之泰然。常自操舟鼓枻出﹐至中流作歌﹐歌竟而返。望夕陽在山﹐獨婆娑於煙樹之下。

夏元貞

達士夏元貞先生道﹐大名人也。舉崇貞孝廉﹐卽絕意仕進。明亡﹐率婦子入山﹐耕績自食。或操斤作紡車以鬻﹐人愛其堅致﹐咸爭購之。短衣行歌﹐聲振林木。間爲詩文﹐脫稿卽棄去。諸子讀書﹐只令識字記數﹐長則牧牛負薪﹐混其迹於煙霞焉。

林明俊

達士林位先生明俊﹐平都人也。慷慨有志﹐少時卽能爲詩古文詞。崇楨甲申蜀陷﹐閣部王應熊承旨討賊﹐膺薦舉第一人﹐授兵部職方司主事。明亡不出。順治間﹐題授副使﹐稱病不仕。後舉博學鴻詞﹐亦不赴。結廬桐陰﹐曠然自道﹐隱居三十餘年。嘗在平都請乩﹐余偶臨其筆﹐贈以『鐵肝石膽』四字。所著有《淡遠堂文集》《巴字園詩集》《梧桐居近集》存世。

淸

黃太衝

處士黃太衝先生宗羲﹐余姚人也。受業於明儒劉念臺之門﹐研究先賢之學﹐以是從遊者日眾。康熙十八年﹐都禦史徐元文特薦於朝﹐太衝以疾辭。齋心危坐﹐力掃外緣。其著述上下千古﹐穿穴羣言﹐自天官地誌﹑三教九流之書﹐無不精研。學者稱『梨洲先生』。

仇知幾

達士仇知幾先生兆鰲﹐字滄柱﹐鄞人也。少從黃宗羲講切性命之學﹐爲諸生﹐有盛名。官吏部右侍郎﹐卽引疾歸。與會稽陶存存研窮修養祕旨﹐久之松顏鶴貌﹐照耀山林﹐蓋浩然有得者也。所著《四書說約》《杜詩詳解》及《黃老參悟》諸書行世。

陶存存

遺士陶存存先生素耜元名式玉﹐會稽人也。少遊越水吳山﹐燕臺金闕﹐其才華益盛。登康熙進士﹐卽退處山陰。往來霍僮洞天﹐遇方外至人﹐傳以修養祕法﹐遂焚時藝之文。作《道言五種》《集注》及《丹家雜義》﹐以招後學。仇知幾稱其『笑傲林泉﹐樂天達命』。洵知言也。自號『淸淨心居士』﹐又曰『通微道人』。

顏欽明

達士顏先生欽明﹐戎盧人也。康熙丙午舉於鄕﹐研窮經史之學。吳三桂據蜀時﹐士大夫多爲迫脇﹐欽明獨抗節不出。蜀平﹐結屋於玉蟾山下﹐終身不迹城市。

沈越溪

逸士沈越溪先生巨儒﹐萬縣人也。寄懷髙尙﹐肥遁山中﹐自號『西溪野人』。四川總制李培之﹐知其夙學﹐勸之仕﹐不應。辟堂數椽﹐曰﹕『以冷笑爲樂﹐望眉宇者﹐咸目爲巢父﹑許由』。

程伍喬

達士程伍喬先生夢星﹐江都人也。登康熙進士﹐官編修。以丁艱歸﹐遂終身不出﹐蓋淡於利者也。築筱園並漪南別業﹐謳吟偃仰於其中。每當竹搖翠雨﹐雲度湖陰﹐使與幽人佳客﹐烹茶啖餅﹐卽景言詩。望之者不啻有孤云野鶴之象。

張幻花

達士張奕山先生梁﹐婁縣人也。登康熙進士﹐卽退隱西溪。築葆閒堂十景﹐備水竹花藥之勝。奕山善鼓琴﹐遇山水深處及風月佳時﹐安弦動操﹐仙馭爲之停空。子侄皆顯貴﹐或勸之出山﹐淸要可立致﹐笑不答也。心空及第﹐專務禪修﹐自號『幻花道人』。

金壽門

逸士金壽門先生農﹐錢塘布衣也。天懷冷峭﹐不與時趨﹐歲晚務。得人忙我暇之趣。嘗於臈月杪﹐出其家釀。要諸鄰翁﹐談笑泛論古今逸民﹐眞髙士也。中年作汗漫遊。徧走齊﹑魯﹑燕﹑趙﹑秦﹑晉﹑楚﹑閩而歸。嘗願如邋遏道人日行千里﹐又願如玉溪生打鍾掃地﹐作淸涼山行者。乾隆間寄迹揚州﹐隱於書畫之間。

李客山

逸士李客山先生果﹐長洲布衣也。讀書味道﹐隱於南岡﹐忍饑誦經﹐門兩版﹐時或樵薪不繼﹐怡然也。嘗云﹕『富貴可樂﹐不如神仙﹔朝市可住﹐不如林泉。』乾隆間﹐巡撫雅公聞其名訪之﹐避而不見﹐眞吳中髙士也。

趙鷗白

達士趙鷗白先生翼﹐一號甌北﹐字雲松﹐陽湖人也。乾隆二十六年﹐探花及第。官貴西道。以母老乞養﹐遂不復出。鷗白休官旣早﹐遊屐亦寬。嘗遊天臺﹑雁蕩﹑武夷諸峯﹐灑然有挾仙遨遊之想。過貴州福泉山﹐徘徊於禮斗亭中﹐錄《打坐歌》去。晚年飯後行逍遙法﹐遂得年登大耋﹐管領林塘者凡數十年。

殷果園

逸士殷果園先生如梅﹐元和人也。安貧樂道﹐幽節自貞。人或訪之﹐則見曲水一灣﹐門兩版﹐在橫橋疎柳間﹐簞瓢屢空﹐自如也。嘗題一聯云﹕『林臥眞堪忘歲月﹐心閒應不愧神仙。』余神遊見之﹐直評其爲逸士。

吳竹橋

達士吳竹橋先生蔚光﹐昭文人也。登乾隆進士﹐官禮部主事﹐初入詞館﹐卽攺儀曹。渴慕煙山﹐復辭華膴﹐向禽之志切﹐箕潁順之淸深矣。嘯傲溯山﹐覃研文史﹐搜奇碑版。跌宕琴樽﹐人皆羨其風流﹐吾獨重其髙隱。

羅雨峯

逸士羅雨峯先生聘﹐歙縣布衣也。後寄幾於揚州。嘗受業於壽門﹐筆有奇情﹐喜畫鬼物。凡有所遇﹐皆寫長卷記之﹐成《鬼趣圖》。余神遊雨峯之齋﹐鬼皆起拜﹐眞奇事也。旣能畫﹐更能詩﹐喜遊山水﹐更好禪宗。嘗作《起信錄》﹐釋禪﹑淨兩家之惑。

翁澹生

逸士翁澹生先生春﹐華亭布衣也。性情淸曠﹐詩筆蕭閒﹐許用晦﹑羅昭諫猶不逮也。其友人序其集云﹕『嗜恬淡﹐甘寂寞﹐菽水奉母﹐耕讀教弟﹐四十不娶﹐亦不就有司試。爲詩如朱弦疏越﹐一唱三嘆。』八句盡澹生矣。翁遊揚州題壁﹐有『二分月影關山夢﹐一泒濤聲今古愁』之句。余適化老道閒遊﹐礙『愁』﹑『夢』二字非逸士所言﹐爲攺『夢』爲『共』﹑『愁』爲『流』﹐取『共此一輪月﹐滄江流不息』之義。翁重過見之﹐悚然下拜曰﹕『攺吾詩者﹐非仙筆不能也。』

徐洄溪

逸士徐洄溪先生大椿﹐吳江布衣也。性好湖山﹐不慕榮利。平時以淸淨爲宗﹐辟艸堂於太湖之濱﹐門前七十二峯﹐靑入座間。著《陰符經解》及《道徳句解》﹐燦然可觀。自營藏脫居﹐題一聯云﹕『滿山靈艸仙人藥﹐一徑松風處士墳』。余神遊見之。

張三丰先生全集卷三

漢嘉長乙山人李西月重編

張道淵子深氏敬書

閬中朱道生晚成子敬刊

侄瑛春城

朱瓚素園仝校字

男璜蟠溪

大道論

上篇

夫道者﹐統生天﹑生地﹑生人﹑生物而名﹐含陰陽動靜之機﹐具造化玄微之理﹐統無極﹐生太極。無極爲無名﹐無名者﹐天地之始﹔太極爲有名﹐有名者﹐萬物之母。因無名而有名﹐則天生﹑地生﹑人生﹑物生矣。今專以人生言之。父母未生以前﹐一片太虛﹐托諸於穆﹐此無極時也。無極爲陰靜。陰靜陽亦靜也。父母施生之始﹐一片靈气﹐投入胎中﹐此太極時也。太極爲陽動﹐陽動陰亦動也。自是而陰陽相推﹐剛柔相摩﹐八卦相蕩﹐則乾道成男﹑坤道成女矣。故男女交媾之初﹐男精女血﹐混成一物﹐此卽是人身之本也。嗣後而父精藏於腎﹐母血藏於心﹐心腎脈連﹐隨母呼吸﹐十月形全﹐脫離母腹。斯時也﹐性渾於無識﹐又以無極伏其神﹐命資於有生﹐復以太極育其气。气脈靜而內蘊元神﹐則曰眞性﹔神思靜而中長元气﹐則曰眞命。渾渾淪淪﹐孩子之體﹐正所謂天性天命也。人能率此天性﹐以復其天命﹐此卽可謂之道﹐又何修道之不可成道哉﹗柰何靈明日著﹐知覺日深﹐血气滋養﹐歲漸長歲。則七情六欲﹐萬緒千端﹐晝夜無休息矣。心久動而神漸疲﹐精多耗而气益憊﹐生老迫而病死之患成﹐並且無所滋補﹐則瘵病頻生。而欲長有其身﹐難矣。觀此生死之道﹐人以爲常﹐誠爲可惜﹐然其疾病臨身﹐亦有求醫調治﹐望起沈痾﹐圖延歲月者﹐此時卽有求生之心﹐又何益乎﹖予觀惡死之常情﹐卽覓長生之妙術﹐辛苦數年﹐得聞仙道。仙道者﹐長生之道也﹐而世人多以異端目之。夫黃老所傳﹐亦正心修身﹑治國平天下之理也﹐而何詫爲異端哉﹗人能修正身心﹐則眞精眞神聚其中﹐大才大徳出其中。聖經曰﹕『安而後能慮』﹐富哉言乎﹗吾嘗論之矣。有如子房公之安居下邳﹐而後能用漢報韓﹔諸葛君之安臥南陽﹐而後能輔蜀伐魏﹔李鄴侯之贍養衡山﹐而後能興唐滅虜﹔他若葛稚川之令勾漏﹑趙淸源之刺嘉州﹑許眞君之治旌陽﹐是皆道成住世﹐出仕安民者﹐彼其心不皆有君父仁義之心哉﹗孔子鄙隱﹑怪﹐孟子拒楊﹑墨。隱也者﹐乃讖緯說。封禪書之類﹐怪也者。乃微生髙﹑陳仲子之類﹐仙家不然也。長春朝對﹐皆仁民愛物之古﹐希夷歸山﹐懷耿介淸髙之致﹐何隱﹑怪之有哉﹗楊子爲我﹐墨子薄親﹐仙家不爾也。三千功行﹐濟人利世爲先資﹐二十四孝﹐吳猛﹑丁蘭皆仙客﹐又何楊﹑墨之可同哉﹗孔曰『求志』﹐孟曰『尙志』﹐問爲何志。曰『仁』﹑『義』而已矣。仁屬木﹐木中藏火﹐大抵是化育光明之用﹐乃曰仁﹔義屬金﹐金中生水﹐大抵是裁制流通之用﹐乃曰義。仙家汞鉛﹐卽仁義之種子也。金木交並﹐水火交養﹐故嘗隱居求志﹐髙尙其志﹐而後汞鉛生﹐丹道凝。志包仁義汞鉛﹐而兼金木水火之四象﹐求之尙之者﹐誠意爲之﹐意土合而五行全。大道之事備矣。故孔﹑孟當日﹐只辟隱﹑怪﹑楊﹑墨﹐而未聞攘斥佛﹑老。唐﹑宋以來﹐乃有韓﹑朱二賢﹐力辟二氏﹐諸大儒和之﹐羣小儒拾其唾餘﹐以求附尾﹐究竟辟著何處﹖反令世尊含笑﹐太上長嘆。小儒輩不過徒吹濫竽﹐未必有韓﹑朱之識見也。何以言之﹖韓﹑朱之辟二氏者﹐辟其非佛非老之流﹐非辟眞學佛﹑老者也。不然《昌黎詩集》往來贈答﹐又何以極多二氏之人﹗如送張道士有詩﹐送大顚有詩。送惠師﹑靈師皆有詩。或以爲借人發議﹐故於惠師云﹕『吾疾遊惰者﹐憐子愚且淳』﹔於靈師亦云﹕『方將斂之道﹐且欲冠其顚』﹐似譏之矣﹐然何以於張道士盡無貶詞﹐於大顚師全無消語﹖蓋此二師者﹐乃眞仙眞佛之徒。張仙以尙書不用而歸眞﹐顚佛以聰明般若而通禪﹐𨿽昌黎亦不能下手排之﹐肆口毀之也。且其家又生韓湘仙伯﹐雪擁藍關﹐蓋已知遠來者之非凡人也。朱子少年亦嘗出入二氏﹐蓋因不得其門而入﹐爲二氏之匪徒所迷﹐故疑其虛無荒誕﹐空寂渺茫﹐回頭抵牾耳。迨其晚年學博﹐則又愛讀《參同契》﹐並云﹕『《參同》之書﹐本不爲明《易》﹐蓋借此以寓其進退行持之候耳』。更與人書云﹕『近者道間不挾他書﹐始得熟玩《參同》』﹐是更津津然以仙道爲有味也。然則韓﹑朱二賢﹐特辟其非佛非老之流﹐非辟眞學佛﹑老者也。否則前後一身﹐自相矛盾。則二賢亦可笑也。予也不才﹐竊嘗學覽百家﹐理綜三教﹐並知三教之同此一道也。儒離此道不成儒﹐佛離此道不成佛﹐仙離此道不成仙﹐而仙家特稱爲道門﹐是更以道自任也﹐復何言哉﹗平充論之曰﹕『儒也者﹐行通濟時者也﹔佛也者﹐悟道覺世者也﹔仙也者﹐藏道度人考也。』各講各的妙處﹐合講合的好處﹐何必口舌是非哉﹗夫道者﹐無非窮理盡性以至於命而已矣。孔子隱諸罕言﹐仙家暢言之﹐諭言之。字樣多而道義微﹐故人不知耳。人由天地而育﹐亦由父母而生。順而用之。則鼻祖耳孫﹐嗣續而成﹐逆而用之﹐則眞仙上聖。亦接踵而出﹐同其理也。《悟眞篇》云﹕『修身之事﹐不拘男女。此金丹大藥。𨿽愚昧野人﹐得之立登仙位。』不拘貴賤賢愚﹑老衰少壯﹐只要素行陰徳﹐仁慈悲憫﹐忠孝信誠。全於人道﹐仙道自然不遠也。又須洞曉陰陽﹐深參造化﹐察其眞僞﹐得陰陽之正气﹐覓鉛汞之眞宗。方能換骨長生﹐居不夜之天﹐玩長春之景﹐與天地同久﹐日月同明﹐此正大丈夫分內事也。至於旁門邪徑﹐禦女采陰﹐服煉三黃﹐燒餌八石﹐是旁門無功也。又有以按摩導引﹐吐納呵噓﹐修服藥艸﹐爲養生之方者﹐𨿽能暫去其疾﹐難逃老衰命盡﹐而被達人恥笑也。伯端翁云﹕『閉息一法﹐若能忘機絕念﹐亦可入定出神。』柰何精气神屬陰﹐宅舍難固﹐不兔有遷徙之苦。更有進气補血﹐名爲抽添接命之術者﹐亦能避疾延年﹐保身健體﹐若欲服食養就胎仙﹐必不能也。其它旁門邪徑﹐乃實爲吾道之異端也﹐何足道哉﹗或者謂人之生死﹐皆有數定﹐豈有違天數而逃死者﹐獨不思福自我求﹐命自我造﹐陰騭可以延年。學長生者﹐只要以陰功爲體﹐金丹爲用﹐則天數亦可逃也。伏維我太上道祖﹐列聖兩眞﹐施好生之心﹐廣度人之願﹐宏開玄教﹐祕授仙方﹐名曰金丹。原始要終﹐因此盡露天機﹐大泄元奧﹐其中行持妙用﹐三候三關﹐九琴九劍﹐藥材法器﹐火候符章。悉已敷衍全備﹐各宜詳究諸經﹐以還其性命之本。予論𨿽俗﹐義理最美﹐所謂眞實不虛也。倘得者無所猜疑﹐庶可以行持下手﹐𨿽不遇明師好友﹐得遇此書。卽如師友在前﹐自能頓悟無上也。較諸行世丹經﹐悉合一理﹐罔不洞徹。實屬苦海之慈航﹐指迷之智燭﹐𨿽曰行之惟艱﹐然勿畏難而苟安也。再有進箴者﹐身抱金丹之後﹐卽宜髙隱洞天﹐深藏福地﹐勿以黃白賣弄朝廷﹐爲方士之先導﹐隱顯度世﹐以待天符﹐白日飛升。不露圭角﹐此方爲無上上品眞人。歷萬劫而不壞者也。後來同志﹐玩之鑑之。

長篇巨觀﹐首探大道之源﹐而講生人之理﹐與人生老病之故﹐引彼回頭向道﹐修正治平﹐如古來英雄神仙﹐身名兩樹﹐忠孝兩全﹐非同楊﹑墨﹑隱﹑怪。使人知此道亦儒道也﹐養汞培鉛﹐無異乎居仁由義。韓﹑朱辟二氏﹐只辟二氏之假徒﹐更爲通論。外掃旁門邪徑﹐一歸於窮理盡性以至於命之道﹐振聾發聵之洪響﹐經天緯地之大文。

中篇

天地之間﹐至靈至貴者﹐人也﹔最忙最速者﹐時也﹔可大可久者﹐金丹也。惜人多溺於功名富貴場中﹐愛欲恩情之內﹐狼貪不已﹐蛾撲何休﹐一朝大限臨身﹐斯時悔之何及﹗惟其甘分待終﹐就死而已。誰知有長生不老之方﹐誰悟有金丹靈藥之妙﹐誠可借哉﹗此金丹靈藥﹐非世間之所無有﹐非天上之不可得者﹐只在於同類中求之﹐乃生身固有之物也。簡而且易﹐至近非遙。余嘗有《金丹賦》記之﹐詞極朗鬯﹐今追憶其中假云﹕『夫造金丹者﹐始則借乾坤爲玄牝﹐學造化於陰陽。識二八之相當﹐知坎離之互藏。候金气之滿足﹐聽潮水之汪洋。繼則看鉛花於癸後﹐玩月夕於庚方。制刀圭於片晌﹐罷龍虎之戰場。喚金公而歸舍﹐配玉女而入房。』果能此道矣﹐𨿽愚必明﹐𨿽柔必彊。先儒曰﹕『聖人不言易﹐以滋人之惑﹔亦未嘗言難﹐以阻人之進。』若人用意追求﹐殷勤修煉﹐自必入聖超凡﹐長登壽域﹐永享無窮之樂也﹐豈小補哉﹗且人爲功名富貴﹐亦有備極窮苦而後可成者。若以勞苦之心﹐易而爲修煉之心﹐將見九還到手﹐萬劫存神﹐以比功名富貴﹐孰短孰長耶﹖仲尼曰﹕『不義而富且貴﹐於我如浮雲。』又曰﹕『其爲仁矣﹐不使不仁者加乎其身。』不仁不義﹐莫甚於狂貪妄想。胡氏曰﹕『志於道則外物不足以累其身。』《悟眞》曰﹕『若會殺機明反復﹐始知害裏卻生恩。』是知欲求還丹﹐必先絕欲。欲求絕欲﹐勤殺機者﹐刻刻有靈劍在手﹐外欲乍乘。急須就起殺機﹐勿容縱意﹐久久純熟﹐對境無心﹐卽可行反本歸根之道。《易翼》曰﹕『終日幹幹﹐反復道也。』反復之道﹐得長生之果證也。人胡不勉而行之﹖萬物如艸木之匯﹐猶能歸根反本。以歷歲時﹐人爲萬物之靈。動至死地﹐是反不如艸木也﹐能不愧乎﹖夫此反本歸禍之道﹐又非邪徑旁門之說也。世人以徳行爲先﹐陰功力本﹐察陰陽選化之機﹐求玄牝乾坤之妙﹐辧二八坎離之物。定金花水月之時﹐施降龍伏虎之威。明立命生身之處﹐其間致虛守靜﹐他主我賓﹐日月交光﹐戊己爲用﹐則丹成反掌矣。《易》曰﹕『男女媾精﹐萬物化生。』人有此身﹐亦因父母而得﹐倘無父母﹐身何有乎﹖故作金丹之通﹐與生身事同﹐但順則成人﹐逆則成仙﹐順逆之間﹐天地懸隔﹐祗要逆用陰陽﹐自然成就﹐並非邪徑旁門也。玆余所論﹐大泄眞機﹐皆列聖口傳心授之旨﹐人能照此下手行持﹐自能奪天地玄妙之功﹐窮鬼神不測之奧﹐誠金丹之口訣也。除此之外﹐再無別傳。先賢云﹕『聖人未生﹐道在天地﹔聖人已往﹐道著六經。』予之末論﹐𨿽不敢與聖經相比﹐亦可爲問道之正途﹐如撥雲霧而見靑天﹐似剪荊棘而尋大路。坦然無礙﹐豁然有門。學者若能專心研究﹐自然默契仙緣﹐幸勿輕易視之也。萬金難換﹐百寶難求﹐勿示非人﹐尙其重之。

《悟眞篇》云﹕『學仙須是學天仙﹐惟有金丹最的端』。此篇專講金丹外藥﹐而金液內藥亦次其中矣。反反復復﹐總勸人及時省悟﹐煉己求鉛。覺世婆心﹐傳神簡上。舊賦一假﹐句句口訣﹐有志者再求口訣中之口訣﹐則還丹不難矣。

下篇

一陰一陽之謂道﹐修道者修此陰陽之道也。一陰一陽﹐一性一命而已矣。《中庸》云﹕『修道之謂教』。三教聖人﹐皆本此道以立其教也。此道原於性﹑本於命。命猶令也﹐天以命而賜人以令也﹔性卽理也﹐人以性而由天之理也。夫欲由其理﹐則外盡倫常者其理﹐內盡愼獨者其理。忠孝友恭﹐衷乎內也﹐然著其光輝﹐則在外也﹔喜怒哀樂﹐見於外也﹐然守其未發﹐則在內也。明朗朗天﹐活潑潑地﹐盡其性而內丹成矣。大欲全其令﹐則殷勤顧之者此令﹐依法用之者此令。存心養性﹐此顧命之勤勞也﹔集義生气﹐此用令之法度也。煉气化神﹐煉神還天。復其性﹐兼復其命﹐而外丹就矣。吾願後之人修此正道﹐故直言之。修道以修身爲大﹐然修身必先正心誠意。意誠心正﹐則物欲皆除﹐然後講立基之本﹐气爲使焉﹐神爲主焉。學者下手之初﹐必須知一陽初動之候﹐眞鉛始生之時。其气迅速如電﹐而不能久居於先天﹐霎時而生癸水﹐頃刻而變經流﹐迨至生形化質﹐已屬後天而不可用矣。昆侖之上有玄門﹐其竅甚小﹐陰陽會合時﹐不許動搖﹐待其情性相感﹐自然彼我相通。凡有形質者﹐不能升入竅內﹐夫惟眞气橐鑰﹐乃能進於竅內也。故聖人直指先天一炁﹐衝開此竅。又曰﹕『修行之徑路﹐可以續命延年﹐修眞而全眞﹐無來無去﹐不生不滅。』今之愚人﹐聞說有用生陽之道者﹐卻行禦女巧詐之本﹐正如披麻救火﹑飛蛾撲燈﹐貪其美色﹐胡肆縱橫﹐日則逞力多勞﹐夜則恣情縱欲﹐致使神昏炁敗﹐髓竭精枯﹐猶不醒悟﹐甘分待終。古之賢人不然﹐忠孝兩全﹐仁義博施﹐暗行方便﹐默積陰功﹐但以死生爲念﹐不以名利關心﹐日則少慮無思﹐夜則淸心寡欲﹐以此神全炁壯﹐髓滿精盈。每嘆凡軀﹐如石中之火﹐似水上之漚。未聞道者急求師﹐已聞道者急求藥。又能廣參博采﹐信受奉行﹐求先天之大藥﹐尋出世之丹方﹐忙忙下手速修﹐惟恐時不待人。夫道者﹐豈是旁門小技﹐乃至人口傳心授﹐金液還丹之妙道也。非定息二乘之法﹐乃最上一乘之道﹐以有爲入無爲﹐以外藥修內藥。以已而求彼﹐以陰而配陽﹐以鉛而投汞﹐以炁而合神。無爲者﹐非防危守城之方﹐溫養冰浴之事﹐乃得丹之後﹐脫胎神化之功也﹔有爲者﹐非采戰提吸之術﹐九一動搖之法﹐乃安靜虛無之道﹐守雌不雄﹐寂然不動﹐感而遂通﹐此卽末得丹之前﹐煉己築基之事也。有爲無爲﹐體用之始終。已見於此﹔內藥外藥﹐出處之法相。又詳於彼。外藥者﹐在造化窟中而生﹔內藥者﹐在自己身中而產。內藥是精。外藥是炁﹐內藥養性﹐外藥立命﹐性命雙修﹐方合神仙之道。大修行人欲求先天外藥﹐必煉己以待陽生﹐用神炁煉成慧劍﹐采金水勻配柔剛。古人采藥進火﹐全憑此物。除七情之患﹐去五賊之害。若無煉己以去賊之患害﹐則不能常應常靜﹐魂魄焉能受制﹖情欲豈不相干﹖若要入室施功﹐臨鑪下手﹐則外火𨿽動﹐而內符不應。只因剛柔末配﹐以此慧劍無鋒﹐羣魔爲害﹐心神不寧﹐欲念雜起。故乃逐境飄流﹐致使汞火飛揚﹐聖胎不結。如使煉己純熟﹐則心無雜念﹐體若太虛﹐一塵不染﹐萬慮皆空﹐心死則神活﹐體虛則气運﹐方許求一陽之道﹑二候之功。還丹容易﹐煉己最難﹗憑慧劍剖破鴻蒙﹐舒匠手鑿開混沌。卻用陰陽顚倒之法﹐水火旣濟之道﹐乃行地天交泰﹐使陽居下﹐火必照上﹐令陰在上﹐水能潤下﹐只要苦行忍辱﹐身心不動﹐己之性若住﹐彼之气自回。人能如此﹐便得守雌不雄﹐寂然不動﹐感而遂通之效也。太極將判之閒﹐靜以極而末至於動。陽初復而未離乎陰﹐候此眞先天炁降﹐以法追攝﹐送入黃庭之中。日運己汞﹐包固周密﹐汞气漸多﹐鉛气漸散﹐合丹於鼎。又須調停眞息﹐周流六虛﹐至聲寂而意合﹐乃气勻而脈住﹐丹始凝結。待聖胎气足﹐十月功圓﹐脫胎神化﹐降生嬰兒﹐調之純熟﹐出入縱橫﹐往來無礙﹐不被羣魔引誘﹐只待九轉功成﹐面壁之時﹐煉精則化炁﹐煉神則化虛﹐形神俱妙﹐與道合眞﹐此大丈夫功成名遂之時也。是道古人不傳於世﹐蓋緣愚人信之不篤﹐行之不勤﹐而且反生誹謗﹐是以祕而不傳。予自得遇至人以來﹐述此修身祕要﹐以警覺後學。同志者各加黽勉﹐共陟仙都。

此篇窮性命之眞﹐發聖賢仙佛之理﹐本本原原﹐如疏如注。有爲無爲之序﹐內藥外藥之分﹐養胎脫胎之妙﹐盡著簡編﹐觀止已蔑以加矣。

玄機直講此祖師刪攺前人之作﹐以示人者﹐故附入全集

煉丹火候說二篇

夫功夫下手﹐不可執於有爲﹐有爲都是後天﹐今之道門﹐多流此獘﹐故世間罕全眞﹔亦不可著於無爲﹐無爲便落頑空﹐今之釋門﹐多中此獘﹐故天下少佛子。此道之不行﹐由於道之不明也。初功在寂滅情緣﹐掃除雜念﹐除雜念是第一著築基煉己之功也。人心旣除﹐則天心來復﹔人欲旣淨﹐則天理常存。每日先靜一時﹐待身心都安定了﹐气息都和平了﹐始將雙目微閉﹐垂簾觀照心下腎上一寸三分之間必尋有活動气處﹐方不落空﹐方不執滯﹐不卽不離﹐勿忘勿助﹐萬念俱泯﹐一靈獨存﹐謂之正念。斯時也﹐於此念中﹐活活潑潑﹐於彼气中﹐悠悠揚揚﹐呼之至上﹐上不衝心﹐吸之至下﹐下不衝腎﹐一闔一辟﹐一來一往﹐行之一七﹑二七﹐自然漸漸兩腎火蒸﹐丹田气暖﹐息不用調而自調﹐气不用煉而自煉。气息旣和﹐自然於上中下不出不入﹐無來無去﹐是爲胎息﹐是爲神息﹐是爲眞橐鑰﹑眞鼎鑪﹐是爲歸根復命﹐是爲玄牝之門﹑天地之根。气到此時﹐如花方蕊﹐如胎方胞﹐自然眞气燻蒸營衛﹐由尾閭﹐穿夾脊﹐升上泥丸。下鵲橋﹐過重樓﹐至絳宮﹐而落於中丹田﹐是爲河車初動﹐但气至而神未全﹐非眞動也﹐不可理他。我只微微凝照﹐守於中宮﹐自有無窮生機﹐所謂養鄞鄂者此也。行之一月﹑二月﹐我神益靜。靜久則气益生﹐此爲神生气﹑气生神之功也。或百日﹐或百餘日﹐精神益長﹐眞气漸充﹐溫溫火候﹐血水有餘﹐自然坎離交媾﹐乾坤會合﹐神融气暢﹐一霎時間﹐眞气混合。自有一陣回風上衝百脈﹐是爲河車眞動。中間若有一點靈光覺在丹田﹐是爲水底玄珠﹐土內黃芽。爾時一陽來復﹐恍如紅日初升﹐照於滄海之內。如霧如煙﹐若隱若見﹐則鉛火生焉。方其乾坤坎離末交﹐虛無寂滅﹐神凝於中。功無間斷﹐打成一團﹐是爲五行配合。至若水火相交﹐二候采取﹐河車逆轉﹐四候得藥。神居於內﹐丹光不離﹐謂之大周天﹐謂之行九轉大還也。此時一點至陽之精﹐凝結於中﹐隱藏於欲淨情寂之時。而有象有形。到此地位﹐息住於胎﹐內外溫養﹐頃刻無差﹐又謂之十月功夫也。

又

夫靜功在一刻﹐一刻之中﹐亦有煉精化气﹑煉气化神﹑煉神還虛之功夫在內﹐不獨十月然也。卽一時一日﹑一月一年皆然。坐下閉目存神﹐使心靜息調﹐卽是煉精化气之功也。回光返照﹐疑神丹穴﹐使眞息往來﹐內中靜極而動﹐動極而靜。無限天機﹐卽是煉气化神之功也。如此眞气朝元﹐陰陽反復﹐交媾一番﹐自然風恬浪靜。我於此時將正念止於丹田﹐卽是封固火候。年月日時﹐久久行此三部功夫﹐不但入圜十月也。故曰﹕運之一刻﹐有一刻之周天﹔運之一時一日﹑一月一年卽有一時一日﹑一月一年之周天也。然一刻中﹐上半刻爲溫﹐爲進火﹐爲望﹐爲上弦﹐爲朝屯﹐爲春夏﹔下半刻爲涼﹐爲退符﹐爲晦﹐爲下弦﹐爲暮蒙﹐爲秋冬。一時則有上四刻﹑下四刻之分﹐卽一日一月一年﹐皆同。此之謂攢簇陰陽五行﹐一刻之功夫奪一年之气候也。到此乃是眞空眞靜﹐或一二年至十年百年﹐打破虛空﹐與太虛同體﹐此爲煉神還虛之功也。前功十月旣滿﹐須時時照顧嬰兒。十步百步﹐千里萬里﹐以漸而出﹐倘或放縱不禁﹐必致迷而不返。仙經曰﹕『神入气成胎﹐气歸神結丹』﹐所謂『一點落黃庭』是也。但人雜念少者得丹早﹐雜念多者得丹遲。此法簡易﹐柰人不肯勇猛耳。若能恆久行持﹐必然透金貫石﹐入水蹈火﹐通天達地。再行積功累行﹐服煉神丹大藥﹐必然形神俱妙﹐白晝飛升﹐全家撥宅﹐此又在功徳之淺深何如耳。設或不服神丹﹐只顧陽神沖舉﹐回視舊骸﹐一堆塵土﹐夫亦白日羽翰﹐萬劫長存﹐可與宇宙同春者矣。

返還證驗說

七返九還之法﹐下手興功。先將上竅陽裏眞陰﹐入內金鼎气海之中﹐與下竅眞陽配合。陽裏眞陰﹐卽是自家元神﹐屬三魂﹔下竅眞陽﹐卽是身中元气﹐屬七魄。其先後二气一合﹐則坎離自交﹐魂魄混合﹐神气凝結﹐胎息自定﹐每日如外夫婦交情美快﹐切不可著他﹐水火自然旣濟﹐發運四肢﹐如外火之生焰焰相似﹐只要水火均平﹐此是小周天。火候調和燻蒸﹐喉息倒回元海﹐則外陽自然入內﹐眞火自然上衝﹐渾身蘇軟﹐美快無窮﹐腹內如活龍動轉升降﹐一日有數十樣變化。嬰兒奼女﹐自然成合﹐此是采陰補陽一節。修煉玉液還丹﹐卽築基煉己﹐積內法財﹐終日逍遙﹐晝夜常明﹐乃長生久視之初階也。世人常借五穀養命﹐數日不食﹐則气饑死矣﹔若人年老﹐下元虧損﹐骨髓俱空﹐不能勝五穀之气﹐是五穀能養人﹐亦能殺人也。若會內外交接﹐水火旣濟﹐气血逆流﹐五臟气合﹐脾胃開暢﹐食入腹中﹐亦能化气生精養神。人果能得下手天機﹐直候骨髓盈滿﹐腹臍如孕婦人一般﹐卻不是有胎形相﹐不過是气滿精盈神全而已。如果三全﹐則眞煆煉﹐調神煉虛﹐大丈夫功成名遂之時也。奉勸學人﹐參訪宗師﹐苦求至人﹐抉破一身內外天機﹐明白下手速修﹐煉己待時﹐候一陽至。擇地入室﹐煉此龍虎大丹。必要僻靜雞犬不聞之處﹐外邊又要知音道友﹐不要一个閒雜人來到﹐恐防驚散元神。先言和光同塵﹐今言僻靜處﹐何也﹖煉己於塵俗﹐養气於山林﹐是入室興功﹐下手之時也。要超凡入聖﹐豈是小可的事﹖必須要一塵不染﹐萬慮俱忘﹐絲毫無掛﹐一刀兩斷﹐永作他鄕之客﹐終無退悔之心。持空煉神﹐守虛煉性﹐渾身五臟筋骨气血﹐都化成靑气﹐專心致志﹐演神純熟﹐成形受使﹐星回斗轉﹐隨心所變﹐直養得渾身無有皺紋﹐如蜘蛛相似﹐上七竅生光﹐晝夜常明。身如太虛﹐才是正時候﹐方可求仙道。這應驗气滿神全﹐法財廣大﹐方可煉大丹﹐才叫做一个丹客。工夫旣得﹐時候自至﹐七竅光明﹐三陽開泰﹐神劍成形﹐趁水順風發火﹐雷轟電閃﹐方奪外天機﹐下手擒拏﹐采吾身外眞鉛﹐以龍嫁虎﹐驅虎就龍。若會攢簇﹐不失時節﹐湛然攝起海底之金﹐卽開夾脊﹐上泥丸﹐落入水晶宮之內﹐與木汞配合﹐不過半刻﹐攢簇已定﹐眞火衝入四肢﹐渾身骨肉火燒刀割相似﹐最難禁受﹐就是十分好漢﹐到此無一分主張。防危慮險﹐冰浴身心﹐水火旣濟﹐頃刻間渾身如炒豆子一般相似﹐一齊爆開﹐渾身气血﹐都會成形說話﹐就在身上鬧成一堆。舌根下又有兩穴﹐左爲丹井﹐右爲石泉﹐此正是廉泉穴﹐隨骨脈一齊開下﹐腎水上湧到如外水泉一般﹐咽納不完﹐嗞味甚異﹐比糖蜜更不相同。又其至妙者﹐臨鑪下手之初﹐地將產其金蓮﹐天亦垂乎寶露﹐忽然一點眞汞下降﹐透心如冰涼﹐卽運一點神火﹐隨之攢簇於交感宮內﹐渾然湛然﹐如千千戰鼓之鳴﹐萬萬雷聲之吼﹐又卽是自己一身百脈气血變化﹐休要驚怕﹐只要踏罡步斗﹐執劍掌印﹐這里正是凶惡處﹐三回九轉﹐降帥召將﹐如此防顧﹐於虛空中或見龍虎相交﹐天地交泰﹐日月交宮﹐見眾仙諸佛﹐工夫到此﹐諸境發現﹐切不可認他﹐恐著外邪。旣認元神﹐汞鉛相投﹐三日才生大藥﹐三日裏最難過﹐徧世界都是邪境﹐四面神號鬼哭﹐八方殺气狼煙﹐此正是大開關工夫﹐到此十个九个都嚇殺了﹐心不可有恐怖﹐蓋己𨿽化成神﹐卻是陰神﹐陰神最靈﹐能千變萬化﹐諸境爲害﹐他豈肯善善降伏﹐前人說得好﹕『你會六通神﹐方才脫生死﹔你若不會六通神﹐休想成道混沌。』又至三十時辰二日半﹐气气相通﹐气滿至極﹐忽然活潑潑地逆出太陽流珠﹐脫殼入口﹐百萬龍神﹐盡皆失驚﹐此是元陽眞丹藥﹐入口始知我命不由天也。古仙云﹕『這回大死今方活』』﹐又云﹕『一戰而天下平』﹐卽是此等地位﹐這才是天地交泰﹐日月交宮。眞陽之藥到口﹐頃刻周天火發﹐骨胎化作一堆肉泥﹐陽神脫體﹐撒手無礙﹐專心致志﹐持空養虛﹐以空養神﹐以虛養心﹐隨心變神。夫萬物皆天地生發吾﹐萬神朝拜而賓服﹐厭居塵世﹐通遙蓬島﹐自有三千玉女奉侍﹐終日蟠桃會上﹐飲仙酒﹐戴仙花﹐四大醺醺﹐渾身徹底玲瓏﹐海底龜蛇出現﹐萬神受使﹐才是眞鉛眞汞顚倒﹐渾身紫霧毫光﹐瑞气千條﹐是五龍大蟄法也。煉之百日﹐玄關自開﹐嬰兒顯相﹐龜蛇出現﹐自然蟠繞﹐學者到此地位﹐口中才幹得外汞。煉之六个月﹐體似銀膏﹐血化白漿﹐渾身香气襲人﹐口中出气成云﹐此是靈丹成熟﹐一塊幹汞﹐人服之永不死矣﹐亦能治死人返活。煉之十个月﹐陽神脫體﹐一身能化千萬身﹐只候十二月﹐奪盡天地全數﹐陽神已就﹐渾身出入﹐只萬四千陽神﹐步日月無影﹐入金石無礙﹐入水不溺﹐入火不焚﹐刀兵不能傷﹐鬼神不能測﹐變化無窮﹐已成眞人也。渾身气候﹐無不是眞藥﹐雞餐成鳳﹐犬食成龍﹐此理鬼神也難明﹐若不見過這樣言語﹐必不信大藥金丹也。造化工夫﹐三回九轉。七返八還﹐火候細微﹐攢簇口訣﹐只三五日間﹐把天地都顚倒過。都是自然﹐人身造化陰陽﹐亦是自然。卻要體天地造化﹐方可成就。事從做過見過﹐從試應驗到自然處﹐工夫𨿽是一年﹐火候細微只在百日之內﹐動靜凶惡只在幾日﹐一時裏得內外攢簇﹐頃刻湛然﹐聖胎成就。產黍米之珠﹐吞入腹內﹐周天火足﹐脫胎換骨﹐只是要持空養虛﹐餘皆自然。今人果得明師指示﹐先煉己於塵俗﹐積鉛於廛市﹐攢年簇月﹐攢日簇時﹐大定之中只在一剎那間﹐不出半个時辰﹐把天地都顚倒過﹐運火十月之工﹐體天地自然之法﹐若不能死中求活﹐焉能逃出三災大難哉﹗

服食大丹說

三淸俸祿﹐玉皇廩給﹐非先聖賢哲﹐焉能受得﹖如許旌陽﹑葛仙翁﹑殷眞君等八百餘家﹐俱是成道之後﹐方煉服食﹐以度羣迷。仙云﹕『內丹成﹐外丹就』﹐此古人得正傳。先積精累气﹐收積內外法財。養得气滿神全﹐金光出現﹐晝夜常明﹐如是則吾身內丹成﹐而吾身外丹亦發相矣。凡看書不可按圖索駿﹐學者於晝夜常明之時﹐藥苗已生﹐方可采吾身外之藥﹐配吾身中之雌雄﹐以得金丹入口﹐周天火候發現﹐頃刻湛然﹐撒手無礙﹐才是金蟬脫殼﹐默朝上帝﹐中遇仙舉﹐受其天祿﹐萬神朝禮﹐能折天補地﹐摘星握月﹐驅雷轉斗﹐呼風喚雨﹐舉意萬神﹐使覷天地如手掌相似﹐這福徳勝三輩天子﹐智慧勝七輩狀元﹐到這般時候﹐方可煉服食金丹。此丹如黍米一粒﹐落於地則金光燭天﹐方名神丹。若不通神﹐敢說是外丹服食﹗此理奧妙﹐天機深遠﹐金種金﹐銀種銀﹐外邊無有別靈神。此黃白之術﹐不是凡間金銀﹐爲母遏气﹐果得正傳﹐能產先天大藥﹐認得黃芽白雪﹐此爲黃白﹐方可爲母遏气﹐以煉神丹。但是金銀水藥﹐都屬後天﹐且又不知眞陰眞陽同類﹐萬萬無成。慨世學者﹐眞假不辧﹐不遇正人﹐都是盲修瞎煉﹐實修性命之士﹐若末遇眞師﹐且潛心看書。大吉聖丹書﹐不空說一字﹐妄言一句。只是後人不識邪正﹐又不知聖賢書中都是隱語譬諭﹐遭遇庸師。執認旁門﹐毒藥入心﹐又無通變。似是而非﹐自髙自是﹐聲音顏色﹐拒人千里之外﹐則髙人望望然去之﹐況仙聖乎﹗學者未遇正人時﹐當小心低意。積功累行﹐遇魔莫退﹐遭謗勿嗔﹐重道輕財﹔一遇正人﹐篤志苦求﹐快破一身內外兩个眞消息﹐忽然醒悟諸書﹐才不爲人迷惑。若是志大君子﹐實心爲命﹐掃盡旁門﹐重正心猿﹐重立志气﹐低心下意﹐經魔歷難﹐苦求明師﹐窮取生身受气初。初者﹐是元始祖气﹐此气合著一點眞陽眞陰。夫眞陽眞陰﹐產於天地之先﹐混元之始﹐這顆靈明黍米寶珠﹐懸在虛空﹐明明麗麗。但未有明師指破的人﹐如在醉夢相似﹐離此著著﹐都是旁門。此靈明寶珠﹐於虛空之中﹐包含萬象﹐潛藏萬有﹐發生萬物﹐都是這个。

一粒黍米說

此物在道門中﹐諭眞鉛眞汞。一得眞得﹐不可著於乾坤﹑日月﹑男女上﹐只於已身內外﹐安鑪立鼎﹐煉己持心﹐明理見性之時﹐攢簇發火﹐不出半刻時辰。立得黍米玄珠﹐現於曲江之上。刀圭入口﹐頃刻一竅開百脈齊開﹐渾身筋骨﹐五臟血肉﹐都化成气﹐與外水銀相似。到此時候﹐用百日火功﹐方有靈妙﹐一得永得﹐無有返還﹐住世畱形﹐煉神還虛﹐與道爲一矣。

此物在佛門中﹐說是眞空眞妙覺性。下手端的﹐煉魔見性﹐片晌工夫﹐發起三昧眞火﹐返本還元﹐一體同觀﹐大地成寶﹐霞光萬道﹐五眼六通﹐煉金剛不壞之身﹐了鬼神不測之妙也。

此物在儒門中﹐說是無極而太極。依外天地而論﹐無極是天地周圍﹐日月末判之前﹐四維上下﹐混混沌沌﹐如陰霧水气﹐直至時到气滿相激﹐才是太極。是時也﹐日月旣生﹐淸濁自分﹐在上爲天﹐在下爲地﹐天之淸气爲純陽﹐地之濁气爲純陰。雨露從天降﹐是陽能生陰﹔萬物從地生﹐是陰能生陽。天地是个虛無﹐包藏無窮盡﹑無邊際。天之星宿神祗﹐動靜轉輪﹐各有方位﹐地下萬物﹐按四時八節﹐自然發生﹐總論只是虛空。夫日月是天地之精﹐上照三十三天﹐下照九極萬泉﹐東西運轉﹐上下升降﹐寒暑往來。日是純陽之體﹐內含一點眞陰之精﹐屬靑龍﹑奼女﹑甲木﹑水銀﹑金馬﹑三魂﹐卽是外﹔月是純陰之體﹐內含著一點眞陽之气﹐屬白虎﹑嬰兒﹑庚金﹑朱砂﹑玉兔﹑七魄﹐卽是內。人身造化同天地﹐故人身亦有眞日月﹐道在邇﹐人何求之遠也﹗三魂屬性﹐性在天邊﹔七魄屬命﹐命在海底。內外通來『性命』兩个字﹐了卻萬卷丹書。性屬神是陰﹐命屬气是陽﹐故曰﹕『一陰一陽之謂道』﹐千經萬卷皆是異名﹐然眞性命及幻法象﹐若不得眞傳﹐則又不可知耳。仙云﹕『四大一身皆屬陰﹐未知何物是陽精』﹐又云﹕『涕涶精津气血液﹐七般靈物總屬陰』﹐乃後天渣質之濁陰﹐非眞陰也。眞陰與眞陽相對﹐眞陰旣不知﹐焉能知眞陽乎﹖今之學者﹐不惟不知眞陽﹐亦且不知眞陰﹐若知眞陰﹐亦必知眞陽矣。不遇明師﹐焉能猜度﹗學者窮取一身中天地人三才之妙﹐窮一身內外眞鑪鼎之端的﹐及一身內外陰陽之眞消息。如不得旨﹐一見諸書異名﹐心無定見﹐執諸旁門﹐無有辧理。旣不知窮理﹐則心不明﹐心旣不明﹐則不能見性﹐旣不見性﹐焉能至命﹖古人云﹕『只爲金丹無口訣﹐教君何處結靈胎﹗』

登天指迷說

道也者﹐生天地﹐育萬物﹐放之則包羅虛空﹐斂之則退藏於密﹐兩儀﹑日月﹑五行﹐都是道中之造化耳。物物各具一太極﹐卽道也。人人心上有先天﹐亦道也。五行順而生人生物﹐五行逆而成仙成佛﹐故云﹕『五行順則法界火坑﹐五行逆則大地七寶』。這五行之精﹐祕於四大形山不內不外之密處﹐只是百姓日用而不知耳。民可使由之﹐順行也﹔不可使知之﹐逆行也。夫魚在水中﹐不知其爲水也﹔人居气內﹐不知其爲气也。此譬諭當潛心究竟﹐回光返照﹐明心見性﹐果證仙佛﹐復何難哉﹗今人學道﹐个个自賣聰明﹐自誇伶俐﹐自稱會家﹐終無了悟。又有一等小根盲人﹐見先聖所言外陰陽﹑外鑪鼎﹑外藥物﹐執迷子女爲鼎器﹐則又可哀已也。某見酷好鑪火者﹐百無一成。又以軒轅鑄九鼎而成道﹐以爲必用鼎器九人﹐謬之甚矣﹐嘗見有進過五七鼎亦無成就者。且人念頭一動﹐先天淳朴卽散﹐先天旣喪﹐後天𨿽存﹐究何益於身心﹐不過聊存其四大而已。這樣下愚﹐豈知天不言而四時行﹑百物生之妙哉﹗夫人身造化同乎天地﹐但不知天何得一以淸﹑地何得一以﹖且又不知主張造化的是誰﹖若能以淸靜爲體﹐鎭定爲基﹐天心爲主﹐元神爲用﹐巧使盜機﹐返還天眞﹐歸根復命﹐豈患不至天地聖位。至用文鼎一節事﹐萬無此理。假使有緣之士﹐得遇眞師﹐先行玉液還丹﹐煉己和光﹐操持涵養﹐回光返照﹐此卽見性明心之事也。旣見其性﹐更求向上之事﹐乃金液還丹﹐情來歸性﹐直到眞空地位﹐大用現前﹐龍女獻一寶珠﹐金光發現﹐至此方爲一得永得。亥子之交﹐剝復之間﹐於太陽初動興功時﹐手探月窟﹐足躡天根﹐回風混合﹐從此有百日功靈之妙﹐此金液還丹﹐乃陰陽五行之大道也。除此玉液金液﹑性命雙修﹑淸靜自然之道﹐餘皆旁門小法。某於一身內外。安鑪立鼎﹐攢簇口訣﹐藥物火候細微已得﹐不知虛空法度﹐便去入室﹐行外藥入腹大事﹐發火行功。到祕密處﹐有虛空萬神朝禮﹐仙音戲頂﹐此事鬼神難明﹐怎柰因自己不能煉己於塵俗﹐末得積鉛於市廛﹐气脈又未甚大定﹐基址也未得三全﹐理𨿽融而性未見﹐故萬物發現凶險﹐心神恍惚﹐不能做主﹐又因外邊無知音道侶護持看守﹐觸其聲色﹐驚散元神﹐激鼎翻鑪﹐劣了心猿﹐走了意馬﹐神不守舍﹐气不歸元﹐遭其陰魔。何爲陰魔﹐我不細言﹐後學不知。皆因眞陽一散﹐陰气用事﹐晝夜身中﹐神鬼爲害﹐不論睜眼合眼﹐看見鬼神來往﹐卽耳中亦聽得鬼神吵鬧﹐白日閒覺猶可﹐到晚來最難過﹐不敢靜定一時﹐我身彼家海底命主﹐兌金之戊土衝返﹐五臟气血皆隨上騰﹐身提不著他﹐殺身喪命﹐眞乃鬼家活計也。某乃暫棄前功﹐遵師訓指﹐大隱市廛﹐積鉛塵俗﹐攝情歸性﹐殺機返覆﹐自幼至老被天地人物盜去的天眞﹐今於虛無中塵色內﹐卻要奪盜返還於我天性之中﹐方得元精﹑元气﹑元神之三全﹐至是乃心明理融﹐理融見性﹐身心大定﹐五行攢簇﹐才去行上等事而了大道。想前代賢哲﹐多有中道而廢﹐皆因未曾煉己持心﹐金來歸性﹐以至二候得藥﹐於四候進火之時﹐不知虛空法度﹐粗心大意﹐是以白玉蟾有『再砍秋筠節』之嘆焉。誰知虛空消息﹐至微至凶至惡﹐若是擒捉不住﹐定不饒人。若是學人知一身內外兩个眞消息﹐了然無礙﹐方去操持涵養﹐克去己私﹐復還天理﹐則還丹工夫﹐至簡至易。終日采吾身外之黃芽﹐以候先天之瓊漿﹐此正是飲酒戴花悟長生之妙也。若混元一事﹐則無意無必﹐無固無我﹐恁生恁死﹐忘人忘物﹐如遊手好閒﹐不務生理﹐終日穿街過巷﹐玩景怡情﹐淫房酒肆﹐兀坐忘言﹐豈不動世人之驚疑哉﹗攝境積鉛﹐法財兩用﹐豈不致俗子之笑謗哉﹗是以必資通都大邑有力之家﹐以爲外護﹐目擊道存﹐韜光晦迹。仙云﹕『要貪天上寶﹐須用世間財。』夫天上寶﹐非指靑天之上而言也﹐乃吾身上九陽鼎之宅也﹐故軒轅鑄九鼎而飛升。世之迷徒﹐一聞『天上寶』三字﹐遂執天上日月爲水火﹐乃於月出庚方﹐用兩目行度數以采之﹐爲眞水眞鉛﹐於日出卯時﹐亦運兩目采之﹐爲眞火眞汞。夫天上地下﹐乾坤坎離﹐男女內外鑪鼎﹐諭吾一身之內外陰陽而言﹐並無男女等相。仙云﹕『凡有所相﹐皆是虛妄』。還丹本無質﹐至哉斯言盡矣。世間學好的人﹐必不爲損人利已之事﹐宇宙間男女所賴以生而不死者﹐惟此一點陽精而已。豈有學仙的人﹐采女人之精而利己之身哉﹗比與世之殺人者﹐有何異焉﹖又先聖言彼家男女﹐兩家兩國﹐及內外鑪鼎等說﹐若人不得正傳﹐其不錯認者幾希矣。某曾遇明師﹐耳提面命﹐抉破虛空內外兩个眞消息﹐不敢私於一己﹐冒禁相付﹐把一身天地人之造化﹐三教經書﹐藥物火候﹐日月交合﹐盈滿度數﹐盡都抉破﹐不立文字﹐但說眞言﹐使學者無錯認迷修之誤。是書在處﹐有神物護持﹐若無緣下流見之﹐亦不過瞽唱之文詞耳。是金丹大道萬劫難遇﹐正是踏破芒鞋無覓處﹐得來全不費功夫。學者果能涵養於造次顚沛流離之際﹐保此方寸不失﹐是天理復矣。天理旣復﹐然後求向上外藥入腹事﹐頃刻湛然﹐脫胎換骨﹐渾然化一道金光﹐大地成寶。身外生身﹐陽神脫體﹐持空養虛﹐此是五龍大蟄法﹐受諸逍遙﹐超出風﹑水﹑火之三劫﹐不在生﹑老﹑病﹑死﹑苦中矣。今人不去修行﹐有貪圖鑪火外丹服食者﹐此又迷之甚矣。

按此篇乃《玄要》下篇道情總說﹐『登天指迷』﹐卽道情詞曲之總名也。篇末云﹕『下流見之﹐不過瞽唱文詞』﹐卽此可知爲道情總說。

注《九皇丹經龍虎鉛汞論》

道君論龍虎鉛汞抽添﹐正要後世有根有緣者﹐從此下手。𨿽曰『神仙還是神仙做』﹐吾卻偏曰『凡人亦可做神仙』。只怕不明金丹理﹐方入地獄爲獸員。此龍屬陽﹐自陽一失﹐都是一陰﹔此虎屬陰﹐自陰有寶﹐卻是一陽。龍卽我之玄關也﹐虎卽彼之玄牡也。龍卻好淫﹐我卻不泄﹐一水添一點土﹐佩要成一个『瑤』字﹐成爲玉液至寶﹔虎卻好喫﹐我卻不泄﹐眞火加一『柬』字﹐偏要成个『煉』字﹐收爲金液至寶。虎虎虎﹐那怕你張口漏牙﹐把人亡魂喪膽﹐我卻有伏虎手假﹐將你爲空中色﹐色中空﹐用龍一戲﹐把你爲龍虎風雲會﹐不怕你不爲我把你虎穴中虎子得來﹐入我三田之中﹔龍龍龍﹐縱任你是淫欲之物﹐我卻有降龍手假﹐那怕你變化無窮﹐我用一那吒金剛圈降住你﹐抽你筋做爲一條養性接命的金帶﹐時時系著﹐那怕你不去向太極眞人前﹐請一點眞一不二法門來﹐與我爲混合之大道也。鉛卽兩弦之鉛﹐汞卽我身天地之汞﹐有日月之光明﹐天地才成地天泰﹐不爲天地否﹐人身自父母生來﹐原有一汞一鉛﹐男女交媾之理﹐故曰『幹爲父﹐坤爲母﹐男女媾精﹐萬物化醇』﹐『易爲先天之太極』。人不明此一理﹐只把汞去投鉛﹐生男生女﹐不把鉛來投汞﹐成佛成仙。這个鐵饅頭打得破﹐何難爲三丰中之三丰也。

注呂祖《百字碑》

養气忘言守﹐

凡修行者﹐先須養气。養气之法﹐在乎忘古言守一。忘言則气不散﹐守一則神不出。訣曰﹕緘舌靜﹐抱神定。

降心爲不爲。

凡人之心﹐動蕩不已。修行人心欲入靜﹐貴乎制伏兩眼。眼者心之門戶﹐須要垂簾塞兌。一切事體﹐以心爲劍﹐想世事無益於我﹐火烈頓除﹐莫去貪著。訣云﹕以眼視鼻﹐以鼻視臍﹐上下相顧﹐心息相依﹐著意玄關﹐便可降伏思慮。

動靜知宗祖﹐

動靜者﹐一陰一陽也。宗祖者﹐生身之處也。修行人當知父母未生之前﹐卽玄化也。一身上下﹐乾坤八卦﹐五行四象﹐聚會之處﹐乃天地未判之先﹐一點靈光而成﹐卽太極也。心之下﹐腎之上﹐仿佛之內﹐念頭無息所起之處﹐卽是宗祖。所謂動靜者﹐調和眞气﹐安理眞元也。蓋呼接天根﹐吸接地根﹐卽闔戶之謂坤﹑辟戶之謂幹。呼則龍吟雲起﹐吸則虎嘯風生﹐一闔一辟﹐一動一靜﹐貴乎心意不動﹐任其眞息往來﹐綿綿若存。調息至無息之息﹐打成一片﹐斯神可凝﹐丹可就矣。

無事更尋誰。

若能養气忘言守﹐降伏身心﹐神歸炁穴﹐意注規中﹐混融一炁﹐如雞抱卵﹐如龍養珠﹐念玆在玆﹐須臾不離﹐日久工深﹐自然現出黍米之珠﹐光耀如日﹐默化元神﹐靈明莫測﹐卽此是也。

眞常須應物﹐應物要不迷。

此道乃眞常之道﹐以應事易於昏迷﹐故接物不可迷於塵事。若不應接﹐則空寂虛無。須要來則應之﹐事去不畱。光明正大﹐乃是不迷﹐眞性淸靜﹐元神凝結。訣曰﹕著意頭頭錯﹐無爲又落空。

不迷性自住﹐性住气自回。

凡人性烈如火﹐喜怒哀樂﹐愛惡欲憎﹐變態無常﹐但有觸動。便生妄想﹐難以靜性。必要有眞懲忿﹐則火降。眞寡欲﹐則水升。身不動﹐名曰煉精﹐煉精則虎嘯﹐元神凝固﹔心不動﹐名曰煉气﹐煉气則龍吟﹐元气存守。意不動﹐名曰煉神﹐煉神則二气交﹐三元混﹐元气自回矣。三元者﹐精﹑气﹑神也﹔二气者﹐陰陽也。修行人應物不迷﹐則元神自歸﹐本性自住矣。性住則身中先天之气自回﹐復命歸根﹐有何難哉﹗訣曰﹕回光返照﹐一心中存﹐內想不出﹐外想不入。

气回丹自結﹐壺中配坎離。

修行人﹐性不迷塵事﹐則气自回﹐將見二炁升降於中宮﹐陰陽配合於丹鼎﹐忽覺腎中一縷熱炁上衝心府﹐情來歸性﹐如夫婦配合﹐如癡如醉。二气絪縕﹐結成丹質﹐而炁穴中水火相交﹐循環不已﹐則神馭炁﹑炁畱形﹐不必雜術自長生。訣曰﹕耳目口三寶﹐閉塞勿發通。眞人潛深淵﹐浮游守規中。直至丹田气滿﹐結成刀圭也。

陰陽生反復﹐普化一聲雷。

功夫到此﹐神不外馳﹐气不外泄﹐神歸炁穴﹐坎離已交﹐愈加猛烈精進﹐致虛之極﹐守靜之篤﹐身靜於杳冥之中﹐心澄於無何有之鄕﹐則眞息自住﹐百脈自停﹐日月停景﹐璇璣不行﹐太極靜而生動﹐陽產於西南之坤。坤卽腹也﹐又名曲江。忽然一點靈光﹐如黍米之大﹐卽藥生消息也。赫然光透﹐兩腎如湯煎﹐膀胱如火炙。腹中如烈風之吼﹐腹內如震雷之聲。卽復卦天根現也。天根現卽固心王以神助之﹐則其炁如火逼金﹐上行穿過尾閭﹐輕輕運﹐默默舉。一團和气﹐如雷之震﹐上升泥丸﹐周身湧躍﹐卽天風姤卦也。由月窟至印堂眉中﹐漏出元光﹐卽太極動而生陰。化成神水甘露﹐內有黍米之珠﹐落在黃庭之中﹐點我離中靈汞﹐結成聖相之體﹐行周天火候一度。烹之煉之﹐丹自結矣。

白雲朝頂上﹐甘露灑須彌。

到此地位﹐藥卽得矣。二气結刀圭﹐關竅開通﹐火降水升﹐一炁周流﹐從太極中動天根﹐過玄谷關﹐升二十四椎骨節﹐至天谷關﹐月窟陰生﹐香甜美味﹐降下重樓﹐無休無息﹐名曰『甘露灑須彌』。訣曰﹕甘露滿口﹐以目送之﹐以意迎之﹐送下丹釜﹐凝結元气以養之。

自飲長生酒﹐逍遙誰得知。

養气到此﹐骨節已開﹐神水不住﹐上下周流﹐往來不息﹐時時吞咽﹐謂之長生酒。訣曰﹕流珠灌養靈根性﹐修行之人知不知﹖

坐聽無弦曲﹐明通造化機。

功夫到此﹐耳聽仙樂之音﹐又有鐘鼓之韻﹐五气朝元﹐三花聚頂﹐如晚鴉來棲之狀﹐心田開朗﹐智慧自生﹐明通三教經書﹐默悟前生根本﹐豫知未來休咎﹐大地山河﹐如在掌中﹐目視萬里﹐已得六通之妙﹐此乃實有也。吾行實到此際﹐若有虛言以誤後學﹐天必誅之。遇之不行﹐罪遭天譴。非與師遇﹐此事難知。

都來二十句﹐端的上天梯。

自『養炁忘言』至此二十句﹐皆是呂祖眞正口訣工夫﹐無半點虛僞﹐乃修行上天之階梯。得悟此訣與注者﹐可急行之﹐勿妄漏泄﹐勿示匪人﹐以遭天譴。珍重奉行﹐克登天闕。

呂祖抱度人洪願而傳此《百字碑》﹐張祖抱度人大願而注此《百字碑》﹐張祖之心﹐卽呂祖之心也。故曰﹕純陽﹑三丰﹐乃神仙中耳目。酉月跋。

道言淺近說

夫道者﹐其層次須知三候三關。大抵不外四言﹕『無爲之後﹐繼以有爲﹔有爲之後﹐復返無爲』而已。

內丹功夫亦有小三候﹐積精累气爲初候﹐開關展竅爲中候﹐築基煉己爲三候。下手於初候求之﹐大抵淸心寡欲﹐先閉外三寶﹐養其內三寶而已。

《系辭》﹕『窮理盡性﹐以至於命』﹐卽是道家層次﹐一步趕步工夫。何謂窮理﹖讀眞函﹐訪眞訣﹐觀造化﹐參河洛﹐趁淸閒而保气﹐守精神以築基。一面窮理﹐一面盡性﹐乃有不壞之形軀﹐以圖不死之妙藥。性者內也﹐命者外也﹐以內接外﹐合而爲一﹐則大道成矣。『以至於』三字明明有將性立命﹐後天返先天口訣在內﹐特無誠心人﹐再求訣中訣以了之也。

『凝神調息﹐調息凝神』八个字﹐就是下手工夫。須一片做去﹐分層次而不斷乃可。凝神者﹐收已淸之心﹐而入其內也。心未淸時﹐眼勿亂閉﹐先要自勸自勉﹐勸得回來﹐淸涼恬淡﹐始行收入气穴﹐乃曰凝神。凝起神了﹐然後如坐髙山而視眾山眾水﹐如燃天燈而照九幽九昧﹐所謂凝神於虛者﹐此也。調息不難﹐心神一靜﹐隨息自然﹐我只守其自然﹐加以神光下照﹐卽調息也。調息者﹐調度陰蹻之息﹐與吾心中之气﹐相會於气穴中也。

心上於臍下曰疑神﹐气歸於臍下曰調息。神息相依﹐守其淸淨自然曰勿忘﹐順其淸淨自然曰勿助。勿忘勿助﹐以默以柔﹐息活潑而心自在。卽用鉆字訣。以虛空爲藏心之所﹐以昏默爲息神之鄕﹐三番兩次﹐澄之又澄﹐忽然神息相忘﹐神炁融合。不覺恍然陽生﹐而人如醉矣。

眞消息﹐玄關發現時也。凡丹旨中有『先天』字﹑『眞』字﹑『元』字﹐皆是陰陽鼎中生出來的﹐皆是杳冥昏默後產出來的﹐就如混沌初開諸聖眞一般﹐以後看丹經可類推矣。

學道甚難﹐傳道亦不易。傳道右甚勤﹐學道者可懶乎﹖傳道者耐煩﹐學道者可不耐煩乎﹖學不精﹐功不勤﹐心不淸﹐神不眞﹐以此入道﹐萬無一成。孔子曰﹕『知幾其神乎』。不曰其念其意﹐而曰其神﹐可見微動之息﹐非神不知也。今爲分之曰﹕微動者幾﹐大動者直。欲知其幾﹐使心使意使念終不得見也。神乎﹗神乎﹗

神要眞神﹐方算先天。眞神者﹐眞念是他﹐眞心是他﹐眞意是他。如何辧得眞﹖訣曰﹕玄關火發﹐杳冥沖醒﹐一靈獨覺者是也。丹家云﹕『一念從規中起』﹐卽眞神﹑卽眞念也。又云﹕『微茫之中﹐心光發現』﹐卽眞神﹑卽眞心也。又云﹕『定中生慧﹐一意斡旋』﹐卽眞神﹑卽眞意也。眞神從不神中煉出﹐學者知之。

學道人原有常格宜破﹐乃能引心入理﹐熱心去則冷心來﹐人心絕則道心見。此吾所以撇功名勢利﹐棄兒女家園也。頂眞學道﹐要把道當爲奇貨可居﹐乃有效驗。

大道以修心煉性爲首﹐性在心內﹐心包性外。是性爲定理之主人﹐心爲棲性之廬舍。修心者﹐存心也﹔煉性者﹐養性也。存心者﹐堅固城郭﹐不使房屋倒坍﹐卽築基也﹔養性者﹐澆培鄞鄂﹐務使內藥成全﹐卽煉己也。心朗朗﹐性安安﹐情欲不幹﹐無思無慮﹐心與性內外坦然﹐不煩不惱﹐此修心煉性之效﹐卽內丹也。

世有學道數月﹐而不見其寸進者﹐爲無眞心向道也。人若有心於道﹐自然無事於心﹔人若心重於道﹐自然心輕於事﹔人若心濃於道﹐自然心淡於事。守其性兮不散亂﹐存其神兮不昏沈﹐又安有渴睡雜念之擾哉﹗咄﹗理勝欲則存﹐欲勝理則亡。

潛心於淵﹐神不外遊﹐心牽於事﹐火動於中。火動於中﹐必搖其精。心靜則息自調﹐靜久則心自定。死心以養气﹐息機以純心。精﹑气﹑神爲內三寶﹐耳﹑目﹑口爲外三寶﹐常使內三寶不逐物而遊﹐外三寶不透中而擾﹐呼吸綿綿﹐深入丹田。使呼吸爲夫婦﹐神气爲子母﹐子母夫婦﹐聚而不離﹐故心不外馳﹐意不外想﹐神不外遊﹐精不妄動﹐常燻蒸於四肢﹐此金丹大道之正宗也。

大道從『中』字入門﹐所謂『中』字者﹐一在身中﹐一不在身中。功夫須兩層做﹕第一尋身中之中﹐朱子云『守中制外』﹐夫守中者﹐須要回光返照﹐注意規中﹐於臍下一寸三分處﹐不卽不離﹐此尋身中之中也﹔第二求不在身中之中﹐《中庸》云『喜怒哀樂之未發』﹐此未發時﹐不聞不見﹐賊愼幽獨﹐自然性定神淸﹐神淸气慧﹐到此方見本來面目﹐此求不在身中之中也。以在身中之中﹐求不在身中之中﹐然後人欲易淨﹐天理復明﹐千古聖賢仙佛﹐皆以此爲第一步功夫。

打坐之中﹐最要凝神調息﹐以暇以整﹐勿助勿忘﹐末有不逐日長工夫者。

凝神調息﹐只要心平气和。心平則神凝﹐气和則息調。心平『平』字最妙﹐心不起波之謂平﹐心執其中之謂平﹐平卽在此中也。心在此中﹐乃不起波。此中﹐卽丹經之玄關一竅也。

修煉不知玄關﹐無論其它﹐只此便如入暗室一般﹐從何下手﹖玄關者﹐气穴也。气穴者﹐神入气中﹐如在深穴之中也。神气相戀﹐則玄關之體已立。

古仙云﹕『調息要調眞息息﹐煉神須煉不神神。』眞息之息﹐息乎其息者也﹔不神之神﹐神乎其神者也。總要無人心﹐有道心﹐將此道心返入虛無﹐昏昏默默﹐存於規中﹐乃能養眞息之息﹐得不神之神。

初學必從內呼吸下手﹐此个呼吸﹐乃是離父母重立胞胎之地﹐人能從此處立功。便如母呼亦呼﹑母吸亦吸之時﹐好象重生之身一般。

大凡打坐﹐須將神抱住气﹐意系住息﹐在丹田中婉轉悠揚﹐聚而不散﹐則內藏之气與外來之气交結於丹田。日充月盛﹐達乎四肢﹐流乎百脈﹐撞開夾脊雙關﹐而上遊於泥丸﹐旋復降下絳宮﹐而下丹田。神气相守﹐息息相依﹐河車之路通矣。功夫到此。築基之效已得一半了﹐總是要勤虛煉耳。

調息須以後天呼吸﹐尋眞人呼吸之處。古云﹕『後天呼吸起微風﹐引起眞人呼吸功。』然調後天呼吸﹐須任他自調﹐方能調得起先天呼吸﹐我惟致虛守靜而已。眞息一動﹐玄關卽不遠矣。照此進功﹐築基可翹足而至﹐不必百日也。

《道徳經》『致虛極﹐守靜篤』二句﹐可渾講亦可折講。渾言之﹐只是教人以入定之功耳。折言之﹐則虛是虛無﹐極是中極﹐靜是安靜﹐篤是專篤。猶言致吾神於虛無之間﹐而準其中極之地﹐守其神於安靜之內﹐必盡其專篤之功。

人心者二﹐一眞一妄。故覓眞心者﹐不生妄念﹐卽是眞心。眞心之性格最寬大﹑最光明﹐眞心之所居最安然﹑最自在。以眞心理書﹐千條一貫﹔以眞心尋道﹐萬殊一本。然人要用他應事﹐就要養得他壯大﹐就要守得他安閒﹐然後勞而不勞﹐靜而能應。丹訣云﹕心走卽收回﹐收回又放下﹐用後復求安﹐求安卽生悟也。誰云鬧中不可取靜耶﹖

遊方枯坐﹐固非道也。然不遊行於城市雲山﹐當以气遊行於通身關竅內乃可﹐不打坐於枯木寒堂﹐須以神打坐於此身妙竅中乃可。

學道以丹基爲本﹐丹基旣凝﹐卽可回家躬耕養親﹐做幾年髙士醇儒﹐然後入山尋師﹐了全大道。彼拋家絕妻﹑誦經焚香者﹐不過混日之徒耳﹐烏足道﹗

保身以安心養腎爲主﹐心能安則離火不外熒﹐腎能養則坎水不外漰。火不外熒﹐則無神搖之病﹐而心愈安﹔水不外漰﹐則無精涸之癥﹐而腎愈澄。腎澄則命火不上衝﹐心安則神火能下照﹐神精交凝﹐乃可以卻病﹐乃可以言修矣。

凡人養神養气之際﹐神卽爲收气主宰。收得一分气﹐便得一分寶﹐收得十分气﹐便得十分寶。气之貴重﹐世上凡金凡玉﹐𨿽百兩不換一分﹐道人何必與世上爭利息乎﹖利多生忿恚﹐忿恚屬火﹐气亦火種﹐忿恚一生﹐气隨之走﹐欲畱而不能畱。又其甚者﹐連母帶子一齊飛散。故養气以戒忿恚爲切﹐欲戒忿恚﹐仍以養心養神爲切。

功名多出於意外﹐不可存幹祿之心。孔子曰﹕『學也﹐祿在其中矣。』修道亦然﹐不可預貪效驗。每逢打坐﹐必要心靜神凝﹐一毫不起忖度希冀之心﹐只要抱住內呼吸做工夫。

煉心之法﹐自小及大。如今三伏大炎﹐一盞飯可也﹐再求飽不可也﹔一片涼可也﹐再求大涼不可也﹔數點蚊不足畏也﹐必求無蚊不能也。自微及巨﹐當前卽煉心之境。從苦中求甘﹑死裏求生﹐此修道之格論也。

金丹之道﹐𨿽曰易知難行﹐然不可不求其知﹐以爲行之地也。知苟不正﹐行於何往﹖知苟不精﹐行安所入﹖知且未熟﹐奚云口訣﹗

學道之士﹐須要淸心淸意﹐方得眞淸之藥物也。毋逞气質之性﹐毋運思慮之神﹐毋使呼吸之气﹐毋用交感之精。然眞精動於何時﹐眞神生於何地﹐眞气運於何方﹐眞性養於何所﹐是不可不得明辧以晳者﹐而細言之也。

气慧者神自淸﹐气卽人身之時神表也﹐有何難知﹖特患心不靜定耳。進气是修道第一步要緊工夫﹐若不靜心細參﹐則不能知終知始﹐如何使得下手﹖懵懂下手﹐知此不知彼﹐心中忙了又忙﹐遂時時有瑣碎之心﹐而不團聚﹐故本一心分作數心﹐何能一心做工夫﹖凡學道總要誠一﹐一槍下馬﹐免得另來打戰。

凡下手打坐﹐須要心神兩靜﹐空空寂寂﹐鬼神不得而知。其功夫只宜自考自信﹐以求自得。所謂誠其意者﹐毋自欺也。誠於中自形於外﹐是以君子必愼其獨。

附三丰先生輯說

先生曰﹕『空靑洞天向多有仙眞來遊﹐畱下丹訣去者﹐此亦度人覺世之心也。山中人何必另尋瑤艸﹑別采仙花﹐只此是救命符﹑延年藥也。今特節錄存之﹐以公好道之士。』

白紫淸《凋息訣》云﹕夫調息有法度﹐有器用﹐有火候﹐三者有參伍錯綜之妙用﹐須知之熟﹐思之稔﹐下手自砉然而解。調息火候﹐有攝取之息。必要能虛能謙﹐精方入鼎﹐所謂縮地法也﹔有采取之息﹐神要不動不搖﹐藥自就範﹐所謂挐云手也﹔有交媾之息﹐須要六極大定﹐片念不生﹔有進火之息﹐以意逼之﹐所謂起巽風﹐運坤火是也﹔有退符之息﹐以神斂之﹐所謂歸其根﹑復其命是也﹔有卯酉沐浴之息﹐乃柔字而已。諸般調息﹐與法度﹑器用宜參看。調之者﹐調度得其宜也。

紫淸翁《玄關決》云﹕玄關者﹐求玄之關道﹐玄妙之機關也。有體有用。何謂體﹖寂然不動。何謂用﹖感而遂通。不動有時候。神气交媾之初﹐絪絪縕縕﹐渾渾淪淪﹐是爲一關﹐所謂四大五行不著處是也﹔神气交媾之際﹐昏昏默默﹐杳杳冥冥﹐是又一關﹐所謂無聲無臭﹐無內無外是也﹔及至靜極生動﹐而用乃出焉﹐混混續續﹐兀兀騰騰﹐眞气從規中起﹐是又一關。所謂念頭起處爲玄牝是也﹔念頭起處﹐醉而復蘇﹐有一个靈覺﹐當下覺悟﹐是又一關﹐所謂時至神知是也﹔此時以靈覺爲用﹐如綫抽傀儡﹐機動气流﹐微微逼過尾閭﹐是又一關﹐所謂斡轉魁罡運斗杓﹐正此時也﹔沐浴卯門又一關﹔飛上泥丸又一關﹔歸根復命﹐沐浴酉戶又一關﹔大休歇﹐大淸靜﹐空空忘忘﹐還於至靜又一關。玄關之體用如此﹐千經萬論皆在是也。

紫淸翁《鑪鼎訣》云﹕《四百宇》宜熟玩『此竅非凡竅』一首﹐道盡鼎器之妙。『此竅』二字﹐分內外兩个看。『非凡』者﹐贊詞也。乾坤合之爲外竅﹐神气藏於其中爲內竅。神气交而坎離生﹐坎離交而元精產。此精不是尋常精﹐乃是白虎首經至寶也﹐得之者立登仙界。此就還丹言。若小丹所用﹐則試與人言曰﹕『此竅非凡竅﹐陰陽共合成。名爲二气穴﹐內有眞陽生。』可曉然矣。仙家有三祕﹕火候﹑藥物﹑鑪鼎﹐此詩盡鑪鼎之妙矣。

紫淸翁《動幾論》云﹕孔子曰﹕『幾者動之微』。又曰﹕『夫幹﹐其動也直』。孟子以直養﹐是以微動之直﹐養而至大﹐塞乎天地之閒也。直﹐剛气也﹐卽乾爻之一也﹐卽初九也﹐卽顏子得一之一也。直與一一也﹐動在人之竅中﹐十二時皆有。總要靜以存之﹐方能動以察之耳。無味之中尋有味﹐無事之中尋有事﹐其在斯乎﹖

陸潛虛者﹐明嘉靖閒回翁度之。其《論調息法》云﹕如何是勿忘﹖曰﹕守自然。如何是勿助﹖曰﹕順自然。如何守﹖曰﹕依息。如何順﹖曰﹐平息。依息則息能通矣﹐平息則息能勻矣。問﹕守與順是二乎﹖是一乎﹖曰﹕知所以守﹐則知順之矣﹔知所以順﹐則知守之矣。是二是一﹐原是不錯。由博返約﹐惟在凝神﹐切勿用意﹐如用意﹐則非眞意。眞意從靜中生﹐鴻檬初判﹐無有染著﹐乃克用之。故要死過來乃知生﹐不知生亦不知死﹐生死是動靜深機。

潛虛翁《又論調息法》云﹕凡調息以引息者﹐只要凝神入气穴。神在气穴中﹐默注陰蹻﹐不交而自交﹐不接而自接﹐所謂隔體神交理最詳﹐古仙已言之確矣。所謂離形交气﹐別有口傳也。所謂男不寬衣﹐女不解帶﹐敬如神明﹐愛如父母﹐皆此凝神聚气而已﹐故曰『道歸自然』。《參同》曰﹕『自然之所爲兮﹐非有邪爲道。』此之謂也。

潛虛翁《三論調息法》云﹕今夫水與水合﹐火與火合﹐風與風合﹐云與云合﹐常理也。調息者以气合气﹐何待彊爲﹖只要凝神入气穴﹐神光下照陰蹻脈﹐不期而會者﹐一气之感通﹐自然而然也。《屯》卦曰﹕『以貴下賤﹐大得民也。』《咸》卦曰﹕『止而悅﹐男下女﹐是以亨。』《易》於交接之道﹐蓋已言之的矣。但調息之法﹐有法功﹐有器用﹐丹道始終不離。

先生曰﹕吾與涵虛子談七返九還金液大丹之道﹐涵虛曰﹕據先生言﹐是皆刀圭妙用耳。他日見涵虛作《戊已二土篇》﹐深合元意﹐愛錄而傳之。學人欲了長生﹐捨此不能通神也。涵虛曰﹕《悟眞篇》云﹕『離坎若還無戊己﹐𨿽含四象不成丹。只緣彼此懷眞土﹐遂使金丹有返還。』此四句詩﹐極盡和合丹頭之妙。蓋以火中生木汞﹐水裏產金鉛﹐木火金水﹐含四象於坎離之間﹐此時離中有己﹐坎中有戊﹐二土爲媒﹐四象可合也。或謂眞意屬土﹐土有戊已﹐得非有二意乎﹖曰﹕似也﹐然非也。名爲意則一﹐號爲土則二﹐以一意分作兩意。乃有二土之可名﹐始有內外之可別﹐然必知動知靜焉。原夫戊土者﹐外藥也﹐陰裏眞陽也。以動爲主﹐故取坎之期﹐惟偵其動﹐知動者意也﹐卽以知動之時爲一土﹔己土者﹐內藥也﹐陽裏眞陰也﹐以靜爲主﹐故塡離之後﹐致養於靜﹐知靜者意也﹐卽以知靜之時爲一土。此一意分爲兩意﹐而可名爲二土者也。又以兩意合爲一意﹐斯無二土之可拘﹐並無內外之可執﹐然必能動能靜焉。原夫己上者﹐內丹也﹐亦可變爲戊土﹐以離日而映坎月﹐種鉛得鉛﹐只見戊而不見己﹐靜能入乎動也﹔戊土者﹐外丹也﹐亦可化爲己土﹐以坎陽而補離陰﹐種汞得汞﹐只見己而不見戊﹐動能並乎靜也。此兩意合爲一意﹐而不拘爲二土者也。然則彼此懷眞土﹐亦各懷其一土乎﹖亦共懷其一土乎﹖聰明活潑人自了然也。金丹返還之道﹐非此眞意不行。匪惟和合四象﹐並能驅使四象﹐何也﹖蓋以木中藏火﹐投之水鄕而火發﹐木載金升﹐汞去復來﹐火得金而爲返也﹔水裏生金﹐烹以火功而水沸﹐金隨木上﹐鉛去復回﹐金得火而爲還也。金火返還之術﹐卽是七返九還金液大丹。人欲大丹成就﹐捨此眞意奚由哉﹖紫陽曰﹕『赤龍黑虎各西東﹐四象交加戊已中。』陶仙謂﹕『龍從火出﹐靑龍變爲赤龍﹔虎向水生﹐白虎更名黑虎。』只這『龍虎赤黑』四字﹐已具四象。交加者﹐攢簇也。愚按作丹之士﹐欲使四象攢簇﹐必令五行相輳﹐其所謂『戊已中』者﹐不是離中﹑坎中。乃是中宮﹑中央也。東西間隔﹐刀圭合之﹐二物變爲四象﹐四象團入一村﹐一村聚會五行。五行聚而丹乃結﹐故下二句曰﹕『復姤自玆能應用﹐金丹誰道不成功﹗』復姤應用﹐十月火符也。進火於復﹐退符於姤﹐運用抽添﹐自然中度﹐金丹乃可成矣。丹家以『戊己』爲『刀』﹑『二土』爲『圭』者﹐結字肖形﹐正示人以打合之意。但二土爲圭﹐人所共知﹔戊己爲刀﹐人所鮮知者。潛虛云﹕有一士人會意而解『』音捏『己』字﹑『丿』音撇『戊』字。前無所本﹐似爲得之。涵虛云﹕非無本也。琴譜以數字攢一字﹐一字取一畫﹐合左右投彈之法﹐備見於一字之中﹐此卽以琴譜爲本者也。『』者『己』之頭﹐『丿』者『戊』之旁﹐戊己二土﹐以『刀圭』兩字合之﹐蓋望人將離己坎戊之二土合爲一處也。仙家隱語﹐往往如是。

張三丰先生全集卷四

漢嘉長乙山人李西月重編

張道淵子深氏敬書

閬中朱道生晚成子敬刊

侄瑛春城

朱瓚素園仝校字

男璜蟠溪

玄要篇上

仿古二章自注《參同》云﹕『吾不敢虛說﹐仿效古人文』﹐題名取此。

元始祖气﹐朴朴昏昏。元含無朕﹐始渾無名。混沌一破﹐太乙吐萌。兩儀合徳﹐日月晦明。乾交坤變﹐坤索乾成。異名同出﹐一本共根。內外虛實﹐剛柔平均。陰陽燮理﹐變化分形。眞精眞气﹐恍惚杳冥。坎離顚倒﹐運施五行。旣濟生神﹐未濟死臨。仙道謹守﹐鬼道邪傾。人希天道﹐速避鬼門。由仙希天﹐道炁長存。

又

天地大道﹐含和抱中。玄玄之祖﹐妙妙之宗。玄妙貫通﹐劈破鴻蒙。竅門橐鑰﹐朱雀燒空。庚方月現﹐西南得朋。笑傾玄酒﹐宴飲黃中。二八成就﹐烏兔混融。神光默默﹐黃屋玄翁。巽風鼓吹﹐滿鼎霞紅。水火進退﹐朝屯暮蒙。子午運用﹐卯酉無功。十月數足﹐卦象翻終。了命功全﹐純陽气沖。神幾妙用﹐道法無窮。

此二章俗本皆作一首﹐題作『金丹內外火侯總論』﹐心竊非之。後得汪仙藏本﹐不覺爽然。

上天梯

大元飄遠客﹐拂拂髯如戟。一曲上天梯﹐可當飛空錫。回思訪道初﹐不轉心如石。棄官遊海嶽﹐辛苦尋丹祕。辭我亡親墓﹐鄕山畱不得。別我中年婦﹐出門天始白。捨我丱角兒﹐掉頭離火宅。人所難畢者﹐行人已做畢。人所難割者﹐行人皆能割。欲證長生果﹐沖舉乘仙鶴。後天培養堅﹐兩足邁於役。悠悠催我心﹐流年駒過隙。翹首終南山﹐對天三嘆息。天降火龍師﹐玄音沈雄頓挫﹐作古歌行讀月。參一一。知我內丹成﹐不講築基業。賜我外丹功﹐可憐諄告切。煉己忘世情﹐采藥按時節。先天無觔兩。火候無爻策。只將老嫩分﹐但把文武別。純以眞意求﹐刀圭難縷晰。十月抱元胎﹐九年加面壁。換鼎復生孫﹐騎龍起霹靂。天地壤有時﹐仙翁壽無極。

親口訣

聖師親口訣﹐名方萬古遺。傳與世間人﹐能有幾人知。衣破用布補﹐樹衰以土培。人損將何補﹐陰陽造化機。取將坎中丹﹐金花露一枝。慶雲開天際﹐祥光塞死基。歸已昏昏默﹐如醉亦如癡。大丹如黍米﹐脫殼鎭無爲。優遊天地廓﹐萬象掌中珠。人能服此藥﹐壽與天地齊。如若不延壽﹐吾言皆是非。

答永樂皇帝

天機不肯輕輕泄﹐猶恐當今欠猛烈。千磨萬難費辛勤﹐吾今傳與天地脈。皇帝尋我問金丹﹐祖師畱下長生訣。長生之訣訣何如﹐道充徳盛卽良圖。節欲澄心澹神慮﹐神仙那有異功夫。

此下又有五言一首﹕『金丹重一觔﹐閉目靜存神。只在家中取﹐何勞向外尋。煉成離女汞﹐吞盡坎男精。金丹並火候﹐口口是元音。』系呂祖所作﹐蓋當時書以答永樂皇帝者。

道情歌

道情非是等閒情﹐旣識天機不可輕。先把世情齊放下﹐次將道理細研精。未煉還丹先煉性﹐未修大藥且修心。心修自然丹信至﹐性浦自然藥材生。藥材生﹐緊加功﹐雷聲隱隱震虛空。電光灼處尋眞種﹐風信來時覓本宗。霞光萬道籠金鼎﹐紫雲千丈罩天門。若還到此休驚怕﹐穩把元神守洞門。如貓捕鼠兔逢鷹﹐急急著力又加勤。萬般景象皆非類﹐一顆紅光是至眞。此个紅光是春意﹐其中有若明窗塵。中懸一點先天藥﹐遠似葡萄近似金。到此全憑要謹愼﹐絲毫念起喪天眞。待他一點自歸伏﹐身中化作四時春。一片白雲香一陣﹐一番雨過一番新。終日綿綿如醉漢﹐悠悠只等洞中春。徧體陰精都剝盡﹐化作純陽一塊金。此時气絕如小死﹐打成一片是全眞。到此功成才了當﹐卻來塵世積功勛。行滿功成天命詔﹐陽神出現了眞靈。此言休向非人說﹐不逢達者莫輕論。其中切切通玄理﹐此眞之外更無眞。收拾行囊牢封固﹐他日成功可印心。可印心﹐五十二句要君尋。若有虛言遭天譴﹐說與非人鞭喪身﹗

煉鉛歌

煉鉛之法何人曉﹐得此便爲眞仙了。痛嗟老大無覓處﹐徧遊五湖及三島。六十七歲入終南﹐得遇眞人傳至寶。眞鉛生於天地先﹐何用金石與木艸。煉之九九功若成﹐杳冥之內生金寶。金骨一根動天地﹐二八調和生美形。美形才生居土釜﹐須要念念牢封固。一陽火起要溫養﹐二陽火起有神功。若到三陽開泰卦﹐騰騰猛火燒虛空。退盡陰符生靈質﹐靈質才生天地畢。若還虧損再調和﹐再居土釜生靈質。五千四百全其數﹐方盡煉鉛眞妙趣。囑語後來同志者﹐莫將煉鉛看容易。

先天一炁歌

生來本是先天炁﹐隱在形山人難遇。分明說破君須記﹐一弦春水包形勢。下口將來入口吞﹐十二雷門都驚懼。醉兮醉兮復醉兮﹐丹田春透紅如玉。蟠桃漫飲甕頭香﹐巽風鼓動元和气。陰魔戰退一腔春﹐神號鬼哭翻天地。功完行滿足三千﹐乘鸞跨鶴仙飛去。

鉛火歌

大藥之生有時節﹐亥本子初五半夜作入聲。精神相媾合光華﹐恍恍惚惚生明月。媾罷流下噴泡然﹐一陽來復休輕泄。急須閉住太玄關﹐火逼藥過尾閭穴。采時用目守泥丸﹐垂下左上且凝歇。謂之瞻理腦升玄﹐右邊放下復起折。六六數畢藥生幹﹐陽極陰生往右遷。須開關門以退火﹐目光下矚守坤田。右上左下才凝住﹐二八數了一周天。此是天然眞火候。自然升降自抽添。也無弦望與晦朔﹐也無沐浴共長篇。異名掃除譬諭掃﹐只斯兩句是眞詮。『左右』二字作前後看﹐勿誤。三丰自記。

了道歌

神不外遊精不泄﹐气不耗散靈芽植。五行四象入中宮﹐何慮金丹不自結。內有眞神外有應﹐滿目空花降白雪。一陽來復亥子交﹐當中現出團圞月。急忙下手用功夫﹐金逢望遠不堪摘。呼吸運起玄關火﹐靑天劈破鴻蒙裂。黃河逆轉上昆侖﹐九竅三關都透辟。化爲瓊漿吞入腹﹐啞子喫蜜難分說。到此功程要謹愼﹐采取沐浴按時節。二品陰陽物類同﹐兩般內外火符別。靈藥得來片晌時﹐溫養還須十个月。老成更要過三年﹐三三如九面丹避。丹成長嘯出山去﹐隱顯立功著化迹。上帝聞名下紫書﹐詔我朝天飛空碧。後人依此用勤修﹐便是三淸會上客。

打坐歌

初打坐﹐學參禪﹐這个消息在玄關。祕祕綿綿調呼吸﹐一陰一陽鼎內煎。性要悟﹐命要傳﹐休將火候當等閒。閉目觀心守本命﹐淸淨無爲是根源。百日內﹐見應驗﹐坎中一點往上翻。黃婆其間爲媒灼﹐嬰兒奼女兩團圓。美不盡﹐對誰言﹐渾身上下气沖天。這个消息誰知道﹐啞子做夢不能言。急下手﹐采先天﹐靈藥一點透三關。丹田直上泥丸頂﹐降下重樓大中元。水火旣濟眞鉛汞﹐若非戊己不成丹。心要死﹐命要堅﹐神光照耀徧三千。無影樹下金雞叫﹐半夜三更現紅蓮。冬至一陽來復始﹐霹靂一聲震動天。龍又叫﹐虎又歡﹐仙樂齊鳴非等閒。恍恍惚惚存有無﹐無窮造化在其間。玄中妙﹐妙中玄﹐河車搬運過三關。天地交泰萬物生﹐日飲甘露似蜜甜。仙是佛﹐佛是仙﹐一性圓明不二般。三教原來是一家﹐饑則喫飯困則眠。假燒香﹐拜參禪﹐豈知大道在目前。昏迷喫齋錯過了﹐一失人身萬劫難。愚迷妄想西天路﹐瞎漢夜走入深山。元機妙﹐非等閒﹐漏泄天機罪如山。四正理﹐著意參﹐打破玄關妙通玄。子午卯酉不斷夜﹐早拜明師結成丹。有人識得眞鉛汞﹐便是長生不老仙。行一日﹐一日堅﹐莫把修行眼下觀。三年九載功成就﹐煉成一粒紫金丹。要知此歌何人作﹐淸虛道人三丰仙。

道要祕訣歌

道要歌﹐道要歌﹐不知道要必遭魔。看玄關﹐調眞息﹐知斯二要修行畢。以元神﹐入气海﹐神气交融默默時﹐便得一玄眞主宰。將元气﹐入黃庭﹐气神和合昏昏際﹐又得一玄最圓明。一玄妙﹐一玄竅﹐有欲觀竅無觀妙。兩者玄玄是眞機﹐異名同出誰知道。看玄關﹐無他訣﹐先從竅內調眞息。神恬气靜極自然﹐妙自無生現太極。古仙翁﹐多半語﹐恐泄眞機不妄舉。或言有定在中央﹐或言無定自領取。到而今﹐我盡言﹐此在有定無定間。有定曰竅無曰妙﹐老君所說玄又玄。指分明﹐度有情﹐畱與吾門作賞音。遇而不修爲下鬼﹐爲聖爲凡隨乎人。初下手﹐最難行﹐離了散亂又昏沈。大丈夫﹐有眞學﹐必將神气分淸濁。先天神兮最淸明﹐後天神兮乃濁物。掃除濁物守淸明﹐閉塞三寶居靈谷。這靈谷﹐卽竅兒﹐竅中調息要深思。一息去﹐一息來﹐息息相依時相偎。幽幽細細無人覺﹐神气團衝九竅開。照此行持得竅妙﹐昏沈散亂從何來﹖

大道歌

君今洗耳聽吾言﹐道有先天與後天。後天渣質爲無用﹐先天一點號眞鉛。昧眞鉛﹐迷本性﹐此是修行第一病。玉淸殿上少人行﹐吾今指破神仙境。命要傳﹐性要悟﹐入聖超凡由汝做。靜功悟性動取藥﹐內有龜蛇顚倒縮。一陽發動便行功﹐斡轉天關須猛烈。陰生在午陽坎中﹐卯酉行持要從容。斗柄撥輪來紫府﹐笑迎他子客黃公。黃婆宮中會奼女﹐奼女嬰兒自相配。要築基﹐須煉已﹐煉純熟﹐明采取。蒙師指我一假功﹐先將九竅關門通。九竅原在尾閭穴﹐先從腳底湧泉衝。湧泉衝起漸至膝﹐膝下功夫須著力。釋氏卽此號蘆芽﹐又如虫行又如刺。過膝徐徐至尾閭﹐有如硬物來相抵。方行最上一切功﹐三假功夫有口訣。從此三關一撞開﹐泥丸頂上轉將來。金鎖關穿下鵲橋﹐重樓十二眞奇哉﹗重樓卽名絳宮室﹐絳宮黃庭有端的。黃庭一室須要精﹐精在中間一點靈。切莫胡塗爲隱祕﹐黃庭便是眞玄關。不識玄關端的處﹐眞鉛采來何處安﹖君不見《悟眞》詩﹐須憑玄牝立根基。眞精旣返黃金空﹐一顆明珠永不離。又不見《參同》書﹐狀似蓬壺比不誣。下閉稱無上閉有﹐兩孔穴法气相須。從今講道談玄理﹐除此爲之都是虛。關已開﹐功已積﹐制劍要明眞消息。鏌鋣尙且鐵爲之﹐何況我劍本來直。天爲鑪﹐地爲冶﹐金水相停切莫野。子午行功要鑄成﹐能剛能柔能取捨。劍已全﹐采眞鉛﹐采取鴻蒙未判先。若還采得後天气﹐只是將他命卻延。二七時﹐有眞機﹐神州赤縣當求之。法財兩用若求得﹐就好切思細詳別。粉紅雲﹐野雞色﹐唇若塗朱膚似雪。聰明智慧性溫良﹐神光漆珠發純黑。气淸視正步行端﹐方用中間算年月。五千四百生黃道﹐杳杳冥冥生恍惚。依時采取定浮沈﹐不可毫釐令過越。此際須明三日弦﹐妙在西方庚辛白。慧劍靈﹐內心誠﹐敲竹相通始鼓琴。天梯宜用不可缺﹐密密深機那个能﹗海底巨鰲休亂釣﹐恐驚去了不回程。鑪莫損﹐候要別﹐采過後天延歲月。一个時辰分六候﹐只於二候金丹就。尙餘四候有神功﹐妙在心傳難泄漏。眞鉛來﹐發神火﹐西到東來先覓我。運我眞汞一點紅﹐相迎相迓成一顆。過三關﹐升泥丸﹐下得重樓入廣寒。義不癡﹐又不慧﹐又不醒兮又不醉。若非徧體使精神﹐怎得夫妻成匹配﹖丹旣定﹐心喜幸﹐屯蒙兩卦朝昏應。也知沐浴在其中﹐卯酉之時不宜進。守城垣﹐罷戰功﹐增得靈砂滿鼎紅。如斯十月功夫足﹐器皿丹房一撒空。入深山﹐抱元一﹐萬事俱空不費力。寒暑饑勞不可侵﹐巍巍九載面墻壁。朝來北海暮瀛洲﹐忽然功行齊完日。水府三官算壽年﹐一封丹書下瑤天﹐靑鸞白鶴舞翩翩﹐直至通明封拜罷﹐永作長生不老仙。

眞橐鑰歌

休言大道無爲作﹐底事房中弄橐鑰。欲時不動片時閒﹐紫气紅光亂灼灼。靑龍喜﹐白虎惡﹐靑龍纏定烏龜殼。兩條正气透天宮﹐決然上有三淸閣。閣內分明有玉池﹐中有長生不死藥。依時下手采將來﹐服了蓬萊受快樂。

玄關一竅歌

玄關一竅通眞訣﹐乾坤辟破蓬壺闊。黃庭有个元翁客﹐抱琴待守天邊月。二水淸兮三水濁﹐金花開﹐兌頭缺。峨眉山上紫霞飛﹐霞飛化了紅鑪雪。龍吟逼﹐虎嘯迫﹐靈龜吸盡金烏血。騎龍掛劍醉歸家﹐運轉三關朝北闕。

煉鉛歌

太上道﹐復重宣﹐抉破先天與後天。只論鉛生於癸後﹐不言陽產於癸先。拴意馬﹐鎖心猿﹐無雜念﹐意須專。斷卻貪嗔三毒滅﹐剿除愛欲五賊潛。華池水﹐上谷泉﹐古人用此潤三田。若知返本延年藥﹐須是還丹續命鉛。出北海﹐走西川﹐施匠手﹐種金蓮。生擒虎髓鑪中煉﹐活捉龜精鼎內煎。先天气﹐太素煙﹐醍醐一灌駐容顏。得了任他寒暑變﹐服之跳出生死關。尋首經﹐覓初弦﹐吾今指出妙中元。水火旣濟交一徧﹐陰陽會合數三千。到彼岸﹐不須船﹐滅慮除情絕妄緣。靜靜淸淸看命寶﹐昏昏默默守胎仙。受辛苦﹐二三年﹐陽神出現聖功圓。養火無虞全造化﹐長生不老壽同天。

金丹歌

金丹一粒重一觔﹐世人知得永長生。築基掃盡塵間事﹐煉己只是養元神。黃庭土釜先天汞﹐萬慮皆空絕世情。離了己身不是道﹐執著己身也是空。我今泄漏天機理﹐說與學道諸英雄。目前現有長生路﹐千萬凡夫迷本宗。掃盡靈臺無一念﹐身閒淸靜運玄功。呼吸虛無神守舍﹐百脈歸源如水淸。身中自有眞鉛現﹐一顆紅光似月明。玄關往來無定位﹐陰陽升降有時辰。年中取月月取日﹐中秋現出月光輪。三旬只在家裏坐﹐時刻不離紫微星。南面對觀北斗柄﹐正是日午打三更。西北安鑪煉靈藥﹐東南立鼎法神功。鼎鑪相對眞做手﹐慧劍掛在水晶宮。黃婆勾引爲媒娉﹐靈龜入鑪深更深。醍醐灌頂眞橐鑰﹐采取先天一气眞。一息一紐天谷穴﹐河車搬運上昆侖。過了鵲橋入華池﹐降下重樓十二層。尾閭夾脊三關過﹐金公歸舍入黃庭。鉛來投汞貓捕鼠﹐汞去投鉛兔見鷹。九轉神丹入金鼎﹐十月胎完造化成。寒暑不知眞造化﹐體變純陽是眞金。塵中積行三千滿﹐白日飛升朝玉京。

金液還丹破迷歌

還丹訣﹐還丹訣﹐吾今仔細與君說。旁門小術路三千﹐除此金丹都是僻。萬般渣質皆非小﹐眞陰眞陽正栽接。陰陽交﹐鉛汞接﹐嬰兒奼女空中烈。龍虎上下轉升騰﹐海底靈龜弄星月。長黃芽﹐飛白雪﹐水中金露先天訣。眞黃婆﹐眞橐鑰﹐金丹就是長生藥。先築基﹐後進藥﹐百日工夫牢抱著。若追二气歸黃道﹐三家相見仙胎結。性要煉﹐命要接﹐休在人間虛歲月。若將鉛汞歸眞土﹐添汞拙鉛永不滅。烏八兩﹐兔半觔﹐二物同入戊己村。兩頭武﹐中間文﹐四象擒來一處烹。十月功勤火候足﹐純陽煉就壽無窮。換鼎移胎三五載﹐九年面壁出陽神。玄是祖﹐牝是宗﹐先天先地萬般根。點開透地通天眼﹐斡轉天關斗逆行。竅要開﹐气自通﹐雷轉斗柄聲正轟。海底云汲龍翻浪﹐泥丸風生虎嘯聲。若會陰陽顚倒法﹐乾坤造化立時成。講《悟眞》﹐說《參同》﹐此理原來是一宗。此藥𨿽從房中得﹐金丹大藥事不同。饒服炁﹐空煉精﹐閉尾閭﹐望飛升﹐不得金丹總不成。鳥獸類﹐知全角﹐龜納鼻息能調气﹐鹿運尾閭亦煉精。又有鶴胎常穩抱﹐夜伴雲松靜養神。畜生到有千年壽﹐爲人反不悟長生。徧世人﹐貪利名﹐不怕閻羅鬼簿情。人有生滅畜有死﹐三寸气斷鬼爲鄰。先天藥﹐後天藥﹐此是陰陽眞妙物。先天藥﹐能超脫﹐後天藥﹐延命殼。世人若會栽接機﹐長生不死還大覺。性要修﹐命要全﹐采得先天種泥丸。童兒修﹐精气全﹐靜裏一炁可升天。只有無爲身不破﹐才是修眞大羅仙。幼年間﹐喪元陽﹐半路出家性顚狂。乾爻走入坤爻裏﹐變成離卦內虛張。取將坎位中心實﹐返本還原復作陽。眞水火﹐配陰陽﹐世人莫要亂思量。饒你無爲空打坐﹐不免亡身葬北邙。習靜功﹐守中黃﹐到老差殊枉一場。縱然明了眞如性﹐陰魄投胎入鬼鄕。延命藥﹐返魂漿﹐金丹就是藥中王。若將一粒吞歸腹﹐返老還童壽命長。又休妻﹐又絕糧﹐持齋說法往西方。任你旁門千萬法﹐除斯同類總成狂。我把天機都泄漏﹐還丹端的是仙方。累代神仙從此得﹐脫離塵世上天堂。我勸後來學道者﹐休聽邪師說短長。若得口訣金丹藥﹐延年住世壽無疆。以此修出長生路﹐報答師恩謝上蒼。著斯訣﹐作慈航﹐行滿功圓感玉皇。破迷金液誰人作﹐萬古流傳元化張。

龍虎還丹指迷歌

饒君到處問仙梯﹐一陽初動始稱奇。水淹昆侖翻碧海﹐虎嘯巖頭是祖基。直指逍遙快捷方式處﹐一輪明月照須彌。水中虎﹐火中龍﹐八卦五行顯耀中。捉得龍兮生紫霧﹐伏了虎兮金花露。二象何緣立道根﹐只因久假曹溪路。男配女﹐陰配陽﹐交媾分明戰一場。戊己土﹐作黃房﹐神气淸兮是藥王。煉得紫金丹粒就﹐跨鶴乘鸞朝玉皇。

又

虎藏碧海伴兒眠﹐龍自扶桑日裏旋。待等一陽春意動﹐虎放金光龍吐涎。腰懸寶劍收龍霧﹐虎見龍歸自共潛。二物相隨歸戊已﹐一鑪眞火慢烹煎。子至年﹐火候嚴﹐卯酉加臨莫放閒。吞祖气﹐瓊漿﹐色內眞空那个詳﹗煉之只在生身處﹐十殿冥王共此方。速頓悟﹐莫癡貪﹐休道老人說異端。饒爾翻談三藏法﹐不悟無生也是閒。打破這个鐵饅頭﹐自在逍遙億萬年。

注《九皇丹經》三月生魂金丹三還一返歌

一月一月﹐都是少蓮花裏眞精血。不須安鑪立鼎﹐只用無爲抽徹。也不候兩弦气到﹐候只候印堂星闕。也不候八兩半斤爲活子﹐候只候五千四百正當月。不用神交與體隔﹐只用上呼下吸兩○說。一來渾身暖﹐二來囟門徹﹐三來天目開﹐便見大千世界﹐此等效驗處方﹐是生胞生胎生魂的的來。分咐修仙子﹐須向雲中跨鶴﹐切莫沙土中埋。

注《九皇丹經》四月生魄金丹四還二返歌

老祖名爲降魔護道祖﹐貫通七魄制於酉。酉內有眞金﹐金能保長生。帝眞魄命元﹐從此妙元元。洞房花燭夜﹐對境忘情耶。嗒哩﹐嚤哩﹐金吒木吒咜喃﹐唵﹐似我也﹐似我也﹐南無般若波羅密耶。

注《九皇丹經》七月開心七竅金丹七還五返歌

道君坐太微﹐降生大天尊。垂此眞法語﹐引人上玉淸。一个字訣﹐七个月象形。左二右三名爲五﹐太極渾然有五靈。五靈方得七竅開﹐須把天目運此來。叫人修眞的的是﹐穿破機關上瓊臺。

注《九皇丹經》十月形神堅固金丹十還歌

弄玉仙姑吹玉簫﹐聲聲吹入元關竅。此竅名爲天地根﹐先天足來百景自生神。八景生了二十四諸天﹐九竅自通靈。聖胎原借眞一炁﹐王母瑤池泛金液﹐蓮花心。心心合著黃芽﹐生香在裏錦乾坤。奪得眞香妙氤氳﹐保我劫劫常存。自從純陽道祖一泄此﹐萬世賢良細用心。蓬萊島﹐當畱名﹐瀛洲會﹐須效許眞君﹐白日間撥宅飛升。三年今日苦叮嚀﹐但願人人俱有壽﹐陽合元根。

固漏歌

說玄妙﹐講玄妙。運精神﹐轉九竅﹐三關八門都撞倒。閉黃房﹐修丹竈﹐休將六賊來喧鬧。主人翁﹐哈哈笑﹐守住黃庭傲要。嬰兒來﹐姥女叫﹐兩家一處成玄妙。緒金丹﹐懷中抱﹐渾身一片霞光照。坐丹田﹐淸虛號﹐紫气紅光常晃耀。上至須彌泥丸宮﹐下至湧泉徹幽奧。七寶池內將寶盜﹐雜精雜气都不要。瓊枝玉蕊金花新﹐珊瑚瑪瑙車璖造。固漏身﹐固漏竅﹐不漏鐺鐺固漏鏊。十二重樓都開導﹐七經八脈合三焦﹐百骸四體皆徵效。大腸周﹐小腸爍﹐上下鵲橋平穩踔。趙州橋上去飲茶﹐甘河裏邊聽人叫。大運通﹐小運到﹐三家相見同歡樂。我把一身固漏堅﹐萬載千秋無老少。固漏形軀煉太陽﹐精炁神全守中黃。鉛汞熬煎成至寶﹐金丹一粒放毫光。嬰兒顯象長相守﹐與天同壽免無常。有人學得《固漏歌》﹐便是長生不老方。

了道歌

混世虫﹐混世界﹐終日混﹐無柰。眞孔竅﹐人不解﹐尋得著﹐眞門在。莫人喜﹐莫人愛﹐無人嫌﹐無人怪。不參禪﹐不禮拜﹐不打坐﹐懶受戒。走天涯﹐看世界﹐遇酒喫幾杯﹐遇肉啖幾塊﹐化碗飯﹐塞皮袋﹐尋塊布﹐遮四大﹐房屋破﹐自家蓋﹐主人公﹐要安泰。不登名利場﹐不管成和敗﹐不欠國家糧﹐不少兒女債。他來尋我﹐我無掛礙。朝遊五湖邊﹐暮宿靑山內﹐頑石當枕頭﹐靑天作被蓋。虎豹不能侵﹐妖魔不敢害﹐不覺睡到日頭紅﹐無恐無驚無怖駭。從今打破是非門﹐翻身跳出紅塵外。拍手打掌笑呵呵﹐自在自在眞自在。

回文詩

橋邊院對柳塘灣﹐夜月明時半戶關。遙駕鶴來歸洞晚﹐靜彈琴坐伴雲閒。燒丹覓火無空竈﹐采藥尋仙有好山。瓢掛樹髙人隱久﹐囂塵絕水響潺潺。

金丹詩三十六首

養道歸眞

落魄江湖數十秋﹐逢師咬破鐵饅頭。十分佳味誰調蜜﹖半夜殘燈可著油﹗信道形神堪入妙﹐方知性命要全修。目俛會得些兒後﹐忘卻人間萬斛愁。

離塵歸隱

一片閒心絕世塵﹐寰中寂靜養精神。素琴彈落天邊月﹐玄酒傾殘甕底春。五气朝元隨日長﹐三花聚頂逐時新。煉成大藥超凡去﹐仔細題詩警後人。

掃境修心

紛紛內外景如麻﹐有地馳驅事可誇。撒手不迷眞快捷方式﹐回頭返照卽吾家。六根淸淨無些障﹐五蘊虛空絕點瑕。了了忘忘方寸寂﹐一輪明月照南華。

力敵睡魔

气昏嗜臥害非輕﹐才到初更困倦生。必有事焉常恐恐﹐只教心要彊惺惺。縱當意思形如醉﹐打起精神坐到明。著此一鞭須猛省﹐做何事業不能成﹗

一求玄關

一孔玄關要路頭﹐非心非腎最深幽。膀胱穀道空勞索﹐脾胃泥丸莫漫搜。神气根基常恍惚﹐虛無窟裏細探求。原來只是靈明處﹐養就還丹跨鶴遊。

再求玄關

傀儡當場會點頭﹐應知總是綫來抽。抽他𨿽是依人力﹐使我人抽又孰謀﹖原賴主公常月白﹐期教到處好風流。煉丹若要尋冬至﹐須向靈臺靜裏求。

總論玄關

身卽乾坤勿外求﹐虛靈一竅最深幽。二三自許同爲侶﹐一四何妨與共儔。五土建中司發育﹐巽風起處定剛柔。自從識得還元妙﹐六六宮中春復秋。

鎔鑄神劍

師傳鑄作靑蛇法﹐坤鼎乾鑪煆煉成。非鐵非金生殺气﹐無形無影自通靈。掣來匣外乾坤窄﹐收入胸中芥子生。萬兩黃金無覓處﹐隱然身畔斬妖精。

後天築基

气敗血衰宜補接﹐明師親授口中訣。華池玉液逐時吞﹐桃塢瓊漿隨日吸。絕慮忘思赤子心﹐歸根復命仙人業。丹田溫暖返童顏﹐笑煞頑空頭似雪。

後天煉己

煉己功夫誰得知﹐精靈常與我相隨。一塵不染心俱靜﹐萬慮皆忘性若癡。邪賊無由侵內境﹐學人終日侍嚴師。饑來解飲長生酒﹐每日醺醺醉似泥。

煉己得藥

煉己功夫繼築基﹐心頭萬慮已忘之。一輪月色相爲伴﹐五夜雷聲獨自知。雪向靜中飛白點﹐芽從虛里長黃枝。奪隊陽气歸來孕﹐產个千年跨鶴兒。

煉己下手

體隔神交理甚詳。分明下手兩相當。安鑪立鼎尋眞種﹐對境忘情認本鄕。拿住龍頭收紫霧﹐鑿開虎尾露金光。眞鉛一點吞歸腹﹐萬物生輝壽命長。

先天鼎器

一從識破鴻蒙竅﹐認得乾坤造化鑪。不用神功調水火﹐自然靈气透肌膚。朝朝黃鶴藏金鼎﹐夜夜銀蟾灌玉壺。要識金丹端的事﹐未生身處下功夫。

先天眞鉛

舉世人多好入玄﹐入玄不識這先天。五千日內生黃道﹐三十時辰認黑鉛。不在乾坤分判後﹐只於父母未生前。此般至寶家家有﹐自是愚人識見偏。

先天大藥

信道金丹理最精﹐先天一點少人明。不拘貧富家家有﹐無論賢愚種種生。吞向腹中方有孕﹐將來掌上卻無形。世人問我難回答﹐遙指天邊月出庚。

擒捉先天

笑睹神州有妙玄﹐耳邊切切細相傳。鑿開混沌尋金汞﹐劈破鴻蒙捉水鉛。黍米一珠含北海﹐蟾光萬道照西川。若人采得吞歸腹﹐何慮凡夫不作仙。

凝聚先天

識得金丹正好爲﹐元微只向此中奇。牝門一粒眞鉛動﹐玄戶三家造化基。凝結丹田生玉葉﹐送還土釜長瓊芝。世人欲達先天理﹐須認紅花頂黑龜。

認藥采取

日紅海底山頭月﹐靈山會上尋茄色。花開鳥唱一天春﹐顚倒龍涎配虎血。神光射入玉壺田﹐密數坤申子午訣。刀圭百日大丹成﹐丹成本做蓬萊客。

直指眞鉛

眞鉛本是月中華﹐西北相生共一家。雌裏懷雄威至寶﹐黑中取白見靈芽。金多水少方爲貴﹐陰盛陽衰末足誇。更識其間包戊土﹐時時鑪火起丹砂。

直指眞汞

眞汞原來日裏精﹐東三南二白相生。木中藏火非閒說﹐雄理懷雌是寶珍。莫使一毫陰濁染﹐須教全體太陽明。其間己土培元气﹐煉得靈芽漸長成。

鉛汞相投

眞鉛眞汞兩相投﹐似漆如膠意末休。以汞投鉛如浴日﹐將鉛制汞若添油。鉛調汞性常依傍﹐汞愛鉛情樂泳遊。內外五行攢簇定﹐結成赤白大丹頭。

顚倒妙用

尋眞訪道有何難﹐只要人心識倒顚。休向山林尋至藥﹐必須城市覓眞鉛。靑龍鎖住離交坎﹐白虎牽回兌入乾。此術效他行將去﹐自然有路上背天。

和合丹頭

旣生黃道始生荄﹐必有眞陽應候回。三昧火從離位發﹐一聲雷自震宮來。气神和合養靈質﹐心命相依結聖胎。透得裏頭消息子﹐三關九竅一時開。

三家相見

央請黃婆善作媒﹐無中生有荷栽培。卻因蛇女當時待﹐勾引郎君自外來。兩竅相通無隔礙﹐時宮聚會不分開。翕然好合存無限﹐產个嬰兒號聖胎。

九轉大還

九轉還丹下手功﹐要知山下出泉蒙。安鑪妙用憑坤土﹐運火功夫藉巽風。兌虎震龍才混合﹐坎男離女更和同。自從四象歸中後﹐造化機緘在我躬。

火候細微

年月日時攢一刻﹐一刻不刻陰陽別。抽添符候兔雞臨﹐升降功夫龍虎烈。慮險防危罷火功﹐稱銖分兩同爻策。自然數足合周天﹐日日如斯行十月。

脫胎神化

丹成我命不由天﹐陵谷隨他有變遷。榮辱無干隨處樂﹐利名不掛遂時顚。但知壺內乾坤景﹐誰記人間甲子年﹗欲問歸蹤何處是﹐醉中遙指白雲邊。

面壁九年

九年面壁養神體﹐默默昏昏如煉己。無束無拘得自由﹐隨緣隨分能知止。心同日月大輝光﹐我與乾坤爲表裏。打破虛空不等閒﹐收拾六合一黍米。

換鼎分胎

重安鑪鼎立坤乾﹐巧手移丹入上田。道徳崇髙神益邁﹐虛空粉碎法無邊。從今易捨還成質﹐以後分胎又入玄。兒養孫兮孫養子﹐老翁老母一齊仙。

轉制通靈

養得玄孫漸長成﹐彊宗勝祖善謀營。昨宵燈下逢佳偶﹐今日堂前產俊英。个个孩兒森玉樹﹐飄飄仙嗣簇金莖。一班勝似連城壁﹐無稅良田只自耕。

九轉靈變

九轉丹砂歲月深﹐養成舍利鬼神欽。一鑪白雪渾如玉﹐滿鼎黃芽勝似金。曾見鸞飛和鳳舞﹐但看虎嘯與龍吟。五金八石皆成寶﹐還煉天元拔宅升。

修煉天元

天元丹品問誰知﹐有自無生世所稀。天地爲鑪眞造化﹐陰陽作藥自玄微。雞餐變鶴靑雲去﹐犬食成龍白晝飛。到此方稱髙妙極﹐許君攜手一同歸。

瀟灑優遊

道人久已泯耳目﹐瀟灑自如脫拘束。朝從扶桑日頭起﹐暮去昆侖云腳宿。靑牛過關知幾年﹐此道分明在眼前。昨夜瑤琴三疊後﹐一天風冷月娟娟。

了道度人

鐵笛雙吹破曉煙﹐相逢又隔幾多年。曾將物外無爲事﹐付在毫端不盡傳。白髮數莖君已老﹐靑雲幾度我當先﹖世間窮究只如此﹐何若同遊歸洞天。

總詠內事

淸淨身心修內藥﹐栽培气血返童姿。借他鉛鼎尋眞種﹐點我凡軀入聖基。十月懷胎加漫火﹐九年面壁養靈兒。嫦娥最愛兒年少﹐夜夜笙歌宴玉池。

總詠外事

眞鉛眞汞結夫妻﹐兩意交歡產个兒。幼子成人離祖業﹐玄孫主事建新基。恢宏家道成三業﹐大展門庭第九枝。滿室堆金何足羨﹐但看拔宅住瑤池。

詠先天鼎

二七誰家女﹐眉端彩色光。人皆貪愛欲﹐我看是親娘。一點靈丹透﹐渾身粉汗香。霎時幹我汞﹐換骨作純陽。

金丹詩二十四首

此二十四首《金丹詩》﹐以象二十四气也。瀘州廖復盛刊刻訛誤﹐剿襲沽名﹐嘗輯古仙詩歌爲一部﹐名曰《醒道雅言》﹐而於羣眞姓字﹐大半不書﹐欲使未見者詫爲己作﹐正丰翁所謂『鬼計慳貪竊道玄』者也。今照汪仙眞本攺正﹐以復舊觀﹐庶使好道者不致迷誤耳。

采取先天煉後天﹐循環二炁共根源。欲知有象原無象﹐須識初弦與下弦。杳杳乾坤將判處﹐冥冥父母未生前。服之混沌猶如夢﹐變化嬰兒壽萬年。

月本無光借日光﹐每從晦朔定陰陽。蟾烏交媾合眞質﹐牛女相期入杳茫。自是魂靈應魄聖﹐從他地久與天長。學人解得玄中妙﹐紫府髙懸姓字香。

七日陽來下鵲橋﹐上橋夫婦任逍遙。逆回海水流天谷﹐倒轉風帆運斗杓。手握乾坤分造化﹐時憑年月步周遭。神仙手假常如此﹐那與庸夫斗舌苗﹗

橐鑰吹噓藉巽風﹐搬來坤火自鴻蒙。徐徐攝上昆侖頂﹐漸漸吞回土釜宮。鉛汞相投成至寶﹐精神凝合變嬰童。將來跳出乾坤外﹐不屬璇璣造化中。

安鑪立鼎煉金丹﹐水怕幹兮火怕寒。旣未煆時常守護﹐屯蒙行處要勤看。抽鉛添汞須加緊﹐慮險防危莫放寬。毫髮差殊功不就﹐半途而廢復行難。

龍升虎降轉河車﹐赤火擒采制白砂。二气凝胎鉛自減﹐三花聚頂汞還加。開鑪漫攪成鍾乳﹐起鼎應知是馬牙。兩物齊挐休縱放﹐放之失卻美金花。

采回坤地水金多﹐種在幹家入愛河。陽火陰符依進退﹐鉛龍汞虎自調和。漿收東位成甘露﹐酒飲西方醉綺羅。但要至誠勤愛護﹐胎圓十月化靑娥。

奪得乾坤一點精﹐陰陽交媾自然成。夫妻會合攢三姓﹐戊己交加簇五行。朔望屯蒙雞兔躍﹐晦弦旣未虎龍爭。地天收在玄關內﹐運轉河車霹靂聲。

身中水火卽陰陽﹐二气相孚化紫光。日日醍醐延命酒﹐時時吞咽返魂漿。玄機不許庸人識﹐大藥須令志士嘗。九轉功完還太始﹐坤柔煉盡變乾剛。

火性炎炎水性流﹐河車搬運自然周。昆侖片玉原無價﹐滄海明珠竟暗投。三昧初從離下發﹐一符始自坎中浮。自家消息誰能會﹐莫向人前插話頭。

修仙須要修天仙﹐金液神丹仔細看。添在離宮抽在坎﹐寄於兌位種於幹。死生了當非神气﹐性命功夫在汞鉛。世上紛紛談道者﹐凡人於此達眞詮﹖

煉已尋眞固不難﹐先擒兔髓配烏肝。牽龍就虎歸根竅﹐制汞投鉛復命關。金气往來通夾脊﹐河車搬運上泥丸。夫妻共入黃婆舍﹐火候調停自結丹。

闔辟乾坤橐鑰形﹐屯蒙呼吸坎離精。鼎和四象眞鉛降﹐鑪備三才妙汞生。一有兩無同變化﹐兩無一有共相成。時人要識玄中妙﹐配合靑娥仔細論。

中宮戊己自知音﹐二物媒來共一心。奼女用吹無孔笛﹐金公爲抱沒弦琴。深深密密誰能測﹖杳杳冥冥孰解尋﹖指日還丹成就後﹐總教大地盡黃金。

溫溫鉛鼎透簾幃﹐認定人身活子時。虎嘯一聲忙采取﹐龍吟初勅急施爲。守城野戰天翻地﹐入室防危坎復離。奪得團團龜鳳髓﹐請君服食赴瑤池。

入室虛心煉大丹﹐神功妙用不爲難。能窺天巧參元气﹐解飲刀圭奪紫丸。朔望符來三姓合﹐晦弦火退五行攢。羿妃縱會奔蟾窟﹐爭似靑娥駕彩鸞。

木中砂汞水中金﹐漫向離宮坎位尋。只就乾坤分主客﹐還依龍虎定浮沈。故能金木成三姓﹐遂使夫妻共一心。庭院歸來相聚會﹐黃婆媒妁是知音。

眞鑪眞鼎發眞機﹐采藥須憑亥盡時。鉛母氤氳光欲動﹐金胎跳躍火臨期。休忘气候調眞息﹐但守虛無運坎離。臨陣莫教輕縱敵﹐兢兢業業更防危。

十月功完造化堅﹐若加火候必傷丹。仙房气血渾忘卻﹐寶鼎金鑪不用看。面壁九年形脫殼﹐身超三界體生翰。祇緣黍米吞歸腹﹐衍滿功成跨鳳鸞。

上吞下兩弦弦﹐逐節堤防入玉田。往往來來賓返主﹐夫夫婦婦倒和顚。結丹已喜嬰兒兆﹐出殼皆憑聖母全。遠近遨遊看四正﹐東西南北任周旋。

韜光晦迹隱紅塵﹐有作誰知妙更眞。伏虎降龍須混俗﹐超凡入聖乃驚人。深深祕祕修丹道﹐白白明明顯至神。《藥鏡》玄機俱泄盡﹐古今由此達天津。

《金碧》《參同》及《指玄》《翠虛》性命與忠仙。《陰符》寶字逾三百﹐《道徳》靈文貫五千。《入藥鏡》中推橐鑰﹐《悟眞篇》內究蹄筌。金丹切近叮嚀語﹐總論前弦與後弦。

火候功夫本自然﹐能通此妙卽神仙。五行攢簇盜天地﹐八卦循環作聖賢。造化鑪中烹日月﹐乾坤鼎內產金蓮。有人識得精微理﹐隨我飛升朝帝前。

虔誠稽首拜星君﹐頂禮星辰護本身。二十八宿齊朗耀﹐三百六度盡分陳。上聖能攢年月日﹐中宮保合气精神。照臨應許增遐壽﹐掩映還同二曜新。

大丹詩八首書武當道室示諸弟子

學道修眞出世塵﹐遨遊雲水樂天眞。身中靈藥非金石﹐腹內神砂豈水銀﹗采煉功夫依日月﹐烹煎火候配庚卒。黃婆媒娉三家合﹐飲酒觀花徧地春。

采聚他家一味鉛﹐捉精煉气補先天。前弦八兩後弦八﹐內藥還時外藥還。紫府玄宮垂寶露﹐黃芽白雪化金蟾。神仙妙用常如此﹐火裏能栽九節蓮。

初關中關與後關﹐下田中田與上田。層次原來分井井﹐火功須要法幹幹。室窗透亮三更到﹐晝夜通紅九鼎全。文武陰陽勤轉煉﹐辟開萬竅好朝天。

身內功夫我自知﹐天機玄妙有誰窺﹖初尋龍虎來爭戰﹐又見龜蛇喜唱隨。天地倒顚觀否泰﹐火符起止在虛危。南辰北斗映前後﹐日月烏蟾來往飛。

修眞大道乾坤祖﹐采取陰陽造化功。要制天魂生白虎﹐須擒地魄產靑龍。運回至寶歸中合﹐變化陽神入上宮。一气凝成丹一粒﹐人能吞服貌如童。

道法傍門有萬千﹐不知火候總徒然。先窮妙理將眞悟﹐後拜明師把訣傳。欲使三家情意合﹐只憑一點道心堅。朝煆煆煉精神炁﹐結就眞神上九天。

尋眞要識虛無竅﹐功夫只在意所到。往來順逆煉陰陽﹐升降坎離在顚倒。恍恍惚惚太極生﹐杳杳冥冥嬰兒兆。出玄入牝由自然﹐若忘若存守壇竈。

知先達後煉金丹﹐火冷水漧做不全。上徳無爲成至聖﹐下功有作在周天。一陽動處窺天地﹐二品合時生佛仙。月裏栽花無片晌﹐蟾光現出照西川。

瓊花詩

瓊枝玉樹屬仙家﹐未識人間有此花。淸致不沾凡雨露﹐髙標長帶古煙霞。歷年旣久何曾老﹐舉世無雙莫浪誇。幾欲載回天上去﹐擬從博望借靈槎。

七絕

眞心浩浩無窮極﹐無限神仙從裏出。世人耽著小形骸﹐一顆玄珠人不識﹗

又

佛印指出虛而覺﹐丹陽訣破無中有。捉住元初那點眞﹐萬古千秋身不朽。

又

沂流一直上蓬萊﹐散布甘泉潤九垓。從此丹田沾潤澤﹐黃芽徧地一齊開。

又

年月日時空有著﹐卦爻觔兩亦支離。若曾會得綿綿意﹐正是勿忘勿助時。

又

大藥無多隻一丸﹐須求同類兩相歡。世人欲問長生訣﹐先覓陰陽二品丹。

玄要篇下

登髙臺按《參同契》有『瞑目登髙臺』之句﹐猶言抉破重玄﹐使人心目明

亮﹐如登髙臺﹐遠近皆見也。調名取此。

金丹造化妙難言﹐玄微道理誰分辧﹗幸遇明師指﹐抉破水中天。先教咱守定玄關﹐盤膝坐調神理气﹐除思慮塞兌垂簾。次教咱鼓動巽風﹐搬運水火﹐守固眞精﹐保定元陽﹐撥轉天關。又只見﹐黃河水滔滔逆流﹐從湧泉﹐灌尾閭﹐至夾脊﹐升上泥丸。過明堂﹐入華池﹐神水漸漲﹐下重樓﹐入絳宮﹐直至丹田。這才是築基煉己﹐從今後住世延年。此乃小還丹功夫。更欲求﹐最上乘飛升道理﹐還教咱重安鑪﹐復立鼎﹐采取先天配後天。遇子午專行火候﹐逢卯酉沐浴金丹。再教咱先明天地機﹐次把陰陽辧。有天先有母﹐無母亦無天﹐這才是大道根源。把周天從頭數﹐將乾坤顚倒安。采後天殷勤玉煉﹐奪先天成聖成仙。我已曾拜明師﹐心心相授﹐口口相傳。築基時先明橐鑰﹐煉巳時只用眞鉛。坎中滿離中之物﹐離中虛取坎還塡。逆成仙龍吞虎髓﹐順成人虎奪龍涎。喜的是木龍藏汞﹐愛的是金虎吐鉛。月之圓存乎口訣﹐時之子妙在心傳。采先天之功﹐全憑戊己﹔奪後天之炁﹐龍虎初弦。靑龍白虎相爭戰﹐玉兔金馬一處搏。防只防身中無慧劍﹐怕只怕急水灘頭挽不住船﹐等只等黃婆勾引﹐候只候少女開蓮。此事難言﹐五千日內君須算﹐三十時辰暗裏盤。子前午後分明看﹐鉛陽未動﹐癸現於前﹐眞鉛眞陽隨後邊。藥到臨鑪﹐此時休怠慢﹐急速下手擒入關﹐隨後用六百抽添。十月胎圓﹐嬰兒出現﹐面壁九年﹐獨露眞詮﹐才做个閬苑蓬萊物外仙。

按祖師詞曲﹐前無所譜﹐只在發明丹旨耳。然譜皆古人所創﹐何妨自我作古耶。『登髙臺』本《參同》之句﹐以爲調名﹐恰與玄音雅稱。或謂立題固妙﹐分假太多﹐不知詞譜中如《哨徧》《鶯啼序》之類﹐亦有三四假者﹐此分四假﹐有何不可﹖不得以令﹑慢﹑單﹑雙相拘也。

天仙引俗作《南宮詞》﹐原名《天仙引》。按《悟眞》云﹕『學仙須是學

天仙﹐惟有金丹最的端』﹐原名取此﹐望人甚深。後四調稍有不同﹐卽以詞家分體論﹐此篇作第一體。

因尋地內天﹐爲覓雲中電。時時降意馬﹐刻刻鎖心猿。晝夜不眠﹐煉己功難間﹐持心志愈堅。閉三寶內守深淵﹐擒五賊外觀上苑。令彼我如如穩穩﹐使陰陽倒倒顚顚。退羣魔全憑慧劍﹐采烏龜始气﹐取自虎初弦。將天根直豎﹐把月窟空懸。顯神通向猛火裏栽蓮﹐施匠手在弱水裏撐船。掃蕩的心淸意靜﹐保養的精盈气全。不羨他美麗嬌花﹐只待他甘路醴泉﹐使無情放下娘生面。攻神州﹐破赤縣﹐捉住金精仔細牽﹐送入丹田。防危慮險除雜念﹐定息安神絕妄緣﹐沐浴洗心罷爭戰﹐聖胎脫然。面壁九年﹐煉神還虛﹐是咱功程滿。

第二體

看歸根復命篇﹐觀養性修眞捲。方知金裏水﹐才識地中天。微妙玄玄﹐原來生殺隔一綫﹐龍虎隱二弦。講玄牝《道徳》仙經﹐窮戊己《悟眞》聖典。論庚方生金所在﹐說兌位產藥川源﹐分明直指於赤縣。如露如電﹐如霧如煙﹐只等的烏龜吐气﹐白虎噴涎。斬三尸境滅魔潛﹐擒五賊馬臥猿眠。追神炁入歸元海﹐運眞气周流湧泉﹐采金精納入丹田。自然貫穿﹐渾身百節周流徧。心似火﹐意如電﹐養育金丹﹐汞漸添閉兌忘言。九年面壁功無間﹐太極神遊徧大千﹐七返嬰兒自出現。六賊遁焉﹐五行數全﹐四海人知歸閬苑。

第三體

先調呼吸勻﹐後把金木並。鉛精藏牝戶﹐汞液隱玄門﹐造化之根。杳冥中有信﹐恍惚無見聞。養藥苗常令鑪全﹐取黃芽不教鼎損。使元神不離方寸﹐覓金水灌入昆侖。仗慧劍追逼羣魔﹐閉三寶持心意謹﹐擒五賊煉己功勤﹐斷貪嗔祛除萬慮﹐遇時景不染一塵。我只待﹐曲江上月吐庚申﹐形山裏踏雪尋春。采金精方離赤水﹐和眞息周流一身﹐運己汞包裹陽精。鑪火長溫﹐時時刻刻加精進。如愚蠢﹐似癡鈍﹐默坐忘言﹐且守貧保養全眞。俺向那深山面壁無人問﹐靜室灰心惟俺親。調神息﹐憑咱訓﹐不言十月懷孕﹐只言九載辛勤﹐今日行足功圓方證本。

第四體

閒看《龍虎經》﹐靜玩《入藥鏡》﹐本來鉛一味﹐假作許多名。他在水底潛形﹐贈寄希夷頂﹐端居選化坑。赤灑灑隱在甘泉﹐密匝匝藏於丹井。我只待﹐冬至令一陽初動﹐秋分時二炁方升。華池有信玄珠迸﹐當仁施徳﹐立義設刑﹐防其變詐﹐引誘歡情。觀神州气盛陽騰﹐見赤縣癸動鉛生。赤條條龍頭直豎﹐紅拂拂龜眼圓睜﹐黑洞洞虎口出聲。相爭顯能﹐使陰陽顚倒﹐把金木交並。捉北方玄武龜精﹐鎖在黃庭。沐浴常掃三田靜﹐溫養須教九轉靈。積滿陰功八百行﹐名書上淸﹐神登玉京﹐宴賞罷蟠桃酩酊。

第五體

不容意馬狂﹐豈把心猿放。三尸無擾攘﹐六賊盡歸降。魔境俱忘﹐保養的精神壯﹐調和的气血彊。諸慮忘離卻貪嗔﹐萬緣盡不生妄想。遣神女侍鑪鑄劍﹐藉金水配對柔剛。憑匠手生擒活捉如翻掌﹐開刀圭鎖鑰﹐解龍虎繩韁。飲延年仙酒﹐喫續命瓊漿。丹入腹徧體生香﹐情歸性換骨回陽。休心景牢封土釜﹐滅意春深閉洞房。遠聲色固守眞常﹐堤防損傷﹐如遇使縱休輕喪。十月後﹐嬰兒降﹐調理的通靈﹐會神獨步仙鄕。誰知靜裏乾坤大﹐我愛壺中日月長。任你人間是非謗﹐披云衣鶴氅﹐捧丹書玉章﹐紫府神仙齊慶賞。

按《天仙引》亦是祖師創調﹐命名之義極爲雅正。蓋必須加此﹐乃是金丹大道﹐若作南宮調詞﹐則小矣。南宮乃符籙之派﹐與金丹不同﹐且到南宮者﹐尙有輪回﹐方得成道。《太上度人經》云﹕『末學道淺﹐仙品未充﹐運應滅度﹐身經太陰﹐臨過之時﹐同學至人﹐爲其行香﹐誦經十徧﹐以度屍形。如法魂神徑上南宮﹐隨其學功計日而得更生﹐轉輪不滅﹐方得神仙。』據此﹐則南宮之流乃奪舍投胎之輩也。天仙妙旨豈可以南宮名哉﹗又此詞不可分假﹐玆分兩假者﹐亦因可分之處而分之也。張鄧刻本分爲三假﹐一假名《鵲橋仙》﹐二假名《玉女搖仙佩》﹐三假作《尾聲》﹐蓋唱道情者爲之也。且《鵲橋》《玉女》乃是古曲名﹐祖師所作旣不拘拘舊譜﹐則孟浪安名有何意味﹗今照汪本正之。

一枝花一作《美金花》。按玉蟾翁《快活歌》云﹕『黃芽半夜一枝春』﹐

本集《後五更》云﹕『一枝春色金花麗』﹐蓋取此爲調名也。詞照彭好古選本﹑張鄧刻本及《神仙鑑》參訂。

行特造化功﹐下手調元气。自從師傳後﹐獨自守無爲。玉液長提﹐元炁歸眞位。透三關﹐過尾閭﹐逆轉河車上泥丸。撞昆侖發震如雷﹐甘泉香生甜如蜜。入玉池化作金液﹐逍遙飲甘露自垂。下重樓十二階梯﹐牢封固護守堅持﹐原來是精气神三般兒。歸根復命﹐原來是金木水火土五行攢簇。玄中玄﹐有不死的還丹﹔妙中妙﹐有接命的根基。誰不行﹐誰不會﹐誰不做﹐都只在采取先天一竅迷﹐怎肯胡爲﹗俺也向花叢中﹐敲竹鼓琴心似水。從今參透眞消息﹐忘物忘形﹐子前午後可爲持﹐卯酉之中沐浴時。講甚麼生死輪回﹐說甚麼奼女嬰兒﹐都只要采取﹐鴻蒙未判一粒黍米。

第二

心如出水蓮﹐意似雲中電。昨宵因小事﹐誤入麗春院。時時降意馬﹐刻刻鎖心猿。晝夜不眠﹐煉己功無間。閉三寶內守黃房﹐擒五賊外觀上院。令彼我如如穩穩﹐使陰陽倒倒顚顚。退羣魔怒提起鋒鋩劍﹐敢取他出墻花兒朵朵新鮮﹐掛起我娘生鐵面﹐我教他也無些兒動轉。嬌天體態﹐十指纖纖﹐引不動我意馬心猿。俺是个試金石兒﹐髙低便見﹔俺是个鐵饅頭﹐下口難餐﹔俺是个淸靜海﹐一塵不染﹔俺是个夜明珠﹐空里長懸。道堅志遠﹐幼年間常把身心煉。絕名利﹐不去貪﹐捉三尸﹐鼎內煎。我的心堅﹐我學的造化無人見。愁則愁功不成﹑名不就﹐空把時光轉﹔愁則愁日月如梭趲少年。有一日撥轉天關﹐騰空在半天﹐那時節才把冷淡家風道教闡。

第三

先明天地機﹐次把陰陽配。有天先有母﹐無母亦無天﹐此是道教根源。把周天從頭數﹐將乾坤顚倒安。月之圓存乎口訣﹐時之子妙在心傳。提起我無刃鋒鋩劍﹐怕則怕急水灘頭難住船﹐感則感黃婆勾引﹐候則候少女開蓮﹐此事難言。五千日近堅心算﹐三十時辰暗裏盤。我將龍頭直豎﹐他把月窟空懸。顯神通向猛火裏栽蓮﹐施匠手在逆水上撐船。不羨他美麗嬌花﹐只待他甘露醴泉。攻神州﹐破赤縣﹐捉住金精仔細牽﹐送入丹田。防危慮險除雜念﹐沐浴自然。面壁九年﹐才做个閬苑蓬萊物外仙。

第四

因求大道玄﹐走盡天涯畔。撇功名勢利﹐棄家業田園。萬般辛苦﹐衣破鞋穿師難面。愁則愁六七十年光陰短﹐入終南感得火龍親口傳。命俺出山﹐覓侶求鉛。徧訪名賢﹐盡是些詭計慳貪竊道玄。也是俺該有那出世因緣﹐幸遇著仗義疎財沈萬三。爭柰他力薄難全﹐俺只得把鑪火烹煎。九轉完﹐向麗春院采藥行符﹐經五載入武當山。面壁調神又九年﹐猛聽得朝命宣。欲待要不睹君王面﹐又恐怕胡尙書性命難全。駕雲直上朝陽殿﹐官家見喜悅龍顏。俺欲待口口相傳﹐恐違了

玉皇命言﹐俺只得跨風乘鸞上九天。

詠蟄龍法

漁父詞

蟄法無聲卻有聲﹐聲聲說與內心聽。神默默﹐气冥冥﹐蟄龍𨿽睡睡還醒。

蟄龍吟

睡神仙﹐睡神仙﹐石根髙臥忘其年﹐三光沈淪性自圓。气气歸玄竅﹐息息任天然。莫散亂﹐須安恬﹐溫養得汞性兒圓﹐等待他鉛花兒現。無走失﹐有防閒﹐眞火候﹐運中間。行七返﹐不艱難﹐煉九還﹐何嗟嘆。靜觀龍虎戰場戰﹐暗把陰陽顚倒顚。人言我是蒙矓漢﹐我卻眠兮眠未眠。學就了﹐眞臥禪﹐養成了﹐眞胎元﹐臥龍一起便升天。此蟄法﹐是誰傳﹖曲肱而枕自尼山﹐樂在其中無人諳。五龍飛躍出深潭﹐天將此法傳圖南。圖南一派儔能繼﹖邋遢道人張丰仙。

美金華二首

題義﹕按《參同》云﹕『古記題《龍虎》﹐黃帝美《金華》。』《龍虎》《金華》﹐皆古聖垂訓書也。丹家以金華比眞鉛﹐故《契》云﹕『卒得金華﹐轉而相因。華爲白液﹐凝而至堅。』蓋言汞得眞鉛而化液﹐入黃庭而成至寶也。又云﹕『鉛體外黑﹐內懷金華。』蓋以造丹者於黑鉛之中﹐取出白金﹐制戊戌土。名曰『美金華』﹐則金華之貴重極矣。調名取此。

金華朵朵鮮﹐無財難修煉。不敢對人言﹐各自糊盤算。訪外護未遇髙賢﹐把天機牢抱幾年。聊試驗﹐妙更玄﹐憑慧劍﹐采先天。今日方知﹐道在目前﹐才信金丹有正傳。吹的是無孔之笛﹐彈的是無弦之弦。喜的是黃芽白雪﹐愛的是首經紅鉛。飲的是延命仙酒﹐服的是返魂靈丹。做的是壺中活計﹐戲的是海底金蟾。捉將日月鑪中煉﹐奪得乾坤鼎內煎。這是我修行眞訣﹐出家手假。恨當初﹐俺無錢﹐晝夜告天也可憐﹔到而今﹐時來運轉﹐只待我行滿功圓﹐撒手逍遙物外仙。

又

金華玉蕊鮮﹐世人難分辯。長生須伏气﹐栽接要眞鉛。築基煉己﹐采後天玉液還丹。縱得了住世延年﹐還要圖金液九還。堪大眾學神仙﹐一个个盡都是盲修瞎煉﹐一程程誰曉得實究眞參﹗天地裏黃芽長徧﹐滿乾坤白華開綻﹐總待他水盡金生月正圓。我這里手提寶劍掛南山﹐誅盡了七情六欲﹐恩愛牽纏﹐掃盡了萬里浮雲﹐一塵不染。諕的那五鬼三尸心膽寒。我把陰陽顚倒顚﹐用神機暗八合周天﹐戒身心防危慮險。輕輕的搖動地軸﹐慢慢的撥轉天關﹐霹靂一聲天外天。

一訣天機《敲爻歌》云﹕『時人不達花中理﹐一訣天機值萬金』。調名

取此。

說與你﹐眞口訣﹐指與你﹐天邊月。月圓時﹐玉蕊出﹐月缺時﹐金花卸。三五按時節﹐老嫩細分別。送入黃婆舍﹐休教走漏泄。栽接栽接﹐靈龜吸盡金烏血﹔烈決烈決﹐做个蓬萊三島客。

玄關交媾曲

大道本無說﹐妙理話難徹﹐玄關一點達摩訣。上至昆侖泥丸頂﹐下至重淵湧泉穴。鉛爲母﹐汞爲爹葉的鉛汞陰陽把子結﹐奼女嬰兒一處歇。

陰陽交會曲

顚倒坎中離﹐龍虎風雲會。妙玄一點包天地﹐毫釐大小人不知﹐返三回五透天機。離歸坎﹐坎歸離﹐坎離水火運東西﹐嬰兒奼女作夫妻。陰盜陽精取坎實﹐陽伏陰精神離虛﹐三三六六分天地。這些功夫非容易﹐變乾坤漏泄先天气。

洞天淸唱六疊邱祖《靑天歌》﹕『晝夜淸童滿洞天』﹐蓋指獨露全眞

時也。調名取此。

一疊

俺則待剖開混沌包﹐劈破鴻蒙竅。俺則待覓一滴續命漿﹐尋一枝返魂艸。俺只見虎嘯气來潮﹐癸動藥生苗。會黃婆將琴豉教﹐見金公把竹板敲。不覺的丹田熱燒﹐原來是命寶歸黃道。那時節把神息勻調﹐靜觀水火交。

二疊

俺將那沒底籃仗人挑﹐俺把那沒弦琴懷中抱。俺輕輕撥正赤鳳頭﹐嘿嘿鉆入烏龜竅。擒陽气﹐過鵲橋﹐運陰符﹐急相包。忽然覺泥丸如湯沸﹐丹田似火燒。設屯蒙﹐忘昏曉﹐達四肢﹐燻蒸到。若有那魔境相招﹐俺這里只是﹐靜坐如如不動搖。

三疊

煉己將五賊平﹐換景把七情並。制伏的六欲寧﹐掃蕩的三田淨。性定自通靈﹐心虛內照明。配剛柔﹐金水稱去聲會陰陽﹐顚倒行。旣濟功成﹐萬神悉聽命。聞詔飛升﹐丹臺階已注名。

四疊

俺只待隱市廛默靜功﹔俺只待擇善地方作用﹔俺只待仗慧劍將白雪培﹐憑匠手把黃芽種﹔俺只待搬火煉眞空﹐尋光破鴻蒙﹔俺只待攝二气歸離戶﹐采一陽入震宮。學旌陽行蹤﹐沖舉乘丹風﹔仿軒轅神通﹐飛升跨火龍。

五疊

采鉛精﹐配汞苗﹐立鑪鼎﹐修玄要。奪乾坤造化機﹐會日月盈虧妙。合水火﹐左右燒﹐使魂魄﹐往來交。按四時﹐不失序﹐順八節﹐應卦爻。辧昏朝﹐明消長﹐觀天道﹐須教周天十二遭。

六疊

七返大珠明了性﹐九還金液大丹成。霹靂一聲﹐早見眞人出頂。

麗春院詞二首

麗春院內月輪髙﹐瓊樹花新破寂寥。半夜開丹竈﹐三更運斗梢。玉漢銀河誰得到﹐牛郎織女天邊笑。紫府會仙曹﹐歸去來兮俗垢消。

又

麗春院內日華淸﹐金液還丹已煉成。欲令情歸性﹐須將性合情。富貴功名休再問﹐嬰兒奼女風流甚。鑪鼎放光明﹐從此昆侖頂上行。

西江月

道在玄關一竅﹐竅包元气元精。元精元气養元神﹐神滿自然動靜。動靜三回九轉﹐周流變化乾坤。乾坤顚倒種花根﹐根發西江月正。

自題《無根樹》詞二首

鷓鴣天按此調五六二句當作三字句﹐葉一韻﹐乃是《鷓鴣天》。一本作『難

與世人條辧論』﹐以二句爲一句﹐則又似《瑞鷓鴣》也。玆兩存之。○《瑞鷓鴣》與七律體同。

道法流傳有正邪﹐入邪背正徧天涯。飛騰罕見穿雲鳳﹐陷溺多成落井蛙。難與辧﹐亂紛嘩﹐都將赤土作丹砂。要知端的通玄路﹐細玩無根樹下花。

賣花聲

無根樹下說眞常﹐六道合靈共一光。會得威音前後事﹐本無來去貌堂堂。

無根樹道情二十四首世上有《無根樹》二解﹐發明元妙﹐殆無

遺蘊﹐有志於道者覽觀之。

題義﹕無根樹者﹐指人身之鉛气也。丹家於虛無境內養出根株﹐先天後天都自無中生有﹐故曰﹕『說到無根卻有根』也。煉後天者﹐須要入無求有﹐然後以有投無﹔煉先天者﹐又要以有入無﹐然後自無返有。修煉根蒂﹐如是而已。二十四首皆勸人無根樹下細玩仙花﹐其藥物﹑气候﹑裁接﹑采取之妙﹐備載其中﹐此道情之不朽者也。

無根樹﹐花正幽﹐貪戀紅塵誰肯修﹖浮生事﹐苦海舟﹐蕩去飄來不自由。無邊無岸難泊系﹐長在魚龍險處遊。肯回首﹐是岸頭﹐莫待風波壞了舟。

又

無根樹﹐花正微﹐樹老將新接嫩枝。桃寄柳﹐桑接梨﹐傳與修眞作樣兒。自古神仙栽接法﹐人老原來有藥醫。訪明師﹐問方兒﹐下手速修猶太遲。

又

無根樹﹐花正靑﹐花酒神仙古到今。煙花寨﹐酒內林﹐不犯葷腥不犯淫。犯淫喪失長生寶﹐酒肉穿腸道在心。打開門﹐說與君﹐無酒無花道不成。

又

無根樹﹐花正孤﹐借問陰陽得類無﹖雌雞卵﹐難抱雛﹐背了陰陽造化鑪。女子無夫爲怨女﹐男子無妻是曠夫。嘆迷徒﹐太摸糊﹐靜坐孤修气轉枯。

又

無根樹﹐花正偏﹐離了陰陽道不全。金隔木﹐汞隔鉛﹐陽寡陰孤各一邊。世上陰陽男配女﹐生子生孫代代傳。順爲凡﹐逆爲仙﹐只在中間顚倒顴。

又

無根樹﹐花正新﹐產在坤方坤是人。摘花戴﹐采花心﹐花蕊層層艷麗春。時人不達花中理﹐一訣天機值萬金。借花名﹐作花身﹐句句《敲爻》說得眞。

又

無根樹﹐花正繁﹐笑貌嬌容似粉團。防猿馬﹐劣更頑﹐掛起娘生鐵面顏。提出靑龍眞寶劍﹐摘盡墻頭朵朵鮮。趁風帆﹐滿載還﹐怎肯空行到寶山﹗

又

無根樹﹐花正飛﹐卸了重開有定期。鉛花現﹐癸盡時﹐依舊西園花滿枝。對月才經收拾去﹐又向朝陽補衲衣。這玄微﹐世罕知﹐須共神仙仔細推。

又

無根樹﹐花正開﹐偃月鑪中摘下來。延年壽﹐減病災﹐好結良朋備法財。從玆可成天上寶﹐一任羣迷笑我呆。勸賢才﹐休賣乖﹐不遇明師莫彊猜。

又

無根樹﹐花正圓﹐結果收成滋味全。如朱橘﹐似彈丸﹐護守堤防莫放閒。學些艸木收頭法﹐復命歸根返本元。選靈地﹐結道庵﹐會合先天了大還。

又

無根樹﹐花正亨﹐說到無根卻有根。三才竅﹐二五精﹐天地交時萬物生。日月交時寒暑順﹐男女交時妊始成。甚分明﹐說與君﹐只恐相逢認不眞。

又

無根樹﹐花正佳﹐對景忘情玩月華。金精旺﹐耀眼花﹐莫在園中錯揀瓜。五金八石皆爲假﹐萬艸千萬總是差。金蝦蟆﹐玉老鴉﹐認得眞鉛是作家。

又

無根樹﹐花正多﹐徧地開時隔愛河。難攀折﹐怎柰何﹐步步行行龍虎窩。來得黃花歸洞去﹐紫府題名永不磨。笑呵呵﹐白雲阿﹐準備天梯上大羅。

又

無根樹﹐花正香﹐鉛鼎溫溫現寶光。金橋上﹐望曲江﹐月裏分明見太陽。吞服烏肝並兔髓﹐換盡塵埃舊肚腸。名利場﹐恩愛鄕﹐再不回頭空自忙。

又

無根樹﹐花正鮮﹐符火相煎汞與鉛。臨鑪際﹐景現前﹐采取全憑渡法船。匠手髙彊牢把舵﹐一任洪波海底翻。過三關﹐透泥丸﹐早把通身九竅穿。

又

無根樹﹐花正濃﹐認取眞鉛正祖宗。精炁神﹐一鼎烹﹐女轉成男老變童。欲向西方擒白虎﹐先往東家伏靑龍。類相同﹐好用功﹐外藥通時內藥通。

又

無根樹﹐花正嬌﹐天應星兮地應潮。屠龍劍﹐縛虎絳﹐運轉天罡斡斗梢。煆煉一鑪眞日月﹐掃盡三千六百條。步雲霄﹐任逍遙﹐罪垢凡塵一筆消。

又

無根樹﹐花正髙﹐海浪滔天月弄潮。銀河路﹐透九霄﹐槎影橫空泊斗梢。摸著織女支機石﹐踏徧牛郎駕鵲橋。遇仙曹﹐膽气豪﹐盜得瑤池王母桃。

又

無根樹﹐花正雙﹐龍虎登壇戰一場。鉛投汞﹐配陰陰﹐法象玄珠無價償。此是家園眞種子﹐返老還童壽命長。上天堂﹐極樂方﹐免得輪回見閻王。

又

無根樹﹐花正奇﹐月裏栽培片晌時。拿云手﹐步云梯﹐采取先天第一枝。飲酒帶花神气爽﹐笑煞仙翁醉似泥。托心知﹐謹護持﹐惟恐鑪中火候飛。

又

無根樹﹐花正黃﹐產在中央戊己鄕。東家女﹐西家郎﹐配合夫妻入洞房。黃婆勸飲醍醐酒﹐每日醺蒸醉一場。這仙方﹐返魂漿﹐起死回生是藥王。

又

無根樹﹐花正明﹐月魄天心逼日魂。金烏髓﹐玉兔精﹐二物擒來一處烹。陽火陰符分子午﹐沐浴加臨卯酉門。守黃庭﹐養谷神﹐男子懷胎笑煞人。

又

無根樹﹐花正紅。摘盡紅花一樹空。空卽色﹐色卽空﹐識透眞空在色中。了了眞空色相滅﹐法相長存不落空。號圓通﹐稱大雄﹐九祖超升上九重。

又

無根樹﹐花正無﹐無影無形難畫圖。無名姓﹐卻聽呼﹐擒入中間造化鑪。運起周天三昧火﹐煆煉眞空返太無。謁仙都﹐受天符﹐才是男兒大丈夫。

四時道情

春色可人可人﹐桃杏花開滿眼新。山園風物嫩﹐看來到也無憂悶。仙喜的是洞府去遊春﹐子晉先生吹玉笙﹐玉笙吹與知音聽。俺則道閒來時。焚一炷香﹐撫一曲琴。

夏賞荷池荷池﹐兩个鴛鴦水面飛。擺列成雙對﹐淸風有月閒遊戲。仙喜的是呂祖遇鍾離﹐二翁畱下長生地﹐終南山上乘雲去。俺則道閒來時﹐焚一炷香﹐下一盤棋。

秋景云疎云疎﹐遠岫蒼黃木葉枯。夜看銀河布﹐牛郎到把織女度。仙喜的是賣卜隱成都﹐君平先生挈玉壺﹐日得百錢把酒沽。俺則道閒來時﹐焚一炷香﹐看一卷書。

冬景雪飛雪飛﹐萬里關山似玉堆。和靖掩廬睡﹐天寒鶴守孤山內。仙喜的是湘子度文公﹐屢勸回頭不肯回﹐藍關路上才相會。俺則道閒來時﹐焚一炷香﹐畫一樹梅。

道情四首﹐乃吾隱終南山作以自唱者。共體帶《竹枝》﹐節節硬逗﹐看似不接﹐共妙正在不接之接也。自記。

靑羊宮畱題道情四首

覓故人天涯不見﹐嘆迷徒要學神仙。有一等守頑空的﹐有陰無陽是孤煉﹔有一等用鼎器的﹐捨死忘生談采戰。各執一端﹐玄關不知在那邊。莫把無爲來妝拌﹐盡都是空門面。怎得个云朋霞友﹐也混俗和光過幾年。訪道須要訪先天﹐先天是神仙親口傳神仙﹐神仙只在花裏眠。

又

煉黍米須要有法財兩件﹐心腹事須要托二三爲伴。怎得个張環衛共談玄﹐馬半州同修煉﹖薛道光曾把俗還﹐王重陽幸遇良緣。伯端翁訪友在扶風縣﹐達摩祖了道在麗春院。才曉得花街柳巷也正好參禪﹐再休題淸淨無爲空坐閒。訪道須要訪先天﹐先天是神仙親口傳神仙﹐神仙只在花裏眠。

又

訪明師殷勤了無限﹐都說是實授眞傳﹐某神仙同法眷。一个說補上田﹐一个說益下元。一个說守中黃是正法眼﹐更笑他兩腎中間當玄關。是這等千門萬戶也﹐百尺髙竿﹐閃了無數英賢。訪道須要訪先天﹐先天是神仙親口傳神仙﹐神仙只在花裏眠。

又

學仙的聽吾言﹐切莫要盲修瞎煉。須曉得內外陰陽﹐同類的是何物件。必須要依陰陽修出陰陽﹐依世法修出世間。順成人﹐逆成仙﹐一句兒超了千千萬。再休題淸淨無爲也﹐不得還丹總是枉然。訪道須要訪先天﹐先天是神仙親口傳神仙﹐神仙只在花裏眠。

五更道情

題義﹕『五更』須活著﹐只是功夫不息之義﹐勿謂一更是一更功夫﹑二更是二更功夫也。餘類推。

一更初獨牧靑牛﹐勿縱狂行﹐不放閒遊。我這里換景移情﹐攀花折柳﹐密煉潛修。閉六門無爲靜守﹐擒五賊有法拘囚。匹配剛柔﹐耐得春秋。炁盛神全。采藥何愁﹗

又

二更裏匹配調和﹐逐散諸陰﹐趕退羣魔。俺只要招鳳來巢﹐喚龜還窟﹐引虎歸窩。看鉛生須知謹守﹐逢月現認得眞麼。下手莫錯﹐望遠時過﹐赤水合珠﹐造化舞那﹗

又

三更中一陽才萌﹐赤縣門開﹐眞炁方升。這時節微露鉛華﹐初含玉蕊﹐半吐金精。鎖心猿龍吟云應﹐拴意馬虎嘯風生。采顆芝英﹐送入黃庭﹐封固無虞﹐百日功靈。

又

四更殘飲罷醍醐﹐乘槎張騫﹐笑煞麻姑。憑這點灌漑三田﹐融通百脈﹐潤澤肌膚。周流徧牢關土釜﹐升降畢謹守如初。念慮皆無﹐聲色盡除。溫養胎仙﹐十月功夫。

又

五更終添汞抽鉛﹐換鼎分丹﹐移丹上田。從今後陽長陰消﹐性成命全﹐體固身堅。靜調神一周漸大﹐勤面壁九載還元。行滿功圓﹐八百三千﹐與道合眞﹐便是神仙。

五更道情

一更裏﹐鉛汞全﹐三尸六賊都遊散。心猿意馬牢拴定﹐鉛鼎溫溫永不寒﹐諸魔不敢擡頭看。安神息﹐任天然﹐龍自吟﹐虎自歡。這椿妙理行持慣﹐徧身水火配離坎。成仙成聖何嗟嘆﹐要做个長生也不難。曾記得火龍直指得還丹﹐逍遙自在﹐自在神仙。

又

二更裏﹐丹詔來﹐乘龍跨鳳春霄外。大還到手人人愛﹐方信金丹好藥材。母見嬌兒共一堆﹐安穩睡﹐且妝呆。淸虛地﹐不染埃﹐從今滅卻冤家債。做一个長生不老﹐養就了杏臉桃腮。

又

三更裏﹐活子時﹐仙家美景現華池。靈龜吸盡金烏髓﹐丹鳳銜來玉兔脂。玄明酒﹐醉如癡﹐羣陰盡﹐艷陽期。一枝春色金花剛﹐佳人有意心相許﹐郎君把玩兩情怡。得遇了還元返本﹐壽與天齊。

又

四更裏﹐更漏深﹐鉛生癸後陰陽分。正值一弦金水滿﹐恰似鶯花二月春。不貪財﹐不愛名。飲瓊漿﹐聽玉音。碧天連本淸波淨﹐虛白堂前拴意馬﹐無影樹下鎖心猿。三回九轉眞人現﹐得遇了先天大道﹐壽比干坤。

又

五更裏﹐采得他﹐功名富貴都拋下。一心盼望蓬萊景﹐十洲三島便爲家。免欲火﹐無牽掛﹐這長生﹐在自家。養育恩情休要差﹐逢人莫說艱難話﹐刀兵虎全然不怕。任你是艷色垂簾﹐再不戀路柳墻花。

五更道情

一更裏﹐入禪房﹐淸淨身心不用忙﹐心猿意馬休輕放。守定靈臺白玉光﹐無事眞人裏面藏。主翁端坐昆侖上﹐黃婆勾引入洞房。嬰兒奼女配成雙﹐三家會合曲江上。

又

二更裏﹐上蒲團﹐思念父母未生前﹐本來面目常發現。采取先天補後天﹐三關運轉至泥丸。華池神水頻吞咽﹐水火相交暖下田。偃月鑪中至寶煎﹐三回九轉把丹煉。

又

三更裏﹐一陽生﹐坎離交媾結婚姻﹐無牽無掛常淸淨。海底泥牛直上奔﹐綿綿一炁透昆侖。金水夫妻來交並﹐白雪長生在黃庭。煉就金丹不壞身﹐方才識透玄關性。

又

四更裏﹐覓宗風﹐西來大意在其中﹐時時常把功夫用。皓月當空徹頂紅﹐照看自己主人翁。方知鑪內鉛投汞﹐玲瓏塔裏現眞宗。金丹煉就了眞空﹐千年萬載身不動。

又

五更裏﹐合天機﹐玄關一竅少人知﹐誰人識得生死地﹗全憑戊己產嬰兒﹐金光燦爛現牟尼。至寶收在丹田裏﹐養就靈根與天齊。陽神妙體同太虛﹐黍珠一粒包天地。

五更道情

靜中觀面觀象﹐搜尋道竅根源。太乙鑪中運周天﹐三昧眞火鍛煉。箭射九王鐵鼓﹐三關運轉泥丸。挐著寶月配日眠﹐此時鉛汞相見。

右調《西江月》。按此乃古仙詞唱﹐祖師借來作《五更道情》引首﹐故仍之。

一更裏﹐馬穩莫放猿猴跳。气靜神淸﹐自然心地掃。看守黃庭﹐運轉先天道。淸靜閒觀﹐透出玄中妙。乘一時才心定﹐性在天邊海底命﹐悟著靑銅鏡。靑銅鏡﹐無象光明鐵陀硬。你看你﹐變乾坤﹐采日精﹐盡都聽﹐法王令。

又

二更裏﹐鑪內萬朵蓮花放。煉就黃芽﹐一點從天降。死中撥活﹐無象卻有象。普照十方﹐到處皆明亮。看天溝明耀耀﹐牧放羣羊拍手笑﹐早把云夢跳。云夢跳﹐腳踏靈臺髙聲叫。你看你﹐領金牌﹐把名表﹐得證了﹐無爲道。

又

三更裏﹐調理巍巍全不動。一枕孤眠﹐識破黃梁夢。白鴉來朝﹐太極光明洞。海水枯漧﹐顆顆珍珠弄。紫陽宮獨自立葉利﹐水晶宮裏閒遊戲。好个九品無生地﹐都帥大堂金剛列。你看你﹐上天梯﹐怎得知﹐珊瑚石﹐眞琉璃﹖

又

四更裏﹐猛勇要把魔王戰。無象宮中﹐使出雙尾劍。戰退魔王﹐萬里成一片。體貌縱橫﹐又入蓬萊院。這消息誰知道﹐自己思量自己笑。好个玄中妙﹐玄中妙﹐一副棋子盤中鬧。你看你﹐士相卒﹐擺列炮﹐進車馬﹐將軍照。

又

五更裏。方醒自覺心開悟。急緊加功﹐再進竿頭步。奔到紫陽宮﹐透出漕溪路。這些功夫﹐等閒休分訴。提金容把劍首﹐自已收給休教漏。放出蛟龍鬥﹐蛟龍鬥﹐莫把羊兒饑餓瘦。你看你﹐堤防很﹐賊不偸﹐守走了﹐周天候。

五更道情

倒捲黃河一脈通﹐養來柔弱似嬰童。世人若問長生路﹐笑指蓬萊碧海東。

一更裏﹐修行要仔細﹐休教意馬走東西﹐走東西。猿猴鎖在方寸地﹐這靑牛老子能騎﹐重一句﹐下仿此。金丹花兒勾一﹐寶劍插在鑪裏。龍虎交﹐會坎離﹐水火顚倒成旣濟。金丹花兒快樂念﹐念上一聲佛﹐南無混沌世界佛﹐南無花開葉兒落。花開花落﹐比陽生陰盡之時。若是凡花﹐則花開葉亦生矣。餘仿此。

又

一更裏﹐修行提正念﹐十字街前煉金丹﹐煉金丹。不用水火不用炭﹐只要悟打坐參禪。金丹花兒勾二﹐黃婆引去嬰兒。上泥丸﹐透玄關﹐嬰兒奼女兩團圓。金丹花兒快樂念﹐念上一聲佛﹐南無釋迦牟尼佛﹐南無花開葉兒落。

又

二更裏﹐修行要團圓﹐奼女嬰兒在兩邊﹐在兩邊。黃公黃婆爲媒眷﹐將二家結就因緣。金丹花兒勾三﹐說起生死不難。說不難﹐卻又難﹐不在身邊在那邊。金丹花兒快樂念﹐念上一聲佛﹐南無西方如來佛﹐南無花開葉兒落。

又

二更裏﹐修行要心專﹐手提一根無影劍﹐無影劍。六賊趕至魔王殿﹐將三尸斬首目前。金丹花兒勾四﹐我今遇著明師。與咱指一條路﹐時時刻刻用功夫。金丹花兒快樂念﹐念上一聲佛﹐南無大肚彌勒佛﹐南無花開葉兒落。

又

三更裏﹐修行要防危﹐休將六賊搬弄你﹐搬弄你。聚气凝神總下移。燒紙錢送將出去。金丹花兒勾五﹐我今得了功夫。采先天﹐補後天﹐滚出雲門天外天。金丹花兒快樂念﹐念上一聲佛﹐南無接引準提佛﹐南無花開葉兒落。

又

三更裏﹐修行莫漏機﹐黃河倒卷上天梯﹐上天梯。玄關站定靑牛蹄﹐顚倒顚取坎塡離。金丹花兒勾六﹐獅子煉成火猴。我今想﹐去雲遊﹐翻過甲子到瀛洲。金丹花兒快樂念﹐念上一聲佛﹐南無十八羅漢佛﹐南無花開葉兒落。

又

四更裏﹐修行要用心﹐雙樹林中點慧燈﹐點慧燈。照見世尊他去﹐極樂國門前等一等。金丹花兒勾七﹐空中有人提攜。騎靑牛﹐過玄關﹐煉顆金丹圓又圓。金丹花兒快樂念﹐念上一聲佛﹐南無燃燈古老佛﹐南無花開葉兒落。

又

四更裏﹐修行要用功﹐須看西南起巽風﹐起巽風。水火旣濟顚倒用﹐將藥火齊入鑪中。金丹花兒勾八﹐嬰兒奼女榮華。主人翁﹐認得他﹐打成一片是作家。金丹花兒快樂念﹐念上一聲佛﹐南無大鵬金翅佛﹐南無花開葉兒落。

又

五更裏﹐修行金雞叫﹐迷人不是這條道﹐這條道。鐵樹開花蕊不少﹐完滿了自有根梢。金丹花兒勾九﹐說起人人皆有。說起有﹐卻又無﹐說無說有永不休。金丹花兒快樂念﹐念上一聲佛﹐南無孔雀明王佛﹐南無花開葉兒落。

又

五更裏﹐修行太陽紅﹐須防火候一場空﹐一場空。霞光萬道金蓮湧﹐完滿了自然成功。金丹花兒勾十﹐我今來在家裏。見主人﹐笑嬉嬉﹐我問眞人在那里﹖金丹花兒快樂念﹐念上一聲佛﹐南無長耳定光佛﹐南無花開葉兒落。

念罷五更到天明﹐正東閃上小桃紅﹐小桃紅。東生西落催人老﹐躲三災報答師恩。金丹花兒勾十一﹐我今來在深山裏。搭一座﹐艸茅庵﹐降龍伏虎自然寬。金丹花兒快樂念﹐念上一聲佛﹐南無阿彌陀佛﹐南無花開葉兒落。

念罷五更一坦明﹐一道紅光是至眞。黃龍透出三關頂﹐到今日跨鶴飛升。金丹花十二一齊開﹐玉皇老子丹書來。穿仙衣﹐化蓮臺﹐煉就金身全不壞。念﹐念上一聲佛﹐南無無量受福佛﹐南無花開葉兒落。

九更道情時無九更﹐而此以『九更』名者﹐更﹐更去聲﹐言更番修煉﹐

以成九轉之數也。

生我之門死我路﹐幾个惺惺幾个悟﹖夜來鐵漢自思量﹐長生不死由人做。

按此乃鍾祖句﹐亦祖師引來以作《九更》起首者。

一更裏﹐回心向善﹐爲生死其實艱難。自從離了古靈山﹐混沌初分下世間。西方有本﹐丟下根原。來在東土﹐性命落凡。失迷了﹐老母當初未生前。

又

二更裏﹐成人長大﹐城市中立下根芽。如饑知渴知上下﹐不知生死何處發﹗二房居住﹐不識眞假。不修出路﹐只顧眼下。順六賊﹐壞了自己主人家。

又

三更裏﹐邪淫休念﹐牢鎖定意馬心猿。花街柳巷少貪頑﹐別人妻女成婚眷。盡是破戒﹐盡是魔纏。二鬼來勾﹐不敢倒看﹐入地府﹐那時難見如來面。

又

四更裏﹐賢愚難辧﹐惺悟的識破機關。看見世人不久遠﹐百歲光陰急如箭。及早回頭﹐正是中年。拜求明師﹐口訣相傳﹐指與你﹐從前本來娘生面。

又

五更裏﹐皈依如來﹐爲生死斬斷恩愛。觀見世事好傷懷﹐恐怕惹下輪回債。心猿鎖定﹐休教損壞。提出正念﹐無邊無界﹐趁香風﹐及時正好早歸來。

又

六更裏﹐細認本宗﹐將猿猴鎖在房中。若來若去莫放松﹐晝夜掛劍守深宮。四門上鎖﹐壓定妖風。看破紅塵﹐盡是浮空﹐主人翁﹐時時常把眞經誦。

又

七更裏﹐要脫塵埃﹐多承了恩師攜帶。受持三規並五戒﹐發下洪誓永不開。世事皆小﹐生死事大。斬斷輪回﹐金剛不壞﹐滚浪裏﹐現出一枝白蓮來。

又

八更裏﹐把守眞鉛﹐古彌陀倒坐玄關。呼吸元陽上下轉﹐前後三三一擔擔。黃河倒捲﹐泥牛耕田。鵲巢灌頂﹐地湧金蓮﹐須彌頂﹐透出一道靈光現。

又

九更裏﹐苦煉三家﹐紅鑪中火候不差。無影樹下現金花﹐性命二字兩頭髮。三車搬運﹐趙州斟茶。去到西方﹐參拜佛家﹐小嬰兒﹐見娘呵呵喜笑煞。

嘆出家道情七首

《出家》七首﹐羽流多套襲以爲己作﹐又有疑爲羅洪先所作者﹐非也。末篇云﹕『五十二句玄中理﹐明明白白說與君』﹐蓋指道情歌也。據此觀之的系丰師傳無疑。繼閱汪本﹐更爲可證。

嘆出家﹐到也奇﹐看破了世路云泥。一心不染紅塵事﹐任憑他浮名美利﹐任憑他愛子嬌妻。勞形不如歸山去﹐俺怎肯終日奔馳﹖俺怎肯終日尋思﹖修行當發衝天志﹐做一个慷慨男子﹐打破了生死機關﹐無煩無惱無優慮。

又

嘆出家﹐到也幽﹐斷卻了妄念憂愁。人生那得無塵垢﹐俺怎肯圖利貪求﹖俺怎肯空自罷休﹖斷然不落無常手﹐發洪誓去把師求﹐發洪誓時把眞修。自然有日丹成就﹐任憑我跨鶴乘舟﹐任憑我散步優遊﹐眞玄道妙誰參透﹗

又

嘆出家﹐到也深﹐學些兒借假修眞。行住坐臥把眞心定﹐愛的是養气提神﹐喜的是木降金升。靈光現出圓如鏡﹐頃刻間竅竅通靈。黃河水運轉昆侖﹐自然認得眞玄化。

又

嘆出家﹐到也玄﹐看破了打坐參禪。主人現出是何物件﹐玄中理默默無言﹐動靜處添汞抽鉛。如癡如醉神不倦﹐進火時文武相煎﹐溫養時子後午前﹐水火旣濟同烹煉。

又

嘆出家﹐到也精﹐準備若猛將彊兵。堤防六賊來搬運﹐任憑他駕霧騰雲﹐任憑他慣戰能爭﹐全憑妙用將他勝。舉慧眼萬騎齊奔﹐提慧劍斬斷魔精。三尸束手魔王順。現出了赤膽忠心。自然見富國安民﹐一戰功成皆寧靜。

又

嘆出家﹐到也髙﹐學了些散淡逍遙﹐順逆顚倒﹐通玄妙。一飄飯能喫多少﹐三杯酒面象仙桃﹐花街柳巷呵呵笑。小葫蘆常掛在腰﹐萬靈丹帶上幾包﹐到處與人行方便。遇緣時美酒佳肴﹐淡薄時飲水簞瓢。富貴窮通由天造﹐任憑他身掛紫袍﹐任憑他駿馬金貂。轉眼難免無常到﹐三寸气縹縹緲緲﹐一家人哭哭叫叫﹐那管你子賢孫孝﹗算將來修道爲髙﹐延年壽病減災消。無憂無慮無煩惱﹐等時來到步雲霄﹐會八仙去上仙橋﹐那時方顯玄中妙。

又

嘆出家﹐到也眞﹐洗心源必要淸淨。玄中理方可見明﹐修眞養性誰來問﹖俺也曾過了些崎山峻嶺﹐走了些州縣府城﹐大都廛市和光混。有一等不犯腥﹑不犯淫。有一等寬懷忍气財分明﹐西南國上把朋來敬。昔日理醉似昏昏﹐醒眼看四海蒼生﹐紅塵滚滚金花嫩。天邊月誰人認眞﹖世上事那件分明﹖人人抱著个修仙興﹐五十二句玄中語﹐明明白白說與君。拜明師要訪髙人﹐殷勤了才得長生贈。

天邊月道情九首取天邊月出庚之義

天邊月﹐月影明﹐照見人間似覆盆﹐覆盆多少冤家陣。累劫修才得人身﹐失卻了萬劫難尋﹐難尋八寶眞如性。貪妻子羊伴虎羣。誇富貴倚勢欺貧。欺貧還有天報應。到不如跳出紅塵﹐拜明師早去修行﹐那時自有仙家分。

又

天邊月﹐月影幽﹐貪戀榮華誰肯休﹐不休那得仙緣湊。嘆世人﹐系孤舟﹐好一似水上浮漚﹐浮漚散卻難依就。到不如早早回頭﹐拜明師倒跨靑牛﹐積功累行丹成後﹐守志時四海雲遊﹐得志時步上瀛洲﹐那時節姓名才上金階奏。

又

天邊月﹐月影寒﹐要做神仙也不難﹐不難要把三尸斬。降龍缽口口相傳﹐伏虎盂妙訣難言﹐難言莫與匪人顯。大神通火裏栽蓮﹐髙匠手逆水撐船﹐逆水撐船休要亂。主人翁掌定風帆﹐浪滚中采取眞鉛﹐那時方赴靈霄殿。

又

天邊月﹐月影髙﹐有个神仙駕鵲橋﹐鵲橋路險大難到。黃庭宮采取藥苗﹐銀河內長有水潮﹐水潮方顯玄中妙。有牛郎降下天曹﹐那織女忙把手招﹐牛郎織女同歡笑。願上天賜一个黃婆﹐好姻緣恍惚相交﹐功完行滿天書詔。

又

天邊月﹐月影孤﹐修行人﹐大丈夫。大丈夫才入修行路﹐張仙姑曾拜呂祖。有龍女獻上寶珠﹐寶珠擁出嫦娥護。泥丸宮降下瓊酥﹐如珠橘釀酒醍醐﹐醍醐到口如甘露。進陽火要退陰符﹐入丹田牢牢封固﹐那時自有通天路。

又

天邊月﹐月影飄﹐有个神仙品玉蕭﹐玉簫品出通天竅。地天泰不動不搖﹐顚倒用手假要髙﹐手假髙方顯玄中妙。白雪飛飛上九霄﹐黃芽長長就靈苗﹐先天奧妙誰知曉﹗滚盤珠難畫難描﹐牟尼殿緊固堅牢﹐那時方把師恩報。

又

天邊月﹐月影低﹐十八弟子戲牟尼﹐牟尼竟入長生地。西來意如醉如癡﹐觀自在淸淨無爲﹐無爲妙用有爲起。鉛投汞壽與天齊﹐水火交永保無虞﹐三尸縮首魔王避。延壽酒﹐不用杯﹐甜如蜜﹐自飲刀圭﹐醺醺去赴蟠桃會。

又

天邊月﹐月影圓﹐古松樹下悟眞玄﹐眞玄只許自家見。鸞風飛騰在髙山﹐鸚鵡唱守在泥丸﹐泥丸得見嬰兒面。銜月華不後不前﹐抱日眠無地無天。無天反做玲瓏殿﹐願上天賜陣淸煙﹐抱黍米升上云端﹐那時方赴靈霄殿。

又

天邊月﹐月影無﹐無相無形難畫圖﹐畫圖難入修行譜。無名姓卻聽招呼﹐無方體誰認親疎﹖親疎妙用全不露。無念時何用工夫﹐無想處本體如如﹐如如才是娘生路。無色界有條眞路﹐無掛礙有个仙都﹐那時才把彩雲步。

一掃光道情十二首

一掃光﹐照見眞﹐拍拍滿懷都是春。玉非寶﹐珠非珍﹐北邙路兒不隨身。有象有形皆是假﹐無聲無臭始爲眞。身非道﹐道非心﹐莫把身心當眞人。

又

一掃光﹐照見君﹐花前月下醉醺醺。文非字﹐學非文﹐東君笑人寡見聞。桃紅柳綠李花白﹐一揮而就不思尋。人紛紛﹐物紜紜﹐無異於人自超羣。

又

一掃光﹐照見帝﹐神化機關一旦契。魚自躍﹐鳶自飛﹐造化何常潛算計﹗气化形生基始兆﹐一點沖和歸根蒂。包虛空﹐生天地﹐一見百事自如意。

又

一掃光﹐照見主﹐豁然洞觀來時路。陸乘車﹐水舟渡﹐不移一步天堂處。頃刻而成理最眞﹐立躋聖域語非誤。不窺牖﹐不出戶﹐便知天下有把握。

又

一掃光﹐照見生﹐一點沖和二五精。性卽理﹐命卽情﹐氤氳妙用一時成。迷時取之頭頭錯﹐悟後拈來處處神。死自死﹐生自生﹐培由栽兮覆由傾。

又

一掃光﹐照見靈﹐朝遊幕宿玲瓏亭。醒也寧﹐睡也寧﹐春來無處不靑靑。達聰不聽有弦琴﹐明目須讀無字經。毋恍惚﹐毋窈冥﹐常寧常靜常惺惺。

又

一掃光﹐照見一﹐一貫一畢一歸一。聖也一﹐賢也一﹐天地萬物無非一。人間百慮皆一致﹐天下殊途同歸一。仙也一﹐凡也一﹐一了百當自簡易。

又

一掃光﹐照見心﹐儒書佛典仙子經。盡贅癅﹐皆附癭﹐都是各道其道人。立圖設像枉費心﹐巧譬曲諭徒鼓唇。不執迹﹐不泥文﹐卽是神而明之人。

又

一掃光﹐照見明﹐混沌初分焉有文﹗秦焚書﹐漢注經﹐注經經亡焚書存。心口相傳文字授﹐總是無事惹事情。無衣缽﹐無劍琴﹐才算一塵不染人。

又

一掃光﹐照見仙﹐始信通字是彊言。竅非妙﹐牝非玄﹐非水非火非汞鉛﹐也無無極合有極﹐也無先天與後天。性歸命﹐命歸天﹐復命歸根混沌前。

又

一掃光﹐照見佛﹐須知彼岸無有佛。佛非心﹐心非佛﹐枉自持齋念彌勒音六。莫把靈山當佛地﹐除卻靈山別有佛。圓陀陀﹐光灼灼﹐千聖不傳這一著。

又

一掃光﹐照見聖﹐通天徹地一輪鏡。靜中動﹐動中靜﹐一任萬物不相侵。花開花落地自貞﹐云來云去天常淨。正大光﹐光大正﹐分而能合定能應。

鷓鴣天

戰魔須戰睡魔先﹐此是修行第一鞭。目下辛勤熬一夜﹐壺中日月換千年。築基事﹐志要堅﹐須憑玄牝覓玄玄。神歸气復成丹體﹐然後開鑪講煉鉛。

五更道情

一更裏﹐萬事休﹐抖精神﹐坐牀頭。巍巍不動主人守﹐偃月鑪中黃芽逗﹐七寶林中正液流﹐眞陽一撞三關透。頃刻間水火旣濟﹐灌泥丸降下重樓。

又

二更裏﹐心要堅﹐三尸神﹐在目前。七情六欲來磨煉﹐目前仗起靑鋒劍﹐倒跨白牛走上山﹐陽神去把陰兵戰。頃刻間水火旣濟﹐一霎時撞過三關。

又

三更裏﹐要持行﹐采先天﹐兔逢鷹。杳冥之內來眞信﹐鉛汞相投歸鑪鼎﹐取坎塡離入內庭﹐黃婆用意相勾引。頃刻間水火旣濟﹐六月天井底成冰。

又

四更裏﹐用功勤﹐要髙提﹐智慧燈。方把虎龍擒得定﹐紫陽雙修性與命﹐散則成炁聚成形﹐九還七返眞人認。頃刻間水火旣濟﹐退陰符煉就陽神。

又

五更裏﹐莫放參﹐將白牛﹐趕上山。嬰兒出見明珠現﹐金丹一粒如珠點﹐收來放去任回還。尸賊鎖在空王殿。頃刻間水火旣濟﹐百日功老變童顏。

玄機問答前見羽流抄本﹐有三丰先生自問自答二條﹐極爲玄妙。或以爲永

樂遙問﹐而先生遙答之者﹐是亦一說也。

其間云

『者道人﹐開口就講道﹐我問你﹐者呼吸誰收誰閉﹖誰舉誰提﹖父母未生時﹐者一點眞陽動靜﹐在那里修根養蒂﹖在那里立命安基﹖你與我講个元音﹐明个道理﹐切莫要錯講糊支﹗』

其答云

那道人稽首﹐便答道﹕『你看我﹐者呼吸自收自閉﹐自舉自提﹔父母未生時﹐那一點眞陽動靜﹐在虛無內修根養蒂﹐虛無內立命安基。者是咱講的元音﹐明的道理﹐又何必指東猜西﹗』

張三丰先生全集卷五

漢嘉長乙山人李西月重編

張道淵子深氏敬書

閬中朱道生晚成子敬刊

侄瑛春城

朱瓚素園仝校字

男璜蟠溪

雲水前集序

《雲水前集》者﹐我三丰先生在元﹑明間所作者也。永樂時﹐胡廣等收入《大典》之內﹐世間少得其本。嘉靖中﹐詔求方書﹐仍從《大典》中翻出梓行﹐頒示國師等等。錫齡於康熙五十九年﹐得此本於揚州書肆﹐寶而藏之。卽花谷藏書也。後有起者﹐將此板刊出﹐必能傳其人﹐讀其詩﹐知先生之淸風髙節爲不可及也。

圓通弟子謹識

雲水前集

大峨遇夢九觀察口占贈之

上界神仙吏﹐人間大隱來。爲民祈雨降﹐何日禦風回﹖石向蓬山臥﹐桃會閬苑栽。功成歸去好﹐早早煉靈臺。

赴西池仙會

十洲三島會羣英﹐跨鶴驂鸞到碧城。劍佩聲飛琳闕遠﹐鑪煙气繞貝宮淸。黃金殿上翻金籙﹐白玉堂前奏玉笙。照室明珠千萬顆﹐修身自幸得長生。

天外來

天外來﹐天外來﹐衣冠全不染塵埃。鶴背翻云空宇宙﹐龍涎噴泉雨出山隈。

洲峨眉小雷門

行空野外入云根﹐自有靑松鎖洞門。石壁倒流千丈水﹐道人淸坐釣磯溫。

又

白雲深處復閒行﹐鐵笛橫吹嶂有聲。樵子尋余尋不得﹐化爲奇石古先生。

訪夢九石堂溪上淸暉精舍

綠陰門掩道人家﹐煙篆隨風一縷斜。洞裏酒香流竹葉﹐溪邊春過失桃花。只餘我輩顏長好﹐縱遇塵埃幔可遮。到此乾坤眞別有﹐山林試馭五云車。

快快吟

快快快﹐紅塵外。閒閒閒﹐白雲間。妙妙妙﹐松崖一聲嘯。來來來﹐蓬鳥島花開。

石室山用五言全仄書石上

盡日坐石室﹐古洞自寂寂。竹隱數萬筍﹐綠徑少過客。鳥語喚卓午﹐气靜向翠壁。踏到水澗外﹐鹿步響木葉。忽見伐木者﹐對面兩靜立。問我姓與字﹐一笑不可識。

過圓通靜室

今夕春風分外淸﹐風采畫閣響檐鈴。落花滿地何人識﹐呼起紅燈照綠欞。

題夢九丹房集古

樓觀滄海日﹐壁掛昆侖圖。大隱在朝市﹐塵中一丈夫。

鬧中苦

鬧中苦況極淒涼﹐塵海悲歌泣數行。世事如棋不易著﹐人情似膽最難嘗。問誰解得風波險﹐遊子相逢面目蒼。我願浮生多息足﹐白雲深處樂無央。

靜中樂

靜中樂事倩誰傳﹐魚鳥親人暮欲顚。野步安閒眞福地﹐山居快活卽壺天。將云補嶂浮靑竹﹐引水通池養白蓮。都是一般淸意味﹐誰知幽客自陶然。

畱題天竺院賜葉居士

將去又畱半刻談﹐春風回繞徑三三。不知門外閒花落﹐細撥鑪灰坐小庵。

山行

細雨空蒙碧嶂深﹐好山無數影沈沈﹐蕭然野寺人蹤少﹐艸滿仙壇靜道心。

自述與汪子

做盡瘋狂妝盡呆﹐歸眞守道遠塵埃。風波險處抽身轉﹐水月光中鑑面來。山頂時聞元鶴嘯﹐石頭小坐白雲陪。者般景象誰能得﹖說與同門笑眼開。

采蓮歌

蓮葉蓮花正滿塘﹐納涼人坐水中央﹐忽聞艇子撐煙外﹐蕩得芙蓉滿澗香。

聽夢九子思敏讀書

最宜聽是讀書聲﹐隔院傳來字字明。楊柳當窗艸滿地﹐春宵雨過一齋淸。

籋云歌賜夢九

君莫羨鴻行遠鶴翥空﹐君奠誇豹披霧虎嘯風。聽我歌一曲﹐其气更熊熊。渥窪余吾生靑龍﹐是名天馬馬之雄。西涉流沙數萬里﹐一蹴上與靑雲通。雲程迢迢﹐雲气蒙蒙﹐云衢渺渺﹐云影溶溶。忽然幾陣罡風吹入四蹄上﹐直踏十三萬仞來蒼穹。噫嘻乎﹗快不可追﹐髙不可及﹐怕有仙之人兮與爾長相後。

禦鳳吟

生不願歌大風懷壯士﹐亦不願乘長風破萬里。嘗願身如古列子﹐仙乎仙乎其樂只﹗今日道成有如此﹐飄飄然﹑泠泠然﹑浩浩然﹐憑虛禦風而不知其所止。

能仁院畱題

漠漠連朝雨﹐蒙蒙萬樹云。江聲隨岸轉﹐漁唱隔溪聞。天地詩中大﹐樓臺畫裏分。綺窗斜倚處﹐仙客遠塵氛。

晚晴

小雨收回遠嶂靑﹐晚來秋气滿中延。明朝縱有晴光到﹐也帶淸涼入翠屏。

靜室

地隔紅塵隱綠蘿﹐靜中時聽雨聲多。來朝旭霽開空碧﹐笑策云駢上大羅。

題夢九院中

小乾坤裏大乾坤﹐中有吾家不二門。勸汝世間求道客﹐休從塵海走渾渾。

初秋夜行千風寺聽人彈琴

新雨滌殘暑﹐早秋生嫩涼。夜遊黃葉寺﹐人唱白雲鄕。梵磬沈方丈﹐龕燈照法堂。愛他彈綠綺﹐淸韻自瑯瑯。

紫芝洞題石

江云濕﹐江天碧﹐煙外鐘聲初歇。木蒼蒼﹐山寂寂﹐掛杖閒觀如鶴立。洞門瑤艸封丹室﹐靜中誰識古仙客﹖

晚景

月黑山深虎嘯風﹐壯夫行過劍光紅。神仙采藥歸來晚﹐聽得樵歌唱水中。

長淸院

春雨春煙兩度遊﹐都於小院暫勾畱。乾坤事事皆如寄﹐花酒閒吟樂自由。

示夢九

得劍除煩惱﹐彈琴引靜機。道心從此悟﹐流水過漁磯。

山行戲裝地仙狀

披煙容過蓑衣嶺﹐冒雨人歸斗笠山。莫道龍蛇捉不住﹐長歌已在白雲間。

山行夜過淸暉閣

拍手時吟嘯﹐徐徐度翠微。千崖新雨洗﹐萬嶂濕雲飛。夜閣琴聲靜﹐秋階艸色肥。泠然淸興運﹐倚樹立巖扉。

九峯山

渡江飛上翠微顚﹐九頂蒙蒙秀入煙。我自淸音亭畔望﹐東來一鶴似坡仙。

閒眺

山借雲霞藏峻骨﹐水將舟舫送行人。乾坤一覽饒吟興﹐造物原來各有因。

初春

春風送我鶴車馳﹐又到仙壇小集時。新李初含雪白蕊﹐嫩桃都放水紅枝。來年乍別重相聚﹐今日齊逢笑詠詩。不用拘拘守繩尺﹐乾坤煙景盡堪思。

嶽陽樓晚步

虫聲喞喞透窗幽﹐一片新涼已似秋。殘雨尙聞檐際落﹐莫將長笛倚髙樓。

歸去來

歸去來兮歸去來﹐蓬宮雲散月華開。身騎黃鶴九千里﹐到此丹臺半夜才。

石帆山髙道士艸庵

淸夜焚香愛我廬﹐蒲團打坐樂何如。月光飛到秋窗外﹐笑捲疏簾看道書。

又

云擁寒山山擁廬﹐道心澄靜自如如。鶴間虎臥松崖下﹐采藥歸來又讀書。

維揚口占三絕

秋山隱隱水迢迢﹐放艇閒吟廿四橋。綠柳千行鴉萬點﹐夕陽紅處聽吹簫。

又

瓜步潮聲挾雨聲﹐秋隨鴻雁到蕪城。祇今明月二分夜﹐猶愛吳儂度鳳笙。

又

人生到處足遨遊﹐莫把塵埃老黑頭。手握金丹抵萬貫﹐公然跨鶴出揚州。

遊陳道士菊軒

路轉東籬一杖斜﹐晴光滿地照黃花。綠樽映日像素亮﹐烏帽臨風寫孟嘉。三徑艸生塵迹少﹐兩畦煙散野陰遮。道人負手行歌處﹐不見峯蠻露髻了。

詠紅葉示人

艸木無情卻有情﹐丹楓烏栢可憐生。登樓笑指寒山醉﹐倚檻初疑小雪晴。眞气已枯空有色﹐夕陽相對總無聲。峯間獨愛梅花好﹐守白淩霜體自貞。

西峯亭

夜月歸來客掩關﹐江亭流水響空山。倚樓長嘯鶴聲起﹐天外孤煙嶺上還。

山中吟

山中古日月﹐壺裏大春秋。願他急早賦宜休﹐若不休時總是愁。愁﹐愁﹐愁﹐白了人頭﹗

臣瀘硤子中行

橋窄讓人先過去﹐天空由我獨飛行。新詩兩句傳心迹﹐又見吹來海月淸。

遊戲

來來往往原無礙﹐往往來來度有情。醉跨蒼龍遊玉字﹐閒呼白鶴到瑤京。上天陪得髙眞坐﹐下地能隨丐者行。木葉做衣云作笠﹐神通自在屬先生。

廬山雨後題石

飛瀑懸崖石﹐一落一千丈。驟雨洗煙嵐﹐一峯一擠嶂。海風吹我來。山云隨我上。頭簪瑤艸花﹐口誦漁家唱。拍掌而登樓﹐幽閣琴聲亮。信筆寫龍蛇﹐字字作活像。欲識我爲準﹐筆架峯頭望。

過三香閣贈居

喤喤虎嘯出山岡﹐課課魚聲響佛堂。最是梅花疎月外﹐儒書讀到五更長。

與夢九

我唱無根卻有根﹐琪花瑤艸欲封門。洞中藏得小天地﹐睡到盤陀石上溫。

能仁院

風捲殘黃落滿山﹐老僧晏坐掩柴關。蠟梅一樹香於雪﹐白晝無人我更閒。

遊南峯

山如好友常謀面﹐水似行人屢掉頭。綠黛重重波曲黃﹐教儂一步一勾畱。

題陳道人像

捲簾相與看新睛﹐小閣茶煙气味淸﹐朗湧《黃庭》書一卷﹐梅花帳裏坐先生。

又

先生丰度自髙寒﹐頭戴方巾兩足盤。欲向晴山看雪露﹐起身攜杖掛蒲團。

梅嶼

北風吹雪古云寒﹐嶺上梅花此際看﹐三百樹頭飛片片﹐一時回舞到林端。

馬蹄月

馬蹄月﹐馬蹄月﹐人事奔波﹐勞勞碌碌。不識紅塵苦﹐豈識淸虛樂﹗淸虛樂﹐蒲團打坐﹐焚香一炷﹐彈琴一曲。

黃山題石

天外風吹鶴﹐池中水見龍。我今長嘯去﹐三十六雲峯。

石生泉

鑿石得淸泉﹐泉流仍洗石。戴笠出山來﹐一笑空煙碧。吟峭

天亭山

亭亭天亭峯﹐跨鶴上崖去。空山靜無人﹐獨與云相遇。

自題畫像

風日淸於酒﹐水雲淡若詩。乾坤壺裏坐﹐這个老仙師。

四言

性田無翳﹐心地自明。雨餘山色﹐歷歷空靑。

再過臺城

再訪臺城路﹐重搖兩槳遊。鴉啼疎柳岸﹐蟬噪六朝秋。曲水環京口﹐奇峯抱石頭。靑鞋無皂帽﹐笑眼對輕鷗。

遊戲吟

遊戲紅塵下翠微﹐神仙事業只慈悲。平心什物原非有﹐信手敲詩不用推。龍气運舒云片片﹐鶴聲髙詠家累累。願人共梧長生理﹐天海飛吟樂唱隨。

題圓通綽綽山房

有餘退步畱遐福﹐無事抽身乃達人。淡雨微雲風蕩漾﹐鶯花天气正靑春。

又

花到二分逾秀勁﹐月當十四已團圓。及時兩字人能會﹐使得逍遙快樂天。

雲水後集序

《雲水後集》者﹐錫齡與先生相遇後所作者也。先生神遊天海﹐興好朗吟。或來劍南道署﹐必有新詩垂示。集而抄之﹐裒然成捲﹐異日與《前集》並刊﹐以志先生鴻印﹐庶幾見我先生之神妙也夫。

圓通弟子謹跋

雲水集

登華表山

華表山髙爽气淩﹐令威騎鶴此飛升。乍看雨腳從空至﹐未必雲頭阻我登。獨立峯巒心曠遠﹐遙觀渤海興奔騰。他年願步丁公後﹐長嘯蓬邱第一層。

遊遼陽諸山作

千里遼陽自往還﹐眼中山色畫中看。人誇地气來長白﹐我欲雲峯煉大丹。風過列屏橫淡靄﹐雨餘羣嶂各髙寒。此間好覓長生路﹐入世休言出世難。

甲子秋遊燕京作

我不願登黃金臺﹐我只願飲黃花杯。醉裏昏昏忘天地﹐古今名利總塵埃。休馳驟﹐且裴﹐早將壯歲塵緣了﹐五嶽三山歸去來。

呈廉閣老

眞人不露眞﹐玄門不露玄。方士乃何物﹐自獻徒紛然﹗堯舜享髙壽﹐無爲靜也專。幾曾餌金石﹐而乃得遐年﹖我愛廉夫子﹐忠悃心拳拳。上書攻異教﹐肝同鐵石堅。吾家有二老﹐至今作天仙。子房師辟穀﹐志和隱釣船。素與天子近﹐不談汞與鉛。功成身勇退﹐英雄則有焉。帝王自有事﹐豈在白雲邊﹗凡爲大臣者﹐孔戒必當先。我愛廉夫子﹐正气如孟賢。時人有『廉孟子』之目。

題止善堂呈主人

半點塵埃不許侵﹐四圍垂柳正陰陰。主人自是能知止﹐無物能搖至善心。

廉平董以書薦余名於劉仲晦太保感而詠此

賢與賢相近﹐得逢推薦人。愧非梁棟質﹐名動帝王臣。有意求勾漏﹐無心據要津。辭尊往說法﹐願現宰官身。

送廉公之江陵

我有老親﹐頭已白矣。我得微官﹐公之徳矣。公自愛才﹐我非貪祿。公往江陵﹐民皆受福。

博陵上仲晦相公

姓字勞公記﹐山人入宦場。一官容懶散﹐百姓盡淳良。囹圄生秋艸﹐男兒思故鄕。別求賢令尹﹐吾不坐琴堂。

有感

毛義從玆隱﹐葛洪豈戀官﹗欲尋李太白﹐同說大還丹。家國伊人任﹐孤哀獨我單。潸然雙淚落﹐飛雁影髙寒。

答劉相公書

太平良宰相﹐千古能幾人﹗靑囊乃餘事﹐不愧帝王臣。得公一語重千金﹐公書賜我我動心。所言地理無人識﹐惟我默默信其深。公何爲者重賤子﹐此恩此徳提吾耳。公柬來時獨憾遲﹐親骸已葬不敢起。長白千龍數千里﹐我從小幹藏之矣。不望名﹐不望利﹐祇望吾親安斯地。穴城大山宮小山﹐門有仙橋獲我意。以此答公公諒之﹐莫云小子彊陳詞。他日訪公邢州道﹐八盤山下請公思。

讀先子房傳有感

紛紛六國眾諸侯﹐掃入秦疆漢又收。若使沛公如項羽﹐子房未必肯依劉﹗

家居無事忽有邱道人見訪臨別詩以贈之

我見先生方外來﹐先生見我笑顏開。無官自合尋黃石﹐有客何妨共綠醅。出世心從天海落﹐入山興與嶽雲回。幾時佩劍攜長笛﹐相訪髙眞到碧臺。

遙挽劉仲晦相公時至元十一年冬月初旬也

博學其餘事﹐今之古大臣。澹然忘嗜欲﹐髙矣脫風塵。舉世誰知我﹐登朝屢薦人。八盤他日過﹐淸酒奠公神。

三十二歲北遊

幽冀重來感慨忘﹐烏紗攺作道人裝。明朝佩劍攜琴去﹐卻上西山望太行。西山﹐太行別阜也。

上曲

疎柳蒼黃盡夕曛﹐悠悠滱水淨塵氛。芒鞋獨上堯峯頂﹐西望常山只白雲。

恆嶽

畢昴精凝處﹐恆山气象髙。藤蘿牽絕壁﹐松柏吼飛濤。朔野何空闊﹐靈風乃怒號。結廬仙嶺上﹐望裏興飛豪。山有望仙嶺。

悠悠歌北嶽作時至元三十一年甲午歲切也

悠悠歌﹐悠悠歌﹐四十八歲空銷磨﹐人生壽命能幾何﹗株守恆山十六載﹐燕趙往來成逝波。到不如攜琴劍﹑整笠蓑﹐東走蓬萊唱道歌。

東遊

此身長放水雲間﹐齊魯遨遊興自閒。欲訪方壺圓嶠客﹐神仙萬古住三山。

贈棠邑令家希孟弟

我到淸河上﹐棠花處處開。老兄騎虎出﹐吾弟割雞來。政事山求侶﹐乾坤宰糊才。四知長不傀﹐相與坐斯臺。治內築有四知臺。

遊岱宗步希孟弟原韻

軼蕩天門上石關﹐人生到此拓雄觀。西崖宛峙神仙阜﹐東海誰投任子牽。七十二家封禪古﹐三千餘異範圍寬。與君共坐秦松下﹐一陣天風撲面寒。

日觀早起觀日

天雞一唱海門開﹐日湧波濤出海來。萬里眼光紅不斷﹐三山頭腦綠成堆。遙聞笙鶴從空降﹐祇見雲龍帶雨回。別有飛仙揮鹿麈﹐令人企首望蓬萊。

山中尋張忠髙隱處有作

巖棲谷飲舊家風﹐今我尋翁不遇翁。仙阜一聲發長嘯﹐白雲飛在太山中。

丹巖山

丹巖頂上蓬萊閣﹐可望蓬萊不可卻。天風海水蕩心胸﹐蒼蒼浪浪自開闔。我到東牟眼界空﹐詩情豪放若英雄。朝遠出扶桑外﹐樓臺貝闕金銀宮。拍手長歌云鶴起﹐仙人冉冉來前矣。把杯祭海祝海神﹐爲展光明千萬里。遙情欲觀海外天﹐天浮海際海無邊。欲駕飆車飛過去﹐未能羽化心茫然。

䢐徠山

百丈奇巒百樹松﹐松松古幹老蒼龍。山間六逸今安在﹖幾度言尋到此峯。

河東

三年步履徧河東﹐戴月披星兩袖風。登山笑倚一根竹﹐遇水閒彈三尺桐。海嶽幾時逢道侶﹖塵寰何處訪仙翁﹖不如覓个安閒地﹐了了忘忘養寸衷。

雷澤晚行

水復山重路渺茫﹐此中應是白雲鄕。晚來獨自行雷澤﹐明月淸風望首陽。

遊中條山

九天浮翠郁岧嶤﹐綠笠靑蓑映碧霄。欵欵心兒思上界﹐翩翩羽客到中條。腳頭不用黃河濯﹐肩背常將白日挑。兩片飛鳧輕似鶴﹐王官谷裏邊溪橋。

中州紀行

中州南北徧尋眞﹐到處髙歌弔古文。滚滚涸飛卿相宅﹐茫茫日落帝王墳。身如斷梗隨流水﹐肩負瑤琴帶夕曛。來日又從河內去﹐袖中攜取太行雲。

王屋山

海內大洞天﹐王屋稱第一。終古飛白雲﹐至今護元室。巖壑響笙簧﹐峯尖掛日月。我欲結茅居﹐煉取神仙質。

嵩嶽

重離大火開丹壁﹐表正中州眞峻極。仙靈隱隱立三臺﹐太少峨峨分兩室。我今訪道如靑蓮﹐奇峯六六造其巓。石上彈琴思縹緲﹐雲中飛鶴鱗翩翩。忽然口渴憶玄酒﹐手掬山泉聊漱口。晚來明月掛溪松﹐松濤幾陣如雷吼。靜中有動動偏閒﹐椰瓢棕拂坐巖間。不遇眞師亦快活﹐畱將鴻爪記嵩山。

西遊

胸中五嶽侍全探﹐泰岱恆嵩已過三。今日更登西華去﹐白雲開處望終南。

關中旅寺有懷

拋別家山處處遊﹐塞云關月幾經秋。丁公有志歸華表﹐子晉何時返故邱。今日渭商如旅雁﹐去年河北似浮鷗。溪泉放艇尋詩句﹐兩岸風篁幾萬頭。

華嶽

巉巉大華俯全秦﹐百二河山此地尊。雲起謫仙搔首處﹐雨過神女洗頭盆。閒從翠嶂尋松實﹐醉看靑天枕石根。我愛希夷髙臥迹﹐應攜後進入玄門。

扶風明月山中有淸風洞過而口占

明月山頭玩明月﹐淸風洞口坐淸風。吟風嘯月吾將老﹐對月聽風響未終。

寶雞晚行

倏爾遊秦鳳﹐飄然到寶雞。路隨流水遠﹐山壓暮云低。對面三峯立﹐關心一榻棲。結茅聊息足﹐吾亦老磻溪。

小廬題壁

陳倉山下道人家﹐不種桑田不種麻。埋姓埋名藏僻地﹐自薪自汲老生涯。幾重石嶂撐如虎﹐一个茅廬小似蝸。气健身彊年已暮﹐乾坤何處問丹砂﹗

津門柳

津門柳﹐津門柳﹐歲歲年年﹐絲絲縷縷。長與官家綰別離﹐能綰遊仙去路否﹖一聲長嘯出天津﹐破衲飄然不回首﹗

洞庭呂純陽先生

這回相見不無緣先生句﹐訪道尋眞數十年。雅度翩翩吹風笛﹐雄風凜凜佩龍泉。身從海嶽來斯地﹐手拂湖云看遠天。願學先生勤度世﹐洞庭分別到西川。

燕趙閒遊邱長春遂同遊西山

天寒白日澹幽州﹐燕市重尋舊酒樓。新學瘋狂爲醉漢﹐故交豪傑已荒邱。駒光不似壺中日﹐蟻命猶如水上漚。我遇至人談大道﹐西山晴雪共遨遊。

遼陽積翠村二首

手執長弓逐鳥飛﹐是誰知是老翁歸﹖白楊墓上畱詩句﹐城郭人民半是非。

紛紛景象亂如麻﹐身世粗完早出家。莫待巢危復累卵﹐功名勢利眼前花。

由夔府下江陵作

十二巫峯歷歷遊﹐夔門長嘯下荊州。朝吟落月峨眉磧﹐暮對斜陽燕尾洲。山水蒼茫懷道侶﹐乾坤浩蕩少仙儔。不如自跨遼東鶴﹐乘輿還鄕省故邱。

赤壁懷古赤壁有數處﹐在嘉魚者﹐乃周郎破曹處也

石壁巉巉壓水隈﹐三分事業此間開。龍爭虎鬥今安在﹖月白風淸我又來。滚滚長江淘日夜﹐茫茫戰壘激風雷。興酣欲拉坡仙嘯﹐吹笛乘舟共往回。

爲雨爲雲最有神﹐莫將塵夢擬眞人。仙環隱隱從空下﹐一片恩膏一片春。

蜀市題

朝隱靑城暮入峨﹐蜀中來往閱人多。眼看白日忙忙去﹐口唱藍仙踏踏歌。一个葫蘆無價寶﹐兩川風月安樂窩。山林塵市遨遊徧﹐到處題詩認得麼﹖

兩湖吟

化作漁翁蕩小舟﹐湖南湖北任遨遊。酒幹直欲吞云夢﹐吟罷髙飛過鄂州。萬里遙看吳地月﹐一聲長嘯楚天秋。湘濱老叟相逢笑﹐手指嘉魚下釣鉤。嘉魚縣名

書懷

心命惶惶亦可憐﹐風燈雨電逼華年。不登浪苑終爲鬼﹐何處雲峯始遇仙。九死常存擔道力﹐三生又恐落塵緣。瓣香香預向終南祝﹐應有眞人坐石邊。

終南呈火龍先生

白雲靑靄望中無﹐已到仙人碧玉壺。拚卻茫鞋尋地肺﹐始瞻大道在天都。乾坤一气藏丹室﹐日月兩丸曜赤鑪。實與先生相見晚﹐慈悲乞早度寒儒。

出終南二首

生平好善訪仙翁﹐十萬黃金撒手空。深謝至人傳妙訣﹐出山尋侶助元功。

一蓑一笠下終南﹐云白山淸萬象涵。他日大丹熔煉就﹐重來稽首拜仙庵。

丹成作歌

洞裏深藏太古春﹐心虛气靜養元神。直尋世外千年藥﹐不染人間半點塵。時飲蟠桃酒﹐時采靈芝根﹐如醉如癡气血生。八兩眞鉛汞半斤﹐月圓花現景難論。捉虎擒龍渾易事﹐先天一炁要殷勤。火候分明度數的﹐十月功完脫聖眞。凡愚何處求丹法﹖此是吾家不二門。

太和山口占二絕

太和山上白雲窩﹐面壁功深似達摩。今日道成談道妙﹐說來不及做來多。

九年無事亦無詩﹐默默昏昏不自知。天下有人能似我﹐願拈丹訣盡傳之。

題武當山

七十二峯蒼翠間﹐武當山色似衡山。明朝飛過湖南去﹐八九峯頭自往還。

衡嶽

今日完全五嶽遊﹐身騎黃鶴駐峯頭。曾於北鎭先尋訪﹐直到商衡始罷休。萬里漫云燕楚隔﹐兩山剛被坎離收。天然道妙同行轍﹐又看湘披九面流。

登嶽陽樓用杜韻

欲上君山頂﹐飛吟到此樓。一湖南北限﹐千里水雲浮。沙外幾行雁﹐天邊數點舟。江河渟蓄處﹐廣大不奔流。

道走河南公卿頗有聞余名者書此笑之

棄卻功名浪蕩遊﹐常將冷眼看公侯。文官武將皆塵土﹐綠黛紅妝盡髑髏。鶴駕髙飛南嶂月﹐鴉聲亂噪北邙秋。離離艸色俱凋謝﹐早向雲山問路頭。

晚步咸陽

天邊飛雁排云表﹐我亦長吟咸陽道。咸陽古道艸迷離﹐百代王侯盡枯槁。西行萬里多感懷﹐人生豈若神仙好﹗任他滄海變桑田﹐鶴貌松姿長不老。

帶月過武功飛行至棧

布衲榔瓢欠整齊﹐夜來飛過渭河西。白雲叫破梁山雁﹐涼月催回魯店雞。出世多遊秦蜀路﹐摩崖自看往來題。身行險棧如夷坦﹐始識鸞車勝馬蹄。

錦江

江自岷山走蜀都﹐順流東去出夔巫。扁舟願效元眞子﹐更號煙波小釣徒。

江上吟

學得漁翁欸乃腔﹐髙歌自駕木蘭艭。雲帆歷亂迷三楚﹐煙水蒼茫過九江。收拾乾坤歸小艇﹐任他歲月付奔瀧。此身放浪原無定﹐孤雁淩波影一雙。

遊廬山

遠望屏峯九疊張﹐到來初識是仙鄕。喚回山虎吟溪月﹐呼起雲龍抱石梁。髙岸吼時飛瀑布﹐淡煙浮處滿鑪香。道人分外添幽興﹐消受匡廬日月長。

吳越吟

大江南北任浮沈﹐遊徧蘇杭道益深。跨鶴吳山容我嘯﹐飛鸞禹穴避人尋。茫茫笠澤藏漁艇﹐淡淡苕溪洗客襟。水秀峯奇吳越路﹐飄然自背落霞琴。

元杭省左司員外郎家光弼昱廬陵人余遊杭州相遇於湖自謂將有湖山之志書此壯之

君我相逢姓又同﹐莫將髙尙托虛空。而今气象兼舒慘﹐自古賢豪善始終。千載西湖多隱遁﹐六橋南渡老英雄。騎驢放艇畱佳話﹐請與先生道此風。

天目閒居歌

臨安秀气鍾天目﹐晨朝自放白雲出。石池髙注兩峯頭﹐波光圓淨如日月。道家三十四洞天﹐瓊冊瑯函萬古傳。結廬小住山之巓﹐靑鸞白鹿共周旋。閒來便到杭州去﹐笑傲湖山得眞趣。化作遊僧倚杖行﹐三生石上誰相遇﹖梅花嶼﹐楊柳堤﹐瑤笙畫肪自東西。道人長嘯歸山去﹐回觀世上煙迷迷。

贈廣海和尙

深入浮屠斷世情﹐奢摩他行恰相應。天花隱隱呈微瑞﹐風葉瑯瑯詠大乘。室密晝閒雲作蓋﹐庭空夜靜月爲燈。定中萬象無何有﹐到此誰能見老僧﹖

遇家伯兩外史杭州人

看破浮生遠市寰﹐歌聲踏踏上茅山。老兄贈汝無他物﹐惟有仙家一味閒。

遊金陵贈沈萬三

秦淮落落大漁家﹐看破浮雲似暮霞。乘月泛舟沽綠酒﹐感君從我問丹砂。黃中妙理何人識﹖白下英雄此个誇﹗願把貲財參道法﹐一堂妻子不咨嗟。

別萬三

羣雄擾擾盡徵戡﹐我與先生把道談。今日東南王气盛﹐他年晤子到西南。

西湖二首

湖上紅亭亭上人﹐亭前水寫眼前身。靑蓑綠笠何爲者﹖我是煙波畫裏眞。

人歌人笑滿朱舲﹐楊柳長亭復短亭。卻愛漁翁閒雅甚﹐自搖小艇到西冷。

贈金粟道人

玉山佳處好園亭﹐多少遊人入畫屏。驀地將來都撒去﹐淸心澹慮水泠泠。

還蜀吟

六合是我家﹐二曜爲我燭。我𨿽遼東人﹐遊蜀似還蜀。淡淡巫山云﹐彎彎峨眉月。鮮鮮錦江波﹐熙熙巴子國。到處闡玄風﹐顚狂自恰悅。鸞馭止何方﹖又到靑城宿。

歸秦

自蜀來秦不避秦﹐西秦久住似秦人。寶雞石上題詩句﹐誰識逍遙物外身﹗

大元至正二十六年丙牛暮秋金臺觀遊魂七日歸來付楊軌山一偈詩諭元終明始意﹐蓋二十八卽洪武元年也

元气茫茫返太淸﹐又隨朱雀下瑤京。剝牀七日魂來復﹐天下齊看日月明。

入蜀

劍門雄壯蜀山髙﹐飛去飛來鶴亦勞。萬點蒼尖分歷落﹐千重碧嶂幾周遭。時時牧笛吹秋艸﹐處處樵風吼暮濤。最愛峨眉峯頂月﹐淸暉白上道人袍。

漁父詞

湘雨湖雲滿釣蓑﹐逃名隱姓樂如何﹗新日月指明﹐舊山河指元﹐成敗興亡莫管他。洞庭睡到長天曉﹐誰識髙人張志和﹖

贈焦始謨先生

子陵髙屈漢光武﹐一个客星照萬古。如今我見焦先生﹐髙節淸操誰爲伍﹖少與皇明乃舊交﹐風聲灑灑吹許巢。故人崛起做天子﹐幾回丹詔來山坳。一豚蹄與一壺酒﹐徑來見帝酬吾友。大呼光祿治山肴﹐對飲哈哈笑拍手。席前三帶角銀金﹐命公取之觀其心。彊持角帶作遊戲﹐幽情默默在雲林。朝廷從此稱千戶﹐先生冷笑何足數。飄然拋去入名山﹐子房永別漢髙祖。起結相映﹐妙合自然。

余閱山水多年所嘗畱意者蜀之大峨楚之武當因各構一廬爲往來棲眞之所出則靑鸞萬里入則白雲一窩佳夕澄淸在武當棲雲廬望大峨畱月廬作此

楚蜀頻來自往還﹐結廬髙臥兩名山。靜中偶動仍非靜﹐閒裏能安乃是閒。只候紫書來闕下﹐細研丹訣度人間。武當夜對峨眉月﹐遙憶吾徒己閉關。

棲雲廬閒望

云木蒼蒼滿翠微﹐道人閒眺立巖扉。猛禽鷙鳥無猜忌﹐門外衝煙踏葉歸。

風捲山雲飛過水﹐雨飄柳絮落殘春。精廬鎭日全無事﹐兩卷《黃庭》養性眞。

閒吟

數聲猿鶴響松關﹐坐冷孤云意欲閒。有迹已教同世外﹐無心何必去人間。林陰棋局空殘劫﹐鑪底雌雄見大還。流水桃花杳然在﹐一回頭隔萬重山。

又

天地悠悠一片雲﹐何心重與結聲聞。迷離紅翠花三樹﹐町疃髙低鹿一羣。自是淸空通沆瀣﹐不將搖落嘆河汾。虛無枉把靈臺鑿﹐混沌由來總不分。

將之巴蜀示門人邱元靖

苦心苦行守棲雲﹐大道他年寄與君。莫捨吾廬輕易出﹐致教人賦《北山》文。

題玄天觀寄蜀王

等閒釣罷海中鰲﹐一笑歸來祖晉陶。花吐碧桃春正好﹐筍抽翠竹節還髙。心懷鳳闕龍鱗會﹐身寓龜城馬足勞。何必終南論快捷方式﹐宦情於我似鴻毛。

成都畱題姜氏家

往往來來度有情﹐葫蘆遊戲錦江城。身藏大道無人識﹐祇愛梅枝插土生。

卻聘吟洪武十八年

流水行雲不自收﹐朝廷何必苦徵求。從今更要藏名姓﹐山北山南任我遊。

讀元故提舉楊廉夫先生集

鐵崖吹鐵笛﹐淸韻滿崖中。末世聲名大﹐深山气象空。爲文超宇宙﹐守節老英雄。惟有華亭月﹐淸髙似此公。

嘗作《八遁篇》並爲八贊志景仰也今錄其贊於此

嚴子陵光

昭昭嚴光﹐謙謙光武。帝曰子陵﹐胡不相輔﹖嚴曰陛下﹐毋容相苦﹗歸釣富春﹐一竿千古。

法髙卿眞

矯矯法眞﹐千載幾人﹗只聞其聲﹐不見其身。亦非釣譽﹐亦非隱淪。孔曰求志﹐孟曰天民。

陶淵明潛

挺挺陶潛﹐晉室賢士。五柳可居﹐五斗難縶。帶月而歸﹐采花而至。柴桑之間﹐如葛天氏。

戴安道逵

軒軒戴逵﹐髙節自命。抱義而居﹐卻書而遁。謝元一﹐身名兩定。陶然灑然﹐鼓琴適性。

盧灝然鴻

超超盧鴻﹐蒿山之巓。逍遙居士﹐快活神仙。賜官不受﹐賜服不穿。艸堂何處﹖白雲滿天。

軒轅集

落落軒轅﹐羅浮遠引。木食艸衣﹐云衾石枕。帝以問道﹐公將道隱。匪同金石﹐如賣脂粉。

陳希夷摶

浩浩希夷﹐守正懷奇。不誇丹道﹐不露元機。不令人測﹐只求己知。華山髙臥﹐吾師之師。

林和靖逋

卓卓林逋﹐獨有孤山。離塵絕垢﹐气慧神閒。探梅而去﹐招鶴而還。不入城市﹐長嘯峯間。

外有焦孝然先像贊一首今附於此

皎皎焦先﹐漢室髙賢。或曰隱士﹐或曰神仙。艸廬可托﹐風雷可眠。三詔不起﹐於戲孝然﹗

將之雲南先寄故人並序

余自洪式二年已酉至二十四年辛未﹐居武當二十有三年矣。其間著丹經﹐舒淸嘯﹐晦迹韜光﹐云來鶴往。近聞沈三山得罪朝廷﹐徒於滇上﹐株連其壻余君。西南之約﹐吾其行乎﹖爰爲作此﹐先慰天南海曲之遷戍者。

壺中日月洞中春﹐二十三年靜裏身。遙知遠徒雲南客﹐蠢雨蠻風憶故人。

滇南會沈子三山兼贈令倩餘十捨

一家眷屬小遊仙﹐翁壻同居滇海間。玉澗郎君餘十捨﹐冰淸老丈沈三山。都因象齒能爲禍﹐未觸龍鱗早犯顏。今日我來齊度脫﹐大丹還勝大刀環。

贈沈綫陽余飛霞兩女仙

綫陽仙女﹐薛眞陽之髙徒﹐沈三山之長女也。弱齡出世﹐父徒雲南﹐忽來拜省﹐與余女同服大藥﹐沖舉而去。余女者﹐十捨令愛﹐西平侯沐春夫人﹐得母翁外丹之傳。飛霞乃吾賜號也﹐嘗有小傳記之。

十捨非無子﹐三山亦有兒。仙姑與妹女﹐閬苑兩靈芝。服我天元藥﹐飛升昆明池。老翁開笑眼﹐吾道屬嬌癡。

夜郎

朝別昆明下夜郎﹐崇山處處有仙鄕。魚年共賽神雞碧﹐鳥道髙飛我鶴黃。細徑遙盤關索嶺﹐諸峯宛抱武侯岡。由來木密多幽地﹐笑殺南人住此方。

曲靖到黔陽

眞峯頂上紫鸞翔﹐送我看山到貴陽。一路飛吟聲未散﹐先生已過古城鄕。

平越福泉山禮斗吟

此山雲水盡澄淸﹐夜夜焚香表恪誠。首戴蓮花朝北斗﹐星君爲我著長生。

由思南過黔江題烏鴉觀

萬里長江渺碧霞﹐彤雲飛映到烏鴉。崖寒木落仙寰別﹐水秀山奇景物華。遊子樓頭傾竹葉﹐牧童牛背落梅花。興來一覽乾坤闊﹐笑傲湖天歲月賒。

巴嶽山贈僧定一

巴川挺巴嶽﹐蒼蒼翠幾重。不是匡廬山﹐中有香鑪峯。偶焉此駐足﹐欣與髙僧逢。我有竹枝杖﹐變化爲靑龍。持贈禪客﹐他日倘相從﹗

北津樓在順慶府北五里﹐今詩碑猶存

誰喚吾來蜀內遊﹐北津樓勝嶽陽樓。煙迷沙岸漁歌起﹐水照江城歲月收。萬里淸波朝夕湧﹐千層白浪古今浮。壯懷無限登臨處﹐始識關南第一州。

淩雲峯

蜀山靈秀屬淩雲﹐水木淸華遠俗氛。九頂煙中鸞鳳嘯﹐仙音不與世間聞。

鶴鳴山

沽酒臨邛入翠微﹐穿崖客負白雲歸。逍遙廿四神仙洞﹐石鶴欣然嘯且飛。

贈完璞子見訪武當

如吾子者仙豪也﹐跨虎龍兮壯士哉﹗天下往還扶日月﹐劍端遊戲喝云雷。戰場三奪髙煦气﹐談笑兩羞廣孝才。今日勸君歸洞府﹐嬰兒還要產嬰孩。

贈王先生歌建文臣也

王先生﹐忠義全﹐自號大呆子﹐亦曰性天然﹐埋名隱性如瘋癲。或住玉華邱墊壑內﹐或住金華山澤邊。山邊村落時來往﹐士人詩酒相周旋。醉後出神思故主﹐兩眼汪汪哭向天。平常衣服與人異﹐披麻戴笠心事傳。先生間與野人言﹕死後將吾系樹顚。得非地無干淨土﹐一心願做鶴巢仙﹖

答永樂皇帝

皇帝陛下﹐福徳無疆。臣本野夫﹐於時無益﹐荷蒙宸翰﹐屢下太和﹐車馬數馳﹐猿鶴相訝。伏願陛下﹐澄心治理﹐屏欲崇徳﹐民福主福﹐民壽主壽。方士金石﹐勿信爲佳。恭進一詩﹐乞賜一覽。外附口歌三章﹐皆義山人祛欲修身之道﹐毋視爲異術﹐則臣幸甚。

地天交泰化功成﹐朝野咸安治道亨。皇極殿中龍虎靜﹐武當云外鼓鐘淸。臣居艸莽原無用﹐帝問芻蕘若有情。敢把微言勞聖聽﹐澄心寡欲是長生。

朝眞作永樂十四年午月朔日南極萬壽會也。

一朝明主又朝元﹐南極宮中列綺筵。紅日當階呼萬壽﹐慶雲滿座會羣仙。道通卦气身居兌﹐名序爻班位讓幹。手捧丹書歸福地﹐度人心事更無邊。

南京道觀崇淸寺題壁

千古丹經載聖經﹐兩言定靜可延齡。何須徧處求方術﹐致使妖書亂典型。

又

煙霞客抱長生訣﹐山澤臞遊不老春。誰與皇家談此理﹐不修治道想修眞﹗

又

天羅已网邵元節﹐地獄才收陶仲文。他有靈丹應不死﹐此人旣死復何云﹗

又

玉皇案吏無天子﹐金闕樓臺屬隱淪。我願君王端拱坐﹐澄思屏欲是玄音。

讀《蒲庵集》

蒲庵道貌足淸腴﹐話到滄桑每嘆吁。不仕他人甘削髮﹐要還故我耳畱須。打鐘得句憑誰賞﹖飛錫淩空樂自娛。一點丹心藏智燭﹐明光皎皎照昏衢。

隱居吟武當南巖中作

三丰隱者誰能尋﹐九室雲巖深更深。漠漠松煙無墨畫﹐淙淙澗水沒弦琴。玄猿伴我消塵慮﹐白鶴依人穩道心。笑彼黃冠趨富貴﹐並無一个是知音。

西苑宮詞自注云﹕正徳﹑嘉靖間曾受封誥﹐是時宮中日日以請鸞爲戲﹐

故作此詩﹐以存諷諫之意﹐忽謂神仙不知國體也。

西苑無人白晝長﹐至尊端敬呂純陽﹐神仙早已知名分﹐不受分宜嚴嵩分宜人一炷香。

又

泥金寫疏達瑤池﹐靜候靑鸞降筆詞。聖駕獨含周穆意﹐宮人要看女仙持。

又

張顚請過又周顚﹐艸寫空同至道篇。天子醮壇���﹐朕今封汝作天仙。

又

五云扶輦聖人來﹐始見通天別有臺﹐此處不行郊社禮﹐拈香一拜望蓬萊。

雲水三集序

《雲水三集》﹐三丰先生再遊劍南之作也。雍正間﹐先生來此提撕夢九觀察﹐嘗往還於髙標淩雲﹐觀察去而先生隱矣。邇來圓陽老人﹑卓庵居士及遁園﹑蟠山諸野客﹐志在山林﹐性耽泉石﹐隱士生而先生又至矣。靑城﹑大峨之間﹐或遇老樵子水石逍遙﹐或遇老漁夫溪山吟嘯﹐緇衣黃冠﹐種種變化﹐久之而乃知其中有先生在此﹐亦我曹之幸也。先生法相不輕示人﹐卽示人人亦不識。淸詞妙語﹐惟事筆談。不言吉凶禍福﹐不語黃白丹砂﹐其所常談者﹐忠孝仁慈﹑謙和淸淨而已。間或放爲詩歌﹐響遏雲水。飛吟旣久﹐墨記日多﹐愛梓而存之﹐使人知神仙之樂﹐只如是已﹐又何異焉﹗

雲水三集

重遊劍南歌並引

劍南自汪觀察去後﹐余不到嘉州又一百年矣。近觀少微星朗照乎淩雲烏九。靑衣長乙之間﹐爰作重遊劍南詩﹐以志訪焉。

化鸞化鶴化雲煙﹐又化漁樵與老仙。隱顯遨遊度有緣﹐少微星照九峯巓。或尋崖谷詠詩篇﹐或觀水石弄溪泉﹐或騎黃犢來山前﹐或抱靑琴坐松邊。不知不悔住林園﹐不忮不求養性田。是皆處士與髙賢﹐我願訪之共周旋。妙絕靑衣古洞天﹐峨眉一气相鉤連。倒拖鐵杖尋幽偏﹐中有數人談自然。快哉乎﹗不到劍南今百年﹐再來猶是張玄玄。

白雲庵

卓午林陰雨气涼﹐千竿修竹覆經堂。老僧放梵云初淨﹐室小身閒日正長。

滿湘吟

花外風來桂子落﹐秋气淸空﹐鴻雁髙飛湘水曲。湘水曲﹐一笛長吹﹐遊仙快樂。

漁父詞

一隻船兒坐臥寬﹐風波險處自平安。雲淡淡﹐水漫漫﹐洞庭煙雨當詩看。曉來獨坐君山下﹐只見蘆花撲釣竿。

七夕雨

聽罷緱出於晉笙﹐又聞秋雨韻瑽琤。大風吹下天河水﹐不作淒淒楚楚聲。

遊蜀

閬苑歸來蜀地遊﹐一身時被白雲畱。煙蓑雨笠閒裝束﹐化个農夫樂自由。

寒冬遊峨

攜手遊峨峯﹐冬寒生木末。風從北嶂來﹐黃葉滿崖谷。深林折磴中﹐猶有千秋雪。

與遁園

日日復日日﹐祕祕復祕祕。有詩徐徐吟﹐有酒綿綿吸﹐醉中狂笑無人識。綠陰滿地日當欄﹐與君共坐盤陀石。

農人引

場圃當窗面面佳﹐客來相與話農懷。田家樂﹐洵不乖﹐春風春雨到茅齋。

題涵虛金丹詩

仙骨一身筆一枝﹐興來髙唱百篇詩。從今更長金丹價﹐萬兩黃金莫賣之。

泌水洋洋

泌水洋洋見道機﹐池亭深處看魚飛。白雲一片空中去﹐天外霞光映碧暉。

示盤山

莫要憂來莫要愁﹐莫將塵慮擾心頭。山間明月江中水﹐滌蕩胸懷萬事休。

雙淸閣和髯仙原韻

閣外人來三兩个﹐壺中日照幾千秋。諸郎各奮靑雲路﹐我輩宜居白玉樓。笑把庚辛齊撤手﹐誰將甲子記從頭﹗蓬山會上年年樂﹐不唱紅塵懊惱謳。

附髯仙雙淸閣原韻

撐腸文字五千卷﹐轉眼蓬山八百秋。點點星光寒墮水﹐茫茫雲气遠吞樓。沙中寫了詩無數﹐閣外栽將竹萬頭。風到齊聞笙韻發﹐道人拍掌正淸謳。

冬至

昨日陽伏陰﹐今日陰見陽。陰陽晴隔隔﹐送客到山堂。山堂脫木響﹐蕭蕭十月霜。霜多陰气沍﹐隱隱雁南翔。洞庭發長嘯﹐一笛過三湘。

元夕軒然臺

髙會逢元夕﹐樓臺與歲新。江山儼如畫﹐燈火盡皆春。灑落千山雨﹐消除萬里塵。蒙蒙煙樹月﹐此處見吾眞。

淸漪觀

靑衣水繞淸漪觀﹐滿眼淸漪畫者希。江上晚煙帆影遠﹐樹中春雨磬聲微。何年結下長生社﹐此處頻來寶杖飛。蓑笠老翁人不識﹐日邊閒唱鶴來歸。

西江月

云外渾忘宇宙﹐壺中不計春秋。三月歸來樂自由﹐滿眼江山如舊。花木及時栽植﹐亭臺到處優遊。自古名山住我儔﹐對境吟詩酌酒。

道院卽事

春陰黯黯護元門﹐檻外花枝嫩有皴。盡日垂簾相對坐﹐無聲無色話京因。

書軒然臺匾

諸子今宵共一齋﹐道人自寫軒然臺。豈惟諸子談奇妙﹐卽我亦誇筆神來。海水天風隨吾肘﹐拈毫不覺龍蛇走。動搖五嶽淩滄洲﹐四座欣欣笑拍手。笑拍手﹐字迹永存臺不朽。

仙家樂用涵虛韻

空靑洞裏道人家﹐靜靜淸淸遠俗嘩。瀑布倒飛丹嶂雨﹐山塘閒種白蓮花。林間把酒消淸晝﹐石上橫琴抱落霞。此是修眞好去處﹐何須海嶽問靈砂。

附原作

蓬萊島上古仙家﹐修煉長生遠世嘩。鐵樹常棲千歲鶴﹐瑤峯笑采四時花。眠龍喚起遊靑嶂﹐猛虎騎來到赤霞。吹片白雲封了洞﹐一鑪純火養丹砂。

老遊仙圖

八百三千數早贏﹐而今善果更如京。奇蹤異迹頻頻著﹐竹杖棕鞋處處行。千歲翁皆成故友﹐萬年曆與紀長生。年來混迹遊塵世﹐又學浮邱易姓名。

附呂祖和作

久隨日月辧虛嬴﹐未領雲霞飛玉京。五老應添六老坐﹐八公常餞九公行。山間每遇赤松子﹐世上渾疑白石生。今古事情都看破﹐十洲三島盡知名。

附涵虛同作

昨夜吹簫女姓嬴﹐讓他年少步天京。風塵混迹誰知到﹐月夜飛空獨自行。早學人間都散漢﹐曾師幹竺古先生。芝苓頓頓家常足﹐海嶽遨遊得壽名。

附藏崖同作

昔從老子避秦嬴﹐百世年華莫與京。古鬢長髯飄灑灑﹐三山五嶽唱行行。曾燒大藥用無盡﹐又見扶桑枯復生。一笑蓬萊水淸淺﹐已忘其姓與其名。

附蟠山同作

神丹餌後气充嬴﹐雲水逍遙徧四京。天地同流眞快活﹐海山長嘯獨遊行。養成老鶴胎重孕﹐食過蟠桃實又生。鸞馭偶臨彭祖墓﹐笑他導引枉沽名。

老隱仙圖

先入桃園避亂嬴﹐不隨僞隱謁神京。家移翠嶂心逾靜﹐話到紅埃足懶行。抱甕丈人呼至友﹐接輿狂士拜先生。兒孫个个調鸞鶴﹐忘卻塵中利與名。

附呂祖和作

化爲鸞鶴气嬴嬴﹐壽考年來近百京。洞裏煙霞長嘯傲﹐山中日月自流行。種瓜不類東陵子﹐逃世能先北郭生。溪水桃花隔塵世﹐未聞時事與時名。

附涵虛同作

辟世那知項滅贏﹐並忘劉辟漢西京。芝田十畝呼龍種﹐藜杖一枝趁鹿行。古洞心空長自得﹐多年齒落又重生。靑溪白石閒來往﹐總是埋名與避名。

附藏崖同作

手種靑松已長嬴﹐無憂無慮免京京。放懷箕穎空天地﹐陪伴巢由定止行。秋圃春田遊太古﹐漁山樵水過平生。不幹半點塵埃事﹐直以無名作姓名。

附蟠山同作

不爲吏隱學侯嬴﹐跨犢髙歌勝跨京。猿鳥隊中曾變化﹐雲霞深處獨飛行。梅妻鶴子爲仙眷﹐綠鬢蒼髯是髮生。莫怪老人髙尙志﹐淸風久不慕榮名。

南峯

隨興遊山卽愛山﹐山中山外與云還。靑蓑綠笠行峯頂﹐初五蛾眉月正彎。

潮陽宮

蛩語啾啾鬧佛堂﹐極淒涼處不淒涼。閒吟十二欄幹外﹐月色朦朧到上方。

山齋夜集

淸風灑灑飄林外﹐涼月纖纖掛竹梢。此夜花齋同把酒﹐談元拍手盡仙曹。

烏尢絕頂

大江外帶夾城來﹐霽色淸明瓦屋開。外看估帆云共遠﹐中藏僧院竹相偎。奇峯直抵波濤壯﹐爽气遙飛煙霧回。此地眞成方外勝﹐攜壺踏葉上髙臺。

遊靑衣山

新晴山色好﹐趁此訪靑衣。客整衝云屐﹐村飄賣酒旗。攜壺踏髙頂﹐掃石話元機。此境誰堪比﹖金陵燕子磯。

遊砥柱山

路從怪竹叢中過﹐人自髙峯頂上行。暫掃苔花相坐語﹐桂林深處午鍾淸。

松外時聞百鳥音﹐探幽攜手上髙岑。聊借桂宮書小句﹐一山風送靜中吟。

花朝時節百花香﹐訪勝提壺到上方。我愛烏尢奇絕處﹐煙霞來抱老文昌。

入翠微兮出翠微﹐烏尢山裏白雲飛。松林竹島相縈拂﹐長嘯一聲天外歸。

竹抱齋聽門人楊蟠山讀子《雲水前集》

楊生矯矯瘦丰姿﹐愛我當年雲水詩。竹院淸風明月夜﹐聽他搔首詠遲遲。

宴聽潮軒送李西來之閬中

歸來來又去﹐去去早歸來。酒共離人飲﹐軒因送別開。潮聲驅遠岸﹐月色冷空杯。挽客重排宴﹐池過共往徊。

題竹抱齋

曲徑通幽遠世喧﹐空齋半背倚深村。樓鍾縹緲來雲際﹐欄檻回環繞石根。修竹千頭棲鳥友﹐小塘一口種魚孫。最憐雨後排窗望﹐無數靑山到寺門。

花酒吟

花開可喜落堪哀﹐莫放花前酒數杯。飲酒簪花神气爽﹐有花有酒去還來。

題印月涵日二池

紅欄倒印詩仙院﹐碧水深涵我佛居。好是紫薇花下看﹐枝枝樹影立池魚。

天門引二首

穩步天門笑眼開﹐黃金爲殿玉爲臺。凡人莫望仙車引﹐自駕雲梯許上來。

欲問云梯何處通﹖云梯卽在汝身中。若知煉气還丹妙﹐平地飛升上碧空。

詩仙院祀太白東坡

瓣香常拜兩公詩﹐文彩風流後進師。千古精神若相接﹐大家乘月上峨眉。

元夕過楊子新築蟠山艸堂

我是三丰叟﹐門橫一字山。今宵來汝宅﹐風景甚相關。春气臨新捨﹐林塘入小灣。楊家淸白第﹐果爾出塵寰。

軒然臺

軒然臺上客﹐靜坐遠塵氛。樹影浮丹嶂﹐鐘聲叩白雲。三峨空際立﹐九頂望中分。好是長江上﹐秋潮靜夜聞。

江樓

分神遊海嶽﹐長嘯過江峯。秋气滿樓閣﹐髙窗雲自封。

長乙山房畱題

不可居無竹﹐悠然別有天。廬中藏日月﹐崖外擁林泉。詩酒娛千古﹐乾坤付七弦。最憐好風景﹐燈月照門前。

酒多詩益放﹐山靜室彌淸。今夕乃何夕﹐筆情談道情。案頭千字古﹐檐外一燈明。縱目觀村落﹐主人雅趣生。

題《道徳經東來正義》

回翁首序定評論﹐目敍尢開八徳門。又見關中來紫气﹐眞看李下毓玄孫。欲教後世人同度﹐能使先天道益尊。多少注家推此本﹐寶函長護鎭昆侖。

自焚畫下火偈

天仙不滯舊形軀﹐一畫何能見道歟﹗烈火光中今日去﹐陽神紛碎滿空虛。

軒然臺

白雲深處曉雞鳴﹐聽到銅壺第五更。羣雁早衝秋塞遠﹐七星髙映斗壇淸。乾坤大笑無邊際﹐海島飛吟有色聲。好是山樓橫玉笛﹐早秋斜月過江城。

用長乙韻

山居休說軟紅事﹐門外長畱濯錦江。處處栽根延命藥﹐時時打个定心樁。我來綺閣風生座﹐人誦《黃庭》日滿窗。最愛九秋情意好﹐羽人同唱羽仙腔。

最淒涼

嘆世人塵情不了﹐全不想世外逍遙。家中喪卻無價寶﹐將何買路登三島﹖空老空老﹗

和呂純陽先生原韻

和聲常用笛﹐煉气不離琴。寄語圓陽子﹐須知大道情。天開孤月照﹐雲起萬山沈。別島閒居客﹐何勞訪大林。

雙淸閣同飛仙聯句限十五咸韻

小設蓬山宴﹐涼宵入翠巖。乾坤遊客路﹐天地散人銜。大嘯雲中鶴﹐遙呼海上帆。桫羅三島樹﹐仙雁九秋緘。笠戴瀛洲雨﹐煙披火浣衫。風簫吹瑟瑟﹐龍馭出巉巉。折柬邀明月﹐題詩寫赤函。瓊漿排畫閣﹐寶杖倚星杉。此地原離垢﹐羣眞盡隔凡。霓裳歌上界﹐瑤艸拾靈巖。笑語滄桑事﹐鋪陳石鼎瑊。昂頭空碧落﹐賡韻答韶咸。

冬日自蓬萊至蜀之行雲閣

飛身嘯出海門東﹐又別蓬萊到此中。滿腹元精凝耿耿﹐從頭妙手運空空。萬行艸字雙毫落﹐千嶂煙霞一路紅。試看蜀山山疊秀﹐最憐才葉褪霜楓。

聞涵虛山人彈琴時秋雨初收雁聲過塞時也

雨餘山靜聽絲桐﹐寶篆銀燈照閣中。欲與太無相混合﹐直令諸有盡皆空。江聲遠應月搖水﹐嵐气初沈風入松。最愛淸心傳指上﹐不須舉目送飛鴻。

得句示居士

風送灘聲來閣上﹐雲將雨气入山中。西崖伐木聞柴斧﹐北澗鳴榔放釣筒。我與漁樵相混迹﹐誰知山水隱仙翁。笑將得句傳居士﹐方外來尋路可通。

聯句

共此好風日韓淸夫﹐羣眞相唱酬白紫淸。長歌空世界邱長春﹐一笑度江樓三丰。气與乾坤合淸夫﹐心同水月幽紫淸。古今多少事長春﹐忘卻洞天秋三丰。

淸吟

淸茗淸香淸道心﹐淸齋淸夜鼓淸琴。人能避濁談淸靜﹐跳入雲山不可尋。

初春偕李長乙過蟠山小飲

東風如大藥﹐一至活枯荄。徑艸茸茸合﹐園林處處皆。菜花黃似梁﹐村水淨於揩。並愛南溪上﹐靑山气象佳。

贈李圓陽

萬無解印還家後﹐再有貪凡下界時﹐只把性天朝幕養﹐休將心地鬼神知。乾坤浩蕩琴三弄﹐气息調和笛一枝。欲向陰陽修出世﹐須從陰陽外修之。

重九日與回翁及藍養素白玉蟾同遊峨眉

雨後飛行上大峨﹐塵寰下視瘴煙多。羣眞雅集成髙會﹐萬里空明各放歌。鶴嘯入云藍板和﹐鸞鳴通漢白車過。獨余呂老無詞曲﹐揮劍穿崖笑擘窠。

重陽後一日

煙村江樹景茫茫﹐畫意詩情引興長。寄語山壇諸弟子﹐不妨賞雨補重陽。

約諸子遊靑城洞天二首

欲尋仙院訪仙蹤﹐請上岷山第一峯。十月小陽春气好﹐洞天深處話從容。

仙院依然展碧窗﹐靑城細話景無雙。一聲淸磬雲門曉﹐山月依樓未過江。

新津老君山

手招仙客上雲霄﹐張子來吹碧玉簫。太淸妙境誰能識﹐只在心中認泬寥。哈哈﹐攜手逍遙﹔呵呵﹐同步天橋。兩个葫蘆盛美酒﹐大家同醉訪松喬。

長生官

翠木參天處﹐云行到此宮。路抄黃葉外﹐山在赤城中。別院供回老﹐遺輝想範公。來朝淩絕頂﹐浩气馭長空。

飲鶴巢亭

仙家小飲最髙峯﹐正在靑城一點中。無數白雲圍幾席﹐插天屏障列西東。

天師洞木橋

木橋橫過碧雲溪﹐流水聲中綠影低。好在兩山崖合處﹐聽他仙鳥隔林啼。

靑城山聯句

浯同道士樂長吟呂純陽﹐天外飛行步碧岑丰。山喜來龍開大面劉海蟾﹐仙皆停鶴話同心白紫淸。三臺隱隱衝煙出中山﹐九室層層入霧深丰。猶憶當年離世网海蟾﹐飄然雲路詠松陰紫淸。

白雲靑雲兩溪

云行風淡淡﹐山靜水潺潺。不盡淸涼意﹐都來泉石間。道人吹鐵笛﹐老衲閉柴關。信步東西澗﹐髙眞共往還。

鶴鳴山

道士來時石鶴鳴﹐飛神天谷署長生。只今兩澗潺湲水﹐助我龍吟虎嘯聲。

天谷洞

天谷本長生﹐長歌石竅鳴。棲神須此地﹐坐煉大丹成。

贈長乙山居主人

秋雨連宵暑气除﹐中元佳夕畫難如。溪風嶺月神仙友﹐豆架瓜棚處士廬。我輩遵行老氏法﹐山人能注孔門書。焚香讀《易》談玄理﹐儒通同源天地初。

秋晚至嶽雲樓

秋江樓上看秋燈﹐點點秋燈照水明。我自兩湖吟到此﹐長天空闊有餘聲。

縹緲山戲招圓陽長乙

道士身藏縹緲山﹐洞門風細水潺潺。白龍髙臥玉池冷﹐黃鶴暮歸松頂閒。手撚琪花憑石幾﹐肩橫鐵杖步天關﹐二君早魄來相訪﹐三十六峯廿四灣。

遊潮洋寺

吾從海嶽來﹐帶得海云至。敞袖放雲飛﹐云去封山寺。

遊羅浮山

戲騎羅浮大蝴蝶﹐神遊栩栩徧岑寂。忽然變出眞容來﹐又是一蓑與一笠。玉蟾峯上且徘徊﹐遙見海瓊飛到來。二人拍手發長嘯﹐蒼崖疊巘何崔嵬。綠毛仙﹐黃野人﹐山中隱現多仙眞。何不竟爲東道主﹐掃石安杯飲數巡。海風灑灑來天外﹐吹出羅浮好境界。快哉快哉眞快哉﹐紫淸攜手歸蓬萊。

雨後看峨眉坡仙句作起

峨眉翠掃雨餘天﹐渺渺吟情字字仙。收拾嵐光歸筆下﹐放開豪气立樓前。詩中有畫誰能悟﹐靜裏無愁最可憐。愛此煙霞鋪半壁﹐令儂幽興滿山川。

登瓦屋山

大岡髙遠壓峨岷﹐頂上雲開眼界新。萬樹風號來虎气﹐諸峯雨過出龍神。辟支崖有千秋雪﹐彌勒洞無半點塵。大地河山歸腳下﹐西方世界此超倫。

附蟠山同作

瓦屋山髙一桁平﹐天仙飛入化人城。毫光放出雲光白﹐爽气收回石气淸。萬壑松杉噓遠籟﹐千崖雨露滿新晴。條條匹練從空落﹐倒瀉銀河更有聲。

江漲

西北下雨東南晴﹐晴江忽見波濤生。滿岸兒童齊拍手﹐山奔水立雷聲吼。劃然灘石浪衝開﹐如馬如牛逸蹄來。仙之人兮從空降﹐只見川心飛雪浪。化作浮槎蕩漾行﹐隨風逐浪到蓬瀛。

早秋山居

芭蕉雨過天然翠﹐菡萏風搖自在涼。正好談禪憑水閣﹐个中又有木樨香。

雨中看覆篷山

中峨不肯露長眉﹐正值斜風細雨時。漁父眼前同入畫﹐墨雲頭上急催詩。山如承蓋偏非小﹐峯以退藏益見奇。笑我一蓑兼一笠﹐與君相對兩迷離。

漢張桓侯誕日

在唐畱姓睢陽宋畱名武穆﹐萬古回環正气撐。殺賊雷霆走精銳﹐運籌冰雪淨聰明。當陽唱震曹無色﹐刁鬥銘傳漢气聲。車騎英雄文武備﹐成都醉酒祀麾旌。

卽景六言

疎雨梧桐滴瀝﹐秋風楊柳蒼黃。行吟蓼花潭上﹐看出畫圖水鄕。

久雨

風風雨雨暗新秋﹐禦气仙人踏水遊。煙寺鐘聲云外濕﹐江天帆影霧中收。瑤壇早見月離畢﹐玉笛長吟風滿樓。欲喚白龍歸洞去﹐天心人事兩悠悠。

元夕後一夕同諸子集聽吟風館

風竹瀟瀟韻滿樓﹐師生夜話在林邱。元宵已過何勞說﹐莫把光陰付會水流。

示隱士二絕

久識團陽是隱星﹐峨眉山下養眞靈。閒邀野士談丹訣﹐夜丹寒煙戶不扃。

水田深處白雲飛﹐聽徹秧歌入翠微。昨夜鳩聲啼不斷﹐今朝細雨入茅扉。

題王生持平子宅

半房山色映檐牙﹐綠竹陰陰照碧紗。老子於斯興不淺﹐桃源深處古人家。

攜諸子遊龍泓二絕

龍泓口內有靑山﹐一灣一灣復一灣。試待淸明風日麗﹐又攜云屐試尋攀。

正是山鍾打暮天﹐諸生請上艸蒲團。吾將化个云仙子﹐來往樓中嘯晚煙。

回軒然臺

今夕分神下太淸﹐天風吹下玉簫聲。云衢開展三霄靜﹐雪月交輝萬里明。候我全身騎鶴降﹐寄君一語待雞鳴。靑衣島上淸漪觀﹐樓閣參差似碧城。

暮春

今日好天气﹐春風吹綠楊。水隨行客轉﹐花自過溪香。蝴蝶飛依艸﹐蜉蝣舞過墻。我觀諸造物﹐回首嘆滄桑。

淸溪令詞

春去多矣﹐聽杜鵑啼時﹐五更須起。鳥尙勤勤﹐問蒲團中人﹐誰能遣此﹖欲使神活心先死﹐死心漢卽是那神仙種子。

卽景示諸子

知音從古少﹐山色雨餘多。點點云邊出﹐巍巍嶺上過。林泉風日靜﹐野寺水煙和。一樣池中物﹐紅蕖映綠波。

銷夏

銷夏宜於古佛樓﹐羣山眾水座前收。江風滿袖雲濤吼﹐一笑長吟浩气流。

夏杪軒然臺二首

滚滚灘聲到寺門﹐登樓倚閣四山昏﹐只餘一點紅缸照﹐笑共遊仙把酒樽。

風雨瀟瀟入畫樓﹐山寺淸涼已近秋。隔江野樹雲煙繞﹐似倩倪迂筆裏收。

新秋

斗柄橫天漢﹐新秋漸指西。梧桐風乍起﹐吹月過橋堤。

新秋夜雨示團陽持平二字

說道談元不計年﹐逍遙物外古神仙。塵塵掃去根根淨﹐始得吾家最上禪。

秋色從西萬里來﹐梧桐雨落到蒼苔。笑拈幾句題山石﹐吟罷嫣然對酒杯。

髙樓秋夜

夜靜髙樓上﹐秋江見遠燈。漁家相笑語﹐並坐補絲繒。

秋雨

漏天風雨灑﹐平地水雲生。漠漠三秋暗﹐飄飄一笠行。飛仙誰見影﹐來雁未聞聲。我更騎鴻去﹐瀟汀接海晴。

秋夜聞雁

雨聲淅瀝到三更﹐野寺鍾鳴分外淸。正逢雁字橫秋塞﹐風雪關山一萬程。稻粱澤國知何處﹐我笑飛鴻向南度。長空碧宇嘆宵徵﹐神仙跨汝瀟湘去。

秋晴示團陽持平二字

皇天施好雨﹐陂塘秋水肥。鳥歡紅稻剩﹐仙駕白雲飛。物我各閒適﹐乾坤隨所歸。神遊嬉造化﹐气聚欵禪扉。雅興連丹嶂﹐髙吟動翠微﹐新詩隨地賦﹐剔壁寫苔衣。

九日登軒然臺

去年今日會山亭﹐天爲重陽特放晴。今歲依然循此例﹐道人初打午鍾淸。

寒露

此日逢寒露﹐深宵白露寒。涼秋來塞外﹐黃葉下林端。遠嶂燈光出﹐髙云雁語盤。笑吹長笛去﹐樓閣倚飛欄。

秋夜萬景樓

隨意登臨到此來﹐天風莽蕩撼樓臺。揮毫直拂煙霞起﹐隔岸漁燈出水隈。

秋日東坡樓

七星花發照樓前﹐暮落朝開最可伶。賴有拒霜心一點﹐故將秋色更增妍。

瓶梅

天寒玉蕊正含香﹐雪地栽培气候長。莫把銅瓶來供養﹐始能畱得滿庭芳。

晚景

江云隱隱認沙洲﹐又聽鐘聲出寺樓。我欲淩風一長嘯﹐數羣鴉噪隔煙浮。

對景

樓外大江來﹐靑山隔岸開。峨雲遮不斷﹐我自海峯回。

秋日與諸生集軒然臺飲酒雜唱

拍掌臨風嘯﹐淸謳滿座聽。水光浮檻白﹐山气入樓靑。把酒談玄理﹐當窗誦道經。諸天應大笑﹐師弟各忘形。

秋夜與諸生復集軒然臺

細雨紗窗外﹐虫吟不忍聽。云封千樹黑﹐夜靜一燈靑。禁句誰能道﹐前人總未經。自拈蕉葉寫﹐艸字作龍形。

此樂今年少﹐今宵莫負之。聽風兼聽雨﹐談道復談詞。各唱《無根樹》﹐休誇限韻詩。不拘諸法律﹐髙詠自怡怡。

月裏江山

江山月裏畫中求﹐倚閣開窗遠近收。峯頂壓云深入夜﹐竹稍沾露重凝秋。虫聲喞喞啼苔砌﹐燈影熒熒照樹頭。遙看榕陰涵晚霧﹐蒙蒙煙樹隱髙樓。

秋夕

淡淡星河夜﹐秋風響桂林。涼云三徑曉﹐冷露一樓侵。竹影髙懷僻﹐山居道意深。邇來無別語﹐塵擾漫關心。

堪嘆

堪嘆世人不學仙﹐四時常怕病來纏。豈知一气原無敵﹐气滿身中命可延。

笑呵呵

笑呵呵﹐復髙歌﹐風流醉舞出煙波﹐披漁蓑﹐走巖阿﹐日暮江山樂事多。我在斜陽村外過﹐何人知我醉婆娑﹗

與諸子定雨

今日東南大雨行﹐槐風梅雨甚關情。上天不與分明說﹐个裏陰陽一炁成。

愛竹堂

白雨淸風﹐灑然來自蓬宮。瓊花滿地香冉冉﹐撲上簾櫳。者三伏天气﹐人間盡在熱惱中。爭如我仙家快樂也﹐海上飛蓬。

喜光於來嶽雲樓

有緣千里來相會﹐無累一身任遠遊。我愛閬州李居士﹐飄然來到嶽雲樓。

樂樂樂

說說說﹐樂樂樂﹐風正停﹐月未出﹐灘正明﹐秋气肅。我有一道情﹐深深淺淺說。人能脫盡塵中俗﹐後天眞气頻溫服。不怕風寒﹐不遭瘟疫﹐年可延兮嗣可續。萬般都是精神作﹐精神作兮獲多福。不要符來不要藥﹐但遇天行盡掃卻﹐樂樂樂。

曉吟

日觀峯頭趁曉來﹐忽聞山寺鼓種催。扶桑頂尙天雞唱﹐一帶紅霞曙色開。

示朱生李生

二子將稀古﹐抽身遠市喧。澄心宜寡欲﹐養气戒多言。閬水辭千里﹐佳山住一番。從今尋本性﹐自此脫塵樊。

題族人徳軒墓

孝友人家百忍堂﹐能修祖徳自流芳﹐徳軒穩臥方山下﹐產作靈芝九朵香。

示劉白酒李魚溪

白酒漁竿客﹐靑山道衲風。二生皆可笑﹐年壯髭須翁。世外煙霞古﹐江邊气象空。早研淸淨理﹐幾片白雲中。

尋幽

雅水雅山尋雅士﹐嘉山嘉水樂嘉賓。偶聞云外靑鸞語﹐知有蓬萊客到門。

新秋卽事仿回翁體

新秋新雨後﹐月出嫩涼生。江影涵空碧﹐星光照大淸。憑樓吹玉笛﹐跨鶴度瑤京。往來無定所﹐飛嘯步蓬瀛。

送閬泉閬山歸閬中同碧城道人聯句

雲水客如雁三丰﹐新春向北歸碧城。關山千里遠三丰﹐道徳一身肥碧城。不問亭長短三丰﹐那知世是非碧城﹗飄然往來去三丰﹐臘岸柳依依碧城。

仲春初旬示諸生

一年不與一年同﹐歲月猶如箭脫弓。花下團圓春宴好﹐振將吟興唱和風。

飛吟

朗吟云夢曉﹐飛過洞庭春。飄然無定所﹐掉臂入峨岷。呵呵﹗者風流誰得似也﹖曰回道人。

題麻仙姑聽何仙姑次笙圖

按行蓬島入雲天﹐欲訪靑霞女洞仙。一曲瑤笙何韻冷﹖別來閬苑己千年。

張三丰先生全集卷六

漢嘉長乙山人李西月重編

張道淵子深氏敬書

閬中朱道生晚成子敬刊

侄瑛春城

朱瓚素園仝校字

男璜蟠溪

天口篇

先民有言﹕『聖爲天口。』愚非聖﹐安能代天立言﹖特以維皇上帝﹐陰騭下民。發聵振聾﹐本照臨之美意﹗勸善規過﹐亦普度之良因。舌端艾艾期期﹐不辭根鈍﹔天下林林總總﹐懇聽吾言。愛作訓體文若干篇﹐名曰《天口》﹐蓋以報碧翁崇褒之意云爾。洞玄眞人臣張三丰書。

正教篇

古今有兩教﹐無三教。奚有兩教﹕曰正﹐曰邪。奚無三教﹖惟一惟道。一何以分﹖分何以三﹖蓋自有孔﹑老﹑牟尼﹐乃至有孔﹑老﹑牟尼﹐𨿽至有孔﹑老﹑牟尼﹐仍非有孔﹑老﹑牟尼。孔固儒也﹐老固道也﹐牟尼固釋也﹐然有所分﹐故究無所分﹐故以無所分﹐故必有所合﹐故不孔亦不老﹐不老亦不牟尼﹐牟尼﹑孔﹑老﹐皆名曰道。孔之絕四﹐老之抱一﹐牟尼之空五﹐皆修己也﹔孔之仁民﹐老之濟世﹐牟尼之救苦﹐皆利人也。修己利人﹐其趨一也。彼世人之別爲孔﹑老﹑牟尼者﹐蓋以名分不察實也﹐抑以形分不按理也。見爲孔﹑老﹑牟尼﹐卽非孔﹑老﹑牟尼﹐𨿽非孔﹑老﹑牟尼﹐還是孔﹑老﹑牟尼。孔﹑老﹑牟尼﹐皆古聖人。聖人之教﹐以正爲教﹐若非正教﹐是名邪教。儒家楊墨﹐道家方士﹐釋家妖僧﹐亦三教也。𨿽分三教﹐仍一邪也。是故分三教者愚﹐分邪止者智。

儒書篇

六經而外﹐立言可法者﹐必推孔門﹐不談出世﹐不講玄經﹐蓋恐人落身崖壑﹐無實行也。孔﹑顏存心﹐只望人隱居求志﹐行義達道。道在濟人﹐山林無非朝市﹔道在修己﹐朝市不染山林。故出言實多玄義﹐而解人之索甚難﹐《大學》第二節

﹐孔子之修身也﹔爲仁用四勿﹐顏子之煉己也。功夫未純﹐不離陋巷﹐功夫已熟﹐不忘國家。故能隱中求行﹐行中達隱﹐隱處有孔﹑顏﹐行處亦有孔﹑顏﹐乃至無行無隱而非有孔﹑顏﹐神明在我﹐變化從心﹐眞大道也。孔子傳曾子﹐曾子傳子思﹐《中庸》一部﹐道妙深明﹐悟玄之家﹐竊取成眞者。恆河沙數﹐子思而後﹐撅推孟子﹐持心養气﹐勿助勿忘﹐充天塞地﹐至大至剛﹐人人得度﹐默默取將﹐浩然之妙﹐口訣難言﹐辟邪輔正﹐楊﹑墨掀翻。吾願爾士庶﹐不須三島求眞﹐只向《四書》領取﹐以顏﹑曾﹑思﹑孟爲明師﹐以子臣弟友爲功行﹐以身心性命爲汞鉛﹐以義精仁熟爲升舉。修道時莫貪用道﹐養道時莫貪行道﹐得道時便可顯道。道不可顯﹐飄然而返﹐傳之名山﹐源流自遠。

禪旨篇

於意云何而名爲釋牟尼云﹕『吾好釋﹐故以釋開教﹐取釋去萬緣之意。』於意云何而又爲佛﹖大士云﹐『吾好佛﹐故以佛設教﹐取覺悟眾生之意。』如是我聞﹐釋主離世﹔如是我聞﹐佛主醒世。全經數百藏﹐無非超脫塵垢﹐警悟沈迷。是故牟尼淸淨﹐復得大士淸淨﹐牟尼總其淸淨﹐大士普其淸淨﹐非有所執其淸淨﹐非有所壞其淸淨﹐非有所吝其淸淨﹐乃至無淸淨﹑非淸淨﹐非淸淨﹑亦淸淨﹐是大淸淨﹐是滿淸淨。人能唄誦潮音﹐必得淸淨心﹐必得般若心。但得般若﹐便忘般若﹐若不忘般若﹐卽非般若。旣非般若﹐不名般若﹐非非般若﹐乃是般若。得般若者﹐是謂之釋﹐是可成釋﹐是有釋釋﹐是釋非有釋釋﹐是釋自有釋釋﹔是謂之佛﹐是可成佛﹐是有佛佛﹐是佛非有佛佛﹐是佛自有佛佛。牟尼如是也﹐大士如是也﹐卽沙門比丘亦如是也。不如是能成釋不﹖不也。不如是能成佛不﹖不也。何以故﹖卽釋是釋﹐非釋卽非釋﹔卽佛是佛﹐非佛卽非佛。何以故﹖釋外無釋﹐取釋爲釋﹔佛外無佛﹐取佛爲佛。何以故﹖釋釋釋意﹐並無釋意﹐乃已釋意﹔佛佛佛念﹐並無佛念﹐乃實佛念。不釋而釋者上乘﹐不佛而佛者大乘。釋佛之經藏﹐卽釋佛而成藏﹐是謂正法眼藏。

玄音篇

玄學以功徳爲體﹐金丹爲用﹐而後可以成仙。仙品有五﹐實言之則祇四。一曰人仙。人仙者﹐煉元精而補元气﹐已培修仙之本﹐然能養健﹐不離生死﹐此人中仙也。一曰地仙。地仙者﹐煉元气而結內丹﹐已無漏通之患﹐然可陸行﹐不離塵坱﹐此地中仙也。一曰神仙。神仙者﹐煉元炁而化元神﹐已有神通之妙﹐水火無害﹐又名水仙﹔煉神還虛﹐卽天仙也。是故天仙而下爲神仙﹐神仙而下爲地仙﹐地仙而下爲人仙﹐人仙而下﹐則有鬼而無仙也。鬼者純陰﹐仙者純陽﹐人得半陰半陽﹐則不離乎生死﹐鈌陰之半則成仙﹐鈌陽之半則成鬼。故人在可仙可鬼之中﹐亦暫在可仙可鬼之中﹐欲逃出可仙可鬼之中﹐卽當住天仙﹑神仙之中。回頭識岸﹐撒手離塵﹐丹經萬言﹐總在自己﹐認己爲他﹐卽落旁門。前聖遺書﹐亦須善玩﹐非金非石﹐非汞非鉛﹐非鑪非鼎﹐非女非男﹐非日非月﹐非坤非干﹐非公非母﹐非龍非虎﹐非烏非兔﹐非牝非牡。玄在何處﹖玄在玄處。妙在何處﹖妙在妙處。我有眞傳﹐不敢妄言﹔人有眞情﹐亦不閉門。廣積陰功﹐始爲仙品﹔廣行方便﹐始是仙基﹔廣修因果﹐始是仙根。若得是人而求吾道﹐吾願與說最上乘法﹐指點微言﹐必如撥雲霧而見靑天﹐長嘯而去。

此篇指陳仙品﹐明明朗朗﹐惟望人積陰功而求眞傳﹐則神仙之道實不難至也。

五徳篇

人生有五徳﹐吾嘗以譬天地之五行。人身之五經﹐仁屬木也﹐肝也﹔義屬金也﹐肺也﹔禮屬火也﹐心也﹔智屬水也﹐腎也﹔信屬土也﹐脾也。是知五徳之不可少一﹐猶如五經之不可絕一﹐卽如五行之不可鈌一。人皆曰木不可少也﹐而何以無仁也﹖無仁者﹐必無養育之念﹐其肝己絕﹐而木爲之槁枯矣﹗人皆曰金不可少也﹐而何以無義也﹖無義者﹐必無權宜之思﹐其肺已絕﹐而金爲之朽鈍矣﹗人皆曰火不可少也﹐而何以無禮也﹖無禮者﹐必無光明之色﹐其心已絕﹐而火爲之衰熄矣﹗人皆曰水不可少也﹐而何以無智也﹖無智者﹐必無淸澄之意﹐其腎已絕﹐而水爲之昏涸矣﹗人皆曰土不可少也﹐而何以無信也﹖無信者﹐必無交孚之情﹐其脾已絕﹐而土爲之分崩矣﹗是知爲人者﹐必先有心之五徳﹐而後有身之五經。仁不絕肝气生﹐義不絕肺气平﹐禮不絕心气明﹐智不絕腎气靈﹐信不絕脾气醒。徳包乎身﹐身包乎心﹐身爲心用﹐心以徳明。是身卽心﹐是心卽身﹐是五徳卽五經。徳失經失﹐徳成身成﹐身成經成﹐而後可以參贊天地之五行。

孝行篇

桂宮列楹聯﹐百行孝爲先。文祖能行孝﹐馨香萬萬年。故其於一身﹐成道卽成仙﹐成仙卽成聖﹐成聖卽兼賢。光明開日月﹐愛慕通地天。世人欲希孝﹐孝眞百行原。虞舜百揆敍﹐孝在明揚前。周文百度貞﹐孝居令聞先。曾子貴三道﹐事親獨大焉。閔子冠四科﹐事母獨殷然。古來多孝子﹐略略爲敷宣。莫作孝典看﹐須作孝則觀。或爲米之負﹐或遺羹之甘﹐或瞻云之白﹐或表衣之斑﹐或哭杖力減﹐或懷橘味鮮﹐或禱竹生筍﹐或感石流泉﹐或念烏反哺﹐或祈魚躍淵﹐或捧安陽檄﹐或廢《蓼峨》篇﹐或思而罷晏﹐或奉而刻顏﹐此皆賢哲流﹐豈無徳功言﹗就其百事好﹐不若孝纏綿。惟孝始能友﹐移孝可作忠﹐惟孝型於妻﹐以孝信乎朋﹐一孝包五倫﹐須知孝可風。至孝孝在心﹐愛慕見天眞﹔中孝孝在身﹐奉養宜殷勤。口中𨿽講孝﹐能道要能行。面上徒妝孝﹐欺人並欺親。孝徳無窮盡﹐一念得一分﹐分分而寸寸﹐寸寸格天神。孝孝復孝孝﹐肫肫復肫肫﹐我作此《孝經》﹐經中之大經。

淫惡篇

桂宮題楹帖﹐萬惡淫爲首。所以惡報多﹐不如淫報醜。天刑件件奇﹐天罰樣樣有。或誘他人妻﹐己妻爲人誘﹔或摟他人女﹐己女爲人摟﹔或以奸殺身﹔或以姦絕後﹔或傾家業財﹔或奪功名壽﹔或生子孫賤﹔或隨誑騙走﹐淫報極紛紛﹐筆談難縷縷。此惡放過誰﹐伊胡不回首﹗漫曰淫者盈﹐罪滿報方臨﹐卽淫卽有報﹐天鑑不容情。一條淫鬼案﹐可嘆眞可嘆﹗勸汝世間人﹐莫把淫戒犯。未見不可思﹐旣見不可亂。處女不可戲﹐節婦不可玩。遇人妻妾女﹐當作姊妹看。勿污婢與奴﹐勿狹妓與旦。紅粉一時花﹐精神一刻散。保身須出坑﹐離苦須過岸。卽汝妻與妾﹐閨情亦宜節。欲生端相兒﹐須立敬避格。或逢聖神誕﹐或逢日月食﹐或當祀竈期﹐或當忌辰日﹐或遇陰晦交﹐或遇雷電疾﹐必分被與牀﹐或分牀與室。天神察其恭﹐求福福自錫。天仙重其操﹐訪道道可獲。再能免諸惡﹐更是大豪傑。

施報篇

富貴之家積善易﹐欲求善報則不易﹐非不報善也﹐必衡其量而報之﹔貧賤之家積善難﹐而得善報則不難﹐非獨報善也﹐亦衡其量而報之﹔至於非富非貴﹑非貧非賤者﹐積善獲報﹐亦稱量予之也。以助金論﹐富貴助金﹐百金十功﹔貧賤助金﹐十金十功。以濟人論﹐富貴濟人﹐百人十善﹔貧賤濟人﹐十人十善﹔非富非貴﹑非貧非賤者﹐自當以中人定論也。富貴而借口中人不可﹐借口貧賤尢不可﹐前人聚後人消矣﹐前人彊後人弱矣。𨿽然﹐富貴而行善得當﹐寥寥數百金﹐亦必有大報也﹐但當擴而充之耳﹔貧賤而彊學中人不可﹐彊學富貴尢不可﹐奉養鈌罪過生矣﹐凍餒深妻子怨矣﹐𨿽然﹐貧賤而行善得當﹐茫茫家道傾﹐必卽有大報也﹐但當權而用之耳。天固不負善人也﹐倘有居富貴而吝貲財﹐以善多而報少﹐以善速而報遲﹐遂不畱心作善者﹐其召禍必不常﹐其逢凶必不少﹐望族轉瞬而冰消﹐侯門再過而灰燼﹐均此類也﹔居貧賤而談功果﹐以善少而報少﹐以善遲而報遲﹐遂敢輕心視善者﹐其召禍必更奇﹐其逢凶必更甚﹐慘淡刀兵之際﹐流離病疫之間﹐皆由此也﹔其處非富非貴﹑非貧非賤者﹐亦是此例。何也﹖身居富貴者﹐有積善之勢﹐有積善之權﹐人生處此﹐卽有善而無報﹐亦分內事﹐衣丰食丰﹐聲有名有﹐但得常常若此﹐享其安榮﹐及其子孫﹐是亦善報矣﹐乃敢薄善而不爲﹐以望報肆其狂貪﹐故上天轉移其權而與善士﹐絕不肯稍畱餘情﹔居貧賤者﹐無積善之勢﹐無積善之權﹐人生處此﹐遇小善而卽行﹐似非奇事﹐惜字惜物﹐愛人愛物﹐但得常常惹此﹐結土成山﹐結水成海﹐必得善報矣﹐乃敢非善而不爲﹐以望報昏其心志﹐故上天益加其窮﹐以誅惡類﹐絕不肯稍存私覆。善報如是﹐惡報如是。非富非貴﹑非貧非賤者﹐請試觀之﹐爾富爾貴﹑爾貧爾賤者﹐請試思之。嗟乎﹗施報之理﹐惟聖賢看之甚明﹐惟仙佛處之甚大﹐豪俠之士或有過情者﹐然世人能如豪俠亦足矣。吾也少好施與﹐幸上九淸﹐故於天人報應﹐洞澈頗詳。此豈玄微之說哉﹗𨿽天心亦皆如是也。然天何言哉﹗

盈虧篇

天下國家之事﹐嘗有消長晦明﹐一盈一虧。常人目爲天運﹐達士歸之人心﹐理固正也﹐詞固醇也﹐吾何議論之云云。然世有未盈則虧﹐欲虧不虧者﹐此情此故﹐吾當亹亹發明﹐以爲世勸。國家之气勢﹐安極始危﹐乃有一傳而生事變﹐再世而嘆危亡者。爲國家言而一身可推矣。謂爲虧歟﹐何以尙有中興﹖謂非盈歟﹐何以忽萌大難停頓有處﹖蓋不親賢才﹐則姦雄壞政﹔不惇詩禮﹐則子孫奢狂。人事承平之會﹐當存履險之思犍接。思患預防﹐君子宜儆惕焉﹐以盡上天之歷數﹐然天亦無盡數之時也﹐人日持盈﹐萬萬年亦可至耳。國家之气機﹐亂極始治﹐乃有運將衰而復盛﹐勢稍降而復升者。謂不虧歟﹐何以幾鄰累卵﹖謂已虧軟﹐何以復享安盤﹖蓋臨崖勒轡﹐卽可免其顚危﹔觸景回頭﹐自可綿其世祚。人情宴飲之微﹐尙難存盡歡之想﹐卽小徵大﹐君子宜猛省焉﹐以挽上天之劫數﹐然天亦無劫數之見也﹐人日畏虧﹐平平者自可久耳。咦﹗天心在人事中矣﹐人何不勉於善哉﹗

毀譽篇

人何以故而毀我﹖人何以故而譽我﹖彼何以故而毀人﹖彼何以故而譽人﹖望人譽而功不至﹐斯毀之矣﹔防人毀而過能悛﹐斯譽之矣。是故毀譽我者無其漸﹐我招毀譽有其漸﹐毀譽人者無其因﹐人招毀譽有其因。吾愛天下人不求譽﹐而行可譽之事﹔吾惡天下人不畏毀﹐而行可毀之端﹔吾恥天下人不知毀譽﹐而湮沒以終。湮沒以終﹐人不毀而自毀也。生前以有過自毀者﹐人必譽之﹔生平以有功自譽者﹐人必毀之。𨿽然﹐譽人而過乎其實﹐標榜之風必起矣﹐毀人而過乎其實﹐求全之輩可誅矣。世人勉之戒之。

修短篇

誰合修﹐誰合短﹐皇矣下觀﹐原無別眼。欲教民物共長生﹐大塊蕓蕓必充滿。是故仁則壽﹐惡則譴﹔功則壽﹐過則減﹔養則壽﹐則損音散。仙佛聖賢劫可免﹐以歌當話招流返。

窮達篇

達之人兮無窮愁﹐愁之人兮少徳修。榮枯兩途兮一春一秋﹐吾亦兩居兮隱顯自由。人命忙忙兮其駛如箭﹐達何足歡兮窮何足嘆﹗境可縛兮非英雄﹐命可安兮且閒玩。讀書養道兮浩气猶龍﹐顏瓢點瑟兮孔許其同﹐原襟宓琴兮吾亦可從。廬中龍兮上雲霄﹐湖上驢兮自道遙。云之出兮爲霖雨﹐流之退兮訪松喬。抑或無心仕進兮嚴竿王樵卽王質﹐何必自苦兮悶死蓬蒿﹗

人品篇

人品近似之界﹐不可不明。有人焉﹐正气自存﹐離羣特立﹐人以爲傲也﹐吾以爲毅﹔有人焉﹐謙光自處﹐與世無殊﹐人以爲流也﹐吾以爲和﹔有人焉﹐優遊自適﹐率乎天眞﹐人以爲惰也﹐吾以爲安﹔有人焉﹐嘯詠自如﹐由乎天命﹐人以爲狂也﹐吾以爲達﹔有人焉﹐鄭重持身﹐丰裁峻節﹐人以爲驕也﹐吾以爲嚴﹔有人焉﹐渾厚立己﹐性格堅蒼﹐人以爲拙也﹐吾以爲朴﹔有人焉﹐義利分明﹐一私莫著﹐人以爲矯也﹐吾以爲介﹔有人焉﹐襟懷卓異﹐一塵不親﹐人以爲僻也﹐吾以爲髙﹔有人焉﹐雍和滿著﹐不識文詞﹐人以爲俗也﹐吾以爲儒﹔有人焉﹐淸淨爲緣﹐不知經懺﹐人以爲愚也﹐吾以爲覺﹔有人焉﹐飲食無異﹐寒暑不災﹐人以爲怪也﹐吾以爲仙。賢否錯出之間﹐有相似而實不同者﹐不可不細觀也。勿有薄人心﹐厚己心﹐輕人心﹐重己心﹐無人心﹐有己心﹐則至人之精神出矣。舜居深山中﹐其所以異於人者幾希﹐及其聞一善言﹐見一善行﹐而舜如赤城之標﹐朱光在天上矣。

快活篇

有安城老叟言於危城公曰﹕『吾聞生太平之世﹐爲太平之人﹔無上無下﹐居易居仁﹐子亦知快活之事乎﹖請爲子小賦而陳之。紅埃滚滚﹐苦海滔滔。循吾兮﹐守吾操﹔養吾浩﹐全吾髙。保太和兮淡世慮﹐滅爭競兮少气淘。耐淸寒兮增學養﹐忘嗜欲兮住林臯。出爲好官兮無罪戾﹐入爲達士兮免牢騷。訓兒孫兮戒淫賭﹐教婦女兮肅庭戶。耕不歉乎官租﹐學不荒乎徳圃。飲社酒兮治聾﹐爲天民之巨拇。龐龐兮貌古﹐落落兮神全。任是非之雜沓﹐斯怨尢之胥捐。能放生而戒殺﹐亦養性兮延年。與鄕老兮談格言﹐招後輩兮講功過。將成已而成人﹐化千个面萬个。鋪野席於茆堂﹐推山翁爲上座。池栽君子之蓮﹐籬種陶公之菊。山香處土之梅﹐澗滿幽人之竹。隨遇而安﹐樂乎不樂﹖今吾子兩道愁眉﹐一腔死血。足踏市朝﹐身拋泉石。入而不安﹐出而無益。旣好貪兮又好爭﹐羌好穿兮又好喫。與塵市而同磨﹐看夕陽之轉滅。』危城乃愀然曰﹕『噫﹗仙叟之教我者﹐至於斯夫﹗謹受訓。』深揖而退。

能讓篇

養和之室﹐積厚之家﹐西壁東堂﹐宜書格語。譬如喫虧一條﹐人多不平。不知吾能忍讓﹐卽是爲自己養和﹐爲子與孫積厚之事。今將聖神賢士至理名言﹐約書幾句﹐以爲人勸。有云﹕『便人乃自便﹐宜人乃自宜﹐我便人不便﹐我宜人不宜』者﹔有云﹕『喫得虧人多厚福﹐賺得盈時總是虧』者﹔有云﹕『若使人人皆得勝﹐人間誰合受虧人』者﹔有云﹕『乾坤兩字盈虛定﹐喫盡虧時劫已除』者。予亦有句云﹕『虧我多時天不忍﹐老天定與我便宜。』諸生勉乎哉﹗喫虧人終不受虧也。

忠恕篇

忠恕者﹐宣聖一貫之傳也。一以貫者何﹖忠爲體﹐而恕爲用也。中心爲『忠』﹐由中立心也。如心爲『恕』﹐如人之心也。已立立人之義﹐其在斯乎﹖忠所以貫乎恕也﹐以恕道爲仁﹐則能不欲勿施﹐天心無人欲之擾﹐以恕道處世﹐則能犯而不校﹐人心無橫逆之來﹔以恕道治世﹐則能所惡勿施﹐臣心無殘酷之政。聖賢道理﹐滴滴歸源﹐眞可以終身行之者也。使徒欲如己之心﹐而不欲如人之心﹐則其心必生是己非人心﹐厚己薄人心﹐重己輕人心﹐利己害人心﹐成己敗人心。諸如此心﹐皆不如人心﹐旣不如人心﹐安能如己心﹖𨿽欲如己心﹐貪多害己心﹔不能如己心﹐忍多壞己心。其心壞﹐其心失也。其心失﹐無中心也。中心亡而仁根死﹐無怪其心不恕也。然則不忠者﹐亦以貫乎不想也。吾願爾士人﹐尋一貫之旨﹐存一貫之眞﹐庶非孔門之罪人也。

虛無篇

虛無者﹐老﹑釋同傳之旨也。虛者何﹖虛心也。心虛故神淸﹐神淸故性慧﹐大超脫﹑大解悟從此生矣。無者何﹖無我也。無我故無人﹐無人故無欲﹐大淸淨﹑大歡喜從此得也。今汝兩門人﹐不明虛無﹐只探實有。『實有』二字﹐其名亦佳﹐究竟入迷者如谷之數。日求實而談金石﹐無一得也﹐日求有而參禪偈﹐生六塵也﹔無量恆河沙﹐誰是第一波羅密哉﹗吾憫爾等愚﹐吾開爾等智。觀心虛而至性慧﹐知虛之能取實也﹔觀無我而至無欲﹐知無之能包有也。孔子毋我﹐顏子齋心﹐𨿽儒家尙如是也﹐況爾等乎﹖

養生篇

人之所欲﹐莫甚於生﹐欲得其生﹐須重其生﹐欲重其生﹐切莫輕生。殺身成仁﹐見危授命﹐非輕生也﹐平日保其生﹐至此用其生﹐乃不同夫虛生﹐乃𨿽死而猶生。忠臣義士﹐烈女貞媛﹐惟重生者能之也。若夫生值太平﹐躬逢盛世﹐或貴或賤﹐全孝全忠﹐爲國家耆英﹐爲世間人瑞﹐則生生者﹐不可不知養生也。養生之論﹐與修眞不同。修眞可以逃劫數﹐道也﹔養生可以延年命﹐術也。然養生而不明古今天人之理﹐亦終無集驗之方。上古之民﹐渾朴爲風﹐寡慮寡思﹐寡言寡笑﹐寡視寡聽﹐粗衣糲食﹐不識不知﹐故能保全其眞﹐以永眉壽﹔近今之民﹐浮華日啟﹐多慮多思﹐多言多笑﹐多視多聽﹐丰衣厚食﹐蕩志蕩神﹐故嘗伐其性﹐以致夭亡。天道之泰﹐在乎能復﹐日昃又中﹐月鈌又圓﹐雨漏又晴﹐雷鳴又蟄﹐故能畱不敝之神﹐以綿天運於常新﹔人道之否﹐在乎多剝﹐精任其泄﹐气任其虧﹐神運不停﹐形搖不守﹐故難回已憊之身﹐聊居人世於朝暮。然則養生者﹐藥食爲後﹐保護爲先﹐學天道可也﹐學古人可也。

五劫篇

鳴乎悲哉﹗凡人之有五劫也。五劫維何﹖生﹑老﹑病﹑死﹑苦也。人豈不必生﹖但當直而生﹐正而生﹐不可罔而生也。生爲聖賢﹐夭猶生也﹐英靈在世﹐聲名在世﹐馨香在世﹐與仙佛何異焉﹗獨有生而惡﹐生而暴﹐生而酷者﹐一生之後﹐必不復生﹐不必不與生﹐正當與之生﹐綿綿劫劫﹐皆入惡趣﹐受無間罪﹐𨿽欲不生﹐不可得也。生﹐一劫也。如是而沈淪世上﹐困阨人間﹐不知回向﹐不識變遷﹐悠悠老矣﹐又一劫也﹔如是而精耗形枯﹐神亡气竭﹐藥不能補﹐養不能回﹐懨懨病矣﹐又一劫也﹔如是而無常忽至﹐大限已臨﹐身家何處﹐妻子何人﹐匆匆死矣﹐又一劫也﹔如是而有惡必報﹐有過必報﹐轉徙陰曹﹐瞅瞅啼泣﹐是極苦矣﹐又一劫也。幸而托生有日﹐或命帶刀兵﹐或命帶水火﹐或命帶諸疾難﹐或命帶諸困窮﹐仍將流連於五劫之中而無底止﹐不必說到刀山地獄間也。墮此劫者﹐非有因果﹐非有徳功﹐不能消其罪戾。故人之一生﹐須要修善積福﹐返本還元﹐庶克同上春臺﹐咸登極樂。有生長生﹐長生不生﹐不生故不滅﹐不滅故超脫也。人其勉諸﹗

敬神篇

神也者﹐妙萬物而爲言者也。上帝以神道設教﹐故神實司乎善惡。凡聰明正直者﹐皆以神之權授之。夫天神爲神﹐主引萬物﹐地神爲祇﹐主提萬物﹐此神徳之蕩蕩者﹐百姓日受而不知﹐亦惟盡乎人以合乎天地焉可也。若夫嶽瀆郊壇﹐庵堂祠院﹐其間之豎碑立像者﹐無非振古之精神﹐寺宇崇宏﹐聲靈赫濯﹐瞻望者莫不肅然起敬也。然而香火盛則祈福之人多﹐禱告繁則邀福之人至﹐神豈爲人所愚哉﹗夫神之出處不一﹐要皆從正气中來。《魯語》曰﹕『聖王之制祀也﹐法施於民則祀之﹐以死勤事則祀之﹐以勞定國則祀之﹐能禦大災則祀之﹐能捍大患則祀之』﹐加之山川社稷﹐皆有功烈於民者也。夫曰﹕『法施於民』﹐原不期人之報也﹔『以死勤事』﹐原不冀人之感也﹗『以勞定國』﹐原不望人之恩也﹗『禦大災』﹑『捍大患』﹐原不待人之求也﹔廣功徳於人間﹐原不俟人之祝也。卽或春秋典重﹐齋誕頻臨﹐太廟者亦止祈神靈以保我君國﹐而於己無與也﹔亦止祈神靈以保我父母﹐而於己無與也﹔亦止祈神靈以澤我民物﹐而於己無與也﹔亦止祈神靈以超度沈魂滯魄﹐而於己無與也。而且肅吾身﹐潔吾念﹐澹吾慮﹐濯吾肺肝﹐敬其心以敬神焉﹐則不求福而自獲福也。是則敬神者﹐不如自敬其心之爲妙也。凡人心卽神﹐神卽心﹐無愧心﹐始無愧神﹐可對神﹐仍可對心﹐抑非心之外遂無神也。相在爾室﹐相在爾心焉耳。有如天之神棲乎日﹐日光所照﹐何處不明﹔人心之神棲乎目﹐目光所到﹐何物不見。人顧欲諂媚神祇﹐以圖消其罪垢﹐豈可得哉﹗戒之曰﹕敬神之道有二﹐下流之諂瀆不與焉。上士存心正大﹐立功行而至意遙深﹐居處之間﹐恐神鑑察﹐有福有慶﹐仍歸神思﹐斯人也﹐𨿽未焚香秉燭﹐恭叩廟門﹐而已得敬神之大道也﹔中士存心謹恪﹐言帝天而身益震懾﹐善念之生﹐因神鼓勵﹐有功有徳﹐心荷神庥﹐斯人也﹐抑或齋戒沐浴﹐參禮菩薩﹐亦可謂敬神之小道也。至於外飾小心﹐中藏大慝﹐紛紛往來﹐朔日谷日﹐神將曰﹕『爾來乎﹐吾正索爾﹗勿諂我﹐勿瀆我﹐爾敬我香﹐我加爾鎖﹐歸去革心﹐庶乎其可﹗』

愛人篇

萬物之生﹐惟人最靈﹐旣靈於物﹐須愛其生。毋以陰謀陷人﹐毋以利器傷人﹐毋以藥物毒人﹐毋以權勢厄人。陷人﹑傷人﹑毒人﹑厄人者﹐明有國刑﹐暗有天罰﹐終難逃也。今夫飛物之能言能舞﹐植物之有香有色﹑動物之可馴可玩﹐潛物之可育可娛者﹐人猶愛之﹐人豈不重於物哉﹗今勸爾世人﹐相生相聚﹐無相淩虐﹐出入往來﹐當思愛人之名﹐成人之名﹐愛人之功﹐成人之功﹐愛人之事﹐成人之事﹐愛人之利﹐成人之利。夫成人之名﹐卽所以成己之名也﹔成人之功﹐卽所以成己之功也﹔成人之事﹐卽所以成己之事也﹔成人之利﹐卽所以成己之利也﹐皆愛也。其成人之名與功﹐事與利者﹐勿掩忠臣之忠﹐勿竊勛臣之勛﹐勿毀節孝之婦﹐勿謗童女之貞﹐勿妬能亦勿假人之能﹐勿忌才亦勿昧人之才﹐勿隱善亦勿盜人之善﹐勿揚惡亦勿效人之惡﹐勿陰阻人之進階﹐勿妄抹人之文字﹐勿敗人之盛舉﹐勿墮人之善行﹐勿壞人之良圖﹐勿損人之富壽﹐勿占人之田土﹐勿弄人之貲財﹐勿助匪人而奪仁人之風水﹐勿黨小人而誘名家之子孫﹐胞與之懷﹐難盡述也。以故永命天尊倦倦於勿辱善良﹐勿欺窮困﹐勿離人父子﹐勿間人骨肉﹐勿破人婚姻﹐勿侮人聾瞶﹐以及救人之難﹐濟人之急﹐憫人之孤﹐容人之過﹐拯人疾苦﹐賙人饑寒﹐提攜親族﹐賑濟鄰朋﹐矜孤卹寡﹐敬老憐貧者﹐皆於人而愛之也。嗟乎﹗天生億兆﹐爲仁人用仁之地﹐爲善人積善之場﹐果能推心廣博﹐保育羣黎﹐居富貴而愛人者﹐必裕後昆﹐居貧賤而愛人者﹐必能顯達。惟天佑善﹐惟帝福人﹐伊古以來﹐最多最速。故欲知處世之道者﹐吾仍勸之曰『愛人』。

醫藥篇

醫之爲道也﹐能活國亦能病國﹔藥之於世也﹐能活人亦能殺人。不可不愼其術也。中有理焉﹐學之無盡﹐行之無窮。藥分君臣佐使﹐病分虛實舊新﹐凡醫士皆能言之﹐而能知之者罕也。聖賢學問精而志气益下﹐道徳髙而心懷益謙﹐操歧黃者亦宜如是。不可自輕﹐不可自誤﹐不可自欺。自欺欺人﹐自誤誤人﹐自輕輕人﹐其罪集於乃躬也。故此道立功易﹐取過亦易﹐積福難﹐招禍不難。欲求有功無過﹐有福無禍﹐則必兢兢自持﹐脈理微細﹐淺學難知。今勸爾醫士﹐入病人之榻﹐先問從來﹐勿以藥試人也﹔今勸爾病家﹐對醫士之前﹐先明原故﹐勿以命試醫也。以命試醫咎在己﹐以藥試人咎在醫。更宜扶危急莫髙身價﹐救困窮莫計金貲。能洞見其癥候者﹐卽行拯拔﹐不能見其癥候者﹐以侯髙明﹐則積穩誠之善也。更勸汝儒學者流﹐多考靈方﹐細研醫旨﹐勿祕勿妄﹐利己利人。範文正﹑陸宣公人臣之心思﹐且於醫三致意焉﹐大可忽於醫道哉﹗

相卜篇

上人有相﹐下人有相﹐中人無相。上人有命﹐下人有命﹐中人無命。惟上與下﹐性受難移﹐不必論也。玆惟爾中人﹐不上不下﹐可上可下﹐或上或下。不上不下仍是下﹐可上可下猶是下﹐或上或下終是下﹐離不絕下乃非下。相自我攺﹐命自我造﹐古人有言不汝欺也。卽操相算者﹐亦止相汝身﹐難相汝心﹐亦止算汝命﹐難算汝徳。不能相汝心﹐卽不能相汝身也﹔不能算汝徳﹐卽不能算汝命也。莫受相者愚﹐心智於相也﹐心體正﹐好相也﹔莫被算者鬼﹐徳神於算也﹐徳性堅﹐好命也。吾願爾世人﹐自相自算﹔吾願爾相者﹐勸人修心﹔吾願爾算者﹐勸人積徳。一切骨气﹐且照書談﹐一切運气﹐且照書推。推己復言徳﹐談己復言心﹐寓勸化於相算之中﹐麻衣三祖﹑子平先生必賜爾等衣飯矣。

堪輿篇

惟天覆善惡﹐惟地載善惡﹐惟仙師爲天地埋藏善惡。天無私覆﹐地無私載﹐仙師無私恩。人有私欲﹐則見理不明。地理者﹐天理也。旣有天理﹐卽無人欲﹐故此道惟聰明正直聖人賢士乃克言之。今汝世人妄談風水﹐冒瀆山靈﹐舉親骸以求福祿﹐對時師以論殃祥﹐或代搜求﹐或自尋覓﹐賺人貨財﹐要人誇好﹐如此人心﹐安知天理﹖十个堪輿九个窮﹐何足怪也﹗仙師賜地﹐吉人與吉﹐凶人與凶﹐吉不受恩﹐凶不受怨﹐理自公也﹐心自明也。吾嘗與人講堪輿﹐卽以堪輿兼報應﹐亦是如此。夫司地者﹐仙師也﹐職旣與仙﹐便不與凡。人向凡夫求地﹐何不向凡夫求仙﹖

訓世文

戒淫篇

天道無往不復﹐此理有固然﹐事有必至也。人生天地閒﹐稟五行之秀﹐具剛正之气。夫夫婦婦﹐人道之常﹐越禮亂倫﹐等諸禽獸﹐淫邪之行﹐志士所當力戒。夫天下蠢然者莫如物﹐乃睢鳩定偶而不相亂﹐哀雁孤鳴而不成行。人不如鳥負此人名﹐遜物之靈矣。柰此蚩蚩之氓﹐不解色卽是空﹐同於幻泡﹐猶羨紅顏緣鬢﹐恩愛纏綿﹐豈知人同此心﹐返觀可悟﹗爾等於淫人婦女時﹐轉思吾婦女若伴淫人﹐爾必心中如刺﹐眼內如火﹐奮擊追殺﹐刻不容緩﹐何至以我淫人﹐自鳴得意乎﹖此時天地鬼神﹐臨之在上﹐質之在旁﹐瞋目切齒﹐謀爲報應﹐災禍之至﹐定不旋踵﹐興言及此﹐能不寒心﹖又況捨身利劍﹐碎首鄰階陽臺之夢未終﹐泉臺之扃已掩﹐靑憐碧血﹐皆紅粉之戀爲之﹐美人原是煙脂虎﹐豈不信哉﹗卽不至此﹐彊者鳴官﹐弱者隱恨﹐宗族含不解之羞﹐夫婦絕百年之好﹐死生莫測﹐禍變多端﹐或隱圖報復﹐或暗地傷殘﹐至若失若子﹐世玷淸名﹐永爲話柄﹔是殺人之慘﹐只及一人﹐而淫污之毒﹐不啻殺其人於數世也。夫好色之人﹐己身不正﹐一種柔腸媚骨﹐不能制人﹐必多爲人所制。由是徇私情﹐廢孝友﹐父母兄弟﹐棄置環顧﹐捨此一好之外﹐懵然無知矣﹐由是妻妾子女﹐失所防閒﹐任其穢亂閨闈﹐默爲報應﹐亦必懵然無知矣。且好淫者﹐子孫必多夭﹐後嗣必不蕃﹐何則﹖我之子孫﹐我之精神種之。今以有限之精神﹐供舞窮之花柳﹐譬之以斧伐木﹐脂液旣竭﹐實必消脫﹐其所生之單弱也﹐在所必然。薄之又薄﹐弱之又弱﹐覆宗絕嗣﹐適得其常﹐淫禍之烈﹐可勝言哉﹗嗟乎﹗人壽幾何﹐百年一瞬。縱不顧名節﹐不守身命﹐未有不念及子孫﹐謀及血食者﹐苟一計及﹐方追悔之不暇﹐又何娛樂尙思逞欲哉﹗若夫空門淸節﹐孀寡冰心﹐更不比一切尢物冶容﹐僅云品行所關﹐身家所系﹐其爲不可﹐無容多贅。是在有志者﹐淸心爲基﹐知恥爲用﹐堅忍爲守﹐戒懼爲志﹐持之以不苟﹐養之以湛如﹐舉凡誨淫之書﹐付與祖龍﹐狎暱之友﹐擯不與通﹐殫精會神﹐圖爲有益﹐將見何名不立﹐何利不收﹔而五福之休﹐畢集我躬矣。豈非理有固然﹐事有必至哉﹗是爲勸。

此原作也。常州孫念劬曾刊於《全人矩矱》中。

戒淫文

天地生人﹐稟五行之秀﹐具兩大之精。夫夫婦婦﹐人道之常﹔艸艸花花﹐狹邪之徑。倘窺墻鉆穴﹐越理亂倫﹐是如豭之寄﹐狗之合﹐鴛鴦之在野﹐鵓鴿之混巢﹐則人也而等諸禽獸矣。況夫物之蠢然者﹐亦有時知其配偶﹐關睢定位而不亂﹐鳳凰千飛而長偕﹐人不如鳥﹐又何人之足名乎﹖柰何蚩蚩者氓﹐不尋禮義之防﹐每犯邪淫之戒。紅顏綠鬃﹐恩愛相纏﹐竊玉偸香﹐顚狂日甚。豈知人同此心﹐卽同此理﹐人同此理﹐卽同此情。我願爾欲界中人﹐於欲淫人婦女時﹐回頭猛省。設若吾婦女被人牽染﹐枕邊調笑﹐曲盡綢繆﹐而以己介於其旁﹐目睹此種情況﹐未有不刺眼焚心﹐張拳怒發﹐奮擊交加﹐刻不容緩者。吁嗟乎﹗人同此情﹐卽同此理﹐人同此理﹐卽同此心。污一人污其數世﹐污他人仍污自己﹐淫欲之念不可不急除也。犯淫之報﹐戒淫之書﹐古聖先賢﹐條例最多﹐惟願回頭者﹐覓而觀之。

敬日月文

天地之有日月﹐猶人之有兩日也。目之所視﹐喜潔淨﹐喜端方。人人皆然。今使人對爾目而便溺﹐必怒甚﹔對爾目而澡洗﹐必羞甚﹔對爾目而咒罵﹐必恚甚。柰何昭昭下視﹐而不加敬也。且自有日月而後﹐陰陽分﹐晝夜別﹐視見明。是故日西沈而白晝盡﹐人有目而昏昏焉﹔月西落而淸夜晦﹐人有目而茫茫焉。人得日月之照臨﹐人竊月月之光耀﹐人不知日月之至徳﹐可乎哉﹖今勸爾世人﹐存敬畏心﹐體尊仰意﹐勿對日月便溺﹐勿對日月澡洗﹐勿對日月咒罵。對日月便溺者﹐則有十萬神煞激射其人﹐必得奇病﹔對日月澡洗者﹐則有十萬陰兵鍼刺其骨﹐必得寒疾﹔對日月咒罵者﹐則有一萬糾察神默記其過﹐從而困阨之﹐從而殄滅之﹐故日月不可不敬也。世人勉之戒之﹗

勸世修理墳墓文

嘗思屋舍爲生人之宅﹐墳墓乃亡人之家。瓦漏墻圯﹐風雨飄灑﹐生人不能安也﹔土崩槨坍﹐蟻入虫鉆﹐亡人奚以安乎﹖今勸世人各培祖墓﹐有才量獨任其功﹐福之來也己受之﹔無措施自出其力﹐靈之妥也蔭隨之。勿卹錢財﹐勿惰心力﹐家業素丰者﹐須知今日之榮耀﹐仍是祖人之遺畱﹔家道掘起者﹐須知今日之亨通﹐仍是祖人之孫子於我何功﹖於我何徳立﹖生前衣我食我﹐髙厚之恩難酬﹔死後朝恩暮思﹐泉壤之地宜切﹐世世培修﹐爾之子孫還厚爾﹔年年補葺﹐神之善報益覺神。不信者﹐夭貧死絕寒微﹔誠信者﹐壽富安康貴顯。嘗見佳城冷落﹐卽知後世荒涼。石碣臥寒煙﹐子嗣頹頹者幾姓﹖荒邱埋腐艸﹐兒孫墮敗者孑家﹗人孰無情﹗誰能遣此﹗吾今說个常情﹐爾當明其道理。講風水者培沙枝﹐觀瞻尙取其包護﹔修墓基者爲臺砌﹐地脈尙不肯傷殘。而且尋常百姓之家﹐甫葬先骸之日﹐兩旁密種疎籬﹐一勤抔累土石。如何前日經營﹐忽到後人荒廢。今諭爾等﹐人人拜掃﹐好土宜加﹔歲歲遊觀﹐惡木宜拔。斯墳頭無鈌陷之害﹐脈气彌蒸﹔佳城有茂艸之生﹐樹根安入。祖靈安妥﹐賢嗣繁昌。若違吾訓﹐定遭神譴。

俯仰沈吟﹐蒼涼感嘆﹐絕世丰神。

地理說

地居三才之中﹐言地理而天人之理卽相應焉。人欲相地﹐天亦相人﹔人欲擇地﹐地亦擇人。世間故多有談地之理者﹐然亦知有得地之理乎﹖談地之理人主之﹐得地之理天主之﹐而地復爲隱之而顯之。夫知地之難求﹐而卽不求其地者﹐不可也﹔然知地之難求﹐而猶欲彊求其地者﹐亦不能也。昔子平先生有云﹕『地理之說本不爲蔭後而起﹐然後嗣取以妥先靈﹐先靈卽以福後嗣﹐此一以貫之之道也。』今夫地有三等﹐而得地者亦分三層。上等之地﹐上應星象﹐下呈輿圖﹐天地生成﹐卦行安定﹐全是天工﹐而人力不與焉﹐此等惟聖賢豪傑﹐大有徳行陰功之士﹐乃能得之﹔中等之地﹐亦系生成景象﹐然有變化於其閒﹐八卦相蕩﹐五行相推﹐一團眞气﹐隱隱隆隆﹐此等惟老成忠厚﹐小有徳行陰功之士﹐乃能得之﹔次等之地﹐一山一水﹐隨地鋪陳﹐十里一見﹐百里再見﹐無處非有﹐無處不可求﹐然亦要知龍之來歷﹐山之向背﹐土之顏色﹐妙於裁取﹐巧於安排﹐以山川合羅盤﹐不可以羅盤合山川﹐地人相得﹐始得其平﹐此等凡老成忠厚﹑無怨無惡者﹐卽可得之。此三等之大義也﹐而其下不足議矣﹐並無吉地以處不善之人也﹐牛眠吉壤豈易言哉﹗嗟乎﹗人𨿽善相夫地﹐天亦善相夫人也﹗人𨿽善擇乎地﹐地亦善擇夫人也。人可不勉爲吉人﹐以得古地也哉﹗吾見世之求地者甚多﹐因作『地理說』以醒之焉。

張三丰先生全集卷七

漢嘉長乙山人李西月重編

張道淵子深氏敬書

閬中朱道生晚成子敬刊

侄瑛春城

朱瓚素園仝校字

男璜蟠溪

斗母元尊九皇眞經

祝香贊

天中斗﹐心中斗﹐敬斗先敬心﹐敬心還敬斗。心符七返七﹐數合九還九。寶鼎焚香﹐皈依斗母。三沐三燻﹐稽首頓首。

志心皈命禮

太初神後﹐天竺聖人。主宰魁罡﹐往來印度。躬居髙上之境﹐極建大中之天。統攝萬靈﹐遊行三界。丹成九鼎﹐道濟羣生。大悲大願大聖大慈一炁梵王先天神後靡利攴天斗母無上元君。

志心皈命禮

至眞傳道﹐太淸選仙。居武當而啟教﹐爲文始之正傳。如癡如醉﹐混仙迹於麗春﹔教孝教忠﹐闡玄風於華夏。度萬三於滇海﹐壻女同升﹔續龍虎之神通﹐道法兼備。十方寶筏﹐三教宗師。大悲大願大慈大仁至玄至妙至奇至神東華首相三淸外臣雷霆神吏靈寶天師太和一炁始祖道通文遠眞君通微顯化天尊。

志心皈命禮

玉淸內相﹐金闕選仙。化身爲三教之師﹐掌法判五雷之令。黃梁夢覺﹐忘世上之功名﹔寶劍光輝﹐斬人間之妖怪。四生六道﹐有感必孚﹔三界十方﹐無求不應。黃鶴樓中畱勝迹﹐紫芝洞內煉靈砂。存聖像於云崖﹐顯仙蹤於玉宇。闡法門之香火﹐作玄嗣之梯航。大聖大慈大仁大孝開山啟教玄應祖師天雷上相靈寶眞人純陽演正警化孚佑帝君興行妙道天尊普度光圓自在文尼眞佛。

開經玄蘊咒

一炁胎無極﹐先天先地根。洞虛含造化﹐恭肅候神明。月吐白毫相﹐雲歸赤色門。天潢隨轉運﹐帝輦不畱停。徳合三元理﹐功傳九子靈。巍巍眞父母﹐鬱鬱古經文。至道包玄妙﹐眞人體至誠。虔心能感格﹐萬古署長生。

先天神後斗姆元尊大道九皇眞經

爾時

先天道後斗姆元尊﹐居一炁梵天斗樞宮內﹐與周禦國王斗父天尊﹐俱俯觀下方﹐有一眞人﹐姓張名通﹐道號昆陽﹐乃系九皇第五天禽臨凡。修道於北元南明之際﹐寄迹峨福泉山﹐虔誠禮斗﹐候詔飛升。斗姆慈心感動﹐璇璣運處﹐劃然一聲﹐現出光明妙相﹐乘七豕之車﹐一時辰內卽降眞人禮斗壇中。結彩雲﹐懸寶座﹐而爲說此《九皇眞經》。眞人稽首頓首﹐伏拜座前。

是時斗姆告眞人曰﹕『起﹐吾語汝。吾卽摩利攴天萬泰陽也。天皇之前﹐吾己出世﹐地皇之先﹐吾住西洲天竺國﹐運大神通﹐往來印度﹐繼見北洲郁單越周禦國王辰祭從﹐心慈好善﹐因往助之﹔覓淨土﹐築垣闕﹐持書戊己之宮﹐實養金胎之室﹐一團神气﹐三次超脫﹐爲生聖嗣九頭。長曰天英﹐是爲人皇﹐後升玉眞仙靈﹔二曰天任﹑三曰天柱﹑四曰天心﹑五曰天禽﹑六曰天輔﹑七曰天衝﹑八曰天芮﹑九曰天蓬﹐瓊林玉蕊﹐亭亭森森﹐是爲九子﹐皇號九皇。人皇與羣季分治九州島﹐稱居方氏﹐仁風灝蕩﹐普惠羣生。九皇升舉﹐子母同居。元始稱吾爲先天道後﹐以著養育九皇之徳。鴻鈞在手﹐掌握斗樞。九皇上映九星﹐九星環繞一垣。吾憑一炁妙﹐更化七元君﹐九辰或下世﹐七元代運行。』

斗姆曰﹕『若世有修徳行道之人﹐敬問九皇所司﹑七元所代者﹐但與說北斗列星﹐其所宰皆可知也。斗爲天車﹐運於中央﹐臨制八表﹐燮理陰陽。建四時﹐和五行﹐定諸紀﹐移節度﹐均系於斗。一爲天樞主陽徳﹐二爲天璇主陰刑﹐三爲天璣主福善﹐四爲天權主禍惡﹐五爲玉衡主生殺﹐六爲開陽主百谷﹐七爲搖光主六師﹐八居開陽之左﹐名曰輔星﹐九居搖光之右﹐名曰弼星﹐皆所以佐斗成功者也。』

於是﹐說大聖北斗九皇星君列號曰﹕

大聖北斗九皇第一陽徳貪狼星君

大聖北斗九皇第二陰刑巨門墾君

大聖北斗九皇第三福善祿存星君

大聖北斗九皇第四殄惡文曲星君

大聖北斗九皇第五生殺廉眞星君

大聖北斗九皇第六樹谷武曲星君

大聖北斗九皇第七統師破軍星君

大聖北斗九皇第八左輔洞明星君

大聖北斗九皇第九右弼隱光星君

如是星君名號﹐燦著天文。掌延生注死之籍﹐司福善禍淫之權。天子諸侯﹐公卿士庶﹐一切生命﹐均屬斗宮。若有善男子﹐善女人﹐身遭老病﹐種種苦趣﹐但能悔罪消愆﹐誠心禮斗﹐誦此大道經訓﹐燃點九皇神燈﹐照護命宮﹐自然轉禍爲福﹐化祿爲祥﹐所有效驗﹐不可具述。

斗姆曰﹕『北斗之回旋﹐端望七元之返復。其體坤中乾﹐其性柔中剛。道闡妙中妙﹐气稟陽中陽。秦末之年﹐顯化西漢﹐現身說法﹐面服髙皇。若有祈福善人﹐欲睹七元金仙大聖之儀者﹐必先掃除塵念﹐淸淨心源﹐恭身俯首﹐冥目靜觀。天樂浮空之際﹐自現金容﹐自露金身﹐有若麻姑神像﹐有若上元夫人。女子英雄之气﹐慈悲普救眾生。但得七元君﹐陟降於中庭﹐諸邪皆鷁退﹐百福似駢臻。』

於是說《北斗七元解厄應驗咒》曰﹕

大聖北斗七元君能解一身厄

大聖北斗七元君能解二豎厄

大聖北斗七元君能解三尸厄

大聖北斗七元君能解四殺厄

大聖北斗七元君能解五賊厄

大聖北斗七元君能解六淫厄

大聖北斗七元君能解七傷厄

大聖北斗七元君能解八難厄

大聖北斗七元君能解九橫厄

大聖北斗七元君熊解十魔厄

聖哉七元君福及信善人

有疾皆能解無常不敢侵

神於醫治病應似谷傳聲

欲睹光明像焚香候月生

斗姆曰﹕『七元返復﹐又望九皇回還。敬七元者﹐熊使人卻死延生﹔敬九皇者﹐更令人成仙作佛。若有善男女﹐先禮七元髙眞﹐復禮九皇大聖﹐其居家住宅﹐必有甘露下降﹐醴泉發生﹐掬而飲之﹐返老還童﹐金光罩體。再於九皇位前﹐一周供養﹐九載行持﹐功成行滿﹐跨鶴升空。禮斗善報﹐有如是者。』

於是﹐說《北斗九皇應驗咒》曰﹕

大聖北斗九皇君能解一切厄

大聖北斗九皇君能解二曜厄

大聖北斗九皇君能解三災厄

大聖北斗九皇君能解四緣厄

大聖北斗九皇君能解五蘊厄

大聖北斗九皇君能解六塵厄

大聖北斗九皇君能解七殺厄

大聖北斗九皇君能解八風厄

大聖北斗九皇君能解九幽厄

大聖北斗九皇君能解十纏厄

神哉九皇君恩光徧九垠

無障無災體不生不滅身

往來勤度世天地普遊春

道法無邊際祥雲護上眞

斗姆重告眞人曰﹕『七元九皇﹐皆吾先天一炁相接而生。一炁之動靜﹐陰陽晦朔﹐晝夜昏曉﹐皆倡率焉﹔一气之造化﹐五行八卦﹐河洛易數﹐皆渾括焉。年月日時﹐天干地支﹐東西南北﹐山川海嶽﹐卵胎濕化﹐無非一炁之所在﹐大無不包﹑細無不入﹐信之者生﹐背之者死﹐從之者昌﹐違之者亡。三教大眾﹐均宜知此。汝本九皇第五天禽下界﹐不恃前因﹐只憑現在﹐現在能修﹐前因可續﹐七九功成﹐將臻聖境﹐故吾說此經典﹐名曰《先天一炁九皇眞經》。吾說汝傳﹐最爲親切。此經在處﹐萬靈守衛﹐千聖稱揚﹐三元梗槪﹐一气相連。熟讀此經﹐克離死生﹔熟讀此經﹐克悉玄因。寶而傳之﹐非人勿示。』斗姆說經將畢﹐天仙列宿來迎﹐還於斗宮。是對眞人受得妙法﹐上對斗姆言﹕『某今誓願流行﹐以傳善士。若有男女受持讀誦﹐我當與鬥中仙官﹐所在擁護。』

於是再拜斗姆﹐而說贊曰﹕

家有《九皇經》本命降眞靈

家有《九皇經》父母保長生

家有《九皇經》七祖皆超升

家有《九皇經》九玄亦登眞

家有《九皇經》諸厭化爲塵

家有《九皇經》萬邪自歸正

家有《九皇經》眾惡永消淸

家有《九皇經》十族自生榮

家有《九皇經》長保亨利貞

斗姆曰﹕『善哉善哉﹗汝可宣揚正教﹐功徳無邊﹐按引後生﹐同修道果。』眞人稽首禮謝﹐信受奉行。

先天神後斗姆元尊大道九皇眞經

先天純陽氏孚佑帝君曰﹕『某昔與涵三大眾敷說瞻星禮斗章﹐以爲世傳斗科﹐僅有禮拜之儀﹐而少祕密之訣。今觀斗姆元尊與昆陽眞君所說《九皇》經典﹐渾三元之大道﹐明一炁之靈通﹐足與《太上五斗》後先同揆也。上士修之﹐必能超凡入聖﹔中士悟之﹐亦可見性明心。普願三千大千﹑百世萬世中人﹐皈依崇奉﹐功徳無量。某今爲禮斗之士﹐直列科條。凡習《九皇眞經》者﹐先要淸除斗室﹐屏息塵緣﹐面北稽首﹐瑞拱而立﹐恍如斗姆天容降臨在上﹐又如千眞萬聖環侍其間﹐然後虔誠禮斗。身欲其餅﹐心欲其正﹐神欲其定﹐意欲其慧﹐气欲其和﹐聲欲其平。升降有市﹐進退有文﹐起止有儀﹐興伏有度。先拜睿號﹐次誦眞經。誦經禮畢﹐復持斗咒二章。某𨿽不敏﹐竊嘗考諸《道藏》《佛藏》﹐而知斗姆梵音有數十餘條﹐不能使人徧持。玆將藏經所載簡切靈應者﹐與諸善士一宣揚之。』

《斗姆心咒》曰

曩謨囉怛曩﹐多囉夜野﹐怛你也他﹐阿迦摩枲﹐摩迦摩枲﹐阿度摩枲﹐攴缽囉摩枲﹐摩訶攴缽囉摩枲﹐阿怛﹐曩摩枲摩裏﹐攴野摩枲﹐曩謨粹都帝﹐囉乞嘆﹐囉乞嘆娑﹐縛薩怛縛難左娑﹐縛怛囉娑﹐縛娑諭缽捺囉﹐吠毗藥娑縛賀﹐南無三漫多﹐沒喃﹐唵嗎哩嗟﹐娑訶。

梵音便讀

南無來旦拿﹐多來夜野﹐旦你也拖﹐阿迦摩徙﹐摩迦摩徙﹐阿度摩徙﹐卜不來摩徙﹐摩訶卜不來摩徙。阿旦陀﹐挐摩徙摩利﹐卜野摩徙﹐挐摩歲都帝﹐來吉槎﹐來吉槎牟沙﹐襪薩旦襪爛左娑﹐襪旦來沙﹐襪娑子不納來﹐費皮藥娑襪賀﹐南無三漫多﹐母駝南﹐安麻利卽﹐芒娑訶。

又宣揚《北斗心咒》曰

唵﹐哪﹐吸吸哪﹐囉嘍哪﹐唶呾哪﹐唶哪﹐哪﹐哪﹐唵﹐吽﹐吽﹐吽﹐胝帝﹐賒蘇吒﹐阿若密吒﹐嗚嘟吒﹐嗜吒﹐啵啼吒﹐微若吒﹐俱羅啼吒﹐嗜摩吒﹐薩娑訶。

梵音便讀

唵﹐勾底那﹐及及那﹐羅婁那﹐昔答那﹐止昔那﹐拔頭那﹐拔耶那﹐唵﹐吽﹐吽﹐吽念禾﹐俱胝帝﹐賒蘇渣﹐阿惹密渣﹐烏都吒﹐俱耆渣﹐波賴帝渣﹐耶微惹渣﹐俱羅帝渣﹐耆摩渣﹐薩婆訶。

純陽帝君宣述斗咒已畢﹐眞人百拜稽首﹐而說統贊曰﹕『福泉峯頂﹐秋月三更﹐長空一碧淨無塵。天姆慈心﹐感格降山亭。說法臺前﹐仙花燦燦馨﹐倏忽到而今。孚佑帝君﹐述咒補眞經。大悲大願﹐天姆亦歡欣。』

先天神後摩利攴菩薩斗姆無上元尊九稱

願以此功徳

普及於一切

我今得受持

光華傳萬劫

前三教上聖靈妙眞經

三部眞經﹐筆仿《黃庭》。其言本勸人頂敬神聖﹐而卻於金丹之道亦具其中。字面字義﹐皆可奉行。愚本不敢贊一辭﹐因奉師手授﹐並命其卽授爲注﹐愚乃退而注之。題解曰﹕前﹐指太極之先。三教﹐謂立命﹑了命﹑復命之傳。上聖﹐諭言上品金丹。靈﹐比先天元神﹐極隱微而難測。妙﹐含兌中少女﹐納震男之陽光。眞經﹐卽眞鉛也。昔上陽眞人注《太上度人妙經》﹐作題頌曰﹕『太上瑞居太極先﹐本於父母末生前。度人度我眞經度﹐若問眞經癸是鉛。』愚於此題亦云。

孚佑帝君開經贊

先天祖炁﹐默默深深。琴彈法韻﹐笛奏仙音﹐香花滿室似瑤林。內院沈沈﹐無上三尊聖駕臨。

先天祖炁﹐大藥也。默默深深﹐未判時也。琴﹐諭致和也。笛﹐諭調息﹐並諭空中也。香花句﹐比鉛花出鼎。末二句﹐實指一塵不染﹐至誠感動也。一偈已見全經之旨。

爾時﹐洞玄張仙眞﹐虯龍捧筆演眞經。經言三教古聖人﹐道髙萬世享明禋。東周尼山素王生﹐冬月望日臨昌平周正建子﹐冬月屬戌﹐於今則屬九月十五日也。西方悉達牟尼身﹐四月八日臨衛城商王建丑﹐四月屬辰﹐於今則屬三月初八日也。十方三界太上君﹐二月十五降成靈商王建丑﹐二月屬寅﹐於今則屬正月十五日也。幾千百載轉鴻鈞﹐元炁足兮鍾聖英。天上地上此三尊﹐浩浩劫劫皆知名。

爾時者﹐爾卽已我之對﹐時卽陽生之時﹐先天大道皆自爾時發露﹐故說眞經多用此語作起。祖師演《洞明經》﹐晉秩洞玄﹐洞﹐無所不通﹐玄﹐能窮其妙﹐今又演此《靈妙眞經》﹐包括金丹大藥。虯屬陰﹐龍屬陽﹐陰陽會於筆下﹐大道出於眞經也。經言古聖人出世成道之後﹐受享萬代明禋﹐勉後學頂禮聖人﹐勉後學誠求金丹也。然此上聖三尊﹐誕期不同﹐卽可想先天藥產﹐活子時亦不可拘。聖人要數千百載轉鴻鈞﹐元炁充足而後鍾育其靈﹐此正如金丹之道﹐必越五千四十八日﹐然後金气足而水潮生也。天地之上﹐惟此三聖最尊﹐一身之中﹐惟金鉛最貴。浩浩劫劫﹐皆聞其名﹐得丹之後﹐經浩劫而不壞也。

吾今敷說三聖經﹐水有淵源樹有根﹐願人體此三聖恩﹐歲逢聖誕抒虔誠。不須籩豆如朝廷﹐不須懺會鳴色鯨。只須齋肅正冠巾﹐灑掃精廬絕纖塵。空空虛室然銀燈﹐香篆盤旋一縷淸。水果茗花潔且馨﹐卑躬頂禮候云軿。願保乾元亨利貞﹐願斷貪癡愛欲嗔﹐願習《道徳》五千丈﹐願行三教遊長春。一念眞參念不紛﹐鴻庥下賜不因循。三聖統該萬部神﹐予福予壽誰阻臨﹗

祖師以敬聖人之意敷說眞經﹐則尊眞經者﹐卽當如尊聖人。先天一炁自虛無中出﹐似莫測其根源﹐而豈知陽產癸中﹐實是水有源﹑木有本。但願人體念其本源之恩﹐若逢眞一炁臨﹐必抒虔誠迎迓﹐如值聖人誕期焉。《參同契》曰﹕『至誠專密﹐謹候日辰』是也。君子以此道爲貴﹐則籩豆之事﹐付與司存懺會之徒﹐任彼僧道。我惟齋吾心﹐肅吾神﹐入室臨鑪﹐正冠岸巾而待。以黃房爲精廬﹐以玄關爲虛室﹐纖塵盡掃﹐萬慮皆空﹐金銀光現﹐儼若明燈。銀燈﹐諭鉛鼎也。一縷淸香﹐卽是一陽初气。水果茗花﹐正佛家藥物之諭也。爾時水源至淸﹐玉蕊初發﹐豈不潔且馨乎﹖《參同》曰﹕『眞人至妙﹐若有若無。』爾時要卑躬頂禮﹐曲聽旋視﹐則眞人之云軿方至﹐候眞人如候聖人也。乾元亨利貞﹐比五行之攢簇。貪癡愛欲嗔﹐須一絲之不掛。《道徳》五千言﹐說此眞常道也。參酌乎三教之訓﹐乃許大用當前﹐得之俄頃﹐永保長春﹐故曰『一念眞參﹑鴻庥下賜』也。不因循者﹐片晌結成陽丹也。三姓會合於中宮﹐萬神皆爲之聽令﹐故曰『統該萬部』也。福我壽我﹐全在先天一身之識神﹐誰敢阻哉﹗

若把眞經當眞金﹐勝似人間凡鉛銀。至誠專密懷奇珍﹐汝家定許不空貧。潤身潤屋富庚辛﹐安居自在樂無垠。匪惟減壽而延齡﹐亦將立命以全角。暗中黑籍除幽冥﹐視履嘉樣瑞靄興。跟前已展大門庭﹐身後還育賢玉昆。積功累行洽比鄰﹐風行鄕黨化爲仁。百年蟬蛻返瑤京﹐朱霞擁護登天門。

眞經卽指眞金﹐祖師至此明說也。眞金爲長生命寶﹐豈是凡鉛凡銀所可同語﹗但當至誠專密﹐寶若奇珍﹐則眞金返舍﹐黃白滿堂﹐夫豈復嘆家貧乎﹖潤屋潤身﹑安居自在﹐皆言凝合丹頭﹐眞炁在抱也。陽丹到手﹐不但如煉己築基﹐只堪減病延年﹐直可立命全角﹐長生久視也。斯時也仙班題姓﹐黑籍除名。所謂『罪垢凡塵一筆消』也。視履之間﹐安然澹然﹐大展門庭。丹盧署仙人之府﹐再以陽丹母气擒伏﹐陰丹子气煉成金液九還﹐復加以換鼎分胎﹐則金昆玉仲个个會騎鶴也。由是而隱顯人寰﹐積功累行﹐旣度了我﹐復度了他人。天符一到﹐白日飛升。則朱霞擁護﹐登天門矣。上根道器﹐須體經義﹐實行乃可臻此。勿謂終身口誦﹐卽可以成仙也。

莫逢聖誕不關心﹐怒恚交加逞惡聲。房中眤色並宣淫﹐天神查奪難畱停。平時敬聖極忳忱﹐到此尢宜戒懼深。此刻全無頂禮情﹐卽此可以推居恆。

人遇聖誕﹐最要關心。時值陽生﹐須當擁意。若猶怒恚﹐逞惡貪戀色﹐未有不走眞气者﹐非特自損其身﹐天神糾察﹐亦將奪其壽年。待時煉己﹐故屬忳忱。入室臨盧﹐更深戒懼。求鉛無鄭重之情﹐則居恆煉己﹐亦可推其不純也。此節反復誥誡﹐詞旨極明。

吾願人人奉祗承﹐洗心滌慮孤衷純。視𨿽不見聽不聞﹐儼然三聖乘紅雲。宣尼威儀旭日暾﹐釋迦法象秋月輪。函關紫气來繽紛﹐使人瞻畏時兢兢。髙山景仰彌殷勤﹐士庶終非凡俗倫。

敬聖者﹐須致欽承。求鉛者﹐宜守靜篤﹐洗心滌慮﹐純其衷﹐以觀其復焉。純與雜相反﹐求丹純誠乃克有濟﹐大抵气定神凝﹐則純欲動﹐情勝則雜。按候求鉛則純﹐非時妄作則雜。又況先天之气﹐默默深深﹐無聲無影﹐不見不聞。夫惟恭己視聽﹐乃如有見有聞也。觀聖人之乘雲﹐若眞人之出鼎。師所謂『一顆紅花』是至眞也。如旭日者﹐陽光新現﹐初三之夕也。如秋月者﹐金水充足﹐十五之夜也。如紫气者﹐眞气騰騰﹐玄關火發也。丹家言初三又言十五者﹐初三象金水之气新﹐十五象金水之气足。气不足則水不生﹐初三﹑十五須在一時看﹐須作一串想﹐不可以數算計也。若以數算計﹐安得謂之活子時乎﹖初三之中卽兼十五﹐初三則二分藥嫩﹐十五則陽气純全﹐《黃庭》云﹕『三五合契九九節』是也。此時進火﹐則有紫气入關之象﹐否則稍遲刻數﹐卽落後天﹐而陽丹難就也。故當要瞻望兢兢﹐勿失交動之候。髙山景仰﹐所謂『形山對面迎眞人』也。丹家知此﹐𨿽士庶亦超凡倫。入聖之機﹐就在此一戰成功﹐人可不重其事哉﹗師傳口訣﹐盡泄於此﹐爲同志告。

中天花雨徧乾坤﹐說法臺前气象新。山河大地生光明﹐蓮社花開白雪春。上帝嘉憐演眞經﹐遣神侍衛來丙丁。是日是夜月出庚﹐淸輝朗映虛危星。碧落隱隱聞簫笙﹐捧鑪信士望空迎。尊經爲主身爲賓﹐從此修持解邪祲。

中天﹐比虛無之境。花雨﹐譬金水之生。虛無妙合乾坤﹐鼎鑪在其中﹐天星地潮﹐正如徧滿乾坤也。說法臺﹐煉丹所也。臺前之气象何如﹖泥丸云﹕『山河大地發猛火』﹔張果云﹕『開鑪已覺放光明。』此臺前之气象也。蓮社花開白雪春﹐鉛花現如雪花白也。上帝﹐諭心君。心愛眞金﹐卽運神火以煉之﹐《悟眞》謂『更假丁公煆煉』也。是日是夕﹐正逢月出庚方﹐𨿽明演經之時﹐正表求金之時也。淸光吐露﹐照映虛危之穴﹐碧落簫笙﹐恰似汞迎鉛入﹐夫婦交歡景象。捧鑪信士﹐卽指修丹之人。我投彼家﹐彼反主而我反賓﹐賓主浮沈﹐彼我顚倒﹐極是求丹妙法。從此修持﹐得丹入鼎﹐則陰消陽盛﹐可解邪祲矣。

天地不和誦眞經﹐風雷雨霽及時行。節气不和誦眞經﹐春秋冬夏能調勻。邦國不泰誦眞經﹐東南西北慶咸亨。民物不安誦眞經﹐山陬水澤盡歡欣。九幽九獄聞眞經﹐可超滯魄度亡魂。名山名院藏眞經﹐可接羽士引髙僧。

誦﹐謂修持也。天地﹐比一身。一身之運動無常﹐則雨暴風飄﹐坎離奔逸﹐雷轟露冷﹐男女驚狂。欲使風雷雨露之順布﹐則必善修眞經也。气節﹐言四時。四時之政令不審﹐則春卯秋酉﹐沐浴乖違﹐冬暑夏霜﹐陰陽反變。欲使春夏秋冬之合符﹐亦必善修眞經也。邦國﹐比丹基。眞經安全﹐則東南西北皆共慶。民物﹐亦比丹基。眞經泰定﹐則山陬水澤皆相歡也。他如幽獄﹑魂魄﹐皆屬陰邪﹐得眞經而陰退也。山院羽僧﹑體存陽半﹐得眞經取陽全矣。

眞經妙諦包層層﹐眞經首重聖誕辰。片晌信受亦生榮﹐矧能永保登上乘。千祥未可具敷陳﹐瑤函參透卽蓬瀛。巍巍宣說《靈妙經》﹐洞玄主宰天師孫。

妙諦層層﹐承上假而總束之。民物﹑邦國﹑气節﹑天地﹐其於築基﹑煉己﹑采藥﹑和丹之層次﹐密包其中。然此篇眞經﹐只重金丹大事﹐故開首卽講聖誕﹐以比先天之生金丹。以眞陰眞陽二八同類之物﹐擒在一時﹐煉成一粒陽丹﹐其造化在片晌。人能片晌信受﹐卽能片晌生輝。況又保而不失﹐舉陽丹以合陰丹﹐煉爲金液九還﹐豈非更登上乘乎﹖九還成就﹐千祥雲集﹐人能參透瑤函﹐則與蓬山不遠也。宣說此經﹐闡揚靈妙﹐若非洞參玄微之主宰﹐其孰能之﹖主宰爲準﹖張天師聖孫三丰祖師也。惟眞師能談眞道﹐夫豈易言者哉﹗

中三教大聖靈應眞經

中﹐諭自外入內﹐金來歸性之功也。三教﹐諭養性﹑見性﹑復性之道﹐與前三教合取一義。大聖﹐比大還。靈﹐卽一粒靈丹。應﹐比內外相應。眞經者﹐金液也。

孚佑帝君開經贊

醍醐灌頂﹐味釅香醲。法臺掃淨﹐花雨彌空﹐白雲開嶂出晴空。滿院和風﹐遙望三尊聖徳容。

當頭一偈﹐已見此經皆言金液大還之旨﹐玆不必注。

洞玄至人張仙翁﹐經傳《靈應》下蒼穹。道有三聖位居中﹐先倡後隨聲教隆。一尊鄒嶧兗州東﹐一尊潮音落迦峯﹐一尊關令啟玄風﹐道行華夏及胡戎。中三聖人降天宮﹐恩波浩浩澤溶溶。集義爲气精神充﹐至剛至大誰陶鎔﹖尋聲赴感慈悲洪﹐救苦救難蘇塵蒙。文始先生如遊龍﹐領袖羣眞參化功。三聖靈光間气鍾﹐亦因學養足三冬。大人尙志飭儒躬﹐居仁由義出羣雍。普陀念道抱孤衷﹐十魔九難證圓通。石樓山上雲霞封﹐苦志精修神丹紅。拔宅齊升直上衝﹐至今明月照蘿松。

《靈應眞經》祖師下蒼穹傳與人間﹐何殊甘露下降也。三聖𨿽殊﹐總一復性之道﹐總一守中之理﹐故皆位乎中焉。先倡後隨者﹐前三聖倡之﹐中三聖隨之。有如金丹倡於前﹐金液隨於後也。《參同》云﹕『卒得金華﹐轉而相因。化爲白液﹐凝而至堅』﹔又曰﹕『金華先倡﹐解化爲水』。金華者﹐先天一气而已。功夫到此﹐聲教愈隆。當其先三聖之出處﹐各有不同﹐然皆是幹金之體﹐鐘靈毓秀﹐下降天宮﹐恩佑世人。此亦如金丹入鼎﹐與幹交合之後﹐渡鵲橋﹐上昆山﹐旋化爲一盞醍醐﹐灌頂門而下鵲橋﹐歸黃房而結靈丹也。浩浩溶溶﹐實形美液之狀。此丹也﹐乃是集義而生﹐義屬金﹐至大至剛﹐天地不能陶鑄。又復尋聲而至﹐至比還﹔救苦救難﹐甘露徧灑塵迷。他日破頂而出﹐矯若遊龍﹐可參造化之功也。靈光如此﹐無非自修持養育得來。亞聖之尙志﹐慈航之煉道﹐石樓之修丹﹐皆同此也。

吾願人間盡恪恭﹐仰瞻功徳如髙嵩。若聞三聖誕期逢﹐茗香馥鬱水花濃。默誦眞經蕩滌胸﹐如沾聖惠睹眞容。儼然入廟調笙鏞﹐儼然入寺諧鼓鍾。池上龜浮聽敲筒﹐雲間鳳舞和絲桐。法駕靑鸞白鶴從﹐有感卽應慶重重。

金液之生﹐祖師願人敬重之。此个誕期﹐是此金液生時。茗香馥鬱水花濃﹐比其香如酥﹑甘如蜜也。蕩滌胸襟﹐始沾金液之惠﹐結成靈質﹐如睹金光之容﹐此等道味﹐非凡人所得嘗也。陳上陽眞人云﹕『刀圭入口﹐運己眞火以養之』。運火之際﹐忽覺夾脊眞气上衝泥丸﹐瀝瀝然有聲﹐似有物觸上腦中﹐須臾如雀卵顆顆﹐自齶下重樓﹐如冰酥香甜甘美無比。覺有此狀﹐乃驗得金液還丹﹐徐徐咽歸丹田。自此而後﹐常常不絕。閉目內觀臟腑﹐歷歷如照燭﹐漸次有金光罩體也。至於笙鏞以調之﹐鐘鼓以樂之﹐正金公與靑娥相見時也。敲竹喚龜﹐龜聽我喚﹐鼓琴招鳳﹐鳳受彼招﹐此卽《悟眞篇》之旨也。靑鸞﹐諭龍之彊气。白鶴﹐諭虎之彊气。龍吞虎﹐內外藥凝﹐有感卽應﹐聲气相通也。此言金液內藥必合金丹外藥﹐而後成功慶幸耳。

儒生頂敬開明聰﹐緇流頂敬豁癡聾﹐羽人頂敬振昏瞢音蒙。莫將三聖分三公﹐三教殊途妙自同。養性存神萬里融﹐見性定神萬法空。玄門退步多英雄﹐煉性調神合其宗。

學眞道之人﹐無分三教﹐只要敬重靈藥﹐結爲靈丹﹐則養性存神﹐見性定神﹐煉性調神﹐三教皆合一宗也。

眞經諷出韻琤瑽﹐瓔珞瑯玕相玲瓏。漲墨消除寶焰熊﹐世間當用赤紗籠。可以傳之戒商工﹐可以表之勉士農﹐可以訓世而課童﹐可以戶誦而龕供﹐可以迪吉而免凶﹐可謂玉應而全春。眞經細玩垂簾櫳﹐方知三聖身始終。時而化物生蔥蘢﹐甘露灑天垂芙蓉。九篇文勢擁河灉﹐言言寶筏度人。

眞經﹐比金液。觸泥丸而有聲﹐故曰韻琤瑽。結成大丹﹐則與佛家瓔珞﹑外丹瑯玕﹐玲瓏相映也。漲墨除而寶焰熊﹐諭如鉛乾汞添也。靈丹入鼎﹐百脈歸根﹐環匝關防﹐運符包裹﹐卽如赤紗籠也。眾生識此﹐皆可入道。《參同》云﹕『覆謬眾文﹐傳世迷惑﹐遂使宦者不仕﹐農夫失耘﹐商人棄貨﹐志士家貧﹐吾甚傷之。』祖師與魏伯陽同慈悲也﹐故爲重言可以以曉之。人能細玩眞經﹐則三聖之始終可知﹐金丹之始終亦可知也。孟子之時雨﹐大土之甘露﹐文始之詞源﹐皆如此﹐金液大丹眞乃度世寶。

學儒學佛學仙蹤﹐不知三聖智凡庸。覆載林林與總總音匆﹐願人頂禮毋疎慵。三聖之書如菽菘﹐千門萬戶備飧饔。三聖之道如穹窿﹐八方四極齊帡幪。對經思聖宜肅雍﹐靈臺勿使念憧憧。靜養天懷若稚種﹐主人明月白膧朧。時時刻刻戒輕松﹐溫溫存存加研功。經堂四面暖云烘﹐一粒心花含紫茸﹐入聖超凡由我儂。

人不知三聖之功﹐必皆墜落凡庸﹔人不知金液之道﹐必不能成神仙。願人對經思聖﹐願人照經煉丹也。煉丹之法﹐先要淨掃靈臺﹐勿使念擾。合丹之後﹐又要靜養嬰兒﹐心如明月﹐時時刻刻﹐溫溫存存﹐此十月功夫也。經堂﹐諭丹田。暖云烘照﹐《悟眞》云﹕『內有天然眞火﹐鑪中赫赫長紅』者也。結成一粒心花﹐則入聖超凡由我做矣。

莫忘君父違孝忠﹐莫學冥頑逞禪鋒﹐莫效旁門落倥侗﹐下墮泥犁入鬼叢。三聖在天日曈曨﹐顯良佑善開陰蒙。眞經傳出气如虹﹐文光赫赫鬥牛衝。髙提長劍倚崆峒﹐天仙靈聖號三丰。

莫忘四句﹐戒人立大本﹑求大道也。三聖在天﹐明如皎日﹐默爲良民善士﹐掃去災邪﹐此亦如九還到手﹐正陽立而諸陰散矣。經气如虹﹐光赫赫而射鬥牛﹐正如嬰兒出胎﹐破頂衝霄的气象。今日之長劍髙提﹐倚崆峒而說法者﹐卽從大道得來﹐位登無上﹐三丰仙師也。

後三教大聖靈通眞經

後﹐指丹成之後。此三教﹐義取同歸。大聖﹐卽大道。靈通﹐則變化無方。眞經者﹐眞聖也。

一陽何祖開經偈

修經圓滿﹐普度良緣。香凝寶篆﹐地湧金蓮﹐大儒大佛大羅仙。跨鳳登天﹐又見三尊聖象嚴。

眞經修圓滿﹐是指大道已成也。惟當普度良緣﹐位證至無上耳。此篇立意﹐卽如此偈。

洞玄眞人張玄玄﹐懷抱眞經與世直。於今又說三聖篇﹐三篇九聖九陽全。梓潼文帝七曲巓﹐達摩初祖一莖蓮﹐孕佑獨撐大願船﹐派開南北道無邊。三聖靈通普八埏﹐修身苦行曾經年。孝友仁慈功徳完﹐廣行三教心拳拳。過江面壁志向堅﹐道包三教神閒閒。終南十試屹如山﹐大哉三教公能肩。人見無爲樂自然﹐誰知有作在其先。

祖師抱眞常之道﹐重與世宣﹐又作第三篇

﹐以全九陽之數﹐諭九還之成就也。三位聖人皆證大道﹐然皆自苦行修來。《悟眞》曰﹕『始於有作無人見﹐及至無爲眾始知』﹐正此意也。無爲﹐諭面壁之事。若云神通顯化﹐則是聖人之慈悲﹐卻又有爲於世也。

三聖慈悲滿塵寰﹐化迹無方難縷談。十七世爲卿相班﹐《陰騭文》中常有言﹐萬古宏恩堪詠嘆音談﹐福星朗照徹微垣。東西土說大乘禪﹐少林寺上豈無緣﹐六朝衲子正紛然﹐非師誰與挽狂瀾。佩劍遨遊徧海天﹐英雄男女授眞詮﹐奇名約姓題山川﹐九州島婦孺皆聞焉。

此假言三聖之分胎出神﹐靈通顯化。蓋望後之成眞者﹐亦如三聖慈悲﹐訓俗化人﹐黜邪扶正﹐朝遊北嶽﹐暮宿蒼梧﹐普度良緣也。

今我宣揚志士前﹐功果須如三聖圓。成聖成佛與成仙﹐善心善量宜廣寬。若無徳行培本元﹐動有羣魔作障纏。道成混迹隱煙寰﹐仙階他日乃髙遷。

此假勉後人上希三聖﹐惇崇功果﹐廣修徳行﹐而後能成大道也。

三聖之心如醴泉﹐沛澤長流濟後賢。向使淸河忘人間﹐何必現身爲宰官﹖向使多那隱涅盤﹐何來五葉下西幹﹖向使回翁永隔凡﹐誰度何王與劉韓﹖三聖之心最纏綿﹐後塵誰步許誰聯。

此假卽三聖之功徳而反言之。若使三聖道成﹐全無顯露﹐安有若大慈悲﹑若大法派哉﹗誰步後塵﹐𨿽似祖師自諭﹐亦以勉勵後學。

今我敷辭不憚煩﹐望人精進窮瑤函。文祖眞經闡妙鸞﹐注參《大洞》包靈丹。達祖眞經見詩緘﹐珍藏腹內養泥丸。達摩祖有詩句云﹕『腹內運眞經﹐泥丸別主賓。』呂祖眞經極大觀﹐詩詞歌論韻珊珊。萬人皆度萬人歡﹐巍巍寶駕駐云端。

此假言三聖著述﹐皆以上品丹道爲主。文昌帝君本以儒而參明《大洞》﹐得成神聖者也﹐聖賢何嘗不學仙道耶﹖達摩祖師亦以佛教似煉金丹﹐得成神僧者也﹐是眞佛釋何嘗不求仙道耶﹖而呂祖則不待言也。萬人皆度﹐三聖婆心﹐不已見三教之同源哉﹗

我願羣生頂禮虔﹐每逢吉誕焚檀。花水果燈潔且鮮﹐塵埃淨掃豁松關。默誦眞經見聖顏﹐一輪海日上三竿﹐萬里朱霞照大千。恍如聾啞捧華鑾﹐宛如飛錫半空旋﹐又見紅雲起碧藍﹐笑迎黃鶴舞。天神天將搖雷鞭﹐三聖淩風入紫煙。

此假卽三聖之法象。靈通﹐諭出神之妙用。吉誕﹐比脫胎之時。松關﹐比上丹田。塵埃脫盡﹐方是還虛。見聖顏﹐諭見己身法象也。日升霞照﹐諭神光也。三聖之法駕﹐卽比今日之法駕也。神將雷鞭﹐所謂天丁迎衛﹐霹靂一聲天外天也。

莫道乩沙難求攀﹐至今訓艸如邱蠻。莫言只履遺市廛﹐至今蓬發尙回還。莫謂棲眞止涵三﹐至今常降嶽雲壇。

此假言三聖之靈通。不但當日道成﹐顯化人間﹐卽今教訓人寰﹐其神徳猶未已也。頌曰﹕『性量圓滿﹐法周沙界。萬緣𨿽息﹐一眞自在。見種種相﹐及萬萬代。引導羣迷﹐眞修不壞。』頌語種好。

於戲三聖澤威沾﹐願人凜凜對莊嚴。爲演眞經作疏箋﹐不須問卦與祈簽。只須積徳養淸廉﹐自有神庥疊次覃。文昌筆錄皆誣傳﹐胡僧棒偈那須參﹗《靈寶畢法》休研鉆﹐眞經妙諦挾鍼砭﹐瑤臺說法掀美髯。

此假言沾三聖之澤者﹐必體三聖之眞道。祖師眞經﹐卽當修行之士一通洪願疏文。但願積徳養廉﹐修成大道﹐不須打卦求簽也。道成之後﹐神庥疊賜﹐有如天符累詔。他如妄學筆錄﹐求文帝開悟聰明﹔妄談棒偈﹐謂佛法原來如是﹔修持《靈寶》﹐只圖卻病延年者﹐皆非三聖之眞傳也。祖師作三篇大經﹐標明大道﹐正可爲世人鍼砭。古仙云﹕『爲甚此心開大道﹐只因原向道中來。』祖師慈悲之心﹐不又與三聖相同哉﹗師髯最美﹐當年遨遊雲﹑貴﹐人皆呼『美髯張公』。登臺說法﹐如見掀髯微笑也。

洞玄度人寶懺諸天無上眞經

開經偈

太和一气轉鴻蒙演教人寰霽月紅

包羅萬象森羣峯慈愛文章錦繡胸

鼓鑄元黃气

潛吹橐鑰風

經爲天口話髙穹

爾時金闕至尊玉皇上帝﹐端拱彌綸之境﹐髙臨焰摩之天﹐紅雲捧座﹐身現三十二色寶光﹐照臨下界。睿念惓惓﹐因降玉音﹐垂訓左右諸弼﹐而白眾言﹕『方今海宇羣生﹐沐承平之化﹐多鄕善之人﹐但有獨善必湏兼善﹐若無兼善卽非善善。汝等願力宏深﹐更湏乘時闡教﹐默贊熙朝﹐仁風遠播﹐化雨長施﹐慈悲度越羣倫﹐仙秩還超聖境。』

是時玉虛師相眞武玄帝稽首上言﹕『臣自黃帝時養眞太和﹐克成上道﹐叨侍紫霄﹐迄今四千餘載﹐始生一人﹐天師之後﹐號曰全一﹐廣立功行﹐有大神通﹐辟邪演正﹐敷訓元明。南極會上曾封爲繼武眞人﹐謂其光顯太和﹐道蹤臣後。

玉淸至尊封爲廣慈普度﹐

上淸至尊封爲飛龍濟世﹐

太淸至尊封爲文遠眞君。西南諸省﹐屢受鴻庥。臣念此眞足當巨任﹐但恐職微﹐難宏普教﹐至蹲加寵﹐必不負恩。現詣昊天﹐敬申髙聽。』

至尊聞奏﹐喜暢天顏﹐勅宣陛見﹐毋致逡巡。眞君乃容終入覲﹐稽首座前﹐玄光覆頂﹐聖眷欣欣。

帝曰﹕『卓哉﹗爾全一眞君﹐深明大道﹐師相稱揚﹐已知爾徳﹐果能推心浩遠﹐暢發玄經﹐佇命仙苑史臣﹐代制寶誥﹐錫爾光榮。玆將爾全一眞君﹐晉秩洞玄帝君﹑玉虛右相﹐參法天師﹐監察無方﹐便宜行事﹐上下八極﹐任爾遊行﹐有功無過﹐再申寵錫。』

玉音下垂﹐眞君拜命。

帝受拜己﹐乃退黃金之殿﹐居赤玉之宮。昊天師相卽命玄天侍從﹐導引洞玄帝君﹐瀏覽北極﹐宴敍三朝﹐與諸眞列宿﹐洗程餞送。乃復遨遊

三淸﹑懇垂寶訓。

元始天王曰﹐『天地未判﹐鴻鴻蒙蒙。五居十內﹐玄統黃中。胚胎萬物﹐涵養三才。靜而生動﹐混沌初開。』

又說最上法言曰﹕『太和之气﹐種於乾父。震爲長男﹐生自坤母。出日入月﹐辟門闔戶。掌握陰陽﹐爲道根祖。人若遇之﹐壽延萬古。』

靈寶天王曰﹕『順道成人﹐逆道成丹。造丹之法﹐以讓以謙。立中生正﹐兀兀騰騰。下閉地戶﹐上開天門。人若見此﹐道炁長存。急急如律令﹐侍衛我法身。火符驅萬邪﹐一點注黃庭。』要言不煩

道徳天王曰﹕『至道之精﹐不在繁言。外緣屏去﹐神注丹田。人心忘忘﹐天息綿綿。往來內院﹐順彼自然。或長或短﹐或後或前。生气灝灝﹐如車轉旋。行之純熟﹐便可成仙。』要言不煩

諸天訓已﹐

昊天使至﹐復賜瑤函一章﹐並錫寶珪﹑寶印﹑寶劍﹑寶冊﹑九徳偃月冠﹑七星如意簪﹑素綃綺霞之帔﹑紫綃華衮之裳﹑羽屬絳彩之裙﹑八寶銖衣﹑元光玉履﹑飛雲金輅﹑羽蓋瓊輪﹐仗九光之節﹐予十絕之旛﹐前踞雙鳳﹐後隨八鸞﹐千乘萬騎﹐朗耀淸虛。望闕謝恩﹐返躬無旣。帝君乃拜辭

諸天上聖﹐奉教推行。

洞玄帝君降行雲之閣﹐開度世之航開度世之航﹐乃此一卷經根原。爾時漏天久雨﹐暑月凝寒﹐人民怨咨﹐稻粱淹浸。法筵初起﹐瑞霧團團﹐佳气頻臨。淸風灑灑﹐朗星照水﹐曙日出山﹐乃登妙臺﹐用開寶訓。

帝君曰﹕『大哉﹗至道之微﹐以言洞達﹔至遭之精﹐以言明徹。經可爲法﹐尊聖經以法吾法﹔經本常道﹐尊聖經以道吾道。非有法相﹐非無法相﹐日用行習﹐卽呈法相﹔非有道名﹐非無道名﹐事理倫常﹐卽是道名。從經者昌﹐違經者亡。吾普法言於薄海﹐吾宣道妙於遐方﹐吾引善人於仙鄕。』

又言﹕『天人之間﹐只有福善禍淫兩條。是故作善者﹐降之千祥﹔不善者﹐降之百殃。修身之士﹐止於至善而心定﹐六塵不擾﹐六根由是﹐三尸去﹐五賊除。尸賊不能逞其毒﹐殃害不能近其身﹐積善之中﹐有驅殃之法焉。非積善之後﹐而乃有善報也﹔實去惡之時﹐而已無惡報矣。三聖大典﹐善量無邊﹐三聖大經﹐善緣普度。人何不勉而行之﹖』

帝君曰﹕『經典聿成﹐人宜遵奉。十方大眾﹐六合羣生﹐敬唪瑤章﹐須知寶訓。夫讀書須當爲已﹐而演經先在濟人。慈悲廣注﹐福祿來崇。玆諭爾善男信女﹐每值良辰﹐焚香禮拜﹐或居靜地﹐掃閣翻書﹐須存三大願﹐廣立無量功。一願君王仁聖﹐民物咸亨﹔二願父母康彊﹐宗族共盛﹔三願沈魂滯魄﹐度世超生。存稀有量﹐合三無心﹐不求福而福自降﹐不禳禍而禍自平。此經唪處﹐神鬼齊聽﹐爲此諭行﹐各宜遵信。』

帝君曰﹕『經文最重﹐參禮爲尊。先民有言﹐至誠感格﹐神駕臨虛﹐人須頂敬。勿誇水陸之奇珍﹐勿飾法筵之儀器﹐心淸室靜﹐气聚香霏。如睹列聖譜尊﹐三元五嶽﹐洞天福地﹐海島三洲﹐一切神靈﹐都來頂上﹐列列皈依﹐合掌恭敬。』

志心朝禮此句念聖號﹐一位一聲﹐卽行禮拜

玉淸聖境元始天尊

上淸眞境靈寶天尊

太淸仙境道徳天尊

玉皇大天尊玄穹髙上帝

九天應元雷聲普化天尊

北極素王玄聖道君

南極長生亦精大帝

東華木公靑陽大帝

西華金母元皇上帝

中央黃老元皇上帝

周禦國王斗父天尊

摩利攴天斗母元尊

諸天諸界諸尊聖父大帝

諸天諸界諸尊聖母元君

日宮太陽帝君

月宮太陰皇君

三元三品三官大帝

五方正嶽諸尊大帝

三十六天一切尊帝

九天開化文昌元皇道君

西來開化釋迦牟尼佛王

普陀顯化靈感觀世音王

然燈古佛玉虛明皇大帝

北極眞武玄天仁成大帝

佑聖司命帝君

翊聖保徳帝君

玉淸首相關聖帝君

天樞上相武侯帝君

太初玄元鐵祖齊陽帝君

金閥上相鍾祖正陽帝君

玉淸內相呂祖孚佑帝君

玉淸侍節韓祖恆陽帝君

普化玄覺張祖飛陽帝君

太淸上相曹祖洪陽帝君

西華淸妙何祖一陽帝君

上淸眞宰藍祖養素帝君

◎八眞派演一切廣道眞君

大淸右相劉祖海蟾帝君

上淸右相王祖重陽帝君

符陽邱眞君

紫陽張眞君

◎南北二派列位眞君

龍虎正法輔元演教正一始祖

◎龍虎掌法列代仙師

太自救化靑蓮先生玉淸文妙眞君

蘇文忠公東坡先生衡文翼道眞君

蘇文定公穎濱先生衡文輔道眞君

◎歷代文儒一切得道眞君

上淸首相隱仙寓化猶龍二祖文始先生

上淸眞宰隱仙寓化猶龍三祖麻衣先生

太淸靜宰隱仙寓化猶龍四祖希夷先生

上淸右相隱仙寓化猶龍王祖火龍先生

玉虛右相參法天師猶龍六祖昆陽先生

宏願沈眞君

晉願汪眞人

◎祖師派演一切眞人

海上三山一切髙眞

海內十洲一切髙眞

十大洞天一切髙眞

四大空同一切髙眞

四大名山一切髙眞

四大部州一切髙眞

三十六洞天髙眞

七十二擂地髙眞

四十大名山髙眞

淸源妙道趙眞君

◎歷代斬邪護國神

歷代大忠義之神

歷代大孝節之神

濟生上化藥王孫眞君

濟生普化藥王許眞君

◎歷代一切濟生眞君

歷代地仙仙師

歷代劍仙仙師

雲天二十八宿萬象星君

六十甲子支幹列位星君

十二宮神分野星君

當年本命元辰星君

三百六十應感天尊

九天司命東廚定福府君

天上天下值日功曹考校仙官

天上天下值日糾察豁落大將

雷門守將十二天君

五百靈官感應一切天君

本府城隍碩徳尊神

本縣城隍輔徳尊神

通天都府司瘟主者

下界行瘟一切尊神

當方土地社令神祗

飛符傳語賫奏之神

一切大慈悲十方諸神眾祥雲滿虛空

弟子今頂禮願存三大願普注人人身

弟子今世非以及前生惡悉令得消除

永生行善心

志心歸命禮

傳經仙師洞玄無上帝君三稱三叩畢

是時

諸天尊帝﹐集淸微之天﹐臨虛明之殿﹐

三淸上座﹐列聖中分﹐有一髙眞﹐孚佑帝君﹐出班稽首﹐面白諸

天尊言﹕『弟子今觀下界善緣﹐結自西南﹐洞玄大開經典﹐度人無量﹐奉教推施﹐明徳新民﹐天恩無旣﹐臣願述《洞玄經贊》』曰﹕

人習《洞玄經》定生方正心

人習《洞玄經》定生慈祥心

人習《洞玄經》定生淸淨心

人習《洞玄經》定生智慧心

人習《洞玄經》定生超悟心

人習《洞玄經》定生仙佛心

伏以

《洞玄經》者﹐諸天尊之寶訓﹐四大洲之祥光。此經在處﹐萬神皆護﹔此經在處﹐萬仙同助。於是說《洞玄大懺》﹐拜謝

天恩。

人禮《洞玄懺》能解疾苦厄

人禮《洞玄懺》能解是非厄

人禮《洞玄懺》能解刀兵厄

人禮《洞玄懺》能解水火厄

人禮《洞玄懺》能解邪魔厄

人禮《洞玄懺》能解网羅厄

人禮《洞玄懺》能解瘟瘴厄

人禮《洞玄懺》能解厄中厄

人禮《洞玄懺》能解厄外厄

孚佑帝君說是贊已﹐敬懇

洞玄帝君﹐展金闕之瑤函﹐發雷音而醒世﹐羣眞列聖﹐咸此聽聞。

於是

洞玄帝君啟

昊天上帝寶訓﹐而與下民宣曰﹕『仁慈淸淨﹐爲道之心。謙和誠默﹐爲道之行。髙明博厚﹐爲道之門。養三奇靈﹐爲道之根。道重知死﹐乃能知生。亦重知生﹐知死方眞。無極而死﹐太極而生。其精湛潔﹐其气渾淪。其神虛寂。其道圓成。人能知此﹐碧落飛升。』

道徳天王曰﹕『三教同源﹐一編萬古。佐我玄風﹐揚吾正道。爾諸仙眾﹐盍同稱舉。』於是列聖羣眞﹐合掌賡歌﹐和聲而退。復次

玄天大帝謁

玉虛之座﹐進

金闕之廷﹐恭上瑤函﹐懇垂寶誥。

誥曰

『玉虛上相﹐金闕髙眞。徳暢人神﹐經開井鬼。廣三千之功行﹐醒億萬之沈迷。昔從元嶽而成眞﹐今繼玄天而闡化。扶正教無黨無偏﹐辟旁門有聲有色。誅殺乾坤之方士﹐挽回道徳之宗風。指先天而對月﹐招後進以升云。妙道無方﹐玄微莫測。至靈至聖至大至尊體合自然神凝般若三教眞宰一气權參法天師洞玄帝君猶龍六祖隱仙寓化虛微普度天尊。』

洞玄帝君拜受誥己﹐

諸天神聖亦返天宮﹐只見祥雲冉冉﹐華日輝輝﹐

帝君乃返本壇﹐敷說此經﹐而爲世人言曰﹕

願以此功徳推及於萬世

與一切眾生皆成無上道

志心朝禮

諸天度人無量經三稱而退

《洞玄經》者﹐度世之航。經中所述﹐皆諸天垂訓法語。我三丰先生﹐遵經演之﹐洞明玄蘊﹐洞達玄微﹐於是受封洞玄帝君﹐於是說此《洞玄眞經》。有緣遇此﹐寶之重之。弟子西月敬志

菩提圓妙經

偈曰

談經闡妙出塵埃雲鼓三聲坐法臺

日上峯頭旋過去還應紅到別山來

菩提言﹐我昔在太和庵中﹐惇修玄教﹐內抱眞如﹐隱顯度人﹐現種種相﹐作種種方便﹐勤立功行﹐以待天符﹐塵垢滿衣﹐常樂我靜。日坐菩提樹下﹐與弟子圓慶﹐及諸比邱徒俱圓慶。爾觀此菩提妙種﹐無香有香﹐香無不聞﹐無光有光﹐光無不照﹐香光徧滿﹐總屬無心。乃念我佛上乘﹐本性充足﹐慈悲普護﹐自然寂照﹐亦非有心﹐是曰菩提。菩提嘉名﹐實始於此。昔往西天神遊﹐參禮世尊﹐啟請釋旨﹐默契禪宗。世尊大喜﹐勅贊宣揚﹐而與大眾言曰﹕

『神光熙照﹐性海澄淸。在塵出塵﹐隱世度世。現醫身而扶危拔困﹐倡大眾而闡道傳經。果證大羅金仙﹐道比達摩尊者。大仁大願大慈大悲玄玄祖師救難天尊邋遢靜光佛菩薩摩訶薩。』

翌往南海落迦﹐瞻仰尊者﹐潮音浩浩﹐佛法無邊﹐啟請佛意﹐得並釋宗﹐因爲誦《菩提妙經》﹐贊揚慈悲。觀音覺王卽醮甘露而爲祕咒﹐助我功徳。西南兩參﹐香光同盛﹐法周沙界﹐性體圓充﹐釋佛大乘﹐咸如我道﹐今付焚鼓﹐朗誦《菩提》。

於意云何而名爲釋﹖世尊云﹕『吾好釋﹐故以釋開教﹐取釋去萬緣之意。』於意云何而又爲佛﹖慈航云﹕『吾好佛﹐故體佛設教﹐取覺悟眾生之意。』如是我聞﹐釋主離世﹔如是我聞﹐佛主醒世。釋中有佛無香光﹐自有香光如菩提。然佛中有釋有香光﹐本無香光亦如菩提。然釋典佛經﹐無非超脫塵垢﹐警悟沈迷。是故世尊淸淨﹐復得慈航淸淨﹐世尊總其淸淨﹐慈航普其淸淨﹐非有所執其淸淨﹐非有所壞其淸淨﹐非有所吝其淸淨﹐乃至無淸淨﹐非淸淨﹐非淸淨﹐亦淸淨﹐是大淸淨﹐是滿淸淨。人能唄誦《菩提》﹐必得淸淨心﹐必得般若心。但得般若﹐便忘般若﹐不忘般若﹐卽非般若﹐旣非般若﹐不名般若﹐非非般若﹐乃是般若﹐得般若者﹐是謂之釋﹐是可成釋﹐是有釋釋﹐是釋非有釋釋﹐是釋自有釋釋﹔是謂之佛﹐是可成佛﹐是有佛佛﹐是佛非有佛佛﹐是佛自有佛佛。世尊如是也﹐慈航如是也﹐卽沙門比邱亦如是也。不如是能成釋不﹖不也。不如是能成佛不﹖不也。何以故﹖卽釋是釋﹐非釋卽非釋﹔卽佛是佛﹐非佛卽非佛。何以故﹖釋外無釋﹐取釋爲釋﹔佛外無佛﹐取佛爲佛。何以故﹖釋釋釋意﹐並無釋意﹐乃己釋意﹔佛佛佛念﹐並無佛念﹐乃實佛念。不釋而釋者上乘﹐不佛而佛者大乘。佛釋之經藏﹐卽釋佛而成藏﹐是名正法眼藏。

菩薩述已﹐爾時靑鸞白鳳交加﹐和鳴圓慶﹐曁諸比邱徒眾﹐皆大歡喜﹐嘆爲稀有﹐頂禮持行﹐卽述《慈航咒》曰﹕

『菩提諦﹐菩提揭諦﹐揭菩提諦﹐諦揭菩提諦﹐菩提薩埵諦﹐菩提薩摩訶。』

《菩提》一經﹐蓋得於西湖慈淨寺如湛上人者。上人爲虛大師法孫﹐虛者﹐江南髙僧也。幼精禪旨﹐業宗大乘。晚主慈淨寺﹐雅重此經。入寂後﹐如湛珍藏者二十餘年。道光初﹐來遊峨眉。同人與如湛遇﹐甚洽﹐因以此經想示﹐並云玄教之中有此菩提﹐而人不識也。其時劉﹑楊諸君采輯全書﹐適得此本﹐因恭錄而敬存之。

邋遢靜光佛代傳普陀大慈明心神咒

觀自在菩薩摩訶薩﹐從定觀中俯視苦海﹐蔑內車諸不善道﹐乃以阿閦鞞掃除諸不善道﹐普願三千大千世界中人﹐若俱胝﹐若僧胝﹐若昆盧遮羅﹐悉令回心向善﹐善心那羅延﹐無分三千大千中人﹐是何賓頭盧﹐是何頗羅墮﹐皆得登波羅密多﹐皆得登阿耨多羅三藐三菩提。

卽說《陀羅尼眞言》曰﹕

『唵﹐念念念﹐念念念﹐阿鞞跋致如如耶﹐摩訶菩提﹐菩提薩埵﹐幹陀訶提﹐菩提薩摩訶。』

和南觀世音

親授《大慈咒》

願以此功徳

提醒無量眾

曩謨大慈尊觀自在菩薩摩訶薩三稱

鍾偈隱仙派寺觀所用

十方塵靜﹐一﹑二﹑三叩鐘聲。宣普度之靈文﹐演淸虛之妙品。伏願君王仁聖﹐萬國承平﹔更祈父母康寧﹐千家和順。自古忠臣節烈﹐个个揚名﹔從今痛苦顚連﹐人人獲慶。九幽六道四生﹐回元返本﹔古墓荒郊冷殯﹐度魄超魂。廣拔乎刀兵水火﹐瘴疫夭亡之輩﹐各免悲鳴﹔並祝乎鰥寡孤獨﹐羈旅流離之人﹐咸歸順境。合陰陽而全性命﹐能消罪垢凡塵﹔憑徳行以立乾坤﹐可對天髙地迥。爲儒爲佛﹐能周一十二萬遐齡﹔希聖希眞﹐不落三千六百邪徑。掃除悲傷恐懼﹑愛欲貪嗔﹔降伏意馬心猿﹑虎情龍性。福祿來成﹐天上神仙接引﹔山門淸淨﹐人間道炁長存。

志心朝禮

先天一炁三淸道祖天尊

志心朝禮

昊天金闕髙上玉皇天尊

志心朝禮

九天應元雷聲普化天尊

志心朝禮

太乙救苦尋聲赴感天尊

志心朝禮

歷代傳道無上眾聖祖師

志心朝禮

歷劫掌道無上眾聖仙師

志心朝禮

諸天諸地嶽瀆神祗

志心朝禮

北斗南斗列宿星君

志心朝禮

盡虛空界一切靈感眾神

志心朝禮

無量解厄經

志心朝禮

無量度人經

張三丰先生全集卷八

漢嘉長乙山人李西月重編

張道淵子深氏敬書

閬中朱道生晚成子敬刊

侄瑛春城

朱瓚素園仝校字

男璜蟠溪

水石閒談

閒談

張子曰﹕世人謂讀書十年﹐養气十年。他把讀書﹑養气分爲兩節事件﹐便不是聖賢學問。夫讀書所以研理﹐養气所以煉性﹐性理功夫就在讀書﹑養气並行不悖之中。宣聖云﹕『學而時習之』。此便足研煉性理純一不已處。

張子曰﹕陶淵明北窗髙臥﹐自謂羲皇上人。此便足他淸風峻節﹐守志前朝气象﹐特其出語髙超﹐而人不覺耳。

張子曰﹕道人願士子早完功名之願﹐盡乎人事﹐卽時撒手。人能功成勇退﹐便爲得時。所患者溺入功名場中﹐戀戀不休﹐則愚人也。

張子曰﹕涵養中有大學問﹐和平處有眞性情。諸子須要容人之所不能容﹐忍人之所不能忍﹐則心修愈靜﹐性大愈純。

張子曰﹕功名無大小﹐總要及時進退。何以能知其時﹖凡於功名中平心一想﹐曰吾之功名不過止於是也﹐卽上之﹐便可得其時也。抑或有不盡頭處﹐然寧不及﹐毋求太過。淮陰侯不如子房公﹐元微之不如白香山﹐皆其求盡之心蔽之也。向使子房﹑香山亦有求進之心﹐則子房固不難再列臺輔﹐香山亦可轉升宰相﹐然安知其終不與淮陰﹑微之同一鮮終而已哉﹖故知進退者﹐乃能稱爲哲人。

張子喟然嘆曰﹕茫茫歲序﹐逐景漂流﹐吾見人寰中求名求利之輩﹐轉瞬而拾靑紫﹐數歲而擁丰資者﹐千百人中不數人。卽有其人﹐髙爵大權﹐難壓閻羅尊者﹐黃金白玉﹐難買無常不臨。又或有居富而壽﹑居貴而安者﹐終歸白楊墓下﹐秋風瀟瀟﹐涼气慘人。其子孫不肖﹐又看轉眼荒涼﹐有何益也。況乎大富大貴﹐驟富驟貴﹐多畏人妄加橫逆﹐謾罵指摘﹐倘或不行善事﹐被人詛咒﹐有隨口而凋零﹐有隨口而窮困者﹐人人快意﹐个个歡心。其實天報昭彰﹐非人口之轉移也。人能看得破﹐撇得開﹐自然不羨人富﹐不羨人貴﹐求吾安命之理﹐守我修眞之道。人競囂囂﹐我獨默默﹐人皆煩惱﹐我獨淸涼﹐又安問人之達與不達﹑窮與不窮﹐爲旁觀之不平也哉﹗

張子曰﹕人壽一事﹐上人有定﹐下人有定﹐中人無定。中人少善少惡﹐天欲延之不可﹐天欲迫之又不可﹐於是任他自生自死於其中。保則生﹐不保則死。故修身尙焉。修身而兼以積功累行﹐以企於長生久視者尙焉。若下等人﹐多過多惡﹐卽修身亦不得長生﹐如其身上之精气而削之剝之﹐死之罰之而已矣。上等則不然。以上等而修長生﹐長生可證也﹔卽不願修長生﹐然其正气撐空﹐亦得聯班神道﹔否則轉投人世﹐亦必生入仁善之家。天理若此﹐有何難曉哉﹗

張子曰﹕自古忠貞節烈﹐殺身成仁之時﹐便有七返還丹景象。當其一心不動﹐一志不分﹐浩然之气立其中而生其正﹐任他刀鋸鼎鑊﹐都視爲麼魔試我﹐毫不動搖﹐我只收畱義气﹐聚而不散﹐凝而至堅。火候至此﹐則英雄之光气亙萬年而不滅也。仙家入室臨鑪﹐就要有此手段。

張子曰﹕人當親在﹐須要及時盡孝爲佳﹐否則親容一去﹐因時追感﹐傷情有不可言者。今日當秋山林中﹐有守制者聽吾道來﹕『又是秋商路滿林﹐碧雲天外望親心。黃蘆白艸霜中老﹐淚灑泉臺幾尺深﹗』試誦此詩﹐能弗慘然。

張子曰﹕人於孝道﹐務宜各盡天良﹐不能一樣﹐卻是一樣。同歸於『孝』字中乃可。欲免門閭之望﹐就宜歸家奉養﹐欲求顯揚之義﹐就宜矢志皇路﹔欲要保身爲孝﹐就宜寡欲淸心﹐徒托空談無益也。二三子顯揚未能﹐歸家時少﹐到不如寡欲淸心﹐體曾﹑孟兩賢之訓爲善也。若不淸心寡欲﹐只是妄想名而名不成﹐妄想利而利不就﹐妄想一切而一切不可得﹐形神憔悴﹐父母之顏狀未衰﹐人子已有老憊之態﹐是欲言孝而孝亦不久﹐反令父母惟其疾之憂﹐多遠遊之慮﹐不幸而人子一死﹐反添父母傷悲﹐反使父母埋葬。由此思之﹐孝在何處﹖不將爲畢世之罪人也乎﹖吾道以淸心寡欲爲本﹐實屬保身之方﹐再加以色和顏順﹐身敬意誠﹐則於孝有得矣。

張子曰﹕儒生作茂才後﹐多落處館一派。須知就館谷以奉養﹐亦儒家之方便門也。然孔﹑孟貽後人以詩書﹐原不教人漁利﹐至後世們有此修金之事﹐則卽此物以奉親﹐正所謂小用小效者耳。然不可貪心無厭﹐爲子孫作安閒之計﹐以詩書爲利藪﹐乃不爲聖賢之罪人也。

張子曰﹕人欲盡忠孝﹐立大節﹐必先要淸心養气。若無眞心眞气。必不能盡忠孝﹑立大節也。蓋忠孝者本乎眞心﹐大節者原乎眞气。欲得眞心眞气﹐又當以靜爲主﹐乃能存得起眞心﹐養得起眞气。

張子曰﹕人要尋內快活﹐勿尋外快活。孔子之樂在其中﹐內快活也。若徒願乎其外﹐是欲求外快活﹐而反生其煩惱也。

張子曰﹕儒生家多得泄精癥者﹐𨿽緣心火不純﹐亦因徹夜談笑﹑永夜讀書﹐引丹田之气盡縱於口角之間﹐致使精失其伴﹐遂有此泄精癥耳。善保身者﹐談笑宜少﹐讀書宜和。

有一後生得慵軟之病﹐張子曰﹕汝宜趁此冬晴﹐運小石砌小塢﹐攜山鋤刪枯艸﹐未餒則止。日日如此﹐悠遊運動﹐若園丁然﹐則通身气血活而不滯也。

張子曰﹕豪傑之士﹐做好人﹐行好事﹐只求其心之所安﹐並不存借善邀福之念。明明上帝﹐亦只有福善禍淫之道﹐以待常人而不舉以待豪傑也。夫爲善而得福﹐豪傑之所宜有﹐而非豪傑之所盡有。顧其轟轟烈烈﹐善作善爲﹐以畱於天壤﹐而千載不敝﹐其神食馨香於冥漠者﹐亦何莫非天之所以報豪傑也。吾觀古來忠臣孝子﹑義士仁人﹐夭折患難之間而慨然也﹐而恍然也。

張子曰﹕讀書立品﹐儒者急務﹐而保身之道﹐足包立品於其中。保身者必去驕奢淫佚﹐掃蕩邪行﹐故保身可包立品也。夫保身之道﹐自曾子傳之﹐至孟子而光大其說。養心寡欲﹐持志守气﹐此保身之圭臬也。而修眞之道﹐卽以此爲正法門。但人心蒙蔽﹐聞保身而以爲常談﹐聞修眞而以爲奇異。欲求知修眞悟道者﹐已難之矣。

張子曰﹕一日無孔﹑孟之學﹐天下無好人﹔一日無莊﹑老之學﹐英雄無退步。

王居士云以茹素爲除葷﹐張子曰﹕葷與素不同也。道家戒五葷﹐方書謂蔥﹑韮﹐薤﹑蒜﹑蕓薹﹐此五者辛臭散气﹐故字從『艸』﹑『軍』。猶言艸中之兵﹐並主克伐者也。養气者忌之。釋家重茹素﹐以其戒殺放生﹐故凡畜類之肉﹐皆屏而不食。世人以朔﹑望等日茹素﹐而平時仍嗜肥甘﹐素猶不素也。吾爲茹素除葷者計﹐曰善口不如善心﹐體君子遠庖之訓可也。養气卽能養腹﹐遵至人臭味之戒可也。

張子謂忍辱﹑受辱二道士曰﹕凡人外營亦必內營﹐內修醇厚﹐外福亦加。忙中偸得一分閒﹐卽得一分調養﹔靜裏讀得一日書﹐卽得一日好處。若只向外邊奔馳﹐則刊落本原﹐愈見其薄矣。

張子謂卓庵曰﹕保身以安心養腎爲主﹐心能安則離火不外熒﹐腎能養則坎水不外漰。火不外熒﹐必無神搖之病﹐而心愈安﹔水不外漰﹐必無精泄之患﹐而腎愈澄。腎澄則命火不上衝﹐心安則神火能下照﹐精神交凝﹐結爲胎息﹐可以卻病﹐可以延年。

三月三日﹕山中諸子浴乎錦水之湄﹐風乎靑林之下﹐聽子歸啼﹐忽有木葉墜地﹐折疊如函﹐啟視之﹐則有如魚子蘭者封裹其內。問之土人﹐曰﹕杜宇珠也。問有何用﹖曰﹕弗知也。適張子戴笠逍遙而來﹐與二三子言曰﹕汝欲知杜宇珠之故乎﹖蜀王入山之後﹐蜀人思之﹐故王命子歸賜蜀民以珠。子歸者﹐蜀王之鳥使﹐原名謝豹。王曰﹕『子歸吾國﹐慰我人民。』故謝豹又名謝報﹐杜宇命之報謝云。其珠或赤或黃﹐或靑或紫﹐五色無定。可辟人家鬼祟。遇鬼祟者﹐暗舉此珠投之卽散﹐但不可令人知覺﹐默念﹕『蜀王蜀王﹐珠光珠光﹐投鬼鬼去﹐殺鬼鬼亡﹐我持靈珠﹐作作生芒﹐無陰不盡﹐陰盡回陽﹐吾奉九天元師命﹐急急如律令敕。』又云﹕以珠之多少﹐卜年之丰歉甚靈。

張子曰﹕人當靜養身體﹐素位而行﹐隨遇而安﹐則心性和平﹐神气沖淡。

張子謂受辱曰﹕汝教小子須嚴約束﹐否則性气一壞﹐長大來汝又恨他﹐是自愛之而自棄之也。

張子偕云石﹑卓庵輩﹐冬寒時節﹐走亂山中﹐遇見鬼語啾啾。問之土神﹐則皆人之祖靈父魄。陰森肅殺﹐墳墓蕭條﹐棺槨頹壞﹐衣冠骸體俱受寒侵﹐憐之者能無骨悚心酸﹖此古人所以有省墓送寒衣之事也。

張子謂山中人曰﹕夏日宜早起用功﹐日出後覓微涼處收心靜坐﹐切勿向日中大熱時去睡﹐睡而不昏猶可﹐睡而昏者﹐精液化汗而出﹐可惜可惜。

張子曰﹕吾昨遊兩界山﹐見有老嫗坐崖而笑﹐笑已又哭﹐心異爲妖狐﹐旣而落崖而斃。趨前視之。己爲雷擊﹐蓋千年貍妖也。吾不知其何爲﹐詢之火車靈官﹐云曾食人﹐故擊之耳。夫兩界山當靑天白日之地﹐尙有此物﹐況深僻荒崖哉﹗

張子喟然曰﹕世人朝夕奔波﹐總云不得已﹐其實有何不得已﹐惟心中有不得已﹐故嘗言不得已耳。且今不得已﹐而將來必已﹐老矣死矣﹐此之謂已﹐何不得已之有哉﹗諸子有明哲知幾者﹐從此已之。

張子謂調理勞瘵者曰﹕夫人治病要心靜﹐要心平﹐要心緩﹐不可希圖速效。服藥不加病﹐卽足速效。然後一日微好﹐二日微好﹐三日漸好﹐𨿽屬遲緩﹐比那逐日添病﹑轉眼卽亡者﹐又不啻有天淵之隔。

張子遊嶽雲之上﹐止吟風之館﹐而與諸生言曰﹕今日山淸人靜﹐心遠地偏﹐洵是難得風景﹐諸於各賦新詩﹐再命涵虛子一彈再鼓﹐以助吟興﹐不亦樂乎﹖人卽不能鼓琴﹐亦須善學聽琴﹐以消其一切涴涴音勿濁濁之私欲﹐糊胡塗塗之妄想。靜聽琴聲﹐如遊太古﹐聲籟俱沈﹐曠然遐思﹐超然絕俗﹐泠然善﹐悠然深﹐如我亦在鼓琴之間﹐忘乎塵事﹐與虞﹑周相遇﹐與孔﹑孟相見﹐伯牙﹑子期又其後焉﹐乃爲上等幽人﹐否則俗人耳﹑淺人耳﹐何足共居﹗吾極愛此金秋之气﹐至淸至肅﹐安得攜一壺酒﹑一張琴﹑一枝笛﹐登陟乎髙峯之頂﹐笑玩大地山河﹐煙澇澇﹐雲淡淡﹐看日曖曖之村墟﹐波渺渺之長川。彼時笛聲起乎林梢﹐琴聲發乎石上﹐酒气通乎紅泉碧嶂之間﹐山禽自鳴﹐空翠灑落﹐眞快事也。不知諸子亦有此興趣否﹖

張子謂老年道士曰﹕汝輩到今日年紀﹐須要死心踏地做功夫﹐俗事以『莫管他』三字爲主﹐則萬念冰消。凡人身中皆有竅﹐竅中皆有生气﹐若無生气﹐安能保護形軀﹖只是有气發生而人不知靜察耳。今爲汝說八句閒話﹐以當暮鼓晨鐘。人要懂點竅﹐知點幾﹐畱點神﹐下點气﹐你便想得穿﹐看得破﹐做得事﹐成得人。此是無心之談﹐卽是汝等當用心學問。定爲心﹐靜爲神﹐𨿽有竅而心不定於其中﹐何從知幾乎﹖

張子謂山居道流曰﹕回翁招人向道﹐其中有無限婆心。在人固恐難成﹐此千古學問之同病﹐然而衝天有志﹐道亦不阻英雄也。人怕軟弱不振﹐若打起精神﹐祖師亦必默助。

張子謂山中隱者曰﹕人在山中稱隱﹐須要知山林之樂。夫山林之樂﹐又不在乎山林也﹐在有以樂乎山林者﹐而後山林助其樂。與山林相安於空空靜靜﹑幽幽雅雅﹑淡淡恬恬之中﹐此之謂能樂山林之樂者也。

張子曰﹕人要立刻能閒﹐乃爲髙手。若云且慢﹐待我屏擋數日﹐然後來緩緩尋究﹐此便是庸夫口角﹐愚人心腸。

張子謂圓陽子曰﹕子能割恩愛﹐撤紅塵﹐今日可定汝終身矣。以後平平蕩蕩﹐永無危險﹐人生至此樂哉﹗好天气﹐好山水﹐好亭臺﹐好朋友﹐好風景﹐從今日起﹐從今日受﹐從今日領悟可也。

張子曰﹕仙家地理﹐須合丹道同悟。卽如圓陽子怡雲山莊﹐住宅一區﹐坐落在兩山之間﹐不吞不吐﹐若開若闔﹐用倚粘之法﹐結平安之宅﹐眞乃黃庭下﹑關元上之大中極也。此等天機﹐何人知道﹖

張子曰﹕山靜恰宜談至道﹐心淸惟愛爇名香﹐此當前妙景也。吾偶拈此二語﹐圓陽爲我續之。

張子謂道流曰﹕人要在家出家﹐在塵出塵﹐在事不畱事﹐在物不戀物﹐方是道家種子。不必拘於無事﹐亦不泥於想事也。

張子戴涼葉斗篷﹐逍遙云外。一日聞踏歌之聲自煙中來﹐諸生聽之﹐蓋傷大道之難傳﹐黃冠之徒混日月也。其歌云﹕『光陰快快﹐學道遲遲。流水空山﹐獨步尋思。只怕眼前光景﹐霎時間喉中气斷﹐夢夢無知。生前夢夢無知﹐醒來後尙有那走肉行屍。怕只怕無常到了﹐骨冷堪悲。那會兒劫劫輪回﹐全然不曉得雨打花枝。』

張子以韓仙漁鼓﹐按節傳情﹐唱《塵海蒼涼之曲》曰﹕『飛龍子﹐在天遊。開口不離忠孝﹐往來盡是瀛洲。欲傳道﹐把人求﹐嘆因緣處處不偶﹐嘆人生幾个回頭。風前燭﹐水上舟﹐容易熄﹐往下流。勢利家園誰个久﹖兒孫交好盡成仇﹖轉眼便落無常手﹐荒煙蔓艸埋髑髏。樵人伐木往來走﹐牧童磨壞碑石頭。問野人此是誰家墓道﹐幾句不知不知﹐鬼淚啾啾。噫嘻乎﹗騎鶴仙人歸去休。』

張子出淸微天界﹐入淡遠山中﹐弟子數人﹐烹泉款洽。先生曰﹕吾今以《混元仙曲》戲贈圓陽﹐眾生爲我歌之﹐添作林泉佳話也。是時李山樵敲喚龜之竹﹐楊居士椎招風之琴﹐劉野人按行雲之板﹐遂爲先生唱曰﹕『圓陽道士眞遊戲﹐訪道拋官如敝屣。八年失耦夢孤棲﹐夜涼鐵枕寒鴛被。看容顏白了髭須﹐論年華猶餘生意。我勸你﹐早覓黃婆﹐娶个嬌妻。男下女顚倒坎離﹐雄做雌調和神气。天臺仙子的溫柔壻﹐張果老兒的美麗妻。美麗妻﹐溫柔壻﹐洞房中不知天地。性情交感﹐命共眉齊。渾渾淪淪﹐那時才見你眞心﹐恍恍惚惚﹐那時才見你眞意。這道情是你的初步仙梯。笑呵呵傳與你﹐三丰道人走筆題。』曲終﹐見亭前月白﹐樓外天靑﹐環坐石壇﹐相視而笑。

詩談

張子曰﹕《書》曰﹕『詩言志』。注曰﹕『在心爲志﹐發言爲詩』。是知志也者﹐乃人心中之靈性﹔詩也者﹐特靈性之流露也。神仙七返九還﹐煉此虛靈妙性﹐以成萬古不死之谷神﹐見於日月光气之外則有象﹐隱於日月光气之中則無形。神之所至發爲詩﹐歌詩不同﹐靈性有各異也。吾嘗與諸仙往來曠野﹐出沒煙霞﹐每見羣眞妙句﹐輙心記而筆存之﹐以入於《水石閒談》之類。

呂翁詩提筆甚髙﹐發聲最朗﹐遊行之句﹐美不勝收。今錄數首﹐以見先生靈性不與人同也。《七夕遊嶽雲仙院》云﹕『始罷緱山宴﹐重來古寺遊。疎風梧葉院﹐細雨荳花秋。遠嶂云初斂﹐長天霧乍收。新涼今若此﹐玉笛倚髙樓。』《過武昌城樓》云﹕『武昌城郭敞依然﹐楚國人家近水邊。檻外大江淘日夜﹐閣中長劍倚雲天。詞人坐嘯南樓月﹐漁父歌回西塞煙。吹笛老翁閒更甚﹐朗吟一曲響千年。』《同韓淸夫遊匡廬六絕句》云﹕『云外廬山九疊靑﹐開窗對嶂讀《黃庭》。个中有景何人識﹖拋捲翻身入翠屏。』『雨後新笙綠浸人﹐徑趨深處避紅塵。韓笙呂笛雙雙度﹐一樣仙音兩化身。』『陶然何處不陶然﹐在地逍遙似在天。瀑布倒流三百丈﹐一時淸气滿崖邊。』『信口歌成信手題﹐剔殘苔蘚翠髙低。忽聞梵鼓來煙際﹐林木蔥籠過虎溪。』『一字詩成一字飛﹐天邊黃鶴載余歸。壇前有客難畱我﹐心似閒雲人翠微。』『喚起眠龍出海門﹐須臾天際雨翻盆。長空一劍又飛去﹐潘看東南樹影昏。』俱淸朗可愛。

性靈與回翁相近者﹐莫如韓淸夫先生﹐有《閒吟》一首云﹕『靜抱沒弦琴﹐細吹無孔笛。一彈天地淸﹐一吹天地闊。一吹復一彈﹐盡是神仙曲。』《和呂祖》云﹕『虎在門而鶴在廬﹐瑤笙宛轉笛相如。我來不是雲山客﹐湘水之流曲折書。』語皆雄闊。

藍采和自號長嘯先生﹐有《答人問仙居》絕句云﹕『踏踏歌殘便上升﹐嶽山長嘯古先生。問余近日居何處﹐天上神仙住玉京。』

嘗見韓﹑藍﹑曹﹑何《關中踏歌聯句》云﹕『乾坤偌大似瓊壺﹐拍板閒吟一丈夫。風雨長安春已暮﹐落花滿地步於於。』眞得把袂逍遙﹐一唱三嘆之樂。

昆侖麻姑自號碧城仙子﹐其詩以丰韻勝人。有《題嶽雲壇三絕句》云﹕『跨鳳驂鸞下碧城﹐笑看云外月光淸。昆侖萬里天風送﹐搖曳瓊環玉佩聲。』『足履靑雲過海山﹐瑤笙在手意閒閒。雲中現出金霞帔﹐一路淸吟到此間。』『嶽雲壇上訪回翁﹐子弟兩三敲道筒。風聲蕩漾云聲細﹐樓閣明燈照夜紅。』又有《步虛》三首云﹕『我本昆侖女散仙﹐曾看海水變桑田。神通八極閒遊戲﹐環佩聲搖碧落邊。』『髻頭髙插美金華﹐拜別西池阿母家。裊裊天風吹袖帶﹐步虛全伏紫雲車。』『醞釀長生酒不難﹐只憑手內有靈丹。阿儂本是天仙子﹐醉共嫦娥宿廣寒。』

碧城仙姑常師藐姑神人﹐一日師徒步虛﹐降錦江事上。神人題詞云﹕『看江潮﹐勢蒼莽﹐搖得山云澹蕩。隔河燈影有無中﹐一幅新詞來筆上。意徘徊﹐開軒望﹐這亭兒甚淸爽。』姑和之云﹕『水茫茫﹐山莽莽﹐山水軒前浩蕩。雨餘蛙鼓鬧堂堂﹐一路潮聲月初上。月中來﹐云邊望﹐晚風涼意淸爽。』

淸逸仙人在唐稱詩中大家﹐性靈飄逸﹐嘗降於世。其《修褉節降雙淸閣》云﹕『讀書邁千古﹐攜劍幹諸侯。瑣瑣不中意﹐大醉隱糟邱。黃唐原不遠﹐秦漢如急流。忽忽眼前事﹐渾然無所愁。背山行吟老﹐頗愛謝宣樓。題詩十萬首﹐付與天地畱。我自有眞宰﹐浩乎歸瀛洲。今日談修褉﹐茫茫付一甌。海仙折簡招﹐隨風過十州。東行三神仙﹐羣眞同遨遊。一飲五千斗﹐撐腸文字流。無何有之鄕﹐長嘯去海頭。』《洞天歌》云﹕『海山尋靈藥﹐靈藥不自海山求﹔乾坤運橐鑰﹐橐鑰不是乾坤韝。金丹原是吾家物﹐神仙都要英雄作。夜來飲酒王母前﹐云道蟠桃今己熟。太白長嘯安期歌﹐一時羣仙莫我何﹗吾將跨虯遊六合﹐虛空寥寥無雪迹。大風自北來﹐吹起寒云疊疊開。安得酒如雨﹐從空飲之無盡取﹔安得酒如泉﹐坐地飲之眼朝天。狂吟拍手聳方肩﹐問我何人李靑蓮﹗』

東坡先生仙才﹐與太白並峙﹐乘風嘯月﹐靈性長存。有《江南送秋》詩云﹕『片片秋雲遠﹐茫茫秋水多。靑山紅樹外﹐徵雁渺關河。薊北寒逾峭﹐江南气已和。小陽春甫到﹐迎送兩相過﹗』《題韓淸夫小像》云﹕『禦殿承香吏﹐分胎吏部家。閒心忘富貴﹐總角趣煙霞。缽種長生果﹐園栽不老花。八仙同壽考﹐萬劫抱丹砂。首叩藍關馬﹐胸藏赤火鴉。千秋賢叔侄﹐儒道兩無涯。』《自題笠屐圖》云﹕『山人故態本狂奴﹐醉寫田間笠屐圖。好句有時堪作畫﹐閒心無日不提壺。樓頭賞月邀禪客﹐谷口衝煙訪釣徒。自去自來隨自得﹐一聲長嘯入林樞。』《過東峯》云﹕『不到東峯久﹐江山仍似前。芭蕉落滿地﹐雪意好參禪。』《遊湖口占》云﹕『細細疎煙瑟瑟波﹐水心亭外畫船多。瑤笙十里誰家舫﹖聽得紅兒唱棹歇。』『風斜雨細葛衫輕﹐三兩銀刀出水明。我愛芰荷香不斷﹐竹西深處有人行。』《詠磨刀雨》雲﹕『荊州灑徧雨如膏﹐竟爲英雄礪寶刀。最是武昌城下水﹐千秋鳴咽捲雷濤。』《詠白萊》云﹕『淸於雪水白於霜﹐老圃天寒一味香。卻笑山僧長茹素﹐和脂煮出不能嘗。』《自贈》云﹕『平生不作愁眉事﹐今日東坡作散仙。解向江山畱勝迹﹐長將姓字掛雲煙。』《遊淸道心山房》六言云﹕『气慧神淸道在﹐山空人靜琴幽。一榻茶煙裊裊﹐三分酒意悠悠。』又《些些語》詞云﹕『淸陰繞﹐繞落花﹐窗外鳥聲小。鳥聲小﹐修竹一枚斜處好。翠羽嚶嚶啼徹曉﹐剛眠一覺。』淸麗綿芊之筆﹐不減當年靈性﹐非眞仙不能也。

邵堯夫儒仙也﹐嘗見其顯化士材﹐作《觀易吟》云﹕『庖犧大聖人﹐畫卦傳萬古。陰陽變化機﹐乾坤爲易祖。吾隱安樂窩﹐天地乃同伍。窺破聖賢心﹐恬淡自得所。』渾渾灝灝﹐置之《擊壤》篇中﹐仍然無異。

白玉蟾仙家才子也﹐名山碑版﹐畱詠甚多。每遇髙人逸士﹐必贈以詩。其《題居易堂》云﹕『林下風瀟瀟﹐窗前竹密密。難得素心人﹐共話新秋夕。把酒醉茅堂﹐焚香讀《周易》。瓊山到此來﹐賓主興無極。』又《贈圓陽山人》云﹕『歸山隱迹話長生﹐日逐閒雲自在行。處處回光來返照﹐朝朝對景要忘情。掃除塵土勞人夢﹐署起乾坤散客名。莫道幽居研煉苦﹐遊心冥漠自空淸。』

張紫瓊饒州人也﹐元初得道﹐詩多秀勁之作。《自贈》六言云﹕『心如雪夜鐘聲﹐貌似霜天梅格。白雲深處閒行﹐那識仙家曠逸。』《詠胎息》云﹕『非助非忘妙吸呼﹐修行要解這功夫。調停二炁生胎息﹐再向中間設鼎鑪。』

邱長春《淸秋過嶽雲樓》云﹕『浩浩天風吹滿樓﹐峯中雲气湧林邱。雨聲晌處檐鈴雜﹐方丈蕭然一院秋。』饒有俊逸之致。

張紫陽《自壽》詩云﹕『海籌萬古計芒辰﹐得道年來八百春。分个孩兒騎鶴去﹐虛空粉碎見全身。』非上眞不能也。

希夷老祖元气渾淪﹐有《答人問姓》五絕云﹕『一气淘今古﹐陰陽造化奇。問余名與姓﹐睡漢老希夷。』

吾師火龍先生﹐不甚喜作詩﹐以其淡於名譽也。今記其《偶吟》一絕云﹕『道號偶同鄭火龍﹐姓名隱在太虛中。自從度得三丰後﹐歸到蓬萊弱水東。』

飛霞仙子餘十捨女也﹐服神丹飛空。嘗降雲南紫霄觀﹐畱題一絕﹐款落『飛霞』而去。詩云﹕『久住瑤池碧玉樓﹐忽騎彩鶴下靈邱。世人欲問飛霞姓﹐曾抱金丹侍沐侯。』

陸潛虛淮海人也﹐嘉靖中遇呂祖得道﹐平生著述甚富﹐有《老子元覽》二卷﹐《陰符經測疏》一卷﹐《參同契測疏》一卷﹐《金丹就正篇》一卷﹐《紫陽四百字測疏》一卷﹐《方壺外史》八卷﹐《南華副墨》八卷。近日同門中有白白子者﹐注《道徳經》名《東來正義》﹐潛虛題之云﹕『一注能將道奧開﹐重看紫气自東來。彈琴度笛眞名士﹐說法談經大辧才。我坐方壺玩滄海﹐君登圓嶠壓篷萊。今朝共坐江亭上﹐口誦《南華》自笑呆。』蓋因白白子亦作《圓嶠外史》《道竅談》《悟眞參同雜解》諸書故也。

乩談

或問﹐乩沙之術小伎也﹐而好者紛紛﹐談者赫赫﹐其術果何自耶﹖其皆可信耶﹖否耶﹖張子曰﹕昔回翁欲與涵三諸子發明此妙﹐而終未竟其說也﹐吾今特明之。『乩』者﹐稽也﹐稽以考信也。《說文》曰﹕『卜以問疑也。』故偏旁從『占』﹐正旁從『乚』音隱。『乚』﹐古『隱』字也。《爾雅釋言》﹕『隱﹐占也。』注曰﹕『隱﹐度也。』疏曰﹕『占者視兆以驗吉凶﹐必先隱度也。』吾謂占語成而猶待隱度﹐則與不占者同﹐何必占﹖然亦有義焉在其中矣。天仙神仙﹐不喜與人言禍福﹐只勸人修身俟命﹐故言訓詞則無隱﹐言丹道則無隱﹐他若救人開方亦無隱﹐此外一切如問吉凶成敗﹐則無不隱﹐其隱之意者﹐仍是推托他﹐不與之言也。否則明指其禍福﹐將應獲福者﹐以爲可喜而自狂﹐或轉福而成禍矣﹐又應受禍者﹐以爲可畏而自迫﹐反懼禍而邀福矣。夫福也豈可邀哉﹖惟作善可降祥耳。其隱語也﹐猶言不待語而易明也﹐抑且隱之義猶不止此。仙家自道成之後﹐步日月無影﹐透金石無聲﹐凡人不能見﹐故於乩沙中艸寫龍蛇﹐千言萬態﹐以示其不滅。然乩假術也﹐自古眞人皆斥爲方士之行﹐今又何爲降其筆﹖蓋因近日成風﹐公卿士庶每多信好其術﹐神仙以度人覺世爲切﹐故卽借其乩﹐以默相天下人﹐以此卽假成眞耳。但學乩沙者有二等﹐一勝一敗。上等以徳行勝﹐誠感勝﹐因緣勝﹐卽不善乩﹐仙家猶欲往度之﹐況其知乩乎﹖卽其機而引誘之﹐不用符章﹐自然髙眞降室也。下等以險惡敗﹐虛誑敗﹐貪欲敗﹐彼卽善乩﹐仙家不近之﹐況其冒瀆乎﹖隨其乩而簸弄之﹐妄用符咒﹐反教引鬼入室也。吾輩自跳出五行以來﹐𨿽天地猶不能約束﹐陰陽猶不能陶鑄﹐卽欲請之﹐亦必禮之﹐於符咒乎何用﹖呵呵﹗此術士之所以欺愚人﹐仙家之所以惡術士也。今吾卽乩言乩﹐卽以是爲乩訓焉。

或又問﹕請乩之道﹐固當以徳行﹑誠感﹑因緣﹐而不以符咒也﹐然南宮仙道又有以符咒役使神道者﹐何故﹖曰﹕南宮一派𨿽則動用符咒﹐然此乃髙眞傳授﹐與世人救厄除害者。此等祕錄﹐非人間梨棗所有。卽能得之﹐亦必推心利物﹐乃爲功行宏深﹐苟或私心妄用﹐天帝亦加以霹靂而殞其命﹐奪其術矣。故𨿽南宮符咒﹐也要心恭心誠﹐乃有靈效。若彼乩廝符咒﹐則未可同日語也﹐況加以不恭不誠乎﹗諸子於此可以自明矣。

張子曰﹕上天原無福善禍惡之心﹐則降祥降殃﹐人自召之﹔上天若有福善行禍之心﹐則降祥降殃﹐人自知之。素行善而獲福﹐此必然之理也﹐卽有禍焉﹐亦暫矣﹔素行惡而得禍﹐此必然之事也﹐卽有福焉﹐亦暫矣。何必捨己外問哉﹗乃吾見蚩蚩者氓﹐祈於神則求簽問卦﹐禱於仙則扶鸞請乩﹐若以神與仙爲必知禍福者。迨其後驗則信之﹐不驗則疑之﹐其疑與信者﹐仍一愚人之故態也。夫神仙固知禍福﹐然亦何必以人心之所已知者﹐而重言復語之哉﹗其求神與仙而驗者有故﹐善人問福而福至﹐惡人畏禍而禍臨﹐若有與之相合者﹐然非簽與卦﹑鸞與乩之靈也﹔其求神與仙而不驗者亦有故﹐善人問禍﹐無禍可加﹐惡人問福﹐無福可賜﹐若有與之相左者﹐然亦非簽與卦﹑鸞與乩之不靈也。天下之龜筮算數﹐皆如是耳﹐何不可自知哉﹗吾生平不喜人求簽問卦﹑扶鸞請乩﹐止願人个个修徳﹐時時內省而已矣。

張子曰﹕神仙有度人之願﹐假乩筆而講道談元者有之﹔神仙有愛人之量﹐假乩筆而勸善懲惡者有之﹔神仙有救人之心﹐假乩筆而開方調治者有之。若云判斷禍福﹐則有人之善惡在﹐吾前章宣示已明﹐不復再論。獨異者寰宇之中﹐聞有設乩求地理﹐請乩論天心之輩者﹐此皆方士遺風﹐上界正神察其姦詐﹐未有能逃天罰者。

古今題贈

明永樂成祖文皇帝

予張三丰書

皇帝敬奉書眞仙張三丰先生足下﹕朕久仰眞仙﹐渴思親承儀範。嘗遣使奉香致書﹐徧詣名山虔請。眞仙道徳崇髙﹐超乎萬有﹐體合自然﹐神妙莫測。朕才質疎庸﹐道行菲薄﹐而至誠願見之心﹐夙夜不忘。敬再遣使﹐謹致香奉書虔淸﹐恭候雷車鳳駕惠然而來﹐以副朕拳拳仰慕之懷。敬致書。

外予詩有『寄語眞仙張有道﹐爲言佇俟長相思』之句﹐見《徵異錄》﹐未載全首。

蜀獻王椿

王髙皇帝第十一子﹐洪武十一年封﹐二十三年之國成都﹐永樂末薨﹐有《獻園集》。

贈張三丰先生

憶昔蓬萊閬苑春﹐歡聲未盡海揚塵。恢宏家業無多子﹐零落親朋有幾人。失馬塞翁知是福﹐牧牛仙子慕全眞。吾師深得畱侯術﹐善養丹田保谷神。

送張三丰邀遊

昔觀太極圖﹐陰陽有反復。元气止於坤﹐天心又來復。我皇振戎衣﹐羣眞佐命出。畫桶周顚仙﹐吹笙冷協律。張氏尢多才﹐各負英靈骨。臨山有鐵冠﹐平陽產金箔。先生與之三﹐髙風更卓卓。眾人皆有爲﹐老翁竟無欲。唐虞今在玆﹐巢由獨快樂。何我治心方﹐得公延命藥。海天萬里遊﹐因緣容後續。

湘獻王柏

王髙皇帝第十二子﹐洪武十一年封之國荊州。王善道家言﹐自號紫虛子﹐建文初薨。

太和山尋張三丰故居

彊玄玄﹐靈神仙﹐朝飲九渡之淸泉﹐暮宿南巖之紫煙。好山浩劫知幾度﹐不與景物同推遷﹐我來不見徒淒然。孤廬髙出古松巓﹐第有老猿接臂相攀緣。張玄玄﹐靈神仙﹐遙仰神飆遊極表﹐茅龍喬鶴上靑天。

寧獻王權

王乃髙皇帝第十六子﹐洪武二十四年封﹐二十七年之固大寧﹐永樂二年移居南昌。博學好古﹐旁通釋老﹐志慕沖舉﹐自號仙﹐蓋亦淮南八公之流也。

太和隱士歌懷丰仙

太和隱士張三丰﹐詔徵不至眞潛龍。老而得道玄之宗﹐長生久視若喬松。自古神仙吾靡從﹐惟君能繼扶搖蹤。不見髙人世外容﹐令渠心性若塵封。匡廬之山云蒙蒙﹐煙霞終日蕩心胸。先生其來教我儂﹐願隨鐵杖入瑤峯。噫嘻乎﹗所思不見﹐弱水蓬山路萬重。

蜀定王友垓

王乃獻王椿孫﹐悼莊世子。好學循理﹐工詩賦善艸書﹐著有《定園集》十卷。

題玄天觀憶丰仙

福地喜重來﹐登臨亦快哉。蓬壺連海島﹐云洞隔塵埃。羽客乘鸞去﹐仙人駕以鳳回。談玄閒坐久﹐欲去且徘徊。

蜀惠王申鑑

王乃獻王椿曾孫﹐著有《惠園集》。

題三丰仙像贊

若有人兮﹐出世匪常。曩自中土﹐移居朔方。奇骨森立﹐美髯戟張。距重陽兮未遠﹐步虛靖之遺芳。飄飄乎神仙之气﹐皎皎乎冰雪之腸。愛尋師而問道﹐歲月亦云其遑遑。旣受訣於散聖﹐復續派於瓜王。全一眞之妙理﹐契未判之純陽。南遊閩楚﹐東略扶桑。歷諸天之洞府﹐參化人而翺翔。曰儒曰釋﹐曰老曰莊﹐皆潛通其奧旨﹐乃懷玉而中藏。長絳短褐﹐至於吾邦。吾不知其甲子之幾何﹐但見其毛髮之蒼蒼。蓋久從赤松之徒﹐而類夫圮上之子房。

胡瀅

瀅字源潔﹐武進人。建文二年﹐歷官禮部尙書﹐謚忠安。

祥符寺訪張三丰先生不遇

交情久已念離羣﹐獨向山中禮白雲。龍送雨來畱客住﹐鹿銜花至與僧分。疎星出竹昏時見﹐流水鳴渠靜夜聞。卻憶故人從此隱﹐題詩誰似鮑參軍。

沈元秀

元秀﹐一名秀﹐字萬三﹐號三山。明初南中人﹐事迹詳見本集中。

又按《淵鑑類函密部》沈公亦名富﹐字仲溁﹐行三﹐故吳人呼萬三。爲江南第一家。有二子﹕茂﹑旺。太祖定鼎金陵﹐召廷見﹐令歲獻白金千錠﹑黃金百斤。甲馬錢谷﹐多取資於茂。茂後得罪﹐發遼陽從戎﹐又穴地得金牛馬﹐亦累千云。

煉丹懷三丰師

祖師傳我術無窮﹐鑄鼎燒丹寶焰紅。八百火牛耕夜月﹐三千美女笑春風。黃芽燦燦初盈釜﹐白雪紛紛更滿空。頂上神符未許食﹐還須九轉畢玄功。

又

深謝吾師愛萬三﹐西南相約待何年﹖黃金重濁聊施濟﹐白玉輕淸乃妙玄。百尺竿頭須進步﹐千秋題目是修仙。地元祕法難窮盡﹐還覓神丹候祖傳。

潮陽寺題壁

秦淮落落老漁翁﹐以艇爲家任轉蓬。一自眞師傳道後﹐跨鸞飛入海天中。

查愼行

福泉山張三丰禮斗亭尙存。

淸池照影樹扶疎亭前有浴使池﹑長生桂﹐晝靜廊空想步虛。閱世人來棋散後﹐出山雲淡雨晴初。窮塵滚滚孤亭在﹐浩劫茫茫百戰餘。華表鶴歸應有淚﹐舊時城郭半邱墟。

汪錫齡

字夢九﹐號圓通﹐事見本集中。

西湖舟中感飛龍師降示引神之訣。卽事書懷命兒子思敏記之。

火中鐵柱英雄骨﹐雪裏梅花道士心。插漢冰山知欲壓謂某總督也﹐滿湖姻水趁閒吟。將同北郭看霞舉﹐懶向東方詠陸沈。都賴先生明指教﹐畱侯病死亦愔愔。

陳政

字七之﹐秦淮大商﹐自號淮河隱者。

讀《明史方伎傳》有作

十年不見成皇帝﹐如此淸髙少見之。《明文》誤掃《方伎傳》﹐誰知太華有希夷﹗

錢陳羣

字集齋﹐浙江嘉興縣人。康熙六十年進士﹐官刑部侍郎﹐加尙書﹐致仕歸田﹐謚文端。有《香樹齋詩集》。

恭和

禦制燕九日王新莊觀燈元韻

田家春酒十分濃﹐恰爲迎

鑾气更融。報社鼓連祈社鼓﹐落燈風接試燈風。仙攜邋遏來空碧張邋遏與處機同時訪道後皆仙去﹐人立秋千唱比紅。里社毛萇詩派在﹐至今鴻爪許誰同臣視學畿輔﹐曾於雪夜與諸生講道論詩於此。

趙翼

字雲松﹐號甌北﹐一號鷗白﹐陽湖人。乾隆二十六年殿試第三人及第﹐官至貴西道。

張三丰禮斗亭在平越髙眞觀後

髙眞古觀鬱蔥蘢﹐猶說仙翁斗檢封。遺迹已無華表鶴﹐借名曾訪鼎湖龍胡濴訪三丰﹐兼訪建文也。山深時或飄丹粟﹐人老惟思伴赤松。我已退閒期學道﹐前途尙許一相逢。

李調元

號雨村﹐綿州人。乾隆癸未科。

殿試第二人﹐入詞林﹐視學廣東﹐官至通運河道。

祥符寺讀明胡濴訪張三丰詩碑因和其韻並序寺殿之

東﹐有明嘉靖九年﹐王汝賓刻禮部尙書胡濴成化四年訪張三丰詩碑。考《明紀》﹐永樂五年丁亥﹐命戶科給事中胡濴攜道士巡遊天下﹐訪仙人張三丰﹐去十年始還。或曰﹕兼訪建文君也。碑作『成化四年』及『禮部尙書』﹐皆誤。

胡公詩思實超羣﹐望气誰知爲紫雲。不向吳都瞻日色﹐應從蜀地識星分。天師去後神呵護﹐道士來時鬼哭聞。永樂何人誤成化﹐寫碑空笑張吾軍。

陳廣文攜酒再遊艸堂節錄

何處可攜樽﹖惟有艸堂寺。淸晨赴宿諾﹐諸子連翩至。細徑墮幽篁﹐屈曲得佳致。遺像在中堂﹐瞻謁贔二。一爲何氏勒﹐刊本家藏祕。一碑鐫差小﹐乃出丁制置。更有數丰碣﹐落筆龍蛇避。泛艸唐人詩﹐別眩符篆字。三丰與山峯﹐未可究同異。坐令白髮僧﹐登登日搗硾。杜老不云乎﹐文章千古事﹗注云﹕碑款以『三丰』爲『山峯』。愚按﹕此碑必在未攺『三丰』之前所書者。

張問安

字季門﹐遂寧人。孝廉應考教習﹐就校官。著《亥白詩艸》。

遊艸堂後復行靑羊宮歷二仙庵歸飲庚堂齋中書事

郊遊向艸堂﹐路轉靑羊宮。老子顧我忽微笑﹐天人之貌眞猶龍。神羊嶄然見頭角﹐輦自都下由先公。祈禱能使腰腳健﹐人來个个摩靑銅。院後參天十萬竹﹐一龕萬緣藏其中以下減去數句尢健。寺鄰復愛好庭宇﹐二仙祠桂陰尢濃。繞徑尙嫌著屐遠﹐連臂竟作踰垣從。金魚尺半戲淺沼﹐花犬三五驚幽叢。當門大壁嵌橫石﹐蚊龍郁勃光熊熊。如箝在口指畫肚﹐誰歟書者張三丰。歸來相對說奇遇﹐酒肴羅列雙燈紅。

張君瑞

字輯五﹐號鳳洲。由拔貢中本省經魁﹐官成都華陽教諭﹑夔州府教授。致仕還嘉州﹐自號淩雲叟﹐別號半一居士﹐慕全一也。所著有《挹爽軒集》。

三丰墨迹書孟浩然『春眠不覺曉』五裁句於髙源殿壁上。

落花啼鳥喜平生﹐仙迹咸誇筆手淸。風雨不摧山頂墨﹐龍蛇欲抱閣邊楹。當年天於空相索﹐此地髙標舊有聲。殿上碧紗誰護得﹖樓臺紫气繞通明。

董承熙

字葆光﹐號槲園﹐墊江人。嘉慶二十二年進士﹐授翰林院庶吉士﹐官浙江靑田縣知縣﹑嘉定府教授。

花朝遊髙標山

髙樓屹屹壓城闉﹐無數山光照眼新。一自仙人畱墨妙﹐鳥啼花落幾經春﹗

李迦秀

迦秀原名嘉﹐

一字西來﹐號遁叟﹐別號翩散人。嘉慶戊寅

思科解元﹐己卯連捷進士﹐官中書﹐攺保寧府教授﹐致仕還嘉州。

寶雞金臺觀懷古

拂去徵塵上翠巓﹐金臺觀裏謁金仙。前朝兩詔猶存石﹐隔岸三峯遠插天。半口丹鑪烹日月﹐一條藤杖卓雲煙。未知駕鶴遊何處﹐信是追逐不計年。

又

七載中書宦未成﹐歸途有幸拜先生。殘春欲醒黃粱夢﹐古洞如遊白玉京。天子尙難親道貌﹐微官何苦老徵塵。下山薄暮頻回首﹐恍見飛龍上太淸。

張其相

號松亭﹐樂山縣人﹐庠生。

三丰樓懷古

曾讀《明史方伎傳》﹐丰公仙迹多奇幻。不飾邊幅任天然﹐一衲一蓑無攺換。遊蹤偶爾寓金臺﹐自言當逝脫塵埃。蓋棺有聲啟復活﹐逍遙得得來西蜀。前不見洪武﹐後不見永樂。緣何獨謁蜀獻王﹐秀才奇遇增輝光洪武呼獻王爲『蜀秀才』。二仙庵壁畱墨妙﹐龍蛇倒綰精神肖。淸風吹入漢嘉來﹐髙標擲筆更奇哉﹗遊戲人間或隱現﹐神龍首尾那全見﹗況復日行千里餘﹐誰能追逐候起居﹗胡給事﹐朱內侍﹐枉賫璽書與香幣﹐荒徼徧尋總不遇。詎知仙蹤到處畱﹐士夫欽仰樂潛修。平易近人人常接﹐不向宣室問前席。至今遺像肅樓中﹐大耳圓目下頤丰。須髯如戟神如鏡﹐任人祈禱聲相應。一辦心香供祖前﹐何時親指道中元﹗

王筠

字竹蓀﹐樂山縣人。

福泉山張三丰自寫眞容石刻

仙風道骨畫中呈﹐麈尾飄然气象淸。茗椀香鑪長侍側﹐三花聚頂見先生首戴仙花﹐故云。

董江

字醒凡﹐號洗凡居士﹐墊江人。

醒凡旣妙弦歌﹐又工書畫。嘗臨三丰先生眞容﹐則以瑤琴三疊﹑玉笛一枝﹐遙想絕世超凡之致。

張三丰觀潮處在遵義府烏江上

大海翻身不計年﹐路人猶自說神仙。江山到此無塵垢﹐邱壑棲遲有夙緣。隔岸煙鐘初度嶺﹐當門雪浪欲掀天。遙知靜坐觀潮日﹐勝讀《南華秋水》篇。

楊鍾濤

字春平﹐號復渟﹐樂山縣人﹐上捨生。

胡給事訪張三丰

元鶴飄然下﹐乾坤間气鍾。幣書承帝命﹐雲水訪仙蹤。踏破空明界﹐飛吟縹緲峯。一肩擔日月﹐兩眼認喬松。笠屐拚千里﹐煙霞歷萬重。觀應金碧住﹐宮合玉淸逢。十載風塵涉﹐三山石洞封。歸來遺響在﹐派衍果猶龍。

李朝華

號秦峯﹐樂山縣人﹐外舍生。

胡給事訪張三丰

鳳詔來丹陛﹐鸞車入紫煙。此行勞給事﹐何處訪眞仙﹖氏系推龍虎﹐光輝隱市廛﹐髙蹤如啟敬﹐幻迹勝周顚。雨雪星軺冷﹐山河歲月遷。徧尋秦蜀路﹐踏破水雲天。劍佩歸三殿﹐風霜閱十年。建文同物色﹐鶴駕更飄然。

李朝拔

號萃巖﹐樂山縣人。

胡給事訪張三丰

縹緲虛無際﹐行行訪鶴蹤。使臣拚千載﹐皇帝仰三丰。短褐長絳式﹐圓睛大耳容。煙霞髙隱士﹐天地老仙宗。禮具書香幣﹐言尋水石松。有人傳跨虎﹐何處覓飛龍﹗踏破云千里﹐空經路萬重。歸朝談幻迹﹐遺想入瑤峯。

劉光澤

字季三﹐號洄峯居士﹐犍爲縣人。

天谷洞懷古

鴻蒙一竅接長生﹐張老來時石鶴鳴。絕地通天仙客路在危崖上﹐穿雲裂石洞簫聲。窈冥內有瓊扉影﹐淸淨中無世俗情。欲煉還丹須此地﹐何人得似杜東瀛唐杜光庭煉丹於此﹗

張升鴻

字子遠﹐號鶴亭﹐樂山縣人。

題丰仙太和山打睡圖

寫出華胥調﹐神仙睡味濃。太和元气合﹐髙臥白雲封。有伴皆眠鶴﹐無聲卽蟄龍。任人呼邋遢﹐積畱滿寒松。

李元植

字蘋荃﹐樂山縣人﹐內捨生。著《長乙山房稿》。

鶴鳴山思仙歌

神仙个个會騎鶴﹐此鶴獨爲張氏得。虛靖初來飛天上《見仙傳》又古詩云﹕『一一鶴聲飛上天』。﹐三丰再過響崖壑。不遇髙眞不肯鳴﹐一鳴便有香風生。至今五百有餘歲﹐松間眠鶴靜無聲。或是主人尙雌伏﹐蟄藏胎息臥雲谷。待他長嘯入山來﹐便照前番應聲出。平泉隱者煉丹砂﹐抱琴攜酒踏煙霞。泠澗潺湲喧日夜﹐深崖窈窱藏仙家。正是幽人棲息處﹐四圍靑壁噓雲霧。八卦亭前緩緩行﹐迎仙閣上層層步。想見先生禮白雲﹐一瓢一衲遠塵氛。三徵不致傲洪武﹐十載難求逾建文。變化無方誰識面﹐昨宵夢裏曾相見。羽衣道士翩然來﹐喚醒仙壇渴睡漢。

張三丰八封亭在鶴鳴山

隱仙長放水雲坳﹐八卦亭中萬象包。直取先天排气候﹐獨尋僻地玩羲爻。百圍大木曾親種﹐一孔元關許共敲。欲領陰陽參造化﹐客來好與鶴同巢。

楊廷峻

字不拔﹐號鐵根﹐樂山縣人﹐外舍生。

讀《雲水集》

天風吹﹐海水立﹐走云萬里連空碧。飛龍老子愛飛吟﹐遺響於今透金石。方冠破衲行天涯﹐異水奇山是我家。古洞幽深眠白鹿﹐洪鈞陶鑄出丹砂。萬戶侯封何足數﹐滿山松石誰爲伍﹖丈夫雅志慕淸髙﹐豈甘名利老塵土﹗先生曾乘宦海舟﹐椿萱謝世賦宜休。向平壯歲拋家去﹐婚嫁何能遲勝遊﹗百尺竿頭忙進步﹐逢師指破通天路。認得生前舊主人﹐花街柳巷不迷誤。一段因緣自碧翁﹐江南有客慕玄功。八百火牛耕夜月﹐三千美女笑春風用沈萬三句。白下英雄欣相助﹐煆煉金花得外護。回首終南遇火龍﹐阿堵囊空淚頻欣。水面風來得意時﹐金陵無事步遲遲。一朝采得庚方月﹐渾似鯤鵬躍天池。丹成拂袖湖山去﹐任他龍蟠與虎踞。持椰飲徧酒家樓﹐養我乾坤浩然气。壺裏逍遙春復秋﹐不求聞達於諸侯。密勅徧尋荒徼外﹐髙節淸風同巢由。山北山南歌踏踏﹐披蓑戴笠臥云石。化鸞化鶴化漁樵﹐何處不逢仙邋遢﹗性量圓融滿大千﹐慈云復蔭劍南天。欲補心中未了事﹐沈仙才度又汪仙。劍南觀察蓬萊客﹐前身素具英靈骨。峨眉禱雨忽逢師﹐徳輔飄然歸環谷﹐揚州蟬脫返淸虛﹐手澤心傳畱丹廬。嫏嬛祕密鬼神護﹐方士何曾夢此書﹗六百年來气承接﹐有若珠聯與壁合。光爭日月耀乾坤﹐風動林泉引豪傑。道徳崇髙妙莫名﹐沆瀣淋漓浣太淸。世外人歌《雲水集》﹐應當俯首拜先生。

李岱霖

字云石﹐號桂圃﹐洪雅人﹐上捨生。

元嶽太和山九室巖三丰先生髙隱處

元嶽峯髙卓萬尋﹐至人曾臥白雲深。千章古木封丹嶂﹐一帶寒煙護碧岑。洞口風淸閒弄笛﹐松間月白照彈琴。只今三十六巖裏﹐猶想先生金玉音。

劉元焯

字叔网﹐號灼庵﹐衡陽人﹐成均士。

武當南巖三丰先生煉丹處集《雲水詩》《玄要篇》句

流水行雲不自收﹐一聲長嘯楚天秋。直尋世外千年藥﹐忘卻人間萬斛愁。自是消空通沆瀣﹐常將冷眼看公侯。洞中藏得小天地﹐養就還丹跨鶴遊。

又

面壁調神又九年﹐誰知幽客自陶然。黍珠一粒包天地﹐鐵笛雙吹破曉煙。節欲澄心澹神慮﹐埋名隱姓如瘋顚。煉成大藥超凡去﹐撒手逍遙物外仙。

詠史

明帝訪三丰﹐十年不可得。聞在南山南﹐已往北山北。到處樂逍遙﹐奇名稱邋遢。廣莫卽吾鄕﹐太和爲我宅。是時方士流﹐自獻何紛沓﹗先生愧勵之﹐墨中獨見白。天海落云聲﹐風塵難物色。飛龍又潛龍﹐隱顯誰能測﹖

隱鏡編年

夢九汪氏曰﹕『先生之爲眞仙也﹐聞之者多也﹔其爲隱士也﹐知之者少矣。』公餘心靜﹐適金使君式訓過訪﹐梵香話先生奇蹤。使君曰﹕『公胡不書隱爲鏡﹐發明先生大節乎﹖』錫齡曰﹕『諾。』爰仿《綱目》體紀之﹐名曰《隱鏡編年》﹐崇徵實也。自是而先生隱迹與先生年譜均在玆矣﹐後有萬年同志者續之。

【綱】洪武十七年甲子夏﹐詔求故元退老﹑一百三十七歲老人﹑武當山隱士張三丰﹐不見。

【目】三丰﹐懿州人。元定宗二年生﹐至元間以博陵令致仕。訪道於終南﹑太白之間﹐得希夷正傳。其學以忠孝慈恭爲體﹐河洛易象爲用。至正二十七年丁未﹐三丰已百二十歲矣。戊申閏七月﹐元數已終﹐明太祖承天受命﹐三丰遂遁迹深山。十七年﹐大封功臣﹐華夷賓服﹐詔求徳髙壽尊之士。聞元張三丰隱武當山﹐一百餘歲﹐至是詔之﹐不見。

【發明】書『故元退老』﹐特表其貞也。書『一百三十七歲老人』﹐特尊其壽也。書『武當山隱士』﹐則髙節淸風﹐可爲百世之師也。

【綱】十八年春﹐以沈萬三﹑邱元靖再求武當山隱士張三丰﹐不見。

【目】萬三﹐南京人。元靖﹐武當人。均系三丰弟子。太祖詔二人求之﹐以弟子必能勸駕也﹐仍不可致。

金氏曰﹕書法『以沈萬三﹑邱元靖』求三丰﹐一『以』字直揭出太祖牽制林泉之心。孰知髙節自貞者﹐𨿽弟子不能彊師地。再求不見﹐詔愈迫而迹愈隱矣。

【綱】二十四年夏﹐又以張宇初求武當山隱士張三丰﹐終不見。

【目】宇初﹐龍虎山人。天師後裔﹐襲劍印﹐號眞人﹐蓋三丰同宗也。至是以宇初求之﹐終不見。

金氏曰﹕以張宇初求三丰﹐是以族人覓族人﹐亦前番故智也﹐三求之而三不見﹐夫豈快捷方式終南﹑借名沽譽者所可同哉﹗

【綱】永樂五年丁亥﹐命胡濴訪求隱士張三丰﹐十年不見。

【目】戶科給事中胡濴﹐舊與三丰相識。成祖慕三丰髙風﹐至是命胡濴求之﹐徧巡天下﹐兼察建文帝所在。去十年﹐始還。

金氏曰﹕史稱訪張三丰爲覓建文所在﹐其實非也。夫隱士名動前朝﹐成祖在藩邸久聞其事﹐安知不慕其徳髙壽尊﹐急思立之於闕下﹐如宋太宗之得見陳希夷以爲快者﹖玆曰﹕『兼訪建文所在』﹐庶乎曲達成祖之心也。

【綱】十年三月﹐命孫元虛字碧雲於武當山預候隱士張三丰﹐不至。

【目】前胡濴等去訪三丰﹐已及五年﹐成祖欲見之心﹐刻刻不忘﹐意其必至武當﹐故命元虛賫書幣﹐於武當預爲候之。

金氏曰﹕觀『命孫元虛於武當預候』﹐則成祖願見之誠﹐盤旋於隱士之身者至矣﹗豈眞爲建文哉﹖

【綱】十四年正月﹐帝命安車迎請武當山隱士張三丰﹐不至。

【目】前年孫元虛奉命在武當山建宮拜候﹐至去年冬﹐三丰始歸武當﹐元虛大悅﹐令人馳報於帝。今年春﹐帝命安車迎請﹐忽又他適﹐帝頗悒然。

金氏曰﹕成祖『命安車迎請』﹐意之誠﹐禮之至﹐古今無二﹐先生其人見矣。

【綱】十四年五月﹐武當山一百六十八歲老隱士張三丰入朝。

【目】帝以願見之心﹐切切難得﹐乃命胡廣至武當山泣禱。三丰聞之﹐卽藏其身於洞中﹐引出陽神﹐化爲隱士﹐戴竹冠﹐披鹿裘﹐飛入金殿﹐稽首階前。時帝王禦朝﹐望而異之﹐詢知爲三丰﹐卽欽問長生之道。三丰曰﹕『寡欲澄心﹐澹神汰慮﹐此陛下長生之道也。』帝曰﹕『先生數不見朕﹐今何輕身至此﹖』三丰曰﹕『臣本野夫﹐於時無用﹐故能修辟穀﹐出泥丸﹐今見陛下﹐乃臣陽神耳。昔太祖髙皇帝不能溺周顚於江上﹑制冷謙於麾前﹐皆法身非色身也。臣今一見﹐特酬苦索之心。』言訖﹐隱去。帝封爲『飛龍先生』。及胡濴﹑胡廣諸臣還朝﹐聞三丰已來謁帝去矣。

金氏曰﹕『一百六十八歲老隱士』﹐大書特書﹐有憑有據﹐山林中千古一人而已。又曰﹕『今見陛下﹐乃臣陽神。』由是知白日飛騰﹐出陽神者能之也。先生眞猶龍乎﹗

【綱】天順三年春﹐隱仙張三丰來朝。

【目】帝素敬道徳之士﹐三丰鑑其誠﹐乃現全神晉謁。紫面凝朱﹐修髯如戟﹐髻垂腦後﹐若玄武然﹐腹大肩厚﹐腰絳首笠而來。稽首言曰﹕『臣三丰願陛下修己安人﹐黜邪崇正。』忽隱去。帝親制誥文褒之﹐封爲『通微顯化大眞人』。

金氏曰﹕隱士稱爲『隱仙』﹐所以表髙人之不死也。一謁一封﹐均有明文可證﹐古人豈欺我哉﹗自是而神仙之名﹐永頌不誣也。

【綱】成化二十二年春﹐詔特封前太和山隱士張三丰爲『韜光尙志眞仙』周顚爲『宣猷輔化眞仙』。

【目】時僧道兩徒﹐濫竊封誥﹐貪縱不法﹐帝厭之﹐因科道官進奏﹐遂削僧道兩徒國師﹑眞人之號﹐特封三丰爲『韜光尙志眞仙』﹐周顚爲『宣猷化眞仙』。

【發明】書『前太和山隱士』﹐表其髙風峻節﹐不問方士之卑污也。『眞仙』﹐黜僞道也。

【綱】嘉靖四十二年秋﹐封張三丰爲』淸虛元妙眞君『。

【目】帝晚年頗好元祕﹐聞三丰顯化南京﹐徧索其書﹐得《玄要篇》。閱之﹐嘆曰﹕『我朝眞仙也。』遂封爲『淸虛元妙眞君』﹐並勅於三丰舊棲處﹐建淸虛觀祀之。

【發明】『淸』則不染於物﹐『虛』則太空同體﹐二字甚佳。

【綱】天啟三年秋﹐張三丰神現宮廷﹐晉封『飛龍顯化宏仁濟世眞君』。

【目】帝因時事多故﹐宮廷中設箕求仙﹐忽見紅光覆座﹐光中現三丰眞容。帝叩曰﹕『眞仙教我﹐眞仙護我。降語甚密﹐移時隱去。』帝感之﹐照前『飛龍先生顯化眞人』﹐晉封爲『飛龍顯化宏仁濟世眞君』。

夢九氏曰﹕『先生淸蛟之光﹐照耀明朝也至矣。』

匯記

時地

先世漢時畱侯張子房﹐世居沛國丰邑。九世孫道陵天師﹐寓江西信州龍虎山﹐遂以道傳其家焉。裔孫裕賢﹐宋時人也。南渡末﹐自遷遼東﹐生子昌﹐昌生三丰見子房出家及三丰本傳。

元初人﹐正。

本傳元定宗丁未四月初九日子時誕生﹐此說爲正。

金時人﹐誤。

《明史》﹕『或曰金時人』。按《元史》『太宗成吉思可汗九年甲戌五月﹐舉兵南代金﹐攻懿州﹐節度使髙同山死之﹐遼州遂入元管。』據此考先生生時﹐遼州久爲元有﹐實非金時人明矣。

元末人﹐誤。

無名氏傳云﹕『出自元末。』此不待辧﹐而知其誤矣。

明初人﹐誤。

亦見別傳。

遼陽懿州人﹐正。

列傳皆同。《元史》『元初以遼陽爲東京。』世祖至元中﹐攺立遼陽等處行省﹐統路七。一曰遼陽路﹐初領一府﹐曰婆娑府﹐後廢止﹐領州二﹔一曰遼陽州﹐一曰蓋懿州。《明史》『懿州距京師一千七百里』。遼陽州明攺走遼衛﹐復政爲遼陽州縣﹐又攺爲遼東都指揮司。

天目人﹐誤。

《四川通誌》『一作天目人』。或因其曾寓天目耳。《雲水前集》有《天目山歌》。

冀州人﹐誤。

義州人﹐誤。

易州人﹐誤。

俱見俗本﹐三州皆北地也﹐冀﹑義﹑易與懿音相近﹐故誤。

聖父母墓在遼陽積翠山。

見《雲水前集》先生《答劉仲晦》詩云﹕『長白龍數千里﹐我從小藏之矣。』九陽子《遼東紀行》云﹕『長白在故會寧府南六十里﹐橫亙千里﹐髙二百里。其嶺有潭﹐周八十里﹐深不可測﹐人呼爲天池。南流爲鴨綠江﹐北流爲混同江南﹐北之間﹐有大龍蜿蜒其內﹐又有一枝小龍﹐至遼陽積翠山﹐張三丰先生之祖墓在焉。』次城大山宮﹑小山門﹐有仙橋獲我意﹐洵不誣也。

名號

先生嘗自言云﹕吾之名號﹐多與古今人同﹐知之卽攺﹐於心乃安﹐以故渺渺無定也。一名通﹐與本支遠祖髙公之子同﹔一名金﹐與別支遠祖漢大司馬同﹐均見《畱侯世家》。一名思廉﹐與元玉笥生字同﹔一名玄素﹐與唐大宗時言官同﹔一名玄化﹐與葛玄弟子同。因就兩名中﹐各取上一字﹐爲玄玄子。又與太上聖號同﹐乃更爲山峯。又與朴楊子同﹐復易爲三峯。又與采戰者同﹐殊可笑矣。但此三峯之字﹐傳呼已久﹐不欲再行攺更﹐因憶乾爻之連﹐而有坤爻之斷﹐不足以還純乾也﹐乃從坤土之中植一根浩然之气﹐補其斷而全其一焉。自今以往﹐當更名全一﹐字三丰﹐名號於是乎大定。他若貌容疎野﹐不修邊幅﹐世人之呼我爲張邋遢者﹐乃千古獨得之奇﹐有一無二之作也。呵呵洞天記﹗

名通﹐見陸子淵《玉堂漫筆》。

名金﹐見《夔府誌》。

以前二名﹐先生自謂與遠祖同。按《畱侯世家》『不疑嗣爲侯﹐生二子﹐曰典﹐曰髙。典生默﹐默生大司馬金﹐金生陽陵侯千秋﹐千秋生子嵩﹐嵩生壯﹑贊﹑彭﹑睦﹑述﹐其後多以功烈著。髙生通﹐通生無妄﹐無妄生裏仁﹐裏仁生浩﹐浩生剛﹐剛生翳。』翳客於吳之天目山﹐妻林氏生道陵﹐復歸沛郡﹐後寓信州龍虎山。

名思廉﹐見《夔州府舊志》。

此名先生自謂與玉笥生字同。按《元史》『山陰詩人玉笥生張憲﹐字思廉﹐負才气﹐走京師﹐創言天下事﹐不用﹐遂入富春山﹐混緇黃以自放。張士誠據吳﹐辟爲都事。吳亡﹐變姓名遁杭州。楊廉夫所謂鐵門能詩者也。』

外又有章思廉者﹐遂昌人也。居壽光宮爲道士﹐誦《太上度人經》有悟﹐遂不語﹐亦或不食﹐踰四十年仙去。

名玄素﹐見《玄要篇自序》。

名玄化﹐見《玄要篇還丹歌》內。

此二名先生自謂與金明醫潔古老人同﹐與葛元弟子同。按金易州明醫張潔古﹐亦名玄素﹐舉進士不第﹐以醫學傳也。

字玄玄。

此字先生自謂與太上聖號同。按《唐書》老子稱玄元皇帝﹐又白樂天詩云﹕『玄玄《道徳》五千言』。

字山峯。

字三峯。

此二字先生自謂與朴陽子同﹐與采戰者同。本集『正訛』內辧之已明﹐玆不復贅。

字君實。

列傳皆作名﹐惟子淵《漫筆》及本傳作字爲正。

字鉉一。

字全一。

字三丰。

號昆陽。自見本集傳中。

洞天記先生云﹕『目今以往﹐更名全一﹐字三丰﹐名號於是乎大定。』長乙按先生名號﹐屢更屢同﹐後來作傳者﹐實當以此言爲正。

遺迹

福泉山在府城南數里﹐《通誌》『張三丰修眞處』。前爲髙眞觀﹐後爲禮斗亭﹐亭前有浴仙池﹐夏不溢﹐冬不涸﹐可以療病。《平越府誌》

對奕石在府城南福泉山﹐後世傳張三丰與隆平侯張信對奕處。同上

禮斗亭在府城南髙眞觀內﹐世傳明初仙人張三丰﹐常禮鬥於此。同上

《打坐歌》碑文在福泉山髙眞觀內﹐仙人張三丰所作﹐言道家之用。同上

平越府商門度石粱﹐過南街﹐道旁有髙眞觀﹐爲張三丰仙師道場。從北向西南行﹐曰卓筆山﹐稍西上髙坡﹐曰倒馬坡。坡半見隔山石壁如屏﹐懸崖千仞﹐壁上有仙師影﹐首戴華陽冠﹐側身杖策而行﹐分明可見。其旁刻『神畱宇宙』四大字﹐云是仙師畱記﹐爲海內靈迹。三丰祠在平越府城內﹐有禮斗亭﹐亭前石池名浴仙﹐深四五尺許﹐冬夏不涸。池旁有桂樹已久枯﹐有道人來浴池中﹐以破衲掛樹﹐樹復活。天啟元年夏﹐駐鎭新添司理李若楠請鸞﹐降筆書一詞曰﹕『禮斗亭﹐禮斗亭﹐張仙借此作修眞。日月懸頭上﹐風雲過眼塵。茉莉元君﹐攴天聖人﹐當年曾格我精誠。今朝列仙班﹐顯化通靈﹐敢忘了﹐托迹玄津。偶聞父母索吾名﹐聊借俚言爲鏡。』今有石碑存祠中。

遵義府烏江﹐有張三丰觀潮處。靑山隔岸﹐白水當門﹐至今石像猶在。《貴州通誌》

寶雞縣東二里﹐有泉散流山麓﹐曰娑羅泉。泉出山巓金碧觀﹐仙人張三丰所居也﹐土窟猶存。《云棧紀程》

三丰仙翁每喜書唐詩﹐作龍蛇體﹐得者多刻石以爲世寶。《池州舊志》云﹕靑牛宮石刻一律﹐字體異常﹐人稱仙筆。其詩云﹕『仙境閒尋采藥翁﹐艸堂畱話此宵同。試看山下云深處﹐信有人間路不通。泉引藕花來洞口﹐月將松影過溪東。求名心在閒難遣﹐明日馬蹄塵土中。』此書唐人詩也。嘉靖間﹐都禦史劉大謨跋云﹕是刻如雷電鬼神﹐變幻莫測﹐卻又不失六書矩度﹐信非異人不能。九龍主人宜加呵護﹐若爲揚車羽輪輦去﹐豈不可惜哉﹗《洞天記》

丰仙書『仙境閒尋』詩﹐款落『玉皇道丈太和子書』。按張仙曾隱元嶽太和山﹐故自號爲『太和子』。俗稱陳希夷筆迹﹐非也。郎艸橋謂此書乃好奇未仕者所爲﹐首曰『仙境閒尋』﹐末曰『求名心在』。仙尙有此言耶﹖而不知太和子者﹐蓋喜唐人名作﹐借以騁仙筆耳。今四川成都府二仙庵﹐亦有此碑﹐蓋塌本移刊者也。又嘗見峨眉石刻有『春風倚棹闔閭城﹐帝子遠辭丹鳳闕』二本﹐字字作龍蛇倒綰之勢﹐筆法更爲奇妙﹐款落『張仙手題』﹐然亦錄唐人句也。若以詩論﹐又必曰『靑袍今已誤儒生』非神仙語也。同上

祥符寺壁上有張三丰墨書『翔符禪院』四字﹐以『祥』作『翔』﹔極蟠挐飛舞之妙。童山詩所謂『旁有四字大如斗﹐擘窠云自三丰手』者也。《錦州雜誌》

巴州縣卽今銅梁南十五里巴嶽山﹐有張三丰所畱扇﹑硯﹑竹杖各一﹐至今寺僧以爲寶焉。《四川通誌》

三丰仙翁有手書六言墨絹﹐在成都卓氏家。其詩云﹕『浩气沖乎宇宙﹐巍巍湛湛無他。白玉毛頭獅子﹐原來只在我家。』字挾天風海濤之勢﹐蓋明末筆迹也。《桐君尺牘》

髙標山大殿外﹐左壁書孟浩然詩﹕『春眠不覺曉﹐處處聞啼鳥。夜來風雨聲﹐花落知多少。』二十字筆勢伸縮飛舞盡政﹐殿壁多敝攺﹐惟此壁不堊﹐墨色如新﹐人以爲三丰仙筆云。《樂山縣誌》

嘉州城東九頂山瞻雲峯﹐有三丰仙翁手書『說法臺』三字﹐刻於崖上。其上爲淸暉閣﹐卽仙翁與汪觀察講道處也。同上

淩雲寺在棲鸞﹑集鳳兩峯之間﹐中有古碑﹐刻丰仙坐石觀書像﹐上題『勅封飛龍濟世眞人通微顯化天尊三丰張先生聖像』二十一字﹐皆隸書。《淩雲志》

劍南道舊署在今嘉定府試院中﹐昔汪公觀察劍南﹐張三丰先生顯化其署﹐因卽髙標之麓﹐建亭祀之﹐士民稱三丰樓者是也。樓前有靜室數椽﹐回廓曲檻﹐風榭花壇﹐卽汪公息心處也。每夕由署內啟後轅﹐拾級登山。從安樂園舊址披云拂樹而上﹐至樓前必露香虔告﹐以表淸淨仁慈之衷。仙翁俯鑑其誠。卽現法身相示﹐並與談經論史﹐作字吟詩﹐所傳祕密﹐不可殫述。阮友桐《聞見艸書》

嘉州東南數里﹐有孤嶼枕於江上﹐與烏尢﹑馬鞍相近﹐舊志名靑衣別島。張三丰先生顯迹其間﹐士民創亭臺祀之。中有詩仙院﹑純陽宮﹑軒然臺﹑聽潮軒﹑竹抱齋﹑印月涵日二小池。先生皆有畱詠﹐亦勝事也。《洞天記》

大邑縣鶴鳴山中﹐迎仙閣下﹐有張三丰手植柏樹﹐大可五十圍。今已老矣﹐只存枯椿﹐椿內復生子柏﹐亦近十圍之大。《四川舊志》

鶴鳴山迎仙閣外﹐有胡濴訪張三丰詩碑﹐爲苔蘚所蝕﹐只剩『磊落精神如蘊玉』之句﹐前後模糊﹐然已可寶重矣。款落『給事�濴』﹐三字猶在。《邛州舊志》

鶴鳴山中有八封亭﹐相傳爲張三丰先生觀易處。其圖以太極居其中﹐伏羲卦位包其外﹐蓋言陰陽消長之義﹐以明丹火之進退耳。《洞天記》

惠帝之崩於火也﹐或言遁去﹐諸舊臣多從者﹐帝疑之。五年﹐遣濴頒禦制諸書﹐並訪仙人張邋遢﹐徧尋天下州郡鄕邑。隱察建文帝安在﹐至十四年乃還。《明史胡瀠傳》

太祖命眞人張宇初訪求三丰﹐今有眞人表﹐載在武當碑志。成祖命給事胡濴天下物色﹐有手書並詩﹐載《雙槐歲抄》。《七修》小注

明胡忠端尙書﹐成祖朝屢奉命訪張三丰眞人﹐故吾鄕口號有『胡老尙書趕張邋遢』之語。《毗陵見聞錄》

舊志載鬼穀子﹑嚴君平﹑白玉蟾﹑張三丰俱在峨眉。曾見《神仙眞誥》云﹕鬼谷爲太玹師﹐治靑城山﹔嚴君平尙在峨眉﹐未著何秩﹐三丰在明初與夔府開元寺僧廣海善﹐臨別畱詩一首﹐艸鞋一雙﹐沈香三片而去。味此則三丰遊蜀必來峨眉無疑也。白集徧查無『峨眉』雙字﹐惟今峨眉縣南三十里有玉蟾灣﹐緣崖躡蹬﹐上有玉蟾洞﹐可容千人﹐洞壁石色如雲母﹐仿佛見肩背絲絳﹐相傳爲玉蟾尸解處。蔣虎臣《峨眉志余》

平越郡城內有張邋遢修道故迹﹐在髙眞。洪武間﹐雲遊至此﹐結茅爲亭。閉戶靜坐。與指揮張某善﹐嘗與飲博﹐指城南月山寺地曰﹕『葬此可封侯』。張從之﹐後果以戰功封隆平。今亭前一池﹐冬夏不涸﹐旁有一桂﹐亦其手植。府南五里卽武勝關﹐隔溪絕壁有三丰遺照﹐戴華陽巾﹐側身攜杖而行﹐儼然圖畫。旁有明撫軍郭靑螺書『神畱宇宙』四大字。下有夜滴金橋﹐𨿽晴夜亦雨灑數點。又有晚霞落照。不計晴雨﹐俱有斜暉。見江陰陳鼎《紀遊》

黃公望字子久﹐年九十餘﹐碧瞳丹頰。一日於武陵虎跑寺﹐方同四客立石上﹐忽四山雲霧湧溢﹐片時遂不見子久﹐以爲仙去。予向疑耽畫者飾之﹐今翻《道藏》玉文金笈﹐經公望編錄者非一。其師則金蓬頭﹐其友則莫月鼎﹑冷起敬﹑張三丰﹐乃知此老原從十洲來﹐繪事特其狡獪之一耳。見《紫桃軒雜綴》

按﹕公望畫擅一時﹐張祖﹑冷謙亦皆以畫家北派馳名於世﹐其墨迹必多在名士家﹐故人遺迹云。

時地補

閩人。誤

《滇黔紀遊》云﹕『三丰閩人﹐洪武間以軍籍戍平越郡﹐篷頭赤腳丐於市﹐人呼爲邋遢翁。』○以祖師爲閩人﹐或因曾寓閩中耳。至謂以軍籍戍平越郡﹐殊不可解。豈沈萬三徙邊之日﹐祖師亦有貴陽之戍耶﹖然洪武間太祖訪祖師﹐則又何也﹖

寶雞人。誤

明﹐都穆遊王屋山﹐記道士陳性常﹐舊住武當之自然庵﹐今年七十有八﹐而神气淸茂﹐似有道者。移居玆山﹐已二十年﹐其學乃仙人張三丰之正傳。爲予言三丰名元元﹐遼陽人﹐自號三丰遜叟﹐世人鮮知其名。正統間猶在﹐不知所之。予曰﹕『人傳爲陜右之寶雞人﹐何也﹖』性常曰﹕『寶雞常寓﹐非彼產也』。

道壇記

壇以道名﹐祟本也。神仙從道出身﹐則以道叩者﹐必以道降焉。夫設壇請仙﹐士大夫多奇此事﹐但其中有可信者﹐有不可信者。鸞手正則可信﹐邪則難信﹔誠則可信﹐僞則難信﹔淸雅則可信﹐濁俗則難信。況仙才仙筆﹐吐辭必異。夫人出語﹐必立其大。若詩文鄙陋﹐義理粗疎﹐牛鬼蛇神﹐惑民誣世﹐此豈仙人之言哉﹗嗚呼﹗噫嘻﹗我知之矣。

先生曰﹕『若輩之所爲﹐屏置不論可也。吾與二三子談妙理﹐守淸髙﹐興到筆隨﹐則河洛封爻﹑道徳忠孝﹑先儒格言﹑老莊尹列﹑《參同》《悟眞》之旨﹐用以充其學而放其言焉﹐豈不快哉﹗』又云﹕『人以吉凶從違求仙解脫﹐驗則信﹐不驗則否﹐二三子亦無效此愚情也。吉凶由天定﹐知之何益﹖不知何損﹖理在則气在﹐气在則數在。主宰者理也﹐流行者气也﹐生克者數也。只求理之所安﹐𨿽气數亦不違也。』居土等憬然悟曰﹕『大哉言乎﹗先生之教我儕者至矣。』爰書『道壇記』數則﹐以表其眞﹐庶幾好道者得見先生也。

先生約諸子載酒淩雲﹐設壇於東坡樓上﹐講《道徳》數章﹐各各聽受。乃命攜琴者捧琴案上﹐爇名香﹐展古畫﹐相率而下。時同人啜茗前軒﹐山僧四五﹐笑對江山。忽聞樓上琴聲﹐隱隱如洞天春曉﹐蕩蕩若瀟湘水雲﹐而樓中故無人也。諸生是日咸聞先生之琴焉。

初冬寒峭﹐曉雪微晴﹐先生降於山中﹐爲諸子講道消寒﹐並云﹕『吾今雪裏行吟﹐有能從我遊者否﹖』俄聞小沙彌言﹕『門前有一披蓑道士﹐其行如飛。』涵虛生追之不及﹐記以詩云﹕『先生在世少人知﹐我識先生步又遲。雪滿溪橋無履印﹐雲歸海嶽有情思。他風過去應千里﹐鶴駕重來更幾時﹖比似追韓尢不易﹐歸途踏月想丰姿。』

先生偕諸子入靑城山﹐覓結茅養靜之區﹐流連難去。一日於飛仙石上書曰﹕『吾今現身﹐與諸子一觀。』行至上淸宮後﹐忽見一童子作畏人之狀﹐避入大石中﹐諸生不以爲然。復倚危壁﹐行細徑﹐盤空下至天師洞﹐並無所見﹐仍還上淸。某生曰﹕『今日之童子必先生也﹐遁身石中是教人退藏於密也。』

先生畱諸子在靑城山中﹐勾畱數日。觀大面之奇﹐空靑插漢﹔訂同心之雅﹐虛白生庭。一日爲諸子言曰﹕『歸去乎哉﹗姚將軍下雪封山矣。』遂促裝過邛州﹐行至太平場十五里﹐回望名山﹐早已彤雲布嶺﹐雪意漫空矣。

先生與盤山子曰﹕『士不能奮身廊廟﹐便當潛身邱壑﹐仰事俯蓄﹐怡然一堂﹐好道躬耕﹐亦顏﹑閔之學也。若走城市繁囂﹐往來酬酢﹐勞人艸艸﹐何如桑者閒閒﹗』盤山聞之﹐卽移家於盤谷之中﹐守身養體﹐家計平安﹐始信先生談理﹐效如桴鼓。

甲午夏﹐猓夷出大堡﹐焚掠村墟。有丁氏女者﹐與其弟被擄﹐賊憐之﹐爲解其縛﹐將欲誘奪焉。女大罵不屈﹐伺隙投江而逝。先賊之來也﹐父馮河﹐母溺死﹐女抱母屍出。弟被擄三年﹐遁歸冷磧﹐汛泣訴其事﹐總府徐公名致遠屬士大夫揚之。山中諸子以此乞先生題﹐先生卽書云﹕『丁長英烈女子﹐大堡賊來擄村裏。女執不辱投江死﹐死抱母屍出江水。』題畢云﹕『此女他日必與節烈者同享千秋。』越五年﹐嘉州有李魏氏者﹐夫亡守節﹐母姑繼逝﹐翁貧不自振。氏還歸魏家﹐依父紡績﹐兼養其翁﹐將俟節全孝盡﹐出家從女冠遊。父老病﹐恐旦夕死﹐反令女無所依也﹐因托媒妁之言﹐再醮於宋姓。氏聞之﹐泫然泣下﹐彊謂其父曰﹕『我明日當往李郎之墓一祭別焉。』魏然之。揭朝乘肩輿出西郭﹐行至中途﹐紿輿夫曰﹕『我將往山後探親﹐今有釵在﹐汝持歸我家﹐卽可換取輿資矣。』氏覘其行遠﹐卽奔觀音灘﹐躍入江中﹐以全其節。時樂邑明府毛公諱輝鳳聞之﹐卽禱諸江神﹐爲護完體。逾日得其屍於道士觀﹐面貌如生﹐遂同李氏子合葬焉。更爲請旌建祠﹐以丁烈女祔食其內。云壇諸子始信先生題贈丁女時其言爲不虛也。

三丰先生傳

缺名

三丰者﹐幽北遼陽異州人也。姓張﹐名君實﹐字玄玄﹐號三丰﹐封曰『通微顯化眞人』。出自元末時。眞人之父諱昌﹐又名子安﹐三丰乃第五子也。幼時因染目疾﹐百藥罔效﹐於是舍送碧樂宮﹐師事張云庵爲徒﹐從學全眞正教。初師之生也﹐迥多異質﹐龜形鶴骨﹐大耳圓目﹐須髯如戟。頂作一髻﹐或戴偃月冠﹐手執竹杖﹐一笠一衲﹐寒暑禦之。不飾邊幅﹐人呼爲張邋遢。日行千里﹐靜則瞑目。旬日不食﹐一朝或啖升斗輙盡﹐或避谷數日自若。誠潛靜坐﹐一毫塵事不著。矢志慕大道而不果﹐遂徧遊湖海﹐流寓寶雞金臺觀棲焉。忽一旦辭塵﹐畱頌而逝﹐有鄰人楊軌山﹐與之置棺殮訖。臨窆﹐柩內吼聲如雷﹐眾懼﹐發視之﹐顏色如生﹐尋蘇。復艱辛﹐涉躐名山大澤﹐偶於雍之終南﹐遇火龍先生﹐傳以口訣﹐授以祕妙﹐示以出遊﹐和其光﹐同其塵﹐覓侶於越﹐求鉛於沈﹐內外丹始成。旣而歷諸勝地﹐於楚之武當山煉養﹐結庵於玉虛宮前古木林邱下﹐九轉金丹﹐成其大道﹐猛獸不驚﹐鷙鳥不攫﹐人恆異之。嘗與鄕人言﹕『此山異日當大顯』。居二十三年﹐拂袖遊方而去。曾入蜀中﹐凡名山仙迹猶存﹐善書龍蛇艸字﹐至今蜀人寶之。逮永樂十年﹐帝勅正一孫碧雲﹐於武當山建宮拜候。天順中﹐贈爲『通微顯化眞人』。自此出沒無常﹐度人無量﹐莫知所終。手著《節要篇》《鷓鴣天》等詞行世﹐言道家之用兼成眞之法。內外丹經﹐詞甚微妙﹐古來魏伯陽之《參同》﹑崔公之《入藥鏡》﹑呂祖之《敲爻》﹐皆入聖超凡之極則﹐但文義精微奧隱﹐𨿽破萬卷﹐不能仿佛﹐惟紫陽之《悟眞》﹐詳明眾祖師之遺經﹐然亦未可驟燭也。獨三丰所著《節要篇》﹐明白確當﹐口訣顯然﹐俾後學者得以一見了悟。其所以闡歸復之正路﹐作玄嗣之梯航﹐明性命之雙修﹐類陰陽之配取﹐濟度羣迷﹐晉惠眾生﹐永傳太上之道而不墜﹐玄之又玄﹐眾妙之門﹐復燦然於今日﹐而力辟旁門外道﹐黜邪崇正﹐使堅志勤修﹐無致失足歧途﹐得期速效﹐是乃眞人之慈悲﹐功徳不可思議矣。

吳鎭響云洞天刻《玄要篇》序

此書傳自張三丰祖師﹐抉道之奧﹐搜道之髓﹐實萬世之元祕﹐學道之正鵠也。世有以此爲采戰之術者﹐誣亦甚矣。然不可咎﹐爲生謗也。劉宋時有張山峯﹐傳禦女采戰之術﹐聞者不察﹐遂訛『山峯』爲『三丰』﹐而以采戰相訾謷﹐亦粗心好議論﹐不細玩其書之旨趣。書中《金丹論》不云乎﹕『人有以此爲禦女采戰﹐是猶披麻救火﹑飛娥撲燈。』覆按之﹐自不妄以相議矣。靈機﹑靈謐﹐歷年辛苦﹐窮究簡摩﹐𨿽不敢謂爲窺其奧窔﹐而其中根源節次﹐頗喜得其二三。所謂克涉藩籬﹐而不敢自暇自逸﹐必欲殷勤謙下﹔多方延訪者﹐外丹之祕耳。此書久無刻本﹐恐傳寫者多亥豕之訛﹐又久而腐朽漶漫也。爰付刺劂﹐以永其傳。俾有志者不昧所趨﹐庶幾紫陽祖師『萬人一字﹑萬人一字』之願﹐若合符節﹐或克遂其萬一也。祖師在天之靈﹐應默有以牖我也。學道弟子張靈機﹑鄧靈謐盥手題。

嶽雲壇序

張紫瓊

昆陽先生﹐慈悲普度者也。遇儒言儒﹐遇釋言釋﹐遇道言道。而其於道也﹐遇大器講天仙﹐遇中器講地仙﹐遇小器講人仙。而其於人也﹐遇上等講道行﹐遇中等講因果﹐遇下等講報應。有教不分類﹐因才以施功。直欲徧海內眾生而各成就之﹐大哉﹗其回祖之後﹐獨立宏願者哉﹗

張三丰先生全集卷九

漢嘉長乙山人李西月重編

張道淵子深氏敬書

閬中朱道生晚成子敬刊

侄瑛春城

朱瓚素園仝校字

男璜蟠溪

無根樹詞批注

序

天臺《悟眞》﹐發明內外二藥返還大事﹐當時淺識無知﹐或疑爲鑪火采戰之書。葉文叔不明返還﹐又復以淸淨浮言附驥行世。翁葆光見而笑曰﹕『此不知金丹者也。』遂爲注以匡正之。陸子野﹑陳上陽遂加發揮﹐《悟眞》三注出而葉注遂湮。遼陽張三丰先生﹐天仙也。在武當時﹐曾作《無根樹道情》二十四首﹐與紫陽《悟眞》後先伯仲﹐世亦有認爲采戰鑪火者。涵虛喟然曰﹕『道之不行﹐由於道之不明也。』每欲著解彰之﹐恨無同心丹友。棲雲劉悟元﹐以宏通大辯之才﹐作書數十種傳世。其中有《無根樹批注》﹐涵虛取而觀之﹐詞源浩大﹐理境圓通。由是欣然大喜﹐喜其先得我心之所同然也。其中有未盡泄者﹐涵虛乃爲補之﹐內外藥物﹑返還火候﹑先後鑪鼎﹐發泄無遺。自是而《無根》二解﹐宛然《悟眞》三注也。解成﹐問序於予﹐予不敏﹐爲記其用心如此。

丁未立秋日靑霞洞主人同師弟何西復拜識

自題無根樹詞二首

鷓鴣天

道法流傳有正邪﹐入邪背正徧天涯。飛騰罕見穿雲鳳﹐陷溺多成落井蛙。不難與辧亂紛嘩﹐都將赤土作丹砂。要知端的通玄路﹐細玩無根樹下花。

賣花聲

無根樹下說眞常﹐六道含靈共一光。會得威音前後事﹐本無來去貌堂堂。

明洪武十七年歲在甲子中和節大元遺老張三丰自記於武

當天柱峯之艸廬

三丰張眞人源流

眞人遼東懿州人﹐姓張名君實﹐字符元﹐號三丰子﹐又號昆陽。或雲姓張名正﹐字君寶﹐號元元子。宋末時人。生有異質﹐龜形鶴骨﹐大耳圓目。身長七尺餘﹐修髯如戟﹐頂作一髻﹐常戴偃月冠。一笠一衲﹐寒暑禦之。不飾邊幅﹐人皆目爲張邋遢。所啖升斗輙盡﹐或避谷數月自若。延祜間﹐年六十七﹐入嵩南遇呂純陽﹑鄭火龍﹐得金丹之旨﹐修煉成道。或云入終南﹐得火龍眞人之傳﹐修煉成道。秦淮漁戶沈萬山﹐又名萬三﹐好善樂施﹐限於家貧﹐不能如願﹐眞人傳以點石成金之術遂其願。萬三自號三山道士﹐其丹室有聯云﹕『八百火牛耕夜月﹐三千美女笑春風。』世稱爲聚寶盆﹐城西南三山街是其故居。眞人於元末居寶雞金臺觀﹐至正丙午九月二十日﹐自言辭世﹐畱頌而逝。士民楊軌山置棺殮訖﹐臨窆復生﹐時年一百三十歲矣。從此入蜀﹐至太和山﹐結茅於玉虛庵。庵前古木五株﹐嘗棲其下﹐猛獸不傷﹐鷙鳥不搏﹐眾皆驚異。有人問仙術﹐絕不答﹔問經書﹐則論說不倦。嘗語武當鄕人曰﹕『此山當大顯』。後永樂間﹐皇帝

勑修武當﹐眞人隱於工人之中﹐勤勞行功﹐人皆不識﹐惟碧雲孫眞人深知。時碧雲爲武當山住持﹐與眞人來往﹐多受眞人益。眞人名達天庭﹐皇帝遣使屢召不赴﹐惟以詩詞托碧雲奏之。後以道授道人元靖﹐不知所終。

永樂皇帝訪三丰書

皇帝敬奉書﹕眞仙三丰張先生足下﹐朕久仰眞仙﹐渴思親承儀範﹐嘗遣使奉香致書﹐徧謁名山虔請。眞仙道徳崇髙﹐超乎萬有﹐體合自然﹐神妙莫測。朕才質疎庸﹐徳行菲薄﹐而至誠願見之心夙夜不忘。敬再遣使﹐謹致香奉書﹐虔請拱候龍車鳳駕﹐惠然而來﹐以副朕拳拳仰慕之懷。敬奉書。

三丰托孫碧雲轉奏書詞

聖師親口訣﹐明方萬古遺。傳與世間人﹐能有幾人知。衣破用布補﹐樹衰以土培。人損將何補﹐陰陽造化機。取將坎中寶﹐金花露一枝。慶雲開天際﹐祥光塞死基。歸已昏昏默﹐如醉亦如癡。大丹如黍米﹐脫谷證無爲。優遊天地廓﹐萬象掌中珠。人能服此藥﹐壽與天地齊。如若不延壽﹐吾言皆是非。

金丹重一斤﹐閉目靜存神。只在家中取﹐何勞向外尋。煉成離女汞﹐吞盡坎男精。金丹並火候﹐口口是元音。

張三丰祖師無根樹詞批注

雲棲山劉悟元注

長乙山李涵虛增解

【劉注】『無根樹』者﹐詞之名也。凡樹有根﹐方能生發﹔若無根﹐必不久長﹔人生在世﹐生老病死﹐忽在忽亡﹐百年歲月﹐石火電光﹐亦如樹之無根也。仙翁二十四詞﹐以『無根樹』爲名﹐叫醒世人﹐使其看破浮生夢幻﹐早修性命耳。

【李解】『無根樹』以人身气言。人身百脈皆生於气﹐气生於虛無之境﹐故曰『無根』。丹家於虛無境內養出根荄﹐先天後天皆自無中生有﹐是無根乃有根之原也。煉後天者﹐須要入無求有﹐然後以有投無﹔煉先天者﹐又要以有入無﹐然後自無返有。修煉根因﹐如是而已。但人身之气有少﹑壯﹑老之不同﹐修煉之气有前﹑中﹑後之各異。二十四章合一年气候﹐皆勸人無根樹下隨時看花﹐此道情之盡美盡善者也。

一【劉云】嘆世。【李云】勸人養幽花。

無根樹﹐花正幽﹐貪戀榮華誰肯休﹖浮生事﹐苦海舟﹐蕩去飄來不自由。無岸無邊難泊系﹐常在魚龍險處遊。肯回首﹐是岸頭﹐莫待風波壞了舟。

梧元云﹕『不知此是何調。』涵虛云﹕『唱道情者名《挽烏雲》。』

【劉注】花者﹐樹之精神發煥。人之身如樹也﹐人之眞靈如樹之花也。凡樹有根﹐故能生發而開花。惟人身無根﹐生死不常﹐全憑一點眞靈之气運動﹐眞靈旺則身存而生﹐眞靈敗則身亡而死。人之存亡生死﹐聽其眞靈之旺敗耳﹐是眞靈者﹐𨿽爲人樹之花﹐而實爲人樹之根。玉陽以此眞靈謂黃芽﹐伯陽以此眞靈謂金花﹐純陽以此眞靈謂靈根﹐紫陽以此眞靈謂眞金﹐堯夫以此眞靈謂天根﹐仙翁以此眞靈謂金精﹐諸家丹經又以此眞靈謂先天一炁﹐其名多端﹐總形容此一物也。此物生於先天﹐藏於後天﹐位天地﹐統陰陽﹐運五行﹐育萬物﹐其大無外﹐其小無內﹐放之則彌六合﹐捲之則退藏於密。以體而論﹐在儒則謂太極﹐在道則謂金丹﹐在釋則謂圓覺﹔以用而論﹐在儒則謂明徳﹐謂天地之心﹐在道則謂靈寶﹐謂黍米玄珠﹐在釋則謂正法眼藏﹐涅盤妙心。人之眞靈﹐本來圓陀陀﹐光灼灼﹐淨裸裸﹐赤灑灑﹐不生不滅﹐不色不空﹐處聖不增﹐處凡不成﹔因交後天﹐庶民去之﹐君子存之﹐便有聖凡之分。庶民去之者﹐去此眞靈而逐於假靈也﹐君子存之者﹐存此眞靈而不逐於假靈也。因其庶民適於假靈﹐於是眞靈幽暗不明﹐順其所欲﹐貪戀榮華﹐爭名奪利﹐不肯休歇﹐認假爲眞﹐百憂感其心﹐萬事勞其形﹐如苦海之舟﹐飄來蕩去﹐常在魚龍凶險之處亂遊。若能猛省回頭﹐頓超彼岸﹐莫待風波壞舟﹐喪卻性命。一失人身﹐萬劫難出矣。

【李解】山人在『無根樹』下幽居有年矣﹐每欲闡發幽玄以招同類。時步山園中﹐見花木淸幽﹐自饒丰致﹐乃悟此『幽』字爲二十四章『無根樹』生發之源。幽﹐深也﹐虛無之境也。天下虛無之境﹐皆道人花木壇場﹐故吾山老師題竹抱齋句云﹕『三徑幽花香自在﹐四園修竹影交加』﹐妙哉言乎﹐與此同也。花不深幽﹐香不自在﹐紅塵間事﹐日夕難安。竹影交加者﹐虛心與靜气相依﹐使人气養其心﹐心養其气﹐气盛理充﹐心安神全﹐可以葆吾眞﹐可以含吾靈。悟元以『眞靈』二字爲人之樹花樹根﹐其言亦當。眞靈者﹐眞知﹑靈知也。靈知屬性爲陰﹐眞知屬情爲陽﹐性情不壞﹐則眞靈全備﹐無柰爲七情六欲銷之耗之﹐則內損其性﹐外損其情﹐而眞靈沒矣。眞靈沒則有樹無花﹐有樹無根。悟元之大意如此。吾更有說者﹐花生於樹﹐樹生於根﹐根生於無﹐眞靈之體﹐實從虛無裏胚胎﹐故曰『花正幽』。虛無裏胚胎者﹐卽人先天之智慧﹐又爲人之虛靈﹐無影無形﹐具眾理而應萬事﹐聖賢用之而有餘﹐仙佛養之而各足﹐但不可與情欲相干。情欲相干﹐日取無中之有以爲應用﹐將日取其有﹐必日喪其無﹐日喪其無﹐必日喪其根﹐喪其根則喪其樹﹐喪其樹則喪其花。俗去﹕『人老顚東﹐樹老心空』﹐智慧竭矣﹐虛靈散矣﹐有何眞靈乎﹖凡皆貪戀榮華﹐不肯休息﹐日做浮生之事。全不想﹐百年倏忽﹐人死事丟﹐身坐苦海之舟﹔又不想﹐一旦無常﹐性沈舟覆﹐無邊無岸﹐泊系維難﹐一蕩一遊﹐魚龍險處﹐奔奔波波﹐勞勞碌碌﹐徒傷吾之智慧﹐錮蔽我之虛靈﹐有何益哉﹗仙師於此悲憫殊深﹐乃掉慈航度之曰﹕世人之所以深入苦海﹐陷溺難出者﹐皆因不肯回首﹐不識岸頭耳。若肯回首﹐卽是岸頭。岸頭者﹐覺路也。能登覺路﹐則智慧復來﹐虛靈長在﹐已往之非不可諫﹐將來之是猶可追﹐神气𨿽衰﹐返還有術﹐切莫待風波洶湧打壞了舟﹐庶幾乎舟存人存﹐可爲彼岸之需﹐出坎之助也。

又【劉云】勉力學人。【李云】勸人栽接。

無根樹﹐花正微﹐樹老重新接嫩枝。梅寄柳﹐桑接梨﹐傳與修眞作樣兒。自古神仙栽接法﹐人老原來有藥醫。訪明師﹐問方兒﹐下手速修猶太遲。

悟元注本『微』作『危』﹐與衰微之意亦相似。

【劉注】人多疑年老力衰﹐精神有限﹐如樹花敗危﹐無有生發﹐還不得元﹐復不得本﹐而遂自暴自棄﹐待死而已。試觀世間老樹﹐接以嫩枝﹐重新發榮﹐如梅樹寄柳樹﹐桑樹接梨樹﹐此皆無情之物﹐尙能復生﹐何況人爲萬物之靈﹐得天地之正气﹐老而無有藥醫乎﹖藥醫之道是何道﹖卽老而栽接之道。欲知此道﹐急訪明師﹐求問眞方。果得眞方﹐下手速修猶太遲也。

【李解】微﹐衰微也。人老則元气衰微﹐不可不急急栽補﹐觀之梅寄柳﹑桑接梨﹐則有式樣矣。寄者﹐比丹法寄居兌戶﹑寄體西鄰之意﹔接﹐比丹法以性接命﹑以我接彼之意。故梅寄柳﹑桑接梨﹐正是今人修眞樣子﹑古仙栽接方兒。栽接者﹐醫老之方也。接樹有良方﹐而言梅柳桑梨者﹐同類也。夫以老枝劈開而以嫩枝插入﹐夾之捆之﹐好土合之﹐牝牡相銜﹐此接樹法也。醫老之方﹐亦必以類入類﹐妙土打合﹐而後返老還元。是法也﹐明師知之﹐在人訪求耳。速修猶遲者﹐恐其時不待人﹐無常忽至﹐性未明而命未立﹐走入渺茫鬼域矣。何仙姑云﹕『閬苑中﹐蟠桃上生垂柳枝﹐扶桑上結交梨子﹐此東王公與西王母指示仙方也。』三丰之言非無據。

又【劉言】煉己之功。【李言】明花柳之妙。

無根樹﹐花正靑﹐花酒神仙古到今。煙花寨﹐酒肉林﹐不斷葷腥不犯淫。犯淫喪失長生寶﹐酒肉穿腸道在心。打開門﹐說與君﹐無花無酒道不成。

悟元注本『靑』作『淸』﹐然靑乃初生新嫩之時﹐與靑而無染者正相近也。

【劉注】金丹之道﹐以至淸毫無滓質爲歸著﹐然欲其至淸﹐須要在至濁中度出﹐能於至濁中絕無點染﹐方是眞淸﹐故曰『無根樹﹐花正淸﹐花酒神仙古到今』也。何以見其花酒能成神仙哉﹖煙花寨﹑酒肉林﹐皆易足迷人之妙﹐能於煙花寨中見色不色﹐不爲煙花所惑﹐於酒肉林中隨緣度日﹐不爲酒肉所累﹐則是不犯淫欲﹑不斷葷腥﹐而食色之性俱化﹐道心常存﹐人心常滅﹐眞靈無傷無損﹐大道可冀。其曰『不斷葷腥』者﹐非貪葷腥﹐乃酒肉穿腸而心不計較也。不犯淫而心無煙花矣﹐酒肉穿腸而心無酒肉矣﹐心無煙花﹐自有長生仙花﹐心無酒肉﹐自有延命仙酒。有仙花﹐有仙酒﹐卽到淸眞之仙鄕﹐彼世之避煙花而忌酒肉者﹐豈知凡花凡酒中能出神仙﹗豈知無花無酒道不能成乎﹗《敲爻歌》云﹕『酒是良朋花是伴﹐花街柳巷覓眞人﹐眞人只在花街玩。』可調花正淸之妙用矣。

【李解】凡人食色之性最重﹐三丰仙師卽借花酒以指點。夫貪花酒者多矣﹐抑知有花酒神仙乎﹖身中元炁﹐靑靑秀嫩﹐人能食之禦之﹐飲之簪之﹐自然神淸气爽﹐此之謂花酒神仙﹐自古及今皆有﹐然非世上之煙花寨﹑酒肉林也。煙花酒肉﹐昏人神志﹐酒肉气葷腥﹐煙花動淫欲﹐斯二者皆害也﹐而淫欲甚於葷腥。善煉己者﹐逢食便食﹐不另需索﹐故不斷葷腥而葷腥已忘﹐見色非色﹐不戀嬌娥﹐斯不犯淫欲而淫欲乃絕﹐非然者﹐精亡液漏﹐爲害不少﹐故《黃庭經》云﹕『葉落樹枯失靑靑﹐專閉禦景乃長寧。』以是知犯淫欲者﹐必喪失長生之寶。酒肉穿腸﹐道猶在心﹐花酒何嘗迷人哉﹗人自迷於花酒耳﹗木覓凡花凡酒﹐必見仙花仙酒。仙花仙酒﹐成道之助﹐卽無根樹上靑嫩之花也。味厚色佳﹐最能滋補。仙師打開元門﹐說與君聽﹐若無此等花酒﹐道難成也。

又【劉云】劈旁門。【李云】嘆孤修。

無根樹﹐花正孤﹐借問陰陽得類無﹖雌雞卵﹐難抱雛﹐背了陰陽造化鑪。女子無夫爲怨女﹐男子無妻是曠夫。嘆迷徒﹐太模糊﹐靜坐弧修气轉枯。

【劉注】修眞之道﹐須要陰陽得類﹐方能成全一个眞靈之寶。若有陰無陽﹐有陽無陰﹐是謂孤花無類﹐眞靈不成﹐亦如雌雞之卵焉﹗難抱雛者﹐蓋以背了陰陽交感造化之鑪也。又如女子無夫﹐男兒無妻﹐怎能生育﹖彼世之盲漢﹐不窮陰陽之理﹐不推造化之源﹐胡塗幹事﹐或觀空﹐或定息﹐或思神﹐或守竅﹐或搬運﹐皆是靜坐孤修﹐陰而不陽﹐不特無益於性命﹐而且有傷於性命﹐愈修而气愈枯矣。

【李解】孤﹐指內修言。內修養性﹐不能立命﹐以其孤而無偶﹐不生命寶。猶之雌雞無雄鷄匹配﹐𨿽能生卵﹐卻不能抱出雛雞。今人以修性爲養气者﹐而不知其气正孤陰也。欲要不枯﹐須以眞陽配眞陰﹐乃爲同類之物﹐借問修道人﹐得了同類否﹖今夫眞陽者﹐義也﹔眞陰者﹐道也。配義與道﹐則不孤矣。但此中有三疊層次﹐始以眞陰生眞陽﹐次乃以眞陽配眞陰﹐次又從陰陽交感中產出眞靈浩气﹐豈若雌雞之卵難抱雛哉﹗不能抱雛者﹐因其背了陰陽之義﹑造化之鑪也。陰陽者﹐夫婦也。聖人之道﹐造端乎夫婦﹐化生乎萬物﹐人間男女夫妻﹐亦如是也。女若無夫﹐則孤陰不生而爲怨女﹐男若無妻﹐則孤陽不養而爲曠夫﹐此理之曉然易知者﹐乃世上迷徒﹐過於模糊﹐以爲靜坐孤修﹐可以明心﹐可以見性﹐可以一超直入﹐全不講陰陽匹配﹐吾恐日日坐﹐日日修﹐頑空殿上行﹐寂滅海中戲﹐久之而其气轉枯索矣。

又【劉言】匹配陰陽。【李言】顚倒陰陽。

無根樹﹐花正偏﹐離了陰陽道不全。金隔木﹐汞隔鉛﹐陽寡陰孤各一邊。世上陰陽男配女﹐生子生孫代代傳。順爲凡﹐逆爲仙﹐只在中間顚倒顚。

【劉注】《易》曰﹕『一陰一陽之謂道。』《悟語眞》云﹕『陰陽得類歸交感﹐二八相當自合親。』若陰陽各偏﹐或陽感而陰不應﹐或陰求而陽不招﹐或陽過而陰不及﹐或陽盛而陰不足﹐皆是眞靈之花有偏﹐不中不正﹐道不成全也。人之眞情如金﹐眞知如鉛﹐二物屬剛﹔靈性如木﹐靈知如汞﹐二物屬柔。眞情眞知﹐剛而易沈﹔靈性靈知﹐柔而易浮。若以性求情﹐情來歸性﹐以眞制靈﹐靈歸於眞﹐剛柔相應﹐陰陽和合﹐化爲一气﹐生機長存而不息矣。如情不歸性﹐靈不歸眞﹐是謂『金隔木﹐汞隔鉛﹐陽寡陰孤各一邊』﹐焉能返本還元﹐結成眞靈之丹哉﹗試觀世上﹐男女相配﹐生子生孫﹐代代相傳而相續﹐可知修眞之道﹐陰陽相合﹐生仙生聖﹐亦能代代相傳而不息﹐但不過有順逆之分﹐仙凡之別。順則爲凡﹐逆則爲仙﹐所爭者在中間顚倒耳。這个『中』字﹐其理最深﹐其事最密﹐非中外之中﹐非一身上下之中﹐乃陰陽交感之中﹐無形無象﹐號爲天地根﹑陰陽竅﹑生殺捨﹑元牝門﹐人生在此﹐人死在此﹐爲聖爲賢在此﹐作人作獸亦在此。修道者能於此處立定腳跟﹐逆而運之﹐顚倒之間﹐災變爲福﹐刑化爲徳﹐所謂『一時辰內管丹成』也。噫﹗中間人不易知﹐顚倒人亦難曉﹐采戰家以男女交合之處爲中間﹐以男采女血爲顚倒﹐搬運家又以黃庭穴爲中間﹐以气血後升前降爲顚倒。凡此皆所以作俑而已﹐豈知神仙中間顚倒之義乎﹖好學者早爲細辧可也。

【李解】偏﹐指明陽相隔﹐不能成全作丹此也。夫陰陽合中﹐則刀圭凝而道術全備。金木鉛汞﹐卽陰陽也。木精汞性皆屬陰﹐金气鉛情皆屬陽﹐精气相須﹐性情交感﹐金戀木仁﹐木愛金義﹐汞去迎鉛﹐鉛來投汞﹐方無間隔之病﹐得生大藥眞身。若是陰孤陽寡﹐各在一邊﹐則陰陽不配﹐偏而不全﹐安能化生至實﹐流傳萬代乎﹖匹配之法﹐仙凡相似﹐只是凡人用順﹐仙家用逆耳。悟元謂中間顚倒人不能知﹔吾謂這『逆』字人亦不知。中間顚倒﹐先要知『逆』字妙用。人能知逆﹐則金木鉛汞皆在其中﹐陰陽乾坤盡行顚倒﹐而且有等等事件﹐皆回旋於『逆』字之內﹐得藥還丹﹐片晌可期也。

又【劉言】藥生之時。【李言】坤申之理。

無根樹﹐花正新﹐產在坤方坤是人。摘花戴﹐采花心﹐花蕊層層艷麗春。時人不達花中理﹐一訣天機值萬金。借花名﹐作花身﹐句句《敲爻》說得眞。

【劉注】新者﹐本來之物埋沒已久﹐忽而又有之﹐謂花至於新﹐光輝復生。如月現於西南坤方﹐純陰之下﹐一點微陽吐露﹐比人之虛室生白﹐眞靈發現﹐復見本來面目矣。這个本來面目﹐卽我本來不死之眞人﹐有此人則爲人﹐無此人則非人﹐乃我之秉受於天﹐而得以爲人者是也。但此眞人不輕現露﹐非可常見﹐當虛極靜駕﹑萬緣俱寂之時﹐恍惚有象。虛極靜篤﹐卽坤純陰之象﹐故曰『產在坤方坤是人』。這个人久已爲塵垢掩埋﹐絕無蹤迹﹐一但現象﹐便是新花﹐時不可錯﹐急須下手﹐摘之采之﹐以爲我有。摘花戴者﹐摘此眞人之花也。采花心者﹐采此眞人之心也。漸摘漸采﹐由少而多﹐積厚流光﹐眞靈不昧﹐則花蕊層層﹐萬理昭彰﹐隨心走去﹐頭頭是道﹐其艷麗如春日﹐陽气徧地﹐處處花開矣。但此花人人俱有﹐人人俱見﹐人人不達﹐每多當面錯過﹐若有達之者﹐超凡入聖剎那間耳﹐故曰『一訣天機值萬金』。仙翁慈悲﹐借花之名﹐作花之身﹐卽有形無﹐句句『敲爻』﹐分說先天之旨﹐蓋欲人人成道﹐个个作仙﹐柰何時人不達此花中之理﹐而猶有以禦女閨丹妄猜妄作者﹐𨿽仙翁亦無如之何也。可不嘆諸﹗

【李解】悟元講『人』字是本來面目﹐是曾見過此人者﹐故不覺語長心重﹐達己達人﹐慈悲切矣。但『坤是人』的『是』字﹐尙未醒露。原夫花以比人﹐人卽借花爲諭﹐花正新者﹐如人到歸根處﹐致虛守靜﹐觀彼一陽來復﹐不覺春色又新矣。這花在坤方發現﹐卽坤見花﹐卽花見人﹐花生處卽人生處﹐故曰『坤是人』也。丹法種鉛於金鄕﹐播汞於火地﹐金火位乎西南﹐西南得朋﹐金火合處正在坤方之上﹐此人乃金身火體﹐一片純陽﹐吾人眞气是也﹐一曰眞情。惚兮恍兮﹐其中有象﹐熱如火﹐艷如花﹐花气燻人濃似酒﹐得之所以如醉也。此時也﹐吾卽摘而戴之﹐時不可過也。吾更采取其心﹐直須吞盡也。由花及蕊﹐透入層層﹐眞个是艷麗春宮﹐時人知其外而不知其中﹐必不達花中妙理。花中妙理﹐純是天機﹐天機流露﹐一訣能值萬金。此中四﹑五﹑六﹑七句﹐皆呂祖《敲爻歌》語。丰翁云﹕『呂祖以人身借花之名﹐以花身作人之身﹐我句句用《敲爻》語﹐極說得眞切有味也。』

又【劉言】乘時采取。【李言】臨鑪定靜。

無根樹﹐花正繁﹐美貌嬌容賽粉團。防猿馬﹐劣更頑﹐掛起娘生鐵面顏。提出靑龍眞寶劍﹐摘盡墻頭朵朵鮮。趁風帆﹐滿載還﹐怎肯空行過寶山。

『墻頭』作『瓊花』﹐『瓊花』作『墻頭』﹐吾皆見過。此注作『墻頭』講有味﹐故從之。

【劉注】先天眞靈發煥﹐一本萬殊﹐隨時玩象﹐無物不在花甚繁也。當其正繁﹐英華畢露﹐精神外用﹐易於爭奇好勝﹐賣弄風流﹐故曰『美貌嬌容賽粉團』。於斯時也﹐須要防危慮險﹐牢拴猿馬﹐掛起娘生鐵面﹐提著靑龍寶劍﹐對景忘情﹐摘盡墻頭方露之花﹐不使些子逐於色相﹐耗散眞气也。娘生面顏者﹐卽無識無知之鐵面。靑龍寶劍者﹐卽不染不著之眞性。娘生鐵面卽是靑龍寶劍﹐兩者同出而異名﹐以體言爲娘生鐵面﹐以用言爲靑龍寶劍。鐵面者﹐定體也﹐寶劍者﹐慧器也﹐定以用慧﹐慧以成定﹐定慧相需﹐體用不離。先天眞靈﹐卽色卽空﹐常應常靜﹐無滲無漏﹐是謂『摘盡墻頭朵朵鮮』也。墻頭朵鮮﹐是方出墻而未離墻頭﹐眞气未散之時﹐於此而摘取之﹐絕無滓質﹐純是天眞﹐漸生漸采﹐漸摘漸收﹐必摘至於無所摘而後已。噫﹗大藥難遇﹐大法難逢﹐幸而遇逢﹐時不可錯﹐乘此風帆﹐急須摘取鮮花﹐滿載而還﹐怎肯空過寶山﹐自貽後悔也。

【李解】繁﹐卽盛滿時也。美貌嬌容﹐比先天一气﹐卽仙翁『五更道情』所謂『羣陰盡﹐艷陽期﹐一枝春色金花麗』是也。賽粉團者﹐藥生之時﹐卽花魔賽美之時﹐古仙云﹕『先天發現﹐藥魔易起』﹐若非煉已純熟﹐見美不動﹐誰能得金花於半刻哉﹗故曰『防猿馬﹐劣更頑』﹐卽『一枝花』道情所謂『嬌天體態﹐十指纖纖﹐引不動我意馬心猿』者也。掛起娘生鐵面顏﹐拿出定力﹐『正教他﹐也無些兒轉動』也。提出靑龍眞寶劍﹐摘盡墻頭朵朵鮮﹐與『退羣魔﹐怒提起鋒芒慧劍﹐敢采他﹐出墻花兒朵朵新鮮』同一義也。悟元以鐵面爲定﹐寶劍爲慧﹐眞是知音﹐但定慧二者﹐非從煉己得來﹐則定非眞定﹐慧非眞慧﹐不可取用於臨事也。『一枝花』云﹕『時時防意馬﹐刻刻鎖心猿﹐晝夜不眠﹐煉己功無間』﹐宜須煉到那『俺是个淸淨海﹐一塵不染』﹐方是眞定﹐『俺是个夜明珠﹐空里長懸』﹐方是眞定。墻頭者﹐花已出墻而猶在墻﹐這叫做出墻花兒﹐火最淸﹐候最眞﹐非得師傳人不解﹐非系過來人不知。若曉得花枝出墻時﹐卽行采來﹐便是仙家手段。摘盡者﹐一口吸盡﹐吞入我家﹐非言漸摘漸收也。漸摘漸收乃溫養抽添之事﹐尙在後頭一著。趁風帆﹐滿載還﹐四候合丹﹐急起河車運回矣﹐怎肯空行過寶山。寶山乃先天生處。○丹法煉時爲藥﹐采時爲藥﹐養時則爲火﹐然有藥則有火﹐但非溫養之火耳。此章注采藥解爲正。

又【劉言】進退陰陽。【李言】溫養還丹。

無根樹﹐花正飛﹐卸了重開有定期。鉛花現﹐癸盡時﹐依舊西園花滿枝。對月才經收拾去﹐又向朝陽補衲衣。這玄機﹐世罕知﹐須共神仙仔細推。

悟元注本『又向』作『旋趁』﹐字異而意同也。惟『才經』作『殘經』﹐作人心私欲解『收拾』﹐所以退賊也﹐未免誤中誤。

【劉注】人之精神衰敗﹐眞靈耗散﹐如花之飛揚謝落矣。然花謝落猶有重開之期﹐人衰敗亦有返還之道。返還之道爲何道﹖卽陰中復陽﹐已謝重開之道。鉛花者﹐道心眞知之光輝。癸水者﹐人心客气之私欲。鉛花發現﹐道心不昧﹐癸水消盡﹐人心常靜。道心不昧﹐人心常靜﹐依舊眞靈無虧無損﹐本來圓成之物﹐復見於此﹐是花已謝而重開滿枝矣。因其癸水要盡﹐故『對月殘經收拾去』﹐因其鉛花要現﹐故『旋趁朝陽補衲衣』。人心之私欲﹐如外來之客气﹐如月之殘經﹔道心之眞知﹐乃本來之正气﹐如日之陽光。對月而殘經收拾﹐掃去人心之私欲﹐所以退陰也﹔朝陽而旋補衲衣﹐漸添道心之眞知﹐所以進陽也。退陰退至於陰气絕無﹐方是殘經收拾了﹔進陽經至於陽气純全﹐方是衲衣補完成。陰盡陽純﹐還元返本﹐本來面目全現﹐謝了重開豈虛語哉﹗這个謝了重開之天機﹐世人罕知。若欲知之﹐須共神仙推究原始要終﹐方能知也。

【李解】悟元所注﹐其理甚佳﹐然非此章本義。按此就還丹溫養言。飛﹐上下也﹐乃朝進陽火﹑暮退陰符之意。卸了者﹐還丹得葉落歸根﹐正指復命也。復命之後﹐又取外鑪金水﹐抽鉛添汞﹐溫養靈胎﹐《悟眞》謂『外鑪增減要施功』﹐《參同》謂『候視加謹愼﹐審察調寒溫﹐周旋十二節﹐節盡更須親』﹐丰翁謂『遇子午專行火候﹐逢卯酉沐浴金丹』是也﹐故曰『重開有定期』。重開之物﹐卽下文西園花枝也。鉛花現﹐癸盡時者﹐還丹大藥鉛生癸後﹐鉛生則采之﹐金逢望遠則不堪嘗﹐惟於五千四十八日癸水初潮之後﹐斟酌用功﹐擒住首經至寶﹐乃爲上上。癸生爲十四﹐癸盡爲十五﹐一片陽光﹐正此時也。以人身言﹐無非大靜中之大動耳。采而吞之﹐遂成還丹﹐但大丹到手﹐外鉛復生﹐丹家必取爲溫養之用﹐故曰『依舊西園花滿枝』云云。『對月才經收拾去』﹐抽鉛也﹔『又向朝陽補衲衣』﹐添汞也。收拾之法﹐須明月之晦朔﹐故以對月爲言﹔補衣之法﹐須用日之朝暮﹐故以朝陽爲諭﹐此玄家微意也。這等玄微﹐世間罕有知者﹐如欲知之﹐須共得道神仙仔細推求﹐庶幾不謬耳。

又【劉言】偃月鑪。【李言】天上寶。

無根樹﹐花正開﹐偃月鑪中摘下來。延年壽﹐減病災﹐好結良朋備法財。從玆可成天上寶﹐一任羣迷笑我呆。勸賢才﹐休賣乖﹐不遇明師莫彊猜。

【劉注】先天眞靈之寶﹐無形無象﹐無方無所﹐從何而采﹐以結還丹﹖然𨿽無形無象﹐無方無所﹐亦有花開之時。當開之後﹐恍惚中有象﹐杳冥內有精﹐其精甚眞﹐其中有信﹐法象如偃月。俗工家不知古人取象之意﹐或指爲兩腎中間﹐或指爲眉間明堂﹐或指爲肉團頑心﹐更有作俑魔頭指爲婦人產門﹐大錯大錯﹗夫所謂偃月者﹐偃仰之月也。天上之月﹐每月初三﹐西南坤地黑體之下﹐現出蛾眉之光●﹐其光偃仰﹐故名偃月﹐在卦爲純陰之下微陽漸生﹐爲復﹔在人爲靜極又動﹐虛室生白﹐天地之心萌動。此心內含一點先天祖气﹐從黑暗之處微露端倪﹐有象偃月之光。因其這一點祖气﹐爲天地之根﹐爲五行之本﹐能以造仙佛﹐能以作聖賢﹐能以固性命﹐又號爲偃月鑪。這个天地之心﹐與天地合其徳﹐與日月合其明﹐與四時合其序﹐與鬼神合其吉凶﹐難逢難遇。幸而偶逢﹐時不可錯﹐急須下手摘來﹐謹封牢藏﹐勿令滲漏﹐可以延年壽﹐可以減病災﹐但此延年壽﹑減病災之事﹐非有大功大行者不能行﹐非有大志大力者不能作﹐必須外結良緣以修徳﹐內備法財以用誠﹐乃能感動皇極而得天寶。法財者﹐非凡間之財﹐乃法中之財﹐卽專心致志﹐眞履實踐﹐一念不回之善財。上陽眞人云﹕『天或有違﹐當以法財精誠求之。蓋欲求天寶﹐須盡人事﹐人事不盡﹐是無法財﹐無法財而妄想天寶﹐難矣。』欲求天寶者﹐可不先備法財乎﹖天寶非別物﹐卽眞靈煉成之金丹﹐亦卽天地之心復全之還丹﹐曰眞靈﹐曰天地之心者﹐以未修煉言也﹔曰天寶﹐曰金丹者﹐以修煉成熟言也。天寶旣得﹐萬有皆空﹐根塵俱化﹐入於不識不知﹑無人無我之境﹐一任羣迷笑我呆矣。這个呆事﹐須要明師口傳心授﹐非可彊猜而知。仙翁云﹕『勸賢才﹐休賣乖﹐不通明師莫彊猜』﹐其提醒後人者多矣。

【李解】開﹐言玉蕊初生也。偃月鑪在人中無定所﹐亦無定時﹐因其陽气初動﹐靜中有光﹐故以晦極生明之新月比之。此月在天﹐有庚方﹐有初三﹐皆有時地可指﹐若在人身﹐則現處卽庚方﹐現時卽初三﹐不可預定也。偃月何形﹖劉圖是也。偃兼仰言﹐九分黑一分白﹐黑中見白﹐陽气初生﹐故現白光於上而爲偃月。今人所言者﹐有如此形﹐是仰月非偃月也﹐何以云摘下來乎﹖其言摘下者﹐以其气在空中也。丹家見此一綫白光﹐亦不可輕起河車﹐惟宜以淡泊之神﹑沖和之意﹐從气生處采之﹐故曰『偃月鑪中摘下來』。神气相合之際﹐俄而陽光大現﹐有如十五圓形﹐是爲中秋月﹐是爲气足潮生﹐方行驅之黃道﹐送之黃庭﹐由是則年壽可延﹑病災可減矣。良朋法財者﹐同心好道之士﹐肯出善財﹐爲人護法﹐助人成道者也。悟元《修眞》辧及此章批注﹐仍以法財爲身中之物﹐此蓋矯貪之論也。平心言之﹐法財有二﹕一內法財﹐眞金也﹔一外法財﹐假寶也。借假修眞﹐確不可少﹐但不宜格外貪取耳。至於天寶煉成﹐裝憨賣癡﹐抱璞懷玉﹐羣迷笑我爲呆子﹐俱可一槪任之矣。然煉天寶者﹐豈易言哉﹗非通明師不知也。

又【劉官】還丹成熟。【李旨】還丹入山。

無根樹﹐花正圓﹐結果收成滋味全。如朱橘﹐似彈丸﹐護守堤防莫放閒。學些艸木收頭法﹐復命歸根返本原。選靈地﹐結道庵﹐會合先天了大還。

【劉注】眞靈之寶﹐去者復來﹐舊者仍新﹐無傷無損﹐依然本來原物﹐是花之圓也。圓之云者﹐言其結果收成滋味全也。夫金丹成就﹐五行攢簇﹐四象和合﹐仁﹑義﹑禮﹑智﹑信混成一理﹐精﹑神﹑魂﹑魄﹑意歸於一气﹐更得符火烹煎成熟﹐化爲純陽之物﹐活活潑潑其赤如朱橘﹐其圓如彈丸。當斯時也﹐守護堤防﹐十二時中﹐不得放閒﹐韜光養晦﹐學些艸木收頭之法﹐復命歸根﹐返於本源﹐以待靜極又動﹐會合先天﹐以了大還丹之事。此言還丹成就﹐再追大丹之功也。蓋還丹只完的當年本有原物﹐乃超凡之事﹐呂祖所謂『三鉛只得一鉛就﹐金果仙芽未現形』者是也。大丹是從還丹又做向上事業﹐乃入聖之事﹐呂祖所謂『再安鑪﹐重立鼎﹐跨虎乘龍離凡景』者是也。若只修還丹﹐不再造大丹﹐只了得初乘之道﹐不過是一个完全人耳﹐焉能入於聖人之域哉﹗所謂選靈地﹑結道庵者﹐非外之靈地﹑道庵﹐乃內之靈地﹑道庵。修道至於歸根復命﹐還丹事畢﹐溫之養之﹐神气充足﹐則丹靈矣﹐是謂靈丹。從此靈地﹐再安鑪﹐重立鼎﹐是謂結道庵﹐曰選靈地者﹐等候一陽生也。一陽生乃先天中靜極而動之陽﹐非若還丹乃後天中所生先天之陽也。𨿽皆先天﹐但有先後之別耳。欲了大還丹﹐非會合先天中之陽不能成功﹐故曰『會合先天了大還』。大丹成就﹐方入聖基﹐若大丹未成﹐只是半塗事業﹐非修道之全功。釋典云﹕『百尺竿頭不動人﹐𨿽然得入未爲眞。百尺竿頭重進步﹐十方世界是全身。』卽此了大還之謂乎﹖

【李解】圓﹐指還丹﹐有性情團圓之意也。其法功在致虛守靜﹐觀彼庚方月生﹐諭如陽气初動﹐卽運己汞迎之﹐外觸內激而有象﹐內觸外感而有靈﹐如磁吸鐵﹐收入丹田﹐還外丹也。此法至簡至易﹐故古仙云﹕『不出半个時辰﹐立得成就。』夫丹有二品﹐而分之則有三乘。三乘丹法﹐皆采鉛花﹐皆稱還丹﹐但有大小先後之不同耳。一曰初乘﹐名爲結丹﹐又名玉液還丹﹐後天中返先天﹐去癸取壬﹐而以玉液培之﹐圓成內丹﹐此盡性之學﹐人仙也。一曰上乘﹐則號還丹﹐又曰七返﹐以後天所返之先天﹐種出先天﹐立爲丹母﹐此立命之學﹐地仙也。一曰大乘﹐名爲九轉大還丹﹐其藥以十五夜月圓爲諭﹐先天中先天﹐火到卽行﹐化爲白液﹐吞歸腹內﹐凝而至堅﹐是爲金液還丹﹐至靈至妙﹐成聖成眞﹐此性命歸了之學﹐天仙也。花正圓者﹐卽以上乘丹基言之也。算結了一果﹐收了一成﹐然其煉鉛之法﹐二物相吞﹐五行皆備﹐此之謂滋味全也。是丹也﹐𨿽非大乘之丹﹐然亦赤灑灑有如朱橘﹐圓陀陀宛似彈丸﹐功夫至此﹐必須默默照顧﹐綿綿若存﹐否則懷抱不親﹐易於走失﹐故當護守堤防﹐莫放仙閒焉。學些艸木收頭法﹐《易》所謂『以此洗心﹐退藏於密』也。復命歸根返本原﹐《契》所謂『白裏眞居﹐方圓徑寸』也。選靈地﹐結道庵﹐悟元謂靈地﹑道庵在人身中﹐然亦有內外二用﹕內邊靈地﹑道庵﹐必求靈臺淸淨﹐神气沖和﹐而以道人之心太平庵結於其中﹔外邊靈地﹑道庵﹐必求靈山福地﹐囂塵不擾﹐而以道人之白雲茆庵結乎其內。如是則心迹雙淸﹐眞力彌滿﹐鉛中產陽﹐會之合之﹐道成九轉大還﹐則聖功了當矣。

又【劉言】眞一之气。【李言】交媾之所。

無根樹﹐花正亨﹐說到無根卻有根。三才竅﹐二五精﹐天地交時萬物生。日月交時寒暑順﹐男女交時孕始成。甚分明﹐說與君﹐猶恐相逢認不眞。

【劉注】先天眞靈之寶﹐具眾理﹐應萬事﹔寂然不動﹐感而遂通﹐天下之故﹐無處有礙﹐無往不利﹐是花之亨也。花旣亨﹐是樹𨿽無根而花卻有根。其根爲何根﹖乃生天﹑生地﹑生人三才之竅﹐陰陽五行妙合二五之精。因其是三才之竅﹑二五之精﹐先天而生乎陰陽﹐後天而藏於陰陽﹐一气分而爲陰陽﹐陰陽合而成一气﹐故天地陰陽上下相交﹐合爲一气而萬物生﹐日月陰陽來往相交﹐合爲一气而寒暑順﹐男女陰陽彼此相交﹐而孕始成。觀於天地﹑日月﹑男女﹐一陰一陽相交﹐方有造化﹐可知性命之道﹐非陰陽相交合一﹐不能完成﹐是一气者﹐卽性命之根﹑生死之竅。有此一竅﹐則陰陽相交而生﹐無此一气﹐則陰陽相背而死。人之生死﹐只在此一气存亡之間耳。但人不知此一气是何物件﹐存於何處。或疑此气爲呼吸之气﹐或搬運上升下降於黃庭﹐或聚气於丹田﹐或聚气於眉間﹐或聚气於天谷﹐或聚气於腦後﹐種種不絕﹐千奇百怪﹐終落空亡。殊不知先天眞一之气﹐視之不見﹐聽之不聞﹐搏之不得﹐聖人以實而形虛﹐以有而形無。實而有者﹐眞陰眞陽﹔虛而無者﹐二八兩弦之气。兩者相形﹐一气居中﹐凝結成丹﹐此乃虛空中事業﹐何得以有形有象之物猜之﹖又何得以有方有所之竅作之哉﹖仙翁以其人皆不識此一气﹐故以三才竅﹑二五精示之﹐又以天地﹑日月﹑男女相交示之﹐分明將一气與人指出﹐惟恐人通此一气﹐當面認不眞耳。悟元斗膽﹐不避罪譴﹐今再爲仙翁傳神寫意﹐分明說與大眾。要知先天眞一之气﹐不是別物﹐卽是一點眞靈之气﹐因其此气剛健中正﹐故謂眞一﹔因其此气易知簡能﹐故謂眞靈。一眞靈眞﹐絕無滓質﹐故謂先天之物。眞一也﹐眞靈也﹐同出異名﹐非有兩物﹐不知有人認得眞否﹖

【李解】亨﹐通達也。一气通達﹐卽從下文『交』字中出來。夫花生於樹﹐樹生於根﹐根生於無﹐是無根卻有根也。無根之根﹐卽生天﹑生地﹑生人之根﹐此根乃虛無一竅﹐故稱爲三才竅。此竅爲交精之所﹐故曰『三才竅﹐二五精』。二五者﹐天五爲一五﹐地十又一五﹐二五卽二土也﹐二土合而刀圭成焉。泥丸云﹕『玄關一竅無人識﹐此是刀圭甚奇絕。』蓋二五交精之地﹐卽產藥之淵源也。大修行人﹐於此虛無一竅﹐知其爲交媾之所﹐必能使先天一气自虛無中來﹐交之爲用大矣哉﹗以故天地交則萬物生﹐日月交則寒暑順﹐男女交則孕始成﹐此皆交媾之證也。此其理甚是分明﹐人人易曉﹐卻人人不曉﹐仙師廣大慈悲﹐說與君聽﹐只要在二八相逢之處﹐將兩气合成一團﹐斯大藥可生也。但恐龍虎相逢﹐吐出兩弦之气﹐煉丹人認不眞耳。

又【劉言】金精開旺。【李言】認取金精。

無根樹﹐花正佳﹐對景忘情玩月華。金精旺﹐耀眼花﹐莫在園中錯揀瓜。五金八石皆爲假﹐萬艸千方總是差。金蝦蟇﹐玉老鴉﹐認得眞時是作家。

悟元注本『對景忘情』作『月月開時』。

【劉注】先天靈寶﹐剛健中正﹐純粹精也﹐其花最佳。當正佳之時﹐如月華開放﹐金精旺盛﹐而人宜玩之﹐不可當面錯過也。月月開者﹐應時而開﹐非時不開﹐按月定期﹐動靜有常﹐絲毫不爽也。金精者﹐金之精明﹐在月則謂月華﹐在人則謂眞精。眞精者﹐眞靈之精﹐無時有昧﹐故以月華﹑金精諭之。眞靈人不易知﹐觀於月與金之眞而可知﹔眞靈人不易見﹐觀於月之華﹑金之精而卽見。凡物之精華﹐久而有壞﹐惟月華月月開放﹐金精萬年不減﹐月華﹑金精如是﹐人之眞精亦如是﹐但眞精有時不精者﹐因後天陰气蔽之﹐而其本體未嘗渦滅也。金精旺卽是眞精旺﹐眞精正旺﹐明照世界﹐气充宇宙﹐白雪飛空﹐黃芽滿地﹐金光耀眼﹐左之右之﹐無不是花矣。但此眞精﹐無形無象﹐非色非空﹐不可以有心求﹐不可以無心守﹐只可神會﹐不可口言﹐𨿽是明明朗朗﹐現現成成﹐人人常見﹐人人不識﹐最難認眞﹐修道者須要極深研幾﹐眞知灼見﹐方可下手﹐不得認假爲眞﹐似是而非﹐卻在園中錯揀瓜也。彼世間盲修瞎煉之輩﹐或疑金精爲有形有象之物﹐而遂煉五金八石﹐服萬艸千方﹐與我非類﹐焉能結丹接命﹐豈不大差乎﹖蝦蟇爲水中之物屬陰﹐蝦蟇而云金﹐爲陰中之陽﹐黑中之白﹐我之眞知是也﹔老鴉爲上飛之物屬陽﹐老鴉而云玉﹐爲陽中之陰﹐雄中之雌﹐我之靈知是也。眞知﹑靈知﹐方是我同類之物﹐方是我性命之寶。取此二物﹐合而成丹﹐眞而至靈﹐靈而至眞﹐眞靈不散﹐渾然天理﹐不色不空﹐不生不滅﹐所謂月華者卽此﹐所謂金精者卽此﹐月華開﹐金精旺﹐豈有不長生者哉﹗但人多認不得眞知﹑靈知是何對像﹐若有認得眞者﹐便是修道老作家﹐未有不成道者。噫﹗金丹之道﹐差之毫釐﹐失之千里﹐認得眞者﹐有幾人哉﹗

【李解】佳者﹐美也﹐美金花之稱也。丹家以眞鉛爲美金花﹐《參同》云﹕『鉛體外黑﹐內懷金花』﹐玆於黑鉛之中﹐取出白金﹐以朱汞配之﹐產出先天一气﹐此正是美金花也。返之於已便成還丹﹐但還丹必先煉已﹐煉已純則還丹易。對景忘情者﹐煉己純熟之後﹐一切美景﹐毫不動情﹐只貪玩這點眞气。這點眞气﹐名爲月華。何又名爲月華﹖蓋以月之圓可以測气之候也。《悟眞》云﹕『八月十五玩蟾輝﹐正是金精壯盛時』﹐此與玩月華同一法眼。夫月自初三而生﹐陸仙比之气嫩﹐月至十五而滿﹐陸仙比之气足﹐气足則金精壯盛。金精者﹐月華中發現之物﹐同出異名﹐旺則黃芽滿鼎﹐白雪彌空﹐慧眼觀之﹐照耀如花﹐丹士以通天劍取來﹐及時進火﹐制成還丹﹐惟此花而已矣。切莫丟了眞花﹐反在園中揀那假瓜﹐以致嘆其錯誤也。非特揀瓜爲錯﹐卽五金八石﹐亦皆假而不眞﹐萬艸千方﹐總屬差而不是﹐欲求不假不差者﹐惟此金精而己矣。這金精從何處生來﹖你看那金蝦蟇﹑玉老鴉﹐卽是生來之處。蝦蟇爲水中陰物﹐名之曰金﹐則坎中眞陽也﹔老鴉爲天上陽物﹐名之曰玉﹐則離中眞陰也。眞陰與眞陽交感﹐生出兩弦之气﹐又以兩弦之气﹐生出眞一之气。月華也﹐金精也﹐皆此物也﹐但要人認得眞耳。如其認得眞時﹐卽是明通火候辧鉛的老作家。

又【劉言】采取藥物。【李言】攀折黃花。

無根樹﹐花正多﹐徧地開時隔愛河。難攀折﹐怎柰何﹐步步行行龍虎窩。采得黃花歸洞去﹐紫府題名永不磨。笑呵呵﹐白雲阿﹐準備天梯上大羅。

悟元本『愛』作『礙』﹐差。

【劉注】宇宙之間﹐俱是道气充塞﹐凡眞靈光照之處﹐卽是有花之處﹐其花甚多﹐徧地開矣。無如徧地花開﹐而人當面不識﹐如河之阻礙﹐𨿽欲攀折﹐最難攀折﹐亦莫柰何也。其難攀折者﹐以其舉世之人﹐皆爲名利所牽﹐爲恩愛所絆﹐棄眞認假﹐以苦爲樂﹐步步走的龍虎凶險之地﹐與性命之道相違﹐故難攀折耳。若是勇猛丈夫﹑決烈男子﹐直下脫卸世緣﹐求師口訣﹐借假修眞﹐於眾花中揀采至中至正之黃花﹐歸於洞中﹐溫養成丹﹐延年益壽﹐則紫府題名﹐永不磨滅矣。黃花卽色正中央戊已鄕之黃花﹐花正中正﹐純是生機﹐並無雜气﹐生機歸洞﹐四時長春﹐如居於白雲窩中﹐逍遙自在﹐別有天地非人間﹐豈不呵呵大笑﹐自知快樂乎﹖到此地位﹐還丹已得﹐再安鑪﹐重立鼎﹐做向上之事﹐準備天梯﹐而作大羅天仙矣。

【李解】先天本來之物﹐賢不加增﹐愚不加減﹐人人皆有﹐个个皆生﹐花正多也﹐特爲愛河所阻﹐致使本來湮沒﹐縱然徧地花開﹐其如愛河之相隔哉﹗愛河者﹐後天欲界之人心﹐能阻先天之道心﹐道心旣阻﹐則欲攀折仙花難矣。爲今之計﹐怎柰之何﹖仙師爲學者告曰﹕除非步步尋求﹐行行探訪﹐走了一重山﹐又度一重水﹐直入龍虎之窩﹐庶可見其本來也。這龍從火裏出﹐這虎向水﹑中生﹐能從後天中吐出先天之气﹐龍藏於陰﹐虎藏於陽﹐陰陽交媾﹐生出龍虎﹐龍虎交媾﹐生出金花。這金花在西南坤方﹐坤土色黃﹐其花亦是黃花﹐人能采得黃花﹐挐回洞去﹐結成金丹﹐則紫府題名永不磨矣。笑呵呵﹐深造自得也。白雲阿﹐居安資深也。如欲竿頭重進﹐至於天仙﹐非再安鑪鼎﹐髙架天梯﹐不能做大羅天仙。欲做天仙者﹐由此而準備天梯可也。

又【劉言】陰中生陽。【李言】鼎中產藥。

無根樹﹐花正香﹐鉛鼎溫溫現寶光。金橋上﹐望曲江﹐月裏分明見太陽。吞服烏肝並兔髓﹐換盡塵埃舊肚腸。名利場﹐恩愛鄕﹐再不回頭空白忙。

【劉注】先天眞靈﹐眾美畢集﹐萬善同歸﹐其气最香﹐當其正香之時﹐卽鉛鼎溫溫現寶光之時。鉛鼎者﹐眞知也。以其眞知﹐能以去舊取新﹐能以修仙成眞﹐故謂鉛鼎。寶者﹐卽眞靈之寶﹐眞靈非眞知不現﹐蓋眞知具有道心﹐道心內含先天眞一之气﹐是謂眞靈。鉛鼎溫溫﹐是剛柔相當﹐不偏不倚﹐而鼎立矣。鼎立則道心發現﹐道心發現則眞靈之光漸生﹐是謂現寶光。金橋者﹐金也﹔曲江者﹐水也。上金橋而望曲江﹐水中有金之象。水中有金﹐陰中生陽﹐卽是月裏見太陽﹐亦是鉛鼎溫溫現寶光也。鉛鼎光現﹐陰陽合徳﹐神气相禦乘時﹐故入造化窩中﹐令其住而不令其去﹐是謂吞服烏肝並兔髓。烏肝色靑﹐日精也﹐象靈知之靈性﹔兔髓色白﹐月華也﹐象眞知之眞情。吞服烏肝並兔髓﹐則性不離情﹐情不離性﹐眞而至靈﹐靈而至眞﹐性情如一﹐眞靈不昧﹐圓陀陀﹐光灼灼﹐淨裸裸﹐赤灑灑﹐一切後天積聚瀉去﹐道心常存﹐人心永滅﹐換盡塵埃舊肚腸矣。肚腸換過﹐萬事皆空﹐名利恩愛﹐何戀之乎﹗

【李解】香乃不聞不臭之香﹐至淸至潔之香﹐卽先天初現﹐不染於後天時也。鉛鼎者﹐外鼎也。造鉛之法﹐必立外鼎於西南﹐名曰坤鄕﹐又曰坤母。母體本虛﹐必資乾父日精﹐方能產鉛。日精者﹐龍汞也卽下文『烏肝』。龍爲長子﹐子代父體﹐投入母懷﹐則气精交感﹐先天眞鉛之鼎於此而立。鍾祖云﹕『太陽移在月明中』﹐此卽立鼎之法也。下文云﹕『月裏分明見太陽』﹐卽此溫溫之時也。鉛鼎溫溫﹐則寶光現矣。寶光者﹐命寶之光﹐此光發觀﹐正爲先天之气﹐白象從眉眼上映出﹐呂祖曰﹕『溫溫鉛鼎﹐光透簾帷』﹐又曰﹕『審眉端﹐有朕兆』﹐同此景也。金橋者﹐下鵲橋也﹐在西南路上﹐爲金气照耀之所。曲江者﹐气繞鵲橋﹐光印西南也。昔人注呂祖『曲江上﹐月華瑩淨』之句﹐指曲江爲小腸十二曲﹐誤入魔道矣。又有指爲口鼻之間者﹐其入魔道尢甚。惟陳泥丸先生云﹕『西南路上月華明﹐大藥還從此處生。記得古人詩一句﹐曲江之上鵲橋橫。』深爲得旨。何也﹖西南屬坤﹐坤爲腹﹐寶光現處﹐月華正明﹐月華明處﹐金气正出﹐故於金橋之上﹐望見曲江﹐江上有月﹐正照金橋也。月華朗耀﹐陰中陽生﹐故曰『月裏分明見太陽』。太陽者﹐日也。日中陽烏﹐日之精也。吞服烏肝者﹐餌東方之日精﹐並服兔髓者﹐食西方之月華﹐精華合服﹐大藥乃生﹐日月並吞﹐金丹具體﹐故曰『吞服烏肝並兔髓﹐換盡塵埃舊肚腸』矣。又何有恩愛名利﹐擾我淸心﹐再爲之回頭思想﹐終日空忙也哉﹖

又【劉言】臨鑪下功。【李言】溫養功夫。

無根樹﹐花正鮮﹐符火相煎汞與鉛。臨鑪際﹐景現前﹐采取全憑度法船。匠手髙彊牢把舵﹐一任洪波海底翻。過三關﹐透泥丸﹐早把通身九竅穿。

【劉注】眞愛之寶﹐塵垢退盡﹐至淸至淨﹐花豈不鮮乎﹖然其所以鮮者﹐全賴符火相煎鉛汞之功夫。眞靈者﹐眞知﹑靈知之體﹔眞知﹑靈知﹐乃眞靈之用。眞靈分而爲眞知﹑靈知﹐眞知﹑靈知合而爲眞靈。烹煎眞知之鉛﹑靈知之汞﹐卽烹煎眞靈也。烹煎者﹐以眞知而制靈知﹐以靈知而順眞知﹐眞知﹑靈知凝結﹐復成眞靈之寶﹐其花之鮮﹐言語難形容矣。但眞靈易結﹐火候最難。紫陽翁云﹕『縱識朱砂與黑鉛﹐不知火候也如閒。大都全藉修持力﹐毫髮差殊不作丹。』特以金丹之道﹐采藥有時﹐煉藥有法﹐若不知時﹐不知法﹐𨿽大藥在望﹐不爲我有﹐故臨鑪下功之際﹐恍惚中有象﹐杳冥內有精﹐一點眞靈之光﹐從虛無中透出﹐似有似無﹐非色非空﹐景象現前﹐此大藥發生之時也。此時卽有三尸六賊﹑五蘊七情諸般之幻景﹐亦現於前﹐必須穩駕法船﹐牢把舵楫﹐對景忘情﹐一任海底翻波起浪﹐不動不搖。如是用功﹐漸采漸煉﹐扶陽抑陰﹐愈久愈力﹐功夫到日﹐自然精化爲气﹐气化爲神﹐神化爲虛﹐過此三關﹐泥丸風生﹐法相現露﹐而周身九竅之陰气﹐亦皆化矣。三關非工家尾閭﹑夾脊之說﹐乃煉精﹑煉气﹑煉神之三關。煉精化气爲初關﹐煉气化神爲中關﹐煉神化虛爲上關﹐過此三關﹐神合太虛﹐出入無礙﹐是謂透泥丸﹐蓋泥丸宮爲藏神之所也。周身九竅方著幻身上說﹐過三關上泥丸﹐法身成就﹐而幻身百脈九竅﹐陰气化爲陽气﹐亦皆竅竅光明﹐卽百萬四千毫毛﹐亦化爲護法神也。學者不可以辭害意也。

【李解】此章以溫養言。悟元謂過三關﹑透泥丸﹑穿九竅﹐非工家尾閭﹑夾脊之說﹐乃經三煉之後﹐神合其虛﹐出入無礙﹐能使幻身九竅﹐竅竅光明。其說可也﹐但上頭數句﹐若不就溫養時言﹐則入室還丹﹑溫養脫胎﹐盡雜於一詞之中﹐似非仙師逐段指點本意﹐今但以溫養言之。鮮者﹐鮮明也﹐溫養功深﹔日新月盛之象。符火者﹐屯蒙值事﹐朝進陽火﹐暮退陰符也。夫子時陽生﹐進火宜子﹐至於朝則寅時矣﹐不於子而於寅者﹐火生在寅﹐陽气發旺﹐故於此時進火﹔午時陰生也﹐退符宜午﹐至於暮則戌時矣﹐不於午而於戌者﹐火庫居戌﹐陰气主藏﹐故於此時退符。退符所以添汞也﹐進火所以抽鉛也﹐以鉛制汞﹐以汞含鉛﹐鉛日減而汞日增﹐故曰『符火相煎汞與鉛。』臨鑪者﹐以臨外鑪言﹐非入室臨鑪時也。入室煉鉛﹐必用鼎器﹐至於溫養﹐則用鑪而不用鼎也。然鑪有外鑪﹐亦有內鑪﹐紫陽云﹕『內有天然眞火﹐鑪中赫赫長紅』﹐此卽內鑪也﹔又曰﹕『外鑪增減要勤功﹐絕妙無過眞種』﹐此卽外鑪也。臨鑪之際﹐美景現前﹐此不是寶光現前﹐亦不是幻景當前﹐乃內鑪文火﹑外鑪武火也。文武烹煎﹐漸采漸取﹐漸取漸添﹐溫養時有不可間斷功夫﹐全要法船匠手﹐不爲風波所動﹐擾我元功﹐然後法船廣運﹐往來不絕﹐如達摩之載金過海﹐直超彼岸矣﹐故曰『采取全憑度法船﹐匠手髙彊牢把舵﹐一任洪波海底翻』云云。末三句劉注已明﹐玆不復解。

又【劉言】認取眞鉛。【李言】一味眞鉛。

無根樹﹐花正濃﹐認取眞鉛正祖宗。精气神﹐一鼎烹﹐女轉成男老變童。欲向西方擒白虎﹐先往東家伏靑龍。類相同﹐好用功﹐外藥通時內藥通。

悟元注本『濃』作『穠』﹐『擒』作『牽』﹐『方』作『園』﹐皆無異也。

【劉注】穠者﹐穠盛廣多也。花正盛﹐其間卽有美惡偏正相雜﹐須得眞正仙花﹐方可采取而用。眞正仙花爲何花﹖卽眞鉛也。眞鉛卽眞知之眞情﹐乃眞靈之發現﹐以其眞知外陽內陰﹐外黑內白﹐故謂眞鉛﹐又謂水中金﹐又謂水鄕鉛﹐又名月中華﹐其名多端﹐皆象此眞知之一物也。惟此眞知﹐內含先天眞一之始气﹐乃陰陽之本﹐五行之根﹐仙佛之種﹐聖賢之脈﹐爲修道者之正祖宗。認得祖宗﹐取歸我家﹐敬之奉之﹐須臾不離﹐則精气神三者﹐自然聚於一鼎﹐無庸勉彊。蓋以其父歸之﹐其子焉往﹖更加符火烹煉之功﹐𨿽女可以轉男﹐𨿽老可以變童。女轉男者﹐非形體轉男﹐蓋女子純陰﹐修煉成道﹐化陰成陽﹐亦同男子。老變童者﹐非面容變童﹐蓋老者气枯﹐修煉成道﹐返本還元﹐亦如童子。但女轉成男﹑老變爲童之道﹐𨿽是認取眞鉛眞知﹐還要先能煉己。若煉己不熟﹐眞知不來﹐𨿽來而亦不畱﹐故曰『欲向西園牽白虎﹐先往東家伏靑龍』。白虎屬西方金﹐諭眞情也﹔靑龍屬東方木﹐諭眞性也。眞情眞性﹐本來一家﹐何待牽伏﹖因其交於後天﹐眞中雜假﹐眞情變爲假情﹐恩中帶殺﹐如虎出穴﹐奔西傷人﹐不爲我有﹐而反依居他家矣。眞情旣變爲假情﹐於是眞性有昧﹐亦化而爲假性﹐假者用事﹐眞者退位﹐性情不和﹐如龍東虎西﹐兩不見面矣。若欲復眞﹐必先去假﹔若欲牽情﹐必先調性。調性之功﹐乃煉己之功。煉己者﹐煉其气質之性也。气質之性化﹐則眞性自現﹐眞性現則不動不搖﹐而眞情亦露﹐眞情露則假情不起﹐可以牽回白虎﹐與靑龍配合﹐情性相戀矣。白虎卽眞鉛祖宗﹐同出異名﹐以其眞知剛彊不屈﹐故謂白虎﹐以其眞知柔中藏剛﹐故謂眞鉛。牽白虎卽是取眞鉛﹐牽之云者﹐非有彊制﹐乃不牽之牽﹐性定自然情歸﹐特以同類者相從﹐陰陽內外有感應之道也。性主處內屬陰﹐內藥也﹔情主營外屬陽﹐外藥也。陰陽原是一气﹐性情固是同根﹐內藥能通﹐外藥未有不通﹐內外相通﹐性求情而情戀性﹐性情和合﹐眞靈凝結﹐還丹有象矣。純陽翁云﹕『性住气自回﹐气回丹自結。』紫陽翁云﹕『若要修成九轉﹐先須煉已持心。』此皆言還丹先要煉已也。噫﹗眞鉛易取﹐煉己最難﹐煉已之功大矣哉﹗

【李解】濃﹐言情之濃也。鉛乃人之眞鉛﹐眞鉛發現﹐則其情正濃﹐只要認得眞﹐取得來﹐則金丹立就。蓋此眞鉛者﹐黃中正位之體﹐大丹之祖宗也。取來制汞﹐三家相見結嬰兒﹐推而廣之﹐千千百百﹐子子孫孫﹐皆自此眞鉛發脈﹐故以眞鉛爲祖宗。精气神﹐一鼎烹﹐此卽鉛歸汞伏﹐三家相見之後也。但造眞鉛者﹐其先有女轉成男﹑老變爲童之妙訣。原夫離宮之火﹐眞精也﹔坎宮之水﹐眞气也﹔坎離中間﹐又有妙土爲用﹐眞神也﹐一曰眞意。气精交感﹐以神主之﹐則水底金生﹐火中汞降﹐又以神執其平衡﹐調其勝負﹐猛烹極煉﹐則火蒸水沸﹐金亦隨水上騰﹐此卽精气神一鼎烹之力也。及其入於離宮﹐離火爲坎水所滅﹐不飛不走﹐气得神而住﹐精得神而凝﹐鉛汞俱死﹐同歸厚土﹐三姓會合於中宮﹐煉成一个紫金丹﹐此又精气神一鼎烹之妙也。當其先東家之子﹐寄體於西﹐西方之兌﹐正爲少女﹐少女代坤母行事﹐女鼎中現出震男﹐是女轉成男矣。此男號九三郎君﹐其年甚少﹐實是木公道父﹐投身子胎而生者﹐故木公轉號公子﹐是老變爲童矣。這公子騎的白虎﹐出遊西方﹐甚是勇猛﹐時有道人見而問之曰﹕『你這騎虎的童男﹐可是木公所化的麼﹖』童男知道人心有正覺﹐不敢隱瞞﹐答曰﹕『是』。道人遂回頭笑曰﹕『水鄕鉛﹐只一味。崔公之言眞也。』今欲呼回童男﹐須要擒他白虎﹐白虎乃童男隨身元气化的坐騎。你欲往西方擒他白虎﹐必先往東家伏了靑龍。蓋白虎者﹐金情也﹔靑龍者﹐木性也。以木交金﹐則木中火發﹐火轉逼金而回﹔以金並木﹐則金中水騰﹐水轉滅火而住。此四者﹐相異而實相同﹗異類而實相類。旣然同類﹐故好用我玄功﹐使其會在一處﹐由是內迎外合﹐外歸內伏﹐外藥旣通內藥﹐內藥亦通外藥也。此篇只言眞鉛﹐不言眞汞﹐蓋有鉛卽有汞﹐不言汞而汞在其中矣﹐故曰『外藥通時內藥通』。鉛也﹐气也﹐男也﹐童也﹐虎也﹐皆外藥也﹔精也﹐女也﹐老也﹐龍也﹐皆內藥也。至於神﹐則在內外精气之間。

又【劉言】采取火候。【李言】六門火候。

無根樹﹐花正嬌﹐天應星兮地應潮。屠龍劍﹐縛虎絳﹐運轉天罡斡斗杓。煆煉一鑪眞日月﹐掃盡三千六百條。步雲霄﹐任逍遙﹐罪垢凡塵一筆消。

【劉注】眞靈藏於後天﹐爲積習客气掩蔽﹐花最難發﹐間或有時而發﹐一點光輝﹐從虛無中透出﹐如珠如露﹐嫩弱秀麗﹐其象最嬌﹐似開未開﹐渾淪元气﹐在天應星之明而不大﹐在地應土之潮而未濕﹐星明地濕﹐皆陽气初動之象。陽气初動﹐卽眞靈花嫩時也。當其正嬌﹐易於識神借靈生妄﹐性亂情移﹐急須猛烹速煉﹐杜漸防微﹐扶陽抑陰﹐以護命寶。屠龍劍﹐所以防气性﹔縛虎絳﹐所以制妄情。气性不發﹐則眞靈現﹔妄情不起﹐則眞情生。眞性現﹐眞情生﹐是運轉魁罡﹐斡旋斗杓﹐轉殺爲生﹐變刑成徳﹐可以煆煉一鑪眞日月矣。日者﹐陽中有陰之象﹐諭眞性所含之靈知﹐靈知爲雄中之雌﹐眞陰也﹔月者﹐陰中有陽之象﹐諭眞情所含之眞知﹐眞知爲黑中之白﹐眞陽也。煆煉眞陰眞陽﹐兩位大藥﹐歸於一气﹐凝結成丹﹐吞而服之﹐延命卻期。此乃最上一層之妙道﹐非三千六百旁門著空執相事業也。蓋以大道成就﹐步雲霄﹐任逍遙﹐萬般罪垢凡塵﹐皆一筆勾消。彼三千六百旁門﹐皆在臭皮囊上做作﹐適以惹罪垢凡塵﹐焉能消罪垢凡塵哉﹗

【李解】嬌以秀嫩言﹐一陽初萌之時也。天比上﹐地比下﹐陽生之時﹐眉上有點點星光﹐昔人謂爲天應星﹐腹中有浩浩潮气﹐昔人謂爲地應潮﹐藥生朕兆﹐原有如此﹐良不誣也。悟元以天之星輝﹑地之潮濕﹐比陽气初生﹐不大不潤﹐亦是一解。更有以《入藥鏡》爲言者﹐天應星指上鵲橋﹐地應潮指下鵲橋﹐均有妙理。然吾竊聞之﹐應星應潮﹐以應月應時言﹐卽星悟月﹐卽潮悟時﹐此正是大還丹要緊火候。余摘《參同》數語﹐以爲印證。《參同》云﹕『金計十有五﹐水數亦如之。臨鑪定銖兩﹐五分水有餘。二者以爲眞﹐金重如本初。其三遂不入﹐火二與之俱。』此卽應星應潮之正義也。金必十五兩重者﹐金準月數﹐取金精壯盛之意。五千四十八日﹐天眞之气始全﹐十五兩金能生十五分水﹐上半月十五日是也。水數與金數相應﹐卽潮數與星數相應。若金水不足﹐則眞水不生﹐此謂天不應星﹑地不應潮﹐何以定銖兩乎﹖若要應星應潮﹐就以上半月之十五日爲定﹐自朔至望﹐以一日半爲一分﹐兩个一日半﹐三日出庚矣。這才是二分眞水﹐天也應星﹐地也應潮。若至初五﹐則是三分﹐三分不入用﹔若至初八﹐則是五分﹐五分更有餘﹐均非應星應潮也。必以二分之水﹐配以二分之火﹐乃是眞應星﹑眞應潮﹐二者坎水之眞信﹐金初生水﹐剛到二分時候﹐水源至淸﹐有气無質﹐卽白虎首經也。虎正吐气﹐龍卽以二分眞火迎之﹐煉爲丹本。至於生二分水之金﹐又必要等至十五﹐金精始旺﹐水潮乃生﹐所謂二七之期﹐眞鉛始降﹐此是應星應潮也。或者問火何以必須二分﹖曰﹕一時功夫﹐分三符六候﹐止用一符二候之火﹐斯龍虎平勻﹐相吞相。到達時候﹐必要執劍降龍﹐拏絳伏虎﹔運罡斡斗﹐歸於中宮﹐日月交精﹐烹之煉之﹐則正道得矣。我吾山老師還有一講﹐更精密醒露﹐並詳述於此。乾天爲陽﹐星卽天之火精﹐陽中陰也﹔坤地爲陰﹐潮卽地之水气﹐陰中陽也。精爲火父﹐气爲水母﹐乾父與坤母交﹐則離火與坎水生焉﹐故曰『天應星﹐地應潮』。應之云者﹐彼此相與感應之機也。《參同》云﹕『方諸非星月﹐焉能得水漿﹖』可知天光照地﹐應之以星者﹐地气承天﹐卽應之以潮也。仙家以天之星諭人心中之火﹐火卽人之性也﹐性屬龍﹐設有不降﹐則星飛火散。故當執屠龍之劍以降之﹐劍比大慧也﹔以地之潮諭人身中之水﹐水卽人之情也﹐情卽虎﹐沒有不伏﹐則潮浸水流﹐故當持縛虎之絳以伏之﹐絳比大智也。大巧菩拙﹐大智若愚﹐智慧冥冥﹐卽生妙心﹐轉天罡﹐斡斗杓者﹐非妙心不能爲力。天罡﹐北斗也。天罡主生﹐在乎斗杓﹐斗杓指處﹐卽有生气。人身妙心﹐能運天罡之杓﹐則能轉殺爲生矣。斗杓回旋﹐金丹入內﹐金丹入內﹐妙心還我。妙心者﹐不生不滅之眞身﹐與天地合其徳﹐與日月合其明﹐卽人身眞日月也。欲求妙心﹐必從後天中返先天﹐先把外日月交光於外﹐明火候﹐知符刻﹐乃能得之﹔及其歸也﹐又要以內日月交光於內﹐晝夜長明﹐調和養育﹐則煆煉一鑪眞日月矣。是爲金丹大道之妙諦﹐七返九還之重玄﹐掃盡三千六百旁門﹐可以步雲霄﹐任逍遙﹐罪垢凡塵一筆消矣。若不明此大道﹐斷無解脫日子﹐罪垢凡塵日日加增﹐可不悟哉﹗

又【劉旨】逆用气機。【李言】善用盜機。

無根樹﹐花正髙﹐海浪滔天月弄潮。銀河路﹐透九霄﹐槎影橫空泊斗梢。摸著織女支機石﹐踏徧牛郎駕鵲橋。入仙曹﹐膽气豪﹐盜得瑤池王母桃。

悟元注本『泊』作『幹』﹐『盜』作『竊』。

【劉注】先天大道﹐包羅天地﹐運行日月﹐超乎萬有﹐花開甚髙﹐其髙如月在天上﹐光射海底。海浪滔天﹐水不能溺月之光﹐而月反能弄水之潮﹐亦猶人在苦海境遇之中﹐境遇不能傷其眞﹐而反借境遇以煉眞。又如銀河路遠﹐直透九霄﹐人不易渡﹐然有仙槎橫空﹐斡旋斗梢﹐卽能渡之﹐昔張騫乘仙槎渡銀河﹐而見牛女二星相會﹐此可徵也。以理而論﹐世間亦有他槎﹐亦能渡銀河。間仙槎爲何物﹖金丹大道是也。金丹大道﹐在虛空中作世業﹐能以轉乾坤﹐逆陰陽﹐奪造化﹐超凡入聖﹐是亦仙槎也。然仙槎之妙﹐在乎斗梢之運用。斗梢者﹐北斗第七星瑤光是也﹐又名天罡。天罡所指處吉﹐所坐處凶﹐蓋以指處有生气存焉。扭回斗梢剎那之間﹐陰陽相合﹐生機萌芽﹐絕不費力﹐故曰『模著織女支機石﹐踏徧牛郎駕鵲橋』。織女屬陰﹐牛郎屬陽﹐鵲橋爲牛女相會之處﹐摸著機石﹐踏徧鵲橋﹐以陰招陽﹐陽來會陰﹐陰陽相會﹐金丹有象。此種道理﹐盡在波浪裏做出﹐虛空中施爲﹐所以能入仙曹﹐膽气豪﹐竊得瑤碑王母桃也。瑤池在西﹐王母爲老陰﹐卽坤母也。桃者﹐丹也﹐卽震之一陽也。王母桃卽坤中孕震之象﹐丹在西而竊取歸東﹐則爲我家所有而丹還矣。但此還丹之妙﹐其妙在乎陰陽相會﹐陰陽相會之妙﹐尢在乎大海波中﹐逆運气機﹐不動不搖耳。能於大海波中﹐不動不搖﹐眞是有膽气丈夫﹐九霄有何不可上﹖銀河有何不可渡﹖王母蟠桃有何不可竊乎﹖彼世之習靜忘形﹐僅在寂滅中作事者﹐焉知有此﹗

【李解】髙﹐指虛空而言。海浪滔天者﹐卽紫陽翁所謂風浪粗﹑產玄珠之時也。風起浪湧﹐聲震虛空﹐故曰『滔天』﹐而一个玄珠﹐正如團團秋月﹐現於海上﹐故曰『月弄潮』也。逆挽銀河﹐上透九霄﹐仿佛張騫乘槎﹐影橫空際﹐气機於此直達矣。然河槎前行﹐必先有个指引﹐方不使水經濫行﹐不由河道﹐此斗梢之上﹐所以爲泊系之所也。這『泊』字下得最妙﹐人間泊船﹐乃止宿之意﹐仙客河槎﹐則以斗梢爲靠﹐端行直指﹐勢不容泊﹐其言泊斗梢者﹐正以不可泊﹑不得泊﹐就於斗梢泊之。隨斗運轉﹐行中有止﹐殺裏逢生﹐猶之英雄豪傑﹐直儻做事﹐風利不泊﹐乃是大結局﹑大興會之時﹐不泊勝於泊﹐泊猶之不泊。斯其爲泊斗梢也。織女牛郎﹐天上陰陽二星﹐年年七夕相會。織女屬陰﹐機石比汞﹐牛郎屬陽﹐鵲橋乃牛女相逢之處﹐卽金汞會合之方。上言斗梢﹐此言女牛﹐是斗爲女牛之媒也。牛郎欲會織女﹐非斗不能圓成﹐斗轉則牛郎渡河﹐金與汞合矣。呂祖云﹕『進火功夫牛斗危』﹐泥丸云﹕『妙在尾箕斗女牛』﹐同此意也。摸著機石﹐則以汞迎鉛﹐踏徧鵲橋﹐則鉛汞一路﹐從此天緣有分﹐志气能伸﹐可以遇仙曹而膽气豪矣。此何故哉﹖以其盜得瑤池王母桃耳。悟元以瑤池在西﹐王母爲坤母﹐桃卽坤中孕震之象﹐丹在西而竊取歸東﹐以成還丹﹐其注明矣﹐但『竊』字不及『盜』字現成。東方盜桃﹐一也﹔坎卦爲盜﹐二也。東方盜桃﹐恰往西方取金﹔坎卦爲盜﹐恰向水底求鉛。盜之爲義﹐妙也哉﹗

又【劉言】陰陽搏結。【李言】化生玄珠。

無根樹﹐花正雙﹐龍虎登壇戰一場。鉛投汞﹐配陰陽﹐法象玄珠無價償。此是家園眞種子﹐返老還童壽命長。上天堂﹐極樂方﹐免得輪回見閻王。

【劉注】金丹乃陰陽二气相激而成像﹐是花須成雙而後有用也。陰陽者﹐一龍一虎也﹐一鉛一汞也。龍爲眞性﹐汞爲靈知﹐又爲元神﹐俱屬陰﹔虎爲眞情﹐鉛爲眞知﹐又爲元精﹐俱屬陽。龍虎戰者﹐性情持聚也。鉛投汞者﹐精神凝結也。性情摶聚﹐精神凝結﹐陰陽相配﹐一气混合﹐眞靈圓明﹐法身有象﹐圓陀陀﹐光灼灼﹐如一粒玄珠﹐爲無價之寶矣。此寶非外來之物﹐乃我家園之眞種子﹐本來原有﹐因交後天﹐迷失無蹤﹐今得陰陽調和﹐無而復有﹐去而復來。種於家園﹐本立道生﹐生生不息﹐返老還童﹐延壽無窮﹐上於天堂極樂之方﹐可免輪回之苦矣。

【李解】雙者﹐兩弦之气也。兩弦之气合﹐則龍虎登壇﹐相吞相﹐戰卽吞之意。一場大戰﹐龍虎平勻﹐虎戰龍則以鉛投汞﹐龍戰虎則以陰配陽﹐陽鉛與陰汞交﹐斯無價寶生矣。《悟眞》云﹕『虎躍龍騰風浪粗﹐中央正位產玄珠。』玄珠乃先天一气﹐仙佛本原﹐吾家眞種﹐而非外物﹐因爲後天所掩﹐久不現象﹐今在龍虎壇中﹐陰汞陽鉛﹐結爲眞夫婦﹐遂從後天坎離之內﹐返出先天﹐故曰『法象玄珠無價償』。從此家園眞種子﹐得之者返老還童﹐延生益壽﹐上天堂﹐登極樂﹐免得輪回見閻王也。此言龍虎陰陽相戰相配之法﹐須於『花正嬌』一章注內覓其火候可也。

又【劉言】一時還丹。【李言】還丹溫養。

無根樹﹐花正奇﹐月裏栽培片晌時。挐云手﹐步云梯﹐采取先天第一枝。飲酒戴花神气爽﹐笑煞仙翁醉似泥。托心知﹐謹護持﹐惟恐鑪中火候飛。

【劉注】先天眞靈﹐無而能有﹐缺而能圓﹐花甚奇也。然正所以奇者﹐先天爲後天掩蔽﹐杳然無蹤﹐若欲栽培﹐片晌之間卽能回春。回春之妙﹐要采取先天第一枝之花。第一枝是生物之祖气﹐乃生天﹑生地﹑生人之靈根﹐不落於形象﹐不落於空亡﹐含而爲眞空﹐發而爲妙有﹐至中至正﹐至精至粹﹐恍惚杳冥﹐如露如電。不可以有心求﹐不可以無心守﹐有心求之﹐則著於相﹐無心守之﹐則著於空﹐是在乎性定情忘﹐回光返照﹐虛極靜篤﹐不采而采﹐不取而取﹐自然先天眞一之气﹐自虛無中來﹐凝而爲黍米之珠﹐內外光明﹐如戴仙花﹐神气爽暢﹐如飲仙酒。戴花飲酒﹐樂在其中﹐不識不知﹐順帝之則﹐如入於醉鄕矣。當斯時也﹐還丹已結﹐復見娘生面目﹐無用外鑪加減﹐急須內鑪溫養﹐神明默運﹐謹守護持﹐一意不散﹐時防火候差池也。心知者﹐非外心知之人﹐乃內自知之心。火候緩急﹐心自知之﹐心知而不昧心﹐自然火候不差﹐金丹成熟也。

【李解】奇者﹐令人不測也。不惟人不能測﹐卽陰陽亦不能測。若是能測﹐則陰陽不會﹐雜入杳冥﹐何以栽培先天乎﹖月裏栽培者﹐三日出庚﹐藥材新嫩﹐就在這庚方月內﹐栽培金花﹐必以二分火配二分水﹐混沌片時﹐而後有先天第一枝鼎內生出﹐此片晌功夫也。片晌之間﹐先天第一枝果然發現﹐妙心主事﹐卽時逆轉天是﹐回翔去漢﹐此卽挐云之手﹑步云之梯﹐采取先天第一枝也。飲酒者﹐飲此第一仙酒﹐先天化白液矣。戴花者﹐戴此第一仙花﹐先天回陽春矣。花卽是酒﹐酒卽是花﹐飲之戴之﹐酒是良朋花是伴﹐令人神气沖和﹐渾渾如醉﹐故曰『飲酒戴花神气爽﹐笑煞仙翁醉似泥』。心知者﹐同心也﹐卽自己妙心也。謹護持者﹐以妙心看火候也。但護持有數件﹐鑪火有兩端。火候未足﹐則屯蒙抽添以護之﹐須用外鑪加減﹔火候已足﹐則晝夜含光以護之﹐不用外鑪加減。十月數全﹐九年已過﹐則眞人出頂門矣。否則外鑪不該去而急去﹐則火候未足而丹不大﹔外鑪該去而不去﹐則火候太過而丹必傷﹔內鑪不該去而急去﹐則火候未純而丹不靈﹔內鑪該去而不去﹐則火候如愚而丹不出。凡此﹐皆鑪中火候有差池也。是所望於心知﹐精謹護持﹐乃不致有差池耳。飛卽差池之意﹐○與前『花正飛』章同看。

又【劉言】調和陰陽。【李言】得藥還丹。

無根樹﹐花正黃﹐產在中央戊已鄕。東家女﹐西捨郎﹐配合夫妻入洞房。黃婆勸飲醍醐酒﹐每日醺蒸醉一場。這仙方﹐返魂漿﹐起死回生是藥王。

悟元注本『產在』作『色正』。

【劉注】黃者﹐中央戊已之正色。戊爲陽土主動﹐已爲陰土主靜﹐戊己居中相合爲眞信﹐又謂眞意。花色正黃﹐則眞靈入於中央正位矣。然眞靈中正﹐非性情如一不能。東家女﹐木性也﹔西捨郎﹐金情也。一性一情﹐配作夫妻﹐入於洞房宥密之處﹐更得黃婆於中勸飲醍醐﹐調停火候﹐則不和者而必和﹐旣和而長和。醒醐酒非世間之糟汁﹐亦非身內精津血液有形之物﹐乃陰陽交感絪縕中和之气﹐合而爲眞一之精﹐通而爲眞一之水﹐滋味香甜﹐古人謂玉液﹐謂瓊漿﹐謂甘露﹐又謂醍醐﹐總以形容此一點中和之气耳。勸飲者﹐不沖和而必調至於中和。修道至於陰陽沖和﹐常應常靜﹐遠觀其物﹐物無其物﹐近觀其身﹐身無其身﹐內觀其心﹐心無其心﹐不識不知﹐順帝之則﹐日日飲醍醐﹐而入於醉鄕矣。這个醉中趣味﹐是神仙之方﹐是返魂之漿﹐能以起死﹐能以回生﹐乃大藥王也。中央﹑戊已﹑黃婆﹐皆眞信之異名。以陰陽和合言﹐則謂中央﹔以運行陰陽言﹐則謂戊己﹔以調和陰陽言﹐則謂黃婆﹔以動作言﹐則謂眞信﹔以靜定言﹐則謂眞意。故一物而有數名﹐總而言之﹐一眞信而已。識得此信﹐卽於此信上下實落工夫。始而以性求情﹐旣而以情歸性﹐又旣而性情和合﹐又旣而性情渾化﹐結成一个眞靈至寶。始之終之﹐無非此一信成功﹐信之爲用大矣哉﹗歸到實處﹐眞靈中正﹐卽是性情相合﹐性情相合﹐便有个眞信在內﹐眞信現時﹐性情自不相離﹐眞靈自然中正﹐三者相需而仍相因也。

【李解】黃﹐正色也﹐佛家之正覺﹑儒道之正气也。其在釋典﹐則曰黃花﹔其在仙經﹐則曰黃芽。但黃芽有二種﹕一个是初三新藥﹐一个是十五大藥。《悟眞》云﹕『黃芽生處坎離交』﹐此卽初三新藥也。黃芽生處﹐卽當交媾坎離﹐以種第二个黃芽。《悟眞》曰﹕『種得黃芽漸長成』﹐此卽第二个黃芽﹐十五日之大藥也。黃芽長成﹐實因坎離交過媾。夫坎離之交媾者﹐交媾於中央戊己鄕也。中央乃精气成團之處﹐戊己鄕乃動靜調合之所﹐調合成團﹐片晌間從中產出黃芽﹐故曰『產在中央戊己鄕』。這黃芽名字極多﹐以本章言之﹐卽西捨郎也。西捨郎﹐金气也。東家女﹐汞精也。采回金气﹐制伏汞精﹐此金汞返還之道﹐卽配合夫妻入洞房也。旣入洞房﹐又要有黃婆守之﹐黃婆卽上章所言心知也。夫妻兩个﹐恐防不諧﹐則精神意气﹐難入中和之境﹐而丹不成﹐故要有黃婆伏侍﹐勸飲醍醐。醍醐者﹐外資溫養之精﹐內服中和之气也。黃婆乃是知心人﹐鑪中火候自然不差﹐朝暮之間﹐頻頻勸飲﹐每日醺蒸一場﹐眞快樂也。此酒不是凡間酒﹐乃仙方所制之酒﹐名曰返魂漿﹐可以起死﹐可以回生﹐小藥外藥﹐皆不能及﹐是爲藥之王也。此章乃二候求鉛之後﹐四候還丹功夫。求鉛乃外事﹐初三月出庚施功﹐名之曰以水配火﹐以龍就虎﹐以陰會陽﹐以離交坎﹐以性合情﹐以汞投鉛﹐以女嫁男﹐以後天生先天﹐總之是以精合气﹐乃外藥也﹐其功夫在外﹐只用一符二候﹐立爲丹基。還丹﹐乃內事﹐十五月圓時施功﹐名之曰以水滅火﹐水乃天癸之水﹐以虎嫁龍﹐虎乃西方之虎﹐以陽伏陰﹐陽乃含眞之陽﹐以坎塡離﹐坎乃先天之坎﹐以情歸性﹐情乃金情之情﹐以鉛制汞﹐鉛乃眞一之鉛﹐以男配女﹐男乃純乾之男﹐以先天制後天。總之是以眞气合眞精﹐乃內藥也﹐其功夫在內﹐須用二符四候﹐結爲金丹。凡此﹐皆古人所未分晰者﹐吾於此詳陳之﹐庶閱丹經之際﹐了然於二藥之分也。

又【劉言】凝結聖胎。【李言】擒伏火藥。

無根樹﹐花正明﹐月魄天心逼日魂。金烏髓﹐玉兔精﹐二物擒來一處烹。陽火陰符分子午﹐沐浴加臨卯酉門。守黃庭﹐養谷神﹐男子懷胎笑殺人﹗

【劉注】先天眞靈﹐本體光輝﹐通天徹地﹐照破一切﹐花正明也。其所以明者﹐乃陰陽二气和合而成之。人之一己純陰﹐如月之黑暗無光﹐必借他家不死之方﹐而後陽生﹐如月借日光﹐而後得明。月魄逼日魂﹐陰陽相交﹐能以在天心朗耀﹐卽眞知靈知相合﹐眞靈不昧之象。金烏髓者﹐日魂也﹐在人爲雄中之雌﹐卽靈知之眞陰。玉兔精者﹐月魄也﹐在人爲黑中之白﹐卽眞知之眞陽。前云烏肝﹑兔髓﹐此云烏髓﹑兔精﹐大有分別﹐不可同看。蓋烏肝﹑兔髓乃還丹藥物﹐是眞知靈知﹐陰陽未會而方會﹐故云烏之肝﹑兔之髓﹔烏髓﹑兔精乃大丹藥物﹐是眞知能靈﹐靈知能眞﹐陰陽已會而相合﹐故云烏之髓﹑兔之精。未會而方會﹐勉彊之功﹐假中復眞也﹔已會而相合﹐自然之用﹐眞中更眞也。取此兩味眞藥﹐摶於一處﹐烹出陽中之陽﹐卽行子午卯酉火候﹐完全金液大丹。但所謂子午卯酉者﹐非天邊之子午卯酉﹐乃身中之子午卯酉。眞知現卽是子﹐法當用剛進火﹐而鼓眞知出玄﹔靈知來卽是午﹐法當用柔退符﹐而取靈知入牝﹔眞知進於中正卽是卯﹐法當冰浴此中正而不過進﹔靈知退於中正卽是酉﹐法當冰浴此中正而不過退。此符火冰浴之道﹐萬古不易之法。若以天邊子午卯酉按時用功﹐則失之遠矣。符火不差﹐沐浴合時﹐陰陽相應﹐不偏不倚﹐元牝立而谷神卽生於其中矣。黃庭者﹐中央正位﹐卽陰陽相合之中一竅﹐又號爲元牝之門。元陽牝陰﹐陰陽合﹐有此竅﹐陰陽偏﹐無此竅。有此竅卽有谷﹐有谷卽有神﹐無此竅卽無谷﹐無谷卽無神。谷卽黃庭。黃者﹐中色﹔庭者﹐虛也。因其中虛﹐故以黃庭名。虛則靈﹐靈則神﹐是謂谷神。試觀山中﹐兩山壁列﹐中間一谷﹐人呼之則谷應聲﹐此應之聲卽谷神也﹐俗名崖娃娃。人之陰陽會合﹐其中有神﹐亦猶是也。然不到陰陽相合地位﹐無此中﹐無此谷﹐安有神居﹖若果到陰陽相合時﹐便有个中﹐便有个谷﹐而神自生﹐所謂『先天之气自虛無中來』者卽此﹐所謂『眞空而含妙有』者卽此﹐所謂『要得谷神長不死﹐須憑玄牝立根基』者卽此。果陰陽合而爲一气﹐則谷神鎭居黃庭﹐是謂男子懷胎。曰『守黃庭』者﹐守中也。曰『養谷神』者﹐抱一也。守中抱一﹐十月功畢﹐身外有身﹐卽與天地並長久。此等眞實法相﹐系虛空中事業﹐不從色相中做出﹐彼一切在臭皮囊上弄搬運功夫﹐妄想成聖胎者﹐豈知谷神之所以爲谷神乎﹖

【李解】明乃大藥發生﹐虛室生白﹐放大光明﹐大醒大悟大覺時也。這大藥乃鉛中之陽﹐丹中之金﹐先天中先天﹐如月魄之在天心﹐與日魂相逼﹐而成團團輝光﹐非若初三一綫﹐遠在天邊﹐近在蛾眉也。『逼』字下得要緊﹐乃相親相近﹐一處相煎之意。日月合壁﹐日魂盡注於月魄﹐萬里光明﹐天心雪亮。二物擒來一處烹﹐不是擒了金烏﹐又擒玉兔﹐乃是擒金烏以搦玉兔﹐單擒一物歸來﹐卽所以擒二物也。當其擒來之際﹐也有子午卯酉四候投關之火﹐由是而金烏飛入廣寒宮﹐復以金烏之髓﹐調和玉兔之精﹐旣而使玉兔之精﹐盡化爲金烏之髓﹐這才是月魄逼日魂﹐善於一處烹者。斯時也﹐陽魂圓滿﹐陰魄無形﹐二物變爲一物﹐一物中有二物﹐陰盡陽全﹐光明大放﹐故稱爲鉛中之陽﹐丹中之金﹐先天中先天﹐到此地位﹐乃爲金液大藥﹐亦按子午卯酉行四候服食之功﹐此方是九轉大還丹也。何時爲子﹖陽生爲子﹐故當進陽火。何處爲午﹖陰降爲午﹐故當退陰符。沐浴者﹐調停自然﹐不急不緩﹐此等功夫﹐當加於陽火臨卯﹑陰符臨酉之門﹐則陽不過剛﹑陰不過柔﹐剛柔得中﹐出入合度也。昔陶存存先生闡明《參同契》行火祕訣﹐而錄其師《火候歌》於注中﹐余深佩服﹐今亦附書於此﹐以爲印證。歌云﹕『憶我仙翁道法﹐總是吾家那著。原無子午抽添﹐豈有兔雞刑徳。問吾子在何時﹐答曰藥生時節。問吾午在何時﹐不過藥朝金闕。卯時的在何時﹐紅孩火雲洞列。若無救苦觀音﹐大藥必然迸裂。此卽沐浴時辰﹐過此黃河舟楫。再問何爲酉門﹐卽是任同督合。此時若沒黃裳﹐藥物如何元吉。過此卽爲戌庫﹐請向庫中消息。此是一貫心傳﹐至道不煩他覓。』夫藥臨卯門﹐必用觀音之靜者﹐觀音之靜﹐管攝嚴密﹐不使紅孩逞勢﹐則甘露發生﹐至於酉門﹐則以黃裳裹之﹐不使元珠傾瀉﹐則白液乃凝﹐此沐浴之妙用也。黃庭者﹐中央也。谷神者﹐虛靈也。守中央而養虛靈﹐則法身呈象﹐一个男子﹐宛如女子懷胎﹐笑煞人亦愛煞人也。

又【劉言】眞空法相。【李言】圓通自在。

無根樹﹐花正紅﹐摘盡紅花一樹空。空卽色﹐色卽空﹐識破眞空在色中。了了眞空色相滅﹐法相長存不落空。號圓通﹐稱大雄﹐九祖超升上九重。

悟元注本『金花』作『紅花』﹐較好﹐故從之。『滅』作『法』字﹐錯。

【劉注】金丹大道﹐以無聲無臭﹐超出萬象爲歸著﹐何嘗花有紅色乎﹖若稍有色﹐後天气質猶未化盡﹐大道不成。古仙云﹕『一毫陰气不盡不仙』。蓋有一毫陰气不盡﹐卽有一毫陽气不全﹐眞靈猶有損壞之時﹐算不得九還七返金液大丹之道。修道者須要摘盡紅花﹐消滅無始劫以來客气塵根﹐歸於萬有皆空﹐還於父母未生以前無聲天臭面目而後已。然空之云者﹐非同土木無心寂滅之謂﹐有借假全眞﹐以眞化假之道﹐故曰『空卽色﹐色卽空﹐識破眞空在色中』。蓋一味無心﹐則著於空﹔若稍有心﹐則著於色。曰『空卽色』者﹐是不空也﹔曰『色卽空』者﹐是不色也。不空不色﹐卽空卽色﹐是眞空存於色中矣。曰『了了眞空無色相﹐法相常存不落空』者﹐眞空一了百當﹐原無色相﹐旣無色相﹐卽有法相﹐旣有法相﹐必不落空。因其是眞空﹐所以有法相﹐因其有法相﹐所以無色相﹐無色相﹐有法相﹐所以空之眞而眞於空也。修道至於眞空而有法相﹐法相而存眞空﹐一靈妙有﹐法界圓通﹐成金剛不壞之軀﹐水火不能侵﹐刀兵不能加﹐虎兕不能傷﹐稱爲大英雄。不但身列仙班﹐卽九祖亦皆超升天堂﹐同爲神矣。昔釋迦牟尼佛修丈六金身﹐法相居於大雄寶殿者﹐卽此道也。

【李解】紅乃大藥法象。仙師『道情歌』與『無根樹』皆要緊之作﹐卽彼可以見此也。『道情歌』云﹕『萬般最象皆非類﹐一顆紅光是至眞』。紅光發現﹐其花正紅﹐紅花到手﹐眞藥已得﹐除此紅花﹐無藥可采。溫養事畢﹐鑪鼎全丟﹐一切花花樹樹﹐皆不講也﹐故曰『摘盡紅花一樹空』。花旣空矣﹐我道得矣﹐我道旣得﹐空不空矣。空旣不空﹐空卽是色﹐色非有色﹐色卽是空。識透眞空不空﹐眞空卽在色中﹐此色非色相之色﹐乃法相之色。了當眞空﹐則色相全滅﹐色相全滅﹐則法相長存﹐法相長存﹐卽是眞空不空。圓通者﹐功行圓滿﹐萬法皆通﹐眞空之體用備矣。旣號圓通﹐必稱大雄﹐旣稱大雄﹐必做神仙宗伯﹐安得不九祖超升﹐同上九重哉﹗

又【劉言】返歸虛無。【李言】證位三淸。

無根樹﹐花正無﹐無相無形難畫圖。無名姓﹐卻聽呼﹐擒入中間造化鑪。運起周天三昧火﹐煆煉眞空返太無。謁仙都﹐受天符﹐才是男兒大丈夫。

悟元本『中間』二字作『三田』﹐然悟元仍作中間妙竅解。

【劉注】先天眞靈之寶﹐體本虛空﹐一气混成﹐有何花乎﹖旣無其花﹐無形無象﹐難畫難圖矣。難畫難圖﹐畫且不可﹐圖且不可﹐尙有何名何姓﹖然𨿽無名無姓﹐卻又至虛至靈﹐寂然不動﹐感而遂通﹐如呼谷傳聲﹐眞空中藏妙有也。有此感而遂通之妙﹐卽於此通處下手﹐擒入於三田造化鑪中﹐用三昧眞火煆煉成眞﹐自眞空而可返於太虛。道返太虛﹐則空無所空﹐一眞而已﹐別無他物也。三田非工家气海﹑絳宮﹑泥丸之說﹐乃精气神三丹聚會之丹田﹐謂元牝之門﹐又名元關竅﹐又名中黃庭﹐又名造化鑪﹐又名太乙壇﹐又名戊已門﹐總而言之曰虛無竅。先天眞靈之寶﹐統精气神之三物﹐眞靈旣復﹐三物皆復﹐自造自化﹐絪縕沖和﹐結爲一塊﹐始而自無以造有﹐旣而自有以化無﹐煆煉眞空﹐卽是化無之妙﹐自有化無﹐形神俱妙﹐與太虛同體﹐功行圓滿﹐謁仙都而受天符﹐爲十極大羅眞人﹐大丈夫之能事畢矣。

贊曰﹕

吐老﹑莊之祕密﹐續鍾﹑呂之心傳。揭示先天妙理﹐劈開曲徑虛懸。鼎鑪邪正分判﹐藥物眞假顯然。空色混爲一气﹐剛柔匹配兩弦。咦﹗丹法始終皆泄盡﹐火符進退俱寫全。二十四詞長生訣﹐知者便成不死仙。

【李解】『無』字承上章『空』字之意﹐進一層言﹐以作二十四首結局。煉丹至於空﹐已盡善矣﹐然有眞空之念﹐則卽有法相之念﹐空猶不及無也。老君曰﹕『觀空亦空﹐空無所空﹐所空旣無﹐無無亦無﹐湛然常寂。』這才是大超脫﹑大解悟﹑大淸淨﹑大圓覺﹐何也﹖湛然之妙有而若空﹐空而且無﹐不可以形相求﹐不可以畫圖寫﹐因其無形無相﹐所以難畫難圖﹐只恁其湛然而已。前此采取先天﹐尙有金姓名精者﹐黃姓名芽者﹐白姓名元者﹐今此湛然之眞﹐卻無名姓﹐𨿽無名姓﹐卻聽招呼﹐空谷傳聲﹐聲聲相應。問焉以言﹐受命如向﹐天下之至精也﹔寂然不動﹐感而遂通﹐天下之至神也。此何故哉﹖以其湛然之眞﹐藏在無中耳。聖賢仙佛之理﹐深達造化﹐無中藏有﹐到此地位﹐詭怪神奇﹐如冷啟敬﹑張景華﹑周顚仙之流是也。我三丰先生﹐以道爲體﹐又必以無擒無﹐入於中間虛無之境﹐大造大化﹐鑪中運起周天三昧眞火﹐煆之煉之﹐務使虛空法身﹐返於太無。太無者﹐聖眞之境﹐玉淸混洞太無﹑上淸赤混太無天是也。煉成仙道﹐只受太淸官秩﹐能返太無﹐則先朝道徳﹐次朝玉宸﹐次朝元始﹐證果三淸也。返之云者﹐天下愚夫愚婦﹐皆是三淸中人﹐只因宿念有差﹐一劫低一劫﹐仍做愚夫愚婦﹐不能復返聖眞之境﹐倘其回心向善﹐訪道尋師﹐由築基煉已﹐七返九還﹐煉至於空﹐復至於無﹐由無而返於太無﹐仍然是三淸客也。但煆煉眞空﹐必用周天三昧之火。周天者﹐非河車之謂﹐乃在天而動﹐空際盤施﹐深造密化﹐道法自然也。三昧者﹐非陽火之謂﹐乃天一地二﹐合而爲三﹐我於天地之中﹐立鼎安鑪﹐神冥气漠﹐此以仙煉仙之火﹐天元神丹也。功成行滿﹐上朝三天﹐謁仙都﹐受天符﹐或封眞君﹐或封帝君﹐或封天尊﹐或命作五嶽﹑名山﹑洞天福地師相選仙等職﹐這才是眞正男兒﹐極大丈夫﹐神乎至矣﹗

贊曰﹕

灑彌天之花雨﹐布滿地之黃金。手敲魚鼓簡板﹐口歌上洞仙音。四洲齊度﹐萬古道情。呵呵﹗悟元處處語眞靈﹐先把吾家主意存。山人照本宣眞訣﹐度世宏開不二門。

張三丰祖師無根樹詞批注道情共二十四首全卷終

