全陽子《玄牝之門賦》注釋

江蘇春申江左道一子印權注釋

賦曰﹕一竅玄牝。大丹本根。是乃虛無之谷。互爲出入之門。

﹝注釋﹞權注﹕一竅玄牝者。言此竅在玄牝之中也。玄牝合此一竅。同開同闔。方可謂之門。然門渾於竅。若不同開同闔。則非門非竅矣。玄牝者。乃陰陽二物。玄爲陽。內有陰精之生。牝爲陰。內有陽气之產也。倘玄牝無門。精气由何出入。然玄有玄之門。牝有牝之戶。惟須同開同闔。方有造化之功成。若各自開闔。則非爲門矣。故曰。互爲出入之門也。互字之意。請爲味之。言同開同闔者。卽參同契所謂。眞人潛深淵。浮游守規中。旋曲以視聽。開闔皆合同之義也。此門若得開闔咸同。則煉丹有望。旣得其本根矣。故曰大丹本根於此也。夫大丹二字。大系一人相並﹐乃言人若得一。可成其大。丹字日頭月腳。中間一畫。系日月合一之謂也。其內一點。爲精气渾合。以像一粒金丹也。言虛無之谷者。此門在虛無之中。如谷字之形也。虛無二字。前旣反復論明。不再贅述。谷字。乃二人合口。此口又在二人之下﹐學者當明此意。夫谷者。空空洞洞。虛而能應。此應者。神也。老氏稱爲谷神。紫陽祖曰。要得谷神長不死。須憑玄牝立根基。又曰。玄牝之門世罕知。學者未遇明師指點。此門終難捉摸。故曰罕知。其實如谷中之回聲。呼之則應﹐尋之不可得也。

設鼎器之尊卑。截然對立。渾機關之開辟。妙矣難言。

﹝注釋﹞言尊卑者。乃男女之諭。易曰。天尊地卑。乾坤定矣。對立者。陰陽相對而立也。闔辟者﹐門之消息也﹐鼎鑪者﹐陰陽之具也。其詳細。述明於中集。闔辟。卽開閉之意。其妙。則難於言矣。

原夫神仙立修煉之根基。元气常周流於上下。

﹝注釋﹞言求仙者。當以煉已築基爲其根本。又人之元气。當於逐日逐時。周流乎人身之上下。有一定之方位也。

鉛鑪汞鼎。自此而建。

﹝注釋﹞鉛汞者。精气也。鑪鼎同時建立。卽爲入手鑄煉之初步也。

玉闕金關。識之者寡。

﹝注釋﹞言玄門牝戶。少有人識。有如凡人之視玉闕金關。而不知在於何所也。

大哉玄牝。不可得而名焉。通乎陰陽。是以謂之門也。

﹝注釋﹞言玄牝。能通陰陽。大哉此門。人毋得而名焉。以其能通陰陽。爲萬物之造化。成人成仙。無不由此而成也。

是曰鼎鑪。中藏鉛汞。

﹝注釋﹞鼎鑪鉛汞。巳散見本集。

東接扶桑之國。

﹝注釋﹞東爲靑也﹑木也﹑龍也。接乃交接也。扶桑國。爲日出之處也。

西通太華之巓。

﹝注釋﹞西爲白也。金也。虎也。通乃往來也。太華巓。爲月升之所也。

據二土之妙。要合二土。

﹝注釋﹞二土。戊土己也。戊土納於坎。己土納於離也。要合二土者。坎離相交。二土合圭也。

界兩弦之間。平分兩弦。

﹝注釋﹞言其門之各半。左右兩扇。以此月之上下弦也。上下弦者。如初八與二十三夜之月也。合則以成其門。如日月之圓滿也。能同開同闔。則可知弦之用矣。弦者。弓之形也。兩弦者。言兩弓之弦對合。如日月之圓。以諭門之兩扇相關也。平分者。門之開闔。不前不後也。紫陽祖曰。前弦之後後弦前。藥味平平气象全。采得歸來鑪裏煆。煆成溫養自烹煎。此言其門之開闔咸同。方能以得其藥。苟若稍有參差。則其門不平﹐气象不全。藥味難得也。

大以無外。小以無內。下焉曰牝。上焉曰玄。

﹝注釋﹞大小外內者。言藥之炁也。然藥有大小內外之稱﹐其詳於中集論之。

朱砂鼎。偃月鑪。一機密運。復命關。歸根竅。眾妙兼全。

﹝注釋﹞朱砂者。離中之汞也。偃月者。坎中之鉛也。關竅者。乃玄關妙竅也。紫陽祖曰。偃月鑪中玉蕊生。朱砂鼎內水銀平。只因火力調和後。種得黃芽漸長成。但得眾妙兼全。方可一機密運於要好妙矣。

是門也。陽開陰合。開合無窮。日往月來。往來不已。上曰天關。中納幹甲。下曰地戶。內藏坤癸。無邊無旁。非有形也。一闔一辟。是謂門矣。髙卑配合。大矣哉。全矣哉。來去周遊。出乎此﹐入乎此。

﹝注釋﹞天關幹甲者。玄也。地戶坤癸者。牝也。無邊無旁。非有形也者。言其門也。髙卑配合者。坎離相交。卽此門之天然配合也。出乎此。入乎此者。仙佛與凡人。皆由此門而出入也。

請言夫此竅。人所同有。非門謂門。世所鮮知。

﹝注釋﹞人所同有者。乃男女同則方有此門。非單獨之所能有也。非門謂門者。因其無形無蹤。非眞有之門也。定要陰陽相配於不知不覺中。方見其象。故曰。非个人所得而成此門也。是以世人所鮮知者矣。然世人只知開出。而不知關入。況又不知其同開同闔之用哉。

蓋天地常交合於往往來來之際。而神气每渾融於綿綿續續之時。

﹝注釋﹞言天地常交者。卽易曰。男女媾精也。往往來來之際者。世人交接時。不知小往大來﹑開闔之消息也。神气渾融於綿綿續續之時者。其門將開將闔之時。渾身融融和和。而不知其所以然之開闔也。

今此鑿破鴻蒙之穴。築成眞一之基。

﹝注釋﹞鑿破鴻蒙之穴者。玄牝之門通也。築成眞一之基者。若能依時。采得坎中先天眞一之炁。則基可成。而爲地仙之果也。基字。其土合成。其土。卽坎中所納之戊土也。言此基之根於坎也。

以諸辰而論。下牝居子。合八卦而觀。上玄屬離。門焉而是分也。竅則渾而一之。所以紫陽。備述罕知之語。不然老氏。曷陳同出之詞。

﹝注釋﹞下牝居子者。陰也。坎也。水也。內有眞陽之气。上玄屬離者。陽也。午也。火也。內有眞陰之精。門焉而是分者。南北左右。上下之分也。竅則渾而一之者。開闔相同。合而爲一。方能稱爲竅也﹑門也。同出者。乃一陰一陽。都由先天一炁所化。分之爲二。合之則一也。所以道祖謂。同出而異名也。紫陽祖曰。異名同出少人知。兩者玄玄是要機是也。

嘗謂冥冥牝戶。深居滄海之間。巍巍玄關。遠在昆侖之上。

﹝注釋﹞牝戶者。乃陰中之陽門也。玄關者。卽陽中之陰戶也。滄海者。深不可測。昆昆者。髙不可達也。

一陰一陽。黑白可辧。非色非空。丹靑難狀。

﹝注釋﹞上兩句。謂精气之可察也。下兩句。謂其門之狀。非筆墨可能形容也。此卽呂祖謂。若要紙上尋文義。筆尖醮幹洞庭湖。此言非仙經內無眞訣之解。實言其門之難描也。不然。泥丸祖不云。若未逢師且看書。書中有訣好修持。蓋丹經內眞訣。頗有披露。柰學者識淺。不能自悟耳。

四正於此布。勾般乎子午卯酉。兩曜於此運﹐攢簇晦弦朔望。微哉。妙哉。玄牝二字。采之﹐煉之﹐工夫片餉。是則下藏白虎。爲發火之樞機。上有靑龍﹐起騰雲之風浪。

﹝注釋﹞言四正者﹐坎離震兌也。子午卯酉者﹐北南東西也。兩曜者﹐日月也。晦者。日月合壁之日也。弦者。兩弦相合也。朔者。月之第一日也。此指生藥之第一个正子時也。其詳載於中集。望者。日月對照之日也。工夫片晌者﹐言其門之開闔。一霎卽過也。下藏白虎者。牝也。發火者。陽气之動也。上有靑龍者。玄也。騰雲者。陰精之來也。言樞機與風浪者。指龍虎之勢難制也。

噫。旁門小法。惑眾非一。專門名家。以賢自居。

﹝注釋﹞言旁門小法。乃嘆學者。𨿽知陰陽。而不明玄牝開闔之理。仍屬旁門。非獨言邪術謂之旁門。卽不明玄牝開闔之法。精气未免由旁門走失。亦非大道。是謂外道也。言外道者。不識正門之路。罔談修眞者矣。丹書曰。三千六百旁門。九十六種外道。此言與大道。或有相近。然毫釐幹裏。殊感不結丹之嘆也已。夫此門此法。惟道祖一脈所傳者。方可明白。參同契言開闔皆合同之法也。其法之用。非腳踏實地。決難明了。因此法從古祖仙。不明著於書。但每於丹經。略言大旨。稍露機密耳。能知開闔之用。卽是道祖相傳之嫡派。未有不丹成升舉者。今之旁門外道。初學者尙未了然。況至道乎。言小法者。不得其大也。惟見小效。略知卻病之能。以爲道盡於是矣。無庸徧訪髙明之指導。安有成眞之期望者也。是以紫陽祖。有井蛙應謂無龍窟。籬雀爭知有鳳巢之譏耳。

弗講明於理學。安能契合於仙書。

﹝注釋﹞此指不明玄理。博覽仙經丹籍。猶盲人騎瞎馬。何可走入正規。以求明師之指點哉。

以陰陽名玄牝。空費存想。以口鼻爲玄牝。徒勞吸噓

﹝注釋﹞口鼻。乃後天呼吸出入之門。何來眞汞眞鉛。罔識陰陽之理。豈能生仙佛乎。悟眞篇云。玄牝之門世罕知。休將口鼻妄施爲。洵然。

倘棄邪歸正。獲知蹊徑之眞也。則探微入妙。豈在門墻之外歟。

﹝注釋﹞言勸旁門之徒。早早去邪就正。則不難獲眞途妙理。而探微入妙。自得名師指點。立雪程門。豈不能感動上蒼。默使明師之指導歟。

蓋思夫一气孔神。曷是收藏之根底。元和內運。熟爲交接之權輿。

﹝注釋﹞孔神。卽谷神也。老子云。谷神不死。是爲玄牝。交接者合其開闔之時也。神气和合。全憑此門。爲司權輿以運乎內也。

抑之評之。虎白龍靑。奚云黑虎赤龍。玄上牝下。何爲左玄右牝。當知木火爲侶。木於火內以停蓄。金水同宮。金在水中而潛隱。

﹝注釋﹞虎白者。兌也。龍靑者。震也。黑虎者。水中之金。坎中之气也。赤龍者。火中之木。離中之精也。上下左右者﹐乃上天下地也﹐而左男右女也。木火爲侶者。木三火二﹐合爲離也。玄也。金水同宮者。金四水一。以配坎也。牝也。此卽紫陽祖所謂。東三南二同成五。北一西方四共之之義也。

此所謂玄之又玄。妙之又妙者。其造化講之而無盡。

﹝注釋﹞言玄之又玄。妙之又妙者。乃玄中有玄門。而妙中有妙竅也。又謂後天之先天。先天之先天也。須知玄玄妙妙之用者。方可入聖超凡。夫玄玄妙妙者。先後之工法不同。故曰其造化講之而無窮。玄牝之門。可謂大矣哉。微矣哉。精研大道。則入手之門。能不深入其門。而探其微妙者歟。

此賦。已略注心得。使閱者。可悟其言外之意。則入道有門矣。脈望曰。玄牝。乃人身體具。未分之太極也。中有陰陽。故曰玄牝。神气於此歸根。日月於此合璧。人能憑此立根基。則谷神不死矣。夫谷神者。先天空虛靈應之稱。卽吾人元性是也。又曰。玄牝之門。乃出入往來之所。陰陽交會之地。修丹之根蒂。眞精歸復之舍。金丹化生之處。藥物藏於其中。契謂。此兩孔穴法。金气亦相須。大修行人。於一穴二分中。知追攝之法。則兩穴皆通。不知追攝之法。則兩穴皆閉。金丹所重者金气。欲得此金气。當先明追攝之法。方成造化也。上陽子曰。外道者。只知玄牝一物。亦名谷神。亦名神器。亦名玄關。亦名玄牝之門。亦名眾妙之門。亦名有無妙竅。凡此數者。猶聾人而聽管龠也。殊不知玄牝。乃是二物。若無二物。安能有萬物之生哉。

﹝注釋﹞權謂。玄牝不難知也。惟其門之難知。玄牝乃雌雄也。玄者雄也﹐內藏眞陰。其卦屬離。以配南方午位。幹納己土。仙經謂煉己者。煉此己土也。己土之气。是名陰精。又名眞汞者是也。牝者。雌也。內有眞陽。其卦屬坎。以配北方子位。幹納戊土。仙經內言采藥者。采此戊土之气也。戊土之气。是名陽精。又名眞鉛者是也。夫戊已二土之气合。不曰气。而曰炁矣。采得此炁。可謂刀圭﹐言刀圭者﹐非戊己二土相合﹐爲之刀圭也。刀者﹐屬金。卽兌也﹐妙也。此刀圭之二土﹐均由妙生﹐乃後天之先天。與先天之先天。合成之刀圭也。故有妙之又妙之稱。非一妙可成之刀圭也。然坎離中之戊已二土合之。只能稱之爲圭也。言後先天與先先天者。卽呂祖所謂。兩重天地是也。蓋兩重天地。四个陰陽。學者會得。庶幾近矣﹐脈望謂玄牝乃人身體具未分之太極。學者將體具二字。作何解說﹐言未分之太極者。陰陽各半也。中有陰陽者。其中再有半陰半陽也。玄爲半陽半陰。牝爲半陰半陽。因其各半。故須配合﹐合則陰陽始全。方可謂之道也。不合則不成太極。而亦無門之可稱。此門之義﹐平叔備述罕知。然權亦難言。今述其大略。請學者究之。或可得其微蘊矣。有開有關。所以謂門。若無開關。安得稱門。能知開關。便得門之徑矣。門卽玄關。欲開閉隨意。非煉熟谷神不可。谷神乃靈應之稱。此神在恍惚杳冥之中也。言玄關者。實無形迹可覓。惟有心會神知而已。仙經謂。得到玄關一竅。可以長生不老者。此指能開能閉。爲之得到。不會開閉。欲期長生。不亦凝乎。此關之開闔。在乎恍惚杳冥之際也。所謂恍惚杳冥者。乃指玄關之闔辟。門之消息也。今以玉皇心印妙經內恍恍惚惚。杳杳冥冥。存無守有。頃刻而成。回風混合。百日功靈。六句。證明玄關開闔之消息。與精气往來。其門徑之用法。詳注於後。上二句。卽道祖謂。恍恍惚惚。其中有物。杳杳冥冥。其中有精。言物者。指玄關發動。一恍一惚也。此動乃谷神之通關。卽精气之往來。故曰。其中有精。此精不分陰陽者。乃是眞精也。言眞精者。由杳冥中而來。可爲自身之先天也。中二句。言眞精之中。爲修行人之要訣也。所謂存無守有者。乃常存離中無精之念。如貓捕鼠。而守坎中所有之气動。其气一動。卽以吾之眞汞。迎取彼之眞鉛。入我玄關之內。頃刻而成者。功夫片餉也。下二句。乃言煉之百日。此關可開。能開通者。方稱功靈。此百日非築基之謂也。言回風混合大矣。回卽轉也。風乃炁之動也。混合者。精與气。合而爲一也。所謂回風者。乃回中之風。又謂風動於回之內也。學者欲明此義。以回合二字推之。便知精气之混合。風動於回中之路矣。

純陽呂祖。旣姓雙口。又曰回道人。亦按回風。從套口內生出之義。號洞賓者。乃洞中之賓客也。此賓字。卽紫陽祖所謂饒他爲主我爲賓之義也。字巖者。按上藥三品之意。三品者。卽九口也。此九字。卽仙書內謂之九轉還丹便成仙是也。所謂便之一字。乃人身之體具。佛言方便門是也。若非此便字。則不能行九還之功夫。以合三品之用。而成純陽之仙焉。古聖造字。均寓深意。學者切勿忽諸。試以合字推之。一在人口之中。口居人一之下。請爲味之。方知造字之妙矣。金剛經曰。一合相者。卽是不可說。但凡夫之人。貪著其事。試想爲何不可說。斯是何事。凡夫皆要貪著。學者可以心會矣。言一合者。乃精气混合爲一也。相者二字。卽玄關之代名。指回中之風而言也。此相無形無象。故曰不可說。否則無論何事。終能勉彊說之。但凡夫之人。貪著其事。仙佛亦不免有此事。而無貪著之心也。人若無貪著之心。則百日定可功靈。而得回風混合之效矣。言百日者。此百日中。功無間斷。始可功靈。以開其關也。欲通此關。非以靈字詳推。不得神妙。靈字雨頭巫腳。卽雲雨巫山之意。其中三口。卽一品之謂。巫字。卽二人同工。混合陰陽。方見靈通之效也。然非得回風混合之功。不爲靈也。夫靈字之用大矣。古云。佛在靈山莫遠求。靈山只在汝心頭。人人有个靈山塔。便向靈山塔下修。言人人者。斷非一人所爲。凡不論男女。皆可進修。人𨿽有男女之分。而陰陽則各得其半。故心印妙經云。人各有精。以其人各有精。故男女各具半陰半陽之精也。能合一。則可聖可凡。不合一。則仙道人道。都不能成也。欲成仙道者。須明心印經內。精合其神。神合其炁。炁合體眞之義。言精合神合炁合者。乃男女各具精神气三寶合之。方得而成眞也。此眞乃先天眞一之眞。得到此眞。其體方稱眞人。可以體合虛無也。若不得到此眞。終難成道。故心印經又曰。不得其眞。皆是彊名。此彊名二字。非太上曰。彊名曰道之謂也。乃指旁門小法。不知修眞之輩而言也。夫修眞者之要。在於扶陽。陽純則仙。陽盡則鬼。仙鬼兩途。皆由自爲。所謂仙鬼者。因人有半陰半陽之具也。仙爲陽。鬼爲陰也。請看人字二筆。左筆輕者。陽也。右筆重者。陰也。故曰。人有鬼仙兩途之稱也。然煉陽之法。要在開闔之門。此門關系甚大。學者倘未得完全眞訣。切弗冒險行之。因有生死之屬。仙書曰。生我之門死我戶。幾个惺惺幾个悟。夜來鐵漢自思量。長生不死由人做。言生我死我者。皆自此門。故曰。生死之屬也。若要長生不死。終不能脫離此門。所重者。自思量三字。學者當細心究之。因旁門外道者多。故不可不究也。呂祖曰。玄篇種種說陰陽。二字名爲萬法王。又曰天生一物變三才。交感陰陽結聖胎。此言𨿽知陰陽二字。須明交感之法。方可結成聖胎。而爲仙也。所謂一物者。卽先天眞一之炁。三才者。均由一炁所化。此炁一動。變成形質。一分而爲天地。再分則有人與萬物。然人爲萬物之靈。故並列於天地三才之中。夫天地與人。各具一太極。天地合爲一太極。男女合爲一太極也。太極者。陰中有陽。陽中有陰也。因有太極陽陰之分。故有交感之謂也。仙經曰。玄黃若也無交感。爭得陽從坎下飛。玄黃者天玄地黃也。先賢云。天無地。不爲天。地無天。不爲地。男女未嫁娶。不爲成人。若不交感。則孤陰寡陽。均不成太極也。是以要交感陰陽。方可結成聖胎也。交感陰陽者。卽陰精與陽气。合一之謂也。若不交感。難期大道。全陽子曰。旁門小法。惑眾非一。專門名家。以賢自居。弗講明於理學。安能契合於仙書。然此書之撰。實以啟發學者爲急務。非敢自詡也。況列舉仙佛經典。皆有所本。人人可得而稽考。質諸神明。當無愧焉。倘有同玄髙明。尙乞指正而明教之。大道無私。當如日月以明焉。

