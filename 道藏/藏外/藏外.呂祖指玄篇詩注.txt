

呂祖指玄篇詩注

白玉蟾注

呂祖自序

余精儒業﹐應試﹐路逢正陽仙翁﹐憫巖﹐指修大道﹐遂棄功名。始生疑惑﹐後蒙指出﹐余方省悟。再訪聖師﹐登山涉水﹐遊至終南﹐稽首訊問根由。不責前愆﹐授余《太上無量度人妙經》﹐及《丹房祕訣》﹐反復丁寧告誡﹐命余珍藏﹐密修大道﹐采煉還丹﹐以逃生死﹐入希夷門﹐遊長生境。余旣得聞﹐喜而敬之﹐叩頭謝恩﹐別聖師﹐雲遊塵境﹐誓度百人成道﹐皈奉眞風。不料世之迷徒﹐只知惡死﹐不肯求生﹔不悟玄機﹐殊昧妙理﹐反生謗毀。或有執著而懷邪妄者﹐或服金石艸者﹐種種癡愚﹐入於迷境﹐及至老死﹐猶不知悔﹐深可惜也。吾固憐之﹐無能拔濟﹐特作《指玄篇》一冊﹐畱於靑城石室之中﹐稽首告天﹐拂袖而去。倘後之君子﹐得遇此書﹐乃三生有緣。收吾祕訣﹐務必嚴整衣冠﹐具香火燈水﹐於靜夜面朝北斗﹐致謝髙眞﹔日逐虔誠﹐感格仙聖。自有明師剖決簡奧細微﹑水火進退﹑藥物斤兩﹐明後﹐下手隱身﹑鍛煉龍虎大丹﹐脫胎入口﹐接命延年。驅魔剪怪﹐修得三千行滿﹐倏詔飛升﹐逍遙物外﹐與天齊年﹐與吾無異也。是爲序。

指玄三燦上篇

其一﹕嘆世凡夫不悟空﹐迷花戀酒送英雄。春宵漏永歡娛促﹐歲月長時死限攻。弄巧常如貓捕鼠﹐光陰猶似箭離弓。不知使得精神盡﹐願把身屍葬土中。

玉蟾曰﹕純陽仙師慈悲﹐大開接引。故嘆世人險曲迷昧﹐自喪其身。後覽書者﹐當見仙翁之言﹐的無虛也。正好回頭悟道﹐切莫錯過光陰。非大慈悲﹐誰肯苦口勸人﹖

其二﹕昔年我亦赴科場﹐偶遇仙師古道旁。一陣香風飄羽袖﹐千條云帶繞霓裳。開言句句談玄理﹐勸世聲聲唱洞章。我貴我榮都不羨﹐重重再教煉黃房。

玉蟾曰﹕此詩自嘆遇鐘離老祖﹐講道勸化之意也。羽袖云裳﹐乃仙家所穿之服﹔玄理洞章﹐乃仙家所修之業。黃房者﹐非世之黃房﹐乃中央屬土﹐黃帝所居之位也。

其三﹕玄篇種種說陰陽﹐二字名爲萬法王。一粒粟中藏世界﹐半升鐺裏煮山江。靑龍駕火遊蓮室﹐白虎興波出洞房。此个功夫眞是巧﹐得來平步上天堂。

玉蟾曰﹕陰陽二字﹐極有妙理。若欲見形﹐龍虎是也。一粒者﹐乃混沌之初﹐先天之气。故能包羅天地﹐養育羣生。半升鐺者﹐乃是煉藥鼎器﹐非鐵鼎之鐺也。靑龍在東﹐東方屬木﹐木能生火﹐故謂之駕火。非凡之水火也。若求大藥﹐有足能行﹐是个活物。蓮室乃丹房之所。白虎在西﹐西方屬金﹐金能生水﹐故曰興波。波非海水﹐金非凡金﹐若求金水﹐有手能拈﹐亦是活物。近世多執凡水火﹐鍛煉金石艸木﹐以修諸身者﹐深可惜也。洞房者﹐乃出丹之所。噫﹗觀此書者﹐當知神仙稱贊大丹。若能得之﹐升天入地﹐不可測也。

其四﹕尋天撅地見天光﹐種得金花果是彊。那怕世間諸餓鬼﹐何愁地下老閻王。正心收住黃龍髓﹐張口擒吞白虎漿。不是聖師當日訣﹐誰人做得者文章。

玉蟾曰﹕老子云﹕先天地生。若欲見之﹐必尋天掘地。尋之得手﹐何畏鬼神﹖龍髓虎漿﹐乃是藥名。純陽得鐘離之傳﹐能知玄妙﹐方作大丹詩歌﹐以畱於世。讀者參究﹐信受玄言。

其五﹕一三五數總皆春﹐後地先天見老君。花發西川鋪錦繡﹐月明北海慶風雲。好拋生計於斯覓﹐莫逞浮華向外營。念念不忘塵境滅﹐靜中更有別乾坤。

玉蟾曰﹕一三五﹐乃陽數﹔二四八﹐乃陰數。修仙之士﹐能知一生二﹐二生三﹐三生萬物﹐便有還丹至寶﹐不可錯過。後地先天者﹐得地中一陽之气﹐上升於天﹔天有一陰之气﹐下降於地﹔二气相交﹐發生萬物﹐則爲泰卦﹔二气不交﹐則爲否卦。眞陰眞陽﹐隱於天地之中無影無形﹐視之不見﹐聽之不聞﹔若能擒得﹐便是花發月明﹐總一意也。花發於春﹐月明十五﹐修丹煉藥﹐要識其時。不遇眞師﹐紙上難得。若得師指﹐將家業拋去﹐趁其時而急修﹐不可遲延。苟或遲延﹐藥物過矣﹐卽無用也。煉藥之時﹐念念不忘﹐道心如鐵﹐莫被塵境所牽﹑色欲所蔽﹐動中得靜﹐便是幽微。所謂有動工﹐有靜工。噫﹗妙哉﹐意也﹗學道本無先與後﹐新筍生同舊竹髙。

其六﹕世間無物可開懷﹐奉勸世人莫自埋﹐好趁風雲眞際會﹐須求鸞鳳暗和諧。兩重天地誰能配﹐四个陰陽我會排。會得此玄玄內事﹐不愁當道有狼豺。

玉蟾曰﹕世間榮華富貴﹐都是漫天之网。眾生被他罩住﹐故不開懷。只有上聖髙眞﹐有大智慧﹐將浮華掃退﹐煉就還丹﹐以超三界永無憂矣。故眞仙勸世﹐莫自沈埋。噫﹗未遇眞師。何人識得天地陰陽﹖其意玄微﹐惟有神仙﹐能窮本﹐得返還之理﹐何愁虎狼當道。蛇虫徧地﹖自在逍遙﹐與天間壽。噫﹗神仙都是凡夫做﹐只是凡夫不信心。

其七﹕前弦之後後弦前﹐圓缺中間气象全。急捉虎龍場上戰﹐忙將水火鼎中煎。依時便見黃金佛。過後難逢碧玉仙。悟得聖師眞口訣﹐解教屋下有靑天。

玉蟾曰﹕修丹之士﹐莫問弦前弦後﹐止看月缺月圓。月圓玉蕊生﹐月缺金花卸。生時好用工。卸卽無用也。龍東虎西﹐間隔甚遠。學者趁圓缺之時﹐捉之相戰。水火﹐蓋龍虎中之元气。取於金鼎﹐仔細烹煎。水冷須進火﹐水滚須抽火。進退之理﹐方保成也。仙師再說依時二字﹐反復丁寧﹐指示後來慕道賢士﹐能趁月圓之時﹐正好行工﹐非尋常也。黃金佛者﹐乃釋氏之大覺金仙。眞身丈六。同大丹理。至於《周易》數﹐深有幽微。魏伯陽老仙﹐得丹之後作《參同契》﹐流傳於世。其言似解《周易》﹐其實大丹之訣。頑石中藏寶﹐時人眼未明。卞和若一見﹐怎肯不相親。過後難逢者﹐乃月缺之時﹐有何用也。屋下有天者﹐非虛浮之事﹐以世理譬諭。天之在天﹐屋下豈能藏之﹖神仙之道﹐多般顚倒。火裏栽蓮﹐水中捉虎﹐死處逢生﹐故有登天之靈梯。

其八﹕﹝三韻並用﹞修仙善士莫癡迷﹐於此宜當早見機。花發拈花須仔細﹐月圓賞月莫延遲。得來合口勤烹煉﹐旣濟休工默守持。從此不須心懊惱﹐管教平步宴瑤池。

玉蟾曰﹕花發月明﹐前已漏泄。花不在山﹐月不在天。要知著﹝音著﹞實﹐家家有之﹐人人可修。水火不合﹐卦爻未濟﹔水火一合﹐道得旣濟。休工默守﹐然後修煉﹐以復其初也。日滿工完﹐皆同眾仙﹐遊宴瑤池聖境﹐其實不虛也。噫﹗洞賓一得眞鉛後﹐棄卻瓢囊碎卻琴﹔傳與後學牢把念﹐六根有耳不聞音。

其九﹕要知大藥妙通神﹐不是凡砂及水銀。世間藥材俱是假﹐人燒水火總非眞。有形有質何須煉﹖無象無名自可親。一得便超三界外﹐乘鸞跨鶴謁楓宸。

玉蟾曰﹕大丹妙藥﹐至靈至神﹐非世間金石艸木﹐黑鉛水銀﹐亦非鑪釜水火﹐俱是有形有質可見之物。蓋靈丹妙藥﹐乃是生天生地之祖炁﹐無形無影﹐難執難見﹐隱於空洞玄牝之中。惟有神仙參透陰陽造化﹐旋斗歷箕﹐暗合天度﹐攢簇五行﹐和合四象﹐龍吟虎嘯﹐天地動靜﹐方得元始祖炁﹐化爲黍米﹐降見浮空﹐采而服之﹐還元接命﹐以作長生之客﹐升入無形﹐故有無窮變化﹐自在逍遙。後之學者﹐切莫聽信邪師惑誤性命﹐必仔細參求﹐投明棄暗。噫﹗迷者自迷﹐各宜窮理﹐覆雞用卵。

其十﹕天機不泄世難知﹐漏泄天機寫作詩﹐同類鑄成驅鬼劍﹐共牀作起上天梯﹐人須人度超塵世﹐龍要龍交出污泥。莫怪眞情都實說﹐只緣要度眾羣迷。

玉蟾曰﹕同類者﹐天以地爲類﹐日以月爲類﹐女以男爲類﹐陽以陰爲類。契云﹕勾陳騰蛇。靑龍白虎相呼相喚﹐相扶相舞﹐顚倒修之﹐離取坎補。純陽此詩﹐眞實泄露天機。蟾復解此﹐惟願後來萬萬人﹐學同長生之域﹐各當及早修持﹐莫待今生錯過。

十一﹕返本還源已到乾﹐能升能降作﹝一作「號」﹞飛仙。一陽發﹝一作「生」﹞是興工日﹐九轉周爲得道年。煉藥但尋朱裏汞﹝一作「金裏水」﹞﹐安鑪先立地中天。此中就﹝一作「便」﹞是還丹理﹐不是眞﹝一作「奇」﹞人莫浪﹝一作「誓莫」﹞傳。

玉蟾曰﹕返本還源﹐須要天地相合﹐龍虎相交﹐方得木火下降﹐金水上升。要識一陽生時﹐安鑪立鼎﹐掘地尋天﹐采丹接命。知之者﹐切莫亂傳。若非道心堅固者﹐𨿽金玉叢中﹐視若浮雲﹔任是父子骨肉﹐道心不堅﹐敢輕亡傳﹐天必殃報﹐九祖沈淪。還丹祕寶《度人經》云﹕四萬動一傳。故純陽告戒。

十二﹕天生一物變三才﹐交感陰陽結聖胎。龍虎順行陰鬼出﹝一作「去」﹞﹐龜蛇逆往火神﹝一作「龍」﹞來。嬰兒日食﹝一作「喫」﹞黃婆髓﹐奼女時餐白玉杯。功滿自然居物外﹐人間寒暑任輪回。

玉蟾曰﹕一物﹐是眞鉛也。蓋眞鉛生於天地之先﹐號爲元始一炁﹐能生天生地生萬物。今者返而求之﹐須用陰陽交感﹐逆施造化﹐故能成仙成佛。上聖已知汞性好飛﹐遇鉛乃結。煉眞鉛伏制眞汞﹐如母伏子﹐不致逃失﹐方結聖胎﹐以爲長生不老神仙。

十三﹕先天一炁號虛無﹐運轉能教骨不枯。要識汞根尋蒂子﹐方求鉛本問仙姑。人人會飲長生灑﹐个个能成不死夫。色卽是空空卽色﹐朗然飛過洞庭湖。

玉蟾曰﹕先天炁爲鉛﹐無形而能制汞。離虛坎實﹐采而補之﹐汞精不致飛走﹐故能結胎神化。妙在心如太虛﹐色境兩忘﹐忘無可忘﹐方可求之。若人欲橫流﹐終不能成。

十四﹕大道玄機顚倒顚﹐掀翻地府要尋天。龜蠅共穴誰能見﹐龍虎同宮孰敢言﹖九夏髙山生白雪﹐三冬奮火種金蓮。丁寧學道諸君子﹐好把無毛猛虎牽。

玉蟾曰﹕顚倒之機﹐前篇已露。純陽復作此詩﹐惟恐後人信心不堅。知牽無毛猛虎﹐道不遠矣﹗

十五﹕地上靈芝天上安﹐時中采得結純乾。無根自有陽春至﹐有本多因气脈纏。奼女戲時神力壯﹐嬰兒舞處道心堅。可憐世上無知識﹐我得長生壽萬年。

玉蟾曰﹕花果非在天地﹐不離人身﹐嬰兒奼女﹐無媒不合。有緣能悟﹐便可得仙。噫﹗只待地母花開日﹐便是黃河徹底淸。

十六﹕勸君保重一分陰﹐悟此仙機在用心。只是人身常運轉﹐何勞物外苦搜尋。忙求北海初潮水﹐灌濟東山老樹根。此玄機重漏泄﹐彈琴須要遇知音。

玉蟾曰﹕以上詩十六首﹐以爲二八一斤之數。古仙嘗惜分陰﹐今人反有休息﹐將身至死猶不知悔﹐須將精气顧惜﹐莫聽邪師妄惑﹐服煉艸木藥石皆是胡爲﹐去道遠矣。有等愚夫俗子﹐又不知出世間法﹐不知還丹至理﹐妄生議論﹔皆言修道煉丹﹐必居深山窮谷﹐必須拋妻棄子。此輩眞可惜也﹗蟾今直指﹐各宜究參。深山所有者﹐艸木禽獸﹐皆是非類﹐豈能修煉還丹﹖《悟眞》云﹕未煉還丹莫入山﹐山中內外盡非鉛。此般至寶家家有﹐只有愚夫識不全。又云﹕汞是我家原有物﹐鉛是他家不死方。若將金石艸木任猜量﹐到底枉猜量﹐必入輪回去。今純陽云﹕北海初潮﹐卽是丹井中新出之甘泉﹐實爲難得之寶耳。蓋初潮二字﹐便是先天一炁﹐眞鉛之炁﹐故謂之至寶。無價之寶﹐可爲大丹之母。東山枯木﹐北泉注之﹐枝葉重榮﹐根本永固。歌云﹕北方正气爲河車﹐東方甲乙爲丹砂。兩情合養爲一體﹐朱雀調運生金花。《契》云﹕丹砂木精﹐得金乃。太陽流珠﹐常欲去人。卒得金花﹐轉而相因。蓋此意也。以上丹經萬卷﹐天機不泄﹐蟾今又注釋之。指下琴音﹐世無知者。此書在處﹐當有神祗擁護。學仙者有緣得遇﹐信受奉行﹐立躋天仙也。

指玄三燦下篇

其一﹕﹝三韻並用﹞世人宜假不宜眞﹐難度長生上品經。不免天機重漏泄﹐靈丹只是气和精。

和曰﹕純陽仙聖得全眞﹐慈度重宣上品經。後學殷勤加愛敬﹐只宜修煉气和精。

其二﹕道在人爲日用常﹐逆修入口徧身香。便須默養天胎就﹐穩跨翔鸞謁玉皇。

和曰﹕無中生有得非常﹐西海金生麗水香。取得歸來鐺內煮。待鑪丹熟禮虛皇。

其三﹕西北東南在兩廂﹐長房縮地合中央。後人好學神仙法﹐一樣丹砂補敗場。

和曰﹕雄虎雌龍各一廂。憑媒牽引入中央。煉時匹休輕視﹐頃刻終成大道場。

其四﹕﹝第二句借韻﹞此法眞中妙更眞﹐無頭無尾又無形。窈冥恍惚能相見﹐便是超凡出世人。

和曰﹕眞中無假假中眞﹐聽不聞聲視沒形。學道知機能著力﹐得之凡骨變仙人。

其五﹕東華姓木老仙翁﹐獨坐長房未有功﹔忽遇西王金聖母﹐靈丹一粒便騰空。

和曰﹕家家有過主人翁﹐只爲貪迷昧聖功。若解轉頭顚倒做﹐守眞志總歸空。

其六﹕一法通時萬法通﹐休分南北與西東。朝朝只在君家捨﹐要見須知掘土中。

和曰﹕玄牝之門若會通﹐百川萬派總歸東。時人若識眞消息﹐子正陽生月正中。

其七﹕黃鶴樓中吹笛時﹐白蘋紅蓼滿江湄。衷情欲訴無人識﹐只有淸風明月知。

和曰﹕鐵笛橫吹正子時﹐一輪明月見江湄。此中便是眞端的﹐試問諸君知不知﹖

其八﹕﹝二韻並用﹞法是先天一點﹝气﹞﹐將來鍛煉作元神。法官存想驅雷使﹐煉此方能上玉京。

和曰﹕太乙含住先天﹝气﹞﹐靈陽藏固養精神。兩般若得相和合﹐指日飛升朝玉京。

其九﹕二八佳人體似酥﹐腰間仗劍斬愚夫。分明不見人頭落﹐暗裏教君骨髓枯。

和曰﹕無情何怕體如酥﹐空色兩忘是丈夫。識得剛柔相濟法。一陽春气爲虛枯。

其十﹕曾讀仙經萬卷多﹐篇篇只教運黃河。此中有盞長生酒﹐問道時人能喫麼﹖

和曰﹕一句通玄不用多﹐大家著力挽銀河。三花灌上昆侖頂﹐不是神仙是什麼﹖

十一﹕朝遊北海﹝一作北越﹐又作百越﹐又作嶽鄂。﹞暮蒼梧﹐袖裏靑蛇膽气粗。三醉嶽陽人不識﹐朗然﹝一作吟﹞飛過洞庭湖。

和曰﹕一對鸞鳳戲碧梧﹐性情相契要精粗。有人識得玄中理﹐何必登山及泛湖。

十二﹕我命從來本自然﹐果然由我不由天。金丹一服身通聖﹐可作蓬萊閬苑仙。

和曰﹕道本無言只自然﹐眞鉛要識地中天。河車運上昆侖頂﹐作聖超凡便是仙。

十三﹕修仙不問男和女﹐煉藥無拘富與貧。一念不差皆可作﹐我知不是世間人。

和曰﹕王母本是凡人女﹐葛洪家道十分貧。二仙有樣皆當學﹐苦口良言不懼人。

十四﹕神仙歌訣泄天機﹐方便慈悲指世迷。見者莫生顚倒見﹐大家都好學妝癡。

和曰﹕篇篇字字有眞機﹐悟者回頭莫執迷。大藥丹方難得遇﹐遇之不煉是愚癡。

十五﹕不死金丹種土砂﹐諸人會得早離家。一心只望長生路﹐切莫如蜂苦戀花。

和曰﹔非金非木亦非砂﹐此个原來本在家。釋氏初生全漏泄﹐因何末後又拈花。

十六﹕眞鉛大藥本無形﹐只在人心暗與明。老子懷胎十个月﹐功行圓滿自通靈。

和曰﹕啞子得夢醒無形﹐有口難言只自明。濃血皮包無價寶﹐若還人得便通靈。

十七﹕鼎鑪安立守其心﹐八兩朱砂八兩金。和合天平兌定了﹐便須仔細定浮沈。

和曰﹕昨夜進心要堅心﹐煆煉頑銅化赤金。赫赫光明侵碧嶂﹐丹成妙訣定浮沈。

十八﹕奉眞修道守中和﹐鐵杵成鍼要琢磨。此事本然無大巧﹐只爭日逐用功多。

和曰﹕人人天賦此元和﹐好把眞常各打磨。今古上仙成道者﹐皆緣掘地采鉛多。

十九﹕一陽气發用功夫﹐日月精華照玉壺。到此緊關休妄動﹐恐防墮落洞庭湖。

和曰﹕達摩當日用功夫﹐獨坐長蘆用酒壺。得了一杯傾灌頂﹐摘蘆腳踏過東湖。

二十﹕曲江月現水澄淸﹐沐浴須當定主賓。若得水溫身暖處﹐便當牢固辦前程。

和曰﹕采藥須知濁與淸﹐饒他爲說我爲賓。若非猛火湯烹處﹐端坐休教再進程。

二一﹕龍虎相逢上戰場﹐霎時半刻定興亡。諸君逄惡當行善﹐若要爭彊必損傷。

和曰﹕五炁朝元作道場﹐三華聚頂萬邪亡。嗜美景時須謹愼﹐切防危險莫被傷。

二二﹕道本無言法本空﹐彊名指作虎和龍。天然一物眞元始﹐隱在閻浮同類中。

和曰﹕須信金丹本不空﹐成功須用虎和龍。子時運入昆侖頂﹐午循環滄海中。

二三﹕人言我道是虛浮﹐我笑世人太沒謀。一粒金丹長命藥﹐暗中失了不知愁。

和曰﹕煉丹須要識沈浮﹐未煉還丹用意謀。指教後人能得手﹐不須日夜用心愁。

二四﹕龍虎金丹妙合天﹐風雲際會泄甘泉。白頭老子能知此﹐返老還童壽萬年。

和曰﹕金丹妙道本先天﹐隱在坤維化玉泉。松柏因他滋本固﹐經霜耐沒窮年。

二五﹕兩口相逄是呂巖﹐諸人識得莫胡譚。離中力量人難敵﹐能把乾坤一擔擔。

和曰﹕伏虎須教入虎巖﹐吞聲忍气絕言譚。得李虎子牢擒捉﹐配个龍兒一擔擔。

二六﹕降龍須要志如天﹐伏虎心雄气似煙。癡蠢愚人能會得﹐管教立地作神仙。

和曰﹕虧心虧理卽欺天﹐四物相遮黑似煙。此輩卽同禽獸類﹐如何見得玉天仙。

二七﹕一本梅花十月開﹐預先待得早春來。木微尙且知時景﹐人不回頭只得呆。

和曰﹕枯木逢春花再開﹐皆因天地一陽來。諸人年老難重少﹐只是貪癡呆上呆。

二八﹕方方遊化唱仙歌﹐反被時人笑是魔。不識眞金如糞土﹐老龍把作毒蛇蹉。

和曰﹕顚倒修行唱道歌﹐篇篇剪怪又驅魔。人人要上蓬萊路﹐會用工夫心莫蹉。

二九﹕昔年遊戲嶽陽樓﹐好个鶯花鸚鵡洲。今日重來沽美酒﹐故人多半喪荒丘。

和曰﹕茅庵靜坐勝髙樓﹐耐守功完上十洲。堪嘆玉堂諸學士﹐文章綿繡葬荒丘。

三十﹕遨遊大地十餘秋﹐勸化時人不肯修。畱此一篇眞奧妙﹐飄然直上鳳麟洲。

和曰﹕暑往寒來春復秋﹐人生如夢早宜修。仙家豈有浮空語﹐悟透玄風上十洲。

三一﹕苦勸人修不肯修﹐卻將恩徳反爲仇﹝音求﹞。如今回首朝天去﹐不管人間得自由。

和曰﹕世人宜早發心修﹐夫婦恩深總是仇。不信吾言當自省﹐眼昏背曲爲何由。

三二﹕浮名浮利事如風﹐飄來飄去有何功﹖諸人各自宜三省﹐莫把仙方當脫空。

和曰﹕純陽袖大惹春風﹐歸去來兮甚有功。畱下玄機無價寶﹐玉蟾解和亦談空。

