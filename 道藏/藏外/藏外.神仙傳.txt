《神仙傳》晉葛洪序

洪著內篇﹐論神仙之事﹐凡二十卷。弟子滕升問曰「先生曰神仙可得不死﹐可學古之神仙者﹐豈有其人乎﹖」答曰「昔秦大夫阮倉﹐所記有數百人﹐劉向所鉆撰﹐又七十一人。蓋神仙幽隱﹐與世異流﹐世之所聞者﹐尢千不及一者也。故寧子入火而淩煙﹐馬皇見迎以獲龍﹐方回咀嚼以雲母﹐赤將茹葩以隨風﹐涓子餌水以著經﹐嘯父烈火以無窮﹐務光遊淵以脯薤﹐仇生卻老以食松﹐邛疏服石以煉形﹐琴髙乘鯉於碭中﹐桂父攺色以龜腦﹐女丸七十以增容﹐陵陽吞無脂以登髙﹐商丘咀菖蒲以不終﹐雨師煉五色以厲夫﹐子光轡虯雷於玄塗﹐周晉跨素禽於緱氏﹐軒轅控飛龍於鼎湖﹐葛由策木羊於綏山﹐陸通匝遐紀於黃廬﹐蕭史乘鳳而輕舉﹐東方飄衣於京都﹐犢子靈化以淪神﹐主柱飛行於丹砂﹐阮丘長存於睢嶺﹐英氏乘魚以登遐﹐修羊陷石於西嶽﹐馬丹回風以電䢐﹐鹿翁陟險而流泉﹐園客蟬蛻於五華。余今復抄集古之仙者﹐見於仙經服食方及百家之書﹐先師所說﹐耆儒所論﹐以爲十卷﹐以傳知眞識遠之士﹐其系俗之徒思不經微者﹐亦不彊以示之矣。則知劉向所述﹐殊甚簡要﹐美事不舉。此傳𨿽深妙奇異﹐不可盡載﹐尢存大體﹐竊謂有愈於向﹐多所遺棄也。」葛洪撰。

卷一

廣成子

廣成子者﹐古之仙人也。居崆峒山石室之中。黃帝聞而造焉﹐曰「敢問至道之要。」廣成子曰「爾治天下﹐云不待簇而飛﹐艸木不待黃而落﹐奚足以語至道哉﹖」黃帝退而閒居三月﹐復往見之。廣成子方北首而臥﹐黃帝膝行而前﹐再拜﹐請問治身之道。廣成子蹶然而起曰「至哉﹗子之問也﹐至道之精﹐窈窈冥冥﹐至道之極﹐昏昏默默﹐無視無聽﹐抱神以靜﹐形將自正﹔必靜必淸﹐無勞爾形﹐無搖而精﹐乃可長生。愼內閉外﹐多知爲敗。我守其一﹐以處其和。故千二百歲而形未嘗衰。得吾道者﹐上爲皇﹔入吾道者﹐下爲王。吾將去汝﹐適無何之鄕﹐入無窮之門﹐遊無極之野﹐與日月齊光﹐與天地爲常﹐人其盡死﹐而我獨存焉。」

若士

若士者﹐古之神仙也。莫知其姓名。燕人盧敖﹐秦時遊於北海﹐經於太陰﹐入於玄關﹐至於蒙谷之山﹐而見若士焉。其爲人也﹐深目而玄準﹐鳶肩而修頸﹐丰上而殺下﹐欣欣然方迎風軒輊而舞。顧見盧敖﹐因遁逃於碑下﹐盧敖仰而視之﹐方蜷龜殼而食蟹蛤。盧敖乃與之語曰「惟以敖爲背羣離黨﹐窮觀六合之外﹐幼而好遊﹐長而不渝﹐周行四極。推此陰之爲闕﹐今卒睹夫子於此﹐殆可與敖爲友乎﹖」若士儼然而笑曰「嘻﹐子中州之民﹐不宜遠而至此﹐猶光乎日月﹐而載乎列星﹐比夫不名之地猶突奧也。我昔南遊乎洞沵之野﹐北息乎沈默之鄕﹐西窮乎窈冥之室﹐東貫乎澒洞之光。其下無地﹐其上無天。視焉無見﹐聽焉無聞。其外尢有潑潑之汜﹐其行一舉而千萬里﹐吾尢未之能也。今子遊始至於此﹐乃云窮觀﹐豈不陋哉﹖然子處矣﹐吾與汗漫於九垓之上﹐不可以久住。」乃舉臂竦身﹐遂入雲中。盧敖仰而視之﹐弗見﹐乃止﹐愴恨若有喪者也﹐曰「吾比夫子也﹐尢鴻鵠之與壤虫也。終日而行﹐不離咫尺﹐自以爲遠﹐不亦謬也。悲哉。」

沈文泰

沈文泰者﹐九疑人也。得江眾神丹土符還年之道﹐服之有效﹐欲於昆侖安息二千餘年﹐以傳李文淵曰「土符不法服藥﹐行道無益也。」文淵遂授其祕要﹐後亦升天。今以竹根汁煮丹黃土﹐去三尸﹐出此二人也。

彭祖

彭祖者﹐姓錢﹐名鏗﹐帝顓頊之玄孫。至殷末世﹐年七百六十歲而不衰老。少好恬靜﹐不卹世務﹐不營名譽﹐不飾車服﹐惟以養生治身爲事。殷王聞之﹐拜爲大夫﹐常稱疾閒居﹐不與政事。善於補養導引之術﹐並服水桂﹑雲母粉﹑麋鹿角﹐常有少容﹐然其性沈重﹐終不自言有道﹐亦不作詭惑變化鬼怪之事﹐窈然無爲﹐時乃遊行﹐人莫知所詣。伺侯之﹐竟不見也。有車馬而不常乘﹐或數百日或數十日不持資糧﹐還家則衣食與人無異。常閉气內息﹐從平日至日中﹐乃危坐拭目﹐摩搦身體﹐舔唇咽唾﹐服气數十﹐乃起行﹐言笑如故。其體中或有疲倦不安﹐便導引閉气﹐以攻其患。心存其身﹐頭面九竅﹐五藏四肢﹐至於毛髮﹐皆令其存。覺其气行體中﹐起於鼻口中﹐達十指末﹐尋卽平和也。王自詣問訊﹐不告之。致遺珍玩﹐前後數萬﹐彭祖皆受之以卹貧賤﹐略無所畱。又有采女者﹐亦少得道﹐知養形之方﹐年二百七十歲﹐視之年如十五六。王奉事之﹐於掖庭爲立華屋紫閣﹐飾以金玉﹐乃令采女乘輕軿而往﹐問道於彭祖。采女再拜﹐請問延年益壽之法﹐彭祖曰「欲舉行登天﹐上補仙宮者﹐當用金丹﹐此元君太一所服﹐白日升天也。然此道至大﹐非君王所爲。其次當愛精養神﹐服餌至藥﹐可以長生﹐但不能役使鬼神﹑乘虛飛行耳﹐不知交接之道﹐𨿽服藥無益也。采女能養陰陽者也﹐陰陽之意可推而得﹐但不思之耳﹐何足枉問耶﹖僕遺腹而生﹐三歲失母﹐遇犬戎之亂﹐流離西域﹐百有餘年﹐加以少怙﹐喪四十九妻﹐失五十四子﹐數遭憂患﹐和气折傷﹐令肌膚不澤﹐榮衛焦枯﹐恐不得度世。所聞素又淺薄﹐不足宣傳。今大宛山中﹐有靑精先生者﹐傳言千歲﹐色如童子﹐行步一日三百里﹐能終歲不食﹐亦能一日九餐﹐眞可問也。」采女曰「敢問靑精先生所謂何仙人也﹖」彭祖曰「得道者耳﹐非仙人也。仙人者﹐或竦身入云﹐無翅而飛﹔或駕龍乘雲﹐上造太階﹔或化爲鳥獸﹐浮游靑雲﹔或潛行江海﹐翺翔名山﹔或食元气﹔或茹芝艸﹔或出入人間則不可識﹔或隱其身艸野之間﹐面生異骨﹐體有奇毛﹐戀好深僻﹐不交流俗﹐然有此等﹐𨿽有不亡之壽﹐皆去人情﹑離榮樂。有若雀之化蛤﹐雉之爲蜃﹐失其本眞﹐更守異器。今之愚心未之願也。人道當食甘旨﹐服輕麗﹐通陰陽﹐處官秩﹐耳目聰明﹐骨節堅彊﹐顏色和澤﹐老而不衰﹐延年久視﹐長在世間﹐寒溫風濕不能傷﹐鬼神眾精莫敢犯﹐五兵百虫不能近﹐憂喜毀譽不爲累﹐乃可貴耳。人之受气﹐𨿽不知方術﹐但養之得宜﹐當至百二十歲。不及此者﹐皆傷之也。小復曉道﹐可得二百四十歲﹐能加之﹐可至四百八十歲。盡其理者﹐可以不死﹐但不成仙人耳。養壽之道﹐但莫傷之而已。夫冬溫夏涼﹐不失四時之和﹐所以適身也。美色淑姿﹐幽閒娛樂﹐不致思欲之惑﹐所以通神也。車服威儀﹐知足無求﹐所以一其志也。八音五色﹐以玩視聽﹐所以導心也。凡此皆以養壽﹐而不能斟酌之者﹐反以速患﹐古之至人﹐恐不才之子﹐爲識事宜﹐流遁不還﹐故絕其源也。故有上士別牀﹐中士異服。服藥千裹﹐不如獨臥。五色令人目盲﹐五味令人口爽﹐苟能節宣其宜適﹐抑揚其通塞﹐不減年算﹐而得其益。凡此之類﹐譬猶水火﹐用之過當﹐反爲害耳﹐人不知其經脈損傷﹐血气不足﹐內理空疏﹐髓腦不實﹐體已先病﹐故爲外物所犯﹐因風寒酒色以發之耳。若本充實﹐豈當病耶﹖凡遠思彊記傷人﹐憂恚悲哀傷人﹐情樂過差傷人﹐忿怒不解傷人﹐汲汲所願傷人﹐戚戚所患傷人﹐寒暖失節傷人﹐陰陽不交傷人﹐所傷人者甚眾﹐而獨責於房室﹐不亦惑哉﹖男女相成﹐尢天地相生也﹐所以導養神气﹐使人不失其和﹐天地得交接之道﹐故無終盡之限。人失交接之道﹐故有殘折之期﹐能避眾傷之事﹐得陰陽之術﹐則不死之道也。天地晝離而夜合﹐一歲三百六十交﹐而精气和合者有四﹐故能生育萬物﹐不知窮極。人能則之﹐可以長存。次有服气得其道﹐則邪气不得入﹐治身之本要也。其餘吐納導引之術﹐及念體中萬神﹐有含影守形之事﹐一千七百餘條﹐及四時首向。責己謝過﹑臥起早晏之法﹐皆非眞道﹐可以教初學者﹐以正其心耳。愛精養體﹐服气煉形﹐萬神自守﹐其不然者﹐則榮衛枯瘁﹐萬神自逝﹐非思念所畱者也。愚人爲道﹐不務其本﹐而逐其末﹐告以至言﹐又不能信。見約要之書﹐謂之輕淺﹐而晝夕伏誦。觀夫太淸北神中經之屬﹐以此疲勞﹐至死無益也﹐不亦悲哉﹖又人苦多事﹐又少能棄世獨住山居穴處者﹐以順道教之﹐終不能行﹐是非仁人之意也。但知房中之道﹑閉气之術﹐節思慮﹐適飲食﹐則得道矣。吾先師初著九都節解韜形隱遁無爲開明四極九室諸經﹐萬三千首﹐爲以示始涉門庭者耳。」

采女具受諸要以教王﹐王試爲之﹐有驗﹐欲祕之﹐乃令國中有傳彭祖道者﹐誅之﹐又欲害彭祖以絕之。彭祖知之﹐乃去﹐不知所在。其後七十餘年﹐聞人於流沙之西見之。王能常行彭祖之道﹐得壽三百歲。力轉丁壯﹐如五十時。鄭女妖淫﹐王失其道耳殂。俗間相傳﹐言彭祖之道殺人者﹐由於王禁之故也。彭祖去殷時﹐年七百八十歲﹐非壽終也。

白石生

白石生者﹐中黃丈人弟子也。至彭祖之時﹐已年二千餘歲矣。不肯修升仙之道﹐但取於不死而已﹐不失人間之樂﹐其所據行者﹐正以交接之道爲主﹐而金液之藥爲上也。初患家貧身賤﹐不能得藥﹐乃養豬牧羊十數年﹐約衣節用﹐致貨萬金﹐乃買藥服之﹐常煮白石爲糧﹐因就白石山居﹐時人號曰白石生。亦時食脯飲酒﹐亦時食穀。日能行三四百里﹐視之色如三十許人﹐性好朝拜存神﹐又好讀仙經及太素傳。彭祖問之﹕何以不服藥升天乎﹖答曰「天上無復能樂於此間耶﹐但莫能使老死耳。天上多有至尊相奉事﹐更苦人間耳。」故時人號白石生爲隱遁仙人﹐以其不汲汲於升天爲仙官﹐而不求聞達故也。

黃山君

黃山君者﹐修彭祖之術﹐年數百歲﹐尢有少容﹐亦治地仙﹐不能飛升﹐彭祖旣去﹐乃追論其言﹐爲彭祖經﹐得彭祖經者﹐便爲木中之松栢也。

鳳綱

鳳綱者﹐漁陽人也。常采百艸花以水漬泥封之﹐自正月始﹐盡九月末止﹐埋之百日﹐煎丸之。卒死者以此藥內口中﹐皆立生。綱長服此藥﹐得壽數百歲不老。後入地肺山中仙去。

卷二

皇初平

皇初平者﹐但溪人也。年十五而使牧羊﹐有道士見其良謹﹐使將至金華山石室中﹐四十餘年﹐忽然﹐不復念家。其兄初起﹐入山索初平﹐歷年不能得見。後在市中﹐有道士善卜﹐乃問之曰「吾有弟名初平﹐因令牧羊失之﹐今四十餘年﹐不知生死所在﹐願道君爲占之。」道士曰「金華山中有一牧羊兒﹐姓皇名初平﹐是卿弟非耶﹖」初起聞之﹐驚喜﹐卽隨道士去尋求﹐果得相見﹐兄弟悲喜。因問弟曰「羊皆何在﹖」初平曰「羊近在山東。」初起往視﹐了不見羊﹐但見白石無數﹐還謂初平曰「山東無羊也。」初平曰「羊在耳﹐但兄自不見之。」初平便乃俱往看之。乃叱曰「羊起﹗」於是白石皆變爲羊﹐數萬頭。初起曰「弟獨得神通如此﹐吾可學否﹖」初平曰「惟好道﹐便得耳。」初起便棄妻子﹐畱就初平。共服松脂茯苓﹐至五千日﹐能坐在立亡﹐行於日中無影﹐而有童子之色。後乃俱還鄕裏﹐諸親死亡略盡﹐乃復還去﹐臨去以方授南伯逢﹐易姓爲赤初平﹐攺字爲赤松子。初起攺字爲魯班。其後傳服此藥而得仙者﹐數十人焉。

呂恭

呂恭字文敬﹐少好服食。將一奴一婢於太行山中采藥﹐忽有三人在谷中﹐因問恭曰「子好長生乎﹖而乃勤苦艱險如是耶﹗」恭曰「實好長生﹐而不遇良方﹐故采服此物﹐冀有微益也。」一人曰「我姓呂﹐字文起。」一人曰「我姓孫﹐字文陽。」一人曰「我姓李﹐字文上。皆太淸太和府仙人也﹐時來采藥﹐當以成授新學者﹐公旣與吾同姓﹐又字得吾半﹐是公命當應長生也。若能隨我采藥﹐語公不死之方。」恭卽拜曰「有幸得遇神人﹐但恐暗塞多罪﹐不足教授﹐若見采救﹐是更生之願也。」卽隨仙人去。二日﹐乃教授祕方一通﹐因遣恭還曰「可歸省鄕裏。」恭卽拜辭﹐仙人語恭曰「公來𨿽二日﹐今人間已二百年。」恭歸到家﹐但見空野﹐無復子孫﹐乃見鄕里數世後人趙光輔﹐遂問呂恭家何在﹐人轉怪之曰「君自何來﹖乃問此久遠之人﹐吾聞先世傳有呂恭﹐將一奴一婢入山采藥﹐不復歸還﹐以爲虎狼所傷耳﹐經今已二百餘年﹐君何問乎﹖呂恭有後世孫呂習者﹐在城東北十里作道士﹐人多奉事之﹐推求易得耳。」恭承輔言﹐往到習家﹐叩門而呼之。奴出問曰「公何來﹖」恭曰「此是吾家也。我昔采藥﹐隨仙人去﹐至今二百餘年﹐今復歸矣。」習舉家驚喜﹐徒跣而出﹐拜曰「仙人來歸。」流涕不能自勝。居久之﹐乃以神方授習而去。時習已年八十﹐服之﹐轉轉還少﹐至二百歲﹐乃入山去。其子孫世世服此藥﹐無復老死﹐皆得仙也。

沈建

沈建者﹐丹陽人也。世爲長史﹐而建獨好道﹐不肯仕宦。學道導引服食之術﹐遠年卻老之法﹐又能治病﹐病無輕重﹐遇建則差﹐舉事之者千餘家。一日﹐建當遠行﹐畱寄一奴一婢﹐並驢一頭﹐羊十口﹐各與藥一丸﹐語主人曰「但累捨居﹐不煩主人飲食也。」便決去﹐主人怪之曰「此君所寄口有十三﹐不畱寸資﹐當若之何﹖」建去之後﹐主人飲啖奴婢﹐奴婢聞食皆吐逆﹔以艸與驢羊﹐驢羊皆避而不食﹐便欲抵人。主人乃驚。後百餘日﹐奴婢面體光澤﹐轉勝於初時﹐驢羊悉肥如飼。建去三年乃還。又各以一丸藥與奴婢驢羊﹐乃卻飲食如故。建遂斷谷﹐不食﹐能輕舉﹐飛行往還﹐如此三百餘年﹐乃絕迹﹐不知所之也。

華子期

華子期者﹐淮南人也。師祿裏先生﹐受隱仙靈寶方。一曰伊洛飛龜秩﹐二曰伯禹正機﹐三曰平衡方。按合服之﹐日以還少﹐一日能行五百里﹐力舉千斤﹐一歲十二易其行。後乃仙去。

樂子長

樂子長者﹐齊人也。少好道﹐因到霍林山﹐遇仙人﹐授以服巨勝赤松散方﹐仙人告之曰「蛇服此藥﹐化爲龍﹐人服此藥﹐老成童。又能升云上下﹐攺人形容﹐崇气益精﹐起死養生。子能行之﹐可以度世﹐子長服之﹐年一百八十歲﹐色如少女。」妻子九人﹐皆服其藥﹐老者返少﹐小者不老。乃入海﹐登勞盛山而仙去也。

衛叔卿

衛叔卿者﹐中山人也。服雲母得仙。漢元鳳二年八月壬辰﹐武帝閒居殿上﹐忽有一人﹐乘浮雲駕白鹿集於殿前﹐武帝驚問之爲誰。曰「我中山衛叔卿也。」帝曰「中山非我臣乎﹖」叔卿不應﹐卽失所在。帝甚悔恨﹐卽使使者梁伯之往中山推求﹐遂得叔卿子﹐名度世﹐卽將還見。帝問焉﹐度世答曰「臣父少好仙道﹐服藥治身八十餘年﹐體轉少壯﹐一旦委臣去﹐言當入華山耳。今四十餘年﹐未嘗還也。」帝卽遣梁伯之與度世往華山覓之。度世與梁伯之俱上山﹐輒雨積數日。度世乃曰「吾父豈不欲吾與人俱往乎﹖」更齋戒獨上﹐望見其父與數人於石上嬉戲﹐度世旣到﹐見父上有紫雲覆蔭鬱鬱﹐白玉爲牀﹐有數仙童執幢節立其後。度世望而再拜。叔卿問曰「汝來何爲﹖」度世具說天子悔恨﹐不得與父共語﹐故遣使者與度世共來。叔卿曰「吾前爲太上所遣﹐欲戒帝以災厄之期﹐及救危厄之法﹐國祚可延﹐而帝彊梁自貴﹐不識道眞﹐反欲臣我﹐不足告語﹐是以棄去。今當與中黃太一共定天元九五之紀﹐吾不得復往也。」度世因曰「向與父博者爲誰﹖」叔卿曰「洪崖先生﹑許由﹑巢父﹑王子晉﹑薛容也。今世向大亂﹐天下無聊﹐後數百年間﹐土滅金亡﹐天君來出﹐乃在壬辰耳。我有仙方﹐在家西北柱下﹐歸取﹐按之合藥服餌﹐令人長生不死﹐能乘雲而行﹐道成來就吾於此﹐不須復爲漢臣也。」度世拜辭而歸﹐掘得玉函﹐封以飛仙之香﹐取而按之餌服﹐乃五色雲母﹐並以教梁伯之﹐遂俱仙去﹐不以告武帝也。

魏伯陽

魏伯陽者﹐吳人也。本髙門之子﹐而性好道術﹐不肯仕宦﹐閒居養性﹐時人莫知之。後與弟子三人入山作神丹﹐丹成﹐弟子心不盡﹐乃試之曰「此丹今𨿽成﹐當先試之。今試飴犬﹐犬卽飛者﹐可服之﹐若犬死者﹐則不可服也。」伯陽入山﹐特將一白犬自隨。又有毒丹﹐轉數未足﹐合和未至﹐服之暫死。故伯陽便以毒丹與白犬﹐食之卽死。伯陽乃問弟子曰「作丹惟恐不成﹐丹卽成﹐而犬食之卽死﹐恐未合神明之意﹐服之恐復如犬﹐爲之柰何﹖」弟子曰「先生當服之否﹖」伯陽曰「吾背違世俗﹐委家入山﹐不得仙道﹐亦不復歸﹐死之與生﹐吾當服之耳。」伯陽乃服丹﹐丹入口卽死。弟子顧相謂曰「作丹欲長生﹐而服之卽死﹐當柰何﹖」獨有一弟子曰「吾師非凡人也﹐服丹而死﹐將無有意耶﹖」亦乃服丹﹐卽復死。餘二弟子乃相謂曰「所以作丹者﹐欲求長生﹐今服卽死﹐焉用此爲﹖若不服此﹐自可數十年在世間活也。」遂不服﹐乃共出山﹐欲爲伯陽及死弟子求市棺木。二人去後﹐伯陽卽起﹐將所服丹內死弟子及白犬口中﹐皆起。弟子姓虞。皆仙去。因逢人入山伐木﹐乃作書與鄕裏﹐寄謝二弟子。弟子方乃懊恨。伯陽作參同契﹐五行相類﹐凡三卷﹐其說似解周易﹐其實假借爻象﹐以論作丹之意﹐而儒者不知神仙之事﹐反作陰陽注之﹐殊失大旨也。

卷三

沈羲

沈羲者﹐吳郡人也。學道於蜀中﹐但能消災治病﹐救濟百姓﹐而不知服食藥物。功徳感於天﹐天神識之。羲與妻賈氏共載﹐詣子婦卓孔寧家﹐道次忽逢白鹿車一乘﹑靑龍車一乘﹑白虎車一乘﹐從數十騎﹐皆是朱衣仗節﹐方飾帶劍﹐輝赫滿道。問羲曰「君見沈道士乎﹖」羲愕然曰「不知何人耶﹖」又曰「沈羲。」答曰「是某也﹐何爲問之﹖」騎吏曰「羲有功於民﹐心不忘道﹐從少已來﹐履行無過﹐壽命不長﹐算祿將盡﹐黃老湣之。今遣仙官來下迎之﹐侍郎薄延者﹐白鹿車是也﹐度世君司馬生者﹐靑龍車是也﹐送迎使者徐福者﹐白虎車是也。」須臾﹐忽有三仙人在前﹐羽衣持節﹐以白玉版靑玉介丹玉字授與羲﹐羲跪受﹐未能讀。云拜羲爲碧落侍郎﹐主吳越生死之籍﹐遂載羲升天。時道間鋤耘人皆共見之﹐不知何等。須臾﹐大霧﹐霧解失其所在﹐但見羲所乘車牛入田食苗﹐或有識是羲牛者﹐以語其家弟子﹐數百人恐是邪魅將羲藏於山谷間﹐乃分布於百里之內求之﹐不得。

而後四百餘年﹐忽來還鄕﹐推求得其數世孫﹐名懷喜。懷喜告曰「聞先人相傳﹐說家祖有仙人﹐今仙人果歸也。」畱數十日﹐羲因話初上天時﹐不得見天尊﹐但見老君東向坐﹐有左右勑﹐羲不得謝﹐但默坐而已。見宮殿鬱鬱﹐有如雲气﹐五色玄黃﹐不可名字。侍者數百人﹐多女子及少男﹐庭中有珠玉之樹﹐蒙茸叢生﹐龍虎辟邪﹐遊戲其間﹐但聞瑯瑯有如銅鐵之聲﹐不知何物。四壁熠熠﹐有符書著之。老君形體略髙一丈﹐披髮垂衣﹐頂項有光。須臾數發﹐有玉女持金盤玉杯﹐盛藥賜羲曰「此是神丹﹐服之者不死矣。」妻各得一刀圭﹐告言飲畢而謝之。服藥後﹐賜棗二枚﹐大如雞子﹐脯五寸﹐遣羲去曰「汝還人間﹐救治百姓之疾病者﹐君欲來上天﹐書此符﹐懸於竿杪﹐吾當迎汝。」乃以一符及仙方一首賜羲﹐羲奄忽如睡﹐已在地上。後人多得其方術者也。

陳世安

陳世安者﹐京兆人也。爲灌叔平客﹐稟性慈仁。行見鳥獸﹐下道避之﹐不欲驚動﹔不踐生虫﹐未嘗殺物。年三十﹐而叔平好道思神。忽有二仙人托爲書生﹐從叔平行遊以觀視之﹐叔平不覺其是仙人也﹐久而轉懈怠。叔平在內方作美食﹐二仙人復來詣門﹐問世安曰「叔平在否﹖」答曰「在。」因入白叔平﹐叔平卽欲出﹐其妻止之曰「餓書生輩﹐復欲求腹飽耳﹐勿與食。」於是叔平使世安出﹐告言不在。二人曰「汝向言在﹐今言不在﹐何也﹖大家勑我去耳﹗」二人益善之以實對﹐乃相謂曰「叔平勤苦有年﹐今日值吾二人而反懈怠﹐是其不遇我﹐幾成而敗之。」乃問世安曰「汝好遊戲耶﹖」答曰「不好也。」又曰「汝好道希仙耶﹖」答曰「好道﹐然無緣知耳。」二人曰「汝審好道﹐明日早會道北大樹下。」世安早往期處﹐到日西而不見二人﹐乃起將去﹐曰「書生定欺我耳﹗」二人已在其耳邊呼之曰「世安﹐汝來何晚耶﹖」答曰「早旦來﹐但不見君耳。」二人曰「我端坐在汝邊耳。」頻三期之﹐而世安輒早至﹐知期可教﹐乃以藥兩丸與之﹐誡曰「歸家﹐勿復飲食﹐別止一處。」世安依誡﹐二人常往其處。叔平怪之﹐曰「世安處空室﹐何得有人語﹖往輒不見﹐何也﹖」答曰「我獨語耳。」叔平見世安不服食﹐但飲水﹐止息別位﹐疑非常人﹐自知失賢﹐乃嘆曰「夫道尊徳貴﹐不在乎年齒﹐父母生我﹐然非師則莫能使我長生也。先聞道者則爲師矣。」乃自執弟子之禮﹐朝夕拜事世安﹐爲之灑掃。世安道成﹐白日升天﹐臨去﹐遂以要道傳叔平﹐叔平後亦得仙也。

李八伯

李八伯者﹐蜀人也﹐莫知其名。歷世見之﹐時人計之﹐已年八百歲﹐因以號之。或隱山林﹐或在﹝釐右耳﹞市。知漢中唐公昉求道而不遇明師﹐欲教以至道﹐乃先往試之﹐爲作傭客﹐公昉不知也。八伯驅使用意過於他人﹐公昉甚愛待之。後八伯乃僞作病﹐危困欲死﹐公昉爲迎醫治合藥﹐費數十萬﹐不以爲損﹐憂念之意形於顏色。八伯又轉作惡瘡﹐周身匝體﹐濃血臭惡﹐不可近視﹐人皆不忍近之。公昉爲之流涕曰「卿爲吾家﹐勤苦累年﹐而得篤病﹐吾趣欲令卿得愈﹐無所悕惜﹐而尢不愈﹐當如卿何﹖」八伯曰「吾瘡可愈﹐然須得人舔之。」公昉乃使三婢爲舔之。八伯曰「婢舔不能使愈﹐若得君舔之﹐乃當愈耳。」公昉卽爲舔之﹐八伯又言「君舔之復不能使吾愈﹐得君婦爲舔之﹐當愈也。」公昉乃使婦舔之。八伯曰「瘡乃愈差﹐然須得三十斛美酒以浴之﹐乃都愈耳。」公昉卽爲具酒三十斛﹐著大器中﹐八伯乃起入酒中洗浴﹐瘡則盡愈﹐體如凝脂﹐亦無餘痕﹐乃告公昉曰「吾使仙人﹐君有至心﹐故來相試﹐子定可教﹐今當相授度世之訣矣。」乃使公昉夫妻及舔瘡三婢﹐以浴余酒自洗﹐卽皆更少﹐顏色悅美。以丹經一卷授公昉﹐公昉入雲臺山中合丹﹐丹成便登仙去﹐今拔宅之處﹐在漢中也。

李阿

李阿者﹐蜀人也。蜀人傳世見之﹐不老如故。常乞於成都市﹐而所得隨復以拯貧窮者。夜去朝還﹐市人莫知其所宿也。或問往事﹐阿無所言。但占阿顏色﹐若顏色欣然﹐則事皆吉﹔若容貌慘戚﹐則事皆凶﹔若阿含笑者﹐則有大慶﹔微嘆者﹐則有深憂﹐如此之候﹐未曾不審也。有古彊者﹐疑阿是異人﹐常親事之﹐試隨阿還所宿﹐乃在靑城山中。彊後復欲隨阿去﹐然身未知道﹐恐有虎狼﹐故持其父長刀以自衛。阿見之怒曰「汝隨我行﹐何畏虎耶﹖」取彊刀擊石折敗﹐彊竊憂刀敗。至旦復出隨之﹐阿問曰「汝愁刀敗耶﹖」彊言「實恐父怒。」阿卽取刀﹐以左右手擊地﹐刀復如故﹐以還彊。彊逐阿還成都﹐未至﹐道次逢奔車﹐阿以腳置車下﹐轢其腳脛皆折﹐阿卽死。彊驚視之﹐須臾阿起﹐以手抑按﹐腳復如故。彊年十八﹐見阿色如五十許人﹐至彊八十餘﹐而阿猶如故。後語人云「被昆侖山名﹐當去。」遂不復還耳。

王遠

王遠﹐字方平﹐東海人也。舉孝廉﹐除郎中﹐稍加至中散大夫﹐博學五經﹐尢明天文圖識河洛之要﹐逆知天下盛衰之期﹐九州吉凶﹐觀諸掌握。後棄官入山修道﹐道成﹐漢孝桓帝聞之﹐連徵不出﹐使郡牧逼載﹐以詣京師﹐遠低頭閉口﹐不肯答詔。乃題宮門扇板四百餘字﹐皆說方來之事﹐帝惡之﹐使人削之﹐外字始去﹐內字復見﹐字墨皆徹入板裏。方平無復子孫﹐鄕里人累世相傳共事之。同郡故太尉公陳耽﹐爲方平架道室﹐旦夕朝拜之﹐但乞福消災﹐不從學道。方平在耽家四十餘年﹐耽家無疾病死喪﹐奴婢皆然﹐六畜繁息﹐田蠶萬倍﹐仕宦髙遷。後語耽云「吾期運將盡﹐當去﹐不得復停﹐明日日中﹐當發也。」至時﹐方平死﹐耽知其化去﹐不敢下著地﹐但悲涕嘆息曰「先生捨我去耶﹐我將何如﹖」具棺器﹐燒香﹐就牀上衣裝之﹐至三日三夜﹐忽失其屍﹐衣帶不解﹐如蛇蛻耳。方平去後百餘日﹐耽亦死。或謂耽得方平之道化去﹐或謂方平知耽將終﹐委之而去也。

其後﹐方平欲東之括蒼山﹐過吳﹐往胥門蔡經家。經者﹐小民也﹐骨相當仙﹐方平知之﹐故往其家。遂語經曰「汝生命應得度世﹐故欲取汝以補仙官﹐然汝少不知道﹐今气少肉多﹐不得上升﹐當爲尸解耳。尸解一劇須臾﹐如從狗竇中過耳。」告以要言﹐乃委經去後﹐經忽身體發熱如火﹐欲得水灌﹐舉家汲水以灌之﹐如沃焦石﹐似此三日中﹐消耗骨立﹐乃入室以被自覆﹐忽然失其所在。視其被中﹐惟有皮頭足具﹐如今蟬蛻也。去十餘年﹐忽然還家﹐去時已老﹐還更少壯﹐頭髮還黑。語其家云「七月七日﹐王君當來過﹐到其日﹐可所作數百斛飲食﹐以供從官。」乃去。到期日﹐其家假借盆甕作飲食數百斛﹐羅列覆置庭中﹐其日方平果來﹐未至經家﹐則聞金鼓簫管人馬之聲﹐比近﹐皆驚﹐不知何所在。及至經家﹐舉家皆見方平﹐著遠遊冠﹐朱服虎頭鞶裳﹐五色綬帶劍﹐少須﹐黃色﹐長短中型人也。乘羽車﹐駕五龍﹐龍各異色﹐麾節幡旗﹐前後導從﹐威儀奕奕如大將軍也。有十二玉壺﹐皆以臘蜜封其口﹐鼓吹皆乘麟﹐從天上下﹐懸集﹐不從道行也。旣至﹐從官皆隱﹐不知所在﹐惟見方平坐耳。須臾﹐引見經父母兄弟﹐因遣人召麻姑相問﹐亦莫知麻姑是何神也。言方平敬報﹐久不在民間﹐今集在此﹐想姑能暫來語否﹖有頃﹐信還﹐但聞其語﹐不見所使人也。答言「麻姑再拜﹐比不相見。忽已五百餘年﹐尊卑有序﹐修敬無階思念﹐煩信承來﹐在彼登當傾倒﹐而先被記當案行蓬萊﹐今便暫住﹐如是當還﹐還便親覲。願未卽去﹐如此兩時間。」麻姑來﹐來時亦先聞人馬之聲﹐旣至﹐從官當半於方平也。麻姑至﹐蔡經亦舉家見之。是好女子﹐年十八九許﹐於頂中作髻﹐餘發散垂至腰﹐其衣有文章而非錦綺﹐光彩耀日﹐不可名字﹐皆世所無有也。入拜方平﹐方平爲之起立。坐定﹐召進行廚﹐皆金玉杯盤無限也﹐肴膳多是諸花果﹐而香气達於內外﹐擘脯而行之松栢炙﹐云是麟脯也。麻姑自說﹕「接待以來﹐已見東海三爲桑田﹐向到蓬萊﹐水又淺於往昔﹐會時略半也﹐豈將復還爲陵陸乎。」方平笑曰「聖人皆言﹐海中行復揚塵也。」麻姑欲見蔡經母及婦侄﹐時經弟婦新產數十日﹐麻姑望見﹐乃知之曰「噫﹐且止﹐勿前。」卽求少許米至﹐得米﹐便以撒地﹐謂以米祛其穢也﹐視米皆成眞珠。方平笑曰「姑故少年也﹐吾老矣﹐不喜復作此曹輩狡獪變化也。」方平語經家人曰「吾欲賜汝輩酒﹐此酒乃出天廚﹐其味醇釀﹐非俗人所宜飲﹐飲之或能爛腸﹐今當以水和之﹐汝輩勿怪也。」乃以一升酒合水一斗﹐攪之﹐以賜經家人﹐人飲一升許﹐皆醉。良久﹐酒盡﹐方平語左右曰「不足復還取也。」以千錢與余杭姥﹐相聞求其酤酒。須臾信還﹐得一油囊﹐酒五十斗許﹐信傳余杭姥答言﹐恐地上酒不中尊者飲耳。又麻姑手爪不如人爪形﹐蔡經心中私言﹐若背大癢時﹐得此爪以爬背﹐當佳也。方平已知經心中所言﹐卽使人牽經鞭之﹐曰「麻姑﹐神人也﹐汝何忽謂其爪可以爬背耶﹖」便見鞭著經背﹐亦不見有人持鞭者。方平告經曰「吾鞭不可妄得也。」

經比捨有姓陳﹐失其名字﹐嘗罷尉。聞經家有神人﹐乃詣門叩頭乞拜見﹐於是方平引前與語﹐此人邊乞得驅使﹐比於蔡經。方平曰「君且起﹐可向日立。」方平從後視之曰「噫﹐君心不正﹐影不端﹐終不可教以仙道﹐當授君地上主者之職。」臨去以一符並一傳著小箱中﹐以與陳尉﹐告言「此不能令君度世﹐止能令君竟本壽﹐壽自出百歲也﹐可以消災治病﹐病者命未終﹐及無罪犯者﹐以符到其家﹐便愈矣。若有邪鬼血食作禍者﹐帶此傳以來社吏﹐當收送其鬼。君心中亦當知其輕重﹐臨時以意治之。」陳尉以此符治病﹐有效事之者數百家﹐陳尉壽一百一十一歲而死﹐死後﹐其子孫行其符﹐不復效矣。

方平去後﹐經家所作飲食數百斛﹐在庭中者悉盡﹐亦不見人飲食之也。經父母私問經曰「王君是何神人﹖復居何處﹖」經答曰「常治昆侖山﹐往來羅浮山括蒼山﹐此三山上﹐皆有宮殿﹐宮殿一如王宮﹐王君常任天曹事﹐悉關王君﹐王君出時﹐或不盡將百官﹐惟乘一黃麟﹐將士數十人侍﹐每行﹐常見山林在下﹐去地當數百丈﹐所到﹐山海之神皆來奉迎拜謁﹐或有千道者。」

後數年﹐經復暫歸家﹐方平有書與陳尉﹐眞書廓落大而不工。先是無人知方平名遠者﹐起此﹐乃因陳尉書知之。其家於今﹐世世存錄王君手書及其符傳於小箱中﹐祕之也。

伯山甫

伯山甫者﹐雍州人也。在華山中精思服餌﹐時時歸鄕裏省親﹐如此二百餘年不老。每入人家﹐卽知人家先世已來善惡功過﹐有如臨見﹐又知未來吉凶﹐言無不效。見其外生女年老多病﹐將藥與之﹐女服藥時年七十﹐稍稍還少﹐色如桃花。漢遣使者經見西河城東有一女子笞一老翁﹐其老翁頭髮皓白﹐長跪而受杖﹐使者怪而問之﹐女子曰「此是妾兒﹐昔妾舅氏伯山甫﹐以神方教妾﹐妾教使服之﹐不肯﹐而至今日衰老﹐不及於妾﹐妾恚怒﹐故與之杖耳。」使者問女及兒今各年幾﹐女子答云「妾年二百三十歲﹐兒今年七十。」此女後入華山﹐得仙而去。

卷四

墨子

墨子者﹐名翟﹐宋人也。仕宋爲大夫﹐外治經典﹐內修道術﹐著書十篇﹐號爲墨子﹐世所學之者﹐與儒家分塗。務尙儉約﹐頗毀孔子﹐尢善戰守之功。公輸班爲楚將﹐作云梯之械﹐將以攻宋﹐墨子聞之﹐﹐徒行詣楚﹐足乃壞﹐裂裳以裹之﹐七日七夜到楚﹐見公輸班﹐說之曰「子爲云梯﹐將以攻宋﹐宋何罪之有耶﹖楚余於地而不足於民﹐殺所不足而爭所有餘﹐不可謂智﹔宋無罪而攻之﹐不可謂仁﹔知而不爭﹐不可謂忠﹔爭而不得﹐不可謂彊。」公輸班曰「吾不可以言於王矣﹗」墨子曰「子令見我於王。」公輸班曰「諾。」墨子見王曰「今有人捨其文軒﹐鄰有獘舉﹐而欲竊之﹐捨其錦繡﹐鄰有短褐﹐而欲竊之﹐捨其梁肉﹐鄰有糟糠﹐而欲竊之﹐此謂何若人也﹖」楚王曰「若然者﹐必有狂疾。」翟曰「楚有云夢﹐麋鹿滿之﹐江漢魚鱉﹐爲天下富。宋無雉兔井鮒﹐此猶梁肉之與糟糠也﹔楚有柟梓松橡﹐宋無數尺之木﹐此猶錦繡之與短褐也。臣聞大王吏議攻宋﹐與此同也。」王曰「善哉。然公輸班已爲云梯﹐謂必取宋。」於是見公輸班攻宋。墨子解帶爲城﹐以襆爲械﹐公輸班乃設攻城之機﹐九變。而墨子九拒之。公輸班之攻城械盡﹐而墨子之守有餘。公輸班屈曰「吾知所以攻子矣﹐吾不言。」墨子曰「吾知子所以攻我﹐吾不言矣。」楚王問其故﹐墨子曰「公輸班之意﹐不過欲殺臣﹐謂宋莫能守耳﹗然臣弟子禽滑釐等三百人﹐早已操臣守禦之器﹐在宋城之上﹐而待楚寇至矣﹗𨿽殺臣不能絕也。」楚乃止﹐不復攻宋焉。

墨子年八十有二﹐乃嘆曰「世事已可矣﹐榮位非可長保﹐將委流俗以從赤松遊矣。」乃謝遣門人﹐入山精思至道。想象神仙。於是﹐夜常聞左右山間有誦書聲者。墨子臥後。又有人來﹐以衣覆之﹐墨子乃飼之。忽有一人﹐乃起問之曰「君豈山嶽之靈气乎﹖將度世之神仙乎﹖願且少畱。誨以道教。」神人曰「子有至徳好道。故來相候﹐子欲何求﹖」墨子曰「願得長生﹐與天地同畢耳。」於是神人授以素書朱英丸方﹐道靈教戒五行變化﹐凡二十五卷﹐告墨子曰「子旣有仙分﹐緣又聰明﹐得此便成﹐不必須師也。」墨子拜受。合作﹐遂得其效﹐乃撰集其要﹐以爲五行記五卷﹐乃得地仙﹐隱居以避戰國。至漢武帝時﹐遂遣使者楊遼﹐束帛加璧﹐以聘墨子﹐墨子不出。視其顏色﹐常如五六十歲人﹐周遊五嶽﹐不止一處也。

劉政

劉政者﹐沛國人也。髙才博物﹐學無不覽﹐深維居世榮貴須臾不如學道﹐可得長生﹐乃絕進取之路﹐求養性之術﹐勤尋異聞﹐不遠千里。苟有勝己﹐𨿽奴客﹐必師事之。後治墨子五行記﹐兼服朱英丸﹐年百八十餘歲也﹐如童子。好爲變化隱形﹐又能以一人作百人﹐百人作千人﹐千人作萬人﹐又能隱三軍之眾﹐使人化成一叢林木﹐亦能使成鳥獸。試取他人器物﹐以置其眾處﹐人不覺之﹔又能種五果之木﹐便華實可食﹐生致行廚﹐供數百人﹔又能吹气爲風﹐飛沙揚石﹐以手指屋宇山林壺器﹐便欲傾壞﹐更指之﹐則還如故﹔又能化作美女之形﹐及作木人﹔能一日之中﹐行數千里﹔噓水興雲﹐奮手起霧﹐聚壤成山﹐刺地成淵﹔能忽老忽少﹐乍大乍小﹐入水不濕﹐步行水上﹐召江海中魚鱉蛟龍龜鼉﹐卽皆登岸。又口吐五色之气﹐方廣十里﹐气上連天。又能騰躍上下﹐去地數百丈。後不知所在。

孫博

孫博者﹐河東人也。有淸才﹐能屬文﹐著書百許篇﹐誦經數十萬言。晚乃學道﹐治墨子之術﹐能使艸木金石皆爲火﹐光照耀數十里。亦能使身中成炎﹐口中吐火﹐指大樹生艸卽焦枯﹐若更指之﹐則復如故。亦能三軍之眾﹐各成一叢火﹔又有藏人亡奴在軍中者﹐自捕之不得﹐因就請﹐博語奴主曰「吾爲卿燒其營捨﹐奴必走出﹐卿但諦伺捉取之。」於是﹐博以一赤丸擲於軍中﹐須臾火起漲天﹐奴果走出而得之﹐博乃更以一靑丸擲之火中﹐火勢卽滅﹐屋舍百物﹐向已焦燃者﹐皆悉如故不損。博每作火﹐有所燒﹐他人𨿽以水灌之﹐終不可滅﹐須博自止之﹐乃止耳。行火水中﹐不但己身不沾﹐乃能兼使從者數百人皆不沾。又能將人於水上﹐敷席而坐﹐飲食作樂﹐使眾人舞於其上﹐不沒不濡﹐終日盡歡。其疾病者﹐就博自治﹐亦無所云﹐爲博直指之﹐言愈卽愈。又山間石壁及地上盤石﹐博便入其中﹐初尙見背及兩耳出石間﹐良久都沒。又能吞刀劍數十枚﹐乃從壁中出入﹐如有孔穴也。又能引鏡爲刀﹐屈刀爲鏡﹐可積時不攺﹐須博指之﹐刀復如故。後入林慮山中﹐合神丹而仙矣。

班孟

班孟者﹐不知何許人。或云女子也。能飛行終日﹐又能坐空虛之中﹐與人言語﹔又能入地中﹐初時沒足﹐至腰及胃﹐漸漸但餘冠幘﹐良久盡沒不見。又以指刻地﹐卽成泉井﹐而可汲引。又吸人屋上瓦﹐瓦卽飛入人家﹐人家有桑果數十株﹐皆聚之成積如山﹐如此十餘日﹐吹之各還其本處如常。又能含墨舒紙﹐著前嚼墨﹐一噴之﹐皆成文字滿紙﹐各有意義。後服酒餌丹﹐年四百餘歲﹐更少容。後入大治山中仙去也。

玉子

玉子者﹐姓張震﹐南郡人也。少學眾經﹐周幽王徵之不起﹐乃嘆曰「人居世間﹐日失一日﹐去生轉遠﹐去死轉近﹐而貪富貴﹐不知養性。命盡气絕卽死。位爲王侯﹐金玉如山﹐何益於是爲灰土乎﹖獨有神仙度世可以無窮耳。」乃師長桑子﹐受其眾術﹐乃造一家之法﹐著道書百餘篇﹐其術以務魁爲主﹐而精於五行之意﹐演其微妙以養性治病﹐消災散禍。能起飄風發木折屋﹐作雲雷雨霧﹐以艸芥瓦石爲六畜龍虎﹐立便能行﹐分形爲數百千人。能涉行江漢﹐含水噴之﹐立成珠玉﹐遂不復變也。或時閉气不息﹐舉之不起﹐推之不動﹐屈之不曲﹐如此數十日﹐乃復起如故。每與諸弟子行﹐各丸泥爲馬與之﹐皆令閉目﹐須臾﹐皆乘大馬﹐乘之一日千里。又能吐五色气﹐起數丈﹐見飛鳥過﹐指之墮地。又臨淵授符﹐召魚鱉﹐魚鱉皆走上岸。又能使諸弟子舉眼卽見千里外物﹐亦不能久也。其務魁時﹐以器盛水﹐著兩魁之間﹐吹而噓之﹐水上立有赤光﹐繞之曄曄而起﹐又以此水治百病﹐在內者飲之﹐在外者浴之﹐皆使立愈。後入崆峒山合丹﹐丹成﹐白日升天也。

天門子

天門子者﹐姓王﹐名綱。尢明補養之要﹐故其經曰「陽生立於寅﹐純木之精﹔陰生立於申﹐純金之精。夫以木投金﹐無往不傷﹐故陰能溲陽也。陰人著脂粉者﹐法金之白也。是以眞人道士莫不畱心駐意﹐精其微妙﹐審其盛衰﹐我行靑龍﹐彼行白虎﹐彼前朱雀﹐我後玄武﹐不死之道也。又陰人之情也﹐有急於陽﹐然能外自戕抑﹐不肯請陽者﹐明金不爲木屈也。陽性气剛躁﹐志節﹝足束﹞略﹐至於遊晏﹐則聲气和桑﹐言辭卑下﹐明木之畏金也。」天門子旣行此道﹐年二百八十歲﹐色如童子﹐乃服珠醴得仙﹐入玄州去也。

九靈子

九靈子者﹐姓皇名化。得還年卻老﹐胎息內視之要﹑五行之道。其經曰「此術可以辟五兵﹐卻虎狼﹐安全己身﹐營護家門﹐保子宜孫﹐內外和睦﹐人見則喜﹐不見則思﹐卽宜從軍﹐又利遠客﹐他人謀己﹐消滅不成﹐千殃萬禍﹐伏而不起﹐杜姦邪之路﹐塞妖怪之門﹐咒咀之者﹐其災不成﹐厭蠱之者﹐其禍不行。天下之賢﹐皆來宗己﹐傾神靈之心﹐得百姓之意﹐田蠶大行﹐六畜繁孳﹐奴婢安家﹐疾病得愈﹐縣官逆解﹐忿爭得勝﹐百事皆利﹐世有專世。行此道者﹐大得其妙。」在人家五百餘年﹐顏容益少。後服煉丹而乃登仙去矣。

北極子

北極子者﹐姓陰名恆。其經曰「治身之道﹐愛神爲寶﹐養性之術﹐死入生出﹐常能行之﹐與天相畢。因生求生眞生矣﹐以鐵治鐵之謂眞﹐以人治人謂神。」後服神丹而仙焉。

絕洞子

絕洞子者﹐姓李名修。其經曰「弱能制彊﹐陰能獘陽。常若臨深履危﹐禦奔乘駕﹐長生之道也。」年四百餘歲﹐顏色不衰。著書四十篇。名曰《道源》﹐服丹升天也。

太陽子

太陽子者﹐姓離名明。本玉子同年之親友也﹐玉子學道已成﹐太陽子乃事玉子﹐盡弟子之禮﹐不敢懈怠﹐然玉子特親愛之。有門人三十餘人﹐莫與其比也。而好酒恆醉﹐頗以此見責﹐然善爲五行之道﹐𨿽鬢髮班白﹐而肌膚丰盛﹐面目光華﹐三百餘歲猶自不攺。玉子謂之曰「汝當理身養性﹐而爲眾賢法司﹐而低迷大醉﹐功業不修﹐大藥不合﹐𨿽得千歲﹐尢未足以免死﹐況數百歲者乎﹖此凡庸所不爲﹐況於達者乎﹖」對曰「晚學性剛﹐俗態未除﹐故以酒自驅。」其驕慢如此。著七寶樹之術﹐深得道要﹐服丹得仙﹐時時在世間﹐五百歲中面汝少童﹐多酒﹐其鬢須皓白也。

太陽女

太陽女者﹐姓朱名翼。敷演五行之道﹐加思增益﹐致爲微妙行用﹐其道甚驗甚速。年二百八十歲﹐色如桃花﹐口如含丹﹐肌膚充澤﹐眉鬢如畫﹐有如十七八者也。奉事絕洞子。丹成以賜之﹐亦得仙升天也。

太陰女

太陰女者﹐姓盧名全。爲人聰達﹐知慧過人﹐好玉子之道﹐頗得其法﹐未能精妙。時無明師﹐乃當道沽酒﹐密欲求賢﹐積年累久﹐未得勝己者。會太陽子過之﹐飲酒﹐見女禮節恭修﹐言詞閒雅﹐太陽子喟然嘆曰「彼行白虎螣蛇﹐我行靑龍玄武﹐天下悠悠﹐知者爲誰。」女聞之大喜﹐使妹問客﹕「土數爲幾﹖」對曰「不知也﹐但南三北五﹐東七西七﹐中一耳。」妹還報曰「客大賢者﹐至徳道人也﹐我始問一﹐已知五矣﹗」遂請入道室﹐攺進妙饌﹐盛設嘉珍而享之以自陳﹐訖﹐太陽子曰「共事天帝之朝﹐俱飲神光之水﹐身登玉子之魁﹐體有五行之寶﹐惟賢是親﹐豈有所怪。」遂授補道之要﹐授以蒸丹之方。合服得仙﹐仙時年已二百歲﹐而有少童之色也。

太玄女

太玄女者﹐姓顓名和。少喪夫主﹐有術人相其母子曰「皆不壽也。」乃行道學﹐治玉子之術﹐遂能入水不濡﹐盛寒之時﹐單衣行水上﹐而顏色不變﹐身體溫暖。可至積日﹐能徙官府宮殿城市及世人屋舍於他處﹐視之無異﹐指之則失其所在。又門戶櫝櫃有關鑰者﹐指之卽開。指山山崩﹐指樹樹死﹐更指之﹐皆復如故。將弟子行所到山間﹐日暮﹐以杖扣山石﹐石皆有門戶開﹐入其中﹐有屋室牀幾帷帳廚廩酒食如常﹐𨿽行萬里﹐所在常耳。能令小物忽大如屋﹐大物忽小於毫芒。野火漲天﹐噓之卽滅。又能生災火之中﹐衣裳不燃。須臾之間﹐化爲老翁小兒車馬﹐無所不爲。行三十六術﹐甚有神效﹐起死無數﹐不知其何所服食﹐顏色益少﹐鬢髮如鴉﹐忽白日升天而去。

南極子

南極子者﹐姓柳名融。能合粉成雞子﹐吐之數十枚﹐煮之而啖﹐出雞子中黃﹐皆余有少許粉如指端者﹐取粉塗杯﹐咒之卽成龜﹐煮之可食﹐腹藏皆具﹐而粉杯成龜殼者﹐取肉﹐則殼還成粉杯矣。又取水咒之﹐卽成美酒﹐飲之醉人。又能舉手卽成大樹﹐人或折其細枝﹐以剌屋間﹐連日猶在﹐以漸萎黃﹐與眞木無異也。服云霜丹﹐而得仙去矣。

黃盧子

黃盧子者﹐姓葛名起﹐甚能理病﹐若千里﹐只寄姓名﹐與治之﹐皆得痊愈﹐不必見病人身也。善气禁之道﹐禁虎狼百虫皆不得動﹐飛馬不得去﹐水爲逆流一里。年二百八十歲﹐力舉千鈞﹐行及奔馬。頭上常有五色气﹐髙丈餘。天大早時﹐能至淵中召龍出﹐催促便升天﹐卽使降雨﹐數數如此。一旦﹐乘龍而去﹐與諸親故辭別﹐遂不復還矣。

卷五

馬鳴生

馬鳴生者﹐齊國臨淄人也﹐本性和﹐字君賢。少爲縣吏﹐因逐捕而爲賊所傷﹐當時暫死﹐得道士神藥救之﹐遂活﹐便棄職隨師。初但欲求受治瘡病耳﹐知其有長生之道﹐遂久事之﹐隨師負笈。西之女幾山﹐北到玄丘山﹐南湊瀘江﹐周遊天下﹐勤苦備嘗。乃受太淸神丹經三卷﹐歸﹐入山合藥﹐服之﹐不樂升天﹐但服半劑﹐爲地仙矣。常居所在不過三年﹐輒便易處﹐人或不知其是仙人也。架屋舍﹐畜僕從﹐乘車馬﹐與俗人無異。如此展轉遊九州五百餘年﹐人多識之﹐怪其不老。後乃修大丹﹐白日升天而去也。

陰長生

陰長生者﹐新野人也。漢陰皇后之屬﹐少生富貴之門﹐而不好榮位﹐專務道術。聞有馬鳴生得度世之道﹐乃尋求﹐遂與相見﹐執奴僕之役﹐親運履之勞。鳴生不教其度世之道﹐但日夕與之髙談當世之事﹑治生佃農之業﹐如此二十餘年﹐長生不懈怠。同時共事鳴生者十二人﹐皆悉歸去﹐獨有長生不去﹐敬禮彌肅。鳴生乃告之曰「子眞是能得道者。」乃將長生入靑城山中﹐煮黃土而爲金以示之﹐立壇四面﹐以太淸神丹經受之﹐乃別去。長生歸﹐合丹但服其半﹐卽不升天﹐乃大作黃金數十萬斤﹐布施天下窮乏﹐不問識與不識者。周行天下﹐與妻子相隨﹐舉門而皆不老。後於平都山白日升天﹐臨去時﹐著書九篇﹐云「上古得仙者多矣﹐不可盡論﹐但漢興以來﹐得仙者四十五人﹐連余爲六矣。二十人尸解﹐餘者白日升天焉。」

抱朴子曰「洪聞諺書有之曰﹕『子不夜行﹐不知道上有夜行人﹐故不得仙者。亦安知天下山林間有學道得仙者耶﹖』陰君已服神丹﹐𨿽未升天﹐然以類聚﹐同聲相應﹐便自與仙人相尋索聞見﹐故知此近世諸仙人之數爾﹐而民俗謂爲不然﹐以己所不聞﹐則謂無有﹐不亦悲哉﹗夫艸澤間士﹐以隱逸得志﹐以經籍自娛﹐不耀文彩﹐不揚聲名﹐不循求進﹐不營聞達﹐尢不識之﹐豈況仙人。亦何急急﹐令聞達朝闕之徒﹐知其所云爲哉﹖陰君自序云﹕維漢延光元年﹐新野山北﹐予受和君神丹要訣﹐道成去世﹐副之名山﹐如有得者﹐列爲眞人﹐行乎去來﹐何爲俗間。不死之道﹐要在神丹﹐行气導引﹐俯仰屈伸﹐服食艸木﹐可得少延。不求未度﹐以至天仙﹐予欲聞道﹐此是要言﹐積學所致﹐無爲爲神﹐上士聞之﹐勉力加勤﹐下士大笑﹐以爲不然﹐能知神丹﹐久視長存。於是陰君裂黃素寫丹經一通﹐封以文石之函﹐著嵩山﹔一通黃櫃簡﹐漆書之﹐封以靑玉之函﹐置大華山﹔一通黃金之簡﹐刻而書之﹐封以白銀之函﹐著蜀經山﹔一通白縑﹐書之﹐合爲一卷﹐付弟子﹐使世世當有所傳付。又著書三篇﹐以示將來﹐其一曰﹕『惟餘之先﹐佐命唐虞﹐爰逮漢世﹐紫艾重紆﹐余獨好道﹐而爲匹夫﹐髙尙素志﹐不事王侯﹐貪生得生﹐亦又何求﹐超迹蒼霄﹐乘虛駕浮﹐靑腰承翼﹐與我爲仇﹐入火不灼﹐蹈水不濡﹐逍遙太極﹐何慮何憂﹐遨戲仙都﹐顧湣羣愚﹐年命之逝﹐如彼川流﹐奄忽未幾﹐泥土爲儔﹐奔馳索死﹐不肯暫休。』其二曰﹕『余之聖師﹐體道如貞﹐升降變化﹐松喬爲鄰﹐惟餘同學﹐十有二人﹐寒苦求道﹐歷二十春﹐中多怠慢﹐志行不勤﹐痛乎諸子﹐命也自天﹐天不妄授﹐道必歸賢﹐身授幽壤﹐何時可還﹐嗟爾將來﹐勤加精研﹐勿爲俗流﹐富貴所牽﹐神道一成﹐升彼九天﹐壽同三光﹐何但億年。』其三曰﹕『惟餘垂發﹐少好道徳﹐棄家隨師﹐東西南北﹐委於五濁﹐避世自匿﹐二十餘年﹐名山之側﹐寒不遑衣﹐饑不暇食﹐思不敢歸﹐老不敢息﹐奉事聖師﹐承顏悅色﹐面垢足胝﹐乃見哀識﹐遂授要訣﹐恩深不測﹐妻子延年﹐咸享無極﹐黃金已成﹐貨財十億﹐役使鬼神﹐玉女侍側﹐余得度世﹐神丹之力。』陰君畱人間一百七十年﹐色如童子﹐白日升天也。」

茅君

茅君者﹐名盈字叔申﹐咸陽人也。髙祖父蒙﹐字初成﹐學道於華山﹐丹成﹐乘赤龍而升天﹐卽秦始皇時也﹐有童謠曰「神仙得者茅初成﹐駕龍上天升太淸﹐時下玄洲戲赤城﹐繼世而往在我盈﹐帝若學之臘嘉平。」其事載史紀詳矣。秦始王方求神仙長生之道﹐聞謠言﹐以爲己姓符合謠讖﹐當得升天﹐遂詔攺臘爲嘉平﹐節以應之﹐望祀蓬萊﹐使徐福將童男童女﹐入海求神仙之藥。

茅君十八歲入恆山學道﹐積二十年﹐道成而歸﹐父母尙存﹐見之怒曰「爲子不孝﹐不親供養而尋逐妖妄﹐流走四方。」舉杖欲擊之。君跪謝曰「某受天命﹐應當得道﹐事不兩濟﹐違遠供養﹐𨿽無旦夕之益﹐而使父母壽老﹐家門平安。某道已成﹐不可鞭辱﹐恐非小故。」父怒不已﹐操杖擊之﹐杖卽摧折而成數十段﹐皆飛揚如弓激矢﹐中壁穿柱﹐壁柱俱陷。父驚﹐卽止。君曰「向所啟者﹐實慮如斯﹐邂逅中人﹐卽有傷損。」父曰「汝言得道﹐能起死人否﹖」君曰「死人罪重惡積﹐不可復生者﹐卽不可起也﹔若橫受短折者﹐卽可令起也。」父因問鄕裏死者若干人﹐誰當可起之﹐君乃遂召社公問之﹐父聞中庭有人應對﹐不之見也。問社公﹕「此村中諸已死者﹐誰可起之﹖」眾人皆聞社公對曰「某甲可起。」君乃曰「促約來所關由﹐使發遣之事須了﹐可掘。」於是日入之後﹐社公來曰「事已決了﹐便可發出。」於是君語死者家人﹐掘之﹐發棺﹐出死人﹐死人開目動搖﹐但未能語﹐舉而出之﹐三日後能坐﹐言語了了。如此發數十人﹐皆復生﹐活十歲方復死爾。

時君之弟名固字季偉﹐次弟名衷字思和﹐仕漢位至二千石﹐將之官﹐鄕裏親友會送者數百人﹐親屬榮晏時﹐茅君亦在座﹐乃曰「吾𨿽不作二千石﹐亦當有神靈之職﹐克三月十八日之官﹐頗能見送乎﹖」在座中眾賓皆相然曰「此君得道當出﹐眾皆復來送也。」君曰「若見顧者﹐誠荷君之厚意也﹐但空來﹐勿有損費﹐吾當自有供給。」至期日﹐君門前數頃之地忽自平治﹐無復寸艸﹐忽見有靑縑帳幄﹐下敷數重白氈﹐容數千人﹐遠近皆神異之。翕然相語﹐來者塞道﹐數倍於前送弟之時也。賓客旣集﹐君言笑延接﹐一如常禮。不見指使之人﹐但見金盤玉杯﹐自到人前﹐奇殽異果﹐不可名字﹐美酒珍饌﹐賓客皆不能識也。妓樂絲竹﹐聲動天地﹐隨食隨益﹐人人醉飽。明日迎官來至﹐文官則朱衣紫帶﹐數百人﹐武官則甲兵旌旗﹐器仗耀日﹐千餘人。茅君乃與父母宗親辭別﹐乃登羽蓋車而去﹐麾幢幡蓋﹐旌節旄鉞﹐如帝王也﹐驂駕龍虎麒麟白鶴獅子﹐奇獸異禽﹐不可名識﹐飛鳥數萬﹐翔覆其上﹐流雲彩霞﹐霏霏統其左右。去家十餘里﹐忽然不見﹐觀者莫不嘆息。

君遂徑之江南﹐治於句曲山。山有洞室﹐神仙所居﹐君治之焉。山下之人﹐爲立廟而奉事之。君嘗在帳中與人言語﹐其出入或導引人馬﹐或化爲白鵠。人有疾病祈之者﹐煮雞子十枚以內帳中﹐須臾一一擲還﹐雞子如舊﹐歸家剖而視之﹐內無黃者﹐病人當愈﹐中有土者﹐不愈。以此爲候焉﹐雞子本無開處也。廟中常有天樂異香奇云瑞气﹐君或來時﹐音樂導從﹐子天而下﹐或終日乃去。遠近居人﹐賴君之徳﹐無水旱疾癘﹐螟蝗之災﹐無剌艸毒木及虎狼之厲。時人因呼此山爲茅山焉。

後二弟年衰﹐各七八十歲﹐棄官委家﹐過江尋兄﹐君使服四扇散﹐卻老還嬰﹐於山下洞中修煉四十餘年﹐亦得成眞。太上老君命五帝使者持節﹐以白玉版黃金刻書﹐加九錫之命﹐拜君爲太元眞人東嶽上卿司命眞君﹐主吳越生死之藉﹐方卻升天﹐或治下於潛山。又使使者以紫素策文﹐拜固爲定錄君﹐衷爲保命君﹐皆例上眞﹐故號三茅君焉。其九錫文紫素策文多不具載﹐自有別傳其後。每十二月二日﹑三月十八日﹐三君各乘一白鶴﹐集於峯頂也。

張道陵

天師張道陵﹐字輔漢﹐沛國丰縣人也。本太學書生﹐博采五經。晚乃嘆曰「此無益於年命。」遂學長生之道﹐得黃帝九鼎丹經﹐修煉於繁陽山﹐丹成服之﹐能坐在立亡﹐漸漸復少。後於萬山石室中﹐得隱書祕文及制命山嶽眾神之術﹐行之有驗。

初天師值中國紛亂﹐在位者多危﹐退耕於余杭。又漢政陵遲﹐賦斂無度﹐難以自安﹐𨿽聚徒教授﹐而文道凋喪﹐不足以拯危佐世。陵年五十方退身修道﹐十年之間已成道矣。聞蜀民朴素可教化﹐且多石山﹐乃將弟子入蜀﹐於鶴鳴山隱居。旣遇老君﹐遂於隱居之所備藥物﹐依法修煉﹐三年丹成﹐未敢服餌。謂弟子曰「神丹已成﹐若服之﹐當衝天爲眞人﹐然未有大功於世﹐須爲國家除害興利﹐以濟民庶﹐然後服丹卽輕舉﹐臣事三境﹐庶無愧焉。」老君尋遣淸和玉女﹐教以吐納淸和之法﹐修行千日﹐能內見五藏﹐外集外神﹐乃行三步九迹﹐交乾履斗﹐隨罡所指﹐以攝精邪﹐戰六天魔鬼﹐奪二十四治﹐攺爲福庭﹐名之化宇﹐降其帥爲陰官。先時蜀中魔鬼數萬﹐白晝爲市﹐擅行疫癘﹐生民久罹其害﹐自六天大魔推伏之後﹐陵斥其鬼眾﹐散處西北不毛之地﹐與之爲誓曰「人主於晝﹐鬼行於夜﹐陰陽分別﹐各有司存﹐違者正一有法﹐必加誅戮。」於是幽冥異域﹐人鬼殊途。今西蜀靑城山﹐有鬼市並天師誓鬼碑石天地石﹐日月存焉。

欒巴

欒巴﹐蜀人也。太守請爲功曹﹐以師事之﹐請試術﹐乃平生入壁中去﹐壁外人叫虎狼﹐還乃巴也。遷豫章太守﹐有廟神﹐能與人言語﹐巴到﹐推社稷﹐問其蹤由﹐乃老往齊爲書生﹐太守以女妻之﹐生一男。巴往齊﹐勑一道符﹐乃化爲貍。巴爲尙書﹐正旦﹐會羣臣﹐飲酒﹐巴乃含酒起望西南噀之﹐奏云「臣本鄕成都市失火﹐故爲救之。」帝馳驛往問之﹐云「正旦失火時﹐有雨自東北來﹐滅火﹐雨皆作酒气也。」故終日不違如愚﹐若無所得而愚﹐是乃物之塊然者也。士大夫學道者多矣﹐然所謂八段錦六字气﹐特導引吐納而已﹐不知气血寓於身而不可擾﹐貴於自然流通﹐世豈復知此哉﹖𨿽日宴坐﹐而心騖於外﹐營營然如飛蛾之赴霄燭﹐蒼蠅之觸曉窗﹐知往而不知返﹐知就利而不知避害。海魚有以蝦爲目者﹐人皆笑之﹐而不知其故。晝非日﹐不能馳﹐夕非火﹐不能鑑。故學道者﹐須令物不能遷其性﹐冶容曼色﹐吾視之與嫫母同﹐大廈華屋﹐吾視之與茅茨同。澄心淸淨﹐湛然而無思時﹐導其气卽百骸皆通。抱純白養太玄﹐然後不入其機﹐則知神之所爲﹐气之所生﹐精之所復﹐何行而不至哉﹖所著百章發明道祕﹐要眇深切﹐迷途之指南也。

卷六

淮南王

淮南王安﹐好神仙之道﹐海內方士從其遊者多矣。一旦﹐有八公詣之﹐容狀衰老﹐枯槁傴僂﹐閽者謂之曰「王之所好﹐神仙度世長生久視之道﹐必須有異於人﹐王乃禮接﹐今公衰老如此﹐非王所宜見也。」拒之數四﹐公求見不已﹐閽者對如初。八公曰「王以我衰老不欲相見﹐卻致少年﹐又何難哉﹖」於是振衣整容﹐立成童幼之狀﹐閽者驚而引進。王倒屣而迎之﹐設禮稱弟子﹐曰「髙仙遠降﹐何以教寡人﹖」問其姓氏﹐曰「我等之名﹐所謂文五常﹑武七徳﹑枝百英﹑壽千齡﹑葉萬椿﹑鳴九臯﹑修三田﹑岑一峯也﹐各能吹噓風雨﹐震動雷電﹐傾天駭地﹐回日駐流﹐役使鬼神﹐鞭撻魔魅﹐出入水火﹐移易山川﹐變化之事﹐無所不能也。」時王之小臣伍被﹐曾有過﹐恐王誅之﹐心不自安﹐詣關告變﹐證安必反﹐武帝疑之﹐詔大宗正持節淮南﹐以案其事﹐宗正至﹐八公謂王曰「伍被人臣﹐而誣其主﹐天必誅之﹐王可去矣。此亦天遣王耳﹐君無此事﹐日復一日﹐人間豈可捨哉﹖」乃取鼎煮藥﹐使王服之﹐骨肉近三百餘人﹐同日升天﹐雞犬舔藥器者﹐亦同飛去。八公與王駐馬於山石上﹐但畱人馬蹤迹﹐不知所在。宗正以此事奏帝﹐帝大懊恨﹐命誅伍被。自此廣招方士﹐亦求度世之藥﹐竟不得。其後﹐王母降時﹐授仙經﹐密賜靈方﹐得尸解之道。由是茂陵玉箱金杖丹出入人間﹐抱犢道經見於山洞﹐亦視武帝不死之迹耳。

李少君

李少君﹐字云翼﹐齊國臨淄人也。少好道﹐入泰山采藥﹐修絕谷遁世全身之術﹐道未成而疾﹐困於山林中。遇安期先生經過﹐見少君﹐少君叩頭乞活﹐安期湣其有至心﹐而被病當死﹐乃以神樓散一匕與服之﹐卽起。少君於是求隨安期﹐奉給奴役使任﹐師事之。安期將少君東至赤城﹐南至羅浮﹐北至大垣﹐西遊玉門﹐周流五嶽﹐觀看江山﹐如此數十年。安期一旦語之﹕「我被玄洲召﹐卽日當去﹐汝未應隨我至彼﹐今當相捨去也。復六百年﹐當迎汝於此。」因授神丹鑪火﹑飛雪之方﹑誓約口訣﹐畢。須臾﹐有乘龍虎導引數百人迎安期﹐安期乘羽車而升天也。少君於是還﹐齋戒賣於市﹐商佑六國﹐或時爲吏﹐或作師醫治病﹐或時煦賃﹐易姓攺名﹐遊行處所﹐莫知其有道。逮漢武帝之時﹐聞帝招募方士﹐特敬道術﹐而先貧不辦合大藥﹐喟然長嘆語弟子曰「老將至矣﹐死將近矣﹐而財不足用﹐躬耕力作﹐商佑求錢﹐必不致辦合藥﹐又吾亦羸拙於斯事也。聞天子好道﹐請欲見之﹐求爲合丹﹐可得恣意﹐無求不得﹐天子中成者成之﹐不中教者便捨去。吾在世上已五百餘年﹐而不爲一權者﹐必不免於虫蟻之糧矣。」乃以方上武帝﹐言「臣能凝汞成白銀﹐飛丹砂成黃金﹐金成服之﹐白日升天﹐神仙無窮﹐身生朱陽之羽﹐體備圓光之翼﹐竦則淩天﹐伏入無間﹔控飛龍而八遐已徧﹐駕白鴻而九陔立周。﹝寶蓋具﹞海之棗大如瓜﹐鐘山之李大如瓶﹐臣已食之﹐逮先師安期先生授臣口訣﹐是以保黃物之可成也。」於是引見﹐甚尊敬之﹐賜遺無數﹐爲立屋地。武帝自謂必能使我度世者。少君嘗從武安侯飲酒﹐坐中有老人﹐年九十餘﹐少君言與其祖父遊射處﹐老人爲小兒時﹐從其祖父﹐識有此人﹐一座盡驚。少君見武帝有故銅器﹐少君望而識之曰「昔齊桓公嘗陳此器於栢寢。」帝按其刻﹐果齊桓公器﹐乃知少君數百歲人也。然視之常時年五十許人﹐面色甚好﹐肌膚悅澤﹐尢有光華﹐眉目口齒﹐似十五童子﹐諸侯王﹝上臾下貝﹞人聞能令其人不死﹐老更少壯﹐饋遺之金錢無限﹐乃密作神丹﹐丹成未服﹐又就帝求五帝六甲左右靈飛之書﹐凡十二事。帝以元封四年七月﹐以書授少君﹐到元封六年九月﹐少君稱疾﹐上表云「陛下思心玄妙﹐志甄長生﹐於是招訪道術﹐無遠不至﹐精誠感神﹐天神斯降﹐自非宿命所適﹐孰能偕合﹖然丹方禁重﹐宜絕臭腥﹐汯養物仁﹐克仙蠢動。而陛下不能絕奢侈﹐遠聲色﹐殺伐不止﹐喜怒不除﹐萬里有不歸之鬼﹐市朝有流血之刑。神丹大道﹐未可得成。而臣疾與年偕﹐今者虛瘵﹐又不獲躬親﹐齋戒預睹彭祖丹砂之變﹐於此邈矣。先師安期先生﹐昔所賜金丹之方﹐信而有徵﹐若按節度奉法戒﹐爾乃可備用之焉。若郁砂虹飛﹐玄朱九轉﹐剖六二而流精奪日﹐探霜雪而月光風捲﹐徘徊丹霞﹐沸騰龍虎﹐投鉛錫而黃金克成﹐刀圭入喉而凋气立反。爾乃駕神虯以上升﹐騁云車以涉遠﹐當驗此方之神﹐將明小臣之不妄矣。」乃以小丹方與帝﹐而稱疾﹐固非大丹方也。其夜﹐武帝夢與少君俱上嵩髙上﹐半道有繡衣使者乘龍持節從雲中上下﹐言「太一請少君。」武帝覺﹐卽遣使者問少君消息﹐且告近臣曰「如朕夢﹐少君將捨朕去矣﹗」明日少君臨病困﹐武帝自往視﹐並使左右人受其方書﹐未竟而少君絕﹐武帝流涕曰「少君不死也﹐故作此而去。」旣斂之﹐忽失其所在﹐中表衣帶不解﹐如蟬蛻也。於是爲殯其衣物﹐百餘日﹐行人有見少君在河東蒲阪市者﹐乘靑騾﹐帝聞之﹐使發其棺﹐棺中無所復有﹐釘亦不脫﹐惟餘履在耳。武帝殊蓋懊恨求少君之不勤也。明年栢梁臺火燒﹐失諸祕書妙文也。

初﹐少君與議郎董仲相親﹐見仲宿有固疾﹐體枯气少﹐乃與其成藥二劑﹐並其方一篇﹐用戊巳之艸﹐后土脂﹐精艮獸沈肪﹐先莠之根﹐百卉華體﹐龍銜之艸﹐亥月上旬﹐合煎銅鼎﹐童男童女﹐服盡一劑﹐身體便輕﹐服盡三劑﹐齒落更生﹐服盡五劑﹐命不復傾。仲爲人剛直﹐博學五經﹐然不達道術﹐常笑人服藥學道﹐數上書諫武帝﹐以爲人生有命﹐衰老有常﹐非道術所能延益﹐𨿽見其有異﹐以爲天性﹐非術所致﹐得其藥竟不服﹐又不解從問其方﹐爲藏去之而已。少君去後數月﹐仲並甚矣。又武帝數道其夢﹐恨惜之﹐仲乃憶所得少君藥﹐試取服之﹐未半﹐能行﹐身體輕壯﹐所苦了愈﹐藥盡﹐气力如三十時﹐乃更信世間有不死之道﹐卽以去官﹐行求道士﹐問以方意﹐悉不能曉。然白髮皆還黑﹐形容甚盛﹐後八十餘乃死﹐臨死謂子道生曰「我得少君神方﹐我不信事﹐懷恨黃泉﹐汝後可行求術人問﹐解之者﹐若長服此藥﹐必度世也。」道生感父遺言﹐遂不肯仕﹐周旋天下﹐求解此方。到江夏遇博澤先生﹐先生曰「此乃非神丹金玉也﹐可使人得數百年而已耳。」乃具爲說解其方意﹐所用物眞名。道生合藥﹐服之﹐得壽三百七十歲﹐入雞頭山中﹐不知竟得道不。同時卓元成﹑張子仁﹑吳士耳﹑蔡子盛﹑魏仲明﹑張元達服之﹐或得三百歲﹐或得五百歲﹐皆至死不病﹐不傴﹐面不皺理﹐齒不落﹐發不白﹐房屋不廢。此蓋少君凡獘方耳﹐尢使人如此﹐況其上方邪﹖少君當去時﹐密以六甲左右靈飛術十二事傳東郭延﹐以神丹飛玄之方授少君鄕里人蒯子順者﹐此二人後學道﹐並得仙。少君又授子訓昆侖神州貞形也。

王眞

王眞﹐字叔堅﹐上黨人也。少爲郡吏﹐年七十﹐乃好道﹐尋見仙經雜言﹐說郊間人者﹐周宣王時郊間采薪之人也﹐采薪而行歌曰「巾金巾﹐入天門﹐呼長精﹐噏玄泉﹐鳴天鼓﹐養泥丸。」時人莫能知﹐惟柱下史曰「此是活國中人﹐其語祕矣﹐其人乃古之漁父也。何以知之﹖八百歲人﹐目瞳正方﹔千歲人﹐目理從。采薪者乃千歲之人也。」眞讀此書而不解其旨﹐逐搜問諸所在道士﹐經年﹐而遇有解其旨者語眞曰「此近淺之術也﹐爲可駐年反白而已。」乃語訣云「巾金巾者﹐恆存肺炁入泥丸中﹐徐徐以繞身﹐身常光澤﹔噏玄泉者﹐漱其口液而服之﹐使人不老﹐行之七日有效﹔鳴天鼓者﹐朝起常叩齒三十六下﹐使身神安﹐又夜恆存赤气﹐從天門入周身內外﹐在腦中變爲火﹐以燔身﹐身與火同光﹐如此存之﹐亦名曰煉形﹔泥丸﹐腦也﹔天門﹐口也﹐習閉炁而吞之﹐名曰胎息﹔習漱舌下泉而咽之﹐名曰胎食。行之勿休。」眞受訣﹐施行胎息胎食煉形之方﹐甚有驗斷。夠二百餘年﹐肉色光美﹐徐行及馬﹐力兼數人﹐自嘆曰「我行此術惟可不死﹐豈及神丹金玉之方邪﹖」乃師事蒯子訓﹐子訓授其肘後方也。魏武帝聞之﹐呼與相見﹐見眞年可三十許﹐意嫌其虛詐﹐定校其鄕裏﹐解異口同辭﹐多有少小見眞者﹐乃信其有道﹐甚敬重之。郤孟節師事眞十數年﹐眞以蒸丹小餌法授孟節﹐得度世。鄕裏計眞已四百歲。後一日將三少妾登女幾山﹐語弟子言「合丹去。」去遂不復還。眞日行三百里﹐孟節能合棗核以不食﹐至十年﹐又能閉炁不息﹐身不動搖﹐若死人﹐可至百日半歲﹐亦有家室﹐此法是眞所習郊間人之法也﹐孟節爲人質謹﹐不妄言﹐魏武帝爲立茅舍﹐使令諸方士。晉惠懷之際人﹐故有見孟節在長安市中者﹐魏武帝時亦善招求方術﹐道士皆虛心待之﹐但諸得道者﹐莫肯告之以要言耳。

陳長

陳長者﹐在薴嶼山六百年﹐每四時設祭﹐亦不飲食﹐亦無所修﹐人有病者﹐與祭水飲之﹐皆愈也。

劉綱

劉綱者﹐上虞縣令也。與妻樊夫人俱得道術﹐二人俱坐林上﹐綱作火燒屋﹐從東邊起﹐夫人作雨﹐從西邊上﹐火滅。

樊夫人

樊夫人者﹐劉綱之妻也。綱字伯鸞﹐仕爲上虞令﹐亦有道術﹐能檄召鬼神﹐禁制變化之道﹐亦潛修密證﹐人莫能知。爲理尙淸淨簡易﹐而政令宣行﹐民受其惠﹐無旱暵漂墊之害﹐無疫毒鷙暴之傷﹐歲歲大丰﹐遠近所仰。暇日與夫人較其術用﹐俱坐堂上﹐綱作火燒客碓捨﹐從東而起﹐夫人禁之﹐火卽便滅。庭中兩株桃﹐夫妻各咒一株﹐使之相鬥擊﹐良久﹐綱所咒者不勝。數走出於籬外﹐綱唾盤中﹐卽成鯽魚﹐夫人唾盤中﹐成獺﹐食其魚。綱與夫人入四明山﹐路值虎﹐以面向地﹐不敢仰視﹐夫人以繩縛虎牽歸﹐系於牀腳下。綱每共試術﹐事事不勝。將升天﹐縣廳側先有大皂莢樹﹐綱升樹數丈﹐方能飛舉﹐夫人卽平坐牀上﹐冉冉如雲炁之舉﹐同升天而去矣。

東陵聖母

東陵聖母者﹐廣陵海陵人也。適杜氏﹐師事劉綱學道﹐能易形變化﹐隱顯無方。杜不信道﹐常恚怒之。聖母或行理疾救人﹐或有所之詣﹐杜恚之愈甚﹐告官訟之﹐云聖母姦妖﹐不理家務。官收聖母付獄﹐頃之﹐已從獄窗中飛去﹐眾望見之﹐轉髙入雲中﹐畱所著履一緉在窗下﹐自此升天﹐遠近立廟祠之﹐民所奉事﹐禱祈立效。常有一靑鳥在祭所﹐人有失物者﹐乞問所在﹐靑鳥卽集盜物人之上﹐路不拾遺。歲月稍久﹐亦不復爾。至今海陵海中﹐不得爲姦盜之事﹐大者卽風波沒溺﹑虎狼殺之﹐小者卽病傷也。

孔元

孔元者﹐常服松脂茯苓松實﹐年更少壯﹐已一百七十餘歲。人或飲酒﹐請元作酒令﹐元乃以杖柱地倒立﹐頭向下﹐持酒倒飲﹐人不能爲之也。乃於水邊鑿岸作一穴﹐方丈餘﹐止其間﹐斷谷或一月兩月而出。後入西華嶽得道也。

王烈

王烈﹐字長休﹐邯鄲人。常服黃精並煉鉛﹐年二百三十八歲﹐有少容﹐登山如飛。少爲書生﹐嵇叔夜與之遊﹐烈入太行山﹐聞山裂聲﹐往視之﹐山斷數百丈﹐有靑泥出如髓﹐取摶之﹐須臾成石﹐如熱臘之狀﹐食之味如粳米﹐仙經云﹕神仙五百歲﹐輒一開﹐其中有髓﹐得服之者﹐與天地齊畢。

涉正

涉正﹐字玄眞﹐巴東人。說秦王時事如目前﹐常閉目﹐行亦不開﹐弟子數十年莫見其開目者﹐有一弟子固請開之﹐正乃爲開目﹐有聲如霹靂﹐光如電﹐弟子皆匐地。李八百呼爲四百歲小兒也。

焦先

焦先﹐字孝然﹐河東人也。漢末關中亂﹐先失家屬﹐獨竄於河渚間﹐食艸飲水﹐無衣履。時太陽長朱南望見之﹐謂之亡士﹐欲遣船捕取﹐同郡侯武陽語縣「此狂癡人耳」﹐遂注其籍﹐給廩日五升﹐人皆輕易之﹐然其行不踐邪逕﹐必循阡陌﹐及其搶拾﹐不取大穗﹐饑不苟食﹐寒不苟衣﹐每出﹐見婦人則隱翳﹐須至乃出﹐自作一爪牛廬﹐淨掃其中﹐營木爲牀﹐而艸褥其上﹐至天寒時﹐構火以自炙﹐呻吟獨語。太和靑龍中﹐嘗持一杖南渡﹐河水泛漲輙獨云未可也﹐由是人頗疑不狂﹐所言多驗僉﹐謂之隱者也。年八十九終。

孫登

孫登﹐字公和﹐汲郡人。無家屬﹐於郡北山爲土坑居之﹐好讀易﹐撫一弦琴﹐性無恚怒。人或投諸水中﹐欲觀其怒﹐登旣出﹐便大笑。嘗住宜陽山﹐有作炭人見之﹐知非常人﹐與語﹐登不應。文帝聞之﹐使阮籍往觀﹐旣見與語﹐亦不應。嵇康從之遊三年﹐問其所圖﹐終不答﹐康將別﹐謂曰「先生竟無言乎﹖」登乃曰「子識火乎﹖生而有光﹐而不用其光﹐果在於用光﹖人生而有才﹐而不用其才﹐果在於用才﹖故用光在乎得薪﹐所以保其體﹔用才在乎識貞﹐所以全其生。今子才多識寡﹐難乎免於今之世矣﹗子無求乎﹖」康不能用。後作幽憤詩曰﹕昔慚柳下﹐今愧孫登。竟莫知其所終。

卷七

東郭延

東郭延﹐字公遊﹐山陽人也。少好道﹐聞李少君有道﹐求與相見﹐叩頭乞得執侍巾櫛灑掃之役﹐少君許之﹐見延小心良謹﹐可成﹐臨當去﹐密以五帝六甲左右靈飛之術﹑遊虛招眞十二事授延﹐告之曰「此亦要道也﹐密而行之﹐亦升天矣。」口訣畢而遣去。延遂還家﹐合服靈飛散﹐能夜書﹐在寢室中﹐身生光點﹐左右行六甲左右術﹐能占吉凶﹐天下當﹝敲右﹢又﹞者﹐識與不識﹐皆逆知之。又役使鬼神﹐收攝虎豹﹐無所不爲。在鄕裏四百歲不老。漢建安二十一年﹐一旦﹐有數十人乘虎豹之來迎之﹐鄰盡見之﹐乃與親故別而辭去﹐云「詣昆侖臺」﹐臨去延以神丹方﹑五帝靈飛祕要傳尹先生。

靈壽光

靈壽光者﹐扶風人也。年七十時﹐得朱英丸方﹐合服之﹐轉更少﹐如年二十。時至建安元年﹐已二百二十歲矣。

劉京

劉京﹐字太玄﹐南陽人也﹐漢孝文皇帝侍郎也。後棄世從邯鄲張君學道﹐受餌朱英丸方﹐合服之﹐百三十歲﹐視之如三十許人。後師事蘇子訓﹐子訓授京五帝靈飛六甲十二事﹐神仙十洲眞形諸祕要﹐京按訣行之﹐甚效﹐能役使鬼神﹐立起風雨﹐名致行廚﹐坐在立亡﹐而知吉凶期日。又能爲人祭天益命﹐或得十年﹐到期皆﹝敲右﹢又﹞﹐其不信者﹐至期亦﹝敲右﹢又﹞。周流名山五嶽﹐與王眞俱行﹐悉徧也。

魏武帝時﹐故遊行諸弟子家。皇甫隆聞其有道﹐乃隨事之﹐以雲母九子丸及交接之道二方教隆﹐隆按合行服之﹐色理日少﹐發不白﹐齒不落﹐年三百餘歲﹐不知能得度世不耳。魏黃初三年﹐京入衡山中去﹐遂不復見﹐京語皇甫隆曰「治身之要﹐當朝朝服玉泉﹐使人丁壯有顏色﹐去三虫而堅齒也。玉泉者﹐口中液也。朝來起早﹐漱液滿口﹐乃吞之﹐琢齒二七過﹐如此者三乃止﹐名曰煉精﹐使人長生也。夫交接之道至難﹐非上士不能行之﹐乘奔牛驚馬未足諭其險墜矣。卿性多滛﹐得無當用此自戒乎﹗」如京言﹐慮隆不得度世也。

嚴靑

嚴靑者﹐會稽人也。家貧﹐常在山中燒炭﹐忽遇仙人云「汝骨相合仙。」乃以一卷素書與之﹐令以淨器盛之﹐置髙處﹐兼教靑服石腦法。靑遂以淨器盛書﹐置髙處﹐便聞左右常有十數人侍之。每載炭出﹐此神便爲引船﹐他人但見船自行。後斷谷入小霍山去。

帛和

帛和﹐字仲理。師董先生行炁斷谷術﹐又詣西城山師王君﹐君謂曰「大道之訣﹐非可卒得﹐吾暫往瀛洲﹐汝於此石室中﹐可熟視石壁﹐久久當見文字﹐見則讀之﹐得道矣。」和乃視之﹐一年了無所見﹐二年視有文字﹐三年了然見太淸中經﹑神丹方﹑三皇文﹑五嶽圖﹐和誦之﹐上口。王君回曰「子得之矣。」乃作神丹﹐服半劑﹐延年無極﹐以半劑作黃金五十斤﹐救惠貧病也。

趙瞿

趙瞿者﹐上黨人也。病癩歷年﹐眾治之﹐不愈﹐垂死﹐或云「不及活流棄之。」後子孫轉相注易﹐其家乃賫糧將之送置山穴中。瞿在穴中自怨不幸﹐晝夜悲嘆涕泣。經月﹐有仙人經過穴﹐見而哀之﹐具問訊之﹐瞿知其異人﹐乃叩頭自陳乞哀。於是仙人以一囊藥賜之﹐教其服法。瞿服之﹐百許日﹐瘡都愈﹐顏色丰悅﹐肌膚玉澤。仙人又過視之﹐瞿謝受更生活之恩﹐乞丐其方。仙人告﹕「此是松脂耳﹐此山中更多此物﹐汝煉服之﹐可以長生不死。」瞿乃歸家﹐家人初謂之鬼也﹐甚驚愕。瞿遂長服松脂﹐身體轉輕﹐气力百倍﹐登危越險﹐終日不極。年百七十歲﹐齒不墮﹐發不白。夜臥﹐忽見臺間有光大如鏡者﹐以問左右﹐皆云不見﹐久而漸大﹐一室盡明﹐如晝日。又夜見面上有彩女二人﹐長二三寸﹐而體皆具﹐但爲小耳﹐遊戲其口鼻之間﹐如是且一年﹐此女漸長大﹐出在其側。又常聞琴瑟之音﹐欣然獨笑。在人間三百許年﹐色如小童。乃入抱犢山去﹐必地仙也。

宮嵩

宮嵩者﹐大有文才﹐著道書二百餘卷﹐服雲母﹐得地仙道。後入薴嶼山中仙去。

容成公

容成公﹐行玄素之道﹐延壽無極。

董仲君

董仲君者﹐臨淮人也。服炁煉形﹐二百餘歲不老。曾被誣系獄﹐乃佯死﹐須臾虫出﹐獄吏乃舁出之﹐忽失所在。

倩平吉

倩平吉者﹐沛人也。漢初入山得道﹐至光武時不老﹐後托形屍假﹐百餘年卻還鄕裏也。

王仲都

王仲都者﹐漢中人也。漢元帝常以盛暑時暴之﹐繞以十餘鑪火而不熱﹐亦無汗。凝冬之月﹐令仲都單衣﹐無寒色﹐身上气蒸如炊。後不知所在。

程偉妻

漢黃門郎程偉﹐好黃白術。娶妻得知方家女。程常從駕出而無時衣﹐甚憂﹐妻曰「請致兩假縑。」縑卽無故而至前。偉按枕中鴻寶作金不成﹐妻乃往視偉﹐偉方扇炭燒筒﹐筒中有水銀﹐妻曰「吾欲試相視一事。」乃出其囊中藥少許投之﹐食頃發之﹐已成銀。偉大驚曰「道在汝處﹐而不早告我﹐何也﹖」妻曰「得之須由命者。」於是偉日夜說誘之﹐賣田宅以供美食衣服﹐猶不肯告偉﹐偉乃與伴謀撾笞杖之﹐妻輒知之﹐告偉言「道必當傳其人﹐得其人得路相遇﹐輒教之。如非其人﹐口是而心非﹐𨿽寸斷而支解﹐而道猶不出也。」偉逼之不止﹐妻乃發狂﹐裸而走﹐以泥自塗﹐遂卒。

薊子訓

薊達﹐字子訓﹐齊國臨淄人﹐李少君之邑人也。少仕州郡﹐舉孝廉﹐除郎中﹐又從軍拜駙馬都尉。晚悟治世俗綜理官無益於年命也﹐乃從少君學治病作醫法﹐漸久﹐見少君有不死之道﹐遂以弟子之禮事少君而師焉。少君亦以子訓用心專﹐知可成就﹐漸漸告之以道家事﹐因教令胎息胎食住年止白之法﹐行之二百餘年﹐顏色不老。

在鄕裏與人信讓從事﹐性好淸淨﹐常閒居讀《易》﹐時作小小文疏﹐皆有意義。少君晚又授子訓無常子大幻化之術﹐按事施行﹐皆效。曾見比捨家抱一兒﹐從求抱之﹐失手而隨地﹐卽死﹐其家素尊敬之﹐不敢有悲哀之色而埋之﹐謂此兒命應不成人﹐行已積日﹐轉不能復﹐思之﹐子訓因還外抱兒還家﹐家人恐是鬼﹐乞不復用﹐子訓曰「但取﹐無苦﹐故是汝兒也。」兒識其母﹐喜笑欲往母﹐乃取之﹐意猶不了﹐子訓旣去﹐夫婦共往掘視所埋死兒窆器中﹐有泥兒長六寸許耳﹐此兒遂長大。又諸老人發必白者﹐子訓但與之對坐共語﹐宿昔之間﹐則明旦皆發黑矣﹐亦無所施爲﹐爲黑可期一年二百日也﹔亦復有不使人發黑者﹐蓋神幻之大變者也。

京師貴人聞之﹐莫不虛心欲見子訓﹐而無緣致之。子訓比居有年少爲太學生﹐於是諸貴人共呼語之﹕「卿所以勤苦讀書者﹐欲以課試規富貴耳。但爲吾一致薊子訓來﹐能使卿不勞而達。」書生許諾﹐乃歸﹐就事子訓﹐朝夕灑掃﹐立侍左右﹐如此且二百日﹐子訓語書生曰「卿非學道者﹐何能如此﹖」書生曰「忝鄕裏末流﹐長幼之道自當爾。」子訓曰「何以不道實而作虛飾邪﹖吾以具知卿意﹐諸貴人欲得見我﹐我亦何惜一行之勞而不使卿得榮位乎﹖便可還語諸人﹐吾某月某日當往。」書生甚喜﹐到京師﹐具向諸貴人說此意。到期日﹐子訓未行﹐書生父母憂之﹐往視子訓﹐子訓曰「恐我不行也﹐不使卿兒失信﹐當發以食時去所居。」書生父母相謂曰「薊先生𨿽不如期至﹐要是往也﹐定後日。」書生歸﹐推計之﹐子訓以其日中時到京師﹐是不能半日行千餘里。旣至﹐書生往見之子訓﹐子訓問書生曰「誰欲見我者﹖」書生曰「欲見先生者甚多﹐不敢枉屈﹐但乞知先生所止﹐自當來也。」子訓曰「不須使來﹐吾尙千餘里來寧﹐復與諸人計此邪﹖卿今日使人人盡語之﹐使各絕賓客﹐吾日中當往﹐臨時自當擇所先詣。」書生如其言語貴人﹐貴人各灑掃﹐到日中子訓往。凡二十三處﹐便有二十三子訓﹐各往一處﹐諸貴人各各喜﹐自謂子訓先詣之。定明日相參同﹐同時各有一子訓﹐其衣服顏色皆如一﹐而論說隨主人諮問﹐各各對答不同耳。主人並爲設酒食之具﹐以餉子訓﹐皆各家家盡禮飲食之。於是遠近大驚﹐諸貴人並欲詣之。子訓謂書生曰「諸人謂我當有重瞳八采﹐故欲見我﹐我亦無所道﹐我不復往便爾﹐去矣﹗」適出門﹐諸貴人冠蓋塞道﹐到門。書生言﹕適去東陌上乘靑騾者是也。於是各各走馬逐之﹐望見其騾徐徐而行﹐各走馬逐之不及﹐如此行半日﹐而常相去一里許﹐不可及也﹐乃各罷還。

子訓旣少君鄕裏弟子﹐微密謹愼﹐思證道奧﹐隨時明匠﹐將足甄綜眾妙矣。

卷八

葛玄

葛玄﹐字孝先﹐丹陽人也。生而秀穎﹐性識英明﹐經傳子史﹐無不該覽。年十餘﹐俱失怙恃﹐忽嘆曰「天下有常不死之道﹐何不學焉﹗」因遁迹名山﹐參訪異人﹐服餌芝術﹐從仙人左慈﹐受九丹金液仙經﹐玄勤奉齋科﹐感老君與太極眞人﹐降於天臺山﹐授《玄靈寶》等經三十六卷。久之﹐太上又與三眞人項負圖光﹑乘八景玉輿﹑寶蓋幡幢旌節﹐煥耀空中﹐從官千萬。命侍經仙郎王思眞披九光玉韞﹐出洞元大洞等經三十六卷﹐及上淸齋二法﹐一﹐絕羣獨宴﹐靜炁遺形﹐冥心之齋也﹔二﹐淸壇肅侶﹐依太眞之儀﹐先撥九祖﹐次及家門﹐後謝己身也。靈寶齋六法﹕一金籙﹐調和陰陽﹐寶鎭國祚﹔二玉籙﹐保佑后妃公侯貴族﹔三黃籙﹐卿相牧伯撥度九祖罪原﹔四明眞﹐超度祖先﹐解諸冤對﹔五三元﹐自謝犯戒之罪﹔六八節﹐謝七祖及己身﹐請福謝罪也。及洞神太一塗炭等齋升戒法等件﹐悉遵太上之命。修煉勤苦不怠﹐尢長於治病收劾鬼魅之術﹐能分形變化。吳大帝要與相見﹐欲加榮位﹐玄不枉﹐求去不得﹐待以客禮。一日﹐語弟子張恭言「吾爲世主所逼畱﹐不遑作太樂﹐今當以八月十三日中時去矣。」至期﹐玄衣冠入室﹐臥而气絕﹐顏色不變。弟子燒香守之﹐三日三夜﹐夜半忽大風起﹐發屋折木﹐聲響如雷﹐燭滅良久。風止燃燭﹐失玄所在﹐但見委衣牀上﹐帶無解者。明旦問鄰人﹐鄰人言「了無大風。」風止在一宅內﹐籬落樹木並敗折也。

左慈

左慈者﹐字元放﹐廬江人也。少明五經﹐兼通星緯﹐見漢祚將盡﹐天下亂起﹐乃嘆曰「值此衰運﹐官髙者危﹐財多者死﹐當世榮華不足貪也。」乃學道術﹐尢明六甲﹐能役使鬼神﹐坐致行廚。精思於天柱山中﹐得石室內九丹金液經﹐能變化萬端﹐不可勝紀。

曹公聞而召之﹐閉一室中﹐使人守視﹐斷其谷食﹐日與二升水﹐期年乃出之﹐顏色如故。曹公曰「吾自謂天下無不食之人。」曹公乃欲從學道。慈曰「學道當得淸淨無爲﹐非尊者所宜。」曹公怒﹐乃謀殺之﹐慈已知之﹐求乞骸骨﹐曹公曰「何忽去耳﹖」慈曰「公欲殺慈﹐慈故求去耳。」曹公曰「無有此意﹐君欲髙尙其志者﹐亦不久畱也。」乃爲設酒。慈曰「今當遠適﹐願乞分杯飲酒。」公曰「善。」是時天寒﹐溫酒尙未熱﹐慈解劍以攪酒﹐須臾劍都盡﹐如人磨墨狀。初﹐曹公聞慈求分杯飲酒﹐謂慈當使公先飲﹐以余與慈耳﹐而慈拔簪以畫杯酒﹐酒卽中斷﹐分爲兩向。慈卽飲其半﹐送半與公﹐公不喜之﹐未卽爲飲﹐慈乞自飲之﹐飲畢﹐以杯擲屋棟﹐杯懸著棟動搖﹐似飛鳥之俯仰﹐若欲落而不落﹐一座莫不矚目視杯。旣而已失慈矣﹐尋問之﹐慈已還所住處。曹公遂益欲殺慈。乃勅內外收捕慈﹐慈走羣羊中﹐追者視慈入羣羊中﹐而奄忽失之﹐疑其化爲羊也﹐然不能分別之。捕吏乃語羊曰「人主意欲得見先生﹐暫還無苦。」於是羣羊中有一大者﹐跪而言。吏乃相謂曰「此跪羊慈也。」復欲擒之﹐羊無大小悉長跪﹐追者亦不知慈所在﹐乃止。

後有知慈處者以告曹公﹐公遣吏收之﹐得慈。慈非不得隱﹐故欲令人知其神化耳。於是受執入獄﹐獄吏欲考訊之﹐戶中有一慈﹐戶外亦有一慈﹐不知孰是。曹公聞而愈惡之﹐使引出市殺之。須臾﹐有七慈相似﹐官收得六慈﹐失一慈。有頃﹐六慈皆失﹐尋又見慈走入市﹐乃閉市四門而索之﹐或不識者問慈形貌何似﹐傳言慈眇一目﹐靑葛巾單衣﹐見有似此人者便收之。及爾一市中人皆眇一目﹐葛巾單衣﹐竟不能分。曹公令所在普逐之﹐如見便殺。

後有人見慈﹐便斷其頭以獻曹公﹐公大喜﹐及至視之﹐乃一束茅耳。有從荊州來者﹐見慈在荊州﹐荊州牧劉表以爲惑眾﹐復欲殺慈﹐慈竟已知﹐表出耀兵﹐乃欲見其道術﹐乃徐去詣表﹐說『有薄禮願以餉軍』。表曰「道人單僑﹐吾軍人眾﹐非道人所能餉也。」慈重道之﹐表使人取之。有酒一器﹐脯一束﹐而十餘人共舁之不起﹐慈乃自取之﹐以一刀削脯投地﹐請百人運酒及脯﹐以賜兵士﹐人各酒三杯﹐脯一片﹐食之如常酒脯味﹐凡萬餘人皆周足﹐而器中酒如故﹐脯亦不減。座中又有賓客數十人﹐皆得大醉。表乃大驚﹐無復害慈之意。

慈數日委表東去入吳﹐吳有徐隨者﹐亦有道術﹐居丹徒。慈過隨門﹐門下有客車六七乘﹐客詐慈云「徐公不在。」慈便卽去。宿客見其牛皆在楊柳樹杪行﹐適上樹卽不見﹐下卽復見牛行樹上﹐又車轂中皆生荊棘﹐長一尺﹐斫之不斷﹐搖之不動。宿客大懼﹐入報徐公﹐說﹕「有一眇目老公至門﹐吾欺之﹐言公不在﹐此人去後﹐須臾使車牛皆如此﹐不知何意﹖」徐公曰「咄咄﹐此是左公愚我﹐汝曹那得欺之﹐急追之﹗」諸客分布逐之﹐及慈﹐羅列叩頭謝之﹐慈意解﹐卽遣還去。及至﹐見車牛如故系在﹐車轂中無復荊木色。

慈見吳先主孫權﹐權素知慈有道﹐頗禮重之。權侍臣謝送知曹公劉表皆忌慈惑眾﹐復譖於權﹐欲使殺之。後出遊﹐謂慈俱行﹐令慈行於馬前﹐欲自後刺殺之。慈著木屐﹐持靑竹杖﹐徐徐緩步行﹐常在馬前百步﹐著鞭策馬﹐操兵器逐之﹐終不能及。送知其有道﹐乃止。

慈告葛仙公言「當入霍山中合九轉丹。」丹成﹐遂仙去矣。

王遙

王遙者﹐字伯遼。鄱陽人也﹐有妻無子﹐頗能治病﹐並無不愈者。亦不祭祀﹐不用符水鍼藥﹐其行治病﹐但以八尺布帕敷坐於地﹐不飲不食﹐須臾病愈﹐便起去。其有邪魅作禍者﹐遙畫地作獄﹐因召呼之﹐皆見其形物入在獄中﹐或狐貍龜蛇之類﹐乃斬而焚燒之﹐病者卽愈。

遙有竹篋﹐長數寸﹐有一弟子姓錢﹐隨遙數十年﹐未嘗見遙開之。常一夜﹐大雨晦暝﹐遙使錢以九節杖擔此篋﹐將錢出﹐冒雨而行﹐遙及弟子衣皆不濕﹔又常有兩炬火導前﹐約行三十里許﹐登小山﹐入石室﹐室中先有二人﹐遙旣至﹐取弟子所擔篋﹐發之。中有五舌竹簧三枚﹐遙自鼓一枚﹐以二枚與室中二人﹐並坐鼓之。良久﹐遙辭去﹐三簧皆內篋中﹐使錢擔之。室中二人出送﹐語遙曰「卿當早來﹐何爲久在俗間﹖」遙答曰「我如是當來也。」遙還家百日﹐天復雨﹐遙夜忽大治裝。遙先有葛單衣及葛布巾﹐已五十餘年未嘗著此﹐夜皆取著之。其妻卽問曰「欲捨我去乎﹖」遙曰「暫行耳。」妻曰「當將錢去否﹖」遙曰「獨去耳。」妻卽泣涕。因自擔篋而去﹐遂不復還。後三十餘年﹐弟子見遙在馬蹄山中﹐顏色更少﹐蓋地仙也。

陳永伯

陳永伯者﹐南陽人也。得淮南王七里散方﹐試按合服之﹐二十一日﹐忽然不知所在。永伯有兄子名增族﹐年十七﹐亦服之﹐其父系其足﹐閉於密戶中﹐晝夜使人守視之。二十八日﹐亦不復見﹐不知所之。本方云﹕服之三十日得仙。而陳氏二子服之未三十日﹐而失所在﹐後人不敢服﹐仙去必有仙官來迎﹐但人不見之耳。

太山老父

太山老父者﹐莫知其姓名。漢武帝東巡狩﹐見老父鋤於道間﹐頭上白光髙數尺﹐怪而呼問之。老父狀如五十許人﹐而面有童子之色﹐肌體光華﹐不與俗人同。帝問﹕「有何道術耶﹖」老父答曰「臣年八十五時﹐衰老垂死﹐頭白齒落﹐有道士教臣絕谷服術飲水﹐並作神枕﹐枕中有三十二物﹐其二十四物以象二十四气﹐其八物以應八風。臣行之﹐轉老爲少﹐黑髮更生﹐齒墮復出﹐日行三百里。臣今年百八十矣。」武帝愛其方﹐賜之金帛。老父後入岱山中去﹐十年五年時還鄕裏﹐三百餘年乃不復還也。

巫炎

巫炎者﹐字子都﹐北海人也。漢武帝出見子都於渭橋﹐其頭上鬱鬱有紫气﹐髙丈餘。帝召而問之﹕「君年幾何﹖所得何術而有異气乎﹖」子都答曰「臣年今已百三十八歲﹐亦無所得。」將行﹐帝召東方朔使相此君有何道術﹐朔對曰「此君有陰術。」武帝屏左右而問之﹐子都對曰「臣昔年六十五時﹐苦腰脊疼痛﹐腳冷不能自溫﹐口中幹苦﹐舌燥涕出﹐百節四肢各各疼痛﹐又足庳不能久立。得此道已來﹐已七十三年﹐有子三十六人﹐身體彊健﹐無所病患﹐气力乃如壯時﹐無所憂患。」帝曰「卿不仁﹐有道而不聞於朕﹐非忠臣也。」子都頓首曰「臣誠知此道爲眞﹐然陰陽之事﹐公中之私﹐臣子之所難言也。又行之皆逆人情﹐能爲之者少﹐故不敢以聞。」帝曰「勿謝﹐虛君耳。」遂受其法。子都年二百餘歲﹐服餌水銀﹐白日升天。武帝後頗行其法﹐不能盡用之﹐然得壽最勝於他帝遠矣。

河上公

河上公者﹐莫知其姓名也。漢孝文帝時﹐結艸爲庵於河之濱﹐常讀老子道徳經。時文帝好老子之道﹐詔命諸王公大臣州牧在朝卿士﹐皆令誦之﹐不通老子經者﹐不得陛朝。帝於經中有疑義﹐人莫能通﹐侍郎裴楷奏云﹕陜州河上有人誦老子。卽遣詔使賫所疑義問之﹐公曰「道尊徳貴﹐非可遙問也。」帝卽嘉幸詣之﹐公在庵中不出﹐帝使人謂之曰「溥天之下﹐莫非王土﹐率土之濱﹐莫非王民﹐域中四大﹐而王居其一﹐子𨿽有道﹐猶朕民也﹐不能自屈﹐何乃髙乎﹖朕能使民富貴貧賤。」須臾﹐公卽拊掌坐躍﹐冉冉在空虛之中﹐去地百餘尺﹐而止於虛空﹐良久﹐俛而答曰「余上不至天﹐中不累人﹐下不居地﹐何民之有焉﹖君宜能令余富貴貧賤乎﹖」帝大驚﹐悟知是神人﹐方下輦稽首禮謝曰「朕以不能﹐忝承先業﹐才小任大﹐憂於不堪﹐而志奉道徳﹐直以暗昧﹐多所不了﹐惟願道君垂湣﹐有以教之。」河上公卽授素書老子道徳章句二卷﹐謂帝曰「熟研究之﹐所疑自解。余著此經以來﹐千七百餘年﹐凡傳三人﹐連子四矣﹐勿視非人﹗」帝卽拜跪受經﹐言畢﹐失公所在。遂於西山築臺望之﹐不復見矣。論者以爲文帝𨿽耽尙大道﹐而心未純信﹐故示神變以悟帝﹐意欲成其道﹐時人因號河上公。

劉根

劉根﹐字君安﹐長安人也。少時明五經﹐以漢孝成皇帝綏和二年舉孝廉﹐除郎中﹐後棄世道﹐遁入嵩髙山石室中﹐崢嶸峻絕﹐髙五千丈﹐自崖北而入。冬夏無衣﹐毛長一二尺﹐其顏如十四五許人﹐深目多須﹐鬢皆黃﹐長三四寸。每與坐﹐或時忽然變著髙冠玄衣﹐人不覺換之。時衡府君在穎川﹐自說其先祖有與根同歲者。王莽數使使請根﹐根不肯往。衡府君道廟掾王珍問起居﹐根不答﹐再令功曹趙公往山達敬﹐根惟言謝府君﹐更無他言。後穎川太守髙府君到官﹐民人大疫﹐郡中死者過半﹐太守家大小悉病。府君使珍從根求消災除疫之術﹐珍叩頭述府君意﹐根教於太歲宮气上穿地作孔﹐深三尺﹐以沙著中﹐以酒沃之。君依言﹐病者卽愈﹐疫气登絕﹐後常用之﹐有效。

後太守史祈﹐以根爲妖妄﹐欲殺之﹐遣使呼根﹐舉郡皆諫﹐以爲不可。祈殊不肯止。諸吏先使人以此意報根﹐使者至﹐根曰「太守欲吾來何也﹖吾當往耳﹐不往者﹐恐汝諸人必得罪﹐謂卿等不來呼我也。」根卽詣郡。時賓客盈坐﹐祈令根前﹐使庭下五十餘人將繩索鞭杖立於根後﹐祈厲聲問曰「君有道耶﹖」根曰「有道。」祈曰「有道﹖能召鬼使我見乎﹖若不見﹐卽當戮汝。」根曰「甚易耳。」遂借祈前筆硯書作符﹐扣階鋒﹐錚然作銅聲﹐因長嘯﹐嘯音非常淸亮﹐聞於城外﹐聞者莫不肅然。眾賓客悉恐。須臾﹐廳前南壁忽開數丈﹐見四赤衣吏﹐傳呼避道﹐赤衣兵數十人﹐操持刀劍﹐將一科車直從壞壁中入到廳前。根勅下車上鬼﹐赤衣兵發車上烏被﹐上有一老公一老姥﹐反縛囚系﹐大繩的頭。熟視之﹐乃祈亡父母也﹐祈驚愕﹐愴然流涕﹐父母亦泣﹐責罵祈﹕「我生時﹐汝仕宦未達﹐不得汝祿養﹔我死後﹐汝何爲犯忤神仙尊官﹐使我被收束囚辱如此﹖汝亦何面目立於人間﹖」祈下階叩頭﹐向根乞放赦先人。根乃勅赤衣兵將囚出去﹐廳前南壁復開﹐車過﹐尋失車所在﹐根亦隱去。祈恍惚若狂﹐其妻暴卒﹐良久乃蘇﹐云「見君家先被捉者。大怒云﹕『何以犯觸大仙﹐使我被罪﹐當來疑汝。』」後月餘﹐祈及妻兒並卒。

少室廟掾王珍﹐數得見根顏色歡悅之情﹐伏地叩頭﹐請問根從初得道之由﹐根說﹕「昔入山猜想﹐無處不到﹐後入華陰山﹐見一人乘白鹿﹐從千餘人﹐玉女左右﹐四人執彩旄之節﹐年皆十五六。余再拜頓首﹐求乞一言﹐神人乃住﹐告余曰﹕『汝聞昔有韓眾否乎﹖』答曰﹕『嘗聞有之。』神人曰﹕『卽我是也。』余自陳少好長生不死之道﹐而不遇明師﹐頗習方書﹐按而爲之﹐多不驗﹐豈根命相不應度世也﹖今日幸逢大神﹐是根宿夜夢想﹐從心所願﹐願見哀憐﹐賜其要訣。神未肯告余﹐余乃流涕自摶重請﹐神人曰﹕『坐﹐吾將告汝﹐汝有仙骨﹐故得見我﹐汝今髓不滿﹐血不暖﹐气少腦減﹐筋急肉沮﹐故服藥行气不得其方。必欲長生﹐且先治病十二年﹐乃可服仙之上藥耳。夫仙道有升天躡雲者﹐有遊行五嶽者﹐有食穀不死者﹐有尸解而仙者﹐要在於服藥﹐服藥有上下﹐故仙有數品也。藥之上者﹐惟有九轉還丹及太乙金液﹐服之﹐皆立便登天﹐不積日月矣﹔其次雲母雄黃之屬﹐能使人乘雲駕龍﹐亦可使役鬼神﹐變化長生者﹔艸木之藥﹐惟能治病補虛﹐駐年返白﹐斷谷益气﹐不能使人不死也﹐髙可數百年﹐下才全其所稟而已﹐不足久賴矣。』余乃頓首曰﹕『今日受教﹐乃天也。』神人曰﹕『必欲長生﹐先去三尸﹐三尸去﹐則意志定﹐嗜欲除也。』乃以神方五篇見授﹐云﹕伏屍常以月望晦朔上天﹐白人罪過﹐司命奪人算紀﹐使少壽。人身中神欲人生﹐而三尸欲人死﹐死則神散﹐返於無形之中﹐而三尸成鬼﹐而人享奠祭祀之﹐則得歆饗﹐以此利在人速死也。夢與惡人鬥爭﹐此乃神與屍相戰也。根乃從次合作服之﹐遂以得仙。」珍又言「數見授符於地﹐有所告召﹐卽見如取之者﹐然不見人﹔又惟聞有所推問﹐有人對答﹐而不見形也﹔或聞有鞭杖聲﹐而或地上見血。莫測其端也。」教珍守一行气存神先生三綱六紀謝過上古之法﹐不知珍能得仙名耳﹖根後入雞頭山中仙去矣。

卷九

壺公

壺公者﹐不知其姓名。今世所有《召軍符》《召鬼神治病王府符》凡二十餘卷﹐皆出於壺公﹐故或名爲《壺公符》。汝南費長房爲市掾時﹐忽見公從遠方來﹐入市賣藥﹐人莫識之。其賣藥口不二價﹐治百病皆愈﹐語賣藥者曰「服此藥必吐出某物﹐某日當愈。」皆如其言。得錢日收數萬﹐而隨施與市道貧乏饑凍者﹐所畱者甚少。常懸一空壺於坐上﹐日入之後﹐公輒轉足跳入壺中﹐人莫知所在。惟長房於樓上見之﹐知其非常人也。長房乃日日自掃除公座前地﹐及供饌物﹐公受而不謝﹐如此積久。長房不懈亦不敢有所求﹐公知長房篤信﹐語長房曰「至暮無人時更來。」長房如其言而往﹐公語長房曰「卿見我跳入壺中時﹐卿便隨我跳﹐自當得入。」長房承公言爲試﹐展足不覺已入。旣入之後﹐不復見壺﹐但見樓觀五色﹐重門閣道﹐見公左右侍者數十人。公語長房曰「我仙人也﹐忝天曹職﹐所統供事不勤﹐以此見謫﹐暫還人間耳﹐卿可教﹐故得見我。」長房不坐﹐頓首自陳﹕「肉人無知﹐積劫厚﹐幸謬見哀湣﹐猶如剖棺布气﹐生枯起朽﹐但見臭穢頑獘﹐不任驅使。若見憐念﹐百生之厚幸也。」公曰「審爾大佳﹐勿語人也。」公後詣長房於樓上曰「我有少酒﹐汝相共飲之。酒在樓下。」長房遣人取之﹐不能舉﹐益至數十人﹐莫能得上。長房白公﹐公乃自下﹐以一指提上﹐與長房共飲之。酒器不過如蚌大﹐飲之﹐至旦不盡。公告長房曰「我某日當去﹐卿能去否﹖」長房曰「思去之心﹐不可復言。惟欲令親屬不覺不知﹐當作何計﹖」公曰「易耳。」乃取一靑竹杖與長房﹐戒之曰「卿以竹歸家﹐便稱病﹐後日卽以此竹杖置臥處﹐嘿然便來。」長房如公所言﹐而家人見此竹是長房死了﹐哭泣殯之。長房隨公去﹐恍惚不知何所之﹐公獨畱之於羣虎中﹐虎磨牙張口﹐欲噬長房﹐長房不懼。明日﹐又內長房石室中﹐頭上有大石﹐方數丈﹐茅繩懸之﹐諸蛇並往嚙繩欲斷﹐而長房自若。公往撰之曰「子可教矣。」乃命啖混﹐混臭惡非常﹐中有虫長寸許﹐長房色難之﹐公乃嘆謝遣之曰「子不得仙也﹗今以子爲地上主者﹐可壽數百餘歲。」爲傳封符一卷付之﹐曰「帶此可舉諸鬼神﹐嘗稱使者﹐可以治病消災。」長房憂不能到家﹐公以竹杖與之曰「但騎此到家耳。」長房辭去﹐騎杖忽然如睡﹐已到家﹐家人謂之鬼﹐具述前事﹐乃發視棺中惟一竹杖﹐乃信之。長房以所騎竹杖投葛陂中﹐視之﹐乃靑龍耳。長房自謂去家一日﹐推之已一年矣。長房乃行符收鬼治病﹐無不愈者﹐每與人同坐共語﹐而目瞋訶遣﹐人問其故﹐曰「怒鬼魅之犯法耳。」汝南郡中常有鬼怪﹐歲輒數來﹐來時導從威儀﹐如太守入府﹐打鼓周行內外匝﹐乃還去﹐甚以爲患。後長房詣府君﹐而正值此鬼來到府門前﹐府君馳入﹐獨畱長房﹐鬼知之不敢前﹐欲去﹐長房厲聲呼使捉前來﹐鬼乃下車﹐把版伏庭中﹐叩頭乞得自攺。長房呵曰「汝死老鬼﹐不念溫涼﹐無故導從唐突官府﹐君知當死否﹖」急復令還就人形﹐以一札符付之﹐令與葛陂君﹐鬼叩頭流涕﹐持札去。使以追視之﹐以札立陂邊﹐以頸繞札而死。東海君來旱﹐長房後到東海﹐見其民請雨﹐謂之曰「東海君有罪﹐君前系於葛陂﹐今當赦之。」令其作雨﹐於是卽有大雨。長房曾與人共行﹐見一書生﹐黃巾被裘﹐無鞍騎馬﹐下而叩頭﹐長房曰「促還他馬﹐赦汝罪。」人問之﹐長房曰「此貍耳﹐盜社公馬也。」又嘗與客坐﹐使至市市鮓﹐頃刻而還。或一日之間﹐人見在千里之外者數處。

尹軌

尹軌者﹐字公度﹐太原人也。博學五經﹐尢明天文理气﹑河洛讖緯﹐無不精微。晚乃奉道﹐常服黃精﹐日三合﹐年數百歲而顏色美少。常聞其遠祖尹喜﹐以周康王昭王之時。居艸樓﹐遇老君與說經﹐其後周穆王再修樓觀﹐以待有道之士﹐公度遂居樓觀焉﹐自云「喜數來與相見﹐授以道要。」由是能坐在立亡﹐變化之事。蘇並州家先祖頻奉事之﹐累世子孫見之﹐顏狀常如五十歲人。遊行人間﹐或入山﹐一年半年復見。無妻息。其說天下盛衰治亂之期﹑安危吉凶所在﹐未嘗不效。晉永康元年十二月﹐道洛陽城西一家求寄宿﹐主人以祭蠟不欲令宿﹐良久﹐公度語其姓名﹐主人乃開門迎公度﹐與前設酒食﹐又以數斛谷與公度所乘靑騾﹐公度竟不飲啖﹐騾亦不食穀﹐明旦去﹐謂主人曰「君是不急難人耳﹐先𨿽不欲受我宿﹐後更有勤意吾及騾﹐𨿽不食君所設﹐意望相酬耳。令賜君神藥一丸﹐帶以隨身﹐明年當有兵死者滿地﹐此藥可以全君體命。」明年洛中﹐果有趙王倫之亂﹐死者數焉。舉家有從軍者﹐皆不還﹐在家又爲劫殺皆盡﹐惟餘得藥一人耳。

公度腰中帶漆竹管數十杖﹐中皆有藥﹐入口卽活。天下大疫﹐有得藥如棗者﹐塗其門﹐則一家不病﹐病者立愈。又弟子黃理﹐居陸渾山中﹐患虎爲暴﹐公度使斷大木爲柱﹐去家四方各一里外埋一柱﹐公度卽以印印之﹐虎卽絕迹。又有怪鳥止其屋上﹐以語公度﹐公度爲書一奏符﹐著鳥鳴處﹐至夕﹐鳥伏死符下﹐遂絕。有人遭大喪﹐當年而食窮不及﹐公度見而嗟之﹐孝子說其孤苦﹐公度愴然曰「君能得數斤鉛否﹖」孝子曰﹔「可得耳。」乃具鉛數十斤﹐公度將入山中小屋下﹐鑪火中銷鉛﹐以神藥如棗大投沸鉛中﹐攪之﹐皆成銀﹐以與之曰「吾念汝貧困﹐不能營業﹐故以相與﹐愼勿言也。」復又有一人﹐本士族子弟﹐遇公事簿書不明﹐當陪負官錢百萬﹐出賣田宅車牛﹐不售﹐而見收系﹐公度語所識富人曰「可暫以百萬錢借我﹐欲以救之﹐後二十日頓相還也。」富人卽以錢百萬與公度﹐公度以與遭事者﹐乃語曰「君致錫百兩。」其人卽買錫與之﹐公度於鑪中洋錫﹐以神藥一方寸匕投沸錫中﹐變成黃金﹐金卽秤賣﹐得錢百萬還錢主。公度後到南陽太和山升仙去矣。

介象

介象者﹐字元則﹐會稽人也。學通五經﹐博覽百家之言﹐能屬文﹐陰修道法﹐入東嶽受气禁之術﹐能茅上燃火煮雞﹐雞熱而茅不焦﹐能令一里內不炊不蒸﹐雞犬三日不鳴不吠﹐能令一市人皆坐不能起﹐能隱形變化爲艸木鳥獸。聞九丹之經﹐周遊數千里求之。不值明師﹐乃入山精思﹐冀遇神仙﹐疲極臥石上﹐有一虎往舔象﹐象睡寤見虎﹐乃謂之曰「天使汝來侍衛我者﹐汝宜停﹐若山神使汝來試我﹐汝疾去。」虎乃去。象入山見谷中有石子﹐紫色光彩﹐大如雞子﹐不可稱數﹐乃取兩枚而遊﹐谷深﹐不得度﹐乃還﹐於山中見一美女﹐年十五六許﹐顏色非常﹐衣服五彩﹐蓋仙人也﹐象叩頭乞長生之方﹐女曰「汝急送手中物還故處﹐乃來﹐吾故於此待汝。」象卽以石送於谷中而還﹐見女子在舊處﹐象復叩頭。女曰「汝血羊之气未盡﹐斷谷三年更來。吾止此。」象歸﹐斷谷三年﹐乃復往見﹐此女故在前處﹐乃以丹方一日授象﹐告曰「得此便仙﹐勿他爲也。」象未得合作此藥﹐常住弟子駱延雅合﹐惟下平牀中﹐有書生數人﹐共論書傳事﹐云云不判﹐象傍聞之﹐不能忍﹐乃爲決解之﹐書生知象非凡人﹐密表奏象於主﹐象知之欲去﹐曰「恐官事拘束我耳。」延雅固畱。吳王詔徵象到武昌﹐甚敬重之﹐稱爲介君﹐爲象起第宅﹐以禦帳給之﹐賜遺前後累千金。從象學隱形之術﹐試還後宮及出入殿門﹐莫有見者。又令象變化﹐種瓜菜百果﹐皆立生。與先主共論鱠魚何者最上﹐象曰「鯔魚爲上。」先主曰「此魚乃在海中﹐安可得乎﹖」象曰「可得耳。」但令人於殿中庭方﹝土舀﹞者水滿之﹐象卽索釣餌起釣之﹐垂綸於﹝土舀﹞中﹐不食頃﹐得鯔魚﹐先主驚喜﹐問象曰「可食否﹖」象曰「故爲陛下取作鱠﹐安不可食。」乃使廚人切之。先主問曰「蜀使不來﹐得姜作鱠至美﹐此間姜不及也。何由得乎﹖」象曰「易得耳。願差一人﹐並以錢五千文付之﹐象書一符﹐以著竹杖中﹐令其閉目騎杖﹐杖止便買姜﹐買姜畢﹐復閉目。」此人如言﹐騎杖須臾已到成都﹐不知何處﹐問人﹐言是蜀中也﹐乃買姜。於時﹐吳使張溫在蜀﹐從人恰與買姜人相見﹐於是甚驚﹐作書寄家。此人買姜還廚中﹐鱠始就矣。

象又能讀諸符文如讀書﹐無誤謬者。或不信之﹐取諸雜符﹐除其標注以示象﹐象皆一一別之。又有一人種黍於山中﹐嘗患獼猴食之﹐聞象有道﹐從乞辟猴法﹐象告﹕「無他﹐汝明日往看黍﹐若見猴羣下﹐大嗥語之曰﹕『吾已告介君﹐介君教汝莫食黍。』」此人倉卒直言象欺弄之。明日往見﹐羣猴欲下樹﹐試告象言語﹐猴卽各還樹﹐絕迹矣。

象在吳連求去﹐先主不許﹐象言某月日病﹐先主使左右以梨一奩賜象﹐象食之﹐須臾便死。先主殯埋之。以日中死﹐其日餔時已至建鄴﹐以所賜梨付苑內種之。吏後以表聞先主﹐發視其棺中﹐惟一奏版符耳﹐先主思象﹐使以所住屋爲廟﹐時時躬往祭之。常有白鵠來集座上﹐良久乃去。後弟子見象在盍竹山中﹐顏色更少焉。

卷十

董奉

董奉者﹐字君異﹐侯官縣人也。昔吳先主時﹐有年少作本縣長﹐見君異年三十餘﹐不知有道也﹐罷去五十餘年﹐復爲他職﹐行經侯官﹐諸故吏人皆往見故長﹐君異亦往﹐顏色如昔﹐了不異故﹐長宿識之﹐問曰「君無有道也﹖昔在縣時﹐年紀如君輩﹐今吾已皓白﹐而君猶少也。」君異曰「偶爾耳。」

杜變爲交州刺史﹐得毒病死﹐已三日﹐君異時在南方﹐乃往以三丸藥內死人口中﹐令人舉死人頭搖而消之﹐食頃﹐變開目動手足﹐顏色漸還﹐半日中能起坐﹐遂治。後四日﹐乃能語﹐云﹕死時奄然如夢﹐見有數十烏衣人來收之﹐將載露車上去﹐入大赤門﹐徑以寸獄﹐獄各一戶﹐戶才容一人﹐以變內一戶中﹐乃以土從外封之﹐不復見外﹐恍惚間聞有一人言﹕『太乙遣使者來召杜變﹐急開出之﹗』聞人以釬掘其所居﹐良久﹐引出之﹐見外有車馬﹐赤蓋﹐三人共坐車上﹐一人持節呼變上車﹐將還至門而覺。變旣活﹐乃爲君異起髙樓於中庭。君異不飲食﹐惟啖脯棗﹐多少飲酒﹐一日三爲君異設之。君異輒來就變處飲食﹐下樓時忽如飛鳥﹐便來到座﹐不覺其下﹐上樓亦爾﹐如此一年。從變求去﹐變涕泣畱之﹐不許﹐變問曰「君欲何所之﹖當具大船也。」君異曰「不用船﹐宜得一棺器耳。」變卽爲具之﹐至明日日中時﹐君異死﹐變使人殯埋之﹐七日﹐人有從容昌來﹐見君異﹐因謝杜侯﹐好自愛重﹐變乃開視君異棺中﹐但見一帛﹐一面畫作人形﹐一面丹書符。

君異後還廬山下居﹐有一人少便病癩﹐垂死﹐自載諸君異﹐叩頭乞哀﹐君異使此人坐一戶中﹐以五重布巾韜病者目﹐使勿動搖﹐乃勅家人莫近。病人云﹕聞有一物來舔之﹐痛不可堪﹐無處不匝﹐度此物舌當一尺許﹐其气息大小如牛﹐竟不知是何物﹐良久乃去。君異乃往解病人之巾﹐以水與飲﹐遣去﹐不久當愈﹐且勿當風。十數日間﹐病者身體通赤﹐無皮甚痛﹐得水浴﹐卽不復痛﹐二十餘日﹐卽皮生瘡愈﹐身如凝脂。後常大旱﹐百谷燋枯﹐縣令丁士彥謂綱紀曰「董君有道﹐必能致雨。」乃自賫酒脯見君異﹐說大旱之意﹐君異曰「雨易得耳。」因仰視其屋曰「貧家屋皆見天﹐不可以得雨﹐如何﹖」縣令解其意﹐因曰「先生但爲祈雨﹐當爲架好屋。」於是明日﹐士彥自將吏人﹐乃運竹爲起屋﹐屋成當泥塗﹐作人掘土取壤﹐欲取水作泥。君異曰「不煩運水﹐日暮自當雨也。」其夜﹐大雨髙下皆足。

又君異居山間﹐爲人治病﹐不取錢物﹐使人重病愈者﹐使栽杏五株﹐輕者一株﹐如此數年﹐計得十萬餘株﹐郁然成林﹐而山中百虫羣獸﹐遊戲杏下﹐竟不生艸﹐有如耘治也﹐於是杏子大熟﹐君異於杏林下作簞倉﹐語時人曰﹕欲買杏者﹐不須來報﹐徑自取之。得將谷一器置倉中﹐卽自往取一器杏云。每有一谷少而取杏多者﹐卽有三四頭虎噬逐之﹐此人怖懼而走﹐杏卽傾覆﹐虎乃還去﹐到家量杏﹐一如谷少。又有人空往偸杏﹐虎逐之到其家﹐乃嚙之至死﹐家人知是偸杏﹐遂送杏還﹐叩頭謝過﹐死者卽活。自是已後﹐買杏者皆於林中自平量之﹐不敢有欺者。君異以其所得糧谷賑救貧窮﹐供給行旅﹐歲消三千斛﹐尙餘甚多。

縣令親故家﹐有女爲精邪所魅﹐百不能治﹐以語君異﹕「若能得女愈﹐當以侍巾櫛。」君異卽爲君勅諸魅﹐有大白﹝蛇﹞﹐長丈六尺﹐陸行諸病者門﹐君異使人斬之﹐女病卽愈﹐遂以女妻之。久無兒息。君異每出行﹐妻不能獨住﹐乃乞一女養之﹐女年十歲﹐君異一旦竦身入雲中﹐婦及養女猶守其宅﹐賣杏取給﹐有欺之者﹐虎逐之如故。養女張大﹐納婿同居﹐其婿凶徒也﹐常取諸祠廟之神衣物﹐廟下神下巫語云﹕某甲恃是仙人女婿﹐奪吾衣物﹐吾不在此﹐但羞人耳﹐當爲仙人故無用爲問。

君異在民間僅百年﹐乃升天﹐其顏色如年三十時人也。

李根

李根﹐字子源﹐許昌人也。有趙賈者﹐聞其父祖言傳世見根也﹐賈爲兒時便隨事根﹐至賈年八十四﹐而根年少不老。昔在壽春吳太丈家﹐太丈從之學道﹐得作金銀法﹐立成。根能變化入水火中﹐坐致行廚能供二十人﹐皆精細之饌﹐四方奇異之物﹐非當地所有也。忽告太丈云﹕王陵當敗﹐壽春當陷﹐兵中不復居﹐可急從去。眾乃使人收根﹐欲殺之。根時乃方欲書疏﹐奄聞外有千餘人圍其家求根﹐語太丈父曰「匆匆但語吾不知﹐官自求搜之﹐昨已去矣。」太丈出戶還顧﹐窺根失所在﹐左右書器物皆不復見﹐於是官兵入索﹐囷食衣篋之中﹐無出不徧﹐不得根﹐及良久﹐太丈出﹐見根固在向坐﹐儼然如故。根語太丈曰「王太尉當族誅﹐卿弟泄語﹐十日中當卒死。」皆果如言。弟子家有以女給根者﹐此女知書﹐根出行﹐窺視根素書一卷﹐讀之﹐得根自說其學道經疏云。以漢元封中學道於某甲﹐時年計根已七百餘年也。又太丈說根兩目瞳子皆方﹐按仙經說﹐八百歲人瞳子方也。根告諸弟子言﹕我不得神丹大道之訣﹐惟得地仙方耳﹐壽畢天地﹐然不爲下土之士也。

李意期

李意期者﹐蜀郡人也﹐傳世識之。云是漢文帝時人也﹐無妻息。人有欲遠行速至者﹐意期以符與之﹐並以丹書其人兩足﹐則千里皆不盡日而還﹔人有說四方郡國宮觀市井者﹐座中或未見﹐重問說者﹐意期卽爲撮土作之﹐所作郡國形象皆是﹐但盈寸耳﹐須臾消滅。或遊行﹐不知所之﹐一年許復還於蜀中﹐乞食所得﹐以與貧乏者﹐於成都角中﹐作一土窟而居其中﹐冬夏單衣﹐發長剪去之﹐但使長五寸許﹐啜少酒脯及棗果﹐或食百日﹐不出窟則無所食也。

劉玄徳欲東伐吳﹐報關羽之怨﹐使人迎意期﹐意期到﹐玄徳敬禮之﹐問其伐吳﹐意期不答而求紙筆﹐玄徳與之﹐意期畫作兵馬器仗十數紙﹐便一一以手裂壞之﹐曰「咄咄﹗」又畫一大人﹐掘地埋之﹐乃徑還去﹐玄徳不悅﹐而出軍﹐果大敗﹐十餘萬眾﹐才數百人得還﹐器仗軍資﹐一時蕩盡﹐玄徳忿恥﹐發病而卒於永安宮﹐乃追念其所作大人而埋之正是玄徳之死象也。

意期少言語﹐人有所問﹐略不對答﹐蜀人有憂患﹐往問吉凶﹐自有常侯﹐但占意期顏色﹐若歡悅﹐則百事吉﹐慘戚﹐則百事惡。鄧艾未到蜀百餘日﹐忽失意期所在。後入瑯琊山中﹐不復出也。

王興

王興者﹐陽城人也﹐常居一谷中﹐本凡民﹐不知書﹐無學道意也。昔漢武帝元封二年上嵩山﹐登大愚石室﹐起道宮﹐使董奉君東方朔等﹐齋潔思神﹐至夜﹐忽見仙人長二丈餘﹐耳下垂至肩﹐武帝禮而問之﹐仙人曰「吾九疑仙人也﹐聞中嶽有石上菖蒲﹐一寸九節﹐服之可以長生﹐故來采之。」言訖﹐忽然不見﹐武帝顧謂侍臣曰「彼非欲學道服食者﹐必是中嶽之神﹐以此教朕耳。」乃采菖蒲服之﹐且二年﹐而武帝性好熱食﹐服菖蒲每熱者﹐輒煩悶不快﹐乃止。時從官多皆服之﹐然莫能持久﹐惟王興聞仙人使武帝常服菖蒲﹐乃采服之﹐不息﹐遂得長生。魏武帝時猶在﹐其鄰里老小皆云傳世見之﹐視興常如五十許人﹐其彊健﹐日行三百里﹐後不知所之。

黃敬

黃敬﹐字伯嚴﹐武陵人也。少讀誦經書﹐仕州爲部從事﹐後棄世﹐學道於霍山﹐八十餘年﹐復入中嶽﹐專行服气斷谷﹐爲吞吐之事。胎息內視﹐召六甲玉女﹐吞陰陽符﹐又思赤星在洞房前﹐轉大﹐如火周身。至二百歲﹐轉還少壯﹐道士王紫陽數往見﹐從求要言﹐敬告紫陽曰「吾不修服藥之道﹐但守自然﹐蓋地仙也﹐何足詰問﹐聞新野陰君神丹升天之法﹐此眞大道之極也﹐子可從之。人能除遣嗜欲如我者﹐不可以學我所爲也。」紫陽固請不止﹐敬告紫陽曰「大關之中有輔星﹐想而見之翕習成﹔赤童在馬持朱庭﹐指而搖之煉身形﹔消遣三尸除死名﹐審能守之可長生﹐失之不久倫﹝穴幻﹞眞。」紫陽受之﹐得長生之道也。

魯女生

魯女生者﹐長樂人也。服胡麻餌術﹐絕谷八十餘年﹐甚少壯﹐一日行三百餘里﹐走逐獐鹿。鄕裏傳世見之二百餘年。入華山中去﹐時故人與女生別後五十年﹐入華山廟﹐逢女生﹐乘白鹿﹐從後有玉女數十人也。

甘始

甘始者﹐太原人也。善行气﹐不飲食﹐又服天門冬﹐行房中之事﹐依容成玄素之法﹐更演益之﹐爲一卷﹐用之甚有近效。治病不用鍼灸湯藥。在人間三百餘歲﹐乃入王屋山仙去也。

封君達

封君達者﹐隴西人也。服黃精五十餘年﹐又入烏鼠山﹐服煉水銀﹐百餘歲往來鄕裏﹐視之年如三十許人。常騎靑牛﹐聞人有疾病時死者﹐便過與藥治之﹐應手皆愈。不以姓字語人﹐世人識其乘靑牛﹐故號爲靑牛道士。後二百餘年﹐入玄丘山仙去也。

