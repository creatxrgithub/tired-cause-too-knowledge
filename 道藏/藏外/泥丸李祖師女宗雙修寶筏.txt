泥丸李祖師女宗雙修寶筏

第一則

泥丸氏曰﹕女功進步﹐初則止念﹐繼則調心﹐念止心調﹐便可從事按摩矣。法忌避炎就涼。蓋女以血爲本者﹐其性偏陰﹐陰性喜涼﹐不假按摩以微行气機﹐則易淪入純陰﹐陰則涼﹐涼則冰﹐如不加之以動運﹐釀成痰凝血瘀等病﹐而功難行矣。然須從止念調心始。女屬坤﹐而坤藏眞火﹐火伏則吉﹐火發爍金﹐不調而運﹐金遭火逼﹐則有翰音登天之象﹐故女修訣惟從止念調心始。止念調心﹐功不厭多﹐亦不忌久行者﹐靜中有動也。

﹝太虛氏曰﹕念止則气純﹐心調則气和﹐續行按摩﹐則有陽發之機﹐慮或機郁躁生﹐故復示戒。且凡女性喜涼惡熱﹐而初得止念調心和气﹐中或遭機郁躁生景象﹐必起提灌眞陰之念﹐此純陰洶聚之由。蓋靜則陰凝﹐不動則陽郁﹐初學必有此獘。不知推究發躁生煩之由﹐遽求得涼快一時﹐誤知﹗必須加功﹐用運气機之法﹐气行則躁自釋﹐不悟此而求其效﹐適更增病﹐此又痰凝血瘀之所由致也。故切戒之。法惟續事按摩者﹐正以杜斯瘀凝之竇。又以人情樂功喜進﹐或致按摩過猛﹐地火焰騰﹐凡火從之﹐則有爍金之獘﹐故有翰音登天之戒。翰音者﹐酉禽也﹐逼之極﹐則飛走上登﹐故又申說止念調心之妙。蓋示此則爲女宗澈始澈終之要訣云爾。﹞

第二則

泥丸氏曰﹕女子精修﹐以陽旺爲始﹐而以陰格爲終﹐此法至祕﹐知者鮮矣﹗迷者循修男訣﹐智者趨向禪宗﹐亦克自證一果﹐得有立亡坐化之效﹐不知仍淪鬼趣﹐離道遠矣。蓋女以血爲本者﹐血旺則精盈﹐心涼則生血﹐古雲液血之煉﹑血精之化﹐還仗神淸。血無液化﹐液失神烘﹐液泥成痰﹐流注脾胃﹐蒸升著肺﹐散流經絡﹐百病蝟生﹐五臟被災﹐六腑遭厄﹐故古丹訣﹐必先息心。心息定而神淸﹐心斯涼矣。故必當俟心涼液湧﹐然後念注乳溪﹐加以用手旋摩﹐務使气機洋溢﹔次舉兩手分旋其房﹐亦惟俟此氤氳周繞﹐更覺暖气後烘﹑雙關得有煙焰﹐勢逼透關﹐滿關泥液﹐分注乳溪﹐一如泉湧﹔旋以眞意﹐導入南洋﹐寂而守之﹐約有四九之息﹐捨意一松﹐覺此个中﹐油然而降﹐分注兩腰﹐左右盤旋﹐各約神息四九之數﹔乃一意引聚臍輪深處﹐緩旋四十九﹐急旋四十九﹐察吾尾閭﹐暖气後穿﹐如或勢緩﹐可甩提縮二便法﹐自得穿尾升脊﹐上過昆侖﹐降注泥丸﹔覺此泥丸﹐寬廣如海﹐自可停畱涵育﹐旣而降注華池絳闕﹐大地閻浮﹐露珠沛灑﹐混忘所事﹐但覺恍焉惚焉﹐不呼自呼﹐不吸自吸﹐不提自提﹐不咽自咽﹐此中滋味甘香﹐气神充和﹐三田一貫﹔已而玄況四塞﹐急須內顧﹐順將萬緣放下﹐旋覺身虛若谷﹐大地亦無﹐隱隱涼气襲人﹐氤氳四塞﹔忽復霧散云收﹐下現性海﹐碧波澄如﹐我總一念不動﹐忘境忘情﹐忽現金光萬道﹐細雨如珠﹐隨光下注﹐左旋右轉﹐化成皓月﹐浮沈晶海﹐遽然如夢而醒。泥丸氏曰﹕此際急須內省此身﹐斯時以气爽神淸﹐徧體和暢爲得﹐得則全身照凝片時﹐以意注牝﹐覺得此中恬泰﹐是矣。遂復摩手摩面﹐運神繞腹﹐雙聳轆轤﹐俱各行四十九息﹔徐徐扭腰﹐擺灑膝腿﹐坐點趾尖﹐各行二十四息而止。行之百日﹐日行三次無間﹐天仙根基立矣。

﹝太虛氏曰﹕此則大略﹐古名上天梯﹐大道丹訣在是﹐只欠末後大著﹐後之學者﹐務先熟讀﹐字字體去﹐息心默會﹐日十百徧﹐則行功時﹐如入熟徑﹐不爲境迷﹐縱或現象稍異﹐而層次井然﹐切戒學者持作《西遊記》看過。蓋男子丹經﹐汗牛充棟﹔女子丹經﹐世少全冊﹐得如金華直指一十八則﹐已屬不傳之祕﹐得此指南以合參之﹐坤道天仙祕訣備矣。若僅得夫直指﹐地仙人仙而矣﹞

第三則

泥丸氏曰﹕男子雙修不用鼎﹐用鼎終非得道人﹐添油乃小術﹑非眞訣﹐眞訣三才爲一身﹔女子雙修總一般﹐無含三有育成丹﹐个中眞一如倉粟﹐造化爲鑪熟任餐。又曰﹕可知世有無遮會﹐種子原來徧大千﹐假个壇場作鑪鼎﹐盧能去後失眞傳。又曰﹕吾說此偈﹐天龍八部﹐應各驚駭﹐謂吾饒舌﹐恐遭玄罰。而我暢言之者﹐蓋承玉淸神母懿旨﹐謂惜大道絕傳﹐曾敕不二聖姑﹐鄭重宣示﹐口以授我﹐意在直泄﹐毋復假名易號﹐重誤後人。其說曰﹕孤修非至道﹐同類自相須﹐身外有身者﹐形忘堪事諸。其訣曰「乾元得自頂﹐坤元失自牝。人元徧大幹﹐三元一心領。不外心寂虛﹐不外身無梗。動靜合眞常﹔我無元自並。元並一亦並﹐一元卽情性。情乃性之元﹐性爲才共稟。能無元一化﹐自超無上品。」是乃玉淸神母之懿旨﹑不二聖姑之口授也﹐能者從之。

﹝太虛氏曰﹕同類相須﹐太極之理﹐是卽所謂二五之精﹐妙合而凝也。《悟眞》內外﹐全部《參同》﹐所言只此一理﹐世人誤會﹐乃有三峯之穢行﹐今得師訓﹐千百載心傳始白。炳何幸而得授。﹝炳乃太虛翁派名也。﹞世何幸而得明﹐是爲男女二宗末後大著。第非具有慧力﹐鮮克有終者。炳味宗旨﹐法惟無我﹐乃能無物﹐物我兩忘﹐眞一乃現﹐眞一已現﹐循一以持﹐一自相溶﹐化化生生﹐無窮無已。个中皇道﹐莫如無遮佛會﹐丹書所謂生龍活虎﹐徧滿虛空。炳於斯會見之﹐然須一循古制﹐乃無侮吝。以斯會也﹐其義至密而迹至顯者﹐切莫誤會。夫所謂密﹐密在一心﹐有得有失﹐人莫得而知者是﹔其所謂顯﹐顯若市聚﹐行行止止﹐纖毫無隱者是。惟其則法乃爾﹐故能不爲世忌。噫﹗哲人心苦矣﹐哲人之見遠矣﹗﹞

第四則

泥丸氏曰﹕然﹐古聖有云﹐凡質不化﹐了道無期﹐功行不圓﹐證果無日﹐躐等而進﹐適證岐迷﹐不圓而證﹐下品小果。學者凜此慈示﹐須預煉得法身堅固﹐則有受煆之基﹐此基不立﹐未可與言上則也。上則所事﹐純是化功﹐而步步起自色身﹐是乃寓虛於實﹑卽實致虛之作甩。天仙功法如此。

﹝太虛氏曰﹕法身者﹐身外之身也。夫此一身﹐非存想所得有﹐非法煉所能成。其訣則借假修眞﹐其加修不外色身﹐訣惟煉此色身﹐內外貞白﹐是身非身﹐非身是身﹐所謂功舉則身無﹐功停則身有。方其無時﹐一切寒暖覺非我﹐一切痛癢覺非我﹐所謂覺而勿著者是也。如何得能﹐法惟神宅虛無﹐身不爲身﹐則能之。能識眞一﹐一外皆幻者﹐更能之。如是煉至無遠無近﹑無內無外﹐則更進矣。加修至夫無去無來﹑無入無出﹐則眞造夫無遠無近﹑無內無外也矣。再能加修夫無起無滅﹑無動無靜﹐斯眞無來出入矣。如是﹐則已具法身淨境矣。然不外於色身中討者﹞

第五則

泥丸氏曰﹕眞陽之言是。﹝眞陽﹐太虛氏之號﹐爲泥丸氏所贈﹞。如是精修﹐法身自具﹐如是不退﹐身外有身。汝須知﹐古哲必藉末後大著以了道者﹐乃是了道中之捷徑耳﹗蓋以一身之眞陰眞陽有限﹐從而煉之﹐不外後先互煆。平時煉得此訣﹐非無日增月累之效﹐無如一身後天凡累﹐亦有日生月增之勢﹐縱能勇於精修﹐而遭大厄者古今不少﹐良可憫也。無他﹐總緣一身之眞先﹐多寡可計﹐而一身之僞後﹐滋長莫測﹐況修不自童眞﹐沾染破敗﹐人人難免乎﹖汝於此﹐可爲世人懼矣﹗

﹝太虛氏曰﹕飲水飲湯﹐冷暖自覺。苟其法身已具﹐所謂調護之訣﹐收放之宜﹐無勞訪得者﹐固已有內驗足審也。卽或法身末具﹐所謂調護之訣﹑放收之宜﹐亦只宜於一身中尋其消息者﹐亦不外乎塞通升降﹑寒溫燥潤也。於此而施其則法者﹐夫豈外乎塞者通之﹑寒者溫之﹑燥者潤之﹐循環顚倒於其間乎﹖其大旨﹐以專以柔﹐不爲物誘﹐調基心炁﹐一其气機﹐知此身爲寄器。凡夫按摩提縮與諸存運頻加者﹐不過靈活其气機焉而已。苟其炁機已靈且活﹐法惟專柔爲主﹐念起卽化﹐一收卽休。愼毋騎牛覓牛﹐收不知休﹐是名頭上安頭。卽如通充升降﹑溫涼平潤等驗得之﹐皆忌粘滯﹐亦猶收當知休之義耳﹗準此以修以養﹐萬無脫斃之虞也。炳見如是﹞

第六則

泥丸氏曰﹕然﹐汝言是。女之神飛﹐男之精泥﹐皆緣頭上安頭之故。蓋神之所戀者﹐精也。神凝精平則安﹐精涸神孤則飛﹐不知者謬爲蛻化﹐大可哀也。於是可知過行按摩存注之非﹐其故何哉﹖女子內陰而外陽﹐卦義屬離﹐而眞陰每隨月信漏失﹐故靜勝動者吉﹐動勝靜者凶。男子以精爲本﹐女子以血爲本﹐精以暖旺﹐血以涼生﹐知此﹐則知所以養矣。女功之不廢按摩存注者﹐其義有二﹕一以通其气機﹐則經絡疏暢﹔二以煉其津液﹐不使液滯化痰﹐而液乃化血。古哲謂以靜存爲宗者﹐亦有二義﹐君安臣庶安﹐則神淸不飛﹔又靜則慧生﹐不爲欲攪﹐而命得保固。此則一己雙修之訣也。气機旣舒﹐志意淨寂﹐加之以充和﹐繼之以貞白﹐日計不足﹐月計有餘﹐踵而事之﹐一旦證夫身等虛空﹑三田一貫﹐惟覺肢肢節節竅竅光明﹐功修至此﹐一己之身﹑外身具矣。果能踵事不退﹐神足气充﹐念不外馳﹐則神不逐念﹐血生必旺﹐眞陰亦足﹐气精自有彌天塞地局境。然或逐念騰飛﹐便墮二乘﹐丹書所謂陰神出殼是也。學者不可不戒者也。

﹝太虛氏曰﹕炳嘗聞諸夫子﹐神者心神﹐守而不飛者﹐戀精而守也。精一涸﹐則神飛矣﹐精者腎精﹐精之不泥者﹐得神以禦耳﹗蓋此泥精﹐尙非元精﹐乃是液類﹐身且未成者是也。眞神一離﹐斯精乃泥凝矣。《易》曰﹕一陰一陽之謂道。偈曰﹕半斤八兩始成眞。又曰﹕孤陰不生﹐獨陽不長﹐乾坤坎離﹑震巽兌艮﹑地天日月﹑性命男女﹐一陰一陽﹐循環終始﹐謂之常道。修或一乘﹐感或一偏﹐便成獘政。又曰﹕大凡人之初修﹐惟在一身中求配合﹐而第有先後之後﹐先者曰眞﹐後者曰假。原夫假育於眞﹐眞亦名假﹐假返於眞﹐便亦名元。采或失時﹐或著色相﹐便落旁徑﹐卽成凡幻﹐大足爲患。然猶有救。其最烈者﹐莫如孤修功足之候﹐感入杳冥﹐而念或一偏﹐則格致亦偏﹐𨿽求中止﹐事不及矣。女則神飛﹐男則精泥﹐可不愼哉﹗噫﹐要知崔公《入藥鏡》「是性命﹐非神气。」曰神曰精者﹐猶如黃葉止兒啼也。不識眞金﹐焉辧黃葉﹖鐘祖有言﹕四大一身皆屬陰﹐不知何物是陽精﹐有緣遭遇明師指﹐得道神仙只事身。又云﹕有無交入爲丹本﹐隱顯相扶是水金﹐莫執此身云是道﹐獨修無物是孤陰。合之師示﹐蓋有所謂眞種子者在歟﹗然不外於此身求者﹐其旨玄矣﹞

第七則

泥丸氏曰﹕然。《道德經》云﹕有物混成﹐先天地生﹐寂兮寥兮﹐獨立而不改﹐周行而不殆﹐可以爲天下母﹐吾不知其名﹐彊名曰日道。又云﹕恍兮唿兮﹐其中有物﹐杳兮冥兮﹐其中有精﹐其精甚眞﹐其中有信。蓋此一物﹐閉在形山﹐古人有言﹐不在身中求﹐不在身外采﹐恍恍又惚惚﹐似在虛無杳冥之間﹐而不外乎玄關一竅。此一竅也﹐其大無外﹐其小無內﹐思之不得﹐運之不開。法惟身等虛無﹑萬緣放下﹑空忘其空﹑寂忘其寂者﹐神自入彀﹑炁自內出。气體氤氳﹑無頭無尾者﹐是此物之發現﹑身外身之始兆也。此竅不開﹐縱能斷龍神化﹐尙是黃葉之幻有幻無也﹐何得謂之結胎﹐何得謂之入門﹖前則所示﹐尙是黃葉﹐非眞金也。

﹝太虛氏曰﹕按摩𨿽妄﹐棄之則气機不通﹔注想亦誣﹐廢之則炁精不足。踵而上之﹐修至有物無物﹐而師意猶未許爲究竟者﹐以猶是這邊事耳﹗𨿽然﹐這邊事盡﹐那邊易通﹔那邊未通﹐機隔重山。其通也﹐以念引之﹐油然沛然﹐四鄰自至。故𨿽隔山隔湖﹐而气機之通﹐有如覿面。其法惟何﹕聞之師云﹕放光以引之﹐攝心以俟之。若彼升我降﹐彼退我歸﹐會而已矣﹐無益也。法惟於不寂中﹐寂然不動﹐虛而善受。气機一到﹐覺有諧暢之趣﹐仍自寂然不動﹐以意包攝之﹐深藏內煉﹐由坤達艮﹐乘槎入漢﹐覺有金光電掣﹐涼气彌空﹐如雲如煙﹐繞身內外。於斯時也﹐戒雜人意﹐或慕或疑﹐念起立撇之﹐覺有一種气機﹐油然充塞於中﹐無有內外﹐無有邊際﹐倏忽之間﹐變態疊現﹐難以計算﹐莫之能繪﹐莫之能說。然亦有寂無光耀﹑黑漆成夜者。是皆謂之玄影﹐又名彼岸圓象。實則彼我圓圖﹐謂之《華嚴》《楞嚴》《法華》三境﹐三山﹑十洲玄景。其實彼我化工之气機﹐彼岸非彼岸也。而彼岸得證﹐又不外此。師云﹕某嘗質諸淸淨元君﹐元君曰﹐如是如是。又曰﹕男功何獨不然﹞

第八則

泥丸氏曰﹕偈有之﹐翻來覆去乾坤事﹐二炁交精合艮金。又曰﹐鷹拿燕雀﹐鶻打寒鴉﹐細中之細﹐妙中之妙﹐而不外夫知白守黑﹑知雄守雌﹐又豈外夫存無守有也哉﹗

﹝太虛氏曰﹕《道德》《南華》﹐非女子所能日誦﹐《淸淨》一經﹐讀之宜熟﹐內則宜崇﹐啉惟《坤寧》《貞一》二經歟﹗蓋性不徹者命難存﹐戒不嚴者功不篤也。味師引偈﹐其義隱奧﹐詎易測核﹐𨿽沐揭示上上法﹐凡女何知﹐依然洋望﹐天下比比也。蓋含全部火記於中。熟讀《黃帝陰符》﹐參看《龍虎》《參同》《悟眞》﹐乃可與言是則也。炳爲略示端倪﹐曰﹕翻來自覆去﹐其事有循環。識得一中一﹐參參一在前。都來只二炁﹐精交影萬端。身無一乃現﹐能包彼大千。大千影燦燦﹐燦燦是彼元。不爲元引去﹐元始卽吾元。元元不一一﹐一一一無全﹐寂然不撤手﹐功夫豈等閒。雀燕由渠燕﹐鴉寒亦聽寒。不饑時不到﹐時到任吾餐。是爲妙中妙﹐玄中更有玄。白知故守黑﹐渾望得大全。間渠何得爾﹐極無極具焉﹐師之精義蓋如此﹐𨿽然﹐有無自相生﹑取捨須循一也。色身不化﹐百事無成者﹞

第八則

泥丸氏曰﹕偈有之﹐翻來覆去乾坤事﹐二炁交精合艮金。又曰﹐鷹拿燕雀﹐鶻打寒鴉﹐細中之細﹐妙中之妙﹐而不外夫知白守黑﹑知雄守雌﹐又豈外夫存無守有也哉﹗

﹝太虛氏曰﹕《道德》《南華》﹐非女子所能日誦﹐《淸淨》一經﹐讀之宜熟﹐內則宜崇﹐啉惟《坤寧》《貞一》二經歟﹗蓋性不徹者命難存﹐戒不嚴者功不篤也。味師引偈﹐其義隱奧﹐詎易測核﹐𨿽沐揭示上上法﹐凡女何知﹐依然洋望﹐天下比比也。蓋含全部火記於中。熟讀《黃帝陰符》﹐參看《龍虎》《參同》《悟眞》﹐乃可與言是則也。炳爲略示端倪﹐曰﹕翻來自覆去﹐其事有循環。識得一中一﹐參參一在前。都來只二炁﹐精交影萬端。身無一乃現﹐能包彼大千。大千影燦燦﹐燦燦是彼元。不爲元引去﹐元始卽吾元。元元不一一﹐一一一無全﹐寂然不撤手﹐功夫豈等閒。雀燕由渠燕﹐鴉寒亦聽寒。不饑時不到﹐時到任吾餐。是爲妙中妙﹐玄中更有玄。白知故守黑﹐渾望得大全。間渠何得爾﹐極無極具焉﹐師之精義蓋如此﹐𨿽然﹐有無自相生﹑取捨須循一也。色身不化﹐百事無成者﹞

第九則

泥丸氏曰﹕善哉﹐汝說也。語有諸﹕欲事超凡﹑先淨凡思﹐繼空三界﹔而不愆內則﹐不媚鬼神﹐孝敬慈祥﹐無違夫子﹔柔順利貞﹐不違坤道﹔動則循理﹐靜則釋如﹔寓道妙於執箕執帚﹐悟火候於執爨執炊。詩曰﹕委委佗佗﹐如山如河。之子不淑﹐云如之何。其垂戒也﹐爲何如哉﹗

﹝太虛氏曰﹕師此一則﹐其旨微矣。蓋夫世之皈道皈釋者﹐鮮循內則﹐罕識性宗﹐能柔順以事師長﹐每嫉狠以悖倫常﹐其弟其師﹐不齒於名教﹐抑將自投於鐵圍阿鼻也﹐不亦哀哉。

一得曰﹕我師太虛翁無上大道得傳於師祖泥丸氏者﹐十有八九﹐更於此書見矣。按﹕此中心傳﹐豈僅女宗之寶筏﹖男宗枕祕夕於中逗透者﹐不一而足。原本蓋由輾轉傳寫﹐頗多訛舛﹐謹訂正而釐定之。惜有《男宗雙修寶筏》﹐爲長山袁氏攜去。待訪之﹐應未失也。蓋男宗書中﹐亦逗《女宗寶祕》﹐而其謄本﹐乃亦大有脫簡﹐若得而訂正之﹑合刻之﹐斯成完璧﹐兩書得以會參矣﹐渡世之功不小也。識此以告得男宗書之君子云﹐毀去善書﹐必遭冥罰﹐見諸經典﹐可不戒哉。金蓋山人閔一得謹跋。時維道光十年歲次庚寅孟秋望日﹞

