上淸太極隱注玉經寶訣

經名﹕上淸太極隱注玉經寶訣。又名《太上玉經太極隱注寶經訣》。簡稱《太極隱注》。撰人不詳﹐約出於東晉南朝。系古《靈寶經》之一。一卷。底本出處﹕《正統道藏》洞玄部玉訣類。

上淸太極隱注玉經寶訣

夫太上玄微﹐三洞初元。至賾之辭﹐幽而難聞﹐落落冥冠﹐包匝羣品。迢迢至徳﹐巍巍髙尊﹐至具所棲﹐眾妙之門﹐神仙之宗﹐集而成文。諷誦升虛﹐策龍乘雲﹐惟信惟盡﹐制情使專也。於是乎有志之士﹐乃遐尋斯經﹐尊奉法師﹐稽首徳堂﹐寔問寔諮﹐請受寶經。莫犯莫疑﹐眞信正道﹐神仙可期。吐故納新﹐挹服英芝﹐虛無相招﹐飛仙有時。法輪定覺﹐洞觀九垓﹐邈矣奇訣﹐中仙焉知。爾乃學眞之子﹐若能孤思對景﹐趣合情丹﹐煉試色想﹐經饑涉寒﹐苦而不倦﹐日中則餐﹐謗來不戚﹐譽集弗歡﹐獨徳於內﹐外夷眾顏﹐沐浴靑芷﹐胎气無殘﹐登齋入室﹐燔煙眞檀。於是披帔冠巾﹐整肅法服﹐設禮下方﹐歸命太眞﹐三拜經前矣。乃開八色之蘊﹐陳無上之寶藏﹐而執讀大洞洞玄﹐道徳尊經﹐八素隱篇﹐金眞玉光﹐消魔散靈﹐招仙步虛﹐飛行羽經﹐淸音霄暢﹐萬眞降庭。太上命駕﹐同乘雲軿﹐蓊藹郁勃﹐遐合杳冥﹐三素齊景﹐項負圓明﹐身服羅帔﹐玉佩火鈴﹐肅肅髙眞﹐飄飄遠徵﹐玉華扶翼﹐俱登上淸。不問貴賤﹐決在至誠﹐三界獻禮﹐魔王奉迎﹐長年無極﹐焉知劫齡﹐於玆逍遙﹐永我利貞。

太上玉經隱注曰﹕授道徳經法。師北向﹐經於案上﹐弟子伏左﹐師執經﹐弟子擎法信。師叩齒三十六下﹐心存三宮﹐泥丸﹑丹田﹑絳宮﹐三一出﹐千乘萬騎﹐營衛經師﹐因而祝曰﹕

飄飄大虛嶺﹐流景在上玄。經始無終劫﹐長保天地人。世主學致堯﹐道士誦得仙。賢者今奉受﹐依法以相傳。時無至徳子﹐保祕不妄宣。宗之升太淸﹐棄之墮九泉。我說無爲道﹐淸靜徳自然。畢﹐弟子三拜受經。若女弟子伏右。凡經皆同爾。

太上玉經隱注曰﹕授大洞眞經法。師北向﹐經於案上﹐師執經﹐弟子擎法信。師叩齒三十六下﹐心存太上玉皇﹐令日月之光﹐映照經師徒之身﹐而祝曰﹕

太微何眇邈﹐眞人結虛生。空津自然道﹐集爲大洞經。眞賢奉法信﹐乘運歷黃庭。太上削死籍﹐司命書仙名。保祕年劫積﹐泄慢地獄嬰。災考及七祖﹐風刀解汝形。畢﹐弟子三拜﹐受經。

太上玉經隱注曰﹕授太上靈寶洞玄經法。師北向﹐經於案上﹐師執經﹐弟子擎法信。師叩齒三十六下﹐心存五藏之色﹐令備具﹐合成寶蓋之云﹐羅覆經師徒﹐而祝曰﹕

天書簡不煩﹐道徳自備足。修之必神仙﹐當復何所欲。文耀太無間﹐煥然而玄郁。傳授悉依法﹐泄慢墮地獄。畢﹐弟子三拜﹐受經竟﹐又方一拜十方﹐從北始﹐東回而周也。想見太上十方眞形﹐如今像矣。

太上玉經隱注曰﹕授太上三皇天文。師北向﹐經於案上﹐師執經﹐弟子擎法信。師叩齒二十四下﹐心存三宮﹐各一眞人﹐如嬰兒之狀﹐不著衣﹐口吐紫气﹐以燻經師徒﹐而祝曰﹕

太上之天文﹐傳說天地初。皇人宣玄旨﹐是爲至眞書。賢者令奉受﹐志願升太虛。畢﹐弟子再拜﹐受經。

太上玉經隱注曰﹕傳授上淸品經符﹐皆北向。中品之書﹐有爲之外文﹐師東向。仙聖苗裔籙﹐傳經者南向﹐男弟子伏左﹐女弟子伏右﹐法信祝誓﹐如法師之法。

太上玉經隱注曰﹕當開道徳經蘊之時﹐先燒香﹐整法服﹐禮拜如初法﹐而祝曰﹕

玄玄至道宗﹐上徳體洪元。天眞𨿽遠妙﹐近緣泥丸君。宮室皆七寶﹐窗牖自然分。淸靜常致眞﹐駕景乘紫雲。日月左右照﹐升仙長年全。七祖上生天﹐世爲道徳門。於是可讀經矣。

太上玉經隱注曰﹕當開洞眞經蘊之時﹐先燒香﹐整法服﹐禮拜如法﹐而祝曰﹕

微微玄宗門﹐煥朗徹空洞。至道由靜默﹐當見三素宮。大道於此成﹐驂景乘雲龍。左右侍經仙﹐玉女及玉童。身濟不死津﹐解羅順靈風。七祖反胎生﹐世爲神仙宗。

太上玉經隱注曰﹕當開洞玄經蘊之時﹐先燒香﹐整法服﹐禮拜如法﹐而祝曰﹕

寂寂至無宗﹐虛峙劫仞阿。豁落洞玄文﹐誰測此幽遐。一入大乘路﹐孰計年劫多。不生亦不死﹐欲生因蓮花。超淩三界塗﹐慈心解世羅。眞人無上徳﹐世世爲仙家。

太上玉經隱注曰﹕當開三皇天文蘊之時﹐先燒香﹐整法服﹐禮拜如上法﹐而祝曰﹕

太上定神符﹐勒命天地慧。聞名不俟駕﹐萬仙倏忽萃。招靈無小大﹐豈況於滓穢。淸齋絕人事﹐眇然與神對。上升玉淸宮﹐遨宴九遐外。

太上玉經隱注曰﹕當讀道徳經時﹐叩齒三十六下﹐咽液三十六過﹐先心存左靑龍﹐右白虎﹐前朱雀﹐後玄武﹐足下八卦﹑神龜三十六﹐獅子伏在前﹐頭巾七星﹐五藏生五气﹐羅文覆身上﹐三一侍經﹐各從千乘萬騎﹐天地各有萬八千玉女玉童衛之矣。

太上玉經隱注曰﹕當讀洞眞經﹐叩齒三十六通﹐咽液三十六過﹐先存回風混合帝一百神萬眞﹐然後詠洞經。

太上玉經隱注日﹕讀洞玄經﹐叩豁落﹑一齒三十六下﹐咽液三十六過﹐存五藏五色之气﹐上注五星之精﹐而讀經。

太上玉經隱注曰﹕誦太上洞玄步虛經時﹐先叩齒三下﹐咽掖三過﹐心存日月在己面上﹐從鼻孔入洞房金華宮﹐光明出項後﹐煥然作九色圓象﹐薄入玉枕﹐徹照於十方﹐隨我遠經﹐旋回而行矣。日從鼻左入﹐月從鼻右入﹐畢﹐又叩齒如初法。

太上玉經隱注曰﹕當讀升仙之經﹐先叩齒十二下﹐咽液十二過﹐詠一篇﹐三通叩齒也﹐經卷亦各有法﹐不載法者﹐可依此訣也。

太上玉經隱注曰﹕夫道經不師受﹐則神不行矣。若世無法師﹐又無籙傳者﹐當以法信投靖治﹐或可密室啟玄師老君﹐北向三拜﹐然後以物布施於饑乏之人﹐平等一心﹐而用經也。世有師﹐不須按此法也。

太上玉經隱注曰﹕轉經﹐坐小牀上﹐髙五尺﹐廣長悉等﹐但巾帔﹐不須著褐也。太上眞人讀經法服﹐披離羅九光錦帔﹐丹羅寶曜之巾﹐足下獅子文履。今道士讀經﹐勤苦於法事﹐粗其帔服﹐後得道之日﹐天帝授子離羅九光之帔﹐天寶纓路飛仙法服﹐以酬往徳也。兆勿慕世之冠冕﹐捨於道士陋服也。世服𨿽目下榮耀﹐不免於死﹐道士粗衣法服而升仙﹐被服天衣矣。天衣著身﹐令人能飛仙乘虛也。

太上玉經隱注曰﹕讀經之法﹐法中夏之音﹐此是九天之正音也。第六十四大梵贊經﹐諷誦制聲﹐亦是正音。讀經之音﹐當法此正音。仙公曰﹕老子西化胡﹐教外國讀經時﹐多是大梵天音也。適道士所好者耳。

太上玉經隱注曰﹕讀經五百言﹐則叩齒三通﹐以舌舐上下唇﹐咽液三過﹐令人不極﹐久而聲淸。不知此法﹐損气勞神也。眞人曰﹕濃煮竹葉作飲﹐以讀經而存思﹐益精通神﹐和气流行。

太上玉經隱注曰﹔太上大隱符九首﹐日正中以水頓服之﹐千日則出入無間﹐隱見在意﹐爲仙人矣。佩靈寶五符於身﹐則乘龍駕气﹐經歷水火﹐五帝扶翼﹐遠遊髙翔﹐亦爲仙也。佩五嶽眞形﹐佩三洞大符﹐不得近房室﹐交接陰穢﹐必死不疑﹐永無仙期﹐可不愼哉。

太上玉經隱注曰﹕道士入室齋﹐讀太上步虛之玉章﹐及飛行羽書﹐則能馳騁九龍﹐云駕來迎﹐此兩事宜祕之矣。

太上玉經隱注曰﹕常以讀五千文萬徧﹐太上雲龍下迎。萬徧畢未去者﹐一月三讀之耳﹐須云駕至﹐便升仙也。

太上玉經隱注曰﹕常讀黃庭內景經﹐乃不死也。常服元气﹐亦不死之道矣。

太上玉經隱注曰﹕常存頭正靑如碧玉﹐兩手如丹﹐兩腳如雪。以此精思讀經﹐行諸妙事﹐去仙近矣。常叩齒十二下﹐晝夜十二時﹐時一叩﹐亦不死身﹐神恆具衛。

太上玉經隱注曰﹕叩齒一名天鼓﹐召身神﹐招天眞﹐會羣仙也。左齒相叩﹐名鳴天鍾﹐右齒相叩﹐名擊天磬。道士意恐畏辟鬼賊﹐鳴鍾磬各二十四通﹐則妖精不敢前﹐天魔護身﹐百福並至。

太上玉經隱注曰﹕老子道徳經稱﹕視之不見夷﹐聽之不聞希﹐搏之不得微﹐卽三元老君之位號矣。又言﹕此三者﹐不可致詰﹐故混爲一。是三素合爲元一君﹐是胎尊之玄父元母。讀此經﹐三老君見子﹐子見之﹐仙道成矣。道盡於此﹐書不盡言﹐言不盡意。理之賾者﹐莫尙乎斯文﹐通曰見之﹐無能知之也。

太上玉經隱注曰﹕昆侖﹑蓬萊﹑鍾山﹑嵩髙﹑王屋﹐上淸經亦備有也。

太上玉經隱注曰﹕緣那羅衛之國﹐昆侖人鳥之山﹐元始天王所別治﹐七寶宮室﹐髙臺淩天。西王母初學道﹐亦登此山。其上三洞經悉具﹐書虛中作經﹐一字方一丈也。是山眞形圖至重﹐服佩便得三洞之玄眞矣。山上百獸皆能飛行不死﹐何況人乎。諸奇物並出於此矣。其山眾聖誦經﹐皆大梵天制音﹐不哀不傷﹐不遲不疾﹐弘雅要妙﹐聞者融然。昆侖山上諸仙多作中夏﹐九天誦詠﹐蕭條遠暢﹐淸音泠朗﹐聽者霄絕﹐使人忘情。時會眾仙﹐歌詠洞玄﹐合讀齊唱﹐新聲激響﹐窈窕遐聞﹐揚藻空洞﹐虛弦鳴彈﹐而玉淸感悅矣。故讀經﹐上眞之所重也。《髙臺銘》曰﹕子欲乘空淩虛﹐誦我步玄羽書。諸仙不解此語也。步玄﹑羽經﹐此之兩書﹐太上玄經亦不傳中仙矣。

太極眞人曰﹕步虛經者﹐靈寶齋步玄誦也。羽經﹐洞眞之詠也。

太上玉經隱注曰﹕居家學道﹐當受五千文。月朔半﹐本命日﹐八節日﹐日中﹑夜半時﹐各一徧誦之耳。若兆不能讀者﹐請師爲讀之﹐兆當親侍香火﹐一心聽受經旨﹐志以奉行經上妙事。托形太陰之日﹐天帝云車迎人身神﹐不經太山三官地獄考罰之中也。上生天堂天帝之前﹐下生人間侯王之家。相好具足﹐靈顏煒燦﹐觀者心悅﹐但欲見聞﹐亦轉女爲男﹐結緣上淸﹐仙道自克也。此經傳通羣品﹐無大無小﹐隨意所求﹐無有拘礙﹐送死養生﹐罄無不宜也。亦能安國寧民﹐制伏邊夷﹐莫不順道者也。斯經妙矣﹐弗有尙焉。

太上玉經隱注曰﹕學士𨿽修善行﹐或嬰前世之對﹐疾病災厄﹐頻煩委頓者﹐道士法師﹐當爲持齋﹐轉五千文﹐及消魔智慧玉淸金眞洞經﹐中品威神﹐營衛病人﹐所謂臨困得濟者也。救度一切之急﹐莫有及此之法輪矣。

太上玉經隱注曰﹕受三洞經﹐當絕人事而行之也。總三洞﹐名太上洞一﹐髙上之經矣。受此語三人﹐則不得升仙也。愼之愼之。

太上玉經隱注曰﹕受經皆比字三校﹐誤一字﹐滅壽一歲﹐過此計加之﹐增損一字﹐亦奪一歲。若妄破經書﹐後生受風刀解形之考。受經不敬師﹐修之亦無福﹐而後生棄疾及六畜之中也。天下之惡﹐莫過陰賊﹐若協此行道﹐必見世受考。耳聾目盲﹑心鼻煩塞﹐胃津不通﹐身生虫病﹐死墮地獄﹐經諸苦惱﹐刀山劍樹﹐湯煮吞火﹐孔竅潰爛﹐求死不得﹐竟生豬犬之中﹐方被屠割﹐所謂三惡之者矣。

太上玉經隱注曰﹕授中品經以下﹐東向叩齒十二通﹐祝曰﹕肅肅上眞徳﹐滅迹停虛閒。暉景升太素﹐去來無梁津。有心則自應﹐不專道則綿。展轉以相授﹐將結冥中緣。法師及弟子﹐無服而成親。奉經行眾善﹐恆如臨深淵。外以救災病﹐內以護度身。畢﹐拜受經傳。仙人本業﹐亦用此咒法。

太上玉經隱注曰﹕大洞眞經﹐或曰太眞道經﹐或曰太淸上道觀天內經上品﹐凡有十卷。上淸金丹之經七卷。其髙上大妙大丹消魔智慧大洞眞經﹐三十九章。

太上玉經隱注曰﹕上淸之髙旨﹐極眞之微辭﹐飛仙之妙經也。靈寶經﹐或曰洞玄﹐或云太上升玄經﹐皆髙仙之上品﹐虛無之至眞﹐大道之幽寶也。三皇天文﹐或云洞神﹐或云洞仙﹐或云太上玉策。此三洞經符﹐道之綱紀﹐太虛之玄宗﹐上眞之首經矣。豈中仙之所聞哉。

太上玉經隱注曰﹕寶訣﹐眾經之祖也。太上命傳太極諸仙公仙王﹑仙伯仙卿。未得此任﹐不傳之矣。道士有見斯書﹐皆應爲仙公之人也﹐玄錄宿名將定焉。傳之法信﹐以金五兩﹐白繒九十尺﹐長度經紙三百幅﹐呈道師君﹐然後知求道精誠之丹盡﹐乃可告此寶訣也。師與弟子先對淸齋九日﹐或七日﹑五日﹑三日齋竟﹐日中時受經也。當傳經時﹐師北向﹐於靜室內﹐左手請經﹐執此經﹐弟子右手擎受道誓信﹐約不妄泄流俗。列墨辭﹕以七祖爲證﹐將奉行仁孝大慈之心﹐惟願飛仙升虛﹐七祖離苦毒﹐俱生天中。師讀辭竟﹐口祝於弟子曰﹕

大朴本無質﹐聖聖謂之玄﹐二儀由始終﹐萬物之至淵﹐道化彌億劫﹐運周若圓環﹐賾理歸無忘﹐冥想應宿緣﹐大覺無上慧﹐莫尙此法輪。志道效法信﹐誠盡師當宣。世無賢達士﹐封之於名山﹐順以苟合授﹐抱石濟九泉﹐兆爲太極公﹐上尊令我傳﹐三界以奏啟﹐玄都一時聞。畢﹐六拜﹐雙取之。取此法物﹐師當營經法齋戒﹐施散世間窮厄之者﹐一等之心﹐不得偏意也。是經常有玉女玉童各三十人侍之﹐並察道士之徳行﹐關奏於太上矣。可不愼之﹐可不愼之。度經之時﹐心存三元君在泥丸宮也。師叩齒三十六下﹐乃祝之耳。

隱注道經畢矣。

太極眞人曰﹕諸眞人由來多隨所修﹐別受其口訣﹐不頓受之也。所以仙人各各有得傳此一事矣。分傳者﹐法信用金一兩﹐紙一百幅﹐不須素繒也﹐存祝如上法。

太極眞人曰﹕仙人本業傳﹐謂之道迹經也。法皆應師受之﹐當西向﹐用眾經之祝信﹐以丹絳十尺﹐效精誠之至矣。上仙道邇經﹐存玉女玉童各十人﹐中仙五人﹐下仙三人﹐常隨侍傳﹐燒香擁護受讀弟子之身﹐衛其家口也。恆當忠孝﹐尊仰師父﹐行四等心﹐忍辱精進﹐布施容非﹐不爭虛誕﹐其意守志﹐念道常願﹐淩翮大淸﹐飛行上玄﹐提攜髙仙﹐學道之要津矣。若能受太上隱注訣言﹐習行大洞之經﹐便號爲太上大法師。夫已受三洞經﹐稱太上玄經大法師﹐法師自得傳諸仙道迹經也。夫人不從師受此道迹經﹐玉女不肯護人﹐行道無益於身也。有疾苦妖怪時﹐可齋誦道迹經於靜處也﹐百鬼魍魎殃咎﹐皆應聲散滅矣。玉女玉童爲唱贊﹐音聞九玄﹐此仙人歡然﹐救度於子也。

太極眞人曰﹕劫始以來﹐赤松子﹑王喬﹑羨門﹑軒轅﹑尹子﹐並受五千文隱注祕訣﹐勤行大道﹐上爲眞人之長者﹐寔要注之妙矣。逮至漢孝文皇帝﹐好樂道徳﹐精誠虛盡﹐太上眞人降乎河上﹐以化文帝。眞人時自誦經﹐帝未弘道義幽賾之理﹐旣心之所渴﹐聞有異人踴躍﹐卽親駕稽首﹐禮問動靜﹐諮請道眞。眞人爲其章句﹐略其一隅﹐通其所滯也。夫此經之賾難究矣﹐故曰不可思而議也。然自足令文帝托刊霄冥﹐保景乘雲﹐散轡飛龍﹐徑登天堂金華宮中﹐及諸天人講誦爲事矣﹐亦仙道之次者也﹐樂乎哉。文帝行道徳之經﹐致是巍巍矣。武帝徒勤苦於神仙﹐而性剛﹐亦得預天人之次耳。學道柔信爲本也。夫讀河上眞人一章﹐則徹太上玉京﹐諸天仙人叉手稱善﹐傳聲三界﹐魔王禮於堂中﹐酆都執敬﹐稽首於法師矣。河上眞人﹐則道徳經之法師也﹐所以尊其章句焉。治身祕道﹐不可示俗人﹐俗人常笑此經虛誕﹐謂之不能升仙度世﹐此各有宿緣﹐弗可彊訓也。教之不行﹐彼此獲罪﹐故宜深而祕之也。

太極眞人曰﹕禮此經時﹐心注太上老君﹐三拜﹐次念尹先生﹑河上眞人爲玄中法師﹐亦復三拜﹐並向經也。常三萬六千仙童玉女侍經﹐燒香散花﹐通致眾仙﹐爲兆請不死之命﹐求白日升天之道也。

太極眞人曰﹕道士當作金丹之時也﹐一晝一夜誦之﹐太一歡悅﹐來臨子之室矣。辟鬼試不祥之變也﹐所作則必成焉。

太極眞人曰﹕夫學道以齋戒爲本也﹐誦經必齋﹐校經必齋﹐書經必齋﹐書符必齋﹐合藥必齋﹐作金丹必齋﹐精思必齋﹐詣師請問必齋﹐禮拜必齋﹐受經必齋﹐救疾消災必齋﹐致眞人必齋。齋者﹐太上所敬重﹐老君所營護﹐諸聖所倚賴﹐齋法甚多﹐在兆所修受也。

太極眞人曰﹕我昔學道﹐聞此訓於太上眞人﹐奉而行焉﹐今以相傳也。子祕而修之﹐密教後世有宿命之人﹐應上仙者﹐可乎。

太極眞人曰﹕夫人得生仙聖之門﹐而好道樂經﹐柔性慈心者﹐皆宿緣願會於今日矣。將去仙近也﹐宜當勤於法事﹐必上仙者乎。

太極眞人曰﹕夫人有仙眞相好﹐其要在慈心觸物﹐以輔相好﹐然後得仙矣。不能忍性容非﹐仙相敗也。斯語信焉。子其愼哉﹐子其思之﹐子其奉之﹐言之至矣。

太極眞人曰﹕予有九天黃素隱訣﹐傳諸人也。或曰洞眞威儀﹐或曰法輪元綱經太上隱訣﹐或曰太上玉淸內教﹐或曰太上三洞威儀經﹐或曰太上玉經太極隱注訣。傳諸宿命應爲太上玉京玄都太無太極仙公仙王﹑仙伯仙卿之人矣。不告始學之道士也。若世有遇此經師者﹐皆玄都已有金名之簡焉。

太極眞人曰﹕夫奉上經﹐道士使心口相應﹖視人如己﹐敬師如父﹐思經如渴﹐念濟厄困﹐諫諍勸善﹐和柔容非﹐愛於有道﹐遠好山水﹐常行慈心﹐仁愛經營。道士居貴不驕﹐處疾苦之撼軻﹐而執志不移﹐此可與言於道者也。宜告之以隱注。若雅飾相傾﹐心口各用﹐當祕於寶訣﹐永幽之矣。受經後三年﹐其行亦可觀﹐斷可知也。是故此經上仙可祕﹐中仙希有見者。學道前世功不足弘大法﹐太上玄都玉京無具名也﹐亦終不與此經師相值矣。受訣妄示一人﹐則不得升仙﹐死爲下鬼﹐苦毒於三官地獄﹐後生六疾之中﹐輪轉受對﹐其罪至重﹐是以祕之﹐故曰隱注焉。

太極眞人曰﹕夫人淸齋久靜﹐精思耽玄﹐誦經悔罪﹐燒香禮拜﹐將見飛天人矣。仙童玉女降於子室矣。或聞室中爲稱善﹐或光景照身﹐或聞金玉之響八音之聲﹐皆子道欲成也。勤之勤之﹐太上不負子矣。所以患子不固﹐不盡至經﹐是以仙道之難耳。常念此語矣。

太極眞人曰﹕吾昔始得仙時﹐受太上大道君大智慧經愒七徧﹐叩齒三下﹐咽液三過﹐存三素元君在金華宮﹐如嬰兒之狀﹐而詠此文也。智慧本經有三萬一千言﹐上聖抄宣是章﹐應爲太上玉京太極仙公道士矣。今當相告﹐子豈不願聞之乎。

太上智慧經贊

太上玄虛宗﹐弘道尊其經。俯仰已得仙﹐歷劫無數齡。巍巍太眞徳﹐寂寂因無生。霄景結空構﹐乘虛自然徵。日月爲炳灼﹐安和樂未央。

學仙絕華念﹐念念相因積。去來亂我神﹐神躁靡不歷。滅念停虛閒﹐蕭蕭入空寂。請經若饑渴﹐持志猶金石。保子飛玄路﹐五靈度符籍。

濟我六度行﹐故能解三羅。淸齋禮太素﹐吐納養云牙。逍遙金闕內﹐玉京爲余家。自然生七寶﹐人人坐蓮花。仰嚼玄都柰﹐俯含空洞瓜。容顏曜十日﹐奚計年劫多。法鼓會天仙﹐鳴鐘徵大魔。

靈風扇香華﹐璨爛開繁衿。太眞撫云璈﹐眾仙彈靈琴。雅歌三天上﹐散慧玉華林。七祖升福堂﹐由此步玄音。前世徳未足﹐斯經邈難尋。信道情不盡﹐圖飛乃反沈。太上無爲道﹐弘之在兆心。

學道由丹信﹐奉師如至親。抑景偶淸虛﹐孜孜隨日新。眾人未得度﹐終不度我身。大願有重報﹐玄徳必信然。陰惡罪至深﹐對來若轉輪。

學道甚亦苦﹐晨夕建福田。種徳猶植樹﹐根深果亦繁。子能耽玄尙﹐飄爾升淸天。修是無爲道﹐當與善結緣。太上弘至道﹐書名智慧篇。拔苦由大才﹐超俗以得眞。靈姿世所奇﹐燁若淵中蓮。

人行各有本﹐皆由宿世功。立徳務及時﹐發願莫不從。善惡俱待對﹐倚伏理難窮。賢士奉法言﹐道徳在兼忘。解是大智慧﹐上爲太極公。寶蓋連玉輿﹐命駕禦九龍。金華擎洞經﹐捧香悉仙童。嘯歌徹玄都﹐鳴玉叩瓊鍾。

竦身淩太淸﹐超景逸紫霄。保無持法綱﹐遊玄極逍遙。萬劫猶昨夜﹐千春如晨朝。巍峨蔭雲華﹐手郁寶林條。香煙自然生﹐玄階興扶搖。靈旛順風散﹐繁想應時消。滅智弘大混﹐無爲爲淸謠。

上淸太極隱注玉經寶訣竟

