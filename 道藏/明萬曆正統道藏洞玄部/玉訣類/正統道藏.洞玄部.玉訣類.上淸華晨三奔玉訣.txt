上淸華晨三奔玉訣

經名﹕上淸華晨三奔玉訣。撰人不詳﹐約出矜南北朝。言思神降眞飛奔北極之法。一卷。底本出處﹕《正統道藏》洞玄部玉訣類。

上淸華晨三奔玉訣

太上道君曰﹕子欲長生﹐當存九星。子欲升眞﹐當知玉晨。子欲飛騰﹐當勤三奔。謂華蓋下北辰斗中輔弼也。二儀寄胎﹐萬化未開﹐三辰韞秀﹐三气氤氳﹐聚晶含光﹐凝爲三星﹐列曜不得參其用﹐日月不得幹其政。三炁玄根﹐萬靈所歸﹐上基三境大聖寶皇之都﹐下布三辰樞紐之柄﹐中爲明堂﹑洞房﹑玄丹之眞﹐以生三一眞人﹐赤子黃庭之神﹐以之死生﹐以之隱淪﹐以之變通﹐以之飛奔﹐以之長存﹐莫不由此也。華蓋之下端深明煥者﹐北辰不動之星也。是爲玉宸玄皇大道君之分精﹐爲玉帝之眞星也。蔭華蓋﹐乘斗車﹐遊九天﹐賓九聖﹐臣千眞﹐居玄臺﹐位玉淸。輔星卽髙上玉皇之神﹐太平金闕後聖帝君之精。弼星卽太微天帝玉尊之靈。輔曰八景﹐弼曰七晨。是爲帝尊北斗九星之大神﹐上輔玉皇﹐下撫元元﹐萬炁之先行道之者。爲上淸玉帝之眞﹐給以豁落七元﹑流金火鈴﹐乘八景之輿﹐上朝玉宸也。

其道以星出時﹐施席北向燒香﹐心九拜﹐平坐接手﹐瞑目思三星各出紫光玉色之气﹐下注兆身﹐如天淸霽﹐行雲四歸﹐風煙斂嶽﹐一體同輝﹐莫不周極﹐內徹五臟﹐上游泥丸目瞳舌根分段之間﹐紫炁光旋﹐匝繞九重。咽炁液三九過﹐叩齒九通﹐陰咒祝曰﹕

玉帝髙眞﹐三玄仰分﹐左輔右弼﹐中極紫宸﹐流精玄虛﹐洞空九回﹐淘煉形器﹐金骨綠筋﹐三帝下接﹐合形同奔﹐積翠寶帔﹐靈靈飛裙﹐佩服豁落﹐腰帶流鈴﹐日月俠衛﹐龍虎翼輪﹐八景瑯輿﹐建章七晨﹐上極玉景﹐玉帝之臣。

存三星中紫光玉色﹐洞照無極﹐星辰萬物﹐渾然爲一。思三星大如赤日﹐紫芒八達﹐左輔垂光中有嬰兒﹐首建天晨寶冠﹐紫繡華衣﹐乘气縱來﹐臨兆面前﹐叩齒九通﹐陰呼﹕左輔神宮玉皇尊神﹐金闕後聖太平帝君。心思聶字二過﹐咒曰﹕

帝星元精﹐後聖之堂﹐太平帝君﹐上淸之王﹐主校萬眞﹐微呼陰陽﹐賜臣道訣﹐丐臣妙方﹐天纓玉衣﹐首建玄光﹐下副願誠﹐得棲紫房。

﹝存﹞右弼神宮丹瑤玉房玉皇尊神﹐太微玉帝君﹐形服同前﹐叩齒陰呼﹐心思字三過﹐咒曰﹕

尊聖太微﹐總統樞機﹐弼佐玄常﹐萬靈散開﹐流精泥丸﹐煉凝百骸﹐解胞斬根﹐七祖仙飛﹐屍結斷絕﹐錫臣羽儀﹐衮衣繡裳﹐永劫同歸。

思輔弼帝眞在兆左右﹐浮立光中﹐髙過頭上。次思華蓋下玉宸尊星紫炁流光﹐下注二帝及兆身內﹐仰見玉帝無極寶冠﹐紅錦玉衣﹐形如嬰兒﹐手執玉璽﹐九色圓光照徹天地﹐叩齒陰呼﹕玉京金闕至聖至眞玉宸紫宮玉皇上帝。心思器字三過﹐咒曰﹕

萬劫開闔﹐玉帝之尊﹐龍衣鳳璽﹐罔敢不臣﹐極眞無名﹐上聖自然﹐下接小兆﹐三景浮軿﹐與帝同輦﹐玉宸之天﹐拔臣生死﹐開濟九玄﹐帝恩臣心﹐無有後先﹐飛形玉淸﹐指揮天元。

思三帝擭兆起﹐浮行九色光空之中﹐卽見寶玉翠霞八景之輿﹐駕禦九龍﹐與兆同升﹐侍帝車中﹐億乘萬騎﹐直造上奔玉宸之中﹐因以忘形。勤之五年﹐後聖降眞﹐七年同禦玉宸﹐遊騁萬天。

太上道君曰﹕三炁未分﹐混沌無像﹐寄在杳冥﹐不可意知﹐一虛空矣。空以虛靜﹐靜極則明﹐明非從生﹐不知由然。所謂明者﹐今知覺玄﹐明以立體﹐暗相奪焉。明勝爲陽﹐暗勝爲陰﹐蒸則爲水﹐緩則爲土﹐結則爲金﹐急則爲火﹐湧則爲木﹐散爲萬物﹐流爲變化﹐凝爲區域﹐天地百寶﹐卽汝所能自有。汝者所爲也﹐動類通其情﹐人畜各有知﹔靜類通其形﹐萬物各有像﹔動靜未嘗離﹐人物相體用。故生有性﹐性能知﹐本無知﹐因謂之知﹑形返性常﹐不終不始。天地萬物類也﹐各以根種﹐受其無性。人畜殊﹐木石異﹐五味不易於古﹐一炁常化於今。聖人通道﹐故不行而至﹐不見而明。眾人昧於道﹐故遷流不返﹐以眞爲賊。不知乎萬物一物﹐天人一炁﹐但以結形固根分明而居。道無生死﹐析薪散明﹐譬之植谷﹐一以滋萬﹐今歲之谷非前歲之谷﹐而未始非谷。人物亦然﹐今人之目視古人之目﹐視能視而已﹐非古之視來今人之目也。其種堅﹐其類定﹐气味不相踰﹐而其明常。所謂明常﹐蓋明體本明﹐非一明而不易也。是以眾人有憶忘死生﹐凡聖懸隔。至理彰矣﹐變化見矣﹐能得其眞而忘其情﹐屢死生而不易其己性﹐則造化爲我得矣。𨿽然與天地俱矣﹐安所逃哉。及乎與道同體﹐人畜物我福禍﹐無復議也。聖絕於道域﹐眞極於神鄕﹐以希夷而無競﹐與至徳而同光。知吾言三奔之道﹐舉則成矣﹐以傳有眞人之玄挺者。脆用丹玉之環三﹐玄云之錦一﹐盟如上淸之科。

大上道君曰﹕他道所修﹐未及玉帝也。至帝而極矣。玉帝者﹐天地萬靈父母也。今存我始生之眞﹐胎元之神﹐根本復先﹐歸於生初﹐猶可得道﹐況力擁天地﹐巧雕眾形﹐役陰陽而行道徳。惟玉帝三奔爲太上之道﹐玉帝流精於明堂之君﹐後聖通洞房之神﹐太微坐金牀於玄丹之心﹐上關玉宸太極玉關紫宮之眞。

上淸華晨三奔玉訣竟

