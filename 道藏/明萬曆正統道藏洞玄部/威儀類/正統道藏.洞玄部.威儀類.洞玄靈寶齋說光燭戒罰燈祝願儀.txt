玄靈寶齋說光燭戒罰燈祝願儀

經名﹕洞玄靈寶齊說光燭戒罰燈祝願儀。南朝宋道士陸修靜撰。言靈寶齋戒科儀要旨。一卷。底本出處﹕《正統道藏》洞玄部威儀類。

洞玄靈寶齋說光燭戒罰燈祝願儀

爝光齋外說

陸修靜撰。齋集先於私房﹐燒香束帶說之。

爝光者﹐猶莊子所謂爝火也﹐爲光之微者。原夫齋法至精﹐而行者常粗﹐實五濁垢障﹐深蒙難啟。如處曲穴﹐非太陽所照﹐延引幽暗者﹐宜以燈燭之明。今以爝光﹐斯之謂也。皆標齋經大旨﹐舉法體近要﹐意以約束粗猥﹐示導玄徹。又若匠之選木﹐斜曲甚者﹐未近繩墨﹐要先裁其外﹐然後加以成規。愧乎余之鄙拙﹐乃至此之繁蕪。或由木理叉﹐難爲師工邪。此法造齋醮﹐先於私房說之﹐束帶香火如法。

夫齋﹐當拱默幽室﹐制伏性情﹐閉固神關﹐使外累不入。守持十戒﹐令俗想不起。建勇猛心﹐修十道行。堅植志意﹐不可移拔。注玄味眞﹐念念皆淨﹐如此可謂之齋。

一香湯沐浴﹐以精神气使五體淸潔﹐九孔鮮明。衣服悉淨﹐內外芳馨。延降髙眞﹐視接虛靈故也。

二廢棄世務﹐斷俗因緣﹐屏隔內外﹐蕭然無爲﹐形心閒靜﹐注念專精。

三中食絕味﹐挫割嗜欲﹐使盈虛得節﹐臟腑調和﹐神气淸夷﹐含養元泉。

四謹身正服﹐齋整嚴肅。捨離驕慢﹐無有怠替。禮拜叩搏﹐每事盡節。

五閉口息語﹐不得妄言。調聲正气﹐誦詠經文。開悟人鬼﹐會感仙聖。

六滌除心意﹐不得邪想。調伏六根﹐蕩滅三毒。存神思眞﹐通洞幽微。

七燒香奏煙﹐鳴鼓召神。上聞三淸﹐普宣十方。

八懺謝罪咎﹐請乞求願。心丹至誠﹐謙苦懇惻。

九發大慈悲﹐湣念一切災厄惱難﹐咸願度脫。生死休泰﹐無復憂苦。

十進止俯仰﹐每盡閒雅﹐更相開導﹐言止於道﹐不得離法。覺有跌誤﹐便卽踰失﹐稽顙懺悔。

所謂靈寶自然無上齋者。靈者﹐神也。微妙之功﹐出於思議之表﹐變化無窮﹐故謂之靈也。寶者﹐一也。是三才所得﹐而淸寧貞也。旣不可失﹐故謂之寶。若抱之不離﹐則萬福自臻﹐違之俄頃﹐則災禍亂集。吉凶利害﹐得失所由﹐無有能使之然﹐亦無能使之不然﹐是以謂之自然。周濟五道﹐度脫一切﹐絕滅生死﹐超逸三界﹐故謂之無上。夫人體非聖眞﹐而處身五濁﹐三尸彊盛﹐內生攻賊﹐九竅四關﹐各有所趣﹐施爲之向﹐動入死地﹐致傷天年﹐命不終天壽﹐犯惡爲非﹐結罪幽司。故居世轗軻﹐人道不休﹐饑寒窮賤﹐疾病刑罰﹐災害所纏﹐凶禍所集﹐命過之後﹐方履苦難。是故太上天尊﹐開玄都上宮紫微玉笈﹐出靈寶妙齋。以人三關躁擾﹐不能閒停﹐身爲殺盜淫動﹐故役之以禮拜﹔口有惡言﹐綺妄兩舌﹐故課之以誦經﹔心有貪欲嗔恚之念﹐故使之以思神。用此三法﹐洗心淨行。心行精至﹐齋之義也。廣願善念﹐以弘福業。持戒之心﹐當如墜井把綆﹐不可乍失。務法之意﹐如壅崩堤﹐不可閒惰。習念之情﹐如種良田﹐無有厭足。一日一夜﹐奉戒尊法﹐孜孜不倦﹐則感通太玄﹐眞靈降集﹐三尸竄滅﹐眾魔摧伏﹐如此之願﹐願無不獲﹐志無不克也。

夫聖世難遭﹐經法難聞﹐良時難值﹐明師難遇。諸賢前生﹐並有大福﹐致慶會今身﹐得值三寶﹐聞見法音﹐好尙淸虛﹐餐納靈味﹐皆已玄名帝圖﹐金書玉籙﹐爲天堂之福賓﹐太上之仙客。今又擢身法座﹐服膺法軌﹐已有善始﹐何不克終。當共堅持心志﹐與懈怠競﹐稟承法訓﹐念爲妙行﹐努力勵誠﹐勿計疲勞﹐一日精進﹐歷世受福。人命危險﹐四大難保﹐百年倏忽﹐何足爲多。如使衰老奄至﹐眼暗耳聾﹐加以眾疾﹐痛惱相纏﹐眠坐呼吸舉動﹐須人气力。如是當復能道業精進﹐預此法座以不。一失善緣﹐後會何期﹐沈溺窮道﹐悔恨何益。想思此言﹐各爲身計﹐相與勉勵﹐共濟厄難。

夫人先身有重罪惡對﹐則爲蔭蓋所裹﹐六蔽不開﹐心意曲狹﹐气性逆戾﹐迷著五欲﹐莫窺其外。甘肥聲色﹐取快目前。憎善嫉賢﹐甚若怨讎。如此之人﹐在所墮向﹐與惡爲緣﹐終不與經教相遇﹐遇亦不信。見人敬順道法﹐乃謂妖妄﹐咸共誹笑。夫聾者不聞韶武﹐瞽者不睹白黑﹐豈言已病哉。縱有善識﹐彊相牽挽﹐旣非本性﹐回生悔心﹐背眞向僞﹐追逐精邪。夫歡樂暫過﹐憂苦延長。斯輩皆以三塗爲歸道﹐地嶽爲居家﹐永淪幽夜﹐不睹三光﹐抱銅柱﹐履刀山﹐循劍樹﹐入鑊湯﹐吞火食炭﹐終劫無脫。縱更受生﹐墮六畜形﹐身被屠割之酷﹐魂困三惡之中﹐往反流曳﹐可不哀哉。

法燭敍

陸修靜撰。建齋暮始﹐就燒香宿啟﹐未思神前﹐東向說之。

法燭。法者﹐規矩之謂﹐總稱曰法。規圓矩方﹐萬物從之﹐得正者也。燭者﹐有光之物﹐佐月輔日﹐開昏朗暗﹐用其明﹐得有所見也。邪曲無法﹐則無以自正﹐用法無明﹐則莫見得失。欲正不可無法﹐用法不可無明。自定不可不齋﹐齋不可無此書。此書爲之法燭﹐乘之以遊道藏﹐故克獲於眞寶也。

夫萬物以人爲貴﹐人以生爲寶。生之所賴﹐惟神與气。神气之在人身﹐爲四體之命。人不可須臾無气﹐不可俯仰失神﹐失神則五臟潰壞﹐失气則顚蹙而亡。气之與神﹐常相隨而行。神之與气﹐常相宗爲彊。神去則气亡﹐气絕則身喪。一切皆知畏死而樂生﹐不知生活之功在於神气﹐而數凶其心﹐而犯其气﹐屢淫其神﹐而凋其命﹐不愛其靜﹐存守其眞﹐故致於枉殘也。人何可不惜精守气﹐以要久延之視﹐和愛育物﹐爲枝葉之福。聖人以百姓奔競五欲﹐不能自定﹐故立齋法。因事息事﹐禁戒以閒內寇﹐威儀以防外賊。禮誦役身口﹐乘動以反靜也。思神役心念﹐禦有以歸虛也。能靜能虛﹐則勻道合﹐譬回逸驥之足﹐以整歸眞之駕。嚴遵云﹕虛心以原道徳﹐靜气以期神靈。此之謂也。而末世學者﹐貴華賤實﹐福在於靜而動以求之﹐命在於我而捨己就物。若斯之徒﹐𨿽欣修齋﹐不解齋法﹐或解齋法﹐不識齋體﹐或識齋體﹐不達齋義﹐或達齋義﹐不得齋意。紛紜錯亂﹐靡所不爲﹐流宕失宗﹐永不自覺﹐譬背驚風而順迅流﹐不知溯徊反源﹐遂長淪於苦海﹐可不悲哉。余謹博采眾經﹐集爲十章﹐以施齋時﹐名曰法燭。宿啟說一章﹐六時行道說六章﹐三時思神說三章。若法師必炳之以行齋法﹐眾官主人皆能虛心奉受者﹐則視聽明朗﹐庶睹大道之門也。

夫道者﹐至理之目。徳者﹐順理而行。經者﹐由通之徑也。道猶道路也﹐徳謂善徳也﹐經猶徑度也﹐行猶行步也﹐法猶法式也。夫人學道﹐要當依法尋經﹐行善成徳﹐以至於道。若不作功徳﹐但守一不移﹐終不成道。譬如人坐於家中﹐而不行步﹐豈得見道裏邪。夫道三合成徳﹐自不滿三﹐諸事不成。三者﹐謂道﹑徳﹑仁也。仁﹐一也。行功徳﹐二也。徳足成道﹐三也。三事合﹐乃得道也。若人但作功徳而不曉道﹐亦不得道。若但曉道而無功徳﹐亦不得道。若但有道徳而無仁﹐則至理翳沒﹐歸於無有。譬如種谷﹐投種土中﹐而無水潤﹐何能生乎。有君有臣而無民﹐何宰牧乎。有天有地而無人物﹐何成養乎。故五千文曰﹕三生萬物。

授上品十戒選署禁罰

悉準按采用陸法師所撰立文。先宿啟畢﹐次授上品十戒﹐一時東向平立。

誦智慧頌曰﹕

智慧起本無﹐玄玄超十方。結空峙玄霄﹐諸天抱流芳。其妙難思議﹐靈感眞實通。有有竟不有﹐無無無不容。

智慧恆觀身﹐學道之所先。眇眇入玄思﹐自然錄我神。天尊常擁護﹐魔王爲保言。晃晃金剛軀﹐迢迢太上前。

智慧生戒根﹐眞道戒爲主。三寶由是興﹐髙聖所崇受。泛此不死舟﹐倏

欻濟大有。當此說戒時﹐諸天。來稽首。

次誦畢﹐一時北向﹐首體投地﹐回心禮十方﹑還向東而伏。

法師還東面向西﹐說戒威儀。

天尊告太上道君曰﹕今當普宣法音﹐開悟羣生。爲諸男女解災卻患﹐請福度命﹐拔諸苦根。使生者見道﹐身脫八難﹐死者歡樂﹐飲食天堂﹐早生人中﹐轉輪聖王。修齋求道﹐皆當一心請奉十戒﹐諦受勿忘。專情默念﹐洞思自然。勿得雜想﹐撓亂形神。能如是者﹐便當靜聽。

第一戒者﹐心不惡妬﹐無生陰賊。檢口愼過﹐想念在法。

第二戒者﹐守仁不殺﹐湣濟羣生。慈受廣救﹐潤及一切。

第三戒者﹐守貞讓義﹐不淫不盜。常行善念﹐損己濟物。

第四戒者﹐不色不欲﹐心無放蕩。貞潔守愼﹐行無點污。

第五戒者﹐口無惡言﹐言不華綺。內外中直﹐不犯口過。

第六戒者﹐斷酒節行﹐調和气性。神不損傷﹐不犯眾惡。

第七戒者﹐不嫉人勝己﹐爭競功名。每事遜讓﹐退身度人。

第八戒者﹐不得評論經教﹐訾毀聖文﹐躬心承法﹐恆如對神。

第九戒者﹐不得斗亂口舌﹐評詳四輩﹐天人咎恨﹐傷損神气。

第十戒者﹐舉動施爲﹐平等一心。人和神穆﹐行常使然。

天尊言﹕修奉淸戒﹐每合天心。常行大慈﹐願爲一切普度厄世。謙謙尊教﹐不得中怠。寧守善而死﹐不爲惡而生。於是不退﹐可得拔度五道﹐不履三惡﹐諸天所護﹐萬神所敬﹐長齋奉戒﹐自得度世。

天尊言﹕道尊法妙﹐人身亦貴。故道開法﹐遺戒經文﹐以度人身。人身旣度﹐上與道同。宜爲精行﹐持齋奉戒﹐夷心靜默﹐志念分明﹐一意歸向﹐專想不貳﹐滌蕩六腑﹐過中不味﹐內外淸虛﹐每合自然。是其齋日﹐撚香啟願﹐應心上徹﹐四天司邏十部威神﹐卽下履行﹐觀聽法音﹐監映爾心。如戒行道﹐皆列功諸天﹐禍福立彰﹐道不負人﹐勤行諦受﹐勿使魔言。

天尊言﹕建齋行道﹐四天帝王皆駕飛雲綠軿八景玉輿﹐從眞人玉女﹐手把花旛﹐前導鳳歌﹐後從天鈞﹐白鶴獅子﹐嘯歌邕邕﹐燒香散花﹐浮空而來。瞻履行道﹐觀聽法音﹐天王下降﹐萬靈朝焉。是豈可不盡其法耶。當先授十戒﹐然後行道﹐庠序雅步﹐靜心閒意﹐坐起臥息﹐不離儀格﹐天王歡悅﹐列名上淸﹐可謂得道方寸之間。

經言﹕夫感天地﹐致羣神﹐通仙道﹐洞至眞﹐解積世罪﹐滅凶咎﹐卻怨家﹐修盛徳﹐治疾病﹐濟一切﹐莫過乎齋轉經者也。夫齋直是求道之本﹐莫不由斯成矣。此功徳巍巍﹐無能比者。上可升仙得道﹐中可安國寧家﹐延年益壽﹐保於福祿﹐得無爲之道﹔下除宿愆﹐赦見世過﹐救厄緩難﹐消滅災病﹐解脫死人憂苦﹐度一切物﹐莫有不宜矣。

經言﹕夫齋法之大者﹐莫先太上靈寶齋。靈寶之文﹐是天地之元根﹐神明之戶牖﹐眾經之祖宗﹐無量大法橋也。若誦經一句﹐則響徹九霄﹐諸天設禮﹐鬼神振肅也。幽深遠妙﹐難以宣言。夫非天下之至善﹐莫能致焉。非天下之至信﹐莫能請焉。非天下之至精﹐莫能奉焉。非天下之至才﹐莫能行焉。太上所重﹐眾眞所尊﹐皆鑄金爲字﹐刻書玉篇﹐封之於無上大羅天玄都玉京山紫微上宮七寶玄臺。此臺則是太上所治也。五老侍衛﹐萬帝朝眞﹐玉女執巾﹐金童揚煙﹐焚百和合香﹐流燻紫庭﹐吐日精以卻穢﹐散月華以拂塵﹐神燈朗照﹐炳燭合明﹐金風八散﹐慶雲四陳。飛龍毒獸﹐備衛玉闕。十方至眞﹐三千大千已得道大聖眾﹐及自然妙行眞人﹐皆一日三時旋繞上宮﹐稽首行禮﹐飛虛浮空﹐散花燒香﹐手把十絕﹐嘯詠洞章﹐贊九天之靈奧﹐尊玄文之妙重也。今道士齋時﹐所以巡繞髙座﹐吟詠步虛者﹐正是上法玄根眾聖眞人﹐朝宴玉京時也。行道禮拜﹐皆當安徐雅步﹐審整庠序﹐俯仰齊同﹐不得參差。巡行步虛﹐皆執板當心。冬月不得拱心﹐夏月不得把扇﹐惟正身前向﹐臨目內視﹐存見太上在髙座上﹐注念玄眞﹐使心形同丹﹐合於天典﹐則爲飛仙之所嗟嘆﹐三界之所軌範﹐鬼神之所具瞻也。不得左顧右盻﹐更相前卸﹐及言語笑謔﹐有所呵喚﹐則觸忤威靈﹐四司糾過﹐五帝結刑﹐明科所禁﹐可不愼哉。

經言﹕齋時日夕各三時﹐燒香悔過﹐惟一心聽受經法妙賾之義。故轉經說法﹐像古眞人教化時也。聖人傳授經教﹐教於世人﹐使未聞者聞﹐未知者知。欲以此法橋﹐普度一切人也。行道之時﹐故不可得亂語﹐論及世務﹐惟當請問法師經義禁戒﹐法師當爲解說眞要。能使內外夷然﹐敬受經一句﹐則司命延加十算﹐後皆聰明智慧。若內外躁競﹐毀忤經文一句﹐則司命奪十算﹐後隨癡愚盲道。故眞人不言﹐言必有中﹐言皆合於法言。人能弘道﹐非道弘人﹐此之謂也。

說戒畢﹐法師依舊選署眾官。

眾官長跪受簡札。明日行道﹐各典所署。

法師

經云﹕當舉髙徳﹐玄解經義。斯人也﹐道徳內充﹐威儀外備﹐俯仰動止﹐莫非法式﹐三界所範﹐鬼神所瞻﹐關啟祝願﹐通眞召靈﹐釋疑解滯﹐導達羣賢。

都講

經云﹕才智精明﹐閒煉法度。其任也﹐行道時節﹐上下食息﹐先自法師﹐次引眾官﹐禮拜揖讓﹐皆當贊唱。

監齋

其職也﹐司察眾過﹐彈糾愆失﹐秉執科憲﹐隨事舉白﹐必使允當﹐不得隱濫。

侍經

其職也﹐營侍尊經﹐整理巾蘊﹐髙座几案﹐四座席地﹐拂拭齊整﹐不得怠懈。

侍香

其職也﹐當料理鑪器﹐恆令火然灰淨。六時行道﹐三時講誦﹐皆預備辦﹐不得臨時有闕。

侍燈

其職也﹐景臨西方﹐備辦燈具﹐依法安置﹐光焰火然﹐恆使明朗。若遇風雨﹐火勢不立﹐諮白法師﹐宜停乃停﹐不得怠替﹐輒令闕廢。

選署畢﹐左回上香﹐東向祝﹐復香。眾官引行出治﹐按次列坐﹐勿解帶。法師更爲宣科說禁﹐告示威儀﹐眾官靜聽。

道士登齋﹐皆當各賫巾褐﹐手板履具﹐不得臨時交換彼我﹐於事有闕﹐勿得牽引非己之服。齋日燒香﹐上講都講﹐當率眾官﹐先下牀﹐西向倚。法師然後下座﹐引行尊卑﹐以次安行雅步﹐到於道戶。不得更相越錯﹐遲疾不均﹐皆依事糾罰。燒香竟﹐及下講﹐率眾官先出治戶﹐還悉西向倚。法師後至上牀﹐眾官一時禮一拜﹐然後就坐。

道士登齋起居﹐皆當關白監齋﹐禮法師一拜﹐次禮香三拜而去。還亦如之﹐有違罰如後條﹕

到齋堂展履不整﹐罰油二升。

坐起不庠序﹐罰朱半兩。

不正坐﹐罰香二斤。

翻覆香火﹐罰香半斤。

臨行事與外人言﹐罰香一斤。

侍經不整飾﹐髙座觸物﹐罰香半斤。

語及世務﹐罰油二升。

語言戲笑﹐罰朱一兩。

倚語低睡﹐罰朱半兩。

翻覆燈油﹐罰油五升。

巾褐不整﹐罰香半斤。

內外不豫相檢飭﹐音聲髙厲﹐罰油五升。

聽經倚據不執簡﹐罰油一升。

不注念淸虛﹐心想意倦﹐爲眾所覺﹐罰油二升。

起出齋堂﹐不相關白﹐罰油二升。

垂發馳步﹐罰香一斤。

讀經忽亂﹐請問敗句﹐罰油五升。

唱聲不齊﹐罰油二升。

行香不洗手漱口﹐罰油二升。

坐起揖讓失儀﹐罰香半斤。

巡行不依次第﹐罰香半斤。

侍香香煙中絕﹐罰油四升。

都講不謹唱贊﹐罰香一斤。

起行來及還坐﹐不禮經三拜徑去﹐罰香一斤。

侍燈燈火中滅﹐罰香一斤。

臨燒香突行﹐罰油一升。

齋主供具不辦﹐觸物有闕﹐罰香一斤。

執糾見過﹐不彈私隱﹐罰油六升。

受關不啟上﹐罰油三升。

齋次而因起居﹐逃遁不返﹐爲眾所糾﹐罰油一斗﹐香一斤。

妄言綺語﹐論及私鄙﹐罰香一斤﹐油五升﹐朱三兩。

金籙曰﹕登齋下座﹐於法事有虧。從一至三﹐監齋依事。彈罰從三以上﹐當斷功削除﹐宣示同學﹐不得容在法座。監齋容縱不糾﹐亦同生者之罰。

又上座法師﹐於事有虧﹐當錄愆失﹐送簡監齋﹐從一至三﹐斷功三百日﹐不得更在法座。

威儀曰﹕罰物送齋主﹐宣示百姓﹐然後供公家用。

凡此禁制﹐並出玄都上官明科舊典﹐戒於惰慢﹐檢肅愆違。天尊慈仁﹐曲湣行屍齋而獲罪﹐故開黜罰之科﹐聽以香油輸贖﹐可得災蒙釋散﹐不欲令結罪冥中。兼使犯憲之子﹐知懷愧惻之心﹐攺塗革獘﹐自新有階。又香油乃不爲多﹐然卒難交辦。且道士一日齋會﹐多非舊眾。法座旣畢﹐各各離散﹐不得輸送﹐更違經旨﹐增其咎考。夫逆惡之身﹐犯莫大之罪﹐猶使齋戒請贖﹐消散釁負。且齋之所修﹐尊乎禮拜﹐而況戒尙之士。但儀式之失﹐若以禮拜罰之﹐亦在可通﹐其拜數多少﹐當隨目輕重﹐執事之官﹐臨時詳判﹐敬白齋主。

夫齋法至精﹐威禁甚嚴。所以爾者﹐天眞大神﹐十方眾聖﹐及三界羣靈﹐皆親降齋所﹐觀聽行道。魔王叉手作禮﹐所在神祇﹐皆來侍衛門戶。齋主當灑掃宅舍﹐必令淨潔。丁勅大小﹐使內外靜寂﹐標門斷客﹐不得使異人常俗之徒﹐往來干冒。

若善男善女﹐信樂道法﹐束帶淸靜﹐聽來觀化﹐然當別席坐起﹐不得參雜。齋主大小﹐皆束帶躡履﹐不得散誕跟履。若宜處分﹐每和聲下气﹐不得更相呼喚。音聲髙厲﹐則觸作天眞﹐犯幹靈禁。客及齋主﹐若有哀慘﹐𨿽未相見﹐皆當夷常﹐不得慰弔﹐哀聲相對。若賓賤主貴﹐有瓦玉之殊﹐世情拘系﹐多未通達。𨿽復憑向道法﹐不能恭敬道士。夫道尊徳貴﹐天下莫二。𨿽道士卑微﹐其標心髙大。齋主旣希懷幽微﹐期誠恩佑﹐法應遜意﹐屈節指情﹐虛己則善徳歸流﹐福喜交集。不得凝抗倨傲。輕忽道士﹐則幽津挹絕﹐玄澤不至。夫上天降雨而均注無偏﹐川流常盈而峯嶺無潤﹐爲其形髙崄峭﹐無有容納之處。東海所以獨爲百川王者﹐非能恃威任勢﹐彊制苟抑﹐但由其體。夫極曠而處卑居下﹐含垢莫逆﹐致爲眾流所湊﹐若有小兒未堪執齋﹐不得令觸近治堂﹐干預齋次。

夫齋者﹐正以淸虛爲體﹐恬靜爲業﹐廉卑爲本﹐恭敬爲事。戰戰兢兢﹐如履冰谷﹐肅肅栗栗﹐如對嚴君。至經句輒起禮拜﹐當一心稱善﹐隨意願念﹐惟令丹苦﹐必有感應。太上道眼﹐恆洞觀諸天下之善惡﹐無有毫遺也。

洞玄靈寶齊說光燭戒罰燈祝願儀竟

