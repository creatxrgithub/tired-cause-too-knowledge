黃籙齋十天尊儀

經名﹕黃籙齋十天專儀。一卷。底本出處﹕《正統道藏》洞玄部威儀類。

黃籙齋十天尊儀

法事

伏聞﹐三境髙眞﹐永鎭玉京之上﹔十天寥邈﹐上通金闕之遙。是爲列聖之居﹐皆號無極之國。仰惟玉宸之慈化﹐重遺救苦之懇誠。訓告未聞﹐發明聖境。儻皈依之不怠﹐必昭鑑以無私。載度天人﹐俾生者密膺於善佑﹔普覃冥路﹐使亡者永脫於業緣。用舉齋盟﹐敢忘皈向。今齋主某修建道場﹐用資亡歿。仰憑道力﹐同爲贊揚。

十方救苦天尊

太上道君曰﹕東方靑靈始老蒼帝九炁天君。華林境界﹐其有眞人﹐名曰靜境無極之國﹐惠冷莊嚴。靑鸞鼓舞於晴空﹐白鶴飛鳴於碧落。仰眾眞而笑傲﹐陪九老以遨遊。奉薦亡靈﹐往生彼國。參傳妙道﹐聽法聞經。仰憑道力﹐同爲贊揚。

玉寶皇上天尊

東方聖境妙難思﹐瑞气盈盈鎖翠微。

九炁天君興善念﹐靑靈始老握神機。

蒼龍升降隨煙靄﹐暘谷霐澄瑩日輝。

玉寶天尊垂妙力﹐亡魂升度入金扉。

和不可思議功徳。

太上道君曰﹕南方梵寶昌陽丹靈眞老赤帝﹐三炁天君。丹天境界﹐其有眞人﹐名曰眞老無極之國﹐端化莊嚴。云上九都﹐總長生之錄籍﹔南昌六府﹐司植福之樞機。奉爲亡靈﹐往生彼國。參傳妙道﹐觀聽法音。眾等虔誠﹐稱揚功徳。

玄眞萬福天尊

南方聖境號丹天﹐中有眞人體自然。

飛霧上騰三气遠﹐景風低拂五云旋。

蟠桃爛熳應千載﹐火棗芬芳定劫年。

萬福天尊垂救度﹐苦魂今得從朱軒。

和不可思議功徳。

太上道君曰﹕西方七寶金門皓靈黃老白帝﹐七炁天君。金光境界﹐其有眞人﹐名曰法寶無極之國﹐利益莊嚴。金童捧蓋於遙空﹐玉女擷芳於琦圃。敷濟生之妙範﹐宣度死之眞詮。奉薦亡靈﹐往生彼國﹐參傳妙道﹐觀聽法音。眾等虔誠﹐同爲贊揚。

太妙至極天尊

西方聖主號靈君﹐七气天中別有春。

瓊樹參差凝湛露﹐瑤光零落散輕塵。

龜臺聖母遨遊徧﹐鳳闕仙鄕致宴迎。

太妙天尊來接引﹐靈魂有路謁羣仙。

和不可思議功徳。

太上道君曰﹕北方洞陰朔單郁絕五靈玄老黑帝﹐五炁天君。眞定境界﹐其有眞人﹐名曰救苦無極之國﹐救苦莊嚴。導五炁以化兆民﹐布九宸而周萬國。鑑映不遺於巨細﹐恢張豈間於幽冥。奉薦亡靈﹐往生彼國。參傳妙道﹐觀聽法音。法眾虔誠﹐同爲贊揚。

玄上玉宸天尊

北方眞境號仙鄕﹐快樂由來日月長。

環拱紫微懸列象﹐昭垂星斗燦靈光。

雙鬟童子持金簡﹐五老眞人誦玉章。

玄上天尊來救度﹐普令亡爽得生方。

和不可思議功徳。

太上道君曰﹕東北方長樂境界﹐其有眞人﹐名曰妙音無極之國﹐周匝莊嚴。天廷髙聳於黃輿﹐地紀潛凝於紫府﹐光曜暘谷﹐翠湧扶桑。奉薦亡靈﹐往生彼國。參傳妙道﹐觀聽法音。眾等虔誠﹐稱揚功徳。

度仙上聖天尊

良維聖境異羣方﹐長樂慈尊誦九章。

閬闕九重凝曉色﹐琪花千樹散春芳。

榑桑地勝飛煙暖﹐浴日波澄翠淡光。

上聖洪恩垂惠照﹐亡魂平步陟仙鄕。

和不可思議功徳。

太上道君曰﹕東南方碧霞境界﹐其有眞人﹐名曰眞定無極之國﹐妙寂莊嚴。玉磬金鐘﹐每和長生之韻﹔翠房丹館﹐常開不夜之門。奉薦亡魂﹐往生彼國。參傳妙道﹐觀聽法音。眾等虔誠﹐稱揚功徳。

好生度命天尊

朱門碧瓦亙晴空﹐玉榜金書巽極宮。

靄靄飛煙珂影外﹐雍雍仙駕佩聲中。

鸞鳴鳳嘯悠揚遠﹐珠蕊瑤葩剪刻工。

魂爽恍如輕舉至﹐六銖仙袂自生風。

和不可思議功徳。

太上道君曰﹕西南方耀眞境界﹐其有眞人﹐名曰瓊光無極之國﹐善救莊嚴。元輿靜鎭於坤維﹐眞气潛凝於地紀。金樞發彩﹐玉井含光。奉薦亡靈﹐往生彼國。參傳妙道﹐觀聽法音。眾等虔誠﹐稱揚功徳。

太靈虛皇天尊

坤維雄鎭宅仙眞﹐坐死嘉生四季新。

鴛瓦虹檐開月殿﹐龍樓鳳閣俯星津。

探根未斷還年藥﹐至藥多逢浩劫人。

此境堪迎靈魄去﹐五云深處好爲鄰。

和不可思議功徳。

太上道君曰﹕西北方妙道境界﹐其有眞人﹐名曰救苦無極之國﹐眞仙莊嚴。帝闕巍峨﹐勢迄昆丘之上﹔天花散漫﹐光遙玉殿之中。奉薦亡魂﹐往生彼國。參傳妙道﹐觀聽法音。眾等虔誠﹐稱揚功徳。

無量太華天尊

云衢直與帝闉通﹐復閣重樓翠積中。

桂影飄香乘玉露﹐月華分彩映朱宮。

瑤臺絳闕塵晴漢﹐縹渺彤霞拂浪穹。

普濟眞人朝太極﹐追資靈爽得無窮。

和不可思議功徳。

太上道君曰﹕上方玄都玉京﹑金闕七寶玄臺﹑三淸郁羅之界﹐三十二天帝君﹐妙行眞人﹐神仙玉女﹐無欲境界﹐其有眞人﹐名曰自然無極之國﹐紫霄莊嚴。玉陛丹墀﹐盡髙仙之班列﹔淸霄紫府﹐皆上聖之遨遊。奉薦亡魂﹐往生彼國。參傳妙道﹐觀聽法音。眾等虔誠﹐稱揚功徳。

玉虛明皇天尊

上方聖境大羅天﹐一炁分三本自然。

玉佩金璫朝太上﹐霓旌絳節擁眞仙。

祕文不墜神玄化﹐長樂天隨浩劫仙。

願度亡靈除積業﹐雲霞髙舉五云軿。

和不可思議功徳。

太上道君曰﹕下方九土髙皇﹐四司五帝﹐九宮眞宰﹐十二仙鄕﹐神仙玉女﹐水運丹界﹐其有眞人﹐名曰妙行無極之國﹐淨土莊嚴。仙島神州﹐列眞遊而別館﹔洞天福地﹐遺仙客之髙蹤。奉薦亡靈﹐往生仙界。參傳妙道﹐觀聽法音。眾等虔誠﹐稱揚功徳。

眞皇洞神天尊

三山仙洞鎖煙霞﹐閬苑蓬壺景物嘉。

千載不資金鼎藥﹐四時親賞玉蘭花。

魚龍漫衍滄溟闊﹐鸞鵠俳翔景異奢。

從此神儀遊路遠﹐勝遊宴處是仙家。

和不可思議功徳。

伏聞﹐大有妙書﹐宏開於碧落﹔十方聖境﹐分別於丹霄。爰披應號之經﹐乃得皈身之旨。使羣迷之徑路﹐擊上聖之慈憐。奉薦亡靈﹐稱揚寶偈。

尋聲救苦天尊

天尊慈惠浩難量﹐聖境莊嚴大福堂。

應化分身周法界﹐洞幽燭暗發天光。

云衢杳杳期超舉﹐仙範聲聲與薦揚。

入妙因緣今幸會﹐亡靈飛步得生方。

和不可思議功徳。

向來稱揚功徳﹐並已周圓。用薦亡魂﹐往生仙界。伏願睹天尊之妙相﹐依大道之恩光。升陟仙方﹐逍遙自在。然冀福沾幽顯﹐利及存亡。一切有情﹐同登道岸。

黃籙齋十天尊儀竟

