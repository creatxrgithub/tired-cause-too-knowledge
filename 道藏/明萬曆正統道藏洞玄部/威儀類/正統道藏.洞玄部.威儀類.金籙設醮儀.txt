金籙設醮儀

經名﹕金籙設醮儀。一卷。底本出處﹕《正統道藏》洞玄部威儀類。

金籙設醮儀

法事如式

各禮師﹐存念如法

請宣神咒

五星列照﹐煥明五方。水星卻災﹐木徳致昌。熒惑消禍﹐太白辟兵。鎭星四據﹐家國利亨。名刊玉簡﹐字錄帝房。乘飆散景﹐飛騰太空。出入冥無﹐遊宴十方。五云浮蓋﹐招神攝風。役使萬靈﹐上衛仙翁。和與道合眞。

鳴法鼓二十四通

無上三天玄元始三炁太上老君﹐召出臣身中三五功曹﹑左右官使者﹑左右捧香驛龍騎吏﹐侍香金童﹑傳言玉女﹑五帝直符直日香官﹐各三十六人出。出者﹐嚴裝。關啟玄壇土地﹐方域神眞。臣今靜夜﹐設醮朝修。欽奉其諸丹悃﹐具載詞文。願得太上至眞道炁靈寶瑞光下降﹐流入臣等身中﹐令臣所啟之誠﹐速達徑禦至眞無極大道三淸上聖昊天至尊金闕玉皇上帝禦前。

請稱法位

具位臣姓某與臨壇官眾等﹐謹同誠上啟虛無自然無極大道玉淸聖境元始天尊﹐上淸眞境靈寶天尊﹐太淸仙境道徳天尊﹐昊天至尊玉皇上帝﹐勾陳星宮天皇大帝﹐中天星主北極紫微大帝﹐承天效法后土皇地祇﹐東極靑華大帝﹐南極長生大帝﹐虛無諸天天尊﹐虛無諸天上帝﹐神霄九宸上帝﹑九天生神上帝﹑五方五老上帝﹑五福十神太乙眞君﹐北斗中髙上玉皇尊帝﹐北極玄卿大帝﹐日宮太陽帝君﹐月府太陰皇君﹐五方五徳星君﹐玄都四曜星君﹑南斗六司星君﹑北斗九皇星君﹑東西中三斗星君﹑五斗中神仙諸靈官﹑天罡大聖奎光帝君﹑三臺華蓋星君﹑二十八宿星君﹑十二宮分星君﹑六十甲子星君﹐皇帝本命星君﹐皇太子本命星君﹐帝座照臨眞宰﹐周天宿度星眞﹐三元三官大帝﹐三元曹府眞仙﹐北極四聖眞君闕下眞宰﹑淸微靈寶歷代師眞祖師﹐三天大聖師正一眞君﹐正一三師眞君﹑左右王趙二眞人﹐三十代天師虛靖眞君﹑正一歷代傳教師眞﹐三洞四輔經籙中眞仙聖眾﹐九天采訪使眞君﹐天曹太皇萬福眞君﹐九天天曹列班眞宰﹐西山許昊十二位眞君﹐太極仙翁眞君﹐華蓋三仙眞君﹐三茅司命眞君﹐諸司院府主法髙眞﹐上界朝元眞宰雷霆法部官君﹐法靖所隸官將吏兵﹐五嶽五天聖帝嶽府威靈﹐水府扶桑大帝水鄕仙眾﹐太歲城隍祀典三界應感眞靈﹐內廷五祀之神﹐監醮香官使者﹐玄虛下降糾察眞司。恭望洪慈﹐俯垂洞鑑。臣伏以範圍天地之道﹐由三炁以混凝﹔昭回云漢之章﹐自五篇而敷落。至陽赫赫﹐大量玄玄。妙不可以言思﹐功實參於化宵。顧齋科之肇立﹐惟醮設以先垂﹔願精感以回天﹐協寅恭而卜日。昭事上帝﹐松花之會實臨﹔懷柔百神﹐蘊藻之誠可薦。感通靡間﹐鑑享無遺。以今臣等恭承旨命﹐以虔祈敬。款上玄之飆馭。香案之祥煙散彩﹐蠟臺之瑞影交輝。鳧舄鴛行﹐儼分班於左右﹔龍旗鸞輅﹐想駕景於空浮。著明懸兩曜之光﹐經緯仰眾星之拱。幽明洞啟﹐地神湧玉局之傍﹔浩渺泓澄﹐水帝出珠宮之表。金蚪策霧﹐遠辭三島之仙鄕﹔鐵馬嘶風﹐近侍九重之香案。眾眞交會﹐萬象森羅。瞻穆穆之皇皇﹐敬雍雍而肅肅。俯臨法席﹐惠鑑精誠。臣與禮官法眾等﹐謹稽首再拜﹐遙望天階﹐祇迎聖駕。

降醮筵兩班列聖

三界眾眞﹐醮筵列聖。向伸奉請﹐諒沐光臨。請肅整於仙班﹐共祇迎於帝馭。

降七禦

鸞輿至止﹐鶴駕臨軒。與醮眾眞﹐如儀朝禮。朝禮旣周﹐各升壇座。臣與禮官等﹐再拜上香﹐恭行初獻。

初獻法事

重稱法位

具位臣姓某與臨壇官眾等﹐謹重誠再拜上啟虛無自然三淸三境天尊﹐金闕至尊三皇上帝﹐承天效法后土皇地只﹐諸天諸地諸水諸山﹐三界十方﹐千眞萬聖﹐醮筵感降一切威靈。恭望洪慈﹐俯垂洞鑑。臣伏以有願必從﹐應默同於影響﹔無徳不報﹐敬實在於精誠。仰惟皇極之尊榮﹐恭按師眞之教典﹐齋修金籙﹐儀敬展於朝修﹔誠格鸞輿﹐禮畢陳於醮謝。理無有二﹐事豈懸殊。惟求福之不回﹐皆至誠之所感。洋洋在上﹐洞洞乎中。設醮靑詞﹐謹當宣奏。

宣詞

恭承詞旨﹐備極精誠。惟一念之懇祈﹐庶幾默感﹔在多儀之克享﹐敢薦明禋。皇皇上帝之臨﹐濯懼百靈之會。居歆獻奠﹐肆集禎祥。聰明睿知﹐足以有臨﹔號令文章﹐煥乎可述。無爲而治﹐克臻淸靜之風﹔有物皆春﹐永樂太平之世。皇圖廣大﹐聖算綿長。臣與禮官等﹐再拜上香﹐恭行亞獻。

亞獻法事

臣謹重誠上啟虛無三淸﹑上聖妙有十極髙眞﹐三界萬靈﹑十方眾聖﹐醮筵感降一切眞靈。恭望洪慈﹐俯垂洞鑑。臣伏以臨汝而無有貳﹐上帝居歆﹔體物而不可遺﹐敬神如在。惟俯攄於丹悃﹐用仰答於洪恩。首陳之志拳拳﹐皈倚之誠翼翼。伏願神享於誠﹐天作之福。流恩家國﹐永揚不息之機﹔斂福宗藩﹐式副虔祈之請。有求皆應﹐無感不通。臣等致恭﹐禮伸終獻

終獻法事

宣狀疏

臣謹重誠上啟三淸上帝﹐十極髙眞﹐玄穹帝座﹐星眞厚地﹐洞天海嶽﹑醮筵感降﹐一切威靈。臣伏以晉接惟恭﹐幸仰瞻於天仗﹔節文成禮﹐敢久款於飆車。輝輝蠟炬之殘﹐裊裊鑪香之燼。金鍾韻息﹐玉漏聲催。乘淸气而禦陰陽﹐目送龍輿之舉﹔戴皇天而履厚土﹐躬依鴻覆之仁。臣與禮官法眾等﹐無任攀戀感恩荷徳之至。謹稽首再拜﹐奉辭聖駕。

送聖頌

存神燒香香官使者﹑左右龍虎君﹑侍香諸靈官﹐當令臣向來設醮之所﹐自然生金液丹碧芝英。百靈眾眞﹐交會在此﹐香火洞案鑪前。當願十方仙童﹐玉女接侍﹐蘭煙傳臣向來所啟之誠﹐速達徑禦至眞無極大道三淸上聖昊天至尊金闕玉皇上帝禦前。

金籙設醮儀竟

