金籙早午晚朝儀

經名﹕金籙早午晚期儀。三卷。底本出處﹕《正統道藏》洞玄部威儀類。

金籙午朝儀

各禮師﹐存念如法

謠歌空洞﹐帝君存壇。五帝校錄﹐受符三官。備衛五門﹐束魔滅姦。流鈴擲火﹐陰穢焚殘。身佩金書﹐煉液芝顏。玄靈素合﹐心動三關。騎獅跨鶴﹐控龍乘鸞。萬星守舍﹐千魔不幹。道气長存﹐萬仙息安。

鳴法鼓二十四通

無上三天玄元始三炁太上老君﹐召出臣身中三五功曹﹑左右官使者﹑左右捧香金童﹑傳言散花玉女﹑五帝直符直日香官各三十六人出。出者﹐嚴裝顯服﹐冠帶垂纓。關啟玄壇土地﹐方域神眞。臣今午朝﹐升壇行道﹐朝謁帝眞。欽奉其諸誠意﹐具載緘謄﹐願得太上至眞道炁靈寶瑞光下降﹐流入臣等身中﹐令臣所啟之誠﹐速達徑禦至眞無極大道三淸上聖昊天至尊金闕玉皇上帝禦前。

請稱法位

具位臣姓某與臨壇官眾等﹐謹同誠上啟虛無自然至眞無極大道玉淸聖境大羅元始天尊﹐太上道君﹐太上老君﹐昊天至尊玉皇上帝﹐紫微上宮天皇上帝﹐紫微中宮北極大帝﹐后土皇地祇﹐玄都玉京七寶層臺紫微上宮靈寶至眞諸君丈人﹐金闕諸天彌羅聖眾﹐上相上宰﹑上保上傅﹑少保少傅﹑四師五帝﹑十二仙卿﹐三十六部尊經﹐玄中大法師﹐三天大法師﹐日月星宮斗府﹑周天宿度﹑河漢星眞﹐皇帝本命星君﹐皇太子本命星君﹐內廷五祀之神眞官主者﹐三界眞靈。恭望洪慈﹐俯垂昭鑑。臣聞﹐洞陽赤气﹐光芒瑩發於靈圖﹔飛雲丹霄﹐垂蔭髙瞻於羽蓋。玄奧深窺於蘊妙﹐至眞儼睹於光臨。希陽景以融春﹐彤墀霧暖﹔遵朝儀而接晝﹐紫極風淸。感通造化之機﹐流演仙眞之教。瑞彩交飛於日表﹐瑯音響徹於雲層。拳拳演教之誠﹐耿耿對揚之志。顧瞻如在﹐降鑑非遙。臣今欽奉綸音﹐崇修金籙。祈請洪恩﹐上祝聖壽萬安﹐皇圖永固。班催鴛序﹐迢迢晝漏之聞﹔香暖螭頭﹐穆穆春風之轉。顧聖眞之鑑享﹐極幽顯以交孚。以今亭午﹐升壇行道﹐請法眾等﹐運玆初撚上香。願此香煙騰空﹐徑上供養至眞無上道寶大羅元始天尊﹐金闕至尊玉皇上帝﹐無上大羅至尊眾聖。臣等皈身皈神皈命﹐首體投地﹐仰依太上三尊﹐十方眾聖。願以是香功徳﹐上祝皇帝陛下。伏願鴻基鞏固﹐景祚隆昌。聖算齊浩劫之年﹐帝道越羲皇之化。六宮安靜

百辟忠良。率土普天﹐咸歸有道。梯山航海﹐入貢無窮。今故燒香﹐自皈依師尊大聖眾。至眞之徳﹐得道之後﹐保天長存﹐和與道合眞。

晝刻傳呼﹐天顏有喜。揆宿心而寅事﹐因朝謁以申祈。以今亭午﹐升壇行道﹐請法眾等﹐運玆二撚上香。願此香煙騰空﹐徑上供養至眞無上經寶玉宸靈寶天尊﹐紫微天皇大帝﹐禹余天宮眞仙聖眾。臣等皈身皈神皈命﹐首體投地﹐仰依太上三尊﹐十方眾聖。願以是香功徳﹐敬祝皇太子殿下。伏願靑華定錄﹐金簡增年。九天之眞宰垂休﹐三景之靈光委照。起居平靜﹐壽祉彌隆。

今故燒香﹐自皈依師尊大聖眾。至眞之徳﹐得道之後﹐保天長存。和與道合眞。

萬聖同明﹐一光普及。惠日俯開於黑郁﹐慈光仰睹於靑華。以今亭午﹐升壇行道﹐請法眾等﹐運玆三撚上香。願此香煙騰空﹐徑上供養至眞無上師寶五靈玄老天尊﹐紫微北極大帝﹐后土皇地祇﹐太赤天宮無邊聖眾。臣等皈身皈神皈命﹐首體投地﹐仰依太上三尊﹐十方眾聖。願以是香功徳﹐歸流七廟先靈﹐宗祧列聖。伏願驂駕鸞輿﹐髙陟虛無之境﹔光瞻獅座﹐上賓淸靜之天。垂裕邦家﹐茂延國祚。今故燒香﹐自皈依師尊大聖眾。至眞之徳﹐得道之後﹐升入無形﹐和與道合眞。

禮方

懺悔

命魔

三啟

三禮

重稱法位

具位臣姓某與臨壇官眾等﹐謹同誠上啟三境至尊﹑十方上聖﹐玉京金闕天帝天眞﹐日月星斗羣眞﹐十方師尊聖眾﹐三界官屬﹐醮筵設像一切威靈。臣聞﹐虛無妙道﹐運一气而育三才﹔自然至眞﹐散一神而生萬象。自龍漢之祖劫﹐演法垂文﹔曁赤明之開光﹐立功濟物。調珠躔於璇極﹐明玉燭於靑霄。諸天備職於仙僚﹐水陸分司於考校。明禋有祀﹐錫福無垠。救護含生﹐覆燾羣品。臣等參承經籙﹐宣道宸衷。凡伸寅奉之誠﹐必遂感通之應。欽奉綸音﹐尊安社稷。陳詞列款﹐恭薦惟馨。虔奉明靈﹐仰祈昭格。伏冀儼回鶴馭﹐暫駐鸞輿。錫浩浩之鴻休﹐保巍巍之景祚。然願星辰順照﹐命宇光輝。祿壽增崇﹐起居平靜。則上明天尊大慈之化﹐下副臣等皈命之誠。謹啟以聞。

十二願

存神燒香

香官使者﹑左右龍虎君﹑侍香諸靈官﹐當令臣向來午朝升壇行道之所﹐自然生金液丹碧芝英。百靈眾眞﹐交會在此﹐香火鑪前。當願十方仙童﹐玉女接侍﹐蘭煙傳臣向來所奏之詞﹐速達徑上至眞無極大道三淸上聖昊天至尊金闕玉皇上帝禦前。

出堂頌﹐向來

金籙午朝儀竟

