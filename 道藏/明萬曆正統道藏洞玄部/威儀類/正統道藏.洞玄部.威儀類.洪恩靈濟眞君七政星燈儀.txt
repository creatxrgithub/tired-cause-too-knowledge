洪恩靈濟眞君七政星燈儀

經名﹕洪恩靈濟眞君七政星燈儀。撰人不詳。一卷。底本出處﹕《正統道藏》洞玄部威儀類。

洪恩靈濟眞君七政星燈儀

法事如式

大道昭昭﹐不言善應。小心翼翼﹐有禱必通。恭炷眞香﹐虔誠供養﹕

九天金闕咀道達徳大仙顯靈溥濟淸微洞玄沖虛妙感慈惠護國庇民洪恩眞君﹐

九天玉闕宣化扶教上仙昭靈博濟髙明弘靜衝湛妙應仁惠輔國佑民洪恩眞君﹐

靈濟宮中神仙諸靈官普同供養。

恭聞龍漢開圖﹐而玄元始之炁分。鰲極初化﹐而天地人之位定。夫人也﹐大道難遇﹐中土難生。況抱以陽﹐負以陰﹐四肢旣正。必貴其形﹐保其命﹐萬气長存。惟恐老死病苦之爲憂﹐各以長大美好而自悅。人有所欲﹐天無私親。何賜也富﹐而憲也貧﹖何彭之壽﹐而顏之夭﹖毋誘之數﹐盍求諸身。爾時靈濟眞君﹐遊宴玉淸聖境﹐熙帝之載﹐則天之明﹐作大因緣﹐爲眾演說。五辰我撫﹐或盈或縮之不常。兩曜我經﹐一暑一寒之有序。順之財爲吉隆之喜﹐逆之則爲凶危之憂。惟玉誠可以感神﹐故積善必有餘慶。旣沐照臨之下﹐敢忘昭謝之私。今辰謹有奉道某﹐恭啟靈壇﹐具陳菲供。依元陽之玉曆﹐行香誦經。按靈寶之金科﹐修齋奉戒。發明章典﹐然點神燈。仰觀經緯之文﹐遐想璣衡之象。蘭炷熱火﹐見其盛未見其微。鐵盆盛膏﹐見其增未見其減。上照三十二天﹐光明廓落。下使百千萬人﹐瞻仰皈依。眾善自光中生﹐眾惡自光中滅。一作禮而再作禮﹐精意感孚。初上香至三上香﹐玉音嘹亮。仰惟洞鑑﹐俯賜恩光。更冀三界齊臨﹐萬神恭諾。凶星退舍﹐在四時則無害無災。吉曜臨軒﹐錫五福以曰富曰壽。稽首皈依

至眞妙道徳光常曜天尊。

臣法眾等﹐志心皈命﹕

九天金闕明道達徳大仙顯靈溥濟淸微洞玄沖虛妙感慈惠護國庇民洪恩眞君﹐

九天玉闕宣化扶教上仙昭靈博濟髙明弘靜衝湛妙應仁惠輔國佑民洪恩眞君﹐

靈濟宮中神仙諸靈官。謹然璣衡七政神燈﹐上布日曜太陽之象。

恭聞道在太極之始﹐莫見乎隱﹐莫顯乎微。日者眾陽所宗﹐無願不成﹐無幽不察。莫測其妙﹐所存者神。赫赫厥靈﹐人可畏之如趙盾。明明在上﹐民皆仰之若周公。輝光其徳﹐盛矣乎。潔白其節﹐皎如也。烏輪肅備﹐朝覲郁儀之宮。羲駕莊嚴﹐燕享洞陽之殿。放出毫光萬丈﹐普照世界三千。入吾門也﹐無蔀屋之疑。遵吾道也﹐滅索塗之病。伏念一切眾生﹐塵埃汩沒﹐徒窮逐影之勞﹔電露虛華﹐惟有過隙之嘆。自今反照﹐與道常明。伏願中爲市者﹐獲行商坐賈之財。出而作之﹐安耕田鑿井之業。藝之巧者﹐以圭測影。工之勤者﹐繼晷焚膏。爲儒者﹐賦誇五色文章。入仕者﹐名號八磚學士。桑楡殘照﹐爭同松栢。以長靑螢燐增輝﹐願與昆虫而被澤。少竭葵傾之敬﹐願垂藻鑑之光。請法眾等﹐敬依太上所說太陽帝君神咒﹐稽首皈依﹐虔誠贊詠。

志心皈命信禮

九天金闕明道達徳大仙顯靈溥濟淸微洞玄沖虛妙感慈惠護國庇民洪恩眞君。

志心皈命信禮

九天玉闕宣化扶教上仙昭靈博濟髙明弘靜衝湛妙應仁惠輔國佑民洪恩眞君。

咒撚午文﹐吸午气﹐遙想洞陽郁儀宮眞君如在。

東望扶桑宮﹐稽首朝郁儀。太陽洞明景﹐寥寥何所思。令我拜金色﹐候天望英姿。皇華將玉女﹐臨軒降此時。和﹕願此燈光回向眞君。

散花大明圓極天尊。

臣法眾等﹐志心皈命﹕

九天金闕明道達徳大仙顯靈溥濟淸微洞玄沖虛妙感慈惠護國庇民洪恩眞君﹐

九天玉闕宣化扶教上仙昭靈博濟髙明弘靜衝湛妙應仁惠輔國佑民洪恩眞君﹐

靈濟宮中神仙諸靈官。謹然璣衡七政神燈﹐上布月曜太陰之象。

恭聞祖气在太空之中﹐無色無緒。月魄泛十華之彩﹐有性有情。經於箕而起風﹐離於畢而作雨﹐天之工也﹐神而明之。步蟾宮八萬三千門﹐淸光可挹。眺鶴臺一千五百載﹐聖迹猶存。劉越石之卻虜圍﹐果遂登樓之興。曹孟徳之成霸業﹐何妨鼓瑟而歌。或淪精而授漢之符。或委照而應吳之瑞。其名淸亮﹐厥績彰明。伏念一切眾生﹐穴影偸光﹐塵籠養晦。將長護短﹐豈無玷缺之愆。文過飾非﹐未免朦朧之罪。謹當昭謝﹐幸睹光明。伏願鴻集澤中﹐安有烏飛之恐。雞嗚境內﹐永無牛喘之憂。搗兔藥者可以長生﹐采蚌珠者可以獲富。入仕者早中嫦娥之選﹐定婚者果符老人之言。瑤光現而孕產佳兒﹐玉斧修而工精藝巧。拱俟纖阿而按晷﹐自慚太白之舉杯。請法眾等﹐謹依太上所說太陰皇君神咒﹐稽首皈依﹐虔誠贊詠。

志心皈依信禮

九天金闕明道達徳大仙顯靈溥濟淸微洞玄沖虛妙感慈惠護國庇民洪恩眞君。

志心皈依信禮

九天玉闕宣化扶教上仙昭靈博濟髙明弘靜衝湛妙應仁惠輔國佑民洪恩眞君。

咒撚未文﹐吸未气﹐想洞陰結璘之宮眞君如在。

仰望顧八表﹐惟月孕陰精。中有太素皇﹐夫人駕綠軿。耀華光二極﹐混明照三淸。殷勤求至道﹐五色下來迎。和﹕願此燈光回向眞君。

散花

圓鑑洞昭一天尊。

臣法眾等﹐志心皈命﹕

九天金闕明道達徳大仙顯靈溥濟淸微洞玄沖虛妙感慈惠護國庇民洪恩眞君﹐

九天玉闕宣化扶教上仙昭靈博濟髙明弘靜衝湛妙應仁惠輔國佑民洪恩眞君﹐

靈濟宮中神仙諸靈官。謹然璣衡七政神燈﹐上布束方木徳歲星之象。

恭聞道心惟一﹐昏昏嘿嘿以難名。木神則仁﹐化化生生之爲妙。在時爲春﹐而春風長養。於徳爲元﹐而元气胚胎。均蒙扶植之功﹐猶賴剸裁之力。髙山仰止﹐易地皆然。謝石得之﹐以顯八公之靈。周公得之﹐以釋金滕之謗。調梅用說﹐則夢求諸野。采桑得尹﹐則神降於莘。功卓立於一時﹐名流芳於萬世。伏念一切眾生﹐守株安分﹐托蔭過情。𨿽樗櫟之才﹐槌魯無文。然杞柳其性﹐杯樁可用。從繩則正﹐非矩不成。伏願能官者﹐棫朴其章。聽訟者﹐甘棠其政。觀橋梓之道﹐而父慈子孝。歌華萼之詩﹐而兄友弟恭。生子願爲聖小兒﹐挺挺五枝之桂。結交須作忘年友﹐森森千歲之松。桃灼其華﹐宜其家﹐宜其室。果秋以薦﹐尊爾祖﹐敬爾宗。少伸實棗之儀﹐非擬燔柴之典。請法眾等﹐敬依太上所說木徳星君神咒﹐稽首皈依﹐虔誠贊詠。

志心皈依信禮

九天金闕明道達徳大仙顯靈溥濟淸微洞玄沖虛妙感慈惠護國庇民洪恩眞君。

志心皈信禮

九天玉闕宣化扶教上仙昭靈博濟髙明弘靜衝湛妙應仁惠輔國佑民洪恩眞君。

咒撚寅亥文﹐取寅亥气﹐想靑華靑天之宮眞君如在。

歲星乘木徳﹐展輔耀東鄕。淩天姿潤澤﹐正色滉明皇。尋花歌浩漾﹐擲水詠芝房。經時頻檮禮﹐獲福自然長。和﹕願此燈光回向眞君。

散花

妙智圓明天尊。

臣法眾等﹐志心皈命﹕

九天金闕明道達徳大仙顯靈溥濟淸微洞玄沖虛妙感慈惠護國庇民洪恩眞君。

九天玉闕宣化扶教上仙昭靈博濟髙明弘靜衝湛妙應仁惠輔國佑民洪恩眞君﹐

靈濟宮中神仙諸靈官。謹然璣衡七政神燈﹐上布南方火徳熒惑星之象。

恭聞火秉南方之徳﹐炎帝行權。神爲東海之君﹐眞人錫號。玉精鑄魄﹐金液煉形。學參方外之書﹐善似光中之影。隨機應化﹐發誓度人。挈塗炭之民﹐而置諸衽席之安。憫焦熬之俗﹐而轉爲謳歌之樂。以勞定國﹐則流烏呈瑞。捍難禦災﹐則回祿反風。聲邇熒煌﹐威靈烜赫。伏念一切眾生﹐欲心未滅﹐道學不明。其狗勢﹐則未免阿佞以趨炎。其措謀﹐則豈敢險姦而煽毒。揚湯止沸﹐何其愚也。收燼之餘﹐不幾晚乎﹖幸曲突徙薪﹐猶有豫防之戒。然紅鑪點雪﹐會知解悟之機。憂甚如燻﹐誰能執熱。曾謂燎原而可撲﹐豈宜與玉以俱焚。伏願戢我干戈﹐永絕狼烽之警。救民疾苦﹐何勞艾灸之功。烹炊者﹐得養其生。樵爨者﹐各安其業。惟天鑑於一徳﹐故曰誠則明﹐明則誠。作善降之百祥﹐俾爾熾而昌﹐昌而熾。心香一炷﹐可通於碧落。神光三燭﹐載顯於靈壇。請法眾等﹐敬依太上所說火徳星君神咒﹐稽首皈依﹐虔誠贊詠。

志心皈命信禮

九天金闕明道達徳大仙顯靈溥濟淸微洞玄沖虛妙感慈惠護國庇民洪恩眞君。

志心皈命信禮

九天玉闕宣化扶教上仙昭靈博濟髙明弘靜衝湛妙應仁惠輔國佑民洪恩眞君。

咒撚卯戌文﹐取卯戌气﹐想朱陵火煉之宮眞君如在。

芒角生龍鳳﹐威光叱十方。丹剛耀五夜﹐朱火焰三邊。晶明符正气﹐劍戟煥兵權。攙搶應滅迹﹐孛彗敢當前。和﹕願此燈光回向眞君。

散花

智炬赫奕天尊。

臣法眾等﹐志心皈命﹕

九天金闕明道達徳大仙顯靈溥濟淸微洞玄沖虛妙感慈惠護國庇民洪恩眞君﹐

九天玉闕宣化扶教上仙昭靈博濟髙明弘靜衝湛妙應仁惠輔國佑民洪恩眞君﹐

靈濟宮中神仙諸靈官。謹然璣衡七政神燈﹐上布西方金徳太白之象。

恭聞金孕太白之精﹐西方有象。神位上淸之列﹐北斗化形。文章久著於天臺﹐源振其來於麗水。歌詩雅頌﹐有鏗鏘之美。勒銘鍾鼎﹐負剛介之才。李少君因此以成丹﹐商傳說用之而作礪。其爲寶也誠可貴﹐其爲器也寧可輕。仰之彌髙﹐鉆之彌堅。截然有條﹐渾然有理。伏念一切眾生﹐四知有愧﹐素欽楊震之賢﹐三致無能﹐空羨陶朱之富。過自今而湔攺﹐誠有賴於陶鎔。伏願經果不焚﹐喜得滿籯之教﹔文如未喪﹐猶聞擲地之聲。言可行﹐名可言﹐楚人之諾皆如季布。聖希天﹐賢希聖﹐孔子之鑄豈特顏回。愧無鴻寶之陳﹐略具彜樽之獻。請法眾等﹐敬依太上所說金徳星君神咒﹐稽首皈依﹐虔誠贊詠。

志心皈依信禮

九天金闕明道達徳大仙顯靈溥濟淸微洞玄沖虛妙感慈惠護國庇民洪恩眞君。

志心皈依信禮

九天玉闕宣化扶教上仙昭靈博濟髙明弘靜衝湛妙應仁惠輔國佑民洪恩眞君。

咒撚辰酉文﹐取辰酉气﹐想金天素靈之宮眞君如在。

太白淩淸漢﹐騰霜耀素英。亭亭浮瑞彩﹐皎皎盛長庚。鋒髙能禦寇﹐色潤每降兵。推窮符歷數﹐合道與長生。和﹕願此燈光回向眞君。

散花

明眞養皓天尊。

臣法眾等﹐志心皈命﹕

九天金闕明道達徳大仙顯靈溥濟淸微洞玄沖虛妙感慈惠護國庇民洪恩眞君九天玉闕宣化扶教上仙昭靈博濟髙明弘靜衝湛妙應仁惠輔國佑民洪恩眞君﹐

靈濟官中神仙諸靈官。謹然璣衡七政神燈﹐上布北方水徳辰星之象。

恭聞水之神故曰玄冥﹐其源也深﹐其流也遠。神如水之在地下﹐何所不至﹐何往不通。蕩蕩乎﹐吾無能名。淵淵乎﹐誠不可測。言其仁﹐則魚鱉得其所。言其威﹐則蛟龍神其靈。飛沙怒濤﹐曾顯三山之夢。興雲致雨﹐具瞻四瀆之祠。冰渡濾沱﹐王霸之言﹐何其神也。雪平淮蔡﹐李怨之功﹐豈非天乎。均蒙潤下之仁﹐敢有朝東之請。伏念一切眾生﹐盜泉止渴﹐何饕餮之不才﹔濁渭常流﹐使穢污而自臭。謹當洗濯﹐毋卽惱淫。伏願官府升平﹐珠果還於合浦。人才泰長﹐舟可濟於巨川。浮林之桑熟﹐而蠶乃登。演池之劍賣﹐而牛可畜。財利之願淵積﹐旣庶何加﹐又曰富之。子孫之振流長﹐盛徳之後﹐必有興者。恩波洋縊﹐福海弘深。少伸行潦之儀﹐深愧蹄涔之陋。請法眾等﹐敬依太上所說水徳星君神咒﹐稽首皈依﹐虔誠贊詠。

志心皈依信禮

九天金闕明道達徳大仙顯靈溥濟淸微洞玄沖虛妙感慈惠護國庇民洪恩眞君。

志心皈依信禮

九天玉闕宣化扶教上仙昭靈博濟髙明弘靜衝湛妙應仁惠輔國佑民洪恩眞君。

咒撚巳申文﹐取巳申气﹐想玄靈大徳之宮眞君如在。

妙哉符五气﹐髻鬃見眞門。嵯峨當丑位﹐壬癸洞靈君。分輝凝皎潔﹐肸蠁赴思存。仙歌將舞道﹐良久下金天。和願此燈光回向眞君。

散花

龍徳普照天尊。

臣法眾等﹐志心皈命﹕

九天金闕明道達徳大仙顯靈溥濟淸微洞玄沖虛妙感慈惠護國庇民洪恩眞君﹐

九天玉闕宣化扶教上仙昭靈博濟髙明弘靜衝湛妙應仁惠輔國佑民洪恩眞君﹐

靈濟宮中神仙諸靈官。謹然璣衡七政神燈﹐上布中央土徳鎭星之象。

恭聞社而祭土﹐配地之宜。神之爲徳﹐合天之道。石文薦瑞﹐陰克相於唐家。野塊呈祥﹐神有扶於晉室。秦如得蜀﹐則褒谷之妖不足爲怪。劉旣吞桓﹐則鮮卑之夢夫豈偶然。宗孝子以此葬父﹐而顯陰功。鐵輪王以此施佛﹐而成因果。洪規之船﹐可以借重。盧江徳政﹐萬古流傳。雷煥之劍﹐可以增光。華陰聖迹﹐千年如在。以沙漬酒﹐曾授髙府君療病之方。取塵爲圓﹐嘗得葛仙鉤活人之劑。以黃尙徳﹐有赫厥靈。伏念一切眾生﹐穴蟻偸生﹐壁虫守拙。惡多善少﹐豈無一簣之虧。彰往知來﹐未免百昌之托。靖惟糞壤﹐無所用也。或者泥塗﹐其可棄乎。從今正道以由行﹐敢不立墻而起敬。伏願華嶽儲精﹐爲士者生而穎悟。黃金同價﹐爲商者富而貿遷。慢藝精﹐而工食其功。膏脈動﹐而農力於穡。編鍾擊磬﹐略陳桴鼓之儀。酌水獻花﹐愧乏靑華之貢。請法眾等﹐敬依太上所說土徳星君神咒﹐稽首皈依﹐虔誠贊詠。

志心皈依信禮

九天金闕明道達徳大仙顯靈溥濟淸微洞玄沖虛妙感慈惠護國庇民洪恩眞君。

志心皈依信禮

九天玉闕宣化扶教上仙昭靈博濟髙明弘靜衝湛妙應仁惠輔國佑民洪恩眞君。

咒撚子丑文﹐取子丑气﹐想黃中元气之宮眞君如在。

髙穹符戊己﹐藏陸起重霄。五行尊暗曜﹐九土見光昭。甘石推畱伏﹐陶巫算沈寥。上仙垂雨露﹐伏地禮空謠。和﹕願此燈光回向眞君。

散花

靈光炳曜天尊。

誦詠經咒

上來然燈功徳﹐並已周圓。恭聞睹天文而察人事﹐可以前知。修人事以應天文﹐吉無不利。須仗神燈而點照﹐特憑科典以宣揚。回向眞君﹐仰祈景貺。自今已後﹐丕闡厥靈。伏願星聚於奎﹐再睹文明之治。光含於璧﹐復還淳古之風。上體天心﹐下孚民望。更冀然燈之後﹐五星順度﹐兩曜增輝﹐寒暑不愆﹐躋兆民於仁壽。雨暘時若﹐祈百谷之丰登。蠢動含靈﹐咸資化育。仰憑法眾﹐爲上良緣。念﹕

三淸三境天尊﹐九天錫慶天尊﹐十方靈寶天尊﹐不可思議功徳。

洪恩靈濟眞君七政星燈儀竟

