洪恩靈濟眞君自然行道儀

經名﹕洪恩靈濟眞君自然行道儀。撰人不詳。一卷。底本出處《正統道藏》洞玄部威儀類。

洪恩靈濟眞君自然行道儀

法事如式

各禮師存念如法

金眞綠霞﹐煥映三天。飛雲丹霄﹐諸天控軿。晨暉啟旦﹐陰翳俱捐。九微震空﹐五星回旋。萬仙應感﹐自然妙玄。杳冥散體﹐分形百千。玄珠光耀﹐瑞降壇乾。顯幽蒙惠﹐合景三田。和﹕與道合眞。

嗚法鼓二十四通

太上玄元五靈老君﹐召出臣等身中三五功曹﹐左右香宮使者﹐侍香金童﹐傳言玉女﹐直日香官﹐功曹使者﹐三炁正神﹐速上關啟查邊魏趙刁五大元帥﹐嶽許二元帥﹐天丁力士﹐左右神官。臣今升壇法事﹐欽奉聖旨﹐崇修齋醮﹐祈謝洪恩﹐其諸丹悃﹐已錄告聞﹐願得正眞生炁﹐下降流入臣等身中﹐令臣所啟之言﹐速建九天金闕洪恩眞君﹑九天玉闕洪恩眞君聖前。

請稱法位

具位臣某﹐與臨壇官眾等﹐謹同誠上啟﹕

九天金闕洪恩眞君﹐

九天玉闕洪恩眞君﹐

聖父忠武翌亮眞君﹐

聖母仁壽淑善仙妃﹐

聖妃涇國夫人順助仁惠貞應仙妃﹐

衛國夫人善助慈懿恭靜仙妃﹐

聖兄﹑聖嫂﹑聖舅﹑聖婿﹑聖子﹑聖女﹑聖侄﹑聖孫﹐列位夫人﹐合殿聖眷﹐查邊魏趙刁五大元帥﹐嶽許二元帥﹐太歲之神﹐城隍主者﹐本宮土地﹐法籙神員﹐醮筵列聖﹐應感威靈﹐恭望聖慈﹐俯垂洞鑑。

臣聞劫初混沌﹐包道妙以無形﹐气淸髙澄﹐謂天根而立極。自一元之坱兒﹐致萬範以開張﹐日月著明﹐亙古今而赫赫﹔神祇昭布﹐儼上下以洋洋。流謙損滿以無差﹐福善禍淫而不謬。按瓊文之粲麗﹐開寶笈以披宣。目擊而存﹐引朝儀而肆覲﹔心無有二﹐乘旦气以澄明。佩響淸風﹐振瑯音於八表﹔煙騰香霧﹐結瑞气於層霄。丹輿輦之繽紛﹐金節羽衣之婀娜。百神受職﹐三界臨軒﹐以今朝修﹐升壇行道﹐請法眾等運玆﹐初撚上香﹐和﹕香至靈濟宮﹐徧九天金闕成華蓋﹐供養顯靈博濟洪恩眞君。願此香煙﹐供養九天金闕洪恩眞君﹐靈濟宮眞仙聖眾。臣等歸身歸命﹐仰依眞君眾聖﹐以是撚香功徳﹐洪惟九天金闕洪恩眞君﹑九天玉闕洪恩眞君﹐徳合乾坤﹐功參造化。神通妙用﹐施靈應於八弦﹔正直聰明﹐翊皇圖於億載。文章炳煥﹐雨露沾濡。今故燒香﹐自皈依眞君大聖眾至眞之徳﹐得道之後﹐保天長存﹐和﹕與道合眞。

大明生東﹐小心事上﹐燦光華而駕景﹐拯幽顯以乘晨﹐以今朝修﹐升壇行道﹐請法眾等﹐運玆二撚上香﹐和﹕香至靈濟宮﹐徧九天玉闕成寶蓋﹐供養昭靈慱濟洪恩眞君。願此香煙﹐供養九天玉關洪恩眞君﹑靈濟宮眞仙聖眾。臣等歸身歸命﹐仰依眞君眾聖﹐以是撚香功徳﹐上祝皇帝陛下﹐恭願壽永萬年﹐明齊二景﹐同文同軌﹐車書遠被於八弦﹔乃聖乃神﹐禮樂永隆於千古。四鄙之干戈寢息﹐萬方之耕稼丰盈﹐福佑靑宮﹐介千秋之睿算﹔祚隆皇極﹐綿萬載之丕基。臣鄰襄贊於雍熙﹐藩屏咸膺於嘉慶﹐三時不害﹐四海永淸。今故燒香﹐自皈依眞君大聖眾至眞之徳﹐得道之後﹐保天長存﹐和﹕與道合眞。淸明在旦﹐對越於天﹐晨暉煥發於朝班﹐陽景光開於夜壑﹐以今朝修﹐升壇行道﹐運玆三撚上香﹐和﹕香至靈濟宮﹐徧九天宮闕成云蓋﹐供養靈濟宮眞仙聖眾﹐願此香煙﹐供養九天金闕洪恩眞君﹑九天玉闕洪恩眞君﹑靈濟官內眞仙聖眾。臣等皈身皈命﹐仰依眞君眾聖。願以是撚香功徳﹐歸流儲宮藩屏﹑宰輔臣僚﹐天下人民﹑寰中庶類。伏願昭回象諱﹐災星立退於宮垣。瑞應璣衡﹐吉曜加臨於命位。咸仰熙熙之化﹐常瞻穆穆之容。人民慈愛以齊同﹐家國太平而有象。教科流演﹐道化光揚。今故燒香﹐自皈依眞君大聖眾至眞之徳﹐得道之後﹐永保長生﹐和﹕與道合眞。

唱方

懺方

三啟頌

三禮

重稱法位

具位臣某﹐與臨壇官眾等﹐謹重誠上啟聖位。臣聞輔萬仙而郁秀﹐妙合淵微﹔作一善以降祥﹐應同影響。道化之昭垂赫赫﹐神靈之降鑑洋洋﹐有感斯通﹐無求不應。欽奉聖旨﹐崇修金籙﹐昭謝神功。某等俯揆夙心之素﹐仰酬道力之扶。若木大明﹐散朝班之旭日﹔松花克享﹐飄醮席之香風。拳拳祀上之誠﹐翼翼由中之敬﹐班聯帝陛﹐妙演仙科。三業六塵﹐未滌多生之咎﹔九華十極﹐徒瞻列聖之光。惟肆赦於愆尢﹐庶旁流於惠澤。上願皇圖鞏固﹐聖壽綿長。萬方歌泰運之隆﹐四海樂無爲之治。兵戈寢息﹐年谷丰登﹐以致動植飛潛﹐洪纖髙下﹐均沐乾坤之發育﹐咸資造化以生成。弁斗簪星﹐喜遂林泉之修習。耕田鑿井﹐欣聞衢壤之歌謠。教法興行﹐經籙流演﹐則上明眞君大慈之化﹐下副臣等皈命之誠。謹啟以聞。

發願

復鑪

香官使者﹑左右神君﹑侍香諸靈官﹐當令向來早朝之所﹐自然生金液丹碧芝英﹐百靈眾眞﹐交會在此香火壚前。當願精誠上達﹐家國安寧﹐十方仙童玉女﹐接侍香煙﹐傳臣向來所啟之言﹐速達徑詣九天金闕洪恩眞君﹑九天玉闕洪恩眞君聖前。

洪恩靈濟眞君自然行道儀竟

