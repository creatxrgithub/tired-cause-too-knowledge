羅天大醮設醮儀

經名﹕羅天大醮設醮儀。一卷。底本出處﹕《正統道藏》洞玄部威儀類。

羅天大醮設醮儀

各禮師存念如法

宣衛靈咒

東方

九炁靑天﹐明星大神。煥照東鄕﹐洞映九門。轉燭陽光﹐掃穢除氛。開明童子﹐號曰玄卿。備衛我軒﹐上對帝君。收魔束妖﹐討捕凶羣。奉承正道﹐赤書玉文。九天符命﹐攝龍驛傳。普天安鎭﹐我得飛仙。

南方

三炁丹天﹐煥景流光。熒星轉燭﹐洞照太陽。上有赤精﹐合契虛皇。開明童子﹐號曰華房。總禦火兵﹐備守玉堂。斬邪束妖﹐剪截魔王。北帝所承﹐風火衝當。流鈴交煥﹐翊衛壇場。正炁流行﹐敢有巴狂。我享上功﹐坐運魁罡。億劫長存﹐保天無疆。

西方

七炁素天﹐太白流精。光耀金門﹐洞朗太冥。中有素皇﹐號曰帝靈。保神安鎭﹐衛我身形。斷絕邪源﹐玉道正明。宮殿整肅﹐三景齊並。道合自然﹐飛升紫庭。靈寶符命﹐普惠萬生。元皇正炁﹐來合我身。功加一切﹐天地咸寧。

北方

北方玄天﹐元始徘徊。辰星轉燭﹐洞煥太微。黑靈尊神﹐號曰層威。玄冠飛天﹐仙裾羽衣。備守五門﹐檢精捕非。敢有干試﹐豁落斬摧。玉符所告﹐神眞八威。邪門閉塞﹐正道流輝。三光映照﹐我身無衰。策空駕浮﹐舉形仙飛。

中央

黃炁中央﹐調理乾坤。陶鎔陰陽﹐總統玄眞。鎭星吐輝﹐流耀九星。開明童子﹐號曰天璘。陽炁焰上﹐朱煥炎精。洞照內外﹐運我身形。百邪摧落﹐攝役鬼靈。中山神咒﹐普天使聞。五靈安鎭﹐身飛上淸。

鳴法鼓二十四通

無上三天玄元始三炁太上老君﹐召出臣身中三五功曹左右官使者﹑左右捧香金童﹑傳言散花玉女﹑五帝直符直日香官使者各三十六人出。出者﹐嚴裝顯服﹐冠帶垂纓。關啟玄壇土地﹑方域神眞。臣今設醮謝恩﹐謹奏爲入意﹐其諸誠意﹐具載緘謄。願得太上至眞道炁﹐靈寶瑞光﹐下降流入臣等身中﹐令臣所啟之誠﹐速達徑禦至眞無極大道﹑三淸上聖﹑昊天至尊金闕玉皇上帝禦前。

請稱法位

具位臣某與臨壇官眾等﹐謹同誠上啟﹕虛無自然元始天尊﹑無極大道太上道君﹑太上老君﹑髙上玉皇﹑十方已得道大聖眾﹐至眞諸君丈人﹑三十二天帝君﹑玉虛上帝﹑玉帝大帝﹑東華南極﹑西靈北眞﹑玄都玉京金闕七寶瓊臺紫微上宮靈寶至眞明皇道君﹑三十六部尊經﹑玄中大法師﹑上相上宰﹑上保上傅﹑太平下教二十四眞人﹑西城總眞王君﹑太乙眞人﹑東嶽上卿司命茅君定錄保命二眞人﹑名山洞府得道神仙﹑三界官屬一切眞靈。

臣聞﹕道不遠人﹐彰非色非空之象﹔天能覆物﹐仰不淸不濁之機。苟一念之精通﹐則十方之咸集。今時齋官某夙嚴素念﹐少罄丹衷。久潔星壇﹐已肅六齋之禮﹔再迎云躅﹐虔伸一醮之儀。嗟黍稷之非馨﹐念蘋蘩之可祀。香交朝霧﹐气凝戛戛之龍車﹔磬遞曉風﹐聲雜寥寥之仙樂。敬之如在﹐感而遂通。伏願駕羽飛雲﹐十絕之旛幢隱映﹔出日入月﹐八珍之旌諦悠揚。三界侍軒﹐萬神就座。臣等誠惶誠恐﹐冒犯威嚴﹐謹當奏降。

請班

降聖

安座

進荼

鸞輿鶴駕﹐敢延琳宇之居﹔鳳餅龍團﹐敬效玉杯之獻。望天顏之咫尺﹐鑑人意之翹懃。上下交通﹐內外環應。臣與齋官誠惶誠恐﹐稽首頓首﹐再拜謹陳茶獻。

法事

臣聞﹕天本不言﹐𨿽曰禍淫而福善﹔道無不覆﹐然常惡殺以好生。雷霆寓震動之威﹐雨露有沾濡之化。网恢恢而不漏﹐徳蕩蕩以難名。吉凶非數之適然﹐禍福皆人之所召。苟知遷善而遠罪﹐自可轉禍而爲祥。切念齋官某居兩儀博愛之中爲萬物最靈之數﹐被綸命牧民之際目玆浩劫可憐外境之瘟災﹑兵戈﹑旱蝗﹑水災身若泰和或者蕭墻之釁起爰友乎分官列職﹐一鄕善士昭告於十極髙眞。乃陳伏地之詞﹐爰設羅天之醮﹐心存精白﹐儀備齋莊。蘭燭相輝﹐寶炬散六花之瑞﹔沈檀交馥﹐金鑪燻五色之祥。春滿醮筵﹐雲開黃道﹐將伸獻禮﹐敢襲常程。懼蘋藻之爲羞﹐未能齋潔﹔采參苓之仙藥﹐以代演污。物不足而誠有餘﹐心旣精而文可略。一忱冒瀆﹐百拜震驚﹐淸酒在樽﹐謹陳初獻。

法事

臣聞﹕可道非道﹐可名非名﹐莫究

玄玄之理﹔以神謂神﹐以聖謂聖﹐欽惟濯濯之靈。念此身如水上之漚﹐嗟光景若風中之燭。孽不可逭﹐懼漢罔之可疏﹔善或可禳﹐見韓書之具載。鑑淸八表﹐醮設羅天﹐冰潔五官﹐誠存一念。已徹潢污之供﹐重伸采藻之忱。謝罪謝恩﹐愧獺豺之何似﹔成終成始﹐憐犬馬之惟勤。視無見而聽無聞﹐仰洋洋之在上﹔親有徳而饗有道﹐鑑懇懇之由衷。消禳黑籍之愆﹐乞注淸都之祿。介將來之景福﹐消巳見未至之災危。臣等虔誠酒陳亞獻。

法事

臣聞﹕若存若亡﹐無聲無臭。上天之載﹐蕩蕩巍巍。至道之精﹐恍恍惚惚。輒殫悃素﹐仰叩圓靑。顧有漏之幻軀﹐獲罪而無所祈禱﹔仰無名之妙道﹐大徳而有以包容。是谷旦之謹嚴﹐肅蘭場而致潔。黃冠被羽﹐盡八日以七宵﹔紫府飛雲﹐建九節而十絕。決眞文而斂席﹐陳芳醮以散壇。倏瞻奎壁之光﹐望鑑艸茅之懇。罪山摧滅﹐增壽嶽之彌髙﹔福海澄淸﹐流祿河之不竭。臣與齋官稽首再拜﹐設醮謝恩﹐酒陳終獻。

法事

具位臣某與臨壇官眾等謹同誠上啟﹕三境至尊﹑十方上聖﹑玉京金闕天帝天眞﹑十方師尊聖眾﹑三界官屬﹑一切威靈。臣等多生幸會﹐宿命因緣。早沾楓陛之恩﹐簪星披羽﹔嗣拜芝壇之法﹐破券分環。旣傳九等之規﹐難盡一心之懇。今承請命﹐輒效焚修。畫角收聲﹐玉佩響玎璫之韻﹔芳樽瀉翠﹐金杯飛皎潔之光。百拜三行﹑已盡欽崇之志﹔千愆萬罪﹐庸披首謝之文。齋官心詞。謹當宣奏。

宣詞

宣疏

宣進狀

具位臣某再拜上啟﹕三淸上聖﹑十極髙眞﹐醮筵眞宰﹐一切威靈﹐恭望天慈﹐俯昭謝悃。臣聞﹕大羅渺渺﹐瑤墀景麗於長春﹔雲層峨峨﹐貝闕輝凝於不夜。門敞黃金之殿﹐梯橫白玉之樓。霞爛圓光﹐映雍雍之禦表﹔星分班次﹐拱奕奕之微垣。矧至尊履位而見則猶難﹐況以臣召君而訓云不可。恃上帝勿嫌其卑賤﹐致下民僭屈於尊嚴。旣畢朝儀﹐盍迎歸駕。伏想虛無元始﹐車回於大有妙庭﹔靈寶道君﹐輦向於上淸眞境。飛龍舞鶴﹐迎老君之還玉京﹔嘯鳳飛鸞﹐擁昊天之歸金闕。天皇回勾陳之位﹐紫微還北極之垣。后土地祇﹐勑地神而還禦﹔長生大帝﹐同救苦以回轅。三皇五老以還宮﹐四梵九霄而回馭。然後餞諸天之復位﹐望羣仙而翼轅。拜送在會神仙歸天界者﹐伏想﹕鞭鳴雲路﹐戶敞天庭。濟濟仙班﹐肅若揖冕流而入﹔巍巍法駕﹐森然擁旌節之回。羽衣翩而鶴唳頻聞﹐音樂奏而鸞聲漸遠。尙願兩儀交泰﹐二气循常﹐景星出有道之邦﹐甘露液嘉禾之地。拜送在會神仙歸地府者﹐伏想﹕門開嶽府﹐鎖掣泉扃。整整鸞輿﹐翕爾向宮庭而入﹔翩翩鶴駕﹐依然從巖洞之居。珠簾捲而彩女歡迎﹐寶駕回而瓊仙笑揖。尙願佳祥啟運﹐聖澤漏泉﹐嶽神生盛世之賢﹐帝詔卹冥關之類。拜送在會神仙歸水府者﹐伏想﹕龍回滄海﹐馬過洞庭。肅肅神遊﹐儼若自帝宮而入﹔森森法服﹐欣朝禦座而回。軒車息而月印千江﹐琴劍收而煙籠三島。尙願恩波及物﹐惠渥沾民﹐四溟止鯨霈之濤﹐三級助魚跳之浪。然後﹐拜送在會神仙歸陽間者﹐伏想﹕云浮珍駕﹐星列珠幢。在在山川﹐久矣俟尊神而入﹔堂堂祠宇﹐肅然迎仙聖之回。靈旗捲而鐵馬嘶風﹐天仗隨而金貂帶月。尙願尊膺廟食﹐福界邦民﹐慈云徧化雨之施﹐和气斂瘟風之散。次及靈歸家廟神鎭龕堂坊隅之內﹐各有司存欻鰷之間﹐寂無遺響。臣等夕淹飆馭出斯語﹐以何顏遙望天階﹐恨此身之不羽﹐後啟奏迎之禮﹐尙希降格之慈。臣等下情無任俯伏攀戀之至﹐一心奉送。

羅天大醮設醮儀竟

