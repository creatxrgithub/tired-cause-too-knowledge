金籙十回度人早午晚朝開收儀

經名﹕金籙十迥度人早午晚三朝開收儀。一卷。底本出處﹕《正統道藏》洞玄部威儀類。

金籙十回度人早朝開收儀

宣齋意

至心歸依﹐十方經寶﹐當願眾生﹐心開悟解﹐受持讀誦。

至心歸依﹐十方道寶﹐當願眾生﹐起心回向﹐一切信禮。

至心歸依﹐十方師寶﹐當願眾生﹐普上法橋﹐無有障礙。

宿命贊

宿命有信然﹐弱喪謂之無。皆欲跟前見﹐過目卽言悠。大賢明道教﹐慘戚憫頑夫。依依念子苦﹐勤勤令我憂。

第一回

開經文

臣恭以鴻蒙立極﹐眞文已蘊於太空﹔龍漢開圖﹐元始肇生於祖劫。神風旣鼓﹐道炁初凝。結八會之龍章﹐成三元之鳳篆。天地萬化﹐因之而建立﹔陰陽四時﹐由是以運行。道方河洛之圖書﹐並行不悖﹔功比羲文之卦象﹐未足爲多。

臣今欽奉綸音﹐崇修金籙﹐延禧大齋幾晝夜﹐臣今引領官眾升壇第一回

轉詠《太上洞玄靈寶無量度人上品妙經》﹐朝禮某誥﹐各一徧。仰依無上三寶慈尊十方諸天大聖﹐慈悲願力﹐主盟經功。伏願金口暢玄﹐瑯函啟祕。發先天之蘊奧﹐出太古之篇章。俾率土之濱﹐普天之下﹐咸皆解悟﹐靡不蒙恩。稽首虛皇﹐修行經法。

敷座吟

諷經畢

解座吟

爲諸來生﹐作善因緣。如蒙開悟﹐仰荷玄恩。

回向

臣恭以大明生於東﹐東者少陽之位﹔萬物出乎震﹐震乃雷門之方。是故陽激搏以有聲﹐雷奮發而破瞶。諸天稱善﹐躍然共贊於靈音﹔一國傾心﹐至此始聞於至道。所謂聾病開聰之義﹐蓋卽經功取象之言。臣適來引領官眾﹐升壇轉詠《太上洞玄靈寶無量度人上品妙經》一徧﹐徑用回向東方無極太上靈寶天尊﹑東方玉淸降福天尊﹑東方靑元靑天九炁天君﹑東斗注算星君﹑靑帝護魂君﹑日宮太丹郁儀炎光太陽帝君﹑天垣帝座星君﹑東方木徳始陽靑皇上眞道君﹑歲星眞君﹑東方氐宿星君﹑房宿天駟星君﹑心宿天王星君﹑天市垣列宿星君﹑天蠍宮尊神﹑卯宮宋分列宿星君﹑東方無極無量品至眞大神﹑飛天神王長生大聖無量度人君﹑東華司命眞君﹑本命太歲祿馬尊神﹐齋壇應感一切眞靈。乞以經功願力﹐安鎭東方甲乙大火之次。鎭安國祚﹐保固天根。伏願玉字垂芒﹐珠躔順緯。東華主算﹐木公錫不老之年﹔木徳致昌﹐東斗注長生之字。降禎祥之有兆﹐致福慶於無窮。稽首歸依﹐旋行贊詠。

智惠頌﹐旋至東方

太上玄虛宗﹐弘道尊其經。俯仰以得仙﹐歷劫無數齡。巍巍大眞徳﹐寂寂因無生。霄景結空構﹐乘虛自然生。日月爲炳炳﹐安和樂未央。

髙功於東方恭文

宣表關焚化

宣二回開經文

臣恭以五篇玉字﹐生於太空之先﹔諸天內音﹐顯自赤明之劫。義蘊奧而莫見﹐文曲折以難詳。八角垂芒﹐由洞陽之冶煉﹔九光浮瑞﹐自流火之騰輝。宜寶祕於上宮﹐不輕宣於下俗。臣欽奉綸音﹐忠本修金籙﹐延禧大齋幾晝夜﹐以今引領官眾﹐升壇第二迥轉詠《太上洞玄靈寶無量度人上品妙經》﹐朝禮寶誥﹐仰依無上三寶慈尊﹑十方諸天大聖﹐慈悲願力﹐主盟經功。伏願開明此道﹐啟沃臣心。庶幾雲笈之披宣﹐宛若天眞之降授。金眞流響﹐上通三素之天﹔玉章洞虛﹐廣演十華之妙。有聞梵語﹐皆證殊功。稽首虛皇﹐修行經法。

敷座吟

諷經畢

解座吟

回向

臣恭以地二生火﹐火爲至陽之精﹔明兩作離﹐離乃南方之卦。旣重明以麗乎中正﹐俾萬方皆睹於光輝。自天尊說經教以來﹐皇極衍基圖之大。巍巍至道﹐蕩蕩難名。臣適來引領官眾﹐升壇轉誦《太上洞玄靈寶無量度人上品妙經》第二徧﹐徑用回向南方無極太上靈寶天尊﹑南方延壽益算天尊﹑南方大丹天三炁天君﹑南斗上生君﹑赤帝養炁君﹑南方太微垣帝座星君﹑南方火徳丹天赤皇上眞道君﹑熒惑星君﹑柳星天廚星君﹑星宿天庫星君﹑張宿天秤星君﹑午宮周分列宿尊神﹑獅子宮尊神﹐南方無極無量品至眞大神﹑飛天神王長生大聖無量度人君﹑南極司錄府眞君﹑本命太歲祿馬尊神﹐齋壇應感一切眞靈。乞以經功願力﹐安鎭南方丙丁鶉火之次。鎭安國祚﹐保固天根﹐請福致祥﹐延生保命。伏願赤文告命﹐黃道順躔。南斗上生﹐有壽考期頤之慶﹔東華注福﹐享和平安靜之榮。民興禮樂之風﹐國有文明之治。稽首歸依﹐旋行贊詠。

智惠頌

學仙絕華念﹐念念相因積。去來亂我神﹐神躁靡不歷。滅念停虛間﹐蕭蕭入空寂。請經若饑渴﹐持志如金石。保子飛玄路﹐五靈度符籍。

髙功於南方恭文

宣表關焚化

宣三回開經文

臣恭以靈圖未煥﹐眞文深隱於延康﹔正道當行﹐道君降生於玉國。於是元始上帝俾以飛天妙書﹐任居上淸紫微宮。命主洞玄靈寶﹐教若無量上品。特洞玄一卷之名﹐其奧義微辭則神霄眾經之祖。巍巍大梵﹐歷歷難詳。臣今引領官眾﹐升壇第三回

轉誦《太上洞玄靈寶無量度人上品妙經》﹐朝禮寶誥﹐仰依無上三寶慈尊﹑十方諸天大聖﹐慈悲願力﹐主盟經功。伏願金眞受簡﹐玉女開函。悉校理於祕文﹐爲恢弘於至道。細微塵大﹐沙界皆悟。靈音下地﹐緯上天經﹐同生妙化。稽首虛皇﹐修行經法。

敷座吟

諷經畢

解座吟

回向

臣恭以天尊設教﹐宏開眾妙之門﹔元始懸珠﹐登引十方之聖。是謂無量上品﹐結成妙有本章。義貫重玄﹐功施不宰。於以安鎭國祚﹐於以保固天根。上徳難名﹐眞玄莫測。臣適來引領官眾﹐升壇轉誦《太上洞玄靈寶無量度人上品妙經》﹐徑用回向西方無極太上靈寶天尊﹑西方八卦護身天尊﹑西方太素天七炁天君﹑西斗記名君﹑白帝侍魄君﹑月宮黃華素曜元精太陰皇君﹑天垣帝座星君﹑金徳太素少陰白皇上眞道君﹑太白星君﹑胃宿天倉星君﹑昴宿天且星君﹑畢宿天耳星君﹑酉宮趙分列宿星君﹑金牛宮尊神﹑西方無極無量品至眞大神。飛天神王長生大聖無量度人君﹑西靈司錄府眞宰﹑本命太歲祿馬尊神﹐齋壇應感一切眞靈。乞以經功願力﹐安鎭西方庚辛大梁之次﹐端爲集福延禧﹐尊安社稷。伏願一人有慶﹐重譯來朝。玉字金書﹐紀善名於西斗﹔珠星璧月﹐呈瑞彩於中天。永樂太平﹐咸臻淸靜。稽首歸依﹐旋行贊詠。

智惠頌

濟我六度行﹐故能解三羅。持齋禮太素﹐吐納養云芽。逍遙金闕內﹐玉京爲余家。自然生七寶﹐人人坐蓮花。仰嚼玄都柰﹐俯酣空洞瓜。容顏耀十日﹐奚計年劫多。法鼓會羣仙﹐鳴鍾徵大魔。

髙功於西方恭文

宣表關焚化

宣四回開經文

臣恭以五劫開化﹐一气歸元。眾星拱北辰﹐上森羅於萬象﹔六天橫北道﹐下統禦於羣魔。惟靈寶之本章﹐乃上淸之要道。威制天政﹐則日月停景﹐璇璣不行﹔嚴攝北酆﹐則魔精喪膽﹐鬼妖滅爽。是以出書度世﹐保天長存。修之者﹐得道飛仙﹐乘雲而遊四海﹔奉之者﹐畱形住世﹐垂統而永萬年。臣今欽奉綸音﹐崇修金籙﹐延禧大齋幾晝夜。臣今引領官眾﹐升壇第四回

轉誦《太上洞玄靈寶無量度人上品妙經》﹐朝禮寶誥﹐仰依無上三寶慈尊﹑十方諸天大聖﹐慈悲願力﹐主盟經功。伏願太眞按筆﹐靈妃侍軒。煥玉字於太空﹐紬瓊文於祕笈。振玄門之鼓吹﹐隱韻琳瑯﹔漲道海之波濤﹐玄恩曠蕩。飛潛動植﹐咸賴生成。稽首虛皇﹐修行經法。

敷座吟

諷經畢

解座吟

回向

臣恭以說經四徧﹐玄玄之妙義宏深﹔稱慶諸天﹐渺渺之空歌流響。臣適來引領官眾﹐升壇轉誦《太上洞玄靈寶無量度人上品妙經》第四徧﹐徑用回向北方無極太上靈寶天尊﹑北方消災解厄天尊﹑北方太玄天五炁天君﹑北極紫微垣帝座星君﹑北斗落死星君﹑黑帝通血君﹑北方水徳太冥陰元黑皇上眞道君﹑辰門星君﹑女宿天女星君﹑虛宿天卿星君﹑危宿天錢星君﹑子宮齊分列宿星君﹑寶瓶尊神﹑北方無極無量品至眞大神﹑飛天神王長生大聖無量度人君﹑北眞司危府星君﹑本命太歲尊神﹑紫堂星煞﹐齋壇應感一切眞靈。乞以經功願力﹐安鎭北方壬癸玄枵之次。伏願萬聖臨軒﹐諸天稱慶﹐增延睿算﹐與天地以長存﹔廣大皇圖﹐等山河而永固。梯航入貢﹐玉帛來朝。稽首歸依﹐旋行贊詠。

智惠頌

靈風扇奇花﹐燦爛開繁衿。紫煙郁重秀﹐眾仙彈玉琴。雅歌三天上﹐散惠玉華林。七祖升福堂﹐由此步玄音。前世徳未足﹐斯書邈難尋。信道情不盡﹐圖飛乃反沈。太上無爲道﹐弘之在兆心。

髙功於北方恭文

宣表關焚化

三聞經

聞經已後﹐當願眾生﹐萬罪永消﹐善芽增長。

聞經已後﹐當願眾生﹐深入法門﹐歸依信受。

聞經已後﹐當願眾生﹐永斷執迷﹐常親正教。

發願

復鑪

下壇

謝師

回向

金籙十回度人早朝開收儀竟

