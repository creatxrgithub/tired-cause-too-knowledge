金籙十回度人早午晚朝開收儀

經名﹕金籙十迥度人早午晚三朝開收儀。一卷。底本出處﹕《正統道藏》洞玄部威儀類。

金籙十回度人午朝開收儀

宣齋意後

三歸依

宿命贊

宣五回開經文

臣恭以玉隆騰勝之鄕﹐超無色界﹔碧落浮黎之境﹐卽始靑天。昔虛皇將闡道之時﹐開法會﹐特說經於此。初登獅座上﹐其周回十過﹐猶可得聞﹔旣入黍珠中﹐則祕密一眞﹐其誰能識。是謂象外之象﹐要識玄中之玄。臣今欽奉綸音﹐崇修金籙﹐延禧大齋幾晝夜。臣今引領官眾﹐升壇第五回

轉誦《太上洞玄靈寶無量度人上品妙經》﹐朝禮寶誥﹐仰依無上三寶慈尊﹑十方諸天大聖﹐慈悲願力﹐主盟經功。伏願開紫陽之祕笈﹐出元始之禁書。啟迪羣蒙﹐發輝萬有。琳瑯振響﹐自成空洞之音﹔云漢分章﹐洞煥太空之色。有情有識﹐悉見悉聞。稽首歸依﹐修行經法。

敷座吟

諷經畢

解座吟

回向

臣恭以萬物成終成始﹐皆在艮方﹔五行一生一成﹐終歸土數。自立春之應候﹐宜生气之騰升。蓋內陽外陰﹐至此而始交泰。自含靈負性﹐何患其不生成。臣適來引領官眾﹐升壇轉誦《太上洞玄靈寶無量度人上品妙經》第五徧﹐徑用回向東北方無極太上靈寶天尊﹑紫淸降福天尊﹑東北始靑天梵炁天君﹑天一紫炁道曜星君﹑尾宿天雞星君﹑箕宿天津星君﹑斗宿天廟星君﹑牛宿天機星君﹑丑寅二宮昊燕分野列位星君﹑磨竭二宮尊神﹑東北方無極無量品至眞大神﹑飛天神王長生大聖無量度人君﹑本命太歲祿馬尊神﹑紫堂神煞官眾﹐齋壇應感一切眞靈。乞以經功願力﹐延福致祥﹐添齡益算。伏願五星同色﹐九曜順行。紫炁灌鬥牛﹐祥瑞下呈於地寶﹔東維騎箕尾﹐英賢上補於天官。自作善而降百祥﹐以建極而敷五福。稽首歸依﹐旋行贊詠。

智惠頌

學道由丹信﹐奉師如至親。挹景偶淸虛﹐孳孳隨日新。眾人未得度﹐終不度我身。大願有重報﹐玄徳必昭然。陰惡罪至深﹐對來若轉輪﹐

髙功於東北方恭文

宣表關焚化

宣六回開經文

臣恭以九霄三十六天﹐莫貴於眞王大帝﹔度人六十一卷﹐咸宗於無量本章。蓋彼或專主一事而言﹐在此則總攝一乘之義。修仙學道﹐卓有奇功。保國寧家﹐具存正法。蓋源遠則波瀾衍溢﹐本大而枝葉扶疏者也。臣今欽奉綸音﹐崇修金籙﹐延禧大齋幾晝夜。臣今引領官眾﹐升壇第六回

轉誦《太上洞玄靈寶無量度人上品妙經》﹐朝禮寶誥﹐仰依無上三寶慈尊﹑十方諸天大聖﹐慈悲願力﹐主盟經功。伏願天開此道﹐帝誘其衷。悟妙義於一時﹐怡然順理﹔聞靈音於六轉﹐昭若發蒙。福及邦家﹐慶流藩屏。見前法眾﹐妙振靈音。稽首虛皇﹐修行經法。

敷座吟

諷經畢

解座吟

回向

臣恭以六召東南﹐巽爲卦炁。語其時則夏之初立﹐萬物潔齊﹔考其數則水之旣成﹐一元歸本。夫以至學之搬運﹐妙在醴泉之流通。是故齒落更生﹐乃玉掖朝泥丸之效﹔發白返黑﹐亦金精飛肘後之功。倘知妙理之歸﹐卽悟神化之道。臣適來引領官眾﹐升壇轉誦《太上洞玄靈寶度人上品妙經》第六徧﹐徑用回向東南方無極太上靈寶天尊﹑東南方長生保命天尊﹑東南始靑天梵炁天君﹑神尾計都墜曜星君﹑翼宿天都星君﹑天垣帝座星君﹑軫宿天街星君﹑角宿天門星君﹑亢宿天庭星君﹑辰已二宮尊神﹑鄭楚分野列宿星君﹑天秤雙女二宮尊神﹑東南方無極無量品至眞大神﹑飛天神王長生大聖無量度人君﹑本命太歲祿馬尊神﹑紫堂神煞官眾﹐三界官屬應感眞靈。乞以經功願力﹐安鎭東南壽星鶉尾之次﹐延福致祥﹐增年益算。伏願開明三景﹐回度五常。龍角之次﹐杓明發爲祥兆﹔鶉尾之間﹐星正散作福基。稽首歸依﹐旋行贊詠。

智惠頌

學道亦甚苦﹐晨昏建福田。種徳猶植樹﹐積基而成山。子能耽玄上﹐飄爾升靑天。修是無爲道﹐常與善結緣。太上至隱書。名曰智慧篇。福國由大材﹐超俗以得仙。靈姿世所奇﹐曄若淵中蓮。

髙功於東南方恭文

宣表關焚化

宣七回開經文

臣恭以靈寶本章﹐玄都祕典。其五篇敷落﹐有安天鎭地之功﹔其萬範開張﹐有導運禦世之力。何故名經之義﹐獨指度人而言。豈不以人爲萬物之靈﹐則必以君爲天下之王。人者三才之貴﹐無人則曷見天地之心。其稱名也宜哉﹐其取類也遠矣。臣今欽奉綸音﹐崇修金籙﹐延禧大齋幾晝夜。臣今引領官眾﹐升壇第七回

轉誦《太上洞玄靈寶無量度人上品妙經》﹐朝禮寶誥﹐仰依無上三寶慈尊﹑十方諸天大聖﹐慈悲願力﹐主盟經功。伏願弘宣道化﹐大振玄風。庶幾沈潛反覆之餘﹐默契冥惠洞淸之妙。鎭安國祚﹐祈請福祥。所願者從不求而獲。在壇法眾﹐妙振靈望音。稽首虛皇﹐修行經法。

敷座吟

諷經畢

解座吟

回向

臣恭以物養乎坤﹐形體總歸於地。大火成於七气﹐神皆養於心君。內修煉气之方﹐外盡養形之術。鼓得頭童齒豁﹐乃復化爲朱顏﹔骨弱筋柔﹐今居然成壯力。蓋說經之異效﹐亦聖化之同仁。臣適來引領官眾﹐升壇轉誦《太上洞玄靈寶無量度人上品妙經》第七回

﹐徑用回向西南方無極太上靈寶天尊﹑西南方福生無量天尊﹑西南方始素天梵炁天君﹑天垣帝座星君﹑太一月孛暗曜星君﹑觜宿天屏星君﹑參宿天水星君﹑井宿天井星君﹑鬼宿天饋星君﹑申未二宮尊神﹑西南方無極無量品至眞大神﹑飛天神王長生大聖無量度人君﹑本命太歲祿馬尊神﹑紫堂神煞官眾﹐三界官屬應感眞靈。乞以經功願力﹐安鎭西南方鶉尾之次﹐保命延年﹐迎祥集福。伏願祥開云漢﹐光照人寰。井鬼守房﹐順經躔於星度﹔觜參總斗﹐妙運轉於天關。福祥駢集於命宮﹐貴祿常扶於運限。稽首歸依﹐旋行贊詠。

智慧頌

人行各有本﹐皆由宿世功。立徳務及時﹐發願莫不從。善惡俱待對﹐倚伏理難窮。賢士奉法言﹐道亦在兼忘。解是大智慧﹐上爲太極公。寶蓋連玉輿﹐命駕禦九龍。金革擎洞經﹐捧香悉仙童。嘯歌徹玄都﹐鳴玉扣瓊鐘。

髙功於西南方恭文

宣表嚴焚化

宣八迥開經文

臣恭以元始出書﹐𨿽主無量度人之義﹔神仙內學﹐蓋有脫胎神化之功。粵自寶珠五丈之髙縣﹐已具金汞九還之妙理。日月停景﹐當含光默默之時﹔山嶽藏雲﹐正調息綿綿之際。三尸滅﹐而三界侍衛﹔五炁理﹐而五帝司迎。及乎玄珠丹成﹐聖功胎就。金房度命﹐直爲金闕之登庸﹔玉簡刊名﹐可與玉京之遊宴。臣今飲奉綸音﹐崇修金籙﹐延禧大齋幾晝夜。臣今引領官眾﹐升壇第八回

轉誦《太上洞玄靈寶無量度人上品妙經》﹐朝禮寶誥﹐仰依無上三寶慈尊﹑十方諸天大聖﹐慈悲願力﹐主盟經功。伏願身乘三素之云﹐項負九光之像。烏兔郁羅於一室﹐獅鶴備守於四方。今臣等口誦心惟﹐造大量玄玄之地﹔神交意會﹐悟至無寂寂之機。普願有情﹐均證無漏。同壇法眾﹐妙振靈音。稽首虛皇﹐修行經法。

敷座吟

諷經畢

解座吟

回向

臣恭以天地以生物爲心﹐功成不宰﹔靈寶以度人立教﹐道濟無窮。故經功八徧之周回﹐符乾道一元之變化。旣各正於性命﹐宜皆得於生成。蓋髙下洪纖﹐自色自形而無間﹔胎卵濕化﹐不殰不殈以何憂。神異奇哉﹐玄恩大矣。臣適來引領官眾﹐升壇轉誦《太上洞玄靈寶無量度人上品妙經》第八回

﹐徑用回向西北方無極太上靈寶天尊﹑西北方九宮捍厄天尊﹑西北方始玄天梵炁天君﹑天垣帝座星君﹑神首羅建曜星君﹑室宿天廩星君﹑壁宿天市星君﹑奎宿天將星君﹑婁宿天獄星君﹑戌亥二宮魯衛分野列位星君﹑白羊雙魚二宮尊神﹑西北方無極無量品至眞大神﹑飛天神王長生大聖無量度人君﹑本命太歲祿馬尊神﹑紫堂神煞官眾﹐齋壇應感一切眞靈。乞以經功願力﹐安鎭西北方﹐降婁娵訾之次﹐保命延年﹐迎祥致福。伏願神符鎭魯衛之分﹐天文煥奎壁之星。身命運限之宮﹐常興善瑞﹔年月日時之否﹐悉化亨貞。凡有守以有爲﹐俱無災而無害。稽首歸依﹐旋行贊詠。

智慧頌

竦身淩太虛﹐超景逸紫淸。保元持法綱﹐遊玄極逍遙。萬劫猶昨夜﹐千春如晨朝。巍峨蔭雲華﹐手攀寶林條。香煙自然生﹐玄階興扶搖。靈旛順風散﹐繁想應時消。滅智弘大混﹐無爲爲淸謠。

髙功於西北方恭文

宣表關焚化

三聞經

發願

復鑪

下壇

謝師

回回

金籙十回度人午朝開收儀竟

