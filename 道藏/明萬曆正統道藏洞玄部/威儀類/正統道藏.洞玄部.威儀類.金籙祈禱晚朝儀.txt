金籙祈壽早午晚三朝儀

經名﹕金籙祈禱早午晚三朝儀。三卷。底本出處﹕《正統道藏》洞玄部威儀類。

金籙祈壽晚朝儀

法事如式

各禮師﹐存念如法

請宣神咒

北上太玄﹐五炁徘徊。寶華五重﹐流光煥輝。靈景郁秀﹐洞映太微。仰注我身﹐內府鮮開。安鎭靈宅﹐萬神總歸。身生羽服﹐舉形仙飛。和與道合﹟眞。

鳴法鼓二十四通

無上三天玄元始三炁太上老君﹐召出臣身中三五功曹﹑左右官使者﹑左右捧香驛龍騎吏﹑侍香金童﹑傳言散花玉女﹑五帝直符直日香官﹐各三十六人出。出者﹐嚴裝顯服﹐冠帶垂纓。關啟玄壇土地﹐方域神眞。臣今晚朝﹐升壇行道﹐朝謁帝眞。欽奉其諸丹悃﹐具載緘謄。願得太上至眞道炁靈寶瑞光下降﹐流入臣等身中﹐令臣所啟之誠﹐速達徑禦至眞無極大道三淸上聖昊天至尊金闕玉皇上帝禦前。

請稱法位

具位臣姓某與臨壇官眾等﹐謹同誠上啟虛無自然至眞無極大道玉淸聖境大羅元始天尊﹐太上道君﹐太上老君﹐昊天至尊玉皇上帝﹐紫微上官天皇大帝﹐紫微中宮北極大帝﹐后土皇地祇﹐玄都萬壽天尊﹐太平護國天尊﹐福生無量天尊﹐玄都玉京七寶層臺紫微上宮靈寶至眞諸君丈人﹐金闕諸天彌羅眾聖﹐上相上宰﹑上保上傅﹑少保少傅﹑四師五帝﹑十二仙卿﹐三十六部尊經﹐玄中大法師﹑三天大法師﹐日月星宮斗府﹑周天宿度﹑河漢星眞﹐南極老人﹐福祿壽星眞君﹐皇帝本命星君﹐帝座照臨眞宰﹐三界內外應感一切眞靈。臣聞﹐無名無象﹐潛凝一炁之中﹔有數有生﹐默運萬殊之內。玄景昭明於空碧﹐眞風流演於寰區。道妙難明﹐混三才而化育﹔功髙不宰﹐溥四極以生成。臣等賦性疏庸﹐受資凡陋。漱流枕石﹐擬堅素志以卑棲﹔味道參玄﹐每恪丹誠而默守。欽逢聖旦﹐僭領齋科。仰叩瑤階﹐關宣祕典。

書傳洪範﹐壽爲五福之先﹔頌效華封﹐誠切三祝之備。精气神爲體元之大本﹐福祿壽集景祚於聖躬。位居帝極之尊﹐徳配乾元之首。化日流光於法海﹐仁風布澤於仙都。敬肅朝儀﹐俯殫悃愊。以今晚朝﹐升壇行道﹐請法眾等﹐運玆初撚上香。願此香煙騰空﹐徑上供養至眞無上道寶大羅元始天尊﹐昊天至尊玉皇上帝﹐無上大羅至眞眾聖。臣等皈身皈神皈命﹐首體投地﹐仰依太上三尊﹑十方眾聖。願以是香功徳﹐上祝皇帝陛下。伏願徳冠百王﹐功髙千古。恩沾寰宇﹐八紘普洽於陽春﹔壽等穹蒼﹐萬歲永尊於華夏。椿齡日茂﹐國祚天長。今故燒香﹐自皈依師尊大聖眾﹐至眞之徳﹐得道之後﹐保天長存﹐和與道合眞。

彩霧浮空﹐香雲凝碧。耿耿朝趨之志﹐拳拳夕惕之心。以今晚朝﹐升壇行道﹐請法眾等﹐運玆二撚上香。願此香煙騰空﹐徑上供養至眞無上經寶玉宸靈寶天尊﹐紫微天皇大帝﹐禹余天宮眞仙聖眾。臣等皈身皈神皈命﹐首體投地﹐仰依太上三尊﹐十方眾聖。願以是香功徳﹐上祝皇帝陛下。伏願日月同明﹐乾坤合徳。气調律呂﹐齊七政之璇璣﹔令握權衡﹐和四時之玉燭。邦家協吉﹐民物沾恩。歲多丰稔之歡﹐世有和平之俗。兆民稱慶﹐萬壽尊安。今故燒香﹐自皈依師尊大聖眾﹐至眞之徳﹐得道之後﹐保天長存﹐和與道合眞。

天維顯恩﹐神其如在。散香風於壇陛﹐懸惠月於霄衢。以今晚朝﹐陛壇行道﹐請法眾等﹐運玆三撚上香。願此香煙騰空﹐徑上供養至眞無上師寶五靈玄老天尊﹑紫微北極大帝﹑后土皇地祗﹑大赤天宮無鞅聖眾。臣等皈身皈神皈命﹐首體投地﹐仰依太上三尊﹑十方眾聖。願以是香功徳﹐上祝皇帝陛下伏願文徳誕敷﹐仁風廣被。徳歌舜日﹐永隆億萬世之基﹔慶衍莊椿﹐髙聳八千年之壽。神人協贊﹐宗社奠安。今故燒香﹐自皈依師尊大聖眾﹐至眞之徳﹐得道之後﹐保天長存﹐和與道合眞。

禮方

懺悔

步虛

三啟

三禮

重稱法位

具位臣姓某謹重誠上啟三境至尊﹑十華上聖﹑金闕玉京天帝天眞﹑日月星斗羣眞﹑十方師尊聖眾﹐三界官屬一切眞靈。臣聞﹐道之尊﹐徳之貴﹐希微妙合於無言﹔大而化﹐聖而神﹐應響潛通於有感。天九重而密邇﹐日三接以虔祈。洞洞乎中﹐洋洋在上。欽承上命﹐爰謹祝釐。扣首玄穹﹐一統咸歸於聖世﹔傾誠紫極﹐眾星普耀於吉躔。飆斿俯賜於鑑觀﹐仙仗聿嚴於護衛。空歌振響﹐梵炁流晶。寶篆騰煙﹐擁旌節於空玄之上﹔銀燈絢彩﹐燦衣冠於云錦之中。禮敬肅於朝儀﹐事恪遵於祕範。重念臣等依光宸陛﹐托蔭皇穹。列款陳詞﹐僭瀆髙明之聽﹔登齋行道﹐寧無過謬之愆。仰賴寬容﹐普垂原赦。圓成福果﹐用贊洪禧。則上明天尊大慈之化﹐下副臣等皈命之誠。謹啟以聞。

十二願

存神燒香

香官使者﹑左右龍虎君﹑侍香諸靈官﹐當令臣向來晚朝升壇行道之所﹐自然生金液舟碧之英。百靈眾眞﹐交會在此﹐香火鑪前。當願聖鑑昭回﹐丹誠感格。十方仙童﹐玉女接侍﹐蘭煙傳臣向來所奏之詞﹐速達徑禦至眞無極大道三淸上聖昊天至尊金闕玉皇上帝禦前。

出堂頌

回向

金籙祈壽晚朝儀竟

