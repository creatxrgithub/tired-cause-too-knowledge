玉籙資度早午晚朝儀

經名﹕玉籙資度早午晚朝儀。一卷。底本出處﹕《正統道藏》洞玄部威儀類。

玉籙資度晚朝儀

法事如式

各禮師﹐存念如法

請宣神咒

五星髙耀﹐瑞气飛浮。元始集神﹐天地交周。玉符寶節﹐嘯命微幽。擲火揚威﹐姦凶無畱。萬魔振伏﹐紛葩卻消。摧怪滅惡﹐道炁周流。神光照夜﹐陰翳俱收。萬神降格﹐扇景乘飆。羣生咸遂﹐惠徧神州。和與道合眞。

鳴法鼓二十四通

無上三天玄元始三炁太上道君﹐太上老君﹐召出臣身中三五功曹﹑左右官使者﹑左右捧香驛龍騎吏﹑侍香金童﹑傳言散花玉女﹑五帝直符直日香官﹐各三十六人出。出者﹐嚴裝顯服﹐冠帶垂纓。關啟玄壇土地﹐方域神眞。臣今晚朝﹐升壇行道﹐謹奏爲入意其諸忱悃﹐已錄告聞。願得太上十方至眞道炁靈寶慧光下降﹐流入臣等身中﹐令臣所啟之誠﹐速達徑禦太上無極大道三淸上聖﹑昊天金闕玉皇上帝﹑東極慈尊靑玄上帝道前。

請稱法位

具位臣姓某與臨壇官眾等﹐謹同誠上啟虛無自然至眞無極大道元始天尊﹐太上道君﹐太上老君﹐髙上玉皇上帝﹐紫微北極大帝﹐紫微天皇上帝﹐后土皇地祇﹐東極靑華大帝﹐南極長生大帝﹐無上玉帝﹑王虛上帝﹑太微天帝﹑少微天帝﹐東華南極西靈北眞玄都玉京金闕七寶瓊臺紫微上宮靈寶至眞明皇道君﹐十方已得道大聖眾﹑至眞諸君丈人﹐大慈大悲救苦眞人﹐救度眞人﹑大惠眞人﹑注生眞人﹑普救眞人﹑香林會中法解眞人﹐三十六部尊經﹐玄中大法師﹐三天大法師﹐靈寶經籍度三師眞君﹐正一嗣系女三師君﹐三界官屬﹐一切眞靈。恭望洪慈﹐俯垂昭鑑。臣聞無色無淵﹐祖炁妙凝於混沌﹔成形成像﹐眞精煥落於洪蒙。因五大以開圖﹐奠三靈而立極。道遵元始﹐光明洞輔之中﹔教演虛皇﹐化育堪輿之表。無文不度﹐有感斯通。臣等運際明時﹐緣逢慶會。膺九淸之玉牒﹐佩三洞之瓊文。結友云扃﹐未符髙步。承流塵路﹐莫悟玄宗。籍師寶之相攜﹐感帝恩之下燭。尙寬玄責﹐猶服眞乘。惟金科昭贊於仁風﹐度人是切﹔而玉律扶持於化日﹐濟物爲先。凡有皈投﹐敢忘關奏。臣欽奉綸音﹐崇修玉籙﹐祗薦某靈﹐按如詞言﹐備極昭切。庸潔玄壇而闡事﹐恭依玉籙以登齋。奉奎璧於十華﹐散金花於五界。願垂睿鑑﹐申衍蕃釐。敕制地祇﹐有護衛送迎之喜﹔超淩仙界﹐得逍遙快樂之天。福利邦家﹐恩沾寰宇。以今晚朝﹐升壇行道﹐請法眾等﹐運玆初撚上香。願此香煙騰空﹐徑上供養無上至眞道寶。臣等皈身皈神皈命﹐首體投地﹐仰依太上三尊﹑十方眾聖。願以是香功徳﹐資薦某靈。恭願神遊紫極﹐泛景玄虛。蔭芝蓋以凝眞﹐密扶聖祚﹔躡蓮臺而縱步﹐垂蔭本枝。今故燒香﹐自皈依師尊大聖眾﹐至眞之徳﹐得道之後﹐保天長存﹐和與道合眞。

以今晚朝﹐升壇行道﹐請法眾等﹐運玆二撚上香。願此香煙騰空﹐徑上供養無上至眞經寶。臣等皈身皈神皈命﹐首體投地﹐仰依太上三尊﹑十方眾聖。願以是香功徳﹐資薦某靈。恭願進位仙階﹐登眞妙境。步瑤臺而遊宴﹐詣瓊圃以逍遙。福果自然﹐形神俱妙。蔭宗枝於百世﹐翊寶祚於萬年。今故燒香﹐自皈依師尊大聖眾﹐至眞之徳﹐得道之後﹐升入無形。和與道合眞。

以今晚朝﹐升壇行道﹐請法眾等﹐運玆三撚上香。願此香煙騰空﹐徑上供養無上至眞師寶。臣等皈身皈神皈命﹐首體投地﹐仰依太上三尊﹑十方眾聖。願以是香功徳﹐資薦某靈。恭願慧源昭朗﹐覺海澄淸。浴神流火之庭云﹐綱旋躡蔭。質明霞之館﹐天步髙躋。上及太廟宗祧﹐俱登天位﹔下及臣等三師五友﹐異代學眞。靈元觀妙﹐沖漠升眞。驂鶴駕於瑤京﹐充悅道味﹔翼鸞輿於紫闕﹐餐聽法音。永證無爲﹐長辭有漏。九幽靈爽﹐均被甄陶。今故燒香﹐自皈依師尊大聖眾﹐至眞之徳﹐得道之後﹐永保長存﹐和與道合眞。

懺悔三禮同前

具位臣姓某與臨壇官眾等﹐謹重誠上啟太上無極大道元始天尊﹐太上道君﹐太上老君﹐無上玄老﹐十方已得道大聖眾﹑至眞諸君丈人﹐三十六部尊經﹐玄中大法師天師君﹐上相上宰﹑上保上傅﹑四司五帝﹑十二卿相﹐三界官屬﹐一切眞靈。恭望洪慈﹐洞垂昭鑑。臣聞﹐淸微布化﹐敷七部以統天﹔赤明開圖﹐鎭五篇而育物。萬聖授度生之籙﹐三元啟延景之恩。今古承休﹐天人稱慶。是以齋崇玉籙﹐爰遵蕊笈之科﹔恩輅靑玄﹐式衛芝輪之澤。恭願某靈﹐飛玉津於東井﹐澄瀹心華﹔揚金彩於南丹﹐陶鎔性識。克登神於紫極﹐永錫佑於皇家。上願天圖朗晏﹐地紀安平。經緯昭融﹐風雲靜默。五兵偃戢﹐萬邦沐仁壽之風﹔百谷丰盈﹐四海極聖明之治。圖書煥瑞﹐文範同疆。林壑棲眞﹐克證六通之妙﹔煙霞味道﹐早符萬行之圓。冥漠幽沈﹐飛潛動植。均被甄陶之澤﹐瓊超輪轉之機。一切有情﹐同登道岸。則上明天尊大慈之化﹐下副臣等皈命之誠。謹啟以聞。

發願

存神燒香

香官使者﹑左右龍虎君﹑侍香諸靈官﹐當令臣向來晚朝升壇行道之所﹐自然生金液丹碧之英。百靈眾眞﹐交會在此﹐香火鑪前。當願誠意感通﹐某靈升度。克證天眞之果﹐普資家國之恩。十方仙童玉女﹐接侍蘭煙﹐傳臣向來所啟之誠﹐速達徑禦至眞無極大道三淸上聖﹑昊天金闕玉皇上帝﹑東極慈尊靑玄上帝道前。

出堂頌

玉籙資度晚期儀竟

