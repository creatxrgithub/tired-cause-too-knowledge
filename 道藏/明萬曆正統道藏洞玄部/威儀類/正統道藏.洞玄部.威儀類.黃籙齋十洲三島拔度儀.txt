黃籙齋十洲三島拔度儀

經名﹕黃籙齋十洲三鳥技度儀。一卷。底本出處﹕《正統道藏》洞玄部威儀類。

黃籙齋十洲三島拔度儀

舉步虛

次舉三天尊

啟白

焚香上啟﹐供養三淸上聖﹑十極髙眞﹐東極官中慈悲太一救苦天尊﹐十方救苦天尊﹐九幽拔罪天尊﹑朱陵度命天尊﹐黃籙職司﹑無邊仙聖﹐十洲三島﹑一切威靈。仗此眞香﹐普同供養。伏望聖慈﹐洞回昭鑑。伏以二气運行﹐猶分消長﹔五常稟賦﹐豈免浮沈。乃知生滅之因﹐是特往來之數。倘欲延年住世﹐除非脫迹升仙。所以塵外十洲﹐盡是長生之境﹔海中三島﹐無非不老之鄕。金醴玉漿﹐盈壺不竭。霞裾云袂﹐逐念而生。碧藕冰桃﹐三冬結實﹔奇花異果﹐四季敷榮。風光駘蕩以如春﹐日月周流而不夜。絳霄霽色﹐時開長樂之宮﹔紫霧晨暉﹐遙敞虛皇之殿。或駕黃龍之輦﹐或乘丹鳳之輿。鶴唳一聲﹐度仙山而頃刻﹔鵬搏九萬﹐絕溟海以須臾。皆憑虛而禦空﹐能遺世而絕俗。起居自適﹐營慮不關。錦繡谷寒﹐朝映郁儀之色﹔丹砂霧爭﹐夜澄結璘之輝。玉女傳言﹐金童捧詔。時赴瑤池之宴﹐同趨金闕之班。樂奏鈞天﹐聲撼廣寒之丹桂﹔杯凝甘露﹐香和王母之蟠桃。皆由身棄榮華﹐志甘澹泊。怡神養性﹐得吸新吐故之方﹔煉質修眞﹐悟入聖超凡之理。與塵寰而絕迹﹐故仙籍以著名。遊憩三山﹐徘徊十極。飡霞服炁﹐保仙壽以無期﹔煉藥燒丹﹐度世人之有道。儻有歸依之志﹐爲蒙拯拔之恩。以今奉爲亡過某﹐茂闡衝科﹐大持仙範。演十洲之勝境﹐唱三島之玄風。憑仗殊因﹐薦玆冥福。伏願羣仙降鑑﹐列聖垂光。接引神儀﹐超登樂境。法眾虔誠﹐稱揚功徳。

舉大聖飛升太空天尊

十洲佳景是仙鄕﹐三島瓊樓住渺茫。

西望龜臺通玉國﹐東連鯨海映扶桑。

壺天飛遠人難到﹐塵世𨿽悲道易忘。

願度神儀超此境﹐參陪王母禮虛皇。

第一瀛洲之境﹐髙居溟海﹐遙對會稽。瓊室眞宮﹐乃二仙之窟宅﹔神之靈艸﹐爲萬物之嘉祥。煉昆吾之鐵﹐則切玉如飛﹔飲玉醴之漿﹐則長生不老。靑丘隱邊﹐翠水藏仙。奉薦靈儀﹐飛升此境。伏願髙登雲路﹐達自性之逍遙﹔回謝塵寰﹐了浮生之幻夢。法眾皈依﹐贊揚功徳。

瀛洲宮闕接諸天﹐象外春光不記年。

五色碧雞啼曉日﹐千金丹鳳吸朱煙。

靑丘翠水山川異﹐玉醴昆吾鐵石堅。

願度亡靈超彼處﹐親聞經法悟眞詮。

第二玄洲之境﹐居巽宮之地﹐處北海之中。遙對天門﹐是爲地戶。風山蔚秀﹐根萬籟以雷嗚﹔芝艸芬芳﹐散瓊葩而路重。爲泰玄之都府﹐乃仙伯之眞司。地產黃金﹐石包白玉﹐壽齡無限﹐衣食自然。奉薦神儀﹐超登此境。伏願飛仙接引﹐瞬息而福地洞天﹔神觀淸明﹐換易而仙風道骨。法眾皈依﹐贊揚妙範。

玄都雄鎭宅仙都﹐榮館華房列聖居。

玉女奏章乘鶴駕﹐金童傳敕跨鯨魚。

瓊田產玉珍無價﹐靈棗敷榮錦不如。

願薦靈儀超此境﹐好辭塵世學淸虛。

第三長洲之境﹐中藏洞府﹐下壓南溟。甘液流泉﹐是謂長生之藥﹔靑丘異號﹐眞爲極樂之鄕。五千里之風景非凡﹐三萬歲之壽齡最久。紫瓊樓閣﹐悉女眞學道之鄕﹔黃素符書﹐皆髙聖煉形之訣。上有眞都之嶺﹐旁臨廣利之宮。奉薦靈儀﹐超升此境。伏願丹霞洞裹﹐常披寶藏之經﹔赤水山頭﹐遙禮玉淸之駕。法眾皈依﹐贊揚妙範。

長洲風景四時春﹐鳳駕龍樓鎖翠云。

兩岸桃花人不到﹐一田芝艸鶴成羣。

瓊樓人散天風冷﹐玉局潮歸海日曛。

願度靈儀超此境﹐紫虛宮闕禮元君。

第四流洲之境﹐三千里界﹐九十萬程。西海澄淸﹐不見滄波之險﹔東風披拂﹐時聞紫木之香。仙仗往來﹐何須舟筏。靈簫斷續﹐自有宮商。明月階前﹐盡看靑鸞之舞﹔飛霞山上﹐時乘白鶴而來。奉薦靈儀﹐超升此境。伏願一丸靈藥﹐從勾漏以攜來﹔兩腋淸風﹐隨玉川而歸去。法眾皈依﹐贊揚妙範。

流洲山上號飛霞﹐仙客騷人百萬家。

瑞艸靈芝千歲藥﹐碧蓮仙柰四時花。

雲煙帳裹空畱舄﹐牛斗河邊不用槎。

願薦神儀超彼處﹐種桃歸去飯胡麻。

第五元洲之境﹐滄溟以北﹐仙圃居中。有玉館之崇髙﹐爲紫虛之宴處。玄澗之甘泉如蜜﹐飲之者住世長年﹔靈峯之異艸無名﹐佩之者脫胎換骨。洞門不鎖﹐仙客多閒。讀罷黃庭﹐但見云生柱礎﹔驚回靑夢﹐不知海變桑田。天闕之鐘鼓相聞﹐人世之舟車不到。光陰難老﹐壽算無窮﹐奉薦神儀﹐超升此境。伏願百骸蟬蛻﹐悵塵世之空花﹔三洞龍章﹐達眞仙之祕範。法眾皈依﹐贊揚妙範。

元洲福境宅仙眞﹐絳彩彤輝徹杳冥。

玄澗醴泉流碧砌﹐紫虛玉館鎖蒼扃。

十年瑞鶴歸華表﹐五色玄龍吸火鈴。

願度靈魂超此境﹐羽衣親惹禦鑪馨。

第六生洲之境﹐地浮東海﹐山接蓬萊。仙家參錯於翠微﹐勝境回環於碧障。鸞飛鳳翕﹐往來天上之眞仙﹔虎嘯龍吟﹐呵護山中之靈迹。花敷太妙﹐木並騫林。洞戶長扃﹐時聽瓊鐘之韻﹔天臺髙峙﹐每聞玉鐸之聲。淸風發而籟振云璈﹐皓月升而海涵半璧。四時殊勝﹐千歲優遊。奉薦亡靈﹐超升此境。伏願朝步虛皇之閣﹐焚眾妙香﹔暮登法樂之堂﹐禮三寶相。法眾皈依﹐贊揚功徳。

生洲主者太淸翁﹐掌握玄機斡化工。

啄飲盡從天上降﹐榮華不與世間同。

三花自得朝元趣﹐百藥何勞愈病功。

願度神儀超此境﹐旋綱躡紀步虛空。

第七祖洲之境﹐地方萬里﹐云鎖千家。芝號養神﹐毓瓊田之瑞气﹔藥名不死﹐活塵世之枯骸。無病不痊﹐有緣斯遇。試之神艸﹐果符鬼谷之年﹔求以靈童﹐莫迓君房之駕。靈苗數尺﹐彷佛仙瓜。神水一霐﹐涵濡異種。名品冠十山之最﹐英華擅四海之奇。奉薦神儀﹐超升此境。伏願蹁躚羽服﹐一息飛過仙山﹔宛轉洞章﹐萬徧克成仙道。法眾皈依﹐贊揚功徳。

祖洲風景異人間﹐綠水靑山匝四環。

拔宅飛來滄海闊﹐采芝歸去白雲閒。

饑食黃碧調金鼎﹐渴飲瓊根徹玉關。

願度靈儀超彼處﹐五雲樓閣任躋攀。

第八炎洲之境﹐气分南極﹐地鎭離宮。眞火炎炎﹐亙天萬丈。洪濤洶洶﹐騰勢千尋。煉陰魄以飛升﹐乘陽光而得度。布名火浣﹐滌塵埃於烈焰之中﹔獸號風生﹐復毛羽於積薪之下。大丹流火﹐官闕森嚴。上聖髙眞﹐威光烜赫。皆神仙之所住﹐與中國以相通。奉薦神儀﹐超升此境。伏願玉眸煉質﹐受度命之眞符﹔金液還丹﹐得返魂之仙術。法眾皈依﹐贊揚功徳。

炎洲獨與世間通﹐千里航深入漢宮。

蒸焰亙天飛鳥畏﹐洪波匝岸巨鱉雄。

南昌上境通流火﹐東井華池接太空。

願度神儀超此處﹐枯骸重得返嬰童。

第九鳳麟洲之境﹐中有丹林之府﹐上接靑華之宮。下隔溟波﹐遙通天界。麒麟所產﹐鸞鳳交飛。出返魂滌穢之香﹐煉金泥續弦之寶。仙人守鼎﹐藥味成丹。弱水環洲﹐禽毛不載。到此者﹐神仙上聖﹔治之者﹐天府髙眞。奉薦神儀﹐超登此境。伏願朝拜郁儀之景﹐體洞金光﹔髙奔結璘之宮﹐面瞻玉相。法眾皈依﹐贊揚妙範。

仙山髙峙鳳麟洲﹐水弱輕毛不可浮。

香度返魂千百里﹐膠煎麟角幾千秋。

雲開慈閣丹如染﹐日上騫林翠欲流。

願度神儀超此境﹐方壺圓嶠恣遨遊。

第十聚窟洲之境﹐山爲仙窟﹐宮號洞玄。靈根畱卻死之苗﹐玉釜煉金精之液。聞之者﹐枯骸立起﹔飲之者﹐凡骨升仙。俗尙眞淳﹐民風朴素。壺中日月﹐境無春夏秋冬﹔洞裹乾坤﹐自有君臣父子。不貪不欲﹐無去無來。奉薦神儀﹐超升此境。伏願彈指而仙山萬里﹐不假長蘆﹔舉頭而天闕九重﹐何妨飛舄。法眾皈依﹐稱揚功徳。

洲登聚窟躡雲梯﹐幢節森森引步躋。

湖口金沙林屋洞﹐桃花流水武陵溪。

仙翁禮斗畱丹篆﹐玉女朝天鎖翠微。

願度神儀超此處﹐十洲佳景好畱題。

第一昆侖之島﹐四圍弱水﹐一號昆陵。遙望東南﹐接石圃仙遊之地﹔遠瞻西北﹐爲洞天北戶之鄕。井通大活之泉﹐路入城南之谷。眞仙所聚﹐列聖來遊。積石山連﹐卽西母龜臺之所﹔偃盆勢險﹐啟穆王仙路之疑。花尊玄圃之名﹐巓有閬風之號。天墉城峻﹐積萬鎰之黃金﹔梵炁樓髙﹐映九髙之碧玉。十二流晶之闕﹐晝夜常關﹔八千長壽之桃﹐春秋不謝。上接璇璣之府﹐下臨戍亥之區。流布五行﹐均調六炁。可謂福堂之境﹐眞爲長樂之鄕。奉薦神儀﹐超升此境。伏願琳瑯風靜﹐身如一葉之輕﹔錦誘煙開﹐足躡五云之瑞。法眾皈依﹐稱揚功徳。

昆侖積石接東南﹐玄圃天墉聳翠嵐。

地隔咸陽人不到﹐宮連王母水相涵。

北臨大活通丹井﹐西望金城闞碧潭。

願度神儀超此境﹐閬風臺上聽玄談。

第二方丈之島﹐峯如積翠﹐上徹層霄。花似流丹﹐旁連疊嶂。聚金玉璢璃之殿﹐光奪星辰﹔爲蛟鯨龍蜃之宮﹐穴深滄海。乃三天司命之所治﹐爲九源丈人之眞居。主領天下水族之神﹐校勘人間學仙之籍。金漿玉髓﹐飲之則萬劫忘饑﹔瑞艸靈芝﹐佩之則一塵不染。石泉流潤﹐千載不枯。桑椹敷榮﹐萬年長秀﹐當仙子升天之際﹐詣髙眞傳籙之壇。符授玄元﹐名通太上。班資榮峻﹐地位淸髙。奉薦神儀﹐超升此境。伏願眾仙保舉﹐登金門而上玉堂﹔一念遙通﹐挾泰山而超北海。法眾皈依﹐稱揚功徳。

海中方丈會神仙﹐地勢巍峨別是天。

金鳳自多巢蕊闕﹐玉膏誰引灌芝田。

樓台光瑩三淸路﹐花木香浮五色煙。

願度神儀超此處﹐不須回首慕塵緣。

第三蓬丘之島﹐周回五千餘里﹐上通三十二天。北距鍾山﹐中連巨海。北阿門外﹐爲九天帝君之宮﹔溟渤波中﹐聳三島云萊之地。飛仙來往﹐瑞靄迷漫。環佩珊珊﹐整朝天之班列﹔笙簫隱隱﹐奏釣樂之歌音。散花來八海之童﹐持蓋肅五云之禦。穹鱉贔屓﹐負石爲山﹔仙鳳徘徊﹐銜花作供。步虛聲徹﹐彩雲四斂於瑤峯﹔梵磬音低﹐絳節齊歸於紫府。山中一歲﹐人世百年。茹朮餐菁﹐不假休糧之術﹔棲神斷欲﹐何須執手之交。無寒暑之煎熬﹐辭利名之縈系。逍遙自在﹐快樂無窮。奉薦神儀﹐超升此境。伏願覺花開處﹐十洲之風景長春﹔昨夢醒來﹐三島之煙霞未散。法眾虔誠﹐稱揚功徳。

蓬萊分命鎭洪濤﹐大帝仙卿列聖曹。

五色雪霜浮玉籟﹐九淸星月射金鰲。

瑤臺影蘸天心冷﹐玉闕光浮海面髙。

願度神儀超此處﹐親陪王母賞蟠桃。

伏以福地洞天﹐不離塵寰之內﹔神仙達聖﹐亦居凡俗之中。修之者感應自然﹐昧之者情緣相系。惟髙眞之憫惻﹐示仙界之淸虛。使人返背勞生﹐歸依大道。幸逢勝會﹐披度靈儀。便當瞻禮至眞﹐更不執迷塵世。今則仰憑善力﹐接引眞斿。永脫凡籠﹐遙超仙界。法眾歸依﹐稱揚功徳。

堪嗟人世隙中駒﹐利鎖名韁祇自拘。

不悟因緣皆寄遇﹐每將勞苦作歡娛。

榮華富貴今何用﹐恩愛親姻了似無。

從此便登仙路去﹐十洲三島是眞都。

黃籙齋十洲三島拔度儀竟

