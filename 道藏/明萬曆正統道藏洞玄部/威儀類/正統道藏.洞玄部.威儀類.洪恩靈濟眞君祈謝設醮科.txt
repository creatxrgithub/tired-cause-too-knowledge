洪恩靈濟眞君祈謝設醮科

經名﹕洪恩靈濟眞君祈謝設醮科。撰人不祥。一卷。底本出處﹕《正統道藏》洞玄部威儀類。

洪恩靈濟眞君祈謝設醮科

法事

各禮師存念如法

請宣神咒

五星列照﹐煥明五方。水星卻災﹐木徳致昌。熒惑消禍﹐太白辟兵。鎭星四據﹐家國利亨。名刊玉簡﹐字錄帝房。乘飆散景﹐飛騰太空。出入冥無﹐遊宴十方。五云浮蓋﹐招神攝風。役使萬靈﹐上衛仙翁。

嗚法鼓二十四通

太上玄元五靈老君﹐召出臣等身中三五功曹﹐左右香官使者﹐侍香金童﹐傳言散花玉女﹐直日香官﹐功曹使者﹐三炁正神。速上關啟查邊魏趙刁五大元帥﹐嶽許二元帥﹐天丁力士﹐左右神官。以今嚴陳醮禮﹐謹欽奉聖旨﹐其諸意旨﹐已錄上聞。願得正眞生炁﹐下降流入臣等身中﹐令今所啟之言﹐速達九天金闕明道達徳大仙顯靈溥濟淸微洞玄沖虛妙感慈惠護國庇民洪恩眞君﹑九天玉闕宣化扶教上仙昭靈博濟髙明弘靜衝湛妙應仁惠輔國佑民洪恩眞君道前。

請稱法位

具位臣某﹐與臨壇官眾等﹐謹同誠上啟﹕九天金闕明道達徳大仙顯靈溥濟淸微洞玄沖虛妙感慈惠護國庇民洪恩眞君﹐

九天玉闕宣化扶教上仙昭靈博濟髙明弘靜衝湛妙應仁惠輔國佑民洪恩眞君﹐

聖父齊王忠武翊亮眞君﹐

聖母仁壽淑善仙妃﹐

聖妃涇國夫人順助仁惠貞應仙妃﹐

衛國夫人善助慈懿恭靜仙妃﹐

聖兄唐王﹑洪王﹑鄂王﹑廣陵王﹐聖舅護國公﹑奉國公﹐聖婿武安侯﹐寧國侯﹐聖子保大侯﹑彰信侯﹑保信侯﹑保寧侯﹑武寧公﹐聖侄昭徳侯﹑安定侯﹑太寧侯﹐聖孫武昌侯﹑南昌侯﹐聖子聖孫聖侄列位公侯﹐唐王后明肅仙妃﹐洪王后仁慈仙妃﹐鄂王后順懿仙妃﹐廣陵王后善慶仙妃﹐聖女衝懿仙姬﹑明懿仙姬﹐聖婦善懿夫人﹑仁柔夫人﹑惠順夫人﹑昭懿夫人﹑順恭夫人﹑明哲夫人﹑恭懿夫人﹑靖懿夫人﹑昭穆夫人﹑慈孝夫人﹐聖婦列位夫人。上淸大洞籙天機院雷霆省天文院地府諸司承行官將﹐驅邪捉祟﹐傳符勅法﹑消災度厄﹑逐凶辟怪﹑監壇護法﹐觀察巡捕將軍﹐太歲尊神十二月將﹐本命元辰星官﹐風雷雨部仙眾﹐左右丞相太宰少宰﹐六部尙侍內府公卿﹐左右注生注壽上宰﹐左右司祿司福上宰﹐左右侍從通事舍人﹐百官庶司所屬曹僚列位公卿﹐左右福祿司所屬二十四司曹官典﹐左右引進仙官內侍順成夫人﹑昭華夫人﹑容華夫人﹑修容夫人﹑修儀夫人﹑昭儀夫人﹑內典婦功夫人﹑絲枲夫人﹑莞庫夫人﹑帳籍夫人﹑度支夫人﹑女府女史列位才人﹐女祝女禦列位貴人﹐內殿內侍內典列位聖眷夫人﹐燕喜堂內注生司天一注生神後﹑太一監生神後﹐司祿司命上相夫人﹐守胎衛房夫人﹐保胎護命夫人﹐左右慈訓夫人﹐保傳夫人﹐左右掌籍夫人﹐掌印夫人﹐諸宮乳哺夫人﹑抱送夫人﹑撫育夫人﹑托生化婆神﹐永安畱守查元帥﹐武安畱守邊元帥﹐節度使左監門魏元帥﹐都統軍使右監門趙元帥﹐都監軍使先鋒刁元帥﹐五帥部下精兵猛將﹐左右嶽﹑許二元帥﹐左右行宮侍禦從官﹐司祿﹑司勛﹑司士﹑司書﹑列位曹僚﹑司農﹑司稼﹑典絲﹑掌葛列位曹僚﹐司市﹑掌貨﹑考功﹑飭材列位曹僚﹐廚官﹑優官﹑伶官﹐天捷﹑神捷﹑人捷﹐掌卜﹑掌簽﹑掌杯﹑掌鸞﹑傳夢童子﹐神局節級﹐直殿直符香官使者﹐靈濟宮土地合屬威靈。恭望洪慈﹐俯垂昭格。

伏以句龍能土﹐柱能谷﹐乃興社稷之祠。周人尙臭﹐商尙聲﹐以通神明之徳。豈犧牲特爲之血食﹐然蘋蘋可薦於王公。聖而不知﹐是謂之神﹐神而能明﹐乃入於聖。恭惟九天金闕明道達徳大仙顯靈溥濟淸微洞玄沖虛妙感慈惠護國庇民洪恩眞君﹑九天玉闕宣化扶教上仙昭靈博濟髙明弘靜衝湛妙應仁惠輔國佑民洪恩眞君﹐正直爲徳﹐禍福動人。潛地而地﹐潛天而天﹐莫測威靈之妙。曰暘而暘﹐曰雨而雨﹐獨專造化之權。赫赫厥聲﹐洋洋如在。上佐斗眞於北極﹐默參玄學於東華﹐與道合眞﹐惟神是守。名登金闕榮頒三十二字之封。道契丹臺﹐探得五千餘言之旨。隨機赴感﹐發誓度人。旣蒙覆育之恩﹐敢昧謝祈之典。恭迎法駕﹐來降道場。或服仙佩之蹌蹌﹐八鸞後唱。或衣朝衣之濟濟﹐百騎前迎。上下之仙眷森羅﹐左右之靈官擁衛。酒陳菲禮﹐徳鑑芹誠。眾等無任勤拳﹐奉迎眞馭。

請兩班

請聖

鶴駕臨軒﹐請升醮座﹐官眾上香﹐酒陳初獻。

磬舉散花

恭聞仁義著稱﹐枝葉分偃王之裔﹔忠武不屈﹐簪纓襲齊國之封。仁聲肇著於閩中﹐徳譽遠聞於海內。勒名鍾鼎﹐立傳史書。出戍於峽江之南﹐吏兵之安堵如故。立幟於鰲峯之上﹐盜賊之餘黨剿除。頓今福地之安﹐均荷堯天之賜。恩敢忘於結艸﹐詩可詠於甘棠。死廟食﹐生封王﹐可謂至矣。徳施民﹐勞定國﹐於今稱之。昔焉艸木效公山之靈﹐今也田疇息洪水之害。民船激石﹐果聞黃旗救援之聲。鄰火返風﹐永無曲突焦爛之患。嘉定之蝗虫不入境﹐寶慶之旱魃不爲災。紅蛇見而雨沛九天﹐神龍起而雷轟萬里。無迹可見﹐夜何見於天燈。無聲可聞﹐日何聞於絲竹。事迹千年畱石碣﹐王封累代侈金書。致士民千里以來歸﹐宜香火四時而寅奉。惟徳是輔﹐豈圖黍稷之馨。非類不故﹐特重粢盛之潔。建功積善﹐執戒淸齋﹐若非上格於天心﹐何以超升於仙秩。欽承帝命﹐仰沐玄風﹐特書金闕玉闕之名﹐頒降大仙上仙之號。道吾道也﹐徳吾徳也。化神化之﹐教神教之。不惟誇一時而榮一身﹐抑亦光乃前而振乃後。親睦是教﹐燕喜有堂﹐上瞻聖父聖母之尊嚴﹐下列聖子聖孫之富貴。聖舅名登於紫府﹐聖兄廟食於金陵。神後夫人﹐專掌注生之籍。聖妃仙眷﹐環居內侍之班。或分福祿之司﹐或任公卿之職﹐權尊五帥﹐勇冠三軍﹐乃武乃文﹐在左在右。廟鎭七閩之地﹐其甚盛蔑以加諸。徳參五嶽之靈﹐非至聖孰能與此。某等席神之庇﹐遺我以安。一飲一啄﹐初不敢忘。三沐三燻﹐敬之如在。祇迎寶馭﹐少鑑鬯人齋事之勤。爰集羽流﹐敢獻碧落空歌之瑞。臣等百拜﹐恭祝當今皇帝﹐億載萬年﹐爲父母保子姓以安全﹐千祿百福﹐宜君王畀皇圖而永久。某等欽承惟謹﹐敢息宣行﹐所有誠詞﹐謹當宣奏。

宣詞

按如詞旨﹐已具敷宣。伏冀仙慈﹐俯垂省覽。恭聞捍患禦災﹐禮特嚴於祀典。報功崇徳﹐職宜進於仙階。薦膺金闕之緹書﹐榮侍玉皇之香案。二气吐納﹐深究出靑入玄之方。七液周流﹐有得回紫抱黃之妙。在身爲獨善之美﹐於人施兼濟之功。所感必通﹐無求不應。救民疾苦﹐何須扁鵲之方。卜地陰陽﹐默授景純之學。問婚者﹐宜家宜室。祈嗣者﹐生子生孫。求仕者﹐勸之以忠孝立身。行商者﹐告之以仁義爲利。農力於穡﹐工精其能。近者悅而遠者來﹐顯諸仁而藏諸用。皈心向道﹐皆蒙啟迪之恩。戴發垂髻﹐俱托帡蒙之庇。以今臣等﹐欽承聖旨﹐用建醮因﹐答謝眞麻﹐祈敷景貺。伏願聖徳凝純﹐神功丕著。九天錫慶﹐來浩浩之福源﹐二景齊明﹐開巍巍之壽域。百昌均被﹐庶績咸熙。眾等設拜﹐上香酒﹐陳亞獻。

知磬舉散花

伏聞一片羅池碑﹐終古難磨其英气。千年東華洞﹐至今孰紹於眞風。洪惟守土神﹐積此彌天之行。骨像合仙於廣惠﹐文章並駕於柳侯。若非星宿之儲精﹐必也山川之孕秀。有詩歌賦頌之可述﹐須嚴大書特書至於屢書。言吉凶禍福以無差﹐未免初瀆再漬煩於三瀆。灼見顯幽之理﹐預明倚伏之機。貌重而威﹐畏之如嚴霜烈日。道髙且遠﹐仰之如北斗泰山。盛徳昭昭﹐皇靈剡剡。以今臣等欽承聖旨﹐崇建寶齋﹐昭答靈庥﹐祈敷景貺。伏願皇圖鞏固﹐並山嶽以同堅。聖體裕安﹐等乾坤而齊永。六宮恆吉﹐萬國咸寧。眾等設拜﹐上香酒﹐陳終獻。

宣狀

送聖

伏聞鰲峯聳傑﹐可攀天上之星辰。龍首軒昂﹐沛作人間之雨露。良以感恩於平日﹐將何酬報於今時。淸供載陳﹐愧乏玉甕金醴。仙家所茹﹐無非火棗交梨。今則寶篆香殘﹐銀釭焰冷。星冠羽服﹐步虛遠徹於瑤宮。霧輩云軿﹐隊仗將旋於金闕。徒切馳情於戀戀﹐更祈降福以禳禳。眾等虔誠﹐再拜奉送。

送神

復鑪

香官使者﹑左右神君﹑侍香諸靈官﹐當今設醮之所﹐自然生金液丹碧芝英﹐百靈眾眞慶會﹐在此香火鑪前。當願宸衷孚達﹐眞鑑無遺。十方仙童玉女﹐接侍香煙﹐傳臣向來所啟之言﹐速達徑禦九天金闕明道達徳大仙顯靈溥濟淸微洞玄沖虛妙感慈惠護國庇民洪恩眞君﹑九天玉闕宣化扶教上仙昭靈博濟髙明弘靜衝湛妙應仁惠輔國佑民洪恩眞君聖前。

洪恩靈濟眞君祈謝設醮科竟

