玄門報孝追薦儀

經名﹕玄門報孝追薦儀。一卷。底本出處﹕《正統道藏》洞玄部威儀類。

玄門報孝追薦儀

自然朝行道

師堂序立

步虛

啟師

恭以金眞演教﹐弘敷拔度之文﹔玉冊垂科﹐茂著升遷之法。存亡是賴﹐幽顯均沾。由是東極垂救苦之慈﹐北魁置拔亡之局﹐可使亡魂受度﹐能令枯骨更生。輒冒崇嚴﹐俯垂鑑證。恭惟玄中教主諸大宗師幕下﹐道貫三才﹐心涵萬象﹐隨方設教﹐應物流形﹐爲生死之津梁﹐作幽冥之主宰。切念臣某浮黎小兆﹐靈寶微生﹐叨承無量之眞梯﹐獲拜玄中之師範﹐拯幽拔滯﹐濟物利人。臣今謹爲入意﹐尙慮亡魂﹐無邊苦爽﹐自因宿世﹐以至今生﹐萬罪千愆﹐陽非陰過。罪旣違於靑律﹐名必記於黑書﹐囚閉寒庭﹐拘畱幽獄﹐若不皈投於玉陛﹐焉能召到於皇壇。徑仰叩於天威﹐乞俯憐於幽滯。拜貢素悃﹐上瀆靑玄﹐請降恩光﹐開明黑暗。伏願眞慈汲引﹐聖徳矜容。告符命於河源﹐變劍樹而作瓊樹﹔頒赤書於狴犴﹐化刀山而爲寶山。願垂照燭之慧光﹐茂蕆慈悲之誓願﹐煥明長夜﹐輝映幽途。庶俾亡魂﹐均承道果﹐脫重泉之報對﹐登仙境以逍遙。仰賜玄恩﹐早垂昭報。但臣下情不勝虔禱之至﹐領眾升壇﹐恭行典式。

唱道

升壇

燒香頌

各禮師存念如法

玄陰七靈﹐九炁合形。魂精魄爽﹐二景回輪。飛光赫奕﹐煥耀長春。日月吐輝﹐回合華英。大梵流布﹐奔飛火鈴。魔王受事﹐朝謁帝京。含靈溥濟﹐廣惠幽冥。玉文敷告﹐萬炁升騰。和與道合眞。

鳴法鼓二十四通

無上三天玄元始三炁太上道君﹐召出臣等身中三五功曹左右官使者﹑侍香金童﹑傳言玉女﹑五帝直符直日香官各三十六人出。出者嚴裝﹐關啟靈壇﹐土地里域眞官等神。臣今正爾升壇﹐燒香行道﹐謹奉爲入意﹐其諸情悃﹐已錄上聞。願得玉淸道炁靈寶妙光﹐流入臣等身中﹐令臣所啟之誠速達徑禦太上無極大道﹑東極靑玄慈父太一救苦天尊禦前。

請稱法位

具位臣某與弟子某﹐謹同誠上啟﹕太上無極大道虛無自然元始天尊﹑太上道君靈寶天尊﹑太上老君道徳天尊﹑髙上玉皇上帝﹑勾陳上宮天皇大帝﹑中天紫微北極大帝﹑東極靑華大帝﹑后土皇地祇﹑十方已得道大聖眾至眞諸君丈人﹑東華南極﹑西靈北眞﹑玄都玉京紫微上宮明皇道君﹑上相上宰上保上傅﹑三十六部尊經﹑玄中大法師﹑五帝三官﹑四司九府﹑九天天曹列位眞宰﹑地府水司五嶽四瀆名山洞府神仙聖眾﹑三界官屬﹑一切威靈﹐咸望洪慈﹐俯垂洞鑑。臣聞﹕古之聖人蓋與天地合其徳﹐四時合其序。大哉﹐孝行。至於日月爲之明﹐王道爲之成。蘭公得其說於斗眞﹐諶母傳其書於太史。是故淨明之法﹐本忠君孝親以存心﹔盟眞之齋﹐以報祖薦親而立教。以此見學仙之士﹐曷嘗不篤意於親。謂滅其天常﹐是特儒者自私之論。若質諸道典﹐豈知天眞大孝之心。伏念臣某猥以凡材﹐叨參玄學﹐奉經科而開化﹐佩戒律以焚修。離形去智同大通﹐𨿽有取顏淵之語。愼終追遠則歸厚﹐常思廣曾子之言。屬同門﹐志切於薦親。爲祭酒﹐義當於領奏。陟降在左右﹐幸瞻帝眞穆穆之光﹐孝悌通神﹐明諒鑑人。子區區之請﹐旣承詞旨﹐敢不上聞。

宣詞

按如詞言﹐備殫懇款﹐仰祈大道﹐俯鑑小心。臣聞﹕民生於三﹐事之如一。道出於一﹐教分於三。故資事父以事君﹐則忠孝之義盡﹔取於治身而治國﹐則淸淨之化成。其在棲眞者流﹐尢以報君爲重。是以九眞妙戒﹐以敬勤爲入徳之門﹔三籙本科﹐以焚修爲祝釐之意。教所由來遠矣﹐學者所宜則之。

以今升壇行道﹐請法眾等﹐運玆初撚上香。願此香煙騰空﹐徑上供養無上至眞道寶。臣等首體投地﹐皈命太上三尊﹑十方眾聖﹐以是功徳﹐上祝皇帝聖壽萬安。伏願道參玄聖﹐徳配皇天﹐眷命有徳者昌﹐宗社衍萬年之慶﹔無爲而民自化﹐華夷歸一統之中。今故燒香﹐自皈依道尊大聖眾至眞之徳﹐得道之後﹐和保天長存。

臣聞﹕人本乎祖﹐孝始於親。自禮經而言﹐除七廟二祧余不在需嘗之列。以道書而論﹐則億曾萬祖猶應在薦拔之科。蓋有先亡未受度而不得仙﹐亦有前世不祀祖而猶爲罪。是故女靑禁典﹐中存拔贖之文﹔靈寶本章﹐首列追度之品。凡道士修眞﹐此爲先務。故天尊設教﹐具有明文。

以今升壇行道﹐請法眾等﹐運玆二撚上香。願此香煙騰空﹐徑上供養無上至眞經寶。臣等首體投地﹐仰依太上三尊﹑十方眾聖﹐願以是功徳﹐歸流報孝。弟子某道俗二門﹐玄祖上世先靈﹐俾沐善功﹐俱超仙界。伏願三境下雞竿之詔﹐九幽承龍簡之恩。緣本思舊宗﹐早拔籍於泉曲之府﹔混化歸元一﹐卽遷神於朱火之宮。今故燒香﹐自皈依經尊大聖眾至眞之徳。得道之後﹐和升入無形。

臣聞﹕廣大精微﹐君子之道可傳也﹔劬勞鞠育﹐父母之恩莫重焉。凡有血气者﹐且知用其情﹔豈思道徳者﹐而可忘其本。蓋有生未伸於榮養﹐死尢切於追資。王尊師依玉皇本行以薦親﹐卒如其志﹔莫氏子誦靑霄隱書而拔母﹐果獲其成。仰前哲之耿光﹐宜後人之明鑑。

以今升壇行道﹐請法眾等﹐運玆三撚上香。願此香煙騰空﹐徑上供養無上至眞師寶。臣等首體投地﹐仰依太上三尊﹑十方眾聖﹐願以是功徳﹐徑爲弟子某拔度所薦亡者某神魂﹐出離冥途﹐上升仙境。伏願乘三化五煉之功﹐出九夜重陰之苦。服飛根而生玉液﹐早遊神大渺之堂﹔咀靈芝而漱金泉﹐卽飛步洞陽之館。今故燒香﹐自皈依師尊大聖眾至眞之徳。得道之後﹐和升入無形。

禮方

各長跪懺悔

臣等伏聞﹕太史升仙﹐傳九幽明眞之典﹔天師得道﹐畱三八謝罪之科。非秖徒薦拔於先亡﹐特所以發明於孝道。伏念亡者某浮生若夢﹐大患有身﹐六塵徧染﹐三業縈纏﹐滋生罪垢﹐五蘊非眞﹐四大假合﹐動涉塵緣。顚連於是非物我之途﹐流轉於情欲愛憎之地。心生口語﹐日積月深。衡鑑無私﹐固莫逃於考核﹔幽明異致﹐亦難憶其升沈○以今報孝﹐弟子某幼師道徳之風﹐未報劬勞之徳﹐倘先靈之未度﹐將此念以何安。庸奉玄科﹐以資冥福﹐謹賫香花﹑燈燭﹑法信供養之儀﹐皈命太上無極大道十方靈寶天尊﹑十方救苦天尊﹑十鄕神仙諸靈官。伏願天恩昭曠﹐宇量含洪。念先親汩沒於世緣﹐未能自拔﹔凡平生詿誤於憲网﹐咸與維新。俾脫籍於幽關﹐早化形於丹界。然願存亡兩世﹐俱逢天開地辟之時﹔道俗二門﹐均囿日照月臨之下。懺謝之後﹐升入無形。

命魔

步虛

三啟頌

三禮

重稱法位

具位臣某等﹐重誠上啟三淸四梵﹑八極九霄﹑紫闕黃房﹑雲宮星府﹑至眞至大﹑無極無窮﹑三界髙眞﹐玄壇眾聖。咸望洪慈﹐俯垂洞鑑。伏念臣等樗櫟散材﹐酰雞小見。棲遲玄宇﹐𨿽知讀黃老之書﹔傳習齋科﹐豈盡得陸張之意。但以盟心於利濟﹐輒忘越分以行持。惟三綱五常乃立人之大本﹐而九幽十類皆失道之窮魂。爰謹薦揚﹐庶期開度﹐以今奉爲某懺悔亡故某及祖宗父母﹐九幽長夜一切苦魂。𨿽廁處於人倫﹐自汩沈於天理。惟五教之有親有義有別有序有信﹐𨿽曰有常﹔犯六刑之不孝不弟不睦不姻不任﹐至於不卹。居上無道﹐爲下不忠。禮義廉恥之俗微﹐放僻邪侈之習勝。迷迷不覺﹐一旦花殘銀海而气斷玉樓﹔戀戀相牽﹐萬劫足履刀山而手攀劍樹。以今弟子某求啟紫微之祕﹐特修玉匱之科。驛簡通幽﹐龍童效信。仰惟大造﹐特需殊恩。神光所燭而無隱不通﹔惠澤所加而何冤不釋。拔出地戶﹐不爲地獄之沈囚﹔朝禮天顏﹐俱到天尊之法會。然願乾坤交泰﹐日月貞明。海宇承平﹐俱在八荒之壽域﹔天人受度﹐獲登無上之至眞。至於神虎官君﹐龍符驛吏﹐承流宣化﹐俱有開通冥道之勞﹔崇徳報功﹐宜在遷轉仙階之列。上祈天尊大慈之化﹐下副臣等皈告之誠﹐謹啟以聞。

發願

一願元始符命﹐二願幽夜開光﹐三願金籙度命﹐四願黑簿除愆﹐五願苦海息浪﹐六願火獄沈煙﹐七願怡神快樂﹐八願解釋冤牽﹐九願聞經悟道﹐十願進品仙階﹐十一願酆都罷對﹐十二願學道成仙。

存神燒香

香官使者﹑左右龍虎君﹑侍香諸靈官﹐當令臣行道朝修之所﹐自然生金液﹐丹碧芝英﹐百靈眾眞﹐交會在此香火鑪前。當願亡魂受度﹐弟子蒙恩﹐十方仙童玉女接侍﹐蘭煙傳臣向來所啟之誠﹐速達徑詣太上無極大道﹑東極靑玄慈父太一救苦天尊禦前。

出堂頌

下壇

謝師

天門九重開﹐式展朝元之禮﹔地獄五苦解﹐均承度命之功。謹扣謁於師垣﹐特恭伸於謝悃。臣某適來謹爲報孝弟子某恭依教典﹐宣闡朝儀。慮有犯於繩規﹐恐難逃於斧鐵。仰祈慈造﹐俯賜矜容。伏願金符度命而九地皆春﹐丹簡宣恩而諸囚罷對。亡爽悉超於道岸﹐永證逍遙﹔玄門茂振於宗風﹐均沾化育。臣干冒崇嚴﹐下情不勝﹐恭謝之至。

回向設醮謝恩

步虛

灑淨

宣衛靈咒

請稱法位

具位臣某等﹐同誠上啟列聖﹐咸望洪慈﹐洞回昭鑑。

臣聞﹕道者羣心之用﹐物莫能違﹔孝爲百行之先﹐人當自勉。惟父母之功莫大﹐與乾坤之造同符。是故諶母蕆教於黃堂﹐先明孝道﹔玄帝傳經於玉筐﹐具述報恩。豈徒養生喪死之盡情﹐亦欲積行修緣而入妙。蘇仙畱橘井與慈母以立功﹔眞武宴谷巖爲二親而修果。以此見人倫之大﹐最爲學道者之先。伏念今時報孝弟子某寄迹法中﹐違離膝下。奉甘食美服﹐以養其口體。旣不能盡世俗之孝心﹐求奇方妙藥﹐以延其壽年﹔又安得如太平之經訓﹐念捐世之太早﹐莫殺身以相從。履霜露以興懷﹐望松楸而掩淚。歲月逝矣﹐不知魂魄以何依﹔夢寐見之﹐宛若音容而相接。爰修道果﹐少福冥途。然燈燒香﹐按玉匱盟眞之典﹔陶魂鑄魄﹐行紫樞飛梵之科。幸法事之告成﹐諒靈光之響答。伏願皇皇大道﹐赫赫髙眞﹐俯憐至隱之情﹐特廣好生之徳。九龍傳驛﹐風雷渙汗於幽都﹔萬犴停刑﹐雨露昭蘇於罪爽。俾魂神之超度﹐獲時刻之升遷。九祖生天﹐庶不負出家之意﹔一心慕道﹐敢忘加修己之功。臣等下情不勝凝俟之至。

請班

降聖

宣詞

臣聞﹕天𨿽髙而聽甚卑﹐惟誠能動﹔子欲養而親不待﹐從古皆然。故曾參有三釜之悲﹐而文正懷一裊之很。以賢者尙篤此事﹐豈方外獨無是心。未能盡養於生前﹐必抱遺哀於身後。幸天尊垂玉匱拔亡之典﹐使人子伸昊天罔極之情。比之廬墓﹐以終身執喪過禮﹔效乎刻木﹐以爲象事亡如存。論孝忱則有之﹐皆無益於死者。豈若綠章封事﹐陳哀悃於帝前﹔白簡飛符﹐拔死魂於地下。旣鬼有所歸矣﹐於人獨無恔乎。乃知道教之垂科能濟禮經之不及。伏念報孝弟子某自憐薄命﹐少遭閔凶﹐鞠育劬勞﹐其何能報﹐羣蒿淒愴﹐徒切於懷。爰修煉度之科﹐少益幽冥之福。荷眞斿之委鑑﹐設淸醮以謝恩。伏願帝度其心﹐天從所欲。念先親積徳而未食其報﹐憫微臣思孝而莫致其情。特頒渙汗之恩﹐一洗沈冥之苦。庶令逝魄﹐早脫幽關。玉眸煉質﹐黃華蕩形﹐卽化形於丹界﹔綠字返生﹐金房度命﹐獲飛步於上淸。蛻質登眞﹐轉輪得道。臣等致恭上香﹐謹陳亞獻。

宣進狀

臣聞﹕乾元坤元﹐乃人元之資始﹔父相母相﹐卽我相之肇基。生生不窮﹐念念相續﹐艱難苦惱﹐緣玆而後。有長育﹐顧復何思之能酬至﹔人達道﹐本原大意識眞父母。滅貪嗔﹐除險峻﹐所以報恩﹔空結習﹐割愛情﹐自然去累。使有相歸於無相﹐號眞空而實不空。是爲入解脫門﹐可以到逍遙境。伏念亡故某羈摩世网﹐汩沒妄緣。欲海愛河﹐易縱無明之性﹔電光石火﹐難畱觀化之身。命奄泉扃﹐名登鬼錄。顧九結十纏之未淨﹐在三途五苦以何逃。念當年﹐遣子以出家﹐固其心之有托﹔在今日﹐濟幽而拔苦﹐諒我道之垂憐。伏願特推錫類之恩﹐丕廣度人之徳﹐勑陶公仙伯以校籍﹐命韓君司馬以度魂。庶令亡者某受事朱宮﹐書名黃籙。一百八十煩惱業障俱消﹐八萬四千塵勞妄緣都盡。永辭苦趣﹐頓入仙宗﹐從玆出入於六虛﹐不復輪回於三界。然願弟子某賞延先世師資宗祖﹐以同升裕﹐及後昆道俗眷﹐綠而迪吉。學仙有遇﹐進道無魔。正妙通妙﹐顯言有修﹐誓不負報恩之訓﹔始相我相﹐悉歸無著﹐願早登眞一之門。臣等致恭上香﹐酒陳終獻。

宣疏

送神

臣聞﹕道非可象﹐散則成炁﹐聚則成形。神本無方﹐聽之不聞﹐視之不見。惟精神之默感﹐則陟降之如存。適舉朝儀﹐今當拜送。伏想三淸上聖遊神寥廓之鄕﹐九地冥官復職幽陰之境。倏忽不知其所在﹐彷徨恨莫以相從。臣某等骨肉行屍﹐塵泥賤品﹐叨逢道化﹐備在眞階。或俯仰之失儀﹐或步趨之失節。存奏昧飛神之法﹐書符違按筆之規。仰祈棄過以錄功﹐庶免因齋而獲罪。徳何以報﹐當益勵於焚修﹔威不違顏﹐願常蒙於賜對。臣等下情不勝攀戀之至﹐瞻望霄衢﹐一心拜送。

回軿頌

送出化財

玄門報孝追薦儀竟

