靈寶天尊說洪恩靈濟眞君妙經

經名﹕靈寶天尊說洪恩靈濟眞君妙經。撰者不詳。一卷。底本出處﹕《正統道藏》洞玄部本文類。

禦制靈寶天尊說洪恩靈濟眞君妙經序

朕惟道之爲教﹐闡鴻蒙虛玄之祕﹐具無極自然之妙。窈窈冥冥﹐昏昏默默﹐視之而不見其形﹐聽之而不聞其聲。上以陰翊皇度﹐下以利濟羣品。功徳之大﹐不可名言。有若九天金闕明道達徳大仙顯靈溥濟淸微洞玄沖虛妙感慈惠護國庇民洪恩眞君江王﹐九天玉闕宣化扶教上仙昭靈博濟髙明弘靜衝湛妙應仁惠輔國佑民洪恩眞君饒王。萃靈鍾秀﹐天挺人豪﹐寬惠慈祥﹐仁民愛物﹐忠君孝親﹐崇信三寶﹐篤志好善﹐精勤不二﹐功成行滿﹐遂感天封﹐昭錫徽號﹐序列仙品﹐弼亮化機﹐出幽入明﹐禦災捍患﹐驅珍致祥﹐敷佑下土﹐利濟羣生。乃者﹐弘闡靈旣﹐翊衛朕躬﹐扶持保庇﹐載底平寧。已而示以符藥﹐廣施寰宇﹐期在使人蠲除疾疢﹐蕃育子孫。大徳深恩﹐同於天地。朕感神之惠﹐夙夜弗忘﹐萬幾之暇﹐因閱《靈寶天尊說洪恩靈濟眞君妙經》顯微玄奧﹐神化莫測﹐方便利益﹐拔濟曠劫﹐誠燭幽之日月﹐而濟海之舟航也。乃以鋟梓﹐用廣流傳﹐以報神休。善信之士﹐果能洗滌懺悔﹐崇信三寶﹐盡忠盡孝﹐行仁行義﹐弘發誓願﹐受持諷誦﹐則身家吉慶﹐命運亨通﹐子孫蕃衍﹐消災度厄﹐增福延壽﹐延及九祖﹐咸獲超躋。苟或訾毀輕慢﹐淩忽三寶﹐不忠不孝﹐不仁不義﹐不能敬信奉持﹐則身罹惡業﹐門戶衰替﹐子孫微弱﹐壽年夭促﹐累及九祖﹐永墮淪冥。歷觀已往﹐具有明徵。於乎吉凶善惡﹐皆由心造。爲善獲福﹐爲惡受殃﹐此自然之理。故曰﹕積善之家﹐必有餘慶﹐積不善之家﹐必有餘殃。又曰﹕惟上帝不常﹐作善降之百祥﹐作不善降之百殃。然則觀於此者﹐可不知所勉哉﹐可不知所勉哉。

水樂十八年正月初一日

靈寶天尊說洪恩靈濟眞君妙經

爾時﹐靈寶天尊在大羅天上五明宮中﹐憑幾而坐﹐鐘磬自嗚﹐宴集諸天星眾五斗大神﹐宣演太上無極至眞妙道。時有斗中都水二使者﹐左執靑節﹐右仗黃鉞﹐侍立帝前﹐稽首再拜﹐長跪而進言﹕臣等宿生慶幸﹐得預天人。下觀欲界眾生﹐不忠不孝﹐不義不仁﹐多作惡業﹐全無慚愧﹐歷數已終。今生末劫﹐丑口失圖﹐綱維折裂﹐兵火肆興﹐玉石焚喪。或遭洪水﹐或遇凶年﹐刑賦苛虐﹐災毒流行﹐罹諸苦惱﹐不知解悟﹐生意幾息﹐人道將窮﹐作何因緣可以救度﹖願垂憐憫﹐開方便門。

天尊曰﹕善哉﹐善哉。末劫眾生﹐一如赤子。發汝如是心成﹐汝如是願依吾教法﹐廣爲眾生說諸因緣﹐令開悟性﹐勿生疑慮。曰忠與孝﹐曰仁與義﹐四者修特一﹐常居吉慶。臣等旣承斯語﹐敢不奉行。乃於甲辰之歲丙午之年下降人間﹐分身教化﹐成功東海﹐顯迹南邦。甲子一周﹐復還職任。香火一方﹐歷年彌久﹐載逢滅度﹐復誓如初﹐躐進仙階﹐眞君錫號﹐蒙天尊嗟憫之。仁體太上好生之徳﹐使一切善男善女知身性命﹐皆憑道生忠孝仁義﹐了悟此因。能於三元八節﹑三會五臘﹑庚申甲子﹑本命之日﹐焚香修齋﹐如法供養﹐冥心向北﹐稽首禮念﹕

九天金闕明道達徳大仙顯靈溥濟淸微洞玄沖虛妙感慈惠護國庇民洪恩眞君江王﹐九天玉闕宣化扶教上仙昭靈博濟髙明弘靜衝湛妙應仁惠輔國佑民洪恩眞君饒王。恭對聖慈﹐依經懺悔﹐不違眞君之誓願﹐各以忠孝仁義而立身。內可以增福延年﹐外可以消災度厄。上可以使祖彌之魂神超度﹐下可以使家宅之眷屬乂寧﹐普願眾生同沾利樂。於是天尊重爲眞君演說而作偈曰﹕

靈濟眞君﹐修眞得道。遊宴仙都﹐天尊錫號。

北斗降神﹐洋洋於左。下臨三界﹐上朝五老。

福國寧家﹐其功浩浩。無願不從﹐默符所禱。

忠孝仁義﹐永爲身寶。用作因緣﹐不違誓好。

一切善惡﹐皆由心造。爲善者福﹐爲惡者禍。

急急如天尊律令勑。

靈寶天尊說洪恩靈濟眞君妙經竟

