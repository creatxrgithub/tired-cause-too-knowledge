洞玄靈寶諸天世界造化經

經名﹕洞玄靈寶諸天譽界造化經。撰人不詳﹐約出於南北朝或隋唐。言劫運災變及濟度之法。一卷。底本出處﹕《正統道藏》洞玄部本文類。

洞玄靈寶諸天世界造化經

天尊說經開敍品第一

太上天尊居靈鳥山中﹐與諸天人說十二部經。於是乃分四十萬品﹐弟子書之﹐故曰妙道。爾時天尊化爲居士﹐而智慧無窮﹐而告眾曰﹕我學道以來﹐九十一劫﹐斷求念空﹐故得無想定通眾聖中王。以洞達之照﹐得見天地敗而更成﹐眾生死而復生﹐無有窮已。如日月圍繞昆侖之山﹐旋照四方。天下周而復始﹐無止息時。有四千昆侖﹐四千日月﹐四千天下﹔有大海水四千﹐大龍王宮四千﹐大金翅鳥王宮四千﹔大惡道髙數萬里﹐大神山髙數千里﹐大神樹萬種種大地獄。合爾所名﹐爲小劫世界數﹔是小劫世界千﹐名爲中劫世界數﹔是中劫世界千﹐名爲三界。大劫世界從彼始成﹐至後七日並出﹐悉燒敗之﹐一切蕩盡﹐後復更成﹐一如往法﹐無休止時。自然如是﹐無神爲也。亦如眾生死而復生﹐但其壽長遠﹐人不知之。又眾生死時﹐形滅而神移﹐皆緣其生時所作罪福﹐至彼五道之處。何謂五道。一者天道﹐二者人道﹐三者地獄之道﹐四者餓鬼之道﹐五者畜生虫獸之道。若其人生世積徳探厚﹐得入上福﹐則生天道﹐長壽好形﹐安樂無極﹐還知宿命因緣之事。若其生世得在中福﹐則生人道﹐得其富貴之門﹐無所不足。若其人生世福微罪多﹐得在下福﹐則生貧賤之門﹐凡事下惡﹐所向無可﹐或得盲聾喑瘂六疾﹐醜惡奴婢臭處躁穢之身。是上二道﹐𨿽有優劣﹐猶勝是下三塗有生之苦。若其人生世慳貪吝惜﹐不施饑渴﹐不濟窮急﹐卽生餓鬼之道。當受鬼形﹐腹如懸鼓﹐喉中容縷﹐縱見美饌﹐不能得食﹐長受饑餓﹐形色醜惡﹐兼有長年﹐思滅不得。若其人生世奉親無孝﹐九族無仁﹐惡及百姓﹐羣眾所忌者﹐則生地獄之道。受其罪鬼之形﹐常被考毒﹐不可勝說。若其人生世好殺害眾生﹐射獵爲事﹐屠割爲業﹐不知修福﹐但行惡事﹐卽生畜生之道﹐爲彼羊牛豬鵝雞鴨﹐受其屠割秤賣之報。如先身所爲﹐誰能見是﹐惟得道者知之﹐謂汝未信﹐故說偈頌﹕

天地諒攺換﹐何等能常存。出生必入死﹐神隨五道緣。

敢或有欺誑﹐地獄相拘連。但當修善業﹐悔過滅罪根。

太上耀靈之符﹐行之無怠﹐超淩三界﹐得離五苦﹐轉輪不滅﹐位爲眞人。

昆侖山王四天下品第二

道言﹕我在玄化之前﹐故有太上號﹐見彼昆侖山王﹐以金銀琉璃水精作之。上髙三百三十六萬里﹐下有大海圍之﹐深亦三百三十六萬里﹐廣亦三百三十六萬里。地深二十億萬里。次下有地﹐亦深二十億萬里。次下有粟金二十億萬里﹐次下有剛鐵二十億萬里﹐次下有水深八十億萬里﹐次下有大風﹐深厚五百二十億萬里。以是大風持地﹐使有墮落地浮水上﹐水浮風上﹐其下大空﹐異天地也。昆侖山北以金光照之﹐其天下名郁單越﹐地方四十萬里﹐人壽千歲﹐其發鉗色﹐男女長短同等﹐無有髙下﹐民悉好善﹐不復相教作惡者也。凡四天下﹐是天下最勝三天下也。又昆侖山西﹐以水精照之﹐其天下名大唐界﹐其地如半月之形﹐廣長三十二萬里﹐人壽二百歲。其人長短皆有人間之事﹐壽夭之年。又昆侖山東天下﹐以銀光照之﹐名碧落界﹐地方四十六萬里﹐地正圓﹐人壽三百歲﹐或長或短﹐皆有人間之事﹐壽夭之年。又此昆侖山南﹐以琉璃光照之﹐地方二十八萬里﹐其地名棄賢界。其人或長或短﹐於人間最苦﹐不如彼三天下人也。年壽無定﹐猶有一事勝三天下﹐及上諸天人者﹐其人勇猛﹐求道易也。若能修福﹐從我道者﹐徑上生天堂﹐或出三界﹐得無上道。如其積罪者﹐死入地獄﹐俄頃之間﹐無有定品。又昆侖之山在黃曾天下﹐太微帝君或居中央﹐有四天王﹐各鎭四邊﹐各掌一方天下﹐常以月一日﹑八日﹐遣使者下﹐案行天下﹐伺察帝王臣民龍鬼﹐蝖飛蚑行蠕動之類﹐心念口言﹐身行善惡。十四日遣眞人下﹐十五日﹑十八日仙王下﹐二十三日﹑二十四日使者復下﹐二十八日﹑二十九日仙王下﹐三十日諸天王下。四下者﹐日月五星﹑二十八宿﹐其中諸天森然俱下﹐伺察眾惡罪犯之者。汝曹當以是日﹐攺心易行﹐持齋悔過﹐誦經持戒﹐惟行善事﹐能如是者﹐天官愛護﹐司命益算﹐盡其本壽﹐不遭枉橫。至其壽盡﹐上生天堂﹐衣食自然﹐安樂無窮。是言至實而汝未信﹐故說偈頌﹕

爾觀四天下﹐矜是無祕言。受生若電過﹐那不修福田。

冥冥地獄中﹐萬萬億劫年。天律無原赦﹐爲欲訴何尊。

天律乘眞﹐正魔邪神﹐符騰福至﹐與道升遐﹐玄都司契﹐犯法不赦﹐急急如律令。

日月旋照四天下及天上品第三

道言﹕昆侖山上方三十六萬里﹐其中神聖居之﹐各有方位。又有日月天子﹐光明具足﹐普照天下。惟月城之中﹐有五風轉行﹐月中有四宮﹐五夫人﹐有騫樹﹐上髙四千里﹐所以影見月中﹐善人見之﹐其樹有實﹐不可稱說。又有七仙精舍﹐及七寶之山﹐七寶之樹。此等仙人﹐常修我道﹐終無橫夭損壽也。汝曹若欲生是長壽天中者﹐當修是下五事。一者慈心不殺﹐愛存物命。二者賢良不盜﹐濟救窮急。三者用心貞潔﹐不犯外色。四者奉齋護戒﹐精進無倦。五者誠信不欺﹐減酒愼過。行是五事﹐必得生天。謂汝不信﹐故說偈頌﹕

時行叵能制﹐哀哉生世促。如何萌罪辜﹐天官所糾錄。

一往無拯拔﹐沈魂淪地獄。速願生天好﹐三塗不可觸。

太上尊靈經之符﹐濟育羣生﹐開悟盲冥﹐雜妙華香﹐修心恭敬﹐得金光之身﹐無量壽命﹐急急如律令。

諸天世界大洞品第四

道言﹕三界之人﹐凡有三生。一者花生﹐二者化生﹐三者胎生。花生者﹐積福深厚﹐於蓮花中生﹐爲彼天人。化生者﹐福有神力﹐於變化中生。惟有胎生﹐福徳微淺﹐最爲下劣﹐托神肉形﹐年壽短促﹐不如天人。天人𨿽樂﹐猶有三界之內﹐至其壽盡﹐還生下土﹐無由得道。眞人無死﹐能有能無﹐金剛不能爲固﹐石壁不能爲障﹐雷霆不能爲駛﹐水火不能爲患﹐諸天不能爲隔﹐智慧不能爲長﹐鬼神無不降伏﹐有生無不宗仰。是爲無上三界之人﹐得道者與虛空合體﹐無盡者也。其化生者﹐先有善功﹐應化故也。欲希升度﹐諭如脫身救獸﹐忘死求道。當行萬善﹐斷棄俗緣﹐隱居山林﹐奉禮艸聖﹐日夜齋直﹐沐浴潔淸﹐洗蕩口齒﹐不食臭惡。今精神附著﹐不害羣生﹐惟道是從﹐誓願不絕﹐得道飛仙。如是之教﹐語諸仙官﹐道士有法服之身﹐非是帝王臣民所能行之。但能尊行十善﹐修奉五戒﹐不染十惡﹐必生上天﹐八劫之壽﹐有兼聖則得生道﹐非誑汝也。

諸天齊功﹐隨願卽報﹐紀徳仙都﹐及諸羣魔鬼神﹐有來聽者﹐增官益族﹐早得天道﹐爲金光眞人﹐不輕慢玄都律﹐吏明如律令。

小劫大劫天地敗成品第五

道言﹕地有三災。一者火災﹐二者水災﹐三者風災。先爲小劫﹐後爲大劫。小劫至時﹐陰陽气變﹐水旱不調﹐五穀匱乏﹐一切木石艸棘﹐及眾生指爪﹐盡成刀劍﹐互相殺伐﹐人民死盡﹐兼人命短淺﹐忽自誑惑﹐七日之內﹐相殺都盡。是洪水滔溢﹐洗蕩天地﹐山川攺換﹐土地平坦。甘露降臻﹐眞人下生﹐身有明光﹐名曰昆侖。爾時洪水美好﹐味甘除患﹐一種七獲﹐如有便利不淨﹐地卽裂之﹐受已還合。人壽八萬歲﹐女年五百歲﹐方乃行嫁﹐天下快樂﹐同彼上天。其後眞人過去﹐後生之徒﹐漸漸積罪﹐經是數千萬年﹐地獄滿溢﹐大劫欲至。帝王臣民父子﹐上下相殘﹐民無忠孝﹐君無慈仁﹐劫盜橫起﹐逆暴相仍﹐爲惡之苦﹐劇於大劫之前。及四天之下﹐人情盡惡﹐無有往日淳風之俗﹐於是大劫始至﹐大災先起﹐二日並出﹐乃至三日﹑四日﹑五日﹑六日﹑七日﹐一時俱爲是數萬億年﹐河海漧涸﹐眾生死盡。天尊觀地上﹐其中男女﹐散戲地味之艸﹐顏色變惡﹐失其光明﹐其身卽重﹐不能飛去﹐常居下苦。於是天尊湣此眾苦﹐令日月還生﹐星宿復度﹐風雨順時﹐天降甘露﹐地出醴泉﹐人無疾病﹐華色赫奕。其壽六萬﹐食自然之米﹐衣自然之服。後世人性行轉薄﹐罪根萌生﹐年壽漸短﹐自然衣食﹐忽自殄滅﹐乃食鳥獸之肉﹐衣其皮羽﹐更相殘害﹐罪負日積﹐陰陽不調﹐雨旱不節﹐冬則穴處﹐一夏則巢居﹐以避時害﹐未有衣食禮義之節﹐死入地獄﹐不得生天。如是萬億年﹐萬生聖智﹐感降教化﹐伏牛乘馬﹐造火田蠶﹐衣食君人之事﹐以相維制﹐有髙下貴賤之差﹐能行至善。行合道教﹐則得生天。如其不然﹐悉入地獄。冥冥萬劫﹐無有出期。以是之故﹐今說偈頌﹕

地獄徒罪苦﹐永劫無出期。釁毒由身植﹐信哉莫爾嗤。

形滅反泉壤﹐神魄隨功基。天地猶一忽﹐汝無疾風時。

下敷元生﹐和神之度﹐翼是靈經﹐天人慶慕﹐扶福三界﹐除汝罪故。敢有毀墮﹐獄律無恕﹐急急如律令。

九幽地獄品第六

道言﹕其黃曾天下﹐凡有九州﹐皆以小海環之﹐流通昆侖大海。我今教化之處﹐名曰赤縣小洲﹐中爲九州﹐法彼大洲者也。是小九州之人﹐聰明巧僞﹐少有眞實﹐希得生天﹐多入九幽地獄﹐縱橫數十萬里﹐其中冥冥﹐盡是罪人。或洋銅灌口﹐或鑊煮之﹐或猛火燒之﹐或鐵叉刺之﹐或鐵錘錘之﹐或火杖拷之﹐或屠解其形﹐懸其頭首﹐或擔砂負石﹐塡河塞海﹐大神結政﹐徒罪無赦。或爲一劫﹑二劫﹑三劫﹑四劫﹐乃至百劫。是劫有大探坑﹐方四十里﹐告令罪人﹐作役百年﹐投一芥子﹐至是坑平滿﹐名爲一劫。又有大石方四十里﹐告令罪人﹐徒作百年﹐以天衣一拂﹐須是大石消盡﹐名爲一劫。爾時罪人哭泣相向﹐相謂曰﹕芥子至小﹐是坑深廣﹐何當平滿。是石堅勁﹐天衣輕眇﹐百年一拂﹐何當消盡。而獄吏聞之﹐怒而告曰﹕如是之劫﹐其數二十﹐未名半小劫也。罪人聞之﹐气思哀咽﹐死而復生﹐將之入是科罪﹐無復出期。方恨先身不孝惡逆﹐爲賊殺生﹐誹謗經道﹐奪人之命﹐負人之財﹐姦巧盜取﹐不奉神道﹐致有是報者也。我見如是﹐念汝士女不可爲罪﹐故說偈頌﹕

坑石不爲名﹐二十非大劫。悠悠徒罪中﹐神魄不爲滅。

須臾起身形﹐暫爾復屠裂。鑊湯爲蒸煮﹐刀風爲俎切。

湣哉下天人﹐何不建福業。生天必可果﹐況復神仙法。

告眾聖品第七

太上天尊說是經已﹐爾時眾聖諸君丈人﹑九老仙都君﹑九炁丈人等﹐悉皆在座﹐咸曰善哉﹐上白天尊﹕如是悟道﹐無不宗仰。請問彼諸天世界﹐復有至化不。天尊告曰﹕自我學道九十一劫﹐因學教化六十二億塵沙世界﹐或分神散體﹐同其生死﹐或化作金剛璢璃之光﹐或爲帝王聖智長老童子﹐或爲神瑞仁獸﹐師子白鹿﹑麒麟鳳凰﹐種種方便﹐無所不通。但天下眾生﹐罪業深重﹐緣期未至﹐不能受化﹐終歸地獄。其中受化之者﹐悉得至道﹐不生三界。汝曹旣睹道場﹐惟當闡揚道教﹐濟度羣生﹐爲發大願﹐普令國主帝王﹐總及諸天地法界﹐一切臣民﹐下至蜎飛蠕動蚊行之類﹐皆使開悟﹐不入三塗十苦八難﹐死得無極之樂﹐生得法身無量之壽。七寶宮殿﹐無物不足。汝能如是濟度﹐則爲天人之師﹐可不勉也。

天尊告曰﹕是經出世﹐未可隱藏。同契相授﹐景福由昌。謬傳流俗﹐獲罪招殃。於是眾聖稽首﹐悉皆稱善﹐信受奉行。

洞玄靈寶諸天世界造化經竟

