太上洞玄靈寶智慧定志通微經

經名﹔太上洞玄靈寶智慧定志通微經。又名《思微定志經》。撰人不祥﹐約出於東晉。系古《靈寶經》之一。底本出處﹕《正統道藏》洞玄部本文類。參校本﹕惇煌P。5563號殘抄本。

太上洞玄靈寶智慧定志通微經

爾時﹐靈寶天尊靜處玄都元陽七寶紫微宮﹐恬神玄漠﹐寂然無爲。時紫微宮中﹐中外光明﹐映照無量﹐百和寶香﹐不燒自燻﹐香光纏會﹐衝溢虛空﹐飄飄流流﹐散注無窮。飾光遐郁﹐柔濡淸涼﹐淸涼奇雅﹐非可演銘。天鈞大樂﹐萬種互作。

天尊俄然﹐初不顧眄﹐思念萬兆化之始﹐胎稟是同﹐各因氤氳之气﹐凝而成神。神本澄淸﹐湛然無雜﹐旣授納有形﹐形染六情。六情一染﹐動之獘穢﹐惑於所見﹐昧於所著﹐世務因緣﹐以次而發。招引罪垢﹐歷世彌積﹐輪回於三界﹐飄浪而忘反﹐流轉於五道﹐長淪而弗悟。嬰抱痛毒﹐不能自知﹐馳神惶悸﹐惟罪是履。湣之在心﹐良無已矣。憶其稟受之始﹐理有可哀﹐卽遣侍臣﹐召左玄眞人﹑右玄眞人。須臾﹐二眞人立便躬到﹐稽首禮畢﹐依位而坐。侍座良久﹐言燕粗悉。

於是﹐天尊曰﹕所以相屈之意﹐正欲及之。吾向思念億兆源起如是。如是之理﹐猶可拯濟。卿等二賢已發大慈大悲﹐亦當同斯趣耶。二眞人答曰﹕眾兆塗炭﹐常於所邑﹐並各已作﹐委曲教化﹐具說罪福﹐於理造極。猶有彊梁愚癡之人﹐永自不信﹐縱有微信﹐當時錄伏﹐不經旬朔﹐已復懈怠。蓋亦天尊髙鑑所簡﹐當如之何。

天尊曰﹕其𨿽懈怠﹐當時一信﹐福已不輕。二賢已植此功﹐宜獎之焉。二眞曰﹕不審復應何方﹐必令其悟。

天尊答曰﹕此輩冥昧﹐示以廣途﹐文多事碎﹐智所不堪。智所不堪﹐致生懈怠心。今欲旨以簡文要事﹐的以示之﹐當不同也。二眞於是下座﹐稽首天尊﹕不審何事簡要﹐可以開悟。

天尊曰﹕卿並還坐﹐吾欲以思微定志旨訣告之。其要簡易﹐從易得悟﹐不亦快乎。二眞曰﹕思微定志﹐爲有經耶。

天尊曰﹕都無文字。二眞曰﹕斯徒觸壁﹐無底大癡﹐如無文字﹐何從得悟。

天尊答曰﹕卽時一切經書﹐本有文字耶。今日之言﹐不亦經乎。二眞曰﹕惟乞願聞﹐輒當書述。

天尊曰﹕譬如有人﹐或千或萬﹐欲得珍寶﹐聞海中大有﹐便各各裝治﹐或舫或船﹐千艘百艘﹐泛於大海﹐或千里萬里﹐或近或遠。有洲嶼百千﹐島亦無數﹐或在水中﹐甚多珍寶﹐乃至無量七寶精光﹐光皆衝天色﹐色各異同。泛船伴如許多人﹐及風當發﹐無識光者﹐爲爾且發﹐罔知何向。

天尊又曰﹕此諸船伴﹐可得寶乎。

二眞曰﹕其無導師﹐盡無先知處﹐又不識寶光﹐爲爾周章﹐此行甚難。方當處處悉到﹐到悉發掘﹐或於水中用力億倍﹐或可果耳。

天尊曰﹕學道之人﹐不得思微定志要訣﹐如此諸人﹐不識寶光﹐而欲求寶﹐可湣如何。

天尊又曰﹕如此眾中忽有一人﹐善識寶光﹐寶光沖天﹐萬里遙見﹐如看掌中。諸人𨿽多﹐悉不能見﹐善見光者﹐舉帆先去﹐眾船隨之﹐徑至寶所﹐悉皆大得七寶名珍﹐各各滿載﹐還至本處。眾伴議曰﹕賴有導師﹐今當報徳﹐於是船船斂寶﹐價直億千﹐義以答恩﹐其寧快乎。二眞曰﹕何利若斯。

天尊曰﹕學道之人﹐得此思微定志要訣﹐其正如是識寶光人。

天尊又曰﹕往古久遠﹐無數劫時﹐天王運盡﹐應更攺人﹐天下綬信﹐有得之者﹐便爲天子。時善相師﹐見一山上有此綬光。當是其夜﹐天雨大驟﹐火炬不立﹐光耀晻中﹐而人不見﹐師於眾中語村人曰﹕天下天子綬信﹐在此山中。村人聞之﹐皆名潛往﹐晻不能得。學無思微定志﹐如彼晻行人也。時相師聞人看綬不得﹐自往看之﹐往便卽得﹐遂登天位。人若得此思微定志﹐志意便定﹐求道審諦﹐如彼相師善寶之焉。勿得輕泄﹐輕泄之者﹐彼我護罪﹐罪在難原。所以爾者﹐非但輕經﹐乃輕道也。受學之人﹐愼之愼之。二眞聞說﹐欣踴無量﹐中表相應﹐惟無願聞。

天尊曰﹕故欲相告﹐豈得爲隱﹐便曰要訣。當知三界之中﹐三世皆空﹐知三世空﹐𨿽有我身﹐皆應歸空。明歸空理﹐便能忘身。能忘身者﹐豈復愛身。身旣不愛﹐便能一切都無所愛﹐惟道是愛。能愛道者﹐道亦愛之。得道愛者﹐始是反眞。思微定志﹐理盡於斯。斯則反乎兩半成一﹐本之一﹐還歸眞﹐道業日升﹐吾等不亦無復憂勞耶。

天尊又曰﹕兩半成一﹐其義有五﹐卿等知乎。二眞答曰﹕已知。不亦於彼淸虛之炁﹐因氤氳之交﹐分半下降﹐就此四半﹐合爲一耶。不亦或此假一而爲惡者﹐致招自然之炁﹐淪於三塗乎。不亦爲善﹐離此四半﹐還登太虛﹐復我淸虛之气﹐反我兩半﹐處於自然乎。

天尊曰﹕卿體之矣。今便以兩半輪轉圖局﹐相示於空中﹐下左眞之前。

兩半圖局如下

一名思微定志眞券。

法用金錢二萬四千﹐上金五兩﹐五彩紋巾各一段﹐素絲五兩﹐五方紋繒各一疋﹐明鏡一面﹐本命紋繒﹐歲計餘一﹐金鈕一雙。幾如幹種。授者得信﹐當分明計十二折傳﹐傳不理盡﹐便違科﹐罪增四倍。受者法信不充﹐而不意炁卑足﹐亦得罪﹐罪與違科傳同﹐寒棲道士不論。

上淸弟子某甲﹐賫信如法﹐奉受要訣﹐當志心拔還半反上﹐不至枉魂﹐飲丹﹐盡一爲信。二眞曰﹕此實簡要﹐始蒙開明﹐乃有如此之妙旨﹐而早不悟。不勝天尊成濟之恩﹐銜荷而已﹐豈是今日卑辭可謝。

天尊曰﹕𨿽得此訣﹐當以十戒爲本。授兩半訣畢﹐次度十戒。度十戒法﹐法師居南﹐弟子向師三禮畢﹐請曰﹕願見成就﹐授以十戒﹐當終身奉行﹐誓敢有違。於是長跪﹐心存見十方大聖在於上方﹐乃稽首諦受﹐法師燒香﹐便爲說戒。

一者不殺﹐當念眾生。

二者不淫﹐犯人婦女。

三者不盜﹐取非義財。

四者不欺﹐善惡反論。

五者不醉﹐常思淨行。

六者宗親和睦﹐無有非親。

七者見人善事﹐心助歡喜。

八者見人有憂﹐助爲作福。

九者彼來加我﹐志在不報。

十者一切未得道﹐我不有望。

是爲十戒。受者並云﹕弟子某甲受﹐終身奉修。又禮師﹐都畢。

天尊曰﹕能受是十戒﹐修行如法﹐十方天官無不衛護﹐必致得道。子若逼世累﹐不盡心十者﹐九八七六﹐乃至於五﹐擇其能者。然五戒之福﹐福亦難稱。子其廣勸眾兆垢重聞﹐或不喜﹐猶不一二羅縷﹐委曲開悟﹐如復懈怠﹐日趣長苦﹐由其罪深﹐夫可如何。二眞曰﹕如有善人﹐志欲勤修﹐斯事幸閒﹐復有何事﹐求道益速。

天尊曰﹕普教科儀﹐隱在三籙三元品戒。三籙乃眾經之端﹐已出於世﹐亦當相降也。二眞曰﹕三籙爲是金籙﹑玉籙﹑黃籙耶。

天尊曰﹕然然。此並爲形外之教。思微定志之至理﹐務知三元妙覺無二﹐有道有地獄﹐祈請七玄苦﹐兼度未見者。當爾之時﹐上方空中有人誦曰﹕

此法實玄妙﹐免汝九祖役。是其人不授﹐令人與道隔。

非人而趣授﹐見世被考責。死墮三塗苦﹐萬劫悔無益。

所以空中作此頌者﹐恐愚人得經﹐便爾賤之。或以借寫﹐或舉本乞人。令有心之人施信無所﹐法橋路斷﹐是故爾耳。益宜愼之﹐益宜愼之。時二眞人意中咸云﹕此要訣炳灼﹐聞卽玄悟﹐前後冗冗﹐了不開發﹐爲是何物。

於是天尊知二眞意﹐報曰﹕二賢卿等知不﹐一切善惡﹐皆有因緣﹐應從吾受﹐是故爾耳。當相爲說﹐便可靜聽。往昔一過去﹐恆沙之數﹐信不可計﹐無極久遠劫時﹐有賢信道民﹐姓樂名淨信﹐居業巨富﹐財不可計。甚信道徳﹐靜處思惟﹐心與口誓﹐我富如此﹐此皆福來﹐銜荷天地﹐甚宜報恩。報恩之心﹐實有冥到﹐然未知何方。從外寢處﹐還問其妻﹐具說如此﹐道不須財﹐當云何。妻曰﹕道從心生﹐何處覓道。但當營始道士諸所乏無﹐道士得己齋戒﹐興顯道事﹐豈非報道。夫得妻言﹐然之爲佳﹐心開覺悟。時彼山南有一道士﹐長齋居山﹐恆誦經句﹐去淨信家二百餘里。淨信久聞此人﹐亦常依依﹐卽語妻曰﹕我當往彼﹐問其所乏﹐當隨之供足。須令盈餘﹐不使竭少﹐亦當且送薄餉。妻曰﹕能爾﹐眞是佳理﹐閉眼之日﹐猶有所怙。如不如此﹐身死神斃﹐求哀無所。淨信卽開料雜庫﹐出好名香﹑細布白氈﹑吉貝綿絹之類﹐臥具氈帳﹐乃及玩弄服飾之物﹐金銀銅器﹐皆精好者﹐及諸雜藥﹐事事種種﹐捨十丁奴﹐整作十擔﹐詣道士所。言語粗悉﹐及所發起﹐今賫薄餉﹐奉上道士﹐並以十奴長給灑掃。道士從今以去﹐有所乏﹐須可分遣奴還﹐隨命奉給﹐道民幸甚﹐勿得疑難。道士爲受﹐淨信別去。還家語其妻﹐具說如此。妻聞道士已受﹐夫妻歡喜﹐喜不自勝。自今以﹐便以爲常。如此少時﹐淨信夫妻﹐命日欲終﹐都有一兒﹐兒名法解﹐時年十七。侍父母疾﹐父母臨終﹐語其兒曰﹕我得此丰有﹐資財無量﹐皆從道來。誓欲報道罔極之恩。道不須財﹐惟當供養道士。吾比來入山﹐諸所營爲﹐是汝所見。今家財產足汝施用﹐汝其勿廢。法解銜淚嗚咽﹐煩冤懊惱﹐悲哭喚天﹐一頓一伏﹐气絕復蘇﹐手抱父母而啼。又曰﹕阿爺阿婆﹐發如此之福。臨命將終﹐善尙不退。天道𨿽遠﹐豈當不感。惟願卽升福堂﹐位至髙尊。兒後壽終﹐必得相見﹐俱在道位耳。於是父母命絕。法解長叫气絕﹐於時久久乃蘇。由其父母子﹐合門心行和吉。𨿽以道士爲先﹐亦傍救親族鄕裏﹐遠近皆蒙惠潤。當爾之日﹐見親非親﹐不避遠近﹐皆往奔赴﹐及家僮役﹐亦復甚多。見法解與父母長設﹐孝心徹靈﹐誓願如此﹐舉眾無不自相顧視﹐人人流涕﹐不能自止。吉人如斯﹐命盡如何。法解於後﹐敬向道心﹐亦是天然﹐加奉尊命﹐供養道士﹐拯救貧乏﹐給卹行旅﹐逮及眾生﹐數百倍先。外無毫入﹐用度惟廣﹐遂至於貧。餉卹道士﹐向欲不連﹐道士轉老﹐他無得處﹐每日燒香﹐憶此主人供養我輩﹐遂至於貧。惟願天道領其丹心﹐我今老悴﹐何以報之。道士常以月末一日﹐六時行道﹐恆自感憶法解在心﹐是故遣信﹐要呼法解語。信曰﹕汝頓首主人﹐克此月末﹐依常一日六時行道﹐無復所須﹐可來見就﹐共作功徳。福𨿽悠悠﹐亦不宜廢。法解得信﹐欣喜答曰﹕爲法解稽首﹐道士承至日齋﹐輒當奉命。信去之後﹐計校家中諸食﹐諸倉諸庫﹐悉皆空罄﹐無可賫持。

憶父遺教﹐愈增悲感﹐訪賣屋宅。屋宅髙廣﹐非中士可居﹐惟宜天王。天王復自有宮第﹐或又云此宅勢盡﹐或且云凶﹐了無買者。乃欲自賣﹐恐身屬他人﹐永不得復入山﹐見我道士。法解夫妻﹐與二男爲居﹐大者胤祖﹐年十一﹐小者次胤﹐私名阿奴﹐始涉八歲。並姿容端正﹐絕世無倫﹐吐納誦詠﹐聲有玉響﹐行步舉止﹐徳味有餘﹐年𨿽幼稚﹐並加勤修﹐答對遠近﹐禮敬親疏﹐書畫言辭﹐每在人表。其姨大富﹐都無男嗣﹐恆樂此兒﹐兄弟大小無在﹐惟願得一能與我者﹐雇錢百萬﹐貪兒佳﹐故不計錢多。法解忽悟﹐還問妻曰﹕憶昔曾聞卿姊﹐樂吾一兒﹐今欲爾耶。妻未知問意﹐卽趣答曰﹕寧當俱死﹐何有以如此之子去眼前理﹐賣兒欲以自活﹐復增愁思。故是死耳﹐了無此理。夫曰﹕我賣兒﹐意不以供口﹐亦不供身。妻曰﹕欲以何施。夫曰﹕道士在山﹐供養轉闕。卿昔聞我奉先君遺教﹐爲忘之耶。妻卽拭淚﹐跪而答曰﹕今𨿽窮獘﹐實亦在心。若如是者﹐福徳之事﹐蓋亦先君遺教﹐安可不爾。妻曰﹕法用頗廢﹐便當將兒往報姊也。母子臨發﹐兒跪父別﹐因啟父曰﹕便當違遠膝下﹐眷戀何極。願爺行止﹐時過見視。天性內發﹐相抱俱哭。阿奴阿爺﹐感徹天地﹐胤祖抱其弟頭﹐號哭良久﹐曰﹕福徳之事﹐我亦當不久﹐非言可盡。父見其兄弟如此﹐心亦罔已﹐恐其妻悔﹐卽語妻曰﹕卽今且將往就其姨﹐質十萬錢作月日期﹐冀望宅售﹐必得兒還。若至期不贖﹐當長與姨也。所以爾者﹐不忍便別﹐以自寬耳。於是割情﹐母子卽路。母至姊所﹐具說質兒意﹐姊得聞之﹐歡喜無量﹐乃與見錢整五十萬﹐遣車三乘載妹及錢﹐送還妹家。次胤跪母辭曰﹕父作如此功徳﹐後必得道。未果之間﹐願婆爺行止﹐時過見視。次胤至欲慰其姨意﹐抑忍不啼﹐及母垂臨上車﹐違遠在近﹐母子恩情﹐非可彊割﹐𨿽不號叫﹐母子及姨三人﹐相與雨淚百行。於是次胤跪姨﹐啟曰﹕今爲姨兒﹐何異所生。但凡人分離﹐猶尙罔罔﹐願姨見恕。今欲乞一萬錢以與父﹐別寄婆車去。姨湣此小兒情趣乃爾﹐愈加矜敬﹐卽又料出見錢十萬﹐曰﹕以此與子﹐意可與者。恣意與之。次胤跪曰﹕賜錢太多﹐卽啟母言﹐以六萬奉阿爺阿婆﹐此是奴心﹐以供養二尊﹐朝夕之資﹐蓋亦微微﹐願以自供﹐必不他用。以二萬奉兄﹐願勤加供養﹐時復見憶。余有二萬﹐寄奉山中道士﹐願我父母兄弟﹐及我阿姨﹐常與福會。所以不道共會﹐又及姨福會者﹐心恐觸性姨意故也。母歸至家憶兒﹐兄弟甚相珍重﹐食息嬉戲﹐及其出入﹐未曾不同﹐得一異味﹐輒相分與﹐終不獨啖。一日分別﹐我今獨反﹐爲福故也。胤祖在後﹐甚懷憂思﹐聞母大得錢還﹐知弟不歸﹐拭淚掩手﹐跪問母曰﹕婆與奴別﹐奴啼若如。母欲割其思﹐欺曰﹕不啼。姨常念汝兄弟﹐得之歡喜﹐抱不離膝﹐餵以眾果﹐笑與吾別﹐寄汝錢耳。胤祖知其必啼﹐婆誘祖耳。其眠好與祖俱﹐今獨在彼﹐怳怳未習﹐亦當思戀阿爺及憶阿祖﹐且新與婆別﹐那得不啼。因而嘆曰﹕兄弟二人﹐忽爾生離﹐父母爲道﹐故道當見念﹐必使彼此各彊健耳。言之噓唏﹐淚下覆面﹐並气嗚咽﹐不能自止。法解於是市供齋具﹐並更大餉道士。道士驚問﹐那復得此。法解不敢上欺﹐具如事答。道士不言﹐相與共齋。齋竟﹐法解辭退至家﹐忽見諸雜倉庫﹑金庫銀庫﹑寶珠玉庫﹑錢庫絹庫﹑絲綿布庫﹑綾羅錦綺繒彩等庫﹐米倉盥食五穀諸倉﹐悉皆盈滿。問其妻日﹕官寄此耶。妻日﹕不也﹐忽見此耳。夫妻一怖一喜﹐或恐是夢想﹐或是天卹﹐不自寧安。法解復入山中﹐請問道士﹐具白如是。道士答曰﹕貧道昨夜下講﹐於外中得夢見有一人﹐持一眞材如意﹐授以與卿﹐卿卽受之。貧道思惟﹐謂是佳瑞﹐然不敢學﹐恐事未應。同齋之人﹐謂我嗊嗃﹐今果如此﹐此是天卹﹐人豈敢奪。且卿敬信彰於玄遠﹐足以招此﹐殆不須疑﹐但用無嫌。法解曰﹕猶欲白王﹐令知其可爾乎。道士曰﹕善。法解白王﹐王卽答云﹕卿精進出世﹐天那不感﹐此是天卹﹐人豈敢奪。但用勿恐﹐於我無嫌。法解還家﹐語其妻兄﹐具說如是﹐王與道士異口同音﹐此眞天卹﹐益加篤信。遂相承繼﹐福祚永隆﹐無復極已。

於是天尊問二眞曰﹕卿等識此三世人耶。二眞對曰﹕此事久遠﹐實所不識。

天尊曰﹕時樂淨信者﹐吾今身是。法解者﹐左玄眞人是。法解妻者﹐右玄眞人是。卿等頗憶往古鞠育之恩乎﹐致有今日﹐更相開悟﹐亦其由也。二眞人聞教﹐方始開悟﹐𨿽憶此事﹐領然無昧﹐然亦悠悠﹐其爲久遠。言語未畢﹐忽有八色云軿﹐二人共乘﹐侍從仙童玉女﹐作鈞天大樂﹐從東南上來﹐不通徑前﹐前卽稽首天尊﹐轉拜二眞。二眞方悟﹐是二息乎。今中候太夫人﹐將非天尊往古夫人乎﹐卽先親也。展此座畢﹐當往拜覲。

天尊曰﹕然﹐子知之乎。二眞日﹕能賣兒供法﹐亦爲苦乎。

天尊曰﹕夫如此輩﹐有何限量。或賣身供法﹐或身投餓虎﹐或割肉飴禽﹐或殺身施虫﹐或質致妻子﹐或以頭施人。諸如此例﹐終劫說之﹐亦不可盡﹐說亦無窮﹐所以者何。一切是輩﹐並是得道眞人﹐共作視見﹐勸化愚蒙﹐身不復痛﹐了見人理。或是幻作﹐蓋亦無奇﹐所以指說胤祖﹑次胤兄弟﹐父祖三世六人者﹐其時並是凡人﹐而能如此﹐眞爲少比﹐是故說耳。二眞曰﹕實如教旨﹐二眞得經眾訣之要﹐各各慶悅﹐意自云曰﹕如此一切﹐微有緣者﹐必當樂受。於是啟天尊曰﹕如今還外傳說此經﹐不審科儀法信輕重﹐謹以上諮。

天尊曰﹕脫未體備﹐甚宜應問。所以爾者﹐大有旨要﹐玄科隱祕﹐故不一二載說之耳。子並諦聽善識﹐此禁最嚴﹐愼勿差違。

天尊於是告右玄眞人曰﹕卿受此經﹐可擇其人傳﹐不須法信。又告左玄眞人曰﹕卿受此經﹐當依冥典法信﹐所用金錢﹐紋繒等物﹐皆令如式。此法出自虛無浩素元君之凝思﹐五方元老常所寶修﹐受者別賫上金五分﹐素絲五兩﹐以脆五方元老之靈。本命紋繒﹐上壽百二十歲﹐計歲餘一﹐公王一疋﹐中人一丈﹐貧者一尺。此三種物﹐愼不可闕。闕而彊受﹐受者有罪﹐其中增降﹐以貧富量之。左玄眞人心疑不平﹐因白天尊曰﹕右玄眞人受此經文﹐不須信物﹐而反見使頓責如許﹐經法是一同﹐卽有二異﹐其可解乎。

天尊曰﹕非爲偏也﹑子未知乎。眾兆不同﹐心心各異﹐故開二塗﹐其歸一也。所以爾者﹐右玄弟子﹐桑門居士﹐居士普行乞求﹐破惡以爲法橋﹐能有施者﹐福報萬倍。故今授經﹐不重責信。卿今弟子﹐縱使分衛﹐以乞求度人﹐人無與者﹐更益彼罪﹐信心無表﹐何由得度。今故制以法信。法信之報﹐報在無量﹐如經無盡﹐不妨右玄布施福也。

天尊又曰﹕右玄弟子施居士者﹐是能減割施財與人﹐福報萬倍﹐萬倍有盡。左玄弟子賫信受經﹐此爲信道﹐則是施財於道﹐是故福報如經無盡。左玄眞人𨿽奉教旨﹐心猶未體福報如經無盡之理﹐理復云何。

天尊知其心念﹐卽語大賢﹕卿有疑耶﹐無所嫌也。所以云福報如經無盡也﹐何以故。譬卿得此經﹐寫治一通﹐傳與一人﹑十人﹑百人﹑千萬人﹑千億萬人不可計。人人寫一通﹑一通無限量通﹐彌布無外。卿本猶存法信之報﹐如此無盡。假令卿今以一金萬金﹐從師受經﹐後得福報如經無盡﹐隨復永無耗竭﹐恐弟子中脫有未悟﹐爲近譬耳。夫經信之報﹐隨信多少﹐悉如良井﹐縱使天下大旱﹐百丈絕源﹐此井猶滿。井主足用﹐余以施人。百千萬人﹐舉鄕郭人﹟1﹐恣意汲取﹐給拯無極﹐終於無竭。此是自然不盡之報。

天尊曰﹕旣能信道﹐用信道故﹐故能信經﹐減損身口﹐以用受經﹐財報無盡﹐故謂無量﹐加得信道之福。信道之福﹐令人精神聰明﹐智慧如經無盡。譬然一燈﹐轉然百燈﹑千燈﹑萬燈﹐巨億萬燈﹐無量數燈﹐普照虛空。先所然一燈﹐光明無損﹐此是福報﹐智慧永無盡也。卿當普告受經之人﹐導以智慧﹐開悟一切﹐如此井燈不得獨足﹐便自爲足。左玄眞人心又疑曰﹕悉天下大旱﹐百丈無源﹐井那猶滿﹐欲問未敢。

天尊已知左玄之意﹐卽又語曰﹕所以名爲良井者也。是時虛空之中﹐眾仙大聖﹐聽說法者﹐巨億千萬﹐咸皆開解﹐同聲稱善。一稱善福﹐福進三階﹟2。左玄眞人疑解廓然﹐知責經信﹐更是勝理﹐下座稽首曰﹕始蒙開悟。

是時共乘雲軿二人﹐乃是往古胤祖﹑次胤兄弟﹐聞說要言﹐卽以仙童玉女千二百人﹐稽首奉上左玄眞人﹐求受要訣。左玄眞人卽授二人思微定志要訣﹐二人信解﹐卽入第三仙品。是時千二百仙童玉女﹐見二人受經得道﹐便各解身上寶珠瓔珞﹐奉上左玄眞人﹐求受尊經。受之亦竟﹐讀得一徧﹐神開解悟﹐知三界皆空﹐福盡應終﹐便各悔過。千二百人卽於其身﹐仍化入仙。

爾時空中有一天人﹐意疑天尊說此譬諭﹐云學道之人﹐不得思微定志要經﹐如入海采寶﹐無有導師。又云﹕如彼愚人﹐晻入空山﹐覓天子綬﹐設如是者﹐造化之初﹐未有此經﹐故天尊大聖﹐那得成道。

作是念已﹐天尊卽知。便答天人曰﹕卿未預天人﹐豈能遠知造化之由。如天尊大聖﹐經法未出而得道者﹐皆是純朴﹐行應自然。自然之行﹐時與理。晻與理合﹐自然玄悟。玄悟之理﹐本無文字﹐撰集成經﹐以告後來﹐何所嫌耶。譬人墮地獄﹐豈須先作地獄法乎。天人稱善曰﹕聖尊之言﹐悟我愚蒙。於是悔謝﹐進仙一階。

時有十二年少﹐處世閒樂﹐日日相就﹐共作好食﹐酣飲嬉戲﹐或復論議爲道之難易。天尊以道眼遙見此人﹐前生在世﹐得爲人師﹐而祕吝悟經典﹐故弟子於道之心﹐亦復猶豫﹐因此微緣﹐緣猶可度。於是天尊卽化作凡人﹐從會中過﹐過托乞食﹐因悉共語諸年少輩﹐復論如故。一人曰﹕我數隨家兄至安樂山中﹐見諸道士悉持十戒﹐肅肅甚佳。如此後死﹐魂神所在﹐亦當不虛。但十戒持﹐人難悉從耳。化人曰﹕持此甚易﹐違此難耳。諸人聞化人言﹐皆各僉然。問化人曰﹕云何先生持戒云易﹐不持反難。化人曰﹕立身如戒﹐不畏天子﹐亦不畏鬼神﹐何爲不易。如違戒者﹐是人悉畏﹐復畏鬼神﹐云何不難。於是十二年少﹐並有道意﹐因各各自忖。其中一人﹐素性好酒﹐先曰﹕餘者乃可﹐惟酒難斷除﹐我本性所好﹐作不敢計﹐所以者何。我先服散﹐散發之日﹐非酒不解﹐是故敢耳。化人曰﹕散發所須﹐此乃是藥。將養四大﹐藥酒可通。但勿過量﹐至不如平耳。一人曰﹕餘事猶可﹐妄語甚難。所以爲難﹐或身有密事﹐或是尊長應爲隱諱﹐而人見問﹐不得不欺﹐欺便犯戒。是故爲難。化人曰﹕事有隱顯﹐言有方便﹐此亦可通。但勿善惡反論﹐說人之短﹐言傷人耳。一人曰﹕餘者乃可﹐惟盜戒難。小小之間﹐已是犯目。化人曰﹕大事可難﹐小小之間﹐不益易愼乎。卽爲說愒曰﹕

何不受盜戒﹐不受盜亦難。孰云暗中昧﹐中有記盜官。取一年年倍﹐倍倍殊不寬。以手捧洋銅﹐燒口煮心肝。一朝言此苦﹐終年猶心酸。何不受此戒﹐保持必令完。我信彼亦信﹐在在無不安。安坐招靈人﹐永享長年歡。

一人曰﹕餘者悉易﹐淫最難斷。所以爾者﹐我曾履斯事﹐數隨兄中食。當中食時﹐謂云一日精進﹐無不過理﹐亦謂後死必當得此齋戒之福。至是夕夜﹐是我所湣﹐輒來狡膾﹐𨿽苦加抑迮﹐不覺已爾。每每如此﹐是故最難。化人曰﹕色者﹐令是想耳。想悉是空﹐何有色耶。但先自觀身﹐知身無奇﹐便知無色﹐何可不忍。且淫欲頗恣﹐如飲咸水﹐飲多渴多﹐惟死而已﹐何有厭足。於是化人而說愒曰﹕

色欲劇於渴﹐小忍差可度。何爲進咸水﹐水咸益渴固。子能善解渴﹐當飲天甘露。甘露香且燻﹐通體皆流布。天人尋香降﹐玄趣自然悟。熙熙永無爲﹐長保九天祚。

其一人曰﹕余悉可從﹐惟殺生戒難。我性好瞰雞﹐一食無肉﹐了自無﹟味﹐數日便瘦。化人曰﹕賢者肥爲人患﹐瘦益體輕﹐用肥何爲。卽說愒曰﹕

賢者戒其殺﹐亦莫懷殺想。眾生𨿽微微﹐亦悉樂生長。如何害彼命﹐而用以自養。自養今一詩﹐累汝自然爽。長淪三塗中﹐辛苦還復生。善惡各有緣﹐譬如呼有響。何不攺此行﹐慈心以自獎。眞人擁手遊﹐逍遙觀浮量。

說此偈已﹐化人見大威變極道之姿﹐侍從僚屬﹐鈞天大樂﹐非可目名﹐反於上方。諸人悉見﹐喜懼交集﹐並聞要說﹐意解開悟。悉俱共詣左玄眞人﹐求得奉受經法﹐並諸十戒。眞人亦以道眼﹐見此諸人先世因緣﹐致其難悟之由﹐枉屈天尊下降﹐多方開悟﹐故作建故。不以授之﹐以其有緣﹐不得都斷﹐惟語明日當相授也。明日明日﹐無復極已。諸年少輩自共語曰﹕我等命日難保﹐不可爲復如前明日明日也。當各齋法信﹐並辭便當﹐更共苦請﹐相黠言曰﹕叩頭自搏﹐血出斛數﹐亦要莫止。左眞慈心必授我等。辭曰﹕

男生某甲等﹐叩頭乞道自搏﹐今日之日﹐流映已差﹐恆恐微气﹐奄同彼昧﹐昧而無曉﹐長夜難卽﹐孤爽困苦﹐求免無所。伏聞天尊所演﹐思微定志﹐有十戒之法﹐文簡事要﹐無細不度。寅人專專﹐實仰希奉受﹐朝受夕沒﹐永無遺恨。若復遷延﹐日過一日﹐朝菌殘命﹐未知明日﹐吉凶何如。如此妙趣﹐萬代始出﹐會遇有今﹐今復差違﹐譬盲人捉雀﹐入手復去﹐𨿽復萬劫﹐豈可重遭。輒自罄竭﹐辦信如法﹐條牒如左﹐謹重稽顆﹐奉辭以聞﹐準乞成就。謹辭。

上金五分本五兩

素絲五兩

本命紋繒年餘一合如幹

命米五斗

薪一束

右五種如法。

太上洞玄靈寶智慧定志通微經竟

﹟1鄕郭人﹕惇煌本作「鄕邦人」。

﹟2福進三階﹕原作「福足三皆」﹐據教煌本攺。

