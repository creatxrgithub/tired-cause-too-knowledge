洞玄靈寶本相運度劫期經

經名﹕洞玄靈寶本相運度劫期經。撰人不詳﹐約出於南北朝。系《本相經》缺捲。底本出處﹕《正統道藏》洞玄部本文類。

洞玄靈寶本相運度劫期經

靈寶天尊昔於洞浮山中﹐謂道士炎明曰﹕汝居此山幾何也﹖

炎明答曰﹕弟子自住此境三百萬劫。

天尊曰﹕汝住是境三百萬劫﹐叵有何奇章異種之物乎﹖

炎明答曰﹕自居此土三百萬劫﹐蘭林不衰﹐鳳鳥不死。其林樹葉有天景大混自然文字﹐九色鳳鳥恆食樹葉。其鳥晝夜六時﹐吐其異音﹔其鳥鳴時﹐國中男女皆望音而禮。舉國男女各面有金容﹐壽命三十六萬歲﹐無有中夭者。其國中有一火煉之池﹐其水蔚勃﹐禮服而激﹐形狀有似天景大混之文。國中男女三年一詣火池﹐沐浴身形﹐不知因緣所從而來。其國人民不知三寶可奉﹐不知造惡﹐任化自然﹐亦如鳥鹿之徒生也。惟願天尊告其因緣所從而來﹐令諸國人悉得聞知。

天尊告曰﹔此土男女無辜﹑壽命長遠而無中夭者﹐吾昔在赤明元年﹐於此土中撰天景大混自然文字﹐以火煉其字形﹐流精水池﹐故有字形。國人男女三年一詣火池﹐沐浴身形﹐卽飲其水﹐腹中三年調節﹐故人命壽長遠﹐以此天景大混自然文字故。爾時香艸拂拭﹐天文化成蘭林﹐其葉文字以本有之。故葉起天文﹐鳳鳥食之﹐故能長命﹐其音麗雅。汝知不乎﹖從今以去﹐天運當促﹐眞文還收﹐太芒上京紫微宮中。其後﹐人命短促﹐五濁躁競﹐眾邪野道競來擾亂﹐國主貪暴﹐兵革妄興﹐疫气流行﹐助其威虐﹔人民疾病﹐死亡狼籍﹐是男是女﹐任命生死﹐不以道理。吾哀之﹐故爲撰其文字天景大混之科﹐歷國說法﹐出法度人。若有善男善女修行道徳﹐永度惡世﹐取於將來無爲之福場。

炎明曰﹕此事久遠﹐非是淺智愚情之士所能分別。今日聞說﹐得知本始所從而來﹐一生之幸﹐無諭可匹。

天尊言﹕天運當促﹐眞文收還大羅之外﹐玉芒玄臺紫微官宮。五濁躁競﹐人命轉促﹐眾邪野道﹐競來擾害﹐人民疾病﹐死亡狼籍。如斯之苦﹐無可怨之﹐惟有禮拜燒香﹐願度惡世﹐求將來世無量之福場。如有斯業﹐可以均之﹔復有餘業﹐可得免脫﹐後獲大福乎﹖

答曰﹕三寶者﹐道之元﹐度世之本。三業者﹐神眞之徑路﹐萬聖之所由。長齋者﹐眞仙之上業﹐斷結之本始。布施者﹐無窮之道場﹐七寶常自然。如五戒者﹐安樂無終患﹐人道常不絕。四十五念者﹐大慈之業明﹐始終別三惡。造屋者﹐安靜無量樂﹐宮殿常自隨。供養者﹐行坐無饑乏﹐天廚常自然。濟人渴乏者﹐去住常安穩﹐始終無他苦。橋梁過度者﹐臨難不以難﹐天神常扶持。捨施者﹐天神空中喜﹐道士殊丹誠。唱道者﹐行來常如意﹐生死得人主。一切諸業者﹐莫不得如意。人能行如是﹐意從無不達﹐心注口必書﹐徘徊必馳之﹐心口行相從﹐和光神必周。情逆其相違﹐百向無人可﹐𨿽假得微恩﹐天必還奪之。行學從意浪﹐徑違必墜坑﹐攝之崄﹟15內﹐遣欲投巨海。塵至想炎煩﹐正念孤獨存﹐不得躁外煩﹐毫染不得加。微受想奪人﹐本志心泯塞﹐百煩毫孔開﹐悉納無上法。用之便用之﹐不用便不用﹐生之何生之﹐不生爲不生。學士不思審﹐魔欲無疑之﹐付行良擇用﹐馳路且夷止。始終無朽敗﹐神怡助道之﹐功立事亦成﹐道王其歡之。授記無上鄕﹐湛而無邊知﹐永辭百煩苦﹐萬眞同神慧。

炎明問曰﹕當來儻爲五濁惡世﹐眾邪野道﹑一切眾橫擾亂良善﹐疾病死亡﹐不以道理。蒙天尊言﹕造諸功徳﹐修行道法﹐功普成就﹐得度惡世一切眾生。爲生官逼迮﹐上擾下給﹐苦惱眾生﹐進不及功﹐退不兔死﹐官事疾病﹐競來威虐。如斯之厄﹐柰何免脫﹖夫聖人大慈﹐應濟世苦﹐豈不勉之﹐豈不勉之。

天尊告曰﹕善汝之所問﹐甚要甚妙。諦聽﹐諦聽﹐語汝諸苦濟厄之法。昔者赤明元年正月上寅﹐天光悉朗﹐日月吐暉﹐靈風掃塵﹐山嶽藏雲。出是法時﹐知當來運終劫末之世﹐兵病流行﹐人命短促﹐致開紫微上宮延生度世不死之法﹐濟厄救苦拯難之道﹐故說神咒經十卷﹐救濟眾生苦厄之者。若有眾生遭諸疾病﹑官事刑獄﹑一切眾橫者﹐有能讀誦﹑至心受持﹑書寫供養﹐將來往生兜術﹐徐來勒一時同出﹐能遷見世﹐永終康吉。若有眾生遭諸苦厄﹐不能及是神咒經十卷者﹐誓魔﹑咒邪二卷﹐二卷不可無也。假使力不能及﹐一卷亦可免度厄難﹐見世平安。何以故﹖此二卷能召三十五大魔王﹑三十六世大邪鬼﹐威誓六天鬼神﹐無不威伏。若有不如神咒之法﹐能令魔王入淵﹐能令魔王入火﹐能令魔王萬斬﹐頭破萬分﹐不以爲謝。復有藥王藥盛﹐恆歲以雪山采藥﹐采合藥艸﹐和合搗篩﹐救諸病苦。若有眾生遭諸眾病苦厄之中﹐不及湯藥﹐但當一心思惟二藥﹐眞人造諸良藥醫治百姓﹐皆得差愈。但當正思正念﹐病可差除﹔若心飛馳﹐不加正念﹐不能差愈。復有元陽上部七仙眞人﹑六神仙人﹑十三過去得道眞人名號﹐臨有厄難不能免脫﹐但當至心呼其名號﹐十三眞人亦卽來應救護﹐是人悉得平安。若無至心﹐呼之萬徧﹐不能降致神眞也。此元陽上品濟人厄難﹐救護世中苦厄眾生。若有眾生無男無女﹐有能至心受持﹑書寫讀誦﹑憶念是經﹐有願悉得。復有靈寶無量度人上品﹐有能書寫讀誦﹑齋詠是經﹐有願無不如意。何以故﹖斯經諸天隱韻之音﹐尊妙無量不可思議﹐若有眾生病疾死亡﹑官事刑獄﹐有能建齋讀誦十徧﹐亡者去離幽苦﹐上升天上﹐受福自然。若遭厄難﹐能呼三十二天名號﹐至心祈願﹐無不解脫。復有太淸二十五眞人名號﹐亦能濟人厄難﹐不可思議。復有大洞眞經六天魔王諱字﹐亦復濟人厄難。無量神經十二眞君名號﹐至心稱誦﹐亦復濟人厄難。復有三昧眞經九天名號﹐亦能濟人厄難。復有道徳節解五藏眞神名號﹐至心呼召﹐附衛身形﹐安鎭魂魄﹐能使神爽安定﹐不遭眾橫﹐悉得如意。若能思念無量至無邊億﹐所向之時﹐思之念之﹐號之呼之﹐無不允合﹐皆得如意。

炎明曰﹕一切眾生作如是念﹐作如是思﹐稱呼聖人名號﹐得度厄難﹐一切蒙恩。但以眾生不信斯念﹐不信聖人之有名號﹔遇於眾橫苦惱之中﹐方思玄業﹐委身道門﹐至心稱其聖人名號﹐有功感以否﹖

天尊答曰﹕有。何以故﹖貴其初心﹐尙其後果。能有身心具發﹐可謂美矣﹐豈有無感功也。煉陀人不信功徳﹐任命生死﹐不知因緣輪轉福報﹐而不經懷諸部經典﹐謂之虛言。遇一餒士贏瘦欲死﹐路見懷矜﹐甚無已已﹐扶將到丰﹐飲飴過糜。食一以畢﹐顏色暢悅﹔食二以訖﹐走力充足﹔食三以竟﹐辯口通說﹔食四以足﹐智力自然。餒困得濟名號與命﹐三日五食﹐五徳備矣。斯人卽名書東華﹐落死北簿﹐食信慈心。其果如是﹐而況遭厄思聖濟度。夫聖人常臨難接人﹐不窮無智﹐恆以徳報怨﹐授化有心。其人前𨿽無親﹐思附丹誠﹐豈得不應者乎。譬如谷神﹐咨無不對﹐豈擇聲而授者乎。聖人之應﹐亦復如是。

問曰﹕若善男子修行三業﹐諸法亦備﹐萬善普全﹐思慮亦盡﹐其道如何﹖

答曰﹕十仙記矣。何以故﹖眾行普備﹐盛徳誕彰﹐累煩滅除﹐功盡記矣。

問曰﹕若有女人修行三業﹐諸法以備﹐萬善普全﹐思慮亦盡﹐其道云何﹖

答曰﹕降授一形。何以故﹖女人前功卑﹐故生在女身。今合功行並備﹐功書名記﹐無可奪之﹐要須轉女化男﹐乃就此果耳。

問曰﹕十仙可一起而成﹖復有轉輪﹖

答曰﹕一仙﹑二仙﹐乃至十仙﹐皆有次第﹐未可等而同輪也。何以故﹖或有凡夫﹐而行十仙﹔或有聲聞未悟﹐不能行一仙者。是以行有精粗﹐見有遠近﹐所用不等﹐各由心也。

問曰﹕學士之法﹐爲數身數心﹐數行數功數年。若修其身﹐未必苦勤﹔若依其心﹐未必數身﹔若計其行﹐未必細心﹔若計其功﹐未必苦行﹔若數其年﹐未必翹勤。進退之宜﹐不能明了。惟願天尊告其未悟﹐令諸眾生悉得解了。

答曰﹕自心不數身﹐計功不計年。何以故﹖學士乃至兆身﹐而不一果﹔乃有學士起一室而行道﹐以成一仙。是故計功因心而起﹐因心而數其功﹐因行以致其眞。

問曰﹕天下萬物﹐都由道气而生。旣有其生﹐皆應有﹝命﹞﹟2。土水石鐵﹐獨無命乎﹖

答曰﹕此四事者﹐有性而無命。何以故﹖有性而無命﹐無命者﹐以無血脈汁色﹐是以有性而無命也。

問曰﹕人所以十微﹖艸木所以八微﹖

答曰﹕以無意行。

問曰﹕道所以獨淸﹖

答曰﹕淸者﹐萬行足而無垢塵﹐故曰淸。自道以下﹐皆未淸。何以故﹖外無所彰﹐內無若塵﹐其性淡然﹐而無虧盈﹐毀之不滅﹐譽之不榮﹐撓之不濁﹐澄之不淸﹐淡泊虛無﹐無有及之﹐漂流無滯﹐稱之日淸耳。

問曰﹕道何以稱一﹖

答曰﹕名道者﹐無爲無不爲﹐髙而無蓋﹐下而無底﹐上無復尊覆﹐下無復卑承﹔無匹無偶﹐無譬無諭﹐淡泊虛無。萬聖之祖宗﹐乃至世界恆沙尊神﹐莫不宗述以成至眞。是故獨標聖外不可思議﹐而無艸徒﹐故稱之曰一耳。

問曰﹕何以稱之本相﹖

答曰﹕本相者﹐經號稱耳。何以故﹖本者﹐道教開敷﹐啟曜聖藝﹐踐起法場﹐流通之始﹐故稱之曰本。相者﹐道法開辟﹐像教眾生﹐形踐三界﹐光明振暉﹐十方眾生得蒙威相之功﹐故稱之曰相。二名肇建﹐開張之首﹐一切萬眞﹐莫不宗受。得道之本﹐成就之始﹐故稱之曰本相也。

問曰﹕天地所以生成﹖日月所以布立﹖眾星所以列宿﹖

答曰﹕天地初生﹐人命長壽﹐而無惡心﹐道炁純化﹐無爲而治。世王煩耗﹐民漸生惡﹐道炁澆浮﹐天運漸促。天魔下降﹐野道橫行﹐國主克暴﹐兵殘民命﹐疫炁流布﹐助行威虐﹐傷胎落子﹐無辜縱毒。天下無憀﹐皆遭兵患﹐男曠女怨﹐面有憂色。𨿽有豪家﹐賦稅蕩盡﹐男失其娶﹐女失其嫁﹐男女失時﹐上徹天靈。使陰陽失度﹐水旱交並﹐災霜雨雹﹐傷害五穀﹐人民饑饉﹐各離鄕僑﹐遞相陵奪﹐更相吞食。或有淫蕩之男﹐不時之女﹐私行號令﹐共相咒誓﹔或於日月星辰之下﹐或於山河社祠之邊﹐疊相疏誓﹐棄門蕩戶﹐以臨證驗﹔眞神毒鬼﹐因誓攝錄﹐生男墮傷﹐生女便夭。天下鬼兵﹐助行威虐﹐人民死亡﹐不以道理。盜賊競興﹐吏食百姓﹐窮民呼嗟﹐正怨上天。漸漸夭促﹐命延不久﹐壽不過三十歲而終﹐男年八歲而陽﹐女年七歲而陰。當斯之世﹐天運促急﹐共相渾濁﹐不可稱記。炎陽湧陰﹐激結相迫﹐陽毒陰怒﹐生火江海﹐劫燒乾坤﹐萬物灰揚﹐上無天色﹐下無地淵﹐上下譊豁﹐混然空蕩﹐濫風鴻鴻﹐赤炁彌張。方遣授記之賢﹐持鑪鑰﹐排托施張﹐雕造乾坤﹐淸炁上升爲天﹐濁炁下降爲地﹐淸布陽道﹐濁布陰道﹐步天量地﹐制作東西南北四維﹐上下中央。方遣巨靈胡亥建造山川﹐五嶽四瀆﹐通之海源。授記賢主﹐玄中養以靈寶眞精﹐凝成日月星宿。日主陽道﹐日行一度﹔月主陰道﹐月行十三度﹔三百六十五度一周天。日圍千里﹐月圍一千二百里﹐天地相去一億五萬里。昆侖山處﹑於土中﹐凡有八十一重﹐亦名八十一天。昆侖四面﹐卽名四天下﹐天王主之﹐上承帝一。昆侖者﹐四海之源。何以故﹖四方大海出於山下﹐旋流四面而去﹐湛於淵。其淵探三百三十六萬丈﹐縱廣三萬六千五百里﹐上合天度﹐須人主之。此海廣有大龍王三十二頭﹐上承阿耨龍王﹑諸天神龍百萬之數﹐及諸龍子﹐亦無數量。昆侖之山﹐一髙地一萬五千里﹐有地神仙人﹐車道從東北甲地而上﹐西南庚地而出。其申一徘徊十二匝乃達其頂﹐上凡有三百三﹐十六萬里﹐神仙車牛於今在也。天地。造化﹐萬物有形﹐周而復始﹐亦如十二月法。所以地山之髙﹐昆侖爲之最髙。昆侖之南三十萬兆裏﹐復有昆侖之山﹐東西南北亦有無量不可稱計一日月所正一昆侖﹐名爲四天下﹐更不及諸方。從昆侖至昆侖﹐滿千數之爲一﹔從昆侖至昆侖﹐滿千數之爲二﹔從昆侖至昆侖﹐滿千數之爲三。其數滿千﹐小數始一﹔從小數一起﹐其數至千﹐始名一小千。從小千數至滿千﹐始名爲一﹔從小千至滿千﹐始名爲二﹔從小千至滿千﹐始名爲三﹔其三滿千﹐中千之數也。從中千數至滿千﹐始名爲一﹔從中千數至滿千﹐始名爲二﹔從中千數之至滿千﹐始名爲三﹔其三滿千﹐名爲大千。些三千世界﹐十仙所主﹐化見神智﹐具相威力所能及也。是以世界無邊﹐聖智無極﹐載眾無頭﹐道力無修﹐一切含形悉得生活﹐徳無所宗﹐獨立無諭。

問曰﹕天尊所說天地運終劫數盡矣。造化萬物﹐乾坤更始。昆侖巨海﹐廣狹髙卑具以說之。運阨之難﹐幾年一終﹖災會之艱﹐幾歲一遭﹖惟願分別。

答曰﹕天地一成﹐乃至終盡﹐其中有三元九阨﹑大災小災﹐其運不可移。何以故﹖但數終矣﹐故不可移。所以者何﹖三元者﹐上中下也。一元三阨﹐數終叵易﹐凡有九阨﹐天不能攺﹐地不能易﹐其數定矣。何以故﹖上元之上﹐九九八十一萬年而終﹔上元之中﹐八八六十四萬年而終﹔上元之下﹐七七四十九萬年而終﹕此上元三阨交運之數﹐故不可奪。中元之上﹐六六三十六萬年而終﹔中元之中﹐五五二十五萬年而終﹔中元之下﹐四四十六萬年而終﹕此中元三阨交運之數﹐故不可奪。下元之上﹐三三九萬年而終﹔下元之一中﹐二二四萬年而終﹔下元之下﹐一萬年而終﹕此下元三阨交運之數也﹐故不可奪。此是三元九阨﹐數期叵違。九阨之中﹐一阨三災六害﹐亦不可卻之。三千年一大災﹐人民死亡﹐骸骨不收。千年一災﹐人民半死﹐骸骨亦不收。百年一災﹐兵起滿野﹐人民亦有死者。些三災﹐其數旣至﹐不可攺禳之。六害者﹐三百六十年一害﹐三百年一害﹐二百四十年一害﹐一百八十年一害﹐一百二十年一害﹐六十年一害﹐凡有六害﹐不可禳卻。六害之中﹐復有三小災。所以者何﹖三十年一災﹐牛病五穀貴。十二年一小災﹐賣牛馬﹐糴食儲。六年一小災﹐布絹賤﹐米麥貴。恆以此度﹐不可卻之。凡此三元九阨﹑三災六害﹐皆不可禳之。智人審之﹐可避而去之。若小災﹐饑饉不熟﹐貯谷備之。是以賢人就有徳﹐去無道﹐逐福地﹐離湯火﹐故始終無殃患也。故天下皆亂而賢獨安﹐天下皆饑而賢獨足。是以賢者觀時來﹐知吉凶﹔審年數﹐避禍難﹐故終無患也。是以君子逐賢而居﹐果有利益﹔小人就土地而處﹐果有覆沒之患。故須逐賢者也。

炎明曰﹕受恩。願問余解。大千之載﹐一切眾生悉有道性﹐𨿽有其性而無其眞。當運滅盡﹐其性如何﹖

答曰﹕滅盡運終﹐一切眾生普生慈心﹐志存道場﹐當斯末劫﹐周時得道。惟有種子泡生而漂﹐終不死也。何以故﹖以重其種。故一切萬類﹐亦畱其種﹐終不普升也。

問曰﹕如諸眾生普得道眞﹐與大道同體否﹖

答曰﹕一切眾生﹐得道成仙﹐號曰世尊﹐於此稱盡矣。惟有大道之气﹐可得之耳。云欲合同道量﹐未之有也。何以故﹖譬如饑人羨飽﹐得飽﹐飽而忘饑﹐是以眞人起於不足而忘於乏﹐得足以忘不足。

問曰﹕道性可見否﹖

答曰﹕不可見而可見之成之。故可見未成﹐觸目而不睹。何以故﹖一仙眞人視道性萬分﹐始得見一。自聲聞﹑圓覺﹐知進而不睹。知進者﹐諸漏已盡﹐更無煩惱﹐神通變效﹐學士所不能及。故知進而忘其退。四道尙知進而不知退﹐而況於二士乎。

問曰﹕三道果人俱有果行﹐其漏何以不除﹖

答曰﹕三道果人﹐有時漏而不忘﹔一道果人﹐妻子眷屬未相去離﹐憂念眷屬﹐不能斷絕﹐故爲漏有顧進退。若有之四道以上﹐日升於辰﹐必至盛午。何以故﹖無漏無顧﹐是升於辰﹐亦向午也。是以悉存而不忘﹐故譬之也。

洞玄靈寶本相運度劫期經竟

﹟1崄﹕疑當作「斂」。

﹟2命﹕底本無。據文義補。

