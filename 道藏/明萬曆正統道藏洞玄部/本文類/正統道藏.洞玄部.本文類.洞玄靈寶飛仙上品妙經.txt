洞玄靈寶飛仙上品妙經

經名﹕洞玄靈寶飛仙上品妙經。撰人不詳。四經同捲。底本出處﹕《正統道藏》洞玄部本文類。

洞玄靈寶飛仙上品妙經

道言﹕《飛仙經》者﹐出於太原之山玄妙宮中。眞人空虛法師﹐與十方太上五嶽仙人﹐九天玉女七十萬人之眾來﹐在玄都玉京紫玉臺之上﹐說《三昧無量神阮大經》﹐化於天下。當爾之時﹐諸天仙眾三十二萬人來﹐稽首請問天尊曰﹕我等弟子﹐愚心六極﹐不解開閉。昔蒙先師垂眷﹐賜授黃赤紫符﹑三洞眞祕﹐行道救人﹐不自中替。今世淺薄浮逸﹐人多不信道法﹑三洞之化。其愚人皆信邪倒見﹐當入九幽長夜之府﹐無有出期。愚人不信﹐無復柰何﹖大劫運至﹐天地將壞。不久水來﹐蕩除九億萬眾。人民崩散﹐與泥同流。如水歸海﹐何可以爲化﹖天尊大慈之心﹐不審如此薄頑之人﹐何以救之﹖當有異法﹐可得聞不﹖

天尊曰﹕汝所問甚是善哉﹐無量之道。今有仙人之術﹐子但諦聽﹐當次受汝。

道言﹕閰浮之國﹐化而不信。欲求升仙﹐先求受籙。黃赤紫符﹐開導之源。後得三師﹐過度分了。得眞人無量三十六部經契﹐三天大明。以受神咒﹐殺鬼生人。道士治病﹐救濟百姓﹐當受此經。大無之眾盤馱﹐九天兵符﹐召籙百鬼。云雷大符﹐天捍厄。太一眞契﹐得仙之本也。道士以受此內外法籙﹐便成仙人。得道之次﹐當如法行道。功滿三千﹐白日升天。庚申甲子本命日﹐六齋十直。亦當燒香行道﹐消災散禍﹐安宅求福。一二行之﹐不得自隱而行之。考及子孫﹐七祖父母﹐當受長夜九幽。不但自身﹐卽令下賤貧窮。口舌官事﹐日日虛使﹐吏兵從其身。子欲求道﹐在子心也。

一心奉道﹐亦得飛仙。助人作齋﹐亦得飛仙。當路作井﹐亦得飛仙。教人作善﹐亦得飛仙。供養道士﹐亦得飛仙。救拔法門﹐亦得飛仙。敬重老少﹐亦得飛仙。月月建齋﹐亦得飛仙。齋滿三七﹐亦得飛仙。不食供師﹐亦得飛仙。口不說惡﹐亦得飛仙。一心敬法﹐亦得飛仙。不貪世業﹐亦得飛仙。不不妬﹐亦得飛仙。不壞人心﹐亦得飛仙。不求好勝﹐亦得飛仙。無有偏心﹐亦得飛仙。平等一心﹐亦得飛仙。口常好語﹐亦得飛仙。布施道士﹐亦得飛仙。看侍疾病﹐亦得飛仙。借貸貧窮﹐亦得飛仙。立治齋堂﹐亦得飛仙。橋梁度人﹐亦得飛仙。施人經書﹐亦得飛仙。火起助滅﹐亦得飛仙。救人懸乏﹐亦得飛仙。水中接人﹐亦得飛仙。念師憶道﹐亦得飛仙。晝夜燒香﹐亦得飛仙。助人齋廚﹐亦得飛仙。爲人立行﹐亦得飛仙。供養給師﹐亦得飛仙。不使師怒﹐亦得飛仙。念道修行﹐亦得飛仙。與師屋舍﹐亦得飛仙。奉師勤苦﹐亦得飛仙。心常向道﹐亦得飛仙。日日長齋﹐亦得飛仙。不偸人物﹐亦得飛仙。行道不厭﹐亦得飛仙。好善禮拜﹐亦得飛仙。施人巾帽﹐亦得飛仙。愛念孤貧﹐亦得飛仙。教化弟子﹐亦得飛仙。天祖年輸﹐亦得飛仙。歲食不缺﹐亦得飛仙。不有違道﹐亦得飛仙。投命爲師﹐亦得飛仙。種樹千根﹐亦得飛仙。渡頭渡人﹐亦得飛仙。

道言﹕道士求仙學道﹐第一建齋﹐便有萬神在空玄之中﹐吏兵萬兆悉在齋堂之中。子等一心﹐得講論法事。達此無量飛仙﹐天人萬兆﹐玉女一十萬人﹐太上無數之人﹐來下看人作齋。齋法在勤﹐子等不可不愼之。

道言﹕爾時﹐飛天仙王﹐天帝仙王﹐三十六天仙王﹐復有仙鄕童子﹐仙威童子﹐仙郡童子﹐仙度童子﹐仙鴉童子﹐仙眞童子等﹐三萬六千人﹐俱到大羅宮中﹐巡謁天尊。頭面著地﹐稽首作禮。歡喜踴躍﹐依位而坐。圍繞天尊﹐三匝畢竟。侍座良久﹐虔恭作禮。仰承威光﹐得見諸天大聖。今同會聽﹐受《飛仙經》彌日繼夜。是時﹐眾中有一仙人﹐姓昊名剛文﹐與太上眞人論議﹐於義不得解釋。仙王時卽上白天尊﹕未審二人孰是孰非﹐於眾座思勝。伏願天尊﹐賜垂判釋。

天尊卽語﹕剛文無理﹐退仙之位﹐令在月中﹐伐於桂樹。不得同侶於今爾。是時﹐仙王重白天尊﹕今日侍座﹐實爲傾喜。如此大聖等眾﹐有三萬六千人﹐同在道前。聖人眞人仙人﹐如斯等眾﹐並是往時賢哲法師。於虛空縱﹐有修功立徳。成道因緣﹐今由忘矣﹐不識仙聖階品。及將來世﹐學仙道士﹐諸善男子善女人等﹐悉皆不曉。及諸布施﹐入於道場功徳﹐學於長生﹐度脫泥丸因緣。伏願天尊﹐次爲解說。使來世人﹐知善橋梁﹐知善因緣﹐知善福田。爾時﹐天尊在玄都玉京七寶臺中﹐舉身彈指﹐嘆言﹕善哉﹐善哉。天堂悉皆振動﹐卽告仙王卿等﹐須能作此問﹐開悟一切。將來後世﹐甚爲要乎。今當以次﹐爲汝開示昔日因緣。作大舟檝﹐作大橋梁。作善因緣﹐作善福田﹑盛聽在心。汝昔從無量劫來﹐從生至死﹐今日得登天王之位。功徳如此﹐不可思議﹐皆從修來。汝等功徳成就﹐漸登無上道果。六通智慧﹐往諸下座。聖有九品﹐眞有九品﹐仙有九品。卿解乎﹖如此等眾﹐並是往昔開光元年﹐龍漢赤明﹐皆逐劫而來。修功立徳﹐輸轉生死﹐入諸地獄。擭湯鑪炭﹐刀山劍樹﹐銅柱鐵牀﹐吞火食炭。或作畜生身﹐種種訖竟。今得成就﹐至長壽處﹐不生不死﹐湛然當住。仙王汝等須皆知﹐凡聖不相去離。凡人學道至仙﹐從仙至眞﹐從眞至聖﹐從聖如許積功﹐皆從凡人間來。譬如造臺﹐先從下起。千里之行﹐始於足下。故謂功滿三千﹐白日升天矣。

洞玄靈寶飛仙上品妙經竟

