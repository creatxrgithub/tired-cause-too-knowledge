太上洞玄靈寶宿命因緣明經

經名﹕太上洞玄靈寶宿命因緣明經。撰人不詳﹐約出於南北朝或隋唐。《靈寶經目》著錄未出。一卷。底本出處﹕《正統道藏》洞玄部本文類。

太上洞玄靈寶宿命因緣明經

爾時太上道君宴景太霞之上﹐諭諸侍眞曰﹕天地之大徳曰元道﹐天地之寶徳曰始道﹐天地之系徳曰人道。三道合徳﹐寶化隱存﹐虛無之元﹐皇化之先。女媧蛇軀﹐伏羲鱗身﹐陰陽混沌﹐造化未分。三聖相禪﹐五帝造端﹐道成徳就﹐吉凶部分。光化敷流﹐漸生因緣﹐善惡之符﹐變動已然。太古淳朴﹐風教易因。中古漸僞﹐害賊滔天﹐表信不行﹐違道本源。禹徳治明﹐監水之勛﹐爲舜所舉﹐治勞山川﹐開通四瀆﹐濟度萬民﹐生受禪遜﹐歿治鐘山。太陰宮主﹐明監水官﹐天授寶符﹐過溺乃全。三寶之法﹐於斯升化﹐善哉善哉﹐道乃宣焉。

道君曰﹕吾道髙妙﹐幽顯易通﹐隨善而化﹐降致寶文。後世轉惡﹐篤無信言﹐相與流滯﹐深誤子孫﹐死遭三徒五苦﹐痛忍難言。每深念之﹐善惡當分﹐善徳不修﹐橫罹罪怨。子勤修齋﹐永求得脫﹐身度諸災﹐長保歡欣﹐得順教化﹐隆泰可言。

道君曰﹕吾憂念將來﹐生死罪福﹐宿命所纏﹐積善乃慶﹐福報自然﹐有道之精﹐得之亦仙度也。

尹生稽首曰﹕善哉善哉。今受戒文﹐宣流無親。堯存有舜禹﹐何等宿命﹐何等因緣﹐生而聖知﹐享祚永延﹐治水之勞﹐功見世間。余有何故﹐屯否悴然。復何苦惱﹐楚痛不歡。復何厚徳﹐乃爲天人。有何陰徳﹐克定飛仙﹐不遭八難﹐保度子孫。今以叩頭流涕﹐請知因緣。

道君曰﹕善哉﹐善哉。子之所問甚是。來世之戒﹐子可具說。吾戒宿命因緣﹐生死罪福﹐灼灼甚明﹐惟願後世明承教化﹐天道無親﹐惟與善人。愼之﹐愼之。說如吾言。

道君曰﹕三界無上大道﹐神化一切﹐勉度羣輩﹐普濟眾生﹐得度五濁之世﹐功可言乎。今五毒方至﹐驅除天下逆惡﹐分別賢善﹐恐子墮落惡中﹐後生畜生中﹐爲之哀痛﹐痛當柰何。

道君曰﹕當爾之時﹐君臣相伐﹐無善無惡﹐無大無小﹐無尊無卑﹐無師無友﹐悉受橫禍﹐身死名滅﹐萬無一遺。生不修徳﹐遭此凶災。內懷嫉妬﹐無有順慈﹐更相誹謗﹐相視亂迷﹐如此之人﹐墮落地獄餓鬼之中。生取一時之榮﹐不勤修福﹐防後世生臭惡﹐爲人所困辱﹐屠剝痛酷﹐當可言乎。

尹生問曰﹕後生有劫數之殃﹐以何法訓之。實念羣生﹐是可哀可憐﹐皆得善報者﹐由有大功﹐得生善緣﹐死離三塗五苦之中﹐長升福堂﹐衣食自然﹐可謂善哉善哉矣。

尹生曰﹕如聖君之言﹐請問人生有何因緣﹐得生仙貴﹐可願可樂。復何因緣﹐得生凡常人中。復何因緣﹐得生地嶽之中﹐苦痛難言。復何因緣﹐得生奴婢之中﹐爲人所憎﹐苦惱不歡。復何因緣﹐得生賢貞好人之中﹐身口香潔﹐爲人所宗。復何因緣﹐生粗丑人中﹐恆受憎辱﹐觸行不善。復何因緣﹐得生出優遊﹐爲人所貴﹐常得供養﹐所願從心。如是之行﹐惟願告悟解脫之源﹐善得濟度﹐長受福珍﹐如此隆泰﹐苦熱不嬰。

道君曰﹕諦聽吾戒﹐思吾苦言﹐今爲汝曹﹐具說要妙。其徳之應﹐事惟有六。一者慈心不殺羣生﹐養活萬物﹐一切濟度﹐令得安全。二者愛念賢良﹐不行盜心﹐惟欲布施﹐濟卹窮貧。三者執心貞潔﹐專念精進﹐棄遠聲色﹐不犯法戒。四者誠信惇篤﹐不妄欺人﹐謹口肆過﹐不爲貪濁。五者不妄醉酒﹐幹穢淸賢。六者執心畏敬﹐躬信有道。行此六事﹐得生天人之上﹐優遊飛仙﹐衣食行廚﹐爲人所尊﹐得爲師友。爾時之慶﹐道常頌曰﹕

不殺得長壽﹐無痛常離苦。一切受天位﹐身安得所怙。不盜常淸貴﹐自然錢財聚。七寶爲宮殿﹐歡樂當安人。不淫則不亂﹐身體常潔淸。所生當端正﹐行徳自聰明。不欺口气香﹐言語常忠貞。所說出元道﹐談論使功成。滴酒不過口﹐無有謬誤事。常願見華實﹐得使天人侍。壽終升天堂﹐二十五神迎。萬福自來降﹐光影恆煌煌。

道君曰﹕次復六事﹐得生人中。何謂六事﹐一者布施救困窮﹐心念恆苦少。二者持戒精進﹐不犯十惡。三者忍辱含容﹐不妄宣言。四者勸化愚頑﹐趣令敬愼。五者一心奉法﹐慈仁盡忠。六者好生惡殺﹐不妄爲非。行此六事﹐得生人中﹐富貴常遂﹐所向如願﹐施布廣大﹐後世得生人王﹐萬國所宗。徳行如此﹐道乃頌曰﹕

布施得大福﹐錢財自然來。所生常尊貴﹐傳世受歡欣。持戒常惇敬﹐奉受於九尊。精敬不犯惡﹐保得身長存。忍辱謙下人﹐嗔怒不形口。罵詈忍不應﹐祿壽常自然。精進不怠懈﹐念道常得眞。所行合於道﹐壽終爲天人。念眞心不退﹐忠信不妄言。供養諸道徳﹐所生無艱艱。能行此六善﹐輒得生爲人。面色端且正﹐自然成貴身。

道君曰﹕復有惡緣七醜﹐死入地獄﹐被考億劫﹐無有極已。何謂七醜。一者不忠不孝﹐毀辱道尊﹐夭身傷殘﹐死落地獄中﹐被考數萬年。二者虛引鬼神﹐罵詈善人﹐身被災考﹐嬰羅可言。三者毀壞神堂﹐不敬三尊﹐身被重責﹐楚痛在身。四者多疑少信﹐謂無鬼神﹐顚倒無道﹐裸穢三光﹐身嬰諸苦病﹐恆系天牢間﹐動與百惡會﹐生子輒跛殘﹐夭墮地獄中﹐萬年被惡患。五者骨血至不親﹐孔懷相侵賊﹐謗誣於鬼神﹐濁慢不淸潔﹐酷不信中眞﹐以此被夭折﹐終不得命年﹐死落地獄中﹐苦惱嬰萬端。六者反逆不順法﹐械囚於父君﹐尊長不敬愛﹐口誦惡爲先﹐形骸被屠剝﹐夭折不塞愆﹐後生被虎傷﹐殃流逮子孫。七者疸癩乃嫉妬﹐逮戾好彊梁﹐咎惡不離身﹐遭逢被災殃﹐死入地獄中﹐萬劫落鑊湯。惡事如此﹐道爲頌曰﹕

慳貪不布施﹐私竊不養親。藏財貪妄貴﹐不救老窮人。妻子及下使﹐不衣視饑寒。端坐守財物﹐歿爲餓鬼殘。身不見飽足﹐苦毒生瘡瘢。東西乞不得﹐家族悉滅嬋。造作弄口舌﹐生死被剝殘。洋銅灌其口﹐拔舌過身半。沃口彊令咽﹐入腹腸胃爛。生時不念善﹐死歿被塗炭。疽惡輕淩人﹐被考數萬年。罪畢復身出﹐便爲下賤人。元惡好殺害﹐盜竊反彊梁。形殘入地獄﹐萬劫被災殃。

道君曰﹕又有五惡﹐生出畜生中。一者犯戒竊盜﹐負債拒捍不還。二者淫愛內親﹐不敬天地。三者枉橫無罪人﹐輕誓不顧法。四者見彼善不好﹐聞惡輒相從﹐卽身被酷考﹐災殃流子孫。五者欺上罔下﹐事君不忠﹐處位乘勢﹐枉罔忠良﹐酷好屠鱠﹐生剝牛羊﹐痛毒不可忍﹐內懷如豺狼。凡此五事﹐死落地嶽中﹐出生爲畜生中﹐生被五毒害﹐賢愚一是同。罪報如斯﹐道乃頌曰﹕

常行盜竊心﹐負債不肯還。殺生好田獵﹐非法作俗緣。執行無誠信﹐小言輒恚嗔。罪惡不自覺﹐好邪不信眞。後生墮畜生﹐牛羊驢馬類。臭惡恆負重﹐如是考萬劫。內淫犯幹逆﹐雷電所槌殺。死沒地獄中﹐倒懸被火粹﹐弄口謗眞道﹐後生極苦難。洋銅灌其口﹐常抱饑且寒。

道君曰﹕又有五善﹐得爲尊貴﹐眾人所敬﹐奉行天下﹐人心所歸。何謂五善。一者布施無愛惜﹐恩惠普流通﹐周濟救窮急﹐功徳揚八方。二者供奉上道﹐敬事三寶。三者端意思齋戒﹐靜柔和謙下於人●。受人曲辱﹐不求申論﹐道乃念己﹐上名升仙。五者好煉道气﹐明信天文﹐委心任道﹐道恆在身﹐洞知九宮﹐克成地仙﹐塵俗羣愚﹐謂之不然。於是之驗﹐道乃頌曰﹕

布施常不惜﹐普濟令眾安。卽身受淸貴﹐世得見升仙。供養好道徳﹐齋戒見眞靈。靜念心不懈﹐七祖升天堂。忍辱無嗔怒﹐生輒得正端。學問好道徳﹐得爲人中尊。行心能柔和﹐謙節下於人。救急度危厄﹐克得延命長。敬奉靈寶戒﹐明練九宮道。委心信虛無﹐壽與天同老。

道君曰﹕又有五惡﹐常生卑賤人﹐爲人奴婢。何謂五惡。一者驕慢﹐不敬二親。二者剛悖﹐心不恭恪。三者放蕩﹐不禮三尊。四者自專﹐盜竊在身。五者負債逃隱﹐違捍不還。是爲五事﹐常生下賤人﹐爲人奴婢﹐槌打困辱﹐恆抱饑寒﹐生不充足。道乃頌曰﹕

正有癡愚者﹐驕慢於二親。無有恭恪心﹐後生卑賤人。見寶不恭禮﹐違突於長者。執行不慈孝﹐後生爲奴婢。衣食仰於人﹐驅打無晝夜。受生恆苦惱﹐死不得免度。放蕩好淫色﹐至不信鬼神。後生受饑凍﹐所作逢艱難。負債反呎詛﹐貧苦罵先祖。後生作牛羊﹐爲人所困苦。

道君曰﹕又有好徳五事﹐常見善緣﹐得生人中﹐口气香潔﹐身心常安﹐爲人所敬貴。何謂五徳。一者至心好信眞﹐生不欺罔人。二者誦經行道﹐專心無二。三者勤心齋戒﹐好樂仙道。四者教人行善﹐不爲非惡。五者惇篤慈仁﹐周濟急難﹐多信不惑。斯之五善﹐並生貴人之中﹐口气香潔﹐不妄犯非﹐心意常安﹐爲人所宗奉﹐終身不貧﹐積功之久﹐漸見天仙。善報如斯﹐道以頌曰﹕

篤信好生道﹐慈心常哀哀。素餐身淸潔﹐化後登天機。恭奉於三寶﹐不驕於二親。至誠不欺詐﹐是行忠孝人。謹口不妄語﹐行心周一切。勸人遠罪目﹐念法不違戾。周窮救危急﹐功徳甚重大。增算益年壽﹐終身受欣泰。結友行義弘﹐相敬如父母。閉惡揚善徳﹐孝悌感神靈。

道君曰﹕又有六不祥﹐所行旣無道﹐惡穢墮在身﹐形骸卑且悴﹐出輒逢饑寒。何謂六惡。一者期弄無誠信。二者至不信眞道﹐聞法輒欲壞﹐素無好善心﹐恆被誹謗言。三者不念善戒﹐調弄眞人。四者穢辱長老﹐所行多端。五者毒心凶悖﹐讒佞善人。六者心恆念惡﹐無端恚怒﹐得生賤人﹐常抱饑寒﹐給人驅使﹐晝夜無寬﹐身體臭惡﹐常不得欣。道乃以頌曰﹕

欺詐好妄語﹐常無至信誠。心口自相反﹐恆受穢辱形。悖惡好誹謗﹐死落地獄中。洋銅灌其口﹐苦毒長冥冥。湎酒好罵詈﹐不信有鬼神。鐵鉤著其舌﹐痛惱當可言。脫當生人中﹐口气常鮏臭。爲人所憎惡﹐眾災所克注。惡念常遭逢﹐所向遇罪刑。無端橫嬰羅﹐痛毒靡不經。死復還地獄﹐後身作畜生。輾轉五毒中﹐愁惱憀辱生。

道君曰﹕又有五徳﹐所生得好處﹐常在道法中﹐眾人所敬重﹐所言無不從﹐積善滿五百﹐後身見仙公。次生得作道士﹐好學多開通。上願五徳者﹐上與希微同。一徳樂仙眞﹐奉敬事三寶﹐詠經行法輪﹐周遊還劫老﹐上香存虛無﹐升度離苦惱。二徳仙賢遊﹐功徳爲身保。三徳願人中﹐明煉三元道。四徳頌上淸﹐不食自充飽。五徳遊虛空﹐罪滯一時倒。善報如斯﹐道以頌曰﹕

奉敬歸三徳﹐宣化勸善事。願得見仙賢﹐長得眞人至。願撫一切賢﹐與我等無異。吾我心平蠲﹐練練道百誠。晝夜勤修學﹐智慧爲天人。尹生西地化﹐普使知道眞。篤好思仙眞﹐積念無不同。先願升虛遊﹐上與希微通。積善不厭多﹐布惠勿吝惜。功徳感仙眞﹐自然降丹藥。

道君曰﹕隨世行是法﹐復出三界道﹐法一爲上淸﹐飛化契洞眞。次爲無量劫﹐分身號如來﹐根同化小異﹐後教極邊夷。十方法中國﹐難化是成西﹐道吾爲老氏﹐攜導尹生時﹐口吐五千言﹐練胞一十年﹐周天乃三匝﹐會合全福基。惟我道行善﹐見而深愼之。

太上洞玄靈寶宿命因緣明經竟

●明經﹕當作「妙經」。

●案此處當有缺文﹐缺第四條目。

