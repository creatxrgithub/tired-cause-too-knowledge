太上說牛癀妙經

經名﹕太上說牛癀妙經。撰人及時代不詳。一卷。底本出處﹕《正統道藏》洞玄部本文類。

太上說牛癀妙經

爾時﹐太上道君與諸仙在七寶林中﹐大會說法。座中有一眞人﹐名曰普善﹐端簡上白天尊曰﹕爲見浮生計謀活業﹐養育六畜牛馬駒犢﹐頻遭疫癘﹐不甘水艸。痛哉痛哉。惟願大慈廣垂濟度。

天尊曰﹕凡世之人不悟禁忌﹐不看牛癀馬廏方位﹐故犯神殺﹐致見時气﹐竟生瘟疫相逼。若欲止禳﹐須投玄奧。但以吉日灑掃家庭﹐鋪舒寶座﹐然燈焚香﹐轉誦靈文﹐禳謝神殺﹐能消災禍﹐滌除時瘟﹐永不爲害。眞人普善仰謝玄恩﹐而作頌曰﹕

天尊恩如海﹐普救世間人。若要除毒害﹐莫越大乘經。庶類歸心者﹐國泰物興榮。其或保牛馬﹐非但犢豬羊。虔誠歸大道﹐聖道必昭彰。殷勤朝元始﹐福壽保延長。欄圈皆安帖﹐血畜自成行。惟憑眞經力﹐須賴聖威光。龍神常擁護﹐蹄角永繁昌。

眞人說是頌畢﹐及諸仙眾﹐各各作禮而退。

太上說牛癀妙經竟

