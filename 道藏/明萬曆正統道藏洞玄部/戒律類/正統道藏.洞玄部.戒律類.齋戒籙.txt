齋戒籙

經名﹕齋戒籙。一卷。底本出處﹕《正統道藏》洞玄部戒律類。

齋戒籙

夫入靖修眞﹐要資齋戒﹐檢口愼過﹐其道漸階。《南華眞經》云﹕顏回問道於孔子﹐孔子曰﹕汝齋戒﹐吾將語汝。顏回曰﹕回居貧﹐惟不飲酒﹑不茹葷久矣。孔子曰﹕是祭祀之齋﹐非心齋也。汝一志﹐無以耳聽而以心聽﹐無以心聽而以气聽﹐疏淪汝心志﹐澡雪汝精神﹐捨擊汝智慮﹐我將語汝。夫道冥然難言哉﹐將爲汝試言其約略爾。《混元皇帝聖紀》云﹕按諸經﹐齋法略有三種﹐一者設供齋﹐以積徳解愆。二者節食齋﹐可以和神保壽﹐斯謂祭祀之齋﹐中士所行也。三者心齋﹐謂疏淪其心﹐除嗜欲也﹔澡雪精神﹐去穢累也﹔掊擊其智﹐絕思慮也。夫無思無慮則專道﹐無嗜無欲則樂道﹐無穢無累則合道。旣心無二想﹐故曰一志焉﹐蓋上士所行也。夫齋者﹐齊也﹐齊整三業﹐乃爲齋矣。若空守節食﹐旣心識未齊﹐又惟存一志﹐則口無貪味﹐謂玆二法﹐表裹相資。《大戒經》云﹕夷心靜默﹐專想不二﹐過中不味﹐內外淸虛是也。子𨿽薄閒節食﹐未解調心﹐故示齋法﹐令其受道﹐而末學之徒﹐孰能虛心一志哉。夫鄙乎祭祀之教﹐自謂得心齋之理﹐蓋嗊怠慢之失矣。𨿽口談空寂﹐無解其目﹐是自矜也。

洞玄靈寶六齋十直

道教五戒﹕一者不得殺生﹐二者不得嗜酒﹐三者不得口是心非﹐四者不得偸盜﹐五者不得淫色。十善﹕一念孝順父母﹐二念忠事君師﹐三念慈心萬物﹐四念忍性容非﹐五念諫諍鐲惡﹐六念損己救窮﹐七念放生養物﹑種諸果林﹐八念道邊捨井﹑種樹立橋﹐九念爲人興利除害﹑教化未悟﹐十念讀三寶經律﹑恆奉香花供養之具。凡人常行此五戒﹑十善﹐恆有天人善神衛之﹐永滅災殃﹐長臻福佑﹐惟在堅志。

年六齋

正月﹐三月﹐五月﹐七月﹐九月﹐十一月。

月十齋

一日北斗下﹐八日北斗司殺君下﹐十四日太一使者下﹐十五日天帝及三官俱下﹐十八日天一下﹐二十三日太一八神使者下﹐二十四日北辰下﹐二十八日下太一下﹐二十九日中太一下﹐三十日上太一下。

自下﹑中﹑上三太一下日﹐皆天﹑地﹑水三官﹐一切尊神俱下﹐周行天下﹐伺人善惡。

甲子日太一簡閱神祇﹐庚申日伏屍言人罪過﹐本命日計人功行﹐八節日有八神記人善惡﹐三元日天﹑地﹑水官校人之罪福。

六種齋

第一﹐《道門大論》云﹐上淸齋有三法﹕一者絕羣獨宴﹐靜气遺形﹔二者淸壇肅侶﹐依太眞儀格﹔三者心齋﹐謂疏淪其心﹐澡雪精神。

第二﹐靈寶齋有六法﹕一者金籙齋﹐保鎭國土﹔二者黃籙齋﹐救世祖宗﹔三者明眞齋﹐懺悔九幽﹔四者三。元齋﹐首謝違犯科戒﹔五者八節齋﹐懺洗宿新之過﹔六者自然齋﹐爲百姓祈福。

第三﹐洞神齋﹐精簡爲上﹐絕塵期一靈。

第四﹐太一齋﹐以恭肅爲首。

第五﹐指教齋﹐以淸素爲貴。

第六﹐塗炭齋﹐以勤苦爲功。

已上諸齋﹐自古及今﹐登壇告盟﹐啟誓玄聖﹐或三日﹑七日﹑九日﹑十五日﹐皆晝夜六時行道﹐轉經禮懺﹐儀格甚重。除上淸絕羣獨宴﹑靜气遺形﹑心齋之外﹐自餘皆是爲國王﹑民人﹑學眞道士﹐拔度先祖﹑己躬謝過﹑禳災致福之齋﹐此時移代同異﹐不無詳略於靈寶齋中﹐爲半景之齋﹐旣無宿請﹐亦無言功﹐惟只一時或兩時懺悔﹐亦不三時上香﹐步虛﹑禮經並闕。或小小齋中﹐三禮嘆願﹐隨時去取﹐逐便制儀﹐旣非大集﹐心達而已。

二種齋

《本相經》曰﹕齋有二種﹐一則拯道﹐二則濟度。拯道者﹐謂發心學道﹐從初至終﹐念念持齋﹐心心不退。復有二門﹕一謂志心﹐二謂滅心。志心者﹐始終運意﹐行坐動形﹐寂若死灰﹐同於枯木﹐滅諸想念﹐惟一而已﹔滅心者﹐隨念隨忘﹐神行不系﹐歸心於寂﹐直至道場。濟度者﹐謂回心至道﹐翹想玄眞﹐願福降無窮﹐災消未兆。又云﹕虔心者﹐惟罄一心﹐丹誠十極﹐燒香禮拜﹐惟求於道。捨財者﹐市諸香油﹐八珍百味﹐營饌供具﹐屈請道士﹐及以凡器﹐歸心啟告﹐委命至眞﹐內泯六塵﹐外齊萬境﹐冥心靜慮﹐歸神於道﹐克成道果﹐永契無爲﹐救濟存亡﹐拔度災苦﹐隨其分力﹐福降不差﹐功徳輕重﹐各在時矣。

十二齋

《玄門大論》﹕一者金籙齋﹐上消天災﹐保鎭帝王﹐《簡文》亦云﹕兼爲師友﹔二者玉籙齋﹐宗云﹕正爲人民﹐今此本未行於世﹔三者黃籙齋﹐拯拔地獄罪根﹐開度九幽七祖﹔四者上淸齋﹐求仙念眞﹐煉形隱景﹔五者明眞齋﹐學士自拔億曾萬祖長夜之魂﹔六者指教齋﹐諸福謝罪﹐禳災救疾﹔七者塗炭齋﹐拔罪謝殃﹐請福度命﹔八者三元齋﹐學士己身悔罪﹔九者八節齋﹐學士謝過求仙﹔十者三皇子午齋﹐輔助帝王﹐保安國界﹔十一者靖齋﹐如千日﹑百日﹑三日﹑七日﹐修眞之用﹔十二者自然齋﹐救度一切存亡﹐自然之中﹐修行時節。

八節齋

凡八節之日﹐是上天八會大慶之日也。其日﹐諸天大聖尊神﹐上會靈寶玄都﹑玉京上宮﹐朝慶天眞﹐奉戒持齋﹐遊行誦經﹐此日修齋持戒﹑宗奉天文者﹐皆爲五帝所舉﹐書名玉曆。

心齋

《南華眞經》曰﹕顏淵問道於孔子﹐孔子曰﹕汝齋戒﹐吾將告汝。顏淵曰﹕回貧﹐惟不飲酒﹑不茹葷久矣。孔子曰﹕是祭祀之齋﹐非心齋也。汝一志﹐無以耳聽而以心聽﹐無以心聽而以气聽。疏淪汝心﹐除嗜欲也﹔澡雪汝精神﹐去穢累也﹔掊擊其智﹐絕思慮也。夫無思無慮則專道﹐無嗜無欲則樂道﹐無穢無累則合道。旣心無二想﹐故曰一志。

齋直

《三天內解經》曰﹕夫爲學道﹐莫先乎齋﹐外則不染塵垢﹐內則五藏淸虛﹐降眞致神﹐與道合居。能修長齋者﹐則道合眞﹐不犯禁戒也。故天師遺教﹕爲學不修齋直﹐冥如夜行﹐不持火燭﹐此齋直應是學道之首。夫欲啟靈告冥﹑建立齋直者﹐宜先散齋﹐不使宿穢﹐皇腥消除﹐肌體淸潔﹐無有沾污﹐然後可得入齋。不爾﹐徒加洗沐﹐見穢在肌膚之內﹐湯水亦不能除。《三元齋品》曰﹕建齋之日﹐當輸金眞玉光九天之信﹐置於五帝﹐以招神致靈。

《三元齋品》曰﹕學法未備﹐卽俯仰之格多不合儀。《金鎖流珠經》曰﹕古來呼齋曰社會﹐今攺爲齋會。

《太上太眞科經》曰﹕消遣世務﹐三業爲修。齋﹐存三守一﹐齋爲本基。齋者﹐齊也﹐潔也﹐諍也。不必六時行道﹐三時講誦﹐晝夜存念﹐懺悔請福﹐幹噪玄虛﹐更失萬一。能得一者﹐心攝三業﹔能攝身者﹐端拱不擾﹔能攝口者﹐默識密明﹔能攝心者﹐神與道合。如斯爲主﹐成聖眞仙。未合此者﹐攝身朝禮﹐離殺﹑盜﹑淫﹔攝口誦經﹐免妄言﹑綺語﹐兩舌﹑罵詈﹔攝心存神﹐脫貪﹑恚﹑癡。十惡旣去﹐十善自來﹐去來至極﹐與道合眞。

釋齋有九食法

《玄門大論》云﹕齋法大略有九﹐一者粗食﹐二者蔬食﹐三者節食﹐四者服精﹐五者服牙﹐六者服光﹐七者服气﹐八者服元气﹐九者胎食。粗食者﹐麻麥也﹔蔬食者﹐菜茹也﹔節食者﹐中食也﹔服精者﹐符水及丹英也﹔服牙者﹐五方云牙也﹔服光者﹐日月﹑七元﹑三光也﹔服气者﹐六覺之气﹑太和四方之妙气也﹔服元气者﹐一切所稟三元之气﹐太和之精﹐在乎太虛也﹔胎食者﹐我自所得元精之和﹐爲胞胎之元﹐卽淸虛降四體之气﹐不復關外也。粗食﹐止諸嗜﹔蔬食﹐棄諸肥瞃﹔節食﹐除煩濁﹔服精﹐其身神體成英帶﹔服牙﹐變爲牙﹔服光﹐化爲光﹔服六气﹐化爲六气﹐遊乎十方﹔服元气﹐化爲元气﹐與天地合爲體﹔服胎气﹐久爲嬰童﹐與道混合爲一也。此之變化﹐運運攺易﹐不復待捨身而更受身往來死生也。今意方法﹐未必止是食事﹐其或是方藥﹐或按摩等事可尋也。

說雜齋法

《三元品戒經》云﹕正月七日﹐天﹑地﹑水三官檢校之日﹐可修齋。《聖紀》云﹕正月七日﹐名舉遷賞會齋﹔七月七日﹐名慶生中會齋﹔十月五日﹐名建生大會齋。三官考核功過﹐依日齋戒﹐呈章賞會﹐可祈景福。

《明眞科》云﹕正月﹑三月﹑五月﹑七月﹑九月﹑十一月﹐一歲六齋月。能修齋﹐上三天帝﹐令太一使者﹐除人十苦。《八道祕言》云﹕正月﹑三月﹑四月﹑六月﹑七月﹑八月﹑九月﹑十月﹑十一月﹐此九眞齋月﹔一日﹑十五日﹑二十九日﹐此月中三齋日。正月一日﹐名天臘﹔五月五日﹐名地臘﹔七月七日﹐名道徳臘﹔十月一日﹐名民歲臘﹔十二月節日﹐名侯王臘。此五臘日﹐並宜修齋﹐並祭祀先祖。《明眞科》云﹕月一日﹑初八日﹑十四日﹑十五日﹑十八日﹑二十三日﹑二十四日﹑二十八日﹑二十九日﹑三十日﹐已上爲十直齋日。庚申﹑甲子﹑八節﹐太一八神下﹐司察人過咎。修齋﹐太一歡悅。庚申日﹐人身中伏屍﹐上天言人罪過﹔本命日﹐受法人身神吏兵﹐上天計人功過。《三洞奉道科》云﹕正日一爲獻壽齋﹐七日爲延神齋﹐二月八日﹐爲芳春齋﹐四月八日爲啟夏齋﹐五月五日爲續命齋﹐六月六日爲淸暑齋﹐七月七日爲迎秋齋﹐八月一日爲逐邪齋﹐九月九日爲延算齋﹐十月一日爲成福齋﹐十一月十五日爲啟福齋﹐十二月臘日爲百福齋﹐二十八日爲迎新齋。立春爲建善齋﹐春分爲延福齋﹔立夏爲長善齋﹐夏至爲朱明齋﹔立秋爲遐齡齋﹐秋分爲謝罪齋﹔立冬爲遵善齋﹐冬至爲廣慶齋。如此等齋﹐各具本經儀格。故學道不修齋戒﹐徒勞山林矣。夫齋者﹐正以淸虛恬靜﹐謙卑恭敬﹐戰戰兢兢﹐如履冰谷﹐若對嚴君﹐丹誠謙若﹐必祈靈應﹐檢勑內外﹐無使喧雜。行齋之人﹐特忌斬衰孝子﹑新產婦人﹑月信未斷﹐及痎瘧﹑瘡疥﹑病疾等﹐並不得升齋堂庭壇﹐驅使如願。苦求預齋﹑乞解過咎者﹐任投辭爲其陳懺悔謝﹐不得雜登堂宇。應行法事等﹐仍遷令別坐﹐兼忌六畜。蓋此等人穢觸眞靈﹐賢聖不降﹐乃修齋無功也。

凡修﹐齋主虔誠﹐齋官整肅﹐至如香燈不備﹐亦曰疏遺﹐啟聖祈眞﹐莫先於此。香﹐貴在沈水栴檀。依上淸﹐香﹐珠丸合和﹐不得用甲麝。招眞致靈﹐務存精志﹐如寒棲學眞道士﹐修齋單貧不可致者﹐亦宜以少爲信﹐無令頓闕﹔若純以乳頭﹐非道家所用也。

初登齋靖看焚香﹐气向東﹑南﹑西﹑北﹑直上者﹐五帝依向而至。《登眞隱訣》云﹕香者﹐天眞用玆以通感﹐地祇緣斯以達信。非論齋潔﹐祈念存思﹐必燒香左右﹐侍香金童﹐必爲招眞達意。《登眞隱訣》云﹕眞人攝日暉以通照﹐役月精以朗幽﹐故然九光之微燈﹐晃八方之盡夜。

《四極明科》云﹕立春﹑春分﹐然九燈於庭﹔立夏﹑夏至﹐然八燈﹔立秋﹑秋分﹐然六燈﹔立冬﹑冬至﹐然五燈﹔本命日﹐十二燈。自此陳乞﹐謝過祈恩。用燈於庭法﹐與修諸齋﹐自有燈數於庭。訖﹐依記四時向王﹐惟本命向太歲﹐叩齒二十四通﹐咒曰﹕髙上太眞﹑萬聖帝皇﹑五帝玉司﹑總仙監眞﹐今日吉辰八節﹐開陳陽罪陰考﹐絕滅九陰﹐於今永始﹐拔釋七玄﹐免脫火鄕﹐永離刀山﹐三塗五苦﹐不累我身﹐得同天地﹐長保帝晨﹐五願八會﹐靡不如言。咒畢﹐解巾叩頭百二十過﹐當令額向地而已﹔勿令痛。竟﹐復巾仰天﹐心念我身﹐今日上享天恩﹐賜反形骸﹐受生飛仙。畢﹐仰咽二十四气止﹐如此三年﹐宿億並除﹐身與眞同。案諸經齋法﹐略有三種﹕一者設供齋﹐可以積徳解愆。二者節食齋﹐可以和神保壽﹐斯謂祭祀之齋﹐中士所行也。三者心齋﹐謂疏瀹其心﹐除嗜欲也﹔澡雪精神﹐去穢累也﹔掊擊其智﹐絕思慮也。夫無思無慮則專道﹐無嗜無欲則樂道﹐無穢無累則合道﹐旣心無二想﹐故曰一志焉﹐蓋上士所行也﹐詳矣。齋者﹐齊也﹐要以齊整三業﹐乃爲齋矣。若空守節食﹐旣心識未齊﹐又惟在一志﹐則口無貪味之謂也﹐二法表裹相資。故《大戒經》云﹕夷心靜嘿﹐專想不二﹐過中不味﹐內外淸虛是也。子𨿽薄閒節食﹐未解調心﹐故云玆齋法﹐令其受道﹐而末學之徒﹐孰能虛心一志哉。夫鄙乎祭祀之教﹐自謂得心齋之理﹐蓋怠慢之失矣。𨿽口談寂﹐無解其目﹐是自矜焉。《易》云﹕聖人以此齋戒。

齋科

道士王纂﹐金壇人也。居馬迹山﹐常以陰功救物﹐仁逮蠢動。值晉之末﹐中原亂罹﹐饑饉旣臻﹐疫癘仍作﹐時有毒瘴﹐損斃者多﹐閭裏凋荒﹐死亡枕藉。纂於靜室﹐飛章告玄﹐三夕之中﹐繼之以泣。至三夜﹐有光如晝﹐照其家庭﹐卽有祥風景云﹐紛郁空際。俄而﹐異香天樂﹐下集庭中﹐介金執銳之士三十餘人﹐羅列如有所候。頃之﹐珠幢寶蓋﹐霓旆羽節﹐紅旌錦旗﹐各二人相對前。行節最後﹐又有四靑童執花捧香﹐侍女捧按。地鋪錦席﹐前立巨屏﹐左右龍虎﹐將軍侍從﹐官將兵士﹐二千許人﹐立兩面﹐若有備衛焉。復有金甲大將軍二十六人﹐神王十人﹐次龍虎二君之外﹐班列肅如也。須臾﹐笙簫駭空﹐自西北而至﹐五色奇花﹐灼爍艷逸。一人佩劍持版而前﹐告纂曰﹕太上道君至矣。於是百寶大座自空而下﹐太上道君侍二眞人﹑二天帝﹐在座之左右。道君坐五色蓮花﹐二眞﹑二帝立侍焉。纂拜首迎謁﹐跪伏於地。道君曰﹕子慜念生民﹐形於章醮﹐刳心瀝血﹐感動幽明﹐地司列名。蓋化育萬物而五行爲之用﹐五行互有相勝﹐各有興衰﹐代謝推遷﹐間不容息﹐是以生之不停﹐气气相續﹐億劫已來﹐未暫輟也。得其生者﹐合於純陽﹐升天而爲仙﹔得其死者﹐瀹於至陰﹐在地而爲鬼。鬼物之中﹐自有優劣﹑彊弱﹑剛柔﹑善惡﹐與人世無異。玉皇天尊慮鬼神之肆﹐橫害於人也﹐常命五帝﹑三官﹐檢制部禦之律令﹑刑章﹐罔不明備。而季世之民﹐澆僞者眾﹐淳源旣散﹐祆詐萌生﹐不忠於君﹐不孝於家﹐廢三綱五常之教﹐自投死地﹐由是六天故气﹑魔鬼之徒﹐與歷代已來敗軍死將﹐聚結爲黨﹐伐害生民﹐駕雨乘風﹐因衰伺隙﹐爲種種病﹐中傷甚多。亦有不終天年﹑罹其夭枉者﹐尋於杜陽宮﹐出神咒經﹐授眞人唐平﹐使其流布﹐以救於物﹐民間有之。世人見王翦﹑白起名﹐謂爲虛誕。此蓋從來將領﹐生爲兵統﹐死爲鬼帥﹐有功者遷爲陰官﹐殘害者猶居魔屬﹐乘五行敗气﹐爲療爲瘥。然以陽威憚之﹐神咒服之﹐自當彌戢矣。今以神化﹑神咒二經﹐復授於子﹐按而行之﹐以拯護萬民兆庶也。卽命侍童﹐披九光之韞﹐以神化經及三五大齋訣授之於纂曰﹕勉而勤之﹐陰功克克﹐眞階可冀也。言訖﹐千乘萬騎﹐西北而舉﹐升遷上淸矣。纂案經品齋科﹐行於江表﹐疫毒銷彌﹐生靈乂康﹐自晉及玆﹐普蒙其福者﹐不可勝紀焉。

持齋

《無上祕要》云﹕昔有道士﹐持齋誦經。有一凡人﹐爲賃作治廚齋堂。道士見其用意﹐至日中持齋﹐因喚與同食。食竟﹐爲其說法﹐語此賃人﹕今隨吾持齋﹐功徳甚大﹐可至明日中時復食﹐勿壞爾齋﹐徒勞無益﹐能如此者﹐將可得兔見世窮厄。此人稽首﹐受戒而去。暮還家﹐其婦一日待婿﹐具以道士戒言諭婦。婦甚不解﹐遂致嗔怒。賃人不能免其婦意﹐遂壞其齋﹐與婦共食。其後命過﹐天使其人主蜀山千歲樹精﹐恆給其中食﹐其樹茂盛。暑夏之月﹐有精進賢者三人經過﹐依樹而息。賢者嘆曰﹕此樹𨿽涼﹐日已向中﹐何由得食﹖此人於樹人曰﹕當爲賢者供設中食﹐無所爲憂。須臾食至﹐賢者共食。食竟言曰﹕我覓道﹐道在何所﹐此自然非道也。因問樹曰﹕不審大神﹐可得暫降形見﹐與其相面否﹖此人於樹﹐空中答曰﹕我非能使人得道者也﹐具記姓字處所﹐昔常爲道士﹐勸使持齋﹐爲婦人所壞﹐功徳不全﹐致令使我守此樹精﹐不能得出。天以我昔經齋中食﹐今每至中﹐給我齋食﹐口不暇食﹐又無緣得遷﹐欲屈賢者﹐爲至我捨﹐道我如此﹐能爲我建三日齋戒﹐我身便得升天。賢者感此人意﹐爲尋其家﹐具以其言﹐語家人如此。家人卽爲建齋﹐請諸道士﹐燒香誦經﹐三日謝過。此人卽得飛行﹐升入雲中﹐於景霄之上﹐受書爲散仙人。故齋之功徳甚重﹐不可不修。此人半日持齋﹐死經一日﹐卽時出身﹐不拘一年而得爲仙。故天計功過﹐明之不虧也。夫爲學者﹐可勤持齋戒﹐以期冥感。能修之者﹐必獲升騰之舉。

陰陽雜齋日

三會曰﹕

正月七日舉遷賞會齋﹑七月七日慶生中會齋﹑十月五日建生大會齋。三會日﹐三官考核功過。宜受符籙﹐齋戒呈章﹐以祈景福。

五臘曰﹕

正月一日名天臘齋﹑五月五日名地臘齋﹑七月七日名道徳臘齋﹑十月一日名民歲臘齋﹑十二月節日名侯王臘齋。

五臘日﹐常當祠獻先亡﹐名爲孝子﹐得福無量。餘日皆是淫祀。通前三元日﹐爲八解日﹐皆可設淨供求福焉。

《明眞科》云﹕甲子日﹑夜半時﹐甲戌日﹑黃昏時﹐已上天皇眞官下日。

甲申日﹑哺時﹐甲午日﹑日中時﹐已上地皇眞官下日。

甲辰日﹑食時﹐甲寅日﹑平日一時﹐已上人皇眞官下日。

右其日修齋﹐五嶽四瀆神君各依方位﹐糾察善惡﹐無不上聞。

又丁卯日﹑日出時﹐丁丑時﹑雞鳴時﹐已上天皇眞官下日。

又丁酉日﹑日入時﹐丁亥日﹑人定時﹐已上地皇眞官下日。

又丁未日﹑日昳時﹐丁巳日﹑禺中時﹐已上人皇眞官下日。

其日修齋﹐五嶽眞人各遣五神營衛﹐記名仙籙。

齋戒籙竟

