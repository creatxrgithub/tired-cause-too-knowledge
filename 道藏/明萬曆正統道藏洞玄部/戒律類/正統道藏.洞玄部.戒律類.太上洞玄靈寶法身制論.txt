太上玄靈寶法身制論洞

經名﹕太上洞玄靈寶法身制論。一卷。底本出處﹕《正統道藏》洞玄部戒律類。

太上玄靈寶法身制論洞

入爲道性﹐以忍辱爲上﹐禮之爲用﹐惟和爲貴。入道之法﹐宜忌忿爭﹐若聲與色厲﹐驚眾駭羣﹐執愚專性﹐輕用手舞﹐如此則損气傷學﹐犯者永不得預法座。若不依科﹐奪治削籙。

酒性敗徳﹐爭慢所由﹐科戒顯詳﹐而犯者未復。凡籙生﹐皆宜節愼﹐況復學士﹐寧得不禁。經文酒制﹐宜應遵用﹐其和神將藥﹐節宜得理。若起齋定座﹐設啟狀求感﹐不得因色到眾﹐或潛暴隱愆﹐謂眾不知﹐犯者禁錮百日﹐再犯奪治籙。

惡言錡語﹐明賢禁戒﹐利口覆邦﹐先聖髙誨。若有反覆白黑﹐評論得失﹐妄宣是非﹐空造貝錦﹐爲眾所患﹐宜應防杜。犯者﹐依科禁錮一年﹐三犯奪治籙。

生爲大徳之主﹐仁爲儒道之宗﹐慈爲福端﹐殺爲罪首﹐立功樹徳﹐莫如去害﹐故濟生之苦﹐皆由慈心於物。頃來男女學士﹐每以五月夏節﹐逆唱放生﹐未至其日﹐先已羅捕﹐造於臨流﹐悉已薨夭﹐旣欲招福﹐反尢大罪。自今以後﹐不宜預云放生﹐若有善心卒遇﹐便買義設齋福之家﹐師主亦禁戒﹐輕侮任辦﹐則是事主之愆。犯者﹐禁錮二百日。

齋戒威儀﹐廚福科令﹐陸先生具已詳之﹐可設備矣。旣遠近親聞徳音﹐亦宜共稟規誨。若有越用法典﹐假因觴跪蹲鐘椀﹐如此則與遊宴無別﹐爲傍觀者可哂﹐宜應悉攺俊﹐不得懼萬姓嫌疑﹐乃全科典有聞。犯者﹐禁錮一年﹔三犯﹐依律治罪削名。

五辛之菜﹑六畜之肉﹐並戒所禁﹐學士無嘗﹐或以傷神損性﹐或使祈奏無感。若請疾救厄﹐宜以自戒﹐仍不忌嫌疑﹐爲識士所譏﹐遂令同法﹐橫爲其哂。犯者﹐禁錮百日。

徳不孤立﹐必須鄰友﹐黨蕇往來﹐不可都斷。且人有徳﹐不能無行﹐行應有方。脫善信之家﹐設齋辦廚﹐推敬之心﹐三界並記﹐何況學士﹐寧無一感﹐而著觴宴﹐或爲競利所拘﹐致令福主合門﹐心懷煩惱﹐望賓淹遲﹐神疲體倦﹐忿心內發﹐此已爲眾情嗟恨﹐切尋冥理﹐安得無罪。自今以後﹐先已名被﹐必有急事﹐逆報請主﹐當更詮覓﹐而逼慕奢寬﹐遂使主見之﹐咸有恨色﹐此宜愼杜。有犯﹐禁錮二百日﹔三犯﹐永墮不得復預法座。

韶武之樂﹑雅頌之音﹐由來久矣﹐邈然難追﹐遘及鄭衛遺聲﹐妖艷辭章﹐西羌雜伎﹐北胡鼓舞﹐旣不能輔性娛神﹐正足亂志。若於曲集法會﹐饒送同法﹐觴旣過限﹐遂令俗玩﹐不招自泄﹐此皆亂神傷形﹐損道悖徳。有犯﹐禁錮百日。

右八條

夫靈寶妙法﹐生於元始之先﹐眞體空寂﹐湛然常靜﹐有善斯見﹐無緣則隱﹐𨿽眞韻夷妙﹐圓通無方。智者體之﹐有無之間﹔愚者起疑﹐謂之永滅。故睹其卷軸﹐不可謂有﹔就其常靜﹐不可謂無。故無中生有﹐有中生無﹐了然無質﹐故不可窮﹐混成也﹐無爲也。仁者得仁﹐智者得智﹐愚者因之﹐發解神照﹐以之生慧。故知經從理生﹐孰謂不然﹐勸求則神慧因鑑﹐棄捨則精神昏暗﹐故經是大解之宗﹐理爲棲義之宅﹐常靜崇髙﹐則凡賢絕仰。

太上洞玄靈寶法身制論竟

