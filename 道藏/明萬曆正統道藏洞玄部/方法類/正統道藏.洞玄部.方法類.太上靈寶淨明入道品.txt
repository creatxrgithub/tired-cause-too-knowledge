太上靈寶淨明入道品

經名﹕太上靈寶淨明入道品。撰人不詳。三篇同捲。底本出處﹕《正統道藏》洞玄部方法類。

太上靈寶淨明入道品

太上靈寶淨明祕院﹐在太上上淸玄都玉京山之西﹐乃道君修法之院﹐兼三景之法而統之﹐以和天地﹐以奉君親﹐以役鬼神﹐以度人物﹐以逐邪魔。自號太上靈寶法籙忠孝弟子﹐主淨明祕院同管法事。有邃職遙勛﹐卽於此下稱之。當至心行持﹐一孝悌﹐二煉形﹐三救度。逐日燒香朝禮﹐禮拜諸天﹐爲國王父母資崇福壽。次爲一切有情﹐方乃依次呼召神明﹐有事委問之﹐無事卽遣其速歸。局分心中﹐常務正直孝友﹐不得邪淫諂曲﹑輕道慢法。如欲降未來之愆﹐卽當置一小冊﹐日錄所爲。其有欺心﹐自不可形於紙者是也。凡有似此﹐卽速攺之﹐則法術自靈﹔如或違之﹐則災咎立至。但能依此﹐則遙勛正授﹐超舉凡塵。天書祕法﹐忽然而至﹐問弟子能行否﹖

凡得淨明法者﹐當自畏懼﹐逐日恭敬君上﹐孝悌六親﹐克苦修行﹐勤誠濟拔﹐心中常如負人不可報之恩﹐思有必可報之意﹐則怡聲下气﹐無志無怒﹐正得淨明之體。坐臥處﹐常置一鑑﹑一盂水﹐則自知吾立法之意。

凡得淨明法者﹐皆上帝記錄﹐委任不輕﹐罪消北府﹐記名南宮﹐吏十二在前﹐吏十二在後﹐無論污潔﹐行止必隨。今人出入﹐有左右使令﹐尙不敢輕爲淫僻。況此天神﹐名在仙籙﹐護衛於子﹐子可忽諸﹖

凡得淨明法者﹐金骨玉肉﹐已與神通。手判幽陰﹐言接靈妙。若懷淫僻﹐則正如以金玉棄之土壤﹐愼無搖蕩﹐損動炁血。炁血堅完﹐則妖邪不入﹐自得正眞﹐不致夭折。飛升超舉﹐長生之本﹐在於不貪淫欲﹐切宜記之。

凡得淨明法者﹐在世暫以塵劫未足﹐不卽超升。如能積行累功﹐計必離凡入聖。恩生於害﹐無嫌棄妻子於等閒。害生於恩﹐莫羨慕妻子﹐而淪喪閨門之內。以義斷恩﹐割愛捨情﹐同歸霄漢。若夫貪求聚物﹐克意無厭﹔損物陷人﹐以遺兒女﹔勞形竭髓﹐以悅婦人﹔則此皆可已。如能化之以道﹐同學修行﹐可謂知本。設或不從﹐則於成道之日﹐彼亦大蒙福癮﹐何必區區眼目之事。

凡得淨明法者﹐務在濟物。見他人之父﹐見他人之母﹐如我父母。矜老卹孤﹐憐貧憫病﹐如病危急﹐若在己身。如此用心﹐可得吾理﹐當念之。凡得淨明法者﹐務在廉平。居官者﹐無恃富貴。居貧者﹐莫羞貧賤。天公受分﹐毫髮無私。我見諸弟子得吾法之後﹐妄意行持﹐居多害物﹐擅自斬伐考戮鬼神﹐叱吒云雷﹐如使奴僕。富貴者﹐逢召不至。貧賤者﹐見利卽往。或因怒罵﹐使役鬼神﹐使之報怨殺讎。了曲用天憲﹐拆破條文﹐增添字劃﹐皆吾所甚病也。

凡得淨明法者﹐𨿽不升眞﹐亦能尸解。𨿽未明中役鬼﹐亦且暗處伏從。卽不得便生憤躁﹐要在堅切。我諸弟子﹐多有受法之後﹐不量已之積累﹐便卽咎怨父師。無寸功﹐而便欲飛升。神未明達﹐而便欲堅求玄奧。則又可以爲戒也。

凡得淨明法者﹐不得妄以付人﹐且自爲度師。直候見聞﹐位在陰官﹐當遇緣合之人﹐望東燒香﹐以問於我﹐我許卽傳。卽我是度師﹐汝爲傳教之師。日宮太陽孝道明王﹐乃祖師也。吳君爲籍師﹐諶姆爲經師﹐日直﹐元君張公﹐卽監度師。如數十弟子成道﹐則他日升眞﹐當如我矣。凡得淨明法者﹐以緣合﹑忠孝﹑炁血完實﹑直諒可受之人而傳之。卽不得以貧而不授﹐富而則傳。違之﹐罪及三世。

凡得淨明法者﹐將欲傳度﹐卽具表﹐奏祖師太陽上帝﹐依常式醮設三界。證明謝恩﹐務在量力﹐不得舉債破費財物﹐失所吾一時旨諭﹐不限定儀也。

凡得淨明法者﹐遇人傳付之時﹐卽表奏之後﹐於表奏內﹐保明弟子九代。加升仙職﹐便補爲四字仙佐。其夜書符九道﹐結艸人九个﹐望天門燒﹐則此艸人化爲九直符。執符以往﹐不論地獄六道﹐卽此符到處﹐便得解釋。以此符文﹐於天樞院請領文字﹐便是仙官。如有仙職者﹐後升階次。書符之時﹐戴日履斗﹐口傳心受﹐望天門書之。

符朱書

書符咒曰

淨明祕典升入仙官。忠孝之子﹐福及其親。九世蒙秩﹐受命升仙。寶籙行處﹐無不奉以周旋。急急如律令。

然後﹐方付上件文字﹐輿之行持。掐子文步斗﹐想日在頭上。

太上靈寶淨明入道品竟

