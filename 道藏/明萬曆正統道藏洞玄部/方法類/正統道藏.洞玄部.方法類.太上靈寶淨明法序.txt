太上靈寶淨明法序

經名﹕太上靈寶淨明法序。撰人不詳。三篇同捲。底本出處﹕《正統道藏》洞玄部方法類。

太上靈寶淨明法序

淨明法者﹐乃上淸玄都玉京之隱書。昔太陽眞君孝道明王﹐以孝道著明﹐照臨下土﹐成無上道。於是﹐上淸上帝降於扶桑洞神之堂﹐召明王﹐而說法証之﹐以爲最上弟子﹐號靈寶大眞人玉淸詔命使﹐以救度於時。故眞人發大誓願﹐願居東極﹐用救羣品﹐是謂靈寶救苦天尊﹐乃赤明元年八月十五日也。謂之淨明﹐爭明者﹐無幽不燭﹐纖塵不污﹐愚智皆仰之﹐爲開度之門﹐升眞之路﹐以孝悌爲之準式﹐修煉爲之方術﹐行持之祕要。積累相資﹐磨礱智慧﹐而後道炁堅完﹐神人伏役﹐一瞬息間﹐可達玄理。余昔慕道風﹐徧求師旨﹐心存目識﹐志切意堅。自受法具君﹐後學諶姆﹐功行已就。復遇上聖﹐傳以此書﹐其術乃成。至於蒙恩超舉神妙之迹﹐不可具言。得吾書者﹐愼無自棄﹐皆十世積累﹐將有飛升之漸。吾嘗著其末﹐淺作《道經》三十五篇﹐行於人世﹐得者猶鮮。況此樞機﹐皆上聖祕籙﹐行之詛可忽乎。謹序。

