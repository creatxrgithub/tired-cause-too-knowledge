七域修眞證品圖

經名﹕七域修眞證品圖。撰人不詳﹐約出於南北朝或隋唐。言上淸道士修眞位業。一卷。底本出處﹕《正統道藏》洞玄部靈圖類。

七域修眞證品圖

黃帝燕居之暇﹐登啟明之臺﹐六聖侍焉。天老﹑力牧﹑大鴻﹑太山﹑稽隰﹑朋張﹐若語以無爲之道﹐長生修眞之要。黃帝曰﹕若謁紫府君於靑丘﹐寧先生於靑城﹐太和君於炎洲﹐天眞皇人於峨媚﹐問五牙三一之旨﹐飛升長生之妙方﹐而行之未能盡解。且人之受生﹐形骸血肉塊然之有也﹔道之爲用﹐虛無衝澹泊然之無也。以有質之礙﹐證無形之道﹐其可得乎。天老對曰﹕天地萬物順道之化﹐自無而生有﹐人倫飛走得道之用﹐自有而歸無﹐由反掌耳。苟能修之得道之要﹐自精而爲神﹐自神而爲气﹐气與道合﹐𨿽形骸骨肉之礙﹐山川河海之大﹐騰而舉之﹐變而化之﹐無所不可也﹐無所不能也。

天老謂黃帝曰﹕世人者道之子﹐稟气而生﹐分形而治其生也。天與其神﹐地與其精﹐道與其气﹐三者相得而人乃生。旣得其身﹐當保其气﹐愛其精﹐存其神﹐三者相得﹐乃可長生。世人不知身從道生﹐棄本逐末﹐自求於死﹐迷之甚矣。修道之法﹐從凡至聖﹐升降七域﹐一域所修凡萬四千法﹐七域之中﹐九萬八千修道之門戶﹐登眞之徑路﹐皆在勤而能久﹐可致升天矣。

太上道君《道啞》曰﹕學道者有九患﹐皆人之大病。若審知患病﹐則仙可得矣。九患者﹐一患有其志而無其時﹐二患有其時而無其友﹐三患有其友而無其志﹐四患有其志而無其師﹐五患有其師而不學﹐六患能學之而不勤﹐七患能勤而不能守道﹐八患能守道而志不固﹐九患能固其志而不能久。故曰常人者千﹐而知道者一﹔知道者千﹐而修道者一﹔修道者千﹐而專精者一﹔專精者千﹐而勤久者一。修而勤久﹐道可冀矣。若少而好道﹐一志不移﹐水火不能懼其心﹐榮華不能惑其志﹐修眞抱素﹐久則遇師﹐不患無也。如此則不須友而成﹐亦不須感而動也。此學仙之廣要言也。修道之士﹐思而勤之。修道證報﹐品儀條列如左﹕

仙道有八素眞經太上隱書﹑

九眞中經黃老祕言﹑

太淸上經變化七十四方﹑

除六天之文三天正法﹑

黃气陽精藏天隱月﹑

三元布經道眞之圖﹑

黃素神方四十四訣﹑

黃書赤界長生之要﹑

赤丹金精石鏡水母﹑

靑要紫書金根眾文﹑

玉精眞訣三九素語﹑

石精金光藏景錄形﹑

丹景道精隱地八術﹑

白簡靑錄得道之名﹑

紫虛炎光夜照神燭﹑

七變神法七轉之經﹑

大洞眞經三十九章﹑

太丹隱書八稟十訣﹑

天關三圖七星移度﹑

九丹變化胎精中記﹑

九赤斑符封山遁海﹑

金液神丹太極隱芝﹑

九轉神丹服之化爲白鶴﹑

天皇象符以合元气﹑

白羽紫蓋以遊五嶽﹑

三皇之文以召天地神靈﹑

玉佩金璫以登太極﹑

神虎之符以威六天﹑

流金之鈴以攝鬼神﹑

素奏丹符以召六甲﹑

金眞玉光以映天下﹑

八景之輿以遊行上淸﹑

飛行之羽以超虛躡空﹑

紫繡毛帔丹書飛裙﹑

白羽黑翮以翔八方﹑

翠羽華衣金鈴靑帶﹑

曲晨飛蓋禦之體自飛﹑

三十七色之節以給仙人。

道君曰﹕仙道之妙﹐皆有方也。能盡此道﹐便爲九宮眞人﹐不但登仙而已。然道之多方﹐各備則可知矣。人生於世﹐不知道者﹐與艸木無殊﹐與禽獸無異﹐謂之凡人。凡人之中﹐有了然覺悟﹐知有大道﹐起心修學﹐欲求度世者﹐謂之道人﹐亦謂之行人也。

第一初果洞宮仙人

十七綱天之宮。

學道之中﹐初修下品洞宮九轉仙行。一者可從﹐二者閉塞﹐三者度生﹐四者勸助﹐五者布施﹐六者大願﹐七者身慈﹐八者口慈﹐九者心慈。如上九行﹐修之不缺﹐仍具百八十戒﹐有千二百善功﹐兼修太淸經位﹐爲名山洞宮仙人﹐給玉童玉女一百二十人﹐其所居在地中十洞﹑三十六洞﹑五嶽名山洞府之中﹐自有日月分精﹐金樓玉堂仙官﹐莫不畢具焉。

第二次果名山之上虛宮地眞人

隱玄虛宮﹑曜眞虛宮﹑靑華虛宮﹑華陽虛宮﹑幽墟虛宮﹑小有虛宮﹑極眞虛宮﹑總眞虛宮﹑九宣虛宮﹑大有虛宮﹐十大洞天。

山上虛宮仙人﹐初修九轉眞行。一者善救﹐二者不恃﹐三者不爭﹐四者不欲﹐五者不有﹐六者不積﹐七者體一﹐八者自知﹐九者處上。已上有九行﹐修之不缺﹐仍具二百四十戒﹐有二千善功﹐兼修太淸經位﹐爲五嶽名山上虛宮地眞人﹐給玉童玉女五百人﹐其宮闕在五嶽名山之上玄虛之中﹐凝雲結气﹐化爲宮闕﹐曹府所治﹐會然畢具。

第三次果爲九宮眞人

靑元官﹑碧落宮﹑始丹宮﹑太玄宮﹑大福堂宮﹑少陰宮﹑太丹宮﹑中黃宮﹑始素宮﹑太素宮。

九宮仙人﹐初修前兩種九轉之行﹐或修仙行﹐或修眞行﹐九轉不缺﹐行三百大戒﹐有三千善功﹐兼修靈寶之經者﹐位爲九宮眞人﹐在五嶽虛宮之上﹐太空之中﹐分有九位﹐位統一方。得九宮仙人者﹐執三色之節﹐諸仙侍從﹐給玉童玉女三千人。

第四次果證位爲太淸上仙

三元宮﹑太赤天太淸境太淸宮﹑丹臺紫閣。

太淸上仙﹐初修前九轉之行﹐有四千善功﹐兼修中品眞道不備者﹐位爲太淸上仙﹐其宮在太淸境中﹐太上老君所治。得太淸上仙者﹐賜五色之節﹐駕龍輿飛煙﹐羣仙導從﹐給玉童玉女一萬人。

第五太極眞人果位

三華府靈宮﹑太極宮﹑藥珠宮﹐七映臺。

太極眞人﹐修前九轉之行及三百戒﹐有六千善功﹐兼修上品眞道不備者﹐位爲太極眞人。賜紫旄之節﹐眾神導從﹐給玉童玉女三萬人﹐其宮闕在太淸之上﹐上淸之下﹐老君所治。

第六果位爲上淸眞人

靑珠宮﹑淸微天上淸境明光宮﹑太華宮。

上淸眞人﹐修前九轉兼三百大戒﹐有八千善功﹐兼修三品眞道者﹐位爲上淸眞人。賜七色之節﹐乘飛雲丹輿﹐羣仙導從﹐鸞鳳驂軒﹐給玉童玉女六萬人﹐其所理在太極之上﹐上淸之境﹐太上玉晨大道君之所治也。

第七極果爲玉淸聖人

東華官﹑眞北宮﹑玉京金闕淸微天紫微宮﹑玉淸境七寶臺大有宮﹑西靈宮﹑南極宮。

玉淸聖人﹐初修前九轉之行及三百眾戒﹐有一萬善功﹐兼修太上之道及三品眞經者﹐位爲玉淸聖人﹐賜九色之節﹐乘三素之云﹐萬靈導從﹐龍虎驂軒﹐駕紫雲飛軿﹐十二瓊輪﹐給玉童玉女九萬人﹐證種髙尊﹐與眾聖齊位﹐非言象所及﹐與道混體﹐洞入自然﹐消則爲气﹐息則爲人者也。

後序曰﹕天尊之好生甚矣﹐道君之垂教廣矣﹐老君之度人至矣。三聖輪化﹐拯擢昏迷﹐皆欲使全肉血之形﹐比金石之永﹐延朝菌之命﹐齊大椿之年﹐自凡而登仙﹐自仙而登眞﹐自眞而證聖﹐馳騁龍駕﹐遨遊太虛﹐拔九祖於幽陰﹐享遐齡於億劫。而世人稟道之气﹐從道而生﹐厭淸虛恬澹之宗﹐逐勞役繁華之境﹐猶如牛馬引重趣泥﹐不能自出﹐轉增陷沒﹐豈不痛哉。所願上士勤行﹐自求多福也。

七域修眞證品圖竟

