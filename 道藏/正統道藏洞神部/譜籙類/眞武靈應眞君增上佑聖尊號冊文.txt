眞武靈應眞君增上佑聖尊號冊文

經名﹕眞武靈應眞君增上佑聖專號冊文。宋趙佶撰。三篇同捲。底本出處﹐《正統道藏》洞神部譜錄類。

眞武靈應眞君增上佑聖尊號冊文

維大觀二年歲次戊子三月辛亥朔二十四日甲戌﹐皇帝謹再拜﹐言曰﹕惟皇上帝﹐孚佑下民。統鎭北方﹐有大神將。至眞示化﹐緣感而通。盛德陰功﹐萬邦未賴。恭惟眞武靈應眞君﹐應虛危之次﹐合龜蛇之形。道德妙於難名﹐威靈攝於萬有。周行六合﹐洞察無形。祚善刑淫﹐庇護艸品。國家誕膺寶命﹐百五十年。肆及眇躬﹐嗣承丕緒。欲無不獲﹐爲無不成。神人底寧﹐海寓靜謐。妖孽不作﹐嘉祥薦臻。太平之休﹐厥爲炁盛。非神茂迪﹐曷濟登玆。宜進徽稱﹐式示昭答。謹遣朝散郎試吏部尙書兼侍讀實錄修撰賜紫金魚袋余深﹐奉冊增上尊號曰﹕佑聖眞武靈應眞君。夫惟秉籙﹐實典神天。作民恭先﹐其在隆禮。情著於內﹐備文以行。尙冀眷昭﹐俯垂貺祉。謹言。

眞武靈應眞君增上佑聖尊號冊文竟

