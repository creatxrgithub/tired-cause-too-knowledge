無上三元鎭宅靈籙

經名﹕無上三元鎭宅靈籙。撰人不詳﹐約出於南北朝末或隋唐之際。假托玉皇降授金明七眞。一卷。底本出處﹕《正統道藏》洞神部神符類。

無上三元鎭宅靈籙

無上上上元始太上玉皇無極大道君﹐以歲在壬申十月十五日寅時﹐道君臨降於昆侖山層城上宮。爾時列眞於虛空之中﹐威光偉燦虛凝霄景之上﹐明命告金明七眞曰﹕爾當爲來運十方天人正法中師﹐以不若欲爲眞者﹐先當以救世爲急﹐卽應廣加功德﹐開度天人也。其功無上﹐功成德普﹐自得道矣。

是時七眞存眞﹐具相十觀﹐金元飛景入寂﹐玄朝天尊於無無無上上上大寂上妙﹐稽首作禮﹐請問天尊﹕自頃年以來﹐三界崩淪﹐天地之間人鬼兵戈之气﹐日夜訩訩﹐末劫之世﹐豈七眞下愚冥昧能知所濟也。伏願開示未悟﹐令七眞於斯方登正覺﹐以爲救世法橋﹐不但今生蒙惠﹐亦當濟後﹐惟廣度來生。惟願天尊賜見﹐哀原七眞不及之愆也。

爾時﹐天尊卽告金明七眞曰﹕子運應受記﹐當來爲十方至眞大聖正法中師﹐轉是金眞正法輪也。且法輪之功﹐則無上上妙正法中眞大乘中之王也。其功德巍巍﹐大焉廣囿﹐蓋斯萬象之﹟上﹐實有無量功德無能比者。自非至人高尙之子﹐焉能建其功德﹐樹斯福基也。但三界蒼生淪溺苦海﹐亡者骸沈幽夜﹐魂爽受諸塗炭﹐生者不幸。值此末劫﹐在於三災五濁之運﹐百惡臻趣﹐災兵並行﹐爲日已久﹐豈不爲之哀哉。但大乘上業功德﹐故非天下兆民之﹑所恆修是功也。今故以上元天官上靈檢神築鬼收魔攝精大籙﹐以持相付﹐卽名曰《無上三元安鎭宅籙》也。以持助天地正气﹐輔國佐時符命三元﹐以此可持濟世矣。封以太上三元之章也﹐鎭於天人堂戶之上﹐以持驅除十方五方天地妖精鬼疫瘟災﹐百毒凶害不祥之气﹐魔邪魍魎變異之象﹐並使制之﹐使萬殃兵災鬼精不泄﹐永保兆之無爲矣。有得之者﹐則保爾曹得度三災﹐及於五濁之中大難也。若其國有道之君當值吾道﹐其祚太平﹐君臣行道﹐卽社稷長存也。七眞於是稽首再拜﹐請受靈籙。

爾時天尊告七眞曰﹕今當爲爾普告天地﹐共來證盟也。以鎭靈籙之首﹐卽使檢攝不正之气﹐以來入正法也。七眞作禮奉受﹐上啟天尊﹕謹當依法奉行。受事畢竟﹐天尊騰虛隱形而去。

無上三元鎭宅靈籙

無上上上元始太上玉皇無極大道君﹐今降金明七眞無上三元安鎭某宅靈籙﹐則以歲在壬申十月十五日寅時﹐普告無上淸微禹余大赤三天眞皇玉司天官﹑高上九天玉皇玉司之官﹑三十二天上帝司命之官﹑十方飛天神皇司錄之官﹑無上玉帝太帝天帝太一司命司錄把算生神度命延年益壽之君﹑九天九地諸司天官﹑諸天日月星宿璇璣玉衡七星北斗五帝四司﹑無上無下無幽無隱無深無淺無極無窮十方冥寂凝住無量至眞大聖尊神﹑三界一切官屬無量神明﹑居天地水三元九宮八卦六甲諸官君將吏﹑五嶽靈山大澤三河四瀆九江淮濟溟律大海九州里域山林孟長十二溪女﹑根源本始土地之王﹑社稷眞官將吏﹑無高無卑天眞大神﹐俱與金明七眞對盟告誓。自今封兆《無上三無鎭宅靈籙》之後﹐不得又犯違約﹐放縱魔兵鬼神災毒疫煞﹐侵害兆之門戶家室﹐男女長幼。若有邪來幹正之者﹐則付守宅三無九部上靈大將軍吏兵﹐收部送北酆太陰之北﹐寒冰九夜之庭﹐以付風刀水火諸官﹐依九都官律﹐考九萬劫無原。急急一如元始太上玉皇大道君律令。

無上上元淸微天正法玉典司正上靈鎭防大將軍一人﹐官將守宅兵士三十六萬人。

無上上元淸微天都正玉司上靈鎭防大將軍一人﹐官將守宅兵士三十六萬人。

無上上無淸微天正法玉司大都監上靈鎭防大將軍一人﹐官將守宅兵士三十六萬人。

無上上上元始太上玉皇無極大道君﹐命無上上元淸微天正夫玉司鎭防三將軍等﹐各都守宅兵士各三十六萬人﹐精押所部兵士﹐鎭防大道淸眞正法弟子某宅﹐四面八方上下中央﹐守衛各三十六萬重。若有欲來侵害某家門戶﹐干犯正法弟子之者﹐將軍兵士當振動天威﹐一時收取羣姦鬼賊﹐瘟災不正之神﹐卽遷逐部送北酆風刀水火之官拷。若將軍兵士眾等有容隱之者﹐亦同其罪。自非某家宗祠之鬼﹐一不得進。封宅之後﹐永保兆家大小男女籙籍﹐令得度三災之運。急急一如律令。

無上中元禹余天司正明威上靈鎭防大將軍一人﹐官將守宅兵馬三十六萬人。

無上中元禹余天司法明威上靈鎭防大將軍一人﹐官將守宅兵馬三十六萬人。

無上中元禹余天司非明威上靈鎭防大將軍一人﹐官將守宅兵馬三十六萬人。

無上上上元始太上玉皇大道君﹐命無上中元禹余天司正司法司非明威三將軍等﹐各部守宅兵馬各三十六萬人﹐精押所部兵馬神官﹐鎭防大道淸眞正法弟子某宅﹐四方四維汰甲﹐十二時上檢勒宅中。靑龍白虎朱雀玄武勾陳伏龍﹐共相營衛﹐各三十六萬重﹐周匝兆宅﹐外防眾非﹐司察五方瘟災疫毒魍魎﹐空中俘遊鬼魅﹐地中沈屍伏殺金銀銅鐵玉石之精﹐六天故气﹐巫祝房廟之靈﹐在某宅內或在四面爲精爲祟之者﹐將軍兵馬卽動天威﹐振烈神功﹐收取部送北酆九幽之獄﹐驅除不祥﹐今兆封宅籙之浪﹐非親祠之鬼﹐一不得進。將軍兵馬若有容非﹐爲某作禍害﹐同與邪伍執拷無原。急急一如律令。

無上下元大赤天正法四鎭直靈鎭防大將軍一人﹐官將守宅吏兵三十六萬人。

無上下元大赤天正法四司直靈鎭防大將軍一人﹐官將守宅吏兵三十六萬人。

無上下元大赤天正法四望直靈鎭防大將軍一人﹐官將守宅吏兵三十六萬人。

無上上上元始太上玉皇大道君﹐命無上下元大赤天四鎭四司四望直靈大將軍等﹐各部下元守宅吏兵各三十六萬人﹐精加守防大道淸眞正法弟子某家宅舍﹐防衛各三十六萬重﹐勅勒某家宅內。十二時上所有禁忌太歲大將軍﹐門丞戶尉井竈﹐並某家上世先亡及土地眞官﹐並同今約﹐七眞今依玄科﹐無上上上元始太上玉皇大道君上妙大乘正法﹐爲某封宅﹐無上三元鎭宅上靈大籙。某卽稽首﹐稱大道淸眞弟子﹐卽封以太上三元之章。是日幽顯共明﹐諸天玉司監盟﹐三天告命﹐無幽不聞﹐無冥不應﹐無天不奉﹐無地不承。自今以去﹐不得使某門戶﹐更相招引災殃橫厄﹐陰陽水火﹐六天故气﹐魔精鬼賊﹐非親祠而一切客死鬼神﹐爲凶禍侵害某門戶﹐大小男女。而不臣正法之者﹐將軍吏兵卽振威八方﹐收取羣精﹐部送北酆寒冰夜庭水府﹐九都考士執系﹐長劫無原。急急一如九都律令。

謹條某甲先亡名目如左﹕

亡曾祖父某﹑亡曾祖母某﹑亡祖父某﹑亡祖母某﹑亡父某﹑亡母某。

右某家三世先亡﹐今封以付無上三天天官將軍兵士等。此皆某所宗祠之限﹐自非常節﹐皆不得妄生責望生人飲食﹐作諸禍祟﹐疾病子孫後胤生人。若有犯者﹐俱同部送九都﹐永付律官。若爲福者利某家門﹐三天玉司生官並鎭宅將軍﹐卽當爲舉遷﹐言名上三天﹐奏其功德﹐升上九天元生福堂﹐給以自然衣飯﹐逍遙無爲也。長居福界﹐佑利生人﹐一如律令。無上上上元始太上玉皇無極大道淸眞正法。弟子某甲﹐屬某郡縣鄕裏﹐某甲年若干歲﹐男某女某。

右一戶男女若干口﹐七眞今封以太上三元之章﹐以付無上三天玉司正法神生之官﹐以無上三元各三將軍﹐保賞某家男女年命﹐以鎭防某宮宅﹐各領守宅兵馬吏兵所部﹐營衛某宅各三十六萬重。一如無上元始太上玉皇大道君律令。

太歲某年某月日朔子時﹐眞師金明七眞於某里封。

無上三天玉司正法律曰﹕封無上三元鎭宅上靈大籙﹐當勅籙中三部天符之時﹐卽存象見無上上上元始太上玉皇大道君﹐形相金容朗徹﹐與金明三尊俱來降也﹐凝住云空上。又存見三天各三將軍﹑兵士兵馬吏兵等﹐各三十六萬人﹐布滿十方﹐俱來鎭防﹐營衛某宅三十六萬重﹐皆如人中兵馬無異也。而勅符咒曰﹕

虛無玉皇﹐玉天開便﹐玉淸出號﹐號曰金眞﹐玉虛明威﹐三天生神﹐正法玄範﹐符命九天﹐攝气輔兆﹐檢精流煙﹐策鬼召魔﹐掃除無蠲﹐靈將鎭防﹐天兵爲鄰﹐正道運行﹐保兆今晨﹐萬精摧滅﹐敢幹兆身﹐吾命神公﹐普拂妖塵﹐有善者遷﹐有逆者檳。急急一如律令。

無上三天玉司正法律曰﹕十方天人地兆﹐初封無上三元鎭宅上靈籙﹐當送玄都系命籍之米二石四斗﹐五方鎭彩隨方疋數﹐紫紋命素各一疋﹐錢二貫四百文。持法上元二十四生气﹐以應二十四生神之元命﹐亦象二十四洞混生之府﹐下爲二十四神以表三元之數也。皆如律品不得有違。

七眞曰﹕天人地兆﹐初及此科者﹐亦可一石二斗﹐錢一貫二百文﹐絹一十二疋﹔亦可八疋﹐錢八百文﹐絹八疋也。一十二數﹐以應十二神眞﹐八數以法八卦也。

無上三天玉司正法律曰﹕十方天人地兆﹐封無上三元鎭宅上靈籙者﹐年輸玄都上元生气命米二石四斗﹐五方鎭彩命紋命素絹錢等﹐以付法師門下也。法師得弟子命米絹錢等﹐則當出八數以供功德﹐爲十方諸天帝皇﹑所在帝主國王﹐修建金眞轉法輪大齋。又以八數準建三元﹐爲弟子遷賞鎭防將軍兵士﹐言功進秩﹔八數準以供施天下貧窮﹐及山棲道士也。若有違者﹐準九都刑律論。

七眞曰﹕天人多有貧窮者﹐亦可輸錢絹米等﹐不計多少﹐以充法師供功德限明也。

無上三天玉司正法律日﹕十方天人地兆﹐封無上三元鎭宅上靈籙者﹐若不輸命信米限﹐則三天司命減兆算十。若依年限奉送法師門下﹐則司命加兆算十。皆如律準。

弟子皆當修身潔己﹐建自然齋﹐燒香行道﹐轉經禮懺﹐然燈照夜﹐一日一夕六時請福﹐並遷賞鎭防上天天官也。兆居所若無法師行道者﹐亦許家男女﹐止可心存金明﹐持中而已﹐其亦要矣。是三元日弟子不修齋持戒者﹐上元玉司天官不上兆名於生元之籙﹐法準三刑律論。

無上三天玉司正法律曰﹕夫天子王侯﹐若欲寧國安民﹐以享無窮之祚﹐保於社稷者﹐皆封是靈籙﹐以鎭帝主國王宮合之門上也。

七眞曰﹕十方及諸上天天帝﹑太帝﹑上帝﹐並各各封是靈籙﹐於諸天瓊門玉合之上也。況復下界天子王侯乎。

無上三天玉司正法律曰﹕十方飛天帝皇﹐及諸梵天天王﹐並五方五帝天君﹐並各封是靈籙﹐以鎭天地之運﹐以保固天元之正度﹐和適陰陽之气﹐致得用自然之化﹐君乎自然之運也。

七眞曰﹕靈籙者﹐十方諸天上帝﹑至眞大聖中尙奉之﹐況復天下人乎。

無上三天玉司正法律曰﹕法師爲弟子封靈籙﹐收命米鎭信等限﹐若不爲三品準用﹐施散入功德用者﹐法師結考九都之官﹐卽入九劫刑律論。

無上三天玉司正法律曰﹕法師收弟子年償命米鎭信等﹐自入己身供於父子﹐而不爲弟子建功立福者﹐罪準九都考官﹐名入三刑五劫律論。

無上三天玉司正法律曰﹕法師三元大慶之日﹐若不爲弟子建功﹐遷賞將軍兵士者﹐法師身收殃罰於死王之都﹐名入三刑考律論。

無上三天玉司正法律曰﹕法師三元日不得爲弟子家言名三天玉司生神上官者﹐法師身見世受諸災害﹐死入九幽九刑律論。

無上三天玉司正法律曰﹕十方諸天諸地無極世界﹐百姓男女人家門﹐若有災�變怪﹐妖異猖亡﹐客鬼招引羣凶﹐恆爲天人作諸禍祟者﹐則應依正法﹐賫命米命彩命素錢等﹐詣法師封於靈籙也。

七眞曰﹕若得靈籙者﹐保兆不但止辟災厄也﹐亦辟大小陽九﹑大小百六於水火風刀之窮年。

無上三天玉司正法律曰﹕十方天人正法弟子﹐封是靈籙鎭於官宅門戶上者﹐則使人神澄气淸﹐宮宅肅然﹐諸天擁護﹐三界之官俱來衛門﹐天神地祇奉承正法弟子﹐恆來稽首朝拜靈籙﹐並營衛門庭﹐無敢生害心者。

無上三天玉司正法律曰﹕十方天人正法弟子﹐若家門有諸疾患厄會﹐陰腸水火盜賊欲來加害﹐或恆有爲侵亂者﹐弟子家長一人﹐可沐浴整肅衣服﹐持齋燒香於靈籙之下﹐禮九拜﹐卽而啟言災厄輕重﹐隨由請乞﹐心存三部。

無上三天玉司正法律曰﹕十方天人地兆﹐若家門增口三年之後﹐則應更封靈籙。若家門失福﹐減口三年之後﹐亦當更封靈籙。若三年元增元減﹐卽不用封也﹐可至九年改籙更封。若不改籙﹐將軍兵士則應受功升天而去﹐是以應頂改籙。若九年不改﹐弟子卽準入三刑律論。

無上三天玉司正法律曰﹕十方天人地兆封靈籙﹐不得禮拜符廟鬼神邪師巫祝﹐並脆物求福﹐有犯者準三刑律論。

無上三天玉司正法律曰﹕十方天人地兆封靈籙之後﹐弟子家門不得招引非人﹐故气師姑女郎歌舞宅內。非眞之事﹐準罪幽都三刑律論。

無上三天玉司正法律曰﹕十方天人地兆封靈籙﹐不得違師背約﹐若有犯者﹐將軍兵士則升天宮﹐終不復鎭防守人宮宅也。準罪太陰刑律論。

無上三天玉司正法律曰﹕十方天人地兆封靈籙之後﹐當助法師立三千善功﹐開化天人﹐樹勝福田﹐卽加眞十品﹐位登上仙。

無上三天玉司正法律曰﹕十方天人地兆封靈籙之家﹐當以正月十五日﹑七月十五日﹑十月十五日﹐此則諸天三元校試天地水官人鬼名目﹐以定生死簿籙罪福之日﹐封籙將軍兵士兵馬吏兵﹐各三十六萬人﹐其象如見﹐了然有也。圍繞宮宅﹐振威鎭防﹐收檢攝捕羣凶也。

七眞曰﹕有能如是者﹐未見無災不消﹐無厄不度﹐無禍不滅﹐無福不生﹐無盜不滅﹐無善不宜﹐無凶不除﹐無精不卻﹐無惡不伏﹐無吉不臻。

無上三天玉司正法律曰﹕十方天人正法弟子﹐若欲除卻災害﹐消精滅禍者﹐當嗚天鼓三十六通﹐而咒曰﹕

無上上淸微天淸微天淸微天三將軍官將兵士各三十六萬人﹐爲某檢攝兵災之气。無上禹余天無上禹余天無上禹余天三將軍官將兵馬各三十六萬人﹐爲某消除五方非災六害鬼精不正之气。無上大赤天大赤天大赤天三將軍官將吏兵各三十六萬人﹐爲某收除瘟災毒疫兵災水火疾害之气﹐卽得殄滅。爲某振威動兵﹐鎭防各三十六萬重﹐守固某宅﹐四面八方營衛禁備。一如無上上上元始太上玉皇大道君律令。

七眞曰﹕弟子若家門怖畏﹐並有不祥光異怪魅﹐家室憂諸災厄﹐或鄰家有凶更相破害﹐或夜中夢想不眞﹐或懼怖瘟災水火盜賊﹐諸欲加害者﹐皆當如是咒也。其禍立消﹐卽保爾曹無爲者也。

無上三天玉司正法律曰﹕法師爲十方天人弟子封鎭宅靈籙﹐當一依付度玄籙章儀典次序﹐以奏言表事也。言奏事竟﹐卽與弟子於靈壇上南北相對﹐說度靈籙上將軍兵士﹐弟子皆稱名。受度官畢﹐法師卽勅籙符咒﹐次封以太上三元之章也。法師而授靈籙與弟子﹐弟子卽稽首作禮於法師前﹐稱言大道淸眞正法弟子某甲﹐而禮九拜。

七眞曰﹕封靈籙事出官章表刺事﹐並依付度治籙儀典也。此更無差別﹐惟改易章中小小回用。

無上三天玉司正法律曰﹕十方天人弟子封靈籙之後﹐不得作諸劫盜抄略﹐與凶人更相招引﹐出入門戶。若爲天官司札弟子家宗﹐卽入九都煞律三刑罪論。

無上三天玉司正法律曰﹕十方天人弟子封籙之後﹐不得泄慢靈籙﹐以穢神气﹐罪入九幽律論。

無上三天玉司正法律曰﹕十方天人弟子安置靈籙﹐並鎭堂戶之上﹐以制萬靈非正諸气。

無上三天玉司正法律曰﹕十方天人弟子﹐不得以靈籙賤除﹐罪同準九都煞律論。

無上三天玉司正法律曰﹕十方天人弟子﹐不得取靈籙棄置非己之家﹐罪準三刑不敬律論。

無上三天玉司正法律曰﹕十方天人出入門戶﹐皆當存心思神像﹐見將軍兵士列於宮宅﹐恆不忘之者﹐災害立消﹐神气常存也。

無上三天玉司正法律曰﹕上部三將軍﹐形長三千六百丈﹐身相金剛之狀﹐手握玉皇九色召神八煞靈節﹐乘三色毒龍﹐虛凝太空之中﹐去地千丈﹐將領兵馬﹐神功玄降﹐卽使百刃摧心﹐萬凶時消也。十方天人弟子﹐常當象見如是矣。

無上三天玉司正法律曰﹕中部三將軍﹐形長三千四百丈﹐身相與上將軍形狀相似﹐手握九天七色神虎大煞靈節﹐乘辟邪之獸﹐虛凝去地五百丈﹐將領神兵玄降﹐卽使千毒摧刃﹐萬姦逃亡。十方天人弟子﹐常當存見形狀如是也。

無上三天玉司正法律曰﹕下部三將軍﹐形長三千二百丈﹐身相同一相似也﹐手握三天三色神金制魔三煞靈節﹐乘防非之獸﹐將軍虛凝﹐去地五丈﹐吏兵在地﹐從上至下彌羅蓋覆一宅﹐將領兵馬玄降﹐卽使五方瘟災疫毒奔逸無民之地﹐妖精殄卻﹐保兆平存而得吉貞。十方天人弟子﹐常當存見靈將神兵之狀如是也。

無上三天玉司正法律曰﹕正道則正法﹐正法則正教﹐正教則正覺。十方天人弟子﹐旣登正一道﹐則無民而化正法﹐是與天人弟子﹑可不同歸正範也。

七眞曰﹕無民而化者﹐道本妙無之宗﹐而妙應於大無﹐其眞空無﹐至空卽至道﹐通眞上妙﹐豈仁智能所大量也。以指太虛也﹐太虛以自難究﹐何況至道乎。道妙有妙無﹐無中自然之功用﹐致此大有焉。故總智以爲神﹐總神以歸慧也。可謂智慧而成此大明之妙中﹐自然之正智也。正智者則正道矣。其運自功﹐其化自用﹐是以四象用之而爲主﹐妙之上妙也。故弘焉萬道之上﹐更何民哉。十方諸天至眞大聖﹐莫不尊仰稽首﹐稱乎弟子﹐上帝天眞大神亦復如是﹐況復天人乎﹐況復地兆乎﹐況復鬼神乎﹐而不欲師之矣。正化旣範﹐更何民之有也。有稽首於法師者﹐皆是淸眞正法弟子也。旣稱弟子﹐可謂無民而致化道也。卽在其中矣。

無上三天玉司正法律曰﹕十方天人弟子封靈籙之後﹐不得共相合進﹐造立兵仗﹐謀圖所住國主﹐反逆帝皇﹐欺天罔地。有如此者﹐罪準九幽地下女靑八煞律論。

無上三天玉司正法律曰﹕十方天人弟子封籙之後﹐不得口是心非﹐欺陵孤弱﹐當平等心識﹐天神來護。若造惡者﹐法準九幽女靑三刑律論。

無上三天玉司正法律曰﹕十方天人弟子封籙之後﹐不得煞害人命﹐凶悖自任﹐不臣法誠。有犯者﹐準罪九幽都官三刑律論。

無上三天玉司正法律曰﹕十方天人弟子封籙錄之後﹐不得背師欺君。有犯者﹐準罪九幽長劫律論。

無上三天玉司正法律曰﹕十方天人弟子封籙之後﹐法師相去旣遠﹐卽許命米﹐準弟子家門男女八節本命之日﹐以供弟子持齋功用也。若不準齋﹐又不送法師門下﹐準罪九幽八煞律論。

無上三天玉司正法律曰﹕法師封籙命米﹐不得居倉聚積﹐以擬荒年貸取貴直﹐法師皆準三千九刑律論。

無上三天玉司正法律曰﹕法師收弟子命米命錢命絹限﹐不得聚在倉庫而不施散。有犯者法師﹐準罪三千九幽煞官律論。

無上三天玉司正法律曰﹕法師收弟子命米﹐不得居倉庫﹐三年不作功德。有犯者﹐準罪三千幽都八煞律論。

無上三天玉司正法律曰﹕十方天人弟子﹐若失靈籙者﹐皆罰靈寶一堂謝愆﹐事竟﹐然後方許詣法師更封。若不齋而法師輒爲封籙者﹐法師與弟子罪同三刑律論。

無上三天玉司正法律曰﹕十方天人弟子﹐若遇災兵水火厄會﹐去失靈籙者﹐則許不勞齋正﹐詣法師封籙而已。弟子若不更封﹐準罪九刑陰女靑律論。

無上三天玉司正法律曰﹕法師不得欺罔弟子﹐妄有所責望﹐貪利無已﹐罪皆準三刑律論。

無上三天玉司正法律曰﹕十方天人弟子自覺有釁﹐卽當詣法師﹐發露懺悔謝罪也。其愆自除。若不爾者﹐準罪三刑律論。

無上三天玉司正法律曰﹕法師不得因弟子休否﹐有所貪索﹐罪同幽都九刑律論。

金明七眞序

蓋正法者﹐則正道也。故能朗覺至於大覺﹐乃登正覺﹐入乎妙覺﹐的然大妙矣。實妙之窮微微之上妙﹐豈以言象能論之哉。自非玄聖﹐誰敢指之於象外﹐而引之於象內也。夫靈籙者﹐本出無上上上元始太上玉皇君傳﹐從無窮劫中來﹐常於季劫行焉。出世度人﹐濟苦於陽九﹐保百六而無傷。是以道君眷眷之化﹐豈爲已哉。且正教實猶慈母﹐念念於赤子﹐亦如良醫之治病﹐豈願之而不有效也。但救世法乘也﹐復如之者矣。故三界蒼生﹐在斯煩熱患難之中﹐命若燈燭﹐焉知其苦﹐亦言樂在其中耳。我觀羣迷﹐眞不樂也。所以年壽只如電轉﹐終淪八難﹐悠悠長劫﹐五毒備經﹐十苦幽徒﹐將何樂哉。身未謝之間﹐見世訩訩﹐災兵莫察﹐況復此沈骸也。可謂慈眞下教﹐則使幽途朗覺﹐九夜方明冥昧﹐發其智鏡之門﹐以照羣生未悟之始﹐令之通此六慧﹐曉然無滯。使生者家門吉貞﹐亡者升化天堂﹐遊神自在﹐以利後世子孫之安存者﹐則此靈籙之正教﹐而致保兆得度五濁﹐至於三災六害不使加身﹐其功能制天地之運﹐況復鬼神乎﹐而不滅爽。但無上三天玉司正法﹐所部如是威神﹐乃自然之靈將也。兵士亦然惟我信矣﹐兆民豈能悟哉。

無上三元鎭宅靈籙竟

