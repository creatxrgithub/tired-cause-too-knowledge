道德眞經三解

經名﹕道德眞經三解。元鄧錡撰。四卷。底本出處﹕《正統道藏》洞神部玉訣類。

道德眞經三解序

玉賓子鄧錡撰

太上老君﹐四極眞人也。太者﹐大之極。上者﹐高之極。老者﹐壽之極。君者﹐人之極。故曰四極。《周易》上經起於三﹐下經終於四﹐其卦六十四。《道德》上經起於三﹐下經終於四﹐其章八十一。《太玄》其方起於三﹐其家終於九﹐準《易》八十一首﹐道同德合矣。河上公其不凡乎﹖老氏修道德﹐自隱無名﹐居周久之﹐遂去西遊。關令尹喜﹐大根器者也﹐先見其气﹐知有眞人將至﹐物色候之。遂識老氏於蒙塵之次﹐以爲大道將隱﹐彊請著書﹐近乎聖人也。老氏亦知其奇﹐爲言上下二經﹐大而無外﹐小而無內﹐圓而無周﹐方而無隅﹐是謂無始。劫來天地﹐大道皆自聖人中出入﹐兼三才而兩之也。因知五千言者﹐皆於義皇心地上馳騁﹐無有轍迹。苟以章句言之﹐又是周孔腳迹下盤旋﹐執著象物﹐何從而見道德乎﹖所以莊列之學﹐誇張雄辯﹔申韓之學﹐專擅刑名﹔王謝之學﹐假借玄談。又非仁者見之謂之仁﹐知者見之謂之知﹐此正謂五伯借虛名以取實利者也﹐安能見老氏之心乎﹖今以《周易》《論語》之暇﹐幸有餘力﹐謹依《道德》章句﹐別

爲三解﹐是知天地大﹐造化一﹐出於聖人﹐無爲而爲者矣﹐其旨不亦遠乎﹖一解經曰﹕惟以正經句讀增損一二虛字﹐使人先見一章正義﹐混然天成﹐無有瑕謫。二解道曰﹕直述天地大道﹐始終原反﹐其數與理若合符節。三解德曰﹕交索乾坤﹐顚倒水火﹐東金西木﹐結汞凝鉛﹐一動一靜﹐俱合大道。凡五萬餘言﹐名曰《三解》。《道德經》其經與《大易》準中﹐間有不得容心者矣﹐先聖後聖﹐其揆一也。老氏一書﹐眞常爲主﹐解者悉與道德混而爲一﹐不知賓主上下﹐以致諸儒妄生異議﹐無區以別矣。今也先述眞常三百字﹐以擬陰符之數﹐列於序次﹐庶使後之談道德者不遠迷其復矣。四方證道之士﹐覽而詳之﹐苟有可取﹐容聞名於樵靑足矣。

大德二年戊戌秋日玉賓子鄧錡序。

眞常三百字

眞常之常﹐常謂之常﹔常眞之眞﹐眞謂之眞。眞常在道﹐無所不抱﹔眞常在德﹐無所不則﹔眞常在命﹐無所不定﹔眞常在性﹐無所不應﹔眞常在理﹐無所不紀。天地未始﹐眞常眞止﹔天地旣終﹐眞常眞空。萬物負陰而抱陽﹐聖人以之而有常﹔大道能敝而不新﹐聖人以之而有眞。使眞有形﹐無方而虛﹔使常有名﹐無體而居。道常無爲而無不爲﹐道眞虛隨而無以隨。聖人登極卽眞﹐與道合眞。上下無常﹐動靜有常。乾始能以美利利天下﹐不言其所利﹔水能以美利利萬物﹐不言其所德。有爲而爲之失眞﹐勿用之反常。日月相推而明生﹐寒暑相推而歲成﹐是以眞常無形名。天道無言而告功﹐地道無成而代終﹐是以眞常不虛空。虛空相襲﹐天地無實﹔無虛無實﹐復歸無極﹔無極無邊﹐眞常乃寂。眞常之寂﹐窈無所寂﹔無寂之寂﹐眞常乃息。眞常之息﹐窈無所息﹐無息之息﹐了不可得﹐了不可失﹐是以眞常不虛息。

老子大傳

老子者﹐楚苦縣厲鄕曲仁里人也。姓李﹐名耳﹐字伯陽﹐謚曰聃﹐周守藏室之史也。孔子適周﹐將問禮於老子。曰﹕所言者﹐其人與骨皆已朽矣﹐獨其言在耳。且君子得其時則駕﹐不得其時則蓬累而行。吾聞之﹐良賈深藏若虛﹐君子盛德﹐容貌若愚。去子之驕气與多欲﹑態色與淫志﹐是皆無益於子之身。吾所以告子﹐若是而已。《家語�觀周》又詳。孔子去﹐謂弟子曰﹕鳥﹐吾知其能飛﹔魚﹐吾知其能遊﹔獸﹐吾知其能走。走者可以爲綱﹐遊者可以爲綸﹐飛者可以爲矰。至於龍﹐吾不能知﹐其乘風雲而上天。吾今日見老子﹐其猶龍邪﹖老子修道德﹐其學以自隱無名爲務。居周久之﹐見周之衰﹐遂去。至關﹐關令尹喜曰﹕子將隱矣﹐彊爲我著書。於是老子乃著書上下篇﹐言道德之意五千餘言而去﹐莫知其所終。或曰老萊子亦楚人也﹐著書十五篇﹐言道家之用﹐與孔子同時云。蓋老子百有六十餘歲﹐或言二百餘歲﹐以其修道而養壽也。自孔子死之後百二十九年﹐而史記周太史檐見秦獻公曰﹕始秦與周合而離﹐離五百歲而復合﹐合七十歲而霸王者出焉。或曰儋卽老子﹐或曰非也﹐世莫知其然否。老子﹐隱君子也。老子之子名宗﹐宗爲魏將﹐封於段幹。宗子注﹐注子宮﹐宮玄孫假。假仕於漢孝文帝。時假之子解爲膠西王昂大傅﹐因家於齊焉。世之學老子者﹐則絀儒﹐儒學亦絀老子。道不同不相爲謀﹐豈謂耳邪﹖李耳無爲自化﹐淸靜自正。左仙公葛玄云﹕老氏周時復托神﹐李母剖左腋而生﹐生卽皓然﹐號曰太上。因玄而出在天地之先﹐無衰老之期﹐故曰太上﹐卽三淸化身也。

大道正統

夫玄宗之爲教也﹐以淸虛正一爲宗﹐以長生不死爲樂﹐故浮黎元始天尊﹐不知其幾千萬劫﹐方至三淸。又自三淸﹐不知其幾千萬年﹐方且化身下降而爲老子﹐以度眞人尹喜﹐至仙卿李翼﹐凡十代﹐蓋自周而漢也。於是河上丈人出焉﹐自安期生凡九傳而至三陽﹐則又迄乎五代之間矣。一自三陽唱道以來﹐至於海蟾眞人﹐傳之張紫陽﹑王重陽。紫陽傳之翠玄﹐翠玄傳之紫賢﹐紫賢傳之翠虛﹐翠虛傳之海瓊﹐先生凡九傳。又王重陽眞人之所傳﹐凡七眞﹐其間潛通默會﹐旁出普度﹐未究其幾千萬人。若夫大道之正傳﹐迄今海瓊先生方三十五代爾。惟上世先賢﹐享年度世﹐壽數極綿﹐年劫亦遠﹐奧從中古﹐天不愛道﹐流布人間﹐度人無量﹐又不知所傳至今凡幾年劫也。海瓊而後﹐大道一脈歸之鶴林先生﹐爲往聖繼絕學﹐爲後世立法門﹐暇日因思所傳之難﹐而究其自出﹐得其原委﹐以壽諸梓。廷芝忝出鶴林先生門下一人之數﹐乃焚香再拜稽首而紀之。

庚申冬至日弟子蕭廷芝書。

大道歷數

浮黎元始天尊﹐卽道生太極也。下至玉淸元始天尊﹐三萬二千四百年﹐道生一也﹐故以天皇氏伏羲配之。又一萬八百年﹐至上淸靈寶天尊﹐一生二也﹐故以地皇氏神農配之。又一萬八百年﹐至太淸道德天尊﹐二生三也﹐故以人皇氏軒轅配之。太淸道德天尊與無上元君同時授先天大道﹐三生萬物也﹐故以七十二師師廣成子配之。又一千九百年﹐至高上老子﹐是時慈尊亦生於世﹐萬物負陰而抱陽﹐分陰分陽﹐兩儀立焉﹐故以七十二賢師大聖人孔子配之。沖气以爲和﹐兼三才而兩之也。三教鼎足天下﹐而王公之道備矣﹐故曰﹕物或損之而益﹐益之而損。人之所教﹐我亦教之。彊梁者不得其死﹐吾將以爲教父。大道歷數﹐若合符節矣﹐正統原委﹐自有知者。

靑城眞人述。

道德眞經三解卷之一

玉賓子鄧錡述

道可道章第一

道可道﹐非常道﹐名可名﹐非常名。無名﹐天地之始﹔有名﹐萬物之母。常無﹐欲以觀其妙﹔常有﹐欲以觀其徼。此兩者﹐同出而異名﹐同謂之玄。玄之又玄﹐眾妙之門。

經曰﹕道旣可道﹐卽非常道。名旣可名﹐卽非常名。無名者﹐天地之始。有名者﹐萬物之母。常無﹐斯欲以觀其妙。常有﹐斯欲以觀其徼。妙乃無名之常﹐徼乃有名之道。此兩者﹐同出而異客﹐謂之異。同謂之玄﹐玄之又玄﹐眾妙之門。

道曰﹕無思無爲﹐是謂常道。神妙政一﹐是謂常名。道者﹐太極之中虛。名者﹐天地之大象。太極中虛﹐何道無之﹖分於一物一物之道。一物之道﹐豈可盡道。不可盡道﹐立名彊道﹐立名彊道卽非常道。天地大象﹐何名無之﹖形於一物一物之名。一物之名﹐豈可盡名。不可盡名﹐立名彊名﹐立名彊名卽非常名。天地未生﹐無始何名﹖萬物旣成﹐無母何形﹖欲觀其妙﹐常無之道。欲觀其徼﹐常有之道。此兩者同出於無思無爲﹐異名乎神妙致一﹐是故謂之玄。玄之又玄﹐眾妙之門﹐升堂入室而主乎奧者﹐其惟聖人乎﹖

德曰﹕咸之男女﹐牝牡未合﹐惟精惟一﹐允執厥中。道無可道﹐存乎常道﹔名無可名﹐存乎常名。無名﹐天地之始也。恆之夫婦﹐男女居室﹐人之大倫﹐抱乎嬰兒。道有可道﹐非謂常道﹔名有可名﹐非謂常名。有名萬物之母也。止而說男下女﹐咸自否變。常無﹐欲以觀其妙也。巽而動﹐剛柔皆應﹐恆自泰變。常有﹐欲以觀其微也。造天地之所以爲天地﹐常道也。造男女之所以爲天地﹐常名也。凡此兩者﹐同歸而殊途﹐同出而異名也﹔一政而百慮﹐異出而同名也。故曰同謂之玄﹐玄之又玄﹐眾妙之門。若入眾妙之門﹐必也遭乎至人。

天下皆知章第二

天下皆知美之爲美﹐斯惡已﹔皆知善之爲善﹐斯不善已。故有無之相生﹐難易之相成﹐長短之相形﹐高下之相傾﹐音聲之相和﹐前後之相隨。是以聖人處無爲之事﹐行不言之教。萬物作而不辭﹐生而不有﹐爲而不恃﹐功成而不居。夫惟不居﹐是以不去﹟1。

經曰﹕天下皆知美之爲美﹐斯是惡已。皆知善之爲善﹐斯不善已。故美與惡相對﹐有與無相生﹐難與易相成﹐長與短相形﹐高與下相傾﹐音與聲相和﹐前與後相隨。是以聖人處無爲之事﹐行不言之教﹐萬物並作而不有辭﹐以其生而不自有﹐爲而不自恃﹐功成而不自居。由此不居﹐是以天下不能去其美。

道曰﹕無萬物不知有人﹐無人不知有天地﹐無天地不知有道﹐不知有常。常之爲道﹐孰得而惡﹖及乎萬物並作﹐而美惡形乎其中矣。故天下之事﹐無惡不知有美﹐無不善不知有善。旣知美之爲美﹐善之爲善﹐則惡與不善分乎其中矣﹐由是相生﹑相成﹑相形﹑相傾之道存焉。是以聖人處無爲之事而民自化﹐行不言之教而民自信﹐萬物𨿽作而亦不有辭﹐以其天地自生而不我有﹐天地自爲而不我恃﹐天地功成而不我居。申此不居﹐是以不能去聖人之美。

德曰﹕陰陽動靜﹐互爲其基﹐剛柔體用﹐互成其形﹐皆天下之至美也。知美之爲道﹐常也。知美之爲美﹐欲也。以道爲欲﹐此是惡已。乾坤中交而生坎離﹐坎離中交而復天地﹐天下皆知中交爲道﹐斯不亦盡善盡美乎﹖皆以中交爲欲﹐豈不謂之惡也已。故有無相生﹐日月並明也﹔難易相成﹐水火相息也﹔長短相形﹐弦望不齊也﹔高下相傾﹐陰陽相薄也﹔音聲相和﹐陽唱陰和也﹔前後相隨﹐二三六九也。是以聖人𨿽欲有爲﹐而何所爲乎﹖𨿽欲設教﹐而何所言乎﹖萬物並作﹐而何所辭乎﹖故生而不我有﹐爲而不我恃﹐功成而不我居。是以聖人能成全乎天下之美﹐故日不去。苟有乎我﹐鈴失自然之道﹐而入於衍矣﹐豈不謂之惡也已。

不尙賢章第三

不尙賢﹐使民不爭﹔不貴難得之貨﹐使民不爲盜﹔不見可欲﹐使民心不亂。是以聖人之治﹐虛其心﹐實其腹﹐弱其志﹐彊其骨。常使民無知無欲﹐使夫知者不敢爲也。爲無爲﹐則無不治。

經曰﹕不尙其賢﹐民爭何用﹖不貴其貨﹐民盜何用﹖不見可欲﹐民自不亂。是以聖人之治﹐常道虛其心﹐萬物實其腹﹐無爲弱其志﹐無不爲彊其骨﹐自然使民無知無欲﹐縱使知者不敢爲也。爲於無爲﹐則天下無不治。

道曰﹕畫前之易﹐無爲而治﹐起則呴呴﹐臥則吁吁﹐茹毛飲血﹐民物自化。自大畜之尙賢﹐便有頤之朵頤﹐自噬嗑之聚貨﹐便有豫之暴客﹐故不見可欲﹐民心不亂。是以聖人之治﹐以天下之心爲心﹐猶長以虛受人﹐以天下之腹爲腹﹐猶長以實新德。以貴下賤﹐大得民也﹐故弱其志。大人有造﹐自彊不息﹐故彊其骨。常使民無由可知﹐無由可欲﹐使有一二知者﹐亦不敢有爲也。蓋聖人爲於無爲﹐則天下無不治。

德曰﹕身中賢行﹐自不知尙﹐民誰爲爭﹖身中實貨﹐自不知貴﹐民誰爲盜﹖不爭不盜﹐不見可欲﹐民自不亂。苟使知之﹐則爭其賢而不尙其賢﹐盜其貨而不貴其貨﹐縱心所欲﹐無所不爲﹐賢滅貨盡﹐其能久乎﹖是以聖人之治﹐以眞常極寂虛其心﹐以天地日月實其腹﹐以南水北火弱其志﹐以東金西木彊其骨﹐其民自然無知﹐自然無欲﹐使夫知者終身不敢爲也。蓋爲於有爲﹐則無不亂﹐爲於無爲﹐則無不治。

道衝章第四

道沖而用之﹐或不盈。淵乎似萬物之宗。挫其銳﹐解其紛﹐和其光﹐同其塵﹐湛兮似若存。吾不知誰之子﹐象帝之先。

經曰﹕用道之衝﹐或不至盈。廣乎淵乎﹐似萬物之宗。挫其气之銳﹐解其物之紛﹐和其容光﹐同其垢塵﹐澄兮湛兮﹐道似若存。得此道者﹐吾不知誰之子﹐象帝出乎震之先。

道曰﹕淸气上爲天﹐濁气下爲地﹐沖气中爲人。天地爲道之用﹐或不至滿﹐人爲天地之用﹐或不至盈﹐盈則或幾乎息矣。是以聖人齊聖廣淵﹐似萬物之宗﹐長以正气﹐挫其銳﹐解其紛﹐和其光﹐同其塵﹐澄兮湛兮﹐道常若存。羲皇之上人乎﹐用道之衝。伏羲以來﹐用道之極。太極一圈﹐何嘗有盈﹖虛明澄徹﹐萬物之宗。以圓裁方﹐挫其銳也。分陰分陽﹐解其紛也。疊用柔剛﹐和其光也。六位成章﹐同其塵也。變動不居﹐周流六虛﹐其道湛然﹐存乎其中﹐吾不知誰之子﹐帝出乎震之象也。

德曰﹕衝﹐虛中也。其道用之﹐或不至盈﹐盈則過望矣。深乎淵乎﹐萬物之宗也。虛中有物﹐非宗而何﹖𨿽挫其銳﹐何從而挫之﹖𨿽解其紛﹐何從而解之﹖𨿽和其光﹐何從而和之﹖𨿽同其塵﹐何從而同之﹖澄澄湛湛﹐各有道存﹐此一衝物﹐吾不知將爲誰之子。得爲子者﹐一時辰內﹐象帝之先。

天地不仁章第五

天地不仁﹐以萬物爲芻狗﹔聖人不仁﹐以百姓爲芻狗。天地之間﹐其猶橐鑰乎﹖虛而不屈﹐動而愈出。多言數窮﹐不如守中。

經曰﹕天地不七﹐如何以萬物爲芻狗﹖共戴道也。聖人不仁﹐如何以百姓爲芻狗﹖共戴天地。蓋萬物百姓其猶芻狗乎﹖道之衝也﹐天地之問﹐其猶橐鑰乎﹖气之衝也﹐𨿽虛而不屈﹐愈動而愈出﹐不如守虛﹐多言數窮﹐不如守中。

道曰﹕籍用白茅﹐愼之至也。夫茅之爲物﹐薄而其用可重也。愼斯術也﹐以往其無所失矣。天地無恩而大恩生﹐迅雷烈風莫不蠢然﹐天地不仁而仁也。聖人寬以濟猛﹐猛以濟寬﹐寬猛相濟﹐政事以和﹐聖人不仁也。聖人之於百姓﹐猶天地之於萬物也﹐不用則已﹐用則與祭之重﹐何重如之﹖夫芻狗者﹐天地聖人重要也。萬物𨿽殊﹐不得與天同事於道﹔百姓𨿽殊﹐不得與聖人同事於天。得與天地聖人同事者﹐芻狗一而已矣。天地聖人﹐豈不仁於萬物百姓哉﹖蓋萬物百姓日用而不知爲天地﹐聖人之芻狗也﹐其仁不亦深乎﹖夫天地之間﹐以坤爲橐囊﹐以乾爲管鑰﹐故闔戶謂之坤﹐辟戶謂之乾﹐一闔一辟謂之變﹐往來不窮謂之通﹐故曰虛而不屈﹐動而愈出。故聖人守中﹐言不至窮﹐易窮則變﹐變則通﹐通則久﹐不出乎聖人之中也﹐故曰不如守中。

德曰﹕天地何嘗不仁﹖物生自生﹐物死自死。聖人何嘗不仁﹖民壽自壽﹐民夭自夭。死生壽夭﹐民物自取之爾﹐天地聖人豈有不仁也哉﹖反害天地﹐聖人之仁矣。苟知人物爲芻狗﹐天地爲橐鑰﹐則鑪韝乎周天﹐鉗錘乎太極﹐抽添乎日月﹐運用乎星辰﹐點鐵成金﹐超凡入聖﹐使天地不得造其數﹐聖人不得爲其民﹐𨿽曰不仁﹐安所施乎﹖是以虛而不屈﹐動而愈出。不必多言也﹐多言數窮﹐不如守中﹐謂天地一我﹐古今一我﹐萬物一我也。

谷神不死章第六

谷神不死﹐是謂玄牝。玄牝之門﹐是謂天地根。綿綿若存﹐用之不勤。

經曰﹕空谷傳聲﹐其神不死之神是謂玄牝。天玄地牝﹐乾坤易門﹐乾坤之門是謂天地根。綿綿成性﹐存存用用﹐不在勤勤。

道曰﹕升九三﹐升虛邑﹐天地爲谷也。上下空虛﹐其神不死﹐生長收藏﹐萬物並作﹐是謂玄牝。上六冥﹐升正應﹐利於不息之貞﹐玄牝之門也。復至子坎﹐地中生木﹐是謂天地之根也。所以綿綿若存﹐用之不勤。重陽花者﹐不遠必死。

德曰﹕谷神之室﹐居於北海﹐主乎水府﹐有名無形﹐變化不測﹐上交天玄﹐下合地牝﹐玄牝合谷﹐其神不死。谷神不死﹐是謂玄牝。所以玄牝之門﹐是謂天地之根。潛龍勿用﹐綿綿若存﹐用則若驚百里﹐故曰用之不勤。紫陽有云﹕要得谷神長不死﹐須憑玄牝立根基。眞精旣反黃金屋﹐一顆明珠永不離。又云﹕玄牝之門世罕知﹐只將口鼻妄施爲。饒君吐納經千載﹐爭得金烏攝兔兒。眞知玄牝者也。

天長地久章第七

天長地久﹐天地所以能長且久者﹐以其不自生﹐故能長生。是以聖人後其身而身先﹐外其身而身存。非以其無私邪﹖故能成其私。

經曰﹕天長地久﹐道常無爲也。天之所以能長﹐地之所以且久者﹐以其不自生﹐故能長生。是以聖人後其身而身得先之﹐外其身而身得存之。長後長外﹐非以其無私邪﹖得先得存﹐故能成其私。

道曰﹕是故易有太極﹐是生兩儀﹐兩儀生四象﹐四象生八卦。八卦定吉凶﹐吉凶生大業。天之所以能長且久者﹐以其不自生﹐故能長生。是以聖人後其身而先﹐其道故得以身先之﹔外其身而存﹐其道故得以身存之。非以其無私邪﹖其身先存乎道﹐故能成其私。

德曰﹕天地能長且久﹐以其不自生。聖人能長且久﹐以其不自身。天地自生﹐不久則息﹔聖人自身﹐不久則廢。是以聖人先養人之身而能有其身﹐先存人之身而能外其身。此豈無私邪﹖先人後己﹐故能成其私。

上善若水章第八

上善若水﹐水善利萬物而不爭﹐處眾人之所惡﹐故幾於道。居善地﹐心善淵﹐與善人﹐言善信﹐政善治﹐事善能﹐動善時。夫惟不爭﹐故無尢。

經曰﹕上善若水﹐水善利萬物而不爭﹐居於下流﹐處眾人之所惡﹐故幾於道矣。居則善地﹐心則善淵﹐與則善人﹐言則善信﹐政則善治﹐事則善能﹐動則善時。由此不爭﹐故無過矣。

道曰﹕天一地六﹐乾坎爲水﹐乾知大始﹐坎主勞動﹐故曰上善。乾始能以美利利天下﹐不言所利﹐又何爭乎﹖坎之爲水﹐萬物歸藏之所﹐處眾人之所惡﹐故幾於道矣。居善地﹐天險不可升也﹐地險山川丘陵也。心善淵﹐水流而不盈也。與善人﹐行有尙﹐往有功也。言善信﹐行險而不失其信也。政善治﹐維心亨乃以剛中也。事善能﹐王公設險以守其國也。動善時﹐險之時用大矣哉也。夫惟不爭﹐勞乎坎也﹐𨿽勞乎﹐知誰得而過之﹐故無尢矣。

德曰﹕紫陽所謂《白虎首經》至寶華池神水眞金﹐始知上善利源深﹐不比尋常藥品﹐蓋以此也。𨿽處眾人之所惡而得幾於道者﹐何也﹖坎中有復﹐歸根復命也。居善地﹐先要得地。心善淵﹐先要無爲。與善人﹐先要擇交。言善信﹐不敢失時。政善治﹐富國安民。事善能﹐彊兵戰勝。動善時﹐朝屯暮蒙。不敢爭利﹐以取彊焉。爭則有過﹐夫惟不爭﹐故無尢矣。

持而盈之章第九

持而盈之﹐不如其已﹔揣而銳之﹐不可長保。金玉滿堂﹐莫之能守﹔富貴而驕﹐自遺其咎。功成﹑名遂﹑身退﹐天之道。

經曰﹕持而盈之﹐金玉滿堂﹐不如其已﹐莫之能守。揣而銳之﹐富貴而驕﹐不可長保﹐自遺其咎。功成﹑名遂﹑身退﹐天之道也。

道曰﹕天道虧盈而益謙﹐地道變盈而流謙﹐鬼神害盈而福謙﹐人道惡盈而好謙﹐故坎不盈﹐祗旣平﹐無咎。盈則坎道失矣﹐是以不如其已。事有圭角﹐不爲混成﹐揣而銳之﹐必挫其銳﹐是以不可長保。金玉滿堂﹐莫之能守﹐持而盈之﹐富貴而驕﹐自遺其咎﹐揣而銳之也。是以功成﹑名遂﹑身退﹐天之道也。

德曰﹕精气爲物﹐遊魂爲變﹐是故知鬼神之情狀﹐載營魄持盈之道也。十四﹑十五﹑十六﹐月盈於甲﹐日月相望﹐持守之時也﹐過則消矣﹐故日盈則昃﹐月盈則食﹐天地盈虛﹐與時消息。奪造化者不然﹐月旣望矣﹐金玉滿堂﹐何必持盈守成﹖退藏於密足矣。天之道也﹐更進一步﹐亢龍有悔﹐揣其銳也﹐故居上位而不驕。居上而驕則亡﹐是誰之過與﹖

載營魄章第十

載營魄﹐抱一能無離乎﹖專气致柔﹐能如嬰兒乎﹐滌除玄覽﹐能無疵乎﹖愛民治國﹐能無爲乎﹖天門開闔﹐能無雌乎﹖明白四達﹐能無知乎﹖生之畜之﹐生而不有﹐爲而不恃﹐長而不宰﹐是謂玄德。

經曰﹕日營月魄﹐抱一能無離乎﹖陽气致柔﹐其能如嬰兒乎﹖滌除玄覽﹐其使能無疵乎﹖愛民治國﹐其使能無爲乎﹖天門開闔﹐其使能無雌乎﹖明白四達﹐其使能無知乎﹖道生之﹐德畜之﹐故生而不自有﹐爲而不自恃﹐長而不自宰﹐是謂玄德。

道曰﹕日月合度﹐會於天地乾坤﹐𨿽曰抱一﹐能無離乎﹖日月合度﹐離坎之離﹔抱元守一﹐附麗之離﹔五十九日而再會﹐別離之離。離﹐至文也。坎中一陽﹐乾之專气也﹐故月載營魄。離中一陰﹐坤之柔气也﹐故日有食。旣乾坤天地而生坎離﹐坎離者﹐日月之道也。故晦以旁死﹐朔以哉生﹐其能如嬰兒乎﹖覽之以玄﹐本無所疵﹐滌之除之﹐能無疵乎﹖曰民與國﹐本無所爲﹐愛之治之﹐能無爲乎﹖乾爲天門﹐本無所雌﹐開之闔之﹐能無雌乎﹖四通八達﹐本無所知﹐明之白之﹐能無知乎﹖天道生之﹐地德畜之﹐故曰生而不有﹐爲而不恃﹐長而不宰﹐是謂玄德。

德曰﹕乾坤中交而生坎離﹐坎離中交而復乾坤﹐故曰載營魄。坤中交乾而爲坎中一陽﹐抱其一也。乾中交坤而爲離中一陰﹐故曰抱一能無離乎。坎外陰而內陽﹐其體本坤﹐因得乾中而爲中男。離外陽而內陰﹐其體本乾﹐因得坤中而爲中女。以中男之專﹐致中女之柔而生嬰兒以爲復﹐姤以父母而生萬物之道也﹐故曰能如嬰兒乎。紫陽所謂能將坎內中心實﹐點化離宮腹裏陰者是矣。至如滌除玄覽﹐開闔天門﹐皆嬰兒之神也﹐以我恃之﹐有累玄德。

三十輻章第十一

三十輻共一轂﹐當其無有﹐車之用﹔埏埴以爲器﹐當其無有﹐器之用﹔鑿戶牖以爲室﹐當其無有﹐室之用。故有之以爲利﹐無之以爲用。

經曰﹕輪輻三十﹐共輳一轂﹐當其虛轉﹐車之用也。埏埴爲器﹐陶者模範﹐當其虛中﹐器之用也。戶牖爲室﹐𨿽曰穿鑿﹐當其虛明﹐室之用也。故實而有者以爲之利﹐虛而無者以爲之用。

道曰﹕周天三百六十五度﹐凡二十八捨﹐譬如北辰﹐居其所而眾星共之﹐輻轂之象也。北極天樞﹐運轉於一度之間﹐當其無有之象也。幹旋二十八捨﹐以齊七政﹐用車之象也。是知物之用者﹐車也﹔車之用者﹐虛也。天如倚蓋﹐地下東南﹐埏埴爲器之象也。江海所以能爲百谷王者﹐以其善下之﹐當其無有之象也。能使大气盈虛消息﹐用器之象也。是知物之用者﹐器也﹔器之用者﹐寄也。天地定位﹐日月並明﹐戶牖爲室之象也。虛室生白﹐當其無有之象也。萬物並作﹐用室之象也。是知物之用者﹐室也﹔室之用者﹐息也。故實而有之者﹐利也﹔虛而無之者﹐用也。故大盈若沖﹐其用不窮。

德曰﹕朔旦屯直事﹐日暮蒙當受﹐晝夜各一卦﹐用之依次序。內除乾坤坎離四正﹐一月三十日而用六十卦﹐故曰三十輻共一轂。中間虛實相依﹐體用相扶﹐進退相乘﹐水火相逮﹐當其無有車之用也。至如抱元守一﹐十月胎圓﹐埏埴以爲器也。虛脫出入﹐不有難色﹐當其無有器之用也。巡乘六甲﹐與天地並﹐鑿戶牖以爲室也。性命兩全﹐神形俱妙﹐變變化化﹐與道合眞﹐當其無有室之用也。故日有之以爲利﹐無之以爲用。

五色章第十二

五色令人目盲﹐五音令人耳聾﹐五味令人口爽﹐馳騁田獵令人心發狂﹐難得之貨令人行妨。是以聖人爲腹不爲目﹐故去彼取此。

經曰﹕五色悅目﹐令人目盲﹔五音悅耳﹐令人耳聾﹔五味悅口﹐令人口爽﹔田獵悅心﹐令人心發狂﹔貨貴難得﹐令人行妨。是以聖人不爲乎目而爲乎腹﹐故去彼之幻﹐取此之眞。

道曰﹕天地﹐萬物之盜。萬物﹐人之盜。人﹐萬物之盜。三盜旣宜﹐三才旣安﹐故曰食其時﹐百骸理﹐動其機﹐萬化安。其或不宜采色視於目﹐令人目盲﹔聲音聽於耳﹐令人耳聾﹔芻豢悅我口﹐令人口爽﹔從獸無厭﹐令人心發狂﹔玩物喪志﹐令人行妨。是以聖人不爲乎目而爲乎腹﹐故去彼目之幻妄﹐取此腹之眞用也。

德曰﹕五色惟黃可觀﹐黑赤不眞﹐令人目盲。五音惟宮可聞﹐商角不眞﹐令人耳聾。五味惟甜可食﹐酸辛不眞﹐令人口爽。馳騁田獵於鳥兔之間﹐不知節者﹐徒令人心發狂。直求驪龍之珠﹐而爲難得之貨﹐苟不一獲則爲齏粉矣﹐豈止行妨而已哉。所謂薄薄酒勝茶湯﹐粗粗布勝無裳﹐醜妻惡妾勝空房﹐此眞不爲目而爲乎腹也﹐故曰去彼取此。

寵辱章第十三

寵辱若驚﹐貴大患若身。何謂寵辱﹖寵爲下﹐得之若驚﹐失之若驚﹐是謂寵辱若驚。何謂貴大患若身﹖吾所以有大患者﹐爲吾有身﹐及吾無身﹐吾有何患﹖故貴以身爲天下﹐則可以寄天下﹔愛以身爲天下﹐則可以托天下。

經曰﹕寵與辱若驚﹐貴與大患若身。謂寵辱﹐寵爲下也﹐得寵若驚﹐失辱亦驚﹐是謂寵辱若驚。大貴在身﹐大患在身﹐若不有患﹐不如無身。若貴以身爲天下﹐則可以寄於天下﹐愛以身爲天下﹐則可以托於天下﹐是謂無身也。

道曰﹕九五飛龍在天﹐利見大人﹐同聲相應﹐同气相求﹐水流濕﹐火就燥﹐雲從龍﹐風從虎﹐聖人作而萬物睹﹐承天寵也。與天地合其德﹐與日月合其明﹐得之若驚也。上九亢龍有悔﹐貴而無位﹐高而無民﹐賢人在下位而無輔﹐是以動而有悔也。動則下生一陰而爲姤﹐悔吝者﹐憂虞之象也﹐故曰失之若驚。若九五不有其身而爲天下之貴﹐則長居九五﹐必不至有上九之大患矣﹐是謂寵辱若驚也。故夫以身貴爲天下者﹐則可以寄於天下﹐以身愛爲天下者﹐則可以托於天下。如此不有其身則無患也﹐斷可識矣。

德曰﹕知雄守雌﹐得之若驚﹐臨陣輕敵﹐辱莫大焉。得之不失﹐大貴在身﹔失之不得﹐大患在身。有爲有身﹐必至大患﹔無爲無身﹐必至大貴。知天下之民旣富旣庶﹐則一人之身可貴可愛﹐因民之所以利而利之﹐可謂貴其身﹐因民之所以用而用之﹐可謂愛其身。是以聖人不敢以身有天下﹐則可以寄於天下﹔不敢以身爲天下﹐則可以托於天下。是謂無身之貴愛也。

視之不見章第十四

視之不見名曰夷﹐聽之不聞名曰希﹐搏之不得名曰微。此三者﹐不可致詰﹐故混而爲一。其上不皦﹐其下不昧。繩繩兮不可名﹐復歸於無物。是謂無狀之狀﹐無象之象﹐是謂惚恍。迎之不見其首﹐隨之不見其後。執古之道﹐以禦今之有。能知古始﹐是謂道紀。

經曰﹕視之不見﹐不爲不明。聽之不聞﹐不爲不聰。搏之不得﹐不爲不捷。蓋夷希微之三者﹐混而爲一﹐無中之有也﹐故不可以言語致詰。其上不皦﹐其下不昧﹐通虛圓明﹐內外瑩徹﹐繩繩兮不可名﹐而復歸於無物﹐此謂無狀之狀﹐無象之象﹐是謂惚恍。迎之不見其首﹐隨之不見其後﹐殆不可以形而容之。知執古之虛無﹐以禦今之實有。能知古之道始﹐是謂今之道紀。

道曰﹕窮理盡性以至於命﹐故立戒則積精﹐積精則窮理。由戒則入定﹐入定則全气﹐全气則盡性。由定則入慧﹐入慧則全神﹐全神則以至於命。三者混而爲一﹐故不可以致詰。夷希微者﹐視聽搏之惚恍也﹐其上不皦﹐本無所明﹐其下不昧﹐本無所暗﹐故繩繩兮不可名﹐而復歸於無物。此本無狀之狀﹐無象之象﹐是謂惚恍﹐故迎之不見其首﹐隨之不見其後﹐成性存存也。若執古之道﹐以禦今之有﹐能知太始﹐是謂道紀。

德曰﹕紫陽所謂見之不可用﹐用之不可見﹐恍惚裏相逢﹐杳冥中有變者也。三者混而爲一﹐固不可以致詰﹐直待功夫至此而自知之矣。故恍恍惚惚﹐其中有物﹐杳杳冥冥﹐其中有精﹐迎之不可見其首﹐隨之不可見其後﹐故曰不可致詰。若執此道﹐以禦今有﹐先知大始﹐然後能行﹐故曰是謂道紀。

古之善爲士章第十五

古之善爲士者﹐微妙玄通﹐深不可識。夫惟不可識﹐故彊爲之容﹕豫若冬涉川﹐猶若畏四鄰﹐儼若客﹐渙若冰將釋﹐惇兮其若朴﹐曠兮其若谷﹐渾兮其若濁。孰能濁以靜之徐淸﹖孰能安以久之徐生﹖保此道者﹐不欲盈。夫惟不盈﹐故能敝不新成。

經曰﹕古之有道之士﹐微妙玄通﹐深不可識。惟此不識﹐故彊爲之容﹕初猶豫兮若冬涉川﹐次夷猶兮若畏四鄰﹐其次儼然若客﹐其次泱若冰將釋﹐至於惇兮其若朴﹐曠兮其若谷﹐渾兮其若濁﹐其容有七變﹐容之彊也。至如濁以靜之徐淸﹐安以久之徐生﹐其孰能與於此﹖容之神也。故保此道者﹐不欲滿盈。惟此不盈﹐是以能故而不新成其容。

道曰﹕天不言而四時行﹐地不言而五行合﹐人不言而萬事備﹐故古之善爲士者﹐微妙玄通﹐深不可識﹐具三才之道也。以其不可識﹐故彊爲之容﹐自豫若涉川至於渾兮若濁﹐易一變而爲七也。靜之徐淸﹐久之徐生﹐七變而爲九也。保此道者不欲盈﹐是以能敝不新成﹐九復變而爲一也。大哉﹐老子之言。聖人謂其猶龍邪﹐吾不知其乘風雲而上天﹐斯亦不過矣。

德曰﹕得道之士眞乎四德﹐搏之不得名曰微﹐陰陽不測名曰妙﹐天地變化名曰玄﹐往來不窮名曰通﹐故曰微妙玄通﹐深不可識。夫惟不可識﹐故彊爲之容﹕豫若冬涉川﹐臨深履薄也。猶若畏四鄰﹐不敢進寸而退尺也。儼若客﹐不敢爲主而爲客也。渙若冰將釋﹐識心見性也。惇兮其若朴﹐甲庚正完也。曠兮其若谷﹐戊己門開也。渾兮其若濁﹐鉛采癸生也。孰能濁以靜之徐淸﹐上善若水也。孰能安以久之徐生﹐十月胎圓也。保此道者﹐不欲滿盈﹐盈則精神露矣。夫惟不盈﹐是以能敝而不新成其容。

道德眞經三解卷之一竟

﹟1夫惟不居﹐是以不去﹕『夫惟不居』四字原脫。

道德眞經三解卷之二

玉賓子鄧錡述

致虛極章第十六

致虛極﹐守靜篤。萬物並作﹐吾以觀其復。夫物蕓蕓﹐各歸其根。歸根曰靜﹐靜曰復命﹐復命曰常﹐知常曰明。不知常﹐妄作凶。知常容﹐容乃公﹐公乃王﹐王乃天﹐天乃道﹐道乃久﹐沒身不殆。

經曰﹕致虛極﹐守靜篤也。萬物並作﹐吾以觀其復。夫物蕓蕓﹐各歸其根也。歸根曰靜﹐靜曰復命﹐復命曰常﹐知常曰明也。不知其常﹐妄作乃凶。知常能容乃公﹐公乃王﹐王乃天﹐天乃道﹐道乃久﹐是以沒身不殆。

道曰﹕太極中空﹐致虛極也。虛極旣致﹐靜篤乃守。分陰分陽﹐兩儀立焉﹐至於四象八卦而生三百八十四爻﹐萬物並作﹐乾以君之也﹐吾以觀其復﹐坤以藏之也﹐故曰夫物蕓蕓﹐各歸其根。歸根曰靜﹐萬物之所歸也。靜曰復命﹐冬至一陽生也。復命曰常﹐又行一周天也。知常曰明﹐四時不忒也。不知常﹐使民失時也﹐申妄作凶矣。知常則能容﹐萬物是知容乃公道﹐公乃王道﹐王乃天道﹐天乃道道。道之道﹐恆久而不已也﹐是以沒身不殆。

德曰﹕紫陽言﹕萬物蕓蕓各反根﹐歸根復命卽長存﹐知常妙道人難會﹐妄作招凶往往聞。政虛至極﹐守靜至篤﹐故得萬物並作﹐吾欲以觀其復。夫物蕓蕓﹐各歸其根﹐而人蠢蠢不知復命﹐悲夫。復命曰常﹐知常曰明﹐苟知其常﹐不妄作勞﹐不知其常﹐以妄爲常。以妄爲常﹐則以欲竭其精﹐以耗散其眞﹐是以凶也。知常則能容物矣﹐容乃生公﹐公乃生王﹐王乃生天﹐天乃生道。得道乃久﹐是以沒身不殆。

太上章第十七

太上﹐不知有之﹔其次﹐親之譽之﹔其次﹐畏之侮之。信不足﹐有不信﹐猶其貴言。功成事遂﹐百姓皆謂我自然。

經曰﹕太上之道﹐不知有之。其次親之﹐始知譽之。其次不親﹐尙知畏之。其次不畏﹐從而侮之。故信不足而有不信﹐夷猶猶其貴言說。逮乎功成事遂﹐百姓皆謂我之自然。

道曰﹕太上之道﹐太極一圈也。不知有之﹐是生兩儀也。其次親之譽之﹐兩儀生四象也。其次畏之﹐四象生八卦也。信不足﹐有不信﹐八卦定吉凶也。猶其責言﹐吉凶生大業也。功成事遂﹐仁者見之謂之仁﹐知者見之謂之知。百姓日用而不知﹐故君子之道鮮矣。故日百姓皆謂我自然。

德曰﹕太上之道﹐西南一陽也。自下而觀﹐始知有之。其次不知不觀之道﹐但能親之譽之。其次聞而畏之﹐其次笑而侮之﹐不笑不足以爲道。世人無緣哉﹐信不足至有不信者。聖人猶其貴言﹐使人知之也。及其功成事遂﹐百姓皆謂我得自然之道﹐不知聖人其貴言也。

大道廢章第十八

大道廢﹐有仁義﹔智慧出﹐有大僞﹔六親不和﹐有孝慈﹔國家昏亂﹐有忠臣。

經曰﹕大道不容仁義﹐仁義出自大道。智慧不容大僞﹐大僞出自智慧。六親和則不有孝慈﹐知有孝慈六親已不和矣。國家治則不有忠臣﹐知有忠臣﹐國家已昏亂矣。自然之理也。

道曰﹕大道廢﹐有七義﹐羲農之於堯舜也。智慧出﹐有大僞﹐禹湯之於桀紂也。六親不和﹐有孝慈﹐文武之於幽厲也。國家昏亂﹐有忠臣﹐桓文之於定哀也。大道廢﹐聖人相三皇而系《周易》。有仁義﹐聖人宗五常而定《書》。智慧出﹐聖人子三王而刪《詩》。有大僞﹐聖人孫五伯而作《春秋》﹐孝慈忠臣在其中矣。

德曰﹕大道﹐大藥也。仁義﹐品藥也。智慧﹐妙法也。大僞﹐傍門也。大藥苟廢﹐不失品藥﹐故曰大道廢﹐有仁義。妙法若出﹐必有傍門﹐故曰知慧出﹐有大僞。藥逢气類方成像﹐道卽希夷合自然﹐六親不和﹐有孝慈也。一粒金丹吞入腹﹐始知我命不由天﹐國家昏亂﹐有忠臣也。

絕聖棄智章第十九

絕聖棄智﹐民利百倍﹔絕仁棄義﹐民復孝慈﹔絕巧棄利﹐盜賊無有。此三者﹐以爲文不足﹐故令有所屬。見素抱朴﹐少私寡欲。

經曰﹕絕聖棄智﹐民利百倍﹔絕仁棄義﹐民復孝慈﹔絕巧棄利﹐盜賊無有。此三者﹐以爲文獻不足﹐故令各有所屬。見素抱朴﹐得少私寡欲。

道曰﹕絕聖棄智﹐民利百倍﹐我無事而民自富也。絕仁棄義﹐民復孝慈﹐我無欲而民自朴也。絕巧棄利﹐盜賊無有﹐法令滋彰﹐盜賊多有也。此三者以爲文物典章不足故也﹐故令各有所屬。聖智﹐民利之屬。仁義﹐孝慈之屬。巧利﹐盜賊之屬。惟見大素﹐惟拘大朴﹐卽得少私寡欲﹐不必文教而足此三者矣。

德曰﹕大道廢﹐有仁義﹐巧利出﹐有盜賊﹐此爲文法不足﹐皆令各有所屬。道在先天﹐殊無文字語言﹐亦無作爲巧利﹐故聖知仁義自然有乎其中矣。紫陽所謂休施巧僞爲功力﹐認取他家不死方﹐蓋以此也。惟遇太白山見素女子﹐抱乎先天一朴﹐自然少私寡欲。

絕學無憂章第二十

絕學無憂。惟之與阿﹐相去幾何﹖善之與惡﹐相去何若﹖人之所畏﹐不可不畏。荒兮其未央哉。眾人熙熙﹐如享太牢﹐如登春臺。我獨泊兮其未兆﹐若嬰兒之未孩﹐乘乘兮若無所歸。眾人皆有餘﹐而我獨若遺。我愚人之心也哉﹐沌沌兮。俗人昭昭﹐我獨若昏﹔俗人察察﹐我獨悶悶。忽若晦﹐寂兮似無所止。眾人皆有以﹐我獨頑且鄙。我獨異於人﹐而貴食於母。

經曰﹕絕學則無憂。若至一惟與阿﹐其間相去幾何﹖乃至善之與惡﹐其間相去何若﹖人之所畏﹐不可不畏。果無所畏﹐流連荒亡其未極哉。眾人熙熙﹐如享太牢﹐如登春臺﹐我獨澹泊如未形兆﹐癡若嬰兒﹐未成提孩﹐乘乘且止﹐若無所歸。眾人世味皆謂有餘﹐而獨我爲人長若有遺﹐我豈愚人之心也哉﹐混混沌沌﹐一無所知。俗人昭昭﹐我獨若昏﹔俗人察察﹐我獨悶悶。忽然若晦﹐寂兮無所止﹐世人皆有所以﹐我獨頑且鄙。我獨異於人者﹐何哉﹖而貴食於萬物之母。

道曰﹕絕此三者之學﹐始得無憂矣。一惟聖智仁義﹐阿附巧利盜賊﹐其間相去幾何﹖聖智之善﹐盜賊之惡﹐相去何若﹖君子有三畏﹕畏天命﹐畏大人﹐畏聖人之言。小人不知天命而不畏也﹐荒兮淫兮﹐無所不至。登春臺﹐享太牢﹐世人之極樂也。惟我澹泊如未形兆﹐若爲嬰兒﹐未得提孩之養﹐乘乘兮若無所歸。眾人有餘﹐招損之道也。我獨若遺﹐受益之道也。以此言之﹐我愚人之心也哉﹐混兮沌兮﹐養素抱朴。俗人昭昭察察﹐亡而爲有﹐虛而爲盈也。我獨昏昏悶悶﹐有若無﹐實若虛也。故忽然向晦﹐若入宴息﹐寂兮寥兮﹐又似無所止而不有爲也。眾人有爲﹐皆有所以﹐我獨如頑且鄙﹐皆出無心。我有獨異於人者﹐一而已矣﹐求食母道而眾人不知其貴也。

德曰﹕絕此聖智之學﹐不爲後天盜賊之利﹐吾有何憂﹖吾有何息﹖故曰惟之與阿﹐相去幾何﹐善之與惡﹐相去何若。大事在身﹐動止畏忌。苟不知畏﹐左金右木﹐無所不至﹐若在眾人熙熙﹐然如享太牢之滋味﹐荒荒兮如春登臺之極樂﹐我獨畏之﹐何哉﹖二气未有形兆﹐嬰兒未成提孩﹐乘乘兮若無所歸﹐如龜養虛﹐如雞抱卵﹐如龍蛻骨﹐如蛇存身﹐朝屯暮蒙﹐午姤子復﹐眾人皆曰有餘﹐而豈眞知我哉﹖我獨若遺多矣。我非愚人之心而不知足﹐混兮沌兮﹐惟要養成大道。昏昏悶悶﹐猶畏散失﹐昭昭察察﹐可在畏邪﹖故忽若月晦﹐生光息明﹐旁死載營﹐寂兮寥兮而又似無所止。恍恍惚惚﹐其中須有一物而乘也﹐眾人得之皆有所用﹐我獨愚頑且鄙。堅固精粹﹐壽千萬劫﹐然後遣其幻妄﹐一歸眞寂﹐變變化化﹐與道合眞﹐此我獨異於人者﹐以其太始之時﹐而貴求食於母也。故曰﹕天下女兒是我母。

孔德之容章第二十一

孔德之容﹐惟道是從。道之爲物﹐惟恍惟惚。惚兮恍兮﹐其中有象﹔恍兮惚兮﹐其中有物。窈兮冥兮﹐其中有精﹐其精甚眞﹐其中有信。自古及今﹐其名不去﹐以閱眾甫。吾何以知眾甫之然哉﹖以此。

經曰﹕盛德形容﹐惟道是從。道之爲物﹐恍恍惚惚。惚兮恍恍﹐其中有象。恍兮惚惚﹐其中有物。窈兮冥冥﹐其中有精。冥兮窈窈﹐其中有信。其精甚眞﹐其信甚時﹐象物精信﹐恍惚窈冥。自古及今﹐其名不去﹐所以閱其眾甫。吾何以知眾美之然哉﹐以此精信之道。

道曰﹕著之德圓而神﹐卦之德方以知﹐皆一陰一陽之謂道也﹐故曰惟道是從。夫道之爲物也﹐不見惚恍﹐不知有象﹐不見恍惚﹐不知有物﹐故精信而行之不輟者﹐自見其道於窈冥之間矣﹐是以自古及今﹐其名不去。常無欲以觀其妙﹐玄之又玄﹐入於眾妙之門者﹐以此。

德曰﹕人之學道﹐無德可容﹐惟道是從﹐孔德之容。先天爲物﹐相逢恍惚﹔先天爲象﹐相見惚恍。先天之精﹐得之窈冥﹐其精甚眞﹔先天之信﹐得之冥窈﹐其信甚時。是以自古及今﹐鉛汞之名不去﹐以觀眾人之甫。吾何以知其甫之爲美﹖以此先天鉛汞。

曲則全章第二十二

曲則全﹐枉則直﹐窪則盈﹐獘則新﹐少則得﹐多則惑。是以聖人抱一爲天下式。不自見﹐故明﹔不自是﹐故彰﹔不自伐﹐故有功﹔不自矜﹐故長。夫惟不爭﹐故天下莫能與之爭。古之所謂曲則全者﹐豈虛言哉﹖誠全而歸之。

經曰﹕曲則全﹐枉則直﹐窪則盈﹐獘則新﹐少則得﹐多則惑﹐損益盛衰之道也。是以聖人惟抱乎一﹐以爲天下之式。不自見﹐故能明﹔不自是﹐故能彰﹔不自伐﹐故有功﹔不自矜﹐故能長。惟此不爭﹐故天下莫能與爭爭。古之所謂曲則全者﹐豈虛言哉﹖誠能全而歸之。

道曰﹕尺蠖之屈﹐以求信也。龍蛇之墊﹐以存身也。精義入神﹐以致用也。利用安身﹐以崇德也。其先曲而枉之﹐而後全而直之﹐其先窪而獘之﹐而後盈而新之﹐其先少之﹐而後得之﹐其先多之﹐而後惑之﹐消息盈虛之道也。是以聖人抱乎一貫之一﹐而爲天下所矜式。一不自見﹐故能用天下之明﹔一不自是﹐故能用天下之彰﹔一不自伐﹐故能用天下之功﹔一不自矜﹐故能用天下之長。夫惟不爭﹐故天下莫有與之爭。豈虛言哉﹐誠能全而歸之。

德曰﹕大直若屈﹐大巧若拙﹐大辯若訥﹐故柔之勝剛﹐弱之勝彊﹐必然之理也。紫陽有云﹕但將死戶爲生戶﹐莫把生門作死門。若會殺機明反覆﹐始知害裏卻生恩。曲則全也。是以聖人抱乎太極之一﹐以爲潛龍勿用﹐確乎其不可拔﹐而爲天下所矜式。故自見者不明﹐自是者不彰﹐自伐者無功﹐自矜者不長。惟一不爭二字﹐可以縱橫天下﹐而皆莫能與之爭也﹐故言之所謂曲則全者﹐豈虛言哉﹖誠全而歸之。

希言自然章第二十三

希言自然。飄風不終朝﹐驟雨不終日。孰爲此者﹖天地。天地尙不能久﹐而況於人乎﹖故從事於道者﹐道者同於道﹐德者同於德﹐失者同於失。同於道者﹐道亦得之﹔同於德者﹐德亦得之﹔同於失者﹐失亦得之。信不足﹐有不信。

經曰﹕夷希爲言﹐自然之道也。飄風不終朝﹐驟雨不終日。孰爲此事﹖天地也。天地之爲﹐尙不能久﹐而況於人乎﹖故從事於道者﹐道者同於道﹐德者同於德﹐至失者亦同於失。故同於道者﹐道亦得之﹔同於德者﹐德亦得之﹔同於失者﹐失亦得之。猶信不足﹐則有不信。

道曰﹕飄風驟雨﹐天地之所爲也﹐尙不能終日﹐而況於人乎﹖天地之爲風雨﹐飄驟自有定數﹐然風雨不能久者﹐亦天地自然之道也﹐故曰希言自然。是故以此從事於道者﹐卽同於道而道亦得之﹔以此從事於德者﹐卽同於德而德亦得之﹔乃至從事於失者﹐卽同於失而失亦得之。惟是信不足﹐至有不信﹐試推而行之﹐未有不信者矣。苟非其人﹐道不虛行。

德曰﹕天地以雷風爲藥﹐聖人以鉛汞爲藥。希言﹐自然之道也。飄風驟雨﹐陰陽妄行者也。故無妄九五曰﹕無妄之疾﹐勿藥有喜。聖人像曰﹕無妄之藥﹐不可試也。黑鉛凡汞﹐亦水火妄行者也。故上九曰﹕無妄行﹐有眚﹐無攸利。聖人像曰﹕無妄之行﹐窮之災也。夫無妄之往﹐天地聖人尙不能久﹐而況於世人乎﹖故同於道者﹐道亦同之﹔同於德者﹐德亦同之﹔同於失者﹐失亦同之。因信不足至有不信者﹐此所謂當面蹉過﹐虛生虛死﹐而與艸木同朽腐也﹐悲夫。

跂者不立章第二十四

跂者不立﹐跨者不行。自見者不明﹐自是者不彰﹐自伐者無功﹐自矜者不長。其在道也﹐曰餘食贅行﹐物或惡之﹐故有道者不處。

經曰﹕足跂者不立﹐股跨者不行。自見者不明﹐自是者不彰﹐自伐者無功﹐自矜者不長。其在道也﹐曰殘餘之食﹐疣贅之行﹐物或惡之﹐故有道者不處也。

道曰﹕眇能視﹐不足以有明也﹐跛能履﹐不足以與行也﹐而況於跂跨乎﹖舜辟四門﹐明四目﹐達四聰﹐故冕旒閉目﹐不明而明也﹐黈纊塞耳﹐不彰而彰也。舜亦以命禹曰﹕汝惟不矜﹐天下莫與汝爭能﹔汝惟不伐﹐天下莫與汝爭功。其在道也﹐曰有爲無爲之餘食﹐刑政道德之贅行﹐造物或惡之矣﹐故有道者不處。

德曰﹕跂者不立﹐孤淸寡靜也。跨者不行﹐孤陰寡陽也。其何以行之哉﹖紫陽所謂須知大隱居廛市﹐莫只深山守靜孤。故曰自見者不明﹐自是者不彰﹐自伐者無功﹐自矜者不長。其在道也﹐曰殘餘食﹐咽津納气也﹐疣贅之行﹐枯坐生疾也﹐物或惡之﹐故有道者不處也。

有物混成章第二十五

有物混成﹐先天地生。寂兮寥兮﹐獨立而不改﹐周行而不殆﹐可以爲天下母﹐吾不知其名﹐字之曰道﹐彊爲之名曰大。大曰逝﹐逝曰遠﹐遠曰反。故道大﹐天大﹐地大﹐王亦大。域中有四大﹐而王居其一焉。人法地﹐地法天﹐天法道﹐道法自然。

經曰﹕有物混成﹐先天地生。寂兮寥兮﹐獨立而不改﹐周行而不殆﹐可以爲天下母﹐先天之至寶也。吾不知其名﹐字之曰道﹐彊爲之名曰大。大則必逝﹐逝則必遠﹐遠則必反﹐原始反終之道也。故道大﹐天大﹐地大﹐王亦大。域中有四大﹐而王居其一焉﹐道之主也。人法地﹐地法天﹐天法道﹐道法自然﹐道之神也。

道曰﹕太極之虛﹐中有神物﹐混然而成﹐先天地生而立兩儀﹐寂兮寥兮於無有之鄕﹐首出庶物之上﹐獨立而不改其色﹐周行而不殆﹐實可以爲天下萬物之母﹐故聖人字之曰道﹐彊名曰大。大哉乾元﹐萬物資始﹐乃統天。雲行雨施﹐品物流形。大明終始﹐六位時成﹐故曰大。大曰逝﹐逝曰遠﹐遠曰反﹐剝反爲復之道也。故道大﹐神無方而易無體也。天大﹐天何言哉﹖四時行焉。地大﹐地順承天﹐百物生焉。王亦大﹐天造艸昧﹐宜建侯而不寧。域中有四大﹐而王居其一焉﹐人之主也。人法地﹐地法天﹐天法道﹐道法自然﹐人之用也。大哉﹐聖人之言。

德曰﹕太極圈中﹐有一神物﹐可重一斤十六兩零三百八十四銖﹐五千四十年又五千四十日而後結成﹐形如雞卵﹐色似丹砂﹐明如皦日﹐味勝甘露﹐先天地而生﹐後天地而成﹐天地得之而生萬物﹐聖人得之而生萬民﹐𨿽寂寥獨立而不改其變﹐𨿽周圓啟行而不危其化﹐可以爲天下民物之母﹐神乎神乎﹐故聖人字之曰道﹐彊名曰大。大則乃逝﹐逝則乃遠﹐遠則乃反﹐不遠復也。天以始生﹐言之自上而下﹐王亦主之﹔地以旣成﹐言之自下而上﹐王亦主之。天地生成者﹐道也。王中主者之心也﹐聖人窮理盡性以至於命矣。

重爲輕根章第二十六

重爲輕根﹐靜爲躁君。是以君子終日行不離輜重。𨿽有榮觀﹐燕處超然。如何萬乘之主﹐而以身輕天下。輕則失臣﹐躁則失君。

經曰﹕重者﹐輕之根也。靜者﹐躁之君也。是以君子終日行而不附離於輜重。所以萬乘之主而以身輕天下﹐則不失其臣也。𨿽有榮觀﹐燕處超然。躁則不失其君也。以輕爲事﹐必失其臣﹔以躁爲事﹐必失其君。

道曰﹕合抱之木﹐生於毫末﹐重爲輕之根也。淸靜爲天下正﹐靜爲躁之君也。是以君子終日行不附輜重﹐恐爲輕躁所累。𨿽有榮觀﹐以重觀輕也。燕處超然﹐以靜勝躁也。如何萬乘之主﹐而以身輕天下。蓋一身重者﹐輕之根蒂也。萬乘之靜者﹐躁之君主也。夫輕者﹐枝葉也。重者﹐根本也。以外物言之﹐本乎天者親上﹐枝葉在上﹐故輕爲重之君﹐本乎地者親下﹐根本在下﹐故重爲輕之臣。若執輕而行之﹐則必失重臣﹐故曰輕則失臣。以萬乘言之﹐靜者無爲也﹐躁者有爲也。我無爲而民自化﹐無爲在上﹐故靜爲躁之君﹐我有爲而民自亂﹐有爲在下﹐故躁爲靜之臣。若執躁而行之﹐則叉失靜君﹐故曰躁則失君。文乎﹐老子之言矣。

德曰﹕純陽有云﹕道本虛無一炁﹐生天生地生人﹐都來些子气精神﹐造化不離玄牝。玄牝之門﹐是謂天地根﹐故重爲輕根。正陽有云﹕妙法三千六百門﹐學人各執一爲根﹐誰知些子神仙法﹐不在三千六百門﹐故曰靜爲躁君。是以君子終日行不離輜重﹐亦猶萬乘之君以身輕天下也。𨿽有榮觀﹐一念不動也。燕處超然﹐心境兩忘也。輕則失臣﹐基址不固﹐有傷至藥也。躁則失君﹐火候太過﹐有傷元陽也。

善行無轍迹章第二十七

善行無轍迹﹐善言無瑕謫﹐善計不用籌策﹐善閉無關鍵而不可開﹐善結無繩約而不可解。是以聖人常善救人﹐故無棄人﹔常善救物﹐故無棄物。是謂襲明。故善人﹐不善人之師﹔不善人﹐善人之資。不貴其師﹐不愛其資﹐𨿽智大迷﹐是謂要妙。

經曰﹕不見轍迹﹐可謂善行。不見瑕商﹐可謂善言。不用籌策﹐可謂善計。善閉無關鍵而不可開﹐善結無繩約而不可解。是以聖人以常善救人﹐故無棄人﹐以常善救物﹐故無棄物。此謂相襲而明也。故善人者﹐不善人之師﹔不善人者﹐善人之資。不以善人貴其師﹐不以不善愛其資﹐𨿽曰智慧﹐謂之大迷﹐旣智返迷﹐是謂要妙。

道曰﹕春夏秋冬﹐天之四府﹐善行無轍迹也。《易》《書》《詩》《春秋》﹐聖人四府﹐善言無瑕請也。生長收藏﹐善計不用籌策也。坤以藏之﹐善閉無關鍵而不可開也。乾以君之﹐善結無繩約而不可解也。是以聖人以天地常道救人﹐故無棄人﹐以天地常道救物﹐故無棄物。是謂相襲而明也。何謂襲明﹖故善人乃不善人之師﹐不善人乃善人之資﹐非襲明而何﹖不以不善貴其師﹐不以善人愛其資﹐𨿽有大知﹐亦曰大迷﹐反乎朴素﹐是謂要妙。

德曰﹕日用踐履﹐無轍可逵。口傳心受﹐無瑕可請。依時探取﹐不用籌策﹐可謂善計。殊無關鍵而不可開﹐可謂善閉。殊無繩約而不可解﹐可謂善結。此無爲淸靜之道也。是以聖人常善救人﹐人有道﹐故無棄人﹔常善救物﹐物有道﹐故無棄物。是謂人物相襲而明﹐天地之大道也。故善人襲不善人以爲資﹐不善人襲善人以爲師﹐遂使善與不善俱有大得﹐亦不貴其師﹐亦不愛其資﹐故人無棄人﹐物無棄物﹐智而復迷﹐迷而復智﹐是謂妙道之要也。

知其雄章第二十八

知其雄﹐守其雌﹐爲天下溪。爲天下溪﹐常德不離﹐復歸於嬰兒。知其白﹐守其黑﹐爲天下式。爲天下式﹐常德不忒﹐復歸於無極。知其榮﹐守其辱﹐爲天下谷。爲天下谷﹐常德乃足﹐復歸於朴。朴散則爲器﹐聖人用之則爲官長﹐故大制不割。

經曰﹕知雄守雌﹐爲天下溪。守雌爲溪﹐常德不離。合德不離﹐復歸於嬰兒。知白守黑﹐爲天下式。守黑爲式﹐常德不忒。合德不忒﹐復歸於無極。知榮守辱﹐爲天下谷。守辱爲谷﹐常德乃足﹐合德乃足﹐復歸於朴。散則爲器﹐聖人用之則爲主官﹐故大制不割﹐害其朴也。

道曰﹕知其雄﹐守其雌﹐乾知太始﹐坤作成物也﹐故爲天下溪。地道無成而代有終也﹐故曰常德不離。冬至一陽﹐復生坎震﹐故曰復歸於嬰兒。知其白﹐守其黑﹐戰乎乾﹐勞乎坎﹐金水相生也﹐故爲天下式。十二辟卦生成萬物也﹐故曰常德不忒。十月坤藏﹐復歸於無極也。知其榮﹐守其辱﹐否泰相交﹐損益盛衰之始也﹐故爲天下谷。離終於寅﹐坎終於申﹐故曰常德乃足。成終成始﹐復歸於朴。形而上者謂之道﹐形而下者謂之器﹐故曰朴散則爲器。聖人居中履正﹐以爲萬物之主﹐故大制不割。復歸於朴﹐而又原始反終矣。

德曰﹕知雄守雌﹐以木克金﹐以汞制鉛﹐金木間膈﹐汞鉛相制﹐二气捆縕﹐聚於一道﹐故爲天下溪。是以常德不離﹐養成嬰兒。知白守黑﹐白爲他人﹐黑屬自己﹐主其他人之白﹐守其自己之黑﹐故爲天下式。是以常德不忒﹐復歸於無極。十月﹐坤道也。知榮守辱﹐榮金辱木﹐常德不足﹐知其金之榮﹐守其木之辱﹐故爲天下谷。是以常德乃足﹐復歸於朴。朴散則爲器﹐主器者莫若長子﹐是以聖人用之則爲官長﹐故大制不割。散之斯爲萬﹐合之斯爲一也﹐神乎神乎。

將欲取天下章第二十九

將欲取天下而爲之﹐吾見其不得已。天下神器﹐不可爲也。爲者敗之﹐執者失之。故物或行或隨﹐或煦或吹﹐或彊或羸﹐或載或隳。是以聖人去甚﹐去奢﹐去泰。

經曰﹕將欲取天下而爲之者﹐吾見其不得已也。天下神器﹐不可爲也。爲者必敗之﹐執者必失之。凡在天下之物﹐或行或隨﹐各有一時﹔或煦或吹﹐各有一气﹔或彊或羸﹐各有一勢﹔或載或隳﹐各有一道。是以聖人去甚﹐去奢﹐去泰。

道曰﹕取天下者﹐常以無事﹐及其有事﹐不足以取天下。古之得天下無爲而治者﹐眞有爲也。將欲取天下而爲之﹐吾見其不得已﹐故天下神器﹐不可妄爲也﹐爲者敗之﹐執者失之。凡物行之隨之﹐各有天時﹔煦之吹之﹐各有气數﹔彊之羸之﹐各有勢力﹔載之隳之﹐各有道理。是以聖人去其甚﹐不使不得已﹐去其奢﹐不使有敗﹐去其泰﹐不使有失。

德曰﹕天之有天下﹐猶人之有身也。人身之事﹐亦有自然可取之時﹐將欲取而爲之者﹐吾見其不得已。況天下人身﹐乃上天之神器﹐斷不可以爲也。取而爲者必敗﹐執而取者必失之。凡人之爲物﹐行者隨之以時﹐煦者吹之以气﹐彊者贏之以勢﹐載者隳之以理。是以聖人去甚﹐去奢﹐去泰﹐非以其無私邪﹖故能成其私。

以道佐人主章第三十

以道佐人主者﹐不以兵彊天下﹐其事好還。師之所處﹐荊棘生焉。大軍之後﹐必有凶年。故善者果而已﹐不敢以取彊。果而勿矜﹐果而勿伐﹐果而勿驕﹐果而不得已﹐是果而勿彊。物壯則老﹐是謂不道﹐不道早已﹟1。

經曰﹕以道佐人主者﹐不以兵彊取天下﹐其事好還。師之所處﹐荊棘生焉。大軍之後﹐必有凶年。故善佐人主者﹐果於道而已矣﹐不敢以取彊。果而勿伐﹐果而勿驕﹐果而不得已者勝﹐乃是果而勿彊也。蓋物壯則老﹐是謂非道。如知非道﹐不如早已。

道曰﹕公卿以道佐人主﹐不以兵彊天下﹐人主以道佐天地﹐不以暴政害物。泰象曰﹕天地交﹐泰。後以財成天地之道﹐輔相天地之宜﹐以左右民。故得道者多助﹐失道者寡助。多助之至﹐天下順之﹐寡助之至﹐親戚畔之。以天下之所順﹐攻親戚之所畔﹐故君子有不戰﹐戰必勝矣﹐不以兵彊也。苟以兵彊天下﹐其事必然好還。師之所處﹐荊棘生焉。大軍之後﹐必有凶年。天道好還也。臨之二陽﹐至於八月﹐有凶是矣。故善戰者果於道而已矣﹐不敢以兵取彊焉﹐取彊必敗。苟得其果而勿矜﹑勿伐﹑勿驕而不得已﹐是果而勿彊﹐何哉﹖蓋物壯則老﹐是謂非道。如知非道﹐不如早已。

德曰﹕人主﹐心也。以道治心者﹐恬淡爲上﹐不敢以戰勝之兵而取天下。太陽流味﹐長欲去人﹐故天發殺機﹐龍蛇起陸﹐人發殺機﹐天地反覆﹐其事必然好還。天搖地動﹐山崩谷裂﹐樹倒林摧﹐河枯海竭﹐豈非師之所處﹐荊棘生焉﹐大軍之後﹐必有凶年乎﹖眞可畏也﹐故善戰者果於道而已矣。果得其道不已﹐何爲復敢以取彊爲﹖所以不矜﹑不伐﹑不驕﹐長若不得已﹐乃是果而不敢彊。何則﹖用壯處謙﹐壯乃全矣﹐用壯羝觸藩矣。謂物壯而不已則老﹐此謂非道。知其非道﹐早已勿爲。

夫佳兵章第三十一

夫佳兵者﹐不祥之器﹐物或惡之﹐故有道者不處。是以君子居則貴左﹐用兵則貴右。兵者﹐不祥之器﹐非君子之器﹐不得已而用之﹐恬淡爲上。勝而不美﹐而美之者﹐是樂殺人。夫樂殺人者﹐不可得志於天下。是故吉事尙左﹐凶事尙右。偏將軍處左﹐上將軍處右﹐言以喪禮處之﹖殺人眾多﹐以悲哀泣之﹐故戰勝則亦以喪禮處之。

經曰﹕夫以兵爲佳者﹐不祥之器也﹐物或惡之﹐故有道者不處。是以君子居則貴左﹐主生也。用兵則貴右﹟2﹐主殺也。兵者不祥之器﹐非君子之器﹐不得已而用之者﹐須以恬淡爲上。故勝而不知爲美也﹐若以爲美﹐必樂之﹐樂之者﹐是樂殺人也。夫樂殺人者﹐人必殺之﹐不可得志於天下矣。故吉事尙左﹐凶事尙右。偏將軍處左﹐不主殺也。上將軍處右﹐言居上勢﹐則以喪禮處之。殺人眾多﹐以悲哀泣之﹐故戰勝則亦以喪禮處之。

道曰﹕師﹐眾也。貞﹐正也。能以眾正﹐可以王矣。至於剛中而應﹐行險而順﹐以此毒天下而民從之吉﹐民苟不從﹐何凶無之﹖故兵之佳者﹐尙爲不祥之器﹐而況於取彊乎﹖物或惡之矣﹐故有道者不處也。是以君子居則貴左﹐帝出於震﹐春生以仁也﹐故吉事尙左。是以偏將軍處左﹐六四師左次﹐則以吉禮處之。用兵則貴右﹐王革乎兌﹐秋殺以義也﹐故凶事尙右。是以上將軍處右﹐言居上勢﹐則以喪禮處之。兵者不祥之器﹐非君子之器也﹐不得已而用之者﹐必以恬淡虛無爲上﹐故不爲美也。若以兵爲美事﹐必如秦楚而樂殺人也。夫樂殺人者﹐不可得志於天下﹐悉歸於炎漢矣。故殺人眾多﹐以悲哀泣之﹐故數戰數勝﹐亦以喪禮處之。

德曰﹕純陽有云﹕吾有三劍而斬世人之欲。紫陽云﹕先且觀天明五賊﹐次須察地以安民﹐民安國富當求戰﹐戰罷方能見聖人。此最兵之佳者﹐亦爲不祥之器﹐有物或惡之者﹐故有道者不處。是以君子居則貴左﹐知雄守雌﹐以養木液也。用兵則居右﹐知白守黑﹐以取金液也。取則有道﹐不以兵彊取之。兵者﹐不祥之器﹐非君子之器﹐如不得已而用之﹐恬淡爲上。故不以兵爲美﹐美而樂之﹐是殺人之利器也。夫樂殺人者﹐其事必好還﹐不可得志於天下矣。是以偏將軍處左﹐故以吉禮處之﹐上將軍處右﹐故以喪禮處之。好鬥者必通其敵﹐可不愼哉。

道常無名章第三十二

道常無名﹐朴𨿽小﹐天下不敢臣。侯王若能守﹐萬物將自賓。天地相合﹐以降甘露﹐人莫之令而自均。始制有名﹐名亦旣有。夫亦將知止﹐知止所以不殆。譬道之在天下﹐猶川谷之與江海。

經曰﹕道常無名﹐其朴𨿽小﹐天下不敢臣。侯王若能守之﹐萬物將自賓矣。故天地相合﹐以降甘露﹐人莫之令而物自均。始制有名﹐物旣有名亦將知止﹐知止所以不殆。譬如道之在天下﹐亦由川谷之與江海也。

道曰﹕道常無名﹐天地之始也。始制有名﹐萬物之母也。其朴𨿽小﹐乃道常之一﹐天下誰敢臣之﹖故王侯得一以爲天下正﹐若能守之﹐萬物將自賓矣。天地相合﹐以降甘露﹐故兌者說也﹐以形普沾於萬物之上﹐而爲發生之利澤﹐豈人力之爲哉﹐而物自均矣。始制有名也﹐名旣遂矣﹐亦將知止﹐知止所以不殆。夫道之於天下﹐天下𨿽大﹐皆歸於道。江海之於川谷﹐川谷𨿽眾﹐皆赴於江海。侯王之於萬物﹐萬物𨿽殊﹐皆賓於侯王。有名而不知止者﹐惡乎何歸﹖

德曰﹕其道與常﹐本無名字﹐先天一气也。形質𨿽小﹐天下誰敢臣之﹖侯王﹐人身之主也﹐若能守此先天一气﹐不以爲小﹐則身中萬事萬物自賓服矣。故天地絪縕﹐萬物化醇﹐男女媾精﹐萬物化生﹐聚精會神﹐以降甘露﹐人莫之令而自均﹐復歸於嬰兒。始制有名也﹐名亦旣有﹐夫亦將知止﹐不敢有爲﹐爲則殆矣﹐故曰知止所以不殆。夫萬物皆歸於人身﹐譬猶天下皆歸於道﹐川谷皆歸於江海矣﹐豈不大哉。

知人者智章第三十三

知人者智﹐自知者明。勝人者有力﹐自勝者彊。知足者富﹐彊行者有志。不失其所者久﹐死而不亡者壽。

經曰﹕知人者智﹐自知者明。勝人者有力﹐自勝者乃彊。知足者長富﹐彊行者有志。居不失其所者能久﹐身死而名不亡者爲壽。

道曰﹕道人胸中自有水鏡﹐萬象起滅﹐無逃其形。水主智﹐知人者智也。聖人之道﹐克己復禮﹐知常容乃公﹐公生明﹐自知者明也。吉凶者﹐貞勝者也。至於以彊淩弱﹐以眾暴寡﹐勝人者有力也。一日克己復禮﹐天下歸仁焉﹐自勝者彊也。富莫大於知足﹐禍莫大於不知足﹐責莫大於知止﹐殆莫大於不知止。知足者﹐富也。君子以自彊不息﹐有志也。並居其所而不遷﹐而不失其所者﹐恆久之道也。豫六五貞﹐疾﹐恆不死﹐中未亡也。𨿽亡而壽者﹐恆不死之道也。

德曰﹕知己知彼﹐百戰百勝﹔不知彼而知己﹐一勝一負﹔不知己不知彼﹐百戰百敗。凡養生之道﹐必以陰陽互爲其基﹐輕重不敢偏失﹐先要知人﹐後要知己﹐不知不明﹐陰陽偏失﹐如何成事﹖勝人者不在有力﹐自有道理。自勝者卻在有力﹐自無道理。旣有其名﹐亦將知止﹐故知足者長富。如此力行而不倦者﹐有志之士也。進退消長﹐抽添運用而不失其所者﹐可謂恆久而不已也。𨿽沒而不殆﹐𨿽死而不亡﹐坐在立亡﹐形神俱妙﹐可謂恆壽而不已也。

大道泛兮章第三十四

大道泛兮﹐其可左右。萬物恃之以生而不辭﹐功成不名有。愛養萬物而不爲主﹐常無欲﹐可名於小﹔萬物歸之而不爲主﹐可名於大。是以聖人終不爲大﹐故能成其大。

經曰﹕大道泛兮﹐無可左右。萬物恃之以生而不有辭﹐功成不名有。覆載萬物而亦不爲主﹐故常無欲﹐此可名於小矣。萬物歸之而不知主﹐此可名於大矣。是以聖人終不爲大﹐故能成其大。

道曰﹕以萬物觀天地﹐則天地之謂天地﹐以道觀天地﹐則天地亦萬物耳。故大道泛兮﹐皆是無可左右者。故物恃之以生而亦不有辭﹐萬物家之以成而亦不爲主﹐功成亦不有名。故常無欲﹐捲之不盈握﹐此皆名於小矣。萬物歸之而不知主﹐散之彌六合﹐此可名於大矣。是以聖人能成其大也﹐終不以爲大﹐故能成其大。天地設位﹐聖人成能﹐人謀鬼謀﹐百姓與能。

德曰﹕太極大道泛兮﹐周行一百萬八千里﹐包乎天地六十四萬里﹐升降於三萬里之中﹐迎之不見其音﹐隨之不見其後﹐其可以左右乎﹖天地萬物恃之以生﹐其道何辭﹖天地萬物賴之以成﹐其道何主﹖以气言之﹐其稱名也小﹐以物言之﹐其取類也大。是以聖人提挈天地之道﹐把握陰陽之气﹐以一元爲一年﹐以一年爲一日﹐以一日爲一時﹐奪造執於須臾﹐成大功於頃刻﹐然後洗心防思﹐退藏於密﹐故曰是以聖人能成其大也。

執大象章第三十五

執大象﹐天下往。往而不害﹐安平泰。樂與餌﹐過客止。道之出言﹐澹乎其無味。視之不足見﹐聽之不足聞﹐用之不可旣。

經曰﹕無象之象﹐是謂大象。執往天下﹐有何害矣﹐豈止不害﹐安且平泰。樂與人餌﹐過客亦止。道之爲言﹐澹乎其無味。視之不足見﹐聽之不足聞﹐及用之亦不可盡旣。

道曰﹕惚兮恍﹐其中有象﹐聖人執而行之﹐𨿽往天下﹐不爲害矣﹐以其安平且泰﹐皇建其有極也。無偏無陂﹐遵王之義﹐無有作好﹐遵王之道﹐無有作惡﹐遵王之路。無偏無黨﹐王道蕩蕩﹔無黨無偏﹐王道平平﹔無反無側﹐王道正直。會其有極﹐歸其有極﹐故樂與百姓餌之﹐遂使有過之客無不知其止矣。夫道之出其言﹐澹乎其無味﹐又非中邊皆甜﹐吾千退席也。視之不足見﹐不可用明焉﹔聽之不足聞﹐不可用聰焉。是以聖人取諸十三卦象﹐備物玫用﹐立成器以爲天下利﹐百姓日用而不知﹐故曰用之不可旣。

德曰﹕大象﹐先天之道也。聖人執之而往天下﹐不有害矣。是以得道之士﹐刀鋸不能加﹐水火不能傷﹐何害之有哉﹖以其神形旣安﹐心情旣平﹐性命旣泰也。故以此象樂與天下餌之﹐𨿽有大過之客﹐亦反身而知止矣。何則知其大象可執也。夫大象之道﹐出言無味﹐餌亦無味﹐視之不可見﹐聽之不可聞﹐及其用之﹐大有神效﹐不可旣盡。

將欲翕之章第三十六

將欲翕之﹐必固張之﹔將欲弱之﹐必固彊之﹔將欲廢之﹐必固興之﹔將欲奪之﹐必固與之。是謂微明。柔勝剛﹐弱勝彊。魚不可脫於淵﹐國之利器﹐不可以示人。

經曰﹕張之必翕﹐彊之必弱﹐興之必廢﹐奪之必與。將欲如此得之﹐必固如此失之﹐是謂微而明也。柔勝剛﹐弱勝彊。若魚剛彊﹐不可脫於柔弱之淵。故國家利器﹐亦不可以示人。

道曰﹕內文明而外柔順﹐以蒙大難﹐文王以之。利艱貞﹐晦其明也。內難而能正。其志﹐箕子以之。故月不晦則不明﹐爽不昧則不旦﹐天不寒則不暑﹐地不藏則不生﹐天地造物之權也。至如東作西成﹐民利百倍﹐百姓之權也。可與立未可與權﹐聖人深器之。柔之勝剛﹐弱之勝彊﹐若魚龍不可脫於淵﹐是謂先微而後著也。是知柔弱淵源﹐江海之利器也﹐固不可以見怪﹐見怪則殆。張彊興與﹐國家之利器也﹐固不可以示人﹐示人則危。幾事不密﹐則害成也必矣。

德曰﹕知雄守雌﹐爲天下溪。知白守黑﹐爲天下式。道者盜也﹐三盜旣宜。德者得也﹐一得爲度。大抵修煉者﹐人爲也。𨿽曰人爲﹐靜爲躁君﹐陰陽須配合﹐火候要調停。嗡弱廢奪而在我者﹐故靜以待動﹔張彊興與而在人者﹐故動以隨靜。此謂幽微而著明也。萬物生於水而歸於水﹐水至柔弱﹐魚龍不可以脫於淵也。人至剛彊﹐不可以脫於天一之水。故國之利器﹐不可以示人﹐輕易示人﹐必致凶害。人之至寶﹐不可以示人﹐輕易示人﹐必遭譴謫。此天地聖人之權﹐非縱橫牌闔之語也明矣。

道常無爲章第三十七

道常無爲而無不爲﹐侯王若能守﹐萬物將自化。化而欲作﹐吾將鎭之以無名之朴。無名之朴﹐亦將不欲。不欲以靜﹐天下將自正。

經曰﹕道常無爲﹐而無不爲也。侯王若能守﹐萬物將自化。化而欲作﹐不知無爲﹐吾將鎭之以無名之朴。無名之朴﹐亦將不欲。不欲惟以靜﹐靜則天下將自正。

道曰﹕道本無爲﹐常本無欲﹐無爲無欲﹐而無不爲無不欲也。侯王若能守之﹐萬物將自化矣。黃帝堯舜﹐垂衣裳而天下治﹐無爲而治也。夫何爲哉﹖恭己正南面而已矣﹐故曰我無爲﹐民自化。化之欲作﹐又恐專於有爲﹐吾將鎭之以無名之朴。道常無爲也﹐夫無名之朴亦將不欲。以治天下欲者﹐守之以靜﹐靜則天下將自正矣。

德曰﹕道常無爲﹐淸靜法身也﹐而無不爲矣。侯王若能守之以道﹐萬物將自化。生化而欲作﹐吾將鎭之以無名之朴。先天大藥也﹐先天大朴亦豈所欲。欲而不欲﹐惟守以靜﹐天下性命將自正矣。道常無爲而爲﹐眞有爲也。有爲而爲﹐必不至如此之妙。

道德眞經三解卷之二竟

﹟1不道早已﹕『不道』二字原脫。

﹟2用兵則貴右﹕『兵』字原脫。

道德眞經三解卷之三

玉賓子鄧錡述

上德不德章第三十八

上德不德﹐是以有德﹐下德不失德﹐是以無德。上德無爲而無以爲﹐下德爲之而有以爲。上仁爲之而無以爲﹐上義爲之而有以爲。上禮爲之而莫之應﹐則攘臂而仍之。故失道而後德﹐失德而後仁﹐失仁而後義﹐失義而後禮。夫禮者﹐忠信之薄而亂之首也。前識者﹐道之華而愚之始。是以大丈夫處其厚不處其薄﹐居其實不居其華﹐故去彼取此。

經曰﹕上德不患失﹐是以有德。下德患失﹐是以無德。上德無爲而無有以爲﹐下德爲之而有以爲也。上仁爲之而無以爲﹐德與之應。上義爲之而有以爲﹐仁與之應。上禮爲之而義莫之應矣﹐豈止不應﹐則又攘臂而仍之。故失道而後德﹐失德而後仁﹐失仁而後義﹐失義而後禮。夫禮者﹐以其忠信之薄而爲亂之首也。前識先覺者﹐道之華而反爲愚之始。是以大丈夫處其厚不處其薄﹐居其實不居其華﹐故去彼取此。

道曰﹕夫乾﹐天下之至健也﹐德行恆易以知險。夫坤﹐天下之至順也﹐德行恆簡以知阻。《上經》常道﹑常名﹑太極﹑虛明﹐先天之道也。《下經》上德﹑不德﹑乾坤﹑德行﹐後天之道也。亦猶《大易》者﹐有上下二經。河上公其不凡乎﹖天地不自有德﹐是以有德﹐故爲上德。萬物不失天地之德﹐是以無德﹐故爲下德。上德無爲而四時行焉﹐無可以爲﹐故曰無爲。下德爲之而萬物成焉﹐有可以爲﹐故曰有爲。是以天地萬物爲上下之德。人亦物也﹐物之最靈最貴者﹐人也﹐故配天地而爲三才﹐以主萬物生成之德。人之最靈最貴者﹐聖人也﹐故主萬世治亂之迹﹐是以上仁爲之而無以爲。天地大德﹐上下應之﹐何必有爲﹖恭己南面而已足矣。堯舜之世也﹐上義爲之而有以爲。湯武革命﹐順乎天而應乎人﹐商周之世也﹐上有堯舜之仁應之﹐上禮爲之而莫之應。周衰禮廢﹐五霸尙爭﹐以力假仁﹐借名要利﹐欲以商周之義應之﹐不其難乎﹖豈止無義﹐至有攘臂扼吭而相奪者矣。王狩於河陽﹐豈上禮之爲乎﹖故失道而後德﹐失德而後仁﹐失仁而後義﹐失義而復禮。至於上禮﹐忠信之薄而亂之首也。故前於識者多智﹐而爲道之華愚之始也。是以大丈夫處其厚不處其薄﹐居其實不居其華﹐故去彼之華﹐取此之實。

德曰﹕良賈深藏若虛﹐君子盛德﹐容貌若愚。旣得先天之道﹐以成君子之德﹐被褐懷玉﹐不自有德﹐是謂上德。下德之者﹐守德不失﹐方之自然﹐是謂無德。上德無爲而無可以爲﹐先天無爲之道也。下德爲之而有可以爲﹐後天日用之道也。上仁爲之而無以爲﹐取先天一气而爲主也。上義爲之而有以爲﹐行周天火候而爲賓也。上禮爲之而莫之應﹐則攘臂而仍之﹐不知常﹐妄作凶者也。故失天而後地﹐失地而後人﹐失人而後物﹐失物而後妄。夫禮者﹐妄也﹐忠信之薄而亂之首也。前乎識者道之華﹐先乎知者愚之始﹐是以大丈夫處其道之厚﹐不處其華之薄﹐居其德之實﹐不居其華之愚也﹐故曰去彼取此。

昔之得一章第三十九

昔之得一者﹐天得一以淸﹐地得一以寧﹐神得一以靈﹐谷得一以盈﹐萬物得一以生﹐侯王得一以爲天下貞。其致之一也﹐天無以淸將恐裂﹐地無以寧將恐發﹐神無以靈將恐歇﹐谷無以盈將恐竭﹐萬物無以生將恐滅﹐侯王無以爲貞而貴高將恐蹙。故貴以賤爲本﹐高以下爲基。是以侯王自謂孤寡不谷﹐此其以賤爲本邪﹖非乎﹖故致數輿無輿﹐不欲琭琭如玉﹐落落如石。

經曰﹕。昔之得一道之一也﹐故天得一以淸﹐地得一以寧﹐神得一以靈﹐谷得一以盈﹐萬物得一以生﹐侯王得一以爲天下貞。致其道則一也﹐天無以淸將恐裂﹐地無以寧將恐發﹐神無以靈將恐歇﹐谷無以盈將恐竭﹐萬物無以生將恐滅﹐侯王無以爲貞而貴高將恐蹶。故貴以賤爲本﹐高以下爲基。是界侯王自稱曰孤寡不谷﹐以基本言也。此其以賤爲本邪﹖非與﹖故致數車之用﹐則無車矣。是以聖人不欲琭琭落落如玉石之爲定體也﹐故大德不官﹐大道不器。

道曰﹕一者﹐太極一圈也。是故《易》有太極﹐是生兩儀﹐兩儀生四象﹐四象生八卦﹐八卦定吉凶﹐吉凶生大業。天﹑地﹑神﹑谷﹑萬物﹑侯王﹐其政一也﹐天無一則必裂﹐地無一則必發﹐神無一則必歇﹐谷無一則必竭﹐萬物無一以生必滅﹐侯王無一爲貞而貴高必蹶。故貴以賤爲本﹐高以下爲基。是以侯王自稱曰孤寡不谷﹐此其以賤爲本邪﹖非與﹖故致車而數其體者﹐是無車也。琭琭如玉﹐落落如石﹐不欲如此者﹐形體而言也。是以聖人貴其用﹐不貴其體﹐居其實﹐不居其華。

德曰﹕一者﹐無思無爲﹐神妙致一者也。故分於道謂之命﹐形於一謂之性﹐變於陰陽象形而發謂之生﹐化窮數盡謂之死。命者﹐先天一气也﹐無物無之。人有六陽會於一首﹐故乾爲首﹐天得一以淸也。人有五臟共於一腹﹐故坤爲腹﹐地得一以寧也。心爲神主﹐萬法皆生﹐神得一以靈也。谷神不死﹐是謂玄牝﹐谷得一以盈也。金砂入五內﹐霧散若風雨﹐燻蒸達四肢﹐顏色悅澤好﹐萬物得一以生也。然後功成名遂﹐與天地合其德﹐與日月合其明﹐與四時合其序﹐與鬼神合其吉凶﹐侯王得一以爲天下貞也。故天無以裂而長淸﹐地無以發而長寧﹐神無以歇而長靈﹐谷無以竭而長盈﹐萬物無以滅而長生﹐侯王無以蹶而長貞﹐其致之一也。始以至賤之物爲本而貴稱聖人﹐始以至下之物爲基而高同上天﹐是以侯王自稱孤寡不谷﹐此其以賤爲本邪﹖非與﹖故致車而數其體者﹐是無車也。致道數其體者﹐是無道也。是以聖人不欲琭琭如玉﹐落落如石﹐藏諸用也。

反者道之動章第四十

反者道之動﹐弱者道之用。天下之物生於有﹐有生於無。

經曰﹕反復道之動也﹐柔弱道之用也。天下之物﹐無生於有﹐有生於無﹐原始反終矣。

道曰﹕復﹐亨﹐剛反。動而以順行﹐是以出入無疾﹐朋來無咎。反復其道﹐七日來復。天行也﹐復﹐其見天地之心乎﹖一陽來復﹐日合天統﹐天主動﹐反者道之動也。臨剛浸而長說﹐而順剛中而應﹐大亨以正﹐天之道也。至於八月有凶﹐消不久也。二陽至臨﹐月合地統﹐地主靜﹐弱者道之用也。泰小往大來吉亨﹐則是天地交而萬物通也﹐上下交而其志同也。內陽而外陰﹐內健而外順﹐內君子而外小人﹐君子道長﹐小人道消也。三陽交泰﹐物合人統﹐人主生﹐天下之物生於有也。至於十月坤以藏之﹐有生於無而又原始反終矣。

德曰﹕剝之一陽在上﹐復之一陽在下﹐夬之一陰在上﹐姤之一陰在下﹐乾坤往來﹐闔辟之門也。坎爲月水而反爲中男﹐離爲日火而反爲中女。紫陽有云﹕日居離位反爲女﹐坎配蟾宮卽是男﹐不會个中類倒意﹐休將管見事高談。又云﹕若將日用顚倒求﹐大地塵沙盡成寶。故曰反者道之動。畢月爲烏﹐房日爲兔﹐離坎互爲其基也。上善若水﹐水利萬物而不爭﹐故曰弱者道之用。天下之物皆自無中生有﹐故曰有生於無﹔有中生無﹐故曰無生於有。有無之相生﹐難易之相成﹐而旣濟萬物也。

上士聞道章第四十一

上士聞道﹐勤而行之﹔中士聞道﹐若存若亡﹔下士聞道﹐大笑之﹐不笑不足以爲道。建言有之﹔明道若昧﹐進道若退﹐夷道若類﹐上德若谷﹐大白若辱﹐廣德若不足﹐建德若偸﹐質眞若渝﹐大方無隅﹐大器晚成﹐大音希聲﹐大象無形﹐道隱無名。夫惟道﹐善貸自成。

經曰﹕上士聞道﹐動而行之﹔中士聞道﹐若存若亡﹔下士聞道﹐大笑之﹐不笑不足以爲道。建者至也﹐故至言有之﹕明道若昧﹐進道若退﹐坦夷同類﹐上德若谷﹐大白若辱﹐廣德若不足﹐至德若薄﹐質眞若變﹐大方圓而無隅﹐大器重而晚成﹐大音和而希聲﹐大象混而無形﹐大道隱而無名。夫惟道者﹐善爲推貸而自成。

道曰﹕上士﹐善人也。中士﹐君子也。下士﹐世人也。大道始則謗世人也﹐中則疑君子也﹐終則信善人也。以其人之資稟品第不同﹐故有中人上下之分矣。然謗則何害於疑﹖疑則何害於信﹖信則自信﹐疑則自疑﹐謗則自謗﹐其如大道﹐何夫勤而行之﹖上知信而不疑者也。若存若亡﹐中人可以上下者也。大笑之﹐下愚謗而不移者也。故言不笑不足以爲道﹐此眞口訣也。故至言有之﹕明道若昧﹐天造艸昧也。進道若退﹐震巽消長也。夷道若類﹐方以類聚也。上德若谷﹐習坎不盈也。大白若辱﹐用晦而明也。廣德若不足﹐地道變盈而流謙也。建德若偸﹐天道虧盈而益謙也。質眞若渝﹐天道無常也。大方無隅﹐天包乎地也。大器晚成﹐震兌歸妹﹐天地之大義也。大音希聲﹐雷風水火不相悖而相薄﹐不相射而相逮也。大象無形﹐日月星辰在天而無眞形也。道隱無名﹐恍惚窈冥﹐在物而無定名也。惟此道者﹐能與天地人物善相推貸﹐而自成一天地矣﹐故曰善貸自成。

德曰﹕古仙有云﹕人不至九世不得聞道。上士﹐九世人也﹐故聞道勤而行之。聖人言﹕中人以上可以語上也。中士﹐世人也﹐故聞道若存若亡。聖人言﹕可以上﹐可以下。下士﹐一二世人也﹐故聞道大笑之。聖人言﹕中人以下﹐不可以語上也。不笑不足以爲道﹐此語直述其事。夫道者﹐天地陰陽至眞之气也。至於蠢動含靈﹐皆有是性﹐而況於人乎﹖天地至眞之气也﹐天地絪縕﹐萬物化醇﹐男女媾精﹐萬物化生。純陽有云﹕回思父母生身處﹐拍手教人笑一場﹐正謂此爾。故言天下之至賾﹐而不可惡也。然陰陽二气感應之際﹐順則成人﹐逆爲丹用﹐故曰易逆數也。順則成人﹐十月胎圓養就兄﹐逆爲丹用﹐十月胎圓入聖機﹐下士聞此大笑之也。是不知大笑之者﹐先笑父母﹐後笑自身﹐復遺笑於子孫矣﹐而又何笑乎﹖玄牝之門﹐是謂天地根﹐故曰不笑不足以爲道。故建言有之﹕明道若昧﹐藏諸用也。夷道若類﹐顯諸仁也。進道若退﹐柔勝剛也。上德若谷﹐弱勝彊也。大白若辱﹐知榮守辱也。廣德若不足﹐抱元守一也。建德若偸﹐大成若缺﹐其用不敝也。質眞若渝﹐大盈若沖﹐其用不窮也。大方無隅﹐有物混成也。大器晚成﹐後得主利也。大音希聲﹐龍吟虎嘯也。大象無形﹐與道合眞也。道隱無名﹐神妙至一也。夫惟道﹐善貸自成。分陰分陽﹐疊用柔剛﹐故易六位而成章﹐時乘六龍以禦天。乾道變化﹐各正性命也。大哉言乎。

道生一章第四十二

道生一﹐一生二﹐二生三﹐三生萬物。萬物負陰而抱陽﹐沖气以爲和。人之所惡﹐惟孤寡不谷﹐而王公以爲稱。故物或損之而益﹐益之而損。人之所教﹐亦我義教之。彊梁者﹐不得其死。吾將以爲教父。

經曰﹕道生一﹐一生二﹐二生三﹐三生萬物。萬物負陰而抱陽﹐沖气以爲和﹐人也。人之所惡﹐惟孤寡不谷﹐而王公以爲稱﹐下也。是故萬物或損之而益﹐謙受益也。益之而損﹐滿招損也。人之所教﹐亦我義教之。是以彊梁者﹐不得其死。吾將以爲教父﹐而以柔弱爲主焉。

道曰﹕道者﹐太極一圈﹐出入動靜也。道生一﹐天地兩儀各得一奇一耦也。一生二﹐四象也。二生三﹐八卦也。先天三畫之卦﹐《易》之眞數也。三生萬物﹐剛柔相摩﹐八卦相蕩﹐變化而爲六十四也。故萬物負陰而抱陽﹐天地沖气以爲人﹐而和萬物以成三才之道﹐而爲萬物之主矣。世人之所惡者﹐孤寡不谷而已﹐以其卑賤而輕下之也。而王公以爲美稱﹐謙尊而光﹐卑而不可踰也。是放萬物有損之而益者﹐貴以賤爲本﹐高以下爲基也。有益之而損者﹐日中則昃﹐月盈則食也。人之所教﹐亦我義教之﹐但不能使損之而益﹐長使益之而損矣。所以爲學日益﹐爲道日損﹐故柔弱者﹐長得其生﹐損之而益也﹐彊梁者﹐不得其死﹐益之而損也。故曰吾將以爲教父﹐不踰矩也。

德曰﹕道本虛無﹐無中生有﹐故曰一。五行不到處﹐父母未生前﹐人在何處﹖道本虛無也。一感一應﹐中間便有形象﹐道生一也。先師有云﹕捉住虛空一點眞﹐萬古千年終不朽﹐了得一﹐萬事畢﹐故一生二。二﹐气也﹐二生三。三﹐性也﹐三復合而爲一﹐然後能生萬物﹐負陰抱陽﹐無往而不可矣。沖气以爲和者﹐人身中火侯也。人身火侯如孤寡不谷﹐最爲人惡﹐故下士聞道大笑之﹐而王公自以爲稱者﹐何哉﹖貴以賤爲本﹐高以下爲基也。世間之物有損之而益者﹐將欲噏之﹐必固張之也﹔益之而損者﹐未曾奪之﹐先自與之也。夫人之所教﹐亦我義教之﹐俱不能如我以倒爲正﹐以逆爲順也﹐嗚呼。彊梁者不得其死﹐皆以正爲倒﹐以順爲逆也﹐悲夫。故曰吾將以爲教父﹐斯亦不妄矣。

天下之至柔章第四十三

天下之至柔﹐馳騁天下之至堅﹐無有入於無間﹐吾是以知無爲之有益。不言之教﹐無爲之益﹐天下希及之。

經曰﹕天下之至柔﹐馳騁於天下之至堅﹐以其無有得入於無間﹐吾是以知無爲而有益也。夫不言之教﹐無爲之益﹐天下及之者亦希矣。

道曰﹕水﹐天下之至柔也﹐無往而不潤。以气言之﹐水﹐天下之至堅也﹐气得馳騁於水﹐故水中之气必澄。艸﹔天下之至柔也﹐無往而不藉。以風言之﹐艸﹐天下之至堅也﹐風得馳騁於艸﹐故艸上之風必偃。風者﹐有聲之气也。气者﹐無聲之風也。水者﹐有形之气也。艸者﹐有形之風也。故曰無有入於無間。雲從龍﹐風從虎﹐聖人作而萬物睹﹐則各從其類也﹐是以知無爲之有益。天何言哉﹖四時行焉﹐聖人恭己南面而已矣﹐不言之教也。地順承天﹐百物生焉﹐聖人垂衣裳而天下治﹐無爲之益也。是則天下希及之矣。

德曰﹕以柔勝剛﹐以弱勝彊﹐豈止柔弱爲勝﹐又得馳騁於天下之至堅矣。知雄守雌﹐知白守黑﹐防馳騁也。陰在上﹐陽下奔﹐首尾武﹐中間文﹐勝馳騁也。進火功夫猶鬥危﹐競馳騁也。故國之利器﹐不可以示人﹐示人則必凶﹐似有如無自然入於無間矣。有之謂有彊梁者不得其死也﹐無之謂無下愚者不移其性也。有之而無﹐無之而有﹐其知道乎﹖無道而有爲必損﹐有道而無爲必益﹐吾是以知無爲之有益也。動靜不衰﹐肌肉若一﹐精粹堅固﹐神气不變﹐不言之教也。朝屯暮蒙﹐午姤子復﹐天然水火﹐周流六虛﹐無爲之益也。得至於此﹐天下希及之﹐誠哉是言也。

名與身章第四十四

名與身孰親﹖身與貨孰多﹖得與亡孰病﹖是故甚愛必大費﹐多藏必厚亡。知足不辱﹐知止不殆﹐可以長久。

經曰﹕其名與身﹐孰爲親﹖其身與貨﹐孰爲多﹖其得與亡﹐孰爲病﹖是故愛之甚則必大費﹐藏之多則必厚亡。知足不辱﹐知止不殆﹐可以長久。

道曰﹕以天下授人而不爲輕﹐若素無之也。受之天下而不爲重﹐若素有之也。素無素有者﹐謂不己無不己有之也。若己有己無﹐則舉一毛以取與於人﹐猶有貪鄙之心生焉﹐而況天下者乎﹖能知天下之天下非己之天下﹐其惟五帝乎﹖故堯舜禹湯皆以天之歷數相禪﹐而以身輕天下﹐若棄敝屣﹐是以身親於名也。鹿臺之財﹐巨橋之粟﹐不爲不多﹐一旦前徒倒戈﹐血流漂杵﹐俱爲他人所有﹐故曰身與貨孰多﹐得與亡孰病。是故愛之甚則必大其費﹐藏之多則必厚其亡﹐其事好還矣。知足者﹐常足也。故不辱。知止者﹐常止也﹐故不殆。禍莫大於不知止足﹐知足知止﹐可以能長且久矣。

德曰﹕名者﹐位也。身者﹐守也。得位而不失其守﹐上知也。失守而不得其位﹐下愚也。不移之論矣。世之男女夫婦之道﹐名者位也。人之男女天地之道﹐身者守也。男女媾精﹐萬物化生﹐失守而不得其位者也。天地絪縕﹐萬物化醇﹐得位而不失其守者也。夫婦順則生人﹐假人也。天地逆則生丹﹐眞人也。假人終死於夫婦﹐眞人長生於天地矣﹐名與身﹐孰親也。身中之藥﹐三百八十四銖﹐一銖可點﹐凡汞一斤﹐或黃或白﹐銖無所損﹐黃白愈多。然捨爾靈龜﹐觀我朵頤﹐其道凶矣﹐身與貨﹐孰多也。以酒爲漿﹐以妄爲常﹐以欲竭其精﹐以耗散其眞﹐或金石艸木以補之﹐或咽納握固以助之﹐恨其死之不速﹐得與亡﹐孰病也。是故甚於愛名者﹐其身費之必大﹐多於藏貨者﹐其病亡之必厚。知足不辱﹐功成身退也。知止不殆﹐時止則止也。如是則可以長久而不已。

大成若缺章第四十五

大成若缺﹐其用不敝。大盈若沖﹐其用不窮。大直若屈﹐大巧若拙﹐大辯若訥。躁勝寒﹐靜勝熱﹐淸靜爲天下正。

經曰﹕大成若缺﹐其用不敝﹟1。大盈若沖﹐其用不窮。所以大直若屈﹐大巧若拙﹐大辯若訥。謂躁則勝寒﹐靜則勝熱﹐淸靜爲天下之正矣。

道曰﹕周天三百六十五度四分度之一而不至於六﹐健而不息﹔海內之地方千里者﹐九而不至於十﹐生而不窮﹐大成若缺﹐其用不敝也。天之一圓一百萬八千里﹐地之四方六十四萬里﹐日月常道五十萬四千里﹐地上之天八萬四千里﹐天無私覆﹐地無私載﹐日月無私照﹐萬物升於虛邑﹐藏於括囊﹐易窮則變﹐變則通﹐通則久﹐大盈若沖﹐其用不窮也。夫乾﹐其靜也專﹐其動也直﹐乾不直則不隅。坤不隅﹐則不方﹐大直若屈一也﹐故屈信相感而利生焉。坎水主乎智而生木於震﹐根苗花實﹐無不潔齊﹐水利萬物而不爭﹐大巧若拙也。天不官而四時行﹐大辯若訥﹐君子欲訥於言﹐而敏於行也。躁則勝寒﹐靜則勝熱﹐必然之理也。故聖人常存淸靜之道﹐以爲天下之正矣。

德曰﹕身集大成﹐不敢滿盈﹐巡乘六甲﹐與鬥相逢﹐上弦缺金﹐其用不敝也﹐下弦缺銀﹐其用不新也。大衝大盈﹐日月望於天地﹐乾也。不敝不窮﹐日月會於天地﹐坤也。大直若屈﹐尺蠖之屈﹐以求信也。大巧若拙﹐造化萬物﹐止守一也。大辯若訥﹐超越古今﹐不敢言也。躁勝寒﹐火水未濟也。靜勝熱﹐水火旣濟也。淸靜爲天下正﹐形神俱妙﹐與道合眞也。

天下有道章第四十六

天下有道﹐卻走馬以糞﹔天下無道﹐戎馬生於郊。罪莫大於可欲﹐禍莫大於不知足﹐咎莫大於欲得。故知足之足﹐常足矣。

經曰﹕天下有道﹐卻退走馬以糞於田﹔天下無道﹐戎馬生於郊矣。見可卽欲﹐罪莫大焉﹔見足不知﹐禍莫大焉﹔可欲欲得﹐咎莫大焉。故知足之足﹐是謂常足。

道曰﹕湯武革命﹐順乎天而應乎人﹐時天下大定﹐歸馬於華山之陽﹐放牛於桃林之野﹐卻走馬以糞也。春秋之時﹐天下無道﹐禮樂徵伐自諸侯出﹐四夷交侵中國﹐戎馬生於郊也。五霸以力假仁﹐罪莫大於可欲也。舟中之指可掬﹐禍莫大於不知足也。假道於虞以伐虢﹐咎莫大於歡得也。故曰知足之足﹐常足矣。

德曰﹕天下有道﹐人身了事也。乾陽爲馬﹐健而不息者也。眞鉛眞汞﹐練就純陽﹐抱元守一﹐厚下安宅﹐天下有道﹐卻走馬以糞也。師之所處﹐荊棘生焉﹐大軍之後﹐必有凶年﹐天下無道﹐戎馬生於郊也。若見可欲﹐其心卽亂﹐罪莫大焉。知足不辱﹐知止不殆﹐不知止足﹐禍莫大焉。紫陽云﹕若非積行修陰德﹐動有羣魔作障緣。見藥眞欲得之﹐咎莫大焉﹐故曰知足之足﹐乃常足矣。

不出戶章第四十七

不出戶﹐知天下﹔不窺牖﹐見天道。其出彌遠﹐其知彌少。是以聖人不行而知﹐不見而名﹐不爲而成。

經曰﹕不出戶﹐知天下﹔不窺牖﹐見天道。其出彌遠﹐其知彌少矣。是以聖人知之不又行﹐名之不必見﹐成之不必爲。

道曰﹕聖人窮理盡性以至於命﹐天下耳目之所不及﹐以理推之。盡可見矣﹐故千歲之歷﹐可坐而致也。其心出之彌遠﹐其知知之愈少。了得一﹐萬事畢。是以聖人辟四門﹐明四目﹐達四聰﹐以天下之知爲知而不自行﹐以天下之名爲名而不自見﹐以天下之成爲成而不自爲也。

德曰﹕坐在立亡﹐不知有天下﹐何在出戶﹖出入無礙﹐不知有天道﹐何在窺牖﹖故著之德圓而神﹐神無方也﹐其出彌遠矣。卦之德方以知﹐物無體也﹐其知彌少矣。蓋神之出也﹐愈遠而愈近﹐知之知也﹐愈少而愈多﹐是以聖人仰觀俯察﹐不行而知也﹐未耜舟楫﹐取諸十三卦象﹐不見而名也。備物致用﹐立成器以爲天下利﹐不爲而成。康節先生云﹕耳目聰明男子身﹐洪鈞賦與未全貧。須探月窟方知物﹐未躡天根豈識人。乾遇巽時觀月窟﹐地逢霄處見天根。天根月窟閒來往﹐三十六宮都是春。又云﹕天心復處是無心﹐心到無時無處尋。若謂無心便無事﹐水中何故卻生金。又云﹕投吳走越覓靑天﹐殊不知天在眼前。堯夫之知﹐尙不必出戶窺牖﹐而況於聖人乎﹖

爲學日益章第四十八

爲學日益﹐爲道日損。損之又損之﹐以至於無爲﹐無爲而無不爲。故取天下﹐常以無事﹐及其有事﹐不足以取天下。

經曰﹕爲學日益其損﹐爲道日損其益﹐損之而又損之﹐以至於無爲。無爲者﹐無不爲也。故能取天下者﹐常以無事﹐及其有事﹐不足以取天下。

道曰﹕日知其所不足﹐月無忘其所能﹐爲學日益也。一日克己復禮﹐天下歸仁焉﹐爲道日損也。學之與道﹐𨿽不相離﹐相去甚遠。爲道必須爲學而後可入﹐不學則不知其道也﹐故曰爲學日益。及至於道﹐本皆無學﹐若又以學爲主﹐反害道也鈴矣﹐必須損其所學而後可以入道﹐故曰爲道日損。豈止日損而已哉﹖損之而又損之﹐物我旣盡﹐然後以至於無爲。夫無爲者﹐無不爲也。天下之理得矣﹐又何爲乎﹖故聖人取天下之能事﹐常以身心無事而自得之﹐及其有事﹐旋爲取之﹐而不足以取天下矣。

德曰﹕日用錢履﹐爲學日益也。神妙無爲﹐爲道日損也。妙法三千六百門﹐學人各執一爲根﹐爲學日益也。誰知些子神仙法﹐不在三千六百門﹐爲道日損也。損之而又損之﹐然後以至於無爲。無爲者﹐非不爲也﹐無爲而爲﹐大有爲也。故取天下常以無事。能治未病﹐病莫治也。夫疾已成而後藥之﹐夫病已成而後攻之﹐譬如臨渴穿井﹐不亦晚乎﹖故曰及其有事﹐不足以取天下。

聖人無常心章第四十九

聖人無常心﹐以百姓心爲心。善者吾善之﹐不善者吾亦善之﹐德善矣。信者吾信之﹐不信者吾亦信之﹐德信矣。聖人在天下﹐喋喋爲天下渾其心。百姓注其耳目﹐聖人皆孩之也。

經曰﹕聖人無常心﹐以百姓心爲心矣。故善者吾亦善之﹐不善者吾亦善之﹐吾德善矣。信者吾亦信之﹐不信者吾亦信之﹐吾德信矣。聖人之在天下﹐長以惵惵﹐爲天下渾然同其心﹐百姓注其耳目﹐聖人亦皆孩之矣。

道曰﹕舜自耕稼陶漁以至爲帝﹐無非取諸人以爲善。禹曰﹕予視天下﹐愚夫愚婦一能勝予。是以聖人無常心﹐以百姓心爲心矣。善者吾亦善之﹐固爲善矣﹐不善者吾亦善之﹐何謂也﹖苟被教化﹐焉知不爲善人﹖故曰吾德善矣。信者吾亦信之﹐固爲信矣﹐不信者吾亦信之﹐何謂也﹖苟被教化﹐焉知不爲信人﹖故曰吾德信矣。是以聖人之在天下也﹐長惵惵然敬其事﹐而爲天下渾心。堯之安安﹐允恭克讓﹐光被四表﹐格於上下﹐故百姓仰之如日月﹐望之若父母﹐皆注其耳目﹐以聽天下之治。聖人亦若保其赤子﹐視之如傷焉﹐故曰皆孩之。

德曰﹕聖人﹐神之主也。常心﹐神也。百姓﹐五臟六腑之屬也。如五臟皆有神﹐心臟之。五臟皆有精﹐腎臟之。聖人無常心﹐以百姓心爲心﹐故得主其神矣﹐故曰﹕無思無爲﹐神妙政一﹐眞气沖和﹐神亦主之﹐眞气間隔﹐神亦主之。故神平則心和﹐心平則气和﹐气和則四象五行﹐九竅三要相生相克﹐無不得其所矣﹐故曰﹕食其時﹐百骸理﹐動其機﹐萬化安。此其謂歟﹖气之善者﹐吾亦善待之﹐气不善者﹐吾亦善待之﹐吾德善之。气之不善﹐復何爲乎﹖亦必從而善矣。信亦如是。聖人之在天下﹐人神之在心也﹐不安而安﹐無爲而爲﹐故得安安而無爲矣。眞气善而至者﹐吾德從而善之﹐眞气不善而至者﹐吾德和而善之﹐斯亦爲之善矣。信與不信亦復如是。聖人與天下渾其心﹐人神與五臟渾其气﹐百姓注其耳目﹐五臟一其性情﹐聖人皆孩之﹐人身養嬰兒也﹐富哉言乎。舜有天下﹐選於眾﹐舉臯陶﹐不仁者遠矣。湯有天下﹐選於眾﹐舉伊尹﹐不仁者遠矣。不仁旣遠﹐斯不爲之安平泰乎﹖

出生入死章第五十

出生入死﹐生之徒十有三﹐死之徒十有三﹐人之生動之死地十有三。夫何故﹖以其生生之厚。蓋聞善攝生者﹐陸行不遇兕虎﹐入軍不被甲兵。兕無所投其角﹐虎無所措其爪﹐兵無所容其刃。夫何故﹖以其無死地。

經曰﹕出則生﹐入則死﹐自生之徒十之有三﹐自死之徒十之有三﹐人生動而之於死地亦十有三。夫何故﹖以其生生之厚也。蓋聞善於攝生之道者﹐陸行不遇兕虎﹐入軍不被甲兵。故兕無所投其角﹐﹐虎無所措其爪﹐兵無所容其刃。夫何故﹖以其道無死地也。

道曰﹕天者﹐生之徒十有三。地者﹐死之徒十有三。人之生動之死地﹐亦十有三。出則生﹐入則死﹐生者死之根﹐死者生之根﹐原始反終之道也。天地一元﹐一十二萬九千六百年。天有十干﹐自甲至庚﹐凡七位﹐得九萬七百二十年﹐天之生數也。辛壬癸三位﹐得三萬八千八百十年﹐天之死數也。生之徒十有三也。地有十二支﹐夏至之日出寅入戌﹐凡九位﹐得九萬七千二百年﹐地之生數也。亥子丑三位﹐得三萬二千四百年﹐地之死數也。死之徒十有三也。十二用九﹐亦十之用七也。天地一年三百六十日﹐自開物寅中至閉物戌中﹐凡二百七十日﹐地之生數也。亥子丑三月﹐凡九十日﹐地之死數也。乾坤二策﹐凡三百有六十﹐當期之日也﹐自甲至庚﹐得二百五十二日﹐天之生數也。辛壬癸三位﹐得一百八日﹐天之死數也。故曰生之徒十有三﹐死之徒十有三。康節言﹕天地之交十之三﹐正謂此爾。坤之數一百八﹐今釋氏用之﹐晝夜之學也。人之晝夜百刻凡一萬三千五百息﹐內除滅沒四刻﹐止得一萬二千九百六十息。自寅至戌﹐凡九千七百二十息﹐人之生數也。亥子丑三時﹐凡三千二百四十息﹐人之死數也。故曰人之生動之死地﹐亦十有三矣。康節言﹕天不息於冬春﹐不能生物﹐人不息於夜晝﹐不能辧事。故夜不敢動﹐動則之於死地矣。何故敢動﹖以其生生之厚也。蓋聞善攝生者﹐陸行不遇兕虎﹐入軍不被甲兵﹐以其含德之厚﹐比於赤子﹐毒虫不螫﹐猛獸不據﹐攫鳥不搏。以此之故﹐兕無所投其角﹐虎無所措其爪﹐兵無所容其刃。無所者﹐非不能也﹐謂彼此無心於其所用也﹐故不知其用。何故如此﹖以其善人無心於死地矣﹐故得不死。燕入室而人喜﹐雀高飛而過害﹐至如無私蹈水火﹐至誠貫金石者﹐皆以此。

德曰﹕出三則生﹐入十則死。夫生之徒十有三﹐前三三上弦金半斤也﹐故鉛遇癸生須急采。死之徒十有三﹐後三三下弦銀半斤也﹐故金逢望遠不堪嘗。人之生﹐前三三得其鉛金者也。動之死地﹐後三三不得汞銀者也。三三之中各有一十﹐故出三則生﹐入十則死﹐亦十有三也。以世人言之﹐民之生動而之於死地者﹐以十爲率﹐三之七也。何故如此之多﹖以其貪生生民之厚也﹐不容不爾。蓋聞善攝生者﹐陸行不遇兕虎﹐天下無敵也。紫陽云﹕牽將白虎歸家養﹐產个明珠似月圓。不遇則已﹐遇則反爲所用﹐庸何傷乎﹖入軍不被甲兵﹐君子居則貴左﹐用兵則貴右﹐不居其右﹐何害之有﹖天下之至柔馳騁天下之至堅也。兕者又雄於虎﹐而有頭角者也。兕𨿽有角﹐使之無所投﹔虎𨿽有爪﹐使之無所措﹔兵𨿽有刃﹐使之無所容。何故如此﹖以其無死地也。無死城者﹐謂之善閉無關鍵而不可開﹐善結無繩約而不可解也。寧有死地之間乎﹖

道生之章第五十一

道生之﹐德畜之﹐物形之﹐勢成之﹐是以萬物莫不尊道而貴德。道之尊﹐德之貴﹐夫莫之命而常自然。故道生之畜之﹐長之育之﹐成之熟之﹐養之覆之。生而不有﹐爲而不侍﹐長而不宰﹐是謂玄德。

經曰﹕天道生之﹐地德畜之﹐造物形之﹐時勢成之﹐是以萬物莫不尊道而貴德。然道之尊﹐德之貴﹐夫莫之有命而常自然。故道德生之畜之﹐造物長之育之﹐時勢成之熟之﹐日月養之覆之。生而不我有﹐爲而不我恃﹐長而不我宰﹐是謂玄德。

道曰﹕道者﹐生物之謂也。德者﹐畜物之謂也。物者﹐形物之謂也。勢者﹐成物之謂也。是以萬物莫不尊道而貴德。大哉乾元﹐萬物資始﹐乃統天。雲行雨施﹐品物流形。乾道變化﹐各正性命。道者生物之謂也。至哉坤元﹐萬物資生﹐乃順承天。坤厚載物﹐德合無疆。含弘光大﹐品物咸亨。德者﹐畜物之謂也。雷雨作解百果艸木皆甲折﹟2。物者﹐形物之謂也。兌﹐正秋也﹐萬物說乎兌。勢者﹐成物之謂也。夫道之尊﹐德之貴﹐莫之有命而常自然。尊之貴之﹐何謂也﹖以其生之畜之﹐長之育之﹐成之熟之﹐養之覆之也。是以聖人生而不有﹐爲而不恃﹐長而不宰。何哉﹖天玄之德也﹐於我何有哉﹖故曰是謂玄德。

德曰﹕乾爲天﹐故稱乎父﹐而生巽離兌三女。坤爲地﹐故稱乎母﹐而蓄震坎艮三男。乾坤縱而六子橫﹐雷風水火山澤之物形乎其中矣﹐春夏秋冬四時之勢成乎其中矣。是以萬物並作﹐莫不尊道而貴德。紫陽云﹕先把乾坤爲鼎器﹐次將烏兔藥來烹﹐旣驅二物歸黃道﹐爭得金丹不解生。道之尊﹐德之貴﹐夫莫之有命而常得自然矣。故乾道生之﹐坤德畜之﹐震巽長之育之﹐坎離成之熟之﹐艮兌養之覆之﹐天下之能事畢矣。是以聖人生而不自有﹐後以財成天地之道也﹔爲而不自恃﹐我無爲而民自化也﹔長而不自宰﹐自有社稷之主也。故曰是謂玄德。

天下有始章第五十二

天下有始﹐以爲天下母。旣得其母﹐以知其子﹐旣知其子﹐復守其母﹐沒身不殆。塞其兌﹐閉其門﹐終身不勤﹔開其兌﹐濟其事﹐終身不救。見小曰明﹐守柔曰彊。用其光﹐復歸其明﹐無遺身殃﹐是謂襲常。

經曰﹕天下有始﹐始者以爲天下母。旣知其母﹐以知其子﹐子者物也。旣知其子﹐復守其母﹐沒身不殆矣。塞其兌﹐兌者說也。閉其門﹐門者戶也。是以終身不勤。開其兌﹐濟其事﹐終身不救。見小曰明﹐知著也。守柔曰彊﹐勝剛也。用其光﹐子也。復歸其明﹐母也。復明用光﹐無遺身殃。光明無殃﹐是謂襲常。

道曰﹕無名﹐天地之始﹐形而上者謂之道也。有名﹐萬物之母﹐形而下者謂之器也。天下有始﹐以爲天下之母﹐是以聖人旣知其母﹐以爲萬物之主。物者﹐子也。母者﹐道也。旣知其子﹐復守其母﹐是以沒身不殆。塞其兌﹐兌者說也。萬物出乎震﹐震﹐東方也。萬物說乎兌﹐兌﹐正秋也。震爲長男﹐雷也。兌爲少女﹐澤也。震兄生之﹐兌妹成之﹐故曰歸妹。象曰﹕澤上有雷﹐歸妹君子﹐以永終知敝。彖曰﹕歸妹﹐天地之大義也﹐天地不交而萬物不興。歸妹﹐人之終始也﹐復之至乾﹐辟其戶也﹐姤之至坤﹐闔其戶也。故曰塞其兌﹐閉其門﹐終身不動。坤以藏之﹐乾知大始之道也。金水相生﹐反動順行﹐子復一陽﹐又爲辟戶之始。火生於木﹐禍發必克﹐午姤一陰﹐又爲闔戶之始。故曰開其兌﹐濟其事﹐終身不救。乾以君之﹐坤作成物之道也。見小曰明﹐陰始履霜﹐便知堅冰至矣﹐剛浸而長﹐便知八月凶矣﹖守柔曰彊﹐天下之至柔可以馳騁天下之至堅也。用其光﹐旣知其子也。復歸其明﹐復守其母也。無遺身殃﹐沒身不殆也。守此道者﹐是謂襲其常矣。

德曰﹕天下有始﹐先天一气也﹐太極一圈也﹐元陽一點也﹐太一一畫也。有則以爲天下之母﹐不亦宜乎﹖旣知其母﹐以知其子﹐專气政柔﹐能如嬰兒乎﹖旣知其子﹐復守其母﹐復命曰常也﹐是以沒身不貽。不守其母﹐不知常﹐妄作凶。塞其兌﹐虎之。閉﹐其玄牝之門不必綿綿若存﹐是以終身不動。開其兌﹐以妄爲常﹐濟其事﹐以陰滅陽﹐不遇至人﹐終身不可救也。見小曰明﹐浸潤之議﹐膚受之態也。守柔曰彊﹐以柔勝剛﹐以弱勝彊也。用其光﹐復歸其明﹐子母相生﹐鉛汞相制也。竊弄神器﹐身必夭殃﹐故曰無遺身殃。此道久熟﹐是謂襲常。

使我介然章第五十三

使我介然有知﹐行於大道﹐惟施是畏。大道甚夷﹐而民好徑。朝甚除﹐田甚蕪﹐倉甚虛﹐服文采﹐帶利劍﹐厭飲食﹐財貨有餘﹐是謂盜誇﹐非道也哉。

經曰﹕使我耿介有知﹐行於大道﹐惟施天下﹐是可﹑畏也。大道甚夷﹐而民甚好徑。朝甚除治﹐田甚荒蕪﹐倉庫甚虛﹐皆服文采﹐帶利劍﹐厭飲食﹐貨財有餘﹐是謂誇於盜也﹐非道也哉。

道曰﹕介於石﹐不終日。貞吉介如石焉﹐事用終日﹐斷可識矣。君子知微知彰﹐知柔知剛﹐萬夫之望﹐使我介然有知﹐行於大道也。惟施布於天下﹐甚可畏焉。大道至甚坦夷﹐而民惟好捷徑。朝廷至甚除治﹐田野至甚荒蕪﹐倉庫至甚虛花﹐百官皆服文采而又帶利劍﹐厭飲食﹐資貨有餘﹐是謂盜之誇也﹐非道也哉。《易》曰﹕負且乘﹐致寇至。負也者﹐小人之事也。乘也者﹐君子之器也。小人而乘君子器﹐盜思奪之矣。上慢下暴﹐盜思伐之矣。慢藏誨盜﹐冶容誨淫。《易》曰﹕負且乘﹐致寇至﹐盜之招也。

德曰﹕使我介然有知﹐行於大道之中﹐惟施布傳度於人﹐是可畏也。大道至甚平坦﹐不肯腳踏實地﹐步踐履俱好捷徑﹐而欲速成。故紫場有云﹕不識眞鉛正祖宗﹐萬般作用枉施功。休妻謾遣陰陽隔﹐辟穀徒教腸胃空。艸木金銀皆滓質﹐雲霞日月屬朦朧。更饒吐納並存想﹐總與金丹事不同。故曰大道甚夷﹐而民好徑。朝廷﹐人身也。田野﹐人事也。倉庫﹐內充也。文采﹐外飾也。人身甚整﹐人事甚荒﹐內甚空虛﹐外甚文采﹐而又帶利劍以助之﹐厭飲食以藥之﹐余貨財以資之﹐日誇於淫盜之所﹐不久而廢矣﹐此豈大道也哉。紫陽又云﹕不識陰陽及主賓﹐知他那个是疏親。房中空閉尾閭穴﹐誤殺閻浮多少人。正謂此爾。

善建不拔章第五十四

善建者不拔﹐善抱者不脫﹐子孫祭祀不輟。修之身﹐其德乃眞﹔修之家﹐其德乃餘﹔修之鄕﹐其德乃長﹔修之國﹐其德乃丰﹔修之天下﹐其德乃善。故以身觀身﹐以家觀家﹐以鄕觀鄕﹐以國觀國﹐以天下觀天下。吾何以知天下之然哉﹖以此。

經曰﹕建善乎道者不可拔﹐善抱乎德者不可脫﹐子孫以此祭祀不輟。修之一身﹐其德乃眞﹔修之一家﹐其德乃餘﹔修之一鄕﹐其德乃長﹔修之一國﹐其德乃丰﹔修之天下﹐其德乃普。故以身觀身﹐不異乎眞﹔以家觀家﹐不異乎余﹔以鄕觀鄕﹐不異乎長﹔以國觀國﹐不異乎丰﹔以天下觀天下﹐不異乎普。吾何以知天下之然哉﹖以此故也。

道曰﹕善建乎道者﹐一陽來復﹐潛龍勿用﹐確乎其不可技。善抱乎德者﹐洗心齊戒﹐退藏於密﹐介乎其不可脫。是以建抱乎道德之善者﹐不事王侯﹐高尙其事﹐所以初六乾父之蠱﹐意承考也﹐故曰子孫以祭祀不輟。以此道德修之一身﹐一身乃眞﹔修之一家﹐一家乃餘﹔修之一鄕﹐一鄕乃長﹔修之一國﹐一國乃丰﹔修之天下﹐天下乃普。故一身觀萬身﹐其德愈眞﹔一家觀萬家﹐其德愈余﹔一鄕觀萬鄕﹐其德愈長﹔一國觀萬國﹐其德愈丰﹔一天下觀億萬之天下﹐其德愈普。吾何以知其億萬天下之然哉﹖以此道德不拔不脫之故也。

德曰﹕紫賢有云﹕一月一還爲一轉﹐一年九轉九還同﹐惟憑二八推刑德﹐五六回歸戊己中。故烏兔沐浴﹐介乎其不可脫﹔潛龍勿用﹐確乎其不可拔。故曰善建者不拔﹐善抱者不脫。此道伏羲爲始﹐口口相傳﹐直至於今﹐不在文字﹐不離文字﹐豈止商之子孫其麗不億﹐世世相傳皆子孫也﹐何患於祭祀乎﹖以此修之一身一鄕﹐乃至國家天下﹐無往而不可。是以聖人以天下之身爲身﹐則觀其眞﹔以天下之家爲家﹐則觀其餘﹔以天下之鄕爲鄕﹐則觀其長﹔以天下之國爲國﹐則觀其丰﹔以天下之天下﹐則觀其普。卽此觀之﹐何啻前有億萬年﹐後有億萬世而已哉﹖吾以此知之矣。

含德之厚章第五十五

含德之厚﹐比於赤子。毒虫不螫﹐猛獸不據﹐攫鳥不搏。骨弱筋柔而握固﹐未知牝牡之合而作﹐精之至也。終曰號而不嘎﹟3﹐和之至也。知和曰常﹐知常曰明。益生曰祥﹐心使气曰彊。物壯則老﹐是謂不道﹐不道早已。

經曰﹕含德之厚﹐比於赤子。毒虫不螫﹐猛獸不據﹐攫鳥不搏﹐無死地也。骨弱筋柔﹐手握甚固﹐未知牝牡之合而陰時作﹐精之至也。終日號呼﹐其聲不嘎﹐和之至也。知和曰常﹐知常曰明。常明生益﹐其名曰祥。心之使气﹐其名曰彊。物壯則老﹐是謂不道。旣曰不道﹐不如早已。

道曰﹕善攝生者﹐含德之厚﹐比於赤子﹐陸行不遇兕虎﹐入軍不被甲兵﹐兕無所投其角﹐虎無所措其爪﹐兵無所容其刃。夫何故﹖以其無死地也。故曰毒虫不螫﹐猛獸不據﹐攫鳥不搏。夫赤子不具者﹐五目三月而微煦﹐齒八月而始生﹐至於三年吻合﹐而能言能食﹐皆無知於天下也。以其無知﹐故無死地。是以骨至弱﹐筋至柔﹐而手自握固﹐至於未知牝牡之合而作﹐其气精之至也。終日號呼而聲不嘎﹐其气和之至也。知和曰常曰明﹐常明生益﹐視履考祥﹐其旋元吉﹐不得於心﹐勿求其气。今夫蹶者趨者﹐是气也。心者﹐气之主也。气者﹐體之師也。气隨心曰和﹐心使气曰彊。心彊則衰﹐物壯則老﹐是謂不道。旣曰不道﹐不如早已。

德曰﹕含德之厚﹐比於赤子﹐專气致柔﹐能如嬰兒。陰生進水﹐陽生進火﹐水火旣木﹐鉛汞浮沈﹐十月胎圓﹐三年脫殼。螫虫﹐屍虫也。據獸﹐龍虎也。搏烏﹐烏兔也。故三彭無所投其毒﹐金木無所措其猛﹐日月無所容其攫。夫何故﹖以其無死地。骨弱筋柔﹐金鉛木汞相爲浮況而未定也。指掌握固﹐天文地理不敢輕示人也。未知牝牡之合而歧作﹐男女三月成形﹐先生二腎﹐精之至也。終日號而不嗄﹐丹田固密﹐气海混圓﹐和之至也。知和曰常﹐無始無名之道也。知常曰明﹐無得著之道也。常明之益﹐大而通乎神﹐祥之屬也。此皆無爲而無不爲﹐取天下常以無事也。及其有事﹐不足以取天下﹐心使气曰彊也。故心彊則衰﹐物壯則老﹐是謂不道。旣曰不道﹐不如早已。

知者不言章第五十六

知者不言﹐言者不知。塞其兌﹐閉其門﹐挫其銳﹐解其紛﹐和其光﹐同其塵﹐是謂玄同。故不可得而親﹐不可得而疏﹐不可得而利﹐不可得而害﹐不可得而貴﹐不可得而賤﹐故爲天下貴。

經曰﹕知之者不言﹐言之者不知。故塞其兌﹐閉其門﹐挫其銳﹐解其紛﹐和其光﹐同其塵﹐是謂天玄之同。所以不可得而親﹐不可得而疏﹐不可得而利﹐不可得而害﹐不可得而貴﹐不可得而賤﹐故爲天下貴。

道曰﹕古之學者爲己﹐知者不言也。今之學者爲人﹐言者不知也。天何言哉﹖四時行焉﹐地何言哉﹖百物生焉﹐知者不言也。敬授人時﹐歷象日月﹐東作西成﹐析因夷隩﹐言者不知也。故曰大道廢﹐有仁義﹐智慧出﹐有大僞。莫若塞其兌說﹐說之不以道﹐不說也。莫若閉其乾門﹐辟之不以道﹐不辟也。挫其萬物之鋒說﹐使之碩果。解其百姓之絲紛﹐使之順事。和其日月之光﹐同其世界之塵。𨿽日天玄﹐是謂玄同。是以抱此道者﹐不事王侯﹐高尙其事﹐故不可得而親﹐不可得而疏﹐不可得而利﹐不可得而害﹐不可得而貴﹐不可得而賤。天子不得臣﹐諸侯不得友﹐豈不爲天下貴。

德曰﹕識心見性以至於命者﹐退藏於密﹐惟恐人知﹐肯形言邪﹖管中窺豹﹐僅見一班者﹐務誇於人﹐惟恐不知﹐肯不言邪﹖故曰知者不言﹐言者不知。紫陽有云﹕不會个中顚倒意﹐休將管見事高談。故了此道者﹐塞其陰兌﹐閉其陽門﹐挫其虛說﹐解其嘩紛﹐和其容光﹐同其世塵﹐是謂玄同。玄謂之同﹐同謂之玄﹐玄之又玄﹐眾妙之門。不可得而親﹐無所近也。不可得而疏﹐無所遠也。不可得而利﹐無所益也。不可得而害﹐無所損也。不可得而貴﹐無所尊也。不可得而賤﹐無所卑也。是以爲天下貴。

以正治國章第五十七

以正治國﹐以奇用兵﹐以無事取天下。吾何以知其然哉﹖以此。天下多忌諱﹐而民彌貧﹔人多利器﹐國家滋昏﹔人多技巧﹐奇物滋起﹔法令滋彰﹐盜賊多有。故聖人云﹕我無爲而民自化﹐我無事而民自富﹐我好靜而民自正﹐我無欲而民自朴。

經曰﹕以正治國﹐以奇用兵﹐以無事取天下。吾何以知其然哉﹖以此道也。夫天下多忌諱﹐而民彌貧﹔人多利器﹐國家滋昏﹔民多技巧﹐奇物滋起﹔法令滋彰﹐盜賊多有。皆有爲之所政也。故聖人云﹐指三皇而言也。我無爲而民自化﹐我無事而民自富﹐我好靜而民自正﹐我無欲而民自朴。

道曰﹕國不正則不治﹐兵不奇則不勝﹐天下不以無事則不可取。吾何以知其然哉﹖以此道也。天下之民不患貧而患不安﹐不患寡而患不均﹐蓋均無貧﹐和無寡﹐安無傾﹐舉動忌諱﹐民彌貧矣。上古之時﹐污樽杯飲以爲禮﹐黃標土鼓以爲樂﹐猶足以降鬼神﹐先進於禮樂﹐野人資稟至誠也。後世以來﹐粢醍在堂﹐醴盞在戶﹐金石絲竹﹐篷豆簠簋﹐而鬼神或不享者﹐後進於禮樂﹐君子或失其誠也﹐人多利器﹐國家滋昏也。懋遷有無爲始﹐以無益害有益﹐以異物賤用物﹐至於飛輪枉矢﹐木牛流馬作﹐民多技巧﹐奇物滋起也。至如一法極﹐眾姦生﹐一令下﹐百詐起﹐法令滋彰﹐盜賊多有也。故聖人云﹕我無爲而民自化﹐以道化道也。我無事而民自富﹐以德教德也。我好靜而民自正﹐以功勸功也。我無欲而民自朴﹐以力率力也。皇帝王霸之道﹐存乎其中矣。

德曰﹕以正治國﹐以正道守身也。以奇用兵﹐以奇兵采藥也。以無事取天下﹐以無病養生也。及其衰老有事﹐則不足以取天下矣。故曰吾何以知其然哉﹖以此道也。大道不難﹐小道甚難﹐大道無忌諱﹐小道多忌諱。夫天下多忌諱﹐而民彌貧﹔小道多忌諱﹐而身益損。人多利器﹐國家滋昏﹔身多傍門﹐心性益亂。民多技巧﹐奇物滋起﹔身防堅甲﹐利劍殺人。法令滋彰﹐盜賊多有﹔戒律益嚴﹐竊弄愈甚。皆小道之所致也。故聖人云﹕我無爲而民自化﹐見素也。我無事而民自富﹐抱朴也。我好靜而民自正﹐少私也。我無欲而民自朴﹐寡欲也。皆大道之所致也。

道德眞經三解卷之三竟

﹟1其用不蔽﹕『不』原誤作『若』。

﹟2解﹕疑作『而』。

﹟3號而不嘎﹕『嘎』原誤作『愛』。

道德眞經三解卷之四

玉賓子鄧錡述

其政悶悶章第五十八

其政悶悶﹐其民淳淳﹔其政察察﹐其民缺缺。禍兮福所倚﹐福兮禍所伏。孰知其極﹖其無正邪﹖正復爲奇﹐善復爲妖。民之迷﹐其日固久。是以聖人方而不割﹐廉而不劌﹐直而不肆﹐光而不耀。

經曰﹕其政悶淳﹐其民惟淳﹔其政察烈﹐其民破缺。故禍兮福所倚伏﹐至極其無正邪﹖正得爲奇﹐善復爲妖。民之迷此﹐其日固已久矣。是以聖人𨿽方而不割﹐廉而不劌﹐直而不肆﹐光而不耀。

道曰﹕堯舜之民﹐比屋可封﹐其政悶悶﹐其民醇醇也。有老人擊壤於路曰﹕日出而作﹐日入而息﹐鑿井而飲﹐耕田而食﹐帝何力於我哉﹖故曰比屋可封。桀紂之民﹐比屋可誅﹐其政察察﹐其民缺缺也。甲子昧爽﹐受率其旅若林﹐前徒倒戈﹐攻於後以北﹐血流漂杵﹐故日比屋可誅。堯以丹朱而禪舜﹐舜以商均而禪禹﹐禍兮福所倚也。湯武革命﹐順乎天而應乎人﹐福兮禍所伏也。。是以倚伏至極﹐其無正道邪﹖然舜有四凶﹐流竄放殛﹐正復爲奇也。殷有三仁﹐去奴剖腹﹐善爲妖也。民之迷於此道﹐其日固已久矣。是以聖人方之而不割其隅﹐廉之而不削其角﹐直之而不肆其正﹐光之而不耀其明。得其無爲自然﹐則禍福無所容其倚伏矣﹐孰又知其極哉﹖

德曰﹕其政悶悶﹐其民醇醇﹐先天气﹐後天气﹐得之者常似醉也。其政察察﹐其民缺缺﹐日有合﹐月有合﹐窮戊己﹐定庚甲也。益之而損﹐禍兮福所倚也。損之而益﹐福兮禍所伏也。孰知其極﹖反無正道邪﹖正復爲奇﹐道極而從權也。善復爲妖﹐理窮而入術也。嗚呼﹐天下之民無道可守﹐禍福迷之日已久矣。是以聖人見之不可用﹐用之不可見﹐恍惚裏相逢﹐窈冥中有變﹐故開兌方而不又割﹐摘坎廉而不必劌﹐取震直而不必肆﹐采離光而不必耀﹐使天下之人自然無爲而至於命矣﹐不亦大哉。

治人事天章第五十九

治人事天莫若嗇。夫惟嗇﹐是謂早復。早復謂之重積德﹐重積德則無不克。無不克則莫知其極﹐莫知其極﹐可以有國。有國之母﹐可以長久。是謂深根固蒂﹑長生久視之道。

經曰﹕治人事天﹐莫如吝嗇。夫惟吝嗇﹐是以早復。早復謂之重積德。重積其德﹐則無不克﹐無不克則莫知其極。莫知其極﹐可以有國。國之無母﹐不知國子。有國之母﹐可以長久。是謂深根固蒂﹑長生久視之道。

道曰﹕坤爲吝嗇﹐厚德載物者也。上之事天﹐下之養人﹐莫若吝音﹐吝嗇者﹐坤以藏之﹐萬物生生而不窮也。夫惟嗇者﹐是以早復。復﹐亨﹐剛反。動而以順行﹐是以出入無疾﹐朋來無咎。反復其道﹐七日來復﹐天行也。復﹐其見天地之心乎﹖早復謂之重積德﹐復自坤而生也﹐坤重積德﹐無往不克。無往不克﹐莫知其極。莫知其極﹐可以有國。故坤爲國邑。有國之子﹐復震長男也。有國之母﹐坤地稱母也。可以長久﹐天長地久也。是謂深根固蒂﹑長生久視之道﹐德合無疆也。

德曰﹕治人事天﹐窮理盡性也。莫若嗇者﹐以至於命也。是以早復其道。夫物蕓蕓﹐各歸其根也。早復謂之重積德﹐一陽來復﹐坤之重積德也。重積德則無不克﹐含弘光大﹐品物咸亨也。無不克則莫知其極﹐復歸於無極也。莫知其極﹐可以有國﹐地順承天﹐萬國咸寧也。坤爲國母﹐復爲國子﹐有國之母也。可以長久﹐天長地久也。天地所以能長且久者﹐以其不自生﹐故能長生。故曰是謂深根固蒂﹑長生久視之道。

治大國章第六十

治大國﹐若烹小鮮。以道蒞天下﹐其鬼不神。非其鬼不神﹐其神不傷人﹔非其神不傷人﹐聖人亦不傷人。夫兩不相傷﹐故德交歸焉。

經曰﹕治大國﹐若烹小鮮﹐不可有爲。以道蒞於天下﹐其鬼不能神。非其鬼不神﹐其神不傷人﹔非其神不傷人﹐以其聖人不傷人。夫兩不相傷﹐故其德交歸焉。

道曰﹕道德﹐三才之主也。鬼神﹐天地之主也。聖人﹐鬼神之主也。中孚信及豚魚﹐物之繁息者也。鼎之以木﹐巽火烹飪也。治大國﹐若烹小鮮。其道無爲﹐其政悶悶﹐其民醇醇﹔其道有爲﹐其政察察﹐其民缺缺。是以聖人方而不割﹐廉而不劌﹐直而不肆﹐光而不耀﹐故以道臨於天下﹐其鬼不能神矣。凡間气時疫亢沴妖孽之所作﹐皆鬼神之能也。災妖不勝善德﹐禍亂不勝善政﹐故曰以道蒞天不﹐其鬼不神。非其鬼不能神﹐其神不能傷人。非其神不傷人﹐蓋聖人善德善政而不傷人也。夫兩不相傷﹐故鬼神聖人之德而交歸於道焉。

德曰﹕人身兼乎天地大國也。五臟六腑﹑十二經十五絡﹑三百六十骨節穴兪﹑八萬四千毛竅腠理﹐血長八百一十丈﹐气畜一萬三千五百息﹐小鮮也。若治人身﹐以心賢水火烹之﹐其气交歸於體﹐而不至於散亂。若治大國﹐以陰陽水火烹之﹐其德交歸於道﹐而不至於苛細。故天下以聖人爲主﹐人身以心君爲主。聖人以大道蒞天下﹐其鬼不神。使鬼得神﹐何害不生﹖大道廢矣。心君以眞气平百脈﹐其邪不神。使邪得神﹐何病不生﹖全眞廢矣。以此言之﹐非其鬼不神﹐其不能傷人﹐非其神不傷人﹐蓋聖人之政不傷人也。聖人之政不傷人﹐使鬼有神﹐復何爲乎﹖夫鬼之有神﹐亦豈好傷人哉﹖皆非其道以擾之耳﹐不得已也。聖政旣善﹐鬼神亦善﹐此兩不相傷也﹐故曰其德交歸焉。

大國者下流章第六十一

大國者下流﹐天下之交﹐天下之牝。牝常以靜勝牡﹐以靜爲下。故大國以下小國﹐則取小國﹔小國以下大國﹐則取大國。故或下以取﹐或下而取。大國不過欲兼畜人﹐小國不過欲入事人。夫兩者各得其所欲﹐故大者宜爲下。

經曰﹕大國者﹐下流也。天下之交於天下之牝﹐牝常以靜勝牡﹐以靜爲下也。故大國以下小國﹐則取小國﹔小國以下大國﹐則取大國。故或下以取者﹐大國不過欲兼畜人也。或下而取者﹐小國不過欲入事人也。夫兩者若各得所欲﹐故大國宜爲下。

道曰﹕江海所以能爲百谷王者﹐以其善下之﹐故能爲百谷王。地中有山曰謙﹐山附於地曰剝。謙之六爻三吉三利﹐致恭以存其位者也。迷其道而不復者﹐必剝而附於地﹐不謙之故也。大國者﹐眾流之所皆歸焉﹐故曰下流﹐以其靜而無爲也。若天下之牡交於天下之牝﹐牝常以靜勝牡﹐本以靜爲下也﹐下則勝之矣。此爲天下之至柔﹐馳騁天下之至堅也﹐故大國以下小國﹐則取小國。帝乃誕敷文德﹐舞干羽於兩階﹐七旬有苗格。小國以下大國﹐則取大國。三分天下有其二﹐以服事殷周之至德也已矣。此皆以正治國﹐無爲而靜下者也。故或下以取者﹐大國不過欲兼畜人﹐太王去邠是也。或下而取者﹐小國不過欲入事人﹐句踐事吳是也。此皆以奇用兵﹐亦以靜爲下也。夫兩者各得其所欲﹐小者固宜下之﹐故大者宜爲下矣。

德曰﹕大國﹐大根器者也。歸根曰靜﹐故靜爲躁君。有天地然後有萬物﹐有萬物然後有男女﹐故咸之男女﹐柔上而剛下﹐二气感應以相與止﹐而說男下女。是以天下之牡交於天下之牝﹐牝常以靜勝牡﹐蓋以靜爲下也。大國﹐君長也。小國﹐臣妾也。君長﹐男之屬也。臣妾﹐女之屬也。故坤爲國邑﹐地道也﹐妻道也﹐臣道也。以男下女﹐以大下小也﹐則得天地感而萬物化生。以女下男﹐以小下大也﹐則得天地之道﹐恆久而不已也。此謂以正治國也。女或守靜﹐男欲下以取之﹐不過兼而畜之。男或守靜﹐女欲下而取之﹐不過入近事之。此謂以奇用兵也。夫兩者各欲得其所欲﹐女固宜在下矣﹐故男者宜爲下之。

道者萬物之奧章第六十二

道者﹐萬物之奧﹐善人之寶﹐不善人之所保。美言可以市﹐尊行可以加人。人之不善﹐何棄之有﹖故立天子﹐置三公﹐𨿽有拱璧以先駟馬﹐不如坐進此道。古之所以貴此道者﹐何也﹖不曰求以得﹐有罪以免邪﹖故爲天下貴。

經曰﹕道者﹐萬物之奧﹐善人之寶﹐不善人之所師保。美言可以市價﹐尊行可以加人。人之不善﹐何棄之有哉﹖故立天子﹐置三公﹐𨿽有拱璧以先於駟馬﹐不如坐進此道。古之所以貴此道者﹐何也﹖不謂求以有得罪以可免邪﹖不曰如此﹐故爲天下貴。

道曰﹕道者﹐萬物之奧﹐歸根復命也。善人之寶﹐被褐懷玉也。不善人之所保﹐人皆可以爲善也。美言可以市﹐善價而沽諸也。尊行可以加人﹐天下皆有所矜式也。人之不善﹐何棄之有﹖旣有師保尊行﹐何棄之有哉﹖是故天下立天子﹐置三公﹐𨿽有拱璧至寶﹐以先於駟馬之名者﹐不如坐進此道。蓋此道又寶於拱璧﹐尢先於駟馬也。古之所以貴此道者﹐何也﹖勿謂以道爲求得之資﹐免罪之狀者﹐故爲天下之貴。

德曰﹕萬物之奧﹐天下之至賾也。無狀之狀﹐無物之象﹐生於太極虛明﹐先天之气結成一粒﹐大如黍米﹐名曰金晶﹐又曰眞鉛﹐又曰陽丹﹐又曰天一﹐善人之寶也。旣爲善人之寶﹐亦不善人之所保也。苟遇至人﹐何所不至﹖美言可以市﹐口傳心受﹐一語無價。尊行可以加人﹐父遺形體﹐師全性也。人皆可以學仙﹐人皆可以成道﹐人之不善﹐苟美其師言﹐尊其師行﹐何棄之有哉﹖是故立天子於萬物之奧﹐以爲善人之寶﹐置三公於美言尊行﹐以爲不善之所保﹐𨿽有拱璧之貴﹐以稱駟馬之先﹐不如坐進此道﹐無所不至也。古之所以貴此道者﹐何也﹖不曰求以得善人之寶﹐不曰免不善人之罪﹐不在如此﹐故爲天下之貴。

爲無爲章第六十三

爲無爲﹐事無事﹐味無味。大小多少﹐報怨以德。圖難於其易﹐爲大於其細。天下難事必作於易﹐天下大事必作於細。是以聖人終不爲大﹐故能成其大。夫輕諾必寡信﹐多易必多難。是以聖人猶難之﹐故終無難。

經曰﹕爲於無爲﹐事於無事﹐味於無味。至於成大於小﹐積多於少﹐皆自報怨以德也。故圖難於其易﹐爲大於其細。蓋天下難事必作於易﹐天下大事必作於細。是以聖人終不爲大﹐故能成其大。夫輕諾者必寡信﹐多易者必多難。是以聖人猶難其難﹐故終無難。

道曰﹕道常無爲而無不爲﹐爲無爲也。取天下常以無事﹐及其有事﹐不足以取天下﹐事無事也。道之出口﹐澹乎其無味﹐味無味也。至於積小以成高大﹐以多問於寡﹐皆自以德報怨。怨至小也﹐德至大也﹐以德報怨﹐以怨歸德﹐以大下小﹐小成大也﹐故曰報怨以德。圖於難者﹐不於其難﹐先於其易而難自得矣。爲於大者﹐不於其大﹐先於其細而大自成矣。故圖天下之難事者必作於易﹐

爲天下之大事必作於細。是以聖人以細成大﹐終不以爲大﹐故能成其大。以其得難﹐終猶以爲難﹐故能終無難。何謂也﹖夫輕諾者必寡信﹐多易者必多難也。

德曰﹕爲本無爲﹐以靜勝躁也。事本無事﹐以無勝有也。味本無味﹐以淡勝爽也。人之修身養命﹐先要基址固密。基址固密﹐必自品藥爲始。諺云﹕富因可惜許﹐貧爲不爭多。勿以善小而不爲﹐勿以惡小而爲之。涓涓不止﹐遂成江河。高以下爲基﹐貴以賤爲本﹐是以報怨以德也。故圖難於其易﹐爲大於其細。蓋天下難事必作於易﹐天下大事必作於細。是以聖人患乎不能至大﹐終不爲大﹐故能成其大﹔患乎不能至難﹐猶常難之﹐故能終無難。未至大而言大﹐輕諾必寡信也。未得難而言難﹐多易必多難也。

其安易持章第六十四

其安易持﹐其未兆易謀﹐其脆易破﹐其微以散﹟1﹐爲之於未有﹐治之於未亂。合抱之木﹐生於毫末﹔九層之臺﹐起於累土﹔千里之行﹐始於足下。爲者敗之﹐執者失之。是以聖人無爲故無敗﹐無執故無失。民之從事﹐常於幾成而敗之。愼終如始﹐則無敗事。是以聖人欲不欲﹐不貴難得之貨﹔學不學﹐復眾人之所過﹐以輔萬物之自然而不敢爲。

經曰﹕其安易持﹐其未兆易謀﹐其脆易破﹐其微以散﹐所以事爲於未有﹐治先於未亂。蓋合抱之木﹐生於毫末﹔九層之臺﹐起於累土﹔千里之行﹐始於足下。夫爲事於有者必敗之﹐執亂而治者必失之。聖人無爲故無敗﹐無執故無失。民之從事﹐常於幾心﹐故成而敗之。愼終如始﹐則無敗事。是以聖人欲眾人之所不欲﹐所以不貴難得之貨﹔學眾人之所以不學﹐復眾人之所過﹐常以輔萬物之自然而不敢有爲。

道曰﹕安者易持﹐未兆易謀﹐脆者易破﹐微者易散﹐皆爲之於未有﹐治之於未亂也。未危者﹐安其位者也。亡者﹐保其存者也。亂者﹐有其治者也。是故君子安而不忘危﹐存而不忘亡﹐治而不忘亂﹐是以身安而國家可保也。《易》曰﹕其亡其亡﹐系於苞桑。是知合抱之木﹐生於毫末﹔九層之臺﹐起於累土﹔千里之行﹐始於足下﹐必然之道也。不可躐等而爲之﹐不可架空而執之﹐以此爲者必敗之﹐以此執者必失之。聖人無爲﹐簣簣實進﹐故無敗。聖人無執﹐步步實行﹐故無失。民之從事也﹐則異於是﹐不務實進﹐常有幾心﹐不務實行﹐常有幾事﹐𨿽成而敗之。蓋成於幾而敗於實也﹐實則無敗矣。故愼終如始﹐腳踏實地﹐則無敗事。世人皆欲難得之貨﹐聖人不欲其所欲﹐故不貴其貨。世人皆學眾人之所過﹐聖人不學其所學﹐故能復其過。以此輔相天地之道﹐以左右民﹐使萬物之自然而不敢有爲於事。

德曰﹕人之元气﹐各有一斤。人之始生﹐一气一銖。一年二十四气﹐適生一兩﹐人至十六﹐一斤全矣。過此三年﹐復耗一兩﹐六十四年﹐一斤盡絕。所以男子八八六十四卦﹐元气盡矣。故元气安泰﹐甚易持其危﹔元气萌昧﹐甚易謀其兆﹔元气柔脆﹐甚易破其堅﹔元气精微﹐甚易散其著。蓋爲之於未有﹐則不必有爲﹔治之於未亂﹐則不必有治。合抱之木生於毫末﹐二气之於陽神也。九層之臺﹐起於累土﹐品藥之於金液也。千里之行﹐始於足下﹐谷神之於玄牝也。步步踐履﹐不容捷徑。由徑而爲者必敗之﹐入術而執者必失之。聖人無爲而無不爲﹐故無敗﹔無執而無不執﹐故無失。民之從此事也﹐不知大道無爲﹐吐故納新﹐孤淸寡靜﹐長於用幾﹐短於用實﹐或通或塞﹐半安半危﹐偶有小成﹐隨手敗之﹐安能窮理盡性以至於命乎﹖直得先天無爲大道﹐始終如一﹐則無敗事爾。聖人不欲人之所欲﹐是以不貴難得之貨﹔不學人之所學﹐是以能復眾人之所過﹐以輔萬物之自然而不敢妄爲。

古之善爲道章第六十五

古之善爲道者﹐非以明民﹐將以愚之。民之難治﹐以其智多。是故以智治國﹐國之賊﹔不以智治國﹐國之福。知此兩者亦楷式。常知楷式﹐是謂玄德。玄德深矣遠矣﹐與物反矣﹐然後乃至大順。

經曰﹕古之善爲道者﹐非以使民明之﹐將以愚之。民之難治﹐以其智多也。故以智治國者﹐國之賊也﹔不以智治國者﹐國之福也。知此兩者﹐亦民之楷式爾。常知楷式﹐是謂玄德。玄德深矣遠矣﹐與物反矣﹐然後至於大順。

道曰﹕民可使由之﹐不可使知之。有治人者﹐有治於人者﹐故民可與於樂成﹐不可與慮始。使民有知﹐所謂當道架屋﹐三年不成﹐故古之善爲道者﹐非以使民用道之明﹐將以使民用道之愚。用道之明﹐聖人也﹐無君子莫治野人。用道之愚﹐細民也﹐無野人莫養君子。民用道之明﹐則爭巧作僞﹐心勞日拙。民用道之愚﹐則還醇反朴﹐心逸日休。百姓日用而不知者﹐君子之道尙鮮﹐而況於聖人乎﹖此無爲而無不爲也。夫愚者﹐道之愚也。明者﹐道之明也。非故使民明之愚之﹐將以使民用明用愚﹐聖人之權也。民之難治﹐以其智多﹐用道之明也﹐乃以智治國﹐國之賊也。民之易治﹐不以其知﹐用道之愚也﹐乃不以智治國﹐國之福也。知此兩者﹐亦民之所矜式爾。常以楷式﹐是謂玄德。天玄之德也﹐故深矣遠矣﹐與物反矣。是故易逆數也﹐天體西轉﹐日月五星東行。天高東南﹐地高西北﹐地下東南﹐天气下降﹐地气上升﹐皆與物相反也。及其成功﹐則一而已矣﹐故天地聖人之道﹐不與萬物相反﹐則不能成功於天下矣﹐故曰然後乃至大順。

德曰﹕道者﹐先天大道也。道爲人之心君﹐眞气之神主也。民者﹐五臟六腑十二宮也。古之善爲攝生養命者﹐非以十二宮爲明﹐又將以愚之﹐以心神爲主也。向使其宮各自主事﹐則身先病矣﹐何以養命乎﹖故民之難治﹐以其智多﹐智多則必以智治之﹐非無爲大道也﹐故以智治國﹐國之賊﹐不以智治國﹐國之福也。知此兩者之治人身之模楷﹐性命所矜式爾。常知楷式之道﹐是謂玄德。玄德深矣遠矣﹐天地人與萬物造化之道也﹐皆與物相反矣﹐乃至於大順而不迷。

江海爲百谷王章第六十六

江海所以能爲百谷王者﹐以其善下之﹐故能爲百谷王。是以聖人欲上人﹐以其言下之﹔欲先人﹐以其身後之。是以聖人處上而人不重﹐處前而人不害﹐是以天下樂推而不厭。以其不爭﹐故天下莫能與之爭。

經曰﹕江海所以能爲百谷王者﹐以其善下之﹐故能爲百谷王。是以聖人欲上於人﹐必以其言下之﹔欲先於人﹐必以其身後之。是以聖人處上而人不以爲重﹐處前而人不以爲害﹐是以天下樂推而不厭。以其不爭也﹐故天下莫能與之爭。

道曰﹕大國者﹐下流也。江海所以能爲百谷王者﹐以其善下之﹐故能爲百谷王﹐地勢坤之象也。海𨿽有四﹐東南最大﹐地勢下也。是故潮水之信﹐西去洛陽千有餘裏﹐幾至地中矣。所以東南島夷最多水侵之也﹐是知江海所以能爲百谷王者﹐必以地勢下之。聖人所以能爲兆民上者﹐必以善言下之﹔其身所以能爲兆民先者﹐必以自身後之。故以貴下賤﹐大得民也。說以先民﹐民忘其勞﹐說以犯難﹐民忘其死﹐後其身而身先﹐外其身而身存也。是以聖人位處乎兆民之上﹐民皆戴之不以爲重﹔身處乎兆民之前﹐民皆瞻之不以爲害。是以天下樂推之而不厭者﹐以其不與民爭也。夫惟不爭﹐故天下莫能與之爭。

德曰﹕丹田气海﹐谷神眞气之所歸也。以其善下之﹐故得朝宗於海﹐能爲百谷王﹐滋養天地之根也。是以心神飾居五行之上﹐必以眞气下之﹔欲超五行之先﹐必以血气後之。是以心君名居五行之上﹐五行欣然戴之而不爲重﹔神居五行之前﹐五行欣然隨之而不爲害。是以四肢六脈﹐萬化百骸﹐樂推之而不厭﹐以其心神無爲﹐而不與五行爭先也。苟有所爭﹐則鹹苦不相息﹐酸辛不相逮﹐恬淡不相通﹐虛無不相入﹐眞气不相從﹐精神不相守﹐百病生矣﹐何以爲道﹖夫惟心君不爭﹐故五行莫能與之爭矣﹐大哉言哉。

天下皆謂章第六十七

天下皆謂我道大﹐似不肖。夫惟大﹐故似不肖。若肖久矣﹐其細也夫。我有三寶﹐寶而持之。一曰慈﹐二曰儉﹐三曰不敢爲天下先。夫慈﹐故能勇﹔儉﹐故能廣﹔不敢爲天下先﹐故能成器長。今捨其慈且勇﹐捨其儉且廣﹐捨其後且先﹐死矣。夫慈﹐以戰則勝﹐以守則固。天將救之﹐以慈衛之。

經曰﹕天下皆謂我道大﹐似不肖。夫惟大﹐故似不肖。若以爲肖久矣﹐其細民也夫。我有三寶﹐寶而持之。一曰慈﹐二曰儉﹐三曰不敢爲天下先。夫慈者﹐故能勇﹔儉者﹐故能廣﹔不敢爲天下先者﹐故能成器之長。今也捨其慈且勇﹐捨其儉且廣﹐捨其後且先﹐如是則死矣。夫慈者﹐以戰則勝﹐以守則固。若天將救之﹐以慈衛之。

道曰﹕道者﹐大而無外﹐小而無內﹐天下皆謂我大﹐似不象於道也。道者﹐寧有大小之別乎﹖夫惟稱大﹐故似不肖。若以大爲肖道﹐我久矣其爲細民之行也。我有三寶﹐人當寶而持之。一曰慈﹐二曰儉﹐三曰不敢爲天下先。夫慈﹐故能勇﹐仁者又有勇也。儉﹐故能廣﹐儉德懷永圖也。不敢爲天下先﹐故能成器長﹐後其身而身先﹐故能成其私也。夫勇者﹐以慈爲主。廣者﹐以儉爲主。先者﹐以後爲主。今捨其慈而且勇﹐勇而無禮必亂﹔捨其儉而且廣﹐廣而不約必禍﹔捨其後而且先﹐先而不弱必橫。禍亂且橫﹐死期至矣。夫慈者﹐用之於戰則戰勝﹐用之於守則守固﹐故天將降大道救此人也﹐必先以慈衛之﹐以儉約之﹐以不敢爲天下先弱之﹐然後能成神器之長矣。

德曰﹕天下皆謂我得大道﹐似不肖於道者也。以道爲大﹐故似不肖。若大似道久矣﹐其細民之語也﹐非達者之言與。道滿天下﹐無物無之﹐豈有大小之肖乎﹖紫陽云﹕人人自有長生藥﹐柰是愚迷枉擺拋。又云﹕此般至寶家家有﹐自是愚人識不全。豈直以大者爲道邪﹖故曰我有三寶﹐人當寶而持之。一曰慈﹐不暴也﹐慈而不暴﹐故能勇。二曰儉﹐不貪也﹐儉而不貪﹐故能廣。三曰不敢爲天下先﹐不武也﹐先而不武﹐故能器。不敢爲天下勇﹐故能成慈之長﹔不敢爲天下廣﹐故能成儉之長﹔不敢爲天下先﹐故能成器之長。夫佳兵者﹐不祥之器﹐不得已而用之﹐恬淡爲上。戰勝而美﹐是樂殺人也。樂殺人者﹐必殺之﹐故不可得志於天下。今也捨慈且勇﹐又從而暴之﹔捨儉且廣﹐又從而貪之﹔捨後且先﹐又從而武之﹐其速死也必矣。是不知慈者﹐戰守之本也。以慈用兵﹐天下順之﹐以暴用兵﹐親戚畔之。以天下之所順﹐攻親戚之所畔﹐故君子有不戰﹐戰必勝矣。以慈守國﹐天下助之﹐以貪守國﹐天下惡之。以天下之所助﹐備天下之所惡﹐故君子有不守﹐守必固矣。是故天將降大道救此人也﹐必使以慈而爲衛身之堅甲利兵矣。

善爲士章第六十八

善爲士者不武﹐善戰者不怒﹐善勝者不與﹐善用人者爲之下。是謂不爭之德﹐是謂用人之力﹐是謂配天古之極也。

經曰﹕善爲士者不武﹐善爲戰者不怒﹐善爲勝者不與交兵﹐善用人者先爲之下。是謂不爭之德﹐是謂能用人之力﹐是謂配天古之極也。

道曰﹕武王師渡孟津﹐天下諸侯不期而會者八百﹐武王曰﹕未可也。居二年而滅紂﹐可謂善爲士者不武。時甲子昧爽﹐王朝至於商郊牧野﹐乃誓。王左杖黃鉞﹐右秉白旄以麾﹐可謂善戰者不怒。受率其旅若林﹐罔有敵於我師﹐前徒倒戈﹐攻於後以北﹐血流漂杵一戎衣﹐天下大定﹐可謂善勝者不與。受有億兆人﹐離心離德﹐予有虎責三千人﹐同心同德﹐至於大邦畏其力﹐小邦懷其德﹐可謂善用人者爲之下。夫武王者﹐是謂不爭之德﹐是謂用人之力﹐是謂配天振古以爲極也。

德曰﹕天下之交﹐天下之牝﹐常以靜勝牡﹐以靜爲下也。故陰在上﹐陽下奔﹐首尾武﹐中間文﹐是知善爲火侯者﹐不獨用於武也﹐故善爲大道之士﹐不武而武﹐不文而文﹐故曰善爲士者不武。彊兵戰勝猶爲不祥﹐而況於怒戰乎﹖故善戰者不怒﹐不戰而屈人之兵也。聖人目擊道存﹐以神遇神﹐至於龜龜相視﹐鶴鶴相唳﹐猶且以神遇神﹐而況於善勝者乎﹖故不與之交兵也﹐善用人者爲之下。天下之至柔﹐馳騁天下之至堅也﹐是謂不爭之德。以其不爭﹐故天下莫能與之爭﹐是謂用人之力。民之所欲﹐因而與之﹐民之所惡﹐因而去之也﹐行此道者﹐是謂配天振古以來無此其極也。

用兵有言章第六十九

用兵有言﹕吾不敢爲主而爲客﹐不敢進寸而退尺。是謂行無行﹐攘無臂﹐仍無敵﹐執無兵。禍莫大於輕敵﹐輕敵則幾喪吾寶。故抗兵相加﹐哀者勝矣。

經曰﹕用兵者有言﹕吾不敢爲主而常爲客﹐不敢進寸而常退尺。是謂行若無行﹐攘若無臂﹐仍若無敵﹐執若無兵。其禍莫大於輕敵﹐輕敵則幾喪吾寶﹟2﹐故抗兵相加﹐先哀者勝矣。

道曰﹕兵家有言﹕不敢爲主﹐師出以律﹐失律凶也﹐而常爲客﹐是謂用人之力﹐所以不敢爲主而常爲客也。三分殷之天下﹐文王有其二矣﹐然猶以服事殷﹐九載大勛未集﹐直至武王周公繼之﹐所以不敢進寸而常退尺也。湯武革命﹐順乎天而應乎人﹐東徵西怨﹟3。徯我後﹐後來其蘇﹐所䢐之民﹐室家相慶。是謂行之而無行﹐攘之而無臂﹐引之而無敵﹐執之而無兵也。少師曰﹕不當王﹐非敵也。楚大破之﹐是以滅隨。禍莫大於輕敵﹐輕敵則幾喪吾寶矣。吳越加兵相抗﹐越不得已勾踐請臣之﹐吳遂釋越﹐後竟爲勾踐所滅。故曰抗兵相加﹐哀者勝矣。

德曰﹕紫陽有云﹕藥重一斤須二八﹐調停火侯托陰陽。養藥必須火候﹐火候要在調停。火候有文有武﹐有賓有主﹐用兵之法也。又云﹕用將須分左右軍﹐饒他爲主我爲賓﹐勸君臨陣休輕敵﹐恐喪吾家無價珍。正謂此說爾。大抵用兵之法﹐以怯爲主﹐怯則不敢輕敵﹐故常以逸待勞﹐以鈍挫銳﹐以靜待動﹐以文禦武﹐故折衝樽俎﹐不戰而可以屈人之兵矣。用兵者有言﹐吾不敢爲主而爲客矣﹟4﹐又不敢進寸而退尺矣﹐是謂行之於無行﹐攘之於無臂﹐仍之於無敵﹐執之於無兵也。是故禍莫大於輕敵﹐輕敵則幾喪吾寶。紫陽又云﹕前弦之後後弦前﹐藥味平平气象全。采得歸來鑪裏煆﹐煆成溫養自烹煎。大抵至藥﹐朱砂水銀而已﹐直下別無一物。合和入鑪﹐制伏養煆﹐全憑火候﹐抽添運用﹐太文則不熟﹐太武則飛去﹐所以不敢輕敵﹐輕敵則幾喪吾寶矣。必須文武相濟﹐剛柔疊用﹐調停而後可以得所﹐故加兵相抗﹐哀者勝矣。彼我相持﹐勢均力敵﹐苟有爲者﹐必敗之。如不得已﹐卑辭以哀之﹐柔顏以驕之﹐使敵大逞其志﹐而後可以自勝。

吾言甚易知章第七十

吾言甚易知﹐甚易行。天下莫能知﹐莫能行。言有宗﹐事有君。夫惟無知﹐是以不我知。知我者希﹐則我貴矣。是以聖人被褐懷玉。

經曰﹕吾言甚易知﹐甚易行。以其至易﹐天下莫能知﹐莫能行。其言有宗﹐其事有主。夫惟人之無知﹐是以不我知。所以知我者希﹐我則貴矣。是以聖人被褐懷玉﹐而人莫之知也。

道曰﹕道在邇而求諸遠﹐事在易而求諸難。天下萬物皆道無可揀擇者﹐甚易知﹐甚易行﹐道在邇﹐事在易也。天下皆莫能知﹐皆莫能行﹐求諸遠﹐求諸難也。天下皆謂我大久矣﹐其細也。若言天地﹐必自太極﹐若言萬物﹐必自天地﹐若言男女﹐必自父母。所以言有宗﹐事有君也。惟此之無知﹐是以不我能知。今不我能知﹐是以知我者希。人之知者希﹐自知我之貴矣。是以聖人被褐懷玉﹐誰能知之﹖

德曰﹕紫陽云﹕常言俗語合聖道﹐宜向其中子細討。若將日用顚倒求﹐大地塵沙盡成寶。吾甚易知﹐甚易行也。及問其故﹐天下皆莫能知﹐皆莫能行﹐何謂也﹖其言有宗﹐其事有君也。其言有宗﹐不離太極﹑兩儀﹑四象﹑八卦﹔其事有君﹐不離天地﹑日月﹑男女﹑水火。用之於天地﹐萬物自然生成﹐甚易知﹐甚易行。移之於人身﹐心腎自然水火﹐天下皆莫能知﹐皆莫能行。惟此世人無知﹐是以不我能知。知我者其天乎﹖所以知我者希。知我之者旣希﹐則自知我道貴矣。是以聖人惡衣服﹐美道德﹐故曰被褐懷玉。世人觀其外而不觀其內也﹐何以知聖人之道德乎﹖

知不知章第七十一

知不知﹐上﹔不知知﹐病。夫惟病病﹐是以不病。聖人不病﹐以其病病﹐是以不病。

經曰﹕知爲不知﹐上也﹔不知爲知﹐病也。夫惟病其所病﹐是以不病。聖人不病﹐以其病病﹐是以不病。

道曰﹕知之爲知之﹐不知爲不知﹐是知也。故知者不言﹐言者不知。然聖人之道﹐書不盡言﹐言不盡意﹐若珠走盤中﹐左右逢原﹐無往而不可。以其大道本無言說﹐皆是無爲自然﹐以知猶爲不知﹐而況以不知爲知者乎﹖故眞知者不以爲知﹐知之者上也﹔不眞知者彊以爲知﹐知之者病也。能知不知之病以爲己病﹐是以不病。聖人不病者﹐何也﹖蓋能病其所病﹐是以不爲聖人之病。

德曰﹕吾言甚易知﹐甚易行﹐知不知﹐上也。天下皆莫能行﹐不知知﹐病也。是以聖人之治﹐虛其心﹐實其腹﹐弱其志﹐彊其骨﹐使民無知無欲。知不知﹐上﹐古之學者爲已之道也。自見者不明﹐自是者不彰﹐餘食贅行﹐物或惡之。不知知﹐病﹐今之學者爲人之道也。能病其病﹐是以不病﹔不能病其病﹐是以成病。聖人不病﹐以其病病﹐能病其病﹐是以不病。

民不畏威章第七十二

民不畏威﹐大威至矣。無狹其所居﹐無厭其所生。夫惟不厭﹐是以不厭﹟5﹐是以聖人自知不自見﹐自愛不自貴﹐故去彼取此。

經曰﹕民不畏威﹐則大威至矣。無自狹其所居﹐無自厭其所生。惟此不厭﹐是以常不厭。是以聖人自知而不自見﹐自愛而不自貴﹐故去彼狹厭﹐取此知愛。

道曰﹕天聰明﹐自我民聰明。天明威﹐自我民明畏。天佑下民﹐作之君﹐作之師。故民不畏威﹐則天之大威至矣。其爲人也﹐居天下之廣居﹐立天下之正位﹐行天下之大道﹐得志與民由之﹐不得志獨善其身足矣﹐此大丈夫之所爲也。愛之欲其生﹐自狹其所居也。惡之欲其死﹐自厭其所生也。何淺丈夫也哉﹖故曰無狹其所居﹐自知之道也﹔無厭其所生﹐自愛之道也。惟此不厭其所生﹐是以常不厭矣﹐是以聖人自知不自見﹐自愛不自貴。道要自知﹐明不自見﹔德要自愛﹐名不自貴。大道旣知﹐孰不見其明﹖何鈴自見﹖大德自愛﹐孰不貴其名﹖何必自貴﹖明苟自見﹐是狹其所居也﹐名苟自貴﹐是厭其所生也﹐不亦惑乎﹖是以聖人去彼之狹﹐取此之知﹐去彼之厭﹐取此之愛。

德曰﹕人之所畏﹐不可不畏。法猶江河﹐使民易避。民之於水火﹐吾見蹈而死者矣﹐可不畏邪﹖民苟不畏水火之威﹐則大有威於水火者至矣。若畏其威﹐水火日用﹐飲食養人。若不畏威﹐憑河涉川﹐赴湯蹈火﹐無所不至﹐吾見其死者矣﹐故曰大威至矣。民不畏威﹐狹其所居也。大威至矣﹐厭其所生也。無狹其所居﹐使民畏威也。無厭其所生﹐使大威不至也。故曰夫惟不厭﹐是以不厭。日用飲食﹐何厭之有哉﹖是以聖人常自知其己之不足﹐不自見其明之有餘﹐常自愛其己之入道﹐不自貴其名之過人﹐故曰去彼取此。

勇於敢章第七十三

勇於敢則殺﹐勇於不敢則活。此兩者﹐或利或害。天之所惡﹐孰知其故﹖是以聖人猶難之。天之道﹐不爭而善勝﹐不言而善應﹐不召而自來﹐坦然而善謀。天网恢恢﹐疏而不失。

經曰﹕勇於敢則見殺﹐勇於不敢則活。知此兩者﹐利害甚明。天之所惡﹐孰知其故﹖是以聖人猶難知之。蓋天之道﹐不爭而善勝﹐不言而善應﹐不召而自來﹐坦然明白﹐善爲謀矣。故天网恢恢﹐疏而不失。

道曰﹕慈故能勇﹐敢則殺人。勇敢殺人﹐人必殺之﹐故曰勇於敢則殺。守天下之至勇﹐處天下之至靜﹐以柔馳堅﹐以靜勝熱﹐勇於不敢則活矣。凡此兩者﹐或利或害﹐人皆知之。天之所惡﹐孰知其故﹖是以聖人猶難知其故也。大抵天之所惡﹐勇敢而見殺者﹐有爲而好爭者﹐不知而多言者﹐尙異而無謀者﹐天之所惡也。是以天之道﹐不爭而善勝也。地有生長收藏﹐厚德載物﹐不言而善應也。人有仁義禮知﹐大業成物﹐不召而自來也。此謂天之道﹐坦然明白﹐善爲謀矣。天地設位﹐聖人成能﹐人謀鬼謀﹐百姓與能。故善勝者不爭﹐善應者不言﹐自來者不召﹐善謀者坦然。天之道也﹐何故如此﹖天网恢恢﹐疏而不失也。天包大地﹐恢恢之网也。空虛無有﹐疏而不失也。

德曰﹕用兵有言﹕不敢爲主而爲客﹐不敢進寸而退尺。勇於果敢﹐則爲主而進寸﹐是以見殺。勇於不敢﹐爲客而退尺﹐是以致活。兩者利害﹐或敢於死者殺﹐或敢於生者活﹐請各擇其勇矣。天之所惡﹐世人孰知其故﹖是以聖人猶此難之﹐大造化也。故天之道﹐不爭而善勝﹐將欲噏之﹐必固張之道也。不言而善應﹐四時行焉﹐百物生焉之道也。不召而自來﹐夫物蕓蕓﹐各歸其根也。坦然而善謀﹐周天三百六十度﹐五星二十八合﹐日月運行﹐一寒一暑﹐生長萬物而成一歲之道﹐何嘗有欺乎﹖故曰坦然而善謀。入道無形無名﹐無狀無象﹐綱羅萬物﹐俱在乎其中矣﹐此所謂疏而不失也。

民常不畏章第七十四

民常不畏死﹐柰何以死懼之﹖若使民常畏死﹐而爲奇者﹐吾得執而殺之﹐孰敢﹖常有司殺者殺。夫代司殺者﹐是謂代大匠斲。夫代大匠斲﹐希有不傷其手矣。

經曰﹕民本不畏死﹐柰何以死道懼之﹐若使民常畏死﹐而爲奇事者﹐以爲吾得執而殺之﹐孰敢當此﹖常有司殺者殺之。代有司殺者﹐是謂代大匠斲﹐夫代大匠斲﹐鮮有不傷其手者矣。

道曰﹕原始反終﹐故知死生之說。天下皆知生之有死﹐猶夜旦之必然﹐是不知生中有死﹐死中有生之道也。民常不畏死者﹐不知其生之道也。使知有生﹐誰不畏死﹖故人之常情﹐勇於敢則殺。柰何以死懼之者﹐使知其死之道也。使知其死﹐誰不樂生﹖故人之道業﹐勇於不敢則活。若者以爲吾得執而殺之﹐孰敢當此﹖自有造物在焉﹐故常爲有司當殺者殺之。天地造物也﹐不當殺者殺之﹐代有司也。夫代司殺者﹐人力有爲也﹐是謂代大匠運斤成風而斲木也。夫代大匠之斲者﹐果有大匠之技﹐則盡堊而鼻不傷。苟代而爲之﹐豈止鼻堊不盡﹐而自不傷其手者亦幾希矣。

德曰﹕民不畏威﹐則大威至矣﹐故設以威道﹐使民不厭。民不畏死﹐則大死至矣﹐故設以死道﹐使民知懼。民若常不畏死﹐柰何設以死道懼之﹖以此言之﹐人本畏死也。若使民常畏死﹐天地造化﹐不得而殺也必矣。故爲奇事正道者﹐天地造物猶不得而殺之﹐以爲吾得執而殺之者﹐執敢當哉﹖至如常有司殺者殺﹐亦殺其素不畏死﹐當死者也。其常畏死﹐不當死者﹐安得執而殺之﹖夫代司殺者﹐又不若有司之有常刑也﹐是謂代大匠斲木也。夫代大匠斲者﹐輪扁猶難之﹐而況於枘鑿乎﹖鮮有不傷其手者矣。

民之饑章第七十五

民之饑﹐以其上食稅之多﹐是以饑。民之難治﹐以其上之有爲﹐是以難治。民之輕死﹐以其求生之厚﹐是以輕死。夫惟無以生爲者﹐是賢於貴生。

經曰﹕民之有饑﹐以其上食稅多﹐是以有饑。民之難治﹐以其上之有爲﹐是以難治。民之輕死﹐以其求生之厚﹐是以輕死。夫惟無以生爲事者﹐是爲賢於貴生。

道曰﹕庖有肥肉﹐廏有肥馬﹐民有饑色﹐野有餓莩﹐此率獸而食人也。獸相食人且惡之﹐爲民上者立而視其饑而死者與﹖故曰民之饑﹐以其爲民上者食其稅之多也﹐是以有饑。我無爲而民自化﹐我好靜而民自正﹐猶水也﹐水能載舟﹐亦能覆舟。法極則姦生﹐令下則詐起﹐故民之難治﹐以其上之有爲也﹐是以難治。上苟無爲﹐而天下自治矣。甚愛者必大費﹐多藏者必厚亡﹐知足不辱﹐知止不殆﹐可以長久﹐故民之輕死﹐以其求生事之厚也﹐是以輕死。夫惟以道爲主﹐而不以生爲事者﹐是又賢於貴生也﹐不亦明乎﹖

德曰﹕上之所好﹐下必有甚焉者矣。夫人神好淸而心擾之﹐心好靜而欲牽之﹐常能遣其欲而心自靜﹐澄其心而神自淸﹐自然六欲不生﹐三毒消滅。所以民之饑者﹐上食其稅之多也﹐是以民饑。人之眞气衰者﹐心欲其德之亂也﹐是以气衰。民之難治﹐以其上之有爲﹔气之難養﹐以其心之無定。民之輕死﹐以其求生之厚﹐人之輕死﹐以其養生之薄。夫惟無以求生爲事﹐專一養生爲事﹐求生之道固可貴矣﹐而養生之道又賢於求生也遠矣﹐故曰是賢於貴生。

民之生章第七十六

民之生也柔弱﹐其死也堅彊。萬物艸木之生也柔脆﹐其死也枯槁。故堅彊者死之徒﹐柔弱者生之徒。是以兵彊則不勝﹐木彊則共。彊大處下﹐柔弱處上。

經曰﹕人之得生也柔弱﹐其致死也堅彊。萬物艸木之始生也柔脆﹐其致死也枯槁。故堅彊者死之徒﹐柔弱者生之徒。是以兵彊則不勝﹐木彊則共矣。故彊大處下﹐柔弱處上。

道曰﹕水至柔而四海不空﹐山至堅而五嶽終陷﹐故天下之至柔﹐馳騁天下之至堅﹐天下之至弱﹐馳騁天下之至彊。是以人之得生也柔弱﹐不得其死也堅彊﹟6。至如萬物艸木之始也﹐亦以其柔脆爲主﹐故震巽爲艸木﹐無有磽腴瘠鹵﹐皆返生而出升於虛邑﹐無所疑也。至於其將死也﹐亦以其堅彊爲主﹐故坎離其於木也﹐爲堅多心﹐爲科上槁矣。故曰堅彊者死之徒﹐柔弱者生之徒。是以兵彊則不勝﹐木彊則成共﹐宰木共矣是也。故彊大者常處下﹐柔弱者常處上。震兌﹐在天之陰也。巽艮﹐在地之陽也。天以始生言之﹐陰上而陽下﹐交泰之義也。地以旣成言之﹐陽上而陰下﹐尊卑之位也。故地在天上曰泰﹐天在地上曰否﹐是以彊大處下﹐柔弱處上﹐天地之義也。

德曰﹕乾坤中交而生坎離。坎本坤體﹐再索乾之中爻﹐故謂之中男。離本乾體﹐再索坤之中爻﹐故謂之中女。坎外陰而內陽﹐反爲中男。離外陽而內陰﹐反爲中女。男子外陽而內陰﹐離火之象也。女子外陰而內陽﹐坎水之象也。此所謂日月並明﹐水火顚倒。大抵養命者﹐皆取坎中一陽﹐而還離中一陰。故紫陽云﹕取將坎位中心實﹐點化離宮腹裏陰。從此變成乾健體﹐潛藏飛躍盡由心。蓋以此也。夫人之生也柔﹐離中之陰也。其死心堅彊﹐坎中一陽也。陰本主死﹐如何言生﹐陽本主生﹐如何言死﹐不顚不倒﹐不名曰道。蓋陰不得陽則不生﹐陽不得陰則不死﹐此言奪天地之造化也﹐必須顚倒﹐萬物艸木亦然。故彊大處下﹐柔弱處上﹐陰在上﹐陽下奔之義也﹐其旨不亦遠乎。

天之道章第七十七

天之道﹐其猶張弓乎﹖高者抑之﹐下者舉之﹐有餘者損之﹐不足者與之。天之道損有餘補不足﹐人之道則不然﹐損不足以奉有餘。孰能以有餘奉天下﹖惟有道者。是以聖人爲而不恃﹐功成而不處﹐其不欲見賢。

經曰﹕天之道﹐其猶張弓乎﹐高者必抑之﹐下者必舉之﹐有餘者損之﹐不足者與之。天之道損有餘而補不足﹐人之道則不然﹐損不足而奉有餘。孰損有餘以奉天下﹖惟有道者能之。是以聖人爲而不恃﹐功成而不處﹐不欲見其賢德。

道曰﹕天之道圓而神﹐包乎大地﹐生成萬物﹐張弓之象也。地上之天﹐常用半周﹐弛弓之象也。高者抑之﹐下者舉之﹐乃是日往則月來﹐月往則日來﹐日月相推而明生焉﹐寒往則暑來﹐暑往則寒來﹐寒暑相推而歲成焉。有餘者損之﹐秋收冬藏也。不足者與之﹐春生夏長也。此所謂天之道﹐損有餘而補不足﹐裒多益寡﹐稱物平施之道也。人之道則不然﹐不足者損之﹐民之饑也。有餘者奉之﹐上食其稅之多也。此所謂人之道損不足而奉有餘﹐剝下增高﹐絕短補長之謂也。旣損不足而奉有餘﹐誰能以有餘而復奉天下之不足﹖惟有道者能之爾。是以聖人爲於無爲而不自恃﹐成於無功而不自處﹐不欲見其賢德贊行﹐而使人奉其有餘矣。康節所謂老子知《易》之體者也﹐斯亦不過矣。

德曰﹕坎爲弓輪﹐離爲兵戈﹐弧矢之象也。離午爲心﹐坎子爲腎﹐水火之象也。天之道﹐其猶張弓乎﹖子後陽生﹐下者舉之﹐午後陰生﹐高者抑之。心火有餘﹐臀水息之﹐有餘者損之也。腎水不足﹐心火息之﹐不足者與之也。水火相息﹐天之道損有餘而補不足也。人之道則不然﹐腎水不足﹐又從而以欲竭其精﹐不足者損之也。心火有餘﹐又從而以酒爲漿﹐有餘者奉之也。水火相射﹐人之道損不足而奉有餘也。誰能損其有餘﹐以奉周身之不足﹖惟有道者能之。是以聖人無爲而爲而不自侍﹐無功而成而不自處﹐實不欲見其賢行﹐而使大道有偏於奉養﹐以成其太過不及之患矣。

天下柔弱章第七十八

天下柔弱莫過於水﹐而攻堅者莫之能勝﹐其無以易之。故柔勝剛﹐弱勝彊﹐天下莫不知﹐莫能行。故聖人言﹕受國之垢﹐是謂社稷主﹔受國之不祥﹐是謂天下王。正言若反。

經曰﹕天下柔弱莫過於水﹐而攻堅彊者莫之能勝﹐愼無以輕易之。弱之勝彊﹐柔之勝剛﹐天下莫不知﹐皆莫能行。故聖人云﹕能受國之垢﹐是謂社稷主﹔能受國之不祥﹐是謂天下王。受垢而主﹐不祥而王﹐聖人正言若相反也。

道曰﹕坎爲太柔﹐其水升降天地。坤爲少柔﹐其土生成萬物。然生成萬物之形者﹐坤土也。升降萬物之气者﹐坎水也。故潤萬物者﹐莫潤乎水﹐是以天下柔弱莫過於水﹐其水與气往而不入﹟7﹐無往而不勝﹐而攻堅彊者莫之能勝也。愼無以輕易其水也﹐水哉水哉﹐故曰其無以易之。夫弱之勝彊﹐柔之勝剛﹐天下莫不知﹐而皆莫能行﹐豈可以水爲輕易邪﹖水之時義大矣哉。故聖人云﹕能受國之垢辱﹐是謂社稷之主﹔能受國之不祥﹐是謂天下之王。水柔之象也。弱之勝彊﹐柔之勝剛﹐受垢而主﹐不祥而王﹐皆正言若反也。

德曰﹕眞精至柔﹐眞气至弱﹐坎水藏之﹐皆有名而無形﹐一身之主也。精气一敗之後﹐筋骨𨿽曰堅彊﹐不久而爲糞土矣。以此言之﹐天下之柔弱莫過於水﹐而攻堅彊者莫之能勝﹐孰敢輕易而卑下之﹖故曰其無以易之。夫柔之勝彊﹐柔之勝剛﹐天下莫不知其然﹐皆莫能行其事﹐水之爲道大矣哉。故聖人云﹕能受國之垢辱﹐弱之勝彊也﹐弱之勝彊﹐是謂社稷主。能受國之不祥﹐柔之勝剛也﹐柔之勝剛﹐是謂天下王。皆正言相反也。

和大怨章第七十九

和大怨﹐必有餘怨﹐安可以爲善﹖是以聖人執左契﹐而不責於人。故有德司契﹐無德司徹。天道無親﹐常與善人。

經曰﹕和其大怨﹐必有餘怨﹐安可以爲善﹖吉事尙左﹐契代繩約﹐是以聖人常執吉約而不責於人。故有德司契﹐無德司法。徹者﹐法也。天道無親﹐常與善人。

道曰﹕善閉無關楗而不可開﹐善結無繩約而不可解。大釁已成而後解之﹐必有餘釁﹐又安可以爲信﹖大怨已彰而後和之﹐必有餘怨﹐又安可以爲善﹖是以聖人執左契﹐謂善結無繩約而不可解。而不貴於人﹟8﹐可謂善閉無關楗而不可開。惟有德者能司其契﹐無德者但司其法。是以皇天無親﹐惟德是輔﹐天道無親﹐常與善人。

德曰﹕天地合而甘露降﹐陰陽和而風雨時﹐損益盛衰之始也。三陽出地﹐地天泰也﹐地天方泰﹐三上相交﹐損其盛也。三陰出地﹐天地否也﹐天地方否﹐初四相交﹐益其衰也。故曰損益盛衰之始也。故泰能生物﹐吾能成物﹐遂使天下萬物常恨天地之不爲損益矣。大而天地﹐小而萬物﹐皆托陰陽以成其器﹐而況於人乎﹖陽唱而陰和﹐是謂男女居室﹐陽唱而陰違﹐是謂夫妻反目﹐而況於大怨乎﹖大怨已成﹐方爲和之﹐以和反怨﹐必有餘怨。旣有餘怨﹐安可以爲善﹖大怨已形﹐方爲救之﹐以救反怒﹐必有餘怒。旣有餘怒﹐安可以爲助﹖是以聖人常執左契﹐以弱勝彊﹐不責於人﹐以柔勝剛。有德司契﹐執其柔也。無德司徹﹐執其剛也。故天道不替﹐常與左契﹔天道無親﹐常與善人。

小國寡民章第八十

小國寡民﹐使有什伯器之而不用﹐使民重死而不遠徙。𨿽有舟輿﹐無所乘之﹔𨿽有甲兵﹐無所陳之﹔使民復結繩而用之。甘其食﹐美其服﹐安其居﹐樂其俗。鄰國相望﹐雞狗之聲相聞﹐民至老死﹐不相往來。

經曰﹕小國𨿽曰寡民﹐各什伯有長﹐人但器之而不爲國用﹐使民重死而不遠徙。𨿽有舟輿﹐無所乘之﹔𨿽有甲兵﹐無所陳之﹔使民復結繩而用之。甘其食﹐美其服﹐安其居﹐樂其俗。鄰國相望﹐雞狗之聲相聞﹐民至老死﹐不知事相往來。

道曰﹕湯以七十里﹐文王以百里而有天下﹐皆小國寡民也。是以經界旣正﹐井地旣均﹐匹夫匹婦﹐受田百畝﹐使民各有什什伯伯之長﹐而不相假借矣。然後上中下士谷祿旣平﹐但以人爲器使﹐而不爲國之役用﹐故曰器之而不用﹐遂使民之重死而不遠徙。𨿽有舟輿﹐無所往而乘之﹔𨿽有甲兵﹐無所向而陳之﹔使民復爲上古結繩之用。以佃以漁﹐甘其食矣。衣褐捆屨﹐美其服矣。穴居野處﹐安其居矣。鼓腹擊壤﹐樂其俗矣。鄰國相望﹐雞鳴狗吠相聞﹐而達乎四境﹐使民直至老死﹐不知公私之事有相往來。

德曰﹕富貴安民﹐人之精滿而气盛者也。小國寡民﹐人之精敗而气衰者也。𨿽曰气衰而精敗﹐亦有接衰補老之道。至於百二十年猶可還﹐過此修眞誠更難﹐直須九轉八瓊丹﹐日月之華救老殘﹐而況小國之寡民乎﹖夫气衰而精敗者﹐六十四卦盡者之人也﹐必須先使五臟六腑各有所主﹐《黃庭內經》是也﹐故曰使有什伯。𨿽曰安鑪立鼎﹐止是養藥而已﹐不敢煆煉烹煎﹐故曰器之而不用。築丹室﹐置鼎器﹐綿綿若存﹐用之不勤﹐使民重死而不遠徙也。𨿽有飛舟奔車﹐無所乘之﹔𨿽有堅甲利兵﹐無所陳之﹔使民復結繩而用之。是謂復善閉無關楗而不可開﹐善結無繩約而不可解也﹐不亦重乎﹖是以天下太平而爲羲皇上人﹐甘其食﹐美其服﹐安其居﹐樂其俗﹐十二宮爾汝相忘也。鄰國相望﹐雞狗之聲相聞﹐十二經表裏相和也。苟得如此﹐直至老死﹐復與世俗不相往來﹐不亦宜乎﹖

信言不美章第八十一

信言不美﹐美言不信。善者不辯﹐辯者不善。知者不博﹐博者不知。聖人不積﹐旣以爲人己愈有﹐旣以與人己愈多。天之道﹐利而不害﹔聖人之道﹐爲而不爭。

經曰﹕信言不美﹐美言不信。善者不辯﹐辯者不善。知者不博﹐博者不知。聖人虛明﹐何所積乎﹖旣以爲人己愈有之﹐旣以與人己愈多之。天之道﹐有利而不害﹔聖人之道﹐無爲而不爭。

道曰﹕道之出口﹐澹乎其無味。大道廢﹐有仁義﹔智慧出﹐有大僞。信言不美也。夫輕諾必寡信﹐多易必多難﹐美言不信也。萬物恃之以生而不辭﹐功成而不居﹐善者不辯也。其政察察﹐其民缺缺﹐辯者不善也。知者不言﹐知者不博也。言者不知﹐博者不知也。聖人之道﹐存乎太極﹐虛明一气﹐無所不有﹐是以不積。旣以此道爲人﹐自己愈爲有矣﹐旣以此道與人﹐自己愈爲多矣。故天之道﹐有利而不害﹐天下莫能與之害﹐聖人之道﹐無爲而不爭﹐天下莫能與之爭。

德曰﹕信言不美﹐無爲大道也。美言不信﹐傍門小術也。善者不辯﹐吉人之辭寡也。辯者不善﹐躁人之辭多也。知者不博﹐一以貫之也。博者不知﹐記問之學也。聖人之道﹐不必多積﹐一生二﹐二﹑生三﹐三生萬物足矣。此道旣以爲人﹐人卽我也﹐人旣皆我﹐己愈有之。此道旣以與人﹐人亦我也﹐人旣皆我﹐己愈多之。故先天之道﹐以美利利天下而不害於人﹐人皆衣其道﹔聖人之道﹐以無爲爲天下而不爭於人﹐人皆被其德。道德衣被於天下成矣。而先天聖人之功成矣。

道德眞經三解卷之四竟

﹟1其微以散﹕『以』疑作『易』。

﹟2輕敵則幾喪吾寶﹕『輕敵』二字原脫。

﹟3東徵西怨﹕疑作『東徵西夷怨』。

﹟4不敢爲主而爲客﹕後一『爲』字原脫。

﹟5夫惟不厭﹐是以不厭﹕『是以不厭』原脫。

﹟6不得其死也堅彊﹕『死』疑作『生』。

﹟7往而不入﹕疑作『無往而不入』。

﹟8不貴於人﹕『貴』疑作『責』。

