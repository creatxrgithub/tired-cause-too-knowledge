道德會元

經名﹕道德會元。元李道純撰。上﹑下兩卷。底本出處﹕《正統道藏》洞神部玉訣類。

道德會元序

竊謂伏羲畫易﹐剖露先天。老子著書﹐全彰道德。此二者﹐其諸經之祖乎。今之學者未造其理﹐休哉﹖蓋由不得其傳耳。予素不通書﹐因廣參徧訪﹐獲遇至人﹐點開心易﹐得造義經之妙。於是罄其所得﹐撰成《三天易髓》﹐授諸門人﹐惟老子《道德經》未能究竟。一日有傳濟庵者攜紫淸眞人《道德寶章》示予﹐觀其注腳﹐頗合符節﹐其中略有未盡處﹐予欲饒舌﹐熟思之未敢。後有二三子﹐各出數家解注請益於予﹐先以正經參對﹐多有異同。或多一字﹐或少一字﹐或全句差殊﹐或字訛舛﹕互有得失﹐往往不同。予嘆曰﹕正經尙爾﹐況注解乎﹖或問其故﹐曰﹕始者﹐抄寫人差誤爾。或開板有失點對﹐或前人解不通處妄有增加﹐以訛傳訛﹐支離錯雜故也。曰﹕孰爲是﹖曰﹕《河上公章句》﹑紫淸《道德寶章》頗通。曰﹕何故﹖曰﹕與上下文理血脈貫通者爲正。曰﹕諸家解義如何﹖曰﹕所見不同﹐各執一端耳。曰﹕請問其詳。曰﹕蓋由私意揣度﹐非自己胸中流出﹐故不能廣而推之也。得之於治道者執於治道﹐得之於丹道者執於丹道﹐得之於兵機者執於兵機﹐得之於禪機者執於禪機。或言理而不言事者﹐或言事而不言理者﹐至於權變智謀﹐旁蹊曲徑﹐遂墮於偏枯﹐皆失聖人之本意也。殊不知聖人作經之意﹐立極於天地之先﹐運化於陰陽之表﹐至於覆載之間﹐一事一理﹐無有不備﹐安可執一端而言之哉﹖予遂饒舌﹐將彼解不通處及與聖人經義相反處﹐逐一拈出﹐舉似諸子﹐眾皆曰然。自後請益者屢至﹐不容緘默﹐遂將正經逐句下添个注腳﹐釋經之義﹐以證頤神養气之要。又於各章下總言其理﹐以明究本窮源之序。又於各章後作頌﹐以盡明心見性之機。至於修齊治平﹑紀綱法度﹑百姓日用之問﹐平常履踐之道﹐洪纖巨細﹐廣大精微﹐靡所不備於中。又作正辭究理二說﹐冠之經首﹐明正言辭﹐究竟義理﹐以破經中異同之惑﹐目之曰《道德會元》。俾諸後學密探熟味﹐隨其所解而入﹐庶不墮於偏枯﹐會至道以歸元也。惟是言辭鄙俚﹐無非直解﹐經義未敢自以爲是。然較之諸本﹐其庶幾焉與我同志﹐其鑑諸時。

至元庚寅孟夏旦日﹐都梁參學淸庵瑩蟾子李道純元素序。

道德會元序例

正辭

予參諸家經本﹐惟河上丈人本爲正。河上丈人本亦有三樣﹐有河上公解注﹐有二家全解﹐有章句白本。其三本中﹐惟河上丈人章句白本理長﹐今從之。遂將諸本差說表而出之﹐以正辭理外﹐有大同小異二百餘言﹐不欲枚舉。此略言大槪﹐以釋學者之疑。

第二章

有無相生已下六句各加一之字者﹐非也。

第三章

是以聖人虛其心﹐或云聖人治﹐或云之治﹐或云之治也﹐非。

第十一章

抱一能無離已下六句加一乎字﹐非。

十三章寵爲上辱爲下﹐或云寵爲下﹐不合經義。

十六章豫兮若冬涉川﹐或云與兮﹐或以下六句三句無兮者﹐非也。

十七章其次畏之﹐其次侮之﹐或云畏之侮之者﹐非。

二十章忽兮若晦﹐或云澹乎其若海﹐非。而貴食母﹐或云兒貴求食於母﹐非。

三十章或多三字﹐或少一二字。

三十一章勝而不美﹐或云故不美也﹐非。

三十四章或以愛養爲衣被者﹐非。

三十六章柔弱勝剛彊分作二句﹐非。

三十九章數車無車﹐或云數舉譽者﹐非。

四十九章德善德信下或加矣字者﹐非。

五十二章旣侍其母以知其子﹐或云旣知其母復知其子﹐二句皆非。

五十五章益生不祥﹐或云日生﹐或云曰生﹐皆非也。

六十六章差數句。

七十一章知不知上﹐或云知不知尙矣﹐非。

七十七章孰能以有餘奉天下﹐其中加不足二字者﹐非。

七十八章天下柔弱莫過於水﹐或云莫柔弱於水﹐非也。

八十章使有什伯之器而不用﹐或云令器﹐或云不用也﹐皆非也。

究理

參究諸本解義﹐與聖人義理不相合者﹐表而出之。其中異同訛謬頗多﹐不欲盡舉﹐學者致思焉。

故常無欲以觀其妙

或以常無點作一句﹐或云無欲者常存﹐有欲者亡身。若有欲者果亡身﹐何必曰同謂之玄乎﹖亡身爲玄可乎﹖予謂無欲者﹐無心作爲自然也。有欲者﹐有心運用工夫也。無爲則能見無名之妙﹐全其性也。有爲則能見有名之徹﹐全其命也。有與無﹐性與命﹐同出而異名﹐同謂之玄﹐玄之又玄。有無交入﹐性命雙全也。《記》云﹕喜怒哀樂之未發謂之中。中也者﹐天下之大本也﹐卽無欲觀妙之義也。發而皆中節謂之和。和也者﹐天下之達道也﹐卽有欲觀其徼之義也。致中和﹐天地位﹐萬物育﹐卽玄之又玄之義也。所謂欲者﹐欲人之不欲之謂。

不尙賢

或云不求賢士者﹐或云不用賢者﹐皆非。果不用賢﹐則此經不足徵也﹐決無是理。

玄牝之門

或指口鼻爲玄牝之門者﹐非也。或云念頭起處者﹐稍通﹐亦不合經義。

載營魄

或云魂魄者﹐或云陰陽者﹐又有數說﹐皆不通。殊不知魄好運動﹐載之者﹐禦之也。

三十輻

或云一月三十日之數者﹐或云火候者﹐皆非也。殊不知聖人本意不在三十上。

絕聖棄智

或謂聖智不足﹐道當棄之﹐非也。予謂聖人不以惟聖智見用於民。

絕學無憂

或云絕學爲不學﹐非也。絕常人之學﹐而學人之不學也。絕學者﹐絕世之學。

將欲歙之必固張之

諸家解不通。或云尙權者﹐非也。太上尙不尙賢﹐安得尙權。

禮者亂之首

或便謂禮不足道﹐吾獨不然。誠能自禮而進於仁義﹐亦幾於道。

數車無車

諸家解不通。予謂數車之名件無一名車者﹐諭我之一身無一名我者也。

生之徒十有三

或云十分中有三分生者﹐十分中有三分死者﹐或云七情六欲者﹐似是而非。或云四關九竅﹐更非也。或以一月之盈虧比之火候﹐猶非也。解見正經本文下。

無狹其所居

前人解不通。又有反解者﹐或云神無方者﹐或廣大者﹐皆非也。或云無厭其所生﹐無厭於道者﹐正是妄說。豈不聞結句云﹕去彼取此。予謂無狹其所居﹐尙廣大貪婪也。無厭其所生﹐不畏大威﹐貪生無厭也。聖人自知不自見﹐自愛不自貴﹐不厚其生﹐故云去彼取此。

有德司契無德司徹

或謂徹者﹐通也。上古聖人一徹萬融﹐無所不通﹐民無德而稱焉。此言只好隔壁聽﹐與經義了無干涉。予謂契者﹐信約也﹐吁韻作挈。徹通徹也。有德之人執其信約﹐無德者司其明徹﹐詳見正經本文下﹐達者致思之。

此經文辭多叶韻

朴葉撲。闕音軋﹐葉察察。拔音跋﹐葉脫字。作音做﹐入聲﹐葉復。似此之類極多﹐各音本文下﹐讀是經者﹐切不可執泥字義。

道德會元序例

道德會元卷上

都梁淸庵瑩蟾子李道純元素述

道

道之可以道者﹐非眞常之道也。夫眞常之道﹐始於無始﹐名於無名﹐擬議卽乖﹐開口卽錯﹐設若可道﹐道是甚麼。旣不可道﹐何以見道。可道又不是﹐不可道又不是﹐如何卽是。若向這里下得一轉語﹐參學事畢﹐其或未然。須索向二六時中﹐興居服食處﹐回頭轉腦處﹐校勘這令巍巍地﹑活撥撥地不與諸緣作對底是个甚麼。校勘來校勘去﹐校勘到校勘不得處﹐忽然摸著鼻孔﹐通身汗下﹐方知道這个元是自家有的﹐自歷劫以來﹐不曾變易。所謂道也者﹐不可須臾離也。又道行住坐臥﹐不離這个﹐況覆載之間﹐頭頭物物都是這个﹐亙古亙今只是這个﹐生天生地只是這个﹐至於日用平常﹐動靜作息﹐只是這个。一切有形皆有敗壤﹐性有這个常在。天地虛空亦有敗壤﹐只有這一个不壤。只這个鐵眼銅睛覷不破。爲甚覷不破﹐只傷他不曾覿面相逢。縱饒覿面相逢﹐也是蹉過。且道蹉向甚麼處去﹐不得亂走﹐畢竟作麼會淸庵﹐向這里分明畢似只是欠人承當。倘遇知音﹐剔起眉毛薦取。咄﹐昨夜江頭新雨過﹔今朝依舊遠山靑。頌曰﹕至道之極﹐虛無空寂﹐無象無形﹐無名無質。視之不見﹐搏之不得﹐聽之不聞﹐覓無縱迹﹐大無不包﹐細無不入。生育天地﹐長養萬物﹐運化無窮﹐隱顯莫測。不可知知﹐不可識識。太上老子﹐舌頭無骨。向此經中﹐分明露出。多言數窮﹐不如一默。這便是休更疑惑。

德

德之一字﹐亦是彊名﹐不可得而形容﹐不可得而執持。凡有施設積功累行﹐便是不德也。只恁麼不修習﹐不用功﹐死灰槁木﹐待德之自來﹐終身無德也。這个德字愈求愈遠﹐愈執愈失。經云﹕上德不德﹐是以有德。又云﹕上德無爲而無以爲。只這兩句多少分明﹐只是欠人承當。若是个信得及的﹐便把從前學解見知﹑聲聞緣覺一切掀倒﹐向平常履踐處﹐把个損字來受用﹐損之又損﹐損來損去﹐損到損不得處﹐自然玄德昭著﹐方信無爲之有益。經云﹕不言之教﹐無爲之益﹐天下希及之。又云﹕玄德深矣﹐遠矣。會麼咦﹐不離當處常湛然﹐覓則知君不可見。頌曰﹕河沙妙德﹐總在心則。不可施爲﹐何勞修積。愈探愈深﹐愈執愈失。放下頭頭﹐掀翻物物。後己先人﹐守雌抱一。純一不雜﹐其德乃實。修齊治平﹐皆從此出。妙用難量﹐是謂玄德。

經

經之一字﹐亦是彊名。始者聖人爲見世人隨情逐幻﹐嗜欲迷眞﹐中心業識之擾攘﹐靈地無明之熾盛﹐是以天眞喪失﹐橫夭傷殘﹐不能復其本元。於是用方便力﹐開善誘門﹐接引羣迷﹐使歸正道﹐故著書設教﹐彊名曰經。經者﹐徑也﹐眾所通行之大路也。𨿽然讀是經者﹐卻不可泥在語言三昧上﹐亦不可離了此經向外尋求。須是向自己分上﹐著意把這五千餘言細細咀嚼﹐點點畫畫﹐不要放過。忽然嚼得一句半句透﹐這一部經都在自己﹐方信道開口不在舌頭上。到這裹打開自己寶藏﹐把出自己經來﹐橫拈倒用﹐不惟這一部經﹐至於三十六部尊經﹐一大藏教典﹐從頭徹尾轉一徧﹐只消一喝﹐都竟還委悉麼。平地起風波﹐淸天轟霹靂﹐諦聽諦聽。頌曰﹕此一卷經﹐妙用難評。人人本具﹐物物圓成。堂堂驀直﹐坦坦寬平。歷劫不變﹐亙古無更。頭頭應用﹐處處通津。未曾舉起﹐已自分明。不是我家眞的子﹐誰人敢向裏頭行。

道可道﹐非常道﹐開口卽錯。名喚做甚麼。可名﹐非常名。喚作一物卽不中。無名﹐道也。天地之始﹔先乎覆載。有名﹐彊名曰道﹐萬物之母。生生不息。故常無欲﹐以觀其妙﹔無心運化。常有欲﹐以觀其徼。徼音叫。有意操持。此兩者﹐於不見中親見﹐於親見中不見。同出而異名。一體一用。同謂之玄﹐體用一源。玄之又玄﹐形神俱妙。眾妙之門。百千法門﹐皆從此出。

右一章虛無自然眞常之道﹐本無可道。可道之道﹐非眞常之道。元始祖炁﹐化生諸天﹐隨時應變之道也。道本無名﹐可名之名﹐非眞常之名。天地運化﹐長養萬物﹐著於形迹之名也。虛心無爲則能見無名之妙﹐有心運用則能見有名之徼。妙卽神也﹐徼卽形也。知徼而不知妙﹐則不精﹐知妙而不知徹﹐則不備。徹妙兩全﹐形神俱妙﹐是謂玄之又玄。三十六部尊經﹐皆從此出﹐是謂眾妙之門。且道此經﹐從甚麼處出。咄。頌曰﹕昆侖山頂上﹐元始黍珠中。父母所生口﹐終不爲君通。

天下皆知美之爲美﹐斯惡矣﹔惡﹐烏路切。美是惡之因。皆知善之爲善﹐斯不善已。善是不善之由。故有無相生﹐有生無﹐無生有。難易相成﹐易﹐以豉切。難事易﹐易事難。長短相形﹐長則短﹐短則長。高下相傾﹐才有高﹐便有下。聲音相和﹐有聲音﹐便有和。前後相隨。前隨後﹐後隨前。是以聖人忘其美惡處無爲之事﹐忘其有無。行不言之教﹐忘其難易。萬物作而不辭﹐忘物。生而不有﹐忘形。爲而不恃﹐忘情。功成不居。忘我。夫惟不居﹐忠其所自。是以不去。去﹐上聲。一切忘盡﹐眞一常存。

右二章美之與惡﹐善與不善﹐如影隨形﹐自然相待。至於有無難易﹐互相倚伏。有美便有惡﹐有善便有不善﹐是以聖人不辭不有﹐不恃不居﹐彼此兩忘﹐有無不立﹐是以常存而不去也。此一章發明首章體道之義﹐使學者知同出異名之理。離此用而卽此用﹐不墮於偏枯也。頌曰﹕人有美惡﹐我無彼此。一切掀翻﹐眾泡歸水。目前指出千般有﹐我道其中一也無。

不尙賢﹐絕聖棄智。使民不爭﹔忘我。不貴難得之貨﹐絕巧棄利。使民不爲盜﹔忘物。不見可欲﹐轉物應機。使心不亂。忘情。是以聖人虛其心﹐全性。實其腹﹐全命。弱其志﹐全神。彊其骨﹐全形。常使民無知無欲﹐空諸所有。使夫知者不敢爲。夫﹐音扶﹐後同。知﹐音智。識法者恐。爲無爲﹐寂然不動。則無不治。治音持。感而遂通。

右三章不尙賢接上章處無爲之事也。謂不矜自己之賢能則民淳﹐不貴奇貨則民富﹐不見可欲則心定。聖人治平天下﹐必以修身爲本。虛心實腹一節皆修之要﹐虛心而後志弱﹐志弱而後無知﹐無知故能忘我﹐此不尙賢也。實腹而後骨彊﹐骨彊而後無欲﹐無欲故能忘物﹐此不貴難得之貨也。二理相須﹐足以了全性命矣。頌曰﹕實腹眞常在﹐虛心道自存。不勞施寸刃﹐談笑定乾坤。

道沖而用之﹐太虛同體。或不盈。不自滿。淵乎似萬物之宗。不自見。挫其銳不露鋒釯。解其紛﹐不隨世變。和其光﹐不自明。同其塵﹐不自是。湛兮似若存。常應常靜。吾不知誰之子﹐上無復祖。象帝之先。惟道爲身。

右四章上云爲無爲﹐故次之以道沖而用之或不盈﹐謂不自滿也。不自滿者﹐必受益。挫銳解紛﹐虛中忘我之謂也。吾不知誰之子﹐象帝之先﹐超虛無之外也。頌曰﹕不識誰之子﹐焉知象帝先﹐爲君明說破﹐太極未分前。

天地不仁﹐無爲。以萬物爲芻狗芻﹐窗愈切。愛養萬物不爲主。聖人不仁﹐效天。以百姓爲芻狗。萬民歸之不爲主。天地之間﹐虛中。其猶橐鑰乎﹖虛用。虛而不屈﹐無心。動而愈出。應變無窮。多言數窮﹐數﹐所各切。說不得。不如守中。虛中而已。

右五章天覆地載﹐化民育物﹐可謂至仁。言不仁者﹐忘其所自也。聖人愛民治國亦復如是﹐修身養命亦復如是﹐結上章道沖而用之之義也。頌曰﹕無底謂之橐﹐三孔謂之鑰﹐中間一竅子﹐無人摸得著。摸得著爲君﹐吹出無聲樂。

谷神不死﹐虛靈下昧。是謂玄牝。牝﹐婢忍切。一陰一陽。玄牝之門﹐一闔一辟。是謂天地根。生天生地。綿綿若存﹐無休無息。用之不勤。應用不窮。

右六章谷神不死﹐虛靈不昧也。接上章守中之義也。虛靈不昧﹐神變無方﹐陰陽不測﹐一闔一辟﹐往來不息﹐莫知其極。動靜不忒﹐不勞功力﹐生生化化而無窮。頌曰﹕闔辟應乾坤﹐斯爲玄牝門。自從無出入﹐三界獨稱尊。

天地長久無休無息。天地所以能長且久者﹐無爲。以其不自生﹐無心。故能長久。不遷不變。是以聖人仿天。後其身而身先﹐忘我。外其身而身存。忘形。非以其無私耶﹖故能成其私。以其無我﹐故能成我。

右七章天不自天﹐地不自地﹐故生生不息。聖人不自聖﹐故與天地合德。接上章用之不勤之義也。頌曰﹕道本至虛﹐至虛無始﹐透得此虛﹐太虛同體。太湖三萬六千頃﹐月在波心說向誰。

上善若水﹐以柔處卑。水善利萬物而不爭﹐隨方逐圓。處眾人之所惡﹐能容納穢惡。故幾於道。幾﹐平聲。合道。居善地﹐利物。心善淵﹐容物。與善仁﹐生物。言善信﹐應物。政善治﹐治﹐平聲。化物。事善能﹐成物。動善時。順物。夫惟不爭﹐故無尢。物我如一。

右八章接上章後己先人。所謂水者﹐取柔和謙卑處下之義﹐利物無爭﹐故無尢。頌曰﹕無爭神寂靜﹐自足气和平。放下這點子﹐黃河幾度淸。

持而盈之﹐不如其已。已﹐音以。天道虧盈而益謙。揣而銳之﹐不可常保。揣﹐楚委切。地道變盈而流謙。金玉滿堂﹐莫知能守。鬼神害盈而福謙。富貴而驕﹐自遺其咎。遺﹐去聲。咎﹐上聲。人道惡盈而好謙。功成﹐名遂﹐身退﹐收拾歸來。天之道。天地合德。

右九章持而盈之不如其已﹐接上章上善若水之義。功成名遂身退﹐戒盈勸謙之義。頌曰﹕急走不離影﹐回來墮塹坑。只今當腳住﹐陸地變平沈。若解轉身些子力﹐潛藏飛躍總由心。

載營魄﹐不得亂走。抱一能無離。離﹐平聲。二物混成﹐如母攜嬰。專气致柔﹐能嬰兒。純一不雜﹐反朴還淳。滌除玄覽﹐能無疵。不見不聞﹐塵淨鑑明。愛民治國﹐能無爲。治﹐音持。不動不搖﹐道泰時淸。天門開闔﹐能爲雌。出有入無﹐不伐不矜。明白四達﹐能無知。黜聰屏智﹐和光同塵。生之畜之﹐畜﹐凶入聲。斡旋四德﹐長養羣情。生而不有﹐功成行滿﹐隱迹潛形。爲而不恃﹐忘其所自﹐默默昏昏。長而不宰﹐長﹐上聲。退有餘地﹐一任天更。是謂玄德。道隆德備﹐脫體全眞。

右十章載營魄﹐猶車載物之諭魄好運動﹐好馳騁﹐好剛銳﹐故曰營魄。魄屬陰﹐陰盛則害陽﹐情盛則役性。能制伏者﹐抱一無離。致柔﹑無疵﹑無爲﹑爲雌﹑無知﹐使陰魄不能肆其情。至於魄伏陰消﹐則神靈性寂也。生之畜之﹐生而不有﹐忘其所自﹐不用拘束﹐自然不動﹐如獲寶滿載而歸﹐故曰載營魄。自抱一以下純是載營魄之義﹐接上章功成身退﹐而續下章三十輻共一轂有車之用也。頌曰﹕事向無心得﹐無心也太難。悟來彈指頃﹐迷後隔千山。

三十輻共一轂﹐猶萬法同一心。當其無﹐數車無車。有車之用輻來輳轂﹐成車之用。埏埴以爲器﹐埏﹐扇﹐平聲。和土作器。當其無數器無器。有器之用水土假合﹐成器之用。鑿戶牖以爲室﹐開戶鑿牖。當其無﹐數室無室。有室之用。戶牖通達﹐成室之用。故有之以爲利﹐以有利無。無之以爲用。以無用有。

右十一章以輻輳轂利車之用﹐卽總萬法歸心﹐全神之妙也。輻不輳轂﹐何以名車﹔法不歸心﹐無以通神。轂虛其中﹐車所以運行﹔心虛其中﹐神所以通變。故虛爲實利﹐實爲虛用﹐虛實相通﹐去來無礙﹐卽上章載營魄之義也。至於無物可載﹐轂輻兩忘﹐車復無也﹐猶心法雙忘﹐神歸虛也。器與室並同此義。頌曰﹕鐵壁千重﹐銀山萬座。撥轉機輪﹐驀直透過。要知山下路﹐但問去來人。

五色令人目盲眼被色眩。五音令人耳聾﹐耳被聲惑。五味令人口爽﹐口被味瞞。馳騁田獵令人心發狂﹐心爲情使。難得之貨令人行妨。行﹐去聲。意爲物轉。是以聖人爲腹不爲目﹐爲﹐去聲。內境不出﹐外境不入。故去彼取此。去﹐羌呂切。收視返聽。

右十二章上章發明虛用﹐虛其用則不爲聲色眩。故次之以五色令人目盲﹐色聲味物皆是根塵。一切世人皆受盜﹐惟有道者不受他瞞﹐視聽言動﹐非禮勿爲﹐則六賊化爲六神通也﹐故去彼取此。頌曰﹕見色神無定﹐聞聲喪太和。掀翻無一事﹐赤手造彌羅。

寵辱若驚﹐寵是辱先。貴大患若身。貴爲患始。何謂寵辱若驚﹖諦聽下文。寵爲上﹐辱爲下﹐寵得也。故居上。得之若驚﹐無失。失之若驚﹐有得。是謂寵辱若驚。如是。何謂貴大患若身﹖設問。吾所以大患者﹐何哉。爲吾有身﹐爲﹐去聲﹐下同。有身便有患。及吾無身﹐忘形無累。吾有何患。忘貴無患。故貴以身爲天下﹐外其身者﹐貴其身者也。若可寄天下﹔以此爲天下﹐則可寄天下。愛以身爲天下﹐後其身者﹐愛其身者也。若可托天下。以此爲天下﹐則可托天下。

右十三章接上章爲腹不爲目﹐忘我之義。故次之以寵辱若驚。寵辱貴患﹐互相倚伏。苟能思患而預防之﹐則終身無患。推此道而治平天下﹐則天下永無危殆。有國者憂天下﹐如憂一身﹐則天下樂推而不厭。頌曰﹕有辱何嘗辱﹐居榮未必榮。預防無過失﹐猶更涉途程。爭似全身都放下﹐也無得失也無驚。

視之不見名曰夷大象無形。聽之不聞名曰希﹐大音希聲。搏之不得名曰微。道隱無名。此三者﹐不可致詰﹐如何說得。故混而爲一。殊途同歸。在上不皦﹐莫見乎隱。在下不昧。莫顯乎微。繩繩不可名﹐𨿽有條目﹐實無名喚。復歸於無物。藏身處沒綜迹。是謂無狀之狀﹐不見中親見。無象之象﹐象﹐上聲。親見中不見。是謂忽恍。渾渾淪淪。迎之不見其首﹐無始。隨之不見其後。後﹐上聲。無終。執古之道﹐無爲。以禦今之有﹐統攝萬有。以知古始﹐無爲。是謂道紀。因無彰有。

右十四章希﹑夷﹑微﹐道之極也。混而爲一﹐返本也。不皦不昧﹐和其光也。無象無狀﹐藏其用也。末後一句﹐總證前三章﹐而發下章之祕也。頌曰﹕合這个話靶﹐難摸難畫。八面玲瓏﹐全無縫鍵。恍忽窈冥中有象﹐這些消息共誰論。

古之善爲士者﹐存其無象。微妙玄通﹐淸淨光明。深不可識。視之不見。夫惟不可識﹐故彊爲之容﹕彊﹐上聲。以有會無。豫兮若冬涉川﹐寒徹骨。猶兮若畏四鄰﹐愼獨。儼兮若冰將釋﹐無疑。惇兮其若朴﹐朴﹐音撲﹐如愚。曠兮其若谷﹐虛中。渾兮其若濁。渾﹐平聲。同塵。孰能濁以動之﹐徐淸﹖淸者濁之源。孰能安以久動之﹐徐生﹖靜者動之機。保此道者﹐不欲盈。虛者實之本。夫惟不盈﹐沖虛。故能獘不新成。埋光鏟彩。

右十五章接上章道紀之義。發明後學﹐存誠致敬﹐常愼其獨﹐不住於相而抱一﹐潛虛爲日用。至於頓息諸緣﹐銷鎔萬幻﹐撓之則不濁﹐澄之則不淸﹐是謂微妙玄通﹐深隱也。頌曰﹕微妙玄通﹐隨人腳轉。瞎卻眼睛﹐一物不見。不如歸去來﹐識取虛皇面。

致虛極﹐守靜篤。寂然不動。萬物並作﹐吾以觀其復。觀復知化。夫物蕓蕓﹐各復歸其根。動極復靜。歸根曰靜﹐返本。是謂復命﹐生意存焉。復命曰常﹐歷劫寂爾。知常曰明。古今洞然。不知常﹐昧了也。妄作﹐凶。錯了也。知常容﹐大無不包。容乃公﹐細無不入。公乃王﹐物無不化。王乃天﹐理無不通。天乃道﹐曷有終窮。道乃久。無盡。沒身不殆。天地𨿽變﹐這个不變。

右十六章接上章善爲士者。致虛靜篤﹐復命歸根﹐純是神妙﹐共向這里具眼。參學事畢﹐其或未然﹐更參末後。頌曰﹔致虛知妙本﹐靜極見天心。會得个中意﹐河沙總是金。

太上﹐無上可上。下知有之。眾所共知。其次﹐親之譽之。可親可譽﹐便不自然。其次﹐畏之。知其畏敬。其次﹐侮之。全無忌憚。信不足﹐道難信。有不信。疑心重。猶其貴言。輕諾寡信。功成名遂﹐默而成之。百姓皆爲我自然。不知所自。

右十七章太上謂無上可上。𨿽下愚皆知有此理才可親近。有美譽便不自然﹐畏之者猶其次也﹐侮之者失道遠矣。天眞喪失﹐不能反本﹐𨿽教之奚益。言愈多而愈不信﹐不若默而待之﹐無爲而化之﹐使其自悟﹐自然返朴﹐不言而信也。以治道言之﹐太上以下不能無爲。親之譽之﹐有言之教也。畏之者刑禁也。侮之者﹐上失信也。上失信於民則民不信。猶其貴言﹐不言之教也。不言之教﹐無爲而成﹐刑不試而民自服也。至於功業成遂﹐還淳返朴﹐則親譽畏侮俱忘矣。百姓安居樂俗﹐忘其所自﹐故曰謂我自然。頌曰﹕太上元無上﹐常存日用間。可憐無眼漢﹐剛道出函關。

大道廢﹐有仁義。太朴旣散﹐仁義乃興。智慧出﹐有大僞。出﹐去聲。智慧聰明﹐根塵業識。六親不和﹐有孝子。莫若常和。國家昏亂﹐有忠臣。莫若常治。

右十八章接上章親譽畏侮之義。與其國亂顯忠臣﹐何若無爲民自化。頌曰﹕聰明迷大本﹐智慧喪天眞。無事常淸靜﹐逍遙快活人。

絕聖棄智﹐無爲。民利百倍﹔安靜。絕仁棄義﹐無心。民復孝慈﹔和順。絕巧棄利﹐無欲。盜賊無有。常足。此三者﹐以爲文不足﹐惟恐信不及。故令有所屬。令﹐去聲。屬音燭。老﹐婆心切﹟1。見素抱朴﹐無知無識。少私寡欲。忘物忘我。

右十九章發上章之蘊。聖智仁義巧利一切棄絕﹐不復見用﹐則民從其化而返朴也。聖人惟恐後世學者擔負不起﹐屬之以易簡﹐曰見素抱朴﹐少私寡欲﹐易取於人也。頌曰﹕莫縱三心亂﹐無令一念狂。見聞知覺法﹐無復可思量。

絕學無憂。心頭無事。惟之與阿﹐相去幾何﹖惟﹐上聲。不遠。善之與惡﹐相去何若﹖大遠。人之所畏﹐不可不畏。善惡可畏。荒兮其未央哉。俗人恐學力未至﹐聖人恐損之未盡。眾人熙熙﹐如享太牢﹐如登春臺。嗜欲無厭。我獨怕兮其未兆﹐如嬰兒之未孩﹐怕﹐音泊。憺然無欲。乘乘兮若無所歸。任運自然。眾人皆有餘﹐而我獨若遺﹐貪務者﹐常憂。忘機者﹐常樂。我愚人之心也哉﹐沌沌兮。昏昏默默。俗人昭昭﹐我獨若昏﹔俗人見藏於外﹐聖人藏明於內。俗人察察﹐我獨悶悶。悶音門。俗人有分別﹐聖人無彼此。忽兮若晦﹐晦﹐上聲。不識不知。漂兮若無所止。無物無執。眾人皆有以﹐我獨頑似鄙。眾人皆有能﹐聖人獨無能。我獨異於人﹐不與萬法爲侶。而貴食母。貴在味道。

右二十章絕學者﹐絕其所有也。故次之絕聖人後。俗人務學於事﹐益其所聞﹐惟恐進學不精﹐故常憂。聖人棄絕所有﹐惟務於味道﹐如求食於母﹐守雌抱一而已﹐故無憂也。是謂絕學無憂。頌曰﹕才言絕學﹐開口便錯。廣識多知﹐轉轉不覺。人間萬事都忘卻﹐猶落他家第二機。

孔德之容﹐無所不容。惟道是從。於法自在。道之爲物﹐惟恍惟忽。本然之天。忽兮恍﹐其中有象﹔此天混然。恍兮忽﹐其中有物。此天洞然。窈兮冥﹐其中有精﹔此天常存。其精甚眞﹐純一無僞。其中有信。活潑潑地。自古及今﹐其名不去﹐去﹐羌呂切。歷劫常存。以閱眾甫。萬物資始。吾何以知眾甫之然哉﹖以此。

右二十一章上章云我獨異於人﹐德之大也。故次之以孔德之容﹐言其廣納包容。所謂道之爲物﹐果何物乎﹖有象有物有精﹐果有乎﹖若謂有﹐未具參學眼﹐若謂無﹐亦未具參學眼﹐畢竟作麼會咄。頌曰﹕亙古一物﹐了無人識。剔起眉毛﹐虛空露骨。設若擬議﹐躊躇照管﹐當空霹靂。

曲則全﹐不材者壽。枉則直﹐屈己者伸。窪則盈﹐窪﹐烏瓜切。謙則受益。獘則新﹐晦則自明。少則得﹐知止常足。多則惑事繁則亂。是以聖人抱一爲天下式。一能統眾。不自見﹐故明﹔獘則新。不自是﹐故彰﹔窪則盈。不自伐﹐故有功﹔枉則直。不自矜﹐故長。曲則全。夫惟不爭﹐守柔。故天下莫能與之爭。混而爲一。古之所謂曲則全者﹐豈虛言哉。是眞實語。誠全而歸之。全其本然。

右二十二章曲全枉直﹐窪盈獘新﹐接上章孔德之義也。不自見以下﹐皆戒盈勸謙之義也。謙下故無爭﹐無爭則全其本然﹐抱元守一﹐復歸無極也。故曰誠全而歸之。頌曰﹕莫管他人短﹐休矜自己長。短長無二見﹐徧界不能藏。

希言自然。開口不在舌頭上。飄風不終朝﹐狂則不久。驟雨不終日。躁則不長。孰爲此者﹖是誰主宰。天地。眾所共知。天地尙不能久﹐天地尙爾。而況人乎﹖不可躁暴。故從事於道者﹐順理合轍。道者同於道﹐一體同觀。德者同於德﹐不生一見。失者同於失。無有分別。同於道者﹐道亦樂得之﹐我同於道﹐道亦同我。同於德者﹐德亦樂得之﹔樂﹐音烙﹐上下並用。我同於德﹐德亦同我。同於失者﹐失亦樂得之。我同於失﹐失亦同我。信不足﹐有不信。我疑於物物亦疑我。

右二十三章希言自然﹐接上章不爭之義。謂不自見﹐是不言而善應。飄風驟雨﹐言妄動躁進不久遠之諭。從事於道者﹐和順於道德﹐混同於事物﹐自然感通於物﹐物亦自然相應也。苟或言不合道﹐妄有作爲﹐不能取信於人﹐反爲人輕忽也。《易系》云﹕言行﹐君子之樞機﹐榮辱之主也﹐可不愼乎。頌曰﹕道不異於人﹐人自以爲異。一佛一切佛﹐心是如來地。

跂者不立﹐跂﹐音伎。躁進無功。跨者不行﹐欲速不達。自見者不明﹐不能晦德。自是者不彰﹐不能謙下自伐者無功﹐不能克己。自矜者不長。不能含容。其於道也﹐曰餘食贅行。贅﹐朱芮切。行﹐去聲。殘飯贅疣。物或惡之﹐惡﹐烏路切。眾所不美。故有道者不處。達者反是。

右二十四章此章總證前三章。跂者不立﹐跨者不行﹐卽飄風練雨之謂也。自見自是﹐自矜自伐﹐渾是私意。私意確則害公﹐何可久也﹐故有道者不處。餘食贅行﹐不美也。頌曰﹕跂立元爲妄﹐跨行本是狂。假饒成得事﹐到底不如常。

有物混成﹐此天混然。先天而生﹐此天洞然。寂兮寥兮湛然常寂。獨立不改﹐超然獨存。周行而不殆﹐運化無窮。可以爲天下母。生育長養。吾不知其名﹐本無名喚。字之曰道﹐因物立名。彊爲之名曰大。彊﹐上聲。無有限量。大曰逝﹐無有疆界。逝曰遠﹐無有邊際。遠曰反。收拾歸來。故道大﹐太虛無體。天大﹐法道。地大﹐法天。王亦大。法地。域中有四大﹐更有大麼。王居其一焉。三界獨稱尊。人法地﹐無不載。地法天﹐無不容。天法道﹐無不周。道法自然。

右二十五章接上章有道不處﹐於此發明處道之工夫也。有物混成以下一節﹐全首章體道之要。四大以下﹐純是神妙。人只知域中有四大﹐殊不知自己一物更人。頌曰﹕天地𨿽大﹐亦有敗壤。惟有這个﹐歷劫常在。聖而不可知之者﹐盡在如如不動中。

重爲輕根﹐輕生於重。靜爲躁君。靜主於動。是以君子終日行不離輜重。不敢輕爲。𨿽有榮觀﹐宴處超然。常應常靜。柰何萬乘之主﹐而以身輕天下。擔荷不起。

輕則失臣﹐輕進失身。躁則失君。貪榮取辱。

右二十六章重者﹐不可輕忽也。輕則失臣﹐躁則失君﹐猶跂者不立﹐跨者不行之謂﹐亦飄風驟雨之諭。不離輜重﹐克負擔荷也。宴處超然﹐轉物也。明上章法道之義﹐總結二章體道之說﹐而續下章善行之要也。頌曰﹕躁進那能久﹐輕爲了不成。腳跟不點地﹐猶更涉途程。

善行無轍迹﹐轍﹐直列切。舉步不在腳跟。善言無瑕謫﹐開口不在舌端。善計不用籌策﹐一徹萬融。善閉無關鍵而不可開﹐全無縫罅。善結無繩約而不可解。解﹐上聲。全無擊累。是以聖人常善救人﹐故無棄人﹐修己安民。常善救物﹐故無棄物。隨機利物。是謂襲明。明了相續。故善人﹐不善人之師﹔教人爲善。不善人﹐善人之資。警人反善。不貴其師﹐無善可爲。不愛其資﹐無過可改。𨿽智大迷﹐屏智如愚。是謂要妙。任運自然。

右二十七章盡前章之蘊。謹於言行則無迹無謫﹐心之計其可算﹐心之閉其可開﹐心之結其可解﹐道心堅固如此﹐則無善不善之分。師與資兩忘﹐黜聰屏智﹐終日如愚。頌曰﹕舉步不在腳﹐善結非千手。摸著鼻孔尖﹐通身都是口。若能於此善參詳﹐七七元來四十九。

知其雄﹐守其雌﹐不自大。爲天下溪。萬派歸源。爲天下溪﹐常德不離﹐打成一片。復歸於嬰兒。炁全。知其白﹐守其黑﹐不自見。爲天下式。萬法歸一。爲天下式﹐常德不忒﹐準的不差。復歸於無極。神全。知其榮﹐守其辱﹐不自貴。爲天下谷。萬有歸空。爲天下谷﹐常德乃足﹐湛然圓滿。復歸於朴。朴﹐音撲。性全。朴散則爲器﹐施之於物。聖人用之﹐以爲官長設教化人。故大制不割。不言之教。

右二十八章守雌守黑守辱﹐不見自己之明﹐接上章𨿽智大遠之義。嬰兒太極太朴﹐天下之大本﹐惟守雌抱一﹐則能返本。治國以此﹐不假裁制﹐民自淳而物自朴也。頌曰﹕白裏存乎黑﹐雄中抱一雌。綿綿功不間﹐男解養嬰兒。

將欲取天下而爲之者﹐錯。吾見其不得已。已音以。利禦寇﹐不利爲寇。天下神器﹐不可爲也。動著禍生。爲者敗之﹐貪他底﹐著他底。執者失之。討便宜﹐落便宜。凡物一切有相。或行或隨﹐或煦或吹﹐或彊或羸﹐或載或隳。有此便有彼﹐切忌隨他去。是以聖人去甚﹐去﹐上聲。無爲。去奢﹐無欲。去泰。無執。

右二十九章無爲則無事﹐有爲便有事。執者失﹐爲者敗﹐有爲之戒也。彊羸載隳﹐互相倚伏﹐如影隨形﹐才有成便有敗。是以聖人去貪甚﹐去奢侈﹐去驕泰﹐深戒後世。頌曰﹔行隨煦吹﹐彊羸載隳﹐中間主宰﹐不知是誰。著衣喫飯尋常事﹐何須特地卻生疑。

以道佐人主者﹐無爲。不以兵彊天下﹐以慈衛之。其事好還。還﹐音旋。善惡皆報。師之所處﹐刑棘生焉。心兵起處﹐靈地荒蕪。大軍之後﹐必有凶年。魔軍馳騁﹐精气耗散。故善者果而已﹐已音以。有斷則生。不敢以取彊。以柔待之。果而勿矜﹐去甚。果而勿伐﹐去奢。果而勿驕﹐去泰。果而不得已﹐顚沛必於是。是果而勿彊。放倒剎竿。物壯則老﹐兵彊則不勝。是謂不道﹐錯。不道早已。永失眞道。

右三十章接上章去奢泰之義。以道佐人主者﹐不尙兵武。善惡皆有報﹐戒後世有國有家者﹐守雌抱一﹐勇於不敢。至於不得已﹐亦不敢取彊﹐故曰善者果而已。頌曰﹕莫縱三心亂﹐常教志帥安。忽然違野戰﹐一箭定天山。

夫佳兵不祥之器﹐大兵之後﹐必有凶年。物或惡之﹐惡﹐烏路切。師之所處﹐荊棘生焉。故有道者不處。處﹐上聲。心兵不起。君子居則貴左﹐主柔。用兵則貴右。主剛。兵者不祥之器﹐武以討叛。非君子之器﹐君子常治。不得已而用之﹐恬澹爲上。以慈衛之。勝而不美﹐不得已。而美之者﹐要功也。是樂殺人。樂﹐五教切。肆其剛勇。夫樂殺人者﹐爲之種禍。不可得志於天下。造物不容。吉事尙左﹐主生。凶事尙右。主殺。偏將軍居左﹐尙柔。上將軍居右﹐尙剛。言以喪禮處之。不祥之器。殺人眾多﹐不得已。悲衰泣之。一曰慈。戰勝﹐以喪禮處之。如喪考妣。

右三十一章不以兵彊天下﹐故次之以兵者不祥之器﹐聖人於此深戒。萬世之下﹐有國之君以無爲淸靜﹐治化自然﹐家國咸寧。𨿽有甲兵﹐無所陳之﹐永無爭奪之患也。頌曰﹕默默淸玄境﹐澄澄養太和。倒攜三味劍﹐順化五陰魔。

道常無名﹐虛無自然。朴𨿽小至微。天下不敢臣。至尊。侯王若能守﹐抱一。萬物將自賓。無不服。天地相合﹐惟德是輔。以降甘露﹐和气所致。民莫之令而自均。令﹐去聲。自然和平。始制有名﹐立法制度。名亦旣有﹐示之好惡。夫亦將知止。使之知禁。知止﹐所以不殆。知足故常樂。譬道之在天下﹐止於至善。猶川谷之於江海。止於卑下。

右三十二章上章云有道者不處﹐此云道常無名﹐朴𨿽小﹐天下不敢臣﹐發明有道者所處之要也。有道之士外處車下﹐內抱一眞﹐萬物自然﹐化天理自然﹐合神變﹐無窮。煩曰﹕會得無各朴﹐方能縱復收。便將大千界﹐撮在一毫頭。

知人者智﹐見於外。自知者明。見於內。勝人者有力﹐勇於敢。自勝者彊。勇於不敢。知足者富貧亦樂。彊行者有志。始終不殆。不失其所守者久﹐志力愈堅﹐命基愈固。死而不亡者壽。壽﹐上聲。眞一常存。

右三十三章知人勝人﹐明於外也。自知自勝﹐存於內也。證前三章用武之戒也。知足者貧亦樂﹐力行者無不見﹐固守者無危殆﹐內明者出生死。死而不亡者﹐眞一常存。頌曰﹕見物不見性﹐知人不自知。个般無學輩﹐猶道得便宜。

大道泛兮﹐廣大悉備。其可左右。無限量。萬物恃之以生而不辭所過者化。功成不名有﹐所存者神。愛養萬物而不爲主。忘其所自。常無欲﹐寂然不動。可名於小。芥子納須彌。萬物歸之而不爲主﹐任運自然。可名於大。須彌納芥子。是以聖人終不爲大芥子裏藏身。故能成其大。不可稱量。

右三十四章大道泛兮﹐謂極廣大﹐盡精微﹐靡所不備也。萬物恃之以生而不辭以下﹐接上章不失其所守者久之義也。以之治國則不失其所守﹐以之修己則死而不亡﹐故曰其可左右。頌曰﹕大道誠難測﹐虛空不可量。寥寥成一片﹐何處是封疆。

執大象﹐象﹐上聲。視之不見。天下往。萬民服。往而不害﹐萬物遂。安平泰。萬化安。樂與餌﹐樂﹐音藥。聲味俱美。過客止。客過則止。道之出口﹐澹乎其無味。出﹐去聲。無聲無臭。視之不足見﹐大象無形。聰之不足聞﹐大音希聲。用之不可旣。道隱無名﹐用之無盡。

右三十五章上章末後句云故能成其大﹐故次之以執大象天下往﹐謂全其無象﹐民物移心歸往也。樂與餌﹐聲味俱美﹐喪其無象﹐安能久乎。道之出口﹐無味無象﹐無聲無色﹐以其無體﹐故應用無盡。頌曰﹕泥牛喘月﹐木馬嘶風。觀之似有﹐覓又無綜。淸庵拄杖子﹐畫斷妙高峯。

將欲歙之﹖必固張之固張必歙。將欲弱之﹐必固彊之固彊必弱。將欲廢之﹐必固興之﹐固興必廢。將欲奪之﹐必固與之。固與必奪。是謂微明。幾微先兆。柔弱勝剛彊。柔弱常和﹐用剛必敗。魚不可脫於淵﹐人安可離於道。國之利器﹐不可以示人。有利則有害。

右三十六章執大象則能見事之幾微。才見固張﹐便知將歙﹐未萌先兆﹐未舉先知﹐非天下之微明﹐其孰能及此。學道之士﹐存其無象﹐守其至柔﹐與物無競﹐則自然知幾。苟用剛暴﹐尙權謀智術﹐求其勝物﹐非道也哉。比如魚本水中物﹐求異羣魚欲脫於淵﹐可乎﹖旣不可﹐則人亦不可尙權。尙權者﹐反常也﹐如魚離淵必死。國之利器不可示人﹐卽孔子所謂可與立不可與權同一義。聖人用權﹐反常合道﹐尙不可輕爲﹐而況常人乎﹖可不戒哉。頌曰﹕眼若流星﹐機如掣電。瞻之在前﹐忽然不見。十方通塞中﹐光明無不徧。

道常無爲﹐而無不爲。寂然不動﹐感通天下之故。侯王若能守﹐萬物將自化。上以風化下。化而欲作﹐吾將鎭之以無名之朴。作﹐做﹐入聲。我無欲而民自朴。無名之朴﹐亦將不欲﹐我好靜而民自正。不欲以靜﹐使夫知者不敢爲。天下將自正。爲無爲。則無不治。

右三十七章眞常之道本無爲﹐有爲卽非常道﹐接上章微明之義。天地無爲﹐萬物生成﹐聖人無爲﹐萬民安泰。以修煉言之﹐都無作爲﹐於安靜之時存其無象﹐毫髮之動便要先覺﹐旣覺便以無名朴鎭之。朴本無形﹐又曰無名﹐謂空也。道無爲﹐朴無名﹐心無欲﹐則自然復靜也。靜之又靜﹐天下將自正。頌曰﹕有作皆爲幻﹐無爲又落空。兩途俱不涉﹐當處闡宗風。

道德會元卷上竟

﹟1此處疑有誤。

道德會元卷下

都粱淸庵瑩蟾子李道純元素述

上德不德﹐不尙己德。是以有德其德愈大。下德不失德﹐執著己德。是以無德。其德愈失。上德無爲而無以爲﹐寂然不動﹐感而遂通。下德爲之而有以爲。以德求感﹐有所作爲。上仁爲之而無以爲﹐施仁及物﹐本無作爲。上義爲之而有以爲以義接物﹐有所作爲。上禮爲之而莫之應﹐以禮齊物﹐終不能齊。攘臂而仍之。攘﹐如羊切。力挽之﹐愈不齊。故失道而後德﹐近道。失德而後仁﹐近德。失仁而後義﹐近仁。失義而後禮。近義。夫禮者﹐不淳。忠信之薄不厚。亂之首也。不齊。前識者﹐道之華﹐求奇不實。愚之始也。失道。是以大丈夫處其厚不處其薄﹐尙質實﹐不求識。居其實不居其華。尙誠實﹐不尙禮。故去彼取此。去﹐羌呂切。捨妄從眞。

右三十八章上章云道常無爲﹐故次之以上德不德。上德無爲﹐故合道。下德有爲﹐不合道。仁義猶近德﹐可爲進道之階。禮者﹐純是作爲多不實﹐以禮齊物﹐物轉不齊。蓋有爲終有失也。執之不失﹐亦可漸入佳境﹐自仁義而反德﹐自德而反道﹐直造無爲也。前識者﹐智識也。智識者﹐失道之始。故曰道之華﹐有道者不處。頌曰﹕未得超三界﹐如何出五常。五常歸罔象﹐獨步謁虛皇。

昔之得一者﹐得一萬事畢。天得一以淸﹐湛然常寂。地得一以寧﹐寂然不動。神得一以靈﹐混然成眞。谷得一以盈﹐綽然有餘。萬物一以生﹐自然發育。侯王得一以爲天下貞。泰然安固。其致之﹐一也。天無以淸將恐裂﹐星辰失度。地無以寧將恐發﹐山嶽崩頹。神無以靈將恐歇﹐陰陽失節。谷無以盈將恐竭﹐閉塞不通。萬物無以生將恐滅﹐和气耗散。侯王無以貞貴高將恐蹙家國危殆。故貴以賤爲本﹐一也。高以下爲基。一也。侯王自謂孤寡不谷﹐常抱其一。此其以賤爲本也。一爲萬象主。非乎﹖豈不然哉。故致數車無車﹐數﹐音所。數我無我。不欲碌碌如玉﹐落落如石。貴賤兩忘。

右三十九章上章云去彼取此﹐謂去其末而取其本也。本者何﹖一也。一者﹐天地之始﹐萬物之母﹐大道之用。侯王若能守﹐萬物自然歸往也。自謂孤寡不谷﹐自卑升高不忘本也。不欲碌碌如玉﹑落落如石﹐貴賤兩忘﹐惟抱一也。數車之名件﹐無一名車者。數我之一身﹐無一名我者。轂輳合一則名車﹐四大合一則名我也。頌曰﹕得一非爲妙﹐還虛未是玄。夢中知是夢﹐天外莫尋天。

反者道之動﹐神一出便收來。弱者道之用。專气致柔。天下萬物生於有﹐有名﹐萬物之母。有生於無。無名﹐天地之始。

右四十章反者道之動﹐接上章貴以賤爲本也。萬物生於有﹐有生於無﹐卽數車無車之說。只這有無相生之理﹐多少學人不知端的。且道如何是有無端的意﹖看頌日﹕有象非爲有﹐無形未是無。有無俱不立﹐猶是墮偏枯。無有有無中得趣﹐方知胡子沒髭須。

上士聞道﹐勤而行之﹔上士一決一齊了。中士聞道﹐若存若亡﹔中下多聞多不信。下士聞道﹐大笑之。因何信不及﹐只爲太分明。不笑﹐不足以爲道。大迷之下﹐必有大悟。故建言有之﹕才聞兩片﹐露出肝腸。明道若昧﹐含華隱曜。進道若退﹐瞻前顧後。夷道若類和光同塵。上德若谷﹐虛以受人。大白若辱﹐卑以自牧。廣德若不足滿而不溢。建德若偸﹐偸﹐音兪﹐葉渝。密而不露。質眞若渝應變無方。大方無隅﹐不露圭角。大器晚成﹐不有其功。大音希聲﹐叩之卽應。大象無形。莫見乎隱。道隱無名﹐莫顯乎微。夫惟道﹐善貸且成。忠恕而已。

右四十一章上章云有無相生﹐非高上之士不容無疑﹐故次之以上士聞道。夫道若昧﹑若退﹑若類﹑若偸﹑若渝﹐不可得而見﹐聞可笑之由。惟高上之士稟性沖虛﹐故能超然直入﹐不言而信﹐無爲而成之也。中人以下未免半疑半信﹐下愚不肖者不惟不信﹐又且笑而侮之也。善貸且成者﹐貸下士笑侮之過﹐而成上士勤行之功也。𨿽下愚不肖﹐一覺其初﹐便可反善﹐人之不善﹐何棄之有。頌曰﹕至道元容易﹐人心自謂難。中人猶擬議﹐下士轉顢頇。莫顢頇星在﹐秤兮物在盤。

道生一﹐虛無生一气。一生二﹐一气判陰陽。二生三﹐陰腸成三才。三生萬物。三才生萬類。萬物負陰而抱陽﹐成像於天﹐成形於地。沖气以爲和。察气於中和。人之所惡﹐惟孤寡不谷﹐一無隅﹐眾人之所忌。而王公以爲稱。自謂孤寡。故物一切有象。或損之而益﹐謙者受益。或益之而損。滿者必覆。人之所教﹐無非爲善。亦我義教之。我亦如是。彊梁者不得其死。彊大者﹐死之徒。吾將以爲教父。不善人﹐善人之資。

右四十二章一者﹐萬物之母。人之所惡謂一無偶﹐孤寡不谷也。王公大人不忘其本﹐以是自稱﹐卑下謙損也。謙損者﹐必受益﹐彊大者﹐必招禍。聖人設此﹐戒人克己行謙﹐見不善而內自省也。頌曰﹕好勝常逢敵﹐行謙久處安。柔和爲日用﹐處處王京山。

天下之至柔﹐馳騁天下之至堅。軟能蝕堅。無有入無間。貫金透石。吾是以知無爲之有益。謙損受益。不言之教﹐默而信之。無爲之益﹐無爲而成之。天下希及之。知音者鮮。

右四十三章上章孤寡不谷﹐至謙也﹐故次之以至柔。謂柔弱勝剛彊﹐損中有益﹐損之又損﹐以至無爲。不言而可信﹐無爲之益﹐世鮮及之。頌曰﹕觸來勿與競﹐事過心淸涼。只這淸涼境﹐乾坤不覆藏。

名與身﹐孰親﹖名高辱身。身與貨﹐孰多﹖財多害己。得與失﹐孰病﹖得寵思辱。是故甚愛必大費﹐貪他底﹐著他底。多藏必厚亡。討便宜﹐落便宜。知足不辱﹐足止貪。知止不殆﹐畏止禍。可以長久。知足常足。

右四十四章上章無爲之益﹐謂有爲則有損也。故次之以名與身孰親。名貨得失皆有爲也﹐終不長久。惟知足知止﹐可以長久。頌曰﹕世間一切有﹐到底不長久。攝伏獼猴心﹐聽取獅子吼。若能運出家中寶﹐啼鳥山花一樣春。

大成若缺﹐其用不獘﹐獘﹐叶韻作鱉。不自顯﹐故無壞。大盈若沖﹐其用不窮。不自滿﹐故無盡。大直若屈﹐直而不肆。大巧若拙﹐爲而不恃。大辧若訥。光而不曜。躁勝寒﹐躁暴者焚。靜勝熱﹐安靜者涼。淸靜爲天下正。人能常淸靜﹐天地悉皆歸。

右四十五章上章知足不辱﹐故次之以大成若缺。德有餘而爲不足者壽﹐財有餘而爲不足者鄙。大成若缺﹐大盈若沖﹐至於若屈若拙若訥﹐皆德有餘而爲不足﹐用之無盡也﹐故爲天下正。頌曰﹕人情多聚散﹐世道有興衰。惟有眞常在﹐古今無改移。

化天下有道﹐情逐性。卻走馬以糞﹐意馬閒﹐靈苗秀。天下無道﹐性逐情。戎馬生於郊。意馬狂﹐心地荒。罪莫大於可欲﹐取辱之由。禍莫大於不知足﹐陷身之端。咎莫大於欲得。殺身之本。故知足之足﹐常足。知足者貧亦樂。

右四十六章上章淸靜爲天下正﹐故次之以天下有道。有道則淸靜﹐淸靜則天下正﹐天下正則罷兵事﹑務農事﹐故曰卻走馬以糞。無道則不淸靜﹐不淸靜則天下不正﹐則用威武徵伐﹐故曰戎馬生於郊。曰罪曰禍曰咎﹐皆欲心所致﹐故結句云知足常足﹐以修身言之。淸靜則欲心止﹐欲心止則意大定﹐故曰卻走馬以糞。不淸靜欲心不止﹐欲心不止則意馬狂﹐故曰戎馬生於郊。頌曰﹕不見可欲﹐使心不亂。急走回來﹐救得一半。天下本無事﹐人心自著忙。

不出戶﹐知天下﹔反窮諸己。不窺牖﹐見天道。回光返照。其出彌遠﹐其知彌少。外事有限。是以聖人不行而至﹐不移一步到長安。不見而名﹐不見一物卽如來。不爲而成。不動一毫成正覺。

右四十七章不出戶知天下﹐言有道之士知內不知外﹐接上章之義。知內不知外﹐則無所不知﹐見內不見外﹐則無所不見。若只知外見外而忘其內者﹐知見淺狹矣。頌曰﹕朝遊南嶽﹐暮宿蒼梧。倏忽千里﹐不曾離渠。踏破鐵鞋無覓處﹐得來全不費工夫。

爲學日益﹐精進。爲道日損﹐減損。損之又損﹐一切損盡。以至無爲﹐無損可損。無爲而無不爲。無不克。取天下常以無事﹐事向無心得。及其有事﹐有心便不得。不足以取天下。有爲終有盡。

右四十八章不出戶知天下﹐內知也。其出彌遠﹐外事也。故次之爲學日益。言無學者求其增益﹐爲道者事事減損。《易》云﹕山下有澤損﹐君子以懲忿窒欲。正謂此也。至於無忿可懲﹐無欲可損﹐以至無爲﹐則萬民化而天下歸往也。苟或妄有作爲﹐則民亂而難治﹐故曰不足以取天下。頌曰﹕有學頭頭昧﹐無爲事事差。學爲俱絕斷﹐損益任從他。莫笑我儂窮相態﹐從來賊不打貧家。

聖人無常心﹐任用無方。以百姓心爲心。隨機應感。善者吾善之﹐從而爲善。不善者吾亦善之﹐使之反善。德善。全其至善。信者吾信之﹐從而爲信。不信者吾亦信之﹐使之反信。德信。全其至信。聖人在天下惵惵﹐惵音牒﹐兢兢業業。爲天下渾其心。渾﹐平聲。殊途同歸。百姓皆注其耳目﹐容止可觀﹐作事可法。聖人皆孩之。天下一家。

右四十九章上章云無事取天下﹐故次之以聖人無常心。所謂無常心者﹐隨機應感﹐不逆民物之情。故百姓遵聖人之言﹐行聖人之行﹐從聖人之化﹐天下同一心也。頌曰﹕信者從他信﹐善者從他善。若能如是知﹐卻成顚倒見。顚倒見三界﹐十方成一片。

出生入死﹐忿欲生死之門。生之徒絕忿欲﹐十有三﹐水火濟。死之徒縱忿欲。十有三﹐水火不濟。人之生﹐皆賴水火。動之死地水火相違。亦十有三。水成數六﹐火成數七。夫何故﹖忿欲使然。以其生生之厚。忿欲不止﹐貪生無厭。蓋聞善攝生者﹐無忿欲。陸行不遇虎兕﹐兕﹐序姊切。內省不疚﹐何憂何懼。入軍不被甲兵﹐心無掛礙﹐故無恐怖。兕無所投其角﹐虎無所措其爪﹐兵無所容其刃。不厚其生﹐焉能有死。夫何故﹖身非我有﹐死柰我何。以其無死地。忘其生死。

右五十章柔弱生之徒﹐彊大死之徒。柔弱者則能懲忿欲﹐彊大者爲忿欲所使。能懲忿則火降﹐窒欲則水升。水火旣濟則生﹐故曰生之徒。起忿則無明火熾﹐縱欲則若海波翻﹐水火相違則死﹐故曰死之徒。彊大者貪生無厭﹐柔弱者視死如歸﹐旣不以死爲死﹐虎兕甲兵於我何害。以丹道言之﹐水火旣濟﹐聖胎凝矣。頌曰﹕涅盤心易曉﹐差別智難明。旣無差別智﹐安有死和生。

道生之﹐元始祖气。德畜之﹐畜﹐凶入聲。化生諸天。物形之。在天成像。勢成之。在地成形。是以萬物一切有象。莫不尊道而貴德。皆從道生。道之尊﹐德之貴﹐越古超今。夫莫知爵而常自然。不言善應。故道生之畜之﹐神全。長之育之﹐气全。成之熟之﹐精全。養之覆之。形全。生而不有﹐忘機。爲而不恃﹐忘情。長而不宰﹐忘物。是謂玄德。合道。

右五十一章善攝生者﹐以其無死地﹐故次之以道生之言。道本無形﹐因生育天地而形可見﹐道本無名﹐因長養萬物而名可立。一切有相﹐受命於天﹐成形於地﹐稟气於中和﹐皆道之應也﹐故萬物莫不尊道而貴德。頌曰﹕可道非常道﹐無爲卻有爲。爲君明說破﹐眾水總朝西。夜來混沌擷落地﹐萬象森羅總不知。

天下有始﹐無名﹐天地之始。以爲天下母。有名﹐萬物之母。旣知其母﹐知本。以知其子便知末。旣知其子﹐知未。復歸其母。及本。沒身不殆。常在。塞其兌﹐內境不出。閉其門﹐外境不入。終身不勤。不勞而治。開其兌﹐內境出。濟其事﹐外境入。終身不救。永失眞道。見小曰明﹐知幾知微。守柔曰彊。軟能蝕堅。用其光﹐物來斯照。復歸其明放去收來。無遺身殃﹐遺﹐音謂。切忌隨他去。是謂襲常。直下承當。

右五十二章道生之言道之始也﹐故次之天下有始。末後一句最極切﹐修眞至士當向這里眞眼﹐莫教蹉過。頌曰﹕不收不放﹐無上可上﹐淸淨自然﹐本來模樣。更問第一義如何﹐向道有言皆是謗。

使我介然有所知﹐未舉先覺。行於大道。無爲。惟施是畏。識法者恐。大道甚夷﹐坦平驀直。而民好徑。好﹐去聲。行險以僥幸。朝甚除﹐朝﹐音潮。事繁卽亂。田甚蕪靈地荒蕪。倉甚虛。靈地空竭。服文彩﹐貪。帶利劍﹐嗔。厭飲食﹐癡。財貨有餘﹐欲心不止。是謂盜誇。三毒擾攘。非道也哉。錯。

右五十三章上章云襲常﹐謂密用常道也﹐故次之以使我介然有所知。有所知則能直下承當而密用﹐若無所知則不能密用﹐妄有作爲。內爲根塵所蔽﹐外被業識所眩﹐兼無明﹐三毒爲撓﹐非道也哉。頌曰﹕弄巧成拙﹐多煩早老。金玉滿堂﹐焉能常保。若於日用顚倒行﹐大地塵沙盡成寶。

善建者不拔﹐拔﹐音跋。根深。善抱者不脫﹐蒂固。子孫祭祀不輟。綿遠。修之於身﹐身修。其德乃眞﹔全眞。修之於家﹐家齊。其德有餘﹔寬裕。修之於鄕﹐鄕修。其德乃長﹔久遠。修之於國﹐國治。其德乃丰﹔淳厚。修之於天下﹐天下平。其德乃普。道泰。故以身觀身﹐內有一塵﹐其德不眞。以家觀家﹐有一不順﹐其德無餘。以鄕觀鄕﹐有一不化﹐其德不長。以國觀國﹐有一不善﹐其德不丰。以天下觀天下。有一小人﹐其德不普。吾何以知天下之然哉﹖以此。反求諸己。

右五十四章上章云使我介然有所知﹐有所知則道心堅固﹐不失其守﹐故次之。以善建者不拔也。以之修身觀心察性﹐心定則身之修也﹐以之治國觀民察己﹐民化則國之治也。天正有一不善﹐則是自己政化不善也。《書》云﹕百姓有過﹐在於一人。此之謂也。反觀諸己﹐心有一塵染著﹐則是我之性天未明也。頌曰﹕觀國非容易﹐觀身意更深。海枯終見底﹐人死不知心。

含德之厚﹐退藏於密。比於赤子。純一不雜。毒虫不螫﹐猛獸不攫﹐玃鳥不搏。螫﹐音釋。攫﹑玃﹐並厥縛切。我忘於物﹐物亦忘我。骨弱筋柔而握固。筋﹐音斤。神全。未知牝牡之合而作﹐﹐最平聲。精全。精之至也。自然。終日號而不嘎號﹐平聲。气全。和之至也。柔和。知和曰常﹐此天混然。知常曰明﹐此天洞然。益生不祥﹐益則有損。心使气曰彊。气動則剛。物壯則老﹐剛則易折。是謂不道。錯。不道早已。喪失天眞。

右五十五章善建者不拔﹐德之厚也。故次之以含德之厚比於赤子者﹐不失赤子之心也。赤子之心純一不雜﹐無害於物﹐物亦不能害。不知有男女之別﹐其絞亦作﹐精气所至也﹐𨿽作而無心﹐故能全其至精。終日號啼﹐其聲不變﹐沖和所致也。修身以此﹐則能全其本然﹐是謂含德之厚。苟失其赤子之心﹐作而心動﹐天眞喪也。赤子之心旣發﹐便不自然﹐發而不遠﹐而知覺亦可反常﹐故曰明。苟不知覺而縱其所欲﹐日增日盛﹐精气耗散﹐故曰不祥。血气旣盛﹐又縱心而使之﹐愈盛也。气血盛則形衰矣﹐是謂不道﹐不道則早已也。頌曰﹕欲識混元面﹐先存赤子心。此心常不昧﹐法體證黃金。

知者不言﹐默而成之。言者不知。口頭三昧。塞其兌﹐無言。閉其門﹐無見。挫其銳無爭。解其紛﹐無事。和其光﹐無我。同其塵﹐無人。是謂玄同。一以貫之。故不可得而親﹐忘情。不可得而疏﹔忘形。不可得而利﹐忘物﹐不可得而害﹔忘機。不可得而貴﹐忘有。不可得而賤。忘無。故爲天下貴。一切忘盡﹐眞常獨存。

右五十六章含德之厚則能緘默﹐故次之以知者不言。非不言也﹐無可得而說也。尹眞人云﹕非道不可言﹐不可言卽道。正謂此也。予謂多言獲利﹐不若默而無害也。噫。頌曰﹕絕利終無害﹐無親便不疏。多言應有失﹐爭似觜盧都。

以正治國不偏不倚。以奇用兵﹐無計無謀。以無事取天下。無爲無執。吾何以知其然哉﹖以此。性徹理融。天下多忌諱﹐而民彌貧。利欲所惑。民多利器﹐國家滋昏。奇貨所眩。人多伎巧﹐奇物滋起。末伎所遷。法令滋彰﹐盜賊多有。法出姦上。故聖人云﹕我無爲而民自化﹐不尙權謀。我好靜而民自正﹐不用利器。我無事而民自富﹐不貴奇貨。我無欲而民自朴。朴﹐蒲卜切。以正治國。

右五十七章上章云知者不言﹐得其正也。故次之以正治國也。多忌諱﹐多利器﹐多伎巧﹐多法令﹐皆不正也。上無忌諱則民裕﹐絕權謀則民化﹐薄稅斂則民富﹐道之以德則民朴。無爲無事﹐無欲好靜﹐皆正也。以此治國﹐則海晏河淸﹔以此行道﹐道泰時亨﹔以此修身﹐气固神凝。一人正﹐萬民皆正﹔一心正﹐萬化皆正﹔一身正﹐萬事皆正。正之義大矣哉。頌曰﹕著意頭頭錯﹐無爲又落空。自從心路絕﹐無日不春風。

其政悶悶﹐悶音門。無爲寬裕。其民淳淳﹔質朴有餘。其政察察﹐有爲嚴謹。其民缺缺。缺﹐音軋。貪婪無足。禍兮福所倚﹐畏禍則福必至。福兮禍所伏。忽福則禍必至。孰知其極﹐禍福無門﹐惟人自召。其無正耶﹖惟正可守。正復爲奇﹐恃正則爲奇。善復爲妖。矜善則爲妖。民之迷﹐與道相反。其固日久。迷遠不復。是以聖人方而不割﹐方正其身﹐使心自化。廉而不穢﹐淸廉其德﹐使民自化。直而不肆﹐梗直其行﹐使物自化。光而不曜。含畜其光﹐天下化成。

右五十八章上章無爲無事﹐使民自化﹐寬大之治也。故次之以其政悶悶。是謂上寬裕則民淳實﹐上多事則民昏暴。悶悶﹐寬也。察察﹐謹也。寬則得眾﹐盡法無民。禍福相倚﹐正奇相待﹐善妖相反﹐理之然也﹐可不戒諸。修福不如遠禍﹐用正不若閒邪。正𨿽爲善﹐苟自矜爲奇德﹐則反爲妖。正之爲正﹐斯不正已。善之爲善﹐斯不善已。是以聖人方正其身﹐刑罰淸而萬民服﹔淸廉其德﹐不惡而嚴﹔梗直其行﹐和而不流。淸明在躬﹐慮其太察﹐自昭明德﹐故結句雲光而不曜。學者洞此﹐長生久視之道得矣。頌曰﹕倚善功難遂﹐矜奇事轉迷。世間無限事﹐伶利不如癡。

治人事天﹐存心養性。莫若嗇。嗇﹐音色。凡事從儉。夫惟嗇﹐夫謂早服。妙在機先。早服謂之重積德。含德之厚。重積德則無不克﹐無所不至。無不克則莫知其極﹐廣大悉備。莫知其極﹐可以有國。天理在我。有國之母﹐可以長久。生生不窮。是謂深根固蒂﹐性海彌深﹑命基永固。長生久視之道。曷有終窮。

右五十九章接上章其政悶悶之義。治人事天莫若從儉。以國言之﹐省刑罰﹐薄稅斂﹔以身言之﹐省言語﹐節飲食﹔以心言之﹐省思慮﹐絕視聽。盡其心﹐養其性﹐可以事天也。頌曰﹕生事事生﹐省事事省。不省不生﹐斷綜絕影。云在嶺頭閒不徹﹐水流澗下太忙生。

治大國﹐若烹小鮮。撓之則糜。以道蒞天下﹐蒞﹑音利。淸靜無爲。其鬼不神。陰魔俛首。非其鬼不神﹐其神不傷人。邪不幹正。非其神不傷人﹐聖人亦不傷人。大制不割。夫兩不相傷﹐形神俱妙。故德交歸焉。道德感通。

右六十章以正治國﹐其政悶悶﹐治人事天﹐皆治大國之義。小鮮者﹐細小之魚也。譬如烹鮮﹐撓之則糜﹐言治平天下﹐撓之則亂也。以無爲正其心﹐以淸靜養其性﹐卑以自牧﹐則民心悅服﹐天下歸往也。往而不害﹐天下和平﹐使剛暴無以施其能﹐鬼不神也。至於化暴從善﹐𨿽有彊能﹐而無害物之心﹐聖人亦不加刑於小人﹐上下以德相交﹐故兩不相傷。以之修身﹐淸淨無爲爲本﹐則情欲絕而陰魔消散﹐形存壽永﹐精復神全﹐此長生久視之道也。頌曰﹕本自見成﹐何須扭捏。才著一毫﹐眼中著屑。一句合頭機﹐萬載擊驢橛。

大國者下流﹐上善若水。天下之交﹐眾高附下。天下之牝。眾剛附柔。牝常以靜勝牡﹐靜爲躁君。以靜爲下。眾動附靜。故大國以下小國﹐則取小國﹔以大就小。小國以下大國﹐則取大國。以小事大。或下以取﹐小必歸大。或下而取。大必納小。大國不過欲兼畜人﹐畜﹐凶入聲。謙卑接下。小國不過欲入事人。卑順承上。夫兩者上遜下順。各得其所欲﹐各當其分。故大者宜爲下。高以下爲基。

右六十一章接止章德交之義。下流者如水之卑下﹐則眾水歸之。柔勝剛﹐靜勝動。聖人卑謙自牧﹐安靜應物﹐則天下化成。上以下下下﹐下以下順上﹐上遜下順﹐德交歸焉。修身以此﹐心愈下而道愈高﹐身愈退而德愈進﹐謙尊而光﹐卑而不可踰﹐故曰大者宜爲下。頌曰﹕大不做大﹐小不做小。好笑好笑﹐當面諱了。等閒伸出無爲手﹐不動干戈定太平。

道者﹐萬物之奧﹐無所不容。善人之寶﹐至尊至貴。不善人之所保。皆賴道應。美言可以市﹐足以悅眾。尊行可以加人。行﹐去聲。足以出眾。人之不善﹐我亦善之。何棄之有﹖亦可使之反善。故立天子﹐置三公﹐作之君﹐作之師。𨿽有拱璧以先駟馬﹐非寶非貴。不如坐進此道。道尊德貴。古之所以貴此道者﹐善人之寶。不日求以得﹐見成有底。有罪以免耶﹖不貴於人。故爲天下貴。善貸且成。

右六十二章接上章之義。奧者﹐大也。寶者﹐貴也。保者﹐萬物恃之以生也。𨿽下愚不肖者未嘗離也。舉動應酬﹐無非此道。百姓日用而不知者﹐爲塵識所昧。立天子置三公﹐作之君作教師﹐教化下民﹐使不善者從其化﹐拱璧駟馬見不足爲貴﹐不如坐進此道。修己以安百姓﹐先之以敬讓而民不爭﹐陳之以德義而民興行﹐示之以好惡而民知禁。是以聖人常善救人﹐故無棄人。求則與之﹐有罪宥之﹐不責於人﹐有罪以免﹐故天下尊之也。頌曰﹕終日忙忙走﹐回頭便到家。悟來無一事﹐不會亂如麻。

爲無爲﹐藏神於神。事無事﹐藏心於心。味無味。藏形於形。大小多少﹐倒行逆施。報怨以德。不貞於人。圖難於其易。易﹐去聲。下同。其脆易破。爲大於其細。其微易散。天下之難事必作於易﹐從微至著。天下之大事必作於細。積小成大。是以聖人終不爲大﹐聖人不自聖。故能成其大。成聖在民。夫輕諾必寡信﹐得之易﹐失之易。多易必多難。輕易難成。是以聖人猶難之﹐不可輕示。故終無難。得之難﹐失之難。

右六十三章爲無爲﹐發上章萬物之奧。爲無爲﹐無所不爲﹔事無事﹐事事有成﹔味無味﹐其味幽長。此三者﹐道之奧也。大者小之﹐多者少之﹐怨以德報之。圖難於易﹐爲大於細﹐積小成大﹐從微至著﹐聖人功業大成﹐不自爲大。天不自天﹐成天者物﹔聖不自聖﹐成聖者民。以其不自聖﹐故能成聖。爲大必自細﹐升高必自卑﹐難事易成﹐易事難成。易事不可輕示﹐輕則人忽之﹐故聖人猶難之。得之難﹐失之難﹐凡事不輕易則終無難。頌曰﹕說易非容易﹐言難卻不難。个中奇特處﹐北斗面南看。

其安易持﹐易﹐去聲。下同。居安慮危。其未兆易謀﹐作事謀始。其脆易破﹐圖難於易。其微易散。圖大於細。爲之於未有﹐防患於未然。治之於未亂。治之於未有。合抱之木﹐生於毫末﹔從微至著。九層之臺﹐起於壘土﹔積小成大。千里之行﹐始於足下。自近至遠。爲者敗之﹐貴在謹始。執者失之。謹則不失。是以聖人無爲故無敗﹐無不克。無執故無失。善抱不脫。故民之從事﹐有所施設。常於幾成而敗之﹐不謹其始﹐焉得有終。愼終如始﹐則無敗事。初心不昧﹐焉得有敗。是以聖人欲不欲﹐欲人之不欲。不貴難得之貨﹔轉物。學不學﹐學人之不學。復眾人之所過。遷善。以輔萬物之自然﹐而不敢爲。識法者恐。

右六十四章接上章之義。其安易持﹐言作事謀始﹐修眞志士正心於思慮之先﹐抑情於感物之前﹐則心易正﹐情易絕。苟治事於已亂﹐遠禍於已萌﹐不亦難乎﹖積小成大﹐不可救也﹐故《易》有履霜堅冰之戒。《傳》曰﹕臣弒其君﹐子弒其父﹐非一朝一夕之故﹐其所由來者漸矣﹐由辧之不早辧也。《擊》云﹕惡不積不足以滅身。又云﹕惡積而不可解。可不戒之哉。苟有覺於已差之後﹐篤力而反﹐猶可復元﹐終不如未見形邇而解﹐不勞而復。故曰其微易散﹐其未兆易謀也。又云﹕爲者敗﹐執者失。戒之猶切。聖人學人之不學﹐欲人之不欲﹐無執無爲﹐終始如一﹐永無危殆。若向這里會得﹐凡事謹始﹐焉有敗失。事之未萌﹐悉皆先兆﹐知則不爲﹐爲則不失。復初九以之盡此道者﹐其惟顏子乎。頌曰﹕差之毫釐﹐失之千里。急走回來﹐猶落第二。臨壓馬失收韁晚﹐船到江心補漏遲。

古之善爲士者﹐非以明民﹐不識不知。將以愚之。其政悶悶。民之難治﹐以其智多。其政察察。以智治國﹐國之賊﹔道之以智﹐其民不足。不以智治國﹐國之福。道之以德﹐其民有餘。此兩者亦楷式。楷﹐口駭切。寬則得眾﹐盡法無民。常知楷式﹐捨短從長。是謂玄德。合道。玄德深矣遠矣﹐愈探愈深﹐愈求愈遠。與物反矣﹐不與萬法爲侶。然後乃至大順。逆行順化。

右六十五章其安易持﹐反善之速也。故次之善爲士者﹐非以明民也。言無爲寬大﹐治平天下﹐民之福也。有爲嚴謹﹐宰制下民﹐國之賊也。民之難治﹐以其多事﹐是以聖人以無爲淸靜治國﹐使夫知者不敢爲。𨿽與物反﹐久慣自然﹐民遂其生獲百倍之慶﹐天下治平成大順之化。盡此道者﹐是謂玄德。頌曰﹕一切有爲法﹐三千六百門。從頭都勘過﹐皆是弄精魂。惟吾獨抱無名朴﹐無限羣魔倒赤旛。

江海所以爲百谷王者﹐由其卑下。以其善下之﹐大國下流。故能爲百谷王。異派同歸。是以聖人欲上民﹐以言下之﹐謙退。欲先民﹐以身後之。克己。是以聖人處上而民不重﹐民忘其勞。處前而民不害﹐民忘其死。是以天下樂推而不厭。樂﹐音洛。以德服人中心服。以其不爭﹐謙讓也。故天下莫能與之爭。天下和平。

右六十六章善爲士者卑以自牧﹐故次之以江海爲百谷王﹐卽上善若水之義。以言下民﹐民忘其勞﹔以身後民﹐民忘其死﹐皆道德感通也。修眞志士以卑自牧則身修。頌曰﹕上善若水﹐利物無窮。貫金透石﹐隔礙潛通。有意畱人千里月﹐無心送客一帆風。

天下皆謂我道大﹐萬物推尊。似不肖。當面諱了。夫惟大﹐無可比擬。故似不肖。似个其麼。若肖久矣﹐其細也夫。才可比﹐便不大。我有三寶﹐分文不直。保而持之﹕珍重珍重。一曰慈﹐仁惠。二曰儉﹐節約。三曰不敢爲天下先。謙退。夫慈﹐故能勇﹔無不克。儉﹐故能廣﹔無不備。不敢爲天下先﹐故能成其器長。無不服。今捨其慈且勇﹐剛暴也。捨其儉且廣﹐貪欲也。捨其後且先﹐彊梁也。死矣。死之徒。夫慈﹐仁。以戰則勝﹐仁人之兵不可敵。以守則固。仁則能守。天將救之﹐惟德是輔。以慈衛之。天地大德曰生﹐聖人守位曰仁。

右六十七章身愈下而德愈高﹐江海所以能爲百谷王。聖人則之﹐故天下皆推尊爲大。不肖言無可比也﹐又謙下之辭﹐慈忍謙退﹐儉約卑下﹐故似不肖。流俗皆尙廣大彊梁血气之勇也﹐殊不知慈忍謙退極廣大。慈之一字﹐戰則勝﹐守則固。仁者無敵﹐眞勇也。頌曰﹕莫飲無明水﹐休生差別相。浮雲散碧空﹐萬里天一樣。

善爲士者不武﹐慈忍。善戰者不怒﹐怒﹐音弩﹐葉武。柔和。善勝者不爭﹐謙讓善用人者爲下﹐卑遜。是謂不爭之德﹐至謙。是謂用人之力﹐至柔。是謂配天﹐至慈。古之極合道。

右六十八章不武不怒不爭﹐發上章不肖之義。不爭之德﹐用人之力﹐皆仁慈之謂﹐故曰配天。以此修身﹐則形存壽永也。頌曰﹕不文不武﹐無得無失。摸著鼻孔﹐通身汗出。分明只在眼睛下﹐擬議之間隔萬山。

用兵有言﹕吾不敢爲主而爲客﹐慈忍。不敢進寸而退尺﹐謙退。是謂行無行﹐行﹐下音杭。不武。攘無臂﹐攘﹐如羊切。不怒。仍無敵﹐不爭。執無兵。爲下。禍莫大於輕敵﹐勇於敢則殺。輕敵幾喪吾寶。喪﹐去聲。彊梁者死之徒。故抗兵相加﹐一及者勝。仁人之兵﹐天下無敵。

右六十九章接上章不武之義。行無行以下至於哀者勝﹐皆不怒無爭之謂。頌曰﹕好勝終須敗﹐惟慈善守成。不勞施寸刃﹐天下賀升平。

吾言甚易知﹐慈忍而已。甚易行。儉約而已。天下莫能知﹐信不及也。莫能行。力不及也。言有宗﹐開口顯道。事有君。舉動見道。夫惟無知﹐自昧了。是以不我知。見不明。知我者希﹐孰是知音。則我者貴。孰肯承當。是以聖人被褐懷玉。內蘊道德﹐外行卑下。

右七十章前章云哀者勝﹐謂仁慈無敵。故次之以甚易知﹐甚易行。世人莫能知﹐莫能行者﹐信不及也。問有信之者﹐又不能行﹐力不及也。是以聖人被褐懷玉﹐含華隱耀也。煩曰﹕至道不難知﹐人心自執迷。疑團百雜碎﹐驀直到曹溪。秋月春花無限意﹐个中只許自家知。

知不知﹐上﹔眞知。不知知﹐病。妄知。夫惟病病﹐惟恐有知。是以不病﹐終無妄知。聖人不病﹐知如不知。以其病病﹐忘其所知。是以不病。無所不知。

右七十一章知不知上﹐接上章吾言甚易知。聖人無所不知﹐不自以爲知﹐眞知也。世人無所知﹐自以爲知﹐妄知也﹐故曰病。若知妄知爲病﹐而病其病﹐則妄知之病療矣。聖人所以不病者﹐以其病其多知﹐是以不病也。頌曰﹕賣弄胡須赤﹐矜誇口鼓禪。若能如是會﹐見性待驢年。

民不畏威﹐無忌憚。則大威至。自作自受。無狹其所居﹐肆情縱意。無厭其所生。厭﹐平聲。貪生無足。夫惟不厭﹐錯。是以不厭。更錯。是以聖人反是。自知不自見﹐不肆其情。自愛不自貴﹐不厚其生。故去彼取此。去﹐羌呂切。

右七十二章上章云不知知病﹐不知爲知﹐所以無忌憚也。故次之以民不畏威。世俗之人不畏大威﹐無狹其居﹐無厭其生﹐尙廣大而厚其生也。不知厭足﹐取禍之由﹐故曰大威至矣。有道者反是。頌曰﹕苦瓠連根苦﹐甜瓜徹蒂甜。可憐貪欲者﹐知味不知厭。

勇於敢則殺﹐彊梁者死之徒。勇於不敢則活。柔弱者生之徒。知此兩者﹐或利或害。有殺有活。天之所惡﹐惡﹐烏路切。造物不容。孰知其故﹖知則不敢。是以聖人猶難之。不敢輕示。天之道﹐不爭而善勝﹐不與物競﹐物莫能勝。不言而善應﹐大音希聲﹐和之則應。不召而自來﹐寂然不動﹐感而遂通。繟然而善謀。繟﹐音闡。任運自然﹐無所不克。天网恢恢﹐包羅無外。疏而不失。𨿽然疏闊﹐物莫能逃。

右七十三章接上章民不畏威﹐言世人不畏公法﹐敢於好勇﹐殺身之本也。勇於不敢﹐終身無害。勇於敢﹐血气之勇也﹐勇於不敢﹐義理之勇也。頌曰﹕敢勇常輕死﹐頑牛不畏鞭。試看狂劣者﹐鼻孔幾番穿。

民不畏死﹐肆情逐幻。柰何以死懼之。抱薪救火。若使民常畏死﹐而爲奇者﹐以情攝情。吾得執而殺之﹐不得放過。孰敢﹖誰肯。常有司殺者﹐天不容姦。夫代司殺者殺﹐不是當行家。是謂代大匠斲。事不干己。夫代大匠斲﹐般門弄斧。希有不傷其手矣。自取其害。

右七十四章接上章勇於敢之義。民不畏死﹐是上之政化不善﹐民失其業也。民失其業﹐欲遂其生﹐故不畏死。又加之刑禁﹐使民畏死﹐則是致民於死地也。盡法無民﹐夭之所惡﹐故聖人亦不容也。常有司殺﹐謂天不可欺也。代司殺者﹐謂掌刑罰之官也。代大匠斲謂不當也。希有不傷其手﹐言用刑之極﹐有傷和气也。聖人於此戒省刑罰之切也。頌曰﹕虛空無聲﹐墻壁有耳。更問如何﹐劈胸便捶。大地掀翻行正令﹐倚天長劍逼人寒。

民之饑﹐荒歉。以其上食稅之多﹐厚斂則民饑﹐多欲則心荒。是以饑。常不足。民之難治﹐紛亂。以其上之有爲﹐事煩則亂。是以難治。常不定。民之輕死﹐忘命。以其求生之厚﹐貪欲無厭。是以輕死。不顧危亡。夫惟無以生爲者﹐不厚其生。是賢於貴生。不自生﹐故長生。

右七十五章接上章民不畏死之義。民之饑﹐民之難治﹐蓋由政教不正﹐民不遂其生﹐是以貪生而不顧危亡也。道之以刑則民暴﹐道之以德則民格﹐上好靜則民樂而從其化也。頌曰﹕智慧皆爲垢﹐聰明總是塵。絲毫不掛念﹐性海自澄澄。

民之生也柔弱﹐一團和气。其死也堅彊。和气散也。萬物艸木之生也柔脆﹐和气全。其死也枯槁和气絕。故堅彊者死之徒﹐剛暴殺身之本。柔弱者生之徒。柔和養生之要。是以兵彊則不勝﹐恃彊則敗。木彊則栱。栱﹐立曰拱。木剛則折。彊大處下﹐沈淪之本。柔弱處上。處﹐上聲。上同。升騰之象。

右七十六章接上章之義。上之政化不善﹐有傷和气﹐故天下多剛暴。以無爲淸淨修己﹐足以挽回和气﹐民遂其生﹐樂其業﹐刑不試而萬民悅服﹐何剛暴之有。是以修齊治平﹐皆以柔和爲本。以丹道言之﹐和气存則水火交濟﹐和气散則水火相違﹐故柔弱處上。頌曰﹕柔弱未是善﹐剛彊未是惡。爭如養太和﹐逍遙常快樂。

天之道﹐其猶張弓乎﹖稱物平施。高者抑之﹐低者舉之。損上益下。有餘者損之﹐不足者與之。裒多益寡。天之道損有餘而補不足﹐虧盈益謙。人之道則不然﹐反是。損不足以奉有餘。損人益己。孰能以有餘奉天下﹖損己益人。惟有道者。效天。是以聖人爲而不恃﹐損。功成不居﹐損。其不欲見賢。見﹐音現。損之又損。

右七十七章接上章彊弱之義﹐損有益無﹐大道也。彊大者必受損﹐柔弱者必受益。惟有道者則天而行﹐損情益性﹐損多益寡﹐損己益人﹐損有餘益不足﹐損之又損﹐以至無爲。頌曰﹕益之常不足﹐損則卻寬剩。只這克己心﹐便是平等秤。

天下柔弱莫過於水﹐上善若水。而攻堅彊者莫之能勝﹐棒打不開。其無以易之。無物可比。柔勝剛﹐屈己者勝。弱勝彊﹐軟能蝕堅。天下莫不知﹐眾所共知。莫能行。擔負不起。是以聖人言﹕諦聽。受國之垢﹐能爲社稷主﹔海納百川。受國之不祥﹐能爲天下王。處眾人之所惡。正言若反。與物相反

右七十八章接上章損益之義。至卑至弱﹐莫過於水﹐破堤抉岸﹐莫之能禦。以此可見﹐柔勝剛弱勝彊也。天下人皆知而不能行﹐何哉﹖不肯卑下故也。眾人所惡﹐垢與不祥﹐惟有道者則能受之。頌曰﹕弱者從他弱﹐彊者任他彊。休生分別相﹐識取法中王。但觀浩森無窮水﹐幾處隨圓幾處方。

和大怨﹐必有餘怨﹐施恩成怨。安可以爲善。錯。是以聖人執左契﹐契﹐音挈。下同。葉徹。誠信及物。不責於人。克己。故有德司契﹐性靜情逸。無德司徹。心動神疲。天道無私﹐至公。常與聖人。惟道是從。

右七十九章接上章剛柔之義。以恩和怨﹐怨𨿽解而心尙存﹐安可爲善。不如責己﹐恩怨兩忘﹐則民心自然感德而契之也。大德之人則司契﹐下德之人司徹。明徹者通也﹐只知通爲明斷﹐殊不知盡法無民矣﹐安可爲善。司契者存誠信﹐與民心契也。頌曰﹕明斷傷和气﹐施恩惹禍殃。不如司左契﹐恩怨兩相忘。

小國寡民﹐不貪。使有什伯之器而不用。不尙賢。使民重死﹐而不遠徙。安分。𨿽有舟車﹐無所乘之﹔不動。𨿽有甲兵﹐無所陳之﹔不爭。使民復結繩而用之。反朴。甘其食﹐忘味。美其服﹐忘形。安其居﹐忘動。樂其俗。樂﹐音洛。忘憂。鄰國相望﹐望﹐平聲。對境無心。雞犬之聲相聞﹐外境不入﹐內境不出。民至老死﹐終身在道。不相往來。忘其彼此。

右八十章上章云執左契﹐謂以道感民﹐則自然契合﹐無爭奪也。故次之以小國寡民﹐言知足而不貪也。國𨿽小﹐民𨿽寡﹐自以爲足﹐使有才能者不得見用﹐則民自然﹐無知無欲﹐不遷不變﹐無爭無競﹐安守常分﹐服食興居﹐常樂於道。鄰國彼此無犯﹐永無爭奪也。頌曰﹕無爲境界﹐能小能大。放去收來﹐廓然無礙。本來面目現堂堂﹐世界壞時渠不壞。

信言不美﹐良藥苦口。美言不信。口頭三昧。善者不辯。無分別相。辯者不善。妄生差別。知者不博﹐頭頭總是。博得不知物物有礙。聖人不積﹐不增不減。旣以爲人己愈有用之不盡。旣以與人己愈多。普濟無窮。天之道﹐生生不已。利而無害﹔無所不利。聖人之道﹐則天而行。爲而不爭。慈忍儉約。

右八十一章信言不美﹐忠言逆耳也。美言不信﹐巧言令色也。眞實之言淡薄﹐虛妄之言華飾﹐善爲道者無分別﹐故不辯。善辯者致爭之由﹐故曰不善。眞知者光而不耀﹐故曰不博。廣博者明見於外﹐故曰不知。聖人損其所有﹐愛養萬物﹐不爲主﹐故曰不積。養其無象﹐象故常存﹔守其無體﹐體故全眞。視之不足見﹐聽之不足聞﹐用之不可旣﹐故曰爲人愈有與人愈多。天地大德曰生﹐故曰利而無害。聖人守位曰仁﹐故曰爲而不爭。只這末後一章﹐總發前八十章之蘊也。經云﹕可道非常道﹐可名非常名﹐不言之教﹐無爲之益﹐希言自然﹐澹乎無味﹐進道若退﹐明道若昧﹐廣德若不足﹔大白若辱﹐曰希曰夷﹐惟恍惟忽﹐大音希聲﹐大器晚成﹐正言若反﹐已上等語﹐𨿽不美聽﹐其中有信﹐故曰信言不美。可道可名﹐可見可聞﹐持而盈之﹐揣而銳之﹐金玉滿堂﹐善之爲善﹐美之爲美﹐樂之與餌﹐聲味俱美﹐已上等語﹐𨿽美於聽﹐終不實也﹐故曰美言不信。若訥若拙﹐若愚若朴﹐若屈若昏﹐不尙己賢﹐不貴奇貨﹐儼兮若客﹐惇兮若朴﹐曠兮若谷﹐渾兮若濁﹐知白守黑﹐知榮守辱﹐不自見不自是﹐不自矜不自伐﹐已上皆不辯之善也。尙奇務貨﹐自高自大﹐自見自是﹐自矜自伐﹐勇於敢﹐嗜於欲﹐不畏威﹐不畏死﹐不知足﹐不知止﹐彊知前識﹐昭昭察察﹐已上皆不善之辯也。不出戶﹐知天下﹐不窺牖﹐見天道﹐塞其兌﹐閉其門﹐挫其銳﹐解其紛﹐和其光﹐同其塵﹐不言而信﹐不見而名﹐無爲而成﹐已上皆知者不博之謂也。知物知人﹐知事知外﹐無狹其所居﹐無厭其所生﹐開其兌﹐濟其事﹐捨儉且廣﹐捨後且先﹐不知爲知﹐皆是妄知﹐已上皆博者不知之義也。爲而不侍﹐長而不宰﹐功成。不居﹐絕聖棄智﹐絕仁棄義﹐絕巧棄利﹐少私寡欲﹐見素抱朴﹐損之又損﹐以至無爲﹐去甚去奢去泰﹐無知無事無欲﹐已上皆不積之義也。至於曲全枉直﹐窪盈獘新﹐萬物歸之﹐萬民化之﹐天地合之﹐廣施博濟﹐不窮不獘﹐不殆不勤﹐用之不可旣﹐此爲人愈有與人愈多之義也。天之道生成運化﹐稱物平施﹐生之畜之﹐長之育之﹐成之熟之﹐養之覆之﹐無所不利﹐至公無私﹐惟德是輔﹐不言善應﹐不召自來﹐高者抑之﹐低者舉之﹐有餘者損之﹐不足者與之﹐一切有情無不覆載﹐此利而無害也。聖人之道﹐守雌抱一﹐處柔行謙﹐和光同塵﹐後己先人﹐同於道﹐同於德﹐同於失﹐方而不割﹐直而不肆﹐光而不耀﹐不責於人﹐善貸且成﹐善者善之﹐不善者亦善之﹐小國寡民﹐自以爲足﹐使民反朴﹐忘其彼此﹐民至老死不相往來﹐皆不爭之義也。只這不爭二字﹐八十章之要也。若是信得及底﹐把這不爭二字爲日用﹐久久純熟﹐則自然造混元之境﹐眞常之道至是盡矣。象帝之先﹐明妙本得矣。且道不爭二字作麼會。咦﹐放倒門前利竿著。頌曰﹕爭之常不是﹐讓之則有餘。無爭功不間﹐萬化悉歸渠。

道德會元卷下竟

