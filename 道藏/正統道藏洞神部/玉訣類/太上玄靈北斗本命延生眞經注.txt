太上玄靈北斗本命延生眞經注

經名﹕太上玄靈北斗本命延生眞經注。元人徐道齡撰﹐書成於元統二年。以齋戒內練法街注解經文。五卷。底本出處﹕《正統道藏》洞神部玉訣類。

北斗經題辭

題辭一章﹐乃梓潼帝君之所作也﹐其文備述北斗之玄玄中天之妙妙也﹐凡諸同志欲誦《北斗經》﹐先念題辭﹐則知一經之始末也﹐不可忽之。

北斗題辭者﹐所以題號北斗之經﹑眞玄之要﹑訣法之首也。北﹐位也﹐斗者﹐萬象之尊尙也。此經北斗之所化也﹐故太上賦以北斗﹐其厄難則各自有名﹐北斗﹐大聖也﹐居乎中天而統三界也﹐晝夜常輪﹐無有休息﹐運度死生﹐故曰玄矣。斗用柄轉﹐爲柄所用﹐而乃罡星符所令﹐其斗也﹐玄元始炁也﹐或曰﹕北斗卽北極北辰之象﹐故北倚於坎﹐動靜而行﹐亙於中也﹐三臺之覆﹐能生養護分﹐令成道北斗﹐生有元靈﹐難量其德﹐萬象慈母三淸之教﹐任於紫光之妃﹐化生備陰陽之道﹐通五行﹐尢長於延生﹐永壽之始﹐魔道縱橫﹐用邪爭彊﹐以侵眞妙﹐當此之際﹐孰能爲謀以爲上法﹐玄玄大範將爲隳廢。

老君頓起﹐故飛來於蜀﹐欲度眾生﹐以宣眞妙﹐至道非一﹐北斗本命祈禱災福生養之訣﹐昭著幽微﹐靡所不載﹐時值正月初七日﹐而有地神於是玉局眾扶﹐周天大世得道眞聖分班侍焉﹐思濟斯民﹐天師契合太上之心﹐越班而請乎玄靈之事。

天尊憑幾可其說﹐北斗世莫知﹐司天樞之紀錄﹐治地軸之動靜﹐建歲運﹐扇春風雍熙之和﹐了歲時﹐成三臘之窮冬﹐自立世而無終焉﹐是故垂道言以度後人。

太上有云﹕我欲托之斯言﹐不如載之眞訣之深切著明也﹐於是斗眞並集﹐所與高第弟子天師張道陵之屬﹐補疑釋問﹐遂自撰其本命之言﹐成經一卷﹐包羅天地﹐揆叔萬類﹐仁義道德﹐性命禍福﹐集然靡所不備。帝王公侯遵之﹐則可以致長生契天道﹐卿大夫士奉之﹐則可尊君父保身命﹐志士上智者持之﹐則可以成仙道駕飛云﹐有緣人之修道﹐二炁之正焉﹐可謂玄而靈之﹐延而生之﹐覆世大聖之太玄者也。太上自蜀闡化﹐然後道正經訣各得其所﹐乃分章有訣﹐遂消厄得延生﹐北斗後自垂光﹐體三淸之道而著作焉﹐此眞常湛寂而明者也﹐千百歲之遙﹐傳布太上所言以爲靈寶﹐靈寶者萬眞之總會﹐六合之綱領也﹐北斗之經則而象之。漢天師傳鬥於老君﹐老君授以本命妙行尊問大道﹐元始對以度人﹐漢明帝遇鬥於終南﹐斗眞將玄靈而自授﹐唐太宗受道於羊角﹐元始曰﹐汝爲天子﹐安能何道不行哉。旨意合同若此者眾﹐又有道德千言蘊奧妙﹐故說鬥經爲徑﹐其文不可弘深﹐不與靈篇相似﹐是以北斗本眞後世依仿而訛傳者也。北斗不得靈者﹐大道閉塞﹐妙法無聞﹐眞途迷惑﹐耳耳流來﹐北斗玄靈暗矣。其經號爲本命﹐故篇籍幸不泯滅﹐聖朝求賢禮士﹐開延道德﹐是以淸炁結聚﹐修煉之士﹐明法注經﹐授訣度人﹐皆有其類﹐故有古浙至士﹐𨿽掌五刑之科﹐肯與斯經通義﹐特列北斗之明事謂之注文﹐辭理長於引諭﹐意不疏遠﹐而道已獨至﹐其言曰﹕說詩者不以文害辭﹐不以辭害志﹐以意逆志爲得之矣。斯經殆欲使後人徑知其妙﹐故解其文﹐不但作於爲己也﹐前賢解者﹐往往拾取而說之﹐其說甚多﹐世聖不同﹐蜀都以來千百餘載﹐傳之者亦已眾多。道齡徐卿﹐至眞無僞有自來矣﹐侍父素庵崇道習儒﹐弱冠之際﹐遺志於經﹐取長收要﹐本有數家﹐飛騰吏詮之內﹐十有餘年﹐心欲功補﹐何勤能焉﹐幸息肩弛檐﹟1於吳昊會之間﹐潛心溫故知新﹐以盡瑣見﹐全其所願﹐遂其所志﹐釋奧明玄﹐庶補萬一。余司文昌之星﹐會英聚靈﹐靡所不知﹐歷代傳之於翰墨﹐至今得明於教者﹐惟北斗之訣﹐後學之士釋而辯之者﹐又自詳矣。道齡存志北斗閎遠微妙﹐開誦明見﹐更書朝禮之科﹐於是乃述己所聞﹐證以經傳﹐繡諸靈符﹐具載本經﹐章別其旨﹐分爲上下﹐凡二十四厄﹐總而言之﹐不出乎本命者﹐以啟後人﹐可以釋疑破惑﹐余亦字字訂其是非﹐後之奉者﹐盡其修養﹐皆得長生﹐不負玄陽徐道齡之用心﹐共無上之逍遙﹐不亦可乎。

誦北斗經訣

凡誦經或朝禮﹐先凝神叩齒﹐端坐調息﹐閉目靜思泥丸官中有九宮九星﹐各處一宮﹐而坐七人﹐如眞形之狀﹐二人輔弼之服。訖存天上北斗星光﹐燦然如見﹐卽以舌拄上齶﹐成金橋一道﹐五臟出五色炁五條﹐乘橋而上﹐橫亙斗中﹐卽呼四直使者﹐從橋而入斗中﹐通告某事﹐次見擊羊陀羅二使者﹐如玉女狀﹐靑衣仗劍﹐一人執曼陀羅花﹐一人執楊枝﹐自斗中度橋而下﹐入我身中九宮之內﹐復出一室之中﹐檢校都畢﹐復入斗中良久﹐但見斗中九皇﹐如己形中九人之服﹐乘雲炁自橋而下﹐入泥丸宮之室﹐與我對坐﹐倏然合爲九人﹐杳冥之際﹐復合爲一人﹐自泥丸宮中﹐乘雲下入黃庭之內﹐訖﹐次端坐持誦。

淨口神咒

出納之門﹐上下有神。吉凶之戶﹐炁津常存。吾今朝禮﹐一念存眞。會集萬聖﹐叩之必聞。急急如太上律令勑﹗

淨心神咒

天玄天玄﹐眞一自然。去邪歸正﹐惟思靜專。一身之主﹐萬法之先。定而不可測﹐動而那可言。臣今表裏靜﹐引我拜帝前。急急如太

上元降律令﹗

淨身神咒

靈寶祖炁﹐安慰黃闕。白帝淸魂﹐赤帝定魄。黑帝生炁﹐靑帝養血。黃帝中主﹐萬神敢越。前有朱雀﹐後有玄武。左有靑龍﹐右有白

虎。侍吾之身﹐元神鼓舞。各按方位﹐同朝斗府。急急如太上老君律令﹗

勑水神咒

存想北方黑炁﹐吸入水中﹐誦開天地祕章灑之。

太一之精﹐洞玄之靈。能生萬物﹐能滌羣情。吾今灑蕩﹐天地澄淸。急急如太上律令勑﹗

開天地祕章

洞虛玄元﹐晃朗無邊。八方正炁﹐混合自然。靈寶司命﹐普化九天。豁落答那﹐洞罡神仙。斬絕惡鬼﹐掃蕩妖煙。中山玄咒﹐元始靈篇。吾誦神集﹐天地回旋。三元五嶽﹐八海朝元。魔王束首﹐眞聖衛軒。凶穢消散﹐道德成全。急急如太上老君律令勑﹗

北極靈章

北極璇璣﹐中天魁罡。絡緯天地﹐運轉陰陽。德出萬聖﹐位列九皇。掃除惡穢﹐普降吉祥。喉舌之使﹐陀羅擎羊。雷門十二﹐開指生光。生物覆世﹐振作紀綱。吾總樞柄﹐永鎭坎方。龜蛇合體﹐龍虎成行。神劍一下﹐斬絕魔王。急急如北極玄天玉虛上相仁威上帝律令﹗

安神寶章

杳杳冥冥﹐混合無形。玄元始炁﹐天地人靈。道非常道﹐名無定名。﹟空洞凝結﹐眞妙化生。旣分五正﹐始屬七星。臣今蕩滌﹐內外澄淸。功德圓滿﹐魂魄自寧。急急如天皇大聖老君律令勑﹗

北斗玄玄妙品靈章

北斗七眞﹐朝共二尊。隨時運建﹐應炁常存。天皇大帝﹐紫微玄辰。光明燭世﹐大若車輪。閉人死戶﹐開人生門。二炁之化﹐五行之君。上朝元始﹐下覆昆侖。自子至午﹐十二元辰。請必免罪﹐誦可蒙恩。天罡掌握﹐輔弼絲綸。三官聽命﹐五帝衛眞。庚申甲子﹐本命生辰。隨力章醮﹐福自臻身。三千大將。二萬靈神。作惡減算﹐造善益津。能淸七魄﹐能制三魂。朗誦玄咒﹐掃蕩妖氛。急急如紫微大帝律令﹗

北極尊帝靈章

北斗九君﹐乃天地根。扶危解難﹐有方便門。十二時屬﹐三元炁存。斡旋造化﹐成就天人。罡神指處﹐鬼宿停輪。吽缽苛叱﹐光徧乾坤。漸樂和叱﹐掃除妖氛。今夕日凝結﹐拘魄束魂。內外淸淨﹐表裏更新。三尸安位﹐九靈守眞。以合大聖﹐混沌自分。凡有祈請﹐一一遂聞。

急急如太上元老天主律令勑﹗

開經無上妙品章

稽首太上尊﹐歸命禮北斗。仰啟二尊帝﹐朝現七元君。經始蜀都出﹐道爲天人根。消災解危厄﹐保命守玄眞。南陵三千使﹐北斗七千神。俱來衛法座﹐同入淸淨門。臣今志心誦﹐道炁自然存。

太上玄靈北斗本命延生眞經注卷之一

玄陽子徐道齡集注乾陽子徐道玄校正

太上者﹐極大爲太﹐最高爲上﹐乃太極無上也﹐惟三淸﹐人君之父﹐得以稱之。玄靈者﹐乃天地之玄炁﹐七政之精靈﹐北斗之慧光﹐世人之性命也。人稟淸靈之炁結成此身﹐遂生魂魄血气也。北斗者﹐天地之大德大化﹐眞炁正道結爲玄象﹐運乎中天﹐建四時﹐均五行﹐生殺萬物﹐統治天地﹐察錄善惡﹐無一物不系其所管也。本命者﹐天一生水﹐蓋自北斗生也。斗在北﹐旺於水﹐司生司殺﹐養物濟人之都會也。人稟天地之炁﹐爲男爲女﹐可壽可夭﹐皆出乎北斗之政令也。人能認本命神不越修﹐奉念本命號使不虛過﹐則得厄解災消﹐而獲福無量矣。延生者﹐乃北斗期世人修身向道﹐使保天年﹐人能禮斗朝眞﹐卽得延生之道也。故天不動﹐則不能長覆﹐斗不動﹐而豈能常輪﹐人不延﹐焉得長生也。眞者﹐卽眞妙之義﹐不可測之玄玄也。經者﹐經也﹐若經久傳訛﹐似有縱緯而經縷不堪﹐紋理參錯則成瑕疵也。又經者﹐徑也﹐徑不通直﹐如入道修眞之人迷其要路也。又經者﹐絡也﹐若人經絡失度則生疾也﹐經若不明﹐則不得眞玄也。

爾時太上老君﹐

爾時者﹐謂當太上說經之時也。老君乃天地之本始﹐造化之祖宗也。歷代應現﹐未有誕生之迸﹐將欲和光同塵而立世教﹐乃先命玄妙玉女卽無上元君爲天水尹氏之女﹐名益壽﹐適仙人李靈飛﹐靈飛本畢臯陶之後﹐感其父李慶賓白日飛升之事﹐精修大道﹐亦百餘歲﹐當老君未誕而升天﹐殷朝十八世王陽甲踐祚之十七年庚申歲﹐寄胎在孕﹐煉眞八十一年﹐至二十二王武丁之九年庚辰歲二月十五日卯時﹐降生於亳﹐今太淸宮舊宅存焉。周武王時爲柱下史﹐昭王癸丑年過函谷關﹐授尹喜眞人道德五千言﹐計二百七十四年﹐至甲寅四月二十八日﹐老君白日升天。期尹喜眞人千日外會於蜀靑羊肆中﹐至丁巳年之蜀﹐再遇老君﹐乃從仙駕周遊九天﹐隨方設教﹐孔聖師之﹐至赧王時﹐計九百九十六年已。魏明帝贊曰﹕爲周柱史﹐經九百年﹐唐太學博士吳揚昊贊云﹕老君變通﹐靈應難測。旣生商日﹐又仕周時﹐計其始終﹐乃歷千載﹐後降成都授此經訣﹐乃漢桓帝永壽元年乙未正月初七日。又自唐太宗時﹐以仁愛之道說經於羊角山。宋政和年問﹐降於茅山玉晨觀﹐授梁光映《加句天童護命經》﹐之後至今﹐靈驗之事不可枚舉○老君生時﹐九龍吐水﹐化爲九井﹐灌洗身形﹐生而須髮皓白﹐有七十二相﹐八十一好﹐行步蓮華﹐乃至於九﹐左手指天﹐右手指地﹐曰﹕天上天下﹐惟我獨尊﹐我當闡揚無上道法﹐普及一切眾生。時有自然天衣掛體﹐九日之中﹐身長九尺﹐感天神贊十號之名﹐號曰太上老﹑圓神智﹑天上尊﹑帝王師﹑大丈夫﹑大仙尊﹑天人父﹑無爲上人﹑大慈仁者﹑元始天尊。今者略述太上紀號﹐同志皈依﹐各獲福報也。

以永壽元年正月七日﹐

太上哀憫眾生﹐屢降成都﹐授與天師靜應眞君延生經訣﹑五斗符相靈文﹐五斗眞君名字。永壽元年正月七日﹐授此《北斗玄靈本命眞經》﹐十五日﹐授《南斗六司延壽度人妙經》及靈寶妙道《五斗眞經》﹐至永壽二年正月初七日﹐說《東斗長生護命眞經》﹐十五日﹐復說《西斗大計護身經》。又以天師眞人其能修饉奉行﹐老君復現全身於淸虛中﹐升玉局座﹐宣說《中斗保命延生玄眞妙經》。先北而後南﹐次東而復西者﹐蓋北斗位處坎宮﹐宰禦水源﹐水屬於北﹐以北爲天﹐天一生水﹐故先授此經。南斗位處離宮﹐宰禦火帝﹐火屬於南﹐以南爲地﹐地二生火﹐故《南斗眞經》次二授之。其東斗﹑西斗﹑中斗五鬥經文﹐皆依造化次序言之﹐故有其時也。

在太淸境上太極宮中﹐

經云﹕元上大羅之天﹐三淸之境也。玉淸聖境十二聖天﹐元始天尊所治﹐玉淸之下﹐上淸眞境十二眞天﹐玉宸道君所治﹐上淸之下﹐太淸仙境十二仙天﹐太上老君所治。若在人身﹐則上丹田泥丸府﹐上應玉淸宮﹐中丹田絳宮府﹐上應上淸宮﹐下丹田交會府﹐上應太極宮。太淸境上正老君所治之宮﹐名曰三皇洞神太淸太極宮也。

觀見眾生億劫漂沈﹐周回生死。

太上應化﹐徧滿天下﹐分身之處﹐皆是太淸太極宮也﹐太上常以慈憫之心觀察眾生﹐眾音終猶中也﹐天居上﹐地居下﹐人居其中﹐乃中方中土之生人也。又作去聲者﹐多也﹐字義兩說也。數至十萬爲一億。劫者﹐結也﹐亦云時也﹐人之一生﹐必備三千六百劫塵勞﹐乃命分配定之結數也﹐爲世人肆行不道﹐恣縱淫殺﹐夭喪其身﹐不能全其本年﹐未能輪回生死﹐前結未盡﹐又有一生塵結﹐積結億萬不能解釋﹐正所謂行善事結良緣﹐行惡事結鬼道﹐若結惡多了﹐則漂流苦海之中﹐沈溺生死之內﹐無有休息﹐永爲下鬼矣。人能一日行一善事﹐著一善功﹐活一物命﹐是解了三塵結﹐卽歷過三劫也。若人日行一善﹐則一年解了三百六十結﹐又能在世活人生命﹐濟人利物﹐精修大道﹐悟性歸眞﹐則百千萬億結塵勞一時盡滅﹐謂如百年暗室﹐若慧燈一照﹐滿室光明﹐梵語劫波﹐此云時也。不論時之長短延促﹐多時少時﹐通而言之謂劫也﹐又謂霎時也。如《玉樞經》云﹕往昔劫中也﹐天尊何嘗入劫耶﹐卽是往昔此時興此濟人之念也。又劫者﹐歇也﹐蟄也﹐如龜龍虫蛇之屬﹐伺雷收聲則隱歇其形﹐雷鳴則出其形﹐乃爲一劫之名﹐其牛馬羊犬雞豚禽畜之類﹐亦各有劫﹐但受諸苦而已。故聖人立教於身﹐三業中戒殺爲上﹐《孟子》云﹕見其生不忍見其死﹐聞其聲不忍食其肉是也。三界之中亦皆有劫﹐陽炁結爲天﹐爲男﹐陰炁結爲地﹐爲女﹐善人取惡妻﹐聖賢生不肖﹐乃煩惱結也﹐善人遭賊﹐吉人逢害﹐乃生死結也。入道之士﹐若以道齡之言爲心﹐念念以善功方便解之﹐則無此結也﹐佛經有云﹕解百生冤結。若不解之﹐世世相遇﹐可不勉諸。

或居人道﹐生在﹟2中華﹐或生夷狄之中。或在﹟3蠻戎之內﹐或富或貴﹐或賤或貧。

中華者﹐卽中國也﹐東南曰揚州﹐正南曰荊州﹐河南曰豫州﹐正東曰靑州﹐河東曰兗州﹐正西曰雍州﹐東北曰幽州﹐河內曰冀州﹐正北曰並州﹐此禹貢別中國之九州也。九州之外﹐東曰夷﹐西曰戎﹐南曰蠻﹐北曰狄。經云﹕人有五常十善之心﹐孝弟忠良之行﹐報生人道﹐在中華之國﹐富貴者﹐因布施三寶﹐惠貧拔苦﹐拯難救危中來﹔貧賤者﹐因慳貪不捨﹐取非義財物中來﹔邊夷下賤者﹐從殺生邪淫﹑不信因緣中來。此太上天眼觀見眾生所作罪福﹐隨業而受報也。

暫假因緣﹐墮於地獄。

人生在世﹐稟於富貴貧賤之中﹐蓋處之不以其道﹐富者不義不仁不慈不施﹐貴者不公不法不忠不勇﹐貧者不安分﹐賤者不伏下﹐所以萬事萬理﹐顚覆錯亂﹐遂至菑害生﹑禍息作﹐墮於煩惱也。釋藏偈云﹕福德力故今多順﹐今多順兮放逸生﹐放逸終無持戒心﹐以是因緣入地獄﹐正謂此也。

爲無定故﹐

夫定者﹐乃入道之要路﹐延生之捷徑也﹐定者﹐正也﹐身若不正﹐豈能入道﹐心若不正﹐豈能延生。延字之義亦從正。從之又定者﹐靜也﹐向也﹐止也﹐次也﹐水定則不流﹐地定則不陷﹐心定則萬慮息﹐身定則萬事止﹐性定則炁靈﹐神定則炁淸。而定非靜不能成也﹐蓋世人無靜向止次之力量﹐則行義不能達其道﹐修眞不能造其眞﹐是以心心不定﹐業業相隨﹐又豈能延生﹐而明玄靈之本命耶﹖《玉樞經》云﹕能知止則泰定安﹐《大學》云﹕知止而後有定。此知止是知有這个道理﹐須是得其知止方是﹐如知爲人子必孝﹐知爲臣叉忠﹐能得是身親爲忠孝之道﹐見得此事﹐合當如此﹐則志有定向﹐心有止次﹐乃是大力量之人。如《孟子》云﹕富貴不能淫﹐貧賤不能移﹐威武不能屈是也。若心不定﹐至於事親之際爲私欲所汨﹐不能盡其孝﹐事君之際爲利祿所汨﹐不能盡其忠也。今人有親不孝﹐居官者不法﹐處富貴者沽名﹐有子者更娶﹐是不知止﹐不安分﹐不守靜﹐不予次﹐乃心無定﹐故菑必及其身矣。人能知止安分﹐守靜次定﹐則不求生而自得延生﹐未入道已達其道矣﹐何菑息之及焉。上智之士若下靜定工夫﹐心無簣止﹐久久成功﹐小則延壽算入仙眞﹐大則朝玉帝禮三淸也。

罪業牽纏﹐魂擊陰司﹐受苦滿足﹐人道將違﹐生居畜獸之中﹐或生禽虫之屬﹐轉乖人道﹐難復人身。

道釋二教戒十惡業﹐殺盜邪淫﹑貪嗔愚癡﹑妄言綺語﹑惡口兩舌﹐皆訓人爲善也。此十惡業﹐卽姦盜詐僞﹐在於法律禁斷非輕﹐人有一犯﹐枷禁牢獄﹐手足杻械﹐拷箠刺斷﹐警迹鐐徒﹐是與禽獸何異哉。此章言人先世作業﹐惡籍滿盈﹐斗府三官檢核文移﹐獄系神魂﹐拷掠報對﹐若楚受足﹐今得再生﹐又作諸惡﹐乃將違人道也﹐後世卽生畜獸之中禽虫之屬﹐是轉乖人道﹑難復人身也。

如此沈淪﹐不自知覺﹐爲先世迷眞之故﹐受此輪回。

知覺者﹐曉悟也﹐眞者﹐正也﹐直也﹐化也﹐聖也﹐靈通而妙明也。天無眞﹐萬物不春﹐地無眞﹐艸木不根﹐人無眞﹐不能禦神。成眞者﹐遇水不溺﹐遇火不焚﹐出三界﹐化十方﹐役萬神﹐合一炁﹐非眞焉能得耶﹖非眞何能成耶﹖所以北斗稱眞君﹐玄帝稱眞武﹐諸得道者皆稱眞人﹐吾夫子明德之論﹐非眞如何得知止定靜也﹐眞之一字豈易言哉。太上哀憫世人生於中夏蠻夷﹐富貴貧賤﹐乃受天命﹐於斯止向﹐假此因緣爲心無定﹐故罪惡相聯﹐將違人道﹐此章欲令眾生省悟修眞也﹐不自知覺者﹐因迷眞道﹐不入仙宗﹐故不知所命之命﹐夫命者定令也﹐如天賦與富貴貧賤﹐處之以道﹐卽如天命而然者﹐樂天者也﹐少有所賦非其命者﹐卽是迷眞違命也﹐旣違命迷眞﹐則沈淪而不自知覺也﹐凡奉眞持訣之士﹐能於知覺上尋出無可知覺﹐方是得延生之訣也。太上演教﹐經旨幽微﹐一句一字皆是訣法﹐下學之士﹐豈易窺測者哉。若以文字近俗而鄙之﹐徒憎謗訕罪根難滅也﹐謂如不自知覺﹐當太上授經之時﹐緣何不言﹐自不知覺﹐其自不二字﹐與不自二字﹐大有懸絕﹐亦與前後經旨不相干也﹐蓋不字在上者﹐乃不自去理會本來所命貴賤壽夭之因緣也﹐不字在下自不知覺者﹐卻是不知所覺也﹐不自知覺﹐乃知其所覺之覺而不自悟也明矣。誦經同志之士﹐當味其經旨﹐熟究深思﹐庶不負太上垂教立言之聖意也。

乃以哀憫之心﹐分身教化﹐化身下降﹐

太上至神至聖﹐大智大慈﹐𨿽高居三境之中﹐宴處九重之內﹐而哀憫眾生之心無時少息也。太上化身降於蜀都﹐授此經訣﹐饒益眾生度脫輪回之苦也。

至於蜀都﹐

蜀都者﹐卽今之成都府也。漢明帝問僧摩騰曰﹕法王在世﹐何故化不及此﹖對曰﹕迦毗羅衛國﹐乃三千大千世界之中心﹐三界諸佛皆於彼土﹐凡有願行者悉生於彼﹐受佛正化﹐咸得悟道﹐余處眾生無緣感佛﹐佛不往也﹐佛𨿽不往﹐光明及處﹐或五百年﹐或一千年﹐或千年外﹐皆有聖人傳佛聲教而教化之。何故太上降於蜀都﹐余方不往﹐蜀乃坤維福地﹐天師正一眞君彼時於鶴嗚山修煉九鼎丹成﹐又能宣揚教化﹐故降於彼以授經訣也。

地神湧出﹐扶一玉局﹐而作高座。

玉者﹐天地日月之精華﹐陰陽水火之結秀也﹐潤而溫﹐寶而貴﹐萬載之不可朽滅也。局乃曲腳之玉寶座也﹐如普化天尊所座七寶層臺﹐卽珍寶嚴飾七級龍鳳之座也。太上哀憫眾生﹐降世說經﹐三界萬靈﹐孰不奉迎﹐宜乎地神扶擁玉局以侍衛也﹐說經已竟﹐玉局復沈地中﹐今玉局化洞乃成都之遺迹也。

於是老君升玉局座﹐授與天師眞人《北斗本命經訣》﹐廣宣要法﹐普濟眾生。

漢《傳》﹕天師諱道陵﹐字漢輔﹐沛丰邑人﹐畱侯子房八世嫡孫名大順之長子也。子房陰功隱行﹐流芳後葉﹐天師母初夢天神自北斗魁星中降﹐至地長丈餘﹐衣繡衣﹐以蘅薇香授之﹐旣覺﹐衣服居室皆有異香﹐經月不散﹐感而有孕﹐於光武建武十年甲午正月望日﹐生於吳地天目山。時黃雲覆空﹐紫炁盈庭﹐空中光明如日﹐經月﹐復聞昔日之香﹐浹日方散。年及冠﹐身長九尺二寸﹐麗眉廣顆﹐綠睛朱頂﹐隆鼻方頭﹐目有三角﹐伏犀貫腦玉枕峯﹐起手垂過膝﹐美須髯﹐龍踞虎步﹐望之儼然﹐𨿽親友見之肅如也。七歲﹐讀《道德》二篇十許徧﹐而達其旨﹐於天文地理河洛圖律之書﹐皆極其妙﹐通習墳典﹐廣覽無遺﹐從學者千餘人。天目山南三十里﹐西北八十里﹐皆有講。誦之堂﹐臨安神仙觀﹐余杭通仙觀卽其地也。後起賢良方正直言極諫科﹐中之﹐身𨿽仕﹐而志煉形輕舉﹐久之退隱北邙山﹐三年﹐有白虎銜符置座傍﹐朝廷就徵爲博士﹐稱疾不起。和帝卽位﹐以三品印綬駟馬車等徵爲太傅﹐後封冀縣侯﹐三詔不就﹐時永元四年壬辰歲也。遂自河洛﹐歷江淮名山﹐徧禮洞府﹐溯流入蜀﹐及諸洞室﹐遇神人告教﹐獲丹書祕訣。遂於鶴嗚山﹐修煉九鼎丹成﹐未敢服﹐謂弟子王長曰﹕衝天之士當功及生靈﹐佐國安家﹐興利除害﹐然後輕舉﹐臣事三境則無愧焉﹐苟利一身﹐功不及民﹐非大道弘濟之旨也。至順帝時漢安元年壬午歲正月十五日午時﹐感金闕後聖玄元道君卽老君下降﹐以正一盟威法籙﹑三五斬邪之劍﹑都功版券職籙以授之﹐遂服丹戰鬼﹐置立治庭。而後太上復以三洞眾經九百三十卷﹑符籙丹電祕訣七十二卷﹑並冠服等以賜之﹐至桓帝永壽元年﹐屢授此經並五方五斗眞經﹐至永壽二年﹐夫人雍氏同時白日升天﹐位爲太玄都正一眞人﹑三天扶教輔元大法天師也。太上所授經訣卽法也﹐經中字字皆是要法﹐奉道之士﹐悟得一字一句一法一訣﹐得離迷途﹐直趨道岸。道陵二字乃天師之名﹐誦經至此﹐𨿽臨文不諱﹐然起敬之誠﹐當以眞人二字代誦之。

是時﹐老君告天師曰﹕人身難得﹐中土難生﹐假使得生﹐正法難遇。

按《四十二章經》﹐佛言﹕人離惡道﹐得爲人難﹐旣得爲人﹐生中國難﹐旣處中國﹐遇道者難。又云﹕世間得人身者﹐如指瓜上土﹐失人身者﹐如大地之上太淸境。《黃庭經》云﹕人以精爲母﹐以气爲主﹐五臟各有精﹐精中生气﹐五臟各有气﹐气中生神﹐神能生壽﹐長生保命﹐煉精爲丹﹐養气爲神﹐眞仙上聖﹐修眞養气﹐自然而然﹐內眞外應﹐有作必成﹐自凡入聖。男子之生﹐先生右腎﹐以外精而內血﹐陰爲裏也﹔女子之生﹐先生左腎﹐以外血而內精﹐陽爲裏也。腎生脾﹐脾生肝﹐肝生肺﹐肺生心﹐心生小腸﹐小腸生大腸﹐大腸生膽﹐膽生腎﹐腎生膀胱﹐膀胱生三元﹐三元生三焦﹐三焦生八脈﹐八脈生十二經﹐十二經生十五絡﹐十五絡生一百八十繼絡﹐一百八十繼絡生一百八十纏絡﹐一百八十纏絡生三萬六千絲絡﹐三萬六千絲絡生三百六十五骨﹐三百六十五骨生八萬四千毛竅﹐三百日﹐胎完气足﹐靈光入體﹐與母生離而爲人也。人身難得﹐信有之矣。聖人應運﹐二萬年爲一劫﹐二千年爲一小劫﹐降世賢人五百年然後一問世﹐老君大聖人﹐應運眾生得遇演說正經﹐實難可得見矣﹐得遇之人﹐不生信向﹐痛可惜哉。夫天地之間人爲貴﹐人最靈﹐上界爲聖爲眞﹐亦人能也﹐下界爲鬼爲畜﹐亦人化也﹐蓋善善登上界﹐惡惡降下世﹐所以陰陽二炁﹐得天之命令﹐方得爲男爲女﹐有若鍼芥之難投﹐聖凡之難遇也哉。道齡受先師之祕旨﹐太上曾以三十二字眞玄之竅﹐訓度祖天師張眞君﹐云﹕人身難得﹐眞妙難逢﹐忽然輪回﹐去無所從﹐學道之士﹐誠以守中﹐自然湛寂﹐與天地同﹐此乃祖師得道之徑路也。今道齡不敢固蔽﹐並注此章﹐願與同志共爲進道之萬一云耳。

多迷眞道﹐多入邪宗﹐多種罪根﹐多肆巧詐﹐多恣淫殺﹐多好羣情﹐多縱貪嗔﹐多沈地獄﹐多失人身。

夫人若失眞道﹐卽入邪宗也﹐罪根者﹐指下文十惡業也﹐巧詐者﹐乃口業也﹐淫殺者﹐身業也﹐情愛貪嗔者﹐乃心業也。罪根旣植﹐諸惡熾然而生﹐墮於地獄﹐失卻人身也。此章言多字之意者﹐乃訓下愚﹐非爲上智之士言之也。

如此等緣﹐眾生不悟﹐不知正道﹐迷惑者多。

已上諸多業報因緣﹐乃太上明開大道﹐彰施法网﹐以示眾生﹐不可觸入犯之﹐以墮地獄﹐失卻人身﹐而人自不省悟。衣冠足以備禮禦寒﹐蔬食堪可充饑﹐養素道德以富潤其身﹐詩書以增廣其志﹐祿仕可展其學﹐藝業可贍其身﹐而卻不守其分﹐不知其止﹐不收放心﹐不求眞道﹐恣情縱欲﹐迷惑妄想﹐膠膠擾擾﹐念念馳驟﹐步步投於惡業网中﹐是誰之過歟﹖

我今哀見此等眾生﹐故垂法教﹐爲說良緣﹐令使知道﹐知身性命﹐皆憑道生﹐了悟此因﹐長生人道﹐種子不絕﹐世世爲人﹐不生無道之鄕﹐不斷人之根本。

道由路也﹐乃日用之間﹐人倫事物所當行之理﹐眾人之所共由者。以教門言之﹐道在太極之先﹐超乎天地形器之外﹐是未有天地萬物之初﹐已有此道。剖判之後﹐在天爲日月星斗﹑風雨雷霆﹐在人爲仁義道德﹐在地爲艸木山河﹐在序爲春夏秋冬﹐在時爲冷暖晦晴﹐在教則存誠煉性﹐在法爲功賞罪刑﹐故太上曰﹐大道無形﹐生育天地﹐大道無情﹐運行日月﹐大道無名﹐長養萬物﹐吾不知其名﹐彊名曰道。佛氏亦以未有天地之先﹐爲吾眞體﹐先儒推原來歷﹐謂由太虛有天之名﹐由炁化有道之名﹐天之所賦曰命﹐命卽令也﹐人之所受曰性﹐性卽理也﹐天無言如何命﹐只是大化流行﹐炁到這物便生這物﹐如分付命令一般﹐性是仁義禮智﹐性之與命﹐未嘗偏塞﹐但人稟受﹐卻有淸濁長短昏明厚薄之不齊﹐故有富貴貧賤壽夭賢愚也。若人稟气至淸至粹﹐則爲聰明神聖人也﹐若淸粹而高明﹐則爲富貴壽考之聖人也﹐若高厚悠長﹐則爲聰明智慧忠正賢良節義之士也﹐若稟气薄惡而短者﹐則爲悖逆凶暴邪佞詭譎狠毒愚癡貧賤之人也。此善惡𨿽因人之所稟﹐亦由炁之所生也。太上憫念世人﹐故傳經訣以垂正教﹐諭世法以說良緣﹐善巧方便﹐調攝眾生﹐使其知道﹐知身悟性悟命﹐自獲眞種﹐旣獲眞種﹐則長生人道﹐世世生生若不棄背﹐則不斷人之根本也。此經﹐太上豈特專爲汲引下士之設﹐若上智之士﹐於此肯爲究竟﹐念念在斗﹐息息存眞﹐則列仙有日矣。

更能心修正道﹐漸入仙宗﹐永離輪回﹐超升成道。

太上大慈大悲﹐至仁至聖﹐教化羣生﹐諄切至再﹐始憐眾生稟受天命因無定故﹐乖違人道不覺沈淪﹐遂宣要法﹐言人迷眞道而不悟﹐種罪根而不知﹐故令知道知身﹐悟性悟命﹐皆憑道生﹐不斷眞種。此章又慮世人不能出三界也﹐謂道旣能知﹐更當修習﹐時時不拾﹐拳拳服膺﹐漸入初乘﹐積習旣久﹐守而不失﹐用功用力﹐至於徹悟休歇之場﹐入仙宗﹐離輪回﹐成正道也。

我故示汝妙法﹐令度天民﹐歸眞知命。可以本命之日﹐修齋設醮﹐

示汝者﹐謂天師也﹐妙法者﹐卽指下文於本命修齋設醮也﹐天民者﹐謂世人﹐乃天所生之人民﹐命天師廣垂濟度也。如伊尹曰﹕予天民之先覺者也﹐予將以此道覺此民是也。𨿽然令其歸眞知命﹐卻無下手之處﹐於此可見矣。太上慈悲方便﹐開發眾生﹐以六十日內令認取本命之一日﹐淸心齋戒﹐制魄拘魂﹐隨力醮獻﹐投詞拜表﹐禮號誦經﹐俾初眞之士不煩不簡﹐不厭不疏﹐易於入道﹐使其漸漸修習﹐行之旣久﹐於日日時時皆是本命﹐如此勤求不怠﹐珍重護持﹐其功德力不可稱量也。修齋設醮者﹐道以齋爲先﹐經云﹕𨿽有惡人﹐齋戒沐浴則可以事上帝。學道之士﹐𨿽修齋而不持身口意業之十戒﹐是空守節食﹐於事無益﹐反招愆也。設醮者﹐召也﹐卽召三界眞靈也。又曰﹕詔欲人人啟寸心之誠﹐拱伺帝之詔也。又曰﹕照乃然燈照人﹐我之性也﹐此乃醮之意也。齋法有三﹕一者設供齋﹐修齋是也﹐可以積德延年﹔二者節食齊﹐又名祭祀齋﹐謂不飲酒﹐不茹葷﹐可以和神保壽﹐中士所行也﹔三者心齋﹐謂疏灌其心﹐除嗜欲也﹐澡雪精神﹐去穢累也﹐剖擊其志﹐絕思慮也。夫無思無慮則專道﹐無嗜無欲則樂道﹐無穢無累則合道也。心齋爲上﹐節食次之﹐設供齋爲下。《北斗七戒序》云﹕太上曰﹐人身難得﹐中土難生﹐假使得生﹐正法難遇﹐三者旣備﹐幸莫大焉。且夫天無私親﹐常與善人﹐苟能遠惡以從善﹐捨妄以歸眞者﹐道豈遠乎哉。然而道𨿽無方﹐學則有序﹐修眞之要﹐齋戒爲先。戒有七條﹕第一戒者﹐不得拾諸正念﹐妄起非想﹐因以成趣﹐與道相違﹐常當存神炁海﹐入彼妙門。第二戒者﹐不得顯露馳騁﹐泄慢靈文﹐常宜愼密﹐晝夜護持﹐七年有功﹐許傳後學。第三戒者﹐不得臨弔喪孝﹐履諸厭穢﹐致引外觸﹐干犯正眞﹐常須澡潔﹐內外淸虛。第四戒者﹐不得食諸臭敗﹐三厭五辛﹐招集屍穢﹐濁亂三宮﹐常咽津液﹐蕩滌靈源。第五戒者﹐不得面北便溺﹐裸露三光﹐冒觸神明﹐致招殃咎﹐𨿽居幽室﹐亦當回避。第六戒者﹐不得酒食醉飽﹐作樂無厭﹐昏亂神炁﹐閉塞靈關﹐常須節約﹐以適其宜。第七戒者﹐不得交遊非類﹐妄習異端﹐執心不一﹐自無指歸﹐常依正教﹐不生疑惑。以上七眞之戒﹐正是《北斗經》中之事﹐實爲玄功之初基﹐登眞之要路﹐各當遵奉﹐毋替初心﹐倘如戒言﹐則七戒仙官無不擁護﹐畱恩降福矣。

啟祝北斗﹐

北斗居天之中﹐爲天之樞紐﹐斡運四時﹐凡天地日月﹑五星列曜﹑六甲二十八宿﹑諸仙眾眞﹐上自天子﹐下及黎庶﹐壽祿貧富﹐生死禍福﹐幽冥之事﹐無不屬於北斗之總統也。人若誠心啟祝﹐叩之必應。

三官五帝﹐九府四司﹐

按《玉樞經》云﹕天官解天厄﹐地官解地厄﹐水官解水厄﹐五帝解五方厄。東方靑帝主木﹐管肝護魂﹐西方白帝主金﹐管肺侍魄﹐南方赤帝主火﹐管心理气﹐北方黑帝主水﹐通血﹐中央黃帝主土﹐脾主中官﹐主領五臟﹐人配五行受形﹐三官五帝無所不關也。九府者﹐上元三官九府﹐中元三官九府﹐下元三官九府﹐合二十七府﹐上元三十六曹﹐中元下元各四十二曹﹐計一百二十曹﹐總領天上天下﹐人物靈仙鬼神﹑羣類萬物﹐悉皆關會斗官﹐以通內外之職。四司者﹐天曹四司﹐則司命司錄司非司危﹐地府四司﹐則司命司錄司功司殺﹐與三官五帝九府同檢察人間之罪福也。太上垂教﹐度脫此有相之外緣﹐使人知懼﹐改惡向善也。若人以無爲而內照之﹐則諸神司皆備於我之身矣。人形與天地相應﹐頭圓居上象天﹐足方居下象地﹐北極爲天之中央﹐卻在北﹐故人之百會穴在頂﹐心卻向後﹐日月往來只在天之南﹐人之兩眼皆在南也﹐北斗運轉四時﹐旋行眾曜﹐人心具眾理﹐應萬事﹐握化萬二千精元神﹐千二百形影神﹐流轉血气﹐通運百關﹐眾神共護於心也。三官者﹐三魂也﹐又卽人身之三元﹐天地水三穴也。五帝﹐五臟也。九府者﹐九竅也。四司者﹐四肢也。人能降制九竅﹐攝養三魂﹐調順五臟﹐保運四肢﹐不著邪境﹐自戒俗情﹐斷絕人我﹐屏去是非﹐漸入眞道﹐豈不快哉。

薦福消災﹐奏章懇願。

世人於本命之日﹐祈恩請福﹐延壽消災﹐懇禱之情﹐具於詞章﹐奏狀啟祝於北斗並諸司聖眞者﹐乃太上布法橋於迷津﹐援眾生於大道。人能知悟﹐此身得遇良緣到於彼岸﹐如犯罪人久禁圄圄之中﹐幸遇曠蕩之恩﹐當省躬責己﹐改過知非﹐洗濯其心以去惡﹐沐浴其身﹐勿染宿污﹐則因其已新者而日日新之﹐又日新之﹐無有間斷﹐則可爲善人矣。若恃有再生之路﹐可延之門﹐舊惡不悛﹐新惡復造﹐是知法令以故違憲條﹐棄性命而就死地﹐淪沒迷途﹐墮沈惡趣﹐失卻人身﹐悔之晚矣。

虔誠獻禮﹐種種香花﹐時新五果﹐隨世威儀﹐淸淨壇宇﹐法天像地﹐或於觀宇﹐或在家庭﹐隨力建功﹐請行法事﹐功德深重﹐不可具陳。念此大聖北斗七元眞君名號﹐當得罪業消除﹐災衰洗蕩﹐福壽資命﹐善果臻身。凡有急難﹐可以焚香誦經﹐克期安泰。

虔誠獻禮者﹐卽祭神之義也。君子之祭﹐七日戒﹐三日齋﹐必見其祭者誠之至也﹐有其誠則有其神﹐無其誠則無其神﹐可不虔愨也哉。威儀者﹐內起恭敬悚懼誠恐之心﹐外見仰瞻稽頓俯伏跪拜之節﹐皆得其儀也﹐臨蒞其民﹐尙容止可觀﹐進退可度﹐況朝眞禮聖而無威儀﹐是不敬也。隨力建功者﹐乃高下陳設而不拘也﹐上至王公大人﹑尊宿長者﹑德行偉人﹐建齋設醮﹐下及中庸貧病甘節苦行之士﹐蠻夷賤隸之屬﹐獻花酌水﹐各盡己力﹐陳以薦誠﹐惟務精潔﹐卻不可居奢用儉﹐處富用貧﹐慳吝輕率﹐穢觸嗔怒﹐殃禍立至矣。念此七元眞君名號﹐或禮本命眞君﹐須是滌除萬慮﹐淸淨身心﹐塵念不萌﹐然後誦之﹐口念不如心念﹐忽爾一見本心﹐方是不負太上老君垂教之意﹐當得期安泰﹐而善果臻身也。

太上玄靈北斗本命延生眞經注卷之一竟

﹟1『弛檐』﹐疑爲『弛擔』之誤。

﹟2『生在』﹐《太上玄靈北斗本命延生眞經注解》﹝下簡稱《眞經注解》﹞『或在』﹐《太上玄靈北斗本命延生經注》﹐﹝以下簡稱《經注》﹞亦作『生在』。

﹟3『或在』﹐《眞經注解》和《經注》皆作『或生』。

太上玄靈北斗本命延生眞經注卷之二

玄陽子徐道齡集注乾陽子徐道玄校正

於是說大聖北斗解厄應驗曰﹕

大聖北斗七元君﹐能解三災厄。

三災者﹐乃星名也﹐按《玉樞經》云﹕世人欲免三災九橫之厄﹐卽於靜夜稽首北辰。又按告斗之法﹐亦有置三災星於斗口之前供養者﹐良由此星操惡於諸惡之首也﹐人命遇之﹐能依法醮禳﹐無不獲應矣。又三災者﹐雷嗔爲天災﹐火焚爲地災﹐覆溺爲水災﹐此初學之士不得眞道﹐在於梏囿之中﹐厄運交會﹐未免有此災厄﹐今者幸遇禳解。此二十四厄靈符﹐若能持誦斗經﹐禮拜斗懺﹐認本命星君﹐焚化靈符﹐則可免也﹐上智之士更能修煉成眞﹐出乎天命气數之外﹐豈有此災並諸厄難也。

大聖北斗七元君﹐能解四殺厄。

殺者﹐卽殺伐也﹐蓋正人稟正炁﹐惡人會惡殺也。又四殺者﹐四時不正之炁也﹐春感之爲溫﹐夏感之爲瘧﹐秋感之爲痢﹐冬感之爲嗽﹐故曰四殺。陰陽中之四殺者﹐丑未辰戌居不正之方也。又四殺與三殺七殺﹐皆土家之惡神殺也﹐若人犯之﹐撓害非輕﹐若能依法祈禱解禳﹐則百無禁忌也。

大聖北斗七元君﹐能解五行厄。

五行者﹐卽五臟也﹐一經受病﹐則一身不安也。《玉樞經》云﹕五行奇蹇﹐九曜嵚誦玉經﹐天尊命本人家司命六神﹐上請北斗解一切厄﹐若有此災﹐依法保之禳之。

大聖北斗七元君﹐能解六害厄。

六害者﹐卽身之六賊﹐謂眼耳鼻舌身意也﹐若不禁制﹐則有害也。《玉樞經》云﹕三刑六害﹐隔角交加﹐若能預防﹐朝眞禮斗﹐則可以解禳也。

大聖北斗七元君﹐能解七傷厄。

七傷者﹐人之七情﹐謂喜怒哀樂愛惡欲也﹐一有過度﹐則傷身也﹐又名七殺也﹐解之愼之﹐則無傷害也。

大聖北斗七元君﹐能解八難厄。

難者﹐難也﹐卽世人之身難逃之惡疾也﹐謂癱瘓﹑癲痛﹑風癆﹑蠱癩﹐此八者﹐若非先曾延奉斗眞﹐今不能全備其體離其難也﹐又八難者﹐乃八景之異名也。經云﹕昊天諭三界眞仙聖眾曰﹐汝當戒八漏﹐方可脫八難﹐若能脫八難﹐方可入三淸。八漏者﹐目淚肝之漏﹐不息壽不齡﹔鼻涕肺之漏﹐損則病叉成﹔口唾脾之漏﹐去多勞本形﹔外汗心之漏﹐不收死不停﹔睡涎腦之漏﹐不閉神不靈﹔小腸漏於腎﹐不祕絕不生﹔夜夢鬼與交﹐神漏太分明﹔淫欲不度節﹐身漏無可憑。如是八般漏﹐乃爲八難行。若人奉北斗﹐七情不妄驚﹐情旣不爲害﹐八難厄亦輕。上智之士依而行之﹐則能超脫也﹐其有世人覺疾之作﹐急當絕欲減膳﹐志誠齋戒﹐告斗誦經﹐佩服靈符﹐則可消禳也。

大聖北斗七元君﹐能解九星厄。

九竅不制﹐則起淫欲縱貪嗔之心也﹐又卽九曜嵚嵌是也﹐若能精修寶煉﹐奉斗朝眞﹐則何災不滅也。

大聖北斗七元君﹐能解夫妻厄。

經曰﹕父母生之﹐續莫大焉﹐男女居室﹐人之大倫也﹐世人夫婦失於婚合﹐有犯神殺﹐政生災。北斗乃玉樞所司﹐凡有此厄難﹐至誠齋戒﹐誦經禮懺﹐告斗焚符以消禳之﹐則夫婦和睦﹐子孫昌泰也。今人有妻有子﹐或起淫泆之心﹐或覬隨奩之產﹐三妻五妾﹐別籍異居﹐爭財妬色﹐蠱媚魘詛﹐使夫婦參商﹐父子狼虎﹐至於遭刑﹐蕩產殞命﹐喪身者﹐有之﹐此自作孽也﹐欲禱之於神﹐而神豈受不臣之請也。

大聖北斗七元君﹐能解男女厄。

子災嗣絕﹐所政多端﹐但以幼吾之幼以及人之幼﹐更能立功種德﹐則斗眞不待禱而令解其災﹐不伺求而默賜其子﹐納寵幸妾﹐非徒無益﹐而又害之。

大聖北斗七元君﹐能解產生厄。

婦人不擅專房之寵﹐不懷妬忌之心﹐卽無產生之厄﹐子孫亦眾多也。若能改過﹐首謝斗官﹐朝禮寶懺﹐符篆﹐持念所屬本命眞君名號﹐能解厄難也。

大聖北斗七元君﹐能解復連厄。

按《玉格》云﹕諸一切人𨿽有智能﹐事多齟齬﹐或成或敗﹐徒有虛名﹐疾病不瘥﹐婚姻失時﹐亦無嗣續﹐或生男女﹐不能長養﹐而卒萬事不能從心者﹐謂犯復連也。皆是先亡不得超脫﹐久久無人濟拔﹐𨿽百千年﹐終不能受生﹐宜解之煉度生界﹐見在生人﹐自然榮達﹐作事遂意。道齡訓《玉樞經》﹐勞療乃屍疒圭之所致也﹐屍癥變狀不一﹐有傳屍﹑殗殜﹑肺痿﹑骨蒸﹑復連五種﹐皆由虛損得之﹐病源從腎起﹐傳之於心﹐則驚悸少气﹐夢見先亡﹐故本經云﹕先亡復連是也。或問﹕先亡不得超脫﹐復連六親﹐人何能知﹖曰﹕若犯此厄﹐則感此病也﹐旣罹此厄﹐急宜寡欲淸心﹐餌藥吞符﹐祈告斗眞﹐超度祖玄﹐俾亡者獲生善境﹐存者厄解災消也。

大聖北斗七元君﹐能解疫癘厄。

按《消災經》云﹕若太白火星入於南者斗﹐則於國於家及分野處作諸障難﹐念此陀羅尼加持﹐其災卽除﹐移於不順王命悖逆人身上受者﹐佛豈移災﹐乃爲逆之人自招致耳。疫毒流行﹐﹐患病闔門亡歿者﹐蓋人居常不孝不忠﹐不仁不義﹐不敬天地﹐不懼神明﹐不禮三光﹐不重五穀﹐不修香火﹐不貴其身﹐恣意烹宰﹐厭穢鮏羴﹐惡類相漸﹐惡業相似﹐惡气相合之所致也。若能修改﹐自無此厄﹐倘有傳染﹐則齋戒禮斗﹐佩奉靈符﹐卽得解禳也。

大聖北斗七元君﹐能解疾病厄。

沈痾痼疾﹐宿有冤愆﹐暴病卒息﹐因無攝養﹐急須醮謝眞君﹐加之法藥相助﹐必得扶衰解厄也。

大聖北斗七元君﹐能解精邪厄。

邪妖克害﹐蓋心懷不正之感﹐招精魅繳纏﹐乃忘失奉眞之故也。﹐若能依法禮斗朝眞﹐熟示靈符﹐更尋天罡之所在﹐能感正炁以摧之。

大聖北斗七元君﹐能解虎狼厄。

陸逢虎狼蛇虺﹐舟迎蛟蜃魚龍﹐此乃動之厄理之常也。若人先能皈命玉樞﹐投誠斗府﹐持念經號﹐佩帶靈章﹐預爲防之﹐豈遇是厄﹖設或遭遇﹐急投符於水火之中﹐則其應如響。

大聖北斗七元君﹐能解虫蛇厄。

鳥鼠送妖﹐蛇虫嫁孽﹐蓋人日常治家﹐不理殺盜邪侄﹐觸犯禁忌﹐干瀆神聰﹐遂致六神不居﹐蛇怪乘間而入﹐當持斗號﹐懺謝過愆﹐肅淸家捨﹐焚示靈符﹐自感眞炁以遣禳之。

大聖北斗七元君﹐能解劫賊厄。

此乃慢藏不謹之自招﹐積垛負償之所政﹐人能預伸告解﹐愼防不虞﹐卽得免也。

大聖北斗七元君﹐能解枷棒厄。

若人妄遭摭拾非罪幹連﹐或罹過悞之愆﹐或被虛誣之執﹐陷在縲紲之中﹐備受枷棒之苦﹐情𨿽負抑﹐獄案文成﹐官府避罪以稱疑﹐家屬訴冤而不理﹐當至心齋戒﹐剖露衷情﹐具章啟奏﹐祈告斗官﹐坐禁者亦齋心默禱﹐內外合誠﹐必能感格﹐使之陰報陽應﹐審理平反﹐則解其厄也﹐故犯法禁其可解乎。

大聖北斗七元君﹐能解橫死厄。

非正命者﹐皆名橫死﹐若知有此厄難﹐當建善功﹐積陰德﹐悔過省躬﹐懇告斗府﹐佩帶靈符﹐叉有起死回生之驗也。若覆壓於巖墻之下﹐刑戮於極梏之中﹐是自取其橫死﹐非天爲也﹐禱之無益。

大聖北斗七元君﹐能解咒誓厄。

盟詛咒誓﹐蠱媚魘禱﹐事有多端﹐有希求愛媚者﹐離間親情者﹐有辜恩負義者﹐設誓違盟者﹐有析財不均者﹐受抑無伸者﹐有欲令死者﹐使其疾苦者﹐有信巫覡﹐妄執人魂﹐令其顚倒迷亂者﹐或陰況不語﹐久伏於枕席之間者﹐皆人身心不正﹐或事處於過不及之偏之所致也。若能退思於釁端﹐推究損己責躬﹐改已往之衍非﹐修未來之善果﹐更誦大聖之名號﹐佩藝上帝之靈符﹐卽可解禳也。

大聖北斗七元君﹐能解天羅厄。

天羅者﹐乃天理也﹐地网者﹐乃人事也﹐若爲人﹐上不犯國法﹐下不逆人倫﹐則四方上下皆得通行也﹐永無羅障网罟之厄。人若起是念﹐必罹此厄﹐違是道﹐叉遭此刑﹐但能不越五常﹐明立三綱﹐更誠心澄慮以朝斗眞﹐則永得延生而入仙道也。

大聖北斗七元君﹐能解地网厄。

此章上文並注已明﹐未竟其說﹐又地网天羅者﹐卽憲綱條格也。世人不思富貴貧賤﹐乃命分已定﹐卻不安分﹐不知止﹐違天命﹐悖气數﹐作非法﹐以犯國法﹐棄性命﹐以喪身命﹐其地网天羅之厄﹐豈能逃也。人能安分懷刑﹐保身守道﹐更能禮斗朝眞﹐則自無此厄也。

大聖北斗七元君﹐能解地獄厄。

此經功沾水陸﹐善及存亡﹐若人宿有冤業﹐身謝之後﹐執對冥府陰司﹐孝子順孫欲逭九玄﹐與之告斗禮懺﹐赦其罪尢﹐則生歸善人之道也。

大聖北斗七元君﹐能解一切厄﹟1。

太上垂教﹐演說妙經﹐使人延生保命﹐度厄消災﹐此諸厄難﹐舉其大槪耳。《玉樞經》有云﹕北斗解一切厄。世人但有厄難﹐虔誠朝禮﹐修設齋醮﹐禮懺誦經﹐焚符持號﹐則無不響應也。

於是七元君﹐大聖善通靈﹐

此篇乃入道修眞之徑路﹐延生禮斗之樞要﹐解厄消災之訣法﹐回生起死之關楗也。太上列此於諸厄之後者﹐欲人依法修持﹐則無諸厄障﹐自然升眞證道也。此言初眞學道之士﹐及善男信女﹐若發誠心﹐於此七元君降臨之日﹐依科行訣﹐誦經焚符﹐奏章上表﹐則七元君之威力神通﹐大聖妙化善明萬靈之靈也。

濟度諸厄難﹐﹐超出苦眾生﹐

世人若欲消災謝罪﹐解厄釋難﹐告斗虔恭﹐無不遂願﹐以拔眾生沈溺之苦趣也。

若有急告者﹐持誦保平安﹐

若人家或病或難﹐或產或災﹐或求嗣續﹐或保延生﹐急宜誠思定慮﹐認本命星君之號﹐持是訣﹐誦是經﹐焚是符﹐則得家道淸靜﹐而患難克期安泰也。

盡憑生百福﹐咸契於五行﹐

《斗眞七戒》云﹕不得交遊非類﹐妄習異端﹐執心不一﹐自無指歸﹐常依正教﹐不生疑惑﹐人能盡心竭誠﹐依憑經訣﹐證道修眞﹐斗司當與其百福﹐所爲所作﹐皆默合於五行造化也。

三魂得安健﹐邪魅永消停﹐五方降眞炁﹐萬福自來並。

三魂安健﹐九靈屏迹﹐我之五臟自生眞炁﹐眞炁旣生﹐永保利貞﹐則萬福自然合我之體也。

長生超八難﹐皆由奉七星﹐生生身自在﹐世世保神淸﹐

旣得萬福來合我身﹐則八難自然超脫﹐如此則長生之道備矣﹐本自七星之玄靈敬奉而得致也。若能依前安置三魂﹐調理五臟﹐收三尸﹐拘九靈﹐離八難﹐則是奉北斗之功驗矣。必使其人生生不入梏囿﹐得以自在與道逍遙﹐則世世神淸也。

善似光中影﹐應如谷裹聲﹐

旣得生生自在﹐世世神淸﹐則元靈生慧光﹐能燭萬物曲直之影﹐是以有諸內必應乎外也。

三元神共護﹐萬聖眼同明﹐

學道之士﹐若能修持到此地位﹐則天官侍我魂﹐地官侍我魄﹐水官侍我神﹐如此飛升金闕﹐遊宴玉京﹐則萬神萬目自然瞻禮而敬仰我也。

無災亦無障﹐永保道心寧。

此篇包括經中旨要﹐盡於此矣﹐若能精修斗訣﹐深造鬥經﹐則又豈有災障﹐而永保奉道之心安寧也。

老君曰﹕北辰垂象﹐而眾星共之﹟2﹐

誌書載﹐北辰者﹐北帝也﹐一名北極﹐亦號太辰﹐故辰極爲天心﹐以正萬物﹐北極爲天樞﹐以居其中﹐不動爲炁之主﹐故眾星環繞而歸向之。或言北辰垂象一句﹐北之一字﹐恐是此字﹐指北斗而言﹐庶與上下章旨貫通也。道齡謂北斗爲萬象之尊﹐魁罡運轉﹐晝夜常輪﹐則眾星皆隨斗柄而行。日北辰者﹐卽北斗也﹐北斗七星在太微之北微坦﹐北極之前﹐魁四星爲琁璣﹐杓三星爲玉衡﹐所謂璇璣玉衡以齊七政也。吾夫子言政﹐諭如北辰爲政以德者﹐卽北斗斡運﹐陰陽出﹐內生死﹑建四時﹐統萬靈﹐豈非政耶﹖此夫子至聖之論也。謹按別本《延生經》云﹕太上曰﹕天一生水﹐生自北方﹐故紫微之垣﹐高崇北辰﹐北辰之宿﹐列爲七元﹐首引貪辰﹐尾明破曜﹐中立文曲﹐以爲天地之樞紐也。又三臺星﹐世爲北斗之華蓋﹐《玉樞經》云﹕北辰之上﹐上有三臺﹐其星並纏﹐形如雙目﹐疊爲三級﹐以覆斗魁﹐是則皆與本經曰北辰卽北斗﹐又明矣。𨿽然﹐尙期待眞人至士﹐更與發明而加訂証之。

爲造化之樞機﹐作人神之主宰﹐宣威三界﹐統禦萬靈。

在天爲北辰﹐在人曰性眞﹐北辰皆統眾星﹐令三界而運造化﹐正二三月斗柄用昏建寅卯辰之位﹐以生萬物﹐四五六月建巳午未﹐而長養萬物﹐七八九月建申酉戍﹐以成熟萬物﹐十月十一十二月建亥子丑之位﹐而收藏萬物。斗杓不運﹐則四時不節﹐五行不應﹐寒暑失度﹐陰陽不調﹐生物不成矣﹐所以爲造化之樞機也﹐性眞能宰萬靈﹐分善惡辯是非也。

判人間善惡之期﹐

世人以專行善事﹐而多災禍者﹐蓋善功未足﹐善功旣足﹐其福至矣。《金剛經》云﹕受持讀誦此經﹐若爲人輕賤﹐是人先世罪業卽爲消滅是也﹐有專行惡事而享福者﹐乃惡未滿﹐其惡盈時﹐大禍至矣。故太上曰﹕惡不積不足以滅身﹐蓋善惡之事各有期限者﹐太上好生之德也﹐爲善者伺其大善具足﹐爲惡者伺其改悔善惡之期﹐斯可明矣。今人始務爲善﹐或持齋而不戒﹐或禮斗而生嗔﹐不依旨而行持﹐不求玄竅而進道﹐誦經一過二過﹐便願福壽兼全﹐僅持號百聲千聲﹐急欲資財茂盛倘有事物之違心﹐或是艱難之阻障﹐不能順受﹐怨道咎師﹐盟神詛佛﹐是謗法之罪人也。若爲惡之人﹐禍息在於隱微之間而未見﹐卽能悔過遷善﹑向道歸眞﹐則百千萬惡卽爲消滅﹐謂如積歲堅冰﹐若慧日一照﹐渙然而釋﹐是以小惡不可不戒﹐小善不可不爲﹐過勿憚改﹐改之在速﹐改過向善﹐宜在限內﹐設若過期﹐禍將及矣。《孟子》曰﹕如知非義﹐斯速已矣﹐何待來年。

司陰府是非之目﹐

北斗聖功豈能盡迷﹐然以此章言之﹐下司神靈枉直功過﹐鬼官邪正懃怠﹐苦爽幽魂之升滯﹐四生六道之轉輪﹐悉總屬於綱領也。

五行共稟﹐七政同科﹐

歲裏屬木﹐角鬥奎井四宿同科﹐熒惑屬火﹐尾室觜翼四宿同科﹐太白屬金﹐亢牛婁鬼四宿同科﹐辰星屬水﹐箕壁參軫四宿同科﹐鎭星屬土﹐氏女胃柳四宿同科﹐外有房虛星昴四宿爲之日宿﹐乃太陽之舍配之﹐屬火﹐心危畢張四宿爲之月宿﹐乃太陰之舍配之﹐屬水﹐四七之星配五行二曜﹐亦謂之七政。北斗者﹐天之體也﹐五行二曜者﹐天之用也﹐故一體一用系乎動靜﹐一動一靜系乎陰陽﹐一陰一陽系乎天地﹐一天一地系乎水火﹐一水一火曰造而化之也。造化之機﹐璇璣是也﹐所以北斗總動靜﹐體用陰陽水火﹑天地造化也﹐然七政之用﹐與北鬥𨿽同科目﹐原夫斗之爲義大矣哉。斗字從十從二﹐斗總中天﹐斡旋運度﹐建四時以制八方﹐均五行以齊七政﹐爲斗之用﹐皆合十二數也。在三淸﹐生九炁﹐九炁生昊天紫微北極﹐成十二位也﹐在北斗﹐七明二隱合三臺﹐亦十二位也﹐在人身﹐有五臟七竅﹐在陰陽﹐有十二支﹐在人身﹐有十二相屬﹐在周天﹐有十二雷門﹐一年有十二月﹐一日有十二時﹐以此推之﹐信乎天上地下﹐無一物不系其斗之總統也。同學至人﹐能日日朝眞﹐時時禮斗﹐自感斗眞降眞炁於身﹐以延其生也。

有回死注生之功﹐有消災度厄之力﹐

太上垂慈說此經訣﹐本以消災度厄而回死注生者﹐𨿽天命不可改移﹐亦由人之修積﹐故死可回而厄可解﹐天定能勝人﹐人定亦能勝天。道齡伏睹《太上洞玄靈寶朝天謝雷經》中﹐所載太上宣揚一事﹐則知回死之功在人修積。龍漢九年﹐東平之郡義保之村﹐有一人姓趙﹐其性擁腫朴也﹐忽因所幹步入州城﹐路逢卜士云﹕彼火色三日之內鈴受雷嗔﹐是人歸家略不少露﹐至第三日﹐果大風雷雨﹐黑暗乾坤﹐是人曰﹕天來誅我﹐我當走野﹐免致驚懼雙親以嚇弟兄﹐於是執傘速至東郊外伺誅。此一時地雷知念飛稟﹐卽差天雷司猛吏辛判官﹐化作一俗人察此一事﹐飛至傘下共之同戴﹐是人曰﹕天欲誅我﹐我來待死﹐汝速避﹐勿在此久畱﹐要傘將去。辛判官飛申天雷上奏上帝﹐帝感如此﹐加與三紀壽﹐千日官祿﹐緣其三事善﹐釋三世之罪﹐一知雷嗔不說﹐是敬天也﹐二走野待死者﹐是愛親也﹐三與合傘人言﹐汝速避﹐又與之傘者﹐乃利人也﹐因此三事﹐遂得榮昌﹐子孫綿遠﹐回死注生之功﹐豈非人之修積也耶。

上至帝王﹐下及庶人﹐尊卑𨿽則殊途﹐命分俱無差別。

天地乃一炁﹐人物無兩途﹐昔漢明帝於終南山遇七元眞君﹐素衣垂發﹐帝稽首問曰﹕未審是何仙聖﹖眞君曰﹕吾是北斗七元眞君﹐下遊人間﹐察祿善惡。帝叩頭再拜云﹕仙者掌握何事﹖眞人曰﹕吾上管諸天星宿﹐下管五嶽四瀆﹑三百六十名山﹑三十六洞府地仙﹐河源水族盡屬吾之所管﹐並下元生人年命長短﹐衣食官爵疾病﹐刀兵刑獄﹐分野興廢﹐並是吾之僉注。帝曰﹕如朕還屬上眞管否﹖眞君曰﹕子𨿽爲人主﹐命與庶人一同。帝拜曰﹕凡目不識上眞﹐乃再啟曰﹕朕欲求長生之道可修否﹖眞君曰﹕子要求至道﹐脫死升天﹐子須堅勤﹐何慮不得。帝曰﹕朕幸遇上眞﹐願賜傳授﹐朕修事不虧﹐兼彩繪眞像﹐畢生供養。眞君曰﹕子至告於吾﹐不可不傳﹐緣子宿是上仙墜爲人君﹐吾今所宣是玄眞祕術﹐子須密行﹐不可漏泄﹐須髮大願﹐恭天順人﹐慈和心性﹐淫欲懈怠﹐殺害妄想﹐切在戒之﹐欲得道通聖﹐但依二時交乾步斗﹐吞符誦咒﹐存想醮拜﹐功滿之日﹐自然升仙矣。帝曰﹕朕當依法奉戒。眞君曰﹕子當諦聽﹐修身煉形﹐常至子後午前﹐存身爲枯樹﹐以左手中指中節上緊招定﹐後想空身爲一團眞炁﹐畢﹐卻想眞炁爲一眞人﹐靑龍從肝出左﹐白虎從肺出右﹐朱雀從心出頂﹐玄武從腎出足﹐四神侍衛從。乃步斗﹐凡步斗﹐春夏從魁星起﹐秋冬從罡星起﹐皆先從左足﹐欲步斗時﹐先以兩手中指中節緊招﹐口中默念�������﹐然後起左腳﹐存斗蓋於頭﹐以魁星在前﹐罡星在後。仍存金光照人﹐卽叩左邊齒七通﹐咒曰﹕上方世界八千人﹐下方治地四將軍。三五吏兵除惡鬼﹐四六童子護我身。六甲直符祛厭魅﹐六丁玉女守吾身。左有靑龍右白虎﹐上有朱雀下玄武。前有功曹后主簿﹐卻除妖魅並魘蠱。一切厭穢不得住﹐須臾不去舉天斧。急急如太上老君如律令﹗然後叩右邊齒七通﹐咒曰﹕太寧九宮﹐太乙守房。百神參位﹐魂魄和同。長生久視﹐塞滅邪凶﹐急急如太上老君律令﹗眞君曰﹕此咒是太上金口所宣﹐子當持此二咒﹐神將靈童玉女自然隨子身守護驅使也﹐瘟瘴傳屍﹑刑獄刀兵﹐永不近身。帝曰﹕上眞到何日降下人間﹐所食何物﹐願賜一言﹐朕當供養。眞君曰﹕正月二十五﹑二十六﹐二月初二﹑初七﹑二十三﹑二十六﹐三月二十六﹐四月十七﹑二十七﹐五月初五﹑十三﹑二十日﹐六月初四﹑初八﹐七月初四﹑二十四﹐八月初二﹑十一﹑十九﹑二十七﹐九月初三﹑十八﹐十月初十﹑二十六﹐十一月初一﹑初九﹑十七﹑二十五﹐十二月二十日﹐及每月初三﹑二十七日﹐庚申﹐甲子﹐吾下游世間。當以新熟果餅﹑名華香藥﹑細酒棗湯供養。凡欲供養﹐先以舌拄上齶﹐存舌爲度仙橋一道﹐存五臟中出五色气﹐爲五條五色一祥雲﹐乘起其橋直至五斗中﹐默呼直年直月直日直時使者﹐從橋上去吾斗中云﹕弟子某有某事請告於吾。若見斗中一人如玉女托羊頭者﹐名曰擎羊使者﹐次見一人左手執劍﹐右手托華盤者﹐名曰陀羅使者﹐此二人先來檢校所有供養﹐不精專及穢觸﹐皆此二人奏報。若有異香紫雲入室者﹐是吾七眞及左輔右弼下降也﹐子須於迥靜室中供養﹐不得嗔怒﹐常須歡喜﹐勿令女人孝子僧尼等見﹐如見觸於吾﹐禍殃立至﹐若能修行專志﹐一有災厄之時﹐但焚香告吾﹐災禍自免﹐不得妄爲。今道齡得此眞玄之迹﹐不敢自祕而獨善其身﹐故載此章﹐惟願上智之士依法修持﹐叉獲感通﹐以遂升眞證道也。

凡夫在世﹐迷謬者多﹐不知身屬北斗﹐命由天府﹐有災有患﹐不知解謝之門﹐延福延生﹐莫曉皈眞﹟3之路。

斗爲天地之準繩﹐斗乃陰陽之陶冶﹐生物生人﹐運水運火﹐故成四季﹐令萬靈振十方冠三界﹐自三淸昊天玉樞之尊﹐復有如北斗功德之大也耶﹖﹗人人頂戴北斗﹐而不知身屬於斗﹐卻不精勤朝禮而修奉﹐世人未免乎災息不臨身也。縱然學道而道淺﹐末學之人猶不免﹐況在俗之人﹐名利役其心而不知止﹐酒色搖其精而不知戒﹐厄會之時災患必生﹐災息至矣﹐尙不覺悟而皈眞解謝﹐惟信巫覡之妄﹐烹宰膻腥以爲祈禱﹐或偶得痊瘥便爲受神之福﹐如其死亡則謂神不保庇也﹐間有服藥多害物命者。嗚呼﹐爾欲求生﹐彼亦惜命﹐安可忍乎﹗凡諸此者﹐皆是不知解謝之門也﹐知其門者﹐則始於勝視服藥﹐未愈﹐禱之祖先﹐祖先未應﹐次求法助﹐未驗﹐叉獲罪於天命災於星數矣﹐必當以善功解之。豈不聞春秋宋景公熒惑守心度主宋國災﹐子韋曰﹕禍當君可移於臣﹐公曰﹕相所以治國家也﹐曰﹕可移於百姓﹐曰﹕百姓死﹐寡人將誰君﹖曰﹕可移於歲﹐曰﹕歲若饑﹐人饑必死。子韋曰﹕君有至德之言﹐三天必三賞君矣。是夕熒惑乃退三捨。信乎人之有災息﹐可不以善功解謝之﹖人能興一念之善﹐行一善行﹐則感鬼神動天地矣。人有災於星數﹐當求醮謝﹐自認本命所屬星君﹐解禳災咎﹐更能三省其身﹐思愆悔過﹐至心歸身歸神歸命﹐懇告斗官﹐則可以災患消除﹐延生益算矣。此乃解謝歸眞之門路﹐若不以良醫藥餌治病爲功﹐又不以告斗祀先爲忱者﹐則災將重矣﹐病將危矣﹐死將至矣。

致使魂神被系﹐禍患來纏﹐或重病不痊﹐或邪妖克害﹐連年困篤﹐累歲迍澶﹐冢訟徵呼﹐先亡復連﹐或上天譴責﹐或下鬼訴誣。若有此危厄﹐如何救解﹖急須投告北斗﹐醮謝眞君﹐及轉眞經﹐認本命眞君﹐方獲安泰﹐以致康榮。更有深妙﹐不可盡述。

凡愚之輩﹐迷謬之人﹐貪欲是務﹐惟利是圖﹐蠹公營私﹐損人益己﹐信巫覡以禱祭淫祀﹐啖官吏以吞並善良﹐恣慘酷以拷捶奴婢﹐逞顏色以嫉妬糟糠﹐不有天地﹐豈懼神明。如此不能覺悟﹐沈淪又作諸業﹐轉生迷謬﹐至於惡積禍盈﹐時移事退﹐病患來侵﹐妖邪踵至﹐人欲旣盡﹐天理昭回﹐自於心上幻出許多危厄也。太上慈悲﹐大開解謝之門﹐直指歸眞之路﹐若能悔愆首過﹐不蹈前非﹐投詞具奏﹐醮謝眞君﹐禮認本命﹐又能修眞向道﹐卽康榮也﹐更有深妙不可盡述者﹐太上略示下文北斗眞形名號靈符也。

太上玄靈北斗本命延生眞經注卷之二竟

﹟1『大聖北斗七元君﹐能解地獄厄……能解一切厄』﹐《眞經注解》和《經注》皆作『大聖七元君﹐能解刀兵厄……能解水火厄』

﹟2此句﹐前二參校本皆作『而眾星拱之』

﹟3『皈眞』﹐前二校本皆作『歸依』或『皈依』

太上玄靈北斗本命延生眞經注卷之三

玄陽子徐道齡集注乾陽子徐道玄校正

凡見北斗眞形﹐頂禮恭敬。

奉眞之心﹐常如整巾戴帽﹐斯須不可離也﹐朝眞之誠﹐當如面君事貴﹐絲毫不敢怠慢﹐則能感格於眞靈矣。

北斗第一陽明貪狼太星君﹐子生人屬之。

經云﹕凡人之生﹐皆是天炁﹐正北位居中一炁生水﹐萬物皆因水而生﹐故北斗居中天而旋回四方﹐主一切人民生死禍福。北斗﹕第一貪狼星﹐爲東斗﹐主算﹐第二巨門星﹐爲西斗﹐記名﹐第三輔第一﹐第四輔第二﹐第六武曲星正居本位﹐爲北斗﹐落死﹐第五康貞星﹐爲南斗﹐上生﹐第七破軍星﹐正居中位﹐爲中斗大魁﹐總監眾靈。凡一切萬物﹐生死皆屬北斗。洞明星外輔周回隱光﹐內弼指十二辰﹐濟生則總曰璇璣玉衡﹐度死則總日豁落。若有眾生遇其疾厄﹐隨方禳謝禱醮﹐善無不應。星君名魁字貪狼﹐又名天樞﹐又曰正星﹐主陽德七陰﹐名扶眞君﹐《北帝神呢經》曰﹕名格字露神子﹐又名天英字子然﹐居太上官靑城玉樓中﹐配事於天﹐主天元並身﹐子生人屬之﹐管太陽眞君室壁奎婁四宿﹐節侯陽明﹐春生萬物﹐所屬秦地徐州分野﹐爲天之太尉﹐司政主﹟1﹐非總﹟29天上眞﹐中監五嶽飛仙﹐下領後學眞人﹐天地神靈功過輕重﹐莫不隸焉。漢帝於終南山遇七元眞君﹐素衣垂發﹐帝問上聖眞號﹐七聖曰﹕吾眞號貪狼星﹐名玉華靈皇夫人﹐居靈華天﹐又按《九眞帝君九陰混合縱景萬化隱天訣》云﹕北斗第一星中名太一官﹐帝變隱逃光官﹐中有帝君內妃﹐名太一法垣字幸正扶﹐著黃錦披﹐丹靑飛裙﹐頹云髻﹐又星君姓上靈諱搖天槌﹐戴九色芙蓉之冠﹐絳衣紫裙﹐九色靑被﹐躡鳳文之履﹐變形如鬼神﹐披髮向上﹐赤色面靑﹐左手持白棒﹐右手按前。又眞形戴九晨玉冠﹐靑羽飛裳﹐執斗中玄圖﹐曰據斗眞人﹐號玉皇九宸君﹐又曰樞官大聖�星君﹐然燈曰身星﹐明暗以驗吉凶。眞符曰延生之符﹐諸在仙經﹐隱名隨法立號也﹐星圍九百二十里。

北斗第二陰精巨門元星君﹐丑亥生人屬之。

星君名�字巨門﹐又名璇﹐又曰法星﹐主陰刑﹐又名嬰眞君﹐又名正字貞文子﹐又名天任字子全﹐居中元宮五色玉樓之中﹐配事於地﹐主地元並命﹐丑亥生人屬之﹐管太陰星君胃昴畢觜四宿﹐節候陰精﹐秋成萬物﹐所屬楚地益州分野﹐爲天之主宰﹐主祿位﹐上總天宿﹐下領萬靈﹐及學仙之人﹐諸以學道及兆民宿命﹐莫不隸焉。又眞君素衣垂發﹐名安上神華夫人﹐居神華天﹐又第二中元宮﹐帝保胎化形內嬪﹐名太一三甕字羅朱嬰﹐赤錦披﹐綠羽飛裙。又姓育嬰諱激明光﹐戴五色飛云之冠﹐紫衣黃裳﹐七色錦帔﹐躡虎文之履﹐變形如美婦人﹐披纓絡﹐戴五色華冠﹐執通明之扇﹐以靑衣女子侍從。又眞形戴玄精玉冠﹐玄羽飛裳﹐執五色羽節﹐曰舉斗眞人﹐號玉皇北上宸君﹐又曰琁宮大聖�星君﹐然燈曰命星﹐眞符曰度厄之符﹐星圍五百五十里。

北斗第三眞人祿存眞星君﹐寅戌生人屬之。

星君名�字祿存﹐又名璣﹐又曰令星﹐主中禍﹐又名兆眞君﹐又名機字衛府子﹐又名天柱字子素﹐居眞元官黃臺玉樓之中﹐配事於火﹐主日元並福﹐寅戌生人屬之﹐管水星眞君參鬼井柳四宿﹐節侯眞人﹐所屬梁地冀州分野﹐爲天之司空﹐主神仙﹐上總九天高眞﹐中監五嶽靈仙﹐下領學道之人﹐眞仙之官莫不隸焉。又眞君素衣垂發﹐名靈精玄黃夫人﹐居玄皇天﹐又第三星眞元官﹐六遁七隱上元丹母﹐名太一虛夷字仲雙兆﹐靑錦披﹐繡羽華飛裙。又姓歸並諱處眾踏﹐戴七色寶冠﹐黃衣靑裙﹐五色絳帔﹐躡龍文之履﹐變形如二十歲美丈夫﹐花貌﹐披艸衣﹐執筆﹐多正面而立﹐又眞形戴飛云寶冠﹐靑羽飛裳﹐執斗中靑祿﹐曰履斗眞人﹐號玉皇主仙華宸君﹐又曰璣宮大聖�星君。然燈曰福星﹐眞符曰保命之符﹐星圍七百二十餘里。

北斗第四玄冥文曲紐星君﹐卯酉生人屬之。

星君名�字文曲﹐又名權﹐又曰伐星﹐主天理﹐伐無道﹐又名盤眞君﹐又名光字子惠子﹐又名天心字子裘﹐居紐幽官朱臺玉樓中﹐配事於木﹐主月元並祿﹐卯酉生人屬之﹐管火星眞君張星冀秒四宿﹐節侯玄冥﹐所屬吳地荊州分野﹐爲天之遊擊﹐主伐逆﹐上總九天鬼神﹐中領北帝三官﹐下監萬兆﹐伐逆不臣﹐諸以凶悖莫不隸焉。又眞君素衣垂發。名上靈神妃華皇夫人﹐居華皇天。又第四紐幽宮﹐帝匿景藏光中元內妃﹐名太一七烈字橫單盤﹐紫錦披﹐黃華羽裙﹐又星君姓靈樞諱搖天柱﹐戴六色盤龍之冠﹐白衣絳裙﹐三色黃帔﹐躡龜文之履﹐變形披髮﹐執文字﹐騎五色雲龍﹐如婦人面﹐回視康貞星﹐又眞形戴三華寶冠﹐丹錦飛裳﹐執玄靈之節﹐曰步斗眞人﹐號玉皇玄上飛華宸君﹐又權官大聖�星君﹐然燈曰祿星﹐眞符曰益算之符﹐星圍八百里。

北斗第五丹元廉貞綱星君﹐辰申生人屬之。

星君名�字康貞﹐又名衡﹐又名殺星﹐主殺有罪﹐又名蘭眞君﹐又名橫字子衡子﹐或云不附子﹐又名天禽字子公﹐居綱神官素臺玉樓之中﹐配事於土﹐主江元並官職﹐辰申生人屬之﹐管木星眞君角亢氏房四宿﹐節侯丹元夏﹐以長養萬物﹐所屬趙地兗州分野﹐爲天之斗君﹐主命祿籍﹐中統鬼神簿目﹐下領學眞兆民命籍﹐諸天諸地﹐莫不總統。又眞君素衣垂發﹐名靈妃元皇夫人﹐居元皇天﹐又第五綱神官﹐變體易景斗中大女﹐名太一郁昌字壽丘蘭﹐朱錦披﹐紫靑飛裙﹐又眞星姓上開諱變五道﹐戴五色華冠﹐靑衣白裙﹐四色絳帔﹐躡雲文之履﹐變形獨髻騎白龍﹐戴七寶冠﹐從者四人﹐各執戰從下。又眞形戴七寶飛天之冠﹐白錦飛裳﹐執靑炁籙籍﹐曰躡紀眞人﹐號玉皇金剛七晨君﹐又號衡宮大聖�星君﹐然燈曰官職﹐眞符曰消災﹐星圍七百二十里。

北斗第六北極武曲紀星君﹐巳未生人屬之。

星君名�字武曲﹐又名闓陽﹐又曰危星﹐主天倉五穀﹐又名定眞君﹐又名衛字大車子﹐又名天輔字子卿﹐居紀明宮玄臺玉樓之中﹐配事於水﹐主河元並壽﹐巳未生人屬之﹐管土星眞君心尾斗箕四宿﹐節候北極三冬﹐以收藏萬物﹐所屬燕地揚州分野﹐爲天之太常﹐主升進﹐上總九天上眞﹐中統五嶽飛仙﹐下領學者之身﹐幾功勤得輪轉階級者﹐悉總之焉。又眞君素衣垂發﹐名北上金蓋中皇夫人﹐又第六紀明宮﹐帝隱迹散眾斗中中女﹐名太一炁精字抱定陵﹐靑錦披﹐靑繡飛裙。又星君姓明靈諱昌上元﹐戴翔鳳之冠﹐玄衣錦裙﹐龍文虎帔﹐躡花紋之履﹐又變形象頭人面﹐仗劍披纓絡﹐又眞形戴飛精華冠﹐紫錦飛裳﹐執斗中玉冊﹐曰步罡眞人﹐號玉皇北宸飛華宸君﹐又號闓陽宮大聖�星君。然燈曰壽星﹐眞符曰散禍之符﹐星圍七百里。

北斗第七天衝破軍關星君﹐午生人屬之。

星君名�﹐字破軍﹐又名瑤光﹐又曰部星﹐亦曰應星﹐主兵﹐又名淑眞君﹐又名行字太賓子﹐又名天衝字子翹﹐又二名字﹐一曰天蓬字子禽﹐二曰天內字天成﹑乃隱曜名也。破軍星君﹟3關會宮九色玉樓之中﹐配事於金﹐主海元並妻妾﹐午生人屬之﹐管金星眞君牛女虛危四宿﹐節候天關﹐所屬齊地豫州分野﹐爲天之上帝﹐主天地機運﹐四時長短﹐天地否泰﹐劫會之數﹐莫不隸焉。又眞君素衣垂發﹐名玄上眞皇夫人﹐居眞皇天﹐又第七關會官﹐帝分景萬形斗中少女﹐名太一郁墨字天凡叔﹐丹錦披﹐靑華明羽裙﹐又姓玄樞諱開天徒﹐戴七星之冠﹐丹衣錦裙﹐虎頭文帔﹐躡獅子文之履﹐變現豬頭人面﹐手持歡喜團﹐變形披白素衣﹐口吐赤炁﹐光明奪日﹐立斗柄之頭。又眞形戴九云之冠﹐九色錦裳﹐執揮神之策﹐曰乘龍眞人﹐號玉皇總靈九元北蓋晨君﹐又曰瑤天宮大聖�星君﹐然燈曰主妻妾﹐眞符曰扶衰之符﹐星圍九百里。

北斗第八洞明外輔星君。

星君乃天之玉帝之星﹐上總九天﹐下領九地五嶽四瀆之仙官﹐居帝席宮內紫炁玉樓之中﹐姓精常﹐諱上開字正延﹐戴飛精寶冠﹐九色鳳衣﹐手執火鈴﹐變形紫袍腰金帶襆頭執笏﹐又隨諸國宰輔之服﹐曰遊行三命眞人﹐號玉皇帝尊元晨君﹐又號帝太常皇夫人﹐居太常天﹐又第八帝席官﹐帝化日月水火斗中高皇左夫人﹐名太一石啟珠﹐字落落茂華﹐紫錦帔﹐繡羽飛丹裙﹐所屬燕地並州分野﹐乃斗中外輔﹐總承眾事﹐司察天下萬國九州執政大臣罪福功過。然燈禳謝眾災治病服藥﹐以明吉凶也。此輔星倚乎闓陽﹐所以佐斗成功丞相之象也。

北斗第九隱光內弼星君。

星君乃天之大帝之星﹐主變化無方仙眞功過﹐居上尊宮內紫館玉樓之中﹐姓幽空諱冥陽暉﹐字幽寥﹐戴飛天寶冠﹐手執帝章﹐變形緋衣﹐執圭﹐出五色之炁﹐又各隨諸國宰臣之服﹐曰徘徊三陽眞人﹐號玉皇帝眞元晨君﹐又號變靈上皇夫人﹐居變靈天。又第九上尊宮﹐帝化金石山河斗中高皇右夫人﹐名太一滌夷條﹐字云育﹐玄綠錦披﹐繡羽華裙﹐又皆頹云髻﹐乃斗中內弼﹐總承眾事﹐主察天下萬國九州執政大臣罪福功過﹐然燈祈福應投事務﹐明吉暗凶以驗之。

上臺虛精開德星君。

中臺六淳司空星君。

下臺曲生司祿星君。

三臺有六星﹐兩兩而起其勢﹐橫亙北斗第二�星之前﹐一曰天柱﹐乃三公之位﹐在天曰三臺﹐在人曰三公﹐西近文昌二星﹐曰上臺﹐爲司命﹐主壽﹔次二星曰中臺﹐爲司中﹐主宗室﹐東二星曰下臺﹐爲司錄﹐主兵。又曰﹕上臺司命爲太尉﹐中臺司中爲司徒﹐下臺司錄爲司空。一曰﹕泰階上臺上星護助天子﹐下星爲女後﹐中臺上星爲諸侯﹐下星爲卿大夫﹐下臺上星爲士﹐下星主庶人﹐所以和陰陽而理萬物也。按《玉樞經》云﹕若人欲免三災九橫之厄﹐卽於靜夜稽首北辰﹐北辰之上﹐上有三臺﹐其星並躔﹐形如雙目﹐疊爲三級﹐以覆斗魁﹐是名天階﹐若人見之﹐生前無刑囚之憂﹐身後不淪沒之苦﹐天階者﹐乃太上升降之道也。上臺星君號通妙玄道天尊﹐生生主者﹐中臺星君號仁化昭德延福天尊﹐養養大神﹐下臺星君號靈源妙有空洞天尊﹐護護天翁﹐虛精六淳曲生者﹐乃星君之內諱也。人能知星君名號﹐而誠心頂禮恭敬者﹐則眾惡消除﹐諸善備至﹐凡於靜房端坐﹐思三臺覆頭﹐次思兩腎气從胸出﹐與三臺相連﹐久久思畢﹐啄齒二七徧﹐以鼻微微出气﹐閉口滿咽而畢﹐乃咒曰﹕天靈節榮﹐願保長生﹐太玄三臺﹐守其眞形﹐五臟神君﹐各保安寧。復叩齒默禮而退。卽得魔障永除﹐百事如意。上臺星君面色赤﹐口吐赤炁﹐道裝﹐執碧玉圭﹐乘黑雲﹐頂有黃炁。中臺星君面色白﹐口吐白炁﹐徧滿天下﹐道裝﹐執白玉圭﹐乘白雲﹐頂有白炁。下臺星君面小﹐而光芒千百﹐炁如絲射暗﹐立靑炁中﹐道服﹐執靑玉圭。三臺受虛無三炁明靑黃白之正色﹐乃調和陰陽之主﹐卽人之三魂也。人非魂不生﹐非魂不養﹐非魂不護﹐故言生養護矣。凡人之身﹐有魂則生﹐生必養﹐養必護矣。若生養了不護﹐則夭折也﹐延生之訣﹐正在此三字上﹐修眞之士﹐旣知三魂生養護我﹐當悟我身旣得其生﹐必自調養﹐旣能調養﹐必要愛護﹐若不愛護﹐於禁忌之日不貴身命﹐則三魂離矣﹐此身喪矣。

如是眞君名號﹐不可得聞﹐凡有見聞﹐能持念者﹐皆道心深重﹐宿有善緣﹐得聞持誦﹐其功德力莫可稱量。

切謂今年所食之粟﹐乃去年所種之苗﹐今得遇經之慶幸﹐乃宿生奉斗之善因。凡人得生聖世﹐見聞妙經﹐持念名號﹐朝禮眞形﹐其功德不可思議﹐果報亦不可思議也。

若正信男女﹐值此眞經﹐智慧性圓﹐道心開發﹐出羣迷徑﹐入希夷門﹐歸奉眞宗﹐達生榮界。

人稟忠正誠信之資﹐則具智慧圓明之性﹐正﹐則出羣迷之徑﹐信可入希夷之門﹐了悟眞宗﹐開弘大道﹐豈不超達於長生之榮界也哉。

於三元八節﹐本命生辰﹐北斗下日﹐嚴置壇場﹐轉經齋醮﹐依儀行道﹐其福無邊﹐世世生生﹐不違眞性﹐不入邪見。

三元者﹐乃三官主錄百司﹑上詣天闕進呈世人罪福之辰也。八節者﹐卽立春﹑春分﹑立夏﹑夏至﹑立秋﹑秋分﹑立冬﹑冬至﹐此八日也﹐乃五帝下降錄人罪惡之辰也。生年爲本命﹐生日爲生辰﹐身中萬神聚會之日﹐北斗下日者﹐昔漢明帝遇七眞﹐曰﹕吾居七元宮謂之北極﹐皆有華蓋相隨﹐帝居於中﹐其星皆生七寶﹐光華燦爛﹐號爲北極帝君﹐常月初三﹑二十七日降下人間﹐受人之醮祭﹐察人之善惡。此夜可於中庭立幾筵﹐精膳酒脯﹐求度脫災厄延命益算﹑及治邪考鬼滅精之法。當此夜欲臥時﹐先存華蓋九星在頭﹐左北斗﹐右北斗﹐上北斗﹐下北斗﹐三臺覆其中﹐於臥室東面﹐存二十八宿眞官﹐如嬰兄之狀﹐著錦裙紫紗被﹐執靑簡﹐口吐玉光之炁﹐入我口中﹐皆爲眞炁﹐匝滿身中﹐得此道後﹐乃爲降靈之師﹐萬鬼自怖也。奉道之士﹐得聞眞君名號﹐能持念者﹐卽能於降監之辰﹐嚴置壇場﹐轉經齋醮也。世世生生者﹐卽宿有善緣﹐道心深重﹐今又能依儀行道﹐其功德力莫可量也。不違眞性﹐歸奉眞宗﹐不入邪見﹐卽出羣迷之徑也﹐此太上慈悲﹐諄切至再﹐垂教世人﹐奉斗朝眞﹐返邪歸正﹐離俗升眞之道也。

持經之人﹐當誦七元眞君所屬尊號﹐善功圓滿﹐亦降吉祥。

學道之士﹐設醮朝眞﹐誦經持號﹐修習旣久﹐念念不忘﹐常𨿽堅持不退﹐與鬥眞不相遠離﹐自然感格﹐錫之福壽而降吉祥也。

卽說北斗咒曰﹕

北斗之說﹐前章備載。咒者﹐祝也﹐又贊揚斗眞之聖德也。奉道之士﹐傾心敬誦﹐存七元之相﹐則禱無不應也。此後前篇梵語神咒﹐太上以此明示三界魔王之隱韻﹐使朝眞之士不爲魔王阻路﹐而得上徹斗司也。

焚語神咒曰﹕唵呴�哪吸吸哪﹑囉嘍哪唶呾哪﹑�唶哪��哪��哪﹑唵吽吽俱只帝賒蘇吒﹑阿若密吒烏都吒﹑俱耆吒波賴帝吒﹑耶微若吒﹑俱囉帝吒﹑耆摩吒薩婆訶。

北斗九辰﹐

北斗者﹐乃天地之元靈﹐神人之本命也﹐九者﹐乾道也﹐陽體也﹐生生而不少息也﹐辰者﹐乃眾星之宗主﹐萬象之都會也﹐是以斗居北方﹐二隱七顯﹐合爲九位﹐卽人身中之九竅也。

中天大神。

中者﹐不高不下之謂也﹐又曰中者﹐眾也。天者﹐無爲無極之謂也。大者﹐至尊至尙也。神者﹐靈也﹐明也﹐正直而不曲也。又曰神者﹐伸也﹐上天下地以正道也。故北斗九辰居中

天之內﹐爲眾天萬象尊尙靈明正大之眞神也﹐卽世人心居中﹐而元神爲一身之主會也。

上朝金闕﹐

上朝者﹐謁見也﹐瞻仰也。金闕者﹐乃三淸之化炁﹐玉帝之眞境也。故九辰乃三淸玉帝之腹心﹐人能時時而朝禮之﹐以盡報本之道也﹐如人能以心神時時升入泥丸﹐則眞靈不散而得長生也。

下覆昆侖。

昆侖者﹐載世之地名﹐生萬物之化炁也﹐故九辰日夜覆蓋者﹐乃生生不絕之恩也﹐如人身能將心火降於腎水﹐則成眞有功﹐而丹不日自成矣。

調理綱紀﹐

調者﹐調也﹐又曰提掇也。理者﹐整束也。綱者﹐金木水火土五行是也。紀者﹐周天二十八宿也。如九辰位居中天﹐德侔三境﹐所以提掇整束五行二十八宿﹐不使紊亂經緯﹐而乾坤得位﹐日月順度﹐神人得獲安逸也﹐如人能調理五臟﹐整東四大﹐則百病不生而得眞道也﹐《難經》云﹕智者能調五臟和是也。

統制乾坤。

統者通也﹐又曰總也。制者治也﹐又曰禦也。乾者天也﹐又曰陽道也﹐神道也﹐人道也。坤者地也﹐陰道也﹐鬼道也﹐邪道也﹐又天動而地靜是也。故九辰能通治天地之道﹐陰陽之炁﹐鬼神之機﹐人邪之生滅﹐如人能收拾水火以養心腎﹐則延生之道明矣成矣。

大魁貪狼﹐巨門祿存。文曲廉貞﹐武曲破軍。

大魁者﹐最長之首也﹐貪狼﹑巨門﹑祿存﹑文曲﹑廉貞﹑武曲﹑破軍者﹐乃七元七星眞君之名字也。

高上玉皇﹐

高者﹐上無以加也。上者﹐尊之又貴。玉者﹐至寶也﹐水火不爲疾也。皇者﹐至大之稱﹐乃三界千眞萬聖之主帝也。故九辰體乎高上之大玉皇之尊也明矣﹐如人朝眞奉斗﹐念念不息﹐水火得攝煉﹐神炁結胎﹐則可與高上玉皇爲臣爲使矣。

紫微帝君。

紫微帝君者﹐乃北斗之主宰﹐眾星之君父也﹐所以引紫微爲九辰三臺之首也﹐如人能居仕版不欺公妬法﹐念念忠君﹐則自然天與相之﹐永無厄難也。

大周天界﹐

此七元眞君動靜之機﹐誠不可測﹐各司下世賢愚之人本命﹐大而能周徧上天下界﹐無一物不系北斗七元之所出內也﹐如人能將七情收斂﹐則萬善自生也﹐若心一向道﹐則可大周其天﹐而得逍遙快樂也。

細入微塵。

北斗七君神通莫測﹐眞妙難窺﹐大可周徧上天下界﹐小能港入細微之塵﹐皆可度人成眞也。世人莫以善小不爲﹐𨿽幽微塵土之中﹐斗眞亦能照察也﹐經云﹕君子愼獨者是也。

何災不滅﹐何福不臻。

斗眞旣大周天界﹐細入微塵﹐惡必罰之﹐善必賞之﹐則何災不能滅耶﹖災旣消散﹐其福必鍾也。世人若能幽獨之中﹐昭著之內﹐心心奉斗﹐念念守神﹐則災不幹﹐福自來也。

元皇正炁﹐來合我身。

元者大也﹐萬善之長也﹐皇者尊也﹐正者不偏不倚之謂也﹐炁者天地之元靈﹐陰陽之妙化。蓋北斗九辰﹐乃元皇正大之炁結而成也﹐人能以斗爲心﹐以斗爲神﹐則與元辰本命打爲一團﹐則元皇正炁來合我身﹐何患不能長生久視矣。

天罡所指﹐晝夜常輪。

天罡者﹐乃天之正炁﹐萬神之宗分﹐天地非天罡不明上下﹐運斗眞非天罡不能通明令﹐萬神非天罡不能玄妙也﹐天罡之功大矣哉。罡字之義﹐從四從正者﹐乃四聖治四方﹐謂天蓬居東﹐天猷居西﹐翊聖居南﹐佑聖居北﹐中乃大聖妙運天罡尊君主之也。故天罡守中天﹐以生爲德﹐以動爲功﹐得東西南北之正炁﹐故曰天罡也。天罡守中主土﹐北斗屬水﹐土以制之﹐故能運北斗生萬物也﹐非獨運北斗﹐其月月一建卽指一方﹐故五斗皆從天罡所用也。天罡一日之中﹐每一時辰斡旋斗柄﹐臨一方位﹐時時運轉無有停息者﹐乃生生不窮之理也。按《玉樞經》云﹕雷城十二門﹐並隨天罡之所指﹐罡星指丑﹐其身在未﹐所指者吉﹐所在者凶。何故有此吉凶﹐乃天罡之體用﹐卽陰陽之炁也﹐天罡正炁能生能殺﹐若指向之處卽是生方﹐故有生炁﹐取之可以治病﹐補虛安神旺炁﹐卻禍消災﹐延生度厄也。所在之處則有殺炁﹐用之可以斬鬼驅邪﹐夷凶禁暴﹐馘毒制魔﹐故所指者吉﹐所在者凶﹐天罡之德﹐信不輕也﹐天罡之功﹐信不小也。

俗居小人﹐好道求靈。

俗居者﹐乃塵土世俗之居也﹐小人者﹐至杪小微賤之稱也。此句乃起奉咒之士恭敬自謙之辭也﹐人能得遇是經訣﹐必當竭力盡心敬其道﹐而得玄靈本命之延生矣。

願見尊儀﹐永保長生。

旣能好其道而得玄靈之訣﹐則自然見其眞形尊儀﹐而得長生久視之道也。

三臺虛精﹐六淳曲生。生我養我﹐護我身形。

三臺者﹐乃中天之大化﹐北斗之華蓋也﹐眞君之名號服相﹐並注前篇﹐一曰天城﹐一曰天階﹐一曰天相也﹐卽太虛之玄精﹐神人之眞炁也﹐此三臺卽人之肺神﹑三魂之總關也。人能常誦是咒﹐則得七魄淸﹐三魂安﹐眞炁降下﹐生我養我護我﹐而得長生神仙也。又曰﹕魂神爲陽﹐生我身也﹐魄神爲陰﹐養我精也﹐魂魄不離其身﹐陰陽生化其精﹐則北斗九辰與三臺至聖﹐千眞萬靈常來衛護於我之身形也。如此行之奉之﹐則災厄從何而生也﹐學者可不以道齡之淺見薄聞﹐以爲眞文大道﹐庶幾有補於將來也。

�������尊帝﹐急急如律令。

此北斗九辰之內諱也。若人持誦至此﹐則當著想尊容﹐愈加敬禮﹐而叩齒密誦﹐愼勿朗宣﹐禍福響應﹐可不畏歟﹗急急如律令者﹐漢時公檄文移結語亦皆如是也﹐如當今部符云﹕符到奉行之義﹐天師漢人﹐故承用之教門﹐遂得祖述也。

太上玄靈北斗本命延生眞經注卷之三竟

﹟1『司政主』﹐據下文意當作『主司政』。

﹟2『非總』﹐據下文意﹐當作『上總』。

﹟3據前後文﹐疑此處脫一『居』字。

太上玄靈北斗本命延生眞經注卷之四

玄陽子徐道齡集注乾陽子徐道玄校正

老君曰﹕凡人性命五體﹐悉屬本命星官之所主掌﹐本命神將﹑本宿星官﹐常垂蔭佑﹐主持人命﹐使保天年。

本命星官者﹐如子生人屬第一貪狼星君是也﹐本命神將者﹐如甲子丙子之神也﹐本宿星官者﹐陽則虛宿﹑陰則女宿也。太上初令世人知其性命皆憑道生﹐旣了悟此因﹐卽令歸眞修奉延生解謝之門。此章明人之五體悉屬本命星官主掌﹐五體者﹐卽五臟也﹐人若五臟安和﹐則萬邪不侵﹐百病不入﹐永保長生﹐本宿星官蔭佑其命﹐知身則五體安和﹐知道則長生久視﹐和性則道心開發﹐知命則使保天年也。

凡俗無知﹐終身不悟。夫本命眞官﹐每歲六度降在人間﹐降日爲本命限期﹐有南陵使者三千人﹐北斗眞君七千神將﹐本命眞官降駕眾眞﹐悉來擁護。可以消災懺罪﹐請福延生﹐隨力章醮﹐福德增崇。

人生六十年爲一大限之期﹐全其本年是也﹐乃平生一周換甲之期﹐六十日爲一小限﹐卽每年六度是也﹐其日﹐本命眞君因所屬生人降在人間﹐卽於我身察錄其罪福。南陵使者﹐乃破軍星君之使也﹐故其中陰陽混合﹐南斗關北辰﹐北辰隱南斗也。《靈寶經》云﹕北斗落死﹐南斗上生者﹐分其門而說也。故此經北斗二字皆總之也﹐其無知不悟之凡愚﹐恣造惡業﹐違犯禁戒﹐伐其天年﹐則限數短促卽死矣﹐學道上智之士﹐積功布德﹐精修善業﹐遵奉禁戒﹐展其天年﹐限次延遠﹐福德增崇﹐則得長生久視矣。

其有本命限期將至﹐自身不知﹐不設齋醮﹐不修香火﹐此爲輕生迷本﹐不貴人身﹐天司奪祿﹐減算除年﹐多致夭喪。迷悞之者﹐𨿽遇經訣﹐懷不信心﹐毀謗眞文。如此之人﹐身謝之後﹐淪沒三塗﹐漂沈諸趣﹐永失人身﹐深可悲哀﹐自致斯苦。

天地上淸下濁﹐造化一陽一陰﹐一日有晝有夜﹐一年之內﹐春生夏長﹐秋殺冬成。星有隱顯﹐月有盈虧﹐如列宿翼象二十二星﹐虛壁止二星﹐井宿三十三度﹐鬼宿止四度﹐天象尙有不齊﹐人稟天地星斗陰陽五行造化而生﹐故有富貴貧賤壽夭賢愚之異。而人不悟賦分已定﹐惟務妄想貪求﹐於有限光陰造無窮罪業﹐一度本命加臨﹐一次死期將至﹐不謝天地生成之德﹐不感星眞蔭庇之恩﹐旣不貴重自身﹐乃是輕生迷本﹐叉致夭喪其身。迷悞之人﹐得聞此經﹐心生狂亂﹐狐疑不信﹐或見持誦﹐不能思齊﹐反生誹謗﹐身死之後﹐沈淪鬼趣﹐受辛報苦﹐劫盡才於地獄受果報之罪﹐經中有見人持經﹐偏眼邪視﹐惡言謗謊﹐不生敬仰﹐或初𨿽信受﹐後復慢易﹐種種罪報﹐不忍注釋。學道之士﹐豈侮聖人之言﹐侮經則鬼祟來侵﹐奉經則神聖皆迎﹐旣無功補於玄教﹐焉敢謗毀其眞文﹐《靈寶經》云﹕天司記人功過﹐毫分毋失﹐可不愼歟﹐可不戒歟﹗

若本命之日﹐能修齋醮﹐善達天司﹐一世於本命限期﹐開轉此經﹐廣陳供養﹐使三生常爲男子身﹐富貴聰明﹐人中殊勝。

太上慈悲﹐方便設教﹐故開示次序之法門﹐使漸達生榮之境界﹐歸奉眞宗﹐福報如是﹐先令持號﹐則罪業消除﹐次命告斗﹐醮謝轉經﹐及認本命眞君﹐方獲安泰﹐此見世一生之善也。又持念眞君名號﹐宿有善緣﹐言過去先世道心深重之故﹐此二生也﹐今能修齋設醮﹐善違天司﹐使三生常爲男子身﹐富貴聰明﹐人中殊勝﹐言未來之福報也。《玉皇本行經》云﹕智慧聰明轉女成男﹐乃三十種內之上妙功德也。又《四十二章經》云﹕人離惡道得爲人難﹐旣得爲人去女爲男難﹐世人修奉﹐得於三生常爲男子身﹐聰明富貴﹐此有住相之福報也。若能離有相之境﹐升無爲之鄕﹐入希夷之門﹐證虛無之道﹐方可爲人中殊勝之男子矣。

其有生身果薄﹐𨿽在人中﹐貧窮下賤﹐縱知本命﹐無力修崇﹐能酌水獻花﹐冥心望北極﹐稽首禮拜﹐念本命眞君名號者﹐亦不虛過本命限期﹐皆得延生注福﹐擊系人身﹐災厄蠲除﹐獲福無量。天師歡喜﹐踴躍作禮﹐贊嘆難可得遇無上法橋。

按《金剛經》云﹕若人滿無量阿僧只世界七寶持用布施﹐若有善男子善女人發菩薩心者﹐持於此經﹐乃至四句偈等﹐受持讀誦﹐爲人演說﹐其福勝彼謂七寶有竭四句無窮﹐若持於此經﹐本心悟達﹐則勝前以七寶布施之功德也。富貴者廣設齋醮﹐貧窮者酌水獻花﹐同一是念﹐福報等也﹐奉道之士修齋設醮﹐希求福利﹐得福𨿽多﹐而於識心見性﹐了無所得﹐惟成有漏之因﹐如但以七寶持用布施也。若人知性知命﹐知道知身﹐於本命之辰﹐禮斗朝眞﹐獻花酌水﹐不虛本命限期﹐不希福報﹐自感聖眞延生注福﹐無爲功德勝前以七寶布施有爲之福德也。天師感激欣戴﹐不知手舞足蹈﹐贊嘆得遇此無上之大法橋也。

老君重告天師曰﹕世人罪福善惡﹐皆屬天司﹐懺罪消災﹐莫越修奉﹐遇本命生辰﹐告身中元辰驛馬﹐削落三災九厄﹐保見今眷屬安寧。

太上垂教﹐立言隱奧玄微﹐世莫可測﹐此經乃哀憫眾生﹐故宣要法﹐以度羣迷﹐叮嚀告誡﹐曲盡人情﹐使人易解易悟﹐發信向知歸之心﹐學道之士旣能依經修奉﹐當求聖意於經旨之外﹐則登妙果入仙宗也﹐謂如元辰驛馬如何削落災厄﹐保眷屬安寧。夫元辰者﹐乃我身之神也﹐驛馬者﹐我之意神也﹐人之元神﹐外寄於目﹐內藏於心﹐目則外視於萬物﹐內則心馳於萬機﹐心目所馳﹐神亦奔競﹐人能收心內照﹐馬不令馳﹐保養形神﹐胎息自固﹐則三尸去體﹐九蠱消亡﹐災厄從何而至﹖故能保我之六脈安和﹐而百神調暢也。

凡有上士於本命生辰持此眞文者﹐外伏魔精﹐內安眞性﹐功沾水陸﹐善及存亡﹐悔過虔恭﹐漸登妙果﹐重立玄功﹐證虛無道﹐乃得聖智圓通﹐隱顯莫測﹐出有入無﹐逍遙雲際﹐升入金門﹐與聖合眞﹐身超三界﹐永不輪轉﹐壽量無窮﹐快樂自在。

夫人之生﹐有此身者有此神也﹐身安則神健﹐神健則气淸﹐气淸則與道能合也。悔過虔恭者﹐懺罪也﹐漸登妙果重立玄功者﹐告元辰驛馬削去災厄﹐使形神淸靜﹐自然延生也。證虛無道者﹐以太虛無上之道爲證也。聖智圓通者﹐則慧光通明﹐不致三尸九蠱之所害也。隱顯莫測者﹐言人能登妙果﹐證大道智圓通﹐則萬神拱護﹐千眞保迎﹐炁結眞玄﹐神成妙道﹐則出入金門之中﹐隱顯人不可測也。《道藏》云﹕金門者﹐非金闕金庭之名也﹐金闕者﹐乃三淸玉帝之居處也。金庭者﹐卽上聖高眞之所居也。此金門者﹐在昊天之下﹐三萬九千三百五十劫炁之下凝合變化爲金門也。凡初學精修得道之士﹐天年終而不入輪回之道﹐而飛上金門﹐受諸逍遙快樂自在也。此章乃經中之玄竅﹐玄靈之祕要也﹐凡諸同志肯以上帝之心爲心﹐道齡之言爲言﹐則自然獲福無邊﹐成眞在此章也。

凡有男女於本命生辰及諸齋日﹐淸淨身心﹐焚香持此眞文﹐自認北極本命所屬星君﹐隨心禱祝﹐善無不應﹐災罪消除﹐致感萬聖千眞﹐俱來衛護。此文所在之處﹐千眞敬禮﹐萬聖護持﹐魔鬼潛消﹐精靈伏匿﹐世有災殃﹐悉皆消滅。

夫人身三魂﹐屬陽﹐動以生也﹐七魄﹐屬陰﹐靜以鎭也﹐魂日居人體﹐故曰陽﹐主動﹐魄夜居人身﹐故曰陰﹐主靜。三魂於本命生辰及諸齋日歸身﹐制禦陰魄﹐令邪道不侵﹐百神交會﹐魂安魄正﹐陰與陽並﹐不經苦惱﹐身有光明。人能淸淨身心﹐焚香誦經﹐啟祝北斗及本命所屬星君﹐則災罪消除﹐道速成矣。此經所在之處﹐千眞萬聖與七戒仙官敬遵天師誓願﹐護持之際﹐自有祥煙繞庭﹐慶云鷹軒﹐則何災不滅﹐何福不臻也。

是名《北斗本命延生徑訣》﹐乃修眞之徑路﹐得道逍遙皆因此經﹐證聖成眞皆因此經﹐出離生死皆因此經﹐保護男女皆因此經﹐保命延年皆得自在﹐永爲身寶﹐福壽可稱﹐保而敬之﹐非人勿示。

此經廣大無量﹐功德無邊﹐凡俗下士豈易量哉。諸大經典皆不切於《北斗經》也﹐謂如《靈寶》﹐只言度人﹐卻不曾說教人如何延生以入正道﹐此經令人知命皆憑道生﹐卽是教人惜其本身﹐知其本命﹐知本命則自延生﹐延生則非道不可延﹐旣能延﹐則可受天眞地聖之濟度也。無本豈能度﹐無根豈有果﹐此乃本命延生之徑路﹐修眞入道之玄門也。蓋《靈寶》者是其用也﹐《北斗經》者是其體也。學道之士所當敬戴。太上已授前章經訣﹐又名此經﹐是名《北斗本命延生經訣》﹐蓋慮薄德之人輕慢而不珍惜﹐故又戒之。夫人自修眞道﹐證聖成眞﹐出離生死﹐則保我之心腎完矣﹐心腎旣完﹐延年自在﹐至於入金門抱玄靈之寶﹐受逍遙之樂﹐獲自然之福﹐享無窮之壽﹐倘非延生之訣﹐何能至此境界耶﹖此經非太上吝惜而不令普及﹐若示之於不敬不信之人﹐必生漏慢﹐又從而謗之﹐卻是輕泄之罪也。

老君說經將畢﹐龍鶴天仙來迎﹐還於玉京。是時天師受得妙法﹐而作是言﹐誓願流行﹐以傳善士﹐若有男女受持讀誦﹐我當與七戒﹟1﹐仙官所在擁護。於是再拜老君﹐而說贊曰﹕

家有《北斗經》﹐本命降眞靈。

北斗居天之中﹐爲天之樞紐﹐天地之權衡也。天無斗不生﹐無斗不成﹐無斗不明﹐無斗不行﹐斗爲量度之玄器也。在人家豈可無之﹐日用之間無斗不平﹐無斗不行﹐無斗不明﹐無斗不成。在人之一身﹐非斗不生﹐非斗不養﹐非斗不護﹐非斗不覆。人之心上有七孔﹐以應七星﹐下有二竅﹐以應輔弼﹐又有三毫﹐以法三臺﹐所以北斗在天居天之中﹐在人居人之心﹐心卽北斗﹐北斗卽心﹐如卽心是佛﹑卽佛是心是也。爲何經中不言心﹐卻說家有《北斗經》﹐蓋始因太上觀見眾生無門可進修眞之路﹐無誠以向禮斗之科﹐是故特垂哀憫﹐大闡玄靈﹐授與天師經訣﹐廣布流行﹐普使世人皆躋仙阼﹐不蹈輪回。天師靜應眞君上體聖意﹐下利生靈爲心﹐故借諭人間一十五種利益之事以贊美之。家卽身也﹐乃心之家捨也﹐如人家安奉《鬥經》﹐供養眞形﹐修崇嚴潔﹐千眞敬禮﹐萬聖護持﹐若人心於十二時中﹐行住坐臥之間﹐念念不輟於北斗﹐禮誦焚符﹐必感本命玄靈降眞炁於我身﹐以保長生也。此與後章皆有靈符﹐計一十五道﹐並開經後﹐依法書篆﹐佩帶焚爇﹐則無不感應也。

家有《北斗經》﹐宅舍得安寧。

心者神之舍﹐形者炁之宅也。人能常存北斗於身心之中﹐則得身心淸靜﹐而外使家宅安寧也。

家有《北斗經》﹐父母保長生。

本命元辰削落災厄﹐保我延生﹐我若不越修奉﹐可保父母之長生也。

家有《北斗經》﹐諸厭化爲塵。

身心淸淨﹐思眞念道﹐何厭穢之不塵化也。

家有《北斗經》﹐萬邪自歸正。

經云﹕坎居下位﹐離列上君﹐主僕安分﹐其道常存。心卽君主也﹐心正則萬邪皆正矣。

家有《北斗經》﹐營業得稱情。

朝奉眞君﹐則身中業障消除﹐而營謀自然稱其情意也。

家有《北斗經》﹐闔門自康健。

諸竅不漏﹐浹洽眞元﹐則一身自然康健也。

家有《北斗經》﹐子孫保榮盛。

長生種子之不絕﹐叉當培養﹐令其榮盛也。

家有《北斗經》﹐五路自通達。

五臟流通﹐無有滯礙。

家有《北斗經》﹐眾惡永消滅。

眞性一悟﹐萬罪消除。

家有《北斗經》﹐六畜保興生。

六根安寂﹐自然興生。

家有《北斗經》﹐疾病得痊瘥。

精神不乏﹐則百病痊愈也。

家有《北斗經》﹐財物不虛耗。

財寶乃一身之正炁﹐若不被外邪所耗﹐則本元堅固也。

家有《北斗經》﹐橫事永不起。

人身諭如屋宇堅完﹐墻壁牢固﹐何患驟雨狂風之傾摧也。

家有《北斗經》﹐長保亨利貞。

長保玄靈﹐則永獲亨利貞也。

老君曰﹕善哉善哉﹐汝可宣揚正教﹐福利無邊﹐普及眾生﹐永沾勝善。天師稽首禮謝﹐信受奉行。

老君說經都畢﹐天師贊嘆已終﹐萬聖歡欣得福利﹐普沾於羣品﹐諸天慶幸﹐喜法教化及於十方﹐延生有路﹐朝聖得門﹐太上使人人不入輪回﹐天師闡世世流行妙道。今道齡不揣其學﹐擅釋玄文﹐卻非杜撰之辭﹐實乃眞全之本。道齡非爲己祈求以要譽﹐欲使人請禱﹐必得玄功也﹐凡諸同志固當奉之敬之﹐自得長生安泰也。

太上玄靈北斗本命延生眞經注卷之四

咒曰

咒者﹐卽咒祝之義也。以心通天﹐以神合炁﹐形聲相應﹐則感格眞靈矣。

天靈節榮﹐願保長生。

天者﹐無爲之大也﹐靈者﹐無所不靈也﹐天靈者﹐言人最貴最靈也。人頭頂之一穴﹐百神朝聚之所﹐關節流通﹐眞炁榮盛﹐百病不生﹐則長生可冀也。

太玄之一﹐守其眞形。

太玄之一者﹐乃北方玄天坎官正一之炁﹐大道之子也﹐爲兩曜之根本﹐乃萬物之祖宗也。《道德經》云﹔天得一以淸﹐地得一以寧﹐人得一以靈﹐卽此玄一也。昔黃帝同﹟231之道﹐皇人曰﹕子能知一萬事畢。一者身之帝也﹐守一則太一帝君在庭﹐在則三萬六千神莫不皆在也。守一之法﹐暮夜﹐正偃向上﹐兩手撫心上﹐祝曰﹕天靈節榮﹐願保長生﹐太玄之一﹐守其眞形﹐五臟神君﹐各保安寧﹐急急如律令﹗男誦七徧﹐女誦一十四徧﹐畢﹐思白炁如車輪大﹐周其身﹐赤炁在外﹐便臥。使人五臟安寧﹐小則延年卻惡﹐大則成仙升舉也。

五臟神君﹐各保安寧。

按《內景經》云﹕心神丹元字守靈﹐肺神皓華字虛成﹐肝神龍煙字含明﹐腎神玄明字玉嬰﹐脾神長生字魂庭﹐皆在心內運天經﹐晝夜存之自長生。謂五臟之神﹐存之於我﹐各保安寧矣。

急急如律令﹗

急急者﹐疾速不停之義也﹐如者﹐似也﹐律令者﹐乃太上之勑萬神遵奉其身神﹐奉行律令而得安且寧矣。修眞之士﹐若能急急依太上之令﹐奉行璇璣玄一之道者﹐則神能舉形﹐飛升可待也。

北斗長生聰明神咒

北斗九眞﹐玉眞仙靈。貪狼巨門﹐保臣長存。祿存文曲﹐使臣聰明。廉貞武曲﹐衛臣安寧。破軍輔弼﹐護臣身形。常居吉慶﹐永處福齡。注上生籍﹐除落死名。神淸气爽﹐洞達九冥。禦邪攝鬼﹐羣妖摧傾。學道修眞﹐所願遂成。九皇覆護﹐飛升紫庭。弟子臣某﹐下情無任。瞻望恩光﹐激切屏營至檮之至。

贊詠圓滿神咒

大哉北極﹐生物無息。樞機運動﹐乾坤定立。太上垂教﹐眾生遇植。消災解難﹐神目電及。臣今齋沐﹐上帝可格。克始克終﹐保家保國。諷誦眞文﹐作是惟一。此經難遇﹐劫數萬億。旣遇之者﹐請必有得。仁仁玄靈﹐證明功德。

圓滿祝願靈章

向來誦持經典已在周圓﹐香云騰舞於三天﹐丹悃表宣於七曜﹐金童傳信﹐玉女通誠﹐再伸十願之儀﹐俯罄一心之禱﹐伏願天眞駐駕﹐樞府停輪﹐俯賜慈悲﹐容臣祝願。

一願皇圖永固﹐衍萬壽之無疆﹐大道高明﹐闡七元之有慶。

二願君敷仁愛﹐臣盡忠貞﹐八荒沾熙眸之風﹐四海樂升平之治。

三願時和歲稔﹐物阜民安﹐父兄施慈愛之心﹐子弟盡敬恭之道。

四願三塗五苦六道四生﹐悉沾太上之恩﹐均證人天之樂。

五願臣等先亡七祖﹐俱超快樂之鄕﹐見在雙親﹐均享壽康之福。

六願臣等前傳師友同學門人﹐魂神無被擊之牽﹐气數有飛升之步。

七願臣等修眞有分﹐進道無魔﹐生生闡道德之風﹐世世奉玄元之教。

八願侍經神吏﹐護戒仙官﹐假玆監衛之功勛﹐悉遂進升於品秩。

九願侍香金童﹐傳言玉女﹐賫此腹心之丹悃﹐達乎喉舌之眞司。

十願城隍社令﹑司命土神﹐隨所守護於靈文﹐常使導迎於景福﹐臣誠惶誠

恐﹐稽首頓首再拜﹐志心稱念﹕

三淸三境天尊﹑七元覆護天尊﹑金眞演教天尊﹐功德無量﹐不可思議。

﹟1『七戒』﹐前二校本皆作『十戒』。

﹟2『同』﹐當爲『問』之誤。

太上玄靈北斗本命延生眞經注卷之五

玄陽子徐道齡集注乾陽子徐道玄校正

梓潼帝君奏請靈章表

臣誠惶誠恐﹐稽首頓首﹐俯伏再拜昊天至尊金闕玉皇上帝禦前﹕臣聞天垂萬象﹐由五斗而共北辰﹐教闡三淸﹐應千靈而朝上帝﹐璇璣乃陰陽之綱紀﹐玄靈爲性命之根宗。經垂千五百年﹐失倫錯序﹐道開萬二億劫﹐隱竅藏玄。非金聲無以叩金聲﹐不玉旨焉能明玉旨。道齡徐氏有夙緣﹐累世之修靈寶﹐玄機無纖芥微塵之漏﹐蜀都演教﹐缺要訣而祕靈符﹐昊郡傳經﹐開法門而指眞路。前日進道齡之釋義﹐今朝蒙上帝之宣恩﹐乞頒鳳篆與龍文﹐願降云章同月牘。普使人人受誦﹐世世流傳﹐臣不勝悚懼﹐瞻天望聖激切屏營之至。

某年

月

日

玄靈符法

符者﹐律令也﹐可以召萬神﹑禳眾惡也。凡誦經朝斗之士﹐齋沐澄潔﹐整衣端坐﹐先叩齒九通﹐以聚九炁。然後存天罡所指之方﹐收炁來吹於紙才上﹐禳災取白黑﹐祈福取紅炁﹐斬鬼驅邪取黑炁。如此書了﹐起身步丁字﹐立定﹐手搯斗文﹐口誦北斗九辰之咒﹐卽焚之﹐當加誠敬。若有褻瀆﹐則禍不免也。各項眞符﹐具載於後。

發鑪符黃紙朱書﹐搯乾文

右符作用﹕先叩齒凝神﹐存東方天門開﹐如日初出之狀﹐鼻引口吸﹐吹在紙上。書畢﹐口誦密咒云﹕九靈九靈﹐合吾眞形﹐水火得位﹐內外洞明﹐急如天律元亨利貞。

復鑪符

右符﹐存想尊帝二星﹐北斗七星﹐金光朗耀﹐吸來吹紙上﹐竅內書玄元始三字﹐塗九轉火筆出向上。

北極尊星寶章

北極帝星寶章

貪狼星君寶章

巨門星君寶章

祿存星君寶章

文曲星君寶章

廉貞星君寶章

武曲星君寶章

破軍星君寶章

左輔星君寶章

右弼星君寶章

上臺星君寶章

中臺星君寶章

下臺星君寶章

天罡星君寶章

二使星君寶章

本命星君寶章

安寧星君寶章

保父母長生章

化厭爲塵章

萬邪歸正章

榮業稱情章

闔門健康章

保子孫榮盛章

五路通達章

消滅眾惡章

興生六畜章

疾病得痊章

財物不耗章

橫事不起章

長保亨利貞章

解三災厄章

解四殺厄章

解五行厄章

解六害厄章

解七傷厄章

解八難厄章

解九星厄章

解夫妻厄章

解男女厄章

解產生厄章

解復連厄章

解疫癘厄章

解疾病厄章

解精邪厄章

解虎狼厄章

解虫蛇厄章

解劫賊厄章

解枷棒厄章

解橫死厄章

解咒誓厄章

解天羅厄章

解地网厄章

解地獄厄章

解一切厄章

太上玄靈北斗本命延生眞經注卷之五竟

後序

道可名﹐道非名﹐常行是道﹔名可道﹐名非道﹐常用是名。昔永壽元年正月七日﹐太上道祖老君降蜀都﹐授天師張眞人《北斗本命經訣》﹐蓋哀憫大地眾生迷惑眞途﹐沈溺苦海﹐不自知覺﹐永無輪轉﹐故垂旡上之法橋﹐濟度存亡﹐無物不被其澤﹐而其好生之心﹐乾乾不息﹐則聖德玄功﹐豈易言哉。道齡甫自弱冠畱志斯經﹐但聞一善言﹐見一善行﹐必書之於簡冊﹐及取諸先賢先覺解蘊釋奧之文﹐未嘗去手﹐日就月將﹐玩味不怠﹐始知我太上以是經是訣垂之於世﹐特不虛設也。洪惟北斗九皇天尊﹐乃天地之樞機﹐人物之陶冶﹐司性命﹐判生死﹐運陰陽﹐建歲時﹐分晝夜﹐立寒暑﹐明貴賤﹐化賢愚﹐主禍福﹐振紀綱﹐開解謝之門﹐指延修之徑﹐上至帝王﹐下及士庶﹐皆由七星之主宰﹐三臺之生養也。或云此經文辭淺近﹐旨意乖訛﹐殊不知太上故以日用常行之事﹐道之名之﹐啟發愚蒙﹐盡歸正道﹐其上智之士﹐當易境而行之﹐則自然長生也何疑。道齡吏遷昊中﹐幸獲考滿﹐暇日靜慮洗心﹐截長補短﹐別義綴章﹐少明太上授受之餘意﹐非敢爲訓詁之師也﹐遂援筆臨文﹐似有神助﹐不逾月而集成。噫﹗道不遠人﹐人能弘道﹐此之謂歟。道齡俚語鄙辭﹐不足以宣揚聖化之萬一﹐謹取前賢之訓以爲之釋﹐其有不與經旨相符﹐脈絡失經之處﹐余以日用常行之道﹐切於己身者證而解之﹐如宅舍得安寧﹐注之曰修身正心﹐六畜保興生﹐注之曰屏六賊淨六根﹐似不失本命之事實﹑延生之要訣也。夫道可名﹐名可道﹐如鍼芥之相投﹐注幸備刊已就﹐必聖眞而是相﹐𨿽文理不精﹐識見不廣﹐則不敢索怪搜奇﹐以眩高人之耳目也。道齡愚誠以斯經力上析聖朝﹐一人有慶﹐萬壽無疆﹐宮闈福千一歲之秋﹐臣宰輔三臺之化﹐下冀歲時丰稔﹐民物安榮﹐沈迷超碧落之天﹐人我樂玄靈之道﹐凡諸同志勿以人廢言﹐當以命爲重﹐謹序。

元統二年九月九日﹐玄陽子徐道齡齋沐焚香再拜謹題。

