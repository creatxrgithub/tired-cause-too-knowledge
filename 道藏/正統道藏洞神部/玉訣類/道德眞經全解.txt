道德眞經全解

經名﹕道德眞經全解。原題金時雍解。上﹑下兩卷。底本出處﹕《正統道藏》洞神部玉訣類。下卷注文與無名氏《道德眞經解》下卷完全相同。

道德眞經全解序

混元五千文﹐注解行於世者亦多矣。類皆分章析句﹐前後不相貫穿﹐智鑿臆說﹐非自得之學。致微言奧義﹐暗而不明﹐郁而不發﹐覽者病於多岐﹐莫知所向。故人卻去華自眞定復歸於亳﹐出《道德全解》示僕﹐莫知名氏。玩味細繹﹐心目洞開﹐平昔疑難﹐渙然冰釋。內外混融﹐義若貫珠﹐度越常情陪萬﹟1﹐殆非世學所能擬議。蓋高仙至人﹐湣世哀蒙﹐披髮玄奧﹐所謂道隱無名﹐而善貸且成者也。僕旣得斯文﹐不忍獨善﹐遂勉兩金諸友﹐裒諸好事﹐命工鏤版﹐以廣其傳。

正隆肆年﹐歲在單閼孟陬始和﹐亳社時雍逍遙序。

﹟1陪﹕疑當作『倍』。

道德眞經全解卷上

亳社時雍逍遙解

道可道章第一

道可道﹐非常道﹔名可名﹐非常名。無名﹐天地之始﹔有名﹐萬物之母。常無欲﹐以觀其妙﹔常有欲﹐以觀其徼。此兩者﹐同出而異名﹐同謂之玄。玄之又玄﹐眾妙之門。

道﹐虛無自然者也。由自然故得常然﹐彊然之則不然矣。謂之道﹐實彊名之﹐豈其所可哉﹖有可也﹐斯有不可者爲之酉。天能天而不能地﹐地能地而不能天﹐上下異位﹐方圓異形﹐是去本而生天地﹐此爲可道也﹐非常道也。疏而爲江河﹐結而爲山嶽﹐鳥獸之飛走﹐艸木之華實﹐是降本流末而生萬物﹐此爲可名也﹐非常名也。夫常道者﹐陰陽和而未分﹐混而爲一。一之所起﹐有一而未形﹐無得而名焉﹐故無名﹐天地之始也。常名者﹐陰陽判而天地分﹐乃一生天地也。有天地﹐然後有萬物﹐故有名﹐萬物之母也。惟天道乃謂之常無﹐體天之道﹐無欲而無爲﹐用地之道﹐無動而常靜。以天地之道合於人﹐得沖和之气而爲美﹐美之大者﹐難形難名﹐將以治世而安人﹐如天地之道。故在上無欲﹐則民純靜而化﹐興其美之爲美﹐不可得而盡矣。斯道也﹐爲純爲朴﹐故道可道而不可道也﹐而合於眞常之道。常無欲以觀其妙者﹐以其常靜而不動﹐不動則形歸於中而神不散﹐故眞常之道而妙見矣。妙無動而常寂﹐大化行於世﹐亦如身之無獘而樂﹐洞眞守一﹐其於妙者亦無名矣。至如國有君﹐君無所好﹐民無所欲﹐故純厚之風而無澆穢﹐故常無欲而觀其妙。若能體地之道﹐欲歸初始﹐卽常有之可見者﹐欲以觀其繳也。此兩者﹐天地之道。天地皆生於一﹐是謂同出而異名也。𨿽同出而異名﹐然同謂之玄而已。玄有赤有黑﹐乾爲赤﹐坤爲黑﹐同隱於內皇﹐皇天皇地是也。天地之道﹐猶總气於上元﹐故玄之又玄。玄之又玄者﹐是謂大梵。天中之天﹐下鎭人身泥丸絳宮﹐中理五气﹐混合百神﹐眾妙由之以出入﹐故曰眾妙之門。若能淸靜抱一﹐存守玄都﹐則造乎常道矣。

天下皆知章第二

天下皆知美之爲美﹐斯惡已﹔皆知善之爲善﹐斯不善已。故有無之相生﹐難易之相成﹐長短之相形﹐高下之相傾﹐音聲之相和﹐前後之相隨。是以聖人處無爲之事﹐行不言之教。萬物作而不辭﹐生而不有﹐爲而不恃﹐功成不居。夫惟不居﹐是以不去。

美也﹐善也﹐天地自然之道也﹐天下皆知也。美𨿽天地之道﹐至於之爲美﹐則斯惡已。善𨿽天地之道﹐至於之爲善﹐則斯不善已﹐何哉﹖天地生物之形﹐而形未始不美﹐由物有出生入死﹐如神奇臭腐﹐反衍復化之類﹐則外於美而爲可惡者也。天地生人之神﹐而神未始不善﹐由人有智慧外通﹐如和大怨﹐必有餘怨之類﹐則分於善而爲不善者也。旣出於爲美爲善﹐斯不合無爲之道﹐故一彼一此﹐更相變更﹐相見而皆反﹐是焉下文以諭之。故有無之相生者﹐以反常道無形也﹐有有無之理以相生﹐故有難易之事以相成。長短之相形者﹐以反地道無隅也﹐有長短之度以相形﹐故有高下之勢以相傾。聲音之相和者﹐以反天道希聲也﹐有聲音之文以相和﹐故有前後唱應以相隨。惟聖人知美惡之變遷﹐識善否之多累﹐是以體天地自然之道﹐而處無爲之事﹐行不言之教也。惟行不言之教﹐故萬物作而不辭。若此則執左契而不責於人﹐將孰爲不善邪﹖是之謂天下皆知善者矣。惟處無爲之事﹐故生而不有﹐爲而不恃﹐功成不居。若此則任物自然﹐無容私焉﹐將孰爲可惡耶﹖是之謂天下皆知美者矣。以其作而不辭﹐故任其自生﹐𨿽生而不有﹐任其自爲﹔𨿽爲而不恃﹐不有不恃﹔𨿽有功﹐亦不自居矣。生而不有﹐地道也。爲而不恃﹐天道也。功成不居﹐常道也。體此三者﹐故在己無居﹐物莫能遷﹐何去之有﹖故曰夫惟不居﹐是以不去。

不尙賢章第三

不尙賢﹐使民不爭﹔不貴難得之貨﹐使民不爲盜﹔不見可欲﹐使心不亂。是以聖人之治﹐虛其心﹐實其腹﹐弱其志﹐彊其骨。常使民無知無欲﹐使夫知者不敢爲也。爲無爲﹐則無不治矣。

賢者有智﹐尙之則民爭﹐貨者有欲﹐貴之則盜賊多有。賢者名也﹐貨者利也﹐人之可欲﹐莫大於名利。旣不尙不貴﹐是謂不見可欲。不見可欲﹐則神乃守形﹐心何得而亂焉﹖是以聖人不尙賢﹐體天之無知﹔不貴貨﹐法地之無欲。體天而虛其心﹐法地而實其腹﹐心之虛也﹐志自弱矣﹐腹之實也﹐骨自彊矣﹐若是則常使民無知無欲﹐使大賢者𨿽有知﹐而聖人鎭之﹐不敢以有爲也。是謂爲無爲則無不治矣。

道衝章第四

道沖而用之﹐或不盈﹐淵兮似萬物之宗。挫其銳﹐解其紛﹐和其光﹐同其塵﹐湛兮似若存。吾不知其誰之子﹐象帝之先。

道在天也﹐以無爲用﹐故曰道衝。衝者﹐虛而容物也。然大盈若沖﹐以能

容物﹐故其不盈而或之矣。道在地也﹐以靜爲體﹐故曰淵兮。淵者﹐深而莫測也。然萬物恃之﹐而不知所由生﹐故似乎宗矣。若能體天之道﹐沖虛恬淡﹐銳則挫之﹔體地之道﹐淵深止靜﹐紛則解之。挫其銳也﹐其上和光而不耀﹐此之謂道在天歟﹖解其紛也﹐其下同塵而不濁﹐此之謂道在地歟﹖道在天地﹐沖虛淵深﹐湛兮固有存焉。𨿽謂之存﹐然在天也而或存矣﹐在地也而似存矣﹐故曰似或存也。自元始祖劫而來﹐故不知誰氏之子化生諸天﹐是謂象帝之先。

天地不仁章第五

天地不仁﹐以萬物爲芻狗﹔聖人不仁﹐以百姓爲芻狗。天地之間﹐其猶橐鑰乎﹖虛而不屈﹐動而愈出。多言數窮﹐不如守中。

夫七﹐人心也﹐不仁則常無心也。惟常無心﹐故𨿽有愛利之實﹐而無愛利之累﹐此天地聖人所以芻狗萬物與百姓也。夫束芻爲狗﹐以待祭祀之用﹐適則用之﹐故有愛利之實﹐過則棄之﹐故無愛利之累。天地之間若谷﹐亦以其無心而中虛也﹐故其猶橐鑰乎。橐鑰虛而能受﹐受而能應﹐出於無心﹐所以不屈﹐動而愈出也。若夫不待感而作出於有心者﹐則多言而未免夫累﹐所以數窮。若能體天地之無心﹐守沖虛恬淡之道﹐自致其神﹐則綠感而後應﹐何窮之有哉﹖

谷神不死章第六

谷神不死﹐是謂玄牝。玄牝之門﹐是謂天地根。綿綿若存﹐用之不勤。

世之人徒知山澤之谷﹐而不知所謂天下谷者﹐天地是也。天地無心而中虛﹐有谷之象。天地能生生﹐能化化﹐謂之至神。惟神也﹐感而遂通﹐亦猶谷之以虛而應也﹐故謂之谷神。然生物者不自生﹐化物者不自化﹐所以長生﹐故曰谷神不死。天𨿽生生﹐所以能生物者﹐玄也。地能化化﹐所以能化物者﹐牝也。故曰是謂玄牝。玄牝者﹐陰陽是歟﹖方陰陽和而未分﹐則孰爲天地﹖惟陰陽判而生天地﹐則天地由此以出入者也﹐故曰玄牝之門﹐是謂天地根。天地根則未有天地﹐自古以固存者是已﹐故曰綿綿若存。若是者﹐感而後應﹐不爲物先﹐何勤之有﹖故曰用之不勤。夫道之在天地如此﹐人者貌肖天地﹐亦有泥九以應之。泥九者﹐乃在我之谷神也﹐名曰昆侖之山。內有方寸丹田﹐通於七竅﹐號曰天谷﹐中有神人居焉。丹內圓以應天﹐田外方以應地﹐亦玄牝之義。然三十五分﹐總气上元﹐是謂天根也。若能體道在我﹐則長生不死﹐與天地參。

天長地久章第七

天長地久﹐天地所以能長且久者﹐以其不自生﹐故能長生。是以聖人後其身而身先﹐外其身而身存。非以其無私耶﹖故能成其私。

道生萬物而不自生﹐天地肖道﹐故能長生﹐長生則長久矣。天地不自生﹐所以無私﹐聖人體天地﹐故能成其私﹐成其私則身先而存矣。後其身者﹐不與物爭也﹐外其身者﹐以存其神也﹐此所謂體天地之無私。夫天之至私﹐用之至公﹐此其效歟﹖

上善若水章第八

上善若水﹐水善利萬物而不爭﹐處眾人之所惡﹐故幾於道。居善地﹐心善淵﹐與善仁﹐言善信﹐政善治﹐事善能﹐動善時。夫惟不爭﹐故無尢。

水之性不維則淸﹐莫動則平﹐郁閉不流﹐亦不能淸﹐天德之象﹐故上善若水也。水善利萬物而不爭﹐處眾人之所惡﹐故幾於道﹐下文以諭之。善下而安靜﹐故曰居善地。益深而莫測﹐故曰心善淵。此二者﹐幾地道歟﹖澤及而不偏﹐故曰與善仁。行險而不失﹐故曰言善信。此二者﹐幾天道歟﹖內明而外平﹐故曰政善治。性潤而材因﹐故曰事善能。此二者﹐幾常道歟﹖𨿽善利萬物﹐幾於天地之道﹐如此然皆作用而適可者也﹐故曰動善時。動善時者﹐何爭之有﹖此其所以無尢。

持而盈之章第九

持而盈之﹐不如其已﹔揣而銳之﹐不可長保。金玉滿堂﹐莫之能守﹔富貴而驕﹐自遺其咎。功成﹐名遂﹐身退﹐天之道。

盈不可久﹐莫若不欲盈﹐何必持之﹖進銳退速﹐莫若挫其銳﹐何必揣之﹖金玉滿堂﹐莫之能守者﹐爲已盈矣。富貴而驕﹐自遺其咎者﹐爲已銳矣。此乃失慈儉之道﹐故有盈銳之過也。盈者﹐功成也。銳者﹐名遂也。旣功成名遂﹐則有身退之理﹐是乃陰陽進退盈虧之運也。若能守慈儉之道﹐則去功與名﹐還與眾人﹐何盈銳之有哉﹖

載營魄章第十

載營魄抱一﹐能無離乎﹖專气致柔﹐能如嬰兒乎﹖滌除玄覽﹐能無疵乎﹖愛民治國﹐能無爲乎﹖天門開闔﹐能爲雌乎﹖明白四達﹐能無知乎﹖生之畜之﹐生而不有﹐爲而不恃﹐長而不宰﹐是謂玄德。

身者﹐神之車也﹐魄於之而載者也。魂云而動﹐負魄以出入﹐則神經緯於外而政意於有爲﹐所以三魂忽忽魄靡傾。惟聖人藏神於內﹐則載而營之﹐魄不隨魂而外馳矣。如此然後可以爲衛生之經﹐故曰載營魄。夫衛生之經無他﹐亦不離於精也﹑气也﹑神也三者之間而已。能抱一者精不搖﹐能兒子者气不暴﹐能滌除思慮者神乃守﹐是謂體天地道者矣。非特此也﹐能體天道﹐斯能無爲﹐愛民治國﹐欲其無爲者也。能於愛民治國而無爲﹐則滌除玄覽﹐我無爲而民自化矣。能體地道﹐斯能爲雌﹐天門開闔﹐欲其爲雌者也。能於天門開闔而爲雌﹐則專气致柔﹐晝夜不寐﹐乃成眞矣。能體常道﹐斯能無知﹐明白四達﹐欲其無知者也。能於明白四達而無知﹐則收視反聽﹐抱一爲天下式矣。若是者﹐精全而不虧﹐气和而不暴﹐神淸而不疵﹐則道德一合﹐渾渾沌沌﹐大同乎溟涬矣。生之者﹐道也。畜之者﹐德也。天地之大德曰生﹐是德者﹐統天地而言之﹐亦不離於道也。天玄也﹐地田也﹐故畜從之。地道生而不自生﹐故生而不有。天道爲無爲﹐故爲而不恃。常道成器長﹐故長而不宰。此三者應於泥丸上首之中﹐蓋天德之謂也。在天爲玄﹐則玄德者﹐天德而已矣。天德以無爲用﹐載營魄者﹐亦當其無有車之用﹐德非天德歟﹖

三十輻章第十﹣

三十輻共一轂﹐當其無﹐有車之用﹔埏壇以爲器﹐當其無﹐有器之用﹔鑿戶牖以爲室﹐當其無﹐有室之用。故有之以爲利﹐無之以爲用。

所乘者﹐車運動而已﹔所宜者﹐器適用而已﹔所居者﹐室靜止而已。行者動也﹐止者靜也﹐適用者動靜之間也﹐聖人以此諭道矣。觀此三者﹐皆外有內無之象﹐有則實﹐無則虛﹐無則以有爲利﹐有則以無爲用﹐反觀諸己每解於此。有者形也﹐無者神也﹐神生形﹐故形以神爲用﹐形成神﹐故神以形爲利﹐形不得神﹐不能自生﹐神不得形﹐不能自成﹐形神合同﹐更相生﹐更相成﹐則道乃存矣。柰何神常愛人﹐人不愛神﹐遂至於早已。故善者夷心存神﹐以虛其中。

五色章第十二

五色令人目盲﹐五音令人耳聾﹐五味令人口爽﹐馳騁田獵令人心發狂。難得之貨令人行妨。是以聖人爲腹不爲目﹐故去彼取此。

視之不見名曰夷者﹐常道也。世之人不能收視於內景﹐致五色亂目於外﹐失太初之道﹐故盲矣。聽之不聞名曰希者﹐天道也。世之人不能反聽於眞寂﹐致五音亂耳於外﹐失太始之道﹐故聾矣。搏之不得名曰微者﹐地道也。世之人不能食气於太和﹐致五味獨口於物﹐失太素之道﹐故爽矣。此三者﹐內失寸田之守﹐而遊蕩其心﹐故曰馳騁田獵令人心發狂。旣外著於物﹐志乎期費﹐而有累於行持者也﹐故曰難得之貨﹐令人行妨。是以聖人無知而畜德於內﹐慮見可欲而失性於外﹐故爲腹實而已﹐不爲目也。三者皆生之害﹐而獨言目者何﹖九竅三要﹐其機在目﹐故去彼外視之華﹐而取此內德之實矣。

寵辱章第十三

寵辱若驚﹐貴大患若身。何謂寵辱﹖寵爲下﹐得之若驚﹐失之若驚﹐是謂寵辱若驚。何謂貴大患若身﹖吾所以有大患者﹐爲吾有身﹐及吾無身﹐吾有何患﹖故貴以身爲天下﹐若可寄天下﹔

愛以身爲天下﹐若可托天下。寵辱者﹐有爲於事物也。旣有爲於事物﹐而神不能內守﹐故若驚。貴者﹐德也。人人有貴於己者﹐或反自累其德﹐則爲其有身﹐故大患若身也。寵者﹐受制於人﹐爲人下之道﹐有寵則辱隨之矣﹐故得之。有心操之則栗失之﹐有心捨之則悲得之﹐在物不能內守﹐此其所以若驚。吾者﹐命物之我上﹐德上之稱也。吾所以有大患者﹐緣有身而累於德矣。有身者﹐徇天下也。苟徇天下﹐則以形累心﹐以心累德﹐失其所以命物者﹐故患莫大焉。如其無以天下爲﹐則以虛爲身﹐而不以有身爲累﹐所謂無身之身者也﹐且有何患﹖世俗之人迷惑有無﹐不知無身之理﹐故諭下文。且貴以身爲天下﹐是貴所寄於身﹐故悟道者﹐若可寄天下﹐何患之有﹖又愛以身爲天下﹐是寵所托於身﹐故得道者﹐若可托天下﹐何辱之有﹖知去來之非我﹐不以身自累﹐忘萬物於心目﹐不以寵自矜﹐故君子不得已而臨蒞天下﹐若寄托而已﹐是謂無以天下爲者矣。

視之不見章第十四

視之不見名曰夷﹐聽之不聞名曰希﹐搏之不得名曰微。此三者﹐不可致請﹐故混而爲一。其上不皦﹐其下不昧﹐繩繩兮不可名﹐復歸於無物。是謂無狀之狀﹐無物之象﹐是謂恍惚。迎之不見其首﹐隨之不見其後。執古之道﹐以禦今之有。能知古始﹐是謂道紀。

常道者﹐太初之始﹐故夷而不可見也。天道者﹐太始之始﹐故希而不可聞也。地道者﹐太素之始﹐故微而不可搏也。此三者﹐气形質之始﹐不可致詰﹐故混而爲一。一者﹐陰陽和而未分。上無積陽﹐故其上不皦。下無重陰﹐故其下不昧。陰陽交合﹐無得而名焉﹐故繩繩兮不可名。𨿽曰陰陽﹐而陰陽不可判也﹐故復歸於無物。是謂無狀之狀者﹐地道未分也。無物之象者﹐天道未分也。天地之道未分﹐則陰陽卽而不離﹐故是謂恍惚。若然者﹐迎之不見其首﹐孰知其所從來﹖隨之不見其後﹐孰知其所與往﹖於此欲行持之﹐則惟執古之道﹐以禦今之有者矣。古者﹐天地也。今之有者﹐形也。若能執天地之道以禦形﹐形將自正矣。古始者﹐一也﹐天地之源也﹐故曰道紀。

古之善爲士章第十五

古之善爲士者﹐微妙玄通﹐深不可識。夫惟不可識﹐故彊爲之容﹕豫兮若冬涉川﹐猶兮若畏四鄰﹐儼若客﹐渙若冰將釋﹐惇兮其若朴﹐曠兮其若谷﹐渾兮其若濁。孰能濁以靜之徐淸﹖孰能安以動之徐生﹖保此道者﹐不欲盈。夫惟不盈﹐故能獘不新成。

古之善爲士者﹐通常道之妙﹐通天道之玄﹐通地道之微﹐故曰微妙玄通。內𨿽通微妙玄﹐而外實深不可識﹐若以外望言之﹐故彊爲之容而已。愼而順動﹐豫若冬涉川。默而靜止﹐猶若畏四鄰。動靜之間﹐不爲物主﹐儼其容而若客。此三者﹐外望也。然外若豫而內若谷﹐曠極無心也。外若畏而內若朴﹐惇厚無欲也。外若客而內若渙﹐冰釋而無系也。以其內若渙﹑若朴﹑若谷﹐與道合眞﹐是謂微妙玄通。以其外若豫﹑若畏﹑若客﹐而不自見﹐是謂深不可識。𨿽若此﹐然亦渾於流俗﹐故渾兮其若濁也。孰能濁以靜之徐淸﹐孰能安以動之徐生者﹐惟通玄究微者也。濁者﹐地之體。靜者﹐地之道。若能法地之道﹐則徐徐而淸矣﹐以地自然法天也。安者﹐天之體。動者﹐天之道。若能法天之道﹐則徐徐而生矣﹐以天自然法道也。欲保此道﹐惟善爲士者﹐故不欲盈。夫惟不盈﹐則能固獘守原﹐不爲新成而忘本矣。

致虛極章第十六

致虛極﹐守靜篤。萬物並作﹐吾以觀其復。夫物蕓蕓﹐各歸其根。歸根曰靜﹐靜曰復命。復命曰常﹐知常曰明。不知常﹐妄作凶。知常容﹐容乃公﹐公乃王﹐王乃天﹐天乃道﹐道乃久﹐歿身不殆。

虛靜者﹐萬物之本也。體天之用﹐致乎虛之極﹐法地之體﹐守乎靜之篤﹐萬物並作﹐聖人觀其復﹐明物理以化人也。且艸木﹐地類也﹐其根在下而枝在上﹐得地之道而止。人乃天類也﹐其根在上而枝在下﹐得天之道而動。夫物蕓蕓﹐各歸其根﹐萬物畜而不比之謂本根﹐可以觀於天矣。故聖人言﹕華要歸其實﹐莖葉如本根﹐爲道歸祖首﹐黃闕兩眉間。此之謂也。歸根曰靜者﹐惟靜則法地之體﹐可以反性矣。靜曰復命者﹐靜則徐淸﹐惟淸則體天之用﹐可以復命矣。太一司命﹐蒂在泥丸﹐故太一者﹐總天地之道者也﹐夫是之謂常。天地之道旣總而爲一﹐則漸入眞常之道﹐故復命曰常也。知而守常﹐神由斯生﹐明由斯出﹐皆原於一﹐故知常曰明也。明者﹐陰陽合而爲一。不知常者﹐捨天地之道而有妄心﹐隨物轉徙﹐觸塗自患﹐永失眞道﹐故作凶也。夫知常容者﹐知天地之道也。天地之間無所不容﹐何私之有﹖故曰容乃公。王者體天地之無私﹐所以成其私﹐故曰公乃王。王惟體天地之道﹐而其一上比﹐故曰王乃天。天一而大者也﹐故曰天乃道。道先天地﹐歷萬世﹐而無有紀極者也﹐故曰道乃久。久者道之常﹐知常者﹐故段身不殆矣。

太上章第十七

太上﹐下知有之﹔其次﹐親之譽之﹔其次﹐畏之侮之。信不足焉﹐猶不信焉。猶兮其貴言。功成事遂﹐百姓皆謂德自然。

大道無形﹐陰陽混而爲一。一生天地﹐天地生萬物﹐自無形而生有形也。當太上之世﹐君天下者﹐無爲也﹐天德而已矣。下民知有上﹐而帝力何有於我哉﹖故曰太上﹐下知有之﹐此乃反大道無形也。中古聖人澤加於民﹐民自親而譽之﹐故曰其次﹐親之譽之﹐此乃反天道無親也。後世帝王則勑法以齊之﹐而民自畏﹐故曰其次畏之﹐此乃反地道無欲也。延及數世﹐法出姦生﹐令下詐起﹐故曰其次侮之﹐此乃反王道之﹐正也。以法令取信於人﹐信不足﹐有不信也。是以太上之始﹐行不言之教﹐故曰猶其貴言。功成事遂﹐百姓皆謂我自然﹐則無親譽畏侮不信矣。

大道廢章第十八

大道廢﹐有仁義﹔智慧出﹐有大僞﹔六親不和﹐有孝慈﹔國家昏亂﹐有忠臣。

大道廢﹐有仁義者何﹖仁可爲也﹐義可虧也﹐以其反常道無爲﹐故大道廢也。智慧出﹐有大僞者何﹖智有知也﹐惠有察也﹐以其反天道無知﹐故有大僞也。六親不和﹐有孝慈者何﹖孝者各親其親﹐慈者各子其子﹐以其反地道無欲﹐故六親不和也。國家昏亂﹐有忠臣者何﹖見危政命﹐諫不避死﹐以其反王道之正﹐顯忠臣之節也。夫大道溟涬﹐無廢無興﹐古今不異﹐人自廢之﹐亦天地陰陽之數也﹐然窮則變﹐變則通﹐通則久矣。有聖人者﹐以道蒞天下﹐會於七而不恃﹐薄於義而不積﹐民歸淳朴而智慧者消﹐人無機巧而詐僞者息﹐風化淳而孝慈復泯﹐一人正而忠臣自順﹐此之謂至治。

絕聖棄智章第十九

絕聖棄智﹐民利百倍﹔絕仁棄義﹐民復孝慈﹔絕巧棄利﹐盜賊無有。此三者以爲文不足﹐故令有所屬。見素抱朴﹐少私寡欲。

道降德衰以悅聖耶﹖是相於藝悅智耶﹖是相於疵悅仁耶﹖是亂於德悅義耶﹖是悖於理天下﹐將不安其性命之情也。以此﹐是以聖人不以多能爲聖﹐不以治人爲智﹐而體天道無知﹐其於民利也百倍。不以愛物爲仁﹐不以立我爲義﹐故絕仁棄義﹐而體大道無爲﹐其於孝慈也復泯。不以奇物爲巧﹐不以貨財爲利﹐故絕巧棄利﹐而體地道無欲﹐其於盜賊也無有。若是﹐則民自反其性而復其初矣。聖智也﹐仁義也﹐巧利也﹐此三者以文滅質﹐失其素朴之眞﹐是使民有不足﹐教民爲悖逆﹐騷民爲盜賊﹐以爲文不足也﹐故令有所屬。見素者﹐體天地之道也。夫明白者入素﹐入素則自然少私矣。抱朴者﹐體常道也。故無爲者復朴﹐復朴則自然寡欲。

絕學無憂章第二十

絕學無憂。惟之與阿﹐相去幾何﹖善之與惡﹐相去何若﹖人之所畏﹐不可不畏。荒兮﹐其未央哉。眾人熙熙﹐如享太牢﹐如春登臺。我獨怕兮其未兆﹐若嬰兒之未孩﹐乘乘兮若無所歸。眾人皆有餘﹐我獨若遺﹐我愚人之心也哉﹐純純兮。俗人昭昭﹐我獨若昏﹔俗人察察﹐我獨悶悶。澹兮其若海﹐飂兮似無所止。眾人皆有以﹐我獨頑似鄙。我獨異於人﹐而貴求食於母。

文滅質﹐博溺心﹐然後民始惑亂﹐無以反其情性而復其初。故聖智之疵﹐仁義之亂﹐巧利之盜﹐此三者以爲文不足﹐是以聖人絕有爲之學﹐處無爲之事﹐何憂之有﹖惟之與阿﹐相去幾何﹖善之與惡﹐相去何若﹖在學者自爲分別﹐其於失性傷生均矣。人之所畏者﹐喪生也﹐學以多方喪生﹐不可不畏﹐所以絕學也以多方之故﹐故荒兮不得其中矣。夫學之初也﹐以時習之﹐熙熙而悅﹐故如享太牢之味而失其恬淡﹐如春登臺之觀而失其寂寞﹐我獨怕兮懷天地之始﹐如嬰兒之未孩也﹐乘乘兮其動也﹐似無所歸矣。學之中也﹐聞見務多﹐日有所益﹐故皆有餘﹐我則爲道日損﹐獨若遺也﹐動靜之間﹐天機不張而默與道契﹐純純兮不爲賢人之用心矣。學之極也﹐文過而質滅﹐昭昭如日月之揭﹐博勝而心溺﹐察察有淵魚之見﹐我則獨守本根﹐若昏而無外視之昭也﹐悶悶而無外通之察也﹐忽兮若海﹐寂兮其靜也﹐似無所止矣。由初以至極﹐因於積習﹐故皆有以﹐我獨頑且鄙而無以爲也。然則我何異於人哉﹖貴求食於母而已。天地乃萬物之母也﹐人皆食穀與五味﹐獨食太和陰陽之气﹐故能不死﹐此其所以異。

孔德之容章第二十一

孔德之容﹐惟道是從。道之爲物﹐惟恍惟惚。惚兮恍兮﹐中有象焉﹔恍兮惚兮﹐中有物焉。窈兮冥兮﹐其中有精﹐其精甚眞﹐其中有信。自古及今﹐其名不去﹐以閱眾甫。吾何以知眾甫之然哉﹖以此。

孔者﹐自子至乙﹐三陽在焉﹐杳冥之間﹐乾道已具眞精﹐應物之時也。德者﹐道之在我也。容者﹐貌肖天地也。若得此時眞精而之我天地﹐則道自歸之矣﹐故曰孔德之容﹐惟道是從也。道之爲物﹐惟恍惟惚者﹐以陰陽言之也。德之爲物﹐爲形爲質﹐故道之爲物﹐爲陰爲陽。恍兮者﹐道在天而爲陽也﹐陽中有陰﹐故曰恍兮惚。應物爲神﹐神者無中之有﹐謂其在天者﹐故曰其中有物也。惚兮者﹐道在地而爲陰也﹐陰中有陽﹐故曰惚兮恍。應物爲气﹐气者有中之無﹐謂其在地者﹐故曰其中有象也。杳兮冥兮﹐其中有精者﹐天地之間陰與陽並﹐展轉變化﹐遂爲物精﹐吾思是道﹐本出杳冥也。其精甚眞者﹐應於上元也。其中有信者﹐應時不忒也。道亙古今而常存﹐故自古及今﹐其名不去。天地乃萬物之甫也﹐在我而貌肖天地﹐是謂以閱眾甫。必言甫者﹐爲天地有父之用也。夫何以知眾甫之然哉﹖精以集神﹐神以化气﹐气以化物﹐物化之間由環之無窮﹐眾甫之變日逝而不停﹐故萬物非欲生﹐不得不生﹐萬物非欲死﹐不得不死。聖人所以貴精者﹐神可以不死﹐可以不生。

曲則全章第二十二

曲則全﹐枉則直﹐窪則盈﹐獘則新﹐少則得﹐多則惑。是以聖人抱一爲天下式。不自見﹐故明﹔不自是﹐故彰﹔不自伐﹐故有功﹔不自矜﹐故長。夫惟不爭﹐故天下莫能與之爭。古之所謂曲則全者﹐豈虛言哉﹖誠全而歸之。

常道應物而不爭﹐故曰曲則全。地道大直而若屈﹐故曰枉則直。天道沖虛而若谷﹐故曰窪則盈。王道守朴而無爲﹐故曰獘則新。此四者﹐域中之四大也﹐𨿽分四大﹐實本一道﹐道一而已矣。天得之以淸﹐地得之以寧﹐侯王得之以爲天下貞﹐故曰少則得。若降本流末﹐而從事於有爲﹐則爲有所縈﹐億載無畢﹐故曰多則惑。是以聖人知至道不煩﹐殊途一會﹐故抱一爲天下式。於是體四者之道﹐以應世而無任己之累焉。不自見者﹐體曲則全之道﹐故明矣﹔不自是者﹐體枉則直之道﹐故彰矣﹔不自伐者﹐體窪則盈之道﹐故有功矣﹔不自矜者﹐體獘則新之道﹐故長矣。然其應物﹐則皆以常道爲本﹐常道不與萬物交爭焉﹐故天地莫能與之爭。古之所謂曲則全者﹐豈虛言哉﹖誠全而歸之。

希言自然章第二十三

希言自然﹐故飄風不終朝﹐驟雨不終日。孰爲此者﹖天地。天地尙不能久﹐而況於人乎﹖故從事於道者﹐道者同於道﹐德者同於德﹐失者同於失。同於道者﹐道亦得之﹔同於德者﹐德亦得之﹔同於失者﹐失亦得之。信不足﹐有不信。

天何言哉﹖聽之不聞而已。希言者﹐天道也﹐故常自然。飄風驟雨﹐天地不常之气也。天地不常﹐尙不能久﹐人若不常﹐其德安可從事於道﹖故從事於道者﹐體大道空虛而無爲﹐存而生之﹐亦同乎道矣﹐體上德淸靜而無欲﹐守而畜之﹐亦同乎德矣。如飄風驟雨之類非常﹐則正復亡癡盲而持自咎﹐亦同乎失矣。於道者﹐飛升南宮﹐是道亦得之﹔同於德者﹐延壽長年﹐是德亦得之﹔同於失者﹐鬼道相連﹐是失亦得之。三者取信於人﹐皆必至之符也﹐若信不足﹐乃有不信矣。

跂者不立章第二十四

跂者不立﹐跨者不行﹐自見者不明﹐自是者不彰﹐自伐者無功﹐自矜者不長。其在道也﹐曰餘食贅行。物或惡之﹐故有道者不處。

跂者自爲立﹐故不常立。若能體地道﹐寂兮無欲﹐故獨立而不改也。跨者自爲行﹐故不常行。若能體天道﹐寥兮無心﹐故周行不殆也。至於自見﹑自是﹑自伐﹑自矜﹐皆自爲之過﹐亦比於跂跨之類﹐是以反前篇之所謂也。若是者﹐其在道也﹐出乎分之所欲而爲餘食﹐侈於德之所行而爲贅行﹐是皆好盈者也﹐物或惡盈﹐故有道者不處於此。

有物混成章第二十五

有物混成﹐先天地生。寂兮寥兮﹐獨立而不改﹐周行而不殆﹐可以爲天下母。吾不知其名﹐字之曰道﹐彊爲之名曰大。大曰逝﹐逝曰遠﹐遠曰反。故道﹐天大﹐地大﹐王亦大。域中有四大﹐而王處一焉。人法地﹐地法天﹐天法道﹐道法自然。

气形質具而未相離曰混淪﹐有物混成﹐則混淪而未相離者是已。形變之始而爲一﹐一生天地﹐故曰先天地生。言道也﹐寂兮獨立﹐本於眞常﹐豈有改哉﹖言地也﹐寥兮周化﹐化於妙用﹐豈有殆哉﹖言天也﹐有天地然後萬物生焉﹐故曰可以爲天下母。天下言萬物也﹐以形變之始﹐故不知其名﹐字之曰道。以上無復祖﹐故彊名曰大。道判渾淪﹐天地始分﹐天得乎道﹐運而無積﹐故大曰逝。輕淸爲天﹐重濁爲地﹐天運無積﹐地大無隅﹐故逝曰遠。天地含精﹐萬物化生﹐降本流末﹐離道滋甚﹐故遠曰反。惟聖人獨立於萬物之上﹐化萬物而物之所不能累﹐與道同體﹐與天地同功。天地者﹐古之所大者也。王天下者奚爲哉﹖天德而已矣。故道大﹐天大﹐地大﹐而王亦大也。域中有四大而王處其一焉者﹐道也﹐天地也﹐皆得一以爲大﹐惟王乃有道者﹐王其一上比天地之合也﹐處其一焉﹐故亦大矣。自渾淪之始﹐虛無生自然﹐自然生道﹐道生一﹐一生天地﹐天地生萬物﹐若能反此法之﹐欲歸初始﹐復契自然矣。故曰人法地﹐地法天﹐天法道﹐道法自然。

重爲輕根章第二十六

重爲輕根﹐靜爲躁君。是以君子終日行不離輜重。𨿽有榮觀﹐燕處超然。如何萬乘之主而以身輕天下。輕則失臣﹐躁則失君。

重能禦輕﹐故重爲輕根。靜能制躁﹐故靜爲躁君。此兩者﹐道之根元也。君子知道之根元有在於此﹐故終日行不離輜重。車也﹐以虛爲體﹐以無爲用﹐守靜於內﹐自任其重﹐故外以制禦輪輻之輕躁者。君子行此﹐故𨿽有榮觀輕躁之趣﹐然燕處重靜﹐超然不著﹐未嘗系於其心也。重靜若是﹐如何萬乘之主而以身輕天下乎﹖輕則失重﹐身不燕處﹔躁則失靜﹐神不超然。臣道尢先於自重﹐君道尢貴於守靜﹐君臣之道﹐輕躁亦然。

善行章第二十七

善行無轍迹﹐善言無瑕謫﹐善計不用籌籌﹐善閉無關楗而不可開﹐善結無繩約而不可解。是以聖人常善救人﹐故無棄人﹐常善救物﹐故無棄物。是謂襲明。故善人﹐不善人之師﹐不善人﹐善人之資。不貴其師﹐不愛其資﹐𨿽智大迷﹐是謂要妙。

周流六虛而無轍迹者﹐莫善乎大道也。不言善應而無瑕謫﹐不爭善勝而無籌算者﹐莫善乎天道也。畜閉太和之眞精而無關楗﹐結合玄元之妙用而無繩約者﹐莫善乎地道也。是以聖人終日行不離輜重﹐亦無轍迹﹔行不言之教﹐亦無瑕謫﹔抱一爲天下式﹐亦無籌算﹔藏神於內﹐亦無關楗而不可開﹔復守天下之母﹐亦無繩約而不可解。體此之道﹐故常善救人而人各安其俗﹐無一人不被其化者﹐常善救物而物各遂其性﹐無一物不蒙其養者﹐是謂善體道者也﹐故曰襲明。惟聖人善於此﹐故爲不善人之師。世之人不善於此﹐而得被其化﹐故爲善人之資。得被其化者﹐皆謂我自然﹐乃不貴其師。善於此者﹐而在己無居﹐乃不愛其資。夫聖人行此﹐非以明民﹐將以愚之也。若智者道之華﹐則反此矣﹐故曰大迷。惟彼是兩忘﹐無所貴愛﹐是謂要妙。

知其雄章第二十八

知其雄﹐守其雌﹐爲天下溪。爲天下溪﹐常德不離﹐復歸於嬰兄。知其白﹐守其黑﹐爲天下式。爲天下忒﹐常德不武﹐復歸於無極。知其榮﹐守其辱﹐爲天下谷。爲天下谷﹐常德乃足﹐復歸於朴。朴散則爲器﹐聖人用之則爲官長﹐故大制不割。

陽爲雄﹐陰爲雌﹐若知雄於至陽之上﹐而守雌於至陰之原﹐則畜納有常﹐以歸於地道﹐故爲天下溪。山澗小溪也﹐地乃天下溪也。𨿽施於物而自無所施﹐是謂常德不離。若能守地之道﹐貴養厚惇﹐則復歸於嬰兒矣。晝爲白﹐夜爲黑﹐若知白於晝之日﹐而守黑於夜之時﹐則晝夜存之﹐以合於大道﹐故爲天下式。王化一國之式也﹐道乃天下式也。眞精之至而信在其中﹐是謂常德不忒。若能守一之道﹐調適上遂﹐則復歸於無極矣。敷生爲榮﹐刻制爲辱﹐若知榮於敷生之初﹐而守辱於刻制之後﹐則歸根復命﹐以反於大道﹐故爲天下谷。山澤小谷也﹐天乃天下谷也。在己無居而虛應不竭﹐是謂常德乃足。若能守天之道﹐恬淡無爲﹐則復歸於朴矣。朴者道之全體﹐一生天地﹐則朴散而爲器﹐其輕淸者爲神器﹐其濁重者爲利器。神器者﹐上德也。上德無爲而無以爲﹐故天下神器﹐不可爲也。利器者﹐下德也。下德爲之而有以爲﹐故國之利器﹐不可以示人也。聖人用朴則爲官長﹐𨿽天地裁制萬物之大者﹐亦不能割無爲之朴也。

將欲章第二十九

將欲取天下而爲之者﹐吾見其不得已。天下神器﹐不可爲也。爲者敗之﹐執者失之。故物或行或隨﹐或呴或吹﹐或彊或羸﹐或載或隳。是以聖人去甚﹐去奢﹐去泰。

天地所以能長且久者﹐以其常無欲而無爲也﹐故將欲取天下而爲之者﹐吾見其不得已。所以不得已者﹐謂天下神器﹐不可爲也。然器之神者﹐冥冥混混﹐不可進智力於其間﹐故爲者敗之﹐執者失之。是以天下之物﹐陽方行也﹐則陰气隨之﹔陽極呴也﹐則陰气吹之﹔陰旣彊也﹐則物將羸之﹔陰極載也﹐則物將隨之﹟1。故成敗得失﹐未之或知也﹐此乃將欲取天下而爲之者﹐制於陰陽之數﹐猶未免夫累。是以聖人體天之道﹐遊於逍遙之墟﹐故曰去甚。體地之道﹐食於苟簡之田﹐故曰去奢。體夫大道﹐處於不貸之圃﹐故曰去泰。此則非托於天下﹐亦非托於鬼神﹐亦非托於萬物﹐故無敗無失矣。

以道佐人主章第三十

以道佐人主者﹐不以兵彊天下﹐其事好還。師之所處﹐刑棘生焉。大軍之後﹐必有凶年。故善者果而已矣﹐不敢以取彊焉。果而勿矜﹐果而勿伐﹐果而勿驕﹐果而不得已﹐果而勿彊。物壯則老﹐是謂非道﹐非道早已。

兵﹐凶器。戰﹐危事。爭﹐逆德。故以道佐人主者﹐不以兵彊天下﹐其事好還﹐所謂反乎爾者也。師之所處﹐下奪民力﹐故荊棘生焉。大軍之後﹐上違天和﹐故鈴有凶年。故善者﹐果而已矣﹐不敢恃兵彊而取勝於天下也。諭以下文﹐體大道者﹐果而勿矜﹐故德長﹔體天道者﹐果而勿伐﹐故有功﹔體地道者﹐果而勿驕﹐故無咎。此三者﹐緣果而不得已﹐不敢恃矜驕自伐﹐是果而勿彊者也。用彊壯者﹐則反乎道﹐故曰早已。

夫佳兵章第三十一

夫佳兵者﹐不祥之器﹐物或惡之﹐故有道者不處。是以君子居則貴左﹐用兵則貴右。兵者不祥之器﹐非君子之器﹐不得已而用之﹐恬淡爲上。故不美也﹐若美必樂之﹐樂之者﹐是樂殺人也。樂殺人者﹐不可得志於天下矣。吉事尙左﹐凶事尙右。是以偏將軍處左﹐上將軍處右。言居上勢﹐則以喪禮處之。殺人眾多﹐以悲哀泣之﹐戰勝以喪禮處之。

兵者﹐賊民之大害﹐天下之凶器﹐況其佳之乎﹖是謂不祥之器也﹐物或惡之。惡之者﹐惟有道者不處。君子居則貴左者﹐處無爲也。左者爲陽而主生﹐吉事也。用兵貴右者﹐當有爲也。右者爲陰而主殺﹐凶事也。疊言不祥之器者﹐深戒用兵也﹐故非君子之器﹐不得已而用之﹐無心於勝物﹐恬淡爲上。𨿽勝而不美也﹐且美而樂殺人者﹐是謂佳兵也。夫佳兵者﹐天之所惡﹐安可得志於天下﹐故吉事尙左﹐凶事尙右。是以偏將軍處左﹐上將軍處右﹐所謂用兵則貴右。言居上勢﹐則以喪禮處之﹐所謂凶事尙右也﹐殺人眾多﹐以悲哀泣之﹐故戰勝以喪禮處之。

道常無名章第三十二

道常無名﹐朴𨿽小﹐天下莫能臣。侯王若能守﹐萬物將自賓。天地相合﹐以降甘露﹐人莫之令而自均。始制有名﹐名亦旣有。夫亦將知止﹐知止所以不殆。譬道之在天下﹐猶川谷之與江海。

常然之道﹐乃天地之始也﹐豈得而名焉﹖故曰無名。無名者﹐道混而爲一也。天地全體﹐於此未分﹐是謂朴。天地空中一細物﹐故曰朴𨿽小。然聖人用之則爲官長﹐而天下莫敢臣而卑之矣。夫心者﹐君主之官﹐五臟之侯王也﹐若能守一之道﹐則身虛而萬物至﹐何所不賓﹖心無爲而和气歸﹐甘露乃降﹐人莫之令而自均矣。始者﹐道之一也。有名者萬物之母﹐天地是也。惟一可以制天地﹐故曰始制有名。然在我者﹐當觀天之道﹐而名亦旣有﹐夫亦將知止而已。知止者﹐止於一也﹐故爲天下正﹐所以不殆。天下一性也﹐道之在天下﹐以性而合﹐猶江海善下﹐非欲川谷之水﹐而川谷之水自歸之。人能知止而空虛無爲﹐非欲於道﹐道自歸之矣。

知人者智章第三十三

知人者智﹐自知者明。勝人者有力﹐自勝者彊。知足者富﹐彊行者有志。不失其所者久﹐死而不亡者壽。

有爲而外視之謂智﹐無爲而內視之謂明﹐故曰知人者智﹐自知者明。勇於敢爲而以剛制物者之謂力﹐勇於不敢爲而以柔克己者之謂彊﹐故曰勝人者有力﹐自勝者彊。惟至人務自知而不務知人﹐務自勝而不務勝人。其自知也﹐體天地之道﹐外欲不能動乎心﹐則自安其分﹐所謂知足者富是已。其自勝也﹐體夫大道﹐外物不能勝乎志﹐則自彊不息﹐所謂彊行者有志是已。外欲不能動乎心者﹐藏身於身而不出也﹐故繼以不失其所者久。外物不能勝乎志者﹐心死於物而神存也﹐故繼以死而不忘者壽。非體天地道者﹐孰能與於此哉﹖

大道泛兮章第三十四

大道泛兮﹐其可左右。萬物恃之以生而不辭﹐功成不居。衣被萬物而不爲主﹐故常無欲﹐可名於小矣﹔萬物歸之而不知主﹐可名於大矣。是以聖人終不爲大﹐故能成其大。

陽可左而不可右﹐故能生而不能成。陰可右而不可左﹐故能成而不能生。惟大道泛兮﹐能陰能陽﹐能生能成﹐是以或左或右﹐無乎不可也。得此道以在天﹐故萬物恃之以生而不辭﹔得此道以在地﹐故功成不名有。生之者﹐天也。成之者﹐地也。天地之道﹐覆養萬物而不爲主﹐故常無欲。然天地肖道﹐其細也夫﹐故可名於小矣。惟大道泛兮﹐萬物歸之而不爲主﹐故可名於大矣。大者﹐道之彊名也。是以聖人虛靜無欲﹐體於天地﹐故終不爲大﹐而常然之道不期而自歸之﹐故能成其大也。

執大象章第三十五

執大象﹐天下往。往而不害﹐安平泰。樂與餌﹐過客止。道之出言﹐澹乎其無味。視之不足見﹐聽之不足聞﹐用之不可旣。

大象無形者﹐道也。執大象﹐天下往者﹐以道蒞天下也。有道則民之攸堅﹐故往而不害﹐安平泰。蓋法天道虛而容﹐故安而不擾﹔法地道載而寧﹐故平而不陂﹔法大道和而通﹐故泰而不塞。若是者﹐物物不幹﹐何害之有﹖世之人悅於聲﹐而不知天道

所謂聲聲者﹐美於味﹐而不知地道所謂味味者﹐故著於嗜欲而久處之﹐不知有道者以此爲蘧廬爾。樂以聲言也﹐聲之所聲者彰矣﹐而聲聲者未嘗發。餌以味言也﹐味之所味者嘗矣﹐而味味者未嘗呈。道之出江﹐澹乎其無味﹐則所謂聲聲味味者也。以道蒞天下者﹐得大道泰而妙﹐故視之不足見﹔得天道安而玄﹐故聽之不足聞﹔得地道平而廣﹐故用之不可旣。直將還一世於澹泊﹐豈使民以嗜欲累其心哉﹖

將欲歙之章第三十六

將欲歙之﹐必固張之﹔將欲弱之﹐必固彊之﹔將欲廢之﹐必固興之﹔將欲奪之﹐必固與之。是謂微明。柔之勝剛﹐弱之勝彊。魚不可脫於淵﹐國之利器﹐不可以一不人。

利器示人﹐欲心亂矣。惟有道者體天道之虛﹐於吾心本無所張也﹐何必歙之﹖將欲歙之者﹐必固張之而已。體大道之夷﹐於吾欲心本無所彊也﹐何必弱之﹖將欲弱之者﹐必固彊之而已。體王道之正﹐於吾欲心本無所興也﹐何又廢之﹖將欲廢之者﹐必固興之而已。體地道之靜﹐於吾欲心本無所與也﹐何必奪之﹖將欲奪之者﹐必固與之而已。此四者﹐皆欲於利器。利器者地道﹐故是謂微明。何則﹖柔弱處上﹐神器也。剛彊居下﹐利器也。聖人處於柔弱﹐不以利器動乎心﹐故以柔勝剛﹐以弱勝彊。胡不知魚在水中﹐水在魚中﹐人在道中﹐道在人中﹐魚脫於淵喪乎軀矣﹐利器示人喪乎道矣。

道常無爲章第三十七

道常無爲而無不爲﹐侯王若能守﹐萬物將自化。化而欲作﹐吾將鎭以無名之朴。無名之朴﹐亦將不欲。不欲以靜﹐天下將自正。

常然之道﹐無爲也。天地之道﹐無爲而無不爲也。然天地法道﹐爲出於無爲﹐故曰道常無爲而無不爲。侯王法天地﹐若能守道以禦世﹐則萬物化之﹐若性之自爲而不知爲之者﹐故曰侯王若能守﹐萬物將自化。夫化而欲作者﹐將有爲而起之也﹐聖人於是鎭之以無名之朴﹐使復於無爲。無名之朴者﹐天地之道也。萬物隨化﹐孰敢有所欲哉﹖故亦將不欲。其不欲者﹐以靜而已。靜而無爲﹐則天下將自正。

道德眞經全解卷上竟

﹟１隨之﹕疑作『算之』。

道德眞經全解卷下

亳社時雍逍遙解

上德不德章第三十八

上德不德﹐是以有德﹐下德不失德﹐是以無德。上德無爲而無以爲﹐下德爲之而有以爲。上仁爲之而無以爲﹐上義爲之而有以爲。上禮爲之而莫之應﹐則攘臂而仍之。故失道而後德﹐失德而後仁﹐失仁而後義﹐失義而後禮。夫禮者﹐忠信之薄而亂之首。前識者﹐道之華而愚之始。是以大丈夫處其厚而不處其薄﹐居其實不居其華﹐故去彼取此。

上德者﹐天德也。聖人觀天﹐默與道會﹐實無所得﹐故曰不德。以無所得﹐故德自歸之﹐是以有德也。下德者﹐所得之德也。下德執德﹐故曰不失德。執著之者﹐不名道德﹐是以無德也。天德之德﹐德不可至﹐故無爲而無以爲。所得之德﹐執著其德﹐故爲之而有以爲。德降爲仁﹐若仁則可爲也﹐故上德無爲而上仁爲之。然大仁不仁﹐𨿽曰爲之﹐亦無以爲而幾於上德者焉。義兼於德﹐而義則可以虧也﹐故下德爲之而上義亦爲焉。然內以立我﹐未能忘我﹐外以制事﹐未能無事﹐𨿽曰上義﹐猶未免於有所執也﹐故有以爲而類於下德者焉。道降德衰﹐仁義俱失﹐以禮交物﹐實相僞也﹐故爲而生患﹐莫之應則攘臂而仍之。卽此以觀﹐其所失每下可知已﹐故曰失道而後德﹐失德而後仁﹐失仁而後義﹐失義而後禮。上禮爲之而莫之應﹐則忠信之薄也﹔攘臂而仍之﹐則亂之首也。然德兼上下而兩言﹐自仁而降﹐言上而不言下﹐則其下者已不足道也。至於以智爲前識﹐復不言其上﹐是尢不及於禮矣。窮思極慮﹐揣而銳之﹐故曰道之華。苦心勞神﹐以喪天眞﹐故曰愚之始。不言失禮而後智﹐則以禮者亂乎德﹐而智者反乎道也。是以大丈夫處德之厚﹐不處禮之薄﹐居道之實﹐不居智之華﹐故去彼人道之華﹐而取此仙道之實矣。

昔之得一章第三十九

昔之得一者﹐天得一以淸﹐地得一以寧﹐神得一以靈﹐谷得一以盈﹐萬物得一以生﹐侯王得一以爲天下正。其致之一也﹐天無以淸將恐裂﹐地無以寧將恐發﹐神無以靈將恐歇﹐谷無以盈將恐竭﹐萬物無以生將恐滅﹐侯王無以爲正而貴高將恐蹶。故貴以賤爲本﹐高以下爲基。是以侯王自稱孤寡不谷﹐此其以賤爲本邪﹖非乎﹖故致數輿無輿﹐不欲琭琭如玉﹐落落如石。

一者﹐道也。有一未形﹐本無所得﹐渾淪旣判﹐肇自古初﹐則物得之。天確然辟乎上﹐以無爲用﹐故得道而淸。地頹然處乎下﹐以靜爲體﹐故得道而寧。神杳然藏乎幽﹐陰陽不測﹐故得道而靈。穀虛而窪天道也﹐以天得道而淸﹐故谷得道而盈。物止而育地道也﹐以地得道而寧﹐故物得道而生。神合於身﹐百體之侯王也﹐神屍諸聖﹐天下之侯王也﹐以神得道而靈﹐故侯王得道以爲天下正。其致此者﹐道而已。若天失其淸﹐斯無以覆﹐將恐裂矣。地失其寧﹐斯無以載﹐將恐發矣。神失其靈﹐斯無以守﹐將恐歇矣。謂天無以淸也﹐故谷失其盈而將恐竭。謂地無以寧也﹐故物失其生而將恐滅。謂神失其靈也﹐故侯王失其正而將恐蹶。且賤歸之則顯其貴﹐下附之則顯其高﹐亦猶丘山積卑而爲高﹐江海合水而爲大﹐大人合並而爲公﹐故貴高者﹐不可失於基本也。是以侯王處一於域中﹐故自稱以孤寡﹐食气於太和﹐故自稱以不谷。有百體﹐然後身之侯王以貴﹐有百姓﹐然後天下之侯王以尊﹐侯王得此而擅貴高之稱者﹐豈非以賤爲本故邪﹖夫致數輿者﹐近取諸譬也。今以轅軌輪輻合而成輿﹐若立輿於前﹐數其眾體﹐用有所拘﹐不足以得輿也。合轅軌輪輻﹐然後輿有運載之名﹔合百姓賤下﹐然後侯王有貴高之稱。玉者﹐貴也。石者﹐賤也。玉出於石﹐則貴亦以賤爲本。然玉者有質而自貴﹐侯王得一﹐本不自貴﹐豈欲如玉石然哉﹖

反者道之動章第四十

反者道之動﹐弱者道之用。天下之物生於有﹐有生於無。

靜者﹐地道也。反地道之靜而爲動﹐是陰之感乎陽者也﹐故曰反者道之動。弱者﹐天道也。由天道之弱而爲用﹐是陽之感乎陰者也﹐故曰弱者道之用。陽以無爲用﹐陰以有爲體﹐陰陽交感於太空之中而物生焉。萬物由地道而生﹐故曰天下之物生於有﹐此乃反者道之動歟﹖然有形者﹐非天道不足爲生﹐故曰有生於無﹐此乃弱者道之用歟﹖是以聖人言﹕有以無爲母﹐無以虛爲母﹐虛以道爲母。自然者﹐道之根本也。若能存守玄都﹐法其自然﹐則由動之靜﹐攝用歸體﹐將復於道矣。

上士聞道章第四十一

上士聞道﹐勤而行之﹔中士聞道﹐若存若亡﹔下士聞道﹐大笑之﹐不笑不足以爲道。故建言有之﹕明道若昧﹐進道若退﹐夷道若颣﹐上德若谷﹐大白若辱﹐廣德若不足﹐建德若偸﹐質眞若渝﹐大方無隅﹐大器晚成﹐大音希聲﹐大象無形﹐道隱無名。夫惟道﹐善貸且成。

上士旣已明道也﹐故信之篤﹐守之固﹐有聞必力行之。中士將以進道也﹐勉而後中﹐不勉則不中﹐思而後得﹐不思則不得﹐一出焉一入焉﹐聞之猶有疑心也﹐故存亡之間未之或行。下士直以夷道也﹐譬猶俚耳不知大聲﹐譬猶眾心不受高言﹐及其聞道﹐必有輕鄙之心焉﹐故與道大反﹐嗑然而笑之。若道不見笑於下士﹐其異於俚耳之所聞﹑眾口之所說幾希﹐安足以爲道哉﹖故建言有之。明道若昧﹐惟蚤夜以存思定﹐適而默想﹐勤行乎道則得矣。進道若退﹐以日計之不足﹐歲計之有餘﹐於存亡無累則可矣。夷道若颣﹐且泥形色名聲之可得﹑耳目鼻口之所嗜﹐人笑乎道則過矣。亦知四大之在域中﹐猶不外於道者乎﹖上德者﹐天道也。天道窪則盈﹐以其窪也﹐故若谷。大白者﹐王道也。王道獘則新﹐以其獘也﹐故若辱。廣德以地道言之﹐用之不獘而成之若缺﹐故若不足。建德以大道言之﹐建之不拔而修之罔覺﹐故若偸。以其若谷﹑若辱﹑若不足﹑若偸﹐則疑於變其質矣。然其爲上德﹑爲大白﹑爲廣德﹑爲建德﹐而眞常之質固自若也﹐此之謂質眞若渝。所以質眞若渝者何﹖謂大方無隅﹐大器晚成﹐大音希聲﹐大象無形也。大方載之﹐德合無疆﹐故無隅。大器用之﹐久於其道﹐故晚成。大音不言而四時行焉﹐故希聲也。大象不物﹐天下往焉﹐故無形也。此四大之所以大者。夫德兼於道﹐道兼於天﹐帝王之德配天地之道﹐而無名者﹐天地之始也﹐道於之而隱焉。若分四大於域中﹐皆其顯道而彊名之者矣。道本非善貸﹐由天地帝王體此道以成天下﹐故善貸之名於是乎立﹐而曲成之效於是乎著。然其成也且而已﹐豈有心於勸成而然哉﹖

道生一章第四十二

道生一﹐一生二﹐二生三﹐三生萬物。萬物負陰而抱陽﹐沖气以爲和。人之所惡﹐惟孤寡不谷﹐而王公以爲稱。故物或損之而益﹐益之而損。人之所教﹐亦我義教之。彊梁者﹐不得其死。吾將以爲教父。

易變而爲一﹐一之所以起也﹐故曰道生一。一者形變之始﹐天地有形之最大也﹐故曰一生二。天地定位﹐人居乎中﹐而三才成焉﹐故曰二生三。輕淸者上爲天﹐濁重者下爲地﹐沖和气者爲人﹐然後天地含精﹐萬物化生﹐故曰三生萬物。天爲陽而肅肅出乎天﹐則陰上交乎陽而物負之﹐地爲陰而赫赫發乎地﹐則陽下交乎陰而物抱之﹐陰陽升降﹐兩者交通﹐然後沖和之气以成也﹐故曰萬物負陰而抱陽﹐沖气以爲和。人之一身﹐貌肖天地﹐陰陽沖气皆具其中﹐其又有至神者典之。亦猶王公之於天地也﹐於此配域中之大﹐是爲孤寡﹐於此食太和之气﹐是爲不谷。世之人與神背馳﹐反以爲惡﹐而王公獨以此自任﹐故曰人之所惡﹐惟孤寡不谷﹐而王公以爲稱。陰陽沖和之气通於萬物﹐固無所損益也﹐由天地盈虛﹐與時消息﹐則或益之而損﹐損之而益矣。人之所教﹐又以天地之正也﹐我好靜而民自正﹐是我亦義教之﹐此謂損之而益。彊梁者反此矣﹐故不得其死﹐此謂益之而損。聖人觀之﹐因以爲戒﹐故將以爲教父。

天下之至柔章第四十三

天下之至柔﹐馳騁天下之至堅。無有入於無間﹐是以知無爲之有益。不言之教﹐無爲之益﹐天下希及之。

至柔者﹐神也。至堅者﹐形也。眞神通於道﹐能亡能存﹐惟以神禦形﹐則神能飛形﹐而形由之以馳騁矣﹐故曰天下之至柔﹐馳騁天下之至堅。至柔故無有﹐至堅故無間。以形禦形﹐則形有所間﹐故無間者不可入。以神禦形﹐則神有所通﹐亦無入而不自得矣﹐故曰無有入於無間。夫形之所化者﹐不言之教也。神之所得者﹐無爲之益也。若能體天地之道﹐處無爲之事﹐行不言之教﹐則造乎形而與乎神﹐形神俱妙﹐與道合眞矣。天下尙言教而好有爲﹐故於此希及之。

名與身章第四十四

名與身孰親﹖身與貨孰多﹖得與亡孰病﹖是故甚愛必大費﹐多藏必厚亡。知足不辱﹐知止不殆﹐可以長久。

貴者夜以繼日﹐思慮善否﹐其爲形也亦疏矣﹐是以身殉名之過也﹐烏睹所親者在身不在名耶﹖富者苦身疾作﹐多積財而不得盡用﹐其爲形也亦外矣﹐以身殉利之過也﹐烏睹所多者在身不在貨也﹖然榮辱立而睹所病﹐貨財聚而睹所爭﹐彼以顯爲是者﹐知名之爲榮﹐以富爲是者﹐知貨之爲利﹐故見得而忘其形﹐見利而忘其眞。然則得之與亡﹐其果孰病乎﹖是其所亡者﹐乃無名之朴﹐不贊之軀也﹐病孰甚於此矣。故甚愛於名而不知止﹐則其大者必費。大者﹐道之稱﹐所謂無名之朴是已。多藏其貨而不知足﹐則其厚者必亡。厚者﹐德之質﹐所謂不贊之軀是已。惟聖人體廣德之﹟知足﹐而不自貴其貨﹐所以不辱﹔體上德之知止﹐而不自尊其名﹐所以不殆。若是者可以長久﹐與天地並矣。

大成若缺章第四十五

大成若缺﹐其用不獘。大盈若沖﹐其用不窮。大直若屈﹐大巧若拙﹐大辯若訥。躁勝寒﹐靜勝熱﹐淸靜爲天下正。

大成者﹐地之德﹐廣德若不足﹐故𨿽成而若缺。大盈者﹐天之德﹐上德不自得﹐故𨿽盈而若衝。成若爲山﹐其積必壞﹐非大成也。大成若缺﹐無時而壞﹐故其用不獘。盈若積水﹐其施必竭﹐非大盈也。大盈若沖﹐無時而竭﹐故其用不窮。此二者﹐天地之用﹐陰陽是也。天能生之﹐無時不生﹐而所生之用不窮﹐地能化之﹐無時不化﹐而所化之用不獘﹐則以道實行乎其中也。惟通之爲三﹐故舉天地則道可知。若分而言之﹐則大直若屈者﹐地道也。地道直而不肆﹐故若拙﹟1。大巧若拙者﹐常道也﹐常道刻雕眾形而不爲巧﹐故若拙。大辯若訥者﹐天道也。天道不言而善應﹐故若訥。然論其宗﹐天地𨿽大﹐不離陰陽﹐而一陰一陽者﹐道也﹐故積陽爲天﹐積陰爲地﹐陰靜陽躁﹐陽熱陰寒﹐制陰者陽﹐故躁可勝寒﹐制陽者陰﹐故靜可勝熱。然寒往則暑來﹐暑往則寒來﹐其用何窮何獘之有哉﹖夫道有淸有濁﹐有動有靜﹐淸者濁之源﹐靜者動之基﹐人能常淸靜﹐天地悉皆歸﹐而況於物乎﹖況於事倫乎﹖故曰淸靜爲天下正。

天下有道章第四十六

天下有道﹐卻走馬以糞。天下無道﹐戎馬生於郊。罪莫大於可欲﹐禍莫大於不知足﹐咎莫大於欲得。故知足之足﹐常足矣。

以道蒞天下者﹐常使民無知無欲﹐故人各安其所而不爭﹐糞其田疇而已。及其下衰世﹐無以興乎道﹐則見可欲而不知足﹐於是有欲得之心﹐乃始奪攘矯虔﹐馮陵疆土﹐而戎馬生於郊也。反觀諸身﹐卽在我之天下﹐故有道於身﹐則安其分量﹐以厚吾寸田之守﹐失道於身﹐則馳騁田獵令心發狂﹐而方寸之田已失矣。故罪莫大於可欲﹐禍莫大於不知足﹐答莫大於欲得﹐皆不安其分量之過也。其已甚﹐則爭奪隨之。若能安其性命之分﹐還身意所欲﹐淸冷而自守﹐則取足於身而得矣﹐夫豈有不足哉﹖此知足之足﹐所以常足。

不出戶章第四十七

不出戶﹐知天下﹔不窺牖﹐見天道。其出彌遠﹐其知彌少。是以聖人不行而知﹐不見而名﹐不爲而成。

天下者﹐九州山川河海﹐滋生不絕也。天道者﹐四時陰場風雨﹐變化無窮也。反觀諸身﹐無不圓成﹐是以聖人言﹕吾與天地分一气而治。苟解乎此﹐亦不必出戶窺牖﹐而天地之道可知見矣。若求道於身外﹐則愈不足以得道﹐是其出彌遠而其知彌少也﹐豈知一身之中萬理咸備﹐近取諸此﹐無不充足者乎﹖是以聖人體地之道﹐以虛爲身﹐故不行而知﹐無俟出戶﹔體天之道﹐以無爲心﹐故不見而名﹐無俟窺牖﹔體夫大道﹐以自然爲常﹐故不爲而成﹐亦無俟進智力於所見所行之時也。

爲學日益章第四十入

爲學日益﹐爲道日損。損之又損﹐以至於無爲而無不爲。故取天下常以無事﹐及其有事﹐不足以取天下。

爲學者將以窮理﹐故日益。爲道者將以盡性﹐故日損。損之又損﹐則盡性以至於命者也。理有所窮﹐性有所盡﹐猶未免於爲﹐故言爲學爲道。惟命有所至﹐則歸根曰靜﹐靜曰復命﹐以至於無爲矣。無爲者﹐寂然不動之時也﹐然感而遂通天下之故﹐則亦有爲矣﹐故無爲而無不爲。一有所爲﹐未免有累物之行﹐一無所爲﹐未免有絕物之心。聖人於天下何如哉﹖亦處無爲之事而已。處無爲之事﹐乃可以取天下﹐故取天下者常以無事也。然天下神器﹐不可爲也﹐爲者敗之﹐執者失之﹐及其有事﹐亦不足以取天下矣。知天下不可以有事取﹐則要當學其所不學﹐以至無爲之道。

聖人無常心章第四十九

聖人無常心﹐以百姓心爲心。善者吾善之﹐不善者吾亦善之﹐德善。信者吾信之﹐不信者吾亦信之﹐德信。聖人在天下﹐惵惵爲天下渾其心﹐百姓皆注其耳目﹐聖人皆孩之。

聖人欲歸初始﹐反於未生﹐故無常心。善惡信誕﹐惟人之所爲﹐我無容心焉﹐亦因人之心以爲心而已。百姓行善者﹐我不知也﹔百姓行惡者﹐我不知也。積善﹐善气至﹐我不知其爲善﹐故善者﹐吾善之。積惡﹐惡气至﹐我不知其爲不善﹐故不善者﹐吾亦善之。信與不信﹐亦猶是也。任之自然﹐吾無容僞於其間﹐是謂德善德信矣。以如此則齊善否﹐同信誕﹐而吾心無所偏系﹐故惵惵爲天下渾其心。百姓常有心也﹐以徇聲色之娛﹐故皆注其耳目﹐不知收視反聽﹐守母之道。惟聖人常無心也﹐懷天下之始﹐復守天下之母﹐故皆孩之。

出生入死章第五十

出生入死﹐生之徒十有三﹐死之徒十有三﹐人之生動之死地﹐亦十有三。夫何故﹖以其生生之厚。蓋聞善攝生者﹐陸行不遇兕虎﹐入軍不被甲兵。兕無所投其角﹐虎無所措其爪﹐兵無所容其刃。夫何故﹖以其無死地。

萬物出於天地之機曰生﹐入於陰陽之變日死。與生死爲徒者﹐未脫乎天地之機﹐未免乎陰陽之變者也。然萬物出生入死﹐而獨云人之生動之死地亦十有三者﹐何也﹖此皆民自令耳﹐非天地毀﹐鬼神害也﹐以其有知而形動故也。目睹生之來不能卻﹐死之去不能止﹐何故﹖以其生生之厚﹐而動之死地也。夫惟聖人懷微妙﹐抱質朴﹐而不敢有爲與天下交爭焉﹐𨿽有猛獸不能據也﹐𨿽有兵刃不能害也。蓋其積德玄通﹐物莫之能傷者﹐故無死地焉。

道生之章第五十一

道生之﹐德畜之﹐物形之﹐勢成之。是以萬物莫不尊道而貴德。道之尊﹐德之貴﹐夫莫之爵而常自然。故道生之畜之﹐長之育之﹐成之熟之﹐養之覆之。

生而不有﹐爲而不恃﹐長而不宰﹐是謂玄德。

道何自而生邪﹖畜道眞和之气﹐萬物由而生之﹐道之所以生也﹐故曰道生之﹐德畜之。物何自而形耶﹖緣天地升降陰陽之執﹐萬物由而成之﹐物之所以形也﹐故曰物形之﹐勢成之。以道能生﹐故物莫不首之﹐夫是之謂尊道。以德能畜﹐故物莫能。賤之﹐夫是之謂貴德。惟道與德寓於積陽之上﹐非期尊貴於物﹐物自尊貴之﹐以其自古及今﹐莫之爵而常自然。故道生之畜之﹐長之育之﹐成之熟之﹐養之覆之﹐此道行乎天地之問﹐而常自然者也。若夫生而不有﹐爲而不恃﹐長而不宰﹐則天地之所同也﹐故是謂玄德。

天下有始章第五十二

天下有始﹐以爲天下母。旣得其母﹐以知其子﹐旣知其子﹐復守其母﹐沒身不殆。塞其兌﹐閉其門﹐終身不勤。開其兌﹐濟其事﹐終身不救。見小曰明﹐守柔曰彊。用其光﹐復歸其明﹐無遺身殃﹐是謂襲常。

一生天地﹐然後天下有始﹐故以爲天下母。旣得天地﹐爲天下母﹐乃知萬物皆爲子也。旣知其子﹐而復守其母﹐則其子全矣。蓋人徒知天地萬物﹐而不自知其所由生。若能知之﹐而復守天地之道﹐則終身不殆矣。是以體天地之道者﹐處無爲之事﹐行不言之教﹐故曰塞其兌﹐閉其門﹐終身不勤。不知道者﹐多言有爲﹐以從事於務﹐而失守母之道﹐故曰開其兌﹐濟其事﹐終身不救。夫小者天地之朴﹐柔者道之妙用﹐惟自知而見天地之道﹐故曰明。惟自勝而守天道之妙﹐故曰彊。明者合陰陽而言之﹐光出於明﹐以無爲用﹐在己則智意是已。聖人去智與故﹐不由而照之於天﹐故用其光﹐復歸其明。光耀於外謂之遺殃﹐無遺身殃而復歸於明﹐是謂襲常矣。如此﹐然後可以爲守母之道。

使我介然章第五十三

使我介然有知﹐行於大道﹐惟施是畏。大道甚夷﹐民甚好徑。朝甚除﹐田甚蕪﹐倉甚虛﹐服文彩﹐帶利劍﹐厭飲食﹐財貨有餘﹐是謂盜誇﹐非道也哉。

夫山徑之溪﹐介然用之則成路﹐爲間不用則茅塞之矣。世之人不知大道之妙﹐而施作有爲﹐所以政茅塞其心。夫性之動謂之爲﹐爲之僞謂之失﹐是以有知者畏而不敢施爲也。大道甚夷﹐視之而不見也﹐民心欲速﹐是以好徑而終迷於大道。且心爲君主之官﹐故心有所櫻則寸田失守﹐寸田失守則和气不降﹐和气不降則太倉虛矣﹐故曰朝甚除﹐田甚蕪﹐倉甚虛。以其如是﹐則分高下之品﹐有爭奪之奇﹐食五味之爽﹐故服文彩﹑帶利劍﹑厭飲食者有之﹐資財有餘則總其害之原也。是謂賊道賊身之務﹐而不知者﹐尙矜誇己之才能而不已﹐可謂盜誇﹐非道也哉。

善建不拔章第五十四

善建者不拔﹐善抱者不脫﹐子孫以祭祀不輟。修之身﹐其德乃眞﹐修之家﹐其德乃餘﹐修之鄕﹐其德乃長﹐修之國﹐其德乃丰﹐修之天下﹐其德乃普。故以身觀身﹐以家觀家﹐以鄕觀鄕﹐以國觀國﹐以天下觀天下。吾何以知天下之然哉﹖以此。

建者﹐造始有爲者也。惟道建德判﹐立天地巍巍乎其不拔﹐此分一气而爲兩儀之時也。抱者﹐卽而不離者也。惟德抱道生﹐成萬物綿綿乎其不脫﹐此散一气而成庶類之時也。物同得於一气﹐惟人爲最靈﹐故能之萬物之祖﹐天地之原。於此建中抱一以爲天下﹐則垂之後世子孫﹐四海之內各以其職來祭不輟矣。是道也﹐吾原其始﹐蓋本於修之身而已。道之眞旣以治身﹐則其緒餘以爲國家﹐其土直以爲天下。由一身而及乎天下﹐則其修彌廣﹐其德彌進矣。修之身者﹐神𨿽在身﹐先隱天地﹐靜居萬物之始﹐令意莫在身﹐此所謂修之身﹐則其德乃眞矣。由此推之﹐人𨿽在家﹐令意莫在家﹐此所謂修之家﹐則其德乃餘矣。人𨿽在鄕﹐令意莫在鄕﹐此所謂修之鄕﹐則其德乃長矣。人𨿽在國﹐令意莫在國﹐此所謂修之國﹐則其德乃丰矣。人𨿽在天下﹐令意莫在天下﹐此所謂修之天下﹐則其德乃普矣。故以身觀身者﹐內視密眄而觀己之德也。夫一家一鄕一國以至天下之觀者﹐聖人無容心焉﹐各以其自觀之﹐故得自然也。吾何以知天下之然哉﹖以此。

含德之厚章第五十五

含德之厚﹐比於赤子﹐毒虫不螫﹐猛獸不據﹐攫鳥不搏。骨弱筋柔而握固﹐未知牝牡之合而作﹐精之至也。終曰號而嗌不嗄﹐和之至。知和曰常﹐知常曰明﹐益生曰祥﹐心使气曰彊。物壯則老﹐是謂不道﹐不道早已。

赤子之性﹐與道爲一﹐其天守全﹐其神無隙﹐是以大人不失赤子之心﹐而含德之厚可以比於赤子。若是者﹐積德玄通﹐藏於天而物莫之能傷也﹐故毒虫不螫﹐猛獸不據﹐攫鳥不搏。骨弱筋柔而握固者﹐德全於地道也。地之气始於子﹐赤子骨弱筋柔而能握固者﹐是純气之守應於地道也。未知牡牝之合而跂作﹐精之至者﹐德全於常道也。常然之道﹐其精甚眞﹐赤子未知牡牝之合而時有歧作者﹐是道之眞精應於人也。終日號而嗌不嗄﹐和之至者﹐德全於天道也。天主聲﹐以其陰陽之气和而未分﹐故終日號而嗌不嗄也。知和者﹐陰陽混而爲一﹐故曰常。知常者﹐陰陽合而未分﹐故曰明。赤子之性與天地合﹐其德不以生爲益。反爲益生者﹐動之死地之兆﹐是謂祥矣。旣以生爲益﹐則必以心使气﹐是謂堅彊之徒也。始於益生﹐致於物壯則老﹐是謂不道﹐不道早已。

知者不一實章第五十六

知者不言﹐言者不知。塞其兌﹐閉其門﹐挫其銳﹐解其紛﹐和其光﹐同其塵﹐是謂玄同。故不可得而親﹐不可得而疏﹐不可得而利﹐不可得而害﹐不可得而貴﹐不可得而賤﹐故爲天下貴。

道要自然﹐行者能得﹐聞者能言﹐所以言者﹐以言相然。相然者﹐意之默識而已﹐未嘗見於譊譊之言辧也﹐故曰知者不言。不知道者﹐以言相煩﹐不聞不言﹐不知所由然﹐故曰言者不知。惟聖人知天地之道﹐有大美而不言﹐故塞其兌﹐閉其門﹐塗鄰守神而退藏於密。及其出而爲天下﹐於此體天之道﹐則挫其銳而和其光也﹐於此體地之道﹐則解其紛而同其塵也。天地之道是謂玄同﹐玄有赤有黑﹐故玄同則合乎至一﹐而與天地相參。天道無親﹐故不可得而親﹐旣不可得而親﹐亦不可得而疏也。地道無欲﹐故不可得而利﹐旣不可得而利﹐亦不可得而害也。大道無形﹐故不可得而貴﹐旣不可得而貴﹐亦不可得而賤也。若是者﹐宜爲天下貴。

以正治國章第五十七

以正治國﹐以奇用兵﹐以無事取天下。吾何以知其然哉﹖夫天下多忌諱﹐而民彌貧﹔人多利器﹐國家滋昏﹔人多技巧﹐奇物滋起﹔法令滋彰﹐盜賊多有。故聖人云﹕我無爲而民自化﹐我無事而民自富﹐我好靜而民自正﹐我無欲而民自朴。

聞在宥天下﹐不聞治天下﹐天下不可治也﹐故以正治國者﹐必以奇用兵。蓋正復爲奇﹐則有用兵之患﹐以福兮禍所伏也﹐孰知其極﹖是以聖人以無事取天下。無事則法地而好靜﹐好靜則法天而無爲﹐無爲則法道而無欲﹐無欲則天下自然歸之。吾何以知其然哉﹖夫治出於有爲﹐而失太上不言之教﹐故多忌諱之禁﹐則四民遷業而彌貧。民貧則徵求利器﹐貪污之風生﹐故國家滋昏。玩好伎巧﹐難得之貨貴﹐故奇物滋起。由此利害相攻﹐法令滋彰﹐克核太至﹐民不聊生﹐故盜賊多有。奇兵之用緣此而起﹐此乃以正治國﹐正之極也。是以聖人無事﹐則國實民富﹐故忌諱不生﹐好靜則天下自正﹐故利器不作。無爲則萬民自化﹐伎巧何施﹖無欲則民自歸朴﹐盜賊何有﹖此乃以無事取天下也。

其政悶悶章第五十八

其政悶悶﹐其民淳淳﹔其政察察﹐其民缺缺。禍兮福所倚﹐福兮禍所伏。孰知其極﹖其無正邪﹖正復爲奇﹐善復爲祆。民之迷﹐其日固久。是以聖人方而不割﹐廉而不劌﹐直而不肆﹐光而不耀。

太上之世﹐處無爲之事﹐行不言之教﹐天下知有上而不知有政﹐故爲政無處正﹐自居之悶悶者﹐有政而不作也。有政不作則非以明民﹐將以愚之﹐故其民亦淳淳而若朴焉。然旣立政爲正﹐必有以察爲奇﹐故始於悶悶而終於察察。終於察察﹐政之極也。其政太察﹐使民無所措手足﹐故其民缺缺焉。聖人言但知求福﹐不知罪嬰﹐但知養身﹐不知戮形﹐禍福倚伏﹐理之然也﹐故曰孰知其極﹐其無正邪﹖世之人以政爲正﹐不知正之極而奇生﹐以福爲善﹐不知善之復而妖起﹐迷迷相傳﹐於今久矣。是以聖人方如廣德之厚﹐故不割也﹔廉如上德之淸﹐故不劌也。直而不申於外﹐光而返照於內﹐無正可處﹐無奇可察﹐是謂無極之道。

治人事天章第五十九

治人事天莫若嗇﹐夫惟嗇﹐是謂早復。早復謂之重積德﹐重積德則無不克﹐無不克則莫知其極。莫知其極﹐可以有國。有國之母﹐可以長久﹐是謂深根固蒂﹐長生久視之道。

嗇者﹐斂也﹐畜也﹐歸之於德也﹐以外言之曰斂﹐以內言之曰畜。斂於外者﹐至於無欲﹐故後其身﹐外其身﹐所以治人也。畜於內者﹐至於無知﹐故存其心﹐養其性﹐所以事天也。外則無欲﹐法地之靜而得以盡性﹔內則無知﹐體天之用而至於復命。盡性而至於復命﹐是乃復守其母﹐故謂之早復焉。早者﹐日升於甲陽之首也。復守其母﹐則與天地合其德﹐是之謂重積德。積德玄通﹐與道合眞﹐則無不克。與道合眞者﹐難終難窮﹐故莫知其極。難終當弱者﹐萬理咸備﹐故可以有國。有國之母者﹐是也﹟2﹐不方不圓﹐與天地並﹐故可以長久。故乃守母﹟3﹐是謂深其根﹐終於復命﹐是謂固其蒂。得天地爲常而五行不相克﹐與大道爲一而三光無明冥﹐是謂長生久視之道。

治大國章第六十

治大國﹐若烹小鮮。以道蒞天下﹐其鬼不神。非其鬼不神﹐其神不傷民﹔非其神不傷民﹐聖人亦不傷民。夫兩不相傷﹐故德交歸焉。

治道貴淸靜而民自定﹐不可施爲也﹐故治大國者﹐若烹小鮮。自人言之﹐則大國者乃天中地戶黃帝之鄕﹐所以治之亦若此而已。是以聖人處無爲之事﹐一心定而王天下﹐故鬼無所出其靈響﹐依人而行﹐何神之有哉﹖非其鬼不神也﹐以其不受於邪﹐邪气自去﹐是神亦不傷於人也。非其神不傷於人也﹐以其聖人處無爲之事﹐而天下化成﹐使民外則無爭奪攻戰之患﹐內則無﹐圖爲殺怨之心﹐不犯神之報應﹐是乃聖人亦不傷人矣。人與鬼神兩不相傷﹐則神之予矣﹐貽爾多福而歸德於神也﹐民之質矣﹐日用飲食而德歸於人也。德歸於神﹐故子孫以祭祀不輟﹔德歸於人﹐故天下樂推而不厭。此乃聖人以道蒞天下之效。

大國者下流章第六十一

大國者下流﹐天下之交﹐天下之牝﹐牝常以靜勝牡﹐以靜爲下。故大國以下小國﹐則取小國﹔小國以下大國﹐則取大國。故或下以取﹐或下而取。大國不過欲兼畜人﹐小國不過欲入事人﹐兩者各得其所欲﹐故大者宜爲下。

水以善下﹐故江海能爲百谷王。大國欲兼畜人﹐亦以其下流而已﹐故曰大國者下流。天下交﹐萬物生﹐人道交﹐功勛成﹐是謂天下之交﹐然必自處以柔靜而後可﹐牝常以靜勝牡而牡歸之者﹐以靜爲下也。靜則無事﹐惟無事可以取天下﹐而況於國乎﹖故大國以下小國則取小國﹐小國以下大國則取大國。或下以取者﹐君道也。或下而取者﹐臣道也。君猶天也﹐天道下濟而光明﹐故大國不過欲兼畜人。臣猶地也﹐地道卑而上行﹐故小國不過欲入事人。至於天地交而萬物生﹐人道交而功助成﹐則兩者各得其所欲。然宜下流者﹐惟大國而已﹐故又曰大者宜爲下。

道者萬物之奧章第六十二

道者萬物之奧﹐善人之寶﹐不善人之所保。美言可以市﹐尊行可以加人。人之不善﹐何棄之有﹖故立天子﹐置三公﹐𨿽有拱璧以先駟馬﹐不如坐進此道。古之所以貴此道者﹐何也﹖不曰求以得﹐有罪以兔邪﹖故爲天下貴。

道者虛無之淵﹐人皆見物而不見乎道﹐則以道爲萬物之奧故也。得道之妙則爲善﹐是謂性命之寶。得道之言則爲不善﹐然亦於道有所保焉。市者﹐眾人之所歸。加者﹐置諸眾人之上。美言尊行﹐人之不善於道者﹐亦足以得眾而人上之﹐夫何棄之有﹖故立天子置三公﹐坐而論道者也。有拱璧以先駟馬﹐則美言尊行得眾而人上之如此。𨿽如此﹐亦不如坐進無爲之道﹐得其妙之爲愈也。古之所以貴此道者﹐何也﹖不曰性命之寶求則得之﹐而生之所保﹐特有罪以免耶﹖故爲天下貴。

爲無爲章第六十三

爲無爲﹐事無事﹐味無味。大小多少﹐報怨以德。圖難於其易﹐爲大於其細。天下之難事必作於易﹐天下之大事必作於細。是以聖人終不爲大﹐故能成其大。夫輕諾必寡信﹐多易必多難。是以聖人猶難之﹐故終無難矣。

聖人體天道以行不言之教﹐故爲無爲﹔體常道以處無爲之事﹐故事無事﹔體地道而樂恬淡之能﹐故味無味。自其所應者言之﹐若有爲有事有味也。自其所守者言之﹐則其爲者無爲﹐其事者無事﹐其味者無味而已。世之人不通乎此﹐故勇動多怨﹐緣小而至大﹐緣少而至多﹐惟有心於事爲嗜欲之間也。然大小多少﹐緣類而報﹐皆出於自得﹐天地應之如谷﹐故曰報怨以德。由此觀之﹐天下之難事緣作於易而至於難也﹐天下之大事緣作於細而至於大也﹐故患生不意﹐禍生絲微﹐此之謂歟﹖是以聖人以天合天﹐故終不爲大﹔與道爲一﹐故能成其大。且輕諾多易者﹐傷輕易於有爲也﹐故寡信而多難矣。聖人行不言之教﹐故無寡信之行﹔處無爲之事﹐樂恬淡之能﹐故無多難之尢﹔任其自然而不敢爲﹐故終無難矣。

其安易持章第六十四

其安易持﹐其未兆易謀﹐其脆易浮﹐其微易散。爲之於未有﹐治之於未亂。合抱之木﹐生於毫末﹔九層之臺﹐起於累土﹔千里之行﹐始於足下。爲者敗之﹐執者失之。是以聖人無爲故無敗﹐無執故無失。故民之從事﹐常於幾成而敗之﹐愼終如始﹐則無敗事矣。是以聖人欲不欲﹐不貴難得之貨﹔學不學﹐以復眾人之所過﹐以輔萬物之自然而不敢爲。

安靜未萌﹐易爲持謀﹐所謂爲之於未有也。脆微已作﹐易爲泮散﹐所謂治之於未亂也。然爲之於未有者﹐能無思慮乎﹖治之於未亂者﹐能無智謀乎﹖故聖人言﹕謀思危之首危者將不久﹐不若戒事物之先而忘其爲﹐戒事物之始而忘其治之爲愈也。夫大生於小﹐高生於下﹐遠生於近﹐理之然也。爲者敗之﹐執者失之。惟聖人見端而思末﹐睹旨而知歸﹐是以無爲也﹐故無敗﹐無執也﹐故無失。若夫民之從事﹐未免於有爲有治而不知愼戒﹐所欲浸長﹐眞和乃盡﹐故幾成而敗之﹐豈不然哉﹖若能愼終如始﹐反嬰兒守母之道﹐則無敗事矣。故聖人欲不欲﹐外無所爲﹐𨿽難得之貨不足貴也﹔學不學﹐內無以爲﹐𨿽美言尊行不足尙也﹐以復眾人爲治之所過﹐以輔萬物之自然而不敢爲。

古之善爲道章第六十五

古之善爲道者﹐非以明民﹐將以憑之。民之難治﹐以其智多。故以智治國﹐國之賊﹔不以智治國﹐國之福。知此兩者亦楷式。常知楷式﹐是謂玄德。玄德深矣遠矣﹐與物反矣﹐然後乃至大順。

道無爲則自得於內﹐道無不爲則化成於外﹐是以古之善爲道者﹐非以明民﹐將以愚之。明則澆淳而亂﹐愚則守朴而靜﹐且民可使由之﹐不可使知之。民之難治﹐以其智多而有知也。智者爭之器﹐故以智治國者﹐國之賊﹐非以其明之耶﹖不以智治國者﹐國之福﹐非以其愚之邪﹖國之賊﹐則開人者﹐賊生也。國之福﹐則開天者﹐德生也。此兩者﹐亦楷式可則而像之。能知楷式﹐然後可以觀於天﹐故是謂玄德。玄德者﹐上德也﹐故深矣遠矣。物無得而偶之者﹐惟同乎大順而已﹐故與物反矣﹐然後乃至大順。

江海爲百谷王章第六十六

江海所以能爲百谷王者﹐以其善下之﹐故能爲百谷王。是以聖人欲上人﹐以其言下之﹐欲先人﹐以其身後之。是以聖人處上而人不重﹐處前而人不害﹐是以天下樂推而不厭。以其不爭﹐故天下莫能與之爭。

江海以其善下﹐故取百谷之流而爲王矣。王有歸往之義﹐故以貴下賤大得民也。是以聖人體天之道而以言下之﹐則處上而人不重﹐故從之也輕﹔體地之道而以身後之﹐則處前而人不害﹐故利之者博。若此則自西自東﹐自南自北﹐無思不服﹐故天下樂推而不厭也。要其所以然者﹐亦不過善下而已。惟善下者﹐不與物爭﹐故天下莫能與之爭。

天下皆謂章第六十七

天下皆謂我道大似不肖﹐夫惟大﹐故似不肖。若肖久矣﹐其細也夫。我有三寶﹐寶而持之。一曰慈﹐二曰儉﹐三曰不敢爲天下先。夫慈﹐故能勇﹔儉﹐故能廣﹔不敢爲天下先﹐故能成器長。今捨其慈且勇﹐捨其儉且廣﹐捨其後且先﹐死矣。夫慈﹐以戰則勝﹐以守則固。天將救之﹐以慈衛之。

肖物者小﹐爲物所肖者大。夫道包裹天地﹐充滿六極﹐洋洋乎大哉﹐故似不肖。天大地大﹐肖道而已﹐故能久。然天地空中之一細物﹐其於道亦細也。夫是以我有三寶﹐寶而持之。一曰慈者﹐父道也﹐造物之主﹐言天也。二曰儉者﹐母道也﹐畜斂之主﹐言地也。三曰不敢爲天下先者﹐天地之原也﹐感而後應﹐不爲物先﹐言道也。天地道兼而用之﹐則澹然無極而眾美從﹐三寶無出於此者。凡人皆有是﹐當在寶而勿失﹐持之爲上。夫天道生之覆之﹐是所謂慈。𨿽慈也﹐然不爭而善勝﹐是慈故能勇。地道畜之育之﹐是所謂儉。𨿽儉也﹐然德合於無疆﹐是儉故能廣。惟大道總乎天地之原﹐𨿽不敢爲天下先﹐然生化之字待是而立﹐故能成器長。若夫逆天地而捨大道者﹐則死矣。夫慈﹐以戰則勝者﹐以陽戰陰也。以守則固者﹐抱玄之道也。且以順戰逆﹐待時而動﹐則援之而勝矣。不可動則守以順﹐天時亦衛之而固矣﹐故天將救之﹐以慈衛之。

善爲士章第六十八

善爲士者不武﹐善戰者不怒﹐善勝敵者不爭﹐善用人者爲之下。是謂不爭之德﹐是謂用人之力﹐是謂配天﹐古之極。

善爲士者﹐懷三寶之道﹐不以兵彊天下而用武也﹐於以戰人是爲善戰﹐於以勝敵是爲善勝﹐於以用人是爲善用。善戰者﹐待時而後動﹐𨿽戰而不怒﹐體慈之寶也。善勝者﹐慮勝而後會﹐𨿽勝而不爭﹐體儉之寶也。善用人者﹐智不自慮﹐而悅以使人﹐故人樂爲之用﹐體不敢爲天下先之寶也。善於此者﹐是謂不爭之德﹐是謂用人之力﹐是謂配天也。然古之爲正﹐正復爲奇﹐乃有用兵之戒﹐故曰古之極。孰知其極也夫﹖

用兵有言章第六十九

用兵有言﹕吾不敢爲主而爲客﹐不敢進寸而退尺。是謂行無行﹐攘無臂﹐仍無敵﹐執無兵。禍莫大於輕敵﹐輕敵幾喪吾寶。故抗兵相加﹐則哀者勝矣。

用兵有言者﹐明其言非我有也﹐乃用兵者之常言也。吾不敢爲主而爲客﹐則迫而後動﹐不得已而後起﹐未嘗感人也﹐應之而已。旣不得已﹐則非踴躍用兵而以樂殺人爲事者﹐是以不敢進寸而退尺﹐故曰行無行也。攘無臂者﹐善戰而不怒也。仍無敵者﹐善勝敵而不爭也。執無兵者﹐善用人而爲之下也。此乃深得三寶之道者。然三寶非獨論兵而已﹐柰何古之極﹐遂至於用兵也。兵乃凶器﹐不可輕敵﹐輕敵者﹐是樂殺人也。捨其慈且勇﹐拾其儉且廣﹐拾其後且先﹐故幾喪吾寶。是以抗兵相加﹐則哀憐者慈也﹐以慈爲寶﹐則無輕敵之禍﹐故勝也。

五言甚易知章第七十

吾言甚易知﹐甚易行﹐天下莫能知﹐莫能行。言有宗﹐事有君。夫惟無知﹐是以不吾知也。知我者希﹐則我者貴矣。是以聖人被褐懷玉。

無思無慮始知道﹐故易知也。無從無道始得道﹐故易行也。而天下富貴者侈欲以喪眞﹐貧賤者勞役以傷生﹐皆喪己於物﹐失性於俗﹐故莫能知﹐莫能行矣。夫言有宗者﹐明一章之言﹐其統之有宗也﹐此之謂易知者歟﹖事有君者﹐明一章之事﹐其主之有君也﹐此之謂易行者歟﹐不失其宗與君﹐何息不能知﹐不能行哉﹖故聖人言﹕子若行吾道﹐當知上慧原﹐智亦不獨生﹐皆須對因綠。若無行宿本﹐是謂無知﹐惡能明太上玄妙之理﹖此所以不吾知也。有不言而知者﹐見非於眾﹐有不學而得者﹐見異於俗﹐故知道者稀﹐足見得見者貴也。是以聖人薄於外而厚於內﹐不衒鬻於人﹐懷昆山之玉而莫能知者矣。

知不知章第七十﹣

知不知﹐尙矣﹔不知知﹐病矣。夫惟病病﹐是以不病。聖人之不病﹐以其病病﹐是以不病。

道本無知也﹐以無思無慮而知道矣﹐故曰知不知﹐是謂眞知﹐能知不知之知者﹐其知尙矣。不知不知之道﹐而昭然有知者﹐高談妙論﹐以究本窮元﹐其知病矣。惟知知病爲病而忘其知者﹐是以不病也。聖人何其不病也﹖以其知知病爲病﹐而常若不知矣﹐是以不病也。

民不畏威章第七十二

民不畏威﹐則大威至矣。無狹其所居﹐無厭其所生。夫惟不厭﹐是以不厭。是以聖人自知不自見﹐自愛不自貴﹐故去彼取此。

怒而威﹐其威也小﹐不怒而威﹐其威也大。聖人不以威屈天下﹐使民無畏威之容﹐而有畏德之心﹐則不怒之威默加乎人﹐是謂大威至矣。化民使得盡其性﹐則擴而充之﹐所居無狹﹐育而成之﹔所生無厭﹐此乃聖人所以體夫天地道者也。體天大威而不怒﹐體地廣居而不狹﹐體道生生而不厭。惟上不厭民之所生﹐則民亦得盡其性而不厭矣﹐是以聖人不自見故明矣。惟明所以自知而體天地也﹐不自貴故德矣。惟德所以自愛而法大道也﹐故去彼自見自貴﹐而取此天地道者焉。

勇於敢則殺章第七十三

勇於敢則殺﹐勇於不敢則活。此兩者﹐或利或害﹐天之所惡﹐孰知其故﹖是以聖人猶難之。天之道﹐不爭而善勝﹐不言而善應﹐不召而自來﹐坦然而善謀。天网恢恢﹐疏而不失。

勇於敢爲而以身先天下者﹐是謂逆天道也﹐故殺矣。勇於不敢爲天下先者﹐是謂體天道也﹐故活矣。然勇於不敢者﹐於生之利而於俗之害﹐勇於敢者﹐於俗之利而於生之害﹐在世俗觀之不能無疑﹐故惑之也。若夫天之所惡﹐孰得而知其故哉﹖且天道虧盈而益謙﹐故順天者存﹐逆天者亡﹐是以聖人猶難之而不敢爲也。夫天之道本無所爲﹐萬物之出﹐與之出而不辭﹐萬物之歸﹐與之歸而不拒﹐物之多皆所受命於此﹐是謂不爭而善勝也。四時行焉﹐百物生焉﹐固不言而善應也。善者福之﹐淫者禍之﹐固不召而自來也。示人以易知﹐應物以多變﹐固坦然而善謀也。天网恢恢﹐疏而不失﹐其以此歟﹖

民常不畏章第七十四

民常不畏死﹐柰何以死懼之﹖若使民常畏死﹐而爲奇者﹐吾得執而殺之﹐孰敢﹖常有司殺者殺。夫代司殺者殺﹐是代大匠斲。夫代大匠斲﹐希有不傷其手矣。

民得其性﹐則常樂其生﹔苟失其性﹐則死亦何畏哉﹖𨿽爲苛法以死懼之﹐民亦將抵冒而終莫能化也。若使民常畏死﹐是致民得其性而知生之樂﹐故重犯法也。有爲奇者﹐吾得執而殺之﹐又孰敢爲哉﹖常有司殺者殺﹐是謂有德司契也。使民常畏死而爲奇者﹐吾得執而殺之矣。夫代司殺者殺﹐是謂無德司徹也。民常不畏死﹐而以死懼之﹐豈不謂代大匠斯耶﹖斲物之大匠者﹐造物之主也。造物之主者﹐天道無爲也。逆天制物者﹐有爲也﹐希有不自傷者也。

民之饑章第七十五

民之饑﹐以其上食稅之多也﹐是以饑。民之難治﹐以其上之有爲也﹐是以難治。民之輕死﹐以其生生之厚也﹐是以輕死。夫惟無以生爲者﹐是賢於貴生也。

王者以民爲天﹐而民以食爲天。聖人之治﹐省刑罰﹐薄稅斂﹐知天之天﹐然後民可得而保也。食稅之多﹐以其賦重﹐而不知薄稅斂以養之﹐故民之所以饑。上之有爲﹐以其政煩﹐而不知省刑罰以安之﹐故民之所以難治。凡人之情﹐興於富庶﹐然後有怛心﹐還於淳朴﹐然後無他欲。至於饑而難治﹐則不安其分量﹐而欲利之愈勤﹐是以於生太厚而動之死地者有之﹐故人之所以輕死也。惟得道之人﹐寸田內守而和气自降﹐形精不虧而天守自全。若是者﹐達生之情﹐不務生之所無以爲﹐是賢於貴生也﹐異於生生之厚而輕死者矣。

人之生章第七十六

人之生也柔弱﹐其死也堅彊。艸木之生也柔脆﹐其死也枯槁。故堅彊者死之徒也﹐柔弱者生之徒也。是以兵彊則不勝﹐木彊則共﹐故堅彊居下﹐柔弱處上。

人之生也﹐骨弱筋柔﹐其死也﹐筋骨堅彊。艸木之生也﹐甲脆枝柔﹐其死也﹐枝葉枯槁。故堅彊者死之徒﹐柔弱者生之徒﹐理之然也。兵彊則不勝﹐與木彊之理共矣。堅彊死之徒﹐故居下﹐柔弱生之徒﹐故處上。亦天地之道所宜然。

天之道章第七十七

天之道﹐其猶張弓乎﹖高者抑之﹐下者舉之﹐有餘者損之﹐不足者補之。天之道﹐損有餘補不足。人之道則不然﹐損不足以奉有餘。孰能損有餘而奉不足於天下者﹖其惟道乎﹖是以聖人爲而不侍﹐功成不居﹐其不欲見賢也。

天之道畎中爲至而已﹐無過與不及也。其猶張弓乎﹐高者抑之﹐不使之有餘﹐故有餘者損﹔下者舉之﹐不使之不足﹐故不足者補。蓋天道減盈滿﹐補虛空﹐毀彊盛﹐益衰弱﹐人之道則一切反此﹐損不足以奉有餘。能以有餘之道奉天下者﹐惟天道爲然。聖人體道者也﹐故爲而不恃﹐功成不居﹐未嘗以所長而自見於人﹐故常無損﹐此聖人之所以能天。

天下柔弱章第七十八

天下莫柔弱於水﹐而攻堅彊者莫之能先﹐以其無以易之也。柔之勝剛﹐弱之勝彊﹐天下莫不知而莫之能行。是以聖人言﹕受國之垢是謂社稷主﹐受國之不祥是謂天下王。正言若反。

天下莫柔弱於水﹐而能攻堅彊之物﹐物莫能勝者﹐以其有常而無以易之也﹐故幾於道矣。柔之勝剛﹐﹑弱之勝彊﹐天下莫不知而莫之能行﹐何哉﹖以其益生﹐以其心使气﹐故失柔弱之道也。夫柔弱有常而無以易之者﹐其惟天地之道乎﹖惟地之道﹐受國之垢而不自化﹐乃化化者也﹐是謂社稷主﹐此之謂柔之勝剛者歟﹖惟天之道﹐受國之不祥而不自生﹐乃生生者也﹐是謂天下王﹐此之謂弱之勝彊者歟﹖夫正言若反者﹐受國之垢與不祥也。以正言之﹐若反者矣。

和大怨章第七十九

和大怨者﹐必有餘怨﹐安可以爲善﹖是以聖人執左契﹐而不責於人。故有德司契﹐無德司徹。天道無親﹐常與善人。

陽爲德﹐無爲也。陰爲怨﹐有爲也。世之人勇動於敢爲﹐故有怨﹐加以知慧仁義以和大怨﹐怨愈多矣。夫若是者﹐安可以爲善﹖且知慧外通﹐七義多責﹐故勇動多怨。是以聖人執天之行﹐處無爲之事﹐行不言之教﹐嘗予於人而不取也﹐故不責於人﹐何怨之有﹖上德無爲而報怨以德﹐故日有德司契。下德有爲而以和大怨﹐故曰無德司徹。天之道﹐是謂上德者﹐無親無疏﹐惟善人無爲者常與之。

小國寡民章第八十

小國寡民﹐使民有什伯之器而不用也﹐使民重死而不遠徙。𨿽有舟輿﹐無所乘之﹔𨿽有甲兵﹐無所陳之﹔使民復結繩而用之。甘其食﹐美其服﹐安其俗﹐樂其業。鄰國相望﹐雞犬之聲相聞﹐使民至老死﹐不相與往來。

九隅八區﹐寓以小國。況至德之世﹐地不加辟﹐民不加聚﹐能使一國若一家﹐一家若一身。蓋我好靜而民自正﹐𨿽有智者創於前﹐巧者述於後﹐民亦無機心之累﹐故使民有什伯之器而不用也。於是時也﹐民皆樂生安土﹐自守其國﹐是重死而不遠徙也。以不遠徙也﹐故無川途之險﹐𨿽有舟輿無所乘之﹐無攻戰之患﹐𨿽有甲兵無所陳之。大信不約﹐何假書契﹖乃復結繩而用之。故力田而甘其食﹐躬桑而美其服﹐懷土而安其居﹐存生而樂其俗。居相比也﹐聲相聞也﹐而不相往來﹐無欲無求﹐莫之爲而常自然﹐此之謂至德。

信言不美章第八十一

信言不美﹐美言不信。善者不辯﹐辯者不善。知者不博﹐博者不知。聖人無積﹐旣以爲人己愈有﹐旣以與人己愈多。天之道﹐利而不害。聖人之道﹐爲而不爭。

信言者﹐希言也﹐其出口也﹐澹乎其無味﹐故不美。美言者﹐貌言也﹐其於人也﹐輕諾必寡信﹐故不信。天道不言而常善應﹐故善者不辯。和大怨者﹐安可以爲善﹖故辯者不善。知道者必達於理﹐達理則將以反說約也﹐故知者不博。以博溺心﹐則聞見愈多﹐不如其約也﹐故博者不知。夫不美也﹐不辯也﹐不博也﹐所謂在己無居者也。聖人之道在己無居﹐則運而無所積﹐故聖人無積﹐以有積故不足﹐無藏故有餘。聖人無積﹐故能以有餘之道奉天下﹐天下皆往資焉而不匱﹐故旣以爲人己愈有﹐旣以與人己愈多也。夫聖人之道卽天之道是已﹐惟天之道利而不害﹐故聖人之道爲而不爭。且天以美利利天下﹐何害之有﹖聖人出爲於無爲﹐亦非亂天之經﹐逆物之情也﹐又復何爭焉﹖此《德經》也而言終及於此者﹐以德兼於道﹐道兼於天。不明於天﹐斯不通於聖﹐故混元以此終焉。

道德眞經全解卷下竟

﹟１若拙﹕疑作『若屈』。

﹟２是也﹕疑作『道也』。

﹟３故乃守母﹕疑作『始於守母』。

