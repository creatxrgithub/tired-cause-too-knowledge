通玄眞經﹝注﹞

經名﹕通玄眞經注。唐人徐靈府﹝號墨希子﹞注﹐約出於元和十一年。十二卷。底本出處﹕《正統道藏》洞神部玉訣類。參校本﹕《四部叢刊》三編影印常熟瞿氏鐵單銅劍樓藏宋刊本﹝簡稱瞿本﹞。

目錄

序

卷一

道原

卷二

精誠

卷三

九守

卷四

符言

卷五

道德

卷六

上德

卷七

微明

卷八

自然

卷九

下德

卷十

上仁

卷十一

上義

卷十二

上禮

通玄眞經序

大道不振﹐其來己久。微波尙存﹐出自諸子莫不祖述道德﹑彌縫百代。文子者﹐周平王時人也。著書一十二篇。《史記》云﹕文子亦曰計然﹐範蠡師之。姓辛﹐名妍﹐字文子﹐蔡丘濮上人﹐其先晉公子也。嘗兩遊﹐蠡得而事之。老子弟子也。平王問文子曰﹕聞子得道於老君﹐今賢人𨿽有道﹐賢人﹐文子也。而遭淫亂之世﹐以一人之權而欲化久亂之民﹐其能庸乎﹖文子對曰﹕道德匡邪以爲政﹐振亂以爲理﹐使聖德復生﹐天下安寧﹐要在一人。故積德成王﹐積怨成亡﹐而堯舜以是昌﹐桀紂以是亡。平王信其言而用之﹐時天下治。然安危成敗﹐匪降自天﹐在乎君王任賢而已。故聖人怵怵爲天下﹐孩其人同於赤子﹐欲以興利去害而安之﹐非欲有私已也。其書上述皇王帝霸興亡之兆﹐次敍道德禮義衰殺之由﹐莫不上極玄機﹐旁通庶品。其旨博而奧﹐其辭文而眞﹐故有國者﹐𨿽淫敗之俗﹐可返朴於太素﹐有身者﹐而患累之質﹐可復至命於自然﹐大矣哉。君子不可不刳心焉。洎我唐十有一﹟葉﹐皇帝垂衣布化﹐均和育物﹐柔懷庶邦﹐殊俗一軌。故在顯位者﹐咸盡其忠慕﹔幽居者﹐亦安其業。默希以元和四載投迹衡峯之表﹐考室華蓋之前﹐迨經八稔﹐夙惇朴素之風﹐竊味希微之旨﹐今未能拱默﹐彊爲注釋﹐是量天漢之高邈﹐料滄溟之淺深者﹐亦以自爲難矣。默希子序。

通玄眞經卷之一

默希子注

道原

且物之爲貴﹐莫先於人。然不能定心猨而朗照﹐裂愛网於通津﹐遂使性隨欲遷﹐生與物化﹐至人衰之。故述大道之原﹐特標眾篇之首﹐伻尋原以階道﹐方觸事而卽眞﹐豈不有以者哉﹖

老子曰﹕有物混成﹐凝湛常存﹐故言有物。陶冶萬類﹐故言混成。先天地生﹐首出庶物。惟象無形﹐如天之高有大象﹐惟道之廣無定形。虛凝爲一﹐气散布爲萬物者也。窈窈冥冥﹐寂寥淡漠﹐言道性深﹐微不可測。不聞其聲﹐非聲可聞﹐非色可觀吾彊爲之名字之曰道。旣非聲非色﹐卽無名無字﹐無言無說。今所言者﹐卽非眞號﹐故曰彊名也。夫道者﹐高不可極﹐深不可測。旣無形象可睹﹐豈有高深可測。苞裹天地﹐稟受無形﹐原流拙拙音骨衝而不盈﹐道範圍天地﹐故曰苞。事稟受虛靜﹐故曰無形。其原產萬物﹐如水之流﹐滿而不溢﹐酌而不耗。拙拙﹐水出之貌。濁以靜之徐淸﹐如動而靜﹐似濁而淸。施之無窮﹐無所朝夕﹐博施而窮﹐豈止旦暮﹖表之不盈一握﹐表之乃有物﹐握之乃無形。約而能張﹐幽而能明﹐柔而能剛﹐含陰吐陽﹐而章三光。言之幽間﹐明齊三景。言之柔毳﹐利斷金石。故能陰能陽﹐能柔能則﹐能大能小﹐能短能長。向之則存﹐背之則亡﹐無可無不可﹐變化無方也。山以之高﹐淵以之深﹐獸以之走﹐鳥以之飛﹐麟以之遊﹐鳳以之翔﹐星歷以之行。高山深淵﹐麟遊鳳翥﹐宿離不減﹐升沈遂所者﹐至治玄感﹐得如是焉﹖以亡取存﹐以卑取尊﹐以退取先。謂遺生而後身存﹐自卑而人尊﹐自後而人先也。道性好謙﹐故以謙而受益。古者三皇得道之統﹐立於中央﹐神與化遊﹐以撫四方﹐三皇﹑伏犧﹑神農﹑黃帝。治天下﹐神運乎中﹐德澤充乎外也。是故能天運地墆﹐輪轉而無廢﹐水流而不止﹐與物終始﹐風興雲蒸﹐雷聲雨降﹐並應無窮。天運﹐動也。地婦﹐靜也。言聖人能法天地之動靜﹐與萬物之終始﹐發號出令﹐雷動風興﹐雲行雨施﹐生蓄萬物﹐應變無窮也。已雕已琢﹐還復於朴。修眞愼行﹐所謂琢磨﹟1﹐絕待虛凝﹐自然復朴。無爲爲之而合乎生死﹐大道無心﹐任物自然。故日無爲。夫生者﹐不得不生。生者自然爾。死者不得不死﹐死者自然爾﹐故曰合乎生死。無爲言之而通乎德﹐恬偸無矜而得乎和﹐是不言而達乎德﹐不矜而至於和也。有萬不同而便乎生。萬類𨿽差﹐各隨其性。和陰陽﹐節四時﹐調五行﹐夫陰陽以和四時﹐以節五行﹐以調道之常也。非謂聖人更能改作﹐但俛察人事﹐上法天時﹐中察人情﹐俾慝不作﹐以至太平者也。潤乎艸木﹐浸乎金石﹐禽獸碩大﹐毫毛潤澤﹐烏卵不敗﹐獸胎不殰﹐音讀。道之行﹟2﹔各遂生成﹐無相殘害。父無喪子之憂﹐兄無哭弟之一辰﹐上治順﹐下不逆。童子不孤﹐無夭枉也。婦人不孀﹐皆得相保。虹蜺不見﹐邪气自匿。盜賊不行﹐天下大同。含德之所致也。言上數者﹐皆聖人亭毒之所致也。天常之道﹐生化無窮﹐生物而不有﹐成化而不宰。不有之有﹐而妙有存﹟3焉不宰之宰﹐而眞宰見矣。萬物恃之而生﹐莫之知德﹔恃之而死﹐莫之能怨。生非我有﹐欲誰德﹖死非我殺﹐欲離怨﹐收藏畜積而不加富﹐布施稟受而不益貧。畜之不盈﹐散之不虛。忽兮悅兮不可爲象兮﹐怳兮忽兮用不詘兮﹐音屈。窈兮冥兮應化無形兮﹐忽怳之間﹐應用無窮。窈冥之際﹐變化無方。原之似有物﹐尋之乃無狀也。遂兮通兮不虛動兮﹐神用旣周﹐理不虛應。與剛柔捲舒兮﹐與陰陽倪仰兮。屈伸從時。

老子曰﹕大丈夫能體道者。恬然無思﹐惔然無慮。與道周旋﹐豈煩思慮。以天爲蓋﹐以地爲車﹐以四時爲馬﹐以陰陽爲禦。行乎無路﹐遊乎無息﹐出乎無門。以天爲蓋﹐則無所不覆也﹔以地爲車﹐則無所不載也﹔四時爲馬﹐則無所不使也﹔陰陽禦之﹐則無所不備也。大丈夫乘天地之正﹐禦陰陽之運﹐行無盡之域﹐遊無窮之道﹐豈不盛也﹖是故疾而不搖﹐遠而不勞﹐四支不動﹐聰明不損﹐而照見天下者﹐執道之要觀無窮之地也。得道之要﹐觀八方在乎掌握。致理之妙﹐萬物存乎方寸。豈有馳於遠近而坐致勞獘﹖故天下之事不可爲也﹐爲者敗之因其自然而推之﹐無不遂也。萬物之變不可救也﹐秉其要而歸之。𨿽變化多端可精詳其要。是以聖人內修其本而不外飾其末﹐內正一心﹐外斥雜伎。厲其精神﹐使內明也。偃其知見﹐止非道也。故漠然無爲而無不爲也﹐無治而無不治也﹐所謂無爲者不先物爲也﹐無治者不易自然也﹐無不治者因物之相然也。夫物因可然而然之﹐則無不然也。可治而治之﹐則無不治矣。

老子曰﹕執道以禦民者﹐事來而循之﹐物動而因之﹐萬物之化﹐無不應也﹐百事之變﹐無不耦也。言聖人禦天下﹐因人事所便利而安之﹐則萬民不得不化﹐百事不得不諧者也。故道者﹐虛無﹑平易﹑淸靜﹑柔弱﹑純粹素朴﹐此五者﹐道之形象也。非備此五德﹐則不能見元形之形無象之象也。虛無者道之舍也﹐捨者﹐居也。平易者道之素也﹐素者﹐質也。淸靜者道之鑑也﹐鑑者﹐明也。柔弱者道之用也﹐用者﹐通也。反者道之常也﹐俗用有爲﹐道用無爲。柔者道之剛也﹐弱者道之彊也﹐積柔以成剛﹐積弱以成彊。純粹素朴者道之幹也。虛者中無載也﹐平者心無累也﹐嗜欲不載虛之至也﹐無所好憎平之至也﹐一而不變靜之至也﹐不與物雜粹之至也﹐不憂不樂德之至也。解五義也。夫至人之治也﹐棄其聰明﹐無飾智也。滅其文章﹐存素質也。依道廢智全淸虛之道﹐去迷妄之智。與民同出乎公﹐無私心也。約其所守﹐寡其所求﹐去其誘慕﹐除其貴欲﹐捐其思慮。約其所守卽察﹐寡其所求卽得。心能得一﹐卽萬有其術。約以知微﹐寡以禦眾者也。故以中制外﹐百事不廢﹐中能得之﹐則外能牧之。中之得也﹐中者﹐在國卽君也﹐在人卽心也。君明則國安﹐心正則身治﹐故以中制外﹐天下無對。以外制中﹐或達或窮﹐知中知外﹐萬舉不敗。五藏寧﹐思慮平﹐筋骨勁彊﹐耳目聰明。皆守中所致也。大道坦坦﹐去身不遠﹐求之遠者﹐往而復返。徒涉遠而迷津﹐不知近而求諸己也。

老子曰﹕聖人忘乎治人﹐而在乎自理﹐貴忘乎勢位﹐而在乎自得﹐自得卽天下得我矣。未有身﹐不治而能治人﹐居勢位而不驕人。不驕人者﹐其惟自得。自得者﹐我好之﹐人亦好。以我情得彼情﹐故曰自得。自得則天下之情皆得於我也。樂忘乎富貴﹐而在乎和﹐惟能不驕﹐富貴而保其和樂也。知大己而小天下﹐幾於道矣。得其道﹐一身𨿽微﹐可以有天下﹐則一身爲大。失其道﹐則天下𨿽大﹐無所容其身﹐則天下爲小也。故曰﹕至虛極也﹐守靜篤也﹐萬物並作﹐吾以觀其復。言物生虛靜﹐故歸根曰靜。靜曰復命﹐言往復無窮﹐萬物不終也。夫道者﹐陶冶萬物﹐終始無形﹐寂然不動﹐大通混冥﹐夫道寂寥﹐洪鑪埏埴﹐始於無象。中而有物﹐終於無形。孰知其極﹐在乎混冥﹐莫知神靈者也。深閎廣大不可爲外﹐折毫剖芒不可爲內﹐無環堵之宇﹐至大不可以外求﹐至小不可以內得。而生有無之總名﹟4也。言其無則觸類森羅﹐言有則形兆莫睹﹐是無爲之精﹐有物之妙﹐總言萬物之名﹐生於有無之間也。眞人體之以虛無﹑平易﹑淸淨﹑柔弱﹑純粹素朴﹐不與物雜﹐至德天地之道﹐故謂之眞人。體同虛無﹐德合天地﹐故曰眞人。眞人者﹐知大己而小天下﹐貴治身而賤治人﹐以人觀之﹐則天下爲大矣﹔以道觀之﹐則天下爲小矣﹔自遠觀之﹐則治人賤矣﹔以近觀之﹐則治身貴矣。不以物滑和﹐不以欲亂情﹐心非物動﹐情豈欲亂。隱其名姓﹐與時沈浮﹐與俗同流﹐而人不知﹐隱之至也。有道則隱﹐無道則見﹐時之有道﹐則退而默然。時之無道﹐則勤而修之。爲無爲﹐事無事﹐知不知也。爲而不恃﹐事而不矜﹐知而不耀。懷天道﹐包天心﹐噓吸陰陽﹐吐故納新﹐與陰俱閉﹐與陽俱開﹐與剛柔捲舒﹐與陰陽俯仰﹐與天同心﹐與道同體。噓吸順理﹐捲舒有宜﹐動靜有節﹐屈伸從時也。無所樂﹐無所苦﹐無所喜﹐無所怒﹐萬物玄同﹐無非無是。憂樂不掛於心﹐喜怒不形於色﹐觸事卽眞﹐故曰玄同者也。夫形傷乎寒暑燥濕之虐者﹐形究而神杜﹔神傷於喜怒思慮之患者﹐神盡而形有餘。寒暑燥於外﹐喜怒作於內。精神將逝﹐余形𨿽存。其能久乎﹖故眞人用心復性﹐依神相扶﹐而得終始﹐是以其寢不夢﹐覺而無憂。眞人知陰陽害正﹐去偏正﹟5之情﹐養恬漠之性﹐故得形神相持﹐憂夢不入也。

孔子問道﹐老子曰﹕正汝形﹐一汝視﹐天和將至﹔一形正則四體皆端﹐一心平則羣邪不忤﹐一其見則所遇皆眞﹐絕諸慮則天和自至也。攝汝知﹐正汝度﹐神將來舍﹔德將爲汝容﹐道將爲汝居﹔無他知﹐守常度﹐則神無不應﹐德無不包﹐道無不在也。瞳兮若新生之犢﹐而無求其故﹔此謂專气致柔﹐惟求食於母﹐更無餘慮也。形若枯木﹐心若死灰﹐不知形之爲形﹐心之爲心﹐枯木邪﹖死灰邪﹖眞其實知而不以曲﹐故自持恢恢﹐無心可謀﹐明白四達﹐能無知乎。所謂無形之形﹐無心之心﹐不可以狀貌誥﹐不可以處所尋。蕩蕩焉非可謨﹐度而得其惟四達﹐能無知乎﹖是謂實知也。

老子曰﹕夫事生者應變而動﹐變生於時﹐知時者無常之行。事來必應﹐變適於時﹐所貴知機﹐豈有常行。故道可道﹐非常道﹔名可名﹐非常名。隨時而應﹐豈有定方﹔書者言之所生也﹐言出於智﹐智者不知﹐非常道也。書者﹐謂《詩》《書》《禮》《樂》也。言者﹐謂先王賢智之言也。皆以陳之芻狗﹐非常道也。名可名﹐非藏書者也。夫寫之簡素﹐絨之金膫﹐是名可名﹐且名生則有眞僞﹐故書者﹐不眞名者﹐不實也。多聞數窮﹐不如守中﹐多聞力屈﹐守一無勞。絕學無憂﹐絕聖棄智﹐民利百倍。止非道絕﹐摽顯去偏﹐知任一原﹐故有百倍之利。人生而靜﹐天之性也﹔感物而動﹐性之欲﹟6也﹔物至而應﹐智之動也。智與物接﹐而好憎生焉﹐好憎成形而智出﹟7於外﹐不能反己而天理滅矣。性靜而欲動﹐物感而害隨。是智以生孽﹐欲以亂眞﹐好憎是生﹐損益斯起﹐不能反照眞性﹐以至滅身。是故聖人不以人易天﹐外與物化而內不失情﹐故通於道者﹐反於淸靜﹐有道者﹐則淸靜。究於物者﹐終於無爲。外物者﹐故無爲。以恬養智﹐以漠合神﹐卽乎無門。智非靜而不生﹐神非寂而不應。應則出乎無門。所遊乎無門。循天者與道遊也﹐謂守虛靜。隨人者與俗交也﹑謂附名勢。故聖人不以事滑天﹐不以欲亂情﹐不謀而當﹐不言而信﹐若天道無心﹐如四時玄契。不慮而得﹐不爲而成﹐得非役慮﹐成非有爲。是以處上而民不重﹐居前而人不害﹐天下歸之﹐姦邪畏之﹐以其無爭於萬物也﹐故莫敢與之爭。至德所加﹐姦衰伏匿。萬姓戴之而不重﹐天下莫敢與爭之。

老子曰﹕夫人從欲失性﹐動未嘗正也﹐以治國則亂﹐以治身則穢。欲之爲害﹐亡國喪身﹐其應如響﹐豈不誡之﹖故不聞道者﹐無以反其性﹐不通物者﹐不能淸靜。不明於道理﹐不達於物情﹐必不能還原復朴也。原人之性無邪穢﹐久湛於物卽易﹐易而忘其本﹐卽合於其若性。言人本性﹐至靜不覺﹐感物而動﹐是欲之害眞﹐衰之蔽正﹐惑者不悟﹐以爲合。如其性﹐終身不遷﹐何其痛哉﹖水之性欲淸﹐沙石穢之﹔人之性欲平﹐嗜欲害之﹐惟聖人能遺物反己。水性本淸﹐穢在沙石。人性本平﹐害在嗜欲。能遺物反己﹐其惟聖人也。是故聖人不以智役物﹐不以欲滑和﹐其爲樂不忻忻﹐其於憂不惋惋。烏貫切。以樂爲樂﹐樂極則哀。以憂爲憂﹐憂不忘也。是以高而不危﹐安而不傾﹐保以虛白﹐何慮傾危﹖故聽善言便計﹐𨿽愚者知說之﹐稱聖德高行﹐𨿽不肖者知慕之。愚者尙知向慕﹐而況賢德者乎﹖說之者眾而用之者寡﹐慕之者多而行之者少﹐悅慕者過萬﹐進修者無一。所以然者掔於物而擊於俗﹐以其貪饕滋味﹐桎梏名利也。故曰﹕我無爲而民自化﹐我無事而民自富﹐我好靜而民自正﹐我無欲而民自朴。此明人君法此四者﹐主行於上﹐民化於下者也。淸靜者德之至也﹐柔弱者道之用也。虛無恬愉者﹐萬物之祖也﹐三者行則淪於無形﹐無形者一之謂也﹐一者無心合於天下也。一者﹐無也。言無定形行於天下﹐周於萬物而無窮也。布德不漑﹐用之不勤﹐無澤可潤﹐無心可勞。視之不見﹐聽之不聞。妙絕無聲﹐安可聞見﹖無形而有形生焉﹐無聲而五音嗚焉﹐無味而五味形焉﹐無色而五色成焉﹐故有生於無﹐實生於虛。音之數不過五﹐五音之變不可勝聽也﹔味之數不過五﹐五味之變不可勝嘗也﹔色之數不過五﹐五色之變不可勝觀也。夫形聲色味﹐皆無自而有。原其正數﹐不過有五。今自五之變﹐遂失其常。極於淫靡﹐固非視聽之所究﹐常觀之所察哉。音者宮立而五音形矣﹐味者甘立而五味定矣﹐色者白立而五色成矣﹐道者一立而萬物生矣。已上皆宗一爲主。故物得一而有常﹐人得主而化光。道通爲一﹐萬物蕃昌也。故一之理施於四海﹐無所不同。一之碬察於天地﹐明得一之人﹐知天地造化之本﹐萬物之性情也。其全也惇兮其若朴﹐外愚於人。其散也渾兮其若濁。迹晦於俗。濁而徐淸﹐衝而徐盈﹐濁而能淸﹐虛而能盈。澹然若大﹐海漠然無涯。泛兮若浮雲﹐飄然何適﹖若無而有﹐若亡而存。非無非有﹐能存能亡﹐自若朴已下比。體道之人﹐能若是者也。

老子曰﹕萬物之總﹐皆閱一孔﹐百事之根﹐皆出一門。萬物萬事﹐皆出眾妙之門。故聖人一度循軌﹐不變其故﹐不易其常﹐放準循繩﹐曲因其常﹟8。聖人循大道之原﹐審萬物之性﹐不使陸者淵﹐居巢者穴處﹐是不變其故也。各附所安。俱利其性﹐是曲因其常者也。夫喜怒者道之邪也﹐憂悲者德之失也﹐好憎者心之過也﹐嗜欲者生之累也。此八者大丈夫之不處也。人大怒破陰﹐大喜墜陽﹐薄气發暗﹐驚怖爲狂﹐憂悲焦心﹐疾乃成積﹐人能除此五者﹐卽合於神明。此五者﹐修身之至誠。人能知飛金煉石以祈久壽﹐而不能節欲平和以全天性﹐且喜怒妄作﹐樂石奚﹖救若審得其理﹐自合神明矣。神明者得其內也﹐得其內者五藏寧﹐思慮平﹐耳目聰明﹐筋骨勁彊。內得者﹐抱無守一﹐神閒慮淡﹐故耳目聰明﹔筋骨勁彊。疏達而不悖﹐不與物競。堅彊而不匱﹐用柔不乏。無所太過﹐無所不逮。所欲不過分﹐所爲無不遂。天下莫柔弱於水﹐水爲道也﹐假言通理﹐借水明道。廣不可極﹐深不可測﹐長極無窮﹐遠淪無涯﹐音宜。息耗減益﹐過於不訾。音紫。上天爲雨露﹐下地爲潤澤﹐萬物不得不生﹐百事不得不成﹐大苞羣生而無私好﹐澤及跂音岐。蟯音饒。而不求報﹐富贍天下而不旣﹐德施百姓而不費﹐行不可得而窮極﹐微不可得而把握﹐擊之不創﹐音瘡。刺之不傷﹐斬之不斷﹐灼之不燻﹐綽約流循而不可靡散﹐利貫金石彊淪天下﹐有餘不足任天下取與﹐稟受萬物而無所先後﹐無私無公與天地洪同﹐是謂至德。夫水所以能成其至德者﹐以其綽約潤滑也。故曰﹕天下之至柔﹐馳騁天下之至堅﹐無有入於無間。水者﹐五行之長﹐以其得一﹐故道濟天下﹐德合萬類﹐仁迨艸木﹐義堅金石﹐信合四時﹐智出無窮。故柔不可斷﹐剛不可折﹐動則有威﹐彊而無敵。散爲雨露﹐積爲泉原。用之不匱﹐施之無邊。污之不垢﹐潔而自全。曠哉水德與道合焉。夫無形者物之太祖﹐無音者類之大宗。夫萬物生於無形﹐五音起於無聲。故至無者﹐不生而能生﹐故無者爲物之祖宗。眞人者通於靈府﹐與造化者爲人﹐執玄德於心﹐而化馳如神。是故不道之道﹐芒乎大哉。未發號施令而移風易俗﹐其惟心行也。萬物有所生而獨如其根﹐百事有所出而獨守其門﹐故能窮無窮﹑極無極﹐照物而不眩﹐響應而不知。內得一心﹐外通萬有﹔潛浮之道﹐其化如神﹐物應無方﹐孰知其極﹖老子曰﹕得﹟9道者志弱而事彊﹐心虛而應當。志弱者柔毳安靜﹐藏於不取﹐行於不能﹐澹然無爲﹐動不失時﹐得者﹐謂無爲。無爲之道﹐因物所宜﹐動合得其時。故貴必以賤爲本﹐高必以下爲基﹐聚塵成嶽﹐積流成海。托小以包大﹐在中以制外﹐行柔而剛﹐力無不勝﹐敵無不陵﹐虛心前物﹐是無力而彊﹐所之皆遂﹐無敢陵侮也。應化揆時﹐莫能害也。動與道遊﹐物何能害。欲剛者必以柔守之﹐欲彊者必以弱保之﹐積柔卽剛﹐積弱卽彊﹐觀其所積﹐以知存亡。知剛知柔﹐厥德允修﹔知存知亡﹐其身必昌。彊勝不若己者﹐至於若己者而格﹔彊者不可勝﹐弱者不可陵﹐是行柔之道也。柔勝出於己者﹐其力不可量。言不可輕侮﹐或更勝於己。故兵彊卽滅﹐木彊卽折﹐革彊卽裂﹐用彊者﹐故材不全也。齒堅於舌而先斃﹐觀夫齒舌之理﹐可察剛柔之道﹐是剛者無斃﹐柔者獲全矣。故柔弱者生之斡也﹐堅彊者死之徒﹐事勢相召﹐死生可驗。先唱者窮之路﹐後動者達之原。持後則不屈也。夫執道以耦變﹐先亦制後﹐後亦制先﹐何卽不失所以制人﹐人亦不能制也。謂握夫化機﹐人莫能知。先之則人不拒﹐後之則雅合其宜。先後俱制﹐動靜無爲﹐此執道耦變也。所謂後者調其數而合其時﹐時之變則間不容息﹐先之則太過﹐後之則不及﹐夫事有適然﹐物有成敗﹐機危之動﹐問不容息﹐在於調數候時﹐期於適中不可失。日回月周﹐時不與人遊。謂去速也。故聖人不貴尺之璧﹐而貴寸之陰﹐時難得而易失﹐故聖人隨時而舉事﹐因資而立功﹐聖人不重積其寶﹐而貴全於道。惜光陰不駐﹐時運難遭﹐舉事成功﹐不可失也。守淸道﹐拘雌節﹐因循而應變﹐常後而不先﹐柔弱以靜﹐安徐以定﹐功大靡堅﹐不能與爭也。故體淸靜﹐守雌弱﹐攻天下之彊者﹐其時不爭乎。

老子曰﹕機械之心藏於中﹐卽純白之不粹。夫機未忘智巧斯存﹐則玄道逾遠也。神德不全於身者﹐不知何遠之能壞。近失於身﹐遠失於人。欲害之心忘乎中者﹐卽饑虎可尾也﹐而況於人乎。夫欲害忘於中者﹐𨿽踐饑虎之尾﹐處暴人之前﹐終無患者。體道者佚而不窮﹐治道得者﹐沒身不息。任數者勞而無功。窮數術者﹐勞而無益。夫法刻刑誅者﹐非帝王之業也﹔箠策繁用者﹐非致遠之禦也。刑濫民怨﹐箠繁馬佚。好憎繁多﹐禍乃相隨﹐自然之理。故先王之法非所作也﹐所因也﹐其禁誅非所爲也﹐所守也。謂不專任刑殺﹐求民之禍﹐惡者去之﹐小懲大誠﹐小人之福也。故能因卽大﹐作卽細﹐能守卽固﹐爲卽敗。如大禹治水﹐因下民昏﹐墊不勝其斃﹐隨山浚川﹐斬水通道﹐救時濟危﹐俾無有害。巍巍乎其有成功﹐爲是能因者也。秦商鞅作法改程﹐從今者賞﹐違法者誅。一日之間﹐戮七百餘人﹐渭水爲之赤﹐其後身死車裂﹐是所害者大﹐所成者細﹐守而不固。爲之者敗也。夫任耳目以聽視者﹐勞心而不明﹐以智慮爲治者﹐苦心而無功。夫之耳目﹐竭心慮﹐則曷足以言哉﹖至於不聽而聰﹐不視而明﹐無心而爲﹐不慮而成﹐此眞人之所貴也。任一人之材﹐難以至治﹐一人之能﹐不足以治三畝之宅。過則力分不及﹐循道理之數﹐因天地自然﹐卽六合不足均也。因其宜﹐量其力﹐𨿽六合之大﹐必能均齊﹐萬物之眾﹐必究其極也。聽失於非譽﹐惑於好憎。目淫於彩色﹐禮亶不足以放愛﹐誠心可以懷遠。言禮不足以防閒﹐惟心可以照微也。故兵莫憯乎志鏌鋣爲下﹔寇莫大於陰陽﹐而枹鼓爲細。所謂大寇伏屍不言節﹐中寇藏於山﹐小寇遁於民間。五兵﹐道之末者也。陰陽﹐寇之大者﹐道也﹐鏌鋣枹鼓﹐有形而利﹐有聲而威。至道無利而能斷﹐無威而善服﹐故鏌鋣𨿽利﹐道爲下﹐枹鼓存聲於道而細。夫陰陽爲男女愛惡也﹐凡欲利斯興﹐心將緣情﹐取捨之間﹐必有生殺之患。故大寇藏於胸掖﹐小寇藏於民間。故至人自謹於內﹐制於外也。故曰民多智能﹐奇物滋起﹐法令滋章﹐盜賊多有﹐去彼取此﹐天殃不起。治國法繁而民亂。亂者﹐亡之兆。治身法繁則刑勞。勞者﹐獘之徵。去彼智法﹐取此淸靜﹐天殃自弭之者也。故以智治國﹐國之賊﹔不以智治國﹐國之德。至人以智爲賊﹐世人以智爲德。用之則爲害﹐不用之則爲福也。夫無形大﹐有形細﹔無形多﹐有形少﹔無形彊﹐有形弱﹔無形實﹐有形虛。有大有小﹐則有多有少﹔有少則形爲小﹐是小有形也。無大無小﹐則無多無少。無少則無形爲大。是大因無﹐形也有形者遂事也﹐本乎無形莫知其名。因物命名曰遂事也。無形者作始也﹐遂事者成器也﹐作始者朴也。朴散而爲器也。有形則有聲﹐無形則無聲﹐有形產於無形﹐故無形者有形之始也。道不無也﹐生者有也﹐因生悟道﹐體存卽無。是聲出無問﹐形存有始者也。廣厚有名﹐有名者貴全也﹔此言有者﹐卽無名之名﹐非求有名﹐若求有名﹐何以貴全也﹖儉薄無名﹐無名者賤輕也。此言無名者﹐非是無名之名﹐謂以愚自絕﹐不知大道之名者也。殷富有名﹐有名尊寵也﹔貧寡無名﹐無名者卑辱也。有道卽尊﹐無道卽辱。雄牡有名﹐有名者章明也﹔雌牝無名﹐無名者隱約也。自非用牡﹐豈全有名﹖向非守雌﹐豈全無名﹖晦明隱顯﹐在我有無寧滯也。有餘者有名﹐有名者高賢也﹔不足者無名﹐無名者任下也。不矜其名是有餘﹐不高而自高者﹐非賢也。不修其名爲不足﹐不下而自下者﹐愚也。有功卽有名﹐無功卽無名。道不虛應。有名產於無名﹐無名者有名之母也。夫道﹐有無相生也﹐難易相成也。夫有不自有﹐自無而生有。難不自難﹐因易以成難。知有不足有﹐故須守母而存子。知難不自難﹐必爲難於其易。然物不孤運﹐事在相假也。是以聖人執道虛靜微妙﹐以成其德。忘機卽照。故有道卽有德﹐有德卽有功﹐有功卽有名﹐有名卽復歸於道﹐道德旣修﹐功名自有。有非我有﹐有自有耳。不知誰有﹐復歸乎道。功名長久﹐終身無咎。全保功名﹐自無咎悔。王公有功名﹐孤寡無功名﹐故曰﹕聖人自謂孤寡﹐歸其根本﹐惟聖人能立無功之功﹐無名之名。有此功名﹐猶稱孤寡。是守雌柔復朴也。功成而不有﹐故有功以爲利﹐無名以爲用。有功利物而不顯﹐無名常用而無窮。古者民童蒙﹐言𨿽成立﹐猶若童子。不知東西﹐無分別也。貌不離情﹐天和順也。言不出行﹐行出無容﹐動與道合﹐言而不文。尙質也。其衣暖而無采﹐不增華飾。其兵鈍而無刃﹐不治凶器。行蹎蹎﹐詳徐之貌。視瞑瞑。音綿。若嬰兒之視也。鑿井而飲﹐耕田而食﹐衣食之外﹐余無所求。不布施﹐不求德﹐高下不相傾﹐長短不相形。外不求報﹐內不祈德﹐潛符道眞﹐暗合天理。風齊於俗可隨也﹐事周於能易爲也。令不施而俗自整﹐人無欲而事自簡也。矜僞以惑世﹐軻行以迷眾﹐聖人不以爲民﹟10俗。夫詐僞爲事﹐坎軻而行﹐斯迷世惑眾﹐聖人之所不爲也。

通玄眞經卷之一竟

﹟1琢磨﹕瞿本作『珠礦』。

﹟2道之行﹕霍本無。

﹟3存﹕原作『三』﹐鋸翟本改。

﹟4有無之總名﹕瞿本作『生有無之間』。

﹟5正﹕瞿本作『帶』。

﹟6欲﹕瞿本作『害』。

﹟7出﹕瞿本作『休』。

﹟8曲因其常﹕原作『曲因其直﹐直因其常』﹐鋸翟本改。

﹟9得﹕原作『德』﹐鋸瞿本改。

﹟10民﹕翟本無。

通玄眞經卷之二

默希子注

精誠

精者﹐明也。誠者﹐信也。誠者天之性也﹐精者人之明也。誠以志之﹐明以辯之。非天下至誠﹐安能盡人物之性﹐合天地之德﹖故曰不精不誠﹐不能動人﹐斯之謂也。

老子曰﹕天致其高﹐地致其厚﹐日月照﹐列星朗﹐陰陽和﹐非有爲焉。無爲所致﹐非有欲也。正其道而物自然﹐言君正其身﹐民化如神﹐不言之教﹐莫之與鄰也。陰陽四時﹐非生萬物也﹐雨露時降﹐非養艸木也﹐神明接﹐陰陽和﹐萬物生矣。天地和泰﹐神明交降﹐非有心也。四時不得﹐不順萬物﹐不得不生。夫道者藏精於內﹐棲神於心﹐靜漠恬啖﹐悅穆胸中﹐廓然無形﹐寂然無聲。言聖人懷天心﹐施德養道﹐內韞精神﹐外無人物﹐都無兆﹟1眹﹐豈有形聲。官府若無事﹐朝廷若無人﹐無苛政﹐無佞人。無隱士﹐無逸民﹐朝廷皆忠烈巖野無遺賢﹐無勞役﹐無冤刑﹐使民以時﹐用法無濫。天下莫不仰上之德﹐象主之旨﹐絕國殊俗﹐莫不重譯而至﹐君有其道﹐人賴其德﹐遠被八表﹐旁流殊俗。非家至而人見之也﹐推其誠心﹐施之天下而已。言致重譯懷殊俗﹐非人君一一自詣其家﹐是誠心內發﹐遠人自至也。故賞善罰暴者﹐正令也﹐其所以能行者﹐精誠也。令𨿽明不能獨行﹐必待精誠﹐精明也﹐誠信也﹐非明與信﹐莫能賞善伐惡。故總道以被民而民弗從者﹐精誠弗至也。如禹伐有苗﹐不伏然後退﹐舞干羽而有苗格﹐精誠至也。

老子曰﹕天設日明﹐列星辰﹐張四時﹐調陰陽﹐日以暴之﹐夜以息之﹐風以干之﹐雨露以濡之。其生物也﹐莫見其所養而萬物長﹔其殺物也﹐莫見其所喪而萬物亡﹐此謂神明。天道潛運﹐難可明言。物之生時也﹐物之死時也﹐生者﹐至時不得不生﹐死者﹐至時不得不死。卽生者合生﹐死者合死。故生者不謝於天﹐死者不怨於道﹐自然而已。所謂神明。是故聖人像之﹐其起福也﹐不見其所以而福起﹔其除禍也﹐不見其所由而禍除。稽之不得﹐察之不虛。上言天法道﹐此言聖人法天。天之有生殺﹐由君之有賞罰。起福謂用賢﹐除禍謂去惡。惡者不得不誅﹐賢者不得不進。是賢者自進而非我進﹐暴者自誅而非我誅。故福非我起﹐禍非我生﹐莫知所由﹐不見其形。日計不足﹐歲計有餘。聖人不謀細﹐日用似不足﹐歲計乃有餘也。寂然無聲﹐一言而大動天下﹐是以天心動化者也。夫聖人其靜也﹐天下無聲。其動也﹐萬物歸之。故高宗三年不言﹐言乃謹。有諸也。故精誠內形气﹐動於天﹐景星見﹐黃龍下﹐鳳凰至﹐醴泉出﹐嘉谷生﹐河不滿溢﹐海不波湧﹔聖人體道﹐育物﹐惟德動天。內發於心﹐上應於天﹐故龍鳳翔集﹐河海淸澄﹐非無淸誠﹐曷能至此﹖逆天暴物﹐卽日月薄蝕﹐五星失行﹐四時相乘﹐晝冥宵光﹐山崩川涸﹐冬雷夏霜﹐天之與人有以相通。上明天之應以喜祥﹐此明逆之致咎災。故知禍福無門﹐惟人所召﹐故天人相通﹐气類相感﹐必不差也。故國之姐亡也﹐天文變﹐世俗亂﹐虹蜺見﹐萬物有以相連﹐精气有以相薄。悖气勝﹐災害以變物﹐應之以凶﹐是故聖人審知一身﹐通乎萬類﹐兢兢業業不敢荒﹐寧將上順天心以安黔首﹐不敢悔慢也。故神明之事﹐不可以智巧爲也﹐不可以彊力致也。夫神明正直﹐豈容巧僞﹖非誠心莫應﹐況彊力能通哉。故大人與天地合德﹐與日月合明﹐與鬼神合靈﹐與四時合信。惟大聖爲能體至道﹐合天心﹐故德無不傋﹐明無不燭﹐靈不虛應﹐信不逾時﹐有能與斯﹐可謂大哉。懷天心﹐抱地气﹐執衝含和﹐心气相通﹐天地交泰﹐非體沖和﹐豈至如此﹖不下堂而行四海﹐其惟神化。變忌習俗﹐民化遷善﹐若出諸己﹐能以神化者也。夫聖人不以尊卑易己﹐不以夷夏易情﹐故不下堂而殊俗化﹐不馳神而重譯至﹐德加乎人﹐若出諸己者。

老子曰﹕夫人道者全性保眞﹐不虧其身﹐夫人識道體﹐合天理﹐在物無害﹐於身不虧也。遭急迫難﹐精通乎天。誠至無違。若乃未始出其宗者﹐何爲而不成﹐死生同域﹐不可脇淩。未始出其宗者﹐是心與道冥﹐身齊化物﹐何往不適﹐何爲不成﹐死生已泯﹐安可脇淩也﹖又況官天地﹐府萬物﹐返造化﹐含至和而已﹐未嘗死者也。道者﹐法天象地﹐含陰吐陽﹐分布五材﹐包羅萬品﹐獨運陶鈞之上﹐周行造化之表﹐未嘗有生﹐孰云其死﹖精誠形乎內﹐而外諭於人心﹐此不傳之道也。此言內育精誠﹐外感人物﹐其可傳乎。聖人在上﹐懷道而不言﹐澤及萬民﹐故不言之教芒乎大哉。君臣乖心﹐倍譎見乎天﹐神气相應徵矣﹐此謂不言之辯﹐不道之道也。至道無言﹐玄功不宰。故君臣相保﹐誦詠其德﹐止達於天﹐幽通於神﹐不言之辯﹐不道之道﹐所能致也。夫召遠者﹐使無爲焉﹐親近者﹐言無事焉﹐言天之高遠﹐惟無爲感之而應﹐無事親之﹐則近也。惟夜行者能有之﹐夜行謂勤行﹐如夜行﹐未迨所詣﹐陪行一不息﹐所以精神內發﹐上達於天。故卻走馬以糞﹐卻者﹐罷也。馬者﹐心也。心如佚馬﹐難可控禦。人皆馳心﹐遠希名利﹐以榮其身。我則不然﹐罷走其心﹐保將虛靜﹐以糞其身也。車軌不接於遠方之外﹐是謂坐馳陸沈。不行而至﹐謂之坐馳。隱而不發﹐謂之陸沈。夫天道無私就也﹐無私去也﹐能者有餘﹐拙者不足﹐夫天道無私﹐有德者則就﹐無德則去。觀夫去彼取此﹐涉於有私﹐及乎捨惡親善﹐理合自然。無欲則有餘﹐有欲則不贍也已。順之者利﹐逆之者凶。惟無私無爲﹐故無利無功。是故以智爲治者﹐難以持國﹐已釋上經。惟同乎大和﹐而持自然應者﹐爲能有之。惟全大和﹐自然應之。

老子曰﹕夫道之與德﹐若韋之與革﹐遠之卽近﹐近之卽疏﹐稽之不得﹐察之不虛。夫韋革爲鼓﹐擊之則應﹐道德資身﹐用之則行。聲應莫窮﹐神化無極。是考之不得﹐察之不虛也。是故聖人若鏡﹐不將不迎﹐應而不藏﹐萬物而不傷﹐其心若鏡﹐所鑑無遺。不迎物而求照﹐必恆照而應物﹐物無逃像﹐所遇何傷也﹖其得之也乃失之也﹐其失之也乃得之也。有得有失﹐斯爲不實。無得無失﹐斯爲眞一。故通於大和者﹐暗若醉而甘臥以遊其中﹐若未始出其宗﹐是謂大通。夫抱道含和﹐忘形遺累﹐如飲醇酎﹐甘樂其中﹐混然而同﹐可謂大道者也。此假不用能成其用也。此謂悟道以無生﹐如因醉以忘形也。

老子曰﹕昔黃帝之治天下﹐調日月之行﹐治陰陽之气﹐節四時之度﹐正律曆之數﹐別男女﹐明上下﹐使彊不掩弱。眾不暴寡﹐民保命而不夭﹐歲時熟而不凶﹐百官正而無私﹐上下調而無尢﹐法令明而不暗﹐輔佐公而不阿﹐田者讓畔﹐道不拾遺﹐市不預賈﹐故於此時日月星辰不失其行﹐風雨時節﹐五穀丰昌﹐鳳凰翔於庭﹐麒麟遊於郊。此黃帝以道治天下﹐德化如是。虙犧氏之王天下也﹐枕石寢繩﹐殺秋約冬﹐負方州﹐抱員天﹐陰陽所擁。沈滯不通者﹐竅理之逆气戾物﹐傷民厚積者絕止之。其民童蒙﹐不知西東﹐視瞑瞑﹐行蹎蹎﹐侗然自得﹐莫知其所由浮游﹐泛然不知所本﹐自﹟2養不知所如往。此明虙犧氏之洽天下也如此。當此之時﹐禽獸虫蛇無不懷其爪牙﹐藏其螫毒﹐功揆天地。𨿽含毒螫之情﹐而無殘害之心﹐至德所加﹐故能若此也。至黃帝要繆未詳乎太祖之下﹐然而不章其功﹐不揚其名﹐隱眞人之道﹐以從天地之固然﹐何卽道德﹐上通而智故消滅也。太祖﹐黃帝之先也﹐其人朴﹐其性野﹐有功而不德﹐有名而不揚﹐故曰隱眞人之道﹐絕浮囂之智﹐因自然通於天地也。

老子曰﹕天不定﹐日月無所載﹐地不定﹐艸木無所立﹐身不寧﹐是非無所形。三才不寧﹐萬物失所﹐若不習志專心﹐反聽內視﹐則眞人不見﹐眞智不生也。是故有眞人而後有眞智﹐其所持者不明﹐何知吾所謂知之非不知與。所守不明﹐何以知道﹖是知者非不知道也。積惠重貨﹐使萬民欣欣﹐人樂其生者﹐仁也。舉大功﹐顯令名﹐體君臣﹐正上下﹐明親疏﹐存危國﹐繼絕世﹐立無後者﹐義也。仁而建物﹐義以存誠﹐人無不懷﹐事無不濟﹐此蓋治世王霸之道。閉九竅﹐藏志意﹐棄聰明﹐反無識﹐芒然仿佯乎塵垢之外﹐逍遙乎無事之際﹐含陰吐陽而與萬物同和者﹐德也。內冥外順﹐藏精育眞﹐無爲逍遙﹐而外塵垢﹐是故道散而爲德﹐德溢而爲仁義﹐仁義立而道德廢矣。旣散純精﹐空餘糟粕。

老子曰﹕神越者言華﹐德蕩者行僞﹐至精芒乎中﹐而言行觀乎外﹐此不免以身役物也。內溢至精﹐外生華藻﹐心役於事﹐身寧免害。精有愁盡而行無窮極﹐所守不定而外淫於世俗之風。內守不定則絕境致泥﹐外馳不息則常苦風波。是故聖人內修道術﹐而不外飾仁義﹐知九竅四肢之宜﹐而遊乎精神之和﹐此聖人之遊也。聖人內守眞旨﹐外應物宜﹐故得精神之和﹐而遊乎無窮者也。

老子曰﹕若夫聖人之遊也﹐卽動乎至虛﹐遊心乎大無﹐馳於方外﹐行於無門﹐聽於無聲﹐視於無形﹐不拘於世﹐不系於俗。夫動乎至虛﹐則無所不通。遊乎太無﹐則無所不有。何門戶之拘制﹐豈視聽之滑昏哉﹖故聖人所以動天下者﹐眞人不過﹐賢人所以矯世俗者﹐聖人不觀。夫眞聖異迹﹐功業相縣﹐由祀不得﹐庖各司其位。夫人拘於世俗﹐必形擊而神泄﹐故不免於累。未有居榮顯不役精神﹐旣受其祿﹐必憂其事也。使我可拘系者﹐必其命有在外者矣。旣受羈系﹐則命不在我也。

老子曰﹕人主之思﹐神不馳於胸中﹐智不出於四域﹐懷其仁誠之心﹐甘雨以時﹐五穀蕃殖﹐春生﹑夏長﹑秋收﹑冬藏﹐月省時考﹐終歲獻貢。夫有道之主﹐不勞神慮﹐不炫智能﹐而遠方懷之。故得上順天心﹐下因物宜﹐萬姓奉戴﹐貢獻不絕。養民以公﹐威厲不誡﹟3法省不煩﹐教化如神﹐法寬刑緩﹐囹圄空虛﹐天下一俗﹐莫懷姦心﹐此聖人之恩也。公而無私﹐威而不猛﹐法約刑緩﹐人從其化﹐可謂至神。故萬方攸同﹐殊俗一軌﹐此聖人恩治天下。夫上好取而無量﹐卽下貪功而無讓﹐民貧苦而分爭生事﹐力勞而無功﹐智詐萌生﹐盜賊滋彰﹐上下相怨﹐號令不行。言上數者﹐非聖人之所治天下也。若以此治﹐卽亡無日矣。夫水濁者魚噞﹐政苛者民亂﹐上多欲卽下多詐﹐上煩擾卽下不定﹐上多求卽下交爭﹐不治其本而救之於末﹐無以異於鑿渠而止水﹐抱薪而救火。執本以禦末﹐則功簡而天下治。持未以求﹟4本﹐則身勞而天下亂。由決渠水溢﹐益薪火熾﹐莫能救也。聖人事省而治﹐求寡而贍﹟5﹐不施而仁﹐不言而信﹐不求而得﹐不爲而成。懷自然﹐保至眞﹐抱道推誠﹐天下從之﹐如響之應聲﹐影之像形﹐所修者本也。至聖之理﹐在乎簡易﹐則天下所宗﹐如聲應響﹐影之像形﹐莫不應也。

老子曰﹕精神越於外﹐智慮蕩於內者不能治。形神之所用者遠﹐則所遺者近。求之非分﹐恣之無厭﹐內傷精神﹐外遺形體。故不出於戶以知天下﹐不窺於牖以知天道﹐其出彌遠﹐其知彌少﹐此言精誠發於內﹐神气動於天也。舉要會以觀天下﹐故人情可察。執璇璣以觀大運﹐則天道可明。誠言發乎中﹐精气應乎天﹐所守者近﹐所明者遠﹐務者多﹐所知者少也。

老子曰﹕冬日之陽﹐夏日之陰﹐物歸之而莫之使極﹐自然至精之感﹐弗召自來﹐不去而往﹐窈窈冥冥﹐不知所爲者而功自成。冬日之陽﹐寒者附之。夏日之陰﹐炎者麻之。彼聖人以治天下﹐陰陽無情﹐聖人無情﹐爲物自懷﹐人自歸。故來非所召﹐往未嘗遣也。待目而照見﹐待言而使命﹐其於治難矣。臯陶喑而爲大理﹐天下無虐刑﹐何貴乎言者也。師曠瞽而爲太宰﹐晉國無亂政﹐何貴乎見者也。不言之令﹐不視之見﹐聖人所以爲師也。夫不言而化﹐下無虐刑﹐豈煩於言哉﹖不視而治﹐晉國無亂﹐政何假乎見哉﹖是以不待目而視﹐不須言而令﹐故聖人所以爲師也。民之化上﹐不從其言﹐從其所行﹐上古行而不言﹐末世言而不行。故人君好勇﹐弗使鬥爭而國家多難﹐其漸必有劫殺之亂矣。人君好色﹐弗使風議而國家昏亂﹐其積至於淫洗之難矣。民化其上﹐如水順下﹐宜杜其原本﹐愼之細微﹐故秦莊有祈脇之禍﹐夏桀有妲已之亂也哉。故聖人精誠別於內﹐好憎明於外﹐出言以副情﹐發號以明指。內無偏僻﹐外絕愛憎﹐言出響應﹐令出風行。是故刑罰不足以移風﹐殺戮不足以禁姦﹐可以德化﹐難以刑制。惟神化爲貴﹐精至爲神﹐精之所動﹐若春气之生﹐秋气之殺。其生也﹐暄然如春物得其生。其死也﹐肅然如秋物終於死。故生不祈報﹐死無歸怨。生之死之﹐以其無心也。故君子者﹐其猶射者也﹐於此毫末﹐於彼尋文矣。故理人者愼所以感之。故君子理人﹐猶如射也﹐發矢之際﹐期於中的﹐及其至垛﹐以縣尋文所。毫釐之差﹐天地縣隔。

老子曰﹕懸法設賞而不能移風易俗者﹐誠心不抱也。法不可以禁民﹐惟至德可以易俗也。故聽其音則知其風﹐觀其樂卽知其俗﹐見其俗卽知其化。審音以知樂﹐審樂以知政﹐觀政以知俗﹐觀俗以知化。夫抱眞效誠者﹐感動天地﹐神踰方外﹐令行禁止﹐誠通其道而達其意﹐𨿽無一言﹐天下萬民﹐禽獸鬼神與之變化﹐夫聖人之治天下﹐民從其化﹐有若轉丸。禁姦忒﹐其猶止方。故不恃之德﹐不言之教﹐禽獸神鬼無不悅服。況於人也﹖故太上神化﹐歸自然也。其次使得不爲非﹐立法以制。其下賞賢而罰暴。道德旣廢﹐賞罰始行。進賢之路開﹐則不肖者亦有居。其位去﹐暴之端起﹐則賢者亦有受其戮矣。故知非法不明﹐守之者濫﹐衡﹟6非不平﹐用之者弱。

老子曰﹕大道無爲﹐無爲卽無有﹐無有者不居也﹐不居者卽處無形﹐無形者不動﹐不動者無言也﹐無言者卽靜而無聲無形﹐無聲無形者﹐視之不見﹐聽之不聞﹐是謂微妙﹐是謂至神﹐綿綿若存﹐是謂天地之根。無爲者﹐爲而不恃﹐故曰無爲。無言者﹐言而不矜﹐故曰無聲。無形何聽﹖無色何視﹖可謂神微。獨立不改﹐綿綿常存﹐爲天地根。道無形無聲﹐故聖人彊爲之形﹐以一字爲名天地之道。此言得道之要。大以小爲本﹐多以少爲始。有生於無﹐多起於一。夫推本則返於無形﹐尋末則惑於多數。故知返則以無爲爲宗﹐感多則求一爲主也。天子以天地爲品﹐言廣大也。以萬物爲資﹐無不有也。功德至大﹐勢名至貴﹐二德之美﹐與天地配﹐故不可不軌﹐大道以爲天下母。自四海之尊與天地相匹﹐安得不軌以亂乎﹖﹐天經者也。

老子曰﹕賑窮補急﹐則名生起利﹐不行小惠。除害卽功成。不有其功者善。世無災害﹐𨿽聖無所施其德﹐上下和睦﹐𨿽賢無所立其功。時有災害﹐聖人平之。國有禍亂﹐賢以定之。今災害不生﹐禍亂不作﹐𨿽聖無作聖之陛﹐𨿽賢無立功之地也。故至人之治﹐含德抱道﹐推誠樂施﹐無窮之智﹐寢說而不言﹐天下莫知貴其不言者。鼓腹擊壤﹐不知帝力。故道可道﹐非常道也﹐名可名﹐非常名也。無名之道﹐道之至也。有名之道﹐名之天下也。故以道可道﹐非道也。以名可名﹐非名也。著於竹帛﹐縷於金石﹐可傳於人者﹐皆其粗也。華而多飾。三皇五帝三王﹐殊事而同心﹐異路而同歸。言𨿽異時殊治﹐其歸於道﹐一也。末世之學者﹐不知道之所體一﹐德之所總要﹐取成事之邇﹐跪坐而言之﹐𨿽博學多聞不免於亂。今之學者﹐不原其本﹐不體於要﹐不究其理﹐而尋其迹﹐務在廣聞﹐只益生亂也。

老子曰﹕心之精者﹐可以神化而不可說道﹐其神化者﹐不可說以非道。聖人不降席而匡天下﹐情甚於呼。夫呼聲可聞﹐不過數少。政令一出﹐天下咸服也。故同言而信﹐信在言前也﹐同令而行﹐誠在令外也。與民同憂﹐故言至而信﹐信以前立矣﹐莫敢不應也。與民同利﹐故令行而誠﹐誠以外發﹐無有違者也。聖人在上﹐民化如神﹐情以先之。縣得彼意﹐所應如神。動於上﹐不應於下者﹐情令殊也。夫饑者利食﹐寒者思裘。今饑者與裘﹐寒者遺食﹐上令旣乖﹐下情安附也﹖三月嬰兄未知利害﹐而慈母愛之愈篤者﹐情也。赤子之心﹐豈言饑飽﹖慈母規候之情﹐察其燥濕而恩育之。夫人主撫百姓如愛赤子﹐何憂天下不治﹐四海不平﹖故言之用者變﹐變乎小哉﹔不言之用者變﹐變乎大哉。言有言﹐言則小。言無言﹐言則大。信君子之言﹐忠君子之意﹐忠信形於內﹐感動應乎外﹐賢聖之化也。言忠信﹐由是君子本意非有忘也。故形於內而動於外﹐𨿽賢聖無不從也。

老子曰﹕子之死父﹐臣之死君﹐非出死以求名也﹐恩心藏於中﹐而不違其難也。子死父難﹐臣死君難﹐非矯世求譽﹐特以恩覆之﹐甚而忘其身﹐直趨其難﹐誠發於中也。君子之憯怛﹐非正爲也﹐自中出者也。亦察其所行。憯怛﹐謂刑法也。刑戮﹐非正道也。所以懲惡勸善﹐不得已而行之﹐不可濫也。聖人不慚於景﹐貴不爲非。君子愼其獨也﹐謂不欺暗窒也。捨近期遠塞矣。近不求己﹐遠而求人﹐不謂窒塞。故聖人在上﹐則民樂其治﹐在下則民慕其意﹐志不忘乎欲利人也。志在利人﹐人皆悅慕也。

老子曰﹕勇士一呼﹐三軍皆辟﹐其出之誠也。勇者一呼﹐萬人皆駭。賢者治世﹐天下所望也。唱而不和﹐意而不載。中必有不合者也。所宗者異故也。不下席而匡天下者﹐求諸己也﹐夫憂樂與民同﹐好惡與民等﹐故省諸己﹐可以化人也。故說之所不至者﹐容貌至焉﹐𨿽未違其精微﹐可仿佛其容貌。容貌所不至者﹐感忽至焉﹐感乎心發而成形﹐可以心靈感﹐不以狀貌詰﹟7也。精之至者可形接﹐不可以照期。形百無形﹐至精之精﹐無不生形﹐而形見焉﹐照不求精﹐而精存矣。

老子曰﹕言有宗﹐事有本﹐失其宗本﹐伎能𨿽多﹐不如寡言。以道爲宗﹐以德爲本﹐離宗失本﹐故多不如寡也。害眾者倕而使斷其指﹐以明大巧之不可爲也。夫巧藏於心﹐不在於指﹐絕其不可得也。由道在心﹐明非閎言﹐得若貴言﹐爲道不可冀也。故匠人智爲不以能以時閉不知閉也﹐故必杜而後開。匠人﹐工人也。閉爲局﹐鐳夫至巧﹐故善以智閉也﹐莫能啟﹐拙者專以力捍﹐𨿽壯必開。比諭知用窮微。力不足任也。

老子曰﹕聖人之從事也﹐所由異路而同歸﹐今古𨿽殊﹐治則一也。存亡定傾若一志不忘乎欲利人也。亡者存之﹐傾者安之﹐豈惟閏已﹐常在利人。故秦楚燕魏之歌﹐異聲而皆樂﹐九夷八狄之哭﹐異聲而皆哀。夫歌者樂之徵﹐哭者哀之效也﹐惜於中﹐發於外﹐故在所以感之矣。聲气相應﹐悲歡相召﹐故歌𨿽異國而皆樂﹐哭乃殊方而共悲也。聖人之心﹐日夜不忘乎欲利人﹐其澤之所及亦遠矣。利人不已﹐澤乃遐臨。

老子曰﹕人無爲而治﹐有爲也﹐卽傷無爲而治者﹐爲無爲﹔爲者不能無爲也﹐不能無爲者﹐不能有爲也。言無爲者還是有爲﹐有爲卽非﹐無爲而治也。惟有爲而不爲﹐卽無爲。人無言而神有言也﹐卽傷無言而神者﹐載無言則傷有神之神者。神貴無言﹐聖尙不作。言則迹見﹐爲則人之粗﹐惟兩無傷﹐能全於道也。

文子曰﹕名可彊立﹐功可彊成。勸勉之道。昔南榮趎老子弟子。恥聖道而獨亡於己﹐南見老子﹐受教一言﹐精神曉靈﹐屯閔條達勤苦﹐十日不食﹐如享太牢。旣受一言﹐精思十日﹐忘饑味道﹐如享太牢也。是以明照海內﹐名立後世﹐智略天地﹐察分秋毫﹐稱譽華語﹐至今不休﹐此謂名可彊立也。至言已受羣疑﹐頓銷若太陽回照﹐暗室俱明也。故田者不彊﹐困倉不滿﹔官禦不勵﹐誠心不精﹔將相不彊﹐功烈不成﹔王侯懈怠﹐後世無名。自庶人至於王侯﹐未有不勤勵而能使倉廩實﹐功名著也。至人潛行譬猶雷霆之藏也﹐隨時而舉事﹐因資而立功﹐進退無難﹐無所不通。夫大人之道﹐其隱也寂然﹐天下莫能見其行也。雷動﹐天下無不聞﹐進無喜容﹐退無慚色﹐是謂大道也。夫至人精誠內形﹐德流四方﹐見天下有利也﹐喜而不忘天下有害也﹐怵若有喪。喜則受利﹐憂其遇害。夫憂民之憂者﹐民亦憂其憂﹐樂民之樂者﹐民亦樂其樂﹐故憂以天下﹐樂以天下﹐然而不王者﹐未之有也。憂於民﹐民亦憂之。樂於民﹐民亦樂之。憂樂共之﹐民不戴者﹐未之有也。聖人之法始於不可見﹐終於不可及﹐德義無方﹐終始無際。處於不傾之地﹐立身無爲之地。積於不盡之倉﹐用之不旣﹐戴於不竭之府﹐運之而無窮也。出令如流水之原﹐使民於不爭之官﹐令行則民知禁﹐事省則官無訟。開必得之門。安其所業。不爲不可成﹐不求不可得﹐不處不可久﹐不行不可復。大人之令﹐動必有益﹐作則興利﹐不處不久﹐不求不復。大人行可說之政﹐而人莫不順其命﹐命順則從小而致大﹐命逆則以善爲害﹐以成爲敗。其政教﹐順之以凶爲吉﹐逆則以大爲小。夫所謂大丈夫者﹐內彊而外明﹐內彊如天地﹐外明如日月﹐天地無不覆載﹐日月無不照明。如天地之覆載﹐如日月之照明﹐是謂大丈夫也。大人以善示人﹐不變其故﹐不易其常﹐天下聽令如艸從風。革其故則俗難安﹐循其性則人易治。艸之從風﹐無敢違者。政失於春﹐歲星盈縮﹐不居其常﹔政失於夏﹐熒惑逆行﹔政失於秋﹐太白不當﹐出入無常﹔政失於冬﹐辰星不效其鄕﹔四時失政﹐鎭星搖蕩﹐日月見商﹐五星悖亂彗星出。四時有差﹐五星失常﹐商見於天﹐災及於人。春政不失禾黍滋﹐夏政不失雨降時﹐秋政不失民殷昌﹐冬政不失國家寧康。此明主不可失政。君失其政﹐天降百殃。君守其政﹐天降百祥。一人之慶萬民樂。

通玄眞經卷之二竟

﹟1兆﹕原作『爲』﹐據瞿本改。

﹟2自﹕瞿本作『罔』。

﹟3不誠﹕瞿本作『以誠』。

﹟4求﹕原作『忘』據瞿本改。

﹟5贍﹕原作『瞻』﹐據瞿本改。

﹟6衡﹕原本無﹐據瞿本增。

﹟7詰原作『結』﹐據瞿本改。

通玄眞經卷之三

默希子注

九守

此篇有九目﹐故曰《九守》。九者﹐易之數終。明極則變﹐變則乖道。守之者居﹐亢龍無悔﹐可越三淸之表。忽之者﹐則牝馬不利﹐將淪九幽之下。固宜守道﹐不可失常也。

老子曰﹕天地未形﹐窈窈冥冥﹐渾而爲一﹐气象未分。寂然淸澄﹐重濁爲地﹐精微爲天﹐形質已具。離而爲四時﹐春生夏長﹐秋收冬藏。分而爲陰陽﹐剛柔立矣。精气爲人﹐粗气爲虫﹐所本則一﹐所稟則異﹐气有淸濁﹐物有精粗。剛柔相成﹐萬物乃生。從是萬化﹐至乎無窮。精神本乎天﹐骨骸根於地﹐本乎天者﹐親上﹔本乎地者﹐親下。精神入其門﹐骨骸反其根﹐我尙何存。入無窮之門﹐反造化之根﹐莫誠其眞﹐孰云有我也﹖故聖人法天順地﹐不拘於俗﹐不誘於人﹐以天爲父﹐以地爲母﹐陰陽爲綱﹐四時爲紀﹐翺翔天地﹐復蹈紀綱逍遙於自得之境﹐放曠於無爲宅﹐俗不能拘﹐世不能誘也。天靜以淸﹐地定以寧﹐萬物逆之者死﹐順之者生。天無心於逆順﹐人有生於禍敗。故靜漠者神明之宅﹐虛無者道之所居。道處於靜默﹐神遊於虛極。夫精神者所受於天也﹐骨骸者所稟於地也。天气淸化而爲精神﹐地气重疑而爲骨骸﹐故言稟受。道生一﹐天也。一生二﹐地也。二生三﹐人也。三生萬物。變化廣也。萬物負陰而抱陽﹐沖气以爲和。皆柔和气而和。

老子曰﹕人受天地變化而生﹐受生天地之間﹐而居萬物之上。一月而膏﹐凝也。二月血脈﹐形兆胚也。三月而胚﹐定府靈也。四月而胎﹐五月而筋﹐六月而骨﹐七月而成形﹐開竅通明。八月而動﹐神其降靈。九月而躁﹐宮室列布﹐以定精也。十月而生﹐萬像成也。形骸已成﹐五藏乃分。肝主目﹐腎主耳﹐脾主舌﹐肺主鼻﹐膽主口。五藏此惟四﹐形今說不同﹐未詳。外爲表﹐中爲裏﹐頭圓法天﹐足方象地。一人之身﹐萬像悉傋﹐不可輕也。天有四時五行九曜三百六十日﹐人有四支五藏九竅三百六十節﹔天有風雨寒暑﹐人有取與喜怒。膽爲云﹐肺爲气﹐脾爲風﹐腎爲雨﹐肝爲雷﹐人與天地相類﹐而心爲之主。心爲身主﹐總統五藏﹑六府﹑四支﹑九竅之要﹐上通於天﹐下應於地﹐中合於萬物。所謂神。百姓日用不知﹐知此道者﹐鮮矣。耳目者日月也﹐血气者風雨也。日月失行﹐薄蝕無光﹐風雨非時﹐毀拆生災。天有日月﹐不可不明﹔風雨﹐不可不節。不時不節﹐則爲災。人有耳目﹐不可不淸﹔血脈﹐不可不平。不和不平﹐則爲病矣。五星失行﹐州國受其殃。五星所犯﹐分野受災。五藏受邪﹐一身生病。天地之道﹐至閎以大﹐尙由節其章光﹐愛﹟1其神明﹐人之耳目﹐何能久燻而不息﹐精神何能馳騁而不乏。天地至大﹐猶節四時﹑調五緯﹐護其神明。況乎人役耳目﹐馳心慮而能全其性靈者乎﹖是故聖人守內而不失外。內保精神﹐外全形體。夫血气者﹐人之華也﹐五藏者﹐人之精也﹐血气專乎內而不外越﹐則胸腹充而嗜欲寡。夫見表知裏﹐視本知末﹐且嗜欲生乎中﹐則華色雕乎外﹔精气和於內﹐而肌膚充乎外。嗜欲寡﹐則耳目淸而聽視聰達﹐聽視聰達謂之明。夫聰無不察﹐明無不照﹐莫不由乎寡情杜欲也。五藏能屬於心而無離﹐則气意勝勝去。而行不僻﹐精神盛而气不散﹐以聽無不聞﹐以視無不見﹐以爲無不成﹐任能正定其心﹐五藏不受於邪﹐則悖之气散﹐而精神之用明﹐微無不照﹐幽無不察﹐事無不濟﹐爲無不成也。患禍無由入﹐邪气不能襲。動用常正﹐禍患自亡。內精不蕩﹐外邪莫入。故所求多者所得少﹐所見大者所知小。自少以求多﹐卽易因小以知大﹐則明。夫孔竅者精神之戶牖﹐血气者五藏之使候﹐決戶牖﹐精神洞明玄鑑﹐通使俱﹐則五藏疏達而悖也。故耳目淫於聲色﹐卽五藏動搖而不定﹐血气滔蕩而不休﹐精神馳騁而不守﹐禍福之至﹐𨿽如丘山﹐無由識之矣。惑於聲色﹐役其精神﹐忘於彼而忘於此。亦猶水之平也﹐則毫髮之微可睹﹐人之蔽也﹐𨿽丘山之禍莫之見。故聖人愛而不越﹐𨿽通嗜欲﹐務在節宣﹐不祈分外也。聖人誠使耳目精明玄達﹐無所誘慕﹐意气無失淸靜﹐而少嗜欲﹐五藏便寧。精神內守形骸而不越﹐卽觀乎往世之外﹐來事之內﹐禍福之間﹐可足見也。聖人知嗜欲蔽塞聰明﹐故一心气而止亂﹐守精神而不越﹐則內外之情可見﹐禍福之兆自明也。故其出彌遠者﹐其知彌少﹐遠徇於物﹐近貴其身﹐所棄者大﹐所得者小。以言精神不可使外淫也﹐故五色亂目﹐使目不明﹐五音入耳﹐使耳不聰﹐五味亂口﹐使口生創﹐音爽。外有所欲﹐內有所損。趣捨滑心﹐使行飛揚﹐故嗜欲使人气淫﹐好憎使人精勞﹐不疾去之﹐則志气日耗。精气泄漏﹐則形神日逝也。夫人所以不能終其天年者﹐以其生生之厚。厚生者﹐謂貪餐無厭。只求快心誠自疏也。夫惟無以生爲者﹐卽所以得長生。無以生爲不厚生﹐不厚生者﹐不處必死之地也。天地運而相通﹐萬物總而爲一﹐能知一﹐卽無一之不知也﹐不能知一﹐卽無一之能知也。自天地萬物﹐輪轉無窮皆乘一而有萬類﹐𨿽差﹐同根於一。故知萬物爲一﹐理無不悉。不知萬物爲一﹐則觸事皆失。吾處天下﹐亦爲一物﹐而物亦物也﹐物之與物﹐何以相物。此明物我玄同﹐好僧無主。故云吾處天下﹐亦天下之一物耳。同爲一物﹐何以相物﹐物我兩忘﹐是非安繼﹐故遊刃虛﹐宗全眞大橫也。欲生不可事也﹐憎死不可辭也﹐欲不可縱﹐事不可繁。賤之不可憎也﹐貴之不可喜也。貴賤以宜﹐好憎安在。因其資而寧之﹐弗敢極也﹐弗敢極﹐卽至樂極矣。此一節總敍九守爲治國修身之至誠﹐向道君子宜精詳其旨也。

守虛九守一數

老子曰﹕所謂聖人者﹐因時而安其位﹐當世而樂其業。安人之所不安﹐至安。樂人之所不樂﹐至樂也。夫哀樂者德之邪﹐好憎者心之累﹐喜怒者道之過﹐凡人則有﹐道者則無。故其生也天行﹐其死也物化﹐生非我有﹐故謂天行。死非我終﹐故謂物化。靜卽與陰合德﹐動卽與陽同波此動靜不失其正也。故心者形之生也﹐神者心之寶也。神﹐心之舍也﹐人之所寶也。形勞而不休卽蹙﹐精用而不已則竭﹐是以聖人遵之﹐不敢越也。形者﹐神之宅。精者﹐气之靈。相依而主﹐相違而死。聖人貴之﹐不敢輕用也。以無應有﹐必究其理﹐以虛受實﹐必窮其節﹐萬物自無而生﹐無所不有。天地以虛而受﹐無所不容也。恬愉虛靜﹐以終其命。保虛靜達生死。無所疏﹐無所親﹐其貴也﹐不可親﹐其賤也﹐不可疏也。抱德煬和﹐以順於天﹐與道爲際﹐與德爲鄰﹐不爲福始﹐不爲禍先﹐死生無變於己﹐故曰至神。合乎道德﹐齊乎死生﹐福之不能佑﹐禍之不能傾﹐自非至神﹐安能若此﹖神則以求無不得也﹐以爲無不成也。能與天地同道﹐與神靈合德﹐則所求無不得﹐所爲無不成﹐可謂至神也。

守無

老子曰﹕輕天下卽神無累﹐細萬物卽心不惑﹐無以天下爲萬物盜﹐則神何累﹖不爲萬物盜﹐則心何感也﹖齊生死則意不懾﹐同變化則明不眩。知死生以假名﹐不足以恐懼﹐誠變化以虛誕﹐不足以驚怛。夫至人倚不撓之柱﹐行無關之途﹐不撓之柱﹐道也。無關之途﹐德也。以道爲柱﹐所以無傾。以德爲途﹐所以皆適。稟不竭之府﹐神用無極。學不死之師﹐本乎不生。無往而不遂﹐無之而不通﹐屈伸俯仰﹐抱命不惑而宛轉禍福﹐利害不足以患心。死生無迫於己﹐利害安足介懷。夫爲義者﹐可迫以仁﹐而不可劫以兵﹐存義者可以仁道﹐勸不可以兵威脇。可正以義﹐不可懸以利﹐重於義則輕於利也。君子死義﹐不可以富貴畱也﹐寧蹈義而死﹐不苟富而生。爲義者﹐不可以死亡恐也﹐死義以忘生也。又況於無爲者乎。無爲者卽無累﹐無累之人﹐以天下爲影柱。影柱﹐虛無也。旣無形質﹐安所系累﹖夫存義者﹐猶不可以兵威脇之﹐況有道者而可以死亡恐之乎﹖上觀至人之倫﹐深原道德之意﹐下考世俗之行﹐乃足以羞也。羞﹐進也。觀古視今﹐抱道守德﹐深明旨趣﹐足以進修也。夫無以天下爲者﹐學之建鼓也。夫上古之君﹔無不以天下爲己﹐不思至道﹐公然有爲﹐其由擊鼓而欲無聲﹐不應者也。

守平

老子曰﹕尊勢厚利﹐人之所貪﹐比之身則賤﹐尊勢者﹐重世而賤身。修道者﹐貴身而輕貨。故聖人食足以充虛接气﹐衣足以蓋形禦寒﹐適情辭余﹐不貪得﹐不多積﹐養足而已﹐有餘委之。淸目不視﹐靜耳不聽﹐閉口不言﹐委心不慮﹐棄聰明﹐反太素﹐休精神﹐去知故﹐無好無憎﹐是謂大通。除穢去累﹐莫若未始出其宗﹐何爲而不成。未始出其宗者﹐謂本來虛寂﹐無無貪愛﹐故萬緒紛然﹐皆爲穢累。故遣滌除﹐還原復朴也。知養生之和者﹐卽不可懸以利﹐通內外之符者﹐不可誘以勢。貪利傷生﹐慕世妨道﹐至人之所不爲之也。無外之外至大﹐無內之內至貴﹐能知大貴﹐何往不遂。大道其出無外﹐其入無內﹐無之不通﹐可謂大貴也。

守易

老子曰﹕古之爲道者﹐理情性﹐治心術﹐養以和﹐持以適﹐樂道而忘賤﹐安德而忘貧。得情性之和﹐忘貧賤之品。性有不欲﹐無欲而不得﹐心有不樂﹐無樂而不爲。有欲則所欲者不足﹐無樂則所適者皆遂。無益於性者﹐不以累德﹐不便於生者﹐不以滑和﹐名利傷德﹐嗜欲害生﹐故不爲也。不縱身肆意﹐而制度可以爲天下儀。自能矜愼﹐可爲儀表也。量腹而食﹐制形而衣﹐容身而居﹐適情而行﹐余天下而不有﹐一委萬物而不利﹐豈爲貧富貴賤失其性命哉。夫若然者﹐可謂能體道矣。惟體道知足者﹐故有餘天下﹐不利萬物﹐豈從欲害奪其性命也﹖

守淸

老子曰﹕人受气於天者﹐耳目之於聲色也﹐鼻口之於芳臭也﹐肌膚之於寒溫也﹐其情一也。貴賤所同。或以死﹐或以生﹐或爲君子﹐或爲小人﹐所以爲制者異。所好則同﹐所得則異。隨心所欲﹐爲物所制。性有賢愚﹐情有厚薄。故或貴或賤﹐或死或生﹐不一也。神者智之淵也﹐神淸則智明﹐鑑無遺物。智者心之府也﹐智公則心平。動不私己。人莫鑑於流潦﹐而鑑於澄水﹐以其淸且靜也。水非濁而能照﹐神非淸而不居。故神淸意平﹐乃能形物之情﹐惟淸與平﹐可察物情。故用之者﹐必假於不用者。謂有無相成﹐形神相保也。夫鑑明者﹐則塵垢不污也﹐神淸者﹐嗜欲不誤也。明則不垢其身﹐淸則不誤其神。故心有所至﹐則神慨然在之﹐心靈相通﹐故心至則神存。反之於虛﹐則消躁藏息矣﹐此聖人之遊也。心無靜躁﹐神明虛遊。故治天下者﹐必達性命之情而後可也。

守眞

老子曰﹕夫所謂聖人者﹐適情而已﹐量腹而食﹐度形而衣﹐節乎己﹐而貪污之心無由生也。絕貪污而情可適﹐節食而性可全。故能有天下者﹐必無以天下爲也。故能有天下者﹐不無以天下爲也﹐能有名譽者﹐必不以越行求之。能有大名﹐蓋天下者﹐必不以驕矜之處。故天下樂推而不厭﹐能有令譽﹐而州裏必不以誇耀而得﹐故百姓戴之而不重也。誠達性命之情﹐仁義因附也。自非審窮通之分﹐得人物之情﹐則天下自歸﹐百姓自附也。若夫神無所掩﹐心無所載﹐通洞條達﹐澹然無事﹐勢利不能誘﹐聲色不能淫﹐辯者不能說﹐智者不能動﹐勇者不能恐﹐此眞人之遊也。神之明者﹐物不能蔽﹐事不能惑。𨿽勢傾王公﹐利積山嶽﹐聲駐行雲﹐色能傾國﹐辯若連環﹐智若流水﹐勇絕扛鼎﹐且匹夫猶不可奪﹐況眞人者乎﹖夫生生者不生﹐化化者不化。惟不生者能生生﹐不化者能化化﹐不生不化﹐故能爲生之之本。不達此道者﹐𨿽知統天地﹐明照日月﹐辯解連環﹐辭潤金石﹐猶無益於治天下也。不知性命之理﹐不違危微之機﹐樂气吞宇宙﹐辧吐江河﹐𨿽曰神奇﹐而臭腐矣。柰天下何﹖故聖人不失所守。所賤者勢名﹐所貴者道德。

守靜

老子曰﹕靜漠恬淡﹐所以養生也﹐和愉虛無﹐所以據德也。自非恬愉﹐豈能全道。外不亂內﹐卽性得其宜﹐靜不動和﹐卽德安其位﹐養生以經世﹐抱德以終年﹐可謂能體道矣。外物不撓﹐內和自生﹐育之有質﹐歸乎自然。若然者﹐血脈無郁滯﹐五藏無積气﹐禍福不能矯滑﹐非譽不能塵垢﹐身心虛暢﹐情气調達﹐禍福已冥﹐非譽安垢。非有其世﹐孰能濟焉。有其才不遇其時﹐身猶不能脫﹐又況無道乎。夫君臣相遇﹐猶雲龍相感﹐有非常之主﹐用非常之人﹐亦千載一逢﹐所謂稀矣。今才可經世﹐時非有道﹐心宜逾迹﹐無復干求﹐是以文種就戮﹐範子泛舟。故賢愚相縣﹐眇然千里也。夫目察秋亳之末者﹐耳不聞雷霆之聲﹐耳調金玉之音者﹐目不見太山之形﹐故小有所志﹐則大有所忘。專視則廢耳﹐專目則廢聽。至雷霆之聲非細﹐耳不聞者﹐非謂聾者。太山之形非小﹐目不睹者﹐非謂瞽者﹐以心不兩用﹐志不兼功。故知見利忘道徇物遺身多矣。今萬物之來﹐擢拔吾生﹐攓取吾精﹐若泉原也﹐𨿽欲勿稟﹐其可得乎。聲色之娛﹐滋味之美﹐金玉之音﹐惑眩情性﹐昏翳精神﹐相發監觴﹐浸成巨壑﹐非夫至人﹐安能奮翅衝霄﹐揚髻慧海也﹖今盆水若淸之﹐經日乃能見眉睫﹐濁之不過一撓﹐卽不能見方圓也。人之精神﹐難淸而易濁﹐猶盆水也。凡人之情﹐易染於俗﹐知易染之情﹐必固難行之道。水之性﹐難淸於器﹐審難淸之性﹐去易昏之鑑也。

守法

老子曰﹕上聖法天﹐無爲。其次尙賢﹐形教也。其下任臣。任臣者﹐危亡之道也﹐權政在人﹐危亡無日。尙賢者﹐癡惑之原也﹐君尙賢﹐則下矯性而爲之。矯性者非正眞﹐故曰癡惑。法天者﹐治天地之道也。治世之道﹐則天下之行也。虛靜爲主﹐虛無不受﹐靜無不持﹐守淸靜﹐故能維持天下﹐而萬物之主也。知虛靜之道﹐乃能終始﹐故聖人以靜爲治﹐以動爲亂﹐自靜者則心不撓﹐自治者故物不亂。故曰﹐勿撓勿纓﹐萬物將自淸﹐勿驚勿駭﹐萬物將自理﹐是謂天道也。撓者﹐煩動也。駭者﹐散亂也。言治民之道如是﹐則萬姓萬物皆不失其所也。

守弱

老子曰﹕天子公侯﹐以天下一國爲家﹐以萬物爲畜﹐懷天下之大﹐有萬物之多﹐卽气實而志驕﹐矜其大者﹐𨿽大必亡﹔憂其危者﹐𨿽危必存。大者用兵侵小﹐小者倨傲淩下﹐恃彊者亡﹐淩下者滅。用心奢廣﹐譬猶飄風暴雨﹐不可長久。明彊不可恃﹐暴不可久。是以聖人以道鎭之﹐執一無爲﹐而不損沖气﹐惟聖人知彊暴不久﹐故鎭以道德﹐一以好憎﹐則和气不傷﹐太平可至。見小守柔﹐退而勿有﹐不可光大。法於江海﹐江海不爲﹐故功名自化﹐弗彊﹐故能成其王﹐言聖君有功不居﹐民自從化﹐有德不宰﹐物自歸往也。爲天下牝﹐故能神不死﹐神者﹐淪九幽之不昧﹐騰三淸而不皎﹐本乎無始﹐豈曰有終也﹖自愛﹐故能成其貴﹐萬乘之勢﹐以萬物爲功名﹐權任至重﹐不可自輕﹐自輕則功名不成。夫聖人以萬物爲貴。今輕萬物﹐是輕其身﹔輕其身﹐是輕天下。輕天下﹐物不歸矣。夫道大以小而成﹐多以少爲主﹐道以小而成大﹐物緣眾而宗之﹐一也。故聖人以道蒞天下﹐柔弱微妙者﹐見小也﹐儉嗇損缺者﹐見少也﹐見小故能成其大﹐見少故能成其美。有天下者﹐不遺小國之臣﹐故能成其大。治身者﹐不棄片善之益﹐故能歸其美也。天之道﹐抑高而舉下﹐損有餘﹐補不足﹐天道惡盈而益謙也。江海處地之不足﹐故天下歸之奉之。聖人卑謙淸靜辭讓者﹐見下也﹐江海以容納爲大﹐聖人以謙濟爲尊。虛心無有者﹐見不足也。見下故能致其高﹐見不足故能成其賢。矜者不立﹐奢者﹟2不長﹐彊梁者死﹐滿日者亡。保虛柔者久存﹐矜奢溢者速亡。飄風暴雨不終日﹐小谷不能須臾盈。飄風暴雨行彊梁之气﹐故不能久而滅﹐小谷處彊梁之地﹐故不得不奪。是以聖人執雌牝﹐去奢驕﹐不敢行彊梁之气﹐執雌牝﹐故能立其雄牡﹐不敢奢驕﹐故能長久。惟人不驕侈﹐執雌牝而英雄﹐歸之爲羣雄之王也。

老子曰﹕天道極卽反﹐盈卽損﹐日月是也。故聖人日損﹐而沖气不敢自滿﹐日進以牝﹐功德不衰﹐天道然也。天道惡盈而好謙﹐故唐虞法之而成大人。道惡暴而忌驕﹐故桀紂忽之以致亡也。人之情性﹐皆好高而惡下﹐好得而惡亡﹐好利而惡病﹐好尊而惡卑﹐好貴而惡賤﹐眾人爲之﹐故不能成﹐執之﹐故不能得。是以聖人法天﹐弗爲而成﹐弗執而得﹐眾人隨俗﹐好尊高﹐惡卑下﹐故欲高而不能自高。聖人法天﹐不好尊高﹐不惡卑下﹐故不尊而自尊﹐不高而自高也。與人同情而異道﹐故能長久。晦其光﹐同其塵。故三皇五帝有戒之器﹐命曰侑卮﹐其衝卽正﹐其盈卽覆。其器今亦有之﹐以存至戒。故知虛則自全﹐盈不可久。夫物盛則衰﹐日中則移﹐月滿則虧﹐樂終而悲。天道有盈虧﹐人道有盛衰﹐或始吉終凶﹐或前樂後悲。是故聰明廣智守以愚﹐任智則太察也。多聞博辯守以儉﹐縱辯則害正也。武力勇毅守以畏﹐恃勇則輕也。富貴廣大守以狹﹐秉亢則多悔也。德施天下守以讓﹐此五者﹐先王所以守天下也。服此道者﹐不欲盈﹐夫惟不盈﹐是以獘不新成。謹守獘陋﹐不令盈滿服﹐膺此道可保天下﹐況於一身也﹖

老子曰﹕聖人與陰俱閉﹐與陽俱開。可隱則隱﹐可顯則顯也。能至於無樂也﹐卽無不樂也﹐無不樂﹐卽至樂極矣。是內樂外﹐不以外樂內﹐故有自樂也﹐卽有自志﹐貴乎天下﹐所以然者﹐因天下而爲天下之要也。夫至樂者﹐非謂鏗鏘﹐八音﹐端妍殊色。所貴淸虛澄澹﹐無爲絕欲以爲至樂而亡。內樂外者﹐以樂樂人﹐而與天爲儔。外樂內者﹐以樂樂身﹐卽與身爲仇。故因其樂而樂之﹐爲天下要道也。不在於彼﹐而在於我﹐不在於人﹐而在於身﹐身得則萬物傋矣。求之於外﹐與道相皆。修之於身﹐與德爲鄰。故達於心術之論者﹐卽嗜欲好憎外矣﹐是故無所喜﹐無所怒﹐無所樂﹐無所苦﹐萬物玄同﹐無非無是﹐心術旣明﹐道德將構。苦樂兼忘﹐好憎安系﹖萬物不異﹐自然玄同也。故士有一定之論﹐女有不易之行﹐士之有道﹐萬僞不能遷其心。女之有行﹐千金不能變其節。不待勢而尊﹐不須財而富﹐不須力而彊﹐不利貨財﹐不貪世名﹐不以貴爲安﹐不以賤爲危﹐形神气志﹐各居其宜。尊道富德﹐輕勢委利﹐志气淸疑﹐形神相接矣。夫形者生之舍也﹐气者生之元也﹐神者生之制也﹐一失其位﹐卽三者傷矣。此三者﹐謂形﹑神﹑气也。精神卽逝﹐形气亦凋。一失其所﹐三者何依也﹖故以神爲主者﹐形從而利﹐以形爲主者﹐神從而害養神爲主﹐虛靜存乎本﹐則神運而气全。養形爲主﹐欲害傷乎未﹐則形斃而神遁。其生。貪饕多欲之人﹐顚冥乎勢利﹐誘慕乎名位﹐幾以過人之知位高於世﹐卽精神日耗以遠久﹐淫而不還﹐形閉中拒﹐卽無由入矣﹐是以時有肓忘自失之患。夫精神難禦﹐勢名易惑﹐必宜中拒﹐不可開兌﹐猶恐有失於濟事﹐則終身不救也。夫精神志气者﹐靜而日充以壯﹐躁而日耗以老。靜則復無躁﹐則失生也。是故聖人持養其神﹐和弱其气﹐平夷其形﹐而與道浮沈﹐如此則萬物之化﹐無不偶也﹐百事之變﹐無不應也。神和气平﹐志彊形泰﹐故能與道浮沈﹐乘時變化﹐無不應者也。

守朴

老子曰﹕所謂眞人者﹐性合乎道也﹐故有而若無﹐實而若虛﹐治其內不治其外﹐明白太素﹐無爲而復朴﹐體本抱神﹐以遊天地之根﹐芒然仿佯塵垢之外﹐逍遙乎無事之業﹐履眞返朴﹐卽遊天地之根。無爲無事﹐卽逍遙塵垢之外也。機械智巧﹐不載於心﹐審於無假﹐不與物遷﹐眞性已著﹐外物不移。見事之化﹐而守其宗﹐心意專於內﹐通達禍福於一﹐守本不易﹐見化無疑﹐禍福素冥﹐升況何累也﹖居不知所爲﹐行不知所之﹐修然無心。不學而知﹐弗視而見﹐弗爲而成﹐弗治而辯。知於無知﹐見於不見﹐爲而不爲﹐辯於不辯﹐明無知爲眞﹐知知之爲僞﹐感而應﹐迫而動﹐不得己而往﹐如光之耀﹐如影之效﹐動之如光﹐流而不滯。靜之如影﹐處而隨意。以道爲循﹐有待而然﹐廓然而虛﹐淸靜而無﹐廓然獨處﹐忽若有待﹔泛然不系﹐實亦無謂。以千生爲一化﹐以萬異爲一宗﹐千生𨿽殊﹐同乘一化﹔萬形各異﹐同出一虛。有精而不使﹐有神而不用﹐內保湛然﹐外無役用。守太渾之朴﹐立至精之中﹐含眞育神﹐朴渾精粹。其寢不夢﹐絕諸想也。其智不萌﹐無他慮也。其動無形﹐神用微也。其靜無體﹐存而若亡﹐生而若死﹐出入無間﹐役使鬼神﹐精神之所能登假於道者也﹐今以存爲亡﹐以生爲死者﹐謂隳體黜聰﹐離形去智。故能出入無間﹐役使鬼神﹐是登假於道也。使精神暢達﹐而不失於元﹐元者﹐精气也。日夜無隙﹐而與物爲春﹐如陽春之照萬物﹐豈有遷際者也﹖卽是合而生時於心者也。非假他術﹐惟心契道。故形有靡而神未嘗化﹐形有同無﹐神無常有。以不化應化﹐千變萬轉﹐而未始有極﹐惟不化者能化﹐故隱顯無窮﹐變化無極也。化者復歸於無形也﹐不化者與天地俱生也﹐故生生者未嘗生﹐其所生者卽生化﹐化者未嘗化﹐其所化者卽化。萬物受生化﹐不得不生化。故淪於無形﹐天地不生化而能生化。故所以常生常化。此眞人之遊也﹐純粹之道也。言純气精妙﹐遊於不生不化之途﹐故曰眞人。

通玄眞經卷之三竟

﹟1愛﹕原作『授』﹐據瞿本改。

﹟2者﹕原作『也』﹐據瞿本改。

通玄眞經卷之四

默希子注

符言

符者﹐契也。言者﹐理也。故因言契理之微﹐悟道忘言之妙﹐可謂奧矣。

老子曰﹕道至高無上﹐至深無下﹐上乎無上﹐下乎無下﹐故能高能深﹐能上下也。平乎準﹐直乎繩。非衡能平﹐無處不夷。非繩而直﹐無處不正。圓乎規﹐方乎矩﹐非圓能圓﹐而無圓。非方能方﹐而無方。包裹天地﹐而無表裏﹐其大無外﹐其細無內。洞同覆蓋﹐而無所礙﹐大圓無涯﹐大通無滯。是故體道者﹐不怒不喜﹐其坐無慮﹐寢而不夢﹐見物﹑而名﹐事至而應。前已解。

老子曰﹕欲屍名者必生事﹐事生卽捨公而就私﹐屍主求名者﹐必有事﹐事生卽不和﹐故令去名而就和。倍道而任己﹐見譽而爲善﹐立而爲賢﹐倍﹐背也。背道祈譽﹐非喜之喜。趁俗求名﹐非賢之賢也卽治不順理﹐而事不順時﹐治不順理則多責﹐事不順時則無功﹐順理﹐則用心寡而成事大﹐乘時則用力多而見功鮮。妄爲要中﹐功成不足以塞責﹐事敗足以滅身。要譽立效﹐求合時君者﹐功未濟物﹐敗以及身也。

老子曰﹕無爲名屍﹐無爲謀府﹐無爲事任﹐無爲智主﹐藏於無形﹐行於無怠﹐不爲福先﹐不爲禍始﹐動不爲主則無形﹐無形故無將迎之福﹔唱而方應則無怠﹐無怠故無未來之禍也。始於無形﹐動於不得已﹐欲福先無禍﹐欲利先遠害。治未兆之事則爲福﹐絕非常之利則無害也。故無爲而寧者﹐失其所寧卽危﹐無爲而治者﹐失其所治卽亂。失所寧者﹐謂捨內寧而外求寧﹐則困矣。失所治者﹐謂遺身而求治人﹐則惑矣。故不欲碌碌如玉﹐落落如石。謂玉石有分﹐而爭奪生。其文好者皮必剝﹐其角美者身必殺﹐甘泉必竭﹐直木必伐。物有美而見害﹐人希名而召禍。華榮之言後爲愆﹐先聘華辭﹐後招身禍﹐石有玉傷其山﹐山若藏寶必見鑿﹐人不愼言必招禍。黔首之患固在言前。且君子攸戒﹐尙有三緘。小人騰口﹐得不招禍也﹖

老子曰﹕時之行﹐動以從﹐不知道者福爲禍。時人從動以行﹐不知道者以福亡。夫聖人治道﹐先知存亡﹐縣料得失。故舒捲靡定﹐寵辱不驚﹐方獲終﹐吉以保其身。至於昧者﹐多承福而作威﹐故福極而禍生﹐非禍福相傾﹐乃動用之乖分耳。天爲蓋﹐地爲軫﹐善用道者終無盡﹐地爲軫﹐天爲蓋﹐善用道者終無害。以天爲蓋﹐覆無涯而皆善。以地爲軫﹐運無窮而莫害。陳彼五行﹐必有勝﹐金火相攻。襄王遞作。天之所覆無不稱﹐天道包弘各稱。故知不知上﹐不知知﹐病也。知無知者﹐善不知彊知者﹐病也。

老子曰﹕山生金﹐石生玉﹐反相剝﹐木生虫﹐還自食﹐人生事﹐還自賊。名顯道喪﹐事起害生。夫好事者未嘗不中﹐爭利者未嘗不窮﹐未有涉水不濡其足﹐蒙塵不垢其身。善游者溺﹐善騎者墮﹐各以所好﹐反自爲禍。矜誇其能喪厥功﹐騁其仗喪厥身。必也。得在時﹐不在爭﹐治在道﹐不在聖。時會自得﹐不假力爭。道在自尊﹐何煩矜聖。土處下不爭高﹐故安而不危﹐水流下不爭疾﹐故去而不遲。道之所貴﹐德之所尙﹐不爭而高﹐不疾而速。是以聖人無執故無失﹐無爲故無敗。道無形狀﹐不可把握﹐故執之則失。又非形體﹐難以雕刻﹐故爲之則敗者也。

老子曰﹕一言不可窮也﹐二言天下宗也﹐三言諸侯雄也﹐四言天下雙也。貞信則不可窮﹐道德則天下宗﹐舉賢德﹐諸侯雄﹐惡少愛眾﹐天下雙。兼得四句者﹐上爲皇爲帝﹐偏得一言﹐則下爲霸爲佐也。

老子曰﹕人有三死﹐非命亡焉。言非命者﹐人自取之也。飲食不節﹐簡賤其身﹐病共殺之﹔樂得無已﹐好求不止﹐刑共殺之﹔以寡犯眾﹐以弱淩彊﹐兵共殺之。故死生在我﹐禍福無門﹐匪降自天﹐職競由人也。

老子曰﹕其施厚者其報美﹐其怨大者其禍深。薄施而厚望﹐畜怨而無患者﹐未之有也。察其所以往者﹐卽知其所以來矣。功高則報厚﹐怨深則患大﹐隨其輕重﹐遺之恩怨也。

老子曰﹕原天命﹐治心術﹐理好憎﹐適情性﹐卽治道通矣。原天命﹐卽不惑禍福﹔治心術﹐卽不妄喜怒﹔理好憎﹐卽不貪無用﹔適情性﹐卽欲不過節﹔不惑禍福﹐卽動靜順理﹔不妄喜怒﹐卽賞罰不阿﹔不貪無用﹐卽不以欲害性﹔欲不過節﹐卽養生知足。凡此四者﹐不求於外﹐不假於人﹐反己而得矣。明此四者﹐可謂大通。不因於人﹐省己而已。

老子曰﹕不求可非之行﹐不憎人之非己﹐無譎詐之行﹐人何非我﹖懷仁恕之情﹐我無尢人也。修足譽之德﹐不求人之譽己﹐自修己德不求人譽﹐不能使禍無至﹐信己之不迎也。不能使福必來﹐信己之不讓也。不能防不測之禍﹐信命不造不能要。必至之福﹐來者當受也。禍之至﹐非己之所生﹐故窮而不憂﹔福之來﹐非己之所成﹐故通而不矜。禍生非己﹐𨿽禍而何憂﹖福生非我﹐𨿽福而何侍也﹖是故閒居而樂﹐無爲而治。怡泊優遊而已。

老子曰﹕道者守其所已有﹐不求其所以未得。求其所未得﹐卽所有者亡﹐循其所已有﹐卽所欲者至。以有者一身之精神﹐未有者多方之伎術。今廢已有之精神﹐祈未得之方術﹐未得者未至﹐所得者以忘。不保得一之由﹐難追兩失之悔。故至人守其本﹐不尋其末﹐貴得於內﹐而制於外也。治未固於不亂﹐而事爲治者必危﹔行未免於無非﹐而急求名者必銼。本固邦寧﹐行周不辱。故福莫大於無禍﹐利莫大於不喪。無禍之福﹐福之厚矣。無喪之利﹐利之大矣。故物或益之而損﹐損之而益。惟無禍福﹐則無損益。夫不可以勸就利者﹐而可以安神避害。道者不可以誘以利﹐無利則無害﹐故神自安﹐道自來也。故嘗無禍不嘗有福﹐嘗無罪不嘗有功。無禍無福﹐無罪無功﹐是謂大通。道曰芒芒昧昧﹐從天之威﹐與天同气﹐無思慮也﹐無設儲也。道曰﹕道君也﹖芒昧﹐謂道窈冥不可得見。今但法天以虛﹐爲身以無﹐爲心不慮而成﹐不勞而物積也。來者不迎﹐去者不將﹐任其自得。人𨿽東西南北﹐獨立中央﹐身應物而無窮﹐道居中而獨運。故處眾枉不失其直﹐曲全故大。與天下並流不離其域﹐至气流轉﹐眞精常存。不爲善﹐不避醜﹐遵天之道﹐不爲始﹐不專己﹐循天之理﹐不豫謀﹐不棄時﹐與天爲期﹐不求得﹐不辭福﹐從天之則。天無心不言﹐而萬物生人。無爲不謀﹐而百事遂。內無奇福﹐外無奇禍﹐故禍福不生﹐焉有人賊。凡有福卽有禍﹐今禍福已冥﹐孰爲人賊害故至德﹐言同輅﹐事同福﹐上下一心﹐無岐道﹐旁見者退之於邪﹐開道之於善﹐而民向方矣。偏見不足以話俗﹐正道而可以誘民﹖

老子曰﹕爲善卽勸﹐爲不善卽觀勸﹐卽生責﹐觀卽生患。勸勉也﹐觀察也﹐夫人爲善﹐當日自勉之。有不善者﹐察見己過﹐則向方矣。是不免其爲善矣。若以己爲善察﹐求人之不善而責之者﹐則有患矣。故勸爲善而不善矣。故道不可以進而求名﹐可以退而修身。故聖人不以行求名﹐不以知見求譽﹐治隨自然﹐己無所與。進不飾智以求名﹐退而修身以自治。推之自然﹐豈希人譽也。爲者有不成﹐求者有不得﹐人有窮而道無通。人有求而不得道﹐無爲而自周。有智而無爲﹐與無智同功﹐有能而無事﹐與無能同德﹐有智若無智﹐有能若無能﹐道理達而人才滅矣。夫至德內充﹐人才外滅者﹐故有若無﹐實若虛者也。人與道不兩明﹐人愛名卽不用道﹐道勝人卽名息﹐道息人名章﹐卽危亡。道須一致﹐事不兩全。

老子曰﹕使信士分財﹐不如定分而探籌﹐何則﹐有心者之於平﹐不如無心者也﹔使廉士守財﹐不如閉戶而全封﹐以爲有欲者之於庶﹐不如無欲者也。探籌絕疑於無心﹐庶士見待於有欲。人舉其疵則怨﹐鑑見其醜則自善。賢者舉過而思改。愚者自媒而爲善。人能接物而不與己﹐則免於累矣。先人後己﹐終身無咎。

老子曰﹕凡事人者﹐非以寶幣﹐必以卑辭﹐幣單而欲不厭。君子不重寶﹐幣服以謙敬。人能行之﹐久而無厭也。卑體免辭﹐論說而交不結。約束誓盟﹐約定而反先日﹐君子之交﹐不假結﹐約一言而定﹐終身不易。小人之交﹐要以擔盟﹐未盈旬時﹐以違舊要也。是以君子不外飾仁義而內修道德﹐內秉眞淳﹐外無虛飾。修其境內之事﹐盡其地方之廣﹐勸民守死﹐堅其城郭﹐上下一心﹐與之守社稷。卽爲民者不伐無罪﹐爲利者不攻難得﹐此必全之道﹐必利之理。與民同利﹐民樂死之﹐與民同心﹐民共守之。求名者不貪濫﹐爲利者不乖分。此聖王之道﹐卽社稷共守﹐郊境同固也。

老子曰﹕聖人不勝其心﹐眾人不勝其欲。心勝則道全﹐欲勝則心危。君子行正气﹐小人行邪气。內便於性﹐外合於義﹐循理而動﹐不系於物者﹐正气也。推於滋味﹐淫於聲色﹐發於喜怒﹐不顧後患者﹐邪气也。邪與正相傷﹐欲與性相害﹐不可兩立﹐一起一廢﹐故聖人損欲而從性。目好色﹐耳好聲﹐鼻好香﹐口好味﹐合而說之﹐不離利害嗜欲也。耳目鼻口﹐不知所欲﹐皆心爲之制﹐各得其所。由此觀之﹐欲不可勝亦明矣。六情所欲﹐一心爲制。气正於中﹐則欲不害性。心邪於外﹐則僞已惑眞。故知邪正在我﹐與奪因心﹐且一心自正﹐羣物何累也﹖

老子曰﹕治身養性者﹐節寢處﹐適飲食﹐和喜怒﹐便動靜﹐內在己者得﹐善不外求。而邪气無由入﹔飾其外傷其內﹐扶其情者害其神﹐見其文者蔽其眞。夫須臾無忘其爲賢者﹐必困其性﹐言人賢不可暫忘﹐若須臾離之﹐必受困辱。百步之中無忘其爲客者﹐必累其形。夫輔身禦性﹐必宜節飲全和﹐使心气內平﹐而神明可保﹐君子愼微﹐不在於遠。𨿽十步之內﹐必慮朽株之患﹔須臾之間﹐卒遇非意之事﹐安可怠哉﹐故羽翼美者﹐傷其骸骨﹐枝葉茂者﹐害其根荄﹐能兩美者天下無之。翡翠以文彩見害﹐春華以芳菲見折。物有雙美﹐事能兼濟﹐未之有也。

老子曰﹕天有明﹐不憂民之晦也﹐地有財﹐不憂民之貧也。天之道﹐明照大開﹐至幽能察。地之利﹐育於萬物﹐廣濟無達也。至德道者若丘山嵬然不動﹐行者以爲期﹐直己而足物﹐不爲人賜﹐用之者亦不受其德﹐故安而能久﹐天地無與也﹐故無奪也﹐無德也﹐故無怨也。至人者﹐勢名不能動﹐欲害不能傾﹐塊然獨處﹐巋然不動。以其常足不受賜﹐脫其所取﹐輒亦無害﹐故與之不德﹐奪之無怨﹐故能長久也。善怒者必多怨﹐善與者必善奪﹐惟隨天地之自然而能勝理。超喜怒之域﹐忘與奪之情﹐任之自得﹐以全天理也。故譽見卽毀體之﹐善見卽惡從之﹐利爲害始﹐福爲禍先﹐不求利卽無害﹐不求福卽無禍﹐身以全爲常﹐富貴其寄也。譽者﹐人之所美﹐善者﹐人之所慕。但不欲顯顯﹐則有毀有怨﹐非待絕善譽﹐將無毀怨。若不矜不伐﹐自然無禍無福﹐道德自全。全身爲常﹐富貴若寄也。

老子曰﹕聖人無屈奇之服﹐詭異之行﹐服不雜﹐行不觀﹐服不驚眾行不異人﹐通而不華﹐窮而不懾﹐榮而不顯﹐隱而不辱﹐異而不怪﹐窮通﹐命也。故不華不攝。榮隱﹐時也。故不顯不辱。𨿽異於人﹐何足怪也﹖同用無以名之﹐是謂大通。用無則無滯﹐是爲大通也。

老子曰﹕道者直己而待命﹐時之至﹐不可迎而返也﹐時之去﹐不可足而援也﹐故聖人不進而求﹐不退而讓。正身待命﹐直道從時﹐不將不迎也。隨時三年﹐時去我走﹐去時三年﹐時在我後﹐無去無就﹐中立其所。此言先之大過﹐後之不及﹐惟迎之無前﹐隨之無後﹐濁立其中而安其所也。天道無親﹐惟德是與。福之至﹐非己之所求﹐故不伐其功﹔禍之來﹐非己之所生﹐故不悔其行。前已釋也。中心其恬﹐不累其德﹐非譽不能生﹐寵辱不能驚。狗吠不驚﹐自信其情﹐誠無非分。自明無非﹐故不驚懼。故通道者不惑﹐知命者不憂。知道知命﹐何憂何懼﹖帝王之崩﹐藏骸於野﹐其祭也祀之於明堂﹐神貴於形也﹐言古帝王歸骸於野﹐不封不樹﹐示民有終﹔祀神明堂﹐不諂不濫﹐示民知嚴也。故神制形則從﹐形勝神則窮﹐聰明𨿽用﹐必反諸神﹐謂之大通。依神形全﹐縱欲神逝。自非明達﹐焉能保之﹖

老子曰﹕古之存己者﹐樂德而忘賤﹐故名不動志﹐樂道而忘貧﹐故利不動心﹐是以謙而能樂﹐靜而能澹。道德備身﹐貧殘無恥﹐心志不虧﹐名利不惑。故能謙之﹐樂以靜﹐而澹然也。以數算之壽﹐憂天下之亂﹐猶憂河水之涸﹐泣而益之也。故不憂天下之亂﹐而樂其身治者﹐可與言道矣。諭人不憂壽之將盡﹐而憂天下之不治﹐是猶泣數滴之淚﹐欲增其河水之流﹐無益之謂也。惟忘治人而治其身﹐可與言乎道也。

老子曰﹕人有三怨﹐爵高者人妬之﹐官大者主惡之﹐祿厚者人怨之。高而能卑﹐厚而能散﹐自保元吉也。夫爵益高者意益下﹐官益大者心益小﹐祿益厚者施益博﹐修此三者怨不作。故貴以賤爲本﹐高以下爲基。三者不修﹐殃及己身。

老子曰﹕言者所以通己於人也﹐聞者所以通人於己也。言己情以達人情﹐得人意以通己也。旣暗且聾﹐人道不通﹐故有暗聾之病者﹐莫知事通﹐豈獨形骸有暗聾哉﹐心亦有之塞也﹐目不睹太山﹐耳不聞雷霆﹐此形骸其暗聾﹐有鑑凝鹿馬﹐智昏椒麥﹐此人之暗聾也。卽事不辧﹐況大道哉。莫知所通﹐此暗聾之類也。夫道之爲宗也﹐有形者皆生焉﹐其爲親也亦戚矣﹐饗谷食气者皆壽焉﹐其爲君也亦惠矣﹐諸智者學焉﹐其爲師也亦明矣。生以道爲親﹐無形而形焉。其爲親也大矣。谷與气爲君﹐非壽焉。其爲惠也﹐厚矣﹐智以學爲師﹐非師而師焉﹐其爲明﹐至矣。人皆以無用害有用﹐勤無用事﹐傷有深之情。故知不博而日不足﹐君子常以所知未遠﹐曷日不足﹐以自勉勵也。以博奕之日問道﹐聞見深矣。移博奕之功而專道德﹐可致深妙也。不聞與不問﹐猶暗聾之比於人也。不暗不問﹐是謂暗聾。

老子曰﹕人之情﹐心服於德﹐不服於力﹐可以德制﹐不可以力爭也。德在與不在來。德施於人﹐不望來報。是以聖人之欲貴於人者﹐先貴於人﹐欲尊於人者﹐先尊於人﹐欲勝人者先自勝﹐欲卑人者先自卑﹐故貴賤尊卑﹐道以制之。夫古之聖王﹐以其言下人﹐以其身後人﹐卽天下樂推而不厭﹐戴而不重﹐此德重有餘而气順也﹐故知與之爲取﹐後之爲先﹐卽幾之道矣。尊人者﹐非尊其人而取尊﹐先人者﹐非先其人而取先。是气順於道﹐德歸諸己﹐故推而不厭﹐戴而不重也。

老子曰﹕德少而寵多者譏﹐才下而位高者危﹐無大功而有厚祿者微﹐故物或益之而損﹐或損之而益。才職不稱﹐危亡必至。損益相隨﹐禍福斯驗也。眾人皆知利利﹐而不知病病﹐惟聖人知病之爲利﹐利之爲病。眾人知利爲利﹐不知以利爲病。聖人知利是病﹐以不病爲利也。故再實之木﹐其根必傷﹐多藏之家﹐其後必殃。夫大利者反爲害﹐天之道也。木之再成者﹐必傷其根﹔家藏寶貨者﹐必殃其身。謂非意而得者﹐先利後害﹐天之道也。

老子曰﹕小人從事曰苟得﹐君子曰苟義。爲善者非求名者也﹐而名從之﹐名不與利期﹐而利歸之﹐所求者同﹐所極者異。小人從事以苟得爲利﹐利從而�﹟1之。君子直道不以利爲期﹐而名歸之。故受利同﹐而遇害異也。故動有益則損隨之。言無常是﹐行無常宜者﹐小人也。不恆其德﹐或承之羞。察於一事﹐通於一能﹐中人也。所見不周﹐拘於一域。兼覆而並有之﹐技能而才使之者﹐聖人也。﹐黜姦去邪﹐任賢使能﹐此聖人也。

老子曰﹕生所假也﹐死所歸也﹐故世治卽以義衛身﹐世亂卽以身衛義﹐死之日﹐行之終也。世治卽以義保身﹐世亂卽以身死義。故君子有益於人﹐𨿽殺身不恨﹐故視死若歸﹐猶生之年也。故君子愼一用之而已矣。依道而行﹐動不乖正。故生所受於天也﹐命所遭於時也﹐有其才不遇其世﹐天也﹐求之有道﹐得之在命。遇時也﹐不遇天也﹐得之不喜﹐失之不怨也。君子能爲善﹐不能必得其福﹐不忍而爲非﹐而未必免於禍。君子爲善﹐未必要福。去非未能遠禍﹐終不捨義以求福﹐易行而脫禍﹐何則﹖如是﹐正不可革﹐心苟無二故也。故君子逢時卽進﹐得之以義﹐何幸之有﹔不時卽退﹐讓之以禮﹐何不幸之有。故𨿽處貧賤而猶不悔者﹐得其所貴也。君子進不以爲幸﹐義得之也。不遇不以爲恥﹐悔何有焉﹖所存道義﹐豈若貧賤﹖

老子曰﹕人有順逆之气生於心﹐心治則气順﹐心亂則气逆﹐心之治亂在於道德。得道則心治﹐失道則心亂。心治則交讓﹐心亂則交爭﹐讓則有德﹐爭則生賊。有德則气順﹐賊生則气逆。一其心則順而正﹐二其气卽逆而邪。正則道隆﹐邪則害生。道存則神淸﹐淸則和治。賊生則气濁﹐濁則爭亂。旣濁且亂﹐亡無日矣。气順則自損以奉人﹐气逆則損人以自奉。二气者可道己而制也。難以事涓﹐可以道制。天之道其猶響之報聲也﹐德積則福生﹐禍積則怨生。人能行之﹐天能鑑之﹐善惡必臻﹐有如影響。宦敗於官茂﹐孝衰於妻子﹐患生於憂解﹐病惎於且愈﹐故愼終如始﹐則無敗事也。官敗失於正法﹐孝衰匿於私房。憂𨿽暫解﹐猶慮患生。病且愈﹐仍宜節砍﹐故愼終如始﹐則無敗事也。

老子曰﹕舉枉與直﹐如何不得。舉直與枉﹐勿與遂往﹐所謂同污而異泥者。知人不易﹐舉人必明﹐今舉枉爲直﹐以愚爲賢﹐豈有同污而異泥也﹖

老子曰﹕聖人同死生﹐愚人亦同死生。聖人同死生﹐明於分理﹐愚人同死生﹐不知利害之所在。聖人一死生﹐不利彼此﹐故無死生。愚人異死生﹐則在得夫﹐故諭死生。道懸天﹐物布地﹐和在人﹐人主不和﹐卽天气不下﹐地气不上﹐陰陽不調﹐風雨不時﹐人民疾饑﹐道系於天﹐物產於地﹐中和在人。人者﹐天之精﹐地之靈。故爲人之主必和﹐治其气安﹐撫萬物﹐則風雨不愆﹐災害不作也。

老子曰﹕得萬人之兵﹐不如聞一言之當﹔得隋侯之珠﹐不如得事之所由﹔得和氏之璧﹐不如得事之所適。一言有益﹐萬兵非貴。一事可當﹐和璧非寶。天下𨿽大﹐好用兵者亡﹐國𨿽安﹐好戰者危。故小國寡民𨿽有什伯之器而勿用。大國莫若修德﹐小國莫若事人﹐則徵伐不興﹐上下安泰也。

老子曰﹕能成霸王者﹐必勝者也﹔非首不禦。能勝敵者﹐必彊者也﹐非德不勝。能彊者﹐必用人力者也﹐能用人力者﹐必得人心者也﹐用賢者之力﹐得眾人之心也。能得人心者﹐必自得者也﹐自得者﹐必柔弱者﹐能勝不如己者﹐至於若己者而格﹐柔勝出於若己者﹐其事不可變﹐故能眾不勝成大勝者也。惟保謙柔眾不能屈﹐故能成其勝也。

通玄眞經卷之四竟

﹟1『�』﹐底本不淸。

通玄眞經卷之五

默希子注

道德

此篇上問道德﹐下反禮智。𨿽前篇具明﹐今更起問﹐以其玄與﹐故宜精審﹐將成後學悟道之由。

文子問道﹐老子曰﹕學問不精﹐聽道不深。非學不知﹐非精不達。凡聽者將以達智也﹐將以成行也﹐將以致功名也。疑則有問﹐聽則須審﹐亦猶撞鐘﹐聲不虛應﹐必將有益以致功名也。不精不明﹐不深不達﹐故上學以神聽﹐玄覽無遺。中學以心聽﹐或存或亡。下學以耳聽。瞥若風過。以耳聽者﹐學在皮膚﹐以心聽者﹐學在肌肉﹐以神聽者﹐學在骨髓。故聽之不深﹐卽知之不明﹔知之不明﹐卽不能盡其精﹔不能盡其精﹐卽行之不成。道德高妙﹐如見明了﹐則功業可就也。凡聽之理﹐虛心淸靜﹐損气無盛﹐無思無慮﹐目無忘視﹐耳無苟聽﹐專精積蓄﹟1﹐內意盈並﹐旣以得之﹐必固守之﹐必長久之。此爲神聽之法﹐悟道之由。旣以得之﹐必能守之﹐善聽不忘﹐善抱不脫也。夫道者原產有始﹐欲聽其理必先明本。始於柔弱﹐成於剛彊﹐始於短寡﹐成於眾長。十圍之木始於把﹐百仞之臺始於下。此天之道也。自無生有﹐從微至著﹐天道常然﹐況於人乎﹖聖人法之﹐卑者所以自下也﹐退者所以自後也﹐儉者所以自小也﹐損者所以自少也。卑則尊﹐退則先﹐儉則廣﹐損則大﹐此天道所成也。凡人多自尊而卑人﹐故失人之所尊。聖人後己而先人﹐故得人之所先。是知忤物則羣情莫應﹐順天則樂推而不獻也。夫道者德之元﹐天之根﹐福之門﹐萬物待之而生﹐待之而成﹐待之而寧。道爲生化之主﹐德爲畜養之資。羣物之根莫不待而生﹐百福之門﹐莫不由而出也。夫道無爲無形﹐無爲而萬物生﹐無形而萬物化。內以修身﹐外以治人﹐功成事立。與天爲鄰﹐無爲而無不爲﹐修身治人﹐無爲無形﹐與天爲鄰﹐與道俱冥﹐合乎無爲﹐而無不寧也。莫知其情﹐莫知其眞﹐其中有信。𨿽非情可察﹐非眞可識﹐然窈冥之中﹐信而有焉。天子有道﹐則天下服﹐長有社稷﹔公侯有道﹐則人民和睦﹐不失其國﹔士庶有道﹐則全其身﹐保其親﹔上至天子﹐下及庶人﹐皆宜守道﹑安國﹑睦民﹑全身﹑保親。彊大有道﹐不戰而克﹔小弱有道﹐不爭而得﹔舉事有道﹐功成得福。君臣有道則忠惠﹐父子有道則慈孝﹐士庶有道則相愛﹐故有道則和﹟2﹐無道則苛。由是觀之﹐道之於人﹐無所不宜也。夫道者﹐小行之小得福﹐大行之大得福﹐盡行之天下服﹐服則懷之。有其所行﹐皆原其福。故帝者﹐天下之適也﹐王者﹐天下之往也﹐天下不適不往﹐不可謂帝王。言其無道﹐民不歸往。𨿽處其位﹐何能久乎﹖故帝王不得人不能成﹐國以人爲本﹐本固邦寧也。得人失道﹐亦不能守。有人無道﹐是謂空國。夫失道者﹐奢泰驕佚﹐慢倨矜傲﹐見余自顯﹐自明執雄﹐堅彊作難結怨爲兵﹐主爲亂首﹐小人行之﹐身受大殃﹐大人行之﹐國家滅亡﹐淺及其身﹐深及子孫。夫罪莫大於無道﹐怨莫深於無德﹐天道然也。罪大怨深有國者不得不亡﹐有身者不得不死﹐以其道喪德滅﹐天亡之故也。

老子曰﹕夫行道者﹐使人𨿽勇﹐刺之不入﹔𨿽巧﹐擊之不中。夫刺之不入﹐擊之不中﹐而猶辱也﹐未若使人𨿽勇不敢刺﹐𨿽巧不敢擊。夫不敢者﹐非無其意也﹐未若使人無其意。夫無其意者﹐未有愛利害之心也。夫行道者﹐勇﹐刺不傷﹐巧﹐擊不中。𨿽曰無害﹐而已受辱於聾﹐俗則爲神﹐奇在至道﹐謂之兒戲。不若使彼不起刺擊意﹐我無愛利害之心﹐忘詭世之迹﹐道亦全矣。不若使天下丈夫女子﹐莫不歡然皆欲愛利之﹐若然者﹐無地而爲君﹐無官而爲長﹐天下莫不願安利之﹐庚桑屍羽俗﹐孔丘稱素王﹐卽其人也。故勇於敢則殺﹐勇於不敢則活勇於敢則死﹐勇於不敢則存也。文子問德﹐向已知道﹐今更問德﹐兼之仁義﹐次及禮智﹐自非廣問﹐何能大通也﹖

老子曰﹕畜之養之﹐遂之長之﹐兼利無擇﹐與天地合﹐此之謂德。畜之成之﹐無爲無私﹐澤滋萬物﹐合乎天地﹐謂之至德。何謂仁﹖曰﹕爲上不矜其功﹐爲下不羞其病﹐於大不矜﹐於小不偸﹐兼愛無私﹐久而不衰﹐此之謂仁也。貴爲天子而不驕﹐賤爲匹夫而不憂﹐慈惠不偏﹐博施濟眾﹐所謂仁也。何謂義﹖曰﹕爲上則輔弱﹐爲下則守節﹐達不肆意﹐窮不易操﹐一度順理﹐不私枉撓﹐此之謂義也。扶傾極溺﹐固窮守節﹐隨宜順理﹐所謂義也。何謂禮﹖曰﹕爲上則恭嚴﹐爲下則卑敬﹐退讓守柔﹐爲天下雌﹐立於不敢﹐設於不能﹐此之謂禮也。敬尊撫下﹐卑己先物﹐秉謙柔之德﹐無怠傲之容﹐此之謂禮者也。故修其德則下從令﹐修其仁則下不爭﹐修其義則下平正﹐修其禮則下尊敬﹐四者旣修﹐國家安寧。四者有虧﹐以治人卽敗國﹐以修身則喪生。故物生者道也﹐長者德也﹐愛者仁也﹐正者義也﹐敬者禮也。五者兼修﹐天下無敵。不畜不養﹐不能遂長﹐不慈不愛﹐不能成遂﹐不正不匡﹐不能久長﹐不敬不寵﹐不能貴重。故德者民之所貴也﹐仁者民之所懷也﹐義者民之所畏也﹐禮者民之所敬也。此四者文之順也﹐聖人之所以禦萬物也。備此四德﹐謂之聖人﹐故能承順天心﹐攝禦羣類。君子無德則下怨﹐無仁則下爭﹐無義則下暴﹐無禮則下亂﹐四經不立﹐謂之無道。無道不忘者﹐未之有也。夫道旣隱﹐四經乘之。文子問其本末﹐老子陳其得失。若四者俱廢﹐怨暴所作﹐爭亂必興﹐所謂無道﹐立見亡敗也。

老子曰﹕至德之世﹐賈便其市﹐農樂其野﹐大夫安其職處﹐士修其道﹐人民樂其業。非夫至德之化﹐豈能各安其分﹐以樂其業﹖是以風雨不毀折﹐艸木不夭死﹐河出圖﹐洛出書。圖謂龜負八卦﹐書卽洪範九疇。惟德動天﹐澤沾庶物﹐此聖人至治所致也。及世之衰也﹐賦斂無度﹐殺戮無止﹐刑諫者﹐殺賢士﹐是以山崩川涸﹐蠕動不息﹐野無百蔬。季世之君﹐隳綱敗紀﹐誅賢任佞﹐聚斂不時﹐荒怠無厭。逆气陵沴﹐上達於天﹐星辰乖殊﹐下應於地﹐故山崩川竭﹐人無聊生﹐昆虫艸木咸失其所﹐惟爲人主者﹐不可不儆也。故世治則愚者不得獨亂﹐正不容邪。世亂則賢者不能獨治。寡不勝眾。聖人和愉寧靜﹐生也﹔至德道行﹐命也﹐故生遭命而後能行﹐命得時而後能明﹐必有其世﹐而後有其人。遭時遇命﹐得主有人。高梧自然接靈鳳尺瀆不能容巨鱗。

文子問聖智﹐問聖與智。老子曰﹕聞而知之﹐聖也﹔見而知之﹐智也。故聖人常聞禍福所生﹐而擇其道﹐智者常見禍福成形﹐而擇其行。見可而爲﹐知難而止。聖人知天道吉凶﹐故知禍福所生﹔智者先見成形﹐故知禍福之門。聖人知吉凶倚伏﹐察其未形﹐故治於未亂。智者知禍福相傾﹐監於已兆﹐故不遊其門也。聞未生﹐聖也﹐先見成形﹐智也﹐無聞見者愚迷。聞未生之事﹐非聖如何﹖睹已形之禍﹐非智如何﹖無聞無見﹐眞謂愚迷也已矣。

老子曰﹕君好義﹐則信時而任己﹐棄數﹟3而用惠。人生信一時之義﹐不慮將來之患﹐略大道之數﹐矜巧惠之能。非賢君也。物博智淺﹐以淺贍博﹐未之有也。指杯爲海﹐短綆汲深﹐何以能濟也﹖獨任其智﹐失必多矣。獨任多敗﹐詢眾可允。好智﹐窮術也﹐好勇﹐危亡之道也。獨眩所知必致窮屈﹐專勇無料坐見危亡。好與則無定分﹐上之分不定﹐則下之望無止﹐若多斂則與民爲讎﹐少取而多與﹐其數無有﹐故好與﹐來怨之道也。凡有所與﹐必先所取。取則有窮﹐與則有竭。以有竭之物給無窮之費﹐亦難爲恆也。而易彼與此﹐一得一失﹐況取非其道﹐與非其當﹐得者未喜﹐失者爲仇。是以志人絕取捨之心﹐守平和之分﹐怨何從而生也﹖由是觀之﹐財不足任﹐道術可因明矣。觀取與之分﹐乃仇怨之府是以財不足以救時﹐惟道可以輔眾。

文子問曰﹕古之王者﹐以道蒞天下﹐爲之柰何﹖問先王之道﹐諷當時之主﹔言今時之獘﹐不及昔者之政﹐將如之何也﹖老子曰﹕執一無爲﹐因天地與之變化。天下大器也﹐夫上古帝王爲治﹐非謂神奇﹐惟法天地﹐執一無爲﹐與時消息。大器者﹐謂有天下也。不可執也﹐不可爲也﹐爲者敗之﹐執者失之。神而無形﹐不可執也﹐執者非也。微而無狀﹐不可爲也﹐爲者敗之。執一者見小也﹐見小故能成其大也。惟一故能總眾以禦物﹐惟大故能見小而不遺。無爲者守靜也﹐守靜能爲天下正。動不逾分﹐靜不滯方﹐此靜之至也﹐故能爲天下正也。處大滿而不溢﹐居高貴而無驕。處大不溢﹐盈而不虧﹐居上不驕﹐高而不危。盈而不虧﹐所以長守富也﹔高而不危﹐所以長守貴也。富貴不離其身﹐祿及子孫﹐古之王道﹐具於此矣。夫理契無爲﹐心符至道﹐處大滿而不溢﹐履高位而不危﹐澤濡品物﹐德貽子孫﹐昔者明王﹐皆守此道以化天下也。

老子曰﹕民有道所同行﹐有法所同守﹐義不能相固﹐威不能相必﹐故立君以一之。訛僻之俗﹐澆薄之民﹐有道不守﹐有法不一﹐外飾於義以求譽﹐內作其威以伏眾。不立君長﹐何以齊之也﹖君執一卽治﹐無常卽亂。一法不明萬民失據也。君道者﹐非所以有爲也﹐所以無爲也。智者不以德爲事﹐勇者不以力爲暴﹐仁者不以位爲惠﹐可謂一矣。不擇逍而妄爲﹐不馮位而濟惠﹐能全五者﹐可謂一矣。一也者﹐無適之道也﹐萬物之本也。一者法也。適者﹐往也。言君致法而治﹐則萬物皆歸往於君﹐故無不適也。君數易法﹐國數易君﹐法數變﹐君數易。是君無一﹐則民物勞獘﹐天下不安。君無恆法﹐隨時遷變﹐固無恆主﹐亦廢與也。人以其位﹐達其好僧﹐下之任懼﹐不可勝理。凡爲君者﹐宜鎭以道德﹐不妄好憎。恣其胸臆﹐逾於賞罰﹐不當則下吏斯懼﹐懼則刑濫﹐何可勝理也﹖故君失一﹐其亂甚於無君也﹐君必執一﹐而後能羣矣。天下所以戴君上者﹐以君有道故也。今國有君而無道﹐是民無主。𨿽有其主﹐使姦臣竊柄﹐賢者受害﹐微斂無厭﹐民物勞苦﹐故云甚於元君也。

文子問曰﹕王道有幾﹖老子曰﹕一而已矣。皇王之號𨿽殊﹐古今之道惟一也。

文子曰﹕古有以道王者﹐有以兵王者﹐何其一也﹖唐虞揖讓﹐湯武徵伐﹐其不一也。曰﹕以道王者﹐德也﹔以兵王者亦德也。道無升降﹐時有澆淳﹐理在變通﹐義非膠柱﹐故適時而舉﹐因資濟物﹐大矣哉﹐其誰知之。且結繩而理﹐用道以化者﹐德也。夷暴殄逆﹐用兵而治﹐亦德也。動不逾正﹐靜不乖道﹐𨿽曰凶器﹐實爲至德也。用兵有五﹕有義兵﹐有應兵﹐有忿兵﹐有貪兵﹐有驕兵。夫兵者﹐動有危亡﹐用有可否也。誅暴救弱﹐謂之義﹔敵來加己﹐不得已而用之﹐謂之應﹔爭小故不勝其心﹐謂之忿﹔利人土地﹐欲人財貨﹐謂之貪﹔恃其國家之大﹐矜其人民之眾﹐欲見賢於敵國者﹐謂之驕。義兵王﹐應兵勝﹐忿兵敗﹐貪兵死﹐驕兵滅﹐此天道也。國有五兵﹐輕用則死。敗身有五﹐賊輕用之﹐則危亡。天道賞善懲姦﹐其理不差﹐仁者愼之也。

老子曰﹕釋道而任智者危﹐棄數而用才者困。捨平夷之道﹐專巧詐之智﹐遺禍福之數﹐騁譎詭之才﹐抑本趨末﹐得不危亡也﹖故守分循理﹐失之不憂﹐得之不喜﹐成者非所爲﹐得者非所求。不驚得失自無憂喜入者有受而無取﹐出者有授而無與。受無貪取之心﹐與無矜出之態。因春而生﹐因秋而殺﹐所生不德﹐所殺不怨﹐則幾於道矣。春秋無心生殺有時人主無爲賞罰必當遠違其理近失其道

文子問曰﹕王者得其歡心﹐爲之柰何﹖帝王之理﹐何以得百姓歡心﹖老子曰﹕若江海卽是也﹐淡兮無味﹐用之不旣﹐先小而後大。夫明王之德﹐湛若江海﹐來者不逆﹐酌者不竭。淡然無味﹐五味成焉。施之無窮﹐萬物賴焉。故得萬姓歡心﹐子孫不絕也。夫欲上人者﹐必以其言下之﹐欲先人者﹐必以其身後之﹐天下必效其歡愛﹐進其仁義﹐而無苛气﹐居上而民不重﹐居前而眾不害﹐天下樂推而不厭﹐𨿽絕國殊俗﹐蛆飛蠕動﹐莫不親愛﹐無之而不通﹐無往而不遂﹐故爲天下貴。欲上人者﹐非有欲上之心﹐有欲人之不上矣。先人者﹐非有允人之心﹐則推先而不害。若然者﹐德惠動天地﹐況於人乎﹖

老子曰﹕執一世之法籍﹐以非傳代之俗﹐譬猶膠柱調瑟。執一隅之說﹐非通代之典﹐其猶膠柱調瑟﹐何典節之能全也﹖聖人者應時權變﹐見形施宜﹐世異則事變﹐時移則俗易﹐論世立法﹐隨時舉事。夫聖王救時濟物﹐眾人仰止﹐猶饑而待食﹐渴而思飲﹐人誰不願也﹖上古之王﹐法度不同﹐非古相返也﹐時務異也﹐是故不法其已成之法﹐而法其所以爲法者﹐與化推移。道無隆替﹐而俗有變革﹐是以五帝不同治﹐三王不共法。非欲相返﹐因時宜者也。聖人法之可觀也﹐其所以作法﹐不可原也﹐法未然﹐人不可知﹐政已洽﹐眾有可觀。其言可聽也﹐其所以言﹐不可形也。言可聽者﹐當時用也。不可形者﹐不可以當時之言﹐爲後時之用。三皇﹑五帝輕天下﹐細萬物﹐齊死生﹐同變化﹐輕天下者﹐非鄙薄也。細萬物者﹐非簡賤也。言非有欲取天下﹐而天下歸﹔無心利萬物﹐萬物自附者也。齊死生則憂懼不能入﹐同變化則詭異不能移也。抱道推誠﹐以鏡萬物之情﹐神而爲鏡﹐照無不得。上與道爲友﹐下與化爲人。上與道交﹐下與化遊。今欲學其道﹐不得其淸明玄聖﹐守其法籍﹐行其憲令﹐必不能以爲治矣。夫存其典籍﹐行其法制﹐實賴玄聖發揚導達﹐使後之學者﹐知貴其導﹐內以治身﹐外以治國也。

文子問政﹐政者﹐政教也。老子曰﹕禦之以道﹐養之以德﹐無示以賢﹐無加以力﹐教之以道﹐無見其智能。臨之以德﹐無矜其威勢。損而執一﹐無處可利﹐無見可欲﹐淸虛爲體﹐欲利自亡也。方而不割﹐廉而不劌﹐正不割物﹐廉不傷義。無矜無伐。禦之以道則民附﹐養之以德則民服﹐無示以賢則民足﹐無加以力則民朴。無示以賢者﹐儉也﹐無加以力﹐不敢也。下以聚之﹐賂以取之﹐儉以自全﹐不敢自安。不下則離散﹐弗養則背叛﹐示以賢則民爭﹐加以力則民怨。離散則國勢衰﹐民背叛則上無威﹐人爭則輕爲非﹐下怨其上則位危。四者誠修﹐正道幾矣。儉而自全﹐養以親眾﹐賢而不侍﹐威而不暴﹐四者兼修﹐正道存矣。

老子曰﹕上言者下用也﹐下言者上用也。上言者常用也﹐下言者權用也。惟聖人爲能知權﹐言而必信﹐期而必當。上言謂道﹐下言爲權。惟聖人能知﹐用之不失其道﹐善用權也。小人用之則喪其軀﹐不知權也。惟權不言而信﹐不期而當也。天下之高行﹐直而證父﹐信而死女﹐孰能貴之﹖世知所謂證父爲賢﹐死女爲信﹐而天下莫不高之。斯不然﹐其矯性而求直﹐節行以存誠﹐乃末世之詭法﹐非至德之眞意﹐則故不足信貴也。故聖人論事之曲直﹐與之屈伸﹐無常儀表﹐理在稱機﹐事無定體。祝則名君﹐溺則捽父﹐勢使然也。捽﹐祚骨切。名君非禮在祝卽當﹐捽父非法於溺卽可。事在適時﹐誰云適禮也﹖夫權者聖人所以獨見﹐夫先迕而後合者之謂權﹐先合而迕在者不知權﹐不知權者善反醜矣。善用權者﹐先譎而後通。不善用者﹐始吉而終凶也。

文子問曰﹕夫子之言﹐非道德無以治天下﹐上世之王﹐繼嗣因業﹐亦有無道各沒其世而無禍敗者﹐何道以然。設問之意。老子曰﹕自天子以下﹐至於庶人﹐各自生活﹐然其活有厚薄﹐天下時有亡國破家﹐無道德之故也。非有他殃﹐在於失道。有道德﹟4﹐則夙夜不懈﹐戰戰兢兢﹐常恐危亡﹔無道德﹟5﹐則縱欲怠惰﹐其亡無時。居存若亡﹐國無餘殃。安時忘危﹐身死無時。使桀紂循道行德﹐湯武𨿽賢﹐無所建其功也。有道卽王﹐無道卽亡﹐固知善惡無王。興亡在人﹐皇天輔德﹐自然之理。豈云昧也哉﹖夫道德者﹐所以相生養也﹐所以相畜長也﹐所以相親愛也﹐所以相敬貴也。夫聾虫鱉聾無耳。𨿽愚﹐不害其所愛﹐誠使天下之民﹐皆懷仁愛之心﹐禍災何由生乎。夫道者﹐廣覆厚載﹐生之畜之﹐親之愛之﹐一不異物﹐盡申諸己﹐使萬物皆然﹐則𨿽聾虫之愚﹐尙感仁澤﹐何憂禍災之生也﹖夫無道而無禍害者﹐仁未絕義未滅也。仁𨿽未絕﹐義𨿽未滅﹐諸侯以輕其上矣。諸侯輕上﹐則朝廷不恭﹐縱令不順。夫王者無道﹐有位繼業未滅者﹐以仁義猶存故也。而禍福之釁已萌於玆﹐陵熳之情以輕其上矣。則夷王下堂而見諸侯﹐文公要盟而會踐土﹐此衰世之謂也。仁絕義滅﹐諸侯背叛﹐眾人力政﹐以威力爲政也。彊者陵弱﹐大者侵小﹐民人以攻擊爲業﹐災害生﹐禍亂作﹐其亡無日﹐何期無禍也﹖道喪德亡﹐仁絕義滅﹐有君非君﹐爲臣非臣﹐尊卑失位﹐彊弱相陵﹐故卽秦之二世﹐漢之季主﹐此國毀亡之時也。

老子曰﹕法煩刑峻﹐卽民生詐﹐法煩難奉﹐奉之不逮﹐則峻之以刑﹕刑之不正﹐則罪及無辜。遂使百姓輕生冒禁﹐以死抵法。天下之危﹐莫不由此也。上多事則下多態﹐求多卽得寡﹐禁多卽勝少﹐以事生事﹐又以事止事﹐譬猶揚火而使元焚也﹔以智生患﹐又以智備之﹐譬猶撓水而欲求其淸也。人多事卽心亂﹐國多禁則民勞﹐猶火不可頻揚﹐水不可數撓也。

老子曰﹕人主好仁﹐卽無功者賞﹐有罪者釋。好刑﹐卽有功者廢﹐無罪者及。無好憎者﹐誅而無怨﹐施而不德。人主無好憎之心﹐則臣無頗僻之刑﹐則賞者不避﹐誅者不怨。放準循繩﹐身無與事﹐若天若地﹐何不覆載﹖合而和之﹐君也﹔別而誅之﹐法也。民以受誅﹐無所怨憾﹐謂之道德。動循法度﹐德合天地﹐君明卽理無不鑑﹐法平則民不遭其辜。

老子曰﹕天下是非無所定﹐世各是其所善﹐而非其所惡。夫求是者﹐非求道理也﹐求合於己者也﹐非去邪也﹐去迕於心者。今吾欲擇是而居之﹐擇非而去之﹐不知世所謂是非也。世人善己所是﹐惡人所非﹔彼亦惡吾所善﹐非吾所是。是旣非是﹐善亦非善﹐卽善惡無定﹐是非安在﹖然愜其情者﹐𨿽惡以爲善﹐善其所善﹐非去衰也。在其意者﹐𨿽是以爲非﹐其所非﹐違其心也。則無是以不非﹐其所非者﹐則無非矣。則無是無非﹐無善無惡﹐故明不出善惡﹐而無是非者也。故治大國若烹小鮮﹐勿撓而已。大國不勝亂政﹖小鮮何堪數撓﹖夫趣合者﹐卽言中而益親﹐身疏而謀﹐當卽見疑。趣合﹐謂偶合於君。所言且當而身疏﹐則君未深信﹐必見疑也。今吾欲正身而待物﹐何知世之所從規我者乎﹖吾若與俗遽走﹐猶逃雨無之而不濡。今我欲爲人規矩﹐人亦爲我師匠﹐猶速走避雨﹐身已勞倦﹐不免沾濡。欲在於虛則不能虛﹐若夫不爲虛而自虛者﹐此所欲而無不致也。夫虛者無欲﹐有欲非虛﹐無心﹐無所不至也。故通於道者﹐如車軸不運於己﹐而與轂致於千里﹐轉於無窮之原也。達道之士﹐身由轂也﹐神由軸也﹐身混世而嘗適﹐心居中而常寂﹐不馳言外﹟6﹐不勞諸己﹐故能轉於無窮之路﹐遊於絕冥之境﹟7。故聖人體道反至﹐不化以待化﹐動而無爲。聖人內以反眞﹐外能應化﹐觸情不染﹟8﹐動用無爲也。

老子曰﹕夫亟戰而數勝者﹐則國必亡﹐亟戰則民罷﹐數勝則主驕﹐以驕主使罷民﹐而國不亡者﹐則寡矣。主驕則恣﹐恣則極物﹐民罷則怨﹐怨則極慮﹐上下俱極而不亡者﹐未之有也一。故功遂身退﹐天之道也。戰不欲頻﹐主不欲驕﹐民不欲罷﹐物不欲極﹐極則返極而不亡﹐未之有也。

平王問文子日﹕吾聞子得道於老聃﹐今賢人𨿽有道﹐而遭淫亂之世﹐以一人之權﹐而欲化久﹟9亂之民﹐其庸能乎﹖平王﹐周平王也。言一人者﹐王自況也。賢人﹐指文子也。言今𨿽權在一人﹐不能化之﹐子有何道﹐而能治之也﹖

文子曰﹕夫道德者﹐匡邪以爲正﹐振亂以爲治﹐化淫敗以爲朴﹐淳德復生﹐天下安寧﹐要在一人。夫哀正存心﹐治亂由君。心衰則衰﹐君治則治﹐故興亡匪天﹐成敗在我﹐不系於物﹐貴在諸道。道彼一人﹐則淫俗可變﹐醇德復興﹐何憂不治者也﹖人主者﹐民之師也﹐上者﹐下之儀也。上美之則下食之﹐上有道德﹐則下有仁義﹐下有仁義﹐則無淫亂之世矣。故知天下顯顯﹐莫不上師於君﹐望爲儀表﹐其由決水於千仞之溪﹐無不歸往也。積德成王﹐積怨成亡﹐積石成山﹐積水成海﹐不積而能成者﹐未之有也。德不積不足以成名﹐惡不積不足以毀身﹐故王者順所積也。積道德者﹐天與之﹐地助之﹐鬼神輔之﹐鳳凰翔其庭﹐麒麟遊其郊﹐蛟龍宿其沼。故積道德以感天地﹐四靈呈其祥﹐萬物樂其業者也。故以道蒞天下﹐天下之德也﹔無道蒞天下﹐天下之賊也。以一人與天下爲讎﹐𨿽欲長久不可得也。蒞﹐臨也。人君以道蒞天下﹐天下共戴之而不重。無道處天下﹐天下怨之而不久也。堯舜以是昌﹐桀紂以是亡。觀乎善否﹐以察存亡。

平王曰﹕寡人敬聞命矣。平王﹐周之賢王﹐傷時道衰﹐故問文子﹐求於治道。文子云﹕要在一人﹐匪由於他。故平王修政﹐周道復興﹐而《春秋》美之﹐後謐爲平王。

通玄眞經卷之五竟

﹟1專精積蓄﹕瞿本作『尊精積稽』。

﹟2和﹕瞿本作『知』。

﹟3棄數﹕翟本作『秉智』。

﹟4有道德﹕瞿本無。

﹟5無道德﹕瞿本無。

﹟6不馳言外﹕瞿本作『不地方外』。

﹟7境﹕瞿本作『實』。

﹟8染﹕瞿本作『深』。

﹟9久﹕原作『從』﹐鋸瞿本改。

通玄眞經卷之六

默希子注

上德

上德﹐謂當時之君有德者也。夫三代之道廢﹐五霸之德衰﹐故宜修德以匡天下﹐有功可見﹐有德可尊﹐故曰上德者也。

老子曰﹕主者國之心也﹐心治則百節皆安﹐心擾則百節皆亂。治國在君明﹐明則萬姓樂其業。治身在心正﹐正則百節安其所也。故其身治者﹐支體相遺也﹔無疾苦也。其國治者﹐君臣相忘也。無憂虞也。

老子曰﹕學於常樅﹐老子之師﹐姓常﹐名樅。老子自說受教於師﹐師之言如是﹐不文者。見舌而守柔﹐見古道皆守雌柔。古字亦作舌字﹐亦柔也。仰視屋樹﹐惜光陰不駐也。退而因川﹐嘆逝者不息也。觀影而知持後﹐不先物爲。故聖人虛無因循﹐常後而不先﹐譬若積薪﹐燎後者處上。後卽先﹐下卽上﹐物之常然。夫求先於人﹐卽不能先也。

老子曰﹕鳴鐸以聲自毀﹐膏燭以明自煎﹐虎豹之文來射﹐猨狖之捷來格﹐故勇武以彊梁死﹐辯士以智能困﹐能以智知﹐未能以智不知。此以能自害﹐不能以不能自全。以智自賊﹐不能以不智自存也。故勇於一能﹐察於一辭﹐可與曲說﹐未可與廣應。持匹夫之勇﹐未能禦眾﹐執一隅之說﹐非通途論。

老子曰﹕道以無有爲體﹐體道虛無﹐所謂微妙。視之不見其形﹐聽之不聞其聲﹐謂之幽冥。幽冥者所以論道﹐而非道也。猶筌者取魚而非魚﹐言者論道而非道也。夫道者﹐內視而自反﹐反聽內視﹐自得於身也。故人不小覺﹐不大迷﹐不小惠﹐不大愚﹐執熒耀而方太陽﹐非迷者若何﹐持燕石而比和王﹐非愚若何也。莫鑑於流潦﹐而鑑於止水﹐以其內保之止而不外蕩。心塵外蕩﹐則流濁而常昏﹔水性內虛﹐因其止而自鑑。月望日奪光﹐陰不可以承陽﹐日出星不見﹐不能與之爭光。末不可以彊於本﹐枝不可以大於幹﹐上重下輕﹐其覆必易。此意言大君有命﹐小人勿用﹐若用之﹐猶陰奪陽﹐星奪日光﹐宜本末相用﹐各得當位則無傾危之患﹐顚覆之禍。一淵不兩蛟﹐一雌不二雄﹐一卽定﹐兩卽爭。君主一﹐則國安﹐人主一﹐則心泰。玉在山而艸木潤﹐珠生淵而岸不枯。山川韞珠玉而潤媚﹐君子積道德以光輝也。蚯蚓無筋骨之彊﹐爪牙之利﹐上食堁﹐下飲黃泉﹐用心一也。蚯蚓饑則食土﹐渴則飲水﹐言無異慮﹐而不假筋骨爪牙之用。人一心守道﹐亦何假名利﹐然後稱意也。淸之爲明﹐杯水可見眸子﹐濁之爲害﹐河水不見太山。淸明𨿽小﹐可以見毫髮﹐昏濁𨿽大﹐不能見山嶽。蘭芷不爲莫服而不芳﹔舟浮江海﹐不爲莫乘而沈﹔君子行道﹐不爲莫知而止﹐性之有也。蘭芷之芳性也。不得不芳﹐君子爲善道﹐不可不行。以淸入濁﹐必困辱﹐以濁入淸﹐必覆傾。賢愚不並立﹐淸濁不同器。天二炁卽成虹﹐地二炁卽泄藏﹐人二炁卽生病。三才之道﹐所貴生之。陰陽不能常﹐且冬且夏﹐月不知晝﹐日不知夜。冬夏不可差跌﹐晝夜不相干犯。川廣者魚大﹐山高者木修﹐地廣者德厚。川不廣﹐不能生巨鱗﹐智不周﹐不能達至理。故知非厚德﹐不能深知而遠見。故魚不可以無餌釣﹐獸不可以空器召。物不可以端然至﹐道不可以無人弘。山有猛獸﹐林木爲之不斬﹔園有螫虫﹐葵藿爲之不采﹔國有賢臣﹐折衝千里。猛獸螫虫﹐猶庇及艸木﹐賢人君子﹐自然輔佑君民也。通於道者若車軸轉於轂中﹐不運於己﹐與之致於千里﹐終而復始﹐轉於無窮之原也。前已釋矣。故舉枉與直﹐何如不得﹐舉直與枉﹐勿與遂往。以釋符言篇也。有鳥將來﹐張羅而待之﹐得鳥者羅之一目﹐今爲一目之羅﹐則無時得鳥。任一人之才﹐難以禦眾。一目之羅﹐無由獲鳥。故事或不可前規﹐物或不可預慮﹐故聖人畜道待時也。夫聖人其行也天﹐其動也時﹐未至卽守道﹐時之來卽修之。文王之興周道﹐高祖之盛漢業也。欲致魚者先通谷﹐欲來鳥者先樹木﹐水積而魚聚﹐木茂而鳥集﹐爲魚得者﹐非挈而入淵也。爲猨得者﹐非負而上木也﹐縱之所利而已。夫君臣相爲用也﹐由魚之投水﹐鳥之依林﹐縱其所利﹐不召而來。明君處世﹐而忠賢自至也。足所踐者淺﹐然待所不踐而後能行﹐心所知者褊﹐然待所不知而後能明。足其所踐者少﹐其不踐者多。心所知者寡﹐其不知者眾。以不用而能成其用﹐不知而能全其知也。川竭而穀虛﹐丘夷而淵塞﹐唇亡而齒寒﹐河水深﹐而壤在山。此善言君民相倚﹐猶山川相通﹐河水深則膏潤在山﹐君厚斂則民貨財匱乏。上有所求﹐下有所竭。民力殫而君位危﹐則唇亡齒寒之義者是也。水靜則淸﹐淸則平﹐平則易﹐易則見物之形﹐形不可並﹐故可以爲正。夫元首旣明﹐猶止水之淸。深鑑物情﹐善惡之狀無逃﹔幽察人情﹐平和之政﹐斯布之也。使葉落者﹐風搖之也﹐使水濁者﹐物撓之也。風不搖而葉自落﹐物常撓而水自淸﹐未之有也。璧鍰之器﹐礛之功也。鏌鋣斷割﹐砥礪之力也。言良玉寶劍﹐𨿽有美質﹐終假砥礪之功﹐方成乎奇器。君子賢人﹐𨿽有才質﹐終假師匠﹐方成其業也。虻與驥致千里而不飛﹐無裹糧之資而不饑。國所托者賢﹐則所存者大。坐而無憂。物所附者良﹐則所致也遠﹐疾而不勞狡兔得而獵犬烹﹐必然之勢。高鳥盡而良弓藏﹐不見用也。名成功遂身退﹐天道然也。審進退之宜﹐盡窮通之數﹐抱道守德﹐全身保名﹐可謂賢也。怒出於不怒﹐爲出於不爲﹐視於無有﹐則得所見﹐聽於無聲﹐則得所聞。人之性本無怒﹐怒出於有事。人之性本無爲﹐爲出於有欲。知怒之爲過﹐爲之是非﹐故內視見於無形﹐反聽致於無聲者﹐謂卻照本性﹐而無聲無形﹐無怒無爲﹐所貴見於無非﹐謂見於有也。飛鳥反鄕﹐兔走歸窟﹐狐死首丘﹐寒螿得木﹐各依其所生也。物不忘本﹐人或違道。水火相憎﹐鼎鬲在其間﹐五味以和﹔骨肉相愛也﹐讒人間之﹐父子相危也。言物性有相反﹐𨿽水火相攻﹐用之有方則致和﹐父子相愛﹐讒慝間之則見疑。賢者不可不察也。犬豕不擇器而食﹐兪肥其體﹐故近死。此明小人苟希名利﹐𨿽且貴而終否﹔賢者畜道待時﹐𨿽暫否而終泰也。鳳凰翔於千仞莫之能致﹐椎固百內而不能自椽﹐陟壞切。未詳。目見百步之外而不能見其眥。希大者亡其細﹐見遠者遺其近。因高爲山﹐卽安而不危﹐因下爲淵﹐卽深而魚鱉歸焉。因其所易﹐人不勞而自成。利其所習﹐物不召而自至。溝池潦卽溢﹐旱卽枯﹐河海之源﹐淵深而不竭。蓄之則不盈﹐流之則不竭﹐未聞有枯溢之患者﹐淵深然也。鱉無耳而目不可以蔽﹐精於明也﹐瞽無目而耳不可以蔽﹐精於聰也。各利一原﹐莫能相假。混混之水濁﹐可以濯吾足乎﹐泠泠之水淸﹐可以濯吾纓乎。言淸濁無遺﹐賢愚並用﹐但量能授任﹐稱物隨機也。音藥。之爲縞也﹐或爲冠﹐或爲。音未。言所用不定也。冠則戴枝之﹐則足蹍之。無乖其分﹐各全其要。金之勢勝木﹐一刃不能殘一林﹔土之勢勝水﹐一掬不能塞江河﹔水之勢勝火﹐一酌不能救一車之薪。諭一人之直﹐不能移眾枉﹐任一人之智﹐不能化羣迷也。冬有雷﹐夏有雹﹐寒暑不變其節﹐霜雪麃麃﹐碑休切。義鹿乙。日出而流。冬雷夏雹﹐寒暑不能全其節。太陽曰照﹐霜雪不能固其質也。傾易覆也﹐倚易軵也﹐幾易助也﹐濕易雨也。賢者親善﹐愚者親惡﹐其勢易軵﹐其事易染也。蘭芷以芳﹐不得見霜﹐蟾蜍辟﹟1兵﹐壽在五月之望。斯皆有用而見害﹐曷若無名以全身。案萬畢術﹐蟾蜍五月中﹐殺之塗五兵﹐入軍陣而不傷。精泄者中易殘。精華發於內﹐而枝榦凋於外也。華非時者不可食。物非時而食必病﹐財非義而取必害。舌之與齒﹐孰先獘焉﹐繩之與矢﹐孰先直焉。剛者𨿽堅而致獘﹐柔者𨿽屈而正物。使影曲者形也﹐使響濁者聲也。形端必無曲影﹐言善必無惡響。與死同病者﹐難爲良醫﹐與亡國同道者﹐不可爲忠謀。必死之病﹐醫𨿽良而不救。必亡之國﹐臣𨿽忠而難存。使倡吹竽﹐使工撚﹟2竅﹐𨿽中節不可使決﹐君形亡焉。倡樂人也。工﹐制器人也。蓋言倡者吹竽﹐工者撚竅。曲節𨿽中律﹐終動用相違﹐心乎莫應﹐何能所決﹐言其主君形忘也。聾者不歌無以自樂﹐盲者不觀無以接物﹐聲不通於耳﹐絕想其樂﹐色不見其目﹐息觀於心。步於林者﹐不得直道﹐行於險者﹐不得履繩。步林不求阡陌﹐務於通足。履險不循規矩﹐事在濟危也。海內其所出﹐故能大﹐生而不絕﹐用而無窮﹐故爲大也。日不並出﹐狐不二雄﹐神龍不匹﹐猛獸不羣﹐驚鳥不雙。斯皆獨立不羣﹐故能爲百獸眾禽之長也。蓋非撩不蔽日﹐輪非輻不追疾﹐撩輪未足恃也。言事物相假﹐不可偏任也。張弓而射﹐非弦不能發﹐發矢之爲射﹐十分之一。弓𨿽勁﹐無弦不能中的。君𨿽聖﹐非臣無以濟於業。及爲射者甚眾﹐至於求中者十分無一﹐猶幹祿者不少﹐至於求賢者萬分無二。饑馬在廏﹐漠然無聲﹐投芻其旁﹐爭心乃生。乏芻豢者﹐投之乃爭。渴名位者﹐居之必競﹐故君子讓其祿﹐小人競其位也。三寸之管無當﹐天下不能滿﹐十石而有塞﹐百斗而足。諭貪者無厭而莫足由器之無底而難滿。循繩而斷卽不過﹐懸衡而量卽不差﹐懸古法以類﹐有時而遂﹐杖格之屬﹐有時而施﹐是而行之謂之斷﹐非而行之謂之亂。循繩而動﹐物不能越﹐懸衡而制﹐事無不當。古今旣殊﹐法度亦異﹐適時而治﹐滯方則亂。農夫勞而君子養﹐愚者言而智者擇。耕也勞在其中﹐學也祿在其中。見之明白﹐處之如玉石﹐見之黯烏感切。黣音昧。必畱其謀。事理明白﹐居然可分﹐固無疑焉。聞見鹵莽﹐自難情曉﹐宜畱謀矣。百星之明﹐不如一月之光﹐十牖畢開﹐不如一戶之明﹐小人𨿽多﹐不足可任﹐賢士𨿽寡﹐得一有餘。文王得呂望﹐高祖得子房﹐其在多乎﹖蝮蛇不可爲足﹐虎不可爲翼。人無全能﹐物不雙美。今有六尺之席﹐臥而越之﹐下才不難﹐立而踰之﹐上才不易﹐勢施異也。明人才不等也﹐於彼則通﹐於此則塞﹐所能有異故也。助祭者得嘗﹐救鬥者得傷﹐見善蒙惠﹐遇惡有傷﹐而況躬行。蔽於不祥之木﹐爲雷霆所撲。蔽不祥之木﹐而天威難逭﹐匿不善之人﹐而國法必誅也。日月欲明﹐浮雲蔽之﹔河水欲淸﹐沙土穢之﹔叢蘭欲修﹐秋風敗之﹔人性欲平﹐嗜欲害之﹔蒙塵而欲無咪﹐不可得絜。處昏翳之間﹐何以見明﹖居嗜欲之場﹐必從所染。霜霰交下﹐蘭蕙難以保其芳﹐沙壤汩流﹐河源無以全其絜。黃金龜紐﹐賢者以爲佩﹐土壤布地﹐能者以爲富。不識所用﹐𨿽金玉以爲糞土﹔苟知所施﹐𨿽土壤以爲珠玉。故與弱者金玉﹐不如與之尺素。弱﹐謂愚弱也。與之尺素或可保﹐與之金玉則爲害。猶小人不可處大位﹐必置危亡也。轂虛而中立三十輻﹐各盡其力﹐使一軸獨入﹐眾輻皆棄﹐何近遠之能至。爲車者必假眾輻﹐求致遠之用﹔治國者亦藉羣才﹐保久安之業。橘柚有鄕﹐崔葦有叢﹐獸同足者相從遊﹐鳥同翼者相從翔。同气相召﹐同類相求。欲觀九州之地﹐足無千里之行﹐無政教之原﹐而欲爲萬民上者﹐難矣。觀乎九域﹐豈不行而至﹖禦萬機﹐豈無道而居之也﹖凶凶者獲﹐提提者射。凶凶﹐惡也。提提﹐羣也。言羣惡相聚﹐必被中傷﹐爲人誅獲也。提﹐音時。故大白若辱﹐廣德若不足。明惟白著﹐故似屈辱。德不外揚﹐有若屈少。君子有酒﹐言其過量。小人鞭缶﹐𨿽不可好﹐亦可以丑。言君子飲酒之過﹐小人鞭缶爲誡﹐在小人由不可好﹐君子固可爲丑也。人之性便衣綿帛﹐或射之卽被甲﹐爲所不便﹐以得其便也。禦寒卽假繒纊﹐臨兵卽被甲冑。相時而動﹐以取其便﹐人之情也。三十輻共一轂﹐各直一鑿﹐不得相入﹐猶人臣各守其職也。此意不殊前解。善用人者﹐若蚈音賢。之足﹐眾而不相害﹐若舌之與齒﹐堅柔相磨而不相敗。蚈﹐百足虫也。言人善用眾者﹐其由蚈乎﹖舌之與齒﹐剛柔並任﹐愚智咸收。使各循其分﹐不失其才也。石生而堅﹐芷生而芳﹐少而有之﹐長而逾明。此原其性也﹐石堅芷芳﹐由賢者明﹐愚者暗。是知堅芳不可奪﹐愚暗亦莫移﹐少而有之﹐長而彌篤者故也。扶之與提﹐謝之與讓﹐得之與失﹐諾之與己﹐相去千里。此言邈然縣殊﹐孰云一致者也﹖再生者不獲華﹐太早者不須霜而落。再榮不實﹐陽極自零污其準﹟3﹐粉其顙﹐準﹐鼻也。鼻有污而粉其顙﹐猶手有疾而治其足﹐事非常也。腐鼠在阼﹐燒燻於堂﹐入水而增濡﹐懷臭而求芳﹐𨿽善者不能爲工。腐鼠猶姦佞也。言君暱近佞人﹐而求國之治﹐猶入水致溺﹐挾臭求芳﹐燻鼠燒堂﹐其禍不小也。冬冰可折﹐夏木可結﹐時難得而易失。光陰可惜﹐時命難遭﹐諭君子俟時而動﹐不可失之也。木方盛終日采之而復生﹐秋風下霜﹐一夕而零。言人建功成業﹐不可後時。質的張而矢射集﹐林木茂而斧斤入非或召之也﹐形勢之所致。質的不求中而矢射集﹐村幹不祈用而剪伐至﹐自然之勢。乳犬之噬虎﹐伏雞之搏貍﹐恩之所加﹐不量其力。顧恩育者﹐所以不覺忘生。夫待利而登溺者﹐必將以利溺之矣。舟能浮能沈﹐愚者不知足焉。舟因水而浮﹐亦能沈之。人因利而生﹐亦能溺之。惟審止足之分﹐庶免沈溺之禍。驥驅之不進﹐引之不止﹐人君不以求道裏。民疲已極﹐君斂無厭﹐驥困更驅﹐難規遠路。水𨿽平必有波﹐衡𨿽正必有差﹐尺𨿽齊必有危。非規矩不能定方圓﹐非準繩無以正曲直﹐用規矩者﹐亦有規矩之心。上立平正之法﹐下生乖越之分者﹐是由波生平水﹐正起差心﹐兆乎愛憎﹐迹生禍亂﹐非君上無法制﹐而臣下失其規矩者也。太山之高﹐倍而不見﹐秋毫之末﹐視之可察。所向正秋毫﹐𨿽小可察﹐所行背太山﹐𨿽大不可見也。竹木有火﹐不鉆不燻﹔土中有水﹐不掘不出。木藏於火﹐土藏於水﹐不鉆不掘﹐必不能出。道在於人﹐不學不知。矢之疾不過二里﹐跬步不休﹐跛鱉千里。累塊不止﹐丘山從成。凡爲學者﹐非貴疾於初心﹐所美久於其道﹐則千里可至﹐丘山必成也。臨河欲魚﹐不若歸而織网。河之有魚﹐取之在网。人之有道﹐取之在心。弓先調而後求勁﹐馬先順而後求良﹐人先信而後求能。明此三者之由﹐可察萬機之要也。巧冶不能消木﹐良匠不能斲冰﹐物有不可﹐如之何君子不畱意。非可治之物﹐不能成其器﹐𨿽有良匠﹐無所施其功。非可道之人﹐不能回其操﹐𨿽有聖人﹐無由諭其意也。使人無渡河﹐可﹐使河無波﹐不可。言河必有波﹐世必有禍﹔使人不犯禍則易﹐使河無波卽難。無曰不辜﹐甑終不墮井矣。辜﹐罪也。言人所獲戾﹐非謂無辜。甑終不墮井﹐安得無出也。刺我行者欲我交﹐呰我貨者欲我市。欲動於中﹐見形於外。行一棋不足以見知﹐彈一弦不足以爲悲。一惹﹐裁通﹐未能盡理。一弦始張﹐何足稱妙。今有一炭然﹐掇之爛指相近也萬石俱燻﹐去之十步而不死。同气而異積也﹐有榮華者﹐必有愁悴。榮枯疊興﹐衰樂相反。上有羅紈﹐下必有麻。浮費切。君上驕侈﹐以輕綺羅﹐下民凍餒﹐不周於衣食。爲人君﹐可不察焉﹖木大者根瞿﹐音衢﹐山高者基扶。君以民爲本﹐高以下爲基。

老子曰﹕鼓不藏聲﹐故能有聲﹔鏡不沒形﹐故能有形。鼓不藏聲﹐鏡不藏形﹐故能有聲有形也。金石有聲﹐不動不鳴﹔管簫有音﹐不吹無聲。金石簫管﹐不能自鳴﹐皆因吹擊乃能有聲。由人皆稟道德﹐不學終不成者也。是以聖人內藏﹐不爲物唱﹐事來而制﹐物至而應。聖人言不妄發﹐事不虛應。天行不已﹐終而復始﹐故能長久。輪得其所轉﹐故能致遠。天行者神而莫測﹐運乎無窮故也。天行一不差﹐故無過矣。天气下﹐地气上﹐陰陽交通﹐萬物齊同。天行一而不差﹐君守政而無失。故得天地交暢﹐庶物咸遂﹐君臣說睦﹐上下康乂也。君子用事﹐小人消亡﹐天地之道也。去邪任賢﹐合於天地﹐道也。天气不下﹐地气不上﹐陰陽不通﹐萬物不昌﹐小人得勢﹐君子消亡﹐五穀不植﹐道德內藏。天地之气不交﹐陰陽之气不通。由世主道德不用﹐姦佞並行﹐小人居位﹐君子在野﹐使萬物不昌而五穀不成。天之道﹐裒多﹟4益寡﹐地之道﹐損高益下﹐天地之道。鬼神之道﹐驕溢與下﹐時驕溢之性﹐與謙下之人。人之道﹐多者不與﹐不增有者。聖人之道﹐卑而莫能上也。終不爲上﹐故人尊也。天明日明﹐而後能照四方﹐君明臣明﹐域中乃安﹐域有四明﹐乃能長久。明其施明者﹐明其化也。四明旣備﹐萬姓俱化。天道爲文﹐日月星辰。地道爲理﹐山澤江海。一爲之和﹐融乎沖气。時爲之使﹐應而不亂。以成萬物﹐命之曰道。生畜萬物﹐不自爲宰﹐故名曰道者也。大道坦坦﹐去身不遠﹐修之於身﹐其德乃眞﹐修之於物﹐其德不絕﹐內修其眞謂之眞﹐外育於物謂之德。天覆萬物﹐施其德而養之﹐與而不取﹐故精神歸焉。與而不取者上德也﹐是以有德。高莫高於天也﹐下莫下於澤也﹐天高澤下﹐聖人法之﹐尊卑有敍﹐天下定矣。卑高以陳﹐貴賤位矣。地載萬物而長之﹐與而取之﹐故骨骸歸焉。與而取者下德也﹐下德不失德﹐是以無德。不取者﹐謂天生萬物﹐但養畜之﹐不取其材﹐故精神歸於上。終有德而取者﹐謂地生萬物一﹐𨿽成孰之﹐而復其質﹐故骨骸歸於下﹐是爲無德也。地承天﹐故定寧﹐地定寧﹐萬物形﹐地廣厚﹐萬物聚﹐定寧無不載﹐廣厚無不容。地勢深厚﹐水泉入聚﹐地道方廣﹐故能久久長﹐聖人法之﹐德無不容。言天地相承﹐以致廣厚。君臣相信﹐故能治和。陰難陽﹐萬物昌﹔陽復陰萬物湛。物昌無不贍也﹐物湛無不樂也﹐物樂則無不治矣。陰害物﹐陽自屈﹐陰進陽退﹐小人得勢﹐君子避害﹐矢道然也。陽制於陰﹐則天下和治﹐臣勝於君﹐則小人在位也。陽气動﹐萬物緩而得其所﹐是以聖人順陽道。夫順物者物亦順之﹐逆物者物亦逆之﹐故不失物之情性。洿音烏。澤盈﹐萬物節成﹔洿澤枯﹐萬物荂。故雨澤不行﹐天下荒亡﹐陽上而復下﹐故爲萬物主。不長有﹐故能終而復始﹐終而復始故能長久﹔能長久﹐故爲天下母。聖人順天之道﹐無爲長久﹔逆物之情﹐有位莫守。陽气畜而後能施﹐陰气積而後能化﹐未有不畜積而後能化者也。故聖人愼所積。積德來慶﹐積惡致亡。陽滅陰﹐萬物肥﹔陰滅陽﹐萬物衰。故王公尙陽道則萬物昌﹐尙陰道則天下亡。陽者﹐正也﹐生也﹐故物肥。肥者則昌﹔陰者邪也﹐死也﹐故物衰。衰者卽亡。陽不下陰﹐則萬物不成﹐君不下臣﹐德化不行﹐故君下臣則聰明﹐不下臣則暗聾。君非至聖﹐不能下臣﹐臣非至賢﹐不能弼君。虞舜屈伯成﹐文王師尙父﹐可謂聰明。日出於地﹐萬物蕃息﹐王公居民上﹐以明道德﹐日入於地﹐萬物休息﹐小人居民﹐上萬物逃匿。謂陽不下陰﹐則萬物不昌﹔君不下臣﹐則萬物藏也。雷之動也﹐萬物啟﹐雨之潤也﹐萬物解﹐大人施行﹐有似於此。陰陽之動有常節﹐大人之動不極物。大人之盛也﹐如春之雷。其發令也﹐如暄之風。皆聾和气順﹐故不極物。雷動地﹐萬物緩﹐風搖樹﹐艸木敗。大人去惡就善﹐民不遠徒﹐故民有去就也﹐去尢甚﹐就少愈。且大人有善﹐百姓交歸。若太王之去邠﹐何遠哉﹖風不動﹐火不出﹐大人不言﹐小人無述。火之出也﹐必待薪﹐大人之言﹐必有信。有信而眞﹐何往不成﹖火出而薪傳﹔言發而信行。故知大人之言﹐其行也往而不追﹐其信也有若四時。河水深﹐壤在山﹐丘陵高﹐下入淵﹐陽气盛﹐變爲陰﹐陰气盛﹐變爲陽﹐故欲不可盈﹐樂不可極。天之道神高舉下﹐惟節欲全和﹐以順天理﹐不使至極。忿無惡言﹐怒無作色﹐是謂計得。𨿽忿怒未忘﹐而惡言悖色。不形於外﹐是計得於中﹐鎭之以道也。火上炎﹐水下流﹐聖人之道﹐以類相求﹐聖人偯。音依。陽天下和同﹐偯陰天下溺沈。偯陽者﹐親忠良﹐故和同。偯陰者﹐親姦佞﹐故沈溺。

老子曰﹕積薄成厚﹐積卑成高﹐君子日汲汲以成輝﹐小人日快快以至辱。君子勤身以修道﹐日益暉光。小人乘閽以快意﹐終致困辱。其消息也﹐𨿽未能見﹐故見善如不及﹐宿不善如不祥。苟向善﹐𨿽過無怨﹔苟不向善﹐𨿽忠來惡﹐故怨人不如自怨﹐勉求諸人﹐不如求諸己。聲自召也﹐類自求也﹐名自命也﹐人自官也﹐無非己者。操銳以刺﹐操刃以擊﹐何怨於人﹖故君子愼其微。愼微﹐言不在大也。苟向善﹐則福不因人﹐勉求諸己。苟不向善﹐則禍歸於身﹐何怨於人﹖不善猶操刃自割﹐積火自澆﹐又誰咎之者也﹖萬物負陰而抱陽﹐沖气以爲和﹐和居中央﹐是以木實生於心﹐艸實生於莢﹐卵胎生於中央﹐不卵不胎﹐生而須時。物殊類異﹐言其爲生﹐皆自中和而成質﹐其自加卵。而因變化所爲者﹐卽須時而有也。地平則水不流﹐輕重均則衡不傾。地平﹐水無奔馳之勢﹐衡均﹐則物無輕重之偏。物之生化也﹐有感以然。萬物之生﹐各有所感﹐非徒然也。

老子曰﹕山致其高﹐而雲雨起焉﹐水致其深﹐而蛟龍生焉。君子致其道﹐而德澤流焉。夫有陰德者﹐必有陽報﹐有隱行者﹐必有昭名。山之靈者﹐必降雲雨。道之高者﹐必施德澤。未有不先行其事﹐而後致其報。樹黍者不獲稷﹐樹怨者無報德。樹黍獲稷﹐以怨報德。

通玄眞經卷之六竟

﹟1辟﹕瞿本作『深』。

﹟2撚﹕瞿本作『攝』。

﹟3準﹕原本作『治』﹐據瞿本改。

﹟4裒多﹕瞿本作『損盈』。

通玄眞經卷之七

默希子注

微明

道周象外謂之微﹐德隱冥中謂之明。是知非微無以究其宗﹐非明無以契其旨。微明之義﹐體用而然也。

老子曰﹔道可以弱﹐可以彊﹐可以柔﹐可以剛﹐可以陰﹐可以陽﹐可以幽﹐可以明﹐可以苞裹天地﹐可以應待無方。此與《道原》篇意同也。知之淺﹐不知之深﹐知之外﹐不知之內﹐知之粗﹐不知之精﹐知之乃不知﹐不知乃知之﹐孰知知之爲不知﹐不知之爲知乎﹖夫道不可聞﹐聞而非也﹔道不可見﹐見而非也﹔道不可言﹐言而非也。孰知形之不形者乎﹖故天下皆知善之爲善也﹐斯不善矣。知者不言﹐言者不知。夫道絕形聲﹐故非聞見能辯﹖德非藻飾﹐豈云善惡能明﹖故知者不言﹐言者不知﹐其至矣也。

文子問曰﹕人可以微言乎﹖老子曰﹕何爲不可。惟知言之謂乎﹖夫知言之謂者﹐不以言言也。微言謂至妙言。惟忘其言﹐可與言也。爭魚者濡﹐逐獸者趨﹐非樂之也。故至言去言﹐至爲去爲﹐淺知之人﹐所爭者末矣。夫言有宗﹐事有君。夫爲無知﹐是以不吾知。道者﹐無名之妙﹔言者﹐至理之宗。達妙者無言﹐明宗者不競。是言至而無言﹐爲至而無爲﹐而知自知爾。孰去吾知﹖

文子問曰﹕爲國亦有法乎﹖老子曰﹕今夫挽車者﹐前呼邪軤﹐火乎切。後亦應之﹐此挽車勸力之歌也。𨿽鄭﹑衛﹑胡﹑楚之音﹐不若此之義也。治國有禮﹐不在文辯。法令滋彰﹐盜賊多有。夫所用者必有宜﹐須各當其要﹐猶挽車勸力﹐而不當奏以咸池之樂。治國寧民務崇朴素﹐又何煩藻麗之色也。

老子曰﹕道無正而可以爲正﹐譬若山林而可以爲材﹐材不及山林﹐山林不及雲雨﹐雲雨不及陰陽﹐陰陽不及和﹐和不及道。道者所謂無狀之狀﹑無物之象也無達其意﹐天地之間﹐可陶冶而變化也。大道無正出於道﹐猶山林非材而材出於山林。自雲雨已下﹐言不及道者﹐以其無狀無象﹐故能包羅萬有﹐總括羣方。惟體道者知變化無窮。

老子曰﹕聖人立教施政﹐必察其終始﹐見其造恩。造恩﹐謂制立教也。故民知﹟1書則德衰﹐知數而仁衰﹐知券契而一信衰﹔知機械而實衰。斯數者﹐皆由失道而後興。隨時而立制﹐制之逾謹﹐違之逾切。是知實信衰而機械設﹐政教興。而姦濫甚矣。瑟不嗚﹐而二十五弦各以其聲應﹔軸不運於己﹐而三十輻各以其力旋。弦有緩急﹐然後能成曲﹔車有勞佚﹐然後能致遠。使有聲者乃無聲者也﹐使有轉者﹐乃無轉也。瑟無聲﹐聲在於弦。軸不轉﹐轉在於輪。是無聲而能有聲﹐無轉而能有轉﹐故無聲之聲而曲節成﹐無轉之轉乃能致遠。上下異道﹐易治卽亂﹐位高而道大者從﹐事大而道小者凶。冠不可踐於足﹐臣不可尊於君﹐上下乖亂﹐亡。無日矣。小德害義﹐小善害道﹐小辯害治﹐苛悄傷德。矜小惠而蔽大道﹐縱小忿而傷至德。大正不險﹐故民易導﹐至治優遊﹐故下不賊。至忠復素﹐故民無僞匿。上有平正﹐下無險詖﹐上有淸簡﹐下無巧僞。

老子曰﹕相坐之法立﹐則百姓怨﹐減爵之令張﹐則功臣叛。獄訟相引﹐無辜方受其怨。爵位減默﹐有功者懷其叛。故察於刀筆之迹者﹐不知治亂之本﹔習於行陣之事者﹐不知廟戰之權。治亂者﹐謂垂拱無爲之堂﹐非督責之吏所知。廟戰者﹐謂決勝之術在方寸之地﹐非一卒之能曉。聖人先福於重關之內﹐慮患於冥冥之外。重關之內﹐冥冥之外﹐謂無禍福之場。絕思慮之境﹐自非聖人﹐孰能玄鑑也﹖愚者惑於小利﹐而忘大害﹐故事有利於小而害於大﹐得於此而忘於彼。小見忘大﹐得利忘害﹐速到之甚﹐非愚若何。故仁莫大於愛人﹐智莫大於知人﹐愛人卽無怨刑﹐知人卽無亂政。愛人猶己﹐則刑不濫。知人盡誠﹐卽政無亂。

老子曰﹕江河之大﹐溢不過三日﹐飄風暴雨日中不出須臾止。言人由暴﹐不久而亡﹐由飄風橫厲﹐不日而止也。德無所積而不憂者﹐亡其及也。夫憂者所以昌也﹐喜者所以亡也﹐故善者以弱爲彊﹐轉禍爲福。道沖而用之﹐又不滿也。愚者執迷而不只﹐以憂爲喜﹐則速亡。爲福者必昌。

老子曰﹕淸靜恬和﹐人之性也。儀表規矩﹐事之制也。知人之性﹐則自養不悖﹐知事之制﹐則其舉措不亂。恬和者﹐率性之本也。規矩者﹐制欲之過也。牽於欲利﹐𨿽靜而常悖。明其法度﹐𨿽動而不亂也。發一號﹐散無竟﹐總一管﹐謂之心。見本而知末﹐執一而應萬﹐謂之術。發號謂使心不競﹐使心不競卽混。百節歸根﹐應萬物冥一﹐謂之術也。居知所以﹐行知所之﹐事知所乘﹐動知所止﹐謂之道。至人者行藏﹐有謂言凶縣料。若其不然﹐何以爲道也。使人高賢稱舉已者﹐心之力也﹔使人卑下誹謗己者﹐心之過也。言出於口﹐不可禁﹟2於人﹐行發於近﹐不可禁於遠。善惡由已﹐謗譽因人。眾口所稱﹐莫之能禁。一行有虧﹐無遠不至。事者難成易敗﹐名者難立易廢﹐凡人皆輕小害﹐易微事﹐以至於大患。夫禍之至也﹐人自生之﹐福之來也﹐人自成之﹐禍與福同門﹐利與害同鄰﹐自非至精﹐莫之能分﹐是故智慮者禍福之門戶也﹐動靜者利害之樞機也﹐不可不愼察也。夫至人所爲必謀﹐始克料於終。且名利之所起卽禍福之生門。故杜名利之原﹐閉禍福之門﹐卽智慮自息﹐動靜無變也。

老子曰﹕人皆知治亂之嘰﹐而莫知全生之具﹐故聖人論世而爲之事﹐權事而爲之謀。聖人能陰誰湯﹐能柔能剛﹐能弱能彊﹐隨時動諍﹐因資而立功睹物往而知其反﹐事一而察其變﹐化則爲之象﹐運則爲之應﹐是以終身行之無所困。人皆能機於治亂之道﹐而不能全身於治亂之間﹐故聖人論世權事﹐應變無窮﹐相時而爲﹐終身不辱。故事或可言而不可行者﹐或可行而不可言者﹐或易爲而難成者﹐或難成而易敗者。所謂可行而不可言者﹐取捨也﹔可言而不可行者﹐詐僞也﹔易爲而難成者﹐事也﹔難成而易敗者﹐名也。此四者﹐聖人之所畱心也﹐明者之所獨見也。審行藏之勢﹐察成敗之由﹐其惟聖明方能獨見也。

老子曰﹕道者敬小微﹐動不失時﹟3﹐百射重戒﹐禍乃不滋。計福勿及﹐慮禍過之。同日被霜﹐蔽者不傷﹐愚者有備﹐與智者同功。賢者無慮爲愚﹐愚者有備爲賢。夫積愛成福﹐積憎成禍﹐人皆知救患﹐莫知使患無生﹐夫使患無生易﹐施於救患難。今人不務使患無生﹐而務施救於患﹐𨿽神人不能爲謀。患禍之所由來﹐萬萬無方。聖人深居以避患﹐靜默以待時﹔小人不知禍福之門﹐動而陷於刑﹐𨿽曲爲之備﹐不足以全身。故上士先避患而後就利﹐先遠辱而後求名。故聖人常從事於無形之外﹐而不畱心於已成之內﹐是以禍患無由至﹐非譽不能塵垢。夫陷於利害由愛憎。愛憎不生﹐毀譽安在﹖君子見未形則易治﹐小人曲備﹐而終禍。救於已形﹐成則難脫。

老子曰﹕凡人之道心欲小﹐志欲大﹐智欲圓﹐行欲方﹐能欲多﹐事欲少。所謂心小者﹐慮患未生﹐戒禍愼微﹐不敢縱其欲也。志欲大者﹐兼包萬國﹐一齊殊俗﹐是非輻輳﹐中爲之轂也。智圓者﹐終始無端﹐方音旁。流四遠﹐淵泉而不竭也。行方者﹐立直而不撓﹐素白而不污﹐窮不易操﹐達不肆志也。能多者﹐文武備具﹐動靜中儀﹐舉錯廢置﹐曲得其宜也。事少者﹐秉要以偶眾﹐執約以治廣﹐處靜以持躁也。故心小者禁於微也﹐志大者無不懷也﹐智圓者無不知也﹐行方者有不爲也﹐能多者無不治也﹐事少者約所持也。凡此數者﹐非大至聖高眞﹐莫能兼也矣。故聖人之於善也﹐無小而不行﹐其於過也﹐無微而不改﹐行不用巫覡﹐而鬼神不敢先﹐可謂至貴矣。然而戰戰栗栗﹐日愼一日﹐是以無爲而一之成也。外不負物﹐內不慚心。何須巫覡﹖寧懼鬼神﹖由懷兢栗然可保終也。愚人之智﹐固已少矣﹐而所爲之事又多﹐故動必窮﹐故以政教化﹐其勢易而必成﹔以邪教化﹐其勢難而必敗。捨其易而必成﹐從事於難而必敗﹐愚惑之所致。不量得失﹐坐致危亡。事繁難致﹐𨿽勞將敗。物簡易從﹐易從必成﹐而不爲者﹐愚之至也。

老子曰﹕福之起也綿綿﹐禍之生也紛紛﹐禍福之數﹐微而不可見。聖人見其始終﹐故不可不察。福如鴻毛﹐聖人獨見﹔禍若太山﹐愚者莫睹也。明主之賞罰﹐非以爲己﹐以爲國也。適於己而無功於國者﹐不施賞焉﹐﹐逆於己而便於國者﹐不加罰焉。明主賞罰在於公正。益於國﹐便於人﹐則行。利於己﹐不利於人﹐則止也。故義載乎宜謂之君子﹐遺義之宜﹐謂之小人。君子小人﹐豈有定分﹖舉措合宜﹐卽爲君子﹐動用乖分﹐卽爲小人。通智得而不勞﹐上士玄解。其次勞而不病﹐中人勉力不倦。其下病而亦勞。下士心服昏滯﹐精神迷到﹐故勞兪甚﹐病愈焉也。古之人﹐味而不捨也﹐今之人﹐捨而不味也。不捨﹐不居也。味道﹐味也。古人味道而不居﹐今人無道而自伐也。紂爲象箸﹐箸以象牙爲之。而箕子唏﹐晞其華侈也。魯以偶人葬﹐偶人﹐刻木似人﹐爲盟器之類也。而孔子嘆。嘆其非禮。見其所始﹐卽知其所終。小人見象著﹐偶人﹐以爲其生也榮﹐其死也盛。君子觀之﹐其道也衰﹐其得也亡。

老子曰﹕仁者﹐人之所慕也﹐義者﹐人之所高也。爲人所慕﹐爲人所高﹐或身死國亡者﹐不周於時也。故知仁義而不知世權者﹐不達於道也。徒高仁義之風﹐不識機權之變﹐無救敗亡﹐豈爲周達者也﹖五帝貴德﹐無爲而治三王用義﹐誅暴寧民。五伯任力﹐任智力也。今取帝王之道施五伯之世﹐非其道也。故善否同﹐非譽在俗﹐趨行等﹐逆順在時。言時代旣異﹐治化不同﹐當五伯之時﹐行太古之道﹐猶膠柱調瑟﹐瘵渴飲鴆﹐實亦難矣。知天之所爲﹐知人之所行﹐卽有以經於世矣。經﹐治常也。知天而不知人﹐卽元以與俗交﹐知人而不知天﹐卽無以與道遊。知天知人﹐知俗知時﹐可以治世﹐可以道遊也。直志適情﹐卽堅彊賊之﹐以身役物﹐卽陰陽食之。適我志卽乖彼心﹐必爲彊堅者所忤。徇於物卽勞其體﹐猶冰炭之相攻﹐陰陽之躁靜也。得道之人﹐外化而內不化﹐外化所以知人也﹐內不化所以全身也﹐故內有一定之操﹐而外能屈伸﹐與物推移﹐萬舉而不陷﹐所貴乎道者﹐貴其龍變也。得道之人﹐其動也天﹐其靜也地。動靜失時﹐捲舒在我﹐故俗莫得而害﹐世莫得而羈。故尼父見老君﹐其猶龍乎。變化無方也。守一節﹐推一行﹐𨿽以成滿﹐猶不易﹐拘於小好﹐而塞於大道。旣滯一方﹐寧論大道﹖道者寂寞以虛無﹐非有爲於物也﹐不以有爲於己也。物我之間﹐居然已泯。寂寞之卿﹐自然而神。是故舉事而順道者﹐非道者之所爲也﹐道之所施也。道本無爲﹐今云順道﹐卽是有爲。有爲卽事起﹐事起卽患生。旦道無常容﹐事無常順﹐爲是逆之﹐則是非紛然﹐禍患所作﹐故云非道者所爲也。施者﹐設也。言外設程科﹐是道儀表﹐非其眞實﹐不可執之。執者失之﹐爲者敗之。理可明也。天地之所覆載﹐日月之所照明﹐陰陽之所煦﹐雨露之所潤﹐道德之所扶﹐皆同一和也。是故能戴大圓者履大方﹐謂人戴天履地。鏡太淸者視大明﹐謂睹日見月也。立太平者處大堂﹐謂在宇宙之間。能遊於冥冥者﹐與日月同光﹐無形而生於有形﹐是故眞人托期於靈臺﹐而歸居於物之初。反未生也。視於冥冥﹐聽於無聲﹐冥冥之中﹐獨有曉焉﹐寂寞之中﹐獨有照焉。言眞人在天地之間﹐睹日月之光﹐遊乎太平﹐則何往不適﹖居乎大堂﹐而無不容於冥冥之中﹐曉乎無聲﹐而眾聲應寂寞之內﹐照乎無形而羣形見﹐則與天地相保﹐日月同明﹐寄托靈臺﹐含藏至精﹐謂之眞人也。其用之乃不用﹐不用而後能用之也﹔其知之乃不知﹐不知而後能知之也。前已釋。道者物之所道也﹐德者生之所扶也﹐仁者積恩之證也﹐義者比於心而合於眾適者也。四者﹐所用以處世修身﹐不可失也。道滅而德興﹐德衰而仁義生。故上世道而不德﹐中世守德而不懷﹐下世繩繩惟恐失仁義﹐故君子非義無以生﹐失義則失其所以生﹔小人非利無以活﹐失利則失其所以活。故君子懼失義﹐小人懼失利﹐觀其所懼﹐禍福異矣。道喪德亡﹐仁絕義薄。君子無義無以全其道﹐小人無利無以活其身。君子懼失義以爲禍﹐小人欲利以爲福也。

老子曰﹕事或欲利之﹐適足以害之﹐或欲害之﹐乃足以利之。夫病濕而彊食之熱﹟5﹐病渴而彊飲之寒﹐此眾人之所養也﹐而良醫所以爲病也。悅於目﹐悅於心﹐愚者之所利﹐有道者之所避。聖人者﹐先迎而後合﹐眾人先合而後逢﹐故禍福之門﹐利害之反﹐不可不察也。夫病渴飲之以水﹐良醫以爲禍﹔貧者取財於不義﹐君子以爲害。先迕而後合﹐愚者之所犯﹔先合而後迕﹐聖人之所惡。夫利害相反﹐禍福相傾﹐不可不察也。

老子曰﹕有功離仁義者卽見疑﹐有罪有仁義者必見信。故仁義者﹐事之常順也﹐天下之尊爵也。言𨿽功名已立而仁義不可捨之﹐捨之則罪累斯及順之則爵祿可尊﹐𨿽謀得計﹐當慮息解圖﹐國存﹐其事有離仁義者﹐其功必不遂也﹔言𨿽無中於策﹐其計無益於國﹔而心周於君﹐合於仁義者﹐身必存。故曰﹕百言百計常不當者﹐不若捨趨而審仁義也。爲人臣﹐圖國解難﹑驕王尊己﹑而功不成者﹐去仁義故也。或有良謀﹑不用﹐奇計不行﹐戴君盡力﹐𨿽不見察﹐終保仁義﹐不敢暫忘﹐而身亦無害也。

老子曰﹕教本乎君子﹐小人被其澤﹐利本乎小人﹐君子享其功。使君子小人各得其宜﹐則通功易食而道達矣。德澤被乎下﹐祿利奉於上﹐則無官而自治﹐不令而自行﹐各安其所﹐道之達也。人多欲卽傷義﹐多憂卽害智﹐欲生義奪﹐愛積智昏。故治國樂所以存﹐守其道也。虐國樂所以亡。繼其欲也。水下流而廣大﹐君下臣而聰明﹐君不與臣爭而治道通﹐故君根本也﹐臣枝葉也﹐根本不美而枝葉茂者﹐未之有也。聖人之治者﹐明四目﹐達四聰﹐屏邪慝﹐任賢能﹐則上垂拱無爲自化﹐則下盡心而奉職。豈有交爭之理﹖則根本日固﹐枝葉繁盛也。

老子曰﹕慈父之愛子者﹐非求其報﹐不可內解於心。聖主之養民﹐非爲己用也﹐性不能已也﹐及恃其力﹐賴其功勛﹐而必窮有以爲﹐則恩不接矣。父之愛子﹐君之牧民﹐豈求其所報﹖自然之分﹐天道也。或有君父﹐恃其功力﹐驕其臣子者﹐恩惠不接也。故用眾人之所愛﹐則得眾人之力﹐舉眾人之所喜﹐則得眾人之心。故見其所始﹐則知其所終。兼愛天下﹐天下𨿽大﹐其爲一家之人﹐不愛天下﹐則匹夫𨿽微﹐由萬方一敞。以此而觀﹐則終始可知﹐存亡可察也。

老子曰﹕人以義愛﹐黨以羣彊﹐是故得之所施者博﹐卽威之所行者遠﹐義之所加者薄﹐則武之所制者小。此謂德澤無私﹐所附者眾﹔棄義用武﹐卽所存者寡也。

老子曰﹕以不義而得之﹐又不布施﹐患及其身﹐不能爲人﹐又無以自爲﹐可謂愚人﹐無以異於梟愛其子也。取之不義﹐積而不散﹐則謂養自噴﹐育梟自禍也。故持而盈﹟5之﹐不如其已﹐揣而銳之﹐不可長保。然扃固筐筐﹐終爲大盜之資﹐安得長有也﹖德之中有道﹐道之中有德﹐其化不可極。有道者必有德﹐有德者必有道。道德充備﹐與變化無極也。陽中有陰﹐陰中有陽﹐萬事盡然﹐不可勝明。福至祥存﹐禍至祥先﹐見祥而不爲善﹐則福不來﹐見不祥而行善﹐則禍不至。利與害同門﹐禍與福同鄰﹐非神聖莫之能分。故曰﹕禍兮福所倚﹐福兮禍所伏﹐孰知其極。陽中有陰﹐陰中有陽﹐言禍中有福﹐福中有禍。夫見福而爲祥﹐則知福爲禍始﹔見禍而遽爲善﹐則知禍爲福先。禍福之來﹐有如糾纏﹐自非至聖﹐莫知其極也。人之將疾也﹐必先甘魚肉之味﹔國之將亡也﹐必先惡忠臣之語。人病者﹐甘其口﹐美其味﹐必死之徵。國亂者﹐惡忠言﹐信讒佞﹐必亡兆也。故疾之將死者﹐不可爲良醫﹐國之將亡者﹐不可爲忠謀。人將死者﹐醫𨿽良而莫救。國將亡者﹐忠𨿽盡而難存。惟良醫忠臣﹐審必死而不救﹐察可有而爲謀也。修之身﹐然後可以治民﹐居家理治﹐然後可移官長。故曰﹕修之身﹐其德乃眞﹔修之家﹐其德乃餘﹔修之國﹐其德乃丰。以身觀彼﹐自家國﹐其要修眞﹐在於全德。民之所以生活﹐衣與食也﹐事周於衣食則有功﹐不周於衣食則無功﹐事無功﹐德不長。衣食者庶民之命﹐庶民者君臣之本。衣食旣周於身﹐君臣長於國也。故隨時而不成﹐無更其刑﹐順時而不成﹐無更其理﹐時將復起﹐是謂道紀。時有興廢﹐運有休否。不可以前時之繁政爲今世之要理﹐言刑不可廢﹐理不可易。能知於此﹐道之紀綱也。帝王富其民﹐孰其本也。霸王富其地﹐務其廣也。危國富其吏﹐重斂則困。治國若不足﹐治亂也不足﹐將亂之微也。亡國困倉虛。費用無度﹐倉廩日虛﹐君荒民罷﹐不亡何待﹖故曰上無事而民自富﹐上無爲而民自化。安其居﹐樂其業。起師十萬﹐日費千金﹐師旅之後﹐必有凶年。故兵者不祥之器也﹐非君子之寶也。兵革興之於前﹐凶荒隨之於後﹐國費萬金﹐民罷徵役。故知凶器非聖之所寶。和大怨必有餘怨﹐柰何其爲不善也。夫和怨者﹐謂主不明。黜有功之臣﹐削有土之君﹐不忍一朝之忿﹐以爲後之患。君赫怒於上﹐臣憤驕於下﹐柰何其爲不善以積餘怨也。古者親近不以言﹐來遠不以言使﹐近者悅﹐遠者來。近悅遠來者﹟6﹐在德不在言。與民同欲則和﹐與民同守則固﹐與民同念者知﹐得民力者富﹐得民譽者顯。行有召寇﹐言有致禍﹐無先人言﹐後人已﹐附耳之語﹐附﹐傳也。先言後之於耳也。流聞千里。言者禍也﹐舌者機也﹐出言不當﹐駟馬不追。寇有所愛者利﹐禍有所起者言。然言者無足而走﹐元翼而飛﹐白珪之玷﹐駟馬何追﹖言禍之疾也。昔者中黃子曰﹕天有五方﹐四方﹑中央。地有五行﹐金﹑木﹑水﹑火﹑土也。聲有五音﹐宮﹑商﹑角﹑徵﹑羽也。物有五味﹐甘﹑苦﹑辛﹑酸﹑咸也。色有五章﹐靑﹑黃﹑赤﹑白﹑黑也。人有五位﹐五常也。故天地之間有二十五人也。二十五等人品﹐類各差也。上五有神人﹑眞人﹑道人﹑至人﹑聖人﹐變化不測曰神﹐純素不雜日眞﹐通達元礙曰道﹐心洞玄微曰至﹐智周萬物曰聖。次五有德人﹑賢人﹑智人﹑善人﹑辯人﹐含畜曰德﹐仁愛曰賢﹐明慈曰智﹐柔和曰善﹐能知曰辯。中五有公人﹑忠人﹑信人﹑義人﹑禮人﹐無私曰公﹐奉君曰忠﹐不欺曰信﹐合宜曰義﹐恭柔曰禮也。次五有士人﹑工人﹑虞人﹑農人﹑商人﹐事上曰士﹐攻器曰工﹐掌山澤曰虞﹐治田曰農﹐通貨曰商。下五有眾人﹑奴人﹑愚人﹑肉人﹑小人﹐庶類曰眾﹐伏役曰奴﹐昏味曰患﹐無慧曰肉﹐無識曰小人。上五之與下五﹐猶人之與牛馬也。言賢愚有差﹐天地懸隔也。聖人者﹐以目視﹐以耳聽﹐以口言﹐以足行。在世聖人﹐六情滯隔﹐猶有因假。眞人者﹐不視而明﹐不聽而聰﹐不行而從﹐不言而公。出世聖人﹐方寸已虛﹐觸塗元隔。故聖人所以動天下者﹐眞人未嘗過焉﹔賢人所以嬌世俗者﹐聖人未嘗觀焉。治世存眞﹐各盡其分﹐故唐堯聖德以配天﹐仲武高抗以矯俗也。所謂道者﹐無前無後﹐無左無右﹐萬物玄同﹐無是無非。迎之無前﹐隨之無後﹐孰能於左﹖誰知其右﹖泯然玄同﹐彊名爲道。

通玄眞經卷之七竟

﹟1知﹕原作『之』﹐據瞿本改。

﹟2禁﹕瞿本作『止』。

﹟3時﹕瞿本作『祀』。

﹟4病濕而彊食之熱﹕瞿本作『病濕而彊食之』。

﹟5盈﹕瞿本作『備』。

﹟6近悅遠來﹕瞿本作『近訥近木』。

通玄眞經卷之八

默希子注

自然

自然﹐蓋道之絕稱﹐不知而然﹐亦非不然。萬物皆然﹐不得不然。然而自然﹐非有能然無所因寄﹟1﹐故曰自然也。

老子曰﹕淸虛者﹐天之明也﹐無爲者﹐治之常也。夫虛中有靈﹐暗中有明﹐孰能見之﹖與道同也﹐無爲自治﹐萬物乃成也。去恩慧﹐捨聖智﹐外賢能﹐廢仁義﹐滅事故﹐棄佞辯﹐禁姦僞﹐則賢﹐不肖者齊於道矣。去此七者﹐卽賢無所尙﹐愚無所愧﹐洪同大道﹐復歸自然也。靜則同﹐虛則通﹐至德無爲﹐萬物皆容。虛靜之道﹐天長地久﹐神微周盈﹐於物無宰。心旣虛矣。無所不通。德旣充矣。無所不容。故能神用而無主﹐周行而不怠。十二月運行﹐周而復始謂十二月轉輪無窮。終而復始﹐天之道也。金木水火土﹐其勢相害﹐其道相待。五行相推﹐一王一衰。寒暑遞遷﹐進退有時。生殺存道﹐不失其宜也。故至寒傷物﹐無寒不可﹔至暑傷物﹐無暑不可﹔故可與不可皆可。是以大道無所不可﹐可在其理﹐見可不趨﹐見不可不去﹐可與不可相爲左右﹐相爲表裏。寒暑代謝﹐此天地之道也。禮教刑罰﹐聖人法也。然寒暑𨿽酷﹐不可無也。時順卽何傷﹐刑罰𨿽慘﹐不可廢也。理當卽非害。見可卽行﹐不可卽止。凡事之要必從一始﹐時爲之紀﹐自古及今未嘗變易﹐謂之天理。一者道之子﹐君之柄。古今𨿽異﹐動用未殊﹐如軸運轂﹐以內制外﹐輪轉無窮﹐與天相爲終始也。上執大明﹐下用其光﹐道生萬物﹐理於陰陽﹐化爲四時﹐分爲五行﹐各得其所。有本作事。與時往來﹐法度有常﹐下及無能﹐上道不傾﹐羣臣一意﹐天地之道﹐無爲而備﹐無求而得﹐是以知其無爲而有益也。天垂象以明照四方﹐君立法以臨制天下。墊虫昭蘇黎庶蒙惠﹐陰陽不差﹐萬物有常﹐自非無爲﹐不能有益於國。昔堯治天下而修身也。

老子曰﹕朴至大者無形狀﹐道至大者無度量﹐故天圓不中規﹐地方不中矩。往古來今謂之宙﹐四方上下謂之宇。道在其中而莫知其所。故見不遠者不可與言大﹐知不博者不可與論至。夫稟道與物通者無以相非﹐道德至大無形狀﹐天地至廣無度量﹔近在毫髮之間而莫見﹐遠則宇宙之內而難測。自非博達通物者﹐莫能明至道之原﹐冥是非之境也。故三皇五帝法籍殊方﹐其得民心一也。制法𨿽殊﹐敬民一也。若夫規矩勾繩﹐巧之具也﹐而非所以爲巧也﹐故無弦𨿽師文師文善琴。不能成其曲﹐徒弦則不能獨悲﹐故弦﹐悲之具也﹐非所以爲悲也。夫萬物𨿽曰自然﹐皆有因假﹐不能獨運。其獨勾繩者﹐巧之制也﹐而非巧也。妙在於人﹐無繩無不直。弦器者﹐悲之具也﹐而非悲也﹐無弦則不悲也。至於神和遊於心手之間﹐放意寫神﹐論變而形於弦者﹐父不能以教子﹐子亦不能受之於父﹐此不傳之道也。師文彈琴。在指勾弦。寫神故意﹐遊心手之間。和陰陽之候﹐遂使律變四時。气感萬物﹐至於父子𨿽親﹐不能傳者﹐妙之極矣。此亦況道不可傳受也。故肅者﹐形之君也﹐而寂寞者﹐音之主也。肅靜也故靜中生形﹐以靜爲君﹐寂中有音﹐以寞爲主。

老子曰﹕天地之道﹐以德爲主﹐道爲之命﹐物以自正﹐至微甚內﹐不以事貴。故不待功而立﹐不以位爲尊﹐不待名而顯﹐不須禮而莊﹐不用兵而彊。道生爲命﹐德畜爲主。人能調護沖气﹐正性命﹐內保精微﹐外棄煩累﹐何須名位而自尊﹖不待兵甲而人服也。故道立而不教﹐明照而不察。道立而不教者﹐不奪人能也﹐明照而不察者﹐不害其事也。道存則教遺﹔明極則無察﹐然後能任所重事無有害。夫教道者﹐逆於德﹐害於物﹐故陰陽四時﹐金木水火土同道而異理。萬物同情而異形﹐智者不相教﹐能者不相受﹐故聖人立法以導民之心﹐各使自然。故生者無德﹐死者無怨。夫逆德者﹐謂德衰教興﹐害物者﹐謂先損而彼益﹐且五行異性﹐萬物殊形﹐由教有本末﹐人有賢愚﹐聖人垂法制教﹐開迷導蒙﹐使智者相授﹐能者不隱﹐各盡其分﹐歸乎自然﹐生不矜其德﹐死不怨乎天。天地不仁﹐以萬物爲芻狗﹔聖人不仁﹐以百姓爲芻狗。天地生萬物﹐聖人養百姓﹐豈有心於物﹐有私於人哉。一以觀之﹐有同芻狗。夫慈愛仁義者﹐近狹之道也。狹者﹐入大而迷﹔近者﹐行遠而惑。聖人之道入大不迷﹐﹑行遠不惑﹐常虛自守﹐可以爲極﹐是謂天德。道德玄微仁義淺狹﹐中庸登小徑以致迷﹐上聖陟通衢而無滯。自非靈府恆明﹐安能與天爲極也﹖

老子曰﹕聖人天覆地載﹐日月照臨﹐陰陽和﹐四時化﹐懷萬物而不同﹐無故無新﹐無疏無親。此聖人之德也。覆載若天地﹐照臨如日月﹐轉輸如四時﹐殊俗異類﹐艸木昆虫莫不安其居﹐遂其性﹐豈有新故親疏於其間者哉﹖故能法天者﹐天不一時﹐地不一材﹐人不一事。故緒業多端﹐趨行多方。言天以一時則不能成歲﹐地以一材則用之有極。人有一能﹐末足爲貴也。故用兵者或輕或重﹐或貪或廉﹐四者相反﹐不可一也。各有所利﹐故以不一。輕者欲發﹐重者欲止﹐貪者欲取﹐廉者不利﹐非其有也。夫兵眾心欲一﹐今重者欲止。輕者欲發﹐各趨其便﹐是不一也。不一則遇敵而敗﹐但量其才力﹐均輕重而使之﹐則尢往不克。故勇者可令進斗﹐不可令持堅﹔重者可令固守﹐不可令浚敵﹔貪者可令攻取﹐不可令分財﹔廉者可令守分﹐不可令進取﹔信者可令持約﹐不可令應變。五者聖人兼用而材使之。惟聖人善用其能﹐不失其所能﹐故天下無敵也。夫天地不懷一物﹐陰陽不產一類。故海不讓水潦以成其大﹐山林不讓枉撓以成其崇﹐聖人不辭其負薪之言以廣其名。夫守一隅而遺萬方﹐取一物而棄其餘﹐則所得者寡﹐而所治者淺矣。夫道不廣﹐不能懷萬物。聖人德不厚﹐無以納微言。故一能不可侍﹐一方不可守。守之者細﹐侍之者淺也。

老子曰﹕天之所覆﹐地之所載﹐日月之所照﹐形殊性異﹐各有所安。樂所以爲樂者﹐乃所以爲悲也。安所以爲安者﹐乃所以爲危也。以已樂樂之則悲﹐因其樂樂之卽樂﹐以已安安之則危﹐因其生而安之則安也。故聖人之牧民也﹐使各便其性﹐安其居﹐處其宜﹐爲其所能﹐周其所適﹐施其所宜﹐如此卽萬物一齊﹐無由相過。聖人牧民﹐使異性殊形﹐各適其宜﹐𨿽則萬類﹐有若一體﹐不能相越﹐故曰一齊。天下之物無貴無賤﹐因其所貴而貴之﹐物無不貴。因其所賤而賤之﹐物無不賤。貴賤無定分﹐窮通無常準﹐在遇與不遇﹐用與不用也。故不尙賢者言不放魚於木﹐不沈鳥於淵。言因飛而放於林﹐因遊而投於水﹐則飛沈得所﹐由賢愚並用也。昔堯之治天下也﹐舜爲司徒﹐契爲司馬﹐禹爲司空﹐三公之官﹐論道經邦﹐變理陰陽﹐爲天子股肱喉舌也。后稷爲田疇﹐教民播種。奚仲爲工師。造器物以備民用﹐聖人任賢若此。功格宇宙﹐德潦四海﹐惟天爲大﹐惟堯則之也。其導民也﹐水處者漁﹐林處者采﹐谷處者牧﹐陵處者田。地宜事﹐事宜其械﹐械宜其材。臯澤織网﹐陵圾耕田﹐如是則民得以所有易所無﹐以所工易所拙﹐是以離叛者寡﹐聽從者眾﹐若風之過蕭﹐忽然而感之。各以淸濁應物﹐莫不就其所利﹐避其所害。是以鄰國相望﹐雞狗之音相聞﹐而足迹不接於諸侯之境﹐車軌不結於千里之外﹐皆安其居也。聖人之道民也﹐因其勢而居之﹐因其宜而安之﹐則有無相資﹐巧拙相資。由風之過簫﹐而之潤物﹐則聲從所感﹐物隨所利。故得鄰國相望。兵甲不用﹐民至老死﹐皆安其居也。故亂國若盛﹐治國若虛﹐亡國若不足﹐存國若有餘。虛者非無人也﹐各守其職也﹔盛者非多人也﹐皆徼於末也﹔有餘者非多財也﹐欲節而事寡也﹔不足者非無貨也﹐民鮮而費多也。明此四者﹐則見治亂之本﹐察存亡之勢也。故先王之法非所作也﹐所因也﹐其禁誅非所爲也﹐所守也﹐上德之道也。禁誅者﹐先王制法非所以爲殺﹐然爲以堤防也。然愚人不守其令﹐而多幍之﹐是有取死之道焉爾。

老子曰﹕以道治天下非易人性也﹐因其所有而條﹟2暢之﹐故因卽大﹐作卽小。古之瀆水者因水之流也﹐生稼者因地之宜也﹐徵伐者因民之欲也﹐能因則無敵於天下矣。物必有自然而後人事有治也。觀物有自然之性﹐然後順物之宜﹐因民所欲﹐則事無不濟﹐動無不利。故先王之制法﹐因民之性而爲之節文﹐無其性不可使順教﹐有其性無其資不可使遵道。由木不可使出水﹐金不可使生火也。人之性有仁義之資﹐其非聖人爲之﹐法度不可使向方﹐因其所惡以禁姦﹐故刑罰不用﹐威行如神。因其性卽天下聽從﹐怫其性卽法度張而不用。道德仁義﹐𨿽本性皆有﹐而非聖王爲法度。行其權賞﹐導之以德﹐齊之以禮﹐威之以刑﹐則無由復自然之性﹐而能向方矣。因其性﹐則其應如神﹐怫其性﹐卽𨿽令不從也。道德者則功名之本也﹐民之所懷也﹐民懷之則功名立。非有道德﹐無以樹功名也。古之善爲君者法江海﹐江海無爲以成其大﹐窊下以成其廣﹐故能長久爲天下溪谷﹐其德乃足﹐無爲﹐故能取百川﹐不求故能得﹐不行故能至﹐是以取天下。而無事不自貴﹟3故富﹐不自見故明﹐不自矜故長﹐處不有之地。故爲天下王﹐不爭故莫能與之爭﹐終不爲大﹐故能成其大。江海近於道﹐故能長久與天地相保﹐公正﹟4修道則功成不有﹐不有卽彊固﹐彊固而不以暴人﹐道深卽德深﹐德深卽功名遂成﹐此謂玄德﹐深矣遠矣﹐其與物反矣。世尙尊高﹐吾則自卑﹐世貴矜伐﹐吾則不爭﹔長處不有﹐故謂物反。天下有始﹐莫知其理﹐惟聖人能知所以﹐非雄非雌﹑非牝非牡﹐生而不死。天地以成﹐陰陽以形﹐萬物以生。故陰與陽有圓有方﹐有短有長﹐有存有亡﹐道爲之命。幽沈而無事﹐於心甚微﹐於道甚當﹐死生同理﹐萬物變化合於一道﹐簡生忘死﹐何往不壽﹖去事與言﹐愼無爲也﹐守道周密﹐於物不宰﹐至微無形。天地之始﹐萬物同於道而殊形﹐至微無物﹐故能周卹﹔至大無外﹐故爲萬物﹔蓋至細無內﹐故爲萬物貴﹔道以存生﹐德以安形﹐至道之度﹐去好去惡﹐無有知故﹐易意和心﹐無以道迕。天地有始者﹐謂道也。舉世莫能識者﹐言非雄雌可辯﹐形色所推﹐然𨿽尋之無所﹐語之不得﹐而又長存﹐夫天地有高下之位﹐日月有晝夜之宜﹐陰陽有剛柔之理﹐萬物有長短之質﹐至於道也﹐非幽非明﹐非存非亡﹐非巨非細﹐非圓非方﹐輪轉不極﹐變化無方。然而禮之者﹐能存生安形﹐去事去言﹐浩然無爲﹐悠然委順﹐則能復乎大朴﹐冥乎仁壽之域。夫天地專而爲一﹐分而爲二﹐反而合之﹐上下不失﹐專而爲一﹐分而爲五﹐反而合之﹐必中規矩。一者气布﹐二者形流﹐五者五行也。上下者天地也﹐人處其間能合德天地﹐專精爲一﹐必中法度﹐而復乎初也。夫道至親不可疏﹐至近不可遠﹐求之遠者﹐往而復反。遠求諸物﹐莫知求之身也。

老子曰﹕帝者有名﹐莫知其情。帝者貴其德﹐王者尙其義﹐霸者通﹟5於理。德者煦育萬物﹐義者拯溺扶危﹐理者應於機數。聖人之道於物無有﹐道挾然後任智﹐德薄然後任刑﹐明淺然後任察。任智者中心亂﹐任刑者上下怨﹐任察者下求善以事上卽獘。智出亂眞﹐刑生法詐﹐善起於矯。三者旣變﹐聖人禁之﹐莫之能勝﹐失道之獘任於玆也。是以聖人因天地以變化其德﹐乃天覆而地載﹐道之以時﹐其養乃厚﹐厚養卽治。治亂。𨿽有神聖﹐夫何以易之。去心智﹐省刑罰﹐反淸靜﹐物將自正。道之爲君﹐如屍儼然玄默而天下受其福﹐一人被之不褒﹐萬人被之不褊。是故重爲慧﹐重爲暴﹐卽道迕矣。爲惠者布施也。聖人觀時之獘﹐任其智詐。故鎭以道德﹐反乎淸靜﹐使物自正﹐守於玄默。使其復朴﹐故惠不妄施﹐刑不妄加﹐卽暴亂不興﹐而順於道。無功而厚賞﹐無勞而高爵﹐卽守職者懈於官﹐而遊居者亟於進矣。夫暴者妄誅﹐無罪而死亡﹐行道者而被刑﹐卽修身不勸善而爲邪行者輕犯上矣。故爲惠者卽生姦﹐爲暴者卽生亂﹐姦亂之俗﹐亡國之風也。夫刑不可加有道﹐爵不可及無功﹐則守職者有懈怠之色﹐行道者有陵替之心。此姦亂之俗﹐亡國之風也。故國有誅者而主無怒也﹐朝有賞者而君無與也﹐誅者不怨﹐君罪之當也﹐賞者不德上﹐功之致也。民知﹟6誅賞之來﹐皆生於身﹐故務功修業不受賜於人﹐是以朝廷蕪而無迹﹐田壓辟而無穢。賞足以勸善﹐刑足以懲姦。賞者無驕與之危﹐刑者無哀惻之情﹐則近者被其澤﹐遠人服其德。若修其業而竭其力﹐故朝廷無爭訟﹐田野滋稼穡。故太上下知而有之。言下古知太上有道﹐後王取法而行。王道者處無爲之事﹐行不言之教﹐淸靜而不動﹐一度而不搖﹐因循任下﹐責成而不勞﹐謀無失策﹐舉無過事﹐言無文章﹐行無儀表﹐進退應時﹐動靜循理。美醜不好憎﹐賞罰不喜怒﹐名各自命﹐類各自以﹐事由自然﹐莫出於己。若欲狹之﹐乃是離之﹐若欲飾之﹐乃是賊之。王者非大不能容萬物﹐非靜不能和百姓﹐絕於好憎﹐惇乎朴素。狹而不親﹐文無害質﹐物類眾﹐咸歸自然也。天气爲魂﹐地气爲魄﹐反之玄妙﹐各處其宅﹐守之勿失﹐上通太一﹐太一之精﹐通合於天。天道嘿嘿﹐無容無則﹐大不可極﹐深不可測﹐常與人化﹐智不能得﹐輪轉無端﹐化遂如神﹐虛無因循﹐常後而不先。人之魂者﹐陽也﹐生也﹐受於天。魄者﹐陰也﹐殺也﹐受於地。是各守其宅。魂者陽之神﹐魄者陰之精﹐魂魄是天地之至精﹐故曰玄妙。天得之常明﹐人得之常生﹐故曰守之勿失﹐上通太一。太一﹐太上道君也。人之所稟也﹐言人能守其精神﹐使不失其身﹐乃上合天。太一專精積念﹐故能通也。守之法﹐惟靜惟默﹐無容無則﹐無大無涯﹐其微莫測。故曰﹕常與人化﹐智不能得。其轉如輪﹐其化如神。虛無之間﹐常後不先。冥冥能曉﹐故曰至眞也。其聽治也﹐虛心弱志﹐淸明不暗﹐是故羣臣輻湊並進。無愚智賢不肖﹐莫不盡其能﹐君得所以制臣﹐臣得所以事君﹐卽治國之所以明矣。夫有淸明之鑑﹐必見純粹之精。以治國則羣臣爭戴之。不輕以身﹐則萬萬周衛而不離也。

老子曰﹕知而好問者聖﹐勇而好問者勝﹐乘眾人之智者卽無不任也﹐用眾人之力者卽無不勝也﹐用眾人之力者烏獲不足恃也﹐乘眾人之勢者天下不足用也﹐善用眾者﹐天下無彊。用眾力﹐則山丘𨿽重﹐其勢可移。用眾智﹐則鬼神𨿽隱﹐其理可明。無權不可爲之勢﹐而不循道理之數。𨿽神聖人不能以成功。夫機權已張﹐而匹夫𨿽微﹐可發萬鈞之弩。事理旣乖﹐而聖人𨿽神﹐不能屈童子之言。故聖人舉事未嘗不因其資而用之也。有一功者處一位﹐有一能者服一事﹐力勝其任卽舉者不重也﹐能勝其事卽爲者不難也。聖人兼而用之﹐故人無棄人﹐物無棄材。因其材而使之﹐莫不各盡其材。因其能而用之﹐莫不皆竭其能。

老子曰﹕所謂無爲者﹐非謂其引之不來﹐推之不去﹐迫而不應﹐感而不動﹐堅滯而不流﹐捲握而不散。惟能變通循時﹐應物無滯﹐謂之無爲。謂其私志不入公道﹐嗜欲不掛正術﹐循理而舉事﹐因資而立功﹐推自然之勢﹐曲故不得容。事成而身不伐﹐功立而名不有。若夫水用舟﹐沙用镻﹐乃烏切。泥用輴﹐救倫切。山用樏﹐音羸。夏瀆冬陂﹐因高爲山﹐因下爲池﹐非吾所爲也。用其所利﹐各得其便。故云非吾所爲也。聖人不恥身之賤﹐惡道之不行也﹔不憂命之短﹐憂百姓之窮也。故常虛而無爲﹐抱素見朴﹐不與物雜。常與道同﹐不爲物雜。

老子曰﹕古之立帝王者﹐非以奉養其欲也﹐聖人踐位者﹐非以逸樂其身也﹐爲天下之民﹐彊陵弱﹐眾暴寡﹐詐者欺愚﹐勇者侵怯﹐又爲其懷智詐不以相教﹐積財不以相分﹐故立天子以齊一之。爲一人之明不能徧照海內﹐故立三公九卿以輔翼之﹐爲絕國殊俗不得被澤﹐故立諸侯以教誨之﹐是以天地四時無不應也。官無隱事﹐國無遺利﹐所以衣寒食饑﹐養老弱﹐息勞倦﹐無不以也。聖人之在上者﹐非欲尊其位樂其身﹐將以息民救獘。故天子執一以齊之﹐三公論道以匡之﹐九卿奉法以翼之﹐諸侯宣教以尊之。故得遐邇同風﹐君臣一意﹐官無僞祿﹐市無邪利。故《詩》云﹕有覺德行﹐四國順之。神農形悴﹐堯瘦臒﹐舜黧黑﹐禹胼胝﹐伊尹負鼎而幹湯﹐呂望鼓刀而入周﹐百里奚傳知戀切。賣﹐管仲束縛﹐孔子無黔突﹐墨子無暖席﹐非以貪祿慕位﹐將欲事起天下之利﹐除萬民之害也。自天子至於庶人﹐四體不勤﹐思慮不困﹐於事求贍者﹐未之聞也。自神農以下﹐形體瘦悴﹐手足胼胝﹐非求居於民上自取尊﹐志在救物故也。未有安坐而望祿﹐不耕而獲黍也。

老子曰﹕所謂天子者﹐有天道以立天下也。立天下之道﹐執一以爲保﹐反本無爲﹐虛靜無有﹐忽怳無際﹐遠無所止﹐視之無形﹐聽之無聲﹐是謂大道之經。與前釋同。

老子曰﹕夫道者﹐體圓而法方﹐背陰而抱陽﹐左柔而右剛﹐履幽而戴明﹐變化無常﹐得一之原以應無方﹐是謂神明。夫人﹐頭圓天也﹐足方地也﹐背陰面陽﹐左手執柔﹐右手執剛﹐足踐九幽﹐上戴三光﹐周行無窮﹐精耀四方﹔一而不變﹐輪轉無常﹐謂之神。見之者昌也。天圓而無端﹐故不得觀其形﹐地方而無涯﹐故莫窺其門。天化遂無形狀﹐地生長無計量。化乎無窮﹐至明者莫見其形。生乎無盡﹐善計者不能知其數也。夫物有勝﹐惟道無勝﹐所以無勝者﹐以其無常形勢也。輪轉無窮﹐象日月之運行﹐若春秋之代謝﹐日月之晝夜﹐終而復始﹐明而復晦﹐制形而無形﹐故功可成﹐物物而不物﹐故勝而不屈。形出無形。故形形而不絕。物出無物﹐故物物而無窮。廟戰者帝﹐神化者王﹐廟戰者法天道﹐神化者明四時﹐修正於境內﹐而遠方懷德﹐制勝於未戰﹐而諸侯賓服也。廟戰者﹐以道制而爲帝。神化者﹐以兵勝而爲王。不得已而用之。古之得道者靜而法﹐天地﹐動而順日月﹐喜怒合四時﹐號令比雷霆﹐音气不戾八風﹐詘申不獲五度。得道之人﹐喜怒不妄發﹐號令不妄施﹐法於天地﹐順乎日月。故八風不戾﹐五星不差也。因民之欲﹐乘民之力﹐爲之去殘除害。夫同利者相死﹐同情者相成﹐同行者相助﹐循己而動﹐天下爲斗。故善用兵者用其自爲用﹐不能用兵者用其爲己用。用其自爲用﹐天下莫不可用﹐用其爲己用﹐無一人之可用也。除其所害﹐則天下𨿽眾﹐自爲我用。非其所欲﹐則一人𨿽寡﹐不爲己有。

通玄眞經卷之八竟

﹟1寄﹕羅本作『假』。

﹟2條﹕霍本作『循』。

﹟3貴﹕霍本作『奉』。

﹟4公正﹕原作『王公』﹐據瞿本改。

﹟5通﹕霍本作『迫』。

﹟6知﹕原作『之』﹐據霍本改。

通玄眞經卷之九

默希子注

下德

時有澆醨﹐故德有上下。不世之君以顯有德﹐非謂至德﹐故曰下德也。

老子曰﹕治身﹐太上玄古之君。養神﹐以淸虛爲本也。其次養形﹐以嗜欲爲本也。神淸意平﹐百節皆寧﹐養生之本也。肥肌膚﹐充腹腸﹐供嗜欲﹐養生之末也。神者生之本﹐形者生之末。致本則形全而合道﹐重末則形逝而歸土。上古務本不順末﹐在乎適中﹐下世遣神而養形﹐誠於太過也。治國﹐太上養化。以道化也。其次正法。謂刑罰也。民交讓﹐爭處卑﹐財利爭受少﹐事力爭就勞﹐日化上而遷善﹐不知其所以然﹐治之本也。太上之化也。利賞而勸善﹐畏刑而不敢爲非﹐法令正於上﹐百姓服於下﹐治之末也。下世之治﹐上世養本﹐而下世事末。先論治身﹐次可治國。夫有本則有末﹐猶形全而身祥。故知道德備而是非之端絕﹐法令興而交爭之路開。聖人抑末崇本﹐豈不有以者也。

老子曰﹕欲治之主不世出﹐可與治之臣不萬一﹐以不世出求不萬一﹐此至治所以千歲不一也。言尙明君賢佐﹐無代無之。論賢與不賢﹐用與不用﹐非若文王之師呂望﹐武丁之求傳說。若盡以此求﹐萬載不遇一君﹐千載不遇一臣﹐誰與治天下﹖蓋霸王之功﹐不世立也。言不世世而立﹐但明哲居之也。順其善意﹐防其邪心﹐與民同出一道﹐則民可善﹐風俗可美。所貴聖人者﹐非貴其隨罪而作刑也﹐貴其知亂之所生也。若開其銳端﹐而縱之放僻淫佚﹐而棄之以法﹐隨之以刑﹐𨿽殘賊天下﹐不能禁其姦矣。法者防其未然﹐刑者懲其已遇。然法不可亂﹐刑不可濫﹐亂則難奉﹐濫及無辜﹐𨿽殘賊萬姓﹐終姦暴不止也。

老子曰﹕身處江海之上﹐心在魏闕之下﹐卽重生。重生﹐重累其生。卽輕利矣﹐猶不能自勝﹐卽從之﹐神無所害也。不能自勝而彊不從﹐是謂重傷。重傷之人無壽類矣。夫心不二用﹐事不並興。猶居閒曠之地﹐志騁榮華之場﹐則宜委身從志可免於累。如抑身違志﹐兩心交戰﹐是謂重傷。重傷祝壽﹐信不虛語。故曰﹕知和曰常﹐知常曰明﹐益生曰祥﹐心使气曰彊﹐是謂玄同。用其光﹐復歸其明。沐精神以至於和﹐和則與天地爲常﹔一心气以合其明﹐明則與日月同光。

老子曰﹕天下莫易於爲善﹐莫難於爲不善。所謂爲善者﹐靜而無爲﹐適情辭余﹐無所誘惑﹐循性保眞﹐無變於已﹐故曰爲善易也。所謂爲不善難者﹐篡弒矯詐﹐躁而多欲﹐非人之性也﹐故曰爲不善難也。凡人不易於爲善﹐而難於爲惡。今之以爲大患者﹐由無常厭度量生也。故利害之地﹐禍福之際﹐不可不察。聖人無欲也﹐無避也。事或欲之﹐適足以失之﹔事或避之﹐適足以就之。志有所欲。卽忘其所爲。是以聖人審動靜之變﹐而適受與之度﹐理好憎之情﹐和喜怒之節。夫動靜得﹐卽患不侵也﹔受與適﹐卽罪不累也﹔理好僧﹐卽憂不近也﹔合喜怒﹐卽怨不犯也。體道之人﹐不苟得﹐不讓禍﹐其有不棄﹐非其有不制﹐恆滿而不溢﹐常虛而易贍。故自當以道術度量﹐卽食充虛﹐衣圉寒﹐足以溫飽七尺之形。無道術度量﹐而以自要尊貴﹐卽萬乘之勢﹐不足以爲快﹔天下之富﹐不足以爲樂。苟知足者﹐𨿽一瓢而有餘﹐然厭者﹐富有天下而不足也。故聖人心平志易﹐精神內守﹐物不能惑。心旣保於平和﹐物奚汨於情欲﹖

老子曰﹕勝人者有力﹐自勝者彊。能彊者﹐必用人力者也﹔能用人力者﹐必得人心者也﹔能得人心者﹐必自得者也。未有得己而失人者也﹐未有失己而得人者也。謂以柔勝人﹐以弱得彊者也。彊主眾力不在己﹐故我皆眾力而不失人之力﹔得在眾心不在己﹐故人皆我心﹐乃得人之心。故爲治之本﹐務在安人﹔安人之奉﹐在於足用﹐足用之本﹐在於不奪時﹐不奪時之﹐在於省事﹔省事之本﹐在於節用﹔節用之本﹐在於去驕﹔去驕之本﹐在於虛無。謂君不高臺榭﹐不廣苑囿﹐則民務農不奪其時。夫驕侈之性﹐榮華之情﹐非體於虛無﹐道德則不能去也。故知生之情者﹐不務生之所無以爲﹔知命之情者﹐不憂命之所無柰何。知生知命﹐何憂何懼目悅五色﹐口惟滋味﹐耳淫五聲﹐七竅交爭﹐以害一性。日引邪欲﹐竭其天和﹐身且不能治﹐柰治天下何﹖所謂得天下者﹐非謂其履勢位﹐稱尊號﹐言其運天下心﹐得天下力也。有南面之名﹐無一人之譽﹐此失天下也。故桀紂不爲王﹐湯武不爲放。故天下得道﹐在守四夷﹔天下失道﹐守在諸侯。諸侯得道﹐守在四境﹔諸侯失道﹐守在左右。故曰﹕無恃其不吾奪也﹐恃吾不可奪也。行可奪之道而非篡弒之行﹐無益於持天下矣。夫聖人處天下﹐在於治身安人﹐非走尊位重勢。故有道者人戴之﹐無德者人棄之。故天下非私於己﹐惟善是與也。

老子曰﹕善治國者﹐不變其故﹐不易其常。夫怒者﹐逆德也﹐兵者﹐凶器也。爭者﹐人之所亂也。陰謀逆德﹐好用凶器﹐治人之亂逆之至也。非禍人不能成禍﹐不如挫其銳﹐解其紛﹐和其光﹐同其塵。人之性情﹐皆願賢己而疾不及人。願賢己﹐則爭心生﹔疾不及人﹐則怨爭生。怨爭生﹐則心亂而气逆。故古之聖王退爭怨﹐爭怨不生﹐則心治而气順。故曰﹔不尙賢﹐使民不爭。保道守常﹐聖人之治﹔昏气逆德﹐昏主之用。不開尙賢之路﹐寧無取怨之患。

老子曰﹕治物者﹐不以物以和﹔治和者﹐不以和以人﹔治人者﹐不以人以君﹔治君者﹐不以君以欲﹔治欲者﹐不以欲以性﹔治性者﹐不以性以德﹔治德者﹐不以德以道。非和無以治物﹐非君無以治人﹐非性無以通德﹐非德無以明道。以道本人之性﹐無邪穢﹐久湛於物﹐卽忌其本卽合於若性。衣食禮俗者﹐非人之性也﹐所受於外也。道所以安神﹐物所以養性。性者﹐內也。物者﹐外也。以內性求外物﹐至而應其性﹐以爲性之常然。故有道者能遺物反己。反己者﹐見本性之衷欲﹐卽萬類都息也。故人性欲平﹐嗜欲害之。惟有道者﹐能遺物反己。有以自鑑﹐則不失物之情﹔無以自鑑﹐則動而惑營。夫縱欲失性﹐動未嘗正﹐以治生則失身﹐以治國則亂人。故不聞道者﹐無以反性。自於治物至於修道﹐未嘗正者。病起於欲。夫欲者﹐凶之根﹐禍之門﹐非明道德無以復其眞也。古者聖人得諸己﹐故令行禁止。凡舉事者﹐必先平意淸神。神淸意平﹐物乃可正。聽失於非譽﹐目淫於采色﹐而欲得事正﹐卽難矣﹐是以貴虛。故水激則波起﹐炁亂則智昏﹔昏智不可以爲正﹐波水不可以爲平。故聖王執一以理物之情性。夫一者至貴﹐無適於天下﹐聖王托於無適﹐故爲天下命。得諸己者﹐在於平意。意之平者﹐心不私外物﹐目不視采色﹐一其精神﹐和其喜怒﹐故得情塵不起﹐欲浪不翻。人皆反性﹐而天下莫不承令也。

老子曰﹕陰陽陶冶萬物﹐皆乘一炁而生。上下離心﹐炁乃上蒸﹔君臣不和﹐五穀不登。春肅秋榮﹐冬雷夏霜﹐皆賊炁之所生也。天地之間﹐一人之身也﹔六合之內﹐一人之形也。一人﹐天子也。一人正﹐則天下獲其安﹔一人亂﹐則萬姓罹其害。故系於天地﹐通於六合﹐可不愼歟﹖故明於性者﹐天地不能脇也﹔審於符者﹐怪物不能惑也。性旣合眞﹐雷霆迫而不恐﹔明以照物﹐陰陽惑之而莫疑也。聖人由近以知遠﹐以萬里爲一同。得於內﹐明於外﹔得於一﹐通於萬。炁蒸乎天地﹐禮義廉恥不設﹐萬民莫不相侵暴虐﹐由在乎混冥之中也。積善神明輔﹐而積惡神明咎。然气類相召﹐善惡無差。勿謂混冥之中無報應之效也。廉恥陵遲及至世之衰﹐用多而財寡﹐事力勞而養不足﹐民貧苦而忿爭生﹐是以貴仁。仁以安之。人鄙不齊﹐比周朋黨﹐各推其與﹐懷機械巧詐之心﹐是以貴義。義以斷之。男女羣居﹐雜而無別﹐是以貴禮。禮以正之。性命之情﹐淫而相迫於不得已﹐則不和﹐是以貴樂。樂以節之。故仁義禮樂者﹐所以救敗也﹐非通治之道也。自貴仁己﹐不救獘之謂。非爲至德也。誠能使神明定於天下﹐而心反其初﹐則民性善﹔民性善﹐則天地陰陽從而包之﹐則財足而人贍﹐貪鄙忿爭之心不得生焉。仁義不用﹐而道德定於天下﹐而民不淫於采色。故德衰然後飾仁義﹐和失然後謂聲﹐禮淫然後飾容﹐故知道德﹐然後知仁義不足行也﹔知仁義﹐然後知禮樂不足修也。道德者﹐天下之大無不包也。故有道者兼仁義禮樂﹐備而有之。或者謂絕滅四者而曰有道非通論也。夫聖王憫世之衰而無道德﹐故貴仁義禮樂﹐制節其性﹐和樂其情﹐全其節度﹐崇其敬讓﹐使不敢踰越﹐以復道德也。

老子曰﹕淸靜之治者﹐和順以寂寞﹐質眞而素朴﹐閒靜而不躁。在內而合乎道﹐出外而同乎義﹐其言略而循理﹐其行悅而順情﹐其心和而不僞﹐其事素而不飾。不謀所始﹐不議所終。安卽畱﹐激卽行。通體乎天地﹐同精乎陰陽﹐一和乎四時﹐明朗乎日月﹐與道化者爲人。此明淸靜素朴同乎天而合乎道﹐謂眞人。機巧詐僞﹐莫載乎心。是以天覆以德﹐地載以樂﹐四時不失序﹐風雨不爲虐﹐日月淸靜而揚光﹐五星不失其行﹐此淸靜之所明也。眞人之治﹐感於天地。故日月淸明而不武﹐凶悖不作也。

老子曰﹕治世之職易守也﹐其事易爲也﹐其禮易行也﹐其責易賞也。是以人不兼官﹐官不兼士﹐士農工商﹐鄕別州異。故農與農言藏﹐士與士言行﹐工與工言巧﹐商與商言數﹐是以士無遺行﹐工無苦事﹐農無廢功﹐商無折貨﹐各安其性。異形殊類﹐易事而不悖﹐失業而賤﹐得志而貴﹟1。《易繁辭》曰﹕乾以易知﹐坤以簡能。聖人無爲而治﹐百姓不苦其役﹐則各安其業﹐俱樂其生。故易理而不亂﹐四民得其所卽貴﹐失其勢卽賤。夫先知遠見之人﹐才之盛也﹐而治世不以責於人。不責成於人也。博聞彊志﹐口辯辭給人﹐知之溢也﹐而明主不求於下。聰敏給數未必爲忠正﹐不求在下位之也。放世賤物﹐不從流俗﹐士之伉行也﹐而治世不以爲化民。敖世忽俗﹐不可以爲儀表。故高不可及者﹐不以爲人量﹔行不可逮者﹐不可爲國俗。故人才不可專用而度量﹐道術可世傳也。此數者治世﹐士不可不察其才而用﹐惟通明道術﹐與時消息者則與爲治。故國治可與愚守也﹐而軍旅可以法同也。不待古之英雋而人自足者﹐因其所有而並用之。治在適時﹐非求異見﹔詞尙體要﹐無煩飾辯。但量能處位﹐無世無之。豈待古賢﹐天下方治也﹖末世之法﹐高爲量而罪不及也﹐重爲任而罰不勝也﹐危爲其難而誅不敢也。民困於三責﹐卽飾智而詐上﹐犯邪而行危﹐𨿽峻法嚴刑﹐不能禁其姦。獸窮卽觸﹐鳥窮卽啄﹐人窮卽詐﹐此之謂也。用其法而求其遇以誅其罪者﹐是爲法殺人﹐非治人也。懷憂懼卽飾智而誣矯以求僥偉﹐由鳥獸窮蹙則拂然之心而忿不顧其生也。故聖人責道不貴法也。

老子曰﹕雷霆之聲﹐可以鐘鼓象也﹔風雨之變﹐可以音律知也。大可睹者﹐可得而量也﹔明可見者﹐可得而獘也﹔聲可聞者﹐可得而調也﹔色可察者﹐可得而別也。夫至大天地不能函也﹐至微神明不能見也。夫風雨雷霆﹑形聲色象﹐可以類知﹐可以建事。及乎至大至微者﹐謂道也﹐天地不能容﹐神明不能究也。及至建律曆﹐別五色﹐異淸濁﹐味甘苦﹐卽朴散而爲器矣。立仁義﹐修禮樂﹐卽德遷而爲僞矣。民飾智以驚愚﹐設詐以攻上﹐天下有能持之而未能有治之者也。夫智能彌多而德滋衰﹐是以至人淳朴而不散。夫至人之治﹐虛無寂寞﹐不見可欲﹐心與神處﹐形與性調﹐靜而體德﹐動而理通﹐循自然之道﹐緣不得已矣。漠然無爲而天下和﹐淡然無欲而民自朴﹐不忿爭而財足。施者不得﹐受者不讓﹐德反歸焉﹐而莫之惠。不言之辯﹐不道之道﹐若或通焉﹐謂之天府。取焉而不損﹐酌焉而不竭﹐莫知其所求由出﹐朴散亡本﹐故聖人有作而調飾之﹐使反修其業﹐道乎自然﹐藏於天府﹐取之不減﹐與之不盈。謂之搖光。搖光者﹐資糧萬物者也。搖光斗標之望揭運於中﹐制以四方萬物﹐主之以爲資。

老子曰﹕天愛其精﹐地愛其平﹐人愛其情。天之精﹐日月星辰﹐雷霆風雨也。地之平﹐水火金木土也。人之情﹐思慮聰明喜怒也。故閉四關﹐止五道﹐卽與道淪。神明藏於無形﹐精气反於眞﹐目明而不以視﹐耳聰而不以聽﹐口當而不以言﹐心條通而不以思慮﹐委而不爲﹐知而不矜﹐直性命之情﹐而知故不得害。精存於目﹐卽其視明﹔存於耳﹐卽其聽聰﹔畱於口﹐卽其言當﹔集於心﹐卽其慮通。故閉四關﹐卽終身無患﹐四肢九竅莫死莫生﹐是謂眞人。天之四關﹐日﹑月﹑星﹑辰。五道﹐五行也。言四時有節﹐五行有度﹐則天地淸明﹐民物丰泰。人之四關﹐心﹑口﹑耳﹑目也。五道﹐謂五藏也。夫精神存者﹐則四關不妄動﹔五道不受邪聰視聽明﹑言行無跌﹐故禍害無及於身﹐止死不系於懷﹐是眞人得道所遊之地。地之生財﹐大本不過五行﹐聖人節五行﹐卽治不荒。聖人者﹐由節五情以和五行﹐故天下不亂﹐而況常人哉﹖老子曰﹕衡之於左右﹐無私輕重﹐故可以爲平﹔繩之於內外﹐無私曲直﹐故可以爲正﹔人主之於法﹐無私好憎﹐故可以爲令。德無所立﹐怨無所藏﹐是任道而合人心者也。此三者﹐藉於無私﹐故平爲之立﹐正爲之存﹐令爲之行﹔不殞德於外﹐不匿怨於內﹐任道而死﹐百姓不知。故爲治者﹐知不與焉。水戾破舟﹐木擊折軸﹐不怨木石﹐而罪巧拙者﹐智不載也。水無破舟之意﹐木無折軸之心﹐不怨木石﹐而罪巧拙者﹐非智之所爲也。明治國者不以智。故以智治國者﹐國之賊也。故道有智則亂﹐德有心則險﹐心有眼則眩。息智卽不亂﹐忘心卽不險﹐絕視則不眩﹐皆忘之也。夫權衡規矩﹐一定而不易﹐常一而不邪﹐方行而不畱。一日形之﹐萬世傳之﹐無爲之爲也。夫衡非不平﹐繩非不直﹐用之者偏耳。道非不虛﹐德非不明﹐修之者誤耳。一者無爲也﹐百王用之﹐萬世傳之﹐爲而不易也。一者無爲也﹐百王用之﹐萬世傳之而不易也。凡無情無私﹐一以遇之者﹐𨿽終日應用﹐未嘗爲也。斯道致治﹐正而有常。不然﹐權之與量﹐豈一日制作而萬世不能易哉﹖

老子曰人之言日﹕國有亡主﹐世亡亡道。人有窮而理無不通﹐故無爲者﹐道之宗也。得道之宗﹐並應無窮﹐夫國之亡者﹐何也﹖以無正道故亡也。夫窮而能通者﹐道也﹐爲而不侍者﹐德也﹐無爲之宗應於無窮者也。故不因道理之數而專己之能﹐其窮不遠也。獨賢於已﹐不修其道﹐立見窮屈。夫人君﹐不出戶以知天下者﹐因物以識物﹐因人以知人。故積力之所舉﹐卽無不勝也。眾智之所爲﹐卽無不成也。千人之眾無絕糧﹐萬人之羣無廢功。工無異伎﹐士無兼官﹐各守其職﹐不得相干﹐人得所宜﹐物得所安﹐是以器械不惡﹐職事不慢也。因此物識彼物之情﹐度己身見他人之性。善用眾者﹐可以傾河置海﹐善用人者﹐可以盡心竭力。夫債少易償也﹐職寡易守也﹐任輕易勸也。上操約少之分﹐下效易爲之功﹐是以君臣﹟2久而不相厭也。在於簡易﹐故無勞厭。

老子曰﹕帝者體太一﹐太一者﹐以虛無爲祖﹐淸靜爲宗﹐故帝王宜體之。王者法陰陽﹐運行有度。霸者則四時﹐不失其宜。君者用六律。與物有節。體太一者﹐明於天地之情﹐通於道德之倫﹔聰明照於日月﹐精神通於萬物﹔動靜調於陰陽﹐喜﹟3怒和於四時﹔覆露皆道﹐溥洽而無私﹔蜎飛蠕動﹐莫不依德而生﹔德流方外﹐名聲傳乎後世。玄古帝王以道治天下也。法陰陽者﹐承天地之和﹐德與天地參光﹐明與日月並照﹐精神與鬼神齊靈﹔戴圓履方﹐抱表寢繩﹐內能理身﹐外得人心﹐發施號令﹐天下從風。五帝以德治天下也。則四時者﹐春生夏長﹐秋收冬藏﹐取與有節﹐出入有量﹐喜怒剛柔﹐不離其理﹐柔而不脆﹐剛而不折﹐寬而不肆﹐肅而不悖﹐優遊委順以養羣類其德捨愚而容不肖﹐無所私愛也。三王以仁治天下也。用六律者﹐生之與殺也﹐賞之與罰也﹐與之以奪也﹐非此無道也﹐伐亂禁暴﹐興賢良廢不肖﹐匡邪以爲正﹐攘險以爲平﹐矯枉以爲直﹐明於施捨﹟4開塞之道﹐乘時因勢﹐以服役人心者也。五霸以義治天下也。帝者﹐不體陰陽卽侵﹔王者﹐不法四時卽削﹔霸者﹐不用六律卽辱﹔君者﹐失準繩卽廢。故小而行大﹐卽窮塞而不親﹔大而行小﹐卽狹隘而不容。帝王之世﹐道德有優劣﹔五霸之時﹐仁義有厚薄。大小不得相逾。

老子曰﹕地廣民眾﹐不足以爲彊﹔甲堅兵利﹐不可以恃勝﹔城高池深﹐不足以爲固﹔嚴邢峻罰﹐不足以爲威。夫三者不得恃﹐惟有德者王也。爲存政者﹐𨿽小必存焉﹔爲亡政者﹐𨿽大必亡焉。故善守者﹐無與禦。音禦。善戰者﹐無與鬥﹐乘時勢因民欲﹐而天下服。故善爲政者﹐積其德﹔善用兵者﹐畜其恕。德積而民可用也﹟5﹐怒畜而威可立也。故文之所加者深﹐則權之所服者大﹔德之所施者博﹐則威之所制者廣。廣卽我彊而適弱。善用兵者﹐先弱敵而後戰﹐故費不半而功十倍。故千乘之國﹐行文德者王﹔萬乘之國﹐好用兵者亡。王兵先勝而後戰﹐敗兵先戰而後求勝﹐此不明於道也。輕用兵器﹐𨿽大必亡﹔善任政術﹐𨿽小必昌。存萬姓於不死之地﹐故勝﹔驅民於立尸之地﹐必敗者也。

通玄眞經卷之九竟

﹟1失業而賤﹐得志而貴﹕瞿本作『失處而賤得勢而貴』。

﹟2君臣﹕瞿本作『居日』。

﹟3喜﹕瞿本作『瞋』。

﹟4捨﹕瞿本作『令』。

﹟5也﹕原本作『者』﹐據瞿本改。

通玄眞經卷之十

默希子注

上仁

上德者天下歸之﹐上仁者海內歸之﹐上義者一國歸之﹐上禮者一鄕歸之。無此四者﹐則民不歸也。自《上仁》已下不注篇首﹐義類此也。

老子曰﹕君子之道﹐靜以修身﹐儉以養生。靜卽下不擾﹐下不擾卽民不怨﹔下擾卽政亂﹐民怨卽德薄。政亂﹐賢者不爲謀﹔德薄﹐勇者不爲斗。明主者﹐修身以靜﹐養生以儉﹐上無亂政下無怨民。則賢自爲謀﹐勇自爲斗也。亂主則不然﹐一日有天下之富處一主之勢﹐竭百姓之力﹐以奉耳目之欲。志專於宮室臺榭﹑溝池苑囿﹑猛獸珍怪。貧民饑餓﹐虎狼厭芻豢﹐百姓凍寒﹐宮室衣錡繡。故人主畜玆無用之物﹐而天下不安其姓命矣。此暗主居一日之位﹐極一主之勢﹐殫天下之財﹐毒流四海﹐竭萬民之產﹐恣心目所娛﹐若秦主之二世﹐用之則昏也。

老子曰﹕非淡漠無以明德﹐非寧靜無以致遠﹐非寬大無以並覆﹐非正平無以制斷。以天下之目視﹐以天下之耳聽﹐以天下之心慮﹐以天下之力爭﹐故號令能下究﹐而臣情得上聞﹐百官修達﹟1﹐羣臣輻湊。喜不以賞賜﹐怒不以罪誅。法令察而不苛﹐耳目聰﹟2而不暗﹐善否之情﹐日陳於前而不逆。故賢者盡其智﹐不肖者竭其力﹐近者安其性﹐遠者懷其德﹐得用人之道也。此明君治國如此﹐用人如彼﹐若漢之孝文﹐唐之太宗也。夫乘輿馬者﹐不勞而致千里﹔乘舟楫者﹐不遊而濟江海。使言之而是﹐𨿽商夫芻蕘﹐猶不可棄也﹔言之而非﹐𨿽在人君卿相﹐猶不可用也。是非之處﹐不可以貴賤尊卑論也。其計可用﹐不羞其位﹔其言可行﹐不貴其辯。夫用得其道﹐不勞而至﹐不行而達。故軒皇感牧童之言而天下理﹐有賤乎卑弱邪﹖胡亥信趙高之謀而天下亡﹐有貴乎卿佐也﹖暗主則不然﹐羣臣盡誠效忠者希﹐不用其身也。而親習邪枉﹐賢者不能見也﹔疏遠卑賤﹐竭力盡忠者不能聞也。有言者﹐窮之以辭﹔有諫者﹐誅之以罪。如此而欲安海內﹐存萬方﹐其離聰明亦以遠矣。非聖不能靜四海﹐非明無以安萬方。

老子曰﹕能尊生﹐𨿽富貴不以養傷身﹐𨿽貧賤不以利累形。𨿽日費萬金不恣口以害生﹐𨿽家無儋石不苟求以傷德﹐可謂能尊生矣。今受先祖之遺爵﹐必重失之﹔生之所由來久矣﹐而輕失之﹐豈不惑哉。貴以身治天下﹐可以寄天下﹔愛以身治天下﹐所以托天下。承先人遺業而失之者﹐必由輕失。故不責於己﹐無以托天下也。

文子問治國之本﹐老子曰﹕本在於治身。未嘗聞身治而國亂者也﹐身亂而國治者未有也。故曰﹕修之身﹐其德乃眞。身苟未治﹐而況國哉﹖道之所以至妙者﹐父不能以教子﹐子亦不能受之於父。故道可道﹐非常道也﹔名可名﹐非常名也。常道無名﹐可名非道。故言論之所不及﹐父子莫能相傳也。

文子問曰﹕何行而民親其上。老子曰﹕使之以時﹐而敬愼之﹐如臨深淵﹐如履薄冰。天地之間﹐善卽吾畜也﹐不善卽吾讎也。昔者夏商之臣﹐反讎桀紂而臣湯武﹔宿沙之民﹐自攻其君﹐歸神農氏。故曰﹕人之所畏﹐不可不畏也。可畏非君﹐可畏非善。

老子曰﹕治大者﹐道不可以小﹐地廣者﹐制不可以狹﹔位高者﹐事不可以煩﹔民眾者﹐教不可以苛。事煩難治﹐法苛難行﹐求多難贍。寸而度之﹐至丈必差﹔銖而稱之﹐至石必過。石稱丈量﹐徑而寡失。大較易爲智﹐曲辯難爲慧。道隱小成﹐言隱浮僞。故無益於治﹐有益於亂者﹐聖人不爲也﹔無益於用者﹐有益於費者﹐智者不行也。故功不厭約﹐事不厭省﹐求不厭寡。功約易成﹐事省易治﹐求寡易贍﹐任於眾人則易。故小辯害義﹐小義破道﹐道小必不通﹐通必簡。聖人通明﹐洞見未然﹐不以小蔽大﹐不以煩易簡也。河以逶迆故能遠﹐非一勺之水也。山以陵遲故能高﹐非一匊之土也。道以優遊故能化。非卽時所致也。夫通於一伎﹐審於一事﹐察於一能﹐可以曲說﹐不可以廣應也。夫調音者﹐小弦急﹐大弦緩﹔立事者﹐賤者勞﹐貴者佚。言勻弦大小適中﹐治國者貴賤皆當也。道之言曰﹐芒芒昧昧﹐因天之威﹐與天同炁。同炁者帝﹐同義者王﹐同功者霸﹐無一焉者亡。同炁者無德而稱﹐同義者救時之危﹐同功者與民同利。無一於此﹐以至危亡也。故不言而信﹐不施而仁﹐不怒而威﹐是以天心動化者也。五帝自然無爲﹐與天同心﹐物稟其生﹐感而化也。施而仁﹐言而信﹐怒而威﹐是以精誠爲之者也。三王精誠發內﹐動應於外﹐而猶有迹﹐未同於無心也。施而不仁﹐言而不信﹐怒而不威﹐是以外貌爲之者也。五霸誠不由中﹐物無應者﹐故𨿽怒而不威。故有道以理之﹐法𨿽少﹐足以治﹔無道以理之﹐法𨿽眾﹐足以亂。治存道要﹐亂存法多。

老子曰﹕鯨魚失水﹐則制於螻蟻﹔人君捨其所守﹐而與臣爭事﹐則制於有司。魚不可失水﹐君不可亡道。以無爲持位﹐守職者以聽從取容﹐臣下藏智而不用﹐反以事專其上。人君者不任能而好自爲﹐則智日困而自負責。數窮於下﹐則不能申理﹔行墮於位﹐則不能持制。智不足以爲治﹐威不足以行刑﹐則無以與下﹟3交矣。喜怒形於心﹐嗜欲見於外﹐則守職者離正而阿上﹐有司枉法而從風。賞不當功﹐誅不應罪﹐則上下乖心﹐君臣相怨。百官煩亂﹐而智不能解﹔非譽萌生﹐而明不能照。非己之失﹐而反自責﹐則人主愈勞﹐人臣愈佚。是代大匠斲﹐夫代大匠斲者﹐希有不傷其手矣。人主任賢舉能﹐不專斷於己。則智有所因﹐明有不照﹐則守職阿上﹐有司正法。故無辜受戮﹐有功者不償﹐主愈勞﹐臣愈佚。是代大匠斲﹐坐傷其手也。與馬逐走﹐筋絕不能及也﹐上車攝轡﹐馬死衡下。伯樂相之﹐王良禦之﹐明主乘之﹐無禦相之勞﹐而致千里﹐善乘人之資也。夫人主居上以禦羣下﹐所任忠正﹐不必形神。其由乘馬﹐假在相禦﹐可坐致千里﹐不爲難也。人君之道﹐無爲而有就也﹐有立而無好也。有爲卽議﹐有好卽諛﹔議卽可奪﹐諛卽可誘。誘其私好﹐奪其正術。夫以建而制於人者﹐不能持國。故善建者不拔﹐言建之無形也。惟神化者﹐物莫能勝。夫爲上者﹐常能制人﹐不爲人所制。不爲人所制者﹐是善建者不拔。用之無形﹐故曰神化。中欲不出﹐謂之扃﹔外邪不入﹐謂之閉。中扃外閉﹐何事不節﹖外閉中扃﹐何事不成﹖中扃外閉﹐無欲無害。故不用之﹑不爲之﹐而有用之﹑而有爲之。有用卽爲之﹐未有爲而不用也。不伐之言﹐不奪之事﹐循名責實﹐使自有司﹐以不知爲道﹐以禁苛爲主﹐如此則百官之事﹐各有所考。君存大體﹐任於百官﹐詳其考校﹐定其得失而已。

老子曰﹕食者﹐民之本也﹔民者﹐國之基也。故人君者﹐上因天時﹐下盡地理﹐中用人力。是以羣生以﹟4。長﹐萬物蕃殖。春伐枯槁﹐夏收百果﹐秋蓄蔬食﹐冬取薪蒸﹟5。以爲民資﹐生無乏用﹐死無傳丁戀切。屍君能保和﹐死生盡理。先王之法﹐不掩羣而取镺﹐上襖下滔。不涸澤而漁﹐不焚林而獵。不極物也。豺未祭獸﹐罝罘音浮。不得通於野﹔獺未祭魚﹐网罟不得入於水﹔鷹隼未擊﹐羅网不得張於臯﹔艸木未落﹐斤斧不得入於山林﹔昆虫未墊﹐不得以火田﹔育孕不殺﹐鷇音遘。卵不探﹔魚不長尺不得取﹐犬豕不期音饑。年不得食。皆以其時﹐不妄害也。是故萬物之發生﹐若蒸炁出。謂殺非其時﹐取非其當﹐則萬物精炁發動上達於天﹐將害於人也。先王之所以應時修備﹑富國利民之道也。養之有宜﹐取之以時﹐不乖其道﹐所以富國寧家。非目見而足行之也﹐欲利民不忌乎心﹐則民自備矣。以心揆物﹐以身觀人﹐何假揚眉舉足﹐然後方備﹖

老子曰﹕古者明君﹐取下有節﹐自養有度﹐必計歲而收﹐量民積聚﹐知有餘不足之數﹐然後取奉。如此卽得承所受於天地﹐而離於饑寒之患。其憯怛於民也﹐國有饑者﹐食不重味﹔民有寒者﹐冬不被裘﹔與民同苦樂﹐卽天下無哀民此明君之治天下也如此。暗主卽不然﹐取民﹐不裁其力﹔求下﹐不量其積﹐男女不得耕織之業以供上求。力勤財盡﹐有旦無暮﹐君臣相疾。且人之爲生也﹐一人跖音只。禾而耕不益十畝﹐中田之收﹐不過四石﹐妻子老弱﹐仰之而食。或時有災害之患﹐無以供上求。卽人主湣之矣﹐貪主暴君﹐涸漁其下﹐以適無極之欲﹐則百姓不被天和﹐履地德矣。此暗主之治天下也如彼。

老子曰﹕天地之炁﹐莫大於和。和者﹐陰陽調﹐日夜分。故萬物春分而生﹐秋分而成﹐生與成必得和之精。故積陰不生﹐積陽不化﹐陰陽交接﹐乃能成和。此天地之气和平﹐故萬物得以生成。是以聖人之道﹐寬而栗﹐嚴而溫﹐柔而直﹐猛而仁。夫太剛則折﹐太柔則捲﹐道正在於剛柔之間。夫繩之爲度也﹐可捲而懷也﹐引而申之﹐可直而布也。長而不橫﹐短而不窮﹐直而不剛﹐故聖人體之。此聖人之和也。柔而能直﹐良匠之規矩也﹐捲而能舒﹐聖人之法度也。夫恩推卽懦﹐懦卽不威﹔嚴推卽猛﹐猛卽不和﹔愛推卽縱﹐縱卽不令﹐刑推卽禍﹐禍卽無親﹔是以貴和也。

老子曰﹕國之所以存者﹐得道也﹔所以亡者﹐理塞也。故聖人見化以觀其徵。德有昌衰﹐風爲先萌。故得生道者﹐𨿽小必大﹔有亡徵者﹐𨿽成必敗。國之亡也﹐大不足恃﹔道之行也﹐小不可輕。故存在得道﹐不在於小﹔亡在失道﹐不在於大。故亂國之主﹐務於地廣﹐而不務於仁義﹔務在高位﹐而不務於道德。是舍其所以存﹐造音操。其所以亡也。觀賢愚以取興亡﹐存道德不在其廣大也。若上亂三光之明下失萬民之心孰不能承﹖故審其己者﹐不備諸人也。古之爲君﹟6者﹐深行之謂之道德﹐淺行之謂之仁義﹐薄行之謂之禮智。此六者﹐國家之綱維也。深行之則厚得福﹔淺行之則薄得福﹔盡行之天下服。古者修道德卽正天下﹐修仁義卽正一國﹐修禮智卽正一鄕。德厚者大﹐德薄者小﹐故道不以雄武立﹐不以堅彊勝﹐不以貪競得。立在天下推己﹐勝在天下自服﹐得在天下與之﹐不在於自取。故雌牝卽立﹐柔弱卽勝﹐仁義卽得﹐不爭卽莫能與之爭。故道之在於天下也﹐譬猶江海也。天之道﹐爲者敗之﹐執者失之。失欲名之大﹐而求之爭之﹐吾見其不得已。而𨿽執而得之﹐不畱也。夫名不可求而得也﹐在天下與之。與之者歸之。天下所歸者﹐德也。故云﹕上德者天下歸之﹐上仁者海內歸之﹐上義者一國歸之﹐上禮者一鄕歸之。無此四者﹐民不歸也。不歸用兵﹐卽危道也。故曰﹕兵者﹐不祥之器﹐不得已而用之﹐殺傷人勝而勿美。故曰﹕死地﹐荊棘生焉﹐以悲哀泣之﹐以喪禮居之。是以君子務於道德﹐不重用兵也。行之有淺深﹐而德之有厚薄。道德不可暫亡﹐凶器不宜妄動。

文子問﹕仁義禮何以爲薄於道德也﹖老子曰﹕爲仁者﹐必以哀樂論之﹔爲義者﹐必以取與明之。四海之內﹐哀樂不能徧﹐竭府庫之財貨﹐不足以贍萬民。言恩惠不能普。故知不如修道而行德﹐因天地之性﹐萬物自正﹐而天下贍﹐仁義因附。是以大丈夫居其厚﹐不居其薄。故知道德深厚而仁義淺薄﹐故聖人居其厚﹐不處其薄也。夫禮者﹐實之文也﹔仁者﹐恩之效也。故禮因人情而制﹐不過其實﹔仁不溢恩﹐悲哀抱於情﹐送死稱於仁。夫養生﹐不彊人所不能及﹐不絕人所不能已﹐度量不失其適﹐非譽無由生矣。故制樂足以合歡﹐不出於和﹐明於死生之分﹐通於侈儉之適也。人情失和﹐故興於仁義﹐節以禮樂﹐各使明其分而不相逾。末世卽不然﹐言與行相悖﹐情與貌相反﹐禮飾以煩﹐樂擾以淫﹐風俗溺於世﹐非譽萃於朝﹐故至人廢而不用也。未世謂樂淫﹑變節﹑禮煩﹑飾情﹐至人見其如此﹐故執其朴素﹐易其風俗。與驥逐走﹐卽人不勝驥﹔托於車上﹐卽驥不勝人。故善用道者﹐乘人之資以立功﹐以其所能托其所不能也。主與之以時﹐民報之以財﹔主遇之以禮﹐民報之以死。故有危國﹐無安君﹔有憂主﹐無樂臣。德過其位者﹐尊﹔祿過其德者﹐凶。德貴無高﹐義取無多。不以德貴者﹐竊位也﹔不以義取者﹐盜財也。無德而貴者凶﹐非義而取者盜。聖人安貧樂道﹐不以欲傷生﹐不以利累己﹐故不違義而妄取古﹟7。者無德﹐不尊﹔無能﹐不官﹔無功﹐不賞﹔無罪﹐不誅。其進人也﹐以禮﹔其退人也﹐以義。小人之世﹐其進人也﹐若上之天﹔其退人也﹐若內之淵。聖人之用人也﹐不苟進﹐不安退﹔小人則用之恐不高﹐退之恨不深也。言古者﹐以疾今也。敏今時偸薄﹐好之欲其生﹐惡之欲其死也。相馬﹐失之瘦﹔選士﹐失之貧。豚肥充廚﹐骨音寺。不官。馬在良﹐𨿽瘦﹐可以致遠﹔臣在忠﹐𨿽貧﹐可以成事。君子察實﹐無信讒言。君過而不諫﹐非忠臣也﹔諫而不聽﹐君不明也。不諫者謂屍祿也﹐不聽者暴主也。民沈溺而不憂﹐非賢君也。故守節死難﹐人臣之職也﹔衣寒食饑﹐慈父之恩也。有君如此﹐何慮社稷之危亡﹐有臣如此﹖何憂爵祿之不備﹖以大事小﹐謂之變人﹔以小犯大﹐謂之逆天﹐前𨿽登天﹐後必入淵。故鄕裏以齒﹐老窮不遺﹔朝廷以爵﹐尊卑有差。故長幼守其節﹐則禍患無由生。夫崇貴者﹐爲其近君也﹔尊老者﹐謂其近親也﹔敬長者﹐謂其近兄也。因君以崇貴﹐因親而敬老﹐因禮而敬長也。生而貴者驕﹐生而富者奢。故富貴不以明道自鑑﹐而能無爲非者寡矣。貴不斯驕驕自至﹐富不辯奢奢自至。處乎貴﹐不明道德﹐使不爲非者﹐鮮矣。學而不厭﹐所以治身也﹐教而不倦﹐所以治民也。賢師良友﹐捨而爲非者寡矣。觀學知﹟8道﹐承教無類﹐入芝蘭之囿﹐必染芬芳之气也。知賢之謂智﹐愛賢之謂仁﹐尊仁之謂義﹐敬賢之謂禮﹐樂賢之謂樂。古之善爲天下者﹐無爲而無不爲也﹐不生民事﹐故曰無爲﹐因民所利﹐而無不爲。故爲天下有容。能得其容﹐無爲而有功﹔不得其容﹐動作必凶。爲天下有容者﹕豫兮其若冬涉大川﹔猶兮其若畏四鄰﹔儼兮其若容﹔渙兮其若冰之液﹔惇兮其若朴﹔混兮其若濁﹔廣兮其若谷。此爲天下容。容﹐包容也。道之容貌也﹐治天下者兢兢業業﹐不敢懈怠。下文並釋。豫兮其若冬涉大川者﹐不敢行也﹔猶兮其若畏鄰者﹐恐四傷也﹔儼兮其若容者﹐謙恭敬也﹔渙兮其若冰之液者﹐不敢積藏也﹔惇兮其若朴者﹐不敢廉成也﹔混兮其若濁者﹐不敢明淸也﹔廣兮其若谷者﹐不敢盛盈也。進不敢行者﹐退不敢先也﹔恐自傷者﹐守柔弱不敢矜也﹔謙恭敬者﹐自卑下尊敬人也﹔不敢積藏者﹐自損獘不敢堅也﹔不敢廉成者﹐自虧缺不敢全也﹔不敢淸明者﹐處濁辱而不敢新鮮也﹔不敢盛盈者﹐見不足而不敢自賢也。夫道退故能先﹐守柔弱故能矜﹐自卑下故能高人﹐自損獘故實堅﹐自虧缺故盛全﹐處濁辱故新鮮﹐見不足故能賢。道無爲而無不爲也。此數者﹐道之反也。處後則人先之﹐自損則人與之。故天下戴之而不重﹐百姓樂推而不厭也。

通玄眞經卷之十竟

﹟1修達﹕瞿本作『條通』。

﹟2聰﹕瞿本作『通』。

﹟3下﹕原作『天下』﹐據瞿本刪『天』。

﹟4以﹕瞿本作『遂』。

﹟5蒸﹕瞿本作『抄』。

﹟6君﹕瞿本作『道』。

﹟7妄取古﹕瞿本作『取安古』。

﹟8知﹕原作『曰』﹐據瞿本改。

通玄眞經卷之十一

默希子注

上義

老子曰﹕凡學者﹐能明於天人之分﹐通於治亂之本﹐澄心淸意以存之﹐見其終始﹐反於虛無﹐可謂達矣。惟夫體淸﹐明反虛靜﹐故能明天人之分﹐究紛始之際。治之本﹐仁義也﹔其末﹐法度也。人之所生者﹐本也﹔其所不生者﹐末也。本末一體也﹐其兩愛之性也。先本後末﹐謂之君子﹔先末後本﹐謂之小人。人之生也﹐精神爲本﹐形體爲末。故太上養神﹐治其情性﹔末世養形﹐恣其嗜欲。治性則神淸﹐縱欲則身害。夫神淸體和﹐本末相濟﹐乃全身保神﹐不虧其眞﹐凡修攝有方﹐稟受不一﹐故有君子小人之異。法之生也﹐以輔義﹐重法棄義﹐是貴其冠履﹐而忘其首足也。治國者先治於仁義﹐然後法令以齊之。重法令﹐遺仁義﹐是遺首足而貴冠履也。仁義者﹐廣崇也。不益其厚而張其廣者﹐毀﹔不廣其基而增其高者﹐覆。故不大其棟﹐不能任重﹐任重莫若楝﹐任國莫若德。人主之有民﹐猶城中之有基﹐木之有根。根深卽本固﹐基厚卽上安。根基猶道德也。夫根深基廣而見毀拔者﹐未之有也﹐道高德盛而萬姓不崇戴者﹐未之聞也。故事不本於道德者﹐不可以爲經﹔言不合於先王者﹐不可以爲道。夫事不師。古﹐不遵道﹐不可爲國法。便說棳取一行一功之術﹐非天下通道也。恢怪譎詭之術﹐非天下之大道。

老子曰﹕治人之道﹐其猶造父之禦駟馬也。周穆王時禦馬。齊輯音集。之乎轡銜﹐正度之乎胸膺﹐內得於中心﹐外合乎馬志﹐故能取道致遠﹐气力有餘﹐進退還曲﹐莫不如意﹐誠得其術也。今夫權勢者﹐人主之車輿也﹔大臣者﹐人主之駟馬也。身不可離車輿之安﹐手不可失駟馬之心。故駟馬不調﹐造父不能以取道﹐君臣不和﹐聖人不能以爲治。執道以禦之中才可盡﹔明分以示之﹐姦邪可止。物至而觀其變﹐事來而應其化。近者不亂﹐卽遠者治矣。不用適然之教﹐而得自然之道﹐萬舉而不失矣。有造父之善禦﹐不憂車馬之奔逸﹔有聖人之至治﹐不憂黔首之危亡。

老子曰﹕凡爲道者﹐塞邪隧﹟1﹐防未然。不貴其自是也﹐貴其不得爲非也。故曰﹕勿使可欲﹐無日不求﹔勿使可奪﹐無日不爭。如此卽人欲釋而公道行矣。有餘者﹐止於度﹔不足者﹐逮於用﹐故天下可一人也。夫釋職事而聽非譽﹐棄功勞而用朋黨﹐卽奇伎天長﹐守職不進﹔民俗亂於國﹐功臣爭於朝。故有道以禦人﹐無道則制於人矣。舜爲匹夫而天下共戴者﹐其道存也﹐故能制於人﹔紂爲天子﹐而四海離心者﹐其道亡也﹐則爲人所制。

老子曰﹕治國有常﹐而利民爲本﹔政教有道﹐而令行爲古。苟利於民﹐不必法古﹔苟周於事﹐不必循俗。故聖人法與時變﹐禮與俗化。衣服器械﹐各便其用﹔法度制令﹐各因其宜。故變古未可非﹐而循俗未足多也。夫治道所貴﹐適時而已。不在數變爲務也。誦先王之書﹐不若聞其言﹔聞其言﹐不若得其所以言。得其所以言者﹐言不能言也。故道可道﹐非常道也﹔名可名﹐非常名也。執言爲道﹐卽言而非道也﹐持石爲玉﹐卽石而非玉也。故聖人所由曰道﹐猶金石也﹐一調不可更﹔音律以定﹐不可易也。事猶琴瑟也﹐曲終改調。曲節旣殊﹐故宜變易。法制禮樂者﹐治之具也﹐非所以爲治也。故曲士不可與論至道者﹐訊寤於俗而束於教也。登閬峯者﹐非凡﹟2乘能及﹔論至道者﹐非曲士所通。

老子曰﹕天下幾有常法哉﹖當於世事﹐得於人理﹐順於天地﹐詳於鬼神﹐卽可以正治矣。便於事﹐順於人﹐卽可治天下。自然通神明﹐何常有法也﹖昔者三皇無制令而民從﹐五帝有制令而無刑罰﹐夏后氏不負言﹐殷人誓﹐周人盟。三皇者﹐處犧﹑神農﹑黃帝。五帝少昊﹑顓項﹑高辛﹑唐﹑虞。三王者﹐夏﹑禹﹑殷湯﹑周文王。夫上古不令而民從﹐未世峻法而民詐﹐故無爲爲化易﹐有爲爲治難﹐盟誓不禁﹐刑戮隨之也。末世之衰也﹐忍垢而輕辱﹐貪得而寡羞。故法度制令者﹐論民俗而節緩急。器械者﹐因時變而制宜適。夫制於法者﹐不可與達舉﹔拘禮之人﹐不可使應變。必有獨見之明﹐獨聞之聰﹐然後能擅道而行。拘法守文者﹐動用乖滯﹐獨聞獨見者﹐不得離道也。夫知法之所由生者﹐卽應時而變﹔不知治道之源者﹐𨿽循終亂。今爲學者﹐循先襲業﹐握篇籍﹐守文法﹐欲以爲治﹐非此不治﹐猶持方柄而內圓鑿也﹐欲得宜適亦難矣。夫執法守文而無變通者﹐自以爲治﹐猶持方內圓﹐安能適中﹖夫存危治亂﹐非智不能﹐道先稱古﹐𨿽愚有餘。故不用之法﹐聖人不行也﹔不驗之言﹐明主不聽也。事當𨿽愚必用﹐理乖𨿽賢必捨。

文子問曰﹕法安所主﹖老子曰﹕法生於義﹐義生於眾適。眾適合乎人心﹐此治之要也。法非從天下也﹐非從地出也﹐發乎人間﹐反己自正。誠達其本﹐不亂於未。知其要﹐不惑於疑﹔有諸己﹐不非於人﹔無諸己﹐不責於所立。立於下者﹐不廢於上﹔禁於民者﹐不行於身。故人主之制法也﹐先以自爲檢式。故禁勝於身﹐卽令行於民。夫法者﹐天下之準繩也﹐人主之度量也。自檢於己﹐則民禁於彼也。縣法者﹐法不法也。不法以法之法也。法定之後﹐中繩者賞﹐缺繩者誅﹟3。𨿽尊貴者﹐不輕其賞﹔卑賤者﹐不重其刑。犯法者﹐𨿽賢必誅﹐中度者﹐𨿽不肖無罪。是故公道行而﹟4私欲塞也。古之置有司也﹐所以禁民﹐使不得恣也﹔其立君也﹐所以制有司﹐使不得專行也。法度道術﹐所以禁君﹐使無得橫斷也。人莫得恣﹐卽道勝而理得矣。故反朴無爲。無爲者﹐非謂其不動也﹐言其從己出也。立君宜有司﹐上不得自恣﹐下不得專斷﹐故上守正術﹐下無枉法。天下之治﹐何足難也﹖

老子曰﹕善賞者﹐費少而勸多﹔善罰者﹐刑省而姦﹔禁善與者﹐用約而爲德﹔善取者﹐入多而無怨。故聖人因民之所喜以勸善﹐因民之所憎以禁姦。賞一人﹐而天下趨之﹔罰一人﹐而天下畏之。是以至賞不費﹐至刑不濫。聖人守約而治廣﹐此之謂也。此聖人致理之道若此也。

老子曰﹕臣道者﹐論是處當﹐爲事先唱﹐守職明分﹐以立成功。故君臣異道卽治﹐洞道卽亂﹐各得其宜﹐處有其當﹐卽上下有以相使也。故枝不得大於榦﹐末不得彊於本﹐言輕重大小有以相制也。君臣分明﹐則大小無越也。夫得威勢者﹐所持甚小﹐所在甚大﹐所守甚約﹐所制甚廣。十圍之木﹐持千鈞之屋﹐得所勢也﹔五寸之關﹐能制開闔﹐所居要也。下必行之今﹐順之者利﹐逆之者凶﹐天下莫不聽從者﹐順也。發號令行禁止者﹐以眾爲勢也。義者﹐非能盡利於天下之民也﹐利一人而天下從之﹔暴者﹐非能盡害於海內也﹐害一人而天下叛之。故舉措廢置﹐不可不審也。愼其舉措乎其愛憎﹐利無偏賞﹐害無偏罰。

老子曰﹕屈寸而申尺﹐小枉面大直﹐聖人爲之。今人君之論臣也﹐不計其大功﹐總其略行﹐而求其小善﹐卽失賢之道也。故人有厚德﹐元間其小節﹔人有大譽﹐元疵其小故。夫人情莫不有所短﹐成其大略是也﹐𨿽有小過﹐不以爲累也。成其大略非也﹐閭裏之行﹐未足多也。言人之才不能盡善盡美。固當無疑其小疵﹐乃全其大用。閭裏之行﹐謗黜之言﹐不足信也。故小謹者元成功﹐訾行者不容眾。體大者節疏﹐度巨者譽遠﹐論臣之道也。論用臣之道如此﹐則不失其人也。

老子曰﹕自古及今﹐未有能全其行者也。故君子不責備於一人。人無全能﹐量其才力而任之也。方而不割﹐廉而不劌﹐直而不肆﹐博達而不訾﹐道德文武﹐不責備於人。以力自修以道﹐而不責於人﹐易賞也。自修以道﹐則無病矣。自修者﹐不責於人而行於世﹐世可爲之哉﹖夫夏后氏之璜﹐不能無瑕﹔明月之珠﹐不能無穢﹐然天下寶之者﹐不以小惡妨大美。今志人之所短﹐忘人之所長﹐而欲求賢於天下﹐卽難矣。夏后氏之璜﹐明月之珠﹐尙有瑕穢﹐賢人君子豈能盡善盡美﹖棄其所短﹐取其所長﹐則無遺才必矣。夫眾人之見﹐位之卑﹐身之賤﹐事之洿辱而不知其大略。幾人之情﹐惡其卑辱﹔君子用人﹐存其大略。故論人之道﹐貴卽觀其所舉﹐舉覺才也。富卽觀其所施。濟物也。窮卽觀其所受﹐非義不爲。賤卽觀其所爲。非道不處。視其所患難﹐以知其所勇﹔因其患難﹐方見仁勇。動以喜樂﹐以觀其守﹔不逾濫也。委以貨財﹐以觀其仁﹔不妄取也。振以恐懼﹐以觀其節。殺身成仁。如此﹐則人情可得矣。一有所存﹐人之幹也﹔七者備具﹐世之英也。能以此觀之﹐賢愚可知﹐忠信可見矣。

老子曰﹕屈者﹐所以求申也﹔枉者﹐所以求直也。屈寸申尺﹐小枉大直﹐君子爲之。百川並流﹐不注海者不爲谷﹔趨行殊方﹐不歸善者不爲君子。善言貴乎可行﹐善行貴乎仁義。夫君子之過﹐猶日月之蝕﹐不害於明。過也﹐人皆見之﹔更也﹐人皆仰之。故智者不妄爲﹐勇者不妄殺﹐擇是而爲之﹐計禮而行之﹐故事成而功足恃也﹐身死而名足稱也。爲其可爲者﹐殺其可殺者﹐然後功遂名立﹐稱於後世也。𨿽有智能﹐必以仁義爲本而後立。智能並行﹐聖人一以仁義爲準繩﹐中繩者謂之君子﹐不中繩者謂之小人。君子𨿽死亡﹐其名不滅﹔小人𨿽得勢﹐其罪不除。故堯舜爲善﹐至人稱之﹔桀紂爲惡﹐其名不成。善惡之名俱存﹐故君子愼爲不善行也。左手據天下之圖﹐而右手刎其喉﹐𨿽愚者不爲﹐身貴於天下也。旦爲稱孤之客﹐夕爲暴尸之人﹐皆愚瑣之輩﹐非君子之倫也。死君親之難者﹐視死如歸﹐義重於身也。故天下大利也﹐比之身卽小﹔身之所重也﹐比之仁義卽輕。此以仁義爲準繩者也。此傷時無仁義﹖故切論君子死義﹐小人死利也。

老子曰﹔道德之備﹐猶日月也﹐夷狄蠻貊﹐不能易其指。苟有道﹐𨿽蠻貊之邦行矣﹐無道﹐其如諸夏何﹖趣捨同﹐卽非譽在俗﹔意行均﹐卽窮達在時。事周於世﹐卽功成﹔務合於時﹐卽名立。是故立功名之人﹐簡於世而謹於時﹐時之至也﹐卽間不容息。夫濟傾弱立功名者﹐睹其機厄寧容瞬息。古之用兵者﹐非利土地而貪寶賂也﹐將以存亡平亂﹐爲民除害也。貪叨多欲之人﹐殘賊天下﹐萬民騷動﹑莫寧其所。有聖人勃然而起﹐討彊暴﹐平亂世﹐爲天下除害﹐以濁爲淸﹐以危爲寧﹐故不得不中絕。赤帝爲火災﹐故黃帝擒之。共工爲水害﹐故顓頊誅之。此二君勃然而起者﹐非欲尊其勢位﹐利其土地﹐貪其寶貨﹐去其殘賊﹐安其人民﹐爲天下除其虐害﹐不得已而用之也。教人以道﹐導之以德﹐而不聽﹐卽臨之以威武﹐臨之不從﹐則制之以兵革。殺無罪之民﹐養不義之主﹐害莫大也。聚天下之財﹐贍一人之欲﹐禍莫深焉。肆一人之欲﹐而長海內之患﹐此天倫所不取也。言天亡之﹐桀﹑紂是也。所爲立君者﹐以禁暴亂也﹐今乘萬民之力﹐反爲殘賊﹐是以虎傅翼﹐何謂不除﹖夫畜魚者﹐必去其蝙獺﹐養禽獸者﹐必除其豺狼。又況牧民乎﹖是故兵革之所爲起也。道莫大乎誅暴﹐德莫加乎安民。凡爲人君暴虐無道﹐萬姓不安﹐若不除之﹐猶縱猛獸以害人物﹐畜魚鱉以食蝙獺﹐罪莫大焉。

老子曰﹕爲國之道﹐上無苛令﹐官無煩治﹐士無僞行﹐工無淫巧。其事任而不擾﹐其器完而不飾。此至治之世也。亂世卽不然﹐爲行者﹐相揭以高﹔爲禮者﹐相矜以僞。車輿極於雕琢﹐器用遂於刻鏤。求貨者﹐爭難得以爲寶﹔詆音底。文者﹐逐煩撓以爲急﹔事爲詭辯﹐久稽而不決﹐無益於治﹐有益於亂﹔此衰世之理也。工爲奇器﹐歷歲而後成﹐不周於用。故神農之法曰﹕丈夫丁壯不耕﹐天下有受其饑者﹔婦人當年不織﹐天下有受其寒者。故身親耕﹐妻親織﹐以爲天下先。其導民也﹐故天子耕田所以勸農﹐皇后親蚤所以勸織﹐而況匹夫匹婦惰於耕織而受於饑寒也。不貴難得之貨﹐不重無用之物。是故耕者不彊﹐無以養生﹔織者不力﹐無以衣形。有餘不足﹐各歸其身。衣食饒裕﹐姦邪不生﹐安樂無事﹐天下和平。智者無所施其策﹐勇者無所錯其威。智以救危﹐勇以止暴。危暴不作﹐何用之有﹖

老子曰﹕霸王之道﹐以謀慮之﹐以策圖之。挾義而動﹐非以圖存也。將以存亡也。存其亡者。故聞敵國之君﹐有暴虐其民者﹐卽舉兵而臨其境﹐責以不義﹐刺以過行。兵至其郊﹐令軍帥曰﹕無伐樹木﹐無掘墳墓﹐無敗五穀﹐無焚積聚﹐無捕民虜﹐無聚六畜。乃發號施令曰﹕其國之君﹐逆天地﹐侮鬼神﹐決獄不平﹐殺戮無罪﹐天之所誅﹐民之所讎也。兵之來也﹐以廢不義而授有德也。有敢逆天道﹑亂民之賊者﹐身死族滅。以家聽者﹐祿以家﹔以裏聽者﹐賞以裏﹔以鄕聽者﹐封以鄕﹔以縣聽者﹐侯其縣。克其國﹐不及其民﹔廢其君﹐易其政﹐尊其秀士﹐顯其賢良﹐振其孤寡﹐卹其貧窮﹐出其圖圄﹐賞其有功。百姓開戶而內之﹐漬米而儲之﹐惟恐其不來也。義兵至於境﹐不戰而止。義兵所臨﹐明告天地﹔幽通鬼神﹐德被萬物﹔以辭禧眾﹐以罪問敵﹐亦非容易而動凶器。百姓悅戴﹐惟恐不至。殷湯文武﹐以義而平暴亂也。不義之兵﹐至於伏屍流血﹐相交以前。故爲地戰者﹐不能成其王﹔爲身求者﹐不能立其功。舉事以爲人者﹐眾助之﹔以自爲者﹐眾去之。眾之所動﹐𨿽弱必彊﹔眾之所去﹐𨿽大必亡。不義之兵﹐以彊浚弱﹐恃大侵小﹐戮無辜﹐害有道。𨿽屠城萬計﹐掠地千里﹐其由項籍威鎭海內﹐气吞宇宙﹐勢拔丘阜﹐終爲高祖所摧折者﹐以其不循道理﹐𨿽大必敗﹐𨿽彊必亡﹐圖霸尙不可得﹐而況欲成王業者乎﹖

老子曰﹕上義者﹐治國家﹐理境內﹐行仁義﹐布德施惠﹐立正法﹐塞邪道﹐羣臣親附﹐百姓和輯﹐上下一心﹐羣臣同力。諸侯服其威﹐四方懷其德。修正廟堂之上﹐折衝千里之外。發號行令﹐而天下響應﹐此其上也。地廣民眾﹐主賢將良﹐國富兵彊﹐約束信﹐號令明﹐兩敵相當﹐未交兵接刃而敵人奔亡﹐此其次也。知土地之宜﹐習險隘之利﹐明苛政之變﹐察行陣之事。白刃合﹐流矢﹟5接﹐輿死扶傷﹐流血千里﹐暴骸滿野﹐義之下也。修德而勝者上﹐守法而勝者中﹐用兵而勝者下也。兵之勝敗﹐皆在於政。政勝其民﹐下附其上﹐卽兵彊﹔民勝其政﹐下叛其上﹐卽兵弱。義足以懷天下之民﹐事業足以當天下之急﹐選舉足以得賢士之心﹐謀慮足以決輕重之權﹐此上義之道也。

老子曰﹕國之所以彊者﹐必死也。所以必死者﹐義也。義之所以行者﹐威也。是故令之以文﹐齊之以武﹐是謂必取﹔威義並行﹐是謂必彊。白刃交接﹐矢石若雨﹐而士爭先者﹐賞信而罰明也。上視下如子﹐下事上如父﹔上視下如弟﹐下事上如兄。上視下如子﹐必王四海﹔下事上如父﹐必政天下。上視下如弟﹐卽必難爲之死﹔下事上如兄﹐卽必難爲之亡。故父子兄弟之寇﹐不可與之鬥。有君如此﹐則天下如一家。萬兵共一心﹐則𨿽敵不懼﹐𨿽死不顧。恩義所感﹐則視死如歸。豈有見父有危急而子吝其生而不救﹐君有難而臣懼於死而不忠者也﹖是故義君內修其政﹐以積其德﹔外塞於邪﹐以明其勢。察其勞佚﹐以知饑飽。戰期有日﹐視死若歸﹐恩之加也。信義立﹐𨿽死不顧。恩威治﹐無遠不至。

通玄眞經卷之十一竟

﹟1隧﹕瞿本作『道』。

﹟2凡﹕原作『九』﹐據瞿本改。

﹟3誅﹕原作『殊』﹐據瞿本改。

﹟4行而﹕原作『而行』﹐據瞿本改。

﹟5矢﹕原作『天』﹐據瞿本改。

通玄眞經卷之十二

默希子注

上禮

老子曰﹕上古眞人玄古之君也。呼吸陰陽﹐而旱生莫不仰其德以和順﹐當此之時﹐領理﹑隱密自成﹐純朴純朴未散﹐而萬物大優。內韜明德﹐外和萬物﹐天下無事﹐各乃遂其性﹐無相侵害﹐故並優遊也。及世之衰也﹐至伏羲氏﹐昧昧懋懋﹐皆欲離其童蒙之心而覺悟乎﹐天地之問﹐其德煩而不一。時始畫八卦﹐以通神明﹐以類萬情﹐結繩以爲綱罟﹐以畋以漁。離蒙覺悟其君於天下﹐漸失其本﹐德煩不一﹐比玄古之時﹐以爲衰世也。及至神農黃帝竅領天下﹐紀綱四時﹐和調陰陽﹐於是萬民莫不煉身而思﹐戴聽而視﹐故治而不和。伏羲作未耜﹐以教民播種﹔黃帝造軒冕之服﹐竅領﹐謂陰陽壅沈而通之﹐逆气戾物絕而止之。造書契﹐建律曆﹐紀四時﹐和五行﹐恐失其所﹐使萬物皆煉身﹐莫不注其耳目﹐聽視德化﹐以嚴其上。故言不和也。下至夏﹑殷之世﹐嗜欲達於物﹐聰明誘於外﹐性命失其眞。至夏殷興嗜欲﹐則誘於物外﹐眩聰明﹐則內失其眞。施及周室﹐澆醇散朴﹐離道以爲僞﹐險德以爲行﹐智巧萌生﹐狙學以擬聖﹐華誣以協眾﹐琢飾詩書﹐以賈名譽。各欲以行其智﹐僞以容於世﹐而失大宗之本。故世有喪性命﹐衰漸所由來久矣。至於周室﹐道德全喪。澆釀彌甚﹐以僞險爲道﹐以華巧爲賢﹐顯道矜德﹐賈名求譽以失大宗。時之衰薄﹐從羲﹑軒已來數千載﹐故云久矣﹐非周室頓爾也。是故至人之學也﹐欲以反性於無﹐遊心於虛﹔世俗之學﹐擢德攓性﹐內愁五藏﹐暴行越知﹐以譊乃巧切。喧呼也。名聲於世﹐此至人所不爲也。擢德自見也﹐攓性絕生也。若夫至人定乎死生之意﹐通乎榮辱之理﹐舉世譽之而不益勸﹐舉世非之而不加沮﹐得至道之要也。至人者﹐無代不有﹐但稀爾。萬中有一﹐爲多也。至人之學﹐反性於華僞之場﹐沐神於虛靜之域﹐不矜其德﹐不伐其才﹐死生無變於己﹐利害不經於心。今之學者﹐佛性命以求達﹐走聲譽以高名﹐遂使姦衰競起﹐忠正伏匿﹐欲求世之治﹐欲求身之安﹐不可得之也。

老子曰﹕古者被髮而無捲領﹐以王天下﹐其德生而不殺﹐與而不奪﹐天下非其服﹐同懷其德。當此之時﹐陰陽和平﹐萬物蕃息﹐飛鳥之巢可俯而探也﹐走獸可系而從也。玄古之君﹐不冠不櫛﹐被髮而捲﹐以王天下。而安其生﹐不奪其利﹐故四時和﹐萬物理。是以巢鳥探之而不驚﹐走獸系之而不懼。德之至也。及其衰也﹐鳥獸虫蛇皆爲民害﹐故鑄鐵鍛刃以禦其難﹐故民迫其難則求其便﹐因其患則操其備﹐各以其智去其所害﹐就其所利。常故不可循﹐器械不可因﹐故先王之法度﹐有變易者也。故曰﹕名可名﹐非常名也。世之衰﹐物不淳一﹐各生異情﹐遞相殘害﹐智詐相欺﹐制器械而爲備﹐去其害﹐就其利。故先王變法﹐非有常也﹐故法無常名也。五帝異道而德覆天下﹐三王殊事而名後世﹐因時而變者也。譬猶師曠之調五音也﹐所推移上下﹐無常尺寸以度﹐而靡不中者﹐故通於樂之情者﹐能作音。有本主於中﹐五帝﹑三王﹐不同法度﹐猶師曠之調五音﹐道樂之情﹐知音之主。夫五音以宮爲主﹐萬姓以君爲主﹐無主於中卽亂﹐故立主以一之也。而知規矩鉤繩之所用者﹐能治人。故先王之制不宜﹐卽廢之﹐末世之事善﹐卽著之。故聖人之制禮樂者而不制於禮樂﹐制物者不制於物﹐制法者不制於法﹐制禮非禮﹐乖於道也﹔制樂而樂﹐失其和也。物制於物﹐尙可也﹔法制非法﹐逾其政也。故曰﹕道可道﹐非常道也。

老子曰﹕昔者之聖王﹐仰取象於天﹐俯取度於地﹐中取法於人。調陰陽之气﹐和四時之節﹐察陵﹑陸﹑水澤肥墩古堯切。高下之宜﹐以立事生財﹐除饑寒之患﹐辟疾疢之災。中受人事以制禮樂﹐行仁義之道﹐以治人倫﹔列金木水火土之性﹐以立父子之親而成家﹔聽五音淸濁﹐六律相生之數﹐以立君臣之義而成國﹔察四時孟﹑仲﹑季之序﹐以立長幼之節而成官﹔列地而州之﹐分國而治之﹔立大學以教之﹐此治之綱紀也。此治天下之六綱也。得道則舉﹐失道則廢。夫物未嘗有張而不弛﹑盛而不敗者也﹐惟聖人可盛而不敗。聖人初作樂也﹐以歸神杜淫﹐反其天心﹔至其衰也﹐流而不反﹐淫而好色﹐不顧正法﹐流及後世﹐至於亡國。其作書也﹐以領理百事﹐愚者以不忘﹐智者以記事﹔及其衰也﹐爲姦僞以解有罪而殺不辜。其作囿也﹐以成宗廟之具﹐簡士卒以戒不虞﹔及其衰也﹐馳騁弋獵以奪民時﹐以罷音皮民力。其上賢也﹐以平教化﹐正獄訟﹐賢者在位﹐能者在職﹐澤施於下﹐萬民懷德﹔至其衰也﹐朋黨比周﹐各推其所與﹐廢公趣私﹐外內相舉﹐姦人在位﹐賢者隱處。天地之道﹐極則反﹐益則損。故聖人治獘而改制﹐事終而更爲﹐其美在和﹐其失在權。聖人之道曰﹕非修禮義﹐廉恥不立﹑民無廉恥不可以治﹐不知禮義﹐法不能正﹐非崇善廢醜不向禮義﹐無法不可以爲治﹐不知禮義不可以行法。法能殺不孝者﹐不能使人孝﹐能刑盜者﹐不能使人廉。聖王在上﹐明好惡以示人經﹐非譽以導之﹐親而進之﹐賤不肖而退之﹐刑錯音措而不用﹐禮義修而任賢德也。故天下之高以爲三公﹐一州之高以爲九卿﹐一國之高以爲二十七大夫﹐一鄕之高以爲八十一元士。立官分職﹐任賢去邪﹐爲王者股肱耳目以和萬姓﹐以靜四方也。智過萬人者謂之英﹐千人者謂之俊﹐百人者謂之傑﹐十人者謂之豪。明於天地之道﹐通於人情之理﹐大足以容眾﹐惠足以懷遠﹐智足以知權﹐人英也﹔德足以教化﹐行足以隱義﹐信足以得眾﹐明足以照下﹐人俊也﹔行可以爲儀表﹐智足以決嫌疑﹐信可以守約﹐廉可以使分財﹐作事可法﹐出言可道﹐人傑也﹔守職不廢﹐處義不比﹐見難不苟免﹐見利不苟得﹐人豪也。此擇才之道﹐知人之因。有一如此﹐卽可用之。若兼而有之﹐卽聖人也。英俊豪傑各以大小之材處其位﹐由本流末﹐以重制輕﹐上唱下和﹐四海之內一心同歸﹐背貪鄙﹐向仁義﹐其於化民﹐若風之靡艸。今使不肖臨賢﹐𨿽嚴刑不能禁其姦。小不能制大﹐弱不能使彊﹐天地之性也。故聖人舉賢以立功﹐不肖之主舉其所與同﹐觀其所舉﹐治亂分矣﹐察其黨與﹐賢不肖可論也。聖人用人﹐各以其才﹐而官之不相逾越﹐則天下治也。

老子曰﹕爲禮者雕琢人性﹐矯拂其情﹐目𨿽欲之﹐禁以度。心𨿽樂之﹐節以禮。趣翔周旋﹐屈節卑拜﹐肉凝而不食﹐酒徵而不飲﹐外束其形﹐內愁音囚。其德﹐鉗陰陽之和而迫性命之情﹐故終身爲哀人。何則不本其所以欲﹐而禁其所欲﹐不原其所以樂﹐而防其所樂﹐是猶圈獸而不塞其垣﹐禁其野心﹐決江河之流而壅之以手﹐故曰﹕開其兌﹐濟其事﹐終身不救。夫禮樂之獘興﹐矯飾之情見者﹐不本其無欲﹐而節其所欲﹐不原其無樂﹐而防其所樂﹐則欲不可止﹐樂不可禁。樂不可禁﹐必至淫﹔禮不可防﹐必至怠。而由開圈縱獸﹐決河止流﹐一失其眞﹐羣迷不返也。夫禮者﹐遏情閉欲﹐以義自防﹐𨿽情心�噎﹐�音菌。�欲吐也。形性饑渴﹐以不得已自彊﹐故莫能終其天年。爲禮﹐拘束不放肆﹐迫於情性﹐皆彊爲之﹐故不終天年也。禮者﹐非能使人不欲也﹐而能止之﹔樂者﹐非能使人勿樂也﹐而能防之。夫使天下畏刑而不敢盜竊﹐豈若使無有盜心哉﹖謂不開嗜欲﹐何假堤防﹖不積貨財﹐無防盜竊也。故知其無所用﹐𨿽貪者皆辭之﹐不知其所用﹐廉者不能讓之。夫人之所以亡社稷﹐身死人手﹐爲天下笑者﹐未嘗非欲也﹐欲之爲害﹐其甚如此。知冬日之扇﹐夏日之裘﹐無用於己﹐萬物變爲塵垢矣。直爲無用﹐天下之物化爲糞土。故道備無爲之事﹐害歸有欲之人也。故揚湯止沸﹐沸乃益甚﹐知其本者﹐去火而已。親道莫若無欲﹐止沸在於去薪。

老子曰﹕循性而行謂之道﹐得其天性謂之德。性失然後貴仁義﹐仁義立而道德廢﹐純朴散而禮樂飾﹐是非形而百姓眩﹐珠玉貴而天下爭。道德旣亡﹐仁義不足以制其情﹐禮樂不足以禁其欲。一人尙之﹐百姓爭之﹐則亂也。夫禮者﹐所以別尊卑貴賤也﹔義者﹐所以和君臣﹑父子﹑兄弟﹑夫婦﹑人道之際也。末世之禮﹐恭敬而交﹐爲義者布施而得﹐君臣以相非﹐骨肉以生怨也。故水積則生相食之虫﹐土積則生自肉之狩﹐禮樂飾則生詐僞。猶揚火以自焚﹐投水以自溺。且禮義本無害人之性﹐其由水火也﹐亦無害人之心﹐用合其道則吉﹐乖其道則凶也。末世之爲治﹐不積於養生之具﹐澆天下之醇﹐散天下之朴﹐滑亂萬民﹐以淸爲濁﹐性命飛揚﹐皆亂以營﹐貞信熳爛﹐人失其性﹐法與義相背﹑行與利相反﹐貧富之相傾﹐人君之與僕虜不足以論。夫有餘則讓﹐不足則爭。讓則禮義生﹐爭則暴亂起﹐故多欲則事不省﹐求贍則爭不止。故世治則小人守正﹐而利不能誘也﹔世亂則君子爲姦﹐而法不能禁也。

老子曰﹕衰世之主﹐鉆山石﹑挈金玉﹑擿礱蜃﹑消銅鐵﹐而萬物不滋。刳胎焚郊﹐覆巢毀卵﹐鳳凰不翔﹐麒麟不遊。構木爲臺﹐焚林而畋﹐竭澤而漁﹐積壤而丘處﹐掘地而井飲﹐浚川而爲池﹐築城而爲固﹐拘獸以爲畜﹐則陰陽繆戾﹐四時失序﹐雷霆毀折﹐雹霜爲害﹐萬物焦夭﹐處於太半﹐艸木夏枯﹐衰世之主﹐剖石索玉﹐擿蚌求珠﹐焚郊竭澤﹐刳胎毀卵﹐恣情性之欲﹐快耳目之娛﹐遂致乖戾﹐萬物失所﹐雷霆以恐之﹐霜雹以害之。非萬邦之過﹐一人之罪也。故夏桀﹑殷紂﹐城池非不高﹐玉帛非不多﹐妖艷非不足﹐倉庫非不盈﹐俄而覆宗絕杞﹐身死人手﹐爲天下笑﹐豈不痛哉﹖故曰﹕天鑑不遠﹐在夏﹑殷之世也。三川絕而不流。分山川溪谷﹐使有壤界﹐周衰而三川竭。晉微而沙鹿崩。國之將興﹐必有禎祥﹔國之將亡﹐必有妖孽也。計人眾寡﹐使有分數﹐設機械﹑險阻以爲備﹐制服色﹐等異貴賤﹐差賢不肖﹐行賞罰﹐則兵革起而忿爭生﹐虐殺不辜﹐誅罰無罪﹐於是興矣。天地不得不變動﹐人物不得不災危也。

老子曰﹕世之將喪性命﹐猶陰气之所起也﹐主暗昧而不明﹐道廢而不行﹐德滅而不揚﹐舉事戾於天﹐發號逆四時﹐春秋縮其和﹐天地除其德﹐人君處位而不安﹐大夫隱遁而不言﹐羣臣推上意而壞常﹐疏骨肉而自容﹐邪人諂而陰謀遽﹐載驕主而像其亂﹐人以成其事﹐是故君臣乖而不親﹐骨肉疏而不附﹐田無立苗﹐路無緩步﹐金積折廉﹐壁襲無贏﹐殼龜無腹﹐蓍筮日施﹐天下不合而爲一家。諸侯制法各異﹐習俗悖﹐拔其根而棄其本﹐鑿五刑爲刻削﹐爭於錐刀之末﹐斬刈百姓盡其太半﹐舉兵爲難﹐攻城濫殺﹐覆高危安﹐大衝車﹐高重壘﹐除戰隊﹐使陣死路﹐犯嚴敵﹐百往一反﹐名聲苟盛﹐兼國有地﹐伏屍數十萬﹐老弱饑寒而死者不可勝計。自此之後﹐天下未嘗得安其性命﹐樂其習俗也。末世驕主﹐恃其威勢﹐廣其土地﹐盡生民之命﹐求錐刀之末﹐伏屍流血﹐無時暫寧﹐以至今日。豈爲有道。賢聖勃然而起﹐持以道德輔以仁義﹐近者進其智﹐遠者懷其德﹐天下混而爲一﹐子孫相代輔佐﹐黜讒佞之端﹐息未辯之說﹐除刻削之法﹐去煩苛之事﹐屏流言之邊﹐塞朋黨之門﹐消智能﹐循大常﹐隳枝體﹐黜聰明﹐大通混冥﹐萬物各復歸其根。夫聖人非能生時﹐時至而不失也﹐是以不得中絕。聖人見其機﹐得其時﹐勃然而起﹐整頓乾坤﹐撲滅殘暴﹐大庇蒼生。天將降大任於其人﹐不得中絕﹐言必有其主也。

老子曰﹕酆水之深﹐十仞而不受塵垢﹐金石在中形見於外﹐非不深且淸也。魚鱉蛟龍莫之歸也。言水至淸﹐魚不遊﹐人至察眾﹐不歸也。石上不生五穀﹐禿山不遊麋鹿﹐無所蔭蔽也。故爲政以苛爲察﹐以切爲明﹐以刻下爲忠﹐以計多爲功﹐如此者﹐譬猶廣革者也﹐大敗大裂之道也。爲政以詩﹐必敗之由﹐爲革以廣﹐必裂之道。其政悶悶﹐其民淳淳﹔其政察察﹐其民缺缺。上太察﹐下不安。

老子曰﹕以政治國﹐以奇用兵﹐先爲不可勝之政﹐而後求勝於敵﹐以未治而攻人之亂﹐是猶以火應火﹐以水應水也。同莫足以相治。故以異爲奇﹐奇靜爲躁﹐奇治爲亂﹐奇飽爲饑﹐奇逸爲勞﹐奇正之相應若水﹑火﹑金﹑木之相伐也﹐何往而不勝。故德均則眾者勝寡﹐力敵則智者制愚﹐智同則有數者禽無數。此明正奇相攻﹐賢愚相敵。大得𨿽均﹐人率眾者勝﹐力𨿽敵﹐智以制愚﹔智𨿽均﹐而有計禽無計。計﹐數者﹐皆相勝之術﹐疊相禽制﹐而非道也﹐此明權也。

通玄眞經卷之十二竟

