道德眞經注﹝二﹞

經名﹕道德眞經注。魏王弼注。成書朴曾魏正始年間。原書二卷﹐或作四卷。底本出處﹕《正統道藏》洞神部玉訣類。參校本﹕浙江書局刻明張之象本﹝簡稱張本﹞。《道藏》本原未分章﹐今據通行本分別。

道德眞經注卷之一

山陽王弼注

一章

道可道﹐非常道﹐名可名﹐非常名。

可道之道﹐可名之名﹐指事造形﹐非其常也﹐故不可道﹐不可名也。

無名﹐天地之始﹔有名﹐萬物之母。

凡有皆始於無﹐故未形無名之時﹐則爲萬物之始。及其有形有名之時﹐則長之育之﹐亭之毒之﹐爲其母也。言道以無形無名﹐始成萬物﹐以始以成﹐而不知其所以玄之又玄也。

故常無欲﹐以觀其妙﹔

妙者﹐微之極也。萬物始於微而後成﹐始於無而後生﹐故常無欲空虛﹐可以觀其始物之妙。

常有欲﹐以觀其徼。

徼﹐歸終也。凡有之爲利﹐必以無爲用﹔欲之所本﹐適道而後濟。故常有欲﹐可以觀其終物之徼也。

此兩者﹐同出而異名。同謂之玄﹐玄之又玄﹐眾妙之門。

兩者﹐始與母也﹟1。同出者﹐同出於玄也。異名所施﹐不可同也﹐在首則謂之始﹐在終則謂之母。玄者﹐冥也﹐默然無有也﹐始﹑母之所出也﹐不可得而名﹐故不可言。同名曰玄﹐而言同謂之玄者﹟2﹐取於不可得而謂之然也。謂之然則不可以定乎一玄而已﹐則是名則失之遠矣﹐故曰玄之又玄也。眾妙皆從同而出﹐故曰眾妙之門也。

二章

天下皆知美之爲美﹐斯惡已﹔皆知善之爲善﹐斯不善已。故有無相生﹐難易相成﹐長短相較﹐高下相傾﹐音聲相和﹐前後相隨。

美者﹐人心之所進樂也。亞心者﹐人心之所惡疾也。美惡﹐猶喜怒也。善不善﹐猶是非也。喜怒同根﹐是非同門﹐故不可得徧舉也。此六者﹐皆陳自然不可徧舉之明數也。

是以聖人處無爲之事﹐

自然已足﹐爲則敗也。

行不言之教。萬物作焉而不辭﹐生而不有﹐爲而不恃﹐

智慧自備﹐爲則僞也。

功成而弗居。

因物而用﹐功自彼成﹐故不居也。

夫惟弗居﹐是以不去。

使功在己﹐則功不可久也。

三章

不尙賢﹐使民不爭﹔不貴難得之貨﹐使民不爲盜﹔不見可欲﹐使心不亂。

賢﹐猶能也。尙者﹐嘉之名也。貴者﹐隆之稱也。惟能是任﹐尙也曷爲﹖惟用是施﹐貴之何爲﹖尙賢顯名﹐榮過其任﹐爲而常校能相射。貴貨過用﹐貪者競趣﹐穿窬探篋﹐沒命而盜。故可欲不見﹐則心無所亂也。

是以聖人之治﹐虛其心﹐實其腹﹐

心懷智而腹懷食﹐虛有智而實無知也。

弱其志﹐彊其骨。

骨無知以干﹐志生事以亂。

常使民無知無欲﹐

守其眞也。

使夫知者不敢爲也。

知者謂知爲也。

爲無爲則無不治。。

四章

道沖而用之﹐或不盈﹐淵兮似萬物之宗。挫其銳﹐解其紛﹐和其光﹐同其塵﹐湛兮似或存。吾不知誰之子﹐象帝之先。

夫執一家之量者﹐不能全家﹔執一國之量者﹐不能成國﹔窮力舉重﹐不能爲用。故人𨿽知萬物治也﹐治而不以二儀之道﹐則不能贍也。地𨿽形魄﹐不法於天﹐則不能全其寧﹔天𨿽精象﹐不法於道﹐則不能保其精。衝而用之﹐用乃不能窮﹔滿以造實﹐實來則溢。故衝而用之﹐又復不盈﹐其爲無窮亦已極矣。形𨿽大﹐不能累其體﹔事𨿽殷﹐不能充其量。萬物捨此而求主﹐主其安在乎﹖不亦淵兮似萬物之宗乎﹖銳挫而無損﹐紛解而不勞﹐和光而不污﹐其體同塵而不渝其眞﹐不亦湛兮似或存乎﹖地守其形﹐德不能過其載﹔天懷其象﹐德不能過其覆。天地莫能及之﹐不亦似帝之先乎﹖帝﹐天帝也。

五章

天地不仁﹐以萬物爲芻狗﹔

天地任自然﹐無爲無造﹐萬物自相治理﹐故不仁也。仁者必造立施化﹐有恩有爲。造立施化﹐則物失其眞﹔有恩有爲。則物不具存﹔物不具存﹐則不足以備載矣。地不爲獸生芻而獸食芻﹐不爲人生狗而人食狗﹐無爲於萬物﹐而萬物各適其所用﹐則莫不贍矣。若慧由己樹﹐未足任也。

聖人不仁﹐以百姓爲芻狗。

聖人與天地合其德﹐以百姓比芻狗也。

天地之間﹐其猶橐鑰乎﹖虛而不屈﹐動而愈出。

橐﹐排橐也。鑰﹐樂鑰也。豪鑰之中空洞﹐無情無爲﹐故虛而不得窮屈﹐動而不可竭盡也。天地之中﹐蕩然任自然﹐故不可得而窮﹐猶若橐鑰也。

多言數窮﹐不如守中。

愈爲之﹐則愈失之矣。物樹其惡﹐事錯其言。不濟﹑不言﹑不理﹐必窮之數也。橐鑰而守數中﹐則無窮盡﹔棄己任物﹐則莫不理。若橐鑰有意於爲聲也﹐則不足以共吹者之求也。

六章

谷神不死﹐是謂玄牝。玄牝之門﹐是謂天地根。綿綿若存﹐用之不勤。

谷神﹐谷中央無谷也。無形無影﹐無逆無違﹐處卑不動﹐守靜不衰﹐谷以之成而不見其形﹐此至物也。處卑而不可得名﹐故謂天地之根﹐綿綿若存﹐用之不勤。門﹐玄牝之所由也。本其所由﹐與極同體﹐故謂之天地之根也。欲言存邪﹐則不見其形﹔欲言亡邪﹐萬物以之生﹐故綿綿若存也。無物不成﹐用而不勞也﹐故曰用而不勤也。

七章

天長地久﹐天地所以能長且久者﹐以其不自生﹐

自生則與物爭﹐不自生則物歸也。

故能長生。是以聖人後其身而身先﹐外其身而身存。非以其無私耶﹖故能成其私。

無私者﹐無爲於身也。身先身存﹐故曰能成其私也。

八章

上善若水。水善利萬物而不爭﹐處眾人之所惡﹐

人惡卑也。

故幾於道。

道無水有﹐故曰幾也。

居善地﹐心善淵﹐與善仁﹐言善信﹐正善治﹐事善能﹐動善時。夫惟不爭﹐故無尢。

言人皆應於治道也。

九章

持而盈之﹐不如其已﹔

持謂不失德也。旣不失其德﹐又盈之﹐勢必傾危。故不如其已者﹐謂乃更不如無德無功者也。

揣而銳之﹐不可長保。

旣揣末令尖﹐又銳之令利﹐勢必摧衄﹐故不可長保也。

金玉滿堂﹐莫之能守﹔

不若其已。

當貴而驕﹐自遺其咎。

不可長保也。

功遂身退﹐天之道。

四時更運﹐功成則移。

十章

載營魄﹐抱一能無離乎﹖

載﹐猶處也。營魄﹐人之常居處也。一﹐人之眞也。言人能處常居之宅﹐抱一淸神。能常無離乎﹐則萬物自賓也。

專气致柔﹐能嬰兒乎﹖

專﹐任也。致﹐極也。言任自然之气﹐致至柔之和。能若嬰兒之無所欲乎﹐則物全而性得矣。

滌除玄覽﹐能無疵乎﹖

玄﹐物之極也。言能滌除邪飾﹐至於極覽﹐能不以物介其明。疵其神﹟3乎﹐則終與玄同也。

愛民治國﹐能無知乎﹖

任術以求成﹐運數以求匿者﹐智也。玄覽無疵﹐猶絕聖也。治國無以智﹐猶棄智也。能無以智乎﹐則民不辟而國治之也。

天門開闔﹐能爲雌乎﹖

天門﹐謂天下之所由從也。開闔﹐治亂之際也。或開或闔﹐經通於天下﹐故曰天門開闔也。雌應而不昌﹐因而不爲。言天門開闔﹐能爲雌乎﹐則物自賓而處自安矣。

明白四達﹐能無知乎﹖

言至明四達﹐無迷無惑﹐能無以爲乎﹐則物化矣。所謂道常無爲﹐侯王

若能守﹐則萬物自化。

生之﹐

不塞其原也。

畜之。

不禁其性也。

生而不有﹐爲而不恃﹐長而不宰﹐是謂玄德。

不塞其原﹐則物自生﹐何功之有﹖不禁其性﹐則物自濟﹐何爲之恃﹖物自長足﹐不吾宰成﹐有德無主﹐非玄如何﹖凡言玄德﹐皆有德而不知其主﹐出乎幽冥。

十一章

三十輻共一轂﹐當其無﹐有車之用﹔

轂所以能統三十輻者﹐無也。以其無能受物之故﹐故能以實統眾也。

埏埴以爲器﹐當其無﹐有器之用﹔鑿戶牖以爲室﹐當其無﹐有室之用。故有之以爲利﹐無之以爲用。

木埴壁所以成三者﹐而皆以無爲用也。言無者﹐有之所以爲利﹐皆賴無以爲用也。

十二章

五色令人目盲﹐五音令人耳聾﹐五味令人口爽﹐馳騁田獵令人心發狂﹐

爽﹐差失也﹐失口之用﹐故謂之爽。夫耳﹑目﹑口﹑心皆順其性也﹐不以順性命反以傷自然﹐故曰盲﹑聾﹑爽﹐狂也。

難得之貨令人行妨。

難得之貨﹐塞人正路﹐故令人行妨也。

是以聖人爲腹不爲目﹐故去彼取此。

爲腹者﹐以物養己。爲目者﹐以物役己。故聖人不爲目也。

十三章

寵辱若驚﹐貴大患若身。何謂寵辱若驚﹖寵爲下﹐得之若驚﹐失之若驚﹐是謂寵辱若驚。

寵必有辱﹐榮必有患﹐驚辱等﹟4﹐榮患同也。爲下得寵辱榮患若驚﹐則不足以亂天下也。

何謂貴大患若身﹖

大患﹐榮寵之屬也。生之厚﹐又入死之地﹐故謂之大患也。人迷之於榮寵﹐返之於身﹐故曰大患若身也。

吾所以有大患者﹐爲吾有身﹐

由有其身也。

及吾無身﹐

歸之自然也。

吾有何患﹖故貴以身爲天下﹐若可寄天下﹔

無以易其身﹐故曰貴也。如此﹐乃可以托天下也。

愛以身爲天下﹐若可托天下。

無物可以損其身﹐故曰愛也。如此﹐乃可以寄天下也。不以寵辱榮患損易其身﹐然後乃可以天下付之也。

十四章

視之不見名曰夷﹐聽之不聞名曰希﹐搏之不得名曰微。此三者﹐不可致詰﹐故混而爲一。

無狀無象﹐無聲無響﹐故能無所不通﹐無所不往。不得而知﹐更以我耳目體不知爲名﹐故不可致詰﹐混而爲一也。

其上不皦﹐其下不昧。繩繩不可名﹐復歸於無物。是謂無狀之狀﹐無物之象﹐

欲言無邪﹐而物由以成﹔欲言有邪﹐而不見其形。故曰無狀之狀﹐無物之象也。

是謂惚恍。

不可得而定也。

迎之不見其首﹐隨之不見其後﹐執古之道﹐以禦今之有。

有﹐有其事。

能知古始﹐是謂道紀。

無形無名者﹐萬物之宗也。𨿽今古不同﹐時移俗易﹐故莫不由乎此﹐以成其治者也。故可執古之道﹐以禦今之有。上古𨿽遠﹐其道存焉﹐故𨿽在今﹐可以知古始也。

十五章

古之善爲士者﹐微妙玄通﹐深不可識。夫惟不可識﹐故彊爲之容﹕豫兮若冬涉川﹐

冬之涉川﹐豫然若欲度﹟5若不欲度﹐其情不可得見之貌也。

猶兮若畏四鄰﹐

四鄰合攻﹐中央之主猶然不知所趣向者也。上德之人﹐其端兆不可睹﹐德趣不可見﹐亦猶此也。

儼兮其若容﹐渙兮若冰之將釋﹐惇兮其若朴﹐曠兮其若谷﹐混兮其若濁。

凡此諸若﹐皆言其容象不可得而形名也。

孰能濁以靜之徐淸﹖孰能安以久動之徐生﹖

夫晦以理物則得明﹐濁以靜物則得淸﹐安以動物則得生﹐此自然之道也。孰能者﹐言其難也。徐者﹐詳愼也。

保此道者﹐不欲盈。

盈必溢也。

夫惟不盈﹐故能蔽不新成。

蔽﹐覆蓋也。

十六章

致虛極﹐守靜篤。

言致虛物之極﹐篤守靜物之眞正也。

萬物並作﹐

動作生長。

吾以觀復。

以虛靜觀其反復。凡有起於虛﹐動起於靜﹐故萬物𨿽並動作﹐卒復歸於虛靜﹐是物之極篤也。

夫物蕓蕓﹐各復歸其根。

各反其所始也。

歸根曰靜﹐是謂復命﹐復命曰常﹐

歸根則靜﹐故曰靜。靜則復命﹐故曰復命也。復命則得性命之常﹐故曰常也。

知常曰明。不知常﹐妄作凶。

常之爲物﹐不偏不彰﹐無皦﹟6昧之狀﹐溫涼之象﹐故曰知常曰明也。惟此復乃能包通萬物﹐無所不容。失此以往﹐則邪入乎分﹐則物離其分﹟7﹐故曰不知常﹐則妄作凶也。

知常容﹐

無所不包通也。

容乃公﹐

無所不包通﹐則乃至於蕩然公平也。

公乃王﹐

蕩然公平﹐則乃至於無所不周普也。

王乃天﹐

無所不周普﹐則乃至於同乎天也。

天乃道﹐

與天合德﹐體道大通﹐則乃至於極虛

無也。

道乃久﹐

窮極虛無﹐得道之常﹐則乃至於不有極也。

沒身不殆。

無之爲物﹐水火不能害﹐金石不能殘。用之於心﹐則虎兕無所投其齒角﹐兵戈無所容其鋒刃﹐何危殆之有乎﹖

十七章

太上﹐下知有之﹔

太上﹐謂大人也﹐大人在上﹐故曰太上。大人在上﹐居無爲之事﹐行不言之教﹐萬物作焉而不爲始﹐故下知有之而已。

其次﹐親而譽之﹔

不能以無爲居事﹑不言爲教﹐立善行施﹐使下得親而譽之也。

其次﹐畏之﹔

不能復以恩仁﹐令物而賴威權也。

其次﹐侮之。

不能法以正齊民而以智治國﹐下知避之﹐其令不從﹐故曰侮之也。

信不足焉﹐有不信焉。

言從上也。夫禦體失性﹐則疾病生﹔輔物失眞﹐則疵釁作。信不足焉﹐則有不信﹐此自然之道也。己處不足﹐非智之所濟也。

悠兮其貴言。功成事遂﹐百姓皆謂我自然。

自然﹐其端兆不可得而見也﹐其意趣不可得而睹也。無物可以易其言﹐言必有應﹐故曰悠兮其貴言也。居無爲之事﹐行不言之教﹐不以形立物﹐故功成事遂﹐而百姓不知其所以然也。

十八章

大道廢﹐有仁義﹔

失無爲之事﹐更以施慧﹟8﹐立善道進物也。

智慧出﹐有大僞﹔

行術用明﹐以察姦僞。趣睹形見﹐物知避之。故智慧出﹐則大僞生也。

六親不和﹐有孝慈﹔國家昏亂﹐有忠臣。

甚美之名﹐生於大惡﹐所謂美惡同門。六親﹐父子兄弟夫婦也。若六親自和﹐國家自治﹐則孝慈忠臣不知其所在矣。魚相忘於江湖之道﹐則相濡之德生也。

十九章

絕聖棄智﹐民利百倍﹔絕仁棄義﹐民復孝慈﹔絕巧棄利﹐盜賊無有。此三者以爲文不足﹐故令有所屬。見素抱朴﹐少私寡欲。

聖智﹐才之善也。仁義﹐人之善也。巧利﹐用之善也。而直云絕﹐文甚不足﹐不令之有所屬﹐無以見其指。故曰此三者以爲文而未足﹐故令人有所屬﹐屬之於素朴寡欲。

二十章

絕學無憂。惟之與阿﹐相去幾何﹖善之與惡﹐相去若何﹖人之所畏﹐不可不畏。

下篇爲學者日益﹐爲道者日損﹐然則學求益所能而進其智者也。若將無欲而足﹐何求於益﹖不知而中﹐何求於進﹖夫鸞雀有匹﹐鳩鴿有仇﹐寒鄕之民﹐必知旃裘﹐自然已足﹐益之則

憂。故續鳧之足﹐何異截鶴之脛﹔畏譽而進﹐何異畏刑。惟阿美惡﹐相去何若。故人之所畏﹐吾亦畏焉﹐未敢恃之以爲用也。

荒兮其未央哉。

嘆與俗相返之遠也。

眾人熙熙﹐如享太牢﹐如春登臺。

眾人迷於美進﹐惑於榮利﹐欲進心競﹐故熙熙若享太牢﹐如春登臺也。

我獨怕兮其未兆﹐如嬰兒之未孩﹐

言我廓然無形之可名﹐無兆之可舉﹐如嬰兄之未能孩也。

儉儉兮若無所歸。

若無所宅。

眾人皆有餘﹐而我獨若遺。

眾人無不有懷有志﹐盈溢胸心﹐故曰皆有餘也。我獨廓然﹐無爲無欲﹐若遺失之也。

我愚人之心也哉﹐

絕愚之人心無所別析﹐意無所好欲。猶然其情不可睹﹐我頹然若此也。

沌沌兮。

無所別析﹟9﹐不可爲明﹟10。

俗人昭昭﹐

耀其光也。

我獨若昏﹔俗人察察﹐

分別別析也。

我獨悶悶。澹兮其若海﹐

情不可睹。

飂兮若無止。

無所系縶。

眾人皆有以﹐

以﹐用也﹐皆欲有所施用也。

而我獨頑似鄙。

無所欲爲﹐悶悶昏昏﹐若無所識﹐故曰頑且鄙也。

我獨異於人﹐而貴食母。

食母﹐生之本也。人者皆棄生民之本﹟11﹐貴末飾之華﹐故曰我獨欲異於人。

道德眞經注卷之一

﹟1始與母也﹕『母』原作『無』﹐據張本改。

﹟2同謂之玄﹕『同』字原脫﹐據張本加。

﹟3疵其神﹕原本『疵』後衍『之』字﹐據張本刪。

﹟4驚辱等﹕『驚』疑作『寵』。

﹟5若欲度﹕『若』原作『者』﹐據張本改。

﹟6皦﹕原本作『敝』﹐據張本改。

﹟7物離其分﹕『其』字原脫﹐據張本加。

﹟8施慧﹕原本作『於慧』﹐據張本改。

﹟9無所別析﹕『析』原作『祈』﹐據張本改。

﹟10不可爲明﹕『明』原作『名』﹐據張本改。

﹟11生民之本﹕『本』原作『木』﹐據張本改。

道德眞經注卷之二

山陽王弼注

二十一章

孔德之容﹐惟道是從。

孔﹐空也。惟以空爲德﹐然後乃能動作從道。

道之爲物﹐惟恍惟惚。

恍惚無形﹐不系之嘆。

忽兮恍兮﹐其中有象﹔恍兮忽兮﹐其中有物。

以無形始物﹐不系成物﹐萬物以始以成﹐而不知其所以然。故曰恍兮惚兮﹐惚兮恍兮﹐其中有象也。

窈兮冥兮﹐其中有精﹔

窈冥﹐深遠之嘆。深遠不可得而見﹐然而萬物由之﹐其可得見﹐以定其眞。故曰窈兮冥兮﹐其中有精也。

其精甚眞﹐其中有信。

信﹐信驗也。物反窈冥﹐則眞精之極得﹐萬物之性定。故曰其精甚眞﹐其中有信也。

自古及今﹐其名不去﹐

至眞之極﹐不可得名﹐無名則是其名也﹐自古及今﹐無不由此而成。故曰自古及今﹐其名不去也。

以閱眾甫。

眾甫﹐物之始也。以無名說萬物始也。

吾何以知眾甫之狀哉﹖以此。

此﹐上之所云也。言吾何以知萬物之始於無哉﹐以此知之也。

二十二章

曲則全﹐

不自見﹐則其明全也﹟1。

枉則直﹐

不自是﹐則其是彰也。

窪則盈﹐

不自伐﹐則其功有也。

獘則新﹐

不自矜﹐則其德長也。

少則得﹐多則惑。

自然之道﹐亦猶樹也。轉多轉遠其根﹐轉少轉得其本。多則遠其眞﹐故曰惑也﹔少則得其本﹐故曰得也。

是以聖人抱一爲天下式。

一﹐少之極也。式﹐猶則之也。

不自見﹐故明﹔不自是﹐故彰﹔不自伐﹐故有功﹔不自矜﹐故長。夫惟不爭﹐故天下莫能與之爭。古之所謂曲則全者﹐豈虛言哉﹐誠全而歸之。

二十三章

希言自然。

聽之不聞名曰希。下章言道之出言﹐淡兮其無味也﹐視之不足見﹐聽之不足聞。然則無味不足聽之言﹐乃是自然之至言也。

故飄風不終朝﹐驟雨不終日。孰爲此者﹖天地。天地尙不能久﹐而況於人乎﹖

言暴疾美興不長也。

故從事於道者﹐道者同於道﹐

從事﹐謂舉動從事於道者也。道以無形無爲﹐成濟萬物﹐故從事於道者﹐以無爲爲君﹐不言爲教﹐綿綿若存。而物得其眞﹐與道同體﹐故曰同於道。

德者同於德﹐

得﹐少也﹐少則得﹐故曰得也。行得則與得同體﹐故曰同於得也。

失者同於失。

失﹐累多也﹐累多則失﹐故曰失也。行失則與失同體﹐故曰同於失也。

同於道者﹐道亦樂得之﹔同於德者﹐德亦樂得之﹔同於失者﹐失亦樂得之。

言隨行其所﹐故同而應之。

信不足焉﹐有不信焉。

忠信不足於下焉﹐有不信也。

二十四章

企者不立﹐

物尙進則失安﹐故曰企者不立。

跨者不行﹐自見者不明﹐自是者不彰﹐自伐者無功﹐自矜者不長。其在道也﹐曰餘食贅行。

其惟於道而論之﹐若卻至之行﹐盛饌之餘也。本𨿽美更可穢也﹐本𨿽有功而自伐之﹐故更爲疣贅者也。

物或惡之﹐故有道者不處。

二十五章

有物混成﹐先天地生。

混然不可得而知﹐而萬物由之以成﹐故曰混成也。不知其誰之子﹐故先天地生。

寂兮寥兮﹐獨立不改﹐

寂寞無形體也。無物之匹﹐故曰獨立也。返化終始不失其常﹑故曰不改也。

周行而不殆﹐可以爲天下母。

周行無所不至而免殆﹐能生全大形也﹐故可以爲天下母也。

吾不知其名﹐

名以定形﹐混成無形﹐不可得而定﹐故曰不知其名也。

字之曰道﹐

夫名以定形﹐字以稱可言。道取於無物而不由也﹐是混成之中﹐可言之稱最大也。

彊爲之名曰大﹐

吾所以字之曰道者﹐取其可言之稱最大也。責其字定之所由﹐則系於大﹐大有系則必有分﹐有分則失其極矣。故曰彊之爲名曰大。

大曰逝﹐

逝﹐行也﹐不守一大體而已﹐周行無所不至﹐故曰逝也。

逝曰遠﹐遠曰反。

遠﹐極也﹐周無所不窮極﹐不偏於一逝﹐故曰遠也。不隨於所適﹐其體獨立﹐故曰反也

故道大﹐天大﹐地大﹐王亦大。

天地之性人爲貴﹐而王是人之主也。𨿽不職大﹐亦復爲大。與三匹﹐故曰王亦大也。

域中有四大﹐

四大﹐道﹑天﹑地﹑王也。凡物有稱有名﹐則非其極也。言道則有所由﹐有所由然後謂之爲道。然則是道稱中之大也﹐不若無稱之大也。無稱不可得而名曰域也﹐道﹑天﹑地﹑王皆在乎無稱之內﹐故曰域中有四大者也。

而王居其一焉。

處人主之大也。

人法地﹐地法天﹐天法道﹐道法自然。

法謂法則也﹐人不違地﹐乃得全安﹐法地也。地不違天﹐乃得全載﹐法天也。天不違道﹐乃得全覆﹐法道也。道不違自然﹐乃得其性﹐法自然者。在方而法方﹐在圓而法圓﹐於自然無所違也。自然者﹐無稱之言﹐窮極之辭也。用智不及無知﹐而形魄不及精象﹐精象不及無形﹐有儀不及無儀﹐故轉相法也。道順自然﹐天故資焉﹔天法於道﹐地故則焉﹔地法於天﹐人故象焉。所以爲主其一之者﹐主也。

二十六章

重爲輕根﹐靜爲躁君。

凡物輕不能載重﹐小不能鎭大。不行者使行﹐不動者制動﹐是以重必爲輕根﹐靜必爲躁君也。

是以聖人終日行不離輜重。

以重爲本﹐故不離。

𨿽有榮觀﹐燕處超然。

不以經心也。

柰何萬乘之主﹐而以身輕天下。輕則失本﹐躁則失君。

輕不鎭重也﹐失本爲喪身也﹐失君爲失君位也。

二十七章

善行無轍迹﹐

順自然而行﹐不造不始﹐故物得至而無轍迹也。

善言無瑕謫﹐

順物之性﹐不別不析﹐故無瑕謫可得其門也。

善數不用籌策﹐

因物之數﹐不假形也。

善閉無關楗而不可開﹐善結無繩約而不可解。

因物自然﹟2﹐不設不施﹐故不用關楗繩約﹐而不可開解也。此五者皆言不造不施﹐因物之性﹐不以形制物也。

是以聖人常善救人﹐故無棄人﹔

聖人不立形名﹐以檢於物﹐不造進向以殊棄不肖﹐輔萬物之自然而不爲始﹐故曰無棄人也。不尙賢能﹐則民不爭﹔不貴難得之貨﹐則民不爲盜﹔不見可欲﹐則民心不亂。常使民心無欲無惑﹐則無棄人矣。

常善救物﹐故無棄物﹐是謂襲明。故善人者﹐不善人之師﹔

舉善以師不善﹐故謂之師矣。

不善人者﹐善人之資。

資﹐取也。善人以善齊不善﹐以善棄不善也﹟3﹐故不善人﹐善人之所取也。

不貴其師﹐不愛其資﹐𨿽智大迷。

𨿽有其智﹐自任其智不因物﹐於其道必失﹐故曰𨿽智大迷。

是謂要妙。

二十八章

知其雄﹐守其雌﹐爲天下溪。爲天下溪﹐常德不離﹐復歸於嬰兒。

雄﹐先之屬。雌﹐後之屬也。知爲天下之先也﹐必後也﹐是以聖人後其身而身先也。溪不求物而物自歸之﹐嬰兄不用智而合自然之智。

知其白﹐守其黑﹐爲天下式。

式﹐模則也。

爲天下式﹐常德不忒﹐

忒﹐差也。

復歸於無極。

不可窮也。

知其榮﹐守其辱﹐爲天下谷。爲天下谷﹐常德乃足﹐復歸於朴。

此三者﹐言常反終後乃德全其所處也。下章云反者道之動也﹐功不可取﹐常處其母也。

朴散則爲器﹐聖人用之則爲官長﹐

朴﹐眞也。眞散則百行出﹐殊類生﹐若器也。聖人因其分散﹐故爲之立官長﹐以善爲師﹐不善爲資﹐移風易俗﹐復使歸於一也。

故大制不割。

大制者﹐以天下之心爲心﹐故無割也。

二十九章

將欲取天下而爲之﹐吾見其不得已。天下神器﹐

神﹐無形無方也。器﹐合成也。無形以合﹐故謂之神器也。

不可爲也。爲者敗之﹐執者失之。

萬物以自然爲性﹐故可因而不可爲也﹐可通而不可執也。物有常性而造爲之﹐故必敗也﹔物有往來而執之﹐故必失矣。

故物或行或隨﹐或歔或吹﹐或彊或羸﹐或挫或隳。是以聖人去甚﹐去奢﹐去泰。

凡此諸或﹐言物事逆順反覆﹐不施爲執割也。聖人達自然之至﹐暢萬物之情﹐故因而不爲﹐順而不施﹐除其所以迷﹐去其所以惑﹐故心不亂而物性自得之也。

三十章

以道佐人主者﹐不以兵彊天下﹐

以道佐人主﹐尙不可以兵彊於天下﹐況人主躬於道者乎﹖

其事好還。

爲始者務欲立功生事﹐而有道者務欲還反無爲﹐故云其事好還也。

師之所處﹐荊棘生焉。大軍之後﹐必有凶年。

言師凶害之物也﹐無有所濟﹐必有所傷。賊害人民﹐殘荒田畝﹐故約荊棘生也。

善有果而己﹐不敢以取彊。

果﹐猶濟也。言善用師者﹐趣以濟難而已矣﹐不以兵力取彊於天下矣。

果而勿矜﹐果而勿伐﹐果而勿驕﹐

吾不以師道爲尙﹐不得已而用﹐何矜驕之有也。

果而不得已﹐果而勿彊。

言用兵𨿽趣功果濟難﹐然時故不得已當復﹐用者但當以除暴亂﹐不遂用果以爲彊也。

物壯則老﹐是謂不道﹐不道早已。

壯﹐武力暴興也﹐諭以兵彊於天下者也。飄風不終朝﹐驟雨不終日﹐故暴興必不道早已也。

三十一章

夫佳兵者不祥之器﹐物惑惡之﹐故有道者不處。君子居則貴左﹐用兵則貴右。兵者不祥之器﹐非君子之器﹐不得已而用之﹐恬澹爲上。勝而不美﹐而美之者﹐是樂殺人。夫樂殺人者﹐則不可以得志於天下矣。吉事尙左﹔凶事尙右。偏將軍居左﹐上將軍居右﹐言以喪禮處之。殺人之眾﹐以悲哀泣之﹐戰勝以喪禮處之。

三十二章

道常無名﹐天下莫能臣也。侯王若能守之﹐萬物將自賓。

道無形不系﹐常不可名﹐以無名爲常﹐故曰道常無名也。朴之爲物﹐以無爲心也﹐亦無名﹐故將得道﹐莫若守朴。夫智者可以能臣也﹐勇者可以武使也﹐巧者可以事役也﹐力者可以重任也﹐朴之爲物﹐憤然不偏﹐近於無有﹐故曰莫能臣也。抱朴爲無﹐不以物累其眞﹐不以欲害其神﹐則物自賓而道自得也。

天地相合﹐以降甘露﹐民莫之令而自均。

言天地相合﹐則甘露不求而自降﹔我守其眞性無爲﹐則民不令而自均也。

始制有名﹐名亦旣有。夫亦將知止﹐知止所以不始。

始制﹐謂朴散始爲官長之時也。始制官長﹐不可不立名分以定尊卑﹐故始制有名也。過此以往﹐將爭錐刀之末﹐故曰名亦旣有。夫亦將知止也﹐遂任名以號物﹐則失治之母也﹐故知止所以不殆也。

譬道之在天下﹐猶川谷之與江海。

川谷之以求江與海﹐非江海召之﹐不召不求而自歸者。世行道於天下者﹐不令而自均﹐不求而自得﹐故曰猶川谷之與江海也。

三十三章

知人者智﹐自知者明。

知人者﹐智而已矣﹐未若自知者﹐超智之上也。

勝人者有力﹐自勝者彊。

勝人者﹐有力而已矣。未若自勝者﹐無物以損其力。用其智於人﹐未若用其智於己也﹔用其力於人﹐未若用其力於己也。明用於己﹐則物無避焉﹔力用於己﹐則物無改焉。

知足者富﹐

知足自不失﹐故富也。

彊行者有志。

勤能行之﹐其志必獲﹐故曰彊行者有志矣。

不失其所者久﹐

以明自察﹐量力而行﹐不失其所﹐必獲久長矣。

死而不亡者壽。

𨿽死而以爲生之道不亡﹐乃得全其壽。身沒而道猶存﹐況身存而道不卒乎﹖

三十四章

大道泛兮﹐其可左右。

言道泛濫﹐無所不適﹐可左右上下周旋﹐而用則無所不至也。

萬物恃之而生而不辭﹐功成不名有。衣養萬物而不爲主﹐常無欲﹐可名於小﹔

萬物皆由道而生﹐旣生而不知其所由﹟4﹐故天下常無欲之時﹐萬物各得其所﹟5。若道無施於物﹐故名於小矣。

萬物歸焉而不爲主﹐可名爲大。

萬物皆歸之以生﹐而力使不知其所由﹐此不爲小﹐故復可客於大矣。

以其終不自爲大﹐故能成其大。

爲大於其細﹐圖難於其易。

三十五章

執大象﹐天下往。

大象﹐天象之母也﹐不寒﹐不溫﹐不涼﹐故能包統萬物﹐無所犯傷。主若執之﹐則天下往也。

往而不害﹐安平大。

無形無識﹐不徧不彰﹐故萬物得往而不害妨也。

樂與餌﹐過客止。道之出口﹐澹乎其無味﹐視之不足見﹐聽之不足聞﹐用之不足旣。

言道之深大。人聞道之言﹐乃更不如樂與餌應時感﹐悅人心也。樂與餌則能令過客止﹐而道之出言﹐淡然無味。視之不足見﹐則不足以悅其目﹔聽之不足聞﹐則不足以娛其耳。若無所中﹐然乃用之﹐不可窮極也。

三十六章

將欲歙之﹐必固張之﹔將欲弱之﹐必固彊之﹔將欲廢之﹐必固興之﹔將欲奪之﹐必固與之﹐是謂微明。

將欲除彊梁﹐去暴亂﹐當以此四者。因物之性﹐令其自戮﹐不假刑爲大以除將物也﹐故曰微明也。足其張令之足﹐而又求其張﹐則眾所歙也。與其張之不足﹐而改其求張者﹐愈益而己反危。

柔弱勝剛彊。魚不可脫於淵﹐國之利器﹐不可以示人。

利器﹐利國之器也。惟因物之性﹐不假形以理物。器不可睹﹐而物各得其所﹐則國之利器也。示人者﹐任刑也。刑以利國﹐則失矣。魚脫於淵﹐則必見失矣。利國器而立刑以示人﹐亦必失也。

三十七章

道常無爲﹐

順自然也。

而無不爲。

萬物無不由爲以治以成之也。

侯王若能守之﹐萬物將自化。化而欲作﹐吾將鎭之以無名之朴。

化而欲作﹐作欲成也﹐吾將鎭之無名之朴﹐不爲主也。

無名之朴﹐夫亦將無欲。

無欲競也。

不欲以靜﹐天下將自定。

道德眞經注卷之二

﹟1則其明全也﹕原本作『其名則全也』﹐據張本改。

﹟2因物自然﹕原本作『自物因然』﹐據張本改。

﹟3以善棄不善也﹕句首疑脫『不』字。

﹟4所由﹕原本作『由所』﹐據張本改。

﹟5各得其所﹕『其』字原脫﹐據張本加。

道德眞經注卷之三

山陽王弼注

三十八章

上德不德﹐是以有德﹔下德不失德﹐是以無德。上德無爲而無以爲﹐下德爲之而有以爲。上仁爲之而無以爲﹐上義爲之而有以爲。上禮爲之而莫之應﹐則攘臂而扔之。故失道而後德﹐失德而後仁﹐失仁而後義﹐失義而後禮。夫禮者﹐忠信之薄而亂之首。前識者﹐道之華而愚之始。是以大丈夫處其厚不居其薄﹐處其實不居其華﹐故去彼取此。

德者﹐得也。常得而無喪﹐利而無害﹐故以德爲名焉。何以得德﹖由乎道也。何以盡德﹖以無爲用﹐以無爲用則莫不載也。故物無焉則無物不經﹐有爲則不足以免其生。是以天地𨿽廣﹐以無爲心﹔聖王𨿽大﹐以虛爲主。故曰以復而視﹐則天地之心見﹔至日而思之﹐則先王之至睹也。故滅其私而無其身﹐則四海莫不瞻﹐遠近莫不至﹔殊其己而有其心﹐則一體不能自全﹐肌骨不能相容。是以上德之人﹐惟道是用﹐不德其德﹐無執無用﹐故能有德而無不爲。不求而得﹐不爲而成﹐故𨿽有德而無德名也。下德求而得之﹐爲而成之﹐則立善以治物﹐故德名有焉。求而得之﹐必有失焉。爲而成之﹐必有敗焉。善名生﹐則有不善應焉。故下德爲之而有以爲也。無以爲者﹐無所偏爲也。凡不能無爲而爲之者﹐皆下德也﹐仁義禮節是也。將明德之上下﹐輒舉下德以對上德。至於無以爲極下德下之量﹐上仁是也。足及於無以爲而猶爲之焉﹐爲之而無以爲﹐故有爲爲之患矣。本在無爲﹐母在無名﹐棄本捨母而適其子﹐功𨿽大焉﹐叉有不濟。名𨿽美焉﹐僞亦必生。不能不爲而成﹐不興而治﹐則乃爲之﹐故有弘普博施仁愛之者﹐而愛之無所偏私。故上仁爲之﹐而無以爲也。愛不能兼﹐則有抑抗正眞而義理之者﹐忿枉佑直﹐助彼攻此﹐物事而有以心爲矣。故上義爲之﹐而有以爲也。直不能篤﹐則有遊飾修文禮敬之者﹐尙好修敬﹐校責往來﹐則不對之間忿怒生焉。故上禮爲之﹐而莫之應﹐則攘臂而扔之。夫大之極也﹐其惟道乎。自此已往﹐豈足尊哉。故𨿽德盛業大﹐富而有萬物﹐猶各得其德﹐而未能自周也。故天不能爲載﹐地不能爲覆﹐人不能爲贍萬物。𨿽貴以無爲用﹐不能捨無以爲體也。不能捨無以爲體﹐則失其爲大矣﹐所謂失道而後德也。以無爲用﹐德其母﹟1﹐故能己不勞焉﹐而物無不理。下此已往﹐則失用之母。不能無爲而貴博施﹐不能博施而貴正直﹐不能正直而貴飾敬﹐所謂失德而後仁﹑失仁而後義﹑失義而後禮也。夫禮也所始﹐首於忠信不篤﹐通簡不陽。責備於表﹐機微爭制。夫仁義發於內﹐爲之猶僞﹐況務外飾而可久乎﹖故夫禮者﹐忠信之薄﹐而亂之首也。前識者﹐前人而識也。

卽下德之倫也﹐竭其聰明以爲前識﹐役其智力以營庶事。𨿽德其情﹐姦巧彌密﹔𨿽丰其譽﹐愈喪篤實。勞而事昏﹐務而治穢﹐𨿽竭聖智而民愈害。捨己任物﹐則無爲而泰。守夫素朴﹐則不順典制。聽彼所獲﹐棄此所守﹐識道之華而愚之首。故苟得其爲功之母﹐則萬物作焉而不辭也﹐萬事存焉而不勞也。用不以形﹐禦不以名﹐故仁義可顯﹐禮敬可彰也。夫載之以大道﹐鎭之以無名﹐則物無所尙﹐志無所營﹐各任其貞﹐事用其誠﹐則仁德厚焉﹐行義正焉﹐禮敬淸焉。棄其所載﹐捨其所生﹐用其成形﹐役其聰明﹐仁則誠焉﹐義其競焉﹐禮其爭焉。故仁德之厚﹐非用仁之所能也。行義之正﹐非用義之所成也。禮敬之淸﹐非用禮之所濟也。載之以道﹐統之以母﹐故顯之而無所尙﹐彰之而無所競。用夫無名﹐故名以篤焉。用夫無形﹐故形以成焉。守母以存其子﹐崇本以舉其末﹐則形名俱有而邪不生﹐大美配天而華不作。故母不可遠﹐本不可失。仁義﹐母之所生﹐非可以爲母﹔形器﹐匠之所成﹐非可以爲匠也。捨其母而用其子﹐棄其本而適其末﹐名則有所分﹐形則有所止。𨿽極其大﹐必有不周﹔𨿽盛其美﹐祕有患憂。功在爲之﹐豈足處也。

三十九章

昔之得一者﹐

昔﹐始也。一﹐數之始而物之極也。各是一物之生﹐所以爲主也。物皆各得此一以成﹐旣成而合以居成﹐居成則失其母。故皆裂發歇竭滅蹶也。

天得一以淸﹐地得一以寧﹐神得一以靈﹐谷得一以盈﹐萬物得一以生﹐侯王得一以爲天下貞。其致之﹐

各以其一﹐致此淸﹑寧﹑靈﹑生﹑貞。

天無以淸將恐裂﹐

用一以致淸耳﹐非用淸以淸也。守一則淸不失﹐用淸則恐裂也。故爲功之母﹐不可捨也。是以皆無用其功﹐恐喪其本也。

地無以寧將恐發﹐神無以靈將恐歇﹐谷無以盈將恐竭﹐萬物無以生將恐滅﹐侯王無以貴高將恐蹙﹐故貴以賤爲本﹐高以下爲基。是以侯王自謂孤寡不谷﹐此非以賤爲本耶﹐非乎﹖故致數譽無譽﹐不欲琭琭如玉﹐珞珞如石。

淸不能爲淸﹐盈不能爲盈﹐皆有其母以存其形。故淸不足貴﹐盈不足多。貴在其母﹐而母無貴形。貴乃以賤爲本﹐高乃以下爲基﹐故致數譽乃無譽也。玉石琭琭珞珞﹐體盡於形﹐故不欲也。

四十章

反者道之動﹐

高以下爲基﹐貴以賤爲本﹐有以無爲用﹐此其反也。動皆知其所無﹐則物通矣。故曰反者道之動也。

弱者道之用。

柔弱同通﹐不可窮極。

天下萬物生於有﹐有生於無。

天下之物﹐皆以有爲生。有之所始﹐以無爲本。將欲全有﹐必反於無也。

四十一章

上士聞道﹐勤而行之﹔

有志也。

中士聞道﹐若存若亡﹔下士聞道﹐大笑之﹐不笑不足以爲道。故建言有之﹕

建猶立也。

明道若昧﹐

光而不耀。

進道若退﹐

後其身而身先﹐外其身而身存。

夷道若颣﹐

颣﹐土內也。大夷之道﹐因物之性﹐不執平以割物﹐其平不見﹐乃更反若颣土內也。

上德若谷﹐

不德其德﹐無所懷也。

太白若辱﹐

知其白﹐守其黑﹐大白然後乃得。

廣德若不足﹐

廣德不盈﹐廓然無形﹐不可滿也。

建德若偸﹐

偸﹐匹也。建德者﹐因物自然﹐不立不施﹐故若偸匹。

質眞若渝﹐

質眞者﹐不矜其眞﹐故渝。

大方無隅﹐

方而不割﹐故無隅也。

大器晚成﹐

大器成﹐天下不持全別也。故必晚成也。

大音希聲﹐

聽之不聞名曰希﹐不可得聞之音也。有聲則有分﹐有分則不宮而商矣。

分則不能統眾﹐故有聲者非大音也。

大象無形﹐

有形則有分﹐有分者不溫則炎﹐不炎則寒﹐故象而形者﹐非大象。

道隱無名。夫惟道﹐善貸且成。

凡此諸善﹐皆是道之所成也。在象則爲大象﹐而大象無形。在音則爲大音﹐而大音希聲。物以之成﹐而不見其成形﹐故隱而無名也。貸之非惟供其乏而已﹐一貸之則足以永終其德﹐故曰善貸也。成之不加機匠之裁﹐無物而不濟其形﹐故曰善成。

四十二章

道生一﹐一生二﹐二生三﹐三生萬物。萬物負陰而抱陽﹐沖气以爲和。人之所惡﹐惟孤寡不谷﹑而王公以爲稱。故物或損之而益﹐或益之而損。

萬物萬形﹐其歸一也。何由致一﹖由於無也。由無乃一﹐一可謂無。已謂之一﹐豈得無言乎﹖有言有一﹐非二如何﹖有一有二﹐遂生乎三。從無之有﹐數盡乎斯﹐過此以往﹐非道之流。故萬物之生﹐吾知其主﹐𨿽有萬形﹐沖气一焉。百姓有心﹐異國殊風﹐而得一者﹐王侯主焉。以一爲主﹐一何可捨﹖愈多愈遠﹐損則近之﹐損之至盡﹐乃得其極。旣謂之一﹐猶乃至三﹐況本不一﹐而道可近乎﹖損之而益﹐豈虛言也。

人之所教﹐我亦教之﹐

我之非彊使人從之也﹐而用夫自然﹐舉其至理﹐順之必吉﹐違之必凶。故人相教﹐違之必自取其凶也﹐亦如我之教人勿違之也。

彊梁者不得其死。吾將以爲教父。

彊梁則必不得其死。人相教爲彊梁﹐則必如我之教人不當爲彊梁也。舉其彊梁不得其死以教耶﹖若云順吾教之鈴吉也﹐故得其違教之徒﹐適可以爲教父也。

四十三章

天下之至柔﹐馳騁天下之至堅﹐

气無所不入﹐水無所不出於經。

無有入無間﹐吾是以知無爲之有益。

虛無柔弱﹐無所不通。無有不可窮﹐至柔不可折。以此推之﹐故知無爲之有益也。

不言之教﹐無爲之益﹐天下希及之。

四十四章

名與身孰親﹖

尙名好高﹐其身又疏。

身與貨孰多﹖

貪貨無厭﹐其身必少。

得與亡孰病﹖

得多利而亡其身﹐何者爲病也﹖

是故甚愛必大費﹐多藏必厚亡。

甚愛不與物通﹐多藏不與物散。求之者多﹐攻之者眾﹐爲物所病﹐故大費厚亡也。

知足不辱﹐知止不殆﹐可以長久。

四十五章

大成若缺﹐其用不獘﹔

隨物而成﹐不爲一象﹐故若缺也。

大盈若沖﹐其用不窮。

大盈充足﹐隨物而興﹐無所愛矜﹐故若衝也。

大直若屈﹐

隨物而直﹐直不在一﹟2﹐故若屈也。

大巧若拙﹐

大巧因自然以成器﹐不造爲異端﹐故若拙也。

大辯若訥。

大辯因物而言﹐己無所造﹐故若訥也。

躁勝寒﹐靜勝熱﹐淸靜爲天下正。

躁罷然後勝寒﹐靜無爲以勝熱﹐以此推之﹐則淸靜爲天下正也。靜則全物之眞﹐躁則犯物之性﹐故惟淸靜乃得如上諸大也。

四十六章

天下有道﹐卻走馬以糞﹔

天下有道﹐知足知止﹐無求於外﹐各修其內而已﹐故卻走馬以治田糞也。

天下無道﹐戎馬生於郊。

貪欲無厭﹐不修其內﹐各求於外﹐故戎馬生於郊也。

禍莫大於不知足﹐咎莫大於欲得﹐故知足之足﹐常足矣。

四十七章

不出戶﹐知天下﹔不窺牖﹐見天道。

事有宗而物有主﹐途𨿽殊而同歸也﹐慮𨿽百而其致一也。道有大常﹐理有大致﹐執古之道﹐可以禦今。𨿽處於今﹐可以知古始﹐故不出戶窺牖而可知也。

其出彌遠﹐其知彌少。

無在於一﹐而求之於眾也。道視之不可見﹐聽之不可聞﹐搏之不可得﹐如其知之﹐不須出戶。若其不知﹐出愈遠愈迷也。

是以聖人不行而知﹐不見而名﹐

得物之致﹐故𨿽不行﹐而慮可知也。識物之宗﹐故𨿽不見﹐而是非之理可得而名也。

不爲而成。

明物之性﹐因之而已。故𨿽不爲﹐而使之成矣。

四十八章

爲學日益﹐

務欲進其所能﹐益其所習。

爲道日損。

務欲反虛無也。

損之又損﹐以至於無爲﹐無爲而無不爲。

有爲則有所失﹐故無爲乃無所不爲也。

取天下常以無事﹐

動常因也。

及其有事﹐

自己造也。

不足以取天下。

失統本也。

四十九章

聖人無常心﹐以百姓心爲心。

動常因也。

善者吾善之﹐不善者吾亦善之﹐

各因其用﹐則善不失也。

德善。

無棄人也。

信者吾信之﹐不信者吾亦信之﹐德信。聖人在天下歙歙﹐爲天下渾其心﹐百姓皆注其耳目﹐

各用聰明。

聖人皆孩之。

皆使和而無欲﹐如嬰兄也。夫天地設位﹐聖人成能﹐人謀鬼謀﹐百姓與能者。能者與之﹐資者取之﹐能大則大﹐資貴則貴﹐物有其宗﹐事有其主。如此則可冕旒充目而不懼於欺﹐黈纊塞耳而無戚於慢﹐又何爲勞一身之聰明﹐以察百姓之情哉。夫以明察物﹐物亦競以其明應之。以不信察物﹐物亦競以不信應之。夫天下之心不必同﹐其所應不敢異﹐則莫肯用其情矣。甚矣﹐害之大也﹐莫大於用其明矣。夫在智則人與之訟﹐在力則人與之爭。智不出於人﹐而立乎訟地則窮矣﹔力不出於人﹐而立乎爭地則危矣。未有能使人無用其智力乎己者也﹐如此則己以一敵人﹐而人以千萬敵己也。若乃多其法綱﹐煩其刑罰﹐塞其徑路﹐攻其幽宅﹐則萬物失其自然﹐百姓喪其手足。鳥亂於上﹐魚亂於下﹐是以聖人之於天下﹐歙歙焉心無所主也﹐爲天下渾心焉﹐意無所適莫也。無所察焉﹐百姓何避﹖無所求焉﹐百姓何應﹖無避無應﹐則莫不用其情矣。人無爲﹐捨其所能而爲其所不能﹐捨其所長而爲其所短。如此則言者言其所知﹐行者行其所能﹐百姓各皆注其耳目焉﹐吾皆孩之而已。

五十章

出生入死﹐

出生地﹐入死地。

生之徒十有三﹐死之徒十有三﹐人之生動之死地十有三。夫何故﹖以其生生之厚。蓋聞善攝生者﹐陸行不遇兕虎﹐入軍不被甲兵。兕無所投其角﹐虎無所措其爪﹐兵無所容其刃。夫何故﹖以其無死地。

十有三﹐猶云十分有三分。取其生道﹐全生之極﹐十分有三耳。取死之道﹐全死之極﹐十分亦有三耳。而民生生之厚﹐更之無生之地焉。善攝生者﹐無以生爲生﹐故無死地也。器之害者﹐莫甚乎戈兵。獸之害者﹐莫甚乎兕虎。而令兵戈無所容其鋒刃﹐虎兕無所措其爪角﹐斯誠不以欲累其身者也﹐何死地之有乎﹖夫蚖蟺以淵爲淺﹐而鑿穴其中﹔鷹鸇以山爲卑﹐而增巢其上。矰繳不能及﹐网罟不能到﹐可謂處於無死地矣。然而卒以甘餌﹐乃入於無生之地﹐豈非生生之厚乎﹖故物苟不以求離其本﹐不以欲渝其眞﹐𨿽入軍而不害﹐陸行而不可犯也。赤子之可則而貴﹐信矣。

五十一章

道生之﹐德畜之﹐物形之﹐勢成之。

物生而後畜﹐畜而後形﹐形而後成。何由而生﹖道也。何得而畜﹖德也。何由而形﹖物也。何使而成﹖勢也。惟因也﹐故能無物而不形。惟勢也﹐故能無物而不成。凡物之所以生﹐功之所以成﹐皆有所由。有所由焉﹐則莫不由乎道也。故推而極之﹐亦至道也。隨其所因﹐故各有稱焉。

是以萬物莫不尊道而貴德。

道者﹐物之所由也。德者﹐物之所得也。由之乃得﹐故曰不得不失。尊之則害﹐不得不貴也。

道之尊﹐德之貴﹐夫莫之命常自然。

命並作爵。

故道生之﹐德畜之﹐長之育之﹐亭之毒之﹐養之覆之。

謂成其實﹐各得其庇蔭﹐不傷其體矣。

生而不有﹐爲而不恃﹐

爲而不有。

長而不宰﹐是謂玄德。

有德而不知其主也﹐出乎幽冥﹐故謂之玄德也。

五十二章

天下有始﹐以爲天下母。

善始之﹐則善養畜之矣。故天下有始﹐則可以爲天下母矣。

旣知其母﹐復知其子﹔旣知其子﹐復守其母﹐沒其不殆。

母﹐本也。子﹐末也。得本以知末﹐不捨本以逐末也。

塞其兌﹐閉其門﹐

兌﹐事欲之所由生。門﹐事欲之所由從也。

終身不勤﹔

無事永逸﹐故終身不勤也。

開其兌﹐濟其事﹐終身不救。

不問其原而濟其事﹐故𨿽終身不救。

見小曰明﹐守柔曰彊。

爲治之功不在大。見大不明﹐見小乃明。守彊不彊﹐守柔乃彊也。

用其光﹐

顯道以去民迷。

復歸其明。

不明察也。

無遺身殃﹐是謂習常。

道之常也。

五十三章

使我介然有知﹐行於大道﹐惟施是畏。

言若使我可介然有知﹐行大道於天下﹐惟施爲之是畏也。

大道甚夷﹐而民好徑。

言大道蕩然正平﹐而民猶尙合之而不由﹐好從邪徑﹐況復施爲以塞大道之中乎﹖故曰大道甚夷﹐而民好徑。

朝甚除﹐

朝﹐宮室也。除﹐絜好也。

田甚蕪﹐倉甚虛。

朝甚除﹐則田甚蕪﹐倉甚虛。設一而眾害生也。

服文彩﹐帶利劍﹐厭飲食﹐財貨有餘﹐是謂盜誇﹐非道也哉。

凡物不以其道得之﹐則皆邪也﹐邪則盜也。誇而不以其道得之﹐竊位也。故舉非道以明﹐非道則皆盜誇也。

五十四章

善建不拔﹐

固其根而後營其末﹐故不拔也。

善抱者不脫﹐

不貪於多﹐齊其所能﹐故不脫也。

子孫以祭祀不輟。

子孫傳此道以祭祀﹐則不輟也。

修之於身﹐其德乃眞﹔修之於家﹐其德乃餘﹔

以身及人也。修之身則眞﹐修之家則有餘。修之不廢﹐所施轉大。

修之於鄕﹐其德乃長﹔修之於國﹐其德乃丰﹔修之於天下﹐其德乃普。故以身觀身﹐以家觀家﹐以鄕觀鄕﹐以國觀國﹐

彼皆然也。

以天下觀天下。

以天下百姓心﹐觀天下之道也。天下之道逆順吉凶﹐亦皆如人之道也。

吾何以知天下然哉﹖以此。

此﹐上之所云也。言吾何以得知天下乎﹐察己以知之﹐不求於外也。所謂不出戶﹐以知天下者也。

五十五章

含德之厚﹐比於赤子﹐蜂蠆虺蛇不螫﹐猛獸不據﹐攫鳥不搏。

赤子無求無欲﹐不犯眾物﹐故毒虫之物無犯之人也。含德之厚者﹐不犯於物﹐故無物以損其全也。

骨弱筋柔而握固﹐

以柔弱之故﹐故握能周固。

未知牝牡之合而全作﹐

作﹐長也。無物以損其身﹐故能全長也。言含德之厚者﹐無物可以損其德﹐渝其眞﹐柔弱不爭而不摧折﹐皆若此也。

精之至也。終日號而不嘎﹐

無爭欲之心﹐故終日出聲而不嘎也。

和之至也。知和曰常﹐

物以和爲常﹐故知和則得常也。

知常曰明﹐

不皦不昧﹐不溫不涼﹐此常也。無形不可得而見曰明也。

益生曰祥﹐

生不可益﹐益之則夭也。

心使气曰彊。

心宜無有﹐使气則彊。

物壯則老﹐謂之不道﹐不道早已。

五十六章

知者不言﹐

因自然也。

言者不知。

造事端也。

塞其兌﹐閉其門﹐挫其銳﹐

含守質也。

解其分﹐

除爭原也。

和其光﹐

無所特顯﹐則物無偏爭也。

同其塵﹐

無所特賤﹐則物無偏恥也。

是謂玄同。故不可得而親﹐不可得而疏﹔

可得而親﹐則可得而疏也。

不可得而利﹐不可得而害﹔

可得而利﹐則可得而害也。

不可得而貴﹐不可得而賤﹐

可得而貴﹐則可得而賤也。

故爲天下貴。

無物可以加之也。

五十七章

以正治國﹐以奇用兵﹐以無事取天下。

以道治國則國平﹐以正治國﹐則奇正起也﹐以無事則能取天下也。上章云﹐其取天下者﹐常以無事。及其有事﹐又不足以取天下也。故以正治國﹐則不足以取天下﹐而以奇用兵也。夫以道治國﹐崇本以息末﹐以正治國﹐立辟以攻末。本不立而末淺﹐民無所及﹐故必至於奇用兵也。

吾何以知其然哉﹖以此。天下多忌諱﹐而民彌貧﹔民多利器﹐國家滋昏﹔

利器﹐凡所以利己之器也。民彊則國家弱。

人多技巧﹐奇物滋起﹔

民多智慧則巧僞生﹐巧僞生則邪事起。

法令滋彰﹐盜賊多有。

立正欲以息邪﹐而奇兵用。多忌諱欲以恥貧﹐而民彌貧。利器欲以彊國者也﹐而國愈昏。多皆捨本以治末﹐故以致此也。

故聖人云﹕我無爲而民自化﹐我好靜而民自正﹐我無事而民自富﹐我無欲而民自朴。

上之所欲﹐民從之速也。我之所欲﹐惟無欲﹐而民亦無欲而自朴也。此四者﹐崇本以息末也。

五十八章

其政悶悶﹐其民淳淳﹔

言善治政者﹐無形無名﹐無事無正可舉﹐悶悶然卒至於大治﹐故曰其政悶悶也。其民無所爭競﹐寬大淳淳﹐故曰其民淳淳也。

其政察察﹐其民缺缺。

立刑名﹐明賞罰﹐以檢姦僞﹐故曰其政察察﹟3也。殊類分析﹐民姦爭競﹐故曰其民缺缺。

禍兮﹐福之所倚﹔福兮﹐禍之所伏。孰知其極﹖其無正。

言誰知善治之極乎﹐惟無可正舉﹐無可形名﹐悶悶然而天下大化﹐是其極也。

正復爲奇﹐

以正治國﹐則便復以奇用兵矣﹐故曰正復爲奇。

善復爲妖﹐

立善以和萬物﹐則便復有妖之患也。

人之迷﹐其日固久。

言人之迷惑失道固久矣﹐不可便正善治以責。

是以聖人方而不割﹐

以方導物﹐捨去其邪。不以方割物﹐所謂大方無隅。

廉而不劇﹐

康﹐淸康也。劇﹐傷也。以淸康淸民﹐令去其邪﹐令去其污﹐不以淸康劌傷於物也。

直而不肆﹐

以直導物﹐令去其僻﹐而不以直激沸於物也﹐所謂直若屈也。

光而不懼。

以光鑑其所以迷﹐不以光照求其隱匿也﹐所謂明道若昧也。此皆崇本以息末﹐不攻而使復之也。

道德眞經注卷之三竟

﹟1德其母﹕此句疑作『則得其母』。

﹟2直不在一﹕『不』原作『下』﹐據張本改。

﹟3其政察察﹕『其政』二字原脫﹐據張本加。

道德眞經注卷之四

山陽王弼注

五十九章

治人事天﹐莫若嗇。

莫若﹟1﹐猶莫過也。嗇﹐農夫。農人之治田﹐務去其殊類﹐歸於齊一也。全其自然﹐不急其荒病﹐除其所以荒病﹐上承天命﹐下綏百姓﹐莫過於此。

夫惟嗇﹐是謂早服。

早服﹐常也。

早服謂之重積德。

惟重積德﹐不欲銳速﹐然後乃能使早服其常﹐故曰早服謂之重積德者也。

重積德則無不克﹐無不克則莫知其極。

道無窮也。

莫知其極﹐可以有國。

以有窮而蒞國﹐非能有國也。

有國之母﹐可以長久。

國之所以安﹐謂之母。重積德﹐是惟圖其根﹐然後營末﹐乃得其終也。

是謂深根固柢﹐長生久視之道。

六十章

治大國﹐若烹小鮮。

不擾也。躁則多害﹐靜則全眞。故其國彌大﹐而其主彌靜﹐然後乃能廣得眾心矣。

以道蒞天下﹐其鬼不神﹔

治大國則若烹小鮮﹐以道蒞天下﹐則其鬼不神也。

非其鬼不神﹐其神不傷人﹔

神不害自然也。物守自然﹐則神無所加﹔神無所加﹐則不知神之爲神也。

非其神不傷人﹐聖人亦不傷人。

道洽則神不傷人﹐神不傷人﹐則不知神之爲神。道洽則聖人亦不傷人﹐聖人不傷人﹐則亦不知聖人之爲聖也。猶云非獨不知神之爲神﹐亦不知聖人之爲聖也。夫恃威网以使物者﹐治之衰也。使不知神聖之爲神聖﹐道之極也。

夫兩不相傷﹐故德交歸焉。

神不傷人﹐聖人亦不傷人。聖人不傷人﹐神亦不傷人。故曰兩不相傷也﹐神聖合道﹐交歸之也。

六十一章

大國者下流﹐

江海居大而處下﹐則百川流之。大國居大而處下﹐則天下流之﹐故曰大國下流也。

天下之交﹐

天下所歸會也。

天下之牝。

靜而不求﹐物自歸之也。

牝常以靜勝牡﹐以靜爲下。

以其靜﹐故能爲下也。牝﹐雌也。雄躁動貪欲﹐雌常以靜﹐故能勝雄也。以其靜復能爲下﹐故物歸之也。

故大國以下小國﹐

大國以下﹐猶云以大國下小國。

則取小國﹔

小國則附之。

小國以下大國﹐則取大國。

大國納之也。

故或下以取﹐或下而取。

言惟修卑下﹐然後乃各得其所。

大國不過欲兼畜人﹐小國不過欲入事人。夫兩者各得其所欲﹐大者宜爲下。

小國修下﹐自全而已﹐不能令天下歸之。大國修下﹐則天下歸之。故曰各得其所欲﹐則大者宜爲下也。

六十二章

道者萬物之奧﹐

奧﹐猶曖也﹐可得庇蔭之辭。

善人之寶﹐

寶以爲用也。

不善人之所保。

保以全也。

美言可以市﹐尊行可以加人。

言道無所不先﹐物無有貴於此也。𨿽有珍寶璧馬﹐無以匹之。美言之﹐則可以奪眾貨之賈﹐故曰美言可以市也。尊行之﹐則千里之外應之﹐故曰可以加於人也。

人之不善﹐何棄之有﹖

不善當保道以免放。

故立天子﹐置三公﹐

言以尊行道也。

𨿽有拱璧以先駟馬﹐不如坐進此道。

此道上之所云也。言故立天子﹐置三公﹐尊其位﹐重其人﹐所以爲道也。物無有貴於此者﹐故𨿽有拱抱寶璧以先駟馬而進之﹐不如坐而進此道也。

古之所以貴比道者﹐何不日以求得﹐有罪以免耶﹖故爲天下貴。

以求則得求﹐以免則得免﹐無所而不施﹐故爲天下貴也。

六十三章

爲無爲﹐事無事﹐味無味。

以無爲爲居﹐以不言爲教﹐以恬淡爲味﹐治之極也。

大小多少。報怨以德。

小怨則不足以報﹐大怨則天下之所欲誅﹐順天下之所同者﹐德也。

圖難於其易﹐爲大於其細。天下難事必作於易﹐天下大事必作於細。是以

聖人終不爲大﹐故能成其大。夫輕諾必寡信﹐多易必多難﹐是以聖人曰猶難之﹐

以聖人之才﹐猶尙難於細易﹐況非聖人之才﹐而欲忽於此乎﹖故曰猶難之也。

故終無難矣。

六十四章

其安易持﹐其未兆易謀﹐

以其安不忘危﹐持之不忘亡﹐謀之無功之勢﹐故曰易也。

其脆易浮﹐其微易散。

𨿽失無入有﹐以其微脆之故﹐未足以興大功﹐故易也。此四者﹐皆說愼終也。不可以無之故而不持﹐不可以微之故而弗散也。無而弗持﹐則生有焉﹔微而不散﹐則生大焉。故慮終之患如始之禍﹐則無敗事。

爲之於未有﹐

謂其安未兆也。

治之於未亂。

謂微脆也。

合抱之木﹐生於毫末﹔九層之臺﹐起於累土﹔千里之行﹐始於足下。爲者敗之﹐執者失之。

當以愼終除微﹐愼微除亂﹐而以施爲治之﹐形名執之。反生事原﹐巧辟滋作﹐故敗失也。

是以聖人無爲﹐故無敗﹔無執﹐故無失。民之從事﹐常於幾成而敗之。

不愼終也。

愼終如始﹐財無敗事。是以聖人欲不欲﹐不貴難得之貨﹔

好欲𨿽微﹐爭尙爲之興。難得之貨𨿽細﹐食盜爲之起也。

學不學﹐復眾人之所過﹐

不學而能者﹐自然也。諭於不學者﹟2﹐過也。故學不學﹐以復眾人之所過。

以輔萬物之自然而不敢爲。

六十五章

古之善爲道者﹐非以明民﹐將以愚之。

明謂多見巧詐﹐蔽其朴也。愚謂無知守眞﹐順自然也。

民之難治﹐以其智多。

多智巧詐﹐故難治也。

故以智治國﹐國之賊﹔

智猶治也。以智而治國﹐所以謂之賊者﹐故謂之智也。民之難治﹐以其多智也﹐當務塞兌閉門﹐令無知無欲﹐而以智術動民邪心﹐旣動復以巧術防民之僞。民知其術﹐防隨而避之﹐思惟密巧﹐姦僞益滋﹐故曰以智治國﹐國之賊也。

不以智治國﹐國之福。知此兩者亦稽式。常知稽式﹐是謂玄德。玄德深矣遠矣﹐

稽﹐同也﹐今古之所同則不可廢。能知稽式﹐是謂玄德﹐玄德深矣﹐遠矣。

與物反矣﹐

反其眞也。

然後乃至大順。

六十六章

江海所以能爲百谷王者﹐以其善下之﹐故能爲百谷王。是以聖人欲上民﹐必以言下之﹔欲先民﹐必以身後之。是以聖人處上而民不重﹐處前而民不害﹐是以天下樂推而不厭。以其不爭﹐故天下莫能與之爭。

六十七章

天下皆謂我道大﹐似不肖。夫惟大﹐故似不肖。若肖﹐久矣其細也夫。

久矣其細﹐猶曰其細久矣。肖則失其所以爲大矣﹐故夫曰﹕若肖﹐久矣其細也。

我有三寶﹐持而保之。一曰慈﹐二曰儉﹐三曰不敢爲天下先。慈故能勇﹐

夫慈﹐以陳則勝﹐以守則固﹐故能勇也。

儉故能廣﹐

節儉愛費﹐天下不匱﹐故能廣也。

不敢爲天下先﹐故能成器長。

惟後外其身﹐爲物所歸﹐然後乃能立成器﹐爲天下利﹐爲物之長也。

今捨慈且勇﹐

且猶取也。

捨儉且廣﹐捨後且先﹐死矣。夫慈﹐以戰則勝﹐

相懇而不避於難﹐故正也。

以守則固。天將救之﹐以慈衛之。

六十八章

善爲士者不武﹐

士﹐卒之帥也。武﹐尙先陵人也。

善戰者不怒﹐

後而不先﹐應而不唱﹐故不在怒。

善勝敵者不與﹐

不與爭也。

善用人者爲之下。是謂不爭之德﹐是謂用人之力﹐

用人而不爲之下﹐則力不爲用也。

是謂配天古之極。

六十九章

用兵有言﹕吾不敢爲主而爲客﹐不敢進寸而退尺。是謂行無行﹐

彼逐不止。

攘無臂﹐扔無敵﹐

行謂行陳也。言以謙退﹑哀慈﹑不敢爲物先用戰﹐猶行無行﹑攘無臂﹑執無兵﹑扔無敵也﹐言無有與之抗也。

執無兵。禍莫大於輕敵﹐輕敵幾喪吾寶。

言吾哀慈謙退﹐非欲以取彊無敵於天下也﹐不得已而卒至於無敵﹐斯乃吾之所以爲大禍也。寶﹐三寶也﹐故曰幾亡吾寶。

故抗兵相加﹐哀者勝矣。

抗﹐舉也。加﹐當也。哀者必相惜而不趣利避害﹐故必勝。

七十章

吾言甚易知﹐甚易行。天下莫能知﹐莫能行。

可不出戶窺牖而知﹐故曰甚易知也。無爲而成﹐故曰甚易行也。或於躁欲﹐故曰莫之能知也。迷於榮利﹐故曰莫之能行也。

言有宗﹐事有君。

宗﹐萬物之宗也。君﹐萬物之主也。

夫惟無知﹐是以不我知。

以其言有宗﹑事有君之故﹐故有知之人不得不知之也。

知我者希﹐則我者貴。

惟深﹐故知之者希也。知我益希﹐我亦無匹﹐故曰知我者希﹐則我者貴也。

是以聖人被褐懷玉。

被褐者﹐同其塵。懷玉者﹐寶其眞也。聖人之所以難知﹐以其同塵而不殊﹐懷玉而不渝﹐故難知而爲貴也。

七十一章

知不知﹐上﹔不知知﹐病。

不知知之不足任﹐則病也。

夫惟病病﹐是以不病。聖人不病﹐以其病病﹐是以不病。

七十二章

民不畏威﹐則大威至。無狎其所居﹐無厭其所生。

淸靜無爲﹐謂之居。謙後不盈﹐謂之生。離其淸靜﹟3﹐行其躁欲﹐棄其謙後﹐任其威權﹐則物擾而民僻。威不能復制民﹐民不能堪其威﹐則上下大潰矣。天誅將至﹐故曰民不畏威﹐則大威至。無狎其所居﹐無厭其所生﹐言威力不可任也。

夫惟不厭﹐

不自厭也。

是以不厭。

不自厭﹐是以天下莫之厭。

是以聖人自知不自見﹐

不自見其所知﹐以耀光行威也。

自愛不自貴﹐

自貴則物狎厭居生。

故去彼取此。

七十三章

勇於敢則殺﹐

必不得其死也。

勇於不敢則活。

必齊命也。

此兩者﹐或利或害。

俱勇而所施者異﹐利害不同﹐故曰或利或害也。

天之所惡之。孰知其故﹖是以聖人猶難之。

孰﹐誰也﹐言誰能知天下之所惡意故邪﹐其惟聖人。夫聖人之明﹐猶難於勇敢﹐況無聖人之明而欲行之也﹐故曰猶難之也。

天之道﹐不爭而善勝﹐

天𨿽不爭﹐故天下莫能與之爭。

不言而善應

順則吉﹐逆則凶﹐不言而善應也。

不召而自來﹐

處下則物自歸。

繟然而善謀。

垂象而見吉凶﹐先事而設誠﹐安而不忘危﹐未召而謀之﹐故曰繟然而善謀也。

天网恢恢﹐疏而不失。

七十四章

民不畏死﹐柰何以死懼之。若使民常畏死﹐而爲奇者﹐吾得執而殺之﹐孰敢﹖

詭異亂羣謂之奇也。

常有司殺者殺。夫司殺者﹐是代大匠斲﹟4。夫代大匠斲者﹐希有不傷其手矣。

爲逆順者之所惡忿也﹟5。不仁者﹐人之所疾也﹐故曰常有司殺也。

七十五章

民之饑﹐以其上食稅之多﹐是以饑。民之難治﹐以其上之有爲﹐是以難治。民之輕死﹐以其求生之厚﹐是以輕死。夫惟無以生爲者﹐是賢於貴生。

言民之所以僻﹐治之所以亂﹐皆由上不由其下也。民從上也。

七十六章

人之生也柔弱﹐其死也堅彊。萬物艸木之生也柔脆﹐其死也枯槁﹐故堅彊者死之徒﹐柔弱者生之徒。是以兵彊則不勝﹐

彊兵以暴於天下者﹐物之所惡也﹐故必不得勝。

木彊則共。

物所加也。

彊大處下﹐

木之本也。

柔弱處上。

枝條是也。

七十七章

天之道﹐其猶張弓與﹖高者抑之﹐下者舉之﹐有餘者損之﹐不足者補之。天之道損有餘而補不足﹐人之道則不然﹐

與天地合德﹐乃能包之。如天之道﹐如人之量﹐則各有其身﹐不得相均。如惟無身無私乎自然﹐然後乃能與天地合德。

損不足以奉有餘。孰能有餘以奉天下﹖惟有道者。是以聖人爲而不恃﹐功成而不處﹐其不欲見賢。

言惟能處盈而全虛﹐損存以補無。和光同塵﹐蕩而均者﹐惟其道也﹐是以聖人不欲示其賢以均天下。

七十八章

天下莫柔弱於水﹐而攻堅彊者莫之能勝﹐其無以易之。

以﹐用也。其謂水也﹐言用水之柔弱﹐無物可以易之也。

弱之勝彊﹐柔之勝剛﹐天下莫不知﹐莫能行。是以聖人云﹕受國之垢﹐是謂社稷主﹔受國不祥﹐是謂天下王。正言若反。

七十九章

和大怨﹐必有餘怨﹐

不明理其契﹐以致大怨已至。而德以和之﹐其傷不復﹐故必有餘怨也。

安可以爲善。是以聖人執左契﹐

左契防怨之所由生也。

而不責於人。有德司契﹐

有德之人念思其契﹐不令怨生而後責於人也。

無德司徹。

徹﹐司人之過也。

天道無親﹐常與善人。

八十章

小國寡民﹐

國旣小﹐民又寡﹐尙可使反古﹐況國大民眾乎﹖故舉小國而言也。

使有什伯之器而不用﹐

言使民𨿽有什伯之器﹐而無所用之﹐當何患不足也。

使民重死而不遠徙。

使民不用﹐惟身是寶﹐不貪貨賂﹐故各安其居﹐重死而不遠徙也。

𨿽有舟輿﹐無所乘之﹔𨿽有甲兵﹐無所陳之﹔使人復結繩而用之。甘其食﹐美其服﹐安其居﹐樂其俗。鄰國相望﹐雞犬之聲相聞﹐民至老死﹐不相往來。

無所欲求。

八十一章

信言不美﹐

實在質也。

美言不信。

本在朴也。

善者不辯﹐辯者不善。知者不博﹐

極在一也。

博者不知。聖人不積﹐

無私自有﹐惟善是與﹐任物而已。

旣以爲人己愈有﹐

物所尊也。

旣以與人己愈多。

物所歸也。

天之道利而不害﹐

動常生成之也。

聖人之道爲而不爭。

順天之利﹐不相傷也。

道德眞經注卷之四竟

﹟1莫若﹕原本作『莫如』﹐據張本改。

﹟2諭於不學者﹕『不』字疑衍。

﹟3離﹕原本作『𨿽』﹐據張本改。

﹟4是代大匠斯﹕『代』字原脫﹐據張本加。

﹟5爲逆順者之所惡忿也﹕此句疑作『爲逆者﹐順之所惡也』。

道德眞經注後記

王弼《老子道德經》二卷﹐眞得老子之學歟﹖蓋嚴君平《指歸》之流也﹐其言仁義與禮不能自用﹐必待道以用之。天地萬物各得於一﹐豈特有功於《老子》哉﹖凡百學者蓋不可不知乎此也。予於是知弼本深於《老子》而《易》則末矣。其於《易》多假諸《老子》之旨﹐而《老子》無資於《易》者﹐其有餘不足之迹﹐斷可見也。嗚呼﹐學其難哉。弼知佳兵者不祥之器﹐至於戰勝以喪禮處之﹐非《老子》之言﹐乃不知常善救人﹐故無棄人﹐常善救物﹐故無棄物﹐獨得諸河上公﹐而古本無有也﹐賴傅奕能辯之爾。然弼題是書曰《道德經》﹐不析乎《道》《德》而上下之﹐猶近於古歟﹖其文字則多誤謬﹐殆有不可讀者﹐令人惜之。嘗謂弼之於《老子》﹐張湛之於《列子》﹐郭象之於《莊子》﹐杜預之於《左氏》﹐範寧之於《谷梁》﹐毛萇之於《詩》﹐郭璞之於《爾雅》﹐完然成一家之學﹐後世𨿽有作者﹐未易加也。予旣繕寫弼書﹐並以記之。

政和乙未十月丁丑嵩山晁說之鄜時記。

克伏誦咸平聖語有曰﹕《老子道德經》﹐治世之要﹐明皇解𨿽燦然可觀﹐王弼所注﹐言簡意深﹐眞得老氏淸淨之旨。克自此求弼所注甚力﹐而近世希有。蓋久而後得之﹐往歲攝建寧學官﹐嘗以刊行。旣又得晁以道先生所題本﹐不分《道》《德》而上下之﹐亦無篇目。克喜其近古﹐繕寫藏之。乾道庚寅﹐分教京口﹐復鏤板以傳。若其字之謬訛﹐前人已不能證﹐克焉敢輒易﹐姑俟夫知者。

三月二十四日左從事郎充鎭江府府學教授熊克饉記。

