太上老君說常淸靜經注﹝五﹞

經名﹕太上老君說常淸靜經注。唐末五代道士杜光庭注。一卷。底本出處﹕《正統道藏》洞神部玉訣類。

太上老君說常淸靜經注﹝五﹞

左右街弘教大師傳眞天賜紫廣成先生杜光庭注

太上老君

太者﹐大也。上者﹐尊也。高眞莫先﹐眾聖共尊。故曰太上老君。老者﹐壽也﹐明老君修天修地﹐自然長壽﹐故曰老也。君者﹐尊號也﹐道淸德極﹐故曰君也。以明老君爲眾聖之祖﹐眞神之宗﹐一切萬物莫不皆因老君所制﹐故爲宗祖也。

說常淸靜經

此明淸靜之理。且常者﹐法也。常能法則此經淸靜也。淸者﹐元也。靜者﹐气也。經則法也﹐一則爲聖人之徑路﹐二則爲神仙之梯凳。凡學道之人皆因經戒而成眞聖。聖人未﹡有不假經戒而立﹐不因元气而成道者也。此一章之句分爲三段﹐先明無形之道﹐次說運行之理﹐下明無名之法。第一明大道無形﹐第二明大道無情﹐第三明大道無名。第一明大道無形﹐能匠成天地﹐分判淸濁。

老君曰﹕大道無形﹐生育天地。

道者﹐開口動舌﹑發言之詞也。又云﹕道者﹐虛無之炁也﹐混沌之宗﹐乾坤之祖﹐能有能無﹐包羅天地。道本無形﹐莫之能名。無形之形﹐是謂眞形﹔無象之象﹐是謂眞象。先天地而不爲長﹐後天地而不爲老﹔無形而自彰﹐無象而自立﹐無爲而自化。故曰大道。經云﹕視之不見。故曰無形。杳杳冥冥﹐其中有精﹔混混沌沌﹐分爲陰陽﹐故爲天地也。育者﹐養也。長養陰陽﹐故爲生育也。陽者﹐淸也﹐上騰爲天。陰者﹐濁也﹐下潛爲地。天地者乃大道之子也。此一段明無情而運行﹐陰陽之用也。日月者﹐是陰陽之精气也。

大道無情﹐運行日月。

自無而生有﹐造化以成形。故天無精气﹐無以制日月之明﹔地無精气﹐無以制山嶽鎭焉﹔人無精气﹐無以制身形之存焉。故曰日月稟陰陽之所運行。故知道之無情﹐隨機而所化。又云﹕天何言哉﹖四時行焉﹔地何言哉﹖萬物生焉。經云﹕用之不可旣﹐無情而運行日月也。日月者﹐大道之用也。此一段明無名﹐而萬物自生﹐長養萬物。

大道無名﹐長養萬物。

故元气無形﹐不可名也。經云﹕道隱無名。乃生於天地。故曰﹕道生一﹐一生二﹐二生三﹐三生萬物。萬物者﹐五行之子孫也。三才者﹐萬物之父母也。道者﹐三才之祖宗也。故元气淸靜﹐不可常名也。凡學道之人且在觀宗察行﹐若能智性無礙﹐可以登涉大道之徑﹐遊於三才之外﹐常人無所能知也。前章明無形無名﹐故能運行於日月。此兩句乃是太上之自稱﹐無名之名﹐彊名爲道也。

吾不知其名﹐彊名曰道。

吾者﹐我也。此明太上自言﹐吾不知其名﹐彊名曰道。此故亦明上德不德﹐是以有德之義也。老君匠成天地﹐開辟乾坤﹐變化萬物﹐不言我爲緣。道法自然﹐不能名號。一則從有入無﹐或從無入有﹐隱顯無方﹐存亡自在﹐豈有常名之稱焉。故經云﹕吾不知誰之子﹐象帝之先。又云﹕吾不知其名﹐字之曰道。前兩句明太上之所自稱﹐緣道無名。此後九句明大道尊卑之體﹐以元炁淸靜﹐以天地男女爲諭。就此章中﹐分爲三段﹕第一明道分淸濁動靜之諭﹔第二明天地男女動靜之機﹔第三明萬物本末之由。

夫道者﹐有淸有濁﹐有動有靜。

淸者﹐天也﹐正陽之炁上騰爲天。濁者﹐地也﹐正陰之炁下結爲地。夫者﹐發語之詞也。夫道能淸能濁﹐能動能靜﹐以至大道無測﹐常名淸濁動靜﹐皆爲至道之用。幾曰學道之士﹐若能明動靜之炁﹐安其位﹐則至道自來歸之。動靜合宜﹐故爲正色也。此四句與前三句俱明淸濁﹑動靜之理。並後二句﹐共成一章﹐以契至道尊卑之位﹑本末之由。於三段之中﹐第二段明男女淸濁之用﹑動靜之機。

天淸地濁﹐天動地靜。男淸女濁﹐男動女靜。

《列子》曰﹕天積炁爾﹐地積塊爾。天地相連﹐終不相離。自地以上皆是天也。有諸天諸地﹐其名不一。四面八天﹐上有三十二天﹑三十二帝﹐皆淸炁也。下有九地﹐九地之下謂之風水。風水之下﹐冥冥不測。自九地之上﹐上至諸天﹐皆出混元之圖也。《上淸經》云﹕諸方各有五億五萬五千五百五十重天﹐天地之數亦然。此乃以彰至道之尊﹐大無不包﹐細無不納也。男者﹐陽也﹔女者﹐陰也。夫人在於母腹之中受胎之日﹐皆稟天地陰陽之炁﹐以成其形﹐稟天地純陽之炁者﹐以成其男。十月之中﹐常在母左腋下者﹐男也。稟天地純陰之炁者﹐以成其女。十月之中﹐常在母右腋下者﹐女也。女之水性﹐極陰之炁﹐故爲靜也。男之火性﹐極陽之炁﹐故爲動也。動者飛升﹐上應於天。靜者濁滯﹐下應於地。故雲天尊地卑﹐乾坤定矣﹔男尊女卑﹐陰陽分矣。故曰男動女靜。此二句明本末之由。與前七句合爲一章﹐義分三別。

降本流末﹐而生萬物。

本者﹐元也﹔元者﹐道也。道本包於元炁﹐元炁分爲二儀﹐二儀分爲三才﹐三才分爲五行﹐五行化爲萬物。萬物者﹐末也。人能抱元守一﹐﹐歸於至道﹐復於根元﹐非返於末。末者化也﹔本者﹐生也。人能歸於根本﹐是謂調復性命之道者也。《南華眞經》云﹕生者﹐神凝也﹔死者﹐物化也。人能歸眞神﹐歸眞神是謂返本還源﹐不可逐物也。此一段四句明淸濁之源﹑動靜之基﹐人能有道﹐道自然皆歸。

淸者濁之源﹐動者靜之基。。人能常淸靜﹐天地悉皆歸。

淸者﹐天之炁也﹔濁者﹐地之炁也。皆因淸濁之炁生育萬物。世人若求長生之道﹐煉陰爲陽﹐煉幾成聖﹐皆因淸自濁之所生﹐動因靜之所起。淸濁者﹐道之別名也。學仙之人能堅守於至道﹐一切萬物自然歸之。故《西升經》云﹕江河淮海﹐非欲於魚鰲﹑蛟龍﹐魚氅蛟龍自來歸之。人能淸虛﹐寡欲無爲﹐非欲於至道﹐至道自來歸之於人。但能守太和元炁﹐體道合眞﹐萬物悉皆歸耳。此四句明心神本來淸靜﹐皆因世欲之所牽也。

夫人神好淸而心擾之﹐人心好靜而欲牽之。

神者﹐妙而不測謂之神。心者﹐神也﹔神者﹐心也。心擾則神動﹐神動則心浮﹐心浮則欲生﹐欲生則傷神﹐傷神則失道。人能調伏其心﹐內安其神﹐外除其欲﹐則自然淸靜。謂下文也。此一段四句﹐明修行之功﹐遣欲澄心﹐自然淸靜也。

常能遣其欲而心自靜﹐澄其心而神自淸。

遣者﹐去除之諭也。人能去其情欲﹐內守元和﹐自然心神安靜。心旣安靜﹐世欲豈能生焉﹖故引《西升經》之言﹐所謂教人修道﹐卽修心也﹔教人修心﹐卽修道也。故以令人絕利一源﹐修眞養性﹐次保心神安樂。故聖人云﹕修眞養性﹐載神扶命﹐則離苦升樂﹐福慶延流﹐而成眞道矣。此兩句爲一段﹐明修眞至神﹐六欲﹑三毒自然消滅。

自然六欲不生﹐三毒消滅。

六欲者﹐六根也。六根者﹐是眼﹑耳﹑口﹑鼻﹑心﹑意也。欲者﹐染著之貌﹑情愛之諭。觀境而染謂之欲﹐故眼見耳聞﹐意知心覺。世人若能斷其情﹐去其欲﹐澄其心﹐忘其慮而安其神﹐則六欲自然消滅﹐豈能生乎﹖內神不出﹐六識不動﹐則六根自然淸靜﹐故不生也。三毒消滅。三毒者﹐三塗之根﹑三業之祖也。三者﹐身﹑心﹑口也。人有身時﹐身有妄動之業﹐心有妄思之業﹐口有妄語之業。此三業又爲三毒。又云﹐三毒者﹐乃三尸也﹐彭琚﹑彭瓚﹑彭矯。上尸好華飾﹐中尸好滋味﹐下尸好淫欲。人若能斷得其華飾﹐遠其滋味﹐絕其淫欲﹐去此三事﹐謂之日三毒消滅。三毒旣滅﹐則神和﹑炁暢﹑精固﹐三元安靜﹐三業不生﹐自然淸靜。三元者﹐上元﹑中元﹑下元也。上爲三境﹐生於萬物﹐天下三元掌人性命。且上元主泥九腦官﹐爲上丹田﹔中元主心府絳官﹐則爲中丹田﹔下元主炁海﹐屬腎官﹐爲下丹田。此之三元﹐上主於神﹐中主於炁﹐下主於精﹐故乃掌人之性命也。人若能絕其三業﹐保此三官﹐更辮四時之炁﹐運轉精華﹐往來無窮﹐則三丹田固實﹐萬和柔順。心若太虛﹐內外貞白﹐皆因三尸消滅﹐除假畱眞﹐乃爲淸靜之道矣。前明修眞至神﹐六欲三毒自然消滅。此明迷惑未斷﹐而心有所染著﹐故未能窮於妙用。

所以不能者﹐爲心未澄﹑欲未遣也。

人若能去前三業﹐則三尸滅﹐三尸滅則保其三丹田﹐三丹田固實則炁通暢﹐往來無窮﹐卽無世欲牽心﹐故爲淸靜之道。若未能專勤志意﹐澄心絕慮﹐則心不能內修至道﹐難窮妙用之理﹐則無所制伏於心猿﹐卽漸失精神。精神旣失﹐則六根妄起﹐世欲牽纏。此謂自不能解於生死之羅﹐難出輪回之网者也。前章明能與不能修習。此章獨明能修而不著﹐破執而成眞。九句正經﹐義分三別﹐合爲一段。

能遣之者﹐內觀其心﹐心無其心﹔

人能斷情﹐絕食去欲﹐卽無三業之罪。不以專志﹐修於內行﹐守於絳官﹐自內觀己心。心者﹐火也。故引《內觀經》之言﹐心者﹐火也﹐南方太陽之精﹐主於火也。上應熒惑﹐下應心也。心爲絳官者﹐神也﹐妙用不測﹐變化無定﹐神明依泊﹐三葉如蓮花。又云﹐制之則正﹐放之則狂﹐淸靜則生﹐濁躁則亡。明照八表﹐暗迷一方。故使學人可以觀之者﹐心處於形內﹐不以形觀心。旣使形觀﹐則爲二義。形者捨也﹐心者主也﹐捨不能觀主﹐故不可觀也。可使神觀心。神者炁之子﹐炁者神之母。但心意引炁﹐存神而觀之﹐自然感應。何以知之﹖古德云﹕爲使炁神﹐神之與心﹐炁之與道﹐不相遠離。故聖人設法教人﹐修道卽修心也﹐修心卽修道也。心無所著﹐卽無心可觀﹔旣無心可觀﹐則無所用﹑無所修﹐卽凝然合道。故心無其心﹐乃爲淸靜之道矣。

外觀其形﹐形無其形﹔

心者形之主﹐形者心之舍。形無主則不安﹐心無捨則不立。心處於內﹐形見於外。內外相承﹐不可相離。心形俱用﹐不可觀執。凝然混沌﹐有若無形﹐亦非無也。若非無心﹐豈能忘於形體乎﹖心忘形體﹐故曰無心。本經云﹕吾有大患﹐爲吾有身。及吾無身﹐吾有何患﹖心之與形﹐動無所染﹐靜而無著﹐此謂形無其形也。

遠觀其物﹐物無其物。

五行造化謂之物。又云﹐塊然有凝謂之形。幾有形質者﹐俱謂之物也。物無其物者﹐謂之眞﹐眞空也。本經云﹕恍兮惚兮﹐其中有物。物者﹐道之妙用也﹐非世之常物。

三者旣悟﹐惟見於空。

三者﹐心﹑形﹑物也。內外中問﹐俱無所著﹐是名無爲。旣入無爲﹐是名空法。空者﹐道之用也。有用有著﹐不名於道矣。前一段分三事。此一段獨明無空寂﹐𨿽名空寂之理﹐則俱無所著﹐卽爲眞道也。此一章六句﹐合爲一段。

觀空亦空﹐空無所空。

空者﹐眞空也。空法之相﹐乃有二種﹕有大空﹐有小空。大空者﹐無爲不爲之理。小空者﹐破有歸無﹐以無爲爲無﹐是名小空。此二空俱無﹐卽自然不染正性﹐乃成眞道也。空無大小﹐亦無所去﹐有著卽顯﹐無著卽隱。空法之相﹐卽隨影而見形﹐若言無見卽斷滅。其法長存﹐如水似鏡﹐在人之身﹐掌人之性命。凡居有質﹐皆藉道以成形。一切物類﹐無不從道而生。大道坦然﹐常存於物﹐非爲斷滅者也。

所空旣無﹐無無亦無。

空者﹐亦非大非小﹐諭如道性﹐本無長短﹐亦無塵垢﹔悟卽謂之眞空﹐不悟謂之假相﹐非爲至道。《上淸經》云﹕空假之相﹐還復成假﹐天尊慈悲﹐乃立空假之相﹐善巧方便﹐隨機應化﹐教導人天﹐皆歸至道。所說空相﹐亦非空相。空相是道之妙用﹐應道用卽有﹐不用卽無。非無非有﹐非名爲道。道本無形之形﹐眞之能名﹔德本無象之象﹐是謂眞象。杳杳冥冥﹐其中有精﹐其精甚眞﹐非無爲也。萬法俱無﹐是爲空無。空無之道﹐亦非自然。破此空無﹐還歸於無無也。

無無旣無﹐湛然常寂。

無無者﹐無執也。𨿽無執見﹐歸於寂法。寂法亦無﹐非爲寂也﹐亦非空也﹐亦非無也。非空爲空﹐謂之眞空。非無爲無﹐是無中之法。法亦俱無﹐歸於眞寂。眞寂亦無﹐非爲無法﹐不有不無﹐非空非色。假名稱見﹐化導眾生。種種分別﹐皆爲執見。執見旣無﹐名曰自然。淸靜非爲空寂之法﹐空寂旣無﹐則湛然常存﹐豁然無礙﹐卽謂之眞常之道也。前六句明空寂之理。此一段四句﹐明空寂俱無﹐自然無欲﹐卽成眞道也。

寂無所寂﹐欲豈能生﹖

此明法相皆歸寂滅﹐眞道自然﹐長存不去﹐無著無欲﹐自然成道也。

欲旣不生﹐卽是眞靜。

眞靜者﹐自然無欲也。有欲則患生﹐無欲則道生。本經云﹕吾有大患﹐謂五有身。及吾無身﹐吾有何患﹖無身者﹐無欲也﹐無欲謂之眞身。眞身者﹐道身也。前四句明無欲無寂。此四句明眞性之道﹐隨機應物﹐無所不應﹐自然淸靜。

眞常應物﹐

眞者﹐體無增減﹐謂之眞。常者﹐法也。常能法則﹐謂之眞常之法也。法則眞常﹐應物隨機﹐而化導眾生﹐無所不應於物﹐道之物也。常者﹐道之法也。應者﹐道之用也。法用無有﹐皆爲常道﹐常道之中﹐自有眞應之道。故云眞常應物﹐道之妙用也。

眞常得性。

凡欲得成眞性﹐須修常性。而爲道性得者﹐動也。動其本性﹐謂其得性也。

常應常靜﹐常淸靜矣。

旣在道性﹐本求淸靜﹐自然應物﹐常用於世﹐無染無著﹐無垢無塵﹐隨機而化。本經云﹕上善若水。水善利萬物。又云﹕和其光﹐同其塵﹐湛兮似或存。存者﹐道也。本淸靜常應﹐而無所不應﹐隨方而無所不靜。故云常淸靜矣。此一段六句﹐標前淸靜之性﹐道性旣淸靜﹐乃得眞性﹔旣得眞性﹐返歸於無得之理也。

如此淸靜﹐漸入眞道。

此言淸靜之性﹐名爲眞道。經中不言﹐令人須假性修﹐漸進而成眞也。眞者﹐能長能久﹐不增不減﹐與天地齊壽﹐故爲眞道也。

旣入眞道﹐名爲得道。

旣入眞道﹐名悟修眞。煉凡成眞﹐煉眞成神﹐神眞者﹐道也。故與天地同壽﹐日月齊明﹐造化萬物﹐故名爲得道也。

𨿽名得道﹐實無所得。

道者﹐無得無失﹐亦無常形。本經云﹕道本無形﹐莫之能名。故云𨿽名得道﹐實無所得也。大道常存﹐亦無去住。又云﹕上德不德﹐是以有德。前明眞性之道返歸無得之理。此明大聖立教﹐以無名之名﹐彊名爲道﹐教導人天﹐應接羣品﹐𨿽無正形﹐悟者必得。

爲化眾生﹐名爲得道。

化者﹐返以守眞謂之化。化者是遷變之義﹐逐換應見之名。化別種種﹐應見容儀﹐有無莫測﹐誘化時人。誘化者﹐指事爲諭﹐恆勸開悟教道之名。普令後學之人拾惡從善﹐惜身保命。故要歸於聖教﹐只如太上西化流沙八十一國﹐亦法視相﹔或見大人﹐身長千丈﹐或見小人﹐身長丈八﹐變見無方﹐易形改號。或爲金仙﹐或日梵仙﹐隨方設化﹐同體異名。教人修道﹐去妄成眞﹐乃立淸靜之教﹐皆爲化也。應見降生於太淸﹐渦水之右﹐眞源之左﹐九井長存﹐雙檜猶在﹐見其道相﹐以化人天。又《聖紀經》云﹕老君自上古混沌初分﹐或以未分﹐開辟天地﹐安置日月星辰﹐分配五行﹐造化萬物﹐代代不休。爲天王之師﹐時人莫能知之﹐非獨爲西國演化。所言道本自然﹐無所不入﹐十方諸天﹐莫不皆弘至道。普天之內﹐皆爲造化。蠢動含生﹐皆有道性。若能明解﹐卽名爲得道者也。

能悟之者﹐可傳聖道。

悟者﹐覺也﹐猶通也。通者﹐達也。凡學仙之士﹐若悟眞理﹐則不以西竺﹑東土爲名﹐分別六合之內﹐天上地下﹐道化一也。若悟解之者﹐亦不以至道爲尊﹐亦不以象教爲異﹐亦不以儒宗爲別也。三教聖人﹐所說各異﹐其理一也。本經云﹕同出而異名。又云﹕道生一﹐一生二﹐二生三﹐三生萬物。能悟本性﹐非分別所得也。但能體似虛無﹐常得至道歸身﹐內修淸靜﹐則順天從正﹐外合人事﹐可以救苦技衰。以此修持﹐自然淸靜。傳者﹐付度之名也。人能淸靜﹐至道自來﹐不求而得﹐不學而成。本經云﹕天道無親﹐常與善人。淸靜自然﹐聖道歸身。所以言可傳聖道也。凡此一段﹐前獨標無爭無德。後學眾生皆執偏見﹐妄情所起﹐失道迷源。老君又徹其前意﹐以上下有殊﹐乃破執性。

老君曰﹕上士無爭﹐下士好爭。

爭﹐求靜也。所言上士好爭處而求安﹐靜本性而自靜。爭者﹐執有也。上士不執有見﹐非爲喧爭也。緣下士求達本性﹐故好爭而求靜﹐以其執見而求之者也。是名能體道合眞者﹐不著於耳﹑目﹑鼻﹑口﹑身﹑意之病﹐亦不著於咸﹑苦﹑辛﹑甜之味﹐亦不著於官﹑商﹑角﹑徵﹑羽之音。此之執見皆非本性。此者下士好爭之理﹐諸見無心﹐豈有爭乎﹖人若無爭﹐爲淸靜也。

上德不德﹐下德執德。

德者﹐貴也﹐有名稱也。上德者﹐明上古之君本無名號﹐亦無所稱﹐故言不德。本經云﹐上德無爲者﹐道德所稱也。又云﹐有若無﹐實若虛。道者若執有見﹑有名﹐卽非上德也。本不有不無﹐不虛不實﹐應用卽有﹐昧用卽無。故云﹕知者不言﹐言者不知。知而不言者﹐隱也。又知可如不知﹐知不知上﹐不知知病﹐故云知者不可言也。故云上德不德﹐下德執德也。下德執德者﹐有名迹功業﹐以成稱名自見。凡諸有見﹐皆生分別。又本經云﹕迎之不見其首﹐隨之不見其後。何以分別﹖旣有分別﹐卽爲執德。若能除兩件之心﹐乃名爲自然之道。兩件者﹐有爲﹑無爲之法。或立無爲爲是﹐破有爲爲非﹔或執有爲爲是﹐乃破無爲爲非。此是兩件之心。至道自然﹐亦非有爲﹐亦非無爲。故至道自然﹐湛寂淸靜﹐混而不染﹐和而不同﹐非有非無。幾學仙之士無以執非﹐但俱無執見﹐則自達眞道﹐超越三乘﹐悉歸一乘。道不爲下﹐故執德者不名爲道矣。

執著之者﹐不名道德。

前說執德以爲下德﹐故執諸相﹐行流涉於有爲﹐不名道德也。道德者﹐通變無方﹐存亡自在﹐應用卽見﹐能尊能貴﹐悉皆自然﹐非執見之人。若執見之人﹐豈能知之乎﹖此一段明眾生所以不得眞道。至常淸靜矣。

眾生所以不得眞道者﹐爲有妄心。

妄者﹐動也。情浮意動﹐心生所妄﹐動者思之﹐因妄者﹐亂之本也。一切眾生不得眞道者﹐皆爲情染意動﹐妄有所思﹐思有所感﹐感者感其情而妄動於意﹐意動其思而妄生於心。人若妄心不生﹐自然淸靜。又云﹐妄動者﹐亡也。皆亡失其道性﹐故逐境而感情﹐妄動其心﹐故不得眞道。

旣有妄心﹐卽驚其神。

驚者﹐心之極畏﹐名曰驚也。非祗指於心驚也。驚有二說。一則內修淸靜﹐乃忘於形而驚其神。二則外習事業﹐乃勞於心﹐而驚其形﹔外旣驚其形體﹐內誘則驚於其神。若得心神安靜﹐則外欲不生＂﹐欲旣不生﹐自然淸靜也。

旣驚其神﹐卽著萬物。

凡人若驚其神﹐則外有所著於境﹐內則失於正性。萬物者﹐眾多之名也。緣道貴守一﹐不可著於萬物而驚其神也。夫人得生於世﹐故稟地﹑水﹑火﹑風四大之中﹐和炁而生﹐按三才而所育﹐貴亦難勝。若能安然不動﹐內守元和﹐則思慮不惑﹐自然淸靜也。

旣著萬物﹐卽生貪求。

貪者﹐是愛著之貌。𨿽名愛著﹐亦有二種分別之義﹕一者貪於世事﹐外求華飾﹐欲樂其情﹐則爲陰咎﹐不合於陽教。旣屬於陰﹐卽不能淸靜﹐乃爲濁滯也。二者貪於進修﹐窮尋眞教﹐堅求至道。此爲內貪。名爲貪﹐其理合於陽教﹐卽輕淸而爲正﹐陰卽濁滯而歸邪。若能體道合眞﹐自然輕靜也。

旣生貪求﹐卽是煩惱。

然貪外事﹐漸漸斷除﹔貪求內事﹐勸勤修進。𨿽卽內求至道﹐不可堅執之﹐亦乃生煩惱。凡言煩惱﹐亦有二一種﹐分別輕重﹕一者輕煩惱﹐二者重煩惱。一輕則是貪求至道﹐執之亦生煩惱。二則是外求世法﹐名重煩惱。輕卽合陽﹐是名爲淸﹔重卽合陰﹐是名爲濁。𨿽分輕重﹐則不可執之。執猶著也。旣貪著卽生迷惑。但以拾重棄輕﹐內守元和﹐湛然不動﹐故謂之懷道抱德﹐自然淳朴。夫長生之道全在養神﹐若守元和不失﹐神卽居之﹐神若居則心大安﹐忻忻而若喜﹐自然淸靜﹐豈有煩惱生乎﹖

煩惱妄想﹐憂苦身心﹐便遭濁辱﹐流浪生死﹐常沈苦海﹐永失眞道。

身心耽著外境﹐憂苦自生於內。濁者﹐染也﹔辱者﹐污也。身心染污﹐自歸流浪者﹐返復也。返復生死﹐不離輪回﹐流浪於苦海之中。苦海者﹐憂苦之海也。海者﹐大也﹐憂苦事不能免也。非干至道不慈﹐自爲人心造作。夫學道之士﹐但內守其一﹐外除其想。一者﹐身也。聖人皆云存三守一。三者﹐精炁神也。但守其身﹐必存於三也。故《西升經》云﹕守身不失﹐常存也。專守其一﹐不生妄想﹐卽免於苦海沈淪﹐憂苦不著於身心﹐自然解脫﹐合於淸靜。故聖人遺其經文﹐以正其義﹐施大法橋﹐閉其徑路﹐教化未悟﹐令入妙門。此明人皆自失眞元﹐故非爲至道不慈者也。

眞常之道﹐悟者自得。得悟道者﹐常淸靜矣。

眞道者常存﹐非古非今﹐非生非滅﹐外包天地﹐內入毫芒﹐法則萬物﹐常用於世。人能悟解﹐𨿽己自得﹐非爲化物也。夫太上所言﹐人能覺悟﹐悟則本性﹐謂之得道也。亦非至道難求﹐亦非易得也。本經云﹕天道無親﹐常與善人。又云﹕道本無形﹐莫之能名。得悟之者﹐惟己自知。善人常能守於淸靜﹐卽皆爲得其眞道者也。此一章至書而錄之﹐總爲一段。先明仙翁誦持此法﹐次明傳授帝君﹐天官洞府﹐悉皆祕隱﹐非爲常輕者也。

仙人葛玄曰﹕吾得眞道﹐曾誦此經萬徧。

仙人姓葛諱玄﹐字孝先。初學道之時﹐常誦此經﹐後得神仙之道﹐今位登左仙翁者是也。仙翁有孫﹐名洪字稚川﹐今之世人皆只乎朴抱子。祖代求仙﹐皆成眞人矣。仙翁初入道之時﹐居長白山﹐或居東嶽。自後徧歷名山﹐殷懃求道。成道之後﹐隱迹潸形﹐爲畱經教於世﹐勸悟後學之途。凡言誦經萬徧者﹐萬徧卽萬行圓備也。又《靈寶經》云﹐萬範開張者﹐乃明諸天梵炁彌羅﹐無不周徧也。範者﹐法也。萬法皆同﹐內外俱應。分卽爲萬象之形﹐聚爲萬神之體﹐此乃爲圓滿之義也。又云﹐萬徧道備﹐飛升太空﹐萬神之備。萬徧旣周﹐乃成淸靜之道﹐非祗爲誦持經文﹐何必苦於形而勞其神者也。

此經是天人所習﹐不傳下士。

天人者﹐極陽之仙也。天仙者﹐碧落飛騰﹐遊行自在﹐兩腋有毛羽﹐亦名羽客也。凡是天仙羽客﹐住於三淸之上﹐常行於經法﹐亦非輕傳下士。世人若修天人之行﹐卽謂天上人也。凡欲修學之士﹐何不誦習此經﹐日有進修之業﹐若無退慢之心﹐是謂有進無退之士也。亦不令輕傳下士。又聖人云﹐經法流行於世﹐學人若遇﹐須當寶而貴之﹐不可輕泄。如逢賢士﹐有心卽授﹐有善卽傳。此蓋流通救度﹐要其悟解者也。可傳可授﹐弘在人矣。

吾昔受之於東華帝君。

吾者﹐仙翁自稱也。東華者﹐按《上淸經》云﹕東方有飄雲世界碧霞之國﹐翠羽城中蒼龍官﹐其中官闕﹐並是龍鳳寶珠合就﹐上有五色蒼云覆蓋其上﹐故號蒼龍宮也。乃是東華小童君所居之處。此明仙翁自云吾逢彼帝君﹐卽傳受此經﹐且非輕傳於下士也。

東華帝君受之於金闕帝君﹐

金闕者﹐西方有瑯玕世界瓊瑤之國﹐璢璃官內﹐其中官闕﹐並是瑯玗寶珍璢璃合就﹐故號曰璢璃宮也。有一帝君於宮內亦寶祕此經。又云金闕帝君者也。應其名號﹐或太上分形化體﹐名號有殊。《上淸經》云﹕後聖金闕玄元黃帝老君﹐太上是也。又《尹氏玄中記》曰﹕太上老君常居紫微官﹐或號天皇大帝﹐或曰太一救苦天尊﹐或號金闕聖君。故知太上隨方設化﹐應號無窮。卽知先聖金闕西方瓊瑤國主帝君是也。上聖帝君盡皆寶祕此經﹐何況後學傳受﹐修持諷誦﹐豈不欽崇﹐重而行之者乎﹖

金闕帝君受之於西王母。

王母者﹐諸天神王帝主之母﹐居於昆侖。按《天地論》曰﹕王母居昆侖西側黃河出水之處。王母者﹐是天地之母。又云﹐天公﹑地母主統眾眞﹐總攝三界﹐天上天下﹐是王母爲至尊之母也。昔於金闕帝君受得此經﹐其帝君受此經於西王母之時﹐亦非輕傳於下士也。

西王母皆口口相傳﹐不記文字。吾今於世書而錄之。

口口相傳者﹐古聖人傳受經法﹐皆以內藏心腹祕受經文﹐流通行化﹐教導人天﹐並不記文字﹐卽不以今世所見也。自仙翁後來﹐故書此經﹐傳於下世﹐普徧流行﹐卽要拔度後學之徒者也。前明先聖傳受﹐次明後學尊卑﹐若能悟解眞道﹐則隨功而獲果矣。

上士悟之﹐升爲天官。

上士者﹐外煉形質﹐內養精神﹐外和其光而同其塵﹐內修功而保其元也。元者﹐元炁也。元炁是神之母。人能常存於元炁﹐下保於丹田﹐上固於泥丸﹐中守於絳官﹐如此愛重﹐保於三元﹐是謂內養於神。神者﹐炁之子﹔形者﹐神之舍。神是身之主﹐身無主則不安﹔形無神而不立。上達之士常服日精﹐保於下丹田﹐飲於月華﹐保於腦戶。腦戶者﹐泥九上丹田也﹐屬陽﹐故使太陰精炁保之。下丹田腎官气海屬陰﹐故使太陽精炁保之。又《易》曰﹕一陰一陽之謂道也。且能待日月二景扶身形而行之﹐叉升爲天官也。是五云五炁者﹐是五行之正炁也。凡上道之人﹐五臟旣眞﹐五臟炁自生﹐五行眞炁化成五云﹐扶其形質﹐上游三界。三界者﹐欲界﹑色界﹑無色界也。下游十方。十方者﹐四維上下是也。三界十方俱無滯礙﹐然後升入上淸﹐得位爲天官之號也。

中士悟之﹐南宮列仙。

金者﹐肺也。玉者﹐骨也。凡學道之士先須煉骨﹐謂之寶玉﹔煉肺保津﹐謂之炁金。石者﹐腎也﹔丹者﹐心也。安心息炁﹐保於腎臟﹐乃得延年﹐非爲世間金石寶玉也。此之金石能保其命。又圖南子云﹕外寶如何內寶存。此之謂也。若能內保於性命﹐然上參於上淸聖文。聖文者﹐皆上淸祕寶之書。下達玄微者﹐下元腎也。又《上淸經》云﹕南方有丹靈天﹐內有藥珠宮﹐內有一眞君號曰靈天君。又云﹐朱陽宮或云朱陵宮﹐其天中內有炎炎火煉池﹐池有七寶宮殿﹐亦號曰紫陽宮。若有下達之士學道成功者﹐乃同司命眞君錄其姓名﹐奏上南宮﹐得爲仙官之號也。

下士得之﹐在世長年﹐

下士者﹐未能絕利一源﹐皆求資身益命之道﹔或服靈藥﹐或餌丹砂﹐或休名棄位﹐或淡靜安神﹐或依倚林泉﹐或藏迹於朝市﹐內修至道﹐外合五常。或隱或見﹐體道合眞。如斯不退﹐尙保延年﹐何況高士英賢隱於巖谷﹐學神仙養藥﹐而得白日升天。何故後人不能專至﹖卽今西嶽華山山居隱士丁﹑陳二人在世延年﹖注名以入仙位﹐況後人不能相效。故舉此數諭﹐乃明至道無偏﹐求者必達。故本經云﹕天道無親﹐常與善人也。又參同歸一。

遊行三界﹐升入金門。

《靈寶經》云﹕三十二天三十二帝﹐第六名上明七曜摩夷天帝﹐名恬懀延﹐此是欲界也。𨿽有此說﹐凡學道但去其欲﹐卽名眞人。又色界在二十四重天﹐無極曇誓天爲色界﹐其帝君號名飄弩穹隆。﹐又太素秀樂禁上天爲無色界帝君﹐名龍羅覺長。此名三界﹐乃指天地而言﹐此爲外﹐約大綱之說也。若諭人身而言之﹐三界卽三丹田也。下丹田爲欲界﹐中丹田爲色界﹐上丹田爲無色界。人若保守於三丹田﹐則精气神存上中下三丹田之境﹐眞人遊於三界也。若得三丹田神俱足﹐則自然升天矣。故經云﹐形神俱妙﹐與道合眞﹐此之謂也。《上淸經》云﹕大羅天在三十二天之上。又《靈寶經》云﹕三界之上﹐渺渺大羅。大羅之境惟有三淸宮闕﹐莫不上聖高尊遊於其上。又云﹐有五億五萬五千五百五十重天。此不具載。又唐賢樂朋龜云﹕原夫八十一天﹐比太上之半壽。此者大約而言也。學道人若先修內行﹐保固守於三元神﹐三元神俱備﹐自得升天﹐遊於三淸之境﹐出入金闕之前﹐朝拜太上﹐得爲眞人。故曰升入金門也。前仙翁書錄乃標至學尊卑。此明眞人所說﹐導引羣生﹐普令誦持眞經﹐得善神擁護其身﹐漸入仙眞之階。

左玄眞人曰﹕

左者﹐陽也。玄者﹐一也。道君號得一﹐眞人乃立其左右﹐陰陽一是也。故言左玄眞人。左玄眞人者號法解。爲此眞人大慈﹐仁者多請問因緣﹐下游五濁﹐救拔一切﹔復歸三境﹐侍從尊慈﹐太上保之﹐稱其名號。學仙之士但能存一﹐守於陰陽二炁﹐則爲眞人。何爲守一﹖一者﹐道之本性。一爲大也。又云身也。故引《西升經》云﹕愛人不如愛身﹐愛身不如愛神﹐愛神不如捨神﹐捨神不如守身﹐守身長久﹐長存也。學人未悟玄微﹐但且護形愛炁﹐輕物賤名﹐思慮不惑﹐則血气和平﹐如此卽其一可存也。陰陽二炁卽坎離之用也。故謂爲眞人之身。然後朝於太上﹐皆得爲道之臣也。上則參於三境﹐下則遊於十方﹐開導眾生﹐教化未悟﹐引接羣生﹐普令得其道﹐此卽爲眞人之所作也。

學道之士﹐持誦此經﹐

持誦者﹐依本曰讀﹐離本曰誦。學道之士﹐若能心正﹐道念不退﹐依法奉修﹐如對太上﹐行住坐立﹐常持專一﹐是謂誦持者也。

卽得十天善神擁護其人。

此明學士心常念道﹐持誦眞經﹐卽得善神擁護。十天者﹐八方上下是也。《因緣經》云﹕每月十直齋﹐各有善神直日﹐亦爲善神也。且人有三業﹑六根身形之業﹐故有十惡。十惡者﹐淫﹑殺﹑盜﹑嫉﹑婦﹑恚﹑惡口﹑兩舌﹑妄言﹑綺語﹐此爲十惡。十善者﹐身不妄行﹐心不妄動﹐意不妄思﹐性不妄亂﹐耳不妄聽邪聲﹐口不妄言綺語﹐目不妄視邪色﹐鼻不妄受邪穢﹐舌不妄食邪味﹐識不妄受於驚怖﹐卽名十二善。十善旣生﹐十惡自滅﹐乃得眞聖相護。十行旣周﹐自然淸靜。旣生淸靜﹐則無煩惱。煩惱旣無﹐乃成眞道。

然後玉符寶神﹐金液煉形﹐形神俱妙﹐與道合眞。

玉符者﹐玉皇之符也。令人學道功圓行滿﹐升入仙階者。先得玉皇符命﹐然後升仙也。玉符於身而論之﹐可明中元之事。中元者﹐心也。學人之心若能安靜﹐自然無染於塵垢﹐淸靜而保固形神。若上等之人悟煉金液之道﹐以固形質。中士未悟﹐身外求藥﹐合和修煉﹐以佇性命。若論出入之道﹐亦先固形體﹐然後養於神識而形體固﹐形瘦力倦﹐神者爲彼之主﹐主安則外固。假如世之屋宅無人﹐則不能全矣。內外之事如此也。故引《西升經》之言﹕我身乃神之車﹑神之舍﹑神之主﹐主人安靜﹐神旣居之﹔躁動﹐神卽去之。又云﹕神生形﹐形成神。形不得神﹐不能自生﹔神不得形﹐不能自成。形神合同﹐更相生﹐更相成。此事表裹相應之道。又云﹐神常愛人﹐人不愛神。神常愛人者﹐願其人生。人不愛神者﹐爲心所擾也。心亦神也﹐其神名曰靈童﹐能惡能善﹐能昧能明﹐能喜能怒﹐能正能邪。使意馬如風驅﹐心猿如箭疾﹐巧生千種﹐機出萬端﹐皆在此神。又《內觀經》云﹕心者神也﹐非靑非白﹐非赤非黃﹐非大非小﹐非短非長﹐非曲非直﹐非柔非剛﹐非厚非薄﹐非圓非方﹐變化莫測﹐混合陰陽。大包天地﹐細入毫芒。制之則止﹐放之則狂。淸靜則生﹐濁躁則亡。人能淸靜﹐內修至道﹐制伏其心﹐心旣安靜﹐其神則生﹐神生則形固﹐形固成神。神藉形而成﹐形藉神而生﹐形神相藉﹐安靜修功﹐形固神全。故云形神俱妙﹐內外相應﹐自然與道合眞也。前明誦持威力﹐修煉成眞。此明眞經道德貴重﹐世人悟解玄微﹐卽得身超三界也。

正一眞人曰﹕

正者﹐眞也﹔一者﹐大也﹐亦爲心也。心者﹐南方太陽之象﹐元處北方。因何太陽處於北方﹖爲坎離中有一畫﹐故爲一陽﹐是謂心也。一是陰中陽位﹐二是陽中陰位。此是五行返復之理﹐陰陽變化之用﹐是謂正一也。正一眞人者﹐漢天師也﹐姓張諱道陵也。今爲三天大法師﹐位任正一眞人。又爲三淸度師。其眞人今居聖眞之位﹐亦曾煉五行﹐修功爲國﹐扶衰救苦﹐除害興物﹐利濟庶民﹐功圓行滿﹐超幾成聖﹐位居高上正一眞人。人若能修煉其心﹐自然關府通泰﹐神和气暢﹐皆由正一之事。今有天師所行正一斬邪三五飛步之道﹑銅符鐵券﹑金丹寶經﹑祕訣靈章﹑二十四階品籙﹐此不一一載也。

人家有此經﹐悟解之者﹐災障不幹﹐眾聖護門﹐

家者﹐身也。經者﹐心也。外學諭則家宅也。眞人曰﹕家有此經﹐若能悟解玄微﹐靜身心﹐修行念道﹐持誦不退﹐卽得眾聖神人護衛其門。旣得神人護門﹐則災障幹於家庭﹐邪魔無犯於住止。皆因主人淸靜﹐故得神明護門。內舉此諭﹐則家猶身也。心則經也。人能淸靜﹐行其至道於心﹐則謂之有此經也。悟者﹐覺也﹔達者﹐解也﹔通者﹐了也。覺了則謂心有經也。無經則未悟解﹐故有災障﹐煩惱所生。若心了達﹐則無煩惱。煩惱旣無﹐自然淸靜﹐災障不生﹐故不幹也。眾聖護門者﹐人身中有三萬六千神﹐左三魂﹐右七魄。身有一萬二千形影﹐體有二萬四千精光﹐五臟六腑二十四神﹐耳﹑眼﹑口﹑鼻皆有也。一一各有宮闕所居人若淸靜﹐眾神歸身﹐各居宮闕﹐故云眾聖護門。又三萬六千神各居瓊宮﹐卽知煙蘿先生語不虛也。

神升上界﹐朝拜高尊。

神者﹐心也。道典云﹕聰明正直謂之神﹐陰陽不測謂之聖。故云心靈則道降﹐道降則神靈﹐神靈則聖也。神明旣聖﹐卽可升也。升者﹐登也﹐升登於上界。上界者﹐則三界之上三淸之境大羅天也。人能保精﹑養炁﹑愛神﹐調和於元炁﹐塡補於腦﹐烹煉神水﹐變化精神﹐神炁若全﹐卽得上升三界﹐朝禮太上高尊。凡學仙之士﹐所說朝元﹐卽有二種﹕一論天地﹐二論人身。卽明三丹田﹑且三界朝元者﹐卽上中下是三元也。上元者﹐上應玉淸﹐始炁所化﹐號天寶君﹐理玉淸聖境淸微天﹐總一十二部聖行之經﹐爲洞眞教主﹐下於人身中爲上丹田腦工﹐亦號泥丸工帝君﹐以主於炁﹔中元者﹐上應上淸﹐元炁所化﹐號靈寶君﹐理上淸境禹余天﹐總一十二部眞行之經﹐爲洞玄教主﹐下於人身中爲中丹田心府絳官帝君﹐主於神﹔下元者﹐上應太淸﹐玄炁所化﹐號神寶君﹐理太淸仙境大赤天﹐總一十二部仙行之經﹐爲洞神教主﹐下於人身中爲下丹田炁海腎宮帝君﹐主於命。此三元三宮三寶者﹐天地得之以成﹐失之以傾﹐人身得之以生﹐失之以死。故《黃庭經》云﹕一身精神愼勿失。故要保愛也。又云﹕仙人道士非有神﹐積精累炁以成眞。凡學道之人﹐若能運用精華﹐存想神炁﹐朝拜三元﹐修功不退﹐久而行之﹐自得眞道。故聖人云﹕心爲使炁神﹐若知行炁主﹐便是得仙人。此明存想之道﹐皆以心而使之也。

功滿德就﹐相感帝君。誦持不退﹐身騰紫雲。

此明修道得果也。功滿八百﹐行滿三千。功行者﹐乃是修煉之功行也。學人若能行胎息之道者﹐日行八百﹐卽可以升天﹐功行感應﹐自然升舉也。古德云﹕功圓行滿﹐升爲金闕之臣﹐獨步玉京之上道也。學人若能專守三宮﹐朝拜眞元﹐百節關府自然通泰﹐萬神和暢。相感帝君者﹐旣存守三元﹐三元各有帝君也。誦持不退﹐則心念正道。謂誦持也。身騰紫雲者﹐內觀之道乃有正說。人有五臟屬於五行﹐人若修煉五行﹐眞炁傳於五臟﹐故爲實腹。五臟眞炁旣成﹐自然尸解﹐出有入無﹐變化自在﹐存亡恍惚﹐此爲得道之中也。紫雲者﹐五行眞炁結成紫雲﹐乃是上天之誥命之炁。故凡得道之人皆乘紫雲而去﹐上升三境﹐朝拜太上高尊﹐以表得道人證於尊貴之貌也。

太上老君說常淸靜經注竟

●此句與以下文義不符﹐侯善淵﹑劉通微本爲『靜者動之基』。

