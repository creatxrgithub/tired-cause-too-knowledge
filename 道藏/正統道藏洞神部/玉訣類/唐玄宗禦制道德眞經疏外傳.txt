道德眞經廣聖義節略

經名﹕道德眞經廣聖義節略。原題《唐玄宗禦制道德眞經疏》。四卷﹐收入《正統道藏》洞神部玉訣類。按此書卷首《外傳》及正文內容﹐系據唐人杜光庭《道德眞經廣聖義》﹐加以節略改編而成。改編者不知爲誰﹐今暫據內容報定經名。其徐捲題均依原《道藏》不變。

道德眞經疏外傳

太上者起乎無因﹐自玄而出﹐窅兮莫測﹐從有而名﹐隨方出顯﹐不可具陳。後末化於殷朝﹐寄胎於商第十八王陽甲﹐十七年庚申之歲﹐托孕於玄妙玉女八十一年﹐至商二十二王武丁九年庚辰之歲﹐降生於亳州衛眞縣﹐今太淸宮﹐是降生之所也。二月十五日卯時﹐聖母剖左腋而生﹐其他祥異﹐備具道史。

《道德經》古今箋注者多矣﹐見行注者六十餘家﹐開列於後﹕

節解上下老君與尹喜解。

想爾二卷三天法師張道陵所注。

內解上下尹喜以內修之旨解注。

河上翁章句漢文帝時降居陜州河濱﹐今有廟見存。

嚴君平指歸十四卷漢成帝時蜀人﹐名遵。

山陽王弼注字輔嗣﹐魏時尙書郎。

南陽何晏字叔平﹐魏駙馬都尉。

河南郭象字子玄﹐向秀弟子﹐魏晉時人。

穎川鍾會字士季﹐魏明帝時人。

隱士孫登字公和﹐魏文﹑明二帝時人。

晉僕射太山羊祜字叔子﹐注爲四卷。

沙門羅什本西胡人﹐苻堅時自玉門關入中國﹐注二卷。

沙門佛圖澄趙時西國胡僧也﹐注上下二卷。

沙門僧肇晉時人﹐注四卷。

梁隱居陶弘景武帝時人﹐號貞白先生﹐注四卷。

範陽廬裕後魏國子博士﹐名白頭翁﹐注二卷。

艸萊臣劉仁會後魏伊州梁縣人﹐注二卷。

昊郡徵士顧歡字景怡﹐南齊博士﹐注四卷。

松靈仙人隱靑溪山﹐無名氏年代。

晉人河東裴楚恩注二卷。

秦人京兆杜弼注二卷。

宋人河南張憑字長宗﹐明帝太常博士﹐注四卷。

梁武帝蕭衍﹐注四卷﹐證以因果爲義。

梁簡文帝蕭綱﹐作述義十卷。

淸江張嗣注四卷﹐無年代。

梁道士臧玄靜字道宗﹐作疏四卷。

梁道士孟安排號大孟﹐作經義二卷。

梁道士孟智周號小孟﹐注二卷。

梁道士竇略注四卷﹐與武帝﹑羅什所宗無異。

隋道士劉進喜作疏六卷。

陳道士諸糅作玄覽六卷。

隋道士李播注上下二卷。

唐太史令傅弈注二卷﹐並作音義。

唐嵩山道士魏徵作要義﹐太宗丞相。

法師宋文明作義泉五卷。

仙人胡超作義疏十卷﹐西山得道。

道士安丘作指歸五卷。

道士尹文操作簡要義五卷。

法師韋錄字處玄﹐注兼義四卷。

道士王玄辯作河公釋義十卷。

諫議大夫肅明觀主尹愔作新義﹢五卷。

道士徐邈注四卷。

直翰林道士何思遠作指趣二卷﹐玄示八卷。

衡嶽道士薛季昌作金繩十卷﹐事數一卷。

洪源先生王鞮注二卷﹐玄珠三卷﹐旨訣二卷。

法師趙堅作講疏六卷。

太子司議郎楊上善高宗時人﹐作集注眞言二十卷。

道士車弼疏七卷。

任眞子李榮注上下二卷。

成都道士黎元興作義四卷。

太原少尹王光庭作契原注二卷。

道士張慧超作志玄疏四卷。

龔法師作集解四卷。

通議郡道士任大玄注二卷。

道士沖虛先生殿中監申甫作疏五卷。

岷山道士張君相集解四卷。

道士成玄英作講疏六卷。

漢州刺史王眞作論兵述義上下二卷。

道士符少明作道講策二卷。

玄宗皇帝所注道德經上下二卷﹐講疏六卷﹐卽今所廣疏矣。

所釋之理﹐諸家不同﹐或深了重玄﹐不滯空有。或推因果﹐偏執三生。或引合儒宗﹐或趣歸空寂。莫不並探驪室﹐競掇珠璣。俱涉鍾山﹐爭窺珪瓚。連城在握﹐照乘盈懷。敷弘則光燦縑緗﹐演暢則彩文編簡。我開元至道昭肅孝皇帝﹐降神龍變﹐接統象先﹐戡內難以﹐乘乾啟中﹐具而禦極﹐無爲在宥﹐四十五年﹐汾水襄城﹐靡勞轍迹﹐具茨大院﹐自得明遊。廓八溟爲仁壽之庭﹐普萬寓爲華胥之國。至道至德﹐超哉明哉。欽若尊經﹐本朝家教﹐象系不可以擬議﹐風雅不足以指陳。橫亙古今﹐獨立宇宙。𨿽諸家染翰﹐未窮眾妙之門﹔多士研精﹐莫造重玄之境。凝旒多暇﹐屬想有歸﹐躬注八十一章﹐制疏六卷。內則修身之本﹐囊括無遺。外卽理國之方﹐洪纖畢舉。宸藻遐布﹐奪五云之華﹔天光煥臨﹐增二曜之色。固可以季仲《十翼》﹐暉映二《南》。稟若親於玄元﹐信躬傳於太上。冠九流而首出﹐垂萬古而不刊。則《大風》《朱雁》之歌﹐誠難接武﹔《典論》《金樓》之作﹐詎可同年。但以疏注之中﹐引經合義﹐周書魯史﹐互有發明﹐四始漆園﹐或申屬類。後學披捲﹐多瞢本源。輒采摭眾書﹐研尋篇軸。今於禦注疏內餘事﹐略錄於後。

開元十一年躬爲注解序云﹕詔曰詔者﹐敕命之書也。在天子爲詔﹑爲誥﹑爲敕﹑爲制﹐在皇后太子諸王爲教﹑爲令﹐皆君上命下之詞也。詔啟迪來裔﹐啟﹐開也。迪﹐進也。頗者﹐甚也。疏序曰﹕馬遷謂之隱君子。馬遷者﹐司馬遷也。字子長﹐河內溫人﹐中山王相司馬喜之孫﹐太史令談之子﹐顓頊之裔。生於龍門。年十歲誦古文尙書﹐年二十歲遊江淮﹑九疑﹑禹穴之門﹐仕漢爲郎中﹐使西蜀。父卒歲餘爲太史令﹐而作《史記》也。《道德》分上下者﹐開元二十一年頒下﹐其所分別﹐上卷四九三十六章﹐法春夏秋冬﹐下卷五九四十五章﹐法金木水火土﹐則上卷從一至九章﹐以無形無名爲宗﹐明春道。從十至十八章﹐以無知恍惚爲宗﹐明夏道。從十九至二十七章﹐以有情有信爲宗﹐明秋道。從二十八至三十六章﹐以凝重淸淨爲宗﹐明冬道。其下卷自一盡九﹐明仁德。次十盡十八﹐明禮德。從十九盡二十七﹐明義德。從二十八至三十六﹐明智德。從三十七至盡四十五﹐明信德也。

