南華眞經拾遺

經名﹕南華眞經拾遺。北宋王雱撰。一卷。底本出處﹕《正統道藏》洞神部玉訣類。

南華眞經拾遺

宋王元澤集

太廟之犧

周之爲書﹐特有寓而言耳﹐討其文而不以意原之﹐此爲周者之所以訟也。周曰﹕上必無爲而用天下﹐下必有爲而爲天下用。又自以爲處昏上亂相之間﹐故窮而無所見其材﹐孰爲周之言皆不可措乎君臣父子之間﹖而遭世遇主終不可使有爲也。及其引太廟之犧以辭楚之聘使﹐彼蓋危言拒衰世之常人爾。夫以周之才﹐豈迷出處之方而專畏犧者哉﹖蓋孔子所謂隱居放言者﹐周殆其人也。

春秋經世

聖人有論議無辧﹐諸子有辯無論議。論者論說而止﹐議者議評而止﹐辧者辧其事之是非如何耳。六合之外﹐聖人存而勿論。六合之內﹐聖人論而不議。聖人有論也﹐《春秋》議而不辧﹐《春秋》經世之迹﹐第議而已。聖人有議也﹐聖人之有議﹐非得已也﹐豈若眾人務辧以相示歟。

罔兩問影

莊子之書兩言罔兩之問影﹐以影之爲影﹐似待乎形而實不相待也。而不知者以起坐俯仰爲在形﹐豈知影寔不待於形歟。夫以影必待形﹐形必待造物者﹐是不能冥於獨化耳。能冥於獨化﹐則知影之不待形﹐形之不待造物﹐極於無有而已﹐故曰惡識其所以然不然。

夢爲胡蝶

莊子以其自適則言夢爲胡蝶﹐以其自樂則言如魚之樂。以胡蝶微小飛揚而無所不至矣﹐以魚處深渺而能活其身矣﹐所以寓其自適自樂之意於二物﹐在於齊諧萬物也。

卮言

卮言﹐不一之言也。言之不一﹐則動而愈出﹐故曰日出。言不一而出之﹐必有本﹐故曰和以天倪。天倪﹐自然之妙本也。言有其本則應變而無極﹐故曰因以曼衍。言應變無極則古今之年有時而窮盡﹐而吾之所言無時而極也﹐故曰所以窮年。此周之爲言𨿽放縱不一﹐而未嘗離於道本也。故郭象以周爲知本者﹐所謂知莊子之深也。

雜說

萬物之所道者﹐道也。道者物之所道而無有不在﹐故在大則未嘗有所過﹐而在細則未嘗有所遺。是以萬物之才﹐性分中亦各有所取﹐而此莊周之爲書而言及鯤鵬﹑蜩鶯﹑斥鴳﹑鷦鷯﹑蟻羊﹑魚蝶﹑馬牛﹑山木之類也。

道之本在太極之先而不爲高﹐根在六極之下而不爲深。未有天地也﹐先天地生而不爲久。自古以固存也﹐長於上古而不爲壽。萬有不同謂之富﹐不同同之之謂大﹐富有之謂大業﹐此聖人也。

有形然後有名﹐有名然後有分﹐有分然後有守。莊子曰﹕形名已明﹐分守次之。

莊子所謂不折鏌鋣﹐不怨飄瓦﹐與夫不怒虛舟之意同也。

天地有大美而不言﹐四時有明法而不議﹐萬物有成理而不說。是以孔子欲無言也﹐則曰天何言哉﹐四時行焉﹐百物生焉。非體道者﹐孰能與此。

率性者自然也﹐修道者使然也。自然者天也﹐使然者人也。在自然之中者有也﹐在使然之外者無也﹐人安能奪其所有益其所無哉。故所有者性也﹐所無者莊子之所謂侈也。德者己之所有也﹐於己之所有人益之﹐是侈也。故曰﹕駢拇枝指出乎性哉﹐而侈於德。附贅縣疣出乎形哉﹐而侈於性。

君子之迹有窮通﹐聖人之道無鈍利﹐民之所見者然也。君子之迹有窮通﹐其心則無窮通之異也。故曰﹕窮亦樂﹐通亦樂﹐以窮通爲寒暑風雨之序也。

莊子曰﹕無以故滅命﹐人道之謂故﹐天道之謂命。

道譬則歲也﹐聖譬則時也﹐莊周所以作《秋水》而言時至者﹐當其時而已。柰曲士指此而非之﹐宜其憤夏虫之不可以語於冰﹐井蛙之不可以語於海也。

莊子言顏回忘仁義矣﹐未能忘禮樂。仁義先忘而禮樂後忘﹐是仁義不如禮樂也。此莊子先言忘內而後忘外﹐仁義內也﹐未能忘外﹐禮樂外也﹐內外忘然後能坐忘﹔此其言之所以不同也。

聖人以必不必﹐眾人以不必必。何謂也﹖大人者言不必信﹐行不必果﹐必不必也。言必信﹐行必果﹐以不必必也。莊子之言有與聖賢相似者﹐不可全非而已矣。

聖人不自立意而意常存﹐不自有我而我常在﹐迫之而後動﹐不得已而後起﹐非有意而動也﹐非有我而起也﹐亦曰應之而已。

莊子曰物物者不物於物﹐與荀子精於道者物物之言相合也。

靜者本也﹐動者末也。靜與物爲常﹐動與物爲應者聖人也。靜與物爲離﹐動與物爲構者眾人也。聖人物物﹐眾人物於物﹐知斯而已矣。孔子曰﹕君子學以致其道。莊周曰﹕道不可致。孔子曰﹕中庸之爲德也﹐其至矣乎。莊周曰﹕德不可至。何也﹖曰﹕孔子言其在人﹐莊周言其在天。以其在天則自然之道奚由致﹐而自得之德奚由至。以其在人則深造之道不可致﹐何由得道﹖日新之德不至﹐何由得德﹖惟夫能致然後可以不致﹐惟夫能至然後可以不至。莊周之書﹐究性命之幽﹐合道德之散﹐將以去其昏昏而易之以昭昭﹐此歸根復命之說﹑剖斗折衡之言所以由是起矣。𨿽然﹐道於心而會於意﹐則道問而無應﹐又奚俟於言者歟。蓋無言者𨿽足以盡道之妙﹐而不言者無以明﹐故不得已而後起﹐感而後動﹐迫而後應﹐則駕其所說而載之於後﹐而使夫學者得意則亡象﹐得象則亡言﹐此亦莊子之意有異於世也。

莊子言澤雉之處樊中﹐以其失於眞性也。古之至人則能忘其機心﹐息其外慮﹐心與太虛齊﹐道以陰陽會﹐以天地爲一朝﹐以曠代爲一府。無人非爲異﹐故物不得而親﹐不得而疏﹐此其疊出於範圍之外﹐而又非澤雉之在乎樊中也。

莊子曰古之眞人過而弗悔﹐當而不得﹐則是聖人未嘗無過也。過而不自以爲悔﹐與天同也。若其與人同者﹐則有改過﹐不吝其更也﹐人皆仰之者矣。冬而燠﹐夏而寒﹐天地之過也。天地且有過﹐況聖人乎。大恐之謂懼﹐小恐之謂惴﹐莊子曰﹕大恐漫漫﹐小恐惴惴。

莊子之書﹐其通性命之分而不以死生禍福動其心﹐其近聖人也﹐自非明智不能及此明知矣。讀聖人之說亦足以及此﹐不足以及此而陷溺於周之說﹐則其爲亂大矣。

夜气存者﹐萬慮息也。不定以存者﹐謂不能朝徹也﹐能朝徹則所謂復德之本也。

神有甚於聖而鼓舞萬物者神也﹐與萬物同憂者聖也。神不聖則不行﹐聖不行不藏。莊周之言尙神而賤聖﹐矯枉之過也。

莊子曰﹕自本自根。本者一﹐在於木下。根者木止於艮旁﹐本出於根而根附於本﹐相須而生也。故本者命也﹐根者性也。老子曰歸根曰靜﹐以言性也。靜曰復命﹐以言本也。

莊子之書有言眞人至人者﹐以眞者言乎其性也﹐至者人道之至也。

明者神之散﹐神者明之藏﹐是明由神之所致也﹐故曰明不勝神。

老子曰﹕天門開闔。莊子曰﹕天門無有。以其萬物由之而出﹐故曰開闔。以其萬物由之而藏﹐故曰無有。

莊子之言滓溟者﹐所謂無盡之際復無盡也。萬物蕓蕓而生成於中﹐所以不見其極也。萬物備之於天地之中﹐而天地非有意於萬物也﹐故曰大備矣。莫若天地﹐然奚求焉﹐而大備矣。萬物亦備於我身﹐而我非外更役物也﹐故曰知大備者無求。如此則自得而不遺於道也﹐安能捨己而逐物歟。故曰無失無棄﹐不以物易已也。

莊子曰有名有實是物之居者﹐所謂在體爲體﹐在用爲用﹐而萬物之所由是也。無名無實在物之虛者﹐所謂不聞不見而必集於虛是也。可言可意言而愈疏者﹐無言無意而道所以親也。

莊周之書﹐載道之妙也﹐蓋其言救性命未散之初﹐而所以覺天下之世俗也﹐豈非不本於道乎。夫道海也﹐聖人百川也﹐道歲也﹐聖人時也。百川𨿽不同﹐而所同者海。四時𨿽不同﹐而所同者歲。孔孟老莊之道𨿽適時不同﹐而要其歸則豈離乎此哉。讀莊子之書﹐求其意而忘其言﹐可謂善讀者矣。

南華眞經拾遺竟

