道德眞經取善集

經名﹕道德眞經取善集。金李霖編撰。十二卷。其自序謂『今取諸家之善﹐斷以一己之善』﹐故名曰《取善集》。捲前有劉尢升序。底本出處﹕《正統道藏》洞神部玉訣類。

道德眞經取善集序

老氏當商之季﹐憫其世道衰微由乎文獘﹐於是思復太古之純﹐載暢玄風﹐以激其流俗﹐至於輕蔑仁義﹐屏斥禮學﹐蓋韭過直無以矯枉﹐仲尼所以欽服。旣見﹐則嘆其猶龍。惟聖知聖﹐始云其然也。關尹睹紫气之瑞﹐識其眞人度關﹐虔誠叩請﹐方垂至言。議者咸謂五經浩浩不如二篇之約﹐良有以也。莊周﹑列禦寇羽翼其教﹐亦猶鼓大浪於滄溟﹐聳奇峻於喬嶽﹐此尙擬其邊而未盡其意﹐要在忘言而後識其指歸也。漢文﹑景間﹐治尙淸靜﹐世治隆平﹐率自曹參﹐宗蓋公之訓﹐足知道德範世之驗﹐果不虛云惜乎。晉朝流爲浮誕﹐王衍淸談﹐反壞淳風。阮籍猖狂﹐又隳名教。失其本而循其末﹐可不哀哉。賴隋之王仲淹﹐深識其故﹐以謂虛玄長而晉室削﹐非老﹑莊之罪﹐以其用之不善也。唐韓愈猶譏其小仁義如坐井觀天。嗚呼﹐愈負其才而昧於道﹐是亦聾盲於心﹐而不知太山雷霆可以驚其耳而駭其視也。一言以爲不智﹐每貽君子之嘆息焉。篤信之士﹐代不乏人﹐各隨其意﹐爲之注解﹐殆數十家﹐不惟觀覽之煩﹐抑掊集之不易。饒陽李霖﹐字宗傅﹐性善恬淡﹐自幼至老﹐終身確然﹐研精於五千之文﹐所謂知堅高之可慕﹐忘鉆仰之爲勞﹐會聚諸家之長﹐並叔己見﹐成六卷。譬若八音不同﹐均適於耳。五味各異﹐皆可於口。庶廣其見﹐而博其知﹐以斯而資同道﹐爲功豈小補哉。王賓﹐乃先生之舊友也﹐賞其勤而成其志﹐命工縷板﹐俾好事者免繕寫之勞﹐推而用心﹐可不謂之仁乎。時大定壬辰重午日﹐河間劉允升序。

物之其由者道也。道之在我者德也。道妙無形﹐變化不測。德顯有體﹐同焉皆德。自其異者﹐視之則有兩名。自有同者﹐視之其實一致。末學之人言道者﹐每不及德。言德者﹐同及於道。此道德所以分裂不見其純全也。猶龍上聖﹐當商末世﹐嘆性命之爛漫﹐憫道德之衰微﹐著書九九篇﹐以明玄玄之妙。言不踰於五千﹐義實貫於三教。內則修心養命﹐外則治國安民﹐爲羣言之首﹐萬物之宗。大無不該﹐細無不徧﹐其辭簡﹐其義丰﹐洋洋乎大哉。自有書籍已來﹐未有如斯經之妙也。後之解者甚多﹐得其全者至寡。各隨見﹐互有得失﹐通性者造全神之妙道﹐於命或有未至。達命者得養生之要訣﹐於性或有未盡。殊不知性命兼全﹐道德一致爾。霖自幼及壯﹐謾誦玄言﹐以待有司之問。今已老矣﹐欲討深義﹐以修自己之眞。自度耄荒難測聖意﹐今取諸家之善﹐斷以一己之善﹐非以啟迪後學﹐切要便於檢閱﹐目之曰《取善集》﹐覽者幸勿誚焉。

饒陽居士李霖序。

道德眞經取善集卷一

宋饒陽居士李霖集

禦注﹕道者﹐人之所共由。德者﹐心之所自得。道者﹐亙萬世而無獘。德者﹐充一性而常存。老子當周之末﹐道降而德衰﹐故著書九九篇﹐以明道德之常﹐而謂之經。其辭簡﹐其旨遠﹐學者當默識而深造之。

道可道章第一

道可道﹐非常道。名可名﹐非常名。

嚴遵曰﹕可道之道﹐道德彰而非自然也。今之行者﹐晝不操燭﹐爲日明也。夫日明者﹐不道之道常也。操燭者﹐可道之道彰也。夫著於竹帛﹐鏤於金石﹐可傳於人者﹐可道之道也。若乃可傳而不可受﹐可得而不可見﹐自本自根﹐未有天地﹐自古以固存﹐神鬼神帝﹐生天生地者﹐常道之道也。五千文之蘊﹐發揮自此數言﹐實謂玄之又玄﹐神之又神也。王元澤曰﹕名生於實﹐實有形數﹐形數旣具﹐衰壞隨之﹐其可常乎。惟體此不常﹐乃眞常也。

首遞道之一字﹐大道之道也。下言可道之字﹐言道之道也。夫大道虛寂﹐玄理幽深﹐不可言道﹐當以默契﹐故心困焉不能知﹐口辟焉不能議﹐在人靈府之自悟爾。𨿽道之一字﹐亦不可言也。若默而不言﹐眾人由之而不知﹐故聖人不得已而彊名曰道。

旣云爲道﹐有言有說﹐代廢代興﹐非眞常之道也。其可道者﹐莫非道也﹐而非道之常也。惟其不可道﹐而後可常耳。今夫仁義禮智﹐可道之不可常。如此惟其不可道﹐然後在仁爲仁﹐在義爲義﹐在禮爲禮﹐在智爲智﹐彼皆不常而道不變﹐故常不可道之能常﹐如此常道者﹐自然而然﹐隨感應變﹐接物不窮﹐不可以言傳﹐不可以智索﹐但體冥造化﹐含光藏輝﹐無爲而無不爲﹐默通其極爾。

無名﹐天地之始。有名﹐萬物之母。

溫公曰﹕天地﹐有形之大者也。其始必因於無﹐故名天地之始曰無。萬物以形相生﹐其生必因於有﹐故名萬物之母曰有。

呂吉甫曰﹕無名者道也。而天地所自而始也。故曰無名﹐天地之始。太初有無無﹐有無名。無無則一亦不可得﹐無名則一之所起。有一而未形﹐則所謂天地之始是也。旣已謂之一﹐且得無名乎。此物得之以生﹐而謂之德也。則所謂有名﹐萬物之母。而萬物得一以生者是也。

無名謂道也。道常無名﹐生育天地﹐故爲天地之始﹐乃道之妙也。有名謂天地也。天覆地載﹐萬物方立﹐故爲萬物之母﹐乃道之徼也。天地有形位﹐是有名也。萬物母者﹐天地含气﹐生育萬物﹐長大成熟﹐如母養子。

常無﹐欲以觀其妙。常有﹐欲以觀其徼。

蘇子由曰﹕自其無名﹐形而爲天地。天地位而名始立矣。自其有名﹐播而爲萬物。萬物育而名不可勝載矣。故無名者﹐道之體。而有名者﹐道之用也。聖人體道以爲天下用﹐入於眾有而常無﹐將以觀其妙也。體其至無而常有﹐將以觀其徼也。若夫行於其徼而不知其妙﹐則粗而不神矣。畱於其妙而不知其徼﹐則精而不通矣。

記曰﹕感物而動﹐性之欲也。欲者離靜之動﹐任耳目以視聽﹐勞心慮以思爲。無欲﹐則靜於以觀天地之始﹐所謂妙也。故曰﹕常無欲可名於小。妙﹐則精而小也。有欲﹐則動於以觀萬物之母﹐所謂徼也。故曰﹕萬物歸焉而不知主﹐可名於大矣。徼則贏而大也。無欲之人﹐可以見道之精妙也。有欲之人﹐但見其道之粗徼而已。

此兩者同出而異名﹐同謂之玄。

溫公曰﹕玄者﹐非有非無﹐微妙之極也。

兩者﹐謂有欲無欲也。同出者﹐同出人心也。而異名者﹐其名各異也。其名異其實未嘗異﹐其實未嘗異﹐則有欲之與無欲同謂之玄也。玄之爲色黑﹐與赤同乎一也。天之色玄﹐陰與陽同乎一也。兩者同謂之玄﹐玄能陰能陽故也。

玄之又玄﹐眾妙之門。

禦注﹕《素問》曰﹕玄生神。《易》妙而小之謂玄。玄者天之色﹐色之所色者彰矣。而色色者未嘗顯玄之。又玄所謂色色者也。玄妙之理﹐萬物俱有﹐天之所以運﹐地之所以處﹐人之所以靈﹐百物之所以昌﹐皆妙也。而皆出於玄。故曰眾妙之門。

《易》曰﹕一陰一陽之謂道﹐陰陽皆原於一。一者道所生也。玄者陰與陽同乎一也。又玄者道也。眾妙者謂萬物之妙也。萬物皆有妙理﹐而皆出於道﹐故曰眾妙之門。此章言眞常之道﹐悟者自得﹐不可名言﹐同觀徼妙﹐斯可以造眞常之道矣。太上以此首章﹐總一經之意﹐明大道之本﹐謂玄之又玄也。

天下皆知章第二

天下皆知美之爲美﹐斯惡已。皆知善之爲善﹐斯不善已。

禦注﹕道無異相﹐孰爲美惡。性本一致﹐孰爲善否。有美也﹐惡爲之對。故曰﹕天下皆知美之爲美﹐斯惡已。有善也﹐不善爲之對。故曰﹕皆知善之爲善﹐斯不善已。世之所美者﹐爲神奇。所惡者﹐爲臭腐。神奇復化爲臭腐﹐臭腐復化爲神奇﹐則美與惡奚辮。昔之所是﹐今或非之。今之所棄﹐後或用之。則善與不善奚擇。聖人體眞無而常有﹐卽妙用而常無﹐美惡善否﹐蓋將簡之而弗得﹐尙何惡與不善之能累哉。

王元澤曰﹕惡與不善﹐美善之隨也。當其美善之時﹐蓋已惡且不善矣。俟其隨而後悟﹐則亦悟之晚也。

美惡生於妄情﹐善否均於失性。美者人情所好也。若知美之爲美﹐是心有所美也。心有所美﹐於心爲恙﹐斯惡已。若河伯欣然﹐自喜以天下之美爲盡在已﹐不免望洋向若而嘆﹐幾是矣。善者人之可欲也。若知善之爲善﹐是性有所欲也。性有所欲﹐是離道以善﹐斯不善已。若伯夷見名之可欲﹐餓於首陽之下﹐均爲失性﹐幾是矣。蓋道之美者﹐至美也。至美無美﹐澹乎無味。莊子曰﹕淡然無極﹐眾美從之﹐道之善者上善也。上善忘善﹐萬善皆備。又曰﹕去善而自善矣。此章道通爲一﹐恐人著於美善﹐不悟眞常﹐故以此篇次之﹐與《莊子﹟齊物論》相似。

故有無之相生﹐難易之相成﹐長短之相形﹐高下之相傾﹐音聲之相和﹐前後之相隨。

禦注﹕太易未判﹐萬象同體﹐兩儀旣生﹐物物爲對。此六對者﹐韋變所交﹐百慮所生﹐殊塗所起﹐世之人所以陷溺而不能自出者也。無動而生有﹐有復歸無﹐故曰有無之相生。有涉險之難﹐則知行地之易﹐故曰難易之相成。長短之相形﹐若尺寸是也。高下之相傾﹐若山澤是也。聲舉而響應﹐故曰音聲之相和。形動而影隨﹐故曰前後之相隨。陰陽之運﹐四時之行﹐萬物之理﹐俄造而有﹐倏化而無。其難也﹐若有爲以經世。其易也﹐若無爲而適己。性長非所斷﹐性短非所續﹐天之自高﹐地之自下﹐鼓宮而宮動﹐鼓角而角應﹐春先而夏從﹐長先而少從﹐對待之境﹐𨿽皆道之所寓﹐而去道也遠矣。

溫公曰﹕凡事有形迹者﹐必不可齊。不齊則爭﹐爭則亂﹐亂則窮﹐故聖人不貴。

是以聖人處無爲之事﹐行不言之教。

顧歡曰﹕聖人因天任物﹐無所造。爲心常凝﹐靜於前。美善處而無爭﹐故不爲六境之所傾奪。

爲則有成虧﹐言則有當愆﹐曾未免乎累。是以聖人處事﹐以無爲行教﹐以不言而事﹐以之濟教以之行﹐而吾心寂然﹐未始有言爲之累﹐天下亦因得以反常復朴。夫惟無累﹐故𨿽寄形陰陽之間﹐而造化不能移﹐彼六對者﹐烏能擾之哉。《經》曰﹕不言之教﹐無爲之益﹐天下希及之。

萬物作而不辭﹐

禦注﹕萬物動作﹐隨感而應。若鑑對形﹐妍醜畢現。若谷應聲﹐美惡皆赴﹐無所辭也。

今計物之數不止於萬﹐而曰萬物者﹐以數之多者云也。作謂動作也。萬物動作﹐聖人各盡其性﹐不辭謝而逆止﹐以吾心空然無所去取故也。苟懷去取之慮﹐則物之萬態美惡多矣﹐烏能不辭哉。

生而不有﹐爲而不恃﹐功成不居。

纂微曰﹕萬物自生﹐卓然獨化﹐不爲己有。羣品營爲﹐各適其性﹐不恃己德。功成事遂﹐道洽於物﹐心遊姑射之山﹐不居萬民之上﹐此聖人之全德也。

萬物自生﹐各極其高大。萬物自爲﹐各正其性命。聖人歸功於物﹐不以三事爲累﹐故曰﹕功成不居﹐有我則居﹐居則遷矣。帝堯成功﹐而自視缺然。

夫惟不居﹐是以不去。

蘇子由曰﹕聖人居於貧賤而無貧賤之憂﹐居於富貴而無富貴之累﹐此所謂不居也。我且不居﹐彼尙何從去哉。此則居之至也。《鴻烈》曰﹕楚將子發攻蔡﹐踰之。宣王郊迎﹐列田百頃封之執圭。子發辭不受﹐曰﹕治國立政﹐諸侯入賓﹐此君之德也。發號施令﹐師未合而敵遁﹐此將軍之威也。兵陣戰而勝敵者﹐此庶人之力也。夫乘民之功勞﹐而取其爵祿﹐非仁義之道也。故弗受。故曰﹕功成不居﹐夫惟不居﹐是以不去。此章欲體眞常之道﹐忘美惡﹐齊善否﹐不爲六對之所遷﹐惟聖人知其然。故處事以無爲﹐行教以不言﹐歸功於物而不居﹐道常在我而不去也。

不尙賢章第三

不尙賢﹐使民不爭。

溫公曰﹕賢之不可不尙﹐人皆知之。至其末流之獘﹐則爭名而常亂。故老子矯之﹐欲人尙其實﹐不尙其名。賢者﹐出眾之稱。在上者別而尙之﹐崇以爵位﹐旌以車服﹐故民誇企外慕殉名而不息﹐能無爭乎。蓋聖人未嘗不用賢也。使賢不肖各當其分﹐因任而已﹐特不崇尙耳。莊子曰﹕舉賢則民相軋。

不貴難得之貨﹐使民不爲盜。

禦注﹕尙賢則多知﹐至於天下大駭﹐儒墨畢起。貴貨則多欲﹐至於正晝爲盜﹐曰中穴陸。不尙賢則民各安其性命之分﹐而無所誇跂﹐故曰﹕不爭不貴貨﹐則民各安其性命之情﹐而無所覬覦﹐故不爲盜。

金玉者﹐難得之貨。在上者貴而寶之﹐取金於山﹐求珠於淵﹐則民病於無有﹐求貨而無厭﹐必至於爲盜。蓋聖人未嘗棄財貨也﹐使民耕而食﹐織而衣﹐足衣食而已。特不貴難得者爾﹐故民各安其性命之情﹐而不爲盜。孔子曰﹕苟子之不欲﹐𨿽賞之不竊。

不見可欲﹐使心不亂。

禦注﹕人之有欲﹐次性命之情以爭之﹐而攘奪誕謾﹐無所不至。值夷見名之可欲﹐餓於首陽之下。盜跖見利之可欲﹐暴於東陵之上。其熱焦火﹐其寒凝冰﹐故其心則憤亂僨驕﹐而不可系道。至於聖人者﹐不就利﹐不違害﹐不樂壽﹐不哀天﹐不榮通﹐不醜窮﹐則孰爲可欲。欲慮不萌﹐吾心湛然﹐有感斯應﹐止而無所礙﹐動而無所逐也﹐孰能亂之。

君子之所欲者賢也。小人之折欲者貨也。旣無尙賢之迹﹐不求難得之貨﹐是無可見之欲﹐則民心不惑亂也。傅奕《音義》曰﹕古本作使﹐民心不亂。

是以聖人之治﹐

河上公曰﹕聖人治國﹐與治身同也。

虛其心﹐實其腹﹐

曹道衝曰﹕心虛白則神畱而道存﹐腹充實則精全而壽長。心有所擇﹐虛其心則無賢之可尙﹐腹有所容﹐實其腹則無欲之可貪。

弱其志﹐彊其骨。

禦注﹕志彊則或殉名而不息﹐或逐貨而無厭﹐或伐其功﹐或矜其能﹐去道益遠。聖人之志﹐每自下也﹐而人高之。每自後也﹐而人先之。知其雄﹐守其雌﹐知其榮﹐守其辱﹐是之謂弱其志。不壞之相﹐若廣成子千二百歲而形未嘗衰﹐是之謂彊其骨。

劉仲平曰﹕虛心弱志﹐所以養神。腹實骨彊﹐所以嗇精。

志者心之所之﹐守道則志弱。骨者髓之府﹐髓滿則骨彊。一說虛心則實腹﹐弱志則骨彊。一說虛心則弱志﹐腹實則骨彊。

常使民無知無欲。

禦注﹕莊子曰﹕同乎無知﹐其德不離。同乎無欲﹐是謂素朴。素朴而民性得矣。聖人之治﹐務使民得其性而已。多知以殘性命之分﹐多欲以汨性命之情﹐名曰治之﹐亂孰甚焉。故常使民無知無欲。

王元澤曰﹕知則妄見﹐欲則外求﹐二者旣除﹐性情定矣。自不尙賢﹐虛心弱志而化之﹐使民無爭尙之知。自不貴貨﹐實腹彊骨而化之﹐使民無貪求之欲。

使夫知者不敢爲也。

呂吉甫曰﹕智者知賢非上之所尙﹐而貨非上之所貴﹐而爲之非所利也﹐故不敢爲也。

爲無爲﹐則無不治矣。

舒王曰﹕有爲無所爲﹐無爲無不爲﹐聖人爲無爲﹐則無不治矣。

此章言聖人體道無爲而治也。不尙賢﹐不貴貨﹐虛心實腹﹐弱志彊骨﹐是聖人體道治身而無爲也。使民不爭而同乎無知﹐使民不盜而同乎無欲﹐則無不治也。《經》曰﹕道常無爲而無不爲﹐侯王若能守﹐萬物將自化﹐無爲而治者﹐虞舜之所以爲帝。垂拱而治者﹐周武之所以爲王。故曰﹕帝王無爲而天下功。三篇統論﹐首篇言道可道﹐夫可道之道﹐非眞常之道也。眞常之道﹐離言說﹐超形名﹐悟者自得。能悟之者﹐忘美惡﹐齊善否﹐故以天下皆知次之。旣不爲二境回換﹐則是非美惡不藏於胸中﹐故以不尙賢次之。不尙賢﹐不貴貨﹐則方寸之地虛矣。虛則腹實﹐此精神內守道德之極致也。學者精此三篇﹐則經之妙旨﹐斯過半矣。

道衝章第四

道衝﹐而用之或似不盈。

禦注﹕道有情有信﹐故有用。無爲無形﹐故不盈。

衝者﹐中也。道之用﹐抑高舉下﹐損有餘補不足﹐無適而不得其中也。道之體﹐虛而不盈﹐充塞而無外﹐贍足萬物而未嘗有﹐故曰或似不盈。

淵兮似萬物之宗。

溫公曰﹕深不可測﹐常爲物主。淵反流全一。《說文》曰﹕回水也。水回則深靜﹐回而爲淵﹐則止而不流﹐所以爲一者全矣。兮者詠言之助。莊子曰﹕止水之審爲淵。淵深而靜﹐不與物雜﹐道之體也。惟深也﹐物莫能測。惟靜也﹐物莫能動。道體淵兮深靜﹐似爲萬物之宗祖。然道本無系物自宗道﹐故似之而已。其或言似者﹐言之不敢正也。人本足於此道﹐欲體之者﹐不可他求﹐當挫銳解紛﹐和光同塵﹐則當自存矣。

挫其銳﹐解其紛﹐和其光﹐同其塵。

溫公曰﹕鋒角猛露﹐道所惡也。事爲煩亂﹐道所鄙也。輝華顯赫﹐道敗也。污辱卑下﹐道所貴也。

心出而入物爲銳﹐挫其銳而勿行。物至而交心爲紛﹐解其紛而不亂。挫銳解紛﹐則性情定﹐而自然充實光輝矣。旣有光輝﹐則要不異於物﹐與之和同而不顯﹐所謂光而不耀也。內不失眞﹐外不殊俗﹐同塵而不染﹐所謂與物委蛇﹐而同其波也。

湛兮似或存。

郭象曰﹕存﹐在也。道湛然安靜﹐古今不變﹐終始常一﹐故曰存。存而無物﹐故曰似也。

人能如上四事﹐則湛然常寂而存矣。存而定有之﹐則非道也。似或者不可定有之謂。

吾不知其誰之子﹐

王元澤曰﹕卽今所稱道之中體﹐蓋有所出矣。𨿽有所出而廓然無象﹐故曰不知誰之子。

言我不知道之所從生誰得而子之。

象帝之先。

禦注﹕象者﹐物之始見。帝者﹐神之應物。物生而後有象﹐帝出而後妙物。象帝者﹐韋物之始而道實先之。莊子所謂神鬼神帝﹐生天生地是也。象有形之兆﹐帝有物之尊。象帝至矣﹐而道更在其先。此章言道以中爲用﹐其體虛而不盈﹐爲萬有之主﹐居象帝之先。

天地章第五

天地不仁﹐以萬物爲芻狗。聖人不仁﹐以百姓爲芻狗。

禦注﹕恩生於害﹐害生於恩﹐以仁爲恩﹐害則隨至。天地之於萬物﹐聖人之於百姓﹐輔其自然﹐無愛利之心焉。仁無得而名之。束芻爲狗﹐祭杞所用﹐適則用之﹐過則棄之。彼萬物之自生﹐百姓之自治﹐曾何容心焉。

愛人利物之謂仁。不仁者﹐謂無情於弁愛﹐非薄惡之謂也。天地生化萬物﹐任其自然﹐無愛利之心焉。如芻狗當祭祀之用也。盛以篋衍﹐巾以文繡﹐屍祝齋戒﹐然後用之。及祭之後﹐行者踐其首脊﹐樵者焚其支體﹐彼物用棄﹐非有憎愛﹐時適然也。且天地之於萬物﹐聖人之於百姓﹐亦然。故天地無恩而大恩生﹐聖人不仁而大仁成。

天地之間其猶棄鑰乎。

唐明皇曰﹕橐者﹐韛也。鑰者﹐笛也。橐之鼓風﹐鑰之運吹﹐皆以虛而無心﹐故能動而有應。

王元澤曰﹕橐鑰虛以應物﹐物感則應﹐應而不藏。天地之於萬物﹐聖人之於百姓﹐應其適然﹐而不系累於當時﹐不畱情於旣往﹐故比橐鑰之無窮也。

道無方體﹐以沖和之气鼓動於覆載之問﹐而生養萬物。如橐以气化形﹐鑰以气出聲﹐气虛而待物﹐凡有形有聲者﹐皆自此出﹐故比於橐鑰也。以諭天地聖人﹐亦以虛而無心故也。

虛而不屈﹐動而愈出。

王弼曰﹕橐鑰之中空洞﹐無情無爲﹐故虛而不能窮屈﹐動而不可竭盡也。

王元澤曰﹕虛其體也﹐動其用也。

多言數窮﹐不如守中。

禦注﹕愼汝內﹐閉汝外﹐收視反聽﹐復以見天地之心﹐此之謂守中。

王弼曰﹕若不法天地之虛靜﹐同橐鑰之無心﹐動不從感﹐言不會機﹐動與事乖﹐故曰數窮。不如內懷道德﹐抱一不移﹐故曰守中。

此章戒人多言﹐不如守內。始言天地不弁﹐中以橐鑰爲況﹐終之以多言數窮者﹐欲人之出言﹐法天地之無心﹐如橐鑰之虛中﹐因感而應﹐則無多言之失。與其言多而政禍﹐不如默默而守中。

谷神章第六

谷神不死﹐

禦注﹕有形則有盛衰﹐有數則有成敗﹐形數具而生死分﹐物之理也。谷應羣動而常虛﹐神妙萬物而常寂﹐眞常之中﹐與道爲一﹐不麗於形﹐不墮於數﹐生生而不窮。如日月焉﹐終古不息。如維斗焉﹐終古不忒。故云不死。

河上公曰﹕谷﹐養也。人能養神則不死。神謂五臟之神﹐肝藏魂﹐肺藏魄﹐心藏神﹐腎藏精﹐脾藏志。五臟盡傷﹐五神去矣。

溫公曰﹕中虛故曰谷。不測故曰神。天地有窮而道無窮﹐故曰不死。

王元澤曰﹕谷應而不窮﹐神化而不測﹐萬物受命於我﹐而我未嘗生未嘗死者﹐谷神也。言神則極矣﹐而加谷者﹐且言能虛能盈﹐而又能容以應也。以其活而不敵﹐故但稱不死。

是謂玄牝。

禦注﹕萬物受命於無﹐而成形於有谷之用。無相﹐神之體﹐無方﹐萬物所受命也。玄者天之色。牝者地之類。萬物所成形也﹐谷神以況至道之常﹐玄牝以明造物之妙。

王元澤曰﹕谷神受命而玄牝賦形﹐自爲陰陽﹐以成天地﹐然本一物也。由其受命﹐故曰谷神。由其賦形﹐故曰玄牝。

曹道衝曰﹕玄者杳冥而藏神。牝者沖和而藏气。此陰陽之宗﹐天地之祖也。

谷﹐養也。穀虛而應﹐應而不著。穀虛而受﹐受而不積。言養神在於虛而已﹐是謂不死之道﹐在於玄牝也。

玄牝之門﹐是謂天地根。

禦注﹕莊子曰﹕萬物有乎生而莫見其根﹐有乎出而莫見其門。而見之者﹐必聖人已。故於此明言玄牝之門﹐是謂天地根。天地者﹐萬物之上下也。物與天地﹐本無先後﹐明大道之序﹐則有天地﹐然後有萬物。然天地之所從出者﹐玄牝是已。彼先天地生者﹐孰得而見之。

河上公曰﹕根﹐元也。言鼻。之門﹐乃是通天地之元﹐气所從往來也。

纂微曰﹕上言谷神不死﹐勸人養神之理。此曰玄牝之門者﹐示人煉形之術也。故神形俱妙者﹐方與道同也。

曹道衝曰﹕玄者天之體。牝者地之气。玄天之資始有生是爲精光﹐牝母育萬物是爲形器。天地𨿽大﹐亦本於道德﹐體於陰陽﹐故曰天地根也。

綿綿若存﹐

河上公曰﹕鼻。呼吸喘息﹐常綿綿微妙。若可存之﹐復若無有。

王元澤曰﹕綿綿﹐引而不絕之謂。神牝生生不盡﹐而若有若無﹐不可定有。

用之不勤。

禦注﹕自本自根﹐自古以固﹐存火之傳﹐不知其盡也。夫是之謂綿綿若存。茫然天造﹐任一气之自運。倏爾地化﹐委眾形之自殖。乾以易知﹐坤以簡能﹐非力致也﹐何勤之有。

河上公曰﹕用气當寬舒﹐不當急疾勤勞也。

蘇子由曰﹕綿綿﹐微而不絕也。若存﹐存而不可見也。能如是﹐𨿽終日用之而不勞矣。

心定息微﹐任自然而無使气之彊﹐何勤之有。此章之意主虛心養神﹐則不死在於玄牝。玄牝者﹐乃天地之宗﹐陰陽之祖﹐藏神蘊气﹐而萬物恃之以生成者也。生成之理﹐綿綿而來﹐不絕不盡﹐用之不勞﹐有得有成。諸家皆以外說﹐惟河上公纂微內說之以理。持之有內必有外﹐二義俱通﹐並皆錄之。

天長地久章第七

天長地久。

蘇子由曰﹕天地𨿽大﹐未離於形數﹐則其長久﹐蓋有量矣。

張君相曰﹕乾剛廣覆歷古今不傾。坤柔厚載經終始彌固。

太上之言﹐長久極於天地﹐蓋以人所見者言之耳。若夫長久之至﹐則所謂天地始者是矣。

天地所以能長且久者﹐以其不自生﹐故能長生。

王元澤曰﹕自生則有其生﹐有其生則生旣喪矣。惟無以生爲則生未嘗生﹐未嘗生則所寓之形𨿽生而無生之累﹐宜其長且久也。天地之不自生非利乎﹐長久而然﹐道固如此而已。

張君相曰﹕萬物皆自營其生﹐惟天地但知生育萬物﹐不自營生。施生不自生﹐是故得長久。

是以聖人後其身而身先﹐外其身而身存。

禦注﹕人皆取先﹐己獨取後﹐曰受天下之垢﹐是謂後其身。後其身則不與物爭﹐而天下莫能與之爭。故曰﹕後其身而身先﹐在塗不爭險易之利﹐冬夏不爭陰陽之和﹐外死生遺禍福﹐而神未嘗有所困也。是謂外其身而身存。

馬巨濟曰﹕聖人與天地同﹐則後身外身﹐猶之不自生。自先身存﹐猶之長生也。後身謂屈己也﹐外身謂忘我也﹐屈己則人下之﹐故身先。忘我則外身﹐故身存。

非以其無私耶﹐故能成其私。

禦注﹕天地之大德曰生。聖人之大寶曰位。道者﹐爲之公。天地體道故無私﹐無私故長久。聖人體道故無私﹐無私故常存。自營爲私﹐未有能成其私者也。

呂吉甫曰﹕身者﹐吾之私也。後其身﹐外其身﹐則公而無私。無私也﹐故能成其私。

馬巨濟曰﹕天地不自生﹐與聖人之後外其身﹐皆無私也。然天地以此長生﹐而聖人以此長存﹐則皆成其私者也。然不私之爲私大矣。莊子曰﹕無私焉﹐乃私也。

此章言道者爲之公。天地體道故無私﹐無私故長久。聖人體道故無私﹐無私故長存。自營爲私﹐未有能成其私者也。學者體道之公﹐不私一己﹐亦得其長久也。

道德眞經取善集卷之一竟

道德眞經取善集卷之二

宋饒陽居士李霖集

上善若水章第八

上善若水。

蘇子由曰﹕天一生水﹐蓋道運而爲善﹐猶气運而生水也﹐故曰上善若水。

水蘊三能之近道﹐七善之利物。上善之人如之上善者﹐道之所謂善也﹐非天下皆知善之爲善也。善者道之繼﹐水爲五行首﹐離道未遠﹐其性最近道﹐蓋離道則善名立矣。上善若水﹐物理自然。

水善利萬物又不爭﹐處眾人之所惡﹐故幾於道。

纂微曰﹕此三能之近道也。水性滋潤﹐利澤萬物﹐故曰善利﹐此一能也。方圓任器﹐壅決隨人﹐故曰不爭﹐此二能也。眾人惡卑﹐水性趨下﹐此三能也。夫水利物則其仁廣大﹐不爭則其德謙光﹐處惡則其量忍垢﹐舉水性之三能﹐惟至人之一貫﹐德行如斯﹐去道不遠﹐故曰近爾。

居善地﹐

馬巨濟曰﹕善以處下爲居﹐水以就下爲地﹐在善得水之地﹐故曰﹕居﹐善地。

水之所居﹐善爲地利。善人所居﹐化及鄕黨。

心善淵﹐

禦注﹕測之而益深﹐窮之而益遠。馬巨濟曰﹕善以安靜爲心﹐水以深靜爲淵﹐在善則得水之淵﹐故曰﹕心﹐善淵。

曹道衝曰﹕淵者水之止。𨿽有風波﹐莫能動其深靜。至人之心﹐亦猶此也。

王元澤曰﹕深靜而平﹐內明外晦。用心深靜﹐反流全一。

與善仁﹐

禦注﹕兼愛無私﹐施而無擇。

蘇子由曰﹕利澤萬物﹐施而不求﹐其報善仁也。

馬巨濟曰﹕善以濟物爲與﹐水以利物爲仁﹐在善則得水之仁﹐故曰﹕與﹐善仁。

水之所與﹐無有不潤利萬物﹐以生成者也。上善之人﹐亦如水之所與﹐博施於民﹐惠及羣生﹐利益有情﹐不求其報﹐故曰﹕與﹐善仁。

言善信

禦注﹕避礙而通諸海﹐行險而不失其信。

陸佃曰﹕履千險而不失其信﹐遇萬折而不失其東﹐是謂言善信。

政善治﹐

禦注﹕污者潔之﹐險者夷之﹐順物之理﹐無容心焉﹐故無不治。

唐明皇曰﹕從政善治﹐亦如水之洗滌穢物﹐令其淸淨。

王弼曰﹕爲政之善﹐無穢無偏﹐如水之治﹐至淸至平。

劉仲平曰﹕然水之爲物﹐未嘗有言政也﹐而曰﹕言﹐善信。政﹐善治。何也方此因論善人若水﹐故以言政及於善仁也。

事善能﹐

禦注﹕因地而爲曲直﹐隨器而爲方圓﹐趣變無常而常可以爲平﹐無能者若是乎。

蘇子由曰﹕遇物賦形而不畱於一﹐善能也。水之所事﹐趣變無常﹐惟變所適﹐方圓隨器﹐而不逆物﹐故事無不能也。上善之人﹐亦如水之因人任物﹐隨順世間而無逆物之心﹐故曰﹕事﹐善能。

動善時。

禦注﹕陽釋之而泮﹐陰凝之而冰﹐次諸東方則東流﹐次諸西方則西流﹐動而不括﹐宜在隨時而已。

纂微曰﹕至人所居﹐善執謙下﹐順物自然﹐化及鄕黨﹐如水在地﹐善就卑下﹐滋潤羣物﹐故曰﹕居﹐善地﹐此一善也。至人之心﹐善保虛靜﹐洞鑑幽微﹐湛然通徹﹐如水淵澄﹐波流九變﹐不失明時﹐故曰﹕心﹐善淵﹐此二善也。至人施與﹐善行仁慈﹐惠及天下﹐不懷親愛﹐如水膏潤﹐善能升降﹐無不沾濟﹐故曰﹕與﹔善仁﹐此三善也。至人之言。善守誠信﹐不與物期﹐自然符契﹐如水影物﹐妍醜無差﹐流滿輒移﹐行險不失﹐故曰﹕言﹐善信﹐此四善也。至人從政﹐善治於民﹐正容悟物﹐物自順從﹐如水淸平﹐善定高下﹐滌蕩羣物﹐使無塵穢﹐故曰﹕政﹐善治﹐此五善也。至人臨事﹐善能任物﹐隨器授職﹐不失其村﹐如水柔性﹐善事方圓﹐能隨形器﹐無用不成﹐故曰﹕事﹐善能﹐此六善也。至人動靜﹐善觀其時﹐出處應機﹐能全其道﹐如水之動﹐善隨一變﹐冬凝夏液﹐不差其節﹐故曰﹕動﹐善時﹐此七善也。

慮善以動﹐動惟厥時﹐亦如水之春泮冬凝矣。

夫惟不爭﹐故無尢。

蘇子由曰﹕有善而不免於人非者﹐以其爭也。水惟不爭﹐故兼七善而無尢。

此章言水之爲物﹐利益羣品﹐柔弱不爭﹐常處卑下﹐故兼三能總七善而無尢﹐非上善之人其孰能似之。

持而盈之章第九

持而盈之﹐不如其已。

呂吉甫曰﹕力持而滿之﹐未必富者也。持所以防溢﹐而盈之則重溢也。如欲勿溢﹐則如勿盈。

持﹐執持也。盈﹐滿也。已﹐止也。執持所以防溢﹐而又盈之﹐勢必傾危﹐故不如早上。

揣而銳之﹐不可長保。

溫公曰﹕揣知物情﹐銳求進入﹐必將失之。

呂吉甫曰﹕情度而入之﹐求必貴者也。揣所以慮失而銳之﹐則重失也。如欲勿失﹐則如勿銳。

揣者巧於度情﹐銳者利於入物。揣度銳利﹐進取榮名﹐𨿽得之﹐必失之﹐故不可長保。

金玉滿堂﹐莫之能守。

舒王曰﹕堂者虛而受物者也。金玉滿之則是盈矣。故不能守。

馬巨濟曰﹕堂奧足以藏金玉而守之者也。其害在滿﹐苟非天殃﹐必有人禍。

此明盈難久持也。滿而不溢﹐所以長守富也。持而盈之﹐則金玉滿堂﹐莫之能守矣。

富貴而驕﹐自遺其咎。

禦注﹕金玉富貴﹐非性命之理也。外物之不可恃而有者也。寶金玉者累於物。累於物能勿失乎﹐故莫之能守。富貴而驕﹐則害於德。害於德者能免於患乎﹐故自遺其咎。聖人不拘一世之利﹐以爲己私分﹐不以王天下﹐爲己處顯。夫豈金玉以爲寶﹐富貴之足累乎。故至富國財並焉﹐至貴國爵並焉﹐其貴無敵﹐其富無倫﹐而道不渝。

河上公曰﹕富當賑貧﹐貴當憐賤﹐而反自驕恣﹐必被禍患也。

舒王曰﹕富貴不期驕而驕自至﹐所以遺咎患也。

此明銳不可揣也。高而不危﹐所以長守貴也。揣而銳之﹐則富貴驕生﹐以咎自與。

功成名遂身退﹐天之道。

蘇子由曰﹕日中則移﹐月滿則虧﹐四時之運﹐功成者去﹐天地尙然﹐而況於人乎。

利人曰功﹐聞譽施身曰名。功譬富貴之實也﹐名譬富貴之華也。功及於人而成就﹐名施於身而稱遂。退身避位﹐永無禍患﹐是乃天之常道也。此章戒富不可滿﹐貴不可食。夫持滿不如早止﹐揣銳勢又挫衄。金玉滿而難守﹐富貴驕而遺咎﹐功成而不處﹐名遂而不屍﹐知損爲益﹐乃符天道。

載營魄章第十

載營魄﹐

王元澤曰﹕魄﹐陰物形之主也。神之爲物﹐廣大通達﹐而不自了者﹐神常載於魄﹐故神反拘於形體﹐此廣者所以狹﹐通者所以滯也。欲學此道者﹐當先廓其志气﹐勿累於形體﹐使神常載魄而不載於魄﹐則可以抱一而體神矣。

馬巨濟曰﹕人之生諸陽爲魂﹐諸陰爲魄﹐藏於肝肺之間﹐精與神相依以生﹐而並精出入者魄也﹐隨神往來者魂也。

此篇言載營魄﹐營卽魂是也。

《內觀經》曰﹕動以營身謂之魂。魂主經營動作﹐爲一身之運﹐爲魂則並精出入﹐主化成變而已。今百骸九竅﹐具吾形者魄之屬也。使非魂以營之﹐則與行屍何以異乎。魄不可以無魂﹐猶月不可以無日。魄待魂而成營﹐月待日而生光﹐此言魂之用而曰營﹐言魄之體而曰魄也。載謂以形載也。

舊說皆謂營爲魂﹐惟元澤禦解說營爲止也。一說載者﹐形載魂魄也。一說神載魄也。

抱一能無離乎﹖

舒王曰﹕一者精也。魂魄旣具則精生﹐精生則神從之。

王元澤曰﹕一者精之數﹐而不言精﹐而言一者守一﹐則精不搖矣。

馬巨濟曰﹕營魄者異事在於抱一而已。道生一﹐一生水﹐水生精﹐精者一之物也。抱一則與精合﹐脫一則與精離矣。精至而气全﹐气全而神全﹐神全所以制魂魄爲上士矣。精者﹐天地萬物所由以生成也。

營﹐止也。魄﹐陰也。形之主麗於形而有所止﹐故言營魄載者﹐以神載魄也。若無神以載之﹐則滯於幽陰﹐形散神離﹐下與萬物俱化。神常載魄而不載於魄﹐則煉陽神消陰魄身化爲仙也。其事在乎抱一而不離一者精也。抱一則精與神合而不離﹐則以精集神﹐以神使形﹐以形存神﹐三者混而爲一﹐則道全。欲學此道者﹐當存精爲本。莊子曰﹕不離於精謂之神人﹐此教人養精也。

專气致柔﹐能如嬰兒乎﹖

纂微曰﹕言人欲學專气政柔之術﹐當如嬰兒純和乎。若能如嬰兒之純和﹐卽是得專气致柔之術也。

精全則神王﹐神王則能帥气﹐神專其气而喜怒哀樂不爲神之所使﹐以致柔和也。專者有而擅其權之謂﹐柔者和而不暴之謂。气致柔和﹐當如嬰兌之心也。欲慮不萌﹐意專志一﹐終日號而嗌﹐不嗄和之至﹐此教人養气也。

滌除玄覽﹐能無疵乎﹖

馬巨濟曰﹕此章以全精全气全神爲學道之根﹐故無離以言養精﹐如嬰兒以言養气﹐無疵以言養神也。

玄覽者﹐心也。滌者﹐洗心也。除者﹐刳心也。洗之而無不靜﹐刳之而無不虛﹐心之虛靜﹐無一疵之可睹。莊子曰﹕純粹而不雜靜﹐一而不變﹐此教人養神也。

愛民治國﹐能無爲乎﹖

河上公曰﹕治身者愛气則身全。治國者愛民則國安。治身者呼吸精气無令耳聞。治國者布德施惠無令下知。

此申抱一之義也。《內丹經》云﹕聖人以身爲國﹐以心爲君﹐以精气爲民﹐民安國霸。精者身之本﹐愛嗇精气則身治也。愛精之道﹐抱一爲本﹐乃自然之道﹐夫何爲哉。故曰能無爲乎。今煉精之士﹐或以雜術爲務﹐以般運爲功﹐多有作爲﹐故又戒以無爲。莊子曰﹕惟無爲幾存。諸解皆說外﹐惟河上公內外兩說之。以上文考之﹐就身說者於經以順。

天門開闔﹐能爲雌乎﹖

王元澤曰﹕至人無心於作精神﹐出入皆應而不唱。

此申專气之義也。恐煉气之士有使气之彊﹐故又戒以守雌﹐雌者致柔也。

明白四達﹐能無知乎﹖

禦注﹕聰明聖智﹐守之以愚。

此申無疵之義也。煉神之士﹐純素而不雜﹐通徹而無礙﹐當不用知見守之以愚﹐故又戒之以無知也。

生之畜之﹐生而不有﹐爲而不恃﹐長而不宰﹐是謂玄德。

禦注﹕聖人存神知化﹐與道同體﹐則配神明育萬物﹐無不可者。生之以遂其性﹐畜之以極其養。無愛利之心焉﹐故生而不有。無矜伐之行焉﹐故爲而不恃﹐無刻制之巧焉﹐故長而不宰。若是者其德深矣遠矣﹐與物反矣﹐故曰是謂玄德。

此章以全精全气全神爲學道之根﹐三者混而爲二﹐乃道之全也。

三十輻章第十一

三十輻共一轂﹐當其無有﹐車之用。埏埴以爲器﹐當其無有﹐器之用。鑿戶牖以爲室﹐當其無有﹐室之用。

禦注﹕有無一致﹐利用出入﹐是謂至神。有無異相﹐在有爲體﹐在無爲用﹐陰陽之運﹐萬物之理也。車之用在運﹐器之用在盛﹐室之用在虛。妙用出於至無﹐變化藏於不累﹐如鑑無象﹐因物顯照﹐至人用心﹐每解乎此。

故有之以爲利﹐無之以爲用。

鍾會曰﹕舉上三事﹐明有無相資俱不可廢。故有之以爲利﹐利在於體。無之以爲用﹐用在於空。故體爲外﹐利資空用以得成。空爲內﹐用籍體利以得就。但利用相藉﹐咸不可亡也。無賴有爲利﹐有藉無爲用﹐二法相假。

車惠弼曰﹕修身者﹐必須以有資空以空導有﹐有無資導心不偏溺﹐故成人之利用。

此章明有無一致﹐利用相資﹐舉三事以明大道。夫輪轂爲車﹐埏埴爲器﹐戶牖爲室。此有也﹐人賴以爲利。轂中空虛﹐輪得轉行。器中空虛﹐物得盛受。室中空虛﹐人得居處。此無也﹐人賴以爲用。有爲實利﹐必以無爲用。無乃妙﹐用必以有爲體。有無相待﹐亦猶形神相須而不可偏廢也。形以神爲主﹐神以形爲居﹐形神合同更相生成。世之昧者﹐煉神者蔽於無﹐養形者溺於有﹐是二者胥失也。殊不知此章取三物爲諭﹐以明有無之相生。欲學道者﹐依此修持﹐則形神俱妙﹐與道合眞矣。

五色章第十二

五色令人目盲﹐五音令人耳聾﹐

禦注﹕縱耳目之欲屬於聲色﹐𨿽具耳目之形而不自見自聞﹐與盲聾也奚異。

五味令人口爽﹐

王元澤曰﹕人生而靜﹐因物有遷。耳目本自希夷﹐而聲色在前眞從妄喪。口之於味﹐亦復如此。

馳騁田獵令人心發狂﹐

呂吉甫曰﹕萬物無足以撓之者﹐心之所以靜而聖也。逐乎外則罔念而發狂矣。事奚不然﹐馳騁田獵尢爲甚。

太康畎洛表而五子咸怨。哀公好田獵而詩人所刺。外作禽荒﹐田獵無度﹐迷於正性﹐非狂而何。

難得之貨令人行妨。

禦注﹕貴難得之貨﹐則至於次性命之情﹐而饕富貴﹐何行之能守﹐故令人行妨。仲虺之稱湯曰﹕不殖貨利。孔子謂子貢曰﹕賜不受命而貨殖焉。貨之妨行如此。

夫明月之寶﹐夜光之璧﹐適足以賈害。孟子曰﹕寶珠玉者﹐殃必及身。

是以聖人爲腹不爲目﹐

鍾會曰﹕眞气內實﹐故曰爲腹。嗜欲外除﹐故曰不爲目。五音令人耳聾﹐故聖人爲腹不爲目﹐諸相例也。

爲腹者守精神而眞气內實。不爲目者去六情目不妄視。

故去彼取此。

河上公曰﹕去彼目之妄視﹐取此腹之養神。

目主外視﹐腹主內容。聖人實其腹﹐不爲耳目所役﹐故去彼外視之目﹐取此能容之腹。夫聖人淸淨六根﹐於此獨言不爲目者﹐蓋言目則其餘可知也。此章言五塵之害性﹐當忘物以全眞﹐聖人之去取﹐可見矣。

寵辱章第十三

寵辱若驚。

舒王曰﹕寵之所以爲辱者﹐以其若驚也。

馬巨濟曰﹕寵者辱之本﹐以系乎得失故也。以見寵於人﹐則其驚彌甚﹐是寵之猶辱之也。寵者榮寵也。心榮見寵﹐卽驚其神﹐此寵之所以爲辱也。

貴大患若身。

禦注﹕寵者在下﹐貴者在上﹐居寵而以爲榮﹐則辱矣。處貴而以爲累﹐則患莫大焉。貴者尊貴也。心有所貴﹐其患大矣。譬若人身動輒自累。

何謂寵辱﹖寵爲下。

禦注﹕貪夫名慕夫祿﹐知進而不知退﹐知得而不知喪﹐受寵於人﹐則爲下之道。

問何故寵之爲辱﹐受寵於人爲下之道﹐旣受寵於人﹐則與奪之權在人之手。若以得失累其心﹐豈不惑哉。子文三仕三巳﹐無喜慍之色者﹐豈有辱乎。

得之若驚﹐失之若驚﹐是謂寵辱若驚。

溫公曰﹕爲士者以道德爲上﹐爵祿爲下。上榮也﹐下辱也。眾人乃寵其辱﹐操之則栗﹐合之則悲。

得之本有﹐失之本無﹐烏能有驚。若以得失之際﹐有若驚之心﹐是以辱也。柳下惠爲士師三黜而不去﹐正考父三命循墻而走﹐則異於此。

何謂貴大患若身﹖

禦注﹕據利勢﹐擅賞罰﹐作福威﹐天﹟下畏之如神明﹐尊之如上帝﹐可謂貴矣。聖人則不以貴自累﹐故能長守貴而無息﹐譬如人身墮肢體﹐黜聰明﹐離形去智﹐同於大通﹐則無入而不自得也。世之人以物易性﹐故累物而不能忘勢。以形累心﹐故喪心而不能忘形。其患大矣。

王元澤曰﹕貴者在物之上﹐而有國有家之而不能忘﹐則爲患大矣。譬人有身珍而累之﹐則寒暑疾痛萬緒皆何﹐豈非大患乎。

吾所以有大患者﹐爲吾有身﹐

河上公曰﹕吾所以有大患者﹐正吾有身。有身則憂其動勞﹐念其饑寒﹐觸情縱欲﹐則遇禍患。

身爲患者﹐以吾執有其身﹐爲患大矣。

及吾無身﹐吾有何患。

蔡子晃曰﹕無身者﹐謂不以身爲身﹐乎造化物我俱忘患﹐何能及非是滅壞其身﹐喚作無身。

無身者﹐非謂滅壞其身爲無身也。蓋𨿽有身而不執﹐有其身有之以無有耳。若孔子之母﹐我子綦之喪我是也。

故貴以身爲天下﹐若可寄天下。愛以身爲天下﹐若可托天下。

禦注﹕天下大器﹐非道莫運。天下神器﹐非道莫守。聖人體道﹐故在宥天下﹐天下樂推而不厭。其次﹐則知貴其身而不自賤﹐以役於物者﹐若可寄而已。知愛其身而不自賊﹐以困於物者﹐若可托而已。故曰﹕道之眞以治身﹐其緒餘以爲國家土直以治天下。世俗之君子乃危身棄生以殉物﹐豈不悲夫。

王弼曰﹕無物以易其身﹐故曰貴也。無物以損其身﹐故曰愛也。如此乃可以寄托天下也。不以寵辱榮患﹐損易其身﹐然後乃可以天下付之也。

貴者不辱其身﹐愛者不危其身﹐如此乃可寄托天下也。若子州支父﹑王子搜之徒是也。二人者﹐豈榮其寵累其貴乎。此章言辱自寵生﹐忘寵則無辱。身爲息本﹐忘身則無患。旣忘寵貴之累﹐則絕驚患之憂﹐然後貴愛其身﹐可以寄托天下。

道德眞經取善集卷之二竟

道德眞經取善集卷之三

宋饒陽居士李霖集

視之不見章第十四

視之不見名曰夷﹐

禦注﹕目主視﹐視以辮物﹐夷則平而無辮﹐非視所及﹐故名曰夷。太易未見气是已。

王元澤曰﹕道至於萬物﹐平等無有高下之處﹐非目所視。

此明道也。夷﹐平易也。道非色﹐故視之不見。𨿽不見也﹐然能玄能黃﹐不可名之無色也﹐曰夷而已。

聽之不聞名曰希﹐

禦注﹕耳主聽﹐聽以察物﹐希則槪而有聞﹐非聽所聞﹐故名曰希。大音希聲是已。

莊子曰﹕聽而可聞者﹐名與聲。道無聲﹐非耳所聞﹐故曰希也。𨿽不聞也﹐然能宮能商﹐不可名之無聲﹐曰希而已。

搏之不得名曰微。

禦注﹕微乎微乎﹐至於無形﹐孰得而搏之。大象無形是已。

無形曰微。搏﹐執持也。道無形﹐故執持不得。𨿽不得也﹐然能陰能陽﹐能柔能剛﹐能短能長﹐能圓能方﹐能暑能涼﹐能浮能沈﹐能苦能甘﹐於無形之中而能形焉﹐故名曰微。

此三者不可致請﹐故復混而爲一。

禦注﹕太易未判﹐孰分高下。大音希聲﹐孰辮淸濁。大象無形﹐孰爲巨細。目無所用其明﹐耳無所施其聰﹐形無所竭其力﹐道之全體於是乎﹐在窮之不可究﹐探之不可得也。气形質具而未相離﹐故混而爲一。𨿽然旣已爲一矣﹐且得無言乎。

三者謂夷﹑希﹑微也。不可致詰者﹐謂無色無聲無形﹐口不能言﹐書不能傳﹐當受之以靜﹐求之以神﹐不可詰問而得之。混﹐合也。三名合而爲一﹐三者本一體而人之所以求者。或視或聽或搏﹐故隨事彊名耳。

其上不皦﹐其下不昧﹐

王元澤曰﹕凡物有質則具陰陽﹐上皦下昧﹐理必然也。惟道無物﹐故混然而成。此言道之定體。莊子曰﹕失吾道者﹐上見光而下爲土。

繩繩不可名﹐復歸於無物。

呂吉甫曰﹕繩繩兮調直而有信。𨿽有信也﹐而不可名﹐故復歸於無物。

是謂無狀之狀﹐無物之象﹐是謂惚恍。

纂微曰﹕夫復歸於無物者﹐非空寂之謂也。謂於無形狀之中﹐而能造一切形狀﹐於無物象之中﹐而能化一切物象﹐欲言有邪而不見其形﹐是卽有而無也。欲言無邪而物由以成﹐是卽無而有也。恍者有之疑於無﹐惚者無之疑於有﹐道之爲物﹐非有非無﹐不可定名﹐故曰﹕惚恍。

迎之不見其首﹐隨之不見其後。

禦注﹕其始無首﹐其卒無尾﹐故迎之隨之﹐有不得而見焉。

蘇子由曰﹕道無所不在﹐故無前後可見。

執古之道﹐以禦今之有。

王弼曰﹕古今𨿽異﹐其道常存。執之者方能禦物。

呂吉甫曰﹕無前無後﹐則不古不今。𨿽不古不今﹐而未嘗無古今也。則吾得之以曰用矣。故曰﹕執古之道﹐以禦今之有。

能知古始﹐是謂道紀。

呂吉甫曰﹕所謂古者﹐非異於今也。以知古之所自始也。所謂今者﹐非異於古也。以知今之所從來也。誠知古之所自始﹐則知今之所從來矣。始無所自來無所從﹐所謂無端之紀也。無端之紀﹐道紀也。道不可執也。得此可以執之﹐以爲德矣。執德之謂紀。

王元澤曰﹕推而上之至於無物之初﹐乃知物無所從來。道之情得矣道之紀﹐要古今不變者﹐是莊子所謂無端之紀也。

李畋曰﹕此章言妙本應用﹐何所不無也。若以視聽求之﹐了勿可得。以皦昧察之﹐湛勿可分。物象不能名﹐始終不可睹﹐其用難測﹐以禦有爲。

古之善爲士章第十五

古之善爲士者﹐微妙玄通﹐深不可識

舒王曰﹕士者事道之名﹐始乎爲士﹐則未離乎事道者也。終乎爲聖人﹐則與道爲一事﹐道不足以言之﹐與道爲一則。所謂微妙玄通﹐深不可識是已。

靈仙曰﹕道無不通名善﹐事無不達爲士。前章執古禦今﹐此則禦今引古。

前章論道之全體﹐此章言士之體道。微者彰之反也﹐妙者危之反也。玄則深遠不測﹐通則變化無窮。古之善爲士者﹐有此道而退藏於密不可測﹐究孰得而識之哉。故曰深不可識。

夫惟不可識﹐故彊爲之容。

禦注﹕天之高不可俄而度也。地之厚不可俄而測也。曰圓以覆﹐曰方以載者﹐擬諸其容而已。彊爲之容﹐豈能眞索其至。謂下文也﹐夫惟道大難識﹐彊爲之容而已。

豫若冬涉川﹔猶若畏四鄰﹔

呂吉甫曰﹕庖丁解牛﹐休然爲戒﹐視爲止﹐行爲遲﹐動刀甚微﹐則豫若冬涉川者也。豫則圖之於事之始也。謋然已解﹐如土委地﹐提刀而立﹐爲之四顧﹐爲之躊躇滿志﹐善刀而藏之﹐猶若畏四鄰者也。猶則愼之於事之終也。

豫者圖息於未然﹐猶者致疑於已是。由膝以上爲涉﹐集眾流爲川。涉川者犯難也。冬者至寒之時﹐徒涉巨川﹐以見至人不好從事﹐於務出於不得已﹐常迫而後動﹐臨事而懼也。故曰豫若冬涉川﹐旣涉則無慮矣。而猶戒曰猶至人靜密幽深﹐不出性宅﹐常若畏鄰﹐斂而不縱﹐閒邪存誠﹐非物探之﹐其心不出﹐故曰猶若畏四鄰。

儼若客﹔

王元澤曰﹕不以事爲己任﹐故其容寂。

纂微曰﹕言有道之士﹐儼然端謹而心無散亂﹐如賓對主﹐曷敢造次。

此作容字﹐說若東郭順子正容悟物﹐使人之意也消。故田子方師仰之。此作客字﹐說若李含光居於暗室﹐如對君父﹐故司馬子微激賞之。

渙若冰將釋﹔

禦注﹕水凝而爲冰﹐冰釋而爲水﹐其實一體。蔽於執一者﹐如水之凝。同於大通者﹐如冰之釋。《易》曰﹕渙﹐離也。離人而無所系輆﹐所以爲渙。

《說》曰﹕奐而散爲渙。夫水本無冰﹐通寒則凝。性本無礙﹐有物則結。有道之士﹐豁然大悟﹐萬事銷亡﹐如春冰頓釋。

惇兮其若朴﹔

禦注﹕惇者厚之至。性本至厚﹐如木之朴﹐未散爲器。

此言性之全也。《經》曰﹕復歸於朴。

曠兮其若谷﹔

禦注﹕曠者廣之極。性原無際﹐如穀之虛﹐受而能應。

此言性之虛也。《經》曰﹕上德若谷。

渾兮其若濁。

王弼曰﹕藏精匿照﹐外不異物﹐混同

波塵﹐故曰若濁。

楊子曰﹕合則渾﹐離則散。渾者與世合而不離﹐故若濁。莊子所謂與物委蛇而同其波也。與刻意尙行離世異俗者異矣。夫善爲士者﹐冬涉不好從事﹐畏鄰防患於後﹐若客之不爲主﹐如冰釋不凝滯﹐朴而能全﹐谷而能虛﹐濁不殊俗﹐此所謂深不可識﹐而彊爲之容也。

孰能濁以澄﹐靜之徐淸。

王元澤曰﹕澄性者與澄水同。加工則動而彌濁﹐惟靜以俟之﹐則徐自淸矣。有道之士﹐所以物莫能濁者﹐以其靜之徐淸耳。

曹道衝曰﹕豈隨流而忘反﹐聊澄靜以徐淸。

孰能安以久﹐動之徐生。

禦注﹕有道之士﹐卽動而靜﹐時騁而要其宿﹐定而能應至﹐無而供其求﹐故靜之徐淸﹐而物莫能濁。動之徐生﹐而物莫能安。《易》曰﹔來徐徐﹐徐者安行而自適之意。至人之用心﹐非以靜止爲善﹐而有意於靜。非以生出爲功﹐而有爲於生也。因其固然﹐付之自爾﹐而無怵迫之情﹐遑遽之勞焉。故曰﹕靜之徐淸﹐萬物無足以撓其心﹐放孰能濁。動之除生﹐萬物無足以系其慮﹐故孰能安。安有止之意﹐爲物所系﹐則止矣。豈能應物而不傷。

保此道者不欲盈。

馬巨濟曰﹕保不歌盈者﹐道集虛故也。盈而有﹐有則淺可識矣。

夫惟不盈﹐。

呂吉甫曰﹕然不曰虛而每曰盈者﹐恐人之累於虛也。虛而累於虛﹐則不虛矣。故曰或不盈﹑不欲盈而已。

故能獘不新成。

王元澤曰﹕得道者未嘗盈﹐則成道者未嘗新也。道之爲用﹐通萬世﹐而不獘﹐以其無獘﹑無新﹑不成﹑不敗故也。獘生於新﹐敗生於成﹐士𨿽成道﹐而常若獘﹐則終無獘敗矣。

此章言士之體道﹐深不可識﹐終之以不欲盈者虛也。虛則空洞無一物﹐』了世豈得而識之哉。古之保此道者﹐若大禹不自滿假﹐孔子不居其聖已。獨取虛者﹐老子也。實若虛者﹐顏子也。惟道集虛﹐於此可見。

致虛極章第十六

致虛極﹐守靜篤。

禦注﹕莫貴乎虛﹐莫善乎靜。虛靜者﹐萬物之本也。虛故足以受羣實﹐靜故足以應羣動。極者眾會而有所至﹐篤者立行而有所至﹐政虛而要其極﹐守靜而至於篤﹐則萬態𨿽雜而吾心常徹﹐萬變𨿽殊而吾心常寂﹐此之謂天樂。非體道者。不足以與此。

鍾會曰﹕致﹐至也。除情慮至虛極也。心常寂守靜篤也。

致虛則若谷能受羣實﹐無一塵之積﹐可謂極矣。守靜則若水能應羣動﹐無一毫之攖﹐可謂篇矣。

萬物並作﹐吾以觀其復。

嚴遵曰﹕天地反覆﹐故能久長。人復寢寐﹐故能聰明。龍蛇復墊﹐故能章章。艸木復本﹐故能靑靑。化復則神明得位﹐與虛無通﹐魂休魄靜﹐各得其所安﹐志寧气順﹐血脈和平﹐此皆暫爾復靜﹐猶能精神﹐況久歸至道者乎。

吾者命物之我也。我以虛靜之至﹐觀萬物之作﹐命物而不與物俱化﹐故曰吾以觀其復。

夫物蕓蕓﹐各復歸其根。

溫公曰﹕物出於無﹐復入於無。

王元澤曰﹕從性起用﹐復還性根﹐動植𨿽殊﹐理歸一致。

歸根曰靜﹐

蘇子由曰﹕苟未能自復於性﹐𨿽止動息念以求靜﹐非靜也。故惟歸根﹐然後爲靜。

人生而靜﹐天之性也。復性則靜。

靜曰復命﹐

陸佃曰﹕言根則知有所謂本﹐言命則知有所謂性﹐故言歸根曰靜﹐則復者本也。靜曰復命﹐則歸根者性也。莊子曰﹕自本自根﹐未有天地﹐自古以固存。自根者﹐歸根曰靜是也。自本者﹐靜曰復命是也。自古者﹐復命曰常是也。自本者﹐無所因於本。自根者﹐無所出於根。自古者﹐無所歷於古。𨿽然歸根曰靜﹐靜曰復命﹐復命曰常﹐其本一也。其言先根而後本﹐先性而後命﹐而於根則謂之歸﹐於命則謂之復者﹐辭之序爾。歸未至也。復則至矣。根未至也。命則至矣。復之所入深矣。

復命曰常。

王元澤曰﹕出生則入有﹐入有則系數﹐然則密移之變﹐頃刻不停﹐惟復命則湛然常寂﹐物莫能遷。

從道受生之謂命﹐復命則反其所自生﹐與道爲一﹐則亙古今而常存。

知常曰明。

舒王曰﹕常者乃無始已來不變之稱也。知其常則謂之明也。

自道之外皆非常也。道𨿽眞常﹐無形無名﹐非有自知之明﹐鮮有不爲物蔽者矣。

不知常﹐妄作凶﹐

禦注﹕聖人知道之常﹐故作則契理每與吉會。不知常者﹐隨物轉徙﹐觸途自患﹐且不足以固其命﹐故凶。

孫登曰﹕不能歸根守靜﹐則夭命失常﹐是其凶也。

夫眾不知道之眞常﹐以妄爲常﹐故歡樂用生﹐動而失之﹐壽命竭矣。所謂妄作凶也。

知常容﹐

蘇子由曰﹕方迷於妄﹐則自是而非﹐彼物皆吾敵﹐吾何以容之﹐苟知其皆妄﹐則𨿽仇讎猶將哀而憐之﹐夫何所不容哉。

容乃公﹐

河上公曰﹕無所不包容﹐則公正無私﹐眾邪莫當。

《禮記》曰﹕大道之行﹐天下爲公。人不獨親其親﹐子其子。

公乃王﹐

舒王曰﹕背私則爲公﹐盡制則爲王。公者﹐德也。王者﹐業也。以德則隱而內﹐以業則顯而外。公與王合﹐內外之道也。

成玄英曰﹕王﹐往也。公則物皆歸往。

王乃天﹐

王元澤曰﹕王者﹐人道之至極。極人之道﹐乃通於天。

天乃道﹐

禦注﹕通天地人而位乎天地之中者﹐王也。一而大在上而無不覆者﹐天也。天地人莫不由之者﹐道也。盡人則同乎天﹐體天則同乎道。

道乃久﹐

盧裕曰﹕久﹐長久也。謂量等太虛﹐無來無去﹐心冥至極﹐不生不滅﹐冥混自然﹐不可分別﹐旣與此理契會義說爲久。

沒身不殆。

《新說》曰﹕天之所法者﹐道也。故曰天乃道。道則無古無今﹐故曰道乃久。夫道至於久而可以沒身不殆﹐其孰能政於此哉。

此章以歸根復命爲義﹐故首言虛靜﹐終之以道乃久者﹐道以虛靜爲先﹐若拾此而入道﹐譬若捨舟航而濟乎瀆者﹐末矣。

太上章第十七

太上﹐下知有之。

王元澤曰﹕三皇之世﹐無爲而治﹐使民各遂而不知其然﹐豈得而親譽乎。

馬巨濟曰﹕知有君而不知有其君﹐此三皇之世。莊子所謂有泰氏其臥徐徐﹐其覺於於﹐一以已爲馬﹐一以已爲牛。

太上者﹐謂太古無名號之君也。太者﹐極大之名。上者﹐至高之稱。無爲之治﹐至大至高﹐後世無以尙之﹐故曰太上也。下知有之者﹐知有君而不臣事也。

其次﹐親之﹐譽之。

馬巨濟曰﹕惠愛﹐仁也﹐故親。賞罰﹐義也﹐故譽。然親之固已疏﹐譽之固已毀矣﹐何者未能出於非人故也。此二帝之世。莊子曰﹕有虞氏不及泰氏。

堯仁如天﹐就之者如曰。舜至鄧墟﹐來之者十萬家﹐親之也。康衢譽堯﹐謳歌與舜﹐譽之也。

其次﹐畏之﹐侮之。

纂微曰﹕仁義失則刑法立﹐而民畏之。

馬巨濟曰﹕此三王之世。莊子曰﹕施及三王而天下大駭﹐好智而百姓竭﹐於是椎鑿央焉。智慧極﹐大僞生﹐巧役其下﹐愚侮其上﹐而刑罰不足以威懲﹐此五霸之世。孟子曰﹕五霸假之也。

王元澤曰﹕失德無政﹐則民侮之。

信不足﹐有不信。

禦注﹕附離不以膠漆﹐約束不以纏索﹐此至信也。商人作誓而民始畔﹐周人作會而民始疑﹐信不足故也。太上下知有之﹐則當不知以爲信。其次畏之﹐侮之﹐則知詐。頡滑機變之巧生﹐而有不信者矣。

唐明皇曰﹕畏之侮之者﹐皆由君信不足﹐故令下有不信之人。

猶其貴言。

唐明皇曰﹕親之譽之﹐由君有德教之言﹐故貴其言而親譽之。

馬巨濟曰﹕言不足貴而猶貴之﹐故曰猶蓋太上﹐不言而化。自玆以降﹐帝有典謨﹐王有誓誥也。

功成事遂﹐百姓謂﹕我自然。

禦注﹕帝王之功﹐聖人之餘事也。使人甘其食﹐美其服﹐安其居﹐樂其業﹐而餘事足以成帝王之功。然謂我自然而已。曰﹕帝力何有於我哉﹐此謂太上之治。

唐明皇曰﹕功成而不執﹐事遂而無爲﹐百姓謂我自如然也。上力何與焉。

此章言三五殊化﹐下民風靡﹐道降爲德﹐德衰用刑﹐刑不能制﹐必至於欺侮。此信不足於上﹐而民有不信也。

大道廢章第十八

大道廢﹐有仁義。

禦注﹕失道而後德﹐失德而後仁﹐失仁而後義﹐仁以立人﹐義以立我﹐而去道也遠矣。韓愈不原聖人道德之意﹐乃以謂七與義爲定名﹐道與德爲虛位﹐老子之小仁義﹐其所見者小也。莊子所謂蔽蒙之民。

大道者﹐卽太古無爲之道也。仁義不顯﹐猶日中盛明﹐眾星失光也。廢﹐猶隱也。三皇之後﹐人心不淳厚﹐大道隱而不見﹐七義立而道衰﹐魚失江湖之遊﹐則濡沬之恩斯重。人失大道之適﹐則仁義之惠斯隆。三皇當大道﹐二帝爲仁義﹐莊子曰﹕道隱於小成。

智慧出﹐有大僞。

唐明皇曰﹕用智慧者﹐將立法也。法出而姦生﹐則有大僞矣。

慧以智爲體﹐智以慧爲用。智慧有大小也。莊子曰﹕去小智而大智明。孔子曰﹕好行小慧﹐是智慧有大小也。太上云﹕此者爲其以鑿爲智﹐以察爲慧﹐作聰明制法令﹐所謂小智慧也。智慧旣出﹐民之姦僞滋生也。若夫遠近並觀﹐閒閒無事﹐因其自然﹐無益損乎。其眞淳風大行﹐烏有大僞者哉。

六親不和﹐有孝慈。

鍾會曰﹕若九族皆睦﹐則愛敬無施。六親不和﹐則孝慈斯著。

瞽瞍頑而舜稱大孝。曾皙嚴而參稱能養。

國家昏亂﹐有忠臣。

舒王曰﹕道隱於無形﹐名生於不足。道隱於無形﹐則無小大之分。名生於不足﹐則有仁義智慧差等之別。仁者有所愛也。義者有所別也。以其有愛有別﹐此大道所以廢也。智者知也。慧者察也。以其有知有察﹐此大僞所以生也。孝者各親其親﹐慈者各子其子﹐此六親所以不和也。忠者忠於己之君謂之忠﹐於他人謂之叛。

不明謂之昏。不治謂之亂。昏亂之世﹐乃有忠臣匡救其君。《傳》曰﹕亂世見誠臣。若龍逄名芳於夏桀﹐比干譽美於殷紂。此章言道隱於小﹐成名生於不足故也。

絕聖棄智章第十九

絕聖棄智﹐民利百倍﹔

鍾會曰﹕絕制作之聖﹐棄謀慮之智﹐人當反朴還淳﹐故其利百倍。作者之謂聖﹐創物之謂智﹐聖智之人﹐制作法度﹐創立政令﹐欲禁姦止暴﹐豈知法出姦生﹐令下詐起﹐民失性命之眞﹐日趨競之域。若絕棄法令﹐則民反常復朴﹐其利豈止百倍而已。莊子曰﹕拾擊聖人﹐縱捨盜賊﹐而天下始治矣。

絕仁棄義﹐民復孝慈﹔

王元澤曰﹕至德之世﹐父子相親而足。今更生仁義﹐則名實交紏﹐得失紛然﹐民性亂矣。蓋盛於末者本必衰﹐天之道也。孝慈﹐仁義之本也。或曰孔孟明堯舜之道﹐專以仁義而子﹐以老氏爲正﹐何如曰夏以出生爲功﹐而秋以收斂爲德﹐一則使之榮華而去本﹐一則使之雕悴而反根。道歲也﹐聖人時也。明乎道﹐則孔老相爲終始。

絕巧棄利﹐盜賊無有。

王元澤曰﹕巧利勝則民欲侈﹐而本業衰﹐必至於爲盜。上三事﹐皆以末傷本者。

巧﹐機巧也。巧者﹐善僞利貨利也。見利忘義﹐絕機變之巧而民有恥﹐棄欲利之心而民知義﹐此盜賊所以無有也。若不絕棄巧利﹐徒滋法令禁之﹐此盜賊所以多有也。莊子曰﹕攦工倕之指﹐而天下始人有其巧矣。又曰﹕擿玉毀珠﹐小盜不起。

此三者﹐以爲文不足﹐故令有所屬。

馬巨濟曰﹕質則有餘﹐文則不足﹐三者去本已遠﹐爲文而已。此其所以不足也。令屬其性於下四事。見素抱朴。

舒王曰﹕不言守素而言見素﹐不言反朴而吉抱朴﹐不言無私而言少私﹐不言無欲而言寡欲﹐蓋見素然後可以守素﹐抱朴然後可以反朴﹐少私然後可以無私﹐寡欲則致於不見所歌者也。

見素則見性之質而物不能雜﹐抱撲則抱性之全而物不能虧。

少私寡欲。

禦注﹕自營爲私﹐而養心莫善乎。寡欲少私﹐寡欲則定乎內外之分辧乎。眞僞之歸﹐德全而復性。

馬巨濟曰﹕見素此聖憎所屬也。於之無所與雜謂之素﹐見﹟素則見道﹐見道則不爲﹐不爲則無聖無智矣。抱朴此仁義所屬也。全材之謂朴。抱朴則抱性﹐抱性則不器﹐不器則無仁義矣。少私寡欲﹐此巧利所屬也。自有之謂私﹐有物之謂欲﹐而巧利由以生。私欲少且寡﹐則巧利衰矣。《莊子﹟胠筐篇》正以明聖智化義巧利之害﹐與此章伺意。

私者﹐吾之身也。少私則不以巧利累其身。欲者﹐性之動也。寡欲則不以巧利亂其心。李畋曰﹕此章言去滋蔓在乎技本﹐抑橫流在乎塞源也。若制作不興﹐則眞素見。弁義不飾﹐則淳朴存。巧利不施﹐則私欲絕。然後天和自暢﹐日用不知。

絕學無憂章第二十

絕學無憂。

禦注﹕學以窮理﹐方其務學以窮理﹐思慮善否﹐參稽治亂﹐能勿憂乎。學以致道﹐見道而絕學﹐損之又損之﹐以至於無爲而無不爲﹐則任其性命之情﹐無適而不樂﹐故無憂。

溫公曰﹕學之所以不可已者﹐爲求道也。若棄本而逐末﹐則勞而無功﹐不若不學而無憂也。

絕學者體道也。體道則窮亦樂﹐通亦樂﹐以窮通爲寒暑之序﹐不悅生﹐不惡死﹐以死生爲夜旦之常﹐天地樂而萬事銷亡﹐何憂之有。且絕者非謂絕滅不學也。老子恐人溺於學﹐而以文滅質﹐以博溺心﹐不能體道﹐故以絕學爲言。若人不學﹐何以入道。子夏曰﹕君子學以致其道。致道者忘心一﹐此學所以絕也。乃若不學之人﹐空空如也﹐安所用絕。彼楊子云不原聖人深意﹐以謂人而不學﹐𨿽無憂﹐如禽何﹐豈知聖人絕之之意邪。

惟之與阿﹐相去幾何。善之與惡﹐相去何若。

禦注﹕惟阿同聲﹐善惡一性﹐小智自私﹐離而爲二﹐達人大觀﹐本實非異。惟阿𨿽異﹐同出於聲。善惡𨿽殊﹐皆離於道。以諭學者如惟如善﹐不學如阿如惡﹐學則爲智﹐不學則爲愚﹐智者過之﹐愚者不及﹐其於失道均也。

人之所畏﹐不可不畏。

禦注﹕鼓萬物而不與聖人同憂者﹐道也。吉凶與民同患者﹐事也。體道者無憂﹐涉事者有畏。人之所畏而不知爲之戒﹐能無息者鮮矣。故君子以恐懼修省。《詩》曰﹕畏天之威。唐明皇曰﹕凡人所畏者﹐慢與惡也。善士所畏者﹐俗學與有爲也。皆當絕之﹐故不可不畏。

眾人務學不能眞會﹐事物畢召反撓其心﹐此人之所畏而亦不可不畏者。若不絕學﹐無以體道﹐故也。

荒兮﹐其未央哉。

河上公曰﹕言世俗荒亂﹐欲進學爲文﹐未有央止也。荒﹐不治也。若不絕學﹐則正性荒廢﹐不治之憂﹐未有央止之時。

眾人熙熙﹐如享太牢﹐如春登臺。

王元澤曰﹕造化無極﹐事物曰生。惟聖人能一古今而無變﹐眾人則隨化而遷妄﹐見美惡樂得其生﹐自以爲美。春者﹐萬物奮張離靜而動去本逐末之時。臺者﹐可以遠覽諸境之地。物不明乎至理﹐皆逐物生情﹐其狀如此。

凡物以陽熙﹐以陰凝﹐陽主動﹐陰主靜。熙熙者性動而悅樂之象也。太牢者牛也﹐其味至厚。春者時物之華。臺者遠覽諸境之地。以諭眾人因學致僞﹐逐境失眞﹐其狀如此。夫道澹乎無味﹐實而不華﹐絕學者所樂也。務學則失道﹐離性之靜﹐外遊是務﹐其志熙熙﹐然得其義理如悅厚味以養口腹﹐博其見聞如睹高華以娛心志﹐耽樂之徒﹐去道彌遠。

我獨怕兮﹐其未兆。如嬰兒之未孩。

禦注﹕《經》曰﹕復歸於嬰兒。嬰兒欲慮未萌﹐疏戚一視怕兮靜止﹐和順積中而英華不兆於外﹐故若嬰兒之未孩。

怕者﹐靜止不流之義。靜止則得無味之味﹐復乎一性之初﹐與嬰兒奚異。

乘乘兮﹐若無所歸。

禦注﹕時乘六龍以禦天。乘乘者﹐因時任理而不倚於一偏﹐故若無所歸。

乘乘者﹐運動貌。至人靜則與嬰兒同﹐動則乘萬物之變﹐而惟變所適無所向著故也。

眾人皆有餘﹐

馬巨濟曰﹕性無餘欠﹐所謂有餘皆分外也。享太牢登春臺﹐則所得皆分外矣。故次以有餘。

眾人務學曰益見聞﹐故有餘也。

而我獨若遺。

馬巨濟曰﹕若遺非誠遺也﹐以不足愛吝爲懷而已。不學者所謂誠遺也。至人非不學﹐蓋緣俗學滋蔓﹐特可以絕救爾。

絕學體道﹐損其見聞﹐所謂爲道日損也。

我愚人之心也哉﹐純純兮。

馬巨濟曰﹕此屬我獨若遺爲義。眾人務學作智﹐我獨絕焉﹐則愚人而已。純純則𨿽愚不愚。莊子曰﹕純也者﹐謂其不虧其神。

愚﹐不智也。純﹐不雜也。學不厭智也。絕學則去智而如愚﹐所謂大智若愚。

俗人昭昭﹐我獨若昏。俗人察察﹐我獨悶悶。

纂微曰﹕察察﹐嚴明也。悶悶﹐寬裕也。夫世俗因學爲政﹐制度嚴明﹐立法苛急﹐矜持有爲者﹐故民不聊生矣。是以至人體天法道﹐因循任物﹐在宥天下寬裕昧昧者﹐故民乃全其眞矣。莊子曰﹕至道之極﹐昏昏默默﹐此之謂也。

小明爲昭﹐不明爲昏。察察﹐苛細也。悶悶﹐寬大也。流俗之人﹐務學作智﹐察見細微﹐智料隱匿﹐以爲昭昭之明。昭者﹐非大明也。絕學之人﹐體道去智﹐物我兼忘﹐不生分別﹐故若昏也。昏者﹐非性昏也﹐若之而已。推昭昭之意以從政﹐則察察然苛細矣。所謂人太察則無徒也﹐推若昏之意以從政﹐則悶悶然寬大矣。所謂常寬容於物﹐不削於人也。

忽若晦﹐寂兮似無所止。

禦注﹕淵靜而性定﹐道之全體。變動而不失﹐道之利用。

眾人皆有以﹐我獨頑似鄙。

禦注﹕桂可食﹐故伐之。漆可用﹐故割之。人皆知有用之用﹐而莫知無用之用。眾人皆有以是謂有用之用﹐我獨頑似鄙是謂無用之用。《傳》曰﹕心不則德義之經爲頑古者﹐謂都爲美﹐謂野爲鄙﹐頑則不飾智﹐鄙則不見美﹐神人以此不材。

馬巨濟曰﹕以﹐用也。眾人之學﹐求用於世﹐所謂有用之用也。亦安知絕學之無用爲眞有用哉。頑似鄙是也。蓋昭昭察察﹐則本末的然﹐非於無用者也。故次之以有﹐以頑﹐無用也﹐鄙野也﹐似野人不學無用故也。

我獨異於人﹐而貴求食於母。

馬巨濟曰﹕此結成上文嬰兒未孩之義。嬰兒以母爲本﹐未孩則食其本﹐旣孩則食其末。夫道本也﹐學末也。人食末﹐我食本﹐此其所以異也。然聖人不尙異而獨異者。此篇主絕學爲辭﹐方俗學之溺如此﹐則非異俗無以救俗故也。

此章主絕學爲言。篇中句句皆有絕學之意。若不絕學﹐則聞見之多﹐以博溺心﹐於道爲塵。故篇終又言貴食於母﹐蓋母者道也。惟絕學則養道﹐此有道者﹐所以異於俗也。

道德眞經取善集卷之三竟

道德眞經取善集卷之四

宋饒陽居士李霖集

孔德之容章第二十一

孔德之容﹐惟道是從。

禦注﹕一陰一陽之謂道﹐物得以生之謂德。道常無名﹐豈可形容二所以神其德。德有方有體﹐同焉皆得﹐所以顯道。性修反德﹐德至同於初﹐故惟道是從。

纂微曰﹕道常無名﹐惟德以顯之。至德無本﹐順道而成之。言大德之人﹐容狀若於諸相﹐豈可見邪。惟有順道之容﹐仿髴露是其狀矣。動容周旋中禮﹐盛德之至也。盛德容貌若愚﹐豈可見邪。惟從事於道之容﹐略可見矣。故目視耳聽鼻聞口言手持足行﹐無非道也。故惟道是從。

道之爲物﹐惟恍惟惚。

禦注﹕道體至無﹐而用乃妙﹐有所以爲物。然物無非道。恍者﹐有象之可況﹐惚者﹐有數之可推。而所謂有者﹐疑於無也。故曰﹕道之爲物。

顧歡曰﹕欲言定有﹐而無色無聲。言其定無﹐而有信有精。以其體不可定﹐故曰惟恍惟惚。如此觀察﹐名爲從順於道﹐所以得。

馬巨濟曰﹕無若有曰恍。有若無曰惚。此卽道之物也。道以恍惚無物﹐則復歸於無物矣﹐所謂不可容者也。

王元澤曰﹕道兼陰陽﹐陰陽之微﹐若無若有﹐謂之恍惚。

惚兮恍﹐其中有象。恍兮惚﹐其中有物。

禦注﹕見乃謂之象﹐形乃謂之物。恍惚之中﹐象物斯具﹐猶如太空變爲雷風﹐猶如大塊化爲水火﹐以成變化﹐以行鬼神﹐是謂道妙。

杳兮冥﹐其中有精。

禦注﹕杳者﹐幽之極。冥者﹐明之藏。杳冥之中﹐至陰之原﹐而天一所兆﹐精實生焉。

其精甚眞﹐其中有信。

王元澤曰﹕精者﹐形生之始。精無不眞﹐而更云甚眞者﹐由物有失理喪﹐精況於人僞故也。杳冥之精﹐萬物作類﹐而物之生者﹐各正性命度數法象﹐一有儀則﹐可以前知無或差舛﹐此之謂信。莊子曰﹕未形有分。精者﹐天德之至。眞則不僞﹐信則不差。

自古及今﹐其名不去。

河上公曰﹕自﹐從也。從古至今﹐道常在不去。

王元澤曰﹕常道常名﹐未嘗變易。

馬巨濟曰﹕萬物變化﹐名號隨易。

昔曰爲是﹐今曰爲非﹐在古今以獨存者﹐道而已。

以閱眾甫。

王弼曰﹕眾甫﹐物之始也。以無名閱萬物始也。

閱﹐披閱也。甫﹐本始也。言道常住﹐故能徧閱萬物之本始。閱如閱人多矣之閱。

吾何以知眾甫之然哉﹐以此。

蘇子由曰﹕聖人所以知萬物之所以一者﹐精也。式者﹐法也。一者多之宗。聖人以少得天下﹐以多惑。聖人抱一而不離於精﹐天下棄多而歸一﹐故爲天下法式。

不自見﹐故明﹔

禦注﹕不蔽於一己之見﹐則無所不燭﹐故明。

虞舜明四目以廣其所視﹐可謂不自見也。至於明於庶物﹐察於人倫﹐玆非明乎。成王疏通開達﹐無遏爾躬﹐可謂不自見也。至於介爾昭明﹐而昭明有融﹐玆非明乎。

不自是﹐故彰﹔

禦注﹕不私於一己之是﹐而惟是之從﹐則功大名顯﹐而天下服﹐故彰。

呂吉甫曰﹕因天下之所是而是之﹐而我不自是也﹐則所是莫之能盡。故曰﹕不自是﹐故彰。

不自伐﹐故有功﹔

禦注﹕《書》曰﹕汝惟不伐﹐天下莫與汝爭功。

舒王曰﹕不自伐則善不喪﹐故有功。

不自矜﹐故長。

禦注﹕《書》曰﹕汝惟不矜﹐天下莫與汝爭能。

呂吉甫曰﹕任萬物以能﹐而我不自矜也。故長。

夫惟不爭﹐故天下莫能與之爭。

禦注﹕人皆取先﹐己獨處後﹐曰受天下之垢。若是者﹐常處於不爭之地﹐孰能與之爭乎。

蘇子由曰﹕忘我則不爭。不自是﹐不自見﹐不自伐﹐不自矜﹐皆不爭之餘也。故以不爭終之。

古之所謂曲則全者﹐豈虛言哉。

河上公曰﹕古者曲從則全身﹐此言非虛。

誠全而歸之。

禦注﹕聖人其動若水﹐以交物而不虧。其全其應若繩﹐以順理而不失其直。知窪之爲盈﹐無亢滿之累。知獘之爲新﹐無誇耀之迹。若性之自爲而不知爲之者﹐致曲而已。故全而歸之﹐可以保身﹐可以盡年﹐而不知其盡也。是謂全德之人﹐豈虛言哉。

鍾會曰﹕誠能守曲﹐全必歸之。

此章之義﹐養生之旨也。其要在乎忘我。惟忘我﹐故委曲以應變﹐而不自恃一己之見。枉己而伸人﹐而不私一己之道。知窪之爲盈﹐無自伐之心。知獘之爲新﹐無自矜之行。若性之自爲而不知爲之者﹐致曲以全﹐其形生而已。故終始以曲﹐則全言之。

希言自然章第二十三

希言自然。

顧歡曰﹕希﹐少也。人能愛气少言﹐則行合自然。

纂微曰﹕夫至人有問﹐卽應接物﹐卽言動靜以時﹐故合於自然。

陸佃曰﹕夫物莫能使之然﹐亦莫能使之不然者﹐謂之自然。

飄風不終朝﹐驟雨不終日。

王元澤曰﹕風雨者﹐陰陽交感所爲。飄驟者﹐交感之過﹐所以不能久也。

飄風﹐疾風也。驟雨﹐暴雨也。從旦至哺爲終朝﹐自早及暮爲終日。飄風驟雨﹐气之暴戾﹐非出於常然也。故𨿽天地爲之尙﹐不能有終朝終日之久。人之言不出於自然﹐則多言數窮宜矣。

孰爲此者﹐天地。天地尙不能久﹐而況於人乎。

禦注﹕天地之造萬物﹐風以散之委眾形之自化﹐而雨以潤之任萬物之自滋﹐故不益生﹐不勸成﹐而萬物自遂於天地之間。所以長且久也。飄驟則陰陽有繆戾之患﹐必或使之﹐而物被其害﹐故不能久。

風雨者﹐陰陽交感所爲。飄驟者﹐交感之過。天地之大猶不能久﹐況人處天地之間﹐眇乎小哉。爲於多言速滅可知。

故從事於道者。

王弼曰﹔從事謂舉動從事於道者也。道以無形無爲﹐成濟萬物。從事於道者﹐以無爲爲君﹐不言爲教﹐綿綿若存﹐而物得其眞﹐與道同體﹐故曰同於道。

道者﹐同於道。

河上公曰﹕道者﹐謂好道之人。同於道﹐所謂與道同。

德者﹐同於德。

河上公日﹕德者﹐謂有德之人。同於德﹐所謂與德同。

失者﹐同於失。

蔡子晃曰﹕有爲躁競﹐執教生迷﹐名爲失。旣爲同失﹐不能虛心冥會﹐而言道失者﹐獨失道也。

自然之謂道。從事於道者﹐悟道忘言﹐所謂與道同。得道之謂德。德者希言﹐所謂與德同。失道之謂失。失者多言﹐所謂與失同。

同於道者﹐道亦得之。同於德者﹐德亦得之。同於失者﹐失亦得之。

河上公曰﹕與道同者﹐道亦樂得之。與德同者﹐德亦樂得之。與失同者﹐失亦樂得之。

信不足﹐有不信。

鍾會曰﹕我信不足於道﹐道亦不信應我﹐所以兩相失。只是同於道者﹐道得之。信於道者﹐道信之。同於失者﹐道失之。信不足﹐有不信也。

此章以希言爲主。希言則以道而言也。道偶而應﹐故合自然。故下文云同於道者﹐道亦得之。同於失者﹐失亦得之。觀其失得之本﹐皆言之希與多爾。多言之人﹐外則招愆﹐內則耗气﹐人欲長久﹐希言內守。

跂者不立章第二十四

跂者不立﹐跨者不行。

禦注﹕跂而欲立﹐跨而欲行﹐違性之常﹐而冀形之適﹐難矣。以德爲循﹐則有足者皆至。

跂者急於有立﹐跨者急於有行﹐皆非行立之常也﹐則不能久。故𨿽立不立﹐𨿽行不行。立身行道之人﹐不可欲速﹐順其常然﹐則身立而道行。自見者不明﹐

舒王日﹕自見者不明。則前所謂不自見者﹐乃能無所不見。

自是者不彰﹐

河上公曰﹕自以爲是﹐而非人者﹐眾共蔽之﹐使不彰顯也。

自伐者無功﹐

顧歡曰﹕興功濟物﹐而自取其名﹐名旣屬己﹐則功不在物。

自矜者不長。

郭象曰﹕矜誇自恃﹐不解忘功﹐眾所不與﹐故不長也。其於道也﹐曰﹕餘食贅行。

禦注﹕自見則智不足以周物﹐故不明。自是則仁不足以同眾﹐故不彰。有其善喪厥善﹐故無功。矜其能喪厥功﹐故不長。道之所在﹐以深爲根﹐以約爲紀﹐泰色淫志﹐豈道也哉。故於食爲余﹐於行爲贅。

道固無我﹐無我則不爭。夫自是﹑自伐﹑自矜者﹐亦非其常也。故其於道也﹐爲餘食贅行而已。食飽則已﹐有餘則病。形完則已﹐有贅則累。

物或惡之﹐故有道者不處。

禦注﹕侈於性則盈﹐天之所虧﹐地之所變﹐人之所惡也。故有道者不處。此章言立身行道﹐不適其常﹐而急於行立﹐故終不能行立。其自見等行﹐亦非其常也。故於道爲餘食贅行而已。物或惡之﹐故有道者不居。

有物混成章第二十五

有物混成﹐先天地生。

禦注﹕气形質具而未相離曰渾淪。合於渾淪則其成不虧。《易》所謂太極者是也。天地亦待是而後生﹐故云先天地生。然有生也﹐而非不生之妙﹐故謂之物。

羅什曰﹕妙理常存﹐名爲有物。萬道不能分﹐故曰混成。

寂兮寥兮﹐

河上公曰﹕寂者﹐無音聲。寥者﹐空無形。

舒王曰﹕寂者﹐止也。寥者﹐遠也。寂無遺響﹐太空寥廓。

獨立而不改﹐

溫公曰﹕無與之匹﹐故曰獨立。變化終不失其常﹐故曰不改。

鍾會曰﹕廓然無偶﹐故云獨立。古今常一﹐是曰不改。

道之眞體﹐卓然獨立﹐不與物偶﹐歷萬世而無獘﹐亙古今而常存。

周行而不殆﹐

禦注﹕利用出入往來不窮﹐言道之用。

鍾會曰﹕道無不在﹐名曰周行。所在皆通﹐故無危殆。

道之妙用﹐無乎不在﹐靡不周徧﹐未始有極。《易》曰﹕變動不居﹐周流六虛。

可以爲天下母。

禦注﹕萬物恃之以生。

車惠弼曰﹕同化陰陽﹐安立天地﹐亭毒羣品﹐子育含靈﹐生之畜之﹐可以爲母。

吾不知其名﹐字之曰道。

河上公曰﹕我不見道之形容﹐不知當何以名﹐見萬物皆從道生﹐故字之曰道。

彊爲之名曰大。

唐明皇曰﹕吾見有物生成﹐隱無名氏﹐故以通生表其德﹐字之曰道﹐以包含無。其體彊﹐名曰大。

呂吉甫曰﹕道之爲物﹐用之則彌滿才太虛﹐而廢之莫知其所﹐則大豈足以名之哉。彊爲之名而已。

大曰逝﹐

禦注﹕運而不畱﹐故曰逝。

顧歡曰﹕逝﹐往也。諸物𨿽大﹐大有極住。此道之大﹐往行無際﹐本無住法盡之處。

舒王曰﹕大者﹐𨿽六合之外﹐而不能逃其贏。毫末之小﹐不能遺其細。故大曰逝。

逝曰遠﹐

禦注﹕應而不窮﹐故曰遠。

孫登曰﹕萬物逝行﹐皆有停性之處。此道逝行﹐尋之彌遠﹐莫究其源。

遠曰反。

舒王曰﹕遠之極則反於朴矣。故遠曰反。反者﹐反於本也。和之彌滿六虛﹐故曰遠。近則不離己身﹐故曰反。遠者﹐出於無極之外不窮也。近在於已﹐人不見之。

故道大﹐天大﹐地大﹐王亦大。

禦注﹕道覆載天地者也。天無不覆﹐地無不載﹐王者位天地之中﹐而與天地參﹐故亦大。

道覆萬物者也。包裹天地﹐至大無外﹐故曰道大。天地者﹐形之大。天至廣不可度﹐地至大不可量。故曰天大﹑地大。普天之下﹐莫非王土。率土之濱﹐莫非王臣。德配天地﹐道通三才﹐莫大於帝王﹐故曰王亦大。

域中有四大﹐而王居其一焉。

禦注﹕自道而降﹐則有方體﹐故云域中靜而聖動。而王能貢三才而通之﹐人道於是爲至﹐故與道同體﹐天地同功﹐而同謂之大。王者﹐人道之極也。

夫道未始有封﹐而此言域中者﹐謂𨿽域不域﹐包裹無外也。

人法地﹐地法天﹐天法道﹐道法自然。

舒王曰﹕人法地﹐王亦大是也。地法天﹐地大是也。天法道﹐天大是也。道法自然﹐道大是也。蓋自然者﹐猶免乎有因有緣矣。非因非緣﹐亦非自然。然道之自然﹐自學者觀之﹐則所謂妙矣。由老子觀之﹐則未脫乎因緣矣。然老子非不盡妙之妙要其言﹐且以盡法爲法﹐故曰道法自然。

人謂王也。人法地之安靜﹐故無爲而天下功。地法天之無爲﹐故不長而萬物育。天法道之自然﹐故不產而萬物化。道則自本自根﹐未有天地﹐自古以固存﹐無所法也。無法者﹐自然而已。故曰道法自然。此章言混成之道﹐先天地生﹐其體則卓然獨立﹐其用則周流六虛﹐不可稱道﹐彊以大名。𨿽二儀之高厚﹐王者之至尊﹐咸法於道。夫道者﹐自本自根﹐無所因而自然也。

重爲輕根章第二十六

重爲輕根﹐靜爲躁君。

河上公曰﹕人君不重則不尊﹐治身不重則失神﹐艸木花葉輕﹐故零落。根重﹐故長存。人君不靜則失威﹐治身不靜則身危。龍靜則能變化﹐虎躁故乃夭虧。

呂吉甫曰﹕輕者先感﹐重者後應。應者感之所自生﹐則重爲輕之根矣。靜者役物﹐躁者役於物。躁常爲靜之所役﹐則靜爲躁之君矣。

劉仲平曰﹕輕生於重﹐故重爲輕根。躁起於靜﹐故靜爲躁君。

是以君子終日行﹐不離輜重。𨿽有榮觀﹐燕處超然。

禦注﹕榮觀在物﹐燕處在身﹐身安然後物可樂。

行以輕爲速﹐然不可以無輜重。觀以躁爲榮﹐然不可以無燕處。有輜重之物﹐而不困於中道﹐然後可以有行。有燕處之宇﹐而超然自得﹐然後可以有觀。夫何故﹐重爲輕根﹐靜爲躁君故也。

柰何萬乘之主﹐而以身輕天下。

呂吉甫曰﹕終日之行﹐與其榮觀﹐猶且如此﹐況乎萬乘之主﹐任重道遠﹐以觀天下﹐其可不靜且重乎。蓋迫而後動﹐感而後應﹐不得已而後起﹐則重矣。無爲焉﹐則靜矣。苟其動常在於得已之際﹐而不能無爲﹐則是以身輕天下而不重﹐不重則躁﹐而不靜矣。

陸佃曰﹕天下者﹐人君之輜重﹐而亦人君之燕處。不可以離者。故曰﹕柰何萬乘之主﹐而以身輕天下。

輕則失臣﹐躁則失君。

禦注﹕不重則不威﹐故失臣。不唱而和﹐則犯分﹐故失君。

陸佃曰﹕重者君之德﹐靜者臣之道。

松靈仙曰﹕心若動亂﹐卽損於妙神。神卽君也。

此章戒人君以重靜爲本。天下者﹐人君之重靜也。豈可以一身輕之。修眞之士亦以重靜爲本﹐重其身而不以物累形﹐靜其心而不以物亂神。形全神定﹐是道之全矣。

善行章第二十七

善行﹐無轍迹﹔

舒王曰﹕善行不疾﹐而速不行﹐而至是也。故無轍迹。

盧裕曰﹕順道而行﹐迹不殊物﹐故無轍迹。

鍾會曰﹕善行道者﹐功名不顯。

蘇子由曰﹕乘理而行無迹。

車行則有轍﹐徒行則有迹﹐則行固不能無轍迹也。善行道者﹐求之於身不出戶庭﹐行出於不行﹐故無轍迹﹐所謂不行而至也。

善言﹐無瑕謫﹔

杜光庭曰﹕善言者﹐得意忘言也。故無瑕疵之病﹐謫責之過。

呂吉甫曰﹕知者不言﹐言者不知。則言固不能無瑕謫者也。知言之所以言﹐則言出於不言﹐故曰﹕善言﹐無瑕謫。

善計﹐不用籌算﹔

禦注﹕通於一而萬事畢﹐況非數者乎。故不用籌算而萬殊之變﹐若數一二。

善閉﹐無關楗而不可開﹔

舒王曰﹕善閉者﹐萬物不得其門而入﹐故無關楗而不可開。

溫公曰﹕固國不以山溪之險。

九竅者﹐精神之門也。善閉者﹐精神內守而不以外耗。內𨿽無關楗﹐其可開乎。

善結﹐無繩約而不可解

顧歡曰﹕結之以道﹐𨿽無繩而自固。結之以物﹐𨿽有約而不堅。故以威約人﹐𨿽三軍而可離。以道結志﹐𨿽匹夫而難奪。

溫公曰﹕域民不以封疆之界。

杜光庭曰﹕善修行之人﹐萬慮都忘﹐一念不二﹐靜契於道﹐與眞合同。萬綠不能侵﹐諸見不能誘﹐此之謂善結﹐其可解乎。

是以聖人常善救人﹐故無棄人。

蔡子晃曰﹕利物爲善。弘濟曰﹕救救羣生於十方﹐卽之本土。運善常以冥被﹐惠澤均平﹐含生蒙益﹐反流會道。

庶頑讒說﹐帝舜教之而弗棄。空空鄙夫﹐宣聖叩兩端而竭。

常善救物﹐故無棄物。

禦注﹕善者道之繼冥乎。道則無善之可名。善名立則道出而善世﹐聖人體道以濟天下﹐故有此五善。而至於人物無棄。然聖人所以愛人利物﹐而物遂其生﹐人樂其性者﹐非意之也。反一無進﹐因其常然而已世喪道矣。天下舉失其恬惔寂常之性﹐而日淪乎憂患之域﹐非聖人其孰能救之。

《新說》曰﹕萬物有成理﹐固有拂其理而逆之者。萬物有常性﹐固有戾其性而梏之者。萬物有正命﹐固有違其命而絕之者。聖人惻然﹐於是惟其所寶之慈以濟之。因其悖於理也﹐發其塞而通之。因其戾於性也﹐除其害而若之。因其違於命也﹐繼其絕而復之。

是謂襲明。

禦注﹕襲者﹐非表而出之。襲明則光矣而不耀。

呂吉甫曰﹕彼其五者﹐性命之理所同然者也。惟聖人以知常之明﹐而救之於所同然之際﹐𨿽行之﹑言之﹑計之﹑閉之﹑約之﹐而莫知其所以然﹐則明襲而不可得見。故曰是謂襲明o

故善人﹐不善人之師。不善人﹐善人之資。

禦注﹕資以言其利﹐有不善人也。然後知善之爲利。

舒王曰﹕善人教不善人者也。故善人﹐不善人之師。無不善則不知善之爲善。故不善人﹐善人之資。

不貴其師﹐不愛其資。

蘇子由曰﹕聖人無心於教﹐故不愛其資。天下無心於學﹐故不貴其師。聖人非獨吾忘天下﹐亦使天下忘我故也。

列子師老商氏﹐友伯高﹐而得風仙。九年之後﹐亦不知夫子之爲我師﹐若人之爲我友﹐內外進矣。此不貴其師也﹐孔子見太公任﹐然後辭其交遊﹐去其弟子﹐此不愛其資也。

𨿽知大迷﹐是謂要妙。

禦注﹕道之要妙﹐不睹眾善﹐無所用智﹐七聖皆迷﹐無所問塗﹐義協於此。

李畋曰﹕此章言聖人密用惟微﹐形朕莫睹﹐𨿽云常善﹐妙在兼忘﹐故能言教。所不詮巧歷﹐無由算由﹐是好師資爲漸修之路﹐絕貴愛入頓悟之門﹐契彼襲明﹐救其萬物。

道德眞經取善集卷之四竟

道德眞經取善集卷之五

宋饒陽居士李霖集

知其雄章第二十八

知其雄﹐守其雌﹐

杜光庭曰﹕上淸有雌一之道﹐又有三奔五雌之法﹐皆柔弱其志﹐和靜其神﹐以致長生也。

爲天下溪。

王元澤曰﹕溪以下資納流通﹐守雌則能以虛靜受一切法﹐而不滯於物﹐故曰爲天下溪。

雄動雌靜﹐至人知其動而不逐於動﹐常守靜而不離於眞﹐則以靜爲下。道來歸己如水流入深溪﹐故爲天下溪。

爲天下溪﹐常德不離﹐

呂吉甫曰﹕溪之爲物﹐受於谷而輸於江海﹐受之而不拒﹐輸之而不積﹐物之能通而無逢者也。能通則常德不離矣。

王元澤曰﹔常德分定而不遷﹐道之在我者也。不離者一於性﹐分內而不外。

復歸於嬰兒。

王元澤曰﹕嬰兄含和守一﹐欲慮不萌﹐性之本眞﹐渾而未散﹐德厚之至﹐乃同於初。若然者可名於大矣。孟子曰﹕大人不失其赤子之心。

雌主柔靜。嬰兒骨弱筋柔﹐其气不暴﹐欲慮未萌﹐其德不遷﹐所謂含德之厚﹐比於赤子也。

知其白﹐守其黑﹐

王元澤曰﹕黑者﹐北方之色﹐靜不足以言之。聖人建一切法﹐非守黑則無以爲本相﹐彼春夏發於玄冬﹐此其驗也。

爲天下式。

呂吉甫曰﹕白於色爲受采﹐於物爲明﹐於行爲金﹐於數爲四。黑於色爲不受染﹐於物爲晦﹐於行爲水﹐於數爲一。知白守黑﹐不受萬物之染。若晦若水﹐終之於抱一﹐抱一則能曲能枉﹐能窪能獘﹐故可以爲天下式。白者明白也﹐於物不染。黑者默默也﹐於數爲一。至人知其明白而默默守一﹐天下是則是效﹐故爲天下法式。

爲天下式﹐常德不忒﹐

呂吉甫曰﹕爲天下式﹐無往而非一﹐則常德不忒矣。不離者﹐不離其故處而已﹐而未必能不忒﹐不忒則不差矣。

復歸於無極。

呂吉甫曰﹕嬰兒之爲物﹐專气致柔﹐不失其一體之和而已。復歸於無極﹐則嬰兒不足以言之也。

羅什曰﹕忒謂爽失也。若能去智守愚﹐動與機合﹐德行相應﹐爲物楷式﹐顯則成行﹐隱復歸道﹐道本不窮﹐故成無極。一是智慧無極﹐二是慧命無極。

知其榮﹐守其辱﹐

杜光庭曰﹕榮﹐尊榮也。辱﹐卑辱也。人君富有八極﹐君臨九圍﹐是尊榮也。自稱孤﹑寡﹑不谷﹐是卑辱也。

爲天下谷。

舒王曰﹕知其榮﹐守其辱﹐則守之以謙虛而善應﹐故爲天下谷。

爲天下谷﹐常德乃足﹐

劉仲平曰﹕谷者﹐能虛能應﹐能容能受﹐故常德乃足。復歸於朴。

蘇子由曰﹕不知而不爲﹐不若知而不爲之至也。知雄守雌﹐知性者也。知白守黑﹐見性者也。知榮守辱﹐復性者也。諸妄已盡﹐處辱而無憾﹐曠兮如穀之虛﹐物來而應之﹐德足於此﹐純性而無雜。故曰﹕復歸於朴。

松靈仙曰﹕足﹐充足也。復者﹐反歸也。朴者﹐眞本也。始自知雄終乎。守辱三行﹐旣備爲道之要﹐又如虛谷罄無所容﹐所以常道上德﹐於是乃足﹐故得反歸眞空﹐與道合體﹐故云﹕復歸於朴。

艸木之蕃也爲榮﹐其謝也爲辱。人之所以爲榮辱者﹐亦若是而已。至人知榮而不居﹐去華而歸根﹐常守卑辱﹐處眾人之所惡不能累﹐亦虛而已﹐故爲天下谷。穀虛而受﹐應而不藏﹐德至於此﹐則至矣﹐盡矣﹐不可以有加矣。故曰﹕常德乃足。朴者﹐道之全體﹐復歸於朴﹐乃能備道。夫孤﹑寡﹑不谷而王公以爲稱﹐故抱朴而天下賓復歸於朴﹐則無極不足以言之﹐所謂無名之朴也。朴𨿽小﹐天下莫能臣。然則守雌守黑守辱足矣。安用知雄與白與榮哉。蓋守之以爲母﹐知之以爲子﹐守之以爲經﹐知之以爲變也。

朴散則爲器﹐

禦注﹕形而上者謂之道﹐形而下者謂之器。器者﹐道之散也。有形名焉﹐有分守焉﹐隨其器而用之。

鍾會曰﹕朴﹐道也。守則爲質朴之道﹐散則爲養人之器。

聖人用之﹐則爲官長﹐

禦注﹕道之全﹐聖人以治身。道之散﹐聖人以用天下。有形之可名﹐有分之可守﹐故分職率屬﹐而天下理此之謂官長。《易》曰﹕知微知彰﹐知柔知剛。萬夫之望﹐與此同義。

唐明皇曰﹕含德內融則復歸於朴﹐常德應用則散而爲器﹐旣涉形器﹐必有精粗﹐故聖人用之﹐則爲羣村之官長矣。

故大制不割。

蘇子由曰﹕聖人旣歸於朴﹐復散朴爲器﹐以應萬物﹐譬如人君分政﹐以立官長﹐亦因其勢之自然﹐𨿽制而非有所割裂也。

曹道衝曰﹕制度之大者﹐無裁割之迹。

原此章之義﹐以常德爲本﹐若守其常﹐必以知之爲變也。故知雄守雌而其德不遷﹐知白守黑而其德不差﹐知榮守辱而其德乃全﹐至是則非﹐特復歸於嬰兒也。無有窮極﹐與道同體。夫道亙古今而常存﹐德與道同﹐斯可謂之常矣。此道之眞以治身也﹐其餘以用天下﹐則各因其材而使焉。故曰﹕大制不割。

將欲章第二十九

將欲取天下而爲之﹐吾見其不得已。

臧玄靜曰﹕將是方將﹐欲是輒欲﹐謂人方將輒欲﹐力取天下﹐有爲治之。

王元澤曰﹕取者﹐取物是其有我。爲者﹐造作是其有爲。有己有爲之人﹐方且存乎憂患之間﹐而何暇治人乎。

蘇子由曰﹕聖人之有天下﹐非取之也。萬物歸之﹐不得已而受之。其治天下﹐非爲之也。因萬物之自然﹐而除其害耳。取而爲之﹐則不可得矣。

舜避堯之子﹐非所謂力取天下也。無爲而治﹐非所謂有爲治天下也。

天下神器﹐不可爲也。

禦注﹕制於形數﹐囿於方體﹐而域於覆載之兩間器也。立乎不測﹐行乎無方。爲之者敗﹐執之者失﹐故謂神器。宰制萬物﹐役使羣動﹐必有不器者焉﹐然後天下治。故曰﹕上必無爲而用天下。

莊子曰﹕天根遊於殷陽﹐至寥水之上﹐適遭無名人而問焉﹐曰﹕請問爲天下。無名人曰﹕去﹐汝鄙人何問之不豫也。

爲者敗之﹐執者失之。

溫公曰﹕爲之則傷自然﹐執之則乖變通。

天下神明之器﹐不可以力爲而固執之。萬物以自然爲性﹐故可因而不可爲也﹐可通而不可執也。物有常性而造爲之﹐故必敗也。物有往來而執之﹐故必失矣。

故物或行或隨﹐或煦或吹﹐或彊或羸﹐或載或隳。

禦注﹕萬物之理﹐或行或隨﹐若日月之往來。或煦或吹﹐若四時之相代。或彊或羸﹐若五行之王廢。或載或隳﹐若艸木之開落。役於時而制於數﹐固未免乎累﹐惟聖人爲能不累於物﹐而獨立於萬物之上。獨往獨來是謂獨有﹐獨有之人是謂至貴﹐故運神器而有餘裕﹐物態不齊而吾心常一。

欲明爲則敗﹐執則失﹐故物或行之於前﹐必隨之於後﹐如形影之不捨。或煦之使溫﹐而不知吹之者已至﹐如寒暑之相生。知彊而已﹐則羸弱有時而來。知載而成﹐則隳廢應手而去。此皆造化之大情﹐朝暮之常態﹐事勢之相生﹐不得不然也。則安可以爲而執之哉。

是以聖人去甚﹐去奢﹐去泰。

河上公曰﹕甚謂食淫聲色﹐奢謂服飾飲食﹐泰謂宮室臺榭。去此三者﹐處中和行無爲﹐天下自化矣。

陸佃曰﹕聖人之於天下﹐因之而不爲﹐任之而不執﹐是以去甚慈也﹐去奢儉也﹐去泰不敢爲天下先也﹑此三者所以取天下也。

此章言天下不可以力取﹐不可以有爲﹐若容力取﹐又豈知聖人不得已而臨往天下乎。治以有爲﹐又豈知聖人無爲而治天下之道乎。故爲之者必敗﹐執之者必失﹐是以聖人知八法之反復﹐去三事之過分﹐治國則歷祚延長﹐修身則長生久視。

以道佐人主章第三十

以道佐人主者﹐不以兵彊天下﹐其事好還。

蘇子由曰﹕聖人用兵皆出於不得已﹐非不得已而欲以彊勝天下﹐𨿽或能勝﹐其禍鈴還報之。楚靈﹑齊泯﹑秦始皇﹑漢孝武﹐或以殺其身﹐或以禍其子孫﹐人之所毒﹐鬼之所疾﹐未有得免者也。

大臣者﹐以道事君也。若以兵彊天下﹐是佐主以非其道也。以道佐人主者﹐尙不以兵彊天下﹐況人主躬於道者乎。所以然者﹐以其事好還報而已。以道服天下﹐則天下莫敢不服。若抗兵加彼﹐則殺人之父者﹐人亦殺其父。殺人之兄者﹐人亦殺其兄。所謂出乎爾反乎爾者也。

師之所處﹐荊棘生焉。大軍之後﹐必有凶年。

禦注﹕下奪民力﹐故荊棘生焉。上違天時﹐故有凶年。《詩》曰﹕綏萬邦屢丰年。綏萬邦則人和矣﹐人和則天地之和應。

農事廢﹐田不修﹐故荊棘生焉。殺戮多﹐傷和气﹐故必有天災。農廢於前﹐災隨於後﹐必有凶荒之年。

故善者果而已﹐不敢以取彊。

呂吉甫曰﹕果者﹐克敵者也。敵而克之﹐造攻自嗚條﹐朕哉自亳﹐克敵之謂也。出於不得已﹐非特以取彊也。

果者﹐勝之辭也。成湯勝夏而有慚德之言﹐歸亳而有臨淵之懼。

果而勿矜﹐果而勿伐﹐果而勿驕﹐果而不得已﹐是果而勿彊。

昌吉甫曰﹕果而勿矜其能﹐果而勿伐其功﹐果而勿驕其勢﹐果常出於不得已﹐是乃果而勿彊之道也。如果而矜其能﹐果而伐其功﹐果而驕其勢﹐則是果於彊非果於不得已者也。

物壯則老﹐

王元澤曰﹔盛極則衰﹐物理必然。古有當此禍者﹐秦是也。

物之用壯﹐由兵之恃彊。物壯則衰﹐兵彊則敗。

是謂不道﹐

禦注﹕道無終始﹐不與物化。

王元澤曰﹕體道者﹐兼萬變而不居一物﹐故無壯老之意。

不道早已。

呂吉甫曰﹕凡少則壯﹐壯則老﹐物之情也。道也者貴於守﹐柔以爲彊﹐乃所以久而不殆者也。若以兵彊天下﹐則是棄柔而用壯﹐壯而必老﹐則物而已﹐豈道之所以物物哉。故曰﹕物壯則老﹐是謂不道﹐不道早已。

道者長於上古而不爲老。得道者能卻老而全形﹐老則不道也。亦猶兵彊則敗﹐豈合道乎。旣不合道﹐豈能久存。故曰早已。此章戒人臣以道佐主﹐不可以兵彊天下也。道貴柔服﹐不用兵彊﹐若以兵彊取勝﹐猶物壯則衰老﹐豈道也哉。

夫佳兵章第三十一

夫佳兵者不祥之器﹐

溫公曰﹕兵愈佳﹐則害人愈多。

纂微曰﹕夫好飾戈矛鎧甲以爲服玩者﹐是尙不善之器。

佳﹐飾也。祥﹐善也。佳兵者﹐堅甲利兵也。兵﹐凶器也。所以爲不善之器﹐不當修飾也。

物或惡之﹐故有道者不處。

禦注﹕吉事有祥。兵﹐凶器也﹐故曰不祥。兵戢而時動﹐有道者耀德不觀兵﹐故不處。

舒王曰﹕佳兵者﹐堅甲利兵也。兵﹐凶器也。所以爲不祥之器。前篇言之已詳﹐萬物無有不被其凶害者﹐故惡之。有道者以慈爲心﹐故不處。

兵者﹐凶器。動則萬物尙惡﹐故有道者必無處此。

君子居則貴左﹐用兵則貴右。

顧歡曰﹕左﹐陽也。陽道主生﹐故平居則貴之。右﹐陰也。陰道主殺﹐故用兵則貴之。

兵者不祥之器﹐非君子之器﹐

禦注﹕左爲陽而主生﹐右爲陰而司殺。陽爲德﹐陰爲刑﹐君子貴德而畏刑﹐故曰﹕非君子之器。

王元澤曰﹕君國以無爲﹐子民以慈惠﹐故不尙兵。

不得已而用之﹐

纂微曰﹕不敢爲主而爲客﹐不敢進寸而退尺﹐皆不得已者也。

善用兵者﹐感而後應﹐迫而後動﹐常出於不得已也。

恬惔爲上。勝而不美﹐

禦注﹕禁暴救亂﹐逼而後動﹐故不得已。無心於勝物﹐故曰恬惔爲上。無心於勝物﹐則兵非所樂也﹐故不美。

成玄英曰﹕恬惔﹐無爲也。君子心尙無爲﹐故𨿽用兵﹐而不以爲美。

張君相曰﹕不亂曰恬。夷心曰惔。

恬惔者﹐道也。以道爲上﹐豈以用兵爲美乎。

而美之者﹐是樂殺人。

王元澤曰﹕兵器主於殺伐﹐而過爲之飾﹐使美而可覿﹐是以殺人爲美也。

若以用兵爲美﹐是以用兵爲樂也。用兵爲樂﹐則樂政人於死地矣。

夫樂殺人者﹐不可得志於天下。

纂微曰﹕凶暴好殺之士﹐不可使得志於天下。苟得其志﹐必逆天之德﹐縱行誅戮﹐視民如艸芥﹐天豈佑哉。天旣不佑﹐豈得志者也。

以殺人爲樂者﹐則不可使得志於天下。爲人主者﹐無以妄行誅戮。孟子所謂不嗜殺人者能一之是也。

吉事尙左﹐凶事尙右。

成玄英曰﹕吉謂朝禮﹐凶謂喪禮。

河上公曰﹕左陽主生﹐右陰主殺。

偏將軍處左﹐上將軍處右。

河上公曰﹕偏將軍卑而居陽位﹐以其不專殺也。上將軍尊而居陰位﹐以其專主殺也。

言以喪禮處之。

用兵之勢﹐以右爲上﹐是以喪禮處之。

殺人眾多﹐以悲哀泣之。

曹道衝曰﹕天下之民﹐皆王者之民﹐以其逆順﹐則異殺多﹐則泣而傷之。羊祜曰﹕明非所樂也。

戰勝﹐則以喪禮處之。

禦注﹕《易》以師爲毒天下﹐𨿽戰而勝﹐必有被其毒者﹐故居上勢﹐與戰勝者﹐以喪禮處之。

河上公曰﹕古者戰勝﹐將軍居喪主禮之位﹐素服而哭之。明君子貴德而賤兵﹐不得已而誅不祥﹐心不樂之比於喪也。

呂吉甫曰﹕戰勝以喪禮處之﹐則是不祥之器﹐而不美之可知已。以悲哀泣之﹐則是不樂殺人可知也。

李畋曰﹕此章言君子當以道德爲村器﹐勿以戰伐爲功名﹐若好彼兵彊是樂﹐其殺害矣。儻非喪禮﹐無以處之。

道常無名章第三十二

道常無名。

王弼曰﹕道無形﹐故不可名。以無名爲常﹐故曰道常無名。

劉仲平曰﹕常者﹐萬世不變之稱也。天之高也﹐地之厚也﹐日月之明也﹐𨿽生物大﹐而歷世之﹐非終可變者也。其成像在上﹐吾得以謂之乾。效法在下﹐吾得以謂之坤。故垂象著明者﹐吾得以謂之日月。此三者皆不出吾之所謂﹐則非不可名者也。至於道﹐則物之消息盈虛杳然﹐而無所與。古今相代於無窮之中﹐若湛然自知。如非陰非陽﹐非柔非剛﹐非小非大﹐非圓非方﹐非白非黑﹐非宮非商﹐視之而莫之見﹐聽之而莫之聞﹐搏之而不可得﹐此所謂常無名也。

朴𨿽小﹐天下不敢臣。

河上公曰﹕道朴𨿽小﹐微妙無形﹐天下不敢有臣使道者。

朴者﹐道之全體﹐未始有物也。其朴可謂小矣﹐𨿽小﹐足以爲萬物之君。

侯王若能守﹐萬物將自賓。

呂吉甫曰﹕夫何故人物資之以始﹐萬物恃之以生﹐則天下孰有敢臣其所自始與其所自生哉。夫是之謂眞君。萬物莫不有眞君焉﹐此之謂也。侯王若能守﹐則是以眞君君萬物﹐萬物孰有得眞君而不賓者乎。

道者﹐萬物之主﹐侯王守之﹐則不假威武勸賞﹐物不知其然而自賓矣。

天地相合﹐以降甘露﹐人莫之令﹐而自均。

禦注﹕純素之道﹐守而勿失﹐匪特物將自賓﹐上際於天﹐下蟠於地﹐與天地同流﹐則交通成和﹐而萬物咸被其澤。甘露者﹐天地之和气。《傳》曰﹕帝王之德﹐上及太淸﹐下及太寧﹐中及萬靈﹐則甘露降。

王元澤曰﹕守無名之朴以爲治﹐則陰陽之升降﹐各由其叔﹐而和气應矣。甘露者﹐陰陽交和所生﹐自然均被無使之者﹐蓋道之所感﹐無所不周故也。孟子曰﹕上下與天地同流﹐豈曰小補之哉﹐此之謂也。

此二解說侯王守道﹐則天降甘露﹐以爲瑞應也。

王弼曰﹕天地相合﹐則甘露不求而自降。我守其眞性無爲﹐則民不令而自均也。

溫公曰﹕侯王守道﹐則物服气和民化。

呂吉甫曰﹕至陰肅肅﹐至陽赫赫﹐肅肅出乎天﹐赫赫發乎地﹐兩者交通成和而物生焉。或謂之紀而莫見其形﹐天地相合以降甘露﹐則成和之至也。侯王執道而萬物賓之也。亦若是而已﹐孰得見其形哉。故人莫之令﹐而自均。

蘇子由曰﹕沖气升降﹐相合爲一﹐而降甘露﹐吻然被於萬物﹐無不均徧。聖人體至道以應諸有﹐亦如甘露之無不及者﹐此所以能萬物也。

此四解說聖人體道而萬物賓﹐亦如甘露之無不及。

始制有名。名亦旣有﹐夫亦將知止。知止﹐所以不殆。

蔡子晃曰﹕若能知止﹐有名之末﹐復歸無名之本﹐此則不死不生﹐所以不危殆也。

有名者道之散也。初制有名之時﹐卽當知止﹐而復歸無名之朴﹐則不隨物遷﹐澹然自足﹐無復危殆。

譬道之在天下﹐由川谷之與江海。

禦注﹕天下一性也。道之在天下﹐以性而合﹐由川谷之與江海﹐以水而聚。同焉者得﹐類焉者應﹐聖人之臨蒞何爲哉﹐因性而已矣。

盧裕曰﹕川谷歸海﹐海亦不召。百姓歸道﹐道本不謀。

王元澤曰﹕江海不求水而歸之者﹐由鍾。水之多則性同者往矣。道﹐民之性也。聖人能集其純全﹐則有生之類從而賓之﹐亦性然也。

蘇子由曰﹕江海﹐水之鍾也。川谷﹐水之分也。道﹐萬物之宗也。萬物﹐道之末也。皆水也﹐故川谷歸其所鍾。皆道也﹐故萬物賓其所宗。

此章言侯王守道﹐物將自賓﹐如天降甘露﹐不令自均。夫道者﹐人之所共由性之所同得。侯王先得人性之所同﹐則天下弗賓而焉往﹐猶水歸海﹐自然而已。

知人者智章第三十三

知人者智﹐

禦注﹕《傳》曰﹕智如目也﹐能見百步之外而不能自見其睫。察人之邪正﹐若辧白黑﹐是智之事﹐知人而已。

自知者明。

禦注﹕《易》曰﹕復以自知。《傳》曰﹕內視之謂明。智以知人﹐則與接爲構﹐日以心斗。復以自知者﹐靜而反本﹐自見而已。天地之鎰也﹐萬物之鏡也。

溫公曰﹕自知自勝尢難。

河上公曰﹕人能自知賢與不肖﹐是謂反聽無聲﹐內視無形﹐故爲明也。

成玄英曰﹕照達前境鑑人﹐機性大小淺深﹐無不悉知爲智。自知己身宿命﹐善惡三世報應﹐無不明了爲明。

《經》言見小曰明。小者性之微。又知常曰明。常者命之正。人自知性命﹐歸根復命﹐不爲物蔽﹐可謂明矣。人徒知天地萬物﹐而不自知其所由生﹐反命歸本﹐是大不知也。

勝人者有力﹐

王元澤曰﹕力可以勝人﹐而不可以勝己也。

語曰﹕羿善射﹐奡蕩舟﹐皆以力勝人者也。勝之字從力﹐在下﹐力不足尙也。

自勝者彊﹖

王元澤曰﹕自勝者﹐克己從道﹐能專气者也。

孔子曰﹕根也欲焉﹐得剛不能﹐自勝者也。

楊子言﹕勝己之私之謂克。人能克己勝利欲之私﹐此所以爲彊也﹐非彊梁之彊﹐乃守柔之彊。

知足者富。

唐明皇曰﹕知止足者無貪求﹐可謂富矣。

王元澤曰﹕性分之內﹐萬物皆足。窮居不損﹐大行不加﹐而愚者或合至貴而徇腐余﹐故知有萬之富﹐則輕天下而不顧矣。此眞富也。孟子曰﹕萬物皆備於我矣﹐豈非富乎。

此上一說知止足之分爲富。次一說取於一性而足。

彊行者有志。

舒王曰﹕上士聞道﹐彊而行之﹐故彊行者有志也。

或志於高名﹐或志於厚利﹐非所謂志也。惟彊行於道﹐斯可謂有志之士。

不失其所者久。

河上公曰﹕人能自節養﹐不失其所受天之精气﹐則可長久。

王元澤曰﹕性不爲物遷則久矣。此盡性也。河公說養精。元澤說養神。二說合而爲一則妙矣。易怛久也﹐君子以立不易方。不易方者﹐不失其所也﹐故能久。

死而不亡者壽。

王弼曰﹕𨿽死而以爲生之道不亡﹐乃得全其壽。身沒而道猶存﹐況身存而道不卒乎。

陸希聲曰﹕身死而道不亡﹐故謂之壽。

王元澤曰﹕賢人死曰鬼﹐盡其道以反眞者也。聖人死曰神﹐未嘗死未嘗生也。愚人死曰物﹐𨿽生猶死爾。盡道養神之人﹐𨿽形體萬變﹐而眞性湛然﹐無所終極﹐可謂壽矣。此至於命也。

陸佃曰﹕列子之不化﹐莊子之不死﹐佛氏之不滅﹐與此同意。是以聖人之生也。與死同謂之神。聖人之死也﹐與生同謂之壽。言其生死之未始有異也。夫惟生死同狀而萬物一府﹐故夫身如蜩甲蛇蛻寓之而已矣。蓋蜩之甲已死而其蜩未嘗亡﹐如蛇之蛻已腐而其蛇未嘗喪﹐何則﹐其眞者𨿽死不滅也。曰﹕夫至人不焚於火﹐不溺於水﹐虎不能搏﹐兕不能觸﹐乘虛不墜﹐觸石不礙﹐而未嘗有死。則又曰﹕死而不亡何也﹐蓋聖人之於時﹐隨之而已。時之所當行﹐聖人不彊避。時之所當止﹐聖人不彊爲﹐視其天而已。故有能之而能不爲之﹐是以有生而不死﹐有死而不亡者也。

嚴遵曰﹕夫立身經世﹐興利除害﹐接物通變﹐莫廣乎知人。攝聰畜明﹐建國於民﹐達道之意﹐知天之心﹐莫大乎自知。柄政履民﹐建法立儀﹐設化施令﹐正海內﹐臣諸侯﹐莫貴乎勝人。奉道德﹐順神明﹐承天地﹐和陰陽﹐動家守國﹐使民佚樂﹐虔順恭謹﹐慈孝畏法﹐莫高乎知足。遊神明於昭昭之間﹐恬惔安寧﹐尊顯榮華﹐莫善乎得志。任官奉職﹐事上臨下﹐成人之業﹐繼人之後﹐施之萬民﹐莫急乎久。天地所貴﹐羣生所恃﹐居之不厭﹐樂之不止﹐萬福並興﹐靡與爭寵﹐莫美乎壽。功用備成﹐不名己有。

蘇子由曰﹕世有生物﹐而不辭者﹐必將名之﹐以爲己有。世有避物﹐而不有者﹐必將辭物而不生。生而不辭﹐成而不有者﹐惟道而已。

愛養萬物而不爲主。一本作衣被

河上公曰﹕道𨿽愛養萬物﹐非如人君有所收取。

蔡子晃曰﹕作衣被衣﹐被者覆育也。𨿽覆育萬物﹐故不爲主﹐似若微小。

常無欲﹐可名於小。

呂吉甫曰﹕凡物之大者則不可名於小﹐小則不可名於大﹐是道也。以其可以左右也。故萬物恃之以生而不辭﹐功成不居﹐衣被萬物而不爲主。夫惟不居﹐不爲主﹐故常無欲。常無欲﹐則妙之至者也。故可名於小。

王元澤曰﹕此所謂小﹐乃眞大也。且以體道者﹐譬之欲慮不萌﹐怕然內一﹐豈非小乎。《易》曰﹕復小而辧於物。

萬物歸之不爲主﹐可名於大。

王元澤曰﹕有意於主則反與物對﹐惟其主萬物而未嘗有意﹐乃所以充塞無外而莫能離。

道復於至幽則小﹐而與物辧﹐顯於至變則大﹐而與物交。與物辧﹐故覆萬物而不示其宰制之功﹐而不爲主﹐故常無欲可名於小。所謂復小而辧於物也。與物交﹐故包容萬物而莫窺其歸往之進﹐而不知主﹐可名於大。夫道非小大之可名也。云可名者﹐道之及乎物者爾。

是以聖人終不爲大﹐故能成其大。

成玄英曰﹕明體道。聖人忘我存物﹐靜退謙恭﹐終不爲大。只爲先物後己﹐忘於功大﹐故爲眾聖之長﹐獨居三界之尊﹐而成其大。

杜光庭曰﹕聖人愛民卹物﹐巨細申恩﹐若可名於小矣。任物隨性歸於天﹐又可名於大矣。法道施化﹐布德及人﹐鼓以淳和之風﹐被以淸靜之政﹐忘功不有﹐不自尊高﹐故其盛業可大﹐聖德可久。以其不爲大﹐故能成此尊大矣。修身之士﹐泛然無著﹐若云之無心﹐水之任器﹐可左可右﹐隨方隨圓﹐不滯於常﹐物來斯應﹐鑑物斯廣﹐不均應用之心﹐利物𨿽多﹐不矜兼濟之德﹐仁逮蠢動﹐未始爲私﹐眾善歸宗﹐不爲之主﹐是能彰非小非大之德﹐無自專自伐之稱﹐可以契全眞之大道矣。

朴𨿽小﹐天下莫能臣。聖人抱朴常無欲﹐可名於小﹐所謂終不爲大也。至於天下莫能臣﹐獨成其尊大﹐故能成其大也。此章言道用無方﹐生成所賴﹐辧於物而爲小﹐交於物而爲大。是以聖人法道朴而爲小﹐成至尊而爲大。

執大象章第三十五

執大象﹐天下往。

呂吉甫曰﹕道之在天下﹐獨川谷之與江海﹐萬物歸焉而不知主﹐是無形也。無形者﹐大象也。則孰保我而不往哉。故曰﹕執大象而天下往。

執﹐守也。大象﹐道也。大象無形﹐道之全體﹐聖人守之﹐以禦世則。天下萬民﹐移心歸往也。帝舜至鄧墟﹐來之者十萬家。太王居岐山﹐從之者如歸市。

往而不害﹐安平泰。

盧裕曰﹕以虛受人﹐何害之有。無害於物﹐則泰然安平。

呂吉甫曰﹕失道而天下往﹐則去之而已。則其往也﹐不能無害。執道而天下往﹐則𨿽相忘於道術﹐而未嘗相離也﹐故往而不害。

車惠弼曰﹕若往於生死有累憂悲﹐斯則有害。若往大道無爲安樂﹐此則無害。而言安平泰者﹐不爲死生所遷﹐名爲安。諸法不二﹐名爲平。無爲安樂﹐名爲泰。

旣往於道﹐則國安民丰﹐欣樂太平﹐何害之有。安平泰所謂不害也。安則無危亡之憂﹐平則無險詖之患﹐泰者通而治也。

樂與餌﹐過客止。

唐明皇曰﹕樂以聲聚﹐餌以味聚﹐過客悅而少畱﹐非久長也。

呂吉甫曰﹕有樂之可樂﹐有餌之可嗜﹐則止者過客而已。

道之出口﹐澹乎其無味﹐視之不足見﹐聽之不足聞﹐用之不可旣。

禦注﹕味之所味者嘗矣。而味味者未嘗呈﹐故澹乎其無味。色之所色者彰矣。而色色者未嘗顯﹐故視之不足見。聲之所聲者聞矣。而聲聲者未嘗發﹐故聽之不足聞。若是者能苦﹐能甘﹐能玄﹐能黃﹐能宮﹐能商﹐無知也而無不知也。無能也而無不能也。故用之不可旣。

此章言聖人守道以禦世﹐天下歸往而無虞。道淡無味﹐非若餌之可嗜。聽之無聲﹐非若樂之可樂。用之無盡﹐豈若過客暫止而已。

將欲歙之章第三十六

將欲歙之﹐必固張之。將欲弱之﹐必固彊之。將欲廢之﹐必固興之。將欲奪之﹐必固與之。是謂微明。

禦注﹕陰陽相照相蓋相治﹐四時相代相生相殺﹐萬物之理﹐人倫之傳﹐其斂散也﹐其盛衰也﹐其僨起也﹐其虧盈也。幾常發於至微而莫睹其眹﹐惟研幾之。聖人得先見之吉﹐賢者殆庶幾而已。陽盛於夏而陰生於午﹐陰凝於冬而陽生於子。句踐欲獘吳而勸之伐齊﹐智伯欲襲仇由而遺之廣車﹐此聖人所以履霜而知堅冰之至﹐消息盈虛不位乎其形。故勇者不能弱﹐智者不能奪。

嚴遵曰﹕道德所經﹐神明所紀﹐天地所化﹐陰陽所理﹐實者反虛﹐明者反晦﹐盛者反衰﹐張者反弛﹐有者反亡﹐生者反死﹐此物之性﹐自然之理也。故反覆之便﹐屈伸之利﹐道以制天﹐天以制人君﹐人君以制臣﹐臣以制民。含气之類﹐皆以活身。虎豹欲據﹐反匿其爪。豺狼欲食﹐不見其齒。聖人去意﹐以順道。智者反世﹐以順民。忠言逆耳﹐以含其正邪。臣將起﹐務順其君。知此而用之﹐則天地之間﹐六合之內﹐皆福也。不知此而用之﹐則闔門之內﹐骨肉之間﹐皆賊也。故子之與弟﹐時爲虎狼。仇之與讎﹐時爲父兄。然中有否﹐否中有然﹐一否一然﹐或亡或存﹐故非忠𨿽親不可信﹐非善𨿽近不可親﹐此賢人之所嗟嘆﹐聖智之所畱心也。

陸佃曰﹕此天地之至權也﹐非特聖人而已。夫權藏之以幽渺﹐而行之以巽順之物。淵者﹐幽渺之所。《易》曰﹕巽以行權。又曰﹕巽德而隱。巽者﹐柔弱之謂也。隱者﹐微明之謂也。老子有曰﹕是謂襲明。又曰﹕是謂微明。襲者﹐密用其明。微者﹐密隱其明。蓋明者微之﹐則神所謂微顯同意。

陸希聲曰﹕夫聖人之淵奧﹐莫妙於權實。實以順常爲體﹐權以反經爲用。權所以濟實﹐實所以行權﹐權實𨿽殊﹐其歸一揆。老氏旣以實導人立知常之教﹐又以權濟物明若反之言。《易》所謂曲成萬物而不遺﹐範圍天地而不過者也。

《鴻烈》曰﹕齊桓公好味﹐而易牙烹其子而餌之。虞君好寶﹐而晉獻公以璧馬而釣之。胡王好音﹐秦穆公以女樂而誘之。是皆以利見制於人也。

柔弱勝剛彊。

禦注﹕《經》曰﹕天下莫柔弱於水。而攻堅彊者莫之能先。《莊子外篇》論夔蛇風目之相憐曰﹕指我則勝我﹐我則勝我﹐而折大木輩大屋者﹐惟我能也。

鍾會曰﹕欲制剛彊﹐示乎柔弱﹐先張後歙﹐勝負可知。

唐明皇曰﹕巽順可以行權﹐權行則能制物﹐故知柔弱者﹐必勝於剛彊矣。

近取諸身﹐齒以堅而先獘﹐舌以柔而自存。遠取諸物﹐山以高而殺勢﹐澤以下而增肥。

魚不可脫於淵﹐國之利器﹐不可以示人。

禦注﹕淵者﹐魚之所藏其身。利器者﹐國之所以制人。吞舟之魚﹐暘而失水﹐則蟻能苦之﹐故不可脫於淵。君見賞﹐則人臣用其勢。君見罰﹐則人臣乘其威。賞罰治之具且不可示﹐況治之道乎。聖人所以操利器而不示﹐非用其彊也﹐蓋有妙道焉。能窮海內而無智名﹐威服萬物而無勇功﹐不斬於勝物而得常勝之道。陽開陰閉﹐變化無窮﹐馭羣臣運天下而莫之測﹐故制人而不制於人﹐本在於上﹐要在於主﹐而天下治。

呂吉甫曰﹕人之不可離柔弱﹐猶魚之不可脫於淵。魚脫於淵則獲﹐人離柔弱則死之徒而已矣。天下之至柔﹐馳騁天下之至堅﹐無有入於無閒﹐則器之利者也。操利器以馭天下﹐國家則其所以圖回運動者﹐常在於無形之際﹐安可使知其所自來哉。故曰﹕國之利器﹐不可以示人。

王元澤曰﹕魚巽伏柔弱﹐而自藏於深渺之中﹐以活身者也。聖人退處幽密﹐而操至權以獨運斡萬物於不測。故力旋天地而世莫睹其健﹐威服海內而人不名以武﹐豈暴露神靈而使眾得而議之哉。嘗竊論之﹐聖人之所以異於人者﹐知幾也。夫以剛彊遇物﹐則物之剛彊不可勝敵矣。天下皆以剛彊勝物也。吾獨寓於柔弱不爭之地﹐則發而用之﹐其孰能禦之者。觀夫天道﹐則秋冬之爲春夏﹐亦一驗矣。彼聖人者﹐自藏於深渺之中﹐而托柔弱以爲表﹐故行萬物於衍內﹐而神莫能知其所自﹐此所謂密用獨化者。《易》曰﹕巽以行權。《莊子》曰﹕於魚得計﹐義協於此。

此章言巽以行權﹐柔弱勝剛彊之義。先張後歙﹐柔弱勝剛彊可知。人不可離柔弱﹐猶魚不可脫於淵。聖人操利器不示人﹐非用剛彊也﹐亦體柔弱而已。所以爲常勝之道也。

道常無爲章第三十七

道常無爲﹐而無不爲。

舒王曰﹕前言道常無名﹐言道之主。此章言道常無爲﹐言道之變。

淩遘曰﹕無體之體﹐獨立不改﹐而體常寓於至虛。無用之用﹐周行不始﹐而用咸該於萬有。惟其獨立﹐故寂然不動﹐而體固渾全。惟其周行﹐故感而遂通﹐而用皆周徧。道也者在體而非體﹐在用而非用﹐𨿽無爲也﹐而感而遂通者不廢。𨿽無不爲也﹐而寂然不動者與俱。自其偶而應之﹐所以每見其無不爲究﹐其所歸宿以無爲爲常而已。

道以無爲爲常﹐以其無爲﹐故能無所不爲。無爲者寂然不動﹐道之眞體﹐所謂無體之體也。無不爲者感而遂通﹐道之眞用﹐所謂無用之用也。故曰﹕道常無爲﹐而無不爲。

侯王若能守﹐

王元澤曰﹕君人者﹐體道以治﹐則因時乘理而無意於爲﹐故𨿽無爲而不廢天下之爲。𨿽不廢天下之爲﹐而吾實未嘗爲也。天何言哉。四時行焉﹐百物生焉﹐侯王之道﹐天其盡之矣。

萬物將自化。

禦注﹕侯王守道﹐禦世出無爲之境。而爲出於無爲﹐化貸萬物。而萬物化之若性之自爲﹐而不知爲之者﹐故曰自化。

舒王曰﹕言道之主﹐故曰﹕萬物將自賓。言道之變﹐故曰﹕萬物將自化。

侯王守道﹐則無爲也。萬物將自化於道﹐故無不爲也。莊子曰﹕無爲而萬物化。

化而欲作﹐

舒王曰﹕化而裁之謂之變﹐言化欲作﹐作則動而已。

王元澤曰﹕化而日進﹐則如嬰兒之長﹐必至於智慮充起﹐天和漸衰。觀夫三代末流﹐物情雕獘﹐則可知也。

吾將鎭之以無名之朴。

纂微曰﹕聖人之德化﹐常善救人。假有不從其化﹐而修之身爲眞﹐而以修之天下爲普。使王侯者知而守之﹐則修之天下不亦普乎。夫不嗇其道﹐而欲與天下同之仁也。欲同之天下﹐而先之侯王義也。而學者顧見其言﹐有絕棄仁義﹐則曰﹕老君槌提吾仁義而小之也﹐吾所不取。嗚呼﹐彼不見其所以絕棄之意﹐宜其不取焉爾。

陸希聲曰﹕首篇以常道爲體﹐常名爲用﹐而極之以又玄。此篇以無爲爲體﹔無不爲爲用﹐而統之以兼忘。始末相貫﹐而盡其體用也。

人生而靜﹐天之性也。感物而動﹐性之欲也。𨿽無名之朴﹐亦將不欲﹐則性靜而先自正也。故天下不期正而自正矣。

李畋曰﹕大道以虛靜爲眞常﹐以應用爲妙。有俾其侯王守其眞常﹐寂然不動﹐法其妙用﹐感而遂通﹐則萬物化淳天下正。

此章首言道常無爲而無不爲﹐終之以不欲無名之朴者。若存欲朴之心﹐非所謂無爲也。無名之朴兼忘﹐則所謂道常無爲也。天下將自正﹐所謂無不爲也。

道德眞經取善集卷之五竟

道德眞經取善集卷之六

宋饒陽居士李霖集

禦注﹕道無方體﹐德有成虧﹐合於道則無德之可名﹐別於德則有名之可辧。仁義禮智﹐隨量而受﹐因時而施﹐是德而已。體道者異乎此﹐故列於下經。

王元澤曰﹕德者﹐得也。物生乎道﹐而各得於道﹐故謂之性。得其性而不失﹐則德之全也。德未嘗異道而有其德者﹐嘗至於自私而失道。彼眞人者﹐不然性命道德之實﹐渾乎而爲一﹐而四者之名﹐應世而殊號﹐吾莫知其異﹐亦莫知其同也﹐是德之玄者也。𨿽然德者﹐得也﹐能無失乎哉。惟以無得爲德﹐而德乎不德﹐則可謂至矣。是體道者也﹐非有德者也。

上德不德章第三十八

上德不德﹐是以有德。

禦注﹕物得以生謂之德。同焉皆得﹐默與道會﹐過而不悔﹐當而不自得也﹐是謂不德。孔子不居其聖而爲聖之時﹐乃所以有德。

王弼曰﹕上德之人﹐惟道是用。不德其德﹐無執無用﹐故能有德。

谷神子曰﹕上德不德﹐與道同也。德者﹐得也。得道之謂也。上德之人與道同而無得心﹐是以有德淸靜。《經》曰﹕𨿽名得道﹐實無所得。至禮不人﹐至義不物﹐至智不謀﹐至仁無親﹐所謂不人不物﹐不謀無親者﹐不德也。不德則至矣。所以爲德之上。《經》曰﹕上德若谷。

下德不失德﹐是以無德。

禦注﹕認而有之﹐自私以失道﹐何德之有。

成玄英曰﹕未造其極﹐故稱爲下。執德不忘﹐故稱不失。

蘇子由曰﹕聖人從心所欲不踰矩。非有意於德﹐而德自足。其下知德之貴﹐勉彊以求不失﹐蓋僅自完爾﹐而何德之有。

谷神子曰﹕下德不失德﹐德得也。

下德者﹐散道以爲德也。故蹩躠爲仁﹐踶跂爲義﹐摘僻爲禮﹐以鑿爲智﹐𨿽名不失﹐德去道也遠﹐是以無德。

上德無爲﹐而無以爲。

禦注﹕不思而得﹐不勉而中﹐不行而至﹐上德也。

唐明皇曰﹕知無爲而無爲者﹐非至也。無以無爲而無爲者﹐至矣。

王元澤曰﹕上德無爲﹐然亦無。所事爲﹐而德自足。

曹道衝曰﹕德之上者﹐本自無爲﹐非故造無爲之念也。

呂吉甫曰﹕上德無爲﹐非故無爲也﹐率得之自然﹐而實無以爲也。

顧歡曰﹕言上德之化﹐處無爲之事﹐行不言之教﹐其迹不彰。故曰﹕無爲爲旣無迹﹐心亦無欲﹐故曰無以爲。

故上德之無爲﹐非徇無爲之美﹐但含孕淳朴﹐適自無爲﹐故云﹕而無以爲﹐此心迹俱無爲也。

下德爲之﹐而有以爲。

呂吉甫曰﹕下德不知出此而爲之﹐故不能不有以爲也。夫德無以爲足矣。而且有仁焉﹐則是爲之也。

下德之人﹐不思則不得﹐不行則不至﹐是以旣不至於無爲﹐而又勢當有爲也。

上仁爲之﹐而無以爲。

禦注﹕堯舜性之七覆天下﹐而非利

之也﹐故無以爲。

河上公曰﹕兼濟無偏﹐其仁無上﹐故言上弁也。爲之者爲七恩也。功成不居﹐事遂不宰﹐無以執爲。

舒王曰﹕七者﹐有所愛有所親也。惟其有所親愛﹐則不能無爲矣。其下者可知也。

王元澤曰﹕化乃善之長﹐德之別名。旣別於德﹐則是爲之也。然聖人之化﹐盡性而足﹐不俟於作﹐故無以爲。上義爲之﹐而有以爲。

禦注﹕列敵度宜之謂義。以立我﹐

以制事﹐能無爲乎。

唐明皇曰﹕義者﹐裁非之謂﹐謂爲裁非之義﹐故云爲之。有以裁非斷割﹐令得其宜﹐故云而有以爲。此則心迹俱有爲也。

《雜說》曰﹕上德無爲而無以爲﹐羲皇也。上仁爲之而無以爲﹐堯舜也。上義爲之而有以爲﹐湯武也。上義下德也。或曰﹕湯武大聖人也﹐謂之下德﹐可乎。曰﹕聖人之所同者心也。德之所以有上下者時也。大聖人者易地則皆然。

上禮爲之﹐而莫之應﹐則攘臂而仍之。

嚴君平曰﹕虛無無爲開道萬物﹐謂之道人。淸靜因應無所不爲﹐謂之德人。兼愛萬物博施無窮﹐謂之仁人。理名正實處事之宜﹐謂之義人。謙退辭遜恭以守和﹐謂之禮人。此五者皆可﹐道也。陳迹也﹐非至至者也。至至者一尙不存﹐安有其五。

吳筠曰﹕禮智者﹐制亂之大防也。道德者﹐撫亂之宏綱也。然則道爲禮之本﹐禮爲道之末。執本者易而固﹐持末者難而危。故人主以道爲心﹐以德爲體﹐以仁義爲車服﹐以禮智爲冠冕﹐則垂拱而天下化矣。若尙禮智而忘道德者﹐所謂有容飾而無心靈﹐𨿽乾乾夕惕而天下獘矣。

仁者施之而已。義則擇所施之宜者也﹐未責所報也。禮則施報矣。來而不往非禮也﹐往而不來亦非禮也。施報之義也﹐行禮於彼而彼不應﹐則攘臂而怒以相仍引。攘臂者﹐攘除衣袂以出臂也。春秋之時﹐一言之不讎﹐一拜之不中﹐兩國爲之暴骨﹐則攘臂而仍之﹐尙其患之小者。

故失道而後德﹖失德而後仁﹐失仁而後義﹐失義而後禮。夫禮者﹐忠信之薄﹐而亂之首。

禦注﹕道不可致﹐故失道而後德。德不可至﹐故失德而後仁。仁可爲也﹐爲則近乎義﹐故失七而後義。義可虧也﹐虧則飾以禮﹐故失義而後禮。至於禮則離道滋遠﹐所失滋眾矣。凡物不並盛﹐陰陽是也。理相奪予﹐威德是也。實厚者貌薄﹐父子之禮是也。由是觀之﹐禮繁者﹐實必衰也。實衰則僞繼之而爭亂作。故曰﹕夫禮者﹐忠信之薄﹐而亂之首也。唐明皇曰﹕失道者﹐失上德也。上德合道﹐故云失道。夫道德七義者﹐時俗夷險之名也。故道衰而德見﹐德失而仁存﹐仁亡而義立﹐義喪而禮救﹐斯皆適時之用爾。故論禮於淳朴之代﹐非狂則悖﹐忘禮於澆漓之曰﹐非愚則誣。若能解而更張者﹐當退禮而行義﹐退義而行仁﹐退仁而行德﹐忘德而合道。人反淳朴﹐則上德之無爲也。

纂微曰﹕忽道德仁義而專以禮教爲用者﹐豈非忠信之薄而亂之首乎。若乃尊道德仁義而兼用禮教者﹐是禮之上也。則何往而不治哉。

忠則不欺﹐信則不妄。莊子曰﹕至德之世﹐實而不知以爲忠﹐當而不知以爲信﹐𨿽有忠信而不知。至於用禮﹐則玉帛交馳﹐施報相望﹐擎跽曲拳﹐辭讓謙卑﹐徒爲貌恭而已。其心未必然也。中純實而反乎情樂也﹐信行容體而順乎文禮也。禮樂徧行﹐天下亂矣。

太上言禮爲缺文

處其厚﹐不處其薄。居其實﹐不居其華。故去彼取此。

呂吉甫曰﹕志仁義﹐絕禮學﹐遺智慧﹐而志於道德之大全﹐是之謂去彼取此。

道德厚實也﹐禮智華薄也﹐是以大丈夫去彼禮智之華薄﹐取此道德之厚實﹐此大丈夫所以備道而全德。此章主道之本而言也﹐仁義禮智而道之失也。上德者與道同也。故不德也以退化義﹐賓禮智。而志於道德之厚實﹐非眞大丈夫不能取此。

昔之得一章第三十九

昔之得一者﹕

二陸佃曰﹕入於一道將得﹐出於一道將失。一者﹐有無之界也。列子曰﹕一者﹐形變之始。自今言古謂之昔。昔者﹐指天地之後而言也。《經》曰﹕道生一於物爲精。古昔得一者﹐天地神人物是也。上下幽明﹐𨿽則不齊得乎。一則未始不齊﹐故下文云﹕其致之一也。一者﹐本也。

天得一﹐以淸﹔

顧歡曰﹕天者﹐純陽之气。得一﹐故輕淸於上。

地得一﹐以寧﹔

顧歡曰﹕地者﹐純陰之質。得一﹐故安靜處下。

神得一﹐以靈﹔

河上公曰﹕言神得一﹐故能變化無形。

王元澤曰﹕神謂鬼神之神。靈者神之散也。

谷得一﹐以盈﹔

郭象曰﹕谷﹐川谷也。谷川得一﹐故能泉源流潤﹐溪壑盈滿。

王元澤曰﹕一之爲一﹐無乎不徧﹐故穀虛而能應者﹐一存乎中也。

陸佃曰﹕虛者谷之體﹐盈者谷之用。萬物得一﹐以生﹔

張君相曰﹕有識無情﹐總號萬物。同稟一道﹐以﹑得生成。

侯王得一﹐以爲天下正。其致之﹔

禦注﹕莊子曰﹕通於一﹐萬事畢。致一則不貳﹐抱一則不離﹐守一則不遷﹐能知一則無一之不知﹐不能知一則無一之能知。昔之得一者﹗體天下之至精。物無得而偶之者。故確然乎上者﹐純粹而不雜。頹然乎下者﹐靜止而不變。至幽而無形者﹐神也。得一則不昧。至虛而善應者﹐谷也。得一則不窮。萬物以精化形﹐故得一以生。侯王以獨制眾﹐故得一以爲天下正。自天地以至於侯王﹐𨿽上下異位﹐幽明散殊﹐而天之所以淸﹐地之所以寧﹐侯王之所以爲天下正﹐非他求而外鑠也﹐一以政之而已。故曰﹕其致之一也。

王元澤曰﹕一者不二﹐在彼在此﹐其所謂一﹐其體常一﹐無有別一﹐故惟一能致一﹐不可以他致一也。一之爲義﹐天下之至精﹐惟精故能神﹐神則盡之矣。而神之爲德﹐常在一也。侯王以寡統眾以得一﹐故爲天下正。《易》曰﹔天下之動正夫一而止。

天無以淸﹐將恐裂﹔地無以寧﹐將恐發﹔神無以靈﹐將恐歇﹔谷無以盈﹐將恐竭﹔萬物無以生﹐將恐滅﹔侯王無以貴高﹐將恐蹶。

禦注﹕天職生覆﹐地職形載﹐裂則無以覆﹐發則無以載。發﹐泄也。神依人而行者也﹐歇則無所示。谷受而不藏者也﹐竭則莫之應。聚則精气爲物﹐得一以生故也。散則遊魂爲變﹐失一以滅故也。滅者﹐生之息。惟正也﹐能禦萬變而獨立乎。萬物之上無以爲正﹐而貴高將不足以自保﹐能無蹶乎。蹶者﹐上之僕。

王元澤曰﹕一之爲一﹐無乎不在﹐欲言其理﹐辭不勝窮。且以人形言之﹕凡人初生﹐精爲之本﹐因精集神﹐體象斯具﹐精之旣喪﹐形斃神離﹐

或德或形﹐其理無二。

故貴以賤爲本﹐高以下爲基。

禦注﹕賤者貴之所恃以爲固。下者高之所自起。世之人睹其末﹐而聖人探其本。世之人見其成﹐而聖人一察其微。故常得一也。

孫登曰﹕九重之臺﹐起於累土。百仞之高﹐元乎一簣。以況尊貴﹐卑下爲基。

王元澤曰﹕水於五行﹐其數爲一﹐而趁下不爭﹐陰陽之情也。知此道者﹐𨿽居貴高而不忘基本。故居位也安﹐猶體神而存精﹐則神常存也。

是以侯王自謂孤﹑寡﹑不谷﹐此其以賤爲本邪﹐非乎。

禦注﹕孤﹑寡﹑不谷﹐名之賤者也。而侯王以爲稱﹐知所本而已﹐侯王所以貴高而不蹶﹐其以此乎。

顧歡曰﹕孤是無父之稱。寡者偏喪之名。不谷者不善也。謂非物宗不能總眾之辭。凡此三者﹐皆人之所賤﹐而侯王自以爲稱﹐豈非以賤爲本乎。非者詳問之辭﹐言侯王以孤﹑寡﹑不谷自目﹐明其以賤爲本。

王元澤曰﹕一於數至少﹐而爲萬物本。故知本在於賤﹐知賤乃眞貴也。

故致數輿﹐無輿。

禦注﹕自高以勝物﹐自貴以賤物﹐而不知守以柔﹐白而不知守以黑﹐以求譽於世而致數譽﹐則過情之譽暴集﹐無實之毀隨至﹐所以無譽。

唐明皇曰﹕數字作上聲﹐譽字作輿子。說曰﹕數輿﹐則無輿﹐輪轅爲輿本。數貴﹐則無貴﹐賤下爲貴本。轅爲輿本﹐當存轅以定輿。賤爲貴本﹐當守賤以安貴。將戒侯王以賤爲本﹐故致此數輿之談也。

王元澤曰﹕數字作入聲﹐輿字爲譽字。說曰﹕知一者以賤爲本﹐而內韜至貴﹐故世不得﹐而貴亦不得﹐而賤苟爲己﹐而數政稱譽﹐豈眞譽乎。

不欲琭琭如玉﹐落落如石。

禦注﹕玉貴而石賤﹐一定而不變﹐聖人乘時任物﹐無所底滯﹐萬變無常﹐而吾心常一﹐是眞得一者也。故不可得而貴賤。孟子曰﹕所惡執一者﹐爲其執一而廢百也。不欲琭琭如玉﹐落落如石﹐非知化之﹐聖不能及﹐此是謂上德。

河上公曰﹕琭琭﹐諭少。落落﹐諭多。玉少﹐故見貴。石多﹐故見賤。言不欲如玉﹐爲人所貴。如石﹐爲人所賤。當處其中爾。

王元澤曰﹕玉石體堅而一﹐定不能曲變﹐非謂一也。若夫萬變而常一﹐則眞一矣。故玉琭琭﹐貴而已矣﹐不能賤也。石落落﹐賤而已矣﹐不能貴也。老氏旣明一義﹐恐不悟者執一不變﹐堅如玉石﹐則失一之理矣。夫惟體一者﹐一貴一賤﹐其德如水﹐方圓枉直﹐應物無窮﹐而不離於一﹐故不得而貴賤﹐以一無貴賤故也。此篇義最奧密難言﹐今粗明綱領而已。蓋道生一﹐一則德之全。體於物則幾於道者是也。

此章以一爲宗。夫一者﹐天下之至精。天地神物﹐貴賤動植﹐咸得一以生成。太上恐人執一而不知變﹐又終之以不欲﹐如玉石者堅如玉石﹐則失一之理矣。竊以太上之道﹐始以煉精爲基本﹐次以全神爲妙道﹐若基本不立﹐則道無由生﹐故以一爲基本﹐猶精而全神也。終之以玉石者﹐恐人執於煉精﹐不能養神﹐假使壽同龜鶴﹐終無冀於神仙﹐惟精神俱煉﹐與道合眞矣。

道德眞經取善集卷之六竟

道德眞經取善集卷之七

宋饒陽居士李霖集

反者道之動章第四十

反者﹐道之動。

王元澤曰﹕反本則靜﹐靜乃能動﹐譬如秋冬能起春夏也。

蘇子由曰﹕反者﹐復也﹐復性則靜矣。然其寂然不動﹐感而遂通天下之故﹐則動之所自起也。

仰觀乎天﹐四時之行﹐斂藏於冬﹐而蕃鮮於春。俯察乎地﹐五行有水﹐反流全一﹐而動善時。天地之道﹐以反爲動﹐故能長久。人一受其成形﹐馳其形性﹐港之萬物﹐終身不反﹐悲夫。

弱者﹐道之用。

舒王曰﹕道之用所以在於弱者﹐以虛而已。卽在天者而觀之﹐指我亦勝我﹐我亦勝我﹐則風之行乎太虛﹐可謂弱矣。然無一物不在所鼓舞﹐無一形不在所披拂﹐則風之用在乎弱也。卽在地者而觀之﹐次諸東方則東流﹐次諸西方則西流﹐則水之托於淵虛可謂弱矣。然處眾人之所惡﹐而攻堅彊﹐有莫之能先﹐則水之用在乎弱也。又曰﹕反非所以爲動﹐然有所謂動者﹐動於反也。弱非所以爲彊﹐然有所謂彊者﹐蓋弱則能彊也。𨿽然言反而不言靜﹐言弱而不言彊﹐言動則知反之爲靜﹐言弱則知用之爲彊﹐天下之物生於有﹐有生於無﹐亦若此而已矣。

弱之勝彊﹐道之妙用﹐如水至弱﹐能攻堅彊。

天下之物生於有﹐有生於無。

河上公曰﹕萬物皆從天地生﹐天地有形位﹐故言生於有也。天地神明皆從道生﹐道無形﹐故言生於無。

呂吉甫曰﹕惟有爲能生天下之物﹐才而無又能生天下之有﹐則道之動在於反﹐而其用在於弱可知已。然則欲反而弱者無他﹐致一以極乎無而已矣。

此章之意反本而靜﹐則動不失已。

莊子所謂靜則動﹐動則得矣是也。用無不利﹐則不爭而善勝﹐《經》所謂弱勝彊是也。然則欲反弱者無他﹐致一以極乎無而已。

上士聞道章第四十一

上士聞道﹐勤而行之。

禦注﹕士志於道者也。上士聞道﹐眞積力久﹐至誠不息。

李榮曰﹕信道彌篤﹐彊行有志﹐寒暑變而不革其心﹐金石銷而不移其操﹐始終常堅﹐確乎不技﹐上士動行也。

上者﹐至高之稱。士者﹐以道爲事。上士了悟﹐聞斯妙道﹐信道彌篤﹐彊行有志。行與實相相應﹐若出若處﹐若行若住﹐常依實相不離﹐眞際念念增﹐修心心不懈﹐故曰動行也。問曰﹕道不可聞﹐聞而非也﹐上士何以聞之。答曰﹕耳聞其言﹐心行其道﹐眞聞之也。孔子曰﹕朝聞道﹐夕死

可矣。

中士聞道﹐若存若亡。

舒王曰﹕中士者﹐知道之爲美﹐而不知所以爲道也。知道之爲美﹐故若存大音不入俚耳。

李榮曰﹕素絲不怛﹐逐玄黃而改色。中士不定﹐隨好惡而異心。聞眞道存身以安國﹐則存道而忘俗。見財色悅性以娛情﹐則存俗而忘道也。

中士可上可下﹐則有疑心焉。疑心生則用志分﹐故聞道治身以長存﹐治國以太平﹐欣然而存之。退見財色榮譽﹐或於情欲而復忘之也﹐則不能動而行之。一出焉﹐一入焉耳﹐若子夏出見紛華。盛麗而悅入﹐聞夫子之道而樂是也。

下士聞道﹐大笑之。

王元澤曰﹕道大似不肖﹐淺見者所不識﹐故笑。誠如下文云豈流俗所能睹乎。

志琮曰﹕下士聞於妙道﹐無相無名﹐不來不去﹐非生非滅﹐旣不信從﹐翻生違背﹐所以扮掌大笑﹐謂爲虛誕。

下士受性下愚﹐恣情多欲﹐智不足與明﹐識不足與知﹐目欽視色﹐耳欲聽聲﹐口欲察味﹐志气欲盈﹐若不得則大憂以懼。夫道無聲色滋味之可得﹐則其去耳﹑目﹑鼻﹑口之所嗜也遠矣。聞恬惔寂漠虛無無爲之道﹐則大笑而非之。

不笑﹐不足以爲道。

羊祜曰﹕下愚昏昧﹐貴華賤實﹐上道深奧﹐虛無淸遠。不爲淺識所笑﹐不足爲深遠之至。

蘇子由曰﹕道非形不可見﹐非聲不可聞﹐不先知萬物之妄﹐廓然無蔽﹐卓然有見﹐未免於不信也。故下士聞道﹐以爲荒唐謬悠而笑之。中士聞道﹐與之存亡出沒而疑之。惟了然見之者﹐然後動行服膺而不怠。孔子曰﹕語之而不惰者﹐其回也與。斯所謂上士也哉。

與俗同時﹐與道乖。《經》曰﹕知我者希﹐則我貴矣。

建言有之﹕

纂微曰﹕建﹐立也。將立行道之言﹐謂下文也。

舒王曰﹕孔子嘗曰﹕迷而不作。竊比於我老彭。蓋老子稱古之建言者﹐古之人嘗有此三者之言﹐故老子迷之而已。

明道若昧﹐

禦注﹕若日明之光照臨下土者﹐明也。丰智源而不示﹐襲其光而不耀﹐故若昧。

王元澤曰﹕大明若晦。

志琮曰﹕內有智慧爲明﹐外無炫耀爲昧。

進道若退﹐

李榮曰﹕聞道勤行﹐是進大成﹐若缺是退。

呂吉甫曰﹕爲道曰損﹐損之又損﹐以至於無爲。是之謂進道若退。

夷道若颣﹐

李榮曰﹕緬平一等﹐夷道也。和光同塵﹐若颣也。

唐明皇曰﹕夷﹐平也。颣﹐絲之不勻者。夫識心淸靜﹐塵欲不生﹐坦然平易﹐與物無際﹐而外若絲之有颣。

杜光庭曰﹕達士治身﹐內則夷坦﹐外示同塵﹐履苦遇樂﹐隨時應迹﹐若絲之有颣也。

道則一致﹐物有萬殊。體道之士﹐內則平夷﹐一定而不易﹐外應萬殊﹐隨物變動﹐故若颣。

上德若谷﹐

禦注﹕穀虛而受﹐受而不積。穀虛而應﹐應而不竭。

陸佃曰﹕至無以供其求﹐至虛而應其感﹐故曰上德若谷。

大白若辱﹐

李榮曰﹕康而不穢﹐大白也。混同於濁﹐若辱也。

陸佃曰﹕知其白守其黑﹐知其榮守其辱﹐故曰大白若辱。

大潔白之人﹐內懷淸靜﹐明白入素﹐滌除玄覽而無疵。大白也。韜光晦迹﹐混俗同塵﹐處眾入之所惡﹐若辱也。

廣德若不足﹐

孫登曰﹕其德深廣則通疏見遠﹐遺略小節﹐如智識不足。故良賈深藏若虛。君子盛德﹐容貌若愚。

志琮曰﹕夫上德功濟十方﹐莊嚴萬物﹐德化無窮﹐名之爲廣。𨿽云有德﹐怛自若無德﹐卽無德﹐故云不足。

建德若偸﹐

唐明皇曰﹕建﹐立也。偸﹐盜也。言建立陰德﹐港修密行﹐如彼盜竊﹐常畏人知﹐故曰若偸。

車惠弼曰﹕聖人建立眾德﹐濟度羣生﹐妙用港流玄功密被﹐不令人覺﹐故云若偸。

此二說偸竊之偸。

蘇子由曰﹕因物之自然而無所立者﹐外若偸惰而實建也。

王元澤曰﹕偸﹐苟且也。區區欲速﹐務有所建﹐豈足以爲德。惟因時任理﹐視若偸惰者﹐其建大矣。莊子曰﹕不得已而後起。

此二說偸惰之偸。

質眞若渝﹐

王元澤曰﹕體性抱神﹐以遊乎世俗之間者﹐萬變從俗﹐而其道常眞﹐故物莫知其眞。彼漢陰丈人孑孑然以眞爲己任﹐而別乎世俗﹐乃子貢之徒所驚﹐而聖人以爲假修渾沌者﹐豈所謂質眞乎。

蘇子由曰﹕體性抱神﹐隨物變化﹐而不失其眞者﹐外若渝也。

質﹐性質也。眞﹐淳一也。渝﹐色變也。言道德行人質眞淳而無假飾﹐若可渝變﹐與物同波而和光。

大方無隅﹐

禦注﹕大方者﹐無方之方也。方而不割﹐故無隅。

李榮曰﹕震宇有象﹐故有方也。至道無形﹐故無隅也。

呂吉甫曰﹔大方體之無南無北﹐爽然四解﹐淪於不測。無東無西﹐始於玄冥﹐反於大通﹐此大方之無隅也。

王元澤曰﹕大方﹐道之體也。若有四隅﹐則形盡於所見﹐其小久矣。

大器晚成﹐

禦注﹕大器者﹐不器之器也。不益生﹐不助長﹐故晚成。

陶弘景曰﹕積德道成﹐謂之大器。非日可就﹐故曰晚成。

陸佃曰﹕其行身也﹐徐而不廢﹐故曰﹕大器晚成。

大器者﹐法身之器也。法身大器﹐積功而證﹐非一朝一夕﹐故曰晚成。莊子曰﹕美成在久。

大音希聲﹐

禦注﹕動之無方而感之斯應﹐故希聲。王弼曰﹕聽之不聞名曰希﹐不可得聞之音也。有聲則有分﹐有分則不宮而商矣。分則不能統眾﹐故有聲者﹐非大音也。

志琮曰﹕希聲者﹐猶無聲也。夫聖人一音說法﹐徧滿十方﹐發墊開蒙﹐導凡誘俗﹐𨿽復教滿十方﹐卽言恆寂。教卽無教﹐言卽無言﹐以此之義﹐名曰希聲。

疏曰﹕道能應眾音﹐大音也。聽之無聲﹐希聲也。

大象無形﹐

鍾會曰﹕無象不應﹐謂之大象。旣無體狀﹐豈有形容。

大象者﹐無象之象也。象旣無象﹐豈有形狀。

道隱無名。

纂微曰﹕道本無名﹐而彊名曰道。今道又隱焉﹐而名何有﹐此眞所謂滅迹匿端也。

呂吉甫曰﹕凡此者皆道也。然謂之明而若昧﹐謂之夷而若颣﹐謂之進而若退﹐以至音而希聲﹐象而無形﹐名與實常相反者﹐以道隱於無名﹐而以名名之﹐則常若相反故也。

夫惟道﹐善貸且成。

顧歡曰﹕先與後得謂之貸﹐物得成道謂之成。成之則歸道﹐道得之也。

志琮曰﹕今幾夫之生是道以生﹐貸汝汝應悟生復歸於道﹐何乃執生爲生而不反本邪。

舒王曰﹕善貸者萬物資而不匱是也。然復歸於所自生﹐故曰且成。

此章言道深微妙﹐隱奧難見﹐自明道至於大象皆道也。道之妙不可以智索﹐不可以形求﹐可謂隱矣。道之體隱乎無名﹐而用乃善貸且成﹐上士悟之特然勤行﹐下士聞之所以大笑﹐誠如篇中所云﹐豈流俗所能識乎。

道生一章第四十二

道生一﹐一生二﹐一。一生三﹐三生萬物。

陸佃曰﹕道生一﹐太極也。一生二﹐陰陽也。二生三﹐沖气也。有陰有陽﹐而陰陽之中又有沖气﹐則萬物於是乎生矣。故曰﹕三生萬物。

李榮曰﹕一生二﹐淸濁分﹐陰陽著。二生三﹐運二气﹐構三才。三生萬物﹐圓天覆於上﹐方地載於下﹐人主統於中﹐何物不生也。

谷神子曰﹕大道自然﹐變而生神﹐神動而成和﹐和散而气結﹐气結而成形﹐故曰﹕道生一﹐一生二﹐二生三﹐三生萬物。一者﹐形變之始也。淸輕爲天﹐濁重爲地﹐沖和之气爲人。故天地含精﹐萬物化生。

萬物負陰而抱陽﹐

河上公曰﹕萬物無不負陰而向陽﹐回心而就日。

沖气以爲和。

陸佃曰﹕道家謂之沖气﹐醫家謂之胃气。有陰有陽﹐然後胃气生於其中。

負﹐背也。抱﹐向也。衝﹐中也。凡幽而不測者﹐陰也。明而可見者﹐陽也。有生者﹐莫不背於幽而﹑向於明。然萬物獨陽不生﹐獨陰不成﹐必有陰陽之中以和之﹐然後物生。莊子至陽赫赫﹐至陰肅肅﹐肅肅出乎天﹐赫赫發乎地﹐兩者交通成和﹐而物生焉。

人之所惡﹐惟孤﹑寡﹑不谷﹐而王公以爲稱。

纂微曰﹕夫孤﹑寡﹑不谷者﹐柔弱謙卑之稱﹐乃流俗之所惡嫌也。獨大人君子之所以自謂者﹐乃所以有王公之貴耳。是法沖气之爲和也﹐損心志之彊梁﹐而求益於道德者也。

孤﹑寡﹑不谷者﹐不祥之右也。王公居尊極之位﹐取人之所惡以自名者﹐處謙卑﹐法柔弱﹐以適陰陽之和也。故下文云。

故物﹐或損之而益﹐益之而損。

李榮曰﹕有道以富貴而稱孤﹑寡﹐損也。謙光日新﹐益也。無德處貴爲自益也﹐才下位高必至傾覆﹐損也。

疏曰﹕故者仍上之辭也。言王公稱孤﹑寡以自毀損﹐則爲百姓樂推尊敬而事之﹐而玫益也。或益之而損者﹐若王公貴寵其身居上而驕﹐則爲下人離散而玫損也。《易》曰﹕滿招損﹐謙受益﹐斯之謂也。

舒王曰﹕天道虧盈而益謙﹐惟其益謙﹐故能損者乃所以爲益。惟其虧盈﹐故其益者乃所以爲損。然則王公所稱﹐乃所以致益而處貴高之道。

人之所教﹐亦我義教之。

河上公曰﹕眾人所教﹐去弱爲彊﹐去柔爲剛。言我教眾人﹐去彊爲弱﹐去剛爲柔。

人之所以教人者﹐當以我柔弱之義教之。

彊梁者不得其死﹐

河上公曰﹕彊粱者﹐謂不信玄妙﹐背叛道德﹐不從經教﹐尙勢任力也。不得其死者﹐爲天所絕﹐兵刃所伐﹐王法所殺﹐不得以壽命而死也。

嚴仙曰﹕彊秦以專制而失﹐大漢以和順而昌。彊梁者失道﹐剛武者失神﹐生主已退﹐安得長存。

《字說》曰﹕屋梁兩端﹐乘實如之。物之彊者﹐莫如梁。所謂彊梁者﹐如梁之彊。人之彊者﹐死之徒也。子路好勇﹐不得其死。羿善射﹐界蕩舟﹐俱不得其死。然是皆失柔弱之義也。

吾將以爲教父。

李榮曰﹕不從君父之命﹐不順聖人之教﹐貪榮以守勝﹐尊己以淩人﹐彊梁也。違科犯法﹐不盡天年﹐中道而夭﹐不得其死也。物皆合道﹐聖人無不設教﹐凡情失理化主﹐所以興言﹐由仁義之華﹐彰道德之實﹐因彊梁之性﹐演柔弱之法也。

此章言道生一气﹐一气生陰陽﹐陰陽生沖气。物得沖气以爲和。沖和之气﹐柔弱之義。王公法柔弱以孤﹑寡爲稱﹐是損之而益也。眾人好彊梁而不得其死﹐是益之而損也。大聖辮此以爲教父﹐信其然矣。

天下之至柔章第四十三

天下之至柔﹐馳騁天下之至堅。

李榮曰﹕有象之至柔者﹐水也。無形之至柔者﹐道也。水至柔而能銷金穿石﹐破彼堅彊。道至柔而能遺彼忘我﹐破玆固執。言人若鑑之於水﹐體之於道﹐足能洞於人我﹐經於丘山﹐微妙玄通﹐都無滯礙﹐此謂馳騁至堅。

至柔者水也。至堅者金石也。水能貫堅入剛﹐無所不通。水至柔故幾於道。而況無形。至柔之道﹐包裹天地﹐貫穿萬物﹐此柔之所以勝剛也。馳騁猶貫穿縱任也。《經》曰﹕天下莫柔弱於水﹐而攻堅彊者﹐莫之能先。

無有﹐入於無間。

河上公曰﹕無有者﹐道也。道無形質﹐故能出入無間﹐通於神明﹐濟於羣生。

嚴遵曰﹕有形鈷利不入﹐無理神明在身﹐出無間﹐入無竅﹐俯仰之頃﹐經數千里。

無有者神也。神之所爲﹐利用出入﹐莫見其迹﹐透金貫石﹐入於無間。神捨於心﹐心藏乎神﹐虛心以存神﹐存神以索至﹐直而推之﹐曲而任之﹐四方上下﹐隨其所寓﹐往來無窮﹐周流乎太虛﹐上際下蟠﹐六通四辟﹐無入而不自得也。

吾是以知無爲之有益。

禦注﹕柔之勝剛﹐無之攝有﹐道之妙用﹐實寓於此。棄事則形不勞﹐遺生則精不虧﹐玆所以爲有益也。

王弼曰﹕柔弱虛無﹐無所不通。至柔不可折﹐無有不可窮﹐以此推之﹐故知無爲之道有益也。

李榮曰﹕道無形物得生﹐聖無爲人得化﹐此乃無爲之益也。

柔者道之本﹐無者道之用﹐至柔無有者道也。道無爲而萬物自化﹐是以知無爲之道有益也。

不言之教﹐無爲之益﹐天下希及之。

禦注﹕不言之教﹐設之以神﹐無爲之益﹐不虧其眞﹐聖人以此抱朴﹐而天下賓。無爲而萬物化﹐故及之者希。

顧歡曰﹕法道不言而風俗自移﹐故言不言之教。法道無爲而人物自化﹐故言無爲之益。

此章言法道之柔弱虛無﹐以不言行教﹐無爲化民。天下及此道者﹐不亦希乎。

名與身章第四十四

名與身﹐孰親。身與貨﹐孰多。

禦注﹕夫兩臂重於天下﹐則名與身﹐孰親。生者豈特隋珠之重哉﹐則身與貨﹐孰多。至願在我名﹐非所親也。至富在我貨﹐非所多也。惟不知親疏多寡之辧﹐而殘生損性﹐以身爲殉﹐若伯夷死名於首陽之下﹐盜跖死利於東陵之上﹐豈不惑哉。

李榮曰﹕身形是成道之本﹐故爲親。名聞是虛假之法﹐故爲疏。世人不能爲身以損名﹐只爲名以損身。

王弼曰﹕尙名好高﹐其身必疏。責貨無厭﹐其身必少。

呂吉甫曰﹕烈士之所徇者名也。而至於殘生傷性﹐則不知身之親於名也。故曰﹕名與身﹐孰親。貪夫之所徇者貨也。而至於殘生傷性﹐則不知身之多於貸也。故曰﹕身與貨﹐孰多。

名﹐虛名也。貨﹐財貨也。身爲成道之本﹐豈不親於名而多於貨乎。名顯身危﹐蒙莊固辭楚相﹐寧爲曳尾之龜。天師不就大夫﹐願學軒轅之道。是知身親而名疏也。

得與亡﹐孰病。

纂微曰﹔此釋上兩句也。夫虛名浮利﹐得之乎輕羽﹐性命形神﹐亡之若太山。達人校量﹐孰者爲病。

李榮曰﹕名者﹐外之稱譽。貨者﹐俗之財帛。身爲忠孝﹐及爲修至道﹐而弱喪者不返﹐逐欲者失眞﹐爲名以煞身﹐因財而害己﹐迷淪者眾﹐聖人詳問﹐爲得名貨與亡身者﹐誰爲病矣。

呂吉甫曰﹕所徇者名﹐則世謂之君子。所徇者貨﹐則世謂之小人。君子小人之所徇﹐𨿽或不同﹐而亡其所存則一也。然則得名與貨而亡其存﹐則不知亡之病於得也。故曰﹕得與亡﹐孰病。

是故甚愛必大費﹐多藏必厚亡。

唐明皇曰﹕甚愛名者必勞神﹐非大費乎。多藏貨者必累身﹐非厚亡乎。

劉進喜曰﹕貪欲無厭﹐謂之甚愛。欲甚喪身﹐故云大費。

呂吉甫曰﹕愛名欲以富貴其身也﹐以甚愛之﹐故並其良貴而失之﹐是大費也。蓄貨欲以富其身也﹐以多藏之﹐故並其至富而害之﹐是厚亡也。

知足不辱﹐知止不殆﹐可以長久。

唐明皇曰﹕辱﹐損累也。殆﹐危亡也。夫不邇聲名﹐知足也。不殖貨財﹐知止也。知足故名當其實而無過分之累﹐知止故貨不多藏而無貪求之害﹐旣不辱不殆﹐乃可長存而久壽也。

李榮曰﹕不分外以求名﹐遠恥辱也。不非理以規財﹐無危殆也。外之於名利﹐遠之於危殆﹐治國可以長存﹐修身可以長久。

呂吉甫曰﹕夫惟有德者﹐知至貴之在己﹐而無待於名也。故知足而不辱。知至富之在己﹐而無待於貨也。故知止而不殆。不辱不殆﹐則可以長久。

此章之意欲學長生久視﹐當先絕利忘名。若名利不除﹐身心俱役﹐不惟有妨於道﹐久必於身爲患。是以古之得道者﹐不邇聲名﹐不殖貨利﹐𨿽三旌之位﹐萬鍾之祿﹐棄之若獘屣﹐視之如浮雲﹐或樂簞瓢﹐或居園堵﹐國卿不能識﹐天子不得臣﹐林宿巖居﹐松餐澗飲﹐豈以蝸蠅之浮幻﹐害性命之至眞﹐此最爲學道之至戒﹐修身之要務。故引古爲證﹐欲修眞之士﹐脫此韁鎖而已。

大成若缺章第四十五

大成若缺﹐其用不獘。

禦注﹕域中有四大﹐道居一焉。體道之全﹐故可名於大。無成與虧﹐是謂大成。不有其成﹐故若缺。知化合變﹐而不以故自持﹐故其用不獘。此孔子所以集大成而爲聖之時。

河上公曰﹕謂道德大成之君﹐若缺者﹐滅名藏譽﹐如毀缺不備也。其用心如是﹐則無獘盡之時。

纂微曰﹕缺﹐破也。獘﹐困敗也。大成謂全德之君子也。夫德充於內者﹐故能包荒含穢﹐支離其形﹐若器之缺玷﹐罕見其用﹐故得保其完全﹐而無困敗之獘也。

功成者虧﹐功成不居﹐是以不去。名成者集﹐無爲名屍﹐其名不去。至人睹成壞之相﹐因去功與名﹐還與眾人﹐其道大成而常若缺也。唐堯有成功而自視缺然﹐爲五帝之盛。孔子集大成而不居其聖﹐爲萬世之師。其用愈久愈新﹐豈有獘耶。

大盈若沖﹐其用不窮。

禦注﹕充塞無外﹐瞻足萬有﹐大盈也。虛以應物﹐衝而用之﹐故施之不竭﹐其用不窮。良賈深藏﹐若虛盛德﹐容貌若愚。

呂吉甫曰﹕萬物酌焉而不竭﹐是盈也。然益之而不加益﹐故若衝。惟若衝﹐故其用日給而不窮。

羅什曰﹕智無不積爲滿﹐空而能正曰衝。言大滿之人﹐能忘其滿﹐𨿽滿若虛﹐虛則不竭。用能如此﹐則無窮極。

月盈則虧﹐志滿則損﹐至人知盈虛之有數﹐𨿽盈而常若衝也。

大直若屈﹐

王弼曰﹕隨物而直﹐直不在己﹐故若屈。

羅什曰﹕理正無邪曰直。隨物曲成爲屈。

身可屈也﹐道不可屈也。大直者﹐屈身以伸道也。柳下惠直道三黜而不去。

大巧若拙﹐

蘇子由曰﹕巧而不拙﹐其巧必勞﹐付物之自然﹐𨿽拙而巧。

劉進喜曰﹕匠成萬物﹐鑪錘羣生﹐有大功巧而忘功用﹐晦迹同凡﹐故曰拙也。巧在所不爲﹐因自然以成器。不造作無巧功﹐賦物之形方圓﹐曲直不睹其妙﹐故若拙。刻雕眾形而不爲巧﹐非其驗乎。有如梓慶之削鑪﹐非若宋人之刻楮。

大辯若訥。

禦注﹕不言之辯﹐是謂大辯。惠施多方﹐其辯小矣。

羅什曰﹕智無不周爲大辯﹐非法不說故稱訥。

蘇子由曰﹕辯而不訥﹐其辯必窮。因理而言﹐𨿽訥而辯。

躁勝寒﹐靜勝熱﹐淸靜爲天下正。

呂吉甫曰﹕夫寒熱者﹐天地之所爲﹐有形之所不能免也。而一躁焉可以勝寒﹐一靜焉可以勝熱﹐一時之躁靜﹐猶可勝天地之所行﹐況夫體無爲之淸靜﹐以爲天下正﹐安往而不勝哉。

此章之義﹐先言諸大﹐終之以淸靜爲天下正。老君言得悟道者﹐常淸靜矣。悟道之人﹐必靜必淸﹐惟見於空﹐乃能如上諸大。

天下有道章第四十六

天下有道﹐卻走馬以糞。

禦注﹕以道治天下者﹐民各樂其業而無所爭﹐糞其田疇而已。

有道者﹐謂人主有道也。卻者﹐去也。走馬者﹐馳走之馬也。糞者﹐糞田也。言有道之君﹐臨蒞天下﹐少欲知足﹐無求於外﹐兵甲不用﹐偃武修文﹐無戰逐之事﹐惟本業之修﹐故卻去馳走之馬﹐以治農田。治身者意馬不馳﹐丹田自實。

天下無道﹐戎馬生於郊。

溫公曰﹕貪欲無厭﹐合內競外。

天下無道之君﹐縱欲攻取﹐戰伐不止﹐故兵戎之馬﹐寄生於郊境之上﹐久不得還也。邑外曰郊。躁競之夫﹐不能少欲知足﹐遂使坐騁走馬﹐奔馳聲色之郊。

罪莫大於可欲﹐

禦注﹕不見可欲﹐使心不亂﹐人之有欲﹐至於次性命之情以爭之﹐罪之所起也。

唐明皇曰﹕心見可欲﹐爲罪大矣。張君相曰﹕前境美麗﹐稱可欲心﹐故言可欲。然境能適心﹐是起罪之緣﹐緣境不止﹐必獲大罪。

禍莫大於不知足﹐

禦注﹕平爲福﹐有餘爲禍﹐知足不辱﹐何禍之有。

王元澤曰﹕外求無厭﹐失性生禍。

不知性分之至足﹐而食求外物﹐則使遭濁辱﹐流浪生死﹐常沈苦海﹐永失眞道﹐禍莫大於玆矣。

咎莫大於欲得。

大孟曰﹕得中求取﹐而又得又不厭得中故更欲得。心旣無涯﹐必招大咎。此言無道之徒﹐縱性任情﹐殃答斯至﹐積惡不已﹐存亡俱累﹐罰止一身罪也﹐下及子孫禍也﹐上誤祖先咎也。

纂微曰﹕咎﹐殃答也。夫物之經目﹐猶有限也。天下之物﹐見與不見﹐咸欲得之﹐使盡在己而靡有孑遺者﹐此無道之甚也。豈惟禍及一身﹐抑亦殃咎來世。夫罪者言人違於禁令﹐初犯其非名之爲罪﹐道家悔過。《經》曰﹕初犯爲罪﹐亦名爲過﹐過言誤也﹐犯過一千八百爲禍﹐禍重於罪矣。犯過二千一百六十爲咎﹐咎又重於禍矣。此三者皆無道君子之所爲也。

天下之物﹐見與不見﹐所欲必令皆得﹐欲而得之﹐人所咎也。自取戾曰罪﹐違神而爲禍﹐違人而爲咎﹐由可欲至於不知足﹐不知足則欲得也。有罪則有禍﹐有禍則有咎﹐咎則獲戾於眾人也。罪莫大於禍﹐禍莫大於咎﹐此次序之然也。

故知足之足﹐常足矣。

禦注﹕人見可欲則不知足﹐不知足則欲得﹐欲得則爭端起而禍亂作。泰至則戎馬生於郊﹐然則知足而各安其性命之分﹐無所施其智巧也。日用飲食而已﹐何爭亂之有。

舒王曰﹕墨子曰﹕非無安居也﹐我無足心也。非無足財也﹐我無足心也。萬物常至於足﹐而有所謂不足者﹐以其無足心也。得道者知其足心足財﹐故曰﹕知足之足﹐常足矣。王元澤曰﹕各盡其性分﹐則何不足之有。

此章言以道往天下者﹐內自知足﹐外無貪求﹐故絕爭戰之事﹐無殃咎之禍。修身者少欲知足﹐意馬不馳﹐丹田自守﹐乃爲有道之士矣。

道德眞經取善集卷之七竟

宋饒陽居士李霖集

不出戶章第四十七

不出戶﹐知天下。不窺牖﹐見天道。

車惠弼曰﹕行人虛懷內靜﹐不馳心於世俗﹐末役思於攀緣﹐以眞照僞﹐事無不悉也。

陸佃曰﹕夫萬物皆備於我矣。有天道焉﹐有地道焉﹐有人道焉。反身求之而不誘於外﹐則人之道可以不出戶而知﹐天之道可以不窺牖而見。

天下𨿽大﹐聖人知之以道。天道𨿽遠﹐聖人見之以心。心與道合﹐以道觀天下﹐無遠之不察﹐故無待於出戶。以心見天道﹐無高之不至﹐故無待於窺牖。楊子曰﹕人心其神矣乎。操則存﹐捨則亡﹐能常操而存者﹐其惟聖人乎。聖人存神索至﹐和同天人之際﹐使之無間者也。

其出彌遠﹐其知彌少。

蔡子晃曰﹕明無道者﹐不能察己知人﹐馳心逐境﹐𨿽復出戶遠遊﹐境界窺牖﹐瞻望星辰﹐其於知見甚爲寡少﹐以其拾己而求於外也。

呂吉甫曰﹕今夫天下之大﹐固無窮也﹐必待出而後知之。則足力之所及者寡矣﹐所知者幾何哉。天道之遠﹐固不測也﹐必待窺而後見之。則目力之所及者寡矣﹐所見者幾何哉。故曰﹕其出彌遠﹐其知彌少。

王元澤曰﹕無極之理盡於一塵﹐纖慮不萌﹐萬緣已現。學道麼要豈不在玆﹐而彼乃遠出以求﹐亦已昧矣。彌遠彌少﹐不其然歟。

是以聖人不行而知﹐不見而名﹐不爲而成。

禦注﹕以吾之智而知天下﹐是謂不行而知。以吾之心而以見天道﹐是謂不見而名。不行而知﹐不見而名﹐夫何爲哉。巍巍乎其有成功也﹐是謂不爲而成。

其知如神察於人倫﹐堯﹑舜知天下可知矣。則天之大與天之合﹐堯﹑舜見天道可知矣。不行而知﹐不見而名﹐夫何爲哉。恭己正南面而已。故曰不爲而成。此章主道而言也﹐有天道焉﹐有人道焉。天人𨿽異﹐其道相通。聖人以心合道﹐天下𨿽大﹐可不出戶而知。天道𨿽遠﹐可不窺牖而見。不行而知﹐不見而名﹐不爲而成。

爲學日益章第四十八

爲學日益﹐爲道日損。

禦注﹕學以致其道﹐始乎爲士﹐終乎爲聖。日加益而道積於厥躬。孔子謂顏淵曰﹕吾見其進也﹐致道者墮支體﹐黜聰明﹐離形去智﹐而萬事銷忘﹐故曰損。連伯玉所以行年六十而六十化。

修眞之人始乎務學以爲士﹐終乎得道以爲聖。方務學以窮理﹐物物而求通﹐故曰益矣。爲道盡性而極乎至虛﹐物物知非﹐不期乎損﹐而所有漸銷矣。先言爲學者﹐若不學則見善不明﹐信道不筒﹐無以政道。旣致道當絕學﹐若不絕學﹐則聞見之多則以博溺﹐心不能體道﹐故後言爲道日損也。故曰﹕始乎務學以致道﹐終乎得道以絕學﹐乃爲全眞之士矣。

損之又損之﹐以至於無爲。

成玄英曰﹕爲學之人﹐執於有欲。爲道之士﹐又滯無爲。𨿽復淺深不同﹐而二俱有息。今欲祛此兩執﹐故有再損之文﹐旣而前損損有﹐欲後損損無﹐爲學道二偏雙遣﹐非有非無﹐一中斯契。

舒王曰﹕窮理盡性﹐必至於復命。故損之又損﹐以至於無爲者﹐復命也。然命不亟復也﹐必至於消之復之﹐然後至於命﹐故曰﹕損之又損﹐以至於無爲。

呂吉甫曰﹕損之者未免乎有爲也﹐並其損之者而損焉﹐而後至於無爲。

無爲而無不爲。

羅什曰﹕損之者無贏而不遣﹐遣之至乎忘惡。然後無細而不去﹐去之至乎忘善。惡者非也﹐善者是也﹐旣損其非﹐又損其是﹐故曰損之又損。是非俱忘﹐情欲旣斷﹐德與道合﹐至於無爲。己𨿽無爲﹐任萬物之自爲﹐故無不爲也。

王弼曰﹕有爲則有所失﹐故無爲乃無所不爲。

呂吉甫曰﹕無者無有而已﹐無不爲者乃所以無無也﹐此之謂絕學無憂。爲學者日益其所無﹐爲道者日損其所有。損之者損其所有也﹐尙有所損之心﹐至於又損﹐兼忘此心﹐故無爲也。寂然不動﹐無不爲也﹐感而遂通天下之故。《經》曰﹕道常無爲而無不爲。

取天下﹐常以無事﹐

劉仲平曰﹕孔子稱堯曰﹕蕩蕩乎民無能名焉。稱舜曰﹕無爲而治﹐治至於此﹐百姓皆謂我自然矣。自非無事﹐以取天下﹐曾何足以及此。

無事者﹐道之眞。聖人體﹐道之眞。天下歸懷﹐此無事所以取天下。

及其有事﹐不足以取天下。

禦注﹕天下大物也。有大物者﹐不可以物物而不物﹐故能物物。故取天下者﹐常以無事。天下神器不可爲也﹐爲者敗之﹐執者失之﹐故及其有事﹐不足以取天下。聖人體道而以其眞治身。帝之所興﹐王之所起﹐偶而應之﹐天下將自賓。太王宣父所以去邠而成國於岐山之下。

唐明皇曰﹕有事則煩勞﹐煩勞則凋獘﹐故不足以取天下。

此章首言爲學者將以致道也。致道忘心﹐故損之又損﹐以至於無爲無事。無爲者道之常﹐無事者道之眞﹐此所以取天下也。《西升經》云﹕無爲無事﹐國實民富。

聖人無常心章第四十九

聖人無常心﹐以百姓心爲心。

禦注﹕聖人之心﹐萬物之照也。虛而能受﹐靜而能應﹐如鎰對形﹐以彼妍醜﹐如谷應聲﹐以彼巨細﹐何常之有疏。觀萬物而知情﹐因民而已﹐此之謂百姓爲心。莊子曰﹕卑而不可不因者民也。

劉進喜曰﹕百姓者﹐眾人之總稱也。然聖人無心﹐有感斯應﹐應隨物感﹐故以百姓爲心。旣無心應﹐亦無不應。

善者吾善之﹐不善者吾亦善之﹐德善。信者吾信之﹐不信者吾亦信之﹐德信。

禦注﹕善否相非﹐誕信相譏﹐世俗之情﹐自爲同異﹐豈德也哉。德善﹐則見百行無非善者﹐故不善者亦善之。德信﹐則見萬情無非信者﹐故不信者亦信之。眞僞兩忘﹐是非一致﹐是謂全德之人。

王元澤曰﹕善惡生乎妄見﹐妄見生乎自私。公於大道﹐則𨿽目睹善惡﹐而心無殊想矣。故聖人因世之情﹐彊立毀譽﹐而心知善惡﹐本自非相﹐故不善之善﹐非憐而恕之﹐乃不覺有異也。忘善惡之實﹐眞善也。故萬法𨿽殊﹐等爲實相﹐信與不信﹐生乎自私。知一切相無非妄者﹐故能視不善猶善﹐知一切相無非實者﹐視不信猶信。當妄知實﹐當實知妄﹐此聖智所以異於眾人也。

聖人在天下惵惵﹐爲天下渾其心。

禦注﹕方其在天下﹐則吉凶與民同患﹐𨿽無常心﹐而不可以不戒也。故所以爲己則惵惵然﹐不自暇逸﹐所以爲天下則齊善否同﹐誕信兩忘﹐而閉其所譽﹐渾然而已。

蔡子晃曰﹕以無分別之教﹐混有分別之心﹐眾生旣有善不善﹐有信不信﹐有分別二﹐見聖人皆善皆信﹐究竟玄同﹐故云渾。

王元澤曰﹕惵惵者﹐恐懼之意。

百姓皆注其耳目﹐聖人皆孩之。

王元澤曰﹕仰而法之﹐無知之民﹐動皆非理﹐聖人憐而誘之﹐如父母於赤子﹐恂恂然適其志气﹐而無忿疾之心﹐非夫體道忘物而仁伴天地者﹐其孰能如此。

此章言聖人體道無心﹐故忘善惡﹐齊誕信﹐及其在天下惵惵然不敢易也。至於爲天下﹐則渾然而已。百姓仰而法之﹐惟聖人之視聽﹐聖人遇之﹐以慈待之以厚﹐𨿽不善信者﹐亦善信之﹐此孩之也。非體道無心者﹐其孰能如是。

出生人死章第五十

出生入死。

蔡子晃曰﹕夫眾生失無爲之靜本﹐造有爲之穢業﹐出沒隱顯﹐生死輪回﹐所以從無適有﹐名曰出生﹐自有歸無﹐名爲入死也。

呂吉甫曰﹕生者死之徒﹐死者生之始﹐則生死相爲﹐出入而已。

陸佃曰﹕性無生死﹐出則爲生﹐入則爲死。

生之徒十有三﹐死之徒十有三。

韓非曰﹕四支與九竅十有三﹐動靜屬於生死焉。夫善攝生者﹐目不妄視於采色﹐耳不妄聽於淫聲﹐鼻不妄嗅於穢膻﹐口不妄言於非道﹐手不妄持於凶器﹐足不妄履於邪徑﹐動靜絳然﹐諸惡莫犯﹐此乃長生之徒也。趣死者﹐反於此﹐動靜沒溺﹐諸吉無有﹐此乃近死之徒也。夫生死之原﹐皆系此十三事矣﹐與河公說同。

唐明皇曰﹕泛論眾生﹐當生安生得生理﹐處死順死得死理。如此者大凡十中有三爾。

陸佃曰﹕主出而陽者﹐生之徒也。主入而陰者二死之徒也。主出而至於求學出死以羨久生者﹐出之甚也。主入而求學入滅以樂久死者﹐入之甚也。此兩者十之中有三焉。

人之生﹐動之死地﹐十有三。

王元澤曰﹕貪生失理﹐故動皆傷性。蓋天下除無知常民之外﹐或殉道而爲道術﹐或殉欲而爲答惡﹐皆由有其生而自生﹐故不免於死生也。

人之生﹐動之死地者﹐眾人是也。矜生太厚以養傷生﹐故動之死地。如此之輩﹐亦十中有三爾p其能出是三者﹐則不死不生也。

夫何故﹖以其生生之厚。

禦注﹕生之徒悅生而累形﹐死之徒趣寂而忘身。動之死地﹐桁楊者相接也﹐刑獄者相望也。是皆不知身之爲大患﹐生之爲有涯﹐而存生過厚爾。古之得道者﹐富貴不以養傷身﹐貧賤不以利累形﹐不樂壽﹐不哀夭﹐朝徹而見獨﹐故能無古今而入於不死不生。

溫公曰﹕言十人之中﹐大約柔弱以保其生者三﹐剛彊以速其死者三﹐𨿽志在愛生而不免於趨死者亦三。其所以愛生而趨死者﹐由其自奉養太厚故也。

《經》曰﹕人之輕死﹐以其求生之厚﹐是以輕死。夫惟無以生爲者﹐是賢於貴生。

蓋聞善攝生者﹐

河上公曰﹕攝﹐養也。

纂微曰﹕老氏不自言攝生﹐而曰蓋聞者﹐謙之辭。攝﹐衛也。於衛生之中得其精微﹐故曰善攝生者爾。

陸行不遇兕虎﹐入軍不被甲兵。

河上公曰﹕陸行不遇兕虎﹐自然遠避害不幹也。入軍不被甲兵﹐不好戰以殺人。

成玄英曰﹕此明三毒不能傷害﹐若攝生無生﹐則害不能害﹐旣內無三毒﹐則外三毒不傷﹐是以陸行不遇兕虎﹐入軍不被甲兵也。何者﹐夫虎主嗔﹐兕主癡﹐兵主貪。

兕無所投其角﹐虎無所措其爪﹐兵無所容其刃。

舒王曰﹕惟善攝生者﹐則能無我。無我則不害於物﹐而物亦不能害之矣。

莊子曰﹕人能虛己以遊世﹐其孰能害之。

夫何故﹖以其無死地。

王元澤曰﹕無死地者﹐由其無生。彼無生者﹐湛然常生﹐而不自生﹐故未嘗死﹐未嘗生。道至乎此﹐則𨿽其形有禪﹐而神未嘗變﹐安得死乎。此中國之神聖﹐而西方之佛也。若然者變化無常﹐水火不能焦濡﹐斫不能創病﹐乘虛觸實﹐往無不通﹐則物欲有之而不得﹐況能傷之哉。或曰﹕然則何以謂之攝生。曰﹕降此一等﹐便爲死生。所有攝生﹐必至於此﹐然後生常存也。是比於含德之厚者﹐又其至矣。

溫公曰﹕兕虎以諭彊暴。處彊暴之間而不見害者﹐以其柔弱不爭故也。

羅什曰﹕地﹐猶生也。以其攝生無生﹐故三毒不能傷害。

此章言生死之道﹐以十言之﹐各具三焉。惟善攝生之人﹐道通於一﹐出此三類﹐𨿽虎兕刀兵亦不敢傷害﹐故言以其無死地。

道生之章第五十一

道生之﹐德畜之﹐物形之﹐勢成之。

禦注﹕形質旣具﹐體勢斯成﹐長短之相形﹐高下之相傾﹐其勢然也。

呂吉甫曰﹕萬物之生﹐常本於無名之物﹐而其畜常在於一而未形﹐物得以生之際。無名者﹐道也。一而未形﹐物得以生者﹐德也。及其爲物﹐則特形而已﹐非其所以生且畜也。已有形矣﹐則裸者不得不裸﹐鱗介羽毛者不得不鱗介羽毛﹐以至於幼壯老死不得不幼壯老死﹐皆勢之鈴然也。故曰﹕道生之﹐德畜之﹐物形之﹐勢成之。

道生神﹐德布气﹐流動而生物﹐物生成理謂之形。是以萬物莫不尊道而貴德。

呂吉甫曰﹕勢出於形﹐形出於德﹐德出於道。道德本也﹐形勢末也﹐本尊而末卑﹐本貴而末賤﹐是以萬物莫不尊道而貴德。

道者﹐萬物之所由也﹐降純精而生物之性。德者﹐物之所得也﹐捨和气而養物之形。道生物而爲父﹐則道尊而物卑。尊故能勝物而小之。莊子所謂眞君是也。德畜物而爲母﹐則德貴而物賤﹐故物莫能賤之。莊子所謂眞宰是也。尊者如君父﹐貴者如金玉﹐此尊貴之異也。

道之尊﹐德之貴﹐夫莫之爵﹐而常自然。

唐明皇曰﹕言道德之尊貴﹐非假爵命﹐但生成之功被物﹐而常自然尊貴爾。

王元澤曰﹕命於天則爲天子﹐命於天子則爲諸侯﹐有所受命則出命者能賤之。惟道在萬物之先﹐而制其命﹐孰能爵之。故常自然也。

故道生之畜之﹐長之育之﹐成之熟之﹐養之覆之。

奧也。萬物化作而道與之生﹐萬物斂藏而道與之成。出乎震﹐成乎艮﹐養乎坤﹐覆乎乾﹐剛柔相磨﹐八卦相蕩﹐若有機緘而不能自已﹐道實冒之。

纂微曰﹕上言道生之﹐德畜之。此不言德者﹐以道之一气無不貫穿﹐而略其德之文也。夫受其精之謂生﹐函其气之謂畜﹐遂其形之謂長﹐字其村之謂育﹐輔其功之謂成﹐終時之謂熟﹐保其和之謂養﹐護其傷之謂覆。此八者﹐大道之元功也。肖翹蠕動之物﹐得不尊之貴之乎。

生而不有﹐爲而不恃﹐長而不宰﹐是謂玄德。

禦注﹕生則兆於動出﹐爲則效於變化﹐長則見於統一。道之降而在德者爾。然生而不有其功﹐爲而不恃其能﹐長而不睹其刻﹐制之巧非德妙﹐而小者孰能與此﹐故曰是謂玄德。

纂微曰﹕此都結上生畜等八義也。言道之生乎萬物﹐若顯其有﹐則收其仁矣。養乎萬物﹐若恃其爲﹐則居其功矣。長育羣材﹐成熟庶類﹐載覆動植﹐若矜其宰﹐則處其長矣。有是而退藏於密﹐可謂陰德深矣﹑遠矣。

唐明皇白﹕具如載營魄章所釋。彼章言人修如道﹐此章言道用同人。

此章言道德生畜萬物﹐萬物尊貴道

德。道至尊﹐德至貴﹐孰能爵之﹐常自然而已。然散而言之﹐則有道德之異。合而言之﹐皆出於道。故以玄德終焉。是以知道德混沌﹐玄妙同也。

天下有始章第五十二

天下有始﹐以爲天下母。

呂吉甫曰﹕天下有始﹐以爲天下母。則《經》所謂五﹖不知其名字之曰道者是也。無名﹐天地之始。有名﹐萬物之母。道常無名而爲天下母﹐何也。蓋有名徒爲萬物母﹐而未足爲天下母。無名﹐天地之始。則自天而下﹐皆生於無名﹐故曰天下有始﹐以爲天下母也。

始者﹐道也。道爲天下萬物母也。始與母皆道也。自其气之始﹐則謂之始。自其生生﹐則謂之母。有始則能生生矣。

旣得其母﹐以知其子。

禦注﹕道能母萬物而字之﹐則物者其子也。通於道者﹐兼物物﹐故得其母﹐以知其子。

王元澤曰﹕萬物由道以出﹐道爲之母﹐物謂之子。得道則萬物之理﹐不待識而知。

旣知其子﹐復守其母﹐

河上公曰﹕旣知天下萬物之理﹐當復守道反無爲。

沒身不殆。

王元澤曰﹕夫見理之後﹐逐理不反﹐則妄作爲凶﹐失道遠矣。故知子守母﹐乃常不殆也。

旣知其子﹐復當守道﹐棄智慮反無知以自保﹐故終無危殆之患。

塞其兌﹐閉其門﹐終身不勤。

河上公曰﹕兌﹐目也。使目不妄視。門﹐口也。使口不妄言。

呂吉甫曰﹕此則守母之謂也。心動於內﹐而吾縱焉﹐是之謂有兌。有兌則心出﹐而交物我﹐則塞其兌而不通﹐不通則心不出矣。物引於外﹐而吾納焉﹐是之謂有門。有門則物入﹐而擾心我﹐則閉其門而不納﹐不納則物不入矣。內不出﹐外不入﹐𨿽萬物之變﹐蕓蕓於前﹐各歸其根﹐而不知矣。夫何勤之有哉。

開其兌﹐濟其事﹐終身不救。

舒王曰﹕沒者﹐存之對。終者﹐始之對。以事對門者﹐閉其門﹐則事之不入可知矣。濟其事﹐則門之不閉可知矣。

裴處恩曰﹕開其五欲之門﹐濟其六塵之事﹐心神內疲﹐耳目外困﹐終身勞倦也。

見小曰明﹐

纂微曰﹕此謂防於未萌﹐治於未亂也。若知塞兌閉門之術﹐是見於微小也。見微小則事不能昏﹐可謂明矣。夫惟守其母者﹐每見其心於動之。微小者﹐道之微。見道之微者﹐自知而已﹐故無不明。

守柔曰彊。

張君相曰﹕順道無違曰柔﹐始終不損曰彊。

呂吉甫曰﹕守無形之至柔﹐而物莫之勝也。

用其光﹐復歸其明﹐

禦注﹕明者﹐光之體。光者﹐明之用。聖人之應世﹐從體起用﹐則輝散爲光。攝用歸體﹐則智徹爲明。顯諸仁﹐藏諸用﹐如彼日月萬物﹐皆照而明﹐未嘗虧﹐所以神明其德者是也。

河上公曰﹕用其光於外﹐復當反其光明於內﹐無使精神泄也。

無遺身殃﹐是謂襲常。

禦注﹕物之化無常也。惟復命者遺物離人﹐復歸於明﹐而不與物俱化﹐故體常而無患﹐與形諜成光者異矣。

顧歡曰﹕若開其兌﹐濟其事﹐殃咎必至。至非外禍﹐是自與身殃。

回光反照﹐內視存神﹐不爲漏失﹐則終身不至於有殃咎﹐是謂密合常久之道。此章主守母之義也。道者物之母﹐而物者道之子。塞兌閉門﹐見小守柔﹐以至應物用光復當反照﹐皆守母之義也。故其道常存﹐永無殃咎﹐是密用眞常之道也。

使我介然章第五十三

使我介然有知﹐行於大道﹐惟施是畏。

陸佃曰﹕夫道以無欲守﹐以無知行﹐故曰﹕使我介然有知﹐行於大道﹐惟施是畏。蓋有知者﹐於內不能無所矜﹐於外不能無所徇﹐是以動而有所畏。

介者小而辧﹐於物小有知﹐於道而由大。道以行者﹐己憚於施設矣。況有大知者乎。何則至人之道﹐不以末傷本也。施爲盛於外﹐則根本虛於內矣。故行於大道者﹐纖慮不萌﹐萬緣俱患﹐不容有介然之知矣。嚙缺問王倪﹐所隊四問而四不知。

大道甚夷﹐民甚好徑。

陸佃曰﹕不由道路﹐取疾而行﹐謂之徑。

夷﹐平易也。徑﹐邪不平正也。迷民捨大道而弗由﹐好邪徑而求捷﹐欲速以邀近功﹐用知求道而去道也遠。又豈知大道以不知而知﹐則夷之甚者也。民乃欲以有知求之﹐是好徑而不知所內也。澹臺滅明者﹐行不由徑﹐是行於大道也。邪徑之獘﹐具如下文。

朝甚除﹐

顧歡曰﹕除﹐修也。好徑之人﹐惟以修朝爲善也。

紂惟宮室臺榭﹐楚之章華﹐秦之阿房﹐皆是也。

田甚蕪﹐

河上公曰﹕高臺榭﹐宮室修﹐農事廢﹐不耕治﹐而失時也。

顧歡曰﹕艸長曰蕪。蕪﹐荒廢也。夫峽宇雕墻﹐窮侈極麗﹐則人力凋盡﹐田蕪荒廢﹐內明徇名好利﹐棄少求多﹐道業不修﹐丹田蕪廢也。

田萊多荒﹐《詩》所以刺幽王也。

倉甚虛﹐

舒王曰﹕朝甚除﹐治也。其田反至於蕪﹐其倉反至於虛。倉﹐本也。今乃蕪虛﹐是由人棄大道﹐而趨邪徑也。

王元澤曰﹕田事治﹐倉積實﹐國之本也。今務除其朝廷﹐以爲一時之榮觀﹐而不卹根本之已竭﹐豈持久之道乎。明以末傷本者﹐皆然也。

服文彩﹐

河上公曰﹕好飾僞﹐貴外華。

靑赤爲文﹐色絲爲采。

帶利劍﹐

成玄英曰﹕黼黻文繡﹐以麗其身。幹將鏌鋣﹐以衛其命。

厭飲食﹐財貨有餘。

韓非曰﹕夫入其國﹐其政教可知也。觀朝闕甚修除﹐墻宇甚雕峻﹐則知國君好土木之功﹐多遊嬉之娛矣。觀田野甚荒蕪﹐農事失耕治﹐則知國君好力役﹐奪民時矣。觀倉廩甚空虛﹐農夫多殍餓﹐則知國君好末作﹐廢本業矣。觀衣服多文采﹐質喪而貴華﹐則知國君好淫巧﹐蠹女工矣。觀佩帶皆利劍﹐剛彊而競斗﹐則知國君好武勇﹐生國患矣。觀飲食常厭飲﹐烹肥而擊鮮﹐則知國君好醉飽﹐忘民事矣。觀財貨常有餘﹐務多藏珍異﹐則知國君好聚斂﹐困民財矣。仲尼曰﹕百姓不足﹐君孰與足﹐此之謂也。

唐明皇曰﹕烹肥擊鮮﹐重滋味﹐厭飲足也。聚斂積實饒珍異。

王元澤曰﹕侈費於外﹐以取一時之適﹐而忘本業﹐此明好施以傷本者。一本作貨財。

紂實鹿臺之財﹐盈巨橋之栗。

是謂盜誇﹐非盜也哉。

羅什曰﹕取非其有曰盜﹐貴己之能曰誇。

盜者﹐陰取於人而畏人知。如上七事﹐皆徇末忘本﹐取非其有﹐仍不自隱密﹐誇大於人﹐是謂盜誇。旣矜豈能持久﹐故曰非道。此章言行於大道者﹐不可介然﹐有知若小有所知﹐則施爲盛於外﹐根本虛於內﹐是棄大道而趨邪徑也。大道者本也。末盛則本衰。下文皆以末傷本而施之過也。

道德眞經取善集卷之八竟

道德眞經取善集卷之九

宋饒陽居士李霖集

善建者不拔章第五十四

善建者不拔﹐

禦注﹕建中以該上下故不拔。

節解曰﹕言行人君子﹐善以道德建立身心﹐無德可彰﹐無迹可顯﹐則深根固蒂﹐不爲是非欲惡之所抽拔。若建者伐德求名﹐顯功希報﹐美善旣彰﹐冥功不著﹐終爲無常業障之所抽拔。故《淮南子》曰﹕善建者相貌。金剛﹐火能銷之。火熱﹐水能滅之。水流﹐土能塞之。木彊﹐斧能伐之。惟是建於無建者﹐不可拔也。

善抱者不脫﹐

纂微曰﹕善以道抱元守一者﹐則精神完全﹐而不脫失也。

舒王曰﹕抱﹐一也。抱一而不離﹐則不脫矣。

子孫祭祀不輟。

禦注﹕建中而不外乎道﹐抱一而不離於精。若是者﹐豈行一國與當年﹐蓋將及天下與來世﹐其傳也遠矣。

唐明皇曰﹕言善以道德建抱之君﹐功施於後﹐愛其甘棠﹐況其子孫乎。而王者祖有功﹐宗有德。故周之興也﹐始於后稷﹐成於文﹑武。周之祭也﹐郊祀后稷﹐宗祀文王。故𨿽卜代三十﹐卜年七百﹐毀廟之主﹐流溢於外﹐而後稷﹑文王郊宗之祀﹐不輟止也。

修之身﹐其德乃眞﹔

杜弼曰﹕明以近修遠立身﹐以道不技不脫﹐固蒂深根。以此修身﹐眞德在己也。

修之家﹐其德乃餘﹔

河上公曰﹕修道之家﹐父慈子孝﹐兄友弟順﹐夫信婦貞。其德如是﹐乃有餘也。

王弼曰﹕以身及人也。修之身則眞﹐修之家則有餘﹐修之不廢所施轉大。

修之鄕﹐其德乃長﹔修之國﹐其德乃丰﹔修之天下﹐其德乃普。

禦注﹕修之身﹐其德乃眞。所謂道之眞以治身也。修之家﹐其德乃餘。修之鄕﹐其德乃長。所謂其緒餘以治人也。修之國﹐其德乃丰。修之天下﹐其德乃普。所謂土直以治天下國家也。其修彌遠﹐其德彌廣﹐在我者皆其眞也。在彼者特其末爾。故余而後長﹐丰而後普﹐於道爲外。

纂微曰﹕此五者﹐近修諸身﹐而遠及天下也。

故以身觀身﹐以家觀家﹔

道衝曰﹕察身之損益邪正﹐則知眾人矣。察家之逆順盛衰﹐則知他之家矣。

以鄕觀鄕﹐以國觀國﹐以天下觀天下。

禦注﹕萬物皆備於我矣。反身而誠﹐樂莫大焉。故以身觀身而身治﹐推此類也。天下有常﹐然以之觀天下﹐而天下治矣。

纂微曰﹕觀者﹐照察也。故以先﹑聖治身之﹨道﹐反觀吾身心。若吾身心能體於道﹐則其德乃眞矣。以先聖治家之道反觀吾家人﹐若吾家人能睦其親﹐則其德有餘矣。以先聖治鄕之道反觀吾鄕黨﹐若吾鄕黨能信於友﹐則其德乃長。以先聖治國之道反觀吾國民﹐若吾國民能遂其生﹐則其德乃丰矣。以先聖治天下之道反觀吾天下之民﹐能無欲無知﹐則其德乃普矣。

吾何以知天下之然哉﹐以此。

河上公曰﹕老子言吾何以知天下﹐修道者昌﹐背道者亡。以此五事﹐觀而知之。

王弼曰﹕此上之所云也。言吾何以得知天下乎﹐察己以知之﹐不求於外也。所謂不出戶以知天下者也。

王元澤曰﹕聖人所守一道﹐更無異說﹐故其所以爲所以知﹐皆由此道也。

此章首言善建抱終之以知天下者﹐蓋天下之本身也。善建抱者﹐所謂修之身也。推此以及天下﹐可謂知治之本矣。

含德之厚章第五十五

含德之厚﹐比於赤子。

禦注﹕惟民生厚﹐因物有遷﹐含德之厚﹐不遷於物﹐則气專而志一。孟子曰﹕大人不失其赤子之心。

唐明皇曰﹕至人含懷道德之厚者﹐其行比於赤子。

呂吉甫曰﹕人之初生﹐其德性至厚也。及其長也﹐耳目交於外﹐心識受於內﹐而益生日多﹐則其厚者薄矣。爲道者損其所益生﹐性修反德﹐德至同於初。故曰﹕含德之厚﹐比於赤子。

含﹐抱也。赤子性淳而未散﹐气和而不暴。含德之人﹐性本至厚﹐不遷於薄﹐故比於赤子。含德之厚者﹐非特有赤子之容也﹐有赤子之心矣。

毒虫不螫﹐猛獸不據﹐攖鳥不搏。

張君相曰﹕毒虫﹑蜂蠆﹑蛇虺之類﹐以气害人爲螫。猛獸虎兕之類﹐以

足踐人爲據。攫鳥雕鶚之類﹐以爪傷人爲搏。赤子無害物之心﹐故不爲此等諸物所害。且毒虫諭嗔﹐猛獸諭癡﹐攫鳥諭貪﹐赤子絕此三惡﹐故不爲三毒所傷。含德之人﹐慈忍久就﹐內不生嗔﹐故言毒虫不螫。喜捨旣成﹐貪愛亦盡﹐故諭攫鳥不搏。常有明智﹐永絕癡惑﹐故言猛獸不據。

夫赤子特以受沖气之和﹐無害物之心﹐故物莫能傷。況夫充純气之守通乎。物之所造而其和大同於物者﹐孰能害之。莊子曰﹕人能虛己遊世﹐其孰能害之。

骨弱筋柔而握固。

河上公曰﹕赤子筋骨柔弱而握固﹐以其意專心不移也。

赤子意專志一﹐心無所知﹐手無所用﹐故自然握拳牢固。

未知牝牡之合而作﹐精之至。

禦注﹕德全者形全﹐故骨弱筋柔而握固。形全者神全﹐故未知牝牡之合而作。精之至者﹐可以入神。莊子曰﹕聖人貴精。

林靈素曰﹕﹐小兒陰也。作﹐動也。牝牡之合﹐卽陰陽之運會。赤子未知會合之理而動作者﹐至精不散也。含德之人﹐𨿽了諸法﹐空寂寂不廢動﹐而能無心應物﹐動作合德合時﹐此明身業靜。

王元澤曰﹕非有慕好於外而作﹐則是順其气之自運﹐而不以心者也。若自營於外而心佚於內﹐則精喪而死矣。安能久乎。舉世之大患﹐莫大於此﹐而學者之至戒也。

終日號而隘不嗄﹐和之至。

禦注﹕致一之謂精﹐精則德全而神不虧。沖气以爲和﹐和則气全而嗌不嗄。人之生也﹐精受於天一而爲智之源﹐和得於天五而爲信之本。及其至也﹐可以入神﹐可以復命。而失其赤子之心者﹐精搖而不守﹐气暴而不純﹐馳其形性﹐潛之萬物﹐豈不悲夫。

啼極無聲曰嗄。赤子從朝至暮﹐啼號聲不變易者﹐以其心不動而气和也。使赤子心有所憂慍﹐則气戾而不和﹐其能若是乎。含德之人﹐演玄言而不疲﹐流法音而不竭﹐此亦抱沖和之所致也。

知和曰常﹐

舒王曰﹕和之爲用則常而不變﹐故曰知和曰常。

人能知和气柔弱﹐則制命在我﹐有常而不變。故致道之極﹐則至於復命。復命曰常。含德之厚﹐則至於知和。知和亦曰常。則道德𨿽有間﹐及其會於常﹐則一也。

知常曰明。

松靈仙曰﹕和是不二之中。夫道一相無相﹐不爲生死所傾動﹐故名曰常。能知此常﹐則智慧日明也。

舒王曰﹕不明則不足以知常。

益生曰祥。

舒王曰﹕夫生不可益﹐而人常求益於生﹐則有凶祥。

孫登曰﹕生生之厚﹐動之妖祥。

一受其成形﹐而素分定﹐生理至足﹐無欠無餘﹐以直養之﹐則亦至矣。從而增焉﹐秖以爲贅﹐非徒無益﹐而又害之﹐是曰凶祥。

心使气曰彊。

禦注﹕體合於心﹐心合於气﹐則气和不暴。蹶者趨者﹐是气也。心實使之﹐玆彊也。以與物敵﹐而非自勝之道。

舒王曰﹕气者當專气致柔﹐今反爲心之所使﹐不能專守於內﹐則爲暴矣。故曰﹕心使气曰彊。《書》曰﹕作善降之百祥。上章曰﹕守柔曰彊。此祥者非作善之祥﹐乃災異之祥。此彊者非守柔之彊﹐乃彊梁之彊。

王元澤曰﹕有心以使气﹐則气復使心。心气交使﹐則天和凋喪﹐損其眞矣。人所受者﹐不可益損﹐故增生損气﹐俱爲失理。孟子有揠苗不蕓之戒﹐老子有益生使气之說。凡以全其淳气而已。此彊非自勝之彊﹐彊梁之彊也。

嗟乎﹐流俗有爲之徒﹐不能同其赤子之無心﹐縱無窮之欲﹐喪甚眞之精﹐或補以藥石﹐或行以小術﹐求益眞元﹐反成疾病。故老子有益生之戒也。不能似赤子之气和﹐或用意以存想﹐或役心而行气﹐欲气盛而體充﹐反神勞而气耗﹐故老子有使气之說也。

物壯則老﹐是謂不道﹐不道早已。

蘇子由曰﹕益生使气﹐不能聽其自然﹐日入於剛彊﹐而老從之﹐則其非赤子之性矣。

物不可以壯﹐壯則老矣。夫道者﹐先天地而不爲壯﹐長於上古而不爲老﹐若不知道之眞常﹐而益生使气﹐爲彊梁之人﹐是物而已﹐豈道也哉。故曰早已。此章言赤子之無心﹐含德之厚者似之。赤子無心害物﹐而物莫之傷也。故精全而不散﹐气和而不暴﹐知此乃眞常也。不能知此﹐則益生使气﹐而有壯老之異﹐失赤子之心矣。非含德之厚者也。

知者不言章第五十六

知者不言﹐

河上公曰﹕知者貴行﹐不貴言也。

成玄英曰﹕知道之人﹐達於妙理﹐理無言說﹐所以不言。

顧歡曰﹕明道則忘言﹐存言則失道﹐道可默契﹐不可口說﹐故莊云﹕道無問﹐問無應。

言者不知。

纂微曰﹕知道者以心而不以辯﹐貴行而不貴言。談道者以辯而不以心﹐喪道而不喪說。

道不可言﹐言而非也。知道者不言﹐故孔聖欲無言﹐孟子豈好辯。正容以悟物者有之﹐目擊而道存者有之﹐四問而四不知﹐三問而三不答﹐是皆知道不可言也。且識音者口不能傳﹐斲輪者。不能言﹐彼進乎技者尙爾﹐況道深微妙﹐安可言乎。多言數窮﹐離道遠矣。

塞其兌﹐閉其門。

禦注﹕塗守神﹐退藏於密。

纂微曰。﹔此與第五十二章

文同而旨異也。彼則約道淸靜﹐以塞嗜欲愛悅之端。此則宗道無言﹐故興損聰棄明之說。夫道無形﹐故不可以目視﹐又不可以口傳。夫至人塞兌閉門﹐而善能收眂斂聽﹐鉗口結舌﹐故曰﹕塞其兌﹐閉其門也。

陸佃曰﹕兌者所以說物也。門者所以通物也。塞其所悅﹐閉其所通﹐然後可以挫其銳。

挫其銳﹐解其紛﹐和其光﹐同其塵﹐

裴處恩曰﹕和其光﹐令光不耀。同其塵﹐令塵不染。

挫銳而內不出﹐解紛而外不入﹐和光而不耀﹐同塵而不染﹐眞知者其處己如此。

是謂玄同。

蘇子由曰﹕道非言說﹐亦不離言說﹐然能知者﹐未必言。能言者﹐未必知。惟塞兌閉門﹐以杜其外﹐挫銳解紛﹐和光同塵﹐以治其內者﹐默言不言﹐而與道同矣。

玄升而入道﹐至於玄則小而與物辯﹐惟塞兌閉門﹐挫銳解紛﹐和光同塵﹐默而不言﹐而與道同矣。

故不可得而親﹐不可得而疏﹐不可得而利﹐不可得而害﹐不可得而貴﹐不可得而賤﹐故爲天下貴。

禦注﹕世之人愛惡相攻﹐而有親疏之態。情僞相感﹐而有利害之見。用捨相權﹐而有貴賤之分。反復更代﹐未始有極﹐奚足爲天下貴。知道者忘言﹐忘言者泯好惡﹐忘情僞﹐離用捨﹐而玄同於一性之內﹐良貴至足﹐天下兼忘﹐故爲天下貴。

呂吉甫曰﹕若然者萬物一府﹐死生同狀﹐無所甚親﹐無所甚疏﹐故不可得而親﹐不可得而疏。不就利﹐不違害﹐故不可得而利﹐不可得而害。不榮通﹐不醜窮﹐故不可得而責﹐不可得而賤。夫可得而親疏﹑利害﹑貴賤者﹐則貴在於物﹐而物皆賤之。不可得而親疏﹑利害﹑貴賤者﹐貴在於我﹐而物不能賤也。其爲天下貴﹐不亦宜乎。

不可得而親疏者﹐若列禦寇居鄭圃﹐人無識者是也。不可得而利害者﹐若列子辭鄭子陽之粟是也。不可得而貴賤者﹐若曾子居衛是也。

此章貴忘言而體道﹐下文皆默而成之之道也﹐又孰得而親疏﹐利害﹐貴賤者哉。良貴在我﹐物莫能賤﹐故爲天下貴。

以政治國章第五十七

以政治國﹐

體道之常之謂正。正止於一而不變﹐道之常也。治國之道﹐以常爲貴。孟子曰﹕一正君而國定矣。

以奇用兵﹐

顧歡曰﹕奇者﹐變詐也。臨難制變﹐兵不厭詐﹐三略九奇﹐九攻百勝﹐此上將軍師靜難息寇武之功也。

劉仲平曰﹕雜而不純者﹐天下之常心也。流而不制者﹐天下之常情也。正之爲道﹐異於是矣。故一而不雜者﹐正之體也。止而不流者﹐正之用也。一而不雜﹐則不純者之所宗也。止而不流﹐則流而不制者之所主也。是以治國者不可以他求﹐以正爲守而已。若夫用兵則不然﹐操凶器﹐臨危事﹐有萬之眾﹐央勝負於頃刻之間﹐有可以制敵﹐則乘權適變宜﹐無不可爲者。故其容與治國常異﹐故用奇而不以正也。以無事取天下。

禦注﹕正者道之常﹐奇者道之變﹐無事者道之眞。國以正治﹐兵以奇勝﹐道之眞無容私焉。順物自然而天下治矣。

《雜說》曰﹕正可以治一國而已﹐奇可以用五兵而已。惟其無事者﹐然後可以取天下。故曰﹕取天下常以無事。及其有事﹐不足以取天下。然而湯放武伐﹐亦可以無事乎。曰﹕然則湯武者﹐順乎天﹐應乎人﹐其放伐也﹐猶放伐一夫爾﹐未聞有事也。

吾何以知天下其然哉﹖以此。

唐明皇曰﹕以此﹐下文知之。

天下多忌諱﹐而民彌貧﹔

纂微曰﹕忌諱﹐謂禁令也。人君不能無爲﹐而以政教治國﹐禁网繁密﹐民慮其抵犯﹐無所措其手足﹐避諱不暇﹐弗敢云爲﹐舉動失業﹐日至貧窮。

王元澤曰﹕事爲之禁﹐則民擾而失業﹐故貧也。此亂之所始。

人多利器﹐國家滋昏﹔

王弼曰﹕利器幾所以利己之器。民彊則國家弱。

王元澤曰﹕有利器則必有機心﹐機心生則下難知﹐故國家昏也。

人多伎巧﹐奇物滋起﹔

禦注﹕伎巧勝則人趨末﹐而異服奇器出以亂俗。

王弼曰﹕民多智慧﹐則巧僞生。巧僞生﹐則邪事起。

纂微曰﹕伎巧﹐謂工伎巧妙也。

法令滋彰﹐盜賊多有。

唐明皇曰﹕無爲旣失﹐法令益明﹐竊法爲姦﹐盡成盜賊﹐則豈非多有乎。

舒王曰﹕法令者﹐禁天下之非。因其禁非﹐所以起僞。蓋法出姦生﹐令下詐起﹐故曰﹕法令滋彰﹐盜賊多有。

故聖人云﹕

河上公曰﹕謂下文也。

我無爲﹐而民自化﹔

禦注﹕天無爲以之淸﹐地無爲以之寧﹐兩無爲相合﹐萬物皆化。聖人天地而已﹐故民日遷善﹐而不知爲之者。

堯﹑舜淵默乎法宮之中﹐垂拱而視﹐天民之阜﹐文武不識不知而順﹐帝則垂衣拱手而天下治﹐此帝王無爲而民自化。莊子曰﹕無爲而萬物化。

我無事﹐而民自富﹔

河上公曰﹕我無徭役徵召之事﹐民安其業﹐故皆自富也。

《類解》曰﹕心旣無爲﹐迹又無事﹐四民樂業﹐百姓丰饒。此反天下多忌諱而民彌貧。

上無事則不興力役﹐豈奪農時﹐而民自富。此申上文彌貧之義。

我好靜﹐而民自正﹔

王元澤曰﹕好靜則復性。上復性則民亦復性﹐故自正。申上文盜賊之義。

羊祜曰﹕我動則民邪﹐我靜則民正。此反人多利器國家滋昏。

我無欲﹐而民自朴。

唐明皇曰﹕無爲則淸靜﹐故人自化。無事則不擾﹐故人自富。好靜則得性﹐故人自正。無欲則全和﹐故人自朴。此無事取天下矣。朴者﹐性之全。我性全而無欲﹐民亦無欲﹐而自朴也。此申上文奇物之義。此章主無事以取天下也。自天下多忌諱至盜賊多有﹐此有事以取天下之過也。自我無爲而民自化至我無欲而民自朴﹐此無事以取天下之證也。

其政悶悶章第五十八

其政悶悶﹐其民淳淳﹔

河上公曰﹕其政教寬大悶悶昧昧﹐似若不明﹐故民淳淳富厚﹐相親睦也。

唐明皇曰﹕政教悶悶無爲寬大﹐人則應之淳淳然而質朴矣。

呂吉甫曰﹕淳淳者﹐言其不於薄也。

其政察察﹐其民缺缺。

唐明皇曰﹕政教察察﹐有爲苛急﹐人則應之﹐缺然而凋獘矣。

舒王曰﹕悶悶者﹐無所分別。惟其無所分別﹐則常使民無知無欲﹐故其民淳淳察察者﹐有所分別也。有所分別﹐則其民不能無知無欲﹐而常缺缺矣。

呂吉甫曰﹕缺缺者﹐言其不全於朴。

禍兮福所倚﹐

河上公曰﹕倚﹐因也。夫禍因福而生。人遭禍而能悔過責己﹐修善行道﹐則禍去福來。

福兮禍所伏。

河上公曰﹕禍伏匿於福中。人得福而爲驕恣﹐則福去禍來。

唐明皇曰﹕倚﹐因也。伏﹐藏也。上言其政悶悶﹐俗則以爲無政理之體﹐人反淳淳然而質朴。此則禍爲福所因也。其政察察﹐而俗則以爲有政理之術﹐人乃缺缺然而凋獘﹐此福爲禍之所藏也。

禍福倚伏在吉凶之域者﹐將何處也。蓋禍至不懼﹐省躬自咎﹐以免於禍而已﹐將處乎禍與福之間也。若是則禍亦不至﹐福亦不來﹐禍福無有﹐惡有人災。莊子﹕寧於禍福。

孰知其極﹐

河上公曰﹕禍福更相生﹐誰能知其窮極。

孫登曰﹕孰﹐誰也。極﹐盡也一夫禍福相因﹐倚伏無定﹐禍因福至﹐福假禍來﹐孰知其盡也。

其無正邪。

王元澤曰﹕大運不畱當時者﹐爲是欲定其正﹐而不知正不可常﹐則可謂智乎。𨿽然以爲無正者﹐是以無正爲正者也﹐邪者疑辭﹐亦不定乎無正也。

正復爲奇﹐善復爲妖﹐民之迷﹐其日固久。

禦注﹕通天下一气爾。今是而昨非﹐先迕而後合﹐神奇臭腐﹐相爲終始﹐則奇正之相生﹐妖善之更化﹐乃一气之自爾。天下之生久矣﹐小惑易方﹐大惑易性﹐自私之俗﹐勝而不明乎。禍福之所倚伏﹐且復察察以治之民﹐安得而反其眞乎。

陸佃曰﹕其無正邪﹐蓋有正者有正﹐正者所謂正﹐正者無正是也。夫惟無正﹐故能超乎吉凶之表﹐而無禍無福﹐以知其極也。若夫未能致於無正之地﹐而流於吉凶之域﹐則一禍一福﹐其運如輪﹐其循如環﹐終於迷而已矣。故曰﹕正復爲奇﹐善復爲妖﹐民之迷﹐其日固久。

是以聖人方而不割﹐

禦注﹕方者﹐介於辧物大方﹐無隅止而不流﹐無辧物之迹。

顧歡曰﹕方正其身﹐妖奇自隔﹐不以其方割﹐彼從我也。

廉而不劌﹐

廉者﹐矜於自潔。大康不嗛﹐淸而容物﹐無刻制之行。

王弼曰﹕廉﹐淸康也。劌﹐傷也。以淸康淸民﹐令去其邪﹐令去其污﹐不以淸康﹐劌傷於物也。

直而不肆﹐

河上公曰﹕肆﹐申也。聖人𨿽直曲己從人﹐不自申也。

王弼曰﹕以直導物﹐令去其僻﹐而不以直﹐激拂於物﹐所謂大直若屈也。

王元澤曰﹕直而肆則有其直。大直於理﹐爲直而常﹐委曲以從理。

《書》曰﹕直而溫﹐溫則不暴內。直而外﹐不暴以淩物。所謂不肆也。

《語》曰﹕質直而好義。

光而不耀。

禦注﹕直而肆則淩物而態生﹐光而耀則揚行之患至。內直而外曲﹐用其光而復歸其明﹐其惟聖人乎。民之迷也﹐以方爲是者﹐如子莫之執亂口中。以康爲是者﹐如仲子之操。知伸而不知屈﹐知彰而不知微﹐以誇世末之獘俗﹐而失聖人之大全﹐豈足以正天下。聖人所以正天下者﹐何哉﹐如斯而已。

王元澤曰﹕光以爚物﹐謂之耀。和其光歸其明者﹐豈耀以爚物哉。

此章言禍福正奇善妖相生﹐而不可知民之迷。此固以久矣﹐柰何復以察察之政始之﹐則民安得全其朴乎。是以聖人𨿽方康直光以處己﹐然未嘗顯迹以示人﹐蓋取此悶悶﹐去彼察察﹐而寧於禍福也。

治人事天章第五十九

治人事天﹐莫若嗇。

禦注﹕保其精神而不以外耗內者﹐嗇也。精神四達並流而無所不極﹐上際於天﹐下蟠於地﹐化育萬物﹐其名爲同帝。人之所以爲人﹐天之所以爲天者也﹐惟音也。愛養精神﹐然後俯治人﹐仰事天。故曰﹕治人事天﹐莫若嗇。

夫惟嗇﹐是謂早復﹔

呂吉甫曰﹕夫惟嗇﹐其精神而不用﹐則早復也。苟惟不嗇而費之。至於神敝精勞﹐𨿽欲反其情性﹐亦無由入矣。其於復也﹐不亦晚乎。故曰﹕夫惟嗇﹐是謂早復。

王元澤曰﹕動極而靜﹐則其復晚矣。惟嗇者不侈於費﹐已其去本也﹐未嘗遠。故復靜爲早。

早復謂之重積德﹔

呂吉甫曰﹔人之生也﹐固足於德矣。誠能音而早復之﹐則德日益以充。故曰﹕早復謂之重積德。

王元澤曰﹕德不外耗則積於內﹐而資納無窮﹐則其爲積也。積之又積者也。

重積德﹐則無不克﹔

禦注﹕能勝之謂克。宰制萬物﹐役使羣動﹐而無所不勝者﹐惟德而已。

呂吉甫曰﹕重積德則德之至也。至德者﹐火不能熱﹐水不能溺﹐寒暑不能害﹐禽獸不能賊﹐安往而不克哉。故曰﹕重積德﹐則無不克。

無不克﹐則莫知其極﹔

禦注﹕德至於無所不勝﹐則泛應而不窮﹐孰知其極也。

呂吉甫曰﹕夫有所不克﹐則其道有時而極也。無所不克﹐則孰知其極。故曰﹕無不克﹐則莫知其極。

莫知其極﹐可以有國﹔

禦注﹕體盡無窮﹐則其於用天下也﹐有餘裕矣﹐況有國乎。

呂吉甫曰﹕夫有土者﹐有大物也。有大物者﹐不可以物。物而不物﹐故能物物。莫知其極﹐則不物而能物物者也。𨿽有土者﹐而無累矣。故曰﹕莫知其極﹐可以有國。

有國之母﹐可以長久。

禦注﹕道爲萬物母。有道者﹐萬世無獘。

舒王曰﹕國者皆出於道也﹐故以道爲母﹐如此則沒身不殆也。故曰﹕可以長久。

是謂深根固蒂﹐

王元澤曰﹕人以性爲根﹐外乎此者﹐皆枝葉也。失性之人盛枝葉以傷根﹐根傷則精气衰而蒂不固﹐此所以早斃也。夫惟嗇﹐則不以外傷其根﹐根深則蒂固﹐蒂固則形連乎命而遲脫矣。

陸佃曰﹕萬物莫足以測之之謂深。萬物莫足以傾之之謂固。

長生久視之道。

禦注﹔道者﹐萬物之母。物﹐其子也。性者﹐形之根。而形﹐其柢也。旣知其子﹐復守其母﹐沒身不殆﹐故以長久。根深則柢固﹐性復則形全﹐與天地爲常﹐故能長生。與日月參光﹐故能久視。人與物化而我獨存﹐此之謂道。

呂吉甫曰﹕嗇之爲道﹐是謂深根固蒂﹐長生久視之道也。精神者生之根﹐嗇而藏之﹐則根深而生。長生者視之蒂﹐衛而保之﹐則蒂固其視久矣。

此章首言治人事天莫若嗇﹐終之以長生久視者。蓋長久之道﹐當嗇其精神。精神者﹐根也﹐形者﹐蒂也。根深則蒂固﹐蒂固而生長視久也。昔黃帝問長久之道﹐廣成告之以抱神以靜﹐形將自正﹐無搖汝精﹐乃可長生。

《內經》稱眞人之道有曰﹕呼吸精气﹐獨立守神﹐故能壽比天地﹐無有終時。論至人則曰﹕積精全神。論聖人則曰﹕精神不散。歷觀自古上聖未有不嗇精神而成眞者也。乃若今時之人﹐以欲竭其精﹐以耗散其眞﹐不知持滿﹐不時禦神﹐喪精失靈﹐形衰早斃﹐豈道也哉。故曰﹕道者﹐聖人行之﹐愚者背之。

道德眞經取善集卷之九竟

道德眞經取善集卷之十

宋饒陽居士李霖集

治大國章第六十

治大國﹐若烹小鮮。

禦注﹕烹小鮮而數撓之則潰。治大國而數變法則惑。是以治道貴淸靜而民自定。

王弼曰﹕不擾也。躁則多害﹐靜則全眞。故其國彌大而其主彌靜﹐然後乃能廣感眾心矣。

劉仲平曰﹕國之大者﹐治之若烹小鮮而已。何也﹐取其不煩擾爾。

魚小則易於潰爛。民弱則易於煩擾。烹小鮮者﹐待其自熟。治大國者﹐任其自治。《經》曰﹕我無爲而民自化﹐我好靜而民自正。

以道蒞天下﹐其鬼不神﹔

陸佃曰﹕蓋鬼神者﹐無以休止安定﹐則出而爲祟。古人以道往天下者﹐則鳥獸魚鰲至於咸若山川鬼神﹐亦莫不寧﹐是以無靈響也。

王元澤曰﹕民不擾﹐則得盡其性。民盡其性﹐則天地之和應﹐而萬物無不遂矣。故鬼亦安其處﹐而不能爲神也。人鬼殊道而每至於相於者﹐陰陽之气有戾而交失其所﹐故靈物得乘釁矣。

天下𨿽大治之在道﹐道常無爲而任自然。治大國若烹小鮮﹐所謂以道社天下也。故陰陽之气無戾﹐人鬼各安其處﹐所以其鬼不神也司

非其鬼不神﹐其神不傷民﹔

唐明皇曰﹕上言其鬼不神﹐非謂鬼歇滅而無神﹐但有其神而不見怪以傷人也。

非其神不傷民﹐聖人亦不傷民。

劉進喜曰﹕神者效驗靈也。非此鬼無靈效﹐但人君用道﹐鬼乃福佑於人﹐不能傷害於物。

治大國若烹小鮮﹐所謂聖人不傷民也。惟聖人不傷民﹐故天地之和應﹐人鬼各遂﹐兩不相傷也。

夫兩不相傷﹐故德交歸焉。

禦注﹕以道社天下者﹐莫之爲而常自然﹐無攻戰之禍﹐無殺戮之刑﹐是之謂不傷民。當是時也﹐神與民兩不相傷﹐而德交歸焉。神無所出其靈響也﹐飴爾多福而已。故曰﹕其神不傷民﹐民無所施其智巧也。日用飲食而已﹐夫何傷之有。

此章欲人君以道治天下﹐莫之爲而任自然﹐故幽明各安其位﹐人神不相雜拷﹐而德交歸焉。帝堯之時﹐絕地天通罔有降格。夏后之世﹐山川鬼神亦莫不寧。此帝王無爲而治天下也。

大國者下流章第六十一

大國者下流。

河上公曰﹕治大國者﹐當如江海居下流﹐不逆細微也。

王弼曰﹕江海居大而處下﹐則百川流之。大國居大而處下﹐則天下歸之﹐故大國下流也。

呂吉甫曰。﹔知以道治其國﹐固不傷其人矣。而不知所以交天下者﹐則己𨿽不傷人﹐而有傷其人者矣。大國者下流﹐天下之交。天下之交牝﹐牝常以靜勝牡﹐以靜爲下﹐乃所以交天下而保其人之道也。

天下之交。

王弼曰﹕天下所歸﹐會也。

唐明皇曰﹕下流者﹐謙德也。大國當下流開納﹐則天下之人交至矣。

天下之交牝。

王弼曰﹕靜而。不求物﹐自歸之也。

王元澤曰﹕當以雌靜受物。

牝常以靜勝牡﹐

河上公曰﹕陰勝陽者﹐以安靜不先求也。

以靜爲下。

王弼曰﹕以其靜故能爲下也。牝﹐雌也。雄躁動食欲﹐雌常以靜﹐故能勝雄也。以其靜復能爲下﹐故物歸之也。

舒王曰﹕交者眾人之會﹐能處眾人之所惡﹐則天下之動﹐莫不歸之矣。故曰﹕天下之交牝者﹐蓋天下之交﹐交於牝而已。蓋牝常以靜勝牡﹐以靜爲下﹐故靜爲君﹐而常處於下﹐則足以勝牡矣。故曰﹕以靜勝牡﹐以靜爲下。

呂吉甫曰﹕蓋天下之交牝﹐而牝常以靜勝牡﹐而所以勝者﹐由以靜爲下故也。

故大國以下小國﹐則取小國。

王弼曰﹕大國以下猶云以大國下小國﹐小國則附之。

顧歡曰﹕夫大國謙以虛﹐則小國悅以服。服之是爲取彼小國也。

小國以下大國﹐則取大國。

河上公曰﹕此言國無大小﹐能執謙畜人﹐則無過失也。

王弼曰﹕大國納之也。

盧裕曰﹕取其容己也。

唐明皇曰﹕大取小以爲臣妾。小取大以爲援助。

故或下以取﹐或下而取。

唐明皇曰﹕以者大取小﹐而者小取大。

呂吉甫曰﹕故大國以下小國﹐則取小國﹐則所謂或下以取之也。下以取之者﹐言大之於小﹐宜若可以無下﹐而下之者以取之故也。小國以下大國﹐則取大國﹐則所謂或下而取之者也。下而取之者﹐言小之於大﹐不得不下而取之故也。

齊宣王問曰﹕交鄰國有道乎。孟子對曰﹕有﹐惟仁者爲能以大事小﹐是故湯事葛﹐文王事昆夷。惟智者爲能以小事大﹐故太王事獯鬻﹐句踐事吳。以大事小者﹐樂天者也。以小事大者﹐畏天者也。樂天者保天下﹐畏天者保其國。

大國不過欲兼畜人﹐

河上公曰﹕大國不失下﹐則兼並小國而牧畜之。

成玄英曰﹕大國所以用謙者﹐更無餘意﹐故不過欲兼愛畜養小國。

小國不過欲入事人。

劉進喜曰﹕小國用柔者﹐更無餘心﹐不過欲入大國之中﹐慕德接事。

唐明皇曰﹕大國執謙德而下小國者﹐不過欲兼畜小國爲臣妾。小國贄貢賦以下大國者﹐不過入事大國爲援助。兩者各得其所欲﹐故大者宜爲下。

劉七會曰﹕恃大恐自高﹐故特以爲戒也。

舒王曰﹕蓋以小事大者人之易﹐以大事小者人之難。惟其人之所難﹐故老子以大者宜爲下。

呂吉甫曰﹕今大者下小﹐小復下大﹐兩者各得其所欲﹐則其有不取之者乎。取之者言得其心而不失之之謂也。然則大者小者莫不宜爲下﹐而獨曰大者宜爲下﹐何也。小而不能下大﹐非徒不能取大國﹐而亦禍災及之矣。則不嫌於不宜﹐故曰﹕大者宜爲下而已。

大者﹐奄有四海﹐君臨萬方﹐其勢崇高﹐其位尊極﹐失於盈滿﹐尢宜謙下。劉子曰﹕天道下濟而光明﹐江海善下而爲王﹐故山在地中爲謙﹐王侯以孤寡爲損。此章言交鄰國之道﹐以謙下爲本﹐故國無大小﹐皆當用謙然。大者恐恃以自高﹐尢當謙下﹐故特戒云。

道者萬物之奧章第六十二

道者﹐萬物之奧。

劉仲平曰﹕奧者﹐至深之居。徼者﹐一隙之邊。以言乎道之妙﹐則諭以奧。以言乎道之粗﹐則諭以徼。言妙則知徼之爲粗﹐言徼則知妙之爲奧。

善人之寶﹐

唐明皇曰﹕善人知守道者昌﹐故常寶貴之以爲用也。

王元澤曰﹕善人之所寶﹐聖人則體之矣。天下莫不貴者﹐道也。知道之可貴者﹐善人也。寶者﹐貴重之意。道之爲寶者﹐精气神是也。夫精者身之本﹐保其精而不蕩﹐則形全。專其气而不暴﹐則體充。守其神而不散﹐則眞全。三者混而爲一﹐此道所以爲善人之寶也。

不善人之所保。

唐明皇曰﹕保﹐任也。不善之人﹐不能寶貴至道﹐及其息難﹐卽欲以身保任﹐於道自求免爾。莫非道也﹐善人求之足以至於善﹐不善人之所保倚也。謂遭患逢急﹐能自悔卑下﹐則足以免於罪。

美言可以市尊﹐行可以加人。人之不善﹐何棄之有。

孫登曰﹕夫言之可以奪眾貨之價尊﹐行之可以加眾人之上。夫道之出口﹐澹乎無味。聖人居無爲之事﹐行不言之教﹐豈華辭以悅百姓之耳﹐飾行以曜萬物之目哉。

陸佃曰﹕言風波也﹐行實喪也。然而美之尙可以市尊﹐行之尙可以加人。又況道者萬物之奧乎。此古之人所以用斯道覺斯民也。而一民覺焉﹐則𨿽以至寶充滿法界﹐以用施者﹐其功莫之勝也。故曰﹕美言可以市尊﹐行可以加人。人之不善﹐何棄之有。

故立天子﹐置三公﹐

顧歡曰﹕樹君立輔﹐論道經邦﹐欲以率道天下﹐教化不善人也。

杜光庭曰﹕四海之大﹐萬有之富﹐厥初生民﹐不可無主﹐故立天子以牧之。天子者﹐尊事上帝﹐父事於天﹐母事於地﹐謂之天子。一人不可以廣治﹐置百官之長﹐有三公焉。《書》云﹕其惟三公﹐論道經邦。三公謂太師﹑太傅﹑太保。

溫公曰﹕立君以司牧其民﹐置輔以師保其君。

𨿽有拱璧﹐以先駟馬﹐不如坐進此道。

禦注﹕君子之守修身而天下平。天子三公有璧馬以招賢﹐而不務進道以修身﹐則捨己而徇人﹐失自治之道矣。不如坐進此道者﹐求諸己而已。道之所在﹐聖人尊之﹐故民從者如歸市。

舒王曰﹕立天子﹐置三公﹐𨿽有合拱之璧﹐先乘駟馬﹐足以迎賢者之來﹐而不如坐進此道而已。

王元澤曰﹕天子﹑三公﹐以化民爲己任﹐有道則天下將自賓。璧馬所以招賢﹐爲政之大者也。𨿽得賢而已﹐不能進道﹐則民猶不服﹐故未若不求乎外而進道之要也。

此三家說璧馬以招賢。

呂吉甫曰﹕故立天子﹐置三公﹐𨿽拱璧以先駟馬﹐所以享於上者禮之恭﹐幣之重者也。然不如坐進此道﹐以道之爲天下貴﹐𨿽坐而進之﹐過於恭禮重幣也。天子﹑三公﹐所以坐而論道者﹐不過此而已。

此說璧馬所以享上。

古之所以貴此道者何。

顧歡曰﹕古之所以貴寶此道者﹐其意何耶﹐問其所由也。

不曰求以得﹐有罪已免邪﹐故爲天下貴。

禦注﹕求則得之﹐求在我者也。古之人所以求之陰陽度數而未得者﹐求在外故也。惡者遷善﹐愚者爲哲﹐此有罪所以免歟。道之善救者如此﹐故爲天下貴。《傳》曰﹕天下莫不貴者道也。

呂吉甫曰﹕求以得﹐則所謂善人之寶。有罪以免﹐則所謂不善人之所保也。惟其如此﹐此所以爲天下貴﹐而古之人所以不得不貴也。

此章言物皆出於道﹐道爲天下貴﹐利而行之者善人也。故曰﹕求以得保而任之者﹐眾人也。故曰﹕有罪以免﹐以道無所不用﹐故爲天下貴。

爲無爲章第六十三

爲無爲﹐事無事﹐味無味。

禦注﹕道之體無作故無爲﹐無相故無事﹐無欲故無味。聖人應物之有﹐而體道之無﹐於斯三者﹐栗可見矣。

劉進喜曰﹕爲無爲﹐修道業也。事無事﹐見道相。味無味﹐達道理。

無爲者道之常。無事者道之眞。無味者道之淡。此三者皆道也。

大小多少﹐報怨以德。

禦注﹕大小言形﹐多少言數﹐物量無窮﹐不可爲倪。大而不多﹐小而不少﹐則怨恩之報﹐孰睹其辧。聖人所以同萬有於一無﹐能成其大。

王元澤曰﹕以直報怨者事也。以德報怨者德也。事則吉凶與民同患﹐故種種諸法一不可廢。若夫德則不見有物﹐安得怨乎。如上三事﹐體道者也。方其體道﹐故當如此。爾舉怨而以德﹐則知無所不甩德。

曹道衝曰﹕報怨以德﹐仇讎便絕。報怨以怨﹐相報無盡。

圖難於其易﹐爲大於其細。

纂微曰﹔此重誡也。難易大細者﹐則上之大小多少也。夫是非美惡﹐怨怒恩德﹐皆生於微漸﹐無不始於易﹐而終成難﹐初於細﹐而後成大。今使圖度其始易之時﹐則於終無難矣。營爲初細之日﹐則於後無大矣。若乃謀難於已難﹐爲大於已大﹐則怨怒深而禍亂積﹐將欲釋難解紛﹐不亦難乎。

禍患之機﹐藏於細微﹐發於常人之所忽。及其著也﹐𨿽知者不能善其後。是以怨之作也﹐必於易細而圖爲之﹐則無怨矣。《書》曰﹕怨豈在明﹐不見是圖。

天下難事﹐必作於易。天下大事﹐必作於細。

禦注﹕千丈之堤﹐以螻蟻之穴潰。百尺之室﹐以突隙之煙焚。白圭之行堤也塞其穴﹐是以無水難。丈人之愼火也塗其隙﹐是以無火患。天下之事﹐常起於甚微﹐而及其末﹐則

不可勝圖。故聖人蚤從事焉。

疏曰﹕作﹐起也。此疊上文原禍難之所起。難事必起於易﹐欲令於易而圖之。大事必起於細﹐欲令於細而去之。其類寔繁﹐不可具舉。故以天下總之爾。

杜光庭曰﹕防禍於未兆﹐絕患於未萌﹐愼之至也。

是以聖人終不爲大﹐故能成其大。

禦注﹕爲之於小﹐故能成其大。亂已成而後治之﹐不亦晚乎。

唐明皇曰﹕前明幾人常爲難大之事﹐故令圖而去之。此明聖人不爲難大之事﹐故能成其尊大。

夫輕諾﹐必寡信。

成玄英曰﹕此起諭也。諾﹐然許也。寡﹐少也。夫輕易許諾於人者﹐必少有信實也。

杜光庭曰﹕解楊無貳命﹐仲由無宿諾﹐古人美之。《記》曰﹔與其有諾責﹐寧有己怨。多易﹐必多難。

唐明皇曰﹕輕諾許人﹐必寡於信。動作多易﹐後必多難。

成玄英曰﹕此答諭也。夫輕易爲罪﹐必招重大之殃。

羅什曰﹕輕而不修﹐報之必重也。

是以聖人猶難之﹐故終無難。

禦注﹕禍固多藏於微﹐而發於人之所忽。聖人之應世﹐常愼微而不忽﹐故初無輕易之行﹐而終絕難圖之患。凡一體無故也。

王弼曰﹕以聖人之才﹐猶尙難於細易。況非聖人之才﹐而欲忽於此乎。故曰﹕猶難之也﹐惟其難於細易﹐故終無難大之事。

劉仁會曰﹕慮而後動﹐終無悔吝。聖人猶爾﹐況非聖乎。

此章上三事體道也。故報怨以德﹐是圖爲於易細之時﹐終無難大之事。非體道﹐聖人孰能如是。

其安易持章第六十四

其安易持﹐

杜光庭曰﹕夫生性安靜﹐嗜欲未萌﹐就而守之﹐執持爲易。

其未兆易謀。

唐明皇曰﹐﹕言人正性安靜之時﹐將欲執持﹐令不散亂次。𨿽欲起心﹐尙未有形兆謀度絕之﹐使令不起﹐並甚易爾。

王元澤曰﹕戒在事物之先。

其脆易破﹐其微易散。

唐明皇曰﹕欲心初染﹐尙自危脆﹐能絕之者﹐脆則易破。禍患初起﹐形兆尙微﹐將欲防之﹐微則易散爾。

呂吉甫曰﹕其脆易破﹐則不可使至於堅。其微易散﹐則不可使至於著。物皆然心爲甚﹐通諸其心﹐則天下國家無難矣。

王元澤曰﹕救於已然之始﹐所謂治之於未亂也。

爲之於未有﹐治之於未亂。

嚴遵曰﹕未疾之人﹐易爲醫也。未危之國﹐易爲謀也。萌芽之患﹐易事也。小弱之禍﹐易憂也。何以效之﹐曰任車未虧﹐童子行之。及其傾覆也﹐顚高墮谷﹐千人不能安。卯之未剖也﹐一指摩之。及其爲飛鴻也﹐奮翼淩雲﹐罾繳不能連。

合抱之木﹐生於毫末。九層之臺﹐起於累土。千里之行﹐始於足下。

禦注﹕有形之類﹐大必滋於小﹐高必基於下﹐遠又自於近。其作始也簡﹐其將畢也必巨。聖人見端而思﹐未睹指而知歸﹐故不爲福先﹐不爲禍始﹐躊躇以興事﹐以每成功。

唐明皇曰﹕此言息生於微﹐而成於著。諭如合抱之木﹐始生如毫毛之末﹐此明自性而生也。九層之臺﹐起於一贊之土﹐此明積習而成也。千里之遠行﹐始於舉足之下﹐此明遠行不止也。則天下之事﹐誠以細微爲始﹐而人多忽之﹐遂成患本。故舉三諭以證上文。

杜光庭曰﹕人之所以不防息﹐國之所以不愼微﹐禍形而務除﹐亂成而務理﹐此皆失之遠矣。毫毛至於合抱﹐自小而成大也。累土成於層臺﹐自下而爲高也。千里始於舉足﹐自近而及遠也。世之人﹐但見合抱之木﹐層臺之高﹐千里之遠﹐方欲以執柯以伐之﹐聚鍤以壞之﹐馳騖以追之。勞亦云甚﹐禍不可救。亦猶倚市門而長嘯﹐終亂晉朝。萌沙鹿以貽祆﹐幾傾漢室。默識遠鑑﹐所宜畱神。

爲者敗之﹐執者失之。

唐明皇曰﹕爲謂營爲也。執謂執著也。言人不能爲之於未有﹐治之於未亂﹐而更有所營爲於性分之外﹐執著於塵境之中﹐故必禍敗而失亡也。

呂吉甫曰﹕爲之於未有﹐則是不爲爲之也。治之於未亂﹐則是不治治之也。已有而爲之﹐欲成而反敗之。已亂而治之﹐則執之欲固而反失之也。

是以聖人無爲故無敗﹐無執故無失。

禦注﹕聖人不從事於務﹐故無敗。不以故自持﹐故無失。勝者規度而固守之﹐去道愈遠矣。能無敗失乎。

呂吉甫曰﹕是以聖人爲之於未有﹐則我因無爲也﹐故無敗。治之於未亂﹐則我固無執也﹐故無失。

民之從事﹐常於幾成而敗之。

禦注﹕中道而止﹐半塗而廢﹐始動而終怠者﹐凡民之情﹐蓋莫不然﹐故事常幾成而至於敗。

呂吉甫曰﹕民之從事﹐常在旣有之後﹐故至於幾成而敗之﹐以不知其本故也。

凡民從事﹐至於幾成而敗者﹐以不愼厥終也。《書》曰﹕爲山九仞﹐功虧一簣。

愼終如始﹐則無敗事。

禦注﹕靡不有初﹐鮮克有終。終始惟一﹐時乃日新。施之於事﹐何爲而不成。

唐明皇曰﹕愼其終末﹐常如始從善之心﹐則必無禍敗之事。

呂吉甫曰﹕使知大生於小﹐高起於下﹐遠始於近﹐愼終如始﹐豈有敗事哉。

是以聖人欲不欲﹐不貴難得之貨﹐學不學﹐復眾人之所過。

禦注﹕欲利者以物易己﹐務學者以博溺心。夫豈足以造乎無爲。聖人不以利累形﹐欲在於不欲﹐人我之養﹐畢足而止﹐故不貴難得之貨。不以人滅天﹐學在於不學﹐緝熙於光明而已﹐故以復眾人之所過。道之不明也﹐賢者過之﹐況眾人乎。復其過而反之性﹐此絕學者所以無憂而樂。

陸佃曰﹕損金於山﹐投珠於淵﹐棄極眞之寶﹐絕窮巧之仗﹐夫是之謂欲不欲﹐忘其仁義﹐遺其禮樂﹐棄已陳之糟粕﹐投旣腐之土梗﹐夫是之謂學不學。

王元澤曰﹕不欲之欲﹐非無欲也﹐欲在於不欲爾﹐故不貴難得之貨而已。民飽食暖衣﹐性所不免﹐欲此而已﹐不爲有欲﹐而離性之後﹐更貴難得之貨﹐此乃愚民迷妄﹐失本已遠故也。故聖人欲不欲﹐以救其迷﹐而反之性。不學之學﹐非無學也﹐所學在於不學爾﹐以復眾人之所過故也。眾人逐末多事﹐聖人以不學之學據其過﹐而反之道。

以輔萬物之自然﹐而不敢爲。

盧裕曰﹕輔﹐佐也。人生而靜﹐物之性也﹐以無欲無學﹐輔佐萬物之自然﹐使各遂其性﹐而不敢爲。

杜光庭曰﹕俗學曼衍﹐難復於無爲。多欲紛綸﹐必迷於正性。聖人令學不學以惇素﹐欲不欲以恬愉﹐漸窺正道之光﹐用輔自然之性﹐不貪難得之貨﹐不務過分之能﹐自敗而反成愼終﹐其若始察微防害﹐復於易持之安﹐國所以晏寧﹐身所以貞固﹐然後可擬古之善爲道爾。

陸佃曰﹕欲不欲﹐至於無欲。學不學﹐至於無學。則可以佑神而相天。故曰﹕輔萬物之自然﹐而不敢爲。佑神者﹐以己之神佑萬物之神。相天者﹐以己之天相萬物之天。

鳥獸固有羣矣﹐艸木固有立矣﹐自生自化﹐自形自色﹐萬物旣已自然﹐聖人於此輔之﹐夫何爲哉﹐非亂其經也﹐非逆其情也﹐因其有生輔之以全其生﹐因其有形輔之以全其形。有虞之命官﹐以上下艸木鳥獸﹐有夏之懋德﹐鳥獸魚鰲咸若。此章言聖人圖難於其易。故持於安靜之時﹐所謂爲之於未有。制於脆微之際﹐所謂治之於未亂。舉三事以爲諭。欲早良圖﹐以杜後艱﹐無爲而無敗﹐無執而無失﹐始終皆愼﹐豈有敗事乎。聖人不欲以靜﹐絕學無憂﹐輔物自然之性﹐以體無爲之道﹐然後復易持之安﹐終無難圖之患矣。

古之善爲道章第六十五

古之善爲道者﹐非以明民﹐將以愚之。

禦注﹕民可使由之﹐不可使知之。古之善爲道者﹐使由之而已。反其常然道可載﹐而與之俱無所施智巧焉。故曰﹕愚三代而下﹐釋夫恬惔無爲﹐而悅夫嚀哼之意﹐屈折禮樂﹐以正天下之形﹐吁兪仁義﹐以慰天下之心﹐將以明民。名曰治之﹐而亂孰甚焉。

王弼曰﹕明謂多見巧詐﹐散其朴也。愚謂無知守眞﹐順自然也。

溫公曰﹕去華務實﹐還淳反朴。

曹道衝曰﹕民智則生姦﹐民愚則反朴。

明者明民以其智也﹐非以明民﹐所謂不以智治國也。愚者智之反也﹐將以愚之﹐使民去智反朴﹐忘是非﹐絕美惡﹐同乎無知無欲矣。

民之難治﹐以其智多。

舒王曰﹕夫聖智者﹐國家之利器也。言古之善爲道者﹐不以聖智示人﹐欲使人無知無欲而愚之也。故莊子曰﹕上誠好智而無道﹐則天下大亂矣。何以知其然﹐夫弓弩畢弋機變之智多﹐則烏亂於上。鈞餌罔罟歷芍之智多﹐則魚亂於水矣。削格羅落置眾之智多﹐則獸亂於澤矣。智許漸毒頜滑堅白解垢同異之變多﹐則俗惑於辯矣。故天下每每大亂﹐罪在於好智。

愚則無知﹐智則多詐﹐民多智詐﹐巧僞滋生﹐所以難治。

故以智治國﹐國之賊﹔

盧裕曰﹕拾道任智﹐大僞生焉。僞生於下﹐智出於上﹐上下相蒙﹐爲害大矣。

唐明皇曰﹕以﹐用也。賊﹐害也。人君任用多智之臣﹐使令理國﹐智多必作法﹐法出則姦生﹐令下則詐起﹐國家所以滋昏﹐而爲國之賊也。曹參守法而漢以之安﹐商君變法而秦以之獘﹐故上《經》云﹕智慧出﹐有大僞是也。

蘇子由曰﹕吾以智禦人﹐人亦以智應之﹐而上下交相賊矣。

不以智治國﹐國之福。

唐明皇曰﹕若不用巧智之臣﹐但取淳德之士﹐使偃息蕃魏﹐弄丸解難﹐自然智詐曰薄﹐淳朴日興﹐人和則年丰﹐故國之福也。

劉仲平曰﹔不以智治國者﹐開天者也。以智治國者﹐開人者也。開天則順﹐順則行其所無事﹐其政所以不嚴而治。開人則鑿﹐鑿則失於太察﹐其民所以不淳而缺。故曰﹕以智治國﹐國之賊。不以智治國﹐國之福。《新說》曰﹕堯﹑舜之智在於不褊物﹐禹之智在於行其所無事。不徧物則不察物以爲明﹐行所無事則不鑿物以爲利﹐則可謂善用智者也。若夫老子所謂不以智治國者﹐則在於存之﹐然後民利百倍。

知此兩者﹐亦楷式。

河上公曰﹕兩者謂智與不智也。常能知智者﹐爲賊。不智者﹐爲福。是治身治國之法式。

唐明皇曰﹕任智詐則害於人﹐任純德則福於國﹐人君知此兩者﹐委任純德之臣﹐是以爲君楷模法式。

呂吉甫曰﹕知此兩者﹐非特施之於治國而已﹐而於身亦楷式而未嘗違也。

常知楷式﹐是謂玄德。

河上公曰﹕玄﹐天也。能知治身治國之法式﹐是謂與天同德也。

唐明皇曰﹕玄﹐深也﹐妙也。人君常知所委任﹐是謂深遠玄妙至德也。

玄德深矣遠矣﹐與物反矣﹐

禦注﹕玄者天之色﹐常知楷式而不用其智﹐則與天合德﹐深不可測﹐遠不可窮﹐獨立於萬物之上﹐物無得而耦之者﹐故曰﹕與物反矣。

劉仁會曰﹕玄德難測﹐故曰深。無往不備﹐故曰遠。棄智任愚﹐故曰﹕與物反也。

玄升而入小﹐而與物辧﹐故與物反矣。

然後乃至大順。

禦注﹕順者﹐天之理。乃至大順者﹐邊去智與故﹐循天之理而已。莊子曰﹕與天地爲合﹐其合縉縉﹐若愚若昏﹐是謂玄德﹐同乎大順。惟若愚若昏﹐所以去智。

顧歡曰﹕𨿽於俗爲反﹐而於道爲順。此章言密用其道﹐使民由之而不知﹐無巧詐之智﹐還朴素之純﹐能知此以爲法﹐是深遠玄妙之德﹐去智而循天之理矣。

道德眞經取善集眷之十竟

道德眞經取善集卷之十一

宋饒陽居士李霖集

江海爲百谷王章第六十六

江海所以能爲百谷王者﹐以其善下之﹐

顧歡曰﹕江海處下﹐故百谷宗之。王者居謙。則萬物歸之。

故能爲百谷王。

唐明皇曰﹕言江海所以能令百川朝宗而爲王者﹐以其善居下流之所致也。故《易》云﹕地道變盈而流謙。此舉諭也。故地道用謙﹐則百川委輸而歸往。聖人用謙﹐則庶民子來而不厭爾。

直以卑下﹐故能爲百谷王。王者﹐歸往之義。能下﹐下則民歸之如水之就下。

是以聖人欲上人﹐以其言下之。欲先人﹐以其身後之。是以處上而人不重﹐處前而人不害。

河上公曰﹕欲在人之上﹐法江海處謙虛。欲在人之前﹐先人而後己也。聖人在民上爲王﹐不以尊貴虐下﹐故民戴仰而不以爲重。聖人在民前﹐不以光明蔽後﹐民親之若父母﹐無有欲害之心也。

是以天下樂推而不厭。

呂吉甫曰﹕聖人之有天下也﹐以言其位﹐則固歌上人也。然以孤﹑寡﹑不谷爲稱﹐而受國之垢與不祥﹐則以其言下之也。以言其序﹐則固欲先人也﹐然迫而後動﹐感而後應﹐不。得已而後起﹐則以其身後之也。夫惟以其言下之﹐則處上而人之不重﹐不重則以戴之爲輕矣。以其身後之﹐則處前而人不害﹐不害則以從之爲利矣。不重不害﹐此天下樂推而不厭也。

以其不爭﹐故天下莫能與之爭。

羅什曰﹕心形旣空﹐孰能與無物者爭。

呂吉甫曰﹕夫以其言下之﹐以其身後之﹐則不爭者也。樂推而不厭﹐則天下莫能與之爭也。非體玄德者﹐其能若是乎。故曰﹕以其不爭﹐故天下莫能與之爭。

此章以謙下爲主。江海善下﹐故爲百谷王。聖人言下身後﹐故天下樂推而不厭。夫孰能與謙下者爭哉。

天下皆謂章第六十七

天下皆謂我道﹐大似不肖。

杜弼曰﹕肖﹐似也。不與物同﹐故曰不肖。

夫惟大﹐故似不肖。

蘇子由曰﹕夫道曠然無形﹐頹然無名﹐充徧萬物﹐而與物無一相似﹐此其所以爲大也。若似於物﹐則亦一物矣﹐而何足大哉。

若肖﹐久矣其細也夫。

禦注﹕肖物者小﹐爲物所肖者大。道覆載萬物者也﹐洋洋乎大哉。故似不肖若肖﹐則道外有物﹐豈得爲大乎。

王弼曰﹕久矣其細﹐猶曰其細久矣。肖則失其所以爲大矣。故曰﹕若肖﹐久矣其細也夫。

呂吉甫曰﹕天下徒見我道之大﹐而謂其似不肖﹐而不知其所以大﹐固似不肖也。何以言之﹐大道泛兮﹐其可左右﹐無乎不在者也。彼其無乎不在﹐無可疑者﹐謂之似不肖而不知﹐其無不在而似不肖﹐乃道之所以爲大也。蓋萬物莫非道也﹐則道外無物﹐則無所肖者﹐此其所以爲大也。若有所肖﹐則道外有物矣。道外有物﹐則道有所不在﹐其尙得爲大乎。

王元澤曰﹕肖者有所似道﹐爲萬物祖。故體道者﹐物當似我﹐我豈似物乎。蓋有所似﹐則是象彼者也。象彼則彼必大﹐而我小矣。

我有三寶﹐保而持之。

唐明皇曰﹕我道𨿽大﹐無所象似﹐然有此三行﹐甚可珍貴﹐能常保倚執持﹐可以治身治國也。

王元澤曰﹕凡此三寶﹐皆俗情所謂小﹐而乃至人之所以爲大也。

一曰慈﹐

王元澤曰﹔慈主於愛﹐愛物仁也﹐而獨稱慈者﹐化則廣德以覆下﹐於末爲盛矣。老子方語其本﹐故不曰化﹐而曰慈。慈者﹐父道七之本﹐而不假爲者也。唐耜曰﹕慈﹐愛也。《禮記》曰﹕爲人父者﹐止於慈玆益也。慈者﹐人之本。父子之道﹐天性也。人之慈孝﹐自得於所性之中﹐無待於外矣。仁者人也﹐以兼愛爲心﹐去性遠矣。老子方明道德之要﹐故以慈爲寶。

宣聖五常﹐以仁爲首。釋迦十戒﹐以殺爲先。三聖𨿽殊﹐以慈爲本則一也。

二曰儉﹐

顧歡曰﹕寶精愛气﹐不爲奢費。

呂吉甫曰﹕其行身也﹐徐而不費﹐以約爲紀﹐非儉乎。

儉﹐德之共也。大禹修身﹐以克儉爲費。文王爲治﹐以節儉爲化。儉之爲德大矣哉。《書》曰﹕恭儉惟德。

三曰不敢爲天下先。

顧歡曰﹕履謙居後﹐不爲物先。

呂吉甫曰﹕未嘗先人﹐而常隨人﹐人皆取先﹐己獨取後﹐非不敢爲天下先乎。

王元澤曰﹕於易則謙是也。天地人神﹐皆以謙爲貴﹐故聖人寶之。

孔聖以仁道爲本﹐以儉讓爲德﹐亦寶此三者而已。

夫慈﹐故能勇﹔

王弼曰﹕夫慈﹐以陳則勝﹐以守則固﹐故能勇也。

呂吉甫曰﹕夫慈爲柔弱矣。而能勝剛彊﹐是能勇也。

孟子曰﹕仁者無敵。帝舜性仁﹐形爲四罪之誅。成湯克仁﹐能勝夏桀之虐。文王視民如傷﹐可謂慈矣﹐一怒而安天下之民。豈非勇乎。

儉﹐故能廣﹔

顧歡曰﹕治身愛气﹐則性命自延。治國愛人﹐則德化自廣。

儉以修身﹐則精神不費。檢以治國﹐則財用有餘。《書》曰﹕愼乃儉德﹐惟懷永圖。

不敢爲天下先﹐故能成器長。

禦注﹕不爭而善勝者﹐天之道。道之尊﹐故爲器之長。

河上公曰﹕不爲天下首先﹐成器長﹐謂得道人也。我能爲道人之長也。

舒王曰﹕不敢爲天下先﹐則物莫爲之先﹐故能成其器長。

今捨其慈﹐且勇。捨其儉﹐且廣。捨其後﹐且先。死矣。

禦注﹕世之人知勇之足以勝人﹐而不知慈乃能勇。知廣之足以誇眾﹐而不知儉乃能廣。知器長之足尙﹐而不知自後之爲要﹐則剛彊之徒而已﹐有死之道焉。

顧歡曰﹕棄拾慈悲﹐且爲勇敢﹐謂負气輕死﹐以不懼爲勇。不寶其气﹐而捨散其精﹐不愛其人﹐而廣用其力﹐捨其後己﹐但爲人先﹐所行如此﹐動入死地。

夫慈﹐以戰則勝﹐以守則固。

禦注﹕仁人無敵於天下﹐故以戰則勝。民愛其上﹐若手足之捍頭目﹐子弟之衛父兄﹐效死而弗去﹐故以守則固o

唐明皇曰﹕用慈以戰﹐利在全眾。用慈以守﹐利在安人。各保安全﹐故能勝固爾。

天將救之﹐以慈衛之。

禦注﹕志於仁者﹐其衷爲天所誘。志於不仁者﹐其鑑爲天所奪。則天所以救之衛之者﹐以慈而已。此三寶所以慈爲先。

河上公曰﹕天將救助善人﹐必與慈仁之性﹐使能自營助也。

王元澤曰﹕三寶皆以慈爲心﹐言天救衛之者﹐以其慈故也。

此章言道大而爲寶者三﹐三寶之中﹐以慈爲本﹐故篇終言天將救之﹐以慈衛之。

善爲士章第六十八

善爲士者不武﹔

盧裕曰﹕士者﹐將帥不武﹐謂不以武淩人。

呂吉甫曰﹕士之爲言事道﹐而以將人爲任也。事道﹑則不爭勝﹐將人則用人之力﹐何所事武。若市南宜僚弄丸而兩家之難解﹐孫叔敖甘寢秉羽而郢人投兵。

善戰者不怒﹔

禦注﹕上兵伐謀﹐而怒實勝思。

河上公曰﹕善以道戰者﹐禁邪於心胸﹐絕禍於未萌﹐無所誅怒也。

舒王曰﹕不怒則善戰。

呂吉甫曰﹕爲士而無所事武﹐則善戰者不怒﹐善勝敵者不爭﹐善用人者爲之下﹐固其宜也。

戰﹐危事也。善戰者﹐弔民伐罪而已﹐豈有私怒以用危事而害民者哉。若湯放桀﹐武王伐紂是也。

善勝敵者不爭﹔

禦注﹕爭﹐逆德也。爭地以戰﹐殺人盈野﹐爭城以戰﹐殺人盈城﹐勝敗特未定也。不武所以成其武﹐不怒所以濟其怒﹐不爭所以彌其爭﹐三者皆出於德﹐故曰善。

河上公曰﹕善以道勝敵者﹐附近以仁﹐來遠以德﹐不與敵爭﹐而敵自服。劉仁會曰﹕德感物賓﹐故曰勝敵。兵刃不交﹐故曰不爭。

爭﹐逆德也。不爭而勝﹐乃爲善也。﹟兵貴伐謀﹐不重交刃。百戰﹐百勝﹐非用兵之善也。善用兵者﹐不戰而勝﹐善之善也。

善用人者爲之下。

禦注﹕智𨿽落天地不自慮也﹐故智者爲之謀。能𨿽窮海內不自爲也﹐故能者爲之役。辯𨿽雕萬物不自說也﹐故辯者爲之使。

河上公曰﹕善用人自輔佐者﹐當爲人執謙下也。

纂微曰﹕善用人者﹐以謙不以力。故用輔弼之臣﹐則比之股肱心膂。用將帥之臣﹐則跪而受鐵﹐行而推轂。

是謂不爭之德﹐

呂吉甫曰﹕體道者不爭﹐不爭則天下莫能與之爭﹐則善爲士者不武﹐善戰者不怒﹐善勝敵者不爭﹐是謂不爭之德也。

是謂用人之力﹐

禦注﹕聰明者竭其視聽﹐智力者盡其謀能﹐而位之者無智也。

呂吉甫曰﹕體道者﹐能下人。能下人者﹐人樂爲之用﹐而不自用。則善用人者爲之下﹐是謂用人之力。

是謂配天﹐古之極也。

禦注﹕無爲爲之之謂天﹐不爭而用人﹐故可以配天﹐則至矣不可以有加矣。故曰﹕古之極極至也。木之至者﹐屋極是也。

此章言善爲士者不武。夫不怒不爭﹐用人之力﹐是不武也。德則不爭﹐力則用人﹐故可以配天﹐無爲而無以加矣。

用兵有言章第六十九

用兵有言﹐吾不敢爲主﹐而爲客。

禦注﹕感之者爲主﹐應之者爲客﹐迫而後動﹐不得已而後起﹐謂之應兵。應兵爲客者也。

顧歡曰﹕在國先舉﹐在陣先動爲主。和而不唱﹐迫而後動爲客。先舉先動﹐驕盈必危。今欲順天應人﹐以自全保﹐旣不先舉﹐是不爲主﹐不得已而用﹐是故爲客。

不敢進寸﹐而退尺。

禦注﹕不嗜殺人﹐故難進而易退。

呂吉甫曰﹕主逆而客順﹐主勞而客逸﹐進驕而退卑﹐進躁而退靜﹐以順待逆﹐以逸待勞﹐以卑待驕﹐以靜待躁﹐皆非所敵也。

王元澤曰﹕不勇於殺伐。

是謂行無行﹐

禦注﹕善爲士者不武﹐行而無迹。

唐明皇曰﹕爲客退尺﹐不與物爭﹐𨿽行應敵﹐與無行同矣。

張君相曰﹕兵由彼起﹐我實不行﹐應物而動﹐𨿽行無行。

王元澤曰﹕至仁之兵﹐有徵無戰﹐與無行同。

攘無臂﹐

唐明皇曰﹕攘臂所以表怒﹐善戰者不怒﹐若無臂可攘。

仍無敵﹐

禦注﹕善勝敵者不爭。

顧歡曰﹕仍﹐引也。人旣服德﹐則班師振旅﹐𨿽欲引敵﹐無敵可引。

執無兵。

禦注﹕用人之力﹐故無事於執兵。

唐明皇曰﹕執兵所以表殺﹐今已慈和爲主﹐故𨿽執兵﹐與無兵同。

王元澤曰﹕𨿽有戰之名﹐前無敵者﹐故與不戰同。

禍莫大於輕敵﹐

成玄英曰﹕內明敵前境也﹐輕染諸塵﹐則致三塗之禍。

輕敵則幾喪吾寶。

成玄英曰﹕幾﹐盡也。輕敵則好勇而不慈﹐廣貪而失儉﹐好進而不退﹐盡失前三寶。

呂吉甫曰﹕苟爲不能出於無爲﹐知主而不知客﹐知進而不知退﹐是之謂輕敵。輕敵則喪吾之慈﹐而失七民愛物之心矣。

故抗兵相加﹐一展者勝矣。

唐明皇曰﹕抗﹐舉也。兩國舉兵以相加﹐則慈哀於人者勝。

王元澤曰﹕哀憐之心﹐慈也。慈故能勇﹐所以勝。一本作相若﹐亦通。若之言兵刃相敵也。

此章言用兵出於不得已﹐故爲客﹐退尺。不敢輕敵﹐恐喪其寶﹐故舉兵相加﹐慈哀於人者勝。

吾言甚易知章第七十

吾言甚易知﹐甚易行。天下莫能知﹐莫能行。

禦注﹕道炳而易見﹐故載之言﹐則甚易知。要而易守也﹐故見之事﹐則甚易行。孟子曰﹕道若大路﹐然豈難知哉。故道無難﹐而天下無不能有難﹐不能者﹐不知反求諸己爾。

蘇子由曰﹕道之大﹐復性而足。性之妙用﹐見於起居飲食之間爾。聖人指此以示人﹐豈不易知乎。人能體此以應物﹐豈不易行乎。然世常患日用而不知﹐知且不能﹐而況行之乎。

易則易知﹐近則易行﹐以其至易也。非思慮擬議之所能諭﹐所謂不慮而知也。以其至近也﹐非步驟遲速之所能至﹐所謂不行而至也。用智以知之﹐則淺矣﹐故天下莫能知。用力以行之﹐則莫能至﹐故天下莫能行。

言有宗﹐事有君。

禦注﹕言不勝窮也。而理爲之本。事不勝應也。而道爲之主。順理而索﹐循道而行﹐天下無難矣。

言以無言爲宗﹔事以無事爲君﹐得其宗而易知﹐識其君而易行﹐天下不能知﹑不能行者﹐不知其宗與君而已。

夫惟無知﹐是以不我知。

蘇子由曰﹕言者道之筌也。事者道之進也。使道可以言盡﹐則聽言而足矣。可以事見﹐則考事而足矣。惟言不能盡﹐事不能見﹐非合言而求其宗﹐遺事而求其君﹐不可得也。蓋古之聖人﹐無思無爲﹐而有漠然不自知者存焉。此則思慮之所不及﹐是以終莫吾知也。

知我者希﹐則我者貴。

河上公曰。﹔希﹐少也。惟達道者﹐乃能知我﹐故爲貴也。

纂微曰﹕至道之言﹐有宗有君﹐惟明者知之﹐故希少矣。

惟知者少﹐此所以爲貴也。使淺識以知聖人﹐則豈足貴邪。

是以聖人被褐懷玉。

河上公曰﹕被褐者﹐薄外。懷玉者﹐厚內。匿寶藏德﹐不以示人也。

王弼曰﹕被褐者﹐同其塵。懷玉者﹐寶其眞也。聖人之所以難知﹐以其同塵而不殊﹐懷玉而不顯﹐故難知而爲貴也。

褐者﹐粗淺之服。玉者﹐精貴之寶。被褐者﹐顯粗於外﹐和光同塵﹐若愚若昏﹐不殊於俗。懷玉者﹐藏寶於內﹐懷道抱德﹐匿名藏譽﹐不示於人。與氓中玉表者異矣。莊子曰﹕聖人懷之﹐眾人辯以相示也。此章言道易知易行﹐然天下莫能知﹐莫能行者﹐以言有宗﹐事有君也。夫惟有宗與君﹐是以知者少也。聖人所以難知者﹐寶此道而被褐故爾。

知不知上章第七十一

知不知﹐上。不知知﹐病。

呂吉甫曰﹕道之爲體﹐不知而能知者也。知其不知﹐而以不知知之﹐至者也。故曰﹕知不知﹐上矣。𨿽知其不知﹐而以知知之﹐則其心庸詎而寧乎。故曰﹕不知知﹐病矣。

溫公曰﹕知之如不知﹐則遠怨。不知而彊知﹐則招患。

夫惟病病﹐是以不病。

唐明皇曰﹕夫惟能病彊知之病﹐是以不爲彊知所病。

聖人不病﹐以其病病﹐是以不病。

呂吉甫曰﹕夫惟知知之爲病﹐而病之則反乎無知﹐而知不足以病之矣。故曰﹕夫惟病病﹐是以不病。聖人不病﹐以此而已。故曰﹕以其病病﹐是以不病。南伯子綦曰﹕我悲人之自喪者。吾又悲夫﹐悲人者。吾又悲夫﹐悲人之悲者。其後而曰遠矣。若子茶者﹐可謂病病者乎。

王元澤曰﹕病而不自知﹐病者終莫悟矣。

此章言道本無知﹐知其不知爲上﹐不知而用﹐知以知之﹐則爲病。聖人之不病者﹐知知之爲病﹐而反乎無知﹐是以不病。

民不畏威章第七十二

民不畏威﹐則大威至。

河上公曰﹕威﹐害也。人不畏小害﹐則大害至。謂死亡也。畏之者當愛精養神﹐承天順地也。

成玄英曰﹕內明威刑也﹐所謂經戒科律﹐大威卽三塗惡趣北都羅酆之刑法也。言一切眾生﹐未解眞理﹐愛樂世法輕而行之﹐則眞中大刑﹐必將

至矣。

劉仲平曰﹕《詩》云﹕畏天之威﹐於時保之。蓋眾人不知畏天之威﹐故大威至矣。

有威可畏謂之威。眾人不知畏天之威﹐則無所不爲。此天之大降其威虐﹐而禍罰所加也。故曰﹕大威至矣。《書》曰﹕罔不惟畏﹐弗畏入畏。

無狹其所居﹐

禦注﹕居者性之宅。人之性至大﹐不可圍而曲。士不以語於道者﹐狹其所居故也。擴而充之﹐則充滿天地﹐包裹六極﹐無自而不可。孟子曰﹕居天下之廣居。

唐明皇曰﹕神所居者心也。無狹者除情去欲﹐使虛而生白。

無厭其所生。

禦注﹕生者气之聚。人之生﹐通乎物之所造﹐而厭其所生者﹐旦晝之所爲有梏亡之矣。桔之反復則夜气不足以存﹐彼保合大和而無中道夭者﹐無厭其所生故也。

河上公曰﹕人所以生者﹐以有精神。精神托空虛﹐喜淸靜﹐飲食不節﹐忽道念色﹐邪辟滿腹﹐爲伐命散神也。

劉仲平曰﹕無狹其所居﹐德之地也。無厭其所生﹐德之本也。德之地盡性也。德之本至命也。故聖人不以人滅天﹐不以故滅命。

王元澤曰﹕民性本自廣大流通﹐而世教下衰﹐不能使之復朴﹐乃蹙其居之廣而使狹﹐厭其生之通而使塞。夫惟狹其居﹐故民不淳而僞。惟厭其生﹐故民不厚而薄。彼聖人不然﹐使民逍遙乎天下之廣居﹐而各遂其浩然之性﹐則其有幹威者乎。莊子曰﹕狶韋氏之圃﹐黃帝之囿﹐堯舜之官﹐湯武之室﹐此明世。世下衰漸狹其居也。彼聖人豈有優劣乎。而居乃漸狹者﹐所遭之時則然也。

夫惟不厭﹐是以不厭。

河上公曰﹕夫惟獨不厭精神之人﹐洗心垢濁﹐恬惔無欲﹐則精神居之而不厭也。

顧歡曰﹕人不厭生﹐生不厭人﹐人不棄道﹐道不棄人。故曰﹕生與人相保﹐人與道相得。

《西升經》曰﹕神常愛人﹐人不愛神﹐若人不厭其精神﹐則精神居之而不去也。

是以聖人自知不自見﹐自愛不自貴。

河上公曰﹕自知己之得失﹐不自顯見﹐德美於外而藏之於內﹐自愛其身以保精气﹐不自貴高﹐榮名於世。

呂吉甫曰﹕聖人自知以常而不自見以外﹐其身知常而外其身﹐乃所以不狹其所居也。自愛以音而不自貴以遺﹐其生嗇而遺生﹐乃所以不厭其所生也。

劉進喜曰﹕保養眞性﹐不輕染欲自愛也。謙卑靜退﹐先物後己﹐不自貴也。

明以自知而不自見以矜能﹐則其性廣而物不能蔽﹐所謂無狹其所居也。仁以自愛而不自貴以賤物﹐則其生全而物莫能傷﹐所謂無厭其所生也。夫然則豈至於干天之威乎。

故去彼取此。

顧歡曰﹕去彼見貴則威罰外消﹐取此知愛則生道內足。

此章言上失其大道之化﹐民亡其性命之眞。故𨿽有可畏之威而弗畏也。惟無狹其居以盡性﹐無厭其生以至命﹐豈有幹威者乎。是以去彼見貴﹐取此知愛﹐亦使民廣其居而不狹﹐保其生而不厭也。聖人去取﹐灼可見矣。

勇於敢章第七十三

勇於敢則殺﹐

顧歡曰﹕不懼曰勇﹐必果曰敢。謂見威不懼﹐必果無回﹐彊粱使气殺身之術。

成玄英曰﹕勇謂猛進也。敢謂果央也。殺謂死滅也。言進必果次﹐貪於世事則死滅也。

羅什曰﹕心定所行﹐果而望得﹐眞去邪來﹐遂獲其罪﹐故言殺。

勇於不敢則活。

羅什曰﹕行柔弱惟善是與﹐則獲其利﹐言活活長生也。若進心虛淡﹐不敢貪染﹐則長生。

顧歡曰﹕謂獨立不懼﹐不敢有爲﹐守柔盡順﹐活身之道。

舒王曰﹕莊子曰﹕聖人以必不必﹐故無兵。眾人以不必必之﹐故多兵。勇於敢以不必必之﹐故多兵而殺﹐勇於不敢以必不必﹐故無兵而活。

呂吉甫曰﹕用其剛彊而必於外物者﹐勇於敢者也﹐則死之徒是也。故曰﹕勇於敢則殺。政其柔弱而無所必者﹐勇於不敢者也﹐則生之徒是已。故曰﹕勇於不敢則活。

此兩者﹐或利或害。

河上公曰﹕兩者謂敢與不敢也。活身爲利﹐殺身爲害。

王弼曰﹕俱勇而所施者異﹐利害不同。故曰﹕或利或害也。

呂吉甫曰﹕勇於敢者﹐人以爲利﹐而害或在其中矣。勇於不敢者﹐人以爲害﹐而利或在其中矣。

天之所惡﹐孰知其故。

禦注﹕畸於人者侔於天﹐人之所利﹐天之所惡﹐孰從而知之。

是以聖人猶難之。

禦注﹕順天者存﹐逆天者亡﹐𨿽聖人不敢易也。

天之道﹐不爭而善勝﹐

禦注﹕萬物之出﹐與之出而不辭﹐萬物之歸﹐與之歸而不逢﹐是謂不爭。消息滿虛﹐物之與俱﹐而萬物之多﹐皆所受命﹐是謂不爭而善勝。

唐明皇曰﹕此下言天道謙虛﹐以戒人事勇敢﹐天不與物爭﹐四時盈虛﹐物無違者﹐故善於勝。

不言而善應﹐

王元澤曰﹕天何言哉﹐四時行焉﹐百物生焉﹐福善禍淫﹐酬酢萬變﹐無一不生。

劉仁會曰﹕寂寞無聲﹐故曰不言。有感則報﹐故言善應。

不召而自來﹐

禦注﹕有所受命則出命者能召之矣。萬物之紛錯﹐而天有以制其命﹐孰得而召之。健行不息﹐任一气之自運而已。

繟然而善謀。

蔡子晃曰﹕𨿽坦蕩平夷﹐善能謀圖﹐善惡毫分不差。

王元澤曰﹕常易故坦然﹐知險故善謀。

天网恢恢﹐疏而不失。

禦注﹕密而有間﹐人所爲也。天則𨿽疏而無間。積善積惡殃慶各以其類﹐至所以爲不失﹐且爭而後勝﹐言而後應者人也。天則不爭而善勝﹐不言而善應。召之則至﹐難於知天者人也。天則不召而自來﹐坦然而善謀。惟聖人爲能體此﹐故不就利﹐不違害﹐常利而無害﹐所以與天合德﹐異夫勇於敢者。

曹道衝曰﹕物不能逃者﹐天网也。恢大疏略﹐物無漏者。

包羅上下六合﹐萬物不能逃其內者﹐天网也。恢恢﹐甚大。𨿽則疏略﹐賞善禍淫﹐毫分不失。此章言勇於敢與不敢。夫勇敢者天之所惡﹐𨿽聖人猶難於勇敢。下文言天道謙虛﹐當視以爲法。

民常不畏死章第七十四

民常不畏死﹐柰何以死懼之﹖

顧歡曰﹕柰何﹐猶如何也。道德陵夷﹐刑罰深酷﹐則生不足懷﹐死不足畏。人不畏死﹐本由刑政之苛﹐如不慕大德以生﹐人更設嚴刑以懼﹐物民將抵冒而終不化修已。奢淫則精窮气竭﹐萬神交落﹐動之死地﹐不能制情遣欲﹐更爲險行驚神。

上失其道﹐民無常心﹐以抵冒法禁﹐何死之畏﹐上猶以死懼之﹐釿鋸制焉﹐繩墨殺焉﹐而亂終不止﹐則秦以下是也。

若使民常畏死﹐而爲奇者﹐吾得執而殺之﹐孰敢﹖

禦注﹕天下樂其生而重犯法矣。然後奇言者有誅﹐異行者有禁。苟卿所謂犯治之罪固重也。

河上公曰﹕以道教化﹐而民不從﹐反爲奇巧﹐乃應以王法﹐執而殺之﹐誰敢有犯者。老子傷時﹐王不先以道德化人﹐而先刑罰。

王弼曰﹕詭異亂眞﹐謂之奇也。

常有司殺者殺。

唐明皇曰﹕如此奇詐之人﹐天网不失﹐是常有司殺者殺之。

杜光庭曰﹕司﹐主也。天之養人也厚矣。愛人也至矣。南官丹籙賞善而司生﹐北宮黑簿紀過而主死﹐天地萬神﹐司察善惡﹐以懲以勸﹐俾其革惡而遷善也。故有功者延年﹐有罪者奪算﹐毫分無失﹐如陽宮之考較焉。天有司命四司之星﹐在虛危之間﹐人星之側﹐以司於人。此四司星者﹐《三元經》所謂天之司殺也。

夫代司殺者殺﹐是謂代大匠斲。

河上公曰﹕人君欲代殺之﹐是猶拙夫代大匠斲木﹐乃勞而無功也。

夫代大匠斲﹐希有不傷其手矣。

河上公曰﹕人君行刑罰﹐猶拙夫代大匠斲木也﹐必方圓不得其理﹐還自傷其手。代天殺者﹐失其紀綱。不得其紀綱﹐則反受其殃也。

呂吉甫曰﹕聖人以道治天下者﹐宜如何哉。常有司殺者殺﹐勿代之而已矣。何謂常有司殺者殺﹐天网恢恢﹐疏而不失﹐天討有罪﹐五刑五用﹐則司殺者天之謂也。刑戮者有出於好惡而不用於天討﹐則是代司殺者殺也。代司殺者殺﹐是代大匠斲﹐希有不傷其手者﹐則代司殺者殺﹐其傷可知。

此章言民無常心而不畏死﹐當先化之以道﹐不可威之以刑。若民畏死而爲奇者誅之﹐孰敢有犯。然不可以自殺﹐而有天之司殺者﹐若代殺之﹐是猶代大匠斲﹐未有不傷其手矣。

道德眞經取善集卷之十一竟

道德眞經取善集卷之十二

宋饒陽居士李霖集

民之饑章第七十五

民之饑﹐以其上食稅之多﹐是以饑。

禦注﹕賦重則田萊多荒﹐民不足於食。

呂吉甫曰﹕一夫耕足以食數口﹐則奚至於饑哉。而至於饑者﹐非以其上食稅之多故耶。

王元澤曰﹕張官賦祿制禮用﹐則將以富民也。而費多增稅末盛本衰﹐適使之饑而已。

幽王賦重而楚茨之。《詩》刺魏君重斂而《碩鼠》之詩作。

民之難治﹐以其上之有爲﹐是以難治。

禦注﹕政煩則姦僞滋起﹐民失其朴。

劉進喜曰﹕有爲則政煩﹐無爲則事簡﹐簡則易從﹐煩則難治。六情難制﹐由一心之有爲。

呂吉甫曰﹕織而衣﹐耕而食﹐是謂同德﹐奚難治哉。而至於難治者﹐非以其上之有爲﹐故難耶。

王元澤曰﹕任察生事﹐將以治民﹐而人困俗雕﹐巧僞彌出﹐愈難治矣。觀上古與後世﹐卽其驗也。

無爲而治者﹐舜之所以爲帝。垂拱而治者﹐武之所以爲王。帝王興成﹐皆原於此。《經》曰﹕爲無爲則無不治矣。

人之輕死﹐以其求生之厚﹐是以輕死。

纂微曰﹕賦重政煩﹐民亡本業﹐則競求寶貨而觸法犯禁﹐輕就死地﹐以其求養生之具太厚﹐致有蹈水火而不懼﹐逆白刃而不驚者﹐故曰﹕是以輕死。

呂吉甫曰﹕甘其食﹐美其服﹐安其居﹐樂其俗﹐則奚至於輕死哉。而至於輕死者﹐非以其生生之厚﹐故輕死耶。

溫公曰﹕求利所以養生也﹐而民常以利喪其生。

矜生太厚﹐欲利甚勤﹐獨刑蹈險﹐視死輕矣。

夫惟無以生爲者﹐是賢於貴生。

禦注﹕莊子曰﹕達生之情者﹐不務生之所無以爲。無以生爲者﹐不務生之所無以爲。棄事而遺生故也。棄事則形不勞﹐遺生則精不虧﹐形全精復﹐與天爲一﹐所以賢於貴生。貴生則異於輕死﹐遺生則賢於貴生。推所以善吾生者而施之於民﹐則薄稅斂﹐簡刑罰﹐家給人足﹐畫衣冠異章服而民不犯﹐帝王之極功也。此章言賦重政煩﹐民亡本業﹐是以輕死。此三事皆以末傷本者也。貴生則異於輕死﹐無以生爲則賢於貴生。

人之生章第七十六

人之生也柔弱﹐其死也堅彊。

河上公曰﹕人生含和气﹐抱精神﹐故柔弱。人死和气竭﹐精神亡﹐故堅彊。

萬物艸木生也柔脆﹐

河上公曰﹕和气存也。

其死也枯槁。

河上公曰﹕和气散也。

嚴遵曰﹕陽气之所居﹐木可捲而艸可結也。陽气之所去﹐水可凝而冰可折也。

故堅彊者死之徒﹐柔弱者生之徒。

河上公曰﹕以其上二事觀之﹐則知堅彊者死﹐柔弱者生。

唐明皇曰﹕欲明守柔弱者全生保年﹐爲彊梁者亡身失性也。

呂吉甫曰﹕道之爲物﹐無形而不爭﹐則天下之至柔弱﹐而人莫之諭也。故以有形諭之﹐人之生也柔弱﹐其死也堅彊。艸木之生也柔脆﹐其死也枯槁。則𨿽有形者﹐亦以堅彊而死﹐柔弱而生﹐而況體無形之道﹐而不致於柔弱﹐其可得乎。

是以兵彊則不勝﹐

禦注﹕抗兵相加﹐哀者勝矣。

王眞曰﹕夏商之裔﹐以百萬之師﹐而傾四海。始皇之末﹐以一統之業﹐而喪九州。項羽忽霸而遽亡。王莽旣篡而旋滅﹐符堅狼狽於淮上﹐隋煬分崩於楚宮。此數家兵皆多至數兆﹐少猶數億﹐無不自恃其成﹐以取其敗﹐此皆兵彊則不勝之驗也。

兵恃其彊則必驕矜。驕矜者﹐敗亡之道也。秦皇至彊﹐不二世而亡。項氏暴彊﹐不旋踵而滅。

木彊則共。

禦注﹕拱把之桐梓﹐人皆知養之。彊則伐而共之矣。

林木茂而斧斤至﹐木彊則伐而共之。

彊大處下﹐柔弱處上。

禦注﹕柔之勝剛﹐弱之勝彊﹐老氏之道術有在於是﹐莊子以濡弱謙下爲表。

仰觀乎天﹐天積气而在上﹐地積形而在下。遠取諸物﹐木條柔而在上﹐幹堅彊而在下。以此推之﹐則堅彊居下﹐柔弱處上﹐可知矣。

是篇泛論人物皆以柔弱者生﹐堅彊者死﹐欲全生道者﹐可不鑑玆。

天之道章第七十七

天之道﹐其猶張弓乎。高者抑之﹐下者舉之﹐有餘者損之﹐不足者與之。

禦注﹕天之道以中爲至﹐故高者抑之﹐不至於有餘。下者舉之﹐不至於不足。將來者進﹐成功者退﹐四時運行﹐各得其叔。

嚴遵曰﹕夫工人之爲弓也﹐無殺無生﹐無噏無張﹐制以規矩﹐督以準繩。弦高急者﹐寬而緩之﹐弦弛下者﹐攝而上之﹐其有餘者﹐削而損之﹐其不足者﹐補而益之﹐弦質相任﹐上下相權﹐平正爲主﹐調和爲常﹐故弓可抨而矢可行。夫按高舉下﹐損大益小﹐

天地之道。

張君相曰﹕用弓之道﹐高者恐過﹐故抑之令不高。下者不及﹐故舉之令不下。不下不高﹐中前期也。爲行之道﹐亦務中平﹐太高則眾所不容﹐傷下則非議所聚﹐抑高舉下﹐合理源也。

唐明皇曰﹕張弓如此﹐乃能命中﹐是猶天道虧盈益謙﹐欲令人君法天字人﹐故示抑高舉下之道。

天之道損有餘補不足。

禦注﹕滿招損﹐謙受益﹐時乃天道。

人之道則不然﹐損不足以奉有餘。

禦注﹕人心排下而進上﹐虐獨而畏高明。

王元澤曰﹕人道任情﹐故不均。

河上公曰﹕人道與天道反也。世俗之人﹐損貧益富﹐奪弱與彊。

孰能以有餘奉天下﹐惟有道者。

禦注﹕不虐獨而罄者與之﹐不畏高明而饒者損之﹐非有道者不能。

河上公曰﹕誰能居有餘之位﹐自省爵祿﹐以奉天下不足者乎。惟有道之君能行也。

王元澤曰﹕有道者﹐與天合道。

是以聖人爲而不恃﹐功成不居﹐其不欲見賢。

羅什曰﹕得此虛通而無思無慮﹐豈有心智而欲貴己之賢能。不恃其爲﹐無自伐之心。不居其功﹐無自滿之志。恃爲處功則見賢﹐見賢則是以有餘自奉招損之道也。

此章言天之道以中爲至﹐故抑高舉下﹐損有餘補不足。聖人法天﹐不恃爲處功以示其賢﹐故受益而無損。非知天者﹐不能與此。

天下柔弱章第七十八

天下柔弱莫過於水﹐而攻堅彊者莫之能勝﹐其無以易之。

呂吉甫曰﹕天下之物﹐惟水能因物之曲直方圓而從之﹐則是柔弱莫過於水者也。而流大物﹐轉大石﹐穿突陵谷﹐浮載天地﹐惟水爲能﹐則是攻堅彊者無以先之也。所以然者以其𨿽曲折萬變﹐而終不失其所以爲水﹐是其無以易之也。

水隨物萬變而不易己者﹐以其柔弱故也。人能體此﹐𨿽應萬殊之變﹐而吾心常一﹐故能勝物而不傷。

故柔勝剛﹐弱勝彊﹐天下莫不知﹐莫能行。

河上公曰﹕舌柔齒剛﹐齒先舌亡。水能滅火﹐陰能消陽﹐知柔弱者久長﹐剛彊者折傷﹐恥謙卑好彊梁。

是以聖人言。

謂下文也。

受國之垢﹐是謂杜稷主。受國不祥﹐是謂天下王。

王元澤曰﹕聖人所以能柔弱者﹐體水以爲德也。受國不祥﹐其納污守辱之義乎。

引萬方之罪歸己﹐是受國之垢濁也。故爲一國之君主﹐稱孤﹑寡﹑不谷﹐是受國之不祥也。故天下之人歸往矣。

正言若反。

王元澤曰﹕反於小知之近情﹐而合於大道之至正。

蘇子由曰﹕正言合道而反俗﹐俗以受垢爲辱﹐受不祥爲殃﹐故也。

此章言柔弱勝剛彊。故先舉水以爲諭﹐後引聖人言以信之。

和大怨章第七十九

和大怨﹐必有餘怨﹐安可以爲善。

呂吉甫曰﹕復讎者不折鏌幹﹐𨿽有忮心﹐不怨飄瓦﹐是以天下平均﹐不由此道﹐則怨之所生也。而人欲和之﹐不可勝解矣。故曰﹕和大怨者﹐必有餘怨。不善者﹐吾亦善之。乃所以爲德善。和大怨而不免於有餘怨﹐安可以爲善哉。

人君不能無爲無事﹐謙卑柔弱﹐而民乃多欲好爭﹐怨惡並興。人君立法以繩之﹐其殺人者死﹐傷人者刑﹐而和報其怨﹐柰何姦詐愈甚而怨惡益多﹐則安可以爲善。

是以聖人執左契﹐

河上公曰﹕古者聖人執左契﹐合符信也。無文書法律﹐刻契合符﹐以爲信也。

陸希聲曰﹕古者結繩爲約﹐而民不欺。破木爲契﹐而民不違。何者﹐聖人無常心﹐以百姓心爲心也。故聖人之心﹐與百姓心﹐猶左右契爾。契來則合﹐而不責於人﹐故上下相親﹐怨用不作。

李榮曰﹕古者聖人刻木爲契﹐君執於左﹐臣執於右﹐爲信合之於符契﹐不復制之以法律﹐於物無罰﹐故曰﹕不責於人。是故不罰不責﹐何怨何和。

王弼曰﹕左契﹐防怨之所由生也。

而不責於人。

呂吉甫曰﹕是以聖人執左契而不責於人﹐是乃使復讎者不折鏌幹﹐𨿽有忮心﹐不怨飄瓦﹐而天下平均之道也。蓋古之獻牛馬者﹐執右契﹐右契所以取﹐左契所以與﹐則左契者常以與人﹐而不爲物主者也。聖人爲而不恃﹐功成不居﹐每以有餘奉天下﹐至於殺人則有司殺者﹐殺而未嘗尸之﹐則是執左契以與人﹐而不爲物主此﹐其所以無怨而不責於人之道也。夫豈以和之爲悅乎。

王元澤曰﹕左契取於人﹐右契取人。左無事而右主權﹐故古者分契之法如此也。聖人執左契﹐不從事於物﹐而物自來合﹐吾應其合者爾﹐所謂感而遂通天下之故也。然則聖人常受天下之責﹐而無責人之心﹐是以終無怨。莊子曰﹕以得爲在人﹐以失爲在己﹐湯曰﹕萬方有罪﹐罪在朕躬﹐此之謂也。《記》曰﹕獻牛馬者操右券﹐蓋獻者並券以進﹐是知左券乃受責者之所執。《史記》曰﹕操右契以責事。

故有德司契﹐

王元澤曰﹕不從事於物﹐而應物之合者。

嚴仙曰﹕求諸己。

有德之君﹐司察契信﹐不令怨生﹐而後責於人也。

無德司徹。

河上公曰﹕無德之君﹐背其契信﹐司人所失。

嚴仙曰﹕求諸人。

舒王曰﹕司徹通於事﹐則不能無責於人。不能無責於人﹐則不能使人之無怨。此其所以爲無德也。

徹﹐通也。無德者物物求通﹐而有和怨之心焉。慈﹐徹也。秪所以爲蔽歟。故曰﹕樂通物﹐非聖人也。

天道無親﹐常與善人。

禦注﹕善則與之﹐何親之有。

呂吉甫曰﹕無親而惟善人之與﹐是亦執左契而不責於人之道也。

王元澤曰﹕惟天無心﹐但善則與明﹐天與聖人同道也。

此章言有心和怨﹐不若無心司契。和怨則必有餘怨﹐司契則不責於人。天道無親惟善﹐則與是亦執左契﹐不責於人之道也。

小國寡民章第八十

小國寡民。

河上公曰﹕聖人𨿽治大國﹐猶以爲小﹐示儉約﹐不奢泰。民𨿽眾﹐若寡少﹐不敢勞也。

臧玄靜曰﹕土地不多爲小國。士卒不眾爲寡民。

王元澤曰﹕小國寡民﹐則民淳厚﹐蓋國大民眾﹐則利害相摩﹐巧僞曰生。觀都邑與聚落之民﹐質詐殊俗﹐則其驗也。

小制國則事簡﹐寡聚民則民淳。事簡民淳﹐可以復太古之治矣。

使有什伯之器而不用。

舒王曰﹕夫民之寡﹐則吾之用亦狹矣。故小國之寡民﹐𨿽有什伯之器不用矣。

王元澤曰﹕十人所共謂之什器。百人所共謂之伯器。淸靜之治﹐務使民各遂其生理﹐而不妄興作﹐終無連羣聚眾之事﹐故𨿽器有什伯而不用也。

使民重死﹐而不遠徙。

河上公曰﹕君能爲民興利除害﹐各得其所﹐則民重死而責生也。政令不煩﹐則民安其業﹐故不遠遷徙﹐離其常處。

王元澤曰﹕樂生遂性﹐故重死。安土無求﹐故不遠徙。

重死者不輕生也。與人之輕死以其生﹐生之厚者異矣。不遠徙者﹐安其居也。與萬民離散﹐不安其居者異矣。

𨿽有舟輿﹐無所乘之。𨿽有甲兵﹐無所陳之。

禦注﹕無絕險之迸﹐故𨿽有舟輿﹐無所乘之。無攻戰之息﹐故𨿽有甲兵﹐無所陳之。

纂微曰﹕刳木爲舟﹐以濟於水﹐斲輪爲輿﹐以通於陸。蓋適遠之用也。無爲之世﹐山無蹊隧﹐澤無舟梁﹐本絕往來﹐何所乘用。

張君相曰﹕兵以討逆﹐武以靜亂﹐上旣行道﹐下乃好德﹐自然從化﹐何事陳兵。內明舟輿以諭小乘﹐甲兵以諭小智﹐行人心安﹐實相廢而不用。

王元澤曰﹕民自足於性分之內﹐則無遠遊交戰之患。

曹道衝曰﹔大國不侵﹐小國守土﹐介冑戈矛﹐不戰安用。

使民復結繩而用之。

王元澤曰﹕事簡民淳﹐故無用文契。

唐明皇曰﹕舟輿所以利遷徙﹐甲兵所以徇攻戰﹐兩者無欲﹐故無所乘陳﹐返朴還淳﹐復歸於結繩之用矣。

疏曰﹕古者書契未興﹐結繩紀事﹐故《系辭》曰﹕上古結繩而治﹐後世聖人易之以書契﹐欲明結繩之世﹐人人淳朴。文字旣興﹐詐僞日漸。今將使人忘情去欲﹐歸於淳古。故曰﹕使民復結繩而用之。

甘其食﹐美其服﹐安其居﹐樂其俗。

禦注﹕耕而食﹐織而衣﹐含哺而嬉﹐鼓腹而遊﹐民能已此矣。止分故甘﹐去華故美﹐不擾故安﹐存生故樂。

唐明皇曰﹕不貪滋味﹐故所食常甘。不事文繡﹐故所服皆美。不飾棟宇﹐故所居則安。不澆淳朴﹐故其俗可樂。

鄰國相望﹐雞犬之音相聞﹐民至老死不相往來。

王元澤曰﹕此盡性之治﹐民亦盡其性。竊嘗考《論語》與《孟子》之終篇﹐皆稱堯﹑舜﹑禹﹑湯聖人之事業。蓋以爲舉是書而加之政﹐則其效可以爲此也。老子﹐大聖也。而所遇之變﹐適當反本盡性之時﹐故獨明道德之意﹐以收斂事物之散﹐而一之於朴誠。舉其書以加之政﹐則化民成俗﹐此篇其效也。故《經》之義終焉。

呂吉甫曰﹕三代以來﹐至於周衰﹐其文獘甚矣。民失其性命之情﹐故老子之言救之以質﹐以反太古之治。然《詩》《書》之所言﹐則止於堯﹑舜三代﹐而老子欲反太古之治﹐何哉。曰﹕夫道與世交相喪久矣﹐非大道不足使人反性命之情﹐言道而不及其世﹐不足以知大道之已試﹐此其所以必反太古之道也。然則世去太古也久矣﹐遂可以盡復乎。曰﹕未可也。然則其言之何也。曰﹕禮至於兼三王﹐樂至於備六代﹐其文極矣。然而禮不以玄水大羹而措之醴酒和羹之下﹐樂不以嘒管淸磬而加之朱弦疏越之上者﹐使人知禮樂之意﹐所不得已者﹐如彼而所欲﹐反本復始如此也。方斯時也﹐孔子方求文﹑武﹑周公之墜緒﹐而賡之老子論其道﹐與世如此﹐其意亦猶是而已矣。譬之月建巳﹐而火始王﹐而金气已生於其間矣。此五村所以相繼而不絕也。故聞古之治﹐𨿽有什伯之器而不用﹐有舟輿而不乘﹐有甲兵而不陳﹐則舉大事﹐用大眾﹐非得已也。聞其民結繩而用之﹐鄰國相望﹐雞犬相聞﹐至老死不相往來﹐則煩文倦令﹐督稽趣畱﹐而足迹接乎諸侯之境﹐車軌結乎千里之外﹐非得已也。則不得已者﹐常在於此﹐而所欲復者﹐常在彼也。則其肯煩事爲以深治人之過乎。然則欲天下不安平泰﹐不可得也。卽沒而不言﹐猶屏玄水徹疏越﹐其孰知禮之寧儉而樂之節樂﹐而反本復始之意乎。夫聖人之言﹐豈小補哉。

居相比也﹐聲相聞也﹐近而不交﹐無求之至也。是篇言小國寡民﹐則事簡民淳﹐可復太古之治。自結繩而下﹐皆太古之治也。誠舉是書﹐以化民其效﹐可以如此。

信言不美章第八十一

信言不美﹐

舒王曰﹕信者﹐性也。言近於性則極﹐天下之至順。故言之信者不美。夫治天下﹐至於甘其食﹐美其服﹐安其居﹐樂其俗﹐老死而不相往來﹐則治之極。復收斂而歸於道﹐故次之以信言不美。

王元澤曰﹕信言要於道﹐道之出口﹐澹乎無味﹐何美之有。

盜言孔甘﹐甘者味之美者也。貌言華也﹐華者色之美者也。巧言如簧﹐簧者聲之美者也。信言者以道而言也﹐澹乎無味﹐而非道也。言無華綺﹐而非貌也。言無韻麗﹐而非黃也。此所以不美歟。

美言不信。

河上公曰﹕美言者﹐滋美之華辭。不信者﹐飾僞多空虛。

計王曰﹕言之美﹐則不能近於性矣。故美言不信。

王元澤曰﹕離道而語事物﹐𨿽足以美淺聞之聽﹐而非至論也﹐故不足於信。

善者不辯﹐

善行道者﹐無辯說。

辯者不善。

唐明皇曰﹕空滯辯說﹐故不善。

王元澤曰﹕言以明道而已。道要不煩﹐何用多說。孔子曰﹕辭達而已。

知者不博﹐

禦注﹕知道之微者﹐反要而已。《經》曰﹕少則得。

纂微曰﹕夫知者謂知其道也。明於理而知根本﹐得其要而已矣﹐何必博乎。所謂少則得。

博者不知。

禦注﹕聞見之多﹐不如其約也。莊子曰﹕博之不必﹐知辯之不必慧。

河上公曰﹕博者多見聞﹐不知者失要眞也。

蘇子由曰﹕有一以貫之﹐則無所用博﹐而日益者未必知道也。

聖人不積。

王弼曰﹕無私自有﹐惟善是與﹐任物而巳。

旣以與人﹐己愈有。旣以與人﹐己愈多。

王元澤曰﹕爲人者﹐施於事業﹐以治天下也。因其勢而利之﹐則吾道不虧﹐而事業彌廣矣。與人者﹐授之以道也。授之以道﹐如天生物﹐吾未嘗費而物日以夥。旣云無積﹐故又明能贍足萬物﹐蓋惟無積﹐乃所以能足也。

曹道衝曰﹕博施之富無盡﹐不積之應無窮。妙用日生﹐求之不屈﹐大施日與﹐取之益丰。

有積也﹐故不足。無藏也﹐故有餘。聖人不積﹐亦虛而已。虛故足以應拿﹐實而不屈。所以與人﹐己愈有﹐旣以與人﹐己愈多也。

天之道﹐利而不害﹔

禦注﹕乾始能以美利利天下﹐不言所利﹐而物實利之﹐未始有害。

盧裕曰﹕人道利於此者﹐或害於彼。天道均平﹐故有利無害。

顧歡曰﹕善者得道以成﹐惡者得道以化﹐同歸乎一﹐利而不害。

天法道﹐故春夏生之育之﹐秋冬成之熟之。是利而不害也。

聖人之道﹐爲而不爭。

呂吉甫曰﹕老子之言也﹐內觀諸心﹐外觀諸物﹐仰觀諸天﹐俯觀諸地﹐無有不契﹐是信也。然而下士聞而笑之﹐天下以爲似不肖﹐是不美也。言之至近﹐其指至遠﹐是善也。然而非以言爲悅﹐是不辯也。其知至於無知﹐是知也。而其約不離吾心﹐是不博也。而學者以美與辯與博求之﹐則疏矣。老子之道也﹐以有積爲不足﹐𨿽聖智猶絕而棄之﹐是無積也。故至無而供萬物之求﹐則是愈有而愈多也。而學者於是不能刳心焉﹐則不可得而至也。凡物有所利﹐有所不利者﹐所不利則不能不害矣。惟天之道﹐無所利則無所不利﹐無所不利則利而不害矣。凡物之有爲者﹐莫不有我﹐有我故有爭﹐惟聖人之道﹐𨿽爲而無爲﹐無爲故無我﹐無我故不爭﹐是天之道而已矣。

聖法天𨿽爲也﹐而爲出於無爲﹐化成事就不與物爭﹐故能全其聖功也。此章總敍作《經》之旨﹐體道而言也。道淡無味﹐故不美。言以明道﹐故不辮。道要不煩﹐故不博。聖人體道﹐故不積。以至無供萬物之求﹐故愈有愈多。天法道﹐故利而不害。聖法天﹐故爲而不爭。誠欲體道德之說﹐莫尙於利物而﹟不爭﹐故以此終焉。

道德一合論

未形之先﹐道與德俱冥。旣形之後﹐道與德俱顯。孰爲道乎﹐物莫不由者是已。孰爲德乎﹐道之在我者是已。自其異者視之﹐道之與德﹐𨿽有兩名。自其同者視之﹐道之與德﹐不離一致。道降爲德﹐而德未始外乎道。德出於道﹐而道未始外乎德。《南華經》云﹕一之所起﹐有一而未形﹐物得以生之謂德。自其有一未形而言﹐謂之道。自其物得以生而言﹐謂之德。又曰﹕德總乎道之所一﹐道德合則渾而爲一﹐離則散而爲二。今言《道德經》者是也。

言《道經》《德經》者﹐非也。後人見上經之首取其道可道﹐因名爲《道經》也。下經之首取其上德不德﹐因名爲《德經》也。玆道德之所以分裂歟。上經

止言其道﹐何以言孔德之容﹐惟道是從﹐是道不離於德也。若下經止言其德﹐何以言道生之﹐德畜之﹐是德不離於道也。以經考之﹐道德相須﹐不可偏舉。嘗試論之﹐夫道非德無以顯﹐德非道無以明。道無爲無形﹐故居化物之先。德有用有爲﹐故在生化之後。道居先﹐故處於上。德居後﹐故處於下。道德合而爲一﹐不可分而爲二也。《西升經》云﹕道德一合﹐與道通也。《南華經》云﹕形非道不生﹐生非德不明﹐存形窮生﹐立德明道。以是推之﹐道德相須而不相離也明矣。

司馬溫公述要

太史公曰﹕老子著書上下篇﹐言道德之意。後人因其篇首之文﹐上篇曰道﹐下篇曰德。夫道德連體﹐不可偏舉﹐今從本名。

道德眞經取善集卷之十二竟

