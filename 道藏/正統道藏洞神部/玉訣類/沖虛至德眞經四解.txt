沖虛至德眞經四解

經名﹕沖虛至德眞經四解。金人高守元纂集﹐約成書於大定乙酉。二十卷。底本出處﹕《正統道藏》洞神部玉訣類。

列子

列子﹐姓列﹐名禦寇﹐鄭人也。居鄭圃四十年﹐人無識者。初事壺丘子﹐後師老商氏﹐友伯高子﹐進二子之道﹐九年而後能禦風而行。弟子嚴恢問曰﹕所爲問道者﹐爲富乎﹖列子曰﹕桀紂惟輕道而重利﹐是以亡。其書凡八篇。列子蓋有道之士﹐而莊子亟稱之。今汴梁﹑鄭州﹑圃田列子觀﹐卽其故隱。唐封沖虛至德眞人。書爲《沖虛至德眞經》。

太史公敍黃老而先六經﹐蓋知崇道術矣。何偶遺《列子》劉向乃校勘成書﹐其言明內外﹐證死生﹐齊物我﹐大抵與蒙莊合。至於謂不知我之乘風﹑風之乘我﹐周之爲蝶﹑蝶之爲周﹐若出一口矣。然後世注說傳者﹐俱少《列子》。在晉有張湛﹐唐有盧重玄。方之南華﹐湛則郭象﹐盧則成玄英也。逮宋政和﹐有解而左轄範致虛謙叔亦有說。當是時﹐天下立道學﹐與三捨進士同教養法。儒臣王禮上言﹕《莊》《列》二書﹐羽翼老氏﹐猶孔門之有顏﹑孟。微言妙理﹐啟迪後人﹐使黃帝之道粲然復見﹐功不在顏﹑孟之下。宜詔有司講究所以崇事之﹐禮從之。故其書大行。平陽逸民高守元善長收得二解﹐並張﹑盧二家﹐合爲一書。誠增益於學者﹐因之得以叩玄關﹑探聖閾﹐致廣大而盡精微﹐顧不韙歟。竊嘗謂訓詁之義﹐自昔爲難﹐盧序曰﹕千載一賢﹐猶如比肩﹔萬代有知﹐不殊朝暮﹐可爲喟然嘆息也。大定己酉春季月﹐承務郎前同知沁州軍州事云騎尉賜誹魚袋致仕。毛麾序。

右《新書》定﹐著八章。護左都水使者﹑光祿大夫臣向言﹕所校中書《列子》五篇﹐臣向謹與長社尉臣參校讎太常書三篇﹐太史書四篇﹐臣向書六篇﹐臣參書二篇﹐內外書凡二十篇。以校除復重十二篇﹐定著八篇﹐中書多﹐外書少﹐章亂布在諸篇中﹐或字誤以盡爲進﹐以賢爲形﹐如此者眾。及在新書﹐有棧校讎從中書已定﹐皆以殺靑﹐書可繕寫。列子者﹐鄭人也﹐與鄭穆公同時﹐蓋有道者也。其學本於黃帝﹑老子﹐號曰道家。道家者﹐秉要執本﹑淸虛無爲。及其治身接物﹐務崇不競﹐合於六經。而《穆王》《湯問》二篇﹐迂誕恢詭﹐非君子之言也。至於《力命》篇﹐一推分命《楊子》之篇﹐惟貴放逸。二義乖背﹐不似一家之書。然各有所明﹐亦有可觀者。孝景皇帝時﹐黃老術﹐此書頗行於世。及後遺落散在民間﹐未有傳者﹐且多寓言﹐與莊周相類。故太史公司馬遷不爲列傳﹐謹第錄。臣向昧死上護左都水使者﹑光錄大夫臣向所校《列子》書錄。永始三年八月壬寅上。

晉張湛注解並序

湛聞之先父曰﹕吾先君與劉正輿﹑傅穎根﹐皆王氏之甥也﹐並少遊外家舅始周。始周從兄正宗﹑輔嗣﹐皆好集文籍。先並得仲宣家書﹐幾將萬卷。傅氏亦世爲學門﹐三君總角競錄奇書。及長﹐遭永嘉之亂﹐與穎根同避難南行。車重各稱力並有所載﹐而寇虜彌盛﹐前途尙遠。張謂傅曰﹕今將不能盡全所載﹐且共料簡世所希有者﹐各各保錄﹐令無遺棄。穎根於是惟賫其祖玄父咸子集。先君所錄書中有《列子》八篇﹐及至江南﹐僅有存者。《列子》惟餘《楊朱》《說符》《目錄》三卷。比亂﹐正輿爲楊州刺史﹐先來過江﹐復在其家﹐得四卷﹐尋從輔嗣女婿趙季子家得六卷﹐參校有無﹐始得全備。其書大略﹐明羣有以至虛爲宗﹐萬品以終滅爲驗。神慧以凝寂常全。想念以著物自喪生﹐覺與化夢等情﹐巨細不限一域﹐窮達無假智力﹐治身貴於肆任。順性則所之皆適﹐水火可蹈﹔忘懷則無幽不照﹐此其旨也。然所明往往與佛經相參﹐大歸同於老莊﹐屬辭引類特與《莊子》相似。莊子﹑愼到﹑韓非﹑尸子﹑淮南子﹐互示指歸﹐多稱其言。遂注之云爾。

唐通事舍人盧重玄敍論

劉向云﹕列子者﹐鄭人也﹐與鄭穆公同時﹐蓋有道者也。其學本於黃帝﹑老子﹐號曰道家。道家者﹐秉要執本﹐淸虛無爲。及其理身接物﹐務崇不競﹐合於六經。而《穆王》《湯問》二篇﹐迂誕恢詭﹐非君子之言也。至於《力命》篇﹐一推分命﹐《楊子》篇﹐惟貴放逸。二義乖背﹐不似一家之書。然各有所明﹐亦頗有可觀者。且多寓言﹐與莊周相類。故太史公司馬遷不爲列傳。張湛序云﹕其書大略﹐明羣有以至虛爲宗﹐萬品以終滅爲驗﹐神慧以凝寂常全。想念以著物﹐自喪生﹐覺與化夢等情﹐巨細不限一域﹐窮達無假智力﹐理身貴於肆任。順性則所之皆適﹐水火可蹈﹔忘懷則無幽不照﹐此其旨也。然所明往往與佛經相參﹐大歸同於老莊﹐重玄以爲黃老﹐論道久矣﹐代無曉之者。咸以情智辯其眞宗﹐則所諭𨿽多﹐同歸於不了。所詮𨿽眾﹐但詳其糟粕﹐莫不以大道玄遠遙指於太虛之中。道體精微﹐妙絕於言﹐詮之表﹐遂使眞宗幽翳﹐空傳於文字﹔至理虛無﹐但存其言說﹐曾不知道之自我﹐假言以爲詮﹐得意忘言﹐離言以求證﹐徒以是非生滅之思慮﹐因情動用之俗心﹐矜彼道華﹐求名喪實。我開元聖文神武皇帝。知道爲生本﹐至德非言﹐廣招四方﹐傍詢萬宇﹐冀有達其玄理﹐將欲濟於含生。小臣無知﹐偶慕斯道﹐再承聖旨﹐重考微言。謹尋《列子》之書﹐輒詮注其宗﹐要竊懷智。此非欲指南﹐儻默契於希夷﹐猶玄珠於象罔﹐是所願也﹐非敢望焉。論曰﹕夫生者何耶﹖神與形會也﹔死者何耶﹖神與形離也。形有生死﹐神無死生﹐故老子曰谷神不死﹐死而不亡者壽也。然此之死生﹐但約形而說耳﹐若於神用﹐都無死生。神本虛玄﹐契眞者爲性﹔形本質礙﹐受染者爲情。至人忘情歸性則近道﹔凡迷矜性殉情則喪眞﹐是故隳支黜聰﹐道者之恆性﹔貪生惡死﹐在物之常情。不矜愛以損生﹐不祈名而棄寶﹐故《莊子》曰﹕爲善無近名﹐爲惡無近刑。緣督以爲經﹐可以養生﹐可以盡年也。代人以不求於名則縱心爲惡﹐此又失之遠矣。何則﹖人笑亦笑﹐人號亦號﹐人之所畏﹐不可不畏﹐復安得爲不善耶﹖是知神爲生主﹐形報神功﹔神有濟物之功﹐形有尊崇之報﹔神有害物之用﹐報有賤陋之形。故神運無窮﹐形有修短﹐報盡則爲死﹐功著則別生。亦由淸白者遷榮﹐貪殘者降黜。約位而說也﹐形不變則位殊﹔約神而辯也﹐神不易而形改。至人了知其道﹐故有而寶眞。眞神無形﹐心智爲用﹐用有染淨。凡聖所以分﹐在染溺者則爲凡﹐居淸淨者則爲道。道無形質﹐但離其情﹐豈求之於冥漠之中﹐辯之於恍惚之外耳﹖故老子曰﹐吾道甚易知﹐甚易行﹐而不能知﹐不能行﹐其故何也﹖代人但約形以爲生﹐不知神者爲生主﹔約气以爲死﹐不知神者爲气根。系形則有情﹐迷神則失道。封有惑本﹐溺喪忘歸。聖人嗟其滯執之如此也﹐乃嘆夫知道者不易逢矣。故曰﹕千里一賢﹐猶如比肩﹔萬代有知﹐不殊朝暮者﹐惜之深矣。豈不然耶﹖儻因此論以用心﹐去情智以歸本﹐損之又損﹐爲於無爲﹐然後觀列子之書﹐斯亦思過之半矣。

政和解序

道行於萬物﹐物囿於一曲。世之人見物而不見道﹐聖人則見物之無非道者﹐眞僞立而夢覺分﹐有無辯而古今異。得者不以智﹐失者不以愚﹐而窮達之差生於力命之不對。爲我者廢仁﹐爲人者廢義﹐而楊朱﹑墨翟之言見笑於大方之家。子列子方且冥眞僞而兩忘﹐會有無於一致﹐得喪窮達﹐付之自爾。爲我兼愛﹐通於大同﹐而深憫斯民之迷。見利而忘其眞﹐如彼爲盜﹐如彼攫金﹐迷而不反﹐馳而不顧。故著書八篇﹐以明妙物之神獨往獨來於範圍之外﹐而常勝之道持後守柔於不爭之地。其說汪洋大肆﹐籍外之論﹐托言於黃帝﹑孔子。要其歸﹐皆原於《道德》之指﹐然考其言﹐賾其意﹐究其所造﹐至其見神巫而心醉﹐觀伯昏無人之射而伏地﹐卒其所以進乎道者﹐止於乘風而歸﹐則其去莊周也遠矣。《莊子》曰﹕列子禦風而行﹐猶有所待也。嗚呼﹐不疾而速﹐不行而至﹐惟天下之至神﹑老氏之實體。朕萬機之餘﹐旣閱五千言﹐爲之訓解﹐又嘗注《莊子�內篇》﹐而子列子之書不可以無述也﹐聊釋以所聞﹐以俟後聖之知我者。政和戊戌閏九月朔日序。

範左丞解吳師中撰序

世之所貴者﹐書也﹐書不過語。語之所貴者﹐意也﹐意有所隨。得其意者﹐𨿽忘言可也。不明其意﹐非惟貴﹐非所貴﹐且又族坐錯立而共排之﹐烏足與言大方之家﹖列子﹐蓋鄭國有道之士﹐觀其立教坐議﹐闡揚性命之理﹔而救世發藥之言﹐超越諸子。言意之表﹐大抵以混元爲宗﹔而屬辭設諭﹐駸駸乎與《莊子》並駕而馳矣。俗學世師﹐窘束於名物﹐不能越拘攣之見﹐而尋其閫閾﹐遂相與拒之。於聖智之外。若司馬遷﹐尢尊道家之學﹐而獨不與爲列傳﹔劉向博物洽聞﹐校讎羣書﹐乃指《穆王》《湯問》之篇爲迂誕恢詭﹐非君子之言﹐其排而斥之若此。豈非不明其意之所隨而失其所貴哉﹖伏見政和訓解﹐知其解於萬世之後﹐恢崇道教﹐將欲引天下之人反其性命之情而還太古﹐賜至渥也。乃命廱浮之儒﹐兼習道經﹐而老莊之書﹐一經大手﹐煥若日星。觀而化者﹐得所法象﹐不復可置議論矣。至《列子》書﹐張湛嘗爲之注﹐而舛駁尢甚﹐非特不得立言之法﹐抑亦失經之旨﹐故士每患之。則得是書之意者﹐𨿽欲忘言﹐其可得耶﹖左丞範公太初先生比於燮理之餘﹐親爲訓釋﹐推其意若出於列子之心﹐究其說足以解學者之蔽﹐微言妙道﹐歷數千百年間﹐一旦廓然﹐若披雲霧而睹靑天﹐俾讀其書者﹐不待降席而得於目擊之際﹐則所以上裨吾君道化之方﹐其利博哉。爰因摹刻以廣其傳﹐謹題編之首云﹕宣和元年孟秋望日序。

沖虛至德眞經四解卷之一

晉張湛﹑唐通事舍人盧重玄解

宋政和訓﹑宋左丞範致虛解

和光散人高守元集

天瑞

張曰﹕夫巨細舛錯﹐修短殊性﹖𨿽天地之大﹐羣品之眾﹐涉於有生之分﹐關於動用之域者﹐存亡變化自然之符。夫惟寂然至虛﹐凝一而不變者﹐非陰陽之所終始﹐四時之所遷革。虛曰﹕夫羣動之物﹐無不以生爲主﹐徒愛其生﹐不知生生之理。生化者﹐有形也生生者﹐無象也。有形爲之物﹐無象謂之神。邊可用也﹐類乎陰陽。論其眞也﹐陰陽所不測。故《易》曰﹕陰陽不測之謂神。豈非天地之中大靈瑞也﹖故曰﹕天瑞。政和釋云﹕物有生化﹐道無古今。惟體道者爲能﹐不化而常﹐今所以應物﹐無容心焉。故天瑞始言生化﹐而終於國氏之爲盜。範曰﹕天地𨿽大﹐萬物𨿽多﹐一流於生死之境﹐一墮於出入之機﹐終始相循﹐變化相禪﹐死生壽夭﹐損益成虧﹐無非自然之符也。體道之人﹐超出物表﹐卽萬形流轉之域﹐冥一性不遷之宗﹐晝夜不能役使﹐陰陽不能陶鑄﹐故能物物﹐而不物於物。

子列子

載子於姓上者﹐首章或是弟子之所記故也。

居鄭圃﹐鄭有圃田四十年人無識者。

非形不與物接﹐言不與物交﹐不知其德之至﹐則同於不識者矣。

國君﹑卿大夫視之﹐猶眾庶也。

非自隔於物﹐直言無是非﹐行無軌迹﹐則物莫能知也。

政和﹕古之善爲士者﹐微妙玄通﹐深不可識。範曰﹕古之善爲士者﹐微妙玄通﹐深不可識。故體性抱神﹐以遊世俗之間﹐與物委蛇而同其波﹐曷常飾智驚愚﹐務爲離世異俗之行哉。

國不足年饑將嫁於衛。

自家而出謂之嫁。

虛曰﹕不足﹐年饑也。嫁者往也。

弟子曰﹕先生往無反期﹐弟子敢有所謁﹐

盧曰﹕謁﹐請也。

先生將何以教﹖先生不聞壺丘子林之言乎﹖

壺丘子林列子之師。

子列子笑曰﹕壺子何言哉﹖

四時行﹐百物生﹐豈假於言哉。

範曰﹕壺則空虛而不毀﹐丘則安固而不動﹐子林則出道之母以君天下者﹐道無問﹐問無應。體道者﹐默而識之﹐無所事言﹐多言數窮﹐離道遠矣。

𨿽然﹐夫子嘗語伯昏瞀人﹐吾側聞之﹐試以告汝。

伯昏﹐列子之友﹐同學於壺子。不言自受教於壺子者﹐列子之謙者也。

政和﹕道不可言﹐言而非也。則壺子何言哉﹖

不得已而有言﹐故聞而告之。

範曰﹕道不可言﹐言而非也。卒不免於言者﹐蓋其不言之言﹐未之嘗言﹔於此言之﹐特爲汝言其大略而已。伯昏瞀人﹐則體道而爲物﹐長葆光襲明無所用見﹐或謂之無人。自其畸人而伴天者言之﹐此壺丘子林所以語之歟道﹐不可聞﹐亦不可告也。故聞則曰﹐吾側聞之﹔告則曰﹐試以告汝。

其言曰﹕有生不生﹐有化不化。

今塊然之形也﹐生物而不自生者也﹐今存亡變改﹐化物而不自化也。

盧曰﹕不因物生﹐不爲物化﹐故能生於眾生﹐化於羣化者矣。

不生者能生生﹐

不生者﹐固生物之宗。

不化者能化化﹐

不化者﹐固化物之主。

生者不能不生﹐化者不能不化﹐

生者非能生而生﹐化者非能化而化也。直自不得不生﹐不得不化者也。盧曰﹕凡有生﹐則有死。爲物化者常遷﹐安能無生無死﹐不化不遷哉﹖

故常生常化。

涉於有動之分者﹐不得暫無也。

常生常化者﹐無時不生﹐無時不化﹐

生化相因﹐存亡復往﹐理無聞也。

範曰﹕神機气母﹐出入升降。虫端蠕﹑肖翹﹐無非生化之宇。惟不物而物物者﹐乃能生生而不生於生﹐化化而不化於化。彼生之所生者﹐待是而生﹐不得不生﹐故能常生﹐亦無時不生也﹔彼化之所化者﹐待是而化﹐不得不化﹐故能常化﹐亦無時不化也。烏能踐形而上脫生化之域哉﹖不生不化﹐與道玄同﹐是謂眞人。

陰陽爾﹐四時爾﹐

陰陽四時﹐變化之物﹐而復屬於有生之域者﹐皆隨此陶運。四時改而不停﹐萬物化而不息者也。

盧曰﹕爲陰陽所遷﹐順時轉者﹐皆有形之物也。念念遷化﹐生死無窮﹐故常生常化矣。

不生者疑獨﹐

不生之生豈可實而驗哉﹖疑其冥一而無始終也。

盧曰﹕神無方比﹐故稱獨也。老子曰﹕獨﹐立而不改也。疑者不敢決言以明深妙者也。

不化者往復。其際不可終﹔

代謝無間﹐形气轉續﹐其道不終。

疑獨﹐其道不可窮。

亦何以知其窮與不窮哉﹖直自疑其獨立而不改﹐周行而不殆也。

盧曰﹕四時變易不可終也﹐神用變化亦不可窮也。

政和﹕生自無而適有﹐化自有以之無。有生有化者﹐物也﹔不生不化者﹐道也。物麗於數﹐故生者不能不生﹐化者不能不化。道行乎物﹐故常生常化﹐而無時不生﹐無時不化。獨立萬物之上﹐故不生者疑獨﹐泛應而不窮。故不化者往復。往復﹐其際不可終。蓋莫知其端倪也。疑獨﹐其道不可窮。蓋不可測究也。物無得而耦之者﹐豈眞知其所以然哉﹖疑焉而已。

範曰﹕陰陽相照﹑相蓋﹑相治﹑四時相代﹑相生﹑相殺﹐孰主張是﹖孰維綱是﹖意者其有機緘而不已耶﹖其運轉而不能自止耶﹖陰陽不離乎气﹐四時不逃乎數﹐故未能脫乎生化之域也。道之眞體﹐獨立而不改。以其不自生也﹐故能長生。道之妙用﹐周行而不殆。日與物化者﹐一不化者也。夫化物而不化者﹐𨿽命物之化而獨守其宗。故不際之際﹐始終反乎無端﹐孰知其所終耶﹖生物而不生者﹐𨿽先天地生而不爲久。故無物之象﹐彼是莫得其耦﹐孰知其所窮耶﹖

《黃帝書》曰﹕谷神不死。

古有此書﹐今已不存。夫穀虛而宅有﹐亦如莊子之稱環中。至虛無物﹐故謂谷神﹔本自無生﹐故曰不死。

是謂玄牝。

《老子》有此一章。王弼注曰﹕無形無影﹐無逆無違﹐處卑不動﹐守靜不衰。谷以成之而不見其形﹐此至物也。處卑而不可得名﹐故謂之玄牝。

玄牝之門﹐是謂天地之根。綿綿若存﹐用之不勤。

王弼曰﹕門者﹐玄牝之所由也。本其所由﹐與太極同體﹐故謂天地之根也。欲言存耶﹐不見其形﹔欲言亡耶﹐萬物以生﹐故曰綿綿若存。無物不成而不勞也﹐故曰不動。

盧曰﹕穀虛而气居其中﹐形虛而神處其內。玄者﹐妙而無體﹔牝者﹐應用無方。出生入死﹐無不因之﹐故曰門也﹔有形之本﹐故曰根也﹔視之不見﹐用之無窮﹐故曰若存者也。

範曰﹕黃帝﹑老氏﹐皆體神而明乎﹟道者也。道﹐一而已。言豈有異哉﹖故谷神﹑玄牝之說見於老氏﹐而列子以爲《黃帝書》也。谷之用無相﹐神之體無方﹐萬物所受命也。玄者﹐天之色﹐牝者地之類﹐萬物所賦形也。命名不同﹐其實一物。夫天地者﹐萬物之上下也﹔而玄牝之門﹐又爲天地之所從出入也。自本自根﹐自古以固﹐存如火之傳﹐而不知其盡。以生生則不生﹐化化則不化﹐動而愈出﹐何勤之有﹖

故生物者不生﹐化物者不化。

《莊子》亦有此言。向秀注曰﹕吾之生也﹐非吾之所生﹐則生自生耳。生生者豈有物哉﹖故不生也。吾之化也﹐非物之所化﹐則化自化耳。化化者豈有物哉﹖無物也﹐故不化焉。若使生物者亦生﹐化物者亦化﹐則與物俱化﹐亦奚異於物﹖明夫不生不化者﹐然後能爲生化之本也。

盧曰﹕此神爲生之主﹐能生物化物﹐無物能生化之者。

自生自化﹐自形自色﹐自智自力﹐自消自息。

皆自爾耳﹐豈有屍而爲之者哉﹖

謂之生化﹑形色﹑智力﹑消息者﹐非也。

若有心於生化形色﹐則豈能官天地而府萬物﹐瞻羣生而不遺乎﹖

盧曰﹕神之獨運﹐非物能使﹐若因情滯﹐有同物生化﹐皆非道也。

政和﹕陰陽之運﹐四時之行﹐萬物之理﹐俄生而有﹐忽化而無。形實色彰﹐智謀力作﹐消息盈虛﹐終則有始無動而不變﹐無時而不移。𨿽皆道之所寓﹐而運轉不止﹐咸其自爾。

範曰﹕天下之物生於有﹐有生於無﹐則物未有不生者﹔隱化而顯﹐顯化而隱﹐則物未有不化者。惟不生不化﹐然後爲能生生化化。故盈於天地之間﹐生者自滋﹐化者自禪。形分於太始﹐色兆於太素﹐智有大小﹐力有彊弱﹐或消而消﹐或息而息。咸其自爾﹐使之者其誰耶﹖一將有心﹐是謂非道。

子列子曰﹕昔者﹐聖人因陰陽以統天地。

天地者﹐舉形而言﹔陰陽者﹐明其度數統理。盧曰﹕夫有形之物﹐皆有所生以運行之。舉其所大者﹐天地也﹔運天地者﹐陰場也。陰陽﹐气之所變﹐無質無形﹐天地因之以見生殺也。陰陽易辯﹐神識難明﹐借此以諭彼﹐以爲其例。然後知神以制形﹐無以有其生也。

範曰﹕統物者﹐謂系屬之﹔爲所統一者﹐充入之。天運乎上﹐地處乎下﹐聖人位乎兩間。果何足以統之耶﹖於此有道焉﹐上際於天﹐下蟠於地﹐裁成輔相彌綸圍範無不可者。故因陰陽統之﹐則天地𨿽大﹐將不出乎吾之度內矣。楊子曰﹕崇天﹐普地﹐分羣﹐偶物﹐使不失其統者﹐莫若乎辟。

夫有形者生於無形﹐

謂之生者則不無﹐無者則不生﹐故有無之不相生﹐理旣然矣﹐則有何由生﹖忽爾而自生。忽爾而自生﹐而不知其所以生﹔不知所以生﹐生則

本同於無。本同於無﹐而非無也。此明有形之自形﹐無形以相形者也。

則天地安從生﹖

細天地無所從生﹐而自然生。

盧曰﹕天地﹐形之大者也。陰陽者﹐非神識也。有形若生於無形者﹐天地豈有神識心性乎﹖若其無者﹐從何而生耶﹖假設此問者將明﹐萬物者有生也。

範曰﹕天地者﹐空中之細物﹐有中之最巨者。故與萬物同囿於形。原其所始﹐必有先天地生者焉﹐《易》所謂太極是已。莊子曰﹕昭昭生於冥冥﹐有倫生於無形。

故曰﹕有太易﹐有太初﹐有太始﹐有太素。

此明物之自微至著﹐變化之相因襲也。

範曰﹕無體也。無數也﹐冥於气。形質未相離之先﹐故曰太易。若太初﹐則已兆於气矣﹐若太始﹐則已分於形矣﹔若太素﹐則已著於質矣。豈無始之可原耶﹖刀所以制其衣﹐方其用刀﹐未有衣也﹐是衣之初而已。故於气之始﹐則以太初命之﹔有初然後有始。女受始而生之﹐臺倡始而成之。生之者左也﹐成之者右也﹐故於形之始﹐則以太始命之﹔素未受采﹐無所與雜。卽染而淨不與物爭﹐故於質之始﹐則以太素命。之。是四者﹐自微至著﹐旣已離於無矣。故以有言之也。

太易者﹐未見气也﹔

易者﹐不窮滯之稱。凝寂於太虛之域﹐將何所見﹖卽如《易�系》之太極﹑老氏之渾成也。

範曰﹕有陽气焉﹐有陰气焉﹐有沖气焉﹐是皆無動而生之也。太易之先﹐气且未見﹐況形質乎。

太初者﹐气之始也﹔

陰陽未判﹐卽下句所謂渾淪也。

範曰﹕太初有無﹐無有無名﹐雜乎芒忽之間﹐變而有气﹐故太初﹐爲气之始。

太始者﹐形之始也﹔

陰陽旣判﹐則品物流形也。

範曰﹕《易》曰﹐乾知太始。夫有始也者﹐有未始。有始也者﹐謂之太始。財未始有始﹐故形之所形﹐莫不資始於此。

太素者﹐質之始也。

質者﹐性也。旣爲物矣﹐則方員剛柔﹐靜躁沈浮﹐各有性。

範曰﹕有气有形﹐質幹斯具﹔色之所色﹐將自此而彰焉。

气形質具而未相離﹐

此直論气形質﹐不復說太易﹐太易爲三者宗本﹐於後句別自明之也。

範曰﹕太極元气﹐函三爲一﹐故气形質具而未相離﹐則命之曰渾淪。《老子》所謂混成者是已。貌象聲色﹐有萬不同﹐莫不含蓄於此。

故曰﹕渾淪。渾淪者﹐言萬物相渾淪而未相離也。

𨿽渾然一气﹐不相離散﹐而三才之道﹐實潛兆乎其中。淪﹐語之助也。

視之不見﹐聽之不聞﹐循之不得﹐故曰易也。易無形埒﹐

不知此下一字。《老子》曰﹕視之不見﹐名曰希。而此曰易﹐易亦希簡之別稱也。太易之義﹐如此而已﹐故能爲萬化宗主﹐冥一而不變者也。

範曰﹕渾淪之中﹐三者不可致詰。色之所色者﹐彰矣。而色色者﹐未嘗顯﹐故視之不見﹔聲之所聲者﹐聞矣。而聲聲者未嘗發﹐故聽之不聞﹔形之所形者﹐實矣。而形形者未嘗有﹐故循之不得。若是者﹐吾不知其名﹐字之曰易。

易變而爲一﹐

所謂易者﹐窈冥惚恍﹐不可變也。一气恃之而化﹐故寄名變耳。

一變而爲七﹐七變而爲九。九變者﹐究也﹔

究者﹐窮也。一變而爲七九﹐不以次數者﹐全舉陽數﹐領其都會也。

乃復變而爲一。一者﹐形變之始也。

旣涉於有形之域﹐理數相推﹐自一之九。九數旣終﹐乃復反而爲一。反而爲一﹐歸於形變之始﹐此蓋明變化往復而無窮極。

範曰﹕大象無形﹐孰分高下﹐降而墮數﹐變自此生。故易變而爲一﹐所謂道生一也。一之所起﹐有一未形﹐𨿽涉於數﹐去道未遠。然旣已爲一矣﹐且得有變乎﹖旣已謂之一矣﹐且得無變乎﹖故七也﹑九也﹐又自一而分變之﹐所以無窮者也。七﹐少陽之數﹔九﹐老陽之數。數終叉窮﹐故九變者﹐究也。窮則變﹐變則通﹐故九﹟復而爲一。一者﹐形變之始也。終始反復﹐如環無端﹐自此以往﹐巧歷不能計。

淸輕者上爲天﹐濁重者下爲地﹔

天地何邪﹐直虛實淸濁之自分判者耳。此一章全是《周易乾鑿度》也。

範曰﹕渾淪旣判﹐三才肇分。天穹窿而周乎上﹐地磅礡而向乎下﹐人昏昏而處乎中。天﹐積气耳﹐淸輕而屬乎陽﹔地﹐積塊耳﹐濁重而屬乎陰。人受天地之中以生﹐故負陰抱陽﹐沖气以爲和。

沖和气者爲人﹔故天地含精﹐萬物化生。

推此言之﹐則陰陽气徧交會而气和﹐气和而爲人生﹐人生則有所倚而立也。

盧曰﹕一﹑三﹑五﹑七﹑九﹐陽之數也。極則反一﹐運行無窮。《易》曰﹕本乎天者﹐親上﹔本乎地者﹐親下。親下者﹐艸木之類是也﹔親上者﹐含識之類是也。故動物有神﹐植物無識。無識者﹐爲气所變﹔有神者﹐爲識所遷。故云太易﹑大初以至渾淪﹐言气之漸也。其中精粹者﹐謂之爲神﹔神气精微者﹐爲賢爲聖﹔神气維濁者﹐爲凡爲愚。乃至含生﹐差別則多品矣。

政和﹕陰陽者﹐气之大﹔天地者﹐形之大。气變而有形﹐則有陰陽﹐然後有天地。而道者﹐爲之公﹔聖人者﹐道之管。此聖人所以因陰陽以統天地也。《易》有太極﹐是生兩儀。《莊子》所謂道在太極之先者是也。故太易者﹐未見气也﹐雜乎芒忽之間﹐變而有气﹐故太初者﹐气之始也﹐气變而有形﹔故太始者﹐形之始也﹐形辯而有質﹐故太素者﹐質之始也﹐气形質具而未相離。則道之全體於是乎在。故曰﹕渾淪﹐老子所謂有物混成者是也。無﹟所用其明﹐故視之不見﹔無所施其聽﹐故聽之不聞﹔無所玫其力﹐故循之不得。此三者﹐不可致詰﹔故混而爲一。然旣已謂之一矣﹐且得無其言乎﹖此所以彊名之曰易也。易無形埒者﹐無體也。易況之陽﹐則一之所起﹐故變而爲一﹔數起於一﹐故變而爲七﹐則屈而未申也﹐七變而爲九﹐則交而有變也﹔數窮於九﹐故復變而爲一。一爲形變之始﹐則天地﹑人皆得此以生。故曰淸輕者﹐上爲天﹔濁重者﹐下爲地﹔沖和者﹐爲人。精者﹐一也。一生二﹐二生三﹐三生萬物。故天地含精而萬物化生矣。

範曰﹕陰陽專精爲天地﹐散精爲萬物。天地者﹐萬物之上下也。物與天地本無先後﹐明大道之序﹐則有天地而復萬物生焉。故《易》曰天地感而萬物化生。

子列子曰﹕天地無全功﹐聖人無全能﹐萬物無全用。

全﹐猶傋也。

範曰﹕道之大全﹐裂於上下﹐天地之所以設位也。成天地之能者﹐爲聖人﹔盈天地之間者﹐爲萬物。彼其覆載之功﹑輔相之能﹑散殊之用﹐未嘗不相待也﹐烏能備其大全﹖

故天職生覆﹐地職形載﹐聖職教化﹐物職所宜。

職者﹐主也。生各有性﹐性各有所宜者也。

範曰﹕有職者當聽上。故三才奠位﹑萬物散殊﹐皆有常職。若乃造形而上﹐觀天地﹐俯萬物﹐而不與聖人同憂﹐音之所不能該聽﹐無與焉。果且奚所受職耶﹖

然則天有所短﹐地有所長﹐聖有所否﹐物有所通。

夫體適於一方者﹐造余塗則閡矣。王弼曰﹕形必有所分﹐聲必有所屬﹔若溫也﹐則不能涼﹔若宮也﹐則不能商。

範曰﹕三才具而萬物分﹐其用未嘗不相侍也﹐故有所短者有所長﹐有所通者有所否。

何則﹖生覆者不能形載﹐形載者不能教化﹐教化者不能違所宜﹐順之則通也。宜定者不出所位。

皆有素分﹐不可逆也。

範曰﹕天穹然而剛健﹐無不覆燾﹐未必能形載也﹔地頹然而止靜﹐無不持載﹐未必能教化也。聖人位乎其中﹐仰觀俯察﹐與天地參﹐教自我設﹐化自我行﹐斯能贊天地之化育矣。然教化之用﹐亦豈能違物之所宜哉﹖物無常宜﹐宜在隨時。吾則順其自然﹐而無汨其陳焉﹐俾萬物之生﹐各得其宜而已。故教出於不言﹐化成於不宰﹐其不違物之所宜﹐是乃所以輔相天地之宜者耶。

故天地之道﹐非陰則陽﹔聖人之教﹐非仁則義﹔萬物之宜﹐非柔則剛。此皆隨所宜而不能出所位者也。

方員靜躁﹐理不得兼﹐然尋形卽事﹐則名分不可相干﹐在理之通﹐方員未必相乖。故二儀之德﹐聖人之道﹐燾育羣生﹐澤周萬物﹐盡其淸寧眞粹而已。則殊塗融通﹐動靜澄一﹐蓋由聖人不逆萬物之性﹐萬物不犯聖人之化。凡滯於一方者﹐形分之所閡耳。道之所運﹐常冥通而無待。

盧曰﹕气運者能覆載﹐神運者能教化﹐然則天地生萬物﹐聖人隨狀而用之。

政和﹕天位乎上﹐地位乎下﹐聖人位乎天地之中。凡以成變化而已。變化代興﹐萬物異宜。天地之與聖人﹐豈能違其所宜哉﹖蓋聖人之於天地﹐相辯則爲三極﹐相通則爲三才。生覆者不能形載﹐形載者不能教化﹐教化者不能所宜。所宜定者﹐不出所位。此言職之有分也。故以其所辯者言之﹐若夫聖人之道﹐上際於天﹐下蟠於地﹐化育萬物﹐不可爲象。則上下同流而無間﹐安有長短之相形﹑通否之相異者哉﹖

範曰﹕天有陰陽﹐地有陰陽﹐故天地之道﹐陰陽必貴其相交也﹔不化則不生﹐不義則不成。故聖人之教﹐仁義必貴其相濟也﹔動靜有常﹐剛柔斷矣。故萬物之宜﹐剛柔必貴其相雜也。然天地體道﹐故擅覆載之功﹐萬物待之以生﹐而未嘗畱道﹔聖人體道﹐屍教化之任﹐故物待之以成﹐而未嘗容心。是皆隨物之宜﹐亦不出所位而已。鵬﹑鷽之小大﹐何足以相笑﹖夔﹑蚿之多寡﹐何足以相憐﹖不浴鵠而黔烏﹐不績鳧而斷鶴﹐因其常然付之自然爾。

故有生者﹐有生生者﹔有形者﹐有形形者﹔有聲者﹐有聲聲者﹔有色者﹐有色色者﹔有味者﹐有味味者。

形﹑聲﹑色﹑味﹐皆忽爾而生﹐不能自生者也。夫不能自生﹐則無爲之本。無爲之本﹐則無當於一象﹐無系於一味﹐故能爲形气之主﹐動必由之者也。

盧曰﹕有形之始謂之生﹐能生此生者﹐謂之形神。能形其形﹐能聲其聲﹐能色其色﹐能味其味者﹐皆神之功﹐以無制有。

生之所生者死矣﹐而生生者未嘗終﹔形之所形者實矣﹐而形形者未嘗有﹔聲之所聲者聞矣﹐而聲聲者未嘗發﹔色之所色者彰矣﹐而色色者未嘗顯﹔味之所味者嘗矣﹐而味味者未嘗呈。

夫盡於一形者﹐皆隨代謝而遷革﹐是故生者必終﹐而生生物者無變化也。

皆無爲之職也。

至無者﹐故能爲萬變之宗主也。

盧曰﹕神所運用﹐有始必終。形﹑聲﹑色﹑味﹐皆非自辯者也。所以﹐潛運者乃神之功高焉。無爲而無不爲也。

政和﹕生形﹑聲﹑色﹑味﹐皆物之化﹐故隱斯顯往。斯返生生者﹐形形者﹐聲聲者﹐色色者﹐味味者﹐皆道之妙。孰原其所始﹐孰要其所終﹖道常無爲而無不爲﹐謂是故也。

範曰﹕疑獨者不生﹐不生者能生生﹐故形﹑聲﹑色﹑味皆有待而生也。然太虛之中﹐物成生理而形者自呈。太山﹑秋毫﹐彼奚自而形耶﹖惟大象無形﹐乃能形形﹔吹萬不同﹐而聲者自應。雷震﹑蚋飛﹐彼奚自而生耶﹖

惟大音希聲﹐乃能聲聲﹔畱動而後生色﹐彼固不能自色也﹐賁而無色﹐蓋有爲之色色者﹔物成而後有味﹐彼固不能自味也。澹乎無味﹐蓋有爲之味味者﹔形形而我無形也﹐故如鎰之寂﹐妍醜畢現﹐而鑑實無形﹐豈與形者俱有﹖聲聲而我無聲也﹐故如穀之虛﹐美惡皆赴﹐而谷實無聲﹐豈與聲者俱發﹖色之所色者﹐彰矣﹐故探其本﹐要其末﹐推其色﹐逆其數﹐期其極﹐色𨿽不同﹐而色色者未嘗顯﹔味之所味者﹐嘗矣﹐故感於咸﹐作於酸﹐化於苦﹐窮於甘﹐變於辛﹐味𨿽不同﹐而味味者未嘗呈。然則生生之妙﹐豈固與生之所生者偕終耶﹖自非無爲而無而爲者﹐疇克屍此﹐故曰皆無爲之職也。

能陰能陽﹐能柔能剛﹐能短能長﹐能圓能方﹐能生能死﹐能暑能涼﹐能浮能沈﹐能宮能商﹐能出能沒﹐能玄能黃﹐能甘能苦﹐能膻能香。無知也﹐無能也﹐而無不知也﹐而無不能也。

知盡則無知﹐能極則無能﹐故無所不知﹐無所不能。何晏《道論》曰﹕有之爲有﹐恃無以生﹔事而無事﹐由無以成。夫道之而無語﹐名之而無名﹐視之而無形﹐聽之而無聲﹐則道之全焉。故能昭音響而出气物﹐包形神而章光影﹔玄以之黑﹐素以之白﹐矩以之方﹐規以之貟。貟方得形而此無形﹐白黑得名而此無名也。

盧曰﹕《老子》曰﹕吾不知誰之子﹐象帝之先言此。神也﹐先天先地﹐神鬼神帝﹐無能知者﹐無能證者。若能體證玆道﹐則天地之內無不知無不能矣。

範曰﹕幽無形﹑深不測之謂陰﹔瑩天工﹑明萬物之謂陽。能陰能陽﹐則陰陽所不能測也。曲直以立本﹐致曲以趨時﹐是之謂柔﹔惇實以爲體﹐斷制以爲用﹐是之謂剛。能柔能剛﹐則柔剛所不能定也。長短之相形﹐尺寸是已﹐道則能短能長﹔圓方之相研﹐規矩是已﹐道則能方能圓﹔能生能死﹐則不涉於數﹔能暑能涼﹐則不囿於時﹔物之在水也﹐沈者不能以浮﹐浮者不能以沈﹐能沈能浮者﹐殆猶日光之在水歟。物之有聲也﹐鼓宮而宮動﹐叩商而商應﹐能宮能商者﹐殆猶天籟之自鳴歟。出於機者﹐俄入於機﹔出於冥者﹐俄入於冥。惟不轉於機冥者﹐乃所以能出能沒。玄於天爲小﹐而妙之道﹔黃於地爲中﹐而光之色。惟不域於天地者﹐乃所以能玄能黃。能甘能苦﹐則以澹乎其無味﹐故也﹔能膻能香﹐則以漠乎其無臭故也。是乃道之無爲而無不爲者﹐如此﹐故無知也。周萬物而無所遺﹐乃無不知無不能也﹐雕眾形而不爲巧﹐乃無不能也。

政和﹕有所知﹐有所能﹐在道一偏﹐非全之盡之者也。而無知而無不知﹐無能而無不能﹐則無不該也﹐無不徧也﹐何所不能哉﹖陰陽﹐气也﹔柔剛材也﹐短長﹐形也﹔圓方﹐器也﹔生死﹐數也﹔暑涼﹐時也﹔浮沈﹐勢也﹔宮商﹐聲也﹔出沒﹐迹也﹔玄黃﹐色也﹔甘苦﹐味也﹔膻香﹐臭也。變化所爲﹐皆在是矣。

之人其備乎﹖六通﹑四辟﹑小大﹑精粗﹐其運無乎不在﹐烏往而不暇。

沖虛至德眞經四解卷之一竟

沖虛至德眞經四解卷之二

天瑞

子列子適衛﹐食於道﹐從者見百歲髑髏﹐攓蓬而指﹐攓﹐扳也顧謂弟子百丰曰﹕惟予與彼知而未嘗生未嘗死也。

俱涉變化之塗﹐則予生而彼死﹐推之至極之域﹐則理旣無生﹐亦又無死也。

盧曰﹕形則有生有死﹐神也無死無生﹐我如神在﹐彼如神去﹐髑髏與我生死不同﹐若悟其神﹐未嘗生死。

此過養乎﹖此過歡乎﹖

遭形則不能不養﹐遇生則不能不歡﹐此過誤之徒﹐非理之實當也。

盧曰﹕旣受其形﹐則歡養失理﹐以至於死耳。

種有幾﹕

先問變化種數凡有幾條﹐然後明之於下。

若爲鶉﹐事見墨子得水爲﹐得水土之際﹐則爲鼃蠙之衣。衣猶覆蓋生於陵屯﹐

陵屯﹐高潔處也。

則爲陵舄。

此隨所生之處而變者也。

陵舄得郁棲﹐則爲烏足。

此合而相生者也。

烏足之根爲蠐螬﹐其葉爲胡蝶。

根﹐本也﹐葉﹐散也﹐言烏足爲蠐螬之本﹐其末散化爲胡蝶也。

胡蝶胥也﹐

胥﹐皆也﹐言物皆化也。

化而爲虫﹐生竈下﹐其狀若脫﹐其名曰掇。

此一形之內變異者也。

掇千日﹐千日而死化而爲烏﹐其名曰乾余骨。乾余骨之沫爲斯彌。沫猶精華生起。斯彌爲食酰頤輅。食酰頤輅生乎食酰黃軦﹐食酰黃軦生乎九猷。九猷生乎瞀芮﹐瞀芮生乎腐蠸。

此皆死而更生之一形者也。

羊肝化爲地臯﹐馬血之爲轉鄰也﹐人血之爲野火也。

此皆一形之內自變化也。

鷂之爲鸇﹐鸇之爲布谷﹐布谷久復爲鷂也﹐燕之爲蛤也﹐田鼠之爲鶉也﹐朽瓜之爲魚也﹐老韭之爲莧也﹐老羭之爲媛也﹐羭﹐牡羊也。魚卵之爲虫。

此皆無所因感自然而變者也。

亶爰之獸自孕而生曰類。

亶﹐音釋。《山海經》云﹕亶爰之山有獸﹐其狀如貍而有發﹐其名曰類﹐自爲牝牡相生也。

河澤之鳥視而生曰鶂。

此相視而生者也。《莊子》曰﹕白鶂相視﹐眸子不運﹐而風化之也。

純雌其名大腰﹐純雄其名穉蜂。

大腰﹐龜鱉之類也。穉﹐小也。此無雌雄而自化。上言虫獸之理旣然﹐下明人道亦有如此者也。

思士不妻而感﹐思女不夫而孕。

《大荒經》曰﹕有思幽之國﹐思士不妻﹐思女不夫。精气潛感﹐不假交接而生子也。此亦白鶂之類也。

后稷生乎巨迹﹐

傳記云﹕高辛氏之妃名姜原﹐見大人迹﹐好而履之﹐如有人理感己者﹐遂孕﹐因生后稷。

長而賢﹐乃爲堯佐﹐卽周祖也。

伊尹生乎空桑。

傳記曰﹕伊尹母居伊水之上﹐旣孕﹐夢有神告之曰﹕臼水出而東走﹐無顧。明日視臼水出﹐告其鄰﹐東走十里﹐而顧其邑盡爲水﹐身因化爲空桑。有莘氏女子探桑﹐得嬰兒於空桑之中﹐故命之曰伊尹﹐而獻其君。令庖人養之﹐長而賢﹐爲殷湯相。

厥昭生乎濕﹐此因蒸潤而生。酰雞生乎酒﹐此因酸气而生。羊奚比乎不荀。此異類而相親比也。久竹生靑寧﹐因於林藪而生。靑寧生程﹐

自從至於程﹐皆生生之物﹐蛇鳥虫獸之屬﹐言其變化無常﹐或以形而變﹐或死而更生﹐終始相因﹐無窮已也。

程生馬﹐馬生人﹐人久入於機。萬物皆出於機﹐皆入於機。

夫生死變化﹐胡可測哉﹖生於此者﹐或死於彼﹔死於彼者﹐或生於此。而形生之主﹐未嘗暫無。是以聖人知生不常存﹐死不永滅﹐而一气之變﹐所適萬形。萬形萬化而不化者﹐存歸於不化﹐故謂之機。機者﹐羣有之始﹐動之所宗﹐故出無入有﹐散有反無﹐靡不由之。

盧曰﹕種之類也﹐言種有類乎﹖亦互相生乎﹖設此問者﹐欲明神之所適﹐則爲生﹐神之所去。則爲死﹐形無常主﹐神無常形耳。神本無期﹐形則有凝﹐一受有形之質﹐猶機關系束焉。生則爲出﹐死則爲入。

政和﹕《易》曰﹕原始反終﹐故知死生之說。蓋有生者必有死﹐而死於是者﹐未必不生於彼。通乎此﹐則惟予與彼知。而未嘗生﹐未嘗死也﹐方生方死﹐方死方生﹐則養形而悅生。今之所存﹐乃昔之所過者爾。故曰﹕此過養乎﹖此過歡乎﹖萬物以不同形相代﹐則死生之變不可勝計也。故曰﹕種有幾﹖如下文所云﹐乃耳目之所及者耳。若鼃爲鶉者﹐蓋言萬物之化無川陸之間也。也﹐蛙蠙之衣﹑陵舄也﹐一種也。或得水土而生於下﹐或得陵屯而生於上﹐蓋言萬物之化隨形气之所遇也。陵舄得郁棲﹐則爲烏足。則假異物以爲體﹔烏足之根爲蠐螬﹐其葉爲胡蝶。則散同體以爲物。胡蝶﹐胥也。化而爲虫﹐生於竈下﹐其狀若脫﹐其名爲掇。則睘飛者有化而爲蠕動者矣。掇千日﹐化而爲鳥﹐其名曰乾余骨。則穴處者則有化而爲林棲者矣。或因形而移易﹐則斯彌而爲頤輅。原黃軦之生乎腐罐蠸﹐與天地臯﹑轉鄰﹑野火之類是也。或因性而反復﹐則鷂之爲鸇﹐鸇之爲布谷﹐布谷之復爲鷂是也。燕之爲蛤﹐田鼠之爲鶉﹐朽爪之爲魚﹐老韭之爲莧﹐老羭之爲猿﹐魚卵之爲虫﹐則或以類而相因﹐或以不類而相與爲類。亶爰之獸自孕而生日類﹐則無所感而化者。河澤之鳥視而生曰鶂﹐則無所交而化者也。純雌其名大腰﹐純雄其名穉蜂﹐則其在物也﹐有一陰陽而自生化者矣。思士不妻而感﹐思女不夫而孕﹐則其在人也﹐有非陰陽而能潛通者矣。以至后稷生乎巨迹﹐伊尹生乎空桑﹐𨿽不可致詰﹐而不足怪也。厥昭生乎濕﹐則化於气﹐酰雞生乎酒﹐則化於味﹔羊奚比乎不苟﹐則化於習﹔久竹生靑寧﹐則以無情而生有情也。靑寧生程﹐則以無知而生有知也。《尸子》以程爲豹之類﹐程生馬﹐則以同類而相生也。馬生人﹐則以非類而相生也。然則昆虫之出入﹐艸木之生死﹐變化無常﹐未始有極﹐又烏知死生先後之所在哉﹖惟萬物生有所乎萌﹐死有所乎歸﹐聖人於此﹐知其有機緘而不能自已耳。

範曰﹕道無終始﹐物有死生﹐陶於大化之冶。適然而變﹐則气聚形成﹐彊名曰生﹔轉於造化之機﹐適然有遺﹐則气散形壞﹐彊名曰死。气有聚散﹐特浮雲之去來耳﹔形有存亡﹐特一漚之起滅耳。死生之名﹐有對而立﹐方死方生﹐夢已俄覺﹔方生方死﹐覺已俄夢。孰知其所以然耶﹖惟原始反終者﹐知其未嘗死﹐未嘗生﹐敵來而無從﹐去而無往﹐殆將入於不死不生矣。百歲髑髏﹐特已腐之餘骨﹐果何知也﹖然《莊子》載其言有曰﹕吾安能棄南面王樂﹐復爲人間之勞乎﹖則不悅生而惡死。可知世之昧者﹐攬一身而願﹐膠萬化而執。生化而死﹐戚然而惡﹐故此過養乎﹖以其畏於死也。死變而生﹐欣然而喜﹐故此過歡乎﹖以其悅於生也。死固奚足畏﹐生固奚足悅乎﹖是特萬化而未始有極者耳﹐又況萬物相禪﹐種名不同﹐故鶉也﹑也﹑蛙蠙之衣也﹑陵舄也﹑此一種也﹐或得水﹐或得水土之際﹐或得陵屯﹐而其生各不同也。烏足也﹑蠐螬也﹑胡蝶也﹑其與陵舄亦一種也﹐或以郁棲﹐或以葉﹐或以根﹐而其變各不同也。掇攘也﹐乾余骨也﹐斯彌也﹐食酰頤輅也﹐其與胥亦一種也﹐或以竈下﹐或以千日﹐或以其沬﹐而其生各不同也。食酰頤輅生乎食酰﹐黃軦食酰﹐黃軦生乎九猷﹐九猷生乎瞀芮﹐瞀芮生乎腐蠸﹐則不知其種﹐自然而生者。羊肝化爲地臯﹐馬血之爲轉鄰﹐人血之爲野火﹐鷂之爲鸇﹐鸇之爲布谷﹔燕之爲蛤﹐田鼠之爲鶉﹐朽爪之爲魚﹐老韭之爲莧﹐老羭之爲猨﹐魚卵之爲虫﹐則不知其種﹐自然而變者。自孕而生者﹐有若亶爰之獸﹔相視而生者﹐有若河澤之鳥﹔大腰之類﹐純雌而無雄。穉蜂之類﹐純雄而無雌。以思士則不妻而感﹐以思女則不夫而孕﹐以至厥昭﹑酰雞則有所因而生﹐羊奚不苟則無所因而比。久竹也﹐靑寧也﹐程也﹐是又馬與人有自之而生也。用是以觀﹐則物或以有情而相生﹐或無情而相生﹐或以有情而生無情﹐或以無情而生有情﹐或生於無所因﹐或生於無所感﹐萬形萬化﹐無有紀極。意者﹐其有機緘而不得已邪﹖利用以出﹐注然勃然﹐莫不出焉者﹐皆出於機也﹔利用以入﹐油然漻然﹐莫不入焉者﹐皆入於機也。有萬不同﹐出生入死﹐不知其所由﹐然彼其神機之張﹐气機之運﹐固有爲之斡旋宰制者。列子方論無爲之職﹐繼之以此﹐良有以也。

《黃帝書》曰﹕形動不生形而生影﹐聲動不生聲而生響。

夫有形必有影﹐有聲必有響﹐此自然而並生﹐俱出而俱沒﹐豈有相資前後之差哉﹖郭象注《莊子》論﹐之詳矣。而世之談者﹐以形動而影隨﹐聲出而響應。聖人則之以爲諭﹐明物動則失本﹐靖則歸根﹐不復曲通影響之義也。

無動不生無而生有。

有之爲有﹐恃無以生﹔言生必由無﹐而無不生有。此運通之功必賴於無﹐故生動之稱﹐因事而立耳。

盧曰﹕形有所生﹐不能生無﹐影響是也。神而無形﹐動則生有﹐萬類是也。

範曰﹕影之爲影﹐若有待於形也﹐而實無所待形﹐動而影自從耳﹐影非有求於形也。響之爲響﹐若有待於聲也﹐而實無所待﹐聲動而響自應耳﹐響非有求於。聲也。有生於無﹐其理若此。

形﹐必終者也。天地終乎﹖與我偕終。

料巨細﹐計修短﹐則與我殊矣﹔會歸於終﹐理固無差也。

盧曰﹕大小𨿽殊﹐同歸於盡耳。

範曰﹕系﹐物數之終﹐冬時﹐數之終。無物也﹐無時也﹑孰知其所終﹖天地者﹐形之大也﹐旣已囿於形矣﹐𨿽欲不終得乎﹖

終進乎﹖不知也。

進當爲盡。此書盡字例多作進也。聚則成形﹐散則爲終﹐此世之所謂終始也。然則聚者以形實爲始﹐以離散爲終﹔散者以虛漠爲始﹐以形實爲終。故疊相與爲終始﹐而理實無終無始者也。

盧曰﹕進當爲盡﹐假設問者言天地有終盡乎﹖爲復不知乎﹖其下自答也。

道終乎本無始﹐進乎不久。

久當爲有。無始故不終﹐無有故不盡。

範曰﹕無物無時﹐孰爲終始﹖除日無歲﹐孰爲久暫﹖謂道爲﹐可終邪﹖

特未可知也。彼其本無始《莊子》所謂未始有始是已。謂道爲可進邪﹖特未可知也。彼其本不久﹐《莊子》所謂先天地生而不爲久是已。

有生則復於不生﹐有形則復於無形。

生者反終﹐形者反虛﹐自然之數也。

盧曰﹕凡有始有終﹐皆本乎無始﹐歸於不有。今從太初﹑渾淪而言之﹐是有始也﹐安得不終乎﹖安得不盡乎﹖

不生者﹐

此不生者﹐先有其生﹐然後之於死滅。

非本不生者也﹔

本不生者﹐初自無生無滅。

無形者﹐

此無形者﹐亦先有其形﹐然後之於離散。

非本無形者也。

本無形者﹐初自無聚無散者也。夫生生物者不生﹐形形物者無形﹐故能生形萬物﹐於我體無變。今謂旣生旣形﹐而復反於無生無形者﹐此故存亡之往復爾﹐非始終之不變者也。

盧曰﹕所言神之不生者﹐非本不曾生也。萬物所以生﹐羣品所以形﹐皆神之所運也。以其能生﹐生而卽體﹐無生滅耳﹐是非都無形生﹐同夫太虛之气。

範曰﹕生之所生者﹐死矣﹐則復於不生。形之所形者﹐實矣﹐則復於無形。不生者﹐非本不生﹐自有生而復於此耳。是豈生生而不生者耶﹖無形者﹐非本無形﹐自有形而復於此耳。是豈形形而無形者耶﹖

生者﹐理之必終者也。終者﹐不得不終﹐亦如生者之不得不生。

生者不生而自生﹐故𨿽生而不知所以生。不知所以生﹐則生不可絕﹔不知所以死﹐則死不可禦也。

而欲恆其生﹐盡其終﹐惑於數也。盡﹐亡也。

盧曰﹕有生之物必有終極。亦如和气萌達艸木﹐不得不生。而欲令長生者﹐迷於至數者也。

範曰﹕生有所乎萌﹐死有所乎歸﹐始終相反乎無端﹐而莫知其所窮﹐殆有數存焉。於其間而欲怕其盡者﹐直將執而勿失流轉於生死之域﹐而莫覺莫悟﹐豈不惑哉。

精神者﹐天之分﹔骨骸者﹐地之分。屬天淸而散﹐屬地濁而聚。精神離形﹐各歸其眞﹐

天分歸天﹐地分歸地﹐各反其本。

故謂之鬼。鬼﹐歸也﹐歸其眞宅。眞宅﹐太虛之域。

盧曰﹕神明離於形謂之死也。歸眞宅﹐反乎太淸也。以太淸爲眞宅者﹐明此﹐形骸而爲虛假耳。

範曰﹕精者﹐水也。神者﹐火也。水與火合而生土。故人之生也﹐因精集神而百骸﹑九竅﹑六藏該而存焉。精神者﹐天之分﹐以其運而無窮﹐故淸而散。骨骸者﹐地之分﹐以其常而不變﹐故濁而聚。精神離散﹐各歸其眞﹐此其所以謂之鬼也。切常申之﹐人之初生﹐精神魂魄具而後形成焉。魂﹐云也。從於神而無不之。魄﹐白也。營於物而有所止。聖人則以魂制魄﹐故神不至於殉形。眾人則以魂從魄﹐則不足於使形。神不至於殉形﹐則𨿽死也無以異於生。神不足以使形﹐則𨿽生也無以異於死。賢人之死爲鬼﹐盡人道而死﹐𨿽曰其鬼不神﹐與夫淪於幽陰﹐化爲異物者﹐固有間矣。列子之言﹐若非其至﹐姑自其歸眞宅者言之﹐故曰鬼而已。《爾雅》曰﹕鬼之爲言﹐歸也。

黃帝曰﹕精神入其門﹐骨骸反其根﹐我尙何存﹖

何生之無形﹖何形之無炁﹖何炁之無靈﹖然則心智形骸﹐陰場之一體﹐偏積之一炁﹐及其離形歸根﹐則反其眞宅﹐我無物焉。

盧曰﹕凡人以形爲我﹐緣我則有情。情多者愛溺深﹐而情少者嗜欲薄。惟至人無我﹐了識其神。凡人不知﹐封執彌厚﹐令神歸乎眞﹐形歸乎地﹐向時之我竟何在耶﹖

政和﹕靜則復性﹐動則去本﹐理之然也。形動而不生形而生影﹐聲動不生聲而生響﹐無動不生無而生有﹐則去本遠矣。無則生有﹐有必歸無﹐故曰形必終者也。天地與我並生﹐及其終也﹐與我皆終﹐孰知其極﹐則謂終者﹐進乎不知矣。有終有始﹐有久有暫者﹐惟其時物也。故有始以無始爲至道﹐終乎本﹐無始則又至矣。有久者以不久爲至道﹐進乎本﹐不久則又至矣。夫何故以有生則復於不生﹐有形則復於無形也﹖不生者﹐非卒不生﹐無形者﹐非本無形﹐蓋自有生有形者見之也。生者理之必終﹐終者不得不終﹐生者不得不生。而欲其生之長存﹐以終爲界﹐辯又烏知環中之無窮者哉﹖此惑於數者也。生者﹐天地之委和。精神者﹐天之分﹐故淸而散﹔骨骸者﹐地之分﹐故濁而聚。精神離散﹐各歸其眞﹐尙何有於我哉﹖然此自眾人言之也。故曰精神入其門﹐骨骸反其根﹐我尙何存﹖若夫聖人﹐上與造物者遊﹐下與無終始者反﹐則形未嘗衰﹐而我獨存矣。

範曰﹕萬物有乎出而莫見其門﹐有乎生而莫見其根。精神入其門者﹐還其所自出也﹔骨骸反其根者﹐復其所自生也。若然則歸其眞宅﹐我尙何存之有﹖聖人以精集神﹐以神禦形﹐以形存神﹐精全而不虧﹖神用而不竭﹐形生而不敝。閉其門物無目而入﹐深其根物無得而搖。不壞之相﹐自古固存﹐是謂長生久視之道。古之人修身千二百歲﹐而形未嘗衰﹐蓋進乎此。

人自生至終﹐大化有四﹕

其間遷易﹐無時暫停﹐四者蓋舉大較而言者也。

盧曰﹕夫嬰兒者﹐是非未生乎心也﹐故德厚而志專矣。及欲慮充起﹐攻之者必多﹐衰老炁柔﹐更近於道﹐命之終極﹐乃休息焉。

嬰孩也﹐少壯也﹐老耄也﹐死亡也。

範曰﹕自物之無而觀之﹐則眞常湛寂﹐亙古不去。故江河競注﹐實未嘗流。自物之有而觀之﹐則大化密移﹐交臂已失。故舟山𨿽藏﹐不能無遁。一將入陰陽之機﹐遊造化之塗﹐則形之所形者﹐實矣。無動不變﹐無時不移。借明於鑑﹐今吾非故吾﹔停燈於缸前﹐焰非後焰。操有時之具﹐托無窮之間﹐貌色智態﹐止日不異﹐自謂變化可逃﹐得乎哉﹖故自嬰孩而少壯﹐自老耄而死亡﹐大化日䢐﹐間不可省。夫惟日夜無隙﹐爲能通晝夜﹐而知古今不代﹐爲能參萬歲。而一反復終始﹐揭天地以趨靜﹐是謂化化而不化於化者矣。

其在嬰孩﹐气專志一﹐和之至也。物不傷焉﹐德莫加焉。

《老子》曰﹕含德之厚﹐比於赤子。

範曰﹕兒子﹐居不知所爲﹐行不知所之﹐故其气專則不雜﹐其志一則不二﹐沖和內固莫能傷﹐憂患不能入﹐邪气不能襲﹐故其德全而形不虧。《老子》所謂含德之厚是也。

其在少壯﹐則血气飄溢﹐欲慮充起﹔物所攻焉﹐德故衰焉。

處力競之地﹐物所不與也。

範曰﹕孔子所謂血气方剛是也。

其在老耄﹐則欲慮柔焉﹔體將休焉﹐物莫先焉。

休息也。已無競心﹐則物不與爭。

𨿽未及嬰孩之全﹐方於少壯﹐間矣。

範曰﹕莊子所謂佚我以老是也。

其在死亡也﹐則之於息焉﹐反其極矣。

盧曰﹕近於性則體道﹐惑於情則喪眞。故含德之厚﹐比於赤子﹔倦而不作﹐猶爲次焉。方之馳競﹐大可知也。

政和﹕其在嬰孩﹐气專志一﹐和之至也﹐《老子》所謂含德之厚也﹔其在少壯﹐血气飄溢﹐欲慮充起﹐《莊子》所謂與接爲構﹔及其老也﹐血气旣衰﹐故欲慮柔而體將休焉﹐至於歸其眞宅﹐則之於息焉﹐而反其極矣。《莊子》大塊載我以形﹐勞我以生﹐佚我以老﹐息我以死。此之謂也。自嬰孩至於死亡﹐皆以是日䢐﹐故謂之化。

範曰﹕子貢所謂君子息焉是也。四者之化形﹐生之所同也。眾人則形化而心亦然﹐聖人則外化而內不化。

孔子遊於太山﹐見榮啟期行乎郕之野﹐鹿裘帶索﹐鼓琴而歌。孔子問曰﹕先生所以樂﹐何也﹖對曰﹕吾樂甚多。天生萬物﹐惟人爲貴﹐而吾得爲人﹐是一樂也﹔

推此而言﹐明人之神气﹐與眾生不殊﹐所適者異﹐故其形貌不一。是以榮啟期深測倚伏之緣﹐洞識幽顯之驗﹐故忻遇人形﹐兼得男貴﹐豈孟浪而言。

男女之別﹐男尊女卑﹐故以男爲貴﹐吾旣得爲男矣﹐是二樂也﹔

人之將生﹐男女亦無定分﹐故復喜得男身。

人生有不見日月﹐不免褪褓者﹐吾旣已行年九十矣﹐是三樂也。貧者﹐士之常也﹔死者﹐人之終也。處常得終﹐當何憂哉﹖孔子曰﹕善乎﹐能自寬者也。

不能都忘憂樂﹐善其能推理自寬慰者耳。

盧曰﹕夫大冶鑄金﹐依範成質﹐故神爲其範﹐羣形以成﹐男女修短﹐陰陽已定矣﹐何者﹖神運其功﹐形爲功報耳。形旣不能自了﹐神者未形﹐已知啟期﹐暮年方始爲樂﹐是知道之晚﹐情滯於形﹐夫子但善其自寬﹐未許期深達至道。

林類年且百歲﹐

書傳無聞﹐蓋古之隱者也。

底春被裘﹐底當也。拾遺穗於故畦﹐

收刈後田中棄谷﹐捃之也。

並歌並進。孔子適衛﹐望之於野﹐顧謂弟子曰﹕彼叟可與言者﹐試往訊之。子貢請行﹐逆之壠端﹐面之而嘆曰﹕先生曾不悔乎﹐而行歌拾穗﹖林類行不畱﹐歌不輟。子貢叩之不已﹐乃仰而應曰﹕吾何悔邪﹖子貢曰﹕先生少不勤行﹐長不競時﹐老無妻子﹐死期將至﹐亦有何樂而拾穗行歌乎﹖林類笑曰﹕吾之所以爲樂﹐人皆有之﹐而反以爲憂。

我所以爲樂者﹐人人皆同﹐但未能觸事而夷﹐故無暫歡。

盧曰﹕仁者不憂﹐智者不懼﹐不受形也﹐生分已隨之。是以君子不戚戚於貧賤﹐不遑遑於富貴﹐人不達此﹐反以爲憂。汝亦何怪於我也﹖

少不勤行﹐長不競時﹐故能壽若此﹔

不勤行﹐則遺名譽﹔不競時﹐則無利欲。二者不存於胸中﹐則百年之壽不祈而自獲也。

盧曰﹕非於非分之行﹐競於命外之時﹐求之不跋﹐傷生夭壽矣。吾所以樂天知命而得此壽。

老無妻子﹐死期將至﹐故能樂若此。

所謂樂天知命﹐故無憂也。

盧曰﹕妻子適足以勞生苦心﹐豈能延人壽命﹖居常待終﹐心無憂戚﹐是以能樂﹐若此也。

子貢曰﹕壽者人之情﹐死者人之惡。子以死爲樂﹐何也﹖林類曰﹕死之與生﹐一往一反﹐故死於是者﹐安知不生於彼﹖故吾知其不相若矣。吾又安知營營而求生非惑乎﹖亦又安知吾今之死不愈昔之生乎﹖

尋此旨﹐則存亡往復無窮已也。

盧曰﹕知形有代謝﹐神無死生﹐一往一來﹐猶朝與暮耳。何故營營貪此而懼彼哉﹖

子貢聞之﹐不諭其意﹐還以告夫子。夫子曰﹕吾知其可與言﹐果然﹔然彼得之﹐而不盡者也。

卒然聞林類之言﹐盛以爲已造極矣﹐而夫子方謂未盡。夫盡者﹐無所不盡﹐亦無所盡﹐然後盡理都全耳。今方對無於有﹐去彼取此﹐則不得不覺內外之異。然所不盡者﹐亦少許處耳。若夫萬變玄一﹐彼我兩忘﹐卽理自夷﹐而實無所遣。夫冥內遊外﹐同於人羣者﹐豈有盡與不盡者乎﹖

盧曰﹕死此生彼﹐必然之理也。林類所言安知者﹐是疑似之言耳。故云未盡。

政和﹕《易》曰﹕樂天知命﹐故不憂。處常得終﹐死生無變於己﹐所以自樂也。蓋修一身﹐任窮達﹐知去來之非﹐我亡變亂於心慮﹐則何憂之有﹖𨿽然﹐知樂知憂﹐非眞樂也。孔子以無樂爲眞樂。榮啟期者﹐眞能自寬。而林類蓋得之而不盡者爾。

範曰﹕生者死之徒﹐死者生之始。萬化而未始有極﹐惟原始反終者﹐故知死生之說﹐自不悅生不惡死言之﹐則營營求生者﹐可謂惑矣。然亦安

知其爲惑乎﹖自生之勞死之息言之﹐則今之死者﹐固愈於昔之生矣。然亦安知其愈於昔之生乎﹖觀林類之言﹐若是﹐眞可與言者。然以彼之所以爲樂者觀之﹐尙不免對無於有﹐取此去彼﹐故夫子以爲得之而未盡者也。

子貢倦於學﹐告仲尼曰﹕願有所息。

學者﹐所以求復其初﹐乃至於厭倦﹐則自然之理虧矣。

仲尼曰﹕生無所息。

勞知慮﹐役支體﹐此生者之事。《莊子》實﹕生爲徭役。

子貢曰﹕然則賜息無所乎﹖仲尼曰﹕有焉耳。望其壙﹐睪如也﹐宰如也﹐墳如也﹐鬲如也﹐則知所息矣。

見其墳壤鬲異﹐則知息之有所。《莊子》曰﹕死爲休息也。

子貢曰﹕大哉死乎。君子息焉﹐小人伏焉。

樂天知命﹐泰然以待終﹐君子之所以息﹔去離憂苦﹐昧然而死﹐小人之所以伏也。

仲尼曰﹕賜﹐汝知之矣。人胥知生之樂﹐未知生之苦﹔知老之憊﹐未知老之佚﹔知死之惡﹐未知死之息也。

《莊子》曰﹕大塊載我以形﹐勞我以生﹐佚我以老﹐息我以死耳。

盧曰﹕夫生者﹐動用之質也﹐惟死乃能休息耳。亦猶太陽流光﹐羣物皆動﹔君子徇名﹐小人徇利。未嘗休止也。

政和﹕學道而不至於死之說﹐則何以學爲哉﹖子貢倦學而願息﹐是未知死之說也。故夫子告之以生無所息﹐望其壙﹐睪如其明﹐宰如其高﹐墳如其大﹐鬲如﹐而與世殊絕﹐此息之所也。然眾人之死曰物﹐而君子則𨿽死而不亡﹐故曰君子息焉﹐小人伏焉。生之苦﹐所謂勞我以生也﹔老之佚﹐所謂佚我以老也﹔死之息﹐所謂息我以死也。

範曰﹕《老子》曰﹕爲學日益。又曰﹕絕學無憂。子貢倦於學而願息焉﹐由未進乎日益﹐又烏能損之又損﹐無爲而無不爲﹐而得夫謂所絕學者哉﹖孔子告之以生無所息﹐欲其日有孳孳﹐死而後已故也。《莊子》曰﹕大塊載我以形﹐勞我以生﹐佚我以老﹐息我死。體道者﹐無佚老息死之事﹐特爲載形勞生者言之乎﹖故孔子以是對子貢。

晏子曰﹕善哉﹐古之有死也。

生死古今所同﹐而獨善古之死者﹐明古人不樂生而惡死也。

仁者息焉﹐不仁者伏焉。

修身愼行﹐恆懷兢懼﹐此仁者之所憂﹔貪欲縱肆﹐常無厭足﹐此不仁者之所苦﹔惟死而後休息寢伏之。

死也者﹐德之徼也。

德者﹐得也。徼者﹐歸也。言各得其所歸。

古者謂死人爲歸人。言死人爲歸人﹐則生人爲行人矣。行而不知歸﹐失家者也。一人失家﹐一世非之﹔天下失家﹐莫知非焉。

此眾寡相傾者也﹐晏子儒墨爲家﹐重形生者﹐不辯有此言﹐假托所稱耳。

盧曰﹕《老子》曰﹕歸根曰靜﹐靜曰復命﹐復命曰常﹐知常曰明。不知常﹐妄作凶神之有形﹐一期之報﹐迷本執有﹐勞神苦心﹐疲亦極矣。惟死也乃歸乎眞﹐猶脫桎梏而捨負擔也。貪生惡死者﹐苟戀乎有﹐曾不知歸於本焉﹐而天下不以爲非﹐迷者多矣。

有人去鄕土﹑離六親﹑廢家業﹐遊於四方而不歸者﹐何人哉﹖世必謂之爲狂蕩之人矣。又有人鍾賢世﹑鍾賢世﹐宜言重形生﹐矜巧能﹐修名譽﹐誇張於世而不知己者﹐亦何人哉﹖世必以爲智謀之士。此二者﹐胥失者也。

此二者𨿽行事小異﹐而並不免於溺喪也。

而世與一不與一﹐惟聖人知所與﹐知所去。

以生死爲寤寐者與之﹐溺喪忘歸者去之。

盧曰﹕夫棄本逐末﹐勞神苦心﹐順情之與求名﹐逐欲之與徇利﹐二者俱失也。何厚何薄哉﹖而羣所謂則舉世爲是也﹐凡執所滯則舉世爲非矣。惟有道者知去與焉﹐故《莊子》云﹕臧與谷﹐二人俱牧羊﹐俱亡羊﹐一則博塞問﹐一則讀書﹐善惡𨿽殊﹐亡羊一也。苟失道﹐則遊方之與修學﹐夫何遠哉﹖

政和﹕死生亦伏矣﹐善吾生者﹐乃所以善吾死﹐故曰善哉。古之有死也﹐死而不亡曰壽﹐仁者壽﹐不仁之人則與物偕盡而已﹐故曰仁者息焉﹐不仁者伏焉﹐徼﹐有所歸宿之地。生﹐陽也。生者﹐德之光﹐而光則本乎陽。死﹐陰也。死者﹐德之徼﹐而徼則本乎陰。故以生爲行﹐而死爲歸﹐亦陰陽﹑動靜之義。狂蕩之人其失之也。外智謀之士其失之也。內去彼取此﹐世俗之蔽耳。惟聖人知所與﹐知所去。

範曰﹕人死曰鬼。鬼者﹐歸也。歸其眞宅之謂。一旦攬有涯之生﹐托無遁之地﹐與物相刃相靡﹐其行盡如馳﹐而莫之能止﹐不亦悲乎﹖終身役役而不見其成功﹐薾然疲役而不知所歸﹐可不哀耶﹖是乃迷而不知復者﹐人謂之不死奚益。今有人焉﹐去鄕國﹐離六親﹐廢家業﹐遊於四方而不知歸者﹐果何人哉﹖是特造化之流人﹐陰陽之逆旅﹐薾然疲役而不知歸者爾。又有人焉﹐鍾賢世﹐矜行能﹐修名譽﹐自務誇張於世而不知己者﹐亦何人哉﹖是直飾智以驚愚﹐修身以明污﹐獨賣名聲於天下者爾。二者不同﹐其於溺喪而不知歸一也。而世與一不與一﹐或自以爲狂蕩之人﹐或自以爲智謀之士。要之﹐知所與﹐知所去﹐惟聖人能之。

沖虛至德眞經四解卷之二竟

沖虛至德眞經四解卷之三

天瑞

或謂子列子曰﹕子奚貴虛﹖列子曰﹕虛者﹐無貴也。

凡貴名之所以生﹐必謂去彼而取此﹐是我而非物。今有無兩忘﹐萬異冥一﹐故謂之虛。虛旣虛矣﹐貴賤之名將何所生。

範曰﹕穀以虛故應﹐鑑以虛故照﹐管鑰以虛故受聲﹐耳以虛故能聽﹐目以虛故能視﹐鼻以虛故能。有實有中﹐則有礙於此﹐虛固足貴矣。然所貴在此﹐所賤在彼﹐貴賤之名﹐未能兩忘。而化於道﹐又奚貴虛﹖

子列子曰﹕非其名也﹐

事有實著﹐非假名而後得也。

莫如靜﹐莫如虛。靜也﹐虛也﹐得其居矣﹔取也﹐與也﹐失其所矣。

夫虛靜之理﹐非心慮之表﹐形骸之外﹐求而得之﹐卽我之性。內安諸己﹐則自然眞全矣。故物所以全者﹐皆由虛靜﹐故得其所安﹔所以敗者﹐皆由動求﹐故失其所處。

盧曰﹕或問貴虛﹐答曰無貴﹐吾所以好虛者﹐非爲名也。夫虛﹐室生白﹐吉祥止耳。惟靜惟虛﹐得其居矣。若貪求取與﹐神失其安﹐然後名利﹑是非紛競交湊﹐將何以堪之﹖故虛非我貴耳。

範曰﹕一而不變﹐靜之至也。無所於忤﹐虛之至也。守靜而篤﹐致虛而極者﹐豈在夫名聲之末哉﹖一性之中﹐咸有眞宅﹐有屍則有矣﹐有則有所矣﹐靜固足以應羣動﹐虛固足以受羣實。靜也﹐虛也﹐不爲物攖﹐眞宅在我﹐居之安矣。若夫有所取﹐則有所求﹐有所與﹐則有所應。馳其形性﹐潛之萬物﹐望舊都而暢然﹐指先廬而流涕﹐欲反汝情而無由入﹐殆不啻若去國之流人也。𨿽欲不失其所﹐得乎哉﹖此天下失家至人之所悲也。《易》以井爲居其所﹐艮爲止其所。井者性之原﹐艮者性之止﹐惟此則爲不失其所故也。

事之破而後有舞仁義者﹐弗能復也。

當爲之於未有﹐治之於未亂﹐乃至虧喪凋殘﹐方欲鼓仁義﹐以求反性命之極者﹐未之得也。﹐音毀。

盧曰﹕吾所言虛﹐是修於未亂耳﹐若使眞性破毀﹐心神汨昏﹐更弄仁義之辭教﹐易情之波蕩﹐故不能克復矣。

政和﹕有貴斯有賤﹐有名斯有實﹐虛則無是也。《老子》曰﹕致虛極﹐守靜篤虛﹐固足以受羣實﹐靜固足以應羣動。故曰莫如靜﹐莫如虛。以虛靜爲得其居者﹐蓋言羣動羣實莫能閡之也。以取與爲失其所者﹐蓋言去彼取此有所著也。大道廢﹐有仁義。因事之破而後有舞仁義者﹐豈能復歸於道哉。

範曰﹕《莊子》曰﹕道德不廢﹐安取仁義﹖蓋失道而後德﹐失德而後仁﹐失仁而後義。仁以立人﹐義以立我﹐而去道也遠矣。事旣破﹐乃始蹩躠爲仁﹐踶跋爲義﹐蘄以慰天下之心﹐天下莫不奔命於仁義﹐無以反其性情而復其初。此古之至人所以槌提而絕棄之者﹐良有以也。

粥熊曰﹕運轉亡已﹐天地密移﹐疇覺之哉﹖

此則《莊子》舟壑之義。孔子曰﹕日夜無隙﹐丘以是䢐。夫萬物與化爲體﹐體隨化而遷。化不暫停﹐物豈守故﹖故向之形生﹐非今形生﹐俯仰之間﹐已涉萬變﹐炁散形朽﹐非一旦頓至﹐而昧者操必化之器﹐托不停之運﹐自謂變化可逃﹐不亦悲乎﹖

範曰﹕陰陽相照﹑相蓋﹑相治﹐四時相代﹑相生﹑相殺﹐蕓蕓萬類﹐日䢐於一息。不畱之間﹐俄成俄壞﹐代廢代興﹐疊盛疊衰﹐倏超倏滅。壑澤之藏﹐在今非故﹐交臂之間﹐已爲陳迹。大化密移﹐而昧者不知也。非通乎晝夜之道﹐疇能覺之哉﹖

故物損於彼者盈於此﹐成於此者虧於彼。

所謂川竭穀虛﹐丘夷淵實也。

損盈成虧﹐隨世隨死。此世亦宜言生。往來相接﹐間不可省﹐疇覺之哉﹖

成者方自謂成﹐而已虧矣﹔生者方自謂生﹐潛已死矣。

範曰﹕丘夷而淵實﹐則損於彼者未必不盈於此﹔栽成而木毀﹐則成於此者未有不虧於彼。損己而益﹐成己而壞﹐生死相循於無涯之變﹐往來相轉於不停之機﹐日夜無隙﹐間不容櫛﹐非大明終始者﹐疇覺所以然哉﹖

凡一气不頓進﹐一形不頓虧﹐亦不覺其成﹐亦不覺其虧。

皆在冥中而潛化﹐固非耳目之所瞻察。

範曰﹕消者﹐俄且息气﹐固不頓進也﹔盈者俄且虛形﹐固不頓虧也。其進也﹐日造所無而好所新﹔其虧也﹐日減所有而損所成。𨿽欲執之而畱﹐皆自冥冥中去矣。《莊子》壑澤之諭﹐必日夜半有力者負之而去﹐蓋明乎此。

亦如人自世音生至老﹐貌色智態﹐亡日不異﹔皮膚爪發﹐隨世隨落﹐非嬰孩時有停而不易也。

形色發膚﹐有之粗者﹐新故相換﹐猶不可識﹐況妙於此者乎﹖

間不可覺﹐俟至後知。

盧曰﹕夫心識潛運﹐陰陽鼓作﹐故形體改換﹐天地密移﹐損益盈虛﹐誰能覺悟﹖所以貴夫道者﹐知本而不憂亡也。

政和﹕神也者﹐妙萬物而爲言者也。妙不可識﹐則凡麗於形﹐拘於數﹐囿於天地之間者﹐二气之運轉無已﹐萬物之往來不窮。求其主張推行是者而不可得﹐又烏足以知之哉﹖惟聖人通乎物之所造﹐覺此而冥焉。彼俟至後知﹐蓋亦後覺之莫覺者矣。

範曰﹕人生天地間﹐一受其成形﹐不亡以待盡﹐其形化﹐其心與之。然若驟若馳﹐莫覺莫悟﹐詎能不失赤子之心乎﹖古之體道者﹐以神禦形﹐化化而不化於化﹐四肢百體﹐將爲塵垢。死生亦大矣﹐而不得與之變。𨿽萬化而未始有極﹐何足以息心已﹖故含德之厚﹐復於嬰兒﹐上與造物者遊﹐下與外生死﹐齊終始者爲友。

杞國有人憂天地崩墜﹐身亡所寄﹐廢寢食者。又有憂彼之所憂者﹐因往曉之﹐

彼之所憂者惑矣﹐而復以不惑憂彼之所惑﹐不憂彼之所憂﹐諭積惑彌深﹐何能相諭也哉。

曰﹕天﹐積气耳。亡處亡气。若屈伸呼吸﹐終日在天中行止﹐柰何憂崩墜乎﹖

夫天之蒼蒼﹐非鏗然之質﹔則所謂天者﹐豈但遠而無所極邪﹖自地而上﹐則皆天矣。故俯仰喘息﹐未始離天也。

其人曰﹕天果積气﹐日月星宿不當墜邪7曉之者曰﹕日月星宿﹐亦積气中之有光耀者﹐

气亦何所不勝﹐𨿽天地之大﹐猶自安於太虛之域﹐況乃气相舉者也。

只使墜﹐亦不能有所中傷。其人曰﹕柰地壞何﹖曉者曰﹕地﹐積塊耳﹐充塞四虛﹐亡處亡塊。若躇步跐蹈﹐終日在地上行止﹐柰何憂其壞﹖其人捨然大喜。捨﹐宜作釋﹐此書釋字作捨曉之者亦捨然大喜。

此二人一以必敗爲憂﹐一以必全爲喜﹐此未知所以爲憂喜也。而互相慰諭﹐使自解釋﹐固未免於大惑也。

盧曰﹕天爲積气﹐何處無气也﹖地爲積塊﹐何處無塊也﹖塊無所隱﹐气無所崩﹐日月是气中有光者﹐汝何憂於崩墜乎﹖

範曰﹕確然而上者﹐天其運乎。是直積气耳﹐無爲而淸者耶。不然﹐將恐裂。頹然而下者﹐地其處乎。是直積塊耳﹐無爲而寧者耶。不然﹐將恐發。昆侖磅礡﹐立礙於太虛之間﹐憂其壞者亦已惑矣﹐憂彼之所憂者其惑滋甚。以不惑是尙大不惑。

長廬子聞而笑之曰﹕虹蜺也﹐雲霧也﹐風雨也﹐四時也﹐此積气之成乎天者也﹔山嶽也﹐河海也﹐金石也﹐火木也﹐此積形之成乎地者也。知積气也﹐知積塊也﹐奚謂不壞﹖

夫混然未判﹐則天地一气﹐萬物一形。分而爲天地﹐散而爲萬物。此蓋離合之殊異﹐形气之虛實。

夫天地﹐空中之一細物﹐有中之最巨者。難終難窮﹐此固然矣﹔難測難識﹐此固然矣。憂其壞者﹐誠爲大遠﹔言其不壞者﹐亦爲未是。天地不得不壞﹐則會歸於壞。遇其壞時﹐奚爲不憂哉﹖

此知有始之必終﹐有形之必壞﹐而不識休戚與陰陽升降﹐器質與天地顯沒也。

盧曰﹕積气積塊﹐以成天地﹐有積有成﹐安得無壞耶﹖但體大難終﹐不可則見。若遇其壞時﹐何得不憂﹖

範曰﹕經曰﹕焉知天地之喪﹐不有大於天地者乎﹖則卽空中以觀﹐是爲細物。又曰﹐天地者﹐形之大也。則卽有中以觀﹐是爲最巨﹐以其難終﹐故難窮﹐以其難測﹐故難識。憂其壞者﹐旣爲大遠﹔言其不壞者﹐亦爲未是。然復謂天地不得不壞﹐遇其壞時奚爲不憂﹖則長廬子之言由在可笑之域。

子列子聞而笑曰﹕言天地壞者亦謬﹐言天地不壞者亦謬﹐壞與不壞﹐吾所不能知也。𨿽然﹐彼一也﹐此一也。

彼一謂不壞者也﹐此一謂壞者也﹐若其不壞﹐則與人偕全﹔若其壞也﹐則與人偕亡。何爲欣戚於其間哉﹖

故生不知死﹐死不知生﹔來不知去﹐去不知來。壞與不壞﹐吾何容心哉﹖

生之不知死﹐猶死之不知生。故當其成也﹐莫知其毀﹐及其毀也﹐亦何知其成﹖此去來之見驗﹐成敗之明徵﹐而我皆卽之﹐情無彼此﹐何處容其心乎﹖

盧曰﹕夫天地者﹐物之大者也。形體者﹐物之細者也。大者亦一物也﹐細者亦一物也﹐有物必壞﹐何用辯之哉﹖且人生不知死﹐死不知生﹐來去不自知﹐成壞不能了﹐近取諸已且未能知﹐亦何須用心於天地而憂辯於物外耶﹖

政和﹕自器言之﹐有成又有壞﹔自道言之﹐無成無壞。囿於器者﹐謂其有形有气﹐不得不壞﹔通於道者﹐知其不陷不墜﹐莫得而壞。惟達者知通乎此。此列子所以無容心於其間也。

範曰﹕天地之在空中﹐譬猶一漚之在水也。水自爲涯﹐漚亦成水﹐其壞亦水﹐成已俄壞﹐壞已俄成。杞人之憂其壞﹐是猶悲人之喪者也。有憂彼之所憂者﹐故能曉之﹐是猶悲人之悲者也。長廬子聞而笑之﹐是猶悲夫悲人之悲者也。進而上之﹐壞與不壞﹐無所容心﹐是爲至極之論。然則生死之變﹐去來之機﹐皆不足以相知也。壞與不壞﹐曾何欣戚於其間哉﹖

舜問乎烝曰﹕道可得而有乎﹖

舜欲明羣有皆同於無﹐故舉道以爲發問之端也。

曰﹕汝身非汝有也﹐汝何得有夫道。

郭象曰﹕夫身者非汝所能有也﹐塊然而自有耳。有非所有﹐況於無哉﹖

盧曰﹕夫汝我者﹐自他形稱耳﹐非謂神明也。俗以己身爲我﹐前人爲汝﹐欲有其道﹐安可得乎﹖故曰汝身非汝有﹐安得有夫道。

舜曰﹕吾身非吾有﹐孰有之哉﹖據有此身﹐故重發問。曰﹕是天地之委形也。是一气之偏後者也。生非汝有﹐是天地之委和也。積和故成生耳。性命非汝有﹐是天地之委順也。

積順故有存亡耳。郭象曰﹕若身是汝有﹐則美惡死生﹐當制之由汝。今气聚而生﹐汝不能禁也﹔气散而死﹐汝不能止也。明其委結而自成﹐非汝之有也。

孫子非汝有﹐是天地之委蛻也。

气自委結而蟬蛻耳。若是汝有﹐則男女多少亦當由汝也。

故行不知所往﹐處不知所持﹐食不知所以。

皆在自爾中來﹐非知而爲之也。

天地彊陽﹐气也。又胡可得而有邪﹖

天地卽復委結中之最大者也。今行處食息﹐皆彊陽之所運動﹐豈識其所以然﹖彊陽﹐猶剛實也。而非剛實理之至﹐反之虛和之極﹐則無形無生﹐不死不終﹐則性命何所委順﹖子孫何所委蛻﹖行處何所止泊﹖飲食何所因假者也﹖

盧曰﹕旣不知神明之爲道也﹐故假天地以言之。天主神用﹐地主形物。涉有者﹐委形也。體和者﹐生性也。應用者﹐委順也。情育者﹐委蛻也。汝今行止食息﹐但知彊陽之所運﹐而不知神明之眞宰也。亦可得有夫道者耶﹖或曰﹕虞﹑舜﹐聖人也﹐安得不知道乎﹖答曰﹕夫假賓主辯惑豈可玄默而已耶﹖然《莊子》曰﹕上梁倚有聖人之才而無聖人之道﹐我有聖人之道而無聖人之才。是知有濟物之才﹐君居極之位者﹐未必能知道。處山林之下﹐有獨善之名者﹐未必能理人。是故黃帝卽位三十年﹐然後夢華胥之國﹔放勛見乎四子﹐然後窅然汾水之陽。舜之未寤﹐亦何足怪之﹖

政和﹕虛則亡﹐實則有﹐凡得而有者﹐皆可執而取之。道妙無形﹐深不可識。旣莫得而有﹐而人之一身﹐形體性命﹐方該而存﹐倏化而亡﹐亦安能有﹖形者﹐體也﹐故以身爲天地之委形。和者﹐气也﹐故以生爲天地之委和。物之生也﹐順性命之理而已﹐故以性命爲天地之委順。身也者﹐父母之遺體也﹐故以孫子爲天地之委蛻。若然者﹐亦非我有也。故行不知所往﹐處不知所持﹐食不知所味。旣有制之者矣。亦有使之者矣﹐直天地彊陽﹐气之所運動而已。又安能有夫道﹖𨿽然﹐道者﹐人之所共由也。故曰道將爲汝居﹐是豈終不可得而有耶﹖蓋認而有之則莫能有﹐惟聖人有之以不有耳。

範曰﹕道本無物﹐汝身亦虛﹐虛而非有﹐道將孰寄﹖故觀天下之物﹐汝之所得擅者﹐莫若乎身﹔身之所存者﹐莫若乎生﹔其生之本者﹐莫若乎性命也﹔其身之所親者﹐莫若乎孫子也。汝皆不得而有之﹐故觀汝之身﹐知本無知﹐則行安知所往﹐處安知所持﹐食安知所味﹐是皆天地彊陽﹐气之所爲耳。所謂道者﹐汝安得而有耶﹖

齊之國氏大富﹐宋之向氏大貧。自宋之齊﹐請其術。國氏告之曰﹕吾善爲盜。始吾爲盜也﹐一年而給﹐二年而足﹐三年大壤。自此以往﹐施及州閭。向氏大喜﹐諭其爲盜之言﹐而不諭其爲盜之道﹐遂踰垣鑿室﹐手目所及﹐亡不探也。未及時﹐以髒獲罪﹐沒其先居之財。向氏以國氏之謬己也﹐往而怨之。國氏曰﹕若爲盜若何﹖向氏言其狀。國氏曰﹕嘻﹐若失爲盜之道至此乎﹖今將告若矣。吾聞天有時﹐地有利。

謂春秋冬夏﹐方土出所有也。

吾盜天地之時利﹐雲雨之滂潤﹐山澤之產育﹐以生吾禾﹐殖吾稼﹐築吾垣﹐建吾捨。陸盜禽獸﹐水盜魚鱉﹐亡非盜也。夫禾稼﹑土木﹑禽獸﹑魚鱉﹐皆天之所生﹐豈吾之所有﹖

天尙不能自生﹐豈能生物﹖人尙不能自有﹐豈能有物﹖此乃明其自生自有者也。

然吾盜天而亡殃。

天亡其施﹐我公其心﹐何往而有怨哉。

夫金玉珍寶﹐谷帛財貨﹐人之所聚﹐豈天之所與﹖

天尙不能與﹐豈人所能聚﹖此亦明其自能自聚。

若盜之而獲罪﹐孰怨哉﹖

人有其財﹐我犯其私﹐所以致咎。

盧曰﹕夫天地不仁﹐以萬物爲芻狗。旣無情於生育﹐豈有心於取與哉﹖小大相吞﹐智愚相役﹐因時以興利﹐力制以徇私﹐動用取與﹐皆爲盜也。人財則不爾主守﹐以自供取之獲罪﹐此復怨誰也。

範曰﹕盜有羨志﹐取非其有。然有所謂公盜者﹐有所謂私盜者﹐禾稼﹑土木﹑禽獸﹑魚鱉﹐天之所生﹐國氏盜之而亡殃﹔金玉﹑珍寶﹑谷帛貨財﹐人之所聚﹐向氏盜之而獲罪。二者不同﹐非其有而取之則一也。

向氏大惑﹐以爲國氏之重罔己也﹐遇東郭先生問焉。東郭先生曰﹕若一身庸非盜乎﹖盜陰陽之和以成若生﹐載若形﹐況外物而非盜哉﹖

若其有盜耶﹐則我身卽天地之一物﹐不得不私有之﹔若其無盜耶﹐則外內不得異也。

誠然﹐天地萬物不相離也﹐仞而有之﹐皆惑也。

夫天地﹐萬物之都稱﹔萬物﹐天地之別名。𨿽復各私其身﹐理不相離﹐仞而有之心之﹐惑也。因此而言﹐夫天地委形﹐非我有也﹐飾愛色貌﹐矜伐智能﹐己爲惑矣。至於甚者﹐橫仞外物以爲己有﹐乃標名氏以自異﹐倚親族以自固﹐整章服以耀物﹐藉名位以動眾﹐封殖財貨﹐樹立權黨﹐終身欣玩﹐莫由自悟。故《老子》曰﹕吾所以有大患者﹐爲吾有身。《莊子》曰﹕百骸六藏﹐吾誰與爲親﹖領斯旨也﹐則方寸與本虛齊空﹐形骸與萬物俱有也。

範曰﹕竊有小大皆迷者也。向氏諭其爲盜之言﹐而不諭其爲盜之道﹐故失之於殉貨﹔國氏諭其爲盜之道﹐而不諭其所以爲盜之道﹐故失之於累物。苟得乎道﹐則內之一身﹐不可橫私也。況於外物之紛紛乎﹖何則﹖且人之生也﹐百骸﹑九竅﹑六藏﹐該而存焉。吾誰與爲親﹖認而有之﹐是爲大惑。惟能不以利累形﹐不以形累心﹐則視萬物與我將擇焉而不可得﹐及吾無身吾有何患﹖

國氏之盜﹐公道也﹐故亡殃﹔若之盜﹐私心也﹐故得罪。

公者對私之名﹐無私則公名滅矣。今以犯天者爲公﹐犯人者爲私﹐於理未至。

盧曰﹕天地無私﹑取之無對﹐故無殃也。人心有私﹐取之有情﹐故爲盜也。以有私之心取有私之物﹐私則有對﹐得罪何疑﹖故法者﹐禁人之私﹐無對無禁也。

有公私者﹐亦盜也﹔

直所犯之異耳﹐未爲非盜。

亡公私者﹐亦盜也。

一身不得不有﹐財物不得不聚﹐復欲遣之﹐非能卽而無心者也。

盧曰﹕聖人設法教化﹐不害人﹐不侵眾者﹐皆非盜也。不違法者﹐則爲公道﹔違於法者﹐則爲私道焉。𨿽不違於公而封於己者﹐亦爲盜也﹐況違法封己乎。

公公私私﹐天地之德。

生卽天地之一理﹐身卽天地之一物。今所愛吝﹐復是愛吝天地之間生身耳﹐事無公私﹐理無愛吝者也。

知天地之德者﹐孰爲盜耶﹖孰爲不盜耶﹖

天地之德何耶﹖自然而已。何所歷其公私之名﹖公私之名旣廢﹐盜與不盜﹐理無差也。

盧曰﹕知公知私而無私焉。與物同例而不怪者﹐是天地之德也。若知天地之德﹐取而無私心者﹐是不欺乎天。取之不殊於眾人﹐得之無私﹐不爲盜。若然者﹐誰爲盜耶﹖誰爲不盜耶﹖惟了神悟道者知之矣。

政和﹕取非其有﹐無非盜也。或以公道而無殃﹐或以私心而得罪﹐時在夫不累於有與認而有之之問耳。然有公私者﹐未能無羨﹐故曰有公私者﹐亦盜也﹔而無公私者﹐亦未能勿忘﹐故曰亡公私者﹐亦盜也。公公私私﹐任其自然﹐而無容心焉。則兼懷萬物﹐是謂天地之德。知夫此者﹐泯然大同。𨿽參差不齊﹐而與天地爲合。吾烏能知其辯哉﹖故天瑞之篇終焉。

範曰﹕自營爲私﹐背私爲公﹐公本無名﹐因私而得。天任理則大而公﹐故國氏盜天之所生則爲公道﹐人任情則小而私﹐故向氏盜人之有則爲私心。自道觀之﹐皆在一曲。有公私者﹐亦盜﹐無公私者亦盜﹐公公私私﹐天地之德。聖人兩不廢焉。覺此而冥﹐則盜與不盜﹐烏能知其辯﹖

沖虛至德眞經四解卷之三竟

沖虛至德眞經四解卷之四

和光散人高守元集

黃帝

稟生之質謂之性﹐得性之極謂之和﹐故應理處順﹐則所適常通﹐任情背道﹐則遇物斯滯。盧曰﹕此明忘形養神﹐從玄默以發眞智。始其養也﹐則遺萬有而內澄心﹔發其智則化含生以外﹐接物。故其初也﹐則齋心服形不親政事﹔其末篇也﹐則贊孔墨以濟人焉。此其大旨。政和﹐古之明大道者﹐先明天而道德次之《列子》以天瑞首篇﹐而繼之以《黃帝》豈謂是歟。範曰﹕卽無物之自虛者﹐隨處皆通﹔執有物之爲實者﹐觸途生礙。然則有而爲之其易耶﹖必將泯是非利害之心﹐去智巧果敢之烈﹐猜慮不萌﹐俾物無得﹐而傷吾宗不出﹐俾人無得而先﹐崇自賢之行﹐持常勝之道﹐子以襲諸人間﹐則人道之患庶幾其息矣。華胥之國﹐姑射之山﹐夫豈遠哉﹖此一篇之旨也。

黃帝卽位十有五年﹐喜天下戴己﹐隨世而喜耳。養正命﹐正當爲性。娛耳目﹐供鼻口﹐焦然肌色皯黣﹐昏然五情爽惑。

役心智未足以養性命﹐祇足以焦形也。

盧曰﹕舉代之人﹐咸以聲色﹑飲食養其身﹐惟丰厚者﹐則爲富貴矣。而聖人知此道足以傷生﹐故焦然不樂也。第一篇

知神爲生主﹐第二篇

欲明道以養身﹐故先示眾人之所溺﹐然後漸次而進之。

又十有五年﹐憂天下之不治﹐隨世而憂耳。竭聰明﹐進智力﹐營百姓﹐焦然肌色皯黣﹐昏然五情爽惑。

用聰明未足以政治﹐秖足以亂神也。

盧曰﹕代謂之君子﹐理人之士也。皆勞心苦己﹐以身徇物﹐以求其名﹐以向其利耳。而不知役神以喪實﹐去道斯遠矣。

黃帝乃喟然贊曰﹕贊當作嘆。朕之過淫矣。淫當作深。養一己其患如此﹐治萬物其患如此。

惟任而不養﹐縱而不治﹐則性命自全﹐天下自安也。

盧曰﹕淫者﹐失於其道也。含生之物﹐咸知養己﹐自私以爲生﹐不知所生生而之死也﹔操仁義者﹐咸知徇名以取利﹐自私以爲能﹐亦不知所以喪神傷生而知死也。徇己自私以爲小人﹐濟物無私代以爲君子。善之以惡約外則有殊﹐求名喪實約內則俱失。方明大道﹐故雙非之也。

範曰﹕鼓舞萬物而不與聖人同憂者﹐道也。吉凶與民同患者﹐事也。體道則無憂﹐涉事則有患﹐聖人不得已而臨蒞天下﹐亦烏至而恝然耶﹖內而養一己﹐則養正命﹐娛耳目﹐供口鼻﹐其患旣如此。外而治萬物﹐竭聰明﹐進智力﹐營百姓﹐其患又如此。是豈胥易技系勞形怵心﹐固若是其多憂耶﹖方以百姓心爲心﹔則人之所畏不得不畏故爾。

於是放萬機﹐捨宮寢﹐去直侍﹔徹鐘懸﹐減廚膳﹐退而閒居大庭之綰﹐齋心服形﹐心無欲﹐則形自服。三月不親政事。

盧曰﹕放萬機者﹐非謂都無所行也。事至而應﹐如四時焉。故曰天何言哉﹖四時行焉﹐百物生焉。不勞焦思以邀虛名﹐不想能於千載欲垂芳於竹帛耳。但冥冥然應用﹐不得已而運之﹐不封崇其身名﹐不增加其嗜欲﹐不丰厚其滋味﹐不放肆於淫聲。齋肅其心﹐退伏其體。三月者﹐一時也。孔子曰﹕顏回三月不違仁是也。擇賢才而責成賞罰無私焉﹐是不親政事也。

晝寢而夢﹐

將明至理不可以情求﹐故寄之於夢。聖人無夢也。

遊於華胥氏之國。

政和﹕至人不以物累形﹐不以形累心﹐上與造物者遊﹐下與外生死﹑無終始者爲友。憂喜無變於己﹐亦有何患﹖黃帝以此去萬有之累﹐而將復乎一。故齋心服形﹐夢遊華胥氏之國也。

範曰﹕聖人之治﹐一日二日萬幾﹐今曰放萬幾﹐則不勞心於土苴之末矣。捨宮寢﹐非累於居處之安也﹔去直侍﹐非樂於使令之眾也﹔徹鐘懸﹐則耳不綦聲﹔減廚膳﹐則口不綦味。退而間居大庭之館﹐齋心服形﹐三月不親政事﹐則又潔齋至矣。故華胥之國於此得而夢進焉。經曰﹕形接爲事﹐神遇爲夢。盡之所爲﹐必形於夢﹐則魂交之寐未必虛也﹔夜之所夢﹐必合於晝﹐則形開之覺未必實也。惟通乎晝夜之道﹐而知者乃能。融夢覺於一致﹐等視世間得失﹑是非﹑貴賤生死﹐無非夢幻。故居化人之宮者﹐以夢而遊﹔執尹氏之役者﹐以夢而樂﹔獲鄭人之鹿者﹐以夢而訟。隨有所遇而安之者﹐知所幻而非眞也。何獨於此而疑之﹖然古之眞人﹐其寢無夢列子言此﹐將明至道之不可以情求﹐姑寄於夢而已。

華胥氏之國在弇州之西﹐臺州之北。

不必便有此國也﹐明至理之必如此耳。《淮南》云﹕正西曰弇州﹐西北曰臺州。

不知斯齊國幾千萬里﹐斯﹐離也。齊﹐中也。蓋非舟車足力之所及﹐神遊而已。

舟車足力﹐形之所資者耳。神道恍惚﹐不行而至者也。

範曰﹕華則敷而離根﹐胥則出而相見。理有至妙﹐不必求之於窈冥昏默之中。𨿽離道之根﹐而與物相見﹐所謂歸根復命者﹐常自若也。正西日弇州﹐正北曰臺州﹐弇州之西﹐臺州之北﹐則又歸根復命之地也。夫道降中庸﹐則有足者皆可至於丘。不知斯齊國幾千萬里﹐則去人爲遠矣﹐蓋非舟車足力之所及﹐神遊而已。惟神也﹐不疾而速﹐不行而至﹐故出入六合﹐遊乎無有﹐烏往而不暇哉﹖

其國無師長﹐自然而已。其民無嗜欲﹐自然而已。自然者﹐不資於外也。不知樂生﹐不知惡死﹐故無夭殤﹔不知親己﹐不知疏物﹐故無愛憎﹔不知背逆﹐不知向順﹐故無利害﹔

理無生死﹐故無所樂惡﹔理無愛憎﹐故無所親疏﹐理無逆順﹐故無所利害也。

都無所愛惜﹐都無所畏忌。入水不溺﹐入火不熱﹐斫撻無傷痛﹐指植無痟癢。

至和者無物能傷﹐熱溺痛癢。實由矜懼﹐義例詳於下章。痟癢﹐酸痟也。義見《周官》。

乘空如履實﹐寢虛若處牀。雲霞不礙其視﹐雷霆不亂其聽﹐美惡不滑其心﹐山谷不躓其步﹐神行而已。

至順者﹐無物能逆也。

盧曰﹕寄言也﹐齋心服形﹐神與道合﹐則至其大國矣。夫神者﹐生之主也。旣爲生主﹐則役神以養生。養之失理﹐卻成於損也。俗以益嗜欲者爲養生﹐適爲喪年之本矣。故君子養於性﹐小人養於情﹐養性者﹐無嗜欲﹐保自然﹐不樂生﹐不惡死﹐無向背僧愛﹐無畏忌自然。神行者﹐神合於道也。非是別有一國﹑別類之人耳。故曰﹕仁道不遠﹐行之則至。一言契者﹐交臂相得焉。

政和﹕在弇州之西﹐臺州之北﹐去齊國幾千萬里﹐則其道幽遠而無窮。故惟神遊者﹐所能至也。無師長而自治﹐無嗜欲而自足﹐死生無變於己﹐親疏不累其身。不就利而利亦不至﹐不違害而害亦不來﹐都無所愛惜﹐都無所畏忌﹐而心有所忘﹐入水不溺﹐入火不熱﹐斫撻無傷痛﹐指擿無痟癢。而形有所遺﹐乘空寢虛﹐不礙不躓﹐惡往而不暇﹐以是出入往來陰陽之所﹐不能測也﹐而況於人乎﹖故曰神行而已。

範曰﹕其國無師長﹐自然而已。則無出治之勞﹐而國者自治﹔其民無嗜欲﹐自然而已。則無貪求之念﹐而民者自朴。生不知死﹐死不知生也﹐故其出不欣﹐其入不距﹐孰爲而有夭惡﹖視人如我﹐視我如人也﹐故無所甚親﹐無所甚疏也。孰爲而有愛憎﹖逆之而怒﹐順之而喜也﹐故不背所異﹐不向所同孰﹐爲而有利害﹖﹔都無所愛憎﹐故其心無所知﹐都無所畏忌﹐故其形無惕。若然者﹐大浸稽天而不溺﹐大旱金石流﹐土山焦而不熱。𨿽有勇﹐刺之不入﹐𨿽有力﹐擊之弗中﹐觸實不礙﹐乘虛不墜。視不用目而見曉﹐聽不用耳而聞和。刳心無物﹐美惡不能汩也。潛行不窒﹐山谷不能躓也。利用出入﹐往來不窮﹐是其神之所爲乎。

黃帝旣寤﹐

亦寄之眠寤耳﹐聖人無眠覺也。

怡然自得﹐召天老﹑力牧﹑太山稽﹐三人﹐黃帝相也。告之曰﹕朕聞居三月﹐齋心服形﹐思有以養身治物之道﹐弗獲其術。

身不可養﹐物不可治﹐而精思求之未可得。

疲而睡﹐所夢若此。今知至道不可以情求矣﹐朕知之矣﹐朕得之矣﹐而不能以告若矣。

不可以情求﹐則不能以情告矣。

又二十有八年﹐天下大治﹐幾若華胥氏之國﹐

政和﹕勞形怵心﹐知而辯焉﹐故其術弗獲﹐齋心服形﹐覺而冥焉﹐故其道乃得。𨿽有情有信﹐而無爲無形﹐故至道不可以情求﹐而知之得之者﹐亦莫能以告也。

而帝登假。假當爲遐。百姓號之﹐二百年餘不輟。

盧曰﹕旣寤於道也﹐自不因外物以得之。疲而睡者﹐冥於理﹐去嗜欲也。識神歸性﹐不可以情求也。不能以告若者﹐心澄忘言也。凡以數理天下者﹐但成其空名﹐數極則迹見﹐虛而不能實也。上以虛名責於下﹐下以虛名應於上﹐上下相蒙﹐積虛以爲理﹐欲求純素﹐其可得乎﹖夫道者﹐神契理合﹐應物以眞﹐非偏善於小能﹐不暴怒於小過。如春之布萬物皆生﹐俗易風移﹐自然而化﹐不知所以化﹐不覺所以成。故百姓思之﹐不知其極也。

範曰﹕有身則累物而喪我。入而內觀身﹐本無身也﹐必期於養之﹐則未離於身﹔見出而外觀物﹐本無物也﹐必期於治之﹐則未離於物。見物我靡認﹐其去道也遠矣。何者﹖至道之精﹐窈窈冥冥﹔至道之極﹐昏昏默默﹐求之以情﹐道終弗獲。其所以知之者﹐無知而已﹔其所以得之者﹐無得而已。知本無知﹐得本無得﹐又烏能以是告人耶﹖審造乎是﹐則遊心於淡﹐合气於漠﹐順物自然﹐無容私焉﹐而天下治矣。千歲厭世﹐去而上仙﹐彼且釋弓而登假﹐人則從是也。孰肯以物爲事﹖嘗原莊周之書﹐言黃帝始以仁義攖人心﹐而繼以問道廣成﹐蓋以謂絕聖棄智而天下治。則黃帝其人﹐所謂攖人心者﹐是宜寓言耳。是篇之意正與此合。

列姑射山在海河洲中﹐見《山海經》山上有神人焉。

凝寂故稱神人。

吸風飲露﹐不食五穀﹔

旣不食穀矣﹐豈復須吸風飲露哉﹖蓋吐納之貌﹐不異於物耳。

心如淵泉﹐形如處女﹔

盡柔虛之極者﹐其天姿自粹﹐非養而不衰也。

不偎不愛﹐

偎者亦愛也﹐芻狗萬物﹐恩無所偏。偎音隱偎。

仙聖爲之臣﹔

仙者﹐壽考之迹聖者﹐治世之名。

不畏不怒﹐願態爲之使﹔

畏威也。若此豈有君臣役使之哉﹖尊卑長短﹐各當其分﹐因此而寄稱耳。

不施不惠﹐而物自足﹔不聚不斂﹐而已無愆。愆﹐蹇乏也。陰陽常調﹐日月常明﹐四時常若﹐若﹐順也。風雨常均﹐字育常時﹐年谷常丰﹐而土無札傷﹐人無夭惡﹐物無疵癘﹐鬼無靈響焉。

天人合德﹐陰陽順序﹐昏明有度﹐災害不生﹐故道合二儀﹐契均四時。《老子》曰﹕以道蒞天下者﹐其鬼不神。

盧曰﹕此言神之合道也﹐故假以方外之中﹐托以神人之目﹐不因五穀以爲養﹐吐納眞气以爲全﹐心如澄水無波浪之能鼓形﹐如處女無思慮之所營。喜怒不入其襟﹐是非不幹其用﹐無求無欲﹐同天地之不仁﹐不惠不施﹐正陰陽之生育萬物所不能撓﹐鬼神所不能靈証之眞﹐其功若此也。

政和﹕神也者﹐妙萬物而爲言者也。體神之妙而出乎形數之外﹐故能勝物而無累。吸風飲露﹐不食五穀﹐則不志於養﹔心如淵泉﹐形如處女﹐則靜一而不二﹔不偎不愛﹐仙聖爲之臣﹔不畏不怒﹐願愨爲之使﹔則與道相輔而行。若然者﹐從容無爲而陰陽和靜﹐羣生不傷﹐故不施不惠﹐不聚不斂﹐陰陽調﹐四時若﹐字育時﹐年谷丰﹐人無夭惡﹐物無疵癘﹐鬼無靈響焉。此聖人所以曲成萬物而不遺者也。

範曰﹕神也者﹐妙萬物而爲言者也。萬物在道之末。體神者﹐寓乎萬物之上﹐視萬物莫足以攖其心者﹐故能勝物而無累。然則列姑射之山﹐非神人﹐孰能居之﹖吸風飲露﹐不食五穀﹐則不志於養也﹔心如淵泉﹐則靜尊而不流﹔形如處女﹐則柔順而無忤﹔不偎不愛﹐則非作好以親也﹐而仙聖實爲之制﹔不畏不怒﹐則非作惡﹐以疏也﹐而願愨實爲之役﹐於物無所與也﹔不施惠﹐而物咸自裕﹐於己無所取也﹔不聚斂﹐而己無不足。道足以役陰陽﹐則陰陽常調﹐而無謬戾之災。道足以旁日月﹐則日月常明﹐而無昏蝕之變。以道運數﹐則有以若四時。以道運气﹐則有以均風雨﹐夫然故未嘗合六气之靖。以育羣生也﹐而字育常時﹐未嘗取天地之精。以佐五穀也﹐而年谷常丰﹐土無札傷。得以樂其生﹐人無夭惡﹐得以終其命。以物則遂性也﹐無疵癘之苦。以鬼則不神也﹐無靈響之出。是道也﹐非天下之至神孰能與於此﹖

列子師老商氏﹐友伯高子﹐進二子之道﹐乘風而歸。

《莊子》云﹕列子禦風而行﹐泠然善﹐旬五日而後反。蓋神人﹐禦寇稱之也。

盧曰﹕夫神之滯於有﹐則百骸俱礙﹔神之契乎眞﹐則五根俱通也。有通則無遠不鑑﹐無礙則乘風而行。被羽服以往來﹐托鱗毛以騰躍者﹐故爲常理也。非謂其尙奇也﹐而此寓言者也。

政和﹕經曰﹕善行無轍迹。禦風而行﹐𨿽無轍迹之可見﹐然猶有所待也。惟神也﹐不行而至。

尹生聞之﹐從列子居﹐數月不省捨。因問請靳其術者﹐十反而十不告。尹生懟而請辭﹐列子又不命。尹生退。數月﹐意不已﹐又往從之。列子曰﹕汝何去來之頻﹖尹生曰﹕曩章戴有請於子﹐章義﹐尹生之名。子不我告﹐固有憾於子。今復脫然﹐是以又來。列子曰﹕曩吾以汝爲達﹐曩者﹐昔也。今汝之鄙至此乎﹖姬﹐將告汝姬﹐居也。所學於夫子者矣。

政和﹕三問而不答﹐十反而不告﹐道固不可言也。卒於告之者﹐亦告其所學於夫子者而已。

範曰﹕道無問﹐問無應。故古之人有三問而三不知﹐四問而四不答者。尹生之於列子﹐十反不告﹐豈不欲其因心會道而默識之故耶﹖彼且有憾﹐至於懟而請辭﹐何其鄙之若是也。故列子不得已而告之以所學之道﹐如不云所云。

盧曰﹔昔汝去也﹐吾將謂汝達吾道﹐今汝之息憾而來﹐知汝之鄙陋矣。

自吾之事夫子友若人也。

夫子謂老商﹐若人謂伯高。

三年之後﹐心不敢念是非﹐口不敢言利害﹐始得夫子一眄而已。

實懷利害而不敢言﹐此匿怨藏情者也﹐故眄之而已。

盧曰﹕專一而不離恭敬﹐以至求顧吾之形﹐觀吾之行者也。

五年之後﹐心庚念是非﹐口庚言利害﹐庚﹐當作更。夫子始一解顏而笑。

是非利害﹐世間之常理﹐任心之所念﹐任口之所言﹐而無矜吝於胸懷﹐內外如一﹐不猶踰於匿而不顯哉﹖欣其一玫﹐聊寄笑焉。

盧曰﹕三年之後﹐專於定也﹐顧眄而已。五年之後﹐越於專﹐其哂明矣。

七年之後﹐從心之所念﹐庚無是非﹐從口之所言﹐庚無利害﹐夫子始一引吾並席而坐。

夫心者何﹖寂然而無意想也﹔口者何﹖默然而自吐納也。若順心之極﹐則無是非﹔任口之理﹐則無利害。道契師友﹐同位比肩﹐故其宜耳。

盧曰﹕審之而後言欲是非利害﹐無所誤也。

九年之後﹐橫心之所念﹐橫口之所言﹐亦不知我之是非利害歟﹐亦不知彼之是非利害歟﹐亦不知夫子之爲我師﹐若人之爲我友﹐內外進矣。

心旣無念﹐口旣無違﹐故能恣其所念﹐縱其所言﹐體道窮宗﹐爲世津梁。終日念而非我念﹐終日言而非我言﹐若以無念爲念﹐無言爲言﹐未造於極也。所謂無爲而無不爲者如斯﹐則彼此之異﹐於何而求﹖師資之義﹐將何所施﹖故曰內外盡矣。

盧曰﹕都無心﹐故是非利害不擇之而後言縱橫者也。縱心而言﹐皆合斯道。

範曰﹕是非之彰﹐道之所以虧矣﹔利害之生﹐情僞之所以感也。列子之學﹐三年之後﹐心不敢念是非﹐則心有所擇而念﹔口不言利害﹐則口有所擇而言。故始得夫子一眄而已﹐則道存於目擊之間也。五年之後﹐心庚念是非﹐則心無所擇矣﹐由未能泯是非也﹔口庚言利害﹐則口無擇矣。由未能忘利害也。故夫子始一解顏而笑。則心冥於莫逆之際也。七年之後﹐縱心之所念﹐庚無是非﹐則是非泯矣﹐由未能至於無念﹔縱口之所言﹐庚無利害﹐則利害忘矣﹐由未能至於忘言。故夫子始引吾並席而坐﹐則意會於交臂之間也。橫心之所念﹐則出念不念﹐而念出於不念矣﹔橫口之所言﹐則出言不言﹐而言出於不言矣。孰是孰非﹐孰利孰害﹐彼我兩忘﹐而俱化於道﹐又烏知夫子之爲我師﹐若人之爲我友﹖數始於一參﹐中於五﹐屈於七﹐究於九。古之學道者﹐或九日而後能外生﹐或九傳而後得於疑始﹐或九年而大妙﹐蓋以入道之序﹐至是而終﹐進於無數故也。

而後眼如耳﹐耳如鼻﹐鼻如口﹐無不同也。

盧曰﹕眼﹑耳﹑口﹑鼻﹐不用其所能﹐各任之而無心﹐故云無不同耳。

心凝形釋﹐骨肉都融﹐不覺形之所倚﹐足之所履﹐隨風東西﹐猶木葉幹殼。竟不知風乘我邪﹐我乘風乎﹖

夫眼﹑耳﹑鼻﹑口﹐各有攸司。令神凝形廢﹐無待於外﹐則視聽不資眼目﹐臭味不賴鼻口﹐故六藏七孔﹐四肢百節﹐塊然尸居﹐同爲一物﹐則形奚所倚﹐足奚所履﹐我之乘風﹐風之乘我﹐孰能辯也。

盧曰﹕神凝者﹐不動也。形釋者﹐無礙也。骨肉都融者﹐忘形骸也。形骸忘於所之﹐神念離於所著﹐則與風气同之上下也。

政和﹕三年而不惑﹐故始夫子一眄﹔五年而不蔽﹐故至於解顏而笑﹔七年而不累﹐故引之並席而坐﹔九年而是非利害簡之而不得﹐則物我兩忘﹐五官相徹﹐風之乘我﹐我之乘風﹐何容心焉﹖

令女居先生之門﹐曾未浹時﹐而懟憾者再三。汝之片體將气所不受﹐汝之一節將地所不載。

用其情﹐有其身﹐則肌骨不能相容﹐一體將無所寄﹐豈二儀之所能覆載﹖

履虛乘風﹐其可幾乎﹖尹生甚作﹐屏息良久﹐不敢復言。

盧曰﹕列子所以乘風者﹐爲能忘其身也。《老子》曰﹕吾所以有大患者﹐爲吾有身。及吾無身﹐吾有何患也﹖若其形骸之不忘﹐則一節之重則地所不能載﹐何暇乘風而淩虛哉﹖

政和﹕致道者忘心﹐況於懟憾者乎﹖片體气所不受﹐一節地所不載﹐則汝身將非汝有也﹐何得有夫道﹖

範曰﹕六徹相因﹐則物物皆通﹔六鑿相攘﹐則物物皆礙。進於道者﹐眼如耳﹐耳如鼻﹐鼻如口﹐不知其所以觀聽﹐不知其所納嘗﹐吻然如一曾無所開心之疑也。有若死灰﹐形之釋也﹔有若槁木﹐骨肉都融﹐又將於大通矣。故在形應倚而倚不知形﹐在足應履而履不知足﹐隨風東西﹐由木葉幹殼。然則動而天機行無轍迹﹑風之乘我﹐我之乘風﹐烏能知其辯﹖列子之道進此﹐可謂至矣。莊周以謂由有所待﹐豈非本其所由入而言之歟﹖

列子問關尹曰﹕至人潛行不空﹐

不空者﹐實有也。至人動止﹐不以實有爲閡者也。郭象曰﹕其心虛﹐故能禦羣實也。

蹈火不熱﹐行乎萬物之上而不栗。

向秀曰﹕天下樂推而不厭﹐非吾之自高﹐故不栗者也。

請問何以至於此﹖關尹曰﹕是純气之守也﹐非智巧果敢之列。

至純至眞﹐卽我之性分﹐非求之於外。愼而不失﹐則物所不能害﹐豈智計勇敢而得冒涉難危哉﹖

盧曰﹕言至人潛行﹐積德非本﹐空虛者也。何如能蹈火不熱﹐登高不栗乎﹖以明純气出乎性﹐守神以合道﹐則能至於此﹐故曰至人也。豈智巧果敢所能得耶﹖

姬﹐魚語汝。魚﹐當作吾。凡有貌像聲色者﹐皆物也。

上至聖人﹐下及昆虫﹐皆形聲之物。以形聲相觀﹐則無殊絕者也。

物與物何以相遠也﹖

向秀曰﹕惟無心者獨遠耳。

夫奚足以至乎先﹖是色而已。

向秀曰﹕同是形色之物耳﹐未足以相先也。以相先者﹐惟自然也。

盧曰﹕凡有形者﹐皆物也﹐物皆是﹐色亦何后何先耶﹖而自貴賤物者﹐情惑之甚也。會忘形守神習靜以生慧者﹐然後能通神明者。

則物之造乎不形﹐而止乎無所化。

有旣無始﹐則所造者無形矣﹔形旣無終﹐則所止者無化矣。造﹐音作。

夫得是而窮之者﹐焉得爲正焉。

尋形聲欲窮其終始者﹐焉得至極之所乎﹖

盧曰﹕忘形守神﹐造乎不形也。寶眞合道者﹐止乎無所化也。若得此道﹐而窮理盡性者﹐何得不爲正乎﹖

彼將處乎不深之度﹐

卽形色而不求其終始者﹐不失自然之正矣。深當作淫。

而藏乎無端之紀﹐

至理豈有隱藏哉﹖任而不執﹐故冥然無迹﹐端崖不見。

遊乎萬物之所終始。

乘理而無心者﹐則常與萬物並遊﹐豈得無終始之進者乎﹖

盧曰﹕至人者﹐言無失德也﹐故不淫其度矣。行無失逵也﹐故藏乎無端矣。常歸其本也﹐故遊萬物之終始矣。

壹其性﹐養其气﹐含其德﹐以通乎物之所造。

气壹德純者﹐豈但自通而已哉﹖物之所至﹐皆使無閡﹐然後通濟羣生焉。造﹐音操字。

盧曰﹕性不雜亂惟眞﹐與天地合其德﹐而通於萬物之性命。

夫若是者﹐其天守全﹐其神無卻﹐物奚自入焉﹖

自然之分不虧﹐則形神全一﹐憂患奚由而入者也。

盧曰﹕寶道則性全﹐去情則無郤﹐無眹無迹也。外物何從而入焉﹖

範曰﹕沖气之和﹐人所同受﹐交物忘反﹐或爲之餒﹐惟純气之守﹐專而無所於雜﹐和而無所於暴﹐致虛極矣﹐豈智巧果敢之列所能與耶﹖何則﹖貌像聲色﹐無物不同﹐則物與物固無以相遠。夫奚足以造乎﹖先以其鈞﹐是色而已。則物之造乎不形﹐而非形於形﹐止乎無所化﹐而不化於化﹐得是而窮之物安得而止焉﹖彼將處乎不淫之度﹐無有過也。藏乎無端之紀﹐無有窮也。遊乎萬物之所終始﹐則與造物之所造而不爲﹐若然者﹐塗郤守神退藏於密﹐物無自入焉。玆所以潛行不窒﹐而實之所不能礙﹐蹈火不熱﹐而火之所不能焚﹐行乎萬物之上而不栗﹐而高之所不能危也。

夫醉者之墜於車也﹐𨿽疾不死﹐骨節與人同﹐而犯害與人異﹐其神全也。乘亦弗知也﹐墜亦弗知也。

此借粗以明至理之必然也。

死生驚懼不入乎其胸﹐是故忤物而不折。

向秀曰﹕遇而不恐也。

彼得全於酒而猶若是﹐

向秀曰﹕醉故失其所知耳﹐非自然無心也。

而況得於天乎﹖

向秀曰﹕得全於天者﹐自然無心﹐委順至理者也。

聖人藏於天﹐故物莫之能傷也。

郭象曰﹕不窺性分之外﹐故曰藏也。

盧曰﹕夫醉人者﹐神非合於道也。但爲酒所全者﹐憂懼不入於天府﹐死生不傷其形神﹐若得全於神者﹐故物不能傷也。

政和﹕至人神矣。純也者﹐謂其不虧其神也。純素之道﹐惟神是守。守而勿失﹐與神爲一。故曰﹕至人潛行不窒﹐蹈火不熱﹐行乎萬物之上﹔而不栗。是純气之守﹐非智巧果敢之列也。貌像聲色﹐有名有實﹐名實旣有﹐麗於畱動﹐一受其成﹐形不亡以待盡﹐則何以相遠﹖而獨造乎其先﹖道之爲物﹐造乎不形﹐而不與物爲偶﹐止乎無所化﹐則獨立而不爲物所運。形色名聲果不足以索彼之情﹐則得是而窮之者﹐焉得爲正焉﹖至人於此﹐處乎不淫之度﹐則當而不過﹔藏乎無端之紀﹐則運而不窮﹔進乎萬物之所終始﹐則又與造物者遊也。一其性而不二﹐養其气而不耗﹐含其德而不散﹐以通乎物之所謂造乎不形﹐止乎無所化者﹐其天守全﹐其神無郤物無自入焉。此所以潛行不窒﹐蹈火不熱﹐行乎萬物之上而不栗也。醉者之乘車﹐以其全於酒﹐故能逆物而不折。至人行乎萬物之上﹐以其藏於天﹐故能勝物而莫之能傷﹐是皆純气之守﹐不虧其神故也。範曰﹕探形之始﹐天地與我並生﹔原數之先﹐萬物與我爲一。奚物而謂之車﹖奚物而謂之人﹖奚物而謂之墜﹖奚物而謂之傷﹖一旦開天而人與接爲構﹐則執物以爲有﹐所見者誠車矣。認我以爲實﹐所知者誠墜矣。知見立﹐而乘墜分﹐詎能無傷乎﹖彼醉者之全於酒﹐知以之泯﹐見以之冥﹐乘不知有車﹐墜不知有地﹐死生驚懼不入乎其胸。是故忤物而不懾﹐而暫寄其全於酒者﹐猶且然爾。況性之全﹐未始離者乎﹖天下一車爾﹐托而乘其上者﹐內開智見之營﹐營逐幻化之擾﹐擾一將傾覆於諸妄之地﹐匪直骨節之傷也。聖人藏於天﹐故莫之能傷﹐則向之所謂守全而無郤者是也。𨿽然﹐謂之天者﹐以其對人一性無性﹐況有天乎﹖謂其藏者﹐以其對開一天無天﹐況有藏乎﹖審造於是﹐固有言之所不能論者。

列禦寇爲伯昏無人射﹐引之盈貫﹐盡弦窮鐫。措杯水其肘上﹐

手停審固﹐杯水不傾。

發之﹐鏑矢復杳﹐

郭象曰﹕矢去也﹐箭鏑去復往沓。

方矢復寓。

郭象曰﹕箭方去﹐未至的﹐以復寄杯於肘﹐言敏捷之妙也。

當是時也﹐猶象人也。

盧曰﹕引滿﹐而置水於其肘上﹐發﹐一箭復沓﹐一箭猶如泥木象人也。志審神定﹐形不動﹐以致於此也。

伯昏無人曰﹕是射之射﹐

𨿽盡射之理﹐而不能不以矜物也。

非不射之射也。

忘其能否﹐𨿽不射而同乎射也。

當與汝登高山﹐履危石﹐臨百仞之淵﹐若能射乎﹖

內有所畏懼﹐則失其射矣。

盧曰﹕恃其能而安其形﹐審其當耳。非謂忘形遺物而以神運者也。

於是無人遂登高山﹐履危石﹐臨百仞之淵﹐背逡巡﹐足二分垂在外﹐揖禦寇而進之。禦寇伏地﹐汗流至踵。

盧曰﹕登高履危而懼﹐若此者﹐憂其身﹐惜其生也。曾不知有其形者﹐適足以傷其生﹔忘其形者﹐適所以成其生。禦寇但善於射者﹐非合於道者。若忘形全神﹐無累於天下者﹐乃不射之射也。

伯昏無人曰﹕夫至人者﹐上窺靑天﹐下潛黃泉﹐揮斥八極﹐神气不變。

郭象曰﹕揮斥﹐猶縱放也。夫德充於內﹐則神滿於外﹐無遠近幽深﹐所在皆明﹐故審安危之機而泊然自得也。

今汝沭然有徇目之志﹐爾於中也殆矣夫。

郭象曰﹕不能明至分﹐故有懼而所喪者多矣﹐豈惟射乎﹖

盧曰﹕夫至道之人﹐自得於天地之間﹐神气獨主﹐憂樂不能入也。今汝尙恐懼之若此﹐豈近乎道者耶﹖汝於是終始初習耳﹐未能得其妙也。

政和﹕引之盈貫﹐言其力﹔措杯水其肘上﹐言其審﹐發之﹐鏑矢復沓﹐方矢發復寓﹐言其徒猶象人也﹐則又言其用志之專。然是技未至通乎道者也﹐故曰是射之射﹐非不射之射也。至人者﹐上窺靑天﹐豈特登山之高也﹖下潛黃泉﹐豈特臨淵之深也﹖揮斥八極﹐神气不變﹐豈特背逡巡﹐足二分垂在外也﹖列子於此伏地汗流﹐而不能射﹐是於守純而不虧﹐其神猶有未至也。故曰爾於中也殆矣夫。

範曰﹕引之盈貫﹐則持滿之至也﹔措杯水其肘上﹐則平直之至也﹔發之﹐鏑矢復沓﹐則前矢方發而復沓也﹔方矢復寓﹐則後矢復寓而在弦也﹔當是時﹐猶象人也﹐則其用志不分﹐由所謂望之似木雞者也﹔射之射如此而已。若夫不射之射﹐非特止是登高山﹐履危石﹐臨百仞之淵﹐其危亦已至矣﹐乃能不動其心﹐而發無不中﹐斯其所以爲不射之射歟。推是以往﹐則夫至人者﹐上窺靑天﹐則有以窮其高﹔下潛黃泉﹐則有以極其深。揮斥八極﹐神气不變﹐是則至大至剛﹐塞乎天地之問﹐有如此者﹐又孰怵然而有恂目之志耶﹖

沖虛至德眞經四解卷之四竟

沖虛至德眞經四解卷之五

黃帝

範氏有子曰子華﹐善養私名﹐遊俠之徒也。舉國服之﹔有寵於晉君﹐不仕而居三卿之右。目所偏視﹐晉國爵之﹔口所偏肥﹐音鄙晉國黜之。肥﹐薄也。遊其庭者侔於朝。子華使其俠客以智鄙相攻﹐彊弱相淩﹐𨿽傷破於前﹐不用介意。終日夜以此爲戲樂﹐國殆成俗。

盧曰﹕偏視者﹐顧眄之深也。偏肥者﹐毀謗之厚也。士因其談以爲榮辱﹐故遊其門者比於晉朝﹐而子華使令門客恣其言辯﹐無所回避﹐人相毀辱﹐殆成風俗。

禾生﹑子伯﹐範氏之上客﹐出行﹐經坰外﹐坰﹐郊野之外也。宿於田更商丘開之舍﹐更﹐當作臾。。中夜﹐禾生﹑子伯二人相與言子華之名勢﹐能使存者亡﹐亡者存﹐富者貧﹐貧者富。

盧曰﹕存者亡﹐毀之也。亡者存﹐譽之也。富者貧﹐奪之也。貧者富﹐施之也。而商丘開下裏不達﹐將謂聖力所成之也。

商丘開先窘於饑寒﹐潛於牖北聽之。因假糧荷畚之子華之門。子華之門徒皆世族也﹐縞衣乘軒﹐緩步闊視。顧見商丘開年老力弱﹐面目黎黑﹐衣冠不檢﹐莫不眲之。眲﹐音奴隔。旣而狎侮欺詒﹐擋扌必挨抌﹐擋音晃﹐扌必音抶閉。挨音烏待﹐抌音排感切。亡所不爲。商丘開常無慍容﹐而諸客之技單﹐憊於戲笑。

盧曰﹕撫弄﹐輕忽之極者也。狎侮者﹐輕近之也。欺詒者﹐狂妄之也。擋者﹐觸撥之也。扌必者﹐拗捩之也。挨者﹐恥辱之也。抌者﹐違拒之也。

遂與商丘開俱乘高臺﹐於眾中漫言曰﹕有能自投下者賞百金。眾皆競應。

盧曰﹕以愚侮之眾﹐故僞爭應命耳。

商丘開以爲信然﹐遂先投下﹐形若飛鳥﹐揚於地﹐骨無。範氏之黨以爲偶然﹐未詎怪也。因復指河曲之淫隅曰﹕彼中有寶珠﹐泳可得也。商丘開復從而泳之﹐水底潛行曰泳。旣出﹐果得珠焉。眾昉同疑。昉﹐始也。子華防令豫肉食衣帛之次。俄而範氏之藏大火﹐子華曰﹕若能入火取錦者﹐從所得多少賞若。商丘開往無難色﹐入火往還﹐埃不漫﹐身不焦。範氏之黨以爲有道﹐乃共謝之曰﹕吾不知子之有道而誕子﹐誕﹐欺也。吾不知子之神人而辱子。子其愚我也﹐子其聾我也﹐子其盲我也﹐敢問其道。

盧曰﹕從臺而下若飛焉﹐入水取珠若陸焉﹐入火往來無所傷焉﹐子華門人咸以爲神而有道。此見欺怒而不慍者﹐必以我等聾盲之輩﹐敢問其道﹖

商丘開曰﹕吾亡道﹐𨿽吾之心﹐亦不知所以﹐𨿽然﹐有一於此﹐試與子言之﹐曩子二客之宿吾捨也﹐聞譽範氏之勢﹐能使存者亡﹐亡者存﹐富者貧﹐貧者富。吾誠之無二心﹐故不遠而來。及來﹐以子黨之言皆實也﹐惟恐誠之不至﹐行之之不及﹐不知形體之所措﹐利害之所存也。心一而已﹐物亡迕者﹐如斯而已。今昉知子黨之誕我﹐我內藏猜慮﹐外矜觀聽﹐追幸昔日之不焦溺也﹐怛然內熱﹐惕然震悸矣。水火豈復可近哉﹖

盧曰﹕《老子》曰﹕大智若愚者﹐似之而非也。但一志無他慮﹐能頓忘其形骸者﹐則死生憂懼不能入﹐況泯然與道合﹐寶神以會眞﹐智周於宇宙﹐功備羣有者﹐復何得一二論之耶﹖及是非生於心﹐則水火不可近之也。

自此之後﹐範氏門徒路遇乞兒馬醫﹐弗敢辱也﹐必下車而揖之﹐宰我聞之﹐以告仲尼。仲尼曰﹕汝弗知乎﹖夫至信之人﹐可以感物也。動天地﹐感鬼神﹐橫六合﹐而無逆者﹐豈但履危險﹐入水火而已哉。商丘開信僞物猶不逆﹐況彼我皆誠哉。小子識之。

盧曰﹕乞兄馬醫﹐皆下人也﹐愚之亦敢輕。夫子言其至信之感﹐理盡矣。

政和﹕誠信生神而神全者﹐聖人之道﹐抱神以遊。世俗之間﹐茫乎淳備﹐功利機巧必忘。夫人之心﹐死生驚懼不入乎其胸中﹐是故忤物而不懾﹐行乎萬物之上而不栗。彼以僞投之﹐此以誠應之﹐烏往而不可。故商丘開乘高臺自投其下﹐骨無﹐泳河曲之隅而果得珠以出﹐入火往還而埃不漫身。不焦者﹐誠故也。蓋至誠之道﹐入而與神俱﹐不知形體之所措﹐利害之所存﹐故能勝物而不傷焉。是以醉者墜車而無犯害﹐黃帝遺玄珠而象罔得之。而蹈火不熱者﹐關尹固以爲純气之守也。若夫機心存於胸中﹐則純白不備。純白不備﹐則神生不定﹐而道之所不載﹐故商丘開知其誕妄。追幸昔日之不焦溺﹐則惕然震悸﹐水火不可復近者﹐以機心生而有疑故也。夫誠而信僞物﹐與不誠而猜慮﹐其相去也如此。若乃至信之人﹐則又進乎此矣。可以動天地﹐感鬼神﹐橫六合﹐而無逆﹐豈但履危險﹐入水火而已哉。

範曰﹕挾名勢以矜人者﹐無往而能服。體誠信以接物者﹐無入而不自得。商丘開可謂能體誠信矣﹐故聞範氏之譽則信以爲實﹐受眾人之侮則不以爲慍﹐墜高臺之上而無石爲﹐泳河曲之珠而不溺﹐取火中之錦而弗焦。原其所以然﹐則誠存乎心﹐與物無迕而已。夫以我之誠信﹑彼之僞物由不能害﹐又況至信之人乎﹖動天地﹐感鬼神﹐橫六合﹐而無逆﹐無足怪者。

周宣王之牧正有役人梁鴦者﹐能養野禽獸﹐委食於園庭之內﹐𨿽虎狼雕鶚之類﹐無不柔馴者﹐雄雌在前﹐孳尾成羣﹐異類雜居﹐不相搏噬也。王慮其術終於其身﹐令毛丘園傳之。梁鴦曰﹕鴦﹐賤役也﹐何術以告爾﹖懼主之謂隱於爾也﹐且一言我養虎之法。凡順之則喜﹐逆之則怒﹐此有血气者之性也。然喜怒豈妄發哉﹐皆逆之所犯也。夫食虎者﹐不敢以生物與之﹐爲其殺之之怒也﹔恐因殺以致怒。不敢以全物與之﹐爲其碎之之怒也。恐因其用力致怒。時其饑飽﹐達其怒心。

向秀曰﹕違其心之所以怒而順之也。

虎之與人異類﹐而媚養己者﹐順也。

殊性而愛媚我﹐順之故也。

故其殺之﹐逆也。

所以害物﹐而逆其心故也。

然則吾豈敢逆之使怒哉﹖亦不順之使喜也。夫喜之復也必怒﹐怒之復也常喜﹐皆不中也。

不處中和﹐勢極則反﹐必然之數。

今吾心無逆順者也﹐則鳥獸之視吾﹐猶其儕也。故遊吾園者﹐不思高林曠澤﹔寢吾庭者﹐不願深山幽谷﹐理使然也。

聖人所以陶運羣生﹐使各得其性﹐亦猶役人之能將養禽獸﹐使不相殘害也。

盧曰﹕夫形質各有殊﹐神气則不異也。故《莊子》云﹕視其異也﹐則肝瞻楚越。視其同也﹐則萬物一體矣。至人以神會之也。入鳥不亂行﹐入獸不亂羣者﹐逆順同志而不迕。故猛獸可養﹐海鷗可狎也。夫禽獸之入深山幽谷者﹐欲全其身遠人害也。苟無其虞﹐則園庭之與山林﹐夫何異哉﹖

政和﹕天下之至柔馳聘天下之至堅﹐此聖人所以爲大勝之道也。虎狼﹐獸之猛者﹐雕鶚﹐禽之攫者。異類雜居﹐不相搏噬﹐而自得於園庭之內﹐則所以調而馴之者﹐有其道故也。性命之情﹐順之則安。喜怒或過﹐陰陽並毗。逆之使怒﹐豈順其性命之情﹖故養虎者﹐時其饑飽﹐達其怒心。凡以順其性命之情而已。吾豈敢逆之使怒﹐謂不違其性也﹔亦不順之使喜﹐謂不淫其性也﹔夫喜之復也必怒﹐怒之復也常喜﹐皆道之過也﹔今吾心無逆順﹐則旣不違其性使之怒﹐又不淫其性使之喜﹐彼之安處而自適也﹐宜矣。聖人之養生﹐不使好惡內傷其身﹐達之至於育萬物﹐和天下﹐豈有他哉﹖以此而已。

範曰﹕有血气者﹐不能無喜怒。故禽默異類﹐而喜怒之情常因於人之逆順。善養虎者﹐不敢逆之使怒﹐亦不順之使喜﹐故禽獸異類﹐視之猶儕也。然則襲諸人間﹐人道之息﹐固有甚於養虎者﹐惟聖人處物不傷物﹐故物亦莫之能傷。《莊子》寓言﹐於《人間世》亦有養虎之說﹐蓋明乎此。

顏回問乎仲尼曰﹕吾嘗濟乎觴深之淵矣﹐津人操舟若神。吾問焉﹐曰﹕操舟可學邪﹖曰﹕可。能游者可教也﹐善游者數能。

向秀曰﹕其數自能也﹐言其道數必能不懼舟也。

乃若夫沒人﹐則未嘗見舟而謖操之也。謖﹐所六切。

護﹐起也。向秀曰﹕能騖沒之人也。騖﹐音木。

吾問焉﹐而不告。敢問何謂也﹖

盧曰﹕善操舟者﹐能學之也。善遊浮者﹐串習之也。至乎沒人﹐未嘗見舟而得者﹐斯乃神會﹐彼不能違。

政和﹕操舟若神者﹐道濟天下﹐不可窺測故也。能游者可教﹐謂其不溺於物。善游者數能﹐謂其久於其道。乃若夫沒人﹐則未嘗見舟而謖操之﹐則妙而不可知矣。問焉而不告﹐則道至於此不可以告人故也。

仲尼曰﹕﹐吾與若玩其文也久矣﹐而未達其實﹐而固且道與。﹐音衣。

見操舟之可學﹐則是玩其文﹔未悟沒者之自能﹐則是未至其實﹔今且爲汝說之也。

能游者可教也﹐輕水也﹔善游者之數能也﹐忘水也。

忘水者﹐則無矜畏之心也。

乃若夫沒人之未嘗見舟也而謖操之也﹐彼視淵若陵﹐視舟之覆猶其車卻也。覆卻萬物方陳乎前﹐而不得入其捨。

神明所居者﹐故謂之舍也。

惡往而不暇﹖所遇皆間暇也。以瓦摳者巧﹐以鉤摳者憚﹐以黃金摳者惛。

互有所投曰摳。郭象曰﹕所要愈重﹐則其心愈矜也。

盧曰﹕見操舟可學者﹐玩其文也。若會其眞者﹐彼則視水如陵﹐覆溺不入其靈府矣。何往而不閒暇哉﹖以瓦投物者﹐但見其巧﹐中而不憚於失瓦也。若以鉤投物﹐則不專於巧﹐中更恐失鉤之拙也。若以黃金爲投者﹐不敢祈中﹐惟懼失金之損矣。是知向時之妙﹐忘於外物﹐今時之懼﹐惜於外物也。代人知矜外之兩失﹐而貪物以喪其生。

巧一也﹐而有所矜﹐則重外也。凡重外者拱內。

惟忘內外﹐遺輕重﹐則無巧拙矣。

政和﹕﹐與噫同。蓋醫者﹐意也。謂之﹐則或有救其失之義。能游者可教也﹐輕水也﹐則入水之溺﹐不累其形。善游者數能﹐忘水也﹐則蹈水之道無變於己。若夫沒人之未嘗見舟也而謖操之也﹐則物我如一﹐不疑其所行矣。死生驚懼不入乎胸中﹐而況利害之端乎﹖此所以視淵若陵﹐視舟之覆猶其車卻覆卻﹐萬物方陳乎前而不得入其捨﹐無往而不暇也。彼內資於道不深則外變於物亦易矣。故以瓦摳者巧﹐以鉤摳者憚﹐以黃金摳者惛也。先儒謂互有所投曰摳﹐蓋探籌投鉤之謂也。惟所要愈重﹐則用心愈矜。故以瓦則巧﹐以鉤則憚﹐以金則惛。憚則恐失而已﹐至於惛則若亡矣。故曰重外者拱內﹐拱內者心有所系﹐而不能休休焉之類也。

範曰﹕古之乘道德以浮游者﹐虛己而無累﹐刳心而無物。塗卻守神﹐物無自入焉﹐烏往而不暇耶﹖一有所矜﹐詎能無內拙之患﹖

孔子觀於呂梁。懸水三十仞﹐流沬三十里﹐黿鼉魚鱉之所不能遊也。見一丈夫遊之﹐以爲有苦而欲死者也﹐使弟子並流而承之。數百步而出﹐被髮行歌﹐而遊於塘下。孔子從而問之曰﹕呂梁懸水三十仞﹐流沬三十里﹐黿鼉魚鱉所不能遊﹐向吾見子蹈之﹐以爲有苦而欲死者﹐使弟子並流將承子。子出而被髮行歌﹐吾以子爲鬼也﹔察子﹐則人也。請問蹈水有道乎﹖曰﹕亡。吾無道。吾始乎故﹐長乎性﹐成乎命﹐與賫俱入﹐與汩偕出賫汩者﹐水回入湧出之貌。從水之道而不爲私焉﹐此吾所以道之也。孔子曰﹕何謂始乎故﹐長乎性﹐成乎命也﹖曰﹕吾生於陵而安於陵﹐故也﹔

故猶素也﹐任其眞素﹐則所遇而安也。

長於水而安於水﹐性也﹔

順性之理﹐則物莫之逆也。

不知吾所以然而然﹐命也。

自然之理不可以智知﹐知其不可知﹐謂之命也。

盧曰﹕夫生於陵而安於使﹐生於水而安於水﹐習則爲常﹐故曰始乎故也﹐長乎性也。習其故﹐安其性﹐忽然神會以成其命﹐得之不自知也。故《易》曰﹕窮理盡性﹐以至於命。命者﹐契乎神道也。

政和﹕黿鼉魚鱉之所不能遊也而遊之﹐則忘涉難之險者也。以子爲鬼﹐察子﹐則人也﹐則亦疑於神矣。然求其爲道﹐則從水之道不爲私焉而已。與賫俱入者沈﹐以窮乎下﹐與汩俱出者浮﹐以摖乎上﹐任其自然而已。此所謂從水之道而不爲私焉者也。生於陵而安於陵﹐不失其所因而已。長於水而安於水﹐不逆其所性而已。自然者﹐不累於外﹐不變於己﹐其所以然莫知爲之者﹐故曰不知所以然而然﹐命也。

範曰﹕有所因而使然﹐故也。無所因而自然﹐性也。不知所以然而然﹐命也。呂梁大夫與賫俱入﹐與汨偕出﹐從水之道而不爲私焉﹐乃能蹈乎黿鼉魚鱉之所不能游者。豈有所偏能而然耶﹖然則體道之人﹐固無往而不適矣。

仲尼適楚﹐出於林中﹐見痀僂者承蜩﹐猶掇之也。仲尼曰﹕子巧乎。有道耶﹖曰﹕我有道也。五六月﹐累垸二而不墜﹐則失道錙銖﹔

向秀曰﹕景二九而不墜﹐是用手之停審也﹐故承蜩所失者﹐不過錙銖之間耳。

累三而不墜﹐則失者十一﹔景五而不墜﹐猶掇之也。

用手轉審﹐則無所失者也﹐

吾處也﹐若橛株駒﹐

崔撰曰﹕橛株駒﹐斷樹也。

吾執臂若槁木之枝。天地之大﹐萬物之多﹐而惟蜩翼之知。吾不反不側﹐不以萬物易蜩之翼﹐何爲而不得﹖

郭象曰﹕遺彼故得此也。

盧曰﹕言初學累丸也﹐未嘗得之。習經半載﹐而能累二不墜矣。習之不已﹐乃至累五而不墜者﹐何耶﹖我身如橛株﹐臂如桔木﹐心一志定﹐都無異思﹐𨿽萬物之多﹐而知在蜩異﹐何爲而有不得耶﹖

孔子顧謂弟子曰﹕用志不分﹐乃凝於神。

分猶散﹐意專則與神相似者也。

其痀僂丈人之謂乎。

盧曰﹕專心不維﹐乃凝於神會也。夫子以其未忘於蜩翼﹐故凝於神﹐非謂神會者也。

丈人曰﹕汝逢衣徒也﹐亦何知問是乎﹖修汝所以﹐而後載言其上。

修﹐治也。言治汝所用仁義之術﹐反於自然之道﹐然後可載此言於其身上也。

盧曰﹕言夫子之徒皆縫掖之士﹐用仁義以教化於天下﹐使天下紛然尙名利﹐役智慮﹐而蕩失其眞﹐勞其神明者﹐何知問此道耶﹖汝垂文字於後代者﹐復欲以言智之辯將吾此道載之於文字然。

政和﹕志者﹐致一之謂精。精於道者﹐無自而不可。其處身若橛株駒﹐其執臂若槁木之技﹐則寂然不動而忘吾有形﹐𨿽天地之大﹐萬物之多﹐而惟蜩翼之知。不反不側﹐不以萬物易蜩之翼﹐則誠心不貳而外滑舉消﹐其專彌久﹐其失彌少。故其始也﹐失者錙銖﹔及其久也﹐失者十一﹔又其久也﹐猶掇之也。此無他﹐志致一而已。志致一之謂精﹐惟天下之至精爲能通﹐天下之至神。故曰用志不分﹐乃凝於神。

範曰﹕承蜩﹐末技也。用志不分﹐乃造於凝神之妙。然則向之所謂純气之守者﹐其用志不分﹐從可知矣。

海上之人有好漚鳥者﹐每旦之海上﹐從漚鳥遊﹐漚鳥之至者百住而不止。

心和而形順者﹐物所不惡。住當作數。

其父曰﹕吾聞漚鳥皆從汝遊﹐汝取來吾玩之。明日之海上﹐漚鳥舞而不下也。

心動於內﹐形變於外﹐禽鳥猶覺﹐人理豈可詐哉﹖

故曰至言去言﹐至爲無爲﹐齊智之所知﹐則淺矣。

言爲都忘﹐然後物無疑心。限於智之所知﹐則失之遠矣。或有疑丈人假僞形以獲蟬﹐海童任和心而鷗遊﹐二情相背﹐而童不忤物。夫立言之本﹐各有夥趣﹐似若乖互會歸不異者﹐蓋丈人明夫心慮專一﹐猶能外不駭物﹐況自然冥至﹐形同於木石者乎﹖至於海童﹐誠心充於內﹐坦蕩形外﹐𨿽未能利害兩忘﹐猜忌兼消﹐然輕羣異類﹐亦無所多怪。此二諭者﹐蓋假近以徵遠﹐借末以明本耳。

盧曰﹕夫神會﹐可以理通非以情知。知生則骨肉所猜﹐理生則萬類無間﹐然後知審精微也。同萬物者﹐在於神會﹔同羣有者﹐在於情滅。欲獨矜其心智﹐則去道遠矣。

政和﹕古之有道者﹐去智忘機﹐純白內備﹐故入獸不亂羣﹐入鳥不亂行﹐鳥獸不惡﹐而況人乎﹖蓋內本無心﹐物自不疑故也。純白不全﹐則機變之智多﹐於是有高飛以避罾弋之害。然則漚鳥之舞而不下﹐蓋以向也去智而今任智故也。聖人不以智治國。其有言也﹐無言之之累﹔其有爲也﹐無爲之之迹。齊智之所知﹐則淺矣。

範曰﹕漚﹐海鳥也。出沒若漚。夫機心存於胸中﹐則海上之漚徒舞而不下﹐況於人乎﹖涉世之聖人﹐至言去言﹐𨿽言而未嘗言﹔至爲無爲。𨿽爲而未嘗爲﹐猜慮不萌﹐純白大備﹐入鳥不亂行﹐孰有舞而不下者﹖一將齊其智之所知﹐則言有當愆爲有成虧﹐曾未免夫累﹐烏能深造乎道﹖

趙襄子率徒十萬﹐狩於中山﹐大畋曰狩。藉燔林﹐扇赫百里。有一人從石壁中出﹐隨煙燼上下。眾謂鬼物。火過﹐徐行而出﹐若無所經涉者。襄子怪而畱之﹐徐而察之﹔形色七竅﹐人也﹔气息音聲﹐人也。問奚道而處石﹖奚道而人火﹖其人曰﹕奚物而謂石﹖奚物而謂火﹖

此則都不覺有石火﹐何物而能閡之。

襄子曰﹕而向之所出者﹐石也﹔而向之所涉者﹐火也。其人曰﹕不知也。

不知之極﹐故得如此。

魏文侯聞之﹐問子夏曰﹕彼何人哉﹖子夏曰﹕以商所聞夫子之言﹐和者大同於物﹐物無得傷閡者﹐遊金石﹐蹈水火﹐皆可也。文侯曰﹕吾子奚不爲之﹖子夏曰﹕刳心去智﹐商未之能。𨿽然﹐試語之有暇矣。

夫因心以刳心﹐借智以去智﹐心智之累誠盡﹐然所遣心智之迹猶存。明夫至理非用心之所體忘﹐言之則有餘暇矣。

盧曰﹕前章言游水之不礙﹐此章明火石之不傷。言人之習水者多﹐蹈火者少﹐恐物情之偏執也﹐故復言火以辯之。其內忘己形﹐外忘於物﹐不知石之所以礙﹐火之所以傷。文侯不曉而興問﹐子夏素知而善答﹐故文侯重質子旣能知者﹐何不爲之耶﹖

子夏曰﹕我但知而說之﹐則有餘也。若行而証之者﹐商則未知之能。

文侯曰﹕夫子奚不爲之﹖子夏曰﹕夫子能之而能不爲者也。文侯大說。

天下有能之而能不爲者﹐有能之而不能不爲者﹐有不能而彊欲爲之者﹐有不爲而自能者。至於聖人﹐亦何所爲﹐亦何所不爲﹖亦何所能﹐亦何所不能﹖俛仰同俗﹐升降隨物﹐奇功異迹﹐未嘗暫顯﹐體中之絕妙處﹐萬不視一焉。此卷自始篇至此章﹐明順性命之道﹐不系著五情﹐專志政柔﹐誠心無二者﹐則處水火而不焦溺﹐涉木石而不掛礙﹐觸鋒刃而無傷殘﹐履危險而無顚墜﹔萬物靡逆其心﹐入獸不亂羣﹔神能獨遊﹐身能輕舉﹐耳可洞聽﹐目可徹照。斯言不經﹐實駭常心。故試論之﹕夫陰陽遞化﹐五才徧育。金土以母子相生﹐水火以燥濕相乘﹐人性以靜躁殊途﹐升降以所能異情。故有云飛之翰﹐淵潛之鱗﹐火遊之鼠﹐木藏之虫。何者﹖剛柔炎涼﹐各有攸宜﹐安於一域﹐則困於余方。至於至人﹐心與元气玄合﹐體與陰陽冥諧﹐方圓不當於一象﹐溫涼不值於一器﹐神定气和﹐所乘皆順﹐則五物不能逆﹐寒暑不能傷。謂含德之厚﹐和之至也。故常無死地﹐豈用心去就而復全哉﹖蹈水火﹐乘雲霧﹐履高危﹐入甲兵﹐未足怪也。

盧曰﹕言夫子能而不爲者﹐方以仁義禮節﹑君臣之道以救衰俗耳。不獨善其身以羣鳥獸焉。

政和﹕心與道冥則一體﹐未始有分﹐形與物遷﹐則萬化末始不異。物我相對﹐觸類爲二﹐和之以天倪﹐烏用而求有以異﹖物我同根﹐彼是一致﹐無虛實之相形﹐則出入石壁﹐奚物而能閡﹖無利害相摩﹐則上下煙燼﹐奚物而能傷﹖故曰和者﹐大同於物﹐物無得傷。閡者﹐遊金石﹐蹈水火﹐皆可也。子夏知之而未能﹐夫子能之而不爲﹐蓋道非有心者所能得遠﹐亦非無心者所能得近。故子夏於此則曰刳心去智﹐商未之能。聖人藏於天而不自衒鬻﹐則夫子能之而不爲者﹐眞是也。彼獘獘然遊金石﹐蹈水火﹐以爲有道﹐是以其道與世抗﹐使人得而相之者爾。故《列子》歷叔諸子之道﹐至此則尊夫子爲大全焉。

範曰﹕石則實而能礙﹐火則烈而善焚。觸實不礙者﹐𨿽從石壁中出﹐不知其爲石﹔蹈火不熱者﹐𨿽隨煙燼上下﹐不知其爲火。坐進此道﹐惟和而同物﹐然後能之。蓋大同離人﹐萬物一視﹐以遊金石﹐以蹈水火﹐無往不可。將以刳心﹐未能虛而無物﹔將以去智﹐未能同於大通﹐故𨿽語之有暇﹐而未之能爲焉。夫子能之而能不爲﹐是殆得之以心者然耶。

有神巫自齊來處於鄭﹐命曰季咸﹐知人死生﹑存亡﹑禍福﹑壽夭﹐期以歲月旬日﹐如神。鄭人見之﹐皆避而走。

向秀曰﹕不喜自聞死日也。

列子見之而心醉﹐

向秀曰﹕迷惑其道也。

而歸以告壺丘子﹐曰﹕始吾以夫子之道爲至矣﹐則又有至焉者矣。

郭象曰﹔謂季咸之至又過於夫子也。

壺子曰﹕吾與汝旣其文﹐未旣其實﹐而固得道與﹖眾雌而無雄﹐而又奚卵焉﹖

向秀曰﹕夫實由文顯﹐道以事彰﹐有道而無事﹐猶有雌無雄耳。今吾與汝𨿽深淺不同﹐然俱在實位﹐則無文相發矣。故未盡我道之實也。此言至人之唱﹐必有感而後和者也。

而以道與世抗﹐必信矣。夫故使人得而相汝。

向秀曰﹔無其一方以必信於世﹐故可得而相也。

盧曰﹕列子見鄭巫而心醉﹐以其能知生死﹑禍福﹐將以道盡於此。壺丘子曰﹕吾與汝且亡其文迹﹐都未盡其實理也﹐汝豈得吾道歟﹖夫澄神寂慮如眾雌也﹐動用成功若雄也﹐汝方息事以靜心﹐安得無雄而求卵耶﹖乃欲以至道與俗巫相敵﹐則汝之深信故鬼物知汝也。

政和解見﹕《莊子》書

範曰﹕神也者﹐妙萬物而爲言﹐巫則誣神之言以告人者。故死生﹑存亡﹑禍福﹑壽夭﹐𨿽可期於歲月旬日之間﹐似妙而非妙﹐如神而已。旣已謂之神巫﹐而又曰季咸﹐以寓物之妙而有感者也。咸則有感﹐感則有心﹐方且以我之有心而感人之心﹐以我之有見而見人之見﹐故死生﹑存亡﹑禍福﹑壽夭﹐八者妄名。起名旣已妄﹐又妄見之﹐見旣愈妄﹐又妄言之﹐世之滯於相而不能冥妄者﹐又妄受之﹐直以是爲眞﹐故棄而走也。𨿽列子由見之而心醉﹐未能制心也﹐以其道之至於壺丘子﹐未能絕學也。是直旣其文﹐未旣其實而已。夫道未始有物﹐而物無非道﹐故空虛無而莫之與匹﹐猶之眾雌而無雄也。苟居然獨而藏於胸中﹐是由無雄而卵也。而以道與世抗而必信焉﹐未能立乎不測而遊乎無有﹐故使人得而相汝。

嘗試與來﹐以予示之。明日﹐列子與之見壺子。出而謂列子曰﹕嘻﹐子之先生死矣﹐弗活矣﹐不可以旬數矣。吾見怪焉﹐見濕灰焉。列子入﹐涕泣沾衾﹐以告壺子。壺子。曰﹕向吾示之以地文﹐

向秀曰﹕塊然若土也。

罪乎不震不止﹐罪字或作萌。

向秀曰﹕萌然不動﹐亦不自止﹐與枯木同其不華﹐死灰均其寂魄﹐此至人無感之時也。夫至人其動也。天﹐其靜也地﹐其行也水流﹐其湛也淵嘿。淵嘿之與水流﹐天行之與地止﹐其於不爲而自然一也。今季咸見其尸居而坐忘﹐卽謂之將死﹐見其神動而天隨﹐便爲之有生。苟無心而應感﹐則與變升降﹐以世爲量﹐然後足爲物主而順時無極耳﹐豈相者之所覺哉。

是殆見吾杜德幾也。

向秀曰﹕德幾不發﹐故曰杜也。

盧曰﹕夫鬼神之靈能知人之動用之心耳。有所系﹐鬼便知也。壺子色存乎濕灰﹐心著乎土壤﹐萌然無慮﹐故曰天文。振動則爲生﹐止靜則冥寂﹐故曰不動不止也。

政和﹕見怪則非常﹐濕灰則不復然﹐古之至人﹐運道樞於無窮﹐則彼是莫得其偶。杜德幾而不發﹐則嗒焉似喪其耦﹐故示之以地文。而見吾杜德幾﹐則謂弗活也。地與陰同德﹐而其事文則一以爲靜﹐一以爲顯﹐故曰不震不止。不震﹐言不震動也﹔不止﹐言不止著也。

範曰﹕凡形﹐皆土也。有形矣﹐乃有可怪。有心矣﹐乃以爲怪。土合於空﹐心合於無﹐道通爲一﹐孰可爲怪﹖古之至人﹐心若死灰﹐其藏深矣﹐不可測究﹐彼將以妄見而見焉﹐故直以爲見怪也。不震﹐以言其未嘗動﹔不止﹐以言其未嘗止。萌乎不震不止者﹐示之以地。文﹐固如此也。是殆見其杜德幾而不發者歟﹖

嘗又與來。明日﹐又與之見壺子。出而謂列子曰﹕幸矣﹐子之先生遇我也﹐有瘳矣。灰然灰或作全。有生矣﹐吾見杜權矣。

有用而無利﹐故謂之杜權。

列子入告壺子。壺子曰﹕向吾示之以天壤﹐

向秀曰﹕天壤之中﹐覆載之功見矣。此地之文﹐不猶外乎﹖

名實不入﹐

向秀曰﹕任自然而覆載﹐則名利之飾皆爲棄物。

而機發於踵﹐郭象曰﹕常在極上起。此爲杜權。是殆見吾善者幾也。

向秀曰﹕有善於彼﹐彼乃見之﹐明季咸之所見者淺矣。

盧曰﹕有權而不用﹐爲杜也。若天之覆而未見其功﹐自下而升﹐爲名實未入﹐故云有生矣。

政和﹕灰然有生者﹐或說以爲不復然之中有生之意。向見其濕灰﹐則生之意已滅。滅則已矣﹐故以爲弗活。今見其杜權﹐則動之用猶藏。然旣以動矣﹐故以爲有生。示之以天壤﹐壤者﹐土有息者也。所命於天者﹐於此有息焉﹐故曰天壤。名實不入﹐則眞妄已冥。機發於踵﹐則息之所起﹐此所以爲杜權也。蓋其道不可見﹐而繼道者如此而已﹐故曰是殆見吾善者幾也。

範曰﹕有名有實是物之居﹐無名無實是物之虛。名實不入﹐而機發於踵﹐則未嘗有未嘗無也。𨿽靜而無爲﹐气自是而起焉。所謂眞人之息以踵是也。示之以天壤﹐固當如此。季咸初見其濕灰﹐不知其爲杜也。遂以爲死。及見其全然有生﹐然後知向之死灰爲杜權而非正也。是殆見吾善者幾歟。

嘗又與來。明日﹐又與之見壺子。出而謂列子曰﹕子之先生坐不齋﹐或無坐字。

向秀曰﹕無往不平﹐混然一之。以筦窺天者﹐莫見其崖﹐故以不齋也。

吾無得而相焉。試齋﹐將且復相之。列子入告壺子。壺子曰﹕向吾示之以太衝莫眹﹐

向秀曰﹕居太衝之極﹐浩然泊心﹐玄同萬方﹐莫見其迹。

是殆見吾衡气幾也。衡﹐平也。鯢旋之潘音藩。爲淵﹐止水之潘爲淵﹐流水之潘爲淵﹐濫水之潘爲淵﹐沃水之潘爲淵﹐汍水之潘爲淵﹐雍水之潘爲淵﹐汧水之潘

爲淵﹐肥水之潘爲淵﹐是爲九淵矣。

此九水名義見《爾雅》。夫水一也﹐而隨高下夷險﹐有洄激流止之異﹔似至人之心﹐因外物難易有動寂進退之容。向秀曰﹕夫水流之與止﹐鯢旋之與龍躍﹐常淵然自若﹐未始失其靜默也。郭象曰﹕夫至人用之則行﹐捨之則止。𨿽波流九變﹐治亂紛紜﹐若居其極者﹐常澹然。自得﹐泊乎無爲也。

盧曰﹕心運於太衝之气﹐漠然無迹﹐蕩然有形﹐而轉運不常﹐若水之變動殊名﹐未嘗離乎淵澄也。故不得其狀而辯之矣。

政和﹕地文則陰勝陽﹐天壤則陽勝陰﹐至於太衝﹐則有陰有陽而非陰非陽。故曰太衝莫眹。眹者﹐神之兆於物﹐陰陽不測﹐故莫得其眹也。且衝者﹐陰陽之交﹐太衝莫眹﹐則見其適平而已﹐故謂之衡气幾。一陰一陽﹐衝而莫眹﹐證諸九淵﹐亦可知矣。潘者﹐反流之謂也﹐惟反流﹐然後能全一。此潘者﹐所以皆淵也。鯢旋之潘爲淵﹐以言全一於至動﹔止水之潘爲淵﹐以言全一於或止﹔流水以諭夫出。與物交濫﹐則出之過也。沃水以諭夫入﹐爲物澤泛﹐則入之窮也。雍則河水旣出還復入﹐又異夫入之窮矣。汧則旣出而不流﹐又異夫還復入矣。肥則出異而歸同﹐蓋反流全一者﹐其義盡於此也。然《莊子》獨舉其三者﹐蓋別而爲九﹐合而爲三﹐其致一爾。

範曰﹕地文則陰也﹐天壤則陽也。至其太衝﹐則一陰一陽﹐如衛適平﹐是以謂之衡气幾也。萬法平等﹐無有高下﹐彼見自不齊耳﹐故無得而相焉。《老子》曰﹕心善淵﹐淵虛而靜﹐不與物雜。波流之變﹐𨿽或不同﹐而淵湛之性﹐常自若也。所謂太衝者﹐蓋亦若此。

嘗又與來。明日﹐又與之見壺子。立未定﹐自失而走。壺子曰﹕追之。列子追之而不及﹐反以報壺子﹐曰﹕已滅矣﹐已失矣﹐吾不及也。壺子曰﹕向吾示之以未始出吾宗。

向秀曰﹕𨿽進退同羣﹐而常深根寧極也。

吾與之虛而猗移﹐

向秀曰﹕無心以隨變也。

不知其誰何﹐

向秀曰﹕泛然無所系者也。

因以爲茅靡﹐因以爲波流﹐故逃也。茅靡當爲頹靡。

向秀曰﹔變化頹靡﹐世事波流﹐無往不因﹐則爲之非我。我𨿽不爲﹐而與羣俯仰。夫至人一也﹐然應世變而時動﹐故相者無所用其心﹐自失而走者也。

盧曰﹕絕思離念﹐入於無爲﹐至虛而﹑無形﹐不見其相貌﹐如艸之靡﹐如波之流﹐森然﹐泛然﹐非神巫之所識也。

範曰﹕季鹹則有心而感者﹐故每入而皆曰見壺子﹔則無心而應者﹐故每至而皆曰示以有心而相無心﹔則累於形數而未離見﹐見之處直以爲死生在是而莫之逃也。故示之地文﹐則嘆之以其死。示之以天壤﹐則幸之以其生。示之以太衝莫眹﹐則

又名之以不齋﹐無得而相焉。曾不知至人之心﹐靜而與陰同德﹐動而與陽同波。與陰同德彼亦不得而見焉﹐必示之以地文。文者﹐物之所自維也﹔與陽同波﹐彼亦不得而見焉﹐必示之以天壤。壤者物之所自生也。至於示之以太衝莫眹﹐則又陰陽適中﹐無所偏勝﹐有所謂天地之中者。三者皆謂之幾意。而動之微而見之﹐是故得而見之也。若夫未始出吾宗﹐則𨿽示而祕﹐彼將莫得而窺矣。此所以自失而走﹐追之弗及歟。然壺子之告列子﹐且曰﹕殆見吾杜德幾﹐又曰﹕殆見吾善者幾﹐又曰﹕殆見吾衡气幾。皆曰吾者﹐由是立我矣。至於吾與之虛而委蛇﹐不知其誰何。𨿽吾亦喪之。示之者其誰邪﹖相之者其誰邪﹖其止也如茅之靡而不知其所以靡﹐其動也如波之流而不知其所以流﹐求我於動止之間﹐皆不可得﹐所以故逃也。

然後列子自以爲未始學而歸﹐三年不出﹐

向秀曰﹕棄人事之近務也。

爲其妻爨﹐向秀曰﹕遺恥辱。食稀如食人﹐向秀曰﹕忘貴賤也。於事無親﹐

向秀曰﹕無適也無莫也。

雕琢復朴﹐塊然獨以其形立﹐

向秀曰﹕雕琢之文﹐復其眞朴﹐則外事去矣。

然而封戎﹐向秀曰﹕眞不散也。戎或作哉字。壹以是終。向秀曰﹕遂得道也。

盧曰﹕忘是非﹐等貴賤﹐齊物我﹐息外緣﹐不封於我﹐守一而終﹐然後契眞。

政和﹕未始出吾宗者﹐蓋聖人以天爲宗。藏於天﹐故未始出吾宗也。余見《莊子解》

範曰﹕學者﹐學其所不能學也。列子之於道﹐旣其文﹐未旣其實。故自以爲未始學而歸﹐將以學其所不能學也。三年不出﹐爲其妻爨﹐食豕如食人﹐則忘我之至也。於事無爲親﹐則致虛之極也。雕琢復朴﹐則旣雕旣琢﹐復歸於朴也。塊然獨以其形立﹐則似遺物離人而立於獨也。紛然而封哉﹐一以是終﹐則萬緒擾擾𨿽攖而寧﹐而終莫之變也。

沖虛至德眞經四解卷之五竟

沖虛至德眞經四解卷之六

黃帝

子列子之齊﹐中道而反﹐

驚人之推敬於己﹐故不敢遂進。

遇伯昏瞀人。伯昏瞀人曰﹕奚方而反﹖曰﹕吾驚焉。惡乎驚﹖吾食於十漿﹐客捨賣漿之家﹐而五漿先饋。

人皆敬下之也。

伯昏瞀人曰﹕若是﹐則汝何爲驚己﹖曰﹕夫內誠不餌﹐

郭象曰﹕外自矜飾﹐內不釋然也。

形謀成光﹐

郭象曰﹕舉動便辟成光儀。

以外鎭人心﹐

外以矜嚴服物﹐內實不足。

使人輕乎貴老﹐

使人輕而尊長之者﹐由其形饑成光故也。

而其所惡。

郭象曰﹕以美形動物﹐則所患亂至也。

夫漿人特爲食羹之貨﹐多餘之贏﹐

所貨者羹食﹐所利者盈餘而已。

其爲利也薄﹐其爲權也輕﹐而猶若是。

郭象曰﹕權輕利薄﹐可無求於人﹐而皆敬己﹐是高下大小無所失者。

而況萬乘之主﹐身勞於國﹐而智盡於事﹐

所以不敢之齊。

彼將任我以事﹐而效我以功﹐吾是以驚。

推此類也﹐則貨輕者望利薄﹐任重者責功多。

政和﹕古之至人﹐明白入素﹐無爲復朴﹐天機不張﹐默與道契﹑惛然若亡而存﹐油然不形而神。則知我希而我貴矣。內誠不解﹐則未能忘心﹔形謀成光﹐則未能遺形。以外鎭人心﹐使人輕乎貴老而重己﹐身勞於國﹐智盡於士﹐則慘怛之疾恬愉之安時集於體﹐怵迫之恐欣懼之喜交溺於心。其所患﹐有﹐如此者﹐又烏能無驚乎哉﹖

範曰﹕聖人披褐懷玉而全其形﹐生之人藏其身也﹐不厭深渺而已。內誠不解﹐則非致道而忘心也。形謀成光﹐則非葆光而不耀也。食於十漿而五漿先饋﹐則是有以外鎭人心﹐使人輕乎貴老而重己也。至人尸居環堵之室﹐而百姓猖狂不知所如。往今有以使人輕乎貴老而重己﹐則其所患﹐而自貽也。其豈披褐懷

玉而藏其身之道哉﹖

伯昏瞀人曰﹕善哉觀乎。

汝知驚此者﹐是善觀察者也。

汝處己﹐人將保汝矣。

汝若默然不自顯耀﹐適齊之與處此﹐皆無所懼。苟違此義﹐所在見保矣。

盧曰﹕見威儀以示人﹐故人輕死以尊敬。將恐人主之勞於事也﹐必委以責功﹐食祿增憂﹐所以驚懼耳。伯昏曰﹕汝能退身以全眞﹐含光以滅迹﹐人將保汝矣。何則﹖進善之心﹐人皆有之。多利之地﹐人皆競之。中人之性﹐可上可下﹐知名利之不可彊也﹐則進善以自修。《詩》《書》《禮》《樂》事不易習﹐若退迹守閒﹐灰心滅智也﹐無招招之利﹐得善人之名﹐故學道之門﹐善惡同趣者。君子以澄心﹐小人以誨身﹐𨿽不體悟﹐亦從善之益之也。故曰人將保汝矣。

無幾何而往﹐則戶外之屨滿矣。歸之果眾伯昏瞀人北面而立﹐惇杖蹙之乎頤﹐惇﹐

堅也。立有間﹐不言而出。賓者以告列子。列子提履徒跣而走﹐曁乎門﹐問曰﹕先生旣來﹐曾不廢藥乎。

廢﹐置也﹐曾無善言以當藥石也。

盧曰﹕廢﹐當爲發﹐先生旣來﹐何不發藥石之言﹐少垂訓耳。

曰﹕已矣。吾固告汝曰人將保汝﹐果保汝矣。非汝能使人保﹐

順乎理以接物﹐則物不保之。今背理而感物﹐求物不保﹐不可得。

而汝不能使人無汝保也。

郭象曰﹕任平而化﹐則無感無求。無感無求﹐乃不相保。

盧曰﹕汝之退身全行﹐絕學棄智﹐人所以保汝者﹐非汝能召之也。若能滅迹混眞﹐愚智不顯者﹐人亦不知保汝矣。由是言之﹐汝之行適足爲人所保﹐而不能使人不保也。

而焉用之感也﹖

汝用何術乃感物如此乎﹖

應豫出異。

郭象曰﹕先物施惠﹐惠不因彼豫出而異也。

且必有感也﹐搖而本身﹐又無謂也。

必恆使物感己﹐則彼我之性動易之。

與汝遊者﹐莫汝告也。

皆是搖本之徒﹐不能相啟悟者也。

彼所小言﹐盡人毒也。

小言細巧﹐易以感人﹐故爲人毒害也。

莫覺莫悟﹐何相孰也。不能相成濟也。

盧曰﹕汝用何道感之耶﹖必贊勝豫之詞而出奇異之教﹐搖鼓汝舌﹐見能於眾物﹐𨿽靡然順汝﹐有何益耶﹖與汝同居者﹐不攻汝之短﹐但稱汝之長﹐如此適足毒汝之行﹐驕汝之心﹐有何相成耶﹖

政和﹕善哉觀乎者﹐善其能內省。汝處己者﹐告之使退藏。至人抱神以遊世俗之間﹐使人無得而窺之﹐故必處己。而不處己﹐則人將保汝矣。人之保汝﹐非所謂無得而窺者也。故感而後應﹐不求有異﹐是乃所以使人無保汝之道也。感豫則感而後應﹐出異則求有以異。若是者﹐非特人果保汝而見有於人﹐且必有感﹐搖而本身﹐不能不累於物。夫與汝遊者﹐莫汝告也﹐則無自而覺。彼以小言﹐盡人毒也﹐則適以爲患。莫覺莫悟﹐安能反於其道乎﹖故曰﹕何相孰也﹖相孰者﹐謂相與燻蒸至於成也。

範曰﹕感而後應﹐體性抱神以遊世俗之間者﹐乃所以使人無保汝之道。感豫則非感而後應也﹐出異則非遊乎世之間也。用是則與人爲徒﹐則鄧墟之家從汝者萬﹐齊國之眾價汝者三﹐屍而祝之﹐社而稷之﹔若畏壘之細民﹐又將竊竊然欲俎豆予於賢人之間﹐而脫屨戶外者﹐殆將滿矣。必且有感﹐搖而本身﹐烏能和豫通而不失於見耶﹖故莫告而小言者﹐盡爲人毒以害性﹔而莫覺莫悟者﹐又不能相與燻蒸以至於成也。然則食於十漿﹐而五漿先饋者﹐汝將固驚耶﹖

楊朱南之沛﹐老聃西遊於秦﹐邀於郊。至梁而遇老子。

《莊子》云﹕楊子居﹐子居或楊朱之字﹐又不與老子伺時﹐此皆寓言也。

老子中道仰天而嘆曰﹕始以汝爲可教﹐今不可教也。

與至人遊而未能去其矜誇﹐故曰不可教者也。

楊子不答。至捨﹐進涫漱巾櫛﹐脫履戶外﹐膝行而前﹐曰﹕向者夫子仰天而嘆曰﹕始以汝爲可教﹐今不可教。弟子欲請夫子辭﹐行不間﹐是以不敢。今夫子間矣﹐請問其過。老子日﹕而睢睢而盱盱﹐而誰與居﹖

汝云何自居處而誇張若此﹐使物故欺之乎﹖

大白若辱﹐盛德若不足。

不與物競﹐則常處卑而守約也。

楊朱蹴然變容曰﹕敬聞命矣。其往也﹐捨迎將家﹐客捨家也。公執席﹐妻執巾櫛﹐捨者避席﹐煬者避竈。厚自箴異﹐則物憚之也。其反也﹐捨者與之爭席矣。

自同於物﹐物所不惡也。

盧曰﹕夫眞隱之者﹐無矜誇之聲﹐無可貴之容。故楊子之往也﹐人迎送之﹔及聞善而政﹐居者與之爭席矣。前章言列子之使人保汝﹐而此章言楊朱能使人無汝保也。

政和﹕良賈深藏若虛﹐君子盛德容貌若愚。知我者希﹐則我貴矣。彼飾智以驚愚﹐矯激以爲異﹐自衒自鬻﹐何足以語夫道﹖夫列子無意於駭人﹐猶或非之。則楊朱更貌改容有意於異眾﹐其曰不可教也﹐宜矣。大白若辱者﹐滌除玄覽而不睹一疵﹐𨿽受天下之垢﹐然不修身以明污也﹔盛德若不足者﹐德無以加﹐而不自以爲有餘﹐所謂上德不德也。楊朱聞命而往﹐合者爭席﹐幾是已。蓋其往也﹐將迎執避﹐眾異之如彼也﹔及其反也﹐合者爭席﹐言眾輕之如此也﹐是以聖人披褐懷玉。故去彼取此。

範曰﹕賊莫大乎德。有心而心有眼﹐又況於睢睢盱盱者乎﹖睢則逆而不順﹐盱則幹而不直﹐蓋內視已敗而外若有營之意。大白若辱﹐𨿽滌玄覽而常處﹐眾人之所惡﹔盛德若不足者﹐𨿽日新無敝而不自以爲有餘。審造乎是﹐則合者與之爭席矣。

楊朱過宋﹐東之於逆旅。逆旅人有妾二人﹐其一人美﹐其一人惡﹐惡者貴而美者賤。楊子問其故。逆旅小子對曰﹕其美者自美﹐吾不知其美也﹔其惡者自惡﹐吾不知其惡也。楊子曰﹕弟子記之。行賢而去自賢之行﹐安往而不愛哉﹖

夫驕盈矜伐﹐鬼神人道之所不與﹔虛己以修理﹐天下之所樂推。以此而往﹐孰能距之﹖

盧曰﹕此重結前兩科之義也。夫能使人保於我者﹐其不保者﹐心嫉之哉﹖不敢令物之保己也﹐則天下皆忘其惡矣﹐況逆旅之妾乎﹖

政和﹕自道觀之﹐物無美惡﹐知美之爲美﹐則惡爲之對。世之所美者爲神奇﹐所惡者爲臭腐。神奇復化爲臭腐﹐臭腐復化爲神奇﹐則美與惡奚辯﹖聖人不藏是非美惡﹐虛己以遊世而已。不矜不伐﹐所謂行賢而去自賢之行﹐天下莫與之爭能﹐亦莫與之爭功﹐所謂安往而不愛也。

範曰﹕道無異相﹐孰美孰惡勺天下皆知美之爲美﹐斯惡已。道無殊品﹐何貴何賤﹖以物觀之﹐自貴而相賤也。然則逆旅之妾﹐孰知其所以然哉﹖惟行賢而去自賢之行﹐則天下樂推而不厭矣。

天下有常勝之道﹐有不常勝之道。常勝之道曰柔﹐常不勝之道曰彊。二者亦知﹐亦當作易。而人未之知。故上古之言﹕彊﹐先不己若者﹔

所勝在己下者耳。

柔﹐先出於己者﹐

不與物競﹐則物不能加也。

先不己若者﹐至於若己﹐則殆矣。

遇敵必危之也。

先出於己者﹐亡所殆矣。理常安也。以此勝一身若徒﹐以此任天下若徒﹐謂不勝而自勝﹐不任而自任也。

夫體柔虛之道﹐處不競之地﹐𨿽一身之貴﹐天下之大﹐無心而禦之﹐同於徒矣。徒﹐空黜之謂也。郭象曰﹕聽耳之所聞﹐視目之所見﹐知止其所不知﹐能止其所不能﹐用其自用﹐爲其自爲﹐順性而不競於物者﹐此至柔之道也。故舉其自舉﹐持其自持﹐旣無分銖之重﹐而我無力焉。

盧曰﹕彊之與柔﹐二者易知也。人所以未知者何﹖卽求勝之心多也﹐卽遇不如己者未足爲彊﹐若遇敵於己者﹐則常危矣。以此心求勝一身一任天下也﹐常如徒役無時。自安若柔者﹐在己下者亦不欲勝之﹐況出乎己者耶﹖人謂不勝﹐而我乃自勝也﹔自任﹐故未嘗有失也。《老子》曰﹕柔弱勝剛彊。

範曰﹕濟物而勝之﹐上也﹔以力而勝之﹐下也。故常勝之道曰柔﹐常不勝之道曰彊。《老子》曰﹕天下莫柔弱於水﹐而攻堅彊者﹐莫之能先。莊子於《外篇》論夔蛇之相憐﹐而曰指我則勝我﹐我亦勝我。折大木﹐蜚大屋﹐惟我能也。蓋明乎此。然柔之勝剛﹐弱之勝彊﹐天下莫不知﹐而莫之能行。故積眾小不勝爲大勝者﹐惟聖人能之。

粥子曰﹕欲剛必以柔守之﹐欲彊必以弱保之。

守柔不以求剛而自剛﹐保弱不以求彊而自彊。故剛彊者﹐非欲之所能致也。

積於柔必剛﹐積於弱必彊。觀其所積﹐以知禍福之鄕。禍福生於所積也。彊勝不若已﹐至於若己者剛﹔必有折也。柔勝出於己者﹐其力不可量。

範曰﹕柔者道之本﹐弱者道之用。故積於柔必剛﹐積於弱必彊。觀其所積﹐而禍福無不自己求之者。以彊爲用﹐而不知保之以弱﹐則所勝止於不己若者而已。以柔爲用﹐則其終有以勝剛﹐故所勝有出於己者焉。古之人所以貴夫處不爭之地者﹐以其不爭﹐天下莫能與之爭。

老聃曰﹕兵彊則滅。

王弼曰﹕物之所惡﹐故必不得終焉。

木彊則折。彊極則毀。柔弱者生之徒﹐堅彊者死之徒。

盧曰﹕君子曰﹕彊梁者﹐不得其死﹔好勝者﹐必遇其敵。積德累仁﹐柔之道也。

政和﹕積眾小不勝爲大勝者﹐惟聖人能之。老子曰天下莫柔弱於水﹐而攻堅彊者莫之能先﹐以其無以易之也。蓋有以易之﹐則徇人而失己﹐烏能勝物。惟無以易之﹐故萬變而常一﹐物無得而勝之者。此之謂常勝之道。常勝之道曰柔﹐常不勝之道曰彊﹐二者易知﹐而人未之知者﹐此《老子》所謂柔之勝剛﹐弱之勝彊﹐天下莫不知﹐而莫之能行者是也。彊﹐先不己若者﹔柔﹐先出於己者。先不已若者﹐至於若己﹐則殆矣。先出於己者﹐亡所殆矣者。蓋道與世抗者﹐必遇其敵﹔懦弱謙下者﹐馳騁天下之至堅。正謂是也。以此勝一身若徒﹐以此任天下若徒者﹐謂由一身以達之天下﹐必若柔弱者之徒﹐乃能勝任也。爲其不求勝物而自勝﹐不假任人而自任故也。抗兵相加哀者勝矣﹐故曰兵彊則滅。拱把之桐﹐梓人皆知養之﹐彊則伐而拱之矣。故曰木彊則折。萬物負陰而抱陽﹐衝以爲和﹐陽以發生爲德﹐陰以肅殺爲事。方其肅殺﹐則衝喪矣。故曰柔弱者生之徒﹐堅彊者死之徒。

範曰﹕傳曰﹕剛彊居下﹐柔弱處上。蓋柔而勝剛﹐弱而勝彊﹐老氏之道術有在於是者。故《莊子》曰﹕以懦弱謙下爲表。

狀不必童童當作同而智童﹐智不必童而狀童。聖人取童智而遺童狀﹐眾人近童狀而疏童智。狀與我童者﹐近而愛之﹔狀與我異者﹐疏而畏之﹖有七尺之骸﹐手足之異﹐戴發含齒﹐倚而趣者﹐謂之人﹐而人未必無獸心﹐𨿽有獸心﹐以狀而見親矣。傅翼戴角﹐分牙布爪﹐仰飛伏走﹐謂之禽獸﹐而禽獸未必無人心。𨿽有人心。以狀而見疏矣。庖犧氏﹑女媧氏﹑神農氏﹑夏后氏﹐蛇身人面﹐牛首虎鼻﹐此有非人之狀﹐而有大聖之德。

人形貌自有偶有與禽獸相似者﹐古諸聖人多有奇表。所謂蛇身人面﹐非被鱗臆行﹐無有四肢﹔牛首虎鼻﹐非戴角垂胡﹐曼頞解頷﹔亦如相書龜背﹑鵠步﹑鳶肩﹑鷹喙耳。

夏桀﹑殷紂﹑魯桓﹑楚穆﹐狀貌七竅﹐皆同於人﹐而有禽獸之心。而眾人守一狀以求至智﹐未可幾也。

盧曰﹕夫異物之所親者﹐神也﹐神去則父子之親亦隔矣。故居恐怖之夜﹐與生物同宇﹐則不懼者﹐神有同也。處平常之宅﹐與死屍同室﹐則恐矣﹐神有異也。則彼死我生﹐猶是向時之形。一安一懼者﹐同類去而形非親也。而人不知含生之物﹐神同形殊以爲憂畏﹐乃以狀貌同異以爲親疏者﹐惑矣。故《莊子》曰﹕物所齊有者爲神﹐故神爲養生之主也。

範曰﹕孟子曰﹕人之所異於禽獸者﹐幾而希。庶民去之﹐君子存之。

夫索於形骸之外﹐則狀有同者﹐智不必同也。索於形骸之內﹐則智有同者﹐狀不必同也。是以古之人或有非人之狀而有大聖之德﹐或狀同於人而有禽獸之心﹐在夫存之去之之間而已。

黃帝與炎帝戰於阪泉之野﹐帥熊﹑羆﹑狼﹑豹﹑軀﹑虎爲前驅﹐雕﹑鶡﹑鷹﹑鳶爲旗幟﹐此以力使禽獸者也。堯使夔典樂﹐擊石拊石﹐百獸率舞﹐簫韶九成﹐鳳凰來儀﹐此以聲致禽獸者也。然則禽獸之心﹐奚爲異人﹖形音與人異﹐而不知接之之道焉。聖人無所不知﹐無所不通﹐故得引而使之焉。禽獸之智有自然與人童者﹐其齊欲攝生﹐亦不假智於人也。牝牡相偶﹐母子相親﹔避平依險﹐違寒就溫﹔居則有羣﹐行則有列﹔小者居內﹐壯者居外﹔飲則相攜﹐食則鳴羣。太古之時﹐則與人同處﹐與人並行。

德純者﹐禽獸不忌也。

帝王之時﹐始驚駭散亂矣。逮於末世﹐隱伏逃竄﹐以避患害。

人有害物之心﹐物亦知避之也。

範曰﹕可以力使﹐可以聲致﹐則禽獸之心有自然與人同者。齊欲攝生﹐不假於人﹐則禽獸之智有自然與人伺者。至德之世﹐純朴不殘﹐故禽獸可系羈而遊﹐鳥鵲之巢可攀援而窺也。迨夫後世﹐好智以亂天下﹐弓弩畢弋機變之智多﹐則鳥亂於上矣。削格羅落罝罘之智多﹐則獸亂於澤矣﹐故之虫﹐肖翹之物﹐莫不失其性。

今東方介氏之國﹐其國人數數解六畜之語者﹐蓋偏知之所得。

夫龜龍﹐甲鱗之宗﹔麟鳳﹐毛羽之長﹔爰逮蜎飛蠕動﹐皆嗚呼相聞﹐各有意趣﹐其相制禦﹐豈異於人﹖但人不能解﹐因謂禽獸之聲無有音章。是以窮理備智﹐則所通萬途﹔因事偏達﹐偶識一條﹐《春秋左�氏傳》曰﹕介葛盧聞牛鳴﹐曰是生四子﹐盡爲犧矣。

太古神聖之人﹔備知萬物情態﹐悉解異類音聲。會而聚之﹐訓而受之﹐同於人民﹐故先會鬼神魑魅﹐

禹朝羣神於會稽是也。

次達八方人民﹐末聚禽獸虫蛾。百獸率舞是也。言血气之類﹐心智不殊遠也。神聖知其如此﹐故其所教訓者無所遺逸焉。

盧曰﹕《春秋》介葛盧聞牛鳴﹐知生四牲犧﹐禹朝羣神﹐舜百獸則其事也。

政和﹕先儒以童爲同﹐當以爲正也。至德之世﹐同乎無知﹐其德不離﹐同乎無欲﹐是謂素朴。故同與禽數居﹐族與萬物並。禽獸可系羈而遊﹐鳥鵲之巢可攀援而窺也。黃帝阪泉之役﹐帝堯聲樂之致﹐蓋以此乎﹖介葛盧聞牛鳴﹐成周之時﹐設官使養鳥獸而教﹐擾之且掌與之言﹐則悉解異類音聲﹐會聚而訓受之。猶有見於後世者﹐《列子》嘆淳朴之散﹐原道德之意﹐寓之於書﹐方且易機﹐變之衰﹐俗而躋之淳厚之域﹐故其言有及於此。範曰﹕《周官》隸掌與獸言﹐則解六畜之語﹐固有徧知之所得者。然此喙鳴者﹐非工發隱亦不能與。是以伯翳綜聲於語鳥﹐葛盧辯音於鳴牛。

宋有狙公者﹐

好養猿猴者﹐因謂之狙公也。

愛狙﹐養之成羣﹐能解狙之意。狙亦得公之心。損其家口﹐充狙之欲。俄而匱焉﹐將限其食。恐眾狙之不馴於己也。馴﹐音唇。先誑之曰﹕與若芋﹐芋﹐栗也。朝三而暮四﹐足乎﹖眾狙皆起而怒。俄而曰﹕與若芋﹐朝四暮三﹐足乎﹖眾狙皆伏而喜。物之以能鄙相籠﹐皆猶此也。聖人以智籠羣愚﹐亦猶狙公之以智籠眾狙也。名實不虧﹐使其喜怒哉。

盧曰﹕含識之物𨿽同有其神﹐而圓首方足人最爲靈智耳。智之尢者爲聖人爲賢﹐才之大者爲君王。聖人隨才而任﹐各得其宜﹐無小無大﹐各當其分﹐旣無棄人﹐亦無棄物﹐籠之以智﹐豈獨眾狙也﹖

政和﹕古之善爲道者﹐非以明民﹐將以愚之。蓋民可使由之﹐不可使知之。故善爲道者﹐使由之而已。反其常﹐然道可載而與之俱﹐無所施其智巧焉。

範曰﹕古之人言詐者﹐必曰狙詐﹐以狙之爲物﹐善伺而好詐也。故伐其巧﹐恃其便﹐貌非其情﹐可且而忌智﹐詐智只爲智籠。故名實未虧﹐而喜怒爲用。然則羣狙見畜於狙公﹐反覆乎三四之間﹐曾不自悟者﹐豈非因其所好而籠之故歟。

紀消子爲周宣王養鬥鷄﹐十日而問﹕雞可斗已乎﹖曰﹕未也﹐方虛驕而恃气。無實而自矜者。十日又問。曰﹕未也﹐猶應影向。接悟之速。十日又問。曰﹕未也﹔猶疾視而盛气。

常求敵而必己之勝。

十日又問。曰﹕幾矣。雞𨿽有鳴者﹐己無變矣。

彼命敵而我不應﹐忘勝負矣。

望之似木雞矣﹐其德全矣。

至全者﹐更不似血气之類。

異雞無敢應者﹐反走耳。

德全者﹐非但己無心﹐乃使外物不生心。郭象日﹕養之以至於全者﹐猶無敵於外﹐況自全乎﹖

盧曰﹕恃气以自矜﹐非必勝之道也。應物疾速如影響者﹐爲物所轉未必自得也。疾視盛气者﹐機心未忘也。惟忘形神全﹐死生不知變者﹐斯乃無敵於外物也。

政和﹕善勝敵者不爭﹐夫惟不爭﹐故天下莫能與之爭。蓋欲靜則平气﹐欲神則順心﹐是謂不爭之德也。若是者﹐其天守全﹐其神無鄰﹐物奚自入焉﹖𨿽忤物而不懾﹐物亦莫之能傷﹔純气之守﹐非智巧果敢之列也。是謂全德之人哉。

範曰﹕雞人所畜而繇於大者﹐則所養不能無待矣。故虛憍而恃气於己﹐未能無所矜也﹐猶應響影於物﹐未能無所應也。疾視而盛气﹐則猶不能無欲勝之心焉。若夫雞﹐𨿽有鳴者﹐已無變矣。望之似木雞矣﹐則所養之全有物﹐無敢敵者。夫形全猶足以爲爾﹐而況全德之人乎﹖

惠盎惠盎﹐惠施之孫﹐見宋康王。康王蹀足謦欬﹐疾言曰﹕寡人之所說者﹐勇有力也﹐不說爲仁義者也。客將何以教寡人﹖惠盎對曰﹕臣有道於此﹐使人𨿽勇﹐刺之不入﹔𨿽有力﹐擊之弗中。大王獨無意邪﹖宋王曰﹕善。此寡人之所欲聞也。惠盎曰﹕夫刺之不入﹐擊之不中﹐此猶辱也。臣有道於此﹐使人𨿽有勇﹐弗敢刺﹔𨿽有力﹐弗敢擊。夫弗敢﹐非無其志也。臣有道於此﹐使人本無其志也。夫無其志也﹐未有愛利之心者。臣有道於此﹐使天下丈夫女子﹐莫不歡然皆欲愛利之。此其賢於勇有力也﹐四累之上也。大王獨無意耶﹖

處卿大夫士民之上﹐故言四累也。

宋王曰﹕此寡人之所欲得也。

盧曰﹕刺不入﹐擊不中﹐一也。不敢刺﹐不敢擊﹐二也。本無擊之心﹐三也。使男女歡然愛利之﹐四也。如此﹐四重取其二者﹐何如耶﹖故宋王傾意欲聞之。

惠盎對曰﹕孔墨是已。

盧曰﹕此明智以齊物﹐崇教以化人﹐皆道之餘事陟乎德者。

孔丘﹑墨翟無地而爲君﹐無官而爲長﹔天下丈夫女子﹐莫不延頸舉踵而願安利之。今大王﹐萬乘之主也。誠有其志﹐則四境之內皆得其利矣﹐其賢於孔墨也遠矣。宋王無以應﹐惠盎趨而出。宋王謂左右曰﹕辯矣﹐客之以說服寡人也。

盧曰﹕此崇道以明德﹐垂迹以利人﹐眾徒見孔墨之教傳﹐豈知隱道以彰德﹖所以問津﹐不羣於鳥獸﹐此其大旨也。

政和﹕聖人之於天下﹐神武不殺﹐而以慈爲寶。故仁眇天下而無不懷﹐義眇天下而無不服。是謂常勝之道賢於勇有力者遠矣。此天下所以愛利之也。言孔子而遂與墨翟俱者﹐《莊子》論古之道術﹐百家眾技各有所長。墨子於道﹐𨿽不該不徧﹐亦才士之有所長者也。

範曰﹕夫有愛利之心者﹐由未能使人忘我﹐而惠盎之言止此﹐特以對宋康而已。是篇必終於此言者﹐豈非常勝之道亦在是故歟﹖

沖虛至德眞經四解卷之六竟

沖虛至德眞經四解卷之七

和光散人高守元集

周穆王

夫稟生受有謂之形﹐俛仰變異謂之化。神之所交謂之夢﹐形之所接謂之覺。原其極也﹐同歸虛僞。何者﹐生質根滯﹐百年乃終﹔化情枝淺﹐視瞬而滅。神道恍惚﹐若存若亡﹐形理顯著﹐若誠若實。故洞監知生滅之理均﹐覺夢之塗一﹐𨿽萬變交陳﹐未關神慮。愚惑者以顯昧爲成驗遲速而致疑﹐故竊然而自私﹐以形骸爲眞宅。孰識生化之本歸之於無物哉。盧曰﹕天地成器﹐無所不包﹐人生其中﹐但保其有。曾不知神爲形主﹐無制於有。聖人所以養其本﹐愚者但知養其形﹐約以爲生。貪生而不識生之主﹐形謝以爲死﹐不知神識之長存。迷者爲凡人﹐悟者通聖智﹐惑者多矣。故先說悟者以辯之。政和﹕道無眞妄﹐物有彼是。猶之夢覺﹐自生紛錯﹐惟大聖知之。通爲一。範曰﹕滯於有者﹐一毫成隔﹔悟於無者﹐萬法同宗。體道之人﹐浮游乎萬物之祖﹐造形而上﹐與化人同遊悟理之微﹐與造物默契一死生之理﹐齊夢覺之途。𨿽存亡得失﹐哀樂好惡﹐一無所知。𨿽天地四方﹐水火寒暑﹐一無所別。太虛無物﹐還性宅之﹐自然﹐又孰獘獘以物爲事﹖

周穆王時﹐西極之國有化人來﹐化幻人也。入水火﹐貫金石﹐反山川﹐移城邑﹐乘虛不墜﹐觸實不礙。千變萬化﹐不可窮極。旣已變物之形﹐又且易人之慮。

能使人暫忘其宿所知識。

政和﹕知變化之道者﹐其知神之所爲乎﹖水火之所不能害﹐金石之所不能躓﹐高下一體﹐虛實兩忘﹐千變萬化﹐不可窮極﹐則亦神矣。然神者﹐妙萬物而不可測也。變物之形﹐易人之慮﹐是特窮數達變﹐因形移易者爾。謂之化人以此。

穆王敬之若神﹐事之若君。

盧曰﹕凡人之慮﹐不過嗜欲﹑憂憎﹑客利﹑仁義矣。化人今反其眞﹐故云易也。化人者﹐應物之身也﹐窮聖極智﹐應用無方﹐千變萬化﹐未始有極者也。

推露寢以居之﹐引三牲以進之﹐選女樂以娛之。化人以爲王之宮室卑陋而不可處﹐王之廚饌腥螻而不可饗﹐螻蛄臭也。王之嬪禦膻惡而不可親。

盧曰﹕陋王之宮室﹐腥王之廚膳﹐膻王嬪禦者﹐明化人不貴聲色滋味及居處也。

穆王乃爲之改築﹐土木之功﹐赭堊之色﹐無遺巧焉。五府爲虛﹐而臺始成。其高千仞﹐臨終南之上﹐號曰中天之臺。簡鄭衛之處子娥媌靡曼者﹐

娥媌﹐妖好也。靡曼﹐柔弱也。

施芳澤﹐正蛾眉﹐設笄珥笄﹐首飾﹐珥﹐瑱也。衣阿錫﹐阿﹐細谷。錫﹐細布。曳齊紙紈﹐齊﹐名紈所出也。粉白黛黑﹐佩玉環。雜芷若芷若﹐香艸。以滿之﹐充滿臺館。奏《承云》《六瑩》《九韶》《晨露》以樂之。

《承云》﹐黃帝樂﹔《六瑩》﹐帝嚳樂﹔《九韶》舜樂﹔《晨露》湯樂。

月月獻玉衣﹐旦旦薦玉食。言其珍異。化人猶不捨然﹐不得已而臨之。

盧曰﹕王不達其意﹐更崇飾之。化人猶不釋然﹐明心不在此之也。

政和﹕世之所美者爲神奇﹐所惡者爲臭腐。神奇臭腐﹐疊相爲化﹐則美惡奚辯﹖化人以王之宮室﹑廚饌﹑嬪禦爲不可﹐而必改築簡擇﹐然後臨之﹐是未能忘美惡之情者也。故穆

王欽之﹐特若神而已。

範曰﹕孔子曰﹕不與化爲人﹐安能化人。所謂化人者﹐殆亦化爲人者耶﹖故水火﹑金石﹐可入而貫﹐山川城邑﹐可反而移﹐以無有入無間﹐不墜於虛﹔以無厚入有間﹐不礙於實。千變萬化﹐不可窮極﹐無體也。有以變物之形﹐無思也。有以易人之慮﹐謂之化人﹐固宜如此。穆王乃盡欽事之道﹐推露寢以居之﹐曾不知其卑陋而不可處也﹔引三牲以進之﹐曾不知腥螻而不可饗也﹔選女樂以娛之﹐曾不知膻惡而不可親也。於是築中天之臺﹐簡鄭衛之態﹐奏云韶之樂﹐獻以玉衣﹐薦以玉食﹐曾不知其猶不捨然也。不得已而臨。是直隨其遇而安一宅﹐而寓於不得已焉耳。

居亡幾何﹐謁王同遊。王執化人之袪﹐袪﹐衣袖也。騰而上者﹐中天乃止。曁及化人之宮﹐化人之宮構以金銀﹐絡以珠玉﹐出雲雨之上﹐而不知下之據﹐望之若屯云焉。耳目所觀聽﹐鼻口所納嘗﹐皆非人間之有。王實以爲淸都紫微﹐鈞天廣樂﹐帝之所居。

淸都﹐紫微﹐天帝之所居也。傳紀云﹕秦穆公疾不知人﹐旣寤﹐曰﹕我之帝所﹐甚樂﹐與百神遊鈞天﹐廣樂九奏萬舞﹐不類三代之樂﹐其聲動心。一說云趙簡子亦然也。

王俯而視之﹐其宮榭若累塊積蘇焉。王自以居數十年不思其國也。

所謂易人之慮也。

盧曰﹕中天﹐至靈之心也。以穆王未能頓忘其嗜欲﹐故化以宮室之盛﹐奪其所重之心焉。

化人復謁王同遊﹐所及之處﹐仰不見日月﹐俯不見河海。光影所照﹐王目眩不能得視﹔音響所來﹐王耳亂不能得聽。百骸六藏﹐悸而不凝﹐意迷精喪﹐請化人求還。

太虛恍惚之域﹐固非俗人之所涉。心目亂惑﹐自然之數也。

政和﹕言王實以爲淸都﹑紫微﹑鈞天﹑廣樂﹐帝之所居﹐則明其非也。構以金銀﹐絡以珠玉﹐觀聽嘗納﹐皆非人間之所有﹐而王至於不思其國﹐其可樂如此。其所及之處﹐仰不見日月﹐俯不見河海﹐目不能視﹐耳不能聽﹐而王意迷精喪﹐請化人求還﹐其不樂如此。此之謂變物之形而易人之慮。

化人移之﹐移﹐猶推也。王若隕虛焉。隕﹐墜也。

盧曰﹕至極之理﹐卽化人所及之處也。萬象都盡也﹐何日月﹑江海之可存﹖眾昏皆除也﹐何光景之能有此﹖俗形所不能止﹐常心所未曾知﹐常戀未忘﹐故請歸也。

旣寤﹐所坐猶向者之處﹐侍禦猶向者之人。視其前﹐財酒未淸﹐肴未昲扶貴反。王問所從來﹐左右曰﹕王默存耳。由此穆王自失者三月而復。更問化人﹐

問其形不移之意。

盧曰﹕亡攀緣之慮﹐入寂照之方﹐一念之間﹐萬代所不及。至人之域﹐豈更別有方聖﹖故酒未淸﹐肴未昲。左右見王之默坐﹐而都無所往來﹐王因坐忘三月﹐不敢問矣。

化人曰﹕吾與王神遊也﹐形奚動哉﹖

所謂神者﹐不疾而速﹐不行而至。以近事諭之﹐假寐一昔﹐所夢或百年之事﹐所見或絕域之物。其在覺也﹐俛仰之須臾﹐再撫六合之外﹐邪想淫念﹐猶得如此﹐況神心獨運﹐不假形器﹐圓通玄照﹐寂然凝虛者乎﹖

且曩之所居﹐奚異王之宮﹖曩之所遊﹐奚異王之圃﹖王間恆﹐疑暫亡。

彼之與此﹐俱非眞物。習其常存﹐疑其暫亡者﹐心之惑也。

變化之極﹐徐疾之間﹐可盡模哉﹖

變化不可窮極﹐徐疾理亦無間﹐欲以智尋象模﹐未可測。

盧曰﹕夫神之異形﹐此益明矣。王但閒習常見﹐故有疑於暫亡。若夫至道之人﹐常亡其形者﹐復何疑哉﹖神之變化徐疾﹐不可盡言。

政和﹕神心恍惚﹐經緯萬方﹐則神遊者其疾。俛仰之間﹐再撫四海之外﹐形不必動而心與之俱矣。世之人以常有者爲眞﹐以常無者爲妄﹐故閒習於常存﹐而置疑於暫亡。著有棄空﹐蔽於一曲﹐不知彼之與此俱非眞也。明乎此﹐則曩之所居﹐奚異王之宮﹖曩之所遊﹐奚異王之圃﹖

範曰﹕化人之宮﹐構以金銀﹐絡以珠玉﹐出雲雨之上﹐而不知下之據﹐望之若屯云焉。其視夫中天之臺爲如何哉﹖耳目所視聽﹐鼻口所納嘗﹐皆非人間之有﹐其視夫鄭衛之態﹑云韶之樂﹑獻玉衣而薦玉食者爲何如哉﹖王實以爲淸都﹐紫微﹐鈞天廣樂﹐帝之所居﹐曾不知變物之形﹑易人之慮有若是也。故俯而視之﹐其宮榭若累塊積蘇焉﹐則變物之形可知。王自以居十數年不思其國也﹐則易人之慮可知。𨿽然止是耳矣﹐由非其至。故化人復謁王同遊﹐所及之處﹐仰不見日月﹐則非所謂上見光者。俯不見河海﹐則非所謂下爲土者。光影所照﹐王目眩不能得視﹐以其未能見曉故耳者。音響所來﹐王耳亂不能得聽﹐以其未能聞和故耳。百骸六藏﹐悸而不凝﹐意迷精喪﹐請化人求還﹐怖其徑庭﹐惕然震悸﹐殆將自涯而反矣。已而旣寤﹐則所坐猶向者之處﹐侍禦猶向者之人﹐視其前﹐則酒未淸﹐肴未昲。王問其所從來﹐曾不知其默存於此﹐而形未嘗動也。故以是爲神遊焉。惟神也﹐不疾而速﹐不行而至﹐立乎不測﹐遊乎無有﹐俛仰而再撫四海﹐恍惚而經緯萬方﹐又豈形之所能累耶﹖審造乎是﹐則變化之極﹐徐疾之間﹐在我而已。化人之宮﹐夫何遠之有﹖

王大悅﹐不卹國事﹐不樂臣妾﹐

感至言﹐故遺世事之治亂﹐忘君臣之尊卑也。

肆意遠遊。

盧曰﹕《莊子》之論夫貴道之人﹐遺天下而不顧﹐是猶塵垢糠�將猶陶鑄堯舜也。孰肯以物爲事乎﹖且聲色嗜欲之溺也﹐豈有道之所耽玩乎﹖故王大悅其道﹐不卹國事﹐不樂臣妾也。遠遊者﹐忘於近習者也。

命駕八駿之乘﹐右服古華字驑而左綠耳﹐右驂赤驥而左白古義字。主車則造父爲禦﹐上齊下合﹐此古字﹐未審爲右﹐次車之乘﹐右服渠黃而左踰輪﹐左驂盜驪而右山子。柏天主車﹐參百爲禦﹐奔戎爲右﹐馳驅千里﹐至於巨搜氏之國。巨搜氏乃獻白鵠之血以飲王﹐具牛馬之湩以洗王之足。

湩﹐乳也。以己所珍貴默之至尊。

及二乘之人。已飲而行﹐遂宿於昆侖之阿﹐赤水之陽。

《山海經》云﹕昆侖山有五色水也。

別日升於昆侖之丘﹐又觀黃帝之宮﹐而封之以貽後世。遂賓於西王母﹐觴於瑤池之上。

西王母﹐人類也。虎齒﹐蓬發戴勝﹐善嘯也。出《山海經》。

西王母爲王謠﹐徒歌日謠。詩名《白雲》。王和之﹐和﹐苔也。詩名《東歸》。其辭哀焉。乃觀日之所入。《穆天子傳》云﹕西登弇山。一日行萬里。王乃嘆曰﹕於乎﹐予一人不盈於德而諧於樂﹐諧辯﹐後世其追數吾過乎。

自此已上﹐至命駕八駿之乘﹐事見《穆天子傳》。

穆王幾神人哉。言非神也。

政和﹕神不疾而速﹐不行而至。穆王不知﹐所以出入六合在此﹐而命駕驂乘﹐日行萬里。故𨿽至巨搜之國﹐升昆侖之丘﹐觀黃帝之宮﹐賓王母於瑤池之上﹐非乘雲气﹐禦飛龍﹐遊乎四海之外者也。故曰﹕幾神人哉﹐言近於神而非神也。

能窮當身之樂﹐猶百年乃䢐﹐

知世事無常﹐故肆其心也。

世以爲登假焉。

假字當作遐﹐世以爲登假﹐明其實死也。

盧曰﹕擇翹駿﹐揀賢才﹐應用隨方﹐不限華夷之國﹐惟道所趣不遠。軒轅之宮﹐窮天地之所有﹐極神知之所說﹐不崇德以矜用﹐方樂道以通神﹐千載化而上升﹐世俗之人以爲登遐焉矣。

範曰﹕穆王悟化人之言﹐乃不卹國事﹑臣妾﹐駕八駿之乘﹐至巨搜之國﹐宿昆侖之阿﹐封黃帝之宮﹐觴瑤池之上。肆意遠遊﹐一日萬里﹐亦可謂神矣。然語之以乘雲气﹐禦飛龍﹐而遊乎四海之外﹐則未也。故以爲幾神而已。

老成子學幻於尹文先生﹐三年不告。老成子請其過而求退﹐尹文先生揖而進之於室。屏左右而與之言曰﹕昔老聃之䢐西也﹐顧而告予曰﹕有生之气﹐有形之狀﹐盡幻也。造化之所始﹐陰陽之所變者﹐謂之生﹐謂之死。窮數達變﹐因形移易者﹐謂之化﹐謂之幻。

窮二儀之數﹐握陰陽之紀者﹐陶運萬形﹐不覺其難也。

造物者其巧妙﹐其功深﹐固難窮難終。

造物者豈有心者﹖自然似妙耳。夫气質憤薄﹐結而成形﹐隨化而往﹐故未卽消滅也。

因形者其巧顯﹐其功淺﹐故隨起隨滅。

假物而爲變革者﹐與成形而推移﹐故暫生暫沒。功顯事著﹐故物皆駭。

知幻化之不異生死也﹐始可與學幻矣。

注見篇目已詳其義。

吾與汝亦幻也﹐奚須學哉﹖

身則是幻﹐而復欲學幻﹐則是幻幻相學也。

盧曰﹕夫形气之所變﹐化新新不住﹐

何殊於幻哉﹖故神气所變者﹐長遠而難知﹐法術之所造﹐從近而易見﹐乃不知乎﹖難知者爲大幻﹐易見者爲小幻耳。若知幻化之不異生死﹐更何須學耳﹖

老成子歸﹐用尹文先生之言﹐深思三月﹐遂能存亡自在﹐憣校四時﹐冬起雷﹐夏造冰﹐飛者走﹐走者飛。

深思一時﹐猶得其道﹐況不思而自得者乎﹖夫生必由理﹐形必由生﹐未有有生而無理﹐有形而無生。生之與形﹐形之與理﹐𨿽精粗不同﹐而疊爲賓主﹐往復流遷﹐未始暫停。是以變動不居﹐或聚或散。撫之有倫﹐則功潛而事著﹔修之失度﹐則迹顯而變彰。今四時之令不乖﹐則三辰錯序﹐雷冰反用﹐器物蒸爍﹐則飛煉雲沙以成水澒。得之於常﹐眾所不疑。推此類也﹐盡陰陽之妙數﹐極萬物之情者﹐則陶鑄羣有﹐與造化同功矣。若夫偏達數術﹐以气質相引﹐俛仰則一出一沒﹐顧眄則飛走易形﹐蓋術之末者也。

終身不著其術﹐固世莫傳焉。

日用而百姓不知﹐聖人之道也。顯奇以駭一世﹐常人之事耳。

盧曰﹕精乎神气之本﹐審乎生死之源﹐則能變化無方﹐此必然之理也。會須心悟體證﹐故不可以言語文字傳者也。

政和﹕可與往者。與之至於妙道。揖而進之於室者﹖以此不可與往者﹐愼勿與之。屏左右而與之言者﹐以此陰陽之運﹐四時之行﹐萬物之理﹐俄造而有﹐倏化而無﹐故曰有生之气﹐有形之狀﹐盡幻也。物以生爲始﹐以死爲終﹐以生爲常﹐以死爲變﹐而皆冥於造化陰陽之所運者也。故曰造化之所始﹐陰陽之所變者﹐謂之生﹐謂之死。旣窮造化陰陽之數﹐又達有气有形之變﹐則謂之化。付之系於數變者﹐復因其形而移易之﹐則謂之幻。造物者﹐天也。天則神矣﹐故巧妙而不可測﹐功深而不可究﹐此所以難終難窮。因形者﹐人也。人則明矣﹐故巧顯而遽成﹐巧淺而俄壞﹐此所以隨起隨滅。夫生死固然也﹐幻化或使也﹐自道觀之﹐皆非眞常。則知幻化之不異於生死也﹐奚往而非幻哉﹖今且吾與汝皆幻也﹐而學幻焉。是猶所謂夢之中又占其夢者。與自在存亡者言物或存或亡﹐而吾固自存也。憣校四時﹐則役陰陽而不役於陰陽﹔冬起雷﹐夏造冰﹐則制四時﹐而不制於四時﹔飛者走﹐走者飛﹐則馳萬物而不馳於萬物。巧妙功深﹐且與造物者遊矣。終身不著其術﹐世莫傳焉﹐則爲其難終難窮﹐難測難識故也。故善學幻者﹐建之以常無有﹐然後足以盡此。

範曰﹕以我幻物﹐倒而本正﹐非所以通物也。然自道觀之﹐所以通物猶是也。故气兆芒忽﹐形分混沌﹐無物不然。範於鑪錘者﹐爲造化之所始﹐設於機緘者﹐爲陰之所變﹐生死得以命之﹐故謂之生﹐謂之死。窮數達變者﹐未能超出於無數之先。因形移易者﹐未能頓革於無形之表。幻化得以命之﹐故謂之化﹐謂之幻。是二者﹐或本於造物﹐而得之自然﹐故巧妙功深﹐而難終難窮﹔或本於因形﹐而未能無待﹐故巧顯功淺﹐則隨起隨滅。若夫果之以道﹐則幻化之與死生﹐亦未嘗異玆。偃師之倡者﹐所以能與造物同功歟﹖苟明是理﹐則汝身非汝有也。孰有之哉﹖是亦幻而已矣。以幻學幻﹐與夫夢之中又占其夢者﹐奚異﹖老成子歸﹐用尹文先生之言﹐深思三月﹐則由未能不思而得也。然遂能存亡自在﹐而不累於物﹐憣校四時﹐而不拘數﹐雷冰反用﹐飛走異形﹐終身不著其術﹐又況夫體道者乎﹖操至權以獨運﹐斡萬化於不測﹐固有所謂密用而獨化者﹐世豈能識之者哉﹖

子列子曰﹕善爲化者﹐其道密庸﹐其功同人。

取濟世安物而已﹐故其功潛著而人莫知焉。

五帝之德﹐三王之功﹐未必盡智勇之力﹐或由化而成﹐孰測之哉﹖

帝王之功德﹐世爲之名﹐非所以爲帝王也。揖讓干戈﹐果是所假之塗﹐亦奚爲而不假幻化哉﹖但駭世之迹﹐聖人密用而不顯焉。

政和﹕五帝之德﹐三王之功﹐其道密庸者﹐言其道之藏諸用。其功同人者﹐言其功之顯諸仁。五帝曰德﹐三王曰功﹐其迹之所履者爾。其心未嘗不一也﹐然旣已爲智勇之力﹐而未敢必又以爲由化而成﹐而或者疑之﹐其善爲化莫測如此。是謂與天地同流者歟。

範曰﹕其道密庸﹐藏諸用也。其功同人﹐顯諸仁也﹐是道也﹐非體神爲化未易致此﹐然道者﹐其本也。功者﹐特其餘事耳。故藏諸用者﹐𨿽曰退藏於密﹐而可用可見者本焉。顯諸仁者﹐𨿽曰爲徒於人﹐亦未嘗不侔於無也。爲化若是﹐則塵垢�糠猶足以陶鑄帝王。彼智勇之任是時﹐應世之蹤迹耳﹐豈其所以進哉﹖古之人所以藏其利器﹐不以示人﹐酬酢萬變﹐淡然無事者﹐誠以此道也。然則﹐𨿽鬼神之幽﹐將不能窺﹐而況於世俗之昏﹐亦何以測其妙乎﹖

覺有八徵﹐夢有六候。

徵﹐驗也。候﹐占也。六夢之占﹐義見《周官》。

奚謂八徵﹖一曰故﹐故事﹐二曰爲﹐作爲。三曰得﹐四曰喪﹐五曰哀﹐六曰樂﹐七曰生﹐八曰死。此者八徵﹐形所接也。奚謂六候﹖一曰正夢﹐平居自夢。二曰蘁夢﹐

《周官》注云﹕蘁當爲驚愕之愕﹐謂驚愕而夢。

三曰思夢﹐因思念而夢。四曰寤夢﹐覺時道之而夢。五曰喜夢﹐因喜悅而夢。六曰懼夢﹐因恐怖而夢。此六者﹐神所交也。

此一章大旨﹐亦明覺夢不異者也。

範曰﹕周穆王之神之遊﹐似至非至﹔老成之子學幻﹐似眞非眞。審造其極﹐則等視世間萬殊﹐有同覺夢﹐故於此復繼以覺夢之說也。莊周《齊物》之篇﹐其言覺夢與此同意。故與爲則涉於事﹐得與喪則異乎物﹐哀樂則萌於﹑心﹐生死則系於數。此八者﹐形所接也﹐其事爲可驗﹐故謂之八徵。平安而夢﹐是爲正夢﹔驚愕而夢﹐是爲蘁夢﹔思夢則思而有所感﹐若孔子之夢周公是也﹔寤夢則寤而有所見﹐若狐突之夢太子是也﹔喜夢則有所喜而夢﹔懼夢則有所懼而夢﹔此六者﹐神所交也。其兆爲可占﹐故謂之六候。

不識感變之所起者﹐事至則惑其所由然﹔識感變之所起者﹐事至則知其所由然。知其所由然﹐則無所怛。

夫變化云爲皆有因而然﹐事以未來而不尋其本者﹐莫不致惑。誠識所由﹐𨿽譎怪萬端﹐而心無所駭也。

盧曰﹕夫虛心寂慮﹐反照存神﹐則能通感無礙﹐化被含靈矣。人徒見其用﹐化之迹不識。夫通﹐化之本也﹐何者﹖以其道密用而難知﹐其功成不異於人事﹐故五帝﹑三王﹐人但知其智勇之力﹐不能識其感化而成之者也。然覺有八徵﹐夢有六侯者﹐生人之迹不過此矣。故﹑爲﹑得﹑喪﹑哀﹑樂﹑生﹑死﹐形所接也﹔正﹑愕﹑思﹑寤﹑喜﹑懼﹐神所交也。形所接者﹐咸以爲覺﹔神所交者﹐感以爲夢。而覺夢出殊﹐其於化也﹐未始有別。知八徵﹐六侯之常化也﹐是則識其所由矣。夫知守神不亂﹐而化之有由﹐則所遇徵侯﹐何所驚怛也﹖

政和﹕其覺也涉事﹐故驗之以八證。其夢也藏理﹐故占之以六侯。所遭謂之故﹐所作謂之爲﹐得言所益﹐喪言所失﹐哀樂累其心﹐死生變於己。之八者﹐形開而可驗者也﹐故曰﹕此八證者﹐形所接也。正﹑愕﹑思﹑寤﹑喜﹑懼﹐之六者﹐魂交而可占者也﹐故曰此六侯者﹐神所交也。其夢也﹐魂交。其覺也﹐形開。晝夜之變也﹐不識感變之所起者﹐事至則惑其所由然﹐蓋不知其夢而自以爲覺也。識感變之所起者﹐事至則知其所由然﹐所謂大覺而知此其大夢者也。通乎晝夜之道而知者﹐萬物一齊﹐孰覺孰夢﹐何怛化之有﹖

範曰﹕覺有八徵﹐𨿽形所接﹐因其八徵而驗之﹐未嘗不形於夢。夢有六候﹐𨿽神所交﹐因其六候而占之﹐未嘗不始於覺。然則感變之所起﹐殆亦有因而然者耶。不識其所起﹐則事之至也﹐惑其所由然。識其所起﹐則事之至也﹐知其所由然。知其所由然﹐則死生亦大矣﹐不得與之變﹐而況利害之端。夫孰足以患﹖心已怛﹐如怛化之怛。心有所愛﹐則忘所憂而曖﹐心有所怛則慮所患而明。識感變之所起﹐則無患矣﹐何怛之有﹖

一體之盈虛消息﹐皆通於天地﹐應於物類。

人與陰陽通气﹐身與天地並形﹐吉凶往復﹐不得不相關通也。

故陰气壯﹐則夢涉大水而恐懼﹐

失其中和﹐則濡溺恐懼也。

陽气壯﹐則夢涉大火而燔﹐火性猛烈﹐遇則燔也﹐陰陽俱壯﹐則夢生殺﹐

陰陽以和爲用者也﹐抗則自相利害﹐或生或殺也。

甚飽則夢與﹐甚饑則夢取。

有餘故欲施﹐不足故欲取。此亦與覺相類也。

是以以浮虛爲疾者﹐則夢揚﹐以沈實爲疾者﹐則夢溺。藉帶而寢﹐則夢蛇﹐飛鳥﹐銜發﹐則夢飛。

此以物類而致感也。

將陰夢火﹐將疾夢食。飲酒者憂﹐歌舞者哭。

此皆明夢﹐或因事致感﹐或造極相反﹐卽《周禮》六夢六義﹐理無妄然。

盧曰﹕神气執有則化隨﹐陰陽所感則夢變。或曾極而爲應﹐或像似而見迹﹐或從因而表實﹐或反理而未表情﹐若凝理會眞﹐冥神應道者﹐明寂然通變﹐憂樂不能入矣。

範曰﹕形有盈虛﹐气有消息。𨿽天地之大﹐此實與之通﹔𨿽物類之夥﹐此實與之應。夢覺相符﹐豈苟然哉﹖故夢之所見﹐或以陰陽爲之寇﹐或以物變爲之感。或與覺相反﹐或與事相類﹐殆有所因而然也。古之人以日月星辰占六夢之吉凶﹐其以此歟。

子列子曰﹕神遇爲夢﹐形接爲事。

《莊子》﹕曰﹕其寐也﹐神交。其覺也﹐形開。

故晝想夜夢﹐神形所遇。

此想爲覺時有情慮之事﹐非如此間常語。

晝日想有此事﹐而後隨而夢也。

故神凝者﹐想夢自消。

晝無情念﹐夜無夢寐。

信覺不語﹐信夢不達﹐物化之往來者也。

夢爲鳥而戾於天﹐夢爲魚而潛於淵﹐此情化往復也。

古之眞人﹐其覺自忘﹐其寢不夢﹐幾虛語哉﹖

眞人無往不忘﹐乃當不眠﹐可夢之有﹖此亦寓言以明理也。

盧曰﹕夫六情俱用﹐人以爲實意。識獨行人以爲虛者﹐同乎爲幻夢。行人以爲夢爲實者﹐同呼爲眞。是曾不知覺亦神之運﹐夢亦神之行﹐信一不信一﹐是不達者也。若自忘﹐則不夢﹐豈有別理者乎﹖

政和﹕通天下一气耳。此所以盈虛﹑消息﹐皆通於天地﹐應於物類。陰气壯則夢大水而恐懼﹐陽气壯﹐則夢大火而燔﹐陰陽俱壯而和﹐則或夢生﹐陰陽俱壯而乖﹐則或夢殺。以浮虛爲疾者﹐則夢揚﹐以沈實爲疾者﹐則夢溺。盈虛之理也。甚飽夢與﹐甚饑夢取﹐將陰夢火﹐將疾夢食﹐消息之理也。藉帶而寢﹐則夢蛇﹐飛鳥銜發﹐則夢飛﹐因其類也。飲酒者憂﹐歌憐者哭﹐反其類也。蓋形之所接存於晝﹐故神之所遇生於夜。是則神形所遭﹐皆盈虛消息之自爾。若夫冥以一眞﹐每與道俱﹐則覺夢一致﹐實妄兩忘﹐是之謂眞人。

範曰﹕其寐也﹐魂交﹐故遇而爲夢。其覺也﹐形開﹐故接而爲事。晝想夜夢﹐是直形神之所遇耳。必有神凝者焉。通晝夜而知﹐融夢覺而一成。然寐遽然覺﹐物之化往來﹐未嘗容心於其間﹐故夢爲鳥而戾於天﹐夢爲魚而沒於淵﹐不知周之夢爲壺蝴蝶歟﹐不知蝴蝶之夢爲周歟﹖萬學自化﹐化無欣戚﹐非大覺者﹐孰能爲比。𨿽然﹐夢若反一﹐猶有妄見﹐道至於眞人者﹐靜而與陰同德﹐動而與陽同波﹐以眞冥妄﹐眞妄一眞。覺之與夢﹐一無所別。玆所以其覺自妄﹐其寢不夢也。然黃帝之華胥﹐不爲未至者﹐是特寓是以明理而已矣。

沖虛至德眞經四解卷之七竟

沖虛至德眞經四解卷之八

周穆王

西極之南隅有國焉﹐不知境界之所接﹐名古莽之國。陰陽之气所不交﹐故寒暑亡辯﹔日月之光所不照﹐故晝夜亡辯。其民不食不衣而多眠﹐五旬一覺﹐以夢中所爲者實﹐覺之所見者妄﹐四海之齊﹐謂中央之國﹐卽今四海之內。跨河南北﹐越岱東西﹐萬有餘裏。其陰陽之審度﹐故一寒一暑﹔昏明之分察﹐故一晝一夜。其民有智有愚﹐萬物滋殖﹐才藝多方﹐有君臣相臨﹐禮法相持﹐其所云爲﹐不可稱計。一覺一寐﹐以爲覺之所爲者實﹐夢之所見者妄。東極之北隅﹐有國曰阜落之國。其土气常燠﹐日月餘光之照﹐其土不生嘉苗。其民食艸根木實﹐不知火食﹐性剛悍﹐彊弱相藉﹐貴勝而不尙義﹐多馳步﹐少休息﹐常覺而不眠。

方俗之異﹐猶學夢反用﹐動寢殊性﹐各適一方﹐未足相非者也。

盧曰﹕故舉此二國之異﹐而神之可會者未嘗殊也。故知神理之契運﹐不明夢覺衣食﹐苟嗜欲之不忘﹐則情系於俗矣。

政和﹕陽爲動爲明﹐陰爲靜爲晦。西極之南﹐偏於陰﹐故其民一於向晦﹐靜而多眠。東極之北﹐偏於陽﹐故其民一於向明﹐動而多覺。中央之國乎天地之所合也﹐四時之所交也﹐風雨之所會也﹐陰陽之所和也﹐何明而動﹖何晦而息﹖動靜不失其時﹐一覺一夢﹐實妄以解﹐非體眞常而善爲化者﹐孰能與於此乎﹖

範曰﹕雞晝明而夜昏﹐梟晝昏而夜明﹐彼物然耳﹐惟人亦如之。故西極之南隅﹐東極之北隅﹐與夫中央之國﹐方俗異宜﹐夢覺殊致﹐惡識其所以然﹖

周之尹氏大治產﹐其下趨役者﹐侵晨昏而弗息。有老役夫筋力竭矣﹐而使之彌勤。晝則呻呼而卽事﹐夜則昏憊而熟寐﹐精神荒散﹐昔昔夢爲國君﹐居人民之上﹐總一國之事﹐遊宴宮觀﹐恣意所欲﹐其樂無比。覺則復役。人有慰諭其勤者﹐役夫曰﹕人生百年﹐晝夜各分。分﹐半也。吾晝爲僕虜﹐苦則苦矣﹐夜爲人君﹐其樂無比。何所怨哉。尹氏心營世事﹐慮鍾家業﹐心形俱疲﹐夜亦昏憊而寐。昔昔夢爲人僕﹐趨走作役﹐無不爲也。數罵杖撻﹐無不至也。眠中啽囈呻呼﹐啽﹐吾南反﹐囈音藝。徹旦息焉。尹氏病之﹐以訪其友。友曰﹕若位足榮身﹐資財有餘﹐勝人遠矣。夜夢爲僕﹐苦逸之復﹐數之常也。

夫盛衰相襲﹐樂極哀生﹐故覺之所美﹐夢或惡焉。

若欲覺夢兼之﹐豈可得耶﹖尹氏聞其友言﹐寬其役夫之程﹐減己思慮之事﹐疾並少間。

此章亦明覺夢不異﹐苦樂各適一方﹐則役夫勤於晝而逸於夜﹐尹氏榮於晝而辱於夜﹐理苟不兼﹐未足相跨也。

盧曰﹕夫勞形而逸其神者﹐則覺疲而夢安。勞神而役形者﹐則覺樂而夢苦。神者﹐生之主也﹐而人不知養神以安形。形者﹐神之器也﹐而人不知資形以逸神也。故形神俱勞﹐兩過其分﹐若勞佚適中者﹐疾並少間矣。

政和﹕一陰一陽﹐沖和適平﹐此天與之形也。形失其平﹐於是偏而爲疾。或晝苦而夜樂﹐或晝逸而夜勞﹐終始反復必至之理也。寬其役夫之程﹐減己思慮之事﹐則各適其平﹐是以疾病少間。𨿽然﹐萬物一齊﹐孰覺孰夢﹐方其夢也﹐不知其夢也﹐覺而後知其夢﹐亦愚者自以爲覺耳。必有大覺﹐而後知此。其大夢也﹐君乎﹐牧乎﹐固哉﹖

範曰﹕尹氏﹐則尹人者也﹐可謂逸矣﹐乃昔昔夢爲人僕。役夫﹐則趨役者也﹐可謂苦矣﹐乃昔昔夢爲國君。然則苦役逸之復﹐殆有數存焉於其間者耶。世之所貴﹐未必貴也。世之所賤﹐未必賤也。自道觀之﹐物無貴賤﹐是直以隸相尊而已。其臣妾不足以相治乎﹖其遞相爲君臣乎﹖而愚者從役於晝﹐夜乃或自以爲覺﹐切切然知之君乎﹐牧乎﹐固哉﹖

鄭人有薪於野者﹐遇駭鹿﹐禦而擊之﹐禦迎。斃之。恐人見之也﹐遽而藏諸隍中﹐覆之以蕉﹐不勝其喜。俄而遺其所藏之處﹐遂以爲夢焉。順塗而詠其事﹐傍人有聞者﹐用其言而取之。旣歸﹐告其。室人曰﹕向薪者夢得鹿而不知其處﹐吾今得之﹐彼直眞夢矣。室人曰﹕若將是夢見薪者之得鹿邪﹖詎有薪者邪﹖今眞得鹿﹐是若之夢眞邪﹖夫曰﹕吾據得鹿﹐何用知彼夢我夢耶﹖薪者之歸﹐不厭失鹿﹐其夜眞夢藏之之處﹐又夢得之之主﹐爽旦﹐案所夢而尋﹐得之。遂訟而爭之﹐歸之士師。士師曰﹕若初眞得鹿﹐妄謂之夢﹔眞夢得鹿﹐妄謂之實。彼眞取若鹿﹐而與若爭鹿。室人又謂夢仞人鹿﹐無人得鹿。今據有此鹿﹐請二分之。以聞鄭君。鄭君曰﹕嘻﹐士師將復夢分人鹿乎﹖訪之國相。國相曰﹕夢與不夢﹐臣所不能辯也。欲辯覺夢﹐惟黃帝﹑孔丘。

聖人之辯覺夢何耶﹖直知其不異耳。

今亡黃帝﹑孔丘﹐孰辯之哉﹖且恂士師之言可也。

恂者﹐信也。音苟。因喜怒而迷惑﹐猶不復辯覺夢之虛實﹐況本無覺夢也。

盧曰﹕夫以爲夢者﹐但妄識耳。神識之不審﹐則爲妄夢焉。傍聞而取鹿者﹐亦不審也﹐此復爲夢矣。得鹿者又夢而求鹿﹐以經獄官焉﹐其皆不審也﹐妄情同焉。故二分之。能了其妄者﹐其惟聖人乎﹖若時無聖人﹐事無的當﹐故士師之以不了斷不了﹐更爲妄焉。

政和﹕自道觀之﹐孰覺孰夢﹐是非一气。果且有辯乎﹖刑名而降﹐眞僞起矣。故眞得鹿也﹐妄謂之夢。眞夢庇也﹐妄謂之實。是非之塗﹐繁然殺亂﹐惡能知其辯﹖黃帝﹑孔子﹐以眞冥妄﹐果且無彼是乎哉﹖士師之言﹐以眞辯妄﹐果且無彼是乎哉﹖故求證於黃帝﹑孔子而莫得﹐則且恂士師之言可也。

範曰﹕體道之人﹐見獨趨寂﹐得失無足以累其心者。鹿之爲物好羣﹐則非見獨矣。善走則非趨寂矣。故薪於野而得之者已而俄失﹐遂以爲夢。聞其言而取之者已而俄得﹐亦以彼爲眞夢也。迨歸而告其室人﹐又復以爲夢仞人鹿焉﹐然則鹿之得失﹐夢之虛實﹐孰知其所以然哉﹖彼是相攻﹐妄生分別爭競之端起矣。彼夢之中又占其夢者﹐乃復夢分人鹿焉﹐庸詎而能知此其大夢也耶﹖必有眞人而後有眞知﹐故辯覺夢者﹐惟黃帝﹑孔子而已。士師則有爲而治事者﹐國相則無爲而論道者。

宋陽裏華子中年病忘﹐朝取而夕忘﹐夕與而朝忘﹐在塗則忘行﹐在室則忘坐﹐今不識先﹐後不識今。闔室毒之。謁史而卜之﹐弗占﹔謁巫而禱之﹐弗禁﹔謁醫而攻之﹐弗已﹔魯有儒生自媒能治之﹐華子之妻子以居產之半請其方。儒生曰﹕此固非卦兆之所占﹐

夫機理萌於彼﹐著龜感於此﹐故吉凶可因卦兆而推﹐情匿可假象數而尋。今忘者之心﹐泊爾釣於死灰﹐廓焉同乎府宅﹐聖人將舞所容其鑑﹐豈卦兆之所占﹖

非祈請之所禱﹐

夫信順之可以祈福慶﹐正誠之可以消邪僞﹐自然之勢也。故負愧於神明﹐致怨於人理者﹐莫不因玆以自極。至於情無專惑﹐行無狂蹲﹐則非祈請之所禱也。

非藥石之所攻。

疾病結於府藏﹐疾病散於肌體者﹐必攻脈診以察其盈虛﹐投藥石以攻其所苦。若心非嗜欲所亂﹐病非寒暑所傷﹐則醫師之用宜其廢也。

吾試化其心﹐變其慮﹐庶幾其瘳乎。

夫忘都無心慮﹐將何所化﹖此義自云易令有心﹐反令有慮﹐蓋辭有左右耳。

於是試露之﹐而求衣﹔饑之﹐而求食﹔幽之﹐而求明。

先奪其攻己之物以試之。

儒生欣然告其子曰﹕疾可已也。然吾之方密﹐傳世不以告人。試屏左右﹐獨

與居室七日。從之。莫知其所施爲也﹐

儒者之多方﹐固非一塗所驗也。

而積年之疾﹐一朝都除。

上句云使巫醫術之所絕思﹐而儒生獨能以其所病者﹐先引華子之忘同於自然﹐以明無心之極﹐非數術而得復推﹐儒生之功﹐有過乎史巫者﹐明理不冥足﹐則可以多方相誘。又欲令忘者之悟知曩之忘懷﹐實幾乎至理也。

盧曰﹕《老子》曰﹕爲學日益﹐爲道日損。損之又損﹐以至於無爲。華子學道而忘其有﹐儒生學有以益其知。益其知者﹐是非必辯於目前。忘其有者﹐得喪不入於天府。豈占卜﹑醫藥所能痊之哉﹖於是儒生以多方誘其心﹐是非惑其慮﹐華子於是失道而後德﹐失德而後是非交馳於胸中﹐故坐忘之道失矣。

華子旣悟﹐乃大怒﹐黜妻罰子﹐操戈逐儒生。宋人執而問其以。華子曰﹕曩吾忘也﹐蕩蕩然不覺天地之有無。今頓識旣往﹐數十年來﹐存亡得失﹐哀樂好惡﹐擾擾萬緒起矣。吾恐將來之存亡得失﹑哀樂好惡之亂吾心如此也﹐須臾之忘﹐可復得乎﹖

疾病與至理相似者猶能若是﹐況體極乎﹖

盧曰﹕華子思反眞而無從也﹐故怒其妻子﹐以逐儒生也。

子貢聞而怪之﹐以告孔子。孔子曰﹕此非汝所及乎。顧謂顏回記之。

此理亦當是賜之所逮﹐所以折之者﹐欲寄妙賞於大賢耳。

盧曰﹕子貢辯學之士﹐進取彊學者也﹐故曰此非汝所及也。顏回好學亞聖﹐不違於仁者也﹐故令顏回記之者﹐用明道於大賢耳。

政和﹕知忘﹐是非心之適也。墮肢體而離形﹐黜聰明而去智﹐天機不張﹐默與道契﹐惛然若亡而存世﹐豈得而窺之﹖俗人昭昭﹐我獨若昏。素逝而恥通於事立之本原﹐而知通於神﹐此聖人之所以不病也。而世俗以不知爲病﹐故謂華子爲病忘。方且化其心﹐變其慮﹐使存亡得失﹑哀樂好惡﹐擾擾萬緒隨之而起﹐以累其形。因其亂心﹐則儒生所謂除其疾者。其開人而賊生者﹐與孔子不以語子貢者﹐以其多而而雜﹐顧顏回記之﹐則爲其能坐忘故也。

範曰﹕宋者﹐火所次而明﹐陽者﹐性常浮而動﹐裏則處而非奧﹐華則敷而離根﹐子則又其嬰孩之時也﹐中年則涉人僞之已深﹐病忘則還性。天之暫復﹐而謂之病﹐見世欲之病﹐非迷而不復者也。古之語致道者﹐必貴乎忘心。宋子之病﹐其幾乎忘心﹐而得道之眞者耶﹖眞則致一矣。朝取而夕忘﹐忘於朝也﹔夕與而朝忘﹐忘於夕也﹔在途則忘行﹐忘於途也﹔在室則忘坐﹐忘於室也﹔今不識先﹐忘於今也﹐後不識今﹐忘於後也﹔始則忘取與﹐是忘物也﹔中則忘行坐﹐是忘所也﹔終則忘後先﹐是忘時也﹔且獨柰何而以此爲病耶﹖旣已謂之病﹐必有受之者﹐其日忘﹐則受之者又其誰也。不知其未嘗病﹐乃闔室毒之﹐毒之不已﹐乃謁史而卜之﹐卜之弗已﹐又謁巫而禱之﹐禱之弗已﹐又謁醫而攻之。三者無所用其術﹐魯之儒又躡其後而自媒能治焉。魯者﹐文物之地。儒者﹐仁義之衍。大全自此析矣。然彼自無疑﹐則非吉凶之所能知﹐卦兆奚占﹖彼自無愆﹐則非鬼神之所能測﹐祈請奚禱﹖彼自無疾﹐則非陰陽之所能寇﹐藥石奚攻﹖欲愈其忘﹐試化其心﹐試變其慮﹐庶幾其有疹乎﹖於是露之﹐使知寒﹔饑之﹐使知饑﹐幽之﹐使知明。心非一而爲物偶矣。其寒而知求衣﹐饑而知求食﹐幽而知求明﹐見非獨而心有對矣。鑿之七日﹐混沌之七竅遂開﹐除之一朝﹐世間之萬態俱起。大怒而黜其妻子﹐以其有親於我﹐而責之深也。操戈而逐儒生﹐以其有求於我而憾之切也。存亡得失﹑哀樂好惡﹐向也各各不知﹐今也營營不已。須臾之忘﹐安可得哉﹖子貢問於孔子而怪之﹐以其溺於博學之辯而已。孔子顧謂顏回而記之﹐以其造於坐忘之妙而已。然則華子之忘﹐猶非誠忘者耶。其病則冥然而忘﹐及其悟則咈然而怒﹐未能兩忘而化於道故耳。

秦人逢氏有子﹐少而惠﹐及壯有迷罔之疾。

惠非迷也﹐用惠之獘﹐必之於迷焉。

聞歌以爲哭﹐視白以爲黑﹐饗香以爲朽。《月令》曰﹕其臭朽。嘗甘以爲苦﹐行非以爲是﹔意之所之﹐天地四方﹐水火寒暑﹐無不倒錯者焉。

盧曰﹕夫矜於小智者﹐人以爲慧。體道保和者﹐人以爲愚。夫齊聲色﹐妄水火者﹐非俗人之所辯。故以道爲迷罔焉。

楊氏告其父曰﹕魯之君子多術藝﹐將能已乎﹖汝奚不訪焉。其父之魯﹐過陳﹐遇老聃﹐因告其子之證。老聃曰﹕汝庸知汝子之迷乎﹖今天下之人皆惑於是非﹐昏於利害﹐同疾者多﹐固莫有覺者。且一身之迷不足傾一家﹐一家之迷不足傾一鄕﹐一鄕之迷不足傾一國﹐一國之迷不足以傾天下。天下盡迷﹐孰傾之哉﹖向使天下之人﹐其心盡如汝子﹐汝則反迷矣。哀樂﹑聲色﹑臭味﹑是非﹐孰能正之﹖且吾之此言未必非迷﹐而況魯之君子迷之郵者﹐

魯之君子﹐盛稱仁義﹐明言是非﹐故曰迷之郵者也。

焉能解人之迷哉﹖榮汝之糧﹐不若遺歸也。

榮者﹐棄也。此章明是非之理未可全定﹐皆眾寡相傾以成辯爭也。

盧曰﹕榮﹐棄也。天下俗士甚多﹐悟道者少﹐眾迷以嗤獨智翻以爲迷。

故《老子》云﹕下士聞道大笑之﹐不笑不足以爲道也。今欲使趙競之士正其是非者﹐失道彌遠矣。魯之儒生於忘形保神之道﹐乃迷之甚者也。何能曉人之迷爾﹖不如棄汝路糧速歸矣。

政和﹕是非之彰也﹐道之所以虧也。彼亦一是非﹐此亦一是非﹐則歌哭之聲﹐黑白之色﹐香朽之臭﹐甘苦之味﹐以至於四方之內﹐人各是其所是﹐而非其所非。將誰使正之﹖民之迷﹐

其日久矣。竊竊然知之﹐謂彼爲迷。吾烏能知其辯﹖此老子所以謂其父曰﹐汝庸知子之迷乎﹖又曰﹐哀樂﹑聲色﹑臭味﹑是非﹐孰能正之也﹖玄珠之遺﹐象罔得之﹐則迷罔之疾﹐亦豈世之所識哉﹖

範曰﹕仁﹐人心也。由心而行﹐是所謂惠。少而惠﹐則開天而已。及壯而有迷罔之疾﹐則無所用知將造乎道之無矣。方之北時之冬謂之罔。罔者﹐有之合也。迷而至於罔﹐其幾於至無而爲羣有之所宗者耶﹖其謂之疾﹐則世俗旣是爲疾故也。聞歌以爲哭﹐則未能無聲﹐特於聲有所不分。視白隊爲黑﹐則未無色﹐特於色有所不辯。饗香以爲朽﹐則將至於無臭矣。嘗甘以爲苦﹐則將至於無味矣。行非以爲是﹐則又造乎道之有封而未始有是非者矣。其本也﹐意之所之﹐天地﹑四方﹑水火﹑寒暑﹐無不倒錯﹑是又其物物混融﹐了無分別者耶。楊氏告其父以魯之君子多藝術爲能己者﹐蓋其躬服仁義﹐明言是非﹐而析道之渾全故也。其父之魯﹐過陳﹐遇老聃﹐因告其子之者﹐蓋其以深爲根﹐以約爲紀﹐而體道之博大故也。是時天下之人惑於是非﹐昏於利害﹐同疾者多﹐莫有覺者﹐孰爲迷耶﹖孰爲不迷耶﹖且自身而達之家﹐自家而而達之鄕﹐自鄕而達之國﹐自國而達之天下﹐莫不盡迷﹐孰傾之哉﹖向使天下之人﹐其心盡如汝子﹐汝則反迷矣。又況哀樂﹐聲色也﹐臭味也﹐是非也﹐眾寡相傾﹐特未可定吾誰使正之﹐使同乎我與若者。正之旣同乎我與若矣﹐烏能正之使異乎我與若者﹖正之旣異乎我與若矣﹐烏能正之一將以迷之郵者﹖蘄欲解人之迷﹐其惑以滋甚﹐將反汝情性﹐而無由入矣。故棄汝之糧﹐不若遄歸也。老子於此必曰﹕吾之言未必非迷者﹐蓋欲遣其爲言之累故耳。

燕人生於燕﹐長於楚﹐及老而還本國。過晉國﹐同行者誑之﹐指城曰﹕此燕國之城。其人愀然變容。指社曰﹕此若裏之社。乃喟然而嘆。指捨曰﹕此若先人之廬。乃涓然而泣。指壠曰﹕此若先人之冢。其人哭不自禁。同行者啞然大笑﹐曰﹕予昔給若﹐此晉國耳。其人大慚。及至燕﹐眞見燕國之城社﹐眞見先人之廬家﹐悲心更微。

此章因情有一至﹐哀樂旣過﹐則向之所感﹐皆無欣戚者也

盧曰﹕夫人﹐性相近﹐習相遠者﹐各隨其情﹐習所安也。生於燕者﹐未離其本也。長於楚者﹐安於所習也。所歸於本而不之識﹐故僞薄者是人得之焉﹐將所似而誘之信者﹐於是生惑也﹐反知不實﹐忘情以生慚﹐縱得見眞﹐仍以爲薄者﹐是非皆不相了﹐因人以惑其情焉。況今之君子咸妄執晉國之城社也﹐寧知養神反本之至道哉﹖

範曰﹕一性之所﹐亙古不遷。逐物忘返﹐則搖蕩恣睢於轉徙之途者﹐多矣。厥有繕性﹐俗學以求復其初者﹐又且大惑易性﹐認物爲己﹐殆亦不知眞宅之所歸而然耶。燕人生於燕﹐

長於楚﹐則逐物而失其性之所況也。及老而還本國﹐則繕性而求復其初之所況也。過晉國﹐同行者誑之﹐指城曰﹕燕國之城﹐則愀然而形於色。指社曰﹕燕國之社﹐則喟然發於聲。指捨曰﹕此若先人之廬﹐則涓然而泣矣。指壠曰﹕此若先人之冢﹐則哭不自禁矣。旣而告之曰﹕此晉國耳﹐乃復大慚﹐則大惑易性﹐不知歸其眞宅之況也。及至燕﹐眞見燕國之城社﹐眞見先人之廬冢﹐悲心更微。其得失所謂入而後悅之者歟。之人也﹐𨿽曰迷而後復﹐固與夫薾然疲役而不知所歸者異矣。《徐無鬼》有越人之說﹐莊周有舊都之諭﹐義與此合。

沖虛至德眞經四解卷之八竟

沖虛至德眞經四解卷之九

和光散人高守元集

仲尼

智者不知而自知者也。忘智故無所知﹐用智則無所能﹐知體神而獨運﹐忘情而任理﹐則寂然玄照者也。盧曰﹕此篇言證無爲之道者﹐方可無所不爲﹐世人但見聖人之迹﹐而不知所証之本也﹐學者徒知絕情之始﹐而不知皆濟之用﹐皆失其中也。

政和﹕或使則實﹐莫爲則虛﹐徼妙並觀﹐有無不蔽﹐無不忘也﹐無不有也﹐澹然無極﹐是謂契理。範曰﹕惟忘乎智﹐乃能不用其智﹐惟造乎神﹐乃能不名其聖﹐若然者﹐入而內觀﹐是非利害﹐不入於胸次﹐故眼如耳﹐耳如鼻﹐鼻如口﹐口無不同。在我者﹐蓋如此也﹐出而外觀﹐則毀譽﹐憂喜不汨於心術﹐故視生如死﹐視富如貧﹐視人如豕﹐視吾如人。在物者﹐蓋如此也。力𨿽服海內不自用﹐辯𨿽雕萬物而不自悅﹐眞知眞能得之在我﹐所謂無爲而無不爲者﹐其在是乎。

仲尼閒居﹐子貢入侍﹐而有憂名。

政和﹕聖人退藏於密﹐故心不愛樂﹑吉凶。與民同患﹐故有憂

子貢不敢問﹐

子貢𨿽不及性與天道﹐至於夫子文章﹐究聞之矣。聖人之無憂﹐常流所不及﹐況於賜哉﹖所以不敢問者﹐將發明至理﹐惟起余於大賢﹐然後微言乃宣耳。

出告顏回。顏回援琴而歌。孔子聞之﹐果召回入﹐問曰﹕若奚獨樂﹖回曰﹕夫子奚獨憂﹖

回不言欲旨問﹐故弦歌以激發夫子之言也。

孔子曰﹕先言爾志。曰﹕吾昔聞之夫子曰﹕樂天知命故不憂﹐回所以樂也。

天者﹐自然之分﹐命者﹐窮達之數也。

政和﹕樂天﹐則不尢人﹔知命﹐則不尙力。任其自然﹐不累乎心。何憂之有﹖

孔子愀然有問﹐曰﹕有是言哉﹖

將明此言之不至﹐故示有疑問之色。

汝之意失矣。此吾昔日之言爾﹐請以今言爲正也。

昔日之言﹐因事而興﹐今之所明﹐盡其極也。

政和﹕道惡乎往而不存﹖言惡乎存而不可﹖隨時之宜之謂是﹐體道之常之謂正﹐故昔日之言可以爲是﹐而自今觀之﹐不可以爲正也。然以昔日之言爲是﹐以今日之言爲正﹐其所言者﹐特未定也。知時無止證向今故﹐則束於教者﹐豈足以語此﹖

汝徒知樂天知命之無憂﹐未知樂天知命有憂之大也。

無所不知﹐無所不樂﹐無所不憂﹐故曰大也。

政和﹕眞樂無樂﹐亦無所不樂﹔眞知無知﹐亦無所不知。修之身﹐故無憂﹔修之天下﹐故有憂之大。

範曰﹕退朝曰燕居。燕曰間。故有所謂燕居﹐有所謂間﹨居。子貢之學﹐得其言未得其所以言。夫子之文章﹐可得而聞矣﹔夫子之言性與天道﹐不可得而聞也。故於聖人之憂﹐則有所不敢問。顏回之學﹐具體而微﹐造形而悟﹐非眞愚也。終日不違﹐非助我也﹐無所不說。故聞聖人之憂﹐則援琴而歌﹐蓋將有所激焉。此孔子聞之所以果召﹐回入而有獨樂之問也。體道者常樂﹐涉事者常憂。天者﹐莫之爲而爲也﹐吾則樂之而不辭。命者﹐性之所自出也﹐故則知之而無蔽﹐樂天知命﹐則鼓萬物而不與聖人同憂。俯視世間﹐萬事舉﹐無足以累吾心者﹐此回之所以樂也。𨿽然﹐止是耳矣﹐猶非其至。故孔子以是爲昔日之言。夫言無常是﹐應時爲正。昔之所是﹐今或非之﹐昔之所可﹐今或否之。汝徒知樂天知命之無憂﹐未知其有憂之大﹐是未能以今言爲正者也。卽此以觀﹐《列子》﹐可謂深於《易》矣。王通曰﹕天下皆憂﹐吾獨得不憂。豈知聖人之意哉﹖

今告若其實﹕修一身﹐任窮達﹐知去來之非我﹐亡變亂於心慮﹐爾之所謂樂天知命之無憂也。

此直能定內外之分﹐辯榮辱之境﹐如斯而已﹐豈能無可無不可哉﹖

盧曰﹔夫樂乎天﹐知乎命﹐而不憂感者﹐是時濟之道﹐非應用救物之事焉。仲尼曰﹕吾昔有此言﹐今則異於昔。

政和﹕古之知道者﹐以行止非人所能而在天﹐以廢興非力所政而在命﹐不榮通﹐不醜窮﹐適來時也。適﹐去順也。安時而處順﹐哀樂不能入也﹐何憂之有﹖然是特修一身者爾。

曩吾修《詩》《書》﹐正禮樂﹐將以治天下﹐遺來世﹔

《詩》《書》禮樂﹐治世之具﹐聖人因而用之﹐以救一時之獘﹐用失其道﹐則無益於理也。

非但修一身﹐治魯國而已。

夫聖人知周萬物﹐道濟天下。若安一身﹐救一國﹐非所以爲聖也。

而魯之君臣日失其序﹐仁義益衰﹐情性益薄。此道不行一國與當年﹐其如天下與來世矣。

治世之術實須仁義﹐世旣治矣﹐則所用之術宜廢。若會盡事終﹐執而不捨﹐則情之者寡而利之者眾。衰薄之始﹐誠由於此。以一國而觀天下﹐當今而觀來世﹐政獘豈異﹖惟圓通無閡者﹐能惟變所適﹐不滯一方。

吾始知《詩》《書》禮樂無救於治亂﹐而未知所以革之之方﹐此樂天知命者之所憂。

惟棄禮樂之失﹐不棄禮樂之用﹐禮樂故不可棄﹐故曰未知所以革之之方。而引此以爲憂者﹐將爲下義張本﹐故先有此言耳。

盧曰﹕非詩書禮樂不足以爲治天下之法﹐而世之理論﹐不由詩書禮樂所能救焉。若去其法﹐又無以爲禮之本也。此惟有道者之所深憂。

政和﹕《詩》《書》者﹐載治之言。禮樂者﹐載治之具。孔子體道之眞以治身﹐超然自得乎形色﹑名聲之表矣﹐而憫天下之獘﹐故言仁義﹐明禮樂﹐吁兪曲折以慰天下之心。然世之人滅質溺心﹐無以返其性情而復其初。則仁義益衰﹐而性情益薄﹐其道不行於當年矣﹐爲天下後世慮﹐所以憂也。

𨿽然﹐吾得之矣﹐未樂而知者﹐非古人之謂所樂知也。

《莊子》曰﹕樂窮通物非聖人。故古人不以無樂爲樂﹐亦不以無知爲知﹐任其所樂﹐則理自無樂﹐任其所知﹐則理自無知。。

無樂無知﹐是眞樂眞知﹔

都無所樂﹐都無所知﹐則能樂天下之樂﹐知天下之知﹐而我無心者也。

故無所不樂﹐無所不知﹐無所不憂﹐無所不爲。

居宗體備﹐故能無爲而無不爲也。

《詩》《書》禮樂﹐何棄之有﹖革之何爲﹖

若欲損《詩》《書》易治術者﹐豈救獘之道﹖卽而不去﹐爲而不恃﹐物自全矣。

盧曰﹕知天命之所無可柰何而安其分以不憂者﹐君子之常心也。古之開物成務﹑濟人利俗﹐則不然也﹐不安其樂﹐不任其知﹐先天而不違﹐後天而奉天時﹐是眞樂眞知也。若然者﹐故無不樂﹐無不知﹐故能所不爲矣。豈復委任之哉﹖是以詩書禮樂誠可以助化之本也。革之者何爲乎﹖

顏回北面拜手曰﹕回亦得之矣。

所謂不違如愚者也。

出告子貢。子貢茫然自失﹐

未能盡符至言﹐故遂至自失也。

歸家淫思七日﹐不寢不食﹐以至骨立。

發憤思道﹐忘眠食也。

顏回重往諭之﹐乃反丘門﹐弦歌誦書﹐終身不輟。

旣悟至理則忘餘事。

盧曰﹕顏生亞聖之道不違﹐聞而得之矣。子貢因詩書以爲智﹐故爲言而失其所宗。回重諭之﹐乃悟爲學之益﹐不知日損之道也。

政和﹕道德不廢﹐安取仁義﹖性情不離﹐安用禮樂﹖樂天者﹐有所樂﹐非古人之所謂樂也。知命者﹐有所知﹐非古人之所謂知也。樂天者﹐必期於無所樂﹐是謂眞樂。知命者﹐必期於無所知﹐是謂眞知。若是﹐則無所不樂﹐無所不知﹐無所不憂﹐無所不爲﹐與化爲人焉。往而不能化﹐人治詩書禮樂可也。退仁義﹐擯禮樂﹐亦可也。故其始也﹐以詩書禮樂無救於治亂。及其得也﹐則曰詩書禮樂何棄之有﹖革之何爲﹖子貢向也不敢問﹐至其聞之﹐茫然自失﹐思無所得﹐則誦書不輟而已。所謂得其言而未得其所以言者歟。

範曰﹕道之眞以治身﹐所以修一身也。不榮通﹐不醜窮﹐所以任窮達也。適來則安之﹐適去則順之﹐則知去來之非我矣。不爲軒冕﹐肆志不爲﹐窮約趨俗﹐則亡變亂於心慮矣。所謂樂天知命之無憂者﹐固有在是。一將不得而駴世﹐則緒餘以爲國家﹐土苴以治天下。以百姓心爲心者﹐詎能恝然無憂耶﹖故詩書禮樂﹐先王之陳迹也﹐此爲治之具﹐而非治之道。修詩書﹐將以爲治乎﹖而仁義日益衰。正禮樂﹐將以爲治乎﹖而情性日益薄。道不行於一國﹐其如天下何﹖道不行於當年﹐其如來世何﹖吾知詩書禮樂無救於治亂﹐而未知所以革之之方。此樂天知命者所以若是其多憂也。𨿽然﹐吾得之矣。樂天者﹐非古人之所謂樂也﹐眞樂無樂﹐任其所樂﹐故無所不樂。知命者﹐非古人之所謂知也﹐眞知無知﹐任其所知﹐故無所不知。若然者﹐𨿽日有憂﹐是豈蒿自以憂世之患

者哉﹖故能無爲而無所不爲也。向之所謂詩書禮樂者﹐用之而不必棄﹐

因之而不必革。順物自然﹐無容私焉。孰能獘獘然以天下來世爲事﹖顏回造於坐忘之妙者也﹐故聞聖人之言而有得焉。子貢溺於博學之辯者也﹐故茫然自失而已。

陳大夫聘魯﹐私見叔孫氏。叔孫氏曰﹕吾國有聖人。曰﹕非孔丘耶﹖曰﹕是也。何以知其聖乎﹖

至哉此問。夫聖人之道絕於羣智之表﹐萬物所不窺擬﹐見其會通之迹﹐因謂之聖耳。豈識所以聖也﹖

叔孫氏曰﹕吾常聞之顏回。

至哉此答。自非體二備形者﹐何能言其仿髴﹐瞻其先後乎﹖以顏子之量﹐猶不能爲其稱謂﹐況下斯者乎﹖

曰﹕孔丘能廢心而用形。

此顏回之辭。夫聖人旣無所廢﹐亦無所用﹐廢用之稱﹐亦因事而生耳。故俯仰萬機﹐對接世務﹐皆形進之事耳。冥絕而灰寂者﹐固泊然而不動矣。

盧曰﹕聖人應物而生﹐濟時用﹐導羣有﹐以示迹不顯﹐眞以化凡焉。

陳大夫曰﹕吾國亦有聖人﹐子弗知乎﹖曰﹕聖人孰謂﹖曰﹕老聃之弟子有亢古郎反﹐又音庚。倉子者﹐得聃之道﹐

老聃猶不言自得其道﹐亢倉於何得之﹖蓋寄得名以明至理之不絕於物理者爾。

能以耳視而目聽。

夫形質者﹐心智之室宇﹔耳目者﹐視聽之戶牖。神苟徹焉﹐則視聽不因戶牖﹐照察不閡墻壁耳。

政和﹕仲尼應物而忘心﹐故見其聖者﹐以爲能廢心而用形。亢倉子適己而忘形﹐故見其聖者﹐以爲能耳視而目聽。廢心用形﹐猶桔橰俯仰。人之所引﹐亦引人也。耳視目聽﹐與列子心凝形釋﹑骨肉都融同義。然何廢何用﹖無視無聽﹐聖人之道﹐烏可致詰﹖此特人者見之耳。

範曰﹕心者形之所主﹐形者心之所合。必有以制心﹐乃能廢心﹐故不爲心所累。必有以使形﹐乃能用形﹐故不爲形所役。聖人之所以聖﹐旣無所廢﹐亦無所用。叔孫氏之聞者如此﹐故以是稱仲尼也。耳主聽﹐目主視。精全而不虧﹐則其耳徹矣﹐乃或能視。神用而不竭﹐則其目徹矣﹐乃或能聽。聖人之所以聖﹐視不以目﹐聽不以耳﹐陳大夫之所見者如此﹐故以是而稱亢倉子也。

魯侯聞之大驚﹐

不怪仲尼之用形﹐而怪耳目之易任﹐迹同於物﹐故物無駭心。

使上卿厚禮而致之。亢倉子應聘而至。

泛然無心者﹐無東西之非己。

魯侯卑辭請問之。亢倉子曰﹕傳之者妄。我能視聽不用耳目﹐不能易耳目之用。

夫易耳目之用者﹐未是都無所用。都無所用者﹐則所假之器廢也。

盧曰﹕夫耳目者﹐視聽之器也。惟神能用之。若神不在焉﹐則死人之耳目﹐不能視聽矣。亢倉子知人之所能﹐故不用耳目爲視聽之主矣。是命耳見而目聞耶﹖此乃傳者不曉﹐因妄爲說耳也。

魯侯曰﹕此增異矣﹐其道柰何﹖寡人終願聞之。

盧曰﹕魯侯仍未了此意﹐更以爲增加奇異焉。固請其道矣。

亢倉子曰﹕我體合於心﹐

此形智不相違者也。

心合於气﹐

此又遠其形智之用﹐任其泊然之气也。

气合於神﹐

此寂然不動﹐都忘其智。智而都忘﹐則神理獨運﹐感無不通矣。

神合於無。

同無則神矣﹐同神則無矣。二者豈有形乎﹖直有其智者不得不親無以自通﹐忘其心者則與無而爲一。

盧曰﹕夫體旣有質而成礙﹐心則有系而成執﹐體合於心者﹐不在於形礙﹐而在封執也。故气之於心﹐𨿽動而無所執。故心合於气者﹐不在封執而在於動用也。故气合於神者﹐不在於動﹐而在於了識也。神之於無﹐則妙絕有形﹐故不在於了識﹐而在於冥眞矣。

其有介然之有﹐惟然之音﹐𨿽遠在八荒之外﹐近在眉睫之內﹐來幹我者﹐我必知之。

惟豁然之無﹐不幹聖慮耳。涉於有分﹐神明所照﹐不以遠近爲差也。

乃不知是我七孔四支之所覺﹐心腹六藏之所知﹐其自知而已矣。

所適都忘﹐豈復覺知之至邪﹖

盧曰﹕是故有形有音﹐無遠無近﹐來幹我者﹐皆能知之。都不用四支七竅﹐如明鏡高懸﹐朗然自照﹐豈運其耳哉也﹖

魯侯大悅。他日以告仲尼﹐仲尼笑而不答。

亢倉言之盡矣﹐仲尼將何所云。今以不答爲答﹐故寄之一笑也。

盧曰﹕寄之一笑者﹐得忘言之旨也。

政和﹕耳視目聽﹐猶不能外乎形。視聽不用﹐耳目則離形矣。蓋耳目視聽﹐未離乎形﹐猶有所不及。至於不用耳目﹐則形充空虛。視乎冥冥﹐聽乎無聲﹐與神爲一﹐世豈足以識之﹖體合於心﹐則以外而進內﹐心合於气﹐則以實而致虛。气合於神﹐則立乎不測。神合於無﹐則動於無方。無聽之以耳﹐而聽之以气﹐吾以神遇﹐而不以目視﹐此所謂以無有入無間者。與介然之有﹑有形之小﹐惟然之音﹐有聲之微﹐遠在八荒之外﹐華九方也﹔近在眉睫之間﹐非無所也﹐囿於有形﹐感於有聲﹐吾𨿽黜聰明而同乎大通。來幹我者﹐我必知之﹐亦惡知其所以然哉﹖故曰其自知而已矣。仲尼笑而不答者﹐解顏一笑﹐不知答也。

範曰﹕耳目﹐形也。視聽﹐用也。精神洞徹﹐了無所閡者﹐能以耳視而目聽﹐然特能易耳目之用而已﹐未至於都無所用。若乃無形之上﹐獨以神視無聲之表﹐獨以炁聽﹐則耳目不用﹐而聰明長存矣。故魯侯以是爲增異也。原其所以致此﹐亦必有道。體合於心﹐則其體察矣﹐乃無謬心之韄。心合於气﹐則其心凝矣﹐乃無使气之彊。气無不運也﹐其化常本於神﹐气合於神則融而無間矣﹐神無不在也﹔其用常托於無﹐神合於無﹐則混而爲一矣。彼辯物而小﹐則爲介然之有。感物而應﹐則爲惟然之音。其在八荒之外﹐可以爲遠乎﹖道亦在是﹐無間於遠。其在眉睫之內﹐可在爲近乎﹖道亦在是﹐無間於近。大智並觀﹐物莫能間﹐無有遠近﹐遂知來物外觀於身﹐身本無身﹐故七孔四支之所覺﹐吾不知也。內觀於心﹐心本無心﹐故心腹六藏之所知﹐吾不知也。眞知無知﹐無所不知﹐是其神之所爲乎﹖道之至此﹐則至矣盡矣﹐不可以有加矣﹐故魯侯以告仲尼﹐仲尼所以笑而不答也。

商太宰見孔子曰﹕丘聖者歟﹖孔子曰﹕聖則丘何敢﹐

世之所謂聖者﹐據其迹耳﹐豈知所以聖所以不聖者哉﹖

然則丘博學多識者也。

示現博學多識耳﹐實無所學﹐實無所識也。

政和﹕夫子旣聖矣﹐而曰聖則何敢﹐蓋不居其聖也。𨿽博學而無所成名﹐𨿽多識而一以貫之﹐此孔子所以爲集大成。

範曰﹕達巷黨人知﹐足以知聖人者也。故曰博學而無所成名。漢陰丈人知﹐不足以知聖人者也。故曰博學以擬聖。然則聖人無名﹐孰得而稱之﹖博學多識﹐特以對商太宰而已。然其告子貢則曰﹕汝以予爲多學而識之者歟。予一以貫之﹐何也﹖博學多識者。道中庸所以同乎人﹐一以貫之者﹐極高明﹐所以同乎天。

商太宰曰﹕三王聖者歟﹖孔子曰﹕三王善任智勇者﹐聖則丘不知。曰﹕五帝聖者歟﹖孔子曰﹕五帝善任仁義

者﹐聖則丘弗知。曰﹕三皇聖者歟﹖孔子曰﹕三皇善任因時者﹐聖則丘弗知。

孔子之博學﹐湯武之干戈﹐堯舜之揖讓﹐義黃之簡朴﹐此皆聖人因世應務

之粗迹﹐非所以爲聖者。所以爲聖者﹐固非言迹之所逮者也。

盧日﹕將明大道之非迹也﹐代人所詮者﹐徒知其迹耳。故夫子因眾人之所常見﹐欲明至眞之聖人也。

政和﹕皇言道﹐帝言德﹐王言業。善任因時所以行道﹐善任仁義所以成德﹐善任智勇所以修業。然有爲之累﹐非無爲之事﹐故曰聖則丘弗知也。𨿽然﹐皇也﹐帝也﹐王也﹐應時而造所任者﹐迹也。其所以迹﹐非其所以聖。

範曰﹕王言業﹐故善任智勇﹔帝言德﹐故善任仁義﹔皇言道﹐故善任因時。是皆應世之粗迹耳﹐豈其所以聖哉﹖故夫子皆曰弗知。又因以見其不居聖也。

商太宰大駭﹐

世之所謂聖者﹐孔子皆云非聖﹐商太宰所以大駭也。

曰﹕然則孰者爲聖﹖孔子動容有間﹐曰﹕西方之人﹐

聖豈有定所哉﹖趣舉絕遠而言之也。

有聖者焉。不治而不亂﹐

不以治治之﹐故不可亂。

不言而自信﹐言者不信。不化而自行﹐

爲者則不能化﹐此能盡無爲之極也。

蕩蕩乎民無能名焉。

何晏《無名論》曰﹕爲民所譽﹐則有名者也。無譽﹐無名者也。若夫聖人﹐名無名﹐譽無譽﹐謂無名爲道﹐無譽爲大。則夫無名者﹐可以言有名矣﹔無譽者﹐可以言有譽矣。然與夫可譽可名者豈同用哉﹖此比於無所有﹐故皆有所有矣。而於有所有之中﹐當與無所有相從﹐而與夫有所有者不同。同類無遠而相應﹐異類無近而不相違。譬如陰中之陽﹐陽中之陰﹐各以物類自相求從。夏日爲陽﹐而夕夜遠與冬日共爲陰﹔冬日爲陰﹐而朝晝遠與夏日同爲陽。皆異於近而同於遠也。詳此異同﹐而後無名之論可知矣﹐凡所以至於此者何哉﹖夫道者﹐惟無所有者也。自天地以來﹐皆有所有矣。然猶謂之道者﹐以其能復用無所有也。故𨿽處有名之域﹐而沒其無名之象﹐由以在陽之遠體﹐而忘其自有陰之遠類也。夏侯玄曰﹕天地以自然運﹐聖人以自然用。自然者﹐道也。道本無名﹐故老氏曰彊爲之名。仲尼稱堯蕩蕩無能名焉﹐下云巍巍成功﹐則彊爲之名﹐取世所知而稱耳。豈有名而更當云無能名焉者耶﹖夫惟無名﹐故可得徧以天下之名名之﹐然豈其名也哉﹖推此足諭而終莫悟﹐是觀泰山崇崛﹐而謂元气不浩芒者也。

丘疑其爲聖﹐弗知眞爲聖歟﹖眞不聖歟﹖

聖理冥絕﹐故不可擬言﹐惟疑之者也。

商太宰嘿然心計曰﹕孔丘欺我哉。

此非常識所及﹐故以爲欺罔也。

盧曰﹕夫立迹以崇教﹐明行以興化者﹐皆救俗之賢聖耳。若夫體大道者﹐覆載如天地﹐化行若四時﹐不見有可治而不可亂者﹐不假立言而爲信者﹐沛然而澤利萬物﹐裒然而含識皆生﹐蕩蕩難明。此爲聖者寄之於方所﹐立言以辯之﹐猶恐未爲至也﹐故以疑似而遣言。斯乃太宰所不知﹐以爲夫子誑之耳。

政和﹕莊子論燧人﹑伏羲﹑神農﹑黃帝﹑唐虞以來﹐其爲天下﹐皆以爲德之下衰。孔子以三皇﹑五帝﹑三王之治爲不知其聖﹐乃日西方之人有聖者焉﹐蓋道歲也。聖人時也﹐五帝﹑三王之治﹐閱眾甫於亨嘉之會﹐猶時之有春夏也﹐見其外王之業而已﹐故曰﹕不知其聖。西方之人﹐去華而復質﹐猶時之有秋冬也﹐靜而聖而已﹐故曰﹕有聖者焉。夫有不治也﹐然後治之﹔無事於治﹐何亂之有﹖故不治而不亂。待言而信者﹐信不足也﹔默然而諭﹐故不言而自信。道化之行﹐猶有行之之迹﹐化而無迹﹐孰推行是﹖故不化而自行﹐此之謂。莫之爲﹐而常自然也。道不可名﹐無所畛域﹐故曰﹕蕩蕩乎民無能名焉。𨿽然﹐聖不可知﹐謂是爲聖﹐豈眞是哉﹖故疑其爲聖而已。商太宰以其言不近人情﹐故始也驚怖而大駭﹐且求之度數而弗得﹐故其終默然心計﹐而以孔子爲欺我也。

範曰﹕夫有土者有大物也﹐有大物者不可以物。物而不物﹐故能物物﹐是古之人門在宥天下﹐不聞治天下也。自三代以下者﹐釋示恬淡無爲而悅夫啍啍之意﹐屈折禮樂以正天下之形。吁﹐兪仁義慰天下之心﹐名曰治之﹐亂孰甚焉﹖然則聖人之治也﹐治外乎正而後行確乎能其事者而已。故從容無爲而萬物煩累﹐吾又何暇治天下哉﹖於以設教則無言之之累﹐爾其自信﹔於以運化則無化之之迹﹐爾其自行。道常無名﹐自人觀之﹐𨿽見夫蕩蕩﹐其大而無名之朴﹐終無得而稱之也。百姓謂我自然﹐帝力於我何有﹖莊子所謂聖人無名者﹐其是歟﹖然聖與不聖﹐方其致疑而未之或知也﹐殆將進乎聖而不可知之神矣。商太宰不足以語此﹐故以孔子之言爲欺我哉。

子夏問孔子曰﹕顏回之爲人奚若﹖子曰﹕回之仁賢於丘也。曰﹕子貢之爲人奚若﹖子曰﹕賜之辯賢於丘也。曰﹕子路之爲人奚若﹖子曰﹕由之勇賢於丘也。曰﹕子張之爲人奚若﹖子曰﹕師之莊賢於丘也。猶矜莊也。子夏避席而問曰﹕然則四子者何爲事夫子﹖曰﹕居﹐吾語汝。夫回能仁而不能反﹐

反﹐變也。夫守一而不變﹐無權智以應物﹐則所適必閡矣。

盧曰﹕可與適道﹐未可與權。

賜能辯而不能訥﹐

盧曰﹕有進取之能﹐未階乎道也。

由能勇而不能怯﹐

盧曰﹕但知其雄﹐不能守其雌也。

師能莊而不能同。

辯而不能訥﹐必虧忠信之實﹔勇而

不能怯﹐必傷七恕之道﹔莊而不能同﹐有違和光之義﹐此皆滯於一方也。

盧曰﹕自守矜嚴﹐不能同物﹐失於和也。

兼四子之有以易吾﹐吾弗許也。

四子各是一行之極﹐設使兼而有之﹐求變易吾之道﹐非所許。

此其所以事吾而不貳也。

會同要當寄之於聖人﹐故欲罷而不能也。

盧曰﹕兼有仁辯﹑嚴勇﹐吾且不與之易﹐況不能兼之。夫子能兼四子之不能也﹐故事我而不貳心矣。此論道之大者﹐更在其行藏之捲耳。

政和﹕聖人之道極高明﹐而道中庸﹐或過﹐或不及﹐皆非道也。賢者過之﹐聖人無取焉。回能仁而不能反﹐非大仁也﹔賜能辯而不能訥﹐非大辯也﹔由能勇而不能怯﹐非大勇也﹔師能莊而不能同﹐非和光也。𨿽不該不徧﹐在道一曲﹐然各有所長﹐時有所用﹐乃若夫子之大全﹐則備道而兼有之。彼數子者﹐仰聖人而自知其小﹐則孔子𨿽各以其所能爲賢於己﹐而彼其所事我者﹐亦安能貳己哉﹖

範曰﹕顏淵得其行而未得其所以行﹐故𨿽或不違於三月之久﹐未能克己於一日之間﹐豈非能仁而不能反者耶﹖於貢得其言而未得其所以言﹐故孔子列之言語之科﹐孟子稱其說辭之善﹐豈非能辯而不能訥者耶﹖乘桴之遊﹐或譏其好勇過我﹐三軍之問﹐或譏其臨事而懼﹐則由能勇而不能怯可知﹔飾堂堂之容難與爲仁﹐持嘐嘐之志不掩其行﹐則師能莊而不能同可知。之四子者﹐皆非全才﹐故兼其有以易吾﹐聖人弗許也。然則夫子之道﹐其猶海乎﹖或小或大﹐或多或寡﹐各隨所取而有得焉耳。

沖虛至德眞經四解卷之九竟

沖虛至德眞經四解卷之十

仲尼

子列子旣師壺丘子林﹐日損之師。友伯昏瞀人﹐乃居南郭。從之處者﹐日數而不及。

來者相尋﹐𨿽復日日料簡﹐猶不及盡也。

𨿽然﹐子列子亦微焉﹐

列子亦自不知其數也。

朝朝相與辯﹐無不聞。

師徒相與講肄﹐聞於遠近。

盧曰﹕來者旣多﹐列子亦不知其數﹔日日談講﹐聖人之迹無不聞也。

而與南郭子連墻二十年﹐不相謁請﹔

其道玄合﹐故至老不相往來者也。

相遇於道﹐目若不相見者﹐道存則視廢也。門之徒役以爲子列子與南郭子有敵不疑。敵讎。

盧曰﹕眾疑有讎怨﹐見不相往來也。

有自楚來者﹐問子列子曰﹕先生與南郭子奚敵﹖子列子曰﹕南郭子貌充心虛﹐耳無聞﹐目無見﹐口無言﹐心無知﹐形無惕。往將奚爲﹖

充﹐猶全也。心虛則形全矣﹐故耳不惑聲﹐目不滯色﹐口不擇言﹐心不用知﹐內外冥一﹔則形無震動也。

盧曰﹕貌全而心至﹐終不耳目心口之爲辯也﹐故心無所用﹐知形無所憂惕。

𨿽然﹐試與汝偕往。閱弟子四十人同行﹐

此行也﹐豈復簡優劣計長短﹐數有四十﹐故宜而記之也。

見南郭子﹐果若欺魄焉﹐而不可與接。

欺魄﹐士人也。一說云﹕欺頭。神凝形喪﹐外物不能得窺之矣。

顧視子列子﹐形神不相偶﹐而不可與羣。

神役形者也。心無思慮﹐則貌無動用﹐故似不相攝禦﹐豈物所得羣也。

盧曰﹕閱簡弟子往見之﹐果若欺魄爲像人﹐若令之欺頭者﹐形神不可與接也。

南郭子俄而指子列子之弟子末行與言﹐

偶在末行﹐非有貴賤之位。遇感而應﹐非有心於物也。

衎衎然若專直而在雄者。

夫理至者無言﹐及其有言﹐則彼我之辯生矣。聖人對接俯仰﹐自同於物﹐故觀其形者﹐似求是而尙勝也。

盧曰﹕末行者﹐情未忘於是非耳﹐衎衎衍然求勝之气耳。

子列子之徒駭之。

見其尸居﹐則自同於土木﹐見其接物﹐則若有是非﹐所以驚。

反捨﹐咸有疑色。

盧曰﹕疑其未忘勝負之心。

範曰﹕南明也﹐居南郭則自幽而卽明之意。從之處者﹐日數而不及﹐以言保汝之眾也。朝朝相辯﹐無不聞﹐以言肄業之勤也。而與南郭子連墻二十年﹐不相謁請﹐則又其道之兼忘而不相往來者﹐相遇於道﹐目若不相見﹐則又其道之默契而無所用見者。門之徒役遂以爲有敵不疑﹐曾不知夫體道之人彼我混冥﹐未嘗立敵也。有自楚來而問者﹐子列子告之以南郭子其貌充矣﹐則全而不虧﹔其心虛矣﹐則刳而無物。耳之聞也﹐反聽而已﹔目之見也﹐內視而已。默而識之﹐以。則無言﹔覺而冥之﹐以知則無知。若然則踐形而上﹐又孰有惕然震悸者﹖彼且離人而常寂焉。往而爲妄﹐行而僞﹐故曰﹕往將奚爲。𨿽然﹐道無往而不存﹐亦無往而不可。閱弟子四十人同行者﹐言其與有足者偕至於丘也。見南郭子﹐果若欺魄焉﹐而不可與接﹐則熱然似非人矣。顧視子列子﹐形神不相偶﹐而不可與羣﹐則答然似喪禍矣。南郭子俄而指子列子之弟子末行者與言﹐則又采而出﹐感而應﹐而不得已而有言焉。是其言也﹐猶時女也﹐曷嘗有心於爲言哉﹖故自外觀矣﹐殆見其衎衎然以道自樂。其靜也專﹐其動也直﹐𨿽若有尙物求勝之心﹐而所謂不雄成者常自若也。彼偕來之眾方且疑﹐其以道與世亢﹐又烏能無驚乎哉﹖

子列子日﹕得無意者無言﹐進知者亦無言。

窮理體極﹐故言意兼忘。

用無言爲言亦言﹐無知爲知亦知。

方欲以無言廢言﹐無知遣知﹐希言傍宗之徒固未免於言知也。

無言與不言﹐無知與不知﹐亦言亦知。

比方亦復欲全自然﹐處無言無知之域﹐此卽復是遣無所遣﹐知無所知。遣無所遣者﹐未能離遣﹔知無所知者﹐曷嘗忘知﹖固非自然而忘言﹐知也。

亦無所不言﹐亦無所不知﹔亦無所言﹐亦無所知。

夫無言者﹐有言之宗也﹔無知者﹐有知之主也。至人之心豁然洞虛﹐應物而言﹐而非我言卽物而知﹐而非我知。故終日不言﹐而無玄默之稱﹐終日用知﹐而無役慮之名。故得無所不言﹐無所不知也。

如斯而已。汝奚妄駭哉。

不悟至妙之所會者更粗﹐至高之所適者反下﹐而便怪其應寂之異容﹐動止之殊貌﹐非妄驚如何﹖

盧曰﹕至知之與意﹐兩俱忘言也。若優劣不等﹐則須用言以導之。用無言之言﹐無知之知﹐亦何異乎﹖言之與知﹐𨿽然有道﹐自當辯之﹐則未嘗言﹐未嘗不言﹔未嘗知﹐未嘗不知。理正合如此而已﹐汝何妄怪哉﹖

政和﹕日數而不及者﹐言偕來者眾﹐而夫子之不可及也。列子亦微焉者﹐言列子之道亦不可得而見也。朝朝相與辯﹐而不聞者﹐道不可聞﹐聞而非也。不得已而有辯﹐則其所聞也亦淺矣。連墻二十年﹐不相請謁﹐則與老子所謂不相往來同意。相遇於道﹐目若不相見﹐則不必目擊而道固存矣。百骸九竅賅而存焉﹐所謂貌充也。窅然空然﹐視之不見﹐所謂心虛也。有人之形﹐故耳﹑目﹑口形貌無不充﹐無人之情﹐故無聞﹑無見﹑無言﹑無知﹑無惕其室虛矣。欺魄若存﹐形而非眞﹐猶所謂象人也。形神不相偶﹐謂神不守形。衎衎然若專直而在雄者﹐謂不能知雄而守雌。以列子之道﹐南郭且視之如此﹐此其徒所以駭之而咸﹐有疑色也。言者﹐所以傳道也。言所以在意﹐得意而忘言﹐故曰得意者無言。可以言論者﹐物之祖也﹐而不知內矣。故曰進知者亦無言。用無言爲言亦言者﹐至言也。無知爲知亦知者﹐至知也。以我之無言合道之不言﹐以我之無知﹐合道之不知﹐由得意與進知者觀之﹐亦所以爲言﹐亦所以爲知也。其道不外乎此﹐何妄駭之有﹖

範曰﹕意之所隨者﹐不可以言傳也﹐故得意者無言。知之所不能知者﹐辯不能舉也﹐故進知者亦無言。無言者﹐道也。用無言爲言者﹐亦未能忘言﹐無知者﹐道也。用無知爲知者﹐亦未能忘知。𨿽未嘗忘言﹐有所謂未之嘗言者﹐亦在可言之域﹔𨿽或未忘知﹐有所謂未之或知者﹐亦在可知之域。曰言曰知﹐本無所遣﹐亦無所累。應物而言﹐亦無所不言也﹐而實無所言﹔卽物而知﹐亦無所不知也﹐而實無所知。向之所謂道者﹐如斯而已。汝將何驚耶﹖

子列子學也﹐上章云﹐列子學乘風之道。三年之後﹐心不敢念是非﹐口不敢言利害﹐始得老商一眄而已。五年之後﹐心更念是非﹐口更言利害﹐老商始一解顏而笑。七年之後﹐從心之所念﹐更無是非﹔從口之所言﹐更無利害。夫子始一引吾並席而坐﹐

眄笑並坐﹐似若有褒貶升降之情。夫聖人之心﹐應事而感﹐以外物少多爲度﹐豈定於一方哉﹖

九年之後﹐橫心之所念﹐橫口之所言﹐亦不知我之是非利害歟﹐亦不知彼之是非利害歟﹐外內進矣。而後眼如耳﹐耳如鼻﹐鼻如口﹐口無不同。心凝形釋﹐骨肉都融﹔不覺形之所倚﹐足之所履﹐心之所念﹐言之所藏。如斯而已﹐則理無所隱矣。

《黃帝篇》已有此章﹐釋之詳矣。所以重出者﹐先明得性之極﹐則乘變化而無窮﹔後明順心之理﹐明無幽而不服。二章雙出﹐各有攸趣﹐可不察哉﹖

盧曰﹕老子曰﹕大智若愚﹐大辯若訥。人徒知言之爲異﹐不知夫不言不知之爲同﹐故《黃帝篇》中明用無言之言以濟人此篇復重論言﹐明用言之不殊於無矣。

政和﹕始得一眄﹐言道存於目擊之間﹔解顏而笑﹐言心得於形釋之外﹔引之並席而坐﹐則進而與之俱。內外進矣﹐則妙而不可測也。形充空虛﹐故心凝形釋﹐骨肉都融﹐造形上極﹐故理無所隱也。

範曰﹕禦風而行﹐猶有所待。故上篇論乘風之道﹐此不復言﹐以明列子之學匪直止是而已。

初﹐子列子好遊。壺丘子曰﹕禦寇好遊﹐遊何所好﹖列子曰﹕遊之樂所玩無故。

言所適常新也。

人之遊也﹐觀其所見﹔我之遊也﹐觀其所變。

人謂凡人﹑小人也﹐惟睹榮悴殊觀以爲休戚﹐未覺與化俱往﹐勢不暫停。

遊乎遊乎﹐未有能辯其遊者。

人與列子遊則同﹐所以遊則異﹐故曰遊乎遊乎﹐明二觀之不同也。未有辯之者﹐言知之者鮮矣。

盧曰﹕玩物之變﹐遷謝無恆﹐人但樂其見﹐吾觀其化﹐此所以異於人。

壺丘子曰﹕禦寇之遊固與人同歟﹐而曰固與人異歟﹖凡所見﹐亦恆見其變。

苟無暫停之處﹐則今之所見常非向之所見﹐則觀所以見﹐觀所以變﹐無以爲異者也。

玩彼物之無故﹐不知我亦無故。

彼之與我﹐與化俱往。

務外遊﹐不知務內觀。外遊者﹐求備於物﹔內觀者﹐﹑取足於身。取足於身﹐遊之至也﹔求備於物﹐遊之不至也。

人𨿽七尺之形﹐而天地之理備矣。故首圓足方﹐取象於二儀﹐鼻隆口窊﹐比象山谷﹐肌肉連於土壤﹐血脈屬於川瀆﹐溫蒸同乎炎火﹐气息不異風雲。內觀諸色﹐靡有一物不備。

豈須仰觀俯察﹐履涉朝野﹐然後備所見﹖

曰日﹕汝自以異於人。人之所視﹐未嘗異汝也﹐何者﹖汝知物﹐知物之變遷﹐不知汝之無。故但外遊而不內觀﹐𨿽感物而亡身﹐斯爲至矣﹐亦何必求備於外遊乎﹖

於是列子終身不出﹐自以爲不知遊。

旣聞至言﹐則廢其遊觀。不出者﹐非自匿於門庭者也。

政和﹕所玩無故﹐則常新也。人之遊也﹐觀其所見於貌像聲色而已。我之遊也﹐觀其所變則在消息盈虛。未有能辯其遊者﹐言兩者之異﹐未之或知也。然以性見者﹑於其所見﹐亦常見其變也。故曰﹕凡所見﹖亦常見其變。以我徇彼﹐則徒見彼之無故。反外照內﹐則在我者未嘗不常新也。故曰﹕玩彼物之無故﹐不知我亦無故。務外遊者與物俱祖﹐見物不見性﹔內觀者反身而誠﹐見性不見物。窮響以聲﹐此求備於物之類也。處陰休影﹐此取足於身之類也。故遊之至與不至﹐惟內外之爲辯。列子終身不出﹐則反求諸己之謂也。

壺丘子曰﹕遊其至乎。

向者難列子之言遊也﹐未論遊之以至﹐故重敍也。

至遊者﹐不知所適﹔至觀者﹐不知所眂。

內足於己﹐故不知所適﹐反觀於身﹐故不知所眂。

物物皆遊矣﹐物物皆觀矣﹐

忘遊故能遇物而遊﹐忘觀故能遇物而觀。

是我之所謂遊﹐是我之所謂觀也。

我之所是﹐蓋是無所是耳。所適常通而無所凝滯﹐則我之所謂遊觀。

故曰﹕遊其至矣乎。遊其所矣乎。

盧曰﹕夫形無所適﹐目無注視﹐則物無不視而物無不遊矣。若此遊觀者﹐眞至遊矣乎。

政和﹕至遊者﹐因性而動者也。至觀者﹐卽性而見者也。有所適則有盡﹐性豈有盡者哉﹖故至遊者不知所適。有所眂則有礙﹐性豈有礙者哉﹖故至觀者不知所眂。無所不遊而實無所遊﹐無所不觀而實無所觀﹐上與造物者遊﹐如斯而已。故曰﹕遊其至矣乎。

範曰﹕物化無窮﹐在彼爲故﹐在此爲新。有陰有陽﹐而新故相除者﹐天也。有處有辮﹐而新故相除者﹐人也。遊之樂﹐所玩無故﹐則所適常新矣。然人之遊也﹐觀其所見﹐則以物之榮觀爲可樂而已﹔我之遊也﹐觀其所變﹐則又與造物者遊﹐而觀復於蕓蕓之間也。遊乎遊乎﹐孰知其所然哉﹖子列子之好遊﹐蓋明夫此。𨿽然﹐物我異觀。猶非其至﹐故以人之遊爲觀其所見﹐不知亦怛見其變也。以遊之樂爲所玩無故﹐不知我亦無故也。是直務外遊而不務內觀者耳﹐又烏能逍遙無爲而遊於物之所不得逐而皆存者耶﹖

《莊子》曰﹕人有能遊﹐且得不遊乎﹖人而不能遊﹐且得遊乎﹖惟體道者乃能遊於世而不僻。故務內觀者﹐則由勝之內﹐行乎無名者也﹔務外遊者﹐求備於物﹐則由勝之外﹐志乎期費者也。取足於身﹐所觀在道﹐遊之至也﹔求備於物﹐所遊在物﹐遊之不至也。遊之爲樂﹐若是其異。故封子自以爲不知遊﹐而壺丘子復告之以遊觀之說焉。夫鞅掌以觀無妄者﹐是謂至遊不知所適則自適而已。大觀而物無不可者﹐是謂至觀。不知所旣﹐財內砥而已。夫若然者﹐道不違物﹐物無非道﹐則物物皆遊﹐物物皆觀﹐是我之所謂遊﹐是我之所謂觀也。萬物皆備於我﹐反身而誠﹐樂莫大焉﹐又何必以外遊爲務哉﹖道其至此則至矣﹐盡矣﹐不可以有加矣。古之人人知之亦當囂﹐人不知亦囂囂者﹐庶幾乎此也。

龍叔謂文摯曰﹕子之術微矣。吾有疾﹐子能已乎﹖文摯曰﹕惟命所聽。然先言子所病之證。

盧曰﹕文摯所醫﹐止於藏府骨肉之疾耳。龍叔所說﹐忘形出俗之心耳。不與俗類﹐自以爲疾焉。

龍叔曰﹕吾鄕譽不以爲榮﹐國毀不以爲辱﹔得而不喜﹐失而弗憂﹔視生如死﹐視富如貧﹐視人如豕﹐

無往不齊﹐則視萬物皆無好惡貴賤。

視吾如人﹔忘彼我也。處吾之家﹐如逆旅之會﹔不有其家。觀吾之鄕﹐如戎蠻之國。天下爲一。凡此眾疾﹐爵賞不能勸﹐刑罰不能威﹐盛衰﹑利害不能易﹐哀樂不能移。固不可事國君﹐交親友﹐禦妻子﹐制僕隸。

夫人所以受制於物者﹐以心有美惡﹐體有利害。苟能以萬殊爲一貫﹐其視萬物﹐豈覺有無之異﹖故天子所不能得臣﹐諸侯所不能得友﹐妻子所不能得親﹐僕隸所不能得狎也。

此奚疾哉﹖奚方能已之乎﹖

盧曰﹕《莊子》曰﹕譽之不加勸﹐毀之不加沮﹐定乎內外之分﹐辯乎榮辱之境也。夫契其神而志其形者﹐則貧富﹑死生﹑人畜﹑彼此皆過客耳﹐夫何異哉﹖今用心之若此也﹐則君臣朋友之道廢﹐愛憎喜怒之心絕矣。何方能愈之耶﹖

文摯乃命龍叔背明而立。文摯自後向明而望之。旣而曰﹕嘻﹐吾見子之心矣。方寸之地虛矣。幾聖人也。子心六孔流通﹐一孔不達。

舊說聖人心有七孔也。

今以聖智爲疾者﹐或由此乎﹖非吾淺術所能已也。

盧曰﹕背明而立者﹐反歸於凡俗之慮也。向明而望者﹐仰側至道之心也。方寸虛者﹐緣執書也。一孔不達者﹐未盡善也。夫七竅俱通者﹐寧復以聖智之道爲病耶﹖此病非文摯所能止。

政和﹕子之術微矣﹐言其微妙之謂也心龍叔所告以爲疾﹐文摯所命謂之病﹐則欲知其受疾之始而已。毀譽不能榮辱﹐得失不能憂喜﹐死生不能變其心﹐貧富不能累其形。視人如豕﹐則忘人之貴於物﹔視我如人﹐則忘我之異於人。處吾之家如逆旅之合﹐則無畱居也﹔觀吾之鄕如戎蠻之國﹐則不擇地也。凡此眾疾﹐爵賞不能勸﹐刑罰不能威﹐則旣不受制於人。盛衰利害不能易﹐哀樂不能移﹐則又不見役於物。仰固不可以事國君﹐交親友﹐俯固不可以禦妻子﹐制僕隸也﹐昔之以天下辭者﹐皆曰適有幽憂之病﹐則命龍叔背明而立﹐向明而望之﹐疑其有幽憂之疾故也。聖人之道﹐莫貴乎虛。今日吾見子之心﹐方寸之地虛矣﹐則幾聖人者也。耳﹑目﹑鼻﹑口皆關於心﹐六孔流通﹐則眼如耳﹐耳如鼻﹐鼻如口之謂也。一孔不達﹐則心凝矣。視彼外物﹐何足以爲之累﹖然且謂之疾者﹐豈病亡心之類﹑歟﹖

範曰﹕古之體道者﹐萬物一視而無彼此之擇﹐眾態一齊而無親疏之間。𨿽以天下譽之﹐得其所謂謦然不顧﹔𨿽以天下非之﹐失其所謂儻然不受。得自是也﹐吾無所喜﹔失自是也﹐吾無所憂。不以生爲可樂﹐死爲可哀﹐自生自死而已。不以富爲可欲﹐貧爲可惡﹐自貧自富而＂已。視人如豕﹐忘貴賤也﹔視吾如人﹐忘彼我也。處吾之家如逆旅之舍﹐則以家觀家而無不同矣﹔觀吾之鄕如戎蠻之國﹐則以鄕觀鄕而無不同矣。夫若然者﹐𨿽有軒冕之賞弗能勸﹐𨿽有斧鐵之威弗能禁﹐盛衰利害不能易也﹐哀樂之變不能移也。天子所不得臣﹐諸侯不得友﹐近而妻子不得而親﹐賤而僕隸不得而狎﹐其道之大同若此。彼且以之爲疾而冀其發藥焉﹐殊不知此非藥石之所攻也。文摯乃命龍叔背明而立﹐則以體道爲心者﹐欲其趨至幽之域故爾﹔文摯自後向明而望之﹐則以治人爲事者﹐欲其離至幽之方故爾。旣而曰﹕嘻﹐吾見子之心矣。方寸之地虛矣﹐則圓明之府瑩無纖埃﹐而造乎刳心之妙矣。聖人之道﹐其殆庶幾乎﹐故曰﹕子心六孔流通﹐一孔不達。蓋所謂未達一間者﹐夫如是﹐又豈淺術所能已也﹖

無所由而常生者﹐道也﹔

忘懷任遇﹐通亦通﹐窮亦通﹐其無死地﹐此聖人之道者也。

盧曰﹕至道常存﹐不由外物。

由生而生﹐故𨿽終而不亡﹐常也﹔

《老子》曰﹕死而不亡者壽。通攝生之理﹐不失元吉之會﹐𨿽至於死﹐所以爲生之道常存。此賢人之分﹐非能忘懷暗得自然而全者也。

盧曰﹕眞常順理﹐隨形死生而自不亡者﹐道之常也。

由生而亡﹐不幸也。

役智求全﹐貴身賤物﹐違害就利﹐務內役外﹐𨿽之於死﹐蓋由於不幸也。

盧曰﹕貪有生而亡道者﹐不幸也。

有所由而常死者﹐亦道也﹔

行必死之理﹐而之必死之地﹐此事實相應﹐亦自然之道也。

盧曰﹕俗聞禮教之道﹐必分而至死者。

由死而死﹐故𨿽未終而自亡者﹐亦常﹔

常之於死﹐𨿽未至於終﹐而生理亦盡﹐亦是理之常也。

盧曰﹕愛生死之身﹐行生死之教﹐而不存道俗以爲常。

由死而生﹐幸也。

犯理違順﹐應死而未及於死﹐此誤生者也。

盧曰居遷謝之業而節於嗜欲者亦爲知生之幸也。

故無用而生謂之道﹐用道得終謂之常﹔

用聖人之道﹐存亡而得理也。

有所用而死者亦謂之道﹐用道而得死者亦謂之常。

乘凶危之理﹐以害其身﹐亦道之常也。

盧曰﹕不役智以全者﹐道也。用此道而終者﹐常也。俗士役其智以至死﹐以爲濟物之道也。用此道而至死﹐亦謂之常。眾所樂者﹐眾爲道。眾所安者﹐眾爲常。然則出離之道與世間之道名同而實異也。

政和﹕所貴乎道者﹐謂其可以死生也。道獨存而常今﹐亦無往而不存。獨存而常今﹐故曰﹕無所由而常生。無往而不存﹐故曰﹕有所由而常死。由其道而生﹐則𨿽死而不亡﹐是理之常也。故曰﹕由生而生﹐故𨿽終而不亡﹐常也。乃若由生而亡﹐非正命也﹐故曰﹕不幸也。由其道而死﹐則未終而亡﹐不以爲變﹐故曰﹕𨿽未終而自亡者﹐亦常。乃若由死而生﹐則罔之生也﹐幸而免爾﹐故曰﹕由死而生﹐幸也。造化之所始﹐陰陽之所變﹐旣化而生﹐又化而化﹐由於道﹐聽於命﹐方生方死﹐乃常然耳。

範曰﹕道二死與生而已。生者造化之所始﹐死者陰陽之所變。體道之人通乎物之所造﹐故死生亦大矣﹐不得與之變也。一將入於晝夜之道﹐墮乎出入之機﹐則出生入死﹐莫覺莫悟﹐或悅生而累形﹐或忘生而徇利﹐烏知其所以然哉﹖故列子於此推而明之。無所由而常生者﹐可以生而生也﹐可以生而生﹐而𨿽考終厥命而有不亡之理﹐此其所以爲常也。若夫由生而亡﹐是直不幸而已﹐顏子之夭是也。有所由而常死者﹐可以死而死也﹐可以死而死﹐則𨿽未終其天年而有自亡之道﹐此其所以爲常也。若夫由死而生﹐是直幸而免而已﹐盜跖之壽是也。夫無所用而生者﹐任自然之道﹐乃能用道而得終。有所用而死者﹐行必死之道﹐乃能用道而﹑得死。皆謂之常﹐可也。若幸不幸﹐則言其變而已。

季梁之死﹐楊朱望其門而歌﹔

盡生順之道﹐以至於亡﹐故無所哀也。

隨梧之死﹐楊朱撫其屍而哭。

生不幸而死﹐故可哀也。

隸人之生﹐隸人之死﹐眾人且歌﹐眾人且哭。

隸者﹐猶羣輩也。亦不知所以生﹐亦不知所以死﹐故哀樂失其中﹐或歌或哭也。

盧曰﹕得全生之理而歸盡者﹐聖賢所以不哀也。失眞以喪理與至於死者﹐賢智所以傷也。凡眾人之生死歌哭﹐皆物之常﹐何知其所至哉﹖

政和﹕死而不亡﹐則其死可樂﹐所以望其門而歌﹔不幸而死﹐則其死可哀﹐所以撫其屍而哭。乃若隸人之生死﹐則或相和而歌﹐或相環而哭﹐又烏知死生之所在﹖

範曰﹕傳曰﹕子於是日哭﹐則不歌。夫歌哭異道﹐禮之吉凶﹐所以不相干也。惟體道之人則不然﹐故季梁以道爲任﹐其死也﹐楊朱望其門而歌﹐豈非以順受其正則於死爲不足哀故歟﹖古之人有臨屍而歌者﹐如此而已。隨梧不能忘我﹐其死也﹐揚朱撫其屍而哭﹐豈非以不幸而死則於其死爲不敢樂故歟﹖古之人有人哭亦哭者﹐如此而已。𨿽然﹐悲樂者﹐德之耶﹖至人豈有心於爲是哉﹖𨿽望門而歌﹐曾不知今之歌者其誰乎﹖𨿽撫屍而哭﹐殆非噭噭然隨而哭之也。與夫隸人之生死﹐而眾人且歌﹐眾人且哭者異矣。

目將眇者﹐先睹秋豪﹐

盧曰﹕老人之視也﹐遠則見﹐近則昏﹐是失明之漸也。

耳將聾者﹐先聞蚋飛﹔

盧曰﹕秦呼蚊爲蚋。患耳者﹐聞耳中虫飛之聲﹐是失聰之漸也。

口將爽者﹐先辯淄澠﹔

爽者﹐差也。淄澠水異味﹐旣合則難辯別也。盧曰﹔余陵反。二水名﹐在齊地。

鼻將窒者﹐先覺焦朽﹔

焦朽者有節之气﹐亦微而難別也。

體將僵者﹐先亟犇佚﹔

僵者﹐僕也。如顏淵知東野之禦馬將奔也﹐與人之理亦然。

心將迷者﹐先識是非。

目耳口鼻身心﹐此六者常得中和之道﹐則不可渝變。居亢極之勢﹐莫不頓盡﹐故物之獘必先始於盈滿﹐然後之於虧損矣。窮上反下﹐極盛必衰﹐自然之數。是以聖人居中履和﹐視目之所見﹐聽耳之所聞﹐任體之所能﹐順心之所識﹐故智周萬物﹐終身全具者也。

盧曰﹕口失正味﹐則別有所辯﹔鼻失所聞﹐則別有所覺﹔體將僵僕﹐必先奔馳。心迷至道﹐在於是非。是非所以彰﹐道之所以亡。

故物不至者則不反。

要造極而後還﹐故聰明彊識﹐皆爲暗昧衰迷之所資。

盧曰﹕反其常執﹐則階於至道矣。故曰﹕視秋豪之末者﹐不見太山﹔聽蚊蚋之音者﹐不聞雷霆。故《莊子》曰﹕膠離朱之目﹐故天下皆明矣﹔戾工輸之指﹐故天下皆巧矣。合儒墨之學﹐矜是非之名以爲富﹐記糟粕之迹以爲能﹐欲反於眞﹐何方可致也﹖故《易》曰﹕無思也﹐無爲也﹐寂然不動﹐感而遂通。此聖人所以殷勤於至道也。

政和﹕物極心反﹐是事之變。一受其成﹐形不亡以待盡﹐故未免乎累。聖人不位乎其形﹐冥冥之中﹐獨見曉焉﹔無聲之中﹐獨聞和焉。豈以形累神哉﹖

範曰﹕睹秋豪者將以爲明﹐曾不知五色令人目盲也﹔聞蚋飛者將以爲聰﹐曾不知五音令人耳聾﹔口之於味﹐固有能辯淄澠者矣﹐而五味濁口﹐或至於使口厲爽﹔鼻之於臭﹐固有能覺焦朽者矣﹐而五臭燻鼻﹐或至於困惾中顙。體將僵者﹐先亟奔佚﹐此東野之馬所以至於必敗也﹔心將迷者﹐先識是非﹐此是非之彰﹐道之所以虧也。物極則反﹐自然之理﹐聖人覺此而冥焉。消息盈虛﹐與時俱行。進退存亡﹐不失其正。耳目之視聽﹐一無所役﹔鼻口之納嘗﹐一未嘗縱。體合於心﹐心合於气﹐死生亦大矣﹐而無變於己﹐況得喪禍福之所介乎﹖

沖虛至德眞經四解卷之十竟

沖虛至德眞經四解卷之十一

仲尼

鄭之圃澤多賢﹐

有道德而隱默者也。

東裏多才。

有治能而參國政者。

盧曰﹕修崇道德者賢﹐習文審刑者才。

圃澤之役有伯丰子者﹐役猶弟子行過東裏﹐遇鄧析。

鄧析﹐鄭國辯智之士﹐執兩可之說﹐而時無抗者。作竹書﹐子產用之也。

鄧析顧其徒而笑曰﹕爲若舞﹐彼來者奚若﹖

世或謂相嘲調爲舞弄也。

其徒曰﹕所願知也。知猶聞也。

盧曰﹕鄧析自矜於其同侶﹐爲而欲欺弄於伯丰﹐析之門人咸願如此也。鄧析謂伯丰子曰﹕汝知養養上去聲下上聲之義乎﹖

盧曰﹕張湛云﹕上音揚字﹐下音癢字。

愛人養而不能自養者﹐犬豕之類也﹔養物而物爲我用者﹐人之力也。使汝之徒食而飽﹐衣而息﹐執政之功也。

諭彼爲犬豕﹐自以爲執政者也。

長幼羣聚而爲牢藉庖廚之物﹐奚異犬豕之類乎﹖伯丰子不應。

非不能應﹐譏而不應。

盧曰﹕嫌其不知本﹐不足與言也。

伯丰子之從者越次而進曰﹕大夫不聞齊﹑魯之多機乎﹖

機者﹐巧也。多巧能之人。

有善治土木者﹐有善治金革者﹐有善治聲樂者﹐有善治書數者﹐有善治軍旅者﹐有善治宗廟者﹐羣才備也。而無相位者﹐無能相使者。

事立則有所不周﹐藝成則有所不兼。巧偏而智敵者﹐則不能相君禦者也。

而位之者無知﹐使之者無能﹐而知之與能爲之使焉。

不能知眾人之所知﹐不能爲眾人之所能﹐羣才並爲之用者﹐不居知能之地﹐而無惡無好﹐無彼無此﹐則以無爲心者也。故明者爲視﹐聽者爲聰﹐智者爲謀﹐勇者爲戰﹐而我無事焉。苟柴謂傅根夏侯玄曰﹕子等在世﹐榮問功名勝我﹐識減我耳。嘏玄曰﹕夫能成功名者識也﹐天下孰有本不足而有餘於末者耶﹖答曰﹕成功名者志也﹐局之所獘也。然則志局自一物也﹐固非識之獨濟。我以能使子等爲貴﹐而未必能濟子之所爲也。

執政者乃吾之所使﹐子奚矜焉﹖鄧析無以應﹐目其徒而退。

盧曰﹕夫任羣才以爲理﹐因眾物以爲用﹐使雞犬牛馬咸得其宜﹐士農工商各安其位者﹐惟有道者能之耳﹐豈汝曹自致耶﹖汝徒見其末而不識其本﹐欲以螳娘之臂而拒車轍者﹐是不知量也。鄧析理析而恥見其徒﹐故目之而去也。

政和﹕百家眾技不能相通﹐譬如耳目鼻口也﹐各有所長﹐時有所用﹐然有眞君存焉。其使形者也﹐治土木金革以爲器﹐治聲樂書數以爲用﹐治軍旅以禦外﹐治宗廟以善內﹐羣才可謂備矣。然皆有之以爲利者﹐必無之以爲用﹐乃能總而一之。蓋有爲則有所不能爲﹐無爲則無所不爲﹐故曰﹕位之者無知﹐使之者無能﹐而知之與能爲之使焉。鄧析不通乎此﹐以執政自矜﹐宜其見笑於大方每家。伯丰子不應﹐則不言之辯也。

範曰﹕賢以德言﹐才以能言﹐伯丰子卽上篇所謂弟子伯丰是也。鄧析操兩可之說﹐設無窮之辭﹐蓋辯者之囿﹐故以養養之義難伯丰子也。傳曰﹕巧者勞而智者憂﹐無能者無所求﹐飽食而遨遊。夫體道之人﹐去其智巧而復於無能﹐則食而飽﹐衣而息﹐固未嘗有爲也。彼且以是爲犬豕之類﹐宜乎伯丰子之能以不應歟。若夫齊魯之多機﹐有土木金革之工﹐有聲樂書數之藝﹐有治軍旅以卽戎者﹐有治宗廟以奉祀者﹐羣才必備﹐莫能相兼﹐故無相位﹐無相使者﹐殆亦巧者勞而智者憂之類歟。然則天下之治能者多矣。百家眾技皆有所長﹐時有所用﹐譬如耳目鼻口不能相通。見天地之純全﹐明古人之大體者﹐惟聖人而已。故不務知眾人之所知﹐而有知者爲之用﹔不彊能眾人之所能﹐而有能者爲之役。又孰獘獘然以胥易技系勞形休心爲事耶﹖老氏所謂用人之力者﹐如此而已。

公儀伯以力聞諸候﹐堂溪公言之於周宣王﹐王備禮以聘之。公儀伯至。觀形﹐懦夫也。

懦者﹐弱也。

宣王心惑而疑曰﹕女之力何如﹖公儀伯曰﹕臣之力能折春螽之股﹐堪秋蟬之翼。堪﹐猶勝也。王作色曰﹕吾之力能裂犀兕之革﹐曳九牛之尾﹐猶憾其弱。憾﹐恨。女折春螽之股﹐堪秋蟬之翼﹐而力聞天下﹐何也﹖公儀伯長息退席﹐曰﹕善哉王之問也。臣敢以實對。臣之師有商丘子者﹐力無敵於天下﹐而六親不知﹐以未嘗用其力故也。

以至柔之道禦物﹐物無與對﹐故其功不顯。

臣以死事之。乃告臣曰﹕人欲見其所不見﹐視人所不窺﹔欲得其所不得﹐修人所不爲﹐

人每攻其所難﹐我獨爲其所易。

盧曰﹕眾人之所爲﹐眾人之所視者﹐皆利名之道﹑動用之迹耳。眾人所窺不爲者﹐斯乃有道者之所遊。故能無敵天下者﹐力無對也。

故學昧者先見輿薪﹐學聽者先聞撞鐘。夫有易於內者無難於外。

古人有言曰﹕善力舉秋毫﹐善聽聞雷霆。亦此之謂也。

於外無難﹐故名不出其一道。

道至功玄﹐故其名不彰也。

盧曰﹕輿薪﹐近物也。撞鐘﹐巨聲也。夫易聞易見﹐自近而及遠也﹐夫善爲生者先養其神﹐神全則無爲之功著﹐則外物無不通。故曰﹕有易於內者無難於外也。是以得之於一心﹐成之於一家﹐故外人不知也。

今臣之名聞於諸侯﹐是臣違師之教﹐顯臣之能者也。

未能令名迹不顯者也。

然則臣之名不以負其力者也﹐

愈免於矜﹐故能致此也。

以能用其力者也﹐

善用其力者﹐不用其力也。

不猶愈於負其力者乎﹖矜能顯用。

盧曰﹕我𨿽不及師之隱晦其迹也﹐豈不猶負其能而自顯乎﹖夫合大道而化萬物者爲有力也﹐故莊子曰﹕藏山於澤﹐藏舟於壑。有力者夜半負之而趨﹐昧者猶不知也﹐而宣王誤爲筋力耳。

政和﹕積眾小不勝爲大勝者﹐惟聖人能之﹐豈尙力之謂哉﹖此不用力所以爲眞有力者歟﹐學者學其所不能學也。故曰﹕人欲見其所不見﹐視人所不窺﹐欲得其所不得﹐修人所不爲﹐自有所見﹐棄而忘之﹐以至於無見﹐則視乎冥冥﹐無以異於見奧薪也。自有所聞﹐棄而忘之﹐以至於無聞﹐則聽乎無聲﹐無以異於聞撞鐘也。德之不形﹐名安所出哉﹖然則顯其名者﹐是違其教矣。惟猶愈於尙力以求名﹐此所以見取於時也。

範曰﹕折春螽之股﹐堪秋蟬之翼﹐可謂弱矣﹐而弱者道之用也。裂犀兕之革﹐曳九牛之尾﹐可謂剛矣﹐而剛者死之徒也。故天下有常勝之道曰柔﹐常不勝之道曰剛。公儀伯之師﹐力無敵於天下﹐而六親不知者﹐殆亦操常勝之道而未嘗用其力者歟。夫天下之理﹐能視人所不窺者﹐乃能見人之所不見﹐能修人所不爲者﹐乃能得人之所不得。見輿薪者不爲明目﹐而學視者必先見輿薪﹔聞撞鐘者不爲聰耳﹐學聽者必先聞撞鐘何﹖則先行其易者﹐後其難者﹐則終無難矣。惟其無難﹐故名無得而稱之也。公儀伯之以力聞諸侯﹐疑若違師之教而顯臣之能者﹐然以能用其力﹐此於力無所以負也。若夫以力較力者﹐合眾力而攻之﹐彼有時而屈﹐又烏能馳騁天之下至堅哉﹖《莊子》曰﹕用之者假不用者也﹐以長得其用﹐而況乎無不用者乎﹖此公儀伯之能用其力所以不若商丘子之未嘗聞也。

中山公子牟者﹐魏國之賢公子也。

公子牟者﹐文侯之子﹐作書四篇﹐號曰道家。魏伐得中山﹐以邑子牟﹐因曰中山公子牟也。

盧曰﹕公子牟﹐文侯之子也﹐封於中山﹐故曰中山公子。

好與賢人遊﹐不卹國事﹐而悅趙人公孫龍。

公子牟﹑公孫龍似在列子後﹐而今稱之﹐恐後人所增益以廣書義。苟於統例無所乖錯﹐而足有所明﹐亦奚傷乎﹖諸如此﹐皆存而不除。

樂正子輿之徒笑之。公子牟曰﹕子何笑牟之悅公孫龍也﹖子輿曰﹕公孫龍之爲人也﹐行無師﹐學無友﹐

不祖宗聖賢也。

佞給而不中﹐

𨿽才辯而不合理也。

漫衍而無家﹐

儒墨刑名亂行而無一定之家。

好怪而妄言。

愛奇異而虛誕其辭。

欲惑人之心﹐屈人之口﹐與韓檀等肄之。

韓檀﹐人姓名﹐共習其業。《莊子》云﹕桓國公孫龍能勝人之口﹐不能服人之心﹐辯者之固。

盧曰﹕行不因師﹐獨學無友﹐辯而不中於理﹐漫衍而無所宗﹐其道能屈人之口﹐不能服人之心也。韓檀﹐《莊子》云﹕桓團﹐俱爲人名﹐聲相近者也。

公子牟變容曰﹕何子狀公孫龍之過歟﹖請聞其實。

不平其言﹐故形於色。罪狀龍太過﹐故責其實驗也。

子輿曰﹕吾笑龍之詒孔穿﹐

孔穿﹐孔子之孫也。《世記》云﹕爲龍弟子。詒﹐欺也。

言善射者能令後鏃中前括﹐發發相及﹐矢矢相屬﹐前矢造準而無絕落﹐後矢之括猶銜弦﹐視之若一焉。

箭相連屬﹐無絕落處﹐前箭著堋﹐後箭復中前箭﹐而後所湊者猶銜弦﹐視之如一物之相連也。

孔穿駭之。龍曰﹕此未其妙者。逢蒙之弟子曰鴻超﹐怒其妻而怖之。引烏號之弓﹐綦衛之箭﹐

烏號者﹐黃帝弓也。綦者﹐地名也﹐出美箭。衛者﹐羽也。

射其目。矢來注眸子而眶不睫﹐矢墜地而塵不揚。

箭行勢極﹐𨿽著而不覺﹐所謂彊弩之末不能穿魯縞也。

是豈智者之言歟﹖公子牟曰﹕智者之言固非愚者之所曉。以此言戲子輿後鏃中前括﹐鈞後於前。

同後發於前發﹐則無不中也。近世有人擲五木﹐百擲百盧者﹐人以爲有道﹐以告王夷甫。夷甫曰﹕此無奇﹐直後擲如前擲耳。庚子嵩聞之曰﹕王公之言暗得理。皆此類也。

矢注眸子而眶不睫﹐盡矢之勢也。

夫能量弓矢之勢﹐遠近之分﹐則入物之與不入﹐在心手之所詮﹐不患者蹉跌。今設令至拙者暗射箭之所至﹐要當其極。當其極也﹐則豪分不復進。暗其極﹐則隨遠近而制其深淺矣。劉道眞語張叔奇云﹕嘗與樂彥輔論此﹐云不必是中賢之所能﹐孔﹑顏射者﹐則必知此。湛以爲形用之事﹐理之粗者﹐偏得其道﹐則能盡之。若庖丁之投刃﹐匠石之運斤﹐是偏達於一事﹐不待聖賢而後能爲之者也。

子何疑焉﹖

盧曰﹕均後於前者﹐百發如一焉﹐故視之若一耳。眶不睫者﹐矢勢至睫而盡矣﹐故塵不揚於地﹐非是中睫而落也。子輿之聞﹐視之若一也﹐則謂自弦及堋﹐箭相連接﹐不絕如一焉。聞注眸而墜﹐則謂射目不入﹐是解之不了於至理﹐非公孫龍之詭妄焉。

樂正子輿曰﹕子﹐龍之徒﹐焉得不飾其闕﹖吾又言其尢者。尢甚。龍誑魏王曰﹕有意不心。

夫心寂然無想者也﹐若橫生意慮﹐則失心之本矣。

盧曰﹕心之動者爲意﹐世人皆識其意而不識其心。

有指不至。

夫以指求至者﹐則叉因我以正物。因我以正物﹐則未造其極。惟忘其所因﹐則彼此互得矣。惠子曰﹕指不至也。

盧曰﹕凡有所指﹐皆未至也。至則無指矣。

有物不盡。

在於粗有之域﹐則常有有﹐在於物盡之際﹐則其一常在。其一常在而不可分﹐𨿽欲損之﹐理不可盡。惟因而不損﹐卽而不違﹐則泰山之崇崛﹐元气之浩茫﹐泯然爲一矣﹐惠子曰﹕一尺之捶﹐日取其半﹐萬世不竭也。

盧曰﹕若盡﹐則非有也。一尺之箠﹐日取其半﹐萬世不竭者﹐折之𨿽多﹐但微細而理不應盡也。

有影不移。

夫影因光而生﹐光苟不移﹐則影更生也。夫萬物潛變﹐莫不如此。而惑者未悟﹐故借諭於影。惠子曰﹕飛鳥之影﹐未嘗動也。

盧曰﹕移則影變矣。新新相及﹐故不見其移焉。

發引千鈞。

夫物之所以斷絕者﹐必有不均之處。處處皆均﹐則不可斷。故發𨿽細﹐而得秤重物者﹐勢至均故也。

盧曰﹕細而眾鈞﹐可以舉重﹐亦猶毛之折軸﹐積而不輕也。

白馬非馬。

此論見存﹐多有辯之者。辯之者皆不弘通﹐故闕而不論也。

盧曰﹕白以命色﹐馬以命形﹐白馬非馬﹐辯形色也。

孤犢未嘗有母。不訐此義。

盧曰﹕謂之孤犢﹐安得有母也﹖

其負類反倫﹐不可勝言也。

負者﹐猶背也。類者﹐同也。言如此之比﹐皆不可傋載也。

公子牟曰﹕子不諭至言而以爲尢也﹐尢其在子矣。尢失反在子輿。夫無意則心同﹐同於無也。無指則皆至。志指﹐故無所不至也。盡物者常有。

常有盡物之心﹐物旣不盡﹐而心更帶有也。

影不移者﹐說在改也。

影改而更生﹐非向之影。《墨子》曰﹕影不移﹐說在改爲也。

發引千鈞﹐勢至等也。

以其至等之故﹐故不絕。絕則由於不等。故墨子亦有此說也。

白馬非馬﹐形名離也。

離者﹐猶分也。《白馬論》曰﹕馬者﹐所以命形也。白者﹐所以命色也。命色者非命形也。尋此等語﹐如何可解﹐而猶不歷然。

孤犢未嘗有母﹐非孤犢也。

此語近於鄙﹐不可解也。

樂正子輿曰﹕子以公孫龍於鳴皆條也。

謂龍之言﹐無異於馬也。而皆謂有條貫也。

設令發於余竅﹐子亦將承之。

旣疾龍之辯﹐又忿牟之辭﹐故遂吐鄙之慢言也。

公子牟默然良久﹐告退﹐曰﹕請待餘日﹐更謁子論。

旣忿气方盛﹐而不可理諭﹐故遜辭告退也。

盧曰﹕失理而忿者﹐不可與言﹐故告退也。

政和﹕行毀乎隨﹐故欲其有師﹔學陋於獨﹐故欲其有友。多言數窮﹐不如守中﹐故佞給者爲不中。百家眾技﹐時有所用﹐故漫衍者爲無家。有射之射﹐有不射之射﹐後鏃中前括﹐不過鈞後於前。矢注眸子而目不睫﹐故不過盡矢之勢而已。是射之射﹐又何疑焉﹖意生於心﹐有意而心異矣。故有意不心﹐而無意則心同。指以指物﹐所不指則不至﹐故莫若無指則皆至﹐物不可窮也。必有其物而欲盡﹐則常滯於有﹐故有物不盡﹐而盡物者常有。影不移者﹐謂或枉或直﹐其影則一﹐故其說在改也。發引千鈞﹐謂積小不勝爲大勝﹐故曰勢至等也。𨿽然公孫龍能勝人之口﹐不能服人之心﹐辯者之囿也。《列子》載此﹐蓋所以扶邪說之蔽。

範曰﹕傳稱桓團﹑公孫龍辯者之徒﹐飾人之心﹐易人之慮﹐能勝人之口﹐不服人之心。而龍之自稱﹐亦以合同異﹐離堅白﹑然不然﹐可不可困百家之知﹐窮眾口之辯爲至達﹐則詭辭數萬固無足法者。中山公子牟﹐莊子以爲有意於道而未至﹐故以公孫龍爲至言而悅之﹐苟卿並與十二子而非之者﹐蓋以此也。夫龍之爲人﹐行無師﹐學無友﹐佞給而不中﹐漫衍而無家﹐好怪而妄言﹐徒欲惑人之心﹑屈人之口而已。玆樂正子輿所以非之歟。觀其詒孔穿﹐有曰﹕善射者能令後鏃中前括﹐斯謂之鈞後於前可矣。鴻超之射其妻﹐矢注眸子而眶不睫﹐斯謂之盡矢之勢可矣。若夫有意不心﹐有指不至﹐有物不盡﹐有影不移﹐發引千鈞﹐白馬非馬﹐孤犢未嘗有母﹐是又負類反倫﹐有不可勝言者。樂正子輿曰﹕子以公孫龍鳴皆條也。豈非其言之無謂﹐猶風之鳴眾察故歟﹖𨿽然﹐公子牟常悅龍之爲人矣。而莊子復有公孫龍問魏牟之說﹐卒況之以坎井之蛙者﹐蓋始悅而終非之故也。

堯治天下

天下欲治﹐故堯治之。

五十年﹐不知天下治歟﹐不治歟﹖不知億兆之願戴己歟﹖不願戴己歟�

夫道治於物者﹐則治名滅矣。治名旣滅﹐則堯不覺在物上﹐物不覺在堯下。

顧問左右﹐左右不知﹔問外朝﹐外朝不知﹔問在野﹐在野不知。

若有知者﹐則治道未至也。

堯乃微服遊於康衢﹐聞兒童謠曰﹕立我蒸民﹐莫匪爾極。不識不知﹐順帝之則。

蒸者﹐眾也。夫能使萬物咸得其極者﹐不犯其自然之性也。若以識知制物之性﹐豈順天之道哉﹖

堯喜問曰﹕誰教爾爲此言﹖童兒曰﹕我聞之大夫。大夫曰﹕古詩也。

當今而言古詩者﹐則今同於古也。

堯還宮﹐召舜﹐因禪以天下。功成身退舜不辭而受之會至而應。

盧曰﹕夫貴其身以居眾人之上也﹐則常懼不尊於人﹔愛其身以居眾人之上也﹐則常恐不益於物。若兼亡於天下者﹐則順之而不宰﹐理之於未萌﹐取之不以爲尊﹐去之不以爲失。如天之運﹐四時成焉﹐如地之載﹐萬物生焉。功成事遂而身退者也﹐故無私焉。夫能無私也﹐禪大位而不吝﹐受大位而不辭也。

政和﹕堯非有人﹐非見有於人。非有人﹐故天下治與不治﹐所不知也。非見有於人﹐故億兆之願戴己與不戴已﹐所不知也。問之左右﹐問之在朝﹐問之在野﹐皆所不知﹐則蕩蕩乎民無能名焉﹐故也。立我蒸民﹐莫匪爾極。則衣食足而咸受命之中。不識不知﹐則衣食足而循天之理。百姓謂我自然﹐此之謂太上之治。

範曰﹕有心於爲治者﹐天下未必治﹔惟無以天下爲者﹐乃能治之。不能爲異者﹐人未必戴﹔必有異焉﹐人乃戴之。然聞在宥天下﹐不聞治天下﹐則治與不治﹐吾無容心也。君子不得已而臨蒞﹐則治之者必本於無爲。神人惡眾至﹐眾至則不比﹐則戴與不戴﹐吾無容心也。天下樂推而不厭﹐則戴之者有所不能釋。故堯在位五十年﹐而天下之治與不治﹐億兆之願戴己與不願戴已﹐皆所不知也。百姓謂我自然﹐帝力於我何有﹖問之左右﹐問之外朝﹐問之在野﹐殆有不知其所以然而然者。若夫遊於康衢﹐聞兒童之謠﹐然後知其立我蒸民者﹐莫匪爾極﹔順帝則者﹐不識不知。豈非治極於無象而然耶﹖夫立我蒸民﹐莫匪爾極﹐《思文》嘗以是而稱后稷矣。不識不知﹐順帝之則﹐《皇矣》嘗以是而稱文王矣。故《列子》舉此以譽堯﹐直曰古詩而已。堯還宮召舜﹐因禪以天下者﹐功成而不居故也。舜不辭而受之者﹐會至而能應故也。且以堯之爲帝也﹐以黃屋爲非心﹔舜之爲帝也﹐有天下而不與。則其相授受固自有道矣。而史之所記﹐謂堯之受舜﹐則有歷試之事﹔謂舜之受堯﹐則有升聞之德。嗚呼﹐豈其所以爲堯舜哉﹖

關尹喜日﹕在己無居﹐

況然無系﹐豈有執守之所﹖

形物其著。

形物者﹐猶事理也。事理自明﹐非我之功也。

其動若水﹐

順物而動者﹐故若水也。

其靜若鏡﹐

應而不藏者﹐故若鏡也。

其應若響﹐

應而不唱者﹐故若響也。

盧曰﹕天至極者﹐神也﹐微妙玄通﹐深不可極。視之不見﹐聽之不聞﹔常在於己而莫知其居﹐形萬物而不可著見。其動若水潤下而濟上﹐其靜若鏡照用而不疲﹐其應若響不遺於物﹐此養神之至理也。

故其道若物者也。物自違道﹐道不違物。

同於道者﹐道亦得之。

盧曰﹕此至道者﹐非有形之物﹐而善應而不遺﹐故物自違﹐道不違於物也。

善若道者﹐亦不用耳﹐亦不用目﹐亦不用力﹐亦不用心。

惟忘所用﹐乃合道耳。

欲若道而用視聽形智以求之﹐弗當矣。

盧曰﹕欲得善爲此道者﹐隳支體﹐黜聰明﹐虛其心而養其神﹐則自然而向證也。

瞻之在前﹐忽然在後﹔用之彌滿六虛﹐廢之莫知其所。

道豈有前後多少哉﹖隨所求而應之。

盧曰﹕惟此養神之道難知難見﹐非有非無。瞻之者居萬物之先﹐輕忽之者不與物競。用之則六虛皆備﹐廢之則莫知所存。獨立而不改﹐周行而不殆﹐其至矣哉。

亦非有心者所能得遠﹐亦非無心者所能得近。

以有心無心而求道﹐則遠近其於非當﹐若兩忘有無先後﹐其於天二心矣。

盧曰﹕有心而求之者﹐自遠於道﹐非道遠之也﹔無心而合道﹐自近之於道﹐其道近之也。有心無心﹐人自異耳﹐道無遠也。

惟默而得之而性成之者得之﹐

自然無假者﹐則無所失矣。

知而亡情﹐能而不爲﹐眞知眞能也。

知極則同於無情﹐能盡則歸於不爲。

盧曰﹕惟默然而內昭﹐因性而成者﹐乃得之矣。知因性者必亡其情﹐能亡其情而無爲者﹐此乃眞知眞能也。

發無知﹐何能情﹖發不能﹐何能爲﹖

盧曰﹕夫發者﹐起人所不能知﹐更何能爲情哉﹖發起人所不能爲﹐復何能自爲情哉﹖惑者變性以爲情﹐智者變情以爲性。故《易》曰﹕不性其情﹐何能久行其正也﹖

聚塊也﹐積塵也﹐此則府宅。𨿽無爲而非理也。

盧曰﹕夫無爲者而無不爲也。若兀然如聚塊積塵者﹐𨿽則去情無爲﹐非至理者也。

政和﹕道行於萬物之上﹐聖人體道﹐運而無積﹐而物不能離焉﹐故曰在己無居﹐形物其著。所謂其動若水者﹐言與物委蛇而同其波﹐順理而動也。其靜若鏡者﹐不將不迎﹐應而不藏﹐靜而不變也。其應若響者﹐未嘗唱也﹐常和人而已﹐道也者﹐應物而不造故也。道若物也﹐物玆遠於道﹐所謂物自違道。道大同於物﹐所謂道不違。物無始曰道不可聞﹐聞而非也﹔道不可見﹐見而非也。所以善若道者﹐亦不用耳﹐亦不用目。黃帝曰﹕無處無服始安道﹐無思無慮始知道。所以善若道者﹐亦不用力﹐亦不用心。形色名聲果不足以得彼之情﹐故曰﹕欲若道而用視聽形智以求之﹐弗當矣。瞻之在前﹐忽焉在後者﹐言不可度也。用之彌滿六虛﹐廢之莫知其所者﹐言不可執也。政道者忘心﹐心無所知是謂得之。有心者﹐無心者皆未能忘心也﹐故不足以有得。默而得之﹐性而成之﹐無所用其心者也﹐故有以得之。知而忘情﹐則無知之累﹐是謂眞知。能而不爲﹐則無能之巧﹐是謂眞能。若發乎無知﹐又何以能情﹖若發乎不能﹐又何能爲也﹖道常無爲而不無爲。聚塊也﹐積塵也﹐𨿽曰無爲﹐豈道也哉﹖故曰﹕𨿽無爲而非理也。

範曰﹕有積也故不足﹐無藏也故有餘。至人無積亦虛而已﹐故體道在己﹐未嘗居而有之也。然善貸且成﹐豈常有心於泛應哉﹖形物之著﹐咸其自受爾。故順而不逆﹐其動若水﹔應而不藏﹐其靜若鑑﹔和而不唱﹐其應若響。順物自然﹐無容私焉﹐是其道之所以若物者歟。夫道不遠人﹐人自遠道﹐故曰﹕物自違道。同於道者﹐道亦得之﹐故曰﹕道不違物。善若道者﹐耳目有所不用﹐卽耳目以求道﹐則視聽𨿽詳﹐只爲聾盲。心力有所不用﹐卽心力以求道﹐則形智𨿽勞﹐只爲極桔。又烏能當於道哉﹖惟道之運﹐無乎不在。瞻之在前﹐隨之不可﹔忽焉在後﹐迎之不可﹔用之彌滿六虛﹐則塞乎天地之間﹐而不睹其端倪也﹔廢之莫知其所﹐則入於窈冥之間﹐而莫窺其眹兆也。遠玄者﹐玄亦遠之﹐亦非有心者所能得遠﹔近玄者﹐玄亦近之﹐亦非無心者所能得近。惟卽默而識者乃能得之﹐惟率性而行者乃能成之。道之在我﹐其無所失矣。故古之人知而忘言﹐是爲眞知﹐乃無所不知﹔能而不爲﹐是爲眞能﹐乃無所不能。若夫聚塊也﹐積塵也﹐蔽於莫爲﹐豈所謂道者哉﹖

沖虛至德眞經四解卷之十一竟

沖虛至德眞經四解卷之十二

晉張湛﹑唐通事舍人盧重玄解

宋政和訓﹑宋左丞範致虛解

和光散人高守元集

湯問

張曰﹕夫智之所限知﹐莫若其所不知﹐而世齊所見以限物﹐是以大聖發問﹐窮理者對也。盧曰﹕夫萬物之情﹐各貴其生﹐不知養其所注。生而愛身以喪其生﹐故此篇去形﹐全以生通其情﹐情通性達﹐以契其道也。政和形而上者神不可測﹐形而下者物不可窮。世之人以耳目之所及而期視聽之所不至﹐則淺矣。範曰﹕六合之外﹐聖人存而不論﹔六合之內﹐聖人論而不議﹐則湯之所問﹐革之所答﹐固未易爲。淺見寡聞者﹐道也。一曲之士﹐怖其徑庭﹐乃以是篇所議爲迂誕恢詭﹐昧君子之言﹐豈俗學之獘歟﹐與拘虛坎井者奚異哉﹖

殷湯問於夏革革字﹐《莊子》音棘曰﹕古初有物乎﹖疑宜混茫而已。夏革曰﹕古初無物﹐今惡得物﹖

今之所以有物﹐由古之有物故也。

後之人將謂今之無物﹐可乎﹖

後世必復以今世爲古世﹐則古今如循環矣。設令後人謂今亦無物﹐則不可矣。

政和﹕《易》有太極﹐是生兩儀。天地之間﹐古猶今也。

殷湯曰﹕然則物無光後乎﹖夏革曰﹕物之終始﹐初無極已。始或爲終﹐終或爲始﹐惡知其紀﹖

今之所謂終者﹐或爲物始﹐所謂始者﹐或是物終。終始相循﹐竟不可分也。

然自物之外﹐自事之先﹐朕所不知也。

謂物外事先﹐廓然都無﹐故無所措言也。

盧曰﹕後世必以今日爲古﹐何殊今日問古耶﹖安得無物也﹖由湯以上古爲先﹐然則物始事先﹐更相前後﹐此不可知也。

政和﹕無端之紀﹐莫知其極。始終之不可﹐故又烏知先後之所在﹖然在物之內﹐𨿽時無止始終先後﹐猶有數焉﹐故曰﹕烏知其紀而已。自物之外﹐自事之先﹐以智之所知而窮其智之所不知﹐則亦惑矣。故曰﹕朕所不知也。

範曰﹕冉求問於仲尼曰﹕未有天地﹐可知乎﹖仲尼告之﹐曰﹕古猶今也﹐蓋時徙不畱﹐物逝無捨。昔日以爲今者﹐今日視之則爲古矣﹔今日以爲今者﹐後日視之則爲古矣。然則後何以異於今﹐而今何以異於昔耶﹖爰自气母一判參差﹐萬類充牣兩間。有始者必有終﹐有終者必有始﹐始終相反﹐如環無端。自非大明終始者﹐焉知其所始﹖焉知其所終﹖𨿽然﹐終始無故﹐惟其時物猶可得而致知也。若夫自物之外有不物者存﹐自事之先有無事者存﹐無古無今﹐無始無終﹐𨿽聖人於此﹐殆亦未之或知也。

殷湯曰﹕然則上下八方有極盡乎﹖

湯﹑革𨿽相答﹐然於視聽猶未歷然﹐故重發此問﹐今盡然都了。

革曰﹕不知也。

非不知也﹐不可以智知也。

湯固問﹐革曰﹕無則無極﹐有則有盡﹐朕何以知之﹖

欲窮無而限有﹐不知而推類也。

然無極之外復無無極﹐無盡之中復無無盡。

旣謂之無﹐何得有外﹖旣謂之盡﹐何得有中﹖所謂無無極﹐無無盡﹐乃眞極眞盡矣。

無極復無無極﹐無盡復無無盡。

或者將謂無極之外﹐更有無極﹔無盡之中﹐復有無盡﹔故重明無極復無無極﹐無盡復無無盡也。

朕以是知其無極無盡也﹐而不知其有極有盡也。

知其無﹐則無所不知﹔不知其有﹐則乃是眞知也。

政和﹕若域之內﹐則上下八方爲有﹔若方之外﹐則上下八方爲無。自有觀徼﹐則有極盡﹔自無觀妙﹐則無極盡。故湯之問革而革多以不知爲言也。

範曰﹕夫物量無窮﹐烏至而倪小大﹖以其至小求窮其至大之域﹐則迷亂而不能自得矣。上下八方﹐豈易得而致知耶﹖故無則無極﹐上下八方則非超於無者也。有則有盡﹐上下八方則已墮於有者也。自人觀之﹐但見其無極而已﹐而無極之外﹐豈更有無極者哉﹖但見其無盡而已﹐無盡之中﹐豈更有無盡者哉﹖朕以是知其無極無盡也﹐而不知其有極有盡也。是乃窮理之言也。

湯又問曰﹕四海之外奚有﹖革曰﹕猶齊州也。齊﹐中也。

盧曰﹕言無安得有極盡耶﹖是以道無不徧﹐無之謂也﹐體用俱大﹐非虛實無有也。

湯曰﹕汝奚以實之﹖革曰﹕朕東行至營﹐人民猶是也。如是問也。問營之東﹐復猶營也。西行至豳﹐人民猶是也。問豳之西﹐復猶豳也。脫以是知四海﹑四荒﹑四極之不異是也。

四海﹑四荒﹑四極﹐義見《爾雅》。知其不異是間﹐則是是矣。

盧曰﹕四方窮之不可盡﹐皆有生死﹑愛惡﹑父母﹑妻子﹐故知四荒﹑四極之外不異﹑營﹑豳之內則是是也。

政和﹕天地覆載﹐道爲之公。四方無窮﹐無所畛域。觀於遠近﹐何殊之有﹖

範曰﹕中天地者爲中國﹐外於中國者爲四夷。五方之性𨿽曰不同﹐五土之宜𨿽曰各異﹐姑卽其所有者而言之﹐則四海之外亦奚異於齊州乎﹖故距齊以東﹐其行至營﹐人民猶是。問營之東﹐復猶營也。則東至日所出從可知矣。距齊以西﹐其行至豳﹐人民猶是。問豳之西﹐復猶豳也。則西至日所入從可知矣。用是以觀﹐故知四海﹑八荒﹑四極之不異是也。傳曰﹕東至於泰遠﹐四至於豳國﹐南至於濮鉛﹐北至於祝栗﹐謂之四極。觚竹北戶﹐西王母目下﹐謂之八荒。九夷﹑八狄﹑七戎﹑六蠻﹐謂之四海。

故大小相含﹐無窮極也。含萬物者﹐亦如含天地﹔

夫含萬物者天地﹐容天地者太虛也。

含萬物也﹐故不窮﹔

乾坤含化﹐陰陽受气﹐庶物流形﹐代謝相因﹐不止於一生﹐不盡於一形﹐故不窮也。

含天地也﹐故無極。

天地籠罩三光﹐包羅四海﹐大則大矣﹐然形器之物﹐會有限極。窮其限極﹐非虛如何﹖計天地在太虛之中﹐則如有如無耳。故凡在有方之域﹐皆巨細相形﹐多少相懸。推之至無之極﹐豈窮於一天﹐極於一地﹖則天地之與萬物﹐互相包裹﹐疊爲國邑﹐豈能知其盈虛﹐測其頭數者哉﹖

朕亦焉知天地之表不有大天地者乎﹖

夫太虛也無窮﹐天地也有限﹐以無窮而容有限﹐則天未必形之大者。然則鄒子之所言﹐蓋其掌握耳。

亦吾所不知也。

夫萬事可以理推﹐不可以器徵。故信其心智所知反﹐而不知所知之有極者﹐膚識也。誠其耳目所聞見﹐而不知視聽之有限者﹐俗士也。至於達人﹐融心智之所滯﹐玄悟智外之妙理﹐豁視聽之所閡﹐遠得物外之形。若夫封情慮於有方之境﹐循局步於六合之間者﹐將謂寫載盡於三墳五典﹐歸藏窮於四海九州﹔焉知太虛之寥廓﹐巨細之無限﹐天地爲一宅﹐萬物爲遊塵﹖皆拘短見於當年﹐昧然而俱終。故列子闡無內之至言﹐以坦心智之所滯﹔恢無外之宏唱﹐以開視聽之所閡。使希風者不覺矜伐之自釋﹐束教者不知桎梏之自解。故刳斫儒墨﹐指斥大方﹐豈直好奇尙異而徒爲誇大哉﹖悲夫﹐聃周旣獲譏於世論吾子亦獨以何免之乎﹖

盧曰﹕夫神道之含萬物也﹐故不窮陰陽之含天地也。故無極天地萬物之外﹐我所不知以辯之﹐非謂都不知也。

政和﹕無名天地之始﹐有名萬物之母。爲萬物之母者天地﹐故含萬物而不窮﹔爲天地之始者道﹐故含天地無極。天地空中之一細物﹐而道包之﹐則天地之表固有大於天地者矣。

範曰﹕小者不同而別﹐大者覆入而同之。惟天地爲能覆載萬形﹐惟太虛爲能包裹六極。大小相含﹐孰知其所以然哉﹖以其含萬物也﹐故莫知所窮﹐此所以盈天地之間者惟萬物。以其含天地也﹐故未始有極﹐此所以天地𨿽大未𨿽其內。然則天地者﹐是直空中之細物﹐有形之最巨者耳﹐安知無形之表而有大於天地者哉﹖此可以意了﹐𨿽以言論﹐故每執之以不知也。

然則天地亦物也。物有不足﹐故昔者女媧氏練五色石以補其闕。

陰陽失度﹐三辰盈縮﹐是使天地之闕﹐不必形體虧殘也。女媧神人﹐故能練五常之精以調和陰陽﹐使晷度順序﹐不必以器質相補也。

盧曰﹕張湛此注當矣。

斷鰲之足鰲巨龜也以立四極。其後共工氏與顓頊爭爲帝﹐怒而觸不周之山﹐

共工氏興霸於伏羲﹑神農之間﹐其後苗裔恃其彊﹐與顓頊爭爲帝。顓頊﹐是黃帝之孫。不周山﹐在西北之極。

折天柱﹐絕地維﹔故天傾西北﹐日月星辰就焉﹔地不滿東南﹐故百川水潦掃焉。

盧曰﹕亂常敗德﹐則爲折天柱﹑絕地維也。是以聖人知天道視有餘﹑補不足﹐故三光百川得其大要也。

政和﹕練石補闕﹐斷鰲立極﹐蓋聖人財成輔相之道﹐日月星辰就於天之西北﹐百川水潦歸於地之東南﹐則其勢然也。

範曰﹕《易》以乾爲陽物﹑坤爲陰物﹐則天地猶未離乎物也。故古之人或練石補闕﹐斷鰲立極﹐或折天之柱﹑絕地之維﹐天地𨿽大猶不能全﹐則彌綸範圍豈無所待耶﹖日月星辰﹐其行也左旋﹐則以天不足西北故也﹔百川水潦﹐其流也東注﹐則以地不滿東南故也。《黃帝書》曰﹕天不足西北﹐故北陰也﹐而人右耳目不如左明也﹔地不滿東南﹐故東南陽也﹐而人左手足不如右彊也。近取諸身﹐而天地之大可見矣。

湯又問﹕物有巨細乎﹖有修短乎﹖有同異乎﹖革曰﹕渤海之東不知幾億萬里﹐有大壑焉﹐實惟無底之谷﹐

事見《大荒經》《詩含神霧》曰﹕東注無底之谷﹐

其下無底﹐

稱其無底者﹐蓋舉深之極耳。上句云無無極限﹐有不可盡。實使無底﹐亦無所駭。

名曰歸墟。《莊子》云﹕尾閭。八紘九野之水﹐天漢之流﹐莫不注之﹐而無增無減焉。

八紘﹐八極也。九野﹐天之八方中央也。世傳天河與海通。

盧曰﹕大壑無底者﹐言大道之無能窮盡者也。至微至細﹐入於無間者﹐不過水也。注之無增減者﹐萬有無不含容者也。

其中有五山焉﹕一曰岱輿﹐二曰貟嶠﹐三曰方壺﹐四曰瀛洲﹐五曰蓬萊。其山高下周旋三萬里付其頂平處九千里。山之中間相去七萬里﹐以爲鄰居焉。其上臺觀皆金玉﹐其上禽獸皆純縞。珠玕之樹皆叢生﹐華實皆有滋味﹐食之皆不老不死。所居之人皆仙聖之種﹐一日一夕飛相往來者﹐不可數焉。

兩山間相去七萬里﹐五山之間凡二十八萬里﹐而日夜往來往來者不可得數﹐風雲之揮霍不足逾其速。

盧曰﹕有形之物﹐生於大道之中而增飾﹐玩好而不知老﹑不知死﹐動用不住﹐倏往忽來﹐無限數也。

而五山之根無所連著﹐

若此之山﹐猶浮海上﹐以此推之﹐則凡有形之域﹐皆寄於太虛之中﹐故無所根蒂。

常隨潮波上下往還﹐不得暫峙焉。

盧曰﹕眼﹑耳﹑鼻﹑舌﹑身爲五根﹐隨波流不得暫止也﹐此舉世皆隨聲色香味染﹐著而不得休息﹐乃至忘生輕死以殉名利﹐不知止慮還源﹑養神歸道者也。

仙聖毒之﹐訴之於帝。帝恐流於四極﹐失羣仙聖之居﹐乃命禺彊。

《大荒經》曰﹕北極之神名禺彊﹐靈龜爲之使也。

使巨鰲十五舉首而戴之。

《離騷》曰﹕巨鰲戴山﹐其何以安也﹖

疊爲三番﹐六萬歲一交焉。五山始峙而不動。

盧曰﹕夫形質者神明居也﹐若五根流浪而失所守﹐則仙聖無所居矣。《莊子》云﹕一受其成形﹐不亡以待盡。若五根漂蕩﹐則隨妄而至死矣。一生虛過﹐豈不哀哉﹖故大聖作法設教以止之﹐五根於是有安矣。五塵以對之﹐五識以因之﹐故云十五也。因心以辯之﹐故云三番﹑六萬歲一交耳。自此知制五根之道也。

而龍伯之國有大人﹐舉足不盈數步而曁五山之所﹐一釣而連六鰲﹐合負而趣歸其國﹐灼其骨以數焉。

以高下周圍一萬里山﹐而一鰲頭之所戴﹐而此六鰲復爲一釣之所引﹐龍伯之人能並而負之﹐又鉆其骨以卜計﹐此人之形當百餘萬里。鯤鵬方之﹐猶蚊蚋蚤風耳。則太虛之所受﹐亦奚所不容哉﹖

盧曰﹕伯者﹐長也﹐龍有力之大者也。以諭俗中之嗜欲矜誇﹑愛貪縱情﹐求以染溺而爲鉤﹐負六情以自適﹐豈徒失其所守﹖乃更毀而用之也。

於是岱輿貟嶠二山流於北極﹑沈於大海﹐仙聖之播遷者巨億計。

盧曰﹕俗心所溺﹐惟聲色爲重。君子小人﹐困於名利也。故曰二山流焉。愛溺深重諭之大海神識流浪不可勝言。

帝憑怒﹐憑﹐大也。侵減龍伯之國使阨﹐侵小龍伯之民使短。至伏羲﹑神農時﹐其國人猶數十丈。

《山海經》云﹕東海之外﹐大荒之中﹐有大人之國。《河圖玉板》云﹕從昆侖以北九萬里﹐得龍伯之國﹐人長四十丈﹐生萬八千歲始死。

盧曰﹕大聖惡夫嗜欲之爲害也﹐乃立法以制之。因聖智之教行﹐故其國漸小。然神農𨿽治﹐猶數十丈焉者﹐蓋人不能滅之﹐但喊削而已。

範曰﹕傳稱東海之外有大壑﹐卽此所謂大壑也。其下無底﹐則傳所謂東注無底之谷是已。名曰歸墟﹐則所謂尾閭泄之是已。八紘九野之水﹐天漢之流﹐莫不注之﹐而無增無減﹐則又注焉而不滿﹐酌焉而不竭﹐不以頃久推移﹐不以多少進退﹐有如此者。嘗考太史公言﹕三神山在渤海中﹐諸仙人及不死之藥皆在焉。未至﹐望之如雲。及到﹐卽引而去。豈此所謂五山者耶﹖故非仙聖之種莫能居此。然五山之根無所連著﹐帝恐流於西極﹐乃命禺疆之神戴以巨鰲之首﹐而五山始峙不動﹐龍伯之國有大人焉﹐數步而曁五山之所﹐一釣而負六鰲以歸﹐員嶠之山遂沈於大海﹐仙聖之種乃爲之播遷。帝大怒﹐於是侵減其國﹐侵小其民﹐至伏羲神農時﹐其國人猶數十丈。然則傳所謂東海之外﹐大荒之中﹐有大人之國﹐得非此所謂大人者歟﹖

從中州以東四十萬里得僬僥國﹐人長一尺五寸。事見《詩含神霧》。

東北極有人名曰諍人﹐長九寸。

見《山海經》。《詩含神霧》云﹕東北極有此人。旣言其大﹐因明其小耳。

範曰﹕五山戴於巨鰲﹐一釣連於龍伯﹐以明物之巨者如此。僬僥國之短﹐人一尺五寸﹔東北極之諍人﹐九寸而已﹐以明物之細者如此。大智觀於遠近﹐故小而不寡﹐大而不多﹐又何以知毫末足以定至細之倪﹖又何以知天地足以窮至大之域﹖

荊之南有冥靈者﹐以五百歲爲春。五百歲爲秋。上古有大椿者﹐以八千歲爲春﹐八千歲爲秋。朽壤之上有菌芝者﹐生於朝﹐死於晦。春夏之月有蠔蚋者﹐因雨而生﹐見陽而死。

盧曰﹕苟有嗜欲﹐失其眞焉。則形巨者與形小﹐長壽者與促齡﹐亦何異也﹖故知上極神仙﹐下及螻蟻﹐迷眞失道﹐情欲奔馳﹐其喪一也。

範曰﹕冥靈﹑大椿﹐莊子所謂大年也。菌芝﹑蠔蚋﹐莊子所謂小年也。時有久近﹐數有多寡﹐覺此而冥焉者﹐遙而不悶﹐掇而不跂﹐則眾人安用知彭祖之爲久而匹之乎﹖

終發北之北《莊子》云﹕窮發。有溟海者﹐天池也﹐有魚焉﹐其廣數千里﹐其長稱焉﹐其名爲鯤。有鳥焉﹐其名爲鵬﹐翼若垂天之云﹐其體稱焉。

《莊子》云﹕鯤化爲鵬。

世豈知有此物哉﹖

玩其所常見﹐習其所常聞﹐𨿽語之﹐猶將不信焉。

大禹行而見之﹐伯益知而名之﹐夷聖聞而志之。

夫奇見異聞﹐眾所疑。禹﹑益﹑堅豈直空言譎怪以駭一世﹐蓋明必有此物﹐以遣執守者之固陋﹐除視聽者之盲聾耳。夷堅未聞﹐亦古博物者也。

範曰﹕鱗炎舛乎下﹐能潛而不能飛。鯤者﹐潛也﹐麗乎陰者也。羽炎亢乎上﹐能飛而不能潛。鵬者﹐飛也﹐麗乎陽者也。鯤鵬𨿽大﹐尙未免乎陰陽之類。世之俗儒﹐拘耳目之近﹐遂以爲無是物也﹐又烏知所謂無極無盡者哉﹖故列子必托言於大禹﹑伯益﹑夷堅之徒者﹐以其說古固有之﹐非直肆空言以駭一世故也。

江浦之間生麼虫﹐麼細也其名曰焦螟﹐羣飛而集於蚊睫﹐弗相觸也。棲宿去來﹐蚊弗覺也。離朱﹑子羽方晝拭訾揚眉而望之﹐弗見其形﹔

離朱﹐黃帝時明目人﹐能百步望秋毫之末。子羽未聞。

褫兪﹑師曠方夜擿耳俛首而聽之﹐弗聞其聲。

褫兪﹐未聞也。師曠﹐晉平公時人﹐夏革無緣得而稱之﹐此後著書記事者潤益其辭耳。夫用心智賴耳目以視聽者﹐未能見至微之物也。

惟黃帝與容成子居空桐之上﹐同齋三月﹐心死形廢﹔

所謂心同死灰﹐形若枯木。

徐以神視﹐

神者﹐寂然玄照而已﹐不假於目。

塊然見之﹐若嵩山之阿﹔

以有形涉於神明之境﹐嵩山未足諭其巨。

徐以气聽﹐

气者﹐任其自然而不資外用也。

砰然聞之﹐若雷霆之聲。

以有聲涉於空寂之域﹐雷霆之音未足以諭其大也。

盧曰﹕苟有形聲之礙也﹐則積壤成山﹐聚蚊成雷﹐塊然見之﹐砰然聞之﹐不足多怪。

範曰﹕離朱﹑子羽﹑古之明目者﹐然視止於有形﹐而無形之上有所弗見。褫兪﹑師曠﹐古之聰耳者﹐然聽止於有聲﹐而無聲之表有所弗聞。惟黃帝﹑容成﹐居空桐﹐齋三月﹐心若死灰﹐其神凝矣﹔形若槁木﹐其容寂矣﹐視以神而不以目﹐聽以气而不以耳﹐故江浦之間焦螟羣集。向也離朱﹑子羽﹐方晝拭眥揚眉﹐而望之弗見其形﹐今則塊然見之若嵩山。向也褫兪﹑師曠﹐方夜擿耳俛首﹐而聽之弗聞其聲﹐今則砰然聞之若雷霆。細大之倪﹐孰知其所以然哉﹖且由眾人觀之﹐則鯤鵬也﹐麼虫也﹐其相去之遠﹐豈可勝言哉﹖由無極盡之際觀之﹐則二者均爲物耳﹐何足以相過與﹖

吳﹑楚之國有大木焉﹐其名爲櫾﹐音柚。碧樹而冬生﹐實丹而味酸。食其皮汁﹐已憤厥之疾。齊州珍之﹐渡淮而北而化爲枳焉。鴝鵒不踰濟﹐貉踰汶則死矣﹐地气使然也。此事義見《周官》𨿽然﹐形气異也﹐性鈞已。無相易已﹐生皆全已﹐分皆足已。吾何以識其巨細﹖何以識其修短﹖何以識其同異哉﹖

萬品萬形﹐萬性萬情﹐各安所識﹐任而不執﹐則鈞於全足﹐不願相易也。豈智所能辯哉﹖

盧曰﹕陰陽所生﹐土地所宜﹐神气所接﹐習染所變﹐皆若是也﹐復何足以辯之哉﹖

政和﹕巨細﹐形也。修短﹐數也。有形與數﹐同異之名立矣。四方之外﹑六合之裹﹐有萬不同﹐孰知其極﹖大禹﹑伯益見而名之﹐則猶接於耳目心知之間。黃帝﹑容成神視气聽﹐則已造乎微妙玄通之表。睹道之人﹐不隨其所廢﹐不原其所起﹐有性皆鈞﹐有生皆全﹐有分皆足﹐知此而已﹐又何必識其巨細﹑修短同異之所止哉﹖

範曰﹕《考工記》曰﹕橘踰淮而北爲枳﹐鴝鵒不踰濟﹐貉踰汶則死﹐地气然也。其言蓋本乎此。夫物生天地間﹐盈虛異形﹐消息異气﹐而性之所稟﹐有自然而不可易者﹐生皆全﹐已一無或虧﹔分皆足﹐已一無或歉。巨細也﹐修短也﹐同異也﹐覺而冥之﹐曾無誇趺﹐奚必致知於其間耶﹖《莊子》之《逍遙遊》義與此合。

大形﹑王屋二山﹐

形﹐當作行﹐太行在河內野王縣﹐王屋在河東東垣縣。

方七百里﹐高萬仞﹐本在冀州之南﹐河陽之北。北山愚公者﹐

俗謂之愚者﹐未必非智也。

年且九十﹐面山而居。懲

盧曰﹕形﹐屍剛反。懲戒也﹐創也﹐艸政也。

山北之塞﹐出入之迂也。聚室而謀﹐曰﹕吾與汝畢力平險﹐指通豫南達﹐於漢陰﹐可乎﹖雜然相許。雜猶餘也。其妻獻疑

獻疑﹐猶致難也。

曰﹕以君之力﹐曾不能損魁父之丘﹐如大形王屋何﹖

魁父﹐小山也﹐在陳畱界。

且焉置土石﹖雜曰﹕投諸渤海之尾﹑隱土之北。

《淮南》云﹕東北得州曰隱土。

遂率子孫荷擔者三夫﹐叩石懇壤﹐箕畚運於渤海之尾。鄰人京城氏之孀妻孀﹐

寡也。有遺男﹐始齔﹐跳往助之。寒暑易節﹐始一反焉。河曲智叟笑而止之﹐

俗謂之智者﹐未必非愚也。

曰﹕甚矣汝之不惠。以殘年餘力﹐曾不能毀山之一毛﹐其如土石何﹖北山愚公長息曰﹕汝心之固﹐固不可徹﹐曾不若孀妻弱子。𨿽我之死﹐有子存焉。子又生孫﹐孫又生子﹐子又有子﹐子又有孫﹐子子孫孫﹐無窮匱也﹔而山不加增﹐何苦而不平﹖河曲智叟亡以應。

屈其理而服其志也。

操蛇之神聞之﹐

《大荒經》云﹕山海神皆執蛇。

懼其不已也﹔

必其不已﹐則山會平矣。世咸知積小可以高大﹐而不悟損多可以至少。夫九層起於累土﹐高岸遂爲幽谷。苟功無廢合﹐不期朝夕﹐則無微而不積﹐無大而不虧矣。今砥礪之與刀劍相磨不已﹐則知其將盡。二物如此﹐則丘壑消盈無所致疑。若以小大遲速爲惑者﹔未能推類也。

告之於帝。帝感其誠﹐

感愚公之至心也。

命誇蛾氏二子

誇蛾氏﹐傳記所未聞﹐蓋有神力者也。

負二山﹐一厝朔東﹐一厝雍南。自此﹐冀之南﹑漢之陰無隴斷焉。

夫期功於旦夕者﹐聞歲暮而致欺﹔取美於當年者﹐在身後而長悲。此故俗士之近心﹐一世之常情也。至於大人﹐以天地爲一朝﹐億代爲瞬息﹐忘懷以造事﹐無心而爲功。在我之與在彼﹐在身之與在人﹐弗覺其殊別﹐莫知其先後。故北山之愚與嫠妻之孤﹐足以哂河曲之智﹐嗤一世之惑。悠悠之徒﹐可不察與。

盧曰﹕此一章﹐興也。俗安所習而隨於眾﹐眾所共者則爲是焉。𨿽嗜欲所纏﹐從生至死﹐生旣流蕩無已﹐死又不知所之。愚者營營於衣食以至終﹐君子營營於名色以至死﹐咸以爲樂天知命﹐自古而然。若夫至學之人﹐必至於求道忘生以契眞。聞斯行諸﹐不計老少﹐窮生不聞﹐神或感而自通。故《易》曰﹕寂然不動﹐感而遂通。然後形礙之可忘﹐至平之理暢矣。

政和﹕平險而達之者﹐去其有形之獘。帝感其誠者﹐造乎不形之妙。河曲之叟累乎形之有盡﹐而不知夫道之無窮﹐以智笑愚﹐曾不知純純之愚爲大智也。

範曰﹕懸巖之澑穿石﹐單極之便斷幹。水非石之鉆﹐繩非木之鋸﹐靡使然也。體道之人審燭厥理﹐以古今爲一息﹐以生死爲一條﹐篤彊行之志﹐無期效於俄頃之間﹔持不息之誠﹐無要功於歲時之近。等視世間萬事﹐豈嘗所謂難者耶﹖故太行﹑王屋二山﹐峙冀州之南﹐跨河陽之北﹐方七百里﹐其崇萬仞﹐可謂﹟高且大矣。然未離形數﹐可得而平焉。北山愚公者﹐年且九十﹐面山而居。懲山北之塞﹐出入之迂也。於是聚族合謀﹐畢力平險。荷箕畚﹐運土石﹐投諸隱土之北﹐置諸渤海之尾﹐所以去之﹐可謂遠矣。許之者有雜然之眾﹐助之者有始齔之男﹔獻其疑者有所弗聽﹐笑止者有所弗顧﹔以無窮匱之子孫﹐平不加增之土石﹐所以持之﹐可謂久矣。彼其不已﹐若是其卒也。懼操蛇之神﹐感誇蛾之子﹐力負二山之險﹐俾無隴斷之登。嗚呼﹐愚而復智之極也﹐是其所以爲愚公者與﹖

沖虛至德眞經四解卷之十二竟

沖虛至德眞經四解卷之十三

湯問

誇父不量力﹐欲追日影﹐逐之於隅谷之際。

隅谷者﹐虞淵也﹐日所入。

渴欲得飲﹐赴飲河﹑渭。河﹑渭不足﹐將走北飲大澤。未至﹐道渴而死。棄其杖﹐屍膏肉所浸﹐生鄧林。鄧林彌廣數千里焉。

《山海經》云﹕誇父死﹐棄其杖﹐而爲鄧林。

盧曰﹕夫人一至以祈道﹐則去有以契眞。若將恃能以求勝﹐則步影而不及。及其契眞也﹐則形盡平焉﹔及其追末也﹐則喪生以見迹。迹之著也﹐鄧林所以生﹔眞之契也﹐丘隴所以平也。

政和﹕變化推遷﹐莫知其極。鄭人之爲秋栢﹐誇父之生鄧林﹐其有機緘而不得已者耶﹖

範曰﹕傳稱誇父死﹐棄其杖而爲鄧林﹐此所謂誇﹣父是也。逐日於隅谷之際﹐赴飲於河渭之間﹐卒焉北走大澤﹐未至而死。豈非以太自累而不量其力者耶﹖

大禹曰﹕六合之間﹐四海之內﹐照之以日月﹐經之以星辰﹐紀之以四時﹐要之大歲。神靈所生﹐其物異形﹐或夭或壽﹐惟聖人能通其道。

聖人順天地之道﹐因萬物之性﹐任其所適﹐通其逆順﹐使羣異各得其方﹐壽夭成得盡其分也。

政和﹕日月有明故曰照﹐星辰成列故曰經﹐四時有序故曰紀﹐太歲總焉故曰要。神靈所生﹐言天地之所生﹐蓋天神而地靈也。其物異形﹐或夭或壽﹐聖人遊乎萬物之所終始﹐而通物之所造﹐故曰﹕惟聖人能通其道。

夏革曰﹕然則亦有不待神靈而生﹐不待陰陽而形﹐不待日月而明﹐

夫生者自生﹐形者自形﹐明者自明﹐忽然自爾﹐固無所因假也。

不待殺戮而夭﹐不待將迎而壽﹐自夭者不由禍害﹐自壽者不由接養。

不待五穀而食﹐不待繒纊而衣﹐不待舟車而行﹐其道自然﹐

自然者﹐都無所假也。

非聖人之所通也。

聖人不違自然﹐而萬物自運﹐豈樂通物哉﹖自此章以上﹐皆夏革所告殷湯也。

盧曰﹕夫形動之物﹐各有所宜﹐聖人能順其生以通其道也。然則神識至靈﹐更無所待﹐非羣有之所資育﹐蓋獨運之自然﹐豈聖人所能通哉﹖

政和﹕六合之外﹐聖人存而不論﹐豈物物而通之哉﹖其無待而然者耶﹖烏識所以然﹐任其自然付之自爾﹐蓋樂通物﹐非聖人也。

範曰﹕大禹所言則止於有極盡之間﹐夏革所言則造乎無極盡之外。故或曰﹕惟聖人能通其道。或曰﹕非聖人所通。槪而論之﹐若物之外﹐若物之內﹐烏睹其所以異哉﹖

禹之治水土也﹐迷而失塗﹐謬之一國。

遊絕垠之外者﹐非用心之所逮﹐故寄言迷謬耳。

濱北海之北﹐不知距齊州幾千萬里。距至也。其國名曰終北﹐

盧曰﹕終北者﹐言其極幽極微﹐玄默之地。

不知際畔之所齊限。無風雨霜露﹐不生鳥獸﹐虫魚﹐艸木之類。四方悉平﹐周以喬陟。山之重壠也。

盧曰﹕玄默之境﹐無有際畔﹐風雨鳥獸﹐羣動所不至也﹐其中坦然至平而已矣。喬陸者﹐形器之礙。

當國之中有山﹐山名壺領﹐狀若甔音擔。甀音槌頂有口﹐狀若貟環﹐名曰滋穴。有水湧出﹐名曰神瀵﹐山頂之泉曰瀵。臭過蘭椒﹐味過醪醴。

盧曰﹕山中諭心﹐水爲慧用﹐蓋神所瀵出者。

一源分爲四埒﹐注於山下。山上水流日埒。經營一國﹐無不悉徧。

盧曰﹕通乎四支﹐徧乎百體﹐以周形器。

土气和﹐亡札厲。人性婉而從物﹐不競不爭﹔柔心而弱骨﹐不驕不忌﹔長幼儕居﹐不君不臣﹔男女雜遊﹐不媒不聘﹔緣水而居﹐不耕不稼﹔土气溫適﹐不識不衣﹔百年而死﹐不夭不病。其民孳阜亡數﹐有喜樂﹐亡衰老哀苦。

盧曰﹕百骸九竅﹐應事而用。不爭不競﹐不相矜誇﹔含陰含陽﹐隨運而用﹔其道至柔﹐不衣不食﹐衰老所不逐﹐夭壽所不拘。上士勤之﹐則至其國矣。

其俗好聲﹐相攜而疊謠﹐終日不輟音﹐饑惓則飲神瀵﹐力志和平。過則醉﹐經旬乃醒。沐浴神瀵﹐膚色脂澤﹐香气經旬乃歇。

盧曰﹕人以气爲生﹐故曰好聲也。出入之息﹐故云不輟。飲食眞慧無雜思﹐故云醉也。覺慮起又沐其中﹐故云澤香。

政和﹕謬之一國﹐以明非聖人之所通也。不知際畔之所齊限﹐則六合之內有不可窮者也。《易》曰﹕陰陽不測之謂神。在天之時無風雨霜露﹐在地之气無鳥獸艸木。其民飲神瀵而沐浴焉﹐則能已饑惓而澤膚色﹐可以養生﹐可以盡年﹐謂之神瀵﹐是其所以爲不可測也。

周穆王北遊過其國﹐三年忘歸。旣反周室﹐慕其國﹐�然自失。不進酒肉﹐不召嬪禦者﹐數月乃復。

盧曰﹕周穆王亦曾至其國矣﹐不能常止其地﹐故云乃復焉。

範曰﹕姒氏治水土﹐其迹之所及者遠﹐而殊陬異域有非足迹之所可至者。故寄言迷謬也。濱北海之北﹐不知距齊州幾千萬里﹐其去人也﹐遠矣。其國名曰終北﹐則造乎歸根復命之地﹐不知際畔之所齊限則遊乎廣漠無極之野﹐無風雨霜露則陰陽之气有所不交﹐不生鳥獸虫魚艸木則散殊之類有所不育﹐四方悉平則夷而未嘗陂也﹐周以喬陟則高而不可踰也。國之中有山﹐山之頂有口﹐有水湧出﹐名曰神瀵﹐則傳所謂大出尾下者是已。一源分爲四好﹐注於山下﹐則傳所謂山下有水者是已。經營一國﹐無不悉徧﹐則言其周流泛應而善利萬物也。夫然故土無札傷﹐物無疵癘。婉而從者無競爭之心﹐柔而靜者無驕忌之行﹐不君不臣無長幼之序﹐不媒不娉無男女之別。緣水而居﹐不待五穀而食﹔土气溫適﹐不待繒纊衣﹔躋仁壽之域﹐無夭傷之苦。飲神瀵而力志和平﹐則疏瀹心智﹐蓋若飲之以和。浴神瀵而膚色脂澤﹐則滌除塵垢﹐蓋若洗之以善。周穆王北遊過其國﹐三年忘歸。旣反周室﹐慕其國﹐�然自失。數月乃復。是又造道未至者如此。

管仲勉齊桓公因遊遼口﹐俱之其國﹐幾克舉。

盧曰﹕管仲能說其處也﹐故云﹕遊遼口﹔欲往而不能得至﹐故曰﹕幾克舉也。

隰朋諫曰﹕君捨齊國之廣﹐人民之眾﹐山川之觀﹐殖物之阜﹐禮義之盛﹐章服之美﹐妖靡盈庭﹐忠良滿朝﹐肆叱則徒卒百萬肆﹐疑作叱。視撝則諸侯從命﹐視﹐疑作指。亦奚羨於彼而棄齊國之社稷﹐從戎夷之國乎﹖此仲父之耄﹐柰何從之﹖

盧曰﹕夫俗之君子心所言者﹐正在於人民﹑禮義﹑章服﹑聲色﹐是尊貴稱情也。

桓公乃止﹐以隰朋之言告管仲﹐仲曰﹕此固非朋之所及也。

朋之知極於齊國﹐豈知彼國之巨偉﹐故管仲孩之也。

臣恐彼國之不可知之也。齊國之富奚戀﹖隰朋之言奚顧﹖

此國自不可得生耳﹐豈以朋之言故止也。

盧曰﹕隰朋之所及者﹐不達於此耳。夷吾云﹕以我之所聞﹐但恐不得如所傳耳。故云﹕恐不可知之也。所審如所傳說﹐往而能到者﹐則世俗聲色富貴何足戀﹖禮義忠良何足顧哉﹖

政和﹕道惡乎往而不存﹖故在無者亦道也﹐在有者亦道也。解心釋形則蔽無廢有﹐勞形休心則徇有棄無。聖人之於道﹐一有一無﹐徼妙並觀﹐乃無不可。然則戀國之富者固不足以知道﹐而捨夫種種之民﹐慕夫不可測之國者亦豈足以得道哉﹖穆王之意﹐管仲﹑隰朋之言﹐皆未爲得也。

範曰﹕隰朋之爲人也﹐上忘而下不畔﹐愧不若黃帝﹐而哀不已若者。其於國有不聞﹐其於家有不見﹐仲父固嘗以是爲可以屬國哉﹖然其智適可以治齊而已﹐故終北之遊遂以爲非而諫之。是篇所論﹐若大禹則深造乎道者﹐若穆王則涯而反者﹐若桓公是直望道而未之見者耳。

南國之人被髮而裸﹐力果北國之人鞨巾而裘﹐中國之人冠冕而裳。九土所資﹐或農或商﹐或田或漁﹔如冬裘夏葛﹐水舟陸車﹐默而得之﹐性而成之。

夫方土所資﹐自然而能﹐故吳越之用舟﹐燕朔之乘馬﹐得之於水陸之宜﹐不假學於賢智。愼到曰﹕治水者茨防決塞﹐𨿽在夷貊﹐相似如一﹐學之於水﹐不學之於禹也。

政和﹕南方之气熱﹐故被髮而裸﹐與《書島》夷卉服之義同也。北方之气寒﹐故鞨巾而裘﹐與《書島》夷皮服之事同也。中國謂之夏﹐則文明盛大﹐故冠冕而裳﹐治辯而禮﹐具九土所資農商田漁﹐冬裘夏葛﹐一人之身﹐百工之所爲備。然皆默而得之﹐性而成之﹐特異宜而已。

範曰﹕南國之被髮﹐北國之鞨巾﹐中國之冠冕﹐習俗之不同也。九土所資﹐或農或商﹐或田或漁﹐智能之不同也。冬裘夏葛﹐服各異宜。水舟陸車﹐器各異用。蓋有自然而不可易者﹐孰知其所以然哉﹖默而得之﹐性而成之而已。

越之東有輒休又休之國﹐其長子生﹐則鮮而食之﹐謂之宜弟。其大父死﹐負其大母而棄之﹐曰﹕鬼妻不可與同居處。楚之南有炎人之國﹐其親戚死﹐巧其肉而棄之﹐然後埋其骨﹐乃成爲孝子。秦之西有儀渠又康之國者﹐其親戚死﹐聚柴積而焚之。燻則煙上﹐謂之登遐﹐然後成爲孝子。此上以爲政﹐下以爲俗﹐而未足爲異也。

此事亦見《墨子》。

盧曰﹕夫眾是則爲當﹐眾習則爲常﹐故至當至常﹐人所不辯。彼習俗者眾矣﹐寧知其至理哉﹖

政和﹕越之東﹐楚之南﹐秦之西﹐上無禮﹐下無學﹐然且行以爲政﹐習以爲俗。此亂倫者也﹐不足爲教。

範曰﹕越之東﹐楚之南﹐秦之西﹐皆遐陬異域﹐不能相通。故上之爲政﹐下之爲俗﹐有不可比而同者。

孔子東遊﹐見兩小兒辯斗﹐問其故。一兒曰﹕我以日始出時去人近﹐而日中時遠也。一兒以日初出遠﹐而日中時近也。一兒曰﹕日初出大如車蓋﹐及日中﹐則如盤盂此不爲遠者小而近者大乎﹖一兒曰﹕日初出滄滄涼涼﹐及其日中如探湯﹐此不爲近者熱而遠者涼乎﹖孔子不能決也。兩小兒笑曰﹕孰謂汝多知乎﹖

所謂六合之外﹐聖人存而不論。二童子致笑﹐未必不達此旨﹐或互相起予也。

盧曰﹕聖人之生﹐所貴明道。達則兼濟天下﹐窮則獨善其身。獨善者﹐養道以全眞﹔兼濟者﹐設教以利物。若進非全道﹐退非利生﹐一曲之辯﹐聖人所以未嘗說也。夫不決者﹐非不知也。世人但以問無不知爲多﹐聖人以辯之無益而不辯。若有理無理一皆辯之﹐則聖人無益之勞實亦多矣。然則二童之爭也﹐事亦可明﹐何者﹖日之初升﹐光未遠﹐人居光外﹐見其大焉。日之旣中﹐光備萬物﹐人居光內﹐見其質焉。亦如遠望燭光﹐更見其大﹔近窺則焰﹐乃更以小焉。物理則然﹐辯之何益﹖

範曰﹕日出於東方而入於西極﹐以體圓則未離乎形﹐以圍一則未離乎數﹐一墮於形數之域﹐則或遠或近﹐固得而測度。然則孔子不能決者﹐豈眞弗能次哉﹖是直存而不論耳﹖

均﹐天下之至理也﹐

物物事事皆平皆均﹐則理無不至也。

連於形物亦然。

連﹐屬也。屬於器物者﹐亦須平焉。

均發均縣﹐輕重而發絕﹐發不均也。

發甚微脆﹐而至不絕者﹐至均故也。今所以絕者﹐猶輕重相傾﹐有不均處也。

均也﹐其絕也。

若其均也﹐寧有絕理。

莫絕。言不絕也。人以爲不然﹐凡人不達理也自有知其然者也。

會自有知此理爲然者。《墨子》亦有此說。

盧曰﹕夫理之至者﹐天下無不均﹐不待均之然後均也。有形之物亦然﹐當理則自均矣。猶如以發懸重﹐𨿽微不絕。絕者不均﹐均則不絕。世人以爲不是﹐不知理之必然也。

政和﹕一陰一陽之謂道﹐仁者見之謂之仁﹐智者見之謂之智。赫赫乎日月之光﹐韋目所見﹐各有不同。故以形見之﹐則以爲遠者小而近者大﹔以气見之﹐則以爲近者熱而遠者涼。而所以爲日﹐固不可以遠近期也。

範曰﹕發引千鈞﹐勢至等也。義與此合。

詹何﹐

詹何﹐楚人﹐以善釣聞於國。

以獨繭絲爲綸﹐芒鍼爲鉤﹐荊蓧爲竿﹐剖粒爲餌﹐引盈車之魚。

《家語》曰﹕鯤魚其大盈車。

於百仞之淵汩流之中﹐綸不絕﹐鉤不伸﹐竿不橈。

夫飾芳餌﹐掛微鉤﹐下沈靑泥﹐上乘驚波﹐因水勢而施捨﹐頡頏委縱﹐與之沈浮﹐及其施絕﹐故生而獲也。

楚王聞而異之﹐召問其故。詹何曰﹕臣聞先大夫之言﹐蒲且子之弋也。

蒲且子﹐古善弋射者。

弱弓纖繳﹐乘風振之﹐連雙鶬於靑雲之際。用心專﹐動乎均也。臣因其事﹐放而學釣﹐五年始盡其道。當臣之臨河持竿﹐心無雜慮﹐惟魚之念﹔投綸沈鉤﹐乎無輕重﹐物莫能亂。魚見臣之鉤餌﹐猶沈埃聚沬﹐吞之不疑。所以能以弱制彊﹐以輕致重也。大王治國誠能若此﹐則天下可運於一握﹐將亦奚事哉﹖楚王曰﹕善。

善其此諭者﹐以諷其用治國矣。

盧曰﹕夫聖人之理俗也﹐必審萬物之情而設教化以運之﹐則百姓日用而不知﹐靡然無不應。亦猶弱弓纖繳﹐乘風而振之﹔輕鉤微餌﹐因波而運之﹐則不得不爲我所制也。道者之養生全眞含生﹐靡然以向化﹐則理天下者亦由玆道焉。

政和﹕刑名而降﹐大則制小﹐彊則制弱。道以懦弱爲表﹐以小而妙之爲玄﹐此物所以不得遁而皆存也。百仞之淵﹐其深可測﹐靑雲之際﹐其高可及﹐而道則覆載之者也。與道同體﹐則守小朴而萬物自賓。以細綸而引盈車之魚﹐以弱弓而連雙鶬於靑雲之際﹐其諭在此。聖人之治天下﹐如斯而已。

範曰﹕楚王聞詹何之釣而知所以治國﹐黃帝問童子之牧而知所以爲天下﹐其理一也。

魯公扈﹑趙齊嬰二人有疾﹐同請扁鵲求治。扁鵲治之。旣同愈。謂公扈﹑齊嬰曰﹕汝曩之所疾﹐自外而幹府藏者﹐固藥石之所已。今有偕生之疾﹐與體偕長。今爲汝攻之﹐何如﹖二人曰﹕願先聞其驗。扁鵲謂公扈曰﹕汝志彊而气弱﹐故足於謀而寡於斷。

志謂心智﹐气謂質性。智多故多慮﹐性弱故少決也。

齊嬰志弱而气彊﹐故少於慮而傷於專。

智少而任性﹐則果敢而自用。

若換汝之心﹐則均於善矣。扁鵲遂飲二人毒酒﹐迷死三日﹐剖胸探心﹐易而置之﹔投以神藥﹐旣悟如初。二人辭歸。於是公扈反齊嬰之室﹐而有其妻子﹐妻子弗識。齊嬰亦反公扈之室﹐而有其妻子﹐妻子亦弗識。

二子易心﹐乘其本識﹐故各反其家﹐各非故形﹐故妻子不識也。

二室因相與訟﹐求辯於扁鵲。扁鵲辯其所由﹐訟乃已。

此言恢誕﹐乃書記少有。然魏世華佗能刳腸易胸﹐湔洗五藏﹐天下理自有不可思議者﹐信亦不可以臆斷﹐故宜存而不論也。

盧曰﹕夫形體者﹐無知之物也。神識者﹐有知之主也。守乎本則眞全而合道﹐滯乎質則失性而徇情。俗人徒見形之有僧愛﹐不知神之爲主宰也。今言易其心而各有妻子者﹐明心爲情主﹐形實無知耳。所以道者貴乎養神也。

政和﹕形失其平爲疾﹐性失其平亦爲疾。治形之疾﹐藥石攻之﹐治性之疾﹐則有道術存焉。志气之帥也﹐气體之充也﹐志主謀慮﹐气主果斷﹐一失其平﹐彊弱相反。故志彊而气弱者足於謀而寡於斷﹐志弱而气彊者少於慮而傷於專。心者﹐五官之主也。易其心﹐使彊弱適乎是﹐以無疾妙物之謂神﹐投以藥﹐妙物深矣。聖人以神道妙天下﹐舉平與陂通而爲一﹐何以異於是﹖

範曰﹕孟子曰﹕志至焉﹐气次焉。又曰﹕持其志﹐無暴其气。志者﹐心之所之也。气者﹐志之所役也。一有或偏﹐則性失其平而爲疾矣。故志譬則帥也﹐气譬則眾也﹐志彊而气弱﹐𨿽有帥而莫爲之用。其失也﹐疑而不決﹔志弱而气彊﹐則𨿽有眾而莫爲之至。其失也﹐果而自用。儻不爲之發藥﹐又烏足以化其心﹐易其慮﹐而庶幾其有瘳乎﹖嘗觀魏世華佗有刳腸易冑﹑濯洗五藏之術﹐則是篇所言﹐亦無足怪。

瓠巴鼓琴而鳥舞魚躍。

瓠巴﹐古之善鼓琴人也。

鄭師文聞之﹐

師文﹐鄭國樂師。

棄家從師襄遊。

師襄﹐亦古之善琴人也﹐從其遊學。

柱指鈞弦﹐三年不成章。

安指調弦﹐三年不能成曲。

師襄曰﹕子可以歸矣。嫌其難教。師文捨其琴﹐嘆曰﹕文非弦之不能鈞﹐非章之不能成。文所存者不在弦﹐所志者不在聲。

遺弦聲﹐然後能盡弦聲之用也。

內不得於心﹐外不應於器﹐故不敢發手而動弦。

心﹑手﹑器三者﹐互應不相違失﹐而後和音發矣。

盧曰﹕人知以形習聲﹐不知辯聲運形者神也。若心不應器﹐𨿽成而不精。若極聲之能﹑盡形之妙﹐理須神契而心自得也。

且小假之﹐以觀其後。無幾何﹐復見師襄。師襄曰﹕子之琴何如﹖師文曰﹕得之矣。請嘗試之。

盧曰﹕得於心﹐應乎器﹐然後習其聲以通乎神矣。

於是當春而叩商弦以召南呂﹐

商﹐金音﹐屬秋。南呂﹐八月律。

涼風忽至﹐艸木成實。

得秋气﹐故成熟。

及秋而叩角弦以激夾鐘﹐

角﹐木音﹐屬春。夾鐘﹐二月律。

溫風徐回﹐艸木發榮。

得春气﹐故榮華。

當夏而叩羽弦以召黃鐘﹐

羽﹐水音﹐屬冬。黃鐘﹐十一月律。

霜雪交下﹐川池暴沍。

得冬气﹐故凝陰水凍。

及冬而叩徵弦以激蕤賓﹐

徵﹐火音﹐屬夏。蕤賓﹐五月律。

陽光熾烈。堅冰立散。

得夏气﹐故消釋。此一時彈琴﹐無緣頓變四節。蓋舉一時之驗﹐則三時可知﹐且欲並言其所感之妙耳。

將終﹐命官而總四弦﹐則景風翔﹐慶云浮﹐甘露降﹐醴泉湧。至和所致師襄乃撫心高蹈曰﹕微矣﹐子之彈也。𨿽師曠之淸角﹐

師曠爲晉平公奏淸角﹐一奏之﹐時有白雲從西北起﹐再奏之﹐大風至而雨隨之﹔三奏之﹐裂帷幕﹐破狙豆﹐飛廊瓦﹐左右皆奔走﹐平公恐伏﹐晉國大旱﹐赤地三年。平公得聲者﹐或吉或凶也。

鄒衍之吹律﹐

北方有地﹐美而寒﹐不生五穀。鄒子吹律暖之﹐意而禾黍滋也。

亡以加之﹐彼將挾琴執管而從子之後耳。

盧曰﹕成性所行﹐動然而應陰陽之數﹑四時之序﹐水火且不能焚溺﹐況風雨寒燠之气哉﹖故《易》曰﹕先天而天弗違﹐況於人乎﹖況於鬼神乎﹖此之謂也。謂之聲律而變者不因四時也。

政和﹕夫至樂者﹐調理四時﹐大和萬物﹐而四時疊起﹐萬物循生。至其妙也﹐二類相合﹐兩者交通﹐或謂之死﹐或謂之生﹐或謂之實﹐或謂之榮﹐行畱散徙﹐不主常聲。故以聲感气﹐隨感而應﹐亦理之必至者耳。春叩商弦以召南呂﹐而秋气應之﹔秋叩角弦以激夾鐘﹐而春气應之﹔夏叩羽弦以召黃鐘﹐而冬气應之﹔冬叩徵弦以激蕤賓﹐而夏气應之。則樂之感有至於易四時之序而奪造化之機者﹐其妙若此。至於總而調之﹐則交通而成和﹐是以景風翔﹐慶云浮﹐甘露降﹐醴泉湧。蓋通天下一气耳。聲合於气﹐其應也自然而已。鳥舞魚躍﹐乃其餘事。

範曰﹕琴者﹐君子常禦之樂。其制詳而義深﹐其聲妙而功大﹔始乎防心以自禁﹐終乃出器以入覺。故聲作於跬步之間﹐而感應乎大淸之上﹐昔者黃帝鼓淸角之琴以大合鬼神﹐而鳳凰蔽日﹐堯鼓琴而天神格﹐舜歌南風而天下化﹐又豈直瓠巴之鳥舞魚躍而已哉﹖然琴之制﹐絲托於木﹐其音乃發。蓋火得木而有聲﹐神因形而應世﹐殆有不測之妙存乎其間。苟拘拘然溺於形器之近﹐蔽於聲音之末﹐烏能樂得其道哉﹖師文之學﹐始也柱指而鈞弦﹐終也捨琴而興嘆﹐所存者不在弦﹐所志者不在聲﹐可謂得乎此矣。夫然故叩弦召律﹐四气變移。及命宮而總四弦﹐景風翔﹐慶云浮﹐甘露降﹐醴泉湧﹐其聲和而致祥若是。彼師曠之淸角﹐奏之而風雨應﹔鄒衍之律﹐暖之而禾黍滋。詎能進此哉﹖是宜師襄子爲之撫心而高蹈也。

薛譚學謳於秦靑﹐二人薛秦國之善歌者。未窮靑之技﹐自謂盡之﹐遂辭歸。秦靑弗止﹐餞於郊衢﹐撫節悲歌﹐聲振林木﹐響遏行雲。薛譚乃謝求反﹐終身不敢言歸。秦靑顧謂其友日﹕昔韓娥韓國善謳者也。東之齊﹐匱糧﹐過雍門﹐鬻歌假食。旣去而餘音繞梁欐﹐三日不絕﹐左右以其人弗去。過逆旅﹐逆旅人辱之。韓娥因曼聲哀哭﹐曼聲猶長引也。一里老幼悲愁﹐垂涕相對﹐三日不食。遽而追之。娥還﹐復爲曼聲長歌。一里長幼喜躍抃舞﹐弗能自禁﹐忘向之悲也。乃厚賂發之。發﹐猶遣也。故雍門之人至今善歌哭﹐效娥之遺聲。

六國時有雍門子﹐名周﹐善琴﹐又善哭﹐以哭於孟常君。

盧曰﹕夫六根所用﹐皆能獲通﹐通則妙應無方﹐非獨心識而已。故魯公扈章直言心用﹐瓠巴以下乃從聲通焉。

政和﹕聲振林木﹐響遏行雲﹐則其出音之勁﹑餘韻之遠而已。曼聲歌哭﹐一里老幼﹐或喜或悲﹐則動蕩人之精神﹐變易人之思慮﹐此其謳歌之造乎妙者也。

範曰﹕秦靑之撫節﹐振林木而遏行雲﹔韓娥之曼聲﹐變一里之老幼。誠動於中而感應於外﹐不得不然﹐又況夫誠己而發有耶﹖

伯牙善鼓琴﹐鐘子期善聽。伯牙鼓琴﹐志在登高山。鐘子期曰﹕善哉﹐峨峨兮若泰山。志在流水。鐘子期曰﹕善哉﹐洋洋兮若江河。伯牙所念﹐鐘子期必得之。伯牙遊於泰山之陰﹐卒逢暴雨﹐止於巖下﹔心悲﹐乃援琴而鼓之。初爲霖雨之操﹐更造崩山之音。曲每奏﹐鐘子期輒窮其趣。伯牙乃捨琴而嘆曰﹕善哉﹐善哉﹐子之聽夫。志想象猶吾心也。

言心暗合﹐與己無異。

吾於可逃聲哉﹖

發音﹐鐘子期已得其心﹐則無處藏其聲也。

盧曰﹕夫聲之所成﹐因而感之﹐心之所起﹐聲則隨之。所以五根皆通﹐盡爲識心所傳﹔善於聽者﹔聲咳猶知之﹐況復聲成於文﹐安可不辯耶﹖

政和﹕在心爲志。凡音之起﹐由人心生也。感於物而後動﹐則心之所之可得而審矣。然聽止於耳﹐則知聲而不知音﹔聽合於心﹐則審音以知其意。此子期聽所以造乎微也。

範曰﹕道不可聞﹐聞而非也。則無聲之表﹐固有聽之弟及者。伯牙之所鼓﹐子期之所聽﹐未離乎形聲之間﹑高山流水﹐每奏而輒窮其趣﹐復何聲之可逃哉﹖

沖虛至德眞經四解卷之十三竟

沖虛至德眞經四解卷之十四

湯問

周穆王西巡狩﹐越昆侖﹐不至弇山。反還﹐未及中國﹐道有獻工人名偃師。

中道有國﹐獻此工巧之人也。

穆王薦之﹐薦﹐當作進。問曰﹕若有何能﹖偃師曰﹕臣惟命所試。然臣已有所造﹐願王先觀之。穆王曰﹕日以俱來﹐日謂別日。吾與若俱觀之。

盧曰﹕神用之妙﹐豈惟聲哉﹖色香滋味﹐鹹及其理矣。故此章言刻象之盡微。

越日偃師謁見王。王薦之﹐曰﹕若與偕來者何人邪﹖對曰﹕臣之所造能倡者。倡﹐徘優也。穆王驚視之﹐趣步俯仰﹐信人也。巧夫頷其頤﹐則歌合律﹔捧其手﹐則舞應節。千變萬化﹐惟意所適。王以爲實人也﹐與盛姬內禦並觀之。

《穆天子傳》云﹕盛姬﹐穆王之美人。

技將終﹐倡者瞬其目而招王之左右侍妾。王大怒﹐立欲誅偃師。偃師大懾﹐立剖散倡者以示王﹐皆傅會革﹑木﹑膠﹑漆﹑白﹑黑﹑丹﹑靑之所爲。王諦料之﹐內則肝瞻﹑心肺﹑脾腎﹑腸胃﹑外則筋骨﹑支節﹑皮毛﹑齒髮﹐皆假物也﹐而無不畢具者。合會復如初見。

如向者之始見王也。

王試廢其心﹐則口不能言﹐廢其肝﹐則目不能視﹔廢其腎﹐則足不能步。

此皆以機關相使﹐去其機關之主﹐則不能相制禦。亦如人之五藏有病﹐皆外應七孔與四支也。

盧曰﹕夫內肝瞻心肺﹐所以能外爲視聽行步神識﹐運之乃爲生物耳。苟無神則不能用其五根矣。今造化之生物﹐亦何異於偃師之所造耶﹖若使無神﹐自同於艸木﹔神苟在也﹐動用何足奇耶﹖木人用偃師之神﹐故宜類彼生物也。神工造極﹐化何遠哉﹖

穆王始悅而嘆曰﹕人之巧乃可與造化者同功乎﹖詔貳車載之以歸。

近世人有言人靈因機關而生者﹐何者﹖造化之功至妙﹐故萬品咸育﹐運動無方。人藝粗拙﹐但寫載成形﹐塊然而已。至於巧極則幾乎造化﹐似或依此言而生此說﹐而此書旣自不爾。所以明此義者﹐宜以巧極思之無方﹐不可以常理限﹐故每舉物極以袪近惑﹐豈謂物無神主耶﹐斯失之遠矣。

夫班輸之云梯﹐墨翟之飛鳶﹐自謂能之極也。

班輸作云梯﹐可以淩虛仰攻。墨子作木鳶﹐飛三日不集。

弟子東門賈﹑禽滑釐聞偃師之巧以告二子﹐二子終身不敢語藝﹐而時執規矩。

時執規矩﹐言其不敢數之也。

盧曰﹕夫偃師之精微﹐神合造物﹔班輸之輩﹐但巧盡機關﹐以明至妙之功﹐不可獨循規矩也。

政和﹕假於異物﹐托於同體﹐寓百骸﹐象耳目﹐視聽言貌﹑趣步俯仰﹐若性之自爲而不知爲之者﹐則其巧妙﹐其功深﹐獨成其天﹐有人之形﹐豈特幾乎以其眞哉﹖偃師之造﹐信乎與造化同功者矣。𨿽然﹐生者﹐假借也。道與之貌﹐天與之形﹐亦奚以異於此﹖

範曰﹕昆侖者﹐安靜之丘。弇山者﹐日入之所。越昆侖而不至弇山﹐則𨿽欲戾動而之靜﹐未能去明而卽幽﹐故反還而已。偃師之倡﹐功同造化。頷其頤﹐則歌合律﹐若天籟之自鳴﹔棒其乎﹐則舞應節﹐若天機之自動。千變萬化﹐惟意所適。穆王驚而視之﹐信以爲實人也。曾不知其傅會革木膠漆白黑丹靑之所爲而已。彼進乎技者然耳﹐又況體道之人通乎物之所造者﹐宜如何哉﹖

甘蠅﹐古之善射者﹐殼弓而獸伏鳥下。

箭無虛發﹐而鳥獸不敢逸。《戰國策》云﹕更贏虛發而鳥下也。

弟子名飛衛﹐學射於甘蠅﹐而巧過其師。紀昌者﹐又學射於飛衛。飛衛曰﹕爾先學不瞬﹐而後可言射矣。紀昌歸﹐偃臥妻之機下﹐以目承牽挺﹐牽挺﹐機躡。二年之後﹐𨿽錐末倒眥﹐而不瞬也。以告飛衛﹐飛衛曰﹕未也﹐

盧曰﹕夫虛弓下鳥者﹐藝之妙也。巧過其師者﹐通於神也。妙在所習﹐神在精微也。先學不瞬﹐精之至也﹔以目承躡而不動者﹐神定之矣。定而未能用﹐故曰猶未也。

必學視而後可。

盧曰﹕此用不瞬以爲視也。

視小如大﹐視微如著﹐而後告我。

盧曰﹕視審也﹐則見小如大矣。

昌以犛懸虱於牖﹐南面而望之。旬日之間﹐浸大也﹔三年之後﹐如車輪焉。以睹餘物﹐皆丘山也。

視虱如輪﹐則餘物稱此而大焉。

乃以燕角之弧﹑朔蓬之等射之﹐貫虱之心﹐而懸不絕﹐

以彊弓勁矢貫虱之心﹐言其用手之妙也。

以告飛衛。飛衛高蹈批膺曰﹕汝得之矣。

盧曰﹕視小如大﹐貫之不足爲難。

紀昌旣盡衛之術﹐計天下之敵己者﹐一人而已﹐乃謀殺飛衛。

盧曰﹕欲摧其能擬﹐過其師法耳。欲滅飛衛之名﹐非謂斷其命也矣。

相遇於野﹐二人交射﹐中路矢鋒相觸﹐而墜於地﹐而塵不揚。飛衛之矢先窮。窮﹐盡者也。紀昌遺一矢﹐旣發﹐飛衛以棘刺之端扞之﹐而無差焉。

盧曰﹕二矢同道﹐相及而勢盡﹐故墜地而塵不飛者﹐微之甚也。以棘刺扞不差﹐審之至也。

於是二子泣而投弓﹐相拜於塗﹐請爲父子﹐克臂以誓﹐不得告術於人。

祕其道也。此一章義例已詳於仲尼篇也。

盧曰﹕此所謂神交而意得也﹐非矢之藝。故投弓而誓焉﹐神契方傳矣﹐故不得以術告之也。

政和﹕內有所定﹐然後在外者能有所應。微有所審﹐然後於其著者能無所遺。伯昏瞀人謂列子曰﹕汝休然有佝目之志於中也﹐殆矣。夫蓋謂其內不能有所定也。紀昌先學不瞬﹐而以目承牽挺者以此。《莊子》曰﹕自大視細者不明。蓋謂其微不能有所審也。昌以犛毛垂虱﹐而望之浸大者以此。蓋不通乎此而善射者﹐寡矣。

範曰﹕夫射於百步之外﹐其至爾之力也﹐其中非爾力也。故教人射者必志於彀﹐而學之者亦必志於彀。豈非力分之內可學﹐而能力分之外不可勉而至故耶﹖飛衛學射於甘蠅﹐而術過其師﹐固有得於自然之天性者。夫人之身居於內則心爲之主﹐接於物則目爲之先﹐故神合於心而其機常寓於目。紀昌學射於飛衛﹐必告之先學不瞬者﹐蓋欲其神全於內﹐然後忤物而不懾故也。然不瞬而已﹐猶非其至。古之養勇﹐亦有所謂不目逃者。若夫視小如大﹐視微如著﹐棲睫之虫﹐見若嵩山﹐則又庶夫徐以神視者矣。故能彀燕孤貫懸虱﹐而不射之射得之在我焉。迨其久﹐旣盡穿楊之巧﹐乃彎射羿之弓﹐抑何虛矯恃气而以爭術尙勝爲心耶﹖故始而相遇於野﹐則交射而矢鋒相觸﹐已而相拜於塗﹐則投弓而克臂以誓。夫學射之賤﹐猶且不得告術於人﹐又況夫體道在己而進於不傳之妙者耶﹖

造父之師曰泰豆氏。

泰豆氏見諸雜書記。

造父之始從習禦也﹐執禮甚卑﹔泰豆三年不告。造父執禮愈謹﹐乃告之曰﹕古詩言﹕良弓之子﹐必先爲﹔箕良冶之子﹐必先爲裘。

箕裘者皆須柔屈補接﹐而後成器。爲弓冶者﹐調筋角﹐和金鐵亦然。故學者必先攻其所易﹐然後能成其所難﹐所以爲諭也。

慮曰﹕箕者﹐所以造弓之具也。裘者﹐所以扇冶之具也。老子以爲橐鑰﹐今之韝袋也。彼以約弓之牀﹐此以扇火之韝﹐非弓冶﹐而弓冶又資之也。

汝先觀吾趣。趣﹐行也。趣如吾﹐然後六轡可持﹐六馬可禦。造父曰﹕惟命所從。泰豆乃立木爲塗﹐僅可容足﹔旣得安腳。計步而置﹐疏槪如其步數。

履之而行。趣走往還﹐無跌失也。造父學之﹐三日盡其巧。泰豆嘆曰﹕子何其敏也﹖得之捷乎。

敏﹐疾也。捷速也。

凡所禦者﹐亦如此也。

盧曰﹕立木如足﹐布之如步。《莊子》云﹕側足之外皆去其土﹐則不能履之者﹐必不定也。若禦馬者亦如使其足﹐則妙矣。

曩汝之行﹐得之於足﹐應之於心。推於禦也﹐齊輯乎轡銜之際﹐急緩乎唇吻之和﹔正度乎胸臆之中﹐而執節乎掌握之間。內得於中心﹐而外合於馬志﹐是故能進退履繩而旋曲中規矩﹐取道致遠而气力有餘﹐誠得其術也。得之於銜應之於轡﹔得之於轡﹐應之於手﹔得之於手﹐應之於心。則不以目視﹐不以策驅﹔心閒體正﹐六轡不亂﹐而二十四蹄所投無差﹔回旋進退﹐莫不中節。

與和鸞之聲相應也。

然後輿輪之外可使無餘轍﹐馬蹄之外可使無餘地﹔未嘗覺山谷之險﹐原隰之夷﹐視之一也。吾術窮矣﹐汝其識之。

夫行己之所踐﹐容足而已。足外無餘﹐而人不敢踐者﹐此心不夷﹐體不閒故也。心夷體閒﹐卽進止有常數﹐遲疾有常度。苟盡其妙﹐非但施之於身﹐乃可行之於物。𨿽六轡之煩﹐馬足之眾﹐調之有道﹐不患其亂。故輪外不恃無用之轍﹐蹄外不賴無用之地。可不謂然也。

盧曰﹕莊生解牛云﹕其骨也有間﹐其刀刃也無厚﹐無厚入有間﹐恢恢然有餘地也。言其理則多暇也。不視足外之地則其志專﹐志專利運足如其心矣。若移之於轡街﹐易之於駔駿﹐當轍應足﹐何所傾危﹖世人皆求其末而不知其本﹐識眞之士必求其本然後用之。故射禦之末藝﹐猶須合道焉。

政和﹕中無主而不止﹐外無正而不行﹐此性習相成之道也。故政道者必始之以習﹐及其得道也﹐乃能成之於性﹐良弓之子必學爲箕﹐良冶之子必先爲裘﹐所以諭習也。立木爲塗﹐僅可容足﹐計步而置﹐履之而行﹐所以使之習也。蓋立木爲塗﹐僅可容足﹐推之於禦﹐故輿輪之外可使無餘轍﹐馬蹄之外可使無餘地。計步而置﹐履之而行﹐推之於禦﹐故山谷之險﹐原隰之夷﹐可使視之如一﹐齊輯乎轡銜之際﹐而急緩乎唇吻之和﹐所謂外合於馬志者也。正度乎胸臆之中﹐而執節乎掌握之間﹐所謂內得於中心者也。進退履繩而旋曲中規矩﹐言其服禦如此。取道致遠而气力有餘﹐言其順適如此。轡系銜者也﹐故得之於手﹐應之於轡﹐手執轡者也。故得之於轡﹐應之於手﹐心運手者也。故得之於手﹐應之於心﹐至於不以目視﹐不以策驅﹐而回旋進退莫不中節﹐則若性之自然而不知爲之者﹐此之謂善禦。

範曰﹕紀昌學射於飛衛﹐飛衛不教之以射而教之以先學不瞬﹔造父學禦於泰豆氏﹐泰豆氏不教之以禦而教之以先觀吾趣﹐蓋引而不發﹐開而弗達﹐使之深造乎自得之妙而已。射禦末技﹐猶且然爾﹐矧夫道可傳而不可受﹖則示於此者正容而悟﹐觀於彼者目擊而存﹐所謂自得﹐其得宜如何哉﹖觀泰豆之禦﹐方其始也﹐輯乎轡銜之際﹐急緩乎唇吻之和﹐正度乎胸臆之中﹐而執節乎掌握之間﹐內得於中心﹐外合於馬志﹐故能進退履繩而旋曲中規矩﹐取道致遠而气力有餘。則由於法度之中﹐未嘗敢越﹐有如此者。迨其久也﹐得之於銜﹐應之於轡﹐得之於轡﹐應之於手﹔得之於手﹐應之於心。不以目視﹐不以策驅﹔心閒體正﹐六轡不亂﹐二十四蹄所投無差﹐回旋進退莫不中節﹐則超乎法度之外﹐不勉而中﹐有如此耆。若夫要其終而言之﹐則輿輪之外無餘徹﹐馬蹄之外無餘地﹐未嘗覺山谷之崄﹑原隰之夷﹐視之一也。則又無適而非行﹐無行而非道﹐舉平與陂﹐道通爲一﹐奚往而不暇哉﹖道乎進其至此﹐進乎技矣。

魏黑卵以暱嫌殺丘邴章。暱嫌﹐私恨。

盧日﹕夫以私嫌而殺傷﹑嗜欲而夭物者﹐皆世俗之常情﹐非有道之士也。

丘邴章之子來丹謀報父之讎。丹气甚猛﹐形甚露﹐計粒而食﹐順風而趨﹐𨿽怒﹐不能稱兵以報之﹐

有膽气體羸虛﹐不能舉兵器也。

恥假力於人﹐誓手劍以屠黑卵。黑卵悍志絕眾﹐力抗百夫。筋骨皮肉﹐非人類也。延頸承刃﹐披胸受矢﹐鋩鍔摧屈﹐而體無痕撻。負其材力﹐視來丹猶雛轂也。來丹之友申他曰﹕子怨黑卵至矣﹐黑卵之易子過矣﹐將奚謀焉﹖來丹垂涕曰﹕願子爲我謀。申他曰﹕吾聞衛孔周其祖得殷帝之寶劍﹐一童子服之﹐卻三軍之眾﹐奚不請焉﹖

盧曰﹕天地至精之物﹐但以威制於三軍。若以斷割爲功﹐非至精者也。

來丹遂適衛﹐見孔周﹐執僕禦之禮﹐請先納妻子﹐後言所欲。孔周曰﹕吾有三劍﹐惟子所擇﹔皆不能殺人﹐且先言其狀。一曰含光﹐視之不可見﹐運之不

知有。其所觸也﹐泯然無際﹐經物而物不覺。二曰承影﹐將旦昧爽之交﹐日夕昏明之際﹐此面而察之﹐淡淡焉若有物存﹐莫識其狀。其所觸也﹐竊竊然有聲﹐經物而物不疾也。三曰宵練﹐方晝則見影而不見光﹐

與日月同色也。

方夜見光而不見形。言其照夜。其觸物也﹐騞然而過﹐騞﹐伏墮切。隨過隨合﹐覺疾而不血刃焉。此三寶者﹐傳之十三世矣﹐而無施於事﹐不能害物。匣而藏之﹐未嘗啟封。來丹曰﹕𨿽然﹐吾必請其下者。孔周乃歸其妻子﹐與齋七日。晏陰之間﹐晏晚暮也。跪而授其下劍﹐來丹再拜受之以歸。

以其可執可見﹐故授其下者。

盧曰﹕器珍者﹐則害物深﹔至道至精﹐無所傷物。

來丹遂執劍從黑卵。時黑卵之醉偃於牖下﹐自頸腰三斬之。黑卵不覺﹐來丹以黑卵之死﹐趣而退。遇黑卵之子於門﹐系之三下﹐如投虛。黑卵之子方笑曰﹕汝何蚩而三招予﹐來丹知劍之不能殺人也﹐嘆而歸。黑卵旣醒﹐怒其妻曰﹕醉而露我﹐使我嗌疾而腰急。其子曰﹕疇昔來丹之來﹐遇我於門﹐三招我﹐使我體疾而支彊﹐彼其厭我哉。

盧曰﹕夫道至之人﹐無傷於萬物﹔萬物之害亦所不能傷焉﹐故毒虫不螫﹐猛獸不攫﹐故物之至精者亦無傷。《老子》曰﹕其神不傷﹐人是以聖。人貴夫知者﹐何以其不傷於萬物者也﹖

政和﹕含光者襲明而不耀﹐承影者處陰而不移。宵練晦之時﹐練有形之質﹐含光則無有也。故視之不見﹐運之不有﹐經物而不覺﹐承影則若有若無。故𨿽莫識其狀而且或聞其聲﹐宵練則旣有矣。爲其有形之質也﹐故晝見影焉。爲其處晦之時也﹐故夜見光焉。道以無爲上﹐若有若無次之﹐而囿於有者爲下﹐故三劍含光爲上﹐承影次之﹐宵練爲下。來丹之所受者﹐其宵練與﹖然是三者不以斬決爲勝﹐亦皆劍之神者矣。天下有常勝之道﹐直之無前﹐運之無旁﹐而天下服﹐豈在於擊斗爲哉﹖故莊子以斬領決肺爲庶人之劍也。惜乎來丹不通乎此。知劍之不能殺人而後欺﹐何以爲常勝之道乎﹖

範曰﹕黑卵則道之復乎至幽者﹐邴章則道之顯於至明者﹐來丹則又至陽之色也。故以父之讎而謀報黑卵﹐請劍於衛孔周焉。夫有千越之劍者﹐匣而藏之﹐不敢用也﹐寶之至也。道之利用若是﹐故直之無前﹐舉之無上﹐按之無下﹐運之無旁﹐決浮雲﹐絕地紀﹐恢恢然其於遊刃有餘地矣。來丹受劍於孔周﹐徒用之以復讎而已﹐故因黑卵之醉﹐自頸至腰三斬之﹐則與夫上斬頸領下決肝肺者無以異矣﹐豈知所以用之道哉﹖

周穆王大徵西戎﹐西戎獻錕鋙之劍﹐火浣之布。其劍長尺有咫﹐練綱亦刃用之切玉如切泥焉。火浣之布﹐浣之必投於火﹔布則火色﹐垢則布色﹔出火而振之﹐皓然疑乎雪。此《周書》所云。皇子以爲無此物﹐傳之者妄。蕭叔曰﹕皇子果於自信﹐果於誣理哉。

此一章斷後﹐而說切玉劍火浣布者﹐明上之所載﹐皆事實之言﹐因此二物無虛妄者。

盧曰﹕夫金之不能切玉者﹐非器之利也﹔布之不能澣於火火不燒者﹐物之異也。天地之內﹐萬物之多﹐有可以理求者﹐亦有非理所及者﹐然則玉𨿽堅有可刻之理﹐劍𨿽鐵有必斷之鋒也。以必斷之鋒當可刻之物﹐不入者自非至利耳﹐非無可切之理焉﹐況已有之何所疑也﹖又動植之類﹐其性不同﹐有因水火而生者﹐有因水火而殺者﹐故火山之鼠得火而生﹐風生之獸得風而活。人約空立﹐魚約水存。然則火浣之纑非紵非麻﹐布名與中國等﹐火與鼠毛同﹐此復何足爲怪也﹖果於自信不達矣夫。

政和﹕世之人以耳目所接者爲有﹐而以其所不及者爲無。然八荒之外﹐不可窮頡﹐安可以耳目所不及者遂以爲無哉﹖

範曰﹕切玉之刀﹐火浣之布﹐理固有之﹐而拘耳目之用者必以爲無是物焉﹐又烏能知極盡之際哉﹖是篇必終之以此﹐以明前之所載皆卽當至理﹐非徒侈空言以駭世故也。

沖虛至德眞經四解卷之十四竟

沖虛至德眞經四解卷之十五

和光散人高守元集

力命

張曰﹕命者﹐必然之期﹐素定之分也。𨿽此事未驗﹐而此理已然。若以壽夭存於禦養﹐窮達系於知力﹐此感於天理也。盧曰﹕命者﹐必定之分﹐非力不成。力者﹐進取之力﹐非命不就。有其命者﹐必資其力﹐有其力者﹐或副其命。亦有力之不能致者﹐無命也﹔侍命而不力求者﹐候時也﹐信命不信力者﹐失之遠矣﹔信力不信命者﹐亦非當也。政和﹕力有智愚﹐命有窮達﹐得喪之差﹐莫相爲對。不貳其心﹐所以立命。範曰﹕古人有常言曰﹕莫知致而至

者﹐命也。又曰﹕不知吾所以然而然者﹐命也。夫命之在天﹐未形有分﹐且然無問固﹐豈力之所能制哉﹖惟知其無可柰何而安之﹐非有德者不能與此。

力謂命曰﹕若之功奚若我哉﹖命曰﹕汝奚功於物而欲比朕﹖力曰﹕壽夭﹑窮達﹑貴賤﹑貧富﹐我力之所能也。命曰﹕彭祖之智﹐不出堯舜之上﹐而壽八百﹔顏淵之才﹐不出眾人之下﹐而壽四八﹔仲尼之德﹐不出諸侯之下﹐而困於陳﹑蔡﹔殷紂之行﹐不出三仁之上﹐而居君位。季札無爵於吳﹐田恆專有齊國。夷﹑齊餓於首陽﹐季氏富於展禽。若是汝力之所能﹐柰何壽彼而夭此﹐窮聖而達逆﹐賤賢而貴愚﹐貧善而富惡邪﹖力曰﹕若如若言﹐我固無功於物﹐而物若此邪﹖此則若之所制邪﹖命曰﹕旣謂之命﹐柰何有制之者邪﹖朕直而推之﹐曲而任之。自壽自夭﹐自窮自達﹐自貴自賤﹐自富自貧﹐

不知所以然而然者﹐命也﹐豈可以制也﹖

朕豈能識之哉﹖朕豈能識之哉﹖

此篇明萬物皆有命﹐則智力無施。《楊朱篇》言人皆肆情﹐則制不由命。義例不一﹐似相違反。然治亂推移﹐愛惡相攻﹐情僞萬端﹐故要時競﹐其獎孰知所以﹖是以聖人兩存而不辯。將以大扶名教﹐而致獘之由不可都塞。或有恃詐力以干時命者﹐則楚子問鼎於周﹐無知亂適於齊。或有矯天眞以殉名者﹐則夷齊守餓西山﹐仲由被醢於衛。故列子叩其二端﹐使萬物自求其中。苟得其中﹐則智動者不以權力亂其素分﹐矜名者不以矯抑虧其形生。發言之旨﹐其在於斯。嗚呼﹐覽者可不察哉。

盧曰﹕命者﹐天也。力者﹐人也。命能成之﹐力能運之﹐故曰運命也。《莊子》曰﹕知不可柰何﹐安之若命。是力不能運也。孔子曰﹕五十而知天命。不知命無以爲君子也。然歷國應聘而思執鞭之士﹐是不忘力也。

政和﹕命在天﹐力在人﹐力若可致也。然在天者有非人所能勝﹐則君子不謂力﹐命在所聽也。然在人者有非天所能違﹐則君子不謂命。壽夭﹑窮達﹑貴賤﹑貧富﹐萬物之所受﹐蓋有制之者矣。爲其不敢迕也﹐故直而推之。爲其不可遏也﹐故曲而任之。旣非力之所能使﹐亦非命之所能違﹐自然而已。孰獘獘然以多識爲事﹖故曰﹕朕豈能識之哉﹖

範曰﹕時無止也﹐故年有大小﹐彭祖﹑顏淵﹐壽夭之所不同也。分無常也﹐故勢有得失。仲尼﹑殷紂﹐窮達之所以不同也。季札無爵於吳﹐田恆專有齊國﹐其貴賤固異矣。自道觀之﹐有所謂等貴賤者。夷﹑齊餓於首陽﹐季氏富於展禽﹐其貧富固異矣。自道觀之﹐有所謂同貧富者。自然之分﹐殆不可得而致知﹐故直而推之﹐俾其各正而無私﹔曲而任之﹐俾其委順而無迎。壽夭﹑窮達﹑貴賤﹑貧富咸其自取﹐使之者其誰耶﹖惟達命之情者不務﹐知之所無柰何﹐故死生亦大矣。不得與之變﹐而況得喪禍福之所介﹐夫孰足以患心已﹖

北宮子謂西門子曰﹕朕與子並世也﹐而人子達﹔並族也﹐而人子敬﹔並貌也﹐而人子愛﹔並言也﹐而人子庸﹔並行也﹐而人子誠﹔並仕也﹐而人子貴﹔並農也﹐而人子富﹔並商也﹐而人子利。朕衣則桓褐﹐食則粢蠣﹐居則蓬室﹐出則徒行。子衣則文錦﹐食則粱肉﹐居則連欐﹐出則結駟。在家熙然有棄朕之心﹐在朝諤然有傲朕之色。請謁不相及﹐遨遊不同行﹐固有年矣。子自以德過朕邪﹖西門子曰﹕予無以知其實。汝造事而窮﹐予造事而達﹐此厚薄之驗歟﹖

謂德有厚薄也。

盧曰﹕吾所造皆達﹐汝所造皆窮﹐德之厚薄可見矣。

而皆謂與予並﹐汝之顏厚矣。北宮子無以應﹐自失而歸。中塗遇東郭先生。先生曰﹕汝奚往而反﹐偊偊而步﹐有深愧之色邪﹖北宮子言其狀。東郭先生曰﹕吾將捨汝之愧﹐與汝更之西門氏而問之。曰﹕汝奚辱北宮子之探乎﹖固且言之。西門子貝﹕北宮子言世族﹑年貌﹑言行與予並﹐而賤貴﹑貧富與予異。子語之曰﹕予無以知其實。汝造事而窮﹐予造事而達﹐此將厚薄之驗歟﹖而皆謂與予並﹐汝之顏厚矣。東郭先生曰﹕汝之言厚薄﹐不過言才德之差﹐吾之言厚薄﹐異於是矣。夫北宮子厚於德﹐薄於命﹔汝厚於命﹐薄於德。汝之達﹐非智得也﹔北宮子之窮﹐非愚失也。皆天也﹐非人也。

此自然而然﹐非由人事巧拙也。

而汝以命厚自矜﹐北宮子以德厚自愧﹐皆不識夫固然之理。西門子曰﹕先生止矣。予不敢復言。聞理而服。

盧曰﹕西門子求之而遂﹐命也。北宮子求之不遂﹐亦命也。不知命則有自矜之色﹐自知命則無憂愧之心。得與不得﹐非智愚﹐非才德也。西門子不敢復言者﹐知命之遂不敢恃德也。

北宮子旣歸﹐衣其裋褐﹐有狐貉之溫﹔進其茙菽﹐有稻粱之味﹔庇其蓬室﹐若廣廈之蔭﹔乘其蓽輅﹐若文軒之飾。終身逌然﹐不知榮辱之在彼也﹐在我也。

一達於理﹐則外物多少不足以槪意也。

盧曰﹕知命則不憂不愧﹐亦不知德之厚薄也。

東郭先生聞之曰﹕北宮子之寐久矣﹐一言而能寤﹐易怛也哉。

盧曰﹕寐者﹐言未覺也﹐及其寤也﹐乃怛之常耳。

政和﹕世族﹑言行﹑年貌﹑相若﹐而貴賤﹑貧富﹑窮達相異﹐北宮子非愚失也﹐西門子非智得也﹐失者以德厚自愧﹐得者以命厚自矜﹐皆在物一曲﹐不通乎道﹐非東郭其孰覺之﹖予不敢復言﹐特知其非是而已。悟則其意也消於道也其庶幾乎﹖

範曰﹕命在天﹐德在己。古之君子修其在己者﹐俟其在天者﹐𨿽造事而達﹐吾不以命厚而有所矜﹔𨿽造事而窮﹐吾不以德厚而有所愧。安時處順﹐衰樂不能入也。北宮子衣則裋褐﹐食則粢糲﹐居則蓬室﹐出則徒行﹐可謂窮矣﹐彼不知其厚於德也﹐乃以是而自愧。西門子衣則文錦﹐食則粱肉﹐居則連欐﹐出則結駟﹐可謂達矣﹐彼不知其薄於德也﹐乃以是而自矜。詎識夫固然之理哉﹖東郭先生辭而辟之﹐然後聞言而悟者無深愧之色﹐聞理而服者去躬矜之行。施於身者不願人之文繡也﹐衣其裋褐有狐貉之溫﹐豈固以惡衣爲恥哉﹖飽於內者不願人之膏粱也﹐進其茙菽有稻粱之味﹐豈固以惡食爲恥哉﹖堂高數仞﹐我得志弗爲也﹐𨿽庇其蓬室若廣廈之蔭矣﹐從車千乘﹐我得志弗爲也﹐𨿽乘其蓽輅若文軒之飾矣。終身逌然不知榮辱之在彼也﹐在我也。則又遊券之內﹐行乎無名。其視物之儻來適去﹐猶觀雀蚊蚋虻之相過乎前耳。詎足以易吾之素履邪﹖非知命不能進此。

管夷吾﹑鮑叔牙二人相友甚戚﹐同處於齊。管夷吾事公子糾﹐鮑叔牙事公子小白。齊公族多寵﹐嫡庶並行。

齊僖公母弟夷仲年生公孫無知﹐僖公愛之﹐令禮秩同於太子也。

國人懼亂。管仲與召忽奉公子糾奔魯﹔

糾﹐襄公之次弟子。

鮑叔奉公子小白奔莒。

小白﹐糾之次弟。

旣而公孫無知作亂﹐

襄公立﹐絀無知秩服﹐遂殺襄公而自立。國人尋殺之。

齊無君﹐二公子爭入。管夷吾與小白戰於莒﹐道射中小白帶鉤﹐小白旣立。

小白卽桓公也。

脇魯殺子糾﹐召忽死之﹐管夷吾被囚。

齊告魯曰﹕子糾兄弟﹐弗忍加誅﹐請殺之。召忽﹑管仲﹑讎也﹐請得而醢之。不然﹐將滅魯。魯患之﹐遂殺子糾。召忽自殺﹐管仲請囚也。

鮑叔牙謂桓公曰﹕管夷吾能﹐可以治國。桓公曰﹕我讎也﹐願殺之。鮑叔牙曰﹕吾聞賢君無私怨﹐且人能爲其主﹐亦必能爲人君。如欲霸王﹐非夷吾其弗可。君必捨之。遂召管仲。魯歸之齊﹐鮑叔牙郊迎﹐釋其囚。桓公禮之。

鮑叔親迎管仲於堂阜﹐而脫其桎梏﹐於齊郊而見桓公也。

而位於高﹑國之上﹐鮑叔牙以身下之﹐

高國﹐齊之世族。

任以國政﹐號曰仲父。桓公遂霸。管仲嘗嘆曰﹕吾少窮困時﹐嘗與鮑叔賈﹐分財多自與﹔鮑叔不以我爲貪﹐知我貧也。吾嘗爲鮑叔謀事而大窮困﹐鮑叔不以我爲愚﹐知時有利不利也。吾嘗三仕﹐三見逐於君﹐鮑叔不以我爲不肖﹐知我不遭時也。吾嘗三戰三北﹐鮑叔不以我爲怯﹐知我有老母也。公子糾敗﹐召忽死之﹐吾幽囚受辱﹐鮑叔不以我爲無恥﹐知我不羞小節而恥名不顯於天下也。生我者父母﹔知我者鮑叔也。此世稱管鮑善交者﹐小白善用能者。然實無善交﹐實無用能也。實無善交實無用能者﹐非更有善交﹐更有善用能也。

此明理無善交用能﹐非但管鮑桓公而已。

盧曰﹕言其命之所應用﹐則因交而獲申﹐非是更別有善交用能也。然則恃才獲用者﹐命也。因交而達者﹐力也。非惟天時﹐抑有人謀。人力而遂者﹐皆歸於命。命之來也﹐鮑叔不得不盡力﹐桓公不得不用之﹐皆命矣夫。

召忽非能死﹐不得不死﹔鮑叔非能舉賢﹐不得不舉﹔小白非能用條﹐不得不用。

此皆冥中自相驅使﹐非人力所制也。

盧曰﹕皆命成於力﹐力成於命﹐非有私焉。

範曰﹕管伸之於齊﹐其視鮑叔則友也﹐其視桓公則君也。分財自與而不以爲貴﹐謀事窮困不以爲愚﹐仕而三遂不以之爲不肖﹐戰而三北不以之爲怯﹐幽囚受辱不以爲無恥﹐則鮑叔之於夷吾﹐固得夫善交之道矣。始有莒道之戰﹐而射中帶鉤﹔終有堂阜之迎﹐而釋其桎梏﹔位居高國之上﹐號稱仲父之尊﹔九合諸侯﹐一匡天下﹐則桓公之於夷吾﹐固得夫用能之。道矣。管鮑善交而實無善交者﹐桓公善用能而實無善用能者﹐捨是而求﹐豈更有善交﹑更有善用能者哉﹖是則莫之爲而常自然﹐殆有不可得而致知者。

及管夷吾有病﹐小白問之﹐曰﹕仲父之病病矣。可不諱。云

言病之甚﹐不可復諱而不言也。

盧曰﹕將死﹐不可諱言。

至於大病﹐則寡人惡乎屬國而可﹖夷吾曰﹕公誰欲歟﹖小白曰﹕鮑叔牙可。曰﹕不可。其爲人也﹐潔廉善士也﹐淸己而已。其於不己若者不比之人﹐

欲以己善齊物也。

一聞人之過﹐終身不忘。不能棄瑕錄善。使之理國﹐上且鉤乎君﹐下且逆子民。

必引君令﹐其道不弘。道苟不弘﹐則逆民而不能納矣。

其得罪於君也﹐將弗久矣。小白曰﹕然則孰可﹖對曰﹕勿已﹐則隰朋可。非君然而可也。其爲人也﹐上忘而下不叛﹐

居高而自忘﹐則不憂下之離散。

愧其不若黃帝﹐而哀不己若者。

慚其道之不及聖﹐矜其民之不逮己﹐故能無棄人也。

盧曰﹕自忘其高﹐自愧無德﹐則進善之志深矣。不如己者﹐哀而憐之﹐則下人不離叛矣。

以德分人謂之聖人﹐

化之使合道﹐而不宰割也。

以財分人謂之賢人。

旣以與人﹐己愈有也。

以賢臨人﹐未有得人者也﹔

求備於人﹐則物所不與也。

以賢下人者﹐未有不得人者也。

與物升降者﹐物必歸。

其於國有不聞也﹐其於家有不見也。

道行則不煩聞見﹐故曰﹕不瞽不聾﹐不能成功。

勿已﹐則隰朋可。

郭象曰﹕若有聞見﹐則事鍾於己﹐而羣下無所措其手足﹐故遺之可也。未能盡其道﹐故僅之可也。

盧曰﹕不責物之常情﹐是不聞於國也﹔不求人之小過﹐是不見於家也。

然則管夷吾非薄鮑叔也﹐不得不薄﹔非厚隰朋也﹐不得不厚。厚之於始﹐或薄之於終﹔薄之於終﹐或厚之於始。厚薄之去來﹐弗由我也。

皆天理也。

盧曰﹕夷吾之情﹐非有厚薄﹐此公薦也。薦之則爲厚﹐不薦則爲薄﹐此皆力也。桓公旣不用鮑叔﹐鮑叔之命也﹔用隰朋﹐隰朋之命也。使鮑叔無命﹐而夷吾不施力焉﹔而隰朋無命﹐夷吾𨿽施力亦無益也。

政和﹕謂之有者以別於所無﹐而謂之無者蓋以名其莫之有也。世稱管鮑善交而曰實無善交﹐蓋言其善與人交不可跂及。其爲交也﹐莫之或有矣。故曰﹕實無善交者。而又繼之曰﹕非更有善交也。稱小白善用能者而曰實無善用能﹐蓋言其善用能不可跂及。其善用能也﹐莫之或有矣。故曰﹕實無善用能。而又繼之曰﹕非更有善用能也。天下之事﹐時勢適然者﹐不得不然。召忽之死子糾之勢不得不死也﹔小白之用夷吾時﹐不得不用也。鮑叔舉夷吾於小白﹐至夷吾屬齊國之事﹐則違鮑叔而薦隰朋﹐是皆視時與勢﹐非私我與彼者。當其時﹐順其勢﹐厚薄終始﹐吾何容心焉耳﹖鮑叔之與人﹐則和而同﹐故於交友之際則能全之﹔鮑叔之行己﹐則淸而失之隘﹐故於理國之事則不足以有任。管仲厚之於始而薄之於終﹐亦何有於我哉﹖曰賢君無私怨者﹐明人君以天下爲公﹔曰不羞小節而恥不顯於天下者﹐明人臣當自重。以天下之任﹑以德分人者﹐善貸且成﹐故謂之聖人﹐然聖人之實不盡於此。以財分人者﹐利下之事﹐故謂之賢人﹐然賢人之實不盡於此。

範曰﹕老氏曰﹕容乃公﹐公乃王。公也﹐王也﹐名生於實。惟公則可以爲公﹐惟王則可以爲王。若鮑叔之爲人﹐不己若者有所不比﹐一聞人之過﹐終身不忘﹐豈所謂能容者哉﹖若隰朋之爲人﹐上忘而下不叛﹐愧不若黃帝﹐而哀不己若者。其於國有不聞﹐其於家有不見﹐則得夫容﹐乃公之道矣。管仲之對桓公﹐以鮑叔爲不可以屬國﹐非固薄之也﹐不得不薄﹔以隰朋爲可以屬國﹐非固厚之也﹐不得不厚。薄厚之去來﹐詎可容心於其間哉﹖一本乎自然而已。

鄧析操兩可之說﹐設無窮之辭﹐當子產執政﹐作《竹刑》。竹刑﹐簡法。鄭國用之。數難子產之治。子產屈之。子產執而戮之﹐俄而誅之。

此傳云子產誅鄧析《左傳》云駟喘殺鄧析﹐而用其《竹刑》。子產卒後二十年﹐而鄧析死也。

然則子產非能用《竹刑》﹐不得不用﹔鄧析非能屈子產﹐不得不屈﹔子產非能誅鄧析﹐不得不誅也。

此章義例與上章同也。

盧曰﹕作法者﹐力也。受戮者命也。用其法者﹐亦力也。誅其身者﹐亦命也。力其事者﹐才也。才不遇者﹐亦命也。

政和﹕不得不用《竹刑》者﹐時也。不得不誅鄧析者﹐勢也。

範曰﹕謹按《左氏春秋》﹕昭公二十年﹐子產卒。定公九年﹐駟喘殺鄧析而用其《竹刑》。此則言子產殺鄧析者是直寓言以明理而已。

可以生而生﹐

或積德履仁﹐或遇時而通﹐得當年之歡﹐騁於一己之志﹐似由報應﹐若出智力也。

天福也﹔

自然生耳﹐自然泰耳﹐未必由仁德與智力。然交復信順之行﹐得騁一己之志﹐終年而無憂虞﹐非天福如之何也﹖

可以死而死﹐

或積惡行暴﹐或饑寒窮困﹐故不顧刑戮﹐不賴生存﹐而威之以死﹐似由身招﹐若應事而至者也。

天福也。

自然死耳﹐自然窮耳﹐未必由凶虐與愚弱。然肆凶虐之心﹐居不賴生之地﹐而威之以死﹐是之死得死者﹐故亦曰天福者也。

盧曰﹕居可生之時而得其生者爲天福也﹐居可死之時而得其死者亦天福也。如夷吾求生於齊桓之時﹐而得遂其生者﹐信爲天福也﹔如鋤麑之觸槐以取喪﹐不辱君命不傷賢才﹐得遂其死﹐垂名不朽﹐亦天福也。

可以生而不生﹐

居榮泰之地﹐願獲長年而早終。

天罰也﹔

願生而不得生者﹐故曰天罰。

可以死而不死﹐

居困辱之地﹐而不願久生而更不死也。

天罰也。

輕死而不死﹐復是天罰。

盧曰﹕居榮泰之地﹐處崇高之位﹐是可以生而不得生﹐如董賢之類是也﹔居困辱之地﹐處屯苦之中﹐是可以死而不得死﹐如人競之類是也。求之不遂﹐皆爲天罰也。

可以生﹐可以死﹐得生得死﹐有矣﹔

此之生而得生﹐此之死而得死。

不可以生﹐不可以死﹐或死或生﹐有矣。

此義之生而更死﹐之死而更生者也。此二者可上義已該之而重出﹐疑書誤。

然而生生死死﹐非物非我﹐皆命也﹐智之所無柰何。

生死之理﹐旣不可測﹐則死不由物﹐生不在我﹐豈智之所如﹖

盧曰﹕不由於物﹐亦不由我﹐知不能運﹐力不能成﹐然後可以任命矣。

政和﹕以順而至者謂之福﹐以逆而降者謂之罰。可以生而生﹐可以死而死﹐皆順其常然﹐故謂之天福。言天之所福﹐應順而至也。可以生而不生﹐可以死而不死﹐皆逆其固然﹐故謂之天罰。言天之所罰﹐緣類而降也。然或可以生而死﹐或可以死而生﹐若是者﹐命之行也﹐孰知其故哉﹖故𨿽智者大迷﹐而惟達者知通焉。

範曰﹕生也死之徒﹐死也生之始﹐孰知其紀﹖惟原始反終而知死生之說者達命之情﹐不務智之所無柰何。

故曰﹕窈然無際﹐天道自會﹔漠然無分﹐天道自運。

無際無分者﹐是自然之極﹐自會自運者﹐豈有役之哉﹖

天地不能犯﹐

天地𨿽大﹐不能違自然也。

聖智不能幹﹐

聖神𨿽妙﹐不能逆時運也。

鬼魅不能欺。

鬼魅𨿽妖﹐不能詐眞正也。

自然者默之成之﹐

默﹐無也。

平之寧之﹐

平寧無所施爲。

將之迎之。

功無遺喪﹐似若將迎。

盧曰﹕若合道成命﹐天地不能違﹐聖智不能幹。運用合理﹐應變如神﹐鬼魅所不能欺﹐何況於人事乎﹖

政和﹕窈者﹐言深而難見。漠者﹐言蕩而難名。妙體無體﹐故窈然無際﹐而其道以自然而會﹔妙用無用﹐故漠然無分﹐而其道以自然而運。若是則生死之變﹐孰知其故哉﹖天地不能犯者﹐言天地𨿽大﹐而自然之理所不能違也﹐聖智不能幹者﹐言聖智𨿽妙﹐而自然之理所不能逆也﹔鬼魅不能欺者﹐言鬼魅𨿽幽﹐而自然之理所不能罔也。蓋自然者默而成之﹐有乎不言。其無爲也﹐寂然不動﹐故平之寧之﹐則處靜息迹而不累於有﹔其有爲也﹐感而遂通天下之故﹐故將之迎之﹐則應物不藏而不蔽於無。

範曰﹕窈者﹐幽之極﹐漠者﹐定之至﹐言天道窈然至幽﹐而物莫能窺﹐故曰自會而已。無有際限﹐天道漠然至定而物莫能撓﹐故曰自運而已。無有分別﹐天地𨿽大﹐有所不能犯﹔聖智𨿽妙﹐有所不能幹﹔鬼魅𨿽妖﹐有所不能欺。生生死死﹐咸有自然。默之者不假乎辯說也﹐成之者無事於贅虧也。平之而已﹐則無欠無餘﹔寧之而已﹐則勿攖勿擾。有以將之﹐斯能處適去之順﹔有以迎之﹐斯能安適來之時。知其不可柰何﹐而安之若是。非至命者疇克爾。

沖虛至德眞經四解卷之十五竟

沖虛至德眞經四解卷之十六

力命

楊朱之友曰季梁﹐季梁得疾﹐七日大漸。漸﹐劇也。其子環而泣之﹐請醫。季梁謂楊朱曰﹕吾子不肖﹐如此之甚﹐汝奚不爲我歌以曉之﹖楊朱歌曰﹕天其弗識人胡能覺﹖匪佑自天﹐弗孽由人。我乎汝乎﹐其弗知乎﹖醫乎巫乎﹐其知之乎﹖

言惟我與汝識死生有命耳﹐非醫巫所知也。

其子弗曉﹐終謁三醫。

不解楊朱歌旨﹐謂與己同也。

盧曰﹕其子謁醫﹐夫天命不能識乎﹖人亦何能覺之耶﹖天不別加福﹐人亦不爲過。而遇病者﹐此其命也。夫我與汝尙不能知﹐醫與巫何能知乎﹖又將歌意我與爾能此疾﹐我不能疾﹐巫能之也。

一曰矯氏﹐二曰兪氏﹐三曰盧氏﹐診其所疾。矯氏謂季梁曰﹕汝寒溫不接﹐虛實失度﹐病由饑飽色欲﹐精慮煩散﹐非天非鬼。𨿽漸﹐可攻也。季梁曰﹕眾醫也﹐亟屏之。兪氏曰﹕汝始則胎气不足﹐乳湩有餘。病非一朝一夕之故﹐其所由來漸矣﹐弗可已也。季梁曰﹕良醫也。且食之。

盧曰﹕矯氏所說之病﹐皆人事之失關乎力者也。兪氏所說之病﹐與形俱生﹐受气不足﹐不可差也。

盧氏曰﹕汝疾不由天﹐亦不由人﹐亦不由鬼﹐稟生受形﹐旣有制之者矣﹐亦有知之者矣﹐

夫死生之分﹐修短之期﹐咸定於無爲﹐天理之所制矣。但愚昧者之所惑﹐玄達者之所悟也。

藥石其如汝何﹖季梁曰﹕神醫也。重貺遣之。俄而季梁之疾自瘳。

盧曰﹕盧氏所說之病﹐乃由乎神。神之所造﹐有功有過。神者﹐報神之器也﹐神以制之矣。未受於形﹐神以知之矣。神旣不足﹐形乃隨之。長短美醜﹐質形已定矣﹐藥石豈能愈之﹖季梁以爲神醫﹐修神養德而病自愈。

範曰﹕動與過﹐疾所生也。醫能已此有疾而待治者﹐不如吾聞而藥之可也。然無妄之疾勿藥﹐有喜𨿽病者能言其病﹐庶幾其有瘳﹐然則非藥石之所能攻者。季梁得疾﹐七日大漸。其子環而泣之﹐則常人之所昏迷而顧惜之也。季梁謂楊朱曰﹕吾子不肖﹐如此之甚﹐汝奚不爲我歌以曉之﹖則欲其推死生之理以警悟之也。柰何朴鄙之心終焉而弗去﹐故於是爲之謁三醫焉。矯氏則逆性命之理而有所攻﹐故曰眾醫﹔兪氏則順性命之情而無所治﹐故曰良醫。若夫盧氏則原始反終﹐知其默有制之者﹐而湯劑砭石無所復加﹐非進乎技而與乎神﹐孰能至此﹖故季梁以是爲神醫也。古之人有疾入靈府﹑病在膏盲者﹐而神醫皆以爲不可治而信之﹐殆亦盧氏之類歟。

生非貴之所能存﹐身非愛之所能厚﹔生亦非賤之所能夭﹐身亦非輕之所能薄。故貴之或不生﹐賤之或不死﹔愛之或不厚﹐輕之或不薄。此似反也﹐非反也﹔此自生自死﹐自厚自薄。或貴之而生﹐或賤之而死﹔或愛之而厚﹐或輕之而薄。比似順也﹐非順也﹔此亦自生自死﹐自厚自薄。

範曰﹕生非汝有﹐是天地之委和也。身非汝有﹐是天地之委形也。或生或死﹐或厚或薄﹐豈人之所能違哉﹖咸其自然耳。

鬻熊語﹐文王曰﹕

鬻熊文王師也。

自長非所增﹐自短非所損。算之所亡若何﹖

算猶智也。

盧曰﹕若知形報﹐爲則無以其私情。私情者﹐有貴有愛有賤有薄者也。形骸不由情之所厚薄﹐則得之以順違之似反﹐其實非反非順也﹐亦猶長短好醜﹐豈由情愛所遷耶﹖智算所無可柰何也。

範曰﹕鶴經𨿽長﹐斷之則憂﹐非固增之也﹔鳧脛𨿽短﹐續之則悲﹐非固損之也。長短相形﹐有數存焉於其間﹐𨿽巧歷不能計﹐而況其凡乎﹖是以大椿朝菌久近不齊﹐彭祖﹑殤子壽夭不等。冥冥之中﹐咸有定分﹐詎可以差數睹哉﹖

老聃語關尹曰﹕天之所惡﹐孰知其故﹖

王弼曰﹕孰﹐誰也。言誰能知天之意耶﹖其惟聖人也。

言迎天意﹐揣利害﹐不如其已。

夫順天理而無心者﹐則鬼神不能犯﹐人事不能幹。若迎天意。料倚伏﹐處順以去逆﹐就利而違害﹐此方與逆害爲巨對﹐用智之精巧者耳﹐未能使吉凶不生﹐禍福兼盡也。

盧曰﹕夫不知道者寧知天之所愛惡乎﹖若預迎天意﹑揣度利害以徇私情﹐不知順理而任命也。此章言力不能違命﹐命不可預知。任之則後時﹐力之則違命﹐所以愧。夫知道之修神養眞﹐造業之始創力轉命﹐以我乎夭者也。

政和﹕命有所制﹐則天且不能知也﹐而也於人乎﹖匪佑自天﹐弗孽由人﹐則禍福惟所召﹐而災祥以類應﹐非天之所私﹐而亦非人之所能爲也。巫醫﹐技之賤者爾﹐命之所制﹐𨿽智所不能知。病而求醫﹐謂彼乃能知此耶﹖三醫﹐曰矯氏﹐曰兪氏﹐曰盧氏﹐矯言拂而治之﹐兪言順而理之﹐盧言總一其理而冥之也。蓋曰寒溫不節﹐虛實失度﹐則知其疾之在人而已﹐不通乎命﹐是拂而治之者也﹔曰胎气不足﹐乳湩有餘﹐則知疾之所受於天而已﹐安之若命﹐是順而理之者也。若夫疾不由天﹐則非兪氏之所治﹔疾不在人﹐則非矯氏之所攻﹔莫知所以然而然﹐是命之行也﹐𨿽有藥石將焉用之﹖此之謂總一其理而冥之者﹐謂之神醫﹐不亦宜乎﹖貴生者養形以存生﹐愛身者不以養傷身﹐然非所以完身養生也。蓋徇物旣不免於危身﹐生而憂戚不得者﹐又不免於愁身傷生。惟無以生爲者是賢於貴生也﹐蓋生非貴之所能存﹐而亦非賤之所能夭故也。惟忘身者乃能無患﹐蓋身非愛之所能厚而亦非輕之所能薄故也。故貴之或不生﹐賤之或不死﹐愛之或不厚﹐輕之或不薄﹐由理之常觀之﹐此似反也﹐而安之命則非反也。或貴之而生﹐或賤之而死﹐或愛之而厚﹐或輕之而薄﹐由理之變觀之﹐此似順也﹐而制於命則非順也。凡此皆其自然﹐故皆曰自生自死﹐自厚自薄。鬻熊之言曰﹕自長非所增﹐自短非所損﹐言自然者不可得而增損。經曰﹕天之所惡﹐孰知其故﹖言自然者不可得而窺測。此古之眞人所以不以故滅命。

範曰﹕疇於人者﹐侔於天。人之所利﹐天之所惡﹐人孰從而知之耶﹖迎天意﹐揣利害﹐則智有時而困矣﹐乃前識者所以爲道之華愚之始也。上天之載﹐無聲無臭﹐豈可俄而度哉﹖故曰﹕不如其已。

楊布楊朱弟也。問曰﹕有人於此﹐年兄弟也﹐言兄弟也﹐才兄弟也﹐貌兄弟也﹐而壽夭父子也﹐貴賤父子也﹐名譽父子也﹐憎愛父子也。吾惑之。

盧曰﹕年﹐言才貌相似也﹐故云兄弟也。壽夭貴賤﹐隔懸也﹐故云父子也。此命之難知也﹐故疑惑也。

楊子曰﹔古之人有言﹐吾嘗識之﹐將以告若。不知所以然而然﹐命也。

自然之理﹐故不可以智知。

今昏昏昧昧﹐紛紛若若﹐隨所爲﹐隨所不爲。日去日來﹐孰知其故﹐皆命也夫。

盧曰﹕眾人所不知以爲自然﹐昏昏昧昧﹐日去日來﹐運行無窮者﹐人以是爲命也乎﹖

信命者﹐亡壽夭﹔

有壽夭﹐則非命。

信理者﹐亡是非﹔

有是非﹐則非理。

信心者﹐亡逆順﹔

有逆順﹐則非心。

信性者﹐亡安危。

有安危﹐則非注。

則謂之都亡所信﹐亡所不信。

理亦無信與不信也。

眞矣愨矣﹐奚去奚就﹖奚哀奚樂﹖奚爲奚不爲﹖

理苟無心﹐則無所不爲﹐亦無所爲也。

盧曰﹕壽夭者命也﹐是非者理也﹐逆順者心也﹐安危者性也。使夫信命者亡壽夭﹐信理者亡是非﹐信心者亡逆順﹐信性者亡安危﹐則謂之都亡所信﹐亡所不信﹐然後至於眞道也。亦何去何就﹐何哀何樂﹐何所爲﹐何所不爲哉﹖此之謂至道也。

範曰﹕兄弟﹐天倫也﹐所以言其同﹔父子天屬也﹐所以言其異。有人於此﹐年均也﹐而壽夭則異﹔言均也﹐而貴賤則異﹔才均也﹐而名譽則異﹔貌均也﹐而憎愛則異。孰使之然哉﹖自然而已矣。自然之理﹐不可致知﹐故昏昏昧昧﹐則冥而已﹐無所用見﹔紛紛若若﹐則順而已﹐無所於逆。隨所爲﹐隨所不爲﹐吾無容心也。知去來之非我﹐無變亂於心慮﹐又孰知其故哉﹖莫知致而至者﹐宜在於此﹐故歸之於命也。夫信命者亡壽夭﹐則彭殤定分等之爲一條﹐信理者亡是非﹐則堯桀﹐自然同之爲一貫﹔信心者亡逆順﹐未嘗背逆而向順也﹔信性者亡安危﹐未嘗去危而卽安也。道其至此﹐信與不信亦將泯矣。故眞則止一而不妄﹐愨則完實而不毀﹐去就哀樂無所復分。何爲乎﹖何不爲乎﹖固將自化。

《黃帝之書》云﹕至人居若死﹐動若械。

此舉無心之極。

亦不知所以居﹐亦不知所以不居﹔亦不知所以動﹐亦不知所以不動﹔亦不以眾人之觀易其情貌﹐亦不謂眾人之不觀不易其情貌。

不爲外物視聽改其度也。

獨往獨來﹐獨出獨入﹐孰能礙之﹖

物往亦往﹐物來亦來﹐任物出入﹐故莫有礙。

盧曰﹕居若死﹐無心也。動若械﹐用機關也。如木人之運動有何知哉﹖不在乎情﹐不在乎貌也﹐神遊而已矣。誰能礙之耶﹖

政和﹕兄弟﹐以言先後之倫﹔父子﹐以言上下之等。才貌言年在己者也﹐壽夭貴賤名譽愛憎在外者也。年同而壽夭異﹐言同而名譽異﹐才同而貴賤異﹐貌同而愛憎異。凡以在己者出於固然﹐而在外者蓋有不可得而必者也。理有自然﹐有使然﹐所謂莫知所以然而然。命也者﹐旣莫知其爲自然﹐又莫知其爲使然也。昏昏昧昧﹐言不可明。紛紛若若﹐言莫之能定。隨所爲﹐隨所不爲﹐言其應而不藏。日去日來﹐言其運而無積。夫如是﹐孰能知之﹖故曰﹕孰知其故﹖皆命也。夭壽不貳﹐修身以俟之﹐所以立命﹐故信命者亡壽夭﹔是是非非之謂智﹐而智所以窮理﹐故信理者亡是非﹔人心順之則喜﹐逆之則怒﹐故信心者亡逆順﹐人之性得之則安﹐失之則危﹐故信性者亡安危。信者任其自然之謂也。𨿽然一於信﹐猶有所系也﹐惟亡所信﹐亡所不信﹐然後爲至眞矣﹐則無妄愨矣﹐則著誠若是者﹐無入而不自得也。故曰﹕奚去奚就﹖奚哀奚樂﹖奚爲奚不爲﹖至人居若死者﹐寂然不動之謂﹔動若械者﹐若機械之運。亦不知所以居﹐亦不知所以不居﹐謂其𨿽靜而居﹐亦未嘗滯於靜而所以爲靜者﹐有不知也。亦不知所以動﹐亦不知所以不動﹐謂其𨿽動而出﹐亦未嘗流於動而所以爲動者﹐有不知也。亦不以眾人之觀易其情貌﹐亦不以眾人之不觀不易其情貌﹐則萬態不能變於己。獨往獨來﹐獨出獨入﹐其運無乎不在者也。夫孰能礙之﹖

範曰﹕古之得道者﹐冥然而止﹐若立槁木﹔成然而行﹐若曳槁枝。居而無所系﹐動而無所逐﹐固未嘗以外物之變遷而芥蒂於胸中也。出入六合﹐遊乎九州﹐獨往獨來﹐獨出獨入﹐無得而偶之者﹐是遺物而立獨也﹐是朝徹而見獨也﹐又孰有與道大蹇而觸途生患者哉﹖

墨音眉杘勑夷﹑

盧曰﹕默詐佯愚之狀。

單音戰至音咥﹑

盧曰﹕輕動之狀也。

嘽齒然咺許爰﹑

盧曰﹕迂緩之狀也。

憋妨滅懯音敷

此皆默詐輕發﹑迂緩急速之貌。

四人相與遊於世﹐胥如志也﹔窮年不相知情﹐自以智之深也。

盧曰﹕同遊於世﹐終年不相知名﹐自以爲善也。

巧佞﹑

盧曰﹕辯諂之狀也。

愚直﹑

盧曰﹕質朴之狀也。

婩魚略斫齒略﹑

婩斫﹐不解悟之貌。

盧曰﹕憨駿之狀也。

便辟

盧曰﹕折旋之狀。

四人相與遊於世﹐胥如志也﹔窮年而不相語術﹐自以巧之微也。

盧曰﹕同遊於世﹐終年不相訪﹐各自以爲巧。妙也。

苦交苦﹑牙。

盧曰﹕頑戾彊愊之狀也。

情露﹑

盧曰﹕不隱之狀也。

�音蹇極﹑

盧曰﹕訥澀之狀也。

淩誶音碎。

此皆多誶訥澀辯治之貌。

盧曰﹕尋間語責之狀也。

四人相與遊於世﹐胥如志也﹔窮年而不相曉悟﹐自以爲才之得也。

盧曰﹕各自以爲才能。

眠莫典。娗﹑徒繭。

盧曰﹕無精采之狀也。

諈止累諉﹑如僞。

盧曰﹕並煩重之貌。

勇敢﹑

盧曰﹕雄健之狀也。

怯疑﹑

眠娗﹐不開通之貌。諈諉﹑煩重之貌。

盧曰﹕懦弱不決之狀。

四人相與遊於世﹐胥如志也﹔窮年不相謫發﹐自以行無戾也。

盧曰﹕各自以爲適宜得中之道也。

多偶﹑

盧曰﹕和同之狀也。

自專﹑

盧曰﹕獨任之狀也。

乘權﹑

盧曰﹕用勢之狀也。

只立﹑

盧曰﹕孤介之狀也。

四人相與遊於世﹐胥如志也﹔窮年不相顧眄﹐自以時之適也。此眾態也﹐貌不一﹐而咸之於道﹐命所歸也。

盧曰﹕變詐巧辯﹐愚拙佞直﹐眾態不同﹐而皆以爲命者﹐理不然矣。今說者言受气有厚薄﹐故如此不同﹐一皆委之於天﹐更無可柰何者﹐此不知者也。故知道之士﹐養其神﹐捨其眞﹐易其慮﹐變其身﹐彼形骸自我而造也。力其行﹐移其命﹐此皆生生者之功美矣。然則因形以辯命﹐則力不如命﹔因力以徵形﹐則命不如力也。政和﹕墨杘言其質無所通﹐單至言其行有所達﹐嘽咺以言性之緩﹐憋懯以言其心之急﹐自以爲智之深者﹐蓋各以其所知者如此也。巧佞者詐﹐愚直者誠﹐婩斫者剛立之稱﹐便辟者柔從之貌﹐自以爲巧之微者﹐蓋各以其所能者如此也。者心有所藏﹐情露者事無所隱﹐�極者喫訥之至﹐淩誶者辯說之給﹐自以爲才之得者﹐蓋各以其所得者如此也。眠娗者若不力於行﹐諈諉者若不敏於言﹐勇敢則爭先﹐怯疑則就後﹐自以爲行無戾﹐蓋各以其所行者如此也。多偶者同乎眾﹐自專者異於眾﹐乘權者則依勢而行﹐只立則獨居而處﹐自以爲時之適﹐蓋以其所遇者如此也。是眾能態者﹐各生於心之所能﹐故心旣不同﹐則貌亦不一﹐此所以自徇殊面而名聲異號也。𨿽然﹐有所行者必由於道﹐由於道者必聽於命。是眾態者﹐或有所止﹐或有所差﹐而均由於道﹑聽於命。故曰﹕咸之於道命所歸也。

範曰﹕眾誌異慮﹐有所止者﹐有所差﹔羣趣殊方﹐有所拂者﹐有所宜。然自以智之深者﹐窮年不相知情﹔自以巧之微者﹐窮年不相語術﹔自以才之得者﹐窮年不相曉悟﹔自以行舞戾者﹐窮年不相譴發﹔自以時之適者﹐窮年不相顧眄。紛紛之眾態﹐貌各不同﹐然皆相與遊於世﹐胥如志也。殆亦任其眞性而然耳。

佹佹姑危。成者﹐俏成也﹐俏﹐音肖﹐俏﹐似也。

盧曰﹕魏魏者﹐幾欲之狀也。俏者﹐似也。

初非成也﹐佹佹敗者﹐俏敗者也﹐初非敗也。

世有幾得幾失之言﹐而理實無幾也。

盧曰﹕已欲成而不成者﹐似於成而非成也﹔垂欲敗而不敗者﹐似於敗而非敗也。

故迷生於俏﹐

惑其以成敗而不能辯迷之所由也。

俏之際昧然。於俏而不昧然﹐

際猶會也﹐言冥昧而難分耳。

盧曰﹕人之所迷﹐生於似者也。不了也不了﹐則昧然矣。若相似而不昧然﹐斯謂明也。

則不駭外禍﹐不喜內福﹔

禍福豈有內外﹐皆理之玄定者也。見其卒起﹐因謂外至﹐見其漸著﹐因謂內成也。

隨時動﹐隨時止﹐智不能知也。

動止非我﹐則非謂所識也。

盧曰﹕所謂明者﹐了於性﹐通於神。力之所以生﹐命之所以成。故無外禍可駭懼﹐無內福可忻喜。動止隨時﹐不須智度也。

政和﹕佹者﹐幾欲之貌。俏者﹐肖似之稱。佹佹成者﹐幾欲成而非成也。故曰俏成也﹐初非成也。言似成而非也。佹佹敗者﹐幾欲敗而非敗也﹐故曰俏敗也﹐初非敗也﹐言似敗而非也。自迹觀之﹐成敗之幾﹐間不容髮﹐自理觀之﹐毫釐之差﹐速以千里。此昧者所以生迷於疑似之際﹐而終莫能悟也。故曰迷生於俏﹐俏之際昧然。若夫達人之觀﹐則朝徹見獨。所以於俏而不昧然。成敗之端﹐無變於己﹐所以不駭外禍﹐不喜內福。動止不違其時﹐而未嘗畱情焉。所以隨時動﹐隨時止﹐若是則非智所能識也﹐故曰﹕智不能知也。

信命者於彼我無二心﹐

無喜懼情也。

於彼我而有二心者﹐不若揜目塞耳﹐背阪面隍亦不墜僕也。

此明用智計之不若任自然也。

盧曰﹕若能彼我無二心﹐則言凶悔吝不生矣。苟不能知命任理﹐則全身遠害且免傾墜顚僕也。是以世人不忘於力求﹐而不能委於命也。

範曰﹕天下萬物﹐疊廢疊興﹐倏起倏滅﹐成敗之機相尋於無窮。故幾於成者﹐初非成也﹐俏成而已﹔幾於敗者﹐初非敗也﹐俏敗而已。俏似之際﹐疑而弗決﹐迷之所由生也。聖人睹變化之無窮﹐識盈虛之有數﹐超然自得﹐不累於物﹐禍亦不至﹐福亦不來﹐動止隨時﹐一無所迕﹐豈容私智於其間哉﹖信於命﹐而彼我無二心﹔莫之爲﹐而常自然而已。

故曰﹕死生自命也﹐

若其非命﹐則仁智者必壽﹐凶愚者必夭﹐而未必然也。

貧窮自時也。

若其非時﹐則勤儉者必富﹐而奢惰者必貧﹐亦未必然也。

盧曰﹕子夏曰﹕死生有命﹐富貴在天。天者﹐時也。陽和布气﹐羣物皆生。聖人利見﹐含靈俱暢。自我而定謂之命﹐因化所及謂之時也。

怨夭折者﹐不知命者也﹔怨貧窮者﹐不知時者也。

此皆不識自然之理。

當死不懼﹐在窮不戚﹐知命安時也。

盧曰﹕知命安時﹐德之大也。時來不可俱﹐命至不可卻。故曰﹕安時而處順﹐憂樂不能入。戚生於肖似﹐迷生於不知時焉。

政和﹕直然無間之謂命。故信命者﹐於彼我無二心﹐於彼我而有二心﹐則爲有間矣。有心者不能致夫道﹐而政道者忘心。故有二心者不若揜目塞耳﹑背阪面隍﹐而不墜僕﹐蓋揜目塞耳者﹐黜其聰明﹔背阪面隍者﹐無所顧望。若是者﹐驚懼不入於胸次﹐所以亦不墜僕也。此𨿽未通乎命﹐然猶愈於彼。死生自命者﹐言制之於彼。貧窮自時者﹐言所遇不在我。命在彼﹐而夭壽不貳﹐君子俟命而已﹐則怨夭折者豈知命者哉﹖時在彼﹐而貧達不同﹐君子待時而已﹐則怨貧窮者豈知時者哉﹖惟當死不懼﹐則以死生爲晝夜﹐此知命者也。在窮不戚﹐則以窮通爲寒暑之序﹐此安時者也。

其使多智之人量利害﹐料虛實﹐度人情﹐得亦中﹐亡亦中中﹐半也。其少智之人不量利害﹐不料虛實﹐不度人情﹐得亦中﹐亡亦中。量與不量﹐料與不料﹐度與不度﹐奚以異﹖

盧曰﹕凡料天下之事十得五中者﹐必爲善料也。而少智不料﹐亦得半矣。有何異也﹖

惟亡所量﹐

不役智也。

亡所不量﹐

任智之所知也。

則全而亡喪。亦非知全﹐亦非知喪。自全也﹐自亡也﹐自喪也。

自全者﹐非用心之所能﹐自敗者﹐非行失之所致也。

盧曰﹕假使勤心苦志料得其半﹐則不如無料而全其生。勞思慮者不知命﹐無所料者不知力﹐不知力者乃近於道矣﹐故去彼取此而已。

政和﹕事有利害﹐理有虛實﹐人之情有誠僞﹐非多智所能度﹐非少智所不能度﹐玆所以失得各半也。必以多智爲必得﹐是無夭也﹔必以少智爲必亡﹐是無人也。故曰﹕量與不量﹐料與不料﹐度與不度﹐奚以異﹖惟冥而一之﹐付之自爾﹐則幾乎以其眞。

範曰﹕命可聽而不可逆﹐時可因而不可違。怨夭折者﹐非知命也﹔怨貧窮者﹐非知時也。惟君子爲能知命安時﹐故視死生爲晝夜之常﹐當死不懼﹐未嘗惡死﹔視窮通爲寒暑之序﹐在窮不戚﹐未嘗丑窮。豈嘗獘精神﹐妄億度﹐以鑿爲智哉﹖

齊景公遊於牛山﹐北臨其國城而流涕曰﹕美哉國乎﹖鬱鬱芊芊﹐若何滴滴去此國而死乎﹖使古無死者﹐寡人將去斯而之何﹖史孔﹑梁丘據皆從而泣曰﹕臣賴君之賜﹐跪食惡肉可得而食﹐駑馬稜車可得而乘也﹐且猶不欲死﹐而況吾君乎﹖晏子獨笑於旁。公雪涕而顧晏子曰﹕寡人今日之勝悲﹐孔與據皆從寡人而位﹐子之獨笑﹐何也﹖晏子對曰﹕使賢者常守之﹐大公﹑桓公將常守之矣﹔使有勇者。而常守之﹐則莊公﹑靈公將常守之矣。數君者將守之﹐吾君方將被蓑笠而立乎畎畝之中﹐惟事之卹﹐行假念死乎﹖行假當作何暇。

盧曰﹕死而復生者﹐人咸歸於釋論道書﹑與儒教仿髴而不明言之。今比云吾君方將被蓑笠而立乎畎畝之中者﹐則死生之理灼然可詳矣。是知力以成命﹐成命而後生﹐則生生之功可見矣。

則吾君又安得此位而立焉﹖以其疊處之疊去之。至於君也﹐而獨爲之流涕﹐是不仁也。見不仁之君﹐見諂諛之臣。臣見此二者﹐臣之所爲獨竊笑也。景公慚焉﹐舉觴自罰。罰二臣者各二觴焉。

政和﹕晏子曰﹕善哉﹐古之有死也﹐仁者息焉。故以流涕爲不仁。

範曰﹕天與地無窮﹐人死者有時。操有時之具﹐托無窮之間﹐忽然無異騏驥之馳隙也。然則有國之君𨿽欲長守﹐得乎哉﹖景公泣於牛山﹐蓋不知此﹐宜乎晏子之竊笑也。

魏人有東門吳者﹐其子死而不憂。其相室曰﹕公之愛子﹐天下無有。今子死不憂﹐何也﹖東門吳曰﹕吾常無子﹐無子之時不憂。今子死﹐乃與向無子同﹐臣奚憂焉﹖

政和﹕子孫非汝有﹐是天地之委蛻也。其來不能卻﹐其去不能止﹐則有子非所喜﹐而亡子非所患。非達性命之情﹐何以與此﹖

農赴時﹐商趣利﹐工追術﹐仕逐勢﹐勢使然也。然農有水旱﹐商有得失﹐工有成敗﹐仕有遇否﹐命使然也。

自然冥運也

盧曰﹕夫士農工商﹐各趣利而逐勢者﹐力所爲也﹔水旱成敗否泰者﹐力所不能成﹐則委命以自安之﹐是收其操楡是不損護也。世人皆以無可柰何﹐乃推之於命耳。不能力求者﹐迷於似得者也。東門吳善安於命者也﹐非謂善於知命者也。若生者有生﹐生者是得夫所以造吾命者﹐復安肯委命於生者﹖是得夫所以疊處疊去也。若知命者﹐當委命而任力焉。

政和﹕勢在人﹐命在天。在人者可以力爲﹐在天者不可以力致。士農工商﹐舉天下之民不過此四者﹐赴時趣利﹐追術逐勢﹐我所能也。水旱得失﹐成敗遇否﹐我所不可能也。所可能者在人﹐所不可能者在天。人之不勝天也﹐久矣。故列子論力命之說﹐以此終篇。

範曰﹕赴者﹐趣之緩也。追者﹐逐之緩也。辟土殖谷曰農﹐故所赴者時﹔通財鬻貨曰商﹐故所趣者利﹔工相與議技巧於官府﹐則追術而已﹔士相與言仁義於宴間﹐則逐時而已。朝夕從事﹐不見異物而遷焉﹐勢使之然也。若夫農有水旱﹐商有得失﹐工有成敗﹐士有遇否﹐則非勢之有也﹐蓋亦有命存焉。

沖虛至德眞經四解卷之十六竟

沖虛至德眞經四解卷之十七

和光散人高守元集

楊朱

張曰﹕夫生者﹐一炁之暫聚﹐一物之暫靈。暫聚者終散﹐暫靈者歸虛。而好逸惡勞﹐物之常一性。故當生之所樂者﹐厚味﹑美服﹑好色﹑音聲﹐而已耳。而復不能肆性情之所安﹐耳目之所娛﹐以仁義爲關鍵﹐用禮樂爲衿帶﹐自枯槁於當年﹐求余名於後世者﹐是不達乎生生之趣也。盧曰﹕夫君子殉名﹐小人殉利﹐惟名與利﹐皆情之所溺﹐俗人所爭焉。故體道之人也﹐爲善不近名﹐不趨俗人之所競﹐爲惡不近刑﹐不行俗人之所非。違道以求名﹐溺情以從欲﹐俱失其中也。故有道者不居焉。此言似反﹐學者多疑﹐然則《楊朱》之篇﹐亦何殊於盜跖也﹖政和﹕聖王不作﹐處士橫議﹐察焉以自好。列禦寇知邪說之蔽於一曲﹐而世之學者不幸﹐不見天地之大﹐全道術爲天下裂﹐故辭而辟之。範曰﹕侍智詐以干時者﹐或以權力。亂其素分﹔拂天眞以殉僞者﹐或以矯抑虧其形生。惟玆二者﹐皆非中道﹐故《力命》之篇一推命分﹐《楊朱》之篇惟貴放逸。或以爲二義乖背﹐不似一家之書﹐豈知至人立言之旨﹐兩存而不廢也﹖

楊朱遊於魯﹐捨於孟氏。孟氏問曰﹕人而已矣﹐奚以名爲﹖曰﹕以名者爲富。旣富矣﹐奚不已焉﹖曰﹕爲貴。旣貴矣﹐奚不已焉﹖曰﹕爲死。旣死矣﹐奚爲焉﹖曰﹕爲子孫。

夫事爲無已者﹐故情無厭足。

名奚益於子孫﹖曰﹕名乃苦其身﹐燋其心。

夫名者﹐因僞以求眞﹐假虛以招實﹐矯性而行之﹐有爲而爲之者﹐豈得無動憂之斃邪﹖

乘其名者﹐澤及宗族﹐利兼鄕黨﹐況子孫乎﹖

範曰﹕名公器也﹐不可多取。故殘生損性﹐以身爲殉者﹐至人之所以深悲也。然有名則尊榮﹐亡名則卑辱。沒世不稱﹐君子疾之。故求生前之富貴﹐貽身後之子孫﹐則名有不可已者。

凡爲名者必廉﹐廉斯貧﹔爲名者必讓﹐讓斯賤。

此難家之辭也。今有康讓之名﹐而不免貧賤者﹐此爲善而不求利也。

盧曰﹕夫人之生世也﹐惟名與利。聖人以名利鈞之﹐則小人死於利﹐君子死於名﹐無有不至者也。善惡𨿽殊﹐俱有求也。然而求名而遂者﹐豈惟取富貴乃榮及子孫﹐利兼鄕黨矣﹖𨿽苦身燋心﹑勤於廉讓者﹐志有所望而情有所忘﹐俱失中也。

曰﹕管仲之相齊也﹐君淫亦淫﹐君奢亦奢。

言不專美惡於己。

志合言從﹐道行國霸。死之後﹐管氏而已。

盧曰﹕實名之利薄也。

田氏之相齊也﹐君盈則己降﹐君斂則己施。

此推惡於君也。

民皆歸之﹐因有齊國﹔子孫享之﹐至今不絕。

盧曰﹕僞名之利深也。

若實名貧﹐僞名富。

爲善不以爲名﹐而自生者﹐實名也。爲名以招利﹐而世莫知者﹐僞名。僞名則得利者也。

曰﹕實無名﹐名無實。名者﹐僞而已矣。

不僞不足以招利。

盧曰﹕行實者無其名﹐求名者無其實﹐故不僞則利不彰也。

昔者堯﹑舜僞以天下讓許由﹑善捲﹐而不失天下﹐享祚百年。

僞實之迹﹐因事而生。致僞者由堯舜之迹﹐而聖人無僞也。

伯夷﹑叔齊實以孤竹君讓﹐而終亡其國﹐餓死於首陽之山。實僞之辯﹐如此其省也。省﹐猶察也。

盧曰﹕僞者取名而無實﹐眞者實行而忘名。堯舜之與夷齊炳然如此﹐眞僞之迹耳不易察哉。世人若不殉名利而失眞﹐則溺情欲而忘道矣。天下善人少﹐不善人多﹐則殉名者稀﹐從欲者眾。𨿽有智者﹐亦無可柰何﹐蓋俱失中也。

政和﹕聖人無名﹐而人與之名﹐故所謂名者皆賓其實。賢士殉名﹐而名或過於實﹐故所謂名者多取以僞。𨿽然﹐古之聖人無爲名屍﹐惟恐名之累己也。名亦旣有﹐則實僞奚辯﹖故有以實而得名者﹐有以僞而得名者﹐有以實而爲僞者﹐有以僞而爲實者。而管仲﹑田氏方且與堯﹑舜﹑夷﹑齊﹑爭名實僞之間﹐此《莊子》之論養生所以欲爲善無近名也。

範曰﹕康而無求則不免於貧﹐遜而無爭則不免於賤﹐若是則名何益哉﹖然名一也﹐有實僞之不同。實名貧﹐管仲是也﹔僞名富﹐田成是也。推而上之﹐若堯舜之遜天下﹐若夷齊之遜國﹐或不失天下而享祿百年﹐或終亡其國而至於饑死﹐殆亦實與僞之間歟。

楊朱曰﹕百年﹐壽之大齊。得百年者﹐千無一焉。設有一者﹐孩抱以逮昏老﹐幾居其半矣。夜眠之所弭﹐晝覺之所遺﹐又幾居其半矣。痛疾哀苦﹐亡失憂懼﹐又幾居其半矣。量十數年之中﹐逌然而自得﹐亡介焉之慮者﹐亦亡一時之中爾。則人之生也奚爲哉﹖奚樂哉﹖爲美厚爾﹐爲聲色爾。而美厚復不可常厭足﹐聲色不可常玩聞。乃復爲刑賞之所禁勸﹐名法之所進退﹔遑遑爾競一時之虛譽﹐規死後之餘榮﹐偊偊爾順耳目之觀聽﹐惜身意之是非﹐徒失當年之至樂﹐不能自肆於一時。重囚累梏﹐何以異哉﹖

異﹐異也﹐古字。

盧曰﹕舉俗之人咸以百年爲一生之期﹐而復晝夜哀苦之所減矣。泰然稱情者無多時焉﹐稱情之事不過稱聲色美味﹐而復以刑賞名教之所束縛﹐不得肆其情﹐亦何以異乎囚系桎梏者﹖此皆滯情之言也。

政和﹕《莊子》曰﹕至樂治身﹐惟無爲幾存。人之生也﹐與憂俱生﹐所樂身安﹑厚味﹑美服﹑好色﹑音聲也。身不得安逸﹐口不得厚味﹐形不得美服﹐目不得好色﹐耳不得音聲﹐則大憂以懼﹐終身役役﹐以求至樂﹐其爲樂也﹐亦疏矣﹐故惟無以樂爲者是爲至樂。今且勸禁於刑賞。進退於名法﹐順耳目之觀聽﹐惜身意之是非﹐以求吾樂﹐乃與重囚累梏者無以異﹐惡足活身哉﹖

太古之人知生之暫來﹐知死之暫往﹔

生實暫來﹐死實長往﹐則世俗常談。而云死復暫往﹐卒然覽之﹐有似字誤。然此書大旨。自以存亡往復﹐形气轉續﹐生死變化﹐未始絕滅也。注《天瑞篇》中已具詳其義矣。

故從心而動﹐不違自然所好﹔當身之娛非所去也﹐故不爲名所觀。

爲善者不近名者。

從性而遊﹐不逆萬物所好﹔死後之名非所取也﹐故不爲刑所及。

爲惡者不近刑者。

名譽先後﹐年命多少﹐非所量也。

盧曰﹕舉太古之人者﹐適其中也。夫有生有死者﹐形也。出生入死者﹐神也。知死生之暫來暫往也﹐則不急急以求名﹔知神明之不死不生也﹐則不遑遑以爲道。故從心而動﹐不違自然所好也﹐娛身而已矣。何用於名焉﹖故從性而遊﹐不逆萬物所嗜也﹐適意而已矣﹐何懼於刑焉﹖是以名譽年命﹐非所料量也。娛身適意者﹐動與道合﹐非溺於情也。

政和﹕死於此﹐未必不生於彼﹐則死生特往來之暫耳。心有起滅﹐性無加損﹐故從心而動者不去當身之娛﹐從性而遊者不取死後之名。從心而動﹐不違自然所好﹐言在己者因其固然﹔從性而動﹐不違萬物所好﹐言在外者順其自爾。不爲名所觀﹐此《莊子》所謂無近名也﹔不爲刑所及﹐此莊子所謂無﹟近刑也。若是者﹐身後之名固非所觀﹐而當身之娛亦曾不足累﹐則名譽先後﹐年命多少﹐豈遑卹之哉﹖

範曰﹕人生天地間﹐譬猶一涯之在水也﹐生化而死﹐成已俄壞﹐死化而生﹐壞已俄成。惟原始反終﹐故知死生之說。從心而動﹐從性而遊﹐當身之娛非所去也。爲善無近名而已﹐故不爲名所勸﹐死後之名﹐非所取也。爲惡無近刑而已﹐故不爲刑所及﹐名譽先後﹐年命多少﹐未嘗容心於其間﹐又曷嘗拘迫遑遽﹐措一身於重囚累梏之間爲哉﹖

楊朱曰﹕萬物所異者生也﹐所同者死也。生則有賢愚﹑貴賤﹑是所異也﹔死則有臭腐﹑消滅﹐是所同也。𨿽然﹐賢愚﹑貴賤﹑非所能也﹐臭腐﹑消滅亦非所能也。故生非所生﹐死非所死﹐賢非所賢﹐愚非所愚﹐貴非所貴﹐賤非所賤。

皆自然爾﹐非能之所爲也。

然而萬物齊生齊死﹐齊賢齊愚﹐齊貴齊賤。

皆同歸於自然。

十年亦死。百年亦死。仁聖亦死﹐凶愚亦死。生則堯舜﹐死則腐骨﹔生則桀紂﹐死則腐骨。腐骨一矣﹐孰知其異﹖且趣當生﹐奚遑死後﹖

此譏計後者之惑也。夫不謀其前﹐不慮其後﹐無戀當今者﹐德之至也。盧曰﹕生者﹐一身之報也。死者﹐一報之盡也。賢愚貴賤﹐生物之殊也﹐故爲異焉﹔臭腐消滅﹐死物之常也﹐故爲同焉。世人皆指形以爲死﹐生不知形外之有神。神之去也﹐一無知耳。故賢愚貴賤﹑臭腐消滅皆形所不自能也。不自能則含生之質未嘗不齊﹐人皆知其所齊﹐不知其所以異﹐且競當生﹐不暇養所生﹐故有道者不同於玆矣。

政和﹕達生之情者﹐知生暫來﹐況於爲死而不已者乎﹖知有生必有死﹐有始必有終﹐齊死生﹐同賢愚﹐等貴賤﹐則百慮一致爾。爲死後之計﹐是惑也。

範曰﹕役於陰陽之機緘﹐範於造化之鑪冶﹐以身爲大患﹐以生爲有涯﹐不能悅其志意﹐養其壽命﹐皆非通道者也﹐何者﹖貴賤賢愚以生則異﹐臭腐消滅以死則同。十年亦死。百年亦死﹐彭祖﹑殤子無久近之分也。仁聖亦死﹐凶愚亦死﹐仲尼﹑盜跖無善惡之間也。又孰以身爲殉﹐而規死後之餘榮哉﹖

楊朱曰﹕伯夷非亡欲﹐矜淸之卸﹐音尢﹐以放餓死。守餓至死。展季非亡情﹐矜貞之卸﹐以放寡宗。淸貞之誤﹐善之若此。

此誣賢負實之言﹐然欲有所抑揚﹐不得不寄責於高勝者耳。

盧曰﹕殉名之過實以至於此﹐非所以體眞全道﹑忘名證實者也。

政和﹕人不能無欲﹐旣謂之人﹐惡得無情﹖則欲與人情之有也。伯夷矜淸非無欲﹐展季矜貞非無情﹐以放於餓死﹐以放於寡宗﹐非所謂不以好惡內傷其身﹐常因自然而不益生者也。

範曰﹕伯夷之餓死﹐展季之寡宗﹐皆未免於有所矜者﹐是直論其制行之迹以矯好名之獘而已。讀是書者﹐必得意忘言然後可。

楊朱曰﹕原憲窶於魯﹐子貢殖於衛。

窶貧也。殖﹐貨殖。

原憲之窶損生﹐子貢之殖累身。然則窶亦不可﹐殖亦不可﹐其可焉在﹖曰﹕可在樂生﹐可在逸身。故善樂生者不窶﹐

足己之所資﹐不至乏匱也。

善逸身者不殖。

不勞心以營貨財也。

盧曰﹕固窮而不力求﹐損於生者也﹐貨殖而爲命﹐累於身者也。惟有道者不貨殖以逸其身﹐不守窮以苦其生。樂道全眞﹐應物無滯也。

政和﹕能尊生者﹐𨿽富貴不以養傷身﹐𨿽貧賤不以利累形。原憲之窶損生﹐爲其以利累形也﹔子貢之殖累身﹐爲其以養傷身也。愁身傷生以憂戚不得﹐非所謂樂生者﹐故善樂生者不窶。苦身疾作﹐多積財而不盡用﹐非所謂逸身﹐故善逸身者不殖。

範曰﹕原思塊坐於環堵之室﹐其窶可知﹔子貢鬻財於齊魯之間﹐其殖可知。斯二者﹐一則損生﹐一則累身﹐吾未知其可也。

楊朱曰﹕古語有之﹕生相憐﹐死相捐。此語至矣。相憐之道﹐非惟情也﹔勤能使逸﹐饑能使飽﹐寒能使溫﹐窮能使達也。相捐之道﹐非不相哀也﹔不含珠玉﹐不服文錦﹐不陳犧牲﹐不設明器也。

盧曰﹕知相憐相捐之道爲至矣﹐皆人不能至焉﹐何則﹖相憐在於贍濟乎生﹐相捐在於無累乎形﹐此爲至當矣。若生不能贍之令安﹐死則徒埋珠寶以眩名﹐招寇盜以重傷﹐是失其宜矣。

政和﹕天下之事﹐惟實與誠。勤能使逸﹐饑能使飽﹐寒能使溫﹐窮能使達﹐此相憐之實也。不含珠玉﹐不服文彩﹐不陳犧牲﹐不設明器﹐此相捐之誠也。

範曰﹕生相憐者疑若悅生﹐死相捐者疑若惡死。死生異道﹐固未能以是爲一體也。楊子於此殆亦有爲而言耶﹖

晏平仲問養生於管夷吾﹐管夷吾曰﹕肆之而已﹐勿壅勿關。晏平仲曰﹕其目柰何﹖夷吾曰﹕恣耳之所欲聽﹐恣目之所欲視﹐恣鼻之所欲向﹐恣口之所欲言﹐恣體之所欲安﹐恣意之所欲行。

管仲功名人耳﹐相齊致霸﹐動因威謀﹐任運之道旣非所宜﹐且於事勢不容此言。又上篇復能勸桓公適終北之國﹐恐此皆寓言也。

夫耳之所欲聞者音聲﹐而不得聽﹐謂之閼聰﹔閼塞。目之所欲見者美色﹐而不得視﹐謂之閼明﹔鼻之所欲向者椒蘭﹐而不得嗅﹐謂之閼顫﹔

鼻通曰顫顫。音舒延切。

口之所欲道者是非﹐而不得言﹐謂之閼智﹔體之所欲安者美厚﹐而不得從﹐謂之閼適﹔意之所欲爲者放逸﹐而不得行﹐謂之閼性。凡此諸閼﹐廢虐之主。廢﹐大也。去廢虐之主﹐熙熙然以俟死﹐一日﹑一月﹑一年﹑十年﹐吾所謂養。

任情極性﹐窮歡盡娛﹐𨿽近期促年﹐且得盡當生之樂也。

拘此廢虐之主﹐錄而不捨﹐戚戚然以至久生﹐百年﹑千年﹑萬年﹐非吾所謂養。

惜名拘禮﹐內懷於矜懼憂苦﹐以至死者﹐長年遐期﹐非所謂貴也。

盧曰﹕夷吾之才足以相霸主﹐振頹綱﹐而布奢淫之情足以件將來﹐敗風俗。故夫子賞其才也﹐則曰﹕微管仲﹐吾其被髮左衽矣。忽其失理也﹐則曰﹕管仲之器小哉﹐管氏而知禮﹐孰不知禮﹖列子因才高之人以極其嗜欲之志﹐令有道者知其失焉。然縱耳目之情﹐窮聲色之欲者﹐俗人之常心也。故極而肆之﹐以彰其惡耳﹐非所以垂訓來世﹐法則後人者也。

管夷吾曰﹕吾旣告子養生矣﹐送死柰何﹖晏平仲曰﹕送死略矣﹐將何以告焉﹖管夷吾曰﹕吾固欲聞之。平仲曰﹕旣死﹐豈在我哉﹖焚之亦可﹐沈之亦可﹐瘞之亦可﹐露之亦可﹐衣薪而棄諸溝壑亦可﹐衮衣繡裳而納諸石槨亦可﹐惟所遇焉。

晏嬰﹐墨者也﹐自以儉省治身﹐動遵法度﹐非達死生之分。所以舉此二賢以明治身者﹐惟取其奢儉之異乎。

盧曰﹕俗人殉欲之志深﹐送死之情薄。薄則易爲節﹐深則難爲情﹐故厚其生則眾心之所喜﹐薄其死則羣情所易從。列子乃因侈者以肆情﹐因儉者以節禮。故王孫之輩﹐良吏譴之﹐失其中道也。

管夷吾顧謂鮑叔﹑黃子曰﹕生死之道﹐吾二人進之矣。

當其有知﹐則制不由物﹔及其無知﹐則非我所聞也。

盧曰﹕旣不由我矣﹐則任物以處之﹐此世人謂死爲無知者也。若由我者﹐肆情以樂之﹐此世人謂順情爲貴者也。若然者﹐堯﹑舜﹑周﹑孔不足爲俗人重﹐桀﹑紂﹑盜跖可爲後代師矣。豈有道者所處也﹖至人忘情﹐聖人制禮。情忘也﹐則嗜欲不存矣﹐何聲色之可耽耶﹖禮制也﹐則生死迹著矣﹐何焚露之可薄耶﹖縱情之言﹐皆失道也。

政和﹕貴生者不足以養生﹐惟樂生者乃能養生﹔哀死者不足以送死﹐惟捐死者乃能送死。肆之而無所拘﹐而視聽言行勿違吾之心﹐此養生而肆之之道也。任之而無所系﹐而沈瘞焚露勿異吾之情﹐此送死而捐之之道也。達死生之分如此﹐是之謂盡其道。

範曰﹕管仲以其君伯﹐晏子以其君顯﹐是直尊主彊國之人﹐其於生死之道未必能達。列子記此﹐蓋寓言救獘故耳。

子產相鄭﹐專國之政﹔三年﹐善者服其化﹐惡者畏其禁﹐鄭國以治﹐諸侯憚之。而有兄曰﹕公孫朝﹐有弟曰公孫穆。朝好酒﹐穆好色。朝之室也﹐聚酒千鍾﹐積麯成封﹐望門百步﹐糟漿之气逆於人鼻。方其荒於酒也﹐不知世道之安危﹐人理之悔吝﹐室內之有亡﹐九族之親疏﹐存亡之哀樂也﹐𨿽水火兵刃交於前﹐弗知也。穆之後庭﹐比房數十﹐皆擇稚齒婑媠者﹐婑﹐烏果切。媠﹐奴坐切。以盈之。方其耽於色也﹐屏親暱﹐絕交遊﹐逃於後庭﹐以晝足夜﹐三月一出﹐意猶未愜。鄕有處子之娥姣者﹐必賄而招之﹐媒而挑之﹐弗獲而後已。子產日夜以爲戚﹐密造鄧析而謀之﹐曰﹕喬聞治身以及家﹐治家以及國﹐此言自於近至於遠也。喬爲國則治矣﹐而家則亂矣。其道逆邪﹖將奚方以救二子﹖子其詔之。鄧析曰﹕吾怪之久矣﹐未敢先言。子奚不時其治也﹐諭以性命之重﹐誘以禮義之尊乎﹖盧曰﹕諭以性命﹐誘以禮義者﹐欲止其貪逸之情﹐啖其軒冕之位﹐此皆世俗名利之要歸也。

子產用鄧析之言﹐因間以謁其兄弟﹐而告之曰﹕人之所以貴於禽獸者﹐智慮。智慮之所將者﹐禮義。禮義成﹐則名位至矣。若觸情而動﹐耽於嗜欲﹐則性命危矣。子納喬之言﹐則朝自悔而夕食祿矣。朝﹑穆曰﹕吾知之久矣﹐擇之亦久矣﹐

覺事行多端﹐選所好而爲之耳。

豈待若言而後識之哉﹖凡生之難遇而死之易及﹐以難遇之生﹐俟易及之死﹐可孰念哉﹖而欲尊禮義以誇人﹐矯情性以招名﹐吾以此爲弗若死矣。

達哉此言。若夫刻意從俗﹐違性順物﹐失當身之暫樂﹐懷長愁於一世﹐𨿽支體具存﹐而實鄰於死者。

爲欲盡一生之歡﹐窮當年之樂﹐惟患腹溢而不得恣口之飲﹐力憊而不得肆情於色﹔不遑憂名聲之醜﹐性命之危也。且若以治國之能誇物﹐欲以說辭亂我之心﹐榮祿喜我之意﹐不亦鄙而可憐哉﹖我又欲與若別之。別之猶辯也。夫善治外者﹐物未必治﹐而身交苦﹔善治內者﹐物未必亂﹐而性交逸。以若之治外﹐其法可暫行於一國﹐未合於人心﹔以我之治內﹐可推之於天下﹐君臣之道息矣。吾常欲以此術而諭之﹐若反以彼術而教我哉﹖子產忙然無以應之。

盧曰﹕殉情耽欲之人﹐詭辭邪辯﹐足以塞聖賢之口﹐亂天下法。故桀紂之智﹐足以飾非﹔少卯之辭﹐足以惑眾。𨿽不屈於一時﹐亦鼓倡於當代。故夫子屈盜跖之說﹐子產困於朝穆之言﹐不足多悔也。而惑者以爲列子叔之以暢其情﹐張湛注之以爲達其理﹐斯乃鄙俗之常好﹐豈道流之雅術乎﹖

他日以告鄧析﹐鄧析曰﹕子與眞人居而不知也﹐孰謂子智者乎﹖鄭國之治偶耳﹐非子之功也。

不知眞人則不能治國﹐治國者偶耳。此一篇辭義﹐太徑挺抑抗﹐不似君子之音气。然其旨欲去自拘束者之累﹐故有過逸之言者耳。

盧曰﹕夫當才而賞之﹐擇德而任之﹐則賢者日進﹐而不肖者退矣。任必以才﹐善人之道亨通矣﹔退必不肖﹐小人之道不怨矣。使賢不肖各安其分﹑適其志﹐則鄭國之治當矣。彼二子酣酒而愛色﹐禮義所不修﹐不因父兄之勢以干時﹐縱心嗜欲而不悔﹐此誠眞人也。而乃欲矯其迹﹐爲其心﹐取祿位以私之﹐是國偶然有以理﹐非子之至公也﹐豈得爲智乎﹖此言眞人者﹐非眞聖之人﹐乃眞不才之人。

政和﹕勞形怵心者役於或使﹐解心釋形者近於自然。或使者疑於妄﹐自然者全其眞。朝穆荒湛於酒色﹐而動不顧名聲之醜﹑性命之危﹐蓋解心釋形而無所累者也。子產矜禮義法度之治﹐矯情性榮祿之美﹐惟恐其身之不治﹐蓋勞形怵心而有所拘者也。無所累者足以善其死。有所拘者不足以樂其生﹐則苦身勞生者爲妄﹐而任情縱心者爲眞矣。故朝穆自以爲所治者內﹐而以子產之治爲外﹐曰﹕善治外者﹐物未必治而身交苦﹔善治內者﹐物未必亂而性交逸。非眞人﹐孰能達此哉﹖

範曰﹕以智治國國之賊﹐不以智治國國之福。子產猶眾人之母也﹐能食而不能教。乘輿之濟﹐聖人非之。則於治國﹐猶有未至﹐故與眞人居而不知也。古之眞人不知悅生﹐不知惡死﹐修然而往﹐修然而來。慘怛之疾﹐恬愉之安﹐不監於體﹔怵惕之恐﹐欣歡之喜﹐不監於心。又曷嘗苦心勞形而以危其眞爲事﹖

沖虛至德眞經四解卷之十七竟

沖虛至德眞經四解卷之十八

楊朱

衛端木叔者﹐子貢之世也。藉其先貲﹐家累萬金。不治世故﹐放意所好。其生民之所欲爲﹐人意之所欲玩者﹐無不爲也﹐無不玩也。墻屋臺榭﹐園囿池沼﹐飲食車服﹐聲樂嬪禦﹐擬齊﹑楚之君焉。至其情所欲好﹐耳所欲聽﹐目所欲視﹐口所欲嘗﹐𨿽殊方偏國﹐偏邊非齊土之所產育者﹐無不必致之﹐猶藩墻之物也。及其遊也﹐𨿽山川阻險﹐塗徑修遠﹐無不必之﹐猶人之行咫步也。賓客在庭者日百往﹐庖廚之下不絕煙火﹐堂廡之上不絕聲樂。奉養之餘﹐先散之宗族﹔宗族之餘﹐次散之邑裏﹔邑裏之餘﹐乃散之一國。行年六十﹐气幹將衰﹐棄其家事﹐都散其庫藏﹑珍寶﹑車服﹑妾媵。一年之中盡焉﹐不爲子孫畱財。及其病也﹐無藥石之儲﹔及其死也﹐無瘞埋之資。

達於理者﹐知萬物之無常﹐財貨之暫聚。聚之非我之功也﹐具盡奉養之宜。散之﹐非我之施也﹐且明物不常聚。若斯人者﹐豈名譽所勸﹐禮法所拘哉﹖

一國之人受其施者﹐相與賦而藏之﹐反其子孫之財焉。禽骨又屈釐聞之﹐曰﹕端木叔﹐狂人也﹐辱其祖矣。段幹生聞之﹐曰﹕木叔﹐達人也﹐德過其祖矣。其所行也﹐其所爲也﹐眾意所驚﹐而誠理所取。衛之君子多以禮教自持﹐固未足以得此人之心也。

政和﹕達生之情者﹐縱而勿閼﹔知分之定者﹐積而能散。人之所欲爲﹐無不爲也﹔意之所欲玩者﹐無不玩也。縱心之所欲而勿閼焉﹐非遠生之情者﹐何以與此﹖散之邑裏﹐棄其藏積﹐積而能散﹐非知分之定者﹐何以與此﹖窮當年之樂﹐不顧身後之憂﹐惟達者能通之。故無瘞埋之資可也。國人相與賦而藏之亦可也。禽骨釐以常德責其行﹐故以爲辱祖﹔段幹木以達德得其心﹐故以爲過祖。索之於外﹐此眾意所以驚﹔索之於內﹐此誠理所以取。衛之君予以禮教自持﹐則拘於形骸之內﹐是惡知此意﹐故未足以得此人之心也。

範曰﹕體道之人睹物﹐寄之儻來﹐知貨財之暫聚﹐認而有之﹐皆惑也。故不拘一世之利以爲己私分﹐若端木叔﹐可謂知此矣。

孟孫陽問楊子曰﹕有人於此﹐貴生愛身﹐以蘄不死﹐可乎﹖曰﹕理無不死。以蘄久生﹐可乎﹖曰﹕理無久生。生非貴之所能存﹐身非愛之所能厚。且久生奚爲﹖

設令久生﹐亦非所願。

五情好惡﹐古猶今也﹔四體安危﹐古猶今也﹔世事苦樂﹐古猶今也﹔變易治亂﹐古猶今也。旣聞之矣﹐旣見之矣﹐旣更之矣﹐百年猶厭其多﹐況久生之苦也乎﹖

夫一生之經歷如此而已﹐或好或惡﹐或安或危﹐如循環之無窮。若以爲樂耶﹐則重來之物無所復欣﹔若以爲苦耶﹐則切己之患不可再經﹐故生彌久而憂彌積也。

孟孫陽曰﹕若然﹐速亡愈於久生﹔則踐鋒刃﹐入湯火﹐得所志矣。楊子曰﹕不然。旣生﹐則廢而任之﹐究其所欲﹐以俟於死﹔

但當肆其情以待終耳

將死﹐則廢而任之﹐究其所之﹐以放於盡。

制不在我﹐則無所顧戀也。

無不廢﹐無不任﹐何遽遲速於其間乎﹖

政和﹕有生者必有死﹐有始者必有終﹐自然之理也。貴身愛生﹐以蘄不死﹐是豈達於理者哉﹖夫有生則復於不生﹐故生非貴之所能存﹔有形則復於無形﹐故身非愛之所能厚。若是而蘄久生﹐是益惑也。夫情之好惡﹐有以怵於內﹔體之安危﹐有以迫於外﹔世事苦樂﹐有以累吾心﹔變易治亂﹐有以動吾行。自古及今﹐聞見而更之者﹐可以前料而逆知﹐則百年之生有終身之憂﹐而無一朝之樂也。故方且厭其多而苦其久﹐尙可蘄久生之爲乎﹖此孟孫陽所以聞楊子之言而遂欲速亡也。然蘄久生者固非達於理﹐而欲速亡者亦未爲通於道﹐是二者胥失也。惟旣生﹐則廢而任之﹐究其所欲﹐以俟於死﹐則無傷生之患。將死﹐則廢而任之﹐究其所之﹐以放於盡﹐則無惡死之患。可以生而生﹐可以死而死﹐生死無變於己﹐此之謂達。

範曰﹕貴其生者不自賊﹐以役於物﹐疑若能存矣﹐而生非貴之所能存﹔愛其身者不自賊﹐以困於物﹐疑若能厚矣﹐而身非愛之所能厚。𨿽欲久生而不死﹐得乎哉﹖又況五情之好惡﹐四體之安危﹐世事苦樂﹐變易治亂﹐又復終始如環無端。所歷旣久矣﹐所閱旣眾矣﹐百年猶厭其多﹐壽者惛惛﹐久憂不死﹐何之是苦也﹖其爲形也亦遠矣。所謂不羨久生﹐蓋有在是。昧乎此者﹐乃以速亡爲愈於久生﹐則踐鋒刃﹐入湯火﹐得所志矣。殊不知旣生﹐則廢而任之﹐肆其情而無所攖拂﹐非以生爲悅也﹐將死﹐則廢而任之﹐順其適而無所覬覦﹐非以死爲惡也。無不廢﹐無不任﹐安時處順﹐盡其所受於天者﹐豈遽遲速於其間哉﹖

楊朱曰﹕伯成子高不以一毫利物﹐捨國而隱耕﹔大禹不以一身自利﹐一體偏枯。古之人損一毫利天下不與也﹐悉天下奉一身不取也。人人不損一毫﹐人人不利天下﹐天下治矣。

政和﹕不以一毫利物﹐爲己者也﹔不以一身自利﹐爲人者也。爲人者不可以失己﹐爲己者不可以失人。若夫損一毫而利天下﹐有所不與﹔悉天下以奉一身﹐有所不爲。人我之分各足而止﹐則其爲人太少﹐其自爲太多﹐固不足以治天下。而楊朱之道術獨有在於是﹐此一曲之士也。

範曰﹕伯成捨國而隱耕﹐爲己者也﹔大禹過門而不入﹐爲人者也。𨿽制行之迹不同﹐而救世之心則一。古之人非其義也﹐非其道也﹐一介不以與人﹐況損一毫乎哉﹖非其義也﹐非其道也﹐一介不以取諸人﹐況悉天下乎哉﹖楊朱之行﹐失之爲我﹐不拔一毛而利天下﹐孟子固嘗禽獸之矣。子列子有取焉者﹐當是時﹐天下之俗譎詐大作﹐質朴並散﹐𨿽世之學士大夫未有知貴己賤物之道者﹐於是棄絕乎禮義之緒﹐奪攘乎利害之際﹐趨利不以爲辱﹐殞身不以爲怨﹐漸淸陷溺以至於不可救已。故是篇所載﹐有取於楊朱者﹐殆亦有意矯天下之獘而然耶。

禽子問楊朱曰﹕去子體之一毛以濟一世﹐汝爲之乎﹖

疑楊子貴身太過﹐故發此問也。

楊子曰﹕世固非一毛之所濟。

嫌其不達己意﹐故亦相答對也。

禽子曰﹕假濟﹐爲之乎﹖楊子弗應。禽子出語孟孫陽﹐孟孫陽曰﹕子不達夫子之心﹐吾請言之。有侵若肌膚獲萬金者﹐若爲之乎﹖曰﹕爲之。孟孫陽曰﹕有斷若一節得一國﹐子爲之乎﹖禽子默然有間。孟孫陽曰﹕一毛微於肌膚﹐肌膚微於一節﹐省矣省察。然則積一毛以成肌膚﹐積肌膚以成一節。一毛固一體萬分中之一物﹐柰何輕之乎﹖禽子曰﹕吾不能所以答子。然則以子之言問老聃﹑關尹﹐則子言當矣﹔

聃﹑尹之教﹐貴身而賤物也。

以吾言問大禹﹑墨翟﹐則吾言當矣。

禹﹑翟之教﹐忘己而濟物也。

孟孫陽因顧與其徒說他事。

政和﹕老子﹑關尹之道術﹐貴身而賤物﹔大禹﹑墨翟之道術﹐忘己而濟物。然爲己者固不失人﹐而爲人者固不失己。楊朱學老子﹑關尹之道而不能至者也﹐故拔一毛而利天下不爲﹔墨翟學大禹之道而不能至也﹐故摩頂放踵利天下而爲之。然皆非道之全也。孟孫陽有見於楊朱之道﹐禽骨釐有見於墨翟之道﹐故各是其所是耐有所不該。

範曰﹕子華子語昭僖侯曰﹕今使天下書銘於君之前﹐以謂左手攫之則右手廢﹐右手攫之則左手廢﹐然而攫之者必有天下﹐子能攫之乎﹖昭僖侯曰﹕寡人不攫也。蓋以兩臂重於天下故耳。然則侵肌膚而獲萬金﹐斷一節而得一國﹐豈遽爲之耶﹖楊朱之行過於爲己。載是說者﹐將以救獘於一時而已﹐若槪之以聖人之道﹐未免爲有蔽。故禽子對孟孫陽曰﹕以子之言問老聃﹑關尹﹐則子言當矣﹐以恥﹑尹之教賤物而貴已故也。以吾之言問大禹﹑墨翟﹐則吾言當矣﹐以禹翟之教忘己而濟物故也。

楊朱曰﹕天下之美歸之舜﹑禹﹑周﹑孔﹐天下之惡歸之桀﹑紂。然而舜耕於河陽﹐陶於雷澤﹐四體不得暫安﹐口腹不得美厚﹐父母之所不愛﹐弟妹之所不親。行年三十﹐不告而娶。及受堯之禪﹐年已長﹐智已衰。商鈞不才﹐禪位於禹﹐戚戚然以至於死。此天人之窮毒者也。鯀治水土﹐績用不就﹐趣諸羽山。禹纂業事讎﹐惟荒土功﹐子產不字﹐過門不入﹐身體偏枯﹐手足胼胝。及受舜禪﹐卑宮室﹐美紱冕﹐戚戚然以至於死。此天人之憂苦者也。武王旣終﹐成王幼弱﹐周公攝天子之政。邵公不悅﹐四國流言。居東三年﹐誅兄放弟﹐僅免其身﹐戚戚然以至於死。此天人之危懼者也。孔子明帝王之道﹐應時君之聘﹐伐樹於宋﹐削迹於衛﹐窮於商周﹐圍於陳蔡﹐受屈於季氏﹐見辱於陽虎﹐戚戚然以至於死。此天民之遑遽者也。凡彼四聖者﹐生無一日之歡﹐死有萬世之名。名者﹐固非實之所取也。𨿽稱之弗知﹐𨿽賞之不知﹐與株塊無以異矣。

觀形旣事﹐憂危之迹著矣。求諸方寸﹐未有不攫拂其心者。將明至理之言﹐必舉美惡之極﹐以相對偶者也。

桀藉累世之資﹐居南面之尊﹔智足以距羣下﹐威足以震海內﹔恣耳目之所娛﹐窮意慮之所爲﹐熙熙然以至於死﹐此天民之逸蕩者也。紂亦藉累世之資﹐居南面之尊﹔威無不行﹐志無不從﹔肆情於傾宮﹐縱欲於長夜﹔不以禮義自苦﹐熙熙然以至於誅。此天民之放縱者也。彼二凶也﹐生有從欲之歡﹐死被愚暴之名。實者﹐固非名之所與也﹐𨿽毀之不知﹐𨿽稱之弗知﹐此與株塊奚以異矣。

盡驕奢之極﹐恣無厭之性﹐𨿽養以四海﹐未始愜其心。此乃憂苦窮年也。

彼四聖𨿽美之所歸﹐苦以至終﹐同歸於死矣﹔彼二凶𨿽惡之所歸﹐樂以至終﹐亦同歸於死矣。

政和﹕萬物所異者生﹐所同者死﹐惟人亦然。故聖智凶愚﹐所稟固異﹐及歸於盡﹐未始不同。然則名實奚辯﹖憂樂奚擇﹖此遊方之外者所以齊死生而兩忘其道。

範約﹕萬物所異者生也﹐所同者死也。舜之窮毒﹐禹之憂苦﹐周公之危懼﹐孔子之遑遽﹐彼四聖也﹐天下之美歸之﹐而戚戚然以至於死﹐其死則同矣。夏桀之逸蕩﹐商紂之放縱﹐彼二凶也﹐天下之惡歸之﹐而熙熙然以至於死﹐其死則同矣。故仁聖亦死﹐凶愚亦死﹐烏睹其所以異﹖

楊朱見梁王﹐言治天下如運諸掌。梁王曰﹕先生有一妻一妾而不能治﹐三畝之園而不能蕓﹐而言治天下如運諸掌﹐何也﹖對曰﹕君見其牧羊者乎﹖百羊而羣﹐使五尺童子荷箠而隨之﹐欲東而東﹐欲西而西。使堯牽一羊﹐舜荷箠而隨之﹐則不能前矣。且臣聞之﹔吞舟之魚﹐不遊枝流﹔鴻鵠高飛﹐不集污池。何則﹖其極遠也。黃鐘大呂不可從煩奏之舞。何則﹖其音疏也。將治大者不治細﹐成大功者不成小﹐此之謂矣。

政和﹕治家以及國﹐此言先後之漸。施於國者不可施於家﹐此言小大之宜。故牧羊者童子之任﹐而牧天下惟堯舜之道。將治大者不治細﹐成大功者不成小。此治之要﹐所以在知道。

範曰﹕千鈞之弩﹐不爲鼴鼠發機﹔萬石之鐘﹐不爲莛撞起音。鯤非溟海﹐無以運其軀﹔鳳非修梧﹐無以晞其翼。將治大者不治細﹐成大功者不成小。自然之理也。

楊朱曰﹕太古之事滅矣﹐孰志之哉﹖三皇之事﹐若存若亡﹔五帝之事﹐若覺若夢。三王之事﹐或隱或顯﹐億不識一。當身之事﹐或聞或見﹐萬不識一。目前之事﹐或存或廢﹐千不識一。太古至於今日﹐年數固不可勝紀。但伏羲以來﹐三十餘萬歲﹐賢愚﹑好醜﹑成敗﹑是非﹐無不消滅﹐但遲速之間耳。

以遲速而致惑﹐奔競而不已﹐豈不鄙哉。

矜一時之毀譽﹐以焦苦其神形﹐要死後數百年中余名﹐豈足潤枯骨﹖何生之樂哉﹖

政和﹕時運不畱﹐迹隨以泯。後之視今﹐猶今之視昔。則務一時之毀譽﹐而以生爲可樂者﹐是不足以達於理也。太古遠矣﹐其事無傳﹐故若滅若沒﹐莫能志之。三皇以降﹐比太古爲近﹐故其事疑於存亡﹔五帝以降﹐比三皇爲又近﹐故其事疑於有﹐而若覺若夢。然曰若存若亡﹐則疑於在而實無在也﹔曰若覺若夢﹐則疑於有而實無有也。至三王以還﹐則爲尢近﹐故曰或隱或顯。蓋其所過者方向於無﹐而其所存者可證其有﹐故其憶顯特未定也。若夫當身之事﹐𨿽旣往而未遠﹐然所過者聞﹐所存者見旣已趣寂。目前之事方適﹐今而尙在﹐然目所注者存﹐目所過者廢﹐亦旣不停。是以論其時則久近之殊﹐言其事則多寡之異。年運而往﹐其於不可識則一也。若是則賢愚之異性﹐好醜之異形﹐成敗是非異理﹐遲速之間﹐同於泯絕而已。方且終身役役與物﹐相刃相靡﹐競一時之虛譽﹐規身後之餘榮﹐尊生者也。

範曰﹕事之在天下﹐俄成俄壞﹐疊盛疊衰﹐代廢代興﹐焂起焂滅﹐是亦一無窮﹐非亦一無窮。爰自古初以來至於今﹐不知其幾千餘萬歲矣﹐賢愚好醜﹐是非成敗﹐有萬不同﹐同歸於盡。而昧者不知﹐乃始胥易技系﹐勞形怵心﹐內盈柴柵﹐外重纏繳﹐終身役役﹐曾不得須臾寧神者﹐不自許也﹐尙何生之可樂哉﹖

楊朱曰﹕人肖天地之類﹐懷五常之性﹐

肖﹐似也。類同陰陽﹐性稟五行也。

有生之最靈者也。人者﹐爪牙不足以供守衛﹐肌膚不足以自捍禦﹐趨走不足以逃利害﹐無毛羽以禦寒暑﹐必將資物以爲養性﹐任智而不恃力。故智之所貴﹐存我爲貴﹔力之所賤﹐侵物爲賤。然身非我有也﹐旣生﹐不得不全之﹔物非我有也﹐旣有﹐不得不去之。身固生之主﹐物亦養之主。𨿽全生﹐身不可有其身﹔𨿽不去物﹐不可有其物。有其物﹐有其身﹐是橫私天下之身﹐橫私天下之物。其惟聖人乎。

知身不可私﹐物不可有者﹐惟聖人可也。

公天下之身﹐公天下之物﹐其惟至人矣。此之謂至至者也。

天下之身﹐同之我身﹐天下之物﹐同之我物﹐非至人如何﹖旣覺私之爲非﹐又知公之爲是﹐故曰至至也。

政和﹕肖天地之類﹐謂方圓動靜之形﹔懷五常之性﹐謂仁義禮智信之德。萬物所同者生﹐而惟人萬物之靈﹐故曰﹕有生之最靈者也。以其最靈﹐故於智爲有餘﹔以其爪牙不利﹐無毛羽之蔽﹐故於力爲不足。智有餘而力不足﹐故必資物以爲養﹐蓋以我之智可以制彼之力﹐使爲我用故也。𨿽然任智矣﹐而又恃其力﹐則莫知物我之貴賤。故智之所貴﹐存我爲貴﹐以我貴於物也﹔力之所賤﹐。侵物爲賤﹐以物能役我也。夫身非我有﹐聖人豈以物殉身哉﹖爲其爲神明所托也﹐故旣生﹐不得不全之﹔物非我有﹐聖人豈以身逐物哉﹖知其爲耳目之役也﹐故旣有﹐不得不去之。有生所貴者﹐故曰﹕身固生之主。養形必先之以物﹐故曰﹕物亦養之主。𨿽然﹐有生之所患者身﹐則𨿽全生﹐身不可有其身也﹔志之所以喪者物﹐則𨿽不去﹐物不可有其物也。外有其物﹐內有其身﹐蔽於一偏﹐暗於大理﹐竊竊然橫私天下之身與其物﹐豈知道之所以爲公哉﹖聖人知身者天下之委形﹐故能公天下之身﹐知物與物何以相遠﹐故能公天下之物。惟天下之至聖爲能與於此﹐故曰﹕此之謂至至者也。

範曰﹕汝身非汝有也﹐以不可有而有之﹐是橫私天下之身﹔外物不可必也﹐以不可必而必之﹐是橫私天下之物。《老子》曰﹕知當容﹐容乃公。惟公則能兼容。《莊子》曰﹕大人合並以爲公。惟公則能合並。公天下之身者﹐內若於身﹐而身本無身也公天下之物者﹐外若於物﹐而物本無物也。進是道者﹐詎有介然之知存乎胸中。而以自營爲事哉﹖惟至人無己﹐然後能之。若聖人則未離乎人道﹐彼其於此﹐猶有未至也。此之謂至至者豈非莊周所謂未始有物者﹐不可以加者耶﹖

楊朱曰﹕生民之不得休息﹐爲四事故﹕一爲壽﹐

不敢恣其嗜欲。

二爲名﹐

不敢恣其所行。

三爲位﹐

曲意求通。

四爲貨。

專利惜費。

有此四者﹐畏鬼﹐畏人﹐畏威﹐畏刑﹐此謂之遁人也。

違其自然者也。

可殺可活﹐制命在外。

全則不系於己。

不逆命﹐何羨壽﹖不矜貴﹐何羨名﹖不要勢﹐何羨位﹖不貪富﹐何羨貨﹖此之謂順民也。得其生理﹐天下無對﹐制命在內。

外物所不能制。

政和﹕務生者爲壽﹐幹譽者爲名﹐尊爵者爲位﹐逐利者爲貨。內有遑遽之心﹐則外有怵惕之恐﹐此所以幽則畏鬼責﹐明則畏人非。威之所加﹐刑之所及﹐且罔不惟畏也。終身役役﹐不須臾寧﹐是其所以不得休息者歟﹖知其分定﹐無然歆羨﹐則處靜以休息。烏往而不暇。謂之遁人﹐言違其常理謂之順民﹐言因其固然。違其常理者﹐聽於命而不知﹐故可殺可活﹐而制命在外﹔因其固然者﹐命萬物而無所聽﹐故天下無對﹐而制命在內。

範曰﹕壽者惛惛﹐久憂不死﹐何之苦也﹖其爲形也亦遠矣﹐故以生爲累﹐有至於畏鬼責者﹔夜以繼日﹐思慮善否﹐其爲形也亦疏矣﹐故以顯爲是﹐有至於畏人。權勢不大﹐而誇者以之悲﹐則爲位而已。詎能無畏威乎﹖錢財不積﹐而貪者以之憂﹐則爲貨而已﹐詎能無畏刑乎﹖若然遁天倍情﹐忘其所受﹐生殺之稱﹐制之非我﹐烏能自適其適哉﹖惟體道人安自然之定分﹐循不易之眞理﹐適來則安之﹑適去則順之﹐曾未嘗外慕動而有歆羨之心﹐故畸人而侔於天﹐遺物而立於獨﹐斡旋萬化﹐惟我所爲。古之人所謂命萬物而無所聽者﹐蓋在乎此。

故語有之曰﹔人不婚宦﹐情欲失半人不衣食﹐君臣道息。周諺曰﹔田父可坐殺。晨出夜入﹑自以性之恆﹔啜菽菇藿﹑自以味之極﹔肌肉粗厚﹐筋節�音區位切。急﹐一朝處以柔毛綈募﹐薦以梁肉蘭橘﹐心�體煩﹐內熱生病矣。而憊矣。

言有所安習者﹐皆不可卒改易﹐況目然乎﹖

故野人之所安﹐野人之所美﹐謂天下無過者。昔者宋國有田夫﹐常衣縕黂亂麻﹐僅以過冬。曁春東作﹐自曝於日﹐不知天下之有廣夏隩室﹐綿纊狐貉。顧謂其妻曰﹕負日之暄﹐人莫知者﹐以獻吾君﹐將有重賞。裏之富室告之曰﹕昔人有美戎菽﹑甘弇莖芹萍子者﹐對鄕豪稱之。

鄕豪﹐裏中之貴者。

鄕豪取而嘗之﹐蜇於口﹐慘於腹﹐眾哂而怨之﹐其人大慚。子﹐此類也。

政和﹕天下各安其性命之情﹐則之四者存可也﹐亡可也﹔天下不安其性命之情﹐則於是愚智相譏﹐而歆羨起矣。夫義之於君臣也﹐禮之於夫婦也﹐命也﹐有性焉﹐君子不謂命。口之於味也﹐四肢之於安佚也﹐性也﹐有命焉﹐君子不謂性。楊子舉婚宦君臣之言﹐引田父鄕豪之說﹐凡以明使天下不安其性命之情者﹐以此而已。

楊朱曰﹕丰屋﹑美服﹑厚味﹑姣色﹐有此四者﹐何求於外﹖有此而求外者﹐無厭之性。無厭之性﹐陰陽之蠹也。

非但累其身﹐乃侵損正气。

政和﹕動與過﹐刑之所取。宵人之離內刑者﹐陰陽食之。然則無厭之性爲陰陽之蠹者﹐豈其內刑之過歟﹖

範曰﹕南溟之鵬不能展翼於蓬蒿﹐一而鴳之逍遙則有餘地﹔東海之鱉不能容足於坎井﹐而蛙之跳梁則有餘水。自然定分﹐有不可易。故無誇跂之心﹐儻或遊券之外而至乎期費﹐則盈嗜欲﹐長好惡﹐而性命之情病矣。陰陽之寇﹐奚自而可逃耶﹖是篇所言﹐大抵過於放逸﹐蓋以救獘故也。苟不明夫救斃之旨而以是爲常﹐則世俗之君子危身棄生以殉物者多矣﹐又烏能安於定分哉﹖故復繼之以田父之說。

忠不足以安君﹐適足以危身﹔義不足以利物﹐適足以害生。安上不由於忠﹐而忠名滅焉﹔利物不由於義﹐而義名絕焉。君臣皆安﹐物我兼利﹐古之道也。

政和﹕忠所以安君也﹐忠而輕用吾身﹐則不足以安君而適所以危身﹔義所以利物也﹐義而反愁我己﹐則不足以利物而適足以害生。故忠以安君者﹐欲君臣皆安﹔義以利物者﹐欲物我兼利。此古之道也。

鬻子曰﹕去名者無憂。老子曰﹕名者實之賓。而悠悠者趨名不已。名固不可去﹐名固不可賓邪﹖今有名則尊榮﹐亡名則卑辱。尊榮則逸樂﹐卑辱則憂苦。憂苦﹐犯性者也﹔逸樂﹐順性者也。斯實之所系矣。名胡可去﹖名胡可賓﹖但惡夫守名而累實。守名而累實﹐將卹危亡之不殺﹐豈徒逸樂憂苦之間哉﹖

政和﹕自內言之﹐去名無憂﹔自外言之﹐有名尊榮。𨿽然﹐聖人任其自爾﹐何容心焉﹖去功與名﹐還與眾人﹐非所以蘄無憂也。苟有其實。人與之名不受﹐非所以圖尊榮也。兩無所系﹐此之謂順性命之道也。

範曰﹕名不可比周﹐爭也﹐不可誇誕﹐有也﹔不可勢重﹐脇也。故古人謂是爲公器而不可多取。彼烈士之殉名﹐廉士之重名﹐姦人之盜名﹐又烏知至人以是爲己桎梏而有所謂無爲名屍者哉﹖是篇始有爲名之說﹐必終以此﹐所以遣其言之累耳。

沖虛至德眞經四解卷之十八竟

沖虛至德眞經四解卷之十九

和光散人高守元集

說符

張曰﹕夫事故無方﹐倚伏相推﹐言而驗之者﹐攝乎變通之會。盧曰﹕此篇去末明本約形﹐辯神立事以顯眞。因名以求實﹐然後知徇情之失道﹐從欲以喪眞。故知道者不失其自時﹐任能者不必遠害。政和﹕善言天者必有驗於人。《天瑞》自然之驗﹐《說符》言人事以合之。此書名篇始終之義。範曰﹕事物之變﹐有萬不同。成敗之相因﹐倚伏之相禪﹐言而驗之﹐豈苟然哉﹖契乎自然之符而已。孔子曰﹕予欲無言。則無言者﹐聖人之本心﹐卒不得已而有言者﹐期於明道故也。使天下之人皆造乎道﹐尙何事於有言哉﹖故《老子》之書終於信言不美﹐所以總敍其作經之意《列子》之書終於《說符》﹐所以自袪其著書之迹。

子列子學於壺丘子林。壺丘子林曰﹕子知持後﹐則可言持身矣。

《老子》曰﹕後其身而身先。

列子曰﹕願聞持後。曰﹕顧若影﹐則知之。列子顧而觀影﹐形枉則影曲﹐形直則影正。然則枉直隨形而不在影﹐屈伸任物而不在我。此之謂持後而處先。

物莫能與爭﹐故常處先。此語似壺子答而不條顯﹐列子一得持後之義﹐因而自釋之。壺子卽以爲解﹐故不復答列子也。

盧曰﹕夫影由形立﹐曲直在於形﹔生形由神存﹐眞僞在於神用﹐若見影而形辯﹐知形而神彰﹔不責影以正身﹐不執身以明道﹔觀其末而知其本﹐因其著而識其微﹐然後能常處先矣。

政和﹕道以柔弱謙下爲表﹐故隨感而應﹐未嘗先人也。如彼桔橰﹐俯仰隨人。不與物爭﹐而天下莫能與之爭﹐則後其身而身先﹐有在於此。故曰﹕屈伸任物而不在我﹐此之謂持後而處先。

範曰﹕影之爲物﹐火與日﹐吾屯也﹔陰與夜﹐吾代也。疑若有待矣﹐而實無所待。彼往則我與之往﹐彼來則我與之來﹐彼彊陽則我與之彊陽﹐或枉或直﹐隨形而已。故列子觀之而得持後之說也。人皆取先﹐己獨取後。日受天下之垢﹐是之謂持後﹐則不與物爭﹐而天下莫能與之爭﹐故常處先。《老子》曰﹕聖人後其身而身先。又曰﹕欲先人﹐以其身後之。義與此協。

關尹謂子列子曰﹕言美則響美﹐言惡則響惡﹔身長則影長﹐身短則影短。名也者﹐響也﹔身也者﹐影也。

夫美惡報應﹐譬之影響﹐理無差焉。

故曰﹕愼爾言﹐將有知之﹔愼爾行﹐將有隨之。

所謂出其言善﹐千里應之。行乎邇﹐見乎遠。

是故聖人見出以知入﹐觀往以知來﹐此其所以先知之理也。

見言出則響入﹐形往則影來﹐明報應之理﹐不異於此也。而物所未悟﹐故曰先知之耳。

盧曰﹕響之因聲﹐聲善則響美﹔名之因實﹐實善則名眞。故名者聲之響﹐身者神之影也。聲出而響和﹐行習而神隨﹐故聖人聞響以知聲﹐見行而知道也。

政和﹕言發而響應﹐形動而影從﹐美惡長短在此而不在彼。故君子將有言也﹐將有行也﹐必愼其獨。《易》曰﹕先知其幾於神乎。見出以知入﹐觀往以知來﹐爲之於未有﹐非幾於神者與﹖

範曰﹕言行之接物﹐若聲之於響﹐形之於影。聲有美惡﹐響則應之﹔形有長短﹐影則從之。故言出乎身﹐加乎民﹔行發乎邇﹐見乎遠。言行﹐君子之所以動天地也﹐可不愼乎﹖惟研幾之。聖人朝徹於見獨之先﹐作炳於眇綿之上﹐見出知入﹐觀往知來。言行之大﹐始於擬議﹐而終有成變化。故言無瑕謫之可累﹐行無轍迹之可尋。

度在身﹐稽在人。人愛我﹐我必愛之﹔人惡我﹐我必惡之。

禮度在身﹐考驗由人。愛惡從之﹐物不負己。

湯武愛天下﹐故王﹔桀﹑紂惡天下﹐故亡此則成驗此所稽也。

盧曰﹕禮度在於身﹐稽考在於人﹐若影之應乎形﹐響之應乎聲。湯武﹑桀紂﹐其迹可稽也﹐其度可明也﹐愛惡之心﹐不可不愼也。

稽度皆明而不道也﹐譬之出不由門﹐行不從徑也。

稽度之理旣明﹐而復道不行者﹐則出可不由戶﹐行不從徑也。

以是求利﹐不亦難乎﹖

違理而得利﹐未之有。

盧曰﹕稽度之事可明而不爲道者﹐譬行不由門戶與街衢耳。欲以求利身於天下者﹐不亦難乎﹖

嘗觀之神農﹑有炎之德﹐稽之虞﹑夏﹑商﹑周之書﹐度諸法士賢人之言﹐所以存亡﹐廢興而非由此道者﹐未之有也。

自古迄今﹐無不符驗。

盧曰﹕考其行﹐稽其迹﹐自古帝王贊聖之言﹐猶人存亡廢興﹐柴然可明。若不由此道而爲理者﹐未之有也。

政和﹕度言其可度﹐稽言其所考﹐欲知己之可度﹐當念彼之所稽﹐斯得矣。是故人之愛惡於我。自我之愛惡爾。帝之所興﹐王之所起﹐縉紳先生多能明之。驗其廢興之道﹐未有不由此者。

範曰﹕以身爲度者﹐其本在此﹔以稽爲決者﹐其效在彼。有以愛人﹐人斯愛我矣﹔有以惡人﹐人斯惡我矣。愛惡之情﹐未嘗不本諸己。湯武積德有海內﹐愛之可知﹐故其興也勃然﹔桀紂不仁失天下﹐惡之可知﹐故其亡也忽焉。豈非稽在人之驗與是道也﹖自古及今﹐未有不由此者。

嚴恢曰﹕所爲問道者爲富。問猶學也。今得珠﹐亦富矣﹐安用道﹖

道﹐富之本也。珠﹐富之末也。有本故末存﹐存末則失本也。

子列子曰﹕桀﹑紂惟重利而輕道﹐是以亡。

非不富﹐失本則亡身。

幸哉余未汝語也﹐人而無義﹐惟食而已﹐

義者﹐宜也。得理之宜者﹐物不能奪也。

是雞狗也。彊食靡角﹐勝者爲制﹐是禽獸也。

以力求勝﹐非人道也。

爲雞狗禽獸矣﹐而欲人之尊己﹐不可得也。

豈欲人之尊己。』道在則自尊耳。

人不尊己﹐則危辱及之矣。

樂推而不厭﹐尊己之謂。苟違斯義﹐亡將至。

盧曰﹕無乏少者謂之富﹐非謂求利之富也。若重利輕道﹐桀紂所以亡也。雞犬禽獸不知仁義﹐爭食恃力﹐不知其他。行此則危辱及身﹐欲人之尊己﹐豈可得矣﹖此謂因名求實。

政和﹕經曰﹕𨿽有拱璧﹐以先駟馬﹐不如坐進此道。苟輕道而徇物﹐則人不尊己﹐而危辱及之。

範曰﹕平爲福﹐有餘爲禍﹐物莫不然﹐而財其甚者也。夫富者苦身疾作﹐多積財而不得盡用﹐其爲形也亦外矣﹐又烏知體道之人有所謂知足者哉﹖遊券之內﹐行乎無名﹐有萬不同﹐隨取皆備﹐又國財在所並焉。故莫之爵而常自然﹐天下樂推而不厭。固未嘗重利輕道﹐而以富爲是也。

列子學射中矣﹐

率爾自中﹐非能期中者也。

請於關尹子。尹子曰﹕子知子之所以中者乎﹖對曰﹕弗知也。關尹子曰﹕未可。

𨿽中而未知所以中﹐故曰未可也。

退而習之。三年﹐又以報關尹子。尹子曰﹕子知子之所以中乎﹖列子曰﹕知之矣。關尹子曰﹕可矣。守而勿失也。

心平體正﹐內求諸己﹐得所以中之道﹐則前期命矣﹐發無遺矣。

非獨射也﹐爲國與身亦皆如之。故聖人不察存亡﹐而察其所以然。

射𨿽中﹐而不知所以中﹐則非中之道。身𨿽存﹐不知所以存﹐則非存之理。故夫射者﹐能拙俱中﹐而知所以中者異﹔賢愚俱存﹐而知所以存者殊也。

盧曰﹕不知所以中者﹐非善之善者也。得之於手﹐應之於心﹐命中而中者﹐斯得矣。得而守之﹐是謂之道也。能知其道﹐非獨射焉﹐爲國爲身亦皆如是也。善知射者﹐不貴其中﹐貴其所以必中也。善知理國理身者﹐亦不貴其存﹐貴其所以必存。故賢愚理亂可知者有道也。

政和﹕射者非前期而中謂之善射﹐可乎﹖蓋前期而中﹐則所制在此﹐使無二適﹐惟我所爲。推此以修身﹐推此以治國﹐是或一道也。聖人不察其存而察其所以存﹐不察其亡而察其所以亡。存亡末也﹐所以存亡者其本也。察其所以存則知免於亡﹐察其所以亡則知保其存。

範曰﹕古之射者﹐內志正﹐外體直﹐奠而後發﹐不失正鵠﹐蓋有所謂前期而中者。苟反求諸已而不知所以中之之道﹐詎能矢矢相屬而發發相及哉﹖𨿽然﹐非獨射也﹐爲國與身亦皆如之。惟聖人深達神機﹐明乎無眹﹐不察存亡而察其所以然者﹐故養生則裕於屈伸﹐處己則適乎消長﹐蒞事則知成敗之策﹐禦敵則達擒縱之權。酬酢萬變﹐無往不瑕﹐與所謂前期而中者伺異矣。

列子曰﹕色盛者驕﹐力盛者奮﹐未可以語道也。

色力是常人所務也。

故不斑白語道﹐失﹐而況行之乎﹖

色力旣衰﹐方欲言道﹐悟之已晚。言之猶未能得﹐而況行之乎﹖

故自奮﹐則人莫之告。人莫之告﹐則孤而無輔矣。

驕奮者﹐𨿽告而不受﹐則有忌物之心﹐耳目自塞﹐誰其相之﹖

賢者任人﹐故年老而不衰﹐智盡而不亂。

不專己智﹐則物願爲己用矣。

故治國之難﹐在於知賢﹐而不在自賢。

自賢者﹐卽上所謂孤而無輔。知賢則智者爲之謀﹐能者爲之使﹐物無棄才﹐則國易治也。

盧曰﹕俗之所恃者色與力也﹐恃色則驕怠之心厚﹐恃力則奮擊之志多﹐不可以語其道也。色力衰者爲班白﹐白首聞道猶不能行﹐況能行之乎﹖故守單弱者道必親之﹐自彊奮者人不肯告。人不肯告﹐寧有輔佐者乎﹖賢者任於人﹐故窮年而神不衰﹐盡智而心不亂。以此理國者﹐知賢而任之則賢才爲之用﹐自賢而無輔則失人矣。

政和﹕道以素朴爲質﹐以懦弱謙下爲表。故以色驕人而不鋤其色﹐以力尙人而不能不負其力﹐皆未足以語大道之方也。傳曰﹕行賢而去自賢之行﹐烏往而不愛哉﹖故不自奮則人樂告以善道矣。於是聞道則有年𨿽長而色若孺子者﹐此之謂年老而不衰。於是知道則有達理而不以物害己者﹐此之謂智盡而不亂。此治國之道所以在於其身﹐下人而惟驕矜之是去。

範曰﹕汝惟不伐﹐乃能無以色驕人﹔汝惟不矜﹐乃能無以力勝人。以體道者不能進此。又況天下之理﹐自用則小﹐好問則裕。善爲國者﹐以賢下人未嘗以賢臨人﹐故聰明者竭其視聽﹐智力者盡其謀。能行賢而去自賢之行﹐豈容有不治者哉﹖

宋人有爲其君以玉爲楮葉者﹐三年而成。鋒殺莖柯﹐毫芒繁澤﹐亂之楮葉中而不可別也。此人遂以巧食宋國。子列子聞之﹐曰﹕使天地之生物﹐三年而成一葉﹐則物之有葉者寡矣。故聖人恃道化﹐而不恃智巧。

此明用功能不足以贍物﹐因道而化﹐則無不周。

盧曰﹕夫斲雕爲朴﹐還淳之道也。故曰﹕善約者不用膠漆﹐善閉者不用關鑰﹐是以大辯若訥﹐大巧若拙耳。若三年成一葉﹐與眞葉不殊﹐豈理國全道之巧乎﹖是以聖人恃其道化﹐如和气布而萬物生﹐不恃智巧也。若違天理而僞巧出﹐此之爲未明本末也。

政和﹕道雕刻眾形而不爲巧。竊竊然恃智力而爲之﹐安得物物而給諸﹖故匪雕匪琢﹐運量萬物而不匱﹐此聖人所以任道化而不任智巧。

範曰﹕大制不割。刻雕眾形﹐彼盈於天地之間者﹐幹而實﹐條而蔓。匪規匪矩而有形者﹐剸裁自我﹔匪丹匪靑而有色者﹐藻飾自我。有萬不同﹐一無不備﹐豈固以人助天而有刻楮之勞哉﹖聖人者﹐天地而已矣﹐故以道爲化﹐無爲而天下助﹐孰獘獘然以智巧爲事乎﹖

子列子窮﹐容貌有饑色。客有言之鄭子陽者﹐曰﹕列禦寇蓋有道之士也﹐居君之國而窮﹐君無乃爲不好士乎﹖鄭子陽卽令官遺之粟。子列子出見使者﹐再拜而辭。使者去。子列子入﹐其妻望之而拊心曰﹕妾聞爲有道者之妻子﹐皆得佚樂。今有饑色﹐君遇而遺先生食。先生不受﹐豈不命也哉﹖子列子笑謂之曰﹕君非自知我也。以人之言而遺我粟﹐至其罪我也﹐又且以人之言﹐此吾所以不受也。其卒﹐民果作難而殺子陽。

盧曰﹕夫食人之祿﹐憂人之事。君不知我﹐因人之言而賜之﹔若罪我也﹐亦因人之言而責我也。吾所貴夫知我者眞悟道之士也。及子陽難作而不見害﹐此眞所謂不爲外物之所傷累者也。

政和﹕尊生者不以養傷身。列子於是蓋有先知之理焉。

範曰﹕古之善爲士者﹐三族之位不足易其介﹐萬鐘之祿不足遷其守。苟可以無與而與焉﹐固未嘗受而喜之也。其曰﹕民果作難而殺子陽﹐又以明聖人之知幾如此。

魯施氏有二子﹐其一好學﹐其一好兵。好學者以術幹齊侯﹐齊侯納之﹐以爲諸公子之傅。好兵者之楚﹐以法幹楚王﹐王悅之﹐以爲軍正。祿富其家﹐爵榮其親。施氏之鄰人孟氏﹐同有二子﹐所業亦同﹐而窘於貧。羨施氏之有有猶富也。因從謂進趣之方。二子以實告孟氏。孟氏之一子之泰﹐以術幹秦王。秦王曰﹕當今諸侯力爭﹐所務兵食而已。若用仁義治吾國﹐是滅亡之道。遂宮而放之。其一子之衛﹐以法幹衛侯。衛侯曰﹔吾弱國也而攝乎大國之間。大國吾事之﹐小國吾撫之﹐是求安之道。若賴兵權﹐滅亡可待矣。若全而歸之﹐適於他國﹐爲吾之患不輕矣。遂刖之﹐而還諸魯。旣反﹐孟氏之父子叩胸而讓施氏。施氏曰﹕凡得時者昌﹐失時者亡。子道與吾同﹐而功與吾異﹐失時者也﹐非行之謬也。且天下理無常是﹐事無常非。

應機則是﹐失會則非。

先日所用﹐今或棄之﹐今之所棄﹐後或用之。此用與不用﹐無定是非也。投隙抵時﹐應事無方﹐屬乎智。

𨿽有七義禮法之術﹐而智不適時﹐則動而失會者矣。

智苟不足使若博如孔丘﹐術如呂尙﹐焉往而不窮哉﹖

二子之所以窮﹐不以其博與術﹐以其不得隨時之宜。

孟氏父子捨然無慍容﹐曰﹕吾知之矣﹐子勿重言。

盧曰﹕學仁義之道﹐善韜略之能﹐文武𨿽殊﹐同歸於才行之用﹐必因智之適時。智者道之用﹐任智則非道矣。夫投必中隙﹐抵必適時﹐應變無方皆爲智也。故適時者無窘才﹐明道者無乏智。智若不足也﹐𨿽文若孔丘﹐武若呂尙﹐不免乎窮困也。孟氏旣悟﹐故曰勿重言耳。

政和﹕理無常是﹐當時者爲是﹔事無常非﹐不適時者爲非。當時命而大通乎天下﹐則所棄者或用﹔不當時命而大窮乎天下﹐則所用者或棄。君子知窮之有命﹐知通之有時﹐則安時順命而已﹐豈以其遇不遇而恃區區之智以投隙抵事爲哉﹖

範曰﹕物無常宜﹐宜在隨時。一是一非﹐特未定也。孟氏之二子﹐其道與施氏同而功與施氏異﹐豈行之謬哉﹖此所謂非遭時也。

晉文公出會﹐欲伐衛﹐公子鋤仰天而笑﹐公問何笑﹐曰﹕臣笑鄰之人有送其妻適私家者﹐道見桑婦﹐悅而與言。然顧視其妻﹐亦有招之者矣﹐臣竊笑此也。公寤其言﹐乃止。引師而還﹐未至﹐而有伐其北鄙者矣。

夫我之所行﹐人亦行之。而欲騁己之志﹐謂物不生心﹐惑於彼此之情也。

盧曰﹕夫貴於得而不知得有所守者﹐俗人之常情也﹐故嗜欲無窮而眞道日喪矣。所以貴夫知道者內守其道而不失外﹐用於物而不遺一﹐世人則不然矣﹐外貪欲色﹐他婦是悅也﹐內失於道者而已﹐妻見招矣。

政和﹕察乎盈虛﹐知分之無常﹐則於去就安能獨以其身尙人哉﹖此聖人所以睹蟬鵲之相累﹐而不以物害己。

範曰﹕伴物者物亦伴之﹐害人者人亦復之。物固相累﹐二類相召也。此栗林虞人以吾爲戮﹐古之眞人所以三月不庭與。傳稱吳王欲伐荊﹐孺子諫之。義與此協。

晉國苦盜。有郤雍者﹐能視盜之眼﹐察其眉睫之間﹐而得其情。晉侯使視盜﹐千百無遺一焉。晉侯大喜﹐告趙文子曰﹕吾得一人﹐而一國盜爲盡矣﹐奚用多爲﹖文子曰﹕吾君恃伺察而得盜﹐盜不盡矣﹐且郤雍必不得其死焉。俄而艸盜謀曰﹕吾所窮者郤雍也。遂共盜而殘之。

殘﹐賊殺之。

晉侯聞而大駭﹐立召文子而告之日﹕果如子言﹐郤雍死矣。然取何方﹖文子曰﹕周諺有言﹕察見淵魚者不祥﹐智料隱匿者有殃。

此答所以致死。

且君欲無盜﹐莫若舉賢而任之﹔使教明於上﹐化行於下﹐民有恥心﹐則何盜之爲﹖

此答所以止盜之方。

於是用隨會知政﹐而羣盜奔秦焉。

用聰明以察是非者﹐羣詐之所逃﹔用先識以擿姦伏者﹐眾惡之所疾。智之爲患﹐豈虛言哉﹖

盧曰﹕教者﹐迹也。眾人所以履而行焉。化者﹐道也。眾人所以日用而心伏。心伏則有恥﹐迹明則教成﹐舉賢任才﹐盜斯奔矣。或問曰﹕莊子云聖人生而大盜起﹐此云舉賢任才而羣盜去﹐何謂耶﹖答曰﹕求虛名而喪其實者﹐大盜斯起矣﹔得其實而去爲名者﹐羣盜斯去矣。故舉賢而任才者﹐求名也﹔用隨會者﹐得實也。理不相違﹐何疑之有耶﹖

政和﹕道之以德﹐有恥且格。聖人所以教民而化之以道﹐𨿽賞之不竊也。以苛爲明﹐抑末矣。克核太至﹐必有不肖之心應之。郤雍視盜﹐所以見殺。舉賢而不仁者遠矣﹐隨會知政所以羣盜去而他適。

範曰﹕鑑水之與形接也﹐不設智故而物之方圓曲直不能逃也。善爲國者﹐藏其利器﹐不以示人﹐無爲而民自化﹐無欲而民自朴﹐又曷嘗務機巧﹐滋法令﹐飾智驚愚﹐恃明察物而期以得盜爲哉﹖若郤雍者﹐不足以知此。

孔子自衛反魯﹐息駕乎河梁而觀焉。有懸水三十仞﹐圜流九十里﹐魚鱉弗能遊﹐黿鼉弗能居﹐有一丈夫方將厲之。孔子使人並涯止之﹐曰﹕此懸水三十仞﹐圜流九十里﹐魚鱉弗能遊﹐黿鼉弗能居也﹐意者難可以濟乎﹖丈夫不以錯意﹐遂度而出。孔子問之曰﹕巧乎﹖有道術乎﹖所以能入而出者﹐何也﹖丈夫對曰﹕始吾之入也﹐先以忠信﹔及吾之出也﹐又從以『忠信。忠信錯吾軀於波流﹐而吾不敢用私﹐所以能入而復出者﹐以此也。孔子謂弟子曰﹕二三子識之﹐水且猶可以忠信誠身親之﹐而況人乎﹖

《黃帝篇》中已有此章﹐而小不同﹐所明亦無以異﹐故不復釋其義也。

盧曰﹕夫忠者同於物﹐信者無所疑。同而不疑﹐不私其已﹐故能入而復出也。然則同而不疑﹐不私其己﹐知道矣。夫《黃帝篇》中已有此章。

政和﹕至誠之道﹐無所不通。忠而不欺﹐信而不疑﹔誠心行之﹐可以感物。則動天地﹐感鬼神﹐橫六合而無逆者﹐故遊金石﹐蹈水火﹐皆可也。

範曰﹕遊於呂梁者﹐必順性命之理﹔濟於河粱者﹐必體忠信之道。其旨一也。

白公問孔子曰﹕人可與微言乎﹖孔子不應。

白公﹐楚平王之孫﹐太子建之子也。其父建因費無極所譖﹐出奔鄭﹐鄭人殺之。勝欲令尹子西司馬子期伐鄭﹐許而未行。晉伐鄭﹐子西﹑子期將救鄭﹐勝怒曰﹕鄭人在此﹐讎不遠矣。欲殺子西﹑子期﹐故問孔子。孔子知之﹐故不應。微言﹐猶密謀也。

盧曰﹕微言者﹐密言也﹐令人不能知也。白公﹐楚平王之孫﹐太子建之子。建出奔鄭﹐白公欲亂﹐故孔子不應耳。

白公問曰﹕若以石投水﹐何如﹖孔子曰﹕吳之善沒者能取之。

石之投水則沒﹐諭其微言人不能覺﹐故孔子答以善沒者能得之﹐明物不可隱者也。

曰﹕若以水投水﹐何如7孔子曰﹕淄澠之合﹐易牙嘗而知之。

復爲善味者所別也。

盧曰﹕以石投水諭迹不可見﹐以水投水諭合不可隱也。味者分﹐淄澠不可合也。惟神契理會﹐然後得也。

白公日﹕人故不可與微言乎﹖孔子曰﹕何爲不可﹖惟知言不謂者乎。

謂者所以發言之旨趣﹐發言之旨趣﹐則是言之微者。形之於事﹐則無所隱。

夫知言之謂者﹐不以言言也﹐

言言則無微隱。

盧曰﹕夫情生而事彰﹐味殊而可嘗﹐惟神之無方﹐知言之謂者﹐神會也。

爭魚者濡﹐逐獸者趨﹐非樂之也。

自然之勢﹐自應濡走。

故至言去言﹐

理自明﹐化自行。

至爲無爲。

理自成﹐物自從。

夫淺知之所爭者末矣。

本存末﹐事著而後爭解﹐鮮不及也。

盧曰﹕魚在於水﹐爭之者濡﹔獸走於野﹐逐之者趨﹐非樂之也﹐其勢使然也。故至言者不在言﹐至爲者無所爲也。淺智逐末﹐常失其理。道之所行﹐物無不當者矣。

白公不得已﹐遂死於浴室。

不知言之所謂﹐遂使作亂﹐故及於難。

盧曰﹕忿而非理﹐死以快意﹐下愚之所以亂常也。

政和﹕以石投水﹐旣有形矣﹐若形形者未嘗形﹐則非善沒者所能取也﹔淄澠之合﹐旣有味矣﹐若味味者未嘗呈﹐則非易牙所能嘗而知之也。微言固隱而未彰﹐然言亦旣有。惟目擊道存﹐殆弗容聲﹐則知言之謂而不以言言者也。爭魚逐獸﹐所爭末矣。故至言必去言﹐然後爲言之至﹔至爲必去爲﹐然後爲爲之至。白公何足以與此﹖

範曰﹕以石投水﹐而善沒者能取之﹔以水投水﹐而善喊者能嘗之。一涉於物﹐固有不得而逃者矣。然不知言之人﹐烏可與言﹔知言之人﹐默焉而意已傳。將欲微言﹐非知言之謂者﹐不可也。又況天下之理﹐爭魚者濡﹐逐獸者趨﹐豈固樂之哉﹖意之所至﹐有不知所以然而然者﹐何則﹖物有感觸﹐皆從意生。意所偏系﹐隨念而易。發於言者一或不愼﹐則幾事不密而至於害成者有矣。故至言去言﹐則𨿽言而未嘗言﹔至爲去爲﹐則無爲而無不爲。夫淺智之所爭者﹐末矣。白公爭而滅﹐殆謂是與。

趙襄子使新穉穆子攻翟﹐

穆子﹐襄子家臣新穉狗也。翟﹐解虞也。

勝之﹐取左人﹑中人。

左人﹑中人﹐解虞二邑名。

使遽人來謁之。

遽﹐傳也。謁﹐告也。

盧曰﹕急來告捷也。

襄子方食而有憂色﹐左右曰﹕一朝而兩城下﹐此人之所喜也。今君有憂色﹐何也﹖襄子曰﹕夫江河之大也﹐不過三日﹔

謂潮水有大小。

飄風暴雨不終朝﹐日中不須臾。

勢盛者必退也。

今趙氏之德行﹐無所施於積﹐

無積德而有重功﹐不可不戒懼也。

一朝而兩城下﹐亡其及我哉。

不忘亡﹐則不亡之也。

盧曰﹕不能積德累行﹐而以彊力下二城。夫物盛必衰﹐不亡何待耶﹖故貪不以忻﹐賢者所以懼。知苟得之所以懼也﹐然後能積其德矣。

孔子聞之曰﹕趙氏其昌乎。夫憂者所以爲昌也﹐戒之深也。喜者所以爲亡也。將致矜伐。勝﹐非其難者也﹐持之﹐其難者也。賢主以此持勝﹐故其福及後世。齊﹑楚﹑吳﹑越皆嘗勝矣﹐然卒取亡焉﹐不達乎持勝也。惟有道之主﹐爲能持勝。

勝敵者皆比國﹐而有以不能持勝﹐故危亡及之。

盧曰﹕矜功伐能﹐所以亡也﹔憂得誡彊﹐所以昌也。賢者以此福及後代﹐道者以此澤被含生﹐此之謂持勝。持勝者﹐持此誡愼﹐勝彼彊梁。惟有道者所能行也。

孔子之勁﹐能拓國門之關﹐而不肯以力聞。

勁者﹐力也。拓者﹐舉也。孔力能舉門關﹐而力名不聞者﹐不用其力也。

墨子爲守攻﹐公輸般服﹐而不肯以兵知。

公輸般善爲攻器﹐墨子設守能卻之﹐爲般所服﹐而不稱知兵者﹐不有其能也。

故善持勝者﹐以彊爲弱。

得爲攻之母也。

盧曰﹕夫子之力能舉關﹐墨子之善能制敵。不以力謀顯而以道德聞者﹐善此持勝﹐以彊爲弱也。夫藝成者必爲人所役﹐好勝者必遇於彊敵﹐惟道德仁義者可以役物而興化者也。

政和﹕盈而處之以衝﹐成而處之以缺﹐持勝之道也。剛而守之以柔﹐彊而守之以弱﹐常勝之道也。江河之大也﹐有損焉。風雨之聚也﹐有息焉。日之中也﹐有昃焉。觀諸天地﹐尙不能久﹐而況於人乎﹖惟始於憂勤者終於逸樂﹐此憂者所以爲昌。般樂怠敖者是自求禍﹐此喜者所以爲亡。知此則福及後世﹐此之謂持勝之道。力足以制眾而無勇功﹐兵足以勝敵而無威名﹐柔弱處下而攻堅彊者﹐莫之能先﹐此之謂常勝之道。然常勝之道﹐是乃所以持勝也。

範曰﹕戰勝易﹐守勝難。故非有道之主不能持勝。

沖虛至德眞經四解卷之十九竟

沖虛至德眞經四解卷之二十

說符

宋人有好行仁義者﹐三世不懈。家無故黑牛生白犢﹐以問孔子。孔子曰﹕此吉祥也﹐以薦上帝。居一年﹐其父無故而盲﹐其牛又復生白犢。其父又復令其子問孔子﹐其子曰﹕前問之而失明﹐又何問乎﹖父曰﹕聖人之言﹐先迕後合。其事未究﹐姑復問之。其子又復問孔子。孔子曰﹕吉祥也。復教以祭。其子歸致命﹐其父曰﹔行孔子之言也。居一年﹐其子又無故而盲。其後楚攻宋﹐圍其城。民易子而食之﹐析骸而炊之。丁壯者皆乘城而戰﹐死者太半﹐此人以父子有疾皆免﹐及圍解﹐而疾俱復。

此所謂禍福相倚也。

盧曰﹕夫仁者愛人﹐義者濟物﹐三世不息﹐其於積善深矣。若有其才則招祿﹐無其才則致福﹐此餘慶之所鍾也。吉祥之應﹐爲善之徵﹐克全其生而獲其利。積行之報﹐豈虛言也哉﹖

政和﹕昭昭生於冥冥﹐有倫生於無形。禍兮福所倚﹐福兮禍所伏。孰知其極﹐則倚伏之理何常之有﹖惟德厚者福衍﹐故福生有基而禍亦不來。此宋人之行仁義﹐所以能因禍致福。

範曰﹕福之兆乎物謂之祥﹐禍之兆乎物亦謂之祥。所謂吉祥者﹐豈非吉之先見者與﹖然捆之祥也﹐其父以爲不祥﹔巫祝所以。爲不祥者﹐神人以爲大祥。蓋憂喜聚門﹐吉凶同域﹐而禍福之相爲倚伏﹐特未可知也。惟聖人爲能知其所以然。

宋有蘭子者﹐

凡人物不知生出主謂之蘭也。

以技幹宋元﹐宋元召而使見其技﹔以雙枝長倍其身﹐屬其脛﹐並趨並馳﹐弄七劍疊而躍之﹐五劍常在空中。元君大驚﹐立賜金帛。又有蘭子又能燕戲者﹐

如今之絕倒投狹者。

聞之﹐復以干元君。元君大怒曰﹕昔有異技幹寡人者﹐謂先僑人。技無庸﹐適值寡人有歡心﹐故賜金帛。彼必聞此而進﹐復望吾賞。拘而擬戮之﹐經月乃故。

此技同而時異﹐則功賞不可預要也。

盧曰﹕夫積仁義以守道者﹐福可全也﹔恃力技以僥幸﹐不常祿也。列子兩舉其事﹐以彰德行之爲益耳。

政和﹕理無常是﹐事無常非﹐顧所遇之時如何耳。乃若執技而不通乎道﹐尢非所謂可常之道也。君子知分之無常﹐所以謹於去就。

範曰﹕得時者昌﹐失時者亡。苟騁徼利之心﹐而昧適時之道﹐鮮不及矣。

秦穆公謂伯樂曰﹕子之年長矣。

伯樂﹐善相馬者。

子姓有可使求馬者乎﹖

問伯樂之種姓有能相馬繼樂者不﹖

伯樂對曰﹕良馬可形容筋骨相也。

馬之良者﹐可以形骨取也。

天下之馬者﹐若滅若沒﹐若亡若失。

天下之絕倫者﹐不於形骨毛色中求﹐故仿髴恍惚﹐若存若亡﹐難得知也。

若此者﹐絕塵弭。

言迅速之極。

臣之子皆下才也﹐可告以良馬﹐不可告以天下之馬也。臣有所與共擔纏薪菜者﹐

負索薪菜﹐蓋賤役者。

有九方單﹐比其於馬﹐非臣之下也。請見之。

非臣之下﹐言有過於已。

盧曰﹕擔纏薪菜者﹐餞役者也。子姓者﹐子弟之同姓者也。

穆公見之﹐使行求馬。三月而反﹐報曰﹕已得之矣﹐在沙丘。地名穆公曰﹕何馬也﹖對曰﹕牝而黃。使人往取之﹐牡而驪。穆公不說﹐召伯樂而謂之曰﹕敗矣﹐子所使求馬者﹐謂九方臯。色物﹑牝牡尙弗能知﹐又何馬之能知也﹖伯樂喟然太息曰﹕一至於此乎﹐是乃其所以千萬臣而無數者也。

言其相馬之妙乃如此也﹐是以勝臣千萬而不可量。

盧曰﹕臯之相馬﹐相其神不相其形也。形者﹐常人之所辯也。伯樂嘆其忘形而得神﹐用心一至於此﹐自以爲不及臯之無數倍也。故穆公以爲敗﹐伯樂以爲能也。

若臯之所觀﹐天機也﹐

天機﹐形骨之表所以使蹄足者﹐得之於心﹐不顯其見。

得其精忘其粗﹐在其內而忘其外﹔

精內﹐謂天機﹔粗外﹐謂牝牡毛色。

見其所見﹐

所見者﹐惟天機也。

不見其所不見﹔

所不見﹐毛色牝牡也。

視其所視﹐

視其所宜視者﹐不忘其所視。

而遺其所不視。

所不應視者﹐不以經意也。

若臯之相馬﹐乃有貴乎馬者也。

言臯之此術﹐豈止於相馬而已﹐神明所得﹐必有貴於相馬者﹐言其妙也。

馬至﹐果天下之馬也。

盧曰﹕夫形質者﹐萬物之著也。神气者﹐無象之微也。運有形者﹐無象也﹔用無象者﹐形物也。終日用之而不知其功﹐終年運之而不以爲勞。知而養之者﹐道之主也。臯之見乎所見者﹐以神也﹐契其神者而貴於馬也。代人皆不知所貴矣。

政和﹕道在體無體。若滅若沒視之不可見﹔若亡若失﹐搏之不可得﹔絕塵弭﹐逐之不能及。中人以下才士也﹐豈足以識此﹖可以言論者物之粗﹐可以意致者物之精。得其精忘其粗者﹐言之所不能論也。知之外矣﹐不知內矣﹐在其內忘其外者﹐知之所不能知也。見其所見﹐不見其所不見﹐此其見之所以獨﹔視其所視﹐不視其所不視﹐此其視之所以神。惟其所索者不在於形骸之內﹐故其所得者非見於形骸名聲之末﹐是乃進乎聖人之道。良馬以諭才﹐天下馬以諭聖人之道。

範曰﹕牝而黃﹐牡而驪﹐相去遠矣。九方之相馬也﹐得其精而忘其粗﹐在其內則忘其外﹐造天機之妙﹐而色物牝牡無所致知。此伯樂所以喟然而嘆﹐以爲千萬臣而無數也。

楚莊王問詹何曰﹕治國柰何﹖

詹何﹐蓋隱者也。

詹何對曰﹕臣明於治身﹐而不明於治國也。楚莊王曰﹕寡人得奉宗廟社稷﹐願學所以守之。詹何對曰﹕臣未嘗聞身治而國亂者也﹐又未嘗聞身亂而國治者也﹐故本在身﹐不敢對以末。楚王曰﹕善。

盧曰﹕損物以厚生﹐小人之常情也﹔損生以利物﹐好名之詭行也。安社稷者﹐後其身也﹔善理身者﹐國自理之矣。君者國之主﹐神者形之主。理國在乎安君﹐理身在乎安神﹐神安則道崇﹐道崇則國理。神者身﹟之本﹐道者神之功﹐故不敢以末對。

政和﹕國之本在身﹐是以明明德於天下者﹐欲治其國﹐先修其身﹐所謂治其本面末從之也。古之人以道之眞治身﹐其緒餘以爲國家﹐豈有身治而國亂﹖

範曰﹕國之本在家﹐家之本在身。善爲國者豈有他哉﹖蓋亦反其本矣。詹何之釣魚也﹐以弱制彊也。以輕致重而曰洽國﹐誠能若此﹐則天下可運於一握﹐由是觀之﹐舉斯心以加諸彼﹐固其所慢爲也。

狐丘丈人謂孫叔放楚大夫也曰﹕人有三怨﹐子知之乎﹖

狐丘﹐邑名。丈人﹐長老者。

孫叔敖曰﹕何謂也﹖對曰﹕爵高者﹐人妬之﹔官大者﹐主惡之﹔祿厚者﹐怨逮之。孫叔敖曰﹕吾爵益高﹐吾志益下﹐吾官益大﹐吾心益小﹐吾祿益厚﹐吾施益博。以是免於三怨﹐可乎﹖

盧曰﹕夫心益下君﹐道之用也﹔施益博者﹐德之用也。用道以下身者﹐無怨惡也﹔用德以周施者﹐主恩惠也。向之三怨﹐復從何而生哉﹖

政和﹕君子不欲多尙人﹐爵益高﹐心益下﹐此所以免於人之妬而無失﹔其爲高官益大﹐心益小﹐此所以免於上之忌而無失﹔其爲大祿益厚﹐施益博﹐此所以免於怨之逮而無失。其爲厚﹐是謂持後而處先。

範曰﹕孫叔敖三爲令尹而不榮華﹐三去之而無憂色﹐以是而期免於怨﹐固無往而不可矣。

孫叔敖疾﹐將死﹐戒其子曰﹕王亟封我矣﹐吾不受也。爲我死﹐王則封汝。汝必無受利地。楚越之間有寢丘者﹐此地不利﹐而名甚惡。楚人鬼﹐而越人機﹐

信鬼神與機祥﹐

盧曰﹕機字﹐巨衣切﹐又居希切。《淮南傳》曰﹕吳人鬼﹐越人畿。畿﹐祥也。

可長有者惟此也。孫叔敖死﹐王果以美地封其子。子辭而不受﹐請寢丘。與之。至今不失。

漢蕭何亦云﹐子孫無令勢家所奪﹐卽此類也。

盧曰﹕人所爭者﹐有力必取之﹔利之薄者﹐人所不用焉。不爭之物則久有其利﹐必爭之物則不能常保。人知利厚而共爭﹐不知長有而利深。故嗜欲者﹐必爭之地也。全道者﹐長久之方也。善於道者﹐觸類而長之﹐何適而非道﹖

政和﹕天下皆知美之爲美﹐斯惡矣。惟處眾人之惡而不爭者爲幾於道而可以長久。

範曰﹕古之得道者﹐處眾人之所惡﹐不以自好累乎其心。以寢丘之封﹐孫叔放所以戒其子也。

牛缺者﹐上地之大儒也。下之邯鄲﹐遇盜於耦沙之中﹐盡取其衣裝車。牛步而去﹐視之歡然﹐無憂吝之色。盜追而問其故。曰﹕君子不以所養害其所養。盜曰﹔嘻﹐賢矣夫。旣而相謂曰﹕以彼之賢﹐往見趙君﹐便以我爲﹐必困我。不如殺之。乃相與追而殺之。燕人聞之﹐聚族相戒﹐曰﹕遇盜莫如上地之牛缺也。皆受教。俄而其弟適秦﹐至闕下﹐果遇盜﹐憶其兄之戒﹐因與盜力爭。旣而不如﹐又追而以卑辭請物。盜怒曰﹕吾活汝弘矣﹐而追吾不已﹐迹將著焉。旣爲盜矣﹐仁將焉在﹖遂殺之﹐傍害其黨四五人焉。

牛缺以無吝招患﹐燕人假有惜受禍﹐安危之不可預圖皆此類。

盧曰﹕夫知時應理者﹐事至而不惑﹐時來而不失﹐動契其眞﹐運合於變矣。若見名示迹﹐不適其時﹐則無往不敗也。牛缺不知時﹐其弟亦過分﹐亦猶孟氏之二子出於文武哉。矯名過當者﹐未嘗不如此也。

政和﹕生非貴之所能存﹐身非愛之所能厚﹐牛缺之見殺是已。富貴者以養傷身﹐貧賤者以利累形﹐燕人之見殺是已。然則輕生固所不免﹐而重生者亦未離於有累。聖人所以有身爲大患。

範曰﹕牛缺以無吝招辜﹐燕人以力爭遇害。禍福之理不可預圖﹐有如此者。

虞氏者﹐梁之富人也﹐家充殷盛﹐錢帛無量﹐財貨無訾。登高樓﹐臨大路﹐設樂陳酒﹐擊博樓上。俠客相隨而行﹐樓上博者射﹐明瓊張中﹐反兩吐合切魚而笑。

明瓊﹐齒五白也。射五白得之﹐反兩魚獲勝﹐故大笑。

飛鳶適墜其腐鼠而中之。俠客相與言曰﹕虞氏富樂之日久矣﹐而常有輕易人之志﹐吾不侵犯之﹐而乃辱我以腐鼠。而此不報﹐無以立懂於天下。懂勇。請與若等戮力一志﹐率徒屬必滅其家爲等倫。皆許諾。至期日之夜﹐聚眾積兵以攻虞氏﹐大滅其家。

驕奢之致視敗﹐不以一塗。虞氏無心於淩物而家破者﹐亦由謙退之行不素著故也。

盧曰﹕前章言學仁義﹐三代以致祥﹐此章言積驕奢﹐一朝以招禍。行之不著﹐飛災所鍾。禍福無門﹐惟人所召。此之雙舉﹐誡之深焉。

政和﹕禍福之來﹐惟人所召。而天之所惡﹐孰知其故﹖

範曰﹕道者去奢去泰﹐奢則淫於德﹐泰則侈於性﹐豈道也哉﹖虞氏富樂日之久矣﹐肆輕易之心﹐亡謙恭之行﹐故其亡也﹐立而待也。

東方有人焉﹐曰爰旌目﹐將有適也﹐而餓於道。狐父之盜曰丘﹐見而下壺餐以餔之。爰旌目三餔而後能視﹐曰﹕子何爲者也﹖曰﹕我狐父之人丘也。爰旌目曰﹕嘻﹐汝非盜邪﹖胡爲而餐我﹖吾義不食子之食也。兩手據地而歐之﹐不出﹐喀喀然﹐遂伏而死。狐父之人則盜矣﹐而食非盜也。以人之盜﹐因謂食爲盜而不敢食﹐是失名實者也。

盧曰﹕求名失實﹐違道喪生﹐其爰旌目之謂乎﹖有道者不然矣﹐使盜者變其心﹐成乎仁也。身行其道﹐人沐其化﹐君子濟危﹐食之兩全也。歐則雙失﹐又喀喀而吐﹐僞愚也哉。

政和﹕賢者過之﹐道之所以難行也。此伯夷之隘﹐君子所以不由。

範曰﹕嘑爾之與﹐乞人弗屑﹔嗟來之食﹐餓者弗受。矧夫所謂盜者哉﹖然有禦人於國門之外者﹐其交也以道﹐其饋也以禮﹐𨿽孔子受之﹐詎曰以其人之盜而不食其食乎﹖

柱厲叔事莒敵公﹐自爲不知己者﹐居海上。夏日則食菱芰﹐冬日則食橡栗。莒敖公有難﹐柱厲叔辭其友而往死之。其友曰﹕子自以爲不知己﹐故去。今往死之﹐是知與不知無辯也。柱厲叔曰﹕不然﹐自以爲不知﹐故去。今死﹐是果不知我也。吾將死之﹐以丑後世之人主不知其臣者也。凡知則死之﹐不知則弗死﹐此直道而行者也。柱厲叔可謂懟以忘其身者也。

盧曰﹕彼終不知己也﹐乃死其身以明彼之不知己﹐豈有道者所處乎﹖名之累愚﹐多若是矣﹐與夫全生寶道者遠矣。

政和﹕君子有殺身以成仁者﹐仁不可去也﹔有捨生而取義者﹐義不可辭也。忿誠無由﹐適足以殺其軀而已。不能懲忿窒欲﹐而刻意異俗以喪其生﹐此未聞君子之大道也。

範曰﹕死或重於泰山﹐或輕於鴻毛﹐顧所以處之如何耳。死者非難﹐處死者難。公子糾之難﹐召忽死而管仲不死﹐古之人未嘗不非子糾而多管仲﹐矧夫所謂不知己者哉﹖以懟忘身﹐君子不貴也。

楊朱曰﹕利出者實及﹐怨往者害來。

利不獨往﹐怨不徧行﹐自然之勢。

發於此而應於外者惟請﹐

請﹐當作情。情所感﹐無遠近幽深。

是故賢者愼所出。

善著則吉應﹐惡積則禍臻。

盧曰﹕惟請者﹐若自召之也。禍福之來﹐若影與響耳﹐故賢者愼其所出也。今之慕道者﹐皆脫略名教﹐輕棄禮法﹐放情任己以爲達生﹐以任義爲桎梏﹐以屋宅爲褌袴﹐忽彼報應﹐人事不修。故嵇康之徒死亡而不暇﹐嗣宗之輩世疾如仇讎而不知眞理乎。

政和﹕言出乎身﹐加乎人﹔行發乎邇﹐見乎遠。言有招禍﹐行有招辱﹐君子不可不愼也。曰發於此而應於外者惟請﹐蓋言禍福榮辱之來。惟人所召。

範曰﹕禍福無門﹐惟人所召。榮辱之來﹐各象其德。出乎爾者﹐反乎爾者也。可不愼乎﹖

楊子之鄰人亡羊﹐旣率其黨﹐又請楊子之豎追之。楊子曰﹕嘻﹐亡一羊何追者之眾﹖鄰人曰﹕多岐路。旣反﹐問﹕獲羊乎﹖曰﹕亡之矣﹐曰﹕奚亡之﹗曰﹕岐路之中﹐又有岐焉﹐吾不知所之﹐所以反也。楊子戚然變容﹐不言者移時﹐不笑者竟日。門人怪之﹐請曰﹕羊﹐賤畜﹐又非夫子之有﹐而損言笑者﹐何哉﹖楊子不答﹐門人不獲所命。弟子孟孫陽出以告心都子。心都子他日與孟孫陽偕入﹐而問曰﹕昔有昆弟三人﹐遊齊魯之間。同師而學﹐進仁義之道而歸。其父曰﹔仁義之道若何﹖伯曰﹕仁義使我愛身而後名。

身體發膚不敢毀傷也。

仲曰﹕仁義使我殺身以成名。

無求生以害仁﹐有殺身以成仁。

叔曰﹕仁義使我身名並全。

旣明且哲﹐以保其身。

彼三術相反﹐而同出於儒。孰是孰非邪﹖楊子曰﹕人有濱河而居者﹐習於水﹐勇於泅﹐操舟鬻渡﹐利供百口。裹糧就學者成徒﹐而溺死者幾半。本學泅﹐不學溺﹐而利害如此。若以爲孰是孰非﹖心都子嘿然出。孟孫陽讓之曰﹕何吾子問之迂﹐夫子答之僻﹖吾惑愈甚。心都子曰﹕大道以多岐亡羊﹐學者以多方喪生。學非本不同﹐非本不一﹐而末異若是。惟歸同反一﹐爲亡得喪。子長先生之門﹐習先生之道﹐而不達先生之況也﹐哀哉。

盧曰﹕羊以踰神﹐守神不失爲道也。一失其羊而奔波歧路﹐不可得矣。但守其神﹐爲無喪無得﹐而爲無待也。多方於仁義者﹐亦若是矣。

政和﹕自道術爲天下裂﹐百家往而不反﹐故天下之人各自爲方﹐判離渙散而不見古人之大全﹐此多歧所以亡羊﹐多方所以喪生也。仁義使我愛身而後名﹐蓋若微子之去﹔使我殺身以成名﹐蓋若比干之死﹔使我身名俱全﹐蓋若箕子之智﹐然是三仁者同歸於道。使天下之人𨿽殊塗而同歸﹐則無得喪矣。

範曰﹕道不欲雜﹐雜則多﹐多則擾。體道者一以貫之﹐豈以多爲貴哉﹖會殊塗而同歸﹐該百慮而一致﹐則於道幾矣。

楊朱之弟曰布﹐衣素衣而出。天雨﹐解素衣﹐衣緇衣而反。其狗不知﹐迎而吠之。楊布怒﹐將撲之。楊朱曰﹕子無撲矣﹐子亦猶是也。向者使汝狗白而往﹐黑而來﹐豈能無怪哉﹖

此篇明己身變異﹐則外物所不達﹐故有是非之義。不內求諸己而專責於人﹐亦猶楊布服異而怪狗之吠也。

盧曰﹕夫守眞歸一﹐則海鷗可馴若失道變常﹐則家犬生怖矣。

政和﹕君子之行﹐內守之而外不變﹐或知白守黑﹐或以黑尙白﹐眾人固不識也。若喪其質之眞﹐而外變於白黑﹐又豈能使物之不怪乎﹖

範曰﹕物變無常﹐是非各異﹐知其然不知其所以然者﹐妄也。眞僞彊生分別﹐名實震乎朝暮﹐毀譽迷於再三﹐豈不惑哉﹖

楊朱曰﹕行善不以爲名﹐而名從之﹔名不與利期﹐而利歸之﹔利不與爭期﹐而爭及之﹔故君子必愼爲善。

在智則人與之訟﹐在力則人與之爭﹐此自然之勢也。未有處利名之中﹐而患難不至者也。語有之曰﹕爲善無近名。豈不信哉。

盧曰﹕求名之善﹐人所必爭。故曰爲善無近名者﹐不與人爭利也。行人之所不能行而不伐者﹐愼爲善也。

政和﹕善不與名期而名自至﹐名不與利期而利自至。貨財聚而睹所爭﹐則其流生禍也。聖人見出以知入﹐觀往以知來﹐故言行之發﹐必愼其獨也。《莊子》曰﹕爲善無近名。

範曰﹕善者人之所欲也。一有所欲﹐則或殉名而不息﹐或逐利而無厭﹐決性命之情以爭之﹐而攘奪誕謾無所不至矣﹐故伯夷餓於首陽之下﹐盜跖暴於東陵之上。豈不惑哉﹖

昔人言有知不死之道者﹐燕君使人受之﹐不捷﹐而言者死。燕君甚怒﹐其使者將加誅焉。幸臣諫曰﹕人所憂者﹐莫急乎死﹔己所重者﹐莫過乎生。彼自喪其生﹐安能令君不死也﹖乃不誅。有齊子亦欲學其道﹐聞言者之死﹐乃撫膺而恨。富子聞而笑之曰﹕夫所欲學不死﹐其人已死而猶恨之﹐是不知所以爲學。胡子曰﹕富予之言非也。凡人有術不能行者有矣﹐能行而無其術者亦有矣。衛人有善數者﹐臨死﹐以決諭其子。志其言而不能行也。他人問之﹐以其父所言告之。問者用其言而行其術﹐與其父無差焉。若然﹐死者奚爲不能言生術哉﹖

物有能言而不能行﹐能行而不能言﹐才性之殊也。

盧曰﹕或人有非術者﹐云徒能說虛詞以辯理﹐未有自能行。而証之者﹐故疑其所言﹐以爲不實耳。故此章言有知之者﹐有能知而未能行者﹐有能行而不知者﹐然則知而不行﹐行而不知。不行不知﹐𨿽俱能悟﹐非無差別矣。況聞斯行諸﹐因知而獲悟者﹐豈不賢於不知言者乎﹖

政和﹕小梁倚有聖人之才而無聖人之道﹐女偶有聖人之道而無聖人之才﹐或有其才﹐或有其道﹐所以未能俱至於聖也。有衍而不能行者﹐有道之謂﹔能行而無術者﹐有才之謂。以聖人之道告聖人之才﹐庶幾則其果爲聖人矣。孰謂死者不能言生術哉﹖

範曰﹕言人之才性不同﹐有如此者。

邯鄲之民以正月之旦獻鳩於簡子﹐簡子大悅﹐厚賞之。客問其故。簡子曰﹕正旦放生﹐示有恩也。客曰﹕民知君之欲放之﹐競而捕之﹐死者眾矣。君如欲生之﹐不若禁民勿捕。捕而放之﹐恩過不相補矣。簡子曰﹕然。

盧曰﹕夫人知所以善者﹐皆事之末也。若理其本則眾所不能知﹐而功倍於理末者﹐皆若此也﹐故小慈是大慈之賊耳。名教之迹﹐理其末也﹔大道之功﹐理其本也。眾人皆睹其小而不識其大者焉。故略舉放鳩以明此大旨也。

政和﹕天地之於萬物形色智力﹐使其自遂而已。聖人好生之德﹐蓋亦以匝。

齊田氏祖於庭﹐食客千人。中坐有獻魚雁者﹐田氏視之﹐乃嘆曰﹔天之於民厚矣。殖五穀﹐生魚鳥﹐以爲之用。眾客和之如響。鮑氏之子年十二﹐預於次﹐進曰﹕不如君言。天地萬物與我並生﹐類也。類無貴賤。

同是生類﹐但自貴而相賤。

徒以小大智力而相制﹐疊相食﹐非相爲而生之。人取可食者而食之﹐豈天本爲人生之﹖且蚊蚋噆膚﹐虎狼食肉﹐非天本爲蚊納生人﹑虎狼生肉者哉﹖

盧曰﹕夫食肉之類﹐更相吞啖﹐滅天理也﹐豈天意乎﹖鮑子之言﹐得理之當也。嘗有俗士言伏羲爲网罟﹐燧人熟肉而食﹐彼二皇者皆聖人也。聖人與虎食肉何遠耶﹖釋氏之經﹐非中國聖人﹐約人爲教﹐利人而已矣。釋氏是六通聖人﹐約識爲教﹐通利有情焉。今列子之書乃復宣明此指﹐則大道之教未嘗不同也。

政和﹕天地與我並生﹐萬物與我爲一﹐則類與不類相與爲類。然形名而降﹐大則制小﹐遠近之相取﹐高下之相傾﹐智力消息﹐皆其自爾。故聖人之道﹐任萬物之自然而不爲。

範曰﹕人之於物﹐無所不愛也。所謂放生以示有恩者﹐豈其然哉﹖天之於物﹐無所不生也。所謂生物以爲民用者﹐豈其然哉﹖

齊有貧者﹐常乞於城市。城市患其亟也﹐眾莫之與。遂適田氏之廏﹐從馬醫作役而假食。郭中人戲之曰﹕從馬醫而食﹐不以辱乎﹕乞兒曰﹕天下之辱﹐莫過於乞。乞猶不辱﹐豈辱馬醫哉﹖

不以從馬醫爲恥辱也。此章言物一處極地﹐分旣以定﹐則無復廉恥﹐況自然能夷得失者乎﹖

盧曰﹕士有折支舐痔而取進用者﹐亦求衣食也。役於賤醫之門者﹐亦求衣食也。獲多利則以爲榮﹐獲少利則以爲恥﹐代人亦孰知榮恥之實者乎﹖

政和﹕以道觀之﹐物無貴賤﹔以俗觀之﹐貴賤不在。已明乎此﹐則天下之辱不足以辱其身。此有道者之所貴也。

宋人有遊於道﹑得人遺契者﹐遺棄。歸而藏之﹐密數其齒。刻處似齒。告鄰人曰﹕吾富可待矣。

假空名以求實者﹐亦如執遺契以求富也。

盧曰﹕舉俗之人﹐迷於空名﹐失於眞理﹐皆如拾遺失之水契﹐計刻齒之數以待富焉。亦猶不恥乞丐於市而恥受役於人矣。亦何異乎人間逃奴﹐棄其主而別事於人﹐執勞不異也﹐而自以爲不系屬於人。隨妄情而失實義﹐其類皆如是矣。

政和﹕世之所貴道者﹐書也。道𨿽書之所傳﹐而亦非書之所能得其眞。彼載之空言而因以求道﹐則去道遠矣。執遺契以待富﹐凡以明此。

範曰﹕以內觀爲務者﹐安至足之分﹐故從馬醫而不以爲辱。以外慕爲心者﹐肆無窮之欲﹐故執遺契而期以獲富。

人有枯梧樹者﹐其鄰父言枯梧之樹不祥﹐其鄰人遽而伐之。

言之𨿽公﹐而失厝言之所也。

鄰人父因請以爲薪。

又踐可疑之塗。

其人乃不悅﹐曰﹕鄰人之父徒爲薪﹐而教吾伐之也。

在可疑之地﹐物所不信也。

與我鄰﹐若此其險﹐豈可哉﹖

盧曰﹕勸之伐樹﹐公言也﹔請以爲薪﹐理當也。勸伐而請疑過生焉﹐故曰﹕人之所畏﹐不可不畏。勿謂無傷﹐其禍將長。此之謂也。

政和﹕處嫌疑之域﹐則觸類而生疑﹐道之所以不行也。

範曰﹕宋有富人﹐天雨墻壞。其子曰﹕不築且有盜。其鄰人之父亦云。暮而果大亡其財﹐其家甚知其子而疑鄰人之父。然則踐可疑之地﹐失措言之所﹐詎能使人之不疑哉﹖

人有亡鈇者﹐意其鄰之子。視其步﹐竊鈇也﹔顏色﹐竊鈇也﹔言語﹐竊鈇也﹔動作態度﹐無爲而不竊鈇也。俄而相其谷﹐而得鈇﹐相音掘字。他日復見其鄰人之子﹐動作態度無似竊鈇者。

意所偏惑﹐則隨想念而轉易。及其甚者﹐則白黑等色﹐方圓共形﹐豈外物之所能變乎﹖故語有之也﹐萬事紛錯﹐皆從意生。

盧曰﹕事有疑似而招禍者﹐多矣。自飛鳶墜鼠﹐皆疑似成患。惟積德守道﹐無情不私者乃能無患焉﹐故失鈇疑鄰﹐其事一也。

政和﹕藏猜慮之心﹐則隨在而有蔽。故道之所以不明也。

範曰﹕萬物紛錯﹐皆從意生。意所偏系﹐隨念而易。又況虛明之中﹐有物探之﹐沈淪性眞﹔迷著外好﹐則事之物變。蓋有甚於竊鈇者。

白公勝慮亂﹐

慮者﹐猶度也。謀度作亂者。

罷朝而立﹐倒杖策﹐錣上貫頤﹐

錣﹐杖末鋒。

血流至地而弗知也。鄭人聞之曰﹕頤之忘﹐將何不忘哉﹖意之所屬著﹐其行足躓株埳﹐頭抵植木﹐而不自知也。

政和﹕意有所至﹐形有所忘。

昔齊人有欲金者﹐淸旦衣冠而之市﹐適鬻金者之所﹐因攫其金而去。吏捕得之﹐問曰﹕人皆在焉﹐子攫人之金何﹖對曰﹕取金之時﹐不見人﹐徒見金。

嗜欲之亂人心﹐如此之甚也。故古人有言﹕察秋毫之末者﹐不見泰山之形﹐調五音之和者﹐不聞雷霆之聲。夫意萬物所系速著外物者﹐𨿽形聲之大而有遺矣。況心乘於理﹐檢情攝念﹐泊然凝定者﹐豈因萬物動之所能亂者乎﹖

盧曰﹕張湛云﹕嗜欲之亂人心﹐如此之甚也。故曰﹕察秋毫之未者﹐不見泰山之形﹔聽五音之和者﹐不聞雷霆之聲。心有所存﹐形有所忘﹐皆若此者也。此章言嗜欲不可縱﹐喪身滅性之大也。今以喪其身之物﹐意欲厚其身也。若能無其身﹐復何用金爲﹖所言無身﹐非誰滅身也﹐蓋不厚而已矣。

政和﹕見得而忘形﹐見利而忘眞﹐此世俗之人所以喪已於物也。是篇終之以攫金﹐蓋亦符《天瑞》爲盜之說。

範曰﹕白公慮亂而杖茉貫頭﹐齊人攫金而衣冠之市﹐意有所至而形有所忘﹐可不愼數﹖

沖虛至德眞經四解卷之二十竟

