道德眞經解

經名﹕道德眞經解。無名氏解。上﹑中﹑下三卷。底本出處﹕《正統道藏》洞神部玉訣類。此書下卷注文與時雍《道德眞經全解》下卷完全相同。

道德眞經解序

聖人以神藏寂寞﹐道在杳冥﹐周流六虛﹐而莫足以知其然﹐酬酢萬變﹐孰敢以窺其迹﹖則一往一來而以元自虛﹐一造一化而以眞自修﹐又奚有言以好辯哉﹖聖人默而思之﹐輿情至愚﹐必待引之而後動﹐羣性至昏﹐必待誨之而後悟﹐此所以有言載於方冊﹐垂乎不朽﹐以爲常善之救矣。洎乎千載﹐厥道彌遠。先聖之意﹐昧者不能取﹔至眞之言﹐愚者不能達。況我老君之書﹐言明而理遠﹐文近而旨幽﹐若不釋而申義﹐眾人視之則有如天之遠﹐而不能炳若丹靑矣。是致今因行化得屆塵寰﹐不免援毫以彰大義﹐庶幾乎指示而已。

道德眞經解卷上

無名氏解

道可道章第一

道可道﹐非常道。

生殺以時﹐物之道也﹔德業以修﹐人之道也﹔男女以別﹐家之道也﹔法度以明﹐國之道也。此天下之常道﹐聖凡之同有者也。若可道之道﹐應變無滯﹐與物無方﹐非耳而聽其希聲﹐非目而觀其眞色﹐得其微者探神化於寥寥﹐知其遠者達眞筌於不測﹐動乃應於萬機﹐靜不流於一曲﹐則常之道焉能如此﹖

名可名﹐非常名。

至眞之名不附於形﹐形則有盛衰之相代﹔至眞之名不寓於數﹐數則有變窮之相更。是以可名搏之而不得﹐象之而不似﹐迎隨而首尾不能見﹐鉆仰而堅﹐高莫可及﹐不隨物而有定﹐執體而有用﹐以常無而與道爲合﹐而名自生焉﹐非常名之可如也。

無名﹐天地之始﹔有名﹐萬物之母。

昔道未判之際﹐非陰陽之可論﹐造化之可推。及炁適於淸﹐得之者爲天﹔炁適於濁﹐得之者爲地。天地之兩得﹐以淸爲陽﹐以濁爲陰﹐陽者能造﹐陰者能化﹐此萬物所以生也。以無則爲道獨而天地得之﹐此無名所以天地之始﹔以有則天地爲合而萬物生之﹐此有名所以萬物之母。始則言其炁﹐母則言其形﹐炁也﹐形也﹐亦道之有無耳。

常無﹐欲以觀其妙﹔常有﹐欲以觀其徼。此兩者﹐同出而異名﹐同謂之玄。玄之又玄﹐眾妙之門。

恍爾而來﹐自何而來﹖惚爾而去﹐自何而去﹖虛而不停於一物﹐空而不鑑於一形﹐此所謂常無也。恍爾而來﹐來之必有其象﹔惚爾而去﹐去之必有其物。虛則神集也﹐不動而動﹐空則眞蘊也﹐不化而化﹐此乃常有也。常無也﹐守於無爲﹔常有也﹐修於有作。無爲則妙﹐有作則徼﹐此兩者同出而異名矣。大抵皆可謂之玄歟﹖且玄者﹐道有可觀﹐猶天之色可視而不知其然。玄之又玄﹐乃得之又得﹐而達之尢深者也﹐故日眾妙之門﹐以其能出入於大道故矣。

天下皆知章第二

天下皆知美之爲美﹐斯惡已﹔皆知善之爲善﹐斯不善已。故有無之相生﹐難易之相成﹐長短之相形﹐高下之相傾﹐音聲之相和﹐前後之相隨。

道散於事﹐物雜於性﹐初受之眞﹐人爲之僞﹐始稟之和﹐舛而爲乖﹐此昔之美者今而爲惡﹐向之善者背而不善﹐斯美惡之兩途﹐善不善之不一也。聖人不爲有惡而不美已﹐不爲有不善而不善已﹐亦以達其性耳﹐非與眾人美惡之相隨﹐善不善之相分也。苟欲一之﹐則性均爲至矣﹐又奚有有無﹑難易﹑長短﹑高下﹑音聲﹑前後哉﹖此聖人之教﹐所以爲此而行焉。

是以聖人處無爲之事﹐行不言之教。

聖人以道治己﹐以功加人。蓋謂彼無長慮﹐待聖而後慮﹔彼無獨見﹐待聖而後見。若不示之以教﹐則柔而自溺﹐愚而自弱﹐不能趨聖人之道矣。我乃儲神於淵默﹐而使彼觀風而動﹐處思於寂寞﹐而使彼視化而爲。慮事物之煩﹐有以耗吾之聰明﹐我則無事﹔慮言語之多﹐有以亂吾之眞緒﹐我則不言。自然事濟於下﹐教立於上﹐而天下之民不率而率矣﹐固無反道之獘耳。

萬物作而不辭﹐

聖人出而萬物出﹐聖人入而萬物入﹐聖人者﹐乃萬物之所睹。是以聖人在上﹐萬物並作而各遂其宜﹐無失性之咎。蓋吾無所用其心哉﹐凡以順物之理而已﹐以至興衰烏有辭也。設若政事未修﹐教化未明﹐應出而入﹐應取而與﹐擾擾天下之心﹐紛紛萬物之態﹐如此𨿽作﹐未有不辭者也。萬物作而不辭﹐亦待乎聖人之世。

生而不有﹐爲而不恃﹐功成而不居。夫惟不居﹐是以不去。

大道之設﹐不以物我而有分﹐高卑而有間﹐以心達心﹐則天下之心我之心也﹐以形養形﹐則萬物之形我之形也﹐又奚有兩其意哉﹖聖人體道而濟物﹐屈己以待人﹐伏吾之巧以救其拙﹐推吾之能以率其鄙﹐功乃至於無窮﹐業乃至於可大﹐固爲不可加焉。聖人慮其滿而有溢﹐故乃抑之﹔慮其盈而有虧﹐故乃損之。大而充塞﹐不自以爲足﹐妙而莫測﹐不自以爲神﹐生而不生﹐爲而不爲﹐功而不功﹐如是則物不能我遷﹐時不能我徙﹐而處乎道矣﹐是以不去。

不尙賢章第三

不尙賢﹐使民不爭﹔不貴難得之貨﹐使民不爲盜﹔不見可欲﹐使心不亂。是以聖人之治也﹐虛其心﹐實其腹﹐弱其志﹐彊其骨。常使民無知無欲﹐使夫知者不敢爲也。爲無爲﹐則無不治矣。

性本無分﹐而習以遷之﹐物本無二﹐而情所異之。習遷於性﹐則賢者常爲人之所慕﹔情異於物﹐則難得者常爲人之所求。慕於賢而不及﹐則反以爲爭﹐求於貨而不足﹐則反以爲盜。是二者﹐使民失性而妄知﹐養情而苟欲﹐安可以見吾之道哉﹖莫若使之心之虛也﹐賢鄙不停於內﹐而彼我無分﹔腹之實紛也﹟1﹐華不誘於外而衣食以足﹔弱其志﹐以自柔而不好勝於人﹔彊其骨﹐以自立而不耽利於物。所以天下之民無妄見之知﹐天下之民亡苟求之欲﹐則聖人之爲﹐無不治矣。則不尙賢之篇﹐乃復人之性﹐反物之情﹐而根乎道者也。

道衝章第四

道沖而用之﹐或不盈。

道之舒﹐可以充乎四極而不以爲滿﹔道之捲﹐可以隱乎纖芥而不以爲微。以體則至虛﹐物之來者無不應﹐以用則至變﹐事之至者無不接。不抗於太高﹐高恐下者不能及﹔不卽於太卑﹐卑恐高者不能俯。如此不惟不盈﹐又至於不久﹐自非處陰陽之中﹐曷以能此﹖故曰道沖而用之﹐或不盈。衝者﹐陰陽之中﹐無過不及之義也。

淵兮似萬物之宗。

深而莫測之謂淵﹐微而莫窮之謂道。道之無﹐則天地以爲始﹔道之有﹐則萬物以爲母。言其母﹐則知萬物生乎道者也﹔言其宗﹐則知萬物本乎道者也。旣爲其宗﹐何云似之﹖蓋道乃無形﹐不可以定體言之﹐故曰淵兮似萬物之宗也。

挫其銳﹐解其紛﹐和其光﹐同其塵﹐湛兮似或存。

人之處道﹐閒意馬於空虛﹐湛性源於寂寞﹐喜怒藏於無事之鄕﹐好惡鎖於不思之地﹐則以淡居己﹐以靜對物。不顯明於外﹐則和之而若晦﹔不獨異於眾﹐則同之而若愚。如是於道也﹐弗視而見﹐弗爲而成﹐而無事物之累哉。設使不挫其銳而專以意﹐必至於輕動而傷吾之性﹔不解其紛而專以事﹐必至於多擾而亂吾之眞﹔不和其光﹐道必失於矜﹔不同其塵﹐名必失於矜。如是於道也﹐視之不見﹐爲之不成﹐而常以事物爲累哉﹐學之者可不愼歟﹖此於四事之後﹐所以繼之曰湛兮似或存也。道無定體﹐若特以存而言之﹐非道也﹐故似或耳。

吾不知誰之子﹐象帝之先。

觀道之所來﹐出於無爲﹐生於淸靜﹐操之則存﹐捨之則亡﹐不爲彊而多﹐不爲懦而寡﹐則虛無之至﹐眞常之妙﹐𨿽天地以我爲始﹐𨿽萬物以我爲宗。兆於莫測﹐探於莫先﹐彼象有形也﹐我則處之於未形之初﹐彼帝有物也﹐我對居之於無物之上﹐如此豈可以子名之﹐故曰吾不知誰之子﹐象帝之先也。

天地不仁章第五

天地不仁﹐以萬物爲芻狗﹔聖人不仁﹐以百姓爲芻狗。天地之間﹐其猶橐鑰乎﹖虛而不屈﹐動而愈出。

天地之於萬物﹐任其理之自然。方其時之生也與之生﹐以育之而有雨露之滋﹔方其時之殺也與之殺﹐以凋之而有雪霜之變。如此必不系於一物﹐不累於一時﹐凡以待其理而已。特謂之芻狗者﹐方其祭祀之時﹐貢以至誠﹐而致其欽愛之意﹐及其禮畢﹐棄以無用﹐若看糞壤﹐此非厚於初而薄於終﹐愛於前而惡於後﹐乃理之然也。聖人之於百姓﹐又非異此。方其致愛也﹐如保赤子﹐其致敬也﹐若承大祭﹐則親愛之心莫大於是。及其有不愛者﹐罰以肆其威而視命如芥﹐有不可敬者﹐刑以殺其辜而觀生若閒﹐此非聖人畱情於賞罰也﹐亦任其理之然而體乎天地耳。若非如此﹐焉能受萬物而不窮﹑接萬變而不溺﹖好其生者﹐與之生而不匱﹐欲其善者﹐與之善而不已﹐其應無方﹐其出無盡﹐乃橐鑰之若也﹐故又繼之虛而不屈﹐動而愈出也云耳。

多言數窮﹐不如守中。

聖人動則用道﹐靜則體道。居靜之時﹐以道爲同﹐湛兮自養﹐而不與事交﹐不與物接﹐又奚有言之獘也﹖及其動而用道﹐無言以應變﹐則道至於有窮﹐𨿽言之可尙﹐必簡以當理﹐要以合道﹐而不務多以爲泛也﹐故曰多言數窮﹐不如守中﹐乃其當歟﹖

谷神不死章第六

谷神不死﹐是謂玄牝。玄牝之門﹐是謂天地根。綿綿若存﹐用之不勤。

虛而能應﹐其應無窮﹔妙而莫測﹐其測無方。且谷者﹐應萬有而不畱於一物。神者﹐受萬化而不滯於一原。不畱於一物﹐則其虛不至於盈﹐何虧之有﹖不滯於一原﹐其化必不至於窮﹐何終之有﹖此谷神所以有不死之兆爾﹐是謂玄牝者。道之於人﹐始降於無﹐終成於有﹐無者以炁而言﹐有者以形而諭﹐玄牝者﹐乃形之有者也。人身之中以玄牝爲生﹐虛以應我之運﹐妙而成吾之化﹐降者由此而升﹐往者由此而還﹐則寸炁綿綿﹐眞靈寂寂﹐而有長生之理焉。然人所以不能生者﹐非玄牝之愆止﹐人不能虛且靜矣。

天長地久章第七

天長地久。天地所以能長且久者﹐以其不自生﹐故能長生。是以聖人後其身而身先﹐外其身而身存。非以其無私邪﹖故能成其私。

其體至高﹐濟羣生而不有者﹐此天之所以長也。其勢博厚﹐載萬物而不辭者﹐此地之所以久也。天長也﹐其覆萬世而不傾﹔地久也﹐其載古今而不陷。此非天地固所以長久而不傾陷也﹐蓋不有其生﹐自然而長生矣。聖人體乎天地﹐思慕長生﹐焉敢有其身也﹖故抑高而就卑﹐和光而同物﹐知𨿽先也﹐不敢爲人之先而常處其後﹐身𨿽聖也﹐不敢超眾之爲而常晦其迹﹐如此乃後其身而身先﹐外其身而身存﹐故能成其私而同天地之長久矣。自非不自生﹐烏足語此﹖

上善若水章第八

上善若水。水善利萬物而不爭﹐處眾人之所惡﹐故幾於道。居善地﹐心善淵﹐與善仁﹐言善信﹐政善治﹐事善能﹐動善時。夫惟不爭﹐故無尢矣。

昔道在於上﹐混然而無﹐固無殊品﹐以雜其眞。洎離無入有﹐於性則存善﹐於五行則生水﹐而善之與水乃離道近矣﹐此所以相譬而立焉﹐故曰上善若水。善之謂性﹐忘心而入寂﹐澄己而利物﹐蔽爭勝之原﹐若其固有﹐亡取與之分﹐如其自然﹐求之而後應而不應於妄求﹐靜之而徐淸而不淸於非靜﹐深以自達﹐明而守晦﹐以至於濟物之仁﹐必然之信﹐任理之治﹐適變之能﹐無非水之不相一也。大抵此篇之意﹐乃上德不德﹑上士無爭之意也。何且居善地者﹐必就於

下﹔心善淵者﹐水深則回﹔與善仁者﹐利達萬物﹔言善信者﹐外不欺人﹔政善治者﹐執柔弱而勝剛彊﹔事善能者﹐渡舟楫而無不濟﹔動善時者﹐可行則行﹐可止則止。凡斯數事﹐若有其善而好勝於物﹐定以有尢﹐焉能幾於道也﹖

持而盈之章第九

持而盈之﹐不如其已﹔揣而銳之﹐不可長保。

道之爲物﹐酌焉而不竭﹐注焉而不盈﹐無欠以爲不足﹐無贅以爲有餘﹐悉皆虛其中以無滿﹐空其蘊而受物﹐又何必持其盈以爲其約。苟持其盈﹐不如其已﹐天下之事﹐來之復去﹐新之代舊﹐出沒之繁不可以計窮﹐利害之雜不可以智算。若焦心以應無盡之事﹐窮思以待不齊之物﹐𨿽有揣之之巧﹐銳之之利﹐亦有時而耗竭矣。仕道者不然﹐棄塵緒於事物﹐保眞情於不爲﹐則吾之所享﹐長其保焉。

金玉滿堂﹐莫之能守﹔富貴而驕﹐自遺其咎。

以道觀物﹐則道爲眞﹐物爲假﹔以德觀物﹐則德爲長﹐物爲短。至人以道養德﹐以德修道﹐而常昂於物物之上﹐以道德爲樂者﹐知物皆爲假﹐而徒役吾之神思耳。此金玉者𨿽爲其寶﹐以至人觀之﹐乃寄來之物﹐奚可珍之﹖苟或珍之﹐寧無咎乎﹖

功成名遂身退﹐天之道。

時不能常行﹐行之而有止。物不能常興﹐興之而有廢。況人進退有義﹐義可從而不可違﹐去就有命﹐命可順而不可乖。苟義可退也﹐違義以進之﹐必有其害。命可去也﹐乖命以就而就之﹐必有其損。況成敗之相隨﹐榮辱之相代﹐猶首尾之相應﹐禍福之相伏﹐豈可恃進以終身之榮﹐而不顧憂患哉﹖此功成名遂身退﹐乃天之道也。

載營魄章第十

載營魄抱一﹐能無離乎﹖

人受命已來﹐保神之後﹐陰陽具於一身﹐造化全於四大﹐其性也得爾沖和﹐其炁也歸爾眞正﹐又奚有外物之患哉﹖此乃生之理也。及神逐變遷﹐慮從物起﹐嗜欲生於胸中﹐勞役耽於身內﹐所得之和變而爲乖﹐所歸之正適以爲邪﹐而神於是爲魄之所奪﹐不能載魄﹐乃至於散亂而不保矣﹐此死之道也。至人知其如此﹐忘其物念﹐灰彼塵心﹐知神乃我之主﹐則安而不亂﹐以至於明﹐知精乃我之本﹐則寧而不搖﹐以至於一﹐而後吾之神也﹐洞於靈而不爲罔﹐吾之精也﹐保於眞而爲兩﹐內無魄之所載﹐外無物之所遷﹐則道不幾乎息矣。切咍愚者﹐背陽而向陰﹐滅神而就魄﹐日馳萬變之勞﹐不守至精之一﹐及其死也﹐沈淪陰道﹐落彼異生﹐斯蓋魄之所載﹐而不能抱一以自全故也﹐痛之痛之。

專炁致柔﹐能如嬰兄乎﹖

人自保生﹐以炁養之﹔人自赴死﹐以炁損之。君子不以養人者害人﹐故專炁致柔﹐以全其眞也。且至人之性﹐習於不動﹐動則哀樂生焉﹐至人之性﹐安於不悖﹐悖則暴怒起焉。哀樂生而情亂於中﹐暴怒起而炁作於內﹐如是而養眞者﹐未之有也。炁何以專而致柔﹖莫若以志帥之﹐以神禦之﹐安心於淸靜﹐致意於虛閒﹐縛五賊於無染之鄕﹐囚無明於至弱之界﹐而後炁適於柔﹐而不動於觸﹐非嬰兒而何哉﹖

滌除玄覽﹐能無疵乎﹖

性有其垢﹐可以滌之﹔性有其穢﹐可以除之。自非淸以養己﹐靜而對物﹐焉能如此﹖

愛民治國﹐能無爲乎﹖

治本出於無爲﹐僞常生於有作﹐況人離性則失本﹐役物則喪己。欲愛民於保生﹐治國於常安﹐莫若使之安性而不爲矣。

天門開闔﹐能爲雌乎﹖

萬物出入﹐以天爲門﹐天之出入﹐以道爲戶。至人者﹐應天門以出入玄域﹐遊道戶而升降眞界﹐達時消息﹐與物盈虛﹐非妄有所作也﹐安於無心而已。

明白四達﹐能無知乎﹖

燭幽之謂明﹐見素之謂白﹐周流無壅之謂四達﹐如此可謂知知矣。知而不知﹐乃爲至也。

生之畜之﹐生而不有﹐爲而不恃﹐

道有其造﹐可以生之﹔道有其化﹐可以畜之。然道可以生畜萬物﹐自非達之不可似也。

長而不宰﹐是謂玄德。

萬世不獘之謂道﹐豈非長乎﹖無爲而萬物化﹐豈非不宰乎﹖

三十輻章第十一

三十輻共一轂﹐當其無﹐有車之用﹔埏埴以爲器﹐當其無﹐有器之用﹔鑿戶牖以爲室﹐當其無﹐有室之用。故有之以爲利﹐無之以爲用。

車以有運轉之理而無凝於物﹐器以有收斂之名而不散於外﹐室則爲所居之常而得安於中﹐特以言無有之用者。且形而上者謂之道﹐形而下者謂之器。方其形而上也﹐以無爲用﹐其用無窮﹐而罔有新故之敝。方其形而下也﹐以有爲利﹐其利有盡﹐而有興廢之咎。此所以於車言無﹐有車之用﹐於器言無﹐有器之用﹐於室言無﹐有室之用。若以玄者論之﹐則運吾之炁者河車﹐收吾之眞者鼎器﹐宅吾之神者絳室。是三者果如何哉﹖乃以無爲用者也。

五色章第十二

五色令人目盲﹐五音令人耳聾﹐五味令人口爽。

眞非不欲保於內﹐性非不欲復於初﹐而所以不能者﹐常被外物以誘之故也。目注於視﹐吾將以慧觀而見其眞色﹐所以不見者﹐物之色以盲之。耳注於聽﹐吾將以定力而聞其眞聲﹐所以不聞者﹐物之聲以聾之。口注於味﹐吾將以至淡而知其眞味﹐所以不知者﹐物之味以爽之。目至於盲而閉其慧觀﹐耳至於聾而潰其定力﹐口至於爽而不能居淡﹐九邪由此而作﹐眞元因此而喪﹐乃眾人爾﹐奚可以語道哉﹖

馳騁田獵令人心發狂﹐難得之貨令人行妨。是以聖人爲腹不爲目﹐故去彼取此。

七情生於放縱﹐三毒起於貪求﹐且性者以心爲表﹐心者以性爲裏﹐性定心澄﹐無事於逐物﹐則田獵與難得之貨﹐奚足爲患哉﹖馳騁田獵﹐則血炁俱作﹐敷發於外﹐而心所以作狂。好難得之貨﹐則偸合苟容﹐妄求曲取﹐而行所以妨。此皆聖人之所不爲也﹐而繼之以爲腹不爲目者﹐以明其養內而不養外故也。

寵辱章第十三

寵辱若驚﹐貴大患若身。何謂寵辱﹖寵爲下﹐得之若驚﹐失之若驚﹐是謂寵辱若驚。何謂貴大患若身﹖吾所以有大患者﹐爲吾有身。

心忠於道而系於物﹐則喜於榮華而驚於憂患﹐常以得失爲累﹐而不能以浩浩然矣。且人之居寵而受其祿﹐得榮於己﹐以祿居之則顯而不辭﹐以榮處之則驕而不法﹐矜誇焉而尊以惡卑﹐光顯焉而高以恥下﹐則積金系馬﹐寧不爲之寵哉﹐斯奚足以爲辱也﹖一有所失﹐自以爲慊。至人不然﹐貴不爲樂﹐賤不爲憂﹐受祿萬鍾﹐食前方丈﹐吾非有也﹐艸食瓢飲﹐蓬居甕室﹐吾非憂也﹐得之囂囂﹐失之囂囂﹐曾足以驚乎﹖惟有其寵者﹐辱莫大焉﹐非驚而何﹖

及吾無身﹐吾有何患﹖故貴以身爲天下﹐若可托天下﹟2。

人受命於無﹐成形於有。且形之成於有也﹐合地水風火之假﹐生精神炁血之實﹐居處焉不能免寒暑之所拘﹐動作焉不能外勞役之所使﹐以至於飲水食穀以充於內﹐衣帛服布以禦於外﹐或過焉爲有餘﹐欠焉爲不足﹐不能無患焉。惟其盜陰陽之眞情﹐奪造化之正理﹐喜怒去於胸中﹐寒暑逃於物外﹐脫四大之假以無其身﹐反九變之眞而入於道﹐則吾以是無無以不生﹐空空而不化﹐又何有患也﹖經謂及吾無身﹐吾有何患﹐乃此歟﹖

視之不見章第十四

視之不見名曰夷﹐聽之不聞名曰希﹐搏之不得名曰微。

道處太素之上而無其色﹐則色之所色者﹐𨿽離婁之明﹐無所施其視。道處太虛之中而無其聲﹐則聲之所聲﹐𨿽師曠之聰﹐無所專其聽。道在無名之先而無其象﹐則象之所象﹟3﹐𨿽烏獲之力﹐不能舉其重。此夷所以視之而不見﹐希所以聽之而不聞﹐微所以搏之而不得也﹐此以常者言之。若以能開慧目以觀眞色﹐則視之而可見﹔啟玄耳以聽希音﹐則聽之而可聞﹔施妙力以斡大象﹐則搏之而可得。常人所以不能者﹐五色盲於目﹐五音聾於耳﹐五事蔽於心故也。

此三者不可致詰﹐故混而爲一。

道無在﹐道無不在﹐不可以物名之﹐不可以象假之﹐及其濟天下之用﹐則萬物而無非道者。且道在物也一﹐莫得以分之﹐而聖人所以言夷希微各異者﹐設以視聽搏之趣爾。要其所以爲異﹐乃無此之異也﹐混而爲一爾﹐豈可以致詰哉﹖

其上不皦﹐其下不昧。繩繩不可名﹐復歸於無物。是謂無狀之狀﹐無物之象﹐是謂惚恍。迎之不見其首﹐隨之不見其後。執古之道﹐以禦今之有。能知古始﹐是謂道紀。

物之附於陽者﹐其升以明﹐附於陰者﹐其降以晦。升而明者﹐有性者以趨﹐降而晦者﹐有形者以逃﹐天下之人於是以知向背之理。若道則不然﹐炁狀也上﹐不爲陽而明﹐無物也下﹐不爲陰而晦﹐其來也不行而至﹐豈可迎乎﹖其去也不疾而速﹐豈可隨乎﹖欲窮其本也﹐探上古而不知其始﹔欲究其末也﹐禦當今而不知其變。及其以玄推之﹐上有明以爲其皦﹐則光照於物物﹐下有晦以爲其昧﹐則炁出於孛孛﹐其上之昧者﹐可以升而向之﹐其下之昧者﹐可以塞而背之﹐來之者吾有靈以迎其前﹐去之者吾有神以隨其後﹐惚兮惚則無物以有物﹐恍兮恍則不狀而有狀﹐此非與經固有反﹐蓋老氏之言微而顯矣。

古之善爲士章第十五

古之善爲士者﹐微妙玄通﹐深不可識﹟4。

小人精於物﹐君子精於道。精於物者以物役之﹐其巧有盡。精於道者以道養之﹐其化無窮。是以古之善爲士者﹐藏於至幽﹐隱於不測﹐盡其性以無方﹐窮其理而不滯﹐則有言也﹐言合於道而眾不能曉﹐有作也﹐作契於理而眾不能達﹐以至於搜賾亡形而我以獨見﹐驅役有象而我以獨斡﹐周流六虛而同天莫可學﹐酬酢萬變而治物無所壅﹐則吾之微妙玄通﹐人固以不識也﹐非我特欲不識而專以異也﹐我道之深而彼不能識也故矣。

豫兮若冬涉川﹐猶兮若畏四鄰﹐

浩浩處道﹐不以吉凶而有事於思﹔寂寂守玄﹐不以憂患而有事於動。無思也﹐遇物而後作﹐臨事而後爲﹐必待可行之時而後行之﹐可用之世而後用之﹐又何容心哉﹖此所以豫若冬涉川也。冬涉川者﹐逼而後動﹐不得已也﹐非所以爲未然之見﹐何非不見於未然也﹐無心而已。無動也﹐寂然而退﹐居幽宇以至於不出﹐密然而靜﹐處玄宅而至於不爲﹐斂己焉常恐踰閒以自警﹐屈身焉以至閉戶而自約﹐猶若畏四鄰者﹐乃其此也。畏四鄰者﹐安其居而不出也﹐非所以不敢出也﹐蓋退藏於密而不與物交故矣。是二者﹐一事於無思﹐一事於無動﹐非古之善士﹐孰能如此﹖

儼若容﹐

貌不莊則無威可畏﹐身不重則無儀可象﹐況事道者所處玄宅﹐所履眞路﹐所言則法言﹐所行則法行﹐豈可不嚴而勵己﹐容而畏物哉﹖則儼若容者﹐乃其宜也。

渙若冰將釋﹐

性本空虛﹐因物而實﹔性本澄靜﹐因物而動。且物之所以泱者﹐陽也。所以結者﹐陰也。陽以渙之﹐則舒舒以自復﹐優優而自遂﹐而不與物爲之聚散。陰以結之﹐無者附於有﹐散者著於實﹐其形厚者不能薄﹐其勢小者不能大﹐此乃有在之理﹐非無在之意也。何以況之﹖由水之性﹐或就下以適東﹐流川而學海﹐或升而爲雲雨﹐或導而爲江河﹐源之深﹐其流乃長﹐流之長者﹐其澤必遠﹐甚以爲自得哉。及陰炁凝以爲冰﹐則其源以塞﹐其流以阻﹐而不能若水以四達矣。此善爲士者﹐其性之渙所以若冰之將釋也﹐求其以復初矣。

惇兮其若朴﹐

文勝質﹐其質必滅﹔華勝實﹐其實不顯。爲士之道﹐不吐英華以妨大素﹐不尙浮虛以掩大材。凡以守天性之純而求爲不雜﹐收天眞之粹而求爲不僞﹐處於厚而不處於薄﹐居其全而不居其駁﹐此經乃謂惇兮其若朴也。

曠兮其若谷﹐

澹足萬物而不以爲有﹐湛無一毫而不以爲無。物之來者﹐應之而不畱﹔事之至者﹐容之而不滯。此性之虛然善應﹐而不以物爲心哉﹐則曠兮所以若谷也。

渾兮其若濁。

和其光則知韜以自晦﹐同其塵則知混而致虛極﹐守靜篤。萬物並作﹐吾以觀其復。凡物蕓蕓﹐必歸其根。

歸根曰靜﹐靜曰復命。

出而不反﹐其出有窮﹔往而不復﹐其往必獘。天之所以有春者﹐生以出也﹔有秋者﹐反以復也。生而出以爲命﹐反而復以爲性﹐且曰有生斯有性﹐何必待復而後見性﹖曰生者動也﹐動則紛紛﹐性莫失焉。所言歸根曰靜者﹐反其性也。又曰旣靜以見性﹐此卻云靜以復命﹐何也﹖曰生而有命﹐則命常因性失而亡﹐旣靜以見性﹐則命乃復矣﹐此盡性而後至於命也。

復命曰常﹐知常曰明。不知常﹐妄作凶。

靜乃性之本﹐有時而動者﹐以應物也﹐非我性斯動矣。常乃道之體﹐遇物而變者﹐以應時也﹐非我道斯變矣。聖人若退藏之際而不爲物居﹐寂默之中而不應時﹐則其性靜而不動﹐其道常而不變﹐此曰復命。曰常者﹐靜而不出﹐以得其性也。知常曰明者﹐虛而自見﹐以得其道也故矣。反以不知常而應變﹐則失性違道之事無所不至﹐非凶而何﹖乃繼之曰不知常﹐妄作凶也云耳。

容乃公﹟5﹐公乃王﹐王乃天﹐天乃道。

萬變不齊﹐羣動不一﹐以擇之則洪纖而有曲﹐以分之則高下而有問。聖人欲一之以韋動﹐齊之以萬變﹐莫非容也﹐斯容何以致之﹖因於知常而已。惟其容也﹐觸之者寬以無私﹐應之者一而不二﹐其平也衡不可以奪﹐其虛也谷不可以過﹐由是自容而至於大公矣。旣以公之﹐則可宰制羣生﹐法令天下﹐萬務之煩而我可以析之﹐四海之大而自隱﹐此者養素於內而善俗者也。今渾兮其若濁﹐何以異此﹖

孰能濁以靜之徐淸﹖孰能安以動之徐生﹖

水之淸者﹐有物以撓之﹐其淸乃濁﹔人之安者﹐有物以誘之﹐其安必動。濁以亂其淸﹐而不能事之以靜﹐則淸因濁滅﹔動以失安﹐而不能變之以生﹐則安因動危﹐此非所以爲善士也。我則不然﹐以靜爲常而靜以徐淸﹐則濁焉爲患﹖以動爲變而動以徐生﹐則安何爲守﹖如此則靜不至於失性﹐動不至於失道﹐而無溺於一曲也。

保此道者﹐不欲盈。夫惟不盈﹐故能敝不新成。

物之敗者因於自成﹐事之敝者因於自新﹐則成敗之相復﹐新敝之相代﹐乃固然之理﹐而人情之所不免也。至於善士守道以自敝﹐而其敝常新﹔處事以自敗﹐而其敗常成新也。萬世不敝﹐常成也﹐終身不敗﹐如此非他致之﹐出於不盈而已。

致虛極章第十六

致虛極﹐守靜篤﹐萬物並作。

生而不有﹐有時而有者﹐虛之未極也。安而不動﹐有時而動者﹐靜之未篤也。且道在萬物之上﹐應萬變而不知其耗﹐守眞一而不知其竭﹐廓之以宇宙之大﹐莫見其涯﹐濟之以羣生之出﹐莫知其動﹐空空而至無﹐湛湛而常寂﹐則入之多不以爲盈﹐出之眾不以爲擾﹐則虛於是﹐致之以極﹐靜於是﹐守之以篤﹐而萬物所以並作也。萬物之來﹐始於無形﹐終於有象﹐若虛之不極﹐則出生者不能無壅﹐靜之不篤﹐則還生者不能無窮﹐而寓我可以歸之﹐則人之道至此而最矣。人道旣最以如何哉﹖乃通於天而已。人至於通天﹐可謂至矣﹐而人物何足以禦之﹖乃道爾。此經所以容乃公﹐公乃王﹐王乃天﹐天乃道也。

太上章第十七

太上﹐下知有之﹔其次﹐親之譽之﹔其次﹐畏之侮之。

昔聖人之治﹐儲思於淵默﹐恭己於巖廓﹐無爲以待天下之爲﹐無言以應天下之變﹐鼓舞以神﹐則號令不知所自出﹐教化以身﹐則政事不知所自行﹐則民不化而化成﹐不治而治致﹐不待率而後應﹐不待誅而後畏﹐日用我德﹐不知德之可懷﹐日由吾道﹐不知道之可向﹐則浩浩自遂其宜﹐熙熙自獲其所﹐此乃太上之治﹐以自然爲化﹐故曰下知有之。逮三皇之後﹐制度以修﹐賞罰以出﹐有愛人之政而如保赤子﹐有歸民之德而若從流水﹐以恩撫之則百姓親之如父母﹐以仁卹之則百姓譽之若天地﹐斯乃有爲之世﹐以政而治民者也﹐故人以親而譽之。其次不然﹐或峻刑嚴法以設威於上﹐或反道敗德而失政於下﹐一則畏彼之威而苟免之過以至於恥﹐一則侮彼之政而亂其常以至於爲非﹐則法𨿽可畏而成於不畏﹐德旣可侮而不能無侮﹐此下以愧於親譽﹐上以慚於知有者﹐寧可不愼擇歟﹖

信不足﹐有不信。偤其貴言。功成事遂﹐百姓謂我自然。

內有諸己﹐外不欺物﹐乃謂之信﹐則信者﹐聖人以爲將命令宣志意﹐而達乎四方者也。苟不足焉﹐人何信之﹖聖人乃思之而後言﹐而言不以爲妄﹐慮之而後語﹐而語不以爲欺﹐有命焉若卜筮而可孚﹐有令焉如影響之可應﹐則信矣。有不足也﹐其實出於貴言而已。貴則不輕﹐貴則不賤﹐不輕以重之而言無亂髮﹐不賤以尊之而言無虛設﹐惟其如此﹐功乃至於成﹐事乃至於遂﹐而百姓自然矣。

大道廢章第十八

大道廢﹐有仁義﹔智慧出﹐有大僞﹟6。

聖人臨事而『無意﹐對物而無心。無意也﹐則卹愛兼制之務不彰於外﹐無心也﹐則謀慮知見之爲不起於中﹐而悉以道爲出處﹐以道爲語默故也。及萬緒交起﹐百態互生﹐愛惡之情於是而有﹐與奪之權於是而作﹐則吾之大道分而爲二﹐而仁義所以行也。性失於多知﹐聖人以約爲守﹐機生於遠見﹐聖人以晦爲用。知不以約有不及者﹐則智於是而鑿﹐見不以晦有不明者﹐則機於是而巧﹐是以智慧出於胸中﹐大僞生於構內﹐而於吾道必以遠矣。

絕聖棄智章第十九

絕聖棄智﹐民利百倍﹔

無所不通之謂聖﹐無所不知之謂智。則聖也者﹐成性以達己﹐體道而禦物﹐而特以絕者﹐不敢有其聖﹐以爲眾人之所不及矣。智也者﹐彰往而見其未然﹐察來而知其未變﹐特以謂棄者﹐不敢有其智﹐而爲眾人之所不知。苟以有聖﹐則不及者離性以爲詐﹐苟以有智﹐則不知者捨眞以爲僞。惟其絕而棄之﹐則民各任其性矣﹐其利而百倍焉。

絕仁棄義﹐民復孝慈﹔

天有五典﹐人有五常﹐則父子者乃天之敍也。天敍之始﹐良知出於自然﹐良能本於不慮﹐而孝慈之性固存於父子之間﹐奚待教以率之﹖所以父子不親者﹐有仁義以妨之。何仁者愛人﹐及其所不愛﹐義者宜人﹐及其所不宜﹐則物爭以愛而不愛者亂﹐人尙以宜而不宜者悖﹐孝慈或因此失矣。若絕而棄之﹐則民復孝慈。

絕巧棄利﹐盜賊無有﹟7。

尙巧必窮好利必爭﹐盜賊之源也。

見素抱朴﹐少私寡欲。

從流者流遠而必涸﹐圖枝者技多而必缺。今以捨流而窮源﹐其源必澄﹐棄枝而就本﹐其本必固。所以棄絕三事﹐而今何屬哉﹖必以見性而已﹐故見素抱朴﹐少私寡欲而繼於後也。無塵以染其質之謂素﹐無華以亂其本之謂朴。少私則不昏惑以著物﹐寡欲則不盜縱以喪己﹐斯者若非去亂性之本﹐何以哉﹖

道德眞經解卷上竟

﹟1腹之實紛也﹕『紛』疑下屬﹐作『腹之實也﹐紛華不誘於外』。

﹟2若可托天下﹕『托』疑作『寄』。此句後脫經文『愛以身爲天下﹐若可托天下』。

﹟3則象之所象﹕『則象』二字原屬下句﹐據文意改。

﹟4深不可識﹕後脫經文『夫惟不可識﹐故彊爲之容』。

﹟5容乃公﹕前脫經文『知常容』。

﹟6有大僞﹕後脫經文『六親不和有孝慈﹐國家昏亂有忠臣』。

﹟7盜賊無有﹕後脫經文『此三者以爲文不足﹐故令有所屬』。

道德眞經解卷中

無名氏解

絕學無憂章第二十

絕學無憂。

學將以窮理﹐理之不窮﹐無以盡性﹔無以盡性﹐則荒惑憂樂不召而來矣。今以云絕學者﹐學已至於窮理﹐其性得矣。性之得也﹐樂莫大焉﹐此所以無憂。

惟之與阿﹐相去幾何﹖善之與惡﹐相去何若﹖

處道之眞﹐無分於僞﹐得性之善﹐無別於惡。眞有所失﹐則僞從而生焉。善有所遷﹐惡從而出焉。則眞僞之相去﹐善惡之相離﹐固不遠矣﹐在體道者以覺之。

人之所畏﹐不可不畏﹟1。

聖人退而居密﹐隱而守靜﹐優遊從容﹐以樂於天眞﹐沖和廉正﹐以掌其天宰﹐明而燭物﹐而不與種種分別﹐高而越世﹐而不與事事爭鋒﹐斯乃處一己之道而不同物也。及常以同俗﹐和不異眾﹐言與物交﹐迹同民患﹐而吉凶之憂有所不免﹐此人之所畏﹐所以不可不畏也。

眾人熙熙﹐如享太牢﹐如登春臺。

見道而不識﹐由道而不知﹐六情蔽於靈淵﹐五賊亂於眞宰﹐此乃眾人耳。彼眾人不知性之失也﹐逐情而喜﹐耽物而樂﹐熙熙以從己之欲﹐氅氅而隨時之態﹐則自以爲樂如享太牢與登春臺者。享太牢以爲美﹐登春臺以爲榮﹐二者之樂﹐曾可以眾人能之﹖惟至樂者可以也。

我獨怕兮其未兆﹐如嬰兒之未孩。俗人昭昭﹐我獨若昏﹔俗人察察﹐我獨悶悶。

道之散因於純變而爲維﹐性之失因於和適而爲駁﹐吐華於外而實必中損﹐遷眞於物而精必中耗﹐或機巧興於大僞﹐姦詐出於多途﹐則吾道彼不得也。我則異此﹐含和而智慮不萌﹐守一而眞純不散﹐忘喜怒以塞其情﹐攻愛惡而無其意﹐如物象未兆之先﹐若嬰兄未孩之始﹐此非全性體道﹐孰能若此﹖惟其全性也﹐常以自缺﹐惟其體道也﹐常以自弱。自缺以爲天下之全﹐自弱以爲天下之彊﹐此所以常與俗人異矣。故彼之昭昭者﹐我則若昏﹔彼之察察﹐我則悶悶也。

澹兮其若海﹐飂兮似無所止。

虛靜以處己﹐淵深而待物﹐此乃道之體也﹐故澹以若海。普以濟天下﹐博而散萬物﹐此乃道之用也﹐故飂以無止。

眾人皆有以﹐我獨頑且鄙。

我道也﹐彼物也﹐物非道則不生﹐道無物則爲常﹐我且居道之常而物如何哉﹖以此明物爲我用﹐我非物役故也。乃眾人皆有以也﹐我獨頑且鄙者﹐不能入不能取之理歟﹖

我獨異於人﹐而貴求食於母。

以言其先則爲象之未兆﹐以言其尊則爲帝之未出。天地爲大﹐以道爲始﹐萬物爲多﹐以道爲母。母者有生養之道﹐我今居以久視﹐不欲生乎﹖達於修眞﹐不欲養乎﹖旣生且養﹐捨道何以﹖故貴食母也。

孔德之容章第二十一

孔德之容﹐惟道是從。

道不可學﹐由性而率﹐則率性者﹐固得其道也。道得於我﹐則我之所養者爲眞﹐所施者爲德﹐而德於是得於道﹐在我之後而人可以修之也。然而道則爲無﹐德則爲有﹐德至而入於道﹐道優而散於德﹐則道德之相從﹐未嘗可相離也。而經以孔德之容﹐惟道是從﹐其理若此。

道之爲物﹐惟恍惟惚。惚兮恍﹐其中有象﹔恍兮惚﹐其中有物。窈兮冥兮﹐其中有精﹐其精甚眞﹐其中有信。自古及今﹐其名不去﹐以閱眾甫。吾何以知眾甫之然哉﹖以此。

道之至寂則靜不可以聽﹐道之至無則虛不可以觀﹐欲前而迎焉無首之可向﹐欲後而隨焉無尾之可趨﹐此大道之體﹐以居其常也。方將離體而涉於用﹐不可爲無而無其名﹐不可爲無而無其狀﹐此無中有有﹐而象物所以出於恍惚之間也。此其體也﹐乃謂眞無﹔此之用也﹐乃謂眞有。有象斯有物﹐有形斯有性。有象物之後﹐而云有精者﹐其眞有生也﹐有生非所以生﹐乃入造化之域﹐居陰陽之境﹐眞性得以感﹐則不化而化﹐正炁得以運﹐則不生而生﹐此之爲生﹐其理幽矣。非顯然而著象﹐昭然而成形﹐乃眞於甚眞﹐信於甚信﹐而常以窈冥爲用。非達道之士﹐至人之識﹐莫足議此。

曲則全章第二十二

曲則全﹐枉則直﹐窪則盈﹐敝則新﹐少則得﹐多則惑。

道散於天下﹐得之微者爲精﹐得之寡者爲粗﹐則天下人物於道不能無遠久高下哉。聖人乃得道之具﹐受性之全﹐至於應天下之不一﹐成一己之無窮﹐莫不有措哉﹐亦非以他致之﹐因其理而已。且天下之性不能俱直﹐以執我之直而正彼之曲﹐則直不能無損。天下之物不能俱美﹐以恃我之盈而不容於眾﹐則盈不能無虧。物物相代﹐固有其敝﹐若以自新﹐則敝有時而至﹔事事相雜﹐固有其惑﹐若以徧覽﹐則惑有時而起。聖人知其此也﹐順物之理而曲則直矣﹐卑己之性而窪則盈矣﹐日新其德而常以自敝﹐守之以約而不以自惑﹐而後內而處道﹐道無不全﹐外而居政﹐政無不治﹐以己之微而待天下之眾﹐以身之邇而歸四海之遠。自非虛以處己﹐寬以待人﹐曷以如此﹖

是以聖人抱一爲天下式。

一者道之初﹐天地之始。陰陽未判之前﹐則吾眞無僞﹐萬物未生之先﹐則吾性無分。彼我不能以兩適﹐人物不能以互別﹐斯乃至純之化﹐全粹之道﹐推而天下﹐豈可不爲法也。

不自見﹐故明﹔不自是﹐伐﹐故有功﹔不自矜﹐故長。夫惟不爭﹐故天下莫能與之爭。古之所謂曲則全者﹐豈虛言哉﹖誠全而歸之。

天下之明﹐明於見人﹐不明於見己﹐明莫大焉﹐非明不足以見己﹐不敢見爾。天下之智﹐知於是人﹐不知於是己﹐智莫大焉﹐非智不足以是己﹐不敢是爾。以至於功加天下而無不被其澤﹐能出萬民而莫可及其大﹐自非聖人﹐其明豈不自見而不能曲以全矣﹐其智豈不自是而不能枉以直矣。伐其功而盈﹐至於滿假﹐則窪何有也。矜其能而新﹐至於光榮﹐則敝何有也。如此乃眾人爾﹐聖人反此﹐故又繼之曰夫惟不爭﹐故天下莫能與之爭也。

希言自然章第二十三

希言自然。

有形者可以理推﹐有言者可以物使﹐或事因於人爲而後成﹐或化因於時作而後起﹐此皆非所以爲自然也。惟不可爲而爲﹐不可召而至﹐視之以神而後見﹐聽之以炁而後聞﹐無無以受則化自無來﹐有有以生則變從有出﹐如是則夫何爲哉﹖體於自然而已。此所以莫可爲而爲﹐莫之化而化﹐非希而何哉﹖而夷微非不能此﹐而獨言希者﹐舉一隅不以三隅反故也。

飄風不終朝﹐驟雨不終日﹟2。

天之所以鼓動羣生者﹐莫大乎風﹐所以潤澤萬物者﹐莫大乎雨。風雨者﹐乃天之所資﹐物之所賴﹐而陰陽感會而後有也。陰陽之眞情﹐正而不悖﹐和而不乖﹐乃不愆期而至﹐其來也調﹐其正也常﹐又奚有飄驟之異哉﹖惟其過也﹐或以飄風﹐或以驟雨﹐此陰陽之不常者﹐曷以終朝乎﹖

故從事於道者﹐道者同於道﹐德者同於德﹐失者同於失。同於道者﹐道亦得之﹐同於德者﹐德亦得之﹔同於失者﹐失亦得之。

冥於自然﹐寂於無物﹐不以名器求﹐不以形象取﹐而常在於玄玄之化﹐窈窈之中者﹐不道而道﹐不德而德。惟其離無以執有﹐捨一而趨二﹐求道之名以爲得道﹐求德之華以爲得德﹐如是得之﹐反以爲失矣。欲得道而不同德﹐德而無失﹐莫非處無無之眞界﹑妙妙之玄鄕﹐舉止而不離希矣。

跂者不立章第二十四

跤者不立﹐跨者不行﹟3。

人必有性﹐物必有分﹐性之偏﹐無以全其道﹐分之過﹐無以求其有﹐是故道自性出﹐性由道入﹐欲身歸無名﹐化體自然﹐必待乎性之衝靜而後可也。如欲立者不跂﹐欲行者不跨﹐反以跂而立﹐跨而行﹐必知其不能也。形之不完﹐尙艱於行立﹐況性之不完﹐而可立道乎﹖

有物混成章第二十五

有物混成﹐先天地生﹐寂兮寥兮﹐獨立而不改﹐周行而不殆﹐

灝灝在上而寥以無形﹐窈窈居中而恍以無象﹐陰陽隱於一色之內﹐造化藏於不測之際﹐則淸濁我以未判﹐天地我以未分﹐而何以謂之有物哉﹖及天地生而萬物出﹐吾道乃散殊於天下﹐以濟其用。今以謂有物混成者﹐則老氏欲收天下之散﹐而復歸於一﹐以一之萬而終始無窮﹐往來不匱﹐而萬世無獘哉﹐故云獨立而不改﹐周行而不殆也。獨立而不改﹐道所以混而在上以反本﹐周行而不殆﹐道所以混而在下以通變﹐則混成之理﹐於斯二者見之。

可以爲天下母。吾不知其名﹐字之曰道﹐彊爲之名曰大。大曰逝﹐逝曰遠﹐遠曰反。

昔一炁充盈於四極而莫知其邊﹐一炁寥廓於六虛而莫知其窮﹐塞乎上而不知其天﹐偏於下而不知其地﹐此之果如何哉﹖聖人分天地之後﹐生萬物之初﹐而與之字曰道﹐彊名曰大﹐則大道之名﹐聖人所以彊之也﹐非以體而立歟﹖惟其大也﹐故能涉天下之用﹐無所不往﹐窮四海之物﹐無所不至。無所不往﹐所以曰逝。無所不至﹐所以曰遠。道至於遠﹐則惡以散殊而遠本﹐故反以復初﹐而使終而有始以周行焉﹐此所以遠曰反也。

故道大﹐天大﹐地大﹐王亦大。域中有四大﹐而王居其一焉。人法地﹐地法天﹐天法道﹐道法自然。

天地有至尊而道爲最﹐萬物有成理而道爲奧焉﹐則道也者﹐廓宇宙以至極﹐居三才之至上﹐其大不可以侔焉。自一而爲二﹐兩儀設位﹐在上者以高明而至遠﹐處下者以深厚而無疆﹐則覆載之功﹐孰可禦也﹖其大乃得道之一矣。二儀旣設﹐成位於中﹐以至尊而統萬有﹐以至公而奉大道﹐盡人之倫﹐處王之道﹐亦豈爲小哉﹖此王所以亦大也。詳而諭之﹐得道之大者天﹐得天之大者地﹐得地之大者王﹐故下繼之曰人法地﹐地法天﹐天法道。而道則無所法﹐乃出於自然而已﹐故曰道法自然。

重爲輕根章第二十六

重爲輕根﹐靜爲躁君。是以君子終日行不離輜重。𨿽有榮觀﹐燕處超然。如何萬乘之主而以身輕天下。

天地之理﹐萬物之情﹐以固則重﹐重則惇本﹐以寧則靜﹐靜則復性。及其紜紜天下之理而變由是生﹐紛紛萬物之情而機由是出。變生則萬態俱來而重者以輕﹐機出則情僞交至而靜者以躁﹐浮虛澆薄之患有時而作﹐吉凶悔吝之兆無所不至。昔日之重以去其本﹐當時之靜以亂其性﹐如是非以爲善也。君子知重爲輕根﹐故行不離輜重﹔知靜爲躁君﹐故𨿽有榮觀﹐燕處超然。則君子輕重躁靜之理﹐亦以惇本而復性矣。

輕則失臣﹐躁則失君。

人君貴爲天子﹐富有四海﹐其勢爲至尊﹐其位爲至高﹐其重固不可以過也。若以天下對之﹐以天下爲眾﹐以一身爲重﹐然以萬乘之尊而身對天下﹐當以天下爲輕矣。

善行章第二十七

善行無轍迹﹐

以車通諸夏﹐以步陟諸塗﹐其行𨿽至作﹐所以爲善也。聖人體神於至幽﹐藏妙於不測﹐一靜焉與道同居﹐一動焉與道同出﹐至於有行﹐豈有轍迹之可觀﹖乃無而已。有轍則運之有滯﹐有迹則通之有塞。聖人之行﹐無滯而常運﹐無塞而常通﹐𨿽至萬世﹐夫何獘哉﹖專於道故矣。

善言無瑕謫﹐

聖人以道處己﹐以道濟物。當處己之時﹐寂與神交﹐冥與意會﹐熙熙於妙化之中﹐默默於玄造之內﹐又何以言爲尙也﹖及出而濟物﹐涉於事爲﹐動於心聲﹐示一言以天下爲法﹐宣一教以萬世爲則﹐破庶民之昏昏﹐曉天下之聵聵﹐則言有於不得已也。然而言也﹐不以多爲繁﹐不以少爲獘﹐多必盡理﹐滿天下不以爲非﹐少必守法﹐不及尺編亦以爲當﹐此之爲言﹐豈非善歟﹖定無瑕謫之咎矣。反以不善之言﹐出而招辜﹐動而有悔﹐妄則生疵﹐巧而傷仁﹐非止於無瑕謫也﹐亦以爲害爾。

善計不用籌算﹐

窮域中之變﹐其變無窮﹔盡天下之數﹐其數無盡。竭智必至於疲﹐盡力乃至於耗﹐𨿽欲計之﹐不可算矣。聖人不然﹐執一以禦萬變﹐計身以爲萬物﹐一外無數﹐數至我則以一總之﹐身外無物﹐物來我則以身應之﹐如此則萬變歸於一﹐萬物體於身﹐天下之數不下堂而知矣﹐又奚以籌算爲哉﹖自非善計﹐必不能矣。

善閉無關楗而不可開﹐

出而應世﹐以道爲用﹐引天下之未能﹐納天下之未至﹐則當顯然垂諭﹐明然立言﹐開吾之路﹐使人坦然以登﹐辟吾之門﹐俾人趨然以入。及退藏於密﹐言不與事交﹐身不與物接﹐寂然以居﹐則神不能見其邊﹐冥然以守﹐則人莫以知其處﹐塞於無路﹐閉於無門﹐絕於外而固其內﹐出於物而入於道。無引也﹐未能者無以待﹐無納也﹐未至者無以及﹐𨿽非關楗其門﹐莫可開而入矣﹐此所謂善閉也。

善結無繩約而不可解。

眾人之信有時而失﹐當以約之。聖人之信乃爲大矣﹐以己信結天下之信﹐將示於來世﹐垂乎不朽﹐而使萬姓以一言爲據﹐何可解也﹖

是以聖人常善救人﹐故無棄人﹔常善救物﹐故無棄物。

聖人體道﹐道無人物﹐同欲其生﹐共惡其死﹐苟或棄之﹐則人物何所資也﹖是以聖人常善於救人與救物也。

故善人﹐不善人之師﹔不善人﹐善人之資。不貴其師﹐不愛其資﹐𨿽智大迷﹐是謂要妙。

人離其性﹐則善不善之分矣。以善救不善﹐所以爲師﹐因不善而顯善﹐所以爲資。若以道而言之﹐師非貴也﹐資非愛也﹐貴師則有我﹐愛資則有人﹐人我之兩存﹐則分別之心起﹐於道爲患焉﹐又非善也。惟其以智爲迷﹐是謂要妙。何以智有知則識見於外﹐慮藏於中﹐折有物以爲其辧﹐則眞情亦有時而蔽矣。反以如迷﹐萌於無知﹐外不顯於有象﹐內可覺於無物﹐乃道之妙與。

知其雄章第二十八

知其雄﹐守其雌﹐爲天下溪。爲天下溪﹐常德不離﹐復歸於嬰兒。

以陽爲雄﹐以陰爲雌﹐陽則注動﹐陰則注靜﹐則知其雄乃爲動﹐雌乃爲靜也。至人以虛處己﹐以寬待人﹐不恃有以爲先﹐常處卑而自下﹐資納於物不以爲盈﹐洞達乎心不以爲我﹐體自然之化而不離於固有﹐歸至純之質而不雜於天眞﹐如此莫不守雌﹐以安靜爲溪而盡性﹐至於常德不離﹐其如嬰兒。嬰兒者﹐以取含眞而不吐於外﹐守一而不散於雜。設若知雄好動而不守之以雌﹐變性於實而不致之以虛﹐又焉得爲嬰兒乎﹖

知其白﹐守其黑﹐爲天下式。爲天下式﹐常德不忒﹐復歸於無極。

白乃未受於五色﹐則所染由時﹐斯色之始也。至人愼之﹐以守其黑。黑者﹐色成而不可變也。然不可變﹐於方則爲北﹐於時則爲冬。方至於北則東南自此而起﹐時至於冬則春夏從此而發﹐以此見始起於此﹐終成於此﹐其勢無窮﹐變而大通者也﹐故至人以守之。惟其守此﹐則物化之而成﹐事窮之而變﹐萬民規之以爲式﹐天下體之而爲法﹐其德乃至於無極矣。自非守黑﹐曷以臻此﹖

知其榮﹐守其辱﹐爲天下谷。爲天下谷﹐常德乃足﹐復歸於朴。

道常惡乎顯以光明﹐性常致於污而卑晦﹐道顯而光則慮不能退藏於密﹐性污而晦則防侈靡以爲患。如是則浩以自屈﹐虛以應人﹐知榮爲害道之根﹐我則去之﹐知辱爲成性之本﹐我則守之﹐應彼之來而不費吾之有﹐供彼之去而不竭吾之無﹐裕以有餘﹐優以常足﹐則純而常歸於大朴矣。此之成性﹐神而明焉。

朴散則爲器﹐聖人用之則爲官長﹐

形而上者謂之道﹐乃復於朴之時也。形而下者謂之器﹐乃朴散爲器之時也。

故大制不割。

道制於自然﹐豈有宰割之用乎﹖

將欲章第二十九

將欲取天下而爲之者﹐吾見其不得已。

昔帝王之於天下﹐優遊閒暇﹐以處於巖廓之中﹐淵默寂靜﹐而安於衽席之上﹐以道治人而眾莫知其有爲﹐以神設化而人莫觀其有作﹐此所謂無爲之世﹐非有以取之也。若以爲之而後成﹐作之而後就﹐令然後從﹐不從者戮之﹐功然後賞﹐無功者罰之﹐不庭者必待乎討之而後來﹐不化者必待乎誅之而後向﹐如是非可以樂爲也﹐當不得已而已。

天下神器﹐不可爲也。爲者敗之﹐執者失之。故物或行或隨﹐或噓或吹﹐或彊或羸﹐或載或隳。

以天下爲有﹐則萬獘日出﹐千變叢生﹐物與爲之敵﹐事與爲之患﹐則焦心勞思﹐日以求治不可得也。惟其以己忘天下﹐內以無我﹐外以無物﹐無我則風化行於不可見﹐無物則道義示於莫能知。禮樂治民之術﹐我將以修身﹐法度爲政之具﹐我用以飭己﹐萬態爭出﹐我有以不求﹐事物交來﹐我有以不攬﹐此所謂天下神器不可爲之理也。至於有爲則敗之﹐有執則失之﹐凡與物競故也。物有行隨之不齊﹐行之在前﹐而隨必至於後。物有噓吹之不一﹐噓之欲溫﹐而吹之者已至。若彊羸之相續﹐載隳之相代﹐此有有而必來者也。力與之較﹐智與之謀﹐明與之辧﹐聰與之察﹐𨿽聖亦以爲耗焉﹐吾何容心哉﹖常無無以待焉。

是以聖人去甚﹑去奢﹑去泰。

物有其分﹐事有其常。越分爲甚﹐甚而無損﹐損莫大焉。過常爲奢﹐奢而無約﹐困莫大焉。泰則出乎二者﹐斯非有以補於聖人﹐是以去之。

以道佐人主章第三十

以道佐人主者﹐不以兵彊天下﹐其事好還。

道有體﹐道有用。居體之時﹐寥然而不應務﹐澹然而不隨世﹐乃以道自處而樂哉。及道之用﹐涉於事爲﹐出而應務﹐則在德爲德﹐在政爲政﹐在教爲教﹐在化爲化﹐以至修明法度﹐作新典章﹐皆以道佐人主之事。惟其佐主以道﹐則服人以德﹐教民以義﹐彼不庭也﹐反以吾仁﹐彼不化也﹐復以吾政﹐又奚以兵彊天下哉﹖如是歸之者如水投源﹐來之者若子慕父﹐寧有不還之咎﹐故繼之曰其事好還也。

師之所處﹐荊棘生焉。大軍之後﹐必有凶年。故善者果而已﹐不敢以取彊。果而勿矜﹐果而勿伐﹐果而勿憍﹐果而不得已﹐是果而勿彊。

古之聖人所以用兵者﹐將以輔德而已﹐非以樂爲也﹐出於不得已而後用。故黃帝有蚩尢之戰﹐文王有獵狁之討﹐凡以非好於用兵而專求勝於人也﹐要以成其治矣。若矜其耀戰之能﹐伐以誇戰之力﹐驕以恃戰之功﹐必見其好勝於用兵﹐而將以爲暴也﹐非果而勿彊之理。果乃求於成治﹐勿彊不以求勝﹐斯蓋知師之所處而地炁所傷﹐大軍之後天失其和﹐故有凶年。天地猶以有傷﹐用兵者寧無損乎﹖斯聖人之一戒耳。

物壯則老﹐是謂不道﹐不道早已。

知雄守雌﹐知雄之爲動﹐而吉凶生焉﹐故守靜以常安。知白守黑﹐以黑爲北﹐而終以反始﹐則無極焉。斯二者﹐乃道之動靜終始而言也。若以未判之前﹐眞不爲物雜﹐化不爲情遷﹐不以盛衰幹吾之宰﹐不以壯老奪吾之功﹐萬世不獘﹐永永無窮﹐何以此爲累也﹖且物壯則老﹐乃非道爾﹐旣爲非道﹐宜其早已。

夫佳兵章第三十一

夫佳兵者﹐不祥之器﹐物或惡之﹐故有道者不處也。是以君子居則貴左﹐兵則貴右。兵者不祥之器﹐非君子之器﹐不得已而用之﹐恬惔爲上。勝而不美﹐而美之者﹐是樂殺人。夫樂殺人者﹐不可得志於天下。吉事尙左﹐凶事尙右。偏將軍處左﹐上將軍處右﹐言居上勢則以喪禮處之。殺人眾多﹐以悲哀泣之﹐戰勝則以喪禮處之。

殺炁傷和﹐戰心無德﹐師克其萬﹐損我之千﹐況不克而無害乎﹖此宜以爲不祥之器也﹐是以有道者不處。有道者﹐以抱一於上﹐以安民於中。抱一以無爲爲守﹐則率吾之性爾﹐故優乎遊乎﹐而常與道爲同焉。安民以制作爲用﹐則演吾之法爾﹐故因焉革焉﹐而常與道爲幾矣。二者以用兵爲不祥﹐非樂乎此也﹐苟或不得已而用之﹐以恬惔爲上﹐何耀吾之威以怯彼之勇﹐行吾之兵以遏彼之亂。無示於殺人﹐有功於成道﹐利一源以歸眞﹐愼三反而圖勝﹐如此非敢以爲美也。苟或美之﹐是樂殺人﹐寧以爲有道﹖

道常無名章第三十二

道常無名﹐朴𨿽小﹐天下莫能臣。侯王若能守﹐萬物將自賓。

眞而未散﹐素而未華﹐純無僞以雜其潔﹐固無變以挫其完﹐此所謂朴也。道之朴常至於無名﹐道之朴常歸於無象。無名也﹐以一言而可得﹐無象也﹐以一念而可求﹐此其所以爲小。若出而應天下之變﹐散而充萬象之用﹐有性者以性得﹐有形者以形化。天也自此而始﹐萬物由此而母﹐廓然居象帝之先﹐介然在最靈之上﹐如是孰可以臣之﹖若王侯守此﹐萬物將自賓矣。域中四大﹐而道與王各居一焉﹐王若能將此朴以禦羣有﹐則天下之大﹐四海之遠﹐善不勸而遷﹐惡不罰而去﹐以至有目者延頸以求觀﹐有足者跂望而求赴﹐則被其化者以無外﹐承其德者以有歸﹐小大雲集﹐邇遐影從﹐豈不爲自賓也。於道言莫能臣﹐此所謂最上也。於萬物言自賓﹐此所謂最尊也。最上最尊﹐道固不可以形器求也﹐故曰朴。求則得之﹐捨則失之﹐應求而來﹐應捨而去﹐豈非小歟﹖此小非直小也﹐小而大矣﹐故天下莫能臣﹐萬物將自賓也。

天地相合﹐以降甘露﹐人莫之令而自均。

大道藏於陰陽﹐陰陽隱於大道﹐天地者得道之陰陽﹐故陽降於下﹐陰升於上﹐其炁相合﹐以成甘露。且道之初﹐剖而生其一﹐於五行爲水﹐在人爲命﹐而天地於是有生成之理焉。生之者﹐必以成之﹐是以甘露者﹐其化以炁﹐炁之以化﹐則形未有不生者。自非陰陽之和以遂其宜﹐莫足語之。

始制有名﹐名亦旣有。夫亦將知止﹐知止所以不殆。

道在物外﹐其朴無名﹐朴散物內﹐以爲形器﹐而名由是生焉。有名則有實﹐有實則有數﹐有數則有新敝之相代﹐成壞之相續﹐乃離其朴矣。若不知止﹐務名以徧求﹐觀形而博立﹐役精瘁神而無厭足之心﹐竭思勞慮而處憂患之累﹐豈不爲殆也﹖知止則不殆矣。

譬道之在天下﹐由川谷之於江海。

人之初生﹐同得於道﹐共有其性﹐日誘月化﹐時將遷矣。旣以道集性﹐則民之歸也﹐乃復其本﹐奚有不從之患﹖是由川谷之於江海﹐不待其招而來之。

知人者智章第三十三

知人者智﹐自知者明。

天下之事﹐叢然而難別﹐苟非以知之﹐則僞者以眞。天下之物﹐混然而難辧﹐苟非以知之﹐則似者以是。至於折萬情而歸正﹐察千變而合宜﹐愚者不敢僭以爲賢﹐賢者不見遺而有棄﹐自非知人﹐何能如此﹖此乃謂之智歟﹖智以知人﹐己之是非或不足以見﹐身之善惡或不足以察﹐將有爲也﹐不可就而就﹐將有行也﹐不可去而去﹐如是𨿽智未以爲明也。如明則見己之是非﹐不昧非以爲是﹐察己之善惡﹐不怙惡以爲善﹐發一言必當於人情﹐措一事必合於眾意﹐內無曲從以求爲阿﹐外無黨舉以求爲諛﹐此乃自知者也﹐又甚於知人﹐所以謂之明。

勝人者有力﹐自勝者彊。

孟賁之與嬰兒﹐兕虎之與蜂蠆﹐此其爲勝﹐何足較哉﹖出於有力而已。是故以大欺小﹐以眾暴寡﹐非足以爲奇也。若克己之私﹐遣己之欲﹐利足以自敵﹐害足以自討﹐此乃勝己者也﹐自超於勝人﹐故曰彊。

知足者富﹐

性離乎分﹐則所貪無厭﹐道充於己﹐則所求乃足。是以至人不徇乎利欲之名﹐罔耽乎浮華之境﹐外物不能誘吾之眞心﹐虛名不能動吾之高意﹐眞以自養﹐道以自充﹐而常足於其內﹐此之爲富﹐乃爲大矣。

彊行者有志。

騏驥一躍﹐駑馬十駕。使騏驥之至千里﹐不以爲有志﹐惟駑馬彊力而進﹐勉步而前﹐行而不已而能至者﹐可謂有志矣。

不失其所者久﹐

眞不以外奪﹐性不以情移﹐乃得其所矣。得其所則樂其固有﹐安於自然﹐此所以久。

死而不亡者壽。

有死者必有生﹐有生者必有死﹐自離道而至於民物﹐未嘗有免乎二者也。惟內以存乎眞靈﹐中以保乎眞性﹐不著於物而物固無以遷之﹐不散於外而外固無以誘之。如此形骸𨿽腐﹐而我眞全於寂寂﹐名望旣在﹐而我性存於杳杳﹐迹𨿽不見而神常以視﹐口𨿽不言而炁常以語﹐此乃死而不亡者也﹐其壽爲大。

大道泛兮章第三十四

大道泛兮﹐其可左右。

周旋動靜﹐無所不居﹐泛應曲當﹐無所不行。取之左而右不以爲妨﹐取之右而左不以爲偏﹐小不以爲遺﹐大不以爲懼﹐虛不以爲欠﹐盈不以爲滿﹐凡此乃所謂大道也﹐豈非泛乎﹖

萬物恃之以生而不辭﹐功成而不居﹐衣被萬物而不爲主。

吾道混然未判之前﹐以無無在上﹐純純而朴﹐孰爲天地﹖孰爲萬物﹖莫得以知之。及二儀剖判﹐陰陽兩分﹐變通布於四時﹐生長成於萬物﹐則吾道散焉。然而昔不以爲無﹐今不以爲有﹐向不以爲大﹐卽不以爲小。是以萬物生之﹐我則不辭﹐其生無窮﹐功成於眾﹑我則不居﹐其功無已。萬物得之則生﹐失之則死﹐華實向背﹐斂藏聚散﹐未有不由乎此也﹐豈非主乎﹖不以爲主者﹐蓋隱藏纖芥不以爲無﹐澹足萬化不以爲有故也。

常無欲﹐可名於小﹔萬物歸之不知主﹐可名於大。

道之爲道﹐左右前後出入之不能﹐似以爲實﹔供被廣宇﹐取之無盡﹐似以爲虛。實也非有意於小﹐虛也非有意於大﹐小大之名﹐非可以拘以取﹐能小能大﹐故可言之。道無欲也﹐至人以欲慮不萌一念而得﹐故名曰小。道無方也﹐充塞無外﹐物莫能離﹐故名曰大。小止於無欲﹐有欲則應萬物而無窮﹐非以爲小。大止於不知主﹐知主與物相對而至於有方﹐非以爲大。惟其無欲與不知主﹐乃可名道之小大耳。

是以聖人能成其大。以其不自大﹐故能成其大。

聖人入與道同居﹐出與道同行﹐其妙也與道同方﹐其虛也與道同體﹐如此則聖人與道豈有二也﹐故能成其大而不自大﹐乃爲大矣。

執大象章第三十五

執大象﹐天下往。

聖人在下﹐以道自處﹐動容周旋﹐無非道也。聖人在上﹐出而應帝王之務﹐顯而爲君師之職﹐身臨四海﹐俾遐邇以向風﹐日覽萬機﹐使羣黎而作德﹐豈非執大道以禦世也﹖今以謂大象者﹐方將用道以治人。吾無所執﹐則政教之具有時而虧﹐法度之柄有時而奪﹐天下之民無以賴之而往。惟執此大象﹐則具有所操﹐柄有所持﹐凡以治民之事﹐皆我所秉耳﹐天下何不往也。言象則貴有所執﹐故不言大道而言大象。

往而不害﹐

以道禦天下﹐必有德以爲政﹐以仁爲化。知厚賦以傷人之財﹐我則薄稅以裕之﹔知重役以痕人之力﹐我則輕徭以寬之。賞將勸善﹐我則重之以賜﹐罰將去惡﹐我亦省之而卹。如此則往者又何有害也﹖不惟民庶﹐至於艸木各遂其生﹐鳥獸各獲其養﹐蠢而昆虫﹐微而魚鱉﹐皆得其所矣。此其不害﹐又何害焉﹖

安平泰。

安對危﹐平對側﹐泰對否﹐三者爲言﹐皆致治之意。自非聖人之世﹐往而不害﹐曷以共格於此﹖

樂與餌﹐過客止。道之出口﹐澹乎其無味。視之不足見﹐聽之不足聞﹐用之不可旣。

夫人情可以畱﹐欲可以治﹐鄭衛之音以悅其情﹐而聽之必美﹐有奇珍之味以甘其口﹐而食之必嘉。苟或遇之﹐未有不畱者哉可﹖蓋情欲寓於其間故也。此樂與餌﹐過客所以止也。而道至淡也﹐以其無味﹐至寂也﹐以其不可見﹐不可聞﹐此人乃知之者寡焉。至人非此﹐得眞味以忘其餌﹐以餌爲其假﹐聽希音以忘其樂﹐以樂爲其邪﹐是以寥寥乎物上﹐千百載而不爲物之所敝也。無他哉﹐屏情塞欲﹐以見其性﹐故能如此。

將欲歙之章第三十六

將欲歙之﹐必固張之﹔將欲弱之﹐必固彊之﹔將欲廢之﹐必固興之﹔將欲奪之﹐必固與之。是謂微明。

天地有常理﹐陰場有正情﹐寒暑往來之相推﹐萬物盛衰之相續﹐以至終而復始﹐窮而反變﹐此乃﹐固然之理而可知者也。是以歙張彊弱之相伏﹐廢興與奪之相代﹐則歙者在前﹐張乃隨後﹐而至弱者才行﹐彊乃應迹而來﹐廢盡則興﹐奪極則與﹐而皆必來矣﹐而世俗之所共也。聖人處道﹐出天地之常﹐權陰陽之正﹐洞達玄情﹐垂乎不測﹐疾徐示於莫可知﹐遲速生於不可見﹐欲以迎之而前﹐忽然在後﹐思以隨之而後﹐忽然在前﹐去焉而反就﹐生焉而復來﹐鬼神莫以窺其迹﹐陰陽無以籠其妙﹐則聖人之道﹐固以盡其變矣。此歙之而張﹐弱之而彊廢之而興﹐奪之而與﹐乃無定理以拘之﹐此所謂微而明矣。微者﹐隱幽而察來﹐知幾而見先﹐洞達物理﹐明徹玄情﹐而有以探於未形矣。

柔之勝剛﹐弱之勝彊。

性之虛也﹐有以納天下之至變﹔形之無也﹐有以敵天下之至大。澹足萬物不以爲有﹐充塞四海不以爲盈﹐其朴𨿽小﹐而天下莫能臣﹐萬物歸之﹐而不爲其主﹐此道之柔弱﹐孰可勝焉﹖仕道者寧不卑以自處﹐和而自弱﹐不盈以待己﹐常謙以奉人﹐有功而不有﹐有能而不恃﹐不爭焉而天下以爲先﹐不矜焉而天下以爲能﹐此仕道之柔弱﹐亦不可勝矣。反以大而屈小﹐高而辱卑﹐求爲剛彊﹐以勝柔弱﹐此蓋不知道也。

魚不可脫於淵﹐國之利器不可以示人。

魚之爲物﹐伏藏深渺﹐以潛其形則活其身﹐至於明露則禍患來矣。聖人體道以禦世﹐存神以化人﹐達微明之理﹐以應當時之務﹐示幾先之權﹐而涉事爲之緒﹐變化馳於不可名﹐利用藏於不可測﹐民日遷善﹐不知其然﹐世日躋治﹐不見其述﹐此蓋利器不示於人﹐故能如此。苟機露於當時﹐言宣於民世﹐告以法度之由﹐諭以致治之意﹐非所以爲利器也﹐聖人恥之。

道常無爲章第三十七

道常無爲而無不爲﹐侯王若能守﹐萬物將自化。

以虛靜爲體﹐以變通爲用。其體虛靜﹐斂至無於冥冥﹐收大寂於寞寞﹐則疾徐應對﹐一於自然﹐而未嘗有爲。其用變通﹐涉天下而非此不行﹐合萬變而非此不立﹐周旋動容﹐闕此則乖﹐泛應曲當﹐無此則亂﹐以至洪纖短長﹑高下曲直未有不由乎此也﹐此無不爲矣。無爲也﹐酬酢萬化之上﹐運乎六合之中﹐寔有爲矣﹔無不爲也﹐鼓舞以神﹐不見其迹﹐動止以化﹐不知其用﹐完無爲矣。此道無在無不在之理也。侯王守此以禦天下﹐無言也而命令宣於四海﹐無動也而教化彰於天下﹐乃無爲而無不爲矣﹐自非體道何以哉﹖

化而欲作﹐吾將鎭以無名之朴。無名之朴﹐亦將不欲。不欲以靜﹐天下將自正。

人性受沖和之始﹐秉純粹之初﹐天眞保於其中﹐靈源全於其內﹐則所謂抱朴之時。及逐情而眞散﹐隨景而靈亡﹐耽嗜欲以適非﹐樂紛華而捨本﹐乃離性失朴矣。苟有以救之﹐則反焉﹐是猶天下成化之時﹐其化久成﹐民將敝矣。始於自然﹐終於有作﹐醇以生疵﹐和而適僞﹐天下之風將以移焉﹐何以反之﹖莫非鎭以無名之朴﹐則眞性將復。然而聖人抱朴﹐必將以處己﹐非所以救人。至於天下欲作之時﹐則情僞已生﹐變態已出﹐天眞將滅﹐大朴將廢﹐然後鎭之﹐豈吾所欲哉﹖無若靜以自正而求正物焉。大道起自無名﹐爲天地之始﹐至於用無名之朴﹐以鎭天下之欲﹐則道乃終矣。此太上所以著《道經》﹐而至此爲末。

道德眞經解卷中竟

﹟1不可不畏﹕後脫經文『荒兮其未央哉』。

﹟2驟雨不終日﹕後脫經文『孰爲此者﹖天地。天地尙不能久﹐而況於人乎』。

﹟3跨者不行﹕後面的經文有脫。

道德眞經解卷下

無名氏解

上德不德章第三十八

上德不德﹐是以有德﹔下德不失德﹐是以無德。上德無爲而無以爲﹐下德爲之而有以爲。上仁爲之而無以爲﹐上義爲之而有以爲。上禮爲之而莫之應﹐則攘臂而仍之。故失道而後德﹐失德而後仁﹐失仁而後義﹐失義而後禮。夫禮者﹐忠信之薄而亂之首。前識者﹐道之華而愚之始。是以大丈夫處其厚而不處其薄﹐居其實不居其華﹐故去彼取此。

上德者﹐天德也。聖人觀天﹐默與道會﹐實無所得﹐故曰不德。以無所得﹐故德自歸之﹐是以有德也。下德者﹐所得之德也。下德執德﹐故曰不失德。執著之者﹐不名道德﹐是以無德也。天德之德﹐德不可至﹐故無爲而無以爲。所得之德﹐執著其德﹐故爲之而有以爲。德降爲仁﹐若仁則可爲也﹐故上德無爲而上仁爲之。然大仁不仁﹐𨿽曰爲之﹐亦無以爲而幾於上德者焉。義兼於德﹐而義則可以虧也﹐故下德爲之而上義亦爲焉。然內以立我﹐未能忘我﹐外以制事﹐未能無事﹐𨿽曰上義猶未免於有所執也﹐故有以爲而類於下德者焉。道降德衰﹐化義俱失﹐以禮交物﹐實相僞也﹐故爲而生患。莫之應則攘臂而仍之﹐卽此以觀其所失﹐每下可知已﹐故曰失道而後德﹐失德而後仁﹐失仁而後義﹐失義而後禮。上禮爲之而莫之應﹐則忠信之薄也。攘臂而仍之﹐則亂之首也。然德兼上下而兩言﹐自仁而降﹐言上而不言下﹐則其下者已不足道也。至於以智爲前識﹐復不言其上﹐是尢不及於禮矣。窮思極慮﹐揣而銳之﹐故曰道之華。苦心勞神﹐以喪天眞﹐故曰愚之始。不言失禮而後智﹐則以禮者亂乎德﹐而智者反乎道也。是以大丈夫處德之厚﹐不處禮之薄﹐居道之實﹐不居智之華﹐故去彼人道之華﹐而取此仙道之實矣。

昔之得一章第三十九

昔之得一者﹐天得一以淸﹐地得一以寧﹐神得一以靈﹐谷得一以盈﹐萬物得一以生﹐侯王得一以爲天下正。其致之一也﹐天無以淸將恐裂﹐地無以寧將恐發﹐神無以靈將恐歇﹐谷無以盈將恐竭﹐萬物無以生將恐滅﹐侯王無以爲正而貴高將恐蹶。故貴以賤爲本﹐高以下爲基。是以侯王自稱孤﹑寡﹑不谷﹐此其以賤爲本邪﹖非乎﹖故致數輿無輿﹐不欲琭琭如玉﹐落落如石。

一者﹐道也。有一未形﹐本無所得﹐渾淪旣判﹐肇自古初﹐則物得之。天確然辟乎上﹐以無爲用﹐故得道而淸。地頹然處乎下﹐以靜爲體﹐故得道而寧。神杳然藏乎幽﹐陰陽不測﹐故得道而靈。穀虛而窪﹐天道也﹐以天得道而淸﹐故谷得道而盈。物止而育﹐地道也﹐以地得道而寧﹐故物得道而生。神捨於身﹐百體之侯王也﹐神屍諸聖﹐天下之侯王也﹐以神得道而靈﹐故侯王得道以爲天下正。其致此者﹐道而已。若天失其淸﹐斯無以覆﹐將恐裂矣。地失其寧﹐斯無以載﹐將恐發矣。神失其靈﹐斯無以守﹐將恐歇矣。謂天無以淸也﹐故谷失其盈而將恐竭。謂地無以寧也﹐故物失其生而將恐滅。謂神失其靈也﹐故侯王失其正而將恐蹶。且賤歸之則顯其貴﹐下附之則顯其高﹐亦猶丘山積卑而爲高﹐江海合水而爲大﹐大人合並而爲公﹐故貴高者不可失於基本也。是以侯王處一於域中﹐故自稱以孤寡﹐食气於太和﹐故自稱以不谷。有百體﹐然後身之侯王以貴﹔有百姓﹐然後天下之侯王以尊。侯王得此而擅貴高之稱者﹐豈非以賤爲本故邪﹖夫致數輿者﹐近取諸譬也。今以轅軌輪輻合而成輿﹐若立輿於前﹐數其眾體﹐用有所拘﹐不足以得輿也。合轅軌輪輻﹐然後輿有運載之名﹔合百姓賤下﹐然後侯王有貴高之稱。玉者貴也﹐石者賤也﹐玉出於石則貴﹐亦以賤爲本。然玉者有質而自貴﹐侯王得一﹐本不自貴﹐豈欲如玉石然哉﹖

反者道之動章第四十

反者道之動﹐弱者道之用。天下之物生於有﹐有生於無。

靜者﹐地道也。反地道之靜而爲動﹐是陰之感乎陽者也﹐故曰反者道之動。弱者﹐天道也。由天道之弱而爲用﹐是陽之感乎陰者也﹐故曰弱者道之用。陽以無爲用﹐陰以有爲體﹐陰陽交感於太空之中而物生焉。萬物由地道而生﹐故曰天下之物生於有﹐此乃反者道之動歟﹖然有形者﹐非天道不足爲生﹐故曰有生於無﹐此乃弱者道之用歟﹖是以聖人言﹕有以無爲母﹐無以虛爲母﹐虛以道爲母。自然者﹐道之根本也。若能存守玄都﹐法其自然﹐則由動之靜﹐攝用歸體﹐將復於道矣。

上士聞道章第四十一

上士聞道﹐勤而行之﹔中士聞道﹐若存若亡﹔下士聞道﹐大笑之﹐不笑不足以爲道。故建言有之﹕明道若昧﹐進道若退﹐夷道若颣﹐上德若谷﹐大白若辱﹐廣德若不足﹐建德若偸﹐質眞若渝﹐大方無隅﹐大器晚成﹐大音希聲﹐大象無形﹐道隱無名。夫惟道﹐善貸且成。

上士旣已明道也﹐故信之篤﹐守之固﹐有聞必力行之。中士將以進道也﹐勉而後中﹐不勉則不中﹐思而後得﹐不思則不得﹐一出焉﹐一入焉﹐聞之猶有疑心也﹐故存亡之間﹐未之或行。下士直以夷道也﹐譬猶俚耳不知大聲﹐譬猶眾心不受高言﹐及其聞道必有輕鄙之心焉﹐故與道大反﹐嗑然而笑之。若道不見笑於下士﹐其異於俚耳之所聞﹐眾口之所說幾希﹐安足以爲道哉﹖故建言有之。明道若昧﹐惟蚤夜以存思﹐定適而默想﹐勤行乎道﹐則得矣。進道若退﹐以日計之不足﹐歲計之有餘﹐於存亡無累﹐則可矣。夷道若颣﹐且泥形色名聲之可得﹑耳目鼻口之所嗜﹐人笑乎道﹐則過矣。亦知四大之在域中﹐猶不外於道者乎﹖上德者﹐天道也。天道窪則盈﹐以其窪也﹐故若谷。大白者﹐王道也。王道獘則新﹐以其獘也﹐故若辱。廣德以地道言之﹐用之不獘﹐而成之若缺﹐故若不足。建德以大道言之﹐建之不拔﹐而修之罔覺﹐故若偸。以其若谷﹑若辱﹑若不足﹑若偸﹐則疑於變其質矣。然其爲上德﹑爲大白﹑爲廣德﹑爲建德﹐而眞常之質固自若也﹐此之謂質眞若渝。所以質眞若渝者何﹖謂大方無隅﹑大器晚成﹑大音希聲﹑大象無形也。大方載之﹐德合無彊﹐故無隅。大器用之﹐久於其道﹐故晚成。大音不言﹐而四時行焉﹐故希聲也。大象不物﹐天下往焉﹐故無形也。此四大之所以大者。夫德兼於道﹐道兼於天﹐帝王之德配天地之道﹐而無名者﹐天地之始也。道於之而隱焉﹐若分四大於域中﹐皆其顯道而彊名之者矣。道本非善貸﹐由天地帝王體此道以成天下﹐故善貸之名於是乎立﹐而曲成之效於是乎著。然其成也且而已﹐豈有心於勸成而然哉﹖

道生一章第四十二

道生一﹐一生二﹐二生三﹐三生萬物。萬物負陰而抱陽﹐沖气以爲和。人之所惡﹐惟孤﹑寡﹑不谷﹐而王公以爲稱。故物或損之而益﹐益之而損。人之所教﹐亦我義教之。彊梁者﹐不得其死。吾將以爲教父。

易變而爲一﹐一之所以起也﹐故曰道生一。一者﹐形變之始﹐天地有形之最大也﹐故曰一生二。天地定位﹐人居乎中﹐而三才成焉﹐故曰二生三。輕淸者上爲天﹐重濁者下爲地﹐沖和气者爲人﹐然後天地含精﹐萬物化生﹐故曰三生萬物。天爲陽而肅肅﹐出乎天﹐則陰上交乎陽而物負之﹐地爲陰而赫赫﹐發乎地﹐則陽下交乎陰而物抱之。陰陽升降﹐兩者交通﹐然後沖和之气以成也﹐故曰萬物負陰而抱陽﹐沖气以爲和。人之一身﹐貌肖天地﹐陰陽沖气皆具其中﹐其必有至神者典之﹐亦猶王公之於天下也。於此配域中之大﹐是爲孤寡﹔於此食太和之气﹐是爲不谷。世之人與神背馳﹐反以爲惡﹐而王公獨以此自任﹐故曰人之所惡﹐惟孤﹑寡﹑不谷﹐而王公以爲稱。陰陽沖和之气通於萬物﹐固無所損益也﹐由天地盈虛﹐與時消息﹐則或益之而損﹐損之而益矣。人之所教﹐必以天地之正也﹐我好靜而民自正﹐是我亦義教之﹐此謂損之而益。彊梁者反此矣﹐故不得其死﹐此謂益之而損。聖人觀之﹐因以爲戒﹐故將以爲教父。

天下之至柔章第四十三

天下之至柔﹐馳騁天下之至堅﹐無有入於無間﹐是以知無爲之有益。不言之教﹐無爲之益﹐天下希及之。

至柔者﹐神也。至堅者﹐形也。眞神通於道﹐能亡能存﹐惟以神禦形﹐則神能飛形﹐而形由之以馳騁矣﹐故曰天下之至柔﹐馳騁天下之至堅。至柔故無有﹐至堅故無間﹐以形禦形﹐則形有所間﹐故無間者不可入。以神禦形﹐則神有所通﹐亦無入而不自得矣﹐故曰無有入於無問。夫形之所化者﹐不言之教也。神之所得者﹐無爲之益也。若能體天地之道﹐處無爲之事﹐行不言之教﹐則造乎形而與乎神﹐形神俱妙﹐與道合眞矣。天下尙言教而好有爲﹐故於此希及之。

名與身章第四十四

名與身﹐孰親﹖身與貨﹐孰多﹖得與亡﹐孰病﹖是故甚愛必大費﹐多藏必厚亡。知足不辱﹐知止不殆﹐可以長久。

貴者夜以繼日思慮善否﹐其爲形也亦疏矣﹐是以身殉名之過也﹐烏睹所親者在身不在名耶﹖富者苦身疾作﹐多積財而不得盡用﹐其爲形也亦外矣﹐以身殉利之過也﹐烏睹所多者在身不在貨也﹖然榮辱立而睹所病﹐貨財聚而睹所爭﹐彼以顯爲是者﹐知名之爲榮﹐以富爲是者﹐知貨之爲利﹐故見得而忘其形﹐見利而忘其眞。然則得之與亡﹐其果孰病乎﹖是其所亡者﹐乃無名之朴﹐不貲之軀也﹐病孰甚於此矣。故甚愛於名而不知止﹐則其大者必費。大者道之稱﹐所謂無名之朴是已。多藏其貨而不知足﹐則其厚者必亡。厚者德之質﹐所謂不貲之軀是已。惟聖人體廣德之知足﹐而不自貴其貨﹐所以不辱﹐體上德之知止﹐而不自尊其名﹐所以不殆。若是者﹐可以長久﹐與天地並焉。

大成若缺章第四十五

大成若缺﹐其用不獘。大盈若沖﹐其用不窮。大眞若屈﹐大巧若拙﹐大辯若訥。躁勝寒﹐靜勝熱﹐淸靜爲天下正。

大成者﹐地之德﹐廣德若不足﹐故𨿽成而若缺。大盈者﹐天之德﹐上德不自得﹐故𨿽盈而若衝。成若爲山﹐其積必壞﹐非大成也。大成若缺﹐無時而壞﹐故其用不獘。盈若積水﹐其施必竭﹐非大盈也。大盈若沖﹐無時而竭﹐故其用不窮。此二者﹐天地之用﹐陰陽是也。天能生之﹐無時不生﹐而所生之用不窮﹐地能化之﹐無時不化﹐而所化之用不獘﹐則以道實行乎其中也。惟通之爲三﹐故舉天地則道可知。若分而言之﹐則大直若屈者﹐地道也。地道直而不肆﹐故若拙﹟1。大巧若拙者﹐常道也。常道刻雕眾形而不爲巧﹐故若拙。大辯若訥者﹐天道也。天道不言而善應﹐故若鈉。然論其宗﹐天地𨿽大﹐不離陰陽﹐而一陰一陽者﹐道也﹐故積陽爲天﹐積陰爲地﹐陰靜陽躁﹐陽熱陰寒﹐制陰者陽﹐故躁可勝寒﹐制陽者陰﹐故靜可勝熱。然寒往則暑來﹐暑往則寒來﹐其用何窮何獘之有哉﹖夫道有淸有濁﹐有動有靜﹐淸者濁之源﹐靜者動之基﹐人能常淸靜﹐天地悉皆歸﹐而況於物乎﹖況於事倫乎﹖故曰淸淨爲天下正。

天下有道章第四十六

天下有道﹐卻走馬以糞。天下無道﹐戎馬生於郊。罪莫大於可欲﹐禍莫大於不知足﹐咎莫大於欲得。故知足之足﹐常足矣。

以道蒞天下者﹐常使民無知無欲﹐故人各安其所而不爭﹐糞其田疇而已。及其下衰世﹐無以興乎道﹐則見可欲而不知足。於是有欲得之心﹐乃始攘奪矯虔﹐馮陵疆土﹐而戎馬生於郊也。反觀諸身﹐卽在我之天下﹐故有道於身﹐則安其分量﹐以厚吾寸田之守﹐失道於身﹐則馳騁田獵令心發狂﹐而方寸之田已失矣。故罪莫大於可欲﹐禍莫大於不知足﹐答莫大於欲得﹐皆不安其分量之過也。其已甚則爭奪隨之﹐若能安其性命之分﹐還身意所欲﹐淸淨而自守﹐則取足於身而得矣﹐夫豈有不足哉﹖此知足之足﹐所以常足。

不出戶章第四十七

不出戶﹐知天下﹔不窺牖﹐見天道。其出彌遠﹐其知彌少。是以聖人不行而知﹐不見而名﹐不爲而成。

天下者﹐九州山川河海﹐滋生不絕也。天道者﹐四時陰陽風雨﹐變化無窮也。反觀諸身﹐無不圓成﹐是以聖人言﹕吾與天地分一气而治。苟解乎此﹐亦不必出戶窺牖﹐而天地之道可知見矣。若求道於身外﹐則愈不足以得道﹐是其出彌遠而其知彌少也﹐豈知一身之中萬理咸備﹐近取諸此﹐無不充足者乎﹖是以聖人體地之道﹐以虛爲身﹐故不行而知﹐無俟出戶﹔體天之道﹐以無爲心﹐故不見而名﹐無俟窺牖﹔體夫大道﹐以自然爲常﹐故不爲而成﹐亦無俟進智力於所見所行之時也。

爲學日益章第四十八

爲學日益﹐爲道日損。損之又損﹐以至於無爲而無不爲。故取天下常以無

事﹐及其有事﹐不足以取天下。

爲學者將以窮理﹐故日益。爲道者將以盡性﹐故日損。損之又損﹐則盡性以至於命者也。理有所窮。性有所盡﹐猶未免於爲﹐故言爲學爲道。惟命有所至﹐則歸根曰靜﹐靜曰復命﹐以至於無爲矣。無爲者﹐寂然不動之時也﹐然感而遂通天下之故﹐則亦有爲矣﹐故無爲而無不爲。一有所爲﹐未免有累物之行﹔一無所爲﹐未免有絕物之心。聖人於天下何如哉﹖亦處無爲之事而已。處無爲之

事﹐乃可以取天下。故取天下者常以無事也。然天下神器﹐不可爲也﹐爲者敗之﹐執者失之。及其有事﹐亦不足以取天下矣。知天下不可以有事取﹐則要當學其所不學﹐以至無爲之道。

聖人無常心章第四十九

聖人無常心﹐以百姓心爲心。善者吾善之﹐不善者吾亦善之﹐德善。信者吾信之﹐不信者吾亦信之﹐德信。聖人在天下﹐惵惵爲天下渾其心﹐百姓皆注其耳目﹐聖人皆孩之。

聖人欲歸初始﹐反於未生﹐故無常心。善惡信誕﹐惟人之所爲﹐我無容心焉﹐亦因人之心以爲心而已。百姓行善者﹐我不知也﹔百姓行惡者﹐我不知也。積善﹐善气至﹐我不知其爲善﹐故善者﹐吾善之。積惡﹐惡气至﹐我不知其爲不善﹐故不善者﹐吾亦善之。信與不信﹐亦猶是也。任之自然﹐吾無容僞於其間﹐是謂德善德信矣。以如此則齊善否﹐同信誕﹐而吾心無所偏系﹐故惵惵爲天下渾其心。百姓常有心也﹐以徇聲色之娛﹐故皆注其耳目﹐不知收視反聽﹐守母之道。惟聖人常無心也﹐懷天下之始﹐復守天下之母﹐故皆孩之。

出生入死章第五十

出生入死﹐生之徒十有三﹐死之徒十有三﹐人之生﹐動之死地亦十有三。夫何故﹖以其生生之厚。蓋聞善攝生者﹐陸行不遇兕虎﹐入軍不被甲兵。兕無所投其角﹐虎無所措其爪﹐兵無所容其刃。夫何故﹖以其無死地。

萬物出於天地之機曰生﹐入於陰陽之變曰死。與生死爲徒者﹐未脫乎天地之機﹐未免乎陰陽之變者也。然萬物出生入死﹐而獨云人之生動之死地亦十有三者﹐何也﹖此皆民自令耳﹐非天地毀﹐鬼神害也﹐以其有知而形動故也。目睹生之來不能卻﹐死之去不能止﹐何故﹖以其生生之厚﹐而動之死地也。夫惟聖人懷微妙﹐抱質朴而不敢有爲與天下交爭焉﹐𨿽有猛獸不能據也﹐𨿽有兵刃不能害也。蓋其積德玄通﹐物莫之能傷者﹐故無死地焉。

道生之章第五十一

道生之﹐德畜之﹐物形之﹐勢成之﹐是以萬物莫不尊道而貴德。道之尊﹐德之貴﹐夫莫之爵而常自然。故道生之畜之﹐長之育之﹐成之熟之﹐養之覆之。生而不有﹐爲而不恃﹐長而不宰﹐是謂玄德。

道何自而生邪﹖畜道眞和之气﹐萬物由而生之﹐道之所以生也﹐故曰道生之﹐德畜之。物何自而形耶﹖緣天地升降陰陽之勢﹐萬物由而成之﹐物之所以形也﹐故曰物形之﹐勢成之。以道能生﹐故物莫不首之﹐夫是之謂尊道。以德能畜﹐故物莫能賤之﹐夫是之謂貴德。惟道與德寓於積陽之上﹐非期尊貴於物﹐物自尊貴之﹐以其自古及今﹐莫之爵而常自然。故道生之畜之﹐長之育之﹐成之熟之﹐養之覆之﹐此道行乎天地之間﹐而常自然者也。若夫生而不有﹐爲而不恃﹐長而不宰﹐則天地之所同也﹐故是謂玄德。

天下有始章第五十二

天下有始﹐以爲天下母。旣得其母﹐以知其子﹐旣知其子﹐復守其母﹐沒身不殆。塞其兌﹐閉其門﹐終身不勤。開其兌﹐濟其事﹐終身不救。見小曰明﹐守柔曰彊。用其光﹐復歸其明﹐無遺身殃﹐是謂襲常。

一生天地﹐然後天下有始﹐故以爲天下母。旣得天地﹐爲天下母﹐乃知萬物皆爲子也。旣知其子﹐而復守其母﹐則其子全矣。蓋人徒知天地萬物﹐而不自知其所由生。若能知之﹐而復守天地之道﹐則終身不殆矣。是以體天地之道者﹐處無爲之事﹐行不言之教﹐故曰塞其兌﹐閉其門﹐終身不動。不知道者﹐多言有爲﹐以從事於務而失守母之道﹐故曰開其兌﹐濟其事﹐終身不救。夫小者天地之朴﹐柔者道之妙用﹐惟自知而見天地之道﹐故曰明。惟自勝而守天道之妙﹐故曰彊。明者合陰陽而言之﹐光出於明﹐以無爲用﹐在己則智意是已。聖人去智與故﹐不由而照之於天﹐故用其光﹐復歸其明。光耀於外謂之遺殃﹐無遺身殃而復歸於明﹐是謂襲常矣。如此﹐然後可以爲守母之道。

使我介然章第五十三

使我介然有知﹐行於大道﹐惟施是畏。大道甚夷﹐民甚好徑。朝甚除﹐田甚蕪﹐倉甚虛﹐服文彩﹐帶利劍﹐厭飲食﹐財貨有餘﹐是謂盜誇﹐非道也哉。

夫山徑之溪﹐介然用之則成路﹐爲間不用則茅塞之矣。世之人不知大道之妙﹐而施作有爲﹐所以致茅塞其心。夫性之動謂之爲﹐爲之僞謂之失﹐是以有知者畏而不敢施爲也。大道甚夷﹐視之而不見也﹐民心欲速﹐是以好徑而終迷於大道。且心爲君主之官﹐故心有所攖則寸田失守﹐寸田失守則和气不降﹐和气不降則太倉虛矣﹐故曰朝甚除﹐田甚蕪﹐倉甚虛。以其如是﹐則分高下之品﹐有爭奪之奇﹐貪五味之爽﹐故服文彩﹐帶利劍﹐厭飲食者有之﹐資財有餘則總其害之原也。是謂賊道賊身之務﹐而不知者﹐尙矜誇己之才能而不已﹐可謂盜誇﹐非道也哉。

善建不拔章第五十四

善建者不拔﹐善抱者不脫﹐子孫以祭祀不輟。修之身﹐其德乃眞﹔修之家﹐其德乃餘﹔修之鄕﹐其德乃長﹔修之國﹐其德乃丰﹔修之天下﹐其德乃普。故以身觀身﹐以家觀家﹐以鄕觀鄕﹐以國觀國﹐以天下觀天下。吾何以知天下之然哉﹖以此。

建者﹐造始有爲者也。惟道建德判﹐立天地巍巍乎其不拔﹐此分一气而爲兩儀之時也。抱者﹐卽而不離者也。惟德抱道生﹐成萬物綿綿乎其不脫﹐此散一气而成庶類之時也。物同得於一气﹐惟人爲最靈﹐故能之萬物之祖﹐天地之原。於此建中抱一以爲天下﹐則垂之後世子孫﹐四海之內各以其職來祭不輟矣。是道也﹐吾原其始﹐蓋本於修之身而已。道之眞旣以治身﹐則其緒餘以爲國家﹐其土苴以爲天下。由一身而及乎天下﹐則其修彌廣其德彌進矣。修之身者﹐神𨿽在身﹐先隱天地﹐靜居萬物之始﹐令意莫在身﹐此所謂修之身﹐則其德乃眞矣。由此推之﹐人𨿽在家﹐令意莫在家﹐此所謂修之家﹐則其德乃餘矣。人𨿽在鄕﹐令意莫在鄕﹐此所謂修之鄕﹐則其德乃長矣。人𨿽在國﹐令意莫在國﹐此所謂修之國﹐則其德乃丰矣。人𨿽在天下﹐令意莫在天下﹐此所謂修之天下﹐則其德乃普矣。故以身觀身者﹐內視密眄而觀己之德也。夫一家一鄕一國以至天下之觀者﹐聖人無容心焉﹐各以其自觀之﹐故得自然也。吾何以知天下之然哉﹖以此。

含德之厚章第五十五

含德之厚﹐比於赤子﹐毒虫不螫﹐猛獸不據﹐攫鳥不搏。骨弱筋柔而握固﹐未知牝牡之合而歧作﹐精之至也。終日號而嗌不嘎﹐和之至。知和曰常﹐知常曰明﹐益生曰祥﹐心使气曰彊。物壯則老﹐是謂不道﹐不道早已。

赤子之性﹐與道爲一﹐其天守全﹐其神無隙﹐是以大人不失赤子之心﹐而含德之厚可以比於赤子。若是者﹐積德玄通﹐藏於天而物莫之能傷也﹐故毒虫不螫﹐猛獸不據﹐攫鳥不搏。骨弱筋柔而握固者﹐德全於地道也。地之气始於子﹐赤子骨弱筋柔而能握固者﹐是純气之守應於地道也。未知牡牝之合而峻作﹐精之至者﹐德全於常道也。常然之道﹐其精甚眞﹐赤子未知牡牝之合而時有峻作者﹐是道之眞精應於人也。終日號而嗌不哽﹐和之至者﹐德全於天道也。天主聲﹐以其陰陽之气和而未分﹐故終日號而嗌不哽也。知和者﹐陰陽混而爲一﹐故曰常。知常者﹐陰陽合而未分﹐故曰明。赤子之性與天地合﹐其德不以生爲益。反爲益生者﹐動之死地之兆﹐是謂祥矣。旣以生爲益﹐則必以心使气﹐是謂堅彊之徒也。始於益生﹐致於物壯則老﹐是謂不道﹐不道早已。

知者不言章第五十六

知者不言﹐言者不知。塞其兌﹐閉其門﹐挫其銳﹐解其紛﹐和其光﹐同其塵﹐是謂玄同。故不可得而親﹐不可得而疏﹐不可得而利﹐不可得而害﹐不可得而貴﹐不可得而賤﹐故爲天下貴。

道要自然﹐行者能得﹐聞者能言﹐所以言者﹐以言相然。相然者﹐意之默識而已﹐未嘗見於饒饒之言辧也﹐故曰知者不言。不知道者﹐以言相煩﹐不聞不言﹐不知所由然﹐故曰言者不知。惟聖人知天地之道﹐有大美而不言﹐故塞其兌﹐閉其門﹐塗郤守神而退藏於密。及其出而爲天下﹐於此體天之道﹐則挫其銳而和其光也﹐於此體地之道﹐則解紛而同其塵也。天地之道是謂玄同﹐玄有赤有黑﹐故玄同則合乎至一﹐而與天地相參。天道無親﹐故不可得而親﹐旣不可得而親﹐亦不可得而疏也。地道無欲﹐故不可得而利﹐旣不可得而利﹐亦不可得而害也。大道無形﹐故不可得而貴﹐旣不可得而貴﹐亦不可得而賤也。若是者﹐宜爲天下貴。

以正治國章第五十七

以正治國﹐以奇用兵﹐以無事取天下。吾何以知其然哉﹖夫天下多忌諱﹐而民彌貧﹔人多利器﹐國家滋昏﹔人多伎巧﹐奇物滋起﹔法令滋彰﹐盜賊多有。故聖人云﹕我無爲而民自化﹐我無事而民自富﹐我好靜而民自正﹐我無欲而民自朴。

聞在宥天下﹐不聞治天下﹐天下不可治也﹐故以正治國者﹐必以奇用兵。蓋正復爲奇﹐則有用兵之患﹐以福兮禍所伏也﹐孰知其極﹖是以聖人以無事取天下。無事則法地而好靜﹐好靜則法天而無爲﹐無爲則法道而無欲﹐無欲則天下自然歸之。吾何以知其然哉﹖夫治出於有爲﹐而失太上不言之教﹐故多忌諱之禁﹐則四民遷業而彌貧。民貧則徵求利器﹐貪污之風生﹐故國家滋昏。玩好伎巧﹐難得之貨貴﹐故奇物滋起。由此利害相攻﹐法令滋彰﹐克核大至﹐民不聊生﹐故盜賊多有。奇兵之用緣此而起﹐此乃以正治國﹐正之極也。是以聖人無事﹐則國實民富﹐故忌諱不生。好靜則天下自正﹐故利器不作。無爲則萬民自化﹐伎巧何施﹖無欲則民自歸朴﹐盜賊何有﹖此乃以無事取天下也。

其政悶悶章第五十八

其政悶悶﹐其民淳淳﹔其政察察﹐其民缺缺。禍兮福所倚﹐福兮禍所伏。孰知其極﹖其無正邪﹖正復爲奇﹐善復爲祆。民之迷﹐其日固久。是以聖人方而不割﹐廉而不劌﹐直而不肆﹐光而不耀。

太上之世﹐處無爲之事﹐行不言之教﹐天下知有上而不知有政﹐故爲政無處正﹐自居之悶悶者﹐有政而不作也。有政不作則非以明民﹐將以愚之﹐故其民亦淳淳而若朴焉。然旣立政爲正﹐必有以察爲奇﹐故始於悶悶而終於察察。終於察察﹐政之極也。其政太察﹐使民無所措手足﹐故其民缺缺焉。聖人言但知求福﹐不知罪嬰﹐但知養身﹐不知戮形﹐禍福倚伏﹐理之然也﹐故曰孰知其極﹐其無正邪﹖世之人以政爲正﹐不知正之極而奇生﹐以福爲善﹐不知善之復而妖起﹐迷迷相傳﹐於今久矣。是以聖人方如廣德之厚﹐故不割也﹐廉如上德之淸﹐故不劌也。直而不申於外﹐光而返照於內﹐無正可處﹐無奇可察﹐是謂無極之道。

治人事天章第五十九

治人事天莫若嗇。夫惟嗇﹐是謂早復。早復謂之重積德﹐重積德則無不克。無不克則莫知其極﹐莫知其極﹐可以有國。有國之母﹐可以長久。是謂深根固蒂﹐長生久視之道。

嗇者﹐斂也﹐畜也﹐歸之於德也﹐以外言之曰斂﹐以內言之曰畜。斂於外者﹐至於無欲﹐故後其身﹐外其身﹐所以治人也。畜於內者﹐至於無知﹐故存其心﹐養其性﹐所以事天也。外則無欲﹐法地之靜而得以盡性﹐內則無知﹐體天之用而至於復命。盡性而至於復命﹐是乃復守其母﹐故謂之早復焉。早者﹐日升於甲陽之首也。復守其母﹐則與天地合其德﹐是之謂重積德。積德玄通﹐與道合眞﹐則無不克。與道合眞者﹐難終難窮﹐故莫知其極。難終難窮者﹐萬理咸備﹐故可以有國。有國之母者﹐道也﹐不方不圓﹐與天地並﹐故可以長久。始於守母﹐是謂深其根﹐終於復命﹐是謂固其蒂。得天地爲常而五行不相克﹐與大道爲一而三光無明冥﹐是謂長生久視之道。

治大國章第六十

治大國﹐若烹小鮮。以道蒞天下﹐其鬼不神。非其鬼不神﹐其神不傷民﹔非其神不傷民﹐聖人亦不傷民。夫兩不相傷﹐故德交歸焉。

治道貴淸淨而民自定﹐不可施爲也﹐故治大國者﹐若烹小鮮。自人言之﹐則大國者乃天中地戶﹐黃帝之鄕﹐所以治之亦若此而已。是以聖人處無爲之事﹐一心定而王天下﹐故鬼無所出其靈響﹐依人而行﹐何神之有哉﹖非其鬼不神也﹐以其不受於邪﹐邪气自去﹐是神亦不傷於人也。非其神不傷於人也﹐以其聖人處無爲之事﹐而天下化成﹐使民外則無爭奪攻戰之患﹐內則無圖爲殺怨之心﹐不犯神之報應﹐是乃聖人亦不傷人矣。人與鬼神兩不相傷﹐則神之予矣﹐貽爾多福而歸德於神也﹐民之質矣﹐日用飲食而德歸於人也。德歸於神﹐故子孫以祭祀不輟﹔德歸於人﹐故天下樂推而不厭。此乃聖人以道蒞天下之效。

大國者下流章第六十一

大國者下流﹐天下之交﹐天下之牝。牝常以靜勝牡﹐以靜爲下。故大國以下小國﹐則取小國﹔小國以下大國﹐則取大國。故或下以取﹐或下而取。大國不過欲兼畜人﹐小國不過欲入事人﹐兩者各得其所欲﹐故大者宜爲下。

水以善下﹐故江海能爲百谷王。大國欲兼畜人﹐亦以其下流而已﹐故曰大國者下流。天下交﹐萬物生﹐人道交﹐功勛成﹐是謂天下之交﹐然必自處以柔靜而後可。牝常以靜勝牡﹐而牡歸之者﹐以靜爲下也。靜則無事﹐惟無事可以取天下﹐而況於國乎﹖故大國以下小國則取小國﹐小國以下大國則取大國。或下以取者﹐君道也。或下而取者﹐臣道也。君猶天也﹐天道下濟而光明﹐故大國不過欲兼畜人。臣猶地也﹐地道卑而上行﹐故小國不過欲入事人。至於天地交而萬物生﹐人道交而功勛成﹐則兩者各得其所欲。然宜下流者﹐惟大國而已﹐故又曰大者宜爲下。

道者萬物之奧章第六十二

道者萬物之奧﹐善人之寶﹐不善人之所保。美言可以市﹐尊行可以加人。人之不善﹐何棄之有﹖故立天子﹐置三公﹐𨿽有拱璧以先駟馬﹐不如坐進此道。古之所以貴此道者﹐何也﹖不曰求以得﹐有罪以免邪﹖故爲天下貴。

道者虛無之淵﹐人皆見物而不見乎道﹐則以道爲萬物之奧故也。得道之妙則爲善﹐是謂性命之寶。得道之言則爲不善﹐然亦於道有所保焉。市者﹐眾人之所歸。加者﹐置諸眾人之上。美言尊行﹐人之不善於道者﹐亦足以得眾而人上之。夫何棄之有﹖故立天子置三公﹐坐而論道者也。有拱璧以先駟馬﹐則美言尊行得眾而人上之如此。𨿽如此﹐亦不如坐進無爲之道﹐得其妙之爲愈也。古之所以貴此道者﹐何也﹖不曰性命之寶﹐求則得之﹐而生之所保﹐特有罪以免耶﹖故爲天下貴。

爲無爲章第六十三

爲無爲﹐事無事﹐味無味。大小多少﹐報怨以德。圖難於其易﹐爲大於其細。天下之難事必作於易﹐天下大事必作於細。是以聖人終不爲大﹐故能成其大。夫輕諾必寡信﹐多易必多難。是以聖人猶難之﹐故終無難矣。

聖人體天道以行不言之教﹐故爲無爲﹔體常道以處無爲之事﹐故事無事﹔體地道而樂恬淡之能﹐故味無味。自其所應者言之﹐若有爲有事有味也。自其所守者言之﹐則其爲者無爲﹐其事者無事﹐其味者無味而已。世之人不通乎此﹐故勇動多怨﹐緣小而至大﹐緣少而至多﹐惟有心於事爲嗜欲之間也。然大小多少﹐緣類而報﹐皆出於自得﹐天地應之如谷﹐故曰報怨以德。由此觀之﹐天下之難事緣作於易而至於難也﹐天下之大事緣作於細而至於大也﹐故患生不意﹐禍生絲微﹐此之謂歟﹖是以聖人以天合天﹐故終不爲大﹔與道爲一﹐故能成其大。且輕諾多易者﹐傷輕易於有爲也﹐故寡信而多難矣。聖人行不言之教﹐故無寡信之行﹔處無爲之事﹐樂恬淡之能﹐故無多難之尢﹔任其自然而不敢爲﹐故終無難矣。

其安易持章第六十四

其安易持﹐其未兆易謀﹐其脆易泮﹐其微易散。爲之於未有﹐治之於未亂。合抱之木﹐生於毫末﹔九層之臺﹐起於累土﹔千里之行﹐始於足下。爲者敗之﹐執者失之。是以聖人無爲﹐故無敗﹔無執﹐故無失。故民之從事﹐常於幾成而敗之。愼終如始﹐則無敗事矣。是以聖人欲不欲﹐不貴難得之貨﹔學不學﹐以復眾人之所過﹐以輔萬物之自然而不敢爲。

安靜未萌﹐易爲持謀﹐所謂爲之於未有也。脆微已作﹐易爲浮散﹐所謂治之於未亂也。然爲之於未有者﹐能無思慮乎﹖治之於未亂者﹐能無智謀乎﹖故聖人言﹕謀思危之首﹐危者將不久﹐不若戒事物之先而忘其爲﹐戒事物之始而忘其治之爲愈也。夫大生於小﹐高生於下﹐遠生於近﹐理之然也。爲者敗之﹐執者失之。惟聖人見端而思末﹐睹旨而知歸﹐是以無爲也﹐故無敗﹐無執也﹐故無失。若夫民之從事﹐未免於有爲有治而不知愼戒﹐所欲浸長﹐眞和乃盡﹐故幾成而敗之﹐豈不然哉﹖若能愼終如始﹐反嬰兒守母之道﹐則無敗事矣。故聖人欲不欲﹐外無所爲﹐𨿽難得之貨不足貴也﹐學不學﹐內無以爲﹐𨿽美言尊行不足尙也﹐以復眾人爲治之所過﹐以輔萬物之自然而不敢爲。

古之善爲道章第六十五

古之善爲道者﹐非以明民﹐將以愚之。民之難治﹐以其智多。故以智治國﹐國之賊﹔不以智治國﹐國之福。知此兩者亦楷式。常知楷式﹐是謂玄德。玄德深矣遠矣﹐與物反矣﹐然後乃至大順。

道無爲則自得於內﹐道無不爲則化成於外﹐是以古之善爲道者﹐非以明民﹐將以愚之。明則澆淳而亂﹐愚則守朴而靜﹐且民可使由之﹐不可使知之。民之難治﹐以其智多而有知也。智者爭之器﹐故以智治國者﹐國之賊﹐非以其明之耶﹖不以智治國者﹐國之福﹐非以其愚之邪﹖國之賊﹐則開人者﹐賊生也。國之福﹐則開天者﹐德生也。此兩者﹐亦楷式可則而像之。能知楷式﹐然後可以觀於天﹐故是謂玄德。玄德者﹐上德也﹐故深矣遠矣。物無得而偶之者﹐惟同乎大順而已﹐故與物反矣﹐然後乃至大順。

江海爲百谷王章第六十六

江海所以能爲百谷王者﹐以其善下之﹐故能爲百谷王。是以聖人欲上人﹐以其言下之﹐欲先人﹐以其身後之。是以聖人處上而人不重﹐處前而人不害﹐是以天下樂推而不厭。以其不爭﹐故天下莫能與之爭。

江海以其善下﹐故取百谷之流而爲王矣。王有歸往之義﹐故以貴下賤大得民也。是以聖人體天之道而以言下之﹐則處上而人不重﹐故從之也輕﹔體地之道而以身後之﹐則處前而人不害﹐故利之者博。若此則自西自東﹐自南自北﹐無思不服﹐故天下樂推而不厭也。要其所以然者﹐亦不過善下而已。惟善下者不與物爭﹐故天下莫能與之爭。

天下皆謂章第六十七

天下皆謂我道大﹐似不肖。夫惟大﹐故似不肖。若肖久矣﹐其細也夫。我有三寶﹐寶而持之。一曰慈﹐二曰儉﹐三曰不敢爲天下先。夫慈﹐故能勇﹔儉﹐故能廣﹔不敢爲天下先﹐故能成器長。今捨其慈且勇﹐捨其儉且廣﹐捨其後且先﹐死矣。夫慈﹐以戰則勝﹐以守則固。天將救之﹐以慈衛之。

肖物者小﹐爲物所肖者大。夫道包裹天地﹐充滿六極﹐洋洋乎大哉﹐故似不肖。天大地大﹐肖道而已﹐故能久。然天地空中之一細物﹐其於道亦細也﹐夫是以我有三寶﹐寶而持之。一曰慈者﹐父道也﹐造物之主﹐言天也。二曰儉者﹐母道也﹐畜斂之主﹐言地也。三曰不敢爲天下先者﹐天地之原也﹐感而後應﹐不爲物先﹐言道也。天地道兼而用之﹐則澹然無極而眾美從﹐三寶無出於此者。凡人皆有是﹐當在寶而勿失﹐持之爲上。夫天道生之覆之﹐是所謂慈。𨿽慈也﹐然不爭而善勝﹐是慈故能勇。地道畜之育之﹐是所謂儉。𨿽儉也﹐然德合於無疆﹐是儉故能廣。惟大道總乎天地之原﹐𨿽不敢爲天下先﹐然生化之字待是而立﹐故能成器長。若夫逆天地而拾大道者﹐則死矣。夫慈以戰則勝者﹐以陽戰陰也。以守則固者﹐抱玄之道也。且以順戰逆﹐待時而動﹐則援之而勝矣。不可動則守以順﹐天時亦衛之而固矣﹐故天將救之﹐以慈衛之。

善爲士章第六十八

善爲士者不武﹐善戰者不怒﹐善勝敵者不爭﹐善用人者爲之下。是謂不爭之德﹐是謂用人之力﹐是謂配天﹐古之極。

善爲士者﹐懷三寶之道﹐不以兵彊天下而用武也﹐於以戰人是爲善戰﹐於以勝敵是爲善勝﹐於以用人是爲善用。善戰者﹐待時而後動﹐𨿽戰而不怒﹐體慈之寶也。善勝者﹐慮勝而後會﹐𨿽勝而不爭﹐體儉之寶也。善用人者﹐智不自慮﹐而悅以使人﹐故人樂爲之用﹐體不敢爲天下先之寶也。善於此者﹐是謂不爭之德﹐是謂用人之力﹐是謂配天也。然古之爲正﹐正復爲奇﹐乃有用兵之戒﹐故曰古之極。孰知其極也夫﹖

用兵有言章第六十九

用兵有言﹕吾不敢爲主而爲客﹐不敢進寸而退尺。是謂行無行﹐攘無臂﹐仍無敵﹐執無兵。禍莫大於輕敵﹐輕敵幾喪吾寶。故抗兵相加﹐則哀者勝矣。

用兵有言者﹐明其言非我有也﹐乃用兵者之常言也。吾不敢爲主而爲客﹐則迫而後動﹐不得已而後起﹐未嘗感人也﹐應之而已。旣不得已﹐則非踴躍用兵而以樂殺人爲事者﹐是以不敢進寸而退尺﹐故曰行無行也。攘無臂者﹐善戰而不怒也。仍無敵者﹐善勝敵而不爭也。執無兵者﹐善用人而爲之下也。此乃深得三寶之道者。然三寶非獨論兵而已﹐柰何古之極﹐遂至於用兵也。兵乃凶器﹐不可輕敵﹐輕敵者﹐是樂殺人也。捨其慈且勇﹐捨其儉且廣﹐捨其後且先﹐故幾喪吾寶。是以抗兵相加﹐則哀憐者慈也﹐以慈爲寶﹐則無輕敵之禍﹐故勝也。

吾言甚易知章第七十

吾言甚易知﹐甚易行﹐天下莫能知﹐能行。言有宗﹐事有君。夫惟無知﹐以不吾知也。知我者希﹐則我者貴矣。是以聖人被褐懷玉。

無思無慮始知道﹐故易知也。無從無道始得道﹐故易行也。而天下富貴者侈欲以喪眞﹐貧賤者勞役以傷生﹐皆喪己於物﹐失性於俗﹐故莫能知﹐莫能行矣。夫言有宗者﹐明一章之言﹐其統之有宗也﹐此之謂易知者歟﹖事有君者﹐明一章之事﹐其主之有君也﹐此之謂易行者歟﹖不失其宗與君﹐何息不能知﹐不能行哉﹖故聖人言﹕子若行吾道﹐當知上慧原﹐智亦不獨生﹐皆須對因緣。若無行宿本﹐是謂無知﹐惡能明太上玄妙之理﹖此所以不吾知也。有不言而知者﹐見非於眾﹐有不學而得者﹐見異於俗﹐故知道者稀﹐足見得見者貴也。是以聖人薄於外而厚於內﹐不衒鬻於人﹐懷昆山之玉而莫能知者。

知不知章第七十一

知不知﹐尙矣﹔不知知﹐病矣。夫惟病﹐是以不病。聖人之不病﹐以其病﹐是以不病。

道本無知也﹐以無思無慮而知道矣﹐故曰知不知﹐是謂眞知。能知不知之知者﹐其知尙矣。不知不知之道﹐而昭然有知者﹐高談妙論﹐以究本窮元﹐其知病矣。惟知知病爲病而忘其知者﹐是以不病也。聖人何其不病也﹖以其知知病爲病﹐而常若不知矣﹐是以不病也。

民不畏威章第七十二

民不畏威﹐則大威至矣。無狹其所居﹐無厭其所生。夫惟不厭﹐是以不厭。是以聖人自知不自見﹐自愛不自貴﹐故去彼取此。

怒而威﹐其威也小﹔不怒而威﹐其威也大。聖人不以威屈天下﹐使民無畏威之容﹐而有畏德之心﹐則不怒之威默加乎人﹐是謂大威至矣。化民使得盡其性﹐則擴而充之﹐所居無狹﹐育而成之﹐所生無厭﹐此乃聖人所以體夫天地道者也。體天大威而不怒﹐體地廣居而不狹﹐體道生生而不厭。惟上不厭民之所生﹐則民亦得盡其性而不厭矣﹐是以聖人不自見故明矣。惟明所以自知而體天地也﹐不自貴故德矣。惟德所以自愛而法大道也﹐故去彼自見自貴﹐而取此天地道者焉。

勇於敢則殺章第七十三

勇於敢則殺﹐勇於不敢則活。此兩者﹐或利或害。天之所惡﹐孰知其故﹖是以聖人猶難之。天之道﹐不爭而善勝﹐不言而善應﹐不召而自來﹐坦然而善謀。天网恢恢﹐疏而不失。

勇於敢爲而以身先天下者﹐是謂逆天道也﹐故殺矣。勇於不敢爲天下先者﹐是謂體天道也﹐故活矣。然勇於不敢者﹐於生之利而於俗之害﹐勇於敢者﹐於俗之利而於生之害﹐在世俗觀之不能無疑﹐故惑之也。若夫天之所惡﹐孰得而知其故哉﹖且天道虧盈而益謙﹐故順天者存﹐逆天者亡﹐是以聖人猶難之而不敢爲也。夫天之道本無所爲﹐萬物之出﹐與之出而不辭﹐萬物之歸﹐與之歸而不拒﹐物之多皆所受命於此﹐是謂不爭而善勝也。四時行焉﹐百物生焉﹐固不言而善應也。善者福之﹐淫者禍之﹐固不召而自來也。示人以易知﹐應物以多變﹐固坦然而善謀也。天网恢恢﹐疏而不失﹐其以此歟﹖

民常不田久章第七十四

民常不畏死﹐柰何以死懼之﹖若使民常畏死﹐而爲奇者﹐吾得執而殺之﹐孰敢﹖常有司殺者殺。夫代司殺者殺﹐是代大匠斲。夫代大匠斲﹐希有不傷其手矣。

民得其性﹐則常樂其生﹔苟失其性﹐則死亦何畏哉﹖𨿽爲苛法以死懼之﹐民亦將抵冒而終莫能化也。若使民常畏死﹐是政民得其性而知生之樂﹐故重犯法也。有爲奇者﹐吾得執而殺之﹐又孰敢爲哉﹖常有司殺者殺﹐是謂有德司契也。使民常畏死而爲奇者﹐吾得執而殺之矣。夫代司殺者殺﹐是謂無德司徹也。民常不畏死﹐而以死懼之﹐豈不謂代大匠斲耶﹖斲物之大匠者﹐造物之主也。造物之主者﹐天道無爲也。逆天制物者﹐有爲也﹐希有不自傷者也。

民之饑章第七十五

民之饑﹐以其上食稅之多也﹐是以饑。民之難治﹐以其上之有爲也﹐是以難治。民之輕死﹐以其生生之厚也﹐是以輕死。夫惟無以生爲者﹐是賢於貴生也。

王者以民爲天﹐而民以食爲天。聖人之治﹐省刑罰﹐薄稅斂﹐知天之天﹐然後民可得而保也。食稅之多﹐以其賦重﹐而不知薄稅斂以養之﹐故民之所以饑。上之有爲﹐以其政煩﹐而不知省刑罰以安之﹐故民之所以難治。凡人之情﹐興於富庶﹐然後有恆心﹐還於淳朴﹐然後無他欲。至於饑而難治﹐則不安其分量﹐而欲利之愈勤﹐是以於生太厚而動之死地者有之﹐故人之所以輕死也。惟得道之人﹐寸田內守而和气自降﹐形精不虧而天守自全。若是者﹐達生之情﹐不務生之所無以爲﹐是賢於貴生也﹐異於生生之厚而輕死者矣。

人之生章第七十六

人之生也柔弱﹐其死也堅彊。艸木之生也柔脆﹐其死也枯槁。故堅彊者死之徒也﹐柔弱者生之徒也。是以兵彊則不勝﹐木彊則共。故堅彊居下﹐柔弱處上。

人之生也﹐骨弱筋柔﹐其死也﹐筋骨堅彊。艸木之生也﹐甲脆枝柔﹐其死也﹐枝葉枯槁。故堅彊者死之徒﹐柔弱者生之徒﹐理之然也。兵彊則不勝﹐與木彊之理共矣。堅彊死之徒﹐故居下。柔弱生之徒﹐故處上。亦天地之道所宜然。

天之道章第七十七

天之道﹐其猶張弓乎﹖高者抑之﹐下者舉之﹐有餘者損之﹐不足者補之。天之道損有餘補不足﹐人之道則不然﹐損不足以奉有餘。孰能損有餘而奉不足於天下者﹖其惟道乎。是以聖人爲而不恃﹐功成不居﹐其不欲見賢也。

天之道以中爲至而已﹐無過與不及也。其猶張弓乎﹖高者抑之﹐不使之有餘﹐故有餘者損﹔下者舉之﹐不使之不足﹐故不足者補。蓋天道減盈滿﹐補虛空﹐毀彊盛﹐益衰弱﹐人之道則一切反此﹐損不足以奉有餘。能以有餘之道奉天下者﹐惟天道爲然。聖人體道者也﹐故爲而不恃﹐功成不居﹐未嘗以所長而自見於人﹐故常無損﹐此聖人之所以能天。

天下柔弱章第七十八

天下莫柔弱於水﹐而攻堅彊者莫之能先﹐以其無以易之也。柔之勝剛﹐弱之勝彊﹐天下莫不知﹐而莫之能行。是以聖人言﹕受國之垢﹐是謂社稷主﹔受國之不祥﹐是謂天下王。正言若反。

天下莫柔弱於水﹐而能攻堅彊之物﹐物莫能勝者﹐以其有常而無以易之也﹐故幾於道矣。柔之勝剛﹐弱之勝彊﹐天下莫不知而莫之能行﹐何哉﹖以其益生﹐以其心使气﹐故失柔弱之道也。夫柔弱有常而無以易之者﹐其惟天地之道乎﹖惟地之道﹐受國之垢而不自化﹐乃化化者也﹐是謂社稷主﹐此之謂柔之勝剛者歟﹖惟天之道﹐受國之不祥﹗而不自生﹐乃生生者也﹐是謂天下王﹐此之謂弱之勝彊者歟﹖夫正言若反者﹐受國之垢與不祥也。以正言之﹐若反者矣。

和大怨章第七十九

和大怨者﹐必有餘怨﹐安可以爲善﹖是以聖人執左契﹐而不責於人。故有德司契﹐無德司徹。天道無親﹐常與善人。

陽爲德﹐無爲也。陰爲怨﹐有爲也。世之人勇動於敢爲﹐故有怨﹐加以知慧仁義以和大怨﹐怨愈多矣。夫若是者﹐安可以爲善﹖且知慧外通﹐仁義多責﹐故勇動多怨。是以聖人執天之行﹐處無爲之事﹐行不言之教﹐嘗予於人而不取也﹐故不責於人﹐何怨之有﹖上德無爲而報怨以德﹐故曰有德司契。下德有爲而以和大怨﹐故曰無德司徹。天之道﹐是謂上德者﹐無親無疏﹐惟善人無爲者常與之。

小國寡民章第八十

小國寡民﹐使民有什伯之器而不用也﹐使民重死而不遠徙。𨿽有舟輿﹐無所乘之﹔𨿽有甲兵﹐無所陳之﹔使民復結繩而用之。甘其食﹐美其服﹐安其俗﹐樂其業。鄰國相望﹐雞犬之聲相聞﹐使民至老死﹐不相與往來。

九隅八區﹐寓以小國。況至德之世﹐地不加辟﹐民不加聚﹐能使一國若一家﹐一家若一身。蓋我好靜而民自正﹐𨿽有智者創於前﹐巧者迷於後﹐民亦無機心之累﹐故使民有什伯之器而不用也。於是時也﹐民皆樂生安土﹐自守其國﹐是重死而不遠徙也。以不遠徙也﹐故無川途之險﹐𨿽有舟輿無所乘之﹐無攻戰之患﹐𨿽有甲兵無所陳之。大信不約﹐何假書契﹖乃復結繩而用之。故力田而甘其食﹐躬桑而美其服﹐懷土而安其居﹐存生而樂其俗。居相比也﹐聲相聞也﹐而不相往來﹐無欲無求﹐莫之爲而常自然﹐此之謂至德。

信言不美章第八十一

信言不美﹐美言不信。善者不辯﹐辯者不善。知者不博﹐博者不知。聖人無積﹐旣以爲人己愈有﹐旣以與人己愈多。天之道﹐利而不害﹔聖人之道﹐爲而不爭。

信言者﹐希言也﹐其出口也﹐澹乎其無味﹐故不美。美言者﹐貌言也﹐其於人也﹐輕諾必寡信﹐故不信。天道不言而常善應﹐故善者不辯。和大怨者﹐安可以爲善﹖故辯者不善。知道者必達於理﹐達理則將以反說約也﹐故知者不博。以博溺心﹐則聞見愈多﹐不如其約也﹐故博者不知。夫不美也﹐不辯也﹐一不博也﹐所謂在己無居者也。聖人之道在己無居﹐則運而無所積﹐故聖人無積﹐以有積故不足﹐無藏故有餘。聖人無積﹐故能以有餘之道奉天下﹐天下皆往資焉而不匱﹐故旣以爲人己愈有﹐旣以與人己愈多也。夫聖人之道卽天之道是已﹐惟天之道利而不害﹐故聖人之道爲而不爭。且天以美利利天下﹐何害之有﹖聖人出爲於無爲﹐亦非亂天之經﹐逆物之情也﹐又復何爭焉﹖此《德經》也而言終及於此者﹐以德兼於道﹐道兼於天。不明於天﹐斯不通於聖﹐故混元以此終焉。

古之聖人由道以顯教﹐因言以見道。道本無形﹐妙不可測﹐然不假於言﹐則道何緣而明﹖苟言不盡意則直書﹐辭稱微妙難識﹐微妙難識﹐學者莫知其根。

道德眞經解卷下竟

﹟1若拙﹕疑作『若屈』。

