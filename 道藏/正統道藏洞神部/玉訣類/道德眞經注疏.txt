道德眞經注疏

經名﹕道德眞經注疏。原題顧歡﹐疑系宋人所作。八卷。底本出處﹕《正統道藏》洞神部玉訣類﹐附錄﹕惇煌S。4430號殘抄本。

道德眞經注疏卷之一

吳郡徵士顧歡述

道可道﹟1

注﹕謂經衍政教之道也。

非常道﹔

注﹕非自然長生之道。常道者當以無爲養神﹐無事安民﹐含光藏暉﹐滅迹匿端﹐不可稱道也。○疏﹕道以虛通爲義﹐常以湛寂得名。所謂無極大道﹐眾生正性也。而言可道者﹐卽是名言﹐謂可稱之法也。𨿽復稱可道﹐宜隨機愜當﹐而有聲有說﹐非眞常凝寂之道也。常道者﹐不可以名言辮﹐不可以思慮知﹐妙絕希夷﹐理窮恍惚。故知言象之表﹐方契凝常眞寂之道。可道可說者﹐非常道也。

名可名﹐

注﹕謂富貴尊榮高世之名也。

非常名。

注﹕非自然常在之名也。常名者﹐當如嬰兄之未言﹐雞子之未分﹐明珠在蚌中﹐美玉處石問﹐內𨿽昭昭﹐外如頑愚也。○疏﹕名者教也﹐前言可道﹐盛明於理﹐今言可名﹐次顯於教﹐眞理旣絕於言象﹐至教亦超於聲說。理旣常道不可道﹐教亦可名非常名。欲明理教教理﹐不一不異也。然至道深玄﹐不可涯量﹐非無非有﹐不斷不常﹐而義有抑揚﹐教存漸頓﹐所以立常以破可﹐故言可道非常道。至論造極﹐處無可無不可。故《玉京經》云﹕無可無不可﹐思與希微通。無名﹐天地之始﹔注﹕無名者﹐謂道也。道無形故不可名。始者道吐气布化﹐出於虛無﹐爲天地本始也。○王曰﹕道𨿽無名﹐要能吐气布化﹐出於虛無﹐與天地萬物作於本始也。○疏﹕始﹐本也。虛無至道﹐陶甄萬物﹐二儀三景﹐何莫由斯。故指此無名﹐爲物之本﹐無名足可言說﹐明矣。﹟

有名﹐萬物之母。

注﹕有名謂天地﹐天地有形位﹐有陰陽﹐有柔剛﹐是其名也。萬物母者﹐天地含气﹐生萬物﹐長大成熟﹐如母之養子也。○疏﹕母有名迹也。重玄之道﹐本自無名﹐從本降迹﹐稱謂斯起。所以聖人因無名立有名﹐寄有名詮無名者﹐方欲子育眾生﹐令其歸本﹐慈悲鞠養﹐有同母義。○顧曰﹕有名謂陰陽﹐無名謂常道﹐常道無體﹐故曰無名。陰陽有分﹐故日有名。始者取其無先﹐母者取其有功。無先則本不可尋﹐有功則其理可說﹐謂陰陽含气稟生萬物﹐長大成熟﹐如母之養子﹐故謂之母。

常無欲﹐以觀其妙﹔

注﹕妙﹐要也。言人常能無欲﹐則可以觀大道之要。要謂一也﹐一出布化﹐名道贊叔﹐明是非也。○節解曰﹕謂守虛無也。○疏﹕妙﹐精微也。觀﹐照察也。其﹐己也。言人常能無欲無爲﹐至虛至靜者﹐卽能近鑑己身之妙道﹐遠鑑至理之精微也。

常有欲﹐以觀其激。

注﹕繳﹐歸也。常有欲之人﹐可以觀世俗之所歸趣也。○禦曰﹕人生而靜﹐天之性。感物而動﹐性之欲也。若常守淸靜﹐解心釋神﹟2﹐反照正性﹐則觀乎妙本矣。○疏﹕言人不能無爲恬淡﹐觀妙守眞﹐妄起貪求﹐肆情染滯者﹐適見世境之有﹐未體卽有之空﹐所以不察妙理之精微﹐惟睹死生之歸趣。前明無名有名之優劣﹐此顯有欲無欲之勝負。○張曰﹕上達之人﹐取捨情夷﹐淸虛無欲﹐神情照察﹐得道之微妙也。

此兩者同出而異名﹐

注﹕兩者謂有欲無欲也。同出者﹐同出人之心也。異名者﹐所名各異也。無欲者長存﹐有欲者亡身。○疏﹕夫所觀之境惟一﹐能觀之智有殊﹐二觀旣其不同﹐繳妙所以名異。

同謂之玄。

注﹕玄者﹐天也。言有欲之人﹐與無欲之人﹐同受气於天也。○疏﹕玄者深遠之義﹐亦是不滯之名﹐有無二心﹐原乎一道﹐同出異名。異名一道﹐謂之深遠。深遠之玄﹐理歸無滯。旣不滯有﹐又不滯無﹐二俱不滯﹐故謂之玄。

玄之又玄﹐

注﹕天中復有天也。言稟气有厚薄﹐得中和滋液﹐則生賢聖﹐得錯亂濁厚﹐則生貪淫也。○疏﹕有欲之人﹐惟滯於有﹐無欲之士﹐又滯於無﹐故說一玄以遣雙執。又恐行者滯於此玄﹐今說又玄﹐更祛後病。旣而非但不滯於滯﹐亦乃不滯於不滯﹐此則遣之又遣﹐故日玄之又玄。○顧曰﹕𨿽同稟气於天﹐蓋人有高卑﹐气有淸濁﹐天彌高彌淸﹐地逾卑逾濁。人稟得淸气者﹐則爲賢智﹐稟得濁气者﹐則爲凡愚。賢智無欲﹐觀見其妙。凡愚有欲﹐觀見其繳﹐自然有此。

眾妙之門。

注﹕能知天中復有天﹐稟气有厚薄﹐人能除情去欲﹐守於中和﹐是謂知道之門也。○疏﹕門﹐法門也。前以一中之玄﹐遣二偏之雙執﹐二偏之病旣除﹐一中之藥還遣﹐惟藥與病一時俱消﹐此乃妙極精微﹐窮理盡性﹐豈惟羣聖之戶牖﹐抑亦眾妙之法門。

天下皆知美之爲美﹐

注﹕自揚己美﹐使彰顯也。

斯惡已﹔

注﹕有危亡也。○疏﹕天下者﹐世間之總名也﹐美﹐悅愛也。《上元經》云﹕諸天之下﹐諸地之上﹐其中人物﹐名日世間。言一切蒼生﹐莫不耽滯諸塵﹐妄起美惡﹐違其心者﹐遂起僧嫌﹐名之爲惡。順其意者﹐必生愛染﹐名之爲美。不知諸法卽有卽空﹐美惡旣空﹐何憎何愛。故《莊子》云﹕毛墻麗姬﹐人之所美﹐魚見之深入﹐烏見之高飛。又云﹕美者自美﹐吾不知其美也。惡者自惡﹐吾不知其惡也。以斯而驗﹐豈有美惡哉。故知世間執美爲美者﹐此卽惡矣。○顧曰﹕一切眾生﹐皆知耽美前境﹐五欲聲色等諸塵爲美﹐美之不息﹐必以身爲患﹐斯惡已。

皆知善之爲善﹐

注﹕有功名也。

斯不善已。

注﹕人所爭也。○疏﹕凡鄙之流﹐迷於眞理﹐非但耽淫聲色﹐抑亦貪著名譽﹐求名喪身﹐利己害物﹐不知名善舉體虛妄﹐故下文云名與身孰親。《莊子》云﹕爲善無近名﹐又云其所矜惜﹐無非名善﹐是知矜名執善於理不臧﹐惟當忘善惡而居中﹐方會無爲之致也。○羅曰﹕人之受形﹐皆智愛形而食名﹐其所食惜﹐無非名善。此善無善﹐不免諸苦﹐名𨿽稱遂﹐何益於己。

有無相生﹐

注﹕見有而爲無也。○疏﹕有無二名﹐相因而立﹐推窮理性﹐卽體而空﹐旣知有無相生﹐足明萬法無實。○王日﹕嗜欲爲有心﹐淸虛爲無心。

難易相成﹐

注﹕見難而爲易也。○疏﹕空心慧觀﹐無易無難﹐分別執情﹐有難有易﹐是知難易二法相互而成。○王曰﹕抑性爲難﹐從情則易﹐抑易從難則善﹐捨難從易則凶﹐凶悖外顯﹐故日相成。

長短相形﹐

注﹕見短而爲長也。○疏﹕以長形長則無長﹐以短比短則無短。故日長短相形而有也。○王曰﹕自是爲長﹐非物爲短﹐他亦自是而非彼。

高下相傾﹐

注﹕見高而爲下。○疏﹕傾﹐奪也。夫有高卽有下﹐無下卽無高﹐何者﹖夫以尺比寸﹐尺卽爲高﹐以丈比尺﹐尺卽爲下。向者之高﹐今之成下﹐故知高下竟無定相﹐更相傾奪﹐所以皆空也。

音聲相和﹐

注﹕上唱下必和也。○疏﹕夫宮商絲竹﹐相和而成﹐推求性相﹐卽體皆空﹐以況萬有﹐虛假亦然。

先後相隨。

注﹕上行下必隨。○疏﹕夫以今望昔﹐所以有今﹐以昔望今﹐所以名昔﹐而今自非今﹐何能有昔﹐昔自非昔﹐豈有今哉。旣其無昔無今﹐何先何後﹐是知有先有後者﹐三時相隨而竟無實體。○王曰﹕終始相逐﹐不相遠離﹐如積善餘慶﹐積惡餘殃﹐善惡行於前﹐吉凶追其後。

是以聖人治處無爲之事﹐

注﹕以道治也。節解曰﹕謂自然也。○疏﹕聖人者體道契眞之人也﹐亦言聖者正也﹐能自正己﹐兼能正他﹐故名爲聖。卽此聖人慈悲救物﹐持無爲之妙法﹐治有欲之蒼生。所治近﹐指上文能治﹐屬在於下﹐仍前以發﹐故云是以聖人治﹐又言聖人寂而動﹐動而寂﹐寂而動﹐無爲而能涉事。動而寂﹐處世不廢無爲﹐斯乃無爲卽爲﹐爲卽無爲﹐豈有市朝山谷之殊﹐拱默當塗之隔耶﹐故云處無爲之事也。

行不言之教﹔

注﹕以身帥導之。○疏﹕妙體眞源﹐絕於言象﹐𨿽復處寂而施化無方﹐豈惟眞不乖應﹐抑亦語不妨默﹐旣出處語默﹐其致一焉。端拱寂然﹐而言滿天下﹐豈日杜口而稱不言哉﹐故《莊子》云﹕言而足者則終日言而盡道﹐言而不足者則終日言而盡物。

萬物作焉﹐

注﹕各自動作。

而不辭。

注﹕不辭謝而逆止也。○疏﹕萬物者一切羣生也。作﹐感動也。始﹐先也。聖人無心有感﹐斯應譬彼明鏡﹐方玆虛谷﹐感而後應﹐不爲物先﹐故《莊子》云﹕常和而不唱也。

生而不有﹐

注﹕元气生萬物而不有也。

爲而不恃﹐

注﹕道所施爲﹐不恃望其報也。○疏﹕恃﹐恰賴也。大聖虛懷﹐逗機利物﹐自他平等﹐物我兼忘﹐𨿽有大功﹐終不恃賴﹐忘其功也。

功成弗居。

注﹕功成事就﹐退避不居其位。○疏﹕覆載萬物﹐功格天地﹐照燭蒼生﹐光逾日月﹐而推功於物﹐不處其

德也。

夫惟不居﹐

注﹕夫惟功成﹐不居其位也。

是以不去。

注﹕福德常在﹐不去其身。此言不行﹑不可隨﹑不言﹑不可知﹐疾上六句有高下長短﹐君開一源﹐下生百端﹐﹟百端之變﹐無不動亂也。○疏﹕夫者語端﹐惟之言獨﹐夫能造化天地﹐亭毒含靈﹐有大至功而推功於物者﹐其惟聖人乎。只爲能志其功﹐而至功彌遠﹐聖德斯在﹐是以不去。

不尙賢﹐

注﹕賢謂世俗之賢﹐辮口明文﹐離道行權﹐去質爲文也。不尙者﹐不貴之以祿﹐不尊之以官。○禦曰﹕尙賢則有迹﹐徇迹則爭興。

使民不爭﹔

注﹕不爭功名﹐返自然也。○疏﹕非謂君王不尙賢人也﹐直是人行撝謙﹐先物後己﹐不自貴上而賤人也。而言不爭者﹐若人人自貴而賤物﹐則浮競互彰﹐各各退己而先人﹐則爭忿自息﹐故不爭也。

不貴難得之貨﹐

注﹕言人君不禦珍好寶﹐黃金棄於山﹐珠玉捐於淵。

使民不爲盜﹔

注﹕上化淸淨﹐下無貴人。○節解曰﹕謂邪气不來﹐盜賊不入﹐行一握固﹐則邪气去也。○疏﹕難得之貨﹐謂趙珠荊璧等物也。若使普天貴寶﹐則盜賊斯生﹐率土賤珍﹐則濫竊不起﹐故言不盜。

不見可欲﹐

注﹕放鄭聲﹐遠佞人。○節解曰﹕謂無爲也。

使心不亂。

注﹕不邪淫也。○節解曰﹕常存一也。○疏﹕可欲者﹐卽世間色聲等事﹐可貪求染愛之物也﹐而官不見

者﹐非塗耳謂以避地﹐妙體塵境虛幻﹐竟無可欲之法﹐推窮根塵﹐不合故也。旣無可欲之境﹐故恣耳目之見聞﹐心恆虛寂﹐故言不亂也。故《西升經》云﹕譬如鏡中影﹐可見不可取﹐又云﹕欲視亦無所見﹐欲聽亦無所聞﹐前不爭盜是別﹐今不見可欲是總﹐遣三業及一切法也﹐獨顯聖人虛懷利物。

是以聖人治﹐

注﹕說聖人治國與治身也。○節解曰﹕謂治身也

虛其心﹐實其腹﹐

注﹕除嗜欲﹐去煩亂。懷道抱一﹐守五神也。○禦曰﹕心不爲可欲所亂﹐則虛矣。○節解曰﹕虛其心﹐無邪思也。實其腹﹐閉气養精也。○郭曰﹕其惡改盡﹐諸善自生﹐懷道抱一﹐淳和內足﹐實其腹也。○疏﹕旣外無可欲之境﹐內無能欲之心﹐心境兩忘﹐枚卽心無心也。前旣境幻﹐後又心虛𨿽復卽心無心﹐而實有靈照﹐乃言妙體虛寂﹐而赴感無差﹐而德充於內﹐故言實其腹也。

弱其志﹐

注﹕和柔謙讓﹐不處權彊也。○禦曰﹕心虛則志自弱也。○疏化旣內懹實智﹐而外弘接物﹐處俗同塵﹐柔弱退已也。

彊其骨。

注﹕愛精重气﹐滿骨堅也。○禦曰﹕腹實則自然骨彊也。○顧曰﹕骨以含精﹐精散則骨弱﹐保精愛气﹐則其骨自彊。○牀化言聖人𨿽復外示和光﹐而內恆寂泊﹐欲明動不傷寂﹐應不離眞﹐故言彊其骨也。

常使心無知無欲。

注﹕反朴守淳也。○禦曰﹕無爭尙之知﹐絕貪求之欲也。○疏﹕知音分別之名﹐欲者貪求之目﹐言聖人常以空恵利益蒼生﹐令倒置之徒﹐息分別之心﹐俗貪求之欲也。

使知者不敢爲。

注﹕思慮深﹐不輕言。

爲無爲﹐

注﹕不造作﹐動循也方。

則無不治

注﹕德化淳﹐百姓安。○疏﹕前旣捨欲得無欲﹐復恐無欲之人滯於空見﹐以無爲道﹐而言不敢爲者﹐卽遣無欲也。恐執此不爲﹐故繼以不敢也。治﹐正也﹐行人但能先遣有欲﹐後遣無欲者﹐此則雙遣二邊﹐妙體一道﹐物我齊觀﹐境智兩忘﹐以斯爲治﹐理無不正也。

道沖而用之﹐

注﹕衝﹐中也。道匿藏名譽其用在中也。一家云﹕道以沖和爲用﹐故言衝也。○飾解曰﹕衝者一也﹐謂一在身中常行之也。

或不盈。

注﹕或﹐常也。道常謙虛不盈滿﹐也。○飾解曰﹕謂守然也。○疏﹕言聖人施化﹐爲用多端﹐切當之言﹐莫先中道﹐故云道沖而用之。此則以中爲用也﹐而言官或不盈者﹐向一中之道﹐破二偏之孰﹐二偏旣除﹐一中還遣。今恐執教之人﹐住於中一﹐自爲滿盈﹐言不盈者﹐卽是遣中之義。

淵兮似萬物之宗。

注﹕道淵深不可知也﹐似爲萬物之宗祖也。○疏﹕淵﹐止水也。以況聖人言﹐止水能鑑於人﹐聖智能照萬法﹐故大匠取則於止水﹐眾生宗極於聖人﹐而言似者﹐明無宗而宗﹐宗不定宗也。故《莊子》云﹕人莫鑑於流水而必鑑於止水﹐又云﹕止水爲澄爲淵﹐宗則大宗師之義。

挫其銳﹐

注﹕挫﹐止也。銳﹐進也。人欲銳情﹐進取功名﹐當挫止之﹐法道不自見也。

解其忿。

注﹕忿﹐結恨也。當念道無爲以解釋之。○節解曰﹕謂無患怒也。○疏﹕旣重玄行足﹐自利道員﹐爲物宗師﹐故此下明利他也。體知物境虛幻﹐令進求之人息於貪競也。而言解忿者﹐忿﹐嘖怒也﹐解﹐釋散也。夫忿慧生乎違順﹐違順起乎妄心﹐聖人達違順之兩空﹐體妄心之非有﹐故能誘導蒼生﹐令歸眞實﹐釋散其懷而無瞋癡也。

和其光﹐

注﹕言𨿽有獨見之明﹐當如合昧﹐不當以燴亂人也。○節解曰﹕謂聖人爲道常和神光也。○疏﹕光﹐智照也﹐言聖人智慧光明﹐與日月而齊照﹐而韜光晦逵﹐共凡智相和﹐聖德潛被﹐不耀於物﹐故下文雲光而不耀。

同其塵。

注﹕當與眾庶同垢塵﹐不當自別殊也。○疏﹕塵則色聲等六塵也﹐猶如世間塵土﹐能點穢淨物﹐聲色等法﹐能污淸行﹐故名爲塵也。而言同者﹐夫聖人降世﹐晦迹應凡﹐旣韜彼智光﹐亦混玆塵穢﹐聲色無別﹐眼耳固同﹐處染不染﹐所以爲異也。

湛兮似或存。吾不知誰之子﹐象帝之先。天地不仁﹐以萬物爲芻狗。聖人不仁﹐以百姓爲芻狗。天地之間﹐其猶崇鑰乎。虛而不屈﹐動而愈出。多言數窮﹐不如守中。谷神不死﹐是謂玄牝。玄牝之門﹐是謂天地根。綿綿若存﹐用之不勤。天長地久﹐天地所以能長且久者﹐以其不自生﹐故能長生。是以聖人後其身而身先﹐外其身而身存﹐非以其無私邪﹖故能成其私。上善若水﹐水善利萬物而不爭﹐處眾人之所惡﹐故幾於道。居善地﹐心善淵﹐與善仁﹐言善信﹐政善治﹐事善能﹐動善時。夫惟不爭﹐故無尢矣。持而盈之﹐不如其已﹐揣而銳之﹐不可長保。金玉滿堂﹐莫之能守。富貴而驕﹐自遺其咎。功成名遂身退﹐天之道。載營魄抱一﹐能無離乎。﹝缺注﹞

專气致柔﹐

注﹕專精閉气﹐使不散亂﹐則形體能應之而柔順。

能如嬰兒乎﹖

注﹕能如嬰兒﹐內無思慮﹐外無政事﹐則精神不去也。○節解曰﹕謂抱行元气不勞也。大道流布﹐若嬰兒也。○禦曰﹕能如嬰兒者﹐無所分別也。專精﹐沖和之气所致。○張曰﹕以爲專精﹐一也。气﹐气息也。致﹐得也。柔﹐和也。嬰兒﹐絕知見也。夫气東而生﹐气散而死﹐人當專精愛气﹐得柔和之道﹐然後能內息分別﹐外絕知道﹐身不見身﹐其身亦滅﹐心不知心﹐其心亦寂﹐故日能如嬰兒。○疏﹕專﹐精也。气﹐道气也。政﹐得也。柔﹐和也。只爲專精道气﹐致得柔和之理﹐故如嬰兒之無欲也。

滌除玄覽﹐

注﹕當洗其心﹐使淸潔也。心居玄冥之處﹐覽知萬事﹐故謂之玄覽。

能無疵乎﹖

注﹕不淫邪也。○疏﹕滌﹐洗也。除﹐遣也。覽﹐察也。疵﹐病也。滌蕩六府﹐除遣五情﹐使神气虛玄﹐故能覽察妙理﹐內外淸夷﹐而無疵病也。然後身無所爲﹐心無所取﹐不爲有生﹐不爲無滅﹐以此而用﹐豈有疵病。此明自利也。

愛民治國﹐

注﹕治身者愛气則神全﹐治國者愛民則國安。

能無爲乎﹖

注﹕治身者﹐呼吸精气﹐無令耳聞。治國者﹐布德施惠﹐無令下知也。○疏﹕前旣自利道員﹐此下應須接物﹐接物之行﹐莫先治國愛民。知﹐分別智也。慈悲覆養是日愛民﹐布政行化名爲治國。夫治國者須是淳朴﹐教以無爲﹐杜彼姦邪﹐塞玆分別﹐如此則擊壤之風斯及﹐結繩之政可追。下文云以治國國之賊﹐不以智治國國之德也。

明白四達﹐

注﹕言道明白如日月﹐四達滿於天下﹐八極之外﹐故日視之不見﹐聽之不聞﹐彰布於十方﹐煥煥煌煌也。

能無知乎﹖

注﹕無有能知道滿於天下者。○節解曰﹕四達爲知八方也﹐閉心杜念﹐萬世常存﹐子能行之﹐通於上皇。○疏﹕明以能照得名﹐白以潔素受稱。四者四方﹐達者無礙﹐言聖人空慧明白﹐妙達玄理﹐智無不照﹐境無不通﹐故略舉四方﹐足明八極。且寂而能應﹐所以四達﹐應不乖寂﹐恆自無爲也。○蔡曰﹕識身命財爲四達﹐無知謂心無分別也。

天門開闔﹐

注﹕天門﹐謂北極紫微官。開闔﹐謂終始五際也。治身﹐天門謂鼻孔﹐開謂喘息也﹐闔謂呼吸也。○王曰﹕天有北極之星﹐在紫微之內官﹐內有五德之帝疊王﹐故門有開闔。闔則爲否﹐開則爲泰﹐故春則靑帝門開﹐余門皆闔﹐三時皆然。終始五際﹐謂五德廢興﹐交代之時﹐時有開闔﹐代有否泰。聖人處之﹐常能守雌靜﹐則不爲終始傾動。治身天門謂鼻口之門﹐開謂喘息﹐闔謂呼吸。修生行人﹐气息出入﹐無令耳聞﹐常能雌靜﹐自得無爲之道也。

能爲雌乎﹖

注﹕治身當如雌牝﹐安靜柔弱。治國應變﹐和而不唱也。○疏﹕河上公本作天地。夫天地開闔﹐謂劫運成壞也。言聖人混迹二儀之中﹐不爲三災所及﹐𨿽劫有廢興而心恆虛靜﹐故《莊子》云﹕大浸稽天而不溺﹐大旱金石流﹐土山焦﹐而不熱也。

生之畜之﹐

注﹕道生萬物﹐而畜養之。

生而不有﹐

注﹕道生萬物﹐無所取有。○郭曰﹕氤氳合化﹐庶物從生﹐顯仁藏用﹐卽有爲迹﹐功不歸己﹐故日不有。○疏﹕言聖人自利道員﹐利他德滿﹐故能生化羣品﹐畜養含靈﹐故下文云﹕道生之﹐德畜之﹐物形之﹐𨿽復陶鑄萬物﹐亭毒三才﹐妙體眞空﹐故無蒼生之可化。

爲而不恃﹐

注﹕道所施爲﹐不恃望其報。○疏﹕只爲無蒼生之可化﹐故施爲利物﹐亦無恩造之可恃也。

長而不宰﹐

注﹕道長養萬物﹐大不宰割﹐以爲器用。○疏﹕宰﹐主也。聖人長養羣生﹐實爲化主﹐而忘功喪我﹐故云不宰。○顧曰﹕道則長而不宰﹐聖則宰而不割﹐成就一切﹐實爲化主而忘功喪我﹐故云不宰。

是謂玄德。

注﹕言道德玄冥﹐不可得見﹐欲使人心如道也。○張曰﹕玄﹐深遠也。德﹐上德也﹐嘆此忘功聖人﹐冥於造化﹐可謂深遠上德也。玄德亦天也﹐爲而不恃﹐合天之﹐德也。○疏﹕玄言深遠﹐德乃上德也﹐嘆此忘功聖人﹐冥於造化﹐可謂深玄上德也。

三十幅共一轂﹐

注﹕古者車三十輻﹐法月之數也。共一轂者﹐轂中有孔﹐故眾輻共奏之。治身者﹐當除情去欲﹐使五藏空虛﹐神乃歸之。治國者﹐寡能總眾﹐弱以扶彊也。○嚴﹑顧等曰﹕古有作車象月之數﹐月有三十日﹐車有三十輻。夫月之懸天﹐流行不息﹐車之輾地﹐亦運載無停。是故古車以象月也。共一轂者﹐旣三十日共一月﹐亦三十輻共一轂﹐欲明諸教𨿽多﹐同歸一理。一理𨿽少﹐能總諸教。治國﹐論者眾必宗寡﹐弱以扶彊﹐故以一轂之寡﹐總諸輻之眾。○疏﹕《周禮﹟考工記》云﹕三十輻象三十日﹐以成一月也。當其無者﹐箱轂內空也﹐故能運載蒼生也。又車假名諸綠﹐和合而成﹐此車細拆推尋﹐徧體虛幻﹐況一切諸法﹐亦復如是也。

當其無﹐有車之用。

注﹕無謂空虛﹐轂中空虛﹐輪得轉行﹐輿中空虛﹐人得載其上。

涎壇以爲器﹐

注﹕涎﹐和也。壇﹐土也。和土以爲

食飲之器也。

當其無﹐有器之用。

注﹕器中空虛﹐故得有所盛受。○節解曰﹕謂古人爲土器不燒煉﹐得水則敗﹐爲不成器也。子欲爲道﹐不入室依時煉形者﹐則爲俗人﹐必死也。○疏﹕《考工》云﹕涎﹐和也。塡﹐粘也。和水土燒以成器﹐器中空無﹐故得盛受。況聖人心空﹐故能容物。○張曰﹕土有器性﹐和之以爲器﹐人有道性﹐修之以成道。

鑿戶牖以爲室﹐

注﹕謂作屋室也。

當其無﹐有室之用。

注﹕言戶牖空虛﹐人得以出入。觀視室中空虛﹐人得以居處﹐是其用也。○疏﹕穿鑿戶牖﹐以爲室屋﹐室中空無﹐故得居處。況聖人心空﹐故能容物。穿鑿戶牖﹐通人往來﹐況根竅虛通﹐故能用而無滯。車等三物﹐其義相類﹐所以重出者﹐車則動而不靜﹐室則靜而不動﹐器則亦動亦靜﹐有此三異﹐故重出之。

故有之以爲利﹐

注﹕物利於形﹐器中有物﹐室中有人﹐恐其屋破壞。腹中有神﹐畏其形消亡也。○節解曰﹕謂有道也。

無之以爲用。

注﹕言虛空者﹐可用盛受於物也﹐故日空虛無形而能制有形也。道者空虛也。○節解曰﹕謂聖人守一行自然﹐無所用也。○疏﹕無賴有以爲利﹐有藉無以爲用﹐二法相假﹐故成車等也。言聖人叉須有資空﹐以空導有﹐有無資導﹐心不偏溺﹐故成聖人之利用也。○顧曰﹕利﹐益也。轂中有軸﹐器中有食﹐室中有人﹐身中有神﹐皆爲物致益﹐故日有之以爲利也。然則神之利身﹐無中之有﹐有亦不可見﹐故歸乎無物。神爲存生之利﹐虛爲政神之用﹐明道非有非無﹐無能致用﹐有能利物﹐利物在有﹐致用在無。無謂淸虛﹐有謂神明﹐而俗學未達﹐皆師老君全無爲之道。道若全無﹐於物何益﹐今明道之爲利﹐利在用形﹐無之爲用﹐以虛容物故也。

道德眞經注疏卷之一竟

﹟1本句原缺﹐據通行本補。

﹟2神﹕原作紳﹐當作神﹐據道藏本唐玄宗禦注道德眞經改。

道德眞經注疏卷之二

吳郡徵士顧歡述

五色令人目盲﹐

注﹕貪淫好色﹐則傷精失明﹐不能視無色之色。○節解曰﹕非謂人之目盲﹐欲自有所見﹐但見玄黃之色﹐神明出入乘朱玉之筆﹐五色光耀﹐子則不見﹐是故目盲也。○疏﹕五色者謂靑黃赤白黑也。言人不能內照眞源﹐而外逐塵境﹐𨿽見異空之色﹐乃日非盲。不睹卽色之空﹐與盲何別。

五音令人耳聾﹐

注﹕好聽五音﹐則和气去心﹐不能聽無聲之聲也。○節解曰﹕非謂人之耳聾﹐欲自有所聞﹐但聞鐘鼓之音﹐不聞神明之聲﹐故日耳襲也。○疏﹕五音者﹐官商角徵羽也。心耽絲竹﹐耳滯官商﹐不能反聽希聲﹐故日聾也。《莊子》云﹕非惟形體有聾盲﹐夫智亦有之也。○王曰﹕若滯者﹐淫聲卽傷神敗正﹐旣有惡聲啼吟﹐卽是聾也。○顧﹑什等曰﹕但聞嘈嘮在耳﹐乃日不聾﹐不知聲相卽空﹐與聾何異。

五味令人口爽﹐

注﹕爽﹐亡也。嗜於五味則口妄言﹐失於道也。○疏﹕五味甘苦辛酸鹹也。爽﹐差失也。耽貪嘐醴﹐咀嚼膻腥﹐不能味道談玄﹐故言口爽也。

馳騁田獵令人心發狂﹐

注﹕人精神好安靜﹐若馳聘呼吸﹐精神散亡﹐故發狂也。○節解曰﹕謂人死歸土﹐家室相送﹐婚姻馳走﹐恍惚悲泣﹐藏於冢壙之中﹐送於野田之上﹐親者狂﹐疏者哀﹐故日若狂。○禦日﹕馳騁世務﹐耽著有爲﹐如彼田獵之夫﹐惟求殺獲﹐日以心斗﹐逐境奔馳﹐靜而思之﹐是發狂病。○疏﹕馳騁猶走驟也﹐言田獵之夫﹐貪逐禽獸﹐快心放蕩﹐有類狂人。倒置之徒﹐欲心逐境﹐速如騁馳﹐狂如田獵也。故《莊子》云﹕失性有五﹐一日五色亂目﹐使目不明等是也。

難得之貨令人行妨。

注﹕坊﹐傷也。難得之貨﹐謂趙璧隋珠﹐珍貴金銀珠玉等物﹐心貪意欲﹐不知厭足﹐則行傷身辱也。○疏﹕佳麗之物﹐貪著愛玩﹐爲生死之因﹐於修道行中﹐大爲妨礙。

是以聖人爲腹﹐

注﹕守五性﹐去六情﹐節志气﹐養神明。

不爲目﹐

注﹕目不妄視﹐妄視則泄精於外也。○疏﹕是以﹐仍上文也。聖人卽舉聖戒﹐凡腹內也﹐目外也﹐懷道抱德﹐充滿於內﹐故爲腹也。內視無色﹐反聽無聲﹐諸根空淨﹐不染塵境﹐故不爲目也。

故去彼取此。

注﹕去彼目之妄視﹐取此腹之養神。○疏﹕去彼耳目之盲聾﹐取此爲腹之實智。

寵辱若驚﹐

注﹕身寵亦驚﹐身辱亦驚。○禦曰﹕操之則栗﹐合之則悲﹐未志寵辱﹐故皆驚也。○疏﹕寵是榮愛之名﹐辱是戮恥之稱﹐若﹐如也﹐驚﹐恐也﹐言人得寵則逸豫喜歡﹐遭辱則怵惕憂志﹐故得寵心驚喜﹐遭辱心驚怖。喜怖𨿽異﹐爲驚卽同﹐故言若驚。然喜怖之情皆非眞性﹐是以達者譬窮通於寒暑﹐比榮辱於儻來﹐死生不撓於神﹐有何貴賤之能驚也。

貴大患若身。

注﹕貴﹐畏也。若﹐至也。畏大息至身﹐故驚。○疏﹕貴謂爵位也﹐亦是自貴忘身也。謂煩惱老病等也。言凡夫但知矜貴此身﹐而惡大患﹐不知大息卽是我身﹐多求資養﹐終歸滅壞﹐故貴身卽是貴患﹐惡患卽是惡身﹐爲貴與大息﹐俱以身爲本也。○蔡曰﹕有身者執著我身﹐不能忘遣﹐爲身愁苦﹐憂其勤勞﹐念其饑寒﹐卽大息﹐故知執有生累﹐存身息起﹐貴我身者與貴大患不殊。故《西升經》云﹕身爲惱本﹐痛癢寒溫﹐大息之本﹐起乎存身。

何謂寵辱﹖

注﹕問何爲寵﹐何爲辱﹖寵者尊榮﹐辱者恥及身。還自問者﹐以曉示於人也。

寵爲下﹐

注﹕寵辱爲下賤。

得之若驚﹐

注﹕得寵榮驚者﹐處高位如臨危也﹐貴不敢驕﹐富不敢奢也。

失之若驚。

注﹕失者﹐失寵處辱。驚者﹐恐禍重來。○節解曰﹕謂得道則萬神皆來﹐嗚於腹中﹐與子相見言語﹐知身五神元气流馳﹐故日得之若驚。失之若驚者﹐謂失气亡精﹐神不行而失一﹐則頭白齒落而死﹐眾人所哭﹐上屋呼魂﹐驚於天神﹐故日失之若驚也。○疏﹕世情顚倒﹐以寵爲上﹐慧心觀照﹐足爲鄙下﹐何者﹐爲得寵心驚喜﹐失寵心驚怖﹐此兩驚本由一寵﹐故足爲下。

是謂寵辱若驚。

注﹕解上得之若驚﹐失之若驚。○禦曰﹕寵辱循環﹐寵爲辱本。凡情惑滯﹐驚辱而不驚寵。

何謂貴大患若身﹖

注﹕復還自問﹐何故畏大患至身。

吾所以有大患﹐爲吾有身。

注﹕吾所以有大息者﹐生吾有身﹐有身則憂其勤勞﹐念其饑寒﹐觸情縱欲﹐則遇禍患也。○疏﹕此答前問也。執著我身﹐不能忘遣﹐爲身愁毒﹐卽爲大患﹐故知貴我身者與貴患不殊也。故《西升經》云﹕身爲惱本﹐痛癢寒溫﹐吾拘於身﹐知爲大患﹐卽其事也。

及吾無身﹐吾有何患﹖

注﹕使吾無有身體﹐得道自然﹐輕舉升云﹐出入無問﹐與道通神﹐當有何患。○禦曰﹕能知天地委和﹐皆非我有﹐離形去智﹐了身非身﹐同於大通﹐夫有何患﹖○節解曰﹕忘身而養神﹐謂之無身。○疏﹕所言無者﹐坐忘喪我﹐享體離形﹐卽身無身﹐非是滅壞而稱無也。

故貴以身爲天下者﹐若可寄於天下矣﹔

注﹕言人君貴其身而賤人﹐欲爲天下主者﹐則可寄立﹐不可以長久。○疏﹕不知身是大息﹐矜而貴之﹐自貴其身﹐恆欲淩物﹐如此之人﹐適可塹寓於世間﹐不得久視於天下。

愛以身爲天下者﹐乃可托於天下矣。

注﹕言人君能愛其身﹐非爲己也﹐乃欲爲萬民之父母。以此德爲天下主者﹐乃可以托其身於萬民之上﹐長無咎也。○疏﹕寄是塹時寄寓﹐托謂永相付托﹐言能保愛己身不輕馳騖。謙以自牧﹐雌而順物者﹐則可以托付化於天下﹐故德經云自愛不自貴也。

視之不見名曰夷﹐

注﹕無色日夷﹐言一無彩色﹐不可得視而見之也。○疏﹕夷﹐平也﹐言至道微妙﹐非五色不可以眼識求﹐故視之不見也。若其有色﹐色則參差﹐只爲無色﹐夷然平等也。

聽之不聞名曰希﹐

注﹕無聲日希﹐言一無音聲﹐不可得聽而聞之也。○疏﹕希﹐簡少也﹐體非官商﹐不可以耳根聽﹐故日希也。

搏之不得名曰微。

注﹕無形日微﹐言一無形體不可搏持而得之也。○禦曰﹕搏執持也。微﹐妙也。道無形象﹐故執持不得。以其無形之中﹐而能形焉﹐故謂之日微。○疏﹕搏﹐觸也。微﹐妙也。言體非形質﹐不可搏觸而得之﹐故日微也。○臧曰﹕夫言希夷微者﹐謂精神气也﹐精者靈智之名﹐神者不測之用﹐气者形相之目﹐總此三法爲一。聖人若不見是精﹐不聞是神﹐不得是气﹐旣不見不聞不得﹐卽應云無色無聲無形﹐何爲乃言希夷微耶。明至道𨿽言無色﹐不遂絕無﹐若絕無者﹐豈同太虛﹐卽成斷見。今明不色而色﹐不聲而聲﹐不形而形﹐故云夷希微也。所謂三一者也。

此三者不可致詁﹐

注﹕三者﹐謂夷希微也。不可致詰者﹐謂無色無聲無形﹐口不能言﹐書不能傳﹐當受之以靜﹐求之以神﹐不可彊詁問而得之。

故混而爲一。

注﹕混﹐合也。故合於三名而爲一也。○疏﹕眞而應﹐卽散一以爲三﹐應而眞﹐卽混三以歸一﹐一三三一不異﹐故不可詁也。又解﹕此眞應兩身作三乘﹐義釋具在開題卷中。

其上不繳﹐

注﹕言一在天上﹐不皦皦光明也。

其下不昧。

注﹕言一在天下﹐不昧昧有所暗冥﹐明道上下無窮極也。○疏﹕言至道幽微﹐非愚非智﹐升三淸之上﹐不益其明﹐墜九幽之下﹐不加其暗﹐所謂不增不喊﹐其在玆乎。

繩繩不可名﹐

注﹕繩繩者﹐動行無窮極也。不可名者﹐非一色也﹐不可以靑黃赤白黑別之﹐非一聲也﹐不可以官商角徵羽聽之﹐非一形也﹐不可以長短大小度之也。○節解曰﹕謂道入皮膚骨節之中﹐故日繩繩不可名也。

復歸於無物。

注﹕物﹐質也。復當歸之於無質。○疏﹕繩繩﹐正直也﹐猶繩墨之義。言聖人旣能自正﹐復能正他﹐故繩繩不可執名求理﹐故不可名也。又解﹕繩繩﹐運動之貌﹐言至道運轉天地﹐陶鑄生靈﹐而視聽莫尋﹐故不可名也。復歸者﹐還源也。無物者﹐妙本也。夫應機降逵﹐卽可見可聞﹐復本歸根﹐卽無名無相。故言復歸於無物。

是謂無狀之狀﹐

注﹕言一無形狀﹐而能爲萬物作形狀。

無物之象﹐

注﹕言一無形質﹐而能爲萬物設形象也。○疏﹕妙本希夷﹐故稱無狀。無物迹﹐能生貸﹐故云之狀之象。

是謂惚恍。

注﹕言一惚惚恍恍﹐若存若亡﹐不可狀也。○禦曰﹕無形之形﹐無狀之狀﹐不可名有﹐不可名無﹐無有難名﹐故謂之惚恍。○疏﹕不定貌也。妙本非有﹐應迹非無﹐非有非無﹐而無而有﹐有無不定﹐故言惚恍。

迎之不見其首﹐

注﹕一無端末﹐不﹟1可預待也。除情去欲﹐一自歸己矣。○疏﹕王曰﹕象者形而非也﹐謂儀貌可道﹐𨿽無物而應物有象。欲言有也﹐不見其形﹐欲言無也﹐物由之以生成。○顧曰﹕其來未兆﹐倏爾不見﹐故言迎之不見其首。○疏﹕道非古無始也。

隨之不見其後。

注﹕言一無影迹﹐不可得而見也。○禦曰﹕道無始﹐故迎之不見其首。道無終﹐故隨之不見其後。○疏﹕道非今無終也。○顧曰﹕其去無述﹐混然無際。

執古之道﹐以禦今之有。

注﹕聖人執守古道﹐生一以禦萬物﹐知今當有一也。○禦曰﹕執古無爲之道﹐以禦今有爲之事﹐則還反淳朴矣。○疏﹕執﹐持也。言聖人持太古無名之道﹐調禦今之後生。王曰﹕古今𨿽異﹐其道恆存﹐執之者方能禦物。

能知古始﹐是謂道紀也。

注﹕人能知上古﹐本始有一﹐是謂知道綱紀也。○疏﹕古始卽無名之道也﹐若知無始無終﹐而終而始﹐不古不今﹐而古而今﹐用期古道以禦今世者﹐可謂至道之綱紀也。王曰﹕守古無爲之道﹐制禦今之有爲之世﹐鎭此躁動之俗﹐反古淳素之始﹐陶煉變化﹐是得道綱紀也。

古之善爲士者﹐

注﹕謂得道之君也。○疏﹕古﹐昔也﹐善者﹐智德也﹐爲﹐修學也。前章明執古禦今﹐此卽禦今引古﹐故援昔善修道之士﹐以軌則聖人。

微妙玄通﹐

注﹕玄﹐天也。言其志節玄妙﹐精與天通。

深不可識。

注﹕道德深遠﹐不可識知﹐內視若盲﹐反聽若聾﹐莫知所長也。○禦曰﹕士﹐事也。言古之善以道爲事者﹐於彼微言妙道﹐無不玄鑑通照﹐而德容深邃﹐不可識知也。○疏﹕微妙是能修之智﹐玄通是所修之境﹐境智相會﹐能使俱深﹐不可以心識知﹐故嘆之也。

夫惟不可識﹐故彊爲之容。

注﹕謂下句也。○禦曰﹕夫惟德量難識﹐故彊爲容狀以明之。○疏﹕容者﹐形貌也。獨此不可識之聖智﹐甚堪軌物﹐方欲引接羣品﹐故於無形之理﹐而彊爲修學之容。

豫若冬涉川﹐

注﹕舉事輒加重愼﹐豫兮若冬涉川﹐心難之也。《想爾》曰﹕豫﹐猶豫﹐行止之貌﹐常當畏敬也。冬涉川者﹐恐懼也。畏四鄰﹐不敢爲非﹐恐鄰里知之﹐此遵道奉戒之人謙謹如此也。○疏﹕猶豫﹐怖懼也。言修道行人懼於世境﹐如冬涉川冰﹐心地惶怖﹐恐陷溺也。此明意業淨。

猶若畏四鄰﹐

注﹕其進退猶猶拘制﹐若人犯法﹐畏四鄰知之也。○疏﹕又畏塵境﹐如人犯罪愼密﹐恐畏四鄰閭裏知聞也。此明口業淨。○王曰﹕四鄰謂生死老病也﹐亦是四魔﹐人不持戒﹐好犯非法﹐爲四魔所錄﹐是以小心﹐猶當愼密閒靜﹐似畏人知也。

儼若客﹐

注﹕如客對主人﹐儼然無所造作也。○疏﹕儼﹐矜莊之貌。《禮記》云﹕儼若思﹐言聖人應斂勵身心﹐勿得放縱﹐由如賓客對主人﹐不可輕躁﹐此明身業淨。○顧曰﹕恭斂之貌也﹐言聖人恭斂﹐無爲無事﹐若爲客對主人﹐不敢輕躁﹐常和而不唱。

渙若冰將釋﹐

注﹕渙者解散﹐釋者消亡。謂除情去欲﹐日以空虛也。○禦曰﹕𨿽則儼然若客﹐無所造爲﹐而不凝滯於物﹐故渙然若春冰之釋散也。○疏﹕如前修學智慧增明﹐惑染消散﹐如彼冬冰之逢春也。○松靈曰﹕外𨿽矜莊若眾﹐內恆和暢放散﹐無復滯著﹐渙然如凝冰消散也。

惇若朴﹐

注﹕惇者質厚﹐朴者形未分﹐內守精神﹐外無文彩也。○疏﹕惇者淳厚﹐朴者質素﹐前旣三業淸冷﹐惑累消除﹐故能德行淳和﹐去華歸實也。

曠若谷﹐

注﹕曠者寬大也﹐谷者空虛﹐不有德名﹐無所不包容也。○疏﹕塵累斯盡﹐心靈虛白﹐故道寬曠包容如谷。

渾兮若濁。

注﹕渾者守本眞﹐濁者不昭然。與眾合同﹐不自尊也。○禦曰﹕和光渾迹﹐若濁而淸。○疏﹕渾﹐合也。和﹐維也。濁﹐有爲也。𨿽復心靈潔素﹐障累久消﹐而渾沌有爲之中﹐與塵濁不異也。

濁以靜之﹐徐淸。

注﹕靜﹐止也。水濁止而靜之﹐徐徐自淸也。○疏﹕徐﹐緩也。𨿽處有欲之中﹐同事利物而在染不染﹐心恆安靜﹐閒放而淸虛也。前則𨿽淸而能渾濁﹐此則處濁不廢淸閒﹐明動而寂也。○顧曰﹕濁者昏昧之貌﹐謂其昧智韜明﹐不任聽察﹐如水之濁﹐無所鑑見也。○王曰﹕藏精匿照﹐外不異物﹐渾同波塵﹐故日若濁。凡上七事﹐皆人君之德﹐傳曰﹕人君含垢﹐天之道也。得道之君﹐其斯之謂。若就行人論者﹐渾謂和雜也﹐濁謂有爲也。𨿽心潔素而渾沌有爲之中﹐與塵不異也。所言濁以靜之徐淸者﹐諭於水﹐水濁﹐止而靜之﹐徐徐自淸也。心亂息緣﹐漸漸而淸正也。

安以久﹐動之徐生。

注﹕誰能安靜以久﹐徐徐以長生也。○疏﹕𨿽復安靜﹐卽靜而動﹐𨿽復應物而動﹐心恆閒放而化羣品也。此文明寂而動也。○王曰﹕渾波則濁﹐徐靜則淸﹐危躁則死﹐安靜則生﹐志人知濁之可淸﹐故同波而後化﹐體危之可安﹐故徐動以教生﹐非體道善化﹐誰能如此。故日孰能。生化微妙﹐非速疾可成﹐必須心專行密﹐積勤累代﹐不日求以得﹐故日徐生。

保此道者﹐不欲盈。

注﹕保此徐生之道﹐不欲奢泰盈溢也。○疏﹕保﹐持也。言持此動寂不殊一中道者﹐不欲住中而盈滿﹐此遣中也。

夫惟不盈﹐故能獘﹐不新成。

注﹕夫惟不盈滿之人﹐能守獘不爲新成。獘者匿光榮也。新成者﹐功貴名盛也。○疏﹕獨此遣中聖人﹐於有爲獘濁之內﹐復能慈救蒼生﹐成大功德﹐此重結成也。○盧曰﹕此猶解前徐淸之義﹐和俗而後靜﹐徐以守其淸﹐安身而後動﹐徐以全其生。

致虛極﹐

注﹕致﹐至也。道人捐情去欲﹐五內淸靜﹐至於虛極也。○疏﹕夫道沖虛﹐德歸淸淨﹐心能志虛﹐則得道之極﹐行能守靜﹐則含德之厚。○盧曰﹕除情慮﹐致虛極也。而心恆寂﹐守靜篤也。

守靜篤。

注﹕守淸淨﹐行篤厚。○疏﹕虛極﹐道果也。篤﹐中也。言人欲得虛玄極妙之果者﹐必靜心﹐守一中之道﹐則可得之也。

萬物並作﹐

注﹕作﹐生也。萬物並作生也。

吾以觀其復。

注﹕吾言以觀見萬物﹐無不皆歸其本﹐言人當念重其本也。○疏﹕作﹐動用也﹐言一切眾生﹐並皆云爲取捨﹐貪逐前境﹐以老君聖智觀之﹐悉復在妙本﹐𨿽動而寂也。○顧曰﹕夫靜觀其反眞。○王日﹕生生之體﹐性本湛然﹐但受納有形﹐六情外動﹐言行雲爲﹐妄作招禍﹐至人觀其本性﹐知可化而復﹐故云觀其復。

夫物蕓蕓﹐

注﹕蕓蕓者﹐華葉盛也。

各歸其根。

注﹕言萬物無不桔落﹐各復反歸其根而更生也。○疏﹕蕓蕓﹐眾多貌也。言眾生所以不能同於聖人﹐𨿽動不動﹐用而無心者﹐只爲蕓蕓馳競不息也。若能反本歸根﹐卽同於聖照﹐此勸之也。

歸根曰靜﹐

注﹕靜謂根也﹐安靜柔弱﹐謙卑處下﹐故不復死也。○疏﹕但能反本還源﹐馳競之心自息也。○顧曰﹕艸木零落﹐歸根則靜﹐人物變化﹐反眞則安。

是謂復命。

注﹕言安靜者﹐是爲復還性命使不死﹐乃道之常也。○疏﹕命者眞性慧命也﹐旣屏息囂塵﹐心神凝寂﹐故復於眞性﹐反於慧命。

復命日常﹐

注﹕復命使不死﹐乃道之所常行也。○疏﹕反於性命﹐疑然凝湛﹐不復生死﹐因之日常。○何晏曰﹕復命當使不死﹐是道之所常。○盧曰﹕能知復命常理者﹐則是見道之明者也。

知常曰明。

注﹕能知道之所常行者﹐則爲明也。○禦曰﹕守靜復命﹐可謂有常。知守常者﹐更益明了也。○疏﹕旣知反會眞常之理者﹐則智慧照明﹐無幽不燭。○王曰﹕常道難知﹐故知之日明。

不知常﹐妄作凶。

注﹕不知道之所常行﹐妄作巧詐﹐則失其神明﹐故凶也。○疏﹕不知性修反德﹐而會於眞常之道者﹐則恆起妄心﹐隨境造業﹐動之死地﹐所作皆凶。○顧曰﹕不知道﹐言知謂之妄作﹐妄作之人﹐失道故凶。○孫曰﹕不能守靜則天命失常﹐是其凶也。

知常容﹐

注﹕能知道之所常行﹐則能去情欲﹐無所不包容也。○禦曰﹕知守眞常之道﹐則必竟虛靜如彼空谷﹐無不含容也。○疏﹕體知凝常一中之道﹐悟違順之兩空﹐故能容物也。

容乃公﹐

注﹕無不包容﹐則公正無私﹐眾邪莫當也。○禦曰﹕含容應物﹐應物無私﹐旣無私邪﹐故爲公正。○疏﹕公﹐平正也。旣能包容庶物﹐所以公正無私也。

公乃王﹐

注﹕公正無私﹐則可爲天下王﹐治身正則形一神萬﹐共奏己身也。○禦曰﹕人能公正無私﹐則爲物所歸往也。○疏﹕王﹐往也﹐只爲包容萬物﹐公正無私﹐所以作大法王﹐爲蒼生之所歸往也。

王乃天﹐

注﹕王德合神明﹐乃與天通也。○疏﹕旣作法王化主﹐爲物所歸﹐復能蔭覆含靈﹐同於旻昊也。

天乃道﹐

注﹕德與天通﹐則與道合同也。○疏﹕旣類上天覆物平等﹐又同大道生化無窮。

道乃久﹐

注﹕與道合同﹐乃能長久。○疏﹕量等太虛﹐無來無去﹐心冥至道﹐不滅不生﹐旣與此理相符﹐故義說爲久。

沒身不殆。

注﹕能公能王﹐通天合道﹐四者純備﹐道德弘遠﹐無殃無咎﹐與天地俱沒﹐終不危殆也。○疏﹕沒﹐滅也。殆﹐危也。匿端滅迹﹐謂之段身。應感赴機﹐謂之不殆。又解﹕迹有興廢﹐故言沒身﹐本無生滅﹐故言不殆也。

太上﹐下知有之﹔

注﹕太上謂太古無名之君也。下知有之者﹐下知上有君﹐不見臣事之迹﹐質朴淳厚。○禦曰﹕太上者﹐淳古之君也。下知者﹐臣下知上有君﹐尊之如天﹐而無施教有爲之迹﹐故人無德而稱焉。○疏﹕太上卽是今玄天教主太上大道君也。言道君在玉京之上﹐金闕之中﹐凝神遐想﹐爲常應之處﹐利根之人﹐機性明敏﹐悟妙本凝寂﹐體絕形名﹐從本降迹﹐故有位號﹐不執相生解﹐故下知有之﹐知有太上名號之所由也。

其次﹐親之譽之﹔

注﹕其德可見﹐恩惠可稱﹐故親愛而譽之。○禦曰﹕淳德下衰﹐君行善教﹐仁見故親之﹐功高故譽之。○疏﹕中根之人﹐機神稍暗﹐不能忘言證理﹐必須執相修學﹐所以耽著經教﹐親愛筌蹄﹐依文生解﹐共相譽贊。○顧曰﹕此中古也﹐去道漸遠﹐封言著相﹐其德可見。親愛生上﹐則親信於下﹐下則稱譽於上﹐其功可言﹐則康歌載路。

其次畏之﹔

注﹕設形法以治之。

其次侮之。

注﹕禁多則令煩﹐不可歸誠﹐故欺侮之。○禦曰﹕德又下衰﹐君多獘政﹐人不堪命﹐則驅以刑罰﹐故畏之。懷情相欺﹐明不能察﹐故侮之。○疏﹕侮﹐欺也。下機之人﹐性情愚鈍﹐縱心逐境﹐耽滯日深﹐惟畏世上威刑﹐不懼冥司考責﹐所以欺侮聖言﹐毀謗不信﹐故德經云下士聞道﹐大笑之也。

信不足﹐

注﹕君信不足於下﹐下則有巧詐之民也。

有不信。

注﹕君信不足於下﹐下則應之以不信﹐而欺其君也。○禦曰﹕畏之侮之者﹐皆由君信不足﹐故令下有不信之人也。○疏﹕良由下機障重﹐信根不足﹐故疑毀聖文﹐有不信之罪。

猶其貴言。

注﹕說太上之君﹐舉事猶貴重於言﹐恐離道失自然也。○疏﹕猶其貴重世俗浮僞之言﹐故不信至道眞實之教﹐是以迷惑日久﹐罪障彌深也。

功成事遂﹐

注﹕謂天下太平也。

百姓謂我自然。

注﹕百姓不知君上之德淳厚﹐反以爲己自當然也。○禦曰﹕功成而不執﹐事遂而無爲﹐百姓日用而不知﹐謂我自然而成遂矣。○疏﹕亭毒之功成﹐育養之事遂﹐而至德潛被﹐成功弗居﹐百姓日用而不知﹐皆謂我自然得如此﹐不知荷聖恩也。○王曰﹕化不由言﹐冥功潛被﹐物各逍遙﹐擊壤自得﹐日用不知﹐欣賴無主﹐莫識所爲﹐故皆謂我自然。

大道廢﹐有仁義。

注﹕大道之時﹐家有孝子﹐戶有忠信﹐仁義不見。大道廢不用﹐惡逆並生﹐乃有仁義可傳道也。○禦曰﹕澆淳散朴﹐大道不行﹐日仁與義﹐小成遂作﹐而澆淳散﹐朴不足﹐雕獘起於有爲。○疏﹕卽太古之教廢也。言大道之世﹐五德不彰﹐仁義旣興﹐淳朴斯廢﹐故《莊子》云﹕散道德以爲仁義﹐聖人之過也。又云﹕相徇以濕﹐相濡以沬﹐不如相忘於江湖。

智慧出﹐有大僞。

注﹕智慧之君﹐賤德而貴言﹐賤質而貴文﹐下則應之以爲大僞姦詐也。○禦曰﹕用智慧﹐將立法也。法出而姦生﹐則有大僞矣。○疏﹕智慧﹐聖智也。上以聖智治物﹐法令滋彰﹐下則詐僞百端以避刑网﹐還竊聖智以爲僞具﹐智之害物﹐備在《莊》文。○王曰﹕大道之時﹐無知無欲﹐物皆懷德﹐外用不顯﹐道功旣息﹐權詐玆興﹐飭智驚愚﹐耀才動俗﹐朴散淳離﹐姦情並作﹐故曰大僞。

六親不和﹐有孝慈。

注﹕六紀絕﹐則親戚不和﹐乃有孝慈相收養也。○禦曰﹕皆由失道﹐故有偏名。○疏﹕六親謂父子兄弟夫妻也﹐淳和之世﹐偏愛不彰﹐六紀失序﹐孝慈方著﹐是以周德旣衰﹐澆競斯起﹐政彼曾閔之徒﹐顯其高行。

國家昏亂﹐有忠臣。

注﹕政令不行﹐上下相怨﹐邪僻爭權﹐乃有忠臣匡救其君。此言天下太平﹐不知仁義﹐人盡無欲不知廉﹐各自潔己不知貞﹐各自守信不知忠也。大道之世﹐仁義沒﹐孝慈滅﹐猶日中盛明﹐眾星失光也。○疏﹕萬乘之主以四海爲家﹐故言國家但至治之時﹐忠誠不見﹐昏亂之世﹐貞節斯彰﹐是以龍逢名芳於夏桀﹐比干譽美於殷紂也。

絕聖

注﹕絕聖制作﹐反初守元﹐五帝畫像﹐倉頡作書﹐不如三皇結繩無文。

棄智﹐

注﹕棄智慧﹐反無爲。

民利百倍﹔

注﹕農事修﹐公無私。○禦曰﹕絕聖人言教之迹﹐則化洽無爲。棄凡夫智詐之用﹐人歸淳朴。人歸淳朴﹐巧僞不作﹐矜徇不行。人挹天和﹐物無夭性﹐是有百倍之利。○疏﹕絕有名之聖﹐棄分別之智﹐人皆反本﹐爲利極多﹐言百倍者﹐舉其大數。故《莊子》云﹕魯酒薄而邯鄲圍﹐聖人生而大盜起。又田成子以聖智竊國是也。

絕仁棄義﹐

注﹕絕仁之見恩惠﹐棄義之尙華言。

民復孝慈﹔

注﹕德化淳也。○禦曰﹕絕兼愛之仁﹐棄財非之義﹐則人復於大孝慈矣。○疏﹕絕偏尙之仁﹐棄執迹之義﹐人皆率性無復矜矯﹐孝出天理﹐慈任自然﹐反於淳古﹐故言民復。《莊子》云﹕仁義者先王之蘧廬﹐已陳之芻狗﹐又云﹕削曾史之行﹐天下皆仁也。

絕巧棄利﹐

注﹕絕巧詐﹐僞亂眞。塞貪路﹐閉權門。

盜賊無有。

注﹕上化公正﹐下無私邪。○禦曰﹕人矜偏能之功﹐必有爭利之心﹐故絕巧則人不爭﹐棄利則人自足。足則不爲盜矣。○疏﹕絕異端之巧﹐棄貪求之利﹐物各守分﹐故無盜竊。《莊子》云﹕欐工唾之指﹐天下皆巧矣。

此三者﹐

注﹕謂上三事所當棄絕也。

以爲文不足。

注﹕以爲文不足者﹐文不足以教民也。○疏﹕三者謂前三絕也﹐此文是頓教大乘﹐上士所學﹐其理深遠﹐不足以教下機也。

故令有所屬﹕

注﹕當如下句。○禦曰﹕此三者但令絕棄﹐未示修行﹐故以爲此文不足垂教﹐更令有所屬著﹐謂下文也。○疏﹕屬謂付屬也﹐言下機之人﹐未堪大乘之教﹐故有所屬著﹐方進學心﹐所屬之文﹐卽下之四行。

見素抱朴﹐

注﹕見素者﹐當見素守眞﹐不尙文飾也。抱朴者﹐當抱其質朴以示天下﹐令可法則也。

少私﹐

注﹕正而無私。

寡欲﹐

注﹕當知足也。○疏﹕見素﹐去華也。抱朴﹐歸實也。少私﹐公正也。寡欲﹐息貪也。

絕學﹐

注﹕絕學不眞不合道文。

無憂。

注﹕除浮華﹐則無憂患。○節解曰﹕謂去諸經書﹐還行一也。○禦曰﹕絕有爲之學﹐則淳朴。○疏﹕憂﹐患也。絕有相之學﹐會無爲之理﹐患累斯盡﹐故無憂也。

惟之與阿﹐相去幾何﹖

注﹕同爲應對﹐而相去幾何﹐疾時賤質而貴文。○疏﹕惟﹐敬諾也。阿﹐慢應對也。《禮記》云﹕先生召﹐無諾。幾何者﹐非遠也﹐言世人不達違順﹐妄生喜怒﹐聞惟則喜﹐聞阿則嘖﹐不知惟阿兩聲同出一口﹐相去非遠﹐故言幾何。

善之與惡﹐相去何若﹖

注﹕善者稱譽﹐惡者練諍﹐相去何如。疾時惡忠直﹐用邪佞也。○疏﹕順意爲美﹐逆心爲惡﹐違順旣空﹐美惡安奇﹐且惟阿出自一口﹐美惡源乎一心﹐忘者知其不殊﹐執者肝膽楚越﹐然有爲之學﹐迷執者多﹐是非美惡之中﹐喜怒惟阿之內﹐適爲患累之本﹐絕之所以無憂﹐此兩對略舉執學須絕之狀也。

人之所畏﹐

注﹕人謂道人也﹐所畏者﹐畏不絕學之君也。

不可不畏。

注﹕近令色﹐殺賢人。○疏﹕卽行人所畏﹐謂生死及諸塵也。○注﹕必沒溺也﹐前令絕惡﹐示美惡皆空﹐恐滯斯文﹐遂染塵境﹐故發此句以戒之也。

荒兮其未央哉。

注﹕言世俗之人荒亂﹐欲進學爲邪文﹐未央止也。○疏﹕河上公本作荒﹐諸家云﹕莽莽﹐是眇莽﹐嘆其久遠。央是盡義﹐嗟其未息。言眾生染滯之心﹐其日固久﹐執著情篤﹐未有休時。

眾人熙熙﹐

注﹕熙熙﹐淫放多情欲也。

如享太牢﹐

注﹕如饑思太牢之具﹐意無足時。

如春登臺。

注﹕春陰陽交通﹐萬物感動﹐登臺觀之﹐志意淫淫也。○疏﹕言耽著者眾﹐故云眾人﹐卽眾生﹐生之別稱也。熙熙﹐悅樂也。享﹐燕享也。太牢﹐牛羊豕也。言眾生欣愛聲色﹐情染極深﹐如饑人享太牢之撰﹐悅美之甚﹐又如春日登臺﹐眺望林野﹐暢適其心。

我獨怕兮未兆。

注﹕我獨怕然安靜﹐未有情欲形兆也。○疏﹕我﹐老君自稱也。怕﹐寂也。兆﹐狀也。言聖人𨿽處塵俗﹐而心智寂怕﹐不爲前境所牽﹐故都無攀綠之萌狀也。

若嬰兒之未孩。

注﹕如小兒未能答偶時人也。○禦日﹕言我獨怕然安靜﹐於情欲略無形兆﹐如彼嬰兒﹐未能孩孺也。

魁無所歸。

注﹕魁然如窮鄙﹐無所歸就也。○禦曰﹕至人無心﹐運動隨物﹐無所取與﹐若行者之無所歸。○疏﹕嬰兒﹐赤子也。孩﹐笑也。魁﹐寬大也。歸﹐往也。言聖人動不乖寂﹐處染不染﹐如彼嬰兒﹐未能孩笑之時﹐心形俱李﹐智慧魁敬﹐器量宏博﹐譬彼虛舟而無任止也。

眾人皆有餘﹐

注﹕眾人餘財以爲奢﹐余智以爲詐。

我獨若遺。

注﹕我獨如遺棄似於不足也。○疏﹕眾人滯有﹐故耽染有餘﹐聖智體空﹐故遺棄不取也。

我愚人之心。

注﹕不與俗人相隨﹐守一不移﹐如愚

人之心也。

純純兮﹐

注﹕無所分別也。○疏﹕純純﹐不雜也。聖智虛白﹐純粹精專﹐如彼愚人心無分別也。

俗人昭昭﹐

注﹕明且達也。

我獨若昏。

注﹕如暗昧也。○禦曰﹕自韜匿也。○疏﹕俗之人心靈暗昧﹐昭然分別﹐自炫其能﹐聖智虛通﹐明如日月﹐韜光匿耀﹐故若昏也。

俗人察察﹐

注﹕察察﹐急疾也。○禦曰﹕立法制也。

我獨悶悶。

注﹕無所割截也。○疏﹕察察機速﹐是分別之心。悶悶寬緩﹐是無分別之智﹐但俗心滯有﹐司察是非﹐妄生迫遽﹐聖智體有冥無﹐體知空幻﹐恆自閒靜也。

忽若海。

注﹕我獨忽忽如江海之流﹐莫知其所窮極。○疏﹕河上本作海。晦者暗也﹐止﹐住也。聖智實明﹐而忽忽如暗欲顯﹐光而不耀﹐故發此言。𨿽復同塵﹐而怛自凝寂﹐又不住此寂﹐故無正住止也。

飄若無所止。

注﹕我獨飄飄若飛揚﹐無所止﹐志意在神域也。○禦曰﹕我心寂然絕於俗學﹐似無所止著也。眾人皆有以﹐注﹕以﹐有爲也。

我獨頑似鄙。

注﹕我獨無爲﹐似鄙若不逮也。○禦曰﹕頑者無分別﹐鄙者陋不足﹐而心實了悟。外若不足﹐故云似鄙。○疏﹕眾人滯於欲境﹐未嘗休息﹐𨿽復取含不同﹐同有所以﹐聖人妙體虛假﹐曾無分別﹐旣不見是﹐亦不知非﹐譬彼頑愚﹐若玆邪鄙。

我獨異於人﹐

注﹕我獨與人異。○禦曰﹕人有情欲﹐我無染心。

而貴食母。

注﹕食﹐用也。母﹐道也。我獨貴用於道也。○疏﹕人皆照察而分別﹐我獨忽晦而忘懷。分別﹐故愛染於聲色﹐忘懷﹐故貴用於眞道﹐所以爲異也。

道德眞經注疏卷之二竟

﹟1不﹕原缺﹐據河上公本補。

道德眞經注疏卷之三

吳郡徵士顧歡述

孔德之容﹐

注﹕孔﹐大也。有大德之人﹐無所不容﹐能受垢濁﹐處謙卑也。

惟道是從。

注﹕惟﹐獨也。大德之人不隨世俗所行﹐獨從於道也。○疏﹕孔﹐大也﹐甚也。容﹐貌也。甚大之德﹐容貌若何﹐惟從於道﹐卽是其相。又解﹕容﹐包容也。大德妙契﹐故能動心施爲獨從於道﹐出處語默﹐皆是道場。

道之爲物﹐惟怳惟惚。

注﹕道之於萬物﹐獨怳惚往來於其所也。○禦曰﹕此明孔德所從之道﹐不有不無﹐證用難名﹐故云怳惚。○疏﹕言至道之爲物也﹐不有而有﹐𨿽有不有﹐不無而無﹐𨿽無不無﹐有無不定﹐故言恍惚。所以言物者﹐欲明道不離物﹐物不離道﹐道外無物﹐物外無道﹐用卽道物﹐體卽物道﹐亦悟卽物道﹐迷卽道物﹐物道不一不異﹐而異而一﹐不一而物而道﹐一而不一﹐非道非物﹐故一不一﹐而物不二也。○顧曰﹕欲言定有﹐而無色無聲﹐言其定無﹐而有情有信﹐以其體不可定﹐故云怳惚。

惚怳中有像﹐

注﹕道𨿽惚怳無形﹐其中獨爲萬物設法像也。○禦曰﹕惚﹐無也。怳﹐有也。兆見日象。自無而降有﹐卽萬物之象也。

怳惚中有物﹐

注﹕道𨿽怳惚﹐其中有一﹐經營主化﹐因气立質。○疏﹕中有物﹐卽是神妙﹐妙物爲名也。𨿽復非無非有﹐而有不測之物也。中有象﹐卽是气﹐𨿽復非象非色﹐而爲色爲象﹐故是气也。言道種種變現﹐故不物而物﹐不象而象也。

窈冥中有精。

注﹕道𨿽窈冥無形﹐其中有精﹐實神明相薄﹐陰陽交會以立形神也。○節解曰﹕謂腦中元气化爲精也。○禦曰﹕惚怳有無﹐窈冥不測﹐生成之用﹐精妙甚存。○疏﹕窈冥﹐深遠也。有精﹐智也。言道𨿽窈冥怳惚﹐而甚有精靈﹐智照無方﹐神功不測也。

其精甚眞﹐

注﹕言道精气神妙甚眞﹐非有飾也。○疏﹕言眞精無雜﹐實非虛假﹐於三一之中﹐偏重舉精者﹐欲明精是气色神用之本也。○顧曰﹕言至道之精靈﹐至眞無假。

其中有信。

注﹕道匿功藏名﹐其信在中也。○節解曰﹕謂精也。精不化﹐血不藏﹐則爲眞人。一行形中﹐其中有信。○疏﹕言道無心﹐有感斯應﹐信若四時﹐必無差爽。

自古及今﹐其名不去﹐

注﹕自﹐從也。從古至今﹐道常在不去也。○節解曰﹕名者謂道也﹐聖人不死﹐其名常存。○疏﹕時乃有古有今﹐而道竟無來無去﹐旣名不去﹐足顯不來﹐文略故也。

以閱眾甫。

注﹕閱﹐稟也。甫﹐始也。言道能稟與﹐萬物始生﹐從道受气也。○疏﹕閱﹐覽也。甫﹐始也。至道𨿽復無來無去﹐亦而去而來﹐故能覽察古今﹐應夫終始也。

吾何以知眾甫之然哉﹖

注﹕我何以知萬物從道受气。

以此。

注﹕此﹐今也﹐以今萬物皆得道精气而生﹐人動作起居﹐非道不然也。○疏﹕假設問也。老君云我何以知終始之事乎﹐只用此眞精純信之道﹐悅惚窈冥之法﹐故知之也。

曲則全﹐

注﹕曲己從眾﹐不自專則全也。○疏﹕屈曲隨順﹐不件物情﹐柔弱謙和﹐全我生道﹐故《莊子》云﹕吾行郵曲﹐無傷吾足﹐此一句忘違順也。

枉則直﹐

注﹕枉﹐屈也。屈己而伸人﹐久久自得直也。○疏﹕枉﹐濫也。體知枉濫不二故能受於毀謗而不伸其怨枉翻獲正眞也。此一句忘毀譽。

窪則盈﹐

注﹕地窪下﹐水流之﹐人謙下﹐德歸之。

獘則新﹐

注﹕自受獘薄﹐後己先人﹐天下敬之﹐久久自新。○疏﹕窪﹐下也。謙卑遜讓﹐退己處下﹐不與物競﹐故德行盈滿也。此一句忘高獘辱也。能處鄙惡獘辱﹐而不貪榮寵﹐卽其德日新﹐此又忘榮辱也。

少則得﹐

注﹕自取少則得多。天道佑謙﹐神明托虛。

多則惑。

注﹕財多者惑於守身﹐學多者惑於所聞。○節解曰謂俗人多思念﹐多所欲﹐行無可信﹐故惑也○疏﹕少者謂前曲全等行﹐不見高下﹐處一中也。多謂滯於違順等法﹐不離二偏也。體一中則得﹐滯二偏故惑也。

是以聖人抱一爲天下式。

注﹕抱﹐守也。式﹐法也。聖人守一乃知萬事﹐故能爲天下法式也。○節解曰﹕謂念一行道﹐守身中也。○疏﹕是以﹐仍上辭也。抱﹐守持也。式﹐法則也。言聖人持此一中之道﹐軌轍羣生﹐故爲天下修學之楷模也。

不自見故明﹐

注﹕聖人不以其視千里之外﹐乃因天下之目以視之﹐故能明達也。○疏﹕物我皆空﹐不見有我身相﹐故智慧明照也。

不自是故彰﹐

注﹕聖人不自以爲是而非人﹐故能彰顯於世也。○疏﹕自他平等﹐不是己而非物﹐故其德行顯著。

不自伐故有功﹐

注﹕伐﹐取也。聖人德化流行﹐不自取其美﹐故有功於天下也。○疏﹕𨿽復亭毒羣生﹐而自狗百姓﹐推功於物﹐故有大功也。

不自矜故長。

注﹕矜﹐大也。聖人不自貴大﹐故能長久不危也。○疏﹕只爲推功於物﹐不自矜誇﹐故德行長遠也。

夫惟不爭﹐故天下莫能與之爭。

注﹕此言天下賢與不肖﹐無能與不爭者爭也。○疏﹕此則嘆美四德之人﹐妙達違順﹐謙以自牧﹐不與物爭﹐故天下羣品無能與不爭者爭也。

古之所謂曲則全者﹐豈虛言哉。

注﹕傳古言曲從則全身﹐此言非虛妄也。○疏﹕昔人所謂屈曲柔順以全其道﹐此語有實﹐果非虛言﹐但能依教修行﹐不與物爭﹐則大成全德﹐物歸於己也。

故誠全而歸之。

注﹕誠﹐實也。能行曲從者﹐實全其肌體﹐歸之於父母﹐無有傷害也。

希言自然。

注﹕希言﹐謂愛言也。愛言者﹐自然之道也。○疏﹕希﹐簡少也。希言﹐忘言也。自然者﹐重玄之極。道欲明至道絕言﹐言卽乖理﹐惟當忘言遣教﹐適可契會虛玄。○顧曰希﹐少也。人能愛气少言﹐則行合自然。○王曰﹕希言靜默則合自然之道。

飄風不終朝﹐驟雨不終日。

注﹕飄風﹐疾風也。驟雨﹐暴雨也。言疾不能長﹐暴不能久也。○疏﹕飄疾之風﹐驟暴之雨﹐曾不崇朝﹐何能竟日。譬滯言之士﹐執教生迷﹐妄爲躁行﹐以求速報﹐旣志理不久不長﹐故取譬飄風﹐方之驟雨。日是朝之總﹐朝是日之別﹐別則譬念念之新﹐總則諭百年之壽﹐通是無常也。○王曰﹕山澤相通﹐爲於飄風﹐陰气噴擊﹐作於驟雨。陰陽失節﹐則驚風驟雨。人失中和﹐則爲暴疾。殘身喪實﹐不可常行。驚暴非恆﹐自然難久﹐故日不終朝也。○蔡曰﹕夫天以陽气下降﹐散而爲風﹐地以陰气上騰﹐蒸而爲雨。○顧曰﹕天健地順﹐神气獨絕﹐爲此暴疾﹐猶不能竟日終朝﹐何況凡夫朝生夕死﹐多言害物﹐其可久乎。○盧曰﹕形之大者﹐莫過乎天地。气之廣者﹐莫極乎陰陽。陰陽相擊﹐天地交錯﹐風驚雨驟﹐猶不能久﹐而況人之細小﹐處天地之間﹐爲於多言﹐速滅可知。

孰爲此者﹖天地也。

注﹕孰﹐誰也﹐誰爲此飄風暴雨者乎﹐天地所爲也。

天地尙不能久﹐

注﹕不能終於朝暮。

而況於人乎。

注﹕天地至神﹐合爲飄風暴雨﹐尙不能終朝至暮﹐何況於人﹐欲爲暴卒乎。○疏﹕孰﹐誰也。此假問誰爲此風雨﹐答云﹕是天地二儀生化﹐有大神力﹐飄風驟雨尙不能久﹐況凡夫而爲躁行﹐其可久乎。

故從事於道者﹐

注﹕從﹐爲也﹐人爲事當如道安靜﹐不當如飄風暴雨也。○禦曰﹕故從事於道之人﹐當不執滯言教。

道者同於道。

注﹕道者謂好道之人也﹐同於道者﹐所爲與道同也。○禦曰體道者悟道忘言﹐卽同於道也。○疏﹕從道﹐隨順也。事﹐世物也。言至德之人﹐卽事卽理﹐卽道卽物﹐故隨順世事﹐恆自虛通﹐此猶是孔德惟道是從之義。○蔡曰﹕若舉事皆從於道﹐道則得之﹐則同道之用也。○王曰﹕順教反俗﹐所爲從於道﹐兼忘眾累﹐與空虛合體﹐謂之同道﹐道則應之。

道得之。

注﹕只爲卽事卽理﹐所以境智兩冥﹐能使相會。○疏﹕道得之﹐猶得道也。

同於德者﹐德亦得之。

注﹕德謂好德之人也。同於德者﹐所爲與德同也。○疏﹕道旣是常道﹐德卽是上德﹐體教忘言﹐爲行同於上德﹐上德亦自然符應而相會也。道是德之體﹐德是道之用﹐就體言道﹐就用言德﹐故有二文也。

失者同於失。

注﹕失謂任己而失人也。同於失者﹐所爲與失同也。

同於道者﹐道亦樂得之。

注﹕與道同者﹐道亦樂得之。○疏﹕有爲躁競﹐執教生迷﹐旣而爲行同於失理之人﹐所以不能虛心冥會。而言道失者﹐猶失道也。故《西升經》云﹕宿世不學問﹐今復與失鄰。

同於德者﹐德亦樂得之。

注﹕與德同者﹐德亦樂得之。

同於失者﹐失亦樂失之。

注﹕與失同者﹐失亦樂失之。

信不足﹐

注﹕君信不足於下﹐下則應之以不信。

有不信。

注﹕此言物類相歸﹐同聲相應﹐同气相求﹐雲從龍﹐風從虎﹐水流濕﹐火就燥﹐自然之數也。○禦曰﹕執言滯教﹐不能悟了﹐是於信不足也。自同於失﹐失亦樂求﹐是有不信。○疏﹕不能忘言﹐而執言求理﹐𨿽名信道﹐於理未足﹐所以執言滯教﹐未達眞源﹐故於重玄之境﹐有不信之心也。

跂者不立﹐

注﹕跂﹐進也。謂貪權慕名﹐進取功榮﹐則不可久立身行道。

跨者不行。

注﹕自以爲貴而跨於人﹐眾共獘之﹐使不得行也。

自見者不明﹐

注﹕人自見其形容以爲好﹐自見其行以爲應道﹐殊不知其形醜﹐操行之鄙也。○禦曰﹕露才揚己﹐動而見尢﹐故不明也。○疏﹕不能忘我故也。

自是者不彰﹐。

注﹕自以爲是而非人﹐眾共獘之﹐使不得彰明也。○疏﹕物共獘之﹐故其德不顯也。

自伐者無功﹐

注﹕所爲輒自伐取其功美﹐卽失有功於人。○疏﹕凡有所爲﹐輒自伐取其功﹐物皆不與﹐故無功績。

自矜者不長。

注﹕好自矜大者﹐不可以久長。○疏﹕矜誇自高﹐驕慢淩物﹐此乃愚短﹐其德豈長。

其於道日餘食贅行。

注﹕養﹐貪也。使此自矜伐之人在治國之道﹐日賦斂余祿食以爲貪行也。○疏﹕餘食﹐殘食也。贅﹐附生之肉也。《莊子》云﹕附贅懸疣也。言矜誇自是之人﹐其在道行也﹐猶如殘食贅病﹐其可厭賤也。

物或惡之﹐

注﹕此人在位﹐動欲傷害﹐故物無不畏惡之。○疏﹕贅是無用之肉﹐誇是無用之行﹐世間人物感惡見之﹐故懷道之士豈處心於誇企之行乎。

故有道者不處。

注﹕言有道之人﹐不居其國也。

有物混成﹐先天地生。

注﹕謂道也﹐道無形混沌而成萬物乃在天地之前也。○疏﹕有物者﹐道也。道非有而有﹐非物而物﹐混沌不分﹐而能生成庶品﹐亦明不混而混﹐𨿽混而成﹐故《莊子》云﹕神鬼神帝﹐生天生地﹐又云﹕在天地之先而不爲老。

寂兮寥兮﹐獨立不改﹐

注﹕寂者無音聲﹐寥者空無形。獨立者﹐無匹雙。不改者﹐化有常也。○疏﹕寂無聲﹐寥無形。獨立﹐無待對也。不改﹐無遷變也。言道體窈冥﹐形聲斯絕﹐旣無因待﹐亦不改變。此乃獨獨非待獨也。

周行不殆﹐

注﹕道徧行天地﹐無所不入﹐在陽不焦﹐托陰不腐﹐無不貫穿﹐不危不殆也。○節解曰﹕謂聖人行一於身﹐周流四支百節九竅百豚之中﹐故日周行不殆也。

可以爲天下母。

注﹕道養育萬物﹐精气亦如母之養子。○節解曰﹕謂守道含一爲天下母。○疏﹕道無不在﹐名日周行。所在皆通﹐故無危殆也。開化陰陽﹐安立天地﹐亭毒羣品﹐子育含靈﹐生之畜之﹐故可爲母。

吾不知其名﹐字之曰道。

注﹕我不見道之形容﹐不知當何以名之﹐見萬物皆從道所生﹐故字之日道。○疏﹕道本不可以智知﹐道名卽初章云無名天地始也。取其通生之德﹐故字日道。

彊爲之名日大。

注﹕不知其名﹐彊名曰大。大者﹐高而無上﹐羅而無外﹐無不包容﹐故日大也。○疏﹕體無涯際﹐故名爲大。不大爲大﹐故稱爲彊。夫名以召體﹐字以表德﹐道卽是用﹐大卽是體﹐故名大而字道也。人皆先名後字﹐今乃先字後名者﹐欲表道與俗反也。

大曰逝﹐

注﹕其爲大﹐非若天常在上﹐非若地常在下﹐乃復逝去﹐無常處也。○疏﹕逝﹐往也。有大力﹐用能運致眾生﹐至聖境也。

逝曰遠﹐

注﹕言遠者窮於無窮﹐布气天地﹐無所不通。○疏﹕超陵三界﹐遠達三淸也。

遠日返。

注﹕言其遠不超絕﹐乃復返在人身。○疏﹕返﹐還也。旣自利道圓﹐遠之聖境﹐故能返還界內﹐慈救蒼生。又解﹕迷時以三淸爲三界﹐悟則三界是三淸﹐故返在塵俗之中﹐卽是大羅天上。

故道大﹐天大﹐池大﹐王亦大。

注﹕道大者﹐包羅天地﹐無所不容。天大者﹐無不蓋也。地大者﹐無不載也。王大者﹐無不制也。

域中有四大﹐而王居其一焉。

注﹕八極之內有四大﹐王居其一也。○禦曰﹕王者﹐人靈之主﹐萬物系其興亡﹐將欲申其鑑戒﹐故云王居其一也。○疏﹕境域之中有此四大﹐王有化被之德﹐故繼二儀而居一數也。《莊子》云﹕夫道未始有封而言。域中者﹐欲明不域而域﹐𨿽域不域﹐不域而域﹐議說域中﹐𨿽域不域﹐包羅無外也。○節解曰﹕謂肺大心大肝大脾大﹐腎水生一也﹐而王處一﹐卽脾气主布﹐四方行一也。

人法地﹐

注﹕人君當法地安靜和柔也。種之得五穀﹐掘之得甘泉﹐勞而無怨﹐有功而不置也。

地法天﹐

注﹕天湛然不動﹐施而不求報﹐生長萬物﹐無所收取。

天法道﹐

注﹕道法淸靜不言﹐陰行精气﹐萬物不化自成。

道法自然。

注﹕道性自然﹐無所法也。○疏﹕人﹐王也﹐必須法地﹐安靜爲行﹐定能生慧也。故下章云躁則失君﹐旣靜如地﹐次須法天淸虛﹐覆育無私也。又天有三光﹐諭其慧照﹐地是定門﹐天是慧門。旣能如天﹐次須法道虛通﹐包容萬物也。旣能如道﹐次須法道﹐自然之妙理﹐所謂重玄之域也。道是迹﹐自然是本﹐以本收迹﹐故義言法也。又解﹕道性自然﹐更無所法﹐體絕修學﹐故言道法自然。

重爲輕根﹐

注﹕人君不重則不尊﹐治身不重則失神﹐艸木之花葉輕故零落﹐根重故能長存。○疏﹕此戒行人勿得輕躁﹐故書云﹕君子不重則不威。

靜爲躁君。

注﹕人君不靜則失威﹐治身不靜則身危﹐龍靜故能變化﹐虎躁故致夭虧。○疏﹕靜則無爲﹐躁則有欲﹐有欲生死﹐無爲長存﹐靜能制動﹐故爲君也。

是以聖人終日行﹐不離輜重。

注﹕輜﹐靜也。聖人終日行道﹐不離靜與重也。○疏﹕言君子達人終日行化﹐同塵處世﹐而不離重靜﹐此則動而寂也。

𨿽有榮觀﹐燕處超然。

注﹕榮觀謂宮闕。燕捨﹐后妃所居也。超然﹐遠避而不處也。○疏﹕言重靜之人﹐𨿽有榮華之官觀﹐燕寢之處所﹐而遊心虛淡﹐超然物外﹐不以爲娛﹐處染不染也。

柰何萬乘之主﹐

注﹕柰何者﹐疾時主傷痛之辭也。萬乘之主﹐謂王也。○禦曰﹕柰何者﹐傷嘆之詞也。天下者﹐大寶之位也。言人君柰何以身縱欲﹐輕用气命﹐亡其位乎。○疏﹕柰何﹐猶如何也。王畿千里﹐戎車萬乘之君﹐應須重靜﹐乃恣情淫教﹐厚賦繁搖﹐禽荒色荒﹐輕忽寓內﹐哀嘆之甚﹐故云如何。

而以身輕天下。

注﹕王者至尊﹐而以其身行輕躁乎﹖疾時王奢恣輕淫﹐失其精也。○節解曰﹕謂輕死也。𨿽貴爲天子﹐當守一長生﹐見而不學﹐故爲輕身﹐然後沒命﹐𨿽有玉呷金鏤﹐何益於身。

輕則失臣﹐

注﹕王者輕淫﹐則失其臣﹐治身輕淫﹐則失其精。

躁則失君。

注﹕王者行躁疾則失其君位﹐治身躁疾﹐則失其精神。○節解曰﹕謂思慮煩躁之士﹐不得長生。○疏﹕恣情放欲﹐輕躁日甚﹐外則亡國﹐內則危身。忠良竄匿﹐失臣也。宗廟傾覆﹐失君也。

善行無轍迹﹐

注﹕善行道者﹐求之於身﹐不下堂﹐不出門﹐故無轍迹。○疏﹕以無行爲行﹐行無行相﹐故云善行﹐妙契所修﹐境智冥會﹐故無轍迹之可見﹐此明身業淨。

善言無瑕謫﹐

注﹕善言謂擇言而出之﹐則無瑕疵讀過於天下也。○禦曰﹕能了言教﹐不爲滯執﹐遺象求意﹐理詮言忘﹐故於言教之中無瑕疵之過。○疏﹕不言之言﹐言而不言﹐終日言未嘗言﹐亦未嘗不言﹐故謂之善言也。《莊子》云﹕言而足者則終日言而盡道也。瑕疵﹐疾也。謫過﹐責也。語默不異﹐故無口過之責﹐謂聖人之言﹐旣無的當﹐無所之詣﹐此明口業淨。

善計不用籌算﹐

注﹔善以道計事者﹐守一不移﹐所計𨿽多﹐不用籌算而可知也。○疏﹕妙悟諸法同一虛假﹐不捨虛假﹐卽假體眞﹐無勞算計﹐劃然明了﹐此明意業淨。

善閉無關槍不可開﹐

注﹕善以道閉情欲﹐守精神者﹐不如門戶有關捷可得而開也。○節解曰﹕謂閉气握固﹐上閉天牝﹐下閉地牡﹐故日無關撻。○禦曰﹕兼忘言行﹐不入異門﹐心無逐境之迷﹐境無起心之累﹐𨿽無關楗﹐豈可開乎﹖○疏﹕外無可欲之境﹐內無能欲之心﹐欲根起用﹐用而無染﹐斯則不閉而閉﹐𨿽閉不閉﹐無勞關楗﹐故不可開。

善結無繩約不可以解。

注﹕善以道結事者﹐乃結其心﹐不如繩索可得解也。○禦曰﹕體了眞相﹐本以虛忘﹐若能虛忘﹐則心與道合﹐𨿽無繩索﹐其可解乎﹖○疏﹕上士達人﹐先物後己﹐發大弘願﹐化度眾生﹐誓心堅固﹐結契無爽﹐旣非世之繩索約束﹐故不可解也。然誓心多端﹐要不過五﹕一者發心﹐二者伏心﹐三者知眞心﹐四者出離心﹐五者無上心。第一發心者﹐謂發自然道意﹐入我法門。第二伏心者﹐謂伏諸障惑也。第三。知眞心者﹐有九品﹐卽生彼九官。第四出離心者﹐有三品﹐卽生三淸﹐所謂仙﹑眞﹑聖也。第五無上心者﹐謂直登道果﹐乃至大羅也。善結者﹐結此五種心﹐終始無替也。明結願堅固也。○節解曰﹕謂結持魂魄也。聖人抱魂持魄﹐故曰不可解也。

是以聖人常善救人﹐

注﹕聖人所以常教人忠孝者﹐欲以救人性命。○疏﹕聖人卽是三業淸淨﹐六根解脫之人也。爲能發弘誓願﹐救度眾生﹐故常在世間﹐有感斯應﹐慈善平等﹐終不遺棄也。

而無棄人﹔

注﹕使貴賤各得其所也。

常善救物﹐

注﹕聖人所以常教民順四時﹐以救萬物之傷殘也。

故無棄物。

注﹕聖人不賤石而貴玉﹐視之如一。○疏﹕先舉聖人者﹐表恩被有情﹐後舉物示仁覃無識﹐亦言救人﹐直據黔首﹐救物爰及四生也。

是謂襲明。

注﹕聖人善救萬物﹐是謂襲明天道。○疏﹕襲﹐承也﹐用也。卽結嘆常善聖人﹐利物無棄﹐可謂承用聖明之道也。

善人不善人之師﹔

注﹕人之行善者﹐聖人卽以爲人師。○疏﹕善人卽向襲明之人也﹐此人恆懷大心﹐先物後己﹐引導眾生﹐允當宗匠。

不善人者﹐善人之資。

注﹕資﹐用也。人行不善﹐聖人猶教導使爲善﹐得以給用也。○疏﹕言聖人恆在有中化導羣品﹐卽用不善之類而爲福田﹐以彼眾生益成我德故也。

不貴其師﹐

注﹕獨無輔也。

不愛其資﹐

注﹕無所使也。○禦曰﹕若存師資﹐未爲致極。今明所以貴師者﹐爲存學相﹐學相旣空﹐自然無貴。所以愛資者﹐爲存教相﹐於教忘教﹐故不愛資。貴愛兩忘﹐而道自化。

𨿽知大迷﹐

注﹕𨿽自以爲知﹐言此人乃大迷惑也。○疏﹕無所化也。前以聖導凡﹐勸令修學﹐今明凡聖平等﹐以遣師資﹐斯則從淺至深﹐漸階眾妙也。

是謂要妙。

注﹕能通此意﹐是謂能知微妙要道也。○疏﹕師資兩忘﹐聖凡一揆﹐俗智分別﹐𨿽知大迷﹐據理而言﹐實成要妙。

知其雄﹐守其雌﹐爲天下溪。

注﹕雄以諭尊﹐雌以諭卑﹐人𨿽自知其尊顯﹐當復守之以卑微﹐去雄之彊梁﹐就雌之柔和﹐如是則天下歸之﹐如水之流深溪也。○疏﹕溪﹐徑也﹐雄陽是剛躁之名﹐雌陰是柔靜之義。知雄躁剛猛﹐適歸死滅﹐雌柔靜退﹐必致長生﹐故棄雄而守雌﹐可爲天下之要徑也。○節解曰雄者魂也﹐之士﹐法守自然﹐提固閉气﹐抱持魂魄也。

常德不離﹐

注﹕人能謙下如深溪﹐則德恆在﹐不復離己也。

復歸於嬰兒。

注﹕當復歸志如嬰兒﹐泰然而無知。○節解曰﹕溪者口也﹐謂行一閉气湛然無爲○疏﹕子則不老﹐復還嬰兒也。○疏﹕離﹐散也﹐嬰兒譬無分別智也。言人常能守靜﹐則其德不散﹐故能復於本性﹐歸無分別智也。

守其黑﹐爲天下式。

注﹕白以諭昭昭﹐黑以諭默默﹐人𨿽自知昭昭明達當復守之以默默﹐如暗昧無所見﹐如是則可爲天下法式則其德常在也。○疏﹕白昭明也。黑﹐暗昧也。式﹐法也。自顯明白炫耀於人﹐人必挫之良非智者。韜光晦迹﹐退守暗昧﹐不忤於物﹐故是德人。能知白黑利害者﹐可爲修學者之鴻範也。

爲天下式常德不忒﹐

注﹕人能爲天下法式﹐則其德常在於己﹐不復差忒也。○節解曰﹕謂道行一以仙﹐爲天下式。

復歸於無極。

注﹕德不差武﹐則長生久壽﹐歸身於無窮極。○節解曰﹕謂常守生行一無極也。○疏﹕武﹐差也。無極﹐道也。常能棄明守暗﹐其德不差忒﹐復我淸虛﹐歸於至道。

知其榮﹐守其辱﹐爲天下谷。

注﹕榮以諭尊貴﹐辱以諭污濁﹐人知己之有榮貴﹐當復守之以污濁﹐如是則天下歸之﹐如水流入深谷。○疏﹕榮﹐寵貴也。辱﹐卑賤也。處於榮貴﹐遂起驕奢﹐而福善禍淫﹐忽然凋落﹐比之榮寵﹐翻爲禍基。若知倚伏不常﹐貴爲禍始﹐應須自戒﹐勿爲放逸。處於榮華﹐恆如卑賤﹐故貴以賤爲本﹐高以下爲基。是以知榮辱天下歸嗅﹐譬彼百川﹐包納虛谷也。

爲天下谷﹐常德乃足﹐

注﹕足﹐止也。人能爲天下谷﹐德乃止於己也。

復歸於朴。

注﹕復當歸身於質朴﹐不復爲文飾也。○節解曰﹕謂守自然也。○疏﹕朴﹐眞本也。始自知雄﹐終乎守辱﹐三種修學﹐爲道之要。又如虛谷聲無不容﹐所以常道之德﹐於是乃足﹐故能復於眞空﹐歸於妙本。

朴散爲器﹐

注﹕器﹐用也。萬物之朴散則爲器用。若道散則爲神明﹐流爲日月﹐分爲五行。

聖人用之﹐則爲官長﹐

注﹕聖人升用﹐則爲百官之元長。○禦曰﹕含德內融﹐則復歸於朴。常德應用﹐則散而爲器﹐旣涉形器﹐必有精粗﹐故聖人用則爲羣才官長矣。○疏﹕散﹐布分也。器﹐用也。官﹐君主也。長﹐師宗也。旣能反朴還淳﹐歸於妙本﹐須從本降進﹐以救蒼生。布此淳和﹐而爲化用﹐故《西升經》云﹕道遂散布分﹐旣而爲君以禦世﹐爲師以導俗﹐聖人卽用斯朴﹐散而爲禦導之方。

故大制無割。

注﹕聖人用之則以大道制禦天下﹐無所傷害﹐治身則以大道制情欲﹐不害精神也。○疏﹕至聖神力不可思議﹐三界內外無不制伏。主領弘普﹐故稱大制。而亭毒羣品﹐陶鑄生靈﹐推功於物﹐不爲宰主﹐故云不割。割﹐宰斷也。

將欲取天下﹐

注﹕欲爲天下主也。

而爲之﹐

注﹕欲以有爲治民。

吾見其不得已。

注﹕我見其不得天道人心已明矣﹐天道惡煩濁﹐人心惡多欲。○疏﹕方將欲攝取天下蒼生而爲化主者﹐必須虛心忘欲﹐若以有爲取之﹐才欲攝化﹐而不得之狀已彰也。

天下神器﹐不可爲也。

注﹕器﹐物也。人乃天下之神物也。神物好安靜﹐不可以有爲而治之也。○疏﹕含識之類﹐悉有精爽﹐並堪受道﹐故名神器。神器是帝位也。若無爲安靜﹐卽品物咸亨﹐必有爲治之擾動﹐卽羣生失性﹐故不可爲也。

爲者敗之﹐

注﹕以有爲治之﹐則敗其質朴。

執者失之。

注﹕彊執教之﹐則失其情實﹐生於詐僞。○疏﹕滯溺有爲則敗亡身命﹐執心貪欲則失國喪邦。

故物或行或隨﹐

注﹕上所行﹐下必隨之也。○疏﹕夫物﹐萬物也﹐或﹐不定也。行﹐由己也﹐隨﹐從他也。言物或先時由己﹐後卽從他﹐此明權勢不定也。

或噓或吹﹐

注﹕噓﹐溫也。吹﹐寒也。有所溫﹐必有所寒。○疏﹕溫諭富貴也﹐寒諭貧賤也﹐言物有先貴後賤﹐先富後貧﹐猶如朱夏赫曦﹐玄冬凜冽﹐天卽爽凍不定﹐人亦貴賤何常。

或彊或贏﹐

注﹕有所彊大﹐必有所贏弱。○疏﹕夫彊盛不久當衰﹐故下章云物壯則老﹐《西升經》云﹕盛者必衰﹐此則盛衰不定也。

或載或廳。

注﹕載﹐安也。環﹐危也。有所安必有所危﹐明人君不可以有爲﹐治國與治身也。○疏﹕河上本或載作或接。夫接者連續也﹐寨﹐廢敗也。連接續謂之成﹐廢敗謂之壞﹐此明安危不定。故《莊子》云﹕其成也毀也﹐舉此八法者﹐不定以表萬物無常﹐故治國治身者﹐不可以有爲封執而取之也。

是以聖人去甚去奢去泰。

注﹕甚謂貪淫聲色﹐奢謂車服飲食﹐泰謂官室臺榭﹐去此三者﹐處中和﹐行無爲﹐則天下自化。○疏﹕懷道聖人妙體虛假﹐故不執上八法﹐而能行下之三事﹐甚則美其聲色﹐奢則麗其服玩﹐泰則廣其官室﹐去此三惑﹐處於中一﹐治國則祚歷遐延﹐治身則長生久視。

以道佐人主者﹐

注﹕謂人主能以道自輔佐也。

不以兵彊於天下。

注﹕以道自佐人主﹐不以兵革﹐順道任德﹐敵人自服。○節解曰﹕謂。爲兵也。口言失則兵革至﹐精神踴躍﹐魂魄相加﹐神明悅惚﹐則去其身矣。○疏﹕以﹐用也。佐﹐輔也。人主﹐君王也。言用正道輔佐君王者﹐當偃武修文﹐導之以德﹐不可以盛用彊兵﹐騁暴天下。內解身心者﹐卽三業六根兵也。

其事好還。

注﹕其舉事好還﹐自責不怨於人也。○節解曰﹕謂安心定意行一﹐乃還其身也。○疏﹕還﹐返也﹐報也。言外用兵刃﹐內有怨敵之仇﹐內用三毒﹐卽有三塗之報﹐此事必爾﹐故言好還。

師之所處﹐荊棘生。

注﹕農事廢﹐田不修。○疏﹕師﹐軍也。言兵馬所行之處﹐害人損物﹐但有荊棘穢艸﹐不生禾稼也。亦猶欲心馳騁之處﹐惟增惡業﹐不生善惠。

大軍之後﹐必有凶年。

注﹕天應之以惡气﹐則害五穀﹐五穀盡﹐則傷人。

善者果而已﹐

注﹕行善者﹐當果敢而已﹐卽休止也。○疏﹕果﹐決定也。已﹐止也。言修道善人﹐決定止此暴心而不同兵也。

不敢以取彊。

注﹕不敢以果敢取彊大之名也。

果而勿矜﹐

注﹕當果敢謙卑﹐勿自矜大。

果而勿伐﹐

注﹕當果敢推讓﹐勿自伐取其美。

果而勿驕﹐

注﹕驕﹐欺也。果敢勿以驕欺人也。

果而不得已﹐

注﹕當果敢至誠﹐不得逼迫不得已。○疏﹕驕謂慢上﹐矜謂誇下﹐修道之夫﹐撝謙遜讓﹐不用自取彊暴﹐驕慢於人。亦須次定雌柔﹐不用矜誇於物。伐﹐取也。推認於物﹐不自取也。不得已者﹐如堯攻叢支﹐禹攻有扈﹐事不得已﹐非樂兵伐。勿彊者﹐結繩已前﹐決定不用兵之行也。

是果而勿彊。

注﹕果敢勿以爲彊兵堅甲以侵淩人也。○禦曰﹕前敵來侵﹐不得已﹐故用兵止之﹐如是則果於應敵﹐非果已取彊也。

物壯則老﹐

注﹕艸木壯極則枯落﹐人壯極則衰老也。言彊者不可以久。○疏﹕炎極則涼﹐理之恆數。物壯則老﹐其義必然。

是謂不道﹐

注﹕枯老者﹐坐不行道也。

不道早已。

注﹕不行道者早已。已﹐死也。○疏﹕物壯則老﹐兵彊則衰﹐旣不謙柔﹐故非眞道﹐應須止息而勿行也。

夫佳兵者﹐不祥之器﹐

注﹕祥﹐善也。兵者驚精神﹐濁和气﹐不善之器﹐不當修飾也。○節解曰﹕謂輕言者皆不活其身﹐身危則亡其器﹐此爲不祥之器也。○疏﹕佳﹐麗也。祥﹐善也。𨿽霜戈曜日﹐寶劍暉天﹐此乃凶荒之具﹐非太平之器也。內卽三毒六根之兵﹐若磨銳諸根﹐而貪取塵境者﹐不善之行也。

物或惡之﹐

注﹕兵動則有所害﹐故萬物無有不惡之者。

故有道者不居。

注﹕有道之人不處其國。

君子居則貴左﹐

注﹕貴柔弱也。

用兵則貴右。

注﹕貴剛彊也﹐此言兵道與君子道反﹐所貴者異。○疏﹕有君子人物之德﹐爲君子。左陽也﹐主吉主生。右陰也﹐主凶主殺。言君子平居之世則貴左用文﹐荒亂之時則貴右用武﹐諭行人實智則貴長生﹐權智有時而殺﹐故經云千千截首﹐萬萬剪形也。

兵者﹐不祥之器﹐

注﹕兵革者﹐不善之器。

非君子之器﹐

注﹕非君子所貴重之器也。○禦曰﹕君子以道德爲才器﹐不貴兵謀。○節解曰﹕謂口致兵革之言也。陰彊則殺身之斧也。故日不祥之器也。

不得已而用之﹐

注﹕謂遭衰逢亂禍﹐欲加萬民﹐乃用之以自守。○疏﹕非君子善人之器﹐必須夷凶拯難﹐不得止而用之﹐權智亦爾。

恬淡爲上。

注﹕不貪土地﹐不利民財寶。

勝而不美﹐

注﹕𨿽得勝﹐而不以美爲利。○疏﹕恬淡無爲也﹐君子心尙無爲﹐故用兵不以爲美也。諭行人𨿽用權智﹐而以實道爲上﹐應不離眞。

若美之者﹐是樂殺人。

注﹕美得勝者﹐是謂喜樂殺人。○疏﹕若以佳兵爲美﹐是卽愛樂干戈則殺人也。

夫樂殺人者﹐不可得志於天下。

注﹕爲人君樂殺人﹐此不可使得志於天下。爲人主甩專制人命﹐不可妄行刑罰。○疏﹕樂殺之﹐夫天下共疾﹐偉閱旣多﹐不可得意也。

故吉事尙左﹐

注﹕左主生位也。

凶事尙右。

注﹕陰道主殺。

偏將軍處左﹐

注﹕偏將軍卑而居陽位者﹐以其不專殺故也。一家疏云﹕將軍本一﹐動靜異名﹐靜則侍居﹐故稱偏也。

上將軍處右。

注﹕上將軍尊居右者﹐以其主殺也。○王曰﹕動用威刑﹐閫外專殺﹐自任之道﹐故言爲上。以殺主陰﹐𨿽上而居右。

言以喪禮處之。

注﹕上將軍居右﹐喪禮尙右﹐死人貴陰也。○疏﹕左是吉位﹐右是喪位﹐今偏小將軍居於左邊﹐上大將軍處其右者﹐欲明𨿽復專命﹐卽以死喪之禮而安處之。

殺人眾多﹐以悲哀泣之﹐

注﹕傷己德薄﹐不能以道化人﹐而害無辜之人。○禦曰﹕以生靈之貴﹐而交戰殺之﹐有惻隱之心﹐故以悲哀傷泣之爾。○疏﹕兵伐行處﹐屠害必多﹐故上將軍悲哀﹐湣其傷殺﹐旣非用道﹐恐濫無辜。一羊口殺謂敵人﹐眾謂士卒。傷己德薄﹐而不能以道化人﹐而害無辜﹐則心爲悲湣而泣之﹐明非所樂也。○王曰﹕一夫呼嗟﹐王道爲之傾覆。一里違和﹐陰陽爲之改度。鄒衍降霜﹐杞妻城毀﹐匹夫釐婦﹐猶感天地﹐而況橫屍巨野﹐散骨長源﹐肉飼烏鳶﹐血流絳艸﹐湣彼殘傷﹐曷得不喪。

戰勝則以喪禮處之。

注﹕古者戰勝﹐將軍居喪主禮之位﹐素服而哭之﹐明君子貴德而賤兵﹐不得已而誅不祥﹐心不樂之﹐比於喪也。知後世用兵不已﹐故悲痛之。○禦曰﹕勇士雄﹐入戰而獲勝﹐勝則受爵﹐居於右位﹐尙右非吉﹐是以喪禮處之。但以爲不祥之器﹐亦何必縞素爲資。○疏﹕君子善人﹐貴能用道﹐事不獲已﹐方以喪禮葬之。旣其武不及文﹐足明權不及實﹐治國則不得已而用武﹐應化則不得已而行權﹐以此格量﹐故知權劣實勝也。

道常無名。

注﹕道能陰能陽﹐能弛能張﹐能存能亡﹐故無常名。○禦曰﹕道以應用爲常﹐常能應物﹐其應非人﹐故云道常無名。○疏﹕虛通之理﹐常湛凝然﹐非色非聲﹐無名無字﹐寂寥獨立﹐超四句之端﹐怳惚希夷﹐離百非之外﹐豈獨得以言象求﹐安可以心智測﹐故下文雲天地始﹐又云吾不知其名也。

朴𨿽小﹐天下莫敢臣。﹟1

注﹕道朴𨿽小﹐微妙無形﹐天下不敢有臣使道者。○禦曰﹕朴﹐妙本精一﹐故云小。而應用匠成﹐則至大﹐故無敢以道爲臣也。○疏﹕朴﹐淳素也。小﹐微妙也。言淳朴之道﹐其自細微﹐而能開化陰陽﹐亭毒羣品﹐百姓日用而不知﹐亦未敢自臣我有道者也﹐又云﹕物無貴賤﹐道在則尊﹐故巢父﹑許由﹑王倪﹑嚙缺﹐此之數子﹐皆以窮爲匹夫﹐而天子不得臣﹐諸侯不得友﹐卽其事也。

侯王若能守﹐萬物將自賓。

注﹕侯王若能守道無爲﹐萬物將自賓服﹐從於德化。○疏﹕言君王若能修守至道﹐殊方異域﹐自來賓伏而歸化也。

天地相合﹐以降甘露﹐

注﹕侯王動作能與天地更相應合﹐則天降下甘露善瑞。○疏﹕夫與天地合其德﹐陰陽合其序者﹐故致四時玉燭﹐七曜無愆﹐靈瑞嘉祥﹐芝英甘露﹐國無虛用﹐不亦宜乎。

民莫之令而自均。

注﹕天降善瑞﹐則萬物莫有教令之者﹐皆自均調若一也。○疏﹕均﹐平也。莫﹐無也。德合二儀﹐明齊三景﹐百姓無待教令﹐而自太平﹐道力不可思議﹐守之致有此益也。

始制有名﹐

注﹕始﹐道也﹐有名﹐萬物也。道無名能制於有名﹐無形能制於有形也。○疏﹕因無名以立有名﹐寄有名以明無名﹐方欲引導羣迷﹐令其悟解也。

名亦旣有﹐

注﹕旣﹐盡也。有名之物﹐盡有情欲﹐叛道離德﹐故身毀辱。

天亦將知止﹐

注﹕人能法道行德﹐天亦將自知止。○疏﹕道無稱謂﹐降迹立名﹐意在引物向方﹐歸根反本﹐旣知寄言詮理﹐應須止名求實﹐不可滯執筌蹄﹐失於魚兔。

知止所以不殆。

注﹕夫知止則神靈佑助﹐不復危殆。○疏﹕筌蹄旣忘﹐妙理斯得﹐止名會實﹐故無危殆。

譬道之在天下﹐猶川谷之於江海。

注﹕譬言道之在天下﹐與人相應和﹐如川谷與江海相流通。○疏﹕江海善下爲百川之所共奏﹐聖道虛容﹐爲眾生之所歸往﹐故下文云江海所以能爲百川王者﹐以其善下也。

知人者智﹐

注﹕能知人好惡﹐是智也。○疏﹕謂照達前境﹐鑑人機性﹐大少淺深﹗無不悉知﹐此是他心智。

自知者明。

注﹕人能自知賢與不肖﹐是爲反聽無聲﹐內視無形故爲明也。○禦曰﹕智者役用以知物﹐明者融照以鑑微﹐智則有所不知﹐明則無所不照。○疏﹕自知己身宿命善惡﹐三世報應﹐無不明了﹐此是宿命智。

勝人者有力﹐

注﹕能勝人者﹐不過以威力也。○疏﹕智力勝人﹐威能制物﹐所以降伏天魔﹐剪除異道﹐此是降魔智。○顧曰﹕才幹勝人﹐不過有力﹐有力之人必有其敵。有其敵者﹐則彊弱未定。今以性制情﹐謂之自勝﹐自勝之人﹐無敵於己﹐無敵於己者﹐可謂彊矣。

自勝者彊。

注﹕人能自勝己情欲﹐則天下無有能與己爭者﹐故爲彊也。○禦曰﹕能制勝人者﹐適所謂有力。能自勝其心使柔弱者﹐方可以全其彊爾。○疏﹕自能克服己心﹐制諸累欲﹐累欲不起﹐智慧日彊﹐此是斷惑智。

知足者富﹐

注﹕人能知足之爲足﹐則長保福祿﹐故爲富也。○疏﹕守分知足﹐無復貪求﹐非直財賄不貧﹐亦乃道德丰富。又解﹕並鑑有無﹐則萬境俱照﹐智無不足﹐故受富名﹐此是知足智。

彊行者有志。

注﹕人能彊力行善﹐則爲有志於道﹐道亦有志於人。○節解曰﹕謂晝夜行道而不休息也。○禦曰﹕知止足者無貪求﹐可謂富矣。彊力行者不懈怠﹐可謂有志節矣。○疏﹕志﹐節操也。志力旣彊﹐卽發弘誓願﹐務在先人後己﹐外身濟物﹐至乎道場﹐終無退轉。

不失其所者久。

注﹕人能自節養﹐不失其所愛﹐愛天之精气﹐則可以長久。○節解曰﹕謂不失其一也。○疏﹕應機赴感﹐隨病與藥﹐咸使得宜﹐不失其所﹐以斯接物﹐久而彊固。

死而不亡者壽。

注﹕目不妄視﹐耳不妄聽﹐口不妄言﹐則無怨惡於天下﹐故能長壽也。○節解曰﹕謂人尸解者﹐死而後生也。○疏﹕行願俱足﹐內外道員﹐理當不死不生﹐無夭無壽﹐而今言死而不亡﹐壽者欲明死而不死﹐不壽而壽也。應身遷謝﹐名之爲死﹐聖體常在﹐義說爲壽。○禦曰﹕死者分理之終﹐亡者天枉之數﹐壽者一期之盡。夫知人勝人﹐必招殃咎﹐知足彊力﹐動得天常。死而不亡者﹐是一期之盡﹐可謂壽矣。

大道泛兮﹐

注﹕言道泛泛﹐若浮若沈﹐若有若無﹐視之不見﹐說之難殊。○禦曰﹕大道泛兮﹐無系而能應物﹐左右無所偏名。

其可左右。

注﹕道可左可右﹐無所不宜。○疏﹕泛泛﹐無系也﹐亦普徧之名。言大道虛玄﹐泛然無著﹐慈悲普徧﹐感而遂通﹐𨿽復非陰非陽﹐而應乎左右﹐欲明方圓任物﹐罄無不宜﹐故《莊子》云﹕有左有右﹐有義有倫。

萬物恃之以生﹐

注﹕恃﹐待也﹐萬物皆待道而生。

而不辭。

注﹕道不辭謝而逆止也。○疏﹕一切萬物恃賴至道而得生成﹐慈救善誘﹐終不辭憚也。又云﹕物亦不謝﹐生於自然。

成功不名有。

注﹕有道不名其有成功也。○禦曰﹕言萬物恃賴沖和﹐用而生化﹐而道不辭以爲勞﹐功用備成﹐不名有也。○疏﹕生化萬品﹐至功潛被﹐而歸功於物﹐故不有功名。

衣被萬物不爲主﹐

注﹕道𨿽愛養萬物﹐不如人主有所收取。

可名於小﹔

注﹕道匿德藏﹐名怕然無爲﹐似若微小。○禦曰﹕衣被猶覆育也。○疏﹕衣被萬物﹐陶鑄生靈﹐而神功潛被﹐不爲主宰﹐旣俯就於物﹐宜其稱小﹐此不小而小也。

萬物歸焉不爲主﹐

注﹕萬物皆歸道受气﹐道非如人主﹐有所禁止也。

可名爲大矣。

注﹕萬物橫來橫去﹐各使自在﹐可名於大。○疏﹕大海虛谷百川競奏﹐至道寥廓﹐萬物歸之。不主之義﹐已如前釋。物旣仰歸於道﹐宜受大名﹐此卽不大而大也。

是以聖人終不爲大﹐

注﹕聖人法道﹐匿德藏名﹐不爲滿大。

故能成其大。

注﹕聖人以身師道﹐不言而化﹐萬物修治﹐故成其大。○禦曰﹕聖人法道忘功﹐終不自爲光大﹐故能成其大也。○疏﹕體道聖人﹐忘我存物﹐靜退謙柔﹐終不爲大﹐只爲先物後己﹐忘功忘大﹐故爲眾生之長﹐獨居三界之尊﹐而成其大。

執大象﹐天下往。

注﹕執﹐守也。象﹐道也。聖人守大道﹐則天下萬民移心歸往也。治身則天降神明﹐往來於己也。○疏﹕執﹐持也﹐此不執而執﹐執無所執。大象﹐猶大道之法象也﹐卽前忘大聖人持無形之大象﹐常善救物爲天下歸往也。《莊子》云﹕王駘立不教﹐坐不義﹐虛而往﹐實而歸﹐宣尼引天下歸之是也。

往而不害﹐安平泰。

注﹕萬物歸往而不傷害﹐則國安家寧﹐而太平矣﹐治身不害神明﹐則身安而大壽。○禦曰﹕物往而不傷害﹐則安於太平。○疏﹕太﹐大也。言蒼生歸至聖所﹐皆獲利益而無損害﹐所獲之利﹐卽是安平等之法也。不害則明其拔苦﹐安平則語其與樂。

樂與餌﹐過客止。

注﹕餌﹐美也。過客一也﹐人能樂美於道﹐則一畱止也。一者去盈而處虛﹐忽忽如過客也。○疏﹕樂﹐絲竹官商也﹐餌﹐飲食滋味也。樂有聲可悅﹐餌有味可養﹐可悅可餐﹐故塹過之客逢必止住耽愛也。

道出一禹﹐澹乎無味﹐

注﹕道出入於口淡泊﹐非如五味有酸鹹苦甘辛也。○疏﹕至道虛寂﹐其體希夷﹐所以出言淡然無味﹐非如可玩可悅﹐故音樂有聲﹐行者爲之止住﹐道言無味﹐學者罕見畱心。嗟乎世人迷妄之甚﹐但能淫聽有聲之聲﹐詎能咀嚼無味之味耶。深嘆愚徒﹐故有斯譬。

視之不足見﹐

注﹕足﹐得也。道無形﹐非若五色之有靑黃赤白黑可得見也。○疏﹕至道窈冥﹐妙絕形色﹐非如肴撰等法﹐故不可以眼識求。

聽之不足聞﹐

注﹕道非若五音﹐有官商角微羽可得聽聞也。○疏﹕大音希聲﹐非體商角﹐豈如鐘鼓可以耳聞﹐聖道出言﹐其例亦爾。

用之不可旣。

注﹕用道治國﹐則國富民昌﹐治身則壽命延長﹐無有旣盡之時也。○禦曰﹕以道靜鎭﹐初無言教﹐故視不足見﹐聽不足聞﹐淳風大行﹐萬物殷厚﹐歲計有餘﹐故用不可旣。旣﹐盡也。○疏﹕至道之言﹐淡然虛遠﹐非聲非色﹐絕視絕聽﹐若鏡之心﹐物來斯照﹐如聖之智﹐感而遂通﹐是知無用之用﹐其用難盡。

將欲翕之﹐必固張之﹔

注﹕先開張之者﹐欲極其奢淫。○疏﹕翕﹐合也﹐斂也。將欲行權﹐攝化羣品﹐令其翕斂不爲貴染者﹐必先開張縱任﹐極其奢淫﹐然後翕之。昔老君西入屬賓化道之日﹐初恣其凶勃﹐然後化之以道是也。

將欲弱之﹐必固彊之﹔

注﹕先彊大之者﹐欲使遇禍害也。○疏﹕欲令歸道柔弱﹐必先極其彊大﹐然後示之以雌柔。

將欲廢之﹐必固興之﹔

注﹕先興之者﹐歌使其驕奢至危也。○疏﹕欲廢其殘獷者﹐必固恣其凶暴﹐凶暴旣極﹐可以廢之也。

將欲奪之﹐必固與之。

注﹕先與之者﹐欲極其貪心。○疏﹕先恣其惡﹐名爲與之。後令歸道歸善﹐名爲奪之。故老君先示凡迷﹐所以恣其剛戾﹐後見神通﹐於是惡人降伏﹐方得奪其凶惡﹐令歸善道。此四對義勢相似﹐只言初淺後深耳。上機之人﹐聞實卽悟﹐下機之人﹐要假於權﹐此則增治陳也。

是謂微明。

注﹕此四事者﹐其道微﹐其效明。○禦曰﹕經云﹕正言若反﹐《易》云﹕巽以行權。權﹐反經而合義者也。故君子行權貴於合義﹐小人用之則爲詐譎。孔子曰﹕可與立﹐未可與權。信矣。故老君前章示執大象﹐斯謂之實。此章繼以翕張﹐是謂之權。欲量眾生根性﹐故示以權實﹐覆卻相明﹐令必致性命之域。而惑者乃云非道德之意﹐何其迷而不悟哉﹖將欲翕斂眾生情欲﹐則先開張﹐極其侈心﹐令自困於愛欲﹐則當翕斂之矣。彊弱等義﹐略與此同。此道甚微﹐而效明著﹐故云是謂微明也。○疏﹕上來權道﹐𨿽復微密﹐而甚有明驗也。

柔弱勝剛彊。

注﹕柔弱者久長﹐剛彊者生亡。○疏﹕柔弱實智也﹐剛彊權智也﹐欲教化眾生﹐故須權智﹐確論二智﹐實智勝也。

魚不可脫於淵﹐

注﹕魚脫於淵﹐爲去剛得柔﹐不可復制。

國之利器不可以示人。

注﹕利器者﹐謂權道也﹐治國權者不可以示執事之臣也﹐治身道者﹐不可以示非其人也。○疏﹕脫﹐失也。利器﹐權柄也。魚藏於水﹐權隱於心﹐故物莫之害也。魚失水爲物所擒﹐權示人卽爲人所制﹐故不可以示人。

道德眞經注疏卷之三竟

﹟1臣﹕原作『巨』﹐應作臣。

道德眞經注疏卷之四

吳郡徵士顧歡述

道常無爲而無不爲。

注﹕道以無爲爲常。○疏﹕凝寂之道﹐寂爾無爲﹐從體起用﹐應物施化﹐故日而無不爲。前句是本﹐後句是迹﹐此明本迹﹐迹本寂動﹐動寂之義也。○蔡曰﹕道體凝寂﹐眞際不動﹐故日無爲。應物而動﹐物無不用﹐故日而無不爲。

侯王若能守﹐萬物將自化。

注﹕侯王而能守道﹐萬物將自化﹐效於己也。○禦曰﹕妙本淸淨﹐故常無爲。物恃以生﹐而無＇不爲也。侯王若能守道無爲﹐則萬物自化。君之無爲﹐而天下純朴。○疏﹕萬乘之主﹐五等之君﹐若能守持此道﹐八荒萬國﹐自然從化。行人亦爾﹐所以偏舉侯王者﹐明君王爲化﹐利物弘多也。○杜曰﹕德能伏物﹐道在則尊﹐皇王守道﹐不令自均﹐公侯懷德﹐不嚴而化。○羅什《內解》曰﹕心得一空﹐資用不失﹐萬神從化﹐伏邪歸正。

化而欲作﹐吾將鎭之以無名之朴。

注﹕吾﹐身也﹐無名之朴﹐道也。萬物以化﹐效於己也。復欲作巧僞者﹐侯王當以身鎭撫之以道德也。○禦曰﹕言人旣從君上之化﹐無爲淸淨﹐而復欲動作有爲者﹐吾將以無名之朴而鎭靜之。無名之朴﹐道也。○疏﹕作﹐起修也﹐朴﹐道也。言眾生初起修者﹐必有心欲於果報也。旣起斯欲﹐卽須以無名朴素之道安鎭其心﹐令不染有﹐此以空遣有也。○顧曰﹕作謂僞生也﹐言侯王守道﹐物皆從化﹐忽有人從安化中欲生詐僞之心者﹐老君言我將以道鎭之。又曰﹕混沌其心﹐令無分別也。又曰﹕無名之朴者﹐教戒是也。

無名之朴﹐亦將不欲﹐不欲以靜﹐

注﹕言侯王鎭撫以道德﹐民亦將不欲﹐故當以淸淨導化之。○疏﹕非但不得欲於有法﹐亦不得欲於此無淸名之朴也。前以無遣有﹐此則以無遣無。有無雙遣﹐離一中道也。

天下將自正。

注﹕能如是者﹐天下將自正安定也。○疏﹕靜﹐息也。前以無名遣有﹐次以不欲遣無﹐有無旣遣﹐不欲還息﹐不欲旣除﹐一中斯泯﹐此則遣之又遣﹐玄之又玄﹐所謂探微索隱﹐窮理盡性者也。旣而一切諸法無非正眞﹐稊稗瓦甓﹐悉皆至道﹐故雲天下自正﹐此一句結眾妙之門也。○禦日﹕無名之朴﹐亦將不欲者﹐言人君旣峽無名之朴鎭靜之﹐蒼生不可執此無名而令有逃﹐將恐尋進喪本﹐復入有爲﹐故於此無名之朴﹐亦將兼忘。不欲於欲﹐無欲亦忘﹐泊然淸淨﹐天下自正也。又曰﹕道常無欲﹐樂淸淨﹐故令天地常正﹐天地者道之臣也﹐君王法道行戒﹐臣下之心悉皆自正矣。

上德不德﹐是以有德﹔

注﹕上德謂太古無名號之君﹐德大無名﹐故言上德也。不德者﹐言其不以德教民﹐因循自然﹐養人性命﹐其德不見﹐故言不德也。言其德合於天地﹐和气流行﹐民得以全也。○疏﹕上者高升﹐是超出之名﹐德者得也﹐以克獲爲義。言上德之人﹐妙契道境﹐境智冥會﹐得失兼忘。得失兼忘﹐故言不德。境智冥會﹐故言有德。有德則遣其失﹐不德則遣其得也。

下德不失德﹐是以無德。

注﹕下德謂有號鎰之君﹐德不及上德﹐故言下德也。不失德者﹐其德可見﹐其功可稱。以有名號及其身﹐故無德也。

上德無爲﹐而無以爲﹔

注﹕言法道安靜﹐無所施爲﹐故無以名號爲也。○疏﹕以﹐用也。上德無爲﹐至本凝寂﹐而無以爲﹐迹用虛妙﹐此名無爲而爲﹐爲卽無爲也。

下德爲之﹐而有以爲。

注﹕言爲教令﹐施政事皆以爲己﹐取名號也。○疏﹕心不忘德﹐故稱爲之。亦仍有事﹐故言有爲也。

上仁爲之﹐而無以爲﹔

注﹕上仁爲行仁之君﹐其仁無上﹐故言上仁也。爲之者﹐爲仁恩也。功成事立﹐無以執爲也。○疏﹕仁﹐慈悲也﹐有心覆育﹐故言爲之。不貴恩報﹐故言無以爲。確論上仁不及下德﹐對義仁勝﹐故稱無以爲。三寶之中﹐以慈爲首﹐故五德之內﹐亦以仁爲先者也。

上義爲之﹐而有以爲。

注﹕爲義以斷割也﹐動作以爲己﹐殺人以成威﹐賦下以自奉也。○疏﹕義主正惡裁非﹐卽經中戒律是也。然戒律之本﹐被下機士涉有爲﹐未階虛妙﹐故言爲之有以也。

上禮爲之﹐而莫之應﹐

注﹕謂上禮之君其禮無上也。爲之者﹐言爲禮制度序威儀也。言禮華盛實衰﹐飾僞煩多﹐動則離道﹐不可得應也。○疏﹕禮尙威儀﹐卽經中教齋威儀等是也。且至道衝寂﹐大象無形﹐今乃賤素貴華﹐重文輕質﹐不崇恬淡﹐惟尙威儀﹐𨿽爲漸教法門﹐而未能與理相應﹐非但內乖於道﹐而乃外亦不能應物﹐故言莫之應。○盧曰﹕玉帛之禮﹐以爲行聘之端﹐故日上。爵命有度﹐故日爲之。禮節煩多﹐玉帛斯竭﹐下不供上﹐故日而莫之應。以不應﹐故刑罰行焉。

則攘臂而仍之。

注﹕言禮煩多不可應﹐則上下忿爭﹐故攘臂相仍引之也。○禦曰﹕禮尙往來﹐不來非禮﹐行禮於彼﹐而彼不應﹐則攘臂而怒﹐相仍引也。○疏﹕仍﹐因也。禮尙往來﹐更相責望﹐因其禮薄﹐卽攘臂怒之﹐欲明上禮爲教之獘﹐故《莊子》云﹕魯酒薄而邯鄲圍﹐卽其事也。

故失道而後德﹐

注﹕言道衰而德化生也。○疏﹕德﹐上德也。眾生感衰﹐道化斯隱﹐應物隨時﹐下德方見。

失德而後仁﹐

注﹕言德衰而仁愛見也。○疏﹕德化漸替﹐仁恩繼之。

失仁而後義﹐

注﹕言仁衰而分義明。○疏﹕仁慈不行﹐厥義方起。

失義而後禮。

注﹕言義衰則禮施﹐聘行玉帛。○禦曰﹕失道者﹐失上德也﹐上德合道﹐故云失道。夫道德仁義者﹐時俗夷險之名也﹐故道衰而德見﹐德失而仁存﹐仁亡則義立﹐義喪而禮救﹐斯皆適時之用。故論禮於淳朴之代﹐非狂則悖﹐忘禮於澆醨之世﹐非愚則誣。若能解而更張者﹐當退禮而行義﹐退義而行仁﹐退仁而行德﹐忘德而合道﹐人反淳朴﹐則上德之無以爲之者也。○疏﹕自道喪澆醨﹐於斯爲極﹐不能止惡﹐方事節文﹐𨿽復彊作威儀﹐而浮僞以甚。

夫禮者﹐忠信之薄﹐

注﹕言禮廢本治末﹐忠信日以衰薄。

而亂之首。

注﹕禮者賤質而貴文﹐故正直日以少﹐邪亂日以生。○疏﹕徒日外彰

文飾﹐未是情發於中﹐旣非信實之厚﹐適足忠誠之薄﹐不懲淫勃之原﹐更資昏亂之首。

前識者﹐道之華﹐

注﹕不知而言知﹐是前識﹐此人失道之實﹐得道之華也。

而愚之始。

注﹕言前識之人﹐愚暗之倡始。○禦曰﹕禮以救亂﹐而貴固知﹐而失禮意者﹐則將矜其玉帛﹐貴其拜跪﹐如此之人﹐故爲愚昧之始也。○疏﹕不知彊知日前識﹐識在知前也。言此前識之人於修道行中﹐甚爲華僞﹐旣非大智慧源﹐乃是愚癡之始也。○顧曰﹕前識者謂不待研求也﹐夫淸淨虛妙﹐則深不可識﹐無色無象﹐其道自眞﹐若夫辭說辮贍﹐儀形煥炳﹐相好森羅﹐在前可識﹐此非至眞之實﹐乃是大道之華而愚之始。夫愚人始化﹐未見眞實﹐故以前識引其愚。道華化其始也﹐序家云﹕此釋最爲勝。

是以大丈夫處其厚﹐

注﹕大丈夫﹐謂道德之君也﹐處身於淳朴也。

不處其薄。

注﹕不處身違道﹐爲世煩亂也。○疏﹕丈﹐長也。夫﹐扶也。謂有勇猛慈救之智﹐堪爲羣品之長﹐以扶護蒼生也。其志弘普﹐故稱大丈夫。大丈夫當懷道德之厚﹐豈處禮義之薄耶。

處其實﹐

注﹕處忠信也。

不處其華。

注﹕不尙言華也。○禦曰﹕有爲者﹐道之薄。禮義者﹐德之華。故聖人處無爲之事﹐其厚也。○疏﹕達道之夫﹐方外之士﹐當畱情於道德之實﹐豈處心於前識之華。

故去彼取此。

注﹕去彼華薄﹐取此實厚。○疏﹕去彼華薄﹐則是絕仁去義。取此實厚﹐則是返朴還淳﹐且上德聖人體無。分別﹐豈有心於彼此﹐情系於去取者乎。蓋明不去而去﹐𨿽去不去﹐亦不取而取﹐𨿽取不取﹐非去之而去﹐取之而取者也。去取旣爾﹐彼此亦然也。

昔之得一者﹕

注﹕昔﹐往也﹐一﹐無爲也﹐道之也。○禦曰﹕一者﹐沖和之妙气也。○疏﹕昔﹐古也。言曩劫初﹐得道之者﹐所得之狀﹐具列於下文﹐斯則禦今而引古也。

天得一以淸﹐

注﹕言天得一故能垂象淸明。○節解曰﹕謂泥丸在人頭中﹐淸气下灌﹐故日以淸。○疏﹕稟得道之气﹐故積陽成天﹐淸浮在上也。

地得一以寧﹐

注﹕言地得一﹐故能安靜不動搖也。○疏﹕同稟一道﹐故凝陰成地﹐寧靜於下。○節解曰﹕謂丹田不淫不亂﹐精神居其身﹐故日寧也。

神得一以靈﹐

注﹕言神得一﹐故能變化無形。○節解曰﹕神謂心也。心爲神靈﹐五藏之主﹐故曰以靈。○疏﹕神道處陰﹐幽冥難測﹐由其得一﹐故靈智無方﹐故《莊子》云﹕神鬼神帝﹐生天生地也。

谷得一以盈﹐

注﹕言谷得一﹐故能滿盈而不絕。○節解曰﹕谷謂。也﹐。爲華池宮﹐能致醴泉﹐故日以盈。○疏﹕谷﹐川谷也。言谷得一故能泉源流潤﹐漢壑盈滿。

萬物得一以生﹐

注﹕言萬物皆須道以生成也。○疏﹕有識有情﹐通號萬物﹐同稟一道﹐故得生成。○節解曰﹕謂萬物異形﹐皆共得一以生﹐故日以生。

侯王得一以爲天下正。

注﹕言侯王得一﹐故能爲天下平正。○節解曰﹕謂脾也。位處中黃﹐以一制化四方﹐故日以正。○疏﹕帝王公侯莫不察道爲化﹐只以無爲得一﹐故能布政天下﹐放勛文命是也。

其致之﹐

注﹕言致誡也﹐謂下六事也。○禦曰﹕物得道用﹐因用立名﹐道存則名立﹐用失則實喪。故天淸﹑地寧﹑神靈﹑谷盈﹐皆資妙用以政之﹐故云其政之。○疏﹕致﹐得也。通結前六事﹐咸得一道也。內解云﹕通是一人而有六種行門也。○節解曰﹕謂天地人神靈水泉萬物各共一以成﹐故曰其致之也。

天無以淸將恐裂﹐

注﹕言天﹐當有陰陽弛張﹐晝夜更用事﹐不可但欲淸明無已時﹐將恐分裂不爲天也。○節解曰﹕謂泥丸不得一﹐則腦桔頭白齒落﹐故日裂。

地無以寧將恐發﹐

注﹕言地當有高下剛柔﹐節气五行﹐不可但欲安靜气無已時﹐將恐發泄不爲地也。○疏﹕發﹐變動也。言地不能用道寧靜﹐則恐有崩淪之災。昔岐山崩﹐三川震是也。○節解曰﹕謂丹田不得一﹐則精气發泄﹐故日恐發也。

神無以靈將恐歇﹐

注﹕言神當有王相死囚休廢﹐不可但欲靈變無已時﹐恐虛歇不爲神也。○節解曰﹕謂心亂不守一﹐則身空早老﹐故日恐歇。○疏﹕歇﹐廢也。神不依道則智用愚怠﹐旣無靈驗﹐將恐歇滅也。

谷無以盈將恐竭﹐

注﹕言谷當有盈縮虛實﹐不可但欲盈滿無已時﹐將恐枯竭不爲谷也。○節解曰﹕謂。失其一﹐則華池不津液﹐故日竭也。○疏﹕竭﹐塞也。言川谷乖一﹐災否斯起﹐致泉源枯竭﹐流注不通也。

萬物無以生將恐滅﹐

注﹕言萬物生長收藏﹐當隨時死生﹐不可但欲長生無已時﹐將恐滅亡不爲物也。○疏﹕一切萬物得一而生﹐若喪道乖眞﹐則死滅俄頃。

侯王無以貴高將恐蹶。

注﹕言侯王當屈己下人﹐汲汲求賢﹐不可但欲高貴﹐於人無已時﹐將恐顚蹶失其位也。○禦曰﹕夫得一者不可以矜其用﹐聖人垂教﹐本爲生靈﹐𨿽遠舉天地淸寧﹐而會歸只在侯王謙和﹐守於雌靜之道﹐則無蹶滅等事。○疏﹕蹶﹐敗也。君王不能用道守貴﹐乖理勃德﹐將恐神器類覆﹐社稷傾危﹐夏桀殷紂﹐卽其人也。

故貴必以賤爲本﹐

注﹕言必欲尊貴者﹐當以薄賤爲本﹐若禹稷躬耕﹐舜陶河濱﹐周公下白屋也。○節解曰﹕謂人求﹣長生﹐當以元气爲母﹐故日本也。○疏﹕貴﹐尊高也。賤﹐卑下也。得一之君﹐故能謙下﹐失道之主﹐叉致驕矜﹐故知驕矜是下賤之基﹐謙卑是尊高之本﹐校量得失﹐故有斯戒。

高必以下爲基。

注﹕言必欲尊貴﹐當以下爲本基﹐猶築墻造功﹐因卑成高﹐下不堅固﹐後必傾危也。○節解曰﹕謂道人養精補腦﹐當用丹田爲主﹐故爲基也。○顧日﹕夫言高以下爲基者﹐貴非自貴﹐由乎賤者所崇﹐高非自高﹐綠於下者所載。然則貴因賤立﹐得不以賤爲本乎。是以智者務本﹐故居謙而不危。愚者殉末﹐故窮高而自墜。

是以侯王自謂孤寡不谷。

注﹕言孤寡者﹐諭孤獨也。不谷﹐諭不能如車轂爲眾輻所奏也。王侯至尊貴﹐能以孤寡自稱﹐此非以賤爲本乎。以曉示於人也。○疏﹕不谷﹐猶不善也。王侯貴人智慧﹐聰達體知﹐傲是喪身之本﹐謙是貴盛之基﹐故撫接下凡﹐以卑自牧﹐乃稱孤寡不谷。○顧曰﹕所以言不谷者﹐不善也。謂德非物宗﹐不能總眾之辭﹐凡上三者﹐皆人之所惡﹐而侯王自以爲稱﹐豈非以賤爲本乎。

此其以賤爲本也﹐非乎﹖

注﹕言非乎者﹐蓋是嗟嘆假問之辭云耳。○節解曰﹕非謂其道是元一歟。

故致數車無車。

注﹕致﹐就也﹐人就車數之﹐爲輻爲輪爲轂爲衡爲轅爲軸﹐無有名爲車者﹐故成爲車。以諭侯王不以尊號自名﹐故能成其貴。○疏﹕箱襲轂輞﹐假合而成﹐徒有車名﹐數卽無實﹐五物四大爲幻亦然﹐所以身旣浮虛﹐貴將安寄﹐是以處貴應須謙下。○蔡曰﹕所言譽者﹐毀譽也。言有道王侯﹐卑以自牧﹐旣忘貴賤﹐亦一毀譽﹐故人數數譽揚﹐言其有德﹐亦不以爲貴﹐數數毀敗﹐言其無道﹐亦不以爲賤。○顧曰﹕言行人君子善以道德功行建立身心﹐無德可彰﹐無迹可顯﹐則深根固蒂﹐不爲是非﹐欲惡之所抽拔也。

不欲球綠如玉﹐落落如石。

禦曰﹕琭琭﹐玉貌﹐落落﹐石貌。以賤爲本也。

反者道之動﹐

注﹕此明權也﹐反者取其反經合義。反經合義者﹐是聖人行權﹐行權者是道之運動﹐故云反者道之動。

弱者道之用也。

注﹕此明實也。弱者取其柔弱雌靜﹐雌靜者﹐是聖人處實。處實者﹐是道之常用﹐故云弱者道之用也。

天下萬物生於有﹐

注﹕天下萬物皆從天地生﹐天地有形位﹐故言生於有。

有生於無。

注﹕天地神明﹐蜎飛蠕動﹐皆從道生﹐道無形象﹐故言生於無也﹐此言本勝於華﹐弱勝於彊﹐謙虛勝盈滿也。○禦曰﹕夫實之於權﹐猶無之生有﹐故行權者貴反於實﹐用有者必資於無﹐然至道衝寂﹐離於名稱﹐諸法性空﹐不相因待﹐若能兩忘權實﹐雙泯有無﹐則數輿無輿﹐可謂超出矣。○疏﹕有﹐應道也﹐所謂無一之气也。元一妙本﹐所謂冥寂之地﹐言天地萬物﹐皆從應道有法而生﹐卽此應從妙本而起。妙本卽至無也。

上士聞道﹐勤而行之﹔

注﹕上士聞道﹐勤苦竭力而行之。○疏﹕上機之人﹐智慧聰達﹐一聞至道﹐卽悟萬法皆空﹐所以勤苦修學﹐遂無疑怠。

中士聞道﹐若存若亡﹔

注﹕中士聞道﹐治身以長生﹐治國以太平﹐欣然而存之﹐退見財色榮譽﹐惑於情欲﹐而復亡之。○禦曰﹕中士可上可下﹐故疑惑﹐則若存若亡。○疏﹕中機智暗﹐照理不明﹐𨿽復聞道﹐未能妙悟﹐若斂情歸定﹐卽時得虛心﹐才涉世塵﹐則滯於有境﹐與奪不定﹐故云存亡。

下士聞道﹐大笑之。

注﹕下士貪狠多欲﹐見道柔弱﹐謂之恐懼﹐見道質朴﹐謂之鄙陋﹐故大笑。○疏﹕下機之人﹐機性愚鈍﹐聞眞道玄遠﹐至言弘博﹐心旣不悟﹐謂之虛誕﹐遂生誹謗﹐撫掌大笑也。

不笑不足以爲道。

注﹕不爲下士所笑者﹐不足名之爲道。○疏﹕不爲凡人所笑﹐不足稱爲聖道。

是以建言有之﹕

注﹕建設之道也。設言已有道﹐當如下六句。○疏﹕建﹐立也﹐言上士所行之道﹐建在下文有之﹐則明道若昧等是也。

明道若昧﹐

注﹕明道之人﹐若暗昧無所見知也。○疏﹕昧﹐暗也。照達眞道之人﹐昧迹同俗﹐不顯其明﹐若愚昧也。

進道若退﹐

注﹕進取道者﹐若退不及也。○疏﹕大學之人﹐不見其逵﹐內𨿽進修﹐外若衰退。

夷道若類﹐

注﹕夷﹐平也﹐大道之人不自別殊﹐若多比類也。

上德若谷﹐

注﹕上德之人若深谷﹐不恥濁濕也。○疏﹕勝尙道德之人﹐與太虛等量﹐故能包容萬物﹐若彼空谷也。本欲有作俗字者﹐言能忘德﹐不異囂俗也。

大白若辱﹐

注﹕大潔白之人若污辱﹐不自彰顯也。○疏﹕白﹐潔淨也。辱﹐污辱也。言大潔白高行之人﹐和光同塵﹐不耀於物﹐故能混迹揚波﹐若污辱也。故東方生潔其道而穢其迹﹐卽斯義也。

廣德若不足﹐

注﹕德行廣大之人﹐若頑愚不足也。○禦曰﹕大成而執謙也。○疏﹕言懷大德之士﹐體道虛忘﹐故內至有餘﹐而外若不足。老子傳云﹕良賈深藏若虛﹐盛德容貌若愚也。

建德若偸﹐

注﹕建設道德之人﹐若可偸引使空虛也。○疏﹕偸﹐盜也。言建立大德之人﹐藏名匿進﹐如彼偸竊不用人知﹐故上經云猶若畏四鄰也。

質眞若渝﹐

注﹕質朴之人﹐若五色有淺不明也。○禦曰﹕淳一而和光也。○疏﹕質﹐實也。渝﹐變也﹐言素質體眞之士﹐寂而動﹐眞而應﹐變見無常﹐故若渝也。

大方無隅﹐

注﹕大方正之人﹐無委曲康隅也。○疏﹕隅﹐角也。言體道大方之人﹐因循順物﹐不守節操﹐不立小隅角﹐所謂上達無節也。

大器晚成﹐

注﹕大器之人﹐若九鼎瑚璉﹐不可倉卒而成也。○疏﹕瑚璉九鼎﹐非一朝可成﹐諭大學之人﹐豈近心能證﹐必須累劫修守﹐方政虛極﹐卽任公子釣驚是也。○節解曰﹕謂守一不殆﹐老則得道。

大音希聲﹐

注﹕大音猶雷霆﹐待時而動﹐諭當愛气希言。○疏﹕希﹐猶無也。至道至虛﹐大音寂乎無響﹐自妙本降迹無聲也。師曠聽而不聞其聲也。瓊音振於宇宙﹐欲明是迹卽本﹐故言大音希聲。

大象無形﹐

注﹕大法象之人﹐質朴無形容。○疏﹕大道之象﹐象而無形也。離婁視之而莫見其形也﹐色像徧乎虛空﹐欲明卽有而無﹐故云大象無形也。

道隱無名。

注﹕道港隱使人無能指名也。○疏﹕至道妙本﹐幽隱窈冥﹐非形器之所測量﹐豈名言之能詮辯也。

夫惟道﹐善貸且成。

注﹕成﹐就也。言道善稟貸人精气且成就之也。○疏﹕貸﹐借也。獨此無名之道﹐有大慈悲﹐故能俯救眾生﹐借其善力﹐亭毒羣品﹐生化三才﹐種種方便﹐趣令成就。

道生一﹐一生二﹐二生三﹐三生萬物。

注﹕道生一﹐道始所生者一也。一生二﹐一生陰陽也。二生三﹐陰陽生和淸濁三气﹐分爲天地人也。三生萬物﹐天地人共生萬物也﹐天施地化﹐人長養之。○榮曰﹕道生一﹐虛中動气﹐故日道生。元气未分﹐故言一也。一生二﹐淸濁分﹐陰陽著也。二生三﹐運二气三才。三生萬物﹐圓天覆於上﹐方地載於下﹐人主統於中﹐何物不生也。

萬物負陰而抱陽﹐

注﹕萬物無不負陰而向陽﹐回心而就日也。陳曰﹕陰陽﹐道之妙用也﹐負則在外﹐抱則在內。﹟1

沖气以爲和。

注﹕萬物之中皆有元气﹐得以和柔﹐若胸中有藏﹐骨中有髓﹐艸木中有空虛﹐和气潛通﹐故得長生。○榮曰﹕陽气熱孤﹐亦不能生物﹐陰气寒單﹐亦不足成形。因大道以通之﹐借沖气以和之﹐所以得生也。

人之所惡﹐惟孤寡不谷﹐而王公以爲稱。

注﹕孤寡不者﹐谷不祥之名﹐而王公以爲稱者﹐處謙卑﹐法空虛和柔也。○疏﹕孤獨鰥寡﹐乃不善之事﹐以此爲惡﹐人之常情。而王公貴人用斯自牧﹐足明貴以賤爲本﹐高以下爲基﹐以勸修行之人﹐必須處心謙順。

故物或損之而益﹐

注﹕引之不得推讓心還﹐文子曰﹕爭則不足﹐讓則有餘﹐讓則禮義生﹐爭則暴亂起。

益之而損。

注﹕夫增高者玫崩﹐貪富者政息。○禦曰﹕自損者﹐人益之。自益者﹐人損之。故朝宗者善於下﹐謙弱者德之柄﹐孤寡爲稱﹐不亦宜乎。禦疏曰﹕故者﹐仍上之辭也。損﹐貶毀也。言王公稱孤寡以自毀損﹐則爲百姓樂推﹐尊敬而事之而政益也。或益之而損者﹐若王公貴寵其身﹐居上而驕﹐則下人離散而玫損也。《書》曰﹕滿招損﹐謙受益﹐斯之謂也。○成疏﹕謙卑柔弱﹐損己濟物﹐物必歸之﹐故生道獲全。矜誇傲誕﹐益己淩物﹐物必挫之﹐故致危敗。危敗是損﹐全生是益﹐損益之驗﹐其義盡然﹐故言損之而益﹐益之而損也。

人之所教﹐

注﹕謂眾人所教我去弱爲彊﹐去柔爲剛。

我亦義教之。

注﹕言我教眾人﹐使去彊爲弱﹐去剛爲柔。○禦曰﹕老君云﹕人君所欲立教教人者﹐當以吾此柔弱謙虛之義以教之也。○疏﹕言俗人儒教亦尙謙柔﹐我之法門﹐本崇靜退﹐貴在虛忘﹐所以爲異。

彊梁者不得其死﹐

注﹕彊梁者﹐謂不信玄妙﹐背叛道德﹐不從經教﹐尙勢任力也。不得其死者﹐爲天命所絕﹐兵刃所伐﹐王法所殺﹐不得以壽終而死也。

吾將以爲教父。

注﹕父﹐始也。老君以彊梁之人以爲教戒之始也。○禦曰﹕吾見彊粱者亡﹐柔弱者全﹐故以此柔弱之教爲眾教之父。○疏﹕彊粱猶剛躁也﹐父﹐始也。言彊梁之人必當夭折﹐不得依於天命壽終而死也。老君𨿽復演法多端﹐教門匪一﹐而每說柔弱爲善﹐剛彊爲惡﹐以此切當將爲學道之先。父亦本也。○顧曰﹕言此彊梁之士﹐旣不得其死﹐我卽爲其立教﹐說斯無爲道德﹐作其教學之本父也。

天下之至柔﹐馳騁天下之至堅。

注﹕至柔者水也﹐至堅者金石也。水能貫堅入剛﹐無所不通也。○疏﹕至柔﹐水也。至堅﹐金也。馳騁﹐貫穿之義也。言水至柔能攻金石之堅﹐諭無爲至柔能破有爲之累﹐故下文雲天下柔弱﹐莫過於水﹐攻堅彊者﹐莫之能先也。

無有入無間﹐

注﹕無有謂道也﹐道無形質﹐故能出入無間﹐通神明﹐濟羣生也。○禦曰﹕無有者﹐不染塵境也﹐心中無所有也。無間者﹐道性自然淸淨﹐妙體混成﹐一無問隙。夫不爲可欲所亂﹐令心境俱靜﹐一無所有﹐則心與道合契﹐出入無間。○疏﹕間﹐隙也。言顚倒之流﹐見空爲有﹐達觀之士﹐卽有而空﹐故言無有也。入﹐契會也﹐有爲粗疏﹐故有隙。無爲微密﹐故無間也。而卽有卽無﹐故能入無間之理也。○車曰﹕言水之與風﹐本無質相﹐金石骨髓﹐亦無間隙﹐風之與水﹐已能縱入﹐行之所攻。至妙之道﹐本自無形﹐煩惱結陋﹐又無間竅﹐道之妙惠﹐早已入訖﹐原其結縛之由﹐要其頑執之本﹐投其悟解之藥﹐開其正性之機﹐此卽無有入無間也。

吾是以知無爲有益。

注﹕吾見道無爲而萬物自化成﹐是以知無爲之有益於人也。

不言之教﹐

注﹕道法不言﹐師之以身。

無爲之益﹐

注﹕法道無爲﹐治身有益精神﹐治國則有益於人﹐不煩勞也。○孫曰﹕柔能破剛﹐無能遣有﹐以是知無爲之教﹐大益於人。

天下希及之。

注﹕天下者人主也﹐希能有及道之無爲治身治國也。○疏﹕所謂不言﹐非關杜口。在理卽有卽無﹐在教亦卽言卽默。卽言卽默﹐故名不言之教。卽有卽無﹐故名無爲之益。益旣不益而益﹐教豈教而教哉﹐斯乃窮理盡性﹐蓋世之談﹐世間名教罕能及者﹐故言天下希及之。○顧曰﹕則天玄默﹐而風俗自移﹐故日不言之教。法道無爲﹐人物自化﹐故言無爲之益。

名與身孰親﹖

注﹕名遂則身退也。○禦曰﹕名者實之賓﹐世人徇名以亡身﹐故設問誰親﹐欲令去功與名﹐而全其眞。○疏﹕身﹐內也﹐實也。名﹐外也﹐賓也。孰﹐誰也。世人皆求外喪內﹐貪名喪實﹐何者﹖夫令譽芳名﹐本爲身也﹐身旣爲名﹐身死名竟何施。老君湣玆顚倒﹐故覆云名之與身﹐誰是汝親乎﹐而汝貪名忘身耶。以斯格量﹐親疏可見﹐故《莊子》云﹕伯夷死名於首陽之下也。

身與貨孰多﹖

注﹕財多則害身。○禦曰﹕徇多將以求財﹐財得而亡身﹐故設問孰多﹐欲令擲玉毀珠﹐以全其身。○疏﹕夫資貨者﹐本爲我身﹐迷惑之徒﹐喪身徇貨﹐故老君責言汝去貨存身利多﹐爲聚貨喪身利多耶。故《莊子》云﹕盜跖死利於束陵之上。

得與亡孰病﹖

注﹕好得利則病於行也。○疏﹕夫多責得財必喪己﹐少欲亡貨則存身。然則得是喪己之徵﹐亡是存身之驗﹐喪己可以爲病﹐存身可以爲樂﹐世人翻以得爲適﹐以亡爲病者﹐不亦謬乎。故教主言﹕得與亡﹐定誰是病。

甚愛必大費﹐

注﹕甚愛色﹐費精神﹐甚愛財﹐遇禍患﹐所愛甚少﹐所亡者多﹐故言大費。○疏﹕費﹐損也。爲是義﹐故甚愛名譽之人﹐必勞形休心﹐費神損智﹐此一句解名也。

多藏必厚亡。

注﹕生多藏於府庫﹐死多藏於丘墓﹐生有攻劫之憂﹐死有掘冢剖棺之息。○疏﹕夫多藏賄貨於府庫者﹐必有劫盜之息﹐非但喪失財物﹐亦乃害及己身﹐其爲敗亡﹐禍必深厚。故《書》云﹕匹夫無罪﹐懷璧其罪。莊云﹕大儒臚﹐傳曰﹕靑靑之麥﹐生於陵陂。生不布施﹐死何含珠爲。於是以金錘控其頤﹐徐別其頰﹐無傷口中珠是也。此一句解貨。

知足不辱﹐

注﹕知足之人﹐絕利去欲﹐不辱其身。○疏﹕體知財賄虛假﹐守分不貪﹐淸康知足﹐故無恥辱﹐此一句解貨。

知止不殆﹐

注﹕知可止則止﹐財利不累於身心﹐聲色不亂於耳目﹐終身不危殆也。○疏﹕旣悟名譽非眞﹐所以止而不著﹐全身遠害﹐故無危殆。上經云﹕名亦旣有﹐夫亦將知止。此一句結名。

可以長久。

注﹕人能知止足﹐則福祿常在於己﹐治身則神不勞﹐治國則民不擾﹐故可長久。○疏﹕知止於名﹐知足於貨﹐忘名忘利﹐則可長可久。此一句總結名。

道德眞經注疏卷之四竟

﹟1案此條注文﹐見於道藏本陳象古《道德眞經解》卷下。象古爲北宋末承議郎。故可知本書應出於北宋末南宋初﹐絕非南齊顧歡所述﹐亦非唐人編集也。

道德眞經注疏卷之五

吳郡徵士顧歡述

大成若缺﹐

注﹕謂道德大成之君也﹐若缺者﹐滅名藏譽﹐如毀缺不備也。

其用不獘。

注﹕其用心是則無獘盡時也。○禦曰﹕謙則受益﹐故無困獘時也。○疏﹕言行業大成就之人﹐能忘其成﹐故𨿽大成﹐如似缺少不足也。只爲能忘其成﹐故終日貨用而無獘損。是以《莊子》云﹕小成隱道也。夫成者不缺﹐缺者不成﹐而今成而似缺者﹐忘缺忘成。故不見成而缺﹐故如缺而實成﹐不見缺而異成﹐故大成而似缺也。

大盈若沖﹐

注﹕謂道德大盈滿之君﹐若衝者﹐貴不敢驕﹐富不敢奢。

其用不窮。

注﹕其用心如是﹐則無窮盡時也。○疏﹕衝﹐虛也。靜﹐盡也。言道德大滿之人﹐能滿其滿﹐故能滿如似空虛無物也。只爲忘滿沖虛﹐故能利用無竭也。夫滿者不虛﹐虛者不滿﹐而今滿而虛者﹐欲明忘滿忘虛﹐故能卽虛卽滿﹐滿而若虛。

大直若屈﹐

注﹕大直謂修道法度正直如一也﹐若屈者﹐不與俗人爭﹐如可屈折也。○疏﹕大直質素之人不顯直相﹐故能混迹同塵﹐委曲隨物﹐故若屈也。是知直躬小直也。

大巧若拙﹐

注﹕大巧謂多才衍也﹐若拙者﹐亦不敢見其能也。○疏﹕匠成萬物﹐鑪錘羣生﹐有大功巧而忘功用﹐晦迹同凡﹐故若拙也。《莊子》云﹕雕刻眾形而不爲巧﹐是知工唾小巧也。

大辯若訥。

注﹕大辯者﹐智無疑。如訥者﹐無口辭。○禦曰﹕不飾小說也。○疏﹕妙能剖析眞空﹐詮量玄極者﹐言所不能言也。不同世間。才捷利﹐故言蹇訥也。《莊子》云﹕不言之辮﹐亦云大辮不言。是知楊墨小辮也。

躁勝寒﹐

注﹕勝﹐極也。春夏陽气躁疾於上﹐萬物盛極則寒﹐寒則零落死亡也。言人不當剛躁也。

靜勝熱。

注﹕秋冬萬物靜於黃泉之下﹐極則熱﹐熱者生之原也。○疏﹕躁﹐陽也。靜﹐陰也。勝﹐極也。言四時運轉﹐陰極陽生﹐陽極陰起。陰起故一切凋落。陽生故庶物咸盛。諭靜是長生之本﹐躁是死滅之原﹐以勸行人去躁歸靜也。又解﹕從本降迹﹐卽躁勝寒。患迹歸本﹐卽靜勝熱。以明動靜適時也。○顧曰﹕物極則反﹐動極則靜﹐靜極則動﹐從此而觀﹐盛極則衰﹐衰極則盛﹐人間諸法﹐例皆如此。旣非常保﹐何所貪求。是以聖人不取不求﹐無得無失﹐而五種大行﹐自淸自靜﹐不爲寒熱所侵﹐始爲天下之正主云云。

淸靜以爲天下正。

注﹕能淸能靜﹐則爲天下長﹐持正則無終已時也。○疏﹕淸虛寧靜﹐可以自利利他﹐以正治邪﹐故爲天下正。此則結釋靜勝躁﹐優劣之義也。○節解曰﹕謂得入深山﹐行淸淨﹐守自然﹐則爲眞人也。

天下有道﹐

注﹕謂人主有道也。

卻走馬以糞。

注﹕糞﹐田也。兵甲不用﹐卻走馬以治田農也。治身者﹐卻陽精以糞其

身也。○禦曰﹕有道之主﹐無爲化行﹐旣不貪求﹐故無交戰﹐屏卻走馬

之事﹐人得糞於田園。○疏﹕言有道之君﹐種於天下﹐干戈靜息﹐偃武

修文﹐宇內淸夷﹐無爲而治﹐故能卻馳走之馬﹐以糞農田。治身者卻六

根兵馬﹐以道糞心﹐故孟子云﹕人皆以糞糞其田而莫之以學糞其心也。

天下無道﹐

注﹕謂人主無道。

戎馬生於郊。

注﹕戰伐不止﹐戎馬生於郊境之上﹐久不還也。○疏﹕郭外日郊﹐無道之君﹐臨於海內﹐禽荒色荒﹐四方不靜﹐多貪境土﹐好行徵伐﹐遂使軍戎兵馬出生郊外。且輕身躁競之夫﹐心不懷道﹐縱於六根兵馬﹐馳騁塵境之中﹐故云生於郊也。

罪莫大於可欲﹐

注﹕好色欲也。○疏﹕罪者摧也﹐言爲苦之所摧逼也。前境美麗﹐稱可欲之心﹐故言可欲也。然境能逼心﹐是起罪之綠﹐以戒行人不可染境也。故上經云﹕不見可欲﹐使心不亂。

禍莫大於知不足﹐

注﹕富貴不能自禁止。○疏﹕禍卽罪之深重者也﹐言心貪前境﹐不知厭足﹐害人損物﹐爲罪日深﹐非惟災及一身﹐亦乃禍延三族。

咎莫甚於欲得。

注﹕欲得人物﹐利且貴也。○禦曰﹕殃咎之大﹐莫大於欲﹐欲得禍深﹐故云咎也。○疏﹕咎﹐考責也﹐欲得之心﹐略無涯際﹐其爲咎責﹐莫甚於斯﹐格量深淺﹐禍重咎輕﹐欲備顯物情﹐故具彰二釁。

故知足之足﹐

注﹕守眞根也。

常足矣。

注﹕無欲也。○疏﹕守分不食於行便足﹐恆無闕少﹐故言常足。欲明貴競之類﹐遭禍遇殃﹐知足之人﹐恆居安泰﹐先病後藥﹐故繼此文。

不出戶﹐知天下。

注﹕聖人不出戶以知天下者﹐以己身知人身﹐以己家知人家﹐所以見天下也。○疏﹕戶者謂知覺﹐攀綠分別﹐等門戶也。有道之人虛懷內靜﹐不馳心於世境﹐而天下之事悉知﹐此以眞照俗也。

不窺牖﹐以見天道。

注﹕天道與人道同﹐天人相通﹐精气相貫﹐人君淸靜﹐天气自正﹐人君多欲﹐天炁煩濁﹐吉凶利害﹐皆由於己。○禦曰﹕垂拱無爲﹐不出教令於戶外﹐而天道可知也。○疏﹕牖﹐根竅也﹐天道自然之理﹐寨體坐忘﹐不窺根竅﹐而眞心內朗﹐睹見自然之道﹐此以智照眞也。戶通來去﹐從眞照俗﹐窗牖內閉﹐諭返照眞源也。

其出彌遠﹐其知彌少。

注﹕謂去其家觀人家﹐去其身觀人身﹐所觀益遠﹐所知益少。○疏﹕顚倒之夫﹐不能照理﹐其心逐境﹐彌遠而無厭﹐其知淺近﹐暗昧而少鑑。

是以聖人不行而知﹐

注﹕聖人不上天﹐不入淵﹐能知天下者﹐以心知之也。○疏﹕不行者﹐心不綠歷前境而知者﹐能體知諸法實相﹐譬懸鏡高堂﹐物來斯照﹐而無心也﹐故《莊子》云﹕聖人不由心而照之於天矣。

不見而名﹐

注﹕上好道﹐下好德﹐上好武﹐下好力﹐聖人原小以知大﹐察內以知外。○疏﹕不見者﹐了知諸法虛幻﹐無可見之物也。而名者能正名百物﹐垂迹顯教﹐不見而損情欲﹐文飾日以消損也。○禦曰﹕不窺牖﹐故云不見﹐人和天順﹐故能名其太平。

不爲而成。

注﹕上無所爲則下無事﹐家給人足﹐萬物自化就也。○疏﹕不爲者﹐凝神寂澹﹐絕於有爲也。而成者能施化羣品﹐成就學人﹐此明寂而動也。

爲學日益﹐

注﹕學者謂政教禮樂之學也﹐日益者﹐情欲文飾﹐日以益多。○疏﹕爲﹐修營也。學﹐俗學也。言修俗學之人﹐銳情分別﹐故累欲日增也。

爲道日損。

注﹕道謂自然之道﹐日損者﹐使情欲文飾日以消損也。○禦曰﹕爲學日益見聞﹐爲道者日損功行。益見聞者﹐爲修學之漸﹐損功行者﹐爲悟道之門﹐是故因益以積功﹐功忘而體道矣。○疏﹕爲道謂修道也。言修道之士﹐虛夷恬淡﹐所以智德漸明﹐累惑日消也。

損之又損之﹐

注﹕損之者﹐損情欲也。又損之者﹐所以漸去也。

以至於無爲。

注﹕當恬淡如嬰兒﹐無所造爲也。○疏﹕爲學之人﹐執於有欲﹐爲道之士﹐又滯於無爲﹐𨿽復深淺不同﹐而俱有患。今欲治此兩執﹐故有損益之文﹐旣而前損損有﹐後損損無﹐二偏雙遣﹐以至於一中之無爲也。

無爲而無不爲也。

注﹕情欲斷絕﹐德與道合﹐則無所不施﹐無所不爲也。○禦曰﹕爲學積功行﹐爲道忘損之﹐𨿽損功行﹐尙有欲損之心﹐兼忘此心﹐至於淡然無爲。方彼鏡像而無不應﹐故無不爲。○疏﹕卽寂而動﹐卽體而用﹐故無不爲也。上經云﹕道常無爲無不爲。

取天下常以無事﹐

注﹕取﹐治也。治天下常當以無事﹐不當煩勞也。○疏﹕取﹐攝化也。言攝取宇內蒼生﹐令其歸善者﹐常以無爲無事而化之也。𨿽復應物施爲﹐而心未常有事﹐此卽動而寂也。故《莊子》云﹕孰獘獘焉﹐以物爲事乎。

及其有事﹐不足以取天下。

注﹕及其好有事﹐則政教煩民不安﹐故不足以治天下也。○疏﹕其心未虛忘﹐以事爲事而有事者﹐斯事異無事﹐無事異事﹐動異於寂﹐寂乖於動﹐如此之人﹐不足以攝化天下也。

聖人無心﹐

注﹕聖人不重改更﹐貴因循﹐若似無心也。

以百姓心爲心。

注﹕百姓心之所便﹐因而從之。○疏﹕體道洞忘﹐虛懷絕慮﹐與死灰均

其寂泊﹐故無心也。百姓﹐眾生也。然聖人無心﹐有感斯應﹐應隨物感﹐

故以百姓心爲心﹐心旣無心﹐心應亦不應。○節解曰﹕謂知道行气以神

爲心﹐則流布百節﹐百節百神百名共於形中﹐故日以百姓心爲心也。

善者吾善之﹐

注﹕百姓爲善﹐聖人因而善之。

不善者吾亦善之﹐

注﹕百姓𨿽有不善者﹐聖人化之使爲善也。○疏﹕善者謂無欲修學之士也﹐不善者謂有爲滯境之人。普以平等勝教化之﹐令其得善﹐此則以百姓心爲心之善也。

德善矣。

注﹕聖人德化﹐百姓爲善矣。○節解曰﹕謂行一養神﹐神和形柔﹐邪去正存﹐骨堅隨眞﹐故日得善矣。

信者吾信之﹐

注﹕百姓爲信﹐聖人因而信之。

不信者吾亦信之﹐

注﹕百姓爲不信﹐聖人化之使信也。

德信矣。

注﹕聖人德化﹐百姓爲信矣。○禦曰﹕欲善信者﹐吾因而善信之。不信者﹐吾亦以善信教之﹐令百姓感吾德而善信之也。○疏﹕信謂聞經戒愛樂﹐不信謂不樂道文﹐聖人以空行慈悲﹐平等救度﹐不問信與不信﹐皆令得益﹐而普發信心。故眞迹紫微夫人曰﹕信者得失之關鍵。又經云﹕信者學道之樞機也。一問日﹕聖人無心﹐有感必應﹐不感不應者﹐則信者方教﹐不信者不教﹐而令信與不信﹐一種教之﹐亦應感與不感﹐一種皆應。答曰﹕應有通有別﹐如治在玄都玉京﹐而恆救三界﹐此則通應善信是也。至如胡人有感紫炁西浮﹐授尹眞人道德之文﹐此則別應。若別應則待別感﹐通應則尋常慈照﹐故上經云﹕常善救人而無棄人也。○節解曰﹕謂人信一也﹐一亦信人﹐人不信一﹐一由人生﹐故道常得其信也。

聖人在天下怵怵﹐

注﹕聖人在天下﹐常怵怵恐懼﹐富貴不敢驕奢。○疏﹕怵怵﹐動懼之貌也﹐言無心赴感。聖人其在天下也﹐恆布大慈﹐護救蒼生﹐恐其沒溺﹐故怵怵而動懼也。

爲天下渾其心﹐

注﹕聖人爲天下百姓混濁其心﹐若愚暗不通也。○疏﹕渾沌﹐無分別也。言凡夫感情滯境﹐妄生去取﹐聖人欲渾沌其心﹐令無分別﹐勤懼之義﹐卽斯謂也。

百姓皆注其耳目﹐

注﹕注﹐用也。百姓皆用其耳目﹐爲聖人視聽。○疏﹕河上作注﹐諸本作淫。淫者染滯也﹐顚倒之徒﹐迷沒世境﹐縱恣耳目﹐滯著聲色﹐旣而漂浪長流﹐愆非日積﹐聖人湣其困苦﹐故顯其病。六根之中﹐徧舉兩者﹐欲明此二患最深。故《西升經》云﹕耳目聲色爲子畱愆﹐然舉一根﹐諸根可悉﹐爲文備故也。

聖人皆孩之。

注﹕聖人愛念百姓﹐如育赤子﹐長養之而不責望其報。○疏﹕眾生妄淫耳目﹐淪沒愛河﹐聖人勤懼慈救﹐義同赤子﹐哀其無識﹐故如嬰兒之可湣。

出生入死。

注﹕出生﹐謂情欲出於五內﹐魂定魄靜﹐故生也。入死﹐謂情欲入於胸臆﹐精神勞惑﹐故死也。○禦曰﹕了悟則出生﹐迷執則入死。○疏﹕出生者﹐超淩三界﹐出離死生。入死者﹐沈淪三塗﹐沒溺生死﹐若解生死義者﹐從無出有﹐以釋生爲生﹐自有還無﹐以釋滅爲死。

生之徒十有三﹐死之徒十有三。

注﹕言生死之類﹐各有十三﹐謂九竅四關也。其生也﹐目不妄視﹐耳不妄聽﹐鼻不妄嗅﹐口不妄言﹐舌不妄味﹐手不妄持﹐足不妄行﹐精不妄施﹐其死也反是。○疏﹕徒﹐類也。言九竅四關﹐凡聖俱有﹐聖人忘之﹐故出三界。凡夫執著﹐故入六道。入六道則死之徒﹐出三界則生之徒。

人之生﹐動之死地亦十有三。

注﹕人欲求生動作﹐反之十三死地也。○疏﹕凡人之生動卽適死地者﹐蓋爲執此十三﹐滯於前境故也。

夫何故﹖

注﹕問之何故﹐動之死地也。○疏﹕假設疑問﹐以生後答。

以其生生之厚。

注﹕所以動之死地者﹐以其求生活之事太厚﹐違道件天﹐妄行失紀也。○疏﹕言人不能體道忘生﹐而執生爲有﹐多積物產﹐厚資此生而營生過當﹐故動之死地﹐此一句答前問意也。

蓋聞善攝生者﹐

注﹕攝﹐養也。○疏﹕蓋不盡問之辭﹐猶竊聞也。攝﹐衛也﹐養也。言善攝衛養生之人﹐淡泊虛夷﹐不染塵境﹐攝衛之美﹐自顯下文。

陸行不遇兕虎﹐

注﹕自然遠避﹐害不幹也。○疏﹕陸﹐平地也。兕﹐毒獸﹐一角﹐形如野牛﹐靑色。言善攝生之人﹐不爲毒獸所觸。內解者言﹐平居安靜﹐不爲煩惱所加也。

入軍不被甲兵。

注﹕不好戰以殺也。○疏﹕言攝生之人﹐不入行陣﹐亦不爲干戈所害。內解者﹐縱入塵境﹐亦不爲色等所傷。

兕無所投其角﹐虎無所措其爪﹐兵無所容其刃。

注﹕養生之人﹐兕虎無由傷﹐兵刃無由加也。○禦曰﹕善攝理生之人﹐心照淸淨﹐無貪取之意﹐故外物不可加害。○疏﹕諸本言駐。駐﹐立也﹐措﹐安也﹐兕遇物卽觸﹐諭癡人也。虎性躁暴﹐諭嘖也。兵刃銳利﹐能傷於人﹐諭食也。言善攝生者﹐妙體眞空﹐故𨿽處世問﹐而不爲三毒所害也。

夫何故﹖

注﹕問虎兕兵甲何故不害之也。○疏﹕假設疑問有何事﹐故得政如此。

以其無死地。

注﹕以其不犯上十三之死地也﹐言神明營護之﹐此物自然不敢害也。○禦曰﹕以其順化無私﹐不以死爲死﹐則物不得害其生﹐故云無死地也。○疏﹕夫見有身者﹐故以身爲死地也。今善攝生之人﹐忘於身相﹐卽身無身﹐故無地之可死也。旣無死地﹐三毒何所加乎。○節解曰﹕謂聖人懷精神守一﹐行气握固胎息﹐故使此物不害之。道處其心﹐眞气俱存﹐故無刑殺之地也。

道生之﹐

注﹕道生萬物。

德畜之。

注﹕德﹐一也﹐一生布炁而畜養之也。○禦曰﹕物得以生﹐養萬類也。○疏﹕至道虛玄﹐通生萬物﹐上德慈救﹐畜養羣生也﹐故云道生德畜也。

物形之﹐

注﹕一爲萬物設形象。

勢成之。

注﹕亦云勢成之﹐一爲萬物作寒暑炁勢以成之。○疏﹕陶瑩心靈﹐令行業淳熟而成就也。

是以萬物莫不尊道而貴德。

注﹕道德所爲﹐無不盡驚動而尊敬之也。○禦曰﹕萬物皆由道德以生畜﹐故尊貴之。○疏﹕道德生育﹐具如前旨﹐蒼生荷賴﹐日用不知﹐是以勸示令崇尙也。

道尊德貴﹐夫莫之爵而常自然。

注﹕道一不命召萬物而常自然﹐應之如影響也。○禦曰﹕言道德之尊貴﹐非假爵命﹐但生成之功﹐被物而常﹐自然貴也。○疏﹕世上尊榮﹐必須品秩﹐所以非久。而道德尊貴﹐無關爵命﹐故常自然。

故道生之﹑畜之﹑長之﹑育之﹑成之﹑熟之﹑養之﹑覆之。

注﹕言道之於萬物﹐非但生之而已﹐乃復長養成熟覆育﹐全其性命。人君治國治身﹐亦當如此。○疏﹕重疊前文﹐以生後句。而舉道不言德者﹐明德不異道﹐而文略故也。《西升經》云﹕道德渾沌﹐玄妙同也。長之者﹐謂增其善芽。育之者﹐謂進其功行也。成熟者﹐謂以無上妙法﹐瑩飾物心﹐令其道果成就﹐德業淳熟﹐此猶疊前語﹐來生後文也。養覆者﹐養謂酬其果報﹐覆謂鷹以大慈也。已上四雙﹐明利物之德﹐以下三德﹐明能遣其功也。

生而不有﹐

注﹕道生萬物﹐不有所取﹐以爲利用。○疏﹕𨿽復能生萬物﹐實無物之可生﹐芻狗其情﹐故卽生而不有﹐有卽有而不有﹐生亦生而不生﹐此遣道生之也。

爲而不侍﹐

注﹕道所施爲﹐不恃望其報。○疏﹕旣生成萬物﹐不有其生﹐施爲法教﹐於何可恃﹐此遣德畜之也。

長而不宰﹐

注﹕道長養萬物﹐不宰割以爲利用也。○疏﹕長養蒼生﹐功伴造化﹐而能所俱幻﹐誰其宰乎﹐此遣長之等四雙也。

是謂玄德。

注﹕道之所行﹐恩德玄暗﹐不可得見也。○疏﹕是則指於上句﹐謂則言及下文。玄者深遠之名﹐德以證護爲義﹐指前體道之士﹐利物忘功﹐以法目人﹐可謂玄德。○車曰﹕道爲陽極﹐陽卽天也。天以運動﹐所以生萬物。德爲陰極﹐陰卽地也﹐地以包含﹐所以畜萬物。受炁日生﹐養形曰畜﹐所云一切萬物之形勢。成之者﹐因其業勢而成就之。業勢應合爲人﹐卽爲作人形而成就之。○蔡曰﹕爲諸眾生作四時之勢﹐成就萬物﹐此說在前。

天下有始﹐

注﹕始有道也。

以爲天下母。

注﹕道爲天下萬物母也。○禦曰﹕始者沖和之妙黑也﹐言此妙炁生成萬物﹐有茂養之德﹐故可以爲天下母也。○疏﹕始道本母﹐道述也﹐夫玄道妙本﹐大智慧源﹐超絕名言﹐離諸色象﹐天下萬物﹐皆從此生。今抗言者﹐欲令行人識根知本﹐故經云﹕萬物始也。以爲母者﹐言從本降迹﹐導引蒼生﹐長之育之﹐如母愛子﹐故上經云﹕有名萬物母。○蔡曰﹕始﹐本也。言一切眾生﹐沈淪五欲﹐不知根本﹐隨流逐末漂浪生死。故老君舉本示之﹐明天下有淸虛炁爲道德﹐爲汝根本﹐且始則無先﹐母則有功﹐取其生物﹐故稱始也。育之功﹐遂稱母也。

旣知其母﹐又知其子﹔

注﹕子﹐一也。旣知得道﹐以當復知一也。○禦曰﹕萬物旣得沖炁茂養﹐以知其身﹐卽是沖炁之子也。○疏﹕夫本能生迹﹐母能生物﹐旣知道是我母﹐卽知我是道子﹐從道而生故也。經曰﹕虛無自然﹐是眞父母。

旣知其子﹐復守其母﹐

注﹕以知其一﹐當復守道﹐反無爲也。○蔡曰﹕旣知己是道子﹐從而得生﹐則須守淸靜無爲﹐復歸其母﹐便與道同也。

役身不殆。

注﹕不危殆也。○禦曰﹕旣知身是沖炁之子﹐當守此沖和妙炁﹐不令離散﹐則終沒其身無危殆也。○疏﹕旣知我是道子﹐應須歸復守其母也。但能歸根守母﹐守道會眞﹐迹𨿽有沒有存﹐而本無危無殆。何者﹐夫道能生物﹐道卽是本。物從道生﹐物卽是末。而末能攝本﹐所以須歸其母。母能生子﹐所以須守其母。守母則久視長生﹐歸本則投身不殆﹐故勸之也。《西升經》云﹕常能養母﹐乃能長久。

塞其兌﹐

注﹕兌﹐目也。使目不妄視。

閉其門﹐

注﹕門﹐口也﹐使口不妄言。○疏﹕上𨿽勸其守母﹐猶未示其修守之方﹐故次下文具顯守復方衛﹐卽閉塞等是也。兌﹐口也。而六根之中﹐偏舉兌者﹐明江旣是三業﹐又沾六根爲罪多也。門﹐五門。閉五門﹐不染塵境也。前舉兌是根之別﹐此言門是根之總也。但閉塞之義有兩﹐一者斷情忍色﹐柄托山林﹐或卻掃閉門﹐不見可欲。二者體知六塵虛幻﹐根亦不眞﹐內無能染之心﹐外無可欲之境﹐旣而恣目之所見﹐極耳之所聞﹐而恆處道場﹐不乖眞境﹐豈日杜耳閉目而稱閉塞哉。蓋不然乎﹐斯乃閉塞之妙也。

終身不勤。

注﹕人當塞目不妄視﹐閉口不妄言﹐則終身不勤苦矣。○疏﹕勤﹐勞苦也。夫學道多端﹐行門匪一﹐或靜心而避塵境﹐或卽境而體眞源﹐深淺糾紛﹐寔惟多種。故《西升經》云﹕動則有劫載自﹐惟甚苦勤也。但能依前閉塞﹐卽境而眞﹐心性閒寬而無勞倦﹐可以盡年﹐終而不苦勤也。

開其兌﹐濟其事﹐

注﹔開其五欲之門﹐濟其六塵之事﹐心神內疲﹐耳目外困﹐終身勞倦也。

終身不救。

注﹕禍亂成也。○疏﹕及愚者爲之﹐卽開眼耳等根﹐濟於聲色等事﹐終身耽染﹐沒命貪淫﹐縱使大聖大慈﹐良亦目擊不能救也。

見小曰明﹐

注﹕萌芽未動﹐禍亂未見﹐爲小昭然﹐獨見爲明也。○禦曰﹕人能於事微小﹐則﹐見而改行﹐可謂明也。○疏﹕見﹐觀照也﹐小﹐微細之名也。至妙之理也﹐言行人但能照於妙境﹐智慧日日增明﹐故上經云﹕觀其妙也。

守柔日彊。

注﹕守柔弱者﹐日以彊大。○疏﹕旣能見小﹐則智慧增明﹐復能用道﹐兼知柔弱﹐故其德業日日彊盛也。夫學之初﹐有定有惠﹐有行有解﹐見小卽是惠定之門﹐用柔卽是行解之衍。故六度之中﹐有行有解﹐前五是行﹐後一是解﹐解則是惠是空﹐行則兼空兼有﹐而以空導有﹐以有資空﹐欲明資導之能﹐故言用柔見小也。

用其光﹐

注﹕用其目光於外﹐視時世之利害。

復歸其明﹐

注﹕復當反其光明於內﹐無使精神泄於外也。○疏﹕光﹐照外也。旣卽照而忘﹐韜光晦迹﹐歸明於昧﹐故云復歸其明也。下文雲光而不耀也。《莊子》云﹕滑疑之耀﹐聖人之所圖也。

無遺身殃﹐

注﹕內視存神﹐不爲漏失。

是謂習常。

注﹕人能行此﹐是謂習修常道也。○禦曰﹕遺﹐與也。言還守內明﹐則無與身爲殃答者﹐如此是謂密用眞常之道也。○疏﹕旣卽照而忘﹐行圓德滿﹐諸累以盡﹐無復遺余之殃答也。亦云﹕遺﹐與也﹐無復與身之殃釁也。行業圓備﹐諸累復盡﹐傳經主教允屬其人﹐故指此人可謂承襲常道﹐紹隆眞教也。

使我介然有知﹐行於大道﹐

注﹕介﹐大也。老子疾時王不行大道﹐故設言使我介然有知於政事﹐我則行於大道﹐躬行無爲之化。○節解日﹕吾夙夜介介﹐心念守一於身也。○王及羅什二家云﹟1﹕介﹐小也﹐我小有所知﹐則便行於大道也。

惟施是畏。

注﹕惟﹐獨也。獨畏有所施爲﹐恐失道意﹐欲賞善恐僞善生﹐欲信忠恐詐忠起。○禦曰﹕老君言﹕若使我耿介﹐矜其有知﹐欲行大道﹐旣與道不合﹐故惟所施爲﹐是皆可畏之也。○疏﹕使我者﹐假設之辭也。知﹐分別也。介然﹐微小也。言正眞之道﹐甚自平夷﹐假使我微介起心﹐以知行道者﹐深不可也。何者﹐夫至道虛通﹐妙絕分別﹐在假不假﹐居眞不眞﹐眞假性齊﹐死生一貢﹐入九幽而不昧﹐出三界而不明﹐履危險而常安﹐臨大難而無畏也。今乃起心分別﹐乖於至道﹐諸所施爲﹐動之死地﹐故可畏也。

大道甚夷﹐

注﹕夷﹐平易也。

而民好徑。

注﹕徑邪不平也﹐夫道甚平易﹐而民好從徑邪也。○疏﹕夷﹐平正也。徑﹐邪道也。言至理平等﹐甚無分別﹐顚倒之類﹐背正向邪﹐遂使大道陵遲﹐小成孔熾。○節解曰﹕謂人好邪僞﹐行妄徑也。

朝甚除﹐

注﹕高臺榭﹐修官室。○疏﹕無道之君﹐好行邪徑﹐不崇朴素﹐惟尙華侈﹐旣而除其故宇﹐更起新宮﹐雕楹刻楠﹐窮乎綺麗。

田甚蕪﹐

注﹕農事廢﹐不耕治﹐失時也。○節解曰﹕謂人不修其一﹐朝夕自飾而生病﹐故心荒穢也。○疏﹕徭役旣繁﹐農夫喪業﹐東臯不作﹐南畝荒蕪。

倉甚虛﹐

注﹕五穀傷害﹐國無儲也。○節解曰﹕謂不守固其一﹐則五藏空乏﹐故日虛也。○疏﹕稼穡有退﹐國用無貲﹐杼軸旣空﹐倉廩斯罄。

服文彩﹐

注﹕好飾僞﹐貴外華也。

帶利劍﹐

注﹕上剛彊﹐武且奢。○禦曰﹕文德不修﹐尙武備也。○節解曰﹕謂好華服於身﹐一去邪來﹐帶利劍﹐仗刃備﹐爲鬼邪所病。

厭飲食。

注﹕多嗜欲﹐無足時。○疏﹕黼黻文繡﹐以麗其身﹐幹將莫耶﹐以衛其命﹐嘐醴膻腥﹐以爽其口﹐不崇上德﹐不卹下民﹐嗟乎饕餮﹐一至於此。

資貨有餘﹐是謂盜誇。

注﹕百姓不足﹐而君有餘者﹐是由劫盜以爲服飾﹐持行誇人﹐不知身死家破﹐親戚並隨之也。○節解曰﹕謂好其甘肥以養其容﹐一去其中﹐百病並生﹐乃以資貨備於死喪也。

非道也哉。

注﹕人君所行如是﹐死非道也。復言也哉者﹐痛傷之辭。○禦曰﹕矜其有知﹐動以成獘﹐行同盜竊﹐仍自矜誇﹐誇盜非道﹐適令興嘆也。○節解日﹕謂人不行一﹐但念好服美食﹐可以爲盜賊﹐不能止病卻死﹐故非道也。○疏﹕多貲多斂﹐如盜如賊﹐旣畜旣積﹐且矜且誇﹐乖理悖德﹐謂之非道。行人道心解之者﹐朝甚除﹐無善功。田甚蕪﹐心荒廢。倉甚虛﹐無道德。服文彩﹐好飾詞。帶利劍﹐貪心銳。厭飲食﹐耽滋味。資貨有餘﹐積不散也。

善建不拔﹐

注﹕建﹐立也﹐善以道立身立國者﹐不可得引而拔之也。○疏﹕建﹐立也。拔﹐傾也。能建立道心之人﹐志願堅固﹐直至道場﹐不可傾拔也。王﹑盧曰﹕夫言車者以眾材合成﹐乃名車也。君以眾人共載﹐乃成君也。然無材﹐車何以爲有。無人﹐君何以爲高。故愛車者當須重材﹐寶元者當須守人也。○節解曰﹕謂道眞無名抱一﹐內守不外求﹐故曰無譽也。

善抱者不脫﹐

注﹕善以道抱精神者﹐終不可拔引解脫也。○疏﹕抱﹐持也。脫﹐失也。前句發心﹐此句起行也。言善持眞行之人﹐一之永得﹐終無差失。

子孫祭祀不輾。

注﹕禦曰﹕言善以道德建抱之君﹐功施於後﹐愛其甘棠﹐況其子孫乎﹖而王者有功﹐宗有德﹐故周之興也﹐始於后稷﹐成於文武。周之祭也﹐郊祀后稷﹐宗祀文王﹐故𨿽卜代﹟13十﹐卜年七百﹐毀廟之主流溢於外﹐而後稷文王郊宗之祀不輟止也。

修之於身﹐其德乃眞﹔

注﹕修道於身﹐愛气養神﹐益壽延年﹐其德如是﹐乃爲眞人。○疏﹕以前之學行﹐修營其身﹐旣而能所相應﹐道德眞實也。

修之於家﹐其德乃餘﹔

注﹕修道於家﹐父慈子孝﹐兄友弟順﹐夫信妻貞﹐其德如是﹐乃有餘慶﹐及於來世子孫。

修之於鄕﹐其德乃長﹔

注﹕修道於鄕﹐尊敬長老﹐愛養幼少﹐教誨愚鄙﹐其德如是﹐乃無不覆及也。

修之於國﹐其德乃丰﹔

注﹕修道於國﹐則君信臣忠﹐仁義自生﹐禮樂自興﹐政平無私﹐其德如是﹐乃爲丰厚也。○疏﹕五等諸侯﹐淸虛修道﹐遂致域中寧謐﹐內外無虞﹐豈非賢聖之君﹐德行丰贍者也。

修之天下﹐其德乃普。

注﹕人主修道於天下﹐不言而化﹐不教而治﹐下之應上﹐信如影響﹐其德如是﹐乃爲普博也。○疏﹕九五之君﹐用道而治﹐端拱玄默﹐天下太平﹐是以萬國來朝﹐四方歸附﹐化無不被﹐其德能普。

故以身觀身﹐

注﹕以修道之身﹐觀不修道之身﹐誰亡誰存。

以家觀家﹐

注﹕以修道之家﹐觀不修道之家也。

以鄕觀鄕﹐

注﹕以修道之鄕﹐觀不修道之鄕也。

以國觀國﹐

注﹕以修道之國﹐觀不修道之國也。

以天下觀天下。

注﹕以修道之主﹐觀不修道之主也。

吾何以知天下之然哉﹖以此。

注﹕老君言吾何以知天下修道者昌﹐背道者亡﹐以此觀之而知也。○疏﹕夫堯舜所以升平者﹐有道故也。桀紂所以淫亂者﹐無道故也。是知以修道之身觀不修道之身﹐以有道天下觀無道天下﹐乃至家國利害﹐斷可知矣。故老君假設云﹕我何以知天下成敗之事乎﹐只以此格量﹐足爲龜鏡矣。

含德之厚﹐

注﹕謂含懷道德之厚者。

比於赤子。

注﹕神明保佑含德之人﹐比若父母之於赤子也。○疏﹕含懷道德﹐甚自淳厚﹐欲表其狀﹐故取譬嬰兒﹐嬰兒之行﹐具列於下文。

毒虫不螫﹐

注﹕蜂蔓蛇虺不螫之也。

猛獸不據﹐攫烏不搏。

注﹕赤子不害物﹐物亦不害之﹐故太平之世﹐人無貴賤﹐皆有仁心﹐有刺之物﹐還反其本﹐有毒之虫﹐不傷於人。○禦日﹕至人神矣﹐物不能傷﹐旣無害物之心﹐故無毒螫之地﹐此至人之含德也。○疏﹕毒虫﹐蛇虺類也。攫烏﹐鷹鶴類也。猛獸﹐兕虎類也。螫﹐行毒也。搏﹐擊觸也。言赤子不犯前境﹐故不遭三物所加﹐諭含德妙達﹐故不爲三毒所害。

骨弱筋柔而握固。

注﹕赤子筋骨柔弱而持物堅固﹐以其意專心不移也。○疏﹕言赤子筋骨柔弱﹐手握堅固﹐諭含德心性柔弱﹐順物謙和﹐𨿽復混逵同塵﹐而靈府潔白﹐在染不染﹐故言握固﹐此一句明意業冷也。

未知牝牡之合而歧作﹐精之至。

注﹕赤子未知男女之合會﹐而陰作怒者﹐由精气多之所致也。○疏﹕《字林》云﹕峽﹐小兒陰也﹐言赤子初生﹐未解雌雄交合之道﹐而陰怛怒作﹐乃精滿室之至也。況含德體道淳和﹐無爲虛泊﹐𨿽復揚波處俗﹐聞見色聲﹐而妙悟眞空﹐不見合和之相﹐蓋以精粹之至﹐此一句明身業冷也。

終日號而不嘎﹐和之至。

注﹕赤子從朝至暮﹐啼號聲不變易者﹐和熙多之所致也。○禦日﹕赤子骨弱筋柔﹐而能握拳牢固﹐未知陰陽配合﹐而和气之源動作者﹐由精粹之至。終日啼號而聲不嘶嘎﹐由純和之至﹐此赤子含黑也。○疏﹕爲無心作聲﹐和气不散也﹐況含德妙達眞宗﹐故能說無所說﹐𨿽復辮雕萬物﹐而不乖於無言﹐此一句明口業冷也。前言終日啼號而聲不嘶嘎者﹐爲無心作聲﹐和气不散也。

知和曰常﹐

注﹕人能知和气之柔弱有益於人者﹐則爲知道之常也。○禦日﹕能如嬰兄﹐固守和柔﹐是謂知常之行者也。○疏﹕知此不言之言﹐是淳和之理者﹐乃曰體於眞常之道也。

知常曰明。

注﹕人能知道之常行﹐則日以明達於玄妙。＇○疏﹕知於眞常之道﹐是日智慧明照也。益生日祥。注﹕祥﹐長也。言益生欲自生﹐日以長大。○疏﹕祥﹐多也。幾惑之人﹐不體生無生相﹐多食世利﹐厚益其生﹐所以煩惱障累﹐日日增廣。

心使气日彊。

注﹕心常專一爲和柔﹐故神气實內而形柔。若反使妄有所爲﹐則和气去於中﹐故形體日以剛彊。○禦日﹕心有是非﹐气無分別﹐若役心使气﹐是日彊梁之人。○疏﹕心﹐神也。气﹐身也。物情顚倒﹐觸類生迷。豈知萬物皆空﹐身亦虛幻﹐旣而以神使形﹐驅馳勞役﹐是以生死之業日日彊盛。

物壯則老﹐謂之非道﹐

注﹕萬物壯極則枯老﹐枯老則不得道矣。○疏﹕夫盛者鈴衰﹐物壯則老﹐是知益生使气﹐足驗無常﹐旣曰無常﹐故非眞道。

非道早已。

注﹕不得道者早已﹐早已者﹐死也。○禦曰﹕凡物壯。極則衰老﹐故戒云矜壯恃彊﹐是謂不合於道﹐當須早已。已﹐止也。○疏﹕已﹐止也。旣非眞道﹐應須止而勿爲也。

道德眞經注疏卷之五竟

﹟1云﹕原作『亡』﹐當作云。

﹟2代﹕原作『伐』﹐當作代。

道德眞經注疏卷之六

吳郡徵士顧歡述

知者不言﹐

注﹕知者貴行不貴言。○疏﹕知道之士﹐達於妙理﹐知理無言說﹐所以不言。故《莊子》云﹕道無問﹐問無應﹐無爲謂是也。○節解曰﹕謂一不可說也。

言者不知。

注﹕駟不及舌﹐多言多患。○疏﹕封執名言執言求理理超言象﹐所以不知。故《莊子》云﹕有問道而﹑應之者﹐不知道也。知與黃帝是也。○節解曰﹕謂說者不知一也。

塞其兌﹐閉其門﹐

注﹕塞閉之者﹐欲絕其源。○禦曰﹕了悟者﹐於法無愛染﹐於言無執滯﹐故云塞其兌。旣無愛染﹐則嗜欲之門閉矣。○疏﹕塞者息言論﹐閉者制六情也。○節解曰﹕謂閉塞九竅﹐固精守气也。

挫其銳﹐

注﹕人情欲有所銳爲者﹐當念道無爲﹐以挫止之。○疏﹕止貪競也。

解其紛﹐

注﹕紛﹐結恨不休者﹐當念道淡泊以解釋之。○疏﹕釋患怒也。

和其光﹐

注﹕𨿽有獨見之明﹐當和之使暗昧﹐不使耀亂人也。○疏﹕接愚俗也。

同其塵﹐

注﹕不當自別殊也。○疏﹕混世事也。上來數句﹐前已具釋﹐今略帖文﹐不復詳辮。所以重言者﹐明此數句於學門切當﹐故重出之也。

是謂玄同。

注﹕玄﹐天也﹐人能行此上事﹐是謂與天同道也。○疏﹕前旣斷伏身心﹐次則和光晦迹﹐所以行圓德滿﹐故與玄理符同。○裴曰﹕光﹐智也。塵﹑愚也。眾生飾智以耀人﹐縱愚以染患﹐聖人和光不耀﹐同其塵也。

故不可得而親﹐

注﹕不以榮譽爲樂﹐獨立爲哀。○禦曰﹕玄同無私﹐故不可得而親也。

故不可得而疏﹔

注﹕志靜無欲﹐與人無怨。○禦曰﹕泛然和眾﹐不可得而疏。○疏﹕道契重玄﹐境智雙絕﹐旣兩忘於物我﹐亦一觀乎親疏。

不可得而利﹐

注﹕身不欲富貴﹐口不欲五味。○禦曰﹕無欲﹐故不可得而利。

亦不可得而害﹔

注﹕不與責爭利﹐不與勇爭气。○禦曰﹕無欲可爭﹐故不可得而害。○疏﹕夫利害者﹐與乎存亡死生﹐無變於己﹐況利害之間乎。故《莊子》云﹕不就利﹐不違害。

不可得而貴﹐

注﹕不爲亂世主﹐不處暗君位。○禦曰﹕體道自然而然﹐故不可得而貴。

亦不可得而賤。

注﹕不以乘權而驕﹐不以失志故屈。○禦曰﹕洗然無瑕滓﹐故不可得而賤。○疏﹕夫富貴者興乎榮辱也﹐故毀譽不動﹐寵辱莫驚﹐故不可以貴﹐以貴賤語其心也。

故爲天下貴。

注﹕其德如此﹐天子不得臣﹐諸侯不得屈﹐與世沈浮﹐容身避害﹐故爲天下貴也。○禦曰﹕體了無滯﹐言忘理暢﹐銳紛盡解﹐光塵亦同﹐旣難親疏﹐不可貴賤﹐故爲天下貴。○疏﹕旣遣蕩乎親疏﹐又虛忘於利害﹐毀譽不關其慮﹐貴賤莫屆乎懷﹐故蒼生荷戴而不辭﹐羣品樂推而不厭﹐是以天下人間尊而貴之。

以正理國﹐

注﹕以﹐至也。天使正身之人﹐使至有國也。○疏﹕以﹐用也。政謂名教法律也﹐治﹐輯理也。夫聖人馭世接物﹐隨機運權﹐道以行兵用實﹐智以理國﹐此則偃武修文之時也。

以奇用兵﹐

注﹕奇﹐詐也。天使詐僞之人﹐令其用兵也。○疏﹕奇﹐竊詐也。克定禍亂﹐應須用兵﹐兵不厭詐﹐必資奇譎﹐此則偃文修武之世也。○節解曰﹕謂治身者正於心﹐不以。兵自傷也。國﹐身也。

以無事取天下。

注﹕以無事無爲之人﹐使取天下爲之主。○禦曰﹕在宥天下﹐貴乎無爲﹐若以政教理國﹐奇詐用兵﹐斯皆不合於道。惟無事無爲﹐可以取天下。○疏﹕文武之道﹐應物隨時﹐譬彼遞廬﹐方玆芻狗﹐執而不遣﹐更增其獘﹐未若無爲無事﹐凝神姑射之中﹐不武不文垂拱廟堂之上﹐以斯化物﹐物無疵癘﹐用此治民﹐民歌擊壤﹐攝取之妙﹐其在玆乎。

吾何以知天下其然哉﹖以此。

注﹕此﹐今也﹐老子言我何以知天意然哉﹐以今日所見知之。○禦曰﹕以此﹐下文知之也。○疏﹕教主假設我何以知攝化天下必須無事乎﹐用此下文則知之也。

天下多忌諱﹐而民彌貧﹔

注﹕天下謂人主也﹐忌諱謂防禁也﹐令煩則姦生﹐禁多則下詐﹐共相欺給﹐故貧也。○節解曰﹕謂有爲也。○疏﹕刑法嚴舉﹐罹罪者眾﹐民不安業﹐所以彌貧。治身者﹐不能率性任眞﹐而篤於禁忌﹐內無道德﹐故貧也。一句解以政。

民多利器﹐國家滋昏﹔

注﹕利器者﹐權也。民多權則視者眩於目﹐聽者惑於耳﹐上下不親﹐故國家昏亂矣。○禦曰﹕利器謂權謀﹐人主以權謀爲多﹐不能返實﹐下則應之以譎詐﹐故令國家滋益昏亂。

人多仗巧﹐奇物滋起﹔

注﹕人謂人君百里諸侯也﹐多知仗巧﹐刻畫官宇﹐雕琢章服﹐奇物滋起﹐下則化上﹐飾金鏤玉﹐文繡彩色﹐日以滋起。○疏﹕知巧謂機心也。奇物謂戰具也。言在上好武﹐下必順之﹐故各起異端﹐競獻知巧﹐野戰攻城﹐機械非一﹐多呈奇物﹐以取洪勛﹐治身者多知巧許﹐食取前境﹐分別之心﹐日益其獘﹐此一句重釋用兵也。

法令滋彰﹐盜賊多有。

注﹕法﹐好也。珍好之物﹐滋生彰著﹐則農事廢﹐饑寒並至﹐故盜賊多有也。○禦曰﹕無爲旣失﹐法令益明﹐竊法爲姦﹐盡成盜賊﹐豈非多有乎﹖○榮曰﹕珍好之物﹐爲法物也。多貴金玉﹐盜賊斯起也。亦言法所以息盜盜更多﹐禮所以整亂作。○陳曰﹕亦自然之理也﹐多忌諱則失取捨之和也﹐多利器則權在下也﹐多仗巧則蕩心之所生也﹐滋法令則獘幸之興不可革也。

故聖人云﹕我無爲而民自化﹐

注﹕故聖人云﹐謂下事也。我無爲而民自化﹐聖人言我修道承天﹐無所改作﹐而民自化成也。節解曰﹕謂守自然則元气流行也。○疏﹕主上虛淡無爲﹐下民自化﹐改惡從善﹐言老君自是聖人﹐托攝謙之聖化﹐故《莊子》云﹕寓言十九也。

我無事而民自富﹐

注﹕我無徭役徵召之事﹐民安其業﹐故皆自富也。○節解曰﹕謂人無事則形气精神血脈充溢也。○疏﹕心旣無爲﹐迹又無事﹐四民居業﹐六合同歡﹐輕徭薄賦﹐不富如何。

我好靜而民自正﹐

注﹕聖人言我好靜﹐不言不教﹐民皆自忠正也。○節解曰﹕謂人虛心不邪念﹐則气存形中也。○疏﹕在上好靜﹐不擾於民﹐民稟淳風﹐自歸正道。

我無欲而民自朴。

注﹕我常無欲﹐去華文﹐微服飾﹐民隨我以爲質朴。○節解曰﹕謂人無情欲﹐守一堅固﹐則精气淳厚﹐不衰耗也。○疏﹕君上寡欲少私﹐淸康潔素﹐則百姓知足守分﹐歸於淳朴也。自聖人已下數句﹐並釋無事取天下之義也。

其政悶悶﹐

注﹕其政教寬大﹐悶悶昧昧﹐似若不明

其民醇醇。

注﹕政教寬大﹐故民醇醇富厚﹐相親睦也。○疏﹕悶悶﹐寬裕也。淳﹐質朴也。言君上無爲布政寬裕﹐下民從化﹐皆多淳朴也。

其政察察﹐

注﹕其政教急疾﹐言央於。﹐聽次於耳也。

其民缺缺。

注﹕政教急疾﹔民不聊生﹐故缺缺﹐日以疏薄。○疏﹕察察﹐嚴速也。缺缺﹐零落也。上好有爲﹐爲政迫遽﹐民遭其暴﹐故多零落也。夫治身亦宜虛忘寬簡﹐不得執心急速也。

兮福之所倚﹐

注﹕倚﹐因也。夫禍因福而生也﹐人遭禍而能悔過責己﹐修善行道﹐則福來禍去。

福兮禍之所伏。

注﹕福伏匿於禍中﹐人得福而爲驕恣﹐則福去禍來。○疏﹕倚﹐因也。匿﹐伏也。言悶悶則致福﹐察察則招禍﹐此之三事﹐近由一心﹐福則在於禍中﹐禍則伏在福內﹐其則不遠也。

孰知其極﹖

注﹕禍福更相生﹐誰知其窮極時也。

其無正。

注﹕無﹐不也﹐謂人君不正其身無國也。○疏﹕孰﹐誰也。福禍之徵起乎善惡﹐業旣不定﹐報亦隨之﹐所以輪轉三塗﹐回還六道﹐千變萬化﹐誰知其極乎。上士達人﹐志我濟物﹐體玆正道﹐悟彼重玄﹐不爲禍福之因﹐故無禍福之報﹐故《莊子》云﹕禍亦不至﹐福亦不來﹐禍福無有﹐惡有人災。今所以輪轉無極者﹐爲其不懷正道故也。

正復爲奇﹐

注﹕奇﹐詐也﹐人君不正﹐下𨿽正﹐復化上爲詐也。○疏﹕奇﹐虛詐也。假使有心學於正道者﹐則執正爲正﹐未能忘遣﹐不與實相應﹐故爲虛詐也。

善復爲祆。

注﹕善人皆復化止爲祆祥也。○疏﹕縱爲善者﹐猶執名言﹐旣乖正理﹐適爲妖孽﹐故《莊子》云﹕爲聲爲名﹐爲妖孽也。○顧曰﹕設欲爲善﹐乃爲妖孽﹐名聲之善也。○節解曰﹕爲人得道之福﹐不能守一﹐輒有驕盈﹐邪意復生也。

民之迷﹐其日固久。

禦曰﹕言人君迷惑失正已來﹐其日固久矣。○節解曰﹕謂世之人不能守其一﹐惑於邪僞﹐失福得禍﹐從來久遠﹐非獨今日也。○疏﹕言凡鄙之人﹐所以爲妖爲奇者﹐以其愚癡迷惑﹐其日固久﹐故抑乃無始﹐豈日今生。故《西升經》云﹕如是迷來久。

是以聖人方而不割﹐

注﹕聖人行方正者﹐欲以率下﹐不以割截人也。○節解曰﹕方謂一之正道也﹐守之當堅﹐行之當久﹐無復以邪自傷割也。○疏﹕聖人體道方正﹐軌則蒼生﹐隨機引誘﹐因循任物﹐終不宰割﹐使從己也。此則舉聖戒﹐凡令其修學。

廉而不害﹐

注﹕聖人行康淸﹐砍以化民﹐不以傷害民也。今則不然﹐正己以害人也。○疏﹕妙體物境空幻﹐無可貪取非關﹐卓爾淸康﹐避世之穢害也。斯則冷穢雙遣﹐貪康兩忘﹐不廉而廉﹐不穢而穢﹐故《莊子》云﹕大康不栗﹐又云﹕廉淸不信。○節解曰﹕康謂气之淸也。不可以穢濁妨道行也。

直而不肆﹐

注﹕肆﹐申也﹐聖人𨿽曲己從人﹐不自申也。○疏﹕肆﹐申也。素質雅正﹐體無邪餡﹐而曲從於物﹐不由己直﹐故前章云大直若屈也。○節解曰﹕謂一之功平﹐隨心委曲﹐不可以繩墨爲正。

光而不耀。

注﹕聖人𨿽有獨見之明﹐常如暗昧﹐不以耀亂人也。○禦曰﹕聖人善化﹐不割彼而爲方﹐不穢彼而爲康﹐不申彼而爲直﹐不耀彼而爲光﹐但修之於身﹐而天下自化。肆﹐申也。○節解曰﹕光謂神明流通﹐內潤形中﹐不須火燭爲耀也。○疏﹕智慧光明﹐無幽不照﹐而韜光晦迹﹐不炫耀於物﹐忘其照也。故《莊子》云﹕滑疑之耀﹐聖人圖而域之。

治人﹐

注﹕謂人君欲治理人民也。

事天﹐

注﹕事﹐用也。當用天道﹐順四時也。

莫如嗇。

注﹕音﹐愛惜也。治國當愛民財﹐不爲奢秦﹐治身當愛精气﹐不放逸也。○疏﹕天﹐自然也。式﹐法也。莫若猶無過也。言上合天道﹐下化黎元者﹐無過用無爲至法也。

夫惟嗇﹐是以早服﹔

注﹕早﹐先也﹐服﹐得也。夫儉愛民財﹐則人安。愛惜精气﹐則能先得天道也。○禦曰﹕何以聚人﹖日財﹐故能檢愛﹐四方之人根負而至﹐早服事其君矣。服﹐事也。○疏﹕嘆此無爲之法﹐獨能自利利他﹐用之治身則制伏魔試﹐用之治國則遠荒歸伏。

早服謂之重積德﹔

注﹕先得天道﹐是謂重積德於己也。○疏﹕重﹐深重也。積﹐累積也。言欲內制魔試﹐外伏遐藩﹐必須積行累功﹐其德深重﹐方可遠伏也。○禦曰﹕聖人積德﹐四海歸食﹐則無有不能制伏者矣。克﹐能也。○節解曰﹕謂姦邪伏匿者﹐皆由重一而積气也。

重積德﹐則無不克﹔

注﹕克﹐勝也。積德於己﹐則無不勝也。○疏﹕克﹐勝也﹐亦得也﹐言累功行﹐其德深重﹐自利利他﹐無所喪失﹐內外制伏﹐無不獲勝也。○節解曰﹕謂重一气積﹐邪除病愈﹐故無不克勝也。

無不克﹐則莫知其極﹔

注﹕無不克勝﹐則莫有知己德之窮極也。○疏﹕能知相應理﹐無不契道深功遠﹐莫能知其窮極者也。○節解曰﹕謂一行身中除邪愈病﹐莫知盡極﹐則其命長存。

莫知其極﹐可以有國﹔

注﹕莫知己德有極﹐則可以有社稷﹐爲民政福。○疏﹕旣理無不契﹐則深遠無極﹐故以有國往民﹐爲王侯化主也。

有國之母﹐可以長久。

注﹕國身同也﹐母﹐道也﹐人能保身中之道﹐使精气不勞﹐五神不苦﹐則可以長久。○疏﹕旣爲帝王國主﹐慈育蒼生﹐視物如子﹐故云之母。德行𨿽高﹐功成不處﹐無爲虛淡﹐故可長久矣。

是謂深根固蒂﹐

注﹕人能以熙爲根﹐以精爲蒂﹐如樹木根不深則拔﹐蒂不堅則落﹐言當深藏其气﹐固守其精﹐無使泄漏也。

長生久視之道。

注﹕深根堅蒂者﹐乃長生久視之道也。○疏﹕根﹐本也。蒂﹐迹也。根能生蒂﹐以譬本能生迹﹐述而本日深根﹐本而進日固蒂﹐夫根不深則傾危﹐蒂不固則零落﹐只爲根深所以長生﹐蒂固所以久視﹐此明有國聖人本迹俱妙﹐故結雲長生久視之道。視﹐照也。

治大國若烹小鮮。

注﹕鮮﹐魚也。烹小魚者不去腸﹐不削鱗﹐不敢撓﹐恐其糜也。治國煩則下亂﹐治身煩則精散。○疏﹕烹﹐煮也。鮮﹐魚也。言煮小魚撓之則糜爛﹐任置卽自全﹐諭理國無爲卽太平﹐躁動則荒亂。

以道往天下﹐其鬼不神﹔

注﹕以道德居位治天下﹐則鬼神不敢見其精神以犯人也。○疏﹕蒞﹐臨也。言用正道以臨天下者﹐使邪魅之鬼不敢爲妖孽之患也。○顧曰﹕神者靈效之謂也。以道居位臨理天下則太平﹐太平之代鬼魅不敢神﹐以道修身﹐則眞照得一﹐得一之士﹐尸魄不靈。

非其鬼不神﹐其神不傷人﹔

注﹕其鬼非無精神也﹐邪不入正﹐不能傷自然之人也。○禦曰﹕上言其鬼不神﹐非謂鬼歇滅而無神也﹐但其不敢見怪以傷人矣。○疏﹕神﹐靈驗也。非此鬼不靈驗也﹐但以福佑於人﹐不損傷於物。治身者﹐鬼以餡魅爲義﹐卽是擾動邪淫之心也。言以正道理身﹐餡魅之心不能傷於正行﹐縱使心動﹐卽其眞照﹐故不能傷行也。○節解曰﹕非謂鬼無神也﹐道在人身﹐故神不傷人也。

非其神不傷人﹐聖人亦不傷人。

注﹕非其鬼神不能傷害人﹐以聖人在位﹐不傷害人﹐故鬼不敢幹也。○禦曰﹕鬼見神怪傷人者﹐由聖人有爲失道故也。今鬼所以不見怪傷人者﹐蓋以聖人無爲淸淨故爾。○疏﹕諸本作亦字﹐張系及陸先生本作之字﹐然之亦二字相似﹐故作亦字﹐今用之。爲是言非此鬼不傷物﹐但爲聖人以道往位﹐能制伏邪惡﹐故鬼不傷害於人﹐力在聖理﹐故云亦不傷人也。治身者言非但動心不能傷行﹐以爲聖智制伏﹐故𨿽動而不能傷寂也。○節解曰﹕謂人行治道與神明相合﹐內無陰過﹐故鬼不能傷也。外無陽罪﹐故聖人不能刑也。人之行一﹐天神在外衛身﹐在裏護形﹐元气混沌﹐皆共治身。己之所行﹐上法於天﹐頭戴日月光明﹐星辰列宿皆在身中﹐精神呼吸﹐食玉英也。

夫兩不相傷﹐

注﹕鬼與聖人﹐兩俱不相傷也。

故德交歸。

注﹕夫不相傷者﹐則人得治於陽﹐鬼得治於陰﹐人得全其性命﹐鬼得保其精神﹐故德交歸焉。○疏﹕兩謂鬼處於陰﹐人處於陽﹐幽顯得所﹐不相傷害﹐而守其分﹐兩無偉閱﹐遂乃人施德於鬼﹐鬼恩惠於人﹐恩德往來﹐故交相親附也。理身者攝動歸寂﹐以成己行﹐旣卽動卽寂﹐何所攝耶。今明不攝而攝﹐不應而應﹐非應之而應者也。

大國者下流﹐

注﹕治大國當如江海居下流﹐不逆於細微也。

天下之交。

注﹕大國者天下士民之所交會也。○節解曰﹕泥丸爲大國﹐爲小國﹐口承上﹐下灌丹田﹐丹田則地郊也。○疏﹕大國則萬乘之邦﹐郊﹐郭外也。之﹐往也。言大國虛容﹐譬於江海﹐江海處眾流之下﹐故百川競注﹐大國用道謙柔﹐故萬邦歸往﹐朝宗慕義﹐滿於郊郭也。本亦作交字﹐大國行謙﹐故與小國交會也。

天下之交牝﹐牝常以靜故勝牡﹐

注﹕牝者﹐陰類也。柔謙和而不唱。女所以能屈於男者﹐陰勝陽也。以其安靜﹐不先求也。○疏﹕天下之郊﹐疊前文以生後句也。牝雌靜也﹐牡雄躁也﹐言大國所以能令諸國款付而交會者﹐常用謙和雌靜﹐故能勝雄躁也。若用剛躁﹐則不能政也。是知治身治國﹐莫不以柔順爲先也。

以靜爲下。

注﹕陰道以安靜爲謙下也。

故大國以下小國﹐則取小國﹔

注﹕能謙下者﹐則常取之。○疏﹕以﹐用也。下﹐謙遜也。取﹐攝化也。言聖人君臨大國﹐善用謙柔﹐故能攝化萬邦﹐遐邇款附﹐重譯來貢﹐不亦宜乎。

小國以下大國﹐則聚大國。

注﹕此言國無小大﹐能執謙畜人﹐則無過失。○禦曰﹕大取小以爲臣妾﹐小取大以爲援助也。○節解曰﹕謂泥丸居上爲大國﹐丹田處下爲小國﹐行一之道﹐閉气咽液﹐下流丹田﹐液化爲血﹐血化爲精﹐精化爲气﹐胎息引之﹐還補其腦﹐推而引之﹐云布四海﹐故上取下聚也。小國自知卑下﹐守分雌柔﹐聚於大國之中﹐欽風慕義也。

故或下而取﹐或下而聚。

注﹕下者謂大國以下小國﹐小國以下大國﹐更以義相取也。○疏﹕或﹐不定﹐言小國用柔﹐故聚於大國之中﹐大國用下﹐故取得萬國之懼心。用下則同﹐聚取斯別﹐故言或也。

夫大國不過欲兼畜人﹐小國不過欲入事人。

注﹕大國不失下﹐則兼並小國而取畜之﹐使爲臣僕也。○疏﹕大國所以用謙者﹐更無餘意也﹐不過欲兼愛小國﹐小國用柔者﹐亦無﹟1余心﹐不過欲入大國之中﹐慕德接事也。

夫兩者各得其所欲﹐故大者宜爲下。

注﹕大國小國﹐各欲得其所﹐大國又宜爲謙下也。○禦曰﹕一求臣妾﹐二求援事﹐是兩者各求得其所欲﹐然大國者常戒於盈滿﹐故云大者﹣宜爲其下。○疏﹕兩者謂大小二國兼畜入事﹐各遂其心﹐𨿽復大小俱用柔和﹐而大宜偏行謙下﹐何者﹖夫物必以大輕小﹐未嘗以小陵大﹐故陵大者宜爲下﹐此則高者抑之義也。○節解曰﹕兩者謂泥九丹田也﹐泥九欲气升﹐丹田欲气降﹐共成一神也。

道者﹐萬物之奧﹐

注﹕奧﹐藏也。道爲萬物之藏﹐無所不容也。○疏﹕道者虛通之妙理﹐眾生之正性也﹐奧﹐深密也﹐亦藏府也﹐言道生成萬有﹐囊括百靈﹐大無不包﹐故爲萬物藏府也。

善人之寶﹐

注﹕善人以道爲身寶﹐故不敢違失也。○禦曰﹕善人知守道者昌﹐失道者亡﹐故寶而行之﹐而無息累也。○疏﹕修道善人達見眞性﹐得玄珠於赤水﹐故能寶而貴之。

不善人之所保。

注﹕道者不善人之所保倚也。謂遭患逢急﹐猶知自悔卑下也。○疏﹕保﹐守持也﹐流俗之耽滯物境﹐性情浮競﹐豈能守持也。

美言可以市﹐

注﹕美言者獨可於市耳﹐大市交易而退﹐不相宜善﹐美言美語﹐求者欲疾得﹐賣者欲疾售也。

尊行可以加人。

注﹕加﹐別也。人有尊貴之行﹐可以自別異於凡人﹐未足以尊道也。○禦曰﹕甘美其言﹐可以求市﹐尊高之行﹐可以加人﹐以況聖人﹐以甘善法味之言﹐尊高淸冷之行﹐以化不善之人﹐亦如市賈之售﹐相率而從善矣。○疏﹕不善之人﹐心行澆薄﹐言多佞美﹐好爲飾詞﹐猶如市井﹐更相覓利﹐又不能守弱僞謙﹐後身先物﹐方自尊高己行﹐加淩於人﹐不善之徒﹐言行如是﹐其於道也﹐不亦遠乎。

人之不善﹐奚棄之有﹖

注﹕人𨿽不善﹐當以道化之﹐蓋三皇之時﹐無有棄民﹐德化淳也。○禦曰﹕不善之人﹐亦在德化而已﹐何棄遺之有乎﹖○疏﹕奚﹐何也﹐言聖道冥通﹐救物弘普﹐縱使眾生不善﹐何有棄心﹐慈救覆被﹐接濟無遺。

故立天子﹐置三公﹐

注﹕欲使教化不善人也。○疏﹕旣接濟無遺﹐宜設世之法﹐故立天子以統萬機﹐置三公而論道。調治陰陽﹐輯熙治政﹐意在舟航庶品﹐亭毒羣生。自開辟已來﹐眞君出世體道﹐權應而爲帝王﹐上以象三淸而置僚署也。

𨿽有拱璧﹐以先駟馬﹐不如坐進此道。

注﹕𨿽有美璧先駟馬而至﹐故不如坐進此道也。○疏﹕拱璧﹐抱璧也。謂圓全大璧也。駟馬﹐一乘車也。古者召士﹐必先齋拱璧﹐後遣駟馬之車﹐言縱有高蓋全璧﹐富貴榮華﹐亦不如無爲坐忘﹐修進此道﹐何者﹖夫修道可以長生﹐富貴適爲大患﹐故廣成子云﹕人生處世﹐如雲翔空﹐氛藹俄爾﹐以此格量﹐不如遠矣。○顧曰﹕皎潔修名﹐謂之尊行﹐自尊於行者﹐可以加勝於人﹐殊非至也。○孫曰﹕美言可以奪眾貨之價﹐尊行可以加眾人之上﹐夫道之出言﹐澹乎無味﹐聖人處無爲之事﹐行不言之教﹐豈華詞以悅百姓之耳﹐飾行以耀萬物之目哉。

古之所以貴此道者何﹖不日求以得﹐

注﹕古之所以貴此道者﹐不日日遠行求索﹐近得之於身也。○顧曰﹕無假遠索﹐日日求之﹐但行積於身﹐得之於心﹐玄悟在我也。

有罪以免耶﹖

注﹕有罪謂遭亂世暗君﹐妄行刑誅﹐修道可以解怨﹐免於眾邪也。鳩摩羅什等曰﹕回向善道﹐以免諸惡。

故爲天下貴。

注﹕道德洞達﹐無不覆濟﹐全身治國﹐恬然無爲﹐故可爲天下貴也。○禦曰﹕道在悟不在求﹐不如財帛﹐可日日求而得之﹐故云不日求以得。旣悟自無罪累﹐豈待有罪方求免耶﹖故可爲天下貴也。○疏﹕言曩昔聖人所以珍貴此道者﹐何耶﹖只爲不經一日﹐求之則得﹐此言悟者目擊道存﹐迷者累劫不會﹐假使無始以來﹐生死罪譴﹐一得還源﹐可以頓免﹐有此神力﹐不可思議﹐故爲天下人問之所尊貴也。

爲無爲﹐

注﹕因循而成﹐故無所造作。○疏﹕妙契心源﹐不失眞照﹐照達有爲﹐卽無爲是也。故無爲卽爲﹐爲卽無爲也。○節解曰﹕謂爲一者不爲身也。

事無事﹐

注﹕不預設備﹐除煩省事也。○疏﹕事者色聲物境﹐一切諸事也。妙體眞空﹐照不乖寂﹐𨿽涉事而無事也。○節解曰﹕謂事一者不事人也。

味無味。

注﹕深思遠慮﹐味道之意也。○疏﹕味者染著之謂也﹐根塵兩空﹐色味雙寂﹐𨿽復取味而無滯也。

大小多少﹐

注﹕徠其戒令也。欲大反小﹐欲多反少﹐自然之道也。

報怨以德。

注﹕行善修道﹐絕禍於未生也。○禦曰﹕於爲無爲﹐於事無事﹐於味無味者﹐假令大之與小﹐多之與少﹐旣不越分﹐則無與爲怨。若逐境生心﹐違分傷性﹐則無大無小﹐皆爲怨懟。今旣守分全和﹐是故能報怨以德也。○疏﹕怨﹐懟也。報﹐償也。言無始以來﹐大小之罪﹐多少之業﹐今欲喊除頓償使了者﹐必須用前爲﹑事﹑味等三種德心觀之﹐則三世皆空﹐萬法虛靜﹐物我冥一﹐何戀之有﹐故前章云﹕有罪以免耶﹐斯之謂也。

圖難於易﹐

注﹕欲圖難事﹐當於易時未及成也。○疏﹕圖﹐謀度也。難﹐罪報也。易﹐初心也。言欲謀度遣卻惡道之難者﹐必須觀察初心﹐旣無作則無報也。

爲大於細。

注﹕欲爲大事﹐必作於小﹐禍亂從小來也。○禦曰﹕肆情縱欲者﹐於爲無不難﹐於事無不大﹐今欲圖度其難﹐營爲其大﹐當須與性未散而分未越﹐則是於其易細也。○疏﹕細﹐小也﹐爲巨釁者﹐本乎微小﹐此明欲滅惡果﹐先須遣因。

天下難事﹐必作於易。天下大事﹐必作於細。

注﹕明上文所預圖。

是以聖人終不爲大﹐

注﹕處謙虛也。○疏﹕作﹐起也。夫天下艱難罪報﹐必起自易心﹐言一念初心﹐造業甚易也﹐故重考大殃﹐必起於小﹐從微至著﹐漸成巨釁﹐所以欲除惡報﹐先制初心。

故能成其大。

注﹕天下共歸之也。

夫輕諾必寡信﹐

注﹕不重言也。○節解曰﹕謂人輕諾者﹐失自矜之實也。○疏﹕此起諭也﹐諾﹐然許也。寡﹐少也。夫輕易許諾於人者﹐必少信實﹐後則貽於寡信之責。

多易必多難。

注﹕不愼患也。○禦曰﹕輕諾許人﹐必寡於信﹐動作於易﹐後必多難。○疏﹕此合諭也。夫輕易許諾﹐則致寡信之責﹐亦猶輕易爲罪﹐必招八難之重殃﹐故修道之士﹐應須凝重﹐不可輕率也。

是以聖人猶難之﹐

注﹕聖人動作舉事﹐猶進退重難之﹐欲塞其源也。

故終無難。

注﹕聖人終身無患難之事﹐由避害深也。○疏﹕猶﹐尙也。體道聖人實無難易﹐而尙難而不爲﹐故無艱難之責﹐況在凡俗而縱情乎。此舉聖戒凡也。故郭注《莊子》云﹕聖人𨿽入火不熱﹐而未曾蹈火﹐又云﹕遠火非逃熱﹐卽斯義也。

其安易持﹐

注﹕治身治國﹐安靜者易守持也。○疏﹕安﹐靜也﹐持﹐守也。言聖人靈府寂泊﹐未起攀綠﹐如此之時﹐甚易修守也。

其未兆易謀。

注﹕情欲禍患﹐未有形兆之時﹐易謀止也。○疏﹕兆﹐狀也。謀﹐圖也。其次𨿽起心綠取﹐而於境未有形狀﹐卽宜攝心歸靜﹐於業未成﹐故易謀慮也。

其脆易破﹐

注﹕禍亂未動於朝夕﹐情欲未見於形色﹐如脆弱易破除也。

其微易散。

注﹕其事未彰著﹐微小易散去也。○疏﹕脆﹐虛軟也。猶如果瓜結實未堅﹐虛脆易破﹐初心起染﹐亦復如是﹐結業微淺﹐故易除也。

爲之於未有﹐

注﹕欲有所爲﹐當於未有萌芽之時﹐塞其端也。一疏﹕爲﹐學也﹐言聖人修守常在﹐未有綠染之時﹐此解其安易持也。

治之於未亂。

注﹕治身治國﹐於未亂之時﹐當預閉其門也。○疏﹕亂者﹐謂結業以成﹐爲業所牽﹐精神昏亂也。今萌心𨿽起染﹐於境未見﹐當爾之時﹐易爲洽理﹐此解其未兆易謀也。

合抱之木﹐生於毫末﹔

注﹕從小成大也。○疏﹕夫百圍之木﹐生於毫微﹐諭三塗重釁﹐原乎一念﹐而以木爲諭者﹐言木從小至大﹐遂能蔭蔽日光﹐譬染心從微至著﹐亦能覆蓋眞性﹐若推此樹﹐起自虛無﹐卽空而至﹐樹亦非有﹐四塵所成故也。煩惱爲義﹐起自虛無﹐卽空而言﹐亦非有也。

九層之臺﹐起於累土﹔

注﹕從卑立高也。○疏﹕層﹐猶級也。言九級之臺﹐起於一簣之土﹐諭九夜之禍﹐起乎一念染心﹐助諸學者﹐深宜戒愼。

千里之行﹐始於足下。

注﹕從近至遠。○疏﹕河上本作千里﹐此言百仞。且七尺日仞﹐夫陸百仞之高岑﹐發自初步。履八門之苦難﹐起自染心。前況方造未息。

爲者敗之﹐

注﹕有爲於事﹐廢於自然﹐有爲於義﹐廢於慈仁﹐有爲於色﹐廢於精神也。

執者失之。

注﹕執利遇息﹐執敵失身﹐堅持不得﹐推讓反還也。○禦曰﹕凡情迷執﹐不能忘遣﹐動成執著﹐執者求得﹐理必失之。○疏﹕至道虛空﹐無爲無執﹐凡情顚倒﹐有執有爲﹐爲卽危亡﹐故言敗之﹐執乖實當﹐故言失之。

是以聖人無爲﹐故無敗﹔

注﹕聖人不爲華文﹐不爲利色﹐不爲殘害﹐故無敗壞。

無執﹐故無失。

注﹕聖人有德以教愚﹐有財以與貧﹐無所執藏﹐故無所失於人也。

民之從事﹐常於幾成而敗之。

注﹕從﹐爲也。民之爲事﹐常於功德幾成而貪位好名﹐奢泰盈滿﹐而自敗之。○疏﹕幾﹐近也。凡人從於有爲之務﹐執心躁競﹐分別取捨﹐曾無遠見﹐每欲近成﹐有始無卒﹐故多敗也。《書》云﹕靡不有初﹐鮮克有終。

愼終如始﹐則無敗事。

注﹕終當如始﹐不終懈怠。○疏﹕此戒愼學人﹐令道心堅固﹐終始如一﹐豈有敗乎﹐六度之中﹐終當第四也。

是以聖人欲不欲﹐

注﹕聖人欲人所不欲者﹐人欲彰顯﹐聖人欲韜光﹐人欲文飾﹐聖人欲質朴﹐眾人欲於財色﹐聖人欲於道德。

不貴難得之貨﹔

注﹕聖人不眩晃爲服玩﹐不賤石而貴玉。

學不學﹐

注﹕聖人學人所不能學者﹐人學智詐﹐聖人學自然﹐人學治世﹐聖人學治身﹐守道眞也。

復眾人之所過。

注﹕眾人學問反也﹐過本爲末﹐過實爲華﹐復之者﹐使反本實也。○禦曰﹕聖人不求過分之學也。○疏﹕聖人靈照自天﹐不同凡智﹐了知諸境空幻﹐不見可欲之物﹐故於欲中﹐卽不見欲相﹐旣於欲不欲﹐何玉帛之可貴乎。又達眞假無差﹐故能無學﹐學卽不學﹐不學卽學﹐不見學異不學異學﹐故《西升經》云﹕吾學無所學﹐乃能明自然。河上本作復﹐諸家作備﹐備﹐防也﹐眾人執滯有爲﹐不能忘學﹐故執學者以防眾生之禍患也。

以輔萬物之自然﹐

注﹕教人反本實者﹐欲以輔助萬物自然之性。

而不敢爲。

注﹕言聖人動作因循﹐不敢有所造爲﹐恐離本也。○疏﹕輔﹐助也﹐導也。言一切眾生﹐皆稟自然正性﹐迷惑妄執﹐喪道乖眞﹐。今聖人欲持學不學之方﹐引導令其歸本﹐但聖人窮理盡性﹐亦無爲無不爲也。今言聖人不爲者﹐亦欲輔導羣生﹐復被自然之理﹐故言不敢爲也。

道德眞經注疏卷之六竟

﹟1『亦無』二字脫﹐據道藏本《道德眞經玄德纂疏》卷十六

補。

道德眞經注疏卷之七

吳郡徵士顧歡述

古之善爲道者﹐

注﹕謂古之善以道治身及治國者。

非以明民﹐

注﹕不以道教民明智姦巧也。

將欲愚之。

注﹕將以道德教民﹐使質朴不詐僞也。○禦曰﹕人君善爲道者﹐非以其道明示於人﹐將導之以和﹐使歸復於朴﹐令如愚也。○疏﹕爲道﹐猶修道也。言古昔善修道之士﹐實智內明﹐無幽不燭﹐外若愚時﹐不耀於人﹐閉智塞聰﹐韜光晦迹也。

民之難治﹐以其智多。

注﹕以其智太多而爲巧僞。○禦曰﹕君將明道以臨下﹐人必役智以應上﹐智多則詐興﹐是以難理。○疏﹕治﹐理也﹐智﹐分別也。言眾生所以難治者﹐爲心多分別﹐不能虛忘﹐故難化也。

故以智治國﹐國之賊﹔

注﹕使智慧之人治國政之事﹐必遠道德﹐妄作威福﹐爲國之賊也。

不以智治國﹐國之福。

注﹕不使智慧之人治國之政事﹐則民守正直﹐不爲邪飾﹐上下相親﹐君臣同力﹐故爲國之福也。○禦曰﹕若不用巧智之臣﹐但取純德之士﹐使偃息蕃魏﹐弄丸難解﹐自然智詐日薄﹐淳朴日興﹐人和則年丰﹐故是國之福也。○疏﹕若用明智察俗以理物者﹐旣乖淳和﹐人同賊害﹐言無爲至虛至靜﹐忘心遣智﹐尸居玄默﹐以斯禦世者﹐其惟上德乎。以此格量﹐勝劣可見﹐治國旣爾﹐身亦宜然。

知此兩者﹐亦楷式。

注﹕兩者謂智與不智也﹐常能知智爲賊﹐不智爲福﹐是治身治國之法式也。○禦曰﹕役智詐則害於人﹐任純德則福於國﹐人君能知此兩者﹐委任純德之臣﹐是亦爲君楷模之法式也。○疏﹕兩者前文智與不智也。能知智爲賊﹐不智爲德﹐則可爲修身之楷模﹐治國之洪範也。○節解曰﹕謂去智守愚﹐則病除气盛﹐此治身之法式也。

常知楷式﹐是謂玄德。

注﹕玄﹐天也﹐能知治國治身之法式﹐是謂與天同德也。○疏﹕常能知無分別爲治身之楷式者﹐可謂深玄之大德也。

玄德深遠﹐

注﹕玄德之人深不可測﹐遠不可極也。

與物反﹐

注﹕玄德之人與萬物反異﹐萬物欲益於己﹐玄德欲施與人。○節解曰﹕謂一之深遠﹐乃在太淸﹐降下絳宮﹐入子形中﹐物皆枯死﹐子獨長生﹐故與物反也。○疏﹕冥眞契道謂之玄德﹐窮源極際謂之深遠﹐深遠之智﹐智乖於俗﹐故與物反。

然後乃至大順。

注﹕玄德之人﹐與萬物反異﹐故能至大順﹐順天理也。○疏﹕順有兩種﹐一順於理﹐二順於俗﹐順理則契於妙本﹐頑俗則同塵降逵。問曰﹕前言反物﹐後言順俗﹐則前反後順﹐文豈類乎。答曰﹕前言反者﹐此言明﹐不反而反﹐後言順者﹐亦不順而順﹐不順而順﹐順不乖反﹐不反而反﹐反不乖順﹐亦何所嫌也。問曰﹕經稱大順﹐順亦有大小乎。答曰﹕夫以順對違﹐𨿽順而小﹐今不順不違﹐而違而順﹐順不異違﹐違不乖順﹐所以出處語默﹐惟道是從﹐和光同塵﹐而恆順於理﹐不問順與不順﹐不順與順﹐一時皆順﹐是故無順無不順﹐而能順能不順﹐乃至非順非不順﹐故名爲大順也。

江海所以能爲百谷王者﹐以其善下之﹐

注﹕江海以卑下﹐故眾流共歸之﹐若人民歸就王者也。○疏﹕王﹐往也。百谷﹐百川也。言江海所以百川之所歸往者﹐以其善居窪下之地也。人能退身謙下﹐虛柔容物者﹐亦爲蒼生之所歸往也。

故能爲百谷王。

注﹕以其卑下故能爲百谷王也。○疏﹕此結成其義﹐故經云﹕海爲百川王。

是以聖人欲上民﹐

注﹕欲在民之上也。

以其言下之﹔

注﹕法江海﹐處謙虛。欲令一切眾生﹐居己之上﹐所以言貌柔和﹐恆自謙下。

欲先民﹐

注﹕欲在民之前也。

以其身後之。

注﹕先人而後己也。○疏﹕欲令眾生在己之先﹐己所以退身居物之後﹐故經云﹕一切未得道﹐我常不有望﹐前則處下而反高﹐此則守退而翻進。

是以聖人處上而民不重﹐

注﹕聖人在民上爲主﹐不以尊貴虐下﹐故民戴仰不以爲重。疏﹕聖人。恬淡無爲﹐少私寡欲﹐處民之上爲君﹐而使輕搖薄賦﹐無重勞也。又解云﹕聖人恩覃於萬物﹐故戴荷而不亂也。

處前而民不害。

注﹕聖人在民前﹐不以光明蔽後﹐民親之若父母﹐無有欲害之者。○疏﹕處物之前而爲君主﹐遂使民歌擊壤﹐宇內淸夷﹐利物弘多﹐而無損害。又解云﹕聖德遐曠﹐百姓樂推﹐懷荷恩澤﹐豈敢傷害。

是以天下樂推而不厭。

注﹕聖人恩深愛厚﹐視民如赤子﹐故天下樂共推進以爲主﹐無有厭之也。

以其不爭﹐

注﹕天無厭聖人時﹐是由聖人不與人爭先後也。

故天下莫能與之爭。

注﹕言人皆爭於有爲﹐無有與吾爭無爲者。○疏﹕所以百姓樂推在前而不厭倦者﹐只爲善能謙和﹐不與物爭故也。旣爲順平等﹐是非永息﹐誰復與不爭者爭乎﹐故天下莫能與之爭也。

天下皆謂我道大﹐似不肖。

注﹕老子言天下皆謂我道大﹐我則佯愚似於不肖也。○疏﹕河上本作肖﹐諸家云笑。笑者﹐老君體達自然﹐妙果圓極﹐故天下蒼生莫不尊之爲大聖也。何意得如此﹐只爲接物謙和﹐不矜誇嗤笑﹐故致然也。○顧等曰﹕不與物同﹐故云不肖。言老君道尊德貴﹐誠可以爲大﹐然則晦迹同塵﹐隱顯不測﹐不似智﹐不似愚﹐故言不肖。

夫惟大﹐故似不肖。

注﹕夫獨名德大者﹐則爲身害﹐故佯愚似若不肖﹐無所分別﹐無所割截﹐不賤人而自貴也。

若肖久矣﹐

注﹕肖﹐善也。謂辮惠也﹐若大辯惠之人﹐身自高責﹐行察察之政﹐所從來久矣。

其細也夫。

注﹕言辯惠者惟如小人﹐非長者矣。○疏﹕獨猶聖德高大﹐故不誇笑於物﹐若其誇笑﹐久是羣小也。河上云﹕肖者猶善也﹐言眾生不能履於善道者﹐皆爲我大故也。獨猶驕慢﹐我大所以不能履行善道者﹐久當卑小謙退也。○顧等曰﹕大聖之人﹐故無所似也﹐若形有定質﹐智有常分﹐的有所似﹐則道有封執﹐此乃細碎之人﹐豈虛妙之大聖乎。

我有三寶﹐寶而持之。

注﹕老子言我有三寶﹐抱持而保倚之也。○疏﹕老君所以聖德高大﹐獨不誇肖於物者﹐爲歸依三寶﹐寶重而持之﹐故能然也。

一曰慈﹐

注﹕愛百姓如赤子。○疏﹕慈念蒼生﹐拔苦與樂﹐此道寶也。

二日儉﹐

注﹕賦斂若取之於己。○禦曰﹕慈則廣救﹐儉則足用。○疏﹕少欽知足﹐守分不責﹐此經寶也。

三曰不敢爲天下先。

注﹕執謙退﹐不爲唱始。○疏﹕謙僞柔弱﹐先物後己﹐退身度人﹐此師寶也。○節解曰﹕謂人形中有精气神等寶而藏之﹐可持以生也。

夫慈故勇﹐

注﹕以慈仁﹐故能勇於忠孝。○疏﹕內蘊大慈﹐外弘接物﹐所以勇入三界﹐俯救蒼生。

儉故能廣﹔

注﹕天子身能節儉﹐故民日用廣大。○疏﹕諸法虛幻﹐合而不貪﹐儉素淸高﹐故其德廣大。

不敢爲天下先﹐

注﹕不敢爲天下首先。

故能成器長。

注﹕成器長謂得道人也﹐我能爲道人之長也。○禦曰﹕慈儉之德﹐謙撝益光﹐推光與人﹐人必不厭﹐故能成神器之長也。○疏﹕只爲勇救蒼生﹐退身度物﹐故居界外獨處玉京﹐爲眾聖之長﹐降世則位居九五﹐爲神器之尊。

今捨其慈且勇﹐

注﹕今世合慈七﹐爲勇武也。○疏﹕合去慈悲﹐且好行剛勇。

捨其儉且廣﹐

注﹕合其儉約﹐但爲奢泰。○疏﹕棄其儉素﹐而廣貪於物。

捨其後且先﹐

注﹕合其後己﹐但爲人先。○疏﹕忘退後之心﹐趨進先之行。

死矣。

注﹕所行如此﹐動入死道。○疏﹕總結上三合﹐旣乖三寶﹐適淪溺三塗﹐故言死矣。

夫慈﹐以戰則勝﹐以守則固。

注﹕夫慈仁者﹐百姓親附﹐並心一意﹐故以戰則勝敵﹐以守衛則堅固。○疏﹕以大慈之心臨於戰陣﹐士卒感恩﹐所以勝捷。內解﹕卽是六根兵馬﹐對於六塵﹐不爲塵沒﹐故獲勝也。又用慈守衛﹐百姓同心﹐是以牢固﹐內解﹕以慈心自守虛靜﹐則道心堅固﹐不可技也。

天將救之﹐以慈衛之。

注﹕天將救助善人﹐必與慈仁之性﹐使能自營助也。○禦曰﹕以慈戰守﹐豈但人和﹐天道孔明﹐亦將救衛。戰勝﹐天救也。守固﹐天衛也。是皆以慈﹐故雲天將救之﹐以慈衛之。○疏﹕天尊大道﹐救度行慈之人﹐還用慈悲俯相衛護也。故三寶之內﹐以慈爲先﹐四等之中﹐用慈爲首﹐是知慈之爲義大矣哉。

古之善爲士者不武﹐

注﹕言貴道德不尙武力也。○禦曰﹕士﹐事也。善以道爲理國之事者尙於德﹐故云不武。○疏﹕言古者善修道之士﹐靜退無爲﹐不捨慈而爲武勇也。

善戰者不怒﹐

注﹕善以道戰者﹐禁邪於胸中﹐絕禍於未萌﹐無所朱怒也。○禦曰﹕事不得已﹐必須應敵﹐以慈則善﹐故不憑怒者也。○節解曰﹕謂閉。和精﹐萬神喜悅也。○疏﹕善達前境虛幻﹐故能制敵於未萌﹐妙體違順兩空﹐是以無心喜怒也。

善勝敵者不爭﹐

注﹕善以道勝敵者﹐附近以仁﹐求遠以德﹐不與敵戰﹐而敵自伏。○禦曰﹕師克在和﹐和則不爭。○節解曰﹕謂以口行一﹐萬鬼自伏﹐故日不爭。○疏﹕不爲塵染﹐名日勝敵﹐旣無喜怒﹐何所爭耶。

善用人者爲下。

注﹕善用人自輔佐者﹐常爲人執謙也。○疏﹕夫能行謙下者﹐必爲物之所歸﹐故能役用於人也。

是以不爭之德﹐

注﹕謂上文爲之下也。是乃不與人爭國之道德也。○疏﹕不與物爭﹐故能成己之德﹐此結善勝敵不爭也。

是謂用人之力﹐

注﹕身能爲人之下者﹐是謂用人臣之力也。張曰﹕悅以使人﹐人忘其勞。○疏﹕謙下雌柔﹐不用於物﹐物又歸之而爲己用﹐此結善用人爲下也。

是爲配天﹐

注﹕能行此者﹐德配天也。

古之極也。

注﹕是乃古之極要道也。○禦曰﹕善勝是不爭之德﹐爲下是用人之力﹐如此者﹐可以配天稱帝﹐是古之至極要道也。○疏﹕配﹐合也。天﹐自然。極﹐道果也。言善修道之士﹐妙體眞空﹐達於違順﹐不與物爭﹐故能合至理之自然﹐契古始之極道﹐此總結也。

用兵有言﹕

注﹕陳用兵之道﹐老子疾時用兵﹐故托己設其義也。○疏﹕用兵謂權智﹐攝化眾生﹐亦是聖人用六根﹐涉於塵境。有言者有用兵之法﹐言在下文也。

吾不敢爲主﹐

注﹕主﹐先也﹐我不敢先興兵也。

而爲客。

注﹕客者和而不唱﹐用兵當承天而後動。○節解曰﹕上兵謂口也﹐下兵謂陰也。口言妄則自傷﹐故言謙讓也。輕用陰則喪精﹐故不敢爲唱而爲和也。○疏﹕主者我身也﹐客者前塵也﹐言根塵兩空﹐物我俱幻﹐旣無我身之能綠﹐亦無前塵之可染也。

不敢進寸而退尺。

注﹕侵人境界﹐利人財寶爲進﹐閉門守城池爲退。○禦曰﹕主有動作﹐則生事而貪。客無營爲﹐則以慈自守﹐﹝自守﹞則全勝﹐生事則敗亡。進𨿽少﹐不能無事﹐退𨿽多﹐不失謙讓﹐故不敢進寸而退尺。○疏﹕進﹐取也﹐退﹐捨也。少以況無﹐多以況有也。旣而境智雙遣﹐根塵兩忘﹐體玄中一﹐離彼二偏﹐故無無爲之可取﹐亦無有爲之可合也。

是謂行無行﹐

注﹕彼遂不止﹐爲天下賊﹐𨿽行誅之﹐不行執也。○禦曰﹕爲客退尺﹐不與物爭﹐𨿽行應敵﹐與無行同也。○疏﹕旣遣蕩有爲﹐又洞忘境觀﹐故無以行爲行也。

攘無臂﹐

注﹕𨿽欲攘臂大怒﹐若無臂可攘。○節解曰﹕攘臂所以表怒﹐善戰不怒﹐故若無臂可攘也。

執無兵﹐

注﹕𨿽欲執持之﹐若無兵刃可持用也。何者﹖傷彼之民﹐罹罪於天﹐遭不道之君﹐不忍喪之也。○禦曰﹕執兵所以表殺﹐今以慈爲主﹐故𨿽執與無兵同也。○疏﹕離形去智﹐故無兵可用也。

仍無敵﹐

注﹕𨿽歌行仍引之心﹐若無敵可仍也。○疏﹕物境空幻﹐無敵可因。

禍莫大於輕敵﹐

注﹕夫禍亂之害﹐莫大於欺輕敵家﹐侵取不休﹐輕戰貪財也。○節解曰﹕謂自恣交接者﹐則有喪禍之災。○疏﹕輕﹐淩侮也﹐敵﹐前境也﹐輕染諸塵﹐致三塗之報﹐故成大禍。

輕敵則幾亡吾寶﹐

注﹕幾﹐近﹐寶﹐身也。欺輕敵家﹐近喪身也。○節解曰﹕寶謂精气也﹐輕敵數戰﹐則亡失精神也。○疏﹕幾﹐盡也﹐寶則前章三寶也。合慈而勇謂之侮敵﹐招於巨釁﹐故盡喪三寶也。

故抗兵相加﹐

注﹕兩敵戰也。

則一及者勝矣。

注﹕哀者慈仁﹐士卒鈴遠於輕敵也。○禦曰﹕抗﹐舉也。兩國舉兵相加也。○疏﹕若﹐當也。哀﹐慈也。抗﹐舉也。言根塵相逼﹐舉眼色等相當也。仍以大慈之心虛鑑前境﹐則能使兩忘物我﹐淸淨一切﹐諸法﹐皆成勝妙之境也。

吾言甚易知﹐甚易行。

注﹕老子言我所言省而易知﹐約而易行。○疏﹕吾言卽前章是也﹐所言非此則易知也。行無行相甚易行也。

天下莫能知﹐莫能行。

注﹕人惡柔弱﹐好剛彊也。○疏﹕莫﹐無也﹐老子言甚易知﹐甚易行﹐而天下眾生昏迷愚鈍﹐無能知至言虛妙﹐依教而行之也。

言有宗﹐事有君。

注﹕我所言有宗祖根本﹐事有君臣上下﹐世人不知者﹐非我之無德﹐心與我返也。○顧曰﹕宗﹐本也。君﹐主也。言𨿽殊塗﹐同本虛無﹐事𨿽異趨﹐同主靜朴。○蔡曰﹕言以無言爲宗﹐事以無事爲主。○禦曰﹕言者在理﹐得理而忘言﹐故言以無言爲宗。事者在功﹐功成而不宰﹐故事以無事爲君。○疏﹕言﹐經教也﹐君﹐天子也。言教𨿽廣﹐宗之者重玄﹐世事𨿽煩﹐統之者君主﹐舉此旨要以表易知也。

夫惟無知﹐是以不我知。

注﹕夫惟世人無知﹐是我道德之暗昧﹐不見於外﹐窮微極妙﹐故無知也。禦曰﹕夫惟世人無了悟之知﹐是以不知我無言無事之教也。○疏﹕不我知﹐猶不知我也。惟彼眾生無知頑鈍﹐故不能知我之至言也。

知我者希﹐則我者貴。

注﹕希﹐少也。惟達道者乃能知我﹐故爲貴也。○疏﹕凡情浮淺蒙昧者多﹐體知聖教甚自希少也。則﹐法則也。依我經教則而行之﹐證於聖果所爲貴。

是以聖人被褐懷玉。

注﹕被褐者薄外﹐懷玉者厚內。匿寶藏德﹐不以示於人也。○禦曰﹕被褐者﹐晦其外。懷玉者﹐明其內。故知我者希也。○節解曰﹕謂聖人貴道德而賤其形﹐衣皮帶毛﹐含一抱元﹐不貪官爵﹐內養神明﹐以精爲玉﹐以气爲金﹐故能變化升入紫官。○顧曰﹕褐者粗賤之服﹐玉是精貴之寶。凡庸之人﹐心實不知﹐外假明哲﹐羊質虎皮﹐是乃德之病。○疏﹕知於聖言﹐則於聖教﹐行解具足﹐故成聖人。褐是野人之服﹐玉是珍貴之寶﹐外迹同塵﹐被褐也。內心虛靜﹐懷玉也。懷玉也﹐迸處俗而恆眞﹔被褐也﹐心虛凝而接物。

知不知﹐上。

注﹕知道言不知﹐是乃德之上。○疏﹕聖人妙契重玄﹐迹不乖本﹐洞忘虛遠﹐知則無知﹐至本虛凝﹐故稱爲上。故《莊子》云﹕孰知子之不知耶﹐吾惡乎知之也。

不知知﹐病。

注﹕不知道而言知﹐是乃德之病。○節解曰﹕謂不明於道﹐但明於俗﹐不知食气而知食味﹐故病也。○疏﹕自本降迹﹐無知而知﹐涉事救苦﹐故稱爲病。

夫惟病病﹐是以不病。

注﹕夫惟能病苦眾人有此彊知之病﹐是乃不自病也。○疏﹕聖人無知識之疵﹐而凡庸有分別之病﹐爲病眾生之病﹐所以同凡說法演教﹐志存救溺﹐旣而不病而病﹐病而不病﹐故云不病也。

是以聖人不病﹐以其病病﹐是以不病。

注﹕聖人無此彊知之病者﹐以其常苦眾人有此病﹐以悲人也﹐故不自病。夫聖人懷通達之智﹐托於不知者﹐欲使天下質朴忠正﹐各守純性。小人不知道意﹐而妄行彊知之事﹐以自顯著﹐內傷精神﹐減壽消年。○顧曰﹕凡庸之人妄執彊知之病﹐以自分別﹐往而不返﹐良可嘆息。其惟聖人眞知妙本﹐洞遣言教﹐獨能以其慈仁﹐哀憫眾生彊知之病﹐蓋以其自無病也。○疏﹕聖人能虛寂兩忘﹐境智雙遣﹐玄鑑洞照﹐禦气乘雲﹐本迹虛夷﹐有何病累。

道德眞經注疏卷之七竟

道德眞經注疏卷之八

吳郡徵士顧歡述

民不畏威﹐則大威至。

注﹕威﹐害也。人不畏小害則大害至﹐大害謂死亡也。畏之者﹐當保精養神﹐順地承天也。○疏﹕威謂威刑﹐卽諸經戒科目是也。大威卽三塗惡趣﹐北都羅酆之刑法也。言凡夫不憚經戒﹐妄造諸惡者﹐則風刀大刑必將至也。

無狹其所居﹐

注﹕謂心居神﹐常當寬柔﹐不當急狹也。○節解曰謂無狹﹐健在俗間﹐深山廣澤﹐可養性也。○禦曰﹕無狹者﹐除情去欲﹐使虛室生白也。

無厭其所生。

注﹕人所以生者﹐以有精神﹐精神托於空虛﹐喜於淸淨﹐若飲食不節﹐忽道念色﹐邪辟滿腹﹐爲伐命散神也。○節解曰﹕謂厭生死者﹐故行一愛气﹐惜精爲生之寶。○禦曰﹕身所生者﹐神也。無厭者﹐少私寡欲﹐使不勞倦也。盧曰﹕所生謂神也﹐心靜而神安﹐心躁而神去。○疏﹕厭﹐捨也。狹﹐局也。居﹐安處也。所生﹐心也。言修行道人﹐必須處心無系﹐不得域情狹劣﹐厭離所生﹐何者﹖夫身𨿽虛幻﹐而是受道之器﹐不用耽愛﹐亦不可厭憎﹐故耽愛則滯於有爲﹐厭憎則溺於空見﹐不耽不染﹐處中而忘中﹐是眞學道者也。

夫惟不厭﹐是以不厭。

注﹕夫惟獨不厭精神之人﹐洗心垢濁﹐淡泊無欲﹐卽精神居之不厭也。○疏﹕惟彼所修之境﹐非空非有﹐故能修之。智亦不愛不憎﹐境智相符﹐是以不厭也。

是以聖人自知﹐

注﹕自知己之得失。

不自見﹔

注﹕不自顯見德美於外﹐藏之於內。○疏﹕智符道境﹐了達眞源﹐故自知也。四大假合﹐坐忘墮體﹐故不自見。

自愛﹐

注﹕自愛其身﹐以保精气。

不自貴。

注﹕不自高貴﹐榮名於世。○疏﹕保養眞性﹐不輕染﹐故自愛也。謙卑靜退﹐先物後己﹐不自貴也。

故去彼取此。

注﹕去彼自見自貴﹐取此自知自愛。○疏﹕去彼自見自貴﹐取此自知自愛﹐欲示物鑑戒﹐故寄去取而爲言也。

勇於敢則殺﹐

注﹕勇敢有爲﹐則殺身矣。○節解曰﹕謂貪爲交接陰陽﹐欲得快心﹐生往死還﹐此日勇也。輕道慢神﹐則致身夭﹐此日敢也。二者皆自殺也。

勇於不敢則活。

注﹕勇於不敢有爲﹐則活其身也。○疏﹕勇﹐猛進也。敢﹐果次也。殺滅﹐死也。活﹐長生也。言進心果次﹐貪於世事﹐則死滅﹐若進心虛淡不敢貪染﹐卽長生也。

此兩者﹐

注﹕謂敢與不敢也。

或利或害。

注﹕活身爲利﹐殺身爲害。○疏﹕或﹐不定也。兩謂敢與不敢也。言進心不敢則長生﹐故利。進身責染則歸於死滅﹐故害也。

天之所惡﹐

注﹕惡有爲也。

孰知其故﹖

注﹕誰能知天意天﹐故不敢犯也。○疏﹕天然之理﹐福善禍淫﹐推窮報應﹐莫知其宰。

是以聖人猶難之。

注﹕言聖人之明德﹐猶難於勇敢﹐況無聖人之德而敢行之乎。○節解曰﹕謂天常惡其勇敢﹐愛其怯弱﹐含生愛气﹐誰知天意也。

天之道﹐不爭而善勝﹐

注﹕天不與人爭貴賤﹐而人自畏之。○節解曰﹕天道貴和也。○疏﹕自然之道﹐但不與物爭而謙退卑己者﹐必獲勝善報也。

不言而善應﹐

注﹕天不言﹐而萬物自動以應時也。○禦曰﹕天何言哉﹖福善禍淫﹐曾無差忒﹐故云善應。○疏﹕禍福之報﹐其猶影響﹐不待言辭而善惡必應。

不召而自來﹐

注﹕天不呼召萬物﹐萬物皆負陰而向陽也。○禦曰﹕天道不召萬物使從己﹐然物不能違﹐自來順天命爾。○疏﹕善惡報應﹐隨其行業﹐不待呼召而必自來。

禪然而善謀。

注﹕譚然﹐寬大也﹐天道𨿽寬博﹐善謀慮人事﹐修善行惡﹐各蒙其報。○疏﹕謀﹐計數也。言幽途之理﹐無勞言說﹐而善能計算功過﹐毫分無失也。

天网恢恢﹐疏而不失。

注﹕天所羅网﹐恢恢甚大﹐𨿽則疏遠﹐若司察人善惡﹐無有所失。○疏﹕恢恢﹐寬大也。网﹐憲法也。言天尊自然之网﹐甚自寬大疏遠﹐而業無大小﹐功過酬報﹐無差失也。○孫曰﹕所謂不言而善應者﹐天道不言而善自應也。明夫善應者﹐不在多言也。○盧曰﹕寂寞無聲﹐故曰不言有感則報﹐故曰善應。

民常不畏死﹐

注﹕治國者刑罰深酷﹐民不聊生﹐故不畏死也。治身者﹐嗜欲傷神﹐貪財殺身﹐而民不知畏也。

柰何以死懼之﹖

注﹕人君不寬其刑罰﹐教人去其情欲﹐柰何設刑法﹐以死懼之乎。○疏﹕此斥凡情迷執深重﹐貪逐前境﹐不憚死生﹐𨿽復經戒嚴明﹐曾無恐懼﹐故發柰何之嘆﹐深哀痛之。○節解曰﹕謂人不求生快意於情欲﹐聞善不修﹐知惡不改﹐何識益乎。

若使民常畏死﹐

注﹕當除己之所殘克﹐而教人去其利欲之心也。

而爲奇者﹐吾得執而殺之﹐孰敢矣﹖

注﹕以道教化﹐而民不從﹐反爲奇巧詐僞﹐乃應王法執而殺之﹐孰敢有犯者。老子傷時主不先道德化之而先刑罰也。○禦曰﹕若使世人皆從淸淨之化﹐不敢溺情縱欲﹐常畏於死﹐而獨爲奇詐者﹐假令吾勢得執殺此奇詐之人﹐孰敢卽殺﹖故下文云。○疏﹕貪欲之心﹐日生奇詐﹐堅執顚倒﹐遂以爲常者﹐冥司捕獲﹐執而殺之﹐風刀考楚﹐經文明證﹐若有性識之夫﹐誰復造罪耶。

常有司殺者殺。

注﹕司殺者﹐天居高臨下﹐司察人之過﹐天网恢恢﹐疏而不失者是也。○禦曰﹕如此奇詐之人﹐天网不失﹐是常有天之司殺者殺之。○節解曰﹕謂口也﹐在口左爲司陰﹐口右爲司殺﹐人有陰過﹐則司陰白之於上天﹐考人魂魄﹐人有惡言﹐則司殺白之於司命﹐司命記之﹐罪滿則殺之也。○疏﹕此刑网自有宰牧﹐卽三官九署﹐百二十曹﹐北都羅酆﹐泉曲之府﹐八難五苦﹐各有司存。

夫代司殺者﹐是謂代大匠斷。

注﹕天道至明﹐司察有常﹐猶春生夏長﹐秋成冬藏﹐斗柄運移﹐以節度行之﹐人君欲代殺之﹐是猶拙夫代大匠斷木﹐乃勞而無功也。○節解曰﹕謂天道賞善罰惡﹐治人之身﹐若大匠作器﹐善者則成﹐惡者則敗也。

夫代大匠斲﹐希有不傷其手乎。

注﹕人君行刑罰﹐猶拙夫代大匠斲木也﹐方圓不得其理﹐還自傷其手。代天殺者﹐失其紀綱﹐不得其紀綱﹐則反受其殃也。○禦曰﹕人君任刑﹐代彼司殺﹐豈惟殘害百姓﹐抑亦自喪天和。○疏﹕眾生造業﹐各招其報﹐刑罰苦楚﹐自有冥司。無識之人﹐師心專輒﹐彊代冥司而行誅戮者﹐何異庸拙之士運斤。夫拙士運斤﹐工非其任﹐豈惟所作不成﹐抑亦反傷其手﹐彊代司殺﹐其義亦然﹐非徒濫職﹐翻獲其釁也。○節解曰﹕謂人治身各有優劣﹐若工匠斯器而有巧拙﹐巧者則器成形﹐拙者則少不自害也。

民之饑﹐以其上食稅之多﹐

注﹕民之所以饑寒者﹐以其君上食稅下大多也。○疏﹕饑謂內無道德也﹐上﹐心也﹐心爲五藏百行之主也﹐故稱爲上。稅﹐聚斂也。食﹐滋味也。言行人所以不懷道德者﹐爲心綠前境﹐多貪滋味故也。○節解曰﹕饑謂气不足﹐气所以不足者﹐坐口嗜美味也。食多謂實畜積爲僻﹐故防禦百端也。

是以饑。

注﹕是以民皆化上爲貪﹐叛道違德﹐故饑也。○疏﹕結前義也。

民之難治﹐以其上有爲﹐

注﹕民之不可治者﹐以其君上多欲﹐好有爲也。○疏﹕所以百行馳騖﹐紛然難理者﹐只爲心貪有爲故也﹐心若無爲﹐則諸行易治也。是知『萬境惟在一心。

是以難治。

注﹕是以其民化上有爲﹐情僞難治也。○節解曰﹕百姓謂百脈也﹐所以盈縮不和平→由口不含一﹐唇幹液竭﹐故脈失精泄也。

人之輕死﹐以其求生之厚﹐

注﹕人民所以輕犯死者﹐以其求活之事太厚﹐貴利以自危也。○疏﹕行人所以不終天年而輕入死地者﹐以其迷順顚倒﹐未能悟達﹐不知物我俱幻﹐卽生卽死﹐生旣多貪﹐六塵厚資四大故也。○節解曰﹕謂人所以不顧歡其死者﹐由養形太厚﹐恣其口腹﹐失其生道﹐故死也。

是以輕死。

注﹕以其求生太厚﹐故輕入死地也。

夫惟無以生爲者﹐是賢於貴生。

注﹕夫惟獨無以生爲務者﹐爵祿不幹於意﹐財利不入於心﹐天子不得臣﹐諸侯不得友﹐則賢於貴生也。○疏﹕賢﹐善也﹐玄悟之士﹐非色滅空﹐咯焉坐忘﹐而生無生相﹐是以膻躁榮利﹐厭穢風塵﹐故獨不以生爲者﹐善能攝衛貴生之人也。○節解曰﹕謂夫獨能憂生於未生﹐憂形於未形﹐但念無爲﹐捨自然者﹐此乃爲賢貴道﹐安其生也。

人之生也柔弱﹐

注﹕人生含和气﹐抱精神﹐故柔弱也。

其死也堅彊。

注﹕人死和气竭﹐精神亡﹐故堅彊也。

萬物艸木之生也柔脆﹐

注﹕和气存也。

其死也枯槁。

注﹕和气去也。○疏﹕言人生存有命﹐則諸節柔弱﹐及其死也﹐則骨肉堅彊。艸木之類﹐生時軟脆﹐及其死也﹐條柯枯槁﹐所以生而柔軟者﹐和气存也。死而堅彊者﹐和气離也。舉此有識爲辯﹐其勝劣者也。

夫堅彊者死之徒﹐柔弱者生之徒。

注﹕以其上二事觀之﹐則知堅彊者死﹐柔弱者生也。○疏﹕徒﹐類也﹐是知行剛彊者﹐乖於和理﹐故與死爲徒。行柔弱者﹐順於和气﹐故與生爲徒。此合諭也。

是以兵彊則不勝﹐

注﹕𨿽彊大之兵﹐輕戰樂殺﹐毒流怨結﹐眾弱爲一﹐彊故不勝也。○節解曰﹕兵謂口也﹐口彊爲人所窮﹐陰彊爲女所侵也。○禦曰﹕生之柔弱﹐和气全也。死之堅彊﹐和气散也。欲明守柔弱者全生保年﹐爲彊梁者亡身失生也。

木彊則共。

注﹕木彊大﹐則枝葉共生其上。○疏﹕兵謂三業六根也。言人縱恣六情﹐彊暴前境﹐而食取無厭者﹐必遭重殃大禍﹐故不勝也。譬樹木粗彊﹐故枝條共壓其上﹐亦猶梁棟宏壯﹐故椽瓦壓其上也。

彊大處下﹐柔弱處上。

注﹕興物造功﹐大木處下﹐小物處上﹐天道抑彊扶弱﹐自然之效也。○節解曰﹕謂發以柔弱﹐爲人所戴﹐體骨堅彊﹐爲人所勞。○疏﹕堅彊之木居下﹐柔弱之條處上﹐故堅彊之人居九幽之下﹐柔弱之士處三淸之上。

天之道﹐其猶張弓乎﹖

注﹕天道杳邈﹐舉物類以爲諭也。○禦曰﹕天道玄遠﹐非諭不明﹐故舉張弓以彰其用。

高者抑之﹐下者舉之﹐有餘者損之﹐不足者與之。

注﹕言張弓和調之義如是﹐乃可用耳。天抑高舉下﹐損彊益弱﹐天之道也。○疏﹕舉下使高﹐抑高令下﹐高下調適﹐方可運箭﹐傲慢有餘者﹐必招損敗﹐和不足者﹐與其福善﹐天道如是﹐故似張弓。

天之道﹐損有餘補不足。

注﹕天道損有餘而益謙﹐言天道常以中和爲上。○疏﹕福善禍淫﹐自然之理﹐仍前生後﹐重出此文。

人之道則不然﹐

注﹕人道與天道反。

損不足﹐奉有餘。

注﹕世俗之人﹐損貧以奉富﹐奪弱以益彊。○禦曰﹕天道平施﹐裒多益寡﹐人則違天﹐翻損不足者也。○疏﹕人間世道好行浮僞﹐趨勢競利﹐違天背理﹐割損貧賤之不足﹐供奉富貴之有餘。

孰能有餘以奉天下﹐惟有道者。

注﹕言誰能居有餘之位﹐自省爵祿以奉天下不足者乎﹐惟有道之君能行之也。○疏﹕孰﹐誰也。言誰能有餘財德以施天下蒼生乎﹐惟當體道之人獨能濟物﹐故下文云聖人不積。而言奉者﹐示謙也。

是以聖人爲而不恃﹐

注﹕聖人爲德施惠﹐不恃望其報。

功成不居處。

注﹕功成事就﹐不處其位。○禦曰﹕推功於物﹐不處其成。

其不欲示賢。

注﹕不欲使人知己之賢﹐匿功不居其榮名﹐畏天損有餘也。○禦曰﹕聖人所以推功不處者﹐蓋不欲令物見其賢也。○疏﹕體道聖人常善救物﹐𨿽復財德兩施﹐而不恃其勞﹐有大至功﹐而功成不處者﹐意在攝謙退己﹐推功於物﹐韜光晦迹﹐不欲示己之賢能。

天下柔弱﹐莫過於水﹐

注﹕言水柔弱﹐圓中則圓﹐方中則方﹐壅之則止﹐次之則行。○張曰﹕以爲天下萬事﹐凡事不同﹐以柔弱言之﹐莫過於水﹐以諭道行謙柔和綽﹐隨物通生﹐浸潤如水也。

而攻堅彊者﹐莫之能勝﹐

注﹕水能壞山推陵﹐磨鐵消銅﹐莫能勝水而成功也。○疏﹕物性柔弱莫過於水﹐天下堅彊莫先金石﹐然水𨿽柔弱﹐利用無窮﹐攻擊堅彊﹐莫在先者﹐無爲破有﹐其義亦然。○節解曰﹕水者內﹐卽口中津液也。漱而咽之﹐則能攻邪破惡﹐徹於骨髓﹐若麯蘗之消米方藥﹐無復能先也。

其無以易之。

注﹕夫攻堅彊者﹐無以易於水也。○禦曰﹕以堅攻彊﹐二堅俱損﹐以柔制彊﹐則彊損柔全﹐故用攻堅彊﹐無以易於水也。○疏﹕言水能攻堅﹐百王不易之事﹐無爲破有﹐萬代不刊之術。

故柔勝剛﹐弱勝彊﹐

注﹕水能滅火﹐陰能銷陽。舌柔齒剛﹐齒先舌亡。

天下莫能知﹐

注﹕知柔弱者久長﹐剛彊者折傷。

莫能行。

注﹕恥卑謙﹐好彊梁。○節解曰﹕謂人含精飲气﹐統禦血豚﹐百姓日用而不知。○疏﹕水能攻於金石﹐故知柔弱勝於剛彊﹐此乃愚智同知﹐而舉世無人能依而行者也。

故聖人言﹕

注﹕謂下事也。

受國之垢﹐是謂社稷主﹔

注﹕人君能受國之垢濁者﹐若江海不逆細流﹐卽能長保社稷﹐爲一國之君主也。○禦曰﹕引萬方之罪﹐是受國之垢濁。稱孤寡不谷﹐是受國之不祥。其德如此﹐則社稷有奉﹐故天下之人歸往也。○疏﹕國﹐邦域也﹐垢﹐辱也。言體道之士﹐處於人世﹐謙退柔弱﹐達於違從﹐身受屈辱﹐不與物爭﹐故堪爲社稷之主﹐以牧蒼生也。○節解曰﹕謂人形以左魂爲社﹐右魄爲稷﹐禦一气﹐以爲君主也。

受國不祥﹐是謂天下王。

注﹕人君能引過自與﹐代民受不祥之殃﹐則可以王天下也。○節解曰﹕國謂形也﹐言一出入脾中﹐化滓變液﹐去故受新﹐以養五神﹐故王於藏府者也。○疏﹕不祥﹐猶不善也。言聖鑑虛通﹐達於善惡﹐若有不祥之事﹐輒自責躬﹐引過歸己﹐此可爲天下君王也。昔成湯自翦千里來云﹐卽其事也。前言社稷可寄諸侯﹐後舉天下宜屬天子。

正言若反。

注﹕此乃正直之言﹐世人不知以爲反言也。○節解曰﹕謂俗人所欲者﹐以鮮潔爲尊﹐香美爲上﹐而道以受垢爲主﹐處下爲王﹐言一與人反也。○疏當理正言﹐似如反俗﹐何者﹖俗皆好美好榮﹐而今乃受垢不祥﹐故若反也。而言若者﹐欲明不反而反﹐𨿽反不反﹐恆順於俗﹐不反而反﹐順俗而眞﹐欲示反不定反﹐故加若也。上文云玄德深遠﹐與物反﹐然後乃至大順﹐卽其義也。

和大怨﹐

注﹕殺人者死﹐傷人者刑﹐以相和報也。○禦曰﹕與身爲怨慧之大者﹐情欲也。和﹐調和也。此言人君欲以言教調和百姓﹐使無情欲﹐故曰和大怨也。

必有餘怨。

注﹕任刑者失人之情﹐必有餘怨及於良民也。○禦曰﹕立教化人﹐不能無迹﹐斯迹之獘﹐還與爲怨﹐故曰必有餘怨。○疏﹕怨﹐慧也。卽是有無美惡等一切待對之法也﹐言行人𨿽捨有無﹐得非有無﹐和二邊爲中一﹐而猶是執玄﹐未體於玄理也。此𨿽無待﹐未能無不待﹐此是待獨﹐未能獨獨﹐故有餘對。

安可以爲善﹖

注﹕言一人呼嗟﹐則失天心﹐安可以和怨爲善。○禦曰﹕旣有餘怨﹐則不可爲善。○疏﹕安﹐何也。言𨿽遣二邊﹐未忘中一﹐故何可盡善也。○節解曰﹕謂口也﹐言唱必有和﹐人能行道﹐道來應之﹐唱人以善﹐善人和之﹐則無有餘怨也。今時之人﹐好行邪想﹐邪想從之﹐呼召邪鬼﹐鬼來應之﹐唱人以惡﹐惡人和之﹐安能得爲善也。

是以聖人執左契﹐

注﹕古者聖人執左契﹐合符信也。無文書法律﹐刻契合符以爲信也。

而不責於人。

注﹕但刻契爲信﹐不責人以他事也。○禦曰﹕左契者﹐心也。心爲陽藏﹐與前境契合﹐故謂之左契。聖人知立教則鈴有迹﹐有逵則是餘怨﹐故執持此心﹐使令淸淨﹐下化於人﹐則無情欲﹐不煩誅責﹐自契無爲。○疏﹕契﹐信也﹐合也﹐左﹐陽也﹐言體道聖人境智冥符﹐能使俱會﹐出玆四句﹐離彼百非﹐故得久視長生義。言執左契﹐此則不執而執也。猶如帝王握於左契﹐所以徵攝萬機﹐聖人妙契環中﹐故能匡禦億兆﹐而言不責者﹐𨿽復匡禦眾生﹐而忘其德﹐芻狗百姓﹐故不責其恩。○節解曰﹕左契﹐陽德也﹐言聖人不和大怨﹐但自修德﹐不行責過於人。

故有德司契﹐

注﹕有德之君﹐司察契信而已。

無德司徹。

注﹕無德之君﹐背其契信﹐司民所失。○疏﹕司﹐主也﹐徹﹐迹也。妙契不執浴言﹐無德之君﹐猶滯筌蹄﹐未能洞遣﹐迹旣不泯﹐故言司徹也。○節解曰﹕謂人行道德﹐司命賜算﹐人行其惡﹐同殺徹其籍﹐此之謂也。

天道無親﹐常與善人。

注﹕天道無有親疏﹐惟與善人﹐則與司契同也。○疏﹕天眞之理﹐何有親疏﹐上善之人﹐自然符會﹐卽向執左契﹐而不責於人也。

小國寡民。

注﹕聖人𨿽治大國﹐猶以爲小﹐示以儉約﹐不爲奢泰。人民𨿽眾﹐猶若寡乏﹐不敢勞役也。

使有什伯﹐

注﹕使民各有部曲什百﹐貧富責賤﹐不相侵犯也。

民之器而不用﹔

注﹕器謂農人之器也﹐而不用者﹐不徵召奪民良時也。○禦曰﹕什﹐伍也。伯﹐長也。此章明人含淳和﹐無所求及﹐適有人材器堪爲什伍伯長者﹐亦無所用也。○疏﹕國﹐域也﹐心住空﹐故言小國﹐卽小乘寡欲之行﹐器卽什惡兵器也﹐根𨿽有六﹐用乃不窮﹐言什伯者﹐舉其大數﹐而不用者﹐言靜息諸根﹐不染塵境也。○節解曰﹕小國謂形中﹐什伯謂五藏。心與腎爲什﹐肝與肺爲伯﹐閉口行气﹐則什伯气盛而無不用。

使民重死﹐

注﹕人君能爲民興利除害﹐各得其所﹐則民重死而貴生。

而不遠徙。

注﹕政令不煩﹐則民各安其業。故不遠遷徙﹐離其常處也。○禦曰﹕少思寡欲﹐不輕用其生﹐惇本無求﹐故不遠遷徙也。○疏﹕諸行重靜﹐知足守分﹐故得終其天年﹐而不遠遂前境也。

𨿽有舟輿﹐無所乘之﹔

注﹕淸淨無爲﹐不作繁華﹐不好出入遊娛也。○疏﹕舟輿謂三乘教法也﹐舟在於水能濟渡﹐諭教能舟航萬物﹐度於生死海也。故《西升經》云﹕久曠生死海﹐隔絕貪愛流。輿處於陸能輪轉﹐諭教能轉凡成聖﹐得理忘言﹐故能遣教而不用也。

𨿽有甲兵﹐無所陳之。

注﹕無怨惡於天下也。○疏﹕𨿽有身心兵甲﹐車體坐忘﹐物境旣空﹐何所陳說﹐此一句覆釋前什伯之器而不用也。

使民復結繩而用之。

注﹕棄文反質﹐信不欺也。○禦曰﹕舟輿所以利遷徙﹐甲兵所以徇攻戰﹐兩者無欲﹐故無所乘陳。反朴還淳﹐歸於三皇結繩之用也。○節解曰﹕謂人有道气自流行﹐爲形中之用﹐如結繩之信也。○疏﹕旣虛心證理﹐捨教忘筌﹐故寄結繩﹐示其反本﹐此一句復結前𨿽有舟輿無所乘之也。

甘其食﹐

注﹕甘其蔬養﹐不漁食百姓。○疏﹕味至道也。

美其服﹐

注﹕美其惡衣﹐不貴五色也。○疏﹕德瑩身也。○節解曰﹕謂甘食其气﹐美服其道也。

安其居﹐

注﹕安其茅茨之居﹐不好文飾之屋。疏﹕所在皆安﹐動而寂也。

樂其俗。

注﹕樂其質朴之俗﹐不轉移也。○疏﹕和光人世﹐寂而動也。○節解曰﹕謂安形樂神﹐抱腹而歌吟也。

鄰國相望﹐雞狗之聲相聞。

注﹕相去近也。○疏﹕雞以司晨﹐狗以警夜譬一切言教﹐警長昏之夜思智慧之晨﹐此之言教近證一心﹐故言相聞也。

民至老不相往來。

注﹕其無情欲也。○節解曰﹕鄰國者﹐兩耳也。兩耳相望﹐保其安也。使神气各有所守﹐不來往相干﹐故至老常能聰明也。○疏﹕會理體眞﹐卽俗卽道﹐不從生死而來﹐亦無道境可往﹐二域旣一﹐故不相往來﹐二際無際也。

信言不美﹐

注﹕信言者﹐實言也。不美者﹐朴且質也。○禦曰﹕信言﹐聖教也。信實之言﹐不出於俗﹐故不美也。

美言不信。

注﹕美言者﹐滋美之華辭。不信者﹐飾僞多空虛。○禦曰﹕美言者﹐世教也。甘美之言﹐動合於俗﹐故不信也。○疏﹕信﹐實也。美﹐浮艷也。言上德之人﹐冥眞契道﹐所說言教﹐實而不華﹐浮艷之言﹐俗中小說﹐旣乖至理﹐所以不信﹐故莊云﹕犬不以善吠爲良﹐人不以善言爲賢也。○節解曰﹕謂信道言者﹐則不美於俗事﹐美俗事者﹐則不信於道言也。

知者不博﹐

注﹕知者謂知道之士﹐不博者﹐守一元也。

博者不知。

注﹕博者多見聞也﹐不知者失眞要也。○禦曰﹕知者了悟也﹐博者多聞也。○疏﹕知道之人﹐忘言絕學﹐所以不博。博學之士﹐耽滯名教﹐所以不知。故《西升經》云﹕世人徒知有天地萬物﹐不知己之所由生也﹐是大不知。又云﹕子能知一﹐萬事畢。《莊子》云﹕文滅質﹐博溺心。

善者不辯﹐

注﹕善者以道修身也﹐不辮者﹐不文彩也。

辯者不善。

注﹕辮者謂巧言﹐不善者﹐舌政患也。土有玉﹐掘其山﹐水有珠﹐濁其泉﹐辯口多言亡其身。○疏﹕辮﹐別也。善體至道之人﹐指罵天地﹐故無可分別也。且儒墨是非﹐堅執分別者﹐良由未證善道故也。

聖人不積﹐

注﹕聖人積德不積財﹐有德以教愚﹐有財以施貧。○禦曰﹕積者執滯言教﹐有所積聚也。聖人了言忘言﹐悟教遣教﹐一無執滯﹐故云不積也。○疏﹕積﹐聚也。言聖人有財惠物﹐有德教人﹐故不積也。

旣以爲人己愈有﹐旣以與人己愈多。

注﹕旣以財賄布施與人﹐而財益多﹐如日月之光﹐無有盡時也。○疏﹕旣﹐盡也。爲﹐施化也。言己所有道德﹐盡持教人﹐心無鄙怯﹐德彌高遠﹐故言愈有﹐此德施也。己所有財寶﹐盡持施散﹐而果報彌多﹐故云愈多。此財施也。

天之道﹐利而不害﹔

注﹕天生萬物愛育之﹐令長大無所傷害其生也。○疏﹕天然之道﹐生成萬物﹐利益弘多﹐有何損害。

聖人之道﹐爲而不爭。

注﹕聖人法天﹐無所施爲﹐化成事就﹐不與天下爭功名﹐故能全其聖功也。○疏﹕聖人上德﹐法道虛通﹐施爲至教﹐化被羣品﹐謙以自牧﹐成功不居﹐推功於物﹐故云不爭。○張曰﹕所言有舟輿無所乘之者﹐且無爲之世山無蹊躂﹐澤無舟梁﹐本絕往來﹐何所乘用。又曰﹕𨿽有甲兵﹐無所陳之。○顧曰﹕兵以討逆﹐武以靜亂﹐上旣行道﹐下乃好德﹐自然從化﹐何事陳兵。

道德眞經注疏捲卷之八竟

