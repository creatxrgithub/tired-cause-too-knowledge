太上老君說常淸靜妙經纂圖解注

經名﹕太上老君說常淸靜妙經慕圖解注。元代道士王玠﹝字道淵﹞撰。一卷。底本出處﹕《正統道藏》洞神部玉訣類。

太上老君說常淸靜妙經序

竊謂大而化之之謂聖﹐聖而化之不測之謂神。夫太上老君之神聖﹐居混沌之始﹐爲萬炁之宗﹐變化不可測也。於傳考之﹐初三皇時爲萬法天師﹐中三皇時爲盤古先生﹐後天皇之世爲郁華子﹐神農時號大成子。至軒轅時爲崆峒山人﹐號廣成子﹐授道與軒轅氏。少皡時化號隨應子﹐顓帝時號赤精子﹐帝譽時號錄圖子﹐帝堯時號務成子﹐帝舜時號尹壽子﹐夏禹時號眞行子﹐商湯時號錫則子。𨿽累世化身而未誕生之迹。至商王陽甲時分身化炁﹐寄胎於玄妙玉女八十一年﹐至武丁時庚辰歲二月十五日卯時誕於楚之苦縣瀨鄕曲仁裏﹐母攀李樹﹐從左脇降生﹐須髮皓然﹐其顏如童﹐遂以李爲姓﹐名耳字伯陽﹐謐曰聃﹐號曰老子。至周文王時爲守藏史﹐武王時遷柱下史。見素抱朴﹐少思寡欲﹔執古之道以禦今之有﹔隱道不彰﹐謙德不顯﹔內則固眞養命﹐外則遠害全身﹔博古知今﹐無理不澈。東訓尼父﹐故有如龍之嘆﹔西化金仙﹐大地作獅子吼。述《道德》五千言﹐授之尹喜。歷代變現﹐以道弘化。爲見世人貪迷不悟﹐自失元眞﹐故說《淸靜經》一卷﹐爲諸經之首。其言簡而道奧﹐垂示生死之因﹐開化玄風﹐誘人向道﹐領悟三生之理﹑不死萬劫之眞。余嘗參究其經﹐未得其趣。近因師點開心﹐易得造化眞常之宗﹐始識羲皇畫卦之妙﹐方知孔聖贊《易》之音﹐究其金仙般若之道﹐若合符節。夫太上之聖﹐超生死而獨立﹐亙今古而無雙﹐是以百王取則﹐累聖攸傳。人或以爲虛無異端之教者﹐便是非聖人者無法。道本不遠人﹐人之爲道而遠。人得之者﹐愚可以智﹐濁可以淸﹔修之者﹐石可以金﹐凡可以聖﹐出乎三界之外﹐永爲上仙﹐豈不玄哉。余以管窺之見﹐將是經逐節引先聖先賢之語﹐解注於下﹐而又纂圖貫通經注﹐曲暢旁通﹐一覽澈見﹐言辭𨿽鄙﹐無非直解其義。未敢爲是﹐其與我同志者鑑諸。混然子王玠道淵敍。

太上老君說常淸靜妙經纂圖解注

混然子王玠道淵纂圖解注

太者﹐無大可謂之太也。上者﹐無極可極謂之上也。老者﹐道尊德貴亙古今也。君者﹐主也﹐一靈爲萬物之主宰也。說者﹐開化也。常者﹐眞常之道﹐不變不易也。淸者﹐至虛無體也。靜者﹐至潔無雜也。妙者﹐玄之又玄也。經者﹐天道之常﹑人之有心也﹐又言人人共行之徑路也。太上見世人生居劫濁之中﹐食著物欲﹐昧了本初之性﹐憂道之失也﹐不得已﹐故說《淸靜經》開化世人﹐誘引知其本末。言人初生是爲赤子﹐赤子之心未嘗有不善﹐只因年漸長成﹐眼中見色﹐耳中聞聲﹐鼻中嗅香﹐舌中知味﹐貪愛不息﹐習染漸深﹐是以情牽欲蔽﹐與道相違。人若能淸其心﹐靜其性﹐明其善﹐復其初﹐一念不生﹐諸塵不染﹐自然淸靜﹐與道合眞矣。

老君曰﹕大道無形﹐生育天地﹔大道無情﹐運行日月﹔大道無名﹐長養萬物。道生﹐自然。

大道者﹐至虛無體﹐本無形﹑無情﹑無名也。當浩劫之始﹐已有梵淸景三气﹐太淸﹑太微﹑太素﹐隱而無象﹐溟溟涬涬﹐遼廓無光﹐一混沌而已。渾是陰气﹐裏外虛中﹐有个乾健不息之理﹐蟠旋而極﹐是有一陽初動於中﹐便生奇耦﹐分陰分陽﹐生育天地。淸气上而爲天﹐濁气下而爲地。天地旣判﹐萬物居其中。陰气出地﹐而復上升於天﹐陽炁從天﹐而復下降於地﹐陰陽往來﹐循環不已。是以日月運行﹐五炁順布﹐四時行焉﹐故能長養萬物。大則天地﹐小則微塵﹐無一物不是道之化育。善參究者﹐反身求之﹐我身卽天地。道𨿽生我無名﹐我故名之道也。《道德經》云﹕有物混成﹐先天而生。寂兮寥兮﹐獨立而不改﹐周行而不殆﹐可已爲天下母。吾不知其名﹐字之曰道﹐彊爲之名曰大。大曰逝﹐逝曰遠﹐遠曰反。故道大是也。

吾不知其名﹐彊名曰道。言道者是誰﹖

太上言道大沖虛﹐本無名喚﹐因不虛立﹐假形而用。且夫人身之生也渾淪﹐是个太極﹐則天地萬物之道總在我身。心之虛靈﹐道自歸之。靜爲性﹐動爲情。性主乎內﹐爲體﹔情運乎外﹐爲用。體用一源﹐顯微無問﹐乃曰道。道之爲言﹐精气化形﹐神虛今妙﹐豈可以知其名也﹖若不言道﹐何以呼之﹖是不以已﹐彊名稱之曰道也。《道德經》云﹕道爲物﹐惟恍惟惚。惚兮恍兮﹐其中有象﹔恍兮惚兮﹐其中有物﹔窈兮冥兮﹐其中有信。故顏子欺聖人之道曰﹐仰之彌高﹐鉆之彌堅﹐瞻之在前﹐忽然在後。是以易存無體﹐神化無方﹐此之謂也。

夫道者﹐有淸有濁﹐有動有靜。天淸地濁﹐天動地靜﹔男淸女濁﹐男動女靜。降本流末﹐而生萬物。气化﹐生形。

夫道之爲物﹐虛而無象﹐因气化而有道之名。道生於一﹐一生於二﹐二气感合而生萬物﹐理自然也。道居天地之先﹐包含覆載﹐寂靜無名﹐乃曰無極之眞也。無極之中道因虛極而已﹐陽發而遂通﹐無極而太極﹐是二五之精妙合而凝也。太極動而生陽﹐靜而生陰。陽淸而爲天﹐主於動﹔陰炁濁而爲地﹐主於靜。天覆於地﹐地載於天﹐天動地靜﹐二气互交。陽气先者爲陽道﹐陰炁先者爲陰道。《易系》所謂乾道成男﹐坤道成女。男體天故淸﹑故動﹐女體地故濁﹑故靜。男女相感﹐陰陽翕暢﹐泄其眞精﹐降本流末﹐而生萬物。萬物之生﹐同此之理﹐炁質化行﹐各從其類﹐生生化化﹐則道無不一焉。孔云﹕君子之道﹐造端乎夫婦﹐及其至也﹐察乎天地。是以順則生人﹑生物﹐逆則成佛﹑成仙。周子作《太極圖》﹐深得其旨矣。是故斯經尊妙﹐只此數語﹐已了一本《周易》。以丹道言之﹐天地諭鑪鼎﹐男女諭坎離﹐以干剛運陽火不息﹐乃曰天淸﹑男動﹔以坤柔退陰符而混藏﹐乃曰地濁﹑女靜。因陰陽有動靜之機﹐故用抽坎塡離﹐返本還源而復道﹐是降其本而流其末﹐生養吾身之萬物也。有何疑哉﹖

淸者濁之源﹐動者靜之基。返本還源。

淸者﹐元陽祖气也﹔濁者﹐幻形陰气也。動者﹐陽之靈也﹔靜者﹐心之地也。言人之生也﹐四大一身皆屬陰﹐惟有此一點元陽祖气在人身天地之正中﹐乃曰命蒂。有蒂則有根﹐根深而蒂自固﹐精乃爲根﹐气乃爲蒂﹐神爲根蒂之主靈。達斯理者﹐可以全眞﹐自然精全而能化气﹐气全而能化神﹐神全而能化虛﹐虛空獨立而無死生。當作丹之用﹐以性內運﹐以情外移﹐乃曰淸者濁之源。以戊己二土攝回十方之气而臻靈﹐乃曰動者靜之基。此妙存乎口訣。

人能常淸靜﹐天地悉皆歸。心要在腔子裏。

常者﹐平常也。淸者﹐萬緣頓息也。靜者﹐一念不生也。言人能於每日平常二六時中行住坐臥﹐收其放心﹐存其良心﹐內不出﹐外不入﹐一心空澈﹐惟道爲身﹐自然欲忿不生﹐神自淸而气自靜﹐性自住而命自停﹐則天地之道總歸於我身矣。孔子曰﹕道也者﹐不可須臾離也﹐可離非道也。又語云﹕君子無終食之問違仁﹐造次必於是﹐顚沛必於是。堯授道與舜曰﹐惟精惟一﹐允執厥中﹐是也。

夫人神好淸而心擾之﹐動念卽乖。

神者﹐人身中之元神也。神爲萬物至靈﹐虛含洞妙。自曠劫至今不曾添﹝﹞﹐不曾減﹝﹞﹐本無其淸﹐亦無其濁﹐是自然之妙也。白紫淸眞人曰﹕此神非是思慮神﹐乃與元始相比肩。大則包地包天﹐小則藏諸一粟﹐朗朗澈﹐豈可以有好淸也。若以神思神﹐便非神也。何況神去好淸﹐卻不知被淸字縛住﹐則心地愈生雜念﹐擾之不寧也。《道德經》云﹐其出彌遠﹐其知彌少﹐是也。

人心好靜而欲牽之。法出姦生。

心卽神也﹐神卽心也。欲者﹐私念也。牽者﹐引去也。言人之良心本來空寂之妙﹐不動不靜﹐非思非言。一法不立﹐萬法昭然﹐有何靜可好﹖達摩曰﹕不思善﹐不思惡﹐只恁麼地。孔子曰﹕喜怒哀樂未發謂之中﹐發而皆中節謂之和。中也者﹐天下之本也。和也者﹐天下之達道也。是以聖人得心法相傳﹐故能安心如是﹐渾然天理﹐無有掛礙也。人𨿽有賢哲之資﹐不得眞師口訣﹐則心無棲泊之地。存之則有﹐不存則無﹐只是把捉其心﹐私意揣度。聖人之道亦以其心好靜﹐被靜縛住﹐卻不知眾欲已牽引良心出於萬里之遠矣。豈聖人三返回靈﹐復其見天地之心也哉。於此宜玩味。

常能遣其欲而心自靜﹐澄其心而神自淸﹐自然六欲不生﹐三毒消滅。克己復禮。

六欲者﹐眼﹑耳﹑鼻﹑舌﹑身﹑意也。三毒者﹐貪嗔癡也。人身之中有三尸之神﹐其名曰彭琚﹑彭躓﹑彭蹻﹐是爲三魂。人有念頭不正者﹐魂神卽令人馳聘錯亂﹐貪著邪淫﹐入於鬼道﹐喪本迷眞。《度人經》所云﹐鬼道易邪是也。世人若能解悟四大一身﹐是地﹑水﹑火﹑風假合而有此幻形﹐到頭終有敗壞﹐睹其萬物之有形者﹐無不同此之理﹐我則從今不貴其物﹐惟究一心。心爲一身之寶。心是地﹐性是君﹐君來心地上居住﹐主宰萬機﹐常存淵默之眞。此靈不隨世變﹐一切物欲盡能遣之﹐自然心自靜而神自淸﹐六欲不生而三毒自消滅矣。《道德經》云﹐聖人爲腹不爲目﹐故去彼取此﹐是也。

所以不能者﹐爲心未澄﹑欲未遣也。自家人生天地之間﹐風土不同﹐則命稟各有殊異。性非不靈也蓋因受气之濁性﹐天常如黑雲之蔽﹐所以眼見耳聽﹑鼻聞﹑舌味﹐對境觸物隨窮所漏﹐放其心而不知返也。元神昏散﹐故不能復其本眞﹐而自墮冥劫者﹐爲心不能澄也﹐欲不能遣也。

能遣之者﹐內觀於心﹐心無其心﹔外觀於形﹐形無其形﹔遠觀於物﹐物無其物。三者旣悟﹐惟見於空。虛靈不眛。

此一節言學人能直下悟見﹐絕欲淸源﹐立志如山之不動﹐𨿽傍柳隨花倚染於我﹐內則觀於心﹐心亦忘也﹔外則觀於形﹐形亦忘也﹔遠則觀於物﹐物亦忘也。旣悟三者都忘﹐惟見身中是一个太虛﹐淸淸朗朗﹐廣大無邊﹐不知天地爲我﹐亦不知我爲天地。行功至此地位﹐方見其空之妙。是謂案非可象﹐物非可物。《道德經》云﹕視之不見名曰夷﹔聽之不聞﹐名曰希﹔搏之不得﹐名曰微。此三者不可致詰。《易�艮卦》云﹐艮其背﹐不獲其身﹔行其庭﹐不見其人﹐是也。

觀空以空﹐空無所空﹔虛無生有。所空旣無﹐無無亦無﹔大道無形。無無旣無﹐湛然常寂﹔神气合一。寂無所寂﹐欲豈能生﹖易相無體。欲旣不生﹐卽是眞靜。與道合眞。

此一節乃承上云﹐三者旣悟﹐惟見於空﹐恐人著在頑空上存意﹐故於此發明觀空以空﹐空無所空﹐乃謂要人活潑潑地﹐當性天無欲之時﹐吾以觀其徼。《道德經》謂此兩者同出而異名﹐同謂之玄也所空亦無﹐無無亦無者﹐此言旣得復道還空﹐空气淸朗﹐廣大虛寒無際﹐實無象之可觀也。無無際無﹐湛然常寂者﹐此言旣得一切忘盡﹐則吾身自然眞一常存也。寂無所寂﹐欲豈能生者﹐此言性非死寂﹐我但隨應變﹐無住於相﹐如是降伏其心﹐豈能生也。欲旣不生﹐卽是眞靜者﹐此言勤行符火之道﹐已得梵气臻靈﹐結成金胎聖賢﹐陰濁消滅而眞道純陽﹐打成一片﹐客塵自不相干﹐智慧發現﹐性剛潔如山之嵬然﹐眞靜不搖也。到此田地﹐方是超凡入聖﹐與天齊年﹐豈虛語哉。

眞靜應物﹐應物無染。眞常得性。一念不生﹐常應常靜﹐萬緣頓息。常淸靜矣。智慧圓滿。

此一節承上云﹐欲旣不生﹐卽是眞靜﹐故次之以眞靜應物﹐眞常得性。所謂聖智圓滿﹐性自眞靜。凡物之來﹐隨物轉應﹐如盤走珠﹐圓陀陀地﹐

轉漉漉地﹐則此心坦蕩無礙﹐自然應物無染而得性矣。《道德經》云﹕夫物蕓蕓﹐各復歸其很。歸根曰靜。復命曰常。知常曰明。﹔不知常﹐妄作﹐凶。《金剛經》云﹕不應住色生心﹐不應住聲﹑香﹑味﹑觸﹑法生心﹐應無所住而生其心。尹喜眞人曰﹕凡物之來﹐吾皆應之以情﹐而不對之以心。孔子曰﹕君子素其位而行﹐不願乎其外。以此言之﹐豈不是常應常靜﹑常淸靜矣。

如此淸靜﹐漸入眞道。道者以誠而入。

此以下爲化眾生向道﹐或有愚可以智﹐濁可以淸﹐豁然頓悟種性者﹐故告戒如此淸其心﹑靜其性﹐不與萬緣作對﹐只恁麼修去﹐革其舊染之污﹐而日新其德﹐自然漸入眞道矣。

旣入眞道﹐名爲得道。我卽元始。

此承上云漸入眞道﹐乃謂學者已得覺性之理﹐於未得師授口傳其祕﹐於此故啟諭旣入眞道﹐名爲得道者﹐此言眞道非是聰明廣記﹐口須三昧講說之道﹐實乃是身中三眞三全之妙﹐必拜眞師﹐耳畔一語﹐直下安心﹐方入眞道。養性不失其中﹐修命而運槖鑰﹐不失其篩﹐自然性命混融﹐金液流注﹐是故名爲得道也。

𨿽名得道﹐實無所得。本來空寂。

此承上云名爲得道﹐恐學人明理未澈﹐著在得字求想﹐則道反背矣﹐故次之以𨿽名爲得道﹐實無所得﹐直欲學人參須實參﹐悟須實悟。夫道之爲物﹐大象無形﹐大音希聲﹐大方無隅﹐實無名喚。人身四維上下才著一處存思﹐便不是也。又不可離了此身﹐向外別求。不可思﹐不可議﹐亦非動﹐亦非靜。一體萬殊﹐萬殊一體。頭頭物物﹐總皆現前到這里﹐轉得一語﹐則鐵壁銀山﹐驀直透過﹐方是得道。得之無得﹐不被相惑﹐但吾一靈眞性覺照﹐常居象帝之先﹐朗朗分明處﹐乃曰眞得。正丹家所謂不見中親見﹐見中不見﹔不聞中親聞﹐聞中不聞。透得這个破﹐參學事畢﹐何得之有﹖

爲化眾生﹐名爲得道。能悟之者﹐可傳聖道。一以貫之。

化者﹐開發也。眾生者﹐貪著之人也。此結前云如此淸靜﹐漸入眞道。太上以謂天下人物之多﹐聖凡混雜﹐是種性難見﹐其中豈無有根器者﹐故以道曲折引諭﹐開化其理﹐或有利器之人聞吾此說﹐直下悟見﹐卽得頓脫根塵﹐惟道爲身﹐向我道中參究不怠﹐勤而行之﹐乃曰爲化眾生﹐名爲得道。得之爲言﹐本無所得﹐但爲他人說此得字﹐誘眾人必是將心想道而不忘也。《道德經》曰﹕善人不善人之師﹐不善人善人之資。是以人人本具﹐無不與我同性﹐只因貪著其事﹐乃名曰眾生。若能眞个領悟之者﹐皆可以傳於聖道也。如六祖盧慧能本廣東犵狫﹐一聞客人誦《金剛經》至應無所住而生其心﹐言下大悟﹐次後竟至馮母山拜見五祖﹐問其由﹐答言如湧泉。故見其根器大利。恐人謀害﹐叱令舂碓﹐人不爲意。後五祖故令大眾作偈﹐能明心見性﹐見卽付之衣缽。眾皆讓首座神秀作偈﹐神秀述偈四句﹐未盡其善。惠能一聞﹐卽次其韻曰﹕菩提無有樹﹐明鏡亦非臺。本來無一物﹐何處惹塵埃﹖五祖暗點頭﹐約其夜半付中堂﹐以袈裟圍繞其身﹐將《金剛經》誦至應無所住而生其心﹐於此印傳心法﹐授與衣缽﹐而復送之過江﹐遂爲一代祖師。此所以人不可以形觀﹐當以志看。如馬丹陽度任屠﹐始則爲凶人﹐一旦醒悟﹐卽爲善人。以此論之﹐豈不是能悟之者﹐可傳聖道也歟﹖

太上老君曰﹕

此名太上者﹐乃眞人稱述之辭。前之所言道也﹐於此以下又起个名喚﹐所言者德也。《道德經》所謂德者同於德﹐失者同於失﹐故有上士﹑下士之不同也。學者宜具只眼看。

上士無爭﹐下士好爭﹔各見不同。

上士者﹐聖人大德之謂也。下士者﹐賢人執著之謂也。聖人之心﹐渾同天理﹐無分賢愚皆包之﹐和光混俗﹐與眾同塵﹐謙躬處於卑下﹐銼銳埋鋒﹐不露圭角。善者善之﹐不善者亦善之。行不言之教﹐處無爲之事﹐與人無辯無爭﹐乃曰上士也。賢人之心有所執著﹐以謂人之學皆不如己之學﹐自是自彰﹐自矜自伐。論其古之賢哲﹐則謂其曰長﹐某曰短﹔論其今之人﹐孰曰是﹐孰曰非。成仙成佛之聖﹐猶非其虛無寂滅異端之學如是好爭﹐乃曰下士也。尹喜曰﹕聖人龍之﹐賢人蛟之﹐龍能化蛟﹐蛟終不能化龍﹐此之謂也。

上德不德﹐下德執德。執著之者﹐不名道德。謙德者全﹐執德者偏。

上德者﹐無爲之道也。下德者﹐有爲之道也。執者﹐執著不通之謂。德者﹐得也。心之所蓄﹐性之混融﹐開物成務之理也。此言上德之聖人未嘗顯己之有德﹐藏身潛迹﹐抱朴含光﹐專气致柔﹐如嬰兒也。下德之賢人執著其事﹐惟於世情是非﹑得失之場理論﹐揚於己德﹐以被聰明所蔽﹐故分其彼此貴賤﹑高低﹐如是執著﹐故不明其有道德也﹖《道德經》不云乎﹕上德不德﹐是以有德﹔下德不失德﹐是以無德。上德無爲而無以爲﹐下德爲之而有以爲。故太上所謂我有三寶﹐保而持之﹐一曰慈﹐二曰儉﹐三曰不敢爲天下先。孔子曰﹕聖吾不能﹐我但述而不作﹐信而好古﹐竊比於我老彭。默而識之﹐學而不厭﹐誨人不倦﹐何有於我哉﹖終不曾言自已之有德。以此言之﹐豈不是上德不德也。下德執德之人﹐著形所見﹐其於政事﹑文章﹑詩詞﹑方術有能其一者﹐便自高大﹑誇逞其能﹐執著一偏之見﹐豈可以明道德也。以堯舜之聖﹐善與人同﹐以大禹之明﹐聞一善言卽拜﹐何嘗執著﹖學人宜於此詳味。

太上老君曰﹕眾生所以不得眞道者﹐何以故﹖爲有妄心。求生之厚。

此一節又題太上之名者﹐乃眞人稱述﹐警戒世人﹐於此著眼看眾生所爲之事。所謂眾生者﹐乃愚昧貪著之人﹐形須人身﹐心實乃是獸﹐性海黑暗﹐逐浪貪生﹐全無一分德行。上不畏君王之法﹐下不惜父母之身﹐盜竊姦欺﹐靡所不至。所以不得眞道者﹐爲其有妄想之心﹐私欲交蔽﹐則道愈失之矣。《道德經》云﹕大道甚夷﹐而民好徑﹐朝甚除﹐田甚蕪﹐倉甚虛﹐服文彩﹐帶利劍﹐厭飲食﹐財貨有餘﹐是謂盜誇﹐非道也哉。又云﹕民不畏威則大威至。無狹其所居﹐無厭其所生。夫惟不厭﹐是以不厭。如是之徒﹐至死不悔﹐其心猶念未足﹐輾轉作下輪回種子﹐皆由一个妄心迷失眞道也如此。

旣有妄心﹐卽驚其神﹔被他欺下。

此承上云﹐因眼見於色﹐神卽領受在心﹔心旣領受﹐遂起妄念﹐本身元神化爲識神﹔神隨境亂﹐意逐情迷。《道德》云﹕所謂馳騁田獵﹐令人心發狂﹔難得之貨﹐令人行妨。是以卽驚其神也。皆因心君不能爲主﹐被色相眩惑﹐耗散其眞道﹐則夢寐亦不安寧也。

旣驚其神﹐卽著萬物﹔眾欲交攻。

此言神想於物則心地自不安神故﹐有驚見一物而著愛於物﹐被物牽引放縱﹐不知其鄕﹐是以著萬物而不知其厭足也﹐合身履險亦不知危也。

旣著萬物﹐卽生貪求﹔認賊作子。

此言神著萬物﹐蔽隔眞性﹐隨陰魄之營。營則流情﹐落於醉生夢死之場﹐貪求入於愛河欲海之地﹐無休無息﹐萬緒千頭﹐則終身不救也。

旣生貪求﹐卽是煩惱。自詞枷帶。

此謂貪求乃入邪道之源矣。今日貪求﹐明日貪求﹐見之者卽貪﹐聞之者卽求。每日種種所得﹐而心終不知止﹐卻不知已造下煩惱根業﹐家𨿽丰足而生賊盜﹐百計千謀﹐心放不下。古人所謂財多累身﹐所以被他縛住﹐添个煩惱﹐而禍起隕身﹐因自取之也。

煩惱妄想﹐憂苦身心﹐便遭濁辱﹐流浪生死﹐常沈苦海﹐永失眞道。著形害了。

此一節總結上云﹐眾生爲有妄心﹐不得眞道之故﹐捨死貪生﹐作下煩惱種子。眾生之爲心﹐惟求利以厚其生﹐只圖目前家道丰富﹐沈滯色聲香味之場﹐迷惑有無愛欲之趣﹐是自取於煩惱妄想﹐憂苦身心。平日所爲﹐不忠不孝﹐欺天瞞人之罪﹐鬼神暗錄其尢。一旦天災罪己﹐禍害刑身﹐或陽報其惡﹐或陰罰其愆﹐是以遭於濁辱﹐流浪生死﹐一靈不知﹐所自化生﹐異類之中﹐百千萬劫﹐難獲人身﹐常沈苦海﹐永失眞道也。世人若能回頭鑑此爲戒﹐早參至道之宗﹐免墮輪回之苦﹐聖人豈欺我哉﹖

眞常之道﹐悟者自得。得悟道者﹐常淸靜矣。與太虛同體。

眞常者﹐不生不滅也。無始劫來只恁麼也。悟者﹐覺悟此理也。自得者﹐親聞見也。淸靜者﹐湛然無染也。此言人能覺悟自性﹐本來圓成﹐不假修合。始因气化﹐結形眞靈﹐入殼被形﹐所罩靈性﹐於此隨气質發現。故聖賢愚之不同﹐𨿽大智不能無下愚之心﹐然下愚不能無上智之性。此所以要悟要修。悟者﹐性也﹔修者﹐命也。性命雙修﹐方是自得眞常之道。旣得性命混一﹐道大沖虛﹐吾心自然淸靜﹐無有往而不知﹐無有來而不應﹔內則了證死生﹐外則能盡人事。此乃總結斯經一篇首尾之妙。前言曰道﹐後言爲德﹐實發《道德經》五千言之骨髓﹐直欲世人明此道德之理﹐明道者不有德﹐乃曰上士﹐執道者不失德﹐乃曰下士﹐妄心貪求者乃曰眾生。故此經末言眞常之道﹐悟者自得﹐乃太上好生﹐慈憫眾生之苦﹐多方曲諭﹐令人早早回頭﹐領悟此道。或有豁然貫通悟見者﹐卽得常淸靜矣﹐豈不玄哉﹖

太上老君說常淸靜妙經慕圖解注竟

眞人贊

仙人葛玄曰﹕吾得此道者﹐曾誦此經萬徧。此經是天人所習﹐不傳下士。吾昔授之於東華帝君﹐東華帝君授之於金闕帝君﹐金闕帝君授之於西王母。西王母皆口口相傳﹐不記文字。吾今於世書而錄之。上士悟之﹐升爲天官﹔中士悟之﹐南宮列仙﹔下士悟之﹐在世長年﹐遊行三界﹐升謁金門。

此章乃仙黃葛玄贊太上說經之妙﹐此經非是文字之經。自曠劫至今﹐不生不滅﹐不增不減﹐爲道之徑路也。人身玄關謂之經﹐行道工夫謂之誦。誦非口誦﹐乃用乾坤闔辟之機關﹐運坎高顚倒之妙用。昔仙翁感授道之後誦萬徧者﹐行此道也。萬徧乃工夫﹐行運不絕﹐綿綿若存也。得其一粒黍米之珠﹐落於黃庭﹐結爲空气金胎﹐如母之育嬰﹐兒神澆灌﹐十月胎完﹐天門迸破﹐陽神出現﹐千變萬化﹐乃曰眞人。是此經之功德﹐大不可思議﹐天人所習之文不可輕傳於下士也。傳道傳經﹐傳之有德忠孝之人。輕傳之者﹐叉遭天譴。張紫陽三度非人﹐三遭天譴是也。仙聖每每隱祕此經﹐惟以口口相傳﹐不記文字﹐恐天魔之泄慢。因後人不及古人純朴者多﹐若不以文字開化﹐則眾生何由而悟﹐不得已筆錄其經﹐傳流於世。上士悟之者﹐勤功修證﹐升爲金闕之仙﹔中士悟之者﹐久久修證﹐乃爲南宮之列仙﹔下士悟之者﹐亦爲地仙﹐在世長壽﹐隱顯莫測﹐可以道行三界﹐升謁金門也。

左玄眞人曰﹕學道之士持誦此經者﹐卽得十天善神擁護其人﹐然後玉符保神﹐金液煉形﹐形神俱妙﹐與道合眞。

仙翁重贊此者﹐老婆心功﹐剖露是經之祕﹐實金丹大道之宗﹐學道之士者﹐乃誘後來學仙之人也。所謂持誦者﹐信受奉行之也。十天者﹐流戊就己﹐戊己二土各五﹐共成十數﹐乃曰十天也。玉符者﹐符火也。金液者﹐神水也。當其一陽初動之時﹐便以神歸炁﹐炁歸竅﹐況下海底﹐去抱出日頭來。是持誦此經也。流戊土﹐迫逐金精﹐上升南宮﹐繼此後用己土斂陽退陰符﹐同歸坤中之位﹐乃曰卽得十天善神擁護其人也。神安隱﹐鎭气發火﹐衝逼出其身玉漿金液流注﹐乃曰然後玉符保神﹑金液煉形也。形曰命﹐神曰性﹐性合一乃曰道。故言形神俱妙﹐與道合眞也。若以世法言﹐凡有道之人﹐自有十天善神長擁護其人﹐豈虛言哉﹖《道德經》云﹕入甲兵不被刀刃﹐入虎兕不被爪牙﹐是也。

正一眞人曰﹕人家有此經﹐悟解之者﹐災障不幹﹐眾聖護門﹐神升上界﹐朝拜高尊。功滿德就﹐相感帝君。誦持不退﹐身騰紫雲。

此篇乃祖天師張道陵稱贊之詞。所謂人家者﹐非人家之家﹐乃指人身正中之心也。此經者﹐卽寶珠也﹐寶珠卽道也。悟解者﹐親得見聞之妙﹐理當鉛見癸生之時﹐懸寶珠於空中﹐去地五丈﹐飛輪旋轉諸天星宿﹐盡入珠口﹐化煉爲丹﹐此眞悟解也。旣得丹凝成片﹐浩气純陽﹐自然災障不幹﹐乃得諸天眾聖暗加神護其身。是以一身萬神也﹐一气萬气也。丹成之日﹐脫胎換鼎﹐移神上居泥丸玉山上京之上﹐而有三淸所居﹐則吾身朝謁高尊﹐直待功成行滿﹐乃感帝君而錄籍。身常淸靜﹐潔戒精嚴﹐行此道誦持不退者﹐自有天頒勑詔﹐來徵身騰紫雲﹐而白日飛升天闕也。如漢祖天師誅妖馘祟﹐葛仙翁祭煉鬼魂﹐許旌陽斬蛟誅蟒﹐皆得大功行於世﹐舉家飛升。學仙之道﹐誠有之也。

