太上老君說常淸靜經注﹝一﹞

經名﹕太上老君說常淸靜經注。元代道士李道純注。一卷。底本出處﹕《正統道藏》洞神部玉訣類。參校本﹕杜光庭等諸家注本。

太上老君說常淸靜經注﹝一﹞

都梁參學淸庵瑩蟾子李道純注

老君曰﹕大道無形﹐生育天地﹔大道無情﹐運行日月﹔大道無名﹐長養萬物。吾不知其名﹐彊名曰道。

才言可道﹐卽非常道。旣不可道﹐何以名道﹖咦﹐只這道之一字﹐已道了也。視之不足見﹐聽之不足聞﹐搏之不可得﹐用之不可旣。惟惚惟恍﹐不屬聲聞﹔曰希曰夷﹐無有定體。若作聲聞﹐會不足以成﹔若作定體﹐求不足以應變。道𨿽無形﹐因天地生育﹐其形可見﹔道𨿽無情﹐推日月運行﹐其情可察﹔道𨿽無冬﹐窮萬物長養﹐其名可立。《易系》云﹕在天成像﹐在地成形﹐變化見矣。非道之形乎﹖又曰﹐鼓之以雷霆﹐潤之以風雨。日月運行﹐一寒一暑。非道之情乎﹖又曰﹐乾道成男﹐坤道成女。非道之名乎﹖道本無名﹐聖人彊立名道者﹐通天下萬變﹐歸天下之殊途﹐坦平驀直﹑大路之謂也。

夫道者﹐有淸有濁﹐有動有靜。天淸地濁﹐天動地靜﹔男淸女濁﹐男動女靜。降本流末﹐而生萬物。淸者濁之源﹐動者靜之基。人能常淸靜﹐天地悉皆歸。

鴻蒙未判﹐動靜之理已存﹔淸濁旣分﹐動靜之機始發。淸而升者曰天﹐濁而降者曰地。天地一闔辟﹑一陰陽﹐互動互靜﹐機緘不已﹐四時成焉﹐百物生焉。天地之性﹐人爲貴﹐人於物之最靈。男法天﹐女法地﹐男淸女濁﹐卽天地升降也﹔男動女靜﹐卽天地闔辟也。天地絪縕﹐萬物化生。降本流末﹐生生化化﹐而無有休息。太上始言無形﹑無情﹑無名﹐天地之始﹐次言有動﹑有靜﹐謂有名萬物之母也。若復有人知此兩者同出異名﹐則知淸濁本一﹐動靜不二﹔流𨿽濁而其源常淸﹐用𨿽動而其體常靜。淸靜久久﹐神與道俱﹐與天地爲一。

夫人神好淸而心擾之﹐人心好靜而欲牽之。常能遣其欲而心自靜﹐澄其心

而神自淸﹐自然六欲不生﹐三毒消滅。

有道之士﹐常以道制欲﹐不以欲制道。以道制欲﹐神所以淸﹐心所以靜﹐至道與神炁﹐混混淪淪﹐周乎三才﹑萬物﹐應變而無窮﹐至廣大﹐盡精微矣。苟以欲制道﹐失道者也。失道之士﹐欲心一萌﹐無所不至﹐權利牽於外﹐念慮煎於內﹐心爲物轉﹐神爲心役。心神旣不淸靜﹐道安在哉﹖常能制欲則歸心不動﹐歸心不動則自然澄澄湛湛﹐絕點翳純淸﹐復其本然淸靜之大矣﹐何欲之有﹖《易傳》云﹕山下有澤損﹐君子以懲忿窒欲﹐其斯之謂歟﹖

所以不能者﹐爲心未澄﹑欲未遣也。能遣之者﹐內觀其心﹐心無其心﹔外觀其形﹐形無其形﹔遠觀其物﹐物無其物。三者旣悟﹐惟見於空。

太上云﹕淸靜爲天下正。所謂正者﹐至公無私也。惟天理之至公﹐爲能勝人欲之至私。世人所以不能造道者﹐非不能也﹐爲物欲之所眩也。絕欲之要﹐必先忘物我。忘物我者﹐內忘其心﹐外忘其形﹐遠忘其物。三者旣忘﹐復全天理﹐是名大﹐卽艮止之義也。《易》云﹕艮其背﹐不獲其身﹔行其庭﹐不見其人。無咎。艮其背﹐卽內觀其心﹐心無其心也。不獲其身﹐卽外觀其形﹐形無其形也。行其庭﹐不見其人﹐卽遠觀其物﹐物無其物也。無咎卽無欲也。太上云﹐咎莫大於欲得﹐卽此義也。至於物欲見空﹐則淸靜之天復矣。

觀空亦空﹐空無所空。所空旣無﹐無無亦無。無無旣無﹐湛然常寂。寂無所寂﹐欲豈能生﹖欲旣不生﹐卽是眞靜。眞常應物﹟1﹐眞常得性。常應常靜﹐常淸靜矣。

攸攸萬事不是空﹐一以貫之﹐終歸元物。此遣欲之要也。以空遣欲﹐欲旣不生﹐和空亦無。空旣無矣﹐無亦無也。無無旣無﹐湛然寂然。湛寂亦無﹐是名眞靜。湛然常寂者﹐凝神入空寂也。寂無所寂者﹐融神出空寂也。所謂眞靜﹐非不動也。若以不動爲靜﹐則是有定體也。有定體﹐則不足以應變。所以眞常應物﹐眞常得性者﹐動而應物而眞體不動也。作如是見者﹐常應常靜﹐常淸靜矣。

如此淸靜﹐漸入眞道。旣入眞道﹐名爲得道。𨿽名得道﹐實無所得。爲化眾生﹐名爲得道。能悟之者﹐可傳聖道。

寂然不動爲體﹐感而遂通爲用﹐是名眞靜。至於體用一源﹐顯微無間﹐眞常之道得矣。得之一字﹐亦是彊名。若謂實有所得﹐則不足以爲道。聖人惟恐世人不知有無相生之理﹐落斷常邪見﹐故以得道委曲成全﹐使其積漸而至頓成也。至於嘿而成之﹐不言而信﹐聖道可造也。所謂傳者﹐不傳之傳也。聖道者﹐聖而不可知之之謂也。

老君曰﹕上士無爭﹐下士好爭﹔上德不德﹐下德執德。執著之者﹐不名道德。

遵儒書不爭之言﹐行釋經無爭之行。此一法出於無法﹐洞觀冥契﹐是名上士也。下士則不然﹕下士之心好勝﹐常自滿自見﹐是自矜伐﹐致爭之由也。才有微善﹐執爲己德﹐吾必謂之無也。上士返是﹕上士晦德以謙﹐自牧不自見﹐是不自矜伐。夫惟不爭﹐故天下莫能與之爭。太上所謂上德不德﹐是以有德﹐卽此義也。執著之者﹐德尙不明﹐何以明道哉﹖

眾生所以不得眞道者﹐爲有妄心。旣有妄心﹐卽驚其神。旣驚其神﹐卽著萬物。旣著萬物﹐卽生貪求。旣生貪求﹐卽是煩惱。煩惱妄想﹐憂苦身心﹐便遭濁辱﹐流浪生死﹐常沈苦海﹐永失眞道。

下士好爭執德﹐爲有妄心﹐所以然也。古德云﹕常滅妄心﹐不滅照心。一切不止之心﹐皆妄心也﹔一切不動之心﹐皆照心也。妄想一萌邪正分﹐樞機一發榮辱判。可不勉哉﹖妄心不止﹐生種種差別因緣﹐至於涉穢途﹑觸禍機﹑落陰趣﹐未有不始於妄心也。學道之士﹐固當謹始﹐始若不饉﹐焉得有終﹖妄念始萌﹐不自知覺﹐神爲心役﹐心爲物牽﹐縱三尸之熾盛﹐爲六欲之擾攘﹐豈得不著物耶﹖著物之故﹐貪求心生。旣生貪求﹐卽是煩惱﹐妄想種種相緣無由解脫﹐至於憂苦身心﹐便遭濁辱﹐流浪生死﹐常沈苦海﹐永失眞道。良可悲哉。所以妄想之心﹐輪回之根本也。眾生所以不得眞道者﹐爲妄想心不滅﹐所以然也。

眞常之道﹐悟者自得。得悟道者﹐常淸靜矣。

見在此身﹐亦從妄想中來。身生而後有情緣﹐情緣而後有憂苦。妄增緣起﹐直入輪回﹐前無始而後無終者﹐舉世皆然。惟悟道者照心常存﹐照破種種緣相皆是妄幻﹐勿令染著。照心旣存﹐妄心無能爲也。久久純熟﹐次定證淸靜身。作是見者﹐眞常之﹑道得矣。所謂照心者﹐卽天心也﹔眞常者﹐卽無妄也。了悟此心﹐則有妄之心復矣﹐無妄之道成矣。無妄所以次復也。《易》曰﹕復其見天地之心乎。到這里﹐纖芥幽微﹐悉皆先照。至於如如不動﹐了了常知﹐至覺至靈﹐常淸常靜。眞常之道﹐至是盡矣﹐聖人之能事畢矣。

太上老君說常淸靜經注

﹟1『眞常應物』﹐杜光庭﹑侯善淵﹑劉通徹等注本同﹐白文本作『眞靜應物』。

