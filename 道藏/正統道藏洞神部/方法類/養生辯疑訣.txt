

養生辧疑訣

經名﹕養生辧疑訣。唐﹟施肩吾撰。一卷。底本出處﹕《正統道藏》洞神部方法類﹐參校版本﹕《雲笈七簽》﹐收入該書卷八十八。

養生辧疑訣

棲眞子施肩吾述

一气無方﹐與時消息﹐萬物生死﹐共气盛衰。處自然之問﹐而皆不知所以然而然。其所稟習﹐在覆載之下。有形者先﹟1知其本﹐知其本則求﹟2無不通﹔修道先須正其源﹐正其源則流無不應。若棄其本而外求﹐背其源以邪究﹐𨿽獵盡百家﹐學窮諸子﹐徒廣虛論功條﹐其攝養之效﹟3﹐得者觀之﹐實爲自誤﹟4耳﹗

今歷觀世問﹐好道之流﹐不可勝數。𨿽知恬淡以自守﹐全不知恬淡之中有妙用矣﹔𨿽知虛無以爲理﹐全不知虛無之中而無不爲矣。若不知虛無恬淡妙用之理﹐徒委志於寂默之間﹐妄作於形神之外﹐是謂無益之用﹐非攝生之鴻漸也。

且神由形住﹐形以神畱﹐神苟外遷﹐形亦難保。抑又服餌艸木金石﹐以固其形﹐而不知艸木金石之性﹐不究四時逆順之宜﹐久而服之﹐反傷和气。遠不出中年之內﹐疾害俱生。使夫輕薄之流﹐皆謂系風捕影﹐不可得矣。翻以學者爲不肖﹐以眞隱爲詭道﹐不亦傷哉﹗惑﹟5人嘗以此事而譏余﹐曰﹕吾聞學道﹐可致長生。吾自童年至於暮齒﹐見學道之人已千數矣。服气絕粒者﹐驅役考召者﹐淸靜無欲者﹐修仙煉行者﹐如斯之流﹐未有不聞其死者也。身歿幽壤之下﹐徒以尸解爲名。推此而論之﹐至皿得者猶靈骨耳﹐非可學而得之。余聞斯論﹐不覺心湣﹟6於內﹐神恍﹟7於外。沈昤之問﹐乃太息而應之曰﹕觀子向來所說﹐實亦鄙之甚矣﹗迷之尢矣﹗今世人學人問﹟8之事﹐猶有成與不成﹐又昆妙本玄深﹐昏昏默默﹐胡可造次而得之﹖且大道無親﹐感之卽應﹐苟云靈骨﹐無乃疏乎﹗然夫服气絕粒者﹐且道家之所尙﹐人苟得之﹐皆有不食之功﹐身輕之效﹟9﹐便自言腸胃無滓﹐立致云霓﹐形體獲輕﹐坐希鸞鶴。采餌者﹐復以毛女爲憑﹔呼吸者﹐又引靈龜作證。曾不知眞气暗滅﹟10﹐胎精內枯﹐猶執滯理於松筠﹐守迷端於翰墨﹐良可嗟矣﹗寧不﹟11怪乎﹖至於驅役考召之流﹐至皿是道中之法事。研討至精﹐窮其眞誥﹐誠爲身外之虛名﹐妄作人問之孟浪﹟12。在己無徵於延益﹐於人有驗於斡攘。亂構休祥﹐徒陳禍福。如斯之輩﹐並匪保生之道也。或以淸靜無爲﹐深居絕俗﹐形同槁木﹐志類死灰﹐不知天地動用之心﹐不察陰陽運行之理。如此則𨿽遊恍惚﹐其恍惚而無涯﹔縱合育冥﹐其官冥而莫測。翻使希夷之外﹐神用罔然﹔虛白之中﹐玄關失守。言議之際﹐中有高眞。喟然而嘆曰﹕守一非一﹐履眞非眞。此亦近爲門階之由﹐殊未窺其室中之用矣。大凡保气棲神﹐不可以湛然而得之﹐亦不可以元﹟13然而守之。且神無方而气常運﹐形至靜而用無窮。是知保气者﹐其要在乎運﹔棲神者﹐其祕在乎用。吾嘗聞之於師曰﹕體虛而气周﹐形靜而神會。此蓋爲出世之玄機﹐無名之大用矣。

養生辧疑訣竟

﹟1先﹕此下《雲笈七簽》有『須』字。

﹟2求﹕《雲笈七簽》作『未』。

﹟3徒廣虛論功條﹐其攝養之效﹕《雲笈七簽》作『徒廣虛論之功﹐終無攝養之效』。。﹟4誤﹕《雲笈七簽》作『悟』。

﹟5惑﹕咋雲笈七簽》作『或』。

﹟6湣﹕此下《雲笈七簽》有『然』字。

﹟7恍﹕此下《雲笈七簽》有『惚』字。

﹟8人問﹕《雲笈七簽》作『凡問』。

﹟9皆有不食之功﹐身輕之效﹕《雲笈七簽》作『皆有不食輕舉之效』。

﹟10減﹕《云望七簽》作『減』。

﹟11不﹕原作『所』﹐據《雲笈七簽》改。

﹟12妄作人問之孟浪﹕此句以下《雲笈七簽》無﹐另有異文四百八十七字。

﹟13元﹕疑爲『兀』之誤。

