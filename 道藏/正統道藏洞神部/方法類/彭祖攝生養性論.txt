彭祖攝生養性論

經名﹕彭祖攝生養性論。又名《攝生養性論》。不著撰人。一春。底本出處﹕《正統道藏》洞神部方法類。

彭祖攝生養性論

神彊者長生﹐气彊者易滅。柔弱畏威﹐神彊也。鼓怒騁志﹐气彊也。凡人才所不至而極思之﹐則志傷也。力所不勝而極舉之﹐則形傷也。積憂不已﹐則魂神傷矣。積悲不已﹐則魄神散矣。喜怒過多﹐神不歸室。憎愛無定﹐神不守形。汲汲而欲神則煩﹐切切所思神則敗。久言笑則藏腑傷﹐久坐立則筋骨傷。寢寐失時則肝傷﹐動息疲勞則脾傷﹐挽弓引弩則筋傷﹐沿高涉下則腎傷﹐沈醉嘔吐則肺傷﹐飽食偃臥則气傷﹐驟馬步走則胃傷﹐喧呼請罵則膽傷。陰陽不交則瘡痍生﹐房室不節則勞瘠發。且人生一世﹐久遠之期﹐壽不過於三萬日。不能一日無損傷﹐不能一日修補﹐徒責神之不守﹐體之不康。豈不難乎﹗足可悲矣。是以養生之法﹐不遠唾﹐不驟行。耳不極聽﹐目不久視﹐坐不至疲﹐臥不及極﹐先寒而後衣﹐先熱而後解。不欲甚饑﹐饑則敗气。食誠過多﹐勿極渴而飲﹐飲誠過深。食過則癥塊成疾﹐飲過則痰癖結聚气風。不欲甚勞﹐不欲甚逸。勿出汗﹐勿醉中奔驟﹐勿飽食走馬﹐勿多語﹐勿生妝﹐勿彊食肥鮮﹐勿沐髮後露頭。冬不欲極溫﹐夏不欲極凍。冬極溫而春有狂疫﹐夏極凍而秋有瘧痢。勿露外星月之下﹐勿饑臨屍骸之前﹐勿睡中搖扇﹐勿食次露頭﹐勿衝熱而飲冷水﹐勿淩盛寒而逼炎鑪﹐勿沐浴後而迎猛風﹐勿汗出甚而便解衣﹐勿衝熱而便入冷水淋身﹐勿對日月及南北斗大小便﹐勿於星辰下露體﹐勿衝霜霧及嵐气。此皆損傷臟腑﹐敗其神魂。五味不得偏耽﹐酸多傷脾﹐苦多傷肺﹐辛多傷肝﹐甘多傷腎﹐鹹多傷心。此並應於五行﹐潛稟四體﹐可理可究矣。志士君子﹐深可愼焉。犯之必不便損﹐久乃積成衰敗。是故心爲五藏之主﹐气爲百體之使﹐動用以太和爲馬﹐通宣以玄寂爲車﹐關節煩勞卽偃仰導引。若不營攝養之術﹐不順和平之道﹐須臾气衰於不竟之際﹐形枯於聲色之前。勞其渺渺之身﹐憔其戚戚之思。聞斯道﹐養深可修愼。是以眞人常日淡泊﹐不親狂蕩﹐而愚者縱意未至﹐損身已先﹐敗其神魂﹐傷其魄矣。悲夫﹗

彭祖攝生養性論竟

