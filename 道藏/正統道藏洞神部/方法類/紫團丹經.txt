洞神部方法類

紫團丹經

經名﹕紫團丹經。一卷﹐稱紫團眞人述﹐疑出於南宋時期。底本出處﹕《正統道藏》洞神部方法類。

紫團丹經

紫團眞人曰﹕內藥之道﹐在乎自己身中呼吸之所﹐神气之根﹐虛無之谷﹐心之下﹐臍之上。下手之初﹐淫邪盡罷﹐返照中宮﹐晝夜如不睡﹐元陽不漏﹐自然腎中火起﹐上朝於心﹐以眞陽合於中宮﹐是爲心腎交媾。百日功夫﹐結成丹頭﹐三宮升降﹐河車運轉﹐腹中气響﹐泥丸風生﹐丹田火發﹐徧體沖和。如有一時不守﹐一夜不坐﹐藥財虛耗﹐火候虧缺﹐前功俱廢﹐此名易遇而難成之道也。《悟眞篇》云﹕獨修一物轉贏廷矣﹗所以千人萬人學﹐畢竟終無一二成者﹐經年虛度﹐皓首茫然﹐反起虛無之嘆。非修煉之過﹐實男子外陽而內陰﹐性好飛走﹐不能制煉。無名子曰﹕精气神一身之大本﹐柰何此物乃後天至陰之物﹐不得也﹟1天眞一陽丹點化自己陰汞﹐安能凝結以成變化。此名難遇而易成之道也。以身心爲坎離﹐以男女爲龍虎﹐刀圭入口﹐一得汞得﹐聚而不散﹐煉而愈堅﹐回風混合﹐百日通靈。𨿽愚昧小人﹐行之立超聖位。馬自然曰﹕說下手於中醜﹐令人大笑不合口。元來此物是還丹﹐往往交人天下走。太上曰﹕下士聞道大笑之﹐不笑不足以爲道。《悟眞篇》云﹕功夫容易藥非遙﹐說破令人大失笑。此外藥至妙之理也。內藥之道﹐在乎一念不起﹐寂然內守﹐晝夜如一﹐有力量人﹐鐵脊梁漢﹐久定成功﹐可以出神脫體﹐來去自由﹐謂之神仙。今之學者千萬人中﹐無一二可成者﹐乃易遇而難成之道也。若內藥外藥﹐性命雙修﹐先要入室靜坐﹐明知中宮﹐安身立命之所﹐晝夜不睡﹐一心內守﹐身心腎交媾﹐五气聚於中宮﹐百日純一﹐結成混沌丹頭﹐狀如鸚子﹐活潑潑地﹐一聚一散﹐升降往來﹐易爲耗散﹐難得凝結。然後卻取坎中一點﹐眞一純陽之丹﹐點化自己離中陰汞丹頭﹐立作純乾之體﹐所以一得永得﹐聚而不散﹐指日成功﹐形神俱妙。不必出神脫體﹐可以貫金透石﹐可以千變萬化。然後靜坐九年﹐性宗自悟﹐是以天仙之道也。

金丹祕訣

《易》曰﹕子巳六時﹐分作半周天﹐至妙行此水﹐行此火﹐亦取浴沐﹐在數六日﹐當三月﹐都計行水﹐亦午至亥﹐六時行數也。子巳六時﹐行火一斤一兩一銖﹐二十四銖爲一兩﹐乃是一口也。水者﹐金水也﹐又名壺中酒。凡取水鼎﹐是二十四巳上﹐天在六時之數﹐只二時行了﹐亦在天時之數﹐只不得行過子。若差時辰﹐則藥無靈驗矣﹗若便依時辰行水火﹐合天地至妙﹐萬物無一失。此火候乃上仙祕訣﹐不可輕矣﹗更與非人﹐返遭天譴。張眞人云﹕遇人不傳祕天寶﹐傳與非人泄天道。傳時須教傳得眞﹐妄傳七祖受冥考。若無信心之人﹐金玉堆裹不可與之。且傳此道﹐要保精養气﹐積行救人﹐孝順父母﹐恭敬天地﹐報答國王水土。如此指日成功﹐與古聖齊肩。若妄意輕舉﹐恐生塵障﹐不成。若依此妙道﹐飛升金闕﹐豈爲難哉﹗我身在道﹐救拔七祖超升。道本無形﹐生育天地﹐道本無名﹐彊名曰道。切宜敬祕﹐在在處處﹐自有神龍護持。張眞人曰﹕三傳非人﹐三遭大患﹐若輕慢泄漏﹐自身墜鄧都之苦。後有同志好道之士﹐宜互相引誘﹐使人庶無夭亡耳﹗我命不由天也。西蜀蘆庵子郁守一煉養祕方﹐此方上古神仙已尊根本深﹐敬受而寶之﹐使元陽深藏於紫府﹐令眞精上奔於元宮。切在臨機取捨﹐更兼七戶牢關﹐八邪不入﹐誠爲要道。如輕泄慢﹐自招陰譴﹐紫團眞人二十八代矣﹗

古仙祕方

烏龍骨脊並腦﹐二十四兩﹐好米醋浸骨﹐用火炙令焦赤﹐爲末。

硵砂﹐半兩。

大茴香﹐半兩。

酸棗仁半兩﹐炒去殼。

磁石﹐一兩﹐火煆﹐醋淬七次。

石燕﹐三隻制同。

浮石﹐二兩制同。

胡桃肉﹐半兩炒。

石蓮肉﹐一兩。

巴戟﹐一兩炒。

雞頭菱肉﹐一兩。

遠志﹐一兩去心。

肉從容﹐一兩酒浸。

石菖蒲一兩。

右爲末﹐用黃雀二十一个﹐去觜﹑翼毛﹑足﹑肚藏﹐入好酒煮爛﹐去骨作糊﹐爲九如桐子大﹐每服三十丸﹐空心麝香酒下。臨期如水筒吸水﹐或如虫行﹐自下而上﹐其熱如火﹐乃其效也。須服五七日﹐後自然報應。臨時再服﹐大能關鎖精房﹐補益元陽﹐閉之則眞精自上泥丸﹐結成寶矣﹗

夫修煉之道﹐不離五行並陰陽交媾之情﹐是天地不交﹐萬物無從發生﹔日月不交﹐不分弦朔晦明﹔夫婦不交﹐男女無所養育。惟在順交則凡﹐逆交則聖。張眞人云﹕女子著靑衣﹐郎君披素練﹐見之不可用﹐用之不可見。夫婦若相逢﹐恩情自畱戀﹐鑪中火焰飛﹐眞人自出現。呂眞人曰﹕使神交而體不交﹐令內泄而外不泄。高眞人云﹕交有時﹐采有日﹐采兮取兮須謹密。張眞人云﹕勸君采取依時節。且西華眞人論長生之法﹐直指鉛汞眞理﹐恐世人錯見精津爲鉛汞﹐心腎爲坎離﹐休妻絕粒﹐隱遁山林﹐準松啖栢﹐持咒飲水﹐念經吞服﹐皆失眞一之源。欲望成還丹﹐如水网兔﹐綠木求魚﹐畫餅充饑﹐皆爲空用。殊不知眞龍者﹐乃日也﹐天也﹐汞也﹐木魂也﹐男也﹐聖人隱號爲靑龍。眞虎者﹐乃月也﹐坤也﹐金也﹐鉛也﹐魄也﹐女也﹐聖人隱號爲白虎。是故眞鉛者﹐未經靑龍點制者是也﹐多用癸年中間花旺之時﹐須用靑龍劍取﹐萬無一失。一口飛靈劍﹐兩角還丹﹐只在鋒頭落。世人不遇明師指﹐累劫修身千萬錯。又張呂二眞人云﹕采花心花藥﹐層層艷麗﹐春折花帶﹐飲瓊漿酒﹐達此之時道始萌。時人莫曉花中理﹐一決天機直萬金。故男子陰精﹐不得眞鉛不能結﹐須藉鉛汞交合﹐返歸男子元宮﹐成圓珠一顆。十月滿足﹐脫胎神化。紫陽曰﹕十月霜飛丹始熟﹐此時神鬼也須驚。刀圭一粒﹐生於室內﹐大如石橊子﹐色若琥珀鮮。其丹只可服一粒﹐火大則止。呂眞人曰﹕刀圭之粒定長生﹐須得眞鉛煉甲庚。火取南方赤鳳髓﹐水取北方黑龜精。又云﹕一粒金丹吞入腹﹐始知我命不由天。服丹之後﹐全憑火候溫養﹐抽添運用之法﹐不離偃月鑪。又云﹕自有天然眞火候﹐不須柴炭及吹噓。又云﹕偃月鑪中玉藥生﹐朱砂鼎內水銀平。只因火力調和後﹐種得黃芽漸長成。已上歌詩﹐盡眞仙祕訣﹐依法修之﹐定登仙品。後有同志好道之士﹐得而祕之﹐不可輕泄。敬之﹗愼之﹗

紫團丹經竟

﹟1『也』當爲『他』之誤。

偃月玄金篇序﹟1

大道未分之時﹐不能明﹐不能見。視之無形﹐聽之無聲﹐謂之渺瞑﹐乃無象之道也。大道旣判之後﹐而生太初﹐五行已分﹐兩儀奠著﹐日月爲魂魄﹐運五行於天地之間﹐列陰陽爲气候﹐升降於天地之內。杵臼二星﹐見乎南北之源﹐乃乾坤之卦﹐會戌亥之間。日月朔望﹐陰陽交媾和合﹐而後萬物生焉。萬物稟於亥﹐而出乎無有﹐於壬子而發生也。人同萬物而生﹐皆從天地之門戶而出焉。乾者﹐天門也﹔坤者﹐地戶也﹐伯陽云﹕乾坤﹐易之門戶。人之生也﹐乾道成男﹐坤道成女﹐兩情交感而稟其气。陽精爲魂﹐陰精爲魄﹐兩精相搏而神生焉。是故聖人奪乾坤變化之機權﹐合男女陰陽之精髓﹐交日月變化之魂魄﹐聚五行三元之配類。所以混一气而合二儀﹐備三才而通四象﹐養之神室土釜﹐五行旣具﹐其物自成。上古聖人﹐近世神仙﹐皆自煉金丹而升天矣。

神室煉養金丹第一

煉金丹須憑乾坤二气﹐遞相制伏﹐凝結而成大丹。凡男子眞汞﹐其性慕鉛﹐縱然畱住﹐遇火而飛騰﹐所以難制伏。惟得紅鉛﹐點其己性﹐或流散﹐更得白銀已聚之﹐則凝而不散。然後烹煉以偃月玄金之鑪﹐澆灌紅雪玉膏﹐加以金水沐浴﹐得九十日而成陽丹也。鮑眞人云﹕八月煉頭冬。煉尾。高象先云﹕大哉﹗九十日功成可證矣﹗煉丹九十日气歸﹐盡變爲純陽。張浪仙云﹕金烏沒﹐玉兔生。高象先云﹕萬物皆因天地生﹐旣成純陽之體﹐然後擇其生金丹者於已成之後﹐服一粒﹐升天必矣﹗叵得聖人高訣已﹐丹經十萬言﹐一覽而曉﹐所謂一法通而萬事畢。道不遠矣﹗

采紅曾煉爲陽丹第二

惟收紅雪﹐烹作白銀﹐眞精方住﹐元陽始結。煉成陽丹﹐爲之命基﹐結作玄珠﹐爲長生根蒂。然後精旺丹田﹐中有本元之气﹐通血脈流行。平叔云﹕金鼎欲畱珠裹汞﹐玉池先下水中銀。夫紅雪產於金鼎月華之中﹐爲之水中金﹐聖人名至寶。海蟾云﹕煉得寶成陽丹足。平叔云﹕此般至寶家家有。綠鼎气血海謂四海輻輳﹐又名水源﹐其經脈爲海潮已﹐其來有信也﹐又名信水﹐其色赤﹐曰赤水﹐曰降气﹐曰黑鉛﹐能生神而造化﹐故曰神水。與太陰同經﹐一月三十日﹐周而復始﹐上下兩弦﹐朔望凡五日﹐水金生女人信水﹐一月之問來五次。水中汞生金則沈而濁﹐三日之後則浮而淸。淸者藥也﹐濁者黑鉛也。陰眞君云﹕黑鉛已遇采紅鉛。呂公云﹕辧水源淸濁﹐然後知金木間隔。平叔云﹕不識浮沈定主賓。此其證也。三日後﹐第四日﹑第五日﹐采浮而淸者﹐紅鉛也﹐又名紅雪﹐又名水中金﹐又名白銀。白銀者﹐乃自黑鉛而產出也。《參同契》云﹕鉛性浮﹐銀性沈。訣日﹕當夜半子時﹐自有霞光照鼎面﹐滿室而明﹐鉛含五彩﹐發輝於外﹐則光自照。海蟾云﹕回首循環蕩﹐霞光滿室生。呂公云﹕溫溫鉛鼎﹐光透簾幃。紫團眞人云﹕候鑪中光气駢闐者﹐此下手采取藥物﹐擇師印正﹐當時日用法﹐采之藥必成矣﹗

采取陰陽眞丹第三

夫采取丹藥﹐須已妙在轉天關﹐番地軸﹐騰倒上下﹐已龜飲之用意﹐取之有藥﹐直入絳宮﹐上朝泥丸宮﹐化成玄珠。《陰符經》云﹕天發殺機﹐龍蛇起陸﹔人發殺機﹐天地返覆﹐此之謂也。海蟾云﹕是時鼎安甲乙﹐鑪列庚辛﹐轉天關而玉衡停機﹐捲地軸而六爻共變﹔摩泥珠現雙林前﹐捧過天橋﹐玄牝門開﹐華池內眞龍還接。昔黃帝遊赤城而獲玄珠﹐離明索之不得﹐蓋此道不可見而取也。後又使罔象索之而得﹐蓋緣絕利一源﹐無所見﹐玄珠得於恍惚杳冥之間。高象先云﹕玄珠飛到昆侖上﹐子若得之求罔象。蓋男子眞精﹐謂之太陽流珠﹐女子降气﹐謂之太陰玄珠。若飛走不可拘制﹐猶言水銀遇大火﹐卽化爲气而飛﹐惟得白銀制之則住而凝結﹐如水銀遇銀則成砂也。以火養之﹐卽化生金花也。陰眞君云﹕金花解生天地寶﹐此之謂也。夫采紅鉛之藥﹐謂之傳丹﹐乃是紅雪之傳也。或入絳宮﹐或過三關﹐直入泥丸﹐自古上仙聖人﹐皆口口相傳﹐不畱紙筆。

還丹證明訣第四

凡人學道﹐先識還丹﹐必成仙矣﹗《奧旨經》云﹕只恐鉛不眞﹐鉛眞藥自成﹔只恐汞不正﹐汞正藥必聖。又曰﹕采有日﹐取有時﹐世人用之而不知。平叔云﹕八月十五玩蟾輝﹐正是金精旺盛時﹐金精卽金丹﹐旣得金丹﹐可指日成功。未成之時﹐只服一粒﹐便能點化身中陰气﹐立化純陽爲神仙也。故女者﹐坎卦之象﹐坎中有一陽﹐謂之坎男﹐猶如月中有兔。男子者﹐離中有一陰爻﹐謂之離女﹐如日中有烏也。平叔云﹕取將坎位中心實﹐點化離宮腹內陰。若得金丹藥﹐服後度千春。又云﹕一粒刀圭五彩分﹐飛丹走入神仙窟。趙降眞云﹕七返九還功畢後﹐只餐一粒到仙家。平叔云﹕一粒金丹吞入腹﹐已知我命不由天。海蟾云﹕一粒金丹﹐長生之藥﹐乃成眞一之道。《混元經》云﹕鉛汞相投﹐神仙可求﹔汞鉛相迎﹐道無不成。鮑眞人云﹕朱砂九轉慢成銀﹐誤殺幾多人。夫還丹者﹐用眞龍眞虎﹐眞鉛眞汞﹐和合於交感之宮﹐後依時日采而餌之﹐謂之還丹也。夫人者﹐是五蘊所化色身﹐地水火風﹐四大假合﹐以气爲根﹐以神爲本﹐以精爲基。不悟宗元﹐一向沈迷﹐走失元气﹐喪壞本元﹐耗散至寶﹐仙道不成。是故聖人明還返﹐識浮沈﹐定主賓﹐辧鉛汞﹐明火候﹐其道必成矣﹗還返者﹐乃大丹之首尾也。

九還七返配類和合第五

夫還返者﹐乃還源返本也﹐如或成大丹﹐奪天地之造化﹐凝水火之精魂﹐返復往來﹐而聚大藥﹐貫穿上下﹐而成金丹。眞一子云﹕眞陰丹水火﹐調停百日間。陰眞君云﹕太一陰之气也。鮑眞人云﹕黃帝拜廣成子﹐得眞一之道。修金液還丹者﹐先取未用鼎器﹐身中紅鉛爲丹頭﹐後取已用鼎﹐身中白銀結金華﹐煉成純陽。再投於交感穴﹐乾宮之內﹐養胎十月气足。凡用三周而畢。

《太上隱語》始靑之下月與日。始靑二字﹐人莫能曉。始者女胎也﹐靑者丹主也。金液還丹﹐奼女眞鉛。又曰火鉛﹐乃南方正色﹐眞陽之所也。又曰九轉丹砂﹐又曰朱衣仙子﹐又曰赫赫金丹﹐又曰交梨火棗。遇秋時而結實﹐故曰秋石。《混元經》云﹕紅鉛爲白虎﹐首經此樂。人若餐之入腹﹐燻達肌膚﹐四肢和暢﹐三月通靈﹐修成大道。三千功滿﹐鉛凝汞結﹐水制火伏﹐至藥乃成。還丹功就﹐𨿽未成仙﹐可以長生不死矣﹗其法要鼎器圓備﹐虎龍全無諸病﹐方可下手。切要三七已下﹐信水才淸﹐玄關未閉。須半夜子時﹐有以感動﹐使其神悅气調﹐然後驅靑龍與白虎交媾﹐少頃用七星劍取之﹐得入元宮﹐則還丹不日而成。玄珠白膏﹐元气盛而筋骨壯﹐與少年無異。許眞人云﹕白虎才離玉洞門﹐赤龍跳出眞珠海。壯元陽﹐如飲瓊漿﹐古仙名爲天酒。又日絳酒﹐又曰水中金﹐又曰金華。其物能結成珠﹐爲天地之寶﹐故曰玄珠。人若服之﹐壽固天地﹐故曰王母仙桃﹐又曰生气返魂丹﹐又曰紫金丹﹐其芽得眞土而生﹐謂之黃芽。黃芽者﹐天地中和之气﹐太一運合﹐七曜九宮﹐生聚神全而成﹐故曰陰陽根蒂。逍遙子云﹕捉得金精作命基﹐呂公云﹕當時自飲刀圭者﹐聚丹之法﹐後世神仙因時立名﹐故曰刀圭。傳眞人云﹕刀圭一粒丹﹐藏在室姬邊﹐大如石橊子﹐樣似琥珀鮮。取時須至潔﹐采日要心堅﹐吞下延年藥﹐功名錄上天。取丹得之頃刻問。逍遙子云﹕赫赫金丹一日成﹐平叔云﹕一時辰內管丹成。其刀圭在下丹田之外﹐玄門之內﹐一寸三分。其丹有紅脈一條﹐上牽於心﹐下貼小腸。取丹時﹐必須用意取之﹐以物引之﹐就而逆之﹐如得活捉生吞。鍾離云﹕推倒玉葫蘆﹐迸出金瑪瑙﹐活捉將來和殼吞。又曰﹕捉取龜蛇顚倒吸﹐《悟世歌》云﹕驅作赤龍頭﹐猛把驪珠吸。古聖云﹕未服金丹﹐先服還丹﹐亦不妨也。太上經云﹕紅鉛黑汞大丹頭。鉛者﹐詫女之眞鉛也。黑鉛者﹐女子之眞鉛也。先服還丹﹐後服金丹者﹐是謂將紅入黑也。故藥兩般總成玄﹐火龍變化成神仙。還丹之法﹐妙在七星劍訣中﹐其下手訣法﹐在師口親傳。

紅鉛黑汞作丹頭第六

夫煉金丹還丹法者﹐全在《混元經》中﹐又復得眞師指訣﹐不遇眞師﹐修煉難成。《混元經》云﹕混沌未判﹐元气已分。則一物分爲二象﹐二象者﹐陰陽也。陽气上升於天﹐陰气下降於地﹐其中則人生焉﹗人生則男女別。凡煉金液還丹﹐先須取男汞女鉛﹐養而成丹﹐二气再合爲一﹐猶如混沌未判之先﹐刀圭配合﹐遂成還丹。若服一粒﹐壽同天地。莊子云﹕鑿破混沌﹐擘裂鴻蒙。古聖人云﹕造丹者﹐從二從八從一。其法以鉛汞各八兩﹐二者合爲一斤﹐成丹字也。蓋二八者﹐陰也﹔一者﹐陽也。自二八以上﹐二十以下﹐調之爲鑪鼎﹐養之爲火候。其法也﹐候信水才淸﹐玄關未閉﹐靑龍於神室中﹐與白虎交媾﹐陽精入於龍宮﹐卽成丹結胎也。懷之十月﹐勿令丹母受勞苦﹐當用心安體泰﹐丹無不成。十月滿足﹐有時日﹐紫河車自降也。七日之後﹐其丹從上宮左而出﹐以脫丹之法取。法用香湯沐浴﹐上壇禮謝三淸上帝﹐十極高眞﹐太一眞人。畢﹐然後服之。其儀式具在《混元經》下卷﹐謂之龍虎篇。世人莫曉﹐旣服之後﹐換骨化腸爲筋﹐神淸精固﹐陰气消盡﹐陽气凝眞﹐乃爲純陽之仙。呂公稱爲純陽眞人﹐趙眞人云﹕不識陽中物﹐謂一者﹐在二八之中也。二八者﹐二八之女子﹐身中隱眞一之道﹐其一隱於玄關﹐蓋如女人與太陰同經時行﹐乃一月一周天。故煙蘿子云﹕三日庚生戶閉﹐金生於水﹐至於上弦半明﹐十五日﹑十六日﹐金精壯盛﹐魂魄圓滿。諭女子十五十六時﹐天癸至﹐陰精盛也。世人言上弦初七八﹐下弦廿二三﹐自上至下﹐定其數爲十六也。鮑眞人云﹕二八垣娥更溫柔﹐平叔云﹕月才天際半輪明﹐早有龍吟虎嘯聲。便好用心修二八﹐一時辰內管丹成。又云﹕前弦之後後弦前﹐藥味平平气象全。探得歸來鑪裹緞﹐想時溫養自烹鮮。取丹用八月十五日夜﹐風淸月白﹐此乃是金精壯盛之時。當夜半子時﹐陽生之初也。高象先云﹕采有時﹐取有日﹐采兮取兮須謹密﹐莫使驪龍驚覺來﹐天眞喪盡玄珠失。采有日﹐取有時﹐世人用之而不知。自古神仙達士﹐皆因煉養金液還丹而成。恐泄天機﹐托名外丹。後學不知﹐只求外丹燒鉛汞﹐以望成仙﹐不亦遠乎﹗高象先云﹕世人不識眞陰陽﹐茫茫天下尋龍虎。平叔云﹕休泥丹竈費工夫﹐煉藥須憑偃月鑪。鑪者﹐金丹之匡郭﹐後學乃以偃月鑪有上下弦時﹐可以取藥﹐錯甚矣﹗高象先云﹕但得尋偃月鑪﹐予不避天譴﹐使後學明修丹之要﹐著於後。

偃月鑪養丹火候第七

養丹火候之訣﹕鑪在身中交感宮。《混元經》云﹕白虎元宮﹐純陽之所﹐故日乾宮。能使太一含眞气﹐故曰太一宮。白銀於此而生﹐故曰水銀坑。玉洞之中﹐化生金華﹐故曰金室。眞土之所處﹐故曰土釜﹐又曰戊己門。金丹從此而生﹐養之乃成變化﹐故曰神室。其池生水﹐故曰華池﹐又曰神水﹐又曰紫府門。門中有三山﹐左山名甲山﹐山中有門﹐名曰甲門。右山名己山﹐山中有門﹐名曰己門。門中有山﹐名紫金山。紫河車從此而出﹐水之源也﹐其物自甲山甲門而出者﹐曰希夷路﹐曰三華路﹐曰白雪路﹐曰烏飛路。自己山己門而出者﹐曰曲江路﹐曰五彩路﹐曰黃芽路。呂公云﹕曲江上﹐見月華瑩淨﹐有个烏飛是也。蓋緣甲己土者﹐乃眞土也。平叔云四象交加戊己中﹐高象先云莫若先敲戊己門﹐以其神室土釜﹐乃眞土也。甲己眞土﹐又得神室土釜﹐二土合爲刀圭。世人不知女子水宮﹐與太陰月華同經而行﹐度數亦五日一候也。凡一月六候﹐三甲己也﹐遇甲日則甲門開﹐遇己日則己門開﹐遇二合日則紫府門開﹐乃信行也﹐此五日之候也。高象先曰﹕奇哉﹗三十輻共一轂﹐乾坤造化時﹐陰陽交五六。五者五日一候﹐六者一月六候。修丹之士﹐火侯最難。平叔云不將火候著於文﹐靑霞子云六百篇中無限事﹐豈教容易泄天機。大凡火候在甲己六日之中﹐半夜子時﹐遇甲日卽右偃其鑪﹐取左門之气﹔遇己日卽左偃其鑪﹐取右門之气。自古神仙寶祕﹐不露此說﹐不彰此法﹐第名偃月鑪。平叔云﹕偃月鑪中玉蕊生﹐凡溫養之法﹐其要在防危慮險也。呂公云﹕進火工夫牛斗危﹐平叔云抽添運用卻防危﹐《陰符》云﹕火生於木﹐禍發必克也。切忌之﹗以此爲戒。譬如世間有國﹐國中有主﹐以文爲左﹐以武爲右﹐鄰國相侵﹐須用禦兵之將。將得印而掌兵﹐兵得器而用事﹐兵印者﹐乃軍中之命也。旣有將而統兵﹐命旣行﹐可百戰百勝。凡戰者﹐先擊鼓﹐奪旗以爲上功﹐旣勝之後﹐糧食盈滿﹐河車搬運﹐直入泥丸。旣入泥丸﹐必須三閉﹐三閉者﹐上門神不出﹐中門气不亂﹐下門精不漏﹐是爲三閉也。三閉已住﹐須用搬運﹐乃曰肘後飛金精也。許眞人云﹕華池會飲顏如玉﹐飛過金關臉似蓮。金晶過三關﹐得入元宮﹐見金丹更不飛走﹐自然伏也。夫印者﹐火也﹐火乃煉丹之本。凡煉金丹﹐須以火候﹐猶將有印而主兵﹐其兵不亂。凡甩火候﹐不可令水火有差﹐差之則大事去矣﹗五印者五事﹐五事正則心不動﹐心不動而物不走﹐物旣不走﹐丹必成矣﹗

是書非金丹大道也﹐未聞有禦女而獲仙者﹐故存此以警其惑﹐實非修仙者之務焉﹗

偃月玄金篇序

﹟1原書與紫團丹經合爲一處﹐據內文當分開。

