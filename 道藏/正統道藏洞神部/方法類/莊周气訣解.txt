莊周气訣解

經名﹕莊周气訣解。不著撰人。一春。底本出處﹕《正統道藏》洞神部方法類。

莊周气訣解

莊子曰﹕指窮於爲薪火傳也。窮﹐盡也。爲薪﹐猶前薪也。將以指盡前薪之理﹐故火傳而不滅﹔心得納養之中﹐故命續而不絕。夫養生乃生之所以生也﹐不知其盡也。夫時不再來﹐命不一停﹐故人之生也﹐乃一息一得耳。向息非今息﹐故納養而命續﹔前火非後火﹐故薪傳而火續。由夫納養得理﹐其極世豈知其生而盡哉﹗

《陰符疏》曰﹕太公賊命以一銷﹐天下用之以味﹐何也﹖一者﹐心察於自然變化之元。故善賊命者﹐用銷息杜欲還眞﹐故日長年轉成神化﹐是一銷之義也。疏曰﹕太公聖人謂之五賊﹐天下謂之五德。人食五味﹐死無有怨而奔者﹐心之所味亦然。夫聖人以至眞之體﹐觀乎五者﹐皆欲也﹐故謂之五賊﹔天下之人食五味者﹐死無有怨而奔者﹐心之所味亦然﹐蓋言眾庶貪溺五味終也﹐五欲使自爲也。人皆欲其生﹐欲其養﹐欲其成﹐欲其通﹐欲其安。隨而與之﹐因而制之﹐天下奔逐其性﹐咸獲所欲﹐特謂造化自成﹐我不知自爲利也。其天下之人不達其要者﹐但以味適口﹐充腹飽胃﹐以養其性命﹐恐隔滋味而已。然其腑藏長欲蒸心亂神﹐反資百疾﹐以至夭殂。故太公曰﹕人食五味而死﹐無有怨而卉之。不食五味者﹐仙眞也。廣成子以爲積火焚五毒。五毒者﹐五味也。若去五味﹐盡可以長生。以此驗之明矣﹗予以爲積火則心﹐積煉其心﹐陽和气充﹐布气流液﹐如心在陽﹐故五味消﹐滋味自淡也。

夫欲神仙﹐當先營气﹐能益能易﹐名上仙籍﹔不益不易﹐不離死厄。但能握固﹐閉气吞液﹐气化爲血﹐血化爲精﹐精化爲神﹐神化爲液﹐液化爲骨﹐胎結丹田﹐綿綿長存﹐行之不倦﹐神光體溢。

凡咽气皆須喉中徐徐咽﹐不得泄﹐泄卽令人發煩﹐每咽從容﹐中問隔十息停歇﹐又一咽彌佳。若但咽之﹐則易奔出。

初服气必須心意坦然﹐無疑無畏﹐必大勝。若懷疑惑﹐卽正气難行﹐蓋須安心決志耳。

凡服气四體調和﹐必須情意欣樂自足﹐不羨一物事﹐日暢一日。

凡食穀服气﹐𨿽得食﹐食不得飽﹐飽卽气住﹐气住卽逆出。彌忌葷辛﹐須坦然奔滋味﹐自抑捺﹐不抑捺卽心不正﹐气不行也。

凡服气日﹐別飲少藥酒亦妙﹐並煮蓮﹐食之益气。若气不下﹐喫少許姜蜜湯。能遊心於玄漠﹐百物不思﹐至誠感神﹐則自然飽足﹐絕粒久視﹐一無所妨。

服气縱體中胸心問不安﹐亦非害事﹐久久日勝一日矣。

服气次不得食肉及一切果子生菜﹐若未能全斷肉味﹐須除十二屬﹐亦恐腹中不安穩。又滓穢腸中﹐正气難行﹐且漸空腹﹐但自忍抑﹐久自覺神情有異﹐四體漸勝﹐眼中自識善惡﹐澄心定志三七日﹐卽內視腸胃﹐通鑑五藏歷歷使用﹐妙不可言。

凡身中气常從口鼻中出﹐令制使不出。仙訣曰﹕欲得不死﹐腸中無滓﹔欲得長生﹐五藏當淸﹔欲得不老﹐還精補腦。蓋爲行道也。

初學一日一夜不可忘﹐四時六時內﹐自通融作慣﹐行住坐臥﹐縱榭並得服气。飽須閉气令徧身中﹐次想气﹐覺﹑气道成。每欲咽气﹐先暝目﹐叩齒﹐握固。訖﹐存五藏各爲獸﹐肺化爲白麟﹐心化爲赤麟﹐肝化爲靑麟﹐脾化爲黃麟﹐腎化爲黑麟﹐各吐本方正色﹐蒙蒙縈繞﹐狀如五云入於口中﹐卽鼓頰受一之﹐如常咽法﹐畢卽摩拭面目七徧﹐定一心叩齒七通﹐咒曰﹕

太霞發暉﹐雲霧四千﹐結气宛屈﹐五色洞天﹐神咽合气﹐金石華眞﹐靄郁紫空﹐煉形保全﹐出景藏幽﹐五云合分﹐合明太虛﹐時乘六云﹐和攝我身﹐上升九天。

咒畢﹐又叩齒七通﹐咽液七徧﹐無爲無作﹐安神定志﹐無與气爭。乃候出息﹐便鼓頰如嬰兒含乳而咽之﹐定心意﹐送至丹田。察其气在左邊下﹐歷歷聞之﹐如水之度坎﹐聲極分明﹐乃爲一气。如此良久﹐又送一气﹐覺似滿卽休﹐不得過多﹐日久通乃知也。

初服气皆因出息時住其息﹐少時似閉滿﹐其息出時﹐三分出二又住﹐少時想滿腹中﹐時服之﹐朝暮子午是也。覺滿欲出﹐咬少許甘艸﹑桂心﹐咽液亦得漸散﹐丹田未滿亦不到滿也。元气下時﹐自然有少悶抑﹐莫令出。凡气欲從口鼻中衝出﹐卽須彊咽津液﹐直要加力﹐小腹從容抑下﹐如不可禁﹐卽合返取出气﹐還鼓腮﹐努小腹﹐咽入﹐漸固﹐久久自不出矣。

莊周气訣解竟

