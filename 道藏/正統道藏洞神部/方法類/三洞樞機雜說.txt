三洞樞機雜說

經名﹕三洞樞機雜說。撰人不詳。一卷。底本出處﹕《正統道藏》洞神部方法類。

三洞樞機雜說

日用導引神仙初地門

每朝淩晨﹐或五更初﹐澄心靜慮﹐握固存神﹐端嚴敷坐﹐屏絕緣務﹐寂無思念﹐想身於無身之中﹐存心於無爲之境。是以和气聿然自至﹐卽便叩齒七通﹐咽液七數。度度想液直至下丹田﹐日久成寶也。然後舒展體骨﹐爲十二般導引。

一通百關﹐兩手攀兩腳頭﹐三度﹐三度咽納﹐不得出气。二左推右推﹐以一手串腳脛﹐攀腳面﹐又一手推腳肚。如此互換﹐以三爲度。度度咽納。三單展足﹐以一手托牀﹐一手攀腳頭。如此互換各三數﹐度度咽納。四雙攀足﹐以兩手攀一腳﹐如此互換三度﹐度度咽納。五左右托空﹐以兩手背鎖﹐擺出其肘﹐緩緩解散﹐一手攀乳﹐傍一手托虛空﹐想如推重物。如此互換﹐以三爲數﹐度度咽納。六托夫據地﹐以兩手相鎖﹐反仰托天﹐緩緩和頭向前﹐可去地一二寸許﹐亦以三爲數﹐度度咽納。七龍盤鳳觜﹐以左手串入右手﹐互把其腕﹐手頭柱觜。如此互換﹐以三爲數﹐度度咽納。八鳳凰展翼﹐兩手先擺後﹐以鳳翼展卻向前。如此互換三度﹐度度咽納。九左擺右擺﹐以兩手相鎖﹐抱頭面﹐左擺右擺﹐以三爲數﹐度度咽納。十推東推西﹐以兩手相鎖﹐托前﹐擺東擺西﹐以三爲數﹐度度咽納。十一擊天門﹐以兩手相鎖﹐摩鼻﹐每七摩爲一度﹐咽納一咽﹐如此亦以三七二十一咽爲足。十二仙人乾浴。以兩手相擦﹐似有熱气﹐便摩兩目﹐以至於面部﹑兩耳﹑項﹑膊﹐一如澡洗法﹐惟多爲妙。已上日用導引﹐𨿽云淩晨﹐亦不拘早晚﹐但無事常習﹐自然手熟﹑筋軟﹑骨壯﹑气和﹐有疾除疾﹐無疾爽神﹐食飽消食﹐餒過止饑﹐一切作爲﹐並無所礙。𨿽未可以長生﹐久視亦且除身中浮疾。諺云﹕縱然不得力﹐猶勝別勞心。此之謂也。

啄咽按摩法

《眞誥》云﹕夜行常當啄齒﹐啄齒亦無止限數﹐殺鬼﹑邪鬼﹐常畏齒聲﹐是故不得犯人。若兼以漱液﹑祝說﹐亦善也。仙人劉京語皇甫隆曰﹕夫朝睡起﹐未澡洗之前﹐安坐漱口中唾﹐曰玉泉﹐令滿口﹐咽之﹔卽叩齒二七止﹐又更漱唾如前﹐又叩齒﹐一如上法。夫叩齒者﹐召身內神﹐令安之也﹔又令人齒不朽。咽液者﹐令人身體光潤力壯﹐有顏色﹐去三尸虫﹐名曰煉精﹐使人長生。若能終身行之﹐得仙也。

《眞誥太素丹景經》曰﹕一面之上﹐欲常得兩手摩拭之熱﹐高下隨形﹐皆使極雨。令人面有光澤﹐皺斑不生。行之五年﹐色如少女。先當切摩兩掌令熱﹐然後拭面目﹐順手摩發﹐如理櫛之狀﹐兩臂亦更互以手摩之﹐使發不白﹐脈不浮。

《外大洞眞經精景按摩篇》曰﹕臥起﹐當平气正坐﹐先叉兩手﹐乃度以掩項後因﹐卽面視上﹐使項與兩手爭﹐爲之三四﹐使人精和血通﹐風气不能入。久行之﹐不死不病。又屈動身體﹐伸手四極﹐反張宣搖百關﹐各爲之三。

又引《消魔上靈經》曰﹕若體中不寧﹐當反舌塞喉﹐漱滿咽液無數。須臾﹐不寧之痾自卽除也﹐亦覺身中寬軟。又曰﹕鼻亦得按其左右﹐惟令無數也。令人气平﹐所以灌漑中嶽﹐名書帝錄。坐常欲閉目﹐內視五藏腸胃﹐久行之﹐自得分明了了也。常能手掩口鼻﹐臨目微气﹐久許時﹐手中生液﹐遂以摩面目﹐常行之﹐令人體香。

眞誥云﹕櫛頭理髮﹐欲得多過﹐通血气﹐散風濕也。數易櫛﹐更番用之也。亦可不須解發。

《太極經》曰﹕理髮欲向王地﹐旣櫛發之始而微祝曰﹕泥丸玄華﹐保精長存﹔左爲隱月﹐右爲日根﹔六合精煉﹐百神受恩。祝畢﹐咽液三過﹐能常行之﹐發不落﹐而日生之。當數易櫛﹐櫛取多﹐而不使痛。亦可令侍者櫛﹐取多也。血液不滯﹐髮根常堅也。

《赤書玉訣》下云﹕太玄上宮北帝常以庚申日﹐制天民﹐三尸魂神條人罪狀﹐上奏帝君。當此日﹐能修齋奉戒﹐晝夜思神﹐則三尸不得上天言人之罪﹐地司奏人善功列言。帝君太一歡喜﹐卽記姓名左契長爲種民。太上上宮至眞尊神﹐常以甲子日﹐遣太一中臺大使

者﹐下周諸地諸天﹐檢校神祇﹐枝散雜俗鬼精。又其日﹐能齋燒香﹐中臺大使者皆條善功﹐奏上三天﹐上帝卽爲除監天領地鬼神主﹐書名玉曆﹐長爲眞人。

北帝曲折祝

《眞誥》云﹕風病之所生﹐生於丘墳﹑陰濕﹐三泉壅滯。是故﹐地官以水气相激﹐多作風痺之疾。重者舉體不授﹐輕者半身﹐或失手足也。若常夢在東北及西北﹐經接故居﹐或見靈狀處所者﹐正欲與冢气相接也。墓之東北爲絕命﹐西北爲九厄﹐此皆冢訟之凶地。若見亡者於其間﹐益其驗也。若遇此夢者﹐臥覺﹐當正向上三啄齒﹐而祝之曰﹕太元上玄九都紫天﹐理魂護命高素眞人﹐我受上法﹐受教泰玄﹔長生久視﹐身飛體仙﹔冢墓永安﹐鬼訟塞閒﹐魂魄和悅﹐惡气不煙﹔遊魅岡象﹐敢幹我神﹔北帝打制﹐收气入淵﹔得錄上皇﹐謹奏玉晨。如此者再祝﹐又三叩齒﹐則不夢夢冢墓及家死鬼。若常得惡夢不祥者﹐皆可按此法。於是鬼炁滅﹐邪魅散形也。又云﹕手臂不護者﹐沈風毒炁在脈中結痾﹐痺骨使人然也。宜鍼灸則愈﹐又宜按北帝曲折之祝。若行之百過﹐病亦消除也。先以一手﹐徐徐按摩疾臂。良久畢﹐乃瞑目內視﹐咽唾三過﹐叩齒三通﹐正心微祝曰﹕太上四玄﹐五華六庭。三魂七魄﹐天開地精。神府營衛﹐天胎上明。四支百神﹐九節萬靈。受錄玉晨﹐刊書玉城。玉童侍身﹐玉童護命。永齊一景﹐飛仙上淸。長與日月﹐年俱後傾。超騰升仙﹐得整太平。流風結痾﹐注鬼五飛。魍魅冢气﹐陰气相徊。淩我四支﹐幹家盛衰。太一天丁﹐龍虎曜威。斬鬼不祥﹐風邪卽摧。考注匿訟﹐百毒隱非。使我復常﹐日月同暉。考注見犯北辰﹐忮如幹明上威。昔唐覽居山﹐爲鬼所擊﹐舉身不授如綿囊。有道人教﹐按此法﹐皆卽除之。此北帝曲折之法﹐諸疾有曲折者﹐用此法皆佳﹐不但風痺不授而已。唐覽今在華山合虹﹐丹服得不死。眞人問曰﹕凡人何故數有病乎﹖神人答曰﹕故肝神去﹐出遊不時還﹐目無明也。心神去不在﹐其唇靑白也。肺神去不在﹐其鼻不通也。腎神去不在﹐其耳聾也。脾神去不在﹐令人口不知甘也。頭神去不在﹐令人眴冥也。腹神去不在﹐令人中央甚不調﹐無所能化也。四肢神去﹐令人不能自移也。夫精神﹐其性常居空閒﹐不居混濁。欲思其神﹐皆當齋戒﹐懸象室中﹐百病消亡。不齋不戒﹐精神不肯還反人也﹐皆上天共訴人也。所以﹐人病積多﹐死者不絕。又云﹕以兩手摩拭面目﹐令小熱﹐以爲常﹐每欲數也。人之將老面皺者﹐先從兩目下始也。人之體衰气少者﹐先從兩腎間始也。謂此二處﹐皺衰之戶牖﹐气力之關津。故起居常行此法﹐以辟皺衰﹐而气力常保康和也。

《靈寶天地運度經》云﹕靈寶自然運度﹐有大陽九大百六也﹐小陽九小百六也。三千六百六十年﹐爲小陽九小百六也。九千九百年﹐爲大陽九大百六。夫天息謂之陽九﹐地虧謂之百六。至金氏之後甲申之歲﹐是天地運度否泰所終。陽九會至時﹐道德方明﹐凶醜頓釋﹐聖君受任於壬辰之年也。

《黃素四十四方經》云﹕常夜寢欲合眼時﹐以手撫心三過﹐閉目微祝曰﹕太靈九宮﹐太一守房。百神參位﹐魂魄和同。長生不死﹐塞滅邪凶。祝畢而寢﹐此名爲九宮隱祝寢魂之法。常能行之﹐使人魂魄安寧﹐常吉利也。又耳鳴者﹐外使入也。耳神嬌女云﹕宜卽聲鍾﹐以聞九宮﹐使知外人來入﹐令備也。聲鍾者﹐是今耳鳴之音也。其聞之者﹐錯手掩耳而祝曰﹕赤子在宮﹐九眞在房。淸聽神命﹐亦察不祥。太一流火﹐以滅萬凶。

聖眞仙品

聖眞仙﹐各三合爲九品。九品又各有三合﹐爲二十七品。玉淸以聖爲正位﹐上淸以眞爲正位﹐太淸以仙爲正位。至於聖亦稱眞﹐眞亦稱聖﹐仙亦稱眞﹐眞亦稱仙﹐仙亦稱聖﹐聖亦稱仙。一千年一聖﹐五百年一眞﹐一百五十年一仙﹐百年一賢也。

《無上眞人文始內傳》云﹕諸天神王﹐散花燒香﹐以供養得道之人也。又云﹕太上遣繡衣使者﹐傳命與君喜。

《莊子﹟秋水第十七篇

》云﹕莊子與惠子﹐遊於濠梁之上。莊子曰﹕鰷魚出遊從容﹐是魚樂也。惠子曰﹕子非魚﹐安知魚之樂耶﹖莊子曰﹕子非我﹐安知我不知魚之樂耶﹖惠子曰﹕我非子﹐故不知子矣。子固非魚也﹐子之不知魚﹐全矣﹖莊子曰﹕請循其本。惠子曰﹕汝安知魚樂云者﹐旣已知吾知之而問我﹐我知之濠上也。

方謙之字道衝﹐冀州趙邦柏人縣人﹐外身濟物﹐山家多患山瘧﹐寄名卽斷。人有請其方者﹐謙之答曰﹕心正可以治邪﹐吾居貧無財可施﹐常誦法輪《道德經》隨喜眾善﹐慈悲眾惡﹐如此可以自治﹐亦能治他也。

《神仙傳》﹐麻姑以米擲地﹐視米墮地﹐皆成丹砂。王方平笑曰﹕姑故年少也﹐吾老耳了﹐不喜復作此曹狡獪變化也。

孫博河東人﹐有淸才﹐能屬文﹐乃學道﹐治墨子之術。能使艸木金石皆爲火﹐光照數里。亦能使我身成炎火﹐口中吐火﹐指大樹生艸﹐皆枯焦。更指之﹐則復如故。亦能使三軍之眾﹐各成一聚火也。每作火燒他人﹐以水沃之﹐經日不滅﹐須博自指乃止也。行大水中﹐非但己身不沾濡﹐能使從者數百人皆不沾。又能於水上布席﹐坐飲食作樂﹐使人舞水上﹐不設而盡歡。有疾病者﹐就恃自治﹐亦無以云﹐爲直指之﹐言愈卽愈。又能吞刀劍﹐及從壁中出入。引鏡爲刀﹐屈刀爲鏡﹐可積時不改﹐須博指之﹐乃復故形也。後入林﹐慮山中捨神丹而仙去矣。

敍朮

夫木乃辟塞邪津﹐气遏鬼路矣。餐其丸餌﹐則靈心四敷﹐榮衛輕盈。服其煎散﹐則百疾瘳除﹐可以長生久視也。合木方不錄。

南燭

凶年無谷﹐或窮不能得者﹐皆單服南燭﹐或和茯苓﹐或以蜜和南燭﹐或雜松柏葉也。南燭艸木搗﹐取汁以掩靑龍之稻米﹐作藥服之。其樹是木而似艸﹐故號曰南燭艸木﹐一名猴藥﹐一名男讀﹐一名後卓﹐一名惟那木﹐一名艸木之王。名山皆有﹐吳越最多。

《太眞科》中卷云﹕天子邦畿﹐有田千里﹐供宗廟贍遐邇。象日月之遙﹐故千里也。號曰京師﹐京大也﹐師眾也。天子所居﹐大眾歸集也。

《老君枕中開闔經》云﹕此生气常當安隱某身﹐勿得妄出也。口是五災戶﹐心是八毒門。

�������。凡書符﹐先念三過。

部臨嚙鱗。書符於胡餅上﹐密咒七徧。

前符眞書

每朝淸旦﹐叩齒二十四通﹐持此咒三徧。然後向東﹐以茅香湯﹐服符三丸。咒曰﹕皇靈之寶珍﹐彌劫無衰朽。精神常和同﹐算命自長久。堅存不暫虧﹐能破諸殃咎。眞人祕此文﹐愼終常如首。急急一如太上老君口勑律令。

通靈眞香法

夫香者﹐所以降靈通神﹐傳言驛行﹐導達往來﹐表明遠近。所以典香侍香﹑玉童玉女﹑香官使者﹐專司其職﹐不可輕也。出三洞備煉科。《流珠經》云﹕燒異域穢臭毒惡辛烈之香﹐謂乳香﹑螺甲香。此犯道禁﹐非眞人常修行之香也。眞人愛紫微幽木之香﹐聞者皆喜。謂沈水箋香。胡香辛烈毒惡﹐眞人惡之。胡香謂乳香。桐柏直人王子晉謂淸虛眞人王子登曰﹕昔蘇上卿愛燒辛烈之香﹐炁沖於中華天尊形像之前﹐地府上奏﹐太上惡之﹐乃退減仙位。

《神仙香譜》云﹕世人多以乳香供天﹐夫乳香者﹐一名胡香﹐上帝與五星惡聞者﹐蓋炁味辛烈﹐燻穢故也。螺甲麝臍﹐尢爲所忌。沈香﹑箋香﹑降眞香﹑白檀香﹑蘇合香﹑靑木香﹐此香上衝四十里。丁香﹑安息香﹐此香辟邪卻穢。龍腦只可用生者﹐熟龍腦﹐慮其木之炁間雜。

降眞香珠法

以沈水香三斤﹐燻木香二斤﹐靑木香九兩﹐雞舌香五兩﹐烏參三兩﹐雀頭香六兩﹐香白茞二兩﹐詹匐香二兩﹐白檀二兩﹐艾香三兩﹐安息香四兩﹐木蘭三兩﹐凡十二物。別搗篩畢﹐內漧棗肉十兩﹐搗三萬杵﹐於白甕器中蒸一日﹐以白密三斤和﹐令相得搗﹐熟丸之如雞頭子﹐大靑綫穿之﹐曝令乾﹐名曰三眞九和香珠丸。壇內燒之﹐上徹九天﹐天眞玉女聞之﹐降鑑於虛空之中。出九天生神齋儀。

香油神燭法

《洞神經》香油法。以沈水香九斤﹐靑桂皮三斤﹐靑木香十兩﹐眞檀十兩﹐雞舌香八兩﹐蘇合香八兩﹐雀頭香十兩﹐零陵香十八兩﹐漧棗脂二十兩﹐藿香十兩﹐萱蘇六兩﹐白茞八兩﹐凡十二物。先齋﹐取平﹑建﹑開﹑成日﹐東向或南向﹐銼﹐絹囊盛。沈油中﹐七日勿開。若搗節蜜和﹐陽燧火燒之﹐感降眞靈。出三洞道士修煉科。

神燭油法。詹匐五兩﹐燻陸三兩﹐零陵香六兩﹐甘松六兩﹐白茅香三兩﹐烏參三兩﹐白茞三兩﹐凡七物。銼令細﹐絹囊盛之﹐沈油中三日或五日﹑七日﹐然後用之然燈﹐財靈香馥郁﹐可以感降天眞矣。修香燈之要﹐必在彩籠罩之﹐護虫拒風﹐而光延久爾。齋壇燈燭之外﹐蠟炬以多爲佳﹐不可闕也。出九天生神儀。

香方

新茅香﹐二十兩﹐淨擇去浮皮﹐取淨十二兩﹐細銼﹐以蜜二兩同炒﹐令黃。香附子﹐二兩銼。丁香皮一兩半。黃檀七兩﹐細銼。降眞香。一兩。

右搗令均碎﹐煉好蜜二十四兩﹐和揉勻﹐以瓷器盛﹐埋陰地三﹑二尺﹐十日外取用。每料用蜜拌和訖﹐入箋香粗末三兩。

淸遠香方

甘松﹐十兩。香白芷﹐三十兩。玄參﹐五兩。零陵香﹐六兩。茅香﹐七兩。丁香皮﹐五兩。藿香﹐三兩。香附子﹐三兩。木麝﹐半斤。降眞香。五兩。

右件淨洗﹐銼搗爲粗末﹐煉蜜和之﹐器盛之﹐久窨。

三洞樞機雜說竟

