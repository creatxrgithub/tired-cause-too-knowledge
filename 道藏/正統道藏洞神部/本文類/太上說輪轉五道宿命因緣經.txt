太上說轉輪五道宿命因緣經

經名﹕太上說轉輪五道宿命因緣經。撰人不詳﹐似出於唐代。假托太上老君爲左玄眞人等說宿命因緣。一卷。底本出處﹕《正統道藏》洞神部本文類。

太上說轉輪五道宿命因緣經

爾時﹐太上老君在迦維羅衛國精舍中﹐與諸天仙﹑地仙﹑仙童﹑玉女等一千二百五十人俱。九月長齋﹐一時訖﹐竟從神捨中出﹐往到捨衛國祇樹下給孤獨園。二國中間﹐有一大樹名屍俱類﹐高一千八百六十里﹐枝葉方圓覆六百三十里。其樹上有子數千萬石﹐食之甘香﹐其味如蜜。甘果熟落﹐人民食之﹐眾病自愈﹐耳目精明。吾坐樹下﹐是諸仙等取果食之。

左玄眞人告諸仙等﹐吾觀天地萬物﹐各有宿命因緣。諸仙等卽前作禮﹐長跪白天尊言曰﹕何等宿命因緣﹐此諸弟子願聞也。惟具演說﹐開化未聞。眞人答曰﹕善哉﹐若有樂聞者﹐一心諦聽。

道言﹕夫人作福亦如此樹﹐小小漸大﹐收子無限。人今生在世﹐豪貴爲帝王國主﹐諸侯方伯﹐此人先身從禮拜三寶中來。今身爲人大富﹐財物無量者﹐此人先身從布施中來。今身爲人長壽﹐無有疾病者﹐此人先身從持戒中來。今身爲人端正﹐顏色潔白﹐暉容第一﹐手足柔奕﹐眾人見之﹐皆各喜悅﹐視之無厭者﹐此人先身從忍辱中來。今身爲人精進﹐無有懈怠者﹐此人先身從福德精進中來。今身爲人安詳﹐言行審諦者﹐此人先身從精思中來。今身爲人聰明﹐達解經法﹐贊揚妙法﹐開悟愚蒙﹐人聞其言﹐莫不諮受宣明爲珍者﹐此人先身從智慧中來。今身爲人音聲淸澈者﹐此人先身從歌詠三寶中來。今身爲人潔淨﹐無有疾病者﹐此人先身從慈心中來。

諸仙等上白天尊曰﹕云何爲慈心。左玄眞人答曰﹕一慈念眾生如母愛子。二慈念世間一切眾生各得自在。三解道意﹐心常歡喜。四爲一切不犯眾惡。此是爲慈心也。

道言﹕今身爲人姝美者﹐此人先身恭敬人故。今身爲人醜陋者﹐此人先身喜嗔恚故。今身爲人無所知者﹐此人先身不學問故。今身爲人顓愚暗塞者﹐此人先身不教人故。今身爲人喑瘂者﹐此人先身無辜謗毀人故。今身爲人聾盲者﹐此人先身不喜看經﹐不肯聽經故。今身爲人奴婢者﹐此人先身負債不償﹐亦不禮三寶故。今身爲人醜黑者﹐此人先身遮翳光明故。今身生在裸國人中者﹐此人先身輕衣裸露唐突精舍故。今身生在馬蹄人國中者﹐此人先身布施作福還悔惜心故。今身生獐麂鹿中者﹐此人先身意驚恐人故。今身墮在龍中者﹐此人先身喜相調戲故。今身生惡瘡癩疾難瘥﹐醫藥不治﹐苦毒難言者﹐此人先身無辜鞭打眾生故。今身爲人所僧﹐人不欲見﹐見不歡悅者﹐此人先身見人不歡喜故。今身爲人﹐人見歡喜敬念者﹐此人先身見人喜悅故。今身爲人﹐數遭縣官擊閉牢獄﹐節核其身﹐枷鎖在體者﹐此人先身無辜籠罩系縛眾生不得縱意故。今身爲人兔缺者﹐此人先身坐釣魚口缺故。如此之罪﹐不可不愼也。

道言﹕今世愚人﹐聞人好言善語﹐心不樂聞﹐於中兩舌亂人非是者﹐此人後世當作龕音答耳狗。若世人聞經﹐心不聽采者﹐後生當墮驢中。若世人慳貪獨食者﹐後生墮餓鬼之中﹐得生出世﹐或爲獨身﹐或爲人貧窮饑餓﹐衣不蓋形﹐食不供口。若世人好食﹐自啖惡食施人者﹐後死當作豬豚蜣螂之中。若世人劫奪人財物﹐生剝脫人衣服者﹐後死當墮羊中﹐人還生剝其皮﹐償其宿罪。若世人喜殺﹐一生捕魚者﹐後死爲水上蜉蝣之虫﹐朝生暮死。若世人無辜盜取人財物者﹐後死出世﹐當生奴婢牛馬之中。若世人喜淫人婦女﹐不避三光者﹐死徑入地獄之中﹐男抱銅柱﹐女臥鐵牀。後得出世﹐必生雞鴨之中。若世人好妄語﹐傳人善事以作惡言者﹐死徑入地獄﹐洋銅灌口﹐拔出其舌﹐以牛犁之。後得生世﹐當作鴟梟惡鳥﹐人聞其聲﹐莫不驚怖﹐皆言變怪﹐眾口咒之﹐必令其死。若世人喜酒耽醉者﹐犯三十六失﹐死墮泥犁之中。後生出世﹐愚癡甚無所知。若世人夫婦不相和順﹐數共鬥爭﹐更相驅遣者﹐後生墮鳩鴿之中。若世人貪人力者﹐後生當作象形。

道言﹕若世人爲州郡令長者﹐稟食於官﹐奉於祿爵﹐或私侵於民﹐鞭打捶杖﹐逼彊輸送﹐告訴無所考劾﹐擊錄不得寬縱。此人罪重﹐死徑入地獄之中﹐神經百痛數千萬劫﹐罪畢出世﹐當作水牛﹐貫穿其鼻﹐牽車挽重﹐大棒打之﹐償其宿罪。

道言﹕今身爲人不沐浴者﹐此人先身從豬豚蜣螂中來。今身爲人慳貪﹐不讓譏辭多聲者﹐此人先身從惡狗中來。今身爲人狠戾自用意者﹐此人先身從羊中來。今身爲人言不安詳﹐不能忍事者﹐此人先身從獼猴中來。今身爲人身體鮏臭者﹐此人先身從魚鱉中來。今身爲人趨惡行毒心者﹐此人先身從蝮蛇中來。今身爲人好作美食﹐殺害眾生﹐無有慈心者﹐此人先身從豺狼虎豹中來。今身生在邊方六夷國中者﹐此人先身不信道法故。今身爲人背傴者﹐此人先身禮拜三寶不申背故。今身爲人疾病多有鍼灸者﹐此人先身作大醫師﹐爲人鍼灸﹐或瘥或劇﹐而無功效﹐便取他物直之故。

道言﹕今身爲人安序文身﹐直理多智﹐開暢妙義﹐人所尊貴者﹐此人先身宣通眞義﹐從諸天中來。今身爲人學問淸徹﹐聰明不貪者﹐此人先身積福無量劫中來。今身爲人潔白﹐花色了了者﹐此人先身常喜持旛華奉上三寶中來。今身爲人身體口气香潔者﹐此人先身行無有過﹐口無有惡﹐今故如此也。今身爲人被燒死者﹐此人先身常喜放火﹐燒殺眾生之故。今身爲人溺水死者﹐此人先身無辜以眾生投擲水中故。今身爲人自縊死者﹐此人先身無辜以繩索系眾生故。今身爲人被遭惡虎毒蛇死者﹐此人先身無辜受貸殺人故。今身爲人被天雷霹靂死者﹐此人先身爲行多惡﹐欺罵長者﹐陵慢父母﹐污穢三光故。今身爲人孤獨至老﹐無有兒子者﹐此人先身常陰懷惡憎﹐忌他人兒孫故。今身爲人生而短命﹐胞胎傷墮﹐出世未已而早夭終﹐在三塗數千萬劫可得出也。

道言﹕今身爲人眼目眇者﹐此人先身常不喜看經文﹐收拭老人眼目中來。今身爲人巧匠﹐興造觀治工巧者﹐此人先身從諸天宮殿中來。今身爲人明徹解了妙音者﹐此人先身常喜聽受經法教人中來。今身爲人盲聾﹐六根不具者﹐此人常好狎人及眾生故。今身爲人早失父母孤獨者﹐此人先身殺人父母故。生於分離﹐各異鄕土﹐爲人下賤﹐奴婢驅使者﹐此人先身常好作劫賊﹐或破人家﹐或要路斷道﹐捉人打拍縛束轉賣﹐使人父母懊惱﹐肝心寸絕﹐至死無益。今償宿罪﹐如此之故。

左玄眞人曰﹕吾見宿世以來﹐罪福如此﹐明可愼之。

道言﹕凡人作功德者﹐皆應身自行香福食及以轉經﹐不請人食﹐而不盡願者。如借人食﹐豈自得飽者乎。善思作福爲惠也。

左玄眞人曰﹕燒香行道﹐齋戒誦經﹐然燈續明﹐盡願以爲常法布施。得福並達智慧﹐無所掛礙﹐諸神將接﹐萬惡皆消﹐眾魔不敢復當。懈怠之人﹐無有精進心者﹐一朝疾病﹐無有吉利﹐方欲燒香﹐便云作福﹐諸惡以降﹐眾魔守前﹐競來作諸變怪。以是之故﹐常當精進。罪福隨人如影響也。

道言﹕植種福田﹐如屍俱類樹﹐本種幾根也。諸仙等卽前作禮上白太上言﹕本一根﹐小小漸大﹐收子無限。

太上語諸仙曰﹕施一得萬倍﹐言豈虛也。道乃頌曰﹕

賢者好布施﹐天神自扶將。施一得萬倍﹐安樂壽命長。今日施善人﹐其福不可量。皆當得仙道﹐度脫諸十方。

太上告諸仙人等﹕世人無智﹐生死肉眼﹐不知罪福。吾以道眼睹無數劫來﹐至於今日。罪福報應﹐由如掌中視寶珠璢璃﹐內外無有狐疑。諸天仙人等卽起﹐整頓衣服﹐作禮上白太上曰﹕演說斯義﹐未能解悟﹐願賜開諭。

太上曰﹕此名爲《五道輪轉宿命因緣報應經》﹐若善男子善女人能誦詠宣傳者﹐功德無量。

是時﹐左玄眞人與諸天仙人等﹐世聞人民聞說是經﹐皆大歡喜﹐因緣各起﹐圍繞三匝﹐稽首作禮而退。

太上說轉輪五道宿命因緣經竟

