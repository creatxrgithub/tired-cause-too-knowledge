太上老君說救生眞經

經名﹕太上老君說救生眞經。撰人不詳﹐約出於唐宋間。假托太上老君說誦經保命延生之法。一卷。底本出處﹕《正統道藏》洞神部本文類。

太上老君說救生眞經

爾時﹐太上老君與八千徒眾﹐在紫微宮中璢璃七寶殿上﹐廣說妙法贊嘆世間中國男子女人﹐光如日月持齋存念眞經﹐所有非災橫禍﹐盡乞消除﹐廣布受生﹐延年益算﹐千冤和釋﹐萬惡潛藏﹐災害不生﹐禍亂不作﹐罪障消沈﹐福祥臻集。

爾時﹐太上老君敕令六甲六丁守護受經之人﹐常使永無殃咎﹐疾病不侵﹐四時平善﹐八節康寧﹐盜賊潛藏﹐妖怪伏匿﹐念誦此經一七徧至二七徧乃至三七徧﹐功德無量﹐慕道皆成﹐常令耳目聰明﹐身彊體輕。

爾時﹐太上老君說此眞經﹐救生保命﹐永無災障﹐生生遇道﹐世世逢眞﹐若能抄寫此經﹐受持供養﹐永保平安﹐壽算延長﹐咸仰皈依﹐信受奉行。

太上老君說救生眞經竟

