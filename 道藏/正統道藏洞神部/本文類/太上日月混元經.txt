太上日月混元經

經名﹕太上日月混元經。五代李光玄撰。一卷。底本出處﹕《正統道藏》洞神部本文類。

太上日月混元經

乾坤坎離﹐剛柔配合﹐四者相包﹐謂之稟鑰。二四三五一﹐天地之精。二八之數﹐相應天符﹐會於鼎中﹐鼎爲天地﹐爲神室。乾坤爲明堂﹐藥物爲日月﹐爲夫妻﹐故爲君臣。陰陽節候﹐其火隨爻之動﹐漸契於四時﹐合於陰陽。五行相克﹐更爲父母。春秋旣分﹐刑德並會。是以黃鍾建子﹐陽左至巳。蘿賓建午﹐陰右至亥。從一至九數終﹐卽復更始也。炎火旣張﹐嬰兒聲悲﹐升降奔突﹐屢欲翔飛﹐兢兢惕惕﹐戒愼不虧﹐謹於動靜。若夫君驕臣佞﹐賞罰不中﹐義璣失度﹐寒暑不時﹐災害自生。若君聖臣正﹐天地淸寧﹐日月炳煥﹐道黑隆昌﹐王化太平﹐寒暑順律﹐斗樞應節﹐五行八卦﹐庶事修明﹐銖兩旣克﹐已諧剛柔﹐調節候矣﹐無失時矣。玄輝五色﹐變化無常﹐霏霏微微﹐形奪皎雪﹐凝霜狎獵﹐魚鱗闌干﹐鐘乳結華﹐巉巖玲瓏銅柱。陰陽得配﹐恬澹相處﹐云則從龍﹐風則從虎﹐影之隨形﹐響之應聲。水性潤下﹐火气炎上﹐天地坎離﹐自然之狀。魂定魄凝﹐气貫秋霜﹐昏昏混沌﹐南北不分﹐排陰立陽﹐從一至九﹐先白後黃﹐赤黑表裹﹐色變更紫﹐光華赫然﹐九轉純陽﹐五方黑足﹐歸彼厚土﹐而成還丹。流形金石﹐致火一年﹐志士服食﹐金砂九還﹐須臾變化﹐風馳霧散﹐百骸九竅﹐四肢五臟﹐搜索陰黑﹐乃立正陽。如冰之解而歸太玄昧者﹐何知遇則不迷。若宿蘊機性﹐則自契眞理﹐志節堅貞﹐或當曉悟。性蒙意拙﹐懷疑不信﹐蓋積殃深厚﹐厚終不聞。昭昭之義﹐不可欺誣。學者悟之﹐迹予志焉。

太上日月混元經竟

