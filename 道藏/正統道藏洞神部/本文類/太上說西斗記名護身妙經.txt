太上說西斗記名護身妙經

經名﹕太上說西斗記名護身妙經。撰人不詳﹐約出於北宋初。假托太上老君傳授正一天師﹐言醮祖西斗帝君禳災之事。一卷。底本出處﹕《正統道藏》洞神部本文類。

太上說西斗記名護身妙經

爾時﹐太上老君降蜀都﹐以永壽二年正月七日﹐爲正一天師說東斗長生經竟﹐復於是月十五日﹐又降蜀都﹐夜半靈景光照數千里﹐平地如水﹐有白玉高臺在空玄之中﹐老君隱幾而坐﹐詔正一天師而謂曰﹕吾有《玄元大聖西斗眞經》﹐乃上天所寶﹐度人無量﹐五天司會靈斗之君﹐天人有命﹐闕一不可。吾又觀見眾生善惡功過增減死生﹐無不歷關西斗大計之司﹐校錄世人受度之名﹐幹屬命數﹐無失毫分﹐吾所以屢降授汝靈章﹐惟此西斗大計帝君﹐計人善惡﹐書人功過﹐吾今爲汝演說﹐流傳世人﹐使汝盡得五天之道﹐天中之文﹐五元之靈﹐飛升自然﹐普度無窮也。

老君告正一天師曰﹕玄元無形﹐窮極杳冥﹐大象無爲﹐五斗尊靈﹐惟西方大帝﹐主天之柄﹐威猛號令﹐降魔至神﹐典司內外伐戮之事﹐搜察容隱邪鬼之形﹐下記世人﹐有善必錄﹐有惡必記﹐名號散殊﹐生死之限﹐常有八百千萬億輪轉周回﹐照見三塗五苦十地九泉之境﹐凡有去來﹐必經方會之籍﹐巨管瑯篇﹐校錄羣靈﹐受度之名﹐非此不行﹐太玄有命﹐西斗帝君﹐吾見太靈府中﹐謠歌洞文﹐天之所寶﹐祕莫得聞﹐吾今以汝能遵奉大道﹐復爲汝說西斗大計之經。若能至誠尊敬﹐轉相受誦﹐身得玄籍瑯篇﹐書其功勤﹐上聞諸天﹐天部監授﹐聞奏玄元﹐玄元之上﹐隨名度世﹐名有善惡﹐行有功過﹐昭然不隱﹐記於玄籍﹐吾今授汝西斗靈音﹐與世流行﹐救度幽冥﹐至眞之章﹐普度無窮。

老君曰﹕天道常象﹐西斗記名﹐無寂無響﹐玄玄上淸﹐太威眞帝﹐萬億神兵﹐金鉞巨天﹐孰敢畱停﹐殺伐斬滅﹐魔靈妖精﹐吾左有元榮﹐右有玄英﹐招搖丰會﹐統領魔形﹐世人有命﹐幹及死生﹐善惡根本﹐如纏如縈﹐飛天神王﹐照吾光明﹐符籍之上﹐毫分叮嚀﹐我有洞章﹐至聖元靈﹐至人得之﹐時至飛升﹐世人奉之﹐通關元庭﹐冥運眞默﹐大明朗星。急急如太上律令﹗

咒曰﹕

虛明衝寂﹐以道爲根。上極無上﹐紫微帝君。眞中有靈﹐玄經正神。萬億神兵﹐森羅紏紛。照朗威令﹐總領人身。巨明終始﹐太皇高眞。急急如律令﹗

西斗第一白標眞君﹐

西斗第二高元眞君﹐

西斗第三典皇靈眞君﹐

西斗第四將巨威眞君。

老君曰﹕凡誦是經﹐必須齋戒沐浴﹐寂默正身﹐西向而立﹐叩齒數四﹐至心望拜﹐先念西斗大聖帝君二十一徧﹐然後誦經﹐凡有請告醮禳災禍﹐必於本命之日﹐或每月七日九日十五日﹐嚴置壇場﹐高及七尺﹐低及七寸﹐方闊九尺﹐用通帛七尺爲旛﹐書大聖西斗帝君之字﹐標於竿首﹐或羅列珍寶﹐或則種種香花置於壇上﹔或在家庭﹐或在觀宇﹐於中夜中修設淨醮﹐迎拜帝君﹐有所奏請﹐西望叩頭﹐密誦眞經﹐無不應驗﹐長善絕惡﹐名記諸天﹐有聞靈音﹐萬災不幹﹐斯經微妙﹐無量度人。

太上說經周竟﹐重告天師曰﹕西斗玄奧﹐汝盡得之﹐傳於下世﹐勿輕其文﹐信受奉行﹐斷死續生﹐吾於曜靈七萬年﹐復與於此演說玄極。是時老君垂示畢﹐寂無遺聲﹐若有若無﹐不知所在﹐天師受之傳於世矣。

太上說西斗記名護身妙經竟

