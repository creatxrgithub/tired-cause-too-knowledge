通幽訣

經名﹕通幽訣。撰人不詳﹐約出於唐宋間。兼書內外丹訣。一卷。底本出處﹕《正統道藏》洞神部眾術類。

通幽訣

訣曰﹕寶丹本乎一物﹐而生二。二主火﹐寄位丙丁﹐生於甲。初九﹐潛龍一爻生﹐建陽在子﹐天符發泄﹐驚墊受气於母。母者土也。道生於一﹐一生二﹐二生三﹐三者陽極之父母。陽者﹐天地之精﹐故名三五與一﹐還丹之本基。

天符者﹐日信。日者﹐天地之元精﹐五行之始照。曜以事繼日﹐以日繼月﹐以月繼時﹐以時繼年﹐所以記遠近﹐別異同也。

初分混沌精气陰陽﹐斗建十二辰﹐推移運轉﹐刻漏不停﹐發泄交媾﹐萬物化生而成形。天符者﹐信也。能發泄萬物﹐運動返本﹐而成精气。潛運結爲精﹐精化爲砂﹐色稟南方丙丁火﹐外陽而內陰﹐主男﹐日之陽魂。日月之華气﹐照曜天地。太陽太陰沖和之气﹐交騰受气﹐一千八十年結精气。

丹砂天符照曜﹐又一千八十年﹐成丹砂﹐名朱砂也。陽中陰﹐號日太陽﹑朱雀石﹐主水。元和之气未足﹔日丹砂。亡萬天鉛﹐帝男精﹐龍女血﹐化南作北﹐抽出未化爲陰汞﹐主水。水數一﹐故云汞生於鉛﹐陽爲臣也。天鉛神水﹐天符運動﹐照曜丹砂﹐養育又一千八十年﹐天火化爲太陽﹐陽气足﹐陰气衰﹐陽气盛滿流縊﹐回而自生色﹐稟北方壬癸水﹐外陰而內陽﹐主女月之陰魂﹐非人間之凡物。故之赤水中自生者﹐流爲陽汞﹐名曰天鉛之精﹐黃芽之祖。是日月之華气水﹐化爲天然還丹。

天符又照曜一千八十年﹐合四千三百二十年﹐元气足﹐自然成還丹。天然伏火黑色﹐轉北成西﹐西主金﹐金數四﹐水基也。故知三五與一﹐天地至精。三者火也﹐五者砂之父母﹐一者砂之元祖。輪還運轉﹐精气元和﹐相感成形﹐不越於一。一者﹐夫道之本宗﹐水也。學者不悟朱砂是鉛﹐鉛中生子是金。卽一物陰陽﹐運動自制伏﹐陽中陰﹐陰中陽﹐玄中玄﹐名日玄武石﹐轉水成金。故云﹕砂產於金陰﹐爲君鉍金。天符運動﹐都計四千三百二十年照曜﹐父母養育﹐成天鉛﹐自然還丹。

訣曰﹕後聖用火諭爻象﹐月計三百六十時﹐年計气候四千三百二十時﹐合四千三百二十年﹐气候諭合﹐天符自然還丹。故云﹕朱砂汞金水﹐龍虎五行﹐合體歸一﹐無二得五。以地符依卦節气候運動﹐以成金丹。

訣曰﹕其丹砂精魂﹐出自中華十二分野內﹐主一宮坤地西南隅﹐其寶天地至精元气﹐以日月天符運動﹐交媾在五。五者﹐戊己﹐中宮土也。所生之處﹐生於福德山崗形勢之地﹐气候骨肉俱全﹐水陸艸木秀茂﹐土石堅貞異境﹐神靈衛侍﹐陰气施﹐陽气泄﹐包含孕育﹐照曜精气﹐得土而生﹐化爲丹砂。有砂之處﹐或晝或夜﹐或初晴之後﹐或陰暗之時﹐卽有气候光彩﹐往往如日光而出﹐或沒或見﹐惟采匠而鑑之。今具載所出土產管屬州縣山谷之名﹐並異名等。曰丹砂﹐曰朱砂﹐曰朱鉛﹐曰鉛中金﹐曰天鉛﹐曰火鉛﹐曰神水﹐曰華池﹐曰陰汞﹐曰陽汞﹐曰陽中陰﹐曰陰中陽﹐曰水銀﹐曰五采石﹐曰五金﹐曰七寶主﹐曰還丹﹐曰天生芽﹐曰黃芽﹐曰五行之胎。

州縣山谷名

桂府﹑辰﹑錦﹑衡﹑朗﹑邵﹑勾漏﹑都云﹑象都﹑永﹑梆﹑容﹐湖南等界﹐山石巖谷﹐形勢滋茂處﹐並有。如要采砂精不烹煉﹑天然自生出者﹐但於曾采砂處打石及穴塡處﹐不問新舊﹐卽有之。新坑及古者不定有之。丹砂光明在牀﹐有君臣自然四面﹐有朝揖而生者﹐色如未開紅蓮﹐通透曜日﹐或如芙蓉﹐紫色通透﹐形貌如箏者﹐或片段稜角成就﹐分明通光﹐並爲上品。或如雲母片﹐白光者通透﹐一云白馬牙﹐或顆粒兩數﹐至一二斤者﹐在石中采得﹐顆粒碎紅光明者。或片段稜角白光者﹐入水中不見者。或靑光分明﹐稜角成就者﹐並爲中品。與上品同用﹐堪爲至藥。或有鐵色者﹐及竹溪谷﹑土穴﹑並水中采得者﹐或顆不定分兩多少﹐及掬得末砂﹐並爲下品。但川源滋茂﹐抽得液制伏﹐只得治世疾﹐不延駐﹐不堪爲至藥。亦比人之百寮﹐爲上中品﹐無名位者爲庶品。則卑賤無自專之分﹐不能致人非常之事。故諭云﹕只治世疾﹐不延駐。

天符﹐日。《春秋》天符之日。日者陽之精魂﹐天之理也﹐故照曜光明。《淮南子》曰﹕積陽之熱气﹐交騰爲火。火之精爲日﹐光明威精之義也。又云﹕日生於甲﹐重陽之位。火生於震﹐震位辰巳。震爲長男﹐巽爲中男﹐南火之父母。火曰曾﹐木曰靑﹐萬物之使﹐故云曾靑。

陰符﹐月。《春秋》陰符之月者。陰之精魄﹐地之理也﹐昭一曜光明。《淮南子》曰﹕積陰之寒气﹐交騰爲水﹐水之精爲月﹐滿而缺者﹐感日之義也。又云﹕月生於庚﹐重陰之位。水生於兌﹐兌爲少女﹐水之父母。所以男依日束立﹐女之象月﹐生而西端。丹徑之丹砂﹐日月之華气﹐性命之根基﹐與內外元和﹐般載成形﹐餌之故長生不死﹐日月之感精﹐故曰陰符。月之所生﹐日之所育﹐陰陽用事﹐生成依於母﹐母曰土。

日月二寶﹐是天地至靈。卑情感精﹐變化照曜﹐結成砂﹐始名朱雀石。七十二石最尊﹐莫過於汞。感於二十四气﹐通於二十四名﹐變化成丹。烏餐成鳳﹐蛇餌成龍﹐人食長生﹐天地同壽﹐收人魂魄﹐返老歸童﹐呼吸風雲﹐玉女來侍﹐卽大丹之功力也。

訣曰﹕鉛者﹐卽砂中抽出之液﹐主水﹐陽中陰﹐汞也。從砂中自生出者﹐主金﹐陰中陽﹐汞。

訣曰﹕是以不容之木﹐受制於金。金孕水安﹐水必存金。木孕火制﹐火必假木。所以鉛水制汞水﹐鉛火制汞火﹐水合其性﹐火合其形。

訣曰﹕鉛水者﹐是砂中自生出者﹐主陽汞。汞水者﹐是水中抽出者液﹐主陰汞。是鉛水制汞水。又云﹕鉛火者﹐自生之金。汞火者﹐是抽出之液也。水是鉛火制汞火﹐多不曉此﹐故名金汞道耶。

日者﹐是太陽之火精﹐卽朱汞﹐爲龍是也。月者﹐是太陰之水精﹐是鉛銀﹐爲虎是也。龍者﹐陽之气。九之極數﹐木之無也。虎者﹐陰之气﹐四之極數﹐金之有也。

訣曰﹕以無制有﹐合成其道。故云﹕丹砂木精﹐得金乃並。參銖不偏﹐至聖至靈。世人不悟﹐見金視之如土。

藥歌曰﹕太玄陰符﹐道生陰陽。陰陽生五行﹐五行合而爲還丹。故名龍虎。天有三尊﹐日月星。地有三尊﹐江河海。人有三尊﹐君父師。身有三尊﹐三丹田。藥有三尊﹐土火金。故乾坤者﹐上下父也。坎離者﹐水火爲藥也。震巽者﹐運卦也。運經三載﹐自然還丹﹐卽太元之气﹐何以不成丹矣。

訣曰﹕計一萬二千九百六十時﹐大小月及閏月並不在用很﹐歸其實數也。一气不足﹐與瓦礫無殊。萬象精通﹔神靈自契。

訣曰﹕陰陽運轉﹐气化爲精﹐精化爲朱﹐朱化爲汞﹐汞化爲金﹐金化爲藥﹐故號金砂﹐名曰大還。大還者﹐返歸之義。丹者﹐赤色之名。汞者﹐本體是金﹐金水相制﹐故號金砂﹐運本體得稱大還丹。

土是陰符﹐戊己中宮五符﹐一云五气金鼎。

訣曰﹕五气制伏不飛﹐能生五彩﹐返歸其母﹐餌之長生。

訣曰﹕丹砂﹐流汞父。戊己﹐黃金母。母數五﹐五是土﹐用土爲鼎﹐制伏號曰金鼎。土能生萬物﹐金是土生﹐故爲金父。母者﹐金本生土﹐故曰土母。水以土爲鬼﹐土塡水不起﹐戊己之功﹐名曰五符。

汞者非土不可制伏﹐土王金鄕﹐三物俱求﹐依象帝王。如人主有道﹐卽四方來貢。但辧得眞鉛汞二物﹐卽是第一鼎法。故爲三物一家﹐都歸戊己﹐金水無土制馭不成丹。

土母﹐季王十八日﹐餘日休廢囚死藏伏。凡伏煉金鼎﹐推究陰陽﹐精气返還﹐刻漏不停。

雄黃諭土﹐而定四夷。土者生金本土。雄者男﹐黃者土﹐能偃水土﹐是金火﹐非關雄黃。鼎主外上名五符。世人不悟還丹本之父母﹐錯用金銀爲母﹐或爲鼎器﹐故元气不離於五﹐五不離於元气﹐混其名卽一﹐辧其功卽殊。元气者﹐五才之君。五才者﹐元气之臣。君相臣臨﹐而不可去也。金丹用其元气﹐不越於五﹐五者五符也。五符者﹐气。气本無形﹐因精而生﹐內外含眞﹐得餌不死不生。金鼎藥之表轄﹐表者气也﹐轄者鼎也。鼎象雞子﹐外白裹黃﹐與汞柑合﹐是用白金爲器﹐器不離於五。五者土﹐土者生金之土﹐委曲相制﹐似使無虞﹐令水不逃溢﹐戊己之功也。

訣曰﹕提劍偃戈﹐籠罩四方。提劍者﹐金精本气五也。偃其戈戟﹐如水得土而不流﹐是金死於土也。大丹之基﹐丹砂。丹砂是鉛﹐本生於土﹐死亦歸依於土﹐是用生丹砂土也。世人知之有數。鼎之異名﹐有曰外神水﹐曰華池﹐曰神室﹐曰匡郭﹐曰表轄﹐曰五气﹐曰白衣﹐曰丹衣﹐曰母捨﹐曰金鼎﹑曰神廬。

訣曰﹕五气者﹐其大籠罩八隅﹐小則潛藏一毫﹐吐坤嘔輸﹐出有入無。

訣曰﹕流珠九轉﹐化爲黃白。自然相使﹐一陰一陽。曰道須伏於金鼎﹐中宮之功﹐神通自在﹐孕育制伏﹐故云金鼎。

夫金丹﹐天地日月元和之气﹐照曜潛運﹐成爲丹砂﹐砂中迥然而自生﹐乃爲還丹。如人育孕男女﹐皆由父母陰陽精气相成﹐而有還丹﹐象男女。男生而覆﹐女生而仰﹐非但在生﹐死亦如此。但投於水﹐雄者覆﹐雌者仰﹐天使其然﹐非干父母教令。金水在於鼎中﹐象男女弄戲﹐男上女下﹐自得情意相符﹐以成其道。

訣曰﹕金丹𨿽得元基﹐須知本父母養育制伏。父者﹐火之陽气也。父能發泄運動而成之。母者﹐土之陰气也。母能含育生之。母主中宮黃﹐黃者土﹐是生金之土。丹砂初分受气﹐依於土而生﹐故云黃芽之本母也。得陽而成﹐得母而生﹐故名土釜﹐曰母。土者﹐五行之土﹐生成土也。水火木金土﹐各居一方﹐運動正位﹐火來克金﹐土來克水。水者﹐丹砂之子。土者﹐鼎。火者﹐運動相伐﹐而成形﹐得土相生。土能制水﹐本气相感﹐以成大道之宗。故云﹕知白守黑。世人盡不知同類﹐相從相生﹐相克相制﹐以金生水﹐以土爲鬼﹐土塡水不起﹐戊己之功﹐名曰五符金鼎﹐知者無一焉。

地符火木之精

訣曰﹕地符﹐火者。火能爨熟萬物﹐以育人民。火者﹐甲之本陽之元气﹐結媾交會﹐同日月之精气﹐歸一無二甲之精。火數二﹐生數三﹐成數九。九者﹐陽之極數﹐陽气也。甲曰曾﹐木曰靑。萬物之使﹐束方靑龍木。木是火之父母﹐火木之子孫。震爲長男一爻生﹐巽爲中男二爻生﹐故火生辰巳。離爲中女二爻生。陽丙子寄位也。木孕火制﹐火必假木。三者﹐木之精﹐正陽之道﹐甲乙之位日。天符﹐信也﹐能發泄萬物。月﹐陰符﹐能生育萬物。土﹐陰符﹐能生育萬物。火﹐地符﹐能爨熟萬物。金水元气﹐並同陰符﹐能生育萬物。《直符手鏡》諭日月六十四卦﹐六爻發泄﹐運動﹐天符﹐以成金丹﹐餌之羽化﹐子明之力也。混元皇帝眞君﹐歷代變名﹐叔陰陽統略﹐五行相類﹐《周易》爻象﹐直符《參伺》﹐如符若契﹐觀察天地徘徊﹐陰陽輪轉﹐子午正位﹐卯酉相望。十一月一陽生﹐萬物生也。五月一陰生﹐萬物結也。春生秋殺﹐自然之道也。

訣曰﹕用火微微﹐不失節候。萬物自熟﹐河車之義。

訣曰﹕子者﹐火候先在抽添。一云河者﹐北之位。車者﹐般載之義。一云子是金﹐河是水﹐故曰子河車。

地符直卦節候進退圖

訣曰﹕本用四卦法﹐日月四時﹐直符循環﹐一如車腳﹐轉運陰陽﹐成數造化﹐載運萬物。故在律紀月節﹐有五六諱﹐奉日使兼並。六十四卦﹐剛柔有表裹﹐朔旦長直事﹐至暮蒙當受﹐晝夜各一卦用之。次序旣末主晦爽終﹐卽復更始進退爻象﹐並在此直符。從一至九﹐金虎吐精﹐用訣直符﹐不載於此。

訣曰﹕托附陰陽爻象﹐六十四卦立諭也。但發泄用火之時﹐便是十一月用事﹐受陽節候也。

十一月初九﹐潛龍勿用。地雷復﹐豫直。十二月九二﹐見龍在田。地澤臨﹐萃直。正月九三﹐君子終日乾乾。地天泰﹐否直。二月九四﹐或躍在淵。天雷無妄﹐大壯直。三月九五﹐飛龍在天。天澤履﹐夫直。四月上九﹐亢龍有悔。純乾直﹐陽气交騰。

右陽生六位﹐極陽之卦﹐亢龍大過﹐法象於天﹐故云自子終於巳。

五月一陰生。天風妮﹐小畜直。六月二陰生。天山遁﹐大畜直。七月三陰生。天地否﹐泰直。八月四陰生。風地觀升直。九月五陰生。山地剝﹐謙直。十月六陰生。純坤直。

右陰生六位﹐極陰之卦﹐气潛伏法象於地﹐故曰自午訖於亥。

震主春木。生三﹐成八。離主夏火。生二﹐成七。

訣曰﹕證前十五日白﹐月火木用事﹐故七八也。

兌主秋金。生四﹐成九。坎主冬水。生一﹐成六。

訣曰﹕證後十五日黑﹐月金水用事﹐故九六也。並是直符六爻﹐用節卦翻譯气候﹐五行相克之數。故知七八數十五﹐九六亦相應﹐道自畢也。一二三四五﹐並是五行之基。

訣曰﹕一者﹐北方壬癸水。二者﹐南方丙丁火。三者﹐東方甲乙木。四者﹐西方庚辛金。五者﹐中央戊己土。

經曰﹕父少而子老。父者﹐天鉛﹐丹砂鉛也。子者﹐從父而出﹐金黑鉛﹐故父少而子老。子不定﹐父數世五。水火金木土﹐五行移易萬物。五日一候﹐五五二十五﹐故父年二十五也。子數不定﹐子年般載﹐運動不定﹐故知父少而子老。舉世不知萬物﹐從五行而生成父母也。

用火

訣曰﹕六爻直符﹐運卦用火﹐斤兩從純坤起﹐終於坤﹐周而復始也。

訣曰﹕一月換一鼎﹐故用九鼎﹐卽止。第十鼎任意消息﹐用不用並得用之轉妙﹐綠是生金之本气也。故云土釜﹐土釜曰母﹐母金鼎也。

訣曰﹕其金鼎依運气候﹐十五日金性滅﹐三十日成丹。運至十月﹐不用本土爲鼎﹐子母脫胎﹐九轉九鼎。九者﹐火用事。鼎者﹐母用事也。凡丹象人﹑從受气後三百七十日而生﹐九月是陰陽俱盛﹐十月土王﹐故子母相分﹐故名脫胎。

還丹象人﹐四气足而生﹐亦如嬰兒﹐乳育三年﹐大元气足﹐而成金丹。乃爲黃譽﹐變轉卻歸北方﹐黑色通透﹐始得。名大還。世人不知之矣。子是藥﹐母是鼎﹐感气相生﹐相產相伏﹐相制相殺﹐疊盛疊衰﹐升降在鼎﹐飛伏上下﹐陰陽相管﹐交會吞食﹐四物相薄﹐君臣相臨。土性生﹐金性死﹐火性滅﹐水性个。四物者﹐陽中陰﹐陰中陽。但以本土爲軸轄﹐直符運動﹐故有四物﹐各居一方﹐四物性並滅﹐歸一返本﹐故名金丹。

訣曰﹕守運一年﹐餌一兩半﹐凡病不侵。二年成白道﹐可餌半兩。三年大元气足成赤道﹐可餌一分﹐住世死籍不錄。刀圭制汞爲白道﹐五年﹐麻子大﹐餌七粒﹐以刀圭點鐵及汞各一斤﹐並成赤道﹐守九年畢﹐法餌三粒﹐三尸九蠱盡出﹐長生不死。能化五金八石﹐盡瓦礫等﹐隨本色形成寶。又用火法曰﹕所立指諭爻象﹐手鏡火記斤兩﹐托附陰陽﹐隱祕變化之機﹐苗裔略同﹐用之正訣。假令十一月建子﹐一陽生爻動火﹐生數二﹐成數七﹐運動般載﹐如車輪。一月一陽生﹐加至五月一陰生﹐一月退一陽爻﹐至十月歸於土﹐終於坤﹐周而復始。

金丹是日月運動﹐自然成丹。因燧人改火﹐後聖用之﹐同於天火﹐造化至在﹐更漏分明﹐節候用火﹐斤兩運動﹐漸漸如蒸﹐四時年月刻漏足﹐以成金丹﹐火候所然。如驅雞卽走﹐寬又不伏。但依直符爻象﹐卽金水自伏。六月陽終於巳﹐十二月陰終於丑。

訣曰﹕丹砂﹐陽气流珠之精﹐是立乾坤﹐運水火﹐應天符﹐合三才也。金爲月精﹐以處陰位。汞含離气﹐以應陽爻。天地之靈孕﹐日月之精。否極泰來﹐陰盡陽生。故云﹕丹砂木精﹐得金乃並﹐三一之道。三者﹐火一。者藥﹐故名守一。

又云﹕砂者﹐藥。金者﹐鼎。故云﹕三道由一﹐並在根蒂。大道至理﹐得門無二。砂性溫和﹐無毒﹐味辛。元气通靈﹐萬物不枯﹐名曰黑鉛。黑鉛者﹐砂中自然之液﹐仰月抽出之液。故云﹕黑鉛入仰月﹐配合爲夫妻。陰魂合陽魄﹐兩性自和同。

訣曰﹕然用五行﹐乾坤震巽﹐直符孕育﹐從建之初一陽生﹐子午相應﹐八八相通﹐以推移刻漏﹐日月五星﹐寒暑來往﹐晝陽夜陰﹐交會四十五日一節節相臨陰陽調順潛伏﹐運動輸還﹐巡於六十四卦。周而復始﹐水火相從﹐處無外物﹐五金八石﹐由人之造化。五金﹐五行也。八石﹐八卦也。

訣曰﹕水得龍而爲雨﹐火得人而運動陰陽。气用事萬物長﹐龍行雨施萬物生。還丹養育造化﹐不越五行。訣曰﹕直符初發之時﹐水淨不失時﹐文不過九﹐武不過九。九者﹐陽之極數。三三如九﹐大過之極﹐陰生之首﹐陰盡陽生﹐皆順天道﹐陰陽爲之運動。若勻金水﹐卽順節候。失序金水卽亡。運動如垂溫抱卵﹐受气而生。用事相生相殺﹐如寒谷變春﹐陰陽五行所生互用﹐皆立諭者也。

訣曰﹕精﹐元气。本生於南方丙丁火﹐離﹐寄位二陽之中一陰生﹐日之魂﹐陰汞﹐水也。受气之足﹐移位北方壬癸水﹐坎﹐寄位二陰之中一陽生﹐月之魄﹐陽汞﹐金也。水則湛然不動﹐無爲之體也。火則炎動不已﹐有爲之宗。將有制無﹐合成妙道。故知金生於陰暗之處﹐始初也﹐是子午相應。

訣曰﹕金入中宮﹐太一庚城。含育黃炁﹐混其元精。赤馬守黃烏﹐蒼龍藉白虎﹐制馭本類相從﹐故曰參同。

又云﹕坎離一二﹐南北獨爲徑。一者﹐水。二者﹐火。萬物因水而生﹐因火而成﹐火金相伐﹐水土相克﹐以成大丹。

直符初發在子﹐十一月﹐從震而生。四月火王﹐極陽合退。又從巽生﹐二木漸順。汞初伏𨿽乾﹐未是火丹。守運三節名丹砂﹐五節名金砂﹑一年名長砂﹐一名小還丹﹐二年名還魂丹﹐一名中還丹。一千日受气足﹐名炁獸大還金液丹﹐餌之不死。

訣曰﹕修金丹不悟玄理者﹐蓋爲不悟丹砂﹐是鉛造化根本。迷迷相指﹐錯用凡水銀﹑凡鉛﹑金銀﹑雄黃﹑曾靑。不知凡鉛是世銀之母﹐雄是藥之子﹐砂是鉛之母﹐黃是土﹐土是砂之父母。曾屬甲﹐火之父母。靑屬木﹐位束方。世人不悟﹐錯用水銀﹑凡金銀鉛﹑雄黃丫曾靑爲藥﹐或爲鼎器﹐或爲子母﹐或煉鉛取花﹐及雜石爲藥﹐自古至今﹐未有得者。夫道之根本﹐神仙之道在一於目前。丹砂木精﹐得土而生﹐得土而死﹐生滅不離於五行﹐互用更爲父母﹐相伐相生成形也。

訣曰﹕气能存生﹐內丹也。藥能固形﹐外丹也。服餌長生﹐莫過於內外丹﹐日月之華气。華气者﹐丹砂元和之气﹐並是性命之本。除內外丹精外﹐五金二靑﹐四黃雜石﹐磁譽五礬等﹐並不在議限。

訣曰﹕只如水銀﹐孤陰寡陽﹐能腐骨搜髓。金性損肝﹐銀性損脾﹐銅性損腎﹐鉛錫損胃﹐四黃大毒﹐並有質性﹐絕陽而損元和之气﹐但指於一金一石﹐乃非凡金石也。世問六水﹐皆有大毒。餌之縱目下未虞﹐終爲大害。丹砂如有傍小門制之﹐能治世疾﹐小益延駐﹐不可長生。法曰﹕用炮硫雄曾四味爲器﹐相伏卽得。如用諸毒藥抑遏﹐感气聚雜而成﹐卽不可餌也。愼之。

訣曰﹕凡鉛是世銀之母﹐在礦受陽气足﹐性自伏火﹐壞出卽世銀是也。

訣曰﹕水銀與丹砂中水銀﹐形貌𨿽相似﹐然象人男與女俱別。丹砂象男﹐太陽曰之精魂﹐能畱人性命。內自有水銀相制伏﹐不與外水銀情合﹑及外物抑遏而得﹐故益人性命。

凡水銀象女﹐太陰月之精魄﹐能奪人性命﹐孤陰寡陽﹐有大毒﹐不可餌也。

訣曰﹕水銀陰陽性𨿽異同﹐是天地之精﹐象男女陰陽有異。丹砂有傍小門制之﹐卽用凡鉛爲器﹐匡郭成藥。

訣曰﹕世人不知黃白之根基﹐錯用凡水銀﹑凡鉛金銀爲至藥。殊不知汞生於鉛﹐砂產於金。金丹但知鉛本气而成﹐何得遺本﹐存乎外物。鉛者﹐子﹐丹之精也。气者﹐母﹐本土生精之土﹐故名本鉛气。

訣曰﹕天鉛者﹐朱鉛也。金本從鉛中生﹐卽是子隱母胎。

又子藏於金中﹐卽是母隱子胎。鉛者﹐黃芽。黃者﹐土。芽者﹐砂。土能生芽﹐故云黃芽也。

鉛汞者﹐本是七寶之良媒﹐五金之筋髓﹐解則百事俱通﹐迷則百途並塞。然鉛制汞能伏鉛鉛汞汞相成合爲黃白之道。

訣曰﹕一陰一陽之爲道﹐一金一石之爲丹。石乘陽而熱﹐金得陰而寒。此乃魂魄相應﹐理勢必然。夫石液定魂﹐金精定魄﹐非陰陽感化﹐諒九幽之可待。故曰﹕君子好述﹐淑女之良配。河上姥女﹐靈而最神。得火卽飛﹐不見垢塵。鬼隱龍匿﹐莫知所存。將欲制伏﹐黃芽爲根。儻不入黃芽﹐獨燒水銀﹐𨿽器厚盈尺﹐固塞百重﹐火動卽飛﹐莫之能止﹐須臾去盡﹐不見纖毫﹐如鬼隱冥中﹐龍匿水府﹐縱有離婁之目﹐亦不能睹蹤也。使水不能東西﹐黃芽之力也。

元君訣曰﹕黃芽者﹐五行甲子是也。甲屬木﹐木是陽之父母。母屬地之气﹐冬至後一陽衝﹐其曰一陽生﹐萌芽受气於母土﹐名甲。甲依土吐﹐甲以生芽。芽依於母﹐母曰坤﹐卽是癸之黃芽。六甲之位﹐囚死休廢﹐同其一甲﹐在癸而絕位。五穀五菜﹐艸木茂榮﹐萬類胎卵﹐藥物人民﹐皆從黃芽生﹐陽气氤氳﹐運動地爲﹐胎息爲气。萬物以春夏發泄爲黃芽﹐秋冬收斂同成熟﹐各歸其色及本味﹐不改舊容﹐故名還丹之義﹐反本也。

夫人改常必死﹐物改色必壞。乃知藥物徑運動﹐陽气般載﹐不改舊容﹐與天火同造化﹐還丹受气﹐反本也。陽气照曜﹐凝結自然之道﹐故曰黃芽。世人莫知天地三光﹐淸濁初分﹐人民萬物﹐皆從黃芽﹐不越五行而生。黃芽者﹐萌芽伸屈始初也。因陽而結﹐因陰而生﹐陰陽交接。當受气之時﹐初爲混沌。淸濁之後﹐始有黃芽。在甲曰黃﹐在句曰萌﹐在伸曰芽﹐故名黃芽。乃知元不離於五行﹐五行金木水火土也。水曰潤下﹐火曰炎上﹐金曰從革﹐木曰曲直﹐土曰稼穡。

訣曰﹕天地大道﹐萬物久長﹐元和之气﹐長生不過日月星辰﹐陰陽五行﹐盡依土而生﹐終歸於土。隨四時更變然有期﹐亦是自然之道。假令毛脂﹐含受太陽气一千年﹐化爲伏神。又一千年爲琥珀﹐又一千年爲水精。皆是日月之華气﹐照曜成精。又假如蟾蠔弄月﹐蚌蛤有珠。並是采弄含受太陰月華之气﹐成胎爲珠。其珠是月之陰魄所結﹐二味並堪服食﹐偏治肺气﹑驚邪﹑健忘。以木蜜爲丸﹐如麻子大﹐食後津下三丸蚌珠﹐能制汞。

夫人內修道德﹐元和之气沖融﹐修養含道﹐結精爲珠﹐自然長生。珠居於赤水中﹐赤水血也。假令禽獸虫蟻魚蟹墊伏者﹐皆得元和之气﹐所托存生﹐非關父母教令﹐得悟之哉。自固其志﹐音聲相和﹐物類相感﹐有無相貫﹐陰陽抱而全其大道﹐二气和合﹐有無相別﹐無有相成﹐成其眞道也。

河車者﹐五金之主﹐亦北之位。水能渡車﹐般載萬物﹐輪還不住﹐是陽居陰位﹐陰合陽精﹐金汞相得﹐故曰河車也。

元和之道祖﹐立天地﹐調陰陽﹐四時行焉﹐萬物生焉。受气曰命﹐最靈曰人﹐人福莫大於生﹐禍莫大於死。旣惡其死﹐又欲其生﹐爲失道而不得生也。勉之勉之。且余所注類異諸家﹐義合正經﹐理契大道﹐論卦象則火候爲先﹐擇陰陽則藥物爲正。參者﹐雜也。水土金三物﹐同爲一家﹐如符若契﹐契其一理﹐故曰參同。

訣曰﹕萬物非日月不生﹐金水非火土不成﹐金水則變化之元﹐火土乃陰陽之始。天地混沌之時﹐天地默然﹐𨿽未變化﹐終爲萬物之根。金白水黑﹐相會气中﹐狀如雞子。陽燧以取火﹐非日不生光。犬戎以火鏡盛艾﹐化之須臾。則火出象還丹﹐陰陽金火。大唐國內時亦有之﹐書不盡言﹐言不盡意。然則聖人之意﹐其不可見乎。若用凡水銀爲金丹者﹐妄人也。言朱砂未得理者﹐不知道也。卽去眞遠矣。或曰﹕用凡水銀﹑凡鉛而爲之者﹐無靈。蓋不足悟水銀眞鉛之正體﹐惟贊凡鉛之功效。不說水銀之精妙﹐必以一事而成﹐不得兼而美之耳。若用凡鉛爲藥﹐卽去道乖遠。若安水銀爲金丹﹐卽不是眞法。若悟之者﹐正以水銀﹑火鉛爲主。但得鉛本气﹐遇五而成丹﹐不遺本也。若悟元化﹐一施妙用無極。若以外物爲情﹐則性不可合。以水銀代汞﹐則鉛不可親。性不可合三宮﹐其可固乎。鉛不可親八石﹐豈能妙乎。

金重如本初﹐金不失其重﹐日月形如常。陰汞不失斤兩﹐是日與月金重﹐不失本初。我命在鉛﹐鉛不失天。鉛還丹成﹐金億萬年。鉛者二汞﹐本一體無二﹐故曰天鉛。莫壞我鉛﹐令我命全。莫破我車﹐廢我還家。鉛者﹐砂中自生曰鉛。車者﹐是砂中抽出液曰車。

鉛中有金﹐金中有還﹐見寶別寶﹐賢人得道。鉛者砂中自生日﹐金得火運動月還。

眞人言金精黃芽﹐制水不流溢之力﹐玄水也。金精黃芽同名﹐自生鉛也。水者﹐是砂中抽出之液。用鉛不用鉛﹐不用得長年。用鉛者﹐是朱砂自有鉛相制。不用鉛者﹐是世銀之母﹐凡鉛也。鉛若不眞﹐至道難親。鉛若是眞﹐不失家臣。鉛若不眞﹐凡鉛也。鉛若是眞﹐朱鉛也。寧修鉛中金﹐是丹砂中自生曰金。不修金中寶﹐是凡水銀也。聖人明立諭﹐以示後學也。

鼎鼎是何鼎﹐是用生丹砂之本土爲鼎也。藥藥是何藥﹐是用丹砂中自流生汞爲藥也。

火鉛是丹砂被日月運動﹐自生出汞﹐爲火鉛也。水銀﹐汞之異名﹐是丹砂陽气未足﹐抽出爲水銀也。

水銀在丹砂中含甲﹐精气未足曰女。火鉛在丹砂中含甲﹐精气足回然自生曰男。男女相配﹐陰陽自得﹐其情更無異類也。

金丹本乎一物﹐而無外物入之﹐陽气運動﹐故名三一之道。白者金精﹐黑者水精﹐其歸一無二。聖人托諭於周易爻象﹐運動成丹制伏﹐皆時逆而用之。卽魂魄喪亡﹐如日月交蝕失位﹐不相賓伏。聖人祕惜之﹐不肯正論﹐多有隱祕之言。從此經訣差互﹐多有不成。有鄙之以失﹐而起大怨者。金鼎之訣﹐宜愼守之。凡藥合和﹐見功難矣。天道祕泄﹐或隱言玄象﹐或托附陰陽﹐僭說人間﹐言微理妙羣﹐或自迷而不解。自羲皇已來﹐好道求長生者甚眾﹐遇而得之者寡矣。擅率胸臆而不鑑悟﹐又不求師受﹐自立方書﹐求出世之方﹐虛自勤苦名山大谷﹐朽敗愚儒﹐求不死者﹐未見得之。食五穀﹐縱六情﹐人在陽﹐鬼在陰。又不能驅役鬼神﹐策使陰陽﹐不得出世之丹﹐倒皆死沒於世。寒舉綿求以自暖﹐熱飲水而乘風馭凍﹐生於陰陽之界﹐五行所管﹐食土之物﹐死歸於土﹐以身報土﹐而返本也。若非遇日月之華气﹐運轉其精液﹐三一之還丹﹐焉能度世。行屍比肩﹐若墜石投川﹐往而不返﹐淪役歸化﹐實可悲夫。若遇內外金丹﹐餌之運形駐貌﹐異常然。可出陰陽之界﹐五行不管﹐死籍不錄﹐鬼神侍衛。

訣曰﹕道書仙傳﹐祕錄丹經。《龍虎》《上淸經》五相類《周易》爻象﹐《參同契》歌訣﹐捲捲述聖人之意。黃帝﹑老子﹑宣尼﹐二十四聖諸仙﹐並是得道之仙。世人迷遇不會﹐須修行始得之。次有不顯名之士﹐得而隱之者﹐不一以爲無仙道者﹐實愚迷哉。所有歌錄經訣爻象﹐皆露枝條苗裔﹐不說徑門。自古至今﹐皆須師受口訣而成﹐非有分者﹐不得而學矣。傳得此訣者﹐祕之寶之﹐天道不可輕露泄矣。養虎還自噬﹐付與不道之人﹐殃罰七代﹐謫身爲下鬼﹐長役鬼官﹐可不懼哉。得其賢人﹐猶須探迹﹐內行不二﹐徵兆有分﹐始可傳受。仍先虔志﹐啟告百靈﹐分誓立券﹐方可傳之﹐切宜愼之。

修行不二﹐至藥無雙。夫人道合元理﹐自然可遇。必須勤苦疲勞﹐無怨﹐不可倉卒﹐漁獵而得之。遇明師﹐悟於一言大藥﹐只有一門。而三物水土金﹐非人問水土金凡物等。得之魂魄歸﹐長生不死。但行不二之心﹐師必自至矣。金丹內丹得門﹐餌者不死﹐與天地齊畢也。

叔訣長生﹐號肘後訣﹐以示後學不悟之者。其造鼎並入金﹐及直符用卦刻漏﹐並不載於此﹐知道者審而詳之。

不變色硫黃法

取鴨子去黃白了﹐以紙拭其中令淨﹐其口須小﹐候裹乾﹐取黃細研﹐以雞子白拌令浥浥﹐入鴨子中﹐以筋頭築令實滿﹐口上以雞子白和胡粉固令密。卽以黃丹和雞子白爲泥﹐泥鴨子周回﹐可厚二分許。候乾﹐以黃泥泥﹐令厚二分﹐曬漧。又以鉛細細裹之﹐可四五分﹐已來三如之。叢立於鐵臼中﹐消鉛汁淋取一半﹐候玲﹐又淋以沒頭﹐頭上可厚五六寸。卽臼外如泥火鑪法﹐三處安火﹐常令臼微熱﹐不令鉛銷。至第十四日﹐卽大火令鉛銷﹐銷卽浮出收。候玲開之﹐已伏火﹐其色不變﹐可作伏汞砂子匱。用一兩伏了者﹐勾得半兩生者﹐五日伏火亦堪。

服木方

木一斛﹐水淸諍洗﹐乾﹐細檮爲末。以淸水二斛煮令爛﹐以絹絞取汁﹐於銅器中湯上蒸之。又入白蜜一升﹐漧棗去核爛研﹐令皮肉相得﹐取一升入木中﹐攪令相入﹐如脯狀。日服如彈子大﹐三四枚﹐百病皆除﹐萬惡不傷﹐面有光澤﹐耳目聰明﹐三年顏如女子﹐神仙不死。

又方

木一斛﹐淨洗﹐乾﹐檮爲末。大棗四斗去核﹐酒五斗和﹐慢煎攪令成煎。日服李子大﹐三丸﹐百病不傷﹐面如童子﹐耐寒凍。

通幽訣竟

