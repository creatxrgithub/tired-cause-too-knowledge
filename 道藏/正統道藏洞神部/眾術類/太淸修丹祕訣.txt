太淸修丹祕訣

經名﹕太淸修丹祕訣。未署撰人。一卷。底本出處﹕《正統道藏》洞神部眾衍類。

太淸修丹祕訣

采種靈砂修丹法

其法於十二月初一日﹐先以美酒珍味肉食藥物﹐補助令其气實。然後於次年正月長齋﹐及止怒欲﹐長齋謂上欲也。二月種砂。兼行齋法。其種砂法﹐於子後午前﹐先作常行導引訖﹐次行噓字八數訖﹐卽取津唾含漱令熟﹐候滿百口﹐由左咽之﹐細細而下﹐以意送入丹田。次下心火﹐左旋八十一數﹐其種藥含漱津唾﹐取七口已上。若有餘力﹐卽不限口數﹐量力爲之。七日之內﹐金砂乃下﹐卽晝夕常用白細甍盆一十五隻﹐各用紙蓋子一个蓋之﹐上題日數。至用盆盡日﹐卽將首初一盆﹐淘取金砂。周而復始﹐其淘砂經隔日多﹐貴其澄結。每淘砂須換水四五褊。收在灰紙上﹐煙乾收采﹐半斤爲足。二月采砂若未足。卽采至三月﹐取足卽上。以至六月初一日﹐依十二月一日法﹐復用美酒珍味肉食補助。一月至七月﹐一日長齋。謂止欲怒也至八月﹐亦如二月﹐行種砂法﹐準前收采砂半斤爲足。如采砂未足﹐卽采至九月﹐取足乃止。方將春秋采到金砂﹐共一斤相合﹐收貯淨潔器內封起。候至十月長齋﹐至十一月初一日下功﹐乃將前藥一斤﹐相拌令勻﹐分之爲一十五分﹐每一分又分爲三分。每日於子寅辰﹐三次服之。自初一日服﹐至望日服盡。每服藥時﹐先以津漱煉藥一分在口﹐仍先空咽三咽﹐後咽藥﹐以意送歸丹田﹐火行乾坤策﹐每日三時﹐服藥三分。每時服藥﹐行若此火也。每度服藥畢﹐更以滑石末少許﹐烹津咽之。壓砂也。並時服乳香少許。使砂快利。服砂日﹐至午後閉息﹐只行水。時咽津也。並至望日後﹐每日子後午前﹐亦只閉息行气。謂只咽气三數。至十一月盡後﹐更不行持﹐每遇逐月晦朔﹐只閉息三十六數﹐每气極卽吐之。每日只食淡熟白鈣二餐﹐每不得過三兩﹐此亦名火也。直候砂不下﹐卽是功成無漏。自十一月十五日後﹐金砂未熟﹐亦時有下者﹐須用意收之﹐不可因循遺棄。爲其砂已有功法在內。直至金砂不下﹐卽是無漏丹成。所下金砂﹐亦須旋服之。丹成之後﹐一任餐啜﹐日食數餐﹐飽卽呵之﹐其食悉去﹐漸無滓穢﹐旋溺以至無漏﹐不食終年﹐亦不饑餒﹐永爲地仙。大約功止在一年之內。行功之時﹐若頭目昏眩﹐齒牙動搖﹐並是陽盛之故。但濃煎甘艸湯﹐時時飲之﹐卽自解矣。玆乃是金砂祕方﹐修煉內藥﹐易凡質入地仙之上法也。

沖虛子大藥眞鉛訣

丹砂爲體﹐本因日月流精﹐結而成物。其丹砂旣堪抽汞﹐汞卽日之華。故丹砂復可采鉛﹐鉛卽月之气。若能采得丹砂中鉛﹐卽可配丹砂中汞﹐合而修至藥﹐乃陰陽備矣。卽是眞汞眞鉛﹐修之則萬無一失。故申屠先生三字訣﹕本一物﹐分兩體﹐一象鉛﹐一象汞。

又古訝云﹕一母生兩子﹐一男復一女。此二物﹐一鉛一汞也。若采得眞鉛﹐欲修至藥﹐其鑪鼎火候﹐合造服餌之式﹐則諸丹經中悉有之﹐惟此眞鉛不能知識耳。

訣曰﹕

流轉金精養萬神﹐自然不死得長生。靈藥不幹諸外藥﹐陰陽相制自然成。

肝

四位權衡總屬君﹐獨居甲乙自稱尊。到頭復讓離中火﹐突入南宮第二門。

心

形方一寸號靈臺﹐火德相生大矣哉。直候六陽歸正數﹐眞鉛流過向西來。

肺

外應西方白虎兒﹐便凝秋气入霜肌。如今已得靈和味﹐漸覺元君道便肥。

腎

一海瓊波在北方﹐何人如此到金鄕。看看便見還丹就﹐上火功夫不可量。

脾

光輝五色動金精﹐滋味甜和藥已成。好是百神皆稽首﹐中原天子賀升平。

又訣曰﹕

天地元鑪藥在身﹐陰陽不測謂之神。元气飛霜飛九轉﹐還丹本是太和精。

煙霞欲去如何去﹐先須肘後飛金精。金精若到上宮裹﹐中宮下宮都來迎。

自然玉汞涓涓生﹐奔歸元海作雷聲。從此夫妻相契會﹐歡生踴躍情無外。

水火相交兩半問﹐末後翻成地天泰。夾脊雙關至頂門﹐修行道路此爲根。

華池玉液宜頻咽﹐紫府元君直上奔。常使气沖關節透﹐自然精實谷神存。

一朝引到長生地﹐須報當來指教恩。

夫津液眞陽﹐淸明甘潔﹐先自丹元﹐及五藏之眞气﹐復能生丹元﹐及五藏之眞气﹐入肝成气﹐入心生血﹐入脾生黃芽﹐入肺生液﹐入腎生精﹐補腦實體﹐彊筋骨悅﹐顏色潤﹐肌膚實﹐布不漏化﹐卽爲气住﹐卽爲丹﹐以致元神。《混元經》云﹕天地造化成人﹐然父者木也﹐精者火也﹐二象元是一气。木者主也﹐火卽爲用。母者金也﹐精者水也。金卽爲主﹐水卽爲用。父與母﹐精與气﹐此四象遇土卽相生﹐不遇土卽相克。母之宮者﹐眞土也。四象气至此宮﹐自然相順﹐共聚爲寶。神气精用﹐爲一身之主也。神者﹐脾气也。气者﹐金水之气也。精者﹐火木之气也。爲人身之三奇。《肘後訣》云﹕陰陽運轉﹐气化爲精﹐精化爲朱﹐朱化爲汞﹐汞化爲金﹐金化爲藥﹐號爲金砂﹐煉爲還丹﹐元海气之所結爲黑鉛﹐左腎气之所結爲紅鉛。

坎離二用法

訣曰﹕欲得長生﹐當修所生之本﹐始於精气。精气結而成形﹐則知形爲受气之本﹐气是有形之本也。然气不得形﹐气無因而成。元气所稟之時﹐伏母臍下﹐混沌三月﹐玄牝具焉。玄牝口鼻也。玄牝旣立﹐如瓜之有蒂﹐陰注母气﹐始於此也。母呼子亦呼﹐母吸子亦吸﹐綿綿十月﹐气足神備﹐解胎離母﹐貪悅於子﹐當不知形耗外也。變嬰而爲孩﹐指頤能笑。先眞議云﹕以爲失道而喪之本也。何況十五成童﹐二十弱冠﹐目眩五色﹐耳聽五音﹐設智運神﹐問不容息﹐如此純朴之根蕩然而盡。是故聖人知外用無益﹐所以還元返本﹐握固胎息﹐得長生不死之訣﹐其理明矣。《中胎經》云﹕形中子母﹐何不守之。且形气爲母﹐神气爲子。形气先立﹐而後有神。神與气而合行﹐循環於藏府之問﹐禦呼吸以上下﹐久久修習。神自明﹐气自和。若神自明﹐照徹五藏。气自和﹐則通使於四肢。故黃帝內示一神光﹐內生綿綿五藏﹐斯言可推而得也。《黃庭經》云﹕仙人道士非有神﹐積精累气乃成眞。皆其妙也。今之世人﹐神之與气各行﹐子母不相守﹐气𨿽呼吸於內﹐神常運於外﹐如此使气逐穢濁而不明﹐則元气漸散矣。故神爲主形﹐而宅舍主人不營於內﹐日用於外也﹐自然宅舍空虛﹐漸見危壞矣。而瓦非道之人﹐勞神役气﹐無一息而住於形中﹐於道遠矣。若神气之所至﹐子母之運行﹐則修生之門﹐不日可至矣。

坎離二用﹐故雲從陽爻起旣濟﹐從陰爻起未濟。兩卦並行﹐周而復始﹐奪天地造化之全功﹐乃神仙命機之要術。故曰﹕白虎生從坎。靑龍伏在離。《易》曰﹕大哉乾乎﹐剛健中正﹐純粹精也。謂乾體純陽﹐其性至剛﹐其行至健中正﹐謂二與五也﹐故云剛健中正。凡修气者﹐變旣濟﹑未濟水火之象﹐使六爻俱陽﹐以成乾體﹐則純粹矣。純而不雜﹐則精明矣﹐故云純粹精也。且三五一是陽位發生之象﹐二四六是陰位收殺之義﹐陽起火﹐陰起水﹐在人之身水火﹐若交是名旣濟。若行此卦﹐與六十四卦功力同矣。所爲陽火升上﹐極則生陰﹐陰水下降﹐自然生陽。火龍汞淸气左旋﹐水虎鉛濁气右走﹐同行於身矣。陽七返燒金丹至寅﹐陰九還煉玉液至子﹐二物自然﹐一逆一順﹐入人五藏﹐褊人身體﹐日夜不絕﹐故得長生﹐法則天地﹐是以天不言而四時行﹐地不言而萬物生﹐人不言而至道成。其在口訣﹐不傳文字。幸遇同志﹐聊述其槪云爾。

太淸修丹祕訣竟

