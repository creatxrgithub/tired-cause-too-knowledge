太上老君說常淸靜經頌注

經名﹕太上老君說常淸靜經頌注。神峯默然子﹝金朝道士劉通微﹞著。一卷。底本出處﹕《正統道藏》洞神部贊頌類。

太上老君說常淸靜經頌序

夫源淸流靜﹐湊法海之波澄﹔蒂固根深﹐抱純陽之炁運。盈虛消息﹐六合周流。原天地眹使兆之由﹐探陰陽樞機之要。夫人者委形於天地﹐惟淸靜自然之歸﹔混炁於陰陽﹐具變通眞常之化。淸者﹐撓之而不濁﹔靜者﹐安之而不動。天得一淸﹐地得一寧﹐人得一靈者﹐一神也。若是靈源湛徹﹐聖道流通﹔寂然不動﹐應化無方。感而遂通﹐生成何已。天地有斯常性﹐淸靜無餘﹔男女無此常心﹐昏迷有屬。孰能濁以止﹐靜之徐淸而已及矣。故我太上垂大慈悲﹐演常淸靜﹐設教導俗﹐輔正扶宗﹐務化民以歸根﹐使含眞而抱一。體洽玄元﹐煉神合道﹐羽化飛仙﹐不爲乖謬。庶幾信受者體樞法要﹐皆可相應﹐人莫非淸靜以爲天下正﹐乃至千眞萬聖﹐咸不出於此矣。

太上老君說常淸靜經頌注

五太初爲先﹐虛無道自然。混元權祖正﹐妙體契宗玄。演教明無上﹐知常假諭詮。因斯淸靜德﹐闡化立經篇。

老君曰﹕大道無形﹐生育天地﹔

大道隱乎形﹐眞精混窈冥。二儀分始兆﹐一气運無停。覆載誠難測﹐生成育底寧。陶甄能匠物﹐蠢動盡含靈。

大道無情﹐運行日月﹔

日月運虛空﹐明明甚至公。得天能久照﹐麗物可咸通。有質蒙光煦﹐無情混象融。陰陽常體道﹐不息太無中。

大道無名﹐長養萬物。

妙道實難名﹐包含萬物生。運時充地脈﹐任信稟天淸。吹煦眞消息﹐沖和大化成。圓通歸一體﹐高下坦然平。

吾不知其名﹐彊名曰道。

無相杳無蹤﹐離名混沌中。未萌天地日﹐安得雨雲風。鑿破胚腪兆﹐衝開物象蒙。因斯分造化﹐權立道無窮。

夫道者﹐有淸有濁﹐有動有靜。

淸濁陰陽气﹐周流上下衝。自然成感化﹐終則契圓通。萬類含滋育﹐三元配合同。乾坤交泰定﹐都會一眞空。

天淸地濁﹐天動地靜﹔男淸女濁﹐男動女靜。

肇判兩儀分﹐人靈至貴尊。三才安宇宙﹐二物定乾坤。種種含眞炁﹐元元實相門。剛柔相濟用﹐體道孰能存。

降本流末﹐而生萬物。

降本通眞體﹐還元見末因。春陽敷茂暢﹐秋候主凋淪。太極生形化﹐純和造物新。樞機推大運﹐掌握任功神。

淸者濁之源﹐靜者動之基。

淸靜理幽深﹐誰能究竟尋。觀空除萬境﹐絕相了諸心。慧月流丹漢﹐慈云覆翠岑。寂然神不動﹐應物顯知音。

人能常淸靜﹐天地悉皆歸。

人悟常淸靜﹐知源妙聖機。太初無染滯﹐全寂隱光輝。默默藏沙界﹐昏昏徹紫微。三元升降後﹐天地悉皆歸。

夫人神好淸而心擾之﹐人心好靜而欲牽之。

心者靈之府﹐神棲靜可安。食嗔癡易作﹐戒定慧難觀。深要正中正﹐堅持閒內閒。常無生六欲﹐法界自然寬。

常能遣其欲而心自靜﹐澄其心而神自淸。

若遣諸情欲﹐澄心妙洞觀。同眞非物物﹐歸寂棄般般。水遠連天靜﹐山高戴月寒。圓融通智慧﹐壺內衮金丸。

自然六欲不生﹐三毒消滅。

正念無偏黨﹐沖虛合自然。六根塵頓息﹐三毒病須痊。妙道超空劫﹐全神達上天。些兒幽密處﹐玄牝自綿。

所以不能者﹐爲心未澄﹑欲未遣也。

迷路失家鄕﹐都緣昧已光。心浮誠易動﹐境熟爲難忘。欲染何能遣﹐邪姦轉使荒。回頭堪悟處﹐返照見空王。

能遣之者﹐內觀其心﹐心無其心﹔

覺了諸塵漏﹐分明道眼開。色聲非有礙﹐知見定須埋。神靜千災滅﹐心虛萬慮灰。淸風穿玉戶﹐自有好音來。

外觀其形﹐形無其形﹔

諸相觀非相﹐其形是種無。內含眞法界﹐體合大空虛。云靜蟾光露﹐潭澄練色鋪。此般明顯示﹐何在覓殊塗。

遠觀其物﹐物無其物。三者旣悟﹐惟見於空。

寂照觀諸物﹐羣靈豈有殊。同眞非可見﹐絕迹莫能模。了了堂中老﹐休休法外無。玄玄玄也泯﹐八極任寬舒。

觀空亦空﹐空無所空。

廓達眞空界﹐回觀一物無。混融同太漠﹐湛寂體虛無。洞照音常寂﹐圓通性自如。中間並內外﹐不屬返元初。

所空旣無﹐無無亦無。

達了心無物﹐無無實亦無。何勞除妄想﹐豈在辯精粗。緣靜虛施巧﹐歸眞任不渝。這般消息密﹐孰敢彊名模﹖

無無旣無﹐湛然常寂。

萬法本來空﹐無無合聖功。湛然非內外﹐寂爾泯西東。心境雙忘處﹐方圓一槪同。杳冥超造化﹐無物悉皆通。

寂無所寂﹐欲豈能生﹖欲旣不生﹐卽是眞靜。

假寂權爲體﹐還當去欲因。妄緣如是息﹐眞靜自然新。契合無生法﹐方知不夜春。獨超天地外﹐任意燕申申。

眞常應物﹐眞常得性。常應常靜﹐常淸靜矣。

一定達眞常﹐神光莫可量。照開三毒室﹐射透五明堂。寶月晴空露﹐迷雲蘊迹亡。淸風布消息﹐應物任舒張。

如此淸靜﹐漸入眞道。旣入眞道﹐名爲得道。

曠劫鎭圓成﹐無暗亦無明。谷神常自寂﹐法海晏然淸。正念投眞路﹐澄心達妙程。永離生死系﹐三界任寬行。

𨿽名得道﹐實無所得。

了寂沈聲進﹐深通至理幽。眞空寧有得﹐實相本無修。飲啄從他過﹐威儀任自由。豁然除擬議﹐安靜保全周。

爲化眾生﹐名爲得道。能悟之者﹐可傳聖道。

爲證眾生化﹐俱忘種種求。頓超無漏果﹐寧許有根由。取捨安能動﹐因緣亦斷流。瞥然都放下﹐聖道可傳畱。

老君曰﹕上士無爭﹐下士好爭﹔

上士何無爭﹐勤常抱志堅。棲眞常惔泊﹐養素隱幽玄。俯仰觀天理﹐窮通達道淵。堪嗟未明者﹐競法昧心田。

上德不德﹐下德執德。執著之者﹐不名道德。

德化非求報﹐恩寬肯自矜。韜光藏大器﹐明性瑩堅冰。默契高穹遠﹐深通至道弘。豈同愚士執﹐分別彊談能。

眾生所以不得眞道者﹐爲有妄心。

眾生多背道﹐顚倒外邊求。妄想因斯有﹐眞靈昧了休。本來無欠少﹐何假彊持修。頓拂迷雲盡﹐銀蟾照玉樓。

旣有妄心﹐卽驚其神。旣驚其神﹐卽著萬物。旣著萬物﹐卽生貪求。旣生貪求﹐卽是煩惱。

謀事因生妄﹐乖眞爲動神。皆心存愛欲﹐著物起責嗔。常蘊無明火﹐還添煩惱塵。從玆緣受報﹐六道轉沈淪。

煩惱妄想﹐憂苦身心﹐便遭濁辱。

爲妄生嗔欲﹐責癡作障緣。憂愁長系絆﹐煩惱鎭纏綿。爲此迷眞道﹐從

斯就業愆。回光能返照﹐自覺妙中玄。

流浪生死﹐常沈苦海﹐永失眞道。

煩惱緣興念﹐何曾覺自心﹖茫茫遭苦辱﹐擾擾肯沈吟。浪死無休息﹐虛生直至今。因而眞道失﹐夢想轉來侵。

眞常之道﹐悟者自得。得悟道者﹐常淸靜矣。

人若通天地﹐俱蒙道炁存。藏根深固蒂﹐滅魄返安魂。得悟長生路﹐須開久視門。全眞神自化﹐無上法王尊。

太上老君說常淸靜經頌注竟

