太平經鈔

經名﹕太平經鈔。原不題撰人﹐據考應爲唐末道士閭丘方遠節鈔《太平經》而成。凡十卷﹐每捲相當於原經一部十七卷。底本出處﹕《正統道藏》太平部。

太平經鈔甲部卷之一﹟1

太平金闕帝晨後聖帝君師輔歷紀歲次平气去來兆候賢聖功行種民定法本起。

問曰﹕三統轉輪﹐有去有來﹐民必有主﹐姓字可得知乎﹖善哉﹐子何爲復問此乎。明師難遭﹐良時易過﹐不勝喁喁﹐願欲請聞﹐愚暗冒昧﹐過厚懼深。噫﹐非過也。天使子問﹐以開後人﹐今悟者識正﹐去僞得眞﹐吾欲不言﹐恐天悒悒﹐亂不時平。行安坐﹐當爲子道之﹐自當了然﹐無有疑也。昔之天地﹐與今天地﹐有始有終﹐同無異矣。初善後惡﹐中間興衰﹐一成一敗﹐陽九百六﹐六九乃周﹐周則大壞。天地混齏﹐人物糜潰﹐惟積善者免之﹐長爲種民。種民智識﹐尙有差降﹐未同浹一﹐猶須師君。君聖師明﹐教化不死﹐積煉成聖﹐故號種民。種民聖賢﹐長生之類也。長生大主﹐號太平眞正太一妙气皇天上淸金闕後聖九玄帝君﹐姓李﹐是髙上太之冑﹐玉皇虛無之胤﹐玄元帝君時太皇十五年太歲丙子兆气﹐皇平元年甲申成形﹐上和七年庚寅九月三日甲子卯時﹐刑徳相制直合之辰﹐育於北玄玉國天岡靈境人鳥閣蓬萊山中李谷之間﹐有上玄虛生之母九玄之房﹐處在谷陰玄虛。母之始孕﹐夢玄云日月纏其形﹐六气之電動其神﹐乃冥感陽道﹐遂懷胎眞人﹐旣誕之旦﹐有三日出東方﹐旣育之後﹐有九龍吐神水。故因靈谷而氏族﹐用曜景爲名字。厥年三歲﹐體道凝眞﹐言成金華。五歲﹐常仰日欣初﹐對月嘆終﹐上觀陽气之煥赫﹐下睹陰道以虧殘。於是斂魂和魄﹐守胎寶神﹐錄精塡血﹐固液凝筋。七歲﹐乃學吞光服霞﹐咀嚼日根。行年二七﹐而有金姿玉顏﹐棄俗離情﹐擁化救世﹐精感太素﹐受教三元﹐習以三洞﹐業以九方。三七之歲﹐以孤棲挫銳。四七之歲﹐以伉會和光。五七之歲﹐流布玄津﹐功徳遐暢。六七之歲﹐受書爲後聖帝君﹐與前天得道爲帝君者﹐同無異也。受記在今﹐故號後聖﹐前聖後聖﹐其道一焉。上升上淸之殿﹐中遊太極之宮﹐下治十方之天﹐封掌億萬兆庶﹐鑑察諸天河海﹑地源山林﹐無不仰從﹐總領九重十疊﹐故號九玄也。七十之歲﹐定無極之壽﹐適隱顯之宜﹐刪不死之術﹐撰長生之方。寶經符圖﹐三古妙法﹐祕之玉函﹐侍以神吏﹐傳受有科﹐行藏有候﹐垂謨立典﹐施之種民。不能行者﹐非種民也。今天地開辟﹐淳風稍遠﹐皇平气隱﹐災厲橫流﹐上皇之後﹐三五以來﹐兵疫水火﹐更互競興﹐皆由億兆心邪形僞﹐破壞五徳﹐爭任六情﹐肆凶逞暴﹐更相侵淩﹐尊畢長少﹐貴賤亂離﹐致二儀失序﹐七曜違經﹐三才變異﹐妖訛紛綸﹐神鬼交傷﹐人物凋喪﹐眚禍薦至﹐不悟不悛﹐萬毒恣行﹐不可勝數。大惡有四﹐兵病水火。陽九一周﹐陰孤盛則水溢﹔百六一匝﹐陽偏興則火起。自堯以前﹐不復須述﹐從唐以後﹐今略陳之﹐宜諦憶識﹐急營防避。堯水之後﹐湯火爲災﹐此後徧地小小水火﹐罪重隨招﹐非大陽九﹑大百六也。大九六中﹐必有大小甲申﹐甲申爲期﹐鬼對人也。災有重輕﹐罪福厚薄﹐年地旣異﹐推移不同。中人之中﹐依期自至﹐中之上下﹐可上可下﹐上下進退﹐升降無定。爲惡則促﹐爲善則延﹐未能精進﹐不能得道﹐正可申期﹐隨功多少。是以百六陽九﹐或先或後﹐常數大歷﹐準擬淺深。計唐時丁亥後﹐又四十有六﹐前後中間甲申之歲﹐是小甲申﹐兵病及火﹐更互爲災﹐未大水也。小水徧衝﹐年地稍甚。又五十五丁亥﹐前後中間﹐有甲申之年﹐是大甲申﹐三災俱行﹐又大水蕩之也。凡大小甲申之至也﹐除凶民﹐度善人﹐善人爲種民﹐凶民爲混齏。未至少時﹐眾妖縱橫互起﹐疫毒衝其上﹐兵火繞其下﹐洪水出無定方﹐凶惡以次沈沒。此時十五年中﹐遠至三十年內﹐歲災劇﹐賢聖隱淪﹐大道神人更遣眞仙上士出經行化﹐委曲導之﹐勸上勵下﹐從者爲種民﹐不從者沈沒﹐沈沒成混齏﹐凶惡皆蕩盡。種民上善﹐十分餘一﹐中下善者﹐天滅半余﹐余半滋長日興﹐須聖君明師大臣﹐於是降現。小甲申之後﹐壬申之前﹐小甲申之君聖賢﹐嚴明仁慈﹐無害理亂﹐延年長壽﹐精學可得神仙﹐不能深學太平之經﹐不能久行太平之事。太平少時﹐姓名不可定也。行之司命注靑錄﹐不可司錄記黑文。黑文者死﹐靑錄者生。生死名簿﹐在天明堂。天道無親﹐惟善是與﹐善者修行太平﹐成太平也。成小太平﹐與大太平君合徳﹐大太平君定姓名者﹐李君也。以壬辰之年三月六日﹐顯然出世﹐乘三素景輿﹐從飛軿萬龍﹐舉善者爲種民﹐學者爲仙官﹐設科立典﹐獎善杜惡﹐防遏罪根﹐督進福業之人﹐不怠而精進﹐得成神眞﹐與帝合徳。懈退陷惡﹐惡相日籍﹐充後齏混也。至士髙士﹐智慧明達﹐了然無疑﹐勤加精進﹐存習帝訓﹐憶識大神君之輔相﹐皆無敢忘。聖君明輔靈官﹐佑人自得不死﹐永爲種民﹐升爲仙眞之官﹐遂登後聖之位矣。

後聖李君太師﹐姓彭。君學道在李君前﹐位爲太微左眞。人皇時﹐保皇道君並常命封授兆民﹐爲李君太師﹐治在太微北塘宮靈上光臺。二千五百年轉易名字﹐展轉太虛﹐周旋八冥﹐上至無上﹐下至無下﹐眞官希有得見其光顏者矣。

後聖李君上相方諸宮靑童君。

後聖李君上保太丹宮南極元君。

後聖李君上傅白山宮太素眞君。

後聖李君上宰西城宮總眞王君。

右五人﹐一師四輔。輔者﹐父也﹐扶也。尊之如父﹐持之得行﹐總號爲輔。分而別之﹐左輔右弼﹐前疑後承。承者﹐發言舉事﹐拾遺充足﹐制斷宣揚﹐卽是宰也。疑者﹐向思未得﹐啟發成明﹐卽是傅也。弼者﹐必定猶預﹐卽是保也。扶君順師﹐周匝入道﹐卽是相也。四五占候﹐俱詳可否﹐贊弘正化﹐總曰輔師。閒居之時﹐前向有疑問之傅﹐後顧慮遺問之承﹐右有所昧問之弼﹐左有未明問之輔。諮詢四輔﹐相保傅宰﹐成功在師﹐不可闕也。聖帝垂範﹐使後遵行。入有保﹐保用事也。陰屬右﹐靜寶眞也。出有師﹐師用事也。陽屬左﹐動歸寂也。至此最難﹐故略輔相而言師也。望有傅﹐傅在前﹐敷說議趣也。顧有宰﹐宰在後﹐決斷是非也。其餘公卿有司﹐仙眞聖品﹐大夫官等三百六十一﹐從屬三萬六千人﹐部領三十六萬人﹐民則十百千萬億倍也。常使二十四眞人密教有心之子﹐皆隸方諸上相﹐不可具說﹐但諦存其大﹐自究其小也。善哉﹐今日問疑﹐更聞命矣。

問曰﹕李君何所常行﹐而得此髙眞﹐太師四輔學業可聞乎﹖善哉﹐子爲愚者﹐迷不信道﹐學不堅固﹐進退失常﹐墮卑賤苦﹐故勤勤問之乎﹖今爲子說之。夫無始中來﹐積行久久﹐一善一惡﹐不可具言﹐言之無益。今取近所行﹐得成髙貴者﹐靈書紫文爲要。東華玉保髙晨師靑童大君﹐大君淸齋寒靈丹殿黃房之內﹐三年上詣上淸金闕。金闕有四天帝﹐太平道君處其左右﹐居太空瓊臺洞眞之殿﹐平玉之房金華之內﹐侍女眾眞五萬人﹐毒龍電虎﹐玃天之狩﹐羅毒作態﹐備門抱關﹐巨蚪千尋﹐衛於墻岸﹐飛龍奔雀﹐溟鵬異鳥﹐叩啄奮爪﹐陳於廣庭。天威煥赫﹐流光八朗﹐風鼓玄旌﹐回舞旄蓋﹐玉樹激音﹐琳枝自籟﹐眾吹靈歌﹐鳳鳴玄泰﹐神妃合唱﹐麟舞鸞邁﹐天鈞八響﹐九和百會。靑童匍匐而前﹐請受靈書紫文﹐口口傅訣﹐在經者二十有四。一者眞記諦﹐冥諳憶﹔二者仙忌詳﹐存無忘﹔三者探飛根﹐吞日精﹔四者服開明靈符﹔五者服月華﹔六者服陰生符﹔七者拘三魂﹔八者制七魄﹔九者佩皇象符﹔十者服華丹﹔十一者服黃水﹔十二者服回水﹔十三者食鐶剛﹔十四者食鳳腦﹔十五者食松梨﹔十六者食李棗﹔十七者服水湯﹔十八者鎭白銀紫金﹔十九者服云腴﹔二十者作白銀紫金﹔二十一者作鎭﹔二十二者食竹筍﹔二十三者食鴻脯﹔二十四者佩五神符。備此二十四﹐變化無窮﹐超淩三界之外﹐遊浪六合之中﹐災害不能傷﹐魔邪不敢難﹐皆自降伏﹐位極道宗﹐恩流一切﹐幽顯荷賴。不信不從﹐不知不見﹐自是任暗﹐永與道乖﹐塗炭凶毒﹐煩惱混齏﹐大慈悲念﹐不可柰何。哀哉﹐有志之士﹐早計早計﹐無負今言。曰﹕善哉善哉﹐今日問疑﹐更聞命矣。

太平經鈔甲部卷之一竟

﹟1按本篇經文據考應爲南北朝上淸派道士僞造﹐非原本《太平經》甲部之抄本。《太平經鈔》癸部應爲原甲部之文。可參見惇煌目錄。又見王明《論太平經鈔之訛》

太平經鈔乙部卷之二

合陰陽順道法。還年不老﹐大道將還﹐人年皆將候驗。暝目還自視﹐正白彬彬。若且向旦時﹐身爲安著席。若居溫蒸中﹐於此時筋骨不欲見動﹐口不欲言語﹐每屈伸者益快意﹐心中忻忻﹐有混潤之意﹐鼻中通風﹐口中生甘﹐是其候也。故順天地者﹐其治長久。順四時者﹐其王日興。道無奇辭﹐一陰一陽﹐爲其用也。得其治者昌﹐失其治者亂﹐得其治者神。且明失其治者﹐道不可行﹐詳思此意﹐與道合同。

錄身正神令人自知法。天之使道生人也﹐且受一法一身﹐七縱橫陰陽﹐半陰半陽﹐乃能相成。故上者象陽﹐下者法陰﹐左法陽﹐右法陰。陽者好生﹐陰者好殺。陽者爲道﹐陰者爲刑。陽者爲善﹐陽神助之。陰者爲惡﹐陰神助之﹐積善不止﹐道福起﹐令人日吉。陽處首﹐陰處足。故君貴道徳﹐下刑罰﹐取法於此。小人反﹐下道徳﹐上刑罰﹐亦取法於此。故人乃道之根柄﹐神之長也。當知其意﹐善自持養之﹐可得壽老。不善養身﹐爲諸神所咎﹐神叛人去﹐身安得善乎。爲善不敢失繩纏﹐不敢自欺﹐爲善亦神自知之﹐惡亦神自知之﹐非爲他神﹐仍身中神也。夫言語自從心腹中出﹐傍人反得知之﹐是身中神告也。故端神靖身﹐乃治之本也﹐壽之徵也。無爲之事﹐從是興也。先學其身﹐以知吉凶。是故賢聖明者﹐但學其身﹐不學他人﹐深思道意﹐故能太平也。君子得之以興﹐小人行之以傾。

修一卻邪。天地開辟貴本根﹐乃气之元也。欲致太平﹐念本根也。不思其根名大煩﹐舉事不得﹐災並來也。此非人過也﹐失根基也﹐離本求末﹐禍不治﹐故當深思之。夫一者﹐乃道之根也﹐气之始也﹐命之所擊屬﹐眾心之主也。當欲知其實﹐在中央爲根﹐命之府也。故當深知之﹐歸仁歸賢使之行。人之根處內﹐枝葉在外﹐令守一﹐皆使還其外﹐急使治其內﹐追其遠﹐治其近。守一者﹐天神助之﹔守二者﹐地神助之﹔守三者﹐人鬼助之﹔四五者﹐物佑助之。故守一者延命﹐二者與凶爲期﹐三者爲亂治守﹐四五者禍日來。深思其意﹐謂之知道。故頭之一者頂也﹐七正之一者目也﹐腹之一者臍也﹐脈之一者气也﹐五藏之一者心也﹐四肢之一者手足心也﹐骨之一者脊也﹐肉之一者腸胃也。能堅守﹐知其道意﹐得道者令人仁﹐失道者令人貪。

以樂治身﹐守形順念﹐致思卻災﹐夫樂於道何爲者也﹖樂乃可和合陰陽﹐凡事默作也﹐使人得道本也。故元气樂卽生大昌﹐自然樂則物彊﹐天樂卽三光明﹐地樂則成有常﹐五行樂則不相傷﹐四時樂則所生王﹐王者樂則天下無病﹐蚑行樂則不相害傷﹐萬物樂則守其常﹐人樂則不愁易心腸﹐鬼神樂卽利帝王。故樂者﹐天地之善气精爲之﹐以致神明﹐故靜以生光明﹐光明所以候神也。能通神明﹐有以道爲鄰﹐且得長生久存。夫求道常苦﹐不能還其心念﹐今移風易俗﹐趨其心指﹐誰復與之爭者﹐太平樂乃從宮中出邪﹖

固以淸靖國﹐安身入道﹐夷狄卻﹐神瑞應來﹐懸象還﹐凶神往。夫人神乃生內﹐反遊於外﹐遊不以時﹐還爲身害﹐卽能追之以還﹐自治不敗也﹐追之如何﹐使空室內傍無人﹐畫像隨其藏色﹐與四時气相應﹐懸之窗光之中而思之﹐上有藏象﹐二下有十鄕﹐臥卽念以近懸象﹐思之不止﹐五藏神能報二十四時气﹐五行神且來救助之﹐萬疾皆愈。男思男﹐女思女﹐皆以一尺爲法﹐隨四時轉移。春靑童子十﹐夏赤童子十﹐秋白童子十﹐冬黑童子十﹐四季黃童子十二。

二十五神人眞人共是道徳正行法﹐陽變於陰﹐陰變於陽﹐陰陽相得﹐道乃可行。天須地乃有所生﹐地須天乃有所成﹐春夏須秋冬﹐晝須夜﹐君須臣乃能成治﹐臣須君乃能行其事。故甲須乙﹐子須丑﹐皆相成作道治。正當如天行﹐不與人相應﹐皆爲逆天道。比若東海居下而好水﹐百川皆歸之﹐因得其道。鯨魚出其中﹐明月珠生焉﹐是其得道之效也。

道人聚者﹐必得延年奇方﹐出大瑞應之。眾賢聚致治平﹐眾文聚則治小亂﹐五兵聚其治大敗。君宜守道﹐臣宜守徳﹐道之與徳﹐若衣之表裏。天不廣﹐不能包含萬物﹐萬物皆半好半惡﹐皆令忍之﹐人君象之﹐次皇后後宮之象也。此二者﹐慈愛父母之法也。故父母養子﹐善者愛之﹐惡者憐之﹐然後能和調家道。日象人君﹐月象大臣﹐星象百官﹐眾賢共照﹐萬物和生。故淸者著天﹐濁者著地﹐中和著人。

調神靈法。吾欲使天下萬神和親﹐不復妄行害人﹐天地長悅﹐百神皆喜﹐令人無所苦。帝王得天之力﹐舉事有福﹐豈可間哉﹖故聖人能守道﹐淸靜之時旦食﹐諸神皆呼與語言﹐比若今人呼客耳。百神自言爲天吏﹐爲天使﹐羣精爲地吏﹐爲地使﹐百鬼爲中和使。此三者﹐陰陽中和之使也﹐助天地爲理﹐共興利帝王。

守一明之法﹐長壽之根也。萬神可祖﹐出光明之門。一精明之時﹐若火始生時﹐急守之勿失。始正赤﹐終正白﹐久久正靑。洞明絕遠復遠﹐還以治一﹐內無不明也。百病除去﹐守之無懈﹐可謂萬歲之術也。守一明之法﹐明有日出之光﹐日中之明﹐此第一善得天之壽也。安居閒處﹐萬世無失。守一時之法﹐行道優劣。夫道何等也﹖萬物之元首﹐不可得名者。六極之中﹐無道不能變化。元气行道﹐以生萬物﹐天地大小﹐無不由道而生者也。故元气無形﹐以制有形﹐以舒元气﹐不緣道而生。自然者﹐乃萬物之自然也。不行道﹐不能包裹天地﹐各得其所﹐能使髙者不知危。天行道﹐晝夜不懈﹐疾於風雨﹐尙恐失道意﹐況王者乎﹖三光行道不懈﹐故著於天而照八極﹐失道光滅矣。王者百官萬物相應﹐眾生同居﹐五星察其過失。王者復徳﹐徳星往守之。行武﹐武星往守之。行柔﹐柔星往守之。行彊﹐彊星往守之。行信﹐信星往守之。相去遠﹐應之近。天人一體﹐可不愼哉。

春王當溫﹐夏王當暑﹐秋王當涼﹐冬王當寒﹐是王徳也。夫王气與帝王气相通﹐相气與宰輔相應﹐微气與小吏相應﹐休气與後宮相同﹐廢气與民相應﹐刑死囚气與獄罪人相應﹐以類遙相感動其道也。王气不來﹐王恩不得施也。古者聖王以是思道﹐故得失之象﹐詳察其意。王者行道﹐天地喜悅﹐失道﹐天地爲災異。夫王者靜思道徳﹐行道安身﹐求長生自養。和合夫婦之道﹐陰陽俱得其所﹐天地爲安。天與帝王相去萬萬餘里﹐反與道相應﹐豈不神哉。

名爲神訣書。元气自然﹐共爲天地之性也。六合八方悅喜﹐則善應矣﹔不悅喜﹐則惡應矣。狀類景象其形﹐響和其聲也。太陰﹑太陽﹑中和三气共爲理﹐更相感動﹐人爲樞機﹐故當深知之。皆知重其命﹐養其軀﹐卽知尊其上﹐愛其下﹐樂生惡死﹐三气以悅喜﹐共爲太和﹐乃應並出也。但聚眾賢﹐惟思長壽之道﹐乃安其上﹐爲國寶器。能養其性﹐卽能養其民。夫天無私佑﹐佑之有信。夫神無私親﹐善人爲效。一身之中﹐能爲賢﹐能爲神﹐能爲不肖﹐其何故也﹐誤也﹐神靈露也。故守一之道﹐養其性﹐在學之也。眾中多瑞應者﹐信人也﹐無瑞應者﹐行誤人也。占而是非卽可知矣。夫斤兩所察﹐人情也。天之照人﹐與鏡無異﹐審詳此意﹐與天同願﹐與眞神爲其安﹐得不吉哉。成事口口﹐不失銖分﹐欲得天地中和意。故天地調則萬物安﹐縣官平則萬民治。故純行陽﹐則地不肯盡成﹔純行陰﹐則天不肯盡生。當合三統﹐陰陽相得﹐乃和在中也。古者聖人治致太平﹐皆求天地中和之心﹐一气不通﹐百事乖錯。

和三气興帝王法。通天地中和譚﹐順大業﹐和三气遊﹐王者使無事﹐賢人悉出﹐輔興帝王﹐天大喜。但大順天地﹐不失銖分﹐立致太平﹐瑞應並興。元气有三名﹐太陽﹑太陰﹑中和。形體有三名﹐天地人。天有三名﹐日月星﹐北極爲中也。地有三名﹐爲山川平土。人有三名﹐父母子。治有三名﹐君臣民﹐欲太平也。此三者常當腹心﹐不失銖分﹐使同一憂﹐合成一家﹐立致太平﹐延年不疑矣。故男者象天﹐故心念在女也﹐是天使人之明效也。臣者爲地通譚﹐地者常欲上行﹐與天合心。故萬物生出地﹐卽上向而不止﹐雲气靡天而成雨。故忠臣憂常在上﹐汲汲不忘其君﹐此地使之明效也。民者主爲中和譚﹐中和者﹐主調和萬物者也。中和爲赤子﹐子者乃因父母而生﹐其命屬父﹐其統在上﹐托生於母﹐故冤則想君父也。此三乃夫婦﹑父子之象也。宜當相通辭語﹐並力共憂﹐則三气合並﹐爲太和也。太和卽出太平之气﹐斷絕此三气﹐一气絕不達﹐太和不至﹐太平不出。陰陽者﹐要在中和。中和气得﹐萬物滋生﹐人民和調﹐王治太平。人君﹐天也﹐其恩施不下﹐至物無由生﹐人不得延年。人君之心不暢達﹐天心不得通於下﹐妻子不得君父之敕﹐爲逆家也。臣气不得達﹐地气不得成﹐忠臣何從得助明王爲治哉。傷地之心﹐寡婦在室﹐常苦悲傷﹐良臣無從得前也。民气不上達﹐和气何從得興﹐中和乃當和帝王﹐治調萬物者﹐各當得治。今三气不善相通﹐太平安得成哉。

安樂王者法。君者當以道徳化萬物﹐令各得其所也。不能變化萬物﹐不得稱君也。比若一夫一婦﹐共生一子﹐則稱爲人父母﹐亦一家之象。無可生子﹐何名爲父母乎。故不能化生萬物者﹐不得稱爲人父母也。故火能化四行自與五﹐故得稱君象也。本性和而專﹐得火而散成灰。金性堅剛﹐得火而柔。土性大柔﹐得火而堅成瓦。水性寒﹐得火而溫﹐火自與五行同﹐又能變化無常﹐其性動而上行。陰順於陽﹐臣順於君﹐又得照察明徹﹐分別是非故得稱君﹐其餘不能也。土者不卽化﹐久久卽化。故稱后土。三者佐職﹐臣象也。道無所不能化﹐故元气守道﹐乃行其气﹐乃生天地﹐無柱而立﹐萬物無動類而生﹐遂及其後世相傳﹐言有類也。比若地上生艸木﹐豈有類也﹐是元气守道而生如此矣。自然守道而行﹐萬物皆得其所矣。天守道而行﹐卽稱神而無方。上象人君父﹐無所不能制化﹐實得道意。地守道而行﹐五方合中央﹐萬物歸焉。三光守道而行﹐卽無所不照察。雷電守道而行﹐故能感動天下﹐乘气而往來。四時五行守道而行﹐故能變化萬物﹐使其有常也。陰陽雌雄守道而行﹐故能世相傳。凡事無大無小﹐皆守道而行﹐故無凶。今日失道﹐卽致大亂。故陽安卽萬物自生﹐陰安卽萬物自成。陰陽治道﹐教及其臣﹐化流其民﹐受命於天﹐受體於地﹐受教於師﹐乃聞天下要道。守根者王﹐守莖者相﹐守浮華者善﹐則亂而無常。帝王﹐天之子也。皇后﹐地之子也。是天地第一神气也。天地常欲使樂﹐不得愁苦﹐憐之如此﹐天地之心﹐意气第一者也。故王者愁苦﹐四時五行气乖錯﹐殺生無常也。

懸象還神法。夫神生於內﹐春靑童子十﹐夏赤童子十﹐秋白童子十﹐冬黑童子十﹐四季黃童子十二﹐此男子藏神也﹐女神亦如此數。男思男﹐女思女﹐皆以一尺爲法﹐畫使好﹐令人愛之。不能樂禁﹐卽魂神速還。

解承負訣。天地開辟已來﹐凶气不絕﹐絕者而後復起﹐何也﹖夫壽命﹐天之重寶也。所以私有徳﹐不可僞致。欲知其寶﹐乃天地六合﹐八遠萬物﹐都得無所冤結﹐悉大喜﹐乃得增壽也。一事不悅﹐輒有傷死亡者。凡人之行﹐或有力行善﹐反常得惡﹔或有力行惡﹐反得善。因自言爲賢者﹐非也。力行善反得惡者﹐是承負先人之過﹐流災前後﹐積來害此人也。其行惡反得善者﹐是先人深有積畜大功﹐來流及此人也。能行大功﹐萬萬倍之﹐先人𨿽有餘殃﹐不能及此人也。因復過去﹐流其後世成承。五祖一小周﹐十世而一反初。或有小行善﹐不能厭囹圄﹐其先人流惡﹐承負之災中﹐世滅絕無後﹐誠冤哉。承負者﹐天有三部﹐帝王三萬歲相流﹐臣承負三千歲﹐民三百歲﹐皆承負相及﹐一伏一起﹐隨人政衰盛不絕。今能法此﹐以天上皇治而斷絕﹐深思之而勿忘。凡人有三壽﹐應三气﹐太陽﹑太陰﹑中和之命也。上壽一百二十﹐中壽八十﹐下壽六十。百二十者﹐應天大歷﹐一歲竟終天地界也。八十者﹐應陰陽分別八偶等應地﹐分別應地﹐分別萬物﹐死者去﹐生者畱。六十者﹐應中和气﹐得六月遁卦。遁者逃亡也﹐故主死生之會也。如行善不止﹐過此壽﹐謂之度世。行惡不止﹐不及三壽﹐皆夭也。胞胎及未成人而死者﹐謂之無辜承負先人之過。多頭疾者﹐天气不悅也。多足疾者﹐地气不悅也。多五內疾者﹐是五行气戰也。多病四肢者﹐四時气不和也。多病聾盲者﹐三光失度也。多病寒熱者﹐陰陽气忿爭也。多病憒亂者﹐萬物失所也。多病鬼物者﹐天地神靈怒也。多病溫而死者﹐太陽气殺也。多病寒死者﹐太陰气害也。多病卒死者﹐刑气太急也。多病气脹或少气者﹐八節乖錯也。今天地陰陽﹐內獨盡失其所﹐故病害萬物。帝王其治不和﹐水旱無常﹐盜賊數起﹐反更急其刑罰﹐或增之重益紛紛﹐連結不解﹐民皆上呼天﹐縣官治乖亂﹐失節無常﹐萬物失傷﹐上感動蒼天﹐三光勃亂多變﹐列星亂行﹐故與至道可以救之者也﹐吾知天意不欺子也。天威一發﹐不可禁也。獲罪於天﹐令人夭死。初天地開辟自太﹐聖人各通達於一面﹐誠眞知之﹐不復有疑也。故能各作一大業﹐令後世修之﹐無有過誤也。故聖人尙各長於一大業﹐不能必知天道﹐故各異其徳。比若天﹐而況及人乎。天地各長於一﹐故天長於髙而淸明﹐地長於下而重濁﹐中和長養萬物也。猶不能兼﹐而況凡人乎。亥爲天地西北極也﹐巳爲天地東南極也﹐亥寒不以時收閉﹐來年巳反傷。子乃天地之北極也﹐午爲天地之南極也。子今冬不善順藏﹐午反承負而亡也。醜乃天地東北極也﹐未乃天地西南極也。丑不以時且生﹐六月反被其刑。天地性運﹐皆如此矣。今帝王居百重之內﹐其用道徳﹐仁善萬里﹐百姓蒙其恩。父爲慈﹐子爲孝﹐家足人給﹐不爲邪惡。帝王居內﹐失其道徳﹐萬里之外﹐民臣失其職﹐是皆相去遠萬萬里﹐其由一也。習善言﹐不若習行於身也。

眞人問神人﹕吾生不知可謂何等而常喜乎﹖神人言﹕子猶觀昔者博大眞人邪﹖所以先生而後老者﹐以其廢邪人而獨好眞道﹐眞道常保而邪者消。凡人盡困窮﹐而我獨長存﹐卽是常喜也。昭昭獨樂﹐何忿之哉﹐卒爲不能長生﹐當柰何﹖神人言﹕積習近成﹐思善近生。夫道者﹐乃無極之經也。前古神人治之﹐以眞人爲臣﹐以治其民﹐故民不知上之有天子也﹐而以道自然無爲自治。其次眞人爲治﹐以仙人爲臣﹐不見其民﹐時將知有天子也﹐聞其教敕而尊其主也。其次仙人爲治﹐以道人爲臣﹐其治學微有刑被法令彰也﹐而民心動而有畏懼﹐巧詐將生也。其次霸治﹐不詳擇其臣﹐民多冤而亂生焉﹐去治漸遠﹐去亂慚近﹐不可復制也。是故思神致神﹐思眞致眞﹐思仙致仙﹐思道致道﹐思智致智。聖人之精思賢人﹐致賢人之神來佑之﹐思邪致愚人之鬼來惑之。人可思念﹐皆有可致﹐在可思者優劣而已。故上士爲君﹐乃思神眞﹔中士爲君﹐乃心通而多智﹔下士爲君﹐無可能思﹐隨命可爲。

眞人問﹕何以知帝王思善思惡邪﹖神人言﹕易知邪。帝王思仁善者﹐瑞應獨爲其出﹐圖書獨爲其生﹐帝王仁明生於木火﹐武智生於金水﹐柔和生土。天之垂象﹐無誤者也。眞人問﹕古者特生之圖奇方﹐誰當得者乎﹖其吏民得之獻王者。帝王者時气卽爲和良﹐政治益明﹐道術賢哲出爲輔弼之﹐帝王之道﹐日彊盛矣。夷狄滅息﹐垂拱而治﹐刑罰自絕﹐民無兵革﹐帝王思善之證﹐可不知哉﹖不睹其人﹐已知之矣。

眞人問﹕神人何以能知此乎﹖神人言﹕以無聲致之。君欲仁好生﹐象天道也﹔臣欲柔而順好養﹐法地道也﹐卽善應出矣。故天地不語而長存﹐其治獨神﹐神靈不語而長仙﹐皆以內明而外暗﹐故爲萬道之端。夫神靈出入﹐無有穴窠﹐淸靜而無聲﹐安枕而臥﹐神光自生﹐安得不吉樂之哉。夫用口多者竭其精﹐用力多者苦其形﹐用武多者賊其身﹐此者凶禍所生也。子愼吾之言﹐不可妄思。思之善或有徳﹐思之惡還自賊﹐安危之間﹐相錯若髮髻﹐子戒之無雜思也。夫人失道命卽絕﹐審知道意命可活﹐勉養子精﹐無自煎也。學得明師事之﹐禍亂不得發也。眞人不敢失神人之辭也。神人言﹕夫學者各爲其身﹐不爲他人也。故當各自愛而自親﹐學道積久﹐成神眞也﹐與眾絕殊﹐是其言也。

眞人問﹕何以知道效乎﹖神人曰﹕決之於明師﹐行之於身﹐身變形易﹐與神道同門﹐與眞爲鄰﹐與神人同戶﹐求之子身﹐何不睹患﹐其失道意﹐反求之四野﹐索之不得﹐便至窮老矣。遂離其根﹐言天下無道也﹐常獨愁苦﹐離其根﹐是爲大災。大人失之不能平其治﹐中士失之亂其君﹐仁人失之無從爲賢﹐小人失之滅其身。古之賢聖所行﹐與今同耳。古之小人所窮﹐亦與今同耳﹐明證若此。

眞人問﹕何以知人將興將衰乎﹖神人言﹕大人將興﹐奇文出﹐賢者助之爲治。家人將興﹐求者得生﹐其子善可知矣。

眞人問﹕何以致是賢者﹖神人言﹕皆以思也﹐精思不止﹐其事皆來。神哉﹐道之爲治﹐可不力行哉。神人言﹕三綱六紀所以能長吉者﹐以其守道也﹐不失其治﹐故常吉。天之壽命﹐不奪人之願。木性仁﹐思仁故致東方﹐東方主仁。五方皆如斯也。天下之事﹐各從其類﹐故帝王思靖﹐其治亦靜﹐以類召也。古之學者﹐效之於身﹔今之學者﹐反效之於人。古之學者以安身﹐今之學者浮華文﹐不積精於身﹐反積精於文﹐是爲不知其根矣。

太平經鈔乙部卷之二竟

太平經鈔丙部卷之三

分別貧富﹐君王行之立吉﹐禁人斷絕地統﹐以興男女﹐平復王政。天下何者稱富﹐何者稱貧﹖然﹐多有者爲富﹐少有者爲貧。然子言是也﹐又實非也。今邪僞盜賊﹐豈可爲富也。今凡人多﹐帝王少﹐豈可謂貧邪。富之爲言﹐畢備足矣。天以凡物悉生爲富足﹐故上皇炁出﹐萬二千物異生﹐名爲富足。中皇物減少﹐不能備足萬二千物﹐故稱小貧。下皇物復少於中皇﹐爲大貧。無瑞應﹐善物不生﹐極下貧。萬物俱出﹐地養之不中傷﹐爲地富﹐不能養物爲大貧。天爲父﹐地爲母﹐此父母貧極﹐則其子日貧矣。古者帝王以道治天下﹐能致萬二千物﹐爲上富君。善物不足三分之二﹐爲中富君。三分之一﹐爲下富君。琦物不生﹐下貧之君也。古者有道帝王﹐深居幽室而思道徳﹐而萬物自足﹐豈不樂哉。帝王行道者﹐天神助其化﹔行徳者﹐地神助其治﹔行中和者﹐人神助其治﹔行文者﹐隱欺之階也。故欺神助之﹐其治逆於天心﹐而傷善人。武治天下﹐以刑殺服人﹐盜賊市刑殺害也。爲帝王法之本意﹐以類相報﹐天以好生﹐故稱君父也。地以寧靜好養萬物﹐故稱母也。用心仁愛萬物﹐故稱仁也。此二者善﹐故稱爲師長。大順天地﹐合陰陽﹐男女無冤結者﹐致時雨降﹐二炁和﹐地生萬物。帝王之道治﹐立致太平。

夫貞男不施﹐貞女不化﹐陰陽不交﹐滅絕世類﹐二人共絕天地之統﹐貪虛僞之名﹐反無後世﹐失其實核﹐此天下大害也。天若守貞﹐卽時雨不降﹔地若守貞﹐卽萬物不生。不施不生﹐其害大矣。天將興雨﹐先必有風雲﹐使人知之。所以然者﹐欲令收藏。今太平炁當欲至﹐恐人爲惡不止﹐故先覺之﹐令帝王當法象天地﹐先視善道王事。

解承負訣。天地開辟以來﹐帝王大臣人民承負﹐爲此事出教也。凡自帝王大臣人民﹐有承負過責﹐流及後世﹐皆由不能善養﹐失其紀綱﹐故有承負之責也。比若父母失道徳﹐有過於鄕裏﹐後子孫必被鄕裏所害﹐此乃承負之驗也。古者帝王大臣人民﹐各知自養之道﹐安有承負哉。天不欺人﹐種禾得禾﹐種麥得麥﹐在用力多少﹐其稼善惡。

爲皇天解承負之仇﹐爲后土解承負之殃﹐爲帝王解承負之厄﹐爲萬民解承負之過﹐爲萬二千物解承負之責。欲解承負之責﹐莫如守一﹐守一久﹐天將憐之。一者天之紀綱﹐萬物之本也。思其本﹐流及其末。古者聖人將有作也﹐仰占天文﹐俯察地理﹐明其本末﹐睹其明效。

天下之人有四窮﹐何謂也﹖謂子本生於父母﹐少年之時﹐思其父母不能去﹐是一窮也﹔及其大自勝﹐女欲嫁﹐男欲娶﹐不能勝其情欲﹐因相愛不能相離﹐是二窮也﹔旣相愛﹐卽生子﹐夫婦老長﹐顏色不可愛﹐其子少可愛﹐又當見養﹐是三窮也﹔其子只大﹐可無養身﹐便自老長﹐不解行﹐是四窮也。四窮之後﹐能得明師﹐思慮守道上可。髙才有天命者﹐或得度世﹐其次或得壽﹐其次可得須臾樂其身。魂魄居地下﹐爲其復樂。何謂也﹖地下悉得新死之入﹐悉問其生時所作所更﹐因定明籍﹐因其所作而責之。故子不可不預防安危。人君當思太平﹐得天之心﹐魂魄神常與炁合。其不能平其治者﹐不合天心﹐不得天意﹐謂無功於天﹐終卽魂魄神獨責於地下﹐以惡气合。是古上聖之君頂知此﹐故努力爲善。愚人不深計﹐故生亦有譴謫於天﹐死亦有譴謫於地﹐可不駭哉。速傳吾書﹐使天下之人得行之﹐俱思其身定精﹐念合於大道﹐且自知過所從來﹐卽承負之責除矣。天地大喜﹐復反上古而倍矣。

天一也﹐反行地二﹐其意何也﹖今地二﹐反行人三﹐何也﹖夫地爲天使﹐人爲地使﹐故天悅喜﹐卽使今地上萬物大喜悅。地𨿽養物也﹐善卽民居善﹐此其相使明效也。夫治亂者﹐猶太多端﹐不得天之心﹐當反還其根本。夫人言太多﹐亦致亂﹐若本根﹐何患哉。故一言而成者﹐本也﹔再言而止者﹐成章句也﹔三言而止﹐反成解難也﹔將遠眞故有解難也﹔四言而止﹐反成文辭也﹔五言而止﹐反成僞也﹔六言而止﹐反成敗也﹔七言而止﹐反成破也﹔八言而止﹐反成離散遠道﹐遠復遠也﹔九言而止﹐反成大亂﹔十言而止﹐反成滅毀。故終至十而攺﹐更相傳而敗也。夫凡事毀者當反本﹐故反守一以爲元首。是故數起於一﹐終於十﹐自然治亂之數也。是故古者聖人問事﹐初一占者﹐其吉凶是也﹐守其本﹐乃天神下告也。再卜占者﹐地神出告也。三卜占者﹐人神出告之也。過此而下者﹐皆欺人﹐不可占﹐故卦數卽不中也。人間辭多不珍。善哉。天數起於一﹐終於十﹐何也﹖天一也﹐下與地二也﹐陰陽具而共生。萬物始萌兆﹐元炁起於子﹐轉東北布根於角﹐轉在東方生出達﹐轉在東南而悉生枝葉﹐轉在南方而茂盛﹐轉在西方而成熟﹐轉在西北而終。物終﹐故當更始﹐故爲亥﹐二人共抱一﹐爲三皇初。是故亥者﹐核也﹐乃始凝核也﹐故水始凝於十月。壬者﹐任也﹐巳任必滋日益巨。故子者﹐滋也﹐三而得陰陽中和炁﹐都具成而更反初起﹐故復本名爲甲子。天道生物﹐當周流俱具﹐四時五行之炁﹐乃能成也。故本於天地﹐周流八方﹐故數終於十。

問﹕帝王諸侯之爲治﹐何者最善哉﹖曰﹕廣哀不傷﹐如天之行﹐最善。夫治莫若大象天也﹐𨿽然﹐當有次第。何謂也﹖夫人最善﹐莫如樂生﹐急急若渴﹐乃後可也。其次樂成他人善﹐如己之善。其次莫若人施﹐見人貧乏﹐謂其愁心﹐比若憂饑寒乃可也。其次莫若設法﹐但懼而置之可也。其次人有大罪﹐莫若於治﹐不陷於罪過乃可也。其次人有過觸犯事﹐不可柰何﹐能不使及其家與比伍﹐乃可也。其次罪及比伍﹐願指有罪者﹐愼無絕嗣也。人者﹐天地神明之統﹐傷敗天地之體﹐其爲禍深矣。無爲子孫承負之厄﹐常思太平﹐以消刑格也。吾爲天地譚﹐爲上徳君制作﹐可以除天地開辟已來承負之厄。會議不敢忘語﹐必得怨於皇天后土﹐又承負於上賢明道徳之君﹐其爲罪深大矣。

拘校上古中古下古道書﹐集眾賢共讀﹐視古今諸道文。如一卷得一善守﹐如得一善訣﹐便隨事書記之。一卷一善﹐十卷得十善﹐百卷得百善﹐千卷得千善﹐萬卷得萬善﹐億捲得億善。隨而書之﹐出眾賢共議﹐去復重﹐因此要文編之以究意﹐深知古今天地人萬物之精意﹐簡說九人意﹐其無冤者乎。

王治因喜﹐解其先王之承負。夫人﹐萬物之長也。其無形委炁之神人﹐職在治元炁。大神人職在治天﹐眞人職在治地﹐仙人職在治四時﹐大道人職在治五行﹐聖人職在治陰陽﹐賢人職在治文書皆受語﹐凡人職在治艸木五穀﹐奴婢職在治財貨。夫皇天署職﹐不奪其心﹐各從其類﹐不誤也。反之爲大害。故置署天之凡民﹐皆當順此。古者聖人深承知此﹐不失天意﹐得天心也。言九人各易治﹐而得天心﹐九炁合和﹐故能致太平也。此九事疊相成生﹐一炁不和﹐輒有不至者。元炁不和﹐無形神人不來至。天炁不和﹐大神人不來至。地炁不和﹐眞人不來至。四時不和﹐仙人不來至。五行不和﹐大道人不來至。陰陽不和﹐聖人不來至。萬物不和﹐凡民亂﹐貨財少﹐奴婢逃亡。凡事失職﹐爲害若此。得此九人﹐能消萬世帝王承負之災。此九人上極無刑﹐下極奴婢﹐各調一炁。故上士修道﹐先當食炁﹐是欲與元炁和合﹐當茅室齋戒﹐不睹邪惡﹐日煉其形﹐無奪其欲﹐能出入無間﹐上助仙眞元炁天治也。是爲神士﹐爲天之吏也。無禁無止﹐誠能就之﹐名天士﹐簡閱善人﹐天大喜﹐還爲人利也。夫得道去世﹐𨿽不時目下之用﹐而能和調陰陽炁﹐以利萬物。古者帝王祭天上諸神﹐爲此神吏也。凡聖皆有極﹐爲無形神人﹐下極爲奴婢。神人者﹐乘炁而行﹐故人有炁卽有神﹐炁絕卽神亡。皇天之明要證也。所以明敕人君之治﹐得失之效。

夫刑徳者﹐天地陰陽神治之明效﹐爲萬物人民法度。故十一月﹐大徳在初九﹐居地下﹐徳時在室中﹐故內有炁﹐萬物歸之。時形在上六﹐在四野﹐故外無炁而消也﹐外空萬物﹐士眾皆歸﹐王徳隨之入黃泉之下。十二月﹐徳在九二之時﹐在丑﹐居土之中而未出達﹐時徳在明堂﹐萬物隨徳而上﹐未敢出見﹐上有刑也。正月﹐寅徳在九三﹐萬物莫不隨盛徳﹐樂閱於地而生﹐時徳居庭。二月﹐徳在九四﹐在卯巳﹐去地未及天﹐適在界上﹐徳在門﹐故萬物悉樂出窺於門也。三月﹐盛徳在九五辰上﹐及天之中﹐盛徳時在外道巷﹐故萬物悉出居外也。四月﹐巳徳在上九﹐到於六遠八境﹐盛徳八方﹐善炁陽炁﹐莫不響相應﹐擾擾生之屬﹐去四室之野處。時刑在萬物之根﹐居內室﹐下室無物﹐而上茂盛也﹐莫不樂從徳爲治也﹐是治以徳大明效。今謹已聞用徳﹐未聞用刑。然。五月刑在初六﹐在午地下﹐下內無炁﹐地下空﹐時刑在空中﹐內無物﹐皆居外。六月﹐刑居六二﹐在未﹐居土之中﹐未出達也﹐時刑在明堂﹐時刑炁在內﹐徳炁在外﹐擾擾之屬﹐莫不樂露其身﹐歸盛徳也。七月﹐刑六三﹐申之時﹐刑在庭﹐萬物未敢入﹐固固樂居外。八月﹐刑在六四﹐酉時﹐尙未及天界﹐時徳在門﹐萬物俱樂窺於門﹐樂入隨徳而還反也。九月﹐刑在六五﹐在戌上及中﹐時刑在道巷﹐萬物莫不旦死﹐因隨徳入藏﹐故內日興﹐外者空亡。十月﹐刑在上六﹐亥時﹐刑及六遠八境四野﹐萬物擾擾之屬﹐莫不入藏逃﹐隨徳行到於明堂﹐蚑行之類﹐自懷居內﹐野外空無士眾﹐是非好用刑罰者﹐見徒邪哉。但心意內懷﹐以刑治其士眾﹐輒日爲衰少也。五月﹐內懷一刑﹐一羣眾叛。六月﹐內懷二刑﹐二羣眾叛。七月﹐內懷三刑﹐三羣眾叛。八月﹐內懷四刑﹐四羣眾叛。九月﹐內懷五刑﹐五羣眾叛。十月﹐內懷六刑﹐六方羣眾叛。故外悉無物﹐皆逃於內﹐是明證效也。故刑治者﹐外恭謹而內叛﹐故士眾日少也。是故十一月﹐內懷一徳﹐一羣眾入。十二月內懷二徳﹐二羣眾入。正月內懷三徳﹐三羣眾入。二月內懷四徳﹐四羣眾入。三月內懷五陽盛徳﹐五羣賢者入。從四月內﹐六徳萬物並出見﹐莫不擾擾﹐中外歸之﹐此天明堂法效也。二月﹑八月﹐徳與刑相半﹐故萬物半傷於寒。夫刑日傷殺﹐厭畏之﹐而不得眾力。古者聖人威人以道徳﹐不以筋力刑罰也。爲垂象作法﹐爲帝王立教令﹐可儀以治。王道將興﹐取象於徳﹔王道將衰﹐取象於刑。夫爲帝王制法度﹐先明天意﹐內明陰陽之道﹐卽太平至矣。

天師乃與皇天后土常合精念﹐心與天地意深相得﹐比若重規合矩﹐失毛髮之間也。知天地常所憂﹐預得知天地之大忌諱者﹐何等也﹖天地神靈深大疾苦﹐惡人不順不孝﹐何謂也﹖夫天地中和三炁﹐內共相與爲一家﹐共養萬物。天者主生﹐稱父﹔地者主養﹐稱母﹔人者爲治﹐稱子。子者﹐受命於父﹐恩養於母﹐爲子乃敬事父而愛其母﹐何謂也﹖然父教有度數時節﹐故因四時而教生成。惡人逆父之意﹐天炁失其政令﹐比若家人﹐父怒其子﹐父子不和﹐陰勝陽﹐下欺上﹐臣失其職﹐鬼物大興。天地之位﹐如人男女之別﹐其好惡皆同。天者養人命﹐地者養人形。今凡共賊害其父母。四時之炁﹐天之按行也﹐而人逆之﹐則賊害其父。以地爲母﹐得衣食養育﹐不共愛利之﹐反賊害之。人甚無狀﹐不用道理﹐穿鑿地﹐大興土功﹐其深者下及黃泉﹐淺者數丈。獨母愁患﹐諸子大不謹孝﹐常苦忿忿悃悒﹐而無從得道其言。古者聖人時運﹐未得通其天地之意﹐凡人爲地無知﹐獨不疾痛而上感天﹐而人不得知之。故父災變復起﹐母復怒不養萬物﹐父母俱怒﹐其子安得無災乎。夫天地至慈﹐惟不孝大逆﹐天地不赦﹐可不哉。大起土﹐大災起﹐小起土﹐小災起﹐是地忿﹐使神靈生此災也。或起土不便爲災者﹐得良善地也。卽災者﹐得凶惡地也。主能害人﹐並害遠方﹐何謂也﹖比若良善之人﹐𨿽見冤害﹐彊忍須臾﹐心終不忘也。惡人不能忍須臾﹐便見災害也。地體巨大﹐人比於地積小﹐所穿鑿安能爲害也﹖然比夫人軀長一丈﹐大十圍﹐其齒齲間虫﹐小小不足道。食人齒﹐大疾當作之時﹐其人啼呼久久﹐齒爲之墜落悉盡。人比於天地﹐大小如此虫與人矣。齒若金石之堅者﹐小虫但肉耳﹐而害物若此。今有大丈夫巨力之士﹐無不能制蚧虫者﹐一升蚧虫共蝕﹐此人乃病痛不得臥﹐劇者著牀。今蛄虫蚤虱小小﹐積眾多﹐共食人﹐蠱虫者能殺人﹐蚤虱同使人煩滿﹐不得安坐﹐皆生瘡耳。人之害天地﹐亦若是耳。穿地見泉﹐地之血也﹔見石﹐地之骨也﹔土﹐地之肉也。取血破骨穿肉﹐復投瓦石堅木於地中爲瘡。地者﹐萬物之母也﹐而患省若此﹐豈得安乎﹖凡人居母身上﹐亦有障隱多少。穿地一尺﹐爲陽所照﹐炁屬天﹔二尺者﹐物之所生﹐炁屬中和﹔三尺者﹐及地身陰﹐過此已往﹐皆傷地形也。

平道徳﹐價數貴賤﹐解通愚人心。今一旦賜子千斤之金﹐使子與國家﹐寧得天地之歡心﹐以調陰陽﹐使災異盡除﹐帝王老壽﹐治致太平邪﹖今賫萬變之璧﹐以歸國家﹐寶而藏之﹐此天下珍物也。寧使六方太和之炁盡見﹐瑞應悉出﹐夷狄卻去﹐萬里不爲害。吾所以告子道畢具﹐乃能使帝王保得天地之歡心﹐天下羣神徧說﹐蚑行動搖之屬﹐莫不悅喜﹐夷狄卻降﹐瑞應悉出﹐災害悉除﹐國家延命﹐人民老壽。審能好善﹐行吾書﹐惟思其要意﹐莫不響應。比若重規合矩﹐無有脫者也。欲與國千斤金﹐不若與一要言﹐以致治太平﹐除災安天下。古者帝王未常患財貨﹐乃患貧於﹝士﹞﹐愁大賢不至﹐人民﹝不﹞聚﹐皆欲外附﹐日以疏少﹐以是不稱皇天之心。若積金玉奇物﹐縱橫千里﹐直上至天﹐終不致大賢聖人仙士來﹐賴助帝王之治。吾書乃三光神吏﹐常隨而照之。

夫上之臣子民之屬﹐其爲行也﹐常旦夕憂念其君王也。念欲安之心﹐正爲其疾痛﹐常樂帝王垂拱而自治也﹐其民臣莫不象之而孝慈也。上得天心﹐下得地意﹐中央使萬民莫不懼心﹐無有冤結﹐蚑行之屬莫不向風而化﹐萬物各得其所﹐天地和悅﹐人君爲增壽﹐上老至於嬰兒﹐不知復爲惡天下﹐且惜其君恐老﹐天地必使神人持負靈藥﹐告之帝王服之﹐壽無窮矣。

何爲上善臣子之行也﹖上善第一孝子之行者﹐念其父母且老去﹐獨居閒處念思之﹐於何得不死之術以奉親。賤財貴道活而已﹐思弦歌以樂其親﹐風化其意﹐使入道也。樂終古與居﹐不知老也。常爲求索殊方﹐周流遠所﹐至誠乃感天﹐力盡乃已也。衣食才自足﹐不復爲後世置珍寶﹐反愁苦父母﹐使守之。此爲上善第一孝子也。

上善弟子受師道徳之後﹐念緣師恩﹐遂得成人﹐乃得長與賢柔相隨﹐不失行伍。或得名位以報父母﹐或得深入道味﹐知自養之術也。夫人乃得﹝生於﹞父母﹐得成道徳於師﹐得榮尊於君。獨居一處﹐念君師父將老﹐無以可報之。常思行爲師求殊方異文﹐可以報功者。或更學事賢者﹐屬托其師﹐爲其言語。或使上得國家之良輔﹐有益帝王之治。若此者﹐爲太古善弟子也。

古者三皇上聖﹐勝人乃與至道﹐與徳治﹐勝人不以威嚴智詐也。夫以威嚴智詐刑罰勝人者﹐正乃寇盜賊也。夫盜賊專以此勝服人﹐君子以何分別﹐自明殊異乎﹖故道徳之君﹐常將嚴威智詐爲盜賊之行矣。

天師書辭﹐常有上皇太平炁且至﹐何謂也﹖夫聖人制法﹐皆象之意也﹐守一而樂上卜。卜者﹐問也。常樂上行而卜問不止﹐最上之路也。故上字一畫直上而卜﹐下爲字一下而卜﹐卜問也。常思念問﹐下行者極無下﹐故樂下益者﹐不復得上也。皇字者﹐一日而王。上一者﹐天數﹐得一﹐得日照﹐然後大明﹐則爲王。一與日王合﹐而成皇字也。一爲天﹐天亦君也。日﹐君徳也﹐王亦君長也﹐三君長共成皇﹐言盛徳煌煌﹐天下第一﹐無復能上者也。太者﹐大也。言其積大如天﹐無有大於天者。平者﹐言治太平均﹐凡事悉治﹐無復不平。比若地﹐居下執平。比若人種刈﹐種善得善﹐種惡得惡﹐耕用力﹐分別報之厚。天气悅下﹐地气悅上﹐二气相通﹐而爲中和之气﹐相受共養萬物﹐無復有害﹐故曰太平。天地中和同心﹐共生萬物﹐男女同心而生子﹐父母子三人同心﹐共成一家﹐君臣民三人共成一國。

夫帝王者﹐天之貴子﹐子承父教﹐當順行之﹐以降天地憂﹐因得其佑﹐故常思力行之。

使天文不效者﹐時有理亂﹐道不空出。古者帝王見微知著﹐因任行其事﹐順其炁﹐遂得天心﹐意如長吉。逆之﹐則水旱炁乖忤﹐流災積成﹐變怪不可止﹐名爲災異。眾賢迷惑﹐不知逆順之道。使其知之﹐逢太平﹐則安枕而理﹔﹝逢﹞中平﹐則可力而行之﹔逢不平﹐以道自輔而備之。猶若夏至則備暑﹐冬至則備寒﹐此之謂也。天道有常運﹐故順之則吉昌﹐逆之則危亡。天道戰鬥﹐其命傷﹔日月失度﹐列星亂行。能用者自力﹐無敢閉藏賢﹐明上下﹐令自安。

灸刺者﹐所以調和﹐安三百六十脈﹐通陰陽之炁﹐而除害者。三百六十脈者﹐應一歲三百六十日﹐日一脈持事﹐應四時五行而動出外﹐周旋身上﹐總於頂內﹐擊於藏裹。咸應四時而動移﹐有疾則不應度數﹐往來失常﹐或結或傷﹐或順或逆﹐故當治之。火者太陽之精﹐公正之明也﹐所以察姦除害惡也。刺者﹐少陰之精也﹐太白之質﹐所以用義斬伐。治百中百﹐治十中十﹐此得天經脈讖書也﹔實與脈相應﹐則神爲驅使。治十中九失一﹐與除脈相應﹐精爲其軀使。治十中八﹐人道書也﹐人意爲其使。過此而下﹐不可以治疾也﹐反或傷。甲脈有病反治乙﹐名爲恍惚﹐不知脈獨傷絕。故樂知天道神不神﹐相應與不也。直置一病人於前﹐名爲脈本文﹐比若書經道本文﹐令眾賢而識其病﹐或有長於上﹐或有長於下﹐三百六十脈﹐各有所睹﹐取其行事常所長﹐而治訣者以記之﹐十十中者是也﹐不中者皆非也。集眾行事﹐愈者以爲經書﹐則所治無不解訣者也。

吾道卽甲子乙丑﹐六甲相承受﹐五行轉相從﹐四時周反始﹐書卷𨿽眾多﹐各各有可紀﹐比若人一身﹐頭足轉相使。一字只遺一字起﹐賢之次之以相輔﹐合陰陽以言語﹐表裹相應如規矩﹐始誦無味有久久﹐念之不懈驗至矣。災害去身神還聚﹐人自謹良無惡子﹐爲無刑罰﹐而道化美極也。明按吾文﹐以卻咎扞禍﹐禍自止﹐民自壽﹐原未得本無終始。十十相應﹐太陽文也。十九相應﹐太陰文也。十八相應﹐中和書也。十七相應﹐破亂文也。十六相應﹐過中書也。十五相應﹐無知書也。可言半吉半凶文。十四中者﹐邪文也。十三中者﹐大亂文也。十二中者﹐棄文也。十一中者﹐佚中文也。十七中者已下﹐不可用﹐誤人文也。隨傷多少﹐還爲人傷﹐久久用之不止法﹐絕後滅嗣﹐此爲十十文也。

樂得其實者﹐但觀上古之聖辭﹐中古之聖辭﹐下古之聖辭﹔合其語言﹐視其所爲﹐可知矣。復思上古道書﹐中古道書﹐下古道書﹐三合以同類相召呼﹐復令可知矣。凡書文皆天談﹐何故其治時矣﹖然能其言﹐正其言者理矣﹐不正不明亂矣。正言詳辭﹐必致善也﹐言凶辭必致怨矣。欲致善﹐但正本﹐本正則應天文﹐與聖辭相得。再轉應天理﹐三轉爲人文﹐四轉爲萬物。萬物則生浮華﹐則亂敗矣。天文將出﹐以考元正始﹐除其過者置其實﹐明理凡書﹐卽天之道也。得其正言者﹐與天意相應。邪也﹐致邪惡气﹐使天地不謂﹐萬物多失其所﹐帝王用心愁苦﹐得復亂焉﹐故當急爲其考正之。念念從古到今﹐書悉已備具矣。神祇之謫人﹐非同若人得遠辟易逃也。得神祇之心﹐以解天下之憂﹐以安帝王﹐使萬物各得其所是。

吾守三實﹐太平气來﹐邪僞去﹐姦猾絕滅。

眞人問﹕天下有幾何﹝大﹞急﹖有幾何﹝小﹞急﹖有幾何益禍凶而不急乎﹖神人言﹕其人宜自精﹐而具言之。凡天下之事用爲急﹐不事用者爲不急。神人言﹕似是而非也。欲得常急而不可廢﹐廢之天下絕滅無人。理並合無名字者﹐故爲大急。夫天下大急有二﹐小急有一﹐其餘悉不急﹐反厭人耳目﹐爲人召禍﹐亡家喪國。若身絕後﹐坐不急之務﹐而致此禍患。若此﹐夫人生受命之時﹐與天地分身﹐抱元气於自然﹐不飲不食﹐呼吸陰陽气而活﹐不知饑渴﹐久久離神道遠﹐漸失根本。後生者復不知眞道﹐日流就僞﹐便生饑渴﹐不飲不食便死﹐是大急也。天地憐湣﹐共爲生可飲食之物﹐旣食且飲﹐天統陰陽﹐當見傳﹐不得中統天地之統也。傳之當象天地﹐一陰一陽﹐一男一女﹐然後能生生也。夫陰極則生陽﹐陽極則生陰﹐陰陽相傳﹐比若寒暑﹐自然之理。故能相生﹐世世不絕天地之統。夫絕天地之統﹐何有夫婦﹑父子﹑君臣﹑師弟子乎﹖主通天教﹐助帝王而化成天下﹐故食飲與男女相須﹐二者大急。夫衣者依也﹐有衣卽生賢﹐無衣則生不肖也。故衣以禦害﹐故古者聖帝明王﹐不效玄黃之色﹐但禦寒暑而已。飲食陰陽不可絕﹐絕之天下無復君臣﹑父子之道。守此三者﹐以竟天年﹐傳其天統﹐終者復始﹐無有窮已。古者聖人以此爲理﹐其餘皆不急﹐但召凶禍。夫男者天也﹐女者地也﹐衣食者中和﹐過此三者﹐其餘皆僞之物﹐非可須爲活﹐反多致禍姦﹐致理不平﹐和气不至﹐天道乖錯﹐爲君子重憂。六情所好﹐人不能禁止﹐因以致禍﹐君子失其政令﹐小人盜劫心生﹐家亡國敗﹐未嘗不因不急之物召之。天下貧困﹐愁苦災變﹐下極欺上﹐日就浮華﹐因而愁苦﹐不竟天年﹐復使後生趨走不止﹐山川爲空竭﹐元气斷絕﹐地气衰弱﹐生養萬物不成﹐天災變攺﹐生民稍耗﹐姦僞復生。不急之物﹐爲害若此﹐而欲悅耳目之娛﹐而不悟深深巨害矣。

眞人復問神人﹕孝子事親﹐親終後復事之﹐當與生時等邪﹖復有異乎﹖事之復過於生時﹐復不及也。人由親而生﹐得長大﹐見親終去﹐復無還期﹐不得受其教敕﹐出入有可反報﹐念念想象﹐不能已矣﹐欲事之過生﹐殆其可乎﹖神人言﹕子之言﹐但世俗人孝之言耳﹐非大道意也。人生象天屬天﹐人卒象地屬地。天﹐父也﹔地﹐母也。事母不得過父。生﹐陽也﹔卒﹐陰也。事陰不得過陽。陽﹐君道也﹔陰﹐臣道也。事臣不得過於君。事陰過陽﹐卽致陰陽气逆而生災。事小過大﹐卽致政逆而禍大。陰气勝陽﹐下欺上﹐鬼神邪物大興﹐而晝行人道﹐疾疫不絕﹐而陽气不通﹐君道衰﹐臣道彊盛。是以古之有道帝王﹐興陽爲至﹐降陰爲事。夫日﹐陽也﹔夜﹐陰也。日長卽夜短﹐夜長卽日短﹐日盛卽生人盛﹐夜盛卽鬼神盛。夫人以日俱﹐鬼以星俱。日﹐陽也﹔星﹐陰也。故日見卽星逃﹐星見卽日入。故陰勝卽鬼神爲害﹐與陰所致﹐爲害如此也。

上古之人理喪﹐但心至而已﹐送終不過生時﹐人心純朴﹐少疾病。中古理漸失法度﹐流就浮華﹐竭資財爲送終之具﹐而盛於祭祀﹐而鬼神益盛﹐民多疾疫﹐鬼物爲祟不可止。下古更熾祀他鬼而興陰﹐事鬼神而害生民﹐臣秉君權﹐女子專家﹐兵革暴起﹐姦邪成黨﹐謟諛日興﹐政令日廢﹐君道不行。此皆興陰過陽﹐天道所惡﹐致此災咎﹐可不愼哉。

師策文。師曰﹕吾字十一﹝明爲止﹞﹐丙午丁巳爲祖始﹐四口治事萬物理﹐子巾用角活其右﹐潛龍勿用坎爲紀﹐人得見之壽長久﹐居﹝天地間活﹞﹟1而已。治百萬人仙可待﹐善治病者勿欺殆﹐樂乎長安市﹐使人壽若西王母﹐比若四時周反始﹐九十字策傳方士。

眞人請問神人﹕前所賜不達之生策書九十字﹐未知趨向義理所歸﹐願爲一一解﹐以遺後世﹐貫結而不忘。神人言﹕爲子直解之。師曰﹕吾字十一明爲止。師者﹐正謂皇天神人師也。曰者﹐辭也。吾乃正辭於天﹐親見遣而下﹐爲帝王萬民具陳﹐解億萬世諸承負之譴也。吾者﹐我也﹐卽天所急使神人也。今天以是承負之災四流﹐始有根本後理者﹐悉皆隨之失其政﹐無從得中斷止之﹐更相賊傷﹐爲害甚深﹐今天以爲重憂。字者﹐言今陳列天書﹐累積之字也。十者﹐書與天眞誠信﹐洞相應﹐十十不誤﹐無一欺者也。得而眾賢者自深計﹐其先人皆有承負也﹐謂之不止承負之厄﹐小大悉且除矣。一者﹐其道要﹐正當以守一始起也。守一不置﹐其人日明﹐天迷解矣。明爲止﹐止者足也。夫足者﹐爲行此道者﹐但日有益﹐昭昭然﹐不復愚暗冥冥也。十一﹐士也。明爲止者﹐赤也。言赤气謂此﹐當復更盛大明也。止者﹐萬物之足也。萬物始萌﹐直布根以本足生也。行此道﹐其法乃更本元气﹐得天地之心﹐第一最善﹐政稱上皇之道也。丙午丁巳﹐火也﹐赤也。丙午者﹐純陽也﹔丁巳者﹐純陰也。陰陽主和﹐陽气復和合﹐天下與也。爲者﹐爲利帝王﹐陰凶害也。祖者﹐先也﹐象三皇徳也。始者﹐反本初也。當行此道﹐反上三皇化也。四口治事萬物理。四而得口者﹐言也。皆日習言吾書者﹐卽得天正經字也。令得其志意﹐乃上與天心合﹐使萬物各得其所而不復亂﹐故言萬物理也。子巾用角治其右者﹐誦字也﹐誦讀此書而不止﹐凡事悉且一旦而正﹐上得天心歡然而常喜﹐無復倍也。潛龍勿用坎爲紀。潛龍者﹐天陽气﹐還復初九﹐甲子歲冬至之日﹐天地正始起於是也。龍者﹐乃東方少陽﹐木之精神也。故天道因木而興火行。夫物將盛者﹐必當開通其門戶也。眞人到期月﹐出此書宜﹐投開明之地。開者﹐辟也﹐通達也。開其南﹐更滌暢陽气﹐消去其承負之厄會。潛﹐藏也。道已往到﹐反隱藏也。勿用﹐敢也﹐未也。先見文者﹐未知行也。用者﹐治也﹐事也。今天當用此書除災害﹐玄甲歲除之﹐其時君未能深源書意﹐得能用之也。故言勿用者﹐見天又未敢專信﹐而卽效按用之。信而用之者﹐事主效若響應﹐爲其明證也﹐乃與天道合響應也。坎爲紀者﹐子稱坎。甲﹐天之綱。綱﹐陽也。坎者﹐水陰也﹐紀也。故天與地常合其綱紀﹐於玄甲子初出此書﹐爲有徳君理化作綱紀也。故言坎爲紀也。乃謂上皇天書﹐下爲徳君出眞經﹐書以斷邪。以玄甲爲首﹐子爲本﹐故以上甲子序出之。人得見之壽長久。人正謂人君﹐帝王一人也。上徳易覺﹐知行道書之人也。據瑞應﹐又不疑天道也。深得意則壽矣﹐壽竟其天壽也。長者﹐得無窮也﹔久者﹐存也﹐居天地間有活也。居處也﹐處天地間存活﹐當學道眞也。浮華之文﹐不能久活人也。諸承負之厄會﹐咎皆謂無核實之道故也﹐今天斷去之。治百萬﹟2人仙可待﹐其理正也。天以此書正眾賢之心﹐各自理病﹐守眞去邪。仙可待者﹐言天下聞之眞道﹐翕然悉除﹐輔佐有徳之君﹐理眞道活人法也﹐故曰仙可待。善治病者勿欺殆。凡人悉愚﹐不爲身神﹐皆爲邪僞之文﹐無故自殆﹐反得天重謫﹐而生承負之大責﹐故天使棄浮華文﹐各守眞實﹐保其旦夕力行之﹐令久久有益﹐無肯復欺殆者。樂乎長安市。樂者﹐莫樂上皇太平气至也。呼﹐嗟嘆其徳大優﹐無比雙也。長者﹐行此道﹐其徳善長﹐無窮已也。安者﹐不復危亡也。得行此道者﹐承負天地之誼悉去﹐乃長安﹐曠恢曠恢﹐無復憂也。市者﹐天之所共聚人處也。行此書者﹐言國民大興﹐皆若都市中人也。使壽若西王母者﹐使人﹐謂使帝王有大徳﹐好行正文之人也。若﹐順也。能大順行吾書﹐卽天道﹐得之者﹐大吉無有咎也。西者﹐人人棲存眞道於胸心也。王者﹐謂帝王得行天道﹐大興而王也。其理善﹐乃無上也。母者﹐考壽之證﹐神之長也。比若四時周反始者。比者若四時傳﹐相生相成﹐不復相賊傷也﹐其理無有刑也。九十字策傳方士。九者﹐究竟﹐得行此道﹐其徳究合天地陰陽﹐萬物之心也。十者﹐十十相應﹐無爲文也。字者﹐言天文上下字﹐周流徧道足也。傳者﹐信也﹐故爲作文守符信傳之。方者﹐大正也﹐持此道急往﹐付歸有道徳之君﹐可以消去承負之凶﹐其理卽可大正也。士者﹐有刻志一介之人也。一介之人者﹐端心可教化屬事﹐使往通此道﹐吾策之將可睹矣。

天諫正書。天者﹐小諫變色﹐大諫天動裂﹐其諫而不從﹐因而消亡矣。三光﹐小諫小事星變色﹐大諫三光失度不明﹐諫而不從﹐因而消亡矣。地﹐小諫動搖﹐大諫土崩地裂﹐諫而不從﹐因而消亡矣。五行﹐小諫災生﹐大諫木行虫殺人﹐火行毒殺人﹐金行虎狼殺人﹐水行水虫殺人﹐土行吏民刻毒相賊殺人﹐諫而不從﹐因而消亡矣。四時﹐小諫寒暑不調﹐大諫寒暑易位﹐時候無復節度﹐諫而不從﹐因而消亡矣。六六精气﹐共小諫亂起﹐中生虫災﹐或蜚或步﹐多雲風而不雨﹐空虛無實﹔大諫水旱無節度﹐殺傷萬物及人民﹐諫而不從﹐因而消亡矣。蜚步鳥獸﹐小諫災人﹐大諫鳥獸食人﹐蝗虫大興起﹐諫而不從﹐因而消亡矣。鬼神精物﹐小諫崩起賊病使民﹐大諫刑死滅門﹐諫而不從﹐因而消亡矣。六方﹐小諫風雨亂髮狂﹑惡毒俱行傷人民﹔大諫橫加絕理﹐風石飛起土地上﹐柱皇天﹐破室屋﹐動山阜﹐諫而不從﹐因而消亡矣。天地音聲﹐小諫雷電小急﹐大諫霹靂數作﹐諫而不從﹐因而消亡矣。吏民﹐小諫更變色﹐大諫多傷賊﹐諫而不從﹐因而消亡矣。夫天地六方八極﹐大諫俱欲正﹐河洛文出矣﹐天明證天下﹐瑞應書見﹐以諫正君王﹐天下莫不響應﹐諫而不從﹐因而消亡矣。天道經會當用﹐復以次行。是故古者聖賢終日思惟﹐不敢懈怠﹐失毛髮之間﹐見微知著﹐不失皇天心﹐故能存其身﹐安其民﹐養萬物﹐無憂患危亡﹐凶禍不得來﹐計事投算﹐與天意同矣。天之所佑者﹐佑易教﹐佑至誠﹐佑謹順﹐佑易曉﹐佑敕。天之於帝王最厚矣﹐故萬般誤變以致之﹐不聽其教﹐故廢而致之﹐天地神明不肯復諫正也。災異日增﹐人民日衰耗﹐亡失其職。古者聖帝明王﹐旦夕垂拱﹐能深思察天心﹐不敢失之﹐故父事皇天﹐母事皇地﹐兄事日﹐姊事月﹐正天文﹐保五行﹐順四時﹐觀其進退﹐以自照正其行﹐自知得失矣。

太平經鈔丙部卷之三竟

﹟1『天地間活』原『活』誤作『治』字。據經文《解師策書訣》校補。參見合校。

﹟2『百萬』原誤作『百方』﹐據經文攺。

太平經鈔丁部卷之四

胞胎陰陽規矩正行消惡圖

神人語﹐眞人內﹐子已明也﹐損子身﹐其意得也。其外理自正﹐瞑目內視﹐與神通靈。不出言﹐與道同﹐陰陽相覆天所封。長生之術可開眸。子無彊腸宜和弘﹐天地受和如暗聾﹐欲知其意胞中童。不食十月神相通﹐自然之道無有上﹐不視而气宅十二重。故反嬰兒則無凶﹐老還反少與道通。是故畫像十二重﹐正者得善﹐不肖獨凶﹐天道常在﹐不得喪亡﹐狀如四時周反鄕﹐終老反始故長生也。子思其意無邪傾﹐積徳累行道自成。才不如力﹐道歸其人﹐苟非其人﹐道不虛行。夫道若風﹐默居其傍﹐用之則有﹐不用則亡。賢者有裏﹐不肖有鄕﹐死生在身常定行。天無有過﹐人自求喪﹐詳思其意。亦無妄行。天與守道力行﹐故長生﹐人不肯爲故死傾。記吾戒子﹐道傳其人則易行。古者聖賢傳道﹐飲血爲盟﹐天道積重﹐愚人反輕。道乃萬物之師也﹐得之者明﹐失之者迷。天地𨿽廣大﹐不遺失毫釐。賢知自養比與神﹐俱語是乃陰陽之統﹐天地之樞機也。古者聖賢深知之﹐故以自表殊天道之要也。內以治身﹐外以消災﹐不當爲之﹐乃與天地同憂。

分別四治。夫帝王之士﹐失臣皆當老﹐少子本非理世人也。吾見天气﹐間者比連不調﹐或過在仕臣失實﹐令使時气不調﹐人君不明﹐災害並行﹐道人亦傷。令天地三光﹐尙爲其病﹐故無正明﹐道士於自逃﹐獨得不傷。故吾𨿽獨蒙天私久存﹐常不敢自保。初少已來﹐事師問事﹐無能悉解之。天師解決其要意﹐恐無復得知之。夫治者有四法﹐有天理﹐有地理﹐有人理﹐三气極﹐然後蚑行萬物理也。願聞其意。天理者﹐其臣老﹐君乃父事其臣也。夫臣卑﹐何故師父事之哉﹖但位卑﹐道徳尊重﹐師父事之者﹐乃師其道徳﹐當以合策而平天下也。地理者﹐友事其臣﹐若以同志同心者。陰順﹐母子同列﹐同胞同憂﹐臣𨿽位卑﹐其徳和平君之治。人治者﹐卑其甩﹐臣少小小﹐象父生子﹐子少小﹐未能爲父作策﹐故亂小矣。夫治天下者﹐視天下之臣皆師父也﹐故父愛其子﹐何有危時﹖師父皆能爲其子解八方之患難﹐何有失時﹖象地理者﹐天下之臣﹐皆君之友也。夫同志合策爲交﹐同憂患﹐欲共安其位。地者順而承上﹐悉承天意﹐皆得天心﹐何有不安時乎﹖象人理者﹐得中和之气﹐和者可進可退難知﹐象子少未能爲父計也﹐欺其父也。臣少未能爲君深計﹐故欺其君﹐少者生日月少﹐爲學又淺﹐未有可畏﹐故欺也﹐故治少亂矣。象蚑行理者﹐無理義﹐萬物者少知﹐無有道徳。夫蚑行萬物﹐無有上下﹐取勝而已﹐故亂敗矣。象天理者﹐人好生不傷﹔地理者﹐順善而成小傷﹔象人理者﹐相利多欲﹐數相賊傷﹐相欺殆﹔象蚑行理者﹐終無成功﹐無有上下﹐取勝而已。

天地之間﹐常悉使非其能﹐彊作其所不及﹐而難其所不能﹐時睹於不能爲﹐不能言﹐不憐而教之﹐反就責之﹐使冤結﹐多忿爭訟﹐民愁苦困窮﹐卽而仰呼天﹐誠冤結气﹐感動六方﹐故致災變紛紛﹐畜積非一﹐不可卒除﹐爲害甚﹐是卽告天下之人心意矣。終反無成功﹐變怪不絕﹐太平之气何從得來哉﹖故不能致太平气﹐咎正在此。天下萬物各自有宜﹐當任其所長﹐所能爲﹐所不能爲者﹐而不可彊也。萬物俱愛陰陽之气﹐比若莫不能遊髙山之上﹐及其有水﹐不限髙下﹐皆能去矣。大木不能無上﹐生於江海之中。是以古者聖人明王之受事也﹐五土各取其宜﹐其物得好且善﹐而各暢茂﹐國家得富﹐今宗廟重味食之﹐天下安平無疾苦﹐惡气休止﹐不行而爲害。如人不相其土地而種植之﹐卽萬物不竟天年皆壞﹐冤結不解﹐因而夭終﹐上感皇天。萬物不收﹐國家貧極﹐食不重味﹐宗廟饑渴﹐天下愁苦﹐人民更相殘賊﹐君臣更相欺殆﹐外內殊辭﹐咎正起於此﹐大害之根﹐危亡之路也。

得書讀之﹐常苦不熟﹐熟者悉目知之﹐不善思其志竟﹐不精讀之﹐𨿽得吾書﹐亦無益也。得而不力行﹐與不得何異﹖見食不食﹐與無五穀何異﹖見漿不飲﹐渴可救乎﹖此非愁他人﹐還自害﹐可不詳哉﹖故聖人力思﹐君子力學﹐晝夜不息也。猶樂象天轉運而不止﹐百川流聚﹐乃成江海。子愼吾言。

天之受事﹐各有法律﹐令有可屬﹐道有可爲﹐出或先或後﹐其漸預見。比若萬物﹐始萌於子﹐生於卯﹐垂枝於午﹐成於酉﹐終於亥﹐𨿽使預見﹐未可保也。事各有可爲﹐至光景先見﹐其事未對﹐預開其路。天之垂象也﹐常居前未嘗隨其後﹐得其人而開通﹐得見佑助者是也。不可不通﹐行之無成功﹐卽非其人也。是以爲明證﹐道審而言﹐萬不失一。但是其人﹐明爲其開﹐非其人則閉。審得其人﹐則可除疾﹐災異自消﹐夷狄自降﹐不須兵革﹐皆自消亡。萬物各有可爲設張﹐得其人自行﹐非其人自藏。凡事不得其人﹐不可彊行﹐非其友不可彊取﹐非其土地不可彊種﹐種之不生。言不良﹐內不得其處﹐安能久長。六極八方﹐各有所宜﹐其物皆見﹐事事不同。大人得之以平國﹐中士得之爲良臣﹐小人得之以脫身。

應天理上下和合天災除姦僞斷絕讖本文。上古之人﹐皆心開目明耳洞﹐預知未然之事﹐深念未然﹐感動無情﹐卓然自異﹐未有不成之施。所言所道﹐莫不篤達﹐不失皇虛之心﹐思慕無極之智﹐無極之言。知人壽命進退長短﹐各有分部﹐常以陰陽合得消息﹐上下中取其要﹐與眾神有約束﹐但各不得犯天地大忌﹐所奉所得當合天意﹐文書相白上至天君。天君得書﹐見其自約束分明﹐乃後出文﹐使勿自怨﹐中直自進﹐不白自聞﹐音聲洞徹上下﹐法則各不失期。恐有不及﹐未曾有不自責時﹐常恐有非見督錄神相白﹐未曾懈有過見退用。故重復語勑﹐反覆辭文宜﹐不違所言。是天之當所奉承﹐神祇所仰﹐皆如法﹐常不敢息﹐恐有不達。所受非一﹐皆當開心意﹐恐違期。神有尊卑﹐上下相事﹐不如所言﹐輒見疏記﹐憂心惻惻﹐常如饑渴欲食。天君開言﹐知乃出教﹐使得相主﹐文書非一﹐當得其意﹐後各有信。上古之人﹐失得來事﹐表裏上下﹐觀望四方﹐四維之外﹐見其紀綱﹐歲月相推﹐神通更始﹐何有極時。星數之度﹐各有其理﹐未曾有移動﹐事輒相乘﹐無有復疑﹐皆知吉凶所起﹐故置歷紀。三百六十日﹐大小推算﹐持之不滿分數﹐是小月矣。春夏秋冬﹐各有分理﹐漏刻上下﹐水有遲快﹐參分新故﹐各令可知﹐不失分銖。各置其月﹐二十四气﹐前後箭各七八气﹐有長日亦復七八﹐以用出入祠天神地祇﹐使百官承漏刻﹐期宜不失﹐脫之爲不應﹐坐罪非一。故使晝夜有分﹐隨日長短﹐百刻爲期﹐不得有差。有徳之國﹐日爲長﹐水爲遲﹐一寸十分應法數。今國多不用﹐日月小短﹐一刻八九﹐故使老人歲月當弱反壯﹐其年自薄﹐何復持長時﹐如使國多臣﹐樞機衡舒遲﹐後生蒙福﹐小得視息﹐不直有惡﹐復見伐矣。惟天地之明﹐爲在南方﹐巳午同家﹐離爲正目。當明堂之事﹐日照明以南向北﹐陽气進退﹐亦不失常﹐陰陽相薄﹐以至子鄕﹐寒溫相直﹐照徹自然﹐甚可喜。生養之道﹐少陽太陽﹐木火相榮﹐各得其願﹐是復何爭。表裏相承﹐無有失名﹐上及皇耀﹐下至無聲﹐寂靜自然﹐萬物華榮﹐了然可知。不施自成﹐天之所仰﹐當受其名﹐機衡所指﹐生死有期﹐司命奉籍﹐簿數通書﹐不相應召。所求﹐神簿問相實﹐乃上天君﹐天君有主領。所白之神﹐不離左右﹐其內外見敬﹐亦不敢私承﹐所上所下﹐各不失時。太陰司官﹐不敢懈止﹐正營門閣﹐恐自言事﹐輒相承爲善爲要道﹐牒其姓名﹐得教則行﹐不失銖分。上古之時﹐有智慮無所不照﹐無所不見﹐受神明之道﹐昭然可知﹐亦自有法度﹐不失其常。從太初已來﹐歷有長短﹐甚深要妙。從古至今﹐出歷之要﹐在所止所成。輒以心思候算﹐下所成所作無不就﹐並數相應繩墨﹐計歲積日月﹐大分爲計。

今天地且大樂歲﹐帝王當安坐而無憂﹐民人但遊而無事少職﹐五穀不復爲前﹐無有價直。天下興作善酒以相飲﹐市道尢極﹐名爲水令﹐火行爲傷於陽化。凡人一飲酒令醉﹐狂脈便作﹐買賣失職﹐更相鬥死﹐或傷賊﹐或早到市﹐反宜乃歸﹐或爲姦人所得﹐或緣髙墜﹐或爲車馬所克賊。推酒之害萬端﹐不可勝記。念四海之內﹐有幾何市﹐一月之間消五穀數億萬斗斛﹐又無故殺傷人﹐日日有之。或孤獨因以絕嗣﹐或結怨父母置害﹐或流災子孫。縣官長吏﹐不得推理﹐叩胸呼天﹐感動皇靈﹐使陰陽四時五行之气乖錯﹐復旱上皇太平之君之治﹐令太和气逆行。蓋無故發民令作酒﹐損廢五穀﹐復致如此之禍患。但使有徳之君﹐有教勑明令﹐謂吏民言﹕從今已往﹐敢有市無故飲一斗者﹐笞三十﹐謫三日﹔飲二斗者﹐笞六十﹐謫六日﹔飲三斗者﹐笞九十﹐謫九日。各隨其酒斛爲謫﹐酒家亦然﹐皆使修城郭道路官舍。所以謫修城郭道路官舍﹐爲大土功也。土乃勝水﹐以厭固絕滅﹐令水不過度傷陽也。水﹐太陰也﹐民也﹐反使興王﹐傷損陽精﹐爲害深矣。修道路﹐取興大道﹐以類相占﹐漸置太平。

考天地陰陽萬物﹐上下相愛相治﹐立功成名﹐使心治一家﹐使人不復相憎惡﹐常樂合心同志。令太和之气日自出﹐而大興平﹐六極同心﹐八方同計。所治者若人意﹐莫不皆響應而悅者。本天地元气﹐合陰陽之位﹐邪惡默然消去﹐乖逆者皆順﹐明大靈之至道﹐神祇所好愛。吾乃上爲皇天陳道徳﹐下爲山川別度數﹐中爲帝王設法度﹐中賢得以生善意。因以爲解除天地大咎怨﹐使帝王不復愁苦﹐人民相愛﹐萬物各得其所﹐自有天法常格在不匿。古者聖帝明王﹐重大臣﹐愛處士﹐利人民﹐不害傷﹐臣亦忠信不欺君﹐故理若神。故賢父常思安其子﹐子常思安樂其父﹐二人並力同心﹐家無不成者。如不並力同心﹐家道亂矣。失其職事﹐空虛貧極﹐因爭鬥分別而去﹐反還相賊害﹐親父子分身血气而生﹐肢體相屬如此﹐況聚天下異姓之士﹐爲君師父乎﹖故聖人見微知著﹐故重戒愼之。夫師﹐陽也﹐愛其弟子﹐導教以善道﹐使知重天愛地﹐尊上利下﹐弟子敬事其師﹐順勤忠信不欺。二人並力同心﹐圖畫古今舊法度﹐行聖人之言﹐明天地部界﹐分理萬物﹐使各得其所。積賢不止﹐因爲帝王良輔﹐相與合策﹐共理致太平。如不並力同計﹐不以要道相傳﹐反欲浮華外言﹐更相欺殆﹐逆天分理﹐亂聖人之辭﹐六極不分明﹐爲天下大災。帝王師之﹐失其理法﹐反與天地爲大仇﹐不得神明意﹐天下大害者也。

人生備具陰陽﹐動靜怒喜皆有時﹐時未牝牡之合也。是陰陽當主爲生生之效也。天道三合而成﹐故子三年而行﹐三三爲九﹐而和道究竟。未知牝牡之合﹐其中時念之未能施也。天數五﹐地數五﹐人數五﹐三五十五﹐而內藏气動。四五二十﹐與四時气合而欲施。四時者主生﹐故欲施生。五五二十五﹐而五行气足而任施﹐五六三十而彊。故天使常念施﹐以通天地之統﹐以傳類﹐會三十年而免。老當衰﹐小止閉房內﹐天下蚑行之屬﹐人像天地純耳﹐其餘不能也。故天地一日一夜﹐共閏萬二千物﹐盡使生。夜則深﹐晝則燥﹐深者陰也﹐燥者陽也。天與地日﹐共養此萬二千物﹐具足也。天之法陽合精﹐爲雨陽之施﹐乃下入地中相從﹐共生萬二千物。其二千者﹐嘉瑞善物也。夫萬二千物﹐各自存精神﹐自有君長﹐當共一大道而行﹐乃得通流。天道上下﹐往朝其君﹐比若人共一大道﹐往朝王者也。萬二千物精神﹐共天地生﹐共一大道而出﹐有大有中有小。何謂也﹖乃謂萬二千物有大小﹐其道亦有大小也﹐各自生自容而行。故上道廣萬步爲法﹐次廣千步爲法﹐其次廣百步爲法﹐其次廣十步爲法﹐其次廣一步爲法。凡五道應五方﹐當共下生於地﹐共朝於天﹐共一道而行。是以大道廣萬步﹐容中道千步﹐小道百步﹐犛道十步﹐毛道一步。物有大小﹐各自容往來。凡乃上受天之施﹐反下生施地﹐出當俱上朝天也。故大道但可張﹐不可妄翕也﹐翕之輒不相容。有不得生者﹐或有傷死﹐不得生出者﹐令人絕無後代﹐傷者傷人﹐死者殺人。古者聖人不敢廢絕大道者﹐睹天禁明也。子以何天道得傷﹖道者天也﹐陽也﹐主生。徳者地也﹐陰也﹐主養。萬物多不能生﹐卽知天道傷矣。其有不生者﹐卽知天克有絕者矣。一物不生一統絕﹐多則多絕﹐少則少絕﹐隨物多少﹐以知天統傷。夫道興者主生﹐萬物悉生﹔徳興者主養﹐萬物人民悉養﹐無冤結。

五書中善者﹐使靑爲下而丹字﹐何乎﹖吾道乃丹靑之信也。靑者生仁而有心﹐赤者太陽天之正色。吾道太陽﹐仁政之道﹐不欲傷害也。天子者﹐天之心也。皇后者﹐地之心也。夫心者﹐主持正也。天乃無不覆﹐無不生﹐無大無小﹐皆受命生焉﹐故爲天。天者﹐至道之眞也﹐不欺人也。萬物所當親愛﹐其用心意﹐當積誠且信﹐但常欲利不害﹐不負一物﹐故爲天也。夫帝王者﹐天之子﹐人之長﹐其爲行當象此。夫子者﹐當承父之教令嚴勑﹐案而行之﹐其事乃得父心志意﹐可爲良家矣。如不承父教令﹐其家大小不治﹐卽爲貧家矣。財反四去﹐常苦不聚﹐其事紛紛﹐災變連起﹐大得愁苦﹐過在此矣。古者帝王將行﹐先仰視天﹐心中受教﹐乃可行也。夫皇后之行﹐正宜土地。地乃無不載﹐大小皆歸﹐中無善惡﹐悉包養之。皇后﹐乃地之子也﹐地之心也。心憂凡事﹐子當承象﹐母之行若母﹐乃爲孝子。夫天地之與皇后相應者﹐比若響之與聲﹐於其失小亦小﹐失大亦大﹐若失毫髮之間﹐以母不相得志意。古者皇后將有爲﹐皆先念後土﹐無不包養也。無不可忍﹐無不有常﹐以是自安﹐與土心相得矣。若失之則災變連起﹐刑罰不禁﹐多陰少陽﹐萬物不茂﹐過在此。夫是二人正行者﹐則神眞見﹐眞道出﹐賢明皆在位﹐善物悉歸國。

元气﹐陽也﹐主生。自然而化﹐陰也﹐主養凡物。天陽﹐主生也。地陰﹐主養也。日與晝﹐陽也﹐主生。月星夜﹐陰也﹐主養。春夏﹐陽也﹐主生。秋冬﹐陰也﹐主養。甲丙戊庚壬﹐陽也﹐主生。乙丁己辛癸﹐陰也﹐主養。子寅辰午申戌﹐陽也﹐主生。丑卯巳未酉亥﹐陰也﹐主養。亦諸九﹐陽也﹐主生。諸六﹐陰也﹐主養。男子﹐陽也﹐主生。女子﹐陰也﹐主養萬物。雄﹐陽也﹐主生。雌﹐陰也﹐主養。君﹐陽也﹐主生。臣﹐陰也﹐主養。天下凡事皆一陰一陽﹐乃能相生﹐乃能相養。一陽不施生﹐一陰並虛空﹐無可養也。一陰不受化﹐一陽無可施。生﹐統也。陽气一統﹐絕滅不通﹐爲天大怨也。一陰不受化﹐不能生出﹐爲大咎。天怨者﹐陽不好施﹐無所生﹐反好殺傷其生也。地所咎﹐在陰不好受化﹐而無所出養長﹐而咎人﹐反傷其養長也。天不以時雨﹐爲惡凶天也。地不以生養萬物﹐爲惡凶地也。男不以施生﹐爲斷天統。女不以受化﹐爲斷地統。陰陽之道﹐絕滅無後﹐爲大凶。比若天地一旦毀﹐而無復有天地也。是故聖賢好天要文也。天者﹐眾道之精也。賢者好道﹐故次聖。賢者入眞道﹐故次仙﹐知能仙者必眞﹐故次眞。知眞者必致神。神者上與天同形合理﹐故天稱神﹐能使神也。神也者﹐皇天之吏也。神人者﹐皇天第一心也。天地之性﹐淸者治濁﹐濁者不得治淸。精光爲萬物之心﹐明治者用心察事﹐當用淸明。今神人﹑眞人﹑仙人﹑道人﹑聖人﹑賢人﹑民人﹑奴婢﹐皆何象乎﹖然神人者象天﹐天者動﹐照無不知。眞人者象地﹐地者直﹐至誠不欺。天但順人﹐所種不易也。仙人者象四時﹐四時者變化凡物﹐無常形容﹐或盛或衰。道人者象五行﹐五行可以卜占吉凶﹐長於安危。聖人者象陰陽﹐陰陽者象天地以治事﹐合和萬物﹐聖人亦當和合萬物﹐成天心﹐順陰陽而行。賢人像山川。山川主通气達遠方﹐賢者亦當爲帝王通達六方。凡民者象萬物﹐萬物者生處無髙下﹐悉有民﹐故象萬物。奴婢者衰世所生﹐象艸木之弱服者﹐常居下流﹐因不伸也﹐奴婢常居下﹐故不伸也﹐故象艸木。故奴婢賢者﹐得爲善人﹔善人好學﹐得成賢人﹔賢人好學不止﹐次聖人﹔聖人學不止﹐知天道門戶﹐入道不止﹐成不死之事﹐更仙﹔仙不止入眞﹐成眞不止入神﹐神不止乃與皇天同形。故上神人捨於北極紫宮中也。與天上帝同象也﹐名天心神﹐神而不止﹐乃復踰天而上﹐但承委气﹐有音聲﹐教化而無形﹐上屬天上﹐憂天上事。神人已下﹐共憂天地間六合內﹐共調和無使病苦也。

願聞絕洞彌遠六極天地之間﹐何者最善﹖三萬六千天地之間﹐壽最爲善。故天第一﹐地次之﹐神人次之﹐眞人次之﹐仙人次之﹐道人次之﹐聖人次之﹐賢人次之。此八者﹐皆與皇天心相得﹐與其同意並力﹐是皆天人也。天之所欲仕也﹐天內各以職署之﹐故思慮常相似也﹐是天所愛養人也。天者﹐大貪壽常生也。仙人亦貪壽﹐亦貪生﹐貪生者不敢爲非﹐各爲身計之。

天法垂象﹐上古聖人常象之﹐不敢違離也。故厭不祥﹐斷狡猾﹐使妖臣不得作者﹐皆由案天法而爲之。欲使陽气日興﹐火大明﹐不知衰時者﹐但急絕由金气﹐勿使王也。金气斷﹐則木气王﹐火气大明﹐無衰時也。何謂也﹖天君當絕兵。兵者﹐金類也﹐故急絕之。帝王戒賜兵器與諸侯﹐是王金气也。金气王則木衰﹐木衰則火不明﹐火不明則兵起之象。火者君象﹐能變四時﹐熒惑爲變﹐最效天法﹐不失銖分。

王者居家﹐主修田野治生﹐見之會當有四者﹐不賜恩愛不下加民﹐令赤子無以訟盜﹐當柰何。見賢者賜以文﹐饑者賜之以食﹐寒者賜與衣。賢者何故賜與文乎﹖文者生於東﹐明於南﹐故天文生於東北﹐故書出於東北象。虎有文在寅﹐龍有文在辰﹐負而上天。離爲文章在南﹐故三光爲文﹐日出於東﹐盛於南。天命帝王﹐象之爲法。

天有三皇﹐地有三皇﹐人有三皇。天有五帝﹐地有五帝﹐人有五帝。天有三王﹐地有三王﹐人有三王。天有五霸﹐地有五霸﹐人有五霸。何謂也﹖天有三皇若三光﹐地有三皇若髙下平﹐人有三皇若君臣民。天有五帝若五星﹐地有五帝若五嶽﹐人有五帝若五藏。天有三王謂三光﹐五霸爲五嶽﹐與人地皆同。天之三皇﹐其優者日﹐中者月﹐下者星﹔地之三皇﹐優者五嶽﹐中者平土﹐下者田野。人之三皇﹐優者君﹐中者臣﹐下者民。

凡人乃有大罪六﹐不可除。或身卽坐﹐或流及後世。然人積道無極﹐不肯教人求生﹐罪不除也。積徳無極﹐不肯教人守徳養性爲謹﹐其罪不除。積財億萬﹐不肯救窮周急﹐使人饑寒而死﹐其罪不除。知有道而反賤道﹐而不肯力學以自救。或得長生﹐在其天統先人之體﹐而反輕不學﹐而死乃自冤﹐罪不除也。天生人﹐幸使人人有筋力﹐可以自衣食﹐而不肯力爲﹐反使饑寒﹐負先人之體﹐而輕休其力﹐而罪不除。彊取人物﹐以中和爲仇﹐其罪不除。此六大罪。天惡之不可除也。

吾將去有期﹐戒六子一言。夫道乃洞﹐無上無下﹐無表無裹﹐守其和气﹐名爲臣子。近求卽大﹐遠求卽失。故君王善爲政者﹐以腹中始起﹐眞能思道﹐理自得矣。近在胸心﹐散滿四海。古者聖人名要道。古者聖人之教帝王也﹐深思遠慮﹐閉其九戶﹐休其四肢﹐使其混沌﹐比若環無端﹐如胞中之子而無職事﹐乃能得其理。吾道悉以是爲大要﹐天寶其傳焉。

太平經鈔丁部卷之四竟

太平經鈔戊部卷之五

以天讖文支幹相配﹐長安國家以理。所問乃求索洞通天地之因讖文﹐一言萬世不可易。天君疾多災愁苦。夫皇天以四時爲肢﹐地以五行爲體﹐肢主盛衰﹐體主規矩。部此九神﹐同流天下﹐上下洞極﹐變化難睹。爲天下重寶﹐爲眾門戶﹐自有固常﹐不可妄犯﹐順之者長吉﹐亂之者天地乖忤。天常讖法﹐以南方固爲君也﹐日在南方爲君﹐火在南方爲君﹐太陽在南方爲君﹐四時盛夏南方爲君﹐五祀竈在南方爲君﹐五藏心在南方爲君。君者當衣赤服﹐火之行也。君有變怪﹐常與陽相應﹐非得與地相應也。日者最明﹐爲眾光之長﹐故天常以日占君徳盛衰。人君之法﹐當求與仁者同家﹐有心者爲理﹐共理者常當行道而好生。故東方者好生﹐南方者好養﹐不仁不可共理﹐不明不可爲君長。東方木仁﹐南方火明﹐東方主道﹐南方主徳﹐道主生﹐徳主養。東方爲文﹐龍見負之。南方爲章﹐故正爲文章也。東方爲少陽之始生也﹐故出東方。南方太陽君之盛徳﹐明照少陽君之家﹐木生火也。少陰爲臣﹐以義屈伏於太陽。故金隨火屈折可欲﹐爲臣者常以義屈折﹐佐君欲爲也。故少陰爲臣。太陰爲民﹐民流行不止﹐故似水流行不息。民者﹐主當爲國家王侯理生。故水養木﹐木者君之家也。天之格讖﹐少陽畏少陰。故臣者﹐反主錄國家王侯官屬也。太陽畏太陰﹐國有道徳而君臣賢明﹐則民從﹐國無道徳則民叛也。是故理國之本﹐民多爲富﹐民少爲貧。天格法分爲六部。東南上屬天﹐萬物生皆上行﹐蚑行人民皆出外﹐屬天。故天爲之色﹐外蒼象木﹐內赤象火。西北屬地﹐萬物秋冬悉落﹐下歸土﹐人民蚑行至秋冬﹐悉入穴而居。故地之爲色﹐外黃白象土金﹐內含水黑﹐象北行也。東方南方位尊﹐上屬天﹐主理爲君長師父。西北方屬地卑﹐爲臣﹑爲後宮。爲民者甲之後宮也。甲﹐天也﹐王者之本位﹐故爲心星。心星﹐火也﹐屬南方。丙爲火之長﹐取其大明者也﹐君之位也。辛者丙之後宮﹐甲者丙之父也。故己乃大皇后之宮也。辛者配丙﹐丙者甲之子。故辛者﹐小皇后之宮也。丙者﹐乃甲之適子﹐受受命之君也。庚者屬乙﹐是國家諸侯王之夫也。壬者屬丁﹐是帝王女弟之夫也。癸者屬戊﹐是國大皇后之婦家也。十干各有所屬﹐地主之十二支﹐云何哉﹖天之爲法﹐陰陽𨿽行﹐相適者各自有家。天之爲法不同﹐不舉家相隨而止爾。甲者以寅爲家﹐乙者以卯爲家﹐丙者以午爲家﹐丁者以巳爲家﹐戊者以辰爲家﹐己者以未爲家﹐庚者以申爲家﹐辛者以酉爲家﹐壬者以子爲家﹐癸者以丑爲家。故天道反行理﹐地道止也。故有分土﹐反無分民。蓋有國﹐故天地不移﹐天反一日一夜周流一竟﹐行之爲常﹐故十二支各有其處﹐不隨幹轉也。酒者水之王﹐水王當克火。火者君徳也﹐急斷酒以全火徳。

吾之道法﹐乃出以規陽﹐入以規陰﹔出以規行﹐入以規神﹔出以規眾書﹐入以規眾圖﹔出以消災﹐入以正身﹔出以規朝廷之學﹐其內以規入室。凡事皆使有限﹐努力好學者﹐各以其才能﹐反失其常法。外學遂入浮華﹐不能自禁﹐內學不應正路﹐反入大邪。諸學者乃有大病﹐不能自知也。其好外學﹐才大過者﹐多入浮華﹐令道大邪而無正文﹐反名眞道﹐更以相欺殆也。內學才太過者﹐多入大邪中﹐自以得之也。今古文眾多﹐不可勝限。凡學得其眞事﹐勿違其本也。學於師口訣者﹐勿違其師之言﹐是其大要。夫學之大害﹐合於外章句者﹐日浮淺而致文﹐而妄語也。入內文合於圖讖者﹐實不能深得其結要意﹐反誤言也。凡事爲天譚﹐十十相應者是也﹐十九相應者小邪也﹐十八相應者小亂矣。過此而下﹐不可用也。名亂天文﹐陰陽不喜﹐萬物戰鬥﹐人民被大咎也。養性法﹐內見形容照然者﹐是也﹔外見萬物眾精者﹐非也。凡事常守本文﹐而求眾賢說以安之者﹐是也﹔眾文章句﹐而忘本事者﹐非也。

天師爲太平之气出﹐受道徳以興上皇﹐好有道之君﹐乃下及愚小民﹐其爲思乃洞於六合﹐合於八極﹐無不包裹。道有九度分別﹐一名爲元气無爲﹐二爲凝靖虛無﹐三爲度數分別可見﹐四爲神遊去而還反﹐五爲大道神與四時五行相類﹐六爲刺喜﹐七爲社謀﹐八爲洋神﹐九爲家先。一分爲九﹐九九八十一道﹐殊端異文密用之﹐則共爲一大根﹐以神爲使﹐以人爲門戶。元气無爲者﹐念身無一爲也﹐但思其身洞白﹐若委气而無形﹐常以是爲法。二爲虛無自然者﹐守形洞虛﹐自然無有奇也﹐身中照白﹐上下若王。三爲度數者﹐積精還自視﹐數頭髮下至足﹐五指分別﹐形容內外莫不畢數﹐知其意﹐常以是念﹐不失銖分﹐此爲小度之術。四爲神遊出去者﹐思念五臟之神晝出入﹐見其行遊﹐可以語言﹐知其吉凶﹐次度數也。五爲大道神者﹐人神出﹐乃與四時五行相類﹐靑赤黃黑﹐俱同髒神出入﹐五行神吏爲人使﹐可降諸邪也。六爲刺喜者﹐以刺擊地﹐頗使人好巧﹐不可常使。七爲社謀。社謀者﹐天地四時﹐社稷山川﹐祭祀之神﹐不可妄爲。八爲洋神者﹐其神洋洋﹐其道無可系屬﹐天下精气下﹐使人妄言﹐半類眞半類邪。九爲家先﹐先者純見鬼﹐無有眞道也。

天神自有神寶﹐精光隨五行爲色﹐隨四時之气爲興衰﹐爲天地使人民萬物也。天地之間﹐陰陽之際﹐莫不被徳化而生焉。守道徳積善﹐乃究洽天地鬼神精气﹐人民蚑行萬物﹐四時五行之气﹐常與往來﹐莫不知其善者矣。

大慈孝順閭第一。慈孝者﹐思從內出﹐思以藏發﹐不學能得之﹐自然之術。行與天心同﹐意與地合。上有益帝王﹐下爲民間昌率﹐能致和气﹐爲人爲先法。其行如丹靑﹐故使第一。明道徳大柔閭第二﹐明經道徳﹐爲百姓先﹐學好道﹐善聚徳﹐不致盜賊﹐上有益帝王化之﹐最眞吉矣。孝悌始學化善閭第三。始學欲爲善﹐心中有庶幾﹐去邪就正﹐且成仁行未化也。佃家子謹閭第四。佃家謹力﹐子平旦日作﹐日入而息﹐不避勞苦﹐日有積聚﹐家中雍雍﹐以養父母﹐得土之利﹐順天之道﹐不敢爲非﹐有益縣官。大不仁之子﹐無義少年﹐好兵聚姦閭第五。無義之人﹐不仁之子﹐不用道理﹐罵天擊地﹐不養父母﹐行必持兵﹐恐畏鄕裏﹐輕薄年少﹐無益天地之化﹐反爲大害﹐並力計捕﹐捐棄溝瀆﹐不得藏埋。不和家中﹐欺老愛少﹐共食異財閭第六。家將必敗﹐骨肉不和﹐不能相教﹐妄傳往來﹐更相逃避﹐背本向末﹐其禍不救矣。悔過棄兵閭第七。生於窮裏﹐希有聞睹﹐不知善惡﹐有過天下﹐行不合天﹐賴有明君﹐使我就善﹐少不知學﹐長乃悔之﹐使善人賢士以五尺柱髙﹐卒有去閭﹐學者當考問之﹐一旦民皆爲善矣。悔過更合善閭第八。室學不成﹐禍亂悉生﹐賴有明君﹐知我情由﹐令我悔過﹐反致爲人師矣。大惡人邪貪敗化閭第九。屍祿邪惡﹐貪賊欺上﹐害下大佞﹐名爲官賊﹐似人之形﹐貪獸之情﹐無益天地陰陽﹐災深當誅亡。除過復正悔事閭第十。悔過攺行易心﹐少無善情﹐災害數生﹐朝過暮攺﹐名爲善人。此十閭﹐古賢聖人之法﹐樂人爲善﹐使不相賊傷﹐欲令各終天年﹐還反其道﹐防絕其本﹐得睹太平之气也。

神者皆以規正﹐其根太相﹐太相擊於帝王﹐因以正天行之。其次根擊於皇后﹐因以順地理。中根擊於眾聖﹐因以理陰陽。細微小根系於庶民﹐因以理萬物。大人爲之得大﹐中人爲之得中﹐小人爲之得小﹐皆可有正也。帝王行道徳興盛﹐日大明﹐少道徳少明。皇后行道徳﹐月大光明﹐少道徳少光明。眾賢行道徳﹐星歷大耀﹐少道徳少耀。四根俱行道徳﹐天下安寧﹐瑞應出﹐大光遠。遙觀天象﹐風雨時善﹐夷狄歸心﹐災害自消。今得天師書道徳﹐以往付謹民﹐使謹民﹐使歸上有大仁道徳之君﹐可以平天下之理﹐而長安身。帝王屍上皇天之第一貴子也﹐皇后乃地之第一貴女也。夫至神聖貴人﹐職當居百重之內﹐而反憂天下萬里之外﹐受天業爲陰陽六合八方﹐持統首天地之尊位﹐爲神靈所因任﹐上下洞極﹐萬物蚑行之屬﹐莫不歸心。於是作無上靈寶謁﹐能知天意﹐明於星歷之吏名﹐爲太史直事不得通﹐日與夜疊上觀候天气盛衰﹐三光之得失﹐樂得天勑戒以自安也。十一月則修黃鍾﹐導地下之气使上通﹐樂得后土意以自安矣。作明堂於太陽丙午之地﹐爲其開八窗四達﹐樂通八方四時之气﹐欲與八風四時之气合其吉﹐以自安也。明辟四門﹐樂得天下奇文殊策﹐希見之物﹐賢明異術﹐可以長安天下而消災異。古者聖人在位﹐常力求隱士賢柔﹐可以共理。願聞四時爲尊貴﹐然王气乃爲無气之長也﹐眾气所擊屬﹐諸尊貴之君也。王气乃爲天爲皇﹐爲帝爲王﹐爲太歲﹐爲月建﹐爲斗岡﹐爲靑龍﹐爲大徳﹐爲盛興﹐爲帝王﹐爲無上王﹐爲生成主。是故王气所處﹐萬物莫不歸王之﹐王气所居﹐皆王而生﹐所背去悉死﹐由元气也。故王气處陽則陽﹐王居陰則陰﹐王居天則天﹐王居地則地﹐王所處者皆王﹐受命主理。是古者聖人王者﹐春東﹑夏南﹑秋西﹑冬北﹐六月中央﹐匝气則謁見天﹐王气乃尊於天。當月建名爲破大耗﹐當帝王气沖﹐爲名死滅亡。元气建位﹐帝王气爲第一气﹐尊嚴不可妄當也。月建後一爲閉﹐閉者乃天主閉塞其後陰休气﹐恐來前爲姦猾﹐幹帝王建气也﹐故閉其後也。開者天之法﹐不樂害傷也。故開其後者﹐示教休气﹐爲其有爲姦者﹐樂開使退去也。不去當見收﹐收則考問之﹐則成罪﹐罪則不可除﹐令死危。故後五爲危﹐危則近死矣。故後六爲破﹐天斗所破乃死﹐故魁主死亡﹐乃至危也。故帝王气起少陽﹐太陽﹐常守斗建。死亡气乃起於少陰﹐太陰﹐常守斗魁。是故後六將﹐天常休之空之﹐與地同气﹐主閉﹐藏匿姦宄﹐與邪鬼物同處﹐不可妄開發。古有賢人好生也﹐悉气屬斗前﹐與天行並﹐故日吉能有气也。諸爲姦猾陰賊惡邪﹐悉象陰气﹐屬斗後﹐故日衰﹐所爲者凶。元气怳惚﹐自然共凝成一﹐名爲天也。分而生陰﹐而成地﹐名爲二也。因爲上天下地﹐陰陽相合﹐施生人﹐名爲三也。三統共生﹐長養凡物﹐名爲財。財共生欲﹐欲共生邪﹐邪共生姦﹐姦共生猾﹐猾共生害而不止﹐則亂敗。敗而不止﹐不可復理﹐因窮還反其本﹐故名爲承負。夫天道無心﹐遭不肖則亂﹐得賢明則理。古者帝王得賢明﹐乃道興﹐不敢以下愚不肖爲近輔﹐速以吾此文付上徳之君。行之洞明者光﹐以三气相見問之。占十中十﹐所理悉理﹐此第一善明﹐可以爲帝王使。占十中九﹐一气亂不理﹐可爲諸侯使。占十中八﹐二气亂不理﹐可爲凡人使。過此已下﹐名亂天正道﹐必有冤結鬼神精﹐伏逃不見不可理﹐不能調和太平之气。子欲得道思書文﹐求道之法靜爲根﹐積精不止神之門﹐五徳和合見魂魄﹐心神已明大道陳﹐先知安危察四鄰﹐羣神大來集若云﹐若是不息長壽君哉﹐大道不用勤﹐形若死灰守魂神﹐魂神不去乃長存﹐周者反始環無端﹐去本求末道有患﹐眾民失之不得完﹐思其意無失眞言﹐淸靜爲本非用錢﹐可不重愛明師言﹐順受師語不死焉。愚者逆師與鬼鄰﹐不得正道入凶門﹐遂不復還去神﹐骨肉腐塗稱祖先﹐命已滅亡大窮焉。

凡愚之術﹐皆從內出﹐自有法律﹐厚爲本根﹐見神而活﹐亦無苦愁﹐神惡勞烈﹐安心定意﹐愼無暴卒。久久自靜﹐萬道俱出﹐長存不死﹐與天相畢。爲之必和﹐與道爲一﹐賢持無置﹐凡事已畢。俗念除去﹐與神交結﹐乘雲駕龍﹐雷公同室﹐軀化而爲神﹐狀若太一。詳思書言﹐愼無失節。凡精思之道﹐成於幽室﹐不求榮位﹐志日調密﹐開蒙洞白﹐類似晝日。不學之時﹐若夜視漆﹐東西南北﹐迷於其室。令賢聖惶﹐心獨戰栗。五守已彊不死亡﹐安貧樂賤可久長﹐賤反求貴道相妨﹐尊官重祿愼無望﹐彊求官位道卽亡﹐不若除臥久安牀。不食而自明﹐百邪皆去遠禍殃。守靜不止不喪﹐幸可長命而久行﹐無敢恣意失常。求之不止爲道王﹐治活之術各異方﹐與民殊事不相妨。上之好生﹐民命久長。俗教道上有仁王﹐聖主思道﹐化下流行﹐令民淸廉﹐永無禍殃。民之不死﹐上之明也。上無明君教不行﹐不肯爲道反好兵﹐戶有惡子家喪亡﹐持兵要人居路傍﹐伺人空閒奪其裝﹐縣官不安盜賊行﹐觀民可爲上可明。人君好仁﹐下求長生﹐上之不仁﹐下多邪傾﹐皆令夭死﹐不知樂生。下愚好徳﹐上教令也﹐民之好道者﹐其主明也﹐盡欲長生遠禍殃也﹐不食廉潔去諸兵也﹐垂拱無爲棄不祥也﹐聖主大興其民相親也﹐恩及下愚是其王也﹐天道好生以安上也﹐下愚不爭上之慶﹐天下幸甚莫不歸王也。民不好道者﹐上之不明也﹐內懷姦心明行也﹐不好爲徳反好兵也﹐父子分離居道傍也﹐不得長生積死喪也﹐家有貧子若虎狼也﹐上之無徳兵禍殃也﹐下愚爲君化不行也﹐民多好仙帝王明也﹐天見其治恩下行也﹐蚑行喘息皆被光也。

天者好生道﹐故爲天經。積徳者地經﹐地者好養﹐故爲地經。積和而好施者爲人經﹐和气者相通往來﹐人有財相通﹐施及往來﹐故和爲人經也。古者將學問者﹐皆正其本。比若種木也﹐本索善種﹐置善地﹐其生也﹐本末枝葉悉善。本者是其本師﹐枝實者是弟子。是故古之學﹐悉先念思本﹐乃學其道也﹐故可爲者﹐得與天心合﹐故吉也。夫種木不擇得善木﹐又植惡地﹐枝葉華實安得美哉﹖此者始以端身正性﹐道意止歸之元气﹐還以安身。念古法先師所職行﹐何以能自治。計定意極﹐且自得之。先以安形﹐始爲之﹐如嬰兒之遊﹐不用筋力﹐但用善意。詳念先人獨壽﹐其治獨意﹐以何得之。但以至道﹐繩邪去姦﹐此若神矣。無有奇怪﹐本正以是爲之﹐故得天心﹐不負地意﹐四時周﹐五行安﹐子孫不相承負﹐各懷至徳﹐不復知爲邪惡也。入室獨居﹐思經道之本所須出入﹐賢者先得其意﹐其次隨之﹐遂俱入道﹐與邪相去矣。

入室思存﹐五官轉移﹐隨陰陽孟仲季爲兄弟﹐應气而動﹐順四時五行﹐天道變化以爲常矣。失气則死﹐有气則生﹐萬物隨之﹐人道爲雄。故立五官﹐隨气而興﹐天道因气飛爲雄。眞人積气聚神明﹐故道終常獨行﹐萬民失气故死。喪者爲賤﹐生者爲貴。子守道﹐可長久隨气而化天爲常﹐無急名利道自行﹐天道常生無有喪﹐地道持兩主死亡。夫上古聖賢者﹐於官中士度於山﹐下士虫死居民間。賢者見書﹐深思此言﹐先難後易﹐身亦無患。而守徳成大道身﹐學已更九室﹐成神人﹐其念常與凡人殊絕異﹐朝夕未常念地上﹐欲聞天事也。意乃念天上職事﹐乃後可下九室﹐積精篤竭﹐自化易其形容﹐卽是上天聖人也﹐不得復理民間時事明矣。吾之書乃使髙士遂生而不見﹐下士不敗妄爲妄言也。吾書爲道﹐所能窮竟人志﹐使人賢不肖各盡其才﹐至死無可復悔者﹐乃各盡其天命也。欲壽樂久存者﹐思正道意可往矣。不樂久存者﹐宜就俗事﹐但樂止其身而已。

驗行鏡其身﹐自知可爲得失法。賢明智乃包裹天地﹐積書無極﹐而不能自壽益命﹐此名空虛無實道也。術士之師也﹐久久還自窮之﹐學能徧授天文地理﹐悉解萬物之情﹐眾書並合備具﹐而不能事親尊君﹐此知無益也。詳思此言﹐吉凶可知矣。此以簡行﹐卽令人自知得失。

學問何者爲急﹖故陳列二事﹐分明士意失得之象。自閉辟已來﹐行有二急﹐其餘欲知之亦可﹐不知之亦可。天地與聖明所務﹐當推行而大得者﹐壽孝爲急。壽者﹐乃與天地同優也。孝者﹐與天地同力也。故壽者長生﹐與天同精﹔孝者下承順其上﹐與地同聲。此二事者﹐得天地之意﹐凶害自去。深思此意﹐太平之理也﹐長壽之要也。諸欲爲善﹐求活者少。故父母者﹐生之根也。君者﹐授榮尊之門也。師者﹐智之所出﹐不窮之業也。此三者﹐道徳之門戶也。父母乃傳天地陰陽祖統也。師者﹐乃曉知天地之意﹐解凡事之結。君者﹐當承天地﹐順陰陽﹐常務得其意﹐以理道爲事。故此三者﹐性命之門戶也。深思此言﹐萬害除矣。壽孝者﹐神靈所愛好也。不壽孝者﹐百禍所趨也。此道自然不用力﹐欲知其效﹐常隨人意善惡所致。心意謀事於內﹐響應於外﹐欲知其道﹐正影響之應也。心以意吉凶之門戶。古者太平之君﹐其理要但用心意善﹐卽臣善﹐用意誤﹐得臣亦誤。心意﹐天地樞機也﹐不可妄動也﹐使和气錯亂﹐災害日生矣。

太平經鈔戊部卷之五竟

太平經鈔己部卷之六

今天下所畏口閉﹐爲不敢妄譚。今日月星歷﹐親天之列宿神也﹐尙相畏。是故日出﹐星輒逃匿不敢見﹐畏其威也。夫四境之內﹐有嚴帝王﹐天驚﹐𨿽京師大遠﹐畏詔書不敢語也。一州界有彊長吏﹐一州不敢語也。一郡有彊長吏﹐一郡不敢語。一縣有剛彊長吏﹐一縣不敢語。一閭亭有亭長剛彊﹐乃一亭部爲不敢語。此亭長﹐吏之小者﹐況其大者乎。皆恐見害﹐各取解免而已﹐𨿽有善心意﹐不敢自達於上﹐使道斷絕。一家尙親﹐自共血脈﹐同種類而生﹐乃相畏如此﹐況異世乎。自中古以來﹐失道徳﹐反多以威武相治﹐威相迫脇﹐有不聽者﹐後會大得其害傷﹐深流子孫。下古尢甚﹐小有欲上書言事﹐自達帝王比近﹐探其命者輒殺之。不卽時害傷﹐更相囑托而傷害之。故臣民悉結舌﹐杜口爲暗﹐𨿽見愁冤﹐不得上達﹐故令帝王聰明絕也﹐天變日多﹐是明證效也。今民親得生於父母﹐受命於天地﹐以天地爲父母﹐見災變善惡﹐是天地之譚語﹐欲有所言也。且尙皆畏見害﹐乃相教勑﹐共背皇天后土欲言﹐共蔽冤天地﹐乃使辭語不通﹐天地長懷悒悒而不達。今帝王𨿽神人之源﹐乃據百重之內﹐萬里之外。百重之內﹐人欲往通言﹐迫脇比進﹐不得往達也。夫不得通﹐天地大怒﹐賊殺凡物﹐乃毀天地﹐大凶之歲﹐斷無聰明﹐乃爲大危之國。此罪不可復名﹐故當絕滅矣。夫大災異變怪者﹐是天地大譚也。中災異變者﹐是天地中譚也。小災異變者﹐天地小譚也。比人事﹐大事大言﹐小事小言﹐不空見也﹐而欺人也。夫見大瑞應﹐天地大喜悅﹐中瑞應中喜悅﹐小瑞應小喜悅。夫無災無瑞爲平也。是故天將興佑帝王﹐皆令自有意﹐從古到今﹐將興佑之﹐輒爲出奇文異策﹐可按以理﹐故爲者悉大吉﹐將不佑之也。悉斷奇文異策﹐使不得見﹐或得之又使愚﹐不知策而用之也。將興行也﹐使心曠然開通﹐而受用之﹐此天佑法也﹐不欺人也。凡人將興者多好善﹐將衰者多好惡也﹐將吉者易開導﹐將凶者好抵冒人也。天者常佑善人﹐道者思歸有徳。天不肯佑惡人﹐道不肯付愚人也。

天符還精以丹書﹐書以入腹﹐當見腹中之文﹐大吉﹐百邪去矣。五官五王爲道初﹐爲神祖﹐審能閉之﹐閉門戶。外暗內明﹐何不洞睹﹐守之積久﹐天醫自下﹐百病悉除﹐因得老壽。愚者捐去﹐賢者以爲重寶﹐此可謂長存之道。

獨貴自然﹐形神相守。此兩者同相抱﹐其有奇思反爲咎﹐子失自然不可壽也。嬰兒五精﹐還自保也。

天君問﹕天下何故難安哉﹖五行神吏上對曰﹕今帝王乃居百重之內﹐去四境萬萬餘里﹐遠者多冤結﹐善惡不得上達﹐奇方異策斷絕﹐不得到帝王前﹐民臣冤結不得自訟通也。爲此積久﹐四方蔽塞﹐賢良因而伏藏﹐帝王不得奇策異辭以安天下﹐咎在四面八方﹐遠界閉不通也。

人居天地之間﹐開辟已來﹐人人各一生﹐不得再生也。自有名字爲人﹐人者乃中和凡物之長也﹐尊且貴﹐與天地相似﹐今一死﹐乃終古窮天畢地﹐不得復見自名爲人﹐不復起行也。故悲之﹐大冤之。天地格法。天地爲萬物父母﹐恐其中有自冤哭淚﹐仰呼天﹐俯叩地﹐而自悲冤得少年。故天爲生眞道奇方﹐可以自防而得小壽者。物生皆有老終﹐而愚人不肯力學眞道善方﹐可以永享其年﹐不死遲老者﹐反各自輕忽﹔不求奇方而共笑賤眞道﹐反共作邪僞﹐以亂天道。共欺其上﹐爭致死地﹐名爲冢﹐修之治以待死﹐預作死約及凶服﹐求死得死﹐有何冤哉。年竟算盡﹐此比若日出自有入也。古者聖人帝王﹐時時有大自重愛﹐而畏死者旦夕思行﹐求異聞殊方﹐敬事道人﹐力盡財空而已。至誠涕出﹐感動皇天﹐乃爲出瑞應﹐道術之士悉佐之﹐故多得老壽﹐或得度世。今天地乃以人爲子﹐帝王乃最天貴子也﹐不惜眞道奇方焉。故深計遠慮﹐知天下之財物﹐會非久其有也。古者聖人聰明﹐大達眾賢悉出﹐上集爲輔﹐故冤結。天地亦有其理﹐況人倫乎﹖帝王得以垂拱無憂﹐賢者亦得盡忠信﹐上輔其君爲理﹐共解天地大憂﹐萬民因而興﹐豈不善哉。

大集難問天地毀起﹐日月星蝕﹐人烈死﹐萬二千國策符﹐子開神文。三光何故得蝕也﹖天地日見譽舉﹐不名爲譽舉人也﹐乃名爲更疊相稱。如此比類者眾多﹐不可勝記﹐如此者皆無天報也。然人不佑吾﹐吾獨陰佑之﹐天報此人。言我爲惡﹐我獨爲善﹐天報此人。人不加功於我﹐我獨樂加功焉﹐天報此人。人不食飲我﹐我獨樂食飲之﹐天報此人。人盡習教爲虛僞行﹐以相欺殆﹐我獨教人爲善至誠信﹐天報此人。人盡言天地無知﹐我獨陰畏承事之﹐天報此人。人盡陰欲欺其君上﹐我獨陰佑利之﹐不敢欺﹐天報此人。父母不愛我﹐我獨愛佑之﹐天報此人。如是比類者眾多﹐不可勝記。眞人自計之﹐上士求天報﹐中士求人報﹐下愚不施反求報。上善之人得天報者﹐度也。中善之人得人報﹐故愛利之而仕之。下愚無功而彊報﹐故天地人共惡而誅之。故上皇皇天之气悉下生﹐后土之气悉上養﹐五行之气悉並力﹐四時之气悉和合。三光更明﹐天下同心爲一。天性爲行﹐最尊之重之﹐愛之佑之。天性旣善﹐悉生萬物﹐無不置也。地性善養萬物﹐而無不置也。聖人悉樂理天地﹐而萬物受其功。大善神眞仙人﹐助天地行﹐不敢自苦也。悉與元气同﹐與天心相得﹐故獨長吉而無凶也。古者聖人賢人深思遠慮﹐乃知天道意﹐但專陰行善﹐不敢爲惡也。深睹皇天明禁﹐下乃背而加之﹐學問淺劣﹐復不信天禁﹐故難移矣﹐失而早亡矣。願聞天壽百二十歲﹐地壽百歲﹐人壽八十歲﹐霸壽六十歲﹐仵壽五十歲。三正起於東方﹐天之首端也。歲月極於東北﹐天極也。夫天壽者﹐數之剛也﹐東北﹐物之始也﹐一年大數終於此﹐故百二十爲象天也。地者﹐陰也﹐常受施﹐西北爲極陰也。陰者殺而陽生﹐故亥者核也﹐陰終西北角也﹐西北爲地之司命﹐故地壽得百歲。八十六十者﹐陽止陰起﹐方立秋。秋者白气﹐白虎持事﹐故霸命也﹐五十者﹐陽气興長於上﹐陰气伏起於下﹐陰仵陽化﹐故爲仵命。過此而下﹐悉曰無常命﹐誠冤結哉。今且曉子一解﹐可以終古自養而極者﹐不可忘也。人欲去凶而遠害﹐得長壽者﹐本當保知自愛﹐自好自親﹐以此自養﹐乃可無凶害也。身得長保﹐飲食以時調之﹐不多不少﹐是其自愛自養也。而撞門戶﹐閉之居內﹐不與俗事﹐是自愛自養也。而讀書無極﹐安貧樂賤﹐無憂而已﹐是其自愛自養也。已前皆如是而非也。夫自愛爲言者誠﹐誠自愛保﹐自念身無足﹐冥目亦還自視無足﹐未常須臾離之。因思而憂之﹐乃至不食而飽﹐是爲自愛之人也。自好爲言者﹐乃好念身形﹐形容上下﹐累累可睹。誠好愛不止﹐面目生光明也。晝夜不能忘﹐以爲經常﹐因得肉飛而可彊﹐是爲自好愛之道也。今故使男女﹑大小老少﹑賢不肖﹐共集上書﹐爲帝王通達聰明﹐帝王比若中極星﹐默常居其處﹐而眾星共往奏事也。大者居前。中者居中﹐小者居後﹐一星不得﹐輒有絕气﹐天行爲傷。夫星者﹐乃人民凡物之精光。故一人不得通於帝王﹐一星亦不得通也。故天气輒爲乖錯﹐地气爲其逆也。故教其吏民大小﹐俱共上書﹐以通天气﹐以安星歷﹐以除天病﹐以解帝王承負之責。故示勑使三道行書者﹐恐有不通﹐故各自其使宜。長吏者﹐記城郭之災變﹐布道者﹐記市道之災變﹔四野者﹐記四野之災變。各相取長短﹐傳以相語﹐共爭上之。長吏亦之大怒﹐天地戰鬥不和﹐其驗見效於日月星歷。然亦蝕﹐亦不可蝕﹐咎在陰陽气戰鬥。陰陽相姦﹐疊爭勝服。夫陰與陽﹐本合相利佑﹐共生和气﹐而反戰鬥﹐悉過在此不和調。如使和調﹐不蝕也。上古最善之時﹐常在不蝕﹔中古漸失天地之意﹐陰陽稍稍不相愛﹐故致戰。子以吾言不然也﹐使有徳之君按行吾文﹐盡得其意﹐戰鬥且止﹐小得其意小止﹐半得其意半止。帝王多行道徳﹐日月爲之不蝕﹐星歷不亂。比之人先有相厚﹐久不相睹﹐相觀當大喜﹐必能相佑利。及先不相與﹐比卒相逢﹐便戰鬥矣。

請問旱而盡死﹐民困饑寒烈而死。此者太陽皇天之殺也。六陽具恨﹐因爲害也。何謂也﹖六方相極﹐其中大綱﹐俱人久爲亂﹐惡之故殺也。其害於人何哉﹖無有名字。但逢其承負之極﹐大怒發﹐不道人善與惡也﹐遭逢者卽大凶也。比若人大忿怒﹐乃忿甲﹐善人不避之﹐乃賊害乙。乙何過也﹖而逢人怒發﹐如此矣。故承負之責最極﹐故使人死惡不復分別也。大咎在於此矣。

請問萬二千國之策各異意﹐比當於何置之﹖各隨其國俗宜以何爲始。以斗極東南﹐火气起﹐願聞其意訣何也。火者﹐陽也。其符令主天心﹐和者主施﹐開者主通﹐明者主理。火者爲心王﹐神和者爲化首﹐萬事將興﹐從心起。心者主正事﹐倚仁而明復有神光。萬二千國殊策一通﹐爲文書上章﹐元气且自隨而流行﹐眞人自屬﹐興之吉﹐逆之喪。天乃樂出書﹐故使吾言。

古者火行﹐同當太平﹐而不正神道﹐令天師獨使令火行正神道﹐何也﹖令乃火气最盛﹐上皇气至﹐火气盛者﹐必正神道﹐何也﹖夫火者﹐乃天之心也。心主神﹐心主神當今明。天气不調﹐帝王爲之愁苦﹐而人不得知其要。子欲知此﹐苦人耳。令邪人多居位﹐則亂帝王之治。令使正人不得處﹐天地爲邪气失正。夫邪气多則共害正﹐正多則共禁邪。此二者﹐天地自然之術。

請問洞極上平气主治﹐故天師乃考疽疥虫食人﹐獨此驗之所謂。虫食人﹐其爲災最其劇﹐逆亂正也。今皇平气至﹐不宜有此。應付有徳之君﹐欲知道洞洽﹐未令民間悉移虫主名﹐大小爲害﹐疽疥從腹中三虫之屬﹐皆移主名。此虫無不有名少耳。虫逃於內而竊食人﹐象無功之臣逃於內﹐蠶食人矣。深可畏之﹐不畏之則至於大害矣。

天受人命﹐自有格法。天地所私者三十歲﹐比若天地日月相推﹐有餘閏也﹐故爲私命﹐過此者應爲仙人。天命上壽百二十爲度﹐地壽百歲爲度﹐人壽八十歲爲度﹐霸壽以六十歲爲度﹐仵壽五十歲爲度。過此已下﹐死生無復數者﹐悉被承負之災責也。故誠冤乎﹖此人生各得天算﹐有常法﹐今多不能盡其算者。天算積無訾﹐故人有善得增算﹐皆此余算增之。欲知大效﹐比若一里有十戶﹐戶有千畝田﹐其九戶爲惡盡死滅﹐獨一戶爲善﹐並得九戶田業﹐此之謂也。不望陰陽佑人﹐今人或不得其數﹐而望得天報者﹐會不得天報也。今日食人﹐而後日住食之﹐不名爲食人﹐名爲寄糧。今日飲人﹐而後日往飲之﹐不名爲飲人﹐名爲寄漿。今日代人負重﹐後日往寄重焉﹐不名代人持重﹐乃名寄裝。今日授人力﹐後日往報之﹐不名爲助人﹐名爲交功。今人譽舉人﹐後務上書﹐邑民亦務上書﹐行人亦務上書。長吏欲不上﹐恐民上之﹔民人不上﹐恐行人上之﹔行人不上﹐恐長吏上之﹖故使民俱坐﹐乃後且爭上事也。吏民有信者﹐帝王仕之不負焉。故吏民樂爲也﹐帝王得以爲聰明﹐而稱王心﹐而長安其身﹔吏民得以尊天地﹐得以無病。天地四方俱有利﹐故長吉﹐爲萬萬世法也。以付上徳之君﹐使民知天意。令以自安自全﹐無爲迷惑。大集具正事﹐考本天地之根﹐以除天恐地咎國之害﹐立洞極經。

又請問天師之書﹐乃拘校天地開辟已來﹐前後賢聖文﹐河洛圖書神文﹐下及凡民之辭語﹐下及奴婢﹐遠及夷狄﹐皆受奇辭殊策﹐合爲一語﹐以明天道﹐曾不大煩乎哉﹖爲其遠煩而不通﹐故各就求善太平之宅﹐於其所屬邑鄕主備﹐其遠不能自致。故爲其立宅道上﹐使投異辭善策奇方於其中﹐因取事﹐持往獻有徳之君﹐令羣賢共定按之﹐以類相求。取上第一善者﹐去其邪辭﹐以爲洞極之經﹐名爲天洞極政事。乃令天地之病﹐且悉除去也﹔帝王之理﹐且一大安也﹔承負萬世之災厄會﹐且卻去也。然後萬物羣神﹐且化萬一可言﹐而不復上白人惡於天上也。故勑使拘校之者﹐乃天使吾下言也。𨿽煩﹐安得不力爲之乎。天下文書﹐及人各言﹐一歲言十數﹐而天下疑事悉自解﹐亦無大煩也。但各居其處而言之﹐傳持獻上﹐是爲天下集言而共語﹐以通達天地之意﹐以通天地之气﹐以除帝王災害﹐以利凡民及萬物﹐莫不各得處其所者﹐乃後天地一且大悅喜﹐病一除﹐喜則佑帝王也﹐令無事長遊也。

願聞天地何故一時使天下人共集辭策﹐及古今神聖之文﹐以爲洞極經乎﹖然天地有劇病﹐常疾亂﹐未常得善理也。故教示人集議﹐而共集出正語奇策﹐以除病也。故使其大共集言事也。

願聞天地亂而有病﹐何不更生善聖人乎﹖力復生後聖人﹐乃無益何也﹖天師言﹕行古聖人有優劣﹐各長於一事﹐俱爲天譚地語﹐而作殊異。是故眾聖前後出者﹐所爲各異也。俱樂得天心地意﹐去惡致善﹐而辭不盡同﹐大類相似。故眾聖不能悉知天地意。故天地常有劇病﹐而悉不除﹐故遣吾語以告眞人。所告眞人者﹐天上諸神言﹐天下有樂善﹐欲稱天心﹐獨有眞久耳。行所以拘校上古神文﹑中古神文﹑下古神文者﹐或上古神文未及言之﹐中古神文言之﹐中古神文未及言之﹐下古神文言之。因以類相從相補﹐共成一善辭﹐故使集之﹐然後天地意可觀矣。行上古聖人失之﹐中古聖人得之﹐中古聖人失之﹐下古聖人得之﹐下古聖人失之﹐上古聖人得之。以類相從﹐因以相補﹐共成一善聖辭矣。上聖或有短失之﹐中聖得之﹐中聖失之﹐小聖得之。因復以類相從﹐因而相補﹐共成一善聖辭矣。大賢以短失之﹐中賢得之﹐中賢失之﹐小賢得之。以類相從﹐共成一善賢辭矣。帝王失之﹐臣子得之﹐臣子失之﹐庶子得之。以類相從﹐因以相補﹐共成一善辭矣。上老失之﹐丁壯得之﹐丁壯失之﹐少者得之﹐以類相補﹐共成一善辭矣。男子失之﹐女子得之﹐女子失之﹐奴婢夷狄得之﹐以類相從﹐因以相補﹐共成一善辭矣。上古文失之﹐中古文得之﹐中古文失之﹐下古文得之﹐以類相從﹐因以相補﹐共成一善辭矣。行或上古人失之﹐中古人得之﹐中古人失之﹐下古人得之﹐以類相從﹐以類相補﹐共成一善辭矣。行或上失之﹐而下得之﹐或下失之﹐而上得之﹐或上下失之﹐中得之﹐或中失之﹐上下得之。或天神文失之﹐反聖人得之﹐或聖人失之﹐反賢人得之﹐賢者又失之﹐而庶民反得之﹐庶民又失之﹐反夷狄得之。或內失之﹐反外得之﹐外失之﹐反內得之。會有得之者﹐會有失之者。故上下外內﹐尊卑遠近﹐俱取其文要語﹐而集其長短﹐以類相從﹐因以相補﹐則且矣。然後文書辭言通具也。天地生出凡事﹐人民聖賢﹐跂行萬物之屬﹐各有短長﹐各有不及﹐各有所失﹐故所爲各異﹐大率俱欲得天地之心而自安也。故今天遣吾下﹐爲上徳君更考文教﹐吾都集合之。神文聖賢辭﹐下及庶人奴婢夷狄﹐以類相從﹐合其辭語﹐善者以爲洞經﹐名爲皇天洞極政事之文也。然後天地病一悉除去也。

請問合眾類以相從。然善正其言則吉﹐不善正其言則凶﹐然後太平上皇之气立來矣。夫人有病﹐皆願速較爲善﹐天地之病﹐亦願速較爲善矣。夫邪文亂道經書﹐道經亂則天文地理亂矣。天文地理亂﹐則天地病矣。故使三光風雨四時五行﹐戰鬥無常﹐歲爲其凶﹐帝王爲愁苦﹐縣官亂理﹐民愁苦饑寒﹐此爲邪文所病矣。夫邪文邪言誤辭以理國也﹐日日得亂。於是臣爲枉法而妄爲﹐民爲之困窮﹐共污天地之理亂。天官大怒﹐哭泣呼冤不絕矣。邪言邪文誤辭以理家也﹐則父子夫婦亂﹐更相憎惡﹐而常斗辯不絕﹐遂爲凶家矣。夫正言正文正辭﹐乃是正天地之根﹐而安家國寶器父母也﹐而天下凡人萬物所受命也﹐故當力正之也。故吾之爲道﹐悉守本戒中而棄末。天守本﹐故吾守本也﹔天戒中﹐故吾戒中也﹔天棄末﹐故吾棄末也。吾之爲文也﹐乃與天地同身﹐同心同意﹐同方同理﹐同好同惡﹐同道同路﹐故令徳君按用之﹐無一誤也。萬萬歲不可去﹐但有日彰明﹐無有冥冥時。但有日理﹐無有亂時。但有日善﹐無有惡時也。故號天之洞極正道﹐乃與天地心相抱﹐故得其上訣者可老壽﹐得中訣者爲國輔﹐得下訣者可常自安。請問陽何從獨得尊而貴﹐陰獨名卑而賤哉﹖神人言﹕陽所以獨名尊而貴者﹐守本常盈滿而有實也﹔陰所以獨名卑而且賤者﹐以其虛空而無實也﹐故見惡見賤也。夫陰陽男女者﹐本元气之所始起﹐陰陽之門戶也。人所受命生處﹐是其本也。故男受命者﹐盈滿而有餘﹐其下左右﹐尙有一實。上者盈滿而有餘﹐常施下陰而積聚有餘。上施者﹐太陽行也﹐無不生﹖無不能成。下有積聚者﹐太陰應地﹐而有文理應阡陌。左實者應人﹐右實者應萬物。實﹐核實也﹐則仁好施﹐故陽得稱尊而貴也。女所以卑賤﹐其受命處空而虛﹐無盈餘﹐又無實﹐故卑也。故天道重本守始﹐故當反本守元﹐正守考文﹐以解迷惑也。故能使天長地久﹐安國寧民﹐而陽實好施故也。陽﹐天也﹐君也。陰﹐地也﹐臣也。故敬陽之施﹐因而養之。

請問神人﹐天下凡有幾國﹖然中部八十一域﹐次其外復一周﹐天下有萬國﹐遠出列洞虛無表﹐並合三部爲萬二千國﹐皆稟受太平之教。今太平一歲﹐人爲喜樂順善。二歲﹐地上爲大樂。三歲﹐恩澤究洽於天下﹔四歲﹐風气順行。五歲﹐行神不戰﹐妖惡伏滅。六歲﹐而究著六紀。七歲﹐乃三光更明。八歲﹐而恩究達八方。九歲﹐陰陽俱悅。十歲﹐萬物悉各其所。爲數小終﹐物因而三合之﹐乃天地人備﹐故三十歲而太平。今上皇气出﹐眞道至﹐以理十年﹐小太平也。如力行眞道二十歲﹐而中太平者﹐乃謂帝王已下﹐乃臣民大小﹐按行眞道﹐其卻邪僞也。

神人語眞人言﹕古始學道之時﹐神遊守柔以自全﹐積徳不止道致仙﹐乘雲駕龍行天門﹐隨天轉易若循環。眞人專一老壽﹐命與天連﹐陽道積專﹐日有單至信所致。無爭榮名﹐而居髙官﹐孝順事師﹐道自來焉。神乃知善﹐人與語言。夫師開蒙﹐爲道之端﹐君父及師﹐天下命門﹐能敬事此三人﹐道乃大陳。不事此三人﹐室閉無門﹐福徳皆逃﹐禍亂爲憐。詳惟其事﹐無失書言。父母生之﹐師教其交﹐居親仕之﹐可不愼焉。天下至士﹐去官就仙﹐仙無窮時﹐命與天連。長吏治民﹐仙吏天官﹐與俗何事﹐其事異焉。長吏治民仙萬神﹐天下之事﹐各自有君﹐努力思善﹐身可完全。以是遂去﹐不負祖先。吾圖書已盡﹐無復可陳﹐致勉學詳請其文。神人將去﹐故戒眞人﹐愼之愼之﹐亦無妄傳﹐不得其人﹐愼無出焉。藏之深淵幽冥之間﹐道不飲血﹐無語要文﹐外內已悉﹐無可復言。

於此畫神人羽服﹐乘九龍輦升天﹐鸞鶴小眞陪從﹐彩雲擁前﹐如告別其人意。

西壁圖。上古神人眞人﹐戒後學者爲惡圖像﹐無爲陰賊﹐不好順事﹐反好爲嫉妬﹐令人死凶。天道不可彊劫﹐劫之必致兵喪威之﹐死滅世亡。盜神書必敗﹐欲以爲利﹐反以爲害﹐此卽響應天地之性也。乃致自然之際會﹐審樂以長存﹐愼之愼之。無好爲害﹐善者自然﹐惡者自敗﹐觀此二象﹐思其利害。凡天下之事﹐各從其類﹐毛髮之間﹐無有過差。但人不自精﹐自以不知﹐罪名一著﹐不可柰何。不守其本﹐身死有餘過。乃爲惡於內﹐精气相召於外。故前有害獄﹐後有惡鬼﹐皆來趣斗﹐欲悔之不得﹐因以忘身。故畫像以示後來賢明﹐得之以爲大戒。愚者不信道﹐自若忽事﹐審而言﹐不失銖分。故守柔者長壽﹐好鬥者令人不存﹐物事各從其類﹐不復得還﹐悔之無益﹐鬼以著焉。見戒覺﹐以時自還。今上未傷﹐固可得爲善人。善者乃上行﹐惡者乃下降﹐天道無私﹐乃有自然不失。

開達無閉絕﹐以稱天心地意﹐轉天地之災變﹐暢天地之譚﹐使人民各居其處﹐萬物不傷。故天出文書﹐令使可遙行萬萬里﹐得通其言﹐以暢善人﹐以知惡人﹐以解冤結。故帝王乃居百重之內﹐得長自安﹐聰明達遠方也。由太上中古已來﹐多背叛天地﹐共欺其上﹐故災害日興﹐死者不以數也。帝王久愁﹐不能拘制其下爲姦僞﹐故天遣三道文出也。通其气﹐樂知得失﹐上下和合﹐諫及四遠卑賤﹐令無冤結﹐以稱皇天心﹐樂災除去﹐勿令天怒。下古人心邪蔽﹐不若太上古之三皇﹐人心質朴﹐心意專一﹐各樂稱天心﹐而忠信不欺其上﹐故可無文也。下古小人愚蔽﹐嬌妄文辭﹐欺天地﹐罔冒帝王﹐故天地常忿怒而災禍之。天地病除﹐帝王安且壽﹐民安其所﹐萬物得天年﹐無有怨恨﹐陰陽順行﹐羣神大樂﹐且喜悅﹐故爲要道也。

夫子不孝﹐不能盡力養其親﹔弟子不順﹐則不能盡力順明師之道﹔臣不忠﹐則不能盡力共敬事其君。爲此三行而不善﹐罪名不可除也。天憎之﹐鬼神害之﹐人共惡之﹐死尙有餘責於地下﹐名三行不順善之子也。常以月盡明旦見對於天﹐主正理陰陽。尊卑之神吏﹐魂魄爲之愁苦﹐至滅乃已。天以十五日爲一小界﹐故月至十五日而折小還。以一月爲中部﹐以一歲爲大部。天地之間諸神精﹐當共助天生長養萬二千物﹐故諸神精悉皆得祿食也。比若羣臣賢者﹐共助帝王長養﹐凡民萬物皆得祿食也。故天爲法﹐常諸神以月十五日而小上對﹐一月而中上對﹐一歲而大對。故有大功者賜遷舉之﹐其無功者退去之﹐或擊治。此亂治者﹐專邪惡之神也。人生爲子孝﹐爲臣忠﹐爲弟子順﹐不離其身﹐然後死魂魄神精不見對也。

其二部界者﹐讀吾道書文﹐合於古今﹐於類相從﹐都得其要意﹐上賢明翕然喜之﹐不能禁止爲善也。乃至於敢入茅室﹐堅守之不失﹐必得度世而去。志與神靈大合洞﹐不得復譽於俗事也。其善乃洞究洽於天地﹐其神乃助天地﹐復還助帝王化惡﹐恩及艸木小微﹐莫不被蒙其徳化者。是故古者賢明得師。能助帝王致太平者﹐皆得此人也。中賢力共讀吾文書﹐合於古今道文書﹐以類相從﹐力讀而止。其賢才者﹐乃可上爲帝王良輔善吏﹐助徳君化惡﹐恩下及小微艸木。陰陽和合﹐無復有戰鬥者﹐帝王長優遊而無事﹐羣臣下俱相示教力爲之﹐莫不順善而忠信﹐無刑罰而理﹐不善不可勝矣。其民共讀吾書道文﹐上下通都合計﹐同策爲一﹐無復知爲凶惡者也。拘校古今道文﹐以類相從相因﹐以爲世學﹐父子相傳無窮已也。如三賢中賢下及民﹐俱爲之占﹐天地惡气畢去矣﹐無復承負之厄會也。善乃合陰陽﹐天气和地瑞應畢出﹐遊於帝王之都﹐是皇天后土洽悅喜之證也。故讀吾文者﹐宜精詳之。其三部界者﹐夫人得道者﹐必見神能使之。其上賢明者﹐治十中十﹐可爲帝王使﹐辟邪去惡之臣也。或久久乃能入室而度世﹐不復譽於俗事。故守一然後具知善惡過失處﹐然後能守道﹐入室精思﹐然後能守神﹐故第三也。賢者拘校古今神書﹐以相證明也。中賢守一入道之﹐且自睹神﹐治十中九﹐可爲王侯大臣共辟去邪惡﹐久久冀及入室矣。其小賢守一入道讀書﹐亦或睹神﹐可治十中八﹐可爲民共辟邪除惡也。亦皆拘校古今道文﹐以自相證明﹐乃愚者悉解信道也。大賢中賢下民﹐俱守神道而爲之﹐則天地四時之神悉與﹐邪自消亡。此則天下地上﹐四方六屬六親之神悉悅喜﹐天興善助人爲吉矣。

吾道乃爲理天地﹐安帝王﹐生天地所愛者﹐乃當愛眞道眞徳也。夫天者乃道之眞﹐道之綱﹐道之信﹐道之因而行也。地者乃徳之長﹐徳之紀﹐徳之所因緣而止也。故長爲萬物之母也﹐常忍辱居其下也﹐不自言勞苦也。吾之爲徳君﹐教化下愚﹐正以此天地二事爲祖。故常按天地之法度﹐不失其門戶也。吾之書卽天譚地語﹐與神祇深獨相應﹐若表裏也。天下之名﹐今所屬皆以類相從﹐故知命其所屬。故含五姓多者﹐象陽而仁﹔含六情多者﹐象陰而貪。又受陽施多者爲男﹐受陰施多者爲女﹐受王相气多者尊貴則專﹐受休廢囚气多者﹐數病而早死﹐又貧極也。故凡人生者﹐在其所象五行之气﹐其命者擊於六甲五歷﹐以類古之﹐萬不失一也。古者聖人深原﹐凡事知人情者﹐以此也。眞人知之耶﹖上視天而行﹐象天可爲﹔俯視地而行﹐象地徳而移。念天地使父母生長我﹐不欲樂我爲惡也﹐還考之於心乃行。心者﹐最藏之神尊者也。心者﹐神聖純陽火也。行火者動而上行﹐與天同光﹐故日者乃火之王﹐爲天下正﹐無不照明。故人爲至誠﹐心中正疾痛﹐心神聖上白於日月﹐乃上白於天。故至誠於內者﹐神靈也﹐可不愼乎﹖

天以至道爲行﹐地以至徳爲行。至徳爲家﹐共生萬物﹐無所匿﹐無可私。古者聖人像天地爲行﹐以至道要徳力教化愚人﹐使爲謹良﹐令易治。令世反多閉絕之﹐故愚人共爲狡猾﹐爲失天道﹐不自知非﹐各在眞道善徳不施行﹐故人多天謫﹐當死不除也。

今天師廣開天道之路﹐悉拘校古者道書之文﹐以爲眞要祕道。眞道者多善﹐其文乃入神﹐故能睹神﹐與神爲治。若神入神﹐則眞道也。乃多成於幽室﹐或有使度於室中而去者﹐或有一出一入未能。去者﹐或有但見神而終古不去者。行爲子道﹐學而得大官者決意。凡人專問也﹐今日入學門﹐用心專一﹐常欲利愛而不妄語﹐年少而學﹐至老窮無復知乃止﹐不樂得官也。但身好學﹐務欲知經道﹐積爲善而不止﹐行名立﹐經道成﹐深知古今災變所從起。其行與學有益於上﹐有利於下﹐爲善積聞﹐不可蓋閉﹐名聞四達。明王好之﹐因而徵索詔取﹐萬俱言善哉﹐是其人也﹐傍人爲其悅喜足者﹐卽其善人學而度世者也。

行復爲子說道﹐其不度者﹐意今日入學門﹐不樂思得眞道善說﹐但欲博聞多睹﹐可以行窮極聖人者。又不欲推行作善﹐反好浮華之文﹐可以相欺僞者。或旣得入經道﹐又用心不專一﹐常欲妄語﹐辯於口辭﹐以害人爲職﹔不尊重上﹐不利愛下。復經道空虛﹐未足以爲帝王之良臣﹐反行首長者。傍人以財貨自助﹐欲得大官以起名譽﹐因而盜采財利﹐以公趣私﹐背上利下﹐是卽亂賊敗正治﹐天地之害﹐國家賊也。民之虎狼﹐父母之惡子﹐天地憎之﹐鬼神惡之﹐故其罪當誅之於帝王﹐以稱天心﹐以解民之大害﹐是其抵欺而得官者也。或有用心不專實﹐空虛無眞守﹐反積常思欲得官。官者﹐天之列宿官也﹐以封有徳﹐賞有功也﹑不以妄與無功之人也。無功之人﹐天地所忽﹐神靈所不愛也。下愚不能深自知惡﹐反妄思得天官而不止﹐邪鬼物因而共入其心﹐使妄語﹐因而妖言﹐而不能自禁止也。故時有邪言而死者﹐此之謂也。非獨爲道不得其意則凶也﹐眞人努力自度之術矣。古者聖賢睹天法明﹐故能行道守徳也。天乃專一﹐晝夜行道而不言﹐故能長吉。地乃晝夜行道而不言﹐愛養萬物﹐故能獨吉也。四時晝夜行道而不止﹐故能常獨興王而不止也。三光乃獨行眞道而不言﹐故能常明﹐隨天運行也。五行乃獨行眞道而不言﹐故能與天地爲常也。凡天下之爲道者﹐象此不可勝書也。常能愛利﹐口不妄言﹐則道可得也。欲輕忽反吾言者﹐爲道所賊也。吾乃爲天譚﹐以戒上徳之君。夫徳君天之興﹐必且好道﹐萬民且象其君而爲之﹐皆以此文爲戒。是故天之爲象法也﹐乃尊無上﹐反卑無下﹐其大無外﹐反其小無內﹐包養萬物﹐善惡大小皆利佑之﹐受以元气而生之﹐終之不害傷也。故能爲天最稱神也﹐最名天上之君也。今上皇气至﹐徳君治﹐當象此爲法。故吾道一髙一下﹐一沈一浮﹐欲使眾賢共策之。故東南地戶﹐乃有天地之水﹐不逆小流之力也﹐善惡大小皆歸之。眞人知之耶﹖

文書億捲﹐中有能增人年壽﹐益人命者﹐眞文也﹐其餘非也。文書滿室﹐中有能得天心平治者﹐眞文也﹐其餘非也。臣子滿朝廷﹐中有能樂其君﹐助其君致太平者﹐是帝王之眞臣良吏﹐其餘者佐職之臣子也。人生一子﹐而父母常得其樂而不饑寒者﹐是賢孝之子﹐其餘皆悉備數也。積方重車﹐中有皆能益年者﹐是眞方也﹐其餘非也。天下若此類眾多﹐不可稱記預說也。眞人自深思其意。吾文以一推萬﹐足以明天下之道矣。故使眞人傳道於上徳之君﹐拘校凡文人辭聖書者﹐明以示眾賢﹐使一俱覺解迷惑也。拘校凡文之後﹐災日去矣。夫邪文邪言﹐乃姦災之主人也。夫正文正言﹐乃遂邪姦惡之吏也。以文正言﹐以吏正姦﹐僞無主人﹐則無止宿之所矣。夫邪言爲姦主人﹐比若盜賊有捨止之所也。主人已死亡﹐盜賊無緣復得來止息也。

行天道之爲法﹐以一況萬﹐萬不可盡書也。文多使人眩惑﹐不若舉一綱﹐使萬目自列而張之。故萬人擾擾﹐不若一帝王也。眾星億億﹐不若一日之明也。柱天羣下跂行之言﹐不若國一賢良也。天道廣縱無復窮極﹐不若一元气與天持命綱也。賢者上徳之君﹐得思吾言﹐壽自長也。後世共思吾言﹐自父慈子孝﹐日廣且明也。大小爭爲善﹐後無彊也。不知復有邪文﹐佞人國以藏也。災變盡除﹐三光明也。自然之術﹐天師共純也。爲道如此﹐何有傷﹐遂以爲法﹐乃天行也。垂書記之﹐是思天地神明也。以徵之文﹐與天地響應也﹐是天合信符也。上君賢者﹐宜共策此辭﹐行之者日興﹐與時宜爲朝﹐得天地之欲﹐故吉哉。

吾爲太平徳君制作法度﹐不限一人。夫太平气來﹐有一人自冤﹐不得其欲者﹐則上皇太平气不得俱來至也。故天教吾廣開辟其路﹐使自恣自擇可爲也。賢明欲樂活者﹐可學吾文﹐思其意﹐入室成道﹐可得活。賢柔欲樂輔帝王治﹐象吾文爲之﹐可以致太平乎。欲樂居家治生商財者﹐思吾文可竟天年﹐各得其所願﹐無大自冤也。故徳君以治﹐大平之气來也。所以然者﹐乃天下無自冤者﹐各自得其所。上徳之君賢明者﹐不奪所欲﹐必得天下之心﹐欲承天意以歸之。

天之行不奪人所欲﹐地之行不奪人所欲﹐明君象之﹐故致太平。天地至神﹐猶不奪所欲﹐況人乎哉。

上古神人戒弟子後學者﹐爲善圖像﹐陰佑利人常吉﹐其功增倍。陽善者﹐人卽相冗答而解。陰者﹐乃天地諸神知之﹐故增倍也。積徳者﹐富人愛好之﹐其善自來也。人之所譽﹐鬼神亦然﹐因而佑助之。好道者長生﹐乃與陰陽同其憂﹐順皇靈之行﹐天地之性﹐得其道理﹐故天佑之也。失者亂天﹐不好善人也。夫求善以善﹐無可怪。學以仁得之﹐道之始也﹔以徳得之﹐道之中和也。以道得之﹐上也。

吾本少學而不止﹐精神念之﹐涕常欲下﹐爲此積久﹐蒙皇天大恩﹐今日幸得逢天神人於曠野。始學若虧﹐思問小事外浮華也。本求守一養性之法﹐凡三百首﹐乃見天師說而無極﹐故敢問身寧可得長存否﹖

子爲天來學問﹐疑吾爲天授子也。願聞其訣意﹐以何明之也﹖今有徳之君﹐得吾書心解行之﹐與眾賢共議﹐以化凡民﹐必與立響相應﹐是其明證也。吾道以誡成﹐不設僞言行﹐已訣矣。吾含此道久﹐以無可與語者。天冤結有劇﹐病變不絕﹐此其悒悒不通﹐天師何自往與付之。曰﹕位不當也。吾職在天﹐眞人職在地。在地者出萬物﹐故天生者於地養之。故吾傳道於眞人。地生君王凡民﹐萬二千物﹐悉得陽施﹐從陰中出﹐故子得傳於人也。子以吾言不誠信也。夫天𨿽有所出﹐不與人語﹐情意同。吾書承天教令﹐明若丹靑也。

天數之始也﹐是故天地未分之時﹐積气都合爲一﹐分爲二﹐成夫婦。天下施於地﹐懷妊於玄冥﹐字爲甲子。布根東北﹐丑與寅。始見於卯﹐畢東南﹐辰與巳。垂枝於南﹐養於午。向老西南﹐未與申。成與西方﹐日入酉。畢藏西北﹐戌與亥。故數起於一﹐而止於十者﹐五千之始﹐五行之本也。數一以乘十﹐百而備是。故天生內﹐故畢終是。故斗建於辰﹐破於戌。建者立也。故萬物欲畢生。破者敗也。萬物畢死於戌。數天地八方﹐十而備﹐陰陽建破﹐故以此往來復其故﹐隨斗所指以明事。吾書乃爲除害气﹐故曰象天爲法。

太平經鈔己部卷之六竟

太平經鈔庚部卷之七

虛無自然圖道必成誡

虛無者﹐乃內實外虛﹐有若無也。反其胞胎﹐與道居也。獨存其心﹐懸龍慮也。遂爲神室﹐聚道虛也。但與气遊﹐故虛無也。在气與神﹐其餘悉除也。以心爲主﹐故得無邪也﹐詳論其意﹐無忘眞書也。得之則度﹐世可久遊也。何不趣精﹐反與愚俱也。凶禍一至﹐被大災也。棄其眞朴﹐反成土灰也。賢者見書誡之。

無爲者﹐無不爲也﹐乃與道連﹐出嬰兒前﹐入無間﹐到於太初﹐乃返還也。天地初起﹐陰陽源也。入無爲之術﹐身可完也。去本來末﹐道之患也。離其太初﹐難得完也。去生已遠﹐就死門也。好爲俗學﹐傷魂神也。守二忘一﹐失其相也。可不戒之﹐道之元也。子專守一﹐仁賢源也。天道行一﹐故完全也。地道行二﹐與鬼爲鄰也。審知無爲﹐與其道最神也。詳思其事﹐眞人先也。閉子之金關﹐無令出門也。寂無聲﹐長精神﹐神气已畢仙道門﹐易哉大道不復煩﹐天道無親歸仁賢也。

自然之法﹐乃與道連﹐守之則吉﹐失之有患。比若萬物生自完﹐一根萬枝﹐不無有神﹐詳思其意道自陳﹐俱相混沌出妙門﹐無增無減守自然。凡萬物生自有神﹐千八百息人爲尊﹐故可不死而長仙﹐所以早終失自然﹐禽獸尙度況人焉。愚者賤道﹐下與地連﹐仁賢貴道﹐忽上天門﹐神道不死﹐鬼神終焉。子欲爲之﹐如環無端﹐愼無入有﹐自益身患﹐亦無妄去﹐令人死焉。天地之性﹐獨貴自然﹐各順其事﹐無敢逆焉。道興無爲﹐虛無自然﹐髙士樂之﹐下士忽焉。詳學知師﹐亦無忌言﹐有師明道﹐無師難傳。學不師訣﹐君子不言﹐妄作則亂﹐文身自凶焉。道已畢備﹐便成自然。

其三道行書﹐悉取訣於集議﹐以爲天信﹐卽且響應立效也。其正神靈者﹐取訣於洞明萬萬人也﹐以爲天信。其凡文欲正之者﹐取訣於拘校﹐以爲天信。其欲樂知吾書信者﹐取訣於瞥疾﹐行之且與天響應﹐善者日興﹐惡者日消﹐以爲天信。其欲署置得善人者﹐取訣於九人。其問入室與未者﹐取訣於洞白也﹐形無彰蔽﹐以爲天信。其欲知身成道而不死者﹐取訣於身已成神﹐卽度世矣﹐以爲天信。其欲洽洞知吾書文意者﹐從上到下盡讀之﹐且自照察﹐心大解﹐無復疑也﹐一得其意﹐不能復去也。其欲效吾書﹐視眞與僞﹐以治日向太平﹐以爲天信。其欲壽可得與不者﹐取訣於太平之後也﹐如未太平﹐先人流災爲害﹐難以效命﹐以爲天信。大陽欲知太平者﹐取訣於由斷金也。水與火欲厭絕姦臣﹐祆不得作者﹐取訣於由斷金﹐衰市酒也。欲得天道大興法者﹐取訣於拘校眾文﹐與凡人訣辭也。欲得良藥者﹐取訣拘校凡方文﹐而效之也。欲得疾太平者﹐取訣於悉出眞文﹐而絕去邪僞文也。欲樂思人﹐不復殺傷女者﹐取訣於各居其處﹐隨力衣食﹐勿使還愁苦父母﹐而反逆也。欲除疾病而大開道者﹐取訣於丹書吞字。欲知集行書訣也﹐如其文而重丁寧﹐善約束之﹐行之一日﹐消百害獨人心﹐一旦轉而都正也﹐以爲天信。

請問瑞者何等之名也﹖子何故爲愚耶﹖願天師不棄﹐示以一言。夫瑞者﹐淸也﹐靜也﹐正也﹐專也﹐心與天地同﹐不犯時令也。願聞以何知其淸靜端正專一耶﹖善哉﹐子之問也。夫天地之性﹐自古到今﹐善者致善﹐惡者致惡﹐正者致正﹐邪者致邪﹐此自然之術﹐無可怪也。故人心端正淸靜﹐至誠感天﹐無有惡意﹐瑞應善物一﹐故能致瑞應也。諸邪用心佞僞﹐皆無善應﹐此天地之大明徵也。子知之耶﹖善惡皆有應也﹐不調和者致不和﹐此天之明效也。善哉。

請問人之爲善也﹐上孝子﹑上忠臣﹑上順弟子﹐當思上何等於君父師哉﹖當上異聞珍寶﹐希見之文﹐而得上者是也。忠臣孝子順弟子﹐常可樂爲也﹐何不上同聞﹐而上異聞卽﹖同聞上自有之﹐何須復上耶﹖愚生不曉其意。行且使子知其審實。天下所來所珍﹐悉未常見而善珍也﹐以上其君﹐是上忠臣也﹔未常見善食﹐以上其親﹐是上孝子也﹔未常見之說﹐以上其師﹐是上善弟子也。子知之耶﹖願聞上同事。上之所有﹐而重上之﹐何也﹖然皆應﹐故其上罪不除。何其重也﹖子應不曉之﹐生人之所常有﹐重皆厭之﹐何須復上之耶﹖自古及今﹐大聖之定凡事﹐乃去同取異﹐乃得天地之心意﹐此之謂也。

天有兩手﹐乃成凡事。一手有病邪惡﹐則無有成事。天大怨之﹐地以爲忌﹐天下亂而無成功﹐一由此一手邪惡而不並力。凡事盡不理﹐六方不太平﹐亦由此兩手﹐有病邪惡﹐而不並力。所致吉凶安危﹐由此兩手。眞人亦豈深知之耶﹖不惟天師開示其要意﹐使得知之。知之者終古冥冥昏亂﹐無從得知之也。夫師者﹐乃天地凡事教化之本也﹐𨿽難安得言哉﹖善哉。眞人之求問事辭也。其要而言﹐��而已。安坐﹐爲諸眞人具說其意。天下象而行之﹐無復凶亂事。天上諸神召﹐爲兩手策字爲要記﹐國家行之則長存﹐凡人行之則久富安。要道將出﹐近在凡人身﹐今爲眞人分別言之。天地者﹐主造出凡事之兩手也。四時者﹐主傳養凡物之兩手也。男女夫婦者﹐主傳統天地陰陽之兩手也。師弟子者﹐主傳相教通凡事文書道徳之兩手也。君與臣﹐主傳理凡事人民諸物之兩手也。此有六事﹐才舉其綱﹐見其始耳﹐不可勝書也。凡事相須而成事者﹐皆兩手也。天上名爲重規疊矩﹐皆相應者也。一手邪不等﹐無成事﹐天上名爲大亂之治﹐六方八遠名爲鰥寡斷嗣﹐日以向衰。無成事﹐由此兩手不並力也。

請問天上何故名爲兩手﹖兩手者﹐言其齊同並力﹐無前卻然後可成也。兩手不並力者﹐事不可成也。故凡事象此兩手﹐皆當各得其人並力同心﹐象此兩手乃告安﹐太平之气立至﹔不象此兩手﹐億萬年不能出上皇太平气也。太平气常欲出﹐若天常。若兩手久不調禦之故﹐使閉不得通出﹐悒悒何訾﹐咎在兩手不調。若兩手平調者﹐上皇太平气出﹐前後至不相須。善哉。是故天地不並力﹐萬物無從出﹔四時不並力﹐凡物無從得長﹔五行不並力﹐凡物無從得成﹔君臣不並力﹐凡事無從得理﹔夫婦不並力﹐子孫無從得長﹐家道無從得立﹔師弟子不並力﹐凡結事無緣得解﹐道徳無緣得興﹐蒙霧無從得通﹐六方八遠大化無從得行。是故皆當並力﹐比若兩手乃可通也。不若兩手﹐故致凶也﹐𨿽治療無益也﹐無從得成功也。但空久愁苦而日凶。故凡象此兩手者﹐選舉當得其人﹐不得其人者﹐天上諸神名爲半死﹐不持一手獨作﹐安有能成功成事哉﹖凡疑事﹐宜深思此意。

以赤心﹐心生於火﹐還以付火。爲治象是﹐則延年益算﹐萬不失一﹐吾不欺子也。以示徳君﹐以示凡人﹐賢者各思其意﹐無敢犯者也。用之名爲自厚自養﹐不用之名爲自愁自苦。神哉。吾之爲道﹐傳天意也。但可前不可卻﹐但可順不可逆﹐順之全得天心也﹐逆之事亂禍凶。人意西﹐天意東﹐名爲與天意不同。可爲覺知者矣。

今凡人舉士﹐以貢帝王﹐付國家﹐得其人幾吉﹐不得其人幾凶﹔得其人何所能成﹐不得其人何所能傾。諸眞人自精且對。然得其人有四吉﹐不得其人有四凶﹐得其人天地六方八遠安﹐不得其人天地六方八遠不安。願聞其要意。然貢士得其人﹐上得以理﹐有成功而常安﹐日有益於上﹐一大吉也。所舉人可任﹐得成器﹐二吉也。得成器﹐能彰明其師道﹐恩及其師﹐三吉也。所舉者信事有效﹐復令上信任用之﹐四吉也。共並力同心﹐所爲者日有成功﹐月益彰明﹐歲益興盛﹐天地悅喜﹐善應悉出﹐惡物藏去﹐天地悅則羣神喜。守而不失﹐上可以度世﹐中可以平理﹐下可以全完﹐竟其天年﹐舉士得其人﹐善如斯矣。天上明此續命之符。

請問何故正名﹐爲續命之符﹖然所以續命符者﹐舉士得人﹐乃危更安﹐亂更理﹐敗更成﹐凶更吉﹐死更生﹐上至於度世﹐中得理於平﹐下得竟其天年﹐全其身形。夫舉士不得人﹐上無益帝王﹐國家令其理亂﹐帝王悉苦﹐天地不悅﹐盜賊災變萬種﹐是一大凶也。所舉人不能理職﹐佞僞日欺﹐久久坐俟不安﹐不得保其天年﹐或天地鬼神害之﹐或爲人所賊殺﹐辱及其父母﹐惡流及妻子後生已下世類﹐遂見知過失爲惡人﹐是二大凶也。其人惡則其學棄﹐污辱先師聖賢業﹐禍及其師﹐是三大凶也。又舉之者不信﹐共欺其上﹐貢非其人﹐亂天儀﹐污列宿﹐天疾之﹐地怨之﹐國君惡之﹐聖人非之﹐是謂爲世大佞妄語之子﹐當坐是事﹐不得天地鬼神誅之﹐則人當害之﹐辱其先人﹐禍及妻子﹐是爲四大凶也。犯四大凶﹐貢非其人也﹐乃使帝王愁苦。凡害气動起﹐不可禁止﹐前後不理﹐更相承負。天地大怒﹐羣臣戰鬥﹐六方不喜﹐八遠乖錯﹐終古不理﹐天上名爲曰減年短命之符。何故名短命之符哉﹖然理長反爲短﹐年當多反少﹐舉事逢凶﹐無益於身﹐天地不悅﹐除算減年﹐故天上名爲短命之符也。善哉。此天上文﹐以示徳君﹐以示凡人賢﹐下及民間。爲人上求士﹐不可不詳﹔爲人下貢士﹐不可不忠。後世傳誦此書文﹐結於胸中﹐急急舉士不若此﹐天地不復喜也。知而故違﹐其謫重哉。愼之。

天上文解六極﹐大集天上﹐八月校書﹐象天地法﹐以除災害。惟上古之道﹐修身正己﹐不敢犯神靈之所犯﹐乃敢求生索活於天君﹐不敢自恣﹐恐不全。日念生意﹐與神爲神﹐表其類也。欲得盡忠直之言﹐與諸所部主者之神﹐各各分明是非﹐乃敢信理曲直耳﹐何日有忘須臾之間。上有占人﹐具知是非﹐何所隱匿﹐何所不信者也。故得自理﹐求念本根﹐未曾有小不善之界也。但自惜得爲人﹐依仰元气﹐使得蠕動之物﹐所不睹見災異之屬。但人負信於誓言﹐兩不相信﹐故有所不安。天地中和上下各有信﹐人不得知其要。人食五常之气﹐無所不稟不依﹐無所不食﹐失善從惡命不全﹐何獨如是耶﹖故天君言﹐常有善有惡﹐故有當直之者。故誤惡以分明天地四時五行之意﹐使知成生爲重﹐增其年命﹐人得生成之道﹐承用其禁﹐不敢懈怠。以是言之﹐天知愚人甚薄﹐而無報復之意﹐逆天所施爲﹐證天所施爲﹐加人所施爲行也﹐中類反當活惡疾善也。故聖人知陰陽之會﹐賢人理其曲直﹐解其未知﹐使各自分盡不相怨。善自命長﹐惡自命短﹐何可所疑﹐何可所怨乎﹖善者著善之文﹐不失其文﹐不失其常﹐不失其宜﹐是爲上徳。無所不成﹐無所不就﹐不失其明﹐不失其實﹐不失陰陽所生成﹐不失四時主生之气所出入﹐不失五行之成﹐不失日月星宿﹐不失其度數﹐不失吉凶之期﹐不失災異之變﹐不失水旱之紀﹐人命長短﹐不失所稟系星宿厚薄之意﹐是上徳所當行也。故有徳之人﹐無所不照﹐無所不見﹐上下中和﹐各從其宜。就其徳﹐各不失其名﹐是爲順常。長生之文﹐莫不被榮萬物﹐巖牙剖甲而生﹐垂枝布葉以當衣裳﹐霧露雪霜時雨﹐以當飲食﹐生長自成覆華實﹐令給人地之長﹐名爲水母﹐民名爲瓜﹐盛夏之時以當水漿﹐天下所仰﹐人皆食之。是徳人承天統﹐成天形﹐仰地以給民食﹐行思布施﹐無不被徳以自飽足﹐是天恩。天所施生甚大﹐不順命﹐及言自然﹐是爲逆。故有徳之人上知天意﹐教民作法﹐無失天心﹐育養長大﹐使得爲人﹐復知文理﹐行成徳就﹐可上及天士。天上之事﹐功勞有差。徳人主知地之事﹐命民依仰﹐重見恩施﹐不能以時報之。徳人爲天行气﹐上下中央不得其所者﹐人反輕天所施爲﹐是正令天怒不止﹐神靈不愛人﹐侵奪年命﹐反自怨非天﹐故下神書﹐令民不犯也。

人有善大恩﹐有一反以思﹐力自善。如人久見狐疑﹐尢惡先沒﹐用是自損﹐日夜惶懼﹐不知何也。天生人知善惡﹐行善有信﹐天不欲令人有惡聞也。用是欲貪生惡死﹐亦不敢犯禁﹐如所妨害於身也。故因緣天气﹐與通人之辭語﹐言身往來﹐知人情意﹐見其不善﹐而退自責﹐恐有文書污名在其中也。如人當時意﹐加施於人﹐誠不敢對首理委曲﹐得耳責所施行。努力自念﹐從生來功效所進﹐解先人承負﹐承負除解﹐過盡亦當上。行善復惡﹐自與命戲。且言善人宜復屈意﹐當時微苦﹐用心不懈﹐復後得福。生言受劫﹐受勑誠歸閒靜處﹐思失自責。言思從中出﹐天神知之﹐固勿倦也。

預知天君意所施爲者﹐爲上第一之人﹐可在天君左側。有功勞賜賞﹐謙遜不敢進授益﹐復竭盡筋力﹐用心乙密爲大。故天君重復﹐重自面勑教人﹐是生之福也。所主眾多﹐平心爲行﹐是自可矣。生言不敢﹐乃望在天君左側也﹐見活而已。但思忠孝﹐順理盡節﹐不敢受重賜﹐但恐無功。聞人有過﹐助其自悔。檢飭所行防禁﹐使思天意。知善行善﹐知信行信﹐知忠行忠﹐知順行順﹐知孝行孝﹐惡事無復得前也。過無巨細﹐天皆知之。薄疏善之籍﹐歲日月拘校前後﹐除算減年﹐爲惡不止﹐便見鬼門。地神召問﹐其所爲辭語同不同﹐復苦思理之﹐理後乃服。上名命曹﹐上對算盡﹐當太士愆流後世﹐是非惡所致也。人欲得人利﹐人亦不欲利之。善利得生﹐惡利不久﹐以善不久居地上也。故使有天地利不平。天使人爲善﹐故生之﹐而反爲惡﹐鬼神疾苦﹐安得怨乎。此書故先進善退惡﹐古今文也。人命近在汝身﹐何爲叩心仰呼天乎﹖有身不自淸﹐當淸誰乎﹖有身不自愛﹐當愛誰乎﹖有身不自成﹐當成誰乎﹖有身不自念﹐當念誰乎﹖有身不自責﹐當責誰乎﹖復思此言﹐無怨鬼神﹐爲惡自負其身﹐不負他人﹐復知之乎﹖行順所言﹐可思無離於心﹐離之爲敗﹐不可復理﹐與鬼同伍﹐何得活乎﹖念生得生﹐人在天地間﹐柰何忘天地恩乎﹖此爲何等哉﹖欲望天報﹐當自責懇惻﹐垂淚而行﹐言我蒙恩得爲人﹐與萬物殊異﹐天使有異﹐能言語﹐見好醜﹐知善惡可否之事﹐當自詳愼﹐所言反天辭﹐令不奉順﹐是爲大逆不道之人﹐天安得久與從事乎。受勑未能通達﹐靜於閒處自省﹐責過所負﹐以謝天地四時五行諸部神靈﹖天君聰聽﹐令自思惟。上古之人皆有智慮﹐不敢犯禁﹐自循自正﹐恐見有失﹐動輒爲不承命﹐失其年壽﹐用是之故﹐不敢小懈﹐過輒有罰首﹐以是自省自愛﹐敬重禁忌﹐不敢違失意。復見責問﹐心常恐悸﹐悵然喪气﹐負天心﹐言小不稱是﹐爲文煩﹐輒考問核實。所言所信﹐可以名譽﹐及身常念慕貪﹐與天地四時五行共承統而行﹐不敢有小過差。眞以心求進索生﹐惟大神原省語﹐使見四時五行生成﹐復見日月難報﹐想不見中棄。正營之人﹐不敢自遠﹐惟上古聖人之爲道也﹐乃出自然。心知天上之理﹐所施行皆預知者﹐音聲微通還知形容﹐自視心昭然意解。知當救之事﹐吉凶之會。了然可知。心內欣然﹐乃知得天之福也。使見前行之事﹐皆戒篤達。自惟蒙恩見寵﹐大神輒見教戒﹐使不危息。閥望四表﹐上下通洞﹐心中歡然﹐復得延期﹐並及所不聞﹐是皆天君大神之恩力所化。大神言﹕是諸神共知﹐延者有命﹐錄籍有眞﹐未生預著其人歲月日時在長壽之曹﹐年數旦升﹐乃施名通﹐在北極眞人主之。變易骨體﹐身輕潤澤﹐時暮得藥﹐以成精華。所在化爲﹐無有不成。出窈入冥﹐何所不通。惟上古得道之人﹐亦自法度﹐未生有錄籍﹐錄籍在長壽之文﹐須年月日當升之時﹐傳在中極。中極一名昆侖﹐輒部主者往錄姓名﹐不得漏脫。使往動搖支節﹐屈伸轉順﹐反覆教戒﹐劫隨師屈折﹐以藥飲之﹐骨節開煉﹐𨿽不時相久者﹐知其可堅與不堅也﹐示之志不傾也。貪生惡死﹐思行天上之事﹐數使往實核有歲數﹐使知所行防禁﹐傳示學者﹐不問神文﹐言自己賫書且竟﹐神乃知相對語言之﹐亦連歲月﹐積千三百二十日﹐乃將與俱見大神﹐通元气﹐行自然。天君簿見密勑﹐所案行不得有私相信﹐惑心易意﹐行無失誤。大神言﹕己算計諸神所假稟﹐常以八月晦日﹐錄諸山海陵池﹐通水河梁﹐淮濟江湖所受出入之簿﹐各各分明。天君有所勞賜有部署﹐天君前自復數通藏金室署﹐有心之人令主天君所問﹐輒當承所教﹐宜日夜不懈﹐屬主之人勿失所索﹐有心之人須以定錄簿。當有使神主爲計名諸當上升﹐先時百日皆文上勿有先脫。如有文書不相應﹐計曹不舉者並坐。先勑令不犯神書﹐此書出後三歲八月﹐乃示俗人﹐如有道信人者﹐大可示之。天君有教言﹕此人先時有承負﹐勑神爲解除收藏﹐未藏者爲藏之。大神言﹕此人貧厄空虛日久﹐恐不自全﹐得天君腹心﹐乃令神收藏。前之勑拜謝受恩﹐𨿽日月未至﹐諸先時一月令知之。天君言﹕下所部神將士眾甲中﹐勿失時以藏﹐爲作姓名﹐令地主敬愼﹐使有神靈往來﹐有欲從願所求﹐聽之。來事遠惡趣善﹐不犯所禁﹐復得見天道所師化﹐無不從之化者。故使人主爲作羽翼﹐開導頭尾﹐成其所爲城郭﹐卓然可知。知上及大化﹐並理元气﹐復知人事。是亦有祿有命之人﹐皆先知之﹐隨人化可得延之期﹐天亦愛之。善神隨護﹐使不中惡。心使見善﹐惡者不得以爲此等。故天重善﹐使得從願﹐不侵不克如其平﹐殊天復增其年﹐會此大恩也。報之非以珍琦﹐但寫心歸誠﹐自實信不負所言﹐是爲報也。

天上見善事﹐當藏匿不與﹐吉凶所致。人惟與大聖徳之人﹐乃承元气自然精光相感動﹐乃爲大神。悉知當所施﹐輒當天意﹐不失其元气之志。常行上爲大神補相﹐如國有公卿﹐心知大神之指歷文書相通﹐上章各有稱舉﹐宜得其人﹐使可保有言事﹐輒用天君以事﹐更明而得書﹐輒下無失期﹐輒得朝上之恩。大聖當知﹐天君所當施行之一事﹐安得有失乎﹖世人不知﹐以爲如民長吏﹐安能知韶書所當道下文乎﹖天上之事﹐音聲遙相聞﹐安得有隱也。此在自然之中相檢﹐如此天君日夜預知﹐天上地下中和之間﹐大小乙密事﹐悉自知之。諸神何得自在乎﹖故記首尾善惡﹐使神疏記。天君親隨月建升斗綱傳治﹐不失常意﹐皆修正不敢犯之。故言天遣。心神在人腹中﹐與天遙相見﹐音聲相聞﹐安得不知人民善惡乎﹖天君言﹐有善信舉之﹐無善信下之﹐不但天上欲得善信人也﹐中和地下亦然。人不深知當來之事﹐故使有心者志久﹐志久與大神同路﹐是天之所近。比如國有忠臣良吏﹐不離左側。但人不信天﹐天何信人有二心乎﹖白日升天之人﹐求生有籍者﹐北極天君內簿有數通。無心志之人﹐何因緣得上錄籍。早有心志之人﹐終得駕乘精气﹐爲天行事乎。天地中和﹐皆當從天恩得生﹐而反多不信﹐是罪之重者﹐何可望天上諸神聞知乎。言世人能自悔﹐不避晝夜﹐積有歲數﹐其人可原﹐白之天君。言人自責者﹐令有生籍之神移名壽曹﹐百二十使有續世﹐貧者令有子孫。天以滅絕者﹐爲惡不止﹐轉更傷害物﹐故令絕之。惟太上有徳之人﹐各自有理﹐深知未然﹐自延福及子孫﹐況其身乎。

惟太古善人爲行也﹐乃預知表裹﹐出入陰陽﹐道其紀綱﹐發中念之﹐忘其理。順天而行﹐不敢有疑﹐用是得成﹐承奉大施﹐思念在身﹐行無愆負﹐微稟自然﹐不信不篤天﹐乃怒之﹐自知悔過﹐天復教之。上古得仙度世者﹐何從惡起念之﹐見書忠孝﹐敬事父母﹐兄弟和穆﹐無爲表裹﹐上下合同﹐和天大禁。天君爲理﹐受命有期﹐安得自在﹐忠孝之心﹐不失天地意﹐助四時五行﹐不敢毀當生之物。惟太上仁人爲行也﹐乃積累行於天。天聽信﹐使助東皇布置當生之物﹐華實以給民食﹐使溫飽。身形長大﹐展轉相養﹐陰陽接會﹐男女成形﹐老小相次﹐稟命於天數。二十八宿轉相成﹐日月照察不得脫﹐更直相生﹐何有懈息。但人不知命有短長﹐春夏秋冬更有生死無常﹐故使相主移轉向壽算增減﹐轉相付受。故言四時五行日月星宿﹐皆主持人命﹐善者增加﹐惡者退去﹐計過大小﹐自有格法。天上地下﹐相承如表裹﹐復置諸神遞相使。故言天君勑命曹﹐各各相移﹐更爲直符﹐不得小私﹐上下古之﹐有何可得逃乎﹖

惟太上善人之爲行也﹐乃表知天地當行之事﹐各有所主﹐各有其辭﹐各修其事﹐各成其神﹐各立其功﹐各行其忠﹐各理其文﹐各施於人﹐各道其進﹐各得天地腹心﹐各不失四時五行之生成。乃應太上善之人﹐天之信﹐地之保﹐五行之腹心﹐不犯諸禁。常念成人﹐使樂爲善﹐令得天地神明之意﹐從表徹裏﹐成功於身﹐得入長生久視之籍﹐得與天地大神從事。從忠誠於天﹐奉承大化。故天不奪人願﹐地不奪人安﹐常日夜思過承負﹐恐不稱天君之意﹐何惜忠孝﹐奉事上報乎﹖

惟太上有知之人﹐乃預知天上之事﹐當所施爲﹐當所未行。事出自然﹐在其所爲。故知善惡表裹﹐出入所行﹐莫不成就。欽仰成神﹐以成其功﹐以名其徳。得與大神通其辭﹐行其道﹐進其所知。

惟太上有心之人﹐各知分部﹐各自有所道﹐自有所行﹐自有承奉﹐自有所進﹐自有所白﹐自有所言﹐自有所至﹐自有所動。心系於內﹐常思盡忠孝﹐誠有功於天﹐積行累歲﹐未曾有懈而忘恩。思得太上之戒﹐以全其命﹐何敢忘通達四隅。承天所知﹐表通未然﹐心注念大神﹐所進所白﹐不敢自以心意評之﹐常以諸神集議﹐可承用與不﹐常恐不得神心腹。天上昌興﹐國降逆明﹐先師賢聖道天地喜神﹐出助人﹐令人壽﹐四夷卻。

古者無形神人也﹐學求生道﹐乃上與委气同願﹐念不失委气之意。徹照四方﹐希聲之音﹐出入上下﹐皆法度。羣神精气﹐莫不自來﹐奉承顏色。恐失其意﹐系所屬﹐皆懼心。衣履轉成合懷﹐施惠布恩﹐上下流聞﹐四方六極八表之外﹐延及先生。大恩所覆﹐敬承奉命﹐感動皇靈。出入天地之間﹐照達日月星辰﹐取明於前﹐二十八宿更宣﹐察民用有支幹﹐吉凶有文。但人少知﹐自以爲賢﹐動作行止﹐無益於天﹐禍罰絕世﹐先祖無祠。三气不和﹐用諫者善﹐不者自期至地之下﹐殃流子孫﹐天命之爲﹐安可逃也。

天有四維﹐地有四維﹐故有日月轉相推。星有度數﹐照察是非﹐人有貴賤﹐壽命長短﹐稟命六甲。生有早晚﹐善惡異處﹐不失銖分。世人不知﹐反爲無眞﹐和合神靈﹐乃得稱人。得神靈腹心。得天應者﹐天神舉之。得地應者﹐地神養之。得中和應者﹐人鬼佑之。得善應者﹐善善相稱﹐得惡應者﹐惡惡相從。皆有根本﹐上下周徧。欲得性善不逆之人﹐以爲屍民。陸地之神﹐欲得善人。各施禁忌﹐上通於天﹐爲惡犯之﹐自致不存。吏無大小﹐民本因緣﹐宜明其事﹐勿爲民所患。殊能好道徳仁惠﹐與天合理﹐與地同意﹐與中和有意﹐思以善神靈相睹﹐各自有信﹐莫欺愚者。無犯天禁﹐無犯地刑﹐奉順四時﹐無有殺名。五行所成﹐宜各自守。夫貪生者天之所佑﹐貪養者地之所助﹐貪仁者人共愛之。爲惡者天之所賊﹐天知其惡﹐使凶神惡鬼入身中﹐流布四支頭面﹐腹背胸脇七政﹐上白明堂﹐七十二色爲見﹐是死之戶也。天貪人生﹐地貪人養﹐人貪人施﹐爲惡其禍不救。以天書告之。

古者神聖之言﹐不失綱紀﹐自有法度﹐人不可輕犯禁忌。古之所得道太平﹐但承奉天法﹐不犯禁忌﹐卽太平臣民矣。天有無貲之糧﹐無貲之衣﹐有功復進﹐卽得祿矣。

上古之時﹐神聖先知來事﹐與天共理﹐分布四方上下中央﹐各有部署﹐上下相望﹐不肅而成﹐皆爲善。恐不稱天心﹐天有教使﹐奔走而行﹐皆持簿書﹐不動自齊。恐有勘問﹐動有規矩﹐得其所行。春行气﹐夏成長﹐秋收使民得以供祭﹐冬藏餘糧得以相續。旣無懈時﹐神靈所施﹐莫不被榮﹐恩及跂行﹐艸木亦然﹐各得其所。故令有財之家﹐假貸周貧﹐以陳歸新﹐使得生成﹐傳乎子孫﹐神靈所護﹐是非大忌。天地四時五行眾神吏﹐直人命祿﹐不可敬重﹐念報其恩。急以此文付有徳之君﹐令知天之愛人﹐而人反不愛乎。洞極之經﹐名曰太平﹐行者得福﹐不者自令極思﹐聚身無離﹐常報應不枉。久所不及﹐施惡於人。人無貴賤﹐皆天之所生﹐愛之愼之念之﹐愼勿加所不當而枉人﹐侵克非者﹐天所不報﹐地所不養﹐凶神隨之﹐不得久生。禱祭之神益怒。見善當進﹐見惡當退﹐何有所疑﹐行各自力﹐無爲神所誤。所居不安﹐去故就新﹐神復得還。

惟天地亦因始初﹐乃成精神﹐承奉自然﹐生化所化﹐莫不得榮。因有部署﹐日月星機衡司候﹐並使五星各報其方﹐各行其事﹐雲雨布施。民憂司農事﹐元气歸畱。諸艸木跂行﹐端息蠕動﹐皆含元气﹐飛鳥走獸﹐水中生亦然﹐使民得用奉祠及自食。萬民不往用者﹐聽禽獸食之。今之惡民﹐殺不當﹐懷妊胞中﹐當生反死﹐絕其命以給其口。當殺之時﹐皆恐懼。故天誠念之憐湣﹐爲施防禁﹐犯之坐之。六畜尙愛﹐不忍中傷﹐人反不自惜﹐更爲逆虜﹐所取非一。𨿽不卽誅者﹐將積其過﹐殺敗不止﹐滅戶下流﹐未生者亦不得逢吉。鬼神惜之﹐司候在前﹐有何脫時。故記善惡之重﹐眞人以此文亦眾民﹐義恐隱藏﹐隨俗文字﹐分明行之。故取信於天﹐取信於地﹐取信於中和﹐取信於五行﹐是皆天所報信也。不失銖分﹐知之乎﹖乃委气自然之服化也。三臺七星﹐輔正天威﹐日月照察是非﹐使各有自然之報。復申勑諸所部主﹐各令分明﹐受罰不怨﹐此之謂也。災害之書﹐三甲子復見理﹐不如十諫令知耳。且念活求知﹐賢聖有知可及矣。聖人當升賢﹐復求生不惡﹐復次之神仙之錄﹐在此北極﹐相連昆侖。昆侖之墟眞人﹐上下有常﹐主錄籍之人﹐姓名相次﹐髙得髙﹐中得中﹐下得下。先生爲師﹐尊之爲君﹐稱之爲父﹐故師君父不可不明﹐臣不可不忠﹐弟子不可不順﹐敬從其上。故天不忘先生之恩﹐地不忘先生之養﹐人不忘先生之施。天以三光下照中和及地下﹐無有懈息。無徳之國﹐陰气蔽日﹐令無光﹐人民恐懼﹐谷少滋息﹐水旱無常﹐民復流離有谷之鄕。天實憐之﹐令至活鄕處。有明君﹐國得昌﹐流客還耕農休廢之地﹐諸谷得下生成熟﹐民復得糧﹐更奉先祖﹐鬼神得安。中有聖智﹐求索神仙簿書錄籍﹐姓名有焉。當復爲天之吏﹐按行民間﹐調和風雨﹐使得安政﹐以此書亦後生焉。故當作善﹐有益於天。自爾之後﹐可戒子孫﹐延年之期﹐可不及焉。書復重﹐天大愛人﹐欲使得竟天年﹐丁寧反覆﹐屬於神﹐善者錄上﹐惡者忘其名﹐無違此書﹐思著其心。天上有文﹐求生根也。人所願﹐故挺此文﹐有過自悔﹐按此文也。神靈在汝前後﹐無懈時也。

太平气俱至﹐人民但日相向而遊﹐具樂器以爲常﹐因以相和相化﹐上有益國家﹐使天气調和﹐天下被其徳教而無咎。和與不和﹐以爲效乎﹖得天地意者﹐天地爲和﹐人法之其悅喜。得天地人和悅﹐萬物無疾病﹐君臣爲之常喜。是正太平气至﹐具樂之悅喜也。是故樂而得大角上角之音者﹐靑帝大喜﹐則仁道徳出﹐凡物樂生﹐肝气爲其無病﹐肝神出東方。惡者悉除去﹐善者悉前助化﹐靑衣玉女持奇方來賜人﹐是其明效也。中角音得﹐則水化中也。下角得﹐以化下也。南方徵之音﹐大小中悉和﹐則悉樂長也。南方道徳莫不悅喜﹐惡者降去﹐善者悉前﹐赤气悉喜﹐赤帝來遊﹐心爲其無病。心神出見﹐候迎赤衣玉女﹐來賜人奇方﹐是其效也。故得黃气宮音之和﹐亦宮音善者悉來也﹐惡者悉消去。得商音之和﹐商音善者悉來也﹐惡者悉消去。得羽音之和﹐羽音善者悉來也﹐惡者悉消去。眞人詳思此意﹐所致太平也。所以不悉說五方者﹐謂大深上士﹐見之自得其意﹐以一承萬﹐得之恐其大喜也。小人得之﹐或妄語也。故不悉露見﹐使各思其意。上士且自以一承萬﹐通知其意。中士亦且綝綝幾知之﹐下士得之反妄語也。是故才成慮﹐小舉其綱﹐見其事以示凡人﹐使思其意﹐則可上下通達而無過。故上士治樂﹐以作無爲以度世﹔中士治樂﹐乃以和樂俗人以調治﹔下士治樂﹐才以樂人以召食。此三人者﹐各諭意太平气至﹐聽其所爲﹐從其具樂琴瑟﹐愼無禁﹐禁則樂气不出﹐治難平﹐難平則气鬥訟而多刑。夫樂者致樂﹐刑者致刑﹐猶影響之驗﹐不失銖分也。凡樂者所以止怒也﹐凡怒者所以止樂也。此兩者相代﹐是故樂則怒止﹐怒則樂止。故怒者乃生刑罰﹐斗之根也。喜樂者﹐乃道徳之門也。故當從之﹐使生道徳之根勿止之也﹐止之反生刑禍之門也。此者吉凶之所出﹐安危之所發也。故樂者陽也﹐刑者陰也﹐陰之與陽﹐乃更相反﹐陽衰則陰興﹐陰興則陽衰。陽者君也﹐陰者臣也﹐君盛則臣服﹐民易理﹐臣盛則君理侮亂﹐此天自然之法也。故當從其君樂也﹐以厭其民臣﹐止其數怒也。下古之人人愚﹐不深知其意﹐反多斷絕之﹐故使陰气盛﹐陽气衰。陽气盛則多盜賊﹐罪人不絕﹐萬物不生也。多被陰害﹐大咎在此。君气盛則致延年益壽。君樂則五方道徳出悉﹐怒則五方惡悉出。故大樂者善應出﹐不樂者惡應出﹐自然之理﹐可深戒哉。

吾書中善者﹐悉使靑首而丹目﹐何乎﹖吾道乃丹靑之信也。靑者生仁﹐而有正赤者﹐太陽天之正色也。吾道太陽仁政之道﹐不欲傷害。

請問今太平上皇气具至﹐天土理何所先後﹐豈可聞乎﹖今天上爲法也﹐樂者順之以樂﹐苦者順之以苦﹐天上之爲法如此矣。乃太平气至﹐故天上從其樂﹐以順奉之﹐大急兵杖而斷刑罰。地上亦然。樂者陽也﹐天之經也。兵杖刑罰者﹐陰也﹐地之怒也。陰興必傷陽化。今太平气至﹐乃天與神兵共治﹐故斷刑罰兵杖爭訟﹐令使察察萬世﹐不復妄也。皆如日月﹐不可久蔽藏也。元气自然樂﹐則合共生天地﹐悅則陰陽和合﹐風雨調。風雨調﹐則共生萬二千物。凡物樂﹐則奇瑞應俱出﹐生萬物之應﹐精上著天﹐三光更明察察也。三光樂而合﹐則四時順行﹐春樂生﹐夏樂長﹐秋樂收﹐冬樂藏。四時樂喜﹐五行不逆﹐則人民興。人民興則帝王壽﹐帝王壽財凡民樂﹐凡民樂則精物鬼邪伏矣。精邪伏則無天病死之人﹐無夭傷人則太平气至矣。萬國不戰鬥﹐盜賊貪猾絕矣。天地六萬神俱樂喜也﹐天地眞仙人出。天地眞仙人出﹐則正气悉見﹐而邪气悉藏﹐惡人悉坐自思矣﹐善人行矣﹐神人策書盡出﹐而邪僞文亡矣。人莫不悅樂喜﹐陰陽和合﹐同心爲一﹐家傳相生。凡事樂者﹐無有惡也。凡陰陽樂﹐則生之始也。萬物所受命而起也﹐皆與人相似。男女樂則同心共生﹐無不成也。不樂﹐則不肯相與歡合也。怒不樂而彊歡合﹐後皆有凶。今吾之文﹐才舉其大綱﹐見其始以樂﹐化之爲不善﹐安可勝記也。已知樂之善﹐未及不樂之禁﹐復爲開其綱紀。怳惚不樂﹐不肯並力合心﹐而共生元气﹐著自然也。元气自然﹐不樂分爭﹐不能合身和徳﹐而共生天地也。天地不樂﹐陰陽分爭﹐不能合气四時五行﹐調風雨而盛生萬二千物。萬二千物不樂爭分﹐多傷死﹐其歲大凶。凡事不樂爭分﹐三光爲之失明﹐帝王愁苦﹐萬民流亡也。善气蔽藏﹐惡气行也﹐正神遠去﹐鬼物興也。萬物人民夭死﹐無有年也。萬二千國分爭不樂﹐刑罰大起﹐兵革揚也﹐樂斷廢也﹐則刑大起﹐六方不和﹐則日日凶也。天气不調﹐正從此起﹐而人不知其所由﹐反歸過以罪上﹐而責帝王。不得其大過﹐反下責上﹐盡逆气﹐何能致太平。反致凶﹐故刑气日興﹐樂者絕亡。咎在中古以來﹐師教時時有設者﹐反開列兵之門﹐閉其樂戶﹐故使邪姦得起﹐不可卒止。大咎在此。故今天上洞平气至﹐大縱樂﹐除刑罰也。地上亦然﹐吾不能勝記﹐縱樂之爲善也﹐縱樂之爲惡也。是故陰陽之道﹐從天上盡地下﹐旁行無窮極﹐牝牡之屬﹐相嬉相樂﹐然後合心﹐共生成﹐共爲理﹐傳天地之統﹐禦無極之術。設使不相嬉﹐不肯合心爲一﹐肯共生共成﹐共爲理﹐共傳天地之統﹐禦無窮之衛﹖力以刑罰﹐威而合之﹐久久猶敗。相背分爭﹐陰陽相克﹐賊害不可禁止也。正使父子﹑子母﹑夫婦﹑極親﹐會相害也﹐共亂天道﹐斷無世也。其大過所致如此矣。

樂爲天之經﹐太陽之精。孝爲地之經﹐太陰之精。故樂者倡始倡生﹐倡合樂成功。天者常嬉善嬉生﹐故常與天合﹐與同气也。樂合乃能相生﹐當有上下。故樂爲天爲上﹐孝爲下象地。地者下﹐承順其上﹐陰事其陽﹐子事其父﹐臣事其君﹐君上事天﹐地亦事天。天事其上﹐故與地同气﹐故樂與孝﹐最順天地也。易者﹐理陰陽气﹐八風爲節﹐與六甲同位﹐陰陽同體﹐與天地連身﹐故爲神道也。刑者絕洞陰戰﹐不和之气也﹐故常隨陰節而起。刑者得陰而劇﹐得春夏而服﹔得秋冬而興。盜賊得夜而起﹐姦邪得幽冥間處而作﹐鬼物諸病得冥而發﹐怨咎得險狹而聚相殺也。此則不樂從刑之大徵﹐可不愼乎。愚生畏之。子知畏之﹐壽之徵也﹐不知畏之﹐禍之門也。戒子愼之。是故天上爲政﹐各縱樂以爲化本﹐人人使俱自樂相化﹐坐思其過得失﹐莫爲善易哉。天上爲政如此也﹐地上亦然。故理欲疾平者﹐務斷分爭刑罰﹐倡樂爲先﹐皇平之气立至矣。

請問天上太平气自時來至也﹐人皆當自化爲善﹐萬物自當平安無病。令天上爲法﹐何故反以人倡之作樂﹐以相化乎﹖凡事在其先導之教之﹐善惡是化之先也﹐開蒙愚之門也。故天將有可爲﹐皆先倡其先﹐其象見於天﹐神文出。古者聖人像之爲作意﹐故上三皇乃教化以道﹐其人民盡有道﹐物亦然。五帝教化多以徳﹐其人民多類經徳也﹐物亦然。三王教化多以文﹐其人民多文﹐物亦然。五霸教化多以武﹐其人民多悉武﹐好怒尙彊勇﹐此非悉化之首也。故善人之鄕者多善人﹐惡人之鄕者多惡人﹐此非相易也。凡天上天下之事﹐各自有師法﹐各象其師法﹐而所化悉相類似。天者好生興物﹐物不樂不肯生。今天上皇平洞極之气俱出治﹐陽精昌興﹐萬物莫不樂喜。故當象其气而大縱樂﹐以順助天道好是﹐則天道大喜。今帝王理平﹐人民壽﹐故其縱樂以奉天道﹐又使各坐思自化﹐何有各乎﹖又樂者天也﹐陽精也﹐陽與則陰精伏﹐猶如春夏起﹐秋冬伏﹐自然之式也。眞人務順吾書言﹐刑自絕。爲化如此﹐與神無異。故理難平﹐化失之耳。

今天道自有衰盛吉凶﹐何反言師化之首乎﹖天地不與人語也﹐故時時生聖人﹐生聖師﹐使傳其事。此主天時且吉樂﹐故生善師﹐使善言善化。天道將亂凶衰﹐則生惡師﹐使教化惡也。是主化天道﹐且自善自惡之徵也者。夫且樂歲生善物多﹐五穀成以食人﹐其人好善。天且惡歲生惡物多﹐善者少﹐以惡物食人﹐其人色惡。是其化人之師明徵也。故善師出﹐惡師伏﹐是天盛衰之徵﹐是主天也。今天道大周﹐故使吾下﹐善說眞人善事﹐樂其化爲上善﹐故以第一事教之。天周備其事﹐具者必樂。子知其意﹐若人物周徧﹐有其家爲其樂。今天周徧﹐有何不樂﹐而日凶乎﹖此書萬世不攺﹐天上之化如此矣。

五音樂﹐當所動發前後﹐得天地人心意﹐以致太平﹐除災姦﹐致和气。

夫心同意合﹐皆爲大樂也。苦心異意﹐皆爲乖錯﹐悉致苦气也。夫樂者何必歌舞﹐眾聲相和也。苦者何必致鬥爭﹐眾凶禍並起。相樂者﹐所以厭斷刑也。相愁苦者﹐所以致逆也。其相順同心﹐何謂乎﹖凡人大小能同其意者﹐必樂也﹐幾類之哉﹖宜復更自精詳其意。天上皇平洞極之師﹐爲天加一言﹐重解決其意也。然未欲大得天地之心意﹐有益於帝王政理者﹐乃當順用天地之心意﹐不可逆太歲諸神﹐同捨其气﹐與帝王用事。同喜同心﹐同指同方﹐同運同樞﹐同根同意。故古者聖人陳法﹐使帝王春東方﹐夏南方﹐秋西方﹐冬北方者﹐主與此天气共事也。同故相迎﹐是爲順天之道﹐與天同气﹐故相承順。天地長喜悅﹐不戰怒﹐則災害姦邪﹐凶惡之屬絕矣。乃致太平气﹐天上平气得下理﹐地下平气得上升助之也。樂者﹐乃舉聲歌舞。王气者﹐宜動搖見樂﹐相奉順﹐見奉助也。休囚死气皆安靖﹐不欲見動搖﹐卽不悅喜﹐則戰怒﹐則生凶惡姦邪災害矣。乃是自然天地之格性﹐萬不失一也。當動搖帝王之气﹐其次動王气﹐其次動相气﹐其次動休气﹐其次動死囚气。此气皆在天鬥前﹐日進欲見助興﹐故動之。其餘气皆在天鬥後﹐气所背去日衰﹐故不宜興動﹐與天地反逆﹐不合天地之心。故天之所向者興之﹐天之所背者廢之﹐是知天時﹐吉凶可知也。

請問今純動五音﹐不足不成歌舞之曲﹐如何﹖但動帝王之气得勝﹐教令聲音響先發﹐是乃比若夫帝王得先發號令於天下﹐則凡人萬物悉隨之而從﹐天下和平矣。五音各有所引動﹐或引天﹐或引地﹐或引日月星﹐或引四時五行﹐或引山川﹐或引人民萬物。音動者皆有所動搖﹐各有所致。是故和合得其意者﹐致善﹔不得其意者﹐致惡。物精神悉先來朝﹐乃後動其形體。動樂音﹐常當務知其事﹐審得其意﹐太平至矣。春者先動﹐大角弦動﹐引動歲星﹐心星下﹐則引動東嶽﹐气則搖少陽﹐音則﹝搖﹞木行﹐神則搖勾芒﹐禽則動蒼龍﹐位則引靑帝﹐神則引靑衣玉女﹐上洞下達﹐莫不以類來朝﹐樂其聲也。說一已來類﹐無窮極也。自精詳索﹐其要意悉自得也。與凡書文合之﹐爲法式也。故舉樂得其上意﹐可以度世﹔得中意者可致平﹐除凶害也﹔得下意者﹐可以樂人。復徳上意者﹐可樂神靈也﹔得中意者﹐可以樂精靈﹔得下意者﹐可樂身﹔俱得其意﹐上帝王可遊而無事﹐樂而刑斷﹐精神明厭也。樂者﹐太陽之精。刑者﹐太陰之精。陽盛則陰伏﹐陰盛則陽伏﹐故樂盛刑絕。陽者動而有音聲﹐陰者無聲﹐故刑多以陰害人。古者聖人將從樂者﹐隨天意﹐亦隨地意﹐順之者吉﹐逆之凶。故天三气﹐上气稱樂﹐中气稱和﹐下气稱刑。故樂屬陽﹐刑屬陰﹐和屬中央。故東南陽好生﹐西北陰好殺﹐和气隨而往來﹐一藏一見﹐主辟害也。夫音者﹐是樂之語譚也。占遠占近﹐皆當合時日姓字﹐分畫境界﹐王相休廢﹐更相取合﹐以爲譚語﹐聽之無失也。夫天道比若循環﹐周而復始。常以時加其王气﹐建向斗所加﹐方向其面﹐動其音聲。人倡之﹐亦可以其音爲之﹐數以六甲五行﹐卽天地之數也。時气者﹐卽天地之所向﹐所興爲也。今立春之日﹐日斗加寅﹐名爲上帝之時。先動大角﹐月半加甲﹐二月加卯﹐月半加乙﹐三月加辰。他皆仿此。各次其時气晏早爲度數。先動帝音帝弦﹐王音王弦﹐次動相音相弦﹐各如其數。此名承天順地之气﹐天地乃樂用之﹐而況於人乎﹖人者﹐最物之尊者﹐天之所子也。天乃樂人嚴敬用其數﹐地乃樂人謹用其數﹐此猶比孝子之順父母之教﹐父母安能不愛而好之乎﹖深思其意﹐付告下古之人﹐使象而爲之﹐以除辟災害﹐上安天地之气﹐下以助帝王爲理。今凡人心安不爲邪﹐萬二千物各得其所﹐豈不樂哉。

請問六洞八方之事﹐最何等爲吉﹐最何等爲凶﹖最相善爲吉﹐相逆爲凶。爲惡相逆﹐爲善相順。故帝王之气﹐相气微气﹐皆在天鬥前﹐吉事也﹐天气所樂欲興起也。故當樂而順之。休廢之气﹐故天地共休廢之﹐故當廢之﹐不宜興樂。興樂卽逆天地心﹐名爲大逆﹐不順時气。天道爲法﹐王相之气主太平也﹐囚廢絕主凶年。太平歲凡物具生﹐多善物﹐是其證也﹐天地大效驗也。故古聖賢以是深自占相順而行之﹐明以同類同事﹑同气占相之﹐得其象則攺性易行﹐不敢爲非也。天地之語言﹐以此爲效﹐視象類所得可知矣。故凶歲少善應。故將太平者具樂者﹐當順王气。凶年無故不可作樂﹐囚廢气與天地反逆﹐故凶也。王气徳所居也﹐囚廢刑所居也。天之授性﹐各有精神。樂善﹐善精神至﹔樂惡﹐惡精神至。故爲自然之性也。一曰先順樂動天地四時帝气﹐一事加三倍以樂天﹐今天大悅喜﹐帝王壽﹐夭惡滅﹐災害悉除去﹐太陽气不戰怒﹐國界安。而知常先動順樂之者﹐天道爲人興﹐眞神爲出﹐幽隱穴居之人﹐皆樂來助政。二曰先順動天地時王气﹐再倍以樂地气﹐大悅不戰怒﹐令王者壽﹐姦猾盜賊兵革消﹐國界興善﹐下悉樂承順其上中﹐賢悉出助國理﹐地神順養。三曰先順動相气微气﹐令中和之气大喜悅﹐君臣人民順保其處﹐則佞盜賊不作﹐境界保﹐故和气日興﹐萬物好善。四曰愼無動死破之气﹐致劇盜賊﹐又多卒死者﹐國界常危難安﹐致邪气鬼物甚多﹐爲害甚劇。五日無動囚廢气﹐致大凶惡。六曰無動衰休之气﹐大凶惡。所以三倍帝气樂弦者﹐帝气最尊無上﹐象天尊﹐故倍樂之。萬二千物俱生﹐善气悉應。所以再樂相气樂弦者﹐相气象地﹐地與人並居﹐故再倍其樂地。地也與人並﹐人見皆悅喜﹐而萬物並理。所以樂相气微气一行者﹐象中和人。夫中和人卑於天地﹐故樂少。人者主爲天地理萬物﹐人樂則悅喜爲善﹐萬物理矣。帝气樂﹐三皇象之﹐如天也。王气樂﹐五帝法之﹐象地好徳養物﹐而時復刑也。微气者﹐三王象之﹐無常法。衰囚亡之气﹐五霸象之﹐其气亂。天地之有武﹐以誅惡而遵善﹐可深察之。

令眞人積善又賢﹐事事通。今天上皇洞太平气具至﹐今太上欲有可急得﹐今天上樂得善人﹐可調風雨而具生萬物者。開辟已來﹐爲善者少﹐少能中天意﹐天常以是爲憂患。而今地上人﹐少中天上可永者。大天之下萬二千國﹐皆隨水土不相類也。夫善人上付於天﹐萬物之精光者﹐上屬於天。中者付於人﹐使仕順陰陽萬物也。下者付於土﹐使步行而作事也。

道者﹐乃皇天之所取法也。最善之稱﹐冠無上﹐包無裹﹐出無間﹐入無孔﹐天下凡事之師也。生端百萬事之長﹐古今賢聖得長全﹐帝王得天心﹐以自安民之父母﹐凡化所從起也。天道乃天也﹐淸且明﹐不欲見污辱也。今之爲道﹐皆爲四毀之行﹐天污辱皇天之神道﹐並亂地之紀﹐記不可爲化首﹐不可爲師法﹐不可爲父母。俱共毀敗天之寶器﹐名爲大返叛之子。故天上深知﹐疾咎之也。洞上皇平气至﹐不能容此四人。第一不孝﹐第二能性眞而無後類也﹐第三日食糞飲其小便﹐第四行爲乞者。故四人皆共污辱天正道﹐非所興化也。帝王以愚者爲理﹐天將大限矣。何以明之﹖人君與之爲理﹐天爲其多災變怪﹐夷狄數來﹐是明天限惡之證也。與重規合矩﹐券書何異哉﹖人所惡﹐天亦惡之﹔人所愛﹐天亦愛之。是故古者聖賢睹大意深﹐故常象天而爲行﹐不敢失銖分也。故能常獨與天厚﹐得天心也。若不得天心﹐乃大凶矣。天上揀士﹐乃與天共事﹐治無窮極之術也。長相與並﹐士乃與天共事﹐治無窮極之術也。長相與並力﹐同心調气﹐故能長久矣。今天乃貴重傳相生﹐故四時受天道教﹐相生成無有窮楓也。故天者稱父﹐地者稱母﹐因六甲十二子八卦之气以爲紀﹐更相生﹐轉相使﹐故天道常在不毀敗﹐是常行施化之助也。故學者當象天爲法﹐無絕天統。今天乃淸明﹐道乃淸白﹐天與道最居上爲人法。淸明者好淸明﹐故三光上著天﹐各從其類﹐合而爲形。天之爲形﹐比若明鏡﹐皆若人有而目洞照﹐不欲污辱也﹐常欲得鮮明。帝王將興﹐皆得師道﹐人愛其榮智﹐以化其民。師之所貴﹐爲能知天心意﹐象而行化。地上善卽天上善﹐地上惡卽天上惡。故人爲善於地上﹐天亦應之爲善。人爲惡於地上﹐天亦應之爲惡。乃气上通。五气相連上下同﹐六申相屬上下洞﹐十二子上下著﹐無有遠近皆通。下善上通﹐下惡上凶﹐五行興於下﹐五星明於上。此者﹐天所曉於天下人也。

天上皆何所喜﹐何所禁﹐惟得其禁﹐惟得戒誠﹐日夜思惟其意﹐不敢犯之以示後生。今天上乃上皇平气俱至興盛﹐陽日先明﹐邪气止休﹐正气遂行﹐衰者消去﹐道徳陽。天上急禁絕火燒山聚木之鄕者。山﹐太陽也﹐土地之綱﹐是其君也。布根之聚﹐木是其長也﹐亦是君也。火﹐五行之長﹐陽也。三君三陽﹐相逢反相衰。是故急禁斷火燒山林聚木﹐不燒則興多﹐興多則火王﹐火王則日月﹑丙丁巳午悅。其母盛多﹐則其子受气長久﹐故天上止之也。陰盛則陰姦日消﹐陽衰則陰姦日起﹐此自然之法也。

請問三陽相得﹐何故凶乎﹖夫三陽者﹐天陽﹑人陽﹑土陽。三陽也﹐無一陰﹔三盡君也﹐無一臣﹔三盡男也﹐無一女。名爲滅亡之路﹐無後之道。無後之道﹐不能復傳類﹐不能復相生﹐故成凶也。是爲有天而無地﹐有日而無月﹐有上而無下﹐有表而無裹﹐天上名爲立敗之紀。

請問田艸可燒否﹖天上不禁也﹐燒也﹐當燒。獨何故燒之乎﹖艸者﹐木之陰也﹐與乙相應。木與甲相應﹐甲者﹐陽也﹐與木同類﹐故相應。乙者﹐陰也﹐與艸同類﹐故相應。乙者畏金﹐金者傷木﹐木傷陽衰﹐陽衰則姦起﹐故當燒之。乙陰也﹐艸陰也﹐地陰也﹐三陰相反共生姦。故云歲居北極陰中﹐陰極生陽。火者陽也﹐陰得陽而順生善事。故天上相教﹐燒下田艸﹐以悅陰而順陽也。二人共職﹐共理陰陽﹐除天地之病﹐令帝王不愁苦﹐萬二千物各得其所﹐艸木悅喜而出﹐無有冤結。

今天上良善平气至﹐常恐人民有犯時令而傷之也。天上諸神共記好殺傷之人﹐畋射漁獵之子﹐不順天道而不爲善﹐常好殺傷﹐天咎之﹐地惡之﹐羣神非之﹐共記而拷之。三年一中拷﹐五年一大拷﹐過重者則坐﹐小過者減年奪算﹐三世一大治﹐五世一大滅之。故今天上集三道行文書﹐羣神共記過殺傷刑罰也。

甲子﹐天正也﹐日以冬初還反。乙丑﹐地正也﹐物以布根。丙寅﹐人正也﹐平旦人以初起﹐開門就職。此三者﹐俱天地人初生之始﹐物之根本也。初生屬陽者﹐本天地之元气。故乾坎艮震﹐在東北之面﹐其中和在坎艮之間﹐陰陽合生於中央。故凡懷妊者﹐皆中腹而居﹐微在中和之下﹐生於陰中﹐陰故稱母。不可使刑气居中央。今者天道大周更始﹐以上下純陽治天地﹐故急斷刑罰。天者稱神﹐陽亦稱神﹐今往犯吾書好刑者﹐天上拷之。故神聖之法﹐乃一從心起﹐無不解說。故赤之盛者﹐爲天爲日爲心。天與日常明﹐無不照察。行此道者﹐姦邪之屬悉絕矣。夫陽之生者﹐於幽冥之中。是故陽气起於北﹐而出東﹐盛於南﹐而衰消於西。天之爲法如此。

太平气至﹐誰者當宜道哉﹖誰者不當道哉﹖夫道與人﹐比若風雨﹐爲者則善﹐不爲者則已。爲好者﹐則其人也﹐不爲好卽非其人也。爲者不用力﹐易開通者﹐卽是其人也﹐不開通﹐終日無成功﹐卽非其人也。爲之卽吉﹐不爲則凶。凡人自養﹐可不詳察﹐夫道正人之符也。

太平經鈔庚部卷之七竟

太平經鈔辛部卷之八

請問不食而飽﹐年壽久久﹐至於遂存﹐此乃富國存民之道。比欲不食﹐先以導命之方居前﹐因以畱气。服气藥之後﹐三日小饑﹐七日微饑﹐十日之外﹐爲小成無惑矣﹐已死去就生也。服气藥之後﹐諸食有形之物﹐堅難消者﹐以一食爲度。食無形之物﹐節少爲善。百日之外可不食﹐名不窮之道﹐名爲助國家養民﹐助天地食主。少者爲吉﹐多者爲凶﹐全不食亦凶﹐腸胃不通。通腸之法﹐一食爲適﹐再食爲增﹐三食爲下﹐四食爲腸張﹐五食饑大起﹐六食大凶惡﹐百疾從此而生﹐至大饑年當死。節食千日之後﹐大小腸皆滿﹐終無料也。令人病悉除去﹐顏色更好﹐無所禁防。古者得道老者﹐皆由不食。君臣民足以安身心﹐理其職﹐富者足以存財﹐貧者足以度軀。君子行之﹐善樂歲﹐凶年不危亡。夫人曰有三命﹐而不自知﹐日三食乃生。朝不食一命絕﹐晝不食二命絕﹐暮不食三絕。絕三日不食﹐九命絕。無匿物﹐無寶畱﹐此由饑也。姦邪大起﹐悉從此始。用吾道﹐萬事自理﹐吉歲可以與利﹐凶年可以存民﹐常當忽帶收腸﹐使利行步也。

天地之間﹐凡事各自有精神﹐光明上屬天爲星﹐可以察安危。天地之性﹐自有格法﹐六甲五行四時節度﹐可以占覆未來之事﹐作救衰亂﹐防未然之事。臣見君父之衰﹐救之使其更興盛﹐是大功也﹔深知其衰也﹐不救之﹐或反言而去﹐名爲倡訞﹐罪不除也。三事﹐臣知其君有失﹐將睹凶害而救之﹐使其更無凶害﹐是大功也。知而不救﹐名倡凶﹐其罪不除也。四事﹐知君理失其要意﹐災害連起﹐而救助其理之﹐是其宜也﹐爲曉事之臣。知而不救﹐其罪不除也。五事﹐臣知其君年少﹐其賢未能及事﹐而救之助其爲知﹐是其宜也。知而不助爲賢﹐反言不及﹐名爲不忠﹐弱其上﹐其罪不除也。六事﹐臣知其君老有夭期而憂之﹐爲其索殊方大賢之助﹐異策內文﹐令君更得延年﹐是大功也。知而不能﹐反言吉凶者﹐其過大也。七事﹐爲人下知上有危﹐有失理或失忘﹐而共救之案之﹐是爲大功。知而不救﹐自解避而去﹐爲不順忠孝之人﹐罪皆及其後。八事﹐父母有疾﹐占相之知﹐能盡力竭精﹐有以救之﹔知而不救﹖天將大罰。九事﹐父母年老且盡﹐爲子者知父母老期將至﹐爲求賢師異方﹐令得丁彊﹐孝子之宜也﹐此由食人之食﹐以食歸之﹐而有大功也。十事﹐知人凶衰有大害﹐患將至而救之﹐使其更興﹐與其奇方異策﹐內文善事﹐令無復憂苦﹐是爲大功。知而不爲﹐有罪不除也。夫爲人子﹐見父母有死難而拋去之﹐處樂違苦﹐此乃與禽獸同耳﹐豈可統三才﹐繼天地乎﹖是以聖人出也﹐施教戒﹐勸人爲善﹐斷絕凶惡﹐以救天地之災﹐令三光五行星辰順叔﹐豈徒言哉﹖今天上乃具出文書﹐以化除諸災害﹐以致善﹐是故吾自曉勑眞人出書也。今天上教吾大言﹐勿有蔽匿也。今天地大周更始﹐災害比當消亡﹐無復餘糧類。故教人拘校古今文集善者﹐以爲洞極之經﹐定善不可復變易也﹐𨿽聖賢之人﹐不能復致其文辭。夫文辭﹐天地陰陽之語也。故教訓人君賢者﹐而勑戒之﹐欲令勤行致太平也。所以言蔽藏者﹐賢君得而藏於心﹐用於天下﹐育養萬物而致太平也。而歸功於上帝﹐則堅於石室深穴也。天生善物﹐必歸之善處。如珠玉也﹐必帝王寶之。其粗惡之物﹐眾棄之。況人爲善﹐而天豈不愛乎﹖帝王豈不重之乎﹖今天上無極之天﹐中無極之天﹐下無極之天﹐旁行無極之天。今爲法﹐況三道集气共議﹐其應天地人之位也。乃太平至﹐天悅喜則帝王壽。其道神靈佑天地﹐善气莫不響應﹐道徳日至﹐邪僞退﹐訊臣姦冗滅。凡臣悉除﹐萬善自來﹐五行和﹐四气時良。其爲政法﹐起於本。本者﹐天地之間人像神﹐神像人﹐而各自有隅﹐聚亭部鄕縣﹐善惡所好所疾苦﹐各有其本﹐事皆近察﹐察自相短﹐短長得失﹐明於日月。故大教其集議﹐賢不肖共平其事。故天下州縣鄕裏置封﹐仰萬民各隨材作書﹐直言疾苦利害可否﹐致書投於封中。長吏更撰上天子﹐令知民好惡﹑賢不肖﹑利害﹐可集議而理之﹐卽太平之气至矣。而福國君萬民﹐萬二千物各得所矣。封卽今匭函也。

天道有緩有急﹐人事亦然﹐有緩有急。天道急﹐卽風雨雷電不移時而至。人道有急﹐亦趨走不移時而至。急者卽以時應天法則﹐上之刺一通﹐付還本事﹐而有賞罰。緩者須八月爲一日上也。天上法如此。夫陰陽爲法如此﹐人道亦如此矣。凡人腹中各有天子﹐五气各有王者。天有五气﹐地有五位。其一气主行﹐爲王者主執正。凡事居人腹中﹐自名爲心。心則五臟之王﹐神之本根﹐一身之至也。主執爲善﹐心不樂爲妄﹐內邪惡也。凡人能執善﹐淸靜自居﹐外不妄求端正﹐內自與腹中王者相見﹐謂明能還睹其心也。心則王也﹐相見必爲延命﹐舉事理矣。不得見王者﹐皆邪也﹐不復與王者相通﹐舉事皆失矣。而復早終。今太陽徳盛﹐欲使天上天下﹐上無竟﹐下無極﹐旁行八洞外。內眞神眞精光﹐悉出助帝王治﹐而致上皇洞平之气﹐未常見之。善人命長﹐萬物無復夭死自冤者﹐而邪神悉消亡﹐天下無復彊枉病者﹐豈可聞乎﹖善哉﹐子之問也。天使悉斷邪僞凶惡﹐而出眞事。凡圖畫各有精神﹐眞事有眞神﹐邪事有邪神﹐善事有善精神﹐惡事有惡精神。夫蓄積邪之家﹐後必有邪害也。蓄積眞文眞道之家﹐後必有度世者也。故眞僞各精所致也。故天有吉有凶﹐吉則吉精神﹐凶則凶精神。地亦有吉凶﹐吉則吉精神﹐凶則凶精神。夫三皇五帝各有親屬兄弟﹐三王五霸各自有親屬兄弟﹐小小分別﹐各從其類。世興則髙﹐世衰則下。比若晝夜﹐相隨而起﹐從陰陽開辟﹐到今不止。貧爲小人﹐富爲君子﹐更共相爲使轉相理。是天地親屬也﹐萬物不興﹐其中幾類似之﹐而實非也。天有六甲四時五行﹑剛柔牝牡孟仲季﹐共爲親屬兄弟﹐而敬事之﹐不失其意﹐以化天下﹐使爲善主﹐仁義禮智文武﹐更相爲親屬兄弟。夫道與道爲親屬兄弟者﹐凡道乃大合爲一﹐更相證明轉相生。今日身已得道﹐凡道人皆來﹐親人合心爲一家﹐皆懷善意。凡大小不復相害傷﹐災害悉去無禍殃。帝王行之﹐天下興昌﹐垂拱無爲﹐度世命長。吏民行之﹐其理日明﹐凡道皆出﹐莫不生光。道與道爲親屬﹐傳相行。故與道召道﹐以道求道﹐卽以道爲親屬兄弟。尙化如此﹐則天下皆好生惡殺﹐安得有無道者哉﹖徳與徳爲親屬兄弟者﹐今日身執大徳﹐以徳爲意。凡有徳之人推謙相事﹐天下徳人畢出矣。以是爲法﹐安坐無事﹐帝王行之﹐其國富﹐吏民行之﹐無所不理。以徳召徳﹐徳自來矣。仁與仁爲親屬兄弟者﹐今日身爲仁﹐凡仁者自來相求﹐以仁召仁﹐仁人盡來矣。帝王行之﹐天下悉仁矣﹐吏民行之﹐莫不相親。所謂仁與仁合爲一家﹐是爲親屬兄弟矣。義與義爲親屬兄弟者﹐以義求義﹐今日身已成義﹐凡義之人悉來歸之﹐以義合也。帝王行之﹐苦樂相半﹐吏民行之﹐生傷半。以義求義﹐是爲親屬兄弟矣。禮與禮爲親屬兄弟者﹐以禮求禮﹐今日身已成禮矣。凡禮之人悉來﹐行者守節﹐生者不安﹐腹中內空虛﹐外使若環﹐趨走跪起﹐無聞命矣。日短衣物盡單。帝王行之﹐愁苦且煩﹐吏民行之﹐職事紛紛﹐丁者力乏﹐老弱傷筋。禮禮相親﹐是爲親屬兄弟矣。文與文爲親屬兄弟者﹐今日已成文矣。以文求文﹐文人悉來至若浮雲﹐中外積之聚若山。至誠若少﹐大僞出焉。帝王行之﹐以理其事﹐或得或失。吏民行之﹐更相期妄以相拱﹐害變疾病萬種﹐人日短命。以文相期﹐以文相恐﹐轉相取轉相生﹐此乃文之親屬也。武與武爲親屬兄弟﹐今日已成武矣。以武召武﹐凡武人悉來聚﹐其气陽陽﹐其兵煌煌﹐其力皆倍﹐其目皆張﹐其欲怒不得止。武鬼居其角﹐取勝而已﹐不復惜其命。君子行之﹐其治日凶﹐則吏民行之﹐滅殺人世。無有善意﹐理有聚害﹐此卽以武生武﹐則武之親屬也。辯與辯相爲親屬兄弟者﹐今日已成大辯矣﹐凡有辯之人悉來歸之﹐辯辯相與﹐無有終窮。一言爲百言﹐百言爲千言﹐千言爲萬言﹐供往供來﹐口舌云亂﹐無有眞實。人君行之﹐其政萬端﹐吏民無可置其命。以辯求辯﹐是爲親屬兄弟也。法律與法律爲親屬兄弟者﹐今日已成法律矣。以法律求法律﹐凡天下法律之人皆聚。事無大小皆有治﹐凡人無有無罪之人也。自生至老﹐一人之身有幾何罪過﹐無有無罪者。以此相生﹐人君子之十九彊死。以此爲理﹐天下大亂不可止也。以此論親屬兄弟﹐相求各從其類。理亂之本﹐太平之基﹐審此九事可知也。天上諸神言﹕好行道者﹐天地道气出助之﹔好行徳者﹐徳气助之﹔行仁者﹐天與仁气助之﹔行義者﹐天與義气助之﹔行禮者﹐天與禮气助之﹐行文者﹐天與文气助之﹔行辯者﹐亦辯气助之﹔行法律者﹐亦法律气助之。天地各以類行神靈也。天將助之﹐神靈趨之﹐深思其要意﹐則太平气立可致矣。

請問上善易爲也﹐上惡易爲耶﹖夫陽極爲善﹐陰極爲惡﹐陽極生仙﹐陰極殺物﹐此爲陰陽之極也。夫凡民生不能盡力養父母﹐求奇方道術以資父母﹐使懷悒悒而至死﹐復相教善衣食歌舞以樂之﹐是爲大逆之民﹐天豈福之乎﹖天上效凡書文對﹐今天上爲法﹐令天上人不得相期爲猾﹐自有大術也。地上亦然。今眞人豈知之耶﹖自古到今﹐多有是佞臣猾子﹐弄文辭共欺其上﹐愁其君父而得官位﹐無功於天地而食祿﹐天甚疾之﹐地甚惡之﹐天上名之亂紀。今天上平气至﹐欲斷之﹐恐此子復亂理。今人積愚﹐多可欺而得仕﹐今天災不可欺而去也﹐不可詐僞而除也。眞與僞與天相應﹐不悉以示下古之人﹐試使用之﹐災害悉除﹐卽是吾之眞文也。與天上法相應﹐可無疑也。不言而反﹐日彰明矣。用之而無成功﹐吾道卽僞矣﹐亦不言而明矣。天上爲法﹐不效巧言﹐乃效成功成事。比若向日月而坐﹐俱有光明。何以知其熱與淸乎﹖去人積遠﹐以何效之﹖主以成功也。向日而坐熅也﹐足以知熱﹐向月而坐﹐足以知淸﹐吾之眞文﹐亦若是矣。

天上爲法目﹐視則理陽﹐瞑則理陰﹔視則理有形﹐瞑則理無形﹐視則理人身﹐瞑則理精神。以是爲效﹐故能使陰陽悉理﹐則無有失職者也。地上亦然﹐爲洞極皇平也。今天之出書﹐神之出策符﹐神聖之文﹐聖人造文造經﹐上賢之辭﹐此皆言也。故天地神聖上士﹐爲人盡力﹐以言積年﹐可立天地﹐除災害。帝王案用之﹐乃致遨遊而無事﹐上得仙度增年﹐得天意﹐子孫續嗣無有絕也。世衰乃更爲大興﹐天下仰命﹐莫不得其天地六方八遠﹐絕洞陰陽﹐俱悅天病﹐風雨爲時﹐雷電不作﹐日月更明﹐三光不失度﹐四時五行順行﹐各得其所﹐此神聖善言所致也。其功莫不大哉。

天上各異﹐自有自然元气陰陽﹐與吾文相似﹐各從其俗﹐記吾書辭而行之﹐卽太平矣。天上無極之三光各異﹐自有自然元气陰陽﹐與吾文相似﹐各從其俗﹐記吾書辭而行之﹐卽太平矣。天上中居各異﹐自有自然元气陰陽﹐與吾文相似﹐各從其俗﹐記吾書辭而行之﹐卽太平矣。天上三光各異﹐其有自然元气陰陽﹐與吾文相似﹐各從其俗﹐記吾書辭而行之﹐卽太平矣。天上雲气各異﹐自有自然元气陰陽﹐與吾文相似﹐各從其俗﹐記吾書辭而行之﹐卽太平矣。天上音響雷電各異﹐自有自然元气陰陽﹐與吾文相似﹐各從其俗﹐記吾書辭而行之﹐卽太平矣。天下風雨各異﹐自有自然元气陰陽﹐與吾文相似﹐各從其俗﹐記吾書辭而行之﹐卽太平矣。天下居中風雲气各異﹐自有自然元气陰陽﹐與吾文相似﹐各從其俗﹐記吾書辭而行之﹐卽太平矣。地上之人各異﹐自有自然元气陰陽﹐與吾文相似﹐各從其俗﹐記吾書辭而行之﹐卽太平矣。地上跂行各異﹐自有自然元气陰陽﹐與吾文相似﹐各從其俗﹐記吾書辭而行之﹐卽太平矣。地上艸木各異﹐自有自然元气陰陽﹐與吾文相似﹐各從其俗﹐記吾書辭而行之﹐卽太平矣。地上山阜各異﹐自有自然元气陰陽﹐與吾文相似﹐各從其俗﹐記吾書辭而行之﹐卽太平矣。地上川谷水澤各異﹐自有自然元气陰陽﹐與吾文相似﹐各從其俗﹐記吾書辭而行之﹐卽太平矣。地下各異﹐自有自然元气陰陽﹐與吾文相似﹐各從其俗﹐記吾書辭而行之﹐卽太平矣。地下無極陰陽各異﹐自有自然元气陰陽﹐與吾文相似﹐各從其俗﹐記吾書辭而行之﹐卽太平矣。五行各異﹐自有自然之气陰陽﹐與吾文相似﹐各從其俗﹐記吾書辭而行之﹐卽太平矣。四時各異﹐自有自然元气陰陽﹐與吾文相似﹐各從其俗﹐記吾書辭而行之﹐卽太平矣。六甲十干各異﹐自有自然元气陰陽﹐與吾文相似﹐各從其俗﹐記吾書辭而行之﹐卽太平矣。六甲十二子各異﹐自有自然元气陰陽﹐與吾文相似﹐各從其俗﹐記吾書辭而行之﹐卽太平矣。八方各異﹐自有自然元气陰陽﹐與吾文相似﹐各從其俗﹐記吾書辭而行之﹐卽太平矣。神靈各異﹐自有自然元气陰陽﹐與吾文相似﹐各從其俗﹐記吾善惡書辭而行之﹐卽太平矣。如不從其本類教之﹐卽大亂矣。志之哉。天教吾具出此文﹐以解除天地陰陽﹑帝王人民﹑萬物之病也。凡人民萬物所患苦﹐悉當消去之。故教子用法無極以示之﹐乃拘校前後聖賢神文﹐與凡人俗辭合而大考之﹐後天地之病都得消除。已消除﹐帝王延年﹐垂拱無憂也。

天﹐太陽也。地﹐太陰也。人居中央﹐萬物亦然。天者常下施﹐其气下流也。地者常上求﹐其气上合也。兩气交於中央﹐人者居其中爲正也。兩气者常交用事﹐合於中央﹐乃共生萬物。萬物悉受此二气以成形﹐合爲情性﹐無此二气﹐不能生成也。故萬物命系此二气﹐二气交相於形中。故爲善﹐天地知之﹐爲惡﹐天地亦知之。故古者上善徳之人﹐乃內獨知天意﹐故常方爲善也。

天讖曰﹕復樂者樂﹐復善者善﹐復惡者惡﹐復喜者喜﹐復順者順﹐復眞者眞﹐復道者道﹐復悅者悅。凡所復﹐天地羣神亦復之﹐以影響哉。復文者文復﹐復僞者僞復﹐復辯者辯復﹐復佞者佞復﹐復武者武復﹐復逆者逆復﹐復凶者凶復﹐復邪者邪復。凡所復﹐悉天地羣神復之。凡吉凶安危之法﹐在所復已。凡人家力彊者﹐多畜私財﹐後反多貧凶﹐何也﹖神人言﹕此乃或多智反欺不足者﹐或力彊反欺弱者﹐或後生反欺老者﹐皆爲逆﹐故天不久佑之。何也﹖然智者當苞養愚者﹐反欺之﹐一逆也。力彊當養力弱者﹐反欺之﹐二逆也。後生者當養老者﹐反欺之﹐三逆也。與天心不同﹐故後必凶也。夫財者﹐天地之間盈餘物也。比若水常流行而相從﹐常謙謙居其下。得多財者﹐謙者多得也。故期者﹐天不佑之矣。

從天地陰陽中和﹐三法失道已來﹐天上多餘算﹐蓄積不施行﹐何也﹖願聞其意。然天之受命﹐上者百三十﹐謂之陽曆閏餘也。其次百二十﹐謂歲數除紀也。其次百歲﹐謂之和歷物紀也。人悉當象是爲年。今失三法已來﹐多不竟其年者﹐余算一歲一算﹐格在天上﹐人行失天道﹐無能取者。今象吾文﹐爲善行者﹐天上悉且下此算以增之﹐或得度世﹐或延年矣。天地��已來﹐帝王專以憂﹐天下不平﹐失職爲憂患也。微此無可憂者也。天下善人﹐忠臣孝子﹐悉共憂此。但行吾文﹐此憂除矣。

天上言﹕陽气大興盛﹐鬼物不得妄行爲害﹐何也﹖夫陽盛者陰必衰﹐故物不得妄行爲害也。誰禁之乎﹖陽精禁之。陽精何以禁之哉﹖夫陽精爲神﹐屬天﹐屬赤﹐主心。心神乃天之神也。精者﹐地之精也。鬼者﹐人之鬼也。地﹐母也。鬼﹐子也。子母法同行﹐並處陰道。太平气至﹐陽气大興﹐天道嚴﹐神道明。明則天且使人俱興用之﹐神道用﹐則以降消鬼物之道也。神道興﹐與君子同行。鬼物道者﹐與小人同行。故君子理以公正﹐神亦理公正。小人理邪僞﹐鬼物亦理邪僞﹐明於同气類也。今陽道興火﹐兵刃當消滅﹑火厭之。故兵積陰气盛﹐火積陽气盛﹐陽盛消兵﹐自然感召也。人生必因天气﹐上善者付天﹐中善付於人﹐下善付田畝。故上士學而度世﹐中士當理民﹐下士當理田野。上士當來雲气﹐中士乘車﹐下士當步行。此三人各殊職﹐不相妨害。上士度世上天﹐爲中和調風雨。中士屬縣官﹐當理人。下士當理財產。各有所職﹐不相妨矣。

天上諸學道之爲法也﹐人精求道也已。小合於小道﹐見諸神爲小得道﹐門戶未合於中道﹐乃得至於大道。至於大道﹐乃能致於眞神也。小合小道者致小神﹐合於中道者致中神﹐合於大道者致大神。大神至﹐乃得度世長存。而至此﹐皆有大邪神鬼﹐不欲人度世﹐善惑人致息﹐退而自言變怪﹐眞僞相雜。當此乃能分別邪正﹐則度世矣。

天上名上士﹐從生到終﹐無一惡意﹐乃爲凡人所愛﹐五方人民縣官﹐共賜之遺之。中士乃爲鄰里所愛﹐鄰里共賜之遺之。下士無有善心意﹐無可得賜遺﹐但竊取其家私賜遺。此天下人�所爲。何謂�哉﹖上士純善﹐心意無惡﹐是上陽也。中士心意半善﹐是其中陽也。下士心意純無善﹐是下陽也。故名�。�不成實﹐內空無米﹐爲無實信也。無信實之人﹐爲之�人。上士得縣官四方賜與其家者﹐言不忘本祖也。中士得四鄰賜與其家﹐言不忘父母也。下士反竊取其家財﹐以付傍鄰里者﹐當象其�﹐內空外實﹐反背其本也。皆有害天上﹐言背反其家﹐家中不和﹐悉由此人。夫臣外交﹐其國必空﹐家人外交﹐其家必空﹐天之咎皆從此起。夫安危起於人腹中﹐神靈見於遠方﹐上下旁行﹐洞達億萬里﹐可不愼乎。

太平道﹐其文約﹐其國富﹐天之命﹐身之寶。近出胸心﹐周流天下。此文行之﹐國可安﹐家可富。

天地格法﹐善者當理惡﹐正者當理邪﹐淸者當理濁。不可以惡理善﹐邪理正﹐濁理淸﹐此反逆之令﹐盜賊不止﹐姦邪日生﹐乃至大亂﹐各從此起。帝王將任臣﹐必詳其選舉﹐當以天心列宿合﹐乃敢任之。日者﹐君徳也。月者﹐臣徳也。若列宿不合﹐必不能致太平﹐姦邪生矣。

說天地上下﹐中央八達郵亭﹐所衣食止捨﹐何等也﹖作道徳而懷疑者﹐取決於此讖。今天上有官舍郵亭以候捨等﹐地上有官舍郵亭以候捨等﹐八表中央皆有之。天上官舍﹐捨神仙人。地上官舍﹐捨聖賢人。地下官舍﹐捨太陰善神善鬼。八表遠近名山大川官舍﹐以捨天地間精神。人仙未能上天者﹐雲中風中以捨。北極昆侖官舍郵亭﹐以候聖賢善神有功者。道爲首﹐徳爲腹﹐仁爲足而行之。天設官舍郵亭﹐得而居之﹐欲得天力者行道﹐欲得地力者行徳﹐欲得人力者行人。此三者﹐無窮之路﹐失此三者﹐亂之本也。不循此三者﹐名逆天。故聖人苞道徳行仁﹐過此而言﹐屬萬物之行矣。

請問四時之神气以助理﹐致善除惡﹐何者致大神﹐何者致中神﹐何者致小神﹖日思月建帝气者﹐致大神﹔思相气者﹐致中神﹔思殺气者﹐致小神。思月建後老气者﹐致老物﹔思月建後病衰气者﹐致邪鬼﹔思月建後死气者﹐致純鬼﹔思月建後破气者﹐致破殺凶惡咎害也。生气者﹐屬天﹑屬陽﹑屬前。天道以神气生﹐故斗前六神皆生﹐後六神屬地﹐屬陰。天道以死气爲鬼﹐爲物凶咎。子欲使後世常謹常信﹐自親自愛﹐神明精气不得去離其身﹐則不知老﹐不知死矣。夫神明精气者﹐隨意念而行﹐不離身形。神明常在﹐則不病不老﹐行不遇邪惡。若神明亡﹐病者立死﹐行逢凶惡﹐是大效也。人欲不病﹐宜精自守也。凡事不過自然﹐自然中無精神。凡事皆不成神﹐不過大道與天地之性﹐中無大精神﹐尙皆不成﹐不能自全。故天地之道﹐據精神自然而行。故凡事大小﹐皆有精神﹐巨者有巨精神﹐小者有小精神﹐各自保養精神﹐故能長存。精神減則老﹐精神亡則死﹐此自然之分也﹐安可彊爭乎﹖凡事安危﹐一在精神。故形體爲家也﹐以气爲輿馬﹐精神爲長吏﹐興衰往來主理也。若有形體而無精神﹐若有田宅城郭而無長吏也。夫長吏者﹐乃民之司命也。忠臣孝子大順之人﹐所宜行也。夫人之身﹐而不忠於上﹐不孝其親﹐是負其身﹐戮其刑﹐亡其本也。常思善精神﹐集來隨人也。思惡精神﹐亦來集人也。乃入人腹中﹐隨趨人所思﹐使悁悒不能忘之矣。

請問胞中之子﹐不食而取气﹐在腹中自然之气已生﹐呼吸陰陽之气﹐守道力學﹐反自然之气。反自然之气﹐心若嬰兄﹐卽生矣。隨呼吸陰陽之气﹐卽死矣。

太平經鈔辛部卷之八竟

太平經鈔壬部卷之九

凡人不能相拘﹐故自制命。爲不善﹐天將誅之。故小人得誅於中人﹐中人得誅於上人﹐上人得誅於大人。夫小失法﹐自致危亡。夫神靈大小之誅亦若此﹐而不能拘制﹐天當誅之必矣。天畏道﹐道畏自然。夫天畏道者﹐天以至行也﹐道廢不行﹐則天道亂毀﹐天道亂毀則危亡﹐無復法度。故自然使天地之道守﹐行道不懈﹐陰陽相傳﹐相付相生也。道乃主生﹐道絕萬物不生﹐萬物不生則無世類﹐無可相傳。萬物不相生相傳﹐則敗矣﹐何有天地乎﹖天地陰陽乃當相傳相生﹐今絕滅則滅亡﹐故天畏道絕而危亡。道畏自然者﹐天道不因自然﹐則不可成也。故萬物皆因自然乃成﹐非自然悉難成。如使成﹐皆爲詐僞﹐成亦不可久。夫天地𨿽相去遠闊﹐其制命無脫者。

請問太平气俱至﹐欲常以善意去姦惡﹐當何先哉﹖夫天地之性﹐半陽半陰。陽爲善﹐主賞賜。陰爲惡﹐惡者爲刑罰﹐主姦僞。賞者多﹐罰者少。姦猾者多﹐賞者少﹐姦門開。所以然者﹐罰者多刑﹐主殺傷﹐犯法者皆成姦罪人﹐故姦門開﹐姦猾多也。陽者主賞賜﹐施與多﹐則徳王用事。陽與徳者﹐主養主生﹐此自然之法也。故晝爲陽爲日﹐爲君爲徳﹐夜爲陰爲月﹐爲臣爲姦。天地之性﹐半善半惡。故君子上善以閉姦﹐興善者得善﹐興惡者得惡。此由若以斗拱斗﹐非斗者自然走﹔以尺拱尺﹐非尺者自然落。猶方與圓不相得﹐規與矩不相值﹐縱與橫不相合。故陽興必動以類行﹐故火盛乃雷嗚﹐朱雀在其中。是以夏雷也﹐冬則藏。凡事各因其本﹐乃天道可得而明﹐不緣其類﹐聖賢何從得深知之。故從天地開辟已來﹐人之善惡眞僞﹐但觀其所行﹐以類求之﹐占其成功﹐善惡得失﹐賢不肖可睹矣﹐何須坐爭之乎﹖

請問﹕從古到今﹐賢者明者智者﹐辯者力者勇者﹐此六人皆有萬倍之才﹐豈有善惡哉﹖此六人悉有萬倍人之才能﹐其才能安和天地﹐令使凡邪惡害之屬不生﹐帝王長無憂而壽﹐身能自除其疾病﹐各竟其天年﹐恩流凡人﹐此賢明智辯力勇﹐大善有益矣。而不能共和天地﹐使帝王無憂而壽﹐而身有疾病﹐被災不能祓去﹐或夭年而死﹐與凡人無別﹐此六人無益也。但效其成功﹐無復問也。成功者是也﹐不成功者非也。效事若此﹐深得皇天心意﹐帝王爲之延年命﹐萬物悉治也。

請問﹕凡物一時有不生者﹐又有不養者﹐長之不成﹐其大過悉從何來﹖當生而不生者﹐天也。當養所不養者﹐地也。天地爲萬物之廬﹐賢人爲萬物工匠。帝王者象天﹐常欲生。后妃者象地﹐常欲養。大臣者象人﹐常欲思成。此三人並力﹐凡物從生到終﹐無有傷也。欲象平之道﹐爲法者必當如此矣。

請問﹕天道助弱耶﹐助彊耶﹐助寡耶﹐助眾耶﹖神人言﹕天道助弱。何哉﹖夫弱者﹐道之用也。寡者﹐道之要也。故北極一星而眾星屬﹐以寡而禦眾也。道要一而道屬焉。是故國王極寡﹐而天下助而治﹐助寡之效也。父母極彊﹐反助嬰兒﹐是彊助弱之效也。上善之人寡而弱﹐不善之人彊而眾﹐眾則寡矣﹐彊則弱矣。故君子求弱不求彊﹐求寡不求眾。故天道佑之。故不與人爭也﹐而人自爲爭。不與人爭彊也﹐而人助爲彊﹐故不爭而善勝也。

分別天道精身與徳不訣。請問﹕夫道審當樂欲行﹐何爲明效﹖神人言﹕吾受此文於天上諸神﹐諸神言﹐吾聞與陰陽風雨寒暑相應也﹐以是爲大效。天樂其道行﹐而人未明信之﹐以乞雨止雨而明效之。行太平之道﹐乞請皆應。不行太平之道﹐乞請不應﹐明天道至在大平也。故萬物不生者﹐失在太陽。生而不養者﹐失在太陰。養而不成者﹐失在中和。故生者父也﹐養老母也﹐成者子也。生者道也﹐養者徳也﹐成者仁也。一物不生﹐一道閉不通。一物不養﹐一徳不修治。一徳不成﹐一仁不行。欲自知有道徳與仁否﹐顴物可自知矣。五者﹐帝王君父師﹐欲深自知道徳仁優劣﹐但觀此。故理之第一善者﹐莫若樂生﹐其次善者樂養﹐其次善者樂施。故生者象天﹐養者象地﹐施者象仁。此三者﹐天地人之大綱也。過此而下者﹐但備窮乃後用之耳。如此天气自爲平安﹐邪气自消滅﹐善人自至﹐惡人自去﹐莫不響應也。明之者師也﹐謂先知之稱師﹐當主證而明之。自古至今﹐凡文出皆天地也﹐故天地先出之﹐明之者師也。故夫文出皆有師﹐行之者縣官也。古者帝王承天意﹐受師教﹐力行以除去災害﹐以稱天心﹐得延年益命﹐此之謂也。造之者天﹐明之者師﹐行之者帝王。此三事者﹐相須而成。天不出文﹐師無由得知﹔師不明文﹐帝王無從得知治。故天將興帝王﹐必有奇文出﹐明師使教帝王縣官﹐令得延年益壽﹐是佑帝王之明證也。凡人民萬物不生﹐生而不養﹐養而不長﹐長而反不成﹐不竟其天年﹐其過安在﹖凡民萬物不生者﹐天也﹔不養者﹐地也﹔長而不成者﹐人也。過在人乎﹖萬物不得時生者﹐君也﹔生而不養者﹐臣也﹔長而不成者﹐民也。天與君父主生﹐此太陽之長也﹐生之祖也。天不欲生﹐物不得生﹐父不欲施﹐物亦不得生﹐君不欲生﹐物亦不得生。故天與君父主生。夫君父常念生﹐不樂殺者﹐凡物盡生。一念殺者一物死﹐十念殺者十物死﹐百念殺者百物死﹐自此至萬念﹐皆若此矣。地母臣承陽之施﹐主長養萬物﹐常念長養之不﹖念一不長養﹐則一物被傷﹐十念則十物傷﹐百念則百物傷﹐自此至萬﹐乃若此矣。是故上古帝王之任臣﹐常求慈仁﹐好長養萬物與爲治﹔中古半慈仁﹐物半傷﹔下古不詳擇臣而任之﹐故萬物悉傷矣。其徳皇王之﹐言煌煌也。帝者﹐爲天地之間作智﹐使不陷於凶惡﹐故稱帝也。王者﹐人民萬物歸王之不傷﹐故稱王。王者往也。君者﹐各安其部界﹐人歸附之而無害﹐故稱君。君者號也。吏者﹐治也﹐而助上治物﹐使凡民萬物大小不失其治﹐乃得稱吏。師者﹐悉解天下辭﹐悉乃得稱大師者﹐所謂能解天下天下文也。故得稱皇帝王君師也。故皇道爲首﹐帝道爲腹﹐王道爲股﹐吏爲手足。師道者﹐繩墨爲法爲則﹐上下相須而立。故善治者﹐常念皇道﹐中念帝道﹐下念君吏吏道﹐常誦大師之法則﹐守其繩墨﹐然後天心可安﹐地意可得﹐四時自順﹐五行不戰﹐三光常明﹐鬼神精气不害﹐五官五士各得其所﹐盜賊不發﹐帝王垂拱﹐俱稱萬歲。天道爲法如此﹐不如吾文﹐誠難哉。謹思其意﹐行此二事﹐亦有戒哉。

天地之性﹐精气鬼神行﹐治人學人教人。神者居人心陰﹐精者居人賢陰﹐鬼者居人肝陰。於人念正善﹐因教人爲善。常居人藏陰﹐趨人爲惡﹐教人爲惡﹐亦趨人爲惡。古者賢人聖人﹐腹中常陰念爲善﹐故得善應。凡人腹中常陰念惡﹐故得惡應﹐不能自禁。咎在常陰念善惡﹐鬼神因而趨善惡﹐安鬼於此﹐可驗矣。

太平气風雨時節﹐萬物生多長﹐又好下糞地﹐地爲之日壯﹐且富多﹐可能長生。凶年雨澤不時﹐地上生萬物疏少﹐短而不長﹐不能自糞﹐則地之爲日貧薄﹐少無可能成生萬物。天地之行﹐尙須陰陽相得和合﹐然後太平﹐而致四時五行之吏也。帝王月建前後也﹐職當爲帝王气﹐逐邪惡之吏也。夫建气王气﹐是乃天四時五行之帝气也。相气除气﹐爲前一﹐是正其前毛頭﹐直指之吏也。所向者伏姦﹐不得復行爲害﹐除前滿平定气﹐皆善良吏也。前五執者居前﹐預爲帝王气﹐執除大邪﹐建前五將﹐悉受天正气﹐皆天之神吏﹐當爲天使﹐無大小萬二千物之屬﹐皆當被服其徳﹐而奉行其化。當王气爲死﹐當月建爲破﹐此尊嚴第一之气﹐故不可當也。當者死﹐名爲殺气大耗﹐月建後爲閉﹐閉塞邪姦﹐恐後休伏之气﹐來幹帝王建气也。故天閉其後﹐後而開﹐卻休邪气﹐教去也。其後爲成姦﹐便當收之也。後五爲危﹐危者﹐其處近天執大殺﹐一轉破卽擊﹐故爲危也。此後五將﹐天將欲休之﹐與地同气﹐主閉藏﹐姦邪鬼物同處﹐不可使也。

問曰﹕北方爲皇之始﹐東方爲帝之始﹐南方爲王之始﹐西方爲霸之始。今天有六甲十二子﹐皇道當於何起﹖然天有三統﹐各有大無。初一者天皇﹐二者帝﹐三者王﹐四者霸。天皇起於上甲子﹐地皇起於乙丑﹐人皇起於丙寅﹐霸道起於丁卯。是天歷气數也。地歷者﹐皇道起於子﹐帝道起於醜﹐王道起於寅﹐霸道起於卯。此四者﹐初受天地微气造生﹐不得有刑。有刑者傷皇道﹐道法不得有傷。故子刑卯﹐丑刑戌﹐寅刑巳﹐皆出刑气﹐不與同處。

問曰﹕天封人以等﹐地封人以等﹐人封人以等﹐豈可聞耶﹖曰﹕天封人以道﹐地封人以養徳﹐人封人以祿食。何也﹖天者﹐以道自殊且久﹐故封之道﹐使壽可得﹐食風气而飽。地者﹐主養善地﹐地令人富﹐故封人以徳富。君者﹐封人以祿食﹐賜之以衣服。此三事﹐皆善也。好道不解﹐故得封於天。好徳愛地﹐知相地授而居之﹐去凶得吉﹐得封於地。好學而有益於上政者﹐君父乃不能遠也﹐須以理事﹐故得封於人也﹐是古者聖賢力學﹐不敢失此三事。故有得道而去者﹐有避世而之復地者﹐或有得君之祿食者也。

問曰﹕夫樂五音者﹐得其音何如﹐不得其音何如﹐並可聞耶﹖夫音非空也﹐以致眞事﹐以虛致實﹐以無形身召有形身之法也。夫樂乃以音響召事﹐比若人開口出聲﹐有好有惡﹐善者致吉﹐惡者致凶。此書俱出於人口﹐乃致善惡之應﹐樂聲正天地陰陽五行之語言也。聽其音﹐知天地情﹐四時五行之气和﹐以不知盡矣。故上士得其意﹐以平理度也﹔中士爲之以助君理﹐以致壽﹔賢者爲之﹐以致無憂。音者﹐乃一以乘萬﹐萬乘無極﹐天下畢備矣。

問《太平經》何以百七十卷爲意﹖曰﹕夫一者﹐乃數之始起。故天地未分之時﹐積气都爲一。分爲二﹐成夫婦。天下施於地﹐懷妊於玄冥﹐字爲甲子﹐布根東北﹐丑爲寅始﹐見於東﹐日出卯﹐畢生東南﹐辰以巳﹐垂枝於南﹐養於午﹐向老西南﹐未以申也﹐成於西方﹐日入酉﹐畢藏於西北﹐戌與亥。故數起於一﹐而止十二幹之本﹐五行之根也。故一以成十百而備也。故天生物﹐春響百日﹐欲畢終。故天斗建辰﹐破於戌。建者立也﹐萬物畢生於辰。破者敗也﹐萬物畢死於戌。故數者﹐從天下地八方﹐十而備。陰陽建破﹐以七往來﹐還復其故。隨天斗所指以明事﹐故斗有七星﹐以明陰陽之終始。故作《太平經》一百七十卷﹐象天地爲數﹐應陰陽爲法﹐順四時五行以爲行﹐不敢失銖分也。失之則爲脫天﹐事無所據﹐不應天地之心意﹐不隨天數而爲經﹐無益於理世之用也。不象天地之法﹐不能去害也。欲知其效﹐收世之閒文﹐積之三十里﹐乃至天行之﹐不能消災害矣。

大天之下八十一域﹐萬一千國中﹐各自有文書﹐悉欲除惡致善﹐消災害。今盡收錄﹐聚之方圓百里﹐上可將至天﹐終不能消去災害。此文𨿽少﹐帝王能行﹐必俟明效矣。

上古第一神人﹐第二眞人﹐第三仙人﹐第四道人﹐皆象天得眞道意﹐眩目內視﹐以心內理﹐陰明反洞於太陽﹐內獨得道要。猶火令明照內﹐不照外也﹐使長存而不亂。今學度世者﹐象古而來內視﹐此之謂也。久久傳相生﹐復衰微﹐反日厭其所爲﹐傳失道意﹐不能內照﹐日益不理。故天出聖人﹐象天文理﹐故天文自睹也。故天文正﹐天亦正﹐地文正﹐地亦正﹐人文正﹐人亦正﹐天地人俱正﹐萬物悉正。人者﹐萬物之長也。人失職被傷﹐不以壽死﹐萬物亦隨之﹐天地亦爾。邪气大作﹐病人不絕天年。惟古今之行﹐各有次第﹐不相踰越。上皇神人之尊者﹐自名委气之公﹐一名大神﹐常在天君左側﹐主爲理明堂文之書﹐使可分別﹐曲領大職。當爲君通神仙﹐錄未生之人﹐各有姓名﹐置年歲月及日時。當上升之期﹐使神往師化其身乃上之。各有姓名﹐置年歲月及日時﹐至時當上升之期﹐使神往師化﹐其身乃上之。隨其智能髙下﹐各各使不忘部署分別﹐各令可知﹐使自狀其能﹐卻乃任之。奏上出言曰﹕大神爲上﹐主領羣神﹐各有所部﹐宜服明之﹐勿使有疑。令壽命長籍﹐宜當諦之。聖明有心﹐宜以白日所有生。復而以簿書籌算相明﹐可在計曹﹐主領錢數珍寶之物。諸當上計之者﹐悉先時告白﹐並計曹者﹐正謂奏司農﹐當大月三十日﹐小月二十九日﹐集上大神明堂﹐勿失期﹐如天君教﹐皆不得失平旦三刻之間也。明堂大神﹐上承五刻集奏﹐如天君舊令從事。大神受君之劫﹐部下司農﹐司農受勑﹐使下所部州郡國。言所部領所主﹐當上簿入司農委輸者﹐各以所出送書到。如懈惰不時送者﹐司農輒上明堂大神﹐上白天君﹐出教下司農﹐令郡國催促﹐不失後書。置時日漏刻相授﹐各有分別﹐勿有所亂﹐皆令同文﹐各有所副文。天上自無水旱之災﹐不得有增減之文。轉輪當至﹐勿稽畱因緣﹐恐獨受取﹐覺知者有主﹐天上知聞﹐罪輒不赦。各愼其職﹐各明其事。天君皆預知﹐不言音﹐宜詳所問﹐不用此言。水旱無常﹐災害並生﹐人民疾病﹐死生無數﹐不用天君教令致也。天君教出告大神﹐卿相中二千石文書﹐羣僚在職之神﹐務盡其忠﹐務盡其行﹐上稱天君之心。天君與諸師化之﹐當得升度者就而正。各使成神光景﹐隨其尊卑所化之神﹐皆隨有職位次第官屬。天君勑大神常化成之。人各自度量﹐志意日髙﹐貪慕上升。其化生光耀﹐日中所見﹐洞徹正神﹐相隨浮游八表。觀天所施爲﹐知其動搖﹐各從其宜。朝天謁見﹐自有常日。當以月初建﹐大神小神﹐自相差次﹐銓次尊卑。朝大臣不過平旦朝會﹐羣神各明部署﹐案行無期﹐務明其文書﹐督責有職之人﹐先坐其事﹐當如天君教令。有所白﹐輒開明堂﹐乃得所言。各有所明﹐各有所帶﹐不得無有功效。天君勑大神羣僚集會﹐各正其儀﹐勿使有過差﹐以法令各察所部。天上覺知﹐其過不除。各愼所職﹐無爲諸神所得短。天君勑大神曰﹕郡國之中﹐有聖智志意﹐常念貪生之術﹐願與生神同行﹐與天合思。欲布恩於人﹐思惟生成﹐助天理生﹐助地養形﹐慕仁善化﹐上其姓名於大神﹐使曹有文辭﹐數上功﹐有信可任。曹白其意﹐天君當自有數﹐眾神所舉各令保。是郡國選擇﹐務取尢善。天君勑明堂﹐諸當爲天君理眾職﹐務平其心。各行天上所部﹐使有分理﹐皆盡忠誠﹐通達所知﹐務成其功﹐務理其所。各譽篤達﹐宜進所思﹐音聲所通﹐其意𨿽有心言﹐天君預聞其語﹐當何隱蔽而不盡忠誠。

問曰﹕今欲更明聖賢仁之法﹐而悉絕邪文﹐何更能明之哉﹖天病此邪僞文﹐使除之﹐取明天之道。夫古今聖人之文﹐所以理天地。夫聖人之文明﹐則天道大理矣。夫皇天所怒而不悅﹐故有戰鬥﹐水旱災害不絕。王者愁苦﹐皆曰聖人文稍稍亂而不明﹐故天道云亂而難理也。聖人文亂﹐天道亦亂﹐聖人文廢而不用﹐天道亦廢而不用。

問曰﹕古者無文﹐天道不亂﹐時天券文未出﹐上皇神人理上祖考﹐本與皇天分體﹐久久去天道遠﹐喪亂不復知天意。故天出券﹐使聖人書師傳之﹐聖人不竟久畱也。故記而置之﹐以遺後生﹐故太平气至﹐天道當理矣。

問曰﹕今欲使理气事而長生﹐豈可得聞不﹖然詳念吾之言﹐皇天自有常法﹐爲人君上者﹐當象天而行﹐乃以道徳仁爲行三統。君上樂欲無事者﹐朝常念道﹐晝常念徳﹐暮常念仁﹐卽無一事矣。願聞朝何故念道﹐晝何故念徳﹐暮何故念仁﹖然天道可順﹐不可逆也。順天者昌﹐逆天者亡。今願聞其要意。然天有四時三部﹐朝主生﹐晝主養﹐暮主施。故東南生﹐西南養﹐西北施。故人像天爲行﹐以東南種而生之﹐西南養而長之﹐仲秋已往﹐夏內居嫁娶而施傳類﹐此皇天自然教令也。故人民嘿自隨之﹐理能常象此者﹐卽得天意矣。不能象此﹐名爲逆天教令﹐故多傷也。傷少則春物傷﹐傷丁壯則夏物傷﹐傷老卽秋物傷﹐傷懷妊卽冬物傷﹐此自然之法也。古者聖王﹐常思念天道而行﹐不敢失銖分矣。

問曰﹕欲得與地長厚﹐可得聞乎﹖然常順天所爲者﹐長與天厚﹐輕逆之者﹐長與天爲怨。故古聖王之理者﹐一曰常生﹐二曰常養﹐三曰常施。爲行如是﹐謹以承仰天道不理之名。四曰刑之而不理﹐五曰殺﹐是其極也。以此分別﹐第一之君純生﹐第二之君純養﹐第三之君純施﹐第四之君純刑﹐第五之君純殺。生者延年國昌﹐養者增算﹐施者無過﹐刑者有病﹐殺者暴窮。古者聖王睹天禁明﹐不敢妄爲也。古者聖王得六甲王相微气之日﹐不怒不言惡事。至此之日﹐故言善事﹐飲食作樂﹐以止災去凶邪也。故王气常欲見尊敬。故上古度世之人﹐聖王之理順此﹐故得臥理而思﹐訖無一事。春東首﹐夏南首﹐秋西首﹐冬北首﹐四季首其角。君臣人民俱知其法﹐天下邪气悉消。天上格法﹐常以王日下取庫兵﹐理之地下。以休廢之日乃致之﹐故盜賊不興﹐兵革息矣。

問曰﹕天獨怒而不應和人﹐寧可知否﹖然天理乃以气爲語言﹐見於四時。春角气不知﹐肝脈不動﹐角蔟不和﹐淸音不應﹐此卽天不悅不語言也。古者聖王見此﹐卽思惟得失之理以反之。然王气所居﹐乃得仁助其理也。此二气共生成於此也。乃反休廢凶气至﹐來助其理﹐此乃三气。小人之气反見於是﹐無統天位﹐故象小人。天見照見其類﹐令賢聖策之而思之﹐當索幽隱道人徳人仁人﹐以反復其气﹐立相應矣。故王者禦天道﹐以民臣爲股肱﹐爲禦不良﹐則亂其道矣。古者聖人將禦天道﹐索道徳仁賢明共禦之﹐乃居安也。故道人屬天﹐徳人屬地﹐仁人屬中和。故三統不和﹐三賢理之﹐故太平气至﹐萬物皆理矣。

問曰﹕萬民何以盡爲仁哉﹖然天道乃生徳﹐徳乃生仁。今君乃以道人爲師﹐取法於道。君乃法道﹐其臣徳矣。民乃取法於臣﹐臣徳則民仁矣。令下象上法﹐上法天也。轉而相生﹐民安得不盡仁哉﹖古者聖王以大道人爲師者﹐乃欲化下流也。上君爲政如天﹐中君爲政如地﹐下君爲政如人。如天者不失天意﹐父事大道也。如地者不失地意﹐母事地道也。如人者不失人意﹐思樂得中和之道。聖人見萬物盡生﹐知其理重道也。見物盡養﹐知其眞徳也。見萬物盡成﹐知其眞仁也。夫理眞道者﹐但有生心﹔理眞徳者﹐但有養心﹔理仁者﹐但有施心。非此三統道徳仁﹐非謂太平之君矣。天上之士乃生天﹐上受委气﹐無形而生。知天上之士﹐何所不知﹐何所不明﹐何所不見﹐自然元气﹐同職共行。天上之士﹐常在無極之殿﹐與天同理文書。上下不失其事﹐乃知可生之物﹔復下地形﹐使得成就﹐萬物皆被榮。天上之士﹐天之所尊敬﹐諸神所仰﹐如帝王太子﹐敢有不敬者乎﹖天君者則委气﹐故名天君尊無上﹐所勑所教﹐何有不從令者乎﹖

問曰﹕夫太平之君道盛﹐其徳乃次天也。得書獨行﹐化流天下﹐乃可無不平也。夫大神不過天與地﹐大明不過日與月﹐尙皆兩半共成一。夫天地各出半力﹐並心同欲和合﹐乃能發生萬物。晝夜各半力﹐乃成一日。春夏秋冬各出半力﹐而成一歲。月始生於西﹐長而東行﹐至十五日名爲陽﹐過十五日消﹐名爲陰。各出半力﹐乃成一月也。男女各出半力﹐同志和合﹐乃成一家。天地之道﹐乃一陰一陽﹐各出半力﹐合爲一﹐乃後共成一。故君與臣合心並力﹐各出半力﹐區區思同﹐乃成太平之理。

問曰﹕時人文𨿽多﹐乃自言物畢備者﹐災害盜賊常有餘也。而常得愁苦﹐於此凶日以爲憂﹐吏民共救之﹐不能救也。絕者復起﹐今吾可以長補其不足﹐而使無復災也。從古天券文出已來﹐凡賢聖文書﹐寧亦有同者﹐皆異也。故天命師使出﹐除凶徳﹐覆民臣﹐光被四表﹐遠邇響應﹐恩及艸木。是其用心意開也﹐其書皆異也。

問曰﹕古今要道﹐皆言守一可長存而不老﹐人知守一﹐名爲無極之道。人有一身﹐與精神常合並也。形者乃主死﹐精神者乃主生﹐常合卽吉﹐去則凶。無精神則死﹐有精神則生﹐常合卽爲一﹐可以長存也﹐常患精神離散﹐不聚於身中﹐反令使隨人念而遊行也。故聖人教其守一﹐言當守一身也。念而不休﹐精神自來﹐莫不相應﹐百病自除﹐此卽長生久視之符也。陽者守一﹐陰者守二﹐故名殺也。故晝爲陽﹐人魂常並居﹔冥爲陰﹐魂神爭行爲夢想﹐失其形﹐分爲兩﹐至於死亡。精神悉失﹐而形獨在守一者﹐眞眞合爲一也。人生精神﹐悉皆具足﹐而守之不散﹐乃至度世﹐爲良民父母﹐見太平之君﹐神靈所愛矣。

太平經鈔壬部卷之九竟

太平經鈔癸部卷之十﹟1

一曰神道書﹐二曰核事文﹐三曰去浮華記﹐都曰大順之道。太者﹐大也。大者﹐天也。天能覆育萬物﹐其功最大。平者﹐地也。地平﹐然能養育萬物。經者﹐常也。天以日月五星爲經﹐地以嶽瀆山川爲經。天地失常道﹐卽萬物悉受災。帝王上法皇天﹐下法後地﹐中法經緯﹐星辰嶽瀆﹐育養萬物。故曰大順之道。

神人眞人聖人賢人﹐自占可行是與非法。古者神人自占是非﹐得與不得﹐其事立可觀也。不但暗昧﹐昭然淸白。神道至眾﹐染習身神﹐正心意﹐得無藏匿。善者出﹐惡者伏﹐卽自知吉凶之法﹐如照鏡之式也。於此之時﹐賢明自安﹐時不再來﹐物不重應。乃得獨盛﹐洽遠方﹐故事見﹐其應見﹐愼無拒逆﹐撰以爲寶器﹐可謂得天地之心意矣。其事時矣﹐事皆職矣﹐神道來矣﹐賢者謀矣﹐吉人到矣﹐邪者不來矣﹐淸明見矣﹐四方悅矣﹐幽人隱士出矣﹐得天心矣﹐得治術矣﹐邪不發矣﹐自然達矣﹐眞人來輔矣﹐天下善應矣﹐各以其事來矣﹐去憒亂矣。此應出腹中﹐發於胸心﹔乃若雷電之應證也。夫瑞應反從胸中來﹐隨念往來﹐須臾之間﹐周流天下。心中所欲﹐感動皇天﹐陰陽爲移﹐言語至誠感天﹐正此也。念者能致正﹐亦能致邪﹐皆從志意生矣。使能動天地﹐和陰陽﹐合萬物﹐入能度身﹐出能成名﹐賢不肖皆由斯生。故賢者善禦﹐萬不失一也。人復中有過﹐反面赤﹐何也﹖心者﹐五藏之主﹐主卽王也。王主執正﹐有過乃白於天也。驚卽面靑﹐何也﹖肝者主人﹐人者憂也﹐反肝膽爲發怒﹐故上出靑也。諸神皆有可主﹐以萬物相應。故令人常自謹良﹐而順天地﹐而災不得復起也。

外學多﹐內學少﹐外事日興﹐內事日衰﹐故人多病﹐故多浮華。浮者表也﹐華者末也。夫天道遠入邪中﹐不能自還。所謂神道書者﹐本根與陰陽合﹐與神明同。核事文者﹐考核異同﹐疑誤不失。浮華記者﹐離本已遠﹐乃居野﹐其文錯亂﹐不可常用﹐時可記也。守本者﹐治若神矣。守中者﹐少亂而煩矣。守末者昏矣。故賢者守本戒中﹐不敢從末也。夫能守之不止﹐方方善來者﹐無拒逆﹐撰爲寶器﹐萬世不復易也。人力自爲善者﹐可厄乎﹖邪辟夷狄卻乎﹖兵革絕乎﹖杖策絞無聲乎﹖四方安乎﹖道路通乎﹖人君明乎﹖神策﹕大人守之動四方﹐中士爲之令臣良﹐小人爲之不相傷。其辭約﹐其法明﹐占神文乎可不行。不能持乎﹐愼無傷以拘姦乎﹖

以自防卻不祥法。順用四時五行﹐外內思正身﹐散邪卻不祥﹐懸象而思守﹐行順四時气﹐和合陰陽﹐羅网政治鬼神﹐令使不得妄行害人。立冬之後到立春﹐盛行用太陰气﹐微行少陽之气也。常觀其意﹐何者病爲人使﹐其神吏黑衣服﹐思之閒處四十五日﹐上至九十日﹐令人耳目聰明。立春盛徳在仁﹐气治少陽﹐王气轉在東方﹐興木行﹐其气弱而仁﹐其神吏靑衣﹐思之幽閒處四十五日﹐至九十日﹐令人病捎。以畱年行不止﹐令人日行仁愛。春分已前﹐盛行少陽之气﹐微行太陽之气﹐以助少陽﹐觀其意無疑﹐深思其意﹐百邪服矣。立夏日盛徳火﹐王气轉在南方﹐太陽之气以中和治﹐其神吏用之得其意﹐口中生甘﹐神吏赤衣守之﹐百鬼去千里。夏至之日﹐盛徳太陽之气﹐中和之气也﹐其神吏思之可愈百病。季夏六月﹐盛徳合治。王气轉在西南﹐回入中宮﹐其神吏黃衣﹐思之令人口中甘﹐每至季思之十八日。立秋日盛徳在金﹐王气轉在西方﹐斷成萬物﹐其神吏白衣﹐思之四十五日﹐至九十日﹐可除病﹐得其意﹐令骨彊老壽。秋分日少陰之气﹐微行太陰之气也﹐逆疾順之。立冬之日﹐盛徳在水﹐王气轉在北方﹐其神吏黑衣。令人志達耳聰﹐守之四十五日至九十日﹐百病除。此五行四時之气﹐內可治身﹐外可治邪﹐故天用之淸﹐地用之寧。天用之生﹐地用之藏﹐人用之興﹐能順時气﹐忠臣孝子之謂也。此名大順天地陰陽﹐四時五行之道。故道爲仁賢出﹐不爲愚者生矣。

盛身卻災法。年十歲﹐二十年神。年二十﹐四十年神。年三十﹐六十年神。年四十﹐八十年神。年五十﹐百年神。年六十﹐百二十年神。年七十﹐百﹝四十﹞年神。年八十至百二十﹐神盡矣。少年神加﹐年衰卽神滅。謂五藏精神也﹐中內之候也。千二百二十善神爲其使﹐進退司候﹐萬神爲其民﹐皆隨人盛衰。此天地常理﹐若以神同城而善禦之﹐靜身存神﹐卽病不加也﹐年壽長矣﹐神明佑之。故天地立身以靖﹐守以神﹐興以道。故人能淸靜﹐抱精神﹐思慮不失﹐卽凶邪不得入矣。其眞神在內﹐使人常喜﹐欣欣然不欲貪財寶﹐辯訟爭﹐競功名﹐久久自能見神。神長二尺五寸﹐隨五行五藏服飾。君仁者道興﹐君柔者徳生。中心少有邪意﹐遠方爲之亂。神气周流﹐疾於雷電﹐急還神明﹐以自照內﹐故病自愈﹐而人自治。故人生百二十上壽﹐八十中壽﹐六十下壽﹐過此皆夭折。此蓋神遊於外﹐病攻其內也。思本正行﹐令人相親愛。古之求壽﹐不失其道者。天地有常行﹐不可離本也。故求安而長存者﹐愼無忘此道本元也。故畫圖以示後來。陳人物生受命之時﹐久遠以來到今﹐不失陰陽傳類﹐更相生而久長﹐萬萬餘世﹐不可闕也。一衰一盛﹐髙下平也﹐盛而爲君﹐衰卽爲民﹐盛卽得道﹐衰卽受刑。夫孝者﹐莫大存形﹐乃先人統也﹐揚名後世﹐此之謂善人謹民。天地愛之﹐五行功之﹐四時利之﹐百王任之﹐萬民好之﹐鬼神佑之﹐五藏神畱之。遇一得生﹐今且失之。離我神器﹐復爲灰土﹐變化無常﹐復爲萬物矣。

分別形容邪自消﹐淸身行法。道之生人﹐本皆精气也﹐皆有神也。假相名爲人﹐愚人不知還全其神气﹐故失道也。能還反其神气﹐卽終天年﹐或增倍者﹐皆髙才。或求度厄﹐其爲之法﹐當作齋室﹐堅其門戶﹐無人妄得入。日往自試﹐不精不安復出﹐勿彊爲之。如此復往﹐漸精熟卽安。安不復欲出﹐口不欲語﹐視食飲﹐不欲聞人聲。關煉積善﹐瞑目還觀形容﹐容象若居鏡中﹐若窺淸水之影也﹐已爲小成。無鞭策而嚴﹐無兵杖而威﹐萬事自治﹐豈不神哉﹖謂入神之路也﹐守三不如守二﹐守二不如守一。深思此言﹐得道探奧矣。

通神度世厄法。天之生人﹐萬事畢備。故十月而生﹐與物終始﹐故可度災厄﹐致太平。上士學道﹐輔佐帝王﹐當好生積功乃久長。中士學道﹐欲度其家﹐下士學道﹐才脫其軀。道爲賢明出﹐不爲愚者。能用之者吉﹐不能用之﹐寧無傷無賊哉﹖

賢不肖自知法。上士髙賢﹐事無大小﹐悉盡畏之﹔中士半畏之﹐下士全無可畏。上士所以畏之者﹐反取諸身﹐不取他人。心開意通﹐無包容﹐知元气自然之根﹐尊天重地﹐日月列星﹑五行四時﹑六甲陰陽﹑萬物跂行動搖之屬﹐皆不空生。鬼神精魅﹐六合之間﹐表裏風雲雷電﹐不空行也。此皆有神﹐有君長﹐比若人有示﹐故畏之不敢妄行。中士半畏之者﹐上不知元气自然之有術﹐才知今見風雨雲气與生物也﹐尙時言天無神﹐不畏列星日月也﹐才知大火北斗。下士則不知土地山川之廣大可﹐才知耕田種其所有﹐治其家眷術也﹐不知四時五行可以何履也﹐但知隨而種樹之收其利耳﹐不知六甲陰陽爲神﹐通言其無有也。夫人愚學而成賢﹐賢學不止成聖﹐聖學不止成道﹐道學不止成仙﹐仙學不止成眞﹐眞學不止成神﹐皆積學不止所致也。

一曰延命夷狄自伏法。萬種其類不同﹐俱得老壽﹐天地愛之﹐其身無咎。所以然者﹐名爲大順之道﹐道成畢身與天地同域。古者爲之﹐萬神自得﹐欲知其效﹐瑞應自至﹐凶禍自伏。帝王以治﹐不用筋力﹐能知行此﹐夷狄自伏﹐行之不已成眞人。故聖人之教﹐非須鞍揣擊而成﹐因其自然性立教。帝王所以能安天下者﹐各因天下之心而安之﹐故得天下之心矣。

是道修古文。人本生時﹐乃名神也﹐乃與天地分權﹐分體分形﹐分神分精﹐分气分事﹐分業分居。故爲三處﹐一气爲天﹐一气爲地﹐一气爲人﹐餘气散備萬物。是故尊天重地貴人也。故三皇五帝皆立師﹐疑者跪問之。故國常治﹐𨿽災厄亦可愈也。

王者無憂法。大順之路﹐使王者無憂無事﹐致太平。夫天地不大動搖﹐風雨不橫行﹐百神安其居﹐天下無災矣。萬物各居其處﹐則樂無憂矣。何以致之﹖仁使帝王常樂﹐道使無愁苦也。若帝王愁苦﹐卽天下不安。夫帝王﹐天下心也﹐羣臣股肱也﹐百姓手足也。心愁則股肱妄爲﹐手足行運不休止﹐百姓流蕩。是其自然相使也﹐天亦如是也。天失道﹐雲气亂﹐地失道﹐不能藏矣。王者與天相通﹐夫子樂其父﹐臣樂其君﹐地樂於天﹐天樂於道﹐然可致太平气。天气且一治﹐太上皇平且一下﹐天地和合﹐帝王且行吾道﹐何咎之有﹖道者天之心﹐天之首。心首已行﹐其肢體寧得不來從之哉﹖

還神邪自消法。分別三气所長﹐還神守身。太陽天气﹐故稱神。形者﹐太陰主祇﹐包養萬物﹐故精神藏於腹中﹐故地神稱祇。精者﹐萬物中和之精﹐故進退無常。天地陰陽之精﹐共生萬物﹐此三統之歷也。神者主生﹐精者主養﹐形者主成。此三者﹐乃成一神器﹐三者法君臣民﹐故不可相無也。故心神動搖﹐使形不安﹐存之不置﹐利其可安卽畱矣﹐不用其可安卽去矣。始學用其可安之教之﹐久久自都安不去矣。陰气陽气更相摩礪﹐乃能相生。人气亦輪身上下﹐神精乘之出入。神精有气﹐如魚有水﹐气絕神精散﹐水絕魚亡。故養生之道﹐安身養气﹐不欲數怒喜也。古者明師﹐教帝王皆安身﹐使無憂﹐卽帝王自專矣。天喜太平气出﹐無不生成。天恨形罰之气出﹐莫不殺傷萬物﹐莫不被其毒﹐故同憂也。天不守神﹐三光不明。地不守神﹐山川崩淪﹐人不守神﹐身死亡。萬物不守神﹐卽損傷。故當還之﹐乃曰彊﹐不還自守﹐曰消亡也。

和合陰陽。自天有地﹐自日有月﹐自陰有陽﹐自春有秋﹐自夏有冬﹐自晝有夜﹐自左有右﹐自表有裏﹐自白有黑﹐自明有冥﹐自剛有柔﹐自男有女﹐自前有後﹐自上有下﹐自君有臣﹐自甲有乙﹐自子有丑﹐自五有六﹐自木有艸﹐自牝有牡﹐自雄有雌﹐自山有阜﹐此道之根柄也。陰陽之樞機﹐神靈之至意也。

令人壽治平法。三气共一﹐爲神根也。一爲精﹐一爲神﹐一爲气﹐此三者共一位也﹐本天地人之气。神者受之於天﹐精者受之於地﹐气者受之於中和﹐相與共爲一道。故神者乘气而行﹐精者居其中也﹐三者相助爲治。故人欲壽者﹐乃當愛气﹑尊神﹑重精也。欲正大事者﹐當以無事正之。夫無事﹐乃生無事﹐此天地常法﹐自然之術也。若影響。上士用之以平國﹐中士用之以延年﹐下士用之以治家。此可謂不爲而成﹐不理而治。大道坦坦﹐去身不遠﹐內愛吾身﹐其治自反也。

七事解迷法。以徳治身﹐何如及以治萬民。致大和之气﹐何如善而不達﹐何能安哉﹖以仁義治身﹐何如及治萬民﹐何如善而不達﹐何能安哉﹖以禮治身﹐何如及以治萬民﹐何如善而不達﹐何能安哉﹖以文治身﹐何如及治萬民﹐善而約束﹐使不得爲非﹐何如善而不達﹐何能安哉7以治身﹐何如及治萬民﹐何如善而不達﹐何能安哉﹖以滅武州兵革治身﹐何如及以治萬民﹐何如善而不達﹐何能安哉﹖然此七事﹐亦不可無﹐亦不可純行。古者神人治身﹐皆有本也﹐治民乃有大術也。使萬物生﹐各得其所﹐能使六極八方﹐遠近歡喜﹐萬物不失其所﹐乃當自然﹐能安八方四遠﹐行恩不失犛毛。今未能養基本末﹐安能得治哉﹖今此上徳﹐仁義禮文法武﹐七事各異﹐治俱善有不達﹐而各有可長﹐亦不可廢﹐亦不可純行。治身安國致太平﹐乃當深得其訣﹐禦此者道也。合以守一﹐分而無極﹐上帝行之﹐乃深乎不可測﹐名爲洞照之式。教四﹝海﹞知優劣法。天生人凡有三等﹐第一天生﹐第二地生﹐第三人種類。受命天者爲人君﹐受命地者爲人臣﹐受命人者爲民。君者應天而行﹐臣者應地而行﹐順承其上﹐爲民者屬臣﹐轉相事。凡是三气共一治﹐然後能成功。故上之安者﹐其臣良也。臣職理者﹐其民順常民臣俱善﹐其君明﹐其洽長。太平者以道行﹐三气悉善﹐合乎章也﹐懷道徳不相傷也。故大人治道﹐以平天下﹐救四梅﹐恩及夷狄﹐禍不得起﹐其善證日生﹐凶不得來。中士學道爲國臣﹐助其治也﹐度其家﹐辟禍災。其次治道﹐損其父母﹐反遠遊﹐徳獨小薄﹐才說軀也﹐安能輔明王﹐助國家哉﹖能平四海者﹐天助之。爲人臣者助爲治﹐與地謀。才自脫者﹐道狹小﹐無可得治。此三人﹐皆度世老壽﹐有大小不同邪。

是神去畱效道法。神人言﹕明行效道視命﹐在誰乎﹖令人昭然覺悟﹐知命所從來法﹐審誰者持其正也﹖人法陰腸生﹐陽者常正﹐陰者常邪﹐陽者常在﹐陰者常無﹐陽者常息﹐陰者常消﹐陽者常生﹐陰者常殺。人日三變﹐象三气﹐其政殊異﹐相異分爭﹐乖錯不相從也。而習使其常﹐守人形容者吉。惟有眞道者﹐能專精自殊異也。不學者﹐則不知神去畱之效﹐立見之物不可隱也。故君子制屍不制鬼。人不臥之時﹐行坐言語分明白黑﹐正行住立﹐文辭以爲法度﹐此人神在也。及其暝目而臥﹐光景內藏﹐所念得之﹐但不言﹐神在內也。及其定臥﹐精神去遊﹐身不能動﹐口不能言﹐耳不能聞﹐與眾邪合﹐獨气在﹐卽明證也。故精神不可不常守之﹐守之卽長壽﹐失之卽命窮。人之得道者志念耳﹐失道者亦志念耳。

救迷轉帝王法。大道變化無常﹐乃萬里相望﹐上下無窮﹐周流六方﹐守之卽吉﹐不守卽傷﹐陰陽開辟以爲常。其付有道﹐使善人行之﹐其壽命與天地爲期。夫徳有優劣﹐事有本末﹐凡事悉道之也﹐將興者得善﹐將衰者得惡。比若土地﹐得良土卽善﹐得薄土爲惡。善上合天﹐賤者都澤。坐者爲主人﹐行者爲流客﹐此盡道也。善人行成福﹐惡人行成災﹐善人得以爲福徳。尊者得之駕乘﹐卑者得以步足。聖賢得以度世﹐小人得之不相克賊﹐此皆道也。教不重見﹐時不再來﹐急教帝王﹐令行太平之道。道行﹐身得度世﹐功濟六方含生之類矣。

太平經鈔癸部卷之十竟

﹟1按本卷經文﹐據考應爲《太平經》甲部十七卷之節抄本。《正統道藏》有誤。

