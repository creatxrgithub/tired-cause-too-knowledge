太上靈寶淨明中黃八柱經

經名﹕太上靈寶淨明中黃八柱經。撰人不詳﹐約出矜宋元間。系淨明派經書之一。一卷。底本出處﹕《正統道藏》太平部。

目錄

中黃之道章第一黃庭之景章第二虛四谷章第三

塞二兌章第四

開二洞章第五

立八柱章第六

正位章第七

正性章第八

渾含章第九

太上靈寶淨明中黃八柱經

中黃之道章第一

人生受正﹐委和以生。含純一之炁﹐保至眞之元。陰陽和﹐而後疾疢不生。形骸堅固﹐而後丹元可守。不虧元炁﹐故得大全。是以中黃之道﹐適正爲本。知本者﹐不反不側﹐不乖不偏。理上下得四隅﹐知所以在﹐達所以存。知所在﹐故不失其方。達所存﹐故不遺其想。辧方知想﹐是謂正道。深於道者能之苟﹐不深於道則忘本務末﹑不歸正中﹐而中黃之道乖矣。中言其位﹐黃言其色。知位不失﹐識色不膠。非位非色﹐得其所得。今黃天之炁﹐橫於胸臆﹐明其本眞﹐不迷不忒﹐此之謂信。何謂至信﹐信在其中﹐黃鍾之宮。中炁所兆﹐年谷以丰。人生如是﹐可以守一。守一旣修﹐八柱以立。八柱旣立﹐金丹赫奕。三千功成﹐步虛升陸。

黃庭之景章第二

渾淪辟﹐而神洲之理明。形骸生﹐而五官之用著。天地立﹐乾坤成。如立蜂房﹐如生蟻壞。乾坤之外﹐亦有乾坤。六合之內﹐豈無六合。惟乾坤之理﹐六合之義。求之於身﹐則一身之中天地旣位。則靑華之都﹐肝之正宮。赤明之府﹐心之正室。素輝之景﹐肺之正位。黑玄之郡﹐腎之正樓。脾位乎中﹐名曰黃庭。以金爲屋﹐以玉爲門﹐門玉如谷﹐色如蒸粟。有眞人馬﹐金縷之衣。如童子坐金蓮﹐名蕊珠﹐字瑤仙。識其面者﹐可使與天齊年。守其宮闕﹐念之常存﹐故能入於玄玄。

虛四谷章第三

眼爲神光之谷﹐耳爲和聲之谷﹐口爲靈泉之谷﹐鼻爲眞香之谷。知中黃之道者﹐使眼無非視而神光熒熒﹐使耳無非聽而和聲殷殷﹐口無妄食而靈泉淸﹐鼻無妄聞而眞香馨﹐自然而已。惡欲不至則正炁明﹐正炁明謂之虛恬。虛恬者﹐如橐鑰﹐可上可下﹐而正炁交錯﹐不作於中。中扃廣漠﹐洞然開闊。不流於妄﹐卽是眞作。旣曰卽眞﹐可以得道。道非他求﹐本自我身。四穀不虛﹐所以失道。虛以爲用﹐中扃圓融。光照內反﹐發乎泰定。如有巨室﹐四窗髙明﹐於中居止﹐可謂明白。故正中黃﹐中黃者﹐虛四谷也。

塞二兌章第四

二兌者﹐炁精泄之門戶也。人之所以夭折易衰者﹐前兌傷其精﹐後兌傷其炁。傷精而精不固﹐則妄淫﹐是名橫流之兌。喪炁則炁易耗﹐而妄發﹐是名賊流之兌。善養精炁者﹐以精出乎思。思本乎脾﹐於是絕思﹐以炁出乎食。食本乎脾﹐於是絕食。絕思則眞精內固﹐不以好色而蕩搖。絕食則眞炁內全﹐不以美味而敗散。識二兌之正理﹐則中田固而有養。中田固矣﹐所以長壽。故正中黃者﹐必塞二兌。

開二洞章第五

二洞者﹐神宮之正位也。仙藥之本原﹐炁液之道路。頂爲乾靈之洞﹐能開之﹐則炁出入之門戶也。上齶爲玉神之洞﹐能開之﹐則精液出入之關鍵也。能中黃者﹐旣四穀虛﹐而外邪不侵。二兌塞﹐而內正不發﹐則無思絕食。舉炁而向上﹐則慶雲出入於乾靈之門﹐可以飛神。取液而漱咽﹐則靈液出於玉神之泉﹐可以灌漑。金鼎於此﹐而嘉禾植善。得中黃開洞訣方﹐始名爲大列仙。比其要﹐知其要﹐得道之本也。

立八柱章第六

身者﹐神之舍也。以形言之﹐謂之眉宇。以炁言之﹐謂之炁宇。以性言之﹐謂之泰定之宇。故身者﹐神之所捨。欲神捨之長存者﹐莫善於立柱。柱者﹐屋室之主也。元炁者﹐礎也。元炁爲礎﹐而八柱立。何謂八柱﹐虛四谷謂之五明之柱﹐塞二兌謂之兩極﹐開二洞謂之輔棟。以元炁爲基﹐以精神爲覆﹐幬而後居焉。以安吾之性﹐以全吾之道。道者﹐大而無外也。不沈不浮﹐得所住﹐知所生。知所定﹐適所安﹐正所正﹑而賓主之道立矣。賓猶鉛汞也﹐主猶心腎也。心腎正﹐鉛汞生﹐而後可以安金鼎﹐爲大烹也。故善學者﹐以身爲安宅﹐以見聞覺知爲風雨。立八柱﹐安垣墉﹐而風雨之患消矣。所以先識其道﹐次明其景。立基定方﹐如王建國。面南背北﹐響明而治﹐此其道也。

正位章第七

道者﹐適乎正中。得正中之道﹐則洞然而已。何謂洞然﹐如彼卜宅。各安其居﹐宜前堂後室。各適其居﹐左靑龍﹐右白虎﹐前朱雀﹐後玄武﹐各守其方。於是布八卦﹐定三田﹐知升降﹐審節候﹐明自然也。而吾以不明﹐明白自白也。而吾以不染﹐染則不明。明則莫大﹐之明不染。染物不得﹐而染以之。識正果﹐全正眞﹐超正路﹐出正途。泰然圓融﹐恰然不動。此名正位之本﹐識鼎之所。旣識鼎所﹐還丹可取。

正性章第八

有正性﹐有妄性﹐性本一也。未嘗有二守一﹐去二得其正性。如性之正﹐不失所正。正而不泥﹐何事於正。正者﹐正也。正所不正﹐不正乃正。隨其所正﹐合乎正眞﹐是名正性。性自恬和﹐以和故通。以通故達﹐以達故明。明明之性﹐是謂正性也。

渾含章第九

中黃本非意立﹐惟渾含斯識。中黃八柱﹐本非精思﹐惟中黃斯有八柱。柱立而宅成﹐礎堅而柱穩。推渾含而天地之理得矣。天地之理得﹐而成立乎中正矣。故不知中黃﹐未可以言人也。一飲食之肥瘦﹐亦中黃也。一是非之絕累﹐亦中黃也。知中黃﹐而大道彰矣。

太上靈寶淨明中黃八柱經竟

