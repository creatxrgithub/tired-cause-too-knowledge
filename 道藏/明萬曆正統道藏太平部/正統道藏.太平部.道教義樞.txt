道教義樞

經名﹕道教義樞。原題淸溪道士孟安排集﹐書成於唐髙宗時。十卷﹝原缺第六卷

﹞。底本出處﹕《正統道藏》太平部。

目錄

第一卷

道徳義法身義三寶義位業義

第二卷

三洞義七部義十二部義

第三卷

兩半義道意義十善義因果義

第四卷

五蔭義六情義三業義十惡義

第五卷

三一義二觀義三乘義﹝原缺﹞

第六卷

﹝原缺﹞

六通義四達義六度義四等義

第七卷

三界義五道義混元義

第八卷

理教義境智義自然義道性義

第九卷

福田義淨土義三世義五濁義

第十卷

動寂義感應義有無義假實義

道教義樞序

靑溪道士孟安排集

夫道者﹐至虛至寂﹐甚眞甚妙﹐而虛無不通﹐寂無不應。於是有元始天尊應气成像﹐自寂而動﹐從眞起應﹐出乎混沌之際﹐窈冥之中﹐含養元和﹐化貸陰陽也。故老君《道經》云﹕窈冥中有精﹐恍惚中有象。又云﹕有物混成﹐先天地生﹐寂兮寥兮﹐獨立不攺﹐周行不殆﹐可以爲天下母。蓋明元始天尊於混沌之間應气成像﹐故有物混成也。《靈寶無量度人經》云﹕渺渺億劫﹐混沌之中﹐上無復色﹐下無復淵﹐金剛乘天﹐無形無影﹐赤明開圖﹐運度自然﹐元始安鎭﹐敷落五篇。故知元始天尊以金剛妙質﹐乘運天气﹐布化陶鈞。致分度﹐自然儀象﹐女圖敷鎭也。《儒書經籍志》云﹕元始天尊生於太無之先﹐稟自然之炁﹐沖虛凝遠﹐莫知其極。天地淪壞﹐劫數終盡﹐而天尊之體常存不滅。每至天地初開﹐或在玉京之上﹐或在五方淨土﹐授以祕道﹐謂之開劫度人。然其開劫﹐非一度矣﹐故有延康﹑赤明﹑龍漢﹑開皇﹐是其年號耳。其所度人﹐皆諸天仙聖﹐無量上品﹐有太上老君﹑天眞皇人﹑五方天帝及諸仙官﹐轉共承受。所說之經﹐亦稟元一之炁﹐自然而有﹐非所造爲﹐亦與天尊常存不滅。天地不壞﹐則蘊而莫傳﹐劫運若開﹐其文自見。凡有八字﹐盡道之奧﹐謂之天書。字方一丈﹐八角垂光﹐光彩照曜﹐驚心駭目﹐𨿽諸天仙﹐不能省視。天尊之開劫也﹐乃命天眞皇人﹐吹轉天音而辯析之。眞人已下至於諸仙﹐展轉節級﹐以次相授。諸仙得之﹐始授世人矣。《靈寶經》云﹕元始天尊以龍漢之年﹐出法度人。滅過去後﹐天地破壞﹐無復光明﹐男女灰滅﹐淪於延康。幽幽冥冥﹐億劫之中﹐至赤明開光﹐天地復位﹐我又出世﹐號無名之君﹐出法教化﹐度諸天人。我過去後﹐一劫交周﹐天地又壞﹐復無光明。至開皇元年﹐我於始靑天中﹐號元始天尊﹐流演法教﹐度諸天眞。《度人本行經》云﹕自元始開光已來﹐至於赤明元年﹐經九千九百億萬劫。《度人本際經》云﹕元始天尊爲汝等﹐故權應見身﹐教導開度﹐諸未度者﹐爲後世緣。今當反神還乎無爲湛然﹐常寂不動之處。又云﹕自我得道以來﹐經無量劫﹐常在世間﹐未曾捨離。若應度者﹐恆見我身﹐運會遷移﹐則不能見。此劫眾生﹐機宜所感﹐當由道君﹐而得度脫。是故我今升玄入妙﹐汝等肉眼﹐不能見我眞實之身﹐謂言滅盡。但修正觀﹐自當見我﹐與今無異。若於空相﹐未能明審﹐猶憑圖像﹐系錄其心。當鑄紫金﹐寫我眞相﹐禮拜供養﹐如對眞形﹐想念丹禱﹐功徳齊等。貧窮之人﹐泥木銅彩﹐隨力能辦﹐殿堂帳座﹐幡花燈燭﹐稱力供養﹐如事眞身。承此因緣﹐終歸上道。是知元始天尊﹐生乎妙炁﹐忽焉有像﹐應化無窮。顯迹托形﹐無因無待﹔演法開教﹐有始有終。老君度人﹐明應象之理﹔太玄本際﹐示眞寂之由﹔本行論其劫時﹐靈寶標其名號。不經穢濁﹐所謂淸虛﹐是稱玄妙﹐豈同夫釋氏托生﹐終開右脇﹐老君出世﹐必從左腋乎﹖而悠悠之徒﹐未能窮源討本﹐所以好儒術者﹐但習典墳﹐崇眞如者﹐惟觀釋典。至於道經幽祕﹐罕有研尋﹐旣不知其指歸﹐實亦昧其篇目﹐遂乃各齊其所見﹐多以天尊爲虛誕也。故知井蛙不可以語於海﹐夏虫不可以語於冰。信哉斯言﹗信哉斯言﹗洎乎元始天尊升玄入妙﹐形像旣著﹐文教大行﹐玄言滿於天下﹐奧義盈乎寶藏。於是系象探其深旨﹐子史竊其微詞﹐翻譯之流﹐實宗其要。所以儒書道教﹐事或相通﹔了義玄章﹐理歸其一。能知其本﹐則彼我俱忘﹔但識其末﹐則是非斯起。而世人逐末者眾﹐歸本者稀﹐欲令息紛競於胸中﹐固不可也﹐惜哉﹗莊生有言﹐舉天下皆惑﹐余𨿽有所向﹐庸可得乎﹖其有支公十番之辯﹐鍾生四本之談﹐𨿽事玄虛﹐空論勝負﹔王家八並﹐宋氏四非﹐赭道正之玄章﹐劉先生之通論﹐咸存主客﹐從競往還。至於二觀﹑三乘﹑六通﹑四等﹐眾經要旨﹐祕而未申﹐惟玄門大義﹐盛論斯致。但以其文浩博﹐學者罕能精研﹐遂使修證迷位業之階差﹔談講昧理教之深淺。今依準此論﹐芟夷繁冗﹐廣引眾經﹐以事類之﹐名曰《道教義樞》。顯至道之教方﹐標大義之樞要﹐勒成十卷﹐凡三十七條。俾夫大笑之流﹐蕭然悟法﹔勤行之士﹐指示玄宗。不其善乎﹖不其善乎﹖

道教義樞卷之一

道徳義第一

法身義第二

三寶義第三

位業義第四

道徳義第一

義曰﹕道徳者﹐虛極之玄宗﹐妙化之深致。神功潛運﹐則理在生成﹔至徳幽通﹐則義該亭毒。有無斯絕﹐物我都忘﹐此其致也。故《道徳經》云﹕道生之﹐徳畜之。又云﹕大道泛兮﹐玄徳深遠。《西升經》云﹕道徳混沌玄同也。

釋曰﹕道者﹐理也。通者﹐導也。徳者﹐得也﹐成也﹐不喪也。言理者﹐謂理實虛無。《消魔經》云﹕夫道者﹐無也。言通者﹐謂能通生萬法﹐變通無壅。河上公云﹕道﹐四通也。言道者﹐謂導執令忘﹐引凡令聖。《自然經》云﹕導末歸本﹐本卽眞性﹐末卽妄情也。徳言得者﹐謂得於道果。《太平經》云﹕徳者﹐正相得也。言成者﹐謂成濟眾生﹐令成極道﹐此就果爲名﹔亦資成空行﹐此就因爲目。《徳經》云﹕成之熟之也。言不喪者﹐謂上徳不失徳﹐故云不喪也。《太平經》云﹕常得不喪也。然道徳玄絕﹐自應無名﹐開教引凡﹐彊立稱謂。故寄彼無名之名﹐表宣正理﹐令識名之無名﹐方了玄教。故《靈寶經》云﹕虛無常自然﹐彊名字大道。

又道徳體用義者﹐道義主無﹐治物有病﹐徳義主有﹐治世無惑。陸先生云﹕虛寂爲道體﹐虛無不通﹐寂無不應。玄靖法師以智慧爲道體﹐神通爲道用。又云﹕道徳一體而其二義﹐一而不一﹐二而不二。不可說其有體有用﹐無體無用﹐蓋是無體爲體﹐體而無體﹐無用爲用﹐用而無用﹐然則無一法非其體﹐無一義非其功也。尋其體也﹐離空離有﹐非陰非陽﹐視聽不得﹐搏觸莫辯。尋其用也﹐能權能實﹐可左可右﹐以小容大﹐大能居小。體卽無已﹐故不可以議﹔用又無窮﹐故隨方示見。

又經明常可二道﹑上下兩徳者﹐舊解云﹕常寂之道﹐義說無爲﹐凡有四義。一者非攀緣識慮﹐故無心。二者無質礙分別﹐故無形。三者不爲名言所得﹐故無名。四者無常不能遷攺﹐故無時。具此四義﹐故名常道。賈法師云﹕自應身已遷﹐三淸等法﹐皆是可道﹐盡是無常也。上徳是忘徳﹐下徳是執徳﹐以是執徳﹐今明物情常執。謂有常道可求﹐不能悟理﹐便成滯教﹐老君演明道徳﹐正治此迷。經云﹕可道非常道。非謂別有常道﹐正言所是說道﹐並非恆定﹐不宜執以爲常﹐故系非常﹐以爲消遣。此言說道爲藥﹐本治物迷﹐迷病若消﹐何道不得﹖若知不得爲得﹐亦可不常爲常也。

法身義第二

義曰﹕法身者﹐至道淳精﹐至眞妙體﹐表其四徳﹐應彼十方﹐赴機於動寂之間﹐度物於分化之際﹐此其致也。故《升玄經》云﹕吾以立气周流八極﹐或號元始﹐或號老君﹐或號太上﹐或爲世師﹐隨人所好﹐爲作法身。《本際經》云﹕於明淨觀觀見法身。又云﹕香花妓樂﹐洞映法身。

釋曰﹕法是軌儀﹐身爲气象﹐至人气象可軌﹐故曰法身。原其應化﹐身相稱號甚多﹐總括本迹﹐具爲六種﹐本有三稱﹐迹有三名也。故《本際經》云﹕道身卽是寂本。又云﹕又爲迹本﹐動寂用殊。又云﹕如是本身能生萬物。又云﹕生身是迹﹐迹作邪。本三稱者﹕一者道身﹐二者眞身﹐三者報身。一道身者﹐《太平經》云﹕道無不導﹐道無不生。《度人經》云﹕惟道爲身。《本際經》云﹕卽是眞道﹐亦名道身。二眞身者﹐《玉緯經》云﹕眞淳堅也﹐謂體無穢雜﹐常住疑然。《消魔經》云﹕近爲眞身。《本際經》云﹕我之眞身﹐淸淨無礙。三報身者﹐報是酬答之名﹐謂酬積劫之行。《本行經》云﹕致今之報﹐爲諸天所宗。《本際經》云﹕元始正身﹐因無數劫﹐久習妙行﹐報得此身。迹三名者﹐一者應身﹐二者分身﹐三者化身。一應身者﹐應是應接﹐謂隨機顯迹﹐應接羣生。《請問經》云﹕以無心而應眾生。《本際經》云﹕應物根性﹐示色象﹐故名應身。亦曰生身。言生身者﹐隨順世法﹐誕育形體也。二分身者﹐分是分散我一身﹐散在多處﹐身𨿽非一﹐形相不殊。《本際經》云﹕分形散體﹐無有限量﹐止見一方﹐故惟百億。又云﹕諸分身者﹐是於報身﹐起無礙用。《靈寶經》云﹕天尊分形百萬﹐處處同時﹐是男是女﹐並見天尊﹐俱如一地。三化身者﹐化是攺變無常﹐倏有欻無﹐種種殊相﹐非復本形。《定志經》云﹕天尊化作凡人﹐從會中過。《本際經》云﹕我卽化身﹐種種示見﹐人天六道﹐隨緣施作﹐倏有欻無﹐權示色像。

又本迹體義者﹐�道教經﹐究法身正理﹐通本迹﹐不異不同。迹之三身﹐有其別體﹔本之三稱﹐體一義殊。以其精智淳常曰眞身﹐淨虛通曰道﹐气象酬徳是曰報身。就气精神﹐乃成三義﹐不可窮詰﹐惟是一源。旣是法身﹐當有妙體﹐且言身言體﹐豈無色無心﹖舊云寂地本身﹐以眞一妙智爲體。故《靈寶經》云﹕玄通大智慧源也。色是累礙之法﹐九聖已還﹐旣滯欲累﹐並皆有色。眞道累盡﹐惟有妙心﹐但此妙心﹐具一切徳﹐寂不可見﹐名爲妙無。動時乘迹﹐同物有體﹐心色𨿽妙﹐物得見之﹐故名妙有。對本論迹﹐迹無別體﹐視是本身﹐寂用稱爲體耳。正明法身至本﹐無色無心﹐而今說色說心﹐皆爲破﹐並是爲物﹐豈有定耶﹖爲愛色眾生﹐欲令捨色﹐則言至道無色。故《西升經》云﹕道象無形端﹐或爲計心眾生﹐言至道無心。故《請問經》云﹕道爲無心宗﹐或爲斷無﹐眾生則言俱有色心。故《本際經》云﹕無不知故﹐亦名爲心﹔道眼見故﹐亦名爲色。《生神章經》云﹕形與神同﹐不相遠離﹐俱入道眞﹐或爲雙愛色心眾生﹐則言無色無心。故《本際經》云﹕不緣慮故﹐故言非心﹔無所礙故﹐故名無色。斯則非心非色﹐能色能心﹐卽是不心爲心﹐不色爲色。旣以不心爲心﹐無色爲色﹐亦以不得爲徳﹐無體爲體耳。又法身萬徳﹐已自俱圓﹐今舉四事﹐用申嘆美﹐豈卽以爲定實。且欲引物﹐欣求見著﹐見著才生﹐便乖此理。何謂四﹖一者常存﹐二者快樂﹐三者自在﹐四者淸淨。常存者﹐謂湛然安往﹐不遷不動﹐不爲無常﹐無常所動﹐乃是正常。《寶玄經》云﹕湛然常存。《道經》云﹕湛然常存也。快樂者﹐樂是怡豫也。《本際經》云﹕欣然微笑﹐舉體怡豫。又云﹕安隱快樂。自在者﹐泛兮皆可﹐無適不通﹐在事任我﹐故云自在。《寶玄經》云﹕出沒自在。《本際經》云﹕眞一妙智﹐自在無礙。《海空經》云﹕三者自在。果淸淨者﹐慧心明鑑﹐謂之淸智﹐體無疵﹐故稱淨。《本際經》云﹕無染無穢﹐是名淸淨。又云常住淸淨也。然法身道果﹐治眾生病。或眾生迷妄﹐言百年之壽可常﹐五欲之境可樂﹐自計己身爲我﹐愛諸色始爲淨﹐不如是。無常﹑苦﹑無我﹑不淨﹐聖人爲此﹐故示無常﹐以髙況下﹐奪其所計。故《西升經》云﹕吾尙白首衰老﹐孰免此﹖明世無常也。又云﹕形爲腦本﹐痛癢寒溫﹐吾拘於身﹐知爲大患。此示苦也。又天地之人物﹐誰獨爲常主﹖此明無我。又云﹕吾本棄俗﹐厭離世間。此示世不淨身。亦是世間爲患﹐人所惡﹐是通不淨﹐但執教者不知。爲破世人計常樂我淨之迷﹐故說應身﹑無常﹑苦﹑無主﹑不淨﹐便謂道果不足可欣﹐定是爲常等四。爲治此例﹐故說道果是常﹐是樂﹐是我﹐是淨也。又本迹義例者﹐有師云﹕眾生本有法身﹐眾徳具足﹐常樂宛然﹐但爲惑覆﹐故不見耳。猶如泥之雜水﹐不見澄淸﹐萬里深坑沙底﹐難睹本相。見時義無有異。一家云﹕本有之時﹐未有眾徳﹐但眾生有必得之理﹐故言澄淸湛然耳。今難二解。若本具眾徳﹐豈被惑覆﹖遂爲惑覆﹐何徳可尊﹖若本無眾徳﹐今時始有﹐則是無常。又理是本有﹐理可是常﹔事旣今有﹐事應無常。若理事俱常﹐亦應理事俱本﹐是故不然。今明法身本非三世所攝﹐何得已有﹖見有常有耶﹖亦未曾有無﹐何論隱顯。今言神本澄淸者﹐直是本來淸淨﹐竟無所有。若迷此理﹐卽名惑覆﹐若了此理﹐卽名性顯。非是別有一理在眾生中﹐說爲法身是常是淨也。有說云﹕迹身無常﹐本身是常。又云﹕常應爲迹﹐迹亦言常﹐今明一往對緣。亦有此說。至論常與無常﹐並是起用﹐悉皆是迹﹐非常非無常﹐乃可爲本。四句漸除﹐百非斯絕。

三寶義第三

義曰﹕三寶者﹐法門棟幹﹐羣品津梁﹐乃萬物之福田﹐實三淸之良徑﹐歸依正本﹐其在玆乎﹗此其致也。《九天生神章經》云﹕三寶尊重﹐九天至眞。《正一經》云﹕煩惱數極﹐歸於三寶。《本際經》云﹕三寶輪轉﹐運用無輟。又云﹕三寶洞極。

釋曰﹕《請問經》云﹕一者道寶﹐二者太上經寶﹐三者大法師寶。道以通達爲義﹐謂能自通通他﹐又能令凡達理﹐通物至樂。太上經者﹐太言極大﹐備包眾理﹔上是勝出﹐超踰眾教﹐經卽訓法﹑訓常﹐言由言徑。法爲萬物軌範﹐常謂眾聖模刊﹐由是得理之所由﹐徑是入道之途徑。法師者﹐《消魔經》注云﹕能養生﹐教善行﹐爲人範﹐是法師也。孟法師云﹕師者﹐和也﹐眾也。謂率徒必眾﹐接物必和。《盟威經》云﹕師﹐和也。但和有理有事。事和者﹐容人畜眾﹐事同水乳。理和者﹐思眞詣聖﹐不違玄趣也。通稱爲寶﹐亦稱爲尊者﹐《正一經圖科戒品》云﹕尊髙無上﹐寶貴無價。《老君經教》云﹕迷返知一﹐崇信三寶。一曰三寶在無價。《請問經》亦云﹕三寶﹐一曰三尊。今依經釋﹐尊以尊髙爲稱﹐寶以寶貴爲名﹐旣當體可尊﹐亦從譬爲貴。當體可尊者﹐太上是號道法王也。《升玄經》云﹕爲眾聖之父﹐萬物之母。以能生法身慧命﹐故有父母之名﹔令物歸往尊崇﹐故有法王之稱。此當體尊也。可寶不過金玉﹐人則金容玉質﹐法則玉字金書﹐此當體寶也。從譬者﹐尊則譬猶父母﹐寶則諭如珠玉也。又三寶體義者﹐《大存圖訣》云﹕道寶無形之形﹐卽太上也﹐此以應身爲體。師寶者﹐得道之人爲我師。《盟威經》云﹕太上道君﹐以形申教﹐是謂師寶﹔以气應感﹐是謂道寶﹔妙文示法﹐是謂經寶。教學品云﹕一天之下﹐一人成太上﹐故法王不得有二﹐化主秪在一。故以道君正當道寶也﹐斯則皇上之謂。誕洪氏之胞入於寶珠﹐證成圓果﹐以此身智爲道寶體。師寶者﹐初發道意﹐極九聖﹐初心三寶眞聖﹐五人行法﹐此之身智爲師寶體。其有神通分應﹐亦隨本分﹐攝屬師寶。所以知五人成眾者﹐按黃籙齋儀云﹕極少五人。又玄一眞人云﹕太上遣三眞與天師監徐來勒度仙公經﹐故知五人方行大法。經寶者﹐釋有三家。一云以理爲體﹐謂文字可滅﹐此則非經﹐理旣是常﹐故爲經也。二云文理合爲經﹐理則合常﹐文則合法。三云文爲經體﹐有理未言﹐無有經稱﹐演立言教﹐方有經名。今名若定偏執﹐三家盡滯﹐隨方假說﹐三釋皆通﹐順情而言﹐後解小勝。以經教所明﹐多以文爲經故也。又須知道君本迹是道寶﹐經則有理有教﹐教則金口所說﹐玉簡所書﹐加被印成﹐縑紙傳記﹐是正寶經。若九聖已降﹐自說加人﹐或印成他說﹐書之縑紙﹐各能詮理﹐隨分入經﹐稱爲傳論﹐此其隨也。如五眞降授仙公是正師寶。若始發道意﹐凡道士共行法者﹐或出家法人﹐無五人眾﹐或五人眾非具足師寶﹐是相隨也。圖形寫像﹐表代眞人﹐亦隨師也。又明太上道君以爲寶者﹐色卽七十二相﹐八十一好﹐心卽四達六通﹐智圓慧滿﹐以此身心莊嚴具足爲道寶。經寶者﹐經有生善滅惡之用﹐或一句兩句已有此能﹐或多章多偈方具斯力。如言寧守善而死﹐不爲惡而生﹐一句之中﹐其義各足。又如善勝論於眞一﹐二眞諮於神本﹐乍開譬諭﹐演說會通﹐眾多章句﹐明理乃足。然四字成句﹐或詮理用足﹐可是正經﹐一字起時是眞經。不有師云﹕字字各能詮理﹐一字卽是眞經。今不同此。如一寧字﹐未通守善而死﹐如此寧字﹐欲何所道﹖詮用未足﹐故非眞經。其有單字明理足者﹐卽是眞經﹐如道字是也。師寶者﹐其義有三﹕一者捨家遠俗﹐二者修善學慧﹐三者眾聚行法。捨家遠俗者﹐舊舉五事顯其勝功。一者棲憑勝處﹐二者依庇明師﹐三者專心在法﹐四者興隆道教﹐五者形與世隔。棲憑勝處者﹐《本際經》云﹕幽隱山林。又云﹕依憑精舍。《升玄經》云﹕虛堂空室﹐名曰仙家。此謂放曠翛條﹐自然趣善。依庇明師者﹐旣得勝處﹐宜依上人。《本際經》云﹕願值明師﹐諮受上道。又云﹕造事明師。《靈寶經》云﹕非師不傳。專心在法者﹐旣得勝人﹐宜請妙法。《本際經》云﹕尋訪明師﹐祈請要術﹐三洞妙文。《靈寶經》﹐云﹕所營在法。興隆道教者﹐旣得玄教﹐宜以化他。《本際經》云﹕願以法音﹐廣宣愚昧。《請問上經》云﹕廣開法門。《定志經》云﹕興顯道士。形與世隔者﹐黃褐玄巾﹐披羅衣錦﹐形旣殊凡﹐心宜攺俗。故《本際經》云﹕衣獘履穿﹐謙光晦迹。又云﹕捨俗服玩﹐黃褐玄巾﹐斯以迹引心﹐令超世网﹐就事而言﹐出家最勝。旣云始受五千文﹐而朝存章服﹐且如靈寶﹐故知未備三洞﹐入師數也。二修善學慧者﹐遵法之人﹐本崇行解﹐隔凡成聖﹐眞智爲優也。三眾聚行法者﹐如五眞降授葛仙﹐十方聚傳太上。《升玄經》云﹕三當念眾爲良福田﹐師之言眾﹐其義明矣。但師於三義﹐有具不具。若在人間﹐其有捨家披黃﹐修解證智﹐徒眾聚集﹐以人間修得上界眞解﹐故三義備也。從諸天以上至乎界外﹐不必帔黃巾玄﹐多是七寶爲冠﹐九光作帔。所以然者﹐始學心劣﹐故寄形殊。上方無方﹐任能會理而生明﹐是仙猶衣黃服﹐此自通耳。

位業義第四

義曰﹕位業者﹐登仙學道﹐階業不同﹐證果成眞﹐髙卑有別﹐三乘七號﹐從此可明﹐十轉九宮﹐因玆用辯﹐此其致也。《本際經》云﹕神官位序﹐眞聖階梯。《靈寶經》云﹕位登仙王。又云﹕功業無巨細也。

釋曰﹕位是階序之名﹐業是徳行之目﹐大論品次﹐釋者不同。徐法師舉《洞神經》云﹕神人﹑眞人﹑仙人﹑道人﹑聖人﹑賢人﹐合共爲道。《太眞科》云﹕鬼中立功﹐進登鬼仙者﹐皆號靈人。神者﹐神妙無方。眞者﹐堅純非假。仙者﹐遷升攺化。道者﹐虛通不壅。聖者﹐正名制作。此義多在果入因。人言聖者正行居心也﹐賢者辯能才智﹐靈者識鑑通微。前六﹐世人得道之名﹔後一﹐鬼神得道之稱。又云﹕名乃有七﹐位乃有三。一者仙位﹐二者眞位﹐三者聖位。神道賢靈﹐更無別位﹐名號𨿽異﹐猶附三階。今謂眾經顯名﹐豈惟有七﹐猶如至人﹑智人﹑上人﹑大人也。陸先生云﹕起自凡夫﹐積行成道﹐始化曰仙﹐仙化成眞﹐眞化成聖。此卽通舉界內九宮﹐界外太淸﹐俱是仙品﹐就於眞聖﹐合爲三階也。諸家解釋旣殊﹐難可依據﹐今依《玄門論》中搖亮﹑玄靖二法師義旨。凡有兩義﹐一論稟生之位﹐二論證仙之品。稟生位者﹐界內有欲觀感生﹐凡三十二品﹐有欲善業﹐爲三界四民之位。界外是無欲觀感生﹐凡二十七品﹐爲三淸一乘之位。證位品者﹐始自發心﹐終乎極道﹐大有五位﹐一者發心﹐二者伏道﹐三者知眞﹐四者出離﹐五者無上道。均此五心﹐總有四位﹕前之二心是十轉位﹐第三一心是九宮位﹐第四一心是三淸位﹐第五一心是極果位。前四是因﹐後一是果。初之二心有十轉者﹐發心一位卽爲一轉。伏道之中﹐凡有九轉﹐以一就九﹐合成十轉。其初發心亦名遊散位﹐爲一轉者﹐是破裂生死﹐回向道場﹐從迷返悟﹐轉俗入道。《大戒經》云﹕善男子﹑善女人﹐能發自然道意﹐來入法門﹐受我十戒﹐則爲大道淸信弟子﹐皆與勇猛飛天齊功。飛天﹐未得道者也。是道十轉﹐弟子此入十轉之初也。又云﹕若在一轉而行精進心不懈退﹐卽得飛天﹐於此而進﹐超淩三界﹐以此發心﹐卽爲一轉。又云﹕淸信弟子﹐見在世上﹐度於眾苦﹐身有光明﹐形神澄正﹐制伏魔精﹐故是翻邪來入正道。但尋此飛天﹐總是伏位﹐旣未得眞知之道﹐故云未得道也。言爲諸天策駕﹐卽是九宮眞位﹐諸天策駕也。伏道之中﹐有九轉者﹐凡三種解﹐解各三轉﹐合成九轉。三種解者﹕一曰武解﹐二曰文解﹐三曰尸解。《四極明科》及《眞迹》並云﹕武解者﹐地下鬼帥﹔文解者﹐記形攺化。仙經云﹕先死後蛻﹐謂之尸解。其武解三轉者﹐《四極明科》及《眞迹》云﹕武解﹐鬼帥二百年一轉﹐凡三等。並云﹕世行功徳﹐度名東華﹐不預三官之府。又云﹕至忠至孝﹑至廉至眞者﹐攺化更生﹐得爲鬼官也。其文解三轉者﹐《明科》云﹕文解﹐主者亦有三等﹐其一等散在外舍﹐閒停無事﹐俱在洞天﹐百四十年一進﹐給仙人驅使。其二等便徑得遊行仙階﹐給仙人所使﹐百四十年進補管禁﹐如世散吏。其三等便得入仙人之堂﹐遊行神州之鄕﹐入宴東束華也。其尸解三等者﹐其下者或因刀兵﹐或因滅度﹐暫遊太陰﹐或太一守屍﹐三魂營骨也﹐魄衛肉胎﹐靈結气﹐不久更生。其次者蟬蛻﹐或假物代形﹐𨿽受殯埋﹐隱景而去﹐後開棺中﹐惟見杖舄。其上者以劍杖代屍﹐俄爾升化﹐倏然失所在﹐乃遊虛空。尋此十轉﹐伏結所招﹐位存似空﹐未登眞解﹐始在初門﹐並非乘位。宋法師云﹕報有十轉﹐其一轉九轉﹐但在世間八方﹐中央有士得富貴﹐名書東華﹐其十轉上生三界﹐爲飛天之人。若行六情六度生戒﹐一轉便與飛天齊功﹐故《明眞經》云﹕功齊十轉﹐報位得及飛天也。今明度生之戒﹐亦未可明﹐但未眞成卽居﹐似位其間。或有超悟而上﹐或有歷位而升﹐隨根利鈍﹐逐悟深淺﹐似解若成﹐進登其位。故因玆十轉﹐入彼九宮。《度人經》云﹕得爲九宮眞人。故知眞解若成﹐卽登此位也。又《海空經》中所明十轉﹐所謂無憂轉﹐淨心轉﹐釋滯轉﹐通儒轉﹐達解轉二﹐善見轉﹐權物轉﹐了機轉﹐大明轉﹐具足轉。此之時﹐轉義又不同﹐從轉悟爲論﹐非就位而辯﹐卽是一經別致耳。其九宮位者﹐下三宮地仙﹐小乘三品﹔中三宮中乘﹐天仙三品﹔上三宮大乘﹐飛仙三品。乘各三品﹐利鈍平等﹐人故成九宮。金籙簡文云﹕地仙﹑天仙﹑飛仙是也。地仙遊諸名山﹐天仙﹑飛仙升出三界之表。《八素眞經》云﹕太淸之下﹐次得九宮之飛仙是也。此並是界內無欲﹐眞空始入﹐觀妙未能圓虛﹐𨿽無感生之力﹐而解品可尊﹐故受玆位。其下之六宮﹐二乘之業﹐近齊三界二十八天﹐大劫交周﹐不免生死。上三宮大乘之業﹐與四民天同﹐𨿽未登舉﹐已超三界﹐大劫交周﹐災所不及。故《太眞科》云﹕已出三界﹐𨿽未登舉﹐預種民者﹐皆無退轉。若運開須化﹐應感下生﹐和光同塵﹐不累其徳﹐接引後生﹐申明道教。是知劫壞則飛升上境﹐故有飛仙之名﹐劫成則應爲民種﹐故有種民之號。但三乘之業﹐根性不同﹐或有超升﹐或有歷位﹐今舉大綱﹐其義如此。次界外三淸位者﹐太淸仙九品﹐上淸眞九品﹐玉淸聖九品﹐三九二十七品﹐同修平等﹐俱入一乘。觀有淺深﹐義開差等﹐何者﹖《太眞科》云﹕小乘仙有九品﹐一者上仙﹐二者髙仙﹐三者大仙﹐四者神仙﹐五者玄仙﹐六者眞仙﹐七者天仙﹐八者靈仙﹐九者至仙。中乘眞有九品﹐一者上眞﹐二者髙眞﹐三者太眞﹐四者神眞﹐五者玄眞﹐六者仙眞﹐七者天眞﹐八者靈眞﹐九者至眞。大乘聖有九品﹐一者上聖﹐二者髙聖﹐三者大聖﹐四者神聖﹐五者玄聖﹐六者眞聖﹐七者仙聖﹐八者靈聖﹐九者至聖。通尋三品﹐同用九名﹐而第六一名﹐三位差互﹐仙品用眞明﹟1﹐眞位用仙名﹐聖位用眞名。此當名眞﹐信居中義﹐通上下耳。又聖第七﹐沒其天名用仙名﹐此示大能含小。余名盡同者﹐欲示諸名並可互通﹐何者﹖三九不同﹐而俱是無欲﹐觀體不無優劣﹐故有仙眞聖殊。但知上聖﹑髙聖﹑大聖﹐是聖之上品﹔神聖﹑玄聖﹑眞聖﹐是聖之中品﹔仙聖﹑靈聖﹑至聖﹐是聖之下品。聖品旣爾﹐仙眞例然。此三九若望界內入一大乘﹐其間自論﹐義開三品﹐經亦差等。曲辯三乘﹐上云兼而該之﹐一乘道也。今釋別名者﹐上者勝上﹐各居一品之上﹐就用爲名。髙者髙道﹐其徳尊髙﹐就徳爲稱﹐大論其體﹐廣大神明﹐或累已除﹐天語自然。玄者不滯。至者各至其初品也。仙靈二義﹐已如前釋。又位序義者﹐凡有二門﹐一證仙位﹐二感生位。證仙位者﹐從九聖以來﹐乃有三位﹐一三淸位﹐二九宮位﹐三十轉位﹐具如前釋。感生位者﹐略有四位﹐一者界外三淸位﹐卽三九二十七品﹐仙眞聖人同用平等﹐無欲善感生。二者三界中間四民天位﹐用斷習气﹐有欲善感生。三者界內二十八天位﹐淨三業﹐有欲善感生。四者人中位﹐五戒﹐有欲善感生。不論三惡道者﹐眞聖是善業﹐不生惡道。若語應化﹐此自別門﹐今以品位望感生處者﹐界外三淸﹐不明自等。其四民天﹐卽屬九宮之上三宮﹔其無色四天﹐卽齊次三宮﹔其色界上六天﹐卽齊下三宮。故宋法師釋此六天是不緣不入。此則色界十三天。已上準眞成位﹐降此已下色界十二天﹐準似解位。欲界六天及中實業﹐並爲散善所感﹐但眞聖多寄人者﹐修學故通入遊散位也。遊散有三義﹕一者未入伏道﹐二者未得眞成﹐三者未能職任﹐俱名遊散。然感生仙品﹐兩義自殊﹐今大都準則非爲定也。所以然者﹐自有遠生界頂而無眞成﹐自有近在人中而得﹐自有與品相當而有此觀﹐故此二門﹐不得定準。所以知仙品位次而然者﹐《飛行羽經》云﹕玉淸則上淸之髙神﹐太淸則飛仙之髙靈。《八素眞經》云﹕玉淸宮之下眞乃上淸宮之上眞﹐太極宮之上眞乃上淸宮之下眞﹐太淸官之上眞乃太極宮之下眞﹐從此以下得九宮之飛仙。尋此二經﹐並飛仙次太淸之下。《抱朴子》引仙經云﹕上士舉形升虛﹐謂之天仙﹔中士遊於名山﹐謂之地仙﹔下士先死後脫﹐謂之尸解。此卽直取升天曰天仙﹐遊地曰地仙﹐蛻形曰尸解也。《自然經訣》云﹕上仙白日升天﹐中仙棲於昆侖﹑蓬萊等名山﹐空中結宮室﹐下仙常棲諸名山洞室﹐綜理從上生死也。又《太眞科》云﹕大甲申之後﹐則爲一天之初﹐初中至後﹐學者不異。眾生善惡﹐人物皆同。一天之中﹐惟一人成太上﹐一人成帝君﹐一人成老君﹐一人成天師。學如牛毛﹐得如麟角﹐其間爲聖眞仙民﹐或停散待迎後聖﹐如是無數。又復論出化在他天上﹐或他世間也。今謂此等所明﹐實亦無在﹐隨人所宜耳。靑君云﹕以九天之精气凝成九宮之位﹐故九宮論位﹐按此爲明。又《八素經》云﹕太極者﹐此是太淸境中之宮。《生神章經》云﹕三皇﹑洞神﹑太淸﹑太極宮﹐此其證也。又業行義者﹐向道有二條﹐一願﹐二行。故《請問上經》曰﹕悉從願來﹐非願不成。《本際經》云﹕一切行皆是方便教門也。願有二義﹐上求道果﹐下化眾生﹐四等爲心是大乘願﹐若近求三界﹐自度爲心是小乘願。行有四義﹐一術﹐二戒﹐三定﹐四慧。術者﹐茹煉方法﹐丹藥祝請﹐小乘局此一條﹐大乘用爲助行。《升玄經》云﹕煉石茹芝﹐𨿽壽千年萬歲﹐死輒更苦。《本際經》云﹕服藥茹芝英﹐延壽保命根也。戒者﹐防非止惡﹐爲生智慧之根。《靈寶經》云﹕智慧生戒根﹐眞道戒爲主。定者﹐觀三守一﹐思神念眞。《本際經》云﹕調習靜定。《靈寶經》云﹕思微定志。慧者﹐空有兩解﹐欲無欲二觀。《本際經》云﹕慧識明了﹐照悟空有也。談講演說﹐並入慧門。故徐法師云﹕心有定散﹐卽存三守一﹐散卽學慧講說。引《玉京山經》云﹕講道靜眞。《請問經》云﹕敷顯妙義也。用此四義﹐以調身心。通論身心﹐復有外內兩行。修慧持戒﹐是爲內行﹔放生布施﹐造治殿堂﹐名爲外行﹐亦名散善。今𨿽開此四條﹐若按經文﹐所論惟二。洞神第十一云﹕眾聖所宗﹐惟道與術﹐術卽經戒方法是也﹐道卽無欲洞虛是也。又云﹕習學以無欲爲主﹐修術以經戒爲先。又云﹕無欲洞虛﹐不卒可登﹐故少思寡欲﹐守玄思空﹐積久不怠﹐與道合眞。今觀此文﹐秖是空有兩慧﹐分門攝事皆盡﹐道是空慧﹐術是有慧。若爾者﹐直就慧門攝前行願﹐兩事皆盡﹐講說還屬有慧。故《洞神經》云﹕講說教化﹐密行要術。又云﹕術在口內。宋法師云﹕行上品十戒﹐口業淨﹐生欲界﹐身業淨﹐登色界﹐心業淨﹐登無色界。今謂並有欲﹐善業伏結﹐云淨未是﹐眞斷其間。得眞觀者﹐方斷通欲。玄靖法師云﹕至死欲觀心﹐乃除通欲耳。且無欲空觀﹐有欲有觀。有觀資空﹐空觀導有﹐導有無有﹐有觀無觀﹐故曰眞觀。眞觀亦同無﹐方名道耳。

道教義樞卷之一竟

﹟1明﹕當作『名』。

道教義樞卷之二

靑漢道士孟安排集

三洞義第五七部義第六十二部義第七

三洞義第五

義曰﹕三洞者﹐八會之靈音﹐三景之玄教﹐金編玉字﹐研習可以還源﹐鳳篆云章﹐修服因玆入悟﹐此其致也。故《玉經隱注》云﹕三洞經符﹐道之綱紀。《正一經》云﹕三洞妙法﹐兼而該之﹐一乘道也。《本際經》云﹕若有經文十二部﹐應三洞者﹐是名正也。

釋曰﹕一者洞眞﹐二者洞玄﹐三者洞神。眞以不雜爲義﹐玄以不滯爲義﹐神以不測爲義。通而爲語﹐三名互通。何者﹖一乘玄書﹐故是不雜﹐理然無滯。三洞妙旨﹐本自難思﹐故爲不測耳。從通制別者﹐靈祕不雜﹐故與眞名。生天立地﹐其用不滯﹐故與玄名。召制鬼神﹐其功不測﹐故與神名。通稱洞者﹐以通同爲義﹐明三教並能通凡入聖﹐又皆同一大乘也。然其教迹本﹐洞眞教主天寶君爲迹﹐本是混沌太無元髙上玉皇之炁﹔洞玄教主靈寶君爲迹﹐本是赤混太無元上玉虛之炁﹔洞神教主神寶君爲迹﹐本是冥寂玄通無上玉虛之炁。其迹本之義﹐具如《九天生神章經》義迹及《玄門大論》所明。今略釋三迹﹐明其次第者﹐天是玄義﹐靈是精義﹐神者無累之義。明始入仙階﹐登無累境﹐故與神名﹔旣進中境﹐智漸精勝﹐故與靈名﹔旣登上境﹐智轉無滯﹐故與天玄之名也。通名寶君者﹐寶是可尊﹐君是羣義﹐明爲羣生之所尊仰也。但知洞眞法天寶君住玉淸境﹐洞玄法靈寶君住上淸境﹐洞神法神寶君住太淸境。故《太上蒼元上錄經》云﹕三淸者﹐玉淸﹐上淸﹐太淸也。今明玉者無雜﹐就體爲名﹔上者上登﹐逐用爲稱﹔泰者通泰﹐體事兼明。從著入微﹐配三可解。又初登仙域﹐智用通泰﹐名漸之上境﹐故與上同。亦可三境並居界表﹐俱可稱上﹐故與上名。居中義兼上下三處﹐並無欲染﹐亦上境最優﹐故用玉名﹐以標尊勝﹐此並處從人得名也。亦可三淸妙處﹐是大道神功﹐當體爲名﹐不無其義。通言淸者﹐以淨爲義。三淸淨土﹐無諸染穢﹐故並言淸﹐其中宮室﹐萬緒千端﹐變化難思﹐今不曲盡。又三洞體義者﹐尋其人教及境﹐本同一炁﹐赴感適緣﹐作三名說。故境教及人﹐寄名不定﹐或以人目境﹐或以境標教﹐因緣相待﹐隨便而言。《玉緯經》云﹕洞神﹐洞玄﹐洞眞﹐是三淸境號。斯卽以境因經﹐故言洞神等經也。今檢三洞經目不同﹐洞神則言洞神二皇﹐洞玄則言洞玄靈寶﹐洞眞雜題諸名。此則三皇是逐教緣爲題﹐以三皇是稟教之緣故也。靈寶是取教主爲題﹐以生神用靈寶目君故也。洞眞無通題﹐雜題諸名者﹐此亦示神無方﹐不可定耳。其三洞法體﹐一往旣是言教﹐以色聲爲體﹐再論並是難思智用﹐亦可以三一爲體。三淸境者﹐一往旣是境處﹐可以炁色爲體﹐再論旣是大道智用﹐不可思議﹐人法不二﹐亦具三一爲體﹐卽精神炁三一也。蓋法師云﹕境𨿽是三﹐不壞是一。又序三洞經﹕洞者﹐其卷數題目﹐具如陸先生《三洞經書目錄》﹐孟法師《玉緯七部經書目》﹐陶隱居《經目》《太上眾經目》《三十六部尊經目》等所明﹐今不具辧﹐且論其感降之始﹐序其流化之緣。其洞眞是天寶君所出﹐玉緯引《正一經》云﹕元始髙上玉帝﹐稟承自然玄古之道﹐撰出上淸寶經三百卷﹐玉訣九千篇﹐符圖七千章﹐祕在九天之上﹐大有之宮﹐相傳玉文﹐以付上相靑童君﹐封於玉華靑宮。無景元年﹐又撰一通以封西城山中。又太帝君命扶桑大帝暘谷神王撰出三十一卷﹐獨立之訣﹐上經三百首﹐今獨立亦行於世也。昔襄城小童﹐以上淸飛步天綱﹐躡行七元六紀之法﹐降授黃帝﹐竟無所傳。元封元年七月七日﹐西王母﹑上元夫人同下降漢武於咸陽宮﹐授五帝靈飛六甲上淸十二事。明年天火燒栢梁臺﹐經飛太空﹐於玆世絕。太元眞人茅君﹐諱盈﹐師西城王君﹐受上淸玉佩金璫三景躔旋之道﹐以漢宣帝地節四年三月升天。又玄洲上卿蘇君諱林﹐師涓子﹐受上淸三一之法﹐亦以宣帝神爵二年三月六日登仙﹐不傳於世。起漢孝平皇帝時﹐西城眞人以上淸三十一卷﹐於暘谷之山授淸虛眞人小有天王褒﹐以晉成帝之時﹐於汲郡修武縣授紫虛元君南嶽夫人魏華存﹐以咸和九年乘飆輪而升天﹐以經付其子道脫﹐又傳楊先生羲﹐晉簡文皇帝之師也。羲師南嶽夫人﹐受上淸大洞眞經三十一卷﹐至晉孝武皇帝太元十三年升仙。又許先生邁﹐字叔玄﹐小名映﹐攺名遠遊﹐師南海太守鮑靚﹐受上淸眾經﹐後渡江入赤城山﹐往而不返。遠遊弟謐﹐仕晉爲護軍長史﹐散騎常侍﹐亦受行眾經﹐隱景去世。謐子玉斧﹐長名﹝歲十羽﹞﹐字道翔﹐師先生受上淸三天正法﹐曲素鳳文三十一卷﹐遁迹潛化。玉斧子黃民﹐民子豫之﹐以宋元嘉十二年隱剡之小白山﹐以上淸靈寶經﹑三洞妙文寄剡縣馬朗之家。宋有道士樓化﹐以宋明皇帝太始之末﹐潛因後堂。道士殳孝眞﹐密啟明帝﹐逼取經還﹐帝使開看﹐忽有五色紫光﹐洞煥眼前。逮元徽元年﹐馬乃出訴﹐啟請先者經﹐有敕聽還。天藏旣開﹐太陽難掩﹐賫持重寶﹐詣馬輻臻。玆乃上眞注筆﹐未簡凡庶﹐摹而傳奉﹐號曰眞迹。目序所明﹐與此同也。洞玄是靈寶君所出﹐髙上大聖所撰﹐今依元始天王告西王母﹐太上紫微宮中金格玉書﹐靈寶眞文篇目﹐十部妙經﹐合三十六卷。按《太玄都四極明科》曰﹕洞玄經﹐萬劫一出。今封一通於太山﹐一通於勞盛山。昔黃帝登峨眉山詣天眞皇人﹐請受此法﹐駕龍升天。帝譽之時﹐九天眞王駕九龍之輿﹐降牧徳之臺﹐授帝此法﹐帝後封之於北鍾山。夏禹所感之經﹐出沒有異。按《眞一自然經》云﹕太極眞人夏禹﹐通聖達眞﹐太上命鈔出靈寶自然﹐分別大小劫﹐品經中山神祝。《八威召龍神經》又云﹕徐來勒等三眞﹐以己卯年正月一日日中時﹐於會稽上虞山傳仙公葛玄。玄字孝先﹐於天臺山傳鄭思遠﹑吳主孫權等。仙公升天﹐合以所得三洞眞經﹐一通傳弟子﹐一通藏名山﹐一通付家門子孫。與從弟少傳奚﹐奚子護軍悌﹐悌子洪﹐洪又於馬迹山詣思遠盟受。洪號抱朴子﹐以晉建元二年三月三日於羅浮山付弟子海安君﹑望世等。至從孫巢甫﹐以晉隆安之末﹐傳道士任延慶﹑徐靈期之徒﹐相傳於世﹐於今不絕。洞神是神寶君所出﹐西靈眞人所撰﹐此文在小有之天﹐玉府之中。《序目》云﹕小有三皇文﹐本出大有﹐皆上古三皇所受之書﹐亦諸仙人所受﹐以藏諸名山﹐其蜀郡西城﹑峨眉山﹐具有此文。抱朴子云﹕昔黃帝東到靑丘﹐過風山﹐見紫府先生受三皇內文。晉時鮑靚學道於嵩髙﹐以惠帝永康年中﹐於劉君石室淸齋思道﹐忽有三皇文刊成字﹐仍依經﹐以四百尺絹告玄而受﹐後亦授葛法﹟1子孫。按《三皇經序》鮑君所得石室之文﹐與世不同﹐洪或兼受也。陸先生所得﹐初傳弟子孫﹐後傳陶先生。先生分折枝派﹐遂至玆也。

七部義第六

義曰﹕七部者﹐應迹垂文﹐隨機演教﹐括囊眾法﹐普被羣生﹐若能遊此妙門﹐則得自然懸解﹐此其致也。

釋曰﹕七部者﹐今依正一經次﹐一者洞神部﹐二者洞玄部﹐三者洞眞部﹐四者太淸部﹐五者太平部﹐六者太玄部﹐七者正一部。正一部前之三部﹐具如三洞義朋﹐今釋後四。太淸者﹐孟法師云﹕大道炁之所結﹐炁淸體太﹐故曰太淸﹐以境曰經也。今謂此經﹐從所輔之境得名﹐何者﹖此經旣明金丹之術﹐服禦之者﹐遠升太淸﹐故言泰淸也。太平者﹐太言極大﹐平謂和平﹐明六合大通爲一﹐正平之炁斯行。故《太平經》云﹕今平炁行矣。有解三臺正爲太平﹐有解景星見曰太平。今明此經見世﹐能使六合同文﹐萬邦共軌﹐君明物度﹐可謂太平。太玄者﹐舊云﹕老君旣隱太玄之鄕。亦未詳此是何所﹐必非攝迹還本﹐遣玄之又玄﹐寄名太玄耶﹖今明此經名太玄者→當是崇於重玄之致﹐玄義遠大﹐故曰太玄。正一者﹐《盟威經》云﹕正以治邪﹐一以統萬。又言﹕法文者﹐法以合離﹐文以分理。此言眾生離本﹐所以言離﹐故下文云﹕反離還合﹐合眞捨僞﹐由法乃成也。言統萬者﹐總攝一切﹐令得還眞。故下文云﹕一切學悟少欲﹐欲少近乎道宗﹐宗道在乎一式也。治邪者﹐文云﹕眾生根粗﹐去道奢邈﹐大道慈湣﹐立法訓治﹐趣令心開﹐兩半成一﹐一成無敗﹐與常道合眞﹐故曰正一法文。今明正是不邪﹐一者非二﹐此經正義﹐以破邪迷﹐𨿽說百途﹐終歸一理﹐故云正一也。通言部者﹐以部別爲義。三部同言太﹐正一獨稱正者﹐以三部輔於三洞大法﹐故同言太﹐正一徧陳三乘﹐簡異邪道﹐故稱爲正也。又論四部緣流者﹐其卷數題目亦如諸家目錄所明﹐今序其因起者。太淸以太一爲宗﹐老君演說﹐九君申明道要﹐云﹕太淸中經﹐元始中來出於九老﹐傳付老君﹐眞人祖襲不絕﹐皆關此君。《正一經》云﹕太淸金液﹐天文地理之經﹐四十六卷﹐此經所明多是金丹之要﹐又是緯候之儀﹐今不詳辯。墨錄所明﹐卽漢安元年太上將此經付於天師﹐因此至今也。太平者﹐此經以三一爲宗﹐老君所說。按甲部第一云﹕學士習用其書﹐尋得其根﹐根之本宗﹐三一爲主。然其卷數﹐或有不同。今甲乙十部﹐合一百七十卷﹐今世所行。按《正一經》云﹕有《太平洞極之經》﹐一百四十四卷﹐此經並盛明治道﹐證果修因﹐禁惡眾術也。其《洞極經》者﹐按《正一經》﹐漢安元年太上親授天師﹐流傳玆日﹐若甲乙十部﹐按百八十戒云﹕是周赧王時﹐老君於蜀授瑯琊幹吉﹐至漢順帝時﹐宮崇詣闕﹐上其師幹吉所得神書百七十卷﹐號《太平經》﹐帝不信之﹐其經遂隱。近人相傳海嵎山石函內有此經﹐自宋梁以來﹐求者不得﹐往取輒值風雨冥暗﹐雷電激揚。至於陳祚初開﹐屢求弗獲﹐陳宣帝雅好道法﹐乃屈周智響法師往取此經。法師至山﹐淸齋七日未取﹐頃之雲霧幽晦﹐法師聳慮才至天光朗然﹐乃命從人開函取經。時數十許人開不能得﹐法師暫用手扶﹐豁然而啟﹐因得此經﹐請還臺城。帝見迎禮﹐置於至眞觀中﹐仍請法師於觀開講。爾時利安天下﹐國致太平﹐自此以來﹐斯文盛矣。帝因法師得經﹐故號爲太平法師也。太玄者﹐重玄爲宗﹐老君所說﹐故《道君序訣》云﹕玄玄道宗。又《太玄經》云﹕旡無曰道﹐義樞玄玄。而尹生所受﹐惟得道徳﹑妙眞﹑西升等五卷。按《正一經》云﹕太上親授天師﹐《太玄經》有二百七十卷﹐推檢是漢安元年七月得於此經﹐爾來傳世﹐乃至今日也。正一者﹐眞一爲宗﹐太上所說。《正一經》云﹕正一徧陳三乘。又云﹕天師自云﹐我受太上老君教以新出道法。王長慮後世攺易師法﹐故撰傳錄文﹐名爲正一﹐新出之儀﹐四十二卷。《玉緯經》云﹕昔元始天王以開皇元年七月七日丙午中時﹐使三天玉童傳皇上先生白簡靑錄之文﹐自然得乎此法﹐虛無先生傳於唐堯。又後聖帝君命小有天王撰集宣行。昔漢末﹐天師張道陵精思西蜀﹐太上親降﹐漢安元年五月一日授以三天正法﹐命爲天師﹐又付正一科術要道法文。其年七月七日﹐又授《正一盟威妙經》﹐三業六通之訣﹐重命爲三天法師﹐正一眞人。按《正一經�治化品墨錄》云﹕正目經九百三十卷﹐符圖七十卷﹐合千卷付天師﹐師旣升天﹐以此法付嗣師等。弟子一切內外至信者﹐修行傳習﹐屢有得道之人﹐今不具載﹐此文因玆行矣。又七部義例者﹐彊名立教﹐隨成隨滅﹐𨿽復一時匠物﹐而不自越正宗﹐言乖理會﹐每須融釋。《正一法文經圖科戒品》云﹕今一天之下﹐內外要文﹐自開辟以後﹐至於劫終﹐中國十二萬三千卷﹐四方夷蠻戎狄各八萬四千卷。此並重理同辭﹐異陳粗細﹐分卷無定﹐因於三皇﹐至於三代﹐髙上老君爲師﹐取要有一萬三千卷也。其大略如此。又須知三洞四輔﹐自相輔成。《正一經圖科戒品》云﹕太淸經輔洞神部﹐金丹已下仙品﹔太平經輔洞玄部﹐甲乙十部已下眞業﹔太玄經輔洞眞部﹐五千文已下聖業﹔正一法文宗道徳﹐崇三洞﹐徧陳三乘。《太平經》云﹕輔者﹐父也﹐扶也。今言三太輔三洞者﹐取其事用相資成生觀解﹐若父之能生也。眾生鈍劣﹐聞深教不解﹐更須開說翼成﹐方能顯悟﹐卽是扶贊之義也。所以太淸輔洞神者﹐洞神召制鬼神﹐必須太淸存守太一﹐服禦金丹﹐助成此道﹐神用乃申。洞玄和天安地﹐保國寧民﹐太平宗教﹐亦復如斯。洞眞變化無方﹐神力自在﹐故須太玄明空﹐道成此行。重玄之心旣朗﹐萬變之道斯成﹐故三十九章號無生之說﹐西升妙典示善入無爲之宗﹐無爲之果。旣體玄斯致﹐無生之道卽洞遣方成。正一徧陳三乘者﹐以具經通明三乘之致也。陳者﹐申也﹐言末俗根鈍﹐迷於三乘﹐正一徧申明也。又三洞總爲一乘之教﹐故正一云﹕三洞𨿽三﹐兼而該之﹐一乘道也。太玄爲大乘﹐太平爲中乘﹐太淸爲小乘﹐正一通於三乘也。又一切言教﹐皆起人間﹐三惡道苦﹐非受道器。三界著樂﹐不能進修。若聖人逐結生天﹐自修觀行﹐不須教法。若欲聞教﹐皆下人間﹐三淸二相得﹐自是不言之教﹐惟人是道器﹐爲造行之初﹐故顯應說經在人間也。若論聖化無定﹐變轉非常﹐天上人間﹐亦無恆準﹐但從多實義﹐好起人中耳。又《觀身經》云﹕善開方便﹐敷究竟者。《本際經》云﹕究之言斷﹐竟之言盡。斷煩惱習﹐一切皆盡﹐具足解脫﹐是名究竟。《玄門論》云﹕究竟是辯成敗之名﹐方便是善巧之目﹐以善巧因緣﹐使得成辯。故《升玄經》云﹕功業罪行﹐畢則常一也。一往以二乘爲方便﹐大乘爲究竟﹐次以三乘爲方便﹐一乘爲究竟。窮論一之與三﹐並爲方便﹐非一非三﹐是爲究竟。乃至化主﹑化處﹑化法﹑化緣﹐皆是方便究竟也。又按《靈書經》云﹕元始天尊告太上道君﹐龍漢之時﹐我爲無形常存﹐出世教化。我過去後﹐億劫無光﹐逮至赤明﹐我又出世﹐號無名之君﹐以靈寶教化。逮至開皇﹐靈寶眞文﹐開通三象﹐我於始靑天中﹐號元始天尊﹐今說是經﹐以度可度之人。斯則此劫之初﹐天尊正爲教主﹐至乎上皇元年﹐禪與太上道君﹐爲今天花王。故《本行經》云﹕赤明開運﹐歲在甲子﹐誕於浮刀。蓋天西那玉國與靈寶同出度人。元始天尊以我因緣之勛﹐錫我太上之號﹐封郁悅那林昌玉臺天帝王﹐位登髙聖﹐治玄都玉京。此言赤明﹐卽是今劫開圖﹐謂之赤明﹐非前赤明劫也。不言上皇者﹐是總言今劫耳。

十二部義第七

義曰﹕十二部者﹐文該七部﹐義本三乘﹐窮理則出乎死生﹐入悟則登乎常樂﹐此其致也。《正一經》云﹕三乘所修﹐各十二部。《本際經》云﹕總括法門﹐惟十二事﹐部類分別﹐隨根不同。

釋曰﹕十二部義﹐通於三乘。今依《本際經》釋﹐第一本文﹐第二神符﹐第三玉訣﹐第四靈圖﹐第五譜錄﹐第六戒律﹐第七威儀﹐第八方法﹐第九眾術﹐第十記傳﹐第十一贊頌﹐第十二章

表。第一本文者﹐三元八會之書﹐長行源起之例是也。《眞誥》紫微夫人云﹕三元八會之書﹐太極髙眞所用。本者﹐始也﹐根也﹐是經教之始﹐文字之根﹔又得理之無﹐萬法之本。文者﹐分也﹐能詮理也﹐旣能分判二儀﹐又能分別法相﹐旣能辯折萬事﹐又能表詮至理也。第二神符者﹐卽龍章鳳篆之文﹐靈迹符書之字是也。神以不測爲義﹐符以符契爲名﹐謂此靈迹神用無方﹐利益眾生﹐信如符契。第三玉訣者﹐卽河上公釋柱下之文﹐玉訣解金書之例是也。玉名無染﹐訣語不疑﹐謂決定了知﹐更無疑染。第四靈圖者﹐如捨景五帝之象﹐圖局三一之形﹐其例是也。圖﹐度也﹐謂度寫玄妙﹐傳流下世。第五譜錄者﹐如生神所述﹐三君本行之陳五帝﹐其例是也。譜﹐緒也﹐錄﹐記也﹐謂緒記聖人﹐以爲教法﹐亦是緒其元起﹐使物錄持也。第六戒律者﹐如六情十惡之例是也。戒者﹐解也﹐界也﹐止也﹐能解眾惡之縛﹐能分善惡之界﹐又能防止諸惡也。律者﹐率也﹐直也﹐栗也﹐率計罪愆﹐直而不枉﹐使懼栗也。第七威儀者﹐如齋法典式﹐請經軌儀之例是也。威是儼嶷可畏﹐儀是軌式所宜﹐亦是曲從物宜而爲威制也。第八方法者﹐如存三守一﹐制魄拘魂之例是也。方是方所﹐法者節度﹐明修行治身有方所節度也。第九眾術者﹐如變丹煉石化形﹐隱景之例是也。眾﹐多也。術﹐道也。修煉多途﹐爲入眞初道也。第十記傳者﹐如道君本業﹐皇人往行之例是也。記﹐志也。傳﹐傳也。謂記志本業﹐傳示後人也。第十一贊頌者﹐如五眞新頌﹐九天舊章之例是也。贊以表事﹐頌以歌徳﹐故詩云﹕頌者﹐美盛徳之形容﹐亦曰偈者﹐憩也﹐四字五字﹐爲憩息之意耳。第十二章

表者﹐如九齋啟願﹐三會謁請之例是也。章﹐明也。表﹐奏也。謂申明心事﹐上奏大道之。通言部者﹐以部類爲義﹐亦以部別爲名﹐謂別其義類﹐以相從也。又十二部由序者﹐按《靈寶眞文》上卷云﹕本文名空陣赤書﹐景皇眞文﹐初應惟是一文之經﹐隨五帝所掌﹐開爲五篇。東方安寶華林靑靈始老帝君﹐名靈威仰﹐所掌眞文名曰生神寶眞洞玄章。南方梵寶昌陽丹靈眞老帝君﹐名赤熛弩﹐所掌眞文名曰南云通天寶衿。中央玉寶元靈元老帝君﹐名含樞紐﹐所掌眞文名曰寶劫洞淸九天書。西方七寶金門皓靈皇老帝君﹐名曜魄寶﹐所掌眞文名曰金眞寶明洞微篇。北方洞陰朔單郁絕五靈玄老帝君﹐名葉光紀﹐所掌眞文名曰元神生眞寶明文。五老玉篇﹐皆空洞自然之文也。今泛論古今變文﹐凡有六種﹕一者天書。陰陽初分﹐有三元五徳八會之義﹐以成飛天之書﹐後撰爲八龍雲篆明光之章。陸先生解三才﹐謂之三元。三元旣立﹐五行咸具﹐以五行爲位﹐三五相合﹐謂之八會﹐爲眾書之元。又有八龍雲篆明光之章﹐自然飛玄之義﹐結空成文﹐字方一丈﹐肇於未天之內﹐生立一切也。按《眞誥》紫微夫人說﹕三元八會建文章之祖﹐八龍雲篆是其根宗所起﹐有書之始。而先生云﹕八會﹐三才五行便是﹐旣判之後。赤書又云靈寶赤書五篇眞文﹐出於元始之先。卽此而論﹐三元應非三才﹐五篇應非五行也。正應是三寶文人之三炁﹐三炁自有五徳耳。故《九天生神章經》云﹕天地萬化﹐自非三元所育﹐九炁所導﹐莫能生也。故知三元在天地未開﹐三才未有之前也。三元者﹐一曰混洞太無元﹐髙上玉皇之炁﹔二曰赤混太無元﹐上玉虛之炁﹔三曰冥寂玄通﹐無上玉虛之炁。五徳所本有三﹐卽陰陽和。陰有少陰﹑太陰﹐陽有少腸﹑太陽﹐就和中之和爲五徳也。篆者﹐撰集靈書謂之雲篆。此則三元八會之文﹐皆是天書也。二者演八會爲龍鳳之文﹐謂之地書﹐此下玄聖所述﹐以寫天文也。三者軒轅之時﹐蒼頡傍龍鳳之勢﹐采鳥迹爲古文﹐以代結繩﹐卽古體也。四者周時﹐史籀變古文爲大篆。五者秦時﹐程邈變大篆爲小篆。六者秦後﹐盱陽變小篆爲隸書。又云﹕漢謂隸書曰佐書﹐或言程邈獄中所造﹐出於徒隸﹐故以隸爲名。是爲六文也。又有八體六書﹐今不具敍耳。又漢和帝時﹐蔡倫始造紙﹐爾前惟書簡牒。牒者﹐詮牒語事。簡者﹐在簡不繁。但知本是天書﹐以下八體六文﹐皆從眞文出耳。又蒙恬造筆精能﹐故稱蒙恬造筆也。然未知何時書經於紙捲。今謂劫初已自有筆﹐太眞所書﹐何容無紙﹐及以八體六文等耶﹖以天尊造化﹐具一切法故也﹐但後人承用﹐自有前後耳。神符者﹐明一切萬有﹐莫不以精炁爲用﹐故二儀三景﹐皆以精炁行乎其中。萬物旣有﹐亦以精炁行乎其中也。是則五行六物﹐莫不有精炁也。以道之精炁布之簡墨﹐會物之精炁以卻邪僞﹐輔助眞教﹐召會羣靈﹐制禦生死﹐保持劫運﹐安鎭五方。然此符字﹐本於結空﹐太眞仰寫﹐天文分置﹐方位區別﹐圖像符書之異。符者﹐通取云物星辰之勢﹔書者﹐別折音白詮量之旨﹔圖者﹐盡取靈變之狀。然符中有書﹐參以圖像﹐書中有圖﹐形聲並用。而三洞經中﹐符有作今字者﹐此亦如古文尙書﹐有與今字同者耳。玉訣者﹐此別有經二卷。太上道君於南丹洞陽上館爲學士王龍賜說此靈文玉字之訣﹐但求知定是何代所注。又說諸修符醮﹐五方思存移災等法﹐然正是解訣八會之文也。靈圖以傳有﹐書以傳無。無者﹐言之與理無有形迹﹐定志圖局之例是也。有者﹐有形之與迹﹐八景及人鳥之例是也。或鎭之五嶽﹐保制劫運﹐或廣被十方﹐開化周普﹐或宣之上古﹐極物之迷﹐或傳之下世﹐哀物之苦﹐皆大慈之徳﹐隨病設方﹐大哀之心﹐赴緣說法也。譜錄者﹐譜如生神章﹐前三寶君及本行道君﹐自序宿世根本之例是也。錄者﹐修別神眞位次名﹐諱八景及內音之例是也。譜之用者﹐眾生或謂生死之理﹐欻然而有﹐欻然而無﹐如彼艸木﹐無所緣起﹐故述源本宿因﹐令其得悟。錄亦是修牒名領﹐以付學人﹐令其領錄存思﹐以自防保﹐共舉人身以升天也。戒律者﹐戒﹐止也﹐法善也。止者﹐止惡心口﹐爲誓不作惡也。戒之爲義﹐又有詳略。詳者﹐太淸道本﹐無量法門﹐百二十九條﹐老君及三元品戒百八十條﹐觀身大戒三百條﹐太一六十戒之例是也。略者﹐道民三戒﹐錄生五戒﹐祭酒八戒﹐想爾九戒﹐智慧上品十戒﹐明眞二十四戒之例是也。律者﹐終出戒中﹐無更別目﹐多論罪報刑憲之科﹐如天師制鬼﹐玄都女靑等律。具斯則戒主於因﹐律主於果﹐以戒論防惡﹐律論止罪故也。威儀者﹐三元本有威儀﹐俯仰之格﹐三千四百﹐龍漢之後﹐文多不備﹐此以末世不堪﹐故略不傳耳。其論齋功徳﹐凡有二種﹕一者極道﹐二者濟度。極道者﹐《洞神經》云﹕心齋坐忘﹐至極道矣。《本際經》云﹕心齋坐忘﹐遊空飛步。濟度者﹐依經有三籙七品。三籙者﹐一者金籙齋﹐上消天災﹐保鎭帝王。二者玉籙齋﹐救度人民﹐請福謝過。三者黃籙齋﹐下拔地獄九玄之苦。七品者﹐一者三皇齋﹐求仙保國。二者自然齋﹐修眞學道。三者上淸齋﹐升虛入妙。四者指教齋﹐禳災救疾。五者塗炭齋﹐悔過請命。六者明眞齋﹐拔九幽之魂。七者三元齋﹐謝三官之罪。此等諸齋﹐或一日一夜﹐或三日三夜﹐或七日七夜﹐具如儀軌。其外又有六齋十直﹑甲子庚申﹑八節本命﹑百日千日等齋﹐通用自然之法。其六齋月者﹐正月﹑三月﹑五月﹑七月﹑九月﹑十一月。又有三長齋月﹐卽正月﹑七月﹑十月。十直者﹐月一日﹑八日﹑十四日﹑十五日﹑十八日﹑二十三日﹑二十四日﹑二十八日﹑二十九日﹑三十日。其六齋八節可知﹐今不具辯方法者﹐大略有九﹕一者﹐粗食麻麥也。二者﹐蔬食菜茹也。三者﹐節食中食也。四者﹐服餌符水及丹英也。五者﹐服芽﹐五方云芽也。六者﹐服光﹐日月七元三光也。七者﹐服炁﹐六覺之炁﹐天地四方之妙炁也。八者﹐服元炁﹐一切所稟三元之炁﹐太和之精﹐在乎太虛也。九者﹐胎食﹐我自所得元精之和﹐爲胞胎之元﹐卽淸虛降四體之炁﹐不復關外也。粗食止諸耽嗜﹐蔬食省諸肥腴﹐節食除煩惱濁﹐保精所以具身神﹐體成英華。服芽所以變爲芽﹐服光所以變爲光﹐服六炁所以化爲六炁﹐遊乎十方。服元炁化爲元炁﹐與天地合體。食胎炁所以反爲嬰童﹐與道混合爲一也。此之變化﹐疊運攺易﹐不復捨身而更受身﹐往來生死也。今意方法﹐未必止是食事﹐其或是方藥﹑按摩等事可尋也。以前事迹並出上經《靈書紫文經》及《眞誥》﹐裴君授道具有此事。眾術者﹐無所不通﹐大而論之略有五事﹕一者﹐思神存眞。二者﹐心齋坐忘。三者﹐步虛飛空。四者﹐餐吸六炁。五者﹐導引三光。此皆心炁相使而神道冥通也。論其變化﹐凡有三種﹕一者﹐白日升天。謂功成道備﹐三萬六千神及三一帝一混合爲體﹐成乎妙一﹐故能與神俱遊﹐卽身而升天也。二者﹐尸解。或以刀劍竹木代屍﹐俄爾升舉﹐欻失所在﹔或遺皮殼﹐或受殯埋﹐後開棺中﹐但有杖舄﹔或遊五嶽﹐或可升天﹔南宮有流火之庭﹐金門有冶煉之水﹐凡生而內飛登天者﹐亦先詣火庭煉其形神﹐死而升天者﹐亦先詣庭池煉其魂骸﹐皆隨其功業也。三者﹐滅度。屍形不灰﹐如太一守屍﹐或經年歲﹐屍還成人也。記傳者﹐托則追志過去之事﹐亦有預記未來之事﹔傳者﹐撰也﹐謂相傳系續。凡聖神之體﹐略有二事﹕一者﹐自然。二者﹐學得也。《大洞經》云﹕得洞經者﹐從死得生﹐從生得道﹐從道得仙﹐從仙得眞﹐從眞得爲上淸。黃老君﹑三十九眞﹑二十四帝﹑百八十道君﹑天尊上聖﹐亦有自然妙炁﹐應化所作﹐亦有修習後成﹐自然後學﹐合爲一也。然此聖眞階一次﹐千流萬品﹐今不具顯也。贊頌者﹐四言以象四時四炁﹐五言以法五行五徳﹐七言。以法七元七曜。有本文贊頌﹐始九天生神之流﹐以三洞飛玄之炁﹐是本文贊頌也。後諸經中﹑或有道君眞人﹐諸天贊頌﹐此皆玄聖所作﹐共在經中。章表者﹐此修正一徧多。但一切萬機﹐其迹各別﹐故聖人垂法制之以事。然道在人心﹐而方須表奏者﹐旣未能冥會﹐則因事而顯事﹐顯則心明﹐故盡其形迹也。夫人心無質﹐運之有境﹐境淨則心明﹐心明則行潔﹐行潔可以交神靈﹐心明可以會天道。故登壇告盟﹐黃章表奏﹐使心形俱盡﹐人會神合也。《章信科》云﹕輸物明信﹐信道則捨財﹐消災解禍﹐大體多名﹐其要有二﹕一者﹐賜與凡夫﹐愛及鳥獸﹐蠕動蝖飛﹐皆同本始。二者﹐供奉三尊﹐崇飭三寶﹐周給聖賢﹐同日供養也。

道教義樞卷之二竟

﹟1葛法﹕當作『葛玄』。

道教義樞卷之三

靑溪道士孟安排集

兩半義第八道意義第九十善義第十因果義第十一

兩半義第八

義曰﹕兩半義者﹐凡夫識業﹐起自氤氳﹐次染漂流﹐淪斯顚倒﹐若能反出﹐則還處自然﹐信任流來﹐終嬰罪垢﹐此其致也。《定志經》云﹕兩半成一﹐其義有五。《本際經》云﹕因緣兩半也。

釋名體曰﹕兩是二義﹐半語未全﹐成是已就﹐一言會合。望一論二﹐故有半名﹔合二爲一﹐故有成稱也。其五義者﹐初來五義﹐通染心爲體﹐反出五處﹐合色心爲體。舊解云﹕以陰陽二炁爲兩半。陰有陰中之陰﹐陽有陽中之陽﹐就於和炁﹐合五義也。謹尋經意﹐未見此旨。今明《定志經》云﹕凡有三不﹐亦以明五義﹕第一﹐不亦明流來通欲。第二﹐不亦明初起別欲。第三﹐不亦明反出之義。初一不亦明流來通欲者﹐此卽兩半之義。故一通凡有五品﹐卽爲五義﹐謂界外氤氳爲一半﹐界內四染爲一半﹐合成通欲爲成一。其五品者﹐一﹑氤氳之生三界外。二﹑無色界染。三﹑色界染。四﹑欲界染。五﹑三惡道染。所欲以爾者﹐《定志經》云﹕不亦於彼淸虛之炁﹐因氤氳之交分半下降﹐就此四半合爲一耶﹖此明神本淸虛﹐氤氳妄起。氤氳望界內稱之爲半﹐若望淸虛亦稱爲半﹐今言分半者﹐正是分聖望淸虛之氤氳爲界外之一半﹐下就界內之四半合成一通欲也。欲初來之日﹐未有五處﹑望反出時﹐驗有此五。何者﹖反出之時﹐還用此處染潤﹐得此處報故也。但最初一運﹐卽惱卽業﹐因果因時﹐任業流來至五品﹐自輕之重﹐同類相生﹐以爲因果。然初念起﹐或復何所因﹖今明顚倒﹐所生無有根本。若有根本﹐何名顚倒﹖所以知氤氳是顚倒者﹐經云﹕氤氳之交﹐交是交亂﹐猶顚倒之義也。此言因者﹐還是顚倒有﹐故云初念卽惱卽業。若爾經云﹕何言神本澄淸﹖旣本澄淸﹐何不澄淸爲本耶﹖今明經說澄淸爲本者﹐卽示無本﹐卽其澄淸﹐復有何物﹖若其有物﹐何謂澄淸﹖故《西升經》云﹕本出虛無﹐旣知顚倒﹐本來無本﹐卽知生死﹐本來無始。旣知本來無始﹐豈得今來有終﹖故《盟威經》云﹕眾生根本﹐亦無始終﹐《本際經》云﹕眾生根本相﹐畢竟如虛空﹐妄想入生死﹐夢幻無始終。今言九聖爲終﹐氤氳爲始者﹐是不終爲終﹐不始爲始。旣以不始爲始﹐無本爲本﹐故云本於虛無與澄淸也。故《本際經》云﹕氤者﹐因也﹔氳者﹐暖也。世間之法﹐因暖潤气而得出生﹐是初一念﹐始生倒想﹐體最輕薄﹐猶如微煙﹐能障道果﹐無量知見﹐作生死本﹐元不可測﹐故稱神本。神卽心耳﹐心無所有﹐故曰澄淸。但是輕癡﹐未染見著﹐故名無著也。第二﹐不亦明初起別欲者﹐有解云﹕別欲所生﹐本於通欲﹐初起極輕﹐與其四民所斷氤氳等﹐漸漸之重﹐與五處同。後若退﹐輕如四民﹐重名爲習炁﹐依氤氳起。所以知然者﹐以四民之位正斷習炁也。但別欲若重﹐任感惡道﹐得其輕報。何者﹖經云﹕不亦惑此假一而爲惡者﹐致招自然之炁﹐淪於三徒乎﹖此明緣通﹐欲假一起於別欲﹐得三徒報﹐任業自招﹐故言自然耳。通欲言假者﹐此是習因相連﹐爲續假也。然初任生惡﹐亦任生善﹐今明惡是濫生﹐所以得自起﹐善是研習﹐所以不得自生也。第三﹐不亦明反出義者﹐謂持五戒等善﹐離惡道半﹐淨口業善﹐離欲界半﹐淨身業善﹐離色界半﹐淨心業善﹐離無色界半。離四半已﹐修無欲觀﹐以離氤氳。旣離﹐反兩半本﹐處於自然正眞道果也。所以然者﹐經云﹕不亦爲善﹐離此四半﹐還登太虛﹐復我淸虛之炁﹐反我兩半之本﹐處於自然乎﹖此明離界內四染﹐故云離四半﹐登太虛﹐斷界外氤氳﹔故言復淸虛之炁﹐反兩半之本﹐進登道果﹔故云處於自然。但知道果﹐超出淸虛之本﹐何者﹖氤氳義在有﹐淸虛義在無﹐若以無本爲本者﹐此本𨿽終盡﹐生死義猶未極。義若非有非無﹐此乃爲極。《升玄經》云﹕眞道者﹐無不無﹐有不有﹐能覺兩半﹐豈不體之乎﹖但或之所計﹐必有因緣。因有傍正﹐正者通欲﹐同類相生。前念爲因﹐後念爲果﹐次第相因﹐流至五處﹐傍是貪等別欲﹐緣通欲起也。

道意義第九

義曰﹕道意者﹐入道初心﹐歸眞妙趣﹐斷生死之累﹐成慧鑑之明﹐絕有欲之津﹐證無爲之果﹐此其致也。

釋曰﹕括尋經旨﹐且有五種﹕一者﹐自然道意。謂初發自然之心﹐上求道果﹐下化眾生之大願也。但自然之名﹐義可兩屬﹕一者﹐當因卽是自然﹐謂任業自然﹐非他使也。二者﹐果名自然﹐謂自然正道﹐以化濟爲意。能發此願﹐與果相扶﹐因受果名言自然也。二者﹐研習道意。謂研習以解伏諸煩惑。《八素經》云﹕漸進修習﹐轉得勝明。三者﹐知眞道意。謂習行眞智﹐能鑑眞理。四者﹐出離道意。謂出離三界﹐到於道場。五者﹐無上道意。謂諸智莫過﹐更無勝通。名道意者﹐謂是正道之心﹐亦是行前四心﹐得後道果﹐因合名稱爲意。又無上道心﹐大慈爲本﹐普濟羣品﹐咸使歸眞。今上求道果﹐卽是歸眞﹐下化眾生﹐卽爲濟物。常運此願﹐與道心同﹐四意皆用此心﹐是故名道意也。道意𨿽多﹐今開五者﹐前四是因﹐後一是果﹐因果合明﹐故爲五也。

十善義第十

義曰﹕十善者﹐止滅愆釁﹐則近證人天﹐資生觀慧﹐則遠成眞聖﹐若能都遣﹐還趣道場﹐未卽虛忘﹐且祖塵內﹐此其致也。《本際經》云﹕五戒十善﹐得三界中七珍依報。

釋曰﹕一者不殺﹐湣念放生。二者不盜﹐常行施惠。三者不淫﹐貞潔守愼。四不兩舌﹐諫諍解忿。五不惡口﹐柔言善語。六不妄言﹐言必信實。七不綺語﹐語必傳眞。八不貪欲﹐淸廉厭穢。九不瞋恚﹐慈心及物。十不邪見﹐正解居懷﹐亦不愚癡﹐常習智慧也。然癡心之內﹐兼有慢疑﹐慢是輕物﹐疑則猶豫。然十善之門﹐義有行止﹐止於十惡﹐行於十善。行卽是勸﹐勸令修善。止卽是戒﹐戒令止惡也。又十善體義者﹐十惡旣以貪﹑瞋﹑癡三毒心爲體﹐十善宜以廉﹑慈﹑惠三善根爲體。四施三捨。四施者﹐《觀身經》云﹕財施﹐身施﹐命施﹐識施也。財施者﹐金玉資貨﹐施施慈敬。二曰身施者﹐身是六情四大﹐明運軀役力﹐救度蒼生﹐策勵身形﹐遵奉大道﹐亦救人危難。三曰命施者﹐命是色心連持﹐明盡其性命﹐度人奉道﹐亦是救彼人命﹐令其不斷色心﹐得連爲施。四曰識施者﹐識是識知﹐智慧之法﹐以智慧法救度蒼生﹐令彼識知﹐名爲識施也。四施之中﹐此施最重﹐論其福報﹐如經無盡。《河圖下篇》云﹕受者施之有五﹕一救貧病﹐二造經書﹐三立治堂﹐四建齋講﹐五供身法服也。今括論施不出二種﹐一者財施﹐二者徳施。《本際經》云﹕常施財徳﹐攝引眾生﹐有徳以教愚﹐有財以濟貧。然財施有盡﹐徳施無窮也。

因果義第十一

義曰﹕因果者﹐示其邪正﹐明此聖凡﹐報應之理無差﹐苦樂之由有局﹐若能雙除兩病﹐必也同會一宗﹐此其致也。

釋曰﹕因有五名﹐因緣行業根也。因者﹐因起﹐亦是因倚﹐召果爲用﹐親而能生。緣者﹐助業得果﹐疏而能生。行者﹐涉行﹐亦是進趨涉事﹐行因當體爲目﹐進趨來果﹐功用爲名。業者﹐義在動作﹐當體爲名﹐亦是造作來果﹐功用爲稱。根者﹐以能生爲義﹐謂能生來果﹐亦就用爲名。果有三名﹐果﹑報﹑對也。果是酬因之目﹐報是答因之名也。又因果體義者﹐凡有二義﹕一明出世因果體者﹐因以空解爲體﹐此解破世間故也。被導萬行﹐爲資生解緣﹐明道成緣也。果者﹐以一切智爲體﹐若因內近論因果者﹐則初解爲習因生後之習果﹐轉轉相生﹐窮乎九聖。大智若圓﹐卽成道果﹐此之因果﹐與道徳名。二明世間因果體者﹐善惡二因﹐苦樂二果﹐若緣俱以色心爲體﹐覆其正體﹐惟是心法。故《靈寶經》云﹕善惡報應﹐正由心耳。又以四句明之﹕自有心因﹐心是果﹐如習因生果。自有色目﹐色是果﹐如種桃還生桃。自有色目﹐心是果﹐如附因與附果。自有心目﹐色是果﹐如十善得生天也。又逐門爲次明於果者﹐大論人天是福果﹐三徒是罪報。今論三界有樂無樂﹐凡有二義﹕一者三界皆苦﹐凡夫人天稱樂者﹐此是妄樂﹐而不說其爲苦者﹐次引物令修人天善根﹐情說爲樂耳。二者說眞解﹐恬愉則任有此樂﹐但體滯無常﹐未是眞實﹐欲引迷俗﹐求於眞解﹐故說迷心是苦﹐解心是樂。故《定志經》云﹕欲者全是想耳﹐想悉是空﹐旣是空想﹐卽爲無樂。然說有三時﹕一說三徒是苦﹐凡夫人天是樂﹐引其背惡入善﹐諸經皆有此文。二說人天亦苦﹐眞聖是樂。三明眞聖亦苦。須知世間之內﹐有苦﹑樂﹐常﹑無常﹐淨﹟1﹐自在﹑不自在。若物能覺﹐則稱爲事物﹐情不覺﹐則謂爲理﹐此非眞道之理也。若樂﹑常﹑淨及與自在生死中﹐但有其事而無其理﹐以生死中實無此四﹐惟在道境具此四也。常者《寶玄經》云﹕常住之道﹐無祖無先。自在者﹐《盟威經》云﹕湛然常存﹐隱顯自在。此自在者﹐亦是我義。《觀身經》云﹕入我無形境﹐長樂快安寧。此卽兼明我樂也。

道教義樞卷之三竟

﹟1『淨』字下疑脫『不淨』。

道教義樞卷之四

靑溪道士孟安排集

五蔭義第十二六情義第十三三業義第十四十惡義第十五

五蔭義第十二

義曰﹕五蔭者﹐緣玆六識﹐生彼四心﹐想受旣行﹐遂昏眞性﹐蔭蓋云殄﹐方曉道宗﹐此其致也。《升玄經》云﹕已入無所入﹐識想心行滅。

釋曰﹕色﹑識﹑想﹑心﹑行爲五蔭也。色者﹐質礙五根是也。識者﹐識著造境心也。想者﹐想象追緣心也。心者﹐受領知違從也。行者﹐行緣生思量也。前之三心﹐惟是一念﹐往之一心﹐得有多念﹐通而爲語﹐四心之各﹐更互相通。初心念是行緣﹐卽可名行﹐亦復受緣﹐卽可名心﹐亦是妄想﹐卽可名想。餘三例然。通稱蔭者﹐以蔭蓋爲稱﹐此明覆蓋眞性﹐情不得開顯滅陰﹐蔭蓋乃極道眞然。五蔭之法﹐正以色心爲體﹐四心是心﹐五根是也。以此五蔭﹐合成假人﹐假人禦蔭﹐有情塵入也。玄靖法師云﹕有識萬物﹐同以神气二法爲體﹐故五道不同﹐皆有神識炁象也。《本際經》云﹕從眞父母生﹐展轉增長﹐而有身形﹐寄附胞胎﹐世間父母﹐而得生育﹐具足諸根﹐故名聚。六根成就於六塵﹐生六種識﹐是名識聚。旣妄取塵﹐分別假相﹐是男是女﹐山林艸木﹐種別名字﹐去來動轉﹐從心想生﹐故名想聚。倒想聚已妄生僧愛﹐分別討校﹐善惡好醜﹐領納在心﹐故名心聚。旣生心已著﹐於所見而起貪欲﹑嗔恚﹑愚癡﹐諸惡過咎﹐造顚倒業﹐起罪福報﹐往反無窮﹐名爲行聚。所言聚者﹐稍相聚合而得堅成﹐蔭蓋眾生﹐令居暗苦﹐此卽五蔭義也。又五蔭義例者﹐五蔭之法﹐並因五常﹐四大六家所成。又云五塵造四大﹐四大造五根。今尋由大造﹐根由塵造﹐大塵復誰造﹖尋某本根﹐竟不可得﹐皆是顚倒﹐何有實耶﹖今順說者﹑萬法生成二炁﹐以成五塵﹐構於五塵﹐以成五常﹐四大六家等法﹐構於五常等怯﹐以成五根。故《消魔經》云﹕四大暫相寓﹐五物權時假。《西升經》云﹕合會地水火風四炁時﹐往緣五塵之法﹐不取聲塵﹐余之四塵﹐構成五物等也。故金木不生則已﹐生則洪塵。色自靑黃﹐味自甘苦﹐然四大六家﹐並是隨方開義。故六家之內﹐具有四大之火風﹐四大之中﹐亦含五物之水土。此等諸義。並是四塵所成。又合此諸義以爲義﹐以此色蔭合彼四心而成人也。四塵者﹐色﹑香﹑味﹑觸。五物者﹐金﹑木﹑水﹑火﹑土。四大者﹐地﹑水﹑火﹑風也。以勝持爲地﹐潤澤爲水﹐溫暖爲火﹐气動爲風﹐四气體通﹐故稱爲大﹐亦是成物力大。小﹟1家者﹐一甲寅木﹐主骸骨﹔二甲辰風﹐主气息﹔三甲午火﹐主溫緩﹔四甲申金﹐主牙齒﹔五甲戌土﹐主肌肉﹐六甲子水﹐主血液。具如《玄妙經》所明。又諸法之體﹐莫不賴空。七竅五藏﹐資空爲質﹐舟車屋宇﹐以無爲用﹐而不以空成法者。今明空之爲理﹐不可分別成壞﹐豈得用其成物體邪﹖今五根七竅有空虛者﹐是有法賴空爲用﹐非取此空構爲法體也﹖若以空成物體﹐物體旣壞﹐空亦應壞﹐便是空有生滅﹐是故不爾。又有爲法皆悉無常﹐生滅之時﹐不取此時成物體者。一﹑解時之爲理﹐秪是遷此物體﹐令其不任﹐故不用成體﹐且二气成色具。二﹑生滅豈非時成體邪﹖今明義意不同﹐不可爲難﹐若言結气成則便﹐若言結時語成則不便。至論說成不成﹐皆是爲物﹐推其構與不構﹐何定實耶﹖又體上聲﹐詮不成體者﹐若言人無詮辯則不成人﹐非無此義﹐但廢興不恆﹐故不成也。先構法體﹐然後動聲﹐非是由聲﹐方成法體也。

六情義第十三

義曰﹕六情者﹐事符五蔭﹐義假四微﹐旣藉境以生心﹐亦因根而發識﹐塵昏漸熾﹐方之獘穢之流﹐惑染頓除﹐自復淸虛之炁﹐此其致也。《定志經》云﹕六情一染﹐動之獘穢。《大戒經》云﹕六情恬夷﹐神自歸也。

釋曰﹕眼﹑耳﹑鼻﹑舌﹑身﹑心﹑情也。眼以見色﹐耳以聽聲﹐鼻以聞香﹐舌以知味﹐身以覺觸爲義﹐心以知理爲義。身情亦名手情﹐手是身家運用之要﹐故爲名也。通情者﹐識之異名﹐謂有情靈﹐異於木石。又以成爲義。《上元眞書》云﹕情﹐成也。放六情者﹐凶惡自成﹐制六情者﹐吉善亦成﹐成名是同﹐故曰情也。然此六識﹐托根而生﹐從所托爲名﹐故言眼等六情也﹐卽以六識爲體也。又六根義者﹐根以能生爲義﹐謂能生於識。六根之中﹐五根是色﹐一根是心。五根能生五識﹐故名爲根﹐五識則爲心根﹐能生想志於心﹐故名根也。徐法師云﹕六根之法﹐並因五常﹑四大所成。若爾﹐彼師所有方寸爲心根。又以五藏爲內根。故《西升經》云﹕形神合同﹐更相生成也。又六塵義者﹐色﹑聲﹑香﹑味﹑觸﹑理也。色者靑黃五色﹐聲者角徵五聲﹐香者膻五香﹐味者辛酸五味﹐觸者冷熱諸觸﹐理者事理諸法也。通稱塵者﹐以塵染爲義。明此六種﹐能染行人﹐亦如微塵﹐能染污也。一師云﹕色香與味﹐各自有塵﹐此三塵中﹐並有觸塵。若其非味非色香等﹐異旣同是﹐有則並皆有觸﹐俱發身識。如耳目等根﹐非直見聞﹐亦覺痛癢。一師云﹕此四種法﹐更無別塵﹐一塵之中﹐備有此四﹐其體則共﹐其義則殊。如一柱體是色﹐無非色處﹔亦舉體是香﹐無非香處﹔舉體是味﹐無非味處﹔舉體是觸﹐無非觸處。但逐根所取﹐義成異耳。此師云﹕若有兩塵﹐是則相礙一塵義﹐異不相礙也。今明惟彼四塵﹐講成萬法﹐順情說爾﹐究竟皆空。何者﹖若色等成﹐諸法色等爲誰成﹖細色成粗色﹐細色復誰成﹖若更有能成﹐是則無窮已﹔若也無能成﹐何得有所成﹖故《定志經》云﹕三世之中﹐三界皆空﹐此其義也。又六入義者﹐徐法師云﹕六識之法﹐能受六塵﹐六塵之法﹐能發六識﹐旣發旣受﹐二義相交﹐以彼外塵﹐來入內識﹐是名六入。《本際經》云﹕六根成就﹐對於六塵﹐生六種識。今解六塵﹐並可更相涉入。何者﹖塵來發識﹐卽是塵入於識﹐識起緣塵﹐卽是識入於塵。但識法在內﹐塵法在外﹐外來入內﹐義爲便也。入有二種﹕一者事入﹔二者義入。事入者﹐到根發識。義入者﹐不到根知也。須知塵入等怯﹐究竟皆空﹐宜在忘懷﹐勿生愛染。故《定志經》云﹕𨿽有我身﹐皆應歸空也。

三業義第十四

義曰﹕三業者﹐升沈以之起滅﹐罪福於是從由﹐若三行果修﹐則遐登樂境﹐六根不淨﹐則俯墜苦源﹐此其致也。《本際經》云﹕先當修習三善行法﹐三業旣淨﹐則六根淨也。

釋曰﹕一者身業﹐二者口業﹐三者心業。貪瞋等三元是意業﹐口亦有﹐但可議論﹐非爲指的﹐故言身口造意業也。

十惡義第十五

義曰﹕十惡者﹐起於三毒﹐生彼七支﹐貪恚作其源﹐殺盜開其未﹐行則克成惡業﹐止乃翻爲善根﹐欲會淸虛﹐事資除遣﹐此其致也。《本際經》云﹕起三毒心﹐作十惡業也。

釋曰﹕身有三﹐殺生﹐偸盜﹐邪淫。口有四﹐兩舌﹐惡口﹐妄言﹐綺語。意有三﹐貪欲﹐瞋恚﹐邪見﹐一名愚癡嫉妬。用此七支三毒﹐爲十惡也。《盟威經》云﹔破和合眾﹐亂尊卑﹐惡口罵詈﹐無端呵叱天地。又四緣義者﹐身口七支﹐具四緣成業﹐一緣不具﹐業則不成。何者﹖如𨿽具三緣﹐命根不斷﹐則不成殺﹐非是眾生﹐亦不成殺。不起想心﹐行心不成﹐故不成殺。無有殺心﹐理不成殺﹐惟少一緣﹐故自不成。此就小乘七支爲語。若大乘爲論﹐但有殺心﹐卽爲陰賊﹐故須防也。其殺生四者﹕一實是眾生﹐二起眾生想﹐三起有欲殺心﹐四令命根斷。偸盜四者﹕一實是他物﹐二起他物想﹐三有欲盜心﹐四使移本處。邪淫四者﹕一實是邪境﹐二起邪境想﹐三發邪淫心﹐四身受染樂。兩舌四者﹕一是所聞人﹐起前人想﹔二發相謗語﹐三起離間情﹐四發分構語。惡口四者﹕一是所罵人﹐二起前人想﹐三起惡罵心﹐四發惡罵語。妄言四者﹕一是所欺人﹐二起前人想﹐三有欺妄心﹐四成虛違說。綺語四者﹕一是所對人﹐二起此人想﹐三有綺語心﹐四吐非義語。凡七支四緣﹐其事如此。因貪起七業者﹐如爲貪味﹐殊害眾生﹔貪彼資財﹐而爲竊盜﹔貪迷邪境﹐行於耽欲﹔貪覓名利﹐興造妄言﹔貪佗親愛﹐遂起兩舌﹔貪取人財﹐而生惡罵﹔貪競稱譽﹐非時而說也。因瞋起七業者﹐瞋彼故斷命﹐分他而奪財﹔瞋於彼人﹐遂淫他婦﹔瞋恨彼人﹐故欺妄說﹔瞋彼和同﹐而生間構﹔瞋心於物﹐故起惡言﹔瞋恨彼人﹐吐非義語。因癡起七業者﹐不解因果﹐故行殺﹔不識道理﹐故橫取﹔乃至愚癡﹐故非義﹔邪說見﹐乃通靖。心緣理而生成﹐見之後僻生異﹐執導生七惡﹐其義易尋。

道教義樞卷之四竟

﹟1小﹕當作『六』。

道教義樞卷之五

靑溪道士孟安排集

三一義第十六二觀義第十七三乘義第十八原缺

三一義第十六

義曰﹕三一者﹐蓋是希夷之奧賾﹐坤炁之樞機﹐智用則事並有形﹐會歸則趣同無物﹐此其致也。《洞神經�三寰訣》云﹕一者﹐精神气也。

釋曰﹕精神炁三﹐視而爲一。精﹐虛妙智照爲功﹐神者﹐無方絕累爲用﹐炁者﹐方所形相之法也。亦曰夷希微﹐夷平﹑希遠﹑微細也。夷卽是精﹐以精智圓照﹐平等無偏﹐希卽是神﹐以神用不窮﹐遠爾無燻﹐微卽是炁﹐以炁於妙本﹐義有非粗。孟法師云﹕言三言一﹐不四不二者﹐以言言一﹐卽成三也。又三一體義者﹐徐法師云﹕三一是妙極之理﹐大智之源﹐圓神不測﹐布气生長﹐貸成靡棄﹐兼二爲義﹐卽一爲體。今謂極理之與大智﹐此卻境智之名﹔慧源之與貸成﹐卽是本迹之目﹐故未爲定。玄靖法師解云﹕夫妙一之本﹐絕乎言相﹐非質飛空﹐且應且寂。今觀此釋﹐則以圓智爲體﹑以圓智非本非迹﹐能本能迹﹐不質不空﹐而質而空也。且三一圓者﹐非直精圓﹐神炁亦圓。何者﹖精之絕累﹐卽是神﹐精之妙體﹐卽是炁。亦神之智照﹐卽是精神之妙體﹐卽是炁。亦气之智照﹐卽是精气之絕累﹐卽是神也。三一旣圓﹐故同以精智爲體﹐三義並圓﹐而取精者﹐名未勝也。又三一修守義者﹐三一所修﹑宗在靜定。《洞眞消魔經》云﹕智者守一﹐諦定心源。《老君戒經》云﹕凡存一守神﹐要在正化。心正由靜﹐靜身定心﹐心定則識靜﹐識靜則會道也。今之所明﹐略顯三義﹕一者方便﹐二者正觀﹐三者轉緣。一者鳴鼓﹐以召眾也。夫爲正觀之道﹐使邪气不侵﹐必須集會羣神﹐以自匡輔。《洞眞經》云﹕左爲鍾﹐右爲磬﹐中爲鼓。或三十六通﹐應三十六天﹔或三十二通﹐應三十二天﹔或二十七通﹐應於九天﹐三九之數﹔或二十四通﹐應三八二十四神﹔或十二通﹐應十二神﹔或九通﹐應九宮﹔或七通﹐應七元﹔或三通﹐應三元。隨數所應﹐以相召也。二者咽津。津者津液﹐卽是泉源。泉源流通﹐卽是安身之本﹐泉源壅塞﹐則爲亂志之由﹐故須咽津液漑灌百神﹐然後恬心以守三一。其數所應﹐具如鳴鼓。三者拘魂制魄。魂爲陽神﹐其義主生﹐好人以善。魄爲陰神﹐其義主死﹐好人以惡。若不爲善伏惡﹐焉能入正除邪﹖故須制魄拘魂﹐方可存三守一也。正觀者﹐正存三一﹐具如本經。今詳釋轉緣者﹐從气觀轉入神觀﹐轉變神力﹐示不思議﹐具二觀義辯。

二觀義十七

義曰﹕二觀者﹐定慧之深境﹐空有之妙門﹐用以調心﹐直趣重玄之致﹐因之蕩慮﹐終歸雙遣之津﹐旣從此以得眞﹐固由斯而解法﹐此其致也。

釋曰﹕二觀者﹐一者气觀﹐二者神觀。旣舉神气二名﹐具貫身心兩義。身有色象﹐宜受气名﹐以明定﹔心無難測﹐宜受神名﹐以明空慧。故《本際經》云﹕炁觀神觀﹐卽是定慧。气者﹐气象爲義﹐謂所存三一妙炁﹐仿象來應人身。神者﹐無方不測爲義﹐明空有兩慧﹐並自難思﹐萬行無方﹐理成不測。通言觀者﹐以思察爲義﹐思存妙一﹐察見無相﹐是名爲觀。經云﹕平正觀於一切法﹐不取不捨﹐不動不住﹐入一妙門﹐謂爲平等﹐亦是無等爲等﹐等無所等﹐徳等無等等也。又气觀體義者﹐正以觀身靖定爲體。定有二義﹕一者觀前方便﹐二者正入。觀有爲炁觀﹐觀無爲神觀。又云﹕神觀是界外所修﹐气觀是界內所習。今明神气兩觀。是定慧分門﹐卽寄身心﹐以明空有。气觀是定﹐亦通空有﹐以妙有爲宗。神觀是慧﹐亦通有無﹐以眞空爲主。若作空有兩慧﹐分門定法﹐秪是慧家之一事﹐資空義彊﹐故別爲一觀。何者﹖一切萬行﹐並入有慧﹐但是觀空﹐卽入空慧也。又須知若於定慧理﹐明了身心不二觀。有五種三觀﹕第一三觀者﹐一假法觀﹐二實法觀﹐三偏空觀。此明小乘之人﹐未能玄悟﹐若不遣﹐析不了空﹐今舉實遣空﹐舉空遣實﹐舉空遣空﹐使其於此二境﹐發生空解﹐故須此三也。假法觀者﹐假以權假爲義﹐法以法體爲義。今正明觀大體﹐眾生空我﹐則難空物﹐則易如五蔭成我﹐未知何蔭是我。故莊子云﹕百骸﹑九竅﹑六藏﹐賅而存焉﹐吾誰與爲親﹖旣無與親﹐理成無我﹐了假法空﹐便爲假法觀也。實法觀者﹐實是體實爲義﹐旣知假法是空﹐復須觀察實體。何者﹖此之實體﹐從誰而生﹖必是從他生﹐若更爲他生﹐卽是無窮過﹐若非是無窮﹐卽是從空生。若謂從空生﹐還須推此空﹐空尙不自﹐豈得言能生﹖卽了實法亦無﹐便爲實法觀。偏空觀者﹐偏是不正之名﹐空是虛通之目﹐謂眾生著有病多﹐故偏說空以遣此病。《升玄經》云﹕捐有者必先之於無﹐體無者以無無爲大。小乘守教﹐不能遠達本心﹐遂乃運懷﹐偏沈空境﹐是知小乘偏空﹐未極正觀。觀此空者﹐以空亦空。所以然者﹐本是空於假實﹐故說爲空假實。尙無空﹐何所立﹖故空亦空也。《本際經》云﹕是空亦空﹐空空亦空也。第二三觀者﹐一者有觀﹐二者無觀﹐三者中道觀。有觀者﹐有以質礙爲義。卽觀此語﹐有若定礙﹐應得礙無﹐旣不礙無﹐何定是礙﹖是故有法非礙不礙﹐以礙爲不礙﹐不礙爲礙。旣知不礙爲礙﹐卽知不有爲有﹐於觀者得成觀門。有便不礙﹐有旣不礙﹐觀豈不通﹖故此有境﹐亦可以不礙爲義。此之有境﹐深不思議﹐卽可具通三義者何﹖體非實故﹐所以卽空﹔非不假名﹐所以卽有。卽有故非空﹐卽空故非有﹐非空是中道義。境旣若此﹐觀亦如之﹐仍本爲名﹐故言有觀也。無觀者﹐無以不礙爲義。卽觀此語﹐無若不礙﹐斷橋之無﹐此應不得﹐旣其是礙﹐何定不礙﹖是知無法亦非礙不礙﹐以不礙爲礙﹐礙爲不礙。旣知礙爲不礙﹐卽知不無而無﹐此於觀者還得成門。觀旣成門﹐卽具三義。何者﹖無旣不無﹐義卽如有﹔亦非不無﹐義卽如無。如無故﹐所以非有﹐如有故﹐所以非無。如無非有﹐如有非無﹐是中道義也。中道觀者﹐正以體此有無﹐卽以非有非無爲中道觀。觀境旣爾﹐觀體亦然。遠取意者非本﹐非於有無﹐有無旣非﹐非亦非非。三觀後意﹐例得如此。若作中偏爲語﹐則有無爲偏﹐非有非無爲中﹐一往將無治有有。

三乘義第十八原缺

道教義樞卷之五竟

道教義樞卷之七﹝卷六原缺﹞

靑溪道士孟安排集

三界義第二十三五道義第二十四混元義第二十五

三界義第二十三

義曰﹕三界者﹐旣摽色欲﹐明優劣之階差﹐亦論因果﹐辯升沈之品次﹐若超然出離﹐則遙詣道場﹐猶耽惑深﹐則永乖常樂﹐此其致也。

釋曰﹕一欲界者﹐以染欲爲義﹐內心欲重﹐從以爲名。二色界者﹐以質礙爲義﹐外色顯著﹐從以爲名。三無色界者﹐無下界色﹐從無爲名也。通名界者﹐以墟域爲義﹐謂各有虛域也﹔亦以界別爲義﹐謂業果各殊也﹔亦名爲有﹐謂有眾生也。按《靈寶本元經》﹕三十二天以上之四天爲種民﹐二十八天分爲三界﹐前六天爲欲界﹐次十八天爲色界﹐後有四天爲無色界也。所以置三界者﹐然可見知法不出三者﹕一者豁爾虛空﹐二者質礙形色﹐三者緣慮心體。就此三法﹐故成三界。又爲三界凡四種者﹕一者應化三界﹐此則無所不在﹐或在一天之內﹐各各皆有﹐或在一塵之內﹐亦復皆有﹐變化通方﹐不可定也﹐以三十二天是應住境化也。二者輪回於三界﹐漂浪而忘反﹐流轉於五通﹐長淪而弗悟是也﹐此論報得也。三者流來三界﹐謂從氤氳之气起﹐三界通執﹐漸慚流來﹐形染六情之時﹐四心五根始具。但初來之時﹐實未於三界﹐由返出之時﹐還用此中染累﹐得此中報﹐故分爲三界也。四者返出三界者﹐經云﹕復我淸虛﹐反我兩半﹐此論修得永斷也。若論﹟1回三界﹐乃論報得。然就報得往論﹐一純惡業﹐得三從報。二善惡雜業﹐得人中報。三純善業﹐得十八天報﹐此十八天猶有動壞。四者不動業﹐得十九天以上至三十二天報也。作若有若無﹐觀則生第四天﹐於此天中﹐气觀轉妙﹐增修四等﹐稍除余習﹐生四民天﹐洞入道境﹐隨气升除﹐災所不及也。

五道義二十四

義曰﹕五道者﹐明善惡之雜報﹐示苦樂之差別﹐戒行是修﹐則受人天之果﹐罪緣不輟﹐仍爲地獄之因﹐此其致也。一天道﹐二人道﹐三地獄道﹐四畜生道﹐五餓鬼道。

釋曰﹕一天道者﹐字一大也。道气初應之曰一﹐一統億兆﹐無所不包﹐故號一大。天以自然爲義﹐言諸天皆果報自然也。二人道者﹐人者﹐仁人也﹐謂有仁愛﹔亦以統禦爲義﹐謂假人禦陰陽也。三地獄道者﹐謂居在地下囚獄之中也。四畜生道者﹐謂爲人所畜﹐亦是積惡招生也。五餓鬼道者﹐鬼﹐歸也﹐謂去生歸滅﹐無糧常餓也。亦有六道﹐卽加鬼神道。又五道義例﹐自天道卽三界四民等天﹐隨其果報輕重而生。諸天人道義者﹐圓首法天﹐足方象地﹐心懷二愛﹐謂之爲人。地獄道者﹐按經有二種﹕一者北酆地獄。二者五嶽地獄﹐泰山二十四獄﹐霍山﹐西獄﹐恆山﹐嵩髙﹐此四獄。《正一經》云﹕天一地獄﹐皇天九平獄﹐靑詔獄﹐有二十四大地獄﹐此並罪業不同﹐或有殊異。又五道果報義者﹐五戒生人﹐十戒生天。又善有二品﹐重者生天﹐輕者生人也。

混元義第二十五

義曰﹕三炁不分﹐凝積爲天地之始﹐萬物初混﹐陰陽成品匯之先﹐然則理運將開﹐所以妙物垂應﹐元和旣貸﹐淸濁遂分五常﹐於是得宜三界﹐由之合度﹐此其致也。

釋曰﹕天地混元義者﹐混元之時﹐三炁混沌﹐九炁未分﹐天地未立﹐乍存乍亡﹐三炁旣顯﹐天地運開。《洞神經》云﹕大道妙有﹐能有能無。道體本玄﹐號曰太易。元气始萌﹐號曰太初﹐一曰太虛﹐其精靑﹐其形未有。炁形之端﹐號曰太始﹐一曰太無﹐其炁黃﹐其形未有。形變有質﹐號曰太素﹐一曰太空﹐其炁白﹐其形亦未有。形質已具﹐號曰太極﹐一曰太有﹐一曰太神﹐一曰太炁﹐又曰太玄﹐又曰太上﹐又曰太一﹐其形赤黃﹐質定白素﹐白黃未離﹐名之爲混也。雜揉未分爲沌﹐萬法初首爲元。故兩半﹑三才﹑五常﹑萬物等法體未別﹐是曰混元。形象若分﹐明之開辟﹐劫盡運終﹐還歸破壞﹐復於混沌。風澤洞虛﹐似風非風﹐如水非水﹐識苦性昏﹐不可分別也。舊云﹕混元之中﹐有粗有妙。妙者﹐道气惟一。粗者﹐品物眾多。今明道無不在﹐義亦玄妙。然道混自別﹐不可相濫﹐故非內非外﹐非非內外﹐能內能外﹐卽內卽外。一多粗妙﹐其義例然。大而分之﹐十有二種﹐二者是气﹐十者是物。二气卽陰陽﹐十物卽五有識﹐五無識。五有識者﹐謂人神裊獸虫﹐五無識者﹐謂金木水火土也。

又釋﹕天地者﹐統也﹐謂統理萬物﹐覆育爲功﹔亦言先也﹐謂功始分判﹐淸气先浮﹔亦云顚也﹐居髙庇下曰顚。玄虛在上曰天﹐天資七曜以成像﹐天淸气立。今按生神等經並云﹕積陽成天。然論究竟﹐豈有此天﹖故聖化所統﹐並云是气﹐𨿽云不有﹐亦復不無﹐非有非無﹐而無而有也。《太眞科》云﹕三天最上﹐號曰大羅﹐是道境極地。妙气本一﹐惟此大羅生玄元始三炁﹐化爲三淸天也。一曰淸微天玉淸境﹐始气所成。二曰禹余天上淸境﹐元气所成。三曰大赤天太淸境﹐玄气所成。從此三炁﹐各生三炁﹐合爲九炁﹐以成九天﹐九天名號﹐眞﹟2在《洞眞經》中。九天各生三天﹐三九二十七天﹐就本九天﹐合三十六天﹐其名號出《外國放品經》下。天地之數﹐無量八方﹐各有五億五萬五千五百五十五重。天地之數﹐亦如今天之四方也﹐其天並在空無之中﹐周回八方。然天數甚多﹐或有重下﹐或有疊傍﹐或有比地﹐不可稱紀。又《藏天經》所出﹐東於逮﹐南浮黎﹐西耶尼﹐北單越等四天。又釋﹕日月星義者﹐日﹐實也﹐謂其體無虧﹐故名爲實。《三道順行經》云﹕陽精爲日。《老君中經》云﹕日月者﹐天之司徒司空也。《玉佩金璫經》云﹕日是天魂。《藏天經》云﹕日縱廣二千四十里﹐今分水精﹐暈於內流﹐光照於外﹐其中城郭人民﹐七寶俗池﹐生四種靑紅黃白蓮花﹐人長二丈四尺﹐衣朱﹐與四種華同衰同盛﹐故有春秋冬夏四時行焉。日行有五風﹕一曰時風﹐二曰勁風﹐三曰助風﹐四曰轉風﹐五曰行風。是故制禦日月星宿﹐旋行虛無﹐物不休息﹐皆風之帆。其綱日月﹐運度虧盈者﹐皆四時之會﹐藏伏冠帶故也。按《河圖》﹐天有三百六十五度﹐日行一度﹐一歲一周天﹐其間盈縮﹐具如別文。月者﹐闕也﹐謂有虧闕。《三道順行經》云﹕陰之精爲月﹐斯則陰精爲體。《玉佩金璫經》云﹕月爲天魄。《藏天經》云﹕縱廣一千九百里﹐月暈圍七千八百四十里﹐白銀﹑璢璃﹑水精映其內﹐其中城郭人民﹐亦有七寶浴池。月有八騫之林﹐生乎其內﹐月中人長一丈六尺﹐悉衣靑色衣﹐亦五風帆其綱也。星者﹐成也﹐謂其成定四時五行也﹐亦名宿﹐謂日月之所合宿處也﹔亦人之宿命所系也。《雌一五老經》云﹕五星者﹐五行之精﹐斯則五行之精爲體。《藏天經》云﹕北斗九星﹐一星相去九萬里﹐去地四十萬里﹐圍七百二十里﹐皆金精璢璃爲其郭﹐玉曜紫暉闡其光﹐其內則諸天人眾眞之遊館也。其一晝一夜﹐則運轉周天一度﹐其內亦生寶珠林樹也。

又釋﹕地義者﹐地﹐持也﹐勝持羣品﹐載養爲用﹐能生百卉。舊云﹕地有三山川。《太平經》云﹕地理者﹐三色也﹐謂水土石。今按生神等經並云﹕積滯成地﹐是知陰气所成也。按《放品洞淵九地三十六音內銘》云﹕第一壘色潤地﹐去天九十九億萬里。第二壘剛色地﹐去第一地八十一億萬里。第三壘石脂色澤地﹐去第二地一百二十億萬里。第四壘潤澤地﹐去第三地二十億萬里。第五壘金栗地﹐去第四地二十億萬里。第六壘金剛鐵澤地﹐去第五地二十億萬里。第七壘木制地﹐去第六地二十億萬里。第八壘大風澤地﹐去第七地八十億萬里。以上八地﹐並去地載周竟四垂﹐不極不窮﹐無邊無際﹐無色無气也。第九壘洞淵無色綱維地﹐九壘之地﹐極下洞淵洞源﹐綱維天地﹐制使不落﹐去第一壘五百二十億萬里。九地九壘﹐直下九重﹐各四土皇﹐合三十六皇﹐上應三十六天。如是上皇﹐皆位齊玉皇之號﹐但分气各治﹐上下之別名也。又昆侖山下有九地﹐地下有一重水﹐水下有一重風﹐如是風水之地﹐各各有九重﹐更相擎持。今之地動者﹐是風水之搖也。

道教義樞卷之七竟

﹟1論﹕當作『輪』。

﹟1眞﹕當作『具』。

道教義樞卷之八

靑溪道士孟安排集

理教義第二十六境智義第二十七自然義第二十八道性義第二十九

理教義第二十六

義曰﹕理教者﹐明教之爲教﹐示言則無言﹐忘荃者入其虛源﹐得環者歸其妙旨﹐此其致也。道經云﹕行不言之教也。

釋曰﹕理是旨趣爲義﹐教是化導爲義。又理是四忘﹐教是言辯。今明非離言教有四忘﹐卽悟言教無言教爲四忘耳。若了言教無言教﹐亦識四忘非四忘也。今示理教﹐略有二種﹕一者方便﹐二者究竟。開方便門﹐令得悟入。其方便理教者﹐如戒詮戒理﹐施詮施理。究竟理教者﹐卽總六度﹐諸教七部等經﹐以教爲法﹐秪悟戒非戒﹐文非文﹐文字性空爲究竟﹐經捨於言教﹐得無言之理。今明秪了言教﹐卽無言教﹐名爲得理非離言外﹐別有無言之理。《升玄經》云﹕仙道無不無有﹐不有﹐此卽其義。又理教機緣﹐漸頓義者﹐隨機作教﹐略有五種﹕一者漸頓。自淺之深爲漸﹐一時具說爲頓。如初示太淸﹐次至太平﹐此爲漸教也。如尹生卽說道徳﹐此頓教也。鈍機須漸﹐利根須頓。二詳略者﹐說廣文繁爲詳﹐粗舉要徑爲略。略如八字之音﹐詳如七部之說。三淺深者﹐談極理爲深﹐說近事爲淺。淺如丹符小術﹐深如空玄妙理。四權實者﹐因修舊理爲實﹐反常合道爲權。亦由緣有難易﹐易者示之以實﹐難者化之以權。五廢興者﹐除彼邪法爲廢﹐隆此正教爲興。興如三天隆於盛漢﹐廢如六天息於諸夏。

境智義第二十七

義曰﹕境智者﹐緣教之深名﹐心理之殊號﹐境稱惟二義在兩忘﹐智照有三言歸四絕﹐此其致也。智慧者﹐標源攝流﹐知歸不惑也。

釋曰﹕境以境界爲義﹐智以決了爲義。照有爲智﹐識空爲慧。又境智體義者﹐境是頑法﹐智是四絕﹐知若四忘﹐則會眞境。今明智是境智﹐不可定知境爲智境﹐當是頑法者。若謂智定智﹐謂境定境﹐非眞境頑﹐在智亦頑。若知不智而智﹐不境而境﹐非眞智在境﹐亦知道以無知之知﹐無所不知﹐斯則了於一切。然則不境之境﹐境義在外﹐不智之智﹐智則在內。內則一切智心﹐外則一切境法。內外不二﹐境智無殊﹐不殊而殊﹐不二而二耳。智慧凡有三章﹐謂本智﹑觀智﹑生智也。本智寂然不動﹐空有雙觀﹐權實並照﹐本智之中而有二用﹐照空爲觀智﹐照有爲生智。宋法師云﹕道智﹑實智﹑權智﹐是爲三智。道智者﹐卽起本無﹐謂始自生成﹐次能化道。實智者﹐卽觀身守一之智﹐謂道卽無形﹐應便有體﹐則以觀身爲教﹐令存於神。權智者﹐謂方便之力﹐徧於萬境﹐廣開法教﹐隨病受藥。亦云義者﹐宜也﹐曲成物宜。又三智義用者﹐一成我大哀者﹐觀於眾生﹐本皆非無非有﹐眾生倒惑﹐起有無見﹐乖本逐末﹐淪於苦海﹐所可哀。二所以化物者﹐眾本若不是非無非有﹐聖則不化﹐以其本非有無﹐所以得化。三說道正性者﹐以眾生本性非是有無﹐畢竟淸淨﹐是眞道性。罷除偏執者﹐以凡滯有﹐聖人一性﹐說無以治有病﹐若玄悟者﹐卽知有不有﹐無亦非無。又三分身者﹐不二而二﹐故一身無量身﹐二而不二﹐故無量身一身也。如是旣知二不二﹐亦導自然﹐宜治此也。四治常計者﹐物謂皆有本性﹐必應成道﹐執計我人﹐以爲常實。

自然義第二十八

義曰﹕自然者﹐本無自性﹐旣無自性﹐有何作者﹖作者旣無﹐復有何法﹖此則無自無他﹐無物無我﹐豈得定執以爲常計﹖絕待自然﹐宜治此也。

釋曰﹕示因緣者﹐彊名自然﹐假設爲教。故自是不自之自﹐然是不然之然﹔不然之然﹐無所不然﹔不自之自﹐無所不自。無所不自﹐故他亦成自﹔無所不然﹐故他亦成然。他旣成然﹐亦是他然。然則他之稱然﹐亦是不然之然﹔然之稱他﹐亦是不他之他。不他之他﹐無所不他﹐故自亦成他﹔不然之然﹐亦無所不然﹐故自亦成然。是則自之與他﹐俱有然義。今但明自然者﹐以他語涉物義﹐成有待﹐自名當已﹐宜以語絕也。故《本際經》云﹕是世間法及出世法﹐皆假施設﹐悉是因緣﹐開方便道﹐爲化眾生﹐彊立名字耳。

道性義第二十九

義曰﹕道性者﹐理存眞極﹐義實圓通﹐𨿽復冥寂一源﹐而亦備周萬物﹐煩惑所覆﹐暫滯凡因﹐障累若消﹐還登聖果﹐此其致也。《太玄經》云﹕言道性者﹐卽眞實空﹐非空不空﹐亦非不空﹐道性眾生﹐皆與自然同也。

釋曰﹕道以圓通爲義﹐謂智照圓通﹔性以不攺爲名﹐謂必成圓果。裴君道授竟﹐而謂之妙成﹐而謂之道用﹐而謂之性。今言見者﹐取其觀境之義﹔成者﹐證果顯時﹔用者﹐在因隱日﹐以物資眞性﹐其用乃成。故在因時﹐目之爲用﹐亦曰眞性。道名在果﹐卽指圓極法身﹐性語在因﹐謂有得果之性。此解𨿽彊﹐亦未通理。若道定在果﹐性定在因﹐則性非眞道﹐眞道非性﹐何謂眾生有道性耶﹖今明若礙心解者﹐一解一病﹐正意道性﹑眞性不有不無﹐何在不在。《西升經》云﹕爲正無處﹐此何所在。又云﹕正自居之﹐復何不在﹖故無在而無所不在。在因卽因﹐在果卽果。在因卽爲因性﹐在果卽爲果性。且尋道性正理二非有非無﹐何名何性。旣以不性爲性﹐不名爲名﹐亦不通言通﹐不別言別也。論其別致﹐義類無邊﹐收來而言﹐略開五種﹕一正中者﹐中是不偏之名﹐正是不邪之目﹐正道眞性﹐不生不滅﹐非有非無﹐無名正中道。二因緣性者﹐因是能生者﹐是由藉故﹐設境教爲悟解之因緣﹐由此因緣生智成道。三觀照性者﹐因也﹐通名卽有無二觀﹐照派有無二境﹐因有入無﹐明照眞境﹐發生妙觀。四智慧性者﹐卽是極果﹐冥寂玄通﹐大智慧源。五無爲性者﹐卽是智慧﹐斷除因果二累﹐神無之無爲也﹐又道也。又道性體義者﹐顯時說爲道果﹐隱時名爲道性。道性以淸虛自然爲體。一切含識﹐乃至畜生﹑果木﹑石者﹐皆有道性也。究竟諸法正性﹐不有不無﹐不因不果﹐不色不心﹐無得無失。能了此性﹐卽成正道﹐自然眞空﹐卽是道性。《升玄經》云﹕臣知道反俗﹐何以故﹖法性空故。經云﹕貸气﹑稟气者﹐此明眾生之本﹐本來淸淨﹐顚倒妄起﹐因知有識神﹐一念神起﹐卽滯染故欲。凡業旣弱﹐不能自生﹐須假應炁﹐貸生接引。旣生之後﹐方假研修﹐智慧若圓﹐卽成至道。譬猶竹筍未起之日﹐事在虛無﹐一念筍生﹐卽帶皮出生﹐力旣弱不能自生﹐須假天雨﹐助令成筍。及其作竹﹐漸漸除皮﹐皮盡竹成﹐無皮如本﹐竹成之日﹐不更生皮。亦論智圓之時﹐不更起倒也。《西升經》云﹕道非獨在我﹐萬物皆有之。是據有知﹐不論異識也。今未安此釋。若有知有性﹐無知無性﹐則應道在有知﹐不在無知。若有知與無知﹐大道無不在﹐亦應有知與無知﹐理實皆有性。若有知無知皆有性﹐亦應有識無識皆成道。若有識與無識﹐遂有成道不成道﹐亦應有知與無知而得有性有無性也。今意者﹐道性不色不心﹐而色而心。而心故研習可成﹐而色故瓦礫皆在也。

道教義樞卷之八竟

道教義樞卷之九

靑溪道士孟安排集

福田義第三十淨土義第三十一三世義第三十二五濁義第三十三

福田義第三十

義曰﹕福田者﹐明因果之源﹐辯資酬之理﹐猶玆勝也﹐善芽從之以生﹐譬彼良田﹐福實因而遂長﹐此其致也。《靈寶經》云﹕道爲無心宗﹐一切作福田。

釋曰﹕福以富樂爲義﹐謂富足﹐七珍樂具﹐亦以備足爲義﹐謂樂具備足。田以能生爲義﹐謂能生善福﹐謂福善塡滿﹐諭如世之良田。故《本際經》云﹕自慶身田﹐治法雨也。三寶明體﹐卽道經也。道寶者﹐正取太上道君應身以爲田體色身﹐親受供養。經寶者﹐若淺而論之﹐教是色聲﹐非善惡性﹐其爲田也﹐𨿽能發福﹐無有資生﹔深而論之﹐言教難思﹐皆是善用﹐其爲田也﹐非直發福﹐亦是資生。師寶者﹐三寶之中﹐正當田體。何者﹖道𨿽尊貴﹐性一化主﹐又不恆見﹐無所資須﹐經法乃髙﹐由人弘闡。此之二寶﹐田義不彰﹐惟在師尊﹐於理獨顯。何者﹖師寶之法﹐交有資須。《本際經》云﹔通是師寶﹐爲良福田﹐此其義也。

淨土義第三十一

義曰﹕淨土者﹐途開汲引﹐事假因緣﹐寶淨業之有誠﹐妙心識之所托﹐此其致也。《靈寶經》云﹕天尊成就﹐五方淨土﹐度一切人。

釋曰﹕今辯淨土之名﹐略爲五句﹕一者土內純是仙人﹐亦名仙人土﹐此如太淸。二者土內純是眞人﹐亦名眞人土﹐此如上淸。三者土內純是聖人﹐亦名聖人土﹐此如玉淸。四者天尊爲化主﹐則名天尊土。五者眾生業感﹐亦名眾生土﹐此則天尊眾生﹐眾生天尊﹐因緣淨土﹐難可抑定﹐自在無方﹐不可思議。又淨土體義者﹐一往總論﹐卽依正報爲淨土。體依正報者﹐七寶莊嚴﹐八騫彌覆﹐白環生實﹐洞響靈音﹐金精玉池﹐寶臺云觀也。明正報者﹐年修命遠﹐玉貌金容﹐淳善所生﹐常報定命﹐運數限足﹐乃登神仙也。卽直心名。《淨土經》云﹕三業旣淨﹐則六根淨﹐六根淨已﹐則國土淨也。《藏天內景》又云﹕四方國土﹐同一日月運行﹐此卽以存旦夕。《太平經》云﹕上天度世者﹐以萬歲爲一日﹐其次千歲爲一日﹐其次百歲爲一日﹐其次乃至十日爲一日也。

三世義第三十二

義曰﹕三世者﹐義有去來﹐名興代謝﹐若虛忘遣有﹐便超有欲之體﹐了知無方﹐卽踐無爲之境﹐此其致也。

釋曰﹕一﹑過去者﹐過之言度﹐去之言往﹐謂已往已度也。二﹑見在者﹐見之言顯﹐在之言存﹐謂顯在於今也。三﹑未來者﹐未言未萌﹐來言將兆也。通言世者﹐以代謝爲義﹐有爲之法﹐代故以新也。亦名三有﹐過去曾有﹐見在今有﹐未來當有。《洞眞經》云﹕曾有眾生﹐發心誓願﹔今有學者﹐皆入法門﹔當有應緣﹐生善家者。通言有者﹐經今滅已﹐謂爲曾有﹔卽時住相﹐謂爲今有﹔滅復應生﹐故言當有。一法論三世者﹐法若未起爲未來﹐此法始生爲見在﹐此法今滅爲過去。又云﹕初念已滅爲過去﹐後念未起爲未來﹐中念已生爲見在。皆是有爲無常﹐變化遷滅也。通論終是生﹑住﹑滅之三時﹐遷動成三世也。

五濁義第三十三

義曰﹕五濁者﹐時代下衰﹐眾生多惱﹐亦澆浮之事﹐明塵累之由﹐欲令出三界之樊籠﹐入一源之妙域﹐此其致也。

釋曰﹕一﹑煩惱濁者﹐謂是通欲﹐惱累行人﹐故名爲惱。二﹑見濁者﹐謂是別欲﹐分別取著﹐故名爲見。三﹑命濁者﹐語其短促﹐色心連持﹐故名爲命。四﹑生死濁者﹐謂是眾生﹐生處非一﹐故名眾生﹐生必滅壞。五﹑時運濁者﹐明末世澆漓﹐三災所起﹐劫命使然﹐故名時運。經云﹕憐湣將來﹐劫運多惱﹐水火兵災﹐種種疾病。又五濁體義者﹐惱見二濁﹐以心爲體﹔命與生﹐色心爲體﹔時運一濁﹐以假實法總爲體。本周體﹐明時亂﹐體無時故也。所以離欲爲二者﹐明欲有通別﹐所以爲二。命與眾生﹐同是假名﹐而分假爲兩者﹐正爲凡夫欣生愛命﹐故爲二種生﹐是曰成命﹐謂相續也。然五濁之中﹐有差有甚﹐何者﹖前二則甚﹐濁本故也﹐後三則差﹐亦通五濁。如淨土中﹐亦說遷變生死﹐亦說常命﹐亦說有時也。若言聖應五濁﹐故不論耳。又三災義者﹐兵﹑病﹑水火也。《本際經》云﹕兵戈﹑水火﹑毒疫災害﹐若陽九百六小劫之會﹐有此三災。又云﹕以刀兵爲劫﹐以大病爲劫﹐以水火爲劫﹐此則三災所起﹐三小劫末也。又云﹕一小劫末﹐具此三災。經戒雲﹕水火之災者﹐此兵病萬姓﹐水火蕩汰。然陽九百六﹐又有大小。陸先生云﹕四百五十六歲爲陽九﹐而十陽九四千五百六十歲爲一元﹐有此三災也﹔三百六十歲爲百六﹐亦有此災﹐此小陽九百六也。若四萬五千六百歲爲陽九元﹐三千六百歲爲百六周﹐此大陽九百六也。《天地運度經》云﹔三千三百年爲小陽九﹑小百六﹐九萬九千九百年爲大陽九﹑大百六。天厄謂之陽九﹐地厄謂之百六也。

道教義樞卷之九竟

道教義樞卷之十

靑溪道士孟安排集

動寂義第三十四感應義第三十五有無義第三十六假實義第三十七

動寂義第三十四

義曰﹕動寂者﹐道應萬方﹐神凝一理﹐名生於本迹﹐事出乎假眞﹐爰開動寂之談﹐方申體用之義﹐此其致也。

釋曰﹕動以應動爲義﹐故無所不動﹔寂以本寂爲義﹐故無所不寂。無所不寂﹐寂復寂動﹔無所不動﹐動復動寂。由此而言﹐義通四句。一﹑動寂句者﹐卽含兩義﹕一者由迹顯本﹐本之言寂﹐卽是動寂。二者攝迹歸本﹐亦名動寂。經云﹕今當反神﹐還乎無爲湛寂﹐常恆不動之處。二﹑寂動句者﹐亦含二義﹕一者由本乘迹之言﹐動卽是寂動。二者從本起迹﹐亦名寂動。三﹑動動句者﹐卽是動而又動﹐從迹起迹﹐分身化身﹐卽是其義。四﹑寂寂句者﹐卽是寂而又寂﹐非迹本寂﹐寂至無宗。又動寂體用者﹐舊云四絕忘理﹐眾生迷之﹐故入生死﹐聖人體之﹐故與冥一。所冥之理旣寂﹐能冥之智亦寂也。但初發道意﹐誓度眾生﹐不負宿心﹐所以化行。行之爲用﹐要在形聲﹐故應入生死﹐形極物聲。本無形聲﹐所以爲寂﹔迹有形聲﹐所以爲動。至論尙自無動無寂﹐豈得有形有聲﹖旣以無動無寂而分動寂﹐亦以無體無用而開體用。故以不寂之寂爲體﹐不動之動爲用。若言體用並爲用﹐非體非用﹐始爲體者﹐亦動寂並爲動﹐非動非寂﹐始爲寂耳。徐法師云﹕動之與寂﹐具有六義﹕一寂然不動﹐二動而不寂﹐三卽寂卽動﹐四卽動卽寂﹐五寂而能動﹐六動而能寂。理妙難求﹐請爲之諭。寂而不動﹐若嵩山盤峙﹐不攺於地﹐北辰敻極﹐自處乎天。動而不寂﹐天行西轉﹐健而不息﹐水流東趨﹐逝而莫止。卽寂卽動者﹐若臨水看月﹐光逐波搖﹐騖回觀嶽﹐山從眼轉。卽動卽寂者﹐若干行不息﹐畢昴常如其度﹐後流未已﹐淮海無逭其源。寂而能動者﹐如懸石比竹﹐直置寂然﹐吹擊成音﹐乃爲生動。動而能寂者﹐如吹息韻停﹐樂止音謝也。今謂若虛壞假設﹐其義可安﹐若執滯定言﹐未爲通理也。

感應義第三十五

義曰﹕感應者﹐出彼機緣﹐起乎凡聖﹐善惡之理﹐旣若形聲﹐羽果不差﹐還如影響﹐此其致也。《洞神經》云﹕明智聖師﹐顯文以赴機用﹐用以應感﹐感以文通﹐通則成聖也。

釋曰﹔感是動求爲稱﹐應是赴與爲名。又云﹕感者﹐凡情發動之稱﹔應者﹐聖道赴接之名。又感應體義者﹐舊義有六感六應。六感者﹐一正感﹐二附感﹐三普感﹐四偏感﹐五顯感﹐六隱感。正感者﹐動求之理﹐正由乎心。附感者﹐土木無知﹐不能致形生﹐用顯必附有知。普感者﹐劫初旣淳﹐同感太平之主。《眞文序》云﹕建國祚以應圖書﹐導五气以育萬民﹐此普感也。偏感者﹐時稍澆漓﹐人不淳善﹐如關尹獨感周年﹐葛玄獨應昊世﹐此偏感也。顯感者﹐四海同聞﹐萬民咸睹﹐如漢文之招河上﹐軒轅之會鼎湖﹐此顯感也。隱感者﹐或獨處幽巖﹐如楊羲入漢乍﹐單居靖室﹐若許掾淩霄﹐此隱感也。六應者﹐一炁應﹐二形應﹐三文應﹐四聖應﹐五賢應﹐六襲應。气應者﹐元气布化﹐開生萬物。形應者﹐上古之日﹐下知之時﹐未用文字﹐以形率物。文應者﹐物情稍澆﹐化須言教。徐法師云﹕飛玄之炁﹐結空成文。聖應者﹐眾生轉澆﹐須聖出世﹐爲其作棟宇﹐垂衣裳﹐令其了識理源﹐正名百物。賢應者﹐聖人旣作於前﹐賢人理述於後。襲應者﹐襲﹐傳襲也﹐賢聖潛輝﹐凡夫傳述﹐𨿽曰兩愚﹐亦開緣會﹐此言爲襲應也。又無情有情感應有四句﹕一者有情感無情﹐二者無情感有情﹐三者無情感無情﹐四者有情感有情。有情感無情者﹐如哭筍抽莖﹐射石飲羽。無情感有情者﹐如福地招賢﹐名山集聖。無情感無情者﹐如銅山旣崩﹐雄鍾便響。有情感有情者﹐此義可知也。

有無義第三十六

義曰﹕有無者﹐起乎言教﹐由彼色空﹐若體無物而非無﹐則生成乎正觀﹐知有身而非有﹐則超出於迷途﹐此其致也。有無二名﹐生於僞物。《金液經》云﹕有有則甚惑﹐樂無亦未達﹐達觀兼忘﹐同歸於玄。旣曰兼忘﹐又忘其所忘﹐知泯於有無﹐神凝於重玄﹐窮理盡性者之所體也。

釋曰﹕有以體礙爲義﹐無以空豁爲義﹐此就粗爲釋。若妙無者﹐非體非礙﹐能體能礙﹐不豁不空﹐能空能豁。今爲四句通釋﹕一者有有名﹐無無名﹐名本召體﹐有體可召﹐所以有名﹐無體可召﹐所以無名。二者無有名﹐有無名﹐有是假僞﹐未足可名﹐無是眞實﹐始是可名。故《本際經》云﹕無無曰道。三者具如孟法師釋﹐亦是有無之名﹐相待故有。四者體了有無﹐畢竟淸靜﹐俱不思議﹐故並無名﹐近順物情﹐如第三句也。又有無體用者﹐孟法師云﹕金剛火熱﹐水濕風輕﹐若此之徒﹐以爲有體﹐無爲豁然﹐體不可立﹐借理顯相﹐以寂然無形爲體。玄靖法師釋云﹕有法有用﹐有體有名﹐無法無用﹐無體無名。又云﹕無無體用﹐宜應無名﹐爲說教法﹐假立稱謂。體用自有﹐不可假設﹐名乃外來﹐故可假立﹐所以旣往之法﹐體用斯盡﹐猶在其名﹐流傳遠世。徐法師云﹕有法有名﹐有體有用﹐無法無名﹐無用無體。今難此解﹐用附體立﹐旣其無體﹐何得有用﹖如諸有相礙﹐不得行用﹑憑無得用﹐用屬於有﹐豈關於無﹖又有無義例者﹐玄靖法師云﹕有劣無勝。何者﹖有礙無通﹐有是無常﹐無是常也。今明有無二法﹐互相有通礙﹐亦互有優劣。無是礙者﹐如斷橋木﹟1通﹐是無爲礙。有是通者﹐如橋合得通﹐是有爲通。有爲勝者﹐則有治斷之能﹐無爲勝者﹐則有治常之用。是則有無之義﹐通礙不恆﹐無有之說﹐勝劣非定。通不通旣爾﹐常無常亦然。《西升經》云﹕有常可使無﹐無常可使有﹐是知有之與無﹐常與無常﹐亦不可定。但通義逐隨﹐緣人去取﹐原其實致﹐究竟皆空。故以有無爲假﹐非有非無爲眞。《升玄經》云﹕有無二名﹐生於僞物。又云﹕眞性常一﹐未始暫有﹐未始暫無。眞旣非有﹐亦非非有﹔眞旣非無﹐亦非非無也。《西升經》云﹕道非獨在我﹐萬物皆有之。老子經教云﹕道無不在﹐有卽妙有﹐無卽妙無﹐以此爲論﹐豈離有無﹐別復有道。故深論有無﹐義可攝盡﹐但知諸法﹐非直無邊﹐亦自本無所有﹐何攝何盡﹖今言攝者﹐以無攝爲攝﹐無所不攝﹐以無盡爲盡﹐故無所不盡也。

假實義第三十七

義曰﹕假實者﹐明庶物之眞僞﹐辯羣品之合離﹐若知待有﹐名無則達﹐人我皆淨﹐能明因實成假﹐則了色性本空﹐此其致也。經云﹕四大暫相寓﹐五物權時假。又假實義例者﹐萬法之本﹐由乎陰陽二气﹐構於二气﹐共成五塵﹐五塵成四大五常﹐四大五常共成五根九竅也。且法本資於二炁爲實﹐乃以五塵爲實者﹐但二气渺漫﹐未有定形﹐不爲成假之實。然陽是生气﹐陰是殺气﹐生殺之義﹐可爲續假之實。但能生萬物﹐卽是陽气﹐能殺萬物﹐卽是陰气。萬物莫不生滅﹐故皆稟陰陽之气﹐陰陽是气法﹐還能生滅。萬炁旣非心法﹐不能生滅於心﹐此言二气能生滅者﹐非是任運而經前後﹐乃是別能生殺於彼陰陽﹐是能生滅萬物﹐是所生滅。心旣不爲陰陽所生﹐而亦生滅者﹐正是性不能住﹐任經前後﹐是理無常也。玄靖法師以五塵之法謂爲五气﹐而五气之中復有三種﹕一者單气﹐二者共气﹐三者亦單亦共。塵有七﹐一光﹐二暗﹐三影﹐四響﹐五單臭﹐六單味﹐七單體。此七種還是前之三種﹐而並單在一處﹐不與諸塵共﹐無相結構﹐故是單法。共塵有五﹐卽五色香等也。此五不生則已﹐生則共處﹐構成諸法﹐𨿽復共在一處﹐而體性殊隔﹐故爲實也。單塵無所與共﹐爲實炳然。至於共塵﹐生則同處﹐安知其體不混而爲一耶﹖若其混一﹐便色中卽有味﹐臭中卽有聲﹐非謂性別。今明以單塵往驗﹐知其性隔﹐猶如柱影﹐秪由色塵。若色中有味﹐則影可常﹐而影惟是色﹐故色中無味。乃至余塵例皆如此﹐直是雜亂共居﹐不得混爲一也。而不見間隙者﹐猶如善合木人﹐膠著無隙也。亦單亦共者﹐卽是風大。以風之爲性﹐或單在虛空﹐不構諸法﹐如外間飄疾之風﹔或與羣有和合成體﹐如眾生喘息之風。𨿽復或單或共﹐而體性惟一﹐惟是一物﹐故是實法。今尋風大﹐秪是觸塵﹐以其惟是身根所知﹐非鼻眼所得耳。能聽風者﹐蓋是系物生聲﹐非風自響。其目見黑風者﹐亦是風吹黑色﹐故入眼根。直置風大﹐非關聲色﹐而莊云大塊爲風﹐似應有色。今明直是風气﹐非有靑黃之色也。故郭云大塊者﹐無物也。旣觸塵秪應屬觸﹐而別說風爲大者﹐但獨五單塵﹐用多劣弱﹐惟此風飆﹐其功甚大﹐用異諸塵﹐故別爲大也。又解心法﹐凡有兩種﹕一不形心﹐二依形心。不形心者﹐是大道智照﹐升入無形﹐若然獨立﹐此照不與諸法共處。不名別者﹐以其能忘彼此﹐遣乎通別故也。今明一往對著色人﹐說於此義。然夫大道﹐非色非心﹐能色能心﹐無乎不在。依形心者﹐復有二種﹕一者依別心﹐卽是五情﹐依五根別形而生故也。二者依總形心﹐卽是心情﹐以其未能無待﹐托總七尺宅中故也。𨿽依總形﹐有善惡諸用﹐而不可離別﹐非異法成﹐故稱爲實。四念相連﹐此爲續假也。

道教義樞卷之十竟

﹟1木﹕當作『不』。

