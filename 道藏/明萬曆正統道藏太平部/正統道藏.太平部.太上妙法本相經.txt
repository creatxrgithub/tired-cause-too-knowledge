太上妙法本相經

經名﹕太上妙法本相經。簡稱《本相經》。撰人不詳﹐約出於南北朝。原本卷數不詳。現存殘本三卷。底本出處﹕《正統道藏》太平部。參校本﹔惇煌P。2357﹑S。3173﹝卷上﹞﹑P。2396﹑P。2755﹝卷下﹞號殘抄本。

太上妙法本相經卷上

﹝已上原缺﹞

﹝心可專﹐無肉可愛﹐無骨所重。不彊不弱﹐惟化爲用。行之則有﹐廢之便無。若尋其元﹐芒然由趣﹐若究其宗﹐莫知所據。光而不耀﹐靜而不寂﹐澄之不淸﹐撓之不濁﹐譽之不榮﹐毀之不辱﹐奉之不貴﹐卻之不損﹐恭之不益﹐慢之不拔。不損不益﹐淡然無爲也﹞﹟1。

辯夫曰﹕淸眞無爲﹐無依無著﹐毀之不辱﹐譽之不榮﹐恭之不益﹐慢之不損﹐無損無辱﹑無爲而已﹐豈用教演﹖豈須奉之﹖豈懃行之﹖豈徒勞之﹖不如閒靜﹐隨其四气﹐終而用之。人生無常﹐去畱不停﹐不如優豫乎﹖弟子謂可修得大福﹐廢無可恃﹐懃致神仙﹐慢落三徒﹐奉行靈佑﹐辱之禍至﹐何期淸眞無爲之任﹐虛懃之教﹐無益之法乎﹖

答曰﹕夫淸眞者﹐卽是道也。若人行之﹐人自行之﹔若人懃之﹐人自懃之﹔若人恭之﹐人自恭之﹔若人奉之﹐人自奉之﹐何益於淸眞乎﹖人自求益﹐非益淸眞﹔人自求度﹐非度淸眞﹔人自懃修﹐非淸眞懃修﹔人自求道﹐非道求人。是以眞人先自懃苦﹐後獲大樂﹔先自恭奉﹐後得眞尊。若人辱道﹐人自損之﹔若人慢眞﹐人自慢之﹔若人廢道﹐人自廢道﹔若人毀眞﹐人自毀眞。何以故﹖人自罵響﹐非響罵人﹔人自惡眞﹐非眞惡人﹔人自慢道﹐非道慢人﹔人自禍道﹐非道禍人﹔人自滅道﹐非道滅人﹔人自毒道﹐非道毒人。何以故﹖譬如彊弩射天﹐其箭必還。是以人自射天﹐非天射人﹔人自罵響﹐非響罵人。故毒不自運﹐禍不自生﹐一由身口心行所招致也。是以身者﹐三惡之根﹐神仙之本﹐一名良福田﹐二名賦黎園﹐三名種子戶﹐四名遠生門﹐五名道之域﹐六名膿血村﹐七名珍寶器﹐八名瓦礫椀﹐九名明智室﹐十名九夜昏。人能知斯理﹐可名爲眞人。功滿徳亦就﹐三界無極尊。常樂無邊境﹐迢迢太上仙。相好具萬種﹐海智邈大千。功徳不虛妄﹐玄都計因緣。聞而生好心﹐萬劫無一緣。隨業落散去﹐三塗是家因。

辯夫曰﹕如天尊所說﹐人自求道﹐非道求人﹐人自求度﹐非道度人﹐所以立教存文﹐禁誡約束。若道不求度人﹐不應設法加教以動民物。若道不賴於人﹐人豈何所務之﹖將知道好於民而貴其親。

答曰﹕道無親疏﹐化及一切﹖人自親道﹐感而致果。禁誡加教﹐非獨一人﹐約及一切。但人自求禁誡﹐束其身心﹐約其口行。是以聖人之道何求乎﹖有心者志之耳﹗是故人能弘道﹐非道弘人。大道無爲﹐處神淡泊﹐何求於人乎﹖但人自弘﹐非能弘道。故道性徧養﹐非獨一類﹐何故專弘於人乎﹖十方大千之國﹐萬種形名﹐悉以及之﹐終不寄一類而化及也﹐是以普徧形﹟2名﹐豈獨弘之於人也﹗何以故得知之﹖道生天地﹐置立陰陽﹐布造日月﹐安設星辰﹐周天三百六十五度﹐盈縮之數﹐四時代謝﹐毫分無失﹐乃生民人萬類之形名﹐匠成一切﹐而獨弘之於人乎﹖是故非獨弘人。是以一切至士﹐自求於道﹐自求度之。所以者何﹖譬如於水﹐人自求渡﹐乃來渡水﹐將知水不渡人﹐人自渡之。是故道不度人﹐人自求道﹔道不貪民﹐民自貪道。若道貪民﹐則有親疏之隔﹔若道貪度﹐則有進退之性。是以道性淡泊﹐無有親疏﹐亦無彼此﹐慈恩子養﹐平等一切。何以故﹖譬如生十子﹐孩抱之時普恩愛之﹐無欲遺棄﹐小有不和﹐馳追巫卜﹐問其進止﹐聞衰肝碎﹐聞吉踴悅﹐乳鋪慈育﹐遲不長大。曁其長成﹐專志自計﹐反目二親﹐命不順從﹐教不入懷﹐色不和候﹐言生攻擊﹐惡聲遠近﹐鄰邑異目。惡迹畏影﹐隨逐急疾﹐至死乃止。形沒名流﹐伊馨恆存。若有一子二子﹐言命色順﹐善聞遠著﹐此邑取風﹐芳歌不輟於路口。十子兄弟﹐馨香善惡﹐其用不同。故道慈眾生﹐亦與十二種恩等耳。長成孝順﹐其任隨意。是故父母正﹐知生養孝順由子﹐道正﹐知慈悲恭由百姓。是以道慈眾生﹐如母愛子﹐無有親疏﹐亦無貪物。道慈母愛﹐亦復如是。

辯夫曰﹕受﹟3恩。更問余解。如天尊所說﹐道慈眾生﹐如母愛子﹐普哀一切﹐無有遺棄。竊見世間有苦厄之人﹐進不得生﹐退不肯死﹐哀悲摧碎﹐樹木啼泣﹐六畜沾津﹐飛鳥哀鳴﹐視者忘身﹐聽者酸零﹐苦楚傷割﹐不可處之。道若大慈﹐應哀念之﹐矜濟救度﹐免脫斯苦。道不哀憐﹐叵不矜濟﹐推斯證驗﹐將知道無慈悲﹐恩及一切。昔孤童之感河屍絕流﹐棄嬰繁陽﹐靈狩乳棄。山河尙復矜感﹐而況於道乎﹖推緣之應﹐將知道不有慈﹐聖不有悲﹐獨立不羣﹐無爲之任也。

答曰﹕一切眾生﹐各有緣品﹐若憂若悲﹐若苦若惱﹐先業定也。如是河屍棄嬰﹐所以流絕﹐靈狩乳者﹐悉吾遣蛟龍絕流﹐靈狩養嬰﹐汝知不乎﹖所以知之﹐水正知流行﹐虎正知殺害﹐何故不爾﹐以吾故耳﹗

辯夫曰﹕道若有感﹐則無憂苦﹐若道慈悲﹐則無孤遺。所以天下塗炭﹐乃至滅身而無其救﹐將知無感無慈﹐任化而已。若當不爾﹐道有二種﹐一主貧苦孤厄災禍﹐一主長壽富樂自然。類族斯義﹐當知有二也。

答曰﹕一切眾生﹐各有因緣﹐長短苦樂﹐居然定分﹐無可移易。先業旣定﹐報亦難準﹐是以業果不妄﹐取報無殊。譬如種植﹐隨種而生﹐豈有非類而生者哉﹗貧富苦樂之果﹐亦復如是。所以者何﹖一母生子﹐乃至四五﹐長短黑白﹐正陋不同﹐壽命貴賤﹐各不一等﹐將知先業所種不可移也。如汝所問﹐悉得聞知。

天尊曰﹕夫也﹐非汝所問﹐則眾不知﹐非汝所訪﹐則眾不決。今汝起一燈之照﹐足充萬里之光﹐汝若有滯﹐未足爲滯﹐汝若有惑﹐未足爲惑。

辯夫曰﹕受恩。但六獘不知﹐疑惑者多﹐𨿽問數事﹐得釋理趣﹐余滯比肩﹐實心不盡﹐意欲更問。天尊曰﹕若有疑必問﹐勿使抱惑懷疑﹐以迷當年也。

辯夫曰﹕重受天恩。如天尊所說﹐一切眾生﹐各有緣品﹐貧富苦樂﹐居然定分﹐貴賤長短﹐各受先業。不審貧苦孤賤﹐更可修善得福﹐遇時不爲﹐卽流轉涉惡而生﹟4。惟願天尊告其因緣﹐所請得了﹐令諸貧苦不及之人﹐悉得聞知。

答曰﹕汝之所問﹐甚要甚妙﹐端坐諦聽﹐爲汝說之。夫一切眾生﹐若苦若樂﹐若貴若賤﹐一由先身所造因業﹐今之所報。若諸貧苦不及之人﹐當知貧苦不可居處﹐勉力修齋布施﹐屈伸禮拜﹐香水供養﹐助人擔重﹐路避老厄﹐行齋勸化﹐眾善備至﹐當來悉獲太眞之道﹐而言貧苦乎﹗貧人布施銖兩﹐當同國王百金﹐苦中行道一禮﹐當同一身出家。何以故﹖居貧不足﹐應惜不惜﹐施功髙大﹐不可稱量。苦者無聊﹐不應憶道﹐而一禮者﹐故可當慢士一世出家。是故湯中出蓮華﹐可謂難乎﹗故業無常定﹐作之皆報。但患貧苦﹐可知有道﹐恆不及人﹔但患孤賤﹐不信因緣﹐常居孤賤。是以眞人見是畏故﹐行學修道﹐故成眞人。若苦惱眾生﹐知於苦可惡﹐知於樂可欲﹐苦而行之﹐亦與十仙同等。何以故﹖知苦行苦﹐故終無苦。覺賤不處﹐故能去賤。何以故﹖一切眾生﹐悉有樂性﹐悉有苦性。自一仙以下﹐苦樂之性﹐莫不居之﹔自一仙以上﹐永與苦別﹐而況於道乎﹖故一切眾生﹐業無常定﹐隨造便報﹐豈有種類也。

辯夫曰﹕受恩。願問余解。不審十方恆沙眞人﹐一切得道大聖眾﹐爲稟何炁而生﹐爲習何道而致斯業乎﹐得如今之報也﹖

答曰﹕十方恆沙眞人﹐得道聖眾者﹐莫不悉從修本相是經之人也。夫本相者﹐大無不包﹐細無不入﹐廣演言教﹐廣度天人無量﹐亦如恆河沙之眾﹐不可稱記﹐亦如江漢浮橋﹐肇劫水首以來﹐度人無量﹐不可勝數。本相開化以來﹐度諸聖眾﹐亦復如是。如汝修行經典﹐齋戒不絕﹐功徳滿足﹐亦與十仙等耳。如十仙本悉因凡夫苦惱﹐苦行至致光明也。何況子之前業廣闊﹐逮乎今身﹐聰茂淵溢﹐解了玄宗﹐其功等於昆侖﹐其徳同於淵海﹐十仙之期﹐毫分不失。何以故﹖子兩鏡﹟5相照者﹐其暗普滅﹐遊乎上淸之道﹔金書玉隱﹐紫解注名﹐亦如影生前暉﹐定於中陽。子之徳宗﹐亦復如是。

辯夫曰﹕如是如是﹐得道聖眾﹐去如恆河沙之數﹐無有返者﹐今始修學﹐亦如恆河沙數﹐有終期而無盡也。若當不盡﹐去不休停﹔若當有盡﹐因緣卽滅﹐惟願分別。

答曰﹕如是如是﹐去如恆沙﹐不足爲多。九天數終﹐乾坤灰揚﹐爾時螻蟻﹑一切蠕動﹐皆發善心﹐動經千天﹐得道之眾﹐未足爲多。蠕動皆發善心﹐萬類之眾﹐普遷七寶玉京紫微之中﹐動經千天﹐得道之眾﹐未足爲多。是故空不可滿﹐虛不可實﹐故名﹟6不可思議之場也。珠口納眾由不盈狹﹐長樂廣包由不充徧﹐而況於空虛乎﹖

辯夫曰﹕受恩。更問余解。如天尊所說﹐劫末運終﹐普皆成道﹐無有逋畱。展轉化生者﹐當爾何假於教﹐何求於師﹐何勞於懃﹐何托於法﹐徒自涉苦懃耳﹐不如端拱﹐自求生養雞黍之肴矣。

答曰﹕夫百年之苦﹐不如一年受樂而死﹐粗布十端﹐不如色錦一丈。鳥雀豈不受命三百﹐不如人受一年。居鐵百斤﹐不如金錢十文。欲許千金﹐不如交粟一斛。待百世之王﹐不如足食之貴。譬如博弈﹐貴其前出﹐先者爲勝﹐終不畱負﹐畱負者﹐卽是身之累也﹐擔愧負累﹐雇業以償﹐東作失利﹐遂致困乏。畱負子孫﹐恆居不足﹐托命債力﹐投身死地﹐男卑女賤﹐人不仳之﹐博弈之負﹐乃至如斯。所以者何﹖博之前出者﹐譬成道眞﹐畱負者﹐譬三塗。是以眞人早行修道﹐今得八解之果﹐常樂無爲﹐其徳無量。何以故﹖譬如種植﹐先種前食﹐中種中食﹐晚種晚食﹐不種無所收食﹐若遇顚災﹐無可收拾﹐主施散給﹐爾乃得之。不造而望果者﹐亦復如是。何以故﹖譬如百歲任重﹐豈可越投﹐十年囹圄﹐豈可竟之。遙望十年之甘﹐時當昧也﹐指日而須者﹐未可致。是以眞人知未望之望﹐故絕望而獲望﹐知未果之果﹐故絕果而得果。何以故﹖譬作田耨﹐恃天而雨者﹐將不遂其願﹐不如先治渠堰﹐引水漑灌﹐定可獲也。天非不無雨﹐但恐炎陽而敗﹐饑饉艱辛﹐命不延久。劫末非不無道﹐但恐三塗而不可免脫。是以眞人畏是故﹐故先求道﹐其眞旣崇﹐永無憂敗﹐常生無爲﹐爲於無爲之爲﹐任於無任之任﹐托於無托之托﹐寄於無寄之寄﹐居於無想之想﹐處於無著之著。是故聖人尙於初業﹐貴於先功。何以故﹖貴於先功﹐尙於學士也。三元九厄﹐殃災叵遇﹐有能遜心修道者﹐普得免脫也。是以聖人尙於先功﹐貴於初業。若有志於道者﹐悉由初業也。初業者﹐是罪之因﹐先功者﹐前舉之功﹐故貴功而尙業乎。不貴不尙者﹐與諸六畜同之﹐所以者何﹖六畜不知有道﹐豈識功業之妙理﹐故同六畜耳。

辯夫曰﹕受恩。願問余解。世有學士受師教法﹐修行道徳﹐動經年劫而不成立﹐復有學士修行道徳﹐未必多年而致太眞無爲之任者何﹖

答曰﹕學士修道﹐貴在會理。多年而無成者﹐心不會理。譬如跛﹝疒十可﹞規於萬里之所﹐日涉不過十里﹐三年乃達其所趣。復有一人﹐俱與一處﹐同涉一趣﹐及其馳涉﹐日行三百﹐不過月旬而達所趣。學士心會﹐亦復如是﹐譬如飛步﹐難爲及也。何以故﹖一人乘龍﹐一人步涉﹐豈可相逐﹖裏趣同所﹐飛涉不等﹔學士志道﹐不同一等。或形染道法﹐心存有中﹔或假眞專僞﹐妄泄祕要﹔或言如眞人﹐心懷良賤﹔或口誦明文﹐心不專一﹔或身居上學﹐迷貪財色﹔或矯假髙貴﹐威赫愚俗。如斯之士﹐定入三塗﹐道在何處﹐未熟之聞﹟7﹐並可逐侶﹐𨿽行世界﹐卽是行屍獄也。一切學士﹐豈得同之﹗所以者何﹖譬如辯意﹐一人作意﹐十人辯之﹐一人作難﹐十人射之﹐值之者若一若二﹐射著者若兩若三﹐其意豈不同一﹐但所見不同。會以不會﹐亦復如是。

辯夫曰﹕受恩。更問余解。竊見世中﹐十人五人﹐同時出家﹐隨心所好﹐各奉一師﹐修行道徳﹐不捨晝夜。一師之徒﹐悉得五通之果﹐一師之徒﹐無有異悟。若依其年﹐年則同之﹐若依其懃﹐懃勞等所﹐一師之徒獨進﹐一師獨不進。

答曰﹕師有明暗﹐故有進否。所以者何﹖師者﹐卽是道之門戶也。若有明師﹐善知經義﹐觀今玄宗﹐辧道冥趣﹐教授禮拜﹐勅誨如法﹐依文演授﹐將入法會﹐約之以禮﹐尊之以律﹐日日增受﹐形殊見等﹐若遠若近﹐尋之明了。兢懼威神﹐恆恐馳趣﹐日夜翹勤﹐專守不移﹐炁和神柔﹐形魂暢悅﹐神暉授引﹐擁將眞道﹐孔務三眞﹐將感玄應﹐敷教回景﹐猛狩依附﹐三師進策﹐加研轉神。五通之果﹐因功而得﹐將來定受玄紀無爲之果也。所以者何﹖明師者﹐百道之關梁。譬如入海采於眾寶﹐先知投簡名刺之法﹐牢船鐵﹐沈帳﹟8帆﹐設軒之詣寶所﹐綴沈浮船﹐乃發沙石炮﹐營墳煎取﹐若多若寡﹐來往莫蹶。奉逐明師亦如是。何以故﹖譬如萬萬里重崄之中﹐甚有金丹﹑柔琉﹑八芝﹐有能進到取而服之者﹐命同天地﹐終不橫夭﹟9。有聞之者﹐莫不傾俟﹐人人應涉取而服之﹐但患崄阻﹐悉滯莫進﹐無不返者。暗師之徒﹐亦復如是。柔琉非不有之﹐但患悉滯不達﹔空中非不有眞﹐但患莫然無趣。所以者何﹖譬如漏船渡水﹐水滿必沒﹐湍浮廣水﹐中流必沈。遠所八芝﹐重崄必返。入海采寶﹐不投簡刺﹐舟船必翻。師徒無徳﹐亦復如是。是以眞人終不自師﹐故能成師﹔終不自明﹐故能成明﹔終不自我﹐故能成我﹔終不自智﹐故能成智﹔終不自見﹐故能成見﹔終不自髙﹐故能成髙﹔終不自徳﹐故能成徳﹔終不自彰﹐故能成彰﹐終不自用﹐故能成用﹔終不自任﹐故能成任﹔終不自大﹐故能成大﹔終不自美﹐故能成美﹔終不自眞﹐故能成眞。凡此十三﹐眞人所不取。夫學士之法﹐甚須良釋﹐忖思行業﹐未使未任爲任﹐後必成患﹐未匠爲匠﹐後必傷手。是以眞人不尙其名﹐其名顯矣﹐不貴其譽﹐其譽遠矣。故道士務於道﹐勤於徳﹐托良徒﹐追明師﹐講化律﹐誦經籍﹐習仙气﹐修齋直﹐思神明﹐檢口過﹐束五心﹐逝六情﹐背陰賊﹐向生門﹐行大慈﹐念一切﹐哀孤老﹐矜寒貧。斯學士之上業﹐賢者之福田﹐自非明師之約法﹐何能如斯﹖是以明師者﹐道之門戶也。何以故﹖其師明則法教行﹐其師暗則法教不成。是以一師之徒獲五通之果﹐一師之徒而無悟感也。

辯夫曰﹕受恩。願聞余解。夫學士斷谷服藥﹐得道以不﹖

答曰﹕得。問曰﹕何如長齋﹖對曰﹕不如。問曰﹕長齋何如誦經﹖對曰﹕不如。問曰﹔誦經何如坐思﹖對曰﹕不如。所以者何﹖去谷之士﹐正念藥耳﹐藥炁充足﹐正滿千年則終﹐方更受生﹐方與始學同耳。長齋之士﹐日計其功﹐功滿一萬﹐飛升太空﹐下超四道﹐一仙齋直﹐功滿徳就﹐遂成無爲至眞之道乎。長齋之果﹐不可思議﹐若有誦經之士﹐亦不可思議。所以者何﹖讀經之士﹐計文爲功﹐一字一功﹐功滿三千﹐名列上淸﹐而況廣看捲目﹐長執文籍乎﹖何以故﹖經者﹐道之教﹐若讀而依行者﹐卽是道之面勅也﹐是故經者﹐經緯眾生﹐去貪欲之患。其患旣除﹐煩惱災盡﹐其災旣盡﹐五毒亦減﹐眾惡旣消﹐萬善同會﹐運邈羣仙﹐得爲無上之果。是以眞人寶經而珍之﹐愛樂如妻子﹐十仙由斯起﹐經最爲無爲首。學士之爲道﹐亦不可思議﹟10。所以者何﹖思之言念﹐念之言定﹐定之言不動﹐不動者﹐卽用十仙人也。何以故﹖閒所門故﹐絕於不正之想﹐廢於非意之意﹐神亦旣定﹐志亦難奪。是以眞人修行故能定﹐修經故能正﹐修齋故能長﹐仍行而不攺﹐故能成至眞。暫時不去離﹐功滿無上賓﹐逍遙紫金場﹐常樂必致身。一切恆沙眾﹐悉修三業因﹐功集綜十方﹐岧岧太上仙。汝當行如是﹐善著亦如前﹐蓮華足下生﹐相好恆自然。

辯夫曰﹕受恩。更問余解。如天尊所說﹐三業其功無量﹐乃與十仙同論﹐不可思議﹐不可稱量﹐不審餘業有報不﹖答曰﹕有。

問曰﹕如有學士﹐不修三業﹐廣修宮觀﹐供養之具﹐悉以布施﹐得何報乎﹖答曰﹕天堂自然報。問曰﹕受報旣已﹐寄何所居﹖答曰﹕寄於無常之寄﹐居於無常之居。何以故﹖若處報中修行三業﹐與上道同論﹐得計無上果。若處報不修三業﹐下落於人鳥中﹐或落三塗中。故寄於無常之寄﹐居於無常之居。問曰﹕不造四業﹐專於修壇布散﹐得何報乎﹖答曰﹕天廚地藏受報。問曰﹕報盡已訖﹐受何所寄﹐居何所任﹖答曰﹕亦無常所寄﹐何以故﹖若報中當修三業﹐其果無上﹐若不爾者﹐隨業墮落﹐故無常所寄。

問曰﹕如有志士﹐不修五業﹐專於道化﹐不營俗事﹐得何報乎﹖

答曰﹕四道難階﹐漸修定也。何以故﹖斯人卽在家道人﹐故若報中修行三業﹐其功髙於三業﹐上與可進之益﹐下與進仙齊倫。是以眞人廣建福田﹐無不果也。何以故﹖眞人具種造﹐故具種報﹐具種慈﹐故具種愛。以造宮觀﹐故今得感宮殿也﹔以修壇布散﹐故今得天廚飲食也﹔以道化人﹐故今得無礙智﹔以斷五辛﹐故今得淸淨身﹔以斷甘肥﹐故今得無爲形﹔以好禮拜﹐故今得無上尊﹔以好不煞﹐故今得長生壽﹔以好贊善﹐故今得千種聲﹔以行忍辱﹐故今得麗妙形﹔以不毀辱﹐故今得眾愛敬﹔以恆救濟物﹐今得無病患﹔以心無愛憎﹐今得平等智﹔以藥救眾生苦﹐今得神口良﹔以好莊嚴法﹐今得紫金身﹔以口不妄說﹐今得蓮華舌﹔以不逝絕﹐故今得具種相。一切不可及﹐悉由先造長。眞人行如是﹐超越太上鄕。汝但行如是﹐前亦不足長。功集運湊會﹐兆劫如電光。逍遙大羅外﹐坐視大千方。毫釐若掌珠﹐珠去就先良。如斯之徳業﹐悉由萬行將。一善不修備﹐十仙乘髙岡。勤苦不辭憚﹐普會至眞場。

辯夫曰﹕受恩。願問不解。如天尊所說﹐十方恆河沙之眾﹐悉從三業而起﹐不審國主侯王﹐復作何業﹐得爲人尊﹖其父亦崩而子繼之﹐所以者何﹖若計因緣﹐則不相承﹐若計種類﹐則有斷絕﹐其中差互﹐疑惑不盡﹐惟願天尊告其因緣所從而來。

天尊答曰﹕善哉﹗如國主侯王﹐所以世封﹐以先業所鍾﹐同受其福。

問曰﹕所以斷絕﹖若有福之人﹐同生受福﹐應當姓嗣不絕﹐若不爾者﹐則無因緣。

答曰﹕一切貴賤﹐各有緣品﹐若先業同﹐故同一福而受其性也。何以故﹖譬如佃田﹐隨種而種﹐因種而生﹐若攺其種﹐則攺種之。是故一地可易百種﹐而況一封攺絕乎﹖

辯夫曰﹕受恩。願問余解。天尊演說斯義﹐世之無有。不審本相從開化以來﹐爲經幾劫﹐爲度幾人﹐爲度有緣﹐爲度無緣﹖惟願天尊告其因緣所從而來。

答曰﹕善哉善哉﹗自本相妙經吾所宗受﹐動經恆沙劫數﹐度人無量無邊﹐不可記稱﹐恆與人運同生﹐與運同滅﹐海水沾錄﹐由不知之。如日月登明王之前﹐得道大聖眾﹐亦如恆河沙之數﹐莫不悉從本相受學而致道也。是以本相者﹐諸經之元王﹐與道轉輪﹐不可思議﹟11。夫聞天尊所說﹐悉同受解﹐便大歡喜﹐卽起三禮﹐於天尊前長跪稽首﹐而作偈曰﹕

千載因緣會﹐運生落斯形﹐值遇無上尊﹐辯說至眞經。請問無不解﹐道隨三業生。諸善寄無常﹐流轉亦無停。學士奉明神﹐法教日以明。指求無爲迹﹐果感十仙名。師徒普暗昧﹐萬劫不雕成﹐盲人涉萬險﹐必墜於大坑。一師大聖眾﹐悉超至眞經。今自諸來者﹐萬善必令行﹐不避國王侯﹐莫不遜心精。富貴如水泡﹐不足博爲榮。得道紫金體﹐本空無爲成。一切貴賤徒﹐是非在心精。

太上妙法本相經卷上竟

﹟1以上《道藏》本原缺﹐據惇煌P。2357號殘捲補。惇煌本首行前亦有缺文。

﹟2形﹕原作「於」﹐據惇煌P。2357號殘捲攺。

﹟3受﹕原作「愛」﹐據惇煌本攺。

﹟4生﹕原作「坐」﹐據惇煌本攺。

﹟5鏡﹕原作「影」﹐據惇煌本攺。

﹟6名﹕原作「多」﹐據惇煌本攺。

﹟7聞﹕原作「問」﹐據惇煌本攺。

﹟8沈帳﹕原作「深張」﹐據惇煌本攺。

﹟9夭﹕原作「天」﹐據惇煌本攺。

﹟10﹟11議﹕原作「誼」﹐據文義攺。

太上妙法本相經卷中

普言

道匠天地﹐徳崇萬物﹐含養無窮﹐功充合气。百獸神虫﹐知道所生﹐猶尙依親﹐悉無害想﹐而矧神仙之念乎﹗外道不宗﹐不如百獸神虫之心。土木可移﹐外道不受﹐將知心去身往﹐神形永止﹐所見殊異﹐故神形離索﹐不同而居。夫爲道也﹐身心力行﹐同時而到﹐不妄不想﹐專執不動﹐天雨飛石﹐火生焚地﹐地爲之出黃泉﹐黃泉湧沸出﹐終不暫顧﹐斯是志士之尙道業也。樂居於勞山﹐徒有三千天魔﹐發山打鍛搥擲﹐亂墜其側﹐樹木摧折﹐山崖崩缺﹐千萬段數﹐亦如飛雪﹐石不能傷﹐完端不易﹐樂心不搖﹐存念如故。復有炬焰百數﹐競來恐赫﹐林木燋燃﹐蕩無苗果﹐乍來乍縮亦如海。譬樂志靜然﹐安心由閒﹐頗無驚張﹐其念叵解﹐其想逾明﹐不煩不懼﹐道心如故﹐將取之於無爲。不言之說﹐惟與我子﹐不名之教﹐惟與我息。何以故﹖不言不名﹐卽體空無。斯之侶者﹐道心獨起﹐非世庸之所及也﹐悉是天上來。外道倒見﹐起教於實﹐亂悞羣徒﹐入火者眾﹐而況體空無乎﹗若爾者﹐卽是我種子。非種非子﹐何能知空無之爲主﹖何以故﹖道匠天地﹐不以我爲父﹐徳崇萬物﹐不以我爲母﹐而況獨知空無之所從也。是以眞人知空之可宗﹐故習空得空﹐知無之可恃﹐故修無得無。若知不言不名者﹐故知天人降生﹐於世化人也。抱道而用﹐負陰而行﹐賴空而利﹐因無而功。一切含气﹐由不知所從之﹐謂言自然﹐謂言因緣。若苦若樂﹐若富若貧﹐若貴若賤﹐悉有斯言。眞知自然﹐不信自然﹔眞知因緣﹐不信因緣。亦如小兒習語﹐知導不知義﹐知學不知理。吾故學父之教﹐宣於萬方﹐勤而不辭﹐勞而無功﹐恆以功成身退﹐以遂天道﹐故去彼取此。

道彊若折﹐徳弱若雪﹐以取中和﹐禦於上下。故髙者抑之﹐下者舉之﹐此道之所用。若剛則亡﹐若彊則折﹐不亡不折﹐乃肯常全。若剛若彊﹐身無可恃﹐道在何方﹖是以道人取於中和﹐去於剛彊﹐抑髙舉下﹔水性養身﹐浸潤玉宮﹐始終無患。是以眞人無病﹐以百姓爲病﹐故曰病病。不憂不患﹐吾有何患﹖

彊梁者﹐死之本﹔和柔者﹐生之根。何以故知之﹖虎彊以阱檻之﹐木彊以火拱之。阱豈不可畏﹐以友居之﹐故彊爲者必爲阱所患。火豈不出木﹐以鉆不止﹐故搖動者必爲火所焚。是以眞人折於彊梁﹐存於和柔﹔是故堅彊者死之徒﹐柔弱者生之徒。故道人尙於生道﹐貴於握固﹔魔俗尙於彊梁﹐貴於膠漆。故眞俗所用不同﹐求利殊別﹐勤勞𨿽同﹐受用更倒。

所生翁﹐所因翁﹐孰親﹖生翁﹐天气也﹐順之則炁和﹐逆之則气亂。故父與天同﹐母與地等﹐若逆父母﹐卽是逆天地也。但思尊於所生﹐重於因父母﹐以愛妻故﹐是以重之。是以眞人去愛﹐故能成眞﹐重於所生﹐故能成道。故天下不同﹐所見各異﹐一切人民等同﹐受其天炁而生﹐因其地气而長﹐各不識所生之重﹐天地之恩﹐皆不如禽獸神虫之識道也。

淫女羣居﹐廣補發人﹐若樂居之﹐則與女淫之﹐若不願樂﹐志如宦夫﹐不動不搖﹐豈補何益也。但患以淫見淫﹐淫何可禁﹐以淫加宦﹐宦何所貪。是故聖人逝心如空鳥﹐絕情如嬰宦﹐假入淫國﹐何能染乎﹖淫女非不好欲﹐我不與欲﹐其好何補﹖以兩淫相好﹐故生欲耳。是以眞人數經淫女﹐而女悔悟﹐不加其欲﹐益自斷絕。故見色﹐土木以譬之﹐見寶﹐瓦礫以投之。何以故﹖貪寶與寶﹐其貪愈起﹐好淫與淫﹐其欲愈繁﹐曁至大緣將滅﹐寶色何寄﹖方之抑割﹐道無不成﹐惟有知者﹐乃能思之。

一生萬物﹐四大之本﹐而人不知。陽生陰育﹐而人莫信。天覆地載﹐眾生不識。日月照明﹐萬類不悉。現效明證﹐不信有神。任命生死﹐不造因緣﹐偏見異趣﹐因父爲寶。是以眞人行一抱徳﹐以養四大﹐功成事就﹐遂致紫金之報。故知者識之﹐先造因緣﹐以養神形﹐不棄不捐﹐全固如常。故知一生於二﹐二生三﹐三生萬物﹐致天地長存﹐由斯而興﹐故恆寶而行之也。若不知一者﹐卽與六畜同論。六畜不知有一﹐不知因緣所從而來﹐故與六畜同論之。

道方而不割﹐隨應而普入﹔徳圓而不闕﹐因功而感成。若割則有缺損之患﹔若闕則有罷廢之短。故不割不闕﹐淡而不損。所以者何﹖有心者應﹐有功者感﹐流灑萬方﹐曲入室實。故非寬非奢﹐能應之寬奢﹔非闡非狹﹐能應之闡狹﹔非好非丑﹐能應之好丑﹔非罪非福﹐能應之罪福。故不思叵議﹐虛無功匠﹐形充萬類。若言辯之﹐非文能釋﹐若知量之﹐非大權所測﹐譬之谷神﹐隨之大小方圓而應。道之應化﹐亦復如是。

善人如水﹐利入一切﹐功濟如流﹐悉受其潤。是故道爲柔弱之寶﹐徳爲經緯之珍。是以眞人恆寶於道﹐常珍於徳﹐守而不移﹐乃成眞人之任乎﹗石與水相和而有﹐梵子與道相名而化﹐其名𨿽同﹐取用理殊。是故水石𨿽同一域﹐受利不等。故眞人寶道珍徳﹐貴於水利﹐終日行不離其輜重﹐顧之若左右﹐執用若目前﹐摻之若可畏﹐晝夜汲汲﹐恆若不足﹐故能成眞也。

天下有道﹐眞法興焉﹔天下無道﹐眞法廢焉。何以故﹖天下不崇其道﹐眞炁去離﹐是以廢焉。非王者所能廢﹐但祚將欲終﹐故起迷心而廢之。若其興焉﹐非王者所能興﹐但福將無窮。是故饁王捨於色染之穢﹐紫陽將應之﹐妙梵發於誓願之信﹐當來有拔苦之難。斯皆先業所造之於今身。若今身所造﹐後世之資﹐若前世所造﹐今形之暈。是以帝王不能興﹐不能廢。若政而順用物﹐來取於此﹐更受會乎﹖與饁王等也。

出生入死﹐不停一所﹐輪轉五道﹐受生隨趣。計業受生﹐不妄受榮﹐不妄受悴﹐天候地伺﹐主檢精魂﹐毫分不失。亦如磑齒磨稜﹐莫不拘者。若受以不受﹐亦復如是。何以故﹖譬如築墻版無不杵﹐若一版不杵﹐則不可立。是以聖人恐罪叵過﹐故勤於道業﹐志於淸眞﹐不拘於俗﹐不務王業﹐以是勤故﹐得生無拘之患。能有志識者﹐盡與天人同侶﹐不魔所嬰﹐不橫他緣。何以故﹖以志識故。不志不識﹐與六畜同侶。所以者何﹖六畜止知識其母﹐不識其父﹐是以不志識者與畜同。

髙而莫蓋﹐卑而無底﹐傍而不窮﹐推而不盡﹐度不可極﹐量不可及。彌蕩自臣﹐混而自行﹐應身萬有﹐功就十方﹐宣育有形﹐慈及一切。何以故﹖若無其應﹐教誰能了﹐是故起應之。修其應教﹐以心專結﹐而不可解者﹐亦與無上同會乎﹖是以眞人修於應化之法﹐以致於無爲。若知應化之可法者﹐勤而行之﹐亦與眞人同侶。何以故﹖眞性無形﹐誕生虛無﹐非色非像﹐妙炁自然。豈有闕割而應之﹖分而不減﹐布而不盡﹐湛然夷微而不所依﹐故著炁成形﹐宣濟萬形。

大逝無巓﹐其用不窮﹔大反無下﹐其用不極。成功而不居﹐恆以身退之﹔器匠而不稱﹐恆以名去之。斯正眞之上教﹐無爲之理務。成功而不處﹐此天之道。器匠兩不務﹐此眞人之範。不功不名﹐豈遂巡化﹖是以眞人存於不名之教﹐勤於不勞之功﹐故能成之。何以故﹖若存其名﹐則功不立﹐若存其功﹐卽則施之。是以眞人知行不知其名﹐知勤不知其勞﹐故施不望報﹐而果自成。歸海不望其返﹐而水自還﹐大逝之應﹐亦復如是﹐故知行知勤之也。

築室以戶牖﹐起明以景暈﹐正於妙室而莫景入﹐豈有明也﹖若無景﹐則工匠無所造﹔若無戶牖﹐則明無所照。眾生無道性﹐則匠無所加。眾生以可鑑之理﹐故設範以教之。若夜視室中﹐無可居之﹐以景暈敷﹐遂乃可工之。是以眞人蒙三師加訓﹐得成眞人。何以故﹖築室不立戶牖﹐則與無室同之﹔有身不蒙師教﹐則與無身等之。是故眞人捨愛而修道﹐故能成眞﹐出家而行學﹐故能成徳。是故郁羅翹貴道而尙徳﹐以致無爲之位乎﹗

金玉如山﹐錢帛如原﹐不存其道﹐不志於眞﹐何如日逾滅之﹐日福盡之﹐無所恃之﹐無所怙之。雀羅其糞﹐無所尙之﹔蜣螂擁丸﹐無所珍之。故寶珍不可貴﹐錢帛不足尙。是以眞人貴道而賤寶﹐尙徳而去錢﹐終致太眞之位也。何以故﹖寶集則禍門﹐錢聚則盜臻。是故道人勤道不勤寶﹐修徳不修帛﹐便使積錢至天﹐不如坐進此道﹐故不爲寶﹐不爲帛。

道生於萬物﹐徳畜於一切﹔功加於有生﹐普育於有形。故道生萬物﹐不以爲主﹔徳成有生﹐不以爲勞。是以道居其上﹐不以爲重﹐而民莫厭。若非其道﹐財不久立。何以故﹖人不可去其道﹐魚不可離其水。人去道則亡﹐魚離水則死。是以眞人抱道而執徳﹐故能常生。常生者﹐湛然不遷﹐居無爲之任。是故長生久視之道﹐久視謂天地毀滅﹐千數灰揚﹐萬物普盡﹐而身獨存。視天地磨滅﹐其神湛然﹐故曰久視長生之道。

嬰兒之未生﹐其性則無欲﹔明珠之在蚌﹐其耀處於內。所以者何﹖嬰兒之性﹐外無所了﹐內無所分﹐念乳則啼﹐不饑則止﹐假令久不乳﹐終日號而不嘎。何以故﹖以和之至﹐無躁無煩﹐故可生善。明珠在蚌中﹐發則成珠﹐不發終始爲蛤中﹐但患長大﹐情欲所攝﹐其毒不可折。是故眞人從於無欲而成眞道﹐起於年七而奉其徳﹐故可成身。何以故﹖欲者五毒之根﹐想者禍身之本﹐故去之﹐敢從不敢放。

無常之客﹐不可投之﹐外道之見﹐去而不反﹐若其悟之﹐速於庸夫﹐地仙之位﹐須臾可到。何以故﹖邪學之染以入﹐孔智之炁以布﹐宿惠之徳以受﹐但見差跌化成邪道﹐是故宿著而悟速。無常之客與外道見等﹐迷心不變﹐去而不反﹐專繩行之﹐不執忠愨﹐隨風東西﹐吹之悉去。所以者何﹖漆性尙黑﹐因色而就﹐不專一色﹐隨染卽著。故無恆之夫﹐不可以道禦之﹐外道之見﹐不可悔之﹐各執一趣﹐不師正教。是故眞人志如昆侖﹐堅然不動﹐林木頗長﹐終不穎脫。是以眞人結於不結之結﹐而不可解﹐關於無關之關﹐而不可開﹐終不隨風而去﹐故能成眞。

作土爲泥﹐非水不成﹐埏埴爲器﹐非均不平﹐是以水爲和均之始﹐均爲平鐐之本。故匠加其功﹐得有瓦器之名﹐無加之則泥不和﹐無均平之則埏。是以土水均匠﹐擁循扶立﹐方付埏塈﹐火營煙色﹐靑了封閉﹐冷熟開之﹐則見瓦器之功。所以者何﹖土者瓦之因﹐水者瓦之緣。埏埴瓦支體﹐平均文教扇。工匠世之範﹐火眞炁專。瓦器崇用無爲﹐徳因起之於絲毫﹐遂成江海山嶽。眞人從斯業﹐今得無上賓﹐一切凡夫福﹐履之成十仙。海徳不思議﹐威力振大千﹐其道如是神﹐無量亦無邊。

絕學不邪僻﹐不學如盲人﹐得道由斯起﹐不解道學眞。遊遊若畜行﹐正念貪殷懃。口利行六畜﹐手系期之牽。攪竊世間物﹐自作家有田。不知冥中負﹐地獄刀風因。不勘惚毒苦﹐求還喚子孫。復連相牽挽﹐蕩盡不立煙。若能去諸盡﹐玩玩至眞文。邪僻自斷絕﹐故無來附親。不學殊無目﹐好惡不別新﹐六畜不知學﹐故如新之論。罷功絕諸籍﹐岧岧常自然。利益不思議﹐萬劫若電間。道徳如是力﹐智者乃能勤。初如不足觀﹐徳著識玄宗。功感成無爲﹐朝師三界賢。但修莫懈倦﹐必致常樂門。

美與惡﹐其孰多﹖惟與阿﹐理幾何﹖是故君子惡阿﹐終得君子之行名。君子亦非天授﹐亦不地與﹐抱忠報行﹐言信善著﹐不華不飾。惟人行人﹐有名而無果﹐阿人行人﹐有威而無實。故智者罷去君子之行﹐修於無爲之道。

道行尙卑﹐魔行尙髙﹐人道貴生﹐鬼道貴終。眞道務朴﹐人道務華。其名𨿽同﹐逆順不等。何以故﹖尙卑欲取眾善之徳﹐其徳旣合﹐成足江海﹐是故尙卑。魔行尙髙﹐不受眾徳﹐自師所長﹐不下於眾善之善﹐故爲魔行。人道尙於完端﹐不希常生之生﹐若遇疾苦﹐請禱神祇﹐妄求恩福。不希久視之生﹐故曰貴生。鬼道貴終﹐貴於終亡﹐尙於被傷﹐故爲貴終。眞道貴於質朴﹐不務華榮。正有憂道﹐不憂其榮﹐是故所憂𨿽同﹐逆順不等。是以眞人但以身卑下﹐故能合眾徳之徳﹐皦如日月﹐髙如昆侖。

江海處於卑下﹐以摽百谷之王﹐佐玄崇於眾徳之徳﹐四師果授於靈智之道。是故道人不足顧於髙﹐不足恃於惠。是以侯王自稱爲孤寡﹐賤稱而致祿髙。故眞人居下﹐故能成於髙﹐善受眾徳之徳﹐故能成其徳。何以故﹖堆不著水﹐百艸不能長﹐深而不廣﹐髙而不厚。蠶如於發﹐食葉吐絲﹐成於衮冕﹐彩繒五色﹐芬芳葩葩﹐貴賤同猥。其外國土無桑蠶﹐見於彩繒﹐不知所由﹐若有人辧之從蠶口中吐出﹐巧婦織成﹐無不信之。若有師徳辧道所由﹐相好具足﹐人中無比。音如雷鳴﹐目如日光﹐肶鹿﹐面貌平陽﹐手垂過膝﹐足躡乾剛﹐掌有十文﹐額參午行﹐耳髙於發﹐八道廳堂﹐鼻有雙柱﹐筒條齊方﹐四十八齒﹐白耀如霜﹐舌能覆面﹐蓮華蘭香﹐眉有八彩﹐白毫相光﹐肉髻螺文﹐九箕紫璋﹐頂若玉堂﹐背有斗綱﹐胸生朱雀﹐腳躡龍牀﹐左靑右白﹐六甲挾將﹐神眞習翼﹐九仙兩廂﹐經劫不衰﹐兆載不尙﹐去若屈伸﹐形涉沙方﹐六種振動﹐湛若海疆﹐威徳如是﹐萬聖之王。從學而興﹐超舉道場﹐凡愚不信﹐驚怪揎攘。外國無虫﹐實心不量﹐有實不虛﹐惟知乃忘。

國賊將至﹐以何攘之﹖被圍百重﹐以何破之﹖曰﹕賊來以敵拒之﹐以議攘之。所以者何﹖賊性怯﹐易可捍之﹖小敵則可還師﹐行議攘﹐不須兵而可還師。何以故﹖議能伏惡﹐福能消禍﹐是故以議攘之﹐以福消之﹐被圍百重﹐牢爲城郭﹐閉門坐甲﹐賊勞厭甲﹐不久則還。是以眞人恆以兵捍賊﹐賊不能侵﹐以牢城郭﹐賊不能得。

國將欲亂﹐以何止之﹖臣厭欲叛﹐以何安之﹖曰﹔民亂以煩﹐臣叛以昏﹐是以亂叛﹐當如是過。以何救之﹖曰﹕去貪不欲﹐無爲以養民﹐百姓安寧﹐願樂君國﹐始終不亂。天下樂推﹐豈有厭亂﹖是以不亂。臣將欲叛﹐以君昏﹐故不從律令﹐所行非法﹐是以欲叛﹐當悔其過﹐攺故修來﹐整綱治綱﹐依律理治﹐內不昏亂﹐外不威虐。是以眞人﹐恆去煩亂﹐而民寧怗﹐恆去昏賊﹐臣樂不叛。君淸臣寧﹐永無傾敗﹔民樂亂穆﹐長爲安泰。

其朴不雕﹐不可成器﹔其荒不耕﹐終不成柔。何以故﹖朴不雕刻﹐終致朽獘﹔荒田不墾﹐刑棘茂盛。豺狼貍梟﹐長在其中﹐鴟梟鳥鵲﹐棲宿林中。田罷不治﹐終成荊棘。學士罷法﹐亦復如是。若朴不雕﹐終守枯朽。若遭工匠﹐加其繩墨﹐斲斧鋸鑿﹐日加雕琢﹐必就功業﹐用之則如意﹐亨之則無損。是以眞人執朴經匠﹐故能成器﹐修治荒田﹐故能得谷。何以故﹖朴質荒田﹐譬凡夫﹔經匠遭耕﹐譬師教﹔成器得谷﹐譬果顯。是以眞人勤於修治﹐今得成眞。

爲無爲日益﹐爲有爲日損。何以故﹖無爲者﹐無不爲物﹐知無爲之有益。爲有者﹐執著於有﹐有者都歸於無﹐是以知有爲日以損之。若能以損之又損之﹐以至於無爲﹐是以眞人修無不修有﹐行益不行損﹐故能成益。

居於道﹐必行正﹐處於法﹐必行眞。若不如者﹐必就於邪。是以眞人恆閉於邪門﹐開於正路﹐以是因緣﹐今得正眞之位乎。所以者何﹖譬如鑄師﹐隨形大小﹐曲尺周徧﹐無不鉼從者。何以故﹖若鉼其同﹐因類受形﹐終不錯變﹐同化反類﹐若金若銀﹐若銅若鐵﹐及其銷鑠﹐隨類而現。若師習正﹐弟子亦正﹐若師玩邪﹐弟子亦邪。師徒相教﹐亦復如是。

沙石磬堅﹐定中爲磑﹐工匠無錘﹐如何得成﹖靑白之石﹐文理端直﹐中爲確杵﹐工匠𨿽巧﹐手無錘錘﹐豈可成之﹖是以學士加誡禦之﹐尋文知之。假使賢師教化﹐非文不授﹐假使良才﹐非師不授。是故以文化之﹐以誡禦之。譬如作船﹐非水不行﹐譬如伐木﹐非斧不克﹐譬如鉆火﹐非木不得﹐譬如深井﹐非索不獲。是以眞人遭匠加搥﹐今得太眞無爲之任。

釜中著水﹐不加其火﹐豈得沸之﹖置谷臼中﹐坐視不舂﹐豈得精之﹖是故一切所造﹐因功乃成。若有志於道味者﹐悉須勤勞﹐合成乃崇。是故眞人遭火得舂﹐令爲精熟之果。何以故﹖福不唐捐﹐功不失訓﹔不磨不扇﹐守獘必終﹔不雕不琢﹐朴朽必棄。是故智人乃能行之﹐乃能勤之﹐不行不勤﹐終不近之。釜水不爨﹐臼谷不舂﹐坐看不爲﹐無時如意。道人在法不行其道﹐亦復如是。

琴瑟𨿽有雅樂之音﹐非彈不鳴﹔鐘鼓𨿽有節曲之響﹐非打不聲。是以眞人彈琴悟人﹐打鼓來眾。何以故﹖彈琴打鼓﹐欲令眾生前得聞知。琴鼓者﹐譬如道性﹐叩打者﹐譬如師教。若好琴者自來聽琴﹐好鼓者自來聽鼓。是以眞人恆打鼓彈琴﹐不捨晝夜。何以故﹖眞人以憂眾生﹐不聞樂故﹐是以晝夜打之。

若有眾生好於三寶﹐當與之三寶﹐若有好之琴瑟﹐當與之琴瑟。何以故﹖琴瑟能悟眾生﹐故與之。若眞人不彈琴鼓瑟﹐眾生何以故得知之﹖眞人不宣眞理﹐眾生無以得知之。是以與三寶﹐與琴瑟﹐故譬之。

爾時﹐坐中野母﹐聞天尊說彈琴鼓瑟以悟眾生﹐悉歸攺悟﹐是以晝夜作琴打鼓﹐不敢自停之法。野母於是便回北隴山中﹐伐於秋桐﹐造作鍾鼓﹐並及琴瑟。珠玩色染﹐盤龍克鏤﹐黃絲爲弦﹐磨玉折﹐師徒三千﹐於斯國中﹐校習琴瑟﹐捊浮鍾鼓﹐晝夜振擊﹐時不暫輟。遠近民人﹐悉來聽樂﹐若男若女﹐莫不自停﹐聚眾千萬﹐來不知止。野母歡喜﹐甚無已已﹐從年匝歲﹐專習不攺﹐自謂朝升暮仙﹐阿爾而登﹐從初至老﹐各隨時而終﹐墮於三塗。是以眞人終不承聲﹐故能致審﹐終不自知﹐故能成知。何以故﹖眞人學道﹐不師不受﹐不解不反﹐不明不宣。是以眞人不自師﹐故成師﹐不自明﹐故成明﹐不自彰﹐故成彰﹐不自與﹐故成與。是以不自師﹐不自明﹐不自彰﹐不自與﹐眾功處身﹐故能成眞。以此故作偈頌曰﹕

綜攬說太常﹐萬法亦無定。來去如回風﹐東流逝長命。回轉若湧沸﹐惻愴傷人性。孔智觀來世﹐故捨去順行。世身修安樂﹐果成登無上。萬惱若云消﹐淸靜無爲正亂相好具足發﹐超邁大通聖。一切凡夫福﹐�����。

太上妙法本相經卷中竟

太上妙法本相經卷下

普說

天尊言﹕我於斯之中﹐爲諸眾生普說太上妙法本相﹐至道之因﹐無量度人﹐一切眾生悉來振集﹐莫不傾仰。爾時東虞﹑西虞﹑南北四虞﹐東來﹑西來﹑南北四來﹐野母﹑不鉤﹑獨挽﹑木侯﹑雞鹿﹐一切邪道﹐悉來在座﹐各自赫奕光明﹐動搖於其眾中﹐澄曜威神﹐競作巧辭﹐試難不行。

虞曰﹕昨君所說﹐一切眾生﹐從先業至彼後報﹐因前而獲其果﹐皆不妄舉。我竊觀一切眾生﹐重室之中而居巨夜﹐豈知前世之因﹐今身之報﹖若遭教澤法﹐法果可登﹐若不遇者﹐隨流而去。譬如流中采薪﹐鉤著者得﹐不鉤著者隨流而去。一切凡夫亦如水中之薪﹐遭教則達﹐不遭則去﹐豈有先業所加﹐今身而受﹖若先因所行者﹐則不須更造﹐若恃前業所緣﹐今不須求教﹐定分以竟﹐不用假受。如君所說﹐皆不合至眞之道﹐其言未解。

虞復言曰﹕十方眾生﹐各有類气﹐不依先業之所造也。譬如禽還生禽﹐獸還生獸﹐人民艸木﹐蠢動眾生﹐種種相生﹐類類相似﹐豈有前因果報乎﹖譬如銷金﹐隨類色見。譬如種植﹐隨種而果。豈可非類而變應也﹗如君所說﹐皆不合至眞﹐其言未解。

來復言曰﹕我見眾生﹐父母四足﹐子亦四足﹐父母飛行﹐子亦飛行﹐父母白黑﹐其子白黑﹐父母能言﹐其子能言﹐未有鳥能馳步萬里者也。如君所說﹐皆不合至眞﹐其言未解。

來復言曰﹕吾見魚止水之中﹐虎居長林﹐燕雀依人﹐蚯蚓居穴﹐類气受性﹐各有所稟。豈有非性而食之也﹗如君所說﹐皆不合至眞﹐其言未解。

野母復言﹕我見虫還生虫﹐蠔還生蠔﹐蠅還生蠅﹐蟻還生蟻﹐隨气啖食﹐以養性命﹐豈有生業而攺其形也﹗如君所說﹐皆不合至眞﹐其言未解。

不鉤復言曰﹕我見眾生﹐若有啖肉者﹐其子啖肉﹐若有啖艸者﹐其子食艸﹐若有食木者﹐其子食木﹐若有啖土者﹐其子啖土。一切眾生各有定气﹐不相假受﹐錯謬其類也﹗如君所說﹐皆不合至眞﹐其言未解。

獨挽復言曰﹕我見一切眾生性不同﹐同體而異名﹐陰陽不同﹐受化不等﹐依斯理物﹐各有類气﹐不相攺異。況一可知百﹐類一可知萬。如君所說﹐都不合至眞﹐其言未解。

木侯復言曰﹕我見保國保身﹐依國依形﹐被髮還以被髮﹐傍行還以傍行﹐隨類而生﹐隨種而果﹐豈有非其性而橫受也﹗從天至地﹐未有異類而異受之。如君所說﹐皆不合至眞﹐其言未解。

雞﹑鹿各復言曰﹕我見一切眾生﹐或方或圓﹐或長或短﹐各自受气﹐類性定也﹐未見煉土成金﹐變豕爲犬。類類相生﹐種種自續﹐各各受气﹐不相攺易﹐若當攺易﹐一切凡夫﹐蠢動眾生﹐悉有前世因緣﹐福徳所種﹐有成於至眞之道乎﹗若類不攺﹐定而受生﹐君之所言﹐皆是虛妄﹐誘誑童蒙﹐無益之業也。我當遭今身所造﹐卽見受也﹐終不習君虛說前世之因﹐妄論未來之果﹐遂使迷悞後學﹐亂化國土﹐空悅時變﹐可見神乎﹖若爾從之﹐於是與長生隔矣。

天尊言曰﹔夫一切眾生﹐各有緣品﹐前世積業﹐今身所受﹐今身所造﹐後世所受。無因無緣﹐果從何成﹖無父無母﹐子因何生﹖無天無地﹐萬類何停﹖譬如種植﹐非地不生。譬如飛虫﹐非羽不飛。譬如飛馳﹐非空不行。譬如雲雨﹐非龍不成。何以故﹖若有種類﹐不相假受﹐應普同命﹐若有定類﹐應普同成。所以一父而生﹐其受不同﹐一母而乳﹐其貌不等。若無因緣﹐應普同受﹐若無禍福﹐應普彊弱。如汝所言﹐空中可以種栽﹐流中可以田耨﹐無父可以結子﹐無母可以生息。鍛礦可以成器﹐系蜂可以獲蜜﹐養蠶可以得錦﹐長麻可以成紵。何以故﹖以能鍛礦故﹐以系蜂獲蜜故﹐以使蠶穿紋故﹐麻紵自成故。子之所成者﹐與我道異也。吾道與子道不同﹐吾習與子習不等﹐道名𨿽同﹐逆順理反﹐何以故﹖吾之所用﹐因實而修空﹐據有而行道﹐行於未來之用﹐修於不望之果﹐是故知勤不知報﹐而果自應﹐知行不知到﹐而道自達。以成功退之﹐而功自功﹐居福捨之﹐而福自福。若處其功﹐功無可恃﹐若居其福﹐福盡無止。故退功捨福﹐終會功福﹐積世行道﹐果感所到。是以眞人積千世之業﹐而不望報。投臭身於鷹虎﹐豈望鷹虎所報也﹐但哀饑餓故。是以施不望報﹐而運自應﹐苦不望樂﹐而樂自感。故知行﹑知勤﹑知習﹑知用﹐終不望一身而責其果也。是以吾與子所用不同﹐功受不等也。

四虞﹑四來﹑野母﹑不鉤﹑獨挽﹑木侯﹑雞﹑鹿等﹐各不信受﹐相謂言曰﹕天尊者﹐非至眞之道也。妄說虛空未來之果﹐廣演譬諭﹐誘諸愚冥﹐虛身喪形﹐枉及受生也。虛證將來未然之果﹐巧言妄譬﹐說有因緣﹐及諸四眾﹐迷心未了﹐一生之中﹐虛棄當年也。於是生心欲停止者﹐踴躍飛馳﹐悉皆還返。

爾時﹐天尊閉天光明﹐四方冥黑﹐諸道迷亂﹐莫知趣向﹐惟有座所光明如常﹐無有迷亂。諸道還來就其光明﹐因而問曰﹕天何妖怪﹐忽無光明﹐四方冥黑﹐行者迷返﹖不審此怪爲坐何事﹖。

天尊曰﹕天光自無﹐何關子焉。子積行道術﹐飛馳空中﹐威神之力﹐世所無有﹐豈爲暗所拘﹐而論迷亂也﹗我止知說將來未然之果﹐誘說愚蒙過去之法﹐豈知光明所以而閉也﹗汝何不作道智觀之﹐道眼視之﹐足知所由乎﹖

虞曰﹕我道止知長壽短壽﹑飛行之事﹐未睹斯理。天尊與我分別﹐若能知之﹐卽知天尊得因緣之果﹐未來之功﹔若不能了﹐卽知天尊所說之妄也。

天尊於是欣然而笑﹐光明從口中而出﹐照曜十方﹐朗睹八淸﹐及得過去所受﹐未來所趣﹐見前之業﹐悉各鑑視。及諸四種眾生﹐過去未來﹐及得見在﹐一切受趣﹐莫不見之。見昆侖頂上神仙之宮﹐壁方四千里﹐周回一千二百門﹐其中小宮三千六百區﹐金樓玉殿﹐五城十二門﹐純以琉璃爲地﹐珊瑚﹑銀薄﹑眞珠連綿﹐千屈萬疊﹐晃曜無比。但見天帝在中而治﹐三十二天王輔弼四邊。復見四角上宮閣﹐髙妙麗飾﹐有四天帝王﹐治在其中﹐天龍鬼神﹐亦在左右。昆侖之上﹐見斯妙樂﹐不可稱計。爾時四虞﹑四來﹑諸邪道等﹐心乃開悟﹐於是不退﹐遂獲地仙之道。

爾時﹐靜老問曰﹕一切眾生各有緣品﹐人之所行﹐一依所行計業而致其報﹐如四虞﹑四來等﹐以前不信正眞﹐故今落邪中。昨𨿽一往﹐自行威力﹐不從眞教﹐叛而去之﹐昏迷還返。今𨿽不信﹐猶未委盡﹐一信之間﹐所獲卽髙。其事云何﹖

答曰﹕如斯十二邪道﹐始於道時﹐皆起邪妄之因﹐以遭不正之師﹐受於不正之气﹐其气成精﹐遂落邪中﹐其神以附﹐名爲邪道耳。以今一回之信﹐緣此回信之功﹐以致地仙之道耳。四虞慧根多﹐故終輪於大道大眞之位也。何以故﹖夫爲道者﹐尙於初心﹐貴其後成﹐是以得一果之報。譬如種樹結果﹐值歲霜雹﹑寒風廢折﹐不收其果﹐後歲時調適﹐花得結實﹐足以丰甘﹐是故擇歲而熟﹐必存一果。何以故﹖樹者﹐譬學士﹔花者﹐譬其果﹔霜雹﹐譬邪師。是以中爲邪所誤﹐今就正眞教也。東虞者﹐東海中原人﹐少修道業﹐志存神仙﹐中遭僞師之法﹐因而行僞﹐遂名爲僞道也。西虞者﹐西海金倉人也﹐少好上道﹐不務家業﹐中遭野母之教﹐習而不正﹐修行其法﹐遂染邪精。其修不正﹐邪气以附﹐其神染著﹐自謂眞仙﹐卽名爲邪道也。南來者﹐南海陽澤人也﹐少術道法﹐志契朱紫﹐中遭三志之教﹐樂而行用﹐其气附著﹐遂爲外也。北來者﹐北海倉池人也﹐少染道教﹐長遭邪師之法﹐隨而行之﹐自謂正眞之道﹐習而行之﹐遂名爲邪也。野母者﹐西方長引人也﹐少修道業﹐不務王俗﹐中遭邪僻之教﹐因而習之﹐卽落理外﹐不只正教﹐邪气附著﹐其精化神﹐如可法效﹐卽而染之者﹐皆名邪道也。不鉤者﹐北方寒池人也﹐少好道業﹐不羣流俗﹐中遭僞師之教﹐專而修之﹐遂致邪气附入﹐其神可效﹐因而行之﹐名爲邪道也。獨挽者﹐東方無極人也﹐少好道法﹐專志正眞﹐中遭僞師之教﹐法而行之﹐遂致邪中﹐是以其法易遭﹐其師叵直。故師者﹐道士之父母也﹐乳飴諸子﹐甚須良美。是以眞人擇師而學﹐故能成眞﹐審道而修﹐故能成道。何以故﹖諸道致邪﹐一由師教之不眞﹐樹花遭霜﹐亦由匠者之不正﹐中遭外教﹐蓋由心意之不堅。夫爲學士﹐先志後願﹐必全其眞﹐先念後勤﹐必達其果。故道人彊於志﹐堅於誡﹐牢於心﹐審於意﹐擇師而修﹐良﹑徒而行﹐三思求益﹐豈有過誤﹖追逐明師﹐不辭勤苦﹐日有三益﹐豈有顚蹙﹖是故爲道不易﹐爲師甚難。譬如行人共侶﹐經過險路﹐千萬之眾﹐皆不能達﹐若有一人二人﹐文能潤眾﹐武能敵愚﹐彊撫無怯﹐前盜息心﹐諸來行眾﹐悉得通達﹐千萬之侶﹐莫不蒙恩。若有學士﹐遭其良徒﹐亦復如是。是故眞人不妄修﹐不妄行﹐以致於無爲﹐棄損取益﹐成道以此。

虞問天尊曰﹕一切萬法﹐悉從何生﹐因何气而有﹖惟願天尊告其因緣﹐令諸眾等﹐各知所從而來。

答曰﹕一切萬法﹐各稟道气而生﹐因空而成。何以故﹖道者無形﹐應气萬質﹔空者無段﹐通運有形。無空無气﹐蕩絕言想﹔無言無想﹐萬有隱沒。是故道者萬物之父﹐空者萬物之母。何以故﹖譬如父陽母陰﹐因果胎息﹐以十月之得有形﹐施名立字﹐乃有父子之道﹐尊卑之位。若其無父﹐子從何生﹔若其無母﹐胎息何成﹖是故空者﹐運通居之﹐將知是其母。子無所因﹐則無其子﹐若無其子﹐可不空無也。若有其子﹐空者萬有之母。是故道生徳畜﹐假有若存形。若非其子﹐孝道無以可明。若無其有﹐空無以可辯﹖是故有無相生﹐此之謂也。﹐是以眞人恆修於空﹐以貴其母故﹐恆順於道﹐以尊其父故。是以尊道貴空﹐所敬處大。何以故﹖我之本﹐父母也﹐故所敬處大。可有眾生﹐不避貴賤﹐不知其所重者﹐自伐其形﹐自絕其根。何以故﹖譬如其樹﹐若刖斬其根株者﹐萬無一活﹐若露其根株者﹐遭冬則枯槁。狂人失道﹐亦復如是。其猶顚木之生苗﹐逸魚之失水﹐假爾而生﹐命亦不久。是以眞人守道堅固﹐以致長存﹐深根固蒂﹐以致華顏。故不爲違﹐不爲逆﹐安樂以此。

虞曰﹕受恩。願問余解。夫道至眞﹐以無言爲宗﹐無體無形﹐假以空無爲主。不審諸眞人見在福中者﹐敬修何法﹖述何爲質﹖因何起心﹖從何生意﹖而致斯位乎﹖願爲分別﹐令諸來者﹐悉得聞知。

答曰﹔汝之所問﹐甚要甚妙﹐諦聽﹐爲汝分別。夫至眞無形﹐修空以得其眞﹐至法無言﹐順文以得其道。恆念於眾生苦惱之難﹐心憂世界﹐廣濟一切﹐終日行之不憂其身﹐畢身存濟不恃身爲身﹐以此念故﹐運感自然﹐行之不辭﹐故致太眞之號也。譬如煮其咸土﹐但知爨火﹐周時自變﹐滿釜生靈。人但行慈悲﹐樂自歸人。何以故﹖惡想興則夢行其害﹐善念發則夢見其祥﹐是故行毒則禍臻﹐行善則福至。故知行不知報而果自成﹐知種不知收而獲自丰﹐眞性之道﹐亦復如是。

問曰﹕其心正報之以眞應﹐其心不正報之以邪僞﹐止由心也﹐則不須其範。昨所說時﹐其師眞則弟子正﹐其師邪則弟子僞。今日所說﹐其理差異﹐願爲分別﹐令諸不了﹐悉得受解。

答曰﹕爾其師明﹐則無陷滯之患﹔其師暗﹐則爲魔曹之所難。無師豈爲道乎﹖無念豈爲善乎﹖是故明師行大慈﹐斷奢貪﹐師徒相詢﹐善友相習。豈得無師而學上淸之道乎﹖故師者父也﹐若無其父﹐子從何生﹖若無其師﹐道從何成﹖是以貴之於明師。何以故﹖明師者﹐明閒道法﹐無有謬誤﹐後人述之﹐其正相承﹐邪气不亂﹐功成徳就﹐遂至於至眞無爲之道乎﹗是故明暗不同﹐賢愚殊分﹐所行各異﹐受業因趣﹐何以隨師而習﹐因業取對。故師徒相仿﹐朋友相習﹐此之謂矣。素變無常﹐隨匠所染﹐染性尙黑﹐從工互變。污著黏牢﹐剗不可卻﹐膠布相投﹐挽不可奪。魔气相染﹐亦復如是。何以故﹖譬如紫朱參半﹐朱必滅色﹐淄澠經旬﹐必亂其味。是故處淨者樂於淨﹐惡其穢﹔居穢者不尙於華潔﹐而貴其穢。類味事殊﹐道順事友﹐邪正之見﹐亦復如是。類性等受﹐取與同器﹐其名𨿽一﹐虛實不等。是以大丈夫處其厚﹐不居其薄﹐故能存爲厚﹔恆以身居其朴﹐以俟於明匠﹐若處其薄者﹐則終不加其匠。是故君子識其厚﹐知其朴﹐故能居身於其所﹐不妄染﹐不妄行﹐故能處身於其所。明泯則亡﹐守之則存。妄染魔俗﹐則身必壞﹐妄行不正﹐則形必敗。故君子守信以此。

明行若雪﹐孔徳若退﹐執眞若失﹐逐匠若職﹐備道若賊﹐射著若白﹐功行明雪﹐則幾於道。不夷﹑不微﹑不希﹐眾果三茂﹐以致於無爲。何以故﹖明行者﹐自潔淸﹐無穢塵。孔徳者﹐心存大道﹐不擾不煩。執眞者﹐志契道物﹐守靜不移。逐匠者﹐馳涉明軌﹐若務榮祿。備道者﹐四固姦寇﹐恆恐顚怖。射著者﹐恐矢不中﹐心無移易。六事不輟﹐幾近於無爲也。是以眞人行於六事﹐六徳集焉。故道人取與不同﹐所持各異。

六斷不備﹐焉爲無爲﹔五色不絕﹐焉致妙鄕。功缺短袂﹐無可行人﹔勇敢行道﹐冰湯相消。何以故﹖飛巢不止﹐寄無所安。欲染於道﹐空無之會。五色不絕﹐寄空何所﹖是以眞人不棲心於巢﹐故能成棲﹐去離五色﹐故能成眞。

君子不行而行﹐不用而用﹐不貴而貴﹐不恃而恃。是其恃者﹐三寶以恃之﹐故道人所行與俗反。何以故﹖俗人尙於貪﹐道人貴於廉﹔俗人尙於殺﹐道人貴於長﹔俗人尙於淫﹐道人貴於貞。所行之行﹐𨿽同其行﹐而用不同﹐受之不等﹐故道與俗反﹐此之謂矣。

治身之與治國﹐其理同然。行路之與達處﹐其數俱爾。何以故﹖治身斷念則神安﹐治國去煩則國平。趣裏不達﹐所規不獲。是以眞人觀國以治其身﹐觀理以行其道﹐終日行之﹐以致於無爲。是故損之以損之﹐果致於大道。何以故﹖以惡日損﹐以善日益。是以有異念﹐急棄之﹐起煩想﹐卽燒之﹐終不爲羅之患﹐以此。

大國所以滅﹐良田所以敗﹐以其不善。故不善者﹐不善其道也。何以故﹖若良田廢﹐則梯莠茂。若大國煩﹐則民亂﹐若民亂﹐則兵革競起﹐天下無聊﹐是故云之。所以者何﹖民者君之根﹐君者民之尊﹐若無其民﹐則君無所安﹐是故不得輕民而無根﹐不得輕君而無尊。故不可輕﹐不可賤。

觀流逝之不可長保﹐審徙不停不可寧處。故智者觀之﹐能行其道﹐愚者守迷﹐始終莫悟。是以眞人瞻之行之﹐故致於無爲﹐廣而救﹐狹而行﹐終身不亡。不亡者﹐其神恆存﹐不離其形﹐是以死而不亡﹐此之謂矣。

迷道不遠﹐魔道不久﹐自成不達﹐自明不顯。所以者何﹖若獨徒而旅行﹐迷者必致陷身之患﹐若自成明而顯者﹐必有滯魔之難。何以故﹖學不師受﹐必迷誤後學﹐迷涉萬險﹐必致禍敗。是以眞人乘髙崗而行﹐始終不迷﹐隨其明師而學﹐終始不誤。故道人審而行之。不明而傳者泄﹐不師而教者滯﹐病而不療者﹐結積必殺。迷而不變﹐險路必敗。峻陂而馳﹐迹多必跌。剛而彊張﹐木人必折。粗鋌純器﹐盤節必缺。水鑿其岸﹐淹射必穴。綴繒風衝﹐妙好必裂。若木寄林﹐雜葉必獘。魔道不廢﹐消膏若雪。利刃自向﹐曜鋒必割。拙人持斲﹐其手必害。居貧彊施﹐消融必敗。贏窶妄馳﹐原陽叵達。沙阜種植﹐旱苗不活。顚木枝茂﹐不斬自折。

築室爲屋﹐窗牖不立。建弩射著﹐弦發不設。朴枋爲器﹐鑿不安穴。船渡大水﹐不搖其檝。欲行常道﹐不全具誡﹐亦復如是。何以故﹖眞人行先鑿戶牖﹐發弩射的﹐先牢弦結﹐興朴造器﹐先利斧鑿﹐治船渡水﹐先安櫓檝。具是所須﹐乘無不克。眞人徳行﹐況斯而獲。

道無親疏﹐惟善爲親。眞無貴賤﹐修之則應。功不妄施﹐施之必感。行不休止﹐趨之必達。何以故﹖若有親疏﹐則有黨累之患﹐若有貴賤﹐則有豪望之禍﹐是故不親不疏﹐能應之親疏﹐不貴不賤﹐能應之貴賤。是以眞人不尙不貴﹐而心夷然﹐不慢卑賤﹐而采無遺。

明行不漏﹐棄塵不著。五好百顧﹐溢談不話﹐讒說不聽﹐美利不貪。屏除六惡﹐以納六通。寬養廣救﹐以易故鄕。離本就今﹐以成至眞。三明六達﹐孔智自然。位極髙上﹐總統眞仙。慈育母養﹐平等一切。廣施眾生﹐隨色而獲。不可思議﹐號爲虛無無上正眞之道。

浮說若誇﹐尋之不究﹔巧言若美﹐擇之無據。可謂處有說虛﹐損巧失徳﹐其道卽隱﹐不降其人。何以故﹖道感有實﹐不降於虛﹐是故實者習空之首﹐得眞之元。是以眞人終日言不浮談﹐終身行不邪巧﹐是故徳成而不隱﹐功著而不損﹐以成於無爲。

明教若日﹟1﹐其用不厭﹐其行若舌﹟2﹐用之不折。明行若玉﹐其行不玷﹐其性若水﹐用之不逆。明說若雪﹐其用不獘﹐其言若膏﹐用之不替。明誡若日﹐其用不敗﹐其執若結﹐用之不泄。髙而不髙﹐卑而不恥﹐徳而不徳﹐純而不否。己虛不輟﹐守道不移﹐廣施大慈﹐念救不疲。不自稱功﹐徳感自然﹐眾智內融﹐萬善同緣﹐徳積不停。巍巍如此﹐九仙超邁﹐無爲至眞。

大國貪而不厭﹐必爲禍所患﹔寇賊貪而不厭﹐必爲官所難。恃力淩弱﹐不知甚﹐必爲健所困﹔怙貴押直﹐不知曲﹐必爲殃所殘。是故治身與治國同。何以故﹖恃徳者隆﹐恃彊者終﹐守忠者久﹐依貴者殆﹐助虐﹟3者徒﹐兩亡者孤。是以眞人守忠能久﹐遠虛能壽﹐不亡不孤﹐惟侶爲友﹐惟同爲厚﹐故去彼取此﹟4。

膠柱而作樂者﹐爪盡至節﹐不成其曲。馳馬而絕控者﹐至崄必爲岸所患。𨿽有作樂之音﹐而無節曲之聲﹔𨿽有馳馬之奔﹐而無理趣之所。執見而修道者﹐亦復如是。

道廣不略﹐眞气圓布﹐蚑行有生﹐潤及一切。何以故﹖萬物無道則不生﹐修空無道則不成。是故知廣而不狹﹐知儉而不寬﹐處於不足﹐故能常足。知於不足﹐勤而行之﹐故能常足。若不足而足﹐終致不足﹔不髙而髙﹐終致不髙﹔不行而行﹐終致不行﹔不解而解﹐終致不解。是以眞人處於不足﹐居於不髙﹐以致於無爲。言非則無形﹐何以故﹖道隱無言﹐言教彌滿﹔道隱無形﹐成形誕應﹐故不思叵議﹐而不可測。﹞﹝以下缺﹞

太上妙法本相經卷下竟

﹟1日﹕原作「田」﹐據惇煌P。2396號殘捲攺。

﹟2舌﹕原作「苦」﹐據惇煌本攺。

﹟3虐﹕原作「虛」﹐據惇煌本攺。

﹟4《道藏》本此下缺﹐據惇煌本補。

