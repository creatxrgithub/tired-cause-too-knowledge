上方鈞天演範眞經

經名﹕上方鈞天演範眞經。撰人不詳。二經同捲。底本出處﹕《天統道藏》太平部。

上方鈞天演範眞經

集徳符天履道章上

我之上者﹐忠孝而敬之。我之下者﹐慈愛而遜之。用捨柔和之﹐行藏仁義之。先人而諒之﹐外身而照之。其於萬匯也﹐方便而善之。其於內外也﹐中正而徳之。還能猶是者﹐適道而順矣。

體道頤神至徳章中

有象之相﹐卽非眞相。元神之神﹐乃日眞神。神之聖也﹐則在昭淸覺靜慧之鄕。神之昏也﹐則居恐怒喜思憂之境。若能破此有象﹐而成元神之神者﹐則長生久視之道幾哉。

二相昭淸理法章下

無神非眞﹐而名其鬼。眞輔元神﹐抱陽曰仙。眞爲元一之晶﹐善傭於神也。神爲元始之宗﹐藉晶而全也。淵哉﹐釋有爲之夢﹐歸元相之身﹐卽得靈光匪測﹐而日聖人之躬也。紫淸眞人而作偈云﹕

道宗無爲主﹐悟覺由心行。廓落淸漢光﹐厄障悉拋去。眞輔元始魂﹐秀凝霞空同。神居有間根﹐卽得無間功。

上方鈞天演範眞經竟

