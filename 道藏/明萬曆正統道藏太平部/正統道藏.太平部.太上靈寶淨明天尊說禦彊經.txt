太上靈寶淨明天尊說禦殟經

經名﹕太上靈寶淨明天專說禦殟經。撰人不詳。一卷。底本出處﹕《正統道藏》太平部。

太上靈寶淨明天尊說禦殟經

爾時﹐太上靈寶淨明天尊﹐於己酉歲六月庚戌淸旦﹐大會眾眞﹐演說無上淨明祕法。時新學弟子惠文眞人﹐侍立於前﹐面有憂色﹐神思悲酸﹐心情舛錯﹐若有所失。天尊深知惠文眞人尙牽多憂﹐猶住凡世﹐不脫邪見﹐未契眞理﹐不知所以存神卻炁含養恬和﹑救護羣品之法。而曰﹕惠文眞人﹐了何面有憂色﹐得無有不可意。惠文眞人稽首頓首再拜﹐號泣而言﹕弟子幸生人世﹐獲遇眞師演興大教﹐以弟子爲法會首領﹐尙此不免災危﹐法會弟子俱同其苦﹐切聞凡佩寶籙之人﹐皆得離脫一

切災橫。今弟子所住鄕裏﹐疫毒流行﹐不論善惡﹐均被其害。忝在天尊勝會﹐同諸弟子習學仙法﹐不曾敢怠﹐而家有小弟小女與眾弟子﹐各中瘡疹﹐痛苦難忍。凡諸投法向善﹐欲求免災。今旣不能免﹐是以有憂。方欲俟間發此大問﹐乃蒙天尊下問﹐弟子不覺流涕。天尊先以大教付弟子等與行﹐而各身自不脫災禍﹐十惡之人﹐剛彊心志﹐毀道敗法﹐不可教化。願天尊特以開度﹐以禦弟子等四時瘟病之災。

於是天尊升座﹐含悲爲惠文眞人等演說上法曰﹕天地無私﹐陶鑄萬物﹐本元善惡。世間人者自私﹐故至災禍。上帝憫斯民之墜﹐敗﹑聶性。於是立太上靈寶法﹐教其長生。有時瘟疫癘之災﹐責其違背。各有鬼神﹐主掌其中。爲善者可以歡﹐而爲惡者可以懼。譬如有人設一大路﹐花磚砌結﹐坦然可行。一人於旁﹐設其檻阱﹐以捕虎兕。行者不顧大道﹐望望而行﹐誤觸其機﹐乃言設路者非正路。汝旣行路﹐非可觸機﹐機不爲人而設﹐人誤觸之。設路設機﹐善惡本異。今弟子或違慢教法﹐存想不眞﹐服煉不時﹐飲食不忌﹐則護衛正神悉皆退散。善旣已掩﹐過則有聞﹐司罰之神得而窺測﹐布此毒炁。一級成疾﹐成疾之後﹐不悟愆尢﹐又怨道咎師﹐不能保護﹐甚其疾苦。又有家中之人﹐不能同道協心﹑修行覺悟﹐多行非道﹐背主所修﹐則鬼神亦伺其間﹐陰有誅責﹐非無公道﹐亦以惡勸善。旣蒙罪戾﹐尙懷二心﹐乃曰其主修道行法﹐不保妻子。行其淫邪﹐祠設淫鬼﹐則吾豈佑之。大凡四時調養﹐務在適中﹐佩籙傳經﹐以旌上善﹐服藥吐納﹐以生正炁。我有寶籙﹐使日夜佩服﹐令百鬼畏懼﹐善神隨守。又有仙方﹐使其服炁﹐吐納存想百般﹐以救其苦。如寶籙救治之符﹐赤散雄丹之劑。春宣﹑夏補﹑秋斂﹑冬收之意﹐不爲不多。而汝等曾不究其理﹐乃亟藏之﹐謂我今爲太上弟子﹐合免斯難是。何異不耕而欲禳﹐不蠶而欲衣。吾今復有禦瘟神符祕篆﹑赤散雄丹﹐一切佩受服食之法﹐擇日授汝。兼有祕咒。

咒曰﹕

唵旖烏可切。暮秪音只混嚩音馬。�音履。。音飲。

右每日能齋而誦之﹐卽帝君神將﹐日夜護衛。殟毒百神﹐皆知其爲太上弟子﹐而畏敬之。誦經百徧﹐百鬼頭破腦裂。其或不能行之﹐吾無汝何也。於是﹐惠文眞人再拜稽首。九州髙明大使﹐丹筆書之﹐將擇日以方術﹐教弟子信受奉行﹐九天髙明大使神功妙濟眞君驅殟遣疫消災眞符。

咒曰﹕

洞天赤文﹐丹靈耀虛﹐驅殟攝毒。奉命天書﹐金籙玉簡﹐鬼鬼悉驅。太上有勑﹐元君安居。急急如太淸紫虛勑令攝。

太上靈寶淨明天尊說禦殟經

