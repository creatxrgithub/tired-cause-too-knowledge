太上靈寶淨明玉眞樞眞經

經名﹕太上靈寶淨明玉眞樞眞經。撰人不詳。四經同捲。底本出處﹕《正統道藏》太平部。

太上靈寶淨明玉眞樞眞經

丹陽子學道於扶桑之宮﹐悟眞於瓊樓之城﹐受丰隆之正炁﹐飲沆淦之至精﹐回盻太空﹐接侍玉淸﹐登洞神之庭﹐得玉眞之經。其言淵澄﹐了性達心﹐足以煉炁﹐足以飛神。惟神悠悠﹐三界內外﹐皆可平步而升。孰謂道不可學﹐惟不倦思微而後至。仙不可求﹐惟不疑定性而後能。眞聖不可見聞﹐惟誠恪淑潔而後接。虛空不可游泳﹐惟虛恬端靖而後悟。得玉眞之樞者﹐元綱正。元綱正﹐則步趨言辯之間﹐可以參對天眞皇人也。

夜坐淨明心性靈﹐騰空飛飛上三淸。存想星壇在中庭﹐忽然乘虛身外身。

眞人傳呼金詔明﹐勑吏瑤爵有玉精。淸風飄飄雲凝凝﹐直步大魁入七星。

回旋出於熒惑庭﹐朝東暮西見吾君。輪轉無色見仙人﹐億兆眞仙相送迎。

重犯火兮度箕斗﹐三十二天皆謁了。不知妙理在玄玄﹐此見寶圖在魁躔。

更有至微非言傳﹐常思頂上五色煙。煙雲溶溶合自然﹐忽變忽化無停更。

或相鶴舞雙龍翔﹐或思天賜玉霞漿。玉眞之香眞膚肉﹐骸骨可使歸天堂。

玉眞之炁搖空洞﹐廚捨可使到上方。玉眞之液變異味﹐百好可使朝天王。

上有九玄下七孫﹐立地可使乘雲屯。元綱飛步不可闕﹐行之旣久可轉功。

元綱不是正西東﹐或髙或低鳶舞風。鳶舞風兮觀太空﹐太空險處是罡風。

中有魔王大神通﹐手攜雙簡腰角弓。不問賢否攝羅酆﹐須得淸淨正炁攝。

苟不佩籙遭磨礱﹐弟子記之佩吾戒。八極修爲不可怠﹐苟虧忠孝神不護。

送下洞神千萬數﹐莫說淨明無寸功。方奏名字升仙公﹐不知仙公系仙籙﹐

足可步武到神宮。汝不樂道墮五濁﹐我當柰何爲汝哭。分明勤讀玉樞經﹐

無使神魂自淪逐。玉眞本在想中立﹐想意要在有端靜。是知淨明常了了﹐

便是玉眞樞要境。

太上靈寶淨明玉眞樞眞經竟

