勿齋先生文集

經名﹕勿齊先生文集。南宋楊至質撰﹐二卷。底本出處﹕《正統道藏》太平邵。

勿齋先生文集卷上

勑賜髙士右衒鑑義主管教門公事合皂山楊至質撰

太一宮淸心齋謝陳提舉

茅洞煙深﹐繆執住山之斧﹐竹宮天近﹐忽頒赴隴之書﹐姓名誤徹於冕流﹐行輩輒先於冠褐。竊惟祠嚴太一﹐是謂貴神﹐星應少微﹐故名髙士。當建紹乾淳之際﹐多巢由園綺之臣﹐召對禁中﹐每談經而論道﹐放還物外﹐且錫號以賜書。比年以來﹐此事俱廢。何者蹊趨而徑入﹐甚於車載而斗量﹐一洗而凡馬空﹐咸服明公之能斷﹐數行而彩鳳詔﹐庶有異人之肯來。如某者平凡無奇﹐孤潔自守﹐結習偶隨於筆硯﹐蹤迹遂徧於江湖﹐名山大川﹐所到領攬﹐諸老先輩﹐於時從遊﹐間結屋以聚書﹐將息陰而休影﹐濫修煙霞之長﹐怳驚歲月之侵﹐二十年。不入修門﹐果能此道﹐五千言束之髙閣﹐未喪斯文。俄有命﹐以自天俾﹐陳力而就列﹐卽淸夜藜燈之地﹐掃積年鋪席之塵﹐毋若宋人然﹐借日燻蕕之殊器﹐猶吾崔子也。或疑虎鼠之同宮﹐修文輔教。苟效寸長﹐歸美報上﹐庶伸素志﹐終愧荒唐之學﹐難訓希闊之恩。玆蓋恭遇某性稟髙明﹐躬持溫恪﹐聖經賢傳﹐匯玉海於胸中﹐秀句英詞﹐粲錦囊於筆底﹐書畫詣鍾王之妙﹐談鋒透老釋之微。公餘蕭散於園池﹐客至從容於詩酒﹐如其穎拔﹐樂以甄收。某感佩隆私﹐激昂晚節﹐仰祝聖人之壽﹐常瞻太尉之尊。十事囊封﹐切慕愛君之種放﹐三書袖入﹐仍希望闕之嵩髙﹐稍別庸流﹐式訓異遇。

代失儀降官謝丞相

搢屏弗恭﹐愆儀九陛﹐紏彈曰可貶秩一階﹐戴皇慈寬大之恩﹐繇廟論優容之賜﹐合誅而貸﹐識感於慚。某塵翳性天﹐津迷學海﹐半世徒勞於韋布﹐一官竊蔭於簪紳﹐愛子教之以忠﹐僅守過庭之訓﹐事君犯而無隱﹐永懷戀闕之誠。自祇役於簡書﹐每飾躬於冰糵﹐專湖學制開邊﹐粗給於軍需﹐蘭渚負丞攝郡﹐嘗被於荒政﹐薦叨列剡﹐重累洪鈞﹐分符服領以南﹐矯首泰階之下﹐問民疾苦﹐安得中和﹐以作詩歌。藉國威靈﹐所幸丰登而少公事。璧苟全於細滿﹐玉愛食於長安﹐負扆當陽﹐方披奏牘﹐墜笏於地﹐遽失朝儀。初非天之違顏﹐若有物以掣肘。碎牙俯拾﹐敢希前輩之髙風﹐拄頰遊觀﹐空羨西山之爽气﹐槐綠之羞莫掩﹐薪粲之刑曷逃﹐負芒以還﹐席稿而待。議從忠厚﹐第削籍於宜敖﹐施及顚臍﹐尙寓形於坱圠﹐頭顱自省﹐骨肉知歸。玆蓋恭遇﹐某咸一徳以享天﹐兼三王而施事。聲色不動﹐作成擊泚之精忠﹔名徳相望﹐保用問暮之故物。因侍邃嚴之燕﹐曲陳末減之條﹐全此微蹤﹐眞之薄罰。某敢不銘藏厚徳﹐轍戒前非﹐加恐懼以修身﹐期周旋之中禮。抽手版付﹐丞相休閒﹐敢負於明時﹔奉介圭覲﹐我玉入對﹐或存於他日。其爲摧謝﹐罔旣敷刊。

代賀丞相除太傅

恭審制大廷﹐報功眞宰﹐帝怡愉而奉太后﹐載加冊玉之稱﹐公燮理以備周官﹐爰正面槐之席。事光典禮﹐慶浹臣工。玆蓋恭遇﹐某柱石壯材﹐蓍龜先見。五百歲孕靈於海嶽﹐二十年宅揆於廟堂。擁昭立宣﹐不動色而安天下﹔平淮縛蔡﹐當戮力而復中原。精裏旣肇於南郊﹐介福聿臻於王母﹐集搢紳而歸美﹐寫琬琰以成章。法駕束朝﹐肅領皇儀之盛﹔玉音中出﹐誕躋公傅之榮。轅田並衍於膏腴﹐鼎路益隆於體貌。坐而論道﹐對不呼名。作宋一經﹐見聖君而賢相﹔封齊四履﹐佇異姓以眞王。某托命大鈞﹐勞心小邑﹐捧黃麻而欲舞﹐望赤舄以無階。峙芻茭﹐峙模糧﹐方備演池之盜﹔作盥梅﹐作麯蘗﹐永同巖石之瞻。

兼領旌徳觀都監謝京尹趙節齋與�

歸尋杞菊﹐擬乞閒身﹐領檻湖山﹐乃兼祕宇。𨿽大府體召搏之意﹐恐先賢懷拜信之疑。竊惟觀以道﹐名境隨人重。知章有學﹐始專鑑曲之煙波﹔淸老能詩﹐故奉金陵之香火。倘酒甕飯囊之輩﹐徒齋鐘粥鼓之羞。伏念某略帶書癡﹐未除劍气﹐一壑足安於晚節﹐十齋再入於舊巢。乏嵩髙平賊之書﹐漫云詣闕無蓑衣通神之術﹐敢望築宮。片文隻字屢送上方﹐敗屋頹墻如在傳捨。公卽淸心而憐客﹐吏言旌徳之缺人﹐疏檄寵頒緡斛俱至﹐以髙士爲主簿。或議喬木之下鶯﹐從天子作門生﹐焉用小兒之棄馬。維弘景居山﹐三營別館。而堯夫在洛﹐十置行窩﹐使學徒有所指歸﹐與耆舊相爲款密。至若現白鶴者按行於林屋﹐袖靑蛇者飛過於洞庭﹐何得拘攣等是遊戲。爲節齋一出不惡﹐向長堤獨步亦佳。玆蓋某堂堂乎漢宗英﹐綽綽然京兆尹。大而筆橐補衮職之闕﹐細而薪米得都人之歡﹐間小隊以行春﹐正新亭之出日﹐問坡仙之何在﹐周旋靖白於一堂﹐喚彌明於此來﹐管領侯劉之二子﹐山判不移於請囑﹐玉音特許其往還。某敢不彊賦梅花﹐剩栽楊柳﹐環數十里皆水﹐洗淸坐客之俗塵。後三百年﹐有人增入黃圖之新志。

謝運使江古心萬里請住玉隆

兩街應制﹐竊依華杖之光﹔十國出符﹐俾轄錦帷之眾。溢榮褒於疏請﹐借壯觀於齋居。試言道家之大山﹐莫若旌陽之故宅。冠袍所聚之地﹐領袖必得其人。過者垂涎﹐多買遊談之頰舌﹐從而染指﹐誰惜常住之眼珠。此曹自輕﹐吾道幾墜。伏念某江湖漂泊﹐木石冥頑﹐未能茹商皓之芝﹐固嘗護許君之柏。因元戎枉駕﹐以戾止爲同列﹐爭席而翩然﹐識面目於山中﹐屢作天寶翠巖之夢﹐送頭皮於官裹﹐誤陪甘泉泰畤之祠。因內醮以進詩﹐辱上恩而潤筆﹐俯加訓諭﹐未許言歸。望閻公都督之襜﹐政慚素昧﹐設徐孺髙士之榻﹐忽傳好音。熊魚𨿽欲而莫兼﹐猿鶴殆驚而且怨。玆蓋伏遇某名髙日月﹐威振風霜。訪六一翁攏岡之居﹐登進郡最﹐創二十士鷺洲之學﹐作成人才。薦移靑絲玉節之華﹐並領畫楝朱簾之勝。爰披圖而問俗﹐信拔宅以飛仙。頗聞騰勝之區﹐久缺焚修之長。羣鴉爭鼠已在吾目﹐獨鶴昂雞孰當人心。左浮丘﹐右洪崖﹐百聞不如一見﹔近皇甫﹐遠居易﹐三占則從二言。某何徳以堪﹐不求而得。價非髙於少室﹐身難出於長安﹐捨己事以勤館人。申誦他日從公之語﹐趁霜天而收柿栗﹐空吟昨宵夢母之詩﹐未先桑楡﹐尙可桃李。

謝何漕卿請住玉隆不赴

懷歸得告﹐暫離蕊殿之班﹐領眾修眞﹐薦辱星臺之命。屬愆期而臥疾﹐方露奏以祈閒。玉音未兪﹐鼎語奚答。睠遊帷之福地﹐虛轄席者許時﹐豈都仙之靈在天﹐故悠悠而弄印。蓋大府之明如日﹐不艸艸以卑人﹐破猜然投骨之爭。俟角者爲麟之出﹐果孚輿論﹐必費冥搜。如某者厭江湖而知休﹐甘艸木以俱腐。三年去國﹐誤叨命召之榮﹐十載住山﹐自笑身謀之掘。繇剛腸而嫉惡﹐第洗手以奉公。囊錢𨿽慳﹐戶屨粗滿。前使者從而過聽﹐今明公何所取材。置驛傳書﹐示軍將打門之喜﹐送州津路﹐移太守勸駕之勤。維名稱尙隸於帝旁﹐恐職業難共於戲下。兩徵不起﹐初非少室之山人﹐一榻縱懸﹐定有南州之髙士。允副權衡之選﹐庶新鐘鼓之聲。玆蓋仇遇某爲儒者宗﹐眞宰相器﹐當乘軺而問俗﹐亟植纛以臨民。令下棘圍﹐無纖嘩於戰蟻﹐手摩鐵柱﹐有大造於屠蛟。遙瞻井柏之陰森﹐慨惜香花之牢落。孰爲主宰﹐謀及國人﹐忘虎符龍節之尊﹐加鶴氅鹿冠之禮。某居憐薄命﹐仰負盛心。黑笠垂云﹐阻訪洪崖之舊﹐朱簾捲雨﹐尙從滕閣之遊。公如遽歸﹐僕則退聽。

謝郡守潘戶部減糴

烏絳謁郡﹐敢晞貨藥之仙﹐白粲送倉﹐特損敷苗之糴。卽福地洞天而區別﹐俾齋鐘粥鼓以交鳴。一飯知恩﹐雙壇齊壽。嘗考合皂授田之籍﹐失於紹興經界之時。南日陽﹐北曰陰﹐沃壤咸歸於富室﹔髙不旱﹐下不水﹐丰年粗給於常堂。會祠牒之日廉﹐致食單之雲集。朝廷初行儲蓄之令﹐官吏爭持操切之權。違累聖勑﹐旨而弗蠲﹐與三邑編�而均配﹐攫財猶肉﹐揀粒如珠﹐忍令田裏之怨嗟﹐皇卹山林之饑餓。某濫居官轄﹐合轉食輪﹐因眾口之嗷嗷﹐動我心之戚戚。旣乏鬼兵之運粟﹐眞愁縣令之破家。期兒童迎細侯除道﹐幸先於紫馬定舍館。見長者入城﹐爰跨於靑騾﹐冒陳千一之愚﹐樂殺什三之數﹐文移庾氏﹐宛同魯肅之指囷﹐惠及山人﹐不費眞卿之作帖﹐所持者狹﹐其說無疆。玆蓋恭遇某秀出坤維﹐望髙乾桌﹐一命落瞿唐之棹﹐十年參文石之靴。有宅占水精宮中﹐自適其適﹐無書至光範門下﹐時行則行。乃剖漢符﹐遠臨蕭渚。謂吾年五十﹐姑守玆土﹐然歲糴十萬﹐幾倍他州﹐推赤子內溝中﹐莫救前人之失﹐祭名山在境內﹐務令廣眾之安於招徠補發之間﹐示委曲代輸之意。某敢不謹持杓柄﹐仍卜燈花﹐飯顆瘦生﹐戴笠已憐於杜甫﹐酒材春乏﹐臥樓更念於洪崖。忘其在陳﹐輒爾望蜀。

謝句容王宰斷刺盜柏賊

山木千章﹐素嚴樵禁﹐宮墻數仞﹐輒入偸兒。斧痕幾類於乾陵﹐公事遂幹於偃室。極懲不貸﹐厚徳何窮。竊惟王母桃紅﹐兒三嘗而啖帝﹐董君杏熟﹐虎四出以啄人。神仙幻化﹐固未易竊﹐寇竊侵漁﹐且不能兔﹐而況槎居海上﹐駕乘或犯於鬥牛﹔桂在月中﹐斬伐猶驚於蟾兔。吏徙武昌門西之柳﹐童抱杜陵屋上之茅。誰無六根﹐天亦五賊。伏念某液滿曷用﹐盤錯非長﹐許柏葛杉﹐俱曾灑掃﹐交梨火棗﹐久自栽培。來從句曲之三茅﹐擬種玄都之千樹。月明有鶴﹐方吟峯頂之松﹐澗響無人﹐俄失庭前之柏。𨿽異乎四十圍之澑雨﹐本望其八千歲以爲秋。不堪鼠輩之欺﹐爰出羽流之嗾。慢藏誨盜﹐非無鎖於洞門﹐悉上送官﹐蒙亟囚之獄戶。一辭毋隱﹐五聽兼詳﹐幸未爛於樵柯﹐僅半存於隍鹿。見豕遇雨吉﹐慶寬鄰里之呼﹐荷校滅耳凶﹐俾按市朝之撻。山賊寒心於路側﹐樹精快意於城南。匪賢令尹哀丁丁之聲﹐則羣不逞將旦旦而伐。玆蓋恭遇某名香仙籍﹐家近旃林﹐苗裔三槐﹐待擎天而作柱﹐襟期五柳﹐試滿縣以栽花。愛人材於拱把之微﹐恐山林有童顚之醜。磔此穿墉之鼠﹐妙於食豆之雞﹐未論檜頂之升仙﹐足使桐鄕之愛我。某守株知繆﹐采藿懷慚﹐期盡剖於藩籬﹐怕愈加於刀鋸。召賊曹呼五百﹐已�赤縣之恩﹐效隱者笞羌夷﹐尙奮嵩髙之勇。莫如自治﹐不在多言。

謝縣宰免伐墓樟

墓木拱矣﹐諸孫均霜露之懷。匠石過之﹐令尹赦斧斤之厄。闔宗感涕﹐行路賫嗟。蓋聞宰有民人一縣﹐常誇於桃李。誰無父祖九原﹐謹護於松楸。故法垂穿心禁步之條﹐而禮著爲室斬丘之戒。睠言冷族﹐居旁先塋﹐墦間之祭﹐序以衣冠﹐相承累世。江邊之樹﹐狀如車蓋﹐其大十圍﹐陰陽家謂蔭益之宜﹐子侄輩起科名之望。適呆弟呼盧而罔利﹐致貪夫駔儈以獻官。人亡書存﹐操二十七年之白契。神出鬼沒﹐輸一萬千數之靑銅。叵堪刻木之舞文﹐直爲老樟而買命。松因丹活﹐縱挈呂仙之墨籃。荔以嫗完﹐盡帶黃巢之劍迹。玆蓋恭遇某英標聳壑﹐定力擎天﹐明堂梁楝有待於相材﹐巖邑絲桐聊尋於寶气。市生柴﹐炊塵飯﹐初不與百姓交。聽大風﹐敗重門﹐何以令眾庶見。爰求巨檟﹐載立崇閎﹐庸新萬目之觀﹐豈吝千金之費。某亭之堵可祭也﹐固莫逃黃霸之神。吾子於虎又死焉﹐決不墮泰山之猛。桃且栽而未去﹐桂𨿽斫而無痕。苟非當家﹐孰錫爾類。某藤蘿息夢﹐葛虆知元﹐思召伯於甘棠之陰﹐遺愛敢忘於勿翦。畫道士於枯木之下﹐深根庶保於長生。

謝郡守王監薄

傳食侯門﹐歸休已晚﹐充貟主席﹐董率何堪。捧郡檄以知漸﹐簉公墀而言謝。嘗聞山川以人而輕重﹐鐘鼓隨時而盛衰。維張﹑葛雙壇﹐記寰宇之福地﹐有陳﹑黃二士﹐列政和之道官﹐後先領袖以俱賢﹐內外規模而畢備。夫何近世頓異前修﹐頑嚚之惡滔天﹐淸靜之風掃地。況秋田之絕穗﹐致午甑之生塵。巾缽如雲﹐政張頤而待哺。犁鋤得雨﹐須乞糴以贍耕。倉苗未了於半輸﹐縣稅早行於預借。負道山積﹐宿蠹根深﹐必表裹練達之人﹐辦上下煎熬之事。如某者稟資苦薄﹐識字無奇﹐因浪走於四方﹐偶從遊於諸老﹐拄杖探桂林之洞﹐推蓬讀浯水之碑。八月觀潮﹐屢倚樓於江下。三更諜虜﹐嘗艸檄於淮南。謁海陵神爺之居﹐醉采石謫仙之墓。騎驢而訪趙叟﹐招鶴而謁西山﹐溯淸漲而登郁孤﹐攀赤城而眺桐栢。舟泛鑑湖之月﹐觴流曲水之波。臥念平生﹐轍幾環於天下。來歸故隱﹐屋方就於云邊。編排滿架之官書﹐布置繞墻之仙藥。自甘終老﹐無復他求。誠知桂館竹宮﹐當峣京闕﹐亦有石壇花院﹐錯落衮鄕。由來天上無愚懵仙﹐焉用世間不喞�漢。彼以爵而吾義﹐人皆醉而我醒。忽紙捲之探名﹐上之官府﹐辱筆頭之加點﹐付以家山。固貪靑眼之榮﹐柰破白身之戒。甫涓辰而隸役﹐時拊已以捫裹。學問未充﹐曷扶持於風教﹐林猷不敏﹐定敗缺於公私。非惟作祀菊之羞﹐又將爲桃李之玷。玆蓋恭遇某名髙黃甲﹐班在紫宸﹐別駕鐔津﹐威鎭千村之狐兔﹐專城瀟渚﹐化行三邑之豚魚。人妖首破於點胥﹐女魃適罹於旱歲。愛民如子﹐移粟於河。振貸而活靑州﹐親見富公之陰徳。吐握而延白屋﹐尢推姬旦之盛心。故𨿽山林下人﹐亦或俎豆間物﹐玄裳者鶴﹐誤墨而蠅。某敢不並緣詩書﹐湔祓泉石﹐庶幾我靜而民正﹐萬一老安而少懷﹐富壽多男﹐從華封而祝帝﹐中和樂職﹐效益部以歌襄。恐趣歸列宿之行﹐使遽失二天之托。其於依戴﹐罔旣鋪陳。

回臨江趙倅

一鶴玄裳﹐甫覘泥軾﹐雙魚尺素﹐忽到巖扉。粲盈幅以成文﹐墜多儀而爲貺。誦藏無斁﹐感耀俱探。嘗謂髙尙者不事王侯﹐神仙者間遊塵市。隱圖南於華頂﹐貴客自來﹐現洞賓於嶽陽﹐時人不識。若夫住山應世﹐出郭呈身﹐平生所喪已多﹐一見安得如故。比承某題輿榮﹐上還騎繽前。臣非黃冠師﹐敢廢郊迎之禮﹐公下白屋士﹐獲贍山立之標。小詩蚓竅而蠅聲﹐歸夢鹿眠而鷴掛。詎期專介﹐寵俾芳函﹐刻贊心經刻箴夜气﹐信共西山之臭味﹐授筆授墨﹐焉解子云之覃思。織蕉輕過於五銖﹐釀桂香醴於一榼。監州有饋﹐行路皆驚。某倦客江湖﹐濫屍泉石﹐幸依劉於此地﹐知說項者何人。文士中朝﹐誰興懷於羽褐﹐樵夫前路﹐果乘暇於靑鞋。祇候按行﹐庶幾傾倒。文士﹑樵鞋皆來札中語。

近郡守章吏部

銀菟宅牧﹐重境內之名山﹐竹馬迎新﹐喚雲間之孤鶴。除道審買臣之至﹐候關移尹喜之恭。睹以爭先﹐禮云賀上。敬惟某名垂宇宙﹐學貫天人﹐祖笏父衣﹐雁塔聯題於數世﹐卿珪從橐﹐龍門獨擅於一時。帝曰象賢﹐官爲博士。晉編摩於宥府﹐參綜核於銓曹。因朴被以退朝﹐乃剖符而更治。畫錦略榮於沈井﹐曉帆恰漲於蕭灘。五馬不受二毛﹐方當壯歲﹐兩劉以及三孔﹐親挹遺風。坐令安靜之化行﹐佇見中和之詩作。然念斯民之困﹐僅書去載之丰﹐敷上產以隨苗﹐幾竭稻粱於南畝。指淸江而索楮類﹐尋杜若於芳洲。舊新之券俱輕﹐公私之蓄咸匱。不有鞭霆之手﹐曷施活國之方。環筆一雙﹐首轉移於風俗﹐去天尺五﹐亟選表於公卿。伏念某逃儒自初﹐進道不敏﹐未辦九還之鼎﹐浪升諸老之堂﹐油幕從軍檄﹐嘗供於盾墨﹐金門應制杖﹐仍照於藜燈。幸得請而號最閒﹐合掩關而作髙臥。誤狥家山之眾﹐薦登主席之虛。由外侮以鬩墻﹐忍旁觀而縮手。吾何愛此幘﹐使君實重於挽畱﹐人或彎其弓﹐兒輩輒從而傾軋。望旗旄之戾止﹐信衡鑑之瞭然。入嶽陽﹐謁子京﹐非敢眩瓢中之藥。如全椒﹐遇應物﹐庶容拾澗底之薪。贊倚兼壓﹐鋪刊罔旣。

上提刑蕭大著

聞公子之名有日矣﹐方圖上謁於霜臺﹐謂處士之廬無人焉﹐頗覺包羞於云壑。亟裁短贄﹐仰瀆嚴威。蓋聞君子小人有同牛驥﹐深山大澤實生龍蛇﹐𨿽物情什伯之不齊﹐豈書策二三之無取。賢如滅明﹐必不至於偃之室﹐學如子路﹐亦奚爲於丘之門。皇華玆賁於林塘﹐王气倍添於艸木。神仙弗遠﹐但消金鎖之掣開﹐車馬曾看﹐未必蘆花之深入。畏擺襶向人之熱﹐笑敲推衝尹之狂。刺字縱漫﹐吾舌盡在。忽睹析屋五花之判﹐幾令教門一葉之輕。彼雀角鼠牙﹐聽訟固煩於召伯﹐若龍頭豕腹﹐聯詩寧乏於彌明。不勝懵然與語之慚﹐殆有招之使來之意。恭惟某儒宗學博﹐王佐才髙﹐紹唐室之相家﹐瑀將及遘﹐比漢朝之人傑﹐吾不如何。旣躋蓬山淸切之聯﹐宜掌薇省雄嚴之制。出節肯臨於廣部﹐發倉全活於饑氓。就著繡衣﹐閒登席帽﹐翔而後集﹐授代之舉甚髙﹐死者復生﹐平反之徳滋洽。詔暑囚而親錄﹐言夙駕以周諏。二使星明身俯趨於寶墠﹐五原雨足手倒挽於銀河。毋庸溯皇恐之灘﹐當俓侍通明之殿。某謀身素拙﹐於道無聞﹐傳食四方﹐不作蠅營而狗苟﹐歸休一壑﹐可堪鶴怨以猿驚。正抖擻於塵編﹐且摩挲於丹竈。堅柴扃而麾俗客﹐抱瓦缶以雜畦丁。薄聞攬轡以按行﹐莫敢曳裾而造請。春秋之貶﹐猥及其類﹐左右之容﹐孰爲之先。異三子者﹐言點也﹐倘蒙於殊顧。扣兩端而竭鄙夫﹐恐坐於同科。爲客解嘲﹐豈予好辯。

辭嶽漕

使臣轡有光﹐將大轉木牛之粟﹐先生飯不足﹐緣新移玉女之廚。嘗聞先之齊家﹐果於此乎觀政﹐其嗟可去﹐惡得無辭。某維其欠負郭二頃田﹐不自樂陋巷一簞食﹐故起單於千里﹐遂傳食於諸侯。門外東方﹐何曾飽死﹐山頭杜甫﹐元自瘦生。備嘗殘杯冷炙之悲辛﹐已決早韭晚嵩之歸計。公由中而補外﹐客驅去而復還。椎鼓擊鮮或詫逢辰之有幸﹐張頤待哺焉知過午而未餐。以塗民之耳目﹐爲令太苛﹐倘累人以口腹﹐於禮孰重。借令束十圍蔑﹐亦能插幾張匙。忍聽無天殷殷之雷﹐笑玩行地亭亭之日。不起筆吏﹐誰哀王孫。旣豆羹得則生﹐𨿽艸具易爲食。果念及門東之索﹐禮貌有虧﹐第誥諸竈下之炊﹐司存自謹。豈期鞭撲﹐反逮輿臺。縱投鼠何忌之云﹐然打鴨之驚莫甚。酒不及而公榮無恚﹐猶別親疏。醴忘設則穆生竟行﹐當明去就。若尙懷戀豆之念﹐是愈負伐檀之譏。恭惟某稟天英靈﹐有祖風烈﹐爲肥甘自足於口﹐每苦樂快同乎人。犒油幢百萬之兵﹐曾趨漣水﹐養珠履三千之客﹐未遜春申。偶然忘由己之饑﹐非不推食我之食。曲行懲戒﹐猶示等差﹐與其婁瑣瑣細故以撓人﹐何患無磊磊奇士以赴我。請從此逝﹐幸聽其歸﹐因黃粱而悟夢魂﹐休說邯鄂之富貴﹐有靑精以好顏色﹐別爲梁宋之遨遊。懷刺在庭﹐結裝問路。

回太一吳都監

太一燈明﹐濫陪諸老﹐蘇公堤近﹐因就三賢。得之聊當於行窩﹐議者或譏於幽谷。伏承某法參晉猛﹐詩續唐均﹐降滕六於中宵﹐恩榮象笏﹐挈郁儀於左手﹐光溢烏輪﹐不惟精禱祠之書﹐抑且造修煉之妙。方賡酬而相樂﹐念離合之有時。華以大篇﹐介之多饋﹐旁出固慚於兔窟﹐暮歸尙借於燕巢。喚眞人蓮葉之舟﹐可能訪我﹐續處士梅花之句﹐定合輸君。感在心藏﹐謝容面盡。

右街鑑義謝提舉

身返齋居﹐僅循故步﹐禮成宮謝﹐乃俾初街。信名器不可假人﹐顧富貴何有於我。弗容還勑﹐殊覺厚顏。伏念某苦無伎能﹐頗有气性﹐淸心獨處﹐難求師友之親﹐白首重來﹐不廢君臣之義。好賜疊頒於箱篚﹐文詞每達於冕旒。未報主恩﹐幸逢宗祀﹐萬花簇駕﹐獲觀天仗之儀﹐一札降廷﹐忽預道官之選。論知事則米鹽任責﹐較法師則符水通靈。誰謂柴愚﹐儼同噲伍。玆蓋某事上畏謹﹐如道慈悲﹐憐千里之遠來﹐頭銜未攺﹐忍一夫之獨泣﹐腳迹同升。昔聞經略之大師﹐今見焚修之髙士。某臂枯欲脫﹐囊澀休看﹐非錢不行﹐兔上貼麻之請﹐有書可讀﹐但顧乞骸而歸。

太一宮宮主謝提舉

心淸事簡﹐謹守齋規﹐恩重望輕﹐躐參宮務﹐𨿽奏言之神速﹐柰材具之荒疏。竊惟貴神所宅﹐甲於禦前﹐道家者流﹐仰之天上。夫何近歲頗異前聞﹐非惠非莊﹐莫識濠梁之趣。若臧若谷﹐俱爲博塞之遊。讀《黃庭》者誤字固多﹐點《周易》者研朱能幾。習達挑於市井﹐孤涵養於朝廷﹐欲挽頹波﹐必資定力。如某者﹐知身有患﹐於世無營﹐旣朴被以還鄕﹐復招旌而赴闕﹐捨近取遠﹐爭看禦筆之新除﹐辭尊居卑﹐但保靑氈之舊物﹐效簞瓢於陋巷﹐憶筍蕨於春山﹐倍費彌綸﹐使塡領袖﹐與人而問所欲﹐掉頭卽控於牢詞。知我者謂何求﹐覿面訖承於寵渥。曷出諸君之右﹐輒居方丈之西﹐因閒就冗﹐已失本心﹐欲去翻畱﹐眞成繆計。玆蓋某典刑前輩﹐骨相臞仙。丹暖三田﹐不服少年之藥﹐香凝一室﹐閒看平旦之經。佩彤弓狐矢以事君﹐禱桂館竹宮而保國。凡依棲之羽服﹐均披拂之春風。某敢不洗手奉公﹐直躬率下﹐少課焚修之報﹐益權進退之宜。信今日之受非﹐難逆大君之命﹐期來年然後已﹐幸容處士之歸。

謝徐叔寬見訪

解陳蕃之榻﹐夙慕當家﹐訪子云之亭﹐忽臨吾地。惜定交之不蚤﹐辱委贄以甚勤。伏惟某雙劍產靈﹐五車飽讀﹐體物瀏亮﹐每叉手而賦成﹐傳風扶搖﹐嘆摘髭之第晚。鼓篋熟齏鹽之味﹐擔簦攬山川之奇。窮當益堅﹐威不能屈。曰恭寬信敏惠兄弟以此五字爲字﹐聊相對於紫荊。從賢能俊秀升﹐卽齊攀於丹桂。某巖棲且老﹐戶誰來﹐捧駢儷之大篇﹐識淸修之客。楊氏爲我﹐諒無拔毛利天下之譏﹐徐卿生兒﹐申誦回頭驚賓客之句。永歌不足﹐小住爲佳。

回鄒元叔謝給飯牌

勸糶及山﹐方隨苗於上產﹐給符自庫﹐乃繼飯於先生。非惟見憐客之心﹐蓋亦示隆師之意。行供已久﹐言謝何遲。恭惟某富有紙田﹐親傳書種﹐怕入長安而炊桂﹐肯從合皂以飯蔬。諸弟子事玆有年﹐或笑從徒而安坐﹐大丈夫不能自食﹐雅應進食以療饑。𨿽殊孟子之養鍾﹐庸免顏回之執爨。將軍未老﹐從者皆興。此日一簞匙漫抄於云子﹐他年五鼎柈定進於賓郎。某夙負素囷﹐偶開舊店﹐嗟吾山之豆落﹐羨君穀之黍生。母嗜鐺焦歸﹐遂承顏之樂﹐兄因釜頡母﹐貽紾臂之嫌。去榻卽懸﹐新條猶在。

回茅山白雲觀林管轄

懸榻重來﹐羞見堂前之靑艸﹐緘書遠至﹐曾分嶺上之白雲。當暑讀之﹐有風淸甚。恭惟某蚤脫逢掖﹐勇求還丹﹐發言爲詩類﹐不食煙火語﹐得時行道間﹐亦結粥飯緣。偶然值大兵而凶年﹐聊爾依阿姊於明月。佇膺一札﹐入踐兩街。某年華向凋﹐世味俱薄﹐斷送未甘於官裹﹐遊戲只在乎人間。我自倒行﹐徒識子云之字﹐君如哂笑﹐同尋和靖之梅。

回周子魯催詩

比承風馭﹐肯顧云扃﹐接塵尾之談﹐信無虛士﹐示牛腰之軸﹐云是巨公。薦貽偶儷之緘﹐猥索平凡之句。方乞爲寒水玉﹐何以報綠綺琴。詩三百𨿽多奚爲﹐徒累洪壓﹑葛柮之僕。母七十相依爲命﹐緬懷嵩髙﹑柿栗之居。深慚短章﹐莫究盛事。擊唾壺而略讀﹐覆醬瓶以無疑。

回雷應雷

歸閒一壑爲去國之外臣﹐投贄兩章有扣門之熱客。問其甲子﹐生以庚辰﹐正老泉讀書之年﹐亦康節望兒之歲。髙吟不讓﹐遠到何疑。謂童子出視之﹐試驗雷琴之淸濁﹐與先生並行也﹐少須霞佩之頡頑。

回王秀才謝會

袖詩過我﹐方嗟識面之遲﹐樽酒延賓﹐乃告墮肱之厄。維名山非容易可到﹐幸佳客肯聯翩而來。本期衡嶽之雲開﹐不料石頭之路滑。蓋文章類脫腕之敏﹐而官職有折臂之祥。偏袒而露右肩﹐想費良醫之塗抹﹐持螫而用左手﹐還容老子之周旋。

回曾道士求掛搭

三書詣闕﹐焉用詩囊﹐六驗歸堂﹐合呈飯鈔。縱使無心而出岫﹐豈應空手以入山。舊識𨿽多﹐淸規難紊。學行腳去﹐恐遭同捨之雕﹐取告身來﹐便駐橫江之鶴。願文爲惠﹐佩意良勤。

回趙簽判送管轄帖

息爭優老﹐擬變前規﹐求退得遷﹐甚非本志。畫幙重千金之享﹐打門驚雙璧之投。古杉欲搖﹐頑石亦駭。念鳥飛之久倦﹐況鼯技以俱窮。三叉路口已悔迷塗﹐百尺竿頭焉能進步。無阿堵物從而回買﹐非軍資庫可以寄畱。拆洛陽耆舊之書﹐幸察堯夫之非傲﹐謝鄕裏小兒之米﹐容教靖節之早歸。略具稟酬﹐切祈矜體。

回聶秀才

緇褐還鄕﹐竊衣夜行之錦﹐珠璣擲地﹐誰書晝臥之裙。偶飛夢以遊仙﹐遂愆儀於肅客。伏惟某名居天北﹐譽振湖南。秀才三耳﹐憶昔過從﹐觀音千手﹐失今畱挽﹐莫遂樽酒論文之款﹐徒深屋梁落月之懷。冠履袈裟﹐俟他時之和會﹐靴袍手版﹐勉卽日之榮登。

回張副宮賀封額

鬼蟻混並﹐繆作雙壇之長﹐仙龍幸會﹐並疏九陛之恩﹐未論吾教之有人﹐聊補此山之缺典。伏承某應酬局熟﹐佐使功深﹐詣闕休上書﹐期挽河而洗甲﹐坐石時得句﹐甘捧缽以抄云﹐鋪張大篇﹐光耀老眼。某無他私意﹐利我公家。紫誥黃麻﹐偶成勛於一旦﹐素書靑策﹐猶借譽於諸方。

回陳管轄

某松篁歲晚﹐膠漆年多。擊竹而和踏歌﹐髙尋仙侶﹐眠云而謝丹詔﹐遠振祖風。雜旗鑼迎導之聲﹐惠金石鏗鏘之句。某發俱雪矣﹐筆匪椽如。老馬爲駒﹐殊悔六州之錯﹐後人收果﹐盡多九府之圜。

回黃講師

某良心止水﹐講舌生風﹐讀易而至得妻﹐竊鄙屠蛟之壻﹐入山而遇頑石﹐親見牧羊之兄。吟詩七言﹐誇我二美。某名隨謗得﹐事以志成。帝命維新﹐辱權衡於楊子﹐祖風可振﹐勉衣缽於譚君。

回王監宮

某棲心造道﹐餘事談兵。續孤鶩落霞之文﹐身慣遊於南浦﹐授七星斬邪之劍﹐派親接於癲堂。喜曠典之秩神﹐賦新篇而遺我。某偶然集事﹐久矣妨賢。張后二王﹐曷發才難之嘆﹐軍中一範﹐尙觀戰勝之功。

再領官事回陳溪山

太一天貴神﹐揖別竹宮之香火﹐靑氈吾舊物﹐喚醒葛岫之煙霞。羣譏驅去而復還﹐誰識放行而把住。過勤膠漆之友﹐寵惠珠璣之篇。路摧車峽覆舟﹐固人心之難料。水斷蛟陸剸革﹐惟吾力之猶能。毋袖手以旁觀﹐庶開誠而忠告。

代上趙憲催春削

繡衣立霄漢之春﹐發生有日﹐寶塔合浮圖之穎﹐望賜如天。薦馳不腆之辭﹐拱聽惟新之令。竊考選曹之立法﹐最嚴憲節之舉賢。幾州幾吏率系於部封﹐一獄一訟審觀其職業。縱圓眾剡﹐必出我門。舐淮南鴻寶之丹﹐孰無炙色﹐得季布黃金之諾﹐諒不食言。重念某學淺過庭﹐材非人幙﹐惟簡書之是畏﹐幸齒髮之方彊。能勿勞乎﹐未了癡兒之事﹐與其進也﹐甚知丈人之眞。當迎候於輕軺﹐卽褒存於敝帚。察九仞之泉於棄井﹐約斗升之水於西江。辰來何遲﹐祇俟孟春之徇鐸﹐仕如此急﹐或虞半夜之負舟。忘喋喋之數窮﹐申拳拳之三請。恭惟某間平聞望﹐伊洛淵源﹐用謀王斷國之規﹐任明刑折獄之寄﹐周原從而歷按﹐�石爲之安畱。倚長劍於崆峒之顚﹐鼠子帖服﹐懸明鏡於方臯之目﹐馬羣遂空。繇其許可之不輕﹐是以搜羅而殆徧。某辱居屬籍﹐願列師門。譬傳神政在阿堵之中﹐如插羽則便扶搖而上。先宗盟而後異姓﹐維大造之有成。待國士而報眾人﹐非小生之所敢。歸依至切﹐敷控奚殫。

代幹制帥史尙書薦舉

擁帥幢﹐開制閫﹐大江均戴於使天﹐攀相衮﹐敍年家﹐小艸輒投於恩地。顧下寮之塵土﹐仰熒座之星辰。忘其等威﹐控此悃惱。竊考累朝龍虎之榜﹐號多士則有之﹐若求兩家鴻雁之行﹐俱三人者鮮矣。鼎立臨江之孔﹐臺聯番水之洪﹐從誇競秀之榮﹐誰篤同登之契。維先君而二父﹐托端殿之一門。半刺史攜客而上郁孤﹐最崇交於繡幙。今丞相省親而道湓浦﹐特枉顧於緹屏。書云情猶兄弟而姓不同﹐意者施及子孫而恩罔替。然骨骼龍豬之別﹐故飛翺鵬鴳之殊。可言而言﹐謂進則進。伏念某斗筲何算﹐寸綫無長﹐鎖應廁名僅取踏槐之效﹐棘圍還試尙希賜笏之傳。偶遺霈之沾濡﹐卽微官而束縛。讀荊國臨川之集﹐訪蕭洲文選之樓。貴人欲出我門﹐猥蒙推挽﹐癡兒待了公事﹐靡憚勤勞。拳拳食蘗以飲冰﹐望望雘丹而塗塈。在脫選莫難於職剡﹐而乞靈嘗扣於采庭。躬灑報亟﹐慨垂重諾。捧崇垣之疾置﹐增陋廨之榮光。與其挾劉公之書燻蕕同器﹐孰若致伯魚之問桃李成蹊。庶因萬石之澣裙﹐樂以千金而享帚。恭惟某稟於天者渾厚﹐輔以學而髙明。身在沙堤﹐習見鳳池之衣缽﹐量闊溟海﹐平吞蜃气之樓臺。十年不出於長安﹐八座峻躋於冢宰。屬邊頭之多燧﹐宜江面之無波。用鋪惇淮濆之規模﹐移彈壓輦轂之手段。旨麾羽扇﹐布置樓船﹐軍聲大振於柳營﹐虜眾悉潛於艸地。寬九重之憂顧﹐贊百揆之疇庸。父愛之子亦愛之﹐奇士夙延於東閣。主賢者客必賢者﹐愚人或取於西家。某托門墻僭瀝其鼠肝﹐類彈者冒求於鴞炙。願損有餘之惠﹐曲矜不肖之孤。卑簣土以成山﹐免仞泉而棄井。生匠石之園﹐長伯樂之屬。奚俯仰於他人﹐侍公休之屨拜。溫國之堂誓﹐依歸於此世。稍圖植立﹐庸答鈞陶。

回王監宮賀宣召

處士歸山﹐仍居宰席。使人赴隴﹐促返齋廬。升轄猶骰子之選官﹐詣闕類胡孫之入袋。偶然洗幽谷之恥﹐或者興捷徑之嘲。寵詒詩篇﹐極佩友誼。方移庭而勒俗駕﹐敢犯座而應客星。較八斗一石之才﹐言語浪誇於子建﹐觀九尺四寸之幹﹐功名宜屬於曹交。共載而東﹐當復於上。

勿齋先生文集卷上竟

勿齋先生文集卷下

勑賜髙士右銜鑑義主管

教門公事合皂山楊至質撰

代貼職宮觀謝宰執久

閒田舍﹐敢晞堂察之招﹐再命著庭﹐訖遂祠官之請。職有華於寓直﹐祿且仰以資貧。感激上恩﹐控陳私謝。伏念某生居村僻﹐性稟平常﹐方隆師親友之圖﹐何致君澤民之有。粗償邑債﹐仍負州丞。因多病以丐歸﹐坐糜閒廩﹐當引年而未謝﹐眞戀明時。聖皇躬攬以攺元﹐善類同升而資治。訪諸生之在否﹐冠八士以呼延。遜櫝弗兪﹐除書頻下。鵷鴻並集﹐許接武於道山﹐犬馬旣衰﹐難觀光於天闕。歷寫由中之懇﹐果蒙從欲之仁。寵之東壁之圖書﹐俾以中茅之香火。身不離於鄕曲﹐名輒掛於班行。於公朝何所重輕﹐倍煩造化在老境。不翅滿足﹐可謂遭逢。若集注之語言﹐竭平生之精力。金籯教子居家聊用於講摩﹐竹簡送官詔郡誤蒙於宣取。預慚膚淺﹐無補光明。玆蓋恭遇某名震華夷﹐功存社稷﹐親擁虞淵之日﹐靜排黃道之云﹐湯於伊尹學而臣﹐信格天之徳懋﹐舜舉臯陶選於眾﹐見稽古之謨申。勤勞百廢之鼎新﹐指顧庶僚之晉用。猥容衰朽﹐均忝榮光。某敢不思見太平﹐力延殘景﹐擬聖主賢臣之頌﹐共黃童白叟之嬉。炙背𨿽暄﹐徒抱獻君之志﹐掛冠已晚﹐嗣騰謝事之章。

代賀趙大資沿海制置

某恭審宸廷作命﹐制閫澄威。公衣錦以居鄕﹐四輩趣朝於魏闕﹐士持戟而失伍﹐一言靖患於蕭墻。海水無波﹐天顏有喜。恭惟某髙明而傑特﹐沈厚而疏通﹐睨天下之英才孰出其右﹐運胸中之武庫所向無前。江淮十年﹐旗鼓百戰﹐指畫斷匈奴之臂﹐談笑取郅支之頭。大勛赫奕於旗常﹐靜樂婆娑於泉石。時方多事﹐吾豈久閒。蜀國何茫然﹐起一琴於淸獻﹐鄕鄰有斗者﹐驚三箭於將軍。方按轡以拊循﹐亟投戈而羅拜。匪洛社公臺有賴﹐疑潢池兵弄未休。吏皆趨庭﹐帝且前席。灩堆如象焉﹐用從東吳之船﹐渭水非熊亟﹐入運西樞之柄。息烽煙於邊鄙﹐壯盤石於邦家。某江國晚生﹐天街末至﹐登龍門而未遂﹐運驪駕以何堪。連讀綠綈﹐聳占紫气。晉公之貌孰似﹐庶諧道左之迎﹐大農之谷幾何﹐庸上關中之計。其於慶倚﹐莫旣編刊。

代賀制東安撫趙大資

某恭審靑冥授鉞﹐紫殿移珂﹐席之前賈誼所陳。緩朝九陛﹐陜以東周公是主﹐坐鎭千巖﹐誕敷幕府之條﹐密送京師之福。恭惟某海山間气﹐宗社重臣﹐材气無雙﹐不數眼中之餘子﹐威名有赫﹐平吞塞北之匈奴。屏江蔽淮﹐井井其規模﹐足國彊兵﹐斑斑乎勛業。偶作平泉之興﹐閒尋洛社之圖。王曰遄歸﹐撫猿揉於劍閣﹐士而失伍﹐戢螳蝟於柳營。與其五月以渡瀘﹐未若莫春而楔會。爰攺綸於宸掖﹐乃植蠢於帝鄕。宮殿天基﹐申景命萬年之福﹐樓臺云影﹐聚蓬萊三島之仙。風流文物全屬遨頭﹐期會簿書不煩老手。稍奏保釐之績﹐亟躋宥密之聯。某繆聽朝雞﹐遂共流馬﹐愧咨諏之何有﹐惟曠敗之是虞。欣聆歷吉以啟藩﹐甚幸依鄰而席芘。旗旄可望﹐藥石攸資。陪元戎出野亭﹐徒想鏡湖之集﹐觀奇士畱東閣﹐尙隨輩路之塵。贊傒俱深﹐敷陳罔究。

代賀淮東總領兼鎭江吳侍郎

某恭審抗旃領餉﹐持槖專城﹐印何累累﹐王人跨諸侯之序﹐鄂不韡韡﹐兄弟繼馮君之歌。臺府鼎新﹐衣冠甚盛。恭惟某紫垣魁宿﹐薄海人﹐有天地﹐有君臣﹐造《大學》《中庸》之道﹐言文章﹐言政事﹐登承明侍從之班。妙年曆歷於淸華﹐敏手恢恢於繁劇。天當平治﹐帝曰疇咨。二千石朱兩轓﹐豈薄江東之道院﹐三十鍾致一斛﹐適多塞上之軍屯。心燈相續於大蘇﹐烽火不驚於細柳。以無雙之材气﹐壓第一之江山。兵食足﹐民信之﹐刀劍盡還於牛犢。戎狄和﹐國福也﹐干戈佇裹以虎皮。遄歸紫橐之聯﹐徑陟黃扉之拜。某輩芻無補﹐蠹粟滋慚﹐溫遊北固之樓臺﹐自笑東華之塵土。聳聞異數﹐敢敍同寅。天下稱吳﹐竊晞蹤於循吏﹐軍中有範﹐仍拭目於膚公。贊抃居深﹐敷刊罔究。

代賀淛西提刑魏少監

某恭審遴簡筍班﹐分持繡節。曰甸服五百里﹐臣惟命之東西﹐謂國用三十年﹐楮與時而髙下。臨遣授變通之策﹐稱提增舉刺之權。星駕有行﹐泉流無壅。恭惟某襟期掀豁﹐風範溫凝﹐邇事父﹐遠事君﹐深雅頌四詩之教。上治內﹐下治外﹐洞軍戎萬里之情。彩纓歷篷於鵷鸞﹐除器且專於蘭錡。髙折廣寒之桂﹐載賡聞喜之詩。白玉爲堂﹐演綸有待﹐黃金如土﹐救幣莫前。小煩漢使之咨諏﹐立見周家之殷富。直天子圖書之府﹐未隔淸光﹐空庶人刑獄之牢﹐式符明指。亟被膝前之召﹐益崇肺附之親。某疇昨侍朝﹐於今聯治。歷歷遊從之款﹐依依離索之懷。簸揚之枇糠在前﹐敢憶憩棠之舊。臭味也艸木於我﹐毋忘誨藥之忠。贊系欲言﹐剪裁莫究。

代賀史侍郎知平江兼提舉

某恭審疏榮魏闕﹐移鎭吳門。蕩節風生﹐繼衮衣之先躅﹐雌堂晝永﹐賡畫戟之淸吟。臺府並新﹐吏民交慶。恭惟某神姿凝粹﹐徳寓恢洪。八葉名家﹐親寶相門之笏﹐一經教子﹐密傳道學之燈。方當文度居膝上之時﹐盡得陳平宰天下之說。論思益峻﹐培養加深。水斷蛟﹐陸剸犀﹐出神鋒於寶匣﹐前鞭鸞﹐後箠鳳﹐騁逸駕於華塗。頻分半竹之符﹐久報嘉禾之政。充仁心於父母﹐凜淸操於冰霜。童子中和之歌轉聞而上﹐公卿選表之用盍歸乎來。帝念姑蘇之民﹐地大扶風之郡。迎送疲於數易﹐撫摩庶其少蘇。雙旌啟藩﹐萬物吐气。摘山煮海不妨拜使者之廳﹐聽履持衡卽入侍玉皇之案。某登畿最晚﹐諏陽何堪﹐夢欲斷於朝雞﹐技且窮於鼯鼠。幸光華之密邇﹐均蔭賴之扶疏。同官爲寮﹐敢附甘泉之法從﹐國士待我﹐定憐東閣之舊人。贊倚有懷﹐敷謄罔旣。

代喜雪賀宰執

某伏以四時成歲﹐冬且至以生陽﹐一徳享天﹐云亟同而雨雪。乾坤益瑞﹐海宇均歡。恭惟某密運大鈞﹐力凝和气﹐考金禳之占野﹐閔鐵甲之屯邊。謂宿麥連云﹐欲仍驅於厲鬼﹐則飛花剪水﹐必嚴飾於玄冥。湊繡紋一綫之添﹐慶瑤陛六霙之集。某繆共漕轉﹐與睹休祥。嘉穎歸周端葉丰年之夢﹐潛枚縛蔡嗣聽捷晝之音。

代冬至節賀秀王

某伏以漢得天統歷方衍於萬年﹐冬亞歲朝陽果來於七日。偉盤宗之元老﹐庸川至之嘉祥。恭惟某徳瑩冰壺﹐望髙璇柄。王曰叔父大開茅土之封﹐天與善人端介椿松之壽。對繡紋之添綫﹐奉絲絡之送珍。某問俗在原﹐庇寒知夏。木牛流馬﹐曷被軍纊之溫﹐玉帶垂魚﹐秪仰禦牀之近。

代冬至賀平江史侍郎

某伏以鳳闕書云﹐協緹椴而應候﹐虎丘擎雪﹐映麾節以生光。順臨剛長之辰﹐繽集大來之福。恭惟某淸風肅吏﹐愛日宜民。東閣吟梅猶記調羹之味﹐紫宸鳴玉巍通候對之班。行矣賜環﹐從而問笏。某咨諏何補﹐芘覆居多。巷陌張燈﹐憶舊遊於大府﹐殿庭稱慶﹐迎新渥於修門。

代回慶元守賀冬

伏謂魯觀書云動椴灰而應候﹐鄞樓擎雪照葺纛以生光。順臨剛長之辰﹐繽集大來之福。恭惟某淸風肅吏﹐愛日宜民﹐東閣梅開續衝寒於山意﹐西湖冰合懷倚月於欄幹。佇頒黃霸之金。歸佩紫宸之玉。某咨諏何補﹐芘覆居多。朝路隨君﹐空憶瓊瑤之迹﹐新堂領客﹐猶聞絲竹之音。贊仰有忱﹐敷刊罔究。

代回嘉興守賀冬

伏以鳳闕書云驗微陽於玉管﹐鴛湖飛雪照瑞彩於牙旗。順臨剛長之辰﹐繽集大來之福。恭惟某半符易牧﹐今袴興歌。近尺五之天﹐境因人而增重﹐占丈三之景﹐政與節以俱新。稍陳履襪之儀﹐歸遂塡簾之樂。巍登文石﹐密侍甘泉。某諏度無堪﹐芘依有素﹐華廳聒樂喜聞計气之回﹐異畝產禾更上丰年之奏。其於頌贊﹐罔究敷謄。

代臨安倅章謝宰執伏

以巖邑字民﹐僅逃官謗﹐神臯列倅﹐遽忝恩除。惟地近而格髙﹐愧人微而資淺。鴻鈞所播﹐泥軾奚堪。竊謂天府之貳副﹐車號稱小尹﹐錢塘之一都﹐會密拱大廷。置員或過於三廳﹐通決實關於庶務。蓋彈壓輦轂﹐以佐而長﹐非平分風月﹐以誇諸人。遠若熙寧﹐坡老居於是席﹐近而嘉定﹐諫臣出於此徐。顧事任之不輕。必材能而後稱。伏念某淸苕晚進﹐小艸微蹤。插架書多﹐敢墮綺執之習﹐堆牀笏少﹐居懷弓冶之羞。一同遠試於甌閩﹐三載偶沈於桴鼓。初無政最﹐何有言揚。全璧東歸﹐爰索長安之米﹐掃門上謁﹐冒陳光範之書。縱治中六百石﹐猶階而可升﹐如城南尺五天﹐則夢所不到。賴提挈之力大﹐蒙造化之功深。日往月來﹐毋多侍戎﹐朝發夕至﹐眞是便家。非惟撫鶺鴒之原﹐得誨孤而治葬﹐抑少憩雞豚之社﹐容息蹇以磨鉛。當此僥踰﹐若爲報塞。玆蓋恭遇某八荒開域﹐一柱擎天﹐蕭也規﹐曹也隨﹐歷歷奮庸而熙載。房之謀﹐杜之斷﹐惓惓修政以攘夷。器名每謹於繁纓﹐人物率歸於夾袋。有如塊礦﹐均沐埏鎔。某敢不佩服隆私﹐持循先訓﹐庶題輿而佐嶽﹐稍結綬以登畿。展驥何爲﹐聽槐街之鞭策﹐登龍甚幸﹐廁材館之簪裾。誓畢微生﹐仰酬厚徳。

代回沿海制置趙都承

某恭審斂謨宥密﹐進撰凝嚴﹐謀帥誰先﹐漢臣無出誼之右﹐在師中吉﹐周公其主陜之東。辭玉陛而有行﹐合天朝而交慶。恭惟某胸蟠萬卷﹐筆倒三江﹐自其少年﹐蚤負臺閣之望﹐安於平進﹐歷更麾節之勞。當朝廷救楮之時﹐應君子拔茅之象。密勿百寮之上﹐周旋二柄之間。過政事堂﹐丞相每攺容而聽﹐用春秋法﹐史臣仍載筆而書。方將登法從簪橐之班﹐相與定匈奴金繒之議。若時古鄮﹐有事春搜。校六步七步之愆﹐士輒嘩而失伍﹐膺再命三命之寵﹐公甚壯而臨藩。前茅戒嚴﹐細柳攺色﹐親授靑冥之鉞﹐閒圍別墅之棋。昌黎入廷湊之軍信兒郎之帖服﹐光弼代子儀之將見旗幟之精明。亟聽褒嘉﹐歸陪論獻。某侍朝甚幸﹐將漕無堪。政依樞柄之餘輝﹐擬預月樓之淸集。況朱幡之出鎭﹐欣紫綬之增華。羈懷竊感於別離﹐盛禮敢當於駢儷。著鞭先我﹐自憐骨一相之屯﹐折柳送君﹐剩祝功名之會。襟期所共﹐心畫奚殫。

代回嚴州衛守

恭審作命典藩﹐簡辰植纛。書登金鐀﹐密聯東壁之輝﹐車擁朱幡﹐髙壓客星之次。叔度之來何暮﹐文正之蹤有光。恭惟某學富鄴簽﹐姿凝昆玉。儼若思﹐毋不敬﹐威儀素習於三千。進乎道﹐恢有餘﹐肯綮蚤經於十二。振伯仲塤簡之譽﹐擅春秋蘭菊之芳。宜在朝廷﹐乃更州縣。遡牙檣於淸瀨﹐森棨戟於上游。田廬間苦於白催﹐帑廩頗從而赤立。規模自我﹐必易局以置棋。手段過人﹐盡無面而作餅。稍修數月之令﹐亟騰五袴之歌。入爲公卿﹐淨洗兵甲。某使華曷稱﹐王事徒勞﹐鏡中之發旣星﹐江頭之潮如屋。政擬擘箋而賀上﹐遽蒙惠翰之來前。憶千騎之過都﹐僅一觴而臨水。觀風畿左﹐長哦結輩參錯之詩。假道棠陰﹐行遂淵明歸來之興。報襄弗恪﹐詹鄕加廑。

代回安吉州趙監丞

恭審選賢班綴﹐分牧京畿。得結輩十數人﹐榮佩銀菟之印﹐封姬姓八百國﹐淸占水精之宮。下車有初﹐比屋相慶。恭惟某行髙天揖﹐量大淵渟。博洽多聞﹐映太一靑藜之杖﹐風流自命﹐披謫仙紫綺之裘。人知直上以干霄﹐我則徐行而按轡。旣飛見而展驥﹐載騎馬以聽雞。禁鸞東牀﹐飽觀奇士。判花西掖﹐盍列從臣。肯盤薄於一麾﹐試招徠於六客。吏事綽然餘地﹐歌謠藹其近天。燕寢凝香﹐佇報龔黃之政﹐都堂並席﹐定追富晏之蹤。某漕轉無堪﹐知憐有素﹐憶從容而扣閣﹐欣振厲以開藩﹐不因過客而飾廚﹐豈復追胥之打戶。設施彊人意﹐信知於此不凡。駢儷遺我書﹐似亦未能免俗。占訓甚率﹐馳仰徒勤。

代回常州衛寺丞

恭審攺符作牧﹐縮戍之官。衡嶽雲開﹐勿膏車而秣馬﹐刑溪月滿﹐眞泛宅以浮家。條教一孚﹐歌謠四達。恭惟某金贏學富﹐玉海文深﹐不踏丹梯一第﹐特慁子耳爭麾。翠轂萬鍾﹐何有我哉。典章淹貫於胸中﹐政事笑談於筆底。翩翩歷﹐藹藹聲稱。就零陵山水之鄕﹐周爰咨度﹐作平泉花木之夢﹐蚤賦歸來。上篤念於世家﹐公出臨於鄰郡。山無貢錫﹐坐凝燕寢之香﹐驛有賜環﹐入試糜丸之墨。某星朝曷稱﹐霜鬢堪驚。政懷曠敗之虞﹐乃侈寅恭之幸。浴乎沂﹐與曾子剩思石浦之琴書。瞻彼淇﹐美衛公勉繼沙堤之衣缽。貽箋首及﹐報染奚殫。

代回新嘉興守余監丞

恭審用傳出關﹐分符作守。在春秋爲槜李﹐雅推地望之雄。輔京兆曰扶風﹐未覺天先之遠。先聲易達﹐生意頓回。恭惟某標致蓬萊兮﹐閬風器質﹐黃鍾而大呂。胸中書傳﹐皆尊主芘民之方。堂上精神﹐得富國彊兵之要。謂升髙而自下﹐旣歷外以居中。余不負丞﹐君子式嚴於戎器。仲難爲弟﹐少公盍列於政塗。肯盤薄而佩鍋﹐乃怡愉而戲彩。帝念阜陵潛龍之所﹐民罹泰山猛虎之苛。出命維新﹐攺轅自近。鴛湖棹穩﹐何異探蘇堤之梅。鳳沼詩來﹐還勝夢謝池之艸。稍報撫摩之最﹐遄歸選表之班。某漕轉罔功﹐芘依知幸。銜袖忽貽於駢制﹐襲巾惟謹於珍藏。見爾送人﹐殆取椰褕之笑。轉而聞上﹐佇傳宣布之歌。贊徯實廑﹐稟酬莫罄。

代回江陰王守

伏審分符作守﹐宅甸服以惟良。便道之官﹐過帝關而不入。特廑書素﹐隃想車音。恭惟某源流雄奇﹐被服溫潔﹐是父是子早競茁於蘭芽﹐其人其天今獨存於華萼。維志澹而不躁﹐𨿽步徐而自髙。旣臥黃紬﹐薦憑緹軾。柯山棋散﹐訪一斧之仙蹤。申水波澄﹐應三刀之佳夢。曷云不敵於壯縣﹐足堪愛養於細民。小試蕃宣﹐急看選表。某驅馳已﹐蜚挽何堪。律宜黜而乃升﹐身欲歸而復駐。鮮於非駿﹐敢稱一漕之福星。益部有襄﹐及聽三章之童子。占酬良率﹐馳仰徒勤。

代回溫州趙少監

恭審塗芝作誥﹐列戟專城。二千石起家﹐分左符於漢殿。八百國同姓﹐輔東屏於周藩。來暮有歌﹐和衷甚幸。恭惟某行髙天揖﹐量大淵停。博洽多聞﹐太一下靑藜之杖。風流自命﹐謫仙披紫綺之裘。恢恢政事之科﹐歷歷功名之會﹐旣飛見而展驥﹐卽騎馬以聽雞。學宰相居都司﹐結綬歷更於二府。以君子除戎器﹐褰裳薄近於千巖。蘭亭之樂未央﹐宣室之思深切。相攸翠蕩﹐駕彼朱轓。無嘆愁聲﹐小借慈祥之父母。有治理效﹐遄歸選表之公卿。某莫稱班行﹐猥共漕轉。厭簿書之塵土﹐夢松菊之田園。一鶴隨公喜﹐流傳於新政。雙魚遺我愧﹐先辱於華箋。未以罪行﹐庶其忠告。

代回知臺州李監簿

恭審城專左輔﹐星直中臺。竹馬塡郊﹐除道歡迎於新守。木牛供粟﹐同寮解後於故人。想見部封﹐便安條教。恭惟某根蟠仙李﹐響振天鈞。論議長江﹐衰衷流而不盡。剸裁遊刃﹐恢恢地而有餘﹐維溫良恭遜熟以持身﹐故安靜和平見諸行事。薄味監州之蟹﹐亟聽待漏之雞。章滿公車﹐類朝奏而暮下。軍多戎器﹐爰內修而外攘。聚精會神﹐甫爾在廷。更治考功﹐於焉請郡。駕言皂蓋﹐陟彼丹丘。未庸庭戶之令修﹐頓覺閭閻之疾愈。天非難谷熟﹐城不沒而江平。五百茗花聊具石橋之供﹐三千牘艸遄歸金馬之班。某將指何堪﹐思歸未遂﹐每憶侍朝之款﹐殊恨定交之遲。俶玆寅恭﹐幸甚蒙賴。課民二母彘﹐知剩布於中和。遺我雙鯉魚﹐愧難勝於駢儷。爲報艸艸﹐有懷捲捲。

代回婺州陳郎中

恭審寓直宸奎﹐承流寶婺。靑氈吾物弄印﹐訖以界堯紫馬。君來騎竹﹐繽其迎伋。鼎傳初令﹐幸獲爲寮。恭惟某學博而文宏﹐道醇而徳備。一麟獨出﹐士知韓愈之可師。三鳳齊飛﹐人惜劉蕡之不第。歷江淮之兩郡﹐安丘壑者累年。何自爲郎﹐庶幾謀國。菊猶存於苕霅﹐舟輒引於蓬萊。維明月之雙溪﹐冠扶風之三輔。桐鄕愛我﹐嘗鳴支邑之琴。渤海勸農﹐聊聽譙樓之角。尋麗澤詩書之化﹐訪叱石神仙之蹤。佇擁鋒車﹐徑登荷橐。某繆共漕挽﹐何取咨諏。粉省分曹﹐尙憶侍朝之喜。黃堂報政﹐側聞樂職之歌。方上日之戒期﹐乃後時而言賀。珍函俯逮﹐華施難訓。

代回建昌張通判

恭審疏恩漢殿﹐通守江城。爲氓而遠一廛﹐阻郊迎於別駕。呼童而＇獲尺素﹐辱郵置於都門。諭占布置之新﹐可卜康功之效。恭惟某詩書正脈﹐名節故家。爲帝王師﹐笑夜取老人之履。得江山助﹐宜時稱大手之詞。凡所居官﹐綽然餘裕。髙則建封之授鉞﹐小猶萬福之麾舟。當國事之孔殷﹐盍人材之傑出。何其計左﹐聊爾治中。作麻源三谷之遊﹐麒麟擗脯。踵文昌八座之美﹐鵷鷺催班。某不移其愚﹐奚適於用。馳隰未離於魏闕﹐捍堤良苦於胥濤。爰念毋以丐麾﹐乃賤天而閟允。維桑梓恭敬﹐止徒懷忡惙之心。存松菊歸來兮﹐終樂寬閒之野。偶稽慶幅﹐尙請誨言。

代回林提管

伏以漢使乘軺﹐猥將隆指。郤賓入幕﹐首屈英遊。糟丘之職﹐徒以勞人。蘋洲之雋﹐乃肯從我。瞻言一葦﹐辱此雙魚。恭惟某天材素髙﹐吏業滋敏。疊奏種桃之最﹐擬爲槜李之遊。謂太微二十五星﹐盍搴華於郎省。如長安十千一斗﹐姑振領於兵廚。稍展修能﹐亟躋要列。某莫稱觀風之寄﹐粗有慶賢之心。故人斯來﹐何事弗集。庶同出袖間之手﹐豈徒流地上之錢。繼西湖賦梅花﹐盡有餘暇。比南丰持香瓣﹐則似過情。占報不臻﹐晤言以罄。

代回臨安劉通判

伏以我來君去﹐莫畱畫幕之賢。徳舉言揚﹐少見戀袍之意。髙文有貺﹐私謝何爲。伏惟某丹穴產奇﹐紫刻爭秀。雙亮遊戲﹐蚤收墨綬之勛。孤驚登臨﹐曾續珠簾之句。簡拔旣居於小尹﹐班聯行趁於大昕。某老矣﹐臨戎幸而集事﹐憶家山之荔子。已趣歸裝﹐寄江驛之梅花。毋忘宿契﹐暑宜護重﹐日聽褒遷。

代回興國羅知軍

自天子所用﹐更治以專城。與父老言知﹐阻饑於墊水。寞條俶布﹐生意俱回。伏惟某綽有父風﹐歷收吏最。從軍油幕﹐慣聯慷慨之詩。借地玉階﹐屢吐崢嶸之論。睠富川之爲郡﹐匯眾澤以橫流。未蘇魚龞之民﹐況宿貔貅之戌。上心所屬﹐敏手攸資。人活靑州﹐親榷山而輦栗。圖開赤縣﹐同備械以修車。某雪去霜還﹐心疲形瘁。得結輩參錯﹐部內何幸。蒙成容少遊﹐款段裏中﹐已堅歸計。

代回蘇參議

帝簡儒纓﹐出自黃間之泒。官居議幕﹐來看畫棟之云。有惠書函﹐足占僚契。伏惟某溫良有守﹐恬暇無營。乃奏最於弦歌﹐肯賦閒於香火。郊垌可出﹐屈工部於劍南。境土未還﹐致匈奴於闕下。有謀則就﹐不約而同。某偶幸旅旋﹐已堅祠請。視小醜以鼠子﹐何謂功多。遇少公之桐孫﹐庶窺文獻。解嚴甫定﹐襄報殊疏。

代謝趙提刑舉狀

五位合乎天數﹐冒幹使斧之威。一字華於衮褒﹐亟露公車之奏。取之自遠﹐聞者皆驚。極感琢於肺肝﹐略敷刊於筆墨。竊謂宦路每拘於選調﹐舉員尢重於職司。並四者難尙﹐鶚炙求而弗獲。制一以詩﹐猶龍睛點則便飛。此下寮切於歸投﹐而崇臺樂於成就。伏念某蕞然小子﹐縛以微官﹐淸江碧嶂素號富罔﹐綠水紅蓮今爲苦海。旱蝗相踵﹐田間多菜色之民。糴餫孔艱﹐庭下少雁行之吏﹐方孜孜於職守﹐皇汲汲於身謀。箭一失則廢前功﹐姑穿楊而進步。丹九還而換骨﹐因舐鼎以垂涎。春光才動於郁孤﹐寶相遂圓於窣堵。頑冥坐井﹐何有粹明。��面墻若爲闓敏﹐責粗逃於官謗。能曷取���獎假過優揣摩增愧。玆蓋恭遇某材堪柱石﹐身在江湖。以道相傳﹐續千載聖人之脈。得情勿喜﹐盡一成君子之心。居禮樂而有光﹐知賢才而必舉。顧如孱瑣﹐莫稱搜揚。某敢不厲志公廉﹐訓恩特達。气象彷杏雩之樂﹐聲華燻桂籍之香。庶幾報坐主於門闌﹐抑以見先君於地下。豈他人不如同姓﹐毛原幸得以宗周。毋爾音而有遐﹐心籍湜敢從而叛愈。丹扃所向﹐皦日斯臨。

代謝皮右丞相

慈恩托契﹐上臺記夾袋之名。光範移書﹐下幙被繡衣之薦。開雲霄於萬里﹐收桃李於一門。恩重命輕﹐感深涕集。竊謂選人惟班攺是務﹐舉主最職司爲嚴。並四者難盡﹐連貫虎侯之札。缺一以待﹐必勇奪龍舟之標。非金剛杵有以攝持﹐則玉女盆何緣拄到。不先不後﹐如取如攜。伏念某朴樕微黃﹐駑駘蹇步。泛蓮依水﹐初微畫諾之能。食蘗飲冰﹐第謹律身之戒。望七階而勃窣﹐繞三樹以彷徨。同年豈無情﹐特荷老端明之垂睠。他日又獨立﹐仍蒙大丞相之興憐。方紅旗踏報於捷書﹐正彩服親浮於壽斝。念郇氏一枝之桂﹐下郁公五朵之云。何徳以堪﹐其應猶響。玆蓋恭遇某上醫扶國﹐巨棟擎天。魏公自督視而歸﹐君臣相說﹐汾陽居令公之位﹐父母俱存。精神會於一堂﹐威稜憺乎四裔。堅黃河如帶之約﹐續丰水有芑之詩。材無細大﹐悉以作成﹐官若中外﹐從而器使。故令合穎樂以轉鈞。某敢不恪秉素心﹐仰酬大造。觀遠臣以所主﹐不離父子兄弟之間。報國事以眾人﹐卽受天地鬼神之譴。指縱惟命﹐赴蹈奚辭。

回趙東判賀宣召

應制非才﹐久斷藜燈之夢。趣歸有旨﹐仍沾樺燭之香。顧董轄之方新﹐欲循墻而不可。靖惟忝竊﹐實出吹揚。未控謝箳篂車﹐先辱贈錦繡段。因儷篇之從臾﹐重行計之趑起。非關人去而山輕﹐寧免林慚而澗愧。𨿽夜對莫分於蓮炬﹐然春光久泄於柳條。朕不棄卿﹐敢誦北闕隱廬之句。公如送客﹐請續南浦綠波之詩。更借言於開陳﹐庶以禮而津遣。舉莫廢也﹐愛則助之。略此稟酵﹐嗣圖侍罄。

與趙丞辭漕臺月俸

案畔掌書﹐浪誇仙秩﹐幙中艸檄﹐偶繼芳塵。槧鉛徒獘於精魂﹐印綬亟還於肺腑。類無耕而用馬﹐敢不獵以懸鶉。遣貺甚勤﹐控免難已。蓋始因疾諗﹐待來年然後損之。若仍以俸言﹐則今日之受非也。寧甘卻長者之賜﹐是粗守頑夫之廉。善爲我辭﹐無出公右。奢華歲節旣沾沽酒之十千﹐特達衷言終覓買山之百萬。容聽響卜﹐別拜隆頒。

回王象先惠詩

髙士不爲猥釐宮務﹐徳公寡出謹執師喪。及玆三退而彊畱﹐乃辱兩章而言賀。自量衰繆﹐莫稱褒期。維其因用藥而識君臣﹐故不廢伐木以全朋友。吾二人在耳﹐想無下石之言。臣百口保之﹐盡有侄山之日。少安勿躁﹐薄責尢宜。

回赤城觀熊書記

效茅仙戲赤城﹐夙窺英躅。從子云問奇字﹐忽枉髙軒。袖銜偶儷之文﹐屐折空虛之喜。某厭隨舉子﹐親續宜僚。燻胸中書傳之香﹐領物外煙霞之趣。文章一伎﹐漫遊藝於筆端。道徳二經﹐素嚅眞於舌本。得時則駕﹐而月斯徵。某矣賦歸﹐譽之過實。金玉有定價﹐慚非識寶之人。風雲入壯懷﹐宜擇立身之地。矧當年少﹐政要書多。

謝聶秀才贄見

虛檐曬日﹐政搔老子之二毛。滿座生風﹐喜見秀才之三耳。辱贈我錦繡段﹐知同飲玻璃江。久客邊淮﹐干戈未定﹐乍歸鄕井﹐松菊猶存。何遽至啼饑而號寒﹐要不害安貧而守約。吾無隱爾﹐難持嶺上之白雲。君其圖之﹐自有書中之金屋。居慚地主﹐聊酌鄕人。

回王監宮賀宣召

處士歸山﹐仍居宰席。使人赴隴﹐促返紊廬。升轄猶骰子之選官﹐詣闕類胡孫之入袋。偶然洗幽谷之恥﹐或者興捷徑之嘲。寵詒詩篇﹐極佩友誼。方移庭而勒俗駕﹐敢犯座而應客星。較八斗一石之才﹐言語浪誇於子建。觀九尺四寸之幹﹐功名宜屬於曹交。共載而東﹐當復於上。

勿齋先生文集卷下竟

