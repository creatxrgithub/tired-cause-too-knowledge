水雲集

經名﹕水雲集。金譚處端述。三卷。底本出處﹕《正統道藏》太平部。

水雲集序

東牟﹐古牟子之國﹐齊之大郡也。戶口浩繁﹐人性質朴。東連滄海﹐煙浪雲濤﹐浩渺無涯﹐不知其幾萬里。南揖昆箭﹐層巒壘嶂﹐峻極於天﹐不知其幾千丈。海山鍾秀﹐人傑地靈﹐異人名士﹐代不乏人。宜乎眞人仙子﹐相繼而生也。譚公先生﹐名處端﹐號長眞子﹐吾鄕大族也。生而穎悟﹐識度不凡﹐善艸隸書﹐爲人剛正有操行﹐鄕裏敬憚之。大定丁亥歲﹐重陽憫化妙行眞人﹐飛錫東來﹐仙遊海上﹐以往契夙緣﹐訪尋知友。於吾鄕得丹陽子馬公﹑長眞子譚公﹐於東萊掖水得長生子劉公﹐又於登州棲霞得長春子丘公。結爲方外眷屬﹐所謂譚馬丘劉是也。相從眞人之遊﹐西抵夷門。眞人付以口訣﹐囑以後事﹐厭世而上升。四子殯葬禮終﹐挈徒而西﹐至終南山﹐卽眞人之舊隱。傳襲其道﹐十有餘年。自時厥後﹐各從所之。長眞先生往來於洛川之上﹐行化度人﹐從其教者﹐所至雲集。其述作賦詠﹐舉筆卽成﹐詩頌詞章﹐僅數百篇。又述《語錄》《骷髏落魄歌》﹐警悟世人。皆包藏妙用﹐敷暢眞風﹐引人歸善﹐甚有益於時也。浚州全眞庵主王琉輝等﹐鏤板印行﹐廣傳四方。值丙午歲﹐大水漂沒﹐其板散亡。掖水長生先生劉公﹐運慈悲心﹐開方便路﹐遣門人徐守道﹑李道微﹑於悟仙等﹐詣吾鄕屬余爲序﹐欲再命工發槧以永其傳﹐可謂仁人之用心也。竊嘗謂長眞先生與餘同鄕裏﹐年相若而志頗同﹐幼爲兒童之戲﹐長爲朋友之遊。而先生中年遇師學道﹐蟬蛻登眞。余蒼顏華發﹐尙區區於名利之場﹐甘分待終﹐隨物衰謝﹐何其愚也。余將掣肘﹐捐老牛舐犢之愛﹐去碩鼠畏人之貪﹐逍遙於自得之鄕﹐笑傲於眞閒之境。學先生之道﹐誦先生之文﹐髙養天和以寄餘生。未審先生異日有舊遊之念﹐肯乞飛霞佩乎。嗚呼﹐先生已羽化矣。後之學者﹐不能見先生之步趨﹐聞先生之謦欬。其玄機妙旨﹐遺範余風﹐詳味斯文則可矣。大定丁未歲正月望日﹐東牟州學正範擇徳裕序。

水雲集卷上

昆侖山長眞子譚處端述

七言律詩

題洛陽朝元宮

宮門寂寂鎖祥煙﹐古迹靈蹤尙儼然。云罩連枝烹藥鼎﹐霞生靈井漑丹泉。

日魂煉就華胥國﹐月魄收將不夜天。紫詔師眞歸去後﹐未知孰繼大羅仙。

遊靈山寺

閒閒雲水訪禪林﹐密密瑯玕映碧岑。玉柱峯髙塵不染﹐靈山寺隱境難尋。

媾交白雪勻鋪玉﹐間隔黃花亂點金。淸徹古潭秋靜夜﹐桂華獨現本來心。

遊劉公花園

眾賢邀我賞芳菲﹐雨霽晴明獨過扉。倚檻牡丹爭秀麗﹐繞庭蛺蝶斗髙飛。

風吹柳眼無情意﹐雨洗花心絕是非。萬物盡成春一气﹐無私普布吐馡馡。

贈新中郭四翁

幾人到得白頭翁﹐生老痾沈是始終。濁穢鮏羴除壽算﹐怪貪嫉妬轉昏蒙。

有憎有愛難超世﹐無欲無情定脫空。幸有天堂地獄路﹐聖凡迷悟總由公。

贈云陽程仙

修行大畏是頑銅﹐如著頑銅沒行功。心起妄塵沈地府﹐意常淸靜步天宮。

須依貧樂同顏子﹐莫要慳貪愛鄧通。學取終南師叔馬﹐赤窮窮地堵環中。

贈鄭仙

捨俗幽居物外庵﹐潛心滅迹絕論談。妙除濁穢淸貧樂﹐用滌無明淡素甘。

蓬戶不扃何所礙﹐一瓢常飲爲忘貪。安神寂默翛然坐﹐認透星光日月三。

贈韓家郎君在家修行

崇眞起善立玄堂﹐謹奉朝昏兩炷香。內侍孀親行孝道﹐外持眞正合三光。

常行矜憫提貧困﹐每施慈悲挈下殃。他日聰明如省悟﹐也應歸去到仙鄕。

贈門人安然子等

風子微言啟眾曹﹐等閒休把气神勞。欲求海底成多寶﹐須煉山頭絕一毫。

心逐有情傷气火﹐意遊攀愛害神刀。願公早悟虛華境﹐免向人間再一遭。

贈楊姑

投玄八十道姑楊﹐一朵瓊花秋後芳。玉盞滿添淸靜水﹐金鑪須熱慧靈香。

如今已獲將來福﹐從此何疑過去殃。寂湛虛堂無罜礙﹐自然寶鼎現霞光。

題孔先生埪中

空門寂寂鎖靈泉﹐喜趣靈泉玄上玄。僻靜每招閒客至﹐幽居常共馬風眠。

淸涼境界超塵路﹐履此方知別有天。行者肯來低處覓﹐便教瞥地見神仙。

贈浚州王三校尉

王公吉善愛玄流﹐勸我勤勤倒玉甌。積善迆於心上起﹐壘功須向性中求。

利他損己通眞理﹐忍辱慈悲達妙幽。平等順和常大道﹐三人同上大神舟。

題雲溪庵

雲溪髙隱臥煙霞﹐默飲陽晶與月華。霧斂丹臺生瑞艸﹐云收靈腑結瓊葩。

靑龍吐火烹金茗﹐白虎跑泉漑玉芽。龍虎媾交功九轉﹐刀圭一粒捧丹砂。

述懷

自慕貧閒探妙機﹐便知身入白雲飛。逍遙物外超塵网﹐脫灑懷中解垢衣。

恐損陰功搜己過﹐慮傷道徳怯人非。他時九轉丹砂就﹐同約三仙從我歸。

又

挫銳摧彊作善良﹐頓然心法兩俱忘。鼎中頻起金剛焰﹐鑪內常燃般若香。

玉藥乍芳惟獨采﹐蟠桃初熟與先嘗。莫言迢遞華胥國﹐了了空虛路不長。

又

一條捷徑入仙源﹐洞口靈云覆翠巓。風浪起時揮慧劍﹐玄波澄處采金蓮。

蛟龍降去離宮臥﹐猛虎擒來坎戶眠。二物定閒人事盡﹐功圓行滿產胎仙。

又

爲慕仙源景物長﹐滌除靈地布瓊芳。南宮赤子居涼殿﹐北海烏龜住絳房。

淸靜洞中囚白虎﹐無爲山上牧靑羊。自從鼎內云收後﹐常飲醍醐臥醉鄕。

又

寂寥瀟灑道人家﹐守弱隨緣度歲華。禦冷粗衣惟紙布﹐充饑淡飯有齏菇。

忘言淡薄人情遠﹐絕慮幽閒道況賒。著戀妻兒名利者﹐限臨猛悟悔如麻。

又

天機深遠少人知﹐一粒刀圭午上持。霧捲古潭秋靜夜﹐云收碧嶂月明時。

蛟龍捉得囚髙鼎﹐猛虎擒來鎖坎池。煉就仙丹超造化﹐去奔蓬島禮眞師。

又

瑟瑟飄飄風入松﹐遨遊物外與仙同。性如朗月流靑漢﹐心似閒雲任碧空。

猛虎擒來囚坎戶﹐蛟龍降去鎖離宮。周天頻起金剛焰﹐鍛煉鑪中一粒紅。

又

光明一點照樓臺﹐了了無生絕去來。七寶山頭紅焰滅﹐三宮靈地白蓮開。

煙霞紫府應將到﹐雲路瀛洲去不回。不夜玉京誰有分﹐長春仙子四人陪。

又

靑蛇三尺袖中攜﹐一粒丹砂結正時。霧罩淸溟囚馬子﹐煙籠碧嶂鎖猿兒。

千朝行滿龍投火﹐九轉功成虎入池。奪得虛無眞造化﹐天機深遠少人知。

又

欲情巧勝染多言﹐悟此方離種種邊。欲斷情忘通妙理﹐煙消火滅達幽玄。

口張舌舉功難就﹐意出心生行怎圓。絕了人情無个事﹐寂寥孤淡任殘年。

又

眞功眞行密安排﹐十載殷勤細細栽。俗境心忘超彼岸﹐凡情意滅到蓬萊。

地埋寶劍光沖斗﹐蚌隱明珠暗養胎。修煉須憑眞造化﹐欲窮造化煉心灰。

示門人

出得俗家入道家﹐恰如平地步煙霞。塵寰物裹光陰短﹐仙境壺中日月賒。

落魄水雲眞活計﹐虛無淸靜善生涯。常觀無欲人情遠﹐不覺鑪中結大砂。

又

守一眞持認內閒﹐精勤苦行煉心端。玄元有路非容易﹐方寸無塵也不難。

十二時中常覺察﹐三千功裹莫欺謾。前程如覓無來去﹐深作無人無我觀。

又

摧彊挫銳做修行﹐滅我降心斷世情。默默琢磨除俊辧﹐昏昏鍛煉去猩獰。

無明起處眞靈暗﹐柔弱生時道眼明。每與無明經鬥戰﹐一回忍是一回贏。

又

滅惡除情作善良﹐好將名利兩俱忘。山頭潑殺無明火﹐靈室常添般若香。

塵垢盡除明鏡現﹐荒蕪如去玉蓮芳。修行莫厭華胥遠﹐了了虛空路不長。

又

修行須要認靈源﹐認出靈源一點鮮。情欲永除超法界﹐癡嗔滅盡離人天。

休生顚倒貪諸有﹐莫起塵心染眾緣。空寂性中無掛礙﹐自然閒裹產胎人。

又

虛堂默默爇心香﹐便是吾門眞道場。走入虛空尋自在﹐撥除煩惱覓淸涼。

象憑離坎安鑪竈﹐卦按周天煉白黃。永永綿綿依此做﹐功成九轉結鉛霜。

又

修行休向法中求﹐著法尋求不自由。認取自家心是佛﹐何須向外苦周遊。

靈源慧照塵休昧﹐應物般般意莫畱。兩道淸風開玉戶﹐一條銀出山頭。

自詠

從初割愛做修持﹐守一淸貧志不移。竹笠羊皮常作伴﹐破氈腋袋每相隨。

肥羊細酒全無愛﹐淡飯殘羹且療饑。木椀乞錢新置得﹐猶是出家時。

暢道

雲水遨遊物外仙﹐刀圭一粒斷塵緣。眞空結就三田寶﹐妙用圓成五葉蓮。

火滅煙消因鍛煉﹐心淸意靜爲精專。逍遙放蕩長眞子﹐萬里飄飄般若船。

又

雲水逍遙逐處家﹐任他烏兔易年華。閒中慧水添金鼎﹐靜裹靈田種玉芽。

海底養成紅芍藥﹐山頭結就白蓮花。我今說破超塵寶﹐本有如如卽大砂。

又

雲水逍遙物外仙﹐閒閒靜靜本來天。存心滅我開金鎖﹐損意忘情折玉蓮。

彼岸岸頭搜密妙﹐靈山山裹得良緣。丹成九轉淸風送﹐解纜飄飄般若船。

繼胡子金先生韻

修行非易亦非難﹐薄外頤眞認內閒。燲炙火坑急出離﹐淸涼道岸早躋攀。

常觀無欲通玄理﹐妙趣虛無絕愛慳。淸淨無爲全在志﹐存心弱固寂寥間。

寄姚先生

受人欽重是譚哥﹐結罪重重在网羅。省過悔前孽自少﹐知愆不攺罪還多。

心生貪好招災甚﹐意著浮華積罪過。損損存存低下做﹐未知賢聖肯饒麼。

藏頭拆字

其﹣

�袍布素理幽機﹐�甲金庚煉玉飛。�气相交須換殼﹐�丹運就復更衣。

�開眞性頭頭是﹐�悟元初種種非。�侄處名師叔鈺﹐�蓮四朵步雲歸。

其二

�頭浩浩湧靈泉﹐�湛澄澄照上天。�道要除情與欲﹐�忘境滅積功千。

�分把捉休邪覓﹐�本元初合自然。�鍛煉成無價室﹐�京重會害風仙。

其三

�兀騰騰任自然﹐�中湧出白花蓮。�朝鍛煉無窮室﹐�志眞修合上天。

�道割徐情欲斷﹐�刀劈破孽因緣。�頭莫向靈源掛﹐�結神胎管得先。

七言絕句

遊華山

糲食龐衣度歲華﹐白雲髙臥隱煙霞。心香福炷靈源起﹐定觀蓮峯十丈華。

在淇門鎭爲眾人每日求藥因此作

智術多能巧作愚﹐無爲守一養靈珠。翛然頓覺塵勞夢﹐獨飲無生酒一壺。

詠孤竹

一竿碧玉出芳叢﹐直節虛心眾莫同。耐雪欺霜堅歲月﹐自然時復有淸風。

詠月桂

綠葉柔莖結翠紅﹐精神朵朵弄晴風。歲寒堅耐同松竹﹐盡占年光造化功。

詠鶴

停停獨立對秋風﹐黑白分明造化功。休訝得延千紀壽﹐爲他頂上結丹紅。

三教

三教由來總一家﹐道禪淸靜不相差。仲尼直行通幽理﹐悟者人人跨彩霞。

述懷

不會搜空向外尋﹐蛟龍猛虎倒顚擒。朝昏懶慢修香火﹐十二時中只禮心。

又

昏昏默默深玄玄﹐淸靜無爲守自然。眞性得凝眞气助﹐無窮變化可衝天。

又

我今雲水是前期﹐細細常觀八句詩。若要延齡增壽算﹐金精專固認眞慈。

又

一月二十九日飲﹐百年三萬六千場。世間盡不聞吾事﹐歸去來兮入醉鄕。

又

從前頑惡騁粗豪﹐今日存心望孽消。十二時中常覺察﹐知他天地肯相饒。

又

蛾戀燈光焰不知﹐魚貪香餌亦如斯。蛾焦魚爛君知否﹐好向只園寄一枝。

又

譚馬丘劉四个師﹐逍遙自在做修持。周天磨煉無窮寶﹐一片靈光自得知。

又

古佛靈巖是我家﹐淸涼境界絕憂嗟。道人活計無他做﹐惟采三光煉碧霞。

又

如今識破戀燈蛾﹐愛餌迷魚戲黑波。本是一團腥穢物﹐塗搽摸樣巧成魔。

遊懷川

了了心源萬事休﹐此玄玄外更何求。便便大肚應無染﹐且向懷川任意遊。

又

爲官淸政同修道﹐忠孝仁慈勝出家。行盡這般功徳路﹐定將歸去步雲霞。

又

云耕寶陸三千里﹐月破黃昏十萬家。淸夜碧潭澄皎潔﹐蚌吞銀產胎砂。

贈張殿試

百歲光陰如閃爍﹐殷勤爭似修仙約。

假饒一舉狀元歸﹐正悟黃糧夢裹錯。

五言律詩

贈長安趙先生母

牙發重生黑﹐延齡三事因。至誠遵道友﹐精謹奉髙眞。

靜意擒猿馬﹐淸心聚气神。處端聊拜上﹐稽首壽長人。

勸眾修持

聽我洗心方﹐翛然滋味長。無無中妙用﹐有有內含光。

人被欲情染﹐情生神气傷。人還情欲斷﹐步步履仙鄕。

五言絕句

勸眾修持

學道假除假﹐修眞空煉空。本源歸一處﹐明月與淸風。

又

酒色气財盡﹐憂愁思慮忘。攀緣愛念絕﹐五葉玉蓮芳。

又

大道常淸靜﹐無爲守自然。自心不回轉﹐何處覓言傳。

又

獨坐若環庵﹐孤淸味最甘。翛然無一事﹐默默守三三。

又

采得彼羅蕊﹐制成般若茶。湯澆淸淨水﹐啜罷見黃芽。

又

常觀欲爲苦﹐瓦礫變黃金。觀身如糞土﹐明月照瑤岑。

又

心生淸爽少﹐語默气神和。淸淨消諸孽﹐無爲解眾魔。

詠曉雞

啼落城頭月﹐呼將日出東。妙哉眞徳行﹐喚覺夢中翁。

戒筆

絕筆塵方盡﹐忘言道可親。擘開眞道眼﹐損了假精神。

頌

其﹣

學道修眞與世違﹐孤身飄逸斷蓬飛。隨緣且過消前過﹐視死如歸一不歸。

垢面蓬頭摧壯銳﹐粗衣淡飯遠輕肥。常淸常淨無爲作﹐十二時中暗察思。

其二

把捉詢予付少言﹐本來無法可相傳。是非絕盡方通妙﹐人我俱忘始悟玄。

淸靜貧閒爲伴侶﹐气財酒色似讎冤。今生若要登雲路﹐不合虛無不得仙。

又

寶殿玲瓏倚碧空﹐端嚴慈像瑞云籠。三千功裹勤香火﹐十二時中禮聖容。

眞體垢除因鍛煉﹐靈巖煙散爲玄風。閒閒鼎內云收處﹐一粒丹砂結就紅。

又

十年常默默﹐今日露玄機。水生赤鳳子﹐火養黑龜兒。

淸風吹嶽頂﹐明月照寒溪。降魔神劍親傳得﹐捉住蛟龍把尾提。

又

心涼腎熱得修持﹐悟此方知達妙機。十二時中無作用﹐馬猿放蕩損靈芝。

又

毛吞大海誰人解﹐芥納須彌幾个知。日用居常知損益﹐功圓行滿見菩提。

又

酒色財气一大關﹐意情滅盡出塵寰。絲毫莫向靈源掛﹐如掛靈諒不結丹。

又

六年煉盡無明火﹐十載修成換骨丹。湛湛虛堂無堅礙﹐已知跳出死生關。

又

恰十年來學得癡﹐騰騰兀兀任東西。欲詢風子修行事﹐垢面蓬頭火滅時。

又

野鶴孤云無伴﹐幽玄至妙忘談。默默昏昏獨守﹐湛然秋月寒潭。

贈薛八郎

靈物常閒﹐假身不病。淸淨自然﹐性停住命。

又

雪山六載﹐面壁九年。道非容易﹐成佛成仙。

贈穆先生

太華山陰穆老仙﹐專持淸靜探幽玄。修補祇陀無漏園﹐常流慧水漑心田。＇

擒猿縛馬翠峯巓﹐定觀不用買山錢。捨俗投玄心契悟﹐善惡之由夙世緣。

心香福炷起靈源﹐杳杳冥冥達上天。秋月碧潭眞了了﹐野花啼鳥謾喧喧。

鼎中火滅開金蕊﹐木上無煙結玉蓮。壘功積行滿三千﹐性圓丹結去朝元。

歌

其﹣無相

采得玄珠非貨貝﹐靈山一道香煙快。燻成無漏步無生﹐五道霞光攢慧蓋。這靈靈﹐處處在﹐妙用虛空無內外。無有皆空空亦空﹐法相果因俱染愛。種種離超三界覺﹐卽如﹝如﹞來頓明解。尋文理義謾區區﹐說聖談賢還捏怪。不修完﹐無毀壞﹐境滅心忘觀自在。恆沙瑩徹則塵埃﹐出入無疑爲妙最。獅子兒﹐只園內﹐怒吼狐貍安敢對。明月堂前玉蕊芳﹐氛氳結就金蓮會。黜惺惺﹐祛聰解﹐本來自有何須買。山頭浩浩湧靈泉﹐洗出虛空無證背。遇重陽﹐明教誨﹐也無進兮也無退。自從入妙認貧閒﹐便知滅了前來罪。絕討論﹐去知解﹐藏伏光輝如暗昧。任他烏兔兩忙忙﹐且這隨緣寄皮袋。

其二骷髏

骷髏骷髏顏貌醜﹐只爲生前戀花酒。巧笑輕肥取意歡﹐血肉肌膚漸衰朽。漸衰朽﹐尙貪求﹐貪財漏不成收。愛欲無涯身有限﹐至令今日作骷髏。作骷髏﹐爾聽取﹐七寶人身非易做。須明性命似懸絲﹐等閒莫逐人情去。故將模樣畫呈伊﹐看伊今日悟不悟。

其三落魄

我落魄﹐我落魄﹐渾身紙布爲衣著。擺手行來萬事忘﹐且喜一身空索索。饑時覓﹐困時睡﹐元初本住淸涼地。慧劍輝輝奪日光﹐無限邪魔皆遠離。樂眞閒﹐成眞趣﹐邪徑荒涼我不去。眞靈剔正漸分明﹐超然走上煙霞路。得眞修﹐應了徹﹐實卽得時無可說。水晶宮殿鎭安閒﹐勘破春花與秋月。

又

我落魄﹐我落魄﹐衲布常恁著。信意飄飄物外遊﹐到處空空無倚托。或居山﹐或城郭﹐不會書符並貨藥。饑卽巡門覓一錢﹐飽來萬事齊拈卻。處閒閒﹐無用作﹐人情細細須除削。龍虎嬰奼總不能﹐默默醍醐常飲酌。不做善﹐不生惡﹐坐臥去來空索索。一片淸閒冷淡心﹐從他四大任淪囉。絕關機﹐無忖度﹐不望乘雲與跨鶴。逍遙自在趣貧閒﹐贏得隨緣恁安樂。

繼丹陽師叔丫髻吟韻

鐘侶海蟾爲宗祖﹐系玉鐘兮動金鼓。撞透中間一點明﹐跳出靈童當西舞。我恁喬﹐不是喬﹐喬話其中隱不喬。眞正言﹐無諂語﹐絕盡塵埃機與慮。提離男﹐挈坎女﹐將領黃婆遊淨土。住與行﹐坐與睡﹐或披氈﹐或紙被﹐靜靜淸淸常恁地。半如癡﹐半似俏﹐癡俏中間還自曉。這般消息少人知﹐一味淸虛寂淡宜。喜是嗔﹐嗔是喜﹐顚倒元來我是你。千魔萬煉見元初﹐了了了心方到底。

示門人語錄

凡人輪回生死不停﹐只爲有心。得山云﹕心生則種種法生﹐心滅則種種法滅﹐若一念不生則脫生死。何爲有心﹖蓋緣眾生有貪嗔癡三毒孽﹑無明心。師父云﹕跳出三山口﹐是也。悟人所以修行﹐割情愛﹐摧彊挫銳﹐降伏除滅眾生不善心﹐要見本來父母未生時眞性﹐本來面目是也。何爲不善心﹖一切境上起無明心﹐俚貪嫉妬財色心﹐種種計較﹐意念生滅不停。被此孽障舊來熟境﹐朦昧眞源﹐不得解脫。要除滅盡﹐卽見自性。如何名見自性﹖十二時中﹐念念淸靜﹐不被一切虛幻舊愛境界﹑蒙昧眞源﹐常處如虛空﹐逍遙自在﹐自然神气交媾沖和。修行如了此一事﹐更有何生死可怖﹐更有何罪孽可懼。如稍生一念﹐不爲淸淨﹐卽是裏礙﹑不名自在﹐如何到得。只要諸公一志如山﹐不動不搖﹐向前去逢大魔﹐盡此一身﹐永無回顧﹐前期必了。晉眞人云﹕心淸意淨﹐天堂之路﹐心荒意亂﹐地獄之門。

水雲集卷上竟

水雲集卷中

昆侖山長眞子譚處端述

詞

酹江月﹝念奴嬌﹞七首

吾門三祖﹐是鍾呂﹑海蟾相傳玄奧。師父重陽傳妙語﹐提挈同超三島。慢慢搜眞﹐靈根固養﹐漸吐黃芽艸。無中還有﹐慧風時送嘉耗。一點瑩徹無窮﹐周遊沙界﹐物物圓明好。種種皆空歸本有﹐內外般般顚倒。此理幽深﹐淸虛縹緲﹐行者人須到。昏昏默默﹐暗中賢聖知道。

又

自然之道﹐稟根元﹑眞正精神圓聚。一點靈光無內外﹐明徹輝通玄戶。寂淡偏宜﹐貧閒最好﹐物外逍遙處。長長不昧﹐湛然神室常住。無論妙奧難窮﹐須憑慷慨﹐認把元陽固。搜取天眞勤鍛煉﹐觸處般般回顧。火裹蓮生﹐山頭焰滅﹐端的緣相遇。風仙重會﹐共遊三島雲路。

又

一靈眞性﹐又因何﹑漾入凡胎塵域。迆染浮華貪愛戀﹐展轉昏迷眞迹。曠劫難逃﹐如今又錯﹐罪孽重重積。本來模樣﹐怎生分解尋覓。須屏視聽雙泯﹐捨情雲水﹐物外搜玄理。寂寞孤淸趣妙有﹐豈顧形軀瘦役。捉住風飆﹐玲瓏輝煥﹐默默烹金液。神丹昭著﹐死生煩惱寧息。

又

玉花漸吐﹐被淸風﹑催結金蓮光聚。歷劫昏迷齊照破﹐直透無爲門戶。七返回光﹐三空覺照﹐間隔金花處。殷勤鍛煉﹐自然嬰奼常住。些子端的幽奇﹐自從下手﹐永永基堅固。蓮結瓊芳靈蕙長﹐深感慈悲頻顧。鼎內云收﹐鑪中丹結﹐九轉終重遇。參師云步﹐會遊蓬島仙路。

詠竹

愛君嘉秀﹐對云庵﹑親植瑯圩叢簇。結翠筠稍津潤膩﹐葉葉竿竿柔綠。漸胤兒孫﹐還生過母﹐根出蟠蛟曲。瀟瀟風夜﹐月明光透篩玉。雅稱野客幽懷﹐閒窗相伴﹐自有淸風足。終不凋零材異眾﹐豈似尋常花木。傲雪欺霜﹐虛心直節﹐妙理皆非俗。天然孤淡﹐日增物外淸福。

上元夜觀月

上元佳節﹐正一輪﹑西步天渠飛躍。素魄當空澄湛湛﹐獨現寒光無著。皓彩乾坤﹐無私徧照﹐萬古無瑕膜。渾如寶鑑﹐瑩然懸向寥廓。姑射絳闕瓊樓﹐羣仙赴會﹐云墜停鸞鶴。瑞气祥煙籠寶殿﹐金碧霞輝交錯。爛醉蟠桃﹐彩雲歸去﹐殊袂飄香絡。嵩山逼對﹐爛銀盤裹期約。

題酒

杜康得妙﹐釀三光眞秀﹐淸澄醇酎。太白仙才乘興飲﹐一斗佳篇百首。倒載山翁﹐襄陽童稚﹐笑唱齊拍手。陶潛籬下﹐醉眠門外五柳。東裏生死俱忘﹐待賓截髮﹐陶母款賢友。文舉無憂樽滿酌﹐香醋頻開笑口。喜遇堯年﹐醉鄕丰樂﹐古所希聞有。玉壺春色﹐祿延益算眉壽。

神光燦﹝聲聲慢﹞十一首

譚哥昔日﹐贍養家緣﹐積孽有若山丘。因遇仙師東歷﹐海島三州。勸誘頑愚向善﹐悟輪回﹑捨愛回頭。隨緣過﹐守淸貧柔弱﹐雲水閒遊。因過懷州仙府﹐後閒行貴縣﹐時遇深秋。迆入嚴冬寒冷﹐得避無由。不免化些紙布﹐望諸公﹑念憶同流。如省悟﹐結云朋霞友﹐物外同修。

又

長眞稽首﹐徧覆諸賢﹐修行只要心堅。戰戰兢兢日上﹐常恐生愆。淡素淸貧柔弱﹐未安寧﹑休做詞篇。眞功行﹐在摧彊挫銳﹐寂寞忘言。無則巡門乞化﹐對人前休騁﹐俊雅風顚。藏伏光輝﹐默默鍛煉丹田。千朝功夫做就﹐這些兒暗裹相傳。功行滿﹐跨祥雲歸去朝元。

又

當初學道﹐迆入玄門﹐逍遙物外優遊。占住庵兒日夜﹐不免尋求。殷勤來來往往﹐惹塵勞﹑怎悟眞修。這蹤迹﹐看何時功滿﹐得赴瀛洲。瞥地廓然猛省﹐勘元初一點﹐有甚閒愁。落魄婪耽雲水﹐恣訪仙儔。有似開籠俊鷂﹐又還如解鎖猿猴。我去也﹐把般般打破便休。

又

奔名逐利﹐愛欲牽纏﹐昏昏轉轉迷蒙。虛幻浮華不覺﹐暗易顏童。百歲雲間電閃﹐限臨頭﹑那肯從容。不肯悟﹐到如斯悔懊﹐个个還同。速悟前途險路﹐早回頭步步﹐卻入仙宗。袍布靑巾﹐結交霞友云朋。休外他搜密妙﹐認靈源﹑蓮結丹紅。趣眞處﹐玩山頭明月淸風。

又

茫茫苦海﹐逐浪隨波﹐便宜識取抽頭。恩愛妻兒都是﹐宿世冤讎。因循浮華光景﹐把元陽﹑拋撒無休。限到也﹐看賢家著甚﹐計脫冥幽。不悟如斯巇崄﹐騁機關日夜﹐計較貪求。頃刻輪回﹐千生萬劫沈流。猛捨投玄入妙﹐兔三塗﹑六道經遊。早下手﹐與風人物外﹐結取朋儔。

又

茫茫苦海﹐逐浪飄淪﹐癡如蜂蜜蛾燈。一向迷迷妻妾﹐兒女恩情。遭他恁般擊絆﹐限臨頭﹑獨赴泉冥。如省悟﹐棄浮華恩愛﹐處靜修行。細細塵情疏減﹐漸棲心養气﹐隱迹埋名。淡飯粗衣﹐默默保煉靈明。迆而眞人現也﹐向無中﹑金玉成形。大丹熟﹐這一靈眞性﹐永永存存。

贈穆先生

修行門戶﹐敍次通知﹐先須屏子休妻。猛捨塵情寂寞﹐瀟灑相宜。無則街前展手﹐禦寒時﹑紙布爲衣。隨緣過﹐守淸貧柔弱﹐火滅心低。日用擒猿縛馬﹐處無爲淸淨﹐暗契眞師。境滅心忘﹐神凝气結靈芝。得得逍遙自在﹐任詩詞﹑勸誘愚迷。功行滿﹐指蓬瀛路穩﹐跨朵雲歸。

贈趙先生

趙仙入道﹐猛烈投玄﹐割除頓悟浮華。對境修持不若﹐火長蓮花。予今誠言少付﹐遇戈矛﹑寬納教他。若有病﹐便庵中如死﹐也莫還家。常效如斯堅志﹐管聖賢暗裹﹐昭一鑑無差。火滅煙消﹐靈腑自吐黃芽。無私性停命住﹐意心淸﹑玉結丹砂。功行滿﹐赴蓬萊鶴引﹐彩仗雲霞。

贈張九郎

天堂地府﹐善惡由心﹐死生迷悟爭先。悟捨家緣忘心﹐展手街前。淡素淸貧柔弱﹐任雲水﹑遊歷飄然。持堅志﹐守天長地久﹐永永綿綿。舊孽如將消盡﹐定聖賢玄妙﹐暗裹相傳。意淨心淸﹐自是寶結丹田。若有分毫故犯﹐返招殃﹑罪孽難言。如了了﹐赴蓬萊三島﹐做个神仙。

寄長安馮師兄

勸人行善﹐自做修行﹐兩般於道相宜。須避俗中鄕土﹐且要相違。妙藥沈痾救護﹐更不擇﹑貴賤髙低。自然理﹐效隴西師父﹐戒行行持。修煉須憑猛志﹐似大川山嶽﹐安穩無移。外行周圓﹐他日得處無爲。雲水逍遙自在﹐气神和﹑功行雙齊。大丹熟﹐指蓬瀛穩路﹐攜朵雲歸。

寄長生劉師兄

處端稽首﹐上覆劉仙﹐一別倏忽三年。每遇臨風對月﹐思渴髙賢。忽爾遽承教字﹐方就審﹑法候安然。弟且喜﹐無勞齒錄﹐存念綿綿。自愧塵緣未斷﹐在磁洛兩郡﹐且恁隨緣。不果來期﹐希恕老拙無愆。首春卽當拜覲﹐履髙秋﹑頤素不宣。處端望﹐師兄通妙幾前。

滿庭芳六首

欺昧成家﹐慳貪積富﹐靜言獨坐思量。養他數口﹐罪孽自家當。催促光陰似箭﹐才靑鬢﹑容攺衰蒼。百年裹﹐誰人盡數﹐兀兀謾羅張。身彊。聞早悟﹐知愆悔過﹐速攺行藏。向閒中細細﹐增福消殃。更有髙明大志﹐拋韁鎖﹑物外飄揚。修行好﹐遊山玩水﹐日用爇心香。

又

煙斂云收﹐蟾孤秋靜﹐湛然獨顯希夷。常從坦蕩﹐默默飲刀圭。寶鼎祥煙攢聚﹐气神會﹑結就靈芝。閒遊好﹐飄飄雲水﹐物外訪相知。隨時。緣分過﹐饑來覓飯﹐逐處投棲。任忙忙烏兔﹐物換星移。且恁塵中閒散﹐功成後﹑別有師期。將歸去﹐一輪明月﹐獨步赴瑤池。

又

咄這憨牛﹐頑狂性劣﹐侵禾逐稼傷蹂。鼻繩牢把﹐緊緊刀須收。舊習無明常亂﹐加鞭打﹑始悟回頭。忘思處﹐孤峯困臥﹐默默萬緣休。漸犨。前步穩﹐芒兒閒散﹐心意何畱。趨雲山自在﹐眞樂歌謳。蓑笠閒堆古岸﹐短笛弄﹑新韻悠悠。黃昏後﹐人牛歸去﹐惟見月當秋。

又

莫覓東西﹐休搜南北﹐玄眞只在身中。萬緣齊斷﹐神气始和衝。只要君心慷慨﹐慧刀舉﹑劈破昏蒙。還知否﹐般般撒手﹐性命可圓容。眞空。離色相﹐閒閒閒裹﹐慢慢休憁。恁婪耽布素﹐物外飄蓬。饑則巡門覓飯﹐飽來後﹑明月淸風。逍遙處﹐哩唆囉唆﹐落魄恁西東。

贈浚州王三校尉

蛾戀燈光﹐蜂貪花蜜﹐問君終久如何。欲成修煉﹐須出黑風波。慧劍攀緣割斷﹐離鄕土﹑趙卻娘哥。煙霞客﹐水雲步穩﹐隨分養天和。消磨。除舊孽﹐婪耽布素﹐信任磨拖。興詩詞吟詠﹐舌誕唇歌。古往今來達士﹐自家與﹑無少無多。神仙話﹐休論蓬島﹐似是上髙坡。

贈福昌縣趙殿試

儒業尊髙﹐文章顯貴﹐算來世路榮奢。苦心勞志﹐求望步雲霞。假使登科攀桂﹐黃糧夢﹑空悟咨嗟。無常到﹑相如老杜﹐著甚理逃趖。浮華。須勘破﹐塵緣擺脫﹐物外生涯。趣閒閒雲水﹐保煉根芽。得得心淸意淨﹐三光秀﹑凝結丹砂。功成也﹐三淸舉過﹐超上大羅家。

水龍吟四首

欲修無上菩提﹐便合下手須頭段。莫令帶水﹐拖泥土粘﹐諾些兒縈絆。生死明來﹐也全無在﹐自家決斷。把凡胎濁骨﹐煙霞路上﹐輕輕漸﹐都抽換。步步淸涼彼岸。趣閒閒﹑忘機休算。煙消火滅﹐冰凝玉結﹐長生侶伴。自得眞空﹐妙玄因作﹐無人我觀。待丹成九轉﹐重陽再會﹐遊蓬萊館。

又

本初一點來時﹐幸然體態淳和好。迆生增愛﹐緣塵蒙昧﹐無窮眞寶。个个人迷﹐到如斯盡﹐逐情生老。把仙胎容易﹐浮沈苦海﹐隨波浪﹐成虛耗。速悟輪回返照﹐把塵心﹑須當顚倒。煙消火滅﹐冰凝玉結﹐長生芝艸。默默志論﹐討常堅守﹐自家鑪竈。向三千功裹﹐殷勤鍛煉﹐定將來了。

又

世傳海有三山﹐內藏羽化仙芝艸。秦皇信此﹐使令徐福﹐東遊蓬島。雲水風濤浩浩﹐男女舟中成老。望仙源縹緲﹐煙波杳杳﹐肝腸斷﹐何時到。堪嗟人迷顚倒﹐謾區區﹑空生煩惱。不知自起﹐妄塵遮礙﹐先天眞寶。頓悟家緣﹐掉守淸淨﹐無爲功了。得心淸意靜﹐性圓丹結﹐餌仙芝艸。

又

瑞云捧出三峯﹐上眞下化宸遊地。祥雲深鎖﹐瓊樓寶殿﹐琳宮幽邃。萬頃嵐光裹﹐依稀降﹑玉泉蓮水。望仙人掌上﹐彎彎初月﹐常晶瑩﹐無瑕翳。碧幛層層蒼翠﹐亂峯巓﹑猿叫鶴唳。我來感嘆﹐塵中韁絆﹐恩情名利。滚滚甘隨﹐逝波流轉﹐幾人攀躋。現停停雲漢﹐安然不動﹐作陰陽髓。

如夢令二十一首

鏡藥收來守拙﹐不遇知音難說。古鑑要予磨﹐點處便交光徹。

歡悅﹐歡悅。衮出一輪明月。

又

竹笠竹冠竹椀﹐與我日常爲伴。坐臥去來空﹐便是淸涼彼岸。

風漢﹐風漢。日月輪催不管。

又

只把靈臺頻掃﹐惜取自家眞寶。火裹長蓮花﹐便是修行玄奧。

顚倒﹐顚倒。境滅心忘了了。

又

一片靈空爲伴﹐因把欲情割斷。日上煉虛無﹐常住神堂古觀。

風漢﹐風漢。此外別無手段。

又

隨分養營皮袋﹐坐臥去來明快。境上樂閒遊﹐些子無生掛礙。

忍耐﹐忍耐。占得逍遙自在。

又

物外遨遊落魄﹐步步淸涼云腳。閒裹弄虛空﹐別有蓬萊期約。

這看﹐這看。細細人情除削。

又

大道無名無說﹐休想謾生分別。火滅與煙消﹐便是良辰佳節。

宜拙﹐宜拙。認取春花秋月。

又

大道根元歸素﹐絕盡人情思慮。火滅與煙消﹐認取元陽收固。

此做﹐此做。便是長生捷路。

又

因遇重陽師父﹐引入全眞門戶。慧火煉靈空﹐不敢胡行一步。

一步﹐一步。一步近如一步。

又

淸靜無爲做徹﹐髙下休生分別。滅盡我人心﹐自有眞師提挈。

提挈﹐提挈。云綻家家明月。

又

日用滌除塵垢﹐擒縛馬猿不走。展手向街前﹐守一不生貪構。

貪構﹐貪構。怎得功成行就。

又

不染俗情非是﹐不慢下貧趨貴。不敢受人欽﹐自在逍遙雲水。

雲水﹐雲水。守一無爲徹底。

又

休訝弟兄不喘﹐只要人情疏遠。不敢受人欽﹐不喜輕肥杯臠。

舒展﹐舒展。鍛煉丹砂九轉。

又

落魄無拘野叟﹐自在逍遙閒走。他日返家山﹐重會云朋霞友。

知友﹐知友。共飲蟠桃仙酒。

又

日用靈光內鎖﹐保護眞心木破。金玉得凝澄﹐生死無由近我。

功果﹐功果。歸去獨攜雲朵。

寄浚州道友王四郎

傳語浚州道友﹐休戀隨情花柳。最好逐譚風﹐保護形軀不朽。

不朽﹐不朽。共飲長生仙酒。

贈王三校尉宅三姑姑

欲做俗中修煉﹐先滅我人分辯。柔弱守淸貧﹐堅忐始終無變。

眞善﹐眞善。損己利他方便。

贈修武賈信實

入道先生姓賈﹐日用持心低下。要見本來眞﹐閒裹擒猿捉馬。

擒耍﹐擒耍。須效譚風害瘂。

贈張李二公道友

堪嘆浮生不久﹐盡迷气財色酒。如悟捨塵緣﹐共結云朋霞友。

知友﹐知友。保護身軀不朽。

贈閿鄕縣酒賈

深愛賈公吉善﹐水雲遊歷玄便。他日處無爲﹐得得虎龍交戰。

交戰﹐交戰。丹結永除千變。

述懷

一點靈光不昧﹐出入往來無礙。處處現圓明﹐物物頭頭應解。

寧耐﹐寧耐。萬禍不能侵害。

西江月八首

役我盡因心意﹐滌除般若玄機。不勞南北與東西﹐方寸些兒便是。

寶鑑塵埃蒙昧﹐須從磨煉輝輝。光明一點照無爲﹐直入蓬萊幽遽。

又

學道休於外覓﹐靈苗出自心田。鐵牛耕透見根元﹐全在殷勤鍛煉。

認證元初面月﹐端身勿使邪偏。六鈞弓硬拽來圓﹐箭箭紅心有驗。

又

頓悟輪回入道﹐時中鍛煉綿綿。存存損損恁專專﹐要免將來流轉。

火滅蓮開五葉﹐煙消玉結三田。欲超無上離人天﹐了取空虛古殿。

又

欲入全眞門戶﹐行住坐臥寂寥。存心乞化度中朝﹐塵事般般屏了。

莫論黃芽白雪﹐休搜龍虎嬰嬌。色財無掛火煙消﹐便是蓬萊三島。

又

堪嘆光陰迅速﹐日生思慮憂愁。憨憨甘作逝波流﹐迷戀气財色酒。

日月暗催人老﹐利名不使心休。爭如放下觀山頭﹐明月家家盡有。

又

寒後添些紙布﹐饑來展手巡街。殘羹冷飯且充齋﹐柔弱淸貧遠害。

萬禍皆因心起﹐無心無禍無災。自從心定守眞胎﹐雲水逍遙自在。

又

寒後添些紙布﹐饑來乞覓殘餘。野情喜不擇粗疏﹐且要遮形楂肚。

自嘆愚蒙過甚﹐徒勞設藥防拘。從今放下樂淸虛﹐做个憨憨暮故。

又

作伴修行未是﹐飄飄物外行持。孤云野鶴任東西﹐何有些兒礙滯。

淡飯尋他兩頓﹐淸淸淨淨無爲。寂寥瀟灑最相宜﹐別有一般滋味。

行香子二首

得得無修﹐無惑無求。放心閒﹑無喜無憂。

逍遙自在﹐雲水閒遊。趣空中玄﹐玄中妙﹐妙中幽。

落魄婪耽﹐垢面蓬頭。恣陶陶﹑眞樂歌謳。

隨緣一飽﹐眞个風流。這般來無﹐無來有﹐有來由。

又

朝也防心﹐暮也防心。恐心生﹑熟景來侵。

多能術藝﹐書畫棋琴。更不生貪﹐不著愛﹐步瑤岑。

善也由心﹐惡也由心。善心閒﹑惡意狂尋。

心生虛度﹐日月光陰。便如雲行﹐如水去﹐訪知音。

雲霧斂三首

匿光輝﹐認愚鹵。兀兀騰騰﹐閒裹尋閒步。垢面蓬頭衣襤縷。

乞食忘慚﹐方稱煙霞侶。絕驕矜﹐趣眞素。不受人欽﹐不擇貧卑處。

認正丹陽師父語。了了惺惺﹐功滿歸蓬路。

又

做修持﹐休輕侮。認取雲中﹐細細淸淸雨。淨淨泠泠靈芽吐。

心外尋求﹐謾了虛辛苦。坐與行﹐臥與住。閒裹閒搜﹐閒暇逍遙做。

結就金花開玉戶。一道光明﹐直射無爲路。

又

告行人﹐聽少訴。著假求眞﹐也好回頭顧。勘驗行藏休慕故。

不合虛無﹐怎得蓬瀛住。認元初﹐歸瑩素。勤拭靈臺﹐勿使塵埃污。

心上貪瞋癡盡去。暗裹功成﹐有个眞師度。

臨江仙三首

得得全眞眞妙理﹐無爲無作無修。自然淸淨行功周。

祥雲圍絳闕﹐瑞气繞瓊樓。心似閒雲無堅礙﹐身同古渡橫舟。

眞空空界可相酬。白牛眠露地﹐明月照山頭。

又

虛幻浮花休苦戀﹐南辰北斗頻移。暗更綠鬢盡成絲。

百年渾似夢﹐七十古來稀。奉勸人人須省悟﹐輪回限到誰知。

修行宜早不宜遲。從前冤孽罪﹐要免速修持。

又

稽首吾門諸道友﹐降心向外休尋。等閒容易費光陰。

修行何是若﹐不了我人心。滅取無明三孽火﹐勿令境上相侵。

本來一點沒升沈。眞閒如得得﹐步步上髙岑。

連理枝

浮世愚癡輩﹐一向貪名利。愛海恩山﹐構系鎭迷﹐酒色財气。

算榮華富貴電中光﹐好回心攺悔。早早尋出離﹐默默搜玄祕。

寂淡貧閒﹐隨緣度日﹐道人活計。守無爲淸淨行功周﹐赴瑤池宴會。

贈京兆府安王解元﹟1

太原公疾苦﹐聽予告切。聖賢待把伊提挈﹐好休歇。

算人生七十﹐古來云少﹐看看到也。做个放下決烈。

割攀拽﹐趣閒閒﹐歸瑩素﹐安恬養拙。認靈源﹐煉磨明徹。

從前孽﹐向三千功裹﹐徐徐消滅。靑山綠水﹐五人共賞風月。

﹝采桑子﹞

贈獲嘉王法師

譚風偏喜王三父﹐夙世良緣。休更推延。妻惡兒嫌出世廛。

修行外用無爲作﹐囚馬擒猿。不返家園。定做逍遙物外仙。

驀山溪二首

修行鍛煉﹐休覓嬰和奼。認取本元初﹐起塵埃﹑須除莫惹。

常生正覺﹐宜向觸來看﹐絕人情﹐去浮囂﹐俗事般般捨。

長行坦蕩﹐閒裹調和假。空裹做眞修﹐恁淸淸﹑泠泠脫灑。

日中靜損﹐眞正合虛無﹐樂逍遙﹐趣閒閒﹐步步無生也。

又

塵中碌碌﹐虛幻名和利。休恁苦勞心﹐鎭區區﹐傷神損气。

回頭是老﹐悟卽便抽身﹐擠榮華﹐絕財色﹐樂道超浮世。

恩情愛戀﹐鼎內如魚戲。休論早修持﹐甚一日﹑推他一日。

風人低勸﹐微語破迷癡﹐早下手﹐速爲之﹐做个前程計。

靑玉案喝馬

師眞引入修行路﹐默默無言句。慢慢持修歸眞素。

般般返照盡成空﹐馬兒悟。證內外﹐無塵慮。

眞淸眞淨投眞處﹐細細搜尋妙玄趣。勘破浮華淸虛做。

降魔劍斷孽緣休﹐馬兒度。步步入長生戶。

阮郎歸二首

詠茶

陰陽初會一聲雷﹐靈芽吐細微。玉人制造得玄機﹐烹時雪浪飛。

明道眼﹐醒昏迷﹐苦中甘最奇。些兒眞味你還知﹐煙霞獨步歸。

又

閒閒雲水任東西﹐靈空一片隨。昏昏默默往來飛﹐前程事已知。

眞大道﹐出塵機﹐般般種種離。重陽許我白牛兒﹐而今便是誰。

卜算子三首

四大因緣做﹐苦海憑船渡。一淸風到岸頭﹐得上無生路。

人嘆風貧苦﹐我步閒閒趣。脫體全空沒一文﹐勝似石崇富。

又

自入玄門戶﹐寂淡淸虛做。靜裹披搜四假身﹐勘破塵行路。

悟上還重悟﹐得得眞閒趣。收住身中無價眞﹐豈逐人情去。

又

風漢閒中做﹐彼岸神舟渡。萬里晴空無片雲﹐月照曹溪路。

割斷冤情苦﹐默默明玄趣。一任傍人笑我貧﹐肚裹非常富。

水雲集卷中竟

﹟1此詞牌不明。

水雲集卷下

昆侖山長眞子譚處端述

沁園春五首

愛欲無涯﹐有限形軀﹐休苦苦疲。這宿緣分有﹐兒和女是﹐他家衣飯﹐各自相隨。

謾使心機﹐空生計較﹐大限臨頭孰替伊。當須悟﹐早抽身物外﹐也是便宜。

蹉跎下手猶遲﹐切莫外周遊覓妙微。但塵心起處﹐皆魔孽認﹐元初本有﹐鍛煉昏迷。

眞靜眞慈﹐玄波滌蕩﹐自在逍遙境上持。千朝後﹐現靈臺一點﹐光射無爲。

又

虛幻浮華﹐百歲光陰﹐嘆一剎那。謾區區碌碌﹐爭名利縱﹐榮華富貴﹐貪得如何。

蜃气樓臺﹐虹橋碧落﹐些子時光長久麼。聞彊健﹐出熬熬苦海﹐速上髙坡。

聰明切勿蹉跎﹐算世事皆空身莫過。認元初本有﹐無窮寶染﹐塵埃蒙昧﹐慢慢揩摩。

保養靈根﹐頻頻澆灌﹐水間金花結玉柯。超生滅﹐這本來一點﹐無少無多。

又

好沒來由﹐名利區區﹐幾時盡頭。算榮華富貴﹐名髙位顯﹐妻兒艷女﹐肯做持修。

冷淡玄門﹐淸虛妙道﹐苦澀難行孰意畱。修行路﹐悟輪回生死﹐有分仙流。

除身盡是閒愁﹐猛割斷冤情去便休。頂靑巾布素﹐隨緣度日﹐逍遙雲水﹐物外遨遊。

閒裹尋閒﹐損之又損﹐火滅煙消絕外求。將歸去﹐這酆都路變﹐蓬島瀛洲。

又

自古愚賢﹐日月輪催﹐盡沈下泉。嘆張陳義斷﹐因名利恣﹐奢華後主﹐破壞家園。

楚廟江邊﹐漢陵原畔﹐勢盡還空皆亦然。英雄輩﹐盡遺畱壞冢﹐衰艸綿綿。

嗚呼往事堪憐﹐染虛幻浮華逐逝沿。又爭如省悟﹐塵勞夢趣﹐貧閒歸素﹐保煉丹田。

越過輪回﹐超升苦海﹐直上淸涼般若船。逍遙岸﹐會玄朋瓊路﹐同訪桃源。

又

倏忽光陰﹐四大浮空﹐是非久堅。這輪回誰保﹐朝昏徹被﹐家緣恩愛﹐系絆遷延。

一个眞靈﹐千生萬劫﹐苦海浮沈逐孽緣。當須悟﹐在伊家慷慨﹐生死爭先。

聰明切聽微言﹐好放下閒愁。搜妙玄。認貧閒寂淡﹐休生惡勘﹐元初一點﹐擺出新鮮。

直正無私﹐常行平等﹐坦蕩逍遙任自然。眞功行﹐向閒中慢慢﹐積累成千。

望海潮二首

全眞大道﹐無爲淸淨重重障礙堪嗟。每嘆自緣﹐招且不兔﹐閒遊雲水他趖。

無念謗誹邪。願人人早悟﹐急景浮華。道祖西升﹐去尙猶避過流沙。

歸地肺復仙家。會云朋霞友﹐眞樂無涯。虛堂宴賞﹐蟠桃斕熳﹐瑤卮共飲流霞。

滿坐戴瓊花。得玄玄結正﹐一粒丹砂。此際功成行滿﹐同泛渡云槎。

又

堪嗟浮世﹐誰能省悟﹐人人俗景迷遮。顏貌日衰﹐殘由尙苦﹐貪求愛戀嬰娃。

欲海浪途賒。被二輪催促﹐易鬢霜華。忽爾無常﹐限到著甚理逃趖。

爭如悟速拋家。屏塵緣外絕﹐內固根芽。三千密要﹐陰功八百﹐眞誠煉行無差。

雲水步煙霞。認三光眞秀﹐凝結丹砂。異日功成去也﹐牛斗泛靈槎。

恣逍遙

自慕貧閒﹐來來懶惰。憨憨地﹑並無災禍。殘羹冷飯﹐全無煙火。

喫一盤﹑肚暖則个。他是他非﹐於予可可。眼前事﹑近來識破。

騰騰兀兀﹐隨緣且過。恣逍遙﹑住行坐臥。

南柯子二首

頻剔靈明燭﹐勤磨智慧刀。萬緣一豁絕絲毫。鍛煉元初﹐終始莫辭勞。

水底霞光超﹐山頭雪浪拋。虎龍蟠鼎繞周遭。煉就仙丹﹐步步上靑霄。

又

云去南山靜﹐風來渭水寒。淩波凝結一團團。萬里晴空﹐淸爽此時觀。

雄劍鳴開匣﹐人頭落玉盤。一輪明月上欄桿。了了從斯﹐心意始閒安。

黃鶯兒令

活鬼活鬼﹐日日市廛﹐爭名競利﹐爲戀他好女嬌兒﹐把根源輕棄。

早早不肯尋出離﹐大限來何計。想你也沒分升天﹐卻有緣入地。

菩薩蠻

慧刀揮處人頭落﹐虹霓萬道衝云腳。滅盡我人心﹐何勞向外尋。

白蓮生火裹﹐法忍無生死。忍辱兩皆空﹐龜毛兔角同。

瑞鷓鴣十一首

修行休覓虎龍兒﹐只要靈明識本機。昏則彌陀成外盜﹐悟來煩惱是菩提。

常搜己過心明顯﹐惟見他非性轉迷。打破般般休歇去﹐虛堂深處伴牟尼。

又

修行休覓虎龍兒﹐火滅煙消財色離。內煉气神成九轉﹐外除淸欲卻三尸。

居常休話他長短﹐處淨宜搜自己非。長使靈根無掛礙﹐自然證果佛菩提。

又

修行頻剔性中燈﹐照破從來暗裹昏。物物頭頭休染著﹐昏昏默默絕言論。

超凡人聖非由我﹐地獄天堂總在君。惟有一條眞正路﹐居常牢閉四城門。

又

人人學道慕鮏羴﹐嗜酒迷花罪孽纏。心慕鮏羴傷物命﹐意生貪愛損根源。

惟論藥術矜能解﹐豈信金科祕妙玄。如悟本空休歇去﹐一齊放下學修仙。

又

修行心煉似寒灰﹐放下癡貪气色財。人我怎生成道果﹐是非難得產眞胎。

無明滅盡朝金闕﹐情欲俱忘拜玉階。修煉直須煙火滅﹐爲心低處有蓬萊。

又

本來眞性是玄機﹐只在靈明悟得時。火滅煙消成大藥﹐境忘心盡見菩提。

虛閒淸淨眞仙路﹐寂寞無爲出世梯。一法不生無掛礙﹐修行惟是這些兒。

又

修行須唱落花蓮﹐損損閒閒任自然。日上莫談他事短﹐時中頻整自心偏。

休離方寸搜丹藥﹐莫外周遊覓妙玄。長使靈臺無一物﹐便成九轉產胎仙。

又

修行非易亦非難﹐應物慈悲認內閒。意上有塵山處市﹐心中無事市居山。

常耕淸淨田三段﹐定守無爲捨一間。地久天長專一志﹐自然結就紫金丹。

又

莫言容易做修持﹐損損存存恐礙違。兩飯慮頻侵道友﹐一錢外恐損希夷。

眾中戒口忘矜俊﹐獨坐防心斷騁馳。十二時中常返照﹐猶疑暗察有無私。

贈王公云庵

王公幽隱遠佳餐﹐保護靈根守內閒。意上有情山處市﹐心中無欲市居山。

頤神須要常溫暖﹐煉气功成拒暑寒。專一始終無變異﹐自然凝結寶瑯玕。

贈郭公

休心損事養根源﹐寂淡淸虛守自然。積徳仁風師孔孟﹐僻潛髙潔效顏原。

定觀明月三秋夜﹐妙趣玄風九夏天。詩酒琴書誰可並﹐野夫常許似龍眠。

望蓬萊五首

眞大道﹐損損做修持。到處受人欽供養﹐得便宜是落便宜。步步入靑泥。

爲貧漢﹐寂淡莫相違。外貌常教人見畏﹐內容默默采靈芝。指日赴師期。

又

聽咨告﹐少事要君知。萬事苦求終害己﹐得便宜是落便宜。伶俐不如癡。

眞修煉﹐心外莫行持。只墟眼前爲見在﹐自然煩惱不相隨。步步入無爲。

又

行大道﹐認取坎和離。一點來時顚倒處﹐兩般消息與搜披。玄妙不難知。

休外覓﹐識取自菩提。有相身中成鍛煉﹐無爲路上證牟尼。指日跨云霓。

又

全眞妙﹐無我亦無人。無作無爲絕視聽﹐謙和柔弱沒疏親。寂寞守淸貧。

玄玄處﹐得得好良因。一點無生眞自在﹐湛然常寂本來眞。功滿列仙賓。

又

長眞子﹐日計旋尋求。隨分隨緣消舊業﹐閒愁閒悶一時休。明月照山頭。

常澄湛﹐無證亦無修。自在不居因果界﹐逍遙穎脫出沈流。功滿到瀛洲。

滿路花三首

因師超苦海﹐捨俗探幽玄。頓居歡喜地﹐認貧閒。

是非人我﹐豈論與愚賢。步步淸涼路﹐信任遨遊﹐兀誰知恁恬然。

也無心﹑遠望神仙﹐到了分隨緣。堯年丰歲稔﹐謝皇天。

水雲活計﹐只覓一文錢。損損閒閒趣﹐寂寞無爲﹐任他歲月綿綿。

又

重陽佳節至﹐雲水寄天涯。玄朋邀共飲﹐賞黃花。

特臨雅會﹐南望翠煙霞。極目嵐光裹﹐隱約依稀﹐瑞云深處仙家。

任陶陶﹑暢飲喧嘩﹐魷泛笑擎誇。樽前惟對酒﹐喜何加。

浮金瀲灩﹐默默采靈葩。飲罷還重勸﹐不醉無歸﹐月明初上窗紗。

又

上無三瓦捨﹐下沒一犂田。水雲眞活計﹐且隨緣。

街前展手﹐化个有緣前。此前字以寓其意。獨步歸來晚﹐萬里晴空﹐臥聽虎嘯啼猿。

趣閒閒﹑眞樂無邊﹐一派滚靈泉。鼎中眞火降﹐永凝鉛。

虎龍蟠繞﹐眞秀結根源。默默無爲坐﹐獨守孤峯﹐一輪明月流天。

搗練子五首

搗練子﹐具如何。從前罪孽暗消磨。囉哩唆﹐哩唆囉。

從初得﹐認波羅。色財勘破撲燈蛾。囉哩唆﹐哩唆囉。

又

聽分剖﹐這風哥。尋常只恁囉哩囉。囉哩唆﹐哩唆囉。

些兒話﹐不須多。交賢會得笑呵呵。囉哩唆﹐哩唆囉。

又

淸淨法﹐越婆娑。神舟穩駕渡沈波。囉哩唆﹐哩唆羅。

早下手﹐出迷河。伊還不悟轉蹉跎。囉哩唆﹐哩唆囉。

又

浮華事﹐夢南柯。流年電閃下輪坡。囉哩唆﹐哩唆囉。

早脫離﹐出漩渦。兩輸日月疾如梭。囉哩唆﹐哩唆囉。

又

風人唱﹐破迷歌。回心與我見彌陀。囉哩唆﹐哩唆囉。

十搗練﹐要調和。恩情欲愛是冤魔。囉哩唆﹐哩唆囉。

漢宮春三首

甲子天元﹐遇明朝聖代﹐神仙出世。仙師密遣﹐故我水雲東歷。

山遙路遠﹐渡難阻﹑豈辭迢遞。惟念念﹐人人未悟﹐虛華戀著家計。

輪回最苦省悟﹐照前賢作用﹐如何脫離。塵緣屏絕﹐漸迆可親玄理。

功成气結﹐得指日﹑身超仙位。歸去後﹐鸞鶴引赴﹐蓬萊眞會。

又

欲入無爲﹐樂閒中閒裹﹐祇這些兒。惟論目下﹐未來已往休披。

常行坦蕩﹐遠財色﹑人是人非。新來恁﹐怡怡內樂﹐境上無掛毫絲。

昏昏默默得也﹐向無中捉住﹐眞个根基。惺惺灑灑﹐無用無作無持。

頭頭返照﹐自然理﹑觸處暉暉。誰會得﹐淸風皓月﹐湛湛兩个人知。

又

自慕貧閒﹐便摧彊挫銳﹐柔弱和光。塵緣頓捨﹐慧燭朗爇靈房。

七門返照﹐用七寶﹑密密鋪妝。擒猿馬﹐邪生智巧﹐鍛煉列另端行。

淸淨自然守守﹐守無爲常善﹐一炷心香。平康宴樂﹐玉液酬泛瓊觴。

云朋霞友﹐笑喧嘩﹑金玉玎璫。人去後﹐雲收霧斂﹐澄澄月滿虛堂。

長思仙﹝長相思﹞九首

朝思仙﹐暮思仙﹐思憶眞師四五年。惟愁功未圓。

功須圓﹐行須圓﹐功行雙全作大仙。攜雲歸洞天。

又

外奔馳﹐痛鞭持﹐習性調和路不迷。淸溪香艸肥。

芒兒歸﹐牛兒隨﹐明月髙空照古堤。人牛不見時。

又

金要多﹐銀要多﹐奴馬田園苦要多。臨行孽更多。

貧如何﹐富如何﹐萬事無心只恁何。將來柰我何。

又

道人心﹐處無心﹐自在逍遙淸淨心。閒閒雲水心。

利名心﹐縱貪心﹐日夜煎熬勞役心。何時休歇心。

又

修行心﹐包容心﹐一片淸虛冷淡心。閒閒無用心。

滅嗔心﹐去貪心﹐寂寞淸貧合聖心。無生現本心。

又

好顏容﹐似花紅﹐莫待馨香逐晚風。臨頭始悟空。

妙搜窮﹐脫凡籠﹐猛烈灰心出世雄。功成三島峯。

又

遇風仙﹐接幽詮﹐雲水飄蓬鎭日閒。靈明現本元。

結眞鉛﹐漑淸泉﹐須信壺中別有天。逍遙得坦然。

又

得還無﹐合虛無﹐湛湛澄澄有若無。元初無更無。

理淸虛﹐證空虛﹐一點靈源實若虛。光明徹太虛。

又

得玄玄﹐悟三三﹐火滅煙消風害譚。昏昏保玉男。

趣閒閒﹐認憨憨﹐一性渾如月正南。澄澄現碧潭。

憶王孫七首

神舟穩駕出沈流﹐明月輝輝命自周。兩个先生暗點頭。

有來由﹐萬劫輪回向此休。

又

修行誰會把心降﹐赤鳳驅將飲碧江。調引嬰嬌笑舞雙。

剔銀缸﹐物物頭頭現曉窗。

又

從初得得便風流﹐降伏龜蛇住定州。千日丹成永永收。

好因由﹐自在逍遙萬事休。

又

心中無事气神和﹐不覺欣欣言語多。劍用道鋼磨更磨。

害風哥﹐割了舌頭趕退魔。

又

塵寰財色苦相縈﹐著愛浮華役此身。好悟靈源一點眞。

絕貪嗔﹐便是逍逼到岸人。

又

無無無有有無無﹐悟得無無便不愚。日月年時損壯粗。

見元初﹐萬道霞光攢寶珠。

又

茫茫苦海兩無邊﹐無限迷魚﹝沈﹞黑淵。我擲金鉤釣有緣。

緣兒牽﹐引上神舟采玉蓮。

減字木蘭花六首

全眞門戶﹐靜靜淸淸無作做。非易非難﹐財色無明盡結丹。

眞龍眞虎﹐境滅心忘知去處。鉛汞相傳﹐交媾須離種種邊。

又

逍遙自在﹐去去來來無掛礙。一片靈空﹐處處圓明無不通。

無分內外﹐瑩徹周沙含法界。徧照無私﹐明月髙穹秋夜時。

又

心顚意耍﹐難辧身中眞共假。意耍心顚﹐招得全生罪孽愆。

心寧意息﹐定裹閒閒明慧力。意息心寧﹐道自歸而神自靈。

又

遇而不悟﹐可惜惺惺逐欲去。目下蹉跎﹐教我如今怎柰何。

他時若到﹐悔晚投玄親妙道。早早回修﹐免向三塗六道遊。

又

水雲皮袋﹐似水如雲長自在。自在閒人﹐閒裹搜尋物外身。

任行任住﹐色外眞空閒裹做。欲覓眞空﹐祇在南山盡靜中。

又

塵心起處﹐隔了逍遙雲水路。不起塵心﹐色相還空猿馬擒。

而今勘破﹐保守天眞閒裹過。欲識天眞﹐白玉黃金鑄就身。

武陵春

贈李道人拆字

�日勸君君不省﹐�下越貪忙。�識常常內轉傷﹐�肯恁思量。

�養靈根牢固取﹐�目好回光。�兀騰騰萬事忘﹐�內熱仙香。

南鄕子

物物不追求﹐兔有人前寵辱憂。世路巧機齊放下﹐休休。

順著人情不自由。最好把身囚﹐落魄隨緣雲水遊。

乞食存心消舊孽﹐修修。譬似無常限到頭。

永遇樂

贈浚州王三校尉

飄逸閒行﹐坦然穩路﹐任雲任水。落魄婪耽﹐蓬頭垢面﹐朝日常如醉。

騰騰兀兀﹐遨遊閒散﹐去住並無縈系。覓殘餘﹑塡腸塞肚﹐到處夜來闓睡。

人人未悟﹐修持都是﹐自著難爲割離。愛欲無涯﹐煎熬苦海﹐生滅何時已。

一蓑一笠﹐隨緣且過﹐便是道人活計。你咱自﹑迷情未肯﹐且祇恁地。

踏莎行十二首

雲水閒人﹐婪耽布素。逍遙物外煙霞步。存心乞化度朝昏﹐巡門喏諾須分付。

水定雲閒﹐不隨他去。煙消火滅淸涼趣。此遊聖境又空回﹐攜筇獨上長安路。

又

屢勸聰明﹐聰明不悟。尋常相付畱詞句。詞中惟是勸回修﹐何曾詞裹依他做。

早悟輪回﹐速尋出路。二輪催促朝還暮。今生榮貴是前緣﹐來生果報將何去。

又

捨俗修行﹐超塵歸素。安恬寂淡忘思慮。顚狂猿馬鎖空房﹐靈源一點常教住。

莫覓金翁﹐休搜龍虎。淸淸閒暇逍遙做。慧風吹散嶺頭云﹐一輪月照曹溪路。

又

步步無生﹐緣親禪道。明來暗合通莊老。風仙十載去朝元﹐處端雲路將應早。

悟正身中﹐無窮眞寶。因緣漏果何須造。閒閒活計我家風﹐逍遙坦蕩吾門好。

又

旣得修眞﹐須搜玄理。心中事事都忘棄。因師妙旨悟元初﹐山頭一點光明起。

落魄生涯﹐水雲活計。遨遊坦蕩紅塵裹﹐諸公休訝這風人﹐尋常只恁哩囉哩。

又

戇戇憨憨﹐無言無說。自慚謾設虛分別。從今更不外奔馳﹐其中尢妙偏宜拙。

收卷精神﹐藏輝迹滅。空生煩惱齊休歇。祇陀園裹種瓊花﹐芬芳一朵金蓮結。

又

才見春花﹐又逢秋月。春花秋月何時徹。勸君速悟勿蹉跎﹐壺中別有嘉時節。

斷愛超塵﹐當須猛烈。元陽固煉搜玄訣。神珠磨煉莫交昏﹐無來不去超生滅。

又

忍辱常餐﹐永除濁酒。洗心滌意忘諸有。存存損損了空虛﹐安安穩穩無他走。

靜靜淸淸﹐天長地久。春花秋月堅堅守。騰騰兀兀向前行﹐昏昏默默合著口。

又

一顆玄珠﹐從來蒙昧。貪嗔癡染難分解。頓修滌蕩不交昏﹐輪回生死都無礙。

急急行持﹐休生退怠。綿綿鍛煉須寧耐。了心何處是歸期﹐彩雲鶴引蓬萊會。

贈興平趙六士

百歲榮華﹐星移光烈。人身難保朝昏徹。恩情眷愛已收空﹐不時大限將分別。

早悟輪回﹐驚生慘切。割情捨愛親玄訣。公還猛烈入淸虛﹐風人許你開心月。

寄京兆徐公

方寸靈田﹐何曾拂掃。塵埃久暗生荒艸。神泉散漫不凝澄﹐如何結得長生寶。

雲水尋眞﹐逍遙訪道。離家便是離煩惱。聰明如悟肯休心﹐孤峯共飲蟠桃老。

贈王三校尉

稽首王公﹐微言少告。殘年霜鬢君今到。攀緣恩愛幾時休﹐閒身彊健灰心好。

深理幽微﹐世情顚倒。寂寥瀟灑搜玄奧。水雲同步訪丹陽﹐孤峯共飲蟠桃老。

贈浚州王四郎﹟1

賢兄來到﹐說公深淺。我聞聽﹑忽生嘆羨。一母三枝背長情﹐安忍心變。

悔前非﹑攺行方便。聰明省會﹐速來見面。與仁兄﹑和顏歡宴。

稍有違情定風子﹐決成宛轉。水雲去﹑更無廝見。

澆溪沙

辭賈公

雲水飄飄物外遊﹐垂綸獨釣大神舟。遇迷苦海不吞鉤。

卻返碧波歸去後﹐家山重會馬丘劉。玉壺金液宴仙儔。

﹝寄盧公﹞﹟2

長生先生作滿庭芳﹐贊道釋﹐寄助緣盧公武徳。

釋氏禪宗﹐老君道祖﹐呂鍾海蟾明天。重陽立教﹐東海闡良緣。

惟度丘劉譚馬﹐分異派﹑王郝先傳。將來去﹐十洲仙會﹐霞友性團圓。

成仙。非難易﹐行修八百﹐功了三千。待天書紫詔﹐性命完全。

要出陽陰之殼﹐常無染﹑萬物無愆。眞了了﹐龜蛇蟠繞﹐陰盡去朝元。

水雲集卷下竟

﹟1此詞牌應爲『轉調踏莎行』。

﹟2此詞乃劉處玄撰﹐非譚氏之作。

後序

人生天地間﹐圓首方足﹐抱識含情﹐稟五行之秀﹐爲萬物之靈﹐佛性仙材無不具﹐藥鑪丹竈無不備。若能屏嗜欲﹐棄浮華﹐絕貪求﹐去名利﹐靜息虛凝﹐則可以長生久視。長眞譚公仙人﹐以宿緣符契﹐壯歲得遇重陽祖師﹐與丹陽﹑長生﹑長春同師也。厥後相從眞人﹐西抵汴梁﹐付以口訣。後至洛川﹐積功累行﹐先厭世而登眞。有畱語錄詞章﹐僅數百篇﹐皆包藏妙用﹐窮達造化﹐命之曰《水雲集》﹐傳之四方久矣。值丙午間﹐浚郡大水﹐漂沒其板。神仙長生劉公聞之﹐不勝憫悼﹐卽命工重刊於東萊全眞堂。今又值累年兵革﹐天下無有全者。路鈐髙友並其妻孟常善﹐舉家孜孜慕道﹐往來於淮楚間﹐訪尋眞人遺稿。乃於門弟子處﹐疑若神授﹐得其全帙。恐其斯文泯絕﹐今復鏤板印行於山陽城西庵。實見髙君用心於教門之切也。嗚呼﹐眞人羽化已久﹐斯文不可再得。及見僕先父所作前序﹐又屬予爲後跋。遂不揆荒蕪﹐勉述。

又

僕一日編類諸仙降批詞頌《珠壁集》間﹐忽有髙牙大蠢﹐森擁蓬扉。僕愕然興之而迎其門﹐乃蕭師故來下盻。相揖而進之﹐謂予曰﹕頃有道友張志全﹐不遠數千里而來﹐擁斯長眞子譚師父平世述作《水雲集》一部﹐特以見遺某。然而不解文墨﹐忝於教門﹐粗欽慕之。柰屢經兵火﹐將諸全眞玄奧之書板集﹐俱已焚毀殆盡。惟有此集﹐幸好事者藏諸屋壁﹐仍存焉。若不再行鏤板﹐傳於四方﹐誠恐泯絕﹐又閡將來慕道者參訪耳。願爲重刊之序。僕應之曰﹕曩者有東牟範學正父子﹐才髙歆向﹐學富固彪﹐已序之矣。僕安敢措乎耶。屢辭不獲﹐聊爲散語﹐以塞雅命云爾。時己丑年重陽日。

