太上靈寶首入淨明四規明鑑經

經名﹕太上靈寶首入淨明四規明鑑經。撰人不詳。四經同捲。底本出處﹕《正統道藏》太平部。

太上靈寶首入淨明四規明鑑經

章本章第一

道者性所有﹐固非外而鑠。孝弟道之本﹐固非彊而爲。得孝弟而推之忠﹐故積而成行。行備而道日充﹐是以尙士學道﹐忠孝以立本也﹐本立而道日生矣。道混乎其同﹐同於愚智﹐愚智不謂道而分也。愚者昧﹐智者巧﹐昧則不明﹐巧則不眞﹐不明不眞﹐去道所以遠也。知道則廓愚﹐以爲明去智﹐以成眞明﹐眞而信於道﹐道則爲汝有矣。學道以致仙﹐仙非難也﹐忠孝者先之。不忠不孝﹐而求乎道﹐而冀乎仙﹐未之有也。比干殺身以成忠﹐生者人之所甚愛﹐比干不愛其身﹐而捨生以求道﹐信道有備﹐知其不誤﹐其爲仙也。大舜終身以成孝﹐勞者人所甚畏﹐大舜不憚其勞﹐而服勞以求道﹐信道有備﹐知其不誤﹐其爲信也。忠孝之道﹐非必長生﹐而長生之性﹐存死而不昧﹐列於仙班﹐謂之長生。有曰養炁延年﹐無功而多歲齒者特﹐未得其一二爾。君子之致乎道﹐八八極是也。故善捲殺身以成廉﹐南容復圭以成愼﹐榮期安貧以成寬﹐顏回簞瓢以爲裕。如是之人﹐皆冠於仙卿﹐是豈山澤之臒者哉。後世失道之人﹐不忠不孝﹐以亂其國家。國家敗﹐乃無所容其身﹐乃入山以學道。是猶捨廈屋﹐而入炎火也。子不見﹐民之不忠﹐天生聚斂之臣。子之不孝﹐婦生敗宗之孫。兵戈旱蝗﹐非國之罪也。君不忠不孝於上﹐臣民不忠不孝於下﹐炁感而生﹐天生兵戈。爲亂者﹐釁積於己﹐惡心盈而罪貫積﹐逆亂萌於心。天以此正其罪﹐假手於其人殺之爾。而曰民之無辜﹐豈知言哉。吾爲弟子﹐說忠孝爲本﹐立本以成仙﹐則天下之仙舉可數矣。未有不忠不孝﹐而參天庭奉宸極也。

修身章第二

忠孝則無罪戾﹐去禍遠矣。服煉則無妄僞﹐無妄僞則身安矣。服煉者﹐以心達心﹐以性達性﹐心性洞達﹐其光煥發。回丹田之炁﹐而歸天宮﹐還元精之炁﹐而歸大海。不以外物累﹐而形骸不能拘也﹐榮華不能誘也。知足常足﹐煩惱遠矣。知和而和﹐是非消矣。身不自有﹐何有於物。外物不染﹐何有於妄。其心性眞﹐其精神足﹐晝則無妄覺﹐所爲者眞也。夜則無妄夢﹐所安者固也。攝意歸於身﹐攝想得乎正。其炁蒸然﹐其神廓然﹐其見飛飛然。以神交神﹐神者自神。以炁奪炁﹐炁出太空。太空之中﹐其神卓然。卓然不蕩也﹐不蕩之心性也﹐不蕩之性心也。心性調﹐而符藥爲筌蹄﹐而可棄也。上士非必入山﹐絕人事﹐去妻子﹐入曠野﹑捨榮華﹐而謂之服煉。服煉心性﹐心明炁達﹐孝弟不虧﹐與山澤之臞童者異矣。知吾道者﹐不難行矣。以心達心﹐以性化性。性止於一﹐心止於神。心性圓融﹐而自長生。得長生而自變化﹐上道不難知﹐上道則甚易也。小人捨易以求難。初入淨明忠孝之道﹐當求其易﹐得其易則不患其難也。可則心性之明徹﹐洞達人所固有非僞爲也。得眞常之道﹐道斯在也。

建功章第三

天下有妙道﹐聖功生焉﹐神明出焉。神明者﹐心出爲神﹐性出爲明。有功以達﹐夫道不昧吾之心性也。無功以失乎道﹐則去心性之道﹐心不明而性不神也。上士得道之妙﹐在心性卽眞﹐而妄者遠矣。遠於妄﹐所以成功也。一思而鉛汞生﹐再想而黃芽茁﹐三想而虎龍交﹐寶鼎安矣﹐慶雲生矣﹐心性之了辯故也。於此﹐而積所習﹐知所尙。何謂所尙﹐尙乎仁義忠孝。忠孝備而成本﹐可以立功。立功之道﹐無陽福﹐無陰愆﹐無物累﹐無人非﹐無鬼責。所以上合於三元﹐下合於萬物也。下士呼符水﹐治藥餌已。人之一疾﹐救人之一病﹐而謂之功﹐非功也。此道家之事﹐方便法門爾。吾之忠孝淨明者﹐以之爲相。舉天下之民躋於壽﹐措四海而歸太平。使君上安﹐民自阜﹐萬物莫不自然以之。將舉三軍之眾﹐而神於不戰﹐以屈人之兵。則吾之兵﹐常勝之兵也。以吾之忠使不忠之人盡變以爲忠﹐以吾之孝使不孝之人盡變以爲孝﹐其功可勝計哉。何則有妄有眞﹐惟天下之至眞﹐可以攝天下之人妄。忠者盡忠殺身不畏﹐孝者盡孝𨿽勞不惡﹐則天下之甚眞也。上士以眞冥妄﹐妄自淸矣。則天下之功成﹐況於人乎﹐況於鬼神乎。

成終章第四

學貴乎始﹐必有乎終。天事始乎春﹐至冬而歲成。地事始乎東﹐至北而化成仙。學始乎孝﹐至道而學成。上士以文立忠孝﹐中士以志立忠孝﹐下士以力致忠孝。昧道者反此﹐不有於忠孝。何謂上士以文立忠孝﹐以言爲天下唱。何謂中士以志立忠孝﹐以行爲天下先。何謂下士以力致忠孝﹐以身爲眾人率。如此者﹐南昌上宮著名﹐升籍入仙﹐而忠孝之道終矣。昧者反之﹐不孝不忠﹐故不成乎道。生則犯禁﹐死則犯科。犯禁者治於官﹐有典刑。犯科者治於幽﹐有反報。不忠者有臣禍﹐不孝者有子禍。不廉者辱﹐不愼者撗逆﹐不寬者惱﹐不裕者貪而常不足。不容者多所觸﹐不忍者自罹其毒。故生而不廉死之魂﹐爲人則侶優﹐爲鬼則順﹐爲物則牛馬。生而不怯死之魂﹐爲人則士卒﹐爲鬼則戮﹐爲物則六畜。凡卽此﹐可以類推也。是以知道者畏之﹐謹心誠八極。立八極以爲基﹐立基以明立性。心性明﹐則不期於神﹐而神自神﹐謂之淨明。淨明之習﹐忠孝以爲習﹐積忠孝之道備矣。何謂淨﹐不染物。何謂明﹐不觸物物。不染不觸﹐忠孝自得。生乎由是﹐死乎由是。忠孝立﹐而心性得矣。

太上靈寶首入淨明四規明鑑經竟

