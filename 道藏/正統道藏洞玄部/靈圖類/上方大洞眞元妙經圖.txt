上方大洞眞元妙經圖

經名﹕上方大洞眞元妙經圖。撰人不祥心二經同捲。底本出處﹕《正統道藏》洞玄部靈圖類。

上方大洞眞元妙經圖

昔時堯民見仙君而請問焉﹐曰﹕雍也敢告﹐大洞眞元﹐可得聞乎。仙君對曰﹕汝鄙夫也﹐何足以問諸。然請誦其所聞﹐而吾子自擇焉。策言﹕大猶道也。洞者﹐通也。茫茫大道﹐運眞一元陽之气。其气無窮﹐無所不通﹐故爲萬物之宗。人能守之﹔則神仙可學矣。仙君可。復傳﹕今。吾爲雍也﹐特從其信﹐當﹟肆其訓﹐擬明眾妙之要道﹐可萃諸經之善言﹐言眞元之教﹐明於天下。天垂其圖﹐十有二焉。人務其誨﹐警於來者。猶師曠之調鍾﹐俟知音之在後。

虛無自然之圖

其始無首﹐其終無尾﹐其上不繳﹐其下不昧﹐繩繩兮不可名﹐復歸於無物﹐是謂無狀之狀﹐無物之象﹐是謂惚恍。迎之不見其首﹐隨之不見其後﹐執古之道﹐以禦今之有。能知古始﹐是謂道紀。所謂人法地﹐地法天﹐天法道﹐道夫自然者﹐乃虛無之自然歟。經云﹕無無曰道﹐義極玄玄。言人非虛無自然﹐則弗能生也。頌曰﹕

太虛無中體自然﹐道生一气介十焉。

罔極大化乾坤域﹐龍馬龜書正理傳。

玆者與夫天眞皇人﹐皆署太虛雲篆﹐詛可同日而語哉。

道妙惚恍之圖

夫道也者﹐神異之物﹐虛而有情﹐靈而無象﹐隨迎莫測﹐隱顯莫求﹐不知所以然﹐亦不知所以不然﹐通生無匱﹐因謂之道。山谷云﹕吾欲亡言﹐觀道微妙。老君曰﹕道之爲物﹐惟恍惟惚﹐惚兮恍兮﹐中有象焉﹔恍兮惚兮﹐中有物焉。窈兮冥兮﹐其中有精﹐其精甚眞﹐其中有信。自古及今﹐其名不去﹐以閱眾甫。蓋其天下之物﹐皆生於有﹐有生於無。恍有耶一惚無耶。閱察也﹐甫始也。言無中察气﹐始化眾有﹐眾有之間﹐惟人爲貴﹐若能修道﹐可以長久。

是知道妙所在﹐聖人尊之。故軒後膝行以順風﹐孔父朝聞而夕死。其惚恍之旨﹐於斯見矣。昔者﹐眞君在武當山中進道﹐凡四十有二年﹐方升紫霄﹐位列仙聖。非乎龜蛇吞黑錫﹐天地養丹砂。孟謫仙云﹕結汞凝鉛﹐能之者仙。但人皆柢溺於邪﹐莫達其要﹐欲求天仙﹐而姑捨乎金丹﹐何以致形神俱妙。若人形神俱妙者﹐蓋眞元祕諸。故道之將行也歟﹐貴勤矣。夫孰不云乎﹐匪邇匪迂﹐裔裔皇皇﹐登於瑤堂。《易》曰﹕履道坦坦﹐幽人貞吉﹐其斯之謂歟。

太極先天之圖

粵有太易之神﹐太始之气﹐太初之精﹐太素之形﹐太極之道。無古無今﹐無始無終也。故易有太極﹐是生兩儀﹐兩儀生四象﹐四象生八卦﹐八卦定吉凶﹐吉凶生大業。言萬物皆有太極兩儀﹐四象之象﹐四象八卦具而未動﹐謂之太極。太極也者﹐天地之大本耶。天地分太極﹐萬物分天地。人資天地眞元一气之中﹐以生成長養。觀乎人﹐則天地之體見矣。是故師言﹕气極則變﹐旣變則通﹐通猶道耶﹐屍反者道之動。蓋有物混成﹐先天地生﹐寂兮寥兮﹐獨立而不改﹐周行而不殆﹐可以爲天下母。母者﹐道耶﹐至矣哉。道之大也﹐無以尙之。夫道者﹐有淸有濁﹐有動有靜。但凡其人行道也歟﹐則生神矣。夫或躬廢大方﹐則屆於其亡信哉。

三儀冥有之圖

乾之初九﹑九二﹐則曰坤元之儀﹐大化也者﹐气結凝滓﹐積滯成地。九三﹑九四﹐則日人元之儀﹐大化也者﹐三元毓神﹐九气結形﹐黃白如雞子﹐乾坤同法象。九五﹑上九﹐則曰乾元之儀﹐大化也者﹐气淸高澄﹐積陽成天。言天包地外﹐地處天中。且地之所以憑者﹐爲大气鼓之者也。大气者﹐時運也。然天地爲巨﹐猶在道化﹐沖和元气﹐神變爲人﹐乃成三才。言人物冥有﹐從乾坤中來。故前聖制之﹐配太無之紀﹐利民悉備矣。若夫其人﹐德合兩儀﹐由斯迪者﹐不亦嘉乎。嗟彼於迂﹐豈弗爾思。

气運之圖

神哉。混元未判﹐總一气而隱兩儀。太極旣分﹐顯三才而張庶品。人物之體皆備﹐气數之源鹹紹。其梵气彌羅﹐萬範開張。言梵气者﹐乃大行梵气也。彌羅者﹐爲包羅萬有也。昔自元始﹐抗大梵之眞﹐開赤明之紀。惟天地者﹐萬物之上下也﹔左右者﹐陰陽之道路也。故生育無窮﹐布陳兆匯﹐動植安危﹐悉由气運。𨿽修行人﹐可能違乎﹖言九竅四肢﹐皆通於天气。且手足之陰陽﹐各有其三焉。妙法具載《黃帝素問﹟正紀大論篇》中﹐示民藥食所宜﹐最爲要道。故經云﹕食其時﹐百骸理。時猶是也﹐玆固康寧之基矣。每歲五運﹐六气所主﹐司天在泉﹐左間右間。肇從大寒前後甲子日﹐交初步之气﹐厥陰木之風﹐化於巳亥二年司天﹐寅申二年在泉﹐子午卯酉辰戌丑未八年﹐爲間气。气在人之左關﹐及肝與膽﹐肝膽生怒﹐怒傷三魂。是故高道省浮生之大夢﹐煉陽神以長存。又於春分﹐交二步之气﹐少陰君火熱﹐化於子午二年司天﹐卯酉二年在泉﹐辰戌丑未寅申巳亥八年﹐爲間气。气在人之左寸﹐及心與小腸﹐表裹生喜﹐喜則傷神。惟上士也﹐不染著於有相。卽觀道於無生。至小滿交三步之气﹐太陰君本太陰﹐於丑未二年司天﹐辰戌二年在泉﹐寅申巳亥子午卯酉八年﹐爲問气。自初气終三气﹐天气主之。或云少陽相火之炎﹐化气在人之右尺及命門﹐與三焦者﹐三生畏﹐畏傷血气。其明達者﹐覺聚散之自然﹐離物相以無爲。至大暑﹐交四步之气﹐少陽君本少陽﹐於寅申二年司天﹐巳亥二年在泉﹐子午卯酉辰戌丑未八年﹐爲問气。或云太陰土之濕﹐化气在人之右關﹐及脾與胃﹐而三生思﹐思傷身體。有烈仙者﹐悟見聞以象空華﹐亡愛欲而增智慧。至秋分﹐交五步之气﹐陽明金之燥﹐化於卯酉二年司天﹐子午二年在泉﹐辰戌丑未寅申巳亥八年﹐爲間气。气在人之右寸﹐及肺與大腸﹐其三生憂﹐憂傷七魄。有眞人者﹐觀世事以皆空﹐可恆時而明照。至小雪﹐交終之气﹐太陽水之寒﹐化於辰戌二年司天﹐丑未二年在泉﹐寅申巳亥子午卯酉八年﹐爲間气。其气在人之左尺﹐及腎與膀胱﹐玆者生恐﹐恐則傷精。獨至人也﹐積萬行於人間﹐紀千善於天上。自四气盡終气﹐地气主之。但凡一气﹐皆六十日交之。其年與日﹐大理同推。故道符大洞﹐德配眞源。玄矣哉﹐洞眞乎。統廣生之神﹐變巨化之序。以其丑類﹐當時受形。且人之百骸﹐則有涯者也。玄之一气﹐而無間然矣。諸進道者﹐召無間之气﹐補有涯之形。故形作气之賓﹐气爲形之主。形气相保﹐斕善資生。蓋天下莫不貴者﹐道也。爰因順道化者﹐存逆气運者﹐亡嘆日月逾邁。若弗云﹕來有言時乎﹐時不再娠。遂塵視富貴﹐寢觀生死﹐克念人也。道與之貌﹐天與之气﹐地與之形。形之神闕一穴﹐名日天中。天中之上﹐天气主之。天中之下﹐地气主之。气交之分﹐人气從之。傳稱六气﹐陰陽風雨晦明也。分爲四時﹐序爲五行之節。言三陰﹐虛也﹐三陽﹐盈也。風﹐巽也﹐雨﹐坎也。晦﹐陰息也﹐明﹐陽消也。如曆書云﹕每歲周天之气﹐凡二十有四焉。自立春﹑驚墊﹑淸明﹐春之節气。內雨水﹑春分﹑谷雨﹐春之中气。次立夏﹑芒種﹑小暑﹐夏之節气。內小滿﹑夏至﹑大暑﹐夏之中气。又立秋﹑白露﹑寒露﹐秋之節气。內處暑﹑秋分﹑霜降﹐秋之中气。終立冬﹑大雪﹑小寒﹐冬之節气。內小雪﹑冬至﹑大寒﹐冬之中气。土分四季末﹐各十有八日主之。以上諸气﹐總統四時五行之政。且气消盈虛﹐惟高士則之。誨人懇之則延齡﹐冒之卽妖命。宜遠乎寒熱溫凍﹐將懇天道﹐以養元气。蓋其元气﹐難積易散﹐祕訣在四气調神論中。是以聖人與气運相應﹐若亡其情而得長久﹐故上士參合﹐其理亦然。禮云﹕人之情所爲﹐喜怒哀懼愛惡欲七者﹐弗學而能。但人從之則凡﹐做之則聖。如攸好修習大洞眞元﹐情當悉除﹐喜這陰陽之蠹。故幾於道﹐超生化之域﹐躋逍遙之界。至樂熙熙﹐然其可忽諸與。

上方大洞眞元妙經圖竟

