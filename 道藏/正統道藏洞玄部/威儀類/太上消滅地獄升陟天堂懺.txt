太上消滅地獄升陟天堂懺

經名﹕太上消滅地獄升陟天堂懺。一卷。底本出處﹕《正統道藏》洞玄部威儀類。

太上消滅地獄升陟天堂懺

各整威儀咸生虔敬

志心朝禮﹐運念誦持﹐祕密瑯函﹐玄微瓊藏。當願天恩普度﹐地獄咸開﹐慧日照臨﹐慈光攝受。

志心朝禮﹐運念誦持﹐三寶靈文﹐九淸聖範。當願大施利濟﹐徧及陰冥﹐度品南宮﹐化生北府。

志心朝禮﹐運念誦持﹐十洞眞詮﹐萬天仙梵。當願靈慈拯拔﹐玄化敷弘﹐應處幽塗﹐悉沾殊勝。以今將修玉籍﹐特蕆金科﹐至聖啟途﹐眾眞浮駕。遂使九幽交會﹐五苦鹹聽﹐回向奉行﹐贊詠如法。

爾時﹐元始天尊﹐在九淸妙境三元寶宮﹐禦劫刃臺中﹐集騫木林下﹐與太上道君﹑太上老君﹑諸天眾聖﹑三界尊神﹑九府三官﹑四司五帝﹑察命童子﹑妙行眞人﹐一時同至﹐皆駕八景瑯輿﹑五色瓊輦﹑麟馭羽騎﹐鳳葆龍旗﹐吟誦洞章﹐朝贊玉座。於是元始天尊軫大慈悲﹐放諸光明﹐輝映九幽地獄﹐開通一切冥司羅酆。眾曰﹕今日何緣﹐億劫所感。恆居黑暗﹐克賴照臨。元始天尊敕命北都大帝﹑五帝考官﹑六宮掾吏﹑牛頭鬼卒﹑虎眼神王﹑三界大魔﹑九幽羣魂﹐有諸六宮﹐校集九府死生﹑一十二之河源﹑二十四之狴犴﹑南水會宮之府﹑北海長夜之庭﹐遂得大軫天慈﹐廣開聖道﹐顯說九眞之妙戒﹐當資五業之幽塗。志誠才起於焚修﹐玄感必彰於顯應。仰賴玄元之化﹐成歸拯拔之門。稽首歸依﹐虔誠懺悔。

東方有諸罪人﹐處風雷之獄﹑霹靂之牢。劍樹刀山﹐飛戈飄戟﹐穿穴五藏﹐分解四肢。常處狴犴﹐不捨晝夜。謹當資薦﹐願遂往生。

志心歸命﹐淸都闡教天尊。

志心歸命﹐紫府垂慈天尊。

志心歸命﹐乾坤開度天尊。

志心歸命﹐日月照臨天尊。

志心歸命﹐穹崇聖盤天尊。

志心歸命﹐廣大玄功天尊。

志心歸命﹐轉輪自在天尊。

志心歸命﹐受煉更生天尊。

志心歸命﹐超淩上境天尊。

志心歸命﹐逍遙太虛天尊。

稽首歸依﹐虔誠懺悔。

南方有諸罪人﹐處烽輪之獄﹑欠山之牢。烈焱燎頭﹐猛焰燒面﹐骸骨灰粉﹐皮膚焦熬。常處狴犴﹐不捨晝夜。謹當資薦﹐願遂往生。

志心歸命﹐玄穹垂化天尊。

志心歸命﹐至聖覃恩天尊。

志心歸命﹐慈悲五苦天尊。

志心歸命﹐湣念三塗天尊。

志心歸命﹐沈冤罷對天尊。

志心歸命﹐滯魂超生天尊。

志心歸命﹐消滅惡趣天尊。

志心歸命﹐資益善緣天尊。

志心歸命﹐衝升寶洞天尊。

志心歸命﹐飛陟朱陵天尊。

稽首歸依﹐虔誠懺悔。

西方有諸罪人﹐處金剛之獄﹑鐵圍之牢。金錘塞心﹐鐵棒穿腹﹐骨肉爛壞﹐肢節分離。常處狴犴﹐不捨晝夜。謹當資薦﹐願遂往生。

志心歸命﹐咸承慧日天尊。

志心歸命﹐普度眞風天尊。

志心歸命﹐玄慈拯濟天尊。

志心歸命﹐聖力開通天尊。

志心歸命﹐蠲除罪釁天尊。

志心歸命﹐懺拔湮沈天尊。

志心歸命﹐五道變迹天尊。

志心歸命﹐十轉回靈天尊。

志心歸命﹐隨處應化天尊。

志心歸命﹐所在生仙天尊。

稽首歸依﹐虔誠懺悔。

北方有諸罪人﹐處溟泠之獄﹐沈沒之牢。寒丘冰池﹐雪戟霜刃﹐臭屍破壞﹐毒汁澆淋。常處狴犴﹐不捨晝夜。謹當資薦﹐願遂往生。

志心歸命﹐不盡道力天尊。

志心歸命﹐無極玄通天尊。

志心歸命﹐落除罪業天尊。

志心歸命﹐拔贖沈淪天尊。

志心歸命﹐刀山斷刃天尊。

志心歸命﹐劍樹摧鋒天尊。

志心歸命﹐飛度五戶天尊。

志心歸命﹐超轉八門天尊。

志心歸命﹐化生紫極天尊。

志心歸命﹐衝寂碧穹天尊。

稽首歸依﹐虔誠懺悔。

東北方有諸罪人﹐處鑊湯之獄﹐鑪炭之牢。煮潰四肢﹐烹離六府﹐筋骨臭穢﹐膿血消洋。常處狴犴﹐不捨晝夜。謹當資薦﹐願遂往生。

志心歸命﹐斷除障礙天尊。

志心歸命﹐消滅冤仇天尊。

志心歸命﹐煙牢息焰天尊。

志心歸命﹐火獄沈光天尊。

志心歸命﹐回骸得度天尊。

志心歸命﹐煉質受生天尊。

志心歸命﹐咸登福海天尊。

志心歸命﹐廣布法橋天尊。

志心歸命﹐神升閬苑天尊。

志心歸命﹐魂陟梵天天尊。

稽首歸依﹐虔誠懺悔。

東南方有諸罪人﹐處銅柱之獄﹑鐵牀之牢。手抱足登﹐腹焦背爛﹐膿血潰滴﹐煙火燒焚。常處狴犴﹐不捨晝夜。謹當資薦﹐願遂往生。

志心歸命﹐上垂睿化天尊。

志心歸命﹐普度洪慈天尊。

志心歸命﹐太玄起死天尊。

志心歸命﹐寶籍生神天尊。

志心歸命﹐能蠲業道天尊。

志心歸命﹐得脫苦輪天尊。

志心歸命﹐飛升欲海天尊。

志心歸命﹐離超愛河天尊。

志心歸命﹐逍遙眞境天尊。

志心歸命﹐騰翥仙闕天尊。

稽首歸依﹐虔誠懺悔。

西南方有諸罪人﹐處屠割之獄﹑倒懸之牢。五藏皮膚﹐四肢筋脈﹐隨手刀刺﹐滿地血流。常處狴犴﹐不捨晝夜。謹當資薦﹐願遂往生。

志心歸命﹐天垂開度天尊。

志心歸命﹐身得上生天尊。

志心歸命﹐普施法雨天尊。

志心歸命﹐密布慈雲天尊。

志心歸命﹐潛超苦海天尊。

志心歸命﹐遽脫灰河天尊。

志心歸命﹐龍城化迹天尊。

志心歸命﹐鳳闕登仙天尊。

志心歸命﹐永離煩惱天尊。

志心歸命﹐感果逍遙天尊。

稽首歸依﹐虔誠懺悔。

西北方有諸罪人﹐處火車之獄﹑煙刃之牢。輪轉東西﹐支分四大﹐悉縈灰炭﹐徧受煎熬。常處狴犴﹐不捨晝夜。謹當資薦﹐願遂往生。

志心歸命﹐圓穹及物天尊。

志心歸命﹐上天度人天尊。

志心歸命﹐開度幽暗天尊。

志心歸命﹐蕩滌瑕疵天尊。

志心歸命﹐應念得力天尊。

志心歸命﹐隨念合眞天尊。

志心歸命﹐消除罪迹天尊。

志心歸命﹐落滅惡根天尊。

志心歸命﹐悉生樂境天尊。

志心歸命﹐咸慶仙鄕天尊。

稽首歸依﹐虔誠懺悔。

中央有諸罪人﹐處普掠之獄﹐受拷之牢。劍樹斷筋﹐刀山流血﹐足落斧刃﹐身掛劍楞。常處狴犴﹐不捨晝夜。謹當資薦﹐願遂往生。

志心歸命﹐玄恩普及天尊。

志心歸命﹐法力無窮天尊。

志心歸命﹐神功拯物天尊。

志心歸命﹐仙化成人天尊。

志心歸命﹐宿命合道天尊。

志心歸命﹐死魂生身天尊。

志心歸命﹐蕩除愆釁天尊。

志心歸命﹐懺滌縈纏天尊。

志心歸命﹐潛消業障天尊。

志心歸命﹐永離幽冥天尊。

稽首歸依﹐虔誠懺悔。

二千六百里之酆都﹐八萬四千重之鬼獄﹐茫茫苦海﹐翻雪浪之千尋﹔渺渺灰河﹐鼓煙波之萬狀。無樹不鉆於霜刃﹐有山皆列於風刀。永無追薦之緣﹐堪嘆沈淪之道。遂則仰憑寶炷﹐特演眞詮。宣聖號﹐則溥應十方﹔揭梵音﹐則遙騰三界。當願上垂陰德﹐下及幽魂。謹當精念道場﹐懺除地獄刀山劍樹﹐脫落地獄鑊湯鑪炭。燒煮地獄﹐鐵牀銅柱。焦然地獄﹐刀輪火車。霹靂地獄﹐拔舌耕犂。楚痛地獄﹐釘身鋸解。斷截地獄﹐鐵网肢節。分離地獄﹐火坑炮炙。猛烈地獄﹐刀兵爪距。搏撮地獄﹐虎狼鷹犬。殘害地獄﹐吞啖鐵丸。消爛地獄﹐暗冥肉山。斬銼地獄﹐洋銅飲鐵。爛潰地獄﹐咸水寒冰。坼裂地獄﹐大鐵圍山門地獄﹐小鐵圍山門地獄﹐鐵馬鐵牛地獄﹐鐵驢鐵鳥地獄﹐鐵山鐵屋地獄﹐鐵車鐵衣地獄﹐飛刀掣電地獄﹐解身爪頭地獄﹐八寒八極地獄﹐兩舌兩石地獄﹐然手燒腳地獄﹐剝皮飲血地獄﹐糞尿地獄﹐鱠肉地獄﹐﹝﹞鏫地獄﹐崩埋地獄﹐阿波波地獄﹐阿婆婆地獄﹐阿吒吒地獄﹐阿羅羅地獄。如是焦熬猛焰﹐凜冽寒冰﹐不以懺揚﹐難蠲罪業。遂乃用依科教﹐俯伏道緣﹐啟今晨香火之功﹐爲曩劫河源之苦﹐拯昏冥於九夜﹐拔楚痛於八門。念岱嶽之悲哀﹐辟酆都之壅滯﹐覬期睿力﹐獲沐靈慈。以今運心﹐謹當作禮。

志心歸命﹐蠲消宿業天尊。

志心歸命﹐超拔沈魂天尊。

志心歸命﹐斷滅三惡天尊。

志心歸命﹐出陟九幽天尊。

志心歸命﹐蓬萊化迹天尊。

志心歸命﹐昆閬飛身天尊。

志心歸命﹐衝升鰲島天尊。

志心歸命﹐緣會麟洲天尊。

志心歸命﹐無所不度天尊。

志心歸命﹐有念皆通天尊。

志心歸命﹐大慈大悲救苦眞人。

志心歸命﹐大慈大悲拔難眞人。

志心歸命﹐大慈大悲滅罪眞人。

志心歸命﹐大慈大悲度厄眞人。

復懺諸大地獄﹐諸大鬼牢﹐七重鐵城﹐七重鐵网﹐有牛頭獄卒﹐六十二眼而八頭﹐一十八角而九尾﹐手中執其鐵戟﹐目中放其鐵丸﹐罪人從頂而穿﹐從足而出﹐痛連骨髓﹐苦切心肝﹐求生不生﹐求死不死。石磨而輪回歷劫﹐鐵碓而上下無時﹐煙火交飛﹐鳥獸擊搏。悉是惡道所感﹐皆由宿業所招。不睹三光﹐不識三寶。於是元始天尊告曰﹕若能繕寫斯經﹐葆稱其旨﹐靜念而建壇立像﹐志心而行道散花﹐當遣金剛神王﹑天丁力士﹑三界五帝﹑一切眾靈﹐大布慈悲﹐廣臻福祉﹐回骸起死﹐煉質成眞。慈光俯鑑於有情﹐玄造徧施於無礙。瓊鐘扣處﹐盡開利濟之門﹔玉磬鏘時﹐悉導宣揚之路。賴其九淸妙範﹐托乎十洞眞詮。冰庭而變作瑤地﹐火屋而化爲寶地。鋒摧劍樹﹐刃斷刀山。當令長夜之沈淪﹐盡遂今朝之解脫。

收經

聞經得道﹐隨念往生。無盡玄功﹐無邊睿愛。復原解分宿對﹐緣會當來。所墮三塗﹐悉蠲八難。

聞經得道﹐隨念往生。無量洪因﹐無涯聖槪。復願潛停輪轉﹐永斷牽纏。惡趣騰輝﹐死魂受煉。

聞經得道﹐隨念往生。無極良因﹐無窮妙力。復願四司無滯﹐九署潛通。魂度朱陵﹐神遊紫府。以今懺揚已蕆﹐禮念將周。各擁慈云﹐同超淨域。遂得霓幢接步﹐羽駕來儀。飛陟太虛﹐逍遙極樂。

嘆經

詳夫上品玄科﹐中天寶藏﹐列鳳篆龍章之迹﹐綴飛云垂露之文。功乃變通﹐力能升進。是故因經所以明道﹐因道所以立經。苟無敷誦之勤﹐焉解縈纏之道。受罪之含齒被髮﹐銜冤之插羽披毛﹐莫不水火風刀﹐輪回生死﹐會翕張於陰府﹐當拷訊於玄司。是用薦資﹐將伸懺拔。伏惟侍香金媛﹑典經玉郎﹐上啟八門﹐下通五戶﹐演死魂生身之仙品﹐騰神公受命之靈音。能令歸向者﹐開泰仙都﹔諦聽者﹐超淩惡趣。息愛河之波浪﹐設苦海之舟航。廣布法橋﹐俱躋道岸。速奉霓旌羽節﹐常陪鶴馭鸞輿。徘徊於七寶經臺﹐娛樂於三淸洞闕。九華韻闋﹐萬石聲和。旣荷玄慈﹐成歸妙道。謹值朝修之際﹐得以香火之餘。伏爲上代祖宗﹐未能遷適﹔近亡姻眷﹐尙在幽冥。乞使抹破罪書﹐掃除惡迹﹐遂果韓司拯度﹐獲承酆都開通﹐齊朝極樂之天﹐各會往生之府。竊念臣等所造粗心惡迹﹐致涉因依。凡貪爽口肆﹐情有傷物。命爲生前之結釁﹐當命盡之報身。不修懺贖之門﹐難解縈仍之路。銜冤負債﹐悉覬逍遙。羽族毛羣﹐咸蒙通變。懺滌有感昭之力﹐身口無掛礙之虞。恭惟金闕慈尊﹑玉京上聖﹐廣開湣惻﹐特納虔祈。俾令返朴之時﹐無經八障﹔還淳之旦﹐不歷三塗。九景臺前﹐乘風禦气﹔五明宮內﹐會道合眞。白簡上生﹐三十二天之赤書受命﹔黃籙削死﹐百二十曹之黑籍勾名。已往沾恩﹐見存獲慶。建一百紫虛之聖號﹐應萬重丹漢之宸聰。鈿軸啟時﹐更助修持之力﹔靈文誦處﹐當伸朝禮之心。寶香不斷於二時﹐慧炬常然於午夜。無盡妙善﹐無量勝因。大啟歸依﹐廣伸懺悔。

太上消滅地獄升陟天堂懺竟

