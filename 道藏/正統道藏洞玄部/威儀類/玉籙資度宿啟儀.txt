玉籙資度宿啟儀

經名﹕玉籙資度宿啟儀。一卷。底本出處﹕《正統道藏》洞玄部威儀類。

玉籙資度宿啟儀

法事如式

各禮師﹐存念如法

請宣神咒

東方

九炁靑天﹐明星大神。煥照東方﹐洞映九門。轉燭陽光﹐掃穢除氛。開明童子﹐號曰玄卿。備衛我軒﹐上對帝君。收魔束妖﹐討捕凶羣。奉承正道﹐赤書玉文。九天符命﹐攝龍驛傳。普天安鎭﹐我得飛仙。

南方

三炁丹天﹐煥景流光。熒星轉燭﹐洞照太陽。上有赤精﹐合契虛皇。開明靈童﹐號曰華房。總統火兵﹐備守玉堂。斬邪束妖﹐翦截魔王。北帝所承﹐風火莫當。流鈴交煥﹐翊衛壇場。正道流行﹐敢有巴狂。我享上功﹐坐運魁罡。億劫長存﹐保天無疆。

西方

七炁素天﹐太白流精。光耀金門﹐洞照太冥。中有素皇﹐號曰帝靈。保神安鎭﹐衛我身形。斷截邪源﹐王道正明。宮殿整肅﹐三景齊並。道合自然﹐飛升紫庭。靈寶符命﹐普惠萬生。元皇正炁﹐來合我身。功加一切﹐天地咸寧。

北方

五炁玄天﹐元始徘徊。辰星煥爛﹐光曜太微。黑靈尊神﹐號曰層威。統冠飛天﹐仙裙羽衣。備衛五門﹐檢精捕非。敢有干試﹐豁落斬摧。玉符所告﹐神眞八威。邪門閉塞﹐正道明開。映照我身﹐三光同輝。策空駕浮﹐舉形仙飛。

中央

一炁黃天﹐調理乾坤。陶鎔陰陽﹐總統玄眞。鎭星吐輝﹐流煥九天。開光童子﹐號曰天璘。元炁陽精﹐焰上朱煙。洞照天下﹐及臣等身。百邪摧落﹐殺鬼萬千。中山神咒﹐普天使然。五靈安鎭﹐身飛上仙。

鳴法鼓二十四通

無上三天玄元始三炁太上道君﹐召出臣身中三五功曹﹑左右官使者﹑左右捧香驛龍騎吏﹑侍香金童﹑傳言散花玉女﹑五帝直符直日香官﹐各三十六人出。出者﹐嚴裝顯服﹐冠帶垂纓。關啟玄壇土地﹐方域神眞。臣今宿啟告齋﹐建壇蕆事。謹奏爲入意其諸情悃﹐已錄告聞。願得太上至眞道炁靈寶慧光下降﹐流入臣等身中﹐令臣所啟之誠﹐速達徑禦至眞無極大道三淸上聖昊天金闕玉皇上帝﹐東極慈尊靑玄上帝道前。

請稱法位

具位臣姓某等今故燒香﹐願以是香功德﹐上願某靈鳳馭淩霄﹐鸞軿泛景﹐登神快樂﹐證果逍遙。普爲皇帝陛下﹐皇太子殿下﹐藩屏王侯﹐土地官長。臣等三師五友﹑異代學眞﹑谷隱巖棲﹑門徒祭酒﹐以至三軍萬姓﹐天下人民﹐動植飛潛﹐無邊含識﹐皈身皈神皈命﹐太上十方靈寶自然至眞無極大道。特乞赦原臣等三業六根﹑無邊罪犯﹐得離三災五苦﹑八難九厄之中﹐身得道眞﹐歌詠太平。同躋仁壽﹐逍遙無爲﹐永與道合。所啟玄感﹐應聲上禦至眞無極道前。

知磬舉﹐起敬贊

唱十方

禮足﹐各長跪﹐皈命懺悔

臣法眾等志心皈身皈神皈命﹐十方無極大道太上靈寶天尊﹐恭望洪慈﹐洞垂巨澤﹐普降洪恩。臣聞﹐混元祖炁﹐常淸靜以爲宗﹔玉籙儀文﹐匪齋盟而莫格。將感通於上聖﹐先蕩滌於纖瑕。庶竭忱誠﹐以資冥福。猶慮臣等智淪象罔﹐識染紛葩。精气神混合之眞﹐業山未破﹔身心口流吹之妄﹐定水俄波。動積過尢﹐無邊無量。仰祈矜憫﹐俯賜赦原。使臣等奏對無魔﹐存思合道。會萬眞於帝所﹐集百福於齋壇。某靈證果登﹐福境以澄神﹔家國承庥﹐保瑤圖而永固。臣法眾等﹐志心稽首﹐禮謝無上至眞三寶。

知磬舉﹐三啟頌

三禮

重稱法位

具位臣姓某謹同誠上啟太上無極大道元始天尊﹐太上道君﹐大上老君﹐昊天玉皇上帝﹐紫微北極大帝﹐紫微天皇大帝﹐后土皇地祇﹐東極靑華大帝﹐南極長生大帝﹐無上玉帝﹐玉虛上帝﹐東華南極西靈北眞玄都玉京金闕七寶瓊臺紫微上宮靈寶至眞明皇道君﹐十方已得道大聖眾﹑至眞諸君丈人﹐大慈大悲救苦眞人﹑救度眞人﹑大惠眞人﹑注生眞人﹑普救眞人﹐香林會中法解眞人﹐三十六部尊經﹐玄中大法師﹐三天大法師﹐靈寶經籍度三師眞君﹐正一嗣系女三師眞君﹐三界官屬﹐一切眞靈。臣等社礫散材﹐井梧弱質。親承道紀﹐慨入室之悠悠﹔快睹玄樞﹐斯面墻之鬱鬱。莫撫煙霞於駒谷﹐徒玩日月於雞窗。教出始靑﹐惟抱宣符之切﹔科尊太素﹐懼貽布憲之嚴。倘非誓地以立功﹐曷克承天而補過。臣欽奉綸音﹐崇修玉籙﹐資薦某靈﹐增崇天福。按如詞旨﹐備極精誠。淬礪丹衷﹐磨聾素悃。遵紫陽金匱之祕﹐依蒼極玉籙之玄。門列十華﹐壇周四界。法天象地﹐三乘羅鵷鷺之班﹔呼陰召陽﹐九奏降龍鸞之禦。藹飛煙於蘭鼎﹐騰彩霧於芝篝。旌葆翩翻﹐旛花搖曳。自某日爲始﹐謹依科範﹐啟建玄壇。恩惟三寶道師﹑九幽教主﹐垂慈鑑映﹐省覽所陳。敕勒三洞仙靈﹑靈寶官屬﹑靑玄僚佐﹑黃籙錄班聯﹑監齋侍經﹑衛壇護道﹑社令土地﹑應感靈祇。協力同心﹐掃妖氛於內外﹔通誠達信﹐契影響於天人。令臣等百體淸明﹐三關調泰。凝眞端息﹐融妙炁於丹廬﹔會道運神﹐抱靈光於玄座。羅敷洪澤﹐資薦神靈。庶齋福以周圓﹐俾法輪而興轉。明晨行道﹐續更啟聞。

知磬舉﹐智慧頌

告符簡

存神燒香

香官使者﹑左右龍虎君﹑侍香諸靈官﹐當令臣向來宿啟建壇之所﹐自然生金液丹碧芝英。百靈眾眞﹐交會在此﹐香火鑪前。上願天鑑中心﹐風淸下土。玉振金聲之合序﹐瓊輪羽蓋之臨軒。成就朝修﹐旁流冥福。十方仙童玉女﹐接侍蘭煙﹐傳臣向來所啟之誠﹐速達徑禦至眞無極大道三淸上聖﹑昊天金闕玉皇上帝﹑東極慈尊靑玄上帝道前。

出堂頌

玉籙資度宿啟儀竟

