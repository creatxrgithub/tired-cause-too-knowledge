玉籙三日九朝儀

經名﹕玉籙三日九朝儀。三卷。底本出處﹕《正統道藏》洞玄部威儀類。

玉籙大齋第一日早朝儀

各禮師﹐存念如法

金眞綠霞﹐煥映三天。飛云丹霄﹐諸天控軿。晨暉啟旦﹐陰翳俱捐。九微震空﹐五星回旋。萬天感應﹐自然妙玄。杳冥散體﹐分形百千。玄珠光耀﹐瑞炁壇乾。幽明蒙惠﹐灌煉金泉。魔王恐懼﹐合景三田。

發鑪

鳴法鼓二十四通

無上三天玄元始三炁太上老君﹐召出臣身中三五功曹﹑左右官使者﹑左右捧香金童﹑傳言散花玉女﹑五帝直符直日香官﹐各三十六人出。出者﹐嚴裝顯服﹐冠帶垂纓。關啟玄壇土地﹐方域神眞。臣今早朝﹐升壇行道﹐朝謁帝眞。敬奉入意其諸誠意﹐具載緘謄。願得太上至眞道炁靈寶瑞光下降﹐流入臣等身中﹐令臣所啟之誠﹐速達徑詣至眞無極大道三淸上聖﹑昊天至尊金闕玉皇上帝禦前。

請稱法位

具位與臨壇官眾等﹐謹同誠上啟虛無自然元始天尊﹐無極大道太上道君﹐太上老君﹐高上玉皇﹐十方已得道大聖眾至眞諸君丈人﹐三十二天帝君﹐玉虛上帝﹐玉帝大帝﹐東華南極西靈北眞玄都玉京金闕七寶瓊臺紫微上宮靈寶至眞明皇道君﹐三十六部尊經﹐玄中大法師﹐上相上宰﹑上保上傅﹑太平下教二十四眞人﹐西城總眞王君﹐太乙眞人﹐東嶽上卿﹐司命茅君﹐定錄保命二眞人﹐名山洞府得道神仙﹐三界官屬﹐一切眞靈。

臣聞﹐一炁潛凝﹐混合空玄之始﹔三華郁秀﹐胚胎溟涬之初。妙極難言﹐其中有象。上無復祖﹐惟道爲身。蘊二象以儲神﹐攝九霄而揔化。肇高上玉皇之炁﹐大梵彌羅﹔自太無混洞之元﹐赤文開廓。敷弘至妙﹐離合自然。臣等夙遇眞風﹐幸逢昌運。乘良晨而悟會﹐竊侍神章﹔冒靈盻以披心﹐獲參上範。凡有所啟﹐敢不以聞。齋意靑詞﹐謹當宣奏。

具如詞言﹐不違懇款。恩惟太上﹐分別哀祈。

臣聞﹐至尊湛寂﹐運陰陽不測之機﹔妙境空浮﹐結日月飛奔之室。丹靈鼓舞﹐白鶴翩翻。臣等昧爽朝元﹐夙興請命。赤童耀景﹐引賜谷之流晨﹔靑老散輝﹐接木宮之生炁。三色蓊冥於室內﹐百靈交會於鑪前。恭假香傳﹐奉修齋直。以今第一日淸旦行道﹐請法眾等﹐運玆初撚上香。願此香煙騰空﹐徑上供養虛無至眞自然大道元始天尊。願以是撚香功德﹐上祝當今皇帝﹐聖壽無疆。伏願一德格天﹐萬年永命。膺圖握契﹐睿齡齊箕翼之光﹐錫嘏迎祥﹐景福等岡陵之固﹐丕衍後天之算﹐遠超浩劫之年。九有八荒﹐咸歸仁壽。千秋億載﹐長撫隆平。今故燒香﹐自歸依道尊大聖眾﹐至眞之德﹐得道之後﹐保天長存。

臣聞﹐紫素生輝﹐大聖慶騫林之會﹔祥光含象﹐玉皇映蘭室之華。披朗重陰﹐混融萬類。以今第一日淸旦行道﹐請法眾等﹐運玆二撚上香。願此香煙騰空﹐徑上供養玉晨至聖自然靈寶大道天尊。以是撚香功德﹐上資宗祧神禦﹐社稷眞遊。伏願煉質丹臺﹐怡神紫極。逍遙自在﹐盻宗廟以儲精﹔證聖成眞﹐升帝鄕而入妙。福覃家國﹐澤及寰區。今故燒香﹐自皈依經尊大聖眾﹐至眞之德﹐得道之後﹐升入無形。

臣聞﹐玄父玄母﹐化三田子午之宮﹔眞景眞晶﹐受九炁東西之運。瓊津流潤﹐丹室常存。以今第一日淸旦行道﹐請法眾等﹐運玆三撚上香。願此香煙騰空﹐徑上供養混元大聖自然化主道德天尊。願以是撚香功德﹐上資所薦神儀。伏願道契無爲﹐心遊太素。紫微眞境﹐參上聖於九囗﹔碧落瓊宮﹐陪高仙於三境。餐臺音於空囗﹐囗囗炁於玄元。垂裕後昆﹐本友百世。傳休中禁﹐子孫億年。今故燒香﹐自皈依師尊大聖眾﹐至眞之德﹐得道之後﹐升入無形。和與道合眞。

禮方

懺悔

三啟

三禮

重稱法位

具位與臨壇官眾等﹐謹同誠上啟三淸至尊﹐十方上聖﹐玉京金闕天帝天眞﹐十方師尊聖眾﹐三界官屬﹐一切威靈。臣聞碧落受經﹐一徧諸天而稱善﹔素車開導﹐歷關三界以咸聽。臣等猥以凡資﹐叨裨玄化。所宜棲神道域﹐咀空碧以煉眞﹐絕迹塵寰﹐想丹華而輕舉。告盟之始﹐立功爲先。故演法以度人﹐誓贊天而敷教。況承上命﹐恭爲典行。敬爲某靈崩逝以來﹐追念劬勞﹐昊天罔極。思慕眞容﹐特伸報薦。特命羽流之眾﹐敬修玉籙之齋。開度神儀﹐上登天府。伏願神超碧落﹐質煉丹庭。遊神淸淨之鄕﹐悟道虛無之境。名高玉簡﹐位列瓊宮。次冀帝道遐昌﹐王儲衍固。聖德有同於堯舜﹐輔臣允賴於臯夔。睿算延洪﹐邊陲寧謐。普天率土﹐均承浩蕩之恩﹔十地九幽﹐咸遂生成之樂。則上明天尊大慈之澤﹐下副臣等皈命之誠。謹啟以聞。

十二願

一願三尊降鑑﹐二願五老傾光﹐

三願神光洞煥﹐四願九炁垂祥﹐

五願五行應運﹐六願靈篆飛翔﹐

七願坎離結運﹐八願九夜舒芒﹐

九願玄壇靈應﹐十願名列上蒼﹐

十一願神儀受度﹐

十二願國祚延長。

復鑪

存神燒香

香官使者﹑左右龍虎君﹑侍香諸靈官﹐當令臣向來早朝升壇行道之所﹐自然生金液丹碧芝英。百靈眾眞﹐交會在此﹐香火鑪前。當願十方仙童玉女﹐接侍蘭煙﹐傳臣向來所奏之誠﹐速達徑上至眞無極大道三淸上聖﹑昊天至尊金闕玉皇上帝禦前。

玉籙大齋第一日早朝儀竟

玉籙大齋第一日午朝儀

各禮師﹐存念如法

謠歌空洞﹐帝君守壇。五帝校錄﹐受符三官。備衛四門﹐束魔去姦。流鈴擲火﹐陰穢焚殘。身佩金書﹐煉液芝顏。玄靈素合﹐心動三關。騎獅跨鶴﹐控龍乘鸞。萬星守舍﹐千魔不幹。道炁長存﹐萬仙悉安。

發鑪如前

請稱法位

具位與臨壇官眾等﹐謹同誠上啟虛無自然元始天尊﹐無極大道太上道君﹐太上老君﹐高上玉皇﹐十方已得道大聖眾至眞諸君丈人﹐三十二天帝君﹐玉虛上帝﹐玉帝大帝﹐東華南極西靈北眞玄都玉京金闕七寶瓊臺紫微上宮靈寶至眞明皇道君﹐三十六部尊經﹐玄中大法師﹐上相上宰﹑上保上傳﹑太平下教二十四眞人﹐西城總眞王君﹐太乙眞人﹐東嶽上卿﹑司命茅君﹑定錄保命二眞人﹐名山洞府得道神仙﹐三界官屬﹐一切眞靈。臣聞﹐二景含虛﹐隱華靈於未兆﹔九霄總梵﹐合妙炁於自然。象帝之先﹐寂寥獨立。太初而上﹐恍惚無名。混三色以玄通﹐凝一神而生化。分無上玉虛之炁﹐鬱結洞章﹔肇太無赤混之元﹐周回梵行。無文不度﹐至極難超。臣等憑籍福因﹐參聞玄妙。披九光之祕蘊﹐窺盻靈章﹔宣三洞之明科﹐遵行教典。凡有所啟﹐敢不上聞。齋意靑詞﹐謹當宣奏。

具如詞言﹐不違懇款。恩惟大道﹐分別請祈。

臣聞﹐虛無空碧﹐玄丘顯雲篆之文﹔太漠流輝﹐梵行露天眞之旨。扶搖一炁﹐騰育九淸。臣等視晷精修﹐過中不昧。回風芳耀﹐衝峯闕以揚輝﹔奔日赤精﹐當丹天而正照。羽蓋流精於黃道﹐玉華散景於玄壇。恭假香傳﹐奉修齋直。以今第一日中分行道﹐請法眾等﹐運玆初撚上香。願此香煙騰空﹐徑上供養虛無至眞自然大道元始天尊。願以是撚香功德﹐上祝當今皇帝﹐嗣歷無疆。伏願統接千齡﹐道侔二帝。鴻圖天固﹐永垂億萬世之基﹔龜鼎日隆﹐遠邁八百年之卜。握眞符而禦極﹐膺歷數以在躬。運撫靈長﹐功光祖述。休祥畢至﹐瑞慶大來。今故燒香﹐自皈依道尊大聖眾﹐至眞之德﹐得道之後﹐保天長存。

臣聞﹐紫精朗郁﹐三廬生空寂之神﹔瓊室流輝﹐十合轉金橋之聖。妙機倒影﹐大混飛玄。以今第一日中分行道﹐請法眾等﹐運玆二撚上香。願此香煙騰空﹐徑上供養玉晨至聖自然靈寶大道天尊。願以是撚香功德﹐上資國母皇后神儀。伏願煉質東華﹐陶魂南極。飛升金闕﹐徑陪高上之班﹔遊宴玉京﹐位正元眞之陛。流祥帝祚﹐延裕皇圖。金枝玉葉以彌芳﹐紫鳳靑鸞而薦瑞。九州淸泰﹐四海晏安。今故燒香﹐自皈依經尊大聖眾﹐至眞之德﹐得道之後﹐升入無形。

臣聞﹐鑿開混沌﹐分圓淸方濁之殊﹔位定高卑﹐有人世天關之別。紫虛郁秀﹐玉精流光。以今第一日臨午行道﹐請法眾等﹐運玆三撚上香。願此香煙騰空﹐徑上供養混元大聖自然道德天尊。願以是撚香功德﹐上資宗祧先聖所薦神儀。伏願天地開光﹐太虛感會。熙夷養素﹐宴息處於黃房﹔空碧練眞﹐徑躋登於紫極。垂祥宗廟﹐延福儲宮。今故燒香﹐自皈依師尊大聖眾﹐至眞之德﹐得道之後﹐升入無形。

懺悔

旋繞

命魔

步虛

禮經

三啟

重稱法位

具位與臨壇官眾等﹐謹同誠上啟三淸至尊﹐十方上聖﹐玉京金闕天帝天眞﹐十方師尊聖眾﹐三界官屬﹐一切威靈。臣聞﹐洞玄出經﹐天地設恭而稽首﹔神霄告籙﹐幽冥開道以通關。臣等夙預眞儔﹐叨承道蔭。所宜守黃庭而偃息﹐內養神形﹔餐素液以耽研﹐外除嗜欲。恭承上命﹐恪爲典行。伏望道意昭融﹐宸衷鑑念。頒玉淸之寶籙﹐金液煉形﹔授金闕之瓊篇﹐丹臺校錄。上祝坤宮﹐殿下神儀。執握龍章﹐禦登鳳輦。徑入淸虛之境﹐飛升太漠之鄕。位列眞仙﹐名刊紫冊。宴瑤池而泛景﹐居蕊闕以怡神。證道無爲﹐超登有在。上明天尊大慈之化﹐下副臣等請命之誠。謹啟以聞。

十二願

一願天恩普降﹐二願符命遐宣﹐

三願玄壇警肅﹐四願萬聖臨軒﹐

五願千眞朝仰﹐六願萬炁齊仙﹐

七願回屍起死﹐八願度品南宮﹐

九願天淸气朗﹐十願河海晏然﹐

十一願輪轉得道﹐

十二願飛升上淸。

復鑪同前

出堂

謝師

回幕

玉籙大齋第一日午朝儀竟

玉籙大齋第一日晚朝儀

各禮師﹐存念如法

神光朗耀﹐瑞炁匝旋。箕斗映輝﹐芝宇晏然。玉眸含眞﹐寶壇純乾。變夜作晝﹐回子午前。太華流珠﹐丹鳳飛玄。息魔滅姦﹐高步祥煙。天眞普集﹐齊到帝前。

發鑪同前

請稱法位

具位與臨壇官眾等﹐謹同誠上啟虛無自然元始天尊﹐無極大道太上道君﹑太上老君﹐高上玉皇﹐十方已得道大聖眾至眞諸君丈人﹐三十二天帝君﹐玉虛上帝﹐玉帝大帝﹐東華南極西靈北眞玄都玉京金闕七寶瓊臺紫微上宮靈寶至眞明皇道君﹐三十六部尊經﹐玄中大法師﹐上相上宰﹑上保上傅﹑太平下教二十四眞人﹐西城總眞王君﹐太乙眞人﹐東嶽上卿司命﹐茅君定錄保命二眞人﹐名山洞府得道神仙﹐三界官屬﹐一切眞靈。臣聞﹐三色藏輝﹐立天根於混沌﹔一神隱妙﹐眇億劫於鴻蒙。道達重玄﹐理微太漠。無形無緒﹐若存若亡。涵萬象以凝精﹐泛九陽而開劫。散冥寂玄通之炁﹐上冠丹霄﹔啟芒虛郁秀之音﹐肇開玉曆。自然所化﹐無文不明。臣等宿契仙儲﹐叨承靈會。竊神章而踴躍﹐遐想思眞﹔蒙大梵以生成﹐精修演教。凡有所啟﹐敢不以聞。齋意靑詞﹐謹當宣奏。

宣詞

具如訶言﹐不違懇款。恩惟大道﹐分別請祈。

臣聞﹐道開五劫﹐浮光明於空洞之中﹔法出三乘﹐顯濟度於幽冥之內。常淸常靜﹐曰聖曰神。臣等肅奉淸齋﹐初臨靜夜。神風靜默﹐河源灌東井之華﹔璇漢昭回﹐石景吐玄陰之魄。接羣仙而垂蔭﹐聚九炁以含煙。恭假香傳﹐奉修齋直。以今晚景行道﹐請法眾等﹐運玆初撚上香。願此香煙騰空﹐徑上供養虛無至眞自然大道元始天尊。願以是撚香功德﹐上祝當今皇帝﹐介福無疆。伏願道合三微﹐躬膺百祿。穰穰簡簡﹐受帝祉以無疆﹔穆穆皇皇﹐荷天休而滋至。以篤億萬年之佑﹐永膺九五福之名。四海攸同﹐八方奠服。今故燒香﹐自皈依道尊大聖眾﹐至眞之德﹐得道之後﹐保天長存。

臣聞杳然無象﹐神歸妙有之庭﹐倏爾忘形﹐道在至虛之境。旣推默念﹐允格丹衷。以今落景行道﹐請法眾等﹐運玆二撚上香。願此香煙騰空﹐徑上供養玉晨至聖自然靈寶大道天尊。願以是撚香功德﹐上資所薦神儀。伏願煉質虛無﹐凝神太素。丹臺校籙﹐高標積善之文﹔紫府言功﹐進陟上仙之品。茂延洪福﹐裕護邦家。垂佑儲宮﹐保寧寰海。冀百官而精白﹐俾六服以蕃昌。永輔皇圖﹐益綏寵祿。今故燒香﹐自皈依經尊大聖眾﹐至眞之德﹐得道之後﹐升入無形。

臣聞積功曠劫﹐由廣度於人天﹔進品仙階﹐在普濟於幽顯。用弘眞教﹐以闡玄功。以今落景行道﹐請法眾等﹐運玆三撚上香。願此香煙騰空﹐徑上供養混元大聖自然化主道德天尊。願以是撚香功德﹐上資宗祧先聖﹐社稷尊靈。伏願進品玉京﹐飛形翠景。還元復本﹐自九轉以成仙﹔合妙登眞﹐參八辰而會道﹐餐天音於靈府﹐敷帝席於泥丸。太乙輔精﹐帝君品命。然願佩持寶籙﹐飛升金闕之中﹔偃息瓊車﹐徑上瑤臺之上。福流國祚﹐惠及寰區。今故燒香﹐自飯依師尊大聖眾﹐至眞之德﹐得道之後﹐升入無形。

懺悔

三啟

三禮

重稱法位

具位與臨壇官眾等﹐謹同誠上啟三淸至尊﹐十方上聖﹐玉京金闕天帝天眞﹐十方師尊聖眾﹐三界官屬﹐一切威靈。臣聞﹐三界禮房﹐奉齋盟於三過﹔九陽結篆﹐通冥漠於九幽。臣等宿植慶根﹐蚤爲玄裔。所宜諸塵漏盡﹐從容千日之長齋﹔萬徧修行﹐披冒九天之靈盻。旣奉飲丹之誓﹐敢忘列券之盟。濟物度人﹐積功累行。今奉來旨﹐追念神靈。伏望上帝垂慈﹐高眞洞鑑。恩頒南極﹐俾金液以煉形﹔命布東華﹐冀玉眞而校錄。遷神閬苑﹐偃息華房﹐逍遙淸淨之鄕﹐遊宴虛無之境。則上明天尊大慈之化﹐下副臣等皈命之誠。謹啟以聞。

一願慈輝普映﹐二願慧日光垂﹐

三願天恩普度﹐四願悟道無爲﹐

五願靑華錫命﹐六願遊宴丹臺﹐

七願神升紫極﹐八願鳳馭徘徊﹐

九願福延國祚﹐十願登上蓬萊﹐

十一願萬眞降鑑﹐

十二願升進瑤階。

復鑪同前

謝師

回幕

玉籙大齋第一日晚期儀竟

玉籙大齋第二日早朝儀

各禮師﹐存念如法

五星靈映﹐煥景丹庭。包羅無外﹐合炁羣靈。潛形杳默﹐周遊五經。揚威耀日﹐役使甲丁。卻災除禍﹐滌穢消氛。萬魔恐怖﹐龍虎飛奔。紫雲交覆﹐萬炁齊並。

鳴法鼓二十四通

無上三天玄元始三炁太上老君﹐召出臣身中三五功曹﹐左右官使者﹐左右捧香金童﹐傳言散花玉女﹐五帝直符直日香官﹐各三十六人出。出者﹐嚴裝顯服﹐冠帶垂纓。關啟玄壇土地﹐方域神眞。臣今早朝﹐升壇行道﹐朝謁帝眞。謹奏爲入意其諸誠意﹐具載緘謄。願得太上至眞道炁靈寶瑞光下降﹐流入臣等身中﹔令臣所啟之誠﹐速違徑禦至眞無極大道三淸上聖﹑昊天至尊金闕玉皇上帝禦前。

請稱法位

具位與臨壇官眾等﹐謹同誠上啟虛無自然元始天尊﹐無極大道太上道君﹐太上老君﹐高上玉皇﹐十方已得道大聖眾至眞諸君丈人﹐三十二天帝君﹐玉虛上帝﹐玉帝太帝﹐東華南極西靈北眞玄都玉京金闕七寶瓊臺紫微上宮靈寶至眞明皇道君﹐三十六部尊經﹐玄中大法師﹐上相上宰﹑上保上傅﹐太平下教二十四眞人﹐西城揔眞王君﹐太乙眞人﹐東嶽上卿司命﹐茅君定錄保命二眞人。名山洞府﹐得道神仙。三界官屬﹐一切眞靈。臣聞﹐四象吁員﹐隱太虛於元洞﹔九陽煥散﹐泛妙炁於梵華。碧靄森羅﹐玄精杳邈。通明三景﹐滋育萬生。肇龍漢之開圖﹐發始靑之變化。天寶出書而傳世﹐秀結神章﹔玉淸應號以度人﹐光浮靈篆。眞機敷露﹐正道流行。臣等謬合玄圖﹐獲參上範。憑瓊顏而妙感﹐回侍晨軒﹔想珠口以凝神﹐奉宣法事。凡有所啟﹐敢不以聞。齋意靑詞﹐謹當宣奏。

宣詞

具如詞言﹐不違懇款。恩惟太上﹐分別哀祈。

臣聞﹐無形無影﹐神風靜默而洞煥太空﹔若存若亡﹐四炁朗淸而緬平一等。羣妖束首﹐萬聖臨軒。臣等辧色精思﹐淩晨對越。淸風發旦﹐瞻靈曜之方升﹔黃道啟明﹐正羣陰之盡伏。寶炁空浮於玄座﹐祥煙高靄於大羅。恭假香傳﹐奉修齋直﹐以今第二日淸旦行道﹐請法眾等﹐運玆初撚上香。願此香煙騰空﹐徑上供養虛無至眞自然大道元始天尊。願以是撚香功德﹐上祝當今皇帝﹐景命無疆。伏願歷過萬年﹐德光四表。赤烏流屋﹐紹開火運之隆﹔神馬出河﹐允恪天書之瑞。誕協靈而握梵﹐永膺籙以受圖。帝祚昌隆﹐皇天眷佑。嘉祥交應﹐景貺咸臻。今故燒香﹐自皈依道尊大聖眾﹐至眞之德﹐得道之後﹐祈天長存。

臣聞﹐至道垂科﹐鳳篆降淸微之境﹔元皇敷教﹐龍章浮碧落之空。普濟幽明﹐同沾福佑。以今第二日淸旦行道﹐請法眾等﹐運玆二撚上香。願此香煙騰空﹐徑上供養玉晨至聖自然靈寶大道天尊。願以是撚香功德﹐上資所薦神靈。伏願宴景玉京﹐進階寶典。面虛皇而受道﹐升瑤陛以登眞。永處逍遙﹐長居極樂。注銀河之仙泒﹐擷瓊圃之天芳。潤浹九圍﹐香傳萬葉。今故燒香﹐自皈依經尊大聖眾﹐至眞之德﹐得道之後﹐升入無形。

臣聞﹐常應常靜﹐靈光洞燭而萬行皆施﹔圓寂圓通﹐惠醴徧沾而九泉均濟。道慈廣大﹐至德涵容。以今第二日淸旦行道﹐請法眾等﹐運玆三撚上香。願此香煙騰空﹐徑上供養混元大聖自然化主道德天尊。願以是撚香功德﹐上資所薦神靈。伏願高抗大羅﹐冥通無色。飄飄素質﹐練眞於流火之庭﹔鬱鬱玉葩﹐秀實於瑯霄之館。應靈圖而乘運﹐合空洞以生神。上聖回光﹐神公攝景。超證眞常﹐齊年天地。今故燒香﹐自皈依師尊大聖眾﹐至眞之德﹐得道之後﹐升入無形。

懺悔

三啟

三禮

重稱法位

具位與臨壇官眾等﹐謹同誠上啟三淸至尊﹐十方上聖﹐玉京金闕天帝天眞﹐十方師尊聖眾﹐三界官屬﹐一切威靈。臣聞﹐十徧周回﹐召至眞於碧落﹔九幽開泰﹐度神識以升仙。臣等叨濯玄津﹐竊乘良會。所宜離形黜智﹐悟我理之兼忘﹔守靜致虛﹐煉形神而高舉。蚤奉中盟而佩籙﹐誓弘大法以度人。粗積微功﹐少裨玄化。況承詞剡﹐恭爲典行。伏慮臣等戒疏德薄﹐學淺才微。冒犯條章﹐惟希寬宥。伏願分別哀祈﹐洞垂省覽。頒布靑宮之符命﹐開度所薦之神儀﹐徑入太淸﹐登眞成道。則上明天尊大慈之化﹐下副臣等皈命之誠。謹啟以聞。

一願靈光下燭﹐二願道月揚輝﹐

三願恩宣九地﹐四願誠達九天﹐

五願眞靈俱會﹐六願道炁周圍﹐

七願天堂開敞﹐八願地獄隳摧﹐

九願玄功普被﹐十願駕景空飛﹐

十一願普天懷德﹐

十二願道合無爲。

復鑪

存神燒香

香官使者﹑左右龍虎君﹑侍香諸靈官﹐當令臣向來早朝陛壇行道之所﹐自然生金液丹碧芝英。百靈眾眞﹐交會在此﹐香火鑪前。當願十方仙童玉女﹐接侍蘭煙﹐傳臣向來所奏之誠﹐速達徑上至眞無極大道三淸上聖﹑昊天至尊金闕玉皇上帝禦前。

玉籙大齋第二日早期儀竟

玉籙大齋第二日午朝儀

各禮師﹐存念如法

黃中策炁﹐斬妖滅蹤。制遏邪源﹔斷截魔宗。太上符命﹐召制神公。萬神斯格﹐卻禍除凶。五炁三輪﹐洞達眞風﹐紫戶合瓊﹐六度無終。左命靑腰﹐右攝芝童。逍遙飄景﹐總禦九空。玄壇應機﹐乘炁虛衝。萬眞普降﹐濟度無窮。

發鑪同早朝

請稱法位

具位與臨壇官眾等﹐謹同誠上啟虛無自然元始天尊﹐無極大道太上道君﹐太上老君﹐高上玉皇﹐十方已得道大聖眾至眞諸君丈人﹐三十二天帝君﹐玉虛上帝﹐玉帝大帝﹐東華南極西靈北眞玄都玉京金闕七寶瓊臺紫微上宮靈寶至眞明皇道君﹐三十六部尊經﹐玄中大法師﹐上相上宰﹑上保上傅﹐大平下教二十四眞人﹐西城揔眞王君﹐太乙眞人﹐東嶽上卿司命﹐茅君定錄保命二眞人﹐名山洞府得道神仙﹐三界官屬﹐一切眞靈。臣聞五度凝精﹐已兆丹光之祖﹔三陽隱妙﹐難窮浩劫之先。虛廓無形﹐幽寥罔象。結梵靈之元炁﹐開神運於赤明。敷落五篇﹐彌羅萬範。靈寶出金書之奧﹐鳳歷流通﹔洞玄垂玉字之芒﹐龍文安鎭。度人無量﹐保天長存。臣等忝紹仙宗﹐叨承正一。泛朱英而襲慶﹐誦詠瓊音﹔傳符籙於名山﹐遵修寶範。凡有所啟﹐敢不上聞。齋意靑詞﹐謹當宣奏。

宣詞

具如詞言﹐不違懇款。恩惟大道﹐分別哀祈。

臣聞太極金書﹐飛二景玄眞之寶﹔紫霞玉彩﹐流九霄神境之光。龍躍虎蹲﹐鳳翔鸞舞。臣等晝接眞靈﹐午臨壇墠。陽晶麗正﹐測圭景以方中﹔華曜舒光﹐瞻丹輪而未昃。引法界虛無之聖﹐聚靈風郁勃之煙。恭假香傳﹐奉修齋直。以今中分行道﹐請法眾等﹐運玆初撚上香。願此香煙騰空﹐徑上供養虛無至眞自然大道元始天尊。願以是撚香功德﹐上祝當今皇帝﹐聖壽無疆。伏願永禦九重﹐備膺五福。垂衣致治﹐長臨南面之朝﹔居正體元﹐端拱北辰之所。履至尊而久視﹐保榮祚以無疆。帝命日新﹐神基天峻。克綏四海﹐丕演萬年。今故燒香﹐自皈依道尊大聖眾﹐至眞之德﹐得道之後﹐祈天長存。

臣聞﹐金闕玉房﹐儲寶笈瑯函之祕﹔瑤臺朱圃﹐顯云章霞篆之祥。光煥九天﹐芒垂八角。以今中分行道﹐請法眾等﹐運玆二撚上香。願此香煙騰空﹐徑上供養玉晨至聖自然靈寶大道天尊。願以是撚香功德﹐上資國祚宗枝。伏願四塞向風﹐諸藩慕義。梯山航海﹐皆爲入貢之臣﹔交趾雕題﹐盡效來朝之職。極乾坤之覆載﹐窮日月之照臨。冠帶百蠻﹐車書一軌。咸臻安靜﹐各遂生成。今故燒香﹐自皈依經尊大聖眾﹐至眞之德﹐得道之後﹐升入無形。

臣聞﹐元始開圖﹐妙剖判陰陽之本﹔元綱流演﹐明生成造化之源。難終難窮﹐莫名莫測。以今中分行道﹐請法眾等﹐運玆三撚上香。願此香煙騰空﹐徑上供養混元大聖自然化主道德天尊。願以是撚香功德﹐上資所薦神靈。伏願煉炁無英﹐回靈驕樂。黃華蕩質﹐俾臟腑之淸涼﹔紫戶生仙﹐總形神而整具。參帝眞而結命﹐慶玉女以灌香。探入飛空﹐起離舊爽。攝召長夜﹐開度受生。今故燒香自皈依師尊大聖眾﹐至眞之德﹐得道之後﹐升入無形。

懺悔

三啟

三禮

重稱法位

具位與臨壇官眾等﹐謹同誠上啟三淸至尊﹐十方上聖﹐玉京金闕天帝天眞﹐十方師尊聖眾﹐三界官屬﹐一切威靈。臣聞五帝朝眞﹐罄精修於五體﹔十天降命﹐咸普度於十回。臣等宿應玄圖﹐忝承眞誥。所宜步太霞而泛景﹐嘯朗九霄﹔禦白日以登晨﹐飛形三景。自受丹書之啟誓﹐獲傳黃素之成章。不負初心﹐仰弘大教﹐欽承詞旨﹐謹爲典行。伏慮孤魂滯魄﹐自從宿世﹐以及今身﹐舉意故爲﹐動情悞犯﹐未能持身﹐不益損己爲先。嗜利無厭﹐弗守固窮之志﹔臨財苟取﹐不萌見得之思。或閉吝於己資﹐或侵攘於他物。自求丰殖﹐罔卹困窮。旣乖推義之心﹐實負保眞之戒。恐成愆對﹐未卜升沈。又慮恣迷貪累以苦形﹐展轉塵勞而忘本。禍招億劫﹐罪積萬端。或沈淪於泉曲河源﹐未出離於寒庭陰境。祈哀大道﹐請命至眞。冀超黑壤之拘囚﹐是仗玄都之開宥。伏願恩覃十極﹐澤被萬方。赤龍飛負於寶章﹐丹鳳驛傳於靑籙。命魔三界﹐宣敕九門。金簡玉符﹐普開明於長夜﹔朱書紫策﹐下超度於重陰。又乞三天師恩﹐玄中教主。召靈官於三洞﹐勑掾吏於九泉。及召四始三元﹐二十八治﹐符章曹局﹐監察官君﹐五嶽神司﹐九州社令﹐捧持符赦﹐告下冥曹。攝召亡魂﹐齊到帝所。宣九過﹐慶東向以受生﹐普度十回﹐升南宮而煉質。徹天響地﹐禦炁生神。普令有識之含靈﹐咸得往生而隨願。則上明天尊大慈之化﹐下副臣等皈命之誠。謹啟以聞。

一願恩覃宇宙﹐二願澤被幽明﹐

三願靑華度命﹐四願玉簡開扃﹐

五願神眞降盻﹐六願壇陛通靈﹐

七願亡魂返妙﹐八願滯魄超升﹐

九願四司稟敕﹐十願五帝監生﹐

十一願靈光下燭﹐

十二願功果咸成。

復鑪同早朝

玉籙大齋第二日午朝儀竟

玉籙大齋第二日晚朝儀

各禮師﹐存念如法

金眞空降﹐神虎檢營。玉帝披霞﹐諸天命靈。九晨回駕﹐萬魔束形。九微迅煙﹐神威攝精。流金擲火﹐百惡消並。神耀輝夜﹐洞杳長春。聖道蕩蕩﹐十方肅淸。保制劫運﹐元亨利貞。

發鑪同早朝

請稱法位

具位﹐與臨壇官眾等﹐謹同誠上啟虛無自然元始天尊﹐無極大道太上道君﹐太上老君﹐高上玉皇﹐十方已得道大聖眾至眞諸君丈人﹐三十二天帝君﹐玉虛上帝﹐玉帝大帝﹐東華南極西靈北眞玄都玉京金闕七寶瓊臺紫微上宮靈寶至眞明皇道君﹐三十六部尊經﹐玄中大法師﹐上相上宰﹑上保上傅﹐太﹟1平下教二十四眞人﹐西城總眞王君﹐太乙眞人﹐東嶽上卿司命﹐茅君定錄保命二眞人﹐名山洞府得道神仙﹐三界官屬﹐一切眞靈。臣聞﹐六合隱形﹐潛混中靈之祖炁﹔五陽周緯﹐開明梵寶之天元。光耀杳冥﹐芒飛煒燁。遐該九極﹐總統三辰。啟劫運於上皇﹐應靈圖於太極。分洞神之仙境﹐感化生文﹔出神寶之禁書﹐浮空結篆。推符歷數﹐載度天民。臣等濫綴眞階﹐叨遊祕範。泛黃華之妙景﹐凝盻篇章﹔披紫笈之重玄﹐遵依科品。凡有所啟﹐敢不上聞。齋意靑詞﹐謹當宣奏。

宣詞

具如詞言﹐不違懇款。恩惟大道﹐分別哀祈。

臣聞玉虛玄闕﹐育三光魂魄之精﹔金境紫淸﹐浮九炁陰陽之粹。通神入寂﹐招眞致靈。臣等恭款良宵﹐精修妙範。藏雲屏翳﹐泛四景以朗淸﹔旋斗歷箕﹐接三光而煥爛。寶蓋命羣眞之駕﹐玉鑪騰九色之煙。恭假香傳﹐奉修齋直。以今落景行道﹐請法眾等﹐運玆初撚上香。願此香煙騰空﹐徑上供養虛無至眞自然大道元始天尊。願以是撚香功德﹐上祝當今皇帝﹐聖壽無疆。伏願倫序五行﹐气調六律。曰暘曰雨﹐齊七政之璇璣﹔不暑不冰﹐和四時之玉燭。順陰陽而合德﹐侔日月以並明。世路丕平﹐年登上熟。與天同久﹐申命用休。今故燒香﹐自皈依道尊大聖眾﹐至眞之德﹐得道之後﹐祈天長存。

臣聞﹐栽成天地﹐出保家寧國之文﹔化育陰陽﹐立度死濟生之式。諸天校錄﹐萬聖臨軒。以今落景行道﹐請法眾等﹐運玆二撚上香。願此香煙騰空﹐徑上供養玉晨至聖自然靈寶大道天尊。願以是撚香功德﹐歸流三塗九夜﹐六道四生﹔並願落滅惡根﹐出離苦趣。結胎返炁﹐俱升碧落之鄕﹔易質蛻形﹐盡陟朱陵之界。俾死魂而受煉﹐獲仙化以成人。報對停休﹐冤仇和釋。超淩三界﹐逍遙九淸。今故燒香﹐自皈依經尊大聖眾﹐至眞之德﹐得道之後﹐升入無形。

臣聞﹐大道闡於不言﹐故示慈悲之典﹔眞元出於有象﹐乃垂濟度之方。今古攸遵﹐人天仰賴。以今落景行道﹐請法眾等﹐運玆三撚上香。願此香煙騰空﹐徑上供養混元大聖自然化主道德天尊。願以是撚香功德﹐上資所薦神靈。伏願長謝囂塵﹐永辭色界。結胎斬滯﹐含元炁之沖融﹔混化生神﹐畜天眞於玄爽。返本初而精練﹐悟我理之兼忘。泛景洞空﹐散思霄映。逍遙靈駕﹐遊宴上京。今故燒香﹐自皈依師尊大聖眾﹐至眞之德﹐得道之後﹐升入無形。

懺悔

三啟

三禮

重稱法位

具位與臨壇官眾等﹐謹同誠上啟三淸至尊﹐十方上聖玉京金闕天帝天眞﹐十方師尊聖眾﹐三界官屬﹐一切威靈。臣聞﹐六過制魔﹐受伏諾送迎之命﹔三元品戒﹐示蕩形沐浴之科。臣等叨濯玄津﹐獲儔靈運。所宜服中黃而內養﹐灌漑丹田﹔凝太素以高觀﹐咀飧玉液。蚤佩升眞之籙﹐啟傳破穢之文。普度幽沈﹐誓弘淸靜。況承詞剡﹐恭爲典行。今奉某伏爲孤魂滯魄﹐自從宿生今世﹐舉意誤爲。動情故犯﹐未能推誠慈順﹐篤志溫良。不思三戒之時﹐或專鬥气﹔不顧一朝之忿﹐或致忘身。恣凶怒以淩人﹐恃彊梁而兼弱。心懷嗔性﹐口肆惡聲。惟積過以稔非﹐罔修眞而奉戒。恐因報對﹐未卜升沈。仰祈超濟﹐恭仗修崇。非滌故以洗新﹐曷升虛而入妙。仰垂惠澤﹐密注恩波。勑九鳳之將軍﹐命五靈之童子﹐招魂將吏﹐解穢官君﹐浣濯夫人﹐黃華玉女﹐請取太玄神水﹐煉屍素漿﹐甘露金液﹐云腴玉醴。合和眞炁﹐使流注於香湯﹔沐浴塵勞﹐悉蕩除於陰翳。魂神澄正﹐性識圓明。灌澡五芽﹐整齊八景。冠帶簪紱﹐佩服羽儀。飛步九靈﹐出離五濁。滅三塗而滌罪﹐宣六腑以生津。斷絕地根﹐蕩除屍穢。永蠲熱惱﹐普獲淸涼。易舊更新﹐洗瑕磨垢。登質於高明之境﹐怡神於玄爽之都。永謝塵寰﹐俱躋道岸。則上明天尊大慈之化﹐下副臣等皈命之誠。謹啟以聞。

十念

一念一眞布景﹐二念二象回傾﹐

三念三尊鑑映﹐四念四炁調平﹐

五念五文煥爛﹐六念六惠齊明﹐

七念七辰合瑞﹐八念八卦利貞﹐

九念九光旋匝﹐十念魂魄飛升。

復鑪同早朝

玉籙大齋第二日晚朝儀竟

﹟1『太』原作『大』﹐誤﹐據上下文義改。

玉籙大齋第三日早朝儀

各禮師﹐存念如法

天書赦罪﹐下頒太微。元化生成﹐靈煙九回。八景六周﹐聖運所持﹐左賓赤方﹐右啟帝扉。東華南府﹐灌煉辟非。回輪日耀﹐轉盻月輝。今日大慶﹐萬道同歸。玄壇正炁﹐保天無衰。普告三界﹐驛龍風馳。

鳴法鼓二十四通

無上三天玄元始三炁太上老君﹐召出臣身中三五功曹﹑左右官使者﹐左右捧香金童﹑傳言散花王女﹑五帝直符直日香官﹐各三十六人出。出者﹐嚴裝顯服﹐冠帶垂纓。關啟玄壇土地﹐方域神眞。臣今早朝﹐升壇行道﹐朝謁帝眞。謹奏爲入意其諸誠意﹐具載緘謄。願得太上至眞道炁靈寶瑞光下降﹐流入臣等身中﹐令臣所啟之誠﹐速達徑禦至眞無極大道三淸上聖﹑昊天至尊金闕玉皇上帝禦前。

請稱法位

具位與臨壇官眾等﹐謹同誠上啟虛無自然元始天尊﹐無極大道太上道君﹐太上老君﹐高上玉皇﹐十方已得道大聖眾至眞諸君丈人﹐三十二天帝君﹐玉虛上帝﹐玉帝大帝﹐東華南極西靈北眞玄都玉京金闕七寶瓊臺紫微上宮靈寶至眞明皇道君﹐三十六部尊經﹐玄中大法師﹐上相上宰﹑上保上傅﹐太平下教二十四眞人﹐西城揔眞王君﹐太乙眞人﹐東嶽上卿司命﹐茅君定錄保命二眞人﹐名山洞府得道神仙﹐三界官屬﹐一切眞靈。臣聞七素徘徊﹐兆七陽而分化﹔五元因合﹐煥五緯以乘天。儲粹幽微﹐浮空高爽。總攝梵英之炁﹐肇萌皓景之光。積號延康﹐開明億劫。紀素靈之玉曆﹐凝結成書﹐闡黃老之寶章﹐芒虛符篆。八威安鎭﹐萬寶生成。臣等叨位玄門﹐列名紫格。參金闕自然之道﹐靜念至眞﹔受錦囊大有之文﹐恭依具與。凡有奏啟﹐敢不以聞。齋意靑詞﹐謹當宣奏。

宣詞

具如詞旨﹐不違款懇。恩惟大道﹐分別哀祈。臣聞湛寂元尊﹐禦淸微而不宰﹔撫綏九有﹐履玄運以無私。弘敷妙道之因﹐太極幽途之苦。臣等待旦存神﹑詰朝行道。紫霞耀日﹐蒼龍初上於扶桑﹔赤景流空﹐羲馭已行於東陸。返飆飆輪於眞境﹐靄云蓋於太虛。恭假香傳﹐奉修齋直。以今第三日淸旦行道﹐請法眾等﹐運玆初撚上香。願此香煙騰空﹐徑上供養虛無至眞自然大道元始天尊。願以是撚香功德﹐上祝當今皇帝﹐景命無疆。伏願翕受百祥﹐順齊七政。嘉禾朱艸﹐屢臻地寶之和﹔甘露景星﹐並見天休之應。龍馬徠從於西極﹐鳳凰翔集於紫庭。諸福備膺﹐四靈畢集。珍符沓至﹐葉炁旁流。今故燒香﹐自皈依道尊大聖眾﹐至眞之德﹐得道之後﹐祈天長存。

臣聞﹐玉笈垂文﹐作人天之軌範﹔金眞演教﹐爲生死津梁。困乎妙有之功﹐大矣難名之化。以今第三日淸旦行道﹐請法眾等﹐運玆二撚上香。願此香煙騰空﹐徑上供養玉晨至聖自然靈寶大道天尊。願以是撚香功德﹐上資某靈。伏願九玄七祖﹐億劫種親。並願泛景太霞﹐飛神空洞。登眞悟道﹐陪九老以遨遊﹔凝玄煉眞﹐參十華而嘯詠。斷鬼官之逮役﹐度上南宮﹔臻隨劫以長存﹐生身受度。福流裔嗣﹐慶及宗親。今故燒香﹐自皈依經尊大聖眾﹐至眞之德﹐得道之後﹐升入無形。

臣聞﹐聖德涵容﹐著延生之玉曆﹔道慈博愛﹐啟落死之玄文。斡運陰陽﹐主張造化。以今第三日淸旦行道﹐請法眾等﹐運玆三撚上香。願此香煙騰空﹐徑上供養混元大聖自然化主道德天尊。願以是撚香功德﹐上資所薦神靈。伏願序列眞仙﹐炁歸梵輔。怡神遐想﹐翳秀葉之翠霞﹔振袂高登﹐聽瓊房之妙韻。停蔭淸冷之渚﹐乘輪深邈之衢。帶豁重開﹐運參靈化。爽魄隨本﹐玄會無涯。今故燒香﹐自皈依師尊大聖眾﹐至眞之德﹐得道之後﹐升入無形。

懺悔

三啟

三禮

重稱法位

具位與臨壇官眾等﹐謹同誠上啟三淸至尊﹐十方上聖﹐玉京金闕天帝天眞﹐十方師尊聖眾﹐三界官屬﹐一切威靈。臣聞七過開關﹐星宿朗明而停景﹔九陽結炁﹐形神煉度以登晨。臣等早慕精修﹐獲參奧旨。所宜結胎嬰而養素﹐坐致自然﹔混生炁以歸身﹐躬行內煉。未臻神化﹐須有功勤。期引接於羣生﹐誓流行於大教。況承詞旨﹐恭爲典行。今奉某靈﹐自從宿世﹐以及今身。舉意故爲﹐動情誤犯。未能堅持純實﹐恪守溫良。曾無反已之誠﹐靡奉成眞之戒﹐尢恐還生人道﹐久汩塵勞。不能保命以愛神﹐至於死壞而不顧。沈聲滯色﹐離其本眞。致生炁之無津﹐固死根而結滯。仰祈煉度﹐普獲飛升。伏願垂憫蒼生﹐廣施玄澤。敕九光之童子﹐請五老之靈君。鋪飴以五色之晶﹐灌注以九陽之炁。涎容流火﹐沐浴黃華。又請百煉金剛﹐千和玉液。元皇散妙﹐太白流光。宣通胞源﹐解開結節。混合神質﹐灌煉身心。俾臟腑以淸涼﹐使魂神而安鎭。回骸起死﹐返陰成陽。重敕天醫之功曹﹐散布太淸之神藥。卽使魂儀受煉﹐仙化更生。乘九炁以結形﹐蒙三元而育質。三關五臟﹐六府九宮。本始生神﹐根源復命。合靈捐息﹐懷胎皆得以生成﹔朽骨枯骸﹐易質咸承於超度。則上明天尊大慈之化﹐下副臣等皈命之誠。謹啟以聞。

一願天澄炁朗﹐二願日照月臨﹐

三願景星出現﹐四願法雨霖淫﹐

五願冤愆罷對﹐六願苦楚停吟﹐

七願龍章飛舞﹐八願鳳篆流金﹐

九願眞靈集降﹐十願福被幽陰﹐

十一願靈魂普度﹐

十二願平步超升。

復鑪

存神燒香

香官使者﹑左右龍虎君﹑侍香諸靈官﹐當令臣向來早朝升壇行道之所﹐自然生金液丹碧芝英。百靈眾眞﹐交會在此﹐香火鑪前。當願十方仙童玉女﹐接侍蘭煙﹐傳臣向來所奏之誠﹐速達徑上至眞無極大道三淸上聖﹑昊天至尊金闕玉皇上帝禦前。

玉籙大齋第三日早朝儀竟

各禮師﹐存念如法

元始虛皇﹐集炁居中。三境洞杳﹐肇生穹窿。七轉九靈﹐混合回風。變化萬神﹐天地開通。吉日行事﹐萬魔敬從。晨輝朗照﹐默運元功。執節建麾﹐散花太空。十方普度﹐劫運無終。

發鑪同早朝

請稱法位

具位與臨壇官眾等﹐謹同誠上

啟虛無自然元始天尊﹐無極大道太上道君﹐太上老君﹐高上玉皇﹐十方已得道大聖眾至眞諸君丈人﹐三十二天帝君﹐玉虛上帝﹐玉帝大帝﹐東華南極西靈北眞玄都玉京金闕七寶瓊臺紫微上宮靈寶至眞明皇道君﹐三十六部尊經﹐玄中大法師﹐上相上宰﹑上保上傅﹐太平下教二十四眞人﹐西城揔眞王君﹐太乙眞人﹐東嶽上卿司命﹐茅君定錄保命二眞人﹐名山洞府得道神仙﹐三界官屬﹐一切眞靈。臣聞八景潛輝﹐合太冥於無色﹔一陽積气﹐結梵混於初元。肇萌上景之光﹐乃應開皇之號。玄精發耀﹐成像流形。五劫旣周﹐九霄八化﹐元始肇封於紫典﹔敷炳天文﹐皇人紀律於玉章。總持劫運﹐羣魔欽順﹐萬國安寧。臣等忝與眞儔﹐夙承妙蔭。負九色之圓象﹐咽液存思﹔詠三合之靈章﹐依科遵奉。凡有所啟﹐敢不以聞。齋意靑詞﹐謹當宣奏。

宣詞

具如詞言﹐不違懇款﹐恩惟大道﹐分別哀祈。

臣聞﹐獨露本眞﹐救萬劫含靈而咸度﹔廣宣妙化﹐濟九幽苦趣以無邊。隱顯同休﹐人天仰賴。臣等恭按齋儀﹐不遑暇食。陽晶轉燭﹐方臨停午之初﹔晝景騰輝﹐共仰中天之照。綠輦傾光而回駕﹐紫煙結篆以浮空。恭假香傳﹐奉修齋直。以今第三日中分行道﹐請法眾等﹐運玆初撚上香。願此香煙騰空﹐徑上供養虛無至眞自然大道元始天尊。願以是撚香功德﹐上祝當今皇帝﹐景命無疆。伏願化洽八埏﹐教行六服。金穰葉應﹐三登書大有之年﹔王道正明﹐千載享太平之運。日表重光之象﹐星昭循度之祥。海晏河淸﹐雲行雨施。萬方有慶﹐四海無虞。今故燒香﹐自皈依道尊大聖眾﹐至眞之德﹐得道之後﹐祈天長存。臣聞郁羅蕭臺﹐乃三淸之化境﹔洞玄教典﹐由五劫之出書。固眞長存﹐保天無極。以今第三日中分行道﹐請法眾等﹐運玆二撚上香。願此香煙騰空﹐徑上供養玉晨至聖自然靈寶大道天尊。願以是撚香功德﹐上資國祚宗枝。伏願碧簡題名﹐丹臺紀籍。發靈光於壽域﹐益注遐齡﹔固劫石於福基﹐永綏寵祿。合太和而久視﹐保眞炁以長扶。嗣續繁昌﹐姻親和睦。今故燒香﹐自皈依經尊大聖眾﹐至眞之德﹐得道之後﹐升入無形。

臣聞﹐始靑肇運﹐三眞俱現而道德圓通﹔靈寶度生﹐萬炁長存而魂神澄正。功惟微妙﹐形應斯須。以今第三日中分行道﹐請法眾等﹐運玆三撚上香。願此香煙騰空﹐徑上供養混元大聖自然化主道德天尊。願以是撚香功德﹐上資所薦神靈。伏願偃息淸明﹐從容虛妙。云衢曜景﹐超四大於神方﹔空洞流音﹐離九玄於幽裔。心散重霄之上﹐炁凝華府之中。煥落開襟﹐去畱解帶。飛遊自在﹐應感無方。今故燒香﹐自皈依師尊大聖眾﹐至眞之德﹐得道之後﹐升入無形。

懺悔

三啟

三禮

重稱法位

具位與臨壇官眾等﹐謹同誠上啟三淸至尊﹐十方上聖﹐玉京金闕天帝天眞﹐十方師尊聖眾﹐三界官屬﹐一切威靈。臣聞﹐幽夜開光﹐八過精思而研誦﹔死魂受煉﹐九玄升化以更生。臣等獲際眞詮﹐早傳祕籙。所宜沐玄波於仙井﹐滌慮澄心﹔庇道蔭於靈柯﹐歸根復命。𨿽尙關於人事﹐敢輕負於道心。伏受師盟﹐擔敷教化。況承詞剡﹐恭爲典行。今念及孤魂滯魄﹐自從宿世﹐乃至今身。舉意動情﹐故爲誤犯。未能溫恭思道﹐謙牧修身。或奉正眞﹐每興懷於傲忽﹔或居高位﹐常肆志於滿盈。或慢侮以淩人﹐或矜誇而恃己。執迷凶德﹐恣縱驕心。大乖推遜之風﹐有愧得眞之戒。恐從傾逝﹐未卜升沈。又慮億劫輪回﹐夙生流蕩。魂靈飄浪﹐未返故根。性識昏迷﹐尙拘邪黨。念沈淪於苦趣﹐未脫離於重陰。仰祈開宥之恩﹐早遂更生之願。伏願造大慈之至化﹐濟長夜之幽魂。惡根應消﹐浮爽緣故。隨所受度﹐咸得升仙。乞召五老之靈君﹐仍命九天之上帝。及啟三光九老﹐太上丈人﹑一千二百官君﹑百千萬重道炁﹑朱陵火府南昌上宮好生韓君﹑度世司馬元陽玉匱受度使者﹑延壽益算度厄尊神﹑校錄眞人﹑監生聖母﹑無英公子﹑白元尊神。桃康合延太乙司命﹐上祈神儀﹐九玄七祖﹐恭諾和順。侍衛送迎﹐反炁受形﹐勒籍定算。布祥煙而塞死戶﹐流慶云以開生門。經集靈根﹐圓成善果。則上明天尊大慈之化﹐下副臣等皈命之誠。謹啟以聞。

一願龍篇高映﹐二願鳳檢呈祥﹐

三願諸天校錄﹐四願仙樂鏗鏘﹐

五願三官注善﹐六願九夜披光﹐

七願和冤閉債﹐八願解結除殃﹐

九願制魔保舉﹐十願魂度仙鄕﹐

十一願恩光普被﹐

十二願功德難量。

復鑪同早朝

玉籙大齋第三日午朝儀竟

