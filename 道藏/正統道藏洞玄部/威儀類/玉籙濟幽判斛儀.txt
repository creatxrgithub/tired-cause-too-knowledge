玉籙濟幽判斛儀

經名﹕玉籙濟幽判斛儀。一卷。底本出處﹕《正統道藏》洞玄部威儀類。

玉籙濟幽判斛儀

法事

具位臣某等﹐謹同誠上啟三淸三境天尊﹐十極十華上聖﹐東極宮中慈悲太乙救苦天尊﹑靑玄上帝﹐諸天天尊﹐諸天天帝﹐大羅法界無上眞仙﹐三界萬靈一切眞宰。恭望天慈﹐洞回昭鑑。通意

伏以一炁盈虛﹐萬形出沒。死復生而生復死﹐人爲鬼而鬼爲人。輪轉無窮﹐報償不息。悲莫悲於六道﹐苦猶苦於四生。蓋積善者﹐徑陟善階﹔積惡者﹐終歸惡道。賴我道祖﹐太上慈尊。廣立齋科﹐普敷濟拔。大啟超升之會﹐特垂拯救之文。當陰慘陽舒之際﹐乃神交鬼聚之時。魂气動而悲風生﹐靈響發而陰務靄。洪音一舉﹐黑壤遙聞。仰惟紫極玄尊﹑靑華教父。指明星爲慧炬﹐廣運照臨﹔凝梵炁作法橋﹐大垂拯濟。追魂使者﹐告召十方。所屬地祇﹐招延催促。當願天仙道﹑神祇道﹑人倫道﹑地獄道﹐餓鬼道﹑畜生道﹐孳生物命。魚鱉昆虫﹐不瞬息間﹐徧高深而普告﹐由斯須頃周遐。邇以咸知﹐自然意感﹔誠服翕爾﹐影隨響答。呼羣率眾﹐聲相應﹐气相求﹔出死入生﹐眇能視﹐跛能履。無遮無礙﹐源源而來﹔或後或先﹐徐徐而至。使者運招徠之力﹐魂兮承攝召之功。所有淨酆都﹑開業道﹑離寒庭神咒﹐謹當吟詠。

夫學道修眞之士﹐以慈悲一切而爲心﹔積功累行之流﹐以利濟萬匯而爲本。每演經科而救度﹐常行運念以修崇。用假法恩﹐必希聖感。謹當齋戒之辰﹐爰命精修之侶。建資崇之妙會﹐設供養之香饈。伏爲所薦幽魂﹐未沾殊勝。尙縈罪障﹐難出苦輪。念其受身﹐爲玆設食。仰惟九州社令﹑五嶽靈官﹐俯賜證明﹐曲垂慈湣。恭願遙瞻仙府﹐上啟虛皇上帝﹐大軫天恩﹐曲垂憫念。當啟乾坤之內﹐廣邀今古以來。是仗威光﹐特伸關請。

召孤

接引

蕩形

灑淨

三皈

切以幽途餓鬼﹐長夜沈魂。徧滿虛空﹐遊行境土。但吁嗟於邪道﹐常憔悴於歉容。復有積劫伏屍﹐累年滯爽。旣昏明於旦暮﹐常穢濁於形骸。未超解脫之門﹐尙絆湮沈之類。或𦇤褓相離父母﹐或老耄永別子孫﹐或居民在此膏肓﹐或徵客至玆淪喪﹐或負罪有遭王法﹐或無常遽奄天年﹐或縈纏疫癘而傾亡﹐或淩犯雷霆而震怒﹐或損害相謀性命﹐或刎縊自喪平生﹐或山林虎狼傷殘﹐或江海魚龍吞噬﹐或男敵女娠而至死﹐或蛇傷飲毒而隕亡﹐或銜冤久處於冥途﹐或枉死未離於鬼趣。𨿽思奠酹﹐莫遇肴羞。心腹煙生﹐喉嚨火發。永抱饑窮之苦﹐不逢飽飫之充。空悲兔走烏飛﹐暗歷時遷歲改。睽離井邑﹐想骨肉以難尋﹔隔越煙波﹐嘆胸襟而莫及。皆屬里域所攝﹐更無墳冢堪依。明月茫茫﹐愁雲漠漠。一切孤魂﹐無極滯魄。未遂衝升之路﹐猶縈煩惱之心。念六趣之輪回﹐悲四生之飛走。永日而身遭籠摯﹐終朝而膽懾网羅。或戢翎斂翅於林巢﹐或含齒披毛於土窟﹐或帶角跨蹄於艸澤﹐或張鱗披甲於波潭。顧鼎鑊則焉免其烹﹐臨鋒鋩則豈逃斯慘。悉是餘殃致此﹐蓋由積惡使然。當有一百二十冥曹﹑八萬四千地府﹐三官獄訟。五嶽冤牢。北都長夜之庭﹐東嶽幽扃之府。上尸﹑中尸﹑下尸﹐三塗之界﹔死道﹑惡道﹑邪道﹐五苦之門。次有鐵屋鐵山地獄﹑鐵牛鐵馬地獄﹑兩石壓身地獄﹑八極八寒地獄﹑斷絕分離地獄﹑燋然脫落地獄﹐如是諸大地獄等﹐當來世世﹐劫劫生生。出死無門﹐求生無路﹐刀山險峻﹐劍樹森羅。食火吞煙﹐不捨焦熬於曉夕﹔飛戈飄戟﹐那堪痛楚於肌膚。未離摙石之塗﹐深苦負山之役。蕩蕩愛河之上﹐黑浪迷身﹔沈沈苦海之中﹐銀波溢目。空感茫茫於丰蔀﹐可悲寂寂於泉臺。盡從過去狂心﹐以致此來報體。特啟燻修之會﹐爰伸供養之儀。伏願至道垂慈﹐高眞開度。俾令貍犴﹐旁及河源。咸獲感通﹐仰承拯拔。仗瑯函之聖號﹐宣瓊藏之睿名。未曾聞天尊者﹐今皆得聞﹔未遇天尊聖號者﹐今皆得遇。功力能超於鬼道﹐薦修可陟於仙階。各發皈依﹐眾當諦聽。

大慈至廣天尊﹐

聖力無邊天尊﹐

能消惡趣天尊﹐

得契玄功天尊﹐

死魂受煉天尊﹐

仙道潛通天尊﹐

罪消北府天尊﹐

名上南宮天尊﹐

昭彰妙道天尊﹐

飛升太空天尊﹐

恭惟聖力昭彰﹐洪慈軫度。遂使愛河苦海﹐化作蓮池﹐能令劍樹刀山﹐翻成花圃。冰池凜冽﹐俄自消洋。沸鑊烹煎﹐遽皆撲滅。賴玄元之殊造﹐繄道德之良緣。於是燈燭將然﹐燦爛而照開地府﹔沈檀乍爇﹐氤氳而騰布十方。欲出重泉﹐須憑大造。饋其飲食﹐獻以錢財。伏覬四司六宮﹐善簿惡籍﹔三元九府﹐陰宰陽官。俯念有情﹐廣施濟物。上祈睿澤﹐下布靈慈。變一味爲百品之珍﹐化一財爲千車之寶。普及無窮之世界﹐散沾無極之鬼魂。仰希齊降形儀﹐當歆祭享。遂使虛腸頓實﹐能令餒腹皆充。各運身心﹐速伸回向。夙緣曩劫﹐承資薦於眞風﹔是夜今時﹐味馨香於甘露。密灑慈悲之雨﹐洗滌瑕疵﹔廣吹解脫之風﹐掃除罪累。普生歡悅﹐受福人天。克遂感通﹐仍歸遷適。變食靈章﹐謹當吟詠。

焚符

變食

咒食

加持

稱號

道言﹐戒者止也﹐所以止人非心﹐歸於正定。故戒生定。儒者亦謂﹐知止而後有定。但三洞眾經﹐四輔祕典﹐演說戒法﹐種種不同。惟無上洞玄靈寶九眞妙戒者﹐諸戒之首。天人共仰﹐幽顯同遵。無上之上﹐洞玄中玄﹐萬神之靈﹐一炁之寶。妙貫三才﹐戒制六情。數定於陽﹐故分爲九。修而不僞﹐故名爲眞。天人仰之﹐以爲城郭。幽顯資之﹐以爲梯航。今日亡魂受之﹐可以爲之法蕊。然受戒之法﹐靜默爲先。持戒之法﹐勤奉爲上。法眾同誠﹐當傳九戒。

舉智慧頌

第一戒者敬讓﹐孝養父母﹐是名初眞戒。受持之後﹐當獲端正長壽果﹐持心勿怠。

第二戒者克勤﹐忠於君主﹐是名念眞戒。受持之後﹐當獲聰明智慧果﹐持心勿怠。

第三戒者不殺﹔慈救眾生﹐是名持眞戒。受持之後﹐當獲富貴豪勝果﹐持心勿怠。

第四戒者不淫﹐正身處物。是名守眞戒。受持之後﹐當獲吉慶安樂果﹐持心勿怠。

第五戒者不盜﹐推義損己﹐是名保眞戒。受持之後﹐當獲淸淨善性果﹐持心勿怠。

第六戒者不嗔﹐凶怒淩人﹐是名修眞戒。受持之後﹐當獲祿位淸顯果﹐持心勿怠。

第七戒者不驕﹐傲忽至眞﹐是名得眞戒。受持之後﹐當獲具足十相果﹐持心勿怠。

第八戒者不詐﹐諂賊害善﹐是名成眞戒。受持之後﹐當獲大道正法果﹐持心勿怠。

第九戒者不二﹐奉戒專一﹐是名登眞戒。受持之後﹐當獲證大法王果﹐持心勿怠。

舉奉戒頌

妙戒靈文﹐黃籙白簡。旣備宣於奧旨﹐當敬受於靈文。夫心焉難制﹐制以九戒﹐則可歸心於太虛﹔形也未超﹐超以二符﹐自可煉形於上境。汝等孤魂﹐直須生生勿忘於戒言﹐劫劫常持於符券。澄神物外﹐塵緣永斷於多生﹔受質陽間﹐善果自臻於有永。恩畱家國﹐慶及無窮。所有長生寶籙﹐功德疏文﹐謹當宣告。

祭煉

切以啟祈將竟﹐供養已周。延駐慮煩﹐冥陽有隔。今則暗云瀝瀝之銀河欲轉﹐丁丁之銅漏將殘。陰雲黯黯之天扃牛斗﹐沈沈之霧鎖蟾宮。雨雲寂寂工之商羊鼓舞﹐冥冥之石燕交飛。雪百浙淅之暗妝玉樹﹐紛紛之靜墜瑤階。各整云軿﹐齊登霄漢。天道卽還天道﹐神明各復神司。人居三界之中﹐鬼治九幽之府。窮魂餓鬼﹐地獄幽牢﹐普願升遷﹐俱承利益。變天廚之品煉﹐化塵世之錢財。悉爲祈恩﹐無非致福。領此香齋之會﹐納玆表獻之儀。適皆次第而來﹐今已盤旋而去。旣得托形仙府﹐必當高步祥雲。徑朝靈應之宮﹐遽詣逍遙之境。上窮云翼﹐下極淵鱗。獲奉善因﹐仍聞妙樂。溥承資薦﹐共遂超升。然冀飲食之餘﹐供養之外。曠野飛禽之類﹐悉可充腸﹔深原走獸之徒﹐盡皆飽腹。儻值抨弦擊矢﹐永脫侵傷。若逢設网持戈﹐更難損害。早拋惡趣﹐速證善緣。略伸及物之功﹐稍罄信心之重。叩頭星漢﹐拜手天階。法眾齋官﹐謹伸奉送。

玉音仙樂響珊珊﹐鶴舞鸞飛度九關。

執籙把符超法界﹐參朝金闕覲天顏。

舉極樂頌送

向來

焚燎

玉籙濟幽判斛儀竟

