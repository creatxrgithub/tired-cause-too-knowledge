東嶽大生寶懺

經名﹕東嶽大生寶懺。一卷。底本出處﹕《正統道藏》洞玄部威儀類。

東嶽大生寶懺

淨天地咒淨壇

啟白

香騰端靄﹐溶溶徧滿於太虛﹔人秉精誠﹐翼翼敢違於咫尺。恭焚寶香﹐上啟供養﹐東嶽泰山靑帝廣生帝君﹐東嶽天齊大生仁聖帝﹐九天司命上卿眞君﹐上殿至聖威雄炳靈仁惠王﹐東嶽淑明皇后﹐護國西齊大王﹐蓬玄空洞洞天仙官﹐長白山儲副仙官﹐梁父山儲副仙官﹐聖嗣佑靈侯惠靈侯靜鑑大師宣靈侯﹐四嶽四天聖帝﹐左右上相張康二大聖﹐顯應千聖小王地府崔府君﹐蒿裏丈人增福相公﹐昭惠靈顯王﹐護國顯應王﹐淸源妙道眞君﹐義勇武安王崇寧眞君﹐護國嘉應公﹝﹞河靈派侯﹐六部尙書﹑善部尙書﹑惡部尙書﹐六曹卿監鎭殿二將軍﹐左右金吾衛將軍﹐三元吳客三侯眞君﹐左右二闕神白騾大王﹐地祇主令溫元帥﹐地祇院九大元帥﹐追魂朱太尉﹐協眞侯劉元帥﹐七十五司判官﹑二十四案主者﹐三十六洞天仙官﹑七十二福地仙官﹑靖廬福地治化仙官﹐岱嶽朝班聖眾﹐今年太歲一神君靈濟侯高都督﹐天下都大城隍主者﹐九州社令神祇﹐年月日時四直功曹﹐屬府州縣祀典廟貌神祇。悉仗眞香﹐普同供養。香乃紫虛郁秀﹐靈風聚煙﹐香云密羅﹐徑禦洞天。當願香官使者﹐爲臣通奏﹐上聞帝前。令臣所啟﹐咸賜如言入意﹐具諸情悃﹐已露敷宣。伏望云擁旌旗﹐離虎關而下邁﹔風淸警蹕﹐聽鸞輅之和鳴。森羅百辟以驂隨﹐環列千官而扈從。齊臨塵陋﹐俯察精純。今則蘭場潔備﹐寶炷濃燻﹐對越聖眞﹐宣揚懺法。稽首皈依﹐無極大道。

舉三皈依

志心皈依﹐十方道寶。當願眾生起心回向﹐一切信禮。

志心皈依﹐十方經寶。當願眾生心開悟解﹐受持轉誦。

志心皈依﹐十方師寶。當願眾生普上法橋﹐無有障礙。

啟白

臣聞﹕渾淪未判﹐渺一炁以無垠﹔高下旣陳﹐奠三才而有象。地爰分於五嶽﹐權莫重於泰山。標雄齊魯之邦﹐作鎭角亢之分。虞朝歲狩﹐禮重燔柴。周世時巡﹐禮嚴用幣。是宗是仰﹐無比無倫。恭惟東嶽天齊大生仁聖帝。應乎造化﹐生於混沌之初﹔立自陰陽﹐鎭彼幅員之域。與天齊久﹐大德日生。仁以得仁﹐體乾元之發育﹔聖而益聖﹐居泰岱之喜峣。五方端處於東方﹐三界獨尊於中界。奉行天令﹐宰禦陰司。阿閣石閭﹐維神居之淵默﹔金篋玉策﹐知人壽之短長。設七十五司﹐以掌權衡﹔有三十六獄﹐以懲凶惡。永綏邦社﹐大庇民區。國家致祭於歲時﹐率土來朝於春月。聰明正直﹐有欲必從。炁焰威靈﹐無遠弗屆。凡伸祈禱﹐諒沐慈憐。是以潔蓬蓽之塵居﹐建香花之法會。拜手稽首﹐具瞻咫尺之威容﹔皈命投誠﹐期滌萬生之罪垢。洋乎如在﹐感而遂通。法眾虔誠﹐稱揚贊詠。

眾誦

仰啟天齊仁聖帝﹐五嶽最巨岱爲宗。

分掌世界人間事﹐炁鍾神秀儼居東。

截彼泰山高且大﹐四千九百丈汝空。

山頂名爲太平頂﹐捨身臺與介丘峯。

仁安殿宇琉璃瑩﹐冠冕巍然禦正中。

上古帝王修封禪﹐升中告代勒成功。

七十二君名具列﹐始自軒轅得上封。

碑碣猶存秦篆刻﹐水池東列大夫松。

唐皇鏤刻沈香像﹐宋室建置會眞宮。

國朝混一加尊禮﹐大生二字侈褒崇。

至仁至聖爲民極﹐時雨時暘相歲丰。

傾倒虔恭皈命請﹐遙瞻云闕禮慈容。

和不可思議功德。

舉三信禮

信禮﹐高上九炁天中東方靈寶天尊。

信禮﹐高上九炁天中靑靈始老天尊。

信禮﹐高上九炁天中東華上相天尊。

臣聞﹕嶽居巽艮之間﹐主司考校﹔人處乾坤之內﹐動結愆尢。嚴簡冊以必書﹐𨿽毫分而無失。伏念求懺弟子某等﹐浮生寄世﹐托蔭爲人。身體發膚﹐受之父母﹔耳目鼻口﹐全爾形神。是爲萬物之靈﹐均稟五行之秀。經年累月﹐積日踰時。過咎若於丘山﹐善念微於塵露。罪根難滅﹐惡貫易盈。不知禳謝之門﹐莫曉首陳之路。靜思其故﹐何以自文。玆悔過以省愆﹐庸俯躬而請命。謹涓谷旦﹐傾向葵誠。鑪焚芬馥之淸香﹐燭秉輝煌之朱焰。扣鐘擊磬﹐聲相應於步虛﹔酌水獻花﹐禮不逾於誠實。祭效西鄰之礿﹐拜投東嶽之尊。用贖前非﹐期消宿業。敬憑懺悔﹐並乞宥原。法眾虔誠﹐皈依贊禮。

舉人各恭敬眾和各一拜

志心朝禮﹐統禦東方尊臨泰嶽靑靈儲粹。儼然石像之威嚴﹐玉冊進封﹔加以帝君之謚號﹐廣生褒美。亙古垂休﹐大悲大願﹐大聖大慈﹐東嶽泰山靑帝廣生帝君。

志心朝禮﹐含德體仁﹐鎭玆東夏。岱宗稱長﹐統三宮空洞之天﹔福地推權﹐治鬼神考謫之府。祀爰崇於帝制﹐位乃主於玄枵﹐大悲大願﹐大聖大慈﹐東嶽天齊大生仁聖帝。

志心朝禮﹐自幼捨家﹐徧遊參訪。受太一天尊之記﹐得道衝升﹔降司命眞君之名﹐同會糾察。居治霍山司命府﹐渙膺東嶽上卿封。大悲大願﹐大聖大慈﹐九天司命上卿賜福佑聖眞君。

志心朝禮﹐炁孕嶽靈﹐裔流天派。坤元合德﹐備仁孝以兼全﹔帝夢傳宗﹐謂威雄之可愛。爲儲宮之主器﹐受王爵之疏封。大悲大願﹐大聖大慈﹐上殿至聖威雄炳靈仁惠王。

志心朝禮﹐東嶽淑明皇后。

志心朝禮﹐護國西齊大王。

志心朝禮﹐蓬玄空洞洞天仙官。

志心朝禮﹐長白山儲副仙官。

志心朝禮﹐梁父山儲副仙官。

志心朝禮﹐聖嗣佑靈侯。

志心朝禮﹐聖嗣惠靈侯。

志心朝禮﹐聖嗣靜鑑大師。

志心朝禮﹐聖嗣宣靈侯。

志心朝禮﹐南嶽司天大化昭聖帝。

志心朝禮﹐西嶽金天大利順聖帝。

志心朝禮﹐北嶽安天大眞玄聖帝。

志心朝禮﹐中嶽中天大寧崇聖帝。

眾誦咒

靑玄眞布﹐元品洞靈。扶桑總衛﹐始生元英。丹林散明﹐育質生英。混合玄景﹐消制魔羣。

志心朝禮﹐奄有大東﹐東嶽天齊大生仁聖帝。

志心朝禮﹐羣嶽之長﹐東嶽天齊大生仁聖帝。

志心朝禮﹐峻極於天﹐東嶽天齊大生仁聖帝。

志心朝禮﹐齊同慈愛﹐東嶽天齊大生仁聖帝。

志心朝禮﹐含弘光大﹐東嶽天齊大生仁聖帝。

志心朝禮﹐覆被羣生﹐東嶽天齊大生仁聖帝。

志心朝禮﹐一視同仁﹐東嶽天齊大生仁聖帝。

志心朝禮﹐惟睿作聖﹐東嶽天齊大生仁聖帝。

志心朝禮﹐尊號爲帝﹐東嶽天齊大生仁聖帝。

禮足各長跪皈命懺悔

臣法眾等志心皈神﹐皈身皈命﹐東嶽泰山廣生帝君﹑天齊大生仁聖帝﹐九天司命眞君﹐至聖炳靈王﹐岱嶽朝班眞宰﹐一切威靈。臣聞﹕嶽爾眞形﹐兀若尊安之勢﹔身爲大幻﹐寧無踐履之乖。恭望聖慈﹐洞垂巨澤﹐普降洪恩。懺悔今辰信士某等﹐億劫以來﹐立身之後﹐戴天履地﹐負陰抱陽﹐蟻聚而居﹐蠅營是務。周旋進退﹐無片善之可書﹔出入起居﹐聚百非而弗覺。或觸突於眾聖。或裸露於三光。背禮而行﹐非義而動。高車大馬﹐馳騁於名利之途﹔細葛輕裘﹐服玩過奢華之麗。行多隱僻﹐分外營求。徒受一形﹐罔知三省。積成罪咎﹐無量無邊。伏願眾聖流恩﹐羣眞錫祉。以仁及物﹐解身業之縈纏﹔保命延年﹔俾罪山之摧弭。更祈洪應﹐均及含生。臣等志心稽首﹐禮謝無上至眞道寶。

大聖道寶天尊

皈依無上道﹐大羅三境尊。懺悔諸善信﹐願消身業愆。四非皆克去﹐見善日能遷。檢身若不及﹐福祿自延年。

消除身業天尊

咒

盛德在木﹐上應歲星。五嶽之祖﹐天帝之孫。日在於東﹐爲天之門。靄郁紛紛﹐喜炁絪縕。

志心朝禮﹐在東象日﹐東嶽天齊大生仁聖帝。

志心朝禮﹐四嶽所宗﹐東嶽天齊大生仁聖帝。

志心朝禮﹐溥博如天﹐東嶽天齊大生仁聖帝。

志心朝禮﹐九炁齊並﹐東嶽天齊大生仁聖帝。

志心朝禮﹐大而化之﹐東嶽天齊大生仁聖帝。

志心朝禮﹐好生惡殺﹐東嶽天齊大生仁聖帝。

志心朝禮﹐燻然慈仁﹐東嶽天齊大生仁聖帝。

志心朝禮﹐聰明聖智﹐東嶽天齊大生仁聖帝。

志心朝禮﹐合地曰帝﹐東嶽天齊大生仁聖帝。

禮足各長跪皈命懺悔

臣法眾等志心皈身﹐皈神皈命﹐東嶽泰山廣生帝君﹑天齊大生仁聖帝﹐九天司命眞君﹐至聖炳靈王﹐岱嶽朝班眞宰﹐一切威靈。臣聞﹕維嶽降靈﹐大闡慈悲之造﹔舉心運念﹐卽爲禍福之門。恭望聖慈﹐洞垂巨澤﹐普降恩休。懺悔某爰從往昔﹐以迄於今。六鑿相攘﹐七情不節﹐巧生計較﹐恣起貪婪。欲縱所之﹐肆荒淫而無度﹔德忘攸好﹐惟富貴之是求。放僻邪侈無弗爲﹐忿懥恐懼不得正。護己之短﹐挫人所長。妬賢嫉能﹐自昧靈臺而罔覺﹔稜孤弱寡﹐素爲暗室之可欺。以僞雜眞﹐得新忘故。懵然方寸﹑未悟九思。結釁滋多﹐難名難述。伏願聖帝垂慈﹐眞靈洞鑑。上孚仁意﹐赦諸心業之愆﹔下遂人情﹐熙若春臺之樂。更祈洪蔭﹐均及含生。臣等志心稽首﹐禮謝無上正眞經寶。

大聖經寶天尊

皈依無上經﹐三十六部尊。懺悔諸善信﹐願消心業愆。常淸亦常靜﹐自然欲不生。內外俱貞白﹐永保道心寧。

消除心業天尊

眾誦咒

巖巖泰山﹐總制羣靈。受天明命﹐主宰人倫。其位則東﹐其德則仁。萬物資始﹐功濟生民。

志心朝禮﹐盛於東方﹐東嶽天齊大生仁聖帝。

志心朝禮﹐冠五嶽首﹐東嶽天齊大生仁聖帝。

志心朝禮﹐維天則靈﹐東嶽天齊大生仁聖帝。

志心朝禮﹐變化齊一﹐東嶽天齊大生仁聖帝。

志心朝禮﹐能成其大﹐東嶽天齊大生仁聖帝。

志心朝禮﹐與生俱生﹐東嶽天齊大生仁聖帝。

志心朝禮﹐顯仁藏用﹐東嶽天齊大生仁聖帝。

志心朝禮﹐乃聖乃仁﹐東嶽天齊大生仁聖帝。

志心朝禮﹐以德而帝﹐東嶽天齊大生仁聖帝。

禮足各長跪皈命懺悔

臣法眾等至心皈身﹐皈神皈命﹐東嶽泰山廣生帝君﹑天齊大生仁聖帝﹐九天司命眞君﹐至聖炳靈王﹐岱嶽朝班眞宰﹐一切威靈。臣聞﹕嶽鎭山川﹐妙無聲而無臭﹔口宣言語﹐多有是以有非。恭望聖慈洞垂巨澤﹐普降洪恩。懺悔某等粵自宿生﹐至於今日﹐華言綺語﹐利口惡聲﹐闊論高談﹐狂歌浪笑。沈酣曲蘗﹐從耽樂以無厭﹔食啖葷腥﹐謂肥甘之不足。或呵風而叱雨。或怨暑以咨寒。慢道諂神﹐輕儒毀釋。掉三寸舌﹐咨離間於六親﹔欺一片心﹐斗是非於兩處。華言惑眾﹐誇富欺貧﹐每憑駟舌﹐莫謹三緘。稔積深愆﹐濯髮難數。伏願聖帝矜憐﹐眞靈惻憫。德音宣布﹐冀口業之蠲除﹔寰宇淸寧﹐獲教聲之漸被。更祈洪蔭﹐均及含生。臣等志心稽首﹐禮謝無上正眞師寶。

大聖師寶天尊

皈依無上師﹐人天得道尊。懺悔諸善信﹐願消口業愆。如瓶能謹守﹐一語訂千金。言滿無口過﹐皆足淸靜音。

消除口業天尊

舉步虛旋行躡雲綱

散花

臣聞﹕爲善爲惡﹐固難昧於神明﹔降福降殃﹐乃各司於曹局。六合內外﹐萬物洪纖。凡有气形﹐悉歸統隸。列錄過紀功之職﹐設掌生注死之官。總括幽明﹐典司民物。今求懺信士某等身居塵网﹐生系凡根。向平時﹐見義而不爲﹔謂小惡﹐無傷而弗去。釀成眾罪﹐慮有百殃。爰仗至誠﹐仰祈丕應﹐導將來之福祉﹐謝己往之愆尢。稽首皈依﹐虔誠敬禮。

志心敬禮﹐左右二丞相。

志心敬禮﹐張康二大聖。

志心敬禮﹐顯應千聖小王。

志心敬禮﹐永嘉夫人。

志心敬禮﹐玉仙娘娘。

志心敬禮﹐謝恩娘娘。

志心敬禮﹐地府崔府君。

志心敬禮﹐蒿裏相公。

志心敬禮﹐增福相公。

志心敬禮﹐昭惠靈顯王。

志心敬禮﹐護國嘉應公。

志心敬禮﹐淸源妙道眞君。

志心敬禮﹐義勇武安王崇寧眞君。

志心敬禮﹐護國顯應王。

志心敬禮﹐﹝﹞河靈派侯。

志心敬禮﹐六部尙書。

志心敬禮﹐善部尙書。

志心敬禮﹐惡部尙書。

志心敬禮﹐六曹卿監。

志心敬禮﹐白騾大王。

志心敬禮﹐左右鎭殿二將軍金吾衛將軍。

志心敬禮﹐三元吳客三侯眞君左右二闕神。

志心敬禮﹐翊靈昭武使溫元帥。

志心敬禮﹐順靈昭化使李元帥。

志心敬禮﹐協靈昭濟使鐵元帥。

志心敬禮﹐鎭靈昭贊使劉元帥。

志心敬禮﹐通靈昭佑使楊元帥。

志心敬禮﹐宣靈昭慶使張元帥。

志心敬禮﹐廣靈昭惠使康元帥。

志心敬禮﹐安靈昭應使嶽元帥。

志心敬禮﹐顯靈昭利使孟元帥。

志心敬禮﹐永靈昭助使韋元帥。

志心敬禮﹐追魂朱太尉。

志心敬禮﹐協眞侯劉元帥。

志心敬禮﹐天曹司地府司判官。

志心敬禮﹐注祿司長壽司判官。

志心敬禮﹐子孫司官員司判官。

志心敬禮﹐土地司財帛司判官。

志心敬禮﹐僧道司絲蠶司判官。

志心敬禮﹐總統司四生司判官。

志心敬禮﹐城隍司曹吏司判官。

志心敬禮﹐齋戒司風雨司判官。

志心敬禮﹐校量司勾願司判官。

志心敬禮﹐孤魂司地獄司判官。

志心敬禮﹐疾病司昧心司判官。

志心敬禮﹐功德司五穀司判官。

志心敬禮﹐放生司注福司判官。

志心敬禮﹐山林司孝順司判官。

志心敬禮﹐修廟司殺生司判官。

志心敬禮﹐六道司還魂司判官。

志心敬禮﹐忠直司驛客司判官。

志心敬禮﹐照正司毒藥司判官。

志心敬禮﹐水府司看經司判官。

志心敬禮﹐醫藥司燒香司判官。

志心敬禮﹐舉意司速報司判官。

志心敬禮﹐刑戮司陰謀司判官。

志心敬禮﹐追魂司發汗司判官。

志心敬禮﹐注死司惡報司判官。

志心敬禮﹐法水司枉死司判官。

志心敬禮﹐陳狀司索命司判官。

志心敬禮﹐推問司平等司判官。

志心敬禮﹐鰥寡司走獸司判官。

志心敬禮﹐門神司忤逆司判官。

志心敬禮﹐貧窮司貴賤司判官。

志心敬禮﹐掠剩司水怪司判官。

志心敬禮﹐山神司促壽司判官。

志心敬禮﹐姦邪司主禍司判官。

志心敬禮﹐失魂司飛禽司判官。

志心敬禮﹐精怪司墮胎司判官。

志心敬禮﹐冤枉司盜賊司判官。

志心敬禮﹐減壽司送病司判官。

志心敬禮﹐鬼魅司判官。

志心敬禮﹐二十四案主者。

志心敬禮﹐三十六洞天仙官。

志心敬禮﹐七十二福地仙官。

志心敬禮﹐靖廬福地治化仙官。

志心敬禮﹐火池四聖五道大神。

志心敬禮﹐岱嶽朝班官典聖眾。

志心敬禮﹐今年太歲尊神。

志心敬禮﹐歲分行瘟主火聖眾。

志心敬禮﹐福山東嶽行宮靈濟侯高都督。

志心敬禮﹐天下都大城隍主者。

志心敬禮﹐九州社令之神。

志心敬禮﹐年月日時四直功曹。

志心敬禮﹐本府城隍之神。

志心敬禮﹐屬縣縣隍王者。

志心敬禮﹐祀典廟貌神祇。

志心敬禮﹐當鄕界土谷之神。

志心敬禮﹐今日虛空過往鑑察威靈。

舉消除業障天尊

步虛

臣聞﹕凡人有過﹐皆由一念之差﹔主善爲師﹐可致百祥之降。倘非預防其患﹐必貽速戾於躬。開以自新﹐翻然退省。皈依三寶﹐冀三業之冰消﹔朝禮眾眞﹐祈眾愆之電掃。六根淸靜﹐萬罪蠲除。故爲誤犯之非﹐自作教他之過。懺前隨釋﹐拜下咸源。重念臣等緬想靈光﹐俯傾丹禱。日嚴祗敬﹐續不懼於再三﹔天命靡常﹐福用敷於九五。更錫有孚之惠﹐可爲無過之人。伏願大播仁風﹐扇業花而殍落﹔普沾聖澤﹐滋善果以生成。臣等無任激切﹐荷恩之至﹐謹啟以聞。

三啟

三禮

禮經

臣法眾等志心皈命﹐太上三尊﹑十方眾聖﹐禮經如法。

志心稽首禮﹐太上無極大道。

志心稽首禮﹐三十六部尊經。

志心稽首禮﹐玄中大法師。

十二願

一願一人有慶﹐二願二景齋明﹐

三願三農樂業﹐四願四序和平﹐

五願二五祠鞏固﹐六願六合澄淸﹐

七願七星蹤照﹐八願八節安榮﹐

九願九泉開泰﹐十願十頻生成﹐

十一願福流善信﹐

十二願大道興行。

向來

向來朝修禮懺﹐並已周圓。回謝東嶽天齊大生仁聖帝﹐岱嶽一切威靈。伏望聖慈﹐曲垂洪覆。上願當今皇帝﹐與天齊壽﹐祚衍無疆﹐偃武修文﹐兵期永息。兆姓歌謠於有道﹐四方欣樂於太平。陰暢陽舒﹐時和歲稔。次願求懺信士某等黑簿除永劫之愆﹐靑籍紀長生之字。在在克蒙於元吉﹐人人咸囿於安和。九祖齊仙﹐十方共慶。乃至含生品類﹐均沾成遂之仁﹔長夜幽魂﹐俱沐超淩之化。爲上因緣﹐念東方靈寶天尊﹐靑靈始老天尊﹐東華上相天尊﹐福生無量天尊。不可思議功德。

東嶽大生寶懺竟

