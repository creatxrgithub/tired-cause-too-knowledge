洞玄靈寶自然齋儀

經名﹕洞玄靈寶自然齋儀。一卷。底本出處﹕《正統道藏》洞玄部威儀類。

洞玄靈寶自然齋儀

各禮師﹐存念如法

次嗚法鼓二十四通

次發鑪

無上三天玄元始三气太上老君召出﹐臣等身中三五功曹﹐左右官使者﹑左右捧香驛龍騎吏﹐侍香金童﹑傳言玉女﹐五帝直符﹑直日香官﹐各三十六人出。關啟此間土地里域﹐眞官正神。臣今正爾燒香行道﹐奉爲弟子某陳乞所願。願得十方正眞生气﹐降流臣等身中。令臣所啟速達﹐徑禦太上無極大道至眞玉皇上帝禦前。

各稱名位

具法職某嶽先生臣某等同誠上啟﹐

虛無自然元始天尊﹑無極大道太上道君﹑太上老君﹑高上玉皇﹑十方已得道大聖眾﹐至眞諸君丈人﹐三十二天帝﹑玉虛上帝﹐玉帝太帝﹐東華南極西靈北眞﹐玄都玉京金闕七寶玄臺紫微上宮靈寶至眞明皇道君﹐玄中大法師﹐三界官屬﹐一切尊靈。臣等宿命因綠﹐生逢大化。玄眞啟拔﹐得入法門。三師盟受﹐三寶神經﹐供養尊禮﹐以求所願﹐荷恩隆重﹐喜懼交並。然受法之日﹐約當罄竭。愚短自效毛髮﹐宣通法音﹐贊揚妙化﹐普令一切﹐咸入法門。救生度死﹐令眾安樂。凡有投告﹐理合申騰。今有詞文﹐謹當宣奏。

次讀詞

具如詞言﹐情惟丹嫌。仰憑至道﹐由慮將來。臣等忝荷洪慈﹐職惟拯救。伏聞﹐虛皇布法﹐爲萬品之津梁﹔大帝垂文﹐作千眞之軌躅。門開接引﹐教許依投。有感卽通﹐無求不應。精誠內著﹐芝英爲之表祥﹔靈澤下流﹐星辰爲之列耀。運玆初撚上香﹐歸身歸神歸命﹐十方無極大道太上三尊。願以是功德﹐歸流大道。弟子某家九玄七祖﹑前亡後化﹑一切宗親﹐並願俱出九幽﹐齊登十極。落北陰之玄籍﹐上南極之丹文。福慶遐臻﹐禎祥遠集。仇讎罷對﹐慶及子孫。今故燒香﹐自歸依師尊大聖眾至眞之德。得道之後﹐升入無形。和與道合同。

夫玉京非遠﹐斂念卽通。眞宰無方﹐隨心必應。運玆二撚上香﹐歸身歸神歸命﹐十方無極大道太上三尊。願以是功德﹐歸流皇帝。執象化人﹐秉圖禦運。人懷凱悌﹐物遂生成。次及臣等﹐受道三師﹐經生父母﹐巖棲志士﹐同學之人﹐九姻門族﹐天下人民﹐蜎飛蠢動﹐一切眾生。各遂安寧﹐悉離災橫。今故燒香﹐自歸依師尊大聖眾至眞之德。得道之後﹐升入無形。和與道合同。夫大道無私﹐隨機必應。至精有信﹐待感而通。運玆三撚上香﹔歸身歸神歸命﹐十方無極大道太上三尊。願以是功德﹐歸流齋主。大道弟子某並門族親姻﹐伏願厄患消寧﹐身心朗徹。洞金房之奧旨﹐超酆部之幽徒。福善自彰﹐神明匡衛。生齡更遠﹐比枯木而再榮﹔盡命方延﹐類寒燈而重焰。男女貞順﹐畜產繁昌。今故燒香﹐自歸依師尊大聖眾至眞之德。得道之後﹐升入無形。和與道合同。

次禮十方懺

次四聖方懺

臣法眾等至心歸命﹐十方無極太上靈寶天尊﹐十鄕神仙諸靈官。但弟子某生自囂塵﹐長多罪累。淪神喪气﹐有僞無眞。恩愛所拘﹐聲名所誘。惟深愆犯﹐莫保安危。又慮積生已來﹐至於今日。陰罪陽過﹐犯觸十方。或不順陰陽﹐罔知避忌。殺生害命﹐恣意極情。或知而故爲。或謬誤不覺。或身心自構。或被逼從人﹐罪咎貫盈。神明譴責﹐宿夜憂懼。不敢寧居﹐仰憑高尊﹐希蒙覆育。臣等洗心首過﹐靜念祈恩。爲修靈寶妙齋﹐拔贖幽明之咎。當願見存人口﹐良賤尊卑﹐厄難云消﹐算壽天永。見存姻屬﹐內外宗親。神爽淸夷﹐盡沾玄慶。子孫昌熾﹐長會善緣。福起十方﹐禍沈九夜。稽首歸依﹐正三寶。

次左迥向﹐西平立﹐思九色圓像﹐命魔

密咒

次步虛﹐旋繞

次三啟

次三禮

次重稱名位

具法職某嶽先生臣某等同誠重上啟﹐太上無極大道至眞靈寶三十六部尊經﹐太上三尊﹐十方眾聖﹐玄中大法師﹐三界官屬﹐一切神靈。臣等餘福所流﹐運遇大法。玄眞啟拔﹐忝佩靈文。而胎染結陋﹐未能抗絕。負越科禁﹐丹誠莫申。自宜灰心﹐甘眞冥罰。但以千眞有格﹐許立微功。輒勵管窺﹐奉宣慈化。期以拔贖﹐用濟羣生。今謹有大道弟子某辭情丹嫌﹐實可哀矜。生在塵途﹐情惟昏蔽。因緣所習﹐超度無門。惟保倚上玄﹐特希洪澤。臣等謹相攜率﹐沐浴身心﹐焚香轉經﹐以期悔謝。伏惟太上眾尊﹑監齋大法師﹑侍眞羣靈﹑三界官屬。垂神鑑映﹐照覽所陳。特開大宥之恩﹐俯遂塵微之懇。伏乞赦弟子﹐九玄七祖﹐下及己身。積世已來﹐至於今日。恣情極欲﹐廣構罪田。或不了義方﹐不明妙趣。喪神耗气﹐恥朴好華。口實心違﹐外眞內僞。陰罪陽過﹐無量無邊。或謬誤不知。或知而故犯。違盟破戒﹐怠墮幽冥。諸如此條﹐不可憶識。乞今燒香行道﹐賜蒙蕩滌。伏願太上高聖大神﹐至眞羣靈。垂大慈之澤﹐致感應之靈。回救度之福﹐降罔極之恩。召飛天神人﹐賫東華靑宮九龍符命﹐歷下十方﹐檢校曹局。凡有弟子某家存亡罪咎﹐咸願消除。受煉南宮﹐削名北府。福流玄葉﹐吉享見存。使老少咸和﹐子孫賢貴。殃災云散﹐善瑞日生。僕隸安康﹐豢養滋茂。臣等謹爲齋主﹐所首所謝﹐咸乞如言﹔所啟所陳﹐事蒙原解。上明天尊弘慈之澤﹐下副臣等歸命之誠。謹啟以聞。

次十二願

次復鑪

香官使者﹐左右龍虎君﹐侍香諸靈官。當令齋堂之內﹐自然生金液丹碧芝英。百靈眾眞﹐交會在此﹐香火鑪前。令弟子修齋已後﹐舉家受福﹐內外蒙恩。十方仙童﹑玉女侍衛﹐香煙傳臣向來關啟﹐徑禦太上無極大道玉皇上帝禦前

次出堂

洞玄靈寶自然齋儀竟

