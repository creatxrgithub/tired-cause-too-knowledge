一卷。底本出處﹕《正統道藏》洞玄部威儀類。

金籙齋放生儀

淨穢

法事

九淸之上﹐高澤於至眞﹔六合之中﹐用資於洪貺。恭竈道德眞香﹐遙空啟奏﹐供養三境高眞﹐十華上聖﹐諸天日月星斗宿度羣眞﹐三元三官大帝﹐北極四聖眞君﹐靈寶五師眞君﹐祖天師正一眞君﹐九天天曹諸司聖眾﹐五嶽五山之神﹐地府幽陰聖眾﹐水府扶桑大帝﹐三界十方眞宰。恭望居有勿有﹐中鑑無勿無內。傾光回駕﹐監眞度生。臣伏以一元判天地人物之形﹐道涵萬化﹔庶類布動植飛潛之象﹐品列三才。稟賦之質𨿽分﹐陰陽之情固具。貪生惡死﹐同趨利避害之心﹔渴飲饑餐﹐均求飽謀安之念。皆根源於元始祖气﹐實肇分於太極眞精。柰流俗之乖仁﹐徇世緣而非義。陸張水捕﹐合罝羅以掩羣﹔射宿驚棲﹐設网罟而並命。憫彼微物﹐罹此何辜。以今欽奉綸音﹐崇建寶齋。宣揚玉範﹐慶成釐事。克荷玄恩﹐再秉宸衷﹐用贖生命。縱之林野﹐俾自在以逍遙﹔放之源泉﹐獲安閒而游泳。咸遂有生之樂﹐用弘無上之恩。仰望三寶慈尊﹐九淸上聖俯從丹悃﹐洞鑑淵衷。體聖君隆天厚地之仁﹐增延睿算﹔遂萬物戾天躍淵之性﹐永固皇圖。普使寰區﹐同躋仁壽。稽首皈依﹐無極大道。

飛潛高下各流形﹐總是先天祖气成。宿劫業因誰結習﹐今生異類且經行。遭逢网罟冤仇債﹐放贖林泉惠澤深。作善降祥隆萬壽﹐福覃寰宇樂升平。和不可思議功德。伏以轉煩惱﹐作菩提﹐仁恩廣大﹔以神奇﹐化臭腐﹐厚德充同。𨿽胎卵濕化之業報有殊﹐而生老病死之機緘則一。幸脫離於黑网﹐來會合於淸壇。旣向無生﹐而獲有生。已拜聖主好生之德﹐當由有念以至無念﹐共超大道希夷之關。悟多生趨向之非﹐識正性指歸之樂。隨緣展轉﹐超覺地以安閒﹔任運逍遙﹐證福鄕而遊宴。永脫鱗介羽毛之苦﹐獲生安樂淸靜之邦。恩不虛捐﹐當效珠環之報﹔德宜漸積﹐須堅金石之忱。稽首皈依﹐無極大道。

四生流浪久沈淪﹐業力膠纏本性昏。幸際恩光歸彼岸﹐宜回覺照脫迷津。惡都落滅冤愆罪﹐善地皈依惠愛仁。厚德無垠知感戴﹐密垂福慶萬齡春。和不可思議功德

放生

伏以集康寧妙德之福﹐由積世之精修﹔憫蠢動含靈之情﹐本宿生之業對。六塵輪轉﹐萬劫循環。有地獄﹐有天堂﹐品類均明於趨向﹔無眾生﹐無壽者﹐飛潛同受於陶鎔。以今道气旁周﹐靈光下燭。上帝普昭天漏泉之惠﹐羣生膺回骸起死之仁。翩翩云飛﹐山深林密﹔洋洋川泳﹐海晏河淸。藉聖主仁德天齊﹐好生志切。植今辰之福果﹐綿億載之洪基。陶九有之春臺﹐開八荒之壽域。淸眾虔誠﹐諷誦如法。

靈書中篇

向來

回向

向來放生功德﹐無限良因。仗三寶以證明﹐冀眾眞之鑑映。伏願仁及艸木﹐化洽虫魚。盡宇宙高下之中﹐仁風披拂﹔極天地圓方之外﹐惠日舒明。悉令萬類之沾恩﹐不使一夫之失所。上報生成之德﹐旁敷化育之仁。凡厥有情﹐悉歸正道。爲如上因緣﹐念玄都萬壽天尊﹑太平護國天尊﹑好生度命天尊﹑福生無量天尊﹐不可思議功德。

金籙齋放生儀竟

