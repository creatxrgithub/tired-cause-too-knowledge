玉籙資度設醮儀

經名﹕玉蘇資度設醮儀。一卷。底本出處﹕《正統道藏》洞玄部威儀類。

玉籙資度設醮儀

法事如式

各禮師﹐存念如法

請宣神咒

五靈列位﹐煥明五方。始皇護魂﹐丹老衛形。皓靈侍魄﹐黑帝攝生。中央黃帝﹐統禦萬眞。元皇告下﹐幽夜開光。罪消北府﹐名列南昌。金籙定籍﹐玉字除殃。朱陵煉質﹐飛神太倉。三官九府﹐無極神鄕。。普受開度﹐上生天堂。和與道合眞。

鳴法鼓二十四通

無上三天玄元始三炁太上道君﹑太上老君﹐召出臣身中三五功曹﹑左右官使者﹑左右捧香驛龍騎吏﹑侍香金童﹑傳言散花玉女﹑五帝直符直日香官﹐各三十六人出。出者﹐嚴裝顯服﹐冠帶垂纓。關啟玄壇土地﹐方域神眞。臣今設醮朝修﹐謹奏爲入意其諸齋悃﹐具載靑詞。願得太上至眞道炁靈寶慧光下降﹐流入臣等身中﹐令臣所啟之誠﹐速達徑禦至眞無極大道三淸上聖﹑昊天金闕玉皇上帝﹑東極慈尊靑玄上帝道前。

請稱法位

具位臣﹐姓某與臨壇官眾等﹐謹同誠上啟太上無極大道虛無自然元始天尊﹐太上道君﹐太上老君﹐昊天玉皇上帝﹐紫微天皇大帝﹐紫微北極大帝﹐后土皇地祇﹐東極慈尊運明保元上帝﹐十方應化救苦天尊﹐九天生神上帝﹐三十二天上帝﹐五靈五老上帝﹐上淸十一曜星君﹑二十八宿星君﹐三元三官大帝﹐北極四聖眞君﹐北極九府上眞道君﹐泰玄樞機三省上相眞君﹐靈寶五師眞君﹐九天諸司眞宰天曹﹑諸司眞君﹐大慈大悲救苦眞人﹐大慈大悲大惠眞人﹐妙行眞人﹐法解眞人﹐太乙玄生府靑玄黃籙院主宰仙官﹐黃籙九司仙靈﹐九天普度仙眞靈官﹐三元三官九府眞宰﹐五嶽五帝眞君﹐祖玄眞師眞人﹐五天聖帝﹐本派經籍度師眞人﹐北陰玄天酆都大帝﹐六洞十宮﹑九幽冥路﹑主執神靈﹐京都城隍諸廟聖眾﹐三界應感一切眞靈。臣聞﹐赤明開圖﹐祖炁散洪蒙之粹﹔靑華禦極﹐神光敷混沌之精。握蒼蓋而稟淸微﹐臨黃輿而蘇北郁。靈風鼓舞﹐威神徧滿於十方﹔甘露涵濡﹐慧力圓通於三界。凝紫金之瑞相﹐宴碧玉之祥區。二府云聯﹐九司星列。尋聲赴感﹐慈悲演妙於香林﹔應化分身﹐道德凝玄於騫樹。天人皈命﹐幽顯傾心。臣等一念疏淪﹐五體澄虛。行道修齋﹐已拜鴻厖之惠﹔瞻天望聖﹐爰殫螻蟻之誠。莫結艸以攄誠﹐姑采蘋而致薦。伏願龍旗翠節﹐詡霄景於玄虛﹔鳳葆珠幢﹐擁靈輝於碧落。淸蹕肅獅頭之駕﹐黃麾嚴豹尾之塵。十華之日﹐駟來臨風雲合景﹔三極之霞﹐驂迂蒞水月交輝。不忘應感之私﹐悉副懇祈之切。臣等不勝瞻天望聖激切之至。與醮列眞﹐先當奉請。

降兩班與醮列眞

三界眾眞﹐醮筵列聖。向伸拜請﹐諒沐光臨。請各整於仙班﹐共祗迎於帝禦。

降九禦

鸞輿至止﹐鶴駕臨軒。與醮列眞﹐如儀朝禮。朝禮旣周﹐請升醮座。禮官上香﹐酒陳初獻。

舉散花

重稱法位

具位臣姓某與臨壇官眾等﹐謹同誠上啟三淸上聖﹐東極慈尊﹐三界眞仙﹐無鞅聖眾。臣聞﹐雲層列聖﹐靑林凝生炁之華﹔風澤億曹﹐黑壘結迷雲之翳。羅六天之幽府﹐列九地之神鄕。職宰陰陽﹐權司水火。匪廓慶云之汗漫﹐孰開昏霧之冥蒙。俾宴玉芝﹐永超金粟。企神功於浩劫﹐仰願力於中天。虎拜勤渠﹐鳳贍激切。臣等欽奉綸音﹐崇修玉籙﹐資薦某靈﹐益增天福﹐克證道眞。匪請命於妙嚴﹐曷升神於霄極。肅芝壇而肆覲﹐依蓮座以對揚。潔己首愆﹐精心徼福。果拜登眞之惠﹐特敷證品之功。知恩報恩﹐當罄情於瑤玫﹔上德不德﹐固何意於珠環。葑菲自慚﹐蘋蘩冒列。爰有靑詞﹐謹當宣奏。

宣詞

詞旨具陳﹐淵衷洞鑑。伏願聽卑

不遺﹐流丹恩於惠露﹔臨下有赫﹐逭官玄憲於風霆。混萬聖以時歆﹐羅千眞而日鑑。蒙如蟻禱﹐亶謝洪私。臣等不勝﹐酒陳亞獻。

宣進狀

臣謹重誠上啟三淸上聖﹐東極慈尊﹐三界眞仙﹐無鞅聖眾。臣聞﹐渺渺大羅﹐凝九華之妙炁﹔塵塵剎土﹐現三際之法身。慈云東闡於玄眞﹐聖日上宗於元始。玉毫遠照﹐廓華蓋而六合彌綸﹔金景旋飛﹐下昆侖而九幽昭朗。枝灑空靑之蕊﹐瓶流沈碧之英。妙矣玄機﹐大哉至化。凡皈依而有請﹐悉提獎以無遺。用資某靈﹐伏願五神冰瑩﹐萬炁波澄。心易悟未畫之前﹐性頓覺無名之始。驪珠猶耀﹐映滄海以涵虛﹔蟾玉孤明﹐現碧霄而煥景。高步綠霞之景﹐棲身紫極之庭。翠篆承顏﹐侍赤圓於長樂﹔金芝綴武﹐凝靑藹於方諸。上願覆載淸寧﹐儀璘煥耀。山靈薦祉﹐川後呈祥。熙熙藏富於三農﹐桑麻雨足﹔蕩蕩收烽於四鄙﹐楡柳春閒。無焚林竭澤之憂﹐遂戾天躍淵之樂。三途五苦﹐均鼓舞於福鄕﹔四海九州﹐悉歡呼於壽域。皇圖永固﹐宗社隆安。臣等致恭﹐酒陳三獻。

法事

臣謹重誠上啟三淸上聖﹐東極慈尊﹐三界眞仙﹐無鞅聖眾。臣聞﹐旋天色﹐凝天淵﹐函圓方而朗照﹐親有德﹐享有道﹐廓經緯以周流。俯殫翼翼之小心﹐仰扣巍巍之大造。光明濟下﹐冀旌幾奏之勤﹔悅忽質旁﹐諒恕階升之漬。以今敷陳禮畢﹐薦獻情周。蘭煙收鳳鼎之華﹐蓮炬暗龍缸之燼。前瞻翠節﹐將返景於璇霄﹔後矚珠旛﹐已回光於瑤極。月駟逶迆而旁邁﹐雲龍搖曳以高徵。萬聖旋班﹐千眞復位。運元會道﹐百神混合於泥丸﹔入妙凝眞﹐萬炁虛圓於玄化。臣等下情﹐無任不勝攀戀之至。謹稽首頓首﹐奉辭聖駕。

回軿頌

存神燒香

香官使者﹑左右龍虎君﹑侍香諸靈官﹐當令臣設醮朝修之所﹐自然生金液丹碧芝英。百靈眾眞﹐交會在此﹐香火鑪前。當願醮修圓滿﹐景福旁敷。十方仙童玉女﹐接侍蘭煙﹐傳臣向來所啟之誠﹐速達徑禦至眞無極大道三淸上聖﹑昊天金闕玉皇上帝﹑東極慈尊靑玄上帝道前。

寶華圓滿天尊

送聖

化財

向來

回向

玉籙資度設醮儀竟

