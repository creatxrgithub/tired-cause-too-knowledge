金籙齋懺方儀

經名﹕金籙齋懺方儀。一卷。唐末五代杜光庭集。底本出處﹕《正統道藏》洞玄部威儀類。

金籙齋懺方儀

廣成先生杜光庭集

懺方儀

都懺

伏聞﹐元始開圖﹐辟五方而安鎭﹔眞文演化﹐分十極以凝光。總萬象於神機﹐歸羣功於妙有。保寧邦國﹐孚佑帝王。延大寶於無疆﹐播鴻休於有截。今謹有皇帝融神道域﹐屬想玄津。思啟洪禋﹐下賫萬寓。謹賫金龍玉璧﹑油燭香花﹑法信紋繒供養之具﹐請披玄蘊﹐敷露眞文﹐歸命十方無極太上靈寶天尊﹑十極天君﹑諸天諸地三光五嶽一切神仙諸靈官。伏冀社稷尊靈﹐宗祧昭穆﹐遊神太極﹐晏景上淸。友八帝於丹陵﹐接五皇於絳府。垂芳萬葉﹐流貺九圍。皇帝繼聖勛﹐華紹蹤義皡。寰區永泰﹐文軌大同。和玉燭於四時﹐葉珠囊於五緯。兆民康樂﹐百谷滋繁。長臻有道之風﹐克暢無爲之化。得道之後﹐升入無形﹐與道合眞。

東方

臣等伏聞﹐勾芒律應﹐分淑气於瑤臺﹔靑帝令行﹔扇和風於玉樹。三光煦嫗﹐九野氤氳。羽戢皆翔﹐鱗潛盡躍。凝輝六合﹐蠢類昭蘇。流貺八宏﹐羣生咸泰。謹有皇帝賫持法信﹐虔設道場﹐披露眞文﹐奉修齋直。歸命東方無極太上靈寶天尊﹐九气天君﹐東鄕神仙諸靈官。伏冀社稷尊靈﹐宗祧先聖﹐云升三境﹐質蛻九淸。謁羣帝於星關﹐攜列位於天路。皇帝四皇接軫﹐六帝齊猷。澤浚東溟﹐壽隆北極。寰中海外﹐俱沐玄休。有識含生﹐長承道化。兵戈戢息﹐風雨以時。五緯順常﹐兆人康泰。得道之後﹐升入無形﹐與道合眞。

南方

臣等伏聞﹐朱陵火帝﹐開月殿而流輝﹔丹霍天君﹐含日精而散彩。禦絳霄而演教﹐聖人光得一之符﹔居赤明以敷經﹐天子啟通三之歷。大弘玄訓﹐作範將來。爲邦國之津梁﹐實幽明之舟輯。今謹有皇帝賫持法信﹐虔設道場﹐披露眞文﹐奉修齋直。歸命南方無極太上靈寶天尊﹐三气天君﹐南鄕神仙諸靈官。伏冀社稷尊靈﹐宗祧先聖。五華芝蓋﹐蔭神於流火之庭﹔三素云軿﹐遊觀於明霞之府。皇帝垂衣化表﹐端拱寰中。辟象魏而納萬方﹐固龍圖而寧九有。三辰葉度﹐四序調年。烽爟不驚﹐休祥自降。俗躋仁壽﹐化洽雍熙。幽夜窮泉﹐飛行蠢動﹐克承明佑﹐咸保物宜。得道之後﹐升入無形﹐與道合眞。

西方

臣等伏聞﹐郁察仙官﹐金眞校長生之籙﹔浮羅寶觀﹐玉帝懸度世之科。大啟眞宗﹐發輝聖緒。弘龜鼎之祚﹐光鳳歷之尊。導羣品於靈臺﹐乘霓廣漠﹔引含生於淨域﹐羽駕太淸。今謹有皇帝賫持法信﹐虔設道場﹐披露眞文﹐奉修齋直。歸命西方無極太上靈寶天尊﹐七气天君﹐西鄕神仙諸靈官。伏冀社稷尊靈﹐宗祧先聖﹐躡金霞而駕景﹐乘玉輅以參眞。證品天階﹐延休帝業。皇帝昆丘比壽﹐兌澤齊貞。握三鏡以君臨﹐盡萬方而撫禦。五風十雨﹐自葉於農祥﹔舜日堯云﹐克彰於睿德。兵鋒偃戢﹐夷夏昭蘇。乾坤永淸﹐億兆同泰。得道之後﹐升入無形﹐與道合眞。

北方

臣等伏聞﹐鎭嶽標奇﹐據陰方而作固﹔玄丘聳翠﹐當北陸以居尊。生一气以含元﹐分三才而會道。仰扶天度﹐上保宸居。爰司罪福之門﹐以顯幽明之位。今謹有皇帝賫持法信﹐虔設道場﹐披露眞文﹐奉修齋直。歸命北方無極太上靈寶天尊﹐五气天君﹐北鄕神仙諸靈官。伏冀社稷尊靈﹐宗祧上聖﹐挹靈津於紫府﹐禦瓊鳳於玄洲。貽貺億千﹐傳光海嶽。皇帝功包九有﹐聖葉三無。廓溟海以流恩﹐並極星而禦眾。金芒玉弩﹐永消兵甲之災﹔天象人文﹐自契升平之運。三邊靜肅﹐九稼丰穠。動息飛沈﹐咸承景化。得道之後﹐升入無形﹐與道合眞。

東北方

臣等伏聞﹐一气初分﹐天道運而無極﹔三光肇映﹐品物形而有倫。呈玉相於寅方﹐散金輝於艮域。翼朱綈之景命﹐爰福帝圖﹔開綠錯之禎文﹐以康天步。今謹有皇帝賫持法信﹐虔設道場﹐披露眞文﹐奉修齋直。歸命東北方無極太上靈寶天尊﹐梵气天君﹐東北鄕神仙諸靈官。伏冀社稷尊靈﹐宗祧列聖。飛步於靑元之境﹐乘眞於碧落之臺。潛播神功﹐允昌休祚。皇帝六符應象﹐萬寓宅心。睿明俾烏兔之暉﹐天壽等乾坤之固。外宣文德﹐旁振武威。稼穡有年﹐烽煙罷警。九幽六趣﹐同均浩蕩之恩﹔絕域窮荒﹐共沐云雷之澤。得道之後﹐升入無形﹐與道合眞。

東南方

臣等伏聞﹐石闕端旒﹐儼仙姿於巽境﹔銅階踐極﹐凝眞相於梵宮。洪濤浮不夜之庭﹐金霧鎖長生之嶽。三壺列翠﹐九海澄光。齊帝道於玆方﹐順朝宗於百谷。今謹有皇帝賫持法信﹐虔設道場﹐敷露眞文﹐奉修齋直。歸命東南方無極太上靈寶天尊﹐梵气天君﹐東南鄕神仙諸靈官。伏冀社稷尊靈﹐宗祧先聖。涉鯨津而永騖﹐羽衛參差﹔指鰲嶺以長遊﹐云程縹緲。皇帝光敷大號﹐遐鼓皇風。超農燧以揚徽﹐掩軒融而縱聖。三光調理﹐五緯順常。俗致和平﹐人登富壽。幽明庶類﹐同洽玄恩。得道之後﹐升入無形﹐與道合眞。

西南方

臣等伏聞﹐金眞撫運﹐朗金鏡於申郊﹔玉聖禦時﹐明玉燭於坤境。玄功幽贊﹐保億載之宏圖﹔至德潛符﹐揚七百之遐祚。神休克被﹐景命惟新。今謹有皇帝賫持法信﹐虔設壇場﹐披露眞文﹐奉修齋直。歸命西南方無極太上靈寶天尊﹐梵气天君﹐西南鄕神仙諸靈官。伏冀社稷尊靈﹐宗祧昭穆。登大明之府﹐出沈默之鄕。延嘉貺於孫謀﹐霈玄滋於帝室。皇帝嵩衡比壽﹐日月齊華。運乾德以君臨﹐配坤輿而安靜。神臯帝籍﹐自表於有年﹔偃革弢弓﹐永臻於至理。羣生遂性﹐萬國又康。得道之後﹐升入無形﹐與道合眞。

西北方

臣等伏聞﹐金墉千里﹐拱宸極以高居﹔琳闕九重﹐峙乾郊而作鎭。仰三成於昆嶠﹐控六紀於戌鄕。乃眞靈之所都﹐實帝道之攸則。今謹有皇帝賫紋繒法信﹐龍璧香華﹐披露眞文﹐奉修齋直。歸命西北方無極太上靈寶天尊﹐梵气天君﹐西北鄕神仙諸靈官。伏冀社稷尊靈﹐宗祧上聖。禦虯驂於天路﹐肅羽衛於云衢。縱賞九淸﹐傳徽萬葉。皇帝凝流體道﹐指玄圃以長尊﹔負扆乘乾﹐與珠衡而永正。化歸淸靜﹐歲吋丰登。鋒鏑不飛﹐禎祥允集。含靈有識﹐咸契眞階。得道之後﹐升入無形﹐與道合眞。

上方

臣等伏聞﹐至道融精﹐惟天爲大。覆三千而不宰﹐包五億以高臨。垂象無私﹐運行靡息。克昌景化﹐以福帝圖。今謹有皇帝賫持法信﹐敷列壇場﹐披露眞文﹐奉修齋直。歸命上方無極太上靈寶天尊﹐玉京玄都紫微金闕三淸三界上聖高尊﹐上鄕神仙諸靈官。伏冀社稷尊靈﹐宗祧先聖。霓旗高舉﹐逍遙三境之中﹔鶴馭還升﹐放曠六虛之上。皇帝體元立極﹐以道乘圖。邁三五之風猷﹐傳億千而遠大﹔與儀璘而並耀﹐配九六而永貞。萬寓咸寧﹐兆人康泰。兵鋒不試﹐文德允孚。凡曰幽明﹐共升道域。得道之後﹐升入無形﹐與道合眞。

下方

臣等伏聞﹐厚載之功﹐寔惟坤德。廓八弦而有截﹐生萬類以無私。鰲浦鵬池﹐旁分固護。十山五嶽﹐遐布威靈。弘大寶於中都﹐總羣休於上國。今謹有皇帝賫持法信﹐虔設道場﹐披露眞文﹐奉修齋直。歸命下方無極太上靈寶天尊﹐十二仙君﹐九宮眞人﹐無極世界嶽瀆神仙諸靈官。伏冀社稷尊靈﹐宗祧先聖。三山八洞﹐遠奉宸遊﹐丹霍靑丘﹐繼登眞格。皇帝克明睿德﹐永禦中天。運玉斗以撫臨﹐辟瑤圖而端穆。三辰皎潔﹐長環北極之尊﹔九地浩茫﹐允福南山之壽。干戈不作﹐谷稼惟丰。動植幽明﹐常臻道化。得道之後﹐升入無形﹐與道合眞。

金籙齋懺方儀竟

