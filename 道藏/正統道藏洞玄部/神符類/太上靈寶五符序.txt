太上洞玄靈寶五符序

經名﹕太上洞玄靈寶五符序。撰人不詳﹐約出於魏晉。系古《靈寶經》之一。葛洪《抱朴子內篇》已引此書。原本一卷﹐後分爲三卷。底本出處﹕《正統道藏》洞玄部神符類。

太上洞玄靈寶五符序卷上

玄古淳和﹐陰陽無綸﹐風不動條﹐雲雨以期。萬物自縱其心﹐蒼生任道而行﹐上對天心﹐天人合气﹐吉凶未兆﹐不聞殺害﹐無懼其凶﹐不欣其吉﹐不見可否之言﹐不生是非之教﹐淳然不虧﹐峙然不損﹐推天任性﹐委地縱命﹐千萬獲所﹐莫傷其和。其和不傷﹐天地無主﹐無主而自化﹐不教之大訓﹐保其命也。於時人年九萬歲﹐然後始學仙道而升天﹐斯將可謂至化﹐順其心也﹐可謂至教。化之無方﹐教亦無迹﹐迹不見而功存﹐訓長守而德沒﹐可謂天和其象﹐三才比同者也。逮三皇之世﹐淳和欲缺﹐微有得失﹐笑怒於色﹐作制以定兆民﹐神靈營身以全眾生﹐可謂競始學而爭已發。羣稱言得失﹐相自然諸兆﹐卦象萬物﹐計玄虛於天地﹐有事之興﹐於此兆矣。及軒轅之時﹐神農世衰﹐諸侯相侵﹐互有攻奪之气﹐明主弗能正也。於是黃帝習甩干戈﹐以徵不廷﹐諸侯咸來賓從﹐而蚩尢最爲暴﹐莫之能伐。炎帝欲侵淩諸侯﹐諸侯咸歸軒轅﹐軒轅乃修德振兵﹐治藝五種﹐拯撫萬民﹐度四方﹐教熊羆狼豹﹑貙虎玃天﹑以與炎帝戰於阪泉之野﹐三戰然後行其志。蚩尢作亂﹐不用帝命﹐於是黃帝乃徵師﹐與蚩尢戰於琢鹿之野﹐遂克之。諸侯因尊軒轅爲天子﹐代神農氏﹐以云命爲云師﹐置左右大監﹐監於萬國鬼神﹐山川封﹐禪﹐與爲多焉。獲寶鼎﹐迎日推莢﹐舉風後﹑力牧﹑恆先﹑大鴻以治民。順天地之紀﹐幽明之故﹐死生之說﹐存亡之難﹐時播百谷艸木﹐淳化鳥獸蠶桑﹐网羅日月星辰﹑水泥土石金玉﹐勞勤心力耳目﹐節用水火什物﹐有土德之瑞﹐故號黃帝。黃帝生二十五子﹐其得姓者十四人。黃帝居軒轅之丘﹐而娶西淩之女﹐是爲累祖。累祖爲黃帝正妃﹐生子二人﹐其後皆有天下。其一曰玄囂﹐是爲靑陽﹐靑陽降居江水。二曰昌意﹐降居弱水。昌意娶蜀山女﹐曰昌僕﹐生高陽。高陽有聖德﹐是爲顓頊﹐黃帝之孫而昌意之子。淵淳有良謀﹐疏通而智﹐養財以任地﹐載時以象天﹐依神靈以信義﹐治气以教民﹐潔誠以祭祠﹐北至於幽陵﹐南至於丹穴﹐西至於流沙﹐東至於蟠木﹐動靜之物﹐大小之神﹐日月所照﹐莫不稱屬焉。生子曰窮蟬﹐而玄囂之孫高辛立﹐是爲帝譽。帝譽﹐黃帝曾孫也。高辛父曰喬極﹐喬極父曰玄囂﹐玄囂父曰黃帝。自玄囂與喬極﹐不得在位﹐至高辛卽帝位﹐高辛於帝顓項爲族子。高辛生而神靈﹐自言其名普施利﹐不於其身﹐聰以知遠﹐明以察微﹐順天之義﹐知民之急﹐仁而威﹐惠而信﹐修身而天下服。取地之物而節用之﹐撫教萬民而利誨之﹐歷日月而迎送之﹐明鬼神而敬事之﹐其色恢恢﹐其德巍巍﹐其動也時﹐其服也工。帝譽旣執中而屍天下﹐日月所照﹐風雨所至﹐莫不從助﹐總得天地之心。其時有天人神眞之官降之﹐乘寶蓋玄車而禦九龍﹐策云馬而發天窗﹐自稱九天眞王﹑三天眞皇﹐並執八光之節﹐佩景云之符﹐到於牧德之臺﹐授帝譽以九天眞靈經﹑三天眞寶符。九天眞金文﹐上開太上通天之气﹐下敷元生神祇之度﹐極混沌而爲限﹐終地幽以生初﹐惟天眞而造其涯﹐下賢不能達其際。九气所陶﹐神齊日月﹐於是物木名艸﹐萬品分別﹐甘苦有味﹐金石殊類。上以營天﹐使二儀無遺﹔下以營人﹐令年命無墜。達觀者希其意﹐入妙者仰其味。然其文繁盛﹐天書難了﹐眞人之言﹐旣不可解﹐太上之心﹐眾叵近測﹐自非上神啟蒙﹐莫見發髴。是以帝嚳自恨﹐其才下徒﹐貴其書而不知其向。帝嚳乃祭天帝北河之壇﹐藏於鐘山之峯﹐封以靑玉之匱﹐以期後聖有功德者令施。其幽滯鐘山﹐弱水之北一萬九千里﹐山高萬二千里﹐其上方七千里﹐周回三萬里﹐自生千芝神艸千四十種﹐人但腳履其上﹐三步乃仙矣。上有金臺七寶紫闕﹐元气之所捨﹐天帝君所治處也。日月所不能照﹐鐘山光耀﹐晝夜朗然﹐照明十萬里外﹐皆星漢所不及。聖人言天缺無西北﹐是鐘山照九陰之下矣。帝堯之時﹐洪水滔天﹐山壞陵崩﹐下民斯憂。堯命求能治水者﹐羣臣四嶽皆曰﹕鯀可。堯曰﹔鯀爲人負命毀族﹐心有缺傷﹐恐不可用。四嶽曰﹕未見復有賢於鯀者﹐願帝試之。於是堯聽四嶽﹐用鯀治水﹐九年而水不息﹐功用不成。於是帝堯乃求人﹐更得舜。舜登用﹐攝行天子之政﹐巡狩行視﹐鯀之治水無功﹐乃殛鯀﹐於羽山以死﹐天下皆以舜之誅爲是。於是舜舉言鯀子禹能﹐而使續鯀之業。堯崩﹐帝舜問四嶽﹕有能美成堯之事者﹐使居官。皆曰﹕伯禹爲司空﹐可成業﹐美堯之功。舜曰﹕嗟然﹐命禹卒平水土。禹拜稽首﹐讓於契﹑后稷﹑臯陶。舜曰﹕汝其往親爾事。禹爲人敏給聰濟﹐其德不違﹐其仁可親﹐其言可信﹐聲爲律﹐身爲度﹐稱以土﹐釁釁穆穆﹐爲綱爲紀。禹乃遂與益﹑后稷﹐奉帝命諸侯百姓﹑興人徒以敷土﹐隨山刊木﹐定高山大川。禹傷先人父鯀之功不成受誅﹐乃勞身焦思﹐居外一十三年﹐過家門不敢入﹐薄衣食致孝於鬼神﹐卑宮室盡力於溝洫﹐陸行乘車﹐水行乘船﹐泥行乘橇﹐山行乘標﹐左準繩﹐右規矩﹐戴四時以開九州﹐通九道﹐陂九澤﹐度九山。令益與眾庶﹐稻可種卑濕。令后稷與眾庶﹐艱食鮮食﹐食少﹐調有餘相給﹐以均諸侯。禹乃行相地宜所有以貢﹐及山川之便利。禹行自冀州始﹐旣爲壺口斷梁及岐﹐旣修太原至於嶽陽﹐覃懷致功至於衡漳恆衛﹐旣從大陸﹐旣作島夷皮服﹐夾右碣石入於河﹐濟河衮州。九河旣導﹐雷夏旣澤﹐濃沮會同﹐桑土旣蠶﹐於是民得下丘居。后土平濟﹐大水旣消﹐爾乃巡狩於鐘山﹐祀上帝於玉闕﹐歸洪勛於天后﹐還大成於萬靈。然後登彼玄峯﹐於繡嶺之阿﹐瓊境之上﹐忽得此書。禹乃更恭齋罄林幽岫﹐請奉佩身。眞人告禹曰﹕汝功德感靈﹐天人並助﹐而年命向雕﹐崄矣哉。乃口訣以長生之道﹐示以眞寶服禦之方﹐分擿而別。還乃計功勞於會稽之野﹐召會羣神於東越之山。是時四气溫隆﹐淸風旣鼓﹐玄功妙暢﹐虛心內治。思退身以滅迹﹐惟藏景於幽緒﹐睹九天之靈奧﹐觀三天之寶囿﹐動以全生爲大順﹐靜以捨精爲久視﹐上覽天經﹐幽而難縷﹐下湣羣生﹐不知其紀﹐乃復鳳翔南山﹐龍峙海島﹐更撰眞靈之玄要﹐集天宮之寶書﹐差次品第﹐分別所修﹐行五色定其方面﹐名其帝號。太上本名爲靈寶五符天文﹐藏於玄臺之中﹐堅石之碽古紅切﹐隱於苗山之岫﹐萬年一出﹐以示不朽。其一通書以南和丹繒﹐隱齋於蒙籠之丘訖﹐封以金英之函﹐印以玄都之章﹐命川澤水神以付震水洞室之君﹐須三千之會﹐當傳與水師傅伯長。其石碽之文﹐乃待大劫一至而宣之耳。禹於是服靈方以匿景﹐葬玆山以顯終﹐仙人解其契﹐愚人謂其亡。大哉神化﹐委身歸宗﹐於戲大君﹐玄迹高通﹐萬劫驗其書﹐道詠須其方﹐陽九見上天之書﹐百六告傳氏之功﹐洪唱千代﹐蘭气遺芳者也。

其後昊王闔閭十有二年孟春正月﹐命橶江湖﹐耀旗蛟龍﹐觀兵於敵國﹐解帶乎包山。包山隱居爲使者﹐號曰龍威丈人﹐令極洞室之所﹐深履洪穴之源。包山隱居﹐得道者也。處於昊山﹐莫知其名﹐敖兀不羣﹐高離世榮﹐時人號日包山隱居。闔閭數親駕修敬﹐問以安危。是其時嘗共講此源路之由﹐故爲其暫使乎。隱居於是帶燭載火﹐晝夜行邁一百七十四日而返。旣還具說云﹕不知其所極﹐隱居當步行可七千餘里﹐忽遇艸孔雜穴﹐千徑百路﹐沙道亂來﹐俱會一處﹐形象相似﹐門戶同類。其叢徑之口﹐有金城玉屋﹐周回五百里﹐於眾道中央﹐明月朗煥﹐華照逸光﹐其中帷帳牀機﹐窗牖密房﹐錯以紫玉﹐飾以黃金﹐云廈淩天﹐莫識其狀。於是顧盻無人﹐瞻望城傍﹐見題門上曰天后別宮﹐題戶上曰太陰之堂。隱居知是神館﹐不敢冒進門內﹐乃更齋戒﹐思眞三日﹐束脩而入﹐看行其內﹐於玉房之中﹐北機之上﹐有一卷赤素書﹐字不可解。隱居再拜取書曰﹕下土小臣﹐爲吳王使﹐請此神文﹐以爲外施眞气信效。旣還出外﹐而見其門戶自閉﹐聞其中有簫鼓激響﹐人馬之聲。隱居震懼﹐不敢久息﹐又不敢復進前路﹐恐致迷亂﹐不知歸向。於是回返﹐賫所得書以獻闔閭。自說初入乃小晻﹐須火而進﹐然猶自分別朦冥﹐道中四方上下﹐皆是靑石﹐方五六丈許﹐略爲齊等。時復有廣狹處﹐其腳所履﹐猶有水濕﹐或一二里間。隱居行當出一千里﹐不復冥時﹐自然光照如白日﹐大道高燥揚塵﹐左右有陰陽溝﹐三十里輒有一石井﹐水味甘美﹐飲之自飽不饑。或見人馬之迹﹐旁入他道。其隱居所行路﹐及左右壁﹐似白石﹐石皆洞照有光﹐廣七八十丈﹐高曁二百許丈。轉近至洞庭﹐不復見上所極﹐仰視如天﹐而日光愈明﹐明如日盛中時。又不溫不凍﹐和气沖然﹐聞芳香之气郁勃﹐終而不休。及道邊有房室亭傳﹐奇瑋琱鏤﹐不可目名。旣至眾道口﹐周行廣狹﹐隱居迥匝﹐相去可四五十里﹐四面有玉柱爲揭﹐題曰九泉洞庭之墟。其間植林樹成行﹐綠葉紫榮﹐玄艸白華﹐皆不知其名也。五色自生﹐七寶光耀晃晃﹐飛鳳翔其巓﹐龍麟戲其下。斯實天地之靈府﹐眞一人之盛館也。隱居具書其所履見示王﹐王肅然駭聽﹐乃淸齋靜臺﹐祭天而受書焉。卽其年太昊風雨以時﹐五穀丰熟﹐兆庶樂業﹐國內安融。闔閭珍貴其天文﹐而不解其辭﹐乃遣使者賫此書﹐封以黃金之檢﹐印以玉皇之璽﹐書旨以問魯大夫孔丘。使者到魯國﹐奉書跪於丘前曰﹕吳王昔命駕出遊﹐瞻望海津﹐息卒於東林之丘﹐遊宴乎北包之山。於是秣駟戢輿﹐忽有赤烏遊翔其間﹐銜此素書﹐墮王車前。大人元吉﹐靈瑞自天﹐饗國萬紀﹐金石長存。使臣出國﹐奉賫天文﹐願告禎祥來福之因。丘恬然閒居﹐不發其函﹐乃答使者曰﹕丘昔遊於西河之上﹐聞童謠歌曰﹕吳王出遊觀震湖﹐龍威丈人名隱居﹐北上包山入靈墟﹐乃造洞庭竊禹書﹐天帝大文不可舒﹐此傅伯長百六初﹐今𨿽取出喪國閭。丘案童謠之言﹐昔夏禹治水﹐拓平山川﹐功舉事訖﹐巡狩於鐘山之阿﹐得黃帝﹑帝譽等所受藏﹐上三天太上靈寶眞經。後遊會稽﹐更演解靈寶玄文﹐撰以爲靈寶文﹐藏一通於名山石碩﹐付一通於水神﹐當有得道道士﹐得之而獻王者。丘恐此書﹐必靈寶符太上眞文也。若以赤烏所銜而墮﹐丘未詳也。使者跪謝﹕伏實如大夫之言。子路侍側﹐曰﹕奉君之使﹐罔君之命﹐非忠臣也。入國而期有司﹐受事而姦其辭﹐非良使。彼狡人矣﹐由請討之。孔子曰﹕夫振裳以冥太陽﹐仰手而障之白日﹐陽光其可掩乎﹐日月其可蔽乎。此二象焉﹐怪掩塞之爲惡耶。苟照之所逮﹐無傷也﹐汝無伐焉。孔子乃告使者曰﹕此天官之靈蘊﹐大聖之所撰﹐上敍太和陰陽之气﹐下論道化養生之會﹐惟仙人能用其文﹐君王不能得其術。若乃抗身幽邈﹐遠尋自然﹐避羅鎖於無爲﹐豁爭競於深山幽居﹐是時問丘﹐將或告王靈文之奇奧﹐太上之微言也。遂以書還使者﹐不開視也。使者歸﹐具說丘言。闔閭自傷方薄﹐嘆息而絕望﹐遂不復重求解釋也。乃藏之神綰﹐祕貴靈文﹐其後閒旦﹐親自取視﹐函封不脫而失書所在矣。夫差獲之於勞山﹐終有殺滅之患﹐闔閭探之於洞庭﹐遂爲勾踐所並。是由丘所說童謠之言﹐喪國閭徵矣。夫神文非啟授而攬之者﹐鮮不爲禍也。天書非道同而傳之者﹐無有不嬰罰於玄都也。

華子期者﹐九江人也。少好仙道﹐入山隱迹﹐采服艸藥﹐棲身林阜二十餘年。忽遇甪裏先生﹐乃授之仙隱靈寶方﹐一曰河圖隱存符﹐二曰伊雒飛龜﹐三曰平衡。案合服之﹐日更少壯﹐色如少女﹐一日行五百里﹐能舉千斤﹐一歲十易皮。乃入潛山中﹐而白日升天矣。

仙人挹服五方諸天气經

華子期受甪裏先生訣﹐樂子長書出神名。

東方靑牙九气之天﹐其气煙如春艸之始萌﹐其光如暉日之初隆﹐下有朝華之淵﹐上有流英之宮﹐室有靑腰玉女﹐堂有太上眞王。玉女乘九山之獸﹐眞王駕九光神龍﹐上導九天之气﹐下引九泉之流芳﹐養二儀以長存﹐護陰陽以流通﹐天致元精於太極﹐地保山嶽於句芒﹐神運虛於寂臺﹐人養五藏於唇鋒。所以營漑之者無極﹐存之者不終。於是回萬劫而更始﹐卻衰朽而童蒙。爾乃鵬奏九遐﹐上登玄洞﹐仰尋太眞之靈官﹐與仙僚而爲宗。大哉靈寶靑牙﹐長存由九气之功。

南方朱丹三气之天﹐其气煙如絳雲之苞白日﹐其光如玄玉之映流淵﹐下有赤泉之泓池﹐上有長生之朱宮﹐室有太丹玉女﹐居於太陽三山之上。堂有元气丈人﹐駕三角之麟﹐上導泰淸玄元之靈化﹐下和三气之陶館﹐令萬物之永存﹐運天精於南夏﹐養人精於丹唇。所以采之者無終﹐營之者永存。於是卻凋老而反嬰﹐還枯朽而茂繁﹐攘秋霜之落葉﹐反光華於萬春。爾乃龍盻虛空﹐鸞翔云端﹐忽縱心而豁慮﹐無塵埃之是戀。大哉靈寶朱丹﹐長生由三气之勛。

中央元洞大帝之山﹐上出黃气﹐下治地門﹐其气煙如雲﹐徑蒸九天﹐元精往來﹐气直如弦﹐上通太上無極﹐下生神靈。其光如飛景之羅朝日﹐其明如朗月之照幽城﹐內有玄膺九窗之闕﹐外有醴泉玉漿之淵﹐眞人名曰子丹﹐天中號黃庭戊己天倉玉女﹐卻死主養生宮﹐號曰大帝。總禦九天之眞﹐乘地軸之輦﹐從六甲六丁﹐遷賞道功﹐誅伐魔精﹐上導自然之和﹐下極五土之靈﹐天地守以不虧﹐陰陽用玆不傾﹐天气柔順而無極﹐人漱唇齒以不零。於是抗虞淵之日﹐反朝霞之始明﹐回惛朽之枯叟﹐革休滅之方淸﹐光顏燁然而還初﹐神气充實以流盈。爾乃虯步八域﹐上升雲路﹐超羣萃以淩眄﹐挹天气以自度﹐友眞仙於太微﹐後三光而告暮。大哉靈寶黃庭﹐長生由一气之固。

西方明石七气之天﹐其气煙如明月之落於景云﹐其光如幽夜之睹於明珠﹐白龍銜芝艸而啟騰﹐靈眞降素醴而沾濡﹐斯乃七天之靈澤﹐上眞之瓊腴﹐气甘和而譫妙﹐𨿽鼎味而不殊。下有玉泉之長河﹐上有流英之樓宇﹐室有太上素女﹐堂有元气大夫。乘崩山之獰虎﹐騁云輦於虛無﹐上導洪精於七天﹐下和眾生於云衢﹐抱云露於皓芝﹐飲靈液於龍須﹐叩天池而鳴鼓﹐收甘津於舌端。所以存之者莫墜﹐爲之者永居﹐是以卻素髮而玄黑﹐反枯朽而嬰孩。爾乃鳳舞景漢﹐朗嘯淸虛﹐枕云岫而煉神﹐養精和於太初﹐致眞人而爲友﹐安知榮辱之所如。大哉靈寶明石﹐長生由七气之娛。

北方玄滋五气之天﹐其气煙如飄風之激於炎林﹐其光如流星之墮於洪波﹐煎玉飴於龍鼎﹐汲玄气於天湖。下有長生之淵﹐中有太上之家﹐室有夜光玉女﹐服雲林之翠羅﹐乘靈虯以啟眞﹐駕鹿輦於天河﹐上導五常之流气﹐下拯萬生之眾﹐和護二儀而不傾﹐保羣命以永遐﹐天致元精於太玄﹐眞人養三府於齒牙。所以爲之者長存﹐用之者壽多﹐漱神津於元首﹐合淳气而弗華。於是回陽光之西傾﹐還昊日於東陵﹐卻衰枯之絕煙﹐反童稚而方升。爾乃鴻鼓云池﹐勃郁而龍騰﹐友眞人以論好﹐與靈仙而高登﹐其德洪矣﹐焉有能勝。大哉靈寶玄滋﹐長生由五气之興。

靈寶五帝官將號

夏禹撰出天文中字﹐會稽南山之陽所演集。

東方靈威仰﹐號曰蒼帝﹐其神甲乙﹐服色尙靑﹐駕蒼龍﹐建靑旗﹐气爲木﹐星爲歲﹐從羣神九十萬人﹐上和春气﹐下生萬物。

南方赤飄弩﹐號曰赤帝﹐其神丙丁﹐服色尙赤﹐駕赤龍﹐建朱旗﹐气爲火﹐星爲熒惑﹐從羣神三十萬人﹐上和夏气﹐下長萬物。

中央含樞紐﹐號曰黃帝﹐其神戊己﹐服色尙黃﹐駕黃龍﹐建黃旗﹐气爲土﹐星爲鎭﹐從羣神十二萬人﹐下和土气﹐上戴九天。

西方曜魄寶﹐號曰白帝﹐其神庚辛﹐服色尙白﹐駕白龍﹐建素旗﹐气爲金﹐星爲太白﹐從羣神七十萬人﹐上和秋气﹐下收萬物。

北方隱侯局﹐號曰黑帝﹐其神壬癸﹐服色尙玄﹐駕黑龍﹐建皂旗﹐气爲水﹐星爲辰﹐從羣神五十萬人﹐上和冬气﹐下藏萬物。

靈寶要訣

霍林仙人授樂子長﹐隱於勞盛山之陰。

道士入山采藥﹐采八石靈芝合丹液﹐及隱身林岫以卻眾精﹐諸無靈寶五符者﹐神藥沈匿﹐八石隱形﹐芝英藏光﹐所學不成﹐邪气試犯﹐鬼怪振驚矣。諸見魍魎之妖﹐以靈符指之﹐卽自消滅。若山精恐脇﹐亦登摧折﹐千變萬化惟其所恣也。道士不可妄行非道﹐非道之法﹐當遠之也。子之愼至矣。遵大法者﹐卽便收對羣神﹐攝召萬靈﹐斬截凶魔﹐佩五文於肘間﹐招仙眞於九霄﹐祕靈寶於五方﹐非同契而永幽。斯乃上皇之玄教﹐文命藏之於東苗﹐誓萬劫而一宣﹐然後睹天書之弗凋。閉口則福微而著﹐泄漏則禍重而梟﹐是以帝嚳之至親﹐不與囂子於唐堯。

太淸五始法

行東方之道﹐木肝王﹐心爲上相。常以立春﹑春分入靖室﹐各首其外﹐暝目存其內﹐思肝气正靑﹐赤神侍之﹐黃气養之。隨身正靑﹐上與天通﹐太淸元气﹐下入身中﹐勾芒來至﹐老君主之。王者行之﹐則麒麟至﹐翔鳳發﹐而萬物華茂﹐歲星順度﹐精通太微﹐南夷服﹐靈瑞至。

東方仁﹐木王﹐火相﹐土死﹐金囚﹐水休﹐囚死當養子爲父報仇。

行南方之道﹐火心王﹐脾爲上相。常以立夏﹑夏至入靖室﹐各首其臥﹐瞑

目存神﹐內思心气正赤如日﹐黃神侍之﹐白气養之﹐隨身正赤﹐上與天通﹐太淸元气﹐下入身中﹐祝融來至﹐太一主之。王者行之﹐鳳凰來翔﹐甘露降﹐景風扇﹐萬物育長﹐天垂景星﹐熒惑順常﹐萐莆生﹐嘉禾成﹐西夷服﹐中國丰。

南方禮﹐火王﹐土相﹐金死﹐水囚﹐木休﹐囚死當養子爲父報仇。

行西方之道﹐金肺王﹐腎爲上相﹐常以立秋﹑秋分入靖室﹐各首其臥﹐暝目存神﹐內思肺气正白﹐黑神侍之﹐靑气養之﹐隨身正白﹐上與天通﹐太淸元气﹐下入身中﹐蓐收來至﹐太和主之。王者行之﹐白虎見仁﹐被厭子﹐蠱毒藏形﹐淸風新雨﹐五穀熟成﹐萬機得序﹐玉衡順平﹐天馬來下﹐太白順行﹐東夷服﹐鸞鳥至。

西方義﹐金王﹐水相﹐木死﹐火囚﹐土休﹐囚死當養子爲父報仇。

行北方之道﹐水腎王﹐肝爲上相﹐常以立冬﹑冬至入靖室﹐各首其臥﹐暝目存神﹐內思念腎气正黑﹐元气漂漂﹐如山出云﹐浮行著天﹐上與天通﹐太淸元气﹐下入身中﹐一身盡熱﹐赤气養之﹐玄黃五色﹐玄冥來至﹐道君主之。王者行之﹐萬水流通﹐神龜鮮文﹐理風戢雨﹐萬物閉藏﹐休養黃泉﹐勿妄夭傷﹐辰星順度﹐文曜不絕﹐南夷服﹐黑丹出。

北方智﹐水王﹐木相﹐火死﹐土囚﹐金休﹐囚死當養子爲父報仇。

行中央戊己之道﹐土脾王﹐肺爲上相﹐六月土王日入靖室﹐正向南坐﹐暝目存神﹐內思脾气正黃﹐白气侍之﹐黑气養之﹐隨身正黃﹐上與天通﹐太淸元气﹐下入身中﹐正黃渾如雞子﹐澹泊無爲﹐萬物自理﹐禺彊來至﹐道君主之。王者行之﹐則八方被化﹐百神並營﹐地吐醴泉﹐天垂景星﹐黃龍見升﹐精芝英茂﹐威僖生﹐甘露降﹐禾稼成﹐四夷降伏﹐天下太平。

中央戊己信﹐土王﹐金相﹐水死﹐木囚﹐火休﹐囚死當養子爲父報仇。

食日月精之道

食日之精﹐可以長生。常以月一日﹑三日﹑五日﹑七日﹑九日﹑十五日﹐日初出時﹐披髮向日﹐暝目念心中有小童子﹐絳衣文彩﹐五色熠耀正赤。兩手以摩面﹐下至心﹐十二反爲之﹐日精正赤黃气﹐來在目前﹐入口中﹐咽之二九﹐以手摩送之。咒曰﹕

日君元陽﹐與我合德﹐俱養絳宮中小童子。須臾念下至丹田中止﹐令人長生。

食月之精﹐以養腎根﹐白髮復黑。常以夜半﹐思腎間白气﹐周行身中﹐上至腦戶﹐下至兩足心。自然之道﹐易致難行。常以月十五日﹐向月咒曰﹕

月君元陰﹐與我合德﹐俱養丹田中小童子。因暝目自念﹐月白黃精气﹐來在目前﹐入口中﹐咽之三七而止﹐以手摩送之﹐下至丹田中止。

中黃道君曰﹕天生萬物﹐人爲貴。人一身形﹐包含天地﹐日月北斗﹐璇璣玉衡﹐五嶽四瀆﹐山川河海﹐風伯雨師﹐靈星社稷﹐麒麟鳳凰﹐龍虎玄武﹐五穀桑麻﹐六畜牛馬﹐鳥獸魚鰲龜鼉﹐竹木百艸﹐無所不法也。亦立天子﹐置三公九卿﹑二十七大夫﹑八十一元士。亦布九州﹑百二十郡﹑千二百縣﹑萬八千鄕﹑三萬六千亭﹑十八萬堠。亦有宮闕﹑家宅﹑門戶﹑井竈﹑釜甑﹑粳糧黍稷﹐諸神可飲食者﹐人而知之﹐卽可長生也。

人頭圓象天﹐足方法地﹐發爲星辰﹐目爲日月﹐眉爲北斗﹐耳爲社稷﹐鼻爲丘山﹐口爲江河﹐齒爲玉石﹐四肢爲四時。五臟法五行﹐亦爲五帝﹐亦爲五曹﹐上爲五星﹐下爲五嶽﹐內爲五王﹐外爲五德﹐升爲五云﹐化爲五龍。五臟者﹐謂肺﹑心﹑肝﹑脾﹑腎也。六腑者﹐膽爲肝腑﹐胃爲脾腑﹐大腸爲肺腑﹐小腸爲心腑﹐膀胱爲腎腑﹐臍爲都鄕腑。膽爲天子大道君﹐脾爲皇后貴女﹐心爲太尉公﹐左腎爲司徒公﹐右腎爲司空公。八卦神八者﹐並臍太一﹐爲九卿。十二環樓神十二人﹐脾中諫議大夫十二人﹐並三膲神三人﹐合二十七大夫。四肢神爲八十一元士﹐上元气爲冠蓋使者﹐下元气爲大鴻臚。上部九變﹐中部九孔﹐下部九名﹐法九州也。三公府﹑九卿府﹑二十七大夫府﹑八十一元士府﹐合爲百二十府。府內爲五曹﹐外爲五官﹐合爲十官﹐爲千二百縣。中神萬八千﹐爲萬八千鄕。上神三萬六千﹐爲三萬六千亭。亭有五堠﹐爲十八萬堠。又肺爲玉堂宮尙書府﹐心爲絳宮元陽府﹐肝爲靑陽宮蘭臺府﹐膽爲紫微宮無極府﹐脾爲中宮太素府﹐腎爲幽昌宮太和府。

子欲爲道﹐長生不死﹐當先存其神﹐養其根﹐行其气﹐呼其名。頭髮之神七人﹐字尋長。項上神三人﹐東王父。腦戶中神南極君﹐字元先。眉間神天靈君。兩耳神四人﹐字嬌女。兩目神六人﹐字英明。鼻中神﹐字通盧。口神﹐字丹珠。舌神﹐字丹黃。齒神三十六人﹐字衛士。喉中神﹐字虎賁。兩眉神﹐字爵神。兩手神﹐字魄陰。肺神﹐字鴻鴻。心神﹐字呴呴。肝神﹐字臨臨。膽神﹐字獲獲。胃神﹐字沮沮。脾神﹐字裨裨。兩腎神﹐字漂漂。臍中神﹐字玉靈子。丹田中神﹐字藏精。大腸神﹐字沌沌。小腸神﹐字梁梁。陰神﹐字窮英。女人神﹐字丹精。兩體神﹐字陰陰。兩膝神﹐字膒公。兩脛神﹐字隨孔子。兩足神﹐字柱天力士。

子暝欲臥﹐從上三呼之﹐竟乃止。若體有疾痛處﹐皆隨痛所﹐九呼其名﹐令神治之。正臥瞑目﹐存其神﹐所疾立愈。月望朔﹑分至之日夕﹐皆存神內視﹐召呼體上神名﹐使令拘魂制魄。眞人曰﹕子欲登仙﹐當召身神。

中黃老君曰﹕子旣知身藏之神名﹐又當知天地父母赤子之家﹐五城十二樓眞人﹐祕之於太淸玄和之府﹐叢霄之觀﹐非有仙錄者﹐不見其篇矣。甪裏先生口傳之訣於華子期。有欲知天地父母赤子﹐三一也。天一在華蓋下﹐人一在斗戶﹐地一在日月所遊。三一煌煌如明珠﹐子不守之﹐生復何求。又地一在日月所遊﹐人一在斗戶﹐天一在華蓋下﹐元气翩翩相引也。神龜在中正頗俄﹐子欲得之當問我。一之所在安在玆﹐不但守雄復守雌。一在無形甚難知﹐子不知一萬事失。大如雞子黃﹐其色如甘橘﹐出爲半﹐入爲一﹐子能守之萬事畢。三一者﹐身上之三宮也。頭﹑心﹑臍﹐謂之三宮也。旣已知天地父母赤子之家﹐五城十二樓眞人﹐須當知服神丹金液﹑太陽流珠太一﹐必爲三天宮人。子不服此三元﹐虛自苦耳。

第一先存五獸者﹐靑龍﹑白虎﹑朱雀﹑玄武是也﹐中央黃麟。此五獸忽變爲山林﹐其四方林外﹐有仙人虎賁羽林郎﹐面各八人﹐存之廣狹隨意﹐可隱萬人。

第二當召身中神﹐從頭至足﹐存其神﹐養其根﹐行其气﹐呼其名﹐必得長生神仙。

第三守地一﹐名曰丹田﹐皓白如雲﹐五色玄黃﹐道母所居﹐溺水胞中。

第四守人一﹐名曰絳宮﹐南極太一﹐赤子小童﹐右月左日﹐魂魄合並。

第五守天一﹐名曰紫宮﹐大如混雞子﹐九色玄黃﹐交結星歷﹐身上紀綱。

第六食神丹﹐太陽之精。常以月一日始七之生﹐三五七九及九月半甲子﹑丙午日爲之。入室暝目﹐存日精赤气﹐下入口中﹐而咽之八十一气。眞人曰﹕食日之精﹐與天地相傾。

第七食金液﹐玄水之精。常月十五日時加夜半﹐入室暝目﹐存月精正白﹐下入口中﹐而咽之四十九气。眞人曰﹕食月之精﹐是故長生。

第八食星玄气來下﹐靑白丹黃。常用有星夕初夜之時﹐入室瞑目﹐春存歲星之精靑气﹐下入口中﹐而咽之九十气止﹔夏存熒惑之精赤气﹐下入口中﹐而咽之三十气止﹔秋存太白星之精白气﹐下入口中﹐而咽之七十气止﹔冬存辰星之精黑气﹐下入口中﹐而咽之五十气止﹔四季之月二日﹐存鎭星之精黃气﹐下入口中﹐十二咽之止。四季月﹐十二月﹑三月﹑六月﹑九月是也。用月二日爲之﹐內視精心﹐自見其气。眞人曰﹕食星之气﹐與天相曁。

第九行太極紫雲彌天﹐升降上下﹐混沌自然。是謂八節之日﹐入室暝目內視﹐存泥丸中紫气出上升天﹐絳宮中赤气出上升天﹐丹田中黃气出上升天。須臾﹐有三童子從天來下。其一童子衣紫衣﹐號護腦眞人﹐從紫气中徑下﹐來入泥丸宮﹐紫气隨從還腦門。其一童子衣赤衣﹐號護心赤子﹐從赤气中徑來下﹐入絳宮中﹐赤气隨從還心中。其一童子衣黃衣﹐號護藏靈人﹐從黃气中來下﹐徑入丹田中﹐黃气隨從還臍門。如是此三童子﹐補气除惡﹐練摩血气﹐勅魂安魄﹐定心充脈﹐使光澤流通﹐津池補滿。良久間﹐體中休休納納﹐頤頤挹挹﹐卽三童子護身之力。極念爲之﹐思存三宮心充門開﹐三童子忽飛還上天﹐門登閉矣。

眞人曰﹕子欲不忘﹐審致天童。天童來下﹐乘空爲馬﹐護子身神﹐是以成仙。子不存神﹐尸魄上言。其道有九﹐爲之者壽。鐘山眞人﹐傳之於禹﹐與天相保﹐上升玄府焉。

夏禹授鐘山眞人食日月星之法

隱之於洞庭之墟。

食日之精﹐子必長生﹐緣以上天謁元先。常以月一日﹑三日﹑五日﹑七日﹑九日﹑十五日﹐日出時至日中食先﹐念心中有日﹐日中有玄蓋﹐蓋下有小童正赤﹐赤气徧身中身外九重﹐思气滿頭﹐從頂出﹐上升天﹐繞日九重。咒曰﹕日君元陽﹐還歸絳宮﹐與我合德﹐俱養小童。因思日精來下﹐入鼻孔口中﹐咽之三九﹐滿心中。心中有三人﹐左卽太一父也﹐右卽玄光母也﹐中央卽赤子小童也。坐金林玉榻﹐執玉柈玉杯﹐杯中玉英神酒﹐並天芝艸見在﹐食飲之﹐仍不饑渴而長生矣。

食月之精﹐可以長生﹐緣之以上天。常以十五日夜半時﹐向月再拜﹐咒曰﹕月君元陰﹐還歸丹田﹐與我合德﹐俱養小童。因思月白气黃精來下﹐入鼻口中﹐咽之三七而止。月精托腎根﹐長生矣。

食星之精﹐上升太淸。常以日出﹑哺時﹑日中﹑夜半﹐上念北極太皇星。咒曰﹕皇天上帝﹐太上道君﹐曾孫小兆某甲好道﹐願得長生。因念星精來下﹐在兩眉之間﹐流入鼻孔口中﹐咽之三五﹐思气滿心膽脾中。脾中有道母﹐主哺養赤子﹐卽不饑長生矣。

太上洞玄靈寶五符序卷上竟

音釋

碽古紅切。萐山洽切。莆方琿切。

太上洞玄靈寶五符序卷中

靈寶服食五芝之精

老君曰﹕松生千歲﹐脂凝通神﹐下入於地﹐藏姓易名﹐棄本卽大﹐因根成形﹐名曰威僖﹐一字茯苓。辟兵陸沈﹐出窈入冥﹐不饑不渴﹐日月合並﹐子能服之﹐卽得長生。

老君曰﹕苟虱養體﹐住色還年﹐一字胡麻﹐本生大宛﹐生來萬歲﹐來東度關﹐畱在中土﹐斷絕胡蠻。含水之精﹐卻風除寒﹐自名巨勝﹐擯逐邪姦﹐服之不息﹐與世長存。巨勝﹑威僖結親﹐出胡國﹐能調和精神﹐子能服之﹐故得長生。

老君曰﹕椒生蜀漢﹐含气太陰﹐天地俱生﹐變化陸沈﹐故能卻濕﹐邪不敢侵﹐啖鬼蠱毒﹐靡有不禁。子能常服﹐所欲恣心﹐世之祕奧﹐其道甚深﹐堅藏勿泄﹐不用萬金。

老君曰﹕姜生太陽﹐與椒同鄕﹐俱出善土﹐窈窕山間﹐堅固不動﹐以依水泉﹑含气熒惑﹐守土本根﹐背陰向陽﹐與世常存。故能辟濕﹐劫寒就溫﹐除邪斬疾﹐閉塞鬼門﹐子能常服﹐壽若干坤。

老君曰﹕菖蒲生澤﹐附近探淵﹐下濕之地﹐浦瀆水濱﹐有生高山﹐石上結根﹐一寸九節﹐是謂靈身。固得之一﹐含气萬元﹐故能生人﹐保養精神﹐逐水辟濕﹐厭鬼消患﹐鬼魅魍魎﹐遠迸幽昏﹐彊祥之屬﹐皆不敢前﹐服之不休﹐壽至千千。

樂子長曰﹕此五物皆可單服﹐並益气住年﹐延精定魄﹐服之不休﹐與世長存。故《孝經援神契》曰﹕姜椒益气﹐菖蒲益聰﹐巨勝延年﹐威僖辟兵。此卽孔丘之祕言﹐上聖之明旨也。

老君觀天合服五芝艸丹﹐畱神住年度世長存方。

靈實三天方

樂子長書出文。

巨勝五分﹑威僖四分﹑蜀椒一分﹑漧薑三分﹑菖蒲三分。皆取眞新好者﹐精潔治之。凡五物﹐以王相日﹐童男搗藥﹐勿易人也。各異治﹐下細篩﹐五物各萬杵。五物各異置赤杯中﹐凡五杯﹐羅列赤案上﹐露一宿。明日平旦﹐乃以神斗分之﹐合和如法。和以白蜜﹐若白飴﹐後更搗三萬杵﹐丸如梧子。平旦向日長跪﹐吞三丸訖﹐言長生﹐得所願。暮日入﹐復跪西向﹐復吞三丸﹐如旦法以爲常。禁食生魚﹑豬肉﹑韭菜﹐禁見喪屍﹑犬豬﹑產洿。愼之。曰此是一劑也。若服盡更合﹐可計藥分並合之﹐多少在意﹐令周一年﹐服者乃佳。至於杵數﹐可都共益一萬杵耳。合和更檮﹐是爲四萬杵也。

甲子建天﹐癸亥數路﹐晨昏爲期。愼勿敢忘。六十一節﹐天地之常﹐服之如法。甲癸爲明﹐甲子建日﹐服至癸亥日﹐爲一節。若甲子無建者﹐滿定開亦佳。服藥皆先齋三日﹐燒香存神﹐然後卽事也。滿六十日﹐身輕能行﹔復六十日﹐四肢通利﹔復六十日﹐顏色有光﹔復六十日﹐平調腹腸﹐五臟皆實﹐凶邪不傷﹔復六十日﹐身體堅彊﹔復六十日﹐耳目總明。此是一歲驗也。復六十日﹐骨體彊梁﹔復六十日﹐手爪有光﹔復六十日﹐影響顯彰﹔復六十日﹐精气益長﹔復六十日﹐白髮還藏﹔復六十日﹐牙齒堅剛。此是二歲驗也。復六十日﹐道德達通﹔復六十日﹐六甲神從﹔復六十日﹐神達身中﹔復六十日﹐志信神行﹔復六十日﹐心開目明﹔復六十日﹐遠知四方。此是三歲驗也。復六十日﹐瞻視有光﹔復六十日﹐五神不亡﹔復六十日﹐不知饑渴﹔復六十日﹐百神來謁﹔復六十日﹐五藏不竭﹔復六十日﹐能寒能熱。此是四歲驗也。復六十日﹐能浮能沈﹔復六十日﹐能淺能深﹔復六十日﹐能圓能方﹔復六十日﹐能弱能彊﹔復六十日﹐能縱能橫﹔復六十日﹐能短能長。此是五歲驗也。復六十日﹐能好能醜﹔復六十日﹐能少能老﹔復六十日﹐能大能小﹔復六十日﹐能輕能重﹔復六十日﹐出入無間﹔復六十日﹐行廚在邊﹐位爲仙人。此是六歲驗也。長服不休﹐與天相傾﹐變形千化﹐上升太淸。

靈寶巨勝眾方

霍林仙人授樂子長﹐隱於勞山之陰。

巨勝一名胡麻﹐一名苟虱﹐一名莫如﹐一名三光之遺榮﹐一名天地之更生﹐一名流朱﹐一名九變﹐一名幽昌﹐一名含腴﹐一名靑襄。靑襄﹐葉名也。

延年益壽神方

胡麻子﹐好者擇治﹐去否穢﹐蒸之如炊﹐須曝漧復蒸﹐九曝九蒸乃止。治下細篩﹐以白蜜丸﹐服如雞子一枚﹐日三。又一方云不能丸﹐服成末三升以爲常。服之一年而色美﹐身體滑澤﹔服之二年﹐白髮返黑﹔服之三年﹐落齒更生﹔服之四年﹐入水不濡﹔服之五年﹐入火不焦﹔服之六年﹐走及奔馬。此藥甘香而美﹐易持難厭﹐方祕不出﹐百年一傳。

餌胡麻法

取一斛淘洗﹐去上黑皮﹐令正白﹐蒸之一日﹐曝漧磨之﹐搗之亦佳。漑釜中石五斗水﹐復蒸之﹐令釜中有石許水﹐因下甑瀉胡麻﹐置木柈中﹐悉以石湯沃之。以麥蘗一斗細鑄﹐納中釀之﹐如作糖狀。卒時擠去糟﹐煎之三分餘一分﹐更置銅器中﹐浮湯上釜中猛火﹐無令沸絕。可丸止當如雞子者﹐三丸服之百日﹐充益肌肉﹐鬢髮皆黑﹐耳目聰明。能長服之﹐命無窮矣。

胡麻膏

胡麻膏一斗﹐薤頭三斤﹐微火上煎之﹐令薤焦黃絞去滓﹐以酒服之﹐日中一升。百日以去﹐服之肌膚充盛﹐二百日老者更少﹐三百日延年益壽。久服神仙也。

眞人絕谷方

取巨勝二斗﹐大椒五升﹐去黑皮訖﹐合搗二物下篩。初服五合﹐日三。漿水無在﹐亦可蜜丸﹐服如雞子一枚﹐日四﹐漸自不饑。荒年亦可但服此藥﹐便當絕谷矣。渴但飲水﹐勿食他物﹐食他物便饑也。能令气力百倍﹐寒暑不侵﹐百病悉愈﹐神仙自致矣。

眞人絕谷餌巨勝法

取巨勝一斛﹐蒸令熱气周達﹐便曝之一日﹐凡九蒸九曝﹐合用九日。訖﹐搗下篩﹐和以白蜜﹐服如雞子一枚﹐日三﹐久久食穀自少。服之百日﹐百病自愈﹐洗水不著身﹔服之一年﹐玉女侍衛。若急用者﹐亦可一日三蒸三曝﹐三日凡合九蒸九曝﹐便可用矣。天陰者﹐皆須日出﹐用一斛﹐加茯苓三斤﹐合搗﹐蜜和﹐服如上法﹐得力益速﹐能補精髓﹐漸漸自不饑﹐渴則飲水。

眞人輕糧辟毅不食方

巨勝一斗二升﹐取純黑者﹐茯苓二十四兩﹐澤瀉八兩﹐治三物萬杵﹐以水

服如彈丸﹐日三。遇食可食﹐無食復取百物食之﹐無所禁。

出外益體服食方

取麻子五升﹐溫湯漬浸之﹐令開口去皮。羊脂二斤﹐合麻子中仁﹐微火煎熟﹐食飽爲度。渴飲水﹐欲飯自在﹐更合如前。麻者﹐五穀之長﹐可以知萬物﹐通神明。七月七日取麻勃一升﹐眞上黨人參半斤﹐合搗並蒸﹐使气出﹐徧服一刀圭﹐無不驗矣。

辯菊億法

菊華與億華相似﹐宜以甘苦別之﹐菊甘而億苦也。今所在有菊﹐但爲少耳。率多生於水側﹐緱氏酈縣最多耳。眞人曰﹕日精﹑更生﹑周盈﹑神精﹑長生﹐皆一菊也﹐而根﹑莖﹑華﹑實異名。其說甚美﹐而近者服之略無效﹐正由不得眞菊故也。

延年益壽方

春三月甲寅日﹐日中時采更生﹐葉也。夏三月丙寅﹑壬子日﹐日中時采周盈﹐一方云周成。周盈者﹐菊之莖也。秋三月庚寅日﹐哺時采日精。日精者﹐菊之華也。常以冬十月戊寅日﹐平旦時采神精。神精者﹐一曰神花﹐一曰神英﹐菊之實也。無戊寅者﹐壬子亦可用也。冬十一月﹑十二月壬寅日﹐日入時采長生。長生者﹐菊之根也。一方云﹕十一月無壬寅﹐壬子亦可用也。一方云﹕都合五物﹐皆令陰漧百日﹐各令二分﹐治合下篩。此上諸月﹐或無采之日﹐則用戊寅﹑戊子﹑戊辰﹑壬子日也。春加神精一分﹐更生二分﹔夏加周盈三分﹐更生二分﹔秋加神精一分﹐日精二分﹔冬加日精三分。常以直成日合之﹐無用破危日合之也。一方云﹕亦爾不用執日﹐令藥神不行。當於密室中搗﹐丸用白松脂﹐大如梧子服之﹐日三﹐服後飯。服之一年﹐百病皆去﹐耳聰目明身輕﹐益气增壽二年。服之二年﹐顏色悅澤﹐气力百倍﹐白髮復黑﹐齒落更生﹐增壽三年。服之三年﹐山行不避蛇龍﹐鬼神不逢﹐兵刃不當﹐飛鳥不敢過其傍﹐增壽十三年。服之四年﹐通知神明﹐及與五行﹐增壽四十年。服之五年﹐身生光明﹐目照晝夜﹐有光關梁﹐交節輕身﹐𨿽無羽翼﹐意欲飛行。服之六年﹐增壽三百歲。服之七年﹐神道欲成﹐增壽千年。服之八年﹐目視千里﹐耳聞萬里﹐增壽二千年。服之九年﹐神成﹐能爲金石﹐死能復生﹐增壽三千年。左靑龍﹐右白虎﹐黃金爲車。又一方云﹕春加神精二分﹐更生二分﹔夏加神精一分﹐周盈二分﹔秋加日精二分﹔立冬加神精二分﹔冬至加神精一分﹐長生二分。日吞十丸﹐旦暮各五。一方云﹕秋加神精一分﹐日精二分。一方云﹕春加周盈二分。

餌杏子法

取杏子三斗﹐去其中兩仁者﹐作湯才沸三四沸﹐納杏子湯中﹐有頃﹐手摩令皮去﹐熟治之。置甕中待之﹐淸其汁﹐計度得七八斗。棄其滓﹐取一石釜置糠火上﹐以羊脂四斤摩釜中﹐令膏盡著釜﹐熱復摩之﹐令盡四斤脂。納汁釜中﹐炊以糠火﹐若蠶沙﹐四五日藥成﹐其色如金﹐狀如小兒哺。服如雞子黃﹐日三。服百日﹐父母不能識﹐令人顏色美好。夏徵舒母所服﹐壽七百年。乃仙去神方﹐祕之。

夏禹受眞人方

樂子長書出﹐隱於勞山之陰。

赤箭﹐一名離母﹐一名鬼督郵﹐一名神艸﹐一名獨搖﹐一名當苦﹐一名勝子﹐一名鬼箭。生陳蒼﹑生少室﹐生上洛堯流山﹑太山之陽﹐或諸名山之南﹐生南陽諸溪澗﹐或生谷中陰處。一莖生有節葉﹐其巓如竹葉﹐有風不搖。常以三月采取﹐盡其根無所去﹐搗絞取其汁﹐停置器中﹐曝漧其滓﹐乾復納汁曝漧﹐治服方寸匕﹐後食﹐令人不老。十日知效﹐三十日气大至﹐百日以上身輕﹐耳目聰明﹐一年齒髮更生。其莖赤﹐如弓箭﹐根似人足跗有指處﹐但無爪也。其子似小羊兒。一曰根如芋魁﹐其子似芋子﹐居其傍不與相連﹐多者十餘枚﹐朝居母西﹐暮居母東﹐日中居母下﹐盡取之。中央有王﹐大如指﹐小者如環之﹐十二枚﹐四邊各三﹐是其衛也。取之先齋戒百日﹐以酒脯醮其母﹐於日下乃取之﹐裹以丹囊﹐盛常置左腋下。其王名六甲父母﹐隱五百人衛﹐子能隱一人衛。此藥母至死喪生乳者家﹐藥神卽去矣。一曰葉如母指大﹐指有四赤羽上下竟。冬夏生﹐采無時﹐主治惡鬼精物﹐蠱毒惡气﹐中寒熱擁腫﹐起陰益气﹐肥健輕身﹐久服延年。其味苦。

章陸根﹐味酸有毒﹐主胸中邪气﹐塗擁腫﹐殺精物﹐練五藏﹐散水气。根如人形者有神﹐生故墟﹑田間﹐三月﹑八月采。章陸艸﹐一名夜呼﹐一名蕩根﹐一名當陸﹐一名莧陸﹐一名長根﹐一名商陸艸﹐一名神陸﹐一名白華﹐一名逐邪﹐一名天艸﹐一名逐陰之精。此艸神艸也。

去三虫殺伏屍治面�黑益智不忘男女五勞七傷婦人乳產余病帶下去赤白皆愈方

夠十斤﹐米三斗﹐加天門冬﹐成末一斗﹐漬章陸六日﹐便齋服。五日食滅﹐二十日谷絕腸肥﹐財容气息﹐諸虫皆去﹐耳目聰明﹐瘢痕皆滅。以月宿與鬼日﹐加丁時﹐取商陸﹐服如棗﹐日三。道士恆種此藥艸於靜室之園﹐使人通神。

令人不老長生去三虫治百病毒不能傷人方

取章陸根四十斤﹐削去上皮﹐細切之。以水八斗﹐於東向竈煎之﹐令減半﹐去滓更煎之﹐令可九服﹐如梧子一丸。大良作之﹐勿令人見。又一方﹕取章陸三十斤﹐正月﹑二月﹑九月﹑十月﹑十一月﹑十二月采取﹐過此不中用。取章陸﹐淨洗粗切﹐長二寸許﹐勿令中風也。絹囊盡盛﹐懸屋北六十日﹐陰燥末治下篩。方寸匕﹐水服﹐日一﹐先食。十日見鬼﹐六十日使鬼取金銀寶物﹐作屋舍﹐隨意所欲。八十日見千里﹐百日身能飛行﹐登風履云﹐腸化爲筋﹐久服成仙人。

眞人長生去三尸延年反白之方

宜服丹光眞華之母﹐宜食浮水玄云之髓﹐此自然能生﹐千歲一變﹐百歲一化﹐先變後化﹐天不復害﹐神鬼無柰何﹐故可服也﹐故得生也。丹光之母者﹐松脂也。浮水之髓者﹐茯苓也。能伏鬼神﹐卻死更生。松脂流入地中﹐千年變爲狹苓﹐茯苓千年化爲琥珀﹐琥珀千年變爲丹光﹐丹光色紫而照人。丹光千年變爲蜚節芝﹐蜚節芝千年變爲浮水之髓﹐浮水之髓千年化爲夜光﹐夜光千年化爲金精﹐金精千年化爲流星﹐流星千年化爲石膽﹐石膽千年化爲金剛﹐金剛千年化爲木威僖芝。夫金入火不耗﹐入水益生。夫松脂之變﹐蓋無常形﹐故能沈淪無方﹐上升太淸。此飛仙之法﹐勿傳非其人。

方曰﹕先取松脂﹑茯苓各十二斤﹐以水漬茯苓﹑松脂七日﹐朝陽去水。以醇酒二斗﹐與茯苓合餌之﹐以曝令乾。月食一斤﹐欲不食。因煉松脂﹐去苦臭﹐以火溫之﹐納茯苓中治合﹐和以白蜜。三物合服之﹐月各一斤﹐百日身輕﹐二百日寒熱去﹐三百日風頭胸目去﹐四百日五勞七傷去﹐五百日腹中寒癖飲癥气去﹐六百日顏色住﹐七百日面野去﹐八百日黑髮生﹐九百日灸瘢滅﹐千日兩目明﹐二千日顏色易﹐三千日行無迹﹐四千日諸痕滅﹐五千日夜視光﹐六千日肌肉易﹐七千日皮脈藏﹐八千日精神彊﹐九千日童子薄﹐萬日形自康﹐二萬日神明通﹐三萬日白日彰﹐四萬日太一迎﹐五萬日坐在立亡。日三食﹐愼勿忘﹐但過萬日﹐仍自縱橫﹐變名易姓﹐升皇天。

古有黃初平者﹐正服此藥﹐方成眞人。初平﹐丹溪人也。年十五﹐家使牧羊﹐有道士見其良謹﹐便將至金華山石室中﹐四十餘年﹐忽然不復念家。其兄初起﹐行索初平﹐歷年不得。後見市中有道士﹐乃問之曰﹕吾弟牧羊﹐仍失之四十餘年﹐不知死生所在﹐幸願道士爲占之。道士曰﹕金華山中有一牧羊兒﹐姓黃﹐字初平﹐是卿弟也。初起聞之﹐卽隨道士去﹐求得弟相見﹐悲喜語畢﹐問初平曰﹕昔羊皆何在﹖初平曰﹕羊近在山東。初起往視﹐了不見羊﹐但見白石。還謂初平曰﹕山東無羊也。初平曰﹕羊在耳﹐但兄自不見之。便起俱往。初平言叱﹐叱羊起﹐於是白石皆起成羊﹐數千萬頭。初起曰﹕弟獨得仙道如此﹐吾可學否。初平曰﹕惟好道便得耳。初起便復棄妻子﹐畱就初平﹐共服松脂﹑茯苓﹐至五萬日﹐坐在立亡﹐行日中無影﹐有童子之色。乃俱還鄕裏﹐親戚死亡略盡﹐乃復還去。以方教南伯逢﹐易姓爲赤﹐初起改字爲赤魯斑﹐初平改字爲赤松子。其後服此藥仙者數千人。

赤松子方

七月十六日﹐去手足爪﹐除腹中三尸虫矣。

入山終身不食方

用大豆十分﹑葳蕤三分﹑澤瀉一分﹑飛英一分﹑槁本葉半分﹐凡五物治下篩﹐和以棗脂﹐丸如李子﹐日吞三﹐食棗二十一枚﹐可終身無食。若無棗﹐常飲玉漿泉。

黃帝受黃輕四物仙方

一曰鴻光﹐二曰千秋﹐三曰萬歲﹐四曰慈墨實﹐合作四物﹐丸用白松脂﹐大如雞子。服之七年﹐身壽四萬三千歲不死。長服之﹐可與天地相守。黃帝曰﹕此四物形狀何似﹐可得聞乎﹖黃輕曰﹕鴻光者﹐雲母也。千秋者﹐捲栢也﹐生於山石之間。萬歲者﹐澤瀉也。慈墨者﹐莧實也。丸以松脂﹐如雞子﹐日一暮服一丸﹐令人長存﹐不饑渴。

眞人四物卻谷散

用茯苓屑三分﹑漧地黃屑一分﹑胡麻屑一分﹑天門冬屑一分﹑胡麻火熬之﹐凡四物治合﹐搜以食蜜﹐日服方寸匕﹐美漿水酒爲服之。三十日气力有異﹐百日倍﹐一年後气色如雲﹐夢與神遊﹐三年骨騰肉飛。

槐木者﹐虛星之精﹐長服之年老更壯﹐腦不損耗﹐好顏色。以十月上巳日﹐取槐子盛新瓦甕中﹐覆一瓦盆﹐蓋之泥﹐封之三七二十一日﹐發洗之﹐其外皮皆去﹐中子如大豆狀。服之從月一日始﹐一日服一枚﹐二日服二枚﹐三日服三枚﹐從此至十日﹐日加一枚﹐計十日服五十五實﹐大月服一百六十五﹐小月則不能以大月計。計一年服一千九百八十實﹐一年有六小月﹐卽臧六十實。

又服食治病方

以十月上巳日﹐取槐子﹐陰漧百日﹐搗去皮﹐取子著瓦器中盛之。欲從一日始﹐日服一枚﹐十日服十枚﹐復從一始﹐滿十日更之﹐如前法。欲治諸卒病﹐畱飲宿食不消﹐胸中气滿﹐轉下下利﹐一服一合﹐二合愈﹐多服無毒。若病人食少﹐勿多服﹐令人大便剛難。

又去三虫法

取槐子﹐不須上巳也。得取取之﹐並上皮搗﹐令可丸﹐丸如杏核。一服三丸﹐日二服﹐多作長服亦善。亦可以蜜丸之。

延年益壽方

槐子熟者﹐置牛腸中﹐陰漧百日。於後飯旦夕吞一枚﹐十日輕身﹐三十日發白更黑﹐百日面有光﹐二百日奔馬不及其行。

又卻老方

十月上巳﹐服槐子一枚﹐日轉增一﹐至十日更復從一始﹐正當上巳日造

服之也。

眞人住年月別一物藕散

凡一物﹐七月七日采藕華七分﹐八月八一日采藕根八分﹐九月九曰采藕實九分﹐治合藥畢矣。服方寸匕﹐授南陽劉長生。長生居淸淵澤中北界。長生服藥七十餘年﹐不壯不老。欲知其驗﹐取雞雛如鴝鵒大者﹐與共服藥﹐三年故爲雛子矣﹐長服仙也。藕實一名水芝丹﹐一名茄實﹐一名芡實﹐一名蓮花﹐一名芙蓉。其葉名荷﹐其小根名芋﹐大根名藕﹐其初根名茭﹐與雞頭爲陰陽。以八月上戌取蓮裹實﹐九月上戌取雞頭實﹐九月上午取藕﹐各分等陰漧百日治之﹐正月上卯平旦﹐井華水服一方寸匕﹐日四五﹐後飯服之﹐百日止。主補中益气力﹐養神不饑﹐除百病﹐久服輕身延年﹐不老神仙。雞頭實﹐一名雁實﹐一名天門精﹐一名天禹﹐一名曜味甘﹐治濕痺﹑腰脊痛﹐補益气彊志﹐耳目聰明﹐久服輕身不饑﹐神仙也。

住年方

以八月直成日取蓮實﹐九月直成日取雞頭實﹐陰漧百日﹐搗分等。直成日以井華水服方寸匕﹐滿百日﹐壯者不復老﹐老者復壯。若爲不然﹐以藥別食雞雛百日﹐卽知驗矣。久服之神仙。

服食麋角延年多服耳目聰明黑髮方

取新角﹐以刀削去黑皮﹐取中白﹐熬令色黃﹐熟治。服方寸匕﹐日再服﹐三十日通知神明﹐六十日力百倍﹐百日通神﹐常服壽無極延年。朋子高﹑容成服之﹐以致仙﹐範蠡服之﹐遊在民間。

黃精之艸﹐太陽之精也。結气九天﹐浮游八朗﹐逐風流化﹐散精六合﹐依山寄名﹐因雲雨之潤﹐附景托形﹐而爲艸物。其生太行之板﹐立根盤石之側﹐含精三陽﹐隨气敷榮﹐育養淳和﹐溫調甘露﹐上承太火於少陽﹐吐葩於盛夏﹐積精成眞﹐充根累節﹐色黃味甘﹐朝出向陽﹐云葉理通﹐與眾艸不旱﹐萬物不雙﹐此所謂中黃之所處﹐積陽之所宗﹐其神化者也。蛇食之化爲龍﹐鳥食之化爲鳳凰﹐人食之爲仙王。大哉此艸﹐獲天地之淳精也。而天下人莫知其眞也﹐知之莫之能食也。故《九天大仙經》曰﹕天地神靈三萬六千﹐入人身中﹐人莫能使。服食仙藥三萬六千種﹐而人莫能用也。長生久視﹐人莫之能爲也。神聖可致﹐壽命可延﹐人莫之而通也。神𨿽明﹐服食易見﹐應時有效﹐而人莫常爲也。人自守貧賤養身﹐長生久視者﹐未見之也。逐勢趨利者﹐今人爲之。若使人求長生如求利者﹐無不皆得也。人能棄去榮華﹐修守淸靜﹐以常無爲﹐求諸玄妙﹐服食此艸﹐四時不廢﹐可致延年。若能棄世俗﹐幽居名山﹐服食此艸﹐可與天地相望﹐眾神集會﹐太一候迎﹐上升天府﹐下游昆侖﹐可與天地終始者也。此艸與鉤勉相對。黃精﹐太陽之精﹐入口使人長生﹐鉤勉者﹐太陰之精﹐入口使人卽死﹐不知其相對也。人但信鉤勉之殺人﹐而不信黃精之生人﹐不能服之也。鉤勉者﹐野葛也。日南諸夷山藪中﹐名野葛爲鉤勉﹐食之入口便殺人﹐其毒煩冤﹐气鉤人腸﹐必勉絕之﹐故名之曰鉤勉也。是謂世人忽於長生﹐貪慕時榮也。惟黃精之爲艸木﹐長生三陽之气﹐上入太淸之宮﹐煉精玄妙﹐隨化淳和﹐光流九野﹐布六合之內﹐依雲藏山﹐隨气而化﹐植根立莖﹐隨葉通精﹐結味甘香﹐其葉靑黃﹐通神超合﹐萬根下生﹐希風承露﹐結根數節﹐斜生旁起﹐受气淳精匿﹐吐气育眞﹐華有九德﹐益壽進賢﹐莖有靈寶﹐服之成仙人﹐根爲天寶﹐和光禦神﹐取爲散餌﹐可致飛仙。季春采其根﹐其根名山精﹐洗以淸水﹐盛以大盤﹐好以治擇﹐可餌可乾﹐乾之者散﹐餌之者丸﹐多服絕谷﹐少服神安﹐服之三等﹐根華皆然﹐積年累月﹐坐致靈神。華爲飛英﹐根爲流精﹐和補內神﹐化人神靈﹐通光洞達﹐千里益明﹐拘魂固魄﹐五臟內平﹐三虫奔走﹔伏屍振驚﹐能常服食﹐天地合並。根黃不白﹐葉柔而澤﹐受气淸淳﹐不比常日。百艸靡靡﹐應秋而索﹐黃精霏霏﹐含道藏德﹐靈艸習習﹐華葉光光﹐仲春采華﹐盛以絹囊﹐陰漧六丁﹐玉女在傍﹐服食千日﹐坐在立亡。春秋葉根﹐調和陰陽﹐丸及餅餌﹐顯味甘香﹐食在多少﹐在意無量。莖葉向淳﹐汁可爲漿﹐寬中益气﹐五臟調良﹐肌肉充盛﹐骨體堅彊﹐力倍少年﹐身體康壯﹐神仙服食﹐惟此爲昌。

靈寶黃精方

以春取根﹐淨洗薄切﹐熟蒸之﹐曝可令燥﹐搗服方寸匕﹐當露搗之。一名馬箭﹐一名葂竹﹐一名葳蕤﹐一名可沮﹐一名羊括﹐一名仙人餘糧﹐一名苟格﹐一名垂珠。其葉名雞格根﹐一名黃精﹐一名白笈﹐三月采根﹐可餌也。主輕身益气明目﹐餌服令人耐饑﹐其味甘無毒﹐陰漧五十日成﹐取實一斗﹐漬以甘水﹐二斗爲漿﹐若酒服之爲常﹐可不死也。服黃精根﹐多益善﹐洗刮令土盡﹐一斛根以水二斛煮之﹐令盡味出之﹐益淸復煮再過﹐味足以盡也。合煎汁湯上竭﹐令去火止內﹐熬大豆末﹐餅之如大錢﹐服多少自在﹐味甘香。亦可取根蒸﹐若煮食無多少。始生時亦可取莖葉﹐爲菜茹齋食之﹐此一日重樓也。若煮食之﹐汁可飲﹐勿棄去也﹐汁甚香美。欲餌之法﹐以二月﹑八月取根﹐刮去毛﹐熟洗細切﹐一斛煮以水六斗﹐炊火令和﹐日一至夕藥熟﹐出使寒﹐手挼之使碎﹐酒囊釀得汁還竭﹐令可丸。取滓榦末納釜中﹐令和藥成﹐服如雞子者﹐日三。可絕谷不食﹐不寒不暑﹐行及奔馬﹐百病自愈。人能絕房內則不老﹐壽無期至仙人﹐不絕房內﹐止可壽二百歲耳。服此藥﹐不避虎狼﹐不畏兵革﹐行山中生食之﹐恣口渴飲水生食﹐又善通神明﹐亦可散服﹐未必餌也。服黃精不知老﹐令人有好顏色﹐白髮黑﹐落齒生。服食黃精三十日﹐通知神明﹐百日欲騰躍﹐走及奔馬﹐不知倦極﹐二百日之後﹐乍見乍亡﹐十年仙道成。數有效驗﹐前世多服此方。今者有但服華者﹑黃精之精﹐一名黃華﹐其味皆甘香也。取其母煮之以爲飲﹐寬中益气﹐常以爲飲﹐甘香辟惡气﹐令人有色澤﹐耐寒暑。一名救窮乏糧﹐凶年可與老小休糧而食之﹐服其華﹐勝其實﹐實勝其根也。天官名此艸爲戊己芝。

昔人有至霍山赤城內者﹐見其中有數千家﹐並耕田懇陸﹐盡以種此艸﹐多者數十頃﹐少處數十畝﹐而其根莖殊大﹐當是鋤護之至﹐不如於山中穭出而生矣。艸澤皆有之也。昔人卽問赤城人﹕種此艸何爲﹖人對之云﹕此仙艸﹐此中人由來並食之耳﹐使人長生矣。吳主孫權時聞其說﹐所言之審﹐卽使人於江東山中種而食之。但權不絕房內﹐爲諸不靜﹐遂不能得其益也。爾時皆使監司領兵人專守之﹐吳敗﹐而此裏名故存。江東或名之爲葂竹裏﹐或名之爲黃裏﹐是權時種植之故處也。弟子葛洪曾聞之於鄭君﹐言識其始﹐云﹕子服戊己壽不已﹐子服長生之精﹐與天相傾。又聞葛仙公所傳云﹕諸修長生之道﹐當先去三虫﹐下伏屍﹐乃可將服食﹐休糧絕谷耳。不去三虫伏屍﹐而絕谷者﹐多所思念﹐於身不善﹐又復喜遇好食﹐令人意亂不覺﹐惑而犯之也。若能修無爲﹐食气自然﹐漱醴泉者﹐上也。人多不能﹐則可以藥助之﹐先下伏屍﹐然後服食﹐則有效﹐此道之次也。合藥當以破除﹐日辰王相﹐天淸無云﹐乃丸藥於靜處﹐勿說服藥也。三虫無耳有聞﹐無目有見。先沐浴蘭香﹐齋戒三日﹐避婦人﹐斷食豬犬肉。食此物肉令人死﹐不得上天﹐但止泰山﹐入三官地獄﹐爲守檻鬼吏。此科施於道士矣。又忌食豬犬肉者﹐食之令人老則忘誤﹐面目黶瘦﹐齒敗聲壞。夫食淸眞者長生﹐食穢濁者命斷也。駕不殺於蠢動﹐故有千年之壽﹔鵠不履於黑水﹐故有十百之齡。性潔者受眞﹐气淸者壽考﹐自然數也。

仙人下三虫伏屍方

用茯苓十斤﹐章陸根削去上皮﹐但取下白者五斤﹐淸酒﹑麥麵麯各五斗﹐並炊釀之﹐置甕中﹐封之二十日﹐藥成劑之。但取純大豆﹐熬作末﹐如飴狀﹐合丸如大彈丸﹐日服三丸﹐十日以去稍益﹐如雞子黃﹐上尸百日﹐中尸六十日﹐下尸三十日爛出。上尸如手﹐中尸如足﹐下尸如雞子﹔上尸黑﹐中尸靑﹐下尸白。此三尸與人俱生﹐常欲令人死﹐至晦朔日﹐上天白人罪過。晦至其日﹐當拘魂制魄﹐及守庚申夕﹐於是三尸不能得動矣。是其夕﹐人夢與他人爭鬥者﹐是魄與屍鬥也。夫魂常欲寧﹐身故不欲伏﹑屍﹐魄常欲寧﹐神故欲恍惚﹐三尸常欲人死﹐故欲攻奪﹐此之謂也。凡道士﹑醫師﹐但知按方治身﹐而不知伏屍在人腹中﹐固人藥力﹐令藥不效﹐皆三虫所爲。上尸好寶貨千億﹐中尸好五味﹐下尸好五色﹐若不下之﹐但自欺耳。去之卽不復饑﹐心靜無念﹐可得遂生。眞人貴其方﹐道士尊其藥﹐賢者樂其用﹐愚俗笑其事。所以言人死爲屍骸者﹐坐是三虫之位號也。但作服章陸散者﹐乃自除去三尸﹐不必須釀而服之也。槐子亦善。能服气者﹐不用此術。又眞气是靑牙﹐五方之精﹐道士服之二十一日﹐三虫走出矣。

樂子長煉胡麻膏方

以二斗膏﹑一斗水﹐合二升燻陸香﹑二升沈香﹐屑二兩合煮﹐令水盡﹐惟餘膏在。劑其屑﹐日以酒服五合﹐百日玉女侍之神效﹐五百日神仙至迎人去。道家祕此方﹐初不輕傳。

樂子長服胡麻法

熬胡麻一斗﹐令香搗爲屑﹐令如粉﹐囊盛﹐納五斗酒中﹐封泥二十日﹐以酒服﹐胡麻膏也。屑亦可服。

靈寶太玄陰生之符

夏禹文﹐命受之於鐘山眞人。

尸解下仙之道。其壽亦與天地相畢﹐可以地仙遊名山。服尸解藥﹐日數足﹐卽作此符﹐丹書白素﹐以置腹﹟1前﹐以戊己日西首臥﹐思念自作死人﹐良久﹐解衣畱所臥處﹐徑去入山。若之遠方﹐易姓名﹐勿還故鄕。其初去時﹐人見其臥處有死人屍﹐久乃忽然不知屍所在也。

尸解藥

以三月中殺牛﹐煎取脂一斤半﹐水銀一斤半﹐錫一斤半。於山中密地齋一月﹐乃於銅器中煎錫﹐錫消﹐納水銀及脂﹐都合同丸之﹐服如大豆三丸﹐日三服。服之九日﹐凡八十一丸﹐忽然尸解蛇蛻而去。去時如上符節度﹐若不得﹐卽去更服﹐趨令得去矣。

眞人曰﹕文用朱兒﹐帛用鮮支﹐盛用鮮支囊。古人名丹砂爲朱兒﹐絹帛爲鮮支也。

去伏屍三虫方

用三月三日﹐取桃葉﹐搗取汁七升﹐以苦酒合煎﹐令得五六合。先食頓服之﹐宿無食。

神仙修養方

用成日煎牛脂﹐若羊脂一斗﹐胡麻一斗﹐漧薑百累﹐生薑半斤﹐生地黃一斤﹐皆檮絞之。大銅鐺中微火上煎﹐使藥味盡﹐脂色變黃﹐成絞去滓﹐取如雞子者一枚﹐投酒中服之﹐日三﹐令人百病皆愈﹐發黑齒生。

神仙釀酒方

生地黃十斤﹑生薑三斤﹐刮去皮﹐天門冬五斤﹐剝去皮﹐皆細切合搗﹐令如賫。以美酒一斛漬之﹐分著兩罌中﹐密塞其口﹐以罌著大釜中熟煮﹔使發罌塞﹐熱气勃勃﹐射出則可也。冬夏常溫服一升﹐仍以臥﹐當覺藥气炯炯﹐流布身中。此酒補虛勞﹐益精气﹐令人健飲食﹐耐風寒﹐美顏色﹐肌膚光澤﹐延年。

朮酒方

術成末五斗﹐絹囊盛之﹐漬一斛美酒中﹐十日出術曝漧之。仍以木酒服三方寸匕﹐日三﹐治百病神。或以秫米飯投酒中﹐合釀酒成﹐亦良食其滓。

神酒方

治百病﹐益精補气﹐令人美肌色。桂三斤﹐一云三尺﹐精治取其肌﹐天門冬成末五升﹐納絹囊中﹐置五斗米釀酒中成﹐服之多少隨意。

胡麻酒方

用胡麻五斗﹐熬之令香﹐搗使熟﹐以攪一斛林米飯中﹐釀之如常釀法。酒成飲之﹐多少隨意﹐令人肥白﹐肌膚潤澤。

地黃神酒方

用秫稻米五斗作粥﹐絞去滓﹐令得二斗﹐納好麥麯三斤﹐令浮起酒香。取生地黃十斤﹐小曝漧之﹐熟搗之﹐細炊一斗米飯﹐合納汁中﹐攪令相得﹐封泥經日﹐視地黃熟﹐但有筋脈﹐再絞其滓。又炊二斗米飯﹐納中酒熟。飲一升﹐日三﹐治百病﹐五勞七傷﹐續骨連筋﹐塡骨髓﹐久服延年。

松脂酒方

用秫米三斗﹐小麥麯二斤﹐合釀之畢﹐取白松脂一斤﹐天門冬成末﹐茯苓成末﹐各五升﹐納酒釀中﹐封泥三十日﹐成熟。頓服三升﹐令人延年。松脂當先煉去其苦味。

又﹣方

秫米三斗﹐小麥麯三斤﹐松脂一斤﹐白蜜五升﹐合釀﹐封泥三十日﹐酒成﹐朝暮服三升。

章陸酒方

用秫米三斗﹐小麥麯十斤﹐天門冬成末一斗。治章陸令白﹐十斤榦末之﹐合釀六十日﹐酒成﹐絞去滓。飲酒多少隨意﹐久服斷谷﹐令人腹中肥﹐久久則益气﹐去三虫﹐殺伏屍﹐治男女五勞七傷﹐婦人產乳余病帶下﹐去赤白。使人耳目聰明﹐益神智﹐除面黚瘢痕皆滅。一方用章陸一斤。

枸杞酒方

枸杞根﹐好治令潔淨﹐百斤﹐細銼之﹐大釜中益水煮之﹐絞去滓。器中澄之﹐去下滓濁﹐令得五斗。生地黃三十斤﹐淨洗之﹐搗絞取汁﹐合枸杞汁中。方用麯三斤﹐搗令細炊﹐赤黍米五斗﹐饙以藥汁﹐飯熟合麯﹐投藥汁中釀之。酒熟飲之﹐隨意多少﹐無常限也﹐惟不欲令人醉。治百病﹐益气力﹐延年命。此艸一名蒙柴﹐一名椿櫖﹐或名仙人杖﹐或名西王母杖﹐或名天精﹐或名卻暑﹐或名地骨﹐或名枸杞。吾有八名﹐象八气。仙人曰﹕子欲長活﹐食我八气﹐子食八气﹐令子長視。

五茄酒方

取五茄銼之﹐令長一寸﹐一斗銼取一斗﹐美酒漬之﹐十日成。溫服之﹐勿令多也。令人耳目聰明﹐齒落更生﹐發白更黑﹐身體輕彊﹐顏色悅澤﹐治陰萎﹐婦人生產余疾百病﹐令人多子。取五茄﹐當取雄者﹐不用雌者也。雄者五葉﹐味甘﹐雌者三葉﹐味苦。

天門冬酒方

以秋取其根﹐滲洗絞取汁﹐多少在意﹐以漬米麯﹐如丸釀法也。服之多少無常﹐惟不欲大醉﹐無所禁。若別取根榦末﹐以此酒服之﹐多多益善。此藥治百病﹐安神養气﹐令人長生不死。夏姬常所服方﹐若絞汁不盡﹐自可以水漱之﹐更搗絞取汁也。經久則酢﹐當以罌盛酒﹐釜中煮之﹐則辟醉也。一方云﹕酒服方寸匕﹐日三四﹐多多益善。

天門冬煎方

治虛勞百病﹐心下懸飲不能食﹐止渴﹐令人肥﹐永不老。方用天門冬二百斤﹑生地黃一百斤﹐皆淨洗﹐搗絞取汁﹐澄取上淸門冬汁一斛﹐地黃汁五斗﹐合於銅器中﹐微火上煎之﹐令得五六斗﹐畢納白蜜四斗﹐湯上煎之﹐攪不離手﹐晝夜數日﹐令可丸。服如雞子一枚﹐日三。亦可以酒和服之﹐十日則知效矣。地黃﹑門冬﹐不可頓得﹐稍取恐先者敗﹐以土藏之。

服食神方

天門冬三斛﹐剝去皮﹐好滲之﹐搗絞取汁﹐令得一斛﹐微火上煎之﹐令得五斗許汁﹐納白蜜一斗﹐胡麻熬之﹐令香色黃。成末二斗﹐投中攪之﹐勿息伺視﹐令剛止。以大豆屑餅之﹐令方圓三寸﹐厚半寸﹐日服一枚﹐百日以後﹐肌膚潤澤﹐白髮更黑﹐齒落更生﹐延年無窮。服門冬﹐此法最妙。

眞人釀天門冬酒方

以秋取其根﹐熟搗絞取汁﹐多少自在。漬米麯爲酒﹐如常釀法也。又采根曝之﹐搗下篩﹐以此酒服方寸匕﹐日三四﹐無令大醉﹐無所禁。服藥三年﹐百病皆愈﹐癩虫皆穿皮﹐從關節出去。三年頭髮﹑禿眉更生﹐十年司命上生籍﹔二十年冬不寒﹑夏不熱﹐三十年百歲翁如十五童子。四十年之後與神通﹐當有神女持藥來﹐如得服之﹐此神藥也。三日後蠶蛻身仙矣。𨿽已得服神丹﹐得此酒益佳也。

健體仙酒方

術﹑地黃各二十斤﹐五茄二十斤﹐削去上皮﹐皆細銼﹐水一石五斗煮﹐令得石二斗﹐去滓以浸麯﹐釀一石黍米﹐如作酒法。酒熟可飲酒一杯﹐日三服之。一月肥健﹐二月身有光澤﹐走及奔馬﹐無所疾苦。欲少作者﹐二斗米以上爲法﹐五茄﹑地黃各四斤﹐五茄但取莖耳。

治百病神酒方

用大麻子﹑麥麯各五斤﹐先細治麻子﹑麯下篩﹐合漬一石水中三宿﹐絞去滓﹐炊五斗黍米﹐投之適寒溫﹐再宿藥成。服之多少自在意。無令中寒水﹐藥不成。米欲得白鮮好。先服此藥酒﹐百日後乃行諸道也。

靈寶服食地黃枸杞酒方

取枸杞根莖百餘斤﹐洗去上垢﹐細銼﹐大釜益水煮之﹐煎令得五斗許汁﹐去滓﹐以絹濾令淸。取地黃根二十斤﹐洗去土﹐搗絞取汁。又重以枸杞汁一斗許﹐澆地黃滓﹐絞取汁令盡﹐兩都合地黃﹑枸杞汁﹐取好麯三斤﹐細搗以汁﹐漬麯赤黍米三斗﹐淘沃炊之﹐下饙以地黃﹑枸杞汁澆之﹐擠去麯滓﹐黍熟釀之。酒熟﹐隨人能否飲之﹐取不醉﹐無常數也。治風濕宿寒﹐上气虛羸百病。欲令目明者﹐取地膚屑﹐以方寸匕﹐用酒服之。禁房室﹐豬肉﹑生魚﹑韋菫菜。久久服﹐延年長生。

天門冬酒方

天門冬三十斤﹐洗淨﹐絹囊盛之。又以門冬汁一斗﹐澆釀飯﹐釀一石米法也。納麯至酵﹐如常法。納囊於器底﹐乃納飯﹐封泥之。三十日酒熟﹐絞去天門冬滓﹐飲之勿大醉。盡一斛﹐令人百病愈﹐身體玉澤。以此酒服門冬丸﹐又可服菊華﹑栢子﹐大良。又云一月乃開去滓。

枸杞酒方

治風五勞七傷﹐益骨力。枸杞百斤﹐細銼﹐如合莖﹐洗去土煮之﹐視中莖剝皮﹐卽燥者﹐是熟也。去滓出其汁﹐復煮之生者﹐如前法。一斛米用百斤枸杞煎汁﹐令多少足釀一斛米。

釀法

精黍米若林米﹐熟簸之﹐以濕布拭令淨﹐漬著枸杞汁中﹐釋炊之下饙﹐以拘杞漬麯﹐麯如常釀法。欲作淸酒者﹐著酵。又一方﹕豬椒三十斤﹐合釀﹐勝獨也。又一方﹕地黃三十斤合之﹐益髓。煮如枸杞法﹐合用淹一石米。

作神酒方

取稻米三斗﹑麯三斤﹑大附子十枚﹐釀不下水﹐醇酒三斗﹐宿曝令榦治末之。欲得一斗酒﹐取方寸匕著一斗水中﹐須臾成美酒。服之多少﹐在人能否耳。令酒與諸藥曝之俱燥﹐便合末成屑﹐並治寒疾。

神酒方

天門冬三斤﹑米一斗﹐炊令熟﹐少其水沒沮天門冬﹐囊盛釀之﹐已熟都合濟。飲勿取醉﹐勿食菜蒜﹐盡一斛酒﹐百病消愈。

神仙干酒法

用黍米三斗﹑粳米三斗﹑蘗二斗﹐浸醇酒五斗中﹐五日出﹐熟蒸之﹐無令漏﹐陰漧之百日﹐勿令泄气。大如博某﹐納二斗水中﹐立爲酒。冬用溫湯。

神仙服食靑梁米方

取靑梁米一斗﹐淘沃之﹐漬以醇酒三日﹐蒸之無令漏也。百蒸百露﹐無令見日﹐善密藏之韋囊中。卽欲入山遠行﹐一餐之﹐足支十日不食﹐十日復一餐﹐足可四十九日不食﹐四十九日復一餐﹐可四百九十歲爲一節。一方宜玄梁米﹐一方云三斗。

又方

取靑梁米一斗﹑赤石脂三斤﹐並合以水漬之﹐財足置溫處二三日﹐令上生衣﹐搗而丸之﹐大如李子﹐日食三丸﹐令人不饑﹐渴卽飲水﹐可以遠行千里以上﹐不饑渴矣。

又一方

取稻米﹐淘沃之﹐百蒸漧搗﹐日一餐以水﹐三十日後飲一杯﹐可終身不饑﹐日行三百里。

干酒法

精米五斗﹑麯五斤﹐以水四斗漬﹐釋爛二宿﹐合大附子二枚﹐善桂二兩﹐下篩納酒中﹐擠取糟﹐曝令乾﹐復納酒中﹐汁盡止。丸以白蜜﹐如雞子﹐投一丸於一斗水中﹐可成美酒也。

服食粳米散方

粳米一斗﹑酒三斗﹐凡二物漬之﹐盡酒止。出稍食之﹐渴飲水﹐可三十日

後盡﹐更作如前法。

服食稻米方

取稻米﹐熟淘沃﹐百蒸之﹐乾搗﹐日一餐以水﹐三十日後日飲水一杯﹐可終身不食﹐日行三百里﹐得食便食。

休糧方

以粳米﹑黍米﹑小麥﹑大豆﹑麻子﹐各五合豆熬而末之﹐共和白蜜一斤﹐煎一百沸﹐投冷水中﹐丸如李子。一頓吞盡此一劑﹐可終身不饑﹐諸物皆各治之﹐惟熬豆耳。

樂子長含棗核方

長生之道﹐常含一棗核﹐如兒乳汁﹐久久及液滿口﹐三分咽二餘一﹐口與气俱入﹐名日還精。周而復始如循環。絕谷之時﹐五日小極頭眩﹐須臾復止﹐十四日復頭眩﹐須臾復止﹐二十一日之後气定﹐欲食便食﹐不欲食自息。絕谷之時禁交接﹐可食少棗脯﹐飲酒無過一升﹐男女同法。

太上洞玄靈寶五符序卷中竟

﹟1腹﹕原誤作「復」﹐據文義改。

太上洞玄靈寶五符序卷下

夫天書煥妙﹐幽暢微著﹐至音希聲﹐陳而不煩。是以西吾之刃﹐𨿽十寸而割玉﹐流星之金﹐𨿽纖介而徹視。徒才大者用徧﹐有物細者用備﹐豈非《靈寶五符》﹐其由是乎。聖人演天地之文﹐而敷言數萬﹐葩龍鳳之形﹐暢動物者百篇。發山林八會之迹﹐爲日用之務﹐成淵分之名﹐艸木和仙通神﹐悟性命之無期﹐以致營漑﹐必有倫乎。惟至道而貴其契﹐眞人而仰其文矣。昔庖羲刊八象於玄石﹐畫甚亦少矣。至夏爲《連山》﹐殷爲《歸藏》﹐逮《周易》之興﹐猶未該其根。所以然者﹐卦有屯蒙困否﹐不通之象﹐明道妙者難著﹐理妙者叵尋﹐皇由經代紛紜﹐動數十萬言﹐況乎九天之靈書﹐三天之寶圖﹐上導太和元精之气﹐下備羣生始然之會。爾乃至寂之音﹐希解於世。故帝譽祭天帝君於北阿之壇﹐藏於鐘山之峯﹐欲令眾庶有絕塵之歌耳。夏禹晚撰﹐其波未戢﹐其上眞猶封於石碽﹐以待大劫﹐仙賢幽乎洞室﹐須期乃宣。靈符之妙﹐寔由高聖之所宗﹐上哲之所佩﹐眞人之所貴﹐靈仙之贊味玄澹﹐而朗其采色﹐天神而校其對也。其服禦日月星辰﹐八气五元﹐身體艸木之方﹐當是五符下流﹐通泗之沬耳。其天辭虛鑰﹐非凡賢所聞。𨿽同載五符之中﹐故廢其龍迹﹐不顯大音矣。徒見而不知﹐亦何所言哉。聾者希聞黃鐘之響﹐盲者企睹白黑之津﹐奚有異於此耶。聖人𨿽不爲其解高妙之意﹐然故自陳於本符之上﹐無損減也。鐘山眞人告夏禹有言﹕陵昔聞之於東海小童﹐說云﹕但抱靈寶符入水赴淵﹐則北帝開路﹐蛟龍衛從﹐水精震怖﹐長生久視﹐永享天祚。執符入火﹐則陽光殄翳﹐南帝激電﹐助我驅穢熱毒﹐不加丹精淩邁。佩符登山﹐山精迸走﹐中黃太帝與我爲輔﹐虎狼百禽莫敢當者。棲巖入穴﹐則土气不障﹐祆邪伏死﹐魍魎逃鄕。以符向金﹐則五兵不傷﹐西帝眞气與我同林﹐全生萬年﹐飲於玉漿。背金對木﹐則長守介福﹐靑帝靈气來見沐浴﹐色反童孩﹐久視永樂。登嶽采芝﹐不化我目﹐八石正形﹐使時掇獲﹐回天倒地﹐在心願欲也。太上眞人之辭﹐東海小童使陵佩符而護之矣。靈寶上序及撰出服禦之文﹐皆科斗古書﹐字不可解﹐子長並受集而顯出之。尋其波流﹐皆出乎五符之上也。子長受霍林仙人口訣﹐似韓眾也。是以子長說曰﹕朝日已西夕﹐違世來作鄰。同心合道好﹐走人乃飛仙。太白縱二心﹐下外以爲根。登天飛虛空﹐此是吾師君。教我服三光﹐三光者﹐日月星也。又巨勝一名三光。樂子長受仙人法﹐以巨勝爲主﹐故曰三光。授我靈祕文。靈寶五符者也。符者﹐經也。淸齋降五帝﹐萬年可常全。子長口訣﹐淸齋三日﹐而致五方天帝﹐誠之盡矣﹐則眞人必降。所向在於致敬﹐享年在乎念道也。丹靑畫誓信﹐五八乃一宣。陵昔受之於東海小童﹐使裂南和之繒五尺﹐當諭信而受之券。割碧林之帛五尺﹐當不漏泄之約。南和謂誹也﹐碧林謂靑也。古人貴發膚﹐故引珠玉以親之﹐尊四肢﹐回絲帛以任之﹐崇道德保身神﹐此仙官之教矣。天文科法﹐四十年一傳之﹐五八者﹐是其數也。不得其年限而授之﹐玄都天令﹐已陳之於後生。愼之愼之。鴻鷺千歲羽﹐用玆致天眞。鴻鷺者﹐駕也。其鳥壽千年﹐古人皆享之﹐以致天神也。一名駕鵝﹐一名天蓋﹐一名白鴻。若無此鳥者﹐鶴亦可用。鶴亦名鴻﹐俱壽千歲也。駕不殺生﹐而惡虫伏之﹐是其以性震邪也。老而聲淸﹐是其神气潔也。欲致天人﹐當以精鳥﹐方類相求﹐回降必矣。此是子長之要言也。而其辭小隱﹐離合師名﹐陵徐而思之﹐其師名韓眾矣。其醮祝之儀﹐陳之於左。諸志道求生者﹐宜薄衣食﹐而致孝於天靈﹐苟誠之所竭﹐孰云不得道乎。備爲師帥﹐親驗其神﹐故復言情﹐將愼之焉。一座無常面﹐隨安處之﹐宜淸齋三日﹐祭於靜室﹐若庭壇之間﹐行事於夜半﹐屏人於非所﹐請天官於唇齒言﹐受傳於丹心。爾乃先燔五會之香﹐看流芳所歸﹐气正上者﹐中央黃帝先降﹐气東流者﹐靑帝先降﹐气南流者﹐赤帝先降﹐气西流者﹐白帝先降﹐气北流者﹐黑帝先降﹐气雜散合集﹐紛紜錯亂者﹐神女先到。使五火比肩﹐布列座前﹐調火齊香﹐詳視燻煙。如是靈光之焰﹐表乎燈燭﹐冥心之想﹐彰於通夢矣。若此眞靈不能使至向獲仙﹐復朽骸於泉壤者﹐陵與子長﹐豈當以抱惡於云漢中乎。但方寸不盡﹐求生不測﹐而望長延之對﹐以此希天眞之報﹐亦復費其功夫﹐故爲徒勞也。

肥鳥一頭﹐酒隨多少﹐要令三斗以上﹐令得淸醇美者。盛杯十一枚﹐杯令潔好。柈三枚﹐其二枚各盛五杯﹐其一柈盛一杯。一柈令在五杯者﹐下流具五香火﹐相連於柈前。余酒別樽盛著座前。隨杯處肉﹐余肉別柈盛著座前。陳《靈寶五符》於座後﹐倒捲令仿佛其天書。抱朴子曰﹕登名山﹐師受經後﹐欲佩身供養﹐受者設此醮也。

南和丹繒裂五尺絳﹐於座後席上﹐符安其上。割碧林之帛五尺靑﹐於座後上也。覆絳令符處丹靑中間﹐以爲效信。果物爲隨丰儉之宜﹐惟忌以五葷之菜﹐豬脂之肴﹐盛席一領。香令有五種﹐雜和之。若於庭壇施祭﹐當四面安障﹐勿令當風﹐當風靈气亂。設微火﹐火以蠟密蓋火气上﹐勿令廣照﹐廣照靈气散矣。

盛服束帶﹐跽請。若山林中無大衣者﹐可闕之。下气徐聲奉請﹕

某年某月日﹐州縣鄕裏男女生某甲﹐年若干歲﹐受道士某郡某甲《太上靈寶五符文》﹐依大道科法﹐奉請五帝君。請已淸齋三日﹐宰鴻鷺之鳥﹐潔整身神﹐虛心伺迎上皇天尊。某身三魂七魄三宮眞人﹐上到九天之宮﹐五外之鄕﹐靑牙之天﹑朱丹之天﹑太帝之山中黃之天﹑明石之天﹑玄滋之天﹑八方之天﹑五帝眞人之庭﹐具陳告齋﹐暫降於某郡縣鄕裏中﹐臨气五符之眞﹐飲微禮薄撰。

言畢﹐再拜﹐向座而伏﹐良久乃起。又腮方﹐更請上神﹕

奉請降東方靈威仰蒼帝君﹑靑牙九气天君﹑太上眞王﹑靑腰玉女﹐東鄕諸靈官。

奉請降南方赤飄弩赤帝君﹑朱丹三气天君﹑元气丈人﹑朱官太丹玉女﹐南鄕諸靈官。

奉請降中央含樞紐黃帝君﹑太帝眞人﹑子丹黃庭戊己﹑天蒼玉女﹐中央諸靈官。

奉請降西方曜魄寶白帝君﹑明石七气天君﹑元气大夫﹑太上白素玉女﹐西鄕諸靈官。

奉請降北方隱侯局黑帝君﹑玄滋五气天君﹑太上靈君﹑夜光玉女﹐北鄕諸靈官。

奉請降文命夏禹帝君﹑五嶽靈山眞人﹑江河四瀆靈官﹑地仙玉女﹐甪裏先生諸仙官。

請一帝到﹐輒一再拜﹐凡六再拜也。送帝亦如初請時﹐但除奉請二字﹐改云上勞某帝﹐便再拜。迎送去來﹐都十二再拜﹐醮祀道畢矣。請畢﹐上酒﹐更燒香﹐徐自陳曰﹕某以胎生﹐肉人枯骨﹐子孫生長濁世﹐穢气澆聚﹐積罪河海﹐抱咎深重。自有識以來﹐尊仰大道﹐心希眞气﹐以自歡樂。而精神微薄﹐未能上暢﹐常守心念善﹐敢有違越。特恐絲髮之進﹐懼隕墜九泉﹐天願幸會﹐奉見靈寶文。眞書浩大﹐祕藏玄臺﹐是以不敢輕執竊佩﹐以虧眞科。卽日修齋﹐告祭於五帝﹑諸君丈人﹐以定神契丹靑之信。當噏誓之券﹐爲效爲信﹐約不漏泄﹐天親地愛﹐傳出五八﹐無中宣授﹐明於科法。某志遁山林﹐不願榮華﹐佩符登山﹐當令某所向無前﹐金破石開﹐采藥不得隱匿﹐縱天橫地﹐從心所欲﹐山精頓伏﹐虎狼逃竄﹐令使役鬼神﹐長生久視﹐靈气衛護﹐祆邪亡命﹐疫螫不彰﹐魍魎遠迸﹐如是受上天之佑﹐靈气之助﹐神長守身﹐令三尸消去﹐太帝流恩﹐眾庶不勝洪濟之施。又上酒﹐若自宜有所啟﹐隨意陳之。此文是其旨略耳。然香送神。

勞盛山上刻石作文

仙人樂子長作﹐吳王夫差寫取。

玄流鼓絳波﹐琨碧映瑯山。朝日控晨輝﹐蒼艷何蜿蜓。遊雲落太陽﹐飆景陵三天。靈寶曜九虛﹐幽朗鐘山間。夏禹登八窗﹐散气響金蘭。因枝振玉條﹐緣波討洪源。扶質立靈榦﹐垂葉以結繁。眇邈龍鳳迹﹐煥爛九天翰。仰挹三晨精﹐保身永長安。俯漱五華液﹐還復反童顏。騰神溫涼宮﹐豈知熱與寒。千秋似淸旦﹐萬歲猶日半。鼓翼空洞上﹐要我靈寶官。紛紛五帝駕﹐俱會景漢端。相問饑與渴﹐玄泉饒流丹。求仙方寸內﹐八遐無易難。顧聞朱門臭﹐當塗中有嘆。勒銘勞巖陰﹐穴岫可稽盤。

東方靑帝符靈寶九气天文﹐化生赤帝气。

入山咒曰﹕臨兵斗者﹐皆陳列前行九字耳。常祕咒﹐無所不辟。

春月不入東嶽及山﹐隨月並類然。愼之。

九天靈書三天眞寶

夏禹撰爲靈寶文﹐一通藏石碽中﹐一通幽洞室中。

夏禹受鐘山眞人﹕入山水之日﹐當以保日及義日﹑專日﹐大吉﹐易得道。以制日﹑伐日入山﹐必死。又欲得六癸之日﹐六癸之時﹐一名天心﹐一名天同﹐必得度世。保者﹐支幹上生下之日﹐甲午﹑乙巳是也。義日﹐支幹下生上之日﹐壬申﹑癸酉日是也。制日﹐支幹上克下之日﹐戊子﹑己亥是也。伐日﹐支幹下克上之日﹐甲申﹑乙酉日是也。制日可施符召鬼耳。取六癸日六癸時﹐皆當令和順也。以類求之口訣矣。靈寶入山﹐以甲子開除日﹐以所授委繒﹐參之五色彩﹐各五寸﹐懸於名山大石上﹐所求必得度世也。入山當以三月七日吉。

東方靈寶符命

夏禹敷東文﹐出南帝書。

南方靈寶符命

夏禹敷南文﹐出戊己黃帝書。

中央戊己靈寶符命

夏禹敷中文﹐出白帝書。

西方靈寶符命

夏禹敷西文﹐出北帝書。

北方靈寶符命

夏禹敷北文﹐出靑帝書。

九天王長安飛符

道人佩之﹐以履陽九﹐百六﹐千毒不加身。昔夏禹藏之於石碽﹐以傳理水傅伯長桑﹐甲子李廓光馬平石山。

大劫至﹐佩其前。

小劫會﹐佩其後。

三天太上伏蛟龍虎豹山精文

名之曰八威策。

道士入山﹐帶此書於肘後﹐百禽精獸徒從人行在左右。執此書於手中﹐則百禽山精毒獸卻走千里。

九天太玄陽生符

老君受之於太上丈人﹐丹書白素﹐﹐方五寸。淸齋百日﹐入室而吞之﹐使人無死﹐延年長存。濁气於口﹐卽符出而死矣。一名眞券﹐一名八龍書。

﹝原缺﹞

三天太玄陽生符

男子吞之﹐法與上同。道士欲尸解者﹐神筆書艸木刀金﹐卽代爲人形而死去矣。

三天太玄陰生符

女人吞之﹐法與上同。道士欲尸解者﹐神筆書艸木刀金﹐卽代爲人形而死去矣。

皇人太上眞一經諸天名

帝軒轅書。

取靑牙法﹐雞鳴咒畢﹐舌料上齒表﹐舐唇漱口﹐咽之三。朱丹咒畢﹐舌料下齒表舐唇漱口﹐咽之三。中央戊己祝畢﹐以舌反上刺玄膺﹐舐唇咽之三。明石咒畢﹐以舌料齒上﹐舐唇漱口﹐咽之三。一咽輒叩齒二七。玄滋咒畢﹐以舌料舌下﹐鼻內气﹐咽之三。謂飲食自然胎息之道﹐一咽皆使玉水滿口。

《太上太一眞一之經》曰﹕三一相須﹐其居不同﹐或在北極太淵之中﹐前有明堂﹐下有絳宮﹐上有華蓋﹐玉樓萬重﹐左杓右魁﹐激波揚風﹐玄芝被宇﹐往往成叢﹐深谷直下﹐朱竹蓊茸﹐白玉嵯峨﹐甘泉無窮﹐日月垂光﹐金鑪隆崇﹐或在離官﹐或在命門﹐歷火過水﹐經方入圓﹐城闕交錯﹐幃帳成云﹐龍虎列衛﹐神人爲羣﹐玉淵萬刃﹐常飲其泉﹐叩玉卻食﹐還反童顏﹐百邪遠迸﹐役使羣神﹐長生久視﹐延年億千﹐目方徹視﹐腸化爲筋﹐子能得之﹐乃爲天仙。苟非其人﹐道不虛傳﹐子密行之﹐愼勿多言。

昔在黃帝軒轅﹐曾省《天皇眞一之一經》﹐而不解三一眞气之要﹐是以周流四方﹐求其釋解。爾乃命駕﹐出而遠一遊﹐昌宇驂乘﹐方明爲禦﹐力牧從焉。東到靑丘﹐過風山﹐見紫府先生﹐受《三皇內文天文大字》﹐以劾召萬神﹐役使羣靈。南到五芝玄澗﹐登圓隴蔭建木﹐觀百靈探篛乾之華。西見中黃子﹐受九茄之方。過崆峒上﹐從廣成子受自然之經。北到鴻堤上具茨﹐見大隗君黃蓋童子﹐受《神仙芝圖》十二卷。還陟王屋之山﹐受《金液九轉神丹經》於玄女。乃復遊雲臺靑城山﹐見寧先生﹐先生曰﹕吾得道始仙耳﹐非是三皇天眞之官﹐實不解此眞一之文。近皇人爲扶桑君所使﹐領峨媚山仙官﹐今猶未去矣﹐子可問之。又乃到峨嵋山﹐淸齋三月﹐得與皇人相見。皇人者﹐不知何世人也。身長九尺﹐玄毛被體﹐皆長尺餘﹐發則長數寸。其居乃在山北絕巖之下﹐中以蒼玉爲屋﹐黃金爲狀﹐張華羅之幃﹐然千和之香﹐侍者皆是眾仙玉女﹐坐賓三人﹐皆稱太淸仙王。方見皇人﹐設肴盈升之棗﹐飯以丹華之英﹐雜麟脯鳳臘於其間﹐漱朱官玉井之靈漿。黃帝匍匐旣到﹐再拜稽首而立。皇人問﹕子欲奚求﹖黃帝跽曰﹕願得長生。皇人曰﹕子旣君四海﹐復欲不死﹐不亦貪乎。帝跽曰﹕萬兆無主﹐則相淩暴﹐今爲制法﹐足以傳後。私心好道﹐遠涉四海﹐幸過遇道君﹐願垂哀告。竊見眞人食精之經﹐徒省其文而弗綜其意﹐看其辭而不釋其事﹐乞得請教。皇人大驚﹐批髀長嘆﹐良久乃答曰﹕汝安得聞見此乎。此書乃生錄之首篇﹐上天之靈符﹐太上之寶文矣。白日升天﹐飛步虛空﹐身生水火﹐變化無常﹐其天仙之眞﹐惟有龍胎金液九轉之丹。守形絕粒﹐辟除萬邪﹐使役鬼神﹐長生久視﹐爾乃血脈流宣﹐腸化爲筋﹐百災不能傷﹐延期至億千﹐則惟有眞一食五芽天文。此二事但使南斗君領錄﹐參於大帝鍵鑰﹐自非仙人﹐四十年一出之﹐約皆不得背科而妄泄也。又西王母安此書著五城之內﹐其外衛備有仙樓十二﹐藏以紫玉之匱﹐刻以黃金之札﹐封以丹光芝艸﹐印以太上中章﹐其無仙籍者﹐不得聞知也。子未可聽天音於地上矣﹐便可去邪。黃帝稽首答曰﹕昔以受神丹於玄女﹐未及合作﹐惟未受五芽食眞﹐解眞經之意耳。幸今遭會﹐得見道君﹐旣不授以生道﹐是臣相命不得度世耳。如未哀者﹐復用暫生何爲乎。惟乞湣濟元元之心。因叩頭流涕﹐腦破腸絕﹐於地良久。皇人下牀接之﹐乃惺告之曰﹕子所謂眞得道者也。又太淸仙王三人﹐見帝勤心之至﹐湣助之﹐因告皇人曰﹕此人先世祖曾遭饑困﹐不自飽口﹐割所食之饌﹐以糧窮餓百鳥﹐力作以救禽獸﹐嗇役以贍蠢動。如此四十年﹐仁德感天﹐功蓋萬物﹐太上書其美﹐九天戢其世。故今芳气之流光於帝位﹐德乃數代﹐仁歸賓服。此人先立善乃爾﹐何爲隱眞芽之經乎。又亦是其勤求願會﹐得見吾耳﹐卿可教而成之也。皇人慨然曰﹕子宿世之善乃爾﹐吾何惜乎。可復坐﹐將告汝要道矣。帝就坐﹐皇人先爲設廚醴之饌﹐徐告曰﹕汝向所道眞經﹐言所不解者﹐蓋上天之所气﹐歸此一身耳。一身分明﹐便可長生也。夫人是有生最靈者也﹐但人不能自知﹐不能守神以禦眾惡耳。知之者則不求佑於天神﹐止於其身則足矣。故云﹕一人之身﹐一國之象﹐胸腹之位﹐猶宮室也﹔四肢之列﹐猶郊境也﹔骨節之分﹐猶百官﹔神猶君也﹐血猶臣也﹐气猶民也﹐故知治身則知治國矣。夫愛其民﹐所以安其國﹐吝其气﹐所以全其身﹐民散則國亡﹐气竭則身死。亡者不可存﹐死者不可生﹐是以至人消未起之患﹐治未病之疾﹐醫之於無事之前﹐不追之旣逝之後。民難養而易濁﹐故審威德所以保其理﹐割嗜欲所以固血气﹐然後眞一存焉﹐三一守焉﹐身壯之焉﹐年壽遐焉。泥丸﹑絳宮﹑丹田﹐是三一之眞焉。令子守之﹐則萬毒千邪不敢傷矣。漱華池﹐食五芽﹐而不休者﹐便成仙人矣。吾先師正受此方於九天眞王﹐令書以相授也。存之於口﹐名曰朱鳥丹﹐取之於身﹐名曰眞一﹐此其天寶書文也。向旦密咒曰﹕

東方靑芽﹐服食靑芽﹐飲以朝華。已咒﹐舌料上齒之表﹐舐唇漱口﹐滿而咽之三。次咒曰﹕

南方朱丹﹐服食朱丹﹐飲以丹池。已呎﹐舌料下齒表﹐舐唇漱口﹐咽之三。

次咒曰﹕

中央戊己﹐昂昂泰山﹐服食精气﹐飲以醴泉。已咒﹐舌刺舌上玄﹐膺取玉泉﹐舐唇咽之三。次咒曰﹕

西方明石﹐服食明石﹐飲以靈液。已咒﹐以舌料齒上﹐舐唇咽之三﹐輒一叩齒七下﹐都畢﹐又叩五下﹐合三十六下也。次咒曰﹕

北方玄滋﹐服食玄滋﹐飲以玉飴。已咒﹐以舌料舌下﹐舐唇咽之三﹐畢﹐因以鼻內气極而徐放之﹐令過五以上﹐眞道畢矣。

三仙王又告帝曰﹕吾昔食此法得仙﹐先師令益口中央醴泉下﹐咒曰﹕白石巖巖以次行﹐源泉湧洞以至漿﹐飲之長生﹐壽命益長。凡二十二言﹐汝可爲之。子能經目爲之﹐食眞一不休﹐吞華池不息﹐內气長閉不倦者﹐卽得道而絕粒矣﹐不復移月而成也。夫玄古之人﹐所以壽考者﹐造有之間﹐不食穀也。大有音曰﹕五穀是刳命之鑿﹐腐臭五藏﹐致命促縮﹐此糧入口﹐無希久壽﹐汝欲不死﹐腸中無滓﹐汝欲長生﹐當令藏气潔淸﹐挹身華漿﹐與天相迎﹐玉水在口﹐天人同壽也。黃帝受教畢﹐乃贈皇人以所有﹐流俗棗脯淸廚之酒﹐誓以不傳﹐畫一而辭。

夏禹曰﹕子知眞一之丹﹐萬事延。知一者﹐無一之不知也。不知一者﹐無一能知。一者至貴﹐無偶之號﹐道起於一﹐數靡不由一﹐天得一以淸﹐神得一以靈﹐地得一以寧﹐人得一以生。金沈羽浮﹐山峙川流﹐視之不見﹐聽之不聞﹐存之則在﹐忽之則亡﹐順之則吉﹐逆之則凶﹐寶之遐祚罔極﹐泄之命凋气亡。惚兮恍兮﹐其中有象﹐恍兮惚兮﹐其中有物﹐此一之謂也。必欲長生﹐三一當明﹐思一至饑﹐一與之糧﹐思一至渴﹐一與之漿﹐古人貴此眞一之道﹐祕口藏文。一能成陰生陽﹐推行寒暑﹐春得以茂﹐夏得以長﹐秋得以收﹐冬得以藏﹐其大不可以六合隱﹐其小不可以毫芒比也。百姓日用而不知也。夫不施不寫﹐一安其所﹐不遲不疾﹐一安其室﹐能暇能豫﹐一乃不去﹐存一至勤﹐一能通神﹐少飲約食﹐一乃畱息﹐臨危不疑﹐一爲除災﹐天禍在前﹐思一得生。知一不難﹐難在於終﹐知眞不爲﹐與不知同﹐求之不已﹐登彼九皇﹐陸辟猛獸﹐及與毒虫﹐水卻魍魎﹐及與蛟龍﹐無物不卻﹐無邪不中。守眞則在﹐泄精則亡﹐食气萬歲﹐常有少容。又告曰﹕人能存一﹐一亦存人﹐所以白刃無所揣其銳﹐百害無所容其凶﹐人敗己成﹐在危猶安。靈寶之眞﹐豈虛誑於道士哉。上聖玄音﹐豈有不信於蒼生乎。蓋求之者粗耳。將來深根﹐其墻戶矣。

太上洞玄靈寶五符序卷下竟

