靈寶淨明天樞都司法院須知法文

經名﹕靈寶淨明天樞都司法院頊知法文。撰人不詳。四篇同捲。底本出處﹕《正統道藏》洞玄部方法類。

靈寶淨明天樞都司法院須知法文

天樞都錄行持法

天樞都司者﹐天門司院上天喉舌之官﹐總領七十三司﹑七錄事司﹐謂之七十四司﹐稽考三界陰陽善惡。文字經法﹐上下無不關瞥如緣﹐合系都錄七錄事之選者。事至自知﹐此不具說﹐要在愼守﹐不得輕泄天機。如有淸信弟子﹐微發露以誘之﹐則不爲漏。如遇之而不勸﹐問而不答﹐則爲《祕收鬼靑律文》。律文曰﹕泄慢受上賞﹐祕受蒙顯戮。是也。

天樞都錄養神法

早起日出時﹐望東披衣起坐﹐存日照頂門﹐有赤炁自頂門入懷中。有月一輸﹐白炁自懷出﹐與赤炁合而爲丹。其月內赤外黃﹐如彈子大。以左手執丹﹐右手恰訣﹐訣不傳。取湧泉一點雪咽之﹐覺直下丹田﹐中熱是也。

又閉炁﹐存西王母。取銀漢之水﹐以玉甌闊七寸﹐深八寸﹐洗耳洗目﹐兩手恰訣。訣不傳。

又閉炁﹐存九州高明大使在右﹐日直元君在左﹐靈寶孝道明王乘雲在上﹐以柳枝咒水一玉盂﹐飲之﹐味若黃連者是也。此雷炁也。雷炁通心﹐服之﹐覺口中一吐﹐卽成雷電飛騰﹐兩手有印。不傳。

如初覺見諸種龍神﹐切宜定其志意﹐待之如熟﹐則天尊父母﹐將吏如友契﹐自然有得﹔其或自主驚疑﹐則魂飛蕩矣。

天樞都錄糾察法

如遇陽界﹑陰界官員﹐掌法不正﹐卽時錄奏﹐仍先縛其神﹐執其犯罪﹐事訖放還。合死者。不得過一歲。

如遇人物﹑妖鬼﹐有爲十善王民之害者﹐驅雷火以擊之。其有後嗣﹐斷絕乏祭﹐須求托化得其實﹐而王法不及者。

如遇仙官﹑鬼神﹐有申奏違忤天法﹐卽時申奏﹐不得容隱。

雷符

縛神符

玉皇文

追神符

時辰

已上訣目心傳﹐不泄非人﹐若說﹐禍及九祖九孫。

天樞都錄心存默咒

咒曰﹕天樞糾察喉舌官﹐吾是神司第一郎。存神服食日月光﹐王母賜我銀漢漿。明王飲吾玉盂水﹐服之心志自安康。記語諸司糾察王﹐不違召請急忙忙。輔佐天法莫疏狂﹐謹密文字如星霜。如有違戾及私語﹐吾以汝名奏玉皇。

天樞都錄傳奏法

都錄職任﹐如有功已滿﹐卽擬三淸左右丞。此急宜選擇忠孝有道之士﹐於三十年內奏名﹐自代奏之得人﹐卽有升眞尸解之報﹐則上受天爵﹐正入仙宗矣。

靈寶淨明天樞都司法院須知法文竟

