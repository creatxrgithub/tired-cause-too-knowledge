靈寶淨明黃素書釋義祕訣

經名﹕靈寶淨明黃素書釋義祕訣。撰人不詳。一卷。底本出處﹕《正統道藏》洞玄部方法類。

靈寶淨明黃素書釋義祕訣

弟子方文﹐饉稽首眞師﹐敢問黃素書數事﹐伏望玉旨﹐眞指根源﹐分明垂教。

書曰﹕五炁朝元﹐三陽聚頂。

方文伏睹鐘離眞仙與呂眞仙﹐作《傳道集》﹐說煉大藥金丹事有曰﹕五炁朝元﹐三花聚頂。五炁不離五行﹐或曰五藏也。此日三陽﹐彼日三花。陽亦炁也﹐且人之生諸陽聚於首﹐五藏之炁自是朝於泥丸﹐故目能明﹐耳能聽﹐鼻能嗅﹐舌能味。而煉金丹曰五炁朝元﹐三花聚頂。只恐別有造化。伏乞分明指示。

五炁﹐五藏之炁﹐合而朝於元宮。元官謂下元。守下元之旣固﹐然後達於中元。達於中元﹐故朝於上元﹐名曰三陽。花者﹔三陽之異名也。此元陽之運動﹐凝結爲五﹐運用爲三﹐如此之時﹐丹已成矣。慶云生於頂門﹐而頂之炁已開﹐如日月明﹐耳聽鼻嗅﹐則非正朝而聚也。

書曰﹕當思一身何所從來。

方文以謂﹐今世之人不知所以死。身之從來﹐乃從天地之一炁﹐兩半相合﹐父母之炁﹐造化之本始也。知從此來﹐當從此修﹐卽合根究造化之本始。若從此孤陰而修﹐未合厥旨。伏乞密賜垂教。

人之初生﹐本乎一。一與言爲二﹐又一二之說。一二相化﹐故有眞水﹑眞火﹐而精神具。旣識眞水﹑眞火﹐斯能知所從來。

書曰﹕日月差互﹐不能成功。

方文詳觀《丹經》﹐全以日月垂象爲﹐則此眞法象也。能法象日月﹐則能奪天地陰陽造化。而差互不成功者﹐《周易﹟參同契》云﹕日月相撢﹐持陽雄旛。陰施陰﹐雌變黃色。又曰﹕纖芥不正﹐悔吝爲賊陰。《眞君丹經》云﹕探有日﹐取有時。又張眞人詩云﹕毫髮差殊不作丹。所以差殊如何﹖何道得不差互﹖此是火候﹐願賜口訣。

日月之象﹐本乎精神。精神之生﹐存於一二。一二﹐火候之正數也。水火有抽添之用。然於年中選月﹐月中選日﹐日中選時﹐故無差互。此語載在火候。書曰﹕辧水火﹐交龍虎﹐明丹藥﹐曉鉛汞﹐會抽添﹐轉河車。

方文窮究丹經﹐丹經不離陰陽而生異名﹐凡數十種﹐如水火﹑龍虎﹑鉛汞﹑河車﹐皆一也。而此曰辧水火﹐交龍虎﹐明丹藥﹐曉鉛汞﹐轉河車﹐何也﹖識水火﹐卽識龍虎。識龍虎﹐卽識鉛汞矣。此便是丹藥之材也。如何曰辧﹐曰交﹐曰明﹐曰曉﹐曰轉﹖若抽添之數﹐又自是火候﹐若不識藥材﹐如何會抽添也﹖望指其要﹐使不相妨﹐以圖後學易曉。

水火﹑龍虎﹐同名也。水火言性﹐故曰辧。未有用也。龍虎言情﹐故曰交﹐已有用也。鉛汞言其形﹐則知其爲藥之材﹐斯可曉。會抽添﹐卽能轉河車。

書曰﹕以魂制魄﹐則知日月之生沒焉。

日月生沒﹐天之道﹐陰陽之至數也。魂魄者﹐人之神﹐可以知之。乃欲以魂制魄﹐然後可知何也﹖

此謂兩腎也。右爲命門﹐屬陽﹐爲魂。陰右﹐陽左﹐而乃在右﹐制魄之義也。右腎之炁﹐夜半升於左目。左腎之炁﹐日午生於右目。則知日月之生沒也。子午之時﹐日月生炁之至數。

書曰﹕心腎二炁相交﹐故曰眞水﹑眞火。

心腎爲坎離﹐爲水爲火﹐人人有之。然丹經謂探有日﹐取有時﹐不在心﹑腎。張儀甫丹經乃云﹕妄指心腎爲坎離。此曰眞水﹑眞火何也﹖

心﹑腎相交﹐斯可言眞。不交不足以成眞。蓋相交乃能有子。

書曰﹔龍﹐心也。虎﹐腎也。腎炁易耗﹐心液難積﹐要在知交合之時。采取之法﹐有自火中生水﹐水中生火﹐顚倒之術在也。

虎龍﹐卽水火之異名也。又曰﹕龍﹐木也。虎﹐金也。旣屬金﹑木﹐何故以心爲龍﹐腎爲虎﹖腎炁何以易耗﹖心液何以難積﹖交合之時﹐是下功時﹐龍虎交合﹐日月炁合也。心﹑腎炁自交合有時也。探取者﹐探取何物﹖從何物探﹖所探之物﹐可見不可見﹐﹖可名不可名﹖火中生水﹐水中生火﹐固爲顚倒。而人身之中﹐如何得便火中生水﹐水中生火﹖一一望爲詳示。

此語與前說﹐相互換也。火生於木﹐金生於水﹐卽子從於父﹐得眞性矣。然火水未濟﹐不交變﹐不能以有用﹐此火中生水﹐水中生火之至術也。火運用﹐可便生水﹐此口訣﹐不可紙筆道。

書曰﹕內丹者﹐藥材﹐出於心﹑腎﹐是人皆有。靈胎就眞炁生﹐於如龍有珠﹑牛有黃﹐本於黃芽生﹐內丹成。

方文以《丹經》考之﹐並自《古修錄》高眞所著述﹐所謂藥材者﹐非在心腎之間。若在心腎之間﹐卽是人皆可以結靈胎也。孤陰寡陽﹐不能成造化﹐龍以何道而有珠﹖牛以何修而有黃﹖黃芽者﹐不知是何物也﹐可得見否﹖何故謂之黃芽﹖黃芽﹐大丹頭也。得黃芽﹐卽又要行火侯修持﹐然後內丹可成。以何道而得黃芽生﹖

藥材不在心腎﹐復歸何處﹖心腎之用﹐自有根本。龍不以耳聽﹐而以口聽﹐善於內視。牛能鼓咽﹐而人不能。所以﹐心腎之藥﹐不能成眞。

書曰﹕交龍虎﹐辧丹藥。砂中有汞﹐鉛中有銀。鉛汞相合﹐緞煉自成。

交龍虎﹐辧丹藥﹐且丹藥未辧﹐如何得交龍虎﹖龍虎﹐便是丹藥也﹐辧得丹藥﹐然後可使龍虎交。砂中有汞﹐鉛中有銀。此便是丹藥﹐但非是凡汞。經云﹕凡汞﹑凡鉛﹐不勞弄。正爲此也。暖煉者﹐此乃火候。如何下火候﹐書中都不說﹐但云緞煉﹐何以下火﹖願詳指示。

此謂火候﹐又魂制魄之說。知魂制魄﹐卽見火候。火候可以用時易月﹐以刻易日﹐不在乎年探也。

書曰﹕鉛汞抽添之法﹐要達天地之機。

大凡抽添﹐已是得藥在鑪。抽添者﹐火侯抽添也。達天地之機者﹐合日月之進退。經云﹕萬論千經講至眞﹐不將火候著於文。要知口訣通玄處﹐須共神仙子細論。自古火侯不傳文字﹐願賜夢授口訣﹐或親蒙聖訓。方文𨿽已知﹐恐失眞實。及至下功﹐卻有差互。可惜今日幸得遭遇﹐虔切叩請﹐以考正所學﹐不勝幸甚。方文呈覆。

截法中有火候﹐當以面授。

方文伏見眞師﹐昔日豫章與眾仙唱和詩曰﹕刃鋒頭兩角﹐飛起金丹便落。更候八月中秋﹐專記勿令忘卻。又一刃鋒頭﹐兩角生金丹﹐只向上頭成。此皆言上品大丹。方文𨿽已得知﹐未知合與不合﹖眞師昔日修行事﹐乞賜訓誨。方文伏見眞師行三五飛步事﹐莫便是隱書﹖太微帝君鎭天英﹐守延期存元輔事否﹖方文見行之﹐乞賜批示。又伏睹眞師得下義神方事﹐莫是老君金口要訣事﹑六丁玉女事否﹖欲望批示。方文呈覆。

此乃修丹之截法也。後人多恃其聰明﹐僞爲謬說﹐以誤後學﹐終不能成功。不知一刀鋒頭者﹐水中有金也。兩角者﹐火中有木也。以木巽火﹐然後能水沸。八月中秋者﹐十五之數也。十五﹐河圖之數。八月者﹐金也。引脾之說﹐非直指八月十五日。三五飛步﹐不言三六﹑四五﹐而曰三五﹐眞人星也。眞人星者﹐虛一己﹐以爲用存身爲眞人﹐守三三數之成。眞人星﹐第三星也。能存眞人﹐然後能變化﹐此非金口要訣﹑六丁玉女事。丁義。是一人﹐常言金丹之術﹐本不姓丁名義﹐隱其名以丁義。丁者﹐火也。義者﹐亦火也。此火中火﹐以眞火合凡火﹐此正火候之法﹐亦不曾以授人﹐當別以相示。

方文伏睹眞師興靈寶淨明教法。而靈寶妙道﹐在《度人經》中﹐教法甚多﹐方文嘗探賾一二﹐伏望眞師大演度人經教﹐以爲教法之祖﹐又行持符法﹐在於積行累功。伏睹九老帝君《回屍起死之經》本出《度人眞經》﹐亦是靈寶法門。伏乞眞師頒示眞本﹐以教在壇之士。方文呈覆。

《度人經》者﹐太上始授之於道君﹐道君授之於我。我未全其妙﹐故道君直指淨明之教﹐以爲度人之喉襟。如彼元綱﹐亦其至妙﹐勤而行之﹐不在多閱。所謂一撞三關門﹐直出九衢路。汝知之乎﹖又曰九天﹐又曰三天﹐又曰三九﹐此其要妙﹐想所未知。何謂三九者﹐十二之數也。捨三以爲九﹐則九鼎也。存三以爲三﹐卽三關也。此正三一之法。一生三﹐二生四﹐卽金木之用。昔《回屍起死之經》爲度人法教之術﹐今則眞本訛舛﹐無復可辧。好事者易之﹐故《炁鏡》之篇﹐誤人多矣。近作《丹井緣事》乃以時數未定﹐然此經更數日方可出﹐終以相授。

方文﹕赫赤金丹一日成﹐古仙此語實堪聽。若言九載三年者﹐總是拖延款日程。又云﹕都來片餉工夫﹐永保無窮逸樂。不知何道如此之速﹐又云﹕以汞投鉛﹐以鉛投汞﹐而造化成﹐亦片時間爾。又云﹕眞鉛是汞中金。古仙詩云﹕世人不識水中金。又云﹕識者便是眞仙子。是知一點眞金便作仙。呂公詩云﹕捉得金精作命基。又云﹕須得眞鉛煉甲庚﹐火取南方赤鳳髓﹐水求北海黑龜精。於此見水火自是水火﹐水火乃在心腎也。眞鉛自是眞鉛﹐非在心腎之水火。煉此眞鉛﹐乃是大道。望眞師慈悲不隱﹐的當密示。方文呈覆。

一日之間﹐取黃素之炁而吞之﹐乃八十一文也。何謂八十一文﹐九九黃素之總炁。欲知欲取淸和濁﹐仍畱濁去淸工夫。別無事﹐一刻也能成。又汞投鉛﹐鉛投汞﹐則造化之法。心交腎﹐腎交心﹐兩炁相假合。不離於一二金﹐鉛中之子也﹐知其母﹐識其子矣。此左腎之炁升於肝﹐以達於肺﹐而入於頂﹐由頂而還中。所謂上下五分﹐總炁上玄。從此可知﹐眞鉛之金﹐甲庚之義也。

方文受太上五雷神法﹐乃眞師遇華嶽﹐向玉洞靈安汪眞君所傳﹐今惟有五印眞文﹐其餘醮祭四維神法不全﹐並赤鵝等符文﹐未見應干訣目﹐恐未眞的。更乞眞師特賜頒示。方文呈覆。

終不及今之正一五雷法﹐徒費心力。前日監度眞師五雷﹐乃其要也。

方文自癸酉年﹐年始二十﹐見一西川李道人﹐說汞事﹐拜探取之法。至庚子年﹐又見東京一陳道士﹐傳方文丹經鉛汞事。至癸卯年﹐又見河朔一王先生﹐及京師庶道人﹐拜鄕人王學士﹐參同丹竈鉛汞事及火侯。去年任官崇仁﹐遇王絳州先生高弟﹐傳火丹之法甚詳﹐已奏知太上﹐同結丹友﹐及講論火侯子細﹐緣火侯不立文字﹐止存口訣。今告眞師﹐次其是非端的。令方文無疑﹐欲擇庚戌年下功﹐成就大藥﹐伏望眞師輔佐教誨。方文今默問火侯事乞﹐報應詳示。方文呈覆。

未得門庭﹐空多差路。事非奇異﹐未欲盡言。只如采取之法﹐須問采何藥﹖可見不可見﹖可聞不可聞﹖或不見聞﹐或須見聞﹐只在一二。火候之法﹐周天火候。煉形之訣﹐不足以成金丹。如欲成丹﹐須辧丹中之火候﹐下手亦有術。要知心上事﹐須向腎中推。腎中有眞火﹐鉛鼎生金液。何謂鉛鼎生金液﹖木生火﹐金生水。水火﹐夫婦之用。金木﹐父子之用也。有父子﹐然後有家。何謂有家﹐脾中之丹也。然求夫婦﹐必能相克。非相克﹐不能相治。非相治﹐不能相生。欲知其術﹐只在一二。一二之說﹐更細思之。可且講此一端﹐其中未有曉者﹐無惜以諭。

方文稟問下項﹕

一﹑劍訣中如何是金木相克日起乎﹖此後日日存想﹐不知在甚時﹖或無時候﹖或只遇金火日存想﹐夜間如何﹖

一﹑金水相生日起手鑄。惟復日日鑄﹐有無時侯﹐夜間如何﹖

一﹑如何養一年﹖

一﹑如何磨劍﹖

一﹑金水水相生日﹐如何是﹖

一﹑訣尾有心授之語。

相克相生﹐謂之支幹相生相克之日。心授﹐乃隱訣。用之﹐從師所指﹐祕術也。

方文行丹景道精隱地八術﹐內玉皇道君正諱﹑隱名不同﹐及不識天篆。欲問下項﹕

一八宮玉皇正諱。

艮宮曰太器。震宮曰幽窕。或曰幽寥。巽宮曰無英。離宮曰伯史。坤宮曰運珠。兌宮日二儀。或曰二義。乾宮曰元輔。坎宮曰陰精。

一紫淸帝君。

音明音霆音靈

實名𨿽不同﹐然八宮﹐皆北斗玉皇君之隱諱﹐各隨其所在而用之﹐如金在石爲礦﹐在鎔爲之丹。

方文欲問﹐召使玉女有何捷法﹖六丁玉女名字﹐與符多不同﹐欲乞教誨。

玉女之法﹐皆出一宗﹐然誠者易感。今法之無訛謬者﹐莫先於《白猿經》。

靈寶淨明黃素書釋義祕訣竟

