靈寶淨明院眞師密誥

經名﹕靈寶淨明院眞師密誥。撰人不詳。三篇同捲。底本出處﹕《正統道藏》洞玄部方法類。

靈寶淨明院眞師密誥

天樞院錄事羅照先﹐奉眞師玉旨﹐判下淨明院周演教眞公等﹐九祖六親仙職下落﹐今具本司契勘到下項﹕

祖諱賢﹐紫微殿善簿判官。

祖諱遵禮﹐酆都左大判官。

祖諱伯通﹐保命眞人。玉皇殿。

祖諱瓖﹐妙應眞人。玉淸宮。

祖諱哲﹐志孝眞人。

祖諱敬述﹐詳光眞人。

祖諱嘉正﹐志道眞人。上淸宮。

祖諱彥先﹐普惠眞人。上淸宮。

祖諱濤﹐太微西度元君。玉淸宮。

父諱秩﹐東極保壽元君。玉淸宮。

鄧氏﹐紫微殿第十一傳言。

金氏﹐玉皇殿注生童子。

郝氏﹐淨至仙童。

蔡氏﹐運修仙童。

盧氏﹐度厄仙童。

錢氏﹐道君左傳言。

盛氏﹐丹霞會睦元君。

王氏﹐廉肅廣修元君。

錢氏﹐忠養華元君。

史氏﹐顯道元君。

已上並系淨明院法師三人恩及者。尙必法師三代及六親﹐未有定奪﹐謹具呈。

太歲己酉三月十五日司記關﹐昨奉教師位關傳到﹐楊文卿眞童﹐治顚邪瘟癆已安就﹐平靈應眞﹐依奉祖師眞旨﹐傳付後學者﹐用深黃者染背心﹐一面書一道﹐面東取炁三口。

咒曰﹕

日出靈光﹐月映西方。南北二斗﹐統臨紀綱﹐保我法子﹐百病消亡。邪魔犯者﹐立受其殃。

符式朱書﹐掐寅。

日存日﹐月存月﹐斗口相對﹐斗罡相對。

右取炁﹐念咒書符。存身爲玉皇紫微侍側。書訖﹐掐寅﹐再念七徧勑符。當兩乳用二印﹐當領用一印﹐象三臺背後﹐左起印七印﹐象斗罡星﹐當花字上。

神仙辟穀服栢葉方

金毛狗脊去毛﹐白木﹐天麻﹐荊芥﹐蒼木洗淨﹐狹苓各等分。

右件搗羅爲末﹐用井花水爲丸彈子大。如服時﹐用一丸﹐黑豆一升﹐用水三升三合﹐將豆並藥一處煮﹐令水漧爲度。服時﹐將豆一撮栢葉﹐同入口嚼下。如喫盡藥豆﹐則單喫栢葉也。服之一年﹐身上生毛﹐長一寸﹔服二年﹐身上毛退﹔服三年﹐不饑不渴﹐不寒不熱﹐日行五百里﹐水上自浮﹐長生不死也。服時﹐忌食漆葉﹑萆麻葉﹑胡桃葉。

靈寶淨明院眞師密誥竟

