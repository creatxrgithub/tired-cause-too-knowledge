太上神咒延壽妙經

經名﹕太上神咒延壽妙經。撰人及時代不詳。假托元始天尊說救苦益算法。一卷。底本出處﹕《正統道藏》洞玄部本文類。

太上神咒延壽妙經

爾時﹐元始天尊救護益算﹐濟人身命疾病苦厄。是時﹐道君長跪稽首﹐一心除亂﹐眾惡消滅。甲子將軍﹐生我益籌。天尊所願﹐願得成就。尋聲往救﹐壽算天年。世世不休﹐流通無礙。符破五虛六耗惡夢妨害﹐復連咒詛。若能受持此經﹐不相加害﹐符保百年。若有年厄月厄﹐日時眾厄﹐佩符之後﹐無有厄忌。若能受此經﹐延年益算﹐過度災厄﹐壽命延長﹐拔贖年命﹐簿中斷死。文昌宮中﹐注上生名。六齋十直﹐甲子庚申﹐本命八節﹐誦念是經﹐魂神澄正﹐素髮還靑。身心安定﹐萬願從心。三河四海﹐九江八極﹐諸眞人等﹐仙童玉女﹐三界地祇﹐三官九署﹐一切神明﹐聞持此經﹐卽爲消除一切苦惱﹐頑逆醜惡無量大罪﹐輕師調道﹐穢藉天經﹐姦邪偸盜﹐貪利入身﹐皆蒙釋散。日夜六時﹐誦念是經﹐五瘟疫毒﹐永離家門。世上凶魔﹐奔馳萬里﹐急急如律令。

太上神咒延壽妙經竟

