太上洞玄靈寶天地運度自然妙經

經名﹕太上洞玄靈寶天地運度自然妙經。撰人不詳﹐約出於南北朝。靈寶經目著錄未出。一卷。底本出處﹕《正統道藏》洞玄部本文類。

道言﹕太上靈寶﹐先天地而生﹐然後有天地。數起於一﹐立於三﹐成於五﹐盛於七﹐極於九。故天去地九萬里﹐積陽气。道陰形列布昆侖﹐爲地柱。气上通昆侖者﹐地之中地。昆侖直東一億萬六千五百里﹐昆侖直西一億萬六千五百里﹐昆侖直南一億萬六千五百里﹐昆侖直北一億萬六千七百五十里﹐地周遊四匝﹐四億二萬六千二百五十里焉。

道言﹕夫日月徑上千里﹐周三千里﹐運行八十一域﹐更疊朦朦瞑暝。北斗九星﹐二星陰不見﹐相去九萬里﹐以沈潤八十一州﹑八百一十域。北斗當昆侖上﹐抱昆侖﹐气運注天下﹐春夏爲零露﹐秋冬爲霜雪。人與天地同也。天地八方之外﹐萬物受性﹐皆懷憂苦﹐常傷人民﹐含血蠕動﹐不得自在﹐與天地爭命﹐皆當歸死。骸骨消入於地﹐精神飛翔﹐輾轉五道。爲善上天﹐爲惡入淵。凡人生時所爲善惡﹐精神魂魄隨其罪福。惟學道求生﹐達運度極﹐致可以長存﹐復陽九之運。

道言﹕人生涉胞胎﹐當經十月日﹐死如大風﹐卒起無期﹐死至無時。當與心爭﹐爲善勿疑。故以經道勸勵學士﹐目所不見﹐耳所不聞﹐﹫琦珍物﹐亦何益於身。諸爲道者﹐當信經誠﹐守善以死﹐不犯惡而生。道不可失﹐德不可違﹐違道失德﹐如兒生無母﹐如魚脫淵。若志學﹐輪轉死生﹐如蠶在繭中﹐混混沌沌。故一旦變形易數﹐道成於微﹐長齋誦經﹐爲德之根﹐自然玄解運度﹐足於神方之外﹐得禮太上玉京之尊。乃作頌曰﹕

我惟年衰時﹐百病皆當經。冰消而火起﹐災衝解其形。百骸生分離﹐大劫要當傾。吾故畏是痛﹐求道願長生。去此塵中累﹐會彼至寂貞。高行期大乘﹐自然學道成。輪轉無上德﹐忘我故不名。靜惠度八難﹐逍遙竟何營。

道言﹕夫生﹐惟人爲貴。旣有其生﹐宜獎而成之。而貪財吝惜﹐不肯施散。奉事師寶以求升度﹐孰自思惟。今身非我身所有﹐財寶亦非我有﹐官爵俸祿﹐爲身重累﹐將何益於己身。老病死者皆不能爲我卻之。不能自拔爲道﹐厚自文飾﹐謂生已足。譬如陸鳥愛其尾﹐終爲射夫之所得。爲學者當勤心上契﹐知是皆不隨人魂神去﹐空爲困苦。當思拔度之根﹐絕三惡之道﹐令入三善道。一者不老﹐二者不病﹐三者不死。長生度世去厄會﹐遇運得太上之賓。乃作頌曰﹕

自念老病盡﹐三界之大患。福訖命將終﹐气絕入棺槨。冥冥成灰土﹐魂魄無暫安。吾故畏是故﹐學道無夭殘。

攝意存正眞﹐淑心諒可觀。耽成三寶囿﹐自能伏魔官。故我損身施﹐志超生死岸。混然旣無待﹐永保億齡歡。

道言﹕夫修長生﹐志在升度﹐求無爲之道﹐身超於塵垢﹐絕迹於羣方者。當先知天地運度大期之數﹐陽九百六之災﹐去厄卽安之。宜如其不爾﹐𨿽自求道終年﹐而希升騰﹐將復費其功﹐夫卒爲徒勞也。今開示爾劫運之期﹐盈縮之分﹐保躬求生﹐以招長命﹐豈但在一軀而已哉﹐亦將七祖反胎也。仙公曰﹕夫學道精研﹐能明運度陽九百六之會﹐亦必得度世無危傾也。要在長齋久思﹐遠去人事﹐想累兼忘﹐然後可期肉飛之舉。如其一毫不盡﹐不可謂永﹐求太極眞人誦法言十首﹕

赤書土出治﹐金玉復爲夫。靑龍甲申會﹐奄至誰能知。𨿽著天水文﹐寶候王子期。辰中色當變﹐先時睹胡兒。昆元最其充﹐積石次不治。蕭蕭上學士﹐後天奉天時。福非一朝過﹐七葉積善基。太平契孟津﹐樂哉何熙怡。

玄運金馬末﹐古月侵神州。陸上旣無子﹐兄弟亦疊遊。河洛子空盡﹐燕趙成洪流。荊陽柳其次﹐巳刻中嶽符。芒子盡十載﹐東海桑中游。宜先入福地﹐八石以煉軀。柳城卽生地﹐伏龍不爲悠。玉筍近世間﹐桐栢甚易求。

丁亥不云遠﹐八公同會俱。玄生浮紫雲﹐誨以九靈子。令未負災充﹐雷電不可止。出在申酉歲﹐彌漫畱十紀。至於水龍時﹐仙君乃方起。弓口十八子﹐高吟相營理。百官森列序﹐穆穆皆首士。勤心慕松喬﹐劫盡已度己。平日解帶遊﹐寸毫寫衿裹。

方平記大鳥﹐當來東南翔。下愚不見事﹐賢者披神方。郊境沒夏首﹐太白失度常。雲霧皆變化﹐魚鱉遊汪洋。一時淪東海﹐無復起子商。壬午之南嶽﹐卽陰以爲陽。揚州可度世﹐時誦生神章。

張氏著鵠嗚﹐識緯金馬末。反白相中傷﹐婁衿不解帶。官兵悉竄走﹐賊彊日凶大。九重𨿽衣裳﹐宮墻時了壞。荊棘當庭生﹐王侯沒虜賊。妻婦亡異域﹐使役無時泰。衒賣諒可哀﹐千載豈復會。末若早學道﹐宅志霄霧際。

修學諸祭酒﹐治法當令勤。不謹百八十﹐至時如火煎。近在金氏世﹐念此當可言。兵刀四衝至﹐一日不可延。然後洪災會﹐浩哉與天連。行屍無所睹﹐聖人知信然。先學悟玄京﹐方寸會名山。斂衽之勝地﹐至道固靈祖。

平都述翰墨﹐福地諒可往。庚辰羌胡動﹐壬午有奇賞。先當之福鄕﹐高詠以自養。萬里望無煙﹐壬辰未消殃。旣平仙君治﹐八方息羅网。如吾玉斧惠﹐永謝塵中壤。華祿豈足貪﹐於玆絕冥想。

孔生遺明藏﹐木對若有因。甑山可遊處﹐九夷拂輕塵。陋廬守空寂﹐玄默湛冥綠。泉湧不繼本﹐卯金無傷人。刀曲不覺痛﹐今世傷爾身。

太和山可詣﹐雁門其明眞。鹿堂信可貴﹐和民至壬辰。十八旣出治﹐子來合明眞。昊地偏多仙﹐荊湘最困貧。

柳谷安可親﹐三倍放勛世。爾乃知苦辛﹐聖帝旣出治。其在壬辰始﹐明星煥水母。申後畱十紀﹐大鳥東南聚。

生血城門裹﹐羣鼠綠高木。眾多不可止﹐女子入宮府。雲龍無比擬﹐愚者謂不然﹐賢者自方峙。

道言﹕靈寶自然運度﹐有大陽九﹑大百六﹐小陽九﹑小百六。三千三百年爲小陽九﹑小百六﹔九千九百年爲大陽九﹑大百六。天厄謂之陽九﹐地虧謂之百六。至金氏之後甲申之歲﹐是天地運度否泰所經﹐陽九將會﹐至時道德方明﹐凶醜頓除﹐聖君受任於壬辰之年也。此太極眞人法言十篇﹐神趣妙暢﹐微旨朗空﹐期運之數﹐去就之要﹐可謂詳矣﹐可謂盡矣。

道言﹕若能常諷誦冥韻﹐則得度洪災於陽九﹐受位任於丁亥。約當先長齋靜詠﹐默絕囂累﹐然後求釋解之微旨﹐發淸音於唇吻。則七祖反胎﹐己身長存﹐經運周而無害﹐受仙而登焉。妙哉微矣﹐非言所宣。子若遇之﹐則得上游玉京﹐爲聖帝牧民理治。

道言﹕傳受之科﹐如吾稱舊典﹐淸齋二十四日﹐別賫上金五兩﹐丹地錦百尺﹐以爲盟誓。受者奉而行之﹐若不依科而妄傳﹐則風刀考罰矣。受者辛勤詳愼之哉。

太上靈寶天地運度自然妙經竟

