太上洞玄靈寶三元玉京玄都大獻經

經名﹕太上洞玄靈寶三元玉京玄都大獻經。原不題撰人。唐玄嶷《甄正論》稱此經爲『道士劉無待造﹐以擬盂蘭盆』。原本一卷﹐收入《正統道藏》洞玄部本文類﹐系注疏本。另有惇煌S3061號殘寫本﹐無注疏。今以《道藏》本爲底本﹐以惇煌本參校﹟1。

太上洞玄靈寶三元玉京玄都大獻經

若夫至人妙本﹐出萬象之先﹐大聖深源﹐超六合之外。不生不滅﹐視聽之所未階﹐無待無爲﹐形名之所不及。𨿽窈冥玄絕﹐而能應化無方﹐眇邈虛衝﹐而實濟益斯在。若乃現金容於金闕﹐示百萬之法身﹐備玉簡於玉京﹐開五方之要典﹐莫不橋梁庶類﹐開悟羣迷﹐應感赴緣﹐逗機行化。至如今靈寶妙本﹐理淨平夷﹐但一切眾生﹐違眞喪實﹐虛想妄見﹐縱蕩六情﹐方纏愛网﹐遂使業淪五濁﹐苦海所以無邊﹔流浪三塗﹐生死於玆浩漫。自非至人引導﹐無由出苦。在我大聖天尊﹐智周空有﹐位過寰極﹐道貫大羅﹐辟眾妙之門﹐洞重玄之境﹐能以慈悲救物﹐常善度人。故乃托迹西那﹐現山陽而演教桑林之下。薦寶玉以妝嚴﹐發奇瑞於雲霞﹐散靈香於淨域。徧開妙相﹐含笑而吐五光﹔匝照諸天﹐朗神輝於十界。湣諸惡趣受苦眾生﹐幽厄三塗﹐沈纏八難﹐因道君之請問﹐告惡對之緣由﹐說禍福之前徵﹐論拔贖之功行。故演此玄都大獻之法﹐以教人天。普願五道還除罪源﹐將令四生復保命籍。

此經題云《太上洞玄靈寶三元玉京玄都大獻經》。夫經者﹐感應爲宗﹐慈救爲體﹐願行爲用。然今題釋﹐詳略不同﹐或泛解二乘﹐或約陳三寶﹐皆是後人臆度﹐非關題經本意。今研窮名理﹐考尋事迹﹐舉其指要﹐以成一字﹐仍於題中分爲二別。所言二者﹐前六字是通題﹐後八字明其別題。旣前通題之中﹐又分爲二。初太上二字﹐舉天尊聖號﹐明能說之聖人。次洞玄靈寶四字﹐顯至教之深名﹐明所說之正法。初舉天尊聖號者。太者﹐泰也。極大之尊名﹐以明其體。上者﹐尙也。窮高之美稱﹐以語其德。明天尊德高無上﹐體大無窮﹐德體雙陳﹐故云太上。次明所說之正法洞玄經者。洞者﹐通也同也。玄者﹐深也遠也。言此經妙理深澄﹐眞途寥廓﹐通而無礙﹐同而不隔﹐是其洞也。深而難測﹐遠而莫窮﹐是其玄也。故曰洞玄。靈寶者﹐靈變不測之義。寶者﹐寶重珍貴之名。言此妙經﹐理致幽玄﹐靈變不測﹐勸令行者﹐皆可寶持。故德經云﹕我有三寶﹐寶而持之。卽其義也。

次明別題者﹐又分爲二。前三元至大獻八字﹐明目經意由。後經一字﹐明法教之通稱。明目經意由者﹐三元方欲顯明善惡之報﹐懲勸之妙法﹐故述上元﹑中元﹑下元以曉之。言一切眾生﹐生死命籍﹐善惡簿錄﹐普皆系在三元九府﹐天地水三官﹐考校功過﹐毫分無失。所言三元者﹐正月十五日爲上元﹐卽天官檢勾。七月十五日爲中元﹐卽地官檢勾。十月十五日爲下元﹐卽水官檢勾。一切眾生﹐皆是天地水三官之所統攝。所以正月十五日爲上元﹐天官校錄者。十一月一陽生﹐正月三陽生﹐三陽成乾。乾者﹐天之用也。正月天道數成﹐故一切天官主當校錄。所以七月十五日爲中元﹐地官檢錄者。五月一陰生﹐六月二陰生﹐七月三陰生﹐三陰成坤。坤者﹐地之用也。七月坤气王周﹐故一切地官主當校錄。所以十月十五日爲下元﹐水官校錄者。十月建亥﹐亥屬北方﹐北方是坎﹐坎是水位﹐正是水司建王之時﹐故一切水官主當校錄。又三元者﹐元本也。但此上三官﹐爲萬物之行本﹐故曰三元。玉京者﹐三淸妙境之山名。玄都者﹐大羅天中之宮號。大獻者﹐此經普校人天﹐仿學玄都大獻之法﹐拔贖一切亡靈﹐願行該廣﹐故稱大獻。明天尊慈憐兆庶﹐故發神光。道君湣念羣生﹐爲轉經法﹐具陳天地水官﹐三官九府百二十曹﹐四司五帝考錄諸官﹐各以三元之晨﹐上詣玄都官內﹐校定人天善惡﹐分別生死簿書﹐所有善功﹐咸蒙記錄﹐冥司謫罰﹐並無收贖。拔度之宜﹐經文具載。故上從天子﹐下及兆人﹐若能遇此寶經﹐依文修選﹐探諸花果百味芬芳﹐備盡人間珍奇異物﹐列情勵志﹐造大獻盤﹐種種裝嚴﹐虔心供養﹐十方眾聖﹐鑑照分明﹐三代天尊﹐流恩授受﹐此乃目經意由也。後明法教之通稱者﹐尋三洞眞文﹐七部玄教﹐討其題目﹐素號曰經。是知經者﹐法教之總名﹐至人之洪範。經之爲美﹐其大矣哉﹐蓋羣品之舟航者也。

但經乃多種﹐大略有三。一者五德三元﹐凝空雲篆﹐垂芒八角﹐祕妙之文。二者靑林紫筆﹐金簡玉字﹐包以鳳文﹐蘊藏於七寶玄臺﹐或在山洞之中﹐或在諸天之上。三者簡策縑紙﹐篆隸隨時﹐傳授流通﹐見行於代。𨿽復有三迹﹐而粗妙不同﹐皆是大聖天尊詮至﹐咸能治病﹐悉名良藥。

但經之義訓﹐訓亦多途。舉其樞要﹐略釋爲四。所言四者﹐一由﹐二徑﹐三法﹐四常。

第一訓由者﹐言三代天尊﹐十方眾聖﹐莫不因由經戒﹐而得成道﹐故曰由也。

第二訓徑者﹐能開通萬物﹐導達四生﹐作學者之津梁﹐實修眞之要徑﹐故曰徑也。

第三訓法者﹐言能爲旨趣玄妙﹐所致精微﹐可以軌則蒼生﹐楷模眾聖﹐故曰法也。

第四訓常者﹐言非但妙理深遠﹐湛寂凝然﹐抑亦三代法王不刊之衍。具斯四義﹐故得稱經。

就此一卷之中﹐又爲四也﹕

第一從初至徹照諸天﹐名爲序分﹔

第二從爾時眾聖下﹐至難可拔贖﹐名爲正說分﹔

第三從爾時太上道君得聞命旨下﹐盡頌終﹐名爲通傳分﹔

第四從爾時聖眾下﹐名爲總結。

就初序分之中﹐又分爲五﹕

第一舉天尊與徒眾雲集﹔

第二從俱在西那玉國下﹐次明淨土方所﹔

第三從敷黃金薦地白玉緣階下﹐至正述國土裝嚴﹔

第四從黃雲四纏紫霞三匝下﹐表諸祥瑞﹔

第五從是時天尊含笑下﹐明出威光。

太上洞玄靈寶三元玉京玄都大獻經

元始天尊與太上道君﹑十方大聖﹑飛天神王﹑七千二百四十童子﹐俱在西那玉國郁察之山﹐浮羅之嶽長桑林中。

釋曰﹕此則開宗發迹之道﹐備諸賢聖之目﹐卽是第一﹐舉天尊與徒眾雲集之時﹐並明淨土方所。元始天尊者﹐至聖之洪名﹐生成之大號﹐遠窮溟涬﹐難以爲言﹐近尋教迹﹐方可立稱。又元始者﹐言其最先。天尊者﹐語其高妙。故曰元始天尊。太上道君者﹐得道之聖人。飛天神王者﹐自在之靈智。童子者﹐內無嗜欲﹐外絕營求﹐至性不虧﹐湛然凝寂。俱在西那玉國郁察山中浮羅之嶽。此爲淨土方所﹐卽玉京之妙境﹐碧虛之上界。亦言此土之人﹐純淨潔白﹐或如白玉﹐乍等嚴霜﹐因此立名稱玉國。又更山名郁察﹐嶽號浮羅﹐林有長桑﹐便爲題目。此說經之處﹐乃具而言之。猶如孔子定書﹐老君說經於函谷。向來旣標說經之聖人﹐並顯說法之處所﹐更顯所居之處﹐有何珍異。

敷黃金薦地﹐白玉緣階﹐七寶琳瑯﹐光明煥日﹐黃雲四纏﹐紫霞三匝﹐香光纏蒼﹐衝溢虛空。

釋曰﹕此是天尊所居之處﹐卽是第三﹐述國土莊嚴﹐並表祥瑞。敷者﹐布也。言其說法之所﹐悉以黃金徧布﹐其地階之邊﹐並用白玉而爲緣鈁。七寶者﹐金銀﹑琉璃﹑珊瑚﹑琥珀﹑硨琴﹑瑪碯之類。琳瑯者﹐卽玉之別名也。天尊所居之處﹐眾寶珍奇﹐莊嚴妙麗﹐光彩煥爛﹐朗徹十方﹐照耀諸天﹐明於日月﹐故雲光明煥日。黃雲四纏﹐紫霞三匝者﹐此是表諸祥瑞。黃卽中方之色也。復有正色呈祥﹐喜云顯瑞﹐一時俱合﹐四面而來。蓊蔚軿闐﹐周旋圍逵。

又更紫气輕霞﹐縈盤三匝﹐靈風扇動﹐香气氤氳﹐郁縊虛空﹐而爲供養。

釋曰﹕不道餘事﹐而言紫霞者﹐朱黑相雜而爲紫霞。朱曰陽﹐曰道。黑曰陰﹐曰德。明天尊道德﹐猶若慈云﹐蔭覆眾生﹐恩隆父母。但以上界天堂珍奇﹑雅妙華飾﹐果報自然﹐與俗不同﹐將音樂奇能﹐亦應殊異。

天鈞大樂﹐奇雅妙音﹐萬種互作。

釋曰﹕天鈞者﹐自然之奇響。大樂者﹐非常之妙曲。故曰奇雅妙音。萬種互作者﹐言所奏音聲﹐皆自然而至﹐千種萬伎﹐娛樂天尊﹐諸天旣獻諸珍奇﹐並奏雅音﹐天尊歡喜﹐顯所靈相。

天尊含笑﹐五色光明﹐從口中出﹐徹照諸天。

此是天尊歡喜顯靈相﹐卽是第五﹐明出威光。從上至此﹐總爲序分。但天尊常適﹐故若含笑﹐照同春景﹐每有光明﹐所在蒙恩﹐無不徹照。但道眼淸淨﹐眾聖共同﹐俱在會中﹐宜應利見。

爾時﹐眾聖俱在一處﹐普見十方無極世界地獄之中﹐

此是眾聖乘天尊威光﹐地獄之中﹐無不睹見。爾時者﹐卽是天尊說法之時。眾聖者﹐不一之稱。但眾旣同﹐悉皆普見﹐未知地獄之中﹐有何責罰。

囚徒謫役﹐餓鬼死魂﹐裸身無衣﹐頸腳鎖械﹐

此明眾生宿業﹐不修善根﹐諸惡備造﹐死入地獄餓鬼道中﹐裸形饑贏﹐頭頸鎖械。但餓鬼死魂﹐身旣無衣﹐項上著鎖﹐腳上連械﹐未知中間﹐甚爲楚痛。

足立劍樹﹐頭戴火山﹐

此皆隨緣所受﹐言豈直饑餓裸形﹐每令身負鐵杖﹐足立劍樹﹐頭戴火山﹐焚割其痛毒難忍。或頭然火炭﹐足立刀山﹐摧逼驅馳﹐考以鐵杖﹐四肢鎖械﹐運動無由﹐萬劫之中﹐恆受斯罪。此類眾生﹐旣受斯苦痛﹐未審中間﹐更有何色類。

大小相牽﹐五體爛壞﹐頭面燋燎﹐鑊湯煮漬﹐萬痛切身﹐

釋曰﹕此等狀迹﹐卽文可知﹐皆由前身彈射飛鳥﹐殺害眾生﹐布网張羅﹐飛鷹走犬﹐刳胎探卵﹐鼎鑊烹燖﹐廣造諸愆﹐有此報對。

金錘亂拷﹐食息無閒﹐饑卽食炭﹐渴飲火精﹐

此是惡業眾生﹐造罪非一﹐慳食過重﹐餓鬼報身。饑欲求食﹐食成火炭。渴方就飲﹐水變火精。此緣慳貪﹐障閉功德。此乃諸經具明﹐非惟今爲子說。

萬劫﹟2恆在餓鬼道中。大眾慈悲﹐稱無量善﹐一時舉手彈指﹐敬禮尋聲救苦天尊﹐願生生世世﹐莫作慳貪﹐障閉功德﹐受如此報。非直只餓鬼道中﹐亦更餘處﹐流曳三塗五苦之中。

此言非直一處受報﹐乃更流曳三塗八難之中﹐無不周徧。三塗者﹐卽是地獄道﹐畜生﹑餓鬼道。五苦者﹐抱銅柱﹐履刀山﹐循劍樹﹐入鑊湯﹐吞火食炭。並三塗地獄﹐是名八難。但眾聖慈悲﹐恆懷湣念﹐旣斯痛切﹐應有問端﹐其次之若爲起請。

道君稽首上白天尊﹐未審此輩罪人﹐生世之日﹐行何罪業﹐作何因緣﹐受斯楚痛。伏願天尊賜垂訓勵﹐告所未聞﹐如蒙開悟﹐仰受聖恩。

此明道君爲請問﹐欲令未悟咸悉知聞。道君旣是聖人﹐先已悟知業報﹐於玆﹟3爲其發問﹐欲以教化眾生。道君旣問因緣﹐天尊作何酬答。

天尊告曰﹕斯罪人也﹐皆由前緣不見明教﹐不聞法音﹐慳貪無度﹐殺害無辜﹐口是心非﹐禁系﹟4賢人﹐飲酒食肉﹐禍亂五神。

此是天尊道君所問﹐告示因緣。諸如此言等﹐皆眾生之惡業。但大道天尊慈悲救度﹐神光普被﹐遠照十方﹐故使道君承威﹐語問旣知﹐敬請具辯因緣。言此業障罪人﹐前有過﹐不見明科聖教﹐不聞正法靈音﹐惟事慳貪﹐不崇功德﹐絕天堂路﹐作地獄因﹐沈溺愛河﹐漂流生死。五神者﹐卽五藏神也﹐魂魄神精志是也。但飲酒食肉﹐罪業旣深﹐非直濁亂五神﹐抑亦輪回八難﹐遂使六根三業﹐廣造諸愆﹐匿惡潛怨﹐身心不善﹐任情殺生﹐貪吝無端﹐失道乖眞﹐不知回向﹐一入地獄﹐終無出期。

罵詈咒詛﹐叫喚神明﹐欺師罔道﹐穢慢三光﹐篡君殺父﹐侵暴宗親。

如此之義﹐分明可知。但其咒詛之時﹐冀欲前人早敗﹐呼神吹鬼﹐無所不爲。如此言詞﹐造次難盡。此言過去生中﹐愚癡欺慢﹐心無敬忌﹐增上驕奢﹐或欺慢法師﹐口誣眞聖﹐穢觸日月﹐輕慢星辰﹐爲臣不忠﹐爲子不孝﹐篡殺君父之處。聖人難之﹐取其漸而害之﹐故云篡弒。易曰﹕臣弒其君﹐子弒其父﹐非一朝一夕之故﹐其所由來者﹐漸矣。篡卽奪也﹐弒卽殺也。聖人惡之﹐易其名也。

心懷諂曲﹐不念眾生﹐潛行竊盜﹐嗊嗃無端﹐割奪功德﹐以饒一身。不肯布施﹐散乞貧人。今受斯苦﹐以酬宿怨。

其目如此﹐此等皆是人中所行之事﹐其義可知。諂﹐希意之意﹐謂之諂。

布施者﹐以己有濟人之急﹐徧布旣均﹐名之布施。莊子曰﹕靑靑之麥﹐生於陵陂。生不布施﹐死何含珠。爲生有攻劫之憂﹐死有掘冢探棺之患。但俗間惡業﹐其數極多﹐略說而言之﹐難以窮悉﹐大綱名目﹐有如此等。

天尊以次而說偈言﹟5。

天尊以其向來問答次序﹐重申其意﹐詳而說之﹐其名曰偈。偈者﹐贊頌之別名也。重明其義﹐故易之日偈。

篡殺於君父﹐殺害無辜人。死受金錘打﹟6﹐鐵杖不去身。

此卽偈之文也。前文中篡殺在後﹐今偈則篡殺在前者﹐但君父之重﹐自古爲先﹐三千之條無殺﹐故於偈中而爲稱首。此重明上長行中篡君父義。

乘暗入他家﹐掠奪人財物。死魂地幽獄﹐萬劫不得出﹟7。

此言之等﹐其義可解。故莊論云﹕爲不善於顯明之中者﹐人得而誅之。爲不善於幽暗者﹐鬼得而誅之。明於人明於鬼者﹐然後能獨行。故知冥司叵罔﹐神道難欺﹐所有罪愆﹐纖毫必錄﹐善惡報應﹐如影隨形﹐一墮三塗﹐萬劫無出。此重明上長行竊盜之罪。

奢淫好細滑﹐穢慢於三光。死魂受幽閉﹐後生並癡狂﹟8。

此明身之業罪。言邪行之人﹐耽淫無度﹐惟貪色欲﹐細滑是求﹐觸犯日月星辰﹐不避三光。明受罪旣終﹐始生人道﹐𨿽得人身﹐乃被顚狂愚癡之報。此卽明其身業之罪﹐次陳口業﹐更後若爲。

凶橫作口舌﹐斗亂於宗親。死受鎔銅灌﹐後身﹟9恆吠人。

此卽明其口業。但口業之人﹐專行綺語﹐虛傳口舌﹐斗亂宗親﹐反是爲非﹐破他和合﹐妄生禍福﹐損陷於人﹐死入地獄之中。卽鎔銅灌口﹐受罪之後﹐餘業更生﹐報處狗身﹐見人恆吠。

食啖於眾生﹐飲酒亂五神。死受鑊湯煮﹐鐵杖不去身﹟10。

此言啖食之人﹐殘他性命﹐飲酒食肉﹐不念眾生﹐遂令五藏之神﹐昏迷濁亂﹐口貪肥飽﹐不悟業報隨身﹐及至命終﹐沈淪地獄﹐鑊湯鑪炭﹐煎煮其身﹐萬痛交連﹐恆不去體。此重明上長行中飲酒食肉之罪。

嗊嗃虛爲實﹐欺誘頑益己﹟11。死受拔舌報﹐後生不得語。

此言妄語之人﹐公行譎詐﹐以至欺誑眩誘﹐巧作多端﹐恆爲不軌﹐謀之以求益己之事。死後魂沈地獄﹐乃受拔舌之殃﹐罪畢報生﹐仍令喑啞。此明妄語之罪﹐覆上長行中嗊嗃無端。

欺師不信道﹐叫喚於神明。流曳三塗中﹐後生六畜身。

但以誑惑師尊﹐罔誣眞聖﹐輕三寶﹐穢靈文﹐於道中饅生分別﹐口彰粗橫﹐咒詛爲言﹐牽引神明﹐高呼大吹﹐嬰纏惡業﹐墜陷三塗﹐輪轉去來﹐死生勞曳。受罪旣畢﹐更處六畜之形﹐沈滯多身﹐失於人道。此明欺天之罪﹐覆上長﹟12行中欺師罔道﹐叫喚神明o

讒謗擊賢人﹐諂曲作無端。死墮毒獸螫﹟13﹔輾轉無一歡。

但讒談謗讟﹐潛擊賢人﹐諂進曲巧﹐陳詐其人﹐命蜂蠆之身﹐或作蚖蛇﹐或蝮蠍諸毒虫等﹐次遞徧爲﹐輾轉穢惡﹐受生何時﹐更知歡樂。從凶橫作口舌﹐至此總明口業報對。自此以下﹐舉其意業。

減割功德物﹐以縱慳貪心。死魂爲餓鬼﹐饑渴飲火精﹟14。

此具明意業﹐但崇善之減己削身﹐布施財物﹐造經像以爲存亡。或有貪人中間﹐割截功德物﹐一時𨿽得潤己﹐報罪如影隨形﹐死墮餓鬼之中﹐饑則吞火食炭。貪欲之罪﹐招報如斯﹐萬劫千生﹐不聞漿水名字﹐饑卽食炭﹐渴飲火精。此明貪欲之罪﹐覆上長行中割奪功德﹐以饒一身。

侮慢於耆德﹐不敬有道人。後生爲下賤﹐報處六畜形﹟15。

此明是非人我﹐不敬師尊﹐侮慢耆德﹐卽於賤之人報。生不敬崇三寶﹐死受六畜之身。業報相隨﹐一無差失。或生於邊地下賤﹐外遠蠻夷﹐𨿽復受得人身﹐不聞三寶名字﹐眞經正法﹐萬劫難逢﹐聖教靈文﹐何由可見。割減功德物至此﹐明其意業。天尊說偈旣了﹐道君作禮請。

天尊說此偈已﹐太上道君前進作禮﹐上白天尊﹕今日欣會﹐慶亦難言。天尊垂盻﹐賜告罪根﹐未審斯等罪人﹐皆有眷屬﹐見在親羅﹐爲當卽身更無後嗣﹟16。

天尊說偈旣終﹐道君懷疑將問﹐若不教拔贖﹐眾生無出苦門。冀垂救度之方﹐所以殷動請問﹐前進稽首﹐作禮興言﹐天尊慈悲﹐賜垂指訣﹐饉聞命旨﹐慶幸難言。道君又知眾生男女子孫﹐代代不絕﹐將欲教其胤緒﹐救拔先亡﹐故起問端﹐以招後義。

天尊告曰﹕𨿽有男女種前業根﹐不修功德﹐不作因緣﹐何由可免﹐輾轉增篤﹐沈淪罪田﹟17﹐億劫辛苦﹐無由得還。眾惡備履﹐望反綿綿。

天尊言﹕其罪人後代男女子孫眷屬﹐旣無功德﹐惟有地獄因緣﹐輾轉增多﹐彌加篤厚﹐終旣悲魂﹐苦爽沈滯﹐淪回罪穢﹐心田種前惡業。又云積惡之人﹐罪可滋植﹐猶如枳棘叢生荒穢之田﹐縱有五穀善芽﹐落在其中﹐終被沈蕪淪翳﹐不得秀苗成實﹐故云罪田。天尊以其地獄罪深﹐將與救拔盛淪難免之義﹐以招更問之端。

道君稽首又問天尊﹕作何因緣﹐得離眾苦。行何福業﹐得還人中。

釋曰﹕道君湣念眾生沈淪地獄﹐重與告問﹐以樹福田﹐欲使孝子順孫﹐念先亡之苦痛﹐慈兄悌弟﹐憶骨肉之淪沒﹐減削家財﹐以相救拔。重爲斯問﹐崇起福田。此下舉天尊告罪﹐罪類不同﹐令作大獻拔贖之法。就此之中﹐分爲三段﹕

初明罪眾不同﹐卒難救濟﹔

第二舉元校錄﹐令識歸崇﹔

第三爾時眾奉之儀﹐勸令仿學。

天尊告曰﹕斯等罪人﹐造罪旣多﹐非是一類。若欲救拔﹐亦難可同﹟18。非一人力﹐得以濟免。

問此是第一﹐明罪眾不同﹐卒難救濟。天尊以其業根相隨﹐罪根難拔﹐但立功樹福田﹐非願廣不遷移﹐謝罪除殃﹐非功多不克﹐若以一人之力﹐不可免濟羣凶﹐故知行惡之人﹐卒難救技﹐自非多崇緣業﹐廣建福田﹐若不憑藉眾緣﹐造次何能濟度。旣須功德﹐欲爲何等。次去以下功德若爲。

當依玄都大獻法﹐七月十五日中元之辰﹐地官校戒﹐擢選眾人﹐分別善惡﹐諸天大聖﹐普詣宮中﹐簡定劫數﹐人鬼簿錄﹐餓鬼囚徒﹐一時俱集﹟

問此是第二段﹐令識歸崇。言天尊三元大會之日﹐兼陳九府檢勾之由﹐具明搜之晨﹐委示諸官校定善惡之際﹐使來世眾生﹐令依此三元之日﹐各各上仿玉京玄都大獻軌則﹐供養三代天尊﹑十方聖眾﹑九玄七祖﹑法界蒼生﹐咸蒙拔贖之因﹐俱得解脫。此七月十五日﹐是中元地官校戒之日。十方眾聖普來集會﹐於是天官﹑水官及諸曹等﹐五億五萬五千五百五十五億賢聖俱會﹐簡定劫數﹐考校罪人輕重等級﹐欲於此日以設供養﹐拔度父母亡靈﹐未知作何法用。

以其日夜燒香然燈﹐照耀諸天九幽長夜八門之中。作玄都大獻﹐仿玉京山﹐采諸花果﹐依以五色﹐世間所有眾奇異物﹐道具名珍﹐綾文錦綺﹐玩弄服飾﹐十絕旛幢﹐寶蓋莊嚴﹐供養之具﹐肴膳飲食﹐百味芬芳﹐獻諸眾聖﹐及道士等﹟。

釋日﹕此是第三﹐示修奉之儀﹐勸令仿學。說五色者﹐卽是靑﹑黃﹑赤﹑白﹑黑是也。交復五色之繒﹐以爲旛蓋﹐莊嚴供養。天尊以見地獄罪人﹐動經億劫﹐故令孝養父母﹐爲過去先亡探拾人間所有珍奇異物﹐仿效玄都玉京﹐以爲供養之具﹐獻諸十方眾聖及道士等﹐救拔過往亡靈地獄之苦。當願九玄七祖﹐法界蒼生﹐憑玆供養之因﹐並護天堂之果報。欲屈十方眾聖﹐及道士等﹐作何功德。

於其日夜講說是經﹐十方大聖齊詠靈篇﹐囚徒餓鬼﹐當得解脫﹐一俱飽滿﹐免

於眾苦﹐得還人中。自非如斯﹐難可拔贖﹟。

釋曰﹕天尊廣陳諸法﹐冀在勸示因緣。當恐正信者稀﹐所以重重付囑。每於大獻之命﹐皆令啟請法師﹐日夜六時﹐修齋講說。其日夜者﹐卽是今七月十五日夜﹐於此日當修齋建講﹐燒香然燈﹐照耀諸天九幽之內﹐八門之中。九幽者﹐九幽地獄也。八門者﹐八難之門﹐並是眾生受罪之處。至此三元齊日﹐仿玄都玉京作大獻之法﹐備盡人間所有珍奇異果﹐百味芬芳﹐供養三寶。

於是十方及道士等﹐感此至言﹐爲之誦詠﹐上通九億﹐下徹六天﹐地獄罪人﹐一時解脫。吾過去後﹐東善非極﹐西惡非深﹐苦縣君子﹐當之大秦。上皇之後三萬六千年﹐此劫數盡﹐天地將壞﹐人人塗炭﹟。

釋曰﹕天尊說此經時﹐言我過去之後﹐皆有教化之人累起﹐相襲代代﹐常有聖明王﹐紹隆三寶。東善非極﹐西惡非深者﹐言東方未必極善而無惡﹐西方未必深惡而無善。苦縣君子﹐卽是老君應身﹐玄妙玉女割左腋而生於陳郡苦縣﹐故云苦縣。堂玉﹟之際﹐東西南北行九步﹐因卽能言﹐自指李樹爲姓﹐天上天下﹐惟我獨尊。卽九龍從地踴出﹐吐水沐浴。出龍之地﹐便爲九井﹐至今見在。又云﹕老君應身三界火宅苦海之中﹐亦是一苦縣也。當之大秦﹐卽西方天竺之別名也。之﹐適也。老君西至流沙﹐適於嚴賓﹐行浮圖之教﹐以化戎俗。故《後漢書》云﹕老君說浮圖經﹐以化戎俗。言浮圖好淸淨﹐今之釋中浮圖經者﹐卽老君之所說也。但以僧眾無知﹐妄爲添解訛義﹐前聖疑惑﹐後人致更作僞返眞﹐更相引導﹐淳朴之教﹐於玆遂澆。

華文競興﹐姦訛彌煩。朴散淳澆﹐邪僞紛葩。無極世界男女之人﹐性習慳貪﹐死爲餓鬼﹐饑其魂神﹐授食不得﹐變爲埃塵﹟。

釋曰﹕未斷澆訛﹐專行浮詐﹐無極世界﹐卽此方之名也﹐亦名閻浮之界。但此土眾生﹐承爲嬌怪﹐邪淫顚倒﹐迷惑札紛﹐旣慳貪﹐是非人我﹐死爲餓鬼﹐以報宿愆﹐與食變作埃塵﹐眼見不能入口。

浩劫辛苦﹐塗炭沈淪。輾轉五道﹐以報昔怨。今故相告﹐宜遵之焉。來生男女﹐當自翹勤﹐勤情勵己﹐勿爲罪由也﹟。

釋曰﹕浩者﹐大也。言廣大劫來﹐常爲餓鬼。縱令更受罪得了﹐還生下賤之家﹐輪回五道之間﹐必竟不能成聖。五道者﹐卽爲天堂道﹐人道﹐畜生道﹐地獄道﹐餓鬼道。天尊更勸勵以告道君﹐來生男女﹐當自克翹﹐心勤勵志﹐勿作罪由。罪由者﹐卽罪業也。言人所爲善惡﹐叉獲其報﹐猶如種田收子﹐各隨種類﹐春種秋收﹐故曰罪田。

爾時﹐太上道君得聞命旨﹐稽首作禮而說偈言﹟。

此卽名道分。爾時者﹐卽是天尊說法緣訖﹐付前道君之時。太上道君旣聞天尊說是大獻拔度之經﹐又說今生來生之誡﹐殷勤教誨﹐宣布流轉﹐稽首尊前﹐贊嘆其美﹐奉承妙旨﹐慶幸難言。善旣不可思議﹐遂卽因而說偈。

前生有緣會﹐今得見天尊。先說今劫已﹐復告後劫愆﹟。

釋曰﹕此則道君自欣幸﹐故遂作偈﹐贊天尊前代今生﹐道緣相會﹐遂得親承至道﹐覲謁天尊。又蒙告示因緣﹐以相拔度﹐傳授付囑﹐速轉法輪﹐立誓勤行﹐不生怠慢。前劫後劫﹐皆蒙道恩。又後劫愆者﹐二云﹟後身道君以誡眾生貪嗔癡罪﹐故說此偈。但貪欲之人﹐好爲積貯﹐廣求財物﹐惟事驕奢﹐各擅豪華﹐不崇功德﹐心無慈悲﹐不念眾生﹐今生不豎福田﹐死後沈淪惡道。如此之報﹐次定無疑。皆前身不修善功﹐後身受其殃苦﹐諸如此等﹐並是後劫之深愆也。

勤行修至道﹐勿與有爲怨。貪欲成大患﹐嗔癡爲禍源。

釋曰﹕此偈誡貪欲嗔癡罪。道君意欲覺悟羣迷﹐故作頌論其因緣之本﹐禍福之源。言貪欲者累身之患﹐嗔癡者爲禍敗之根源。故略述所由﹐勸令除斷。又道君旣開天尊之教﹐因而演說﹐以此爲將來之誡﹐但以財色名利﹐是禍息之源﹐貪欲嗔癡﹐是滅身之本。然豈爲修眞﹐妨人道行﹐抑亦喪失福田。若能三毒不興﹐六根淸淨﹐卽是修生之道﹐塵觸不嬰﹐可爲拔苦之津梁﹐更有何災難。

斷除煩惱障﹐三業自淸閒。邪魔不能亂﹐豈遭地獄艱。

釋曰﹕但煩惱所生﹐因由三業﹐邪魔擾亂﹐緣起六根。但能抱道守眞﹐塵觸豈能相染。只如亂心之始﹐色欲爲先。地獄之因﹐邪淫是本。若欲斷除煩惱﹐當須淸閒﹐求其長樂之因﹐會是六根無染。若能修行天尊之教﹐常依玄都大獻之日﹐供養十方天尊﹐則逍遙金闕之前﹐長無地獄之患。

遊涉琳瑯苑﹐高步七寶園。逍遙恣無欲﹐稽首禮天尊。

釋曰﹕道君言若後有人於三元日修齋建講﹐依玄都獻法﹐供養十方大聖及道士等﹐功成業著﹐得爲天尊﹐遊行上界西那玉國﹐自然珍寶無有窮盡﹐過往亡靈皆離苦難﹐不落三塗。次下明諸眾聖﹐歡喜旋繞。

爾時﹟﹐十方眾聖得聞天尊妙法﹐拔度之因﹐聞所未聞﹐悟所未悟﹐遂乃同聲贊善﹐歡喜奉行。

誦詠步虛﹐周回旋繞﹐稽首禮謝﹐贊欺天尊。太上道君﹑十方眾聖﹐旣說偈已﹐天尊更有何訓勵。

太上道君﹑十方大聖﹐說偈頌已﹐天尊告曰﹕三元齋日﹐皆須講說是經﹐勤修禮拜﹐六時行道﹐香湯潔己﹐過中不味﹐內外恬夷﹐淡泊無爲﹐不交人事﹐先授十戒﹐靜心閉意﹐思神念眞﹐想存在法。爾時眾聖一時稽首﹐請奉戒文。

釋文﹟﹕此則天尊慈悲﹐重垂訓勵﹐

又復宣傳戒法﹐修奉之儀。但以聖人常修淨行﹐湛然無欲﹐不涉垢塵﹐冀在垂教化凡﹐拯救愚昧。故於此日誘引殷勤﹐更說戒文﹐令遣保護﹐淸齋潔己﹐思神念眞﹐日夜受持﹐存念三寶﹐當來成道﹐得見天尊﹐遊宴玉京﹐逍遙金闕。此是三元之日建講設齋﹐拔度先亡﹐得福如是。天尊旣垂戒法﹐其文若爲。

天尊告曰﹕

第一戒者﹐不得殺生﹐淫祀六天神鬼。

第二戒者﹐不得竊盜爲非﹐取他財物。

第三戒者﹐不得愛樂美色﹐嫉妬非法。

第四戒者﹐不得妄言綺語﹐以爲口過。

第五戒者﹐不得耽酒沈酗﹐縱橫無度。

第六戒者﹐不得嗊嗃自是﹐欺謗兆人。

第七戒者﹐不得欺師罔道﹐損棄聖典。

第八戒者﹐不得嗔恚四輩﹐訕謗道士。

第九戒者﹐不得貪覓過度﹐損物益己。

第十戒者﹐不得觸罵宗親﹐不敬耆老。

此十戒者﹐身之大患﹐犯之者風刀萬劫﹐恆值惡緣。善心信敬﹐開導後人﹐勤行諦聽﹐受勿忘言。行之如法﹐生不犯過﹐死無拘閉﹐天降云軿﹐自然得道。

釋曰﹕此卽是其十戒﹐並是修奉之儀。護持者克獲於人天﹐犯之者必沈於地獄。若有善男子善女人﹐能持此十戒﹐踴猛精進﹐心不懈倦﹐行與道合﹐乃無違失生﹐則爲教所仰﹐死則升彼上淸﹐駕躡雲車﹐往來無礙﹐超越三界﹐金剛之軀。若犯之者﹐則淪五苦﹐歷三塗﹐劍樹刀山﹐每令巡履﹐牛頭獄卒﹐催逼馳驅﹐肉散如星﹐骨消如雨﹐萬劫受苦﹐不拾須臾﹐恆值惡緣﹐怨怨相對。違經犯戒﹐地獄獲殃。如法修行﹐天堂受樂。自次以下﹐道君重問三元齋法﹐此舉下文﹐更作若爲啟請。

太上道君稽首禮日﹕三元齋法﹐中元之旨﹐前已具聞。未審上下二元﹐依何法式。

釋曰﹕此三元齋法﹐俱在眾經。道君恐來代愚蒙﹐多所不悟﹐再興高問﹐冀垂未聞﹐於此會中﹐殷勤重請。天尊所答﹐其此若爲。

天尊告曰﹕此三元齋﹐三錄定簡﹐靈寶要文。正月十五日者﹐此爲上元天官檢勾。十月十五日者﹐此爲下元水官檢勾。此者所攝不同。

釋曰﹕此卽天尊告示三元由委。言此三元之法﹐是三錄定簡﹐出靈寶要文。所攝不同者﹐爲上元左府主生生﹐太陽火官考。下元卽右府主死死﹐太陰水官考。中元主生死簿錄﹐一切地獄囚徒罪福之事﹐風刀之考。各領察九萬眾﹐凡有一十二月。其中元﹑下元﹐三府兩同。然香旋繞者﹐各爲上元知生﹐下元知死之途。旣別統攝﹐是以不同﹐故云所攝不同o

今所陳說﹐七月十五日作玄都大獻者﹐此乃總管上下二元﹐故以相告﹐宜遵之焉。

釋曰﹕此言中元通括上下﹐一切都和勘當﹐餓鬼囚徒﹐並在今日。但今日中元道﹐攝上下二元﹐其功最重。故玄都獻法﹐拔度先亡﹐所以不言天官﹑水官﹐惟稱中元者﹐惟中元地官。地官處中﹐中是正色﹐故舉中元﹐以攝上下。又萬物至秋﹐皆悉成結﹐所以取其方金卽熟。故以七月十五日中元之辰﹐以爲供養。又一切餓鬼罪魂﹐今日皆蒙釋放。

中元教戒之日﹐玄都大獻之晨﹐常須建福修齋﹐行道講經﹐供養三寶﹐拔度亡靈﹐旣此一時﹐地獄囚徒﹐咸蒙福佑﹐遵則享祚﹐泄則禍臻。

釋曰﹕但天尊奉大獻之供﹐享福無極﹐輕泄大獻之輕﹐則禍臻萬劫。

太上道君﹑十方大聖﹑飛天神王﹑七千二百四十童子﹐聞是說已﹐一時歡喜﹐作禮而去。

釋曰﹕上聖慈悲﹐常惟救度。至於宣揚妙法﹐光闡玄風﹐冀其至言﹐寧不歡喜。於是虔心踴躍﹐作禮而行。各適彼方﹐殷勤教化。

太上洞玄靈寶三元﹟31玉京玄都大獻經竟

﹟1案惇煌本與《道藏》本經文差異頗多。今僅校正其與文義有意者。非關文義之異不校。

﹟2案「萬劫」以下至此數十字﹐原本作注文。核諸前後文義﹐當作經文爲是。今改作經文。

﹟3玆﹕原作「慈」﹐據文義改。

﹟4禁系﹕惇煌本作「攻擊」。

﹟5天尊以次而說偈言﹕惇煌本作「其因如此﹐今爲卿等略說是」。

﹟6死受金錘打﹕惇煌本作「死魂受槌考」。

﹟7萬劫不得出﹕惇煌本作「歷劫難可出」。

﹟8並癡狂﹕惇煌本作「顚癡狂」。

﹟9後身﹕惇煌本作『後生』。

﹟10鐵杖不去身﹕惇煌本作『痛切恆在身』。

﹟11欺誘頑益己﹕惇煌本作『欺誘益己取』。

﹟12『長』字原缺﹐據前後文例補。

﹟13死墮毒獸螫﹕惇煌本作『無變爲小虫』。

﹟14饑渴飲火精﹕惇煌本作『饑則食火精』。

﹟156畜形﹕惇煌本作『邊夷身』。

﹟16後嗣﹕惇煌本作『後根』。

﹟17罪田﹕惇煌本作『罪因』﹐近是。

﹟18同﹕原作『周』﹐據惇煌本改。

﹟19惇煌本此段經文作﹕『當依玄都舊法﹐正月十五日﹑七月十五日﹑十月十五日﹐三元之晨﹐地官校句﹐授選眾戒﹐分別善惡。諸天仙聖﹐普詣靈華官中﹐簡定劫數簿錄及惡鬼囚徒』。此與《道藏》本頗不同。

﹟20惇煌本此段經文作『世間當以其日淸淨室宅﹐夜則燒香燃燈﹐是時起願﹐照曜諸天及九幽長夜八門之中。又學上聖靈眞﹐作玄都大獻於玉京山﹐法下界應采諸妙花果﹐盡世間所有眾奇異甘彌上饌﹐幡幢寶蓋﹐莊嚴供養﹐遙心丹到﹐獻諸眾聖及諸道士』。

﹟21惇煌本此段經文作﹕『於其日夜講誦是經﹐谷﹝欲﹞爲其家九玄七祖父母﹐一切眷屬﹐廣及他人﹐懺悔諸罪﹐發心殷勤﹐則囚徒餓鬼﹐當得解脫﹐與食俱飽﹐免於眾苦﹐得還人中﹐隨業受樂。自非如斯﹐難可拔贖』。

﹟22惇煌本無此段經文。

﹟23堂玉﹕據前後文義﹐當作『誕降』。

﹟24惇煌本無此段經文。

﹟25惇煌本無此段經文。

﹟26而說偈言﹕惇煌本作『而說頌曰』。

﹟27惇煌本無『先說今劫已﹐復告後劫愆』二句。

﹟282云﹕據前後文義﹐當作『一云』。

﹟29案惇煌本『爾時』以下至卷末﹐經文較《道藏》本大爲簡化。僅作『爾時十方聖眾齊得開悟﹐一時歡喜﹐稽首受命而退』。凡二十字。

﹟30釋文﹕據前後文例﹐當作『釋曰』。

﹟31『三元』﹐惇煌本尾題作『中元』﹐近是。

