太上靈寶天尊說禳災度厄經

經名﹕太上靈寶天尊說禳災度厄經。撰人不詳﹐約出於宋代。念誦召請玉皇天尊懺罪禳災。一卷。底本出處﹕《正統道藏》洞玄部本文類。

太上靈寶天尊說禳災度厄經

爾時天尊在禪黎國土﹐與大道眞仙萬萬億千人﹐諸天尊及諸天龍鬼神﹐盡來集會﹐受吾約束。世間若有善男子善女人﹐忽有年災月厄﹐遊城赤鼠之厄﹐天羅地网之厄﹐命窮算盡之厄﹐疾病纏綿之厄﹐落水波濤之厄﹐虎狼蚖蛇之厄﹐水火盜賊刀兵生產之厄﹐山林樹木社稷之厄﹐土石橋梁之厄﹐毒藥咒詛之厄﹐惟願今對玉皇天尊﹐大道眞聖﹐懺悔解禳﹐度脫身中災厄﹐一一解散﹐勿爲畱難﹐勅諸天神王﹐並降聖力道力﹐承此經力恩力﹐衛護弟子。受持念誦此經已後﹐解陽九百六之災﹐三衰九橫﹐八難五苦之厄﹐所求如願﹐所履平安﹐出入行藏﹐常蒙吉慶﹐所爲利益﹐所欲隨心。於是眾等聞說此經﹐皆大歡喜﹐信受奉行。

太上靈寶天尊說禳災度厄經竟

