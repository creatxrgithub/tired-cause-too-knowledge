太上洞玄靈寶智慧本願大戒上品經

經名﹕太上洞玄靈寶智意本願大戒上品經。又名﹕《太上消魔保身安志智慧本願大戒上品經》。撰人不詳﹐約出於東晉。系古《靈寶經》之一。一卷。底本出處﹕《正統道藏》洞玄部本文類。參校本﹕惇煌P。2468﹑S。6394﹑P。2400號抄本。

太上洞玄靈寶智慧本願大戒上品經﹟1

太極仙公請問太極法師

仙公於天臺山靜齋念道﹐稽首禮拜﹐請問靈寶玄師太極太虛眞人﹟2曰﹕弟子有幸﹐得侍對天尊﹐自以微言﹐彌綸萬劫﹐洞觀道源﹐過泰之歡﹐莫有諭也。顧玄少好神仙白日飛騰之道﹐心想上聖﹐恆以仿佛﹐大經微遠﹐妙賾難通﹐將稟口訣﹐釋我冥津﹐洞暢虛漠﹐有無都盡矣。近而未究人生宿世因緣本行之由﹐今願天尊覺所未悟。

是時太上高玄眞人嘯詠步虛洞章﹐歡然容豫﹟3﹐耀金顏而含笑言曰﹕此子累劫念道﹐致太極玉名﹐寄慧人中﹐將獨步玉京﹐超逸三界﹐巍巍乎太上仙公之任矣。故慈心於天人﹐念度於後學也。常以外身而濟物﹐有德而弗名﹐玄都所銓﹐諒不虛矣。而謂太極眞人曰﹕卿受太上虛皇道君之命﹐爲其師保﹐亦必盡教以高上大洞之淵賾也﹐豈俟彼多陳乎。吾受任忝爲都教之法師耳﹟4﹐至於執捲由子矣。

太極眞人答曰﹕此童眞之人﹐名刊金簡﹐才質淸遠﹐景秀太上﹐玄微洞虛﹐故當爲仙公之任﹐弘道大度者也。吾忝受教化﹐愧﹟5不足爲彼宗匠﹐太上有命。何敢不傾韞﹟6哉。眾妙之統﹐仰賴於法師矣。

太極眞人曰﹕夫道﹐無也。彌絡無窮﹐子欲尋之﹐近在我身﹐乃復有也。因有以入無﹐積念以得妙。萬物蕓蕓﹐譬於幻耳﹐皆當歸空。人身亦然﹐身死神逝。諭﹟7之如屋﹐屋壞則人不立﹐身敗則神弗居﹐當制念以定志﹐靜身以安神﹐寶炁以存精﹐思慮兼忘﹐冥想內視﹐則身神並一。身神並一﹐近爲眞身也。此實由宿世本行﹐積念累感﹐功濟一切﹐德蔭萬物﹐因緣輪轉﹐罪福相對﹐生死相滅﹐貴賤相使﹐賢愚相傾﹐貧富相欺﹐善惡相顯﹐其苦無量﹐皆人行願所得也。非道非天﹐非地非人﹐非萬物所爲矣﹐正由心耳。此對旣鍾﹐亦難脫也。弱喪之徒﹐信道者少﹐宿命者多﹐不積善定念﹐修德其身﹐而欲忽德忘身﹐彊求外物﹐其可得哉﹐旣已不克﹐莫不傷身矣。故有道之士﹐取諸我身﹐無求乎人﹐經云﹟8﹕修之身﹐其德乃眞﹐斯之謂也。夫學道﹐不受大智慧道行本願上品大戒﹐無緣上仙也。子有宿命﹐是以見此經。其文隱祕﹐立信效心﹐然後而傳﹐不可妄示不信。旣其不信﹐必發異念﹐異念旣生﹐彼此獲罪﹐是故藏之於無﹐待有應爲仙王者乃告焉。是時雲龍踴躍﹐諸天散華﹐飛香奏煙﹐山海靜波﹐觸類竄默﹐鬼魅﹟9消亡﹐神魔降伏﹐五苦鹹解﹐長離地獄﹐惡者反善﹐信順受福。爾乃命太極侍經﹐仙人劉文靜披云報而授經也。

智慧本願大戒上品

太極眞人曰﹕宿世禮奉經師﹐口誦身行﹐布施厄困﹐願樂三寶﹐君親忠孝﹐遠慕山水﹐棲憩賢儒﹐虛心有道﹐燒香散華﹐護度一切﹐修德補過﹐信順宿命﹐靜思忍情﹐其行也﹐上可升仙度世﹐下可輪轉富貴﹐生爲人尊﹐容貌偉秀﹐才智淸遠﹐爲人之道﹐莫不具足。夫居世富貴﹐笑於貧賤﹐今報以貧賤﹔居世好殺﹐今報以夭傷﹔居世絕秀﹟10笑於醜陋﹐今報以醜陋﹔居世聰明﹐不教於人﹐今報以頑塞﹔居世常康﹐笑於困病﹐今報以滯疾﹔居世不信道﹐笑於經教﹐今報以下愚﹐長與道隔﹔居世奪人夫婿﹐今報以少寡﹔居世誘人婦女﹐今報以鰥獨﹔居世發心爲夫妻﹐而後不得俱生人道﹐死爲下鬼﹐今﹟11報以本念﹐成於邪病也。自非大法﹐莫有解其宿纏而消此邪病矣。夫爲父母﹑兄弟﹑姊妹﹑夫妻﹑君臣﹑師保﹑朋友﹐皆前世﹟12所念﹐願爲因緣﹐展轉﹟13相生也﹐莫不有對者哉﹐故曰倚伏難窮矣。惟學仙道士﹐當兼忘因緣﹐絕滅生死﹐同歸乎玄﹐以入妙門。能如是者﹐始可與言學道之夫也。

若見居家妻子﹐當願一切早出愛獄﹐攝意奉戒﹔若見飲酒﹐當願一切制於命門﹐以遠禍亂﹔若見采女﹐當願一切守淸忍志﹐慕在賢貞﹟14﹐若見淫人﹐當願一切除棄邪念﹐翹心禁戒﹔若見婦人﹐當願一切忍割浮華﹐樂道自娛﹔若見眞人﹐當願一切履信正化﹐日入法門﹔若見眾人﹐當願一切推仁無爭﹐懷道安世﹔若見善人﹐當願一切時刻存念﹐仰軌其道﹔若見惡人﹐當願一切棄凶卽吉﹐不犯王法﹔若見貧人﹐當願一切損身施惠﹐後受大福﹔若見富人﹐當願一切救濟萬物﹐世世受祿﹔若見貴人﹐當願一切承其教旨﹐悉合﹟15典訓﹔若見賤人﹐當願一切勤修匪懈﹐各得所爲﹔若見帝王﹐當願一切奉仰王道﹐孝如父母﹔若見宰相﹐當願一切受其教制﹐四方歸仁﹔若見兵甲﹐當願一切各念仁心﹐天下讓賢﹔若見王子﹐當願一切日歌太平﹐系國承家﹔若見賢人﹐當願一切履行其德﹐道爲世宗﹔若見法師﹟16﹐當願一切明解法度﹐得道無爲﹟17﹔若見棲山道士﹐當願一切悉見法門﹐速得升仙﹔若見教化﹐當願一切親受聖教﹐皆爲淵博﹔若見聖人﹐當願一切尊禮侍見﹐諸國並瞻﹔若見仙人﹐當願一切眞道悉成﹐飛升天堂﹔若見城郭﹐當願一切嚴整修飾﹐以道爲基﹔若見大國﹐當願一切歸崇慕德﹐若水注海﹔若見小國﹐當願一切知止虛衝﹐安其所居﹔若見市朝﹐當願一切裙賢云萃﹐悉弘正道﹔若見靜觀﹟18當願一切功德巍巍﹐天人得志﹔若見齋戒行香﹐當願一切道德日新﹐庠序雅正﹔若見誦經﹐當願一切盡入法門﹟19咸聞妙旨﹔若見經教﹐當願一切各各受讀禮習﹐普行﹟20教化﹔若見樓觀﹐當願一切洞觀十方﹐無所億藏﹔若見高山﹐當願一切立德如彼﹐無復退轉﹔若見大海﹐當願一切智思無量﹐輔成家國﹔若見棲憩茂林﹐當願一切安居自在﹐蔭庇含識﹔若見好學﹐當願一切得成師宗﹟21養徒敷教﹔若見淨手﹐當願一切常執經書﹐無時暫輟﹔若見善口﹐當願一切耽詠洞經﹐日新不厭﹔若見動足﹐當願一切超步三界﹐飛行上淸﹔若見靜止﹐當願一切滅景停眞﹐安閒空寂﹔若見飲食﹐當願一切棄累入淨﹐存得道味﹔若見大藏﹐當願一切除其災害﹐施爲福田﹔若見疾病﹐當願一切以道自安﹐免此苦厄﹔若見死喪﹐當願一切學道常存﹐濟度三塗﹔若見畋獵﹐當願一切不爲始終﹐免無間罪﹟22﹔若見夷狄﹐當願一切得生﹟23中國﹐不生邊境﹔若見少年﹐當願一切及時學問﹐遂成學名﹟24﹔若見老病﹐當願一切以道攝生﹐不更衰耄﹔若見三光﹐當願一切普明靈曜﹐暗冥卽消﹔若見雲雨﹐當願一切惠澤盈溢﹐無所不宜﹔若見素雪﹐當願一切常居潔白﹐逍遙自在﹔若見靈風﹐當願一切韞懷披散﹐德流遐邇﹔若見淨水﹐當願一切洗垢淸虛﹐平等其心﹔若見名香﹐當願一切受玆芳淨﹟25﹐眾穢蕭然﹔若見好華﹐當願一切樂敬諸聖﹐相好具足﹔若見車馬﹐當願一切得道無爲﹐乘鳳駕龍﹔若見弦歌﹐當願一切骯經嘆法﹟26﹐以道娛樂﹔若見福食﹐當願一切無不飽滿﹐世享天廚﹐德流生人﹐如水歸海﹐宗廟胤長﹐常居貴盛﹐世與四輩﹐俱生王家﹔若見散施﹐當願一切禍滅九陰﹐福起十方﹐德如山海﹐莫不興隆﹐七祖生天﹐子孫賢忠﹐富貴巍巍﹐所欲皆從﹐學道飛仙﹐駕雲乘龍。道士坐臥﹐常願我等﹐四大合德﹐同體道眞﹐長存玄都﹐師友自然﹐濟度十方﹐天下受恩﹐逍遙無爲﹐洞觀妙門。

禮經祝三首

眞人口訣云﹔侍經仙童玉女聞此祝﹐皆歡悅而佑兆身也﹐是大經悉用此祝而禮拜矣。若冥心禮經者﹐亦心祝其文﹐乃上仙之祕祝也。

樂法以爲妻﹐愛經如珠玉。持戒制六情﹐念道遣所欲。淡泊正气停﹐蕭然神靜默。天魔並敬護﹐世世受大福。

鬱鬱家國盛﹐濟濟經道興。天人同其﹟27願﹐縹緲入大乘。因心立福田﹐靡靡法輪升。七祖生天堂﹐我身白日騰。

大道洞玄虛﹐有念無不契﹟28。煉質入仙眞﹐遂成金剛體。超度三界難﹐地獄五苦解。悉歸太上經﹐靜念稽首禮。

此戒名智慧隱經道行本願上戒寶眞品﹐太上虛皇傳太上大道君﹐道君傳太微帝君﹐帝君傳九微太眞﹐太眞傳太極大法師﹐及傳太極高仙王公﹐不告諸中仙矣。千年三傳﹐若無太上金簡仙名者﹐亦終不與此經戒相遇也。道士運會﹐脫有得之﹐當祕而奉焉。太上仙童十人隨侍﹟29視戒﹐營護弟子之身。時有賢儒﹑信道男女﹐兆不得閉絕於聖文矣﹐若本命﹑甲子﹑庚申﹑八節日﹐齋而誦一徧也。

太極眞人曰﹕學升仙之道﹐當立千二百善功﹐終不受報﹐立功三千﹐白日登天﹐皆濟人應死之難也﹐施惠其人尢善矣。學道當令眾行合法﹐廣建福田﹐發大慈之心﹐動靜常起道意﹐能如是也﹐吐納服藥﹐佩符﹐讀經﹐精思﹐終身不倦者﹐豈有不得仙乎。人無此德﹐服藥佩符﹐讀經齋戒﹐故終命而不驗矣﹐學士明思要言。

太極眞人曰﹕立三百善功﹐可得長存地仙﹐若一功不全﹐則更從一始﹐而都失前功矣。常有其念在於心膂者﹐則是也。子導人作善﹐卽爲善功矣。

太極眞人曰﹕常念嘯詠﹟30﹐經行大慈﹐先人後身﹐揚善化惡﹐斷絕眾緣﹐滅念守虛﹐心如太玄﹐惟道是求﹐始謂能言神仙之道也。

太極眞人曰﹕吾昔受太極智慧十善勸助功德戒於高上大道虛皇﹐世世宗奉﹐修行大法﹐度人甚易﹐此自然之福田也。太上以普教天人﹐今各得本願﹐始入法門﹟31﹐長存無爲﹐不更十苦八難﹐罪對罷散﹐地獄休息﹐三官寧閒﹐世世榮樂﹐咸脫羅网﹐後生安泰﹐天性恬然﹐所願隨行﹐其戒如上﹐以傳賢信。

十善勸戒曰﹕勸助禮敬三寶﹐養法師﹐令人世爲君子﹐賢孝高才﹐貴巍巍﹐生爲人尊﹐門族昌熾。

三寶者﹐謂道經師也。能養生教善﹐行爲人範﹐是名法師也。

戒曰﹕勸助治寫經書﹐令人世世聰明﹐博聞妙迹﹐恆值聖世﹐見諸經教﹐能誦章句。

戒曰﹕勸助建齋靜治﹟32﹐令人世世門戶高貴﹐身登天堂﹐飲食自然﹐常居無爲。

戒曰﹕勸助香油以濟眾乏﹐令人世世芳盛﹐香潔光明﹐容眸絕偉﹐天姿高秀。

戒曰﹕勸助法師法服﹐令人世世長雅﹐逍遙中國﹐不墮邊夷﹐男女端正﹐冠冕玉佩。

戒曰﹕勸助國王父母子民忠孝﹐令人世世多嗣﹐男女賢儒﹐不更諸苦。

戒曰﹕勸助齋靜讀經﹐令人世世不墮地獄﹐卽升天堂﹐禮見眾聖﹐速得反形﹐化生王家﹐在意所欲﹐玩好﹟33備足﹐七祖同歡﹐善緣悉備﹐終始榮樂﹐法輪﹟34運至﹐將得仙道。

戒曰﹕勸助眾人經學﹐令人世世才智洞達﹐動靜威儀﹐常爲人師。

戒曰﹕勸助一切布施諫諍﹐令人世世壽考富樂﹐常無怨惱。

戒曰﹕勸助一切民人除嫉去欲﹐履行眾善﹐令人世世安樂﹐禍亂不生﹐病者自愈﹐仕宦高遷﹐爲眾所仰﹐莫不吉佑﹐門戶淸貴﹐天人愛育﹐神魔敬護﹐常生福地。

此戒名太上智慧勸進要戒上品﹐皆大智慧經上卷所言也﹐法傳太極眞人﹐以﹟35治道行矣。兆有宿福﹐值見此文﹐祕而奉焉。妄示不信﹐禍及見世﹐死爲下鬼﹐閉於地獄﹐旋轉五苦﹐後生失人道﹐毀經戒者亦然。

太極眞人曰﹕人行之惡﹐莫大於嫉殺貪奢驕淫也。若此一在心﹐必伐爾年命矣。挾之﹟36以學神仙者﹐不亦悲乎。

太極眞人曰﹕道德五千文﹐經之大也。是道也﹐故通乎天地人﹐萬物從之以終始也。上士受誦爲太上仙王﹐中士受誦爲飛仙﹐下士受誦轉輪﹟37聖王家﹐不經地獄﹐常生福國﹐命過之時﹐天帝云車迎其魂神﹐安處福堂也。此度人無量﹟38﹐不可具言也。

昔有婦人﹐受誦是經﹐夫恆慍怒之﹐終亦不退﹐婦遂白日升天﹐夫死入地獄﹐受考歷歲﹐婦飛﹑行看之﹐令讀道德經﹐今當見救。時天人飛下﹐太山府君卽呼問之﹐其具答﹕常﹟39爲婦人所教﹐禮於是經﹐婦人升仙﹐我故緣昔恩求救耳。府君曰﹕子本𨿽不學﹐要是常﹟40禮大道﹐敬信經法﹐令可送著福堂﹐給其廚食﹐千年汝當生人中﹐可受誦是經。男人曰﹕我若得生人道﹐必宗受是經﹐以求度世。卻千年﹐生人中﹐年十三歲﹐始好五千文﹐從師受誦口訣﹐高才聰明﹐國王禮聘不就﹐乃白日升仙。其先敬經﹐賢妻相度﹐緣此宿恩也。

昔有賢明道士﹐齋於靜室﹐不能得中食。時俗姓男女﹟41﹐敬樂大法﹐感此道士忍饑而誦經﹐日日爲設中食﹐時往聽經﹐道士哀其敬信﹐以經﹟42傳男子女人﹐教以口訣﹐各誦之萬徧。太上龍輿下迎﹐白日升天。此例甚多﹐非可悉記也。凡人𨿽不能學仙道﹐皆得受五千文禮敬﹐以致無爲之道﹐在世保延性命﹐家門安樂﹐死徑生天堂﹐不更三官地獄囚徒中也。其訣在信好﹐則此大福可坐得矣。大洞眞經﹐太上洞玄隱書寶經﹐不可傳凡人也﹐皆必是能學仙之士﹐所當修誦焉。若輕傳於凡夫者﹐將與七祖父母同幽於地獄﹐更五毒之考矣﹐愼之愼之。

太極眞人曰﹕世人之惑也﹐而遠其先人﹐並競事鬼神﹐及殺生以求生﹐去生不亦遠哉。生時不修善治身﹐忍割可欲﹐死方厚葬﹟43其骸骨﹐不知魂魄已更五毒﹐幽囚地獄﹐苦惱三塗﹐輪轉五道也。生世無幾﹐而聚斂財寶﹐無有足時﹐爲己重擔﹐福盡罪至﹐身死名滅﹐財寶四散也﹐若疾風之扇塵矣。道士持齋燒香﹐淸掙讀經﹐天下之盛事也。而不欲見﹐見之如不見矣。聞巫師鬼語﹐皆傾產厚禮奉之也。持齋靜漠而致福﹐巫師歌舞而招禍。禍之及也﹐彼我魂神俱致考罰﹐殃對無已﹐往返三惡之道﹐其苦難脫﹟44。罪竟後生﹐或墮六畜﹐失於人道﹐設使還人中﹐當爲下賤矣﹐或六根不具﹐或形質醜陋﹐體炁臭穢﹐惟男惟女﹐頑癡可惡﹐爲眾所棄﹐流獘世間﹐至死饑寒。其人也﹐皆受先世罪對﹐而從六畜中來﹐始還人道故也。若於今世忍苦甘貧﹐悔往修來﹐趣求奉法﹐以自解脫者﹐亦見世漸報﹐來生將受大福﹐當生富貴侯王之家﹐相好具足﹐容貌端偉﹐光華灼爍﹐眾見心歡﹐慈仁信好﹐高才宏略﹐欲男欲女﹐在我本願也。念尋善友﹐爲因緣知識﹐自當冥

會﹐皆來爲兄弟子孫﹐所以世世賢孝﹐展轉相生﹐乃無絕矣。故曰倚伏因緣﹐孰知其極也﹐又云子孫以祭祀不輟﹟45﹐此之謂也。

太極﹟46眞人曰﹕玄素之道也﹐古人修之延年益命﹐以致長生矣﹐今人爲之﹐消年損命﹐以招早死矣。可復怨術邪﹐罪自己也﹐不亦悲哉。

太極﹟47眞人曰﹕夫學道之爲﹟48人也﹐先孝於所親﹐忠於所君﹐湣於所使﹐信於所友﹐言而可復﹐諫惡揚善﹐無彼無此﹐吾我之私﹐不違外教﹐能事人道也。次絕酒﹑聲色﹑嫉妬﹑殺害﹑奢貪﹑驕怠也。次斷五辛﹑肥生﹑滋味之肴也。次令想念兼冥﹐心親淸虛也。次服食休根﹐奉持大戒﹐堅質勤志﹐導引胎息﹐吐納和液﹐修建功德﹐忍人不能忍﹐割人不能割﹟49﹐行人不能行﹐居人不能居﹐衣人不能衣﹐食人不能食﹐守人不能守﹐學人不能學﹟50也。道行如此﹐乃可鎭以靈藥﹐餐於云芽﹐屍虫沈落﹐穢漏消滅﹐三宮滌蕩﹟51﹐五臟安閒矣。將長齋久思﹐靜詠洞經﹐耽味眾妙﹐兼以丹液也。能如是者﹐豈有不得升仙之道乎。

天尊告太極﹟52眞人曰﹕若其不修人道﹐君親不忠﹐耽酒好色﹐殺伐貪殘﹐驕奢自恣﹐欺誘賢良﹐借貸不還﹐少已有如此之行矣﹐長不能革﹐使心夷然﹐而欲懷之﹐以齋戒學道﹐希肉飛之舉﹐弗亦哀乎﹐弗亦哀乎。斯人也﹐將長處地獄﹐履於五毒﹐刀山劍樹﹐湯火炎燎﹐煮漬五體﹐求死不得﹐饑則食鐵﹐渴則飲火﹐出臨寒冰﹐傷肌切骨﹐方付三官﹐謫役山海﹐擔負土石﹐鞭笞考對﹐備經三徒五道﹐往返十苦八難之中﹐其苦無量﹐不可具言也。

太極﹟53眞人曰﹕是人也﹐乃不如外學凡人﹟54﹐奉修仁義﹟55﹐敬信道德﹟56﹐惟善而從矣﹟57﹐任化來往﹐在時遷易﹐逍遙域內﹐淸淨自適﹐命過亦入福捨﹐不經囚徒﹐或爲鬼神也。後生人道﹐不失本願﹐轉得信根﹐賢聖結緣﹐穢累日盡﹐終入仙道。

太極﹟58﹐眞人曰﹕患人得全人道也﹐而不修德養性﹐以全於命矣﹔患聞經也﹐而不信矣﹔患信經也﹐貪財而不受矣﹔患受經也﹐而不講誦矣﹔患講誦也﹐而不修其事矣﹔患修其事也﹐而不恆其道矣﹔患奉師也﹐而不終其身矣﹔患服藥也﹐而未應中息矣﹔患道行不備也﹐而誇求升騰矣﹔患靜齋讀經也﹐處幽山而不堪其憂矣。此十患在人之身也﹐若不戒之﹐身無濟理。所以云﹕有大患者﹐爲我有身﹟59﹐斯之謂矣﹐可不思與﹐可不思與。

太極眞人傳經說法演戒竟﹐歌三徒五道苦痛﹐嘆其辭曰﹕

三才及萬物﹐倚伏各有齡。終始待劫數﹐福盡天地傾。往返於五道﹐苦哉更死生。展轉三徒中﹐去來與禍並。

大賢愼玆戒﹐忍性念割情。愚夫不信法﹐罪痛常自嬰。吾念世無已﹐今故重告明。若欲度斯患﹐歸命太上經。

罪福不由他﹐諒自發爾身。大賢故閉口﹐欲絕諸惡緣。滅念歸兼忘﹐倚伏待長泯。弘道以安世﹐終當見正眞。

淫嫉爲禍首﹐滅身之至患。含養如此輩﹟60﹐恐必致夭殘。知惡而不革﹐豈是道所安。懷毒日齋直﹐令我發長嘆。

宿命有信然﹐弱喪謂之無。皆欲眼前見﹐過目則言悠。大賢明道教﹐慘戚湣頑夫。依依念子苦﹐勤勤令我憂。

人命已消盡﹐亦猶膏中火。四大暫相遇﹐五物權時假。盛年當勤學﹐趣求存吾我。福盡身神散﹐冥冥地獄下。上聖畏是故﹐尋道度斯禍。

學仙行爲急﹐奉戒制情心。虛夷正气居﹐仙聖自相尋。若不信法言﹐胡爲棲山林。

大賢樂經戒﹐受之爲身寶。就學恆苦晚﹐治身恨不早。比當披幽賾﹐倏忽年已老。執捲吸爾極﹐將更死痛惱。吾故及弱齡﹐棄世以學道。

太極眞人曰﹕吾昔學道時﹐受之於太上虛皇﹐奉而修之﹐遂成眞人矣。道士若欲受吾大戒品文﹐師先讀一過﹐以示其心也﹐其必是學仙之士者﹐當賫信詣師門﹐乃﹟61對齋三日﹐念道思戒﹐然偉傳矣。此戒至重﹐各各有威神部護其人﹐愼哉﹐愼哉。

仙公曰﹕此大戒施於學仙道士也。好尋世間非常﹐萬物皆當歸空﹐盡是法﹐可緣之度三徒之苦﹐以得道也。遇之者﹐子宿願也。受宜從之﹐勿不勤修。仙公以元正之日受戒﹐而作頌曰﹕

幽名山以靜漠兮﹐眄峻石之岑岑。素雪翳乎前庭兮﹐勁風肅於東林。對天尊之容與兮﹐耽冥賾而散拎。湣世人之墮罪兮﹐悲念之不去心。背經戒以信邪魅﹟62兮﹐棄齋靜而美酒音。輪五道與三徒兮﹐經地獄之幽沈。斯苦痛之可言兮﹐更死生而難任﹐惟道德之濟物兮﹐豈﹟63待困而不尋。

仙公告弟子鄭思遠曰﹕吾少遊諸名山﹐履於崄﹐在禽獸之左右﹐辛苦備至﹐忍情遣念﹐損口惠施﹐後身成人﹐懷道安世﹐恆修慈愛﹐念道存眞﹐無時敢替也。齋直一年而未竟﹐其冬至之日﹐天眞眄降﹐見授大經上仙之道。天眞令我大齋長靜﹐按經施誦﹐次而學之﹐遂成眞人矣。吾昔所受經道﹐太上所貴也﹐非中仙之所學矣。歷劫以來﹐常傳上仙﹐仙公仙王仙卿﹐不但我也。吾先世與子同發此願﹐施行善功﹐勤積不怠﹐致玄都有仙名﹐今相爲師友﹐是以相授耳。吾去世也﹐將有樂道慈心居士﹐來生吾門者﹐子當以今道業﹐事事一通付之﹐法應世世錄傳也﹐皆是我前世與彼有宿恩﹐因緣使然也。子以一通依科傳付弟子佳者也。若無其人﹐一通封付五嶽名山矣。此太極眞人口訣﹐子祕之﹐愼之愼之﹐時思之。

太上洞玄靈寶智慧本願大戒上品經竟

﹟1案惇煌P。2468抄本﹝以下簡稱惇本﹞﹐此經題名作「太上消魔寶眞安志智慧本願大戒上品」。此名與宋文明靈寶經目﹑靈寶中盟經目﹑齋壇安鎭經目之著錄相近。

﹟2靈寶玄師太極太虛眞人﹕惇本作「太極法師眞人徐來勒」

﹟3容豫﹕惇本作「容與」。

﹟4「耳」字據惇本補。

﹟5「愧」字原作「故」﹐據惇本改。

﹟6韞﹕惇本作「蘊」。後文中「韞」字﹐惇本亦皆作「蘊」。不復出校記。

﹟7諭﹕原作「諭」﹐據惇本改。

﹟8經云﹕惇本作「道言」。

﹟9鬼魅﹕惇本作「鬼魁」。

﹟10絕秀﹕惇本作「絕易」。易﹐言貌美也。

﹟11今﹕原作「或」﹐據惇本改。上文「下鬼」﹐惇本作「鬼神」。

﹟12前世﹕惇本作「先身」。

﹟13展轉﹕惇本作「輾轉」。後文皆同此。

﹟14守淸忍志慕在賢貞﹕惇本作「守情忍色﹐志慕在賢」。近是。

﹟15合﹕原作「令」﹐據惇本改。

﹟16法師﹕惇本作「沙門尼」。當系佛徒所改。

﹟17得道無爲﹕惇本作「得道如佛」。

﹟18靜觀﹕惇本作「靜寺」。

﹟19盡入法門﹕惇本作「盡上高座」。

﹟20普行﹕惇本作「普見」。近是。

﹟21師宗﹕惇本作「儒宗」。

﹟22不爲始終免無閒罪﹕惇本作「不爲罪始﹐終入無爲」。上文「畋獵」﹐惇本作「魚獵」。

﹟23得生﹕惇本作「賓王」﹐近是。下文「邊境」﹐惇本作「邊地」。

﹟24學名﹕惇本作「盛令」。

﹟25受玆芳諍﹕惇本作「受姿芳盛」。

﹟26嘆法﹕惇本作「敬說」。

﹟27其﹕惇本作「期」﹐近是。

﹟28契﹕惇本作「啟」﹐近是。

﹟29隨侍﹕惇本作「隨傳」。

﹟30常念哺詠﹕惇本作「常念齋笑詠。」

﹟31始入法門﹕惇本作「妙入道門」。

﹟32靜治﹕惇本作「靜寺」。

﹟33玩好﹕惇本作「玩服」。

﹟34法輪﹕惇本作「轉輪」。

﹟35「以」字原作「及」﹐據惇本改。

﹟36挾之﹕惇本作「協之」。

﹟37「轉輪」二字上原衍一「生」字﹐據惇本刪。

﹟38無量﹕原作「無數量」﹐據惇本刪「數」字。

﹟39﹟40常﹕惇本作「嘗」。上文「具答」﹐惇本作「具言」。

﹟41時俗姓男女﹕惇本作「時族姓男子」。案「俗」字當作「族」爲是。

﹟42「經」字據惇本補。

﹟43厚葬﹕原作「殯葬」﹐據惇本改。

﹟44難脫﹕惇本作「難說」。

﹟45不輾﹕惇本作「不讓」。

﹟46﹟47﹟48﹟49惇本無「太極」二字。

﹟50「爲」字據惇本補。

﹟51割人不能割﹕五字據惇本補。

﹟52學人不能學﹕五字據惇本補。

﹟533宮滌蕩﹕惇本作「三官調暢」﹐近是。

﹟54惇本無「天尊告太極」五字。

﹟55凡人﹕惇本作「凡賢」。

﹟56仁義﹕惇本作「人道」。

﹟57道德﹕惇本作「道經」﹐近是。

﹟58「矣」字據惇本補。

﹟59爲我有身﹕惇本作「及我身也」。

﹟60輩﹕惇本作「害」。

﹟61乃﹕原作「及」﹐據惇本改。

﹟62邪魅﹕原作「邪魅」﹐據惇本改。

﹟63「豈」字上原衍「更」字﹐據惇本刪。

