上淸洞玄明燈上經

經名﹕上淸洞玄明燈上經。撰人不詳﹐約出於南北朝或隋唐。言燃燈禮誦法。一卷。底本出處﹕《正統道藏》洞玄部本文類。

上淸洞玄明燈上經

夫太微通妙﹐朗徹遐幽﹐續太陽之玄光﹐演明燈之寶章﹐始於自然﹐稟日月之華精﹐皦景微冥﹐散暉朗空﹐無天不普﹐無幽不照﹐無界不玄﹐自非玄挺符會﹐七世積功﹐斯文不可而窺也。兆遇之者﹐寶而勗焉。

夫受此經﹐賫明金靑玉之誓﹐於絕崖而授之焉。若闕信盟﹐又無殊行﹐悠悠之徒﹐勿妄宣示。必欲受之者﹐皆先告齋﹐惟許虛靈瑞感﹐然後傳之爾。

太極高玄眞人﹐登九霄瓊臺﹐稽首窗軒之下﹐請問紫宸丈人﹐開蒙悟慧﹐肘步膝趨﹐時移晷刻﹐然後告之曰﹕所諮妙焉。今以煥七玄以決善惡﹐演禮誦之寶章﹐相告經旨。尋峻天科嚴烈﹐寔長靜霞﹐舉之梯級﹐常蓋以玄云﹐衛以飛龍﹐天兵羽騎﹐晝夜無休。凡飾以璢璃珠玉﹐光瑛煥赫﹐自非上眞﹐不能眄此宮墻矣。夫研味虛玄﹐咀嚼飛根﹐披講寶章﹐莫如齋謝。齋謝莫若上淸洞玄﹐燒香然燈禮誦也。然燈法﹐間相去一丈五尺﹐以十燈著竿上﹐口宣其旨焉。眾燈之玄綱﹐千燈羅列如威儀﹐多少意誠也。夫明燈上象星辰﹐次曜七祖﹐迹妙難宣﹐修之三年﹐白日升天。

禮燈之法﹐先向東﹐次向西﹐次向南﹐次向北﹐因仰天心存﹐而禮之中央﹐依眞文之誦也。

同齋者唱贊﹐其後案嚴香火﹐於前云趣﹐勿使煙絕。斯法廣被﹐拔脫幽夜之苦﹐赦生死之災。虔向之子﹐仰信之夫﹐家橫染考﹐疾欲建齋﹐以自拔脫者﹐當獻以名香淸油﹐斤兩斗斛隨意所奉﹐精修勵行。墮者當以主人所賫香油﹐充糾罰之費﹐以補闕愆。兆輩修道﹐日邇望速而應遲﹐便謂道遼虛誕﹐命也如何﹐兆旣不能超邊絕巓﹐焉得七祖降福。退不能於家延同志齋講﹐常飛輪驟競﹐以酒聲自娛﹐上違玄教﹐中墮祖彌﹐宰三牲以篤孝﹐哀乎痛哉﹐令我心酸。至於福消禍淫﹐便咎神明方位﹐祈禱冥漠﹐可謂臨渴而鑿井﹐奚所復逮哉。死嬰苦痛﹐殃流後代﹐至於子孫餒病﹐皆坐今世不行功善﹐委化任念﹐恣懷肆毒所招矣。愚桀之夫﹐聞慈戒若融風之唳天﹐雉鵝之飛嗚﹐犬而笑﹐良可哀乎﹐施之不信也。

兆欲延年長存﹐消災救疾﹐修盛德﹐要至眞﹐釋七玄﹐宜知上淸善賢施惡之報應大戒﹐兼之禮誦﹐然後災禍可排﹐景漢可升也。

禮燈之法﹐政都禮咒而己﹐特欲苦厲拔標﹐所不禁也。

太極眞人曰﹕若禮燈王及行燈﹐其頌如左﹕

太哉七寶宮﹐自然生蓮華﹐煒燁開夜光﹐倏欻登太霞﹐

仰觀玄眞闕﹐云樓郁嵯峨﹐流煥曜玄空﹐催兵徵萬魔﹐

拔苦羅難中﹐積劫方嬰牙﹐齋講度七祖﹐積福潤兆家。

太妙出神暉﹐無形寂無影﹐邊蕩無界外﹐豁然普濟往﹐

舉度七玄苦﹐寥寥睹長靜﹐拔度五難滯﹐應感乘雲上﹐

明燈徹十方﹐冥漆無不朗。赫赫玄眞堂﹐煌煌映十方﹐

寥豁沈塞開﹐洞釋眾難身﹐七祖三塗解﹐無復憂惱患﹐

綠蓋映十方﹐飛舉披云波﹐神燈藹九冥﹐燭朗攝山阿﹐

梵身六會宮﹐世世爲仙家﹐虛煙咸宿緣﹐福降消萬魔﹐

苦魂應感散﹐冰離於流沙。積禍不知已﹐豈是一日愆﹐

七祖受此殃﹐長在河海間﹐上眞念是苦﹐虛心九重門﹐

稽首禮玄燈﹐度名東華宮。

右禮王竟﹐便行燈頌十九首﹐如左﹕

千眞朝瓊闕﹐朗徹洞虛空﹐仰存無爲尊﹐飛霞戲云間﹐

淸靜無滯難﹐身生七寶光。我爲海船師﹐故能釋三羅﹐

夜光通幽谷﹐苦身洗蕩開﹐虛煙散八極﹐朗照入太微﹐

禮誦無上教﹐福慶眞巍巍。飄飄結落通﹐寂寂滿八丘﹐

三秦生云影﹐虛無雙太元﹐洞觀極十方﹐逍遙散苦軀。

飛輪藹太空﹐無形亦無迹﹐縱洛任飛輪﹐蕭蕭超界外﹐

被褐詠夜光﹐諸天悉勝太。罪福不由他﹐量自由爾身﹐

積功若不早﹐晨夜建福田﹐歸命無爲道﹐終當見正眞。

煥爛明光暉﹐朗徹無隱探﹐赫耀絕冥外﹐福降積福遷﹐

庠序觀十方﹐普濟一切人。嚴我玄眞轡﹐攜手擎玉符﹐

明燈扣瓊鍾﹐應響已得無﹐一日見三達﹐釋我積世憂。

遷延七寶官﹐回輪曲嶽阿﹐息駕綠蓋房﹐豈知年歲多﹐

漱吸金液精﹐萬劫方嬰冊﹐下看榮競中﹐不解可柰何。

玄暉映曲谷﹐豁朗徹淵泉﹐暢映流郁交﹐纏繞盈酆山﹐

七祖反胎生﹐長安五色宮。蓊藹亭空曜﹐郁勃入太淸﹐

天狩左右使﹐回輪歸南傾﹐怳惚九載外﹐暫超石啟靈﹐

七祖獲胎仙﹐南宮更受生。飛輪藹空洞﹐眄觀千百仞﹐

理悟齊一揮﹐聚煙吸然散﹐身輕體無爲﹐四朗應景煥﹐

地獄三惡道﹐悉得脫籠絆。嘯歌九玄臺﹐崇嶺凝淒淒﹐

心理六覺暢﹐自棄塵濁緣﹐流霞耀金室﹐虛堂散玄暉﹐

積感致靈降﹐形單道亦分﹐倏欻眄萬劫﹐豈覺周億椿。

秀圃蔚神階﹐朱瓊緯琳流﹐風鼓空同玉﹐棲翳虛鳳嗚﹐

紫煙纏曲宇﹐丹暉繞綠軿。飛旗郁玄蓋﹐羽節耀紫淸﹐

澄景九霄際﹐遨遊戲鳳城﹐顧看榮競子﹐一樂同朝生。

騰轡控玄暉﹐晏景洞野外﹐流浪尋靈人﹐合形慶霄際﹐

手披朱玉戶﹐朗若神衝泰。金闕郁嵯峨﹐淸影無塵穢﹐

解旌玄閬臺﹐適我良願會﹐脫徙三塗難﹐保煉固年邁。

智慧起本無﹐朗朗超十方﹐結空峙玄霄﹐諸天挹流芳﹐

其妙難思議﹐虛感眞寔通﹐有有無不有﹐無無無不容。

智慧常觀身﹐學道之所先﹐眇眇入玄肆﹐自然錄我神﹐

天尊常擁護﹐魔王爲保言﹐晃晃金剛軀﹐超超太上仙。

智慧生戒根﹐眞道戒爲主﹐三寶由是興﹐高聖所崇授﹐

泛此不死舟﹐倏欻濟大有﹐當此說戒時﹐諸仙來稽首。

太微天帝受戒時頌

夫見然燈﹐皆當誦此文﹐不但受戒時然燈也。叩齒微爲之﹐勿令他聞聲﹐凡口齒悉耳。

太上散十方﹐華燈通精誠﹐諸天皆赫然﹐諸地悉朗明﹐

我身亦光徹﹐五藏生華榮﹐炎景照太無﹐遐想繁玉淸。

丹精奇太無﹐玄陽空中響﹐含形滅苦根﹐幽妙至眞想﹐

垂華不現寶﹐因緣不光象﹐我身亦如之﹐乘化托流景。

夜光表陽丹﹐迢迢照靈室﹐諸天普光顯﹐諸陰卽已滅﹐

我神亦聰明﹐常玩智與慧﹐逍遙適道運﹐遷謝任天勢﹐

舉形躡空洞﹐夜燭煥流萃。

太微天帝曰﹕徒然燈而不知誦此﹐六天大魔府不過人死命﹐八方諸天亦不遣玉童玉女﹐飛天神人不降於子矣﹐十方三界不度兆名於東華南宮﹐不受子七祖父母化生之道。

施食眾生咒

勤修大道法﹐精誠感太冥﹐眞降魔魅散﹐眾妖皆滅形﹐

七祖度南宮﹑兆身升上淸﹐旣福無不普﹐法食施眾生。

上淸洞玄明燈上經竟

