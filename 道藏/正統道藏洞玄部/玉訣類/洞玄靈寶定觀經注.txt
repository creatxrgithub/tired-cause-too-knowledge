洞玄靈寶定觀經注

經名﹕洞玄靈寶定觀經注。原不題撰者﹐經文約出於南北朝末或隋唐之際。又據徒跋﹐注文當系唐代道士泠虛子撰。底本出處﹕《正統道藏》洞玄部玉訣類。參校本﹕《雲笈七簽》卷十七。

洞玄靈寶定觀經注

冷虛子注

靈者﹐神也﹐在天曰靈。寶者﹐珍也﹐在地曰寶。天有靈化﹐神用不測﹐則廣覆無邊﹔地有眾寶﹐濟養羣品﹐則厚載萬物。言此經如天如地﹐能覆能載﹐有靈有寶﹐功德無窮﹐證得此心﹐故名靈寶。定者﹐心定也﹐如地不動。觀者﹐慧觀也﹐如天常照。定體無念﹐慧照無邊﹐定慧等修﹐故名定觀。

天尊告左玄眞人曰﹕

左者﹐定也。玄者﹐深妙也。眞者﹐純也﹐一而無雜。人者﹐通理達性之人也。曰者﹐語辭也。

夫欲修道﹐

進趣之心﹐名爲修道。

先能捨事﹐

一切無染﹐名爲捨事。

外事都絕﹐

六塵爲外事﹐須遠離也。六塵者﹐色﹑聲﹑香﹑味﹑觸﹑法。更不染著﹐名爲都絕。

無與忤心﹐

境不來忤﹐心卽無惱﹔心不起染﹐境則無煩。心境兩忘﹐卽無煩惱。故名無與忤心。

然後安坐﹐

攝澄煩惱﹐名之爲安。本心不起﹐名之爲坐。

內觀心起。若覺一念起﹐須除滅﹐務令安靜。

慧心內照﹐名曰內觀。漏念未除﹐名爲心起。前念忽起﹐後覺則隨。起心旣滅﹐覺照亦忘。故稱除滅。了心不起﹐名之爲安。覺性不動﹐名之爲靜。故稱安靜。

其次﹐𨿽非的有貪著﹐浮游亂想﹐亦盡滅除。

眾心不起﹐妄念悉忘﹐亂想不生﹐何有貪著﹖故曰滅除。

晝夜勤行﹐須臾不替。

晝之言淨﹐夜之言垢。垢淨兩忘﹐無有間替﹐故名不替。

惟滅動心﹐

忘想分別﹐名曰動心。覺照祛之﹐故名爲滅。

不滅照心﹔

慧照常明﹐無有間﹐故名不滅照心。

但凝空心﹐

不起一切心名空心。

不凝住心﹐

一切無著﹐名之不凝住心。

不依一法而心常住。

若取一法﹐卽名著相。心不取法﹐名爲不依。照而常寂﹐故爲常住。

然則凡心躁競。其次﹐初學息心甚難﹐或息不得﹐暫停還失。

言習性煩惱﹐難可滅除﹐定力未成﹐暫停還失也。

去畱交戰﹐百體流行。

心起染境﹐境來牽心﹐心境相染﹐故名交戰。妄念不息﹐百非自生﹐名曰百體流行。

久久精思﹐方乃調熟。勿以暫收不得﹐遂廢千生之業。

定心不起﹐則契眞常。一念不收﹐千生遂廢。

少得靜﹟1已﹐

初得淸淨﹐正慧未生﹐故曰少得靜已o

則於行立坐臥之時﹐

四威儀之時也。

涉事之處﹐喧鬧之所﹐

見一切諸相爲涉之處﹐起一切諸心﹐名爲喧鬧之所也。

皆作意安﹔

息亂歸寂﹐名爲作意。恬淡得所﹐名之爲安也。

有事無事﹐常若無心﹔處靜處喧﹐其志惟一。

有無雙遣﹐寂用俱忘﹐萬法不二﹐名之惟一。

若束心太急﹐又則成病﹐气發狂顚﹐是其候也。

偏心執靜﹐名曰束心。心外見相﹐名爲顚也。

心若不動﹐又須放任﹐寬急得所。

從定發慧﹐名爲放任。定慧齊融﹐名曰得所。

自恆調適﹐

定多卽愚﹐慧多卽狂﹔定慧等用﹐名曰調適。

制而不著﹐放而不動﹐處喧無惡﹐涉事無惱者﹐此是眞定。

寂而常照﹐照而常寂﹐空而常用﹐用而常空﹐得本元寂﹐故爲眞定。

不以涉事無惱﹐故求多事﹔不以處喧無惡﹐彊來就喧。

習性塵勞﹐常須制禦﹐不可縱逸。

以無事爲眞宅﹐

見本性空寂﹐故爲眞宅。

有事爲應迹。

慧用無邊﹐故爲應迹。

若水鏡之爲鑑﹐則隨物而現形。

本心淸淨﹐猶如水鏡﹐照用無礙﹐萬象﹟2俱現﹐名爲現形。

善巧方便﹐惟能入定。

諸法性空﹐寂無所起﹐故爲入定。

慧發遲速﹐則不由人。勿令定中急急求慧﹐急則傷性﹐傷則無慧。

急求知見﹐眞定乃亡。貪著諸相﹐故云無慧。

若定不求慧而慧自生﹐此名眞慧。

心體寂靜﹐妙用無窮﹐故爲眞定。

慧而不用﹐實智若愚。

了無分別﹐名之不用。韜光晦迹﹐故曰若愚。

益資定慧﹐雙美無極。

寂照齊融﹐故云雙美無極。

若定中念想﹐多感眾邪﹐妖精百魅﹐隨心應見。

爲心取相。諸相應生﹐一切邪魔﹐競來撓亂。

所見天尊﹑諸仙﹑眞人﹐是其祥也。

此爲諸相﹐不可取著。

惟令定心之上﹐豁然無覆﹔定心之下﹐曠然無基。

前念不生﹐故云無覆﹔後念不起﹐故曰無基。

舊業日銷﹐新業不造。

宿習並盡﹐名曰舊業日銷﹐更不起心﹐故名新業不造。

無所掛礙﹐迥脫塵籠。

一切無染﹐故名無所掛礙﹔解脫無系﹐故云迥脫塵籠。

行而久之﹐自然得道。

智照不滅﹐名曰行而久之﹔契理合眞﹐故云得道。

夫得道之人﹐凡有七候﹔一者﹐心得定易﹐覺諸塵漏﹔

心得淸靜﹐塵念盡知﹐故曰覺諸塵漏。

二者﹐宿疾普銷﹐身心輕爽﹔

眞气胎息﹐痼﹟3疾盡瘳。體道合眞﹐身輕不老。

三者﹐塡補夭損﹐還年復命﹔

骨髓堅滿﹐故塡補夭損﹔駐顏不易﹐名爲還年復命也。

四者﹐延數萬歲﹐名曰仙人﹔

長生不死﹐延數萬歲﹐名編仙籙﹐故曰仙人。

五者﹐煉形爲气﹐名曰眞人﹔

得本元气﹐故曰煉形爲气﹔正性無僞﹐故曰眞人。

六者﹐煉气成神﹐名曰神人﹔

眞气通神﹐陰陽不測﹐故曰神人。

七者﹐煉神合道﹐名曰至人。

眞神契道﹐故曰至人。

其於鑑力﹐隨候益明。

鑑力者﹐常照不息也。益明者﹐明明不絕也。

得至道成﹐慧乃圓備。

若了本性﹐得道成眞﹐智慧圓明﹐萬法俱備。

若乃久學定心﹐身無一候﹐促齡穢質﹐色謝方空。自云慧覺﹐又稱成道者﹐求道之理﹐實所未然。

通神合道卽得道眞成﹟4。心惑身亡﹟5﹐不離生死。《西升經》云﹕是故失生本﹐焉能知道源﹖

而說頌曰﹕

智起生於境﹐火發生於緣。各是眞種性﹟6﹐承流失道源。

起心欲息知﹐心起知更煩。了知性本空﹐知則眾妙門。

洞玄靈寶定觀經注終﹟7

道由心學﹐匪假佗求﹔神依形住﹐罔有其外。我之靈明﹐亙今亙古﹐惟其紲於六情﹐是以戕我正念。貪嗔癡昧﹐種種見惑﹐背眞向僞﹐無有殫期。寔惟眞師憫念眾生無知﹐故演此妙經﹐作人天規鑑﹐爲證道梯航。是有定觀之說﹐發揮妙本﹐洞徹玄微﹐滌乎垢氛﹐超乎視聽﹔明無相於有形之後﹐致虛極於未兆之先﹔物我俱忘﹐形神俱妙。凡我羽流﹐敬之敬之。龍集壬申三月初吉﹐泠虛子稽首謹識。

洞玄靈寶定觀經注竟

﹟1『靜』﹐《雲笈七簽》本作『淨』。

﹟2『萬象』﹐《雲笈七簽》本作『萬物』。

﹟3『痼』﹐《雲笈七簽》本作『故』。

﹟4『卽得道眞成』﹐《云岌七簽》本作『卽身得道眞』。

﹟5『惑』﹐《雲笈七簽》本作『證』。

﹟6『種』﹐《雲笈七簽》本作『動」。

﹟7《雲笈七簽》本所錄經注止於此﹐無後泠虛子題識。

