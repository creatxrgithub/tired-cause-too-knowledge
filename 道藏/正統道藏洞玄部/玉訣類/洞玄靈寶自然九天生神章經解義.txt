洞玄靈寶自然九天生神章經解義

經名﹕洞玄靈寶自然九天生神章經解義。南宋泉州道士董思靖撰。四卷。底本出處﹕《正統道藏》洞玄部玉訣類。

洞玄靈寶自然九天生神章經序說

懸義

原夫三洞一乘教典﹐大科分三﹐一序分﹐二正宗分﹐三流通分。今此經乃三洞自然之炁結成靈文﹐非由人所演說﹐故經題不冠以太上﹐經首不冠以道言﹐不立序分﹐不言時處。而所謂洞玄靈寶者﹐乃述經者以其所載之道﹐當隸於本部也。從經首至太淸太極官﹐卽述三寶之本迹也。自此三號𨿽年號異﹐本同一也﹐至離其本眞耳﹐言三炁爲天地萬化之原﹐而人則與之同根合德也。內分五章。一章自此三號至開光贊本宣化。二章自炁淸高澄至並受生成﹐分辯儀象﹐立奠三才。三章自天地萬化至天地之極也﹐乃攝迹崇本。四章自人之受生至終不生也﹐言人貫三才﹐重生緣會。五章自夫人至本眞耳﹐乃贊重勸修。次自九天生神章至所聞也﹐贊章本起﹐功德無量。內分四章。一章自九天至自然之章﹐贊章自然﹐體全用具。二章自天寶至生人﹐言誦章功德﹐玄應隨量。三章自學士至選人﹐言羣品皈依﹐應量自利。四章自三寶至所聞也﹐乃歸本反寂。次自夫學上道運登晨﹐乃贊重教修功用差等。內分六章。一章自夫學上道至坐致自然﹐贊勸齊舉。二章自三寶至同仙﹐言祕重尊奉。三章自三元至考身﹐乃勉宿善﹐戒輕傳。四章自修行至寶章﹐捨事入道﹐澄心契元。。五章自誦之一過至一時生神﹐言如法行道﹐功德等漸。六章自九過爲一徧至登晨﹐乃序效階差﹐終致極果。以上乃正宗分也。此經旣以自然爲宗﹐故首不立序分﹐至此乃立出經之序分也。自元始天尊至賜所未聞爲一段﹐中分九章。一章自元始天尊至嘯朗九天﹐權立時處﹐顯示容儀。二章自是時至披心﹐乃神王應機﹐將陳己問。三章自於是至侍晨﹐乃整儀啟問﹐自述己職。四章自方當乘機應會至善惡當分﹐乃乘時興湣﹐宣任濟善。五章自赤明以來至以充儲官﹐明三代選人以充仙任。六章自如此之例至毫分無遺﹐明隨因證果﹐詮次差等。七章自又九幽之府至開大有之民﹐明遷拔宿善充太平民。八章自當此之時至亦臣之憂矣﹐明應會料別﹐慮失平等。九章自大期旣切﹐至賜所未聞﹐乃開心自任﹑哀求法要。次自於是天尊至愼勿輕傳﹐明出經緣儀。中分二章。一章自於是天尊至妙亦難超﹐明天尊應機﹐贊道將授。二章自子旣司帝位至愼勿輕傳﹐乃天尊贊許﹐勉勤戒祕。以上乃序分也。自登命至復位﹐乃流通法要﹐具述儀度。中分二章。一章自登命至神王乃出命傳經﹐眾眞具儀。二章云法事旣畢﹐諸天復位﹐乃授經旣竟﹐斂儀反寂。乃流通分也。次自天尊重告至可不愼之焉。乃申贊祕重﹐然後出章也。

五劫開化說釋九天義

《元洞玉曆章》云﹕混元溟涬﹐大梵彌羅﹐諸天未分﹐九陽冥合﹐三因九轉﹐六變七徊﹐元始肇形﹐五劫初化﹐乃命梵元祖晨道君筆錄天元﹐運乘五劫。故元洞者﹐以名祖炁。玉曆者﹐以紀天元﹐劫運五周﹐復歸其一。自一炁分化﹐三因成九﹐若龍若蜓﹐盤曲九道﹐總九陽祖炁之元﹐太上以三九運梵﹐三五乘元﹐合四十二炁﹐三乘九爲二十七﹐三乘五爲十五﹐共成四十二。以開始靑天元祖炁﹐明東方始靑之元﹐應九陽木王之初﹐故東方得九炁以分天境﹐劫號龍漢。次九因重復﹐陽炁開明﹐赤文流光﹐敷落五度﹐玄圖丹書﹐太上以三乘五﹐三轉朱英﹐合二十四炁﹐三乘五爲十五﹐三乘三爲九﹐共成二﹢四。以開南丹天元祖炁﹐明南方丹光之元﹐應三陽火王之初﹐故南方得三炁以分天境﹐劫號赤明。次復九因重積﹐中黃化元﹐天緯周躔﹐梵元乘五﹐太上以五五三徊﹐混陽十二﹐合五十二炁﹐五乘五爲二十五﹐五乘三爲十五﹐兼十二數﹐共成五十二之數也。以開中黃天元祖炁﹐明中靈黃華之元﹐應五陽土王之初﹐故中央得一十二炁以分天境﹐劫號上皇。次九元復因﹐素景肇陽﹐七明煥梵﹐五緯乘天﹐太上以七五三乘﹐合三十六炁﹐三乘七爲二十一﹐三乘五爲十五﹐共成三十六。以開素靈天元祖炁﹐明西素皓景之元﹐應七陽金王之初﹐故西方得七炁以分天境﹐劫號延康。次復九因周竟﹐混化歸本﹐一炁肇明﹐太上以二五乘十三﹐積元陽合三十炁﹐謂以二五相乘爲十﹐三積其十﹐共成三十。以開北玄天元祖炁﹐明玄冥上景之元﹐應一陽水王之初﹐故北方得五炁以分天境﹐劫號開皇是也。《龜山玄錄》云﹕天尊結元洞之炁﹐爲玉曆之書﹐以龍漢爲初劫﹐赤明爲中劫﹐延康爲終劫。《靈章經》云﹕龍漢承延康界﹐開號赤明也。太上居混沌之初﹐禦先天之炁﹐爲萬化祖﹐積陽成天。陽數奇﹐天數二十有五﹐一三五七九是也。一本居北﹐一六無位﹐寄於中央﹐以爲布化之始。中位向南者也﹐故布炁之序始於南。而次三居之南﹐不可以無對﹐故北爲南對﹐而次五居之。先天布炁皆逆數也。炁有屈伸﹐故位有逆順﹐而逆所以爲順也。故由北而西﹐次七居之﹐由西而束﹐次九居之。東方得九數者﹐終於此則始於此﹐此九所以爲萬物元﹐而爲後天入用之本也。數窮於九﹐變於三十六。三五七九爲二十四﹐列於四方﹐中央無位之一﹐虛中而運十二炁﹐以成三十六之數。先天布炁﹐則一自中始。後天運炁﹐則五居中位。一始一終﹐故兩其一而爲二﹐一伸一屈﹐故兩其五而爲十﹐合成十二也。數變於三十六﹐二十四旣列於外﹐得徑一圍三之二﹐則中央所存之數十二矣。三十六者﹐卽九之變﹐故分五劫﹐天境皆以九言也。觀之五子歸庚之法﹐庚子居一而具十二支之全炁﹐亦一義也。五子元乃西方甲子金七數而遇庚﹐北方丙子水五數而遇庚﹐南方戊子火三數而遇庚﹐東方壬子木九數而遇庚﹐中央庚子土卽一不動﹐乃爲四子所歸﹐故統十二辰之炁也。所以必遇庚者﹐乃炁數之變也。然則五方所合之數﹐何與。曰﹕其數亦從中起﹐虛其中以統四方之數﹐故三五七九在四方﹐爲二十四炁之宗﹐而無位之一六﹐分之四方﹐各得其七﹐而爲二十八宿之元。一六本召北﹐以其一乃天之元﹐六乃地之元﹐而五乃中之數﹐故無定位。而四方各具﹐所以一與五互見於中北﹐而合其數爲六也。一爲生數之始﹐六爲成數之始﹐故太始居之﹐以爲生成之本也。合二十四與二十八﹐卽中央所合之五十二也。先天之數逆布﹐故先南而後北﹐先西而後東﹐亦如三五七九之序也。後天之炁順行﹐故木而火而土而金而水﹐五劫所以運也。太上藏其一於中﹐以爲資始之本﹐一藏則六用矣。是以總四方之六﹐而布於直面之南﹐爲二十四。復加其六而布於北﹐爲三十。次西之三十六﹐東之四十二﹐皆加六焉。六旣用矣﹐又藏其用﹐則四十二而三十六﹐三十六而三十﹐三十而二十四﹐二十四卽四方之三五七九也。分而合﹐合而分﹐乃造化之至妙。而所謂應者在其方﹐則應其數矣。此太上藏天一而分天境﹐復用其六以爲萬化生成之本乎。

洞玄靈寶自然九天生神章經解義卷之一

淸源天慶觀道士圭山董思靖著

釋經題

此經乃三洞飛玄自然之炁結成靈文﹐超於視聽之先﹐出乎名言之表﹐眾眞欽奉﹐萬聖尊崇。本祕於玄都紫陽玉臺﹐因飛天神王憫下世陽九百六之災﹐親禮天尊﹐懇請宣布﹐於是高眞得而降授﹐塵世得而流傳也。所謂洞玄靈寶者﹐蓋三洞中一部之名。自然九天生神章者﹐卽部中一品之目。三洞則洞眞﹑洞玄﹑洞神是也。洞以虛通無外爲義﹐玄以玄妙不測爲義﹐此道本體﹐包貫三才﹐混融萬有而不可致詰也。靈寶者﹐表神化之無方﹐爲眾聖之所貴。其在人也﹐通達無礙之謂洞﹐應感無滯之謂玄﹐神慧而化之謂靈﹐炁凝而妙之謂寶。自然九天生神者﹐自然明其體也﹐九天示其迹也﹐生神顯其用也。其體混成﹐本乎無待﹐故曰自然。九者﹐陽數始於一而究於九也。天者﹐是理所寓之迹也。生神者﹐由天而命乎人﹐以生神也。夫神無方體﹐必得九天之炁﹐然後有所寓而妙用無窮焉。章者﹐其文燦然而成章也。經者﹐載道之名﹐萬古常行之典也。

天寶君者﹐則太洞之尊神﹐天寶丈人則天寶君之祖炁也。

此言教迹之本。洞眞教主卽天寶爲迹﹐祖炁爲本。祖炁卽混洞太無元高上玉皇之炁也。天寶君乃萬道之祖﹐故爲大洞之尊神也。天者﹐以玄爲義﹐取其自然﹐故以天名。寶者﹐至貴之稱。君者﹐至尊之號﹐謂爲羣生之所尊貴也。不曰洞眞尊神﹐而曰大洞者﹐乃三洞未分﹐總爲大洞。如二儀未判﹐謂之混沌也。尊神言其主也﹐蓋高而無至﹐仰之日尊。炁母混成﹐不測爲神﹐此合理炁而言也。又稱丈人者﹐是炁之主宰而最尊最先者也。

丈人是混洞太無元高上玉皇之炁﹐九萬九千九百九十億萬炁。後至龍漢元年化生天寶君﹐出書時號高上大有玉淸宮。

混洞太無元者﹐混以不分爲義﹐洞以虛通爲義﹐太以極大爲義﹐無以眞空爲義。此明大道之本體﹐渾淪洞徹﹐先天地生而實無形體之可卽﹐故曰混洞太無也。然專曰混洞而不曰太無﹐則混洞幾淪於一物﹐而不足爲天地萬物之宗本。專言太無而不言混洞﹐則太無反淪於空寂﹐而不足爲陰陽萬化之樞紐。通謂之元﹐則統之有宗﹐而乃所以爲發生之本也。高上玉皇之炁者﹐三寶本地﹐俱出言名之表﹐故通稱爲上﹐然尋迹取本﹐玉淸最高﹐故加稱高上也。皇者﹐光大之名。王者﹐含潤之德。明此妙本﹐𨿽復靈絕空無而有光大含潤之德﹐是炁之祖﹐至尊至貴而理之所寓也。九萬九千九百九十億萬炁者﹐乃混沌之先﹐未有歲數可紀﹐故但以炁言﹐數積至此﹐然後龍漢劫開。九乃陽數。經云﹕積陽成天是也。龍漢元年化生天寶君者。龍漢乃始劫之名﹐屬東方天境。元年是初時之號﹐亦非如今世之年數也。所謂化生者﹐乃有而無形﹐無而有精﹐非由形生故稱爲化。如《洞神經》云﹕妙像無形﹐應感有體﹐眞精妙炁﹐化成姿容是也。後二說同。此乃無象之象﹐非狀之狀﹐惟道爲身﹐不屬空有矣。出書時者﹐卽龍漢劫初之時﹐出洞眞十二部之書也。且當是之時﹐人物未兆﹐何由出書﹐殊不知是書之文﹐是炁之所結也。才有是炁﹐便具是書﹐而炁之所以然者﹐皆書之理也。高上大有玉淸官乃天寶君之治所也。

靈寶君者﹐則洞玄之尊神﹐靈寶丈人則靈寶君之祖炁也。

此靈寶君爲洞玄教主﹐諸義見前。

丈人是赤混太無元玄上玉虛之炁﹐九萬九千九百九十九萬炁。

赤者﹐南方之色。此言色相之明煥也﹐亦是將顯赤書之象。然𨿽有色四而未分﹐故曰赤混。旣言赤混﹐則可名於有。又言太無﹐則可名於無。今合而言之﹐蓋表眞空妙有﹐混然無間﹐乃所以爲萬化之元也。《度人經》云﹕混洞赤文﹐無無上眞。亦此意也。上玉義見前。虛者﹐體本空洞﹐全具上玉之德。理𨿽存焉﹐然非實有形器﹐常自虛通之謂也。

後至龍漢開圖﹐化生靈寶君。經一劫至赤明元年﹐出書度人﹐時號上淸玄都玉京七寶紫微宮。

前日龍漢元年化生天寶君﹐此日龍漢開圖化生靈寶君者﹐蓋元年乃初劫也﹐謂之開圖乃化元顯發﹐文彩已露而靈寶君生於是時也。赤明乃第二劫名﹐屬南方天境。經一劫者﹐龍漢劫也。是靈寶君生於龍漢之中﹐而出書於赤明之初也。加度人二字者﹐蓋靈寶君實爲傳教度人之祖。玄都玉京七寶紫微官乃靈寶君所治之官﹐亦藏經之所也。

神寶君者﹐則洞神之尊神﹐神寶丈人則神寶君之祖炁也。丈人是冥寂玄通元上玉虛之炁﹐九萬九千九百九十萬炁黑。後至赤明元年化生神寶君﹐經二劫至上皇元年出書﹐時號三皇洞神太淸太極宮。

神者﹐變化不測﹐超然無累之義。寶君之說同前。洞神教主﹐則神寶其迹也﹐冥寂玄通元上玉虛之炁﹐其本也。冥言竊漢﹐寂謂恬夷﹐玄乃不滯﹐通卽無壅。此明妙本𨿽冥漠四絕﹐湛寂恬夷﹐而常通不壅﹐迥然無滯也。余義同前。通稱元者﹐以其均爲萬善之宗長﹐萬化之本始也。然此三者﹐前之兩元同稱太無﹐後之兩炁同稱玉虛﹐是中之元本乎上﹐而下之炁本乎中﹐故中之元與炁特兼二者﹐豈非所以逗一脈之流通而無間歟。至赤明元年化生神寶君﹐經二劫至上皇元年出書﹐時號三皇洞神太淸太極宮。蓋經龍漢﹑赤明爲二劫。而上皇乃中央劫名﹐當洞神教主下化﹐三皇洞神太淸太極官﹐卽其所都之號也。詳觀三元所積之炁﹐其數各有差等。自上元至中元﹐所減之數巳迥不同等﹐而下之愈不逮前﹐可見運度漸促﹐猶人之一身少而壯﹐壯而老也歟。

此三號𨿽年殊號異﹐本同一也。分爲玄元始三炁﹐而治三寶﹐皆三炁之尊神﹐號生三炁﹐三號合生九炁。

自無而有﹐有亦彊名。從一而三﹐三不離一。𨿽三元之號異﹐本一致以同歸。謂之年殊﹐則龍漢﹑赤明﹑上皇之分﹔謂之號異﹐則玉淸﹑上淸﹑太淸之別。然實本於元始之祖炁﹐而總於洞眞之上道。故云本同一也。當其迎之不見其首﹐隨之不見其後﹐獨非體之至妙者乎。及乎號之以年﹐名之以炁﹐豈非迹之可名者乎。然迹未嘗離體﹐而體亦未嘗異述也。分爲玄元始三炁而治。或依《七簽混沌篇》云﹕一炁分爲玄元始三炁﹐而理三寶﹐遂以治三寶爲句未穩。上云此三號﹐而下云本同一也﹐是攝三而一。又云分爲三炁者﹐乃卽一而三也。《三天正法經》云﹕始炁靑﹐靑炁精澄曰淸微天。元炁白﹐白炁精澄日禹余天。玄炁黃﹐黃炁精澄曰大赤天。三炁俱生空洞之中﹐自一分三﹐以統三天之治﹐然後導運禦世也。三寶者﹐卽天寶﹑靈寶﹑神寶也。是爲炁中之主宰﹐故曰尊神。三炁卽玄元始也。號生三炁﹐乃每號又各生三炁﹐故三號合生九炁。《正法經》云﹕三天旣立﹐始炁生混﹐混炁蒼﹐蒼炁精澄﹐生郁單無量天。混炁生洞﹐洞炁赤﹐生無量壽天。洞炁生皓﹐皓炁蒼﹐生梵監須延天。元炁生昊﹐或作昱。昊炁綠﹐生兜術天。昊炁生景﹐景炁黃﹐生不驕樂天。景炁生遁﹐遁炁白﹐生化應聲天。玄炁生融﹐融炁﹐生梵輔天。融炁生炎﹐炎炁碧﹐生淸明天。炎炁生演﹐演炁黑﹐生無想天。九炁並生於上三炁之中﹐與上炁相去各九億萬劫也。其在人身﹐則三炁三寶﹐乃元神﹑元炁﹑元精也。居人三丹田﹐而分鎭九宮也。

九炁出乎太空之先﹐隱乎空洞之中。無光無象﹐無形無名﹐無色無緒﹐無音無聲。

《消魔眞經守一品》云﹕一曰始無﹐是爲玉淸。二曰元洞﹐是爲上淸。三曰玄空﹐是爲太淸。則是出乎太空之先﹐乃原於始無未見炁者﹐所謂元神是也。隱乎空洞之中﹐乃合元洞﹑玄空而言﹐所謂元炁﹑元精是也。當是時也﹐視之而不見﹐聽之而不聞。所以無光無象﹐無形無名﹐無色無緒﹐無音無聲。蓋卽其始而觀之﹐則沖漠無朕﹐初無聲臭之可求。然而陰陽動靜之理﹐莫不悉具於其中。此其所以爲導運禦世之本也。

導運禦世﹐開辟玄通﹐三色混沌﹐乍存乍亡﹐運推數極﹐三炁開光。上章贊本宣

化。○炁淸高澄﹐積陽成天。炁結凝滓﹐積滯成地。

導者﹐啟迪也。禦者﹐宰制也。若有使之然者﹐此乃樞紐玄運﹐紀綱造化﹐而二儀以之開辟﹐三炁以之變通者也。三色則靑﹑白﹑黃也。三炁則始﹑元﹑玄也。當其三色冥一﹐混混沌沌﹐將分未分﹐乍存乍亡﹐或離或合﹐倏有倏無﹐亭毒旣久﹐運愈推移﹐數亦隨之﹐數旣滿足﹐炁乃開光。炁之輕淸者屬陽﹐故浮於上而高澄﹐積而爲天。炁之重濁者屬陰﹐故滯於下而凝滓﹐積而爲地。自三炁開光﹐乃至成天成地﹐皆其序也。

九炁列正﹐日月星宿﹐陰陽五行﹐人民品物﹐並受生成。上章分辧儀象﹐立奠三才。

此言九炁爲萬物之根﹐卽經中所稱者是也。《正法經》云﹕三三化生﹐以至九元是也。列則整然而有序也。正則貞固而不邪也。蓋混然之中﹐燦然倫理﹐不相假借﹐不相侵奪﹐此統之有宗﹐而會之有元故也。日者﹐太陽之精。月者﹐太陰之精。星者﹐按《星經序》云﹕星者﹐體生於地﹐精發於天。宿者﹐列星也。陰陽者﹐元炁之動靜屈伸﹐而陰陽分焉。五行者﹐質具於地﹐而炁行於天。以質而言﹐其生之序﹐則水﹑火﹑木﹑金﹑土也。以炁而言﹐其行之序﹐則木﹑火﹑土﹑金﹑水也。乃至人民之眾﹐品頻之繁﹐亦莫非由九炁列正﹐而後生成也。

天地萬化﹐自非三元所育﹐九炁所導﹐莫能生也。三炁爲天地之尊﹐九炁爲萬物之根﹐故三合成德﹐天地之極也。上章言攝迹崇本。

育者﹐慈養之謂也。導者﹐推運之謂也。神鬼神帝﹐生天生地﹐非三元所育不能也。品物流形﹐各正性命﹐非九炁所導不能也。此其所以紀綱造化﹐流行古今﹐而爲天地之尊﹐萬物之根也。三合成德﹐天地之極也者﹐乃三而九﹐九而三﹐復歸於一也。《正法經》所謂從九反一﹐乃入道眞是也。蓋卽其造化發育之本而推之﹐則知三元之實德﹐渾然一體﹐沖漠無眹﹐卓然立極於天地之先﹐而爲天地萬化之準則。故其所以賦與萬物﹐各各無欠無餘﹐所謂降衷是也。

人之受生於胞胎之中﹐三元育養﹐九炁結形﹐故九月神布﹑炁滿能聲。聲尙神戶具。九天稱慶。太乙執符﹐帝君品命。主錄勒籍﹐司命定算。五帝監生﹐聖母衛房。天神地祇﹐三界備守。九天司馬在庭﹐東向讀九天生神寶章九過。男則萬神唱恭﹐女則萬神唱奉。男則司命敬諾﹐女則司命敬順。於是而生。九天司馬不下命章﹐萬神不唱恭諾﹐終不生也。上章言人貫三才﹐重生緣會。

三炁爲天地之尊﹐九炁爲萬物之根。惟人生於胞胎之中﹐兼天地萬物之稟受﹐所以最靈而獨貴﹐爲天地之心也。三元育養﹐卽生育天地﹐而爲天地之主宰者﹐人得之以爲性﹐乃秉彜之善也。九炁結形﹐卽運行兩間﹐賦與萬物﹐而爲萬物宗本者﹐人得其正以爲體﹐乃結形之資也。九月數足﹐九天之炁盡降﹐神者寓於是炁﹐而混融無間﹐故炁滿而神亦周布於一身矣。聲又其神炁之激發者也。尙﹐取也﹐具﹐全也。謂能聲取其神具也。九天稱慶者﹐蓋天以生物爲心﹐故九天之帝因其炁之無夭閼﹐而得遂成人﹐則贊而喜之也。太一執符者﹐《太丹隱書》云﹕太一﹑公子﹑白元﹑司命﹑桃康五神﹐上入紫房﹐各奉靑玉案﹐上有五符﹐次呈帝君。此言太一執符者﹐乃五神則太一爲首也。故《大洞玉經》云﹕太一神夫子﹐左執兆符籍。蓋太一乃反胎始形之神也﹐名日務猶收﹐人之初生﹐執符而混合萬神也。旣生則守人玉枕之下泥丸後戶。帝君品命﹐主錄勒籍者﹐帝君逢或作絳字淩梵﹐一名七靈﹐一名神丈人﹐品定命分之高下。人旣生矣﹐則守兩眉中閒紫戶之外宮。主錄﹐卽司錄君也。勒籍﹐謂勒其命籍也。司命定算者﹐卽中央司命丈人﹐若名理明﹐初定其算也。形生之後﹐則守人絳宮心房之中血孔之戶。五帝監生者﹐卽五方之帝也。靑帝雕梁際﹐赤帝長來覺﹐白帝彭或作彰字安幸﹐黑帝保成昌﹐黃帝林虛夫﹐或作含光露。同監人之生也。聖母衛房者﹐卽九天聖母司其生成﹐故衛其房室也。天神地祇﹐三界備守。在天曰神﹐以其陰陽不測故也。在地曰祇﹐以其頹然示人故也。三界﹐卽上中下﹑天地水三界之神。齊備衛守﹐謂莫不敬護也。九天司馬﹐卽總仙大司馬長生法師﹐栢成欻生也。庭者﹐中央之位。東乃生炁之方。九過者﹐章數足也。男則唱恭而敬諾﹐尊而稱慶之意。女則唱奉而敬順﹐悅而順承之意。此尊卑貴賤所以分也。命章﹐卽九章也。所謂不下命章﹐則終不生者﹐蓋逆順吉凶﹐生死一機而已﹐故反是則不能生矣。○以上神名出《三天君列紀》。

夫人得還生於人道﹐濯形太陽﹐驚天駭地﹐貴亦難勝。天眞地神﹐三界齊臨﹐亦不輕也。當生之時﹐亦不爲陋也。

所謂還生者﹐蓋天理混然﹐人所固有﹐得之則生﹐失之則死。故生於人道﹐則天理復還矣。濯形太陽者﹐離至陰而沐至陽也。蜀注云﹕才得人身﹐必詣南丹火煉池中﹐滌以黃華之水﹐然後投胎就舍﹐方得成人。不曰黃華而曰太陽者。黃華者﹐陽之精﹐在日之上館﹐一名洞陽宮。中有流火之池﹐池中有黃華眞水﹐其間天人常以此水灌濯形容也。並存於此。○夫人之神與三寶合德﹐炁與九天同根﹐頭足象天地﹐七竅應三光﹐三才相通﹐其機一也。宜乎驚天駭地﹐貴亦難勝﹐三界齊臨﹐亦不輕也﹐當生之時﹐亦不爲陋也。然則爲人﹐可不自貴乎哉。

所以能愛其形﹐保其神﹐貴其炁﹐固其根﹐終不死壞而得神仙﹐骨肉同飛﹐上登三淸﹐是與三炁合德﹐九炁齊並也。但人得生﹐而自不能尊其炁﹐貴其形﹐寶其命﹐愛其神﹐自取死壞﹐離其本眞耳。上章乃贊重勸修。

且夫人之形﹐象天而法地﹐應三才而具五行﹐血气之所營﹐聰明之所托﹐其可不愛之乎。然形非徒形﹐必有使形者存焉。是以又當保其神也。《南華經》云﹕純粹而不雜﹐靜一而不變﹐淡而無爲﹐動而以天行﹐此養神之道。貴其炁者﹐嗇之而不敢妄用也。固其根者﹐守之而不離其本也。故云守中抱一﹐與天相畢。此終不死壞之義也。夫如是則始於愛形而終於踐形﹐始於保神而終於窮神﹐然後乘雲炁而遊太淸﹐是與三炁合德﹐九炁齊並也。其或反是﹐則幾何不壞滅而離其本眞哉。蓋自取之耳。○自三號至此﹐分爲五章。

九天生神章﹐乃三洞飛玄之炁﹐三合成音﹐結成靈文﹐混合百神﹐隱韻內名﹐生炁結形﹐自然之章。上章乃贊自然體全用具。

此申言生神章之文﹐乃合三洞飛玄之炁﹐結而成音﹐故曰三合成音﹐結成靈文﹐其中混合百神﹐隱韻內名﹐而有生炁結形之功用也。隱韻乃諸天之隱韻也﹐內名乃萬神之內名也。

天寶誦之﹐以開天地之光。靈寶誦之﹐以開九幽長夜之魂。神寶誦之﹐以制萬靈。太一誦之﹐以具身神。帝君誦之﹐以結形。九天誦之﹐以生人。上章乃言誦章功德﹐玄應隨量。學士誦之﹐以升天。

天寶君應化於龍漢之初﹐當是時也﹐上無復色﹐下無復淵﹐溟涬大梵﹐寥廓無光。天寶以自然之章﹐開而辟之﹐則上下列位﹐天地開光也。靈寶君應化於龍漢開圖﹐乃爲度人之祖﹐故以開九幽長夜之魂也。神寶君應化於赤明元年﹐實爲萬神之主﹐故云以制萬靈﹐制謂總禦之也。太一卽務猷收﹐乃眾神之尊﹐故誦之則具足身中之神也。帝君卽逢淩梵也。結形乃結炁成形也。九天卽九天之帝也。以上蓋言誦章之功﹐利他之行也。夫誦與聞對﹐誦則施其惠﹐聞則受其惠。而學士居六對之間﹐乃自利者也﹐及其成功﹐則利他矣。𨿽隨其所用﹐而功各不同﹐然實一道也。

鬼靈聞之﹐以升遷。凡夫聞之﹐以長存。幽魂聞之﹐以開度。枯朽聞之﹐以發煙。嬰孩聞之﹐以能言。死骸聞之﹐以還人。上章乃言羣品皈依﹐應量自利。

發煙猶暖气上蒸﹐將以生物。煙乃融和之气也。《大洞經》云﹕七玄更起況景生煙是也。

三寶神奧﹐萬品生根。故非鬼神所知﹐凡夫所聞也。上章乃言歸本返寂。

神者﹐妙萬化而不測。奧者﹐隱至理而難知。其所以爲萬品之生根者﹐至玄至妙﹐非鬼神所知﹐凡夫所聞。根猶艸木之根﹐人所不見﹐而實爲長茂之本也。然上文旣言鬼靈聞之以升遷﹐凡夫聞之以長存﹐而此又云非鬼神凡夫所知聞﹐何哉。蓋上言九章玄功﹐乃道用之至著者也﹐而此論三寶神奧﹐乃道體之至微者也。○自九天生神章至此﹐分爲四章。

夫學上道﹐希慕神仙﹐及得尸解﹐滅度轉輸﹐終歸仙道﹐形與神同﹐不相遠離﹐俱入道眞。

《八素眞經》云﹕太上道三﹐上眞道七﹐中眞道六﹐下眞道八。而九章乃大洞之門戶﹐洞經在上眞道中之第五品﹐故曰上道也。尸解者﹐則五解之類也。滅度轉輪者﹐如《度人經》所謂末學道淺﹐仙品未充﹐運應滅度。又云轉輪不滅﹐便得神仙是也。所謂學與希慕﹐皆求而未至者之事﹐故或得尸解﹐滅度轉輪﹐然苟有是志而學之不已﹐終亦必歸於仙道﹐故得形與神同﹐不相遠離﹐而皆入於道眞矣。凡爲學之功﹐必至於道眞﹐然後爲極地。然欲至道眞﹐則又非此文不可也。

而無此文﹐則胞胎結滯﹐死炁固根﹐眞景不守﹐生炁無律﹐九戶閡塞﹐體不生神﹐徒受一形﹐若寄炁而行。學得此法﹐可坐致自然。上章言贊勸齊舉。

夫人生胞胎之中﹐皆稟九天之炁﹐凝而成人。旣生而胞中有十二結節﹐盤固五內。五內滯閥﹐結不可解﹐節不可滅。故人之病由於節滯﹐人之命絕﹐由於結固也。《靑靈陽安元君道經》云﹕五藏百結﹐生於萬疾﹐玄一林虛﹐開關解結﹐結絕病散﹐神精盈溢﹐仙道日臻﹐死道日絕。求於大洞﹐每章皆有此意。蓋胎根不斷﹐則難逭輪回﹐結節不解﹐則無由生炁。此乃生神之要訣﹐修眞之先務也。徒受一形﹐若寄炁而行者﹐謂𨿽有此身﹐不知生神之道﹐何異行屍。苟知此文而坐進此道﹐則混合百神﹐化爲帝一﹐入無出有﹐舞輪空玄﹐坐致自然﹐信不誣矣。

三寶尊重﹐九天至眞﹐祕之大有﹐九重金格紫陽玉臺。自非天地一開﹐其文不出。元始禁書﹐非鬼神所聞。竊之者風刀萬劫﹐魂死無生。依科遵奉﹐形神同仙。上章乃言祕重尊奉。

生神經乃三寶尊重之文﹐九天至眞之訓﹐祕於大有之宮。《五老玉檢》云﹕大有者﹐九天之紫宮﹐九重緘鐍之深也。格則几案之類﹐臺則安經之所﹐自非龍漢開圖﹐神王冒禁懇請﹐則此文豈得而見之。宜乎竊之者獲罪﹐遵奉者神仙。按《大洞雌一經》載太上科令云﹕傳受天書而殃鍾其祖先者﹐是重其宣言之罪﹐防其泄漏之盟耳。又按《黑錄上篇》載水火官外﹐又有風刀左右二官。左風考官﹐主治受經符寶訣﹐無盟修行﹐貪財自鬻﹐將損天科之罪。右刀考官﹐治伏誓告盟﹐背違師友﹐評論善惡﹐攻伐根本﹐莫大之罪也。由是觀之﹐則竊之者當戒﹐而遵奉者勉焉。

三元宮中宿有金名﹐紫字刻書﹐來生應爲三淸神仙之人﹐當得此文。有其緣會﹐當賫金寶﹐奉師效心﹐依科盟受﹐閉心奉行﹐愼勿輕泄﹐風刀考身。上章乃勉

宿善戒輕傳。

三元官﹐卽三淸官也。《五老玉檢》

云﹕昔隱禁此書﹐世無知焉。惟太玄有金閣玉名瓊札紫簡﹐三元有並晨隱錄﹐丹臺有黃字之文﹐將是當來必眞人者﹐乃得受之耳。旣有受經之因緣時會﹐又當賫金寶﹐奉師效心﹐依科盟受。旣受之後﹐所謂閉心奉行者﹐乃默默而行也。風刀義見前。

修行之法﹐千日長齋﹐不關人事﹐諸塵漏盡﹐夷心默念﹐淸香執戒﹐入室東向﹐扣齒九通﹐調聲正炁﹐誦詠寶章。上章言捨事入道﹐澄心契元。

按《虛皇四十九章經》云﹕齋戒者﹐道之根本﹐法之津梁。子欲學道﹐淸齋奉戒﹐念念正眞﹐邪妄自泯。夫淸齋者﹐心齋也。《南華眞經》云﹕若一志﹐無聽之以耳﹐而聽之以心﹐無聽之以心﹐而聽之以炁﹐聽止於耳﹐心止於符。炁也者﹐虛而待物也。惟道集虛﹐虛者心齋也。故嚴君平云﹕虛心以原道德﹐靜炁以期神明。而陸修靜齋集亦云﹕夫人體非聖眞﹐而處身五濁﹐三尸彊盛﹐內生攻賊﹐九竅四關﹐各有所趣﹐施爲之間﹐動入死地。故設科教儀範之文﹐以齊其外﹐著注念凝神之法﹐以正其心。復以胎元煉炁之方﹐制其食味﹐祈眞朝謝之品﹐滌其過尢﹐然後趨於學。不學之徒﹐臻乎冥寂﹐棲於損之又損之府﹐契乎無爲﹐則邪譎之關鍵不開﹐鎭靜之純和可致。蓋人業習深重﹐難遽合道﹐使之因齋以屏緣﹐息心而契道﹐故須千日長齋﹐不關人事﹐則心專而其功久且熟矣。乃得諸根塵漏﹐自然淨盡。大抵人之一心﹐儻非妙悟﹐則不能當體澄寂﹐故云心無天遊﹐則六鑿相攘。是以一眞之元﹐未免隨諸根而散漏。今旣諸塵消盡﹐則心自夷而念自默矣。夷心者﹐坦然平夷。默念者﹐寂然無念也。然後淸香執戒。淸香取燻﹐和炁蓊冥﹐通眞達聖。淸以表其心之淸﹐香以表其德之馨也。戒者﹐檢身律己﹐止過防非之謂也。執者﹐寶而持之之謂也。夫旣能夷心默念﹐則一眞澄湛﹐萬法悉空﹐乃深造乎不持不犯之妙﹐又何以執戒爲哉。𨿽然惟聖﹐罔念作狂﹐苟不如是﹐則澄治之功疏矣。故必靜存之體先立﹐然後動察之用﹐自然昭著也。入室東向者﹐取其炁也。叩齒九通者﹐集眾神也。九者﹐陽數也。《高上寶書神明經》云﹕叩齒之法﹐左爲天鐘﹐右爲天磬﹐中爲天鼓。若去卻不祥﹐則鳴天鐘﹐制伏邪惡﹐當鳴天磬。若存思集神﹐念道至眞﹐當鳴天鼓。要閉口緩頰﹐使聲虛而響應深也。《登眞隱訣》云﹕齒者﹐膽神之外扞﹐胃神之威力﹐坎神之英華也。豈非以外扞而去不祥﹐以威力而制邪惡﹐以英華而感至眞乎。然後調聲正炁﹐誦詠寶章。夫聲旣調﹐則知其炁已正﹐蓋發見於外者如此。故曰心和則炁和﹐炁和則形和﹐形和則聲和﹐聲和則天地之和應矣。《隱注訣》曰﹕誦經至五百言﹐則叩齒三通﹐以舌舐上下唇﹐咽液三過﹐令人炁不極而聲淸也。經中此一節﹐蓋指人入道之要法﹐學者宜盡心焉。豈直口誦而已哉。

誦之一過﹐聲聞九天。誦之二過﹐天地設恭。誦之三過﹐三界禮房。誦之四過﹐天王降仙。誦之五過﹐五帝朝眞。誦之六過﹐魔王束身。誦之七過﹐星宿停關。誦之八過﹐幽夜光明。誦之九過﹐諸天下臨。一切神靈﹐莫不衛軒。

能依前文修行之法﹐故誦章之應如此。且以兩儀言之﹐一爲陽儀﹐爲天﹐故一過聲聞九天。二爲陰儀﹐爲地﹐故二過天地設恭也。後文云二過響地﹐此本專言地。以前一過方聲聞九天﹐至此則天神地祇並設恭矣﹐故兼言之。如《度人經》所謂天地設禮是也。三過表三才之旣立﹐故合三界神靈﹐莫不敬禮其房也。四過天王降仙。四過以應四象﹐則東方蒼天﹑南方丹天﹑西方素天﹑北方玄天﹐四大天王各會集﹐神仙來降其所。五過五帝朝眞。五過﹐應五行﹐故五方之帝各總眞以來朝﹐猶護魂侍魄之意。六過魔王束身。六乃太陰之數﹐蓋六天魔王乃六天故炁也。其力量與天齊同﹐元始布化﹐其魔並生﹐干試學者﹐初歷小魔﹐後歷大魔﹐試之已過﹐方乃保舉﹐上登仙品。今於六過﹐乃六陰數極之時﹐魔威盛大﹐而我以六過之功足以伏之﹐且使之斂束身首﹐不敢妄干﹐其功勝矣。七過星宿停關。蓋七過應七星﹐象人之七竅﹐今云停關﹐亦如《度人經》所謂一時停輪之義。八過幽夜光明﹐蓋八乃少陰數也﹐幽夜陰所也﹐今乃乘陽炁而光明矣。九過諸天下臨﹐一切神靈莫不衛軒。九過功德旣備﹐則其所感有不期然而然者﹐蓋諸天莫非九天之炁所化而生﹐一切神靈亦不能外是炁而有﹐所以莫不翕然而來衛也。

一過徹天﹐胞原宣通。

三才一理﹐本自貫通﹐是以一過應一元﹐故云徹天﹐胞原由之而宣通。且天一生水﹐在人爲精。《內觀經》云﹕一月爲胞﹐精血凝也。乃由元一黃演之炁﹐而爲之生端﹐其炁升降不失其度﹐則生理昌矣。

二過響地﹐胎結解根。

二過應二儀﹐故前文兼言天地設恭也。聲發響應﹐陽唱陰和﹐天一地二﹐其序然也。二過響地﹐則胎結因之而解根﹐蓋胎根系於地故也。夫地二生火﹐在人爲神﹐形兆則神有所寓。《內觀經》云﹕二月爲胎﹐形兆胚也。然胎旣兆﹐則有故根爲之結矣。必得洞冥紫戶之炁以滋之﹐而爲之斬根斷死戶﹐熙頤養嬰童﹐則胎根之結解矣。

三過神禮﹐魂門練仙。練與煉同﹐古字通用﹐後同。

三過應三才﹐蓋天三生木﹐在人爲魂。《內觀經》云﹕三月陽神爲三魂﹐動以生也。必得長靈明仙之炁﹐以總統三云﹐則魂門練仙矣。

四過天王降仙﹐魄戶閉關。

四過應四象﹐上應四天。蓋地四生金﹐在人爲魄。《內觀經》云﹕四月陰神爲七魄﹐靜鎭形也。必得碭屍冥演由之炁以滋之﹐則神公攝遊炁而練素華矣。所謂閉關﹐乃閉其死炁之關﹐以杜外邪﹐存生炁也。

五過五帝朝眞﹐藏腑淸凍。

五過應五行﹐五帝則五方五炁之主宰者也。蓋天五生土﹐人生五月﹐五藏乃分。脾土之數始足﹐見於內爲藏﹐於外爲肉。《內觀經》云﹕五月五行分五藏﹐以安神也。故必五藏全具﹐然後五帝朝眞也。此皆五仙中靈之炁﹐以練元藏腑﹐則紫戶生仙矣。腑者﹐五藏之配也。爲受盛之府也﹐如小腸爲心府﹐大腸爲肺府﹐膽爲肝府﹐胃爲脾府﹐膀胱爲腎府﹐三焦爲命門府是也。

六過魔王伏諾﹐胃管生津。

六過應六律。功用至此﹐可以制六陰之魔﹐故六天魔王﹐皆伏而敬於心﹐諾而順於辭也。夫六者﹐水之成數﹐故以津言。《內觀經》云﹕六月六律定六府﹐用滋靈也。是必得高眞沖融之炁以滋之﹐則斬伐胞樹﹐滯心遊超上京矣。且府之右有六﹐而獨言胃何也。蓋胃屬土﹐爲五行之主﹐可以總括五行。以四時言之﹐每季土旺一十八日﹐以五行言之﹐則非土不成故也。若以藏府之配於十干言之﹐如甲乙爲木﹐肝膽當之﹐丙丁爲火﹐心與小腸當之﹐戊己屬土﹐脾胃當之﹐庚辛爲金﹐肺與大腸當之﹐壬癸爲水﹐腎與膀胱當之。則胃之位適當其六矣。水得土則止﹐故胃爲承津之所也。

七過星宿朗明﹐孔竅開聰。

七過應七星﹐在人爲七竅。七者火之成數﹐火能照物﹐故應星宿之光。《內觀經》云﹕七月七星開七竅﹐通光明也。是得高仙洞笈之炁以滋之而開也。章云七誦重關開是也。

八過幽夜顯光﹐三部八景﹐整具形神。

八過應八卦﹐在人爲八景。八者木之成數。木性慈仁﹐位應東方﹐出震之地﹐主陽明之生炁﹐萬類由之而發生﹐乃幽夜光明之象﹐故人之受生﹐自一炁爲祖﹐而分三元於三部三田之中。一元各具八景﹐共爲二十四眞。故上部八景﹐泥九爲君﹔中部八景﹐神主絳官﹔下部八景﹐其神關元。《內觀經》云﹕八月八景神具﹐降眞靈也。良由眞靈化凝之炁有以滋之﹐故形神整具而高遊﹐無終敗矣。按《七簽》解結法及《回元經》云﹕上部八景﹕腦神覺元子﹐字道都。發神玄文華﹐字道衡。皮膚神通眾仲﹐字道連。目神虛監生﹐字道童。頂髓神靈模蓋﹐字道周。膂神益歷輔﹐字道柱。鼻神衝龍玉﹐字道微。舌神始梁峙﹐字道岐。中部八景﹕喉神百流放﹐字道通。肺神素靈生﹐字道平。心神煥陽昌﹐字道明。肝神開君童﹐字道靑。膽神龍德拘﹐字道放。左腎神春元眞﹐字道卿。右腎神像地無﹐字道生。脾神寶元全﹐字道騫。下部八景﹕胃神同朱育﹐朱一作來。字道展窮。腸中神兆滕康﹐字道還大。小腸神蓬送畱﹐字道廚。胴中神受享勃﹐字道靈。胸膈神廣瑛宅﹐字道仲。兩滕神辟假馬﹐字道成。左陰右陽中神扶流起﹐字道圭。右陰左陽中神苞表明﹐字道生。

九過諸天下臨﹐三關五藏﹐六腑九宮﹐金樓玉室﹐十二重門﹐紫戶玉合﹐三萬六千關節﹐根源本始﹐一時生神。上章言如法行道功德等漸。

九過應九天﹐故諸天下臨以合人之九宮。九者﹐金之成數﹐物成則堅定屬金﹐四序亦以秋爲成物之時也。《內觀經》云﹕九月宮室羅布﹐以定精也。惟其德用旣備﹐故名其天曰無想無結無愛天﹐而號其炁曰自然玄照之炁也。三關者﹐上玉京關﹐中夾脊雙關﹐下尾閒關是也。五藏者﹐心﹑肝﹑脾﹑肺﹑腎也。六腑者﹐大腸爲尙書府﹐小腸爲元陽府﹐膽爲蘭臺府﹐膀胱爲太和府﹐胃爲太素府﹐三焦爲無極府也。九宮者﹐兩眉間入三分爲雙田宮﹐卻入一寸爲明堂宮﹐三寸爲丹田宮﹐亦名泥丸宮﹐四寸爲流珠宮﹐五寸爲帝一宮﹐明堂上一寸爲天庭宮﹐洞房上一寸爲極眞宮﹐丹田上一寸爲玄丹宮﹐流珠上一寸爲太皇宮。而五藏亦有九宮也。金樓則重樓也。玉室者﹐腦之別名也。十二重門者﹐《黃庭經》云﹕重中樓闕十二環。注云﹕喉嚨十二重也。紫戶者﹐《素靈中篇》云﹕兩眉之上﹐其裹有紫戶。玉合者﹐《黃庭》謂之玉堂﹐亦名玉合也。所謂三萬六千關節﹐根元本始﹐一時生神者﹐蓋形體則漸成﹐惟神無方﹐體炁足則神具﹐非由次第而有﹐故云一時生神也。《九丹精中記》云﹕天神一萬八千﹐身神一萬八千﹐共三萬六千神﹐神炁具足﹐於是而生。以上九過之應﹐不惟顯生人之理﹐學士聖胎其道一也。

九過爲一徧。一徧周竟﹐三界舉名﹐五帝友別﹐稱爲眞人。十徧通炁﹐制禦萬靈﹐魔王保舉﹐列上諸天。百徧通神﹐坐致自然﹐太一度符﹐元君受生。千徧通靈﹐坐在立亡﹐仙童玉女﹐役使束西。萬徧道備﹐馳騁龍駕﹐白日登晨。上章乃序效階差﹐終致極果。

一章爲一過﹐九過而生神備足﹐乃一炁通變﹐自然而然也。一徧周竟﹐三界舉名﹐五帝友別﹐稱爲眞人。如《三洞珠囊》云﹕天眞昤降﹐見授大經﹐上仙之道﹐誦而學之﹐遂成眞人。友者﹐與五帝爲儔侶也。別者﹐序其階差也。十徧則是十倍其功﹐乃可制禦萬靈。百徧通神﹐坐制自然。太一度符﹐元君受生。其功又優﹐故能坐致自然。如六甲致行廚之類﹐太一度以五符﹐元君受其生籍也。千徧通靈﹐坐在立亡。仙童玉女役使束西者﹐如太上四極眞人曰﹕六炁順運於十方﹐六甲周行於幽冥。隱化無方﹐上補天眞。飛虛駕景﹐玉女執巾。萬神奉衛﹐眞人造房是也。夫總行上眞之道﹐則給玉童玉女各三千人﹐前導鳳歌﹐後從玄鈞也。萬徧道備﹐馳騁龍駕﹐白日登晨者﹐《雌一玉檢》云﹕於是五老翼軒﹐八風扇羽﹐神電前驅﹐玉華扶轂﹐乘雲駕龍﹐白日升天。故《黃庭經》亦云﹕羽服一整八風驅﹐控駕三素乘晨霞是也。或者以寶章應感之功﹐經中其言甚著﹐而誦者如牛毛﹐得者如麟角﹐遂以迂遠目之﹐甚至訕笑而慢侮之﹐是可憫也。《道德經》云﹕杳兮冥兮﹐其中有精﹐其精甚眞﹐其中有信﹐信不足﹐有不信。夫所謂精者﹐潛天而天﹐潛地而地﹐在人而人﹐在物而物﹐天地人物﹐聖眞鬼神﹐同此精也。況夫人之一身﹐法天象地﹐備具萬物﹐獨貴而最靈﹐故其感通而甚易。昔之忠臣孝子﹐動天地﹐感鬼神﹐載之史冊者﹐不可勝紀。彼特一時精誠之至﹐其應猶爾。而況千日長齋﹐不關人事﹐諸塵漏盡﹐夷心默念﹐純乎其天者歟。嗚呼﹐吾於安而行之者﹐不可得而見矣﹐利而行之者﹐萬未一二﹐勉彊而行之者﹐千無二三。矧夫疑信半之﹐念慮雜之﹐好惡賊之﹐嗜欲汨之﹐人事累之。其在我者何如也﹐而可以咎聖經之不驗乎。古之人以修誦而得神仙﹐如魏紫虛﹑李順興﹑司馬子微之類多矣。今學經之士﹐縱未絕緣離世﹐苟能金石其志﹐背塵合眞﹐至心受誦﹐久久不已﹐必階仙品無疑也。然苟信不足﹐則有不信矣。勉之哉﹐勉之哉。○自夫學上道至此﹐分六章。

洞玄靈寶自然九天生神章經解義卷之一竟

洞玄靈寶自然九天生神章經解義卷之二

淸源天慶觀道士圭山董思靖著

元始天尊時靜處閒居﹐偃息雲宮黃房之內﹐七寶幃中。熙夷養素﹐空碧練眞﹐耽咀洞慧﹐俯研生神﹐理微太混﹐嘯朗九天。上章言權立時處﹐顯示容儀。

此經直從天地萬化原頭說起﹐所以不立序分。蓋元始卽自然之本體﹐而此章卽自然之炁結自然之章﹐成自然之音﹐非由演說故也。然無序分﹐則此經又何自而傳﹐故至此方序出教之因﹐以示後學。夫上聖濟物之心﹐𨿽無時而不然﹐然亦必待感而後應﹐所以靜處偃息﹐自適怡然。神王啟請﹐則應而不藏。自時靜處至七寶幛中﹐乃權立時處﹐存其體也。自是而下﹐則因體以顯用也。熙者﹐和也。夷者﹐平也。養素﹐則抱純素之道也。空者﹐如太虛也。碧者﹐玄之義也。則是遊心於虛﹐合炁於玄﹐以練其眞也。耽咀洞慧﹐則嚌味道眞也。俯研生神﹐則研詠生神之章也。理微太混者﹐謂其理無形聲之可卽﹐故日微也。然於至無之中﹐萬善畢具﹐混然一致﹐故曰太混也。嘯朗九天者﹐流響於九天之上﹐宣暢其和心以達於天地而及乎萬物也。

是時飛天大聖無極神王﹐玉輔上宰﹑四協侍晨﹐淸齋建節﹐侍在側焉。憑瓊顏而妙感﹐仰靈眸而開衿﹐竊神章而踴躍﹐餐天音而蒙生﹐敢乘機而悟會﹐冒靈盻而披心。上章言神王應機﹐將陳己問。

飛天大聖無極神王者﹐如《度人經》中所載十方飛天神王是也。謂之飛天﹐言其述之無滯也。謂之大聖﹐備眾德而不居也。無極則極其尊之稱也﹐神王則是以主宰而言也。玉輔上宰者﹐金闕有四天帝﹐謂之輔臣也。制斷宣揚﹐謂之宰。四協侍晨﹐一作宸。如世之前凝後丞﹐左輔右弼者。協﹐謂和也。此皆元始至尊近臣之號也。當其虛心以將啟問﹐故日淸齋也。建節乃神王所持﹐以召眾神之節也。自憑瓊顏而妙感﹐至冒靈盻而披心﹐乃神王於侍側﹐感天尊俯研嘯朗之餘﹐心生踴躍﹐所以乘其感發之機﹐而悟其因緣慶會﹐冒靈眸之顧盻﹐而披其宿心﹐此正神王潔己以進之時也。

於是飛天大聖無極神王﹐前進作禮﹐稽首而言﹐上白天尊﹕賤臣幸會﹐得仰侍靈軒。不以短狹﹐叨擢冥津﹐重悟凝玄﹐位登神王。總禦生死﹐領括天仙﹐賞監七覺﹐遠覽遐方﹐雍觀上宰﹐對司侍晨。上章言整儀啟問﹐自述己職。

此一節皆神王致詞於至尊之前也。且云不以才德之短狹見棄﹐而蒙洗濯於玄津之中﹐頓悟凝寂重玄之道﹐獲登神王之位﹐總禦生死之錄﹐領括天仙之職。至於賞監七覺﹐則是舉察學仙者之行也。七覺者﹐按《太上八素眞經》云﹕識神生知是其一也﹐知而能見是其二也﹐見而能從是其三也﹐從而能習是其四也﹐習而能堅是其五也﹐堅而能成是其六也﹐成而不居是其七也。七覺七階﹐由乎一覺﹐覺有深淺﹐次第爲七﹐此其義也。遠覽遐方﹐謂其智明周於萬物。雍觀上宰﹐對司侍晨﹐是指上文玉輔上宰﹑四協侍宸而言也。雍者﹐和也。所謂雍觀者﹐猶二人相視﹐莫逆於心之意﹐則是志同而顏悅也。對司則是職同而位並也。蓋當時輔弼同德﹐各有憂憫劫運﹐弘道善救之心﹐而神王以此自任啟請也。賞監﹐一本作掌監。

方當乘機應會﹐履九太陽﹐洞理陰符﹐撫掌兆民。大運將期﹐數終甲申﹐洪流蕩穢﹐凶災彌天。三官鼓筆﹐料別種人﹐考算功過﹐善惡當分。上章言乘時興湣﹐宣任濟善。

神王旣在近臣之位﹐有可啟請之機﹐又值將終之會﹐當乘此機應此會﹐以弘道度人爲己任也。履者﹐遇也。九者﹐陽之極也。太陽者﹐《正法經》云﹕天運九千九百周爲陽蝕﹐地轉九千三百度爲陰勃。陽極則气窮於太陰﹐陰勃則炁極於太陽。故陰否則蝕﹐陽激則勃﹐謂之大劫。大劫交則天地翻覆﹐河海湧決﹐人淪山沒﹐金玉化消﹐六合冥一﹐白屍漂於無涯﹐孤爽悲於洪波。又云﹕五帝料簡於善惡﹐當此之時﹐萬惡絕種﹐鬼魔滅迹﹐八荒四極﹐萬不遺一。自非高上三天所不能禳﹐自無靑籙白簡所不能脫也。履九太陽﹐則是遇此太陽之炁﹐窮於太陰﹐乃陽蝕之時也。洞理陰符者﹐洞則通也﹐符則陰籍﹐謂通理陰數之籍﹐而撫掌於兆民也。大運將期﹐數終甲申者﹐乃劫會之交﹐將及其時。按《正法經》云﹕承唐之後﹐數四十六丁亥﹐前後中間﹑甲申之年﹐乃小劫之會也。又按《三洞上淸境無量經》云﹕陽九之數一千八百年﹐遇甲爲大陽九。百六之數一千六百年﹐遇申爲大百六。陽九不遇甲﹐百六不遇申﹐不爲災矣。則甲申乃災劫之會也。蓋陽極則生陰﹐故爲大水。所謂洪流蕩穢﹐凶災彌天。三官鼓筆﹐料別種人﹐考算功過﹐善惡當分者﹐如《正法經》之言是也。

自赤明以來﹐至上皇元年﹐依元陽玉匱﹐受度者應平聲﹐當也。下同。二十四萬人。

按《七簽》劫運篇云﹕九天丈人於開皇時算定天元﹐校推劫運﹐白簡靑籙﹐得道人名﹐記皇民譜錄。數極唐堯﹐是爲小劫一交﹐其中損益有二十四萬人﹐應爲得道者是也。元陽乃紫微之官﹐玉匱卽藏受度者名籍之櫝也。

開皇以後﹐數至甲申﹐諸天選序﹐仙曹空廢﹐官僚不充﹐遊散上聲﹐猶員外之職也。職司﹐皆應選人。

按五劫次序以配五行﹐則開皇屬水。云開皇以後﹐數至甲申﹐此則抵洪流蕩穢之期也。

依元陽玉曆﹐當於三代﹐更料有心積善建功﹐爲三界所舉﹐五帝所保﹐名在上天者﹐取十萬人﹐以充其任。又當別舉一十二萬人﹐以充儲官。上章明三代選人﹐以充仙任。

玉曆者﹐紀劫運仙曹之書也。《龜山元錄》云﹕天尊結元洞之炁﹐爲玉曆之書。《天篆度人經﹟元洞玉曆章》云﹕元始天尊命天眞皇人﹐以玉曆紀元洞混化之初﹐劫運流復之本﹐諸天分境﹐結元洞正陽之炁爲玉曆﹐以紀天眞天民劫運功積升退之道﹐明九聖九品之階是也。三代者﹐卽赤明以來﹐上皇元年﹐開皇以後是也。儲者﹐副貳之官也。

如此之例﹐或以宿名玄圖﹐

《三元玉檢經》云﹕明玄圖於上館﹐理五符於胎尊﹐方可名載玄圖。玄圖者﹐卽玄都之圖錄也。宿名者﹐謂刻名於未生之前也。

或以骨像合仙﹐

如正一天師眉綠睛﹐隆準方頤﹐目有三角﹐伏犀貫腦﹐玉枕峯起﹐垂手過膝。又如魏華存之五藏紫絡﹐鳳骨龍姿等是也。

或以滅度﹐因緣轉輪﹔

謂仙品未充﹐運應滅度﹐蛻形而去﹐計日而得更生者也。因者﹐所作之因。緣者﹐所會之緣。謂以因緣轉輪而證果﹐如《上淸飛行九晨玉經》云﹕北極星﹐天之太常﹐主升進﹐下領學者之身﹐凡功勤得道﹐轉輪階級﹐悉總之焉。

或以篤好三寶﹐善功徹天﹔

三寶有三。本經天寶﹑靈寶﹑神寶﹐分爲玄元始三炁﹐降於人爲三田﹐曰精﹑曰炁﹑曰神﹐此內三寶也。教有道寶﹑經寶﹑師寶。三寶﹐太上三尊也。經寶﹐三洞四輔眞經也。師寶﹐十方得道眾聖及經籍度三師。此外三寶也﹐皆學道之士所當篤好。又《內祕眞藏經》云﹕責性寂滅﹐塵累無染﹐戒行不虧﹐是名法寶。嗔性不起﹐不憤外塵﹐定無生轉﹐是名師寶。癡性無取﹐無惱無患﹐慧通無礙﹐是名道寶。此三寶非內非外﹐非聲非色﹐謂之篤好則寶之深而體之至也。夫如是﹐則一眞澄湛﹐善莫大焉。

或供養師寶﹐爲三官所稱﹔

《太霄瑯書》曰﹕眞仙登聖﹐非師不成。且人生而蒙﹐長而無師則愚﹐是道德實由師傳而後得。可不盡四事供養之儀﹐而肘行膝步﹐趨下風以服勤乎。學者果盡其道﹐則必爲天地水三官所稱賞也。

或修齋奉戒﹐功德積感﹔

齊一其心曰齋。止過閒非曰戒。修則進修而不已。奉則稟承而不違。功者﹐勤行而見諸事業。德者﹐體道而自得於己。積之愈深﹐則可感神明﹐通天地矣。《抱朴子》曰﹕陰不積﹐則不足以感動神明也。

或施散財寶﹐建立道堂﹔

此謂立觀度人者。按《業報因緣經》曰﹕散施之法﹐一則內賊不起﹐二則外賊不生。內外安靜﹐眾禍消除。所以法有布施﹐破彼慳心﹐聖力冥通﹐隨力受報。然此猶涉於布施之相﹐若夫不住相之施﹐則不見能施之我﹐不見所施之物﹐不見所施之人﹐此其福德﹐亦不可以限量論矣。

或救卹窮乏﹐濟度天人﹔

所謂天人者﹐同稟於天而爲人者也。《抱朴子》云﹕立功爲上﹐除過次之。以救人危使免禍﹐護人疾病﹐令不枉死﹐爲上功。是以上士處世大慈﹐平等兼濟爲德。積此殊因﹐卽登善果。

或爲三師建功充足﹐天官有名。

三師者﹐度師﹑籍師﹑經師也。謂爲世三師﹐宣揚道妙﹐立功不已﹐至於充足﹐則天官爲書名矣。

考算簿錄﹐三官相應﹐皆逆注種名﹐上下有別﹐毫分無遺。上章明隨因證果﹐詮次善等。

蜀注云﹕三元有三官﹐分爲九官﹐總二十七府﹐百二十曹。左陽生官﹐右陰死官。左府靑簿﹐書有功者。右府黑簿﹐書有罪者。若有罪中涉福﹐福中涉罪﹐不專於一曹也。所以竅實其事﹐有三年之考者﹐有九年之考者﹐有二十四年之考者﹐其功曹與三府相應不差﹐方行奏列﹐逆注種民之名。蓋無色界之上﹐有四種民天﹐乃洪災不到之所﹐天地再開﹐則爲民種﹐故日種民。逆注者﹐謂時未至而先注也。如《八素經》云﹕得其道者﹐皆靑宮逆注於未生之前是也。逆字﹐如《易大傳》知來者逆之逆。

又九幽之府﹐被東華靑宮九龍符命﹐使拔九幽玉匱男女死魂﹐宿名有善﹐功德滿足﹐應受開度者﹐取三十二萬人﹐以充甲申驅除之後﹐開大有之民。上章明遷拔宿善﹐充太平民。

按九幽之府﹐卽地官所治﹐乃拘治罪魂之所。今探擇及此﹐可見至仁之無外也。東華靑宮﹐乃扶桑洞陽宮太乙救苦天尊之所治也。蓋緣甲申之劫﹐當行驅除﹐所以靑宮預下九龍符命﹐辟九府之獄﹐揀擇其於玉匱中夙名有善功德之魂﹐恐其例歸驅除也。非惟拔之使免驅除﹐又將使之更生﹐爲再開之劫﹐後聖太平之民也。《紫文上經》云﹕涉乎三災而不傷。又曰﹕必觀更生於太平是矣。

當此之時﹐生死交會﹐善惡分判﹐得過者眞爲樂哉。

當此劫會之期﹐生死善惡之類﹐從而分別﹐得度此劫者﹐豈不樂哉。《正法經》云﹕有得其文﹐與三炁齊具﹐經百六而無拘﹐履洪波而弗沈﹐將無羽而振翮﹐倚空霄而翺翔﹐奉迎聖君於上淸宮﹐更受煉於金門之精﹐皆此意也。

然三官相切﹐文墨紛紜﹐龍門受會﹐鳥母督仙﹐萬聖顯駕﹐晝夜無閒﹐功過平等﹐使生死無偏。此之昏鬧﹐亦臣之憂矣。上章明應會料別﹐慮失平等。

三官者﹐天﹑地﹑水三官也。相切者﹐謂互相督切也。文墨紛紜者﹐言其參校互考生死善惡之籍﹐雜然其多也。龍門者﹐按《水經》﹐其地在河東皮氐音支縣﹐乃天下河源所會之地。是以甲申洪災將至﹐故先於此會諸水神﹐定以劫期﹐然後激爲洪流。當是時也﹐萬惡絕種﹐鬼魔滅逵﹐八荒四極﹐萬不遺一。惟有善人種民﹐合免洪災者﹐卽鳥母督促﹐飛仙之馭﹐迎上昆侖之墟。鳥母﹐乃水之侯神也。《五老禳大劫經》云﹕九河受對﹐洪災激川﹐水母徘徊﹐鳥馬成莘。萬聖顯駕者﹐《正法經》云﹕聖君顯駕於明霞之館﹐五老料簡於善惡之籙﹐則是檢察探訪﹐日夜不停。有功則舉之﹐有過則黜之﹐務在平等﹐恐諸司考校之誤﹐乃至生死之或偏也。此之昏鬧﹐亦臣之憂矣者﹐𨿽在下而考校者有人﹐在上而監察者又有人﹐然猶恐善善者未彰﹐惡惡者未當﹐或有虧於公道。此實神王之所憂﹐蓋愼之至也。

大期旣切﹐觸事闕替﹐恆胡登切﹐常也。恐一旦受罹公門。

謂大劫之期旣已迫切﹐而是事及仙曹之屬﹐皆未免欠闕廢替﹐恐一旦受不及之譴於公門也。

伏聞天尊﹐造大慈之化﹐垂憐蒼生﹐開九天之奧﹐以濟兆民。明科有禁戒﹐非賤臣所可參聞。然大數有期﹐甲申垂終﹐運度促急﹐大法宜行。使有心者得於考算之中﹐聞於法音﹐開示於視聽﹐勸化於未悟者也。緣玆上陳﹐懼觸天顏﹐願見哀湣﹐賜所未聞。上章乃開心自任﹐哀求法要。

造﹐設也。謂天尊設大慈之化﹐意在垂憐蒼生﹐當開出九天之祕奧﹐以濟兆民。神王欲請寶章﹐故先以此啟請天尊也。明科有禁戒﹐卽經所謂四萬劫一行﹐及輕泄之戒是也。謂如禁戒﹐則非賤臣所可參聞。然災劫之期旣切﹐天尊慈憐眾生﹐必不忍問大法﹐卽生神章也。謂當出神章﹐以行於世矣。有心﹐卽有志於道而未聞大法者也。考算者﹐三官考算善惡也。謂神章旣出﹐則庶使有志於道者﹐在於考算善惡未分之際﹐得聞法音﹐開示於視聽﹐勸化於未悟﹐皆可以度洪災而爲種民矣。旣以開示其視聽﹐又使勸化其未悟﹐神王憂世之心﹐何如哉。古二仙之求人﹐甚於人之求仙﹐信矣。願見哀湣﹐乃神王願天尊哀湣其憂勤﹐而賜以前所未聞之法也。詳觀始末﹐蓋神王總禦生死﹐領括天仙﹐賞監七覺﹐遠覽遐方。又曰﹕方當乘機應會﹐履九太陽﹐洞理陰符﹐撫掌兆民。則是舉仙曹度種民之職﹐皆屬於神王矣。然世之善人少而惡人多﹐故仙曹之職不充﹐種民之數未及﹐皆神王之憂也。所以再拜直前﹐冒禁啟請﹐豈非思溺由己﹐而獨以斯道自任也歟。○自元始天尊時靜處至此﹐分九章。

於是天尊撫幾高抗﹐凝神遐想﹐仰誦洞章﹐嘯詠琳瑯。良久﹐忽然嘆日﹕上範虛漠﹐理微大幽﹐道達重玄﹐炁冠神霄﹐至極難一禹﹐妙亦難超。上章明天尊應機﹐贊道將授。

撫幾高抗﹐凝神遐想者。乃天尊欲答而未答之容也。仰誦洞章者﹐仰首而誦空洞之玉章也。嘯詠琳瑯者﹐和心宣暢而發之於聲﹐如美玉之韻﹐和而淸徹也。如是玩味良久﹐復欺道法高妙﹐非可遽以一言而盡是。又欲使聽者了達聲塵﹐不逐語言教相也。上範虛漠者。範﹐法也。謂此章乃上法﹐而其本體則沖虛寂漠﹐大至於不可圍﹐如《度人經》所謂巍巍大範﹐德難可勝是也。理微太幽者﹐謂其理之微妙幽隱﹐精至於無倫也。道達重玄者﹐謂此道了達重玄﹐而不滯於有無也。炁冠神霄者﹐九霄以神霄爲首﹐而玉章之炁﹐又爲神霄之冠也。此蓋明本逵俱勝﹐理炁混融﹐體全用備﹐語默俱玄﹐實無形器聲臭之可卽。此其理之至中至正﹐至妙至玄﹐不可以復加矣。故贊之日﹕至極難言﹐妙亦難超也。

子旣司帝位﹐受任神王﹐飛天翼於瓊闕﹐四宰輔於明輪﹐遐盻極覽﹐領綜無窮﹐雍和萬化﹐撫料蒼生。

自此一節及下文﹐皆元始獎諭﹐申明其職﹐並以告戒神王之語。帝位者﹐卽金闕有四天帝﹐謂之輔臣是也。謂子𨿽任神王之職﹐而位則帝也。飛天翼於瓊闕者﹐言神王飛空禦景﹐以翼贊於瓊闕也。《大洞玉經》注云﹕瓊闕乃太微之所館﹐天帝之玉宇也。四宰輔於明輪者﹐乃玉輔上宰﹑四協侍宸﹐同佐輔於明輪﹐蓋是時俱在啟請之列也。明輪者﹐按《大洞玉經》注﹕皇上四老眞人﹐常乘明玉之輪。則明輪卽玉車也。遐盻極覽﹐領綜無窮者﹐乃總禦生死﹐領括天仙﹐必遠覽遐方﹐使無遺佚也。又當調理萬化﹐使之雍和得所﹐又撫料蒼生﹐而簡其善惡﹐使之分毫無失。此皆神王之任也。明輪﹐又按《七簽》三界寶籙云﹕昆侖山上按九炁﹐以爲璇璣之輪也。

今大運啟期﹐三五告辰﹐百六應機﹐陽九激揚﹐洪泉鼓波﹐萬災厲天。四宮選舉﹐以充種民﹐三代昏亂﹐善惡宜分。子當勞心兆庶﹐疲於三官﹐興廢之際﹐事須開能﹐今以相委﹐其勉之焉。

三五者﹐《三元品戒經》云﹕三元校戒地下五嶽﹐與一切神靈﹐同詣三元宮中﹐齋諸天地及兆民生死緣對宿根簿錄﹐上詣諸天。此亦告以劫會之辰也。又《正法經》云﹕大劫終則九天數盡﹐六天運窮則炁激於三五。三五相乘﹐其數十五﹐此合九六數也。九老陽﹐六老陰。故下云陽九百六也。告辰﹐乃告極之時也。只按本文﹐則三元五嶽之說亦通﹐互按他經﹐則九六之說爲是。蜀注云﹕若以大衍之數考之﹐則十九年爲一章﹐四章爲一節﹐二十節爲一紀﹐三紀爲一元﹐每元四千五百六十年﹐數盡三元﹐是爲一劫也。又梵元祖晨道君筆錄﹕天元運乘五劫﹐元洞以明祖炁﹐玉曆以紀天元﹐劫會五周﹐復歸其一。則所謂五劫者﹐配五行也。龍漢屬木﹐赤明屬火﹐上皇屬土﹐延康屬金﹐開皇屬水。今云大運啟期﹐三五告辰者﹐乃大劫已啟定期﹐而三元五行之數﹐皆告極於此時也。《鳳臺曲素上經》云﹕大劫有終運﹐運交二象傾﹐龍門斷天河﹐三五反相徵是也。百六應機﹐陽九激揚﹐洪泉鼓波﹐萬災厲天者。按《靈寶天地運度經》云﹕夫天厄謂之陽九﹐地厄謂之百六。《正法經》云﹕陰否則蝕﹐陽激則勃。陰陽蝕勃﹐則天地改易。則是百六應陰之極﹐陽九乃陽之窮。應機激揚﹐則洪泉鼓波﹐而萬災震天矣。四宮選舉﹐以充種民者﹐四宮如方諸靑華之類。蜀注云﹕男則有童初﹑有蕭閒焉﹐女則有易遷﹑有含眞焉。是爲四宮。《眞語》亦載此名。此皆選仙之司﹐故宜選舉其人﹐以充種民天之名數也。然三代錄籍所載﹐善惡混淆﹐尙昏暗而未明﹐錯亂而未整。當此之時﹐善惡之籍皆宜分判明白﹐庶可毫分無失矣。所以再三叮嚀﹐戒於神王﹐謂此所關甚重﹐子當勤心兆民﹐其疲勞又當過於三官﹐蓋任愈重而心愈勞也。興廢之際﹐事須開能者﹐謂當劫壞劫興之時﹐其事所系者大。又須開盡其能而爲之﹐蓋少有纖毫自逸之心﹐則於事不能盡其力﹐皆爲自欺也。今以相委﹐汝其勉之。此至尊勸勵之辭也。

寶書妙重﹐九天靈音﹐施於上聖﹐非鬼神所聞。明眞有格﹐四萬劫一行。今冒禁相付﹐子祕之矣﹐愼勿輕傳。上章乃天尊贊許﹐勉勤戒祕。

《三寶大有金書》﹐其理至妙﹐其禁至重﹐乃飛玄之炁三會成音﹐九天之上靈風鼓奏﹐自然音聲﹐故曰靈音。本施於上聖﹐非鬼神所可聞也。又明眞之格﹐尙未當行﹐故曰冒禁相付。宜其祝之以祕重﹐而勿輕傳矣。謂勿輕傳者﹐非祕而不傳﹐使叉傳之於善人也。自於是天尊撫幾至此﹐分二章﹐乃序分也。

登命九天司馬﹐侍仙玉郎﹐開紫陽玉笈﹐云錦之囊﹐出《九天生神玉章》。四輔列位﹐五老監眞﹐太一命辰﹐玉帝唱盟。一依俯仰明眞具典﹐南向長跪﹐以付飛天無極神王。上章乃言出命傳經﹐眾眞具儀。法事旣畢﹐諸天復位。上章言授經旣畢﹐斂儀反寂。

登命九天司馬﹐乃栢成欻欽生也。及侍仙玉郎﹐乃典經之官﹐紫陽乃藏經之所也。玉笈者﹐以玉爲笈筍也。云錦﹐乃盛經之囊也。四輔列位者﹐卽四協侍宸﹐定高下而列其位也。五老監眞者﹐卽玉淸昊極元老﹑虛皇靈光始老﹑玄華寶天眞老﹑露眇太靈祖老﹑婆郁洪京仙老﹐總監眾眞之數也。而中黃太一上帝﹐乃命以受經之時辰也。《九眞明科中品》云﹕不﹟得不告盟而披寶文﹐所以高上玉帝則唱其受經之盟也。夫傳經之威儀品式﹐具載於明眞之典﹐今皆一依其格也。蜀注云﹕三元官中俯仰之格﹐總二千四百條是也。南向者﹐乃授經者南向﹐而弟子北面也。長跪者﹐敬而授之也。傳經法事旣畢﹐則諸天復其位矣。○自登命九天司馬至此﹐分二章﹐乃流通分也。

天尊重告飛天神王﹕此九天之章﹐乃三洞飛玄之炁三會成音﹐結成眞文﹐混合百神﹐隱韻內名。故太一試觀﹐攝生十方﹐領會洞虛﹐啟誓丹靑。

此乃天尊復以前義告於神王﹐言此經尊祕者如此。故常令太一上帝試觀於人間﹐試之過﹐方啟誓而傳焉。試字或作戒觀。但《金玄羽章經》亦云﹕皆五老授圖﹐太一試觀。又《玉淸隱書》云﹕帝君領括眾天﹐試觀十方。則試字爲是矣。攝生十方領會洞虛者﹐總攝生炁於十方﹐而使有心者俱得神領意會於洞虛之道﹐乃可授經也。洞﹐乃通達也。虛﹐乃廓徹也。言道體之靈通虛徹﹐爲眾妙之會歸也。太一乃萬神之宗﹐而又主試觀之職﹐其道然也。夫如是﹐則心空境空﹐理寂事寂﹐能虛能寂﹐萬理俱會﹐傳受之妙﹐執過於斯。所以古者傳經﹐必叉先對齋﹐謂師已齋﹐弟子亦齋﹐故日對齋﹐良由此也。苟或不然﹐則是緣心聽法﹐其法亦緣﹐無由悟入。是必如此﹐然後啟誓丹靑。啟誓者﹐告盟也。丹靑者﹐如諸科所載﹐飲丹水以代歃血﹐斷靑絲以代割發是也。

自無億劫因緣﹐宿名帝圖﹐不得參見。得盻篇目﹐九祖同仙。當采擇其人應

爲仙者﹐七百年中淸齋千日﹐齋金繒誓心﹐依盟以傳。愼之則享祚﹐漏之則禍

臻。享祚則福延九祖﹐德重山海。招禍則考流億劫﹐痛於毒湯﹐風刀相刑﹐可不愼之焉也。

謂此玉章得之者鈴度世﹐故非有億劫功德因緣﹐名在圖錄者﹐不得參見。得見之者﹐則九祖同仙矣。如《洞玄大有妙經》靑童君日﹕凡有金骨玉髓﹐名參靑宮﹐得有此文﹐祕而施行﹐與眞同功。贖罪拔難﹐宿結咸解﹐九玄之祖﹐於是而欣﹐己身升騰﹐上宴玉京也。當采擇其人應爲仙者﹐七百年中淸齋千日﹐齋金繒誓心﹐依盟以傳。此又戒神王當擇如是之人﹐依如是之科﹐而後流傳此經也。夫流通大教﹐乃上聖之本心﹐而所以重其禁戒者﹐直爲輕泄漏慢者設耳。前眞不云乎﹐遇人不傳祕天道﹐非人而傳泄天寶。蓋非祕此道也﹐實難乎其人。故《太霄瑯書》云﹕遇賢便傳﹐不拘定數是也。然則所謂億劫因緣者﹐何如耶。蓋經中所謂篤好三寶之類也。有此善行則名入圖錄﹐乃兆受經之階也。所謂七百年中者﹐應傳經之限期也。亦必淸齋千日﹐又當齋金帛以爲信而後傳。如《太上素靈大有玉篇》云﹕七百年內有其人﹐亦聽三傳是也。其科云齋上金三兩﹐紫紋百尺﹐靑繒二十七尺﹐絲五兩﹐沈香一斤﹐丹一兩﹐詣師造齋﹐上誓九元北帝太靈萬眞領仙玉司﹐以爲盟信﹐誓約寶祕﹐奉行靈文﹐不得輕泄﹐宣露神眞﹐愆盟負科﹐殃及九祖﹐皆此意也。○自三寶至諸天復位﹐作六段﹐分二十八章。○天尊重告至此一章﹐申贊祕重﹐後出章也。

洞玄靈寶自然九天生神章經解義卷之二竟

洞玄靈寶自然九天生神章經解義卷之三

淸源天慶觀道士圭山董思靖著

郁單無量天生神棠第一

此九章乃自然之文。一演開辟天地﹐化生人物之元。二顯修眞行道之事。三述料別善惡﹐劫運再造之因。然實總論生神生身﹐成眞證聖之要。《大藏疏》云﹕郁單乃大梵之音也。此天中人證果立位﹐功德無量﹐故以名天也。《太極金書祕字》云﹕此天精魂開陽之炁﹐主人泥丸宮上眞內神。

帝眞胞命元元一黃演之炁

帝者﹐以其主宰而言。眞者﹐以其純粹無雜也。《大洞三天君列紀》云﹕帝眞名始明精﹐字元陽昌。九炁分化﹐皆從帝眞之命﹐是以九章皆以帝眞爲宗﹐在人身乃命門下黃庭。元王總主炁命﹐爲人生身中之本也。胞者﹐太虛有神﹐總禦元炁﹐凝而爲胞﹐生於眞土。古人云﹕兆生一月爲胞﹐乾道成男﹐則陰包於陽﹐坤道成女﹐則陽包於陰。此胞之義也。命者﹐天命流行﹐付與萬物者也。元者﹐萬物之所以資始資生之本也。元一黃演者﹐炁之名﹐諸本多脫元字。蜀本﹑浙東本皆有元字﹐今從之。夫元者﹐天理之方行。一者﹐妙炁之初分。黃者﹐純靜中和之義。

演者﹐流行宣通之意。蓋此天帝眞﹐主宰是炁﹐而爲人胞命之元也。人之命門﹐乃在黃庭之際﹐故其炁黃演﹐其神桃康。人生之初﹐皆稟此炁﹐九天司馬又誦此章﹐而感天通胞也。學士誦而行之﹐則命元不衰﹐神生靈矣。自此以下﹐三天皆始炁而生。

混合空洞炁﹐飛爽浮幽寥。延康無期劫﹐眇眇離本條。苦魂沈九夜﹐乘晨希

陽翹。

《消魔守一品》云﹕一曰始無也﹐二曰元洞也﹐三曰玄空也。蓋三元之祖炁﹐爲萬品之生根﹐今混合而凝於命門﹐則飛遊之魂爽自浮﹐而升於幽冥寂寥之中矣。延康者﹐壞劫之名﹐杳默無期限之可數﹐爽魂旣淪於其中﹐則眇茫幽遠﹐離其本生之條矣。冥冥之中卽九夜也﹐然沈之旣久則復陽﹐遷善之心油然而生﹐所以欲乘其晨光﹐而翹心希慕於陽景矣。

大有通玄戶﹐郁單降晨霄。黃雲凝靈府﹐陰陽炁象交。胞元結長命﹐惡根應平聲﹐當也。化消。

大有乃玉淸宮名﹐此𨿽高超物表﹐然實爲生物之元也。玄戶乃始生胞元之通路﹐蓋此天之炁﹐自大有而下通玄戶也。於是郁單之炁﹐自神霄日月域也而降命於胞元也。黃雲卽黃炁也。《陽精經》云﹕采黃炁於郁單是也。結胞之所﹐乃神靈之會府。蓋天炁旣降﹐地炁卽騰﹐陰陽妙合﹐炁象交和﹐郁爲黃雲﹐凝於靈府也。原夫乾坤交媾於亥位﹐一陽妊娠於壬子﹐胞元始結﹐腎命先具﹐兆形生神﹐善意滋長﹐炁命綿綿而長存﹐則宿業惡根落滅而化消矣。若修眞之法﹐則《大洞經》云﹕胞囊玉淸﹐胎結開明﹐七祖返胎﹐我命長生是也。而大有乃泥丸之宮﹐晨霄乃六合之景﹐兩目間也。幽寥卽玄冥之下﹐延康則戌亥之時。乘晨希陽﹐卽一陽方萌之候也。

桃康合精延﹐二帝秀玉飄。灌漑胞命門﹐精練神不雕。

桃康者﹐桃君孩道康﹐乃命門之神﹐一名胞根﹐字合精延。《太丹隱書》云﹕桃康攝稟炁之命。故兆始之時﹐則造化胞元﹐成人之後﹐則守人臍下。二帝者﹐帝眞與桃君也。秀玉飄者﹐謂純和而秀潔也。《洞經》云﹕森瓊林之柯於命門﹐亦此意也。故玉飄﹐《大藏疏》作玉標﹐是也。命門乃胞根所系之地﹐惟生生之理髮源於此﹐故二帝時時運生黑以灌漑其根﹐精練其神﹐使胞元不至於雕枯也。修眞之士言之﹐則《黃庭經》云﹕漑養靈根不復枯﹐閉塞命門保玉都是也。

九天命靈章﹐生神神自超。元君遏死路﹐司馬誦洞謠。一唱萬眞和﹐九徧諸天朝。稽首恭劫年﹐慶此榮舊苗。

此生意益滋﹐於是九天卽下靈章以生神﹐則其神自然超越也。元君者﹐疏云﹕卽三素元君也。蓋胞元旣成﹐則元君爲之遏絕其死炁之路。司馬﹐卽總仙大司馬。洞謠﹐卽靈章也。蓋天道貴生﹐故司馬一唱於此﹐而萬眞皆和於彼﹐此感應之妙也。至於九徧﹐則諸天皆下臨而朝會﹐稽首恭贊其劫年已過﹐再遇太平之運﹐而慶此舊苗之復榮也。惟性根人所固有﹐以其歷劫而不壞﹐故得返生﹐則云榮舊苗也。或者疑此章方第一﹐而遽有九徧諸天朝之句。後第二章

胎元方具﹐便日九徧成人功﹐乃至他章皆有此類﹐以爲意義有躐等者。殊不知元炁方聚﹐生意旣萌﹐則四肢百體盡在其中﹐譬如艸木﹐其萌葉之初﹐枝葉已具﹐但以次開張爾。故一天之炁﹐則必有九轉之功﹐一章之中﹐各具始生終成之義﹐誦章之數亦須逐章各周九徧﹐修眞之士不可不識也。

上上禪善無量壽天生神章第二

疏云﹕上上者﹐上之又上也。禪善者﹐大梵音也。地上曰定善也。《祕字》云﹕此天魂精陽明之炁﹐主人明堂中眞內神。

帝眞胎命元洞冥紫戶之炁

帝眞命元﹐義見前。人生二月﹐爲胎形兆胚也。洞者﹐通也。謂此炁能通冥昧﹐而實原於紫戶也。紫戶在天九宮之內﹐在人兩眉間高一寸﹐卻入三分﹐右爲紫戶。謂居上元而實爲胎根之主也。

無量結紫戶﹐炁尊天中王。開度飛玄爽﹐凝化輪空洞。故根離昔愛﹐緣本思舊宗。幽夜淪遐劫﹐對盡大運通。

蓋言無量天結紫戶之炁﹐爲人胎命之元﹐而此炁之神至尊﹐爲天中王也。人旣生矣﹐此炁息於命門﹐綿綿長存﹐如國有君﹐實爲一身之主也。且夫往來屈伸﹐原於一炁﹐故開度飛玄之爽以更生﹐則凝妙化之精﹐運空洞之炁﹐而復造胎元也。然愛乃輪回之根本﹐先當淨盡。是以故根落滅﹐昔愛脫離﹐推緣其本﹐而思復其固有之宗矣。所謂幽夜淪遐劫﹐對盡大運通。蓋自昔淪於幽夜遐遠劫中﹐今方得愛累已消﹐報對淨盡﹐復還生道﹐而遇此大運之亨通也。遐劫卽延康劫也。延康﹐以劫言之則壞劫也﹐以日言之則夜也﹐以人言之則死也。

帝眞始明精﹐號曰字元陽。嬰兒伯史原﹐結胎守黃房。斬根斷死戶﹐熙頤養嬰童。

《三天君列紀》云﹕命門下一黃庭元王﹐始明精﹐字元陽昌﹐一名嬰兄胎﹐一名伯史原。又云﹕車軸下戶是死炁之門﹐黃庭元王嚴固守之﹐使百血結凝﹐神炁不散﹐拔出地戶﹐超度八難也。《太一玉錄》云﹕太一胞胎之精﹐變化之主﹐故能結胎成形於黃房之中﹐黃房卽兆形之所也。伯史原或作史伯華者﹐誤也。蓋史伯華乃上一赤子玄凝天﹐治在泥九﹐今云結胎守黃房﹐則非其所矣。且黃房者﹐乃陰陽之樞機﹐生死之關鍵﹐生殺之機﹐問不容發。以其位言之﹐自是而下則泉曲府也﹐升乎上則爲陽明生之道也﹐趨乎下則爲幽陰死之道也。《度人經》云﹕北都泉曲府﹐中有萬鬼韋﹐但欲遏人算﹐斷絕人命門是也。若非生神之道﹐有以斬伐其邪根﹐斷塞其死戶﹐則烏能使神炁熙頤而養嬰童哉。

禪善導靈炁﹐玄哺飛天芳。華景秀玉質﹐精練自成容。務玄育上生﹐羅列備明堂。

此禪善天帝﹐又推導以靈妙之炁﹐玄哺以飛天之芳。玄哺﹐蓋默養之也﹐如大洞雌一哺養百神之類。飛天芳﹐乃太和之炁﹐道之英華也。靈炁旣導﹐玄哺益滋﹐則神光生而玉質漸秀﹐精練久而容貌自成﹐此皆胎中之變化自然也。《列紀》云﹕胎中一元白炁君﹐名務玄子﹐字育上生。從泥丸中入﹐下布五藏之上﹐故能混合眾神而羅列﹐備具於明堂之間也。或云此章胎命方具﹐體未完備﹐明堂安在。殊不知一元之炁才兆﹐百骸之理已具﹐奚待次第而後有焉。況此多述修眞生神解結之旨﹐又豈必專言初生之時事哉。

太虛感靈會﹐命我生神章。一唱動九玄﹐二誦天地通。混合自相和﹐九徧成人功。大聖慶元吉﹐散花禮太空。諸天並歡悅﹐一切稽首恭。

太虛有神﹐應感莫測﹐務玄旣與眾神備列於明堂﹐則太虛中萬靈自來會集﹐乃命以生神章也。玄者﹐天之色也。一唱動九玄﹐卽誦之一過﹐聲聞九天也。二誦天地通﹐卽誦之二過﹐天地設恭也。蓋天地相通﹐陰陽混合﹐交通成和﹐則萬物生焉﹐三才具焉。至於九徧﹐然後成人之功用備矣。當是時也﹐天命流行﹐付與萬物﹐初受以生﹐渾然天理﹐惟善與吉而已。所以諸天大聖莫不稱慶其元吉﹐而且散花設禮於太空之中﹐蓋敬重生道故也。夫萬象憑虛生﹐感化各以類﹐惟人能致虛之極﹐則神自靈妙﹐所謂虛室生白﹐神明自來﹐學者當自得之。

梵監須延天生神章第三

疏云﹕梵者﹐高舉之名。監者﹐照見之義。須延者﹐大梵之音也。又明義云﹕示以高舉﹐須修延年。《祕字》云﹕此天魂精始陽之炁﹐主上丹田下眞內神。

帝眞魂命元長靈明仙之炁

帝眞命元﹐義見前。三月爲魂﹐故以魂言。長靈明仙﹐乃炁之名。疏云﹕此炁延長而神靈也﹐仙爲陽明﹐故日明仙也。

須延總三云﹐玄元始炁分。落落大梵布﹐華京翠玉尊。

三云卽三炁也﹐靑黃白三炁﹐謂之三素云。夫玄元始之炁分爲九天﹐自郁單等三天乃始炁所生﹐兜術等三天乃元炁所生﹐梵輔等三天乃玄炁所生也。須延天乃上三天之終﹐始炁旣足元炁﹐元炁皆從此分而下﹐故曰須延總三云﹐玄元始炁分也。落落者﹐乃廣大之貌。三炁旣分﹐則諸天各有景域﹐而萬範列布於太虛之中也。玉京山﹐一名華京也。翠玉者﹐生炁光華之色也。言此山最爲諸天之尊﹐乃總炁上元之所﹐其在人則泥丸宮也。

明梵飛玄景﹐開度長夜魂。遊爽赴期歸﹐炁炁返故根。

且夫人之受生﹐必本於梵炁。明梵者﹐謂梵炁之光明也。此炁原於飛玄之景﹐而下開度長夜之魂也。飛玄者﹐卽三洞飛玄之炁是也。此則萬神萬炁之所宗﹐故能使遊蕩魂爽﹐克期赴於生所﹐如返故都﹐故日歸也。從此炁炁歸根﹐生意滋矣。所謂返故根者﹐猶榮舊苗之意。

太帝號陽堂﹐字曰八靈君。九關綠回道﹐胎炁生上元。淩梵度命籍﹐太一輔精延。泥丸敷帝席﹐三部八景分。魂生攝遊炁﹐九轉自成仙。

太帝精魂﹐名陽堂玉﹐字八靈。九關魂﹐名綠回道﹐字絕冥。綠或作錄。言此諸神﹐皆總胎炁於上元宮也。帝君名逢淩梵﹐字履昌靈﹐守人紫戶內宮﹐司人年命。故大洞帝君咒日﹕帝君度符籍﹐正炁召萬神是也。太一尊神名務猷收﹐桃君字合精延。蓋桃君乃攝始炁之命﹐而太一爲一炁之先﹐所以至此則相轉而生魂也。泥九九宮﹐皆帝君出入宴息之所﹐故帝席旣敷布於其間﹐則三部八景之神﹐自然各分其宮位矣。且夫神炁﹐母子也﹐故魂之攝炁﹐猶母召子﹐翕然從之。及功至於九轉﹐則仙道成矣。

瑯瑯九天音﹐玉章生萬神。三徧列正位﹐炁參八辰門。玄關遏死戶﹐靈鎭津液源。應會感靈數﹐明道潛回輪。慶此嬰兒蛻﹐稽首贊洞文。

此誦詠九天玉章之音﹐瑯然和而淸也。蓋是道之妙用﹐不外乎一炁之化育﹐而未嘗倚乎一炁者也。生神玉章妙炁所結﹐神能攝炁﹐炁能畱神﹐今誦此章則炁聚而神有所寓﹐故曰生萬神也。玄經云﹕三生萬物﹐是以三徧﹐則萬神列位矣。八辰者﹐疏曰﹕按《妙眞經》云﹕辰戌丑未子午卯酉﹐謂之八辰﹐配合八卦﹐以應人天罪福之門。《度人經》云﹕上開八門﹐飛天法輪﹐而近取於身﹐則首宮是也。謂之參者﹐乃炁交合於八門也。玄關者﹐上丹田也。《眞誥》云﹕守閉玄關﹐內存九眞﹐三炁運液﹐灌漑丹田﹐皆此意也。蓋玄關旣守﹐則死戶遏塞。靈者﹐卽其中所主之神也。神旣安鎭於此關﹐則玄泉自通﹐故爲津液之源也。當此之時﹐內與冥會相應﹐靈數相感﹐大道乃明輪回之機﹐於是潛息靈數﹐謂得當生之數也。修眞之士﹐欲成聖胎﹐漸斷輪回﹐尢當以明道爲先。按《靈寶度人永斷輪回妙經》云﹕欲免生死﹐不入流浪﹐先當無心﹐若無妄心﹐卽無三業。眾生迷妄﹐指識爲心﹐分別有無﹐計度生死。心本妄名﹐以妄取名。心卽虛幻﹐覺了能知﹐本是道元﹐何關心事。認心著境﹐卽住生死﹐若無妄心﹐不住生死﹐卽永斷輪回。乃至諸大天仙﹐高眞帝王﹐以無妄心﹐證位聖眞﹐自然得道。如是則聖胎就而仙道成矣。故慶此嬰兒之蛻﹐贊此洞章之功也。

寂然兜術天生神章第四

疏云﹕寂然者﹐無聲也。兜術者﹐大梵之音也。又兜乃容受﹐術乃通途也。以其體之寂然靜一而量﹐則無所不容﹐理則可以通行。謂能體此道﹐則居此天也。《祕字》云﹕此天魂精太場之炁﹐主人洞陽官上眞內神。

帝眞魄命元暘屍冥演由之炁

人生四月爲魄﹐故以魄言。碭屍冥演由﹐乃炁之名也。疏云﹕碭與蕩同﹐謂此炁能蕩尸魄之冥昧也。演﹐敷布也。由﹐洞通也。謂能敷布潛通於魄戶也。大抵天號炁名﹐亦難拘其實義。自此以下三天﹐皆自元炁而生。

寂然無色宗﹐兜術抗大羅。靈化四景分﹐萬條翠朱霞。

此寂然兜術天﹐乃獨在大羅三天之下﹐無色界四天之上﹐爲無色之宗﹐而直與大羅相抗接也。其元炁旣生此天之後﹐又分靈散景﹐以生無色界四天﹐故日靈化四景分也。其天之境﹐七寶騫林﹐萬條蓊翠﹐森然列於朱霞之中﹐此皆言天中之景象也。

遊魄不顧反﹐一逝洞羣魔。神公攝遊炁﹐飄飄練素華。

此言魄乃陰屬﹐喜人之死。《黃庭經》云﹕魂欲上天魄入泉是也。所以大洞有制魄之法焉。疏云﹕遊魄所以沈淪﹐不知顧反者﹐由失其道﹐故一逝同於羣魔而不反。於是神公乃總攝其遊散之炁﹐則魄神受制而練其素華矣。神公﹐則《玉淸大道經》生魂育魄咒云﹕中有玉眞號曰神公是也。魄藏於肺﹐屬金﹐其色白而又主炁﹐故欲練其炁﹐使生華也。

榮秀樁劫期﹐乘運應靈圖。空洞生神章﹐瓊音逸九霞。一唱萬眞會﹐騫爽合成家。

夫萬物滋榮﹐一炁而已﹐今旣攝練其炁則本固末茂﹐其榮秀可等靈樁之劫期也。《眞誥》紫微夫人歌云﹕宴盻廣寒官﹐萬椿愈童嬰。惟如是﹐則乘此運會而名應玄圖﹐乃至脫胎神化﹐莫不由玆而致。然儻非生神玉章﹐則曷能有此效哉。故曰空洞生神章﹐瓊音逸九霞也。謂逸響於九霄之上。九霞者﹐疏云﹕九天之朝炁也。此蓋聲和而天地斯應﹐故一唱之餘﹐萬眞會集﹐皆自然而然者也。所以能使遊騫之爽﹐歸而與魂相合﹐安然不離其所也。家者﹐謂所居之地也。

九轉景靈備﹐鬱鬱耀玉葩。兜術開大有﹐一慶享祚多。上聖回帝駕﹐嬰兒欻以歌。不勝良晨會﹐一切稽首和。

且玉章乃九炁之祖﹐若人受生﹐九炁圓備﹐方可成人。修眞之士﹐九轉功就﹐乃得神仙。是以此才四章﹐而已有九轉之語﹐蓋謂一炁旣兆﹐必足其數﹐然後爲成功也。景靈備者﹐疏云﹕景靈乃八景眾靈﹐皆全備也。鬱鬱者﹐茂盛貌。耀者﹐光明也。謂經九轉由肺炁乃足﹐郁然粲發於玉葩矣。玉葩者﹐乃肺之英華也。兜術天帝﹐乃肺魄之主﹐於是上開大有之光以降於人﹐蓋大有之宮在玉京之北﹐應人泥丸也。一慶享祚多者﹐謂一獲生成之慶﹐則享福於無量矣。夫天地之大德曰生﹐所以諸天上聖莫不傾光回駕而下臨嬰兄﹐乃欻然而歌﹐則聲全而神具矣。故九天稱慶﹐不勝喜贊其良辰之會而一切神靈亦莫不致恭而贊知矣。

波羅尼密不驕樂天生神章第五

疏云﹕波羅尼密﹐乃大梵之音也。於此音則是度彼也。不驕樂者﹐言此天之人能度於彼﹐不驕而樂也。夫道充於己而善可及人﹐則可樂矣。然放肆驕矜之心﹐亦易以生﹐此天理人欲﹐間不容髮。今能不驕而樂者﹐蓋有德以將之也。人有是德﹐則度五濁而入此天矣。《祕字》云﹕此天魂精上陽之炁﹐主絳宮中眞內神。

帝眞藏府命元五仙中靈之炁

五月五藏乃具﹐應眞土之數﹐合正中之位﹐總括陰陽﹐包羅四象﹐故五仙中靈之炁﹐乃藏府之命元也。

翻翻五帝駕﹐飄飄玄上門。遊步黃華野﹐回靈驕樂端。采集飛空景﹐舊爽多不存。

翻翻飄飄﹐皆飛揚之貌也。言五方五帝之車駕﹐皆飄飄然自玄上之門而下﹐遊步於黃華之鄕也。疏云﹕玄上門者﹐乃玄都之門也。黃華之精往於東井﹐則東井之分謂之黃華野﹐若以人身準之﹐乃脾部也。故《黃庭經》云﹕靈臺郁靄望黃野﹐三寸異室有上下是也。蓋神遊於此﹐則可以回眾靈於驕樂天之上﹐且又探集於飛空之中﹐以求其昔者不能自存之魂爽﹐使皆斂聚而復元也。下文太微無英﹐皆所以召之也。

太微回黃旗﹐無英命靈膳。攝召長夜府﹐開度受生魂。公子輔黃寧﹐總錄具形神。

太微小童千景精﹐字會元子。故《玉淸王咒》曰﹕太微小童常在帝前﹐其名景精﹐其姓幹。合形太一﹐被服朱丹﹐五符命籍﹐捧持玉案。是太微爲五符之主﹐故回黃旗所以召諸神也。黃者﹐土之色。土居中央﹐籠罩四方﹐故曰回黃也。無英公子玄元叔﹐字合符子。《上皇玉虛道君經》云﹕太一務命根﹐公子召合符。符卽五符也。蓋主之者太微﹐召而合之者無英﹐旛以召命之旗﹐以號令之也。用此以攝召長夜之府﹐開度合生之魂。公子﹐卽無英也。精血三眞﹐名元生君﹐字黃靈玄。惟公子用肝之神﹐主血﹐故輔佐精血三眞﹐總攝收錄其魂爽﹐使之備具形神也。且夫中理五炁﹐混合百神﹐孰過於中靈之炁哉。

玉章洞幽虛﹐五轉天地分。炁練元藏府﹐紫戶自生仙。數周眾眞會﹐啟陽應感繁。玉女灌五香﹐聖母慶萬年。三界並歡樂﹐稽首禮天尊。

夫生神玉章之理﹐洞貫幽虛﹐故至於五轉﹐則天地之數分矣。蓋未分之前﹐混然一無至五轉﹐則天一﹐地二﹐天三﹐地四﹐天五﹐五行之生數足矣。人之受生﹐亦必至此﹐然後五藏具﹐而參天兩地之數分矣。今旣能練其炁於元藏府﹐則紫戶之仙自生矣。數周眾眞會者﹐謂數周於九轉則造化全備﹐必致眾眞之齊會也。啟陽應感繁者﹐陽乃生之屬﹐明之類也。啟陽者﹐卽初生之時﹐開明之始也。當是之時﹐感應天神地只之臨﹐不勝其多也。故玉女則以五香而灌濯﹐聖母則慶萬年之幸會﹐卽衛房聖母是也。至於三界並歡樂﹐稽首禮天尊者﹐是歸生成之德於至尊也。

洞元化應聲天生神章第六

疏云﹕洞者﹐通也。謂三元相通也。化應聲者﹐謂此天之魔變化飛空﹐應人所欲﹐爲種種色﹐作種種音﹐以試學者﹐若試之不惑﹐卽保舉出三界矣。明義云﹕勸修眞戒﹐令不惑亂﹐故顯此天應宣五德。《祕字》云﹕此天魂精元陽之炁﹐主中丹田下眞內神。

帝眞靈府命元高眞沖融之炁

疏云﹕眾眞集會之所﹐故曰靈府也。高眞者﹐以理而言﹐沖融者﹐以炁而言。謂其理超乎色象之表﹐純乎眞而無妄﹐而其炁則沖融﹐乃萬物資之以生﹐而後其靈有所寓﹐故爲靈府命元也。

應聲無色界﹐霄映冠十方。回化輸無影﹐冥期趣道場。靈駕不待轡﹐朗然生神章。

蜀注云﹕九天在三淸之下﹐三界之上﹐則化應聲天﹐又在無色界天之上。今云應聲無色界者﹐言此天無色相﹐亦無界分﹐非三界之無色界也。而霄映之光洞朗諸天﹐迥冠於十方也。影﹐卽景也。輪﹐卽運轉也。上云無色界﹐此又云無影﹐則絕無仿髴可睹者矣。﹟謂此天𨿽獨冠十方之上﹐而其帝眞天人﹐斡旋大化於無景之中﹐常應冥會之期﹐以趣於道場也。道場者﹐卽眾眞共會之所﹐謂分靈降炁而合諸天以生神也。趣字﹐如《易系辭》變通者趣時之義。靈駕不待轡﹐朗然生神章者﹐其天人尙無色影可睹﹐豈復待轡而後駕哉。然𨿽無色可睹﹐而是天之神章﹐自朗然成音可聞也。

空洞諒無崖﹐玄爽亦爲彊。練胎返本初﹐長乘飛玄梁。蘄畜喪天眞﹐散上聲思候履常。斬伐胞樹滯﹐心遊超上京。

空洞者卽炁也﹐旣非卽有﹐亦非卽無﹐故云諒無崖也。疏云﹕無崖﹐際也﹐謂此空洞之炁𨿽無崖際之可窮﹐而飛玄之爽﹐亦因之以爲彊﹐彊爲生意之盛也。於是練其胎元以復其本初﹐常乘飛玄之炁以爲津梁﹐而度死戶也。乘字﹐世本多作乖﹐惟浙東本作乘﹐今從之。蘄﹐求也。畜﹐養也。侯﹐伺也。履﹐蹈也。生神之道﹐直以自然爲宗﹐若有心於蘄畜﹐則是反喪失其天眞﹐惟散思不慮﹐而伺其自蹈於天理之常﹐則斯能去其胞樹之滯﹐而心遊自超於上京矣。心遊﹐正如《南華經》云﹕心有天遊之意。上京﹐乃玉京之上﹐謂與三元合德也。

願會旣玄玄﹐悟我理兼忘。介福九天端﹐交禮地辰良。混化歸元一﹐高結元始王。稽首儔靈運﹐長謝囂塵張。

願會﹐謂夙願契會也。旣者﹐盡也。玄玄者﹐玄之又玄也。謂於此時得契宿願﹐盡重玄I之理也。叉盡達玄玄之理﹐乃爲眞悟﹐旣悟則我理兼忘﹐謂忘其能悟之我﹐兼忘所悟之理也。旣契此道﹐則天地合德而交敬﹐故日介福九天端﹐交禮地辰良也。夫如是則混妙化而歸元一﹐上與元始王爲一體矣。稽首儔靈運者﹐疏云﹕儔﹐匹也。靈運者﹐神靈冥期之運也。旣儔靈運﹐則與天爲一﹐所以逍遙於三界之外﹐夫豈塵囂之所能累哉。

靈化梵輔天生神章第七

疏云﹕此天人神靈變化﹐輔梵炁以成化也。《祕字》云﹕此天精魂正陽之炁﹐主元谷宮上眞內神。

帝眞元府命元高仙洞笈之炁

元卽元神也﹐元神所捨之宮﹐虛而有容﹐故曰洞笈也。神與炁會﹐修之可爲上仙﹐故曰高仙洞笈之炁也。自此下三天﹐皆自玄炁而生。

玄會統無崖﹐混炁歸梵輔。務猷運靈化﹐潛推無寒暑。乘數構貞條﹐振袂拂輕羽。

此天乃玄炁所生﹐故玄界冥會﹐而所統者渺無崖際﹐妙混此炁﹐歸於梵輔天也。此言歸本以崇體﹐然後運化以顯用。而其炁中有神﹐爲之主宰者﹐乃太一尊神﹐號務猷收﹐在人身則守人泥九後戶﹐爲生成之本﹐斡運此靈化天之炁﹐以成妙造﹐莫非太一之功也。故使靈化之炁潛推﹐而自無寒暑之變。所謂寒暑者﹐《南華經》云﹕其熱焦火﹐其寒凝冰。有一於此﹐則中和之生意乖矣。聖胎凡胎﹐其義一也。惟推運而不失其和﹐則乘數而構合貞固之條矣。貞條者﹐猶本條之類﹐蓋炁聚而神凝﹐根深而蒂固﹐則必有高舉之效﹐故日振袂拂輕羽也。

瓊房有妙韻﹐泛登高神所。圓輪無停映﹐眞仙參列序。上上霄衢邈﹐洞元深萬巨。秀葉翳翠霞﹐停蔭淸泠渚。

瓊房在九天之上﹐如《眞誥》載太虛元君云﹕上寢瓊房﹐流行玉淸是也。妙韻乃自然之音也。謂瓊房乃高神遊宴之所﹐泛登者如水之泛溢﹐眞積力久﹐自然而至﹐非一毫人力之所能加也。圓輪者﹐天中自然日月也。光彩相映﹐不曾停息﹐而眞仙森然列序於其中也。仰觀其上﹐則有高虛淸明天之霄衢寥邈﹐俯瞰其下﹐則有洞元化應聲天之深遠巨萬﹐於中景象﹐則有秀葉翳空﹐如翠霞之色﹐以停蔭於淸泠之渚。《八素陽歌》有云﹕我超騰羽蓋﹐徘徊淸泠渚。此皆言瓊房之景象﹐而寓其仰觀俯察之妙也。若修眞之士﹐以人身言之﹐則金房玉室﹐無聲之中﹐獨聞和焉。《黃庭經》云﹕內挾日月列宿陳﹐七曜九元冠生門。《度人經》云﹕金眞朗郁﹐流響云營﹐玉音攝炁﹐靈風聚煙﹐紫虛郁秀﹐輔翼萬仙﹐千和萬合﹐自然成眞是也。故《洞神經》以肝爲淸泠之府也。

遨玩恰五神﹐繁想嘯明侶。五難緣理去﹐衝心自怡處。

疏云﹕遨玩者﹐遊宴之意也。怡者﹐悅樂也。五神﹐則五炁中之主宰者也。繁想者﹐累之多也。嘯明侶者﹐疏云﹕嘯命明德之儔侶也。故此繁想旣消﹐則五難亦緣此理而去矣。所謂以理通諸礙是也。五難者﹐一除色累難﹐二絕愛累難﹐三斷貪累難﹐四息華競難﹐五無身累難﹐惟此難去者旣去﹐然後可以飛度五戶﹐名入太玄矣。故《眞誥》云﹕內累旣消﹐魂魄亦柔﹐守之不倦﹐積之勿休﹐五難旣遣﹐封伯作侯是也。故學道非難﹐息心爲難。心法雙融﹐脫然無染﹐則沖和之心﹐怡怡然以道自處矣。此章乃七過之功﹐孔竅開聰﹐蓋人生而靜﹐天之性也﹐感物而動﹐性之欲也。所感之門﹐在乎七竅﹐七竅之主﹐在乎一心﹐恐繁想之或邪﹐則向之開聰者﹐或爲之所蔽﹐故必至於衝心自怡處﹐然後可成七轉之功也。

爽魂隨本根﹐亹亹音尾﹐釋文勉勉之意。空中佇。七誦重關開﹐豁滯非神武。運通由中發﹐高唱稽首舉。

爽魂者﹐乃魂精魄靈之蕩散者也。隨本根者﹐則是返本還元﹐歸根復命而不離也。夫如是﹐則混合爲一﹐虛徹靈通﹐卓然而不倚﹐故能亹亹然獨立於空中也。七誦重關開者﹐是七過而孔竅開聰也。豁滯非神武者﹐生神玉章﹐自然之功用﹐豁除凝滯﹐乃非神之神﹐不武而武﹐一一天眞﹐一一明妙﹐纖毫人力之私無與焉。蓋有不期然而然者也。故運會之通﹐非由外得﹐是以歌詠而稽首高舉矣。

高虛淸明天生神章第八

明義云﹕此天示以虛玄高遠﹐淸明洞耀﹐瑩鑑形軀﹐降炁三元﹐生人三宮﹐內爲五藏﹐九府華蓋﹐上應金華宮﹐號高虛淸明天也。此天中人﹐業行高遠﹐見地虛明﹐上生重霄﹐超出三界﹐上進仙品﹐升解脫門。《祕字》云﹕此天精魂通陽之炁﹐主陰極官中眞內神。

帝眞華府命元眞靈化凝之炁

疏云﹕前章孔竅開聰﹐此明華府﹐總三部八景神也。眞者﹐以其理之眞實無妄也。靈者﹐以其炁之靈妙不滯也。蓋理炁混融﹐妙化凝合﹐所以周流古今﹐長靈長存﹐𨿽其用之變化莫測﹐而其體則無爲凝寂也。

淸明重霄上﹐合期慶雲際。玉章散衝心﹐孤景要靈會。

言此天在乎重霄之上。合期慶雲際者﹐謂契合玄期﹐而共會於慶云之際也。孤景者﹐理蝸景淨﹐孤峭而不與物爲對也。惟前章旣言衝心自怡處﹐是又恐滯於一所而不能化﹐故此乃以玉章而散適其衝心﹐則能所兼忘﹐脫然獨化﹐而神靈自然會悟﹐蓋當體卽道矣。

煥落景霞布﹐神衿靡不邁。玉條流逸響﹐從容虛妙語。

此一節皆紀眞中之景象﹐得妙悟之旨﹐則觸境見心﹐物物如理﹐蓋其樂非在外也。煥落景霞布者﹐天人贊其華景敷布之異也。疏云﹕煥者﹐明也。落者﹐落落然也。景霞者﹐瑞霞也。神衿者﹐心也。靡不邁者﹐無不歷也。蓋言此心洞觀無窮也。玉條流逸響者﹐疏云﹕騫木之條﹐靈風鼓奏﹐其音流逸﹐有如從容虛妙之論也。

靈音振空洞﹐九玄離幽裔。感爽無凝滯﹐去畱如解帶。明識生神章﹐高遊無終敗

靈音振空洞之妙﹐則九玄之魂莫不脫離於幽夜矣。蓋功用至此﹐則九祖升度。感爽無凝滯者﹐自利而利他也。爽字﹐世本多作賞字﹐蓋以音相似而誤也。蜀本﹑浙東本皆作爽﹐今從之。《萬光懺》云﹕眞靈靜定﹐卽得彼魂感化﹐有如影響﹐此言靜定中感應之妙也。蓋彼飛爽感悟此道﹐無復凝滯﹐則其去來自由﹐如解衣帶﹐言其易也。明識生神章﹐高遊無終敗者﹐謂了悟生神之道﹐則知自己元神﹐與道爲一﹐故高遊物表﹐而終無敗壞之期也。夫如是﹐則陽九百六之災﹐豈能及乎。

玄景耀云衢﹐迹超神方外。應感無方圓﹐聊以運四大。研心稽首誦﹐眾聖共稱快。

玄景者﹐謂玄華之景色﹐騰耀於云衢﹐則是徹上徹下﹐莫不洞明也。迹超神方外者﹐則超乎天地四方之外也。蓋論此天本迹至高﹐迥超物表﹐然神無方體﹐何所不在﹐豈定迹之所能拘哉。故應物不測﹐而妙本常寂﹐感圓應圓而不滯於圓﹐感方應方而不局於方﹐故云應感無方圓也。四大者﹐疏云﹕地水火風也。謂四大和合﹐以成此身﹐而生神之道﹐則妙乎萬物﹐𨿽復運化四大﹐而非四大之所能畱礙﹐然亦不可離此四大﹐以馳心空妙﹐而外此別求﹐故云聊以運四大也。研心稽首誦﹐眾聖共稱快者﹐謂精研此理於心﹐而敬誦之﹐於是八過之功用已至﹐則上而諸聖﹐下而己躬﹐莫不同乎一道﹐所以皆樂而慶仙道之成﹐故曰眾聖共稱快也。

無想無結無愛天生神章第九

疏云﹕此天無復五欲之想﹐已斷胞胎之結﹐永無存形之愛﹐故舉其勝德以爲名也。《祕字》云﹕此天精魂萌陽之炁﹐主丹田宮下眞內神。夫處位乎上而生神於下﹐乃反復道也。

帝眞神府命元自然玄照之炁

諸本皆作嶽府命元﹐惟所南鄭先生論議﹐則作神府﹐其義尢長﹐實爲當也﹐今宜從之。此言陽明充實﹐光照無極﹐乃自然之成功也。故云自然玄照之炁也。

無結固無情﹐玄玄虛中澄。輪化無方序﹐數來亦叵乘。

人生胞胎之中﹐因血炁而有結﹐此結不解﹐生道不昌﹐兼以人神本靜而情擾之。情者﹐性之動也。動失其正﹐外著於物﹐乃成結滯。《南華經》云﹕物有以結之是也。所以隨業輪轉﹐感果無停﹐故修道之士﹐必練情以合性﹐情忘結解﹐乃可證妙三元﹐直造玄玄之域﹐則中虛而澄寂無爲也。輪者﹐運轉也。謂玄寂無爲﹐運化自然﹐無方可揆﹐無序可倫﹐則豈能乘之以數哉。叵者﹐不可也。乘者﹐謂以算數相乘也。《南華經》云﹕樞始得其環中﹐以應無窮﹐亦此意也。

誰云無色平﹐峨峨多丘陵。冥心縱一往﹐高期淸神徵。良遇非年歲﹐劫數安可稱。

自粗觀精﹐卽無色爲無物矣﹐以道觀道﹐則至無之中﹐妙有存焉。無色者﹐卽無色界天也。無色界天之上方﹐是種民天也。種民天之上﹐乃大羅道境也。此章言功成德備﹐神登上境之事﹐若日誰云無色之上﹐坦然而無有乎﹐實峨峨多丘陵也。郁羅蕭臺﹑玉山上京﹑三華離便﹑大有妙庭﹐皆在玉淸之境﹐乃三淸上帝宴居之所也。其在人身﹐則眼之上爲無色界﹐而泥丸乃玉京山也。故冥心合道者﹐騰任一往﹐超三界而入玉京﹐乃所謂冥心縱一往﹐高期可以淸神而任徵召也。獲此良遇﹐永證無爲﹐是與三元合德﹐九炁齊並﹐不終不始﹐無死無生﹐旣非年歲之可紀﹐又何劫數之足稱哉。徵字﹐一本作澄﹐卽澄澈之義。

浮爽緣故條﹐返胎自有恆。靈感洞太虛﹐飛步霄上冰。津趣七苟切﹐速也。鼓萬流﹐潛凝眞神登。無愛固無憂﹐高觀稽首升。

蜀注云﹕經自初章胞元結長命﹐至於二章斬根斷死戶﹐三章魂生攝遊炁﹐四章神公攝遊炁﹐五章炁熙練元藏府﹐六章斬伐胞樹滯﹐至此五藏六府旣具﹐則七章已後﹐方無作用之語。愚謂此章論胞胎﹐則神全炁足之時也﹐論修眞﹐則道全德備之時也。故其言皆踐形肖德者之事﹐若前章或有及已成之意者﹐乃見因知果﹐此章尙及浮爽之語者﹐乃見果知因也。故每章亦皆互有此意。今云浮爽緣故條﹐蓋使輕浮之爽﹐循本歸根﹐盡復其固有之常也。夫如是則炁與九天而齊一﹐神感太虛而洞徹﹐故能飛步於霄上之境矣。故曰﹕靈感洞太虛﹐飛步霄上冰也。冰者﹐結凝而成﹐有體而無質﹐有堅定潔白之象也。津趣鼓萬流﹐潛凝眞神登者﹐津乃天津河漢也。萬流者﹐言分派不一也。謂天津疾流﹐飛鼓萬派﹐非滯形者之所能至﹐鈴潛凝眞神﹐然後能登。故紫微夫人云﹕玄波振滄濤﹐洪津鼓萬流﹐駕景盻玉虛﹐思與佳人遊。亦此意也。或雲霄上冰乃腦也﹐炁蒸於上乃成津﹐以流潤於下﹐而神則復升於上境也。蜀注云﹕學此道者﹐必自無愛無憂爲本。南極夫人云﹕從愛生憂﹐從憂生畏﹐無愛則無憂﹐無憂則無畏也。蓋得此道者﹐高超象外﹐三界獨步﹐否則沒溺生死﹐沈滯愛河﹐又奚足語生神之道哉。今曰高觀稽首升者﹐乃一切無染﹐故能淩高絕觀﹐稽首而上升矣。○按生神寶章﹐卽元始天王命九天司馬﹑侍仙玉郎開紫陽玉茨云錦之囊所出九天之章也。於本經中贊之﹐有曰元始禁書﹐曰洞章﹐曰眞文﹐曰寶章者﹐皆指此章無疑矣。何乃於本章之中﹐又有贊章之語﹐如司馬誦洞謠﹐玉章生萬神﹐瓊音逸九霞﹐玉章洞幽虛﹐朗然生神章﹐玉章散衝心﹐明識生神章。如斯之類﹐未知又果指何者爲神章﹑瓊音﹑洞謠哉。無乃示人以章外之旨﹐使因此以求﹐其在我自然之章﹐默識而自得之歟。則所謂天地之尊﹑萬物之根者﹐信非文字之所能載。章乎章乎﹐口誦云乎哉。

洞玄靈寶自然九天生神章經解義卷之三竟

洞玄靈寶自然九天生神章經解義卷之四

淸源天慶觀道士圭山董思靖著

太極眞人頌二首

疏云﹕太極眞人﹐卽元甫也。歌德曰頌。此贊出三界之功﹐頌彼行人之德﹐以授仙公。或云此指徐來勒也。《眞誥》云﹕霍山中有學道者王元甫﹐受太極眞人靑越飯法。《七簽上淸經迷》云﹕西梁子乃受�飯方者﹐及王總眞與安度明﹑又鎬京杜衝﹐並太極眞人。則古仙任此職者非一。今疏中獨云元甫﹐又不著姓氏﹐未詳其的﹐姑闕之。

大道𨿽無心﹐可以有情求。

疏云﹕至寂無言﹐感應有說﹐因情可以至無情﹐因心可以會無心﹐此蓋謂道乃萬化之本原﹐至於生育天地﹐運行日月﹐亦其自爾﹐初何心哉。人若求之﹐但至於無私心﹐則卽心是道矣。今所謂可以有情求者﹐乃學者立求道之志也。夫學之之道﹐必先致知﹐然後學以求至聖人之域﹐故曰有情求也。

佇駕空洞中﹐回盻翳滄流。淨明三界外﹐蕭蕭玉京遊。自無玄挺運﹐誰能悟冥趣。音陬落落天漢澄﹐俯仰卽虛柔。七玄散幽夜﹐返胎順沈浮。冥期苟潛凝﹐陽九無虞憂。

空洞卽三炁﹐乃三淸之境也。謂佇駕於此﹐回視下方﹐皆云翳滄流﹐蓋言甲申之劫﹐三災到處﹐皆洪波也。惟有三毒俱消﹐心境淨明者﹐乃迥脫三界之外﹑蕭蕭然爲玉京之遊矣。然此苟非如大洞雄一眞法﹐所謂自無玄名帝圖﹐挺命合仙﹐及運值太平者﹐不得參聞此道。故曰﹕自無玄挺運﹐誰能悟冥趣也。冥趣者﹐卽道也。落落天漢澄﹐俯仰卽虛柔者。謂旣悟此理﹐卽心融境淨﹐故所寓之處﹐皆如此。落落者﹐廣大之貌。天漢澄者﹐天上之景。夫了一心而成道﹐專一炁以致柔﹐卽此虛柔者爲體﹐則一俯一仰之間﹐無非道也。其或七玄之魂散於幽夜者﹐亦皆乘此妙果﹐返本還元﹐混成聖胎﹐隨順劫運之沈浮﹐無有染著也。旣得契此冥數之期﹐苟能潛神凝素﹐則𨿽陽九等災﹐亦不足以致憂樂於胸中矣。

觀此去來會﹐時復爲淹畱。外身而身存﹐眞仙會良儔。

疏云﹕前明內德。此明外化﹐慈悲之教。蓋已得證道者﹐苟不能推慈運悲﹐則是爲貴樂所攝﹐增長我見﹐反成昧道矣。德至於此﹐自無是患﹐勸戒學者不得不然﹐謂苟遇此去來生死劫運之會﹐又當降應人天之中﹐爲之淹畱教化﹐成熟一切﹐令得道眞。所謂以大智故﹐不往生死﹐以大悲故﹐不往長寂是也。外身者﹐忘己也。謂忘己濟物﹐乃外身也。然而在我者己﹐以與人己愈有﹐則靜一而不變﹐乃長存也。又況本無我乎。此其所以與道爲一﹐而會眞仙之良友矣。

亹亹玄中趣﹐理也。湛湛音沈﹐深而淸也。淸漢波。代謝若旋環﹐椿木不改柯。

疏云﹕前章贊學人出三界之功﹐此章贊眞人應化之勤也。謂勉勉然於玄中之趣﹐而俯視三界﹐但見淸漢之波湛湛然也﹐乃靜觀萬化之代謝﹐有若旋環之無端﹐惟有妙本湛然﹐歷災劫而不變﹐亦如隆冬之後﹐羣卉盡雕﹐而椿木之柯﹐則靑未嘗改。此蓋以物諭理﹐其言如此。

靜心念至眞﹐隨運順離羅。感應理常通﹐神識逮自䢐。淡遊初無際﹐繁想洞九霞。飛根散玄葉﹐理反非有他。

疏云﹕此段又贊前眞感應之德也。至眞者﹐乃指飛天神王也﹐言靜心懷念﹐當時神王賞監七覺﹐領括天仙﹐懷慈羣品﹐勞心兆庶﹐隨劫運之交會﹐校錄籍紛紜﹐乃能各順條目之離散﹐羅布者一一區分﹐整然具舉﹐則其用心可謂勤矣。此倘非悟明本體﹐得其要領﹐而應機無滯者﹐則不能也。故繼曰﹕感應理常通也。蓋廓然而大公﹐物來而順應﹐及其去則無所復畱﹐𨿽事物不齊﹐感者之機無窮﹐而應之理常通﹐實未嘗少吝﹐所謂寂感無邊方是也。神識逮自䢐者﹐謂感之機𨿽不窮﹐而應之神妙詣理﹐各自造其極至也。疏云﹕適者﹐詣理也。逮者﹐至也。自䢐者﹐乃自往也﹐蓋神者妙萬物而不測者也。故神之格思﹐不可度思﹐乃不行而至﹐不疾而速也。此謂感應之神﹐適詣於理﹐應於事物﹐則物各付物﹐事各付事﹐蓋不待推而後能隨事﹐各各自然﹐適詣其極至也。又疏云﹕感應之迹﹐乃聖人之教﹐隨分而應﹐謂物品不同﹐根機亦異﹐故出三洞諸法﹐令其當分得悟也。理常通者﹐言聖人常行善救﹐無時而不然。《玄經》曰﹕常善救物﹐故無棄物。無論已感未感﹐眾生各有道分﹐故聖人善理常以通物﹐有感必應﹐應又生感﹐故言感應理常通也。以其全神而應物﹐各至其物之極﹐而物不能汨之也。故此理常通﹐而其神適逮自䢐矣。淡遊初無際者﹐此謂淡然漠然﹐遊於物之初﹐而與太虛同量﹐了無邊際也。《南華經》所謂無何有之鄕﹑廣漠之野是也。繁想洞九霞者﹐蓋謂上聖圓明之量﹐浩無邊際﹐𨿽羣生想念之繁多﹐而感應不窮﹐然亦莫非於此無際量中起滅﹐在上聖知見洞徹視之﹐炳若九霞之騰布也。飛根散玄葉者﹐夫人生而靜﹐天之性也﹐感物而動﹐性之欲也。則是靜爲動之根﹐旣以靜爲根﹐則動爲枝葉矣。根本靜﹐而散於動﹐則謂之飛根矣。葉本動﹐而動實原於靜﹐蓋亦未嘗離乎是性。故云玄葉矣。玄乃性之妙也。理反非有他者﹐謂旣悟此理﹐則當體寂然﹐反乎眞理﹐豈復更有他哉。蓋卽念全眞是也。夫如是﹐則動而無動﹐靜而無靜﹐非不動不靜﹐而動靜非二本矣。

常能誦玉章﹐玄音徹霄遐。甲申洪災至﹐控翮王母家。永享無終紀﹐豈知年劫多。

疏云﹕此結末勸獎學人也。常之爲言﹐蓋無時而不然也。人能以常爲法﹐誦玉章之文﹐行玉章之道﹐則功行顯著﹐自可以上徹九霄之遐遠也。苟值甲申之期﹐洪流之災旣至﹐則控禦飛翩﹐而上升西王母之家矣。然此洪水之災﹐蓋由眾生之所感果。謹按《靈寶蠲化水火災癘經》云﹕天地有劫數窮極﹐水火之災癘﹐惟上聖高尊﹑諸天帝王以安平之﹐則劫數無終﹐水火無激蝕之變。又云﹕人身有水火災癘﹐惟大定無爲﹐降火升水﹐以和平之﹐非至眞上學所不能知。由是觀之﹐則人能六根淸淨﹐大定無爲﹐自可以平水火之癘﹐濟陰陽之愆。是以古之上仙﹐體萬物之眞﹐得妙化之原﹐始則乘天地之正﹐而與造物者遊﹐終則掌劫會之期﹐而爲造化之主。登神沖漠﹐領袖太無﹐任世運之更遷﹐而眞常之湛寂﹐尙何炁數之能拘哉。按《西王母傳》云﹕九靈太妙龜山金母﹐一號太靈九光龜臺金母﹐乃西華之至妙﹐洞陰之極尊。在昔道炁凝寂﹐湛體無爲﹐將欲啟迪玄功﹐生化萬物。故以東華至眞之炁﹐化生木公﹐西華至眞之炁﹐化生金母。體柔順之本﹐爲陰極之元﹐位配西方﹐母養羣品﹐所居官闕﹐有金城千重﹐玉樓十二﹐瓊華之闕﹐光碧之堂﹐九層玄臺﹐紫碧丹房﹐左帶瑤池﹐右環翠水﹐下有弱水九重﹐洪波萬丈﹐非飆車羽輪﹐則不可到。軒砌之下﹐植以白環之樹﹐丹剛之林﹐空靑萬條﹐瑤幹千尋。無風而神籟自韻瑯然﹐皆九奏八會之音。應《上淸寶經三洞玉書》凡有授度﹐咸關預焉。而神洲乃在所治之東南也。其應在人身﹐則梵炁之宮﹐土之正府﹐乃九宮之根也。永享無終紀﹐豈知年劫多者。疏云﹕十二年爲一紀﹐今永享無終之紀﹐又豈知歷年劫之多哉。故古歌云﹕道旣無終﹐我體無終﹐從劫至劫﹐壽何時窮。此蓋與道同體﹐而不可以限量論矣。

洞玄靈寶自然九天生神章經解義卷之四竟

後序

余解是經畢﹐有難者曰﹕天命流行﹐於穆不已﹐二炁五行﹐賦與萬物﹐生生不窮﹐原於一炁﹐而主宰是炁者﹐一理而已。故自天界付謂之命﹐人物稟受謂之性﹐應感莫測謂之神。神一而已﹐在心爲思﹐在眼爲視﹐在耳爲聽﹐在口爲言﹐乃至手之持執﹐足之運奔﹐千變萬化﹐莫非一神之所爲﹐惟用得其正則吉﹐失其正則凶爾。烏有分守名字﹐若是之殊異哉。

余曰﹕子之說誠亦有理﹐惜夫知其一﹐未知其二也。夫道之全體﹐渾然一致﹐而精粗本末﹐表裹之分截然﹐於其中毫釐絲忽﹐有不可得而紊者。今徒知所謂渾然者之大﹐而樂言之﹐而不知夫所謂截然者﹐未始相離也。子蓋觀諸天地之道乎。總而言之﹐曰天地而已﹐然其中則日月星辰之行其紀﹐雨風露雷之施其化﹐江湖山嶽之流峙﹐飛走動植之生成﹐此豈非渾然之中﹐粲然截然者乎。如是之類﹐將其神明各有所司乎﹐抑亦曰神一而已乎。析而分之﹐不可備舉﹐且以日之行度論之﹐而言則一年一周天。然而三百六十五度四分度之一﹐在翼不可爲軫﹐在角不可爲亢﹐又豈非絲忽之不可紊者乎。人身亦一天地也。今夫四支百體之區分﹐五藏六府之賅存﹐至於三萬六千關節﹐亦莫不各有所主。故眼之官則視﹐而聾者不以視代聽﹐乃至口之於言﹐心之於思﹐無不皆然。此眾神名字之所以立﹐而統之則有宗﹐會之則有元也。是烏可以分裂而病之耶。

難者又曰﹕《老子》云﹕天得一以淸﹐地得一以寧﹐人得一以靈﹐萬物得一以生。《莊子》云﹕天地與我並生﹐萬物與我爲一。又云﹕將磅礡萬物以爲一﹐及所謂其一﹐與天爲徒。言道之至﹐莫如老莊﹐皆主乎一﹐則是天地萬物之殊﹐惟一以貫之耳。今是經反以不一爲貴﹐何邪。

余曰﹕子知是經之旨乎。其稱名也雜﹐其統之也一。經所謂元﹐卽老莊之所謂一也。謂之元﹐謂之一﹐言其體也。生神之法﹐稱名之雜﹐言其用也。論其體﹐所以舉其同﹐論其用﹐所以顯其異。老子曰﹕道生一﹐一生二﹐二生三﹐三生萬物。此本末具舉之言也。是經之論﹐始乎一元﹐而終乎天地萬化﹐並受生成﹐則一之中而萬者具矣。生神之道﹐以空洞眞一爲體﹐以變化不一爲用﹐惟一故能靜﹐靜而後能變﹐變而後能化﹐聖功生焉﹐神明出焉﹐則一與不一﹐非二物也。吾聞之先聖曰﹕斂萬炁爲一炁﹐散一炁爲萬炁﹐合萬神爲一神﹐分一神爲萬神。又曰﹕聚則爲形﹐散則爲炁。此其闔辟斂散之道﹐蓋與陰陽同功﹐天地同德。故曰﹕宇

宙在乎手﹐萬化生乎身。推而行之﹐可以成人﹐可以成物﹐可以贊化育﹐可以參天地。非天下之聖神﹐孰能與於此哉。若夫知其本無﹐而不知其至有﹐知其眞一﹐而不知其變化者﹐是一偏之說﹐安可與此同日語耶。

難者又曰﹕教中有云﹕情存聖量﹐猶落法塵。今是經教人以修習聖胎之法﹐無乃墮於是乎。

余曰﹕情存聖量﹐爲未忘心法者言也﹐修習聖胎﹐爲初學之士設也。若乃道全德備者﹐何可以此議之。吾聞之先聖曰﹕聖人斂萬有於一息﹐無有一物可役吾之明徹﹔散一息於萬有﹐無有一物可間吾之云爲。譬之天地間﹐日月之升沈﹐風霆之鼓舞﹐雲霧之起滅﹐萬有之變化﹐往來出沒﹐自然而然﹐惡識所以然﹐惡識所以不然。若是者﹐孰爲聖量乎﹐孰爲法塵乎。

難者又曰﹕嘗聞釋氏之說﹐以一切有相皆爲幻妄﹐故其教曰無生﹐又曰寂滅爲樂。而道家之教﹐乃曰長生久視﹐及升虛尸解﹐故彼目之曰弄精魂﹐守屍鬼者。某於此不能無惑﹐願爲我決之。

余曰﹕不然。道一而已﹐豈有彼此之分哉。且如達摩之躡葦渡江﹐普化之搖鈴空際﹐或金棺自舉﹐或碣石藏身﹐其亦弄精魂﹐守屍鬼者乎。夫道有情有信﹐無爲無形﹐自本自根﹐未有天地﹐自古以固存﹐神鬼神帝﹐生天生地﹐在六極之下而不爲深﹐長於上古而不爲老。無始無終﹐無前無後﹐得之者與道同久。且萬物非道無以生﹐非德無以成。生生之理﹐無時不然。而生生者不生﹐化化者不化﹐夫何容心焉。余聞之先聖曰﹕人在道中﹐猶魚在水中。人去道則亡﹐魚失水則死﹐良由修之者有勤怠﹐故得之者有淺深。淺者惟及於心﹐深者兼被於形。及於心者﹐但得慧覺而已。旣得慧覺﹐悅而多辯﹐靈炁泄喪﹐形亦隨之。被於形者﹐形神俱妙﹐與道合眞。顯則神同於形﹐隱則形同於神﹐在有而有﹐在無而無﹐不可以形迹窺﹐不可以死生論﹐而何弄精魂﹐守屍鬼之云。故曰﹕以我之精合天地萬物之精﹐以我之神合天地萬物之神﹐以我之魂合天地萬物之魂﹐以我之魄合天地萬物之魄。則天地萬物﹐皆吾精吾神﹑吾魂吾魄。何者死﹐何者生。夫如是﹐則乘天地之正﹐禦六炁之變﹐遊乎三淸﹐而與道同體矣。故曰﹕至人無己。難者之疑﹐於是而釋。余因寄呈三山蔣靖庵﹐旣從而訂之﹐且令附於經後。

淳佑壬子歲淸源天慶觀董思靖謹識

