洞玄部玉訣類

洞玄靈寶自然九天生神玉章經解

經名﹕洞玄靈寶自然九天生神玉章經解。南宋綿州道士王希巢撰。三卷。底本出處﹕《正統道藏》洞玄部玉訣類。

九天生神章序

形不能長存﹐能存者气爲之運。气不能常運﹐常運者精爲之根。三者混而爲一﹐則神仙之道不難致焉。

九天生神章大要有四。一曰愛其形﹐二曰保其神﹐三曰貴其气﹐四曰固其根。人之有形﹐如人有屋﹐𨿽云假合﹐豈可任其損壞﹐使日就頹剝耶﹐則世間無露居之民也。且形者﹐百神之所寓﹐一性之所存﹐聰明之所托。修行者待是而後成功﹐必先日愛其形。夫積陽生神﹐積陰生形。形之與神﹐須臾不可離也。形堅則神能久畱﹐屋堅則人能久居。功業未充﹐而陰殼先悴者﹐常爲學者之患。愚者不知﹐自謂外形骸象﹐耳目視之﹐若塵垢秕糠﹐便爲了達之士。一旦投形於利害榮辱之境﹐終身無成﹐則是人也﹐與死奚擇。今也不但愛之﹐必使形之與神﹐以相爲用﹐貴乎骨肉同飛也。暑不當風﹐夏不臥濕﹐坐久傷骨﹐勞久傷筋。推是理也﹐動容周旋﹐無一時而不愛也。外無單豹之食﹐內無張毅之病。始於愛形﹐終於踐形﹐豈苟然哉。形與神同﹐不相遠離﹐故二曰保其神。神者﹐陽之精﹐天之分。莊子曰﹕不離乎精謂之神。人神何由降﹐有命以降之。故九月神布﹐命乃具也。神旣來舍﹐如屋之有人﹐列棟宇﹐鑿戶牖﹐視聽食息﹐無不由焉。其生也﹐驚天而駭地﹐其動也﹐手執而足行。通而變之﹐坐在立亡﹐皆爲我用矣。有終身由之而不知者﹐一旦溘然而逝﹐與糞壤俱腐﹐則神者不待﹐夜半負之而去。斯人也﹐竟不知神之爲何物也﹐悲哉。經曰﹕何爲死作令神泣。神能禦气﹐故三曰貴其气。天地之大﹐非气莫運﹐日月之光﹐非气不明。人及萬物﹐咸同察焉。有不同者﹐正與不正也。龜鶴之不悴﹐得气之淸也。松相之後凋﹐得气之剛也。惟人者得炁之正﹐而不全也。經曰﹕三气爲天地之尊﹐九气爲萬物之根。若人者能保九气之根﹐上合三气之尊﹐貴執甚焉。患乎不知矣。人但貴其气而不知其所從來﹐不亦淺乎。气本生乎精﹐精藏乎腎﹐則知气者﹐精爲之根也。旣知其根﹐則可以言致命也。故四曰固其根。經曰﹕萬物蕓蕓﹐各復歸其根。歸根曰靜﹐靜曰復命。修行之士﹐必以靜守之﹐然後根深而蒂固矣。故莊子曰﹕無搖汝精﹐乃可以長生。形得神以住﹐神得气而靈﹐可以還元﹐可以成丹﹐是與三元合德﹐九气齊並也。原夫《九天生神章》﹐皇上天禁書﹐不因劫運之交﹐無因而傳焉。蓋欲夫倒置之俗勝﹐必欲躋之於仁壽之鄕﹐開化於未悟者也。上陳三寶﹐開化天地人及萬物﹐咸稟育焉。次演九章﹐生立九天。人稟九气﹐以爲命元﹐頭象九天﹐上列九宮﹐身藏九府﹐以象九州﹐外開九戶﹐以象九野﹐一身之用﹐豈外夫九气耶。用之全者﹐上升九天﹐用之次者﹐終於尸解﹐不知其用者﹐徒受一形﹐若寄气而行。是道也﹐人人具有﹐而不能致之者﹐何耶。私心勝而事物奪矣。三皇之時﹐民淳事簡﹐大道不隱﹐人皆知修身之要﹐故有千二百歲厭世而上升者。故聞經曰﹕上古有眞人﹐提挈天地﹐把握陰陽﹐呼吸精气﹐獨立守神﹐肌肉若一﹐故能壽比天地﹐無有終時。自經秦火之變﹐三皇之書湮沒不見﹐於世獨惟《難經》《素問》存﹐而爲醫者之學。故書序曰﹕三皇之書﹐言大道也﹐自後世窮遂喪。修身養命之法﹐𨿽不斷如綫﹐繼之佛法浸入中國﹐以寂滅爲樂﹐然指斷臂﹐去本益甚﹐則吾大道之學﹐愈不明矣。頃日東南歸﹐因鄕人任公賢良﹐謂曰﹕生神章寔道家之大原﹐人多看轉﹐前𨿽有玉蟾子注疏﹐其詞簡要﹐恨學者難造焉。若詳解之﹐使人人易曉﹐不爲無補也。其言有當於心﹐焚修之暇﹐願所學焉。昔歐陽文忠公﹐平生不喜道家之學﹐晚年守亳社﹐始有所悟。一日訪道於石塘隱者﹐願有學焉。隱者曰﹕公屋舍已壞﹔難復語此。但能明了前境﹐猶庶幾焉。文忠公道德文章卓絕當世﹐豈無受道資質耶。尙謂失之東隅﹐僅了前境﹐又況資質不如文忠公者耶。得是道者﹐九祖同仙﹐奚前境之可患。彊自取枉﹐柔自取束﹐可不勉哉。大宋開禧元年歲次乙丑五月初一日﹐綿州沖虛觀道士王希巢隱賢序。

洞玄靈寶自然九天生神玉章經解卷上

綿州沖虛觀道士王希巢隱賢解

天寶君者﹐則大洞之尊神﹐天寶丈人則天寶君之祖气也。丈人是混洞太無元高上玉虛之气﹐九萬九千九百九十億萬气。後至龍漢元年化生天寶君﹐出書時號高上大有玉淸宮。

天地者﹐形之大。劫運者﹐時之大。有形﹐斯有數。有時﹐斯有變。數窮時變﹐會歸於壞﹐獨惟三淸至聖﹑九天眞王﹐非形之所拘﹐非數之所攝。故劫劫長存﹐後天不老。天寶君者﹐乃萬道之祖﹐號大洞尊神。故教中三洞之上﹐有大洞一法﹐論回風混合之道﹐非下格小仙之所參。見在人身﹐爲太一帝君。謹按《上淸大洞經》云﹕上結三元﹐下結萬物﹐靜用爲身﹐動用爲神。又稱丈人者﹐爲眾父父者也。三元者﹐一混洞太無元﹐二赤混太無元﹐三冥寂玄通元。《正一經》云﹕太無變化﹐三气明焉。太無爲未始之始﹐三元爲造始之根﹐根於無而始於元﹐三气於是生焉。元始之名﹐蓋取於此。是以三元乃生三气﹐三气乃太空自然之气也。空生於玄﹐玄生於元﹐元生於始﹐故《開天經》曰﹕元气運而天地立焉。三气𨿽生﹐未始有封也﹐乃名混洞。《度人經》云﹕混洞赤文﹐無無上眞﹐開明祖劫﹐化生諸天是也。三元官中三气正神﹐乃水火之元精﹐下應人身心官兩腎﹐在天主治北斗﹐及符爾靈文盟券等。人若修道保眞﹐功德圓備﹐於是三神與己俱升﹐卽混合之道也。三神乃唐﹑葛﹑周三將軍也。昔至和間﹐仁宗不豫已三日矣。病少間﹐自言夢行荊棘中﹐周章失路﹐有神人被金甲﹐謂帝曰﹕天以陛下有化心﹐錫一紀之壽。帝日﹕吾何當歸。神人曰﹕請以臣之車輅相送。帝登車問神何人﹐對曰﹕臣所謂葛將軍者。帝寤﹐令檢按《道藏》﹐果有葛將軍﹐主天門事﹐因增其位﹐立廟京師。惜是時無人上奏﹐以爲身之神也。玉虛之气﹐本一炁也。故三號並同。藏中有玉虛﹑玉皇之號﹐蓋尊稱也。玉以比德﹐皇乃天也。龍漢元年乃祖劫也。龍取其變﹐漢取其大。天地未形﹐一气遊旋於太空﹐蜿蜓其體﹐變化無常﹐構靈結精。天眞皇人見其劫開﹐名之曰龍漢。所以《神變經》載三皇皆龍身人首。劫初有龍祖大帝﹐又有龍祖之星﹐三十二天有龍變梵度天帝﹐皆此義也。

靈寶君者﹐則洞玄之尊神﹐靈寶丈人則靈寶君之祖气也。丈人是赤混太無元玄上紫虛之气﹐九萬九千九百九十九萬气。後至龍漢開圖﹐化生靈寶君﹐經一劫至赤明元年出書﹐度人時號上淸玄都玉京七寶紫微宮。

玉淸爲天寶君﹐上淸爲靈寶君﹐太淸爲神寶君﹐乃知三寶所屬之號﹐則天寶君當稱爲洞眞之尊神。今也獨稱爲大洞之尊神﹐而不稱爲洞眞﹐何耶。蓋三洞未分﹐總名大洞﹐如二儀未判﹐名之太極。。然大洞本回風混合之道﹐混合乃三洞未分也。元始法王乃造化之主﹐先天聖人得而名焉。洞眞則見於三洞旣分之後﹐元始又兼稱之。今經旨言大洞者﹐從本而言也。靈寶君者﹐從迹而言也。按《藏經眾篇序義》云﹕洞玄是本靈寶爲迹﹐是從迹而言也。大洞之炁﹐本生於空﹐流而爲洞眞﹐次爲洞玄。洞玄之教專名靈寶﹐定教之祖也。所謂迹者﹐文字是也。龍漢元年未有文字﹐及至開圖﹐文字始露。《道教所起》云﹕道家之教﹐起自三元﹐從本降迹﹐方演經誥。今靈寶君生於龍漢開圖之初﹐完出書度人之始﹐觀其號與其時﹐乃知教之祖也。又號元都玉京七寶紫微官﹐乃藏經之所也。然高上玉虛之气﹐極於九萬九千九百九十億萬气﹐才至赤混太無之气﹐已少億气﹐則知劫運气數差殊﹐不復如前﹐蓋人之自召也。且上古有壽千萬歲者﹐唐虞之時尙有百餘歲者﹐今人止及七十﹐豈今不同古耶。均受是气﹐奚爲之不同。蓋生死周遭﹐旣生卽滅﹐旣滅復生﹐智識漸昏﹐气數耗損。今不如昔﹐後不如今也。如一升之水﹐屢易其器﹐涓滴浸失﹐漸不及升﹐日往月來﹐其涸可待。所以生死往復﹐如轉圓輪﹐不曾暫停﹐深可悲湣。恭惟飛天神王﹐以生死爲己任﹐冒禁懇請﹐俾人知生神之本﹐滅度轉輪﹐終歸仙道﹐其用心可謂至矣。旣得爲人﹐勿浪自生死﹐當返照回光﹐免至失身於異類﹐則於仙道尙庶幾焉。

神寶君者﹐則洞神之尊神﹐神寶丈人則神寶君之祖气也。丈人是冥寂玄通元無上淸虛之气﹐九萬九千九百九十萬炁。後至赤明元年化生神寶君﹐經二劫至上皇元年﹐出書時號三皇洞神太淸太極宮。

玉蟾子趙先生﹐以玉淸爲金官﹐上淸爲火官﹐太淸爲土官﹐不及木與水也。學者嘗疑其說而不求其理﹐然五行以金爲主﹐金本無气﹐孕气於震方﹐乃木也。金又克木﹐有夫婦之理﹐與水相生﹐有母子之情。五物受壞﹐惟金不壞﹐入火不焦﹐入水不濡﹐入土不傷﹐入木不損。至人悟此以煉丹﹐則金火土觸類而求之﹐其於水木﹐不約而會也。古仙詩云﹕五行全在土﹐四象不離金。三寶君之祖气﹐本於三元﹐今考經本﹐冥寂玄通漏元字﹐不獨蜀本﹐在處皆然。九天生神章﹐須經本朝王公欽若校勘﹐尙且如此﹐況於諸經乎。又太一試觀﹐錯爲戒觀﹐似此者多矣。混洞太無元高上玉虛之炁﹐赤混太無元無上紫虛之炁。上旣云高上玉虛之气﹐則赤混太無元疑少一字﹐直云上玉虛之气。天寶君稱高上﹐靈寶君自當稱元上﹐並無上二字。及冥寂玄通﹐又漏元字﹐直云無上玉虛之炁。頃因校之﹐蓋《道藏》無字與元字﹐點劃相似﹐恐當初傳寫之時﹐誤爲字體重疊﹐因而除去﹐不然漏寫﹐豈有三元之气﹐止有兩元也﹐其理不通。冥寂玄通下當添元字﹐其上玉虛之气﹐俟識者正之。此春秋疑以傳疑之說也。三元見《三洞宗元經》。希巢入道已來﹐嘗息教宗太漫﹐學無宗師﹐謬誤太半。間有知音者﹐妄自高大﹐所謂刻劃無鹽也。且以近世齋醮刊行文字觀之﹐往往指白爲黑﹐以無爲有﹐識者當自見之。

此三號𨿽年殊號異﹐本同一也。分爲玄元始三气﹐而治三寶﹐皆三气之尊神﹐號生三气﹐三號合生九气。九气出於太空之先﹐隱乎空洞之中。無光無像﹐無形無名﹐無色無緒﹐無音無聲。

羿工於中彀﹐不能使人無己譽﹐道降而爲气﹐不能使人無名號。自一分三﹐從三合九﹐𨿽三號之殊異﹐本一致以同歸。當其搏之而不得﹐非形而上者乎﹐號而讀之者﹐非形而下者乎。三號﹐卽天寶君號高上大有玉淸官﹐靈寶君號上淸玄都玉京七寶紫微官﹐神寶君號三皇洞神太淸太極官。元始之初﹐未有天地﹐以一身而生萬有﹐故號大有玉淸官。及乎龍漢開圖﹐天地始分﹐靈寶誕於西那天郁察山中﹐是時元始天王坐於玉京山﹐仰吸天气﹐俯飲地泉。其玉京山官殿﹐皆七寶金玉飾之﹐中統紫微上宮。靈寶君旣生之後﹐元始天王卽命主之﹐故有斯號。赤明之時﹐乃三皇分化之際﹐神寶君生焉﹐適洞神下降之始﹐故號三皇洞神太淸太極官。太極宮乃九官之一也﹐諸仙得道者居之。宮中官僚眞人﹑大夫公卿﹐各有攸序﹐三號𨿽異﹐本元始之一身。以龍漢爲前劫﹐赤明爲中劫﹐開皇爲今劫。玄元始者﹐無生玄气﹐積淸成靑﹔洞生元气﹐積虛成白﹔空生始气﹐積光成黃。三气旣足﹐然後合生九气。九气卽一黃演之气﹐九气是也。三气皆本於三空﹐太無屬玉淸﹐太空屬上淸﹐空洞屬太淸。一气生於太無﹐是名太初﹐出於太空之先﹐是名太始﹐隱於空洞之中﹐是名太素。昔元始天王與九天眞王並生於九气之先﹐爾時未有歲月﹐每以一气相去九萬九千九百九十一萬里﹐爲一歲。當其出於太空之先﹐隱乎空洞之中﹐迎之不見其首﹐隨之不見其後﹐無光像形名色緒音聲﹐人孰得而識之﹐故曰道法自然。

道運禦世﹐開辟玄通。三色混沌﹐乍存乍亡。運推數極﹐三气開光。气淸高澄﹐積陽成天。气結凝滓﹐積滯成地。九气列正﹐日月星宿。陰陽五行﹐人民品物﹐並受生成。

天其運乎﹐孰爲之主﹐必資气而後運。當天地乍判之際﹐神寶君禦以冥寂玄通之气﹐開而辟之。蓋闔戶謂之坤﹐辟戶謂之乾。闔則萬物始包﹐辟則萬物始生。此乃三生萬物也。混沌旣分﹐靑黃白三气始露﹐如存若亡﹐不見形狀﹐謂其有而非有﹐謂其無而非無。孰推移是﹐運至則動﹐孰闔辟是﹐數極則開。天地待是而後立﹐日月待是而後明﹐於是九气列正﹐列則有條不紊﹐正則範圍不過﹐陰陽五行錯綜而成序﹐人民品類皆得而生﹐成造化之功﹐孰大於此。

天地萬化﹐自非三元所育﹐九气所導﹐莫能生也。三气爲天地之尊﹐九气爲萬物之根﹐故三合成德﹐天地之極也。

气來於身謂之生﹐气去於身謂之死。凡含齒戴發﹑蠨蛸蠢動﹐無不同焉。自非三元所育﹐九气所導﹐莫能生也。惟人者最靈﹐於萬物﹐居三才之一﹐可謂尊矣。《莊子》所謂天地與我並生是也。旣得其生﹐其來無不同﹐賦與之後﹐所爲無不異。則天地之長久﹐人命之短促﹐何耶﹖蓋不曉三合成德﹐天地之極之理。所謂極者﹐中是也。《春秋左氏傳》云﹕人受中以立命。《書》云上帝降衷於下民﹐卽道家黃庭也。黃者﹐土之色。庭者﹐四方之中。天一生水﹐在人爲精﹐藏之於腎。腎有左右中夾。《黃庭經》云﹕左爲少陽右太陰﹐後有密戶前生門。腎旣爲生死門戶﹐則涵養之功必自黃庭始。腎中藏精﹐精中生气﹐交合於心﹐心液相交﹐煉於黃庭。儻知交合不差﹐則精合於气﹐气合於神﹐神合於道﹐則生生之理﹐不失天地之中。故曰三合成德﹐天地之極也。

人之受生於胞胎之中﹐三元育養﹐九气結形﹐故九月神布﹐气滿能聲﹐聲尙神具﹐九天稱慶。太一執符﹐帝君品命﹐主錄勒籍﹐司命定算﹐五帝監生﹐聖母衛房﹐天神地祇﹐三界備守。九天司馬在庭﹐東向讀《九天生神寶章》九過﹐男則萬神唱恭﹐女財萬神唱奉﹐男則司命敬諾﹐女則司命敬順﹐於是而生。九天司馬不下命章﹐萬神不唱恭諾﹐終不生也。

饉按《大丹隱書》﹕夫人受生於天魂﹐結成於元靈﹐轉輪九气﹐挺命太一﹐開辟三道﹐積神幽官。所以玄液七纏﹐流津敷澤﹐日月映其六虛﹐口目運其神器﹐雲行雨施﹐德擬天地﹐胞胎內結﹐五因來具。立人之道﹐如此其重也。故五因者﹐五神也﹐三道者﹐三眞也。五神天之魂﹐三眞天之道﹐九气天之胎﹐太一天之源﹐日月天之眼﹐玄液天之潤﹐六虛天之光﹐幽官天之府﹐神气天之化﹐元靈帝之變。又云﹕元父玄母﹐元父主气﹐化理帝先﹐玄母主精﹐變結胞胎。太一混合﹐五神捧籍﹐列符五神﹐各有所主。

主。於是三官鎭眞﹐百節受靈﹐帝君定籍﹐宿命無傾﹐千乘萬騎﹐舉身啟晨。詳味此篇﹐其義與《生神章》大同。所謂受生於胞胎之中﹐三元育養﹐九气結形﹐卽玄母生精﹐變結胞胎﹐轉輪九气﹐三道精神是也。九月神布﹐气滿能聲﹐卽日月映其六虛﹐口目運其神器是也。九天稱慶﹐太一執符﹐帝君品命﹐主錄勒籍﹐司命定算﹐五帝監生﹐以至終不生也。卽太一混合﹐五神捧符﹐帝君定籍﹐宿命無傾﹐千乘萬騎﹐舉身啟晨是也。太一者﹐謹按《玄鏡經》日﹕太一者﹐長生之大主﹐蓋教中有太一帝君﹑太一眞君﹑太一元君﹑太一眞人﹑太一尊神。此太一卽非外神﹐乃上淸大洞之太一也。形如始生之男﹐不著衣服﹐身長四寸﹐所謂大洞返胎始形之神也。名務猶收﹐恆守人玉枕之下。人之初生﹐執符而混合萬神也。帝君者﹐一名七靈﹐又名神丈人﹐恆守人兩眉之上品命者﹐定其高下。司命卽中央丈人也﹐守人心中定算﹐則注其年壽也。五帝卽東方靑帝雕梁際﹐赤帝長來覺﹐白帝彭安幸﹐黑帝保成昌﹐黃帝含光露﹐監人之生也。聖母卽九天聖母也。蓋獨陽不生﹐獨陰不成﹐聖母卽至陰之主﹐喜於成生﹐衛其房室﹐被除不祥也。司馬在庭東向誦生神章者﹐卽長生法師大司馬也。姓栢成﹐名欻生﹐乃上淸眞人也。男則敬諾而唱恭﹐女則敬順而唱奉﹐則分貴賤也。如詩中弄璋瓦之異。已上莫非一身之神﹐才候气滿﹐則百神並集。然神以气爲母﹐神乃气之子﹐神能住气﹐气能畱形﹐則長生久視﹐又何難哉。惜乎人不曉此﹐以欲滅命﹐以利輕生﹐深可嘆哉。

夫人得還﹐生於人道﹐濯形太陽﹐驚天駭地﹐貴亦難勝。天眞地神三界齊臨﹐亦不輕也。當生之時﹐亦不爲陋也。所以能愛其形﹐保其神﹐貴其气﹐固其根﹐終不死壞而得神仙﹐骨肉同飛﹐上登三淸﹐是與三气合德﹐九气齊並也。但人得生而自不能尊其气﹐貴其形﹐保其命﹐愛其神﹐自取死壞﹐離其本眞耳。

《混元迷稟》曰﹕人生天地之間﹐稟二气之和﹐冠萬物之首﹐居最靈之地﹐總五行之秀。參於三才﹐與天地並﹐可謂至貴無倫矣。儻得人身﹐當自保愛﹐蓋生死界畔迷謬甚多矣。人身者﹐如立板走丸﹐得人身者﹐如沂流上船﹐此神王所以區區湣眾生不自覺知﹐輕生徇死﹐不貴人身而發爲此問也。才得人身﹐叉須詣南丹火煉池中﹐滌以黃華之水﹐然後投胎就舍﹐方始成人。今此經乃謂之濯形太陽而不謂之黃華者﹐何耶。蓋黃華者﹐陽之精﹐在日之上館﹐一名洞陽宮。中有流火之池﹐中有黃華之水。彼問神人常以此水灌濯形容﹐故吾教薦亡﹐有長生簡符﹐指此也。自從爲人經許多節次﹐誠所謂驚天駭地﹐三界齊臨﹐不爲陋也。每每誦至此篇﹐掩卷太息﹐蓋此身與天地並﹐气與陰陽通﹐此身乃三寶之身﹐此气乃陰陽之气﹐尊莫過於三寶﹐神莫大於陰陽﹐動其機萬物化宜乎。驚天駭地﹐三界齊臨﹐不爲過也。旣得此生﹐不勝慶幸﹐豈可忽諸。但人不自愛形保神﹐貴气固根﹐與三气合德﹐九气齊並者﹐切緣私心勝而智慧少﹐每以隋侯之珠彈千仞之雀者﹐比比皆是﹐安得不離其本眞乎。

九天生神章﹐乃三洞飛玄之气﹐三合成音﹐結成靈文﹐混合百神﹐隱韻內名﹐生气結形﹐自然之章。

天地之大﹐非气不運。人之一身﹐非气不立。三洞寶經﹐非气不結。謂之自然之章者﹐非從人說也。謹按太眞十二科﹐以自然本文爲初﹐寔先天之教也。九天丈人告三天玉童曰﹕元丹胎精中記﹐乃生玄之初﹐結太空自然之气﹐以成寶文﹐今生神章是也。飛玄者﹐以三气之中﹐玄气爲終﹐其气如雲﹐飛徊於太空之中﹐三合而後成音。三合者﹐《本始經》云﹕夫人形體爲一﹐身爲二﹐气爲三。形體神气具﹐方乃成人。又以神爲一﹐气爲二﹐精爲三﹐然後成神。又以天爲一﹐地爲二﹐人爲三﹐然後成天地道德也。故云三合成音。音者﹐取其聲律相協﹐今本章是也。文以气而結﹐神以炁而合﹐以類相感﹐故云混合百神。又紫微上元宮中有延生之符﹐置之八方則八方之气欻然響應﹐皆卽成人﹐復藏其符則復化爲气是也。混合則歸於一身﹐故《救苦經》云﹕眞人混無分﹐天气歸一身。莫非自然之气矣。

天寶誦之﹐以開天地之光。靈寶誦之﹐以開九幽長夜之魂。神寶誦之﹐以制萬靈。太一誦之﹐以具身神。帝君誦之﹐以結形。九天誦之﹐以生人。學士誦之﹐以升天。

道不遠人﹐人之爲道而遠。人當其天人合同﹐本無間別。以理推之﹐天寶卽元始﹐靈寶卽道君﹐神寶卽老君。天寶生於龍漢之初﹐天地乍分﹐上無復色﹐下無復淵﹐溟涬大梵﹐寥廓無光。天寶君以自然生神玉章開而辟之﹐則上下列位﹐卽《度人經》云無文不光是也。靈寶君生於龍漢開圖之初﹐爲度人之首﹐故云開九幽長夜之魂。《度人經》云無文不度是也。神寶君生於赤明元年﹐萬範旣張﹐太虛毓妙﹐大象炳靈﹐以陽精之气化生上聖高眞﹐以衝靜之气化生元君聖母﹐剛烈之气化生天丁力士﹐餘气化育萬靈﹐故云以制萬靈。《度人經》云﹕五文開廓﹐普殖神靈是也。制則使其無妄作之威。卽身而言之﹐天寶君之气處於泥丸﹐神泄於目而爲光﹐故云開天地之光。靈寶君之气處絳官﹐是爲靈府血之所生。血乃陰也﹐藏之於肝﹐肝主魂﹐故云開長夜之魂。《大洞經》云﹕爲我斷塞死戶﹐使上帝玉華固我丹元之鄕﹐披解七祖幽魂﹐上升南官。神寶君之气處下丹田﹐卽黃庭也﹐乃生神之府也。經云﹕散化五形變萬神﹐是名黃庭曰內篇。故云﹕以制萬靈。太一以總眾神﹐卽務猶收也。帝君則逢陵梵也。已上卽一身之神也。詳解於下。形旣結則四枝五體無不完備﹐九月神布﹐將欲成人也。學道之士能知是理﹐卽三官爲三寶﹐九天齊並﹐終不死壞﹐上升九天﹐其道豈遠人邪﹐息其不爲也。

鬼靈聞之﹐以升遷。凡夫聞之﹐以長存。幽魂聞之﹐以開度。枯朽聞之﹐以發煙。嬰孩聞之﹐以能言。死骸聞之﹐以還人。

自天寶至學士言之﹐蓋得吾道者﹐上爲皇而下爲王。自鬼靈至死骸﹐言之失吾道者﹐上見光而下爲土。然誦之與聞之者﹐固自有間。蓋誦之者以得其道﹐誦堯之言﹑行堯之行是也。今也不幸﹐不得其道﹐陷爲鬼靈﹑凡夫﹐幽魂之列﹐與道寥遠。一旦歸聞是經﹐在鬼靈者﹐上可升遷﹐名入東華﹐不隸三官之鬼。謹按《飛仙寶劍經》云﹕有肖貌之才﹐絕眾之望﹐旣終受三官﹐書爲善爽之鬼﹐四百年乃得爲地下主者﹐從此以進﹐三百年爲一階。今聞是經﹐不待限期﹐可以升遷。凡夫者﹐六欲具全﹐是名幾夫。今聞是經﹐六欲不染﹐在世長年是也。幽魂則地獄幽囚之人﹐今聞是經﹐度品南官是也。枯朽者﹐乃艸木也。枯朽則質不存矣。今使發煙﹐是何理耶。此經乃飛玄之气﹐結成靈文﹐世之艸木﹐無過以气而生今也﹐使之發煙﹐煙卽木之气也。木中有火﹐質具乃火然。今也枯朽﹐生理不存。今感是經以气相滋﹐漸有生質﹐故云枯朽聞之以發煙。若以人推之﹐則喪靈矣。精者﹐卽枯朽之物也﹐煙卽如人之气﹐气若不存﹐豈不爲枯朽之物耶。故東坡和淵明《形影詩》曰﹕君如煙上火﹐火盡君乃別。經言及此﹐方知神妙之功﹐與物無間。昔重陽曰﹕有道挈一瓢﹐內貯大丹﹐雜之以粟﹐信手與人。至日暮粟盡而丹在﹐乃曰﹕世人福何鮮耶。於是將大丹畱於玉局枯海棕樹上而去﹐明日視之﹐海棕再生﹐枯朽發煙﹐豈無是理耶。嬰孩者﹐能啼而不能言﹐今聞是經卽得言語﹐蓋孔竅開聰也。死骸者﹐則魂魄各離﹐人道已遠﹐今聞是經﹐復過爲人。昔徐甲已死﹐經歷多載。一旦老君以太玄生符投之再活﹐彼以符力﹐此以經力﹐同歸殊途也。

三寶神奧﹐萬品生根﹐故非鬼神所知﹐凡夫所能聞也。

三寶者﹐卽天寶﹑靈寶﹑神寶是也。生天生地﹐神鬼神帝﹐至靜而不變﹐至純而不雜﹐覆至大之天地而無所遺﹐藏至幽之鬼神而弗能狀。萬品蕓蕓﹐消息不已而不可窮﹐可謂神奧矣。故經曰﹕道者﹐萬物之奧。三寶者﹐又道之奧也。奧者﹐深邃之地﹐大本大宗之所由焉。《太玄》曰﹕天奧西北﹐郁化精也。地奧黃泉﹐隱營魄也。人奧思慮﹐蘊至神也。又《南華經》曰﹕祥生於奧。舊疏以未爲奧﹐言坤也。今《太玄》指黃卽坤也。大梵之气起自西北﹐生物者咸往資焉﹐乃立天之道也。魄營於坤﹐品物咸亨﹐立地之道也。天地旣立﹐陰陽乃備。生者不得不生﹐化者不得不化﹐故云三寶神奧﹐萬品生根。前云鬼靈聞之以升遷﹐凡夫聞之以長存﹐今又云非鬼神所知﹐凡夫所能聞。若鬼神未知之前﹐凡夫未聞之日﹐與旣知旣聞之後﹐故自有間﹐不可同日而語也。得是道者﹐不可致詁。豈聞世俗常聞耶﹐至言不可苟得﹐神仙之道鮮矣。

夫學上道﹐希慕神仙﹐及得尸解﹐滅度轉輪﹐終歸仙道﹐形與神同﹐不相遠離﹐俱入道眞。而無此文﹐則胞胎結滯﹐死气固根﹐眞景不守﹐生气無津﹐九戶閡塞﹐體不生神﹐徒受一形﹐若寄气而行。學得此法﹐可坐致自然。

夫上眞之道有七﹐太上之道有三﹐中眞之道有六﹐下眞之道有八。《生神章經》﹐其義與《大洞三十九章》相爲表裹。今考《大洞三十九章》﹐系上眞之道﹐故云上道。夫學上道﹐希慕神仙者﹐恐其力量蹇淺﹐未能帶骨上升﹐止得尸解。且以滅度轉輪﹐若轉輪未息﹐則生死之根猶在﹐未免六道循環。故靑童君曰﹕欲植滅度根﹐當拔生死栽﹐沈吟墜九泉﹐但坐惜形骸。生死栽者﹐轉輪是也。若入轉輪﹐恐乖人道﹐難復人身。人身尙且難復﹐則希慕神仙者﹐愈更並越已。今經言尸解者﹐方免轉輪﹐終會仙道。然功行未充﹐鬼錄有名﹐不免三官追攝﹐故暫寄形於嵌嵓窮谷之間﹐令太一守屍﹐三魂營骨﹐七魄護肉﹐胎靈結气﹐久久更生。且尸解之道﹐方法多門﹐服刀圭而虫流﹐漱流胎而次死﹐飲瓊漿而叩棺﹐服金丹而告終﹐或頭屍異處﹐身脫髮存﹐大抵一生未就故也。是以仙公七世而登眞﹐太極百身而證果。旣作尸解﹐叉以生神之章﹐以固其屍形﹐則生津不涸﹐而死戶閉矣。《列紀經》云﹕人之一體所以死爛者﹐有三十九處﹐以受鬼气﹐形有間孔﹐血有虧疊﹐死气日進﹐邪气引入﹐精神不通﹐津液沈滯﹐百神奔走。故經言死气固根﹐眞景不守﹐生气無津是也。眞景者﹐眞神也。徒受一形﹐若寄气而行。𨿽有此身﹐不曉生神之道﹐何異行屍邪。若得此法﹐可坐政自然。此專指《生神經》爲捷徑﹐不作尸解﹐直入大乘而言也。此法何在。經曰﹕

《九天生神章》乃三洞飛玄之气﹐三合成音﹐結成靈文﹐混合百神。人之一身﹐莫非三气之所生﹐旣受此气﹐則與元始爲一﹐便可混合百神﹐气之所在﹐神卽隨之。初以三气生三神﹐三部八景﹐則爲二十四神﹐若常混合二十四神﹐變化三五眞人﹐混成正一﹐合爲帝君。𨿽百千萬億之多﹐亦能混合﹐則乎陽召陰﹐出入無方﹐陽气化爲龍車﹐陰气變爲玉女﹐舞輪空玄之上﹐坐致自然﹐豈欺我哉。

三寶尊重﹐九天至眞。祕之大有九重金格紫陽玉臺。自非天地一開﹐其文不出。元始禁書﹐非鬼神所聞。竊之者風刀萬劫﹐魂死無生﹐依科尊奉﹐形神同仙。

聖人濟物之心﹐無時而已﹐然處於萬天之上﹐世孰得而知之。故以三洞之經﹐流布人問﹐莫非聖人之心聲也。今誦其經﹐卽得其心﹐因其心而會諸聖﹐其經見在﹐卽聖人之見在也。可不重歟。《生神經》乃天地之祖气﹐羣生之父母﹐三寶猶自重之﹐況於人乎。酆都六洞宮中有專治誹謗三寶大乘之罪﹐其經乃三寶之言也﹐不重其言﹐則與誹謗奚異。九天至眞。至者﹐上也。祕之大有。乃藏經之所也。謹按《七變舞天經》載﹕上淸寶經三百卷﹑玉訣九千篇﹑符圖七千章﹐及自然之章﹐祕在九天之上﹐大有之宮。大有之宮﹐乃玉淸宮也。又按《金眞玉光經》﹕九重金格紫陽玉臺﹐九重乃緘鐍之深也﹐格則几案之類。按《道寶經》有玉格焉﹑金格焉﹐二者皆屬九天。三關之上有玉臺﹐臺上有玉格﹐安上皇太眞高帝玉名之處也。詳此不惟重之﹐又且祕文。不由龍漢開圖﹐神王冒禁懇請﹐則此文豈得而見之。宜乎竊之者受罪﹐尊奉者同仙。竊之者良可爲戒﹐奉之者可不勉哉。

三元宮中﹐宿有金名﹐紫字刻書﹐來生應爲三淸神仙之人﹐當得此文。有其緣會﹐當賚金寶奉師﹐效心依科盟受﹐閉心奉行﹐愼勿輕泄﹐風刀考身。

三元考校﹐不獨死魂而已。幾得道者﹐與未得道者﹐皆預焉。惟金名紫字﹐常以旌別學仙之人﹐故藏中所載﹐三元考官地獄之品﹐謂之墨錄。則得金名紫字者﹐誠與之有間矣。昔李玨﹐江陽之小民也。其功行久在仙籍﹐𨿽未得登天﹐然姓名已用金書於華陽洞天矣。不特學仙之士品格有如此者。世書梁元帝爲湘東王時﹐嘗記錄忠臣義士及文章之美者﹐以三品筆書之﹐忠孝者用金管﹐德行者用銀管﹐文章美者用班竹管。《太上玉訣經》云﹕紫微宮中有金格玉書﹐赤金書﹐靑玉簡﹐皆此類也。若人宿植善功﹐盡此報身﹐來生當爲三淸神仙之人﹐自然與此經相值﹐必次賚金寶﹐依科盟受﹐方可修行﹐如其不然﹐必有風刀之考。三復斯言﹐此皆爲中小乘設也。風刀之考﹐蓋屢言之前章﹐載風刀萬劫﹐魂死無生﹐後云風刀相刑﹐可不愼焉。獨中間飛天神王受拜之時﹐元始天尊謂曰﹕寶書祕重﹐九天靈音﹐施於上聖﹐非鬼神所聞。明眞有格﹐四萬劫一傳﹐今冒禁相付﹐子祕之矣﹐愼勿輕傳。其詞止於愼勿輕傳而已。風刀之考﹐豈不爲中小乘人設耶。《太上科令》云﹕傳受天書而鐘其殃祖先者﹐是重其宣言之罪﹐防其漏泄之盟。爾所以黑錄上篇載水火官﹐外又有風刀左右二官。左風考官﹐主治受經符寶訣﹐無盟修行﹐受財賣道﹐將損天科之罪／o右刀考官﹐治伏誓告盟﹐背違師友﹐去彼適此﹐評論善惡﹐攻伐根本﹐莫大之罪。與《太霄瑯書》遇賢便傳﹐不拘定數者﹐相去遠矣。

修行之法﹐千日長齋﹐不關人事﹐諸塵漏盡﹐夷心默念﹐淸香執戒﹐入室東向﹐叩齒九通﹐調聲正气﹐誦詠寶章。

招眞以煉形﹐形淸則气合﹐含道以煉气﹐气淸則神怡﹐此長齋之法也。《莊子》云﹕宇泰定者﹐發乎天光。宇秦定者﹐夷心是也。生神之旨﹐無出於此。捨此之外﹐莫非人事。眾生之心﹐未齊之時﹐心如遊塵﹐與物相刃相靡﹐風馳而火熾﹐漸染塵垢﹐無時暫止。旣齋之後﹐神气歸一﹐蓋神者在耳﹐而聽在目﹐而視在舌﹐而味在心﹐而變化在意﹐而倏忽其神﹐長遊於六根。今也六根不納﹐諸塵漏盡﹐教中有八漏﹕目之淚﹐肝漏。鼻之涕﹐肺漏。。之唾﹐腎漏。外汗﹐心漏。夜盜汗﹐小腸漏。寢而涎者﹐腦漏。夢與鬼交﹐神漏。淫欲者﹐身漏。已上諸漏﹐無非五蔭六入﹐十二根塵之所交接。若使形充空虛﹐聰止於耳﹐心止於符﹐則諸塵無自而入也。昔葛仙公長齊於天臺山﹐未經一年﹐遂致感通﹐上聖曲眄幽房。後人修齋之法﹐始原於此。嚴眞君云﹕虛心以原道德﹐靜意以期神明。緣眾生之心﹐未合於道﹐先授之以齋法﹐使其因齋而息心﹐息心而入道﹐後世熾以人事﹐涉以形器﹐而視齋法﹐蓋何謬邪。祭酒道士﹐只成一屍祝矣。入室東向﹐取生气也﹐調聲所以正气﹐玄感所以集神﹐皆誦經之節要也。

誦之一過﹐聲聞九天。誦之二過﹐天地設恭。誦之三過﹐三界禮房。誦之四過﹐天王降仙。謂之五過﹐五帝朝眞。誦之六過﹐魔王束身。誦之七過﹐星宿停關。誦之八過﹐幽夜光明。誦之九過﹐諸天下臨﹐一切神靈﹐莫不衛軒。

前章載修行之法﹐莫非返身成誠之說。旣能返身﹐則與天爲一﹐則是知天之所爲﹐知人之所爲者至矣。所謂至者﹐和同天人之際﹐使之無間﹐故誦經至於一過﹐聲聞九天。誦之在此﹐聞之於彼﹐言其上下察也。二過﹐天地設恭。《度人經》有天地設禮﹐其義大同。蓋恭之與禮﹐輕重之別﹐恭而能禮﹐方見盡善。至於三過﹐三界禮房﹐則知禮字又過於恭也。四過天王降仙﹐經中有法王﹑天王之號﹐莫非高聖之尊稱。降仙則感會神仙來集其所﹐如葛仙公研思齋法﹐感召太極仙人徐來勒降於靜室之中是也。五過﹐五帝朝眞。如魏夫人道成之時﹐五老帝君降於其室﹐傳以五帝策杖之類。六過魔王束身﹐《衛靈咒》有魔王束首身首之分﹐字𨿽不同﹐其理則一。束字訓縛。至於六徧﹐魔王始束其身﹐不令妄動﹐恐生干試。學道之士﹐魔試甚多﹐初歷子魔﹐後歷大魔﹐二試若過﹐魔王方能保舉﹐上登仙品。且魔王束身不於五過﹑七過﹐至於六數﹐功方及之﹐何耶。蓋六天大魔乃六天故气﹐謂之至陰之鬼帥﹐其力量與天齊同﹐元始命化其魔並生。故道家經語齋醮之法﹐必先制之﹐然後成功。六爲老陰﹐其威盛大﹐是以齋法必先午時命魔﹐謂此者也。一陰生於午﹐故先杜其漸﹐若後時而作﹐必不救也。每見黃壇上十案香﹐初夜宿啟﹐始於正北﹐乃子位也。如修煉大丹﹐叉以一陽之候發火﹐次第而歷六﹐乃束北艮位﹐正當鬼地﹐乃六魔所居之方。此浮山玉蟾子命魔之法﹐昧者不曉其說﹐止爲命地魔﹐殊不知六洞大魔﹐卽上天之大魔也。漢天師時﹐分別人鬼﹐先自驅逐六天魔鬼﹐令歸北酆。𨿽曰酆都六洞﹐寔天界也。不可以方所泥之。北都羅酆𨿽至陰之地﹐其中亦有六洞仙官﹐常考算學仙之士﹐通理三界之籍。如《度人經》云﹕阿人歌洞章﹐以攝北羅酆。旣歌洞章﹐與酆都有何相涉。叉日攝北羅酆者﹐此羅酆之魔﹐寔羣魔之首也。下云束送妖魔精﹐斬誠六鬼鋒。其義甚分明。又今命魔咒後﹐有三天運明﹐六天運終﹐全不曉何等語。旣日命魔﹐所命何事﹐彊作聰明者甚多。近看《通教集》﹐其承習可知。然玉蟾子教人口口相傳﹐不可載於毫楮﹐恐生泄漏﹐予亦不敢妄言之。七過星宿停關﹐元始天尊說《度人經》時﹐城璣玉衡﹐一時停輪。本經乃謂之停關﹐蓋指斗柄而言也。北斗第七號天關星﹐亦曰破軍﹐所指之方﹐鬼神避位﹐行法之家﹐謂之剛气是也。八過幽夜光明﹐至陰之所﹐日月不照﹐況魂滯爽﹐何以升度。此李若衝誦之﹐以薦張麗華是也。九過諸天下臨﹐一切神靈﹐莫不衛軒。九過旣備﹐功德所感﹐尸居而龍見﹐淵默而雷聲﹐有不期然而然者。昔李順興常誦《大洞經》﹐積之三年﹐忽於一夕﹐有飛仙千數集於空中﹐神光照室。作之於此﹐應之於彼﹐豈得而誣焉。

一過徹天﹐胞原宣通。

道之眞以治身﹐諸餘以爲國家﹐土苴以治天下﹐必先身以及物﹐此修身之序也。然此經自千日長齋﹐不關人事﹐諸塵漏盡﹐夷心默念﹐然後記誦經之過數﹐有感物之品功﹐下至此章﹐亦記九過﹐始及於身﹐豈先後失序耶。蓋修行之法﹐有自內及外者﹐有自外及內者。自內及外者﹐修之身﹐其德乃眞。有自外及內者﹐後其身而身先。詳味經旨﹐與前章不少差異。但當時一過之功﹐聲聞九天﹐又能胞原宣通﹐其理自是兩說﹐所以別而紀之。如《度人經》說經一徧﹐諸天大聖同時稱善﹐後至十徧﹐枯骨更生﹐皆起成人﹐此記十徧之功也。其次又云﹕說經一徧﹐東方無極無量品﹐至眞大神無鞅之眾﹐浮空而至﹐此紀感發之義也。與此經所紀先後一同﹐學者不可執一而求之。一過徹天﹐胞原宣通。乃指人受生之始也。至乎九過﹐關節本始﹐一時生神﹐則又示人以修身之說也。謂之生神章﹐其意始見。蓋人未生時﹐謂之不睹光明﹐處冥冥之中﹐無所作用﹐𨿽無煩惱系系﹐使經千百劫﹐祇成遊魂苦爽﹐何益於事。𨿽莊子悲在冶之金﹐蓋惜其爲人之後﹐空與艸木腐爛﹐不若不生之爲安也。學者不悟﹐便執以爲口實﹐談長生者﹐指爲疣贅﹐誠爲教中之罪人也。此乃修行不至﹐中道而夭﹐得以藉口﹐豈足貴哉。有人於此﹐不貴其生﹐認四大爲逆旅﹐忍渴不飲﹐忍饑不食﹐無術以禦寒﹐無法而致飽﹐形骸枯悴﹐口說苦空﹐坐待至死。譬如有屋﹐拆而露居﹐身本無病﹐飲藥使病﹐此豈人之情也哉。若執之以爲然﹐則乾坤幾乎息矣。天尊神王﹐湣斯人之倒見﹐於是區區述生神章﹐令悟此身與天地並生。若能因其所生﹐修其所當生﹐卽長生之道也。若也不然﹐則莊子在冶之金﹐又可悲也。邵康節詩云﹕但教枉死一千徧﹐恰似不曾生一般。人之受生﹐以精血爲胞﹐寄於母宮三百日﹐胎始完具。精血才胞之初﹐便有一黃演之气﹐爲之生端。使其宣通其气﹐升降不失其度﹐則生理有漸。若也胞源不通﹐則中道夭閼者有焉。故《太丹隱書》云﹕若太一凝結者﹐九气止不變﹐三一悲而不攝﹐所以致其死气運入﹐無得而成也。

二過響地﹐胎結解根。

天一地二﹐天地之數也。聲發響應﹐陽唱陰和也。人之初生﹐二月成胎﹐乃形兆之始。然生者死之根﹐胎形旣具﹐有死气故根爲之結固﹐所以因胎而亡﹑在胎而死者﹐往往有之。故二章云﹕斬根斷死戶﹐熙夷養嬰童。若胎根旣解﹐生理漸成﹐如太一帝君解三關十二結符﹐以朱書於靑竹膜中﹐用之解結是也。見《上淸洞玄經》。

三過神化﹐魂門練仙。

天一生水﹐在人爲精﹐天三生木﹐在人爲魂。正當三過﹐魂始具矣。《玉芝仙經》云﹕人之在胎﹐三月而陰陽分。陰陽旣分﹐左則生魂﹐右則生魄﹐此必然之理。修行之士﹐必先拘魂而制魄。魂乃汞之屬﹐魄乃鉛之黨。汞性易飛﹐人才死則魂先去。《度人經》云﹕高上淸靈爽﹐悲歌朗太空。蓋傷人之死也。人之受胎﹐魂具則質成﹐謂之太素門﹐則分陰陽出入也。左爲魂門﹐右爲魄戶。魂旣受煉﹐則死者可以爲生﹐生者可以成仙﹐故須延天﹐謂之明仙之气是也。煉字﹐乃繒練也﹐經中多從此字﹐不從煉字﹐意謂太素也﹐人之生本﹐本立而道生。當太素之時﹐剛柔始分﹐取其純素﹐如繒練之潔﹐易於成仙矣。故後章有飄飄練素華﹐義與此同。

四過天王降仙﹐魄戶閉關。

天四生金﹐在人爲肺﹐肺所以藏魄。三過旣云魂門﹐四過云魄戶者﹐蓋一身之門戶也。且人之初生﹐腎爲始﹐脾次之。脾又生肝﹐肝方生肺。肝之與肺﹐爲傳導之門戶。且腎爲水也﹐水中有火﹐升之爲气﹐乘气上升﹐朝之於心。心中生液﹐負陰而下﹐以歸於腎。若無肝肺爲之傳導﹐安得交媾而成龍虎耶。古仙至人所以煉丹不成﹐大患金木間隔。今若使肝能傳導其腎气﹐以朝於心﹐肺能傳導其心液﹐以至於腎。時候不差﹐黃芽乃生﹐是曰金丹﹐豈不偉歟。旣云傳導﹐又云魄戶閉關﹐何耶。此乃始生之戶﹐未能修煉。恐招死气以傷生气﹐故以令閉關也。

五過五帝朝眞﹐藏腑淸凍。

人生五月﹐五藏乃分﹐則脾數始足﹐見於內者爲藏﹐見於外者爲肉。則五帝自然相朝﹐靑帝護魂﹐白帝侍魄﹐赤帝養气﹐黑帝通血﹐黃帝中主﹐萬神無越。六腑者﹐地二生火﹐次生小腸﹐小腸生大腸﹐大腸生膽﹐膽生胃﹐胃生膀胱﹐兼三焦爲六腑也。嗚呼﹐非彼無我﹐非我無所取。則是亦因彼﹐彼亦因是﹐生神之妙﹐豈特不得其朕﹐可謂自然也。

六過魔王伏諾﹐胃管生津。

五藏皆有津﹐獨左腎爲之主。然胃屬土﹐水得土則止﹐所以胃管爲承津之所。《仙經存想訣》云﹕心存胃口有詫女嬰兒﹐裸而無衣﹐正立胃管﹐張口承注靈液﹐仰吸五气﹐歸口咽之﹐遣入玄女口中是也。凡人飲食皆聚於胃﹐暗受亢火磨化。淸者爲津﹐常雲雨之潤﹐升於九天﹐濁者下況﹐若糞土傳泄九地。聚於口成水﹐克於肺成唾﹐克於心成血﹐克於腎成精﹐莫非是津也。如《指玄篇》以心腎爲丹元﹐以肝腎爲火侯。至午靜坐幽室﹐閉目冥心﹐口含津液﹐鼻中細細﹐出息引極﹐含津以壓之﹐眞龍不上升矣。引息以抽之﹐眞虎不下降矣。過於黃庭﹐是爲玄珠之常﹐用之則洗滌胸腸。故經云﹕靈鎭津液﹐源張潤子。眞人常以此語人云﹕人身要滋潤。多不曉此﹐惜哉。

七過星宿朗明﹐孔竅開聰。

天有七曜﹐人有七竅﹐夜行五轉者﹐七曜也。內行五藏者﹐七竅也。人生七月﹐七星之精﹐開其七竅﹐將用視聽食息﹐其七竅則與人均﹐其聰明則人各異。然聰明之人﹐本出於心﹐心爲神屬火﹐火能照物。七又少陽之數﹐屬金﹐得金爲器﹐而後能開鑿焉。故上智之人﹐心有七孔﹐中人五孔﹐下者三孔﹐明達者二孔﹐尋常一孔﹐愚癡者無也。莊子云﹕豈惟形骸有聾盲哉﹐夫智亦有之。倥侗顓蒙﹐聰明不開﹐非系於孔竅矣﹐蓋稟賦有厚薄也。

八過幽夜顯光﹐三部八景﹐整具形神。

人之受生﹐自一气爲祖﹐以一生三﹐以三合五﹐是名八景﹐三八爲二十四神﹐此陰陽之變也。若知其變﹐則宇宙在乎手﹐造化生乎身。道家盟威錄以三元五德將軍爲體用﹐變爲二十四階﹐應二十四气﹐正指此也。所謂變者﹐莫過於陰陽。然三五爲日月之數﹐戊己配於坎離。人稟陰陽之气﹐三元五運﹐合於一身。變而通之﹐與太極中二十四气自然冥合﹐故《黃庭》曰﹕治生之道了不煩﹐但修洞玄與玉篇﹐兼及形中八景神﹐二十四眞出自然。故《素靈經》曰﹕二十四气混黃雜聚﹐結气變化﹐而气中有二十四神﹐結靈生成﹐非由胞胎﹐皆三一帝星之气也。然則三部八景﹐整具形神﹐旣曰非由胞胎﹐爲人身者﹐安得而致之。能致之者﹐叉自修行始。如神仙許長史訣云﹕以平旦存上景﹐日中存中景﹐夜半存下景。《苞玄玉錄》曰﹕不存二十四气﹐不知三部八景名字者﹐不得爲太平民﹐亦不得爲後聖臣。故西城王君﹑桐栢眞人皆行此法﹐方可得道。二十四神名數﹐謹錄於下。上八景﹐神﹑發神﹑皮膚神﹑目神﹑項神﹑神﹑鼻神﹑舌神。中八景﹕喉神﹑肺神﹑心神﹑肝神﹑膽神﹑左腎神﹑右腎神﹑脾神。下八景﹕胃神﹑大腸神﹑小腸神﹑胴神﹑胸膈神﹑兩滕神﹑左陰左陽神﹑右陰右陽神。其餘形狀咒訣﹐不得盡書之。曩見鄱陽王侍宸所注﹐三部八景謂之八卦﹐甚可笑。故並書之﹐以曉後學﹐免有謬誤矣。

九過諸天下臨﹐三關五藏﹐六腑九宮﹐金樓玉室十二重門﹐紫戶玉合三萬六千關節﹐根原本始﹐一時生神。

人未受生﹐於芒芴之間﹐是爲太易﹔變而有气﹐是爲太初﹔气變而成形﹐是爲太始﹔陰承陽生﹐气隨胎化﹐是爲太素﹔靈光入體﹐與母分形﹐十月歸足﹐是爲太極。當生之時﹐萬神皆備﹐從何而致之。蓋生者﹐天地之大德﹐天道貴生﹐因生以致之也。三關者﹐《黃庭經》以口爲天關﹐手爲人關﹐足爲地關。仙經以泥丸爲上關﹐絳官爲中關﹐下元爲下關。惟正陽眞人以夾脊之節有二十四﹐凡一關有三節焉。腦之下名曰玉關﹐其夾脊名日中關﹐內腎相對名日下關。又以目爲上關﹐鼻爲中關﹐口爲下關。五藏見上注。五藏六腑旣生神﹐則大腸爲玉堂腑﹐小腸爲元陽腑﹐左膀爲太和腑﹐右胱爲太素腑﹐胃爲中黃腑﹐膽爲太淸腑﹐是名六腑也。九官者﹐腎爲丹元宮﹐小腸爲朱陵宮﹐肝爲商臺宮﹐膽爲天靈宮﹐脾爲黃庭宮﹐大腸爲玄靈宮﹐肺爲尙書宮﹐膀胱爲玉房宮﹐心爲絳霄宮。《洞眞經》云﹕兩眉間入三分爲雙丹宮﹐卻入一寸爲明堂宮﹐卻入三寸爲丹田宮﹐亦名泥丸宮﹐卻入四寸名流珠宮﹐卻入五寸爲帝宮。明堂上一寸名爲天庭宮﹐洞房上一寸名爲極眞宮﹐丹田上一寸爲玄丹宮﹐流珠上一寸爲太皇官。金樓則喉嚨是也﹐一名重樓。中有十二亭長﹐皆持玉戟以守之﹐眞人在其內﹐主通上下气者也。近世蘇東坡有云﹕凍合玉樓寒起粟﹐蓋指此也。《黃庭經》云﹕重中樓闕十二環﹐自高自下皆眞人。玉室者﹐腦宮之別名也。《黃庭經》謂之瓊室。十二重門﹐言喉嚨之十二環也。紫戶者﹐《素靈中篇》云﹕兩眉之上﹐其裹有紫戶。《洞房內經》云﹕兩關紫戶﹐至於玄精。紫戶之神名平靜﹐字法王。玉合﹐則《黃庭》謂之玉堂是也。三萬六千關節﹐根原本始﹐一時生神。已上莫非一身之神也﹐陽神一萬八千爲外景﹐陰神一萬八千爲內神﹐合而爲三萬六千﹐可謂至貴無倫矣。人知其神而神﹐可與造化遊於無朕﹐不知其神而神﹐則終身役役﹐不見其成功﹐可不爲大哀哉。

九過爲一徧﹐一徧周竟﹐三界舉名﹐五帝友別﹐稱爲眞人。十徧通气﹐制禦萬靈﹐魔王保舉﹐列上諸天。百徧通神﹐坐致自然﹐太一度符﹐元君受生。千徧通靈﹐坐在立亡﹐仙童玉女﹐役使束西。萬徧道備﹐馳騁龍駕﹐白日登晨。

言道者莫先於陰陽﹐言陰陽者叉求於通變。吾之一身﹐位乎兩問﹐其生與天地並﹐其數與陰陽通。前後相繼﹐高下相續﹐利故無常﹐終始不一﹐相濟相生﹐相制相治﹐無非一气也。苟知變通﹐則造化有可易之理﹐其於坐在立亡而爲過。當經以九過爲一徧﹐十徧通气﹐百徧通神﹐千徧通靈﹐萬變道備﹐方可登晨。然誦經之數﹐叉取於九者。九爲陽極﹐物極則變。身有九官﹐外有九竅﹐天有九天﹐下列九壘﹐丹有九轉﹐法有九成。七八者﹐陰陽之推﹐六九者﹐陰陽之究﹐推不變而究則變也。至於九過﹐而三關五藏﹑六腑九官﹐處處生神﹐備足於三萬六千﹐此非牽合演成三萬六千之數﹐乃气气通變﹐自然而然也。如誦經一過﹐便見胞原宣通。通之一字﹐已見於此﹐苟不能通之﹐則此身與塊土何異﹐安得坐在立亡。是以十徧通气﹐气結爲神﹐百徧通神﹐神生則有靈﹐千徧通靈﹐靈則變通盡利﹐鼓舞盡神﹐方可會道。所以萬徧道備﹐白日登晨﹐三界舉名﹐名書上天﹐信矣。五帝友別﹐稱爲眞人。旣爲五帝之友﹐則位與五帝並﹐何故又稱爲眞人。蓋同門爲友﹐而友別者﹐又分別﹐當令入何等地。如《黃帝四十四方經》載﹕凡讀太丹隱書﹑金華洞房﹐及雌一寶章者﹐便得稱爲三洞法師及元景眞人。眞人之位配帝一高仙洞玄法師﹐上景眞人位配九官上仙大夫﹐今依《四十四方經》便得爲三天法師﹑太上眞人﹐位準太極仙卿是也。魔王保舉﹐初則試之﹐功成則保舉之。坐致自然者﹐能致六甲之行廚是矣。太一度符﹐元君受生者。然太一有五神﹐捧符五籍﹐皆上淸帝君混合之道﹐求長生神仙之訣。按五符以白紙靑書﹐可以本命之日書之﹐盛以錦囊﹐帶之長生不死。元君則女子得道之號﹐所以大道有雌一之神﹐指此也。饉按《大有妙經》人首有九官。玉帝官有玉淸神母居之﹐天庭官有上淸眞女居之﹐極眞官太極帝妃居之﹐太皇官太上君後居之。此四官乃天元始生之陰官﹐元气未立﹐五正未聞﹐混化萬物﹐天地得存﹐皆由於此四眞也。不知雌眞之內名﹐則萬不得仙。此之四官﹐人皆有之﹐若不修行﹐眞官空矣。令至百徧﹐其神自生﹐故《黃庭》日﹕瓊室之中八素集﹐泥丸夫人當中立是也。坐在立亡﹐仙童玉女﹐役使束西者。此乃守三一之法也。旣至千徧﹐何往不通﹐所謂殊途同一會要終。饉按《上淸明堂玄丹眞經》﹕若道士行太上召三一守形之法﹐服符五年﹐得與眞人相見﹐九年通靈徹視﹐坐在立亡﹐役使六丁﹐天給玉童玉女各一十二人﹐乘雲駕龍﹐遊宴玉官﹐至於登晨﹐能事畢矣。晨者﹐乃雞鳴之時也。饉按太玄帝君洞玄經咒曰﹕舉身登晨白日升。天中爲白日﹐雞之始嗚爲登晨。是以存太一混合﹐多用此時﹐乃生气時也。《黃庭經》曰﹕羽服一整八風驅﹐控駕三素乘晨霞。豈不快哉。

洞玄靈寶自然九天生神玉章經解卷上竟

洞玄靈寶自然九天生神玉章經解卷中

綿州沖虛觀道士王希巢隱賢解

元始天尊時靜處閒居﹐偃息雲宮黃房之內﹐七寶帷中﹐熙夷養素﹐空碧煉眞﹐耽咀洞惠﹐俯研生神﹐理微太混﹐嘯朗九天。

此經無序分﹐爰自三寶啟炁﹐天地始立﹐人民品物﹐並受生成。至於人之受生﹐猶爲至貴﹐方云九天生神章﹐乃三洞飛玄之炁結成靈文﹐天寶誦之﹐以開天地之光。則知天地旣立﹐待是而後明﹐非由演說﹐故無序分。若無序分﹐則一經之旨無自而入﹐當以此爲序分。夫學士上道及得尸解之士﹐若無此文﹐如寄炁而行﹐以至紀誦經之九過﹐旣得此文﹐必須長齋執戒﹐諸塵漏盡﹐夷心默念﹐方行此法﹐旣得此法﹐必至九過﹐方可三界舉名﹐五帝友別﹐稱爲眞人﹐旣稱眞人﹐未能大備﹐乃至萬徧道備﹐白日登晨﹐始見體用也﹐乃正宗分。今經旨至此﹐元始天尊授與飛天大聖無極神王。旣付之後﹐法事旣畢﹐諸天復位﹐天尊重告飛天神王﹐此九天之章﹐乃三洞飛玄之炁云云者。此系流通分。中間言詞𨿽多﹐於正宗分﹐反復詳味其功用已盡﹐見於正宗分中。所以丁寧告戒者﹐止謂元始禁書﹐不敢輕傳。於是飛天神王再三懇請﹐元始天尊亦再三告戒﹐言詞所以多也。至於九章﹐𨿽系一經之旨﹐載之於後﹐正如《度人經﹟大梵隱文》﹐乃道君所撰﹐附於《度人經》中序之後﹐非有別義也﹐學者當自得之。夫聖人濟物之心﹐非不欲焦毛髮﹑濡手足﹐急於度人。然不將不迎﹐應而不藏﹐元始天尊所以靜處閒居﹐必待其叩而發焉。一而不變﹐靜之至也﹐居藥珠而作七言﹐閒之至也。靈宮黃房﹐乃偃息之所﹐《靈書經》曰﹕東海靑帝君淸齋於丹闕黃房三年。《諸天內音經》云﹕黃房之室﹐主開日月飛天眞人之功。七寶幃中﹐義有二焉。法身七寶﹐以天地五行生成此身﹐不可闕焉。在修行之士言之﹐精也﹐涕也﹐唾也﹐津也﹐血也﹐汗也﹐淚也﹐此七寶也。熙夷養素﹐淵乎其居也。空碧練眞﹐凝乎其淸也。耽咀洞惠﹐味道之全也。俯研生神﹐抱神以靜也。理微太混﹐嘯朗九天。後章載理微太書﹐嘯詠琳瑯﹐大意一同﹐其字少異。天尊旣以熙夷養素﹐空碧練眞﹐耽咀洞惠﹐俯研生神。則知此道之玄妙﹐理微而無形﹐無形則無以寄迹﹐所以嘯朗於九天之上﹐聊以自適焉。是道也﹐誰足以識之。嘯之﹐發激於喉而成聲﹐後世長嘯﹐本乎此也。

是時飛天大聖無極神王﹐玉輔上宰﹐四協侍晨﹐淸齋建節﹐侍在側焉。憑瓊顏而妙感﹐仰靈眸而開矜﹐竊神章而踴躍﹐餐天音而蒙生﹐敢乘機而悟會﹐冒靈眄以披心。

是時者﹐當時也。元始天尊所臨之處﹐自然萬靈參軒﹐千眞拱侍。今經中猶指神足﹐與玉輔上宰﹑四協侍晨﹐乃近臣也。神王卽《河圖經》所載﹐天之十方有飛天神王﹐眾神之主﹐飛行三界﹐統領眾神﹐幾有三焉。有結气而生﹐不由胎誕者。次有報生﹐宿有善功於鬼神之中﹐今受其報﹐爲神王之位者。又有業感﹐乘其積劫因綠所感而生者。金闕有四天帝﹐謂之輔臣者﹐父也。尊之如父﹐制斷宣揚﹐卽謂之宰。四協﹐如世之前疑後丞﹐左輔右弼。協者﹐和也。侍晨﹐則如本朝宣政間﹐興隆道學﹐置侍晨大夫之類是也。侍帝側者﹐當虛心以待問﹐故云淸齋也。建節﹐用以徵召三界鬼神﹐此神王之所持也。瞻睹瓊顏﹐則妙感於心﹐仰奉靈眸則襟懷開爽﹐此聖人閒居之時﹐虛緣而保神﹐淸心而容物﹐物無道正﹐容以悟之﹐使人之意也。而瓊顏言其玉潔﹐靈眸言其通照。於是飛天神王﹐竊窺元始天尊﹐俯研生神﹐嘯朗九天之際﹐心生踴躍﹐願有請問﹐先自言日﹕若乘此機會﹐可以披其宿心。𨿽日冒幹靈眸﹐然捨此機會﹐則生神之章無由傳焉。正當飛天神王潔己以進之時﹐則元始天尊烏得而拒焉。

於是飛天大聖無極神王﹐前進作禮﹐稽首而言﹐上白天尊﹕賤臣幸會﹐得仰侍靈軒﹐不以短狹﹐叨濯冥津﹐重悟凝玄﹐位登神王﹐總禦生死﹐領括天仙﹐賞監七覺﹐遠覽遐方﹐雍觀上宰﹐對司侍晨。

此一節卽飛天神王欲乞傳受生神之章﹐先自致詞於元始日﹕賤臣幸會﹐得仰侍靈軒﹐不以短狹﹐叨濯冥津。乃神王之謙詞也。至於重悟凝玄﹐位登神王﹐總禦生死﹐領括天仙。此當仁不讓之際。孟子謂當今之世﹐捨我其誰乎。詳味經言﹐正如《龍景玄文經》載﹕太極眞人侍於道君之前﹐伏請奇文﹐太上俯據而吟﹐微乎深哉﹐諒不可勝﹐子位登太極﹐領括神宗﹐今以子相告﹐勤奉之焉。詞之大同。至於賞監七覺﹐遠覽遐方﹐雍觀上宰﹐對司侍晨﹐方見神王位登高上﹐生神之章﹐必當相委焉。且生死交會﹐善惡分判之際﹐使毫分無失﹐若非智識高邁之士﹐疇克爾哉。賞監﹐則帝命寵綏也。七覺﹐乃智慧也﹐其數有七﹐故云七覺。事載《消魔經》。遠覽遐方﹐則其智明周於萬物。雍觀上宰﹐對司侍晨。指上段經文﹐當時伺共玉輔上宰﹑四協侍晨立之際﹐非猶神王有乘機悟會之心﹐欲請生神之章傳於下世﹐然雍觀上宰﹐爰乃侍晨﹐皆有是心焉。然神王不避僭越之罪﹐前進作禮﹐蓋仁者必有勇也。

方當乘機應會﹐履九太陽﹐洞理陰符﹐撫掌兆民﹐大運將期﹐數終甲申﹐洪流蕩穢﹐凶災彌天﹐三宮鼓筆﹐料別種人﹐考算功過﹐善惡當分。

幹越之劍﹐匣而藏之﹐非無用也﹐不當其時見之爲不祥。豕零之子﹐賤不類藥﹐當其用也﹐可以爲帝師。蓋志學之士﹐非不欲立功業﹐援生死﹐蓋其時有可不可之間焉。觀夫飛天神王﹐總禦生死﹐以撫掌兆民爲己任﹐正當大運將終﹐教法淩遲﹐天人塗炭之際﹐而神王敢忘惻隱之心哉。蓋機者﹐動之微﹐吉凶先見者也。見機而作﹐不俟終日﹐況於神人乎。然飛天神王﹐其職統禦三界﹐正當履九太陽﹐洞理陰符﹐職當然也。履云遇也。九乃陽數。又云太陽六气﹐自卯至午﹐爲太陽﹐蓋言其盛也。陽極生陰﹐乃爲大水。洞則通也。通理陰籍﹐故云陰符。大運將期﹐數終甲申﹐此言劫運也。劫運之說﹐教中言之甚多﹐每考同異﹐互有不同。《赤書經》以三十日爲一交﹐十二交爲一度﹐三千三百度爲小劫﹐九千九百度爲大劫。若以大演之數考之﹐十九年爲一章﹐四章爲一部﹐二十部爲一統﹐三統爲一元﹐四千六百二十年數盡三元﹐是爲一劫。若以《度人經》禦注考之﹐玉淸交運三千億萬九百五十一年﹐上淸變精七十億萬三十九年﹐太淸纏煉五十億萬一十二年。此《赤書》﹑大演禦注﹐各有不同之說也。又據《正法經》文言之﹐天圓十二綱﹐地方十二紀﹐天剛運關三百六十輪爲一周﹐地紀推機三百三十輪爲一度。天運三千六百周爲陽勃﹐地轉三千六百度爲陰蝕。天炁極爲太陰﹐地炁極爲太陽﹐故陽激則勃﹐陰否則蝕﹐陰陽勃蝕﹐天地炁變﹐乃謂之小劫。小劫交則萬帝易位﹐九炁改度﹐日月縮運。竟不言甲申之運也。乃觀《太平抄》﹐九六中必有大小甲申﹐甲申爲期﹐鬼對人也。以鬼對人﹐𨿽知其爲生死交會﹐而不別指甲子﹑甲寅﹐而專言甲申者﹐何也。以愚考之﹐乃運炁之交也﹐有運交而劫未盡也﹐亦謂之劫。甲申者乃運交之劫也。據本經云﹕大運將期﹐數終甲申。又云﹕大數有期﹐甲申垂終。又云﹕大運啟期﹐三五告辰。乃知甲申𨿽爲洪災﹐寔非劫也。蓋甲申屬水﹐位乎坤﹐井宿在其傍﹐六陰之所會。又晉天文推之﹐井有八星﹐天之亭候﹐主水衡事﹐運至於此﹐豈不爲大水耶。所以洪流蕩穢﹐凶災彌天﹐故言水而不及火也。蕩穢則去惡人也。經云﹕大小甲申之至﹐除凶民﹐度善人﹐善人爲種民﹐凶民爲混薺。善人君子﹐可不勉哉。

自赤明以來﹐至上皇元年﹐依元陽玉匱﹐受度者應二十四萬人。

六合之外﹐聖人存而不論﹐爲其難窮難測故也。《生神玉章》乃元始之禁書﹐非世人之所常聞﹐故略而不言者多矣。至於年劫前後﹐在人必有一定之說﹐至於世人終不免於顚倒錯亂。本經以龍漢元年生天寶君﹐天寶君旣生之後﹐龍漢方始開圖﹐乃生靈寶君。經一劫至赤明元年﹐靈寶君方始度人。是時神寶君方生﹐經二劫至上皇元年﹐神寶君方始出書﹐此乃本經之劫運。先龍漢至赤明﹐後至上皇﹐不見延康。若以太玄道曲論之﹐凡前劫之後﹐後劫之前﹐在混茫之時﹐通號延康也。則龍漢﹑赤明﹑上皇三劫之中﹐豈無劫前劫後﹐全不言延康之劫﹐何耶。又《度人經》云﹕龍漢延康﹐眇眇億劫﹐言延康而不載赤明﹑上皇。又云延康在龍漢之前。依《道門次第經》及《龜山元錄》止言三劫﹐又不載上皇﹑延康也。而龍漢止於元年﹐而上皇有三年﹑八年之不同。又按徵考《度人經》龍漢﹑赤明﹑延康﹑開皇﹑上皇﹐合於五行﹐通爲五劫之次序。若以本經定之﹐自赤明以來﹐至於上皇﹐度二十四萬人﹐方云開皇﹐則知上皇在開皇之前也。又與五劫之次序有差﹐使學者茫然難定。高明之士更自詳之。元陽乃紫微之官。玉匱有《明眞科》條﹐言善惡也。上智童子請問元始天尊善惡報應﹐天尊於是命召十方飛天神人﹐披長夜之府九幽玉匱﹐出《明眞科》條以度人。上智童子明眞之科﹐自此始也﹐載十四罪條。故《三錄懺》云﹕彰十四之罪條﹐通九幽之懺請。近川中儀本﹐改爲十惡之罪條。不知義理﹐擅改儀文者﹐鮮不爲笑。

開皇以後﹐數至甲申﹐諸天選序﹐仙曹空廢﹐官僚不充﹐遊散職司﹐皆應選人。

前以甲申爲小劫﹐開皇之後數至甲申﹐方驗甲申之劫非一次也。適當劫運更始之時﹐則神仙之有職事者﹐必行選序﹐如世之銓量也。仙曹空廢﹐官僚不充﹐則知爲善者少﹐爲惡者多。《道寶經》云﹕歸至天堂﹐尙有退落﹐降至地獄﹐亦有進升。定錄君曰﹕昨東華集諸司命﹐及土地靈神典司之徒﹐檢課世問錄﹐見天下民人爲善者﹐五十分無一﹐而況於神仙乎。萬萬之中﹐不過一二矣。其中功成而落除者亦不少﹐吾將憂仙藉無復人也。兼運度已迫﹐災世益切﹐𨿽見東華上簿紫錄內格中﹐有上上眞錄者﹐五人已落﹐二人補地下仙官。無復進補者﹐上中眞也﹐二十八人一落七人﹐二人補下仙﹐五人復過人中﹐惟上一人補矣。上下眞者三百人一落二十六人﹐十一人補地下主者﹐十五人過民中。以此推之﹐仙曹空廢﹐實難其人。又有遊散職司者﹐皆怠墮不能效職﹐上眞者落爲下仙﹐下仙者落爲地下主者﹐俾其改悔勤修﹐乃復舊職。昔上元夫人位至元君﹐不勤帝局﹐虧替正事﹐降適過禮﹐朝宴失節﹐輕泄天寶﹐降授下眞﹐皆削眞皇之籙﹐退紫虛之任﹐則福至天堂﹐尙有退落。置於中元淸微遊散靈官﹐七百年中隨動進級﹐則禍至地獄﹐亦有進升。旣預仙選者﹐可不兢兢而保之。

依元陽玉曆﹐當於三代更料﹐有心積善建功﹐爲三界所舉﹐五帝所保﹐名在上天者﹐取十萬人以允其任。又當別舉一十二萬人﹐以充儲官。

前云元陽玉匱﹐此日元陽玉曆。玉匱則校定死魂善惡﹐玉曆則記功。劫運交會之期﹐有合預仙曹之職﹐當紀於玉曆之中者。三代﹐則必非上古三代﹐乃夏商周三代也。《莊子》亦云﹕三代已下﹐何其囂囂也。蓋囂囂則事務已多﹐更當料理。有心積善功之人﹐旣有是心﹐則何患三界之不保﹐五帝之不舉。然善非一日之積﹐功非一日之來。所以名在上天﹐豈非素已定於冥冥之中﹐以其時而舉之。若善惡不預定﹐則豈免分毫之失。別舉一十二萬以充儲官﹐蓋儲者貳也。仙曹空廢之後﹐官僚尙少﹐又求儲官以副之﹐何求之汲汲也。退之詩日﹕上界足官府。誠有謂而云。

如此之例﹐或以宿名玄圖。

方以類聚﹐物以羣分﹐料別眾人﹐考算功過﹐得無類聚羣分﹐以定其品位乎。所以應受度者﹐止二十四萬人。名在上天者﹐取十萬人﹐別舉者一十二萬人。如此之例﹐必先類聚其人數﹐然後羣分而別之。蓋有仙骨者﹐不取陰功﹐有陰功者﹐不在仙骨。宿名玄圖﹐此修大洞之法也。《三元玉檢經》云﹕明玄周於上館﹐理五符於胎尊﹐方可名載玄圖。如司馬正一先生﹐名在丹臺之類是也。

或以骨像合仙。

龍犀日角﹐聖人之表﹐河目龜文﹐公侯之相。骨像合仙者﹐豈無然乎。背如河魁﹐胸有偃骨﹐眼有四規﹐中有紫光﹐腹有白志﹐有紫炁腦錫舌﹐玄志鬢際﹐緣隨朱腸﹐方天員額﹐凡有此相﹐皆上仙也。《紫虛元君內傳》載景林眞人語華存曰﹕今見子之質﹐霄景爲煥﹐圓睛重照夙骨﹐腦色寶曜﹐五藏紫絡﹐心有明文﹐是以形棲神霞﹐神受靈津﹐此之骨像﹐比之急流中勇退者﹐異矣。

或以滅度因緣轉輪。

有罪日死﹐有福日滅度。未能圓成道果﹐其福未艾﹐且示以滅度之身﹐然後遷轉爲仙。昔鄭安仁生於禪黎世界﹐三日能言﹐便知宿命。年及十二﹐面有玉光﹐棄世離俗﹐遠遊山林﹐運應滅度﹐死於北戎之何﹐暴露死屍三十餘年。形骸不灰﹐以赤明三年﹐歲在丙午﹐方獲證果﹐受號丹靈老君是也。

或以篤好三寶﹐善功徹天。

生天生地﹐神鬼神帝﹐道也。道則誰歟﹐三寶是也。功蓋天下而不自已﹐化貸萬物而弗恃﹐豈三寶區區﹐求人之篤好哉。經言﹕篤好三寶之經文﹐而不篤好三寶之行業﹐彼爲彼﹔我爲我﹐何益於事。次云﹕善功徹天﹐蓋篤好三寶行業﹐方始徹天。殊不知三寶者﹐切身是也。《黃庭經》曰﹕眞人在己莫問鄰。此正古人不謾心處。所謂三寶者﹐食瞋癡是也。謹按《內祕眞藏經》曰﹕貴性寂滅﹐塵累無染﹐戒行不虧﹐名曰法寶。瞋性不起﹐不憤外塵﹐定無生轉﹐是名師寶。癡性無取﹐無惱無息﹐惠通無礙﹐是名道寶。此三寶者﹐非內非外﹐非聲非色﹐然篤好者豈徒然哉。若無貪瞋癡﹐則是三毒亡矣。三毒旣滅則三寶見前﹐善功昭著﹐信乎其徹天以成仙﹐故云迷則三界﹐悟是三淸是也。

或供養師寶﹐爲三官所稱。

有天上之師寶﹐有人世之師寶﹐合而論之﹐師者﹐本也。生成之德﹐須資於父母教導之恩﹐非師而莫成。古者上學之士﹐若逢賢師﹐名曰更生﹐不得賢師名曰亂經。凡學道者﹐非師不傳。老君之師太上道君﹐道君之師元始是也。𨿽先天聖人﹐必資於師﹐而況於人乎。供養者乃皈向其門也﹐服勤勞苦﹐無所不至﹐乃得三官所稱﹐錄其功動﹐謂其不忘本矣。古人禮樹以登仙﹐拜山而得道﹐則爲師寶者﹐豈無成就之功耶。

或修齋奉戒﹐功德積感。

夫淨心之謂齋﹐防患之謂戒。齋有二種不同﹐一則極道﹐二則濟度。極道者謂發心學道﹐從初至終﹐念念持齋不退。復有二門﹐一謂忘心﹐二謂滅心。忘心始終運意﹐行坐忘形﹐寂若死灰﹐同於枯木﹐滅相滅念﹐惟一而已。滅心者隨念隨忘﹐神行不系﹐歸心於寂﹐直至道場。濟度者回心至道﹐翹想玄眞﹐願降福惠﹐度及眾生﹐戒蝕其身﹐諸患不入﹐身心安穩﹐俱入道眞。積習久﹐可以感格五神。經云﹕積感則靈通也。《洞玄禁戒經》云﹕昔有道士二萬六千人﹐持齋奉戒﹐專心不退﹐依法修行。十二年中﹐地司保舉﹐奏名諸天。一百年中﹐白日升天。今在梵度天中﹐列爲眞人﹐功德積感﹐豈欺我哉。

或施散財寶﹐建立道堂。

財貨有餘﹐是謂道誇。財用不足﹐是以爲盜。二者俱失其中﹐是以仁人君子有餘則散施﹐不足則節用﹐安有道誇爲盜非也。建立道堂﹐乃廣立官殿﹐安置尊像﹐使人生皈向之心也。施有三焉。一者施法﹐二者施身﹐三者施財。《業報因緣經》曰﹕散施之法﹐一則內財不起﹐二則外賊不生﹐內外安靜﹐眾禍消除。所以法有命施﹐破彼慳心﹐聖力冥通﹐隨功受報。建立道堂者﹐如《妙法本相經》載﹕太玄紫虛眞人﹐本玄丘國王﹐名曰賓靈。遇天尊說《本相妙經》﹐天景大混之因﹐卽悟前生於南方閻浮地震旦國中任子智家生﹐以造招賢習仙天宮﹐三級三十六宮﹐七十二窗仙房一百二十間﹐養道三百六十人﹐寫經萬卷﹐恆以果食衣服供養之。具種種之物﹐悉以散施﹐朝夕不輟。功德所鍾﹐逮及今身。得登玄丘國王之位﹐自後更修升仙之道﹐得爲紫虛眞人。由是言之﹐散施於道家者﹐理固如是﹐苟施於貧窮者﹐功又當如何。

或救卹窮乏﹐載度天人。

貧富不齊﹐物之情也。貧富相救﹐理之常也。一鄕之中﹐必有一鄕之富者﹐貧者賴以相救。苟富者慳吝不仁﹐則天之使是富者耶﹐烏所用焉。此近世撞江載雨谷化可以鑑矣。經云﹕救卹窮乏﹐載度天人。凡爲人者﹐皆天之所子﹐不幸而窮乏﹐得人而救卹之恩﹐執大焉。《太上眞科令》云﹕濟卹十人以生﹐咸合所願﹐便得保度家江﹐惠及十年已上﹐家口並得仙壽。載度﹐言其德重﹐窮乏之人賴之以活﹐如地之載物﹐如船之度人。昔許映學道赤山中﹐道未成時﹐三官都禁左郎遣典柄侯周舫﹑主非使者嚴白虎來於赤山中﹐執映以去﹐且詁其罪狀。賴神人馳啟司命﹐司命卽遣中侯李遵握火鈴而來呵攝之﹐於是魴及白虎乃走散。李遵未來之時﹐映恐怖失膽﹐亦气喪矣。亦賴龔初節﹑李開林助爲答對﹐亦幾而敗也。魴詰之亦有實﹐映答對亦審矣。三官出丹簡﹑罪簡﹑罪簿各一通﹐問映云﹕夫欲學道慕生﹐上隸眞人﹐玄心柄邈﹑恭誠高靈者﹐當得世功相及﹐禍惡不構﹐陰德流根﹐七心上逮﹐乃可步眞素仙﹑度命淸府矣。云何父手殺謝弓﹐且亂逆三光。又許朝斬李杞之頭﹐以代蔡秩之級﹐又斬射藩慕等﹐支解鈴下曹表﹐符水沈湯云之屍﹐火燒徐昂之骸﹐絞殺桓整﹐剖割振嗆﹐酷虐暴刑濫四十有三﹐張皇訟冤﹐事在天帝﹐禍戾山積﹐善功無一。又汝本屬事帛家之道﹐血食生民﹐速愆宿債﹐列在三官﹐而越行脫綱﹐奉隸眞气﹐父子一家﹐各事師主﹐同生乖戾﹐不共祭酒﹐罪咎之大﹐陰考方加。有此積罪﹐亦無仙者﹐豈可得欺太上之曹﹐使名列不死之紫錄耶。汝其無對﹐有司必執也。映答曰﹕天道無親﹐惟善是與。天地無心﹐隨德乃矜。是以版泉流血﹐無違龍髯之舉﹐三苗丹野﹐涿鹿絳學﹐豈妨大聖靈化﹐高通上達耶。吾十世父許子阿﹐積仁著德﹐陰及鳥獸﹐遇凶荒之年﹐人民饑饉﹐加之疾癘﹐百遺一口。阿家財極其眾庶﹐親營藥方﹐動勞外合﹐臨人之喪﹐如失其親﹐救人之患﹐如己之患﹐如己之疾。已死之命﹐懸於阿手﹐垂窮之年﹐撫之如子。度脫凶年﹐賴阿而全者四百八人。仁德墜沒﹐當鍾我等﹐以功書上帝﹐刊名靈簡﹐生而好仙﹐應度世者五人﹐登升者三人﹐錄名太上束簡靑宮﹐豈是爾輩所可豫乎。觀許映之宿世﹐善惡各十五矣﹐竟以子阿之積仁著德﹐解三官之追攝﹐幾不免虎口矣。自後度名東宮﹐其善足以勝惡。嗚呼。一善在身﹐可除百惡﹐眞不虛矣。

或爲三師﹐建功充足﹐天官有名。

受經籍之師曰度師﹐度師之師曰籍師﹐籍師之師曰經師﹐乃三師也。此歷世之大宗師﹐定後人之父母。若人紹隆正教﹐廣建福田﹐化度羣生﹐繼承香火﹐能羹墻而不忘﹐誠謂之建功也。𨿽然三師已經其遠﹐乃德澤繩繩而不絕﹐寔自後人爲之。太極大虛眞人問高上老子曰﹕昔奉聖教﹐令勸男女動修功德﹐不審何名功德。高上老子曰﹕以力勤行謂之功﹐功及於物謂之德。功若充足﹐天官紀名﹐此必然也。昔謝衝寂乃華嶽道士也。無所因功﹐惟事焚香﹐每日三百鑪﹐逐日不輟。以粱開平元年三月二日朝﹐有二靑童下迎而去﹐此其功充足之證也。古者三師不過經﹑籍﹑度三師。《玉錄經》存三師之法甚明﹐前輩以爲定式。自後巢時賓加爲五師﹐是謂分上安分也。《定制集》中有玄中法師﹐又有監齋法師﹐卽不知二者卽一矣。所謂二五爲十﹐不知五五乃十也。

考算簿錄﹐三官相應﹐皆逆注種民﹐上下有別﹐毫分無遺。

三元有三官﹐分爲九官﹐總二十七府﹑百二十曹。左陽生官﹐右陰死官。左府靑簿﹐書有功者﹐右府黑簿﹐書有罪者。若罪中涉福﹐福中涉罪﹐不專於一曹也。所以轄實其事。有三年之考﹐有九年之考﹐二十四年考。三官相應者﹐其功罪與三府一同﹐前後不差﹐方行奏列。至於逆注種民﹐切緣開皇之後﹐至於甲申﹐官僚不充﹐又別舉一十二萬人以爲儲官。則種民之數﹐其額未敷。𨿽有善未足者﹐亦令入種民之數﹐謂之逆注。《八素眞經》曰﹕服日月之法﹐得其道者﹐皆靑官逆注於未生之前﹐乃知大道獎進之門﹐嘉善而矜。不能善之熟者﹐在所獎進﹐善之不熟者﹐猶所矜憐也。

又九幽之府﹐被東華靑宮九龍符命﹐使拔九幽玉匱男女死魂﹐宿名有善功德滿足﹐應受開度者﹐取三十二萬人﹐以充甲申驅除之後﹐開大有之民。

北都羅酆爲天官所治﹐泉曲河源爲水官所治﹐九幽地獄卽地官所治。若九幽乃罪之大者﹐宜乎無應受開度之人。緣甲申之劫﹐當行驅除﹐人之死者﹐靡有孑遺。於是東華靑官又有九龍符命﹐下辟九幽之獄﹐揀擇功德之魂。東華靑宮﹐按《黃炁陽精經》云﹕乃扶桑洞陽也。得入此宮﹐結爲飛仙。《太霄瑯書》云﹕凡有四極明科之身﹐四司五帝列兆之名﹐上言靑宮。乃知東華者﹐主領生籍也。大有之民﹐號曰更生。故《紫文上經》云﹕涉乎三災而不傷。又曰﹕必觀更生於太平。然則太平卽大有無疑也。

當此之時﹐生死交會﹐善惡分判﹐得過者眞爲樂哉。

樂莫大於長生﹐知生爲可樂而不能修。憂莫大於一死﹐知死爲可憂而不能避。非生之遠人﹐人自遠也。善人天地之紀﹐惡人天地之賊﹐善者卽修生之本也。舜始乎匹夫﹐捨己從人以爲善﹐眞積力久﹐王於天下﹐後至登仙﹐位爲太極眞人﹐則知爲善可樂。正當生死交會﹐善惡分判之時﹐若無善功以爲憑籍﹐未免糜漬其

軀﹐流離苦海。總眞王君曰﹕往返三塗中﹐良由自苦辛。可不爲大哀耶。

然三官相切﹐文墨紛紜﹐龍門受會﹐鳥母督仙﹐萬聖顯駕﹐晝夜無間﹐功過平等﹐使生死無偏。此之昏鬧﹐亦臣之憂矣。大期旣切﹐觸事闕替﹐恆恐一旦﹐受罹公門。

有天下者爲天下憂﹐有一身者爲一身憂。天下之與身﹐所憂𨿽不同﹐其於憂則一也。飛天神人總禦生死﹐所憂猶大於天下。當甲申之期﹐有功者舉之﹐有惡者罰之。又有萬聖顯駕於太空之中﹐使功過平等﹐宜乎無憂﹐而云此之昏鬧﹐亦臣之憂矣。其所憂者﹐恐善善者未彰﹐惡惡者不顯﹐有虧公道﹐故曰昏鬧。恆恐一旦受罹公門。且三官相切﹐文墨紛紜者﹐言簿書之多也。龍門受會﹐鳥母督仙﹐言洪災也。《淮南子》曰﹕龍門未辟﹐呂梁未鑿﹐河出孟門之上﹐大溢逆流﹐無有丘陵高阜﹐滅之名曰洪水。按《水經》龍門在河東猗氏縣﹐卽《書》云導河積石至於龍門是也。然龍門寔天下河源所會之地﹐甲申乃洪災之期﹐先於此處會四海之水﹐定以劫期之日﹐然後洪流彌天﹐無有高下。當是時﹐善人種民得免洪災者﹐卽有鳥母之神﹐以鳳車迎學位之子﹐上昆侖之墟。鳥母乃水之侯神也。故《五老禳大劫經》云﹕九河受對﹐洪災激川﹐水母徘徊﹐鳥馬合羣。太眞夫人﹐亦云八炁蒸於山澤﹐流沙壅於源口。於是四海俱會﹐羣龍鼓舞﹐爾乃須甲申之年﹐將飛陰洪水倒流矣。觸事闕替﹐如《七十四方經》觸事未關﹐運有良由﹐然當行之。事觸處皆是而未暇料理﹐惟憂洪災之劫也。

伏聞天尊﹐造大慈之化﹐垂憐蒼生﹐開九天之奧﹐以濟兆民。明科有禁戒﹐非賤臣所可累聞。然大數有期﹐甲申垂終﹐運度促急﹐大法宜行。

《玉淸經》修行四法﹐以慈爲先。《玉淸隱書》師迹有九﹐以大慈爲第一。吾有三寶﹐一曰慈。則知慈者非獨聖人有之﹐眾人皆有之。惟聖人先得我心之正﹐擴而充之﹐所以周徧﹐咸無一物﹐不賴其澤。今甲申垂終﹐正大法宜行之日﹐若捨其慈且廣﹐又安得人人而濟之。明科有禁戒者﹐言明眞之科限期有六﹐第一四萬劫一傳﹐第二四萬年﹐第三四千歲﹐第四四百齡﹐第五四十載﹐第六正四周﹐周劫限竟﹐得傳一人。運促時急﹐大慈廣救﹐遇賢便傳﹐不俱定數也。使有心者得於考算之中﹐聞於法音﹐開示於視聽﹐勸化於未悟者也。緣玆上陳﹐懼觸天顏﹐願見哀湣﹐賜所未聞。

前輩曾說﹕有心得道﹐不若無心而得道。此兩句多端解說﹐終不明白。愚之所見﹐安有無心而得道耶。若謂無心﹐何異木石。學道之人﹐但辦受道之心﹐得焉失焉﹐付之自爾。所謂無心者﹐無此心也。才有得失系於其心﹐則心不專。心苟不專﹐𨿽百工居肆﹐𨿽則其成﹐其於道也﹐不亦遠乎。今經旨謂有心之人﹐近於修善﹐未睹法門﹐𨿽以造入。𨿽有耳目聞見﹐皆非眞實﹐行之而不著﹐習以而不察。若非開示於視聽﹐勸化令悟入﹐則終身由之﹐不知者眾矣。所以飛天神王不懼觸天之罪期﹐於考算之間﹐俾有心者得免洪災之運﹐則其用心不亦廣矣。

於是天尊撫幾高抗﹐凝神遐想﹐仰誦洞章﹐嘯詠琳瑯。良久﹐忽然嘆曰﹕上範虛漠﹐理微太幽﹐道達重玄﹐气冠神霄﹐至極難言﹐妙亦難超。

飛天神王懇請《生神玉章》﹐天尊未許之前﹐先乃嘆息﹐言道法高妙﹐不可卒焉而得﹐於是撫幾高抗。撫幾則有接下之容﹐高抗乃疑獨不可致窮之狀。凝神遐想﹐仰誦洞章﹐嘯詠琳瑯。此一節全賴上淸變化《七十四方經》。長生司命君請問《七十四方經》﹐先自陳曰﹕觸事未關﹐運有良由﹐遭遇天尊﹐乃一生之幸﹐莫知所陳﹐願垂哀湣﹐賜以成眞。於是元始天尊撫幾高抗﹐嘯詠太空﹐良久而有接下之容。中問詞旨稍異﹐理則大同。凝神則疵癘不作﹐遐想則遊心初德之和。洞章乃大洞之章。嘯詠琳瑯﹐言其聲之震激。而請之良久﹐欺曰上範虛漠﹐理微太幽﹐道達重玄﹐气冠神霄。蓋指《生神經》也。然生神之章﹐乃三洞飛玄之炁結成靈文﹐其模範虛曠義理幽遠﹐其道實冠於重玄﹐其气肇自於神霄。𨿽因劫運垂終﹐當宣下世﹐開示於視聽﹐勸化於未悟。然此經旨至極至妙﹐非小仙下格之士得之﹐故曰至極難言﹐妙亦難超。此兩句嘆前文也。神霄乃九天之一天也。此見近世神霄儀﹐與賓仙傳九霄不同﹐識者當自知之。

子旣司帝位﹐受任神王﹐飛天翼於瓊闕﹐四宰輔於明輪﹐遐眄極覽﹐領綜無窮﹐雍和萬化﹐撫料蒼生。

子旣司帝位。此元始天尊指神王而言也。前段經文﹐神王自云賤臣幸會﹐仰侍靈軒。今云司帝位﹐無乃進之躐等乎。自太平下教之後﹐事務繁於三代之前﹐所以稱爲後聖帝君﹐非一事也。大廈非一木之支﹐天下非一人之治﹐而況三界生死事務之冗乎。蓋飛天神王﹐其位則神王﹐職則帝也。故經云﹕總禦生死﹐括天仙領其﹐賞監七覺﹐遠覽遐方。以此而觀﹐以其不測稱爲神王﹐總禦生死稱之爲帝﹐神之與帝﹐其實一也。飛天翼於瓊闕﹐四宰輔於明輪。言飛一天神王常遊行三界﹐統領鬼神﹐舉功一遷善﹐推其德業﹐寔與後聖齊同﹐所以翼贊於瓊闕。又按《三十九章注訣》云﹕瓊闕在太微之館﹐乃天帝玉字也。諸天日月爲眞精﹐諸洞日月爲伏根﹐人間日月爲明輪﹐食明輪者爲仙人。今神王不獨功齊後聖﹐又輔成於學仙之士﹐故云四宰輔於明輪。至於雍和萬化﹐撫料蒼生﹐遐眄極覽。則知飛天神王領綜事務﹐又非一端也。

今大運啟期﹐三五告辰﹐百六應機﹐陽九激揚﹐洪泉鼓波﹐萬災厲天﹐四官選舉﹐以充種民﹐三代昏亂﹐善惡宜分﹐子當勞心兆庶﹐疲於三官﹐興廢之際﹐事須開能。今以相委﹐其勉之焉。

前云大運將期﹐數終甲申。今日大運啟期﹐三五告晨。大運啟期﹐或者指堯時乃甲申垂終之際﹐有洪水之患也。三五告辰﹐或云卽三皇五帝也。此乃相傳之言﹐經所不載。又《紫文上經》云﹕承唐之年﹐積數有四十六﹐丁亥之末﹐前後中間之際﹐午獸之二十﹐國祚再竭﹐東西稱霸以扶主﹐有縱橫九一之名。又且陽鏡圓眸之子﹐及建號興泰光延﹐或有昌元之後﹐有甲申之歲﹐其言近於庚辭﹐難可竅實。或又以三五爲陰陽運炁之交﹐終無一定之議。若以《鳳臺曲素上經》言之云﹕大劫有終運﹟1﹐運交二像傾﹐龍門斷天河涸﹟2﹐三五反相徵。以爲陰陽之說﹐則似近之矣。百六卽洪災之運也。所謂百六應機﹐陽九激陽﹐洪泉鼓波﹐萬災厲天。旣云百六爲洪災﹐下云洪泉鼓波﹐中間又云陽九激揚﹐何也。太眞王夫人云﹕陽九者大旱﹐海湧而陸焦。百六海竭而陵問自塡。旣爲洪災﹐蓋必先聚水於九河之口﹐會以時日﹐然後洋溢﹐故使海竭焉。則陽九海湧又可見也。或云﹕海竭必用陽炁以激之﹐故云陽九激揚。四官者﹐男則童初﹑蕭閒﹐女則易遷﹑含眞。此四宮系桐相山華陽所管。子當勞心兆庶﹐疲於三官﹐正如《慵城仙傳》云﹕三天煌於省察﹐司陰疲於饉按矣。興廢則是大運啟期﹐甲申垂終也。正當效力﹐使善惡平分﹐今以有委﹐其勉之焉。

寶書妙重﹐九天靈音﹐施於上聖﹐非鬼神所聞。明眞有格﹐四萬劫一傳。今冒禁相付﹐子祕之矣﹐愼勿輕傳。

九天生神﹐昔元始高上玉帝稟承自然之章﹐學者得其篇目﹐立登眞皇﹐元妙深重﹐如九天之高﹐卽妙而難超之義也。神章乃飛玄之炁﹐三會成音﹐故云靈音明眞之格﹐已見前解。元始天尊授之於飛天神王﹐豈師弟子不得其人耶。尙云冒禁相付﹐受授之問﹐可不謹歟。

登命九天司馬侍仙玉郎﹐開紫陽玉岌云錦之囊﹐出《九天生神玉章》。四輔列位﹐五老監眞﹐太一命辰﹐玉帝唱盟﹐一依俯仰明眞具典﹐南向長跪﹐以付飛天無極神王。法事旣畢﹐諸天復位。

司馬之名見於經中屢矣。又云侍仙玉郎﹐叉典經之官也。《隱訣》云玉淸﹑上淸﹑太極﹑太淸九官﹐並有官僚洞玄靈寶自然九天生神玉章經解卷中公卿大夫侯伯﹐此必玉淸宮官僚也。紫陽玉笈﹐云錦之囊。又有郁林之笈﹑云錦之囊。紫陽乃藏經之所﹐云錦乃盛經之囊也。昔太微大帝授太極四官眞人《神光玄變經》﹐一轉以云錦之囊。中黃太一上帝授與南極長生司命君《九赤斑符》一十二卷﹐亦封以云錦之囊。四輔列位﹐五老監眞﹐太一命辰﹐玉帝唱盟。蓋列位則定其上下﹐監眞則總其人數﹐命辰則擇以日辰﹐唱盟則執誓三界。《五帝內眞經》云﹕非盟而不告﹐授受不關而失眞彼此﹐死生之責﹐宜依文而奉焉。若以一身論之﹐四輔卽兩手足之神也。五老﹐一白元﹐二無英﹐三桃君﹐四司命﹐五太一﹐爲五老也。太一卽胞胎之神﹐玉帝卽泥丸中神也。《黃庭經》云﹕天中之嶽精謹修﹐靈宅旣淸玉帝遊是矣。若以元始天尊所臨之地﹐則左輔右弼﹐前疑後丞爲四輔也。以玉淸昊極元老﹑虛皇靈光始老﹑玄華寶天眞老﹑露眇太靈祖老﹑娑郁洪京仙老爲五老。

太一卽中黃太一﹐玉帝則高上玉帝。一依俯仰﹐乃傳經之威儀也。三元官中俯仰之格﹐總二千四百條﹐自龍漢之後﹐淪於混沌﹐其文改移不全。至赤明元年﹐上聖校集﹐止有二百四十條。南向長跪﹐乃《三元品戒》中法也。南爲左官生方也。傳道於弟子﹐向生之說也。西城眞人云﹕學道者不可倉卒﹐期求仙者不可卒爾。至觀《生神經》受授之間﹐有許多節次﹐則知黃帝周行一紀﹐歷八十餘師﹐受三千餘說﹐未見玄門﹐誠有以也。

天尊重告飛天神王﹕此九天之章﹐乃三洞飛玄之炁﹐三會成音﹐結成眞文﹐混合百神﹐隱韻內名。故太一試觀﹐攝生十方﹐領會洞虛﹐啟誓丹靑。

天尊重告飛天神王﹐此九天之章﹐乃三洞飛玄之炁﹐三會成音﹐結成眞文﹐混合百神﹐隱韻內名。指此經之尊祕也﹐已具前解。所以尊祕者﹐故常委太一之神﹐試觀於人間﹐其試若過﹐又須啟誓﹐方行傳受。試觀之事﹐謹按《要妙立成訣》云﹕昔受神經﹐人有試吾者﹐無故以杖槌吾手而血出﹐吾猶傾心向之﹐情不它念﹐是試之過也。經法有試投之約﹐未受之前﹐無故舉火燒其衣﹐衣盡而不言﹐𨿽爾﹐姦醜之气﹐不形於外﹐非惡之言﹐不發於口﹐方爲過也。經本多作戒字﹐其理不明。《金玄羽章經》載傳授之法﹐皆五老授圖﹐太一試觀﹐故能攝生十方﹐領會洞天。又《玉淸隱書》云﹕帝君領括眾天﹐試觀十方﹐則知試字誤爲戒字審矣。《金玄羽章》乃云﹕攝生十方﹐領會洞虛﹐何邪。蓋六洞之中﹐以洞虛爲西。然元始天尊令太一攝生十方﹐攝生炁又兼死籍而言﹐故云領會洞虛。如飛天神王總禦生死是也。啟誓丹靑﹐歃血爲丹﹐繒帛爲靑﹐皆以執信效誠也。如《太極靑精乾石﹫飯上仙靈方》﹐太極眞人昔受之於太素三元君﹐尙云啟誓金靑。況《生神

玉章》﹐乃元始禁書乎。

自無億劫因綠﹐宿名帝圖﹐不得參見。得眄篇目﹐九祖同仙。當采擇其人應爲仙者﹐七百年中﹐淸齋千日﹐賫金繒﹐誓心依盟以傳。愼之則享祚﹐漏之則禍臻。享祚則福延九祖﹐德重山海。招禍則考流億劫﹐痛於毒湯﹐風刀相刑﹐可不愼之焉。

因緣之報﹐如種植之功﹐耕而鹵莽﹐其報亦鹵莽﹐種而滅裂﹐其報亦滅裂。億劫因緣﹐非一日之積也﹐故修行之士﹐非一生便成。如許眞君上升之時﹐帝詔云﹕子自多劫之前﹐勤修至道﹐萬法千門﹐罔不師歷。然則名載帝圖者﹐豈不有然哉。得眄篇目﹐九祖同仙。修行之人﹐須有宿緣﹐方可得眄其篇目。如《五帝內眞經》云﹕得道之人自無仙骨﹐玉名刻書﹐來生不得眄其篇目。有得其文﹐便爲五嶽之宗師。此云得眄篇目﹐九祖同仙﹐與彼何異。但大洞之法﹐先解冥結﹐故稱九祖﹐與《五帝內眞經》稍異矣。又有《大洞經玉訣》云﹕解七祖百結﹐隨風離根﹐配合遷基﹐達變入玄﹐修行之功﹐孰大於此。由是言之﹐《大洞眞經》與《生神章》﹐豈不殊途而同歸。然學道之士﹐功未及身﹐必先鬼錄盡除﹐如有傳受﹐當擇其人有仙骨者﹐方可付焉。七百年中﹐淸齋千日。此言傳經之限也。如元始天王授南極長生司命君《七十四方經》云﹕子更齋七百年﹐當受子三經。元始丈人受洪崖先生《內眞經文》﹐以九千年一開。則知七九者﹐取陽數也。齋金繒誓心依盟以傳。按《三元品戒》云﹕施財以對心﹐推心以對財。其功等爾。古人求心﹐末世求財﹐古人非心不傳﹐末世非財不度。金繒誓心者。金取其堅剛﹐繒以代割發。本經首尾丁寧戒約﹐初云竊之者風刀萬劫﹐魂死無生。次云閉心奉行﹐愼勿輕泄﹐風刀考身。此云愼之則享祚﹐漏之則

禍臻﹐以至風刀相刑﹐可不愼之焉也。

洞玄靈寶自然九天生神玉章經解卷中竟

﹟1終運﹕原誤作「終終」﹐據董思靖注本改。

﹟2「个」字系衍文。

洞玄靈寶自然九天生神玉章經解卷下

綿州沖虛觀道士王希巢隱賢解

郁單無量天生神章第一

本章九天與《胎精中記》九天不同。自郁單無量天至第七號波黎答和天﹑第八號梵摩迦夷天﹑第九梵寶天﹐以本章九天加上三天﹐爲十二天帝﹐爲受炁之祖。正月生受洞元化應聲天之炁﹐二月受波羅尼密不驕樂天之气﹐三月受寂然兜術天之炁﹐四月受梵監須延天之炁﹐五月受上上禪善無量壽天之炁﹐六月受郁單無量天之炁﹐七月受靈化梵輔天之炁﹐八月受高虛淸明天之炁﹐九月受無想無結無愛天之熙炁﹐十月受波黎答愁天之炁﹐十一月受梵摩迦夷天之炁﹐十二月受梵寶天之炁。又參之以《神變經》九天﹐與上九天之號全不相類。若論人之受气﹐必本於九天。如受生一月﹐受郁單無量天之炁﹐此爲定說﹐若以十二月推之﹐想別有議論﹐今更不取。

帝眞胞命元元一黃演之气

太虛聚而有炁﹐炁聚則爲精﹐炁聚精結﹐包之於土﹐兆生之理啟矣。經云﹕男女媾精﹐包胎始榮。陰包於陽則爲男﹐陽包於陰則爲女。乘其宿命﹐然後生人﹐故云包命。元始九章﹐各有帝眞命元四字。帝眞乃黃庭元王﹐在命門之下﹐主生育之炁﹐故本章云帝眞始明精是也。以其宰制不形謂之帝﹐以其太一不耦謂之眞﹐九天列正﹐皆後帝眞之命﹐故九章必有帝眞二字﹐則一定而不易。賦之於天﹐如金之在冶﹐如泥之在埏。成器之後﹐方則不可爲圓﹐曲則不可爲直﹐鳧之脛短﹐鶴之脛長﹐纖毫不可損益也。元者﹐炁之始生之祖﹐其功深﹐其巧妙﹐萬物無不始之。大哉乾元﹐萬物資始﹐至哉坤元﹐萬物資生。當其元气初包﹐狀如垂囊﹐附脾作種。脾爲眞土﹐物所憑生﹐中黃太一﹐爲人己命﹐故云元一黃演之炁。演者﹐如元綱流演之演﹐凡有生者﹐豈外此耶。

混合空洞气﹐飛爽浮幽寥。延康無期劫﹐眇眇離本條。苦魂沈九夜﹐乘晨希陽翹。

男女媾精﹐包胎始榮。有形者生於無形﹐無形者空洞之炁是也。天一生水﹐與土同包於己。己乃正陽﹐正陽自己懷壬。男左旋十月而生於寅﹐女右旋十月而生於申。申爲三陰﹐寅爲三陽。當其三陰三陽未分之時﹐包之於己﹐乃混合之時也。水土演而成用﹐故爲黃演。寔太淸眞土也。气之未包﹐散漫於無何有之鄕﹐人未受生﹐其魂爽浮游於幽寥之地。幽取其冥昧﹐寥取其遙遠。《老君勸身經》云﹕法輪動幽寥﹐勤行徑往陸。拾生之人﹐往往自延康之劫至於今日﹐經幾多時節﹐如無目之人﹐背冥山而南行﹐日近日疏﹐無復生源﹐所謂離本條也。未免隨逐苦魂﹐沈於九夜﹐不睹光明﹐坐而侍旦﹐爭欲翹望太陽之神光。此六句言人。不得受生﹐沈迷轉徒﹐又無見聞覺知﹐須經百千劫之多﹐其形化其心與之﹐然蓋昧者不知也。

大有通玄戶﹐郁單降神霄。黃雲凝靈府﹐陰陽炁象交。胞元結長命﹐惡根應化消。

大有在玉京之北﹐屬土。北乃水位﹐則知水土乃生成之本也。在人言之﹐爲泥九﹐居上﹐屬陽包﹐在下﹐爲玄戶﹐乃始生胞腸之通路也。按《紫文上經》乃玄門也。此乃誦經一過﹐包原宣通故也。郁單之界﹐本月之上館。故《陽精經》云﹕回陽精於浮黎﹐探黃炁於郁單。今郁單之炁降自陰陽﹐陰陽之炁本乎日月﹐晨霄卽日月之域也。黃雲卽黃炁也。靈府乃胃管。乾坤交娠於亥﹐一陽始生於西北。壬爲陽水﹐合丁之陰火﹐便見陰陽象之交也。方其壬之兆懷命門便是﹐故曰包元結長命也。旣曰長命﹐自此有生﹐六漸安得惡根爲之累邪。《大洞經》曰﹕胞囊玉淸﹐胎結開明﹐七祖返胎﹐我命長生是也。此六句方始得生﹐必資於炁胞﹐旣結計勾成生之漸矣。

桃康合精延﹐二帝秀玉標。灌漑胞命門﹐精練神不雕。

桃康乃命門之神﹐字合精延﹐守人臍下。又云爲大洞之尊神﹐回風混合﹐共成帝一之尊。或云桃康卽太一之神也。二帝指靈帝﹑尊帝。《隱書》云﹕靈帝無太一則玄虛不回炁﹐尊帝無太一則三一不居﹐故太一之神並五神以爲用﹐合於二帝。秀玉標﹐言潔白也。《洞經》云﹕森瓊林之﹟柯﹐於命門意同而學異也。包根初具﹐卽生命門﹐故命門又謂之包根。此一身生生之理﹐從此發源﹐十二時中太一之神﹐運一生炁﹐灌漑精煉﹐不令雕枯。《黃庭》云﹕漑養靈根不復枯﹐閉塞命門寶玉都是也。

九天命靈章﹐生神神自超。元君遏死戶﹐司馬誦洞謠。一唱萬眞和﹐九徧諸天朝。稽首恭劫年﹐慶此榮舊苗。

此八句古義﹐指爲飛天神王贊也﹐但不知果否。緣經文不載﹐未可爲定﹐若是飛天神王之贊﹐卽當別作一章﹐如後載太極眞人誦二首是也。旣是飛天神王之贊﹐則音律不應如出一手﹐文理貫穿﹐疑非二章爲一章也。識者當自得之。自精練不雕之後﹐卽有生生之理﹐於是九天卽下命靈章﹐將以混合百神﹐故云九決命靈章﹐生神神自超。神旣生﹐卽非胞胎所生之神﹐乃自然之章。我能修生﹐則與神冥合﹐不能修生﹐彼我各異。所謂神者﹐陰陽不測是也。豈隨人之生死耶。神自超者﹐則生死不能拘也。一身之中有三十九處生門﹐三十九處死戶﹐人旣待生﹐恐死戶復開﹐故命元君遏之﹐不使死戶開﹐故炁侵也。《黃庭》曰﹕須得正眞乃顧眄﹐至忌死炁諸穢賤是也。司命卽長生司馬也。經云﹕九天誦之以生人。若人當生﹐必歌謠此章﹐使之結炁生形也。司馬唱之﹐萬眞和之﹐蓋天道貴生﹐聞洞謠者﹐必來和之。及其九徧﹐炁足神備﹐諸天下臨﹐喜慶難言﹐稽首作禮﹐寔萬載之遇也。蓋其魂爽。自延康以來﹐歲月隔絕﹐不得受生﹐今旣受生﹐如世間稻穀﹐本有生意﹐無緣入土﹐莖苗茁然﹐爲農者見之﹐豈不喜耶。所以稽首恭劫年﹐慶此榮舊苗也。故默希子云﹕學道全眞在此生﹐迷人待死更求生﹐今生不可無生理﹐縱得生時何處生。誦此詩者﹐可以爲生神鼓吹也。

上上禪善無量壽天生神章第二

帝眞胎命元洞冥紫戶之炁

無量結紫戶﹐炁尊天中王。開度飛玄爽﹐凝化輪空洞。故根離昔愛﹐緣本思舊宗。幽夜淪遐劫﹐對盡大運通。

陽淸而成﹐陰濁以結。無量壽天之炁﹐𨿽本於天﹐而二過響地﹐本乎陰也﹐故稱結紫戶。凡人兩眉間高一寸﹐卻入骨三分﹐右爲紫戶。舊疏云﹕气尊天中王﹐以無量壽天帝爲天中之王也。然九天皆帝﹐於此獨稱爲王﹐未爲確論。又爲炁之尊﹐兩。字殊無義理﹐蓋一月爲胞﹐二月爲胎﹐胎者形兆胚也﹐猶未感成之器﹐一身之生理﹐自本自根﹐從玆肇焉。故謂之胎命元﹐𨿽九章皆有命字﹐與此命字不同。然腎與命門合而爲一﹐腎於五藏﹐所以猶稱爲耦者﹐蓋兼陰陽生死門戶也。命門又號气海﹐言气尊者指此也。其气升結於紫戶而不知其气之來﹐本於命門。此气乃一身之王也。五藏六腑﹑百關百脈﹑金津玉液﹑日月光華﹐皆本乎腎﹐故《黃庭》云﹕主諸六腑九液源是也。《莊子》云﹕眞人之息以踵。論者多以腳爲踵﹐若息於踵乃可﹐所謂踵者命門也。其气息於命門﹐如子在胎﹐不飲不食﹐綿綿長存﹐所謂胎息也。气本生於腎﹐若息於它處﹐必無是理。气之在腎﹐如國之有君﹐洞冥紫戶之熙在九天之中﹐譬气之在腎﹐首之如天中王也。當其在空洞之中﹐輪轉化端﹐周行不殆﹐生者自生﹐化者自化。如有飛爽﹐欲求生也﹐𨿽是脫去故根﹐離往日之愛﹐故根則死炁是也。人多以愛耽著﹐生死循環無窮﹐若不先去愛著﹐則見境未忘﹐悞入諸趣苗而爲結者多矣。此誦之二過﹐胎結解根是也。旣云離昔愛﹐又云緣本思舊宗﹐蓋人之生死﹐非止朝夕﹐今思曩日生死﹐皆從愛入﹐故不得其本則道也。今若從道受生﹐與本宗並而爲一﹐存形窮生﹐立德明道﹐與日月參光﹐與天地爲常。人皆盡死而我獨存﹐方爲究竟之地。切緣昔愛﹐遂淪於幽夜之間﹐劫期屢易﹐不得托生﹐因受苦﹐一一償報。今對辧方盡﹐適當大運啟期之時﹐元始天尊開大有之民﹐使有心者得於考算之中﹐聞於法音﹐豈不幸歟。

帝眞始明精﹐號曰自元陽。嬰兒史伯華﹐結胎守黃房。斬根斷死戶﹐熙頤養嬰童。

上一赤子﹐中一元皇﹐下一元王﹐此三一神也。元王﹐命門神也。名始明精﹐字元陽﹐一名嬰兒胎﹐一名伯史原。此三句皆神名字也。按《仙經內注篇》云﹕卽下元官太一神也。《太素玉錄》云﹕太一者﹐胞胎之精﹐變化之主﹐故能結胎成形於黃庭之中。黃房卽黃庭也。人之爲人﹐難生而易死﹐旣得受生﹐其气微弱﹐陰邪常勝。《度人經》云﹕北都泉曲府中﹐有萬鬼羣﹐但欲遏人算﹐斷絕人命門。蓋陰鬼常欲人死﹐在冥冥中以求祭杞﹐人才死後﹐魂遊太空之中﹐求祭祀者﹐寔屍鬼矣。其鬼乃肖人之形狀﹐語言﹐非魂也。所以鬼道貴終﹐若非主神﹐則不能斬其死根門戶也。旣能斷絕之﹐必須頤泰成其生育﹐故云熙頤養嬰童。熙云和也。嬰兒下丹田﹐神也。《黃庭》云﹕逸域熙眞養華榮是也。

禪善導靈炁﹐玄哺飛天芳。華景秀玉質﹐精煉自成容。務玄育尙生﹐羅列備明堂。

旣得其養﹐無物不長﹐養之字非以物爲養﹐以气養也。故上云養嬰童﹐下云禪善導靈气﹐玄哺飛天芳﹐此養之物也。人旣成胎﹐陽能生﹐陰能養﹐此第二章

上上禪善天帝導以靈气﹐哺以天芳﹐乃太和之气也。故《黃庭》云﹕渴自有漿饑得飽﹐卽此義也。華景乃日月之光華也。故《金明七眞經》曰﹕若能究華景金光﹐玉秀流暉者﹐則與太冥同往於太無之中。詳此乃探日月法也。按《上淸金闕靈書》服日華以散解死結﹐保凝泥丸﹐則知華景者﹐不止服之以養胎﹐又能解死戶之結也。九天至眞以爲服日月之法也。行之旣久﹐則體生日澤﹐面而玉光﹐故雲華景秀玉質﹐精煉自成容。務玄欲尙生。胎中有二神。一曰白气君﹐名務玄子﹐字育尙生﹐次日玄歸子﹐字盛冒。此二神共守五藏之上﹐胎命方具﹐其神卽生。明堂有二說﹐二月成胎﹐體未完備﹐安得羅列於明堂之間也。前輩多以九宮爲明堂﹐且九宮處分﹐胎始結形﹐分目未具﹐非分之明堂也。今之明堂﹐乃肺之明堂也。有命門﹐然後心生﹐心主血﹐法丁之生丙。有心然後生肺﹐肺主气﹐法辛之生庚。故心腎以分陰陽﹐相克則生肺也。乃知洞冥紫戶之炁﹐才成胎形﹐次卽生肺﹐其神乃羅列於肺之明堂。蓋相克者﹐方見相生之理﹐苟始生之序﹐倒行而逆施﹐則生化之妙或幾乎息矣。

太虛感靈會﹐命我生神章。一唱動九玄﹐二誦天地通。混合自相和﹐九徧成人功。大聖慶元吉﹐散花禮太空。諸天並歡悅﹐一切稽首恭。

太虛者﹐虛之極也。虛極則神自生。靈會者﹐五靈老君之諱也。經云﹕司命定算﹐五帝監生。當生之時﹐五老下臨﹐命以生神之章以降眞气﹐以集萬神﹐故曰太虛感靈會﹐命我生神章。一唱動九玄。則誦之一過﹐聲聞九天也。二誦天地通。則誦之二過﹐天地設恭也。混合自相和﹐九過成人功。蓋天地相通﹐則兩者交通成和而萬物生焉。萬物生則三才具﹐而人道立矣。故云成人功。九過者﹐气尙神具﹐人乃生也。當生之時﹐諸天大聖慶其元吉。元者善之長﹐吉則無不利。乃仙道常自吉﹐鬼道常自凶也。今旣爲人﹐則鬼道不復遏其生門﹐斷其命門﹐其慶吉之心不足形容﹐又散花禮拜﹐不知手之舞之﹐足之蹈之也。諸天高眞普皆歡悅﹐稽首禮拜重生道也。

梵監須延天生神章第三

帝眞魂命元長靈明仙之炁

須延總三靈﹐玄元始炁分。落落大梵布﹐華景翠玉尊。

魂成於天﹐魂成則一身之根具矣。天以三景爲根﹐人以三魂爲根。《度人經》云﹕開明三景是爲天根。五文開廓﹐普殖神靈。所謂普殖神靈則萬化因玆而生﹐廣大悉備﹐可知也。人之魂气旣聚﹐則五物百神莫不咸集﹐終云三部八景﹐其理可見。言天者必以身爲本﹐言人者必以天爲全。《莊子》云﹕天地與我並生﹐萬物與我爲一。蓋天人未嘗相離也。梵監須延天炁乃天之始炁也。始炁乃大梵之祖﹐元綱流演﹐無所不關﹐玄元始三炁從此而分﹐九天因而生焉。故云須延總三靈﹐玄元始炁分。三靈者﹐《黃庭養神經》云﹕心中之神﹐其名有三。一靈朱君﹐二靈明君﹐三靈黃君。三靈旣集﹐則一身之根具矣。如大梵之炁彌覆無窮﹐諸天區別﹐各生景域﹐必以玉京山爲三天都會之境﹐以元始爲萬天之尊。故云落落大範布﹐華京翠玉尊。落落乃廣大之貌﹐華京則玉京也。玉尊則玉帝爲最尊也。於身論之﹐不爲泥丸中有玉帝之官﹐寔天寶君也。

明梵飛玄景﹐開度長夜魂。遊爽赴期歸﹐炁炁返故根。

謹按上四句﹐言梵炁生立天地﹐人若受生﹐必本於梵炁﹐中有受生之神﹐名曰明梵。《救苦總咒》有六炁咸通﹐明梵演招﹐指此。玄景﹐卽所乘之龍也。謹按《空常變化經》云﹕蕭蕭玄景上微飆翼之太陽。又按《金明七眞經》﹕修眞之士﹐當存元始於玉皇﹐空玄與大光﹐登玄景問九皇。又按《南極元君存五星訣》云﹕常存五星﹐至十五年﹐五老各以所召之物迎子。獨北極老人玄上仙皇﹐迎以玄景之龍。故第八章

云﹕玄景曜云衢﹐迹超神方外。又《道寶經》云﹕玄景綠輿斑之輿﹐皆天眞所乘之物﹐則知人之初生﹐明梵之神駕以龍輿於太空之中﹐開度長夜之魂﹐使遊爽赴於生所。人之死後﹐魂爽蕩於太空﹐如人出遊﹐離別鄕土﹐久不過家﹐仗此生神﹐一一返本。一月成胞﹐二月成胎﹐三月成魂。三魂旣立﹐則深根固蒂﹐炁炁返本﹐可以成身矣。

太帝號陽堂﹐字曰八靈君。九開祿回道﹐胎炁生上元。。陵梵度命籍﹐太一輔精延。泥丸敷帝席﹐三部八景分。魂生攝遊炁﹐九轉自成仙。

自魂具而炁炁返根﹐可以格身中七神也。太帝乃精魂也。名陽堂王﹐字八靈。七神則玄父﹑玄母﹑帝皇﹑九帝﹑太帝﹑天帝﹑紀帝﹐共七神也。九開乃天帝魂﹐名錄回道﹐字紀名川。蜀經本作九關﹐名錄回道。獨《生神經》爲回祿道﹐不知回祿道爲是邪﹐錄回道爲是邪。獨九開二字﹐乃以《裴君行事訣》執之﹐云羣眞集於太微之觀﹐上開九天之門﹐注云朝太素﹐祝雲天關九開之門。若以關爲開字﹐猶且庶幾回祿道﹐不應字倒而錄字作祿字也。更俟識者正之。況在臨安時﹐有《生神經注》回祿道作火神名﹐猶更謬甚﹐則知注經云誤不同注本章之誤矣。學者當盡心焉。胎炁生上元。謹按《太素玉錄》云﹕魂魄生於胎形﹐三月爲魂﹐其炁本自胎而生。又太和皇成老子﹐主胎元之炁﹐出於紫微﹐正在昆侖之中﹐太一所居之處﹐昆侖卽上元宮也。言其魂受生自胎炁爲始﹐位在上元之宮。陵梵乃太一帝君之名﹐又名神丈人﹐守人兩眉間﹐此紫戶內宮。故《黃素四十四方經》祝日﹕陵梵履昌﹐九靈丈人﹐太一務猶﹐五神黃寧是也。陵字它多作淩字。司人年命﹐故《太丹隱書》云﹕制命丈人﹐主生年之本命﹐攝壽夭之簡札﹐故司命之神主典年算長短之期。輔精延則輔助命門之神精﹐延乃桃康之字也。泥九上丹田﹐天帝所居處﹐故云泥九敷帝席。泥丸有九官﹐皆帝君出入宴息之所﹐帝席旣敷﹐則三部八景自然分列。《太丹隱書》云﹕人受生於天﹐魂結成於元靈﹐轉輪九炁﹐挺命太一天皇之功﹐九變爲靈﹐功成人體﹐體與神並。當其炁隨魂生﹐日行子母气隨胎化神﹐與形同則仙道﹐豈外玆耶。有爲者亦若是九轉自成仙﹐人息不爲也。

瑯瑯九天音﹐玉章生萬神。三徧列正位﹐气參八辰門。玄關遏死戶﹐靈鎭津液源。應會感靈數﹐明道潛回輪。慶此嬰兒蛻﹐稽首贊洞文。

瑯瑯﹐取其音之震激而淸也。神能住炁﹐炁能畱神﹐生神玉章﹐炁之所結﹐炁結則成神﹐萬神於是生焉。位乎上者淸炁也﹐位乎下者濁炁也﹐位乎兩間中和也。三過神禮﹐魂門練仙﹐此三徧列正位也。气參八辰門。蓋天之八路能致禍福﹐有知其道者﹐則鬼神不測﹐乘龍駕空﹐神遊無極。《權道圖》云﹕開門通天之絳官﹐休門通天之明堂﹐生門通天之玉堂。此三門出之遇福﹐在三天之上也。又有死門與死炁相通﹐杜門入於死戶﹐傷門﹑驚門乃二炁交分之路﹐京門在陽炁終絕絕地。此八辰之門有吉有凶﹐凶則死戶也。紫虛道君﹐《洞房上經》云﹕上紫門﹐望八辰﹐引丹官﹐具明神。玄關﹐下丹田也。《眞誥》云﹕守閉元關﹐內存九眞﹐三炁運液﹐灌漑丹田。命門﹐臍下三寸﹐卽生門也。生門若啟﹐死戶卽閉﹐故云玄關遏死戶﹐靈鎭津液源。靈則神也。神能安鎭於下田﹐津液流通﹐無復饑渴。《黃庭》曰﹕上合三焦下玉漿﹐玄液云行去臭香﹐治蕩髮齒練五方﹐取津玄膺入明堂是也。適當此時﹐神應气備﹐乃飛天神人開化之際﹐明道大行﹐幽魂聞之以開度﹐不復輪回﹐則炁結爲精﹐精感爲神﹐神化爲嬰兒﹐嬰兒乃下丹田之眞一也。旣得嬰兒之蛻質﹐如大洞之法﹐可以飛行三界也。故云應會感靈數﹐明道潛回輪﹐慶此嬰兄蛻﹐稽首贊洞文也。

寂然兜術天生神章第四

帝眞魄命元碭屍冥演由之炁

人生始化曰魄﹐魂在則魄隨之﹐魂旣相離﹐魄乃無依﹐故曰屍矣。魂炁主升﹐魄體主降。故沖虛眞人云﹕屬重濁而聚。重濁者乃魄之類也。聚則如物之固﹐乃云碭屍也。人經三月乃生魂也﹐魂具則魄亦生﹐無非以炁相生﹐不約而會﹐故云冥也。冥云合也。炁自何來﹐卽第一章

元一黃演之炁﹐故《莊子》云﹕通天下一气也。

寂然無色宗﹐兜術抗大羅。靈化四景分﹐萬條翠朱霞。

始炁生郁單天﹑禪義天﹑須延天﹑元炁生兜衍天﹑不驕樂天﹑化應聲天。惟寂然兜術天在大羅天之下﹐無色界四天之上﹐故云寂然無色宗﹐兜術抗大羅。抗字本音航﹐蓋取能載也。兜術天在大羅之下﹐所以如舟之載物也。若稱抗字則是與大羅相抗扞﹐其理不通﹐又且害義。其元炁化生兜術天之後﹐又化生無色界四天﹐所謂靈化四景分。《滅魔經》云﹕太陽協朝晨﹐靈化四蓋庭。四景﹐又云車輿也。昔太上道君乘四景之輿是也。萬條翠朱霞。言化生無色界﹐其天各有日月雲霞﹐天中之人常采啜日精月華﹐兼服朱霞也。如《赤書玉訣》云服霞祝曰﹕中有素黃﹐元始之家﹐參駕白龍﹐七炁峨峨﹐徘徊玉門﹐散精朱霞。南嶽夫人云﹕霞者﹐日之精。飡霞之法甚祕﹐致霞之道不見﹐此謂體生玉光霞映上淸之法也。

遊魂不顧反﹐一逝洞羣魔。神公攝遊炁﹐飄飄練素華。

魄成於地乃陰也﹐喜於死。大洞之法有制魄之方﹐不令散亂﹐人夢中與人爭戰者﹐乃屍鬼也。屍鬼卽魄也。人若死其魄﹐長往而不返﹐逐於六洞羣魔﹐所謂喜於得朋也。然兜術天帝主開度世間生人﹐旣得爲人﹐四月成魄﹐遊魄不返﹐必仗神公以攝之。神公乃玉淸天上相也。當時制伏北酆﹐曾命玉淸上相爲討伐之帥﹐自上相之任以其出帥﹐故號神公也。若以身言之﹐卽肺號神功也。魄以肺爲家﹐而又主炁﹐其色白﹐遊魄若返則必練其炁﹐使生華也。故《黃庭》云﹕急存白元和六炁﹐神仙久視無災害是也。

榮秀樁劫期﹐乘運應靈圖。空洞生神章﹐瓊音逸九霞。一唱萬眞會﹐騫爽合成家。

天道貴生﹐生卽炁爲之本﹐炁之在一身﹐身乃長生﹐故神仙云﹕神禦炁﹐炁畱形﹐不須雜衛自長生。身旣長生﹐卽同大樁之年﹐榮秀而不枯﹐乘此運會﹐可以名入玄同。許穆呈雲林夫人書云﹕幸遭玄運﹐靈啟其會。故云榮秀樁劫期﹐乘運應靈圖。若非生神之章﹐其道未易得也。故云空洞生神章﹐瓊音逸九霞﹐一唱萬眞會﹐騫爽合成家。瓊音﹐言生神如瓊玉之音也。《三洞眞傳》云﹕眞人挹五方元晨之暉﹐食九霞之精。陽數九﹐故曰九霞。如《金眞經》曰﹕升於九霞﹐翺翔上淸﹐一唱之間﹐萬眞俱會﹐不期然而然也。騫爽合成家。爽乃魂也。魄以返魂爲家。魂魄旣合﹐則無騫違之理。此乃一合而生成也。陰無陽不生﹐陽無陰不成﹐陰陽之道大矣哉。

九轉景靈備﹐鬱鬱曜玉葩。兜術開大有﹐一慶享祚多。上聖回帝駕﹐嬰兄欻

以歌。不勝良辰會﹐一切稽首和。

《太眞經》云﹕混沌無形﹐一日九變﹐至於九變﹐方有作用。《生神經》乃炁之祖﹐若人受生﹐九炁圓備方可成人。若一炁不備﹐又致夭闕。每章必有九徧成人功﹐九過諸天朝﹐九轉自成仙。乃至此章。又云﹕九轉景靈備。人旣有魄﹐必侯九月炁滿神備﹐方始生育。靈乃神也。《紫書金根經》云﹕送回風之混合﹐凝九轉於玄精。旣經九轉﹐肺炁乃足。鬱鬱﹐言盛貌也。曜取其光﹐玉葩乃肺也。兜術天帝乃肺魄之主﹐喜於開度﹐大有已解於上﹐人若能生諸天﹐下臨爲上聖者﹐乘駕而集﹐乃命神嬰之童歌無量之章﹐則生人立得返形三煉之室。其諸天人聞之﹐不勝喜悅﹐幸值良辰﹐一時稽首。良辰指言聲尙神具九天稱慶之時也。故云兜術開大有﹐一慶享祚多﹐上聖回帝駕﹐嬰兄欻以歌﹐不勝良辰會﹐一切稽首和。

波羅尼密不驕樂天生神章第五

帝眞藏腑命元五仙中靈之炁

翻翻五帝駕﹐飄飄玄上門。遊步黃華野﹐回靈驕樂端。采集飛空景﹐舊爽多不存。

天一在藏﹐所以成始﹐天五在腑﹐所以成終。金木水火之炁﹐非土不成﹐心肝肺腎之元﹐非脾不養。九天之炁﹐初降爲胞﹐名元一黃演之炁﹐至於五月﹐五藏乃分﹐又名中靈之炁﹐則知成始成終者﹐其惟土歟。故云翻翻五帝駕。五帝已解於上。經云﹕五過五帝朝眞﹐藏腑淸涼。翻翻﹐乃飛揚之貌。飄飄而來自玄上之門﹐古疏以宮上之門爲玄都之門。黃野﹐以身準之﹐乃脾也。脾之相生﹐炁降於心﹐脾炁若足﹐乃生於肺﹐故雲遊步黃華野﹐回靈驕樂端。《黃庭經》曰﹕靈臺郁藹望黃野﹐三寸翼室有上下﹐正指心與脾也。於是采集飛空之魂﹐使其成人﹐歲月寖遠﹐魂爽灰滅。《品戒經》云﹕死形成灰塵﹐飛化而成爽。故云采集飛空景﹐舊爽多不存。噫。生死懸絕﹐一至於此。前輩有云﹕一失人身﹐萬劫不復﹐世有輕生者﹐聞此豈不痛哉。

太微回黃旗﹐無英命靈旛。攝召長夜府﹐開度受生魂。公子輔黃寧﹐總錄具

形神。

《三元誥篇經》云﹕太極官中有九名﹐三日太微。人受生皆由太微﹐降神布炁﹐立體成形﹐先稟陰陽精炁﹐次結魂魄﹐列三部﹐正三官﹐神來入體﹐卽便生育。今人始胎而墜者﹐乃太微之炁不接也。形成而落者﹐三宮之神不居也。生而自殞者﹐宿命之神不注也。《三一經》云﹕太微中有二十四炁﹐混黃雜聚﹐結無變有。炁中有二十四眞人﹐皆三一帝皇之臣也。旗旛符檄﹐乃號令之先也。人旣生身﹐魂神未具﹐必以旗旛召之。太微中有小童﹐名景精﹐常在帝前﹐惟命所命﹐令執黃旗以集飛爽。黃者中色﹐故曰回黃旗。無英乃魂神也﹐名元素君﹐一名神公子﹐守肝之後戶。魂神整具﹐必由太微之命﹐以靈旛召之。靈者神也﹐又死精血不滯﹐故云公子輔黃寧﹐總錄具形神。公子指無英也。黃寧乃精血三眞﹐名三生君﹐字黃寧﹐守人鼻穴之下。故《度人經》曰﹕無英公子﹐白元尊神。又雲中理五炁﹐混合百神。然則總錄形神者﹐孰過於中靈之炁耶。故《衛靈咒》曰﹕黃中治炁﹐總統元眞是也。

玉章洞幽靈﹐五轉天地分。炁煉元藏腑﹐紫戶自生仙。數周眾眞會﹐啟陽應感繁。玉女灌五香﹐聖母慶萬年。三界並歡樂﹐稽首禮天尊。

五五爲土﹐得天地之合數﹐故生成之理始終咸賴焉。生神之章﹐感動幽靈﹐誦之五過﹐天地乃分。未分已前﹐混而爲一﹐乃象帝之先﹐易之太極也。旣分之後﹐陰陽爲之合並﹐气息爲之知覺﹐大洞之法﹐貴於混合之道﹐非庸庸者可知﹐必自貴炁固根﹐始人能煉炁於元藏之中﹐則紫戶可以成仙。紫戶乃六合之腑也。此章無九過﹑九徧之語﹐乃云數周眾眞會。數不至於九﹐則不能造化。𨿽然五藏乃分﹐六腑未備﹐其數未全也。眾眞普會﹐必待數以致之。啟陽﹐乃出胎之時也。從此應感﹐不勝其繁﹐故天神地只﹐一時齊到﹐宜乎玉女以五香灌濯﹐聖母以萬年相慶。五香﹐靑木香﹑白檀香﹑茅香﹑況香﹑燻陸香。聖母﹐乃衛房之聖母也。至於三界並歡樂﹐稽首禮天尊。生成之德﹐孰敢尸之﹐必當歸之天尊也。

洞玄化應聲天生神章第六

帝眞靈府命元高眞沖融之炁

應聲無色界﹐霄映冠十方。回化輪無影﹐冥期趣道場。靈駕不待轡﹐朗然生神章。

九天在三淸之下﹐三界之上﹐此云應聲無色界﹐乃指化應聲天﹐乃無色界化主也。自三淸分九天﹐九天分三十六天﹐無色界四天﹐乃二十八天之數也。若以化應聲天爲無色界之天﹐定非也。此章言詞衍與向上言詞不同﹐解之者多略。葛仙公云﹕玉京山冠於八方﹐此云冠十方﹐乃霄映之光也。霄映如洞朗之說。回化輪無影﹐冥期趣道場﹐言此天之人﹐與造化相友﹐與大道冥合。靈駕不待轡﹐此《莊子》禦六气之辯﹐以遊無窮者也。旣與道化相合﹐又何待轡乎。朗然生神章﹐則俯仰之間﹐自然與生神章契合也。

空洞諒無崖﹐玄爽亦爲彊。練胎反本初﹐長乖飛玄梁。蘄畜喪天眞﹐散思候履常。斬伐胞樹滯﹐心遊超上京。

空洞已見上。炁自胞胎﹐魂魄五藏﹐已經五轉﹐至此魂爽已自彊壯﹐當練其炁﹐回元返本﹐如回風混合之道﹐共成帝一一尊也。長乖飛玄梁。古注謂之橋梁。又謂之玄都山﹐出於臆度﹐誤學者多矣。《步虛經》云﹕紛藹茂玄梁。旣爲橋梁﹐何故中間箸茂字﹑飛字﹐又雲長乖字也。若從舊注﹐義理不通。乖字如《金眞經》云﹕上道淸和﹐玄中之玄﹐子勤尋之﹐勿乖我功﹐勿乖我盟之義是也。返復詳味﹐玄梁二字﹐乃上天之禽也。太眞丈人退齋﹐上淸三素元君起立﹐西向誦慶眞羽章中間載﹕翻融振九霄﹐悲嗚喚玄梁。經中旣有飛字﹐乃知其爲禽無疑矣。今經旨謂練胎炁可以飛騰﹐恨其不能如玄梁之禽也。人能勿使畜養喪其天眞﹐思慮營營﹐雜其正念﹐但能履其常道﹐則可以斬伐胞滯之根﹐終期遊於玉京也。

願會旣玄玄﹐悟我理兼忘。介福九天端﹐交禮地辰良。

願者乃上文練胎反本初﹐心遊超上京。若會玄玄之道﹐方契其願。理我兼忘﹐有我則執﹐有理則障﹐無我無理﹐方合玄玄之道。《登眞隱訣》載恭伯榮詩云﹕玄玄卽排起。玄玄乃又玄也。旣入玄玄﹐與道同體﹐福不約而至而良矣。

混化歸元一﹐高結元始王。稽首儔靈運﹐長謝囂塵張。

今之受生﹐本自一炁﹐分而爲三元﹐三三相因﹐結成九魂﹐中有九神主之﹐曰九明大神。第一神諱混化﹐戴通天大冠﹐靑袍朱履﹐手執揮魔寶劍﹐常乘靑光九炁﹐主人元陽﹐人能知此﹐本同元始之一炁﹐則自己三淸也。高結者﹐豈同下格小仙耶。故《玄鏡經》曰﹕元一者﹐萬道之長﹐匹靈運而轉輪﹐與天地而爲一。其於云塵﹐安足累哉。此莊子所以糠枇堯舜﹐逍遙於塵垢之外。故右英夫人云﹕八塗會元宗﹐乘運觀囂塵是矣。

靈化梵輔天生神章第七

帝眞元府命元高仙洞岌之炁

玄會統無崖﹐混炁歸梵輔。務猶運靈化﹐潛推無寒暑。乘數構貞條﹐振袂拂輕羽。

天以北爲玄﹐人以心爲玄﹐出入無時﹐莫知其向﹐可謂統無涯矣。《太丹隱書》載紫微夫人歌云﹕玄會自相要﹐流浪自玄冥。上淸眞人云﹕六覺旣玄會﹐八難於是冥。詞意與此同。一身之根﹐心爲之主﹐炁爲之用﹐心之所向﹐炁卽隨之。孟子謂﹕志者﹐炁之帥也。志者﹐心之所向之地也。心旣抱一﹐炁卽歸元﹐則見聞覺知﹐香味動觸﹐塊然外物矣。故云﹕玄會統無崖﹐混炁歸梵輔。今指心與气兩不相交﹐心自統無崖之境﹐炁自歸梵輔之天﹐安得成造化之功乎。蓋其中必有至神﹐爲之主宰﹐下云務猶運靈化。務猶乃太一之尊神﹐號務猶收﹐字歸會昌﹐守人泥丸後戶。生成之本﹐運用造化﹐莫非太一之功也。𨿽寒暑疊遷而妙用無間﹐正當七過星宿朗明﹐孔竅開聰﹐乘其七數﹐使人孔竅開聰﹐見聞覺知從此而具﹐所謂乘數構貞條爾。若人者﹐爲而不恃﹐功成不居﹐如振衣袂﹐拂其輕羽﹐翩翩然道於無何有之鄕﹐故《莊子》云﹕至人不畱行焉﹐信矣。

瓊房有妙韻﹐泛登高神所。圓輸無停映﹐眞仙森列序。上上霄衢邈﹐洞元深萬巨。秀葉翳翠霞﹐停蔭淸泠渚。

瓊房在九天之上。《洞眞經》云﹕是高上玉帝藏金玄羽章萬神隱韻之所。又太虛元君云﹕上寢瓊房﹐流行玉淸。妙韻乃自然之音。如黃帝洞庭之樂﹐不俟人爲﹐自然成韻。故云妙韻。太極眞人序《步虛經》云﹕山上七寶華林﹐靈風震之﹐自成宮商﹐嘆味至音﹐不能名矣。皆此類也。瓊房乃高神遊覽之所﹐然登泛之者﹐如水之泛有不絕之像﹐中有日月之輪﹐光彩相映﹐不曾停住﹐眞仙列序﹐森然如林﹐仰望高虛。淸明天居其上﹐下瞰洞元。化應聲天在其下﹐中有秀葉翳﹐空如翠霞之色﹐蔭垂於淸泠之淵。《洞神經》六府﹐以肝爲淸泠府。太上眞人《八素陽歌》第六篇

﹐有我超騰羽蓋﹐徘徊淸泠渚﹐正指此也。已上並記瓊房中事迹。

遨玩怡五神﹐繁想嘯明侶。五難緣理去﹐衝心自怡處。

瓊房之居﹐非止爲遨玩之所﹐太上將以怡悅五神。蓋神者好和而惡姦﹐故《藏》中有頤神論﹐專以和爲養﹐則知修生者可不怡神乎。上淸《眞誥》﹐謂兩手兩足合心爲五神﹐心想常靑﹐兩手常赤﹐兩足恆白﹐則去仙近矣。又以兩目﹑兩手﹑肺部合爲五神﹐左目童子飛靈﹐右目童子晨嬰﹐左手童子接生﹐右手童子方盈﹐肺部童子素明﹐此五神名也。旣怡五神﹐可以去繁想矣。《莊子》云﹕道不欲雜﹐雜則撓﹐又況其繁乎。繁想若生﹐以嘯而忘之﹐可以輩明侶矣。蓋嘯者﹐長聲也。古者修養之士以之導炁﹐故《智惠經》云﹕靈幡吸風散﹐繁想應時消。若繁想旣消﹐則此五難蓋可以理去也。五難﹐則貧窮施惠難﹐豪富學道難﹐令命不死難﹐得見洞經難﹐生值後聖難。五難皆系繁想﹐苟無繁想﹐則心自怡矣。《西升經》云﹕除垢止念﹐淨心守一。學道之士﹐非有別難﹐治心爲難。故尹眞人臨別太上﹐再乞一言﹐以爲修行之要。太上以除垢止念﹐淨心守一以告之。則淨心者﹐修行之先務也。心不先治﹐以求大道﹐譬如養雞而與貍爲活也。此章乃七過之功﹐孔竅開聰﹐言及於此﹐何耶。蓋聰明之根本自於心﹐若繁想存心﹐則聰明有時而昧。所以首言玄會統無涯﹐後云衝心自怡處﹐藥可見矣。

爽魂隨本根﹐亹亹空中佇。七誦重關開﹐豁滯非神武。運通由中發﹐高唱稽首舉。

人之有神﹐如屋之有人﹐屋未備﹐所以魂亹亹向空中佇。亹亹者﹐言其勢已迫於屋﹐而未能入也。本根者﹐言無英以肝爲根﹐白元以肺爲根是也。當其七過之時﹐孔竅具開﹐滯礙之迹豁然而解﹐亦猶神武之施﹐不戰而勝也。生神之道﹐其爲物也不二﹐則其生物也不測。神機炁立﹐有不期然而然者﹐蓋其中有主宰存焉。中無主而不立﹐外無主而不行﹐故曰運通由中發﹐高唱稽首舉。

高虛淸明天生神章第八

帝眞華府命元眞靈化凝之炁

淸明重霄上﹐合期慶雲際。玉章散衝心﹐孤景要靈會。

天有九霄﹐自玄洲赤成府日初霄﹐次日風霄﹐次凝寒之處號日重霄。今高虛淸明﹐又在重霄之上。《玉晨景靈經》云﹕何由得披重霄之門﹐觀天地之始終乎。又《空洞靈章經》云﹕龍變重霄上﹐梵度行劫輪。乃知龍變爲種民﹐天地淸明﹐與龍變天相接故也。《登眞隱訣》辛玄子贈楊君詩云﹕神隨空無有﹐炁與慶云消。玉章指生神章也。可以散適衝心﹐故云玉章散衝心﹐孤景要靈會。又如《鳳臺曲素上經》云﹕玉漿散衝心﹐明姝唱靈歌之意也。

煥落景霞布﹐神衿靡不邁。玉條流逸響﹐從容虛妙話。

已上並不載事相﹐皆紀天中景物﹐遊宴之詞也。《楊眞人內傳》載紫淸眞妃自云﹕仰掇日根﹐入宴七闕﹐躡三辰而俱升﹐散景霞以飛軒。神衿靡不邁﹐如大洞歌辭﹐有玄歌散神襟﹐玉條流逸響。如辛玄子云﹕仰首玩鳴條﹐林空有逸歡之語也。

靈音振空洞﹐九玄離幽裔。感爽無凝滯﹐去畱如解帶。明識生神章﹐高遊無終敗。

已上紀生神章﹐其妙用有不可知者﹐若見則九玄卽得離幽夜﹐又飛爽感激﹐去畱自在﹐不復凝滯﹐如解衣帶。若人有識生神之用者﹐卽遨遊三界之上﹐無復陽九百六之災﹐故日無終敗也。

玄景曜云衢﹐迹超神方外。應感無方圓﹐聊以運四大。研心稽首誦﹐眾聖共稱快。

此章自高遊無終敗﹐方見超出三界之語也。玄景已見前解。迹超神方之外﹐莊子遊乎五湖四海之外是也。不爲物先﹐不爲事始﹐迫而後應﹐感而後動﹐如醉者之墜車﹐乘而不知也﹐墜而不知也。故云應感無方圓﹐聊以運四大﹐研心稽首誦﹐眾聖共稱快。此四句言生神章也。禮義之悅我心﹐如芻豢之悅我口﹐又況生神章妙用乎﹐宜乎共稱快也。

無想無結無愛天生神章第九

帝眞嶽府命元自然玄照之炁

無結固無情﹐玄玄虛中澄。輸化無方序﹐數來亦叵乘。

物不足則多愛﹐愛深則結人﹐至貧則無情﹐情疏則怨。惟至人者﹐不可得而親﹐不可得而貴﹐不可得而疏﹐不可得而賤﹐是無結固無情也。此天之人﹐身與道合﹐已入重玄之境﹐形充空虛﹐靜而不變﹐澄之自淸﹐與物化一﹐不化者也。如輪之轉﹐周回無端﹐是爲道樞。至於九徧﹐根原本始﹐一時生神﹐生神則可以超數﹐至於十徧通炁﹐制禦萬靈﹐則飛行上淸﹐坐觀劫數﹐不可稱計﹐故云叵也。叵乃不可。《西升》云﹕上世始以來﹐所更如沙塵﹐動則有劫載﹐自惟甚苦辛。惟無方序者﹐始能免此。

誰云無色平﹐峨峨多丘陵。冥心縱一往﹐高期淸神徵。良遇非年歲﹐劫數安

可稱。

得道之人優遊無方﹐或翺翔三景﹐或出入江海﹐或飛行五嶽﹐此天之人﹐稱爲無想﹐無結無愛者﹐言其去住適然也。天次大羅三天之下﹐與無色界天殊遠。誰云者﹐或相傳云無色界天﹐曾往彼間﹐其中最多丘陵。峨峨者﹐丘陵之貌也。冥心則專﹐一往可淸神。適眞也﹐此時不往﹐又恐劫運更改﹐惜此良遇也。昔王方平與麻姑相約﹐麻姑答日﹕近不奉見﹐忽以五千餘年﹐尊卑有敍﹐贍敬無階﹐思念欲信﹐未卽便去。人之良遇﹐有如此之遠﹐可不信耶。冥心縱一往﹐如右英夫人示許長史云﹕從心空洞津﹐總轡策朱軒之語也。

浮爽緣故條﹐反胎自有恆。靈感動太虛﹐飛步霄上冰。津趣鼓萬流﹐潛凝眞神登。無愛故無憂﹐高觀稽首升。

經自初章胞元結長命﹐至於二章斬根斷死戶﹐三章魂生攝遊炁﹐四章神公攝遊炁﹐五章炁煉元藏腑﹐六章斬伐胞樹滯﹐五藏六腑旣具﹐至於七章方無作成之語。然人之初生﹐如創業垂統﹐必有艱難之狀。七章之後﹐粗爾守成。故九章止云﹕浮爽緣故條﹐反胎自有恆。然止候其月數之備﹐至於成人﹐旣獲此身﹐則與九天之炁莫不齊一﹐其身中之靈神﹐本太微中三一之神也。洞合太虛﹐可以飛步於霄上也。飛步乃空行也。靈神云﹕飛步旋玄都。霄上者﹐天中之官闕。雲林夫人云﹕玄波振滄濤﹐洪津鼓萬流﹐駕景眄六虛﹐思與佳人遊是也。若登霄上者﹐必須潛心凝神﹐與天地參光﹐與萬物爲常﹐而潛心凝神者﹐必自無愛無憂焉。南極夫人云﹕人從愛生憂﹐從愛生畏﹐無愛則無憂﹐無憂則無畏。昔有人夜誦經甚悲﹐有懷歸之哀。太上眞人化作凡夫﹐往謂曰﹕子常彈琴否。答曰﹕然。眞人曰﹕弦緩如何。答曰﹕不鳴而不悲。又問﹕弦急如何。曰﹕聲絕而傷。又問曰﹕緩急適中如何。答曰﹕眾音和矣。眞人曰﹕學道亦然﹐心若調適﹐道可得矣。乃知有愛﹐有憂者﹐道之大病也。故云無愛故無憂﹐高觀稽首升。學者所當盡心焉。

太極眞人頌二首

大道𨿽無心﹐可以有情求。佇駕空洞中﹐回眄翳滄流。淨明三界外﹐蕭蕭玉京遊。自無玄挺運﹐誰能悟冥趣。落落天漢澄﹐俯仰卽虛柔。七玄散幽夜﹐反胎順沈浮。冥期苟潛凝﹐陽九無娛憂。睹此去來會﹐時復爲淹畱。外身而身存﹐眞仙會良儔。

亹亹玄中趣﹐湛湛淸漢波。代謝若旋環﹐樁木不改柯。靜心念至眞﹐隨運順離羅。感應理常通﹐神適逮自祖。淡遊初無際﹐繁想洞九遐。飛根散玄葉﹐理返非有它。常能誦玉章﹐玄音徹霄霞。甲申洪災至﹐控翮王母家。永享無終紀﹐豈知年劫多。

洞玄靈寶自然九天生神玉章經解卷下竟

