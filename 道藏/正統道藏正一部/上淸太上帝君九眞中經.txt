上淸太上帝君九眞中經

經名﹕上淸太上帝君九眞中經。簡稱《九眞中經》。撰人不詳﹐約出於東晉南期。爲早期上淸派重要經典之一。原本一卷。後分作二卷。底本出處﹕《正統道藏》正一部。

上淸太上帝君九眞中經卷上

太虛眞人南嶽上仙赤松子傳

太上帝君九眞中經內訣

中央黃老君者﹐太上太微天帝君之弟也。以淸虛上皇二年﹐混爾始生﹐日暉重曜﹐連光映靈﹐五云翳蓋﹐慶煙玄停。年七歲﹐仍自知長生之要﹐天仙之法﹐乃眇綸上思﹐欽納玄眞﹐蕭條靈想﹐心棲神源﹐廣體八絕﹐握空投全﹐解脫於文蔚之羅﹐披素於空住之肆﹐浩洲黯探﹐玄波云峙﹐總轡遁遷﹐澄理萬塗﹐煥冷風於妙覺﹐隱摽霄以遊盤﹐激玄元於天外﹐運九气於霞津﹐逸韻蘭波﹐凝淸渟旋﹐奇音冥響﹐云會八煙﹐理玩太初﹐冥心高象﹐希塗十方﹐搜神幽元﹐掇飆振毫﹐潛素隱微﹐目豁玄元之戶﹐手披萬寢之庭﹐仰欣神匠﹐俯悲五難﹐流浪師契﹐窈窕明機﹐濯易神穎﹐歸想眞靈﹐爾乃天韻妙藹﹐宿會玄感。於是太上授以帝君九眞之經﹐八道祕言之章﹐施修道成﹐受書爲太極眞人。

太極有四眞人﹐中央黃老君處其左﹐得佩龍玄之文﹐神虎之符﹐帶流金之鈴﹐執紫毛之節﹐巾金精之巾。或扶晨華冠﹐駕郁華飛龍﹐乘三素之云。

八道祕言曰﹕欲行九眞之法者﹐長齋淸室﹐常以三月三日﹑五月五日﹑九月九日﹐及本命日﹐用東流水沐浴五香之气﹐又以甲子日夜半沐浴畢﹐燒香於左右﹐向本命﹐心再拜﹐心祝曰﹕

太上高眞﹐九靈景精﹐帝君五神﹐太一歸明﹐使我飛仙﹐上登紫庭﹐沐浴華池﹐身神澄淸﹐桃君守命﹐帝君反嬰﹐上通太虛﹐五藏自生。

太上曰﹕夫人惟結精積气﹐受胎斂血﹐黃白幽凝﹐丹紫合煙﹐所以凝骨吐津﹐散布流液﹐四度會化﹐九宮一結﹐五神命其形軀﹐太一定其符籍﹐忽爾而立﹐怳爾而成﹐罔爾而具﹐脫爾而生﹐於是乃九神來入﹐安在其宮﹐五藏玄生﹐五神主焉。父母惟知生育之始我也﹐而不覺帝君五神﹐來適於其間也。人體有尊神﹐其居無常﹐出入乎上中下三田﹐回易陰陽﹐去故納新﹐展轉榮輸﹐流注元津。大神虛生內結﹐以成一身﹐灌質化煉﹐變景光明﹐非如三魂七魄﹐是積靈受气﹐自生於人父母者也。帝君九魂﹐變形一時﹐忽爲尊神﹐有九名﹐號曰九眞君﹐此太一帝君之混合而一變也。分爲上下﹐旁適萬道﹐子能修之﹐則出水入火﹐五臟常生﹐長齋隱棲﹐以存其眞。此文一名九眞內訣﹐一名太上飛文﹐一名外國放品﹐一名神州靈章﹐𨿽有四名﹐故一寶書耳。

第一眞法﹐以正月本命日﹐甲子﹑甲戍日平旦﹐帝君太一五神﹐壹共混合﹐變爲一大神﹐在心之內﹐號曰天精君﹐字飛生上英﹐貌如嬰兒始生之狀。是其日平旦﹐當入室﹐接手於兩膝上﹐閉气冥目內視﹐存天精君坐在心中﹐號曰大神。使大神口出紫气郁然﹐以繞我心外九重﹐气上衝泥丸中﹐內外如一。畢﹐因叩齒九通﹐咽液九過﹐祝曰﹕

天精大君﹐飛生上英﹐帝君內化﹐來見心中﹐身披朱衣﹐頭巾丹冠﹐左佩龍書﹐右帶虎文﹐和精三道﹐合神上元﹐五靈奉符﹐與帝同全﹐口吐紫華﹐養心凝神﹐赤藏自生﹐得爲飛仙。畢﹐夜半復行之﹐如上法。此是帝君五神﹐應時自然混變﹐爲一大神耳。所謂觸節順生者矣﹐不復待兆存念而成之也。

第二眞法﹐以三月本命日﹐及甲申日辰時﹐帝君太一合會五神﹐混化內變﹐爲一大神。大神分形散气﹐盡布在諸骨節中﹐號曰堅玉君。是其時也﹐當入室﹐接手於兩膝上﹐閉气冥目﹐注心內視﹐存堅玉君﹐字凝羽珠﹐入坐喉下胃管中﹐化白气以入諸百骨節中。存大神口吐白气﹐以繞骨九重﹐內外鬱鬱﹐如雲霧之煙也。畢﹐叩齒九通﹐咽液九過﹐祝曰﹕

堅玉大君﹐來入骨中﹐身披素衣﹐頭巾白冠﹐字凝羽珠﹐灌養九門﹐左佩龍書﹐右帶金眞﹐口吐白气﹐固骨凝筋﹐白骨不朽﹐筋亦不泯﹐百節生華﹐使我飛仙。畢﹐夜半生气時﹐復一行之。九眞日也﹐帝君太一五神﹐自然混化﹐立爲一大神﹐不復待兆先思存﹐而後爲結變也。貌狀並如嬰兒之形﹐九眞同法爾。此是九魂七魄﹐化五神結凝﹐帝君九變﹐太一三斗同把符籍﹐定錄玄淸﹐使兆長生不死﹐上升仙庭者也。此道幽祕﹐上靈所寶﹐非有仙籍者﹐不得聞也﹐非有宿契者﹐不得見也。聞見之者﹐皆應運挺生﹐與靈合得﹐故冥感吉會﹐拔匠幽領﹐天神來過﹐玉華接盻﹐故九眞堅心﹐八道悟觀矣。斯乃三元之合符﹐非陸行之所希也。先陳盟誓﹐乃得宣焉。

第三眞法﹐以四月本命日﹐及四月甲午﹑丁卯日巳時﹐帝君太一五神﹐混合化生大神。大神又欻爾分形﹐爲黃气鬱鬱﹐盡流入諸精血中﹐號曰元生君﹐字黃寧子玄。巳時當入室﹐接手兩膝上﹐閉气冥目內視﹐存見元生君﹐周遊一身血脈精液之中﹐使口吐黃气﹐以纏燻孔脈之外﹐及一身九重﹐使內外並同黃气。畢﹐叩齒九通﹐咽液九過﹐祝曰﹕

元生大君﹐同灌血軀﹐身披黃衣﹐頭巾紫芙﹐左佩虎錄﹐右帶龍書﹐羽衣上披﹐威儀扶胥﹐口吐黃津﹐固血鎭虛﹐眞气日入﹐邪气消除﹐精盈液溢﹐九靈俱居﹐使我飛仙﹐天地同符。畢﹐夜半生气時﹐又一施行。

第四眞法﹐以六月甲辰日﹑本命日﹑戊寅日午時﹐帝君太一五神﹐變爲一大神﹐來入在肝中﹐號曰靑明君﹐字明輪童子。至此日午時﹐當入室﹐接手於兩膝上﹐閉气冥目內視﹐存靑明大君入坐肝中﹐使口吐靑气﹐以繞肝九重。畢﹐叩齒九通﹐咽液九過﹐祝曰﹕

靑明大君﹐來入我肝﹐身披靑衣﹐頭巾翠冠﹐左佩虎章﹐右帶龍文﹐字爲童子﹐寶眞明輪﹐口吐靑气﹐養肝導神﹐靑藏自生﹐上爲天仙﹐太一護精﹐抱魄檢魂﹐帝君奉籍﹐使我得眞。畢﹐夜半生气時﹐復一行之。

第五眞法﹐以七月三日﹐及本命日﹑庚午日巳時﹐帝君太一五神﹐混合化爲一大神﹐在脾中﹐號曰養光君﹐字太倉子。至此日時﹐兆入室﹐接手於兩膝上﹐閉气冥目﹐內視注心﹐存養光君入坐脾中﹐使口吐綠气﹐以繞脾九重﹐气上衝泥丸中﹐內外洞徹鬱鬱。畢﹐叩齒九通﹐咽液九過﹐祝曰﹕

養光大君﹐來入脾中﹐上灌三元﹐是爲太倉﹐身披綠衣﹐頭巾蓮冠﹐左佩玉靈﹐右帶威神﹐五靈秉鉞﹐七電九震﹐口吐綠華﹐養脾滯魂﹐黃藏自生﹐上爲眞人。畢﹐夜半生气時﹐復一行之。

第六眞法﹐以八月十五日﹐及本命日﹑庚申日申時﹐帝君太一五神﹐混合化爲一大神﹐在肺中﹐號曰上元素玉君﹐字梁南中童子。至其日時也﹐兆當入室﹐接手於兩膝上﹐閉气冥目內視﹐存上元素玉君入坐肺中﹐使口吐五色气﹐以繞肺九重﹐上徹泥丸中﹐內外郁然。畢﹐叩齒九通﹐咽液九過﹐祝曰﹕

上元大君﹐來坐肺中﹐三天梁南﹐靈華中童子﹐身披龍衣﹐黃晨華冠﹐右把皇籍﹐帝君同輪﹐太一把圖﹐右執靈篇﹐左佩玄書﹐右帶虎文﹐口吐五气。時復一行之﹟1。

第七眞法﹐以九月十九日﹐及本命日﹑戊戌日酉時﹐帝君太一五神﹐混合化爲一大神﹐忽爾又因分形爲二神﹐分坐散形在兩腎中﹐號曰玄陽君﹐字冥光先生。至此日時﹐兆當入室﹐接手於兩膝上﹐冥目閉气內視﹐存玄陽君化形﹐並入兩腎中﹐使口吐蒼气﹐以繞腎九重﹐上衝泥丸﹐內外郁然。畢﹐叩齒九通﹐咽液九過﹐祝曰﹕

玄陽帝君﹐入坐腎中﹐身披紫衣﹐頭巾扶晨﹐左佩龍符﹐右帶鳳文﹐冥光先生﹐常在帝前﹐口吐蒼華﹐灌腎靈根﹐太上徘徊﹐上迎帝君﹐下籍書我名紳﹐黑藏自生﹐身爲飛仙﹐北登玄闕﹐遊行天關﹐高步上虛﹐攜手五神。畢﹐夜半生气時﹐復一行之。

第八眞法﹐以十月十二日﹐及本命日﹑辛巳日午時﹐帝君太一五神﹐混合變化爲一大神﹐在膽中﹐號曰含景君﹐字北臺玄精。至其日時也﹐兆當入室﹐接手於兩膝上﹐閉气冥目內視﹐存含景君入坐於膽中﹐使口吐五色气﹐繞膽九重﹐上衝泥丸﹐雲霧內外﹐通匝郁然也。畢﹐叩齒九通﹐咽液九過﹐祝曰﹕

含景大君﹐來坐膽中﹐身披錦衣﹐頭戴紫冠﹐北臺玄精﹐化生靈煙﹐左佩神光﹐右帶玉眞﹐口吐五炁﹐養膽彊身﹐上帝三命﹐與我結親﹐桃君記符﹐太一七陳﹐和精寶血﹐理液固筋﹐使我上升﹐得爲飛仙﹐北朝虛皇﹐乘軿三元。畢﹐夜半生气時﹐復一行之。

第九眞法﹐以十一月二十八日﹐及本命日﹑丙子日巳時﹐帝君大一五神﹐混合變化爲一大神﹐在泥丸紫房之中﹐號曰帝昌上皇君﹐字先靈元泉。此神者﹐是帝君之父祖﹐故自九化混魂﹐反形於祖父﹐以降於上宮也。定名仙書﹐解結胞中﹐胞中之節﹐非祖無以散化﹐非父無以披根﹐非帝無以正魂﹐故須祖父來營﹐定形神以長存也。兆每至其日時﹐當沐浴﹐燒香左右﹐入室平坐﹐接手於兩膝上﹐存帝昌上皇君在泥丸紫房之中﹐使口吐紫气﹐繞頭九重。畢﹐又使口吐紫气﹐繞兩目內外九重。畢﹐又使口吐紫气﹐繞舌九重。畢﹐又使口吐紫气﹐繞齒九重。畢。凡四九三十六繞气﹐使一身內外﹐都郁然洞徹﹐如日在身內之狀也。都畢﹐叩齒三十六通﹐咽液三十六過﹐祝曰﹕

帝昌祖君﹐帝皇元神﹐鎭守紫房﹐宮在泥丸﹐黃闕金室﹐混爲九魂﹐魂生萬變﹐乃成帝君﹐五神奉侍﹐七气上眞﹐龍衣鳳帔﹐紫翠靑緣﹐手把皇符﹐頭巾華冠﹐左佩玉瑛﹐右帶虎文﹐下坐日月﹐口吐紫煙﹐周气齒舌﹐朝漑眼唇﹐出丹入虛﹐呼魄召魂﹐凝精固胎﹐六合長歡﹐上登太微﹐列補仙官。

夫一年之中﹐九眞之道畢矣。周而復始﹐則泥丸領靈﹐目童明全﹐五藏自生﹐血脈保津。若身未升登﹐合形俱晨者﹐則宜翳景示俗﹐暫入太陰也。身經三官者﹐三官不得犯也。則九眞召魄﹐太一守骸﹐三元護气﹑太一攝魂﹐骨肉不朽﹐五臟不隕﹐能死能生﹐能陰能陽﹐出虛入無﹐天地俱生。是以道士淸靜營形﹐感致九眞之气應也。三元飛精以盈虛﹐太一抱我屍而反質﹐微乎深哉﹐微乎深哉。

子常修九眞之道者﹐百神揖拜﹐萬鬼受事。若經太陰﹐則形骸不朽﹐五臟自生﹐計二十四年﹐更得生焉。豁爾而寤﹐了爾而覺﹐明明憶昔日之入太陰也﹐似一宿之睡臥耳。悵然已在於棺槨之外﹐朗然已坐丘山之巓﹐斯乃九眞之幽妙﹐帝君之極神也。夫行此道者﹐欲得寡言靜心﹐言不及死﹐正行不淫﹐語不及色。又欲得惜气養神﹐起居安詳﹐閉气使極﹐吐气使微﹐出虛入無﹐綿綿不絕﹐此所以帝君所棲﹐乃玄母之所親﹐可以存五神﹐可以念九眞也。

太上帝君九眞寶符文

﹝原闕符﹞

右此符﹐常以八節日朱書服之。

太極眞人曰﹕常當暗諷之﹐每至朔望旦及夜半﹐昤詠三過﹐以和九魂﹐復帝房之气﹐使人神正邪消﹐百關開朗﹐兆善祕寶﹐勿得妄宣﹐此所謂三天龍書者也。

太上九眞作龍書﹐帝君神庭﹐以身爲家﹐天尊朱室﹐明堂是居﹐正坐太極﹐玄丹不邪。玄母所乘﹐三素之輿﹐元父所控﹐赤羽飛車﹐左禦絳鸞﹐右轡靈烏﹐一寸正方﹐上靈共都﹐丹臺火闕﹐流映散虛﹐高棲太微﹐手把紫錄﹐靈淵素池﹐金醴水玉﹐九气徘徊﹐飛華云躍﹐中有大神﹐不可名目。父駕元气﹐母載玄軸﹐巾日精華﹐腰帶虎籙﹐流火萬丈﹐眼生龍燭﹐天帝秉節﹐鳳衣羽。常存九眞﹐神帝所育﹐乃在紫房﹐明堂之北﹐灌生續精﹐防守玄谷﹐出入命室﹐遨遊洞關﹐時入中宮﹐上通太元﹐盤桓四气﹐九星判分﹐五藏堅華﹐太一守魂﹐寢息幽庭﹐役使七神﹐子能詠之﹐白日登晨。精感妙對﹐攝禦靈獸﹐山崩水潰﹐呼嗡響救﹐生地得時﹐上升天宿。九眞道畢﹐泄則禍遘﹐三官泄毒﹐考罰宣漏﹐當傳仙才﹐審可成就。

中央黃老君八道祕言章

祕言微曰﹕閒心靜室﹐寥朗虛眞﹐逸想妙觀﹐騰濯玄人﹐苟誠感上會﹐精悟暉晨﹐亦將得見丹景之气﹐三素飛云﹐八輿朱輦﹐紫霞瓊輪﹐上淸浮盼﹐徊轡三元﹐高皇秉節﹐靈童攀轅﹐太素擁蓋﹐南極臨軒﹐帝君守房﹐合景五神﹐七气續明﹐高暉遠纏﹐冥光外映﹐蒙蔚龍顏﹐象燭太虛﹐流逸七觀也。子勤候之﹐立便飛仙﹐雲輪忽降﹑則白日登晨﹐不煩復凝霜濯華﹐玄腴金丹也。

一道祕言曰﹕以立春日﹐正月甲乙日﹐淸朝北望﹐有紫綠白雲者﹐是爲太上三元君三素飛云也。其時三元君乘八輿之輪﹐上詣天皇太帝﹐子候見是三色云。當心存叩頭自搏﹐心存四再拜﹐自陳乞曰﹕曾孫某甲﹐少好道德﹐修行九眞﹐沐浴五神﹐並爲天帝﹑帝君所見記錄﹐今日有幸﹐遇三元君出遊﹐乞得侍給輪轂。任意祈祝矣。若三見元君之輿者﹐則白日升仙﹐不須復他存思﹐千百所施爲也。八道所行祝拜之辭﹐亦如此。此所謂八道祕言者矣﹐非有仙錄者不得聞也。

二道祕言曰﹕以春分之日﹐及寅卯日﹐夜半東北望﹐有玄靑黃雲者﹐是爲太微天帝君三素云也。其時太微天帝君乘八景之輿﹐上詣高上玉皇也。見者心存拜祝﹐如上法。若四見天帝之輿者﹐則白日有龍軿羽蓋﹐來見迎而升天也。

三道祕言曰﹕以立夏之日﹐及甲子上旬戊辰﹑己巳之日﹐淸旦西北望﹐有紫靑黃雲者﹐是爲太極上眞君三元內宮眞人三素云也。其時太極上眞三元眞人﹐乘玄景綠輿﹐上詣紫微宮。心祝拜如上法。若五見太極輿者﹐則白日升仙。

四道祕言曰﹕以夏至日﹐甲戌旬戊寅﹑己卯之日﹐淸旦東南望﹐有赤白靑雲者﹐是爲扶桑大帝君三素云也。其時扶桑公太帝君﹐乘光明八道之輿﹐上詣太微宮﹐見之心祝拜﹐如上法。若四見之者﹐則白日有雲龍見迎﹐而升天也。

五道祕言曰﹕以立秋之日﹐甲申上旬戊子﹑己丑之日﹐淸旦正西望﹐見白赤紫雲者﹐是爲太素上眞人天皇白帝君三素云也。其時太素上眞白帝君﹐乘翛條玉輦﹐上詣玉天玄皇高眞也。子當祝拜之﹐乞如上法也。若五過見之﹐則白日升仙。

六道祕言曰﹕以秋分日﹐甲午上旬戊戌﹑己亥之日﹐淸旦南望﹐有素赤黃雲者﹐是爲南極上眞人上皇赤帝君三素云也。其時南極上眞赤帝君﹐乘絳琳碧輦﹐上詣閬風臺﹐詣九靈夫人。若見﹐當祝拜之﹐如上法也。若四過見之﹐則白日升仙。

七道祕言曰﹕以立冬之日﹐及甲辰上旬戊申﹑己酉之日﹐淸旦西南望﹐見綠紫靑雲者﹐是爲上淸眞人帝君皇祖三素云也。其時上淸眞人帝君皇祖﹐乘玄景八光丹輿﹐上詣高上九天玉帝。子心祝與拜﹐如上法也。若四見之者﹐則紫晨太一君乘鳳文羽車﹐來迎於子﹐白日升晨。

八道祕言曰﹕以冬至之日﹐及甲寅上旬戊午﹑己未之日﹐淸旦正東望﹐有朱碧黃雲者﹐是爲太霄玉妃太虛上眞人三素云也。其時太霄玉妃太虛上眞人﹐乘徘徊玉輦﹐上詣太皇宮﹐召太微天帝君。子見是云色者﹐拜祝請乞如上法。若三見之者﹐玉皇命中黃司命﹐乘絳龍玉車來迎於子﹐白日升晨。

右八道祕言畢矣。見者當心存叩頭搏頰﹐四再拜﹐自陳如上法。又當先沐浴燒香﹐以待其時﹐而心出望一食頃﹐而還室中。三素云各自有色﹐色上下相沓積﹐如所次說也。假令立春日見三元三素云者﹐則紫雲在上﹐綠云次之﹐白雲在下﹐共相杳也。子謹視之。上旬者﹐謂甲子之日﹐初入月十日之內﹐有甲子日是也。非其日非其時﹐而見此云者﹐亦當拜祝﹐則三倍於其日時見也。他日效於甲子矣。

凡行九眞﹐司八道之事者﹐則天人衛護其形軀也﹐眞皇守其命骨矣。夫非有仙名玉籍者﹐幽冥亦不以此經示之﹐𨿽復希求﹐終不見也。有見之者﹐皆玄書宿名﹐應爲仙靈故也。

施行此道者﹐勿令人犯其履屣﹐並其巾褐衣服也。履屣之類﹐常令新鮮﹐巾褐衣服﹐常令淨潔﹐行此道也﹐無犯禁忌。

太素上淸致帝君五神气法

常以戊己日雞鳴時﹐閉目存東方靑气大如弦﹐從日中來﹐使气滿入頭泥丸中。又有兩靑煙﹐復從目中出﹐鬱鬱然﹐須臾變成二童子﹐上下衣靑﹐如嬰兒始行狀也。左目童子名曰帝君飛靈﹐右目童子名曰太乙晨嬰﹐並在我之左右﹐侍兆之起居也。極使仿髴﹐念之良久。畢﹐叩齒九通﹐咽液九過﹐微祝曰﹕

東方五靈﹐日气煥靑﹐帝君二童﹐欻然已生﹐旦入泥丸﹐煉腦寶形﹐左變右化﹐得道之名﹐使我上朝﹐太素紫淸。

畢﹐極念二童子名﹐則百害不幹。此二童子乃玄母之魂魄﹐玄父之精神﹐故假帝君太一而名變﹐再以保兆魂﹐以正兆魄﹐魂魄保正﹐則一形常生矣。若能修之十八年﹐白日升天也。存兩童子﹐令從目中出﹐使靑气忽化﹐而生成也。存在左右﹐令二童子各吐靑气﹐以灌繞我一身﹐洞入內外也。

上淸太上帝君九眞中經卷上竟

﹟1『時』字上﹐當缺『畢夜半生气』五字

上淸太上帝君九眞中經卷下

太上玉晨郁儀奔日赤景玉文

太上玉晨結璘奔月黃景玉章

右奔日月隱道﹐太上上淸太極九皇四眞人之所寶祕﹐玄虛元君之玉章也。自非有金閣玉名﹐及綠字東華者﹐皆不聞見此二章之篇目矣。行之者﹐先淸齋百日﹐絕交人事﹐乃爲之也。久久行之﹐上奔日月﹐得給玉童玉女各十五人。

太上郁儀赤文﹑結璘黃章﹐乃太上玉帝君之靈祕篇也。藏於九天之房﹐丹瑤之臺﹐非勤心好眞﹐宿有飛玄天仙之骨錄者﹐莫能得而見聞也。聞其篇目﹐皆不可妄言稱及﹐犯者受考三官﹐天地不赦。初令三百年﹐得宣傳一人﹐卻後七百年﹐乃復得傳一人﹐若神眞冥告有宜授者﹐傳之也。傳授之法﹐皆師友相授﹐以崇玄科也。

七魄餘气﹐變成龍虎﹐守人地關﹐伏於履屐之下。三魂余神﹐化成五靈之云﹐映其巾中。若有犯之者﹐則心震意惕﹐悵然自失﹐所以神虧魂散﹐精光翳滯也。常當警備之﹐履屐之下﹐不令有土者﹐忌糞壤之气也﹔衣服內外﹐不令有垢穢者﹐忌洿慢之燻也。侍經有高上玉童玉女﹐各十七人﹐言此有經者之功過﹐攝萬邪之不祥也。若子視經﹐深入別室﹐燒香左右。傳授之時﹐對齋乃付。按傳授之法﹐各對齋靜﹐以誠其心﹐思神研眞﹐以壹其志。今寶書有九眞之事﹐及二十四神名字﹐存念祝說﹐皆靈言上音﹐故以重齋受之﹐始盟漏泄之考矣。二人各共對齋二十四日﹐又告齋前後各一日﹐日訖出經﹐以付弟子。弟子寫畢﹐剪髮束結﹐詣師以爲效信。今代用白絹九丈準盟﹐歃割之傷﹐用白素者﹐太素之炁也﹐用九丈者﹐九眞數也。受經以後﹐不得宣盟泄經﹐愆德毀正﹐多言失行﹐以穢道眞。遵修是經者﹐則白日登晨﹐違其約者﹐七祖受地獄考也。

上淸紫精君﹑皇初紫靈道君﹐常內鎭洞房﹐觀盼九天﹐偃息華辰之下﹐寢晏九精之內﹐拘魂魄於北上﹐煉五神於眞炁﹐逍遙八素﹐列名玄圖。太上太道君吟曰﹕上紫門﹐望八晨﹐列丹宮﹐具明神﹐遊九气﹐舞天仙﹐巾天靑﹐詠太歷﹐帶豁落﹐誦靈策﹐招飆龍﹐躡雙白﹐引紫童﹐徊二赤﹐藏太素﹐隱華壁。此言是紫精三帝君﹐常致五神之道經也。太歷謂《七聖玄紀》﹐靈策謂《玉皇經》。

科曰﹕授非其人﹐不遵法度﹐爲宣泄天文也。漏慢違誓﹐死爲下鬼﹐乃七祖考受風火之罪。自非同气﹐寧當閉口。

西玄山洞臺中﹐有此二經﹐刻以玉簡﹐書以金字。及王屋淸虛天﹐皆有而不備具﹐惟太玄宮高上臺﹐及蓬萊府北室金柱玉壁﹐刻文並備具也。中宮仙人﹑太淸諸官﹐並不知此經是何事也。

峨眉山北洞中石室戶樞﹐刻石書字曰﹕郁儀引日精﹐結璘致月神﹐得道處上宮﹐位爲帝君眞。凡二十字﹐下仙見之﹐臺自不解。欲行得此﹐不必愚賢﹐但地上無此文耳。眞官玄法﹐啟誓乃傳﹐有道而行﹐位爲上眞﹐乃乘八景瓊輪﹐遊行九晨﹐詣太素宮﹐見太一帝君﹐俱朝元晨。故祕言曰﹕子得郁儀結璘﹐乃成上淸之眞﹐不修上道﹐不得見三元君。

太上郁儀日中五帝諱字服色

日中有靑帝﹐諱圓常無﹐字照龍韜﹐衣靑玉錦帔﹐蒼華飛羽裙﹐首建翠蓉扶晨冠。

日中赤帝﹐諱丹靈峙﹐字綠虹映﹐衣絳玉錦帔﹐丹華飛羽裙﹐建丹扶靈明冠。

日中白帝﹐諱皓郁將﹐字回金霞﹐衣素玉錦帔﹐白羽飛華裙﹐建皓靈扶蓋冠。

日中黑帝﹐諱澄增停﹐字玄錄炎﹐衣玄玉錦帔﹐黑羽飛華裙﹐建玄山芙蓉冠。

日中黃帝﹐諱壽逸峊﹐字飆暉像﹐衣黃玉錦帔﹐黃羽飛華裙﹐建扶靈紫蓉冠。

右日中五帝君諱字服色。欲行奔日道﹐當祝識名字﹐存帝服色﹐在我之左右前後。月中夫人之魂精內神﹐名曖蕭臺摽﹐右月中魂配五帝﹐次之又祝之。

能知月魂名﹐終身無災﹐萬害不傷。太上藏日月帝君﹑夫人諱字於太素宮﹐有知之者神仙。

太上結璘月中五帝夫人諱字服色

月中靑帝夫人﹐諱娥隱珠﹐字芬艷嬰﹐衣靑瓊錦帔﹐翠龍鳳文飛羽裙。

月中赤帝夫人﹐諱翳逸寥﹐字宛延虛﹐衣丹蕊玉錦帔﹐朱華鳳絡飛羽裙。

月中白帝夫人﹐諱靈素蘭﹐字郁連華﹐衣白琳四出龍錦帔﹐素羽鸞章飛華裙。

月中黑帝夫人﹐諱結連翹﹐字淳屬金﹐衣玄瑯九道云錦帔﹐黑羽龍文飛華裙。

月中黃帝夫人﹐諱淸榮襟﹐字炅定容﹐衣黃雲山文錦帔﹐黃羽龍文飛華裙。

右五夫人頭並頹云三角髻﹐餘發垂之至腰。

右月中五帝夫人諱字服色。欲行奔月之道﹐當祝識名字﹐存夫人服色﹐在己之左右前後。日中五帝魂精內神﹐名珠景赤童﹐右日魂配月五夫人﹐次又存祝之。

能知日魂名﹐終身無疾﹐萬禍不犯。太上藏日月魂名於紫虛玉宮﹐有知之者﹐通神使靈。

存奔日月道者﹐任意所便行耳﹐不必盡爲之也。欲得靜室隱止﹐惟令見日月之始暉處也。若不絕人事﹐與外物相干者﹐不得行此道也。夜半當燒香﹐存五帝﹑五帝夫人名字﹐心祝曰﹕

願與帝君太一五神﹐合景如一。於是二十四年﹐亦白日升天﹐亦不必行奔存之道也。常存在我之左右﹐並心祝竊誦﹐勿令耳聞。

行郁儀奔日之道﹐旦旦視日初出之時﹐時無日當在靜室﹐先臨目閉气十息﹐因又咽日光暉十過﹐當存令日光霞﹐使入口卽而吞之。畢﹐微呼日中五帝君字﹐並月魂名﹐凡三過。畢﹐陰祝曰﹕

願得與五帝眞君﹐月魂精神﹐共乘景云﹐上奔日宮。又閉目﹐乃存靑帝君﹐從日光中來下﹐在我之左﹔次又存赤帝君﹐從日光中來﹐在我之右﹔次又存白帝君﹐從日光中來﹐在我之背﹔次又存黑帝君﹐從日光中來﹐在我之左手上﹔次又存黃帝君﹐從日光中來﹐在我之右手上。次五帝都來﹐存帝服色﹐令仿髴。於是又叩齒五通﹐咽液九過﹐微祝曰﹕

赤鑪丹景﹐圓華九明﹐太暉啟晨﹐煥曜朱精﹐五帝肇霞﹐映洞萬生﹐觀落上眞﹐空洞條平﹐運气煉彩﹐流蕩五形﹐使我神化﹐六府敷盈﹐同與帝君﹐太一無英﹐驂乘絳雲﹐陽遂九軿﹐上奔日官﹐與帝合靈﹐壽均天地﹐二晨相傾。畢﹐又叩齒三通﹐咽液三過﹐微祝曰﹕

月魂精神﹐曖蕭臺摽﹐使我得到﹐日窟之天﹐東蒙長丘﹐得受揮神之章﹐帶九有之符﹐食靑精日﹐飲云碧之腴﹐宴八極之城﹐登明眞之臺﹐坐希林之殿﹐詠玉晨之辭。畢﹐又存陽遂絳雲之車﹐駕九赤龍﹐從日光中來到我之前﹐仍存與五帝共乘﹐而奔日也。自忘形良久﹐又咽液十四過訖﹐乃開目極念﹐存思自有仿髴。能久行此道者﹐必得乘景奔日﹐此郁儀之道畢矣。

行結璘奔月之道﹐夕夕視月初出之時﹐無月者﹐於靜室中﹐先臨目閉气九息﹐因又咽月光九過﹐當存月光﹐使入我口中﹐卽而吞之。畢﹐微祝五帝夫人諱字﹐並日魂名﹐凡三過。乃存月中靑帝夫人﹐從月光中來﹐在我左右﹐相次比如存日中五帝法。都來﹐存服色極令仿髴。於是叩齒九通﹐咽液九過﹐微祝曰﹕

黃精啟暉﹐元陰內彰﹐映觀太玄﹐開洞萬方﹐散蔚寒飆﹐七晨懸瑯﹐回陰三合﹐天地吐光﹐紫暉旋結﹐浮華九空﹐圓明賦彩﹐六气化通﹐五帝夫人﹐躡雲把風﹐靈帔郁羅﹐佩瓊帶璫﹐羽裙拂霄﹐逸虛扇東﹐騫樹敷晨﹐蓋條秀蓬﹐云蟇煉摩﹐扶養木王﹐洞根萬里﹐蔭遏吾躬﹐魂和神化﹐六玄虛充﹐還老歸嬰﹐玉映反童﹐帝君合化﹐並景桃康﹐時乘流鈴﹐飛云十龍﹐上奔明月﹐位爲仙皇﹐壽合二象﹐天地無窮。畢﹐又叩齒九通﹐咽液七過﹐又微祝曰﹕

日魂精神﹐珠景赤童﹐使我西到﹐六領之門﹐入協晨玉宮﹐八紘素丘八景上房﹐得帶千明之符﹐佩流星夜光之章﹐坐太和之殿﹐登七靈之臺﹐飲月華云膏﹐食黃琬紫津之﹐詠高上之篇﹐吟玉晨眞辭。畢﹐又存流鈴飛云之車﹐駕十黃龍﹐來從月光中到我之前﹐仍存與五帝夫人﹐共乘而奔月也。自忘形良久﹐又咽液三十過訖﹐乃閉目極念﹐存思自有仿髴。能久行此道者﹐必得乘景奔月﹐此結璘之道畢矣。

若已得仙道﹐又備煉精思者﹐二年存之﹐便有仿髴﹐三年形見﹐五年行之﹐得奔日月也。自非已成仙人﹐始欲精思者﹐故爲不速。能久修之﹐上屬二景﹐得爲上淸眞人。

太上八景四蕊紫漿五珠絳生神丹方經序

一名三華飛綱丹經

張道陵撰並注

太上眞人﹐所以廣盼眾天﹐豁落紫空﹐宴觀七覺﹐遊翔萬方﹐寔由四液之飛津﹐五珠之丹皇矣。遂乘三華以八盼﹐禦飛剛以保眞﹐分神易景﹐逍遙上淸者也。兆睹瑯玕之華﹐則絳生之丹立焉。旣獲九眞之高章﹐而九陰之戶啟矣。長年在於玄覽﹐得道在乎精微。精微所宜﹐澹質妙綏﹐注神眞气﹐棲心冥機﹐澄五神於紫房﹐鏡混合於太微﹐月華合於結璘﹐日暉洞於郁儀﹐靈變朗於九晨。挹凝液以虛飛﹐玉經唱於明景﹐煥龍華於扶希﹐眇眇奔乎冥漢﹐天地欻以推移﹐立變分於圓塗﹐電散疾於震雷﹐居洪淵而不溺﹐踐兵刃而不危。將塞也﹐則萬路楗閉﹔欲通也﹐則積滯蕩開。沈扇無方﹐隨意所宜﹐大哉靈化之丹﹐與帝一九陰齊其光暉。服盡一劑﹐後三光而不衰。

太上八景四蕊紫漿五珠絳生神丹方經

第一﹑絳陵朱兒七斤。口訣是丹砂﹐巴越之精明上者。

第二﹑丹山日魂四斤。口訣是雄黃﹐取精鮮色好﹐洞明上者。

第三﹑玄臺月華三斤。口訣是雌黃﹐不用靑色。

第四﹑靑腰玉女五斤。口訣是空靑。

第五﹑靈華沈腴三斤。口訣是燻陸香。

第六﹑北帝玄珠一斤。口訣是消石。

第七﹑紫陵文候五兩。口訣是石英﹐精好者。

第八﹑東桑童子七兩。口訣是靑木香。

第九﹑白素飛龍八兩。口訣是白石英。

第十﹑明玉神珠七兩。口訣是琥珀﹐拾芥者。

第十一﹑五精金羊五兩。口訣是陽起石。

第十二﹑兩華飛英五兩。口訣是雲母﹐取光明白好者。此物有種五﹐各異名。

第十三﹑流丹白膏九兩。口訣是胡粉。

第十四﹑亭炅獨生六兩。口訣是雞舌香﹐取味辛者。

第十五﹑碧陵文候五兩。口訣是石黛。

第十六﹑倒行神骨五兩。口訣是戎鹽。

第十七﹑白虎脫齒四兩。口訣是金牙石。

第十八﹑九靈黃童三兩。口訣是石硫黃。

第十九﹑陸虛遺生五兩。口訣是龍骨﹐舐之附舌者佳。

第二十﹑威文中王六兩。口訣是虎杖花﹐陰漧而搗。用陰漧﹐當以細絹囊盛﹐勿以塵附。一本云虎頭腦。

第二十一﹑沈明合景四兩。口訣是蚌中珠﹐已穿凹者亦可用﹐但令新者可用。

第二十二﹑章陽羽玄四兩。口訣是白附子。

第二十三﹑綠伏石母五兩。口訣是磁石﹐取懸鍼者可用。

第二十四﹑中山盈脂七兩。口訣是太乙餘糧﹐取中央黃好細理者。

右二十四種﹐合二十四神之炁﹐和九晨九陰之凝液﹐結日月之明景也。以次別搗﹐先從丹砂始﹐各四千杵。藥皆令精上鮮明者﹐搗藥人當得溫愼﹐無多口舌者。當令先齋三十日﹐日訖乃搗﹐別處靜室﹐潔其衣服﹐日數沐浴﹐每從淸香。合藥可將三四人耳﹐同心齊意﹐隱靜而處﹐禁忌之法﹐一如齋禁。別搗藥都畢﹐以藥安著釜中﹐按第一次先內丹砂﹐次內雄黃﹐次內雌黃﹐次內空靑﹐次內燻陸﹐後乃內太一餘糧﹐在眾藥之上也。二十四種內都畢﹐皆當次敍令竟釜中﹐小柳篦按﹐令相薄也。又次以水銀五斤﹐灌諸藥之上﹐都畢也。又徐徐安上土釜﹐以黃丹泥泥其平際﹐以牡蠣泥泥其外際一寸﹐陰漧十日﹐取燥坼又上泥之。畢﹐又通以牡蠣泥泥其外面﹐上下四邊﹐令厚六分也。又應先作六一泥﹐以泥土釜內外。

作泥法﹕用東海左顧牡蠣﹑戎鹽﹑黃丹﹑滑石﹑赤石脂﹑蚓螻黃土﹐凡六物﹐皆令分等﹐搗治下細絹篩﹐和以百日苦酒﹐極令酸釅。和畢﹐更搗三萬杵﹐六一之泥成也。以泥兩土釜內外﹐漸漸薄泥﹐向日曝令漧燥﹐使經時稍稍上泥﹐都畢﹐令釜內外各厚二寸半﹐如此泥釜了也。作六一泥﹐穩量取足用。凡作泥之法﹐皆以苦酒和泥。無戎鹽者﹐河東大鹽可用。又以東海細鹽二斗﹐內一斛苦酒中﹐絞之去滓﹐以和六一泥﹐計此爲率。

作竈法﹕當在無人處﹐先作竈屋﹐長四丈﹐南向開屋﹐東頭爲戶﹐屋南向爲紗窗﹐屋中央作竈。竈令四方﹐四面開口﹐以大鐵��施四腳﹐以著竈之中央﹐使上下相遠﹐高下之法﹐以意裁量﹐好安隱之。以所盛藥土釜﹐好安著�上﹐以好糠火於下燒之。令去釜底一尺許﹐調適視火﹐勿令暴猛。足十八日訖﹐更令火去釜下五寸﹐復九日。日足﹐更令火去釜下三寸﹐復更七日。日足﹐更令火去釜下一寸﹐復五日。日足﹐更令火齊釜底之下﹐足二十七日。日足﹐更令火至半下釜之腹﹐三十日。日足﹐更令火末及下釜之上二寸﹐二十四日。日足都畢﹐藥成也﹐可復寒之七日﹐而徐徐發視﹐八景四蕊之華﹐皆懸著上釜。以三歲白雄鷄羽掃之﹐盛以金銀密器中。其華當作景云之色﹐五十八種之气﹐流霞玄映﹐紫光郁耀﹐不可名字﹐名曰八景四蕊五珠絳生神丹。

以二月﹑八月朔﹐平旦向太歲王再拜﹐以東流水服一兩﹐卽頭生九晨之光﹐面有玉華﹐飛映寶曜﹐洞觀天下﹐閉气則立致三素之云輿﹐唾地則化爲日月之光﹐左嘯則神仙稽首﹐右嘯則八景合眞。於是騰空上造﹐以詣紫虛﹐出入玉淸﹐寢宴晨房矣。若藥華未盡起者﹐可合泥固際﹐如前法﹐使密﹐更燒釜腹﹐頓六十日﹐萬無不成。復寒之七日﹐開發如初。

以煉麻腴一斛﹐取四蕊紫華三兩﹐合投之於銅器中﹐下微火煎之﹐三日藥成﹐名曰四蕊紫漿。日服一合﹐壽同天地﹐分形爲萬人﹐成虛而行﹐所欲隨意。

以四蕊紫腴塗掌中﹐及手爪甲﹐以鏡細視之﹐則見萬里之外物﹐欲觀之事也。隨心所視而視之﹐亦照見方來之事﹐仿像生死盛衰之玄運也。

此丹或名八景丹﹐或名曰四蕊紫華﹐或名曰太微紫玉腴﹐或名曰五珠華丹﹐或名曰絳生晨華﹐或名曰三華上﹐或名曰太上飛綱﹐或名曰九晨上丹﹐凡八名也。

煉麻腴之法﹕淸水五斛﹐麻腴一斛﹐空亭吳莎﹑蔥薤白各二斤﹐合水﹑腴﹑空亭吳莎﹟l4物﹐合煎之﹐取一斛止。

作紫蕊腴﹐當於靜寂處發火﹐以木蓋蓋銅器上﹐勿令腴煙散出。煉腴亦可單服之﹐以致延年。

糠火八景神丹﹐日數旣足﹐勿發﹐復更火之﹐如初日時﹐進火之日法如先。都畢﹐寒之七日乃發﹐藥煙變成明月珠五枚﹐仰綴著上蓋﹐皆裹以絳幙﹐服其絳幙﹐送以淸水﹐則絳雲見覆﹐飛登上淸。佩此五珠﹐則以映天下﹐與日月同景。名此丹曰五珠絳生﹐以行上淸。用一倍火之﹐五珠旣成﹐勿發﹐復更火之﹐用日如先﹐再火之日也。火畢﹐又寒之二十一日﹐乃開之﹐明月五珠又變成三華飛綱之龍。發釜之後﹐便恍惚長大﹐文彩光華﹐吐气興雲﹐所謂隱龍者也。卽乘之而行﹐以造九晨之宮。故高上經曰﹕子乘隱龍﹐與天無窮。

夫火之倍日者﹐計先火一日﹐後火則應二日﹐又後火則應四日﹐又後火則應八日﹐又後火則應十六日﹐每事效此爲數也。

取作虎杖花之法﹐用馬禦芎窮一斤﹐細搗爲屑﹐以虎杖花六兩﹐和此屑爲餅﹐而陰漧之。旣乾而更搗﹐而秤之取六兩﹐餘者投之於東流水中。陰漧虎杖花﹐三年內者亦可用也﹐不必新乾而必佳也。乾時以絹囊盛之﹐勿令塵附。

用燻陸香如漆者﹐先多塵濁﹐當以湯水洗澤去垢﹐取令光明而無滓者﹐可用也。取錫十斤﹐於鐵鑊熬之半日﹐投四蕊紫華一銖﹐合攪須臾﹐立成萎蕤紫金﹐屈伸在人而用之﹐謂初成之時耳。投二銖﹐成紫蕊玉﹐投三銖﹐成玄梨綠景玉。

取八景丹滓﹐搗三萬杵﹐日服一丸如小豆﹐身生玉光﹐壽同九晨﹐體香聞三十里。燒一丸如小豆﹐辟百疫惡气﹐諸鬼不祥﹐而芳十日不已。取一丸如黍米﹐含之而唾﹐則變化隨心任意﹐隱形蔽影﹐縱橫天下﹐欲止卽吞此丸﹐乃息。已死人未三日﹐服一丸如大豆﹐立活。當發口折齒﹐送之以水。又以一丸塗心﹐則魂魄自還﹐而四體溫軟也。

取鉛錫十斤﹐於鐵器中煎熬﹐投此二丸如雞子黃﹐合攪須臾﹐立成黃金。投三丸﹐卽成紫磨金。帶一丸以行﹐則山海之神來朝。以一丸塗門戶﹐則一家無病﹐辟百鬼精魅。日服一丸﹐百日則色如女子﹐三年而面反童嬰。以一丸如小豆﹐投水中﹐則龍魚浮出而水沸。以一丸如大豆﹐投火中﹐而火停光一日許。

上淸高聖中央黃老君洞眞金玄九陰九眞玉經﹑太上郁儀結璘章﹑八景神丹文﹐皆刻於東華仙靈臺﹐不宣於世上。自非宿有仙名者﹐不得聞見也。傳授之時﹐皆對齋思神﹐審可付與﹐立盟爲誓﹐約無宣泄。其受帝君九陰訣﹐盟用靑絲一結﹐以爲盟誓。其受太上郁儀文﹐盟用絳紋二十四尺﹐此卽日暉之誓也。其受太上結璘章﹐盟用碧紋二十四尺﹐此卽月華之誓也。其受八景丹經﹐盟用金環三雙﹐此無常童子圓變之誓也。合用四盟﹐引九晨以爲約﹐指日月以爲信﹐必無宣泄﹐心齊天地。若不崇信誓﹐身爲下鬼﹐七世﹑父母﹐受考水火﹐摙蒙山之石﹐以投積夜之河。按經師之受盟物也﹐當施散於寒窮﹐救貧病之急厄﹐拯山川之餓夫﹐營神靈之公用也。若私割以自贍﹐貪濫以爲利者﹐則經師之七祖﹐受長考於地獄﹐身入風火﹐甚痛也。又弟子經師﹐和心相愛﹐所以親根本也。道德旣厚﹐則入鬼無間﹐根本旣親﹐則魂魄用寧。若崇始慢終﹐不恆其德者﹐何年命之能長﹐何神仙之可要乎。得其領者﹐始可與言尋道之本末矣。

太一餌瑰葩云屑神仙上方

夫茂實者﹐翹春之明珠也。巨勝者﹐立秋之沈靈也。丹棗者﹐盛陽之云芝也。茯苓者﹐絳晨之伏胎也。五華合煙﹐三气陶精﹐調安六气﹐養魂護神﹐能用得其方﹐位爲天仙﹐老素反玄﹐嬰胎童顏﹐千害不傷﹐延壽長年。

三春茂實者一斛。名曰茂者﹐茂於陽精也﹐故爲藥首。若三春不得合藥者﹐藏茂實於密器中﹐封泥之﹐須用乃開之。到來春不復用先者﹐勿取蛀虫茂也。此物難藏﹐當索淸淨燥器盛之。若茂實變成水者﹐當絞去滓﹐以茂水和藥也。黑巨勝屑三斗﹐先熬﹐乃搗爲屑。茯苓重秤十斤﹐細搗﹐下篩爲屑。白蜜五升﹐漧棗一斛﹐大者剝去皮核﹐蒸瓤﹐搗令相和調。淸酒美者五斗。凡六物﹐合攪﹐令合一﹐內釜中﹐微火煎﹐令凝如糖狀﹐似可圓者﹐乃出著密器中﹐更分搗三千杵﹐圓如雞子中黃﹐日服三圓。夫搗藥爲屑﹐皆令極細﹐細絹篩﹐又內釜中煎之﹐當數攪和之﹐以蓋蓋釜上。合藥欲得別處﹐不欲得多人聞見。得服此藥者﹐一年目明耳聰﹐彊志通神﹐二年愈勝﹐三年瘢黶皆滅﹐四年體炰气充﹐五年行步如飛﹐六年白髮還黑﹐面有童嬰之色﹐身生玉光﹐災害不傷﹐乘雲上升﹐位爲眞人。此藥補胎益气﹐充精開明。上圓方﹐道士有單服此藥升度者﹐不可勝數﹐不比於常方﹐而宜用合餌之。

太一玄水雲華漿法

取茂實三斛﹐陰閉器中﹐百日自化爲水。以白蜜一斗合和﹐微火煎之﹐令三沸止。一名曰云茂朱漿﹐日服五合﹐使人體香﹐而面有童華﹐神仙祕方也。茂水少者﹐以煉腴四斗﹐淸水一斛﹐都合茂水共煎﹐取四斗乃止﹐微其火。祕方上法也。

太一大四鎭圓方

太一神仙﹐生五臟﹐鎭六腑﹐養七竅﹐和九關﹐煉三魂﹐曜二童﹐保一身﹐長生千歲。

太一禹余根四兩﹐定六腑﹐鎭五臟。

眞當歸一兩﹐以和餘糧﹐止關節百痛。

燻陸香一兩﹐以和當歸﹐燻五臟內。

人參一兩﹐補六腑津液﹐助餘糧之勢。

雞舌香一兩﹐除胃中客熱﹐止痰悶。

凡五種﹐以餘糧爲主﹐四物從之。先內主﹐搗百杵﹐乃次內﹐皆令成散。

丹砂四兩﹐攝魂魄﹐鎭三神﹐理和气。

甘艸一兩﹐以和丹砂﹐益肌膚﹐去白髮。

靑木香一兩﹐以助甘艸﹐去三虫﹐除伏屍。

漧地黃一兩﹐和百髓﹐滿腦血。

詹糖香一兩﹐益目童﹐燻下關。

凡五種﹐以丹砂爲主﹐四物從之。先內主﹐搗百杵﹐乃次內﹐皆令成散。

茯苓四兩﹐以鎭七竅﹐補九虛﹐和靈關。

術一兩﹐以和茯苓﹐益神气﹐明目童。

漧薑一兩﹐以和術勢﹐除炎熱﹐開三關﹐去寒冷。

防風一兩﹐以補濕痺﹐除穢津﹐止饑渴。

雲母粉一兩﹐以澤形體﹐面生光﹐補骨血。

凡五種﹐以茯苓爲主﹐搗百杵﹐乃次內﹐皆令成散。

麥門冬四兩﹐去心﹐以鎭精神﹐養靈液﹐固百骨。

漧棗膏一兩﹐以助麥門冬﹐凝血脈﹐去心中穢。

附子一兩﹐熬之﹐以益腦中气﹐鎭藏內﹐除冷去痰。

胡麻一兩﹐熬之﹐以和喉中液﹐鎭下關﹐泄澤三神。

龍骨一兩﹐以益六液﹐養窮腸﹐黑髮止白。

凡五種﹐以麥門冬爲主﹐四物從之。先內主﹐搗百杵﹐乃次內之﹐皆令成散。

凡四鎭神圓﹐合二十種藥﹐令精上者﹐其五物爲一部﹐皆令成散。先內禹餘糧部﹐搗三千杵﹔次內丹砂部﹐搗四千杵﹔次內茯苓部﹐搗五千杵﹔次內麥門冬部﹐搗六千杵。又內白蜜四升﹐又搗七千杵﹐又內白蠟十二兩﹐又搗八千杵。又更下蜜﹐令可圓﹐若剛者當下蜜﹐柔者不須。又不可大下蜜﹐但可多少下蜜爾。更搗三萬杵﹐藥成﹐圓如雞子中黃。亦可計黃﹐以爲細圓而服之。以正月﹑九月﹑十一月上建日﹐合之滿日﹐起服之﹐百日中籌量服五圓。當先一日不食﹐後日平旦乃服﹐服畢﹐乃飲食如故。千日之後﹐二百日中服七圓。二千日之後﹐三百日中服二十丸。三千日之後﹐四百日中服三十圓。計此爲率﹐鎭神守中﹐與天地相畢。此藥萬年不敗﹐若常服此藥一圓﹐不可復服其餘雜餌之藥也。合藥先齋戒七日﹐永不得犯房室﹐無令雞犬﹑小兒﹑婦人見之。合藥時當先燒香﹐設一淨席於東面﹐西向爲大帝君﹑太一﹑太上﹑太元君之坐也﹐心存常呼祝之。服藥時﹐亦當心存之﹐以向月王也。此所謂四太方﹐以鎭四神﹐以治百病也。令人不老﹐遠視萬里之外﹐白髮復黑﹐齒落更生﹐面目悅澤﹐皮理生光。服之一年﹐宿疾皆除﹐二年易息﹐三年易肉﹐四年易脈﹐五年易髓﹐六年易筋﹐七年易骨﹐八年易齒﹐九年易形﹐形髓皆易﹐十年役使鬼神﹐威禦虎狼﹐步涉江川﹐無事船梁﹐山行不畏百害﹐分身存亡﹐長生不老。服藥之後﹐禁見死屍臭血﹐食五辛及一切肉。初服時﹐當食麵棗栗﹐久久自不復食。若無面者﹐大麥亦佳﹐無二麥當食米﹐米令藥气遲行耳﹐大都無害。今已得仙道者﹐猶服之﹐服四鎭圓而食穀者﹐後不復生百病。此要道也。

太一胎精菖蒲圓散方

太一胎精寶記內濟之方﹐守中煉神﹐長生久視﹐塡凝骨髓﹐補滿腦血﹐徘徊精液﹐益气保眞﹐合津定命﹐五臟受靈﹐精景上攝﹐玄根不傾。久服此藥﹐色如少女。一名九轉胎精太上寶方﹐不老長生﹐太一之祕要也。

菖蒲一斤﹐取石上生﹐一寸有八九節者﹐削去外皮﹐秤取一斤﹐以著白蜜一斗中﹐漬之一日一宿﹐出曝菖蒲令燥﹐燥又內蜜中﹐漬曝取盡一斗蜜乃止。銼切菖蒲﹐搗爲散﹐以溫和五臟﹐補耳目不足﹐塞諸腠理﹐美華色。若體中宿有客熱﹑八風關痺者﹐當用水中菖蒲。水中菖蒲﹐一名昌陽芝艸﹐疏節而根莖大者是也。蜜漬出曝﹐亦如上法。昌陽兼治邪气搔擾﹐殺諸虫﹐而使身有光澤。

石上菖蒲﹐使人不忘﹐而使神明速開﹐是曰心家之治。

甘艸十兩﹐取堅實好者﹐削去上皮﹐搗爲散﹐以和六腑﹐益胃開靈﹐是曰胃家之治。

茯苓七兩﹐取正白者﹐削去上皮﹐搗爲散﹐以和血液﹐益精神﹐去痰積﹐宿气不定者也。是曰肝家之治。

人參六兩﹐取白色而有潤澤者﹐可用搗爲散﹐以調五臟﹐治腸中宿疾﹐和口齒津液﹐明目遠視﹐攝魂理魄﹐是曰脾家之治。

當歸五兩﹐取好者﹐搗爲散﹐主諸急痛﹐治積气不消﹐益精神﹐和不仁﹐去髒中寒﹐是曰肺家之治。

朮五兩﹐搗爲散﹐去痰癖﹐積飲停水﹐治髒中百病﹐鎭骨節內精神﹐守年命﹐益髒气﹐是曰腎家之治。

防風五兩﹐搗爲散﹐治濕痺八風所病﹐止恍惚﹐益精液﹐是曰骨家之治。

遠志五兩﹐搗爲散﹐開五臟﹑管竅塞滯之病﹐是曰六腑津液﹐心家之治。

菊華三兩﹐搗爲散﹐畱魂神﹐制七魄﹐益眼光﹐養腦气﹐是曰腸家之治。

右九種散﹐以次內臼中﹐都一治﹐令合會﹐更搗三千杵。藥成﹐盛以密器中﹐勿令气泄也。籌量一月之中﹐令得九服耳。服之或以平旦﹐或以食後﹐或以夜半﹐隨宜任意。若欲丸者﹐以白蜜﹐又搗千杵。服散﹐日四方寸匕上﹔服圓﹐日四十圓﹐如梧子。若體中先有邪气之病﹐志意恍惚﹐及有虛損之勞者﹐當令一月之中﹐作十五服也。又當加麝香七兩﹐鹿茸四兩﹐與九種散合治﹐俱搗三千杵﹐婦人女子皆可服。所服用水﹐飲無在多﹐惟令藥進下喉者也。亦可日日服藥﹐藥無毒﹐無禁忌。合藥時齋三日﹐不欲令人臨見﹐惟執事者親營之耳。當先搗鹿茸四兩爲散﹐然後治合九種散中﹐仍俱搗三千杵耳。亦可入太一禹餘糧八兩﹐代麝香﹑鹿茸之用﹐又佳又任意﹐若代一種者﹐用餘糧四兩耳。

上淸太上帝君九眞中經卷下竟

