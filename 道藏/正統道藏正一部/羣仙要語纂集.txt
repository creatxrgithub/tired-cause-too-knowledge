羣仙要語纂集

經名﹕羣仙要語寨集。元末明初環士董漢醇編。二卷。底本出處﹕《正統這藏》正一部。

羣仙要語纂集上

還初道人董漢醇編

日用缺

夫臼用者﹐飲食則定禁口﹐端坐莫起一念﹐萬事俱忘奉存神定意。眼不視物﹐耳不聽聲﹐一心內守﹐調息綿綿﹐漸漸呼出﹐莫教間斷﹐似有如無﹐自然心火下降﹐腎水上升﹐口裹津生﹐靈眞附體﹐得至長生之路也。十二時中﹐常要淸靜。一念不起謂之淸﹐靈臺無物謂之淨。身是气之宅﹐心是神之舍。意行則神行﹐神行則气散﹐神聚則五行眞气結成刀圭﹐自然身中有身﹐沖和气透﹐醍醐灌頂。行住坐臥﹐常覺身體如風之行﹐腸中如雷之嗚。耳總仙音﹐無弦之曲﹐不言而自聲﹐不鼓而自嗚﹐神气交結﹐男兒回轉﹐得觀內景﹐能自言語﹐見虛無之事﹐與聖同居﹐神自出入﹐天地齊壽﹐脫離生死矣。莫教有損﹐十二時中﹐常要淸靜。神是气之子﹑气是神之母﹐如雞抱卵。存神養气﹐能無離乎。妙哉妙哉﹗

關尹子節要

關尹子曰﹕非有道不可言﹐不可士黃卽道。非有道不可思﹐不可思卽道。言之如吹影﹐思之如縷塵。聖智造迷﹐鬼神不識。

又曰﹕不知道妄意卜者﹐如射覆盂。高之者曰存金存玉﹐中之者曰存角存羽﹐卑之者曰存瓦存石。是乎非是乎﹖惟置物者知。之。

又曰﹕道終不可得﹐彼可得者﹐名德不名道。道終不可行﹐彼可行者﹐名行不名道。聖人以可得可行者﹐所以善吾生﹔以不可得不可行者﹐所以善吾死。

又曰﹕一情冥爲聖人﹐一情善爲賢人﹐一情惡爲小人。一情冥者﹐自有之無﹐不可得而示。一情善惡者﹐自無起有﹐不可得而祕。一情善惡爲有知﹐惟動物有之。一情冥爲無知﹐普天之下﹐道無不在。

又曰﹕一灼之火﹐能燒萬物﹐物亡而火何存。一息之道﹐能冥萬物﹐物亡而道何在。

又曰﹕吾道如處暗。夫處明者不見暗中一物﹐而處暗者能見明中區事。

又曰﹕連不問豆﹐豆不答遲。瓦不問石﹐石不答瓦。道亦不失﹐問歟答歟。一气往來﹐道何在﹖

又曰﹕一運之象﹐局乎太空﹐自中而升爲天﹐自中而降爲地。無有升而不降﹐無有降而不升。升者爲火﹐降者爲水﹐欲升而不能升者爲木﹐欲降而不能降者爲金。木之爲物﹐鉆之得火﹐絞之得水。金之爲物﹐擊之得火﹐鎔之得水。金木者﹐水火之交也。水爲精爲天﹐火爲神爲地﹐木爲魂爲人﹐金爲魄爲物。運而不已者爲時﹐包而有在者爲方﹐惟土終始之。

又曰﹕天地𨿽大﹐有色有形﹐有數有方。吾有非色非形﹑非數非方﹑而天天地地者存。

又曰﹕夢中﹑鑑中﹑水中﹐皆有天地存焉。欲去夢天地者﹐寢不寐﹔欲去鑑天地者﹐形不照﹔欲去水天地者﹐盎不汲。彼之有無﹐在此不在彼﹐是以聖人不去天地﹐去識。

又曰﹕天地寓﹑萬物寓﹑我寓﹑道寓﹐苟離乎寓﹐道亦不立。

又曰﹕行𨿽至卓﹐不離高下﹔言𨿽至公﹐不離是非﹔能𨿽至神﹐不離巧拙﹔貌𨿽至殊﹐不離妍醜。聖人假此以示天下﹐天下冥此乃見聖人。

又曰﹕道無體﹐以道應世者﹐是事非道。道無方﹐以道寓物者﹐是物非道。聖人竟不能出道以示人。

又曰﹕鯽蛆食蛇﹐蛇食鼃﹐鼃食螂蛆﹐互相食也。聖人之言亦然。言有無之獘﹐又言非有非無之獘﹐又言去非有非無之獘﹐言之如引鋸然。惟善聖者﹐不畱一言。

又曰﹕利害心愈明﹐則親不睦。賢愚心愈明﹐則友不交。是非心愈明﹐則事不成。好醜心愈明﹐則物不契。是以聖人渾之。

又曰﹕聖人以有言﹑有爲﹑有思者﹐所以同乎人。以未嘗言﹑未嘗爲﹑未嘗思者﹐所以異乎人。

又曰﹕以聖師聖者﹐賢人﹔以賢師聖者﹐聖人。蓋以聖師聖者﹐徇迹而忘道。以賢師聖者﹐反迹而合道。

又曰﹕眾人以魄攝魂﹐聖人以魂運魄。蓋魄之藏魂俱之﹐魂之遊魄因之。魂晝寓目﹐魄夜捨肝。寓目能見﹐捨肝能夢。

又曰﹕果之有核﹐必待水火土三者具矣﹐然後相生不窮。三者不具﹐如大旱大潦大塊﹐皆不足以生物。精水﹑神火﹐意土﹐三者本不交﹐惟人以根合之。

又曰﹕庖人羹蟹﹐遺一足幾上﹐蟹已羹而遺足尙動。是生死者﹐一气聚散爾。不生不死﹐而人橫計曰生死。

又曰﹕無一心﹐五識並馳﹐心不可一。無虛心﹐五行皆具﹐心不可虛。無靜心﹐萬化密移﹐心不可靜。借能一﹐則二偶之。借能虛﹐則實滿之。借能靜﹐則動搖之。惟聖人能斂萬有於一息﹐無有一物可役吾之咀徹﹔散一息於萬有﹐無一物可問吾之云爲。

又曰﹕流者舟也﹐所以流之者﹐是水非舟。運者車也﹐所以運之者﹐是牛非車。思者心也﹐所以思之者﹐是意非心。不知所以然而然。惟不知所以然而然﹐故其來無從﹐其往無在。其來無從﹐其往無在﹐故能與天地本原﹐不古不今。

又曰﹕是非好醜﹐成敗盈虛﹐造物者運矣。皆因私識執之而有﹐於是以無遣之猶存﹐以非有非無遣之猶存。譬如昔遊再到﹐記憶宛然﹐此不可忘﹐不可遣。善去識者﹐變識爲智。變識爲智之說﹐汝知之乎﹖曰想﹐如思鬼心栗﹐思盜心怖。曰識﹐如認黍爲稷﹐認玉爲石。皆浮游罔象﹐無所底止。譬睹奇物﹐生奇物想﹐生奇物識﹐此想此識﹐根不在我。譬如今日而已﹐至於來日﹐想識殊未可卜﹔及至來日﹐紛紛想識皆緣有生﹐曰想曰識。譬犀望月﹐月影入角﹐因想識生﹐始有月形﹐而彼眞月初不在角。胸中之天地萬物亦然。知此說者﹐外不見物﹐內不見情。

又曰﹕情生於心﹐心生於性。情﹐波也﹔心﹐流也﹔性﹐水也。來幹我者﹐如石火頃﹐以性﹐受之﹐則心不生物﹐浮浮然。

又曰﹕賢愚眞僞﹐有識者﹐有不識者。彼𨿽有賢愚﹐彼𨿽有眞僞﹐而謂之賢愚眞僞者﹐擊我之識。知夫皆識所成﹐故𨿽眞者亦僞矣。

又曰﹕天地𨿽大﹐能役有形﹐不能役無形。陰陽𨿽妙﹐能役有气﹐而不能役無气。知夫我之心無气無形﹐則天地陰陽不能役之。

又曰﹕人之平日﹐目忽見非常之物者﹐皆精有所結而使之然。人之病日﹐目忽見非常之物者﹐皆心中有所歉而使之然。苟知吾心能於無中示有﹐則知吾心能於有中示無。但不信之﹐自然不神。或曰﹕厥識旣昏﹐孰能不信。我應之曰﹕如捕蛇師﹐心不怖蛇﹐彼𨿽夢蛇而無怖畏。故黃帝曰﹕道無鬼神﹐獨往獨來。

又曰﹕有人問於我曰﹕爾族何氏何名何字﹖何衣何食﹖何友何僕﹖何琴何書﹖何古何今﹖我時默然不對一字。或人叩之不已。我不得已應之曰﹕尙自不見我﹐將何爲我所。

又曰﹕气之爲物﹐有合有散﹐我之所以行气者﹐本未嘗合﹐亦未嘗散。有合者生﹐有散者死﹐彼未嘗合未嘗散者﹐無生無死。客有去來﹐郵常自若。

又曰﹕困天下之智者﹐不在智而在愚﹔窮天下之辯者﹐不在辯而在訥﹔服天下之勇者﹐不在勇而在怯。

又曰﹕少言者不爲人所忌﹐少行者不爲人所短﹐少智者不爲人所勞﹐少能者不爲人所役。

又曰﹕言某事者﹐甲言利﹐乙言害﹐丙言或利或害﹐丁言俱利俱害﹐必居一於此矣。諭道者不言。

又曰﹕言道者如言夢。夫言夢者曰﹕如此金玉﹐如此器皿﹐如此禽獸。言者能言之﹐不能取而與之﹔聽者能聞之﹐不能受而得之。惟善聽者不泥不辯。

又曰﹕方術之在天下多矣﹐或尙晦﹐或尙明﹐或尙彊﹐或尙弱。執之皆事﹐不執之皆道。

又曰﹕吾道如海﹐有億萬金投之不見﹐有億萬石投之不見﹐有億萬污穢投之不見。能運小蝦小魚﹐能運大鯤大鯨。合眾水而受之﹐不爲有餘﹔散眾水而分之﹐不爲不足。

又曰﹕天下之人﹐蓋不可以億兆計。人之夢各異﹐夜夜之夢各異。有天有地﹐有人有物﹐皆思成之﹐蓋不以塵計。安知今之天地非有思者乎。

又曰﹕死胎中者﹐死卵中者﹐亦人亦物。天地𨿽大﹐彼固不知。計天地者﹐皆我區識。譬如手不觸刃﹐刃不傷人。

又曰﹕有時者气﹐彼非气者﹐未嘗有晝夜。有方者形﹐彼非形者﹐未嘗有南北。何謂非气﹖气之所自生者﹐如搖箑得風﹐彼未搖時﹐非風之气﹐彼已搖時﹐卽名爲气。何謂非形﹖形之所自生者﹐如鉆﹑木得火﹐彼未鉆時﹐非火之形﹐彼已鉆時﹐卽名爲形。

又曰﹕聖人不異眾人﹐特物不能拘爾。

又曰﹕在己無居﹐形物自著﹐其動若水﹐其靜若鏡﹐其應若響﹐芒乎若亡﹐寂乎若淸﹐同焉者和﹐得焉者失﹐未嘗先人而常隨人。

又曰﹕輕淸者魄從魂升﹐重濁者魂從魄降﹐魂魄半之則在人間。升魂爲貴﹐降魄爲賤﹔靈魂爲賢﹐厲魄爲愚﹔輕魂爲明﹐重魄爲暗﹔揚魂爲羽﹐銳魄爲毛﹔明魂爲神﹐幽魄爲鬼。其形其居﹐其識其好﹐皆以五行契。

又曰﹕愛爲精﹐觀爲神﹐愛觀𨿽異﹐皆因識生。惟其愛之無識﹐如鎖之交﹔觀之無識﹐如燈之照。吾識不萌﹐吾生何有。

又曰﹕核芽相生﹐不知其幾萬株。天地𨿽大﹐不能芽空中之核。雌卵相生﹐不知其幾萬禽。陰陽𨿽妙﹐不能卵無雄之雌。惟其來幹我者﹐皆攝之以一息﹐則變物爲我﹐無物非我。所謂五行者﹐孰能變之。

又曰﹕如桴叩鼓﹐鼓之形者﹐我之有也﹔鼓之聲者﹐我之感也。桴已往矣﹐餘聲尙存﹐終亦不存而矣。鼓之形如我之精﹐鼓之聲如我之神﹐其餘聲者猶之魂魄。知夫倏往忽來﹐則五行之气我何有焉。

又曰﹕知夫此身如夢中身﹐隨情所見者﹐可以飛神作我而遊太淸。知夫此物如夢中物﹐隨情所見者﹐可以凝神作物而駕八荒。是道也﹐能見精神而久生﹐能忘精神而超生。吸气以養精﹐如金生水﹔吸風以養神﹐如木生火﹐所以假外以延精神。漱水以養精﹐精之所以不窮﹔摩火以養神﹐神之所以不窮﹐所以假內以延精神。若夫忘精神而超生者﹐吾嘗言之矣。

又曰﹕計生死者﹐或曰死已有﹐或曰死已無﹐或曰死已亦有亦無﹔或曰當幸者﹐或曰當懼者﹔或曰當任者﹐或曰當超者。愈變識情﹐馳騖不已。殊不知我之生死﹐如馬之手﹐牛之翼﹐本無有﹐復無無。譬如水火𨿽犯水火﹐不能燒之﹐不能溺之。

又曰﹕物我交心生﹐兩木摩火生。不可謂之在我﹐不可謂之在彼﹐不可謂之非我﹐不可謂之非彼。執而彼我之﹐則愚。

又曰﹕勿以我心揆彼﹐當以彼心揆彼。知此說者﹐可以周事﹐可以行德﹐可以貫道﹐可以交人﹐可以忘我。

又曰﹕汝見蛇首人身者﹐牛臂魚鱗者﹐鬼形禽翼者﹐汝勿怪此。怪不及夢﹐夢怪不及覺。有耳有目﹐有手有臂﹐怪尢矣。大言不能言﹐大智不能思。

又曰﹕目自觀目無色﹐耳自聽耳無聲﹐舌自嘗舌無味﹐心自揆心無物。眾人逐於外﹐賢人執於內﹐聖人皆僞之。

又曰﹕人無以無知無爲者爲無我﹐𨿽有知有爲﹐不害其爲。無我譬如火也﹐躁動不停﹐未嘗有我。

又曰﹕壁曰如大海﹐能變化億萬蛟魚﹐水一而已。我之與物﹐蓊然蔚然﹐在大化中﹐性一而已。知夫性一者﹐無人無物﹐無死無生。

又曰﹕水潛故蘊爲五精﹐火飛故達爲五臭﹐木茂故華爲五色﹐金堅故實爲五聲﹐土和故滋爲五味。其常五﹐其變不可計。其物五﹐其雜不可計。然則萬物在天地間﹐不可執謂之萬﹐不可執謂之五﹐不可執謂之一﹔不可執謂之非萬﹐不可執謂之非五﹐不可執謂之非一。或合之﹐或離之﹐以此必形﹐以此必數﹐以此必气﹐徒自勞爾。物不知我﹐我不知物。

又曰﹕烏獸俄呦呦﹑俄旬旬﹑俄逃逃﹔艸木俄茁茁﹑俄亭亭﹐俄蕭蕭。天地不能畱﹐聖人不能系﹐有運者存焉爾。有之在彼﹐無之在此。鼓不桴則不嗚﹐偶之在彼﹐奇之在此﹐桴不手則不擊。

又曰﹕均一物也﹐眾人惑其名﹐見物不見道﹔賢人析其理﹐見道不見物﹔聖人合其天﹐不見道﹐不見物。道皆道﹐不執之卽道﹐執之卽物。

又曰﹕昔必論道者﹐或日礙廠﹐或曰邃深﹐或曰澄徹﹐或曰空同﹐或曰晦明﹐愼勿遇此而生怖退。天下至理﹐竟非言意。苟知非言非意﹐在彼微言妙意之上﹐乃契吾說。

又曰﹕事有在事﹐言有理﹔道無在道﹐言無理。知言無理﹐則言言皆道。不知言無理﹐𨿽執至言﹐爲梗爲翳。

又曰﹕人徒知僞得之中有眞失﹐殊不知眞得之中有眞失﹔徒知僞是之中有眞非﹐不知眞是之中有眞非。

譚景升化書

道之委也﹐虛化神﹐神化气﹐气化形﹐形化生﹐而萬物所以塞也。道之用也﹐形化气﹐气化神﹐神化虛﹐虛明而萬物所以通也。是以古聖人窮通塞之端﹐得造化之源﹐忘形以養气﹐忘气以養神﹐忘神以養虛﹐虛實相通﹐是謂大同。故藏之爲元精﹐用之爲萬靈﹐含之爲太一﹐放之爲太淸。是以坎離消長於一身﹐風雲發泄於七竅。眞气燻蒸而時無寒暑﹐純陽流注而民無死生﹐是謂神化之道者也。且夫當空團塊﹐見塊而不見空。粉塊求空﹐見空而不見塊。形無妨而人自妨之﹐物無滯而人自滯之。龍可以蹈虛空﹐虛空非無也。可以實金石﹐金石非有也。有無相通﹐物我相同。其生非始﹐其死非終﹐知此道者﹐形不可得斃﹐神不可得逝。

稚子弄影﹐不知爲影所弄。狂夫侮像﹐不知爲像所侮。化家者不知爲家所化﹐化國者不知爲國所化﹐化天下者不知爲天下所化。虛化神﹐神化气﹐气化血﹐血化形﹐形化嬰﹐嬰化童﹐童化少﹐少化壯﹐壯化老﹐老化死﹐死復化爲虛﹐虛復化爲神﹐神復化爲气﹐气復化爲物。化化不間﹐猶環之無窮。夫萬物非欲生﹐不得不生﹐萬物非欲死﹐不得不死。達此理者﹐神可以不化﹐形可以不生。

爪發者我之形﹐何爪可割而無害﹐發可截而無痛。蓋營衛所不至也。則是我本無害而筋骨爲之害﹐我本無痛而血肉爲之痛﹐所以喜怒非我作﹐衰樂非我動﹐我爲形所昧﹐形爲我所愛。達此理者﹐可以出生死之外。

太上者﹐虛無之神也。天地者﹐陰陽之神也。人虫者﹐血肉之神也。其同者神﹐其異者形。是故形不靈而气靈﹐气不靈而聲靈﹐覺不靈而夢靈﹐生不靈而死靈。水至淸而結冰不淸﹐神至明而結形不明。冰泮返淸﹐形散返明。能知眞死者﹐可以遊太上之京。虛化神﹐神化气﹐气化形﹐形气相乘而成聲。耳非聽聲也﹐而聲自投之﹔谷非應響也﹐而響自滿之。耳小竅也﹐谷大竅也。山潭小谷也﹐天地大谷也。一竅嗚而萬竅皆嗚﹐一谷聞而萬谷皆聞。聲導气﹐气導神﹐神導虛﹐虛含神﹐神含气﹐气含聲。相導相含﹐𨿽秋蚊之翾翾﹐蒼蠅之營營﹐無所不至也。由此知𨿽絲毫之慮﹐必有所察。𨿽啾喞之言﹐必有所聞。惟大人之機﹐天地莫能見﹐陰陽莫能知﹐鬼神莫能窺。

方咫之木﹐置於地之上﹐使人蹈之而有餘。方咫之木﹐置於竿之端﹐使人踞之而不足。非物有大小﹐蓋心有虛實。是故冒大暑而撓之愈熱﹐受炙灼而懼者愈痛。人無常心﹐物無常性。由是知水可使不濕﹐火可使不燥。海魚有以蝦爲目者﹐人皆笑之。殊不知古人以囊螢爲燈者﹐又不知晝非日之光則不能馳﹐夜非燭之光則有所欺。觀傀儡之假﹐而不自疑﹐嗟朋友之逝﹐而不自悲。賢與愚莫知﹐惟抱純白養太玄者﹐不入其機。

鏡非求鑑於物﹐而物自投之。橐非求包於气﹐而气自實之。是故鼻以虛受臭﹐耳以虛受聽﹐目以虛受色﹐舌以虛受味。所以心同幽冥﹐則物無不受﹐神同虛無﹐則事無不知。是以大人奪其機﹐藏其微。

羽符至怪﹐陰液至奇﹐可以守國﹐可以救時﹐可以坐爲帝王之師。天下賢愚營營然﹐笑飛蛾之投夜燭﹐蒼蠅之觸曉窗﹐知往不知還﹐知進不知退﹐而害以就利﹐不知聚利以就害。賢於人而不賢於身﹐何賢之謂也。博於物而不博於己﹐何博之謂也。是以大人利害俱忘﹐何所不藏。

夫禽獸之於人也何異﹐有巢穴之居﹐有夫婦之配﹐有父子之性﹐有生死之情。烏反哺﹐仁也﹔隼憫胎﹐義也﹔蜂有君﹐禮也﹔羊跪乳﹐智也﹔雉不再接﹐信也。孰究其道﹐萬物之中﹐五常百行無所不有也﹐而教之爲网罟﹐使之務畋漁。且夫焚其巢穴﹐非仁也。奪其親愛﹐非義也。以斯爲享﹐非禮也。教民殘暴﹐非智也。使萬物懷疑﹐非信也。夫羴臭之欲不止﹐殺害之機不已。羽毛𨿽無言﹐必狀我爲貪狼之與封豕。鱗介𨿽無知﹐必名我爲長鯨之與巨虺也。胡爲自安﹐焉得不恥。吁﹐直疑自古無君子。

救物而稱義者﹐人不義之。行惠而求報者﹐人不報之。民之情也﹐讓之則多﹐爭之則少﹐就之則去﹐避之則來﹐與之則輕﹐惜之則奪。是故大義無狀﹐大恩無象。大義成﹐不知者荷之﹔大恩就﹐不識者報之。能歌者﹐不能者聽之﹔能舞者﹐不能者觀之。巧者﹐不巧者辧之﹔賢者﹐不賢者任之。

夫養木者必伐之﹐待士者必死之﹐网之以冠冕﹐鉤之以爵祿。若馬駕車輅﹐貴不我得﹔彘食糟糠﹐肥不我有。是以大人道不虛貴﹐德不虛守﹐貧有所倚﹐退有所恃。退者非樂寒賤而甘委棄。爲惡者畏人識﹐必有識者﹔爲善者欲人知﹐必有不知者。是故人不識者﹐謂之大惡﹔人不知者﹐謂之至善。

吳尊師玄綱論

道者﹐虛無之系﹐造化之根﹐神明之本﹐天地之源。其大無外﹐其微無內﹐浩曠無端﹐杳冥無對。至幽靡察而大明垂光﹐至靜無心而品物有方。混漠無形﹐寂寞無聲﹐萬象以之生﹐五音以之成。生者有極﹐成者必虧﹐生生成成﹐古今不移。此之謂道也。德者﹐天地所稟﹐陰陽所資﹐經以五行﹐緯以四時。牧之以君﹐訓之以師﹐幽冥動植﹐咸暢其宜。澤流無窮﹐艸生不知藉其功﹔惠加無極﹐百姓不知賴其力。此之謂德也。然則通而生之謂之道﹐道固無名焉。蓄而成之謂之德﹐德固無稱焉。嘗試論之曰﹕天地人物﹐靈仙鬼神﹐非道無以生﹐非道無以成。生者不知其始﹐成者不見其終。探奧索隱﹐孰窺其宗。入有之末﹐出無之先﹐莫究其朕﹐謂之自然。自然者﹐道德之常﹐天地之綱也。右論道德

太虛之先﹐寂寥何有。至精感激﹐而眞一生焉。眞一運神﹐而元气自化。元气者﹐無中之有﹐有中之無﹐廣不可量﹐微不可測﹐氤氳漸著﹐混茫無倪﹐萬象之端﹐兆眹於此。淸通澄朗之气﹐浮而爲天。濁滯煩昧之气﹐積而爲地。平和柔順之气﹐結而爲人倫。錯謬剛戾之气﹐散而爲雜類。自一气之所育﹐播萬殊而種分﹐旣涉化機﹐遷變罔極。然則天地人物之形者﹐元气也。受天地人物之靈者﹐神明也。故乾坤統天地﹐精魂禦人物﹐气有陰陽之革﹐神無寒暑之變。𨿽羣動糾紛不可勝紀﹐滅而復生﹐終而復始。而道德之體﹐神明之心﹐應感不窮﹐未嘗疲於動用之境矣。右論兀气

諸章節要

天地不能自有﹐有天地者太極。太極不能自運﹐運太極者眞精。眞精自然﹐惟神惟明。無祖無宗﹐不始不終。含和蘊慈﹐湣俗哀蒙。淸濁異稟﹐眞凡莫同。降气分光﹐聿生人中。賢明博達﹐周濟爲功。爲君爲長﹐俾物咸通。純陽赫赫在於上﹐九天之上無陰也。純陰冥冥處於下﹐九地之下無陽也。陰陽混蒸而生萬有者﹐正在天地之間。故气象變通﹐晦明有類﹐陽明而正﹐其粹爲眞靈﹐陰晦而邪﹐其精爲魔魅。故稟陽靈而生者爲睿哲﹐資陰昧而育者爲凶頑。陽好生﹐故睿哲者必惠和。陰好殺﹐故凶頑者必悖戾。或善或否者﹐乃二气均合而生中人也。二者各有所稟﹐而教安施乎﹖教之所施﹐爲中人爾。何者﹖睿哲不教而自知﹐凶頑𨿽教而不移﹐此皆受陰陽之純气也。亦猶火可滅﹐不可使之寒﹐冰可消﹐不可使之熱﹐理固然也。

夫生我者道﹐稟我者神﹐而壽夭去畱﹐匪由於己。何也﹖以性動爲情﹐情返於道﹐故爲化機所運﹐不能自持也。將超迹於存亡之域﹐棲心於自得之鄕者﹐道可以爲師﹐神可以爲友。何謂其然乎﹖蓋道與神無爲而气自化﹐無慮而物自成﹐入於品匯之中﹐出於生死之表。故君子黜嗜欲﹐隳聰明﹐視無色﹐聽無聲﹐恬淡純粹﹐體和神淸﹐虛夷忘形﹐乃合至精﹐此所謂返我之宗﹐復與道同。造化莫能測﹐鬼神莫能知﹐況於人乎。通於道者﹐𨿽翺翔宇宙之外﹐而心常寧﹐𨿽體息毫釐之內﹐而气自運。故心不寧﹐則無以同乎道﹐气不運﹐則無以存乎形。形存道同﹐天地之德也。是以動而不知其動者﹐超乎動者也。靜而不知其靜者﹐出乎靜者也。超乎動者﹐陽不可得而推。出乎靜者﹐陰不可得而移。陰陽不能變﹐而況於萬物乎。故不爲物所誘者﹐謂之至靜。至靜能契於至虛﹐虛極則明﹐明極則瑩﹐瑩極則徹。徹者𨿽天地之廣﹐萬物之殷﹐不能逃方寸之鑑矣。

夫道包億萬之數﹐而不爲大﹐貫秋毫之末﹐而不爲小。先虛無而不爲始﹐後天地而不爲終﹐升積陽而不爲明﹐淪重陰而不爲晦。本無神也﹐虛極而神自生。本無气也﹐神運而气自化。气本無質﹐凝委而成形。形本無情﹐動用而虧性。形成性動﹐去道彌遠。故溺於生死﹐遷於陰陽﹐不能自止﹐非道存而物亡也。故道能自無而生有﹐豈不能使有同於無乎。有同於無﹐則有不滅矣。陰與陽並﹐而人乃生。魂爲陽神﹐魄爲陰靈﹐結胎運气﹐育體構形。然勢不俱全﹐則各返其本。故陰勝則陽竭而死﹐陽勝則陰消而仙。柔和慈善貞淸者﹐陽也。剛狠嫉妬娌濁者﹐陰也。心澹而虛﹐則陽和襲﹔意燥而欲﹐則陰气入。明此二者﹐陽勝陰伏﹐長生之漸也。

道不欲有心﹐有心則眞气不集。又不欲苦忘心﹐忘心則客邪來舍。故我心不傾﹐則物無不正﹔動念有著﹐則物無不邪。邪正之來﹐在我而已。故上學之士﹐怠於存念者﹐陰屍勝之也﹔忻於勤純者﹐陽神勝之也。一怠一勤者﹐其戰未決也。決之者在於克節勵操﹐務違懈怠之意﹐使精專無輟於斯須﹐久於其事者﹐屍銷而神王﹐謂之陽勝。陽勝者﹐道其鄰乎。且夫形動而心靜﹐神凝而迹移者﹐無爲也。閒居而神擾﹐拱默而心馳者﹐有爲也。無爲則理﹐有爲則亂。𨿽無爲至易﹐非至明者不可致也。

夫天地晝亦無爲﹐夜亦無爲﹐無爲則一﹐而理亂有殊﹐何哉﹖晝無爲以明﹐故眾陽見而羣陰伏﹐夜無爲以晦﹐故羣陰行而眾陽息。是以主明而無爲者﹐則忠良進﹐姦佞匿﹐而天下理。主暗而有爲者﹐則忠良隱﹐姦佞職﹐而天下亂。故達者之無爲以慧﹐蔽者之無爲以昏。慧則通乎道﹐昏則同乎物。上學之士﹐時有高興寄傲﹐陶然於自得之鄕﹐謂眞仙可接﹐霄漢可升者﹐神之王也。𨿽曰神王﹐猶恐陽和之气發泄﹐陰邪之气承襲耳。可入靜室夷心﹐抑制所起﹐靜默專一﹐則神不散而陽靈全﹐謹無恣其康樂之情﹐以致陰邪之來爾。若有時躁競煩悖者﹐乃形中諸魄爲靈之气所煉﹐陰屍積滯將散擾於絳宮之眞。可入靜室存一握固﹐候神淸意平﹐合於虛靜﹐斯亦洗心之一術耳。

言勿過乎行﹐行無愧乎心。行之不已﹐則天地愛之﹐神明佑之﹐凶橫無由加﹐鬼神不能擾。若言淸而行濁﹐名潔而迹污。𨿽醜蔽於外﹐而心慚於內﹐天地疾之﹐神明殛之﹐𨿽力彊於道﹐不可致也。故寧受人之毀﹐無招天之譴﹐人毀猶可弭﹐天譴不可這也。道之所至忌者﹐淫殺陰賊﹐此誠易戒。至於小小喜怒﹐是非可否﹐人之常情﹐甚難愼也。都不欲有纖芥之事﹐關乎方寸之中﹐慮靜神閒﹐則邪气不能入﹐我志不擾﹐則眞人爲儔。好譽而憎毀者﹐賢達之所未免。然審己無善而獲譽者不祥﹐省躬無疵而獲謗者何傷。陽之精曰魂與神﹐陰之精曰屍與魄。神勝則爲善﹐屍彊則爲惡﹐制惡興善則理﹐忘善縱惡則亂。理久則屍滅而魄煉﹐亂久則神逝而魂消。屍滅魄煉者﹐神與形合而爲仙﹐神逝魂消者﹐屍與魄同而爲鬼﹐自然之道也。

夫目以妖艷爲華﹐心以聲名爲貴﹐身好輕鮮之飾﹐口欲珍奇之味﹐耳快美好之音﹐鼻悅芳香之气。此六者皆敗德傷性﹐伐其靈根者也。故有之則宜遠﹐無之不足求。惟衣與食﹐人之日用所切也﹐亦務道者之一獘耳。然當委心任運﹐未有不浩其所用。且天地之生禽獸也﹐猶覆之以羽毛﹐供之以虫粒﹐而祝於人乎。必在忘其所趣﹐任其自然爾。

覺與陽合﹐寐與陰並。覺多則魂彊﹐寐久則瑰壯。魂彊者生之徒﹐魄壯者死之徒。若餐元和﹐徹滋味﹐使神淸气爽﹐至於晝夜不寐者﹐善無以加焉。

人心久任之﹐則浩蕩而忘返﹔頓棲之﹐則超躍而無根。任之則蔽乎我性﹐棲之則勞乎我神﹐使致道者奚方而靜。蓋性本至凝﹐物感而動﹐習動滋久﹐胡能遽寧。旣習動而播遷﹐可習靜而恬晏。故善習者寂而有裕﹐不善習者煩而無功。是以將躁而制之以寧﹐將邪而閒之以正﹐將求而抑之以捨﹐將濁而澄之以淸。優哉遊哉﹐不欲不營﹐行於是﹐止於是﹐造次於是﹐逍遙於是。習此久者﹐則物冥於外﹐神鑑於內﹐不思靜而自靜矣。故履霜爲堅冰之始﹐習靜爲契道之階。古人云﹕積習生常。其斯之謂歟。

或問古今學仙者多﹐而得道者少﹐何也﹖答曰﹕常人學道者千﹐而知道者一﹔知道者千﹐而志道者一﹔志道者千﹐而專精者一﹔專精者千﹐而勤久者一。是以學者眾﹐而成者寡也。

或曰﹕仙者﹐人之所至美者也。死者﹐人所之至惡者也。世人君子罔有不知﹐而從俗者至多﹐習仙者至少﹐何也﹖答曰﹕此有二理﹐一者所稟之气非高﹐則所希之志難廣。故溺於近務﹐忘於遠見﹐爲聲色所汩﹐嗜欲所昏﹐終執從於世网﹐竟無蹈於眞域。二者𨿽气稟淸虛﹐神襟秀邁﹐而濟物之功未備﹐則登仙之路猶遠﹐是以遲回人爵﹐。未解帝懸耳。

或曰﹕道本無象﹐仙貴有形﹐以有契無﹐理難長久﹐曷若得性遺形之妙乎﹖答曰﹕夫道至虛極也﹐含神運气﹐自無而生有。故空洞杳冥者﹐大道無形之形也。天地日月者﹐大道有形之形也。以無系有﹐以有含無﹐故乾坤永存﹐仙聖不滅。生者﹐天地之大德也。所以示六合之廣﹑三元之明者﹐爲吾有形也。一從淪化﹐而天地萬物﹐盡非吾有。死者﹐人倫之荼毒也。是以煉凡至於仙﹐煉仙至於眞﹐煉眞合於妙﹐合妙同乎神。神與道合﹐則道爲我身﹐所以升玉京﹐遊金闕﹐能有能無﹐不終不沒﹐何謂理難長久乎。若濁以得性爲妙﹐不知煉形爲要者﹐所謂淸靈善爽之鬼﹐何可與高仙爲比哉。

羣仙要語纂集上竟

羣仙要語纂集下

還初道人董�醇編

虛靖天師心說

夫心者萬法之宗﹐九竅之主﹐生死之本﹐善惡之源﹐與天地而並生﹐爲神明之主宰。或曰眞君以其師長於一體也。或曰眞常以其越古今而不壞也。或曰眞如以其寂然而不動也。用之則彌滿六虛﹐廢之則莫知其所。其大無外﹐則宇宙在其間﹔其細無內﹐則入秋毫之末﹐而不可以象求矣。此所謂我之本心﹐而空劫以前本來之自己也。然則果何物哉﹖杳兮冥兮﹐恍兮惚兮﹐不可以知知﹐不可以識識﹐彊名曰道﹐彊名曰神﹐彊名曰性﹐彊名曰心﹐如此而已。由是觀之﹐豈不大哉﹗豈不貴哉﹗然輸回生死而不能自己者何也﹖蓋一念萌動於內﹐六識流轉於外﹐不趨乎善則趨乎惡。故有天堂地獄因果之報﹐六道輪回無有出期﹐可不痛哉﹗可不悲哉﹗若夫達人﹐則不然也。故齋戒以誠明其德﹐一眞澄湛﹐萬禍消除。《老子》曰﹕致虛極﹐守靜篤﹐萬物並作﹐吾以觀其復。夫物蕓蕓﹐各歸其根﹐歸根曰靜﹐靜曰復命。復命曰常﹐知常曰明。不知常妄作凶。所謂常者﹐越古今而不壞者是也。所謂妄者﹐一念才起者是也。《莊子》曰﹕旣以爲物矣﹐欲復歸根﹐不亦難乎。在易也其爲大人乎。自玆以往﹐謹言語﹐節飲食﹐除垢止念﹐靜心守一﹐虛無恬淡﹐寂寞無爲﹐收視返聽﹐和光同塵。瞥起是病﹐不續是藥﹐不怕念起﹐惟恐覺遲。壁。如有發﹐朝朝思理﹐有身有心﹐胡不如是。行住坐臥﹐勿使須臾離也。無何有之鄕﹐華胥氏之國﹐吾其遊焉。

大道歌

道不遠﹐在身中﹐物卽皆空性不空。性若不空和气住﹐气歸元海壽無窮。欲得身中神不出﹐莫向靈臺畱一物。物在心中神不淸﹐耗散眞精損筋骨。神禦气﹐气畱形﹐不須雜術自長生。術則易知道難遇﹐縱然遇了不專行。所以千人萬人學﹐畢竟終無一二成。神若出﹐便收來﹐神返身中气自回。如此朝朝還暮暮﹐自然赤子產眞胎。

重陽祖師﹝立教十五論﹞

口論打坐

凡打坐者﹐非形體端然﹐瞑目合眼﹐謂之打坐﹐此假打坐也。十二時辰﹐行住坐臥﹐一切動中﹐心似泰山﹐不搖不動﹐把斷四門﹐眼耳鼻舌口﹐不令內入外出者﹐此名眞打坐也。能如此者﹐𨿽身處塵世﹐名已列於仙宮﹐不須遠參﹐便是肉身聖賢。三年行滿﹐脫殼登仙﹐一粒丹成﹐神遊八極矣。

論降心

凡降心之道﹐若湛然不動﹐昏昏默默﹐不見萬物﹐杳杳冥冥﹐不內不外﹐無絲毫念想﹐此是定心﹐不可降也。若隨境生心顚倒﹐尋頭覓尾﹐此名亂心﹐敗壞道德﹐損失性命﹐不可縱也。行住坐臥﹐常勤降心﹐聞見覺知﹐此爲病矣。

論煉性

理性如調琴﹐弦緊則有斷﹐慢則不應﹐緊慢得中﹐則琴可矣。又如鑄劍﹐鋼多則折﹐錫多則捲﹐鋼錫得中﹐則劍可矣。調煉眞性者﹐體此二法。

論超三界

欲界﹑色界﹑無色界﹐此三界也。心忘念慮﹐卽超欲界侈心忘諸境﹐卽超色界﹔心不著空﹐卽超無色界。離此三界﹐神居仙聖之鄕﹐性在玉淸之境矣。

又詩云

棄了惺惺學得癡﹐到無爲處無不爲。眼前世事只如此﹐耳畔風雷過不知。兩腳任從行處去﹐一靈常與气相隨。有時四大醺醺醉﹐借問靑天我是誰。

坐忘銘

常默元气不傷﹐少思慧燭內光。不怒百脈和暢﹐不惱心地淸涼。不求無諂無曲﹐不執可圓可方。不貪便是富貴﹐不苟何懼君王。味絕靈泉自降﹐气定眞息自長。觸則形斃神遊﹐想則夢離屍彊。气漏形歸厚土﹐念漏神趨鬼鄕。心死方得神活﹐魄滅然後魂昌。轉物難窮妙理﹐應化不離眞常。至精潛於恍惚﹐大象混於渺茫。造化若知規矩﹐鬼神莫測行藏。不飲不食不寐﹐是謂眞人坐忘。

文逸曹仙姑大道歌

我爲諸君說端的﹐命帶從來在眞息。照體長生空不空﹐靈鑑涵天容萬物。太極布妙人得一﹐得一善持謹勿失。宮室虛閒神自居﹐靈府煎熬枯血液。一悲一喜一思慮﹐一縱一勞形蠹獘。朝傷暮損迷不知﹐喪亂精神無所據。細細消磨漸漸衰﹐用竭元和神乃去。只道行禪坐亦禪﹐聖可如斯凡不然。萌芽脆嫩須含蓄﹐根識昏迷易變遷。蹉跎不解去荊棘﹐未聞美稼出荒田。九年功滿火候足﹐應物無心神化速。無心心卽是眞心﹐動靜兩忘爲離欲。神是性兮气是命﹐神不外馳气自定。本來二物更誰親﹐失卻將何爲本柄。混合爲一復忘一﹐可與元化同出沒。透金貫石不爲難﹐坐脫立忘猶倏忽。此道易知不易行﹐行忘所行道乃畢。莫將閉息爲眞務﹐數息按圖俱未是。比來放下外塵勞﹐內有縈心兩何異。但看嬰兒處胎時﹐豈解有心潛算計。專气致柔神久畱﹐往來眞息自悠悠。綿延迆邐歸元命﹐不汲靈泉常自流。三萬六千爲大功﹐陰陽節候在其中。蒸融關脈變筋骨﹐處處光明無不通。三彭走出陰屍宅﹐萬國來朝赤帝宮。借問眞人何處來﹐從前元只在靈臺。昔年雲霧深遮蔽﹐今日相逢道跟開。此非一朝與一夕﹐是我本眞不是術。歲寒堅確如金石﹐戰退陰魔加慧力。皆由虛淡復精專﹐便是華胥淸靜國。初將何事立根基﹐到無爲處無不爲。念中境象須除撥﹐夢裹精神牢執持。不動不靜爲大要﹐不方不圓爲至道。元和內煉卽成眞﹐呼吸外求終未了。元气不住神不安﹐蠹木無根枝葉乾。休論涕唾與精血﹐達本窮源總一般。此物何曾有定位﹐隨時變化因心意。在體感熱卽爲汗﹐在眼感悲卽爲淚。在腎感念卽爲精﹐在鼻感風卽爲涕。縱橫流轉潤一身﹐到頭不出於神水。神水難言識者稀﹐資生一切由眞气。但知恬淡無思慮﹐齋戒寧心節言語。一味醍醐甘露漿﹐饑渴消除見眞素。他時功滿自逍遙﹐初日煉烹實勤苦。勤苦之中又不勤﹐閒閒祇要養元神。柰何心使閒不得﹐到此縱擒全在人。我今苦中苦更苦﹐木食艸衣孤又靜。心知大道不能行﹐名邇與身爲大病。比如閒處用工夫﹐爭似泰然修大定。形神𨿽曰兩難全﹐了命未能先了性。不去奔名與逐利﹐絕了人情總無事。決烈在人何住滯﹐在我更教誰制禦。掀天聲價又如何﹐倚馬文章非足貴。榮華衣食總無心﹐積玉堆金復何濟。工巧文章與詞賦﹐多能礙卻修行路。恰如薄霧與輕煙﹐閒傍落花隨柳絮。縹緲幽閒天地間﹐到了不能成雨露。名與身兮竟孰親﹐半生歲月太因循。比來修煉賴神气﹐神气不安空苦辛。可憐一个好基址﹐金殿玉堂無主人。勸得主人長久住﹐置在虛閒無用處。無中妙有執持難﹐解養嬰兒須惜母。緘藏俊辯黜聰明﹐收卷精神作愚魯。堅心一志任前程﹐大道於人終不負。

還眞集

夫修行之人﹐若悟心地下功者﹐切忌分別﹐若生分別﹐盡屬意家。如何是心地下功﹖先須頓捨諸緣﹐次滅人我﹐絕盡貪嗔﹐形如槁木﹐心似寒灰﹐內外不分﹐同觀一體﹐朗然瑩徹﹐靈光自現。靈光者﹐神光也。光者﹐照也。神光內照﹐更無暗昧﹐外境難侵也。若晝夜內神光不滅﹐自然神定气和﹐此乃眞修行也。《莊子》曰﹕宇泰定者﹐發乎天光。天光者﹐神用之道也。旣得天光下降﹐陰陽感擊﹐至精發泄﹐海泛浪滚﹐一气上升至於泥丸﹐霹靂一聲﹐百關神穴盡皆開通﹐乃是靈光所至也。自然五臟生和﹐心經上湧﹐舌生甘津﹐鼻聞異香﹐飲食漸減﹐運火候煉腸胃中退滓﹐淘淸去濁﹐回陰換陽﹐元气克腹﹐能絕飲食﹐萬陰皆消也。太上云﹕但服元和除五穀﹐是也。如是此驗﹐切忌身心輕忽﹐智神踴躍﹐心生懈怠﹐談玄說妙﹐和气漸散﹐前功若不謹守﹐失其常者﹐暗爲聖賢所折也。

論識心悟性

如要修行者﹐先須識心識意﹐然後悟性。如何是心﹖如何是意﹖但能知覺謂之心﹐千思萬想謂之意。意從念起﹐心從物生。旣知起生之根源者﹐只在方寸。方寸者﹐是本來之眞心也。心本無心﹐意本無意﹐爲從來熟境難忘﹐心浮意動﹐卻把眞性蒙昧﹐不能顯煥。須是澄心定意﹐內觀其心湛然﹝不﹞動者﹐謂之定﹔定中覺靈者﹐謂之慧。定是體﹐慧是用。定慧兩全者﹐日用不虧也。

論法界

法界者﹐太虛也﹐是太無也﹐空寂無相。若論一年﹐乃是十一月建子﹐陽光落地﹐沈於九泉之下﹐屬北方壬癸水﹐萬物俱泯﹐杳冥無迹﹐恍惚無形﹐易謂之山水蒙。自上爲山﹐下爲水﹐水火未濟﹐以待其時﹐謂之童蒙也。若論一月﹐以辧晦朔之期﹐月盡謂之晦﹐被太陽煉盡陰魄﹐日月同鑪﹐光明不見﹐萬象泯絕﹐中間陰魄復受太腸一點眞胎﹐杳杳冥冥﹐昏昏默默﹐如太極未判﹐二儀未分﹐內隱重蒙之象也。

論二車般運

羊車載火﹐鹿車載水﹐羊鹿二車三宮來往﹐上下不停。上田返中田﹐中田返下田﹐下田復返上田﹐上田返入气海﹐接著眞气﹐三事共聚﹐再返起火也。是周天火候﹐謂之大牛車﹐積累煉其金身也。三車之外﹐別有一車﹐謂之破羊車。有學道之人﹐與心意相投﹐性急太過﹐陰陽不停﹐或夢中見天崩地陷﹐捽破羊車﹐身體不安﹐四肢無力﹐而成疾病﹐心反成魔。或見耶鬼﹐心神恍惚﹐進退不常﹐已入邪道﹐不能成眞矣。

白玉誓玄關顯祕論

一言半句便通玄﹐何必丹經千萬篇。人若不爲形所累﹐眼前便是大羅天。若要煉气凝神﹐須識歸根復命。所以道歸根﹐自有歸根竅。復命還尋復命關﹐且如這个關竅。若人得知眞實處﹐則歸根復命何難也。故曰﹕有人要識神仙訣﹐只去搜尋造化根。古者虛無生自然﹐自然生大道﹐大道生一气﹐一气分陰陽﹐陰陽爲天地﹐天地生萬物﹐則是造化之根也。此乃眞一之气﹐萬象之先﹐太虛太無﹐太空太玄。杳杳冥冥﹐非尺寸之可量﹔浩浩蕩蕩﹐非涯岸之可測。其大無外﹐其小無內﹐大包天地﹐小入毫芒﹐上無復色﹐下無復淵。一物圓明﹐千古顯露﹐不可得而名者﹐聖人以心契之﹐不獲已而名之曰道。以是知心卽是道也。故無心則與道合﹐有心則與道違。惟此無之一字﹐包諸有而無餘﹐生萬物而不竭。天地𨿽大﹐能役有形﹐不能役無形﹔五行至精﹐能役有數﹐不能役無數﹔百念紛紛﹐能役有識﹐不能役無識。今夫修此道者﹐不若先煉形。煉形之妙﹐在乎凝神﹐凝神則气聚﹐气聚則丹成﹐丹成則形固﹐形固則神全。故宋齊丘云﹕忘形以養气﹐忘气以養神﹐忘神以養虛。只此忘之一字﹐則是無物也。本來無一物﹐何處有塵埃。其斯之謂乎。如能諭此理﹐就忘之一字做工夫﹐可入大道之淵微﹐奪自然之妙用﹐立丹基於頃刻﹐運造化於一身。然此道視之寂寥無所睹﹐聽之杳冥無所聞。惟以心視之則有象﹐以心聽之則有聲。若學之士冥心凝神﹐致虛守靜﹐則虛室生白﹐信乎自然也。惟太上度人﹐教人修煉﹐以乾坤爲鼎器﹐以烏兔爲藥物﹐以日魂之升沈應气候之升降﹐以月魄之盈虧應精神之衰旺﹐以四季之節候應一日之時刻﹐以周天之星數應一鑪之造化。是故采精神以爲藥﹐取靜定之火煉之﹐則成金液大還丹矣。蓋眞陰眞陽之交會﹐一水一火之配合﹐要在先辧浮沈﹐次明主客﹐審抽添之運用﹐察返復之安危。故高象先云﹕采有日﹐取有時。海蟾云﹕開闔乾坤造化機﹐煆煉一鑪眞日月。能悟之者﹐效日月之運用﹐與天地以同功。夫豈知天養無象﹐地養無體﹐故天長地久﹐日光月明﹐眞一長存﹐虛空不朽也。吾今則而象之﹐無心於事﹐無事於心。內觀其心﹐心無其心﹐外觀其形﹐形無其形﹐遠觀其物﹐物無其物。知心無心﹐知形無形﹐知物無物﹐超出萬幻﹐確出一靈。古經云﹕生我於虛﹐致我於無。是宜歸性根之太始﹐返未生之以前。藏心於心心而不見﹐藏神於神通﹐神而不出。故能三際圓通﹐萬緣澄寂﹐六根淸靜﹐方寸虛明﹐不滯於空﹐不滯於無﹐空諸所宮﹐無諸所無﹐至於空無所空﹐無無所無﹐淨裸裸赤灑灑地﹐則靈然而獨存者。道非欲虛﹐虛自歸之﹐人能虛心﹐道自歸之。道本無名﹐近不可取﹐遠不可捨﹐非方非圓﹐非內非外﹐惟聖人知之。三毒無根﹐六欲無種﹐頓悟此理﹐歸於虛無。《老子》曰﹕天地之間﹐其猶橐鑰乎﹐虛而不屈﹐動而愈出。若能靜定之中﹐抱沖和之气﹐守眞一之精﹐則是封鑪固濟﹐以行火候。火本南方離卦離屬心﹐心者神也﹐神火也。气則藥﹐以火煉藥成丹﹐旣是以神馭气而成道也。人能手搏日月﹐心握鴻蒙﹐自然見橐鑰之開闔﹐河車之升降﹐水濟命宮﹐火漑丹臺﹐金火交並水土融和﹐奼女乘龍﹐金公跨虎﹐通透三關﹐上升內院﹐化爲玉汞﹐下入重樓﹐中有一穴﹐名曰丹臺。鉛汞相投﹐水火相合﹐有動之動﹐出於不動﹐有爲之爲﹐出於無爲。當是時也﹐白雪漫天﹐黃芽滿地﹐龍吟虎嘯﹐夫唱婦隨﹐玉鼎湯煎﹐金鑪火熾﹐雷轟電掣﹐撼動乾坤﹐百脈聳然﹐三關透徹﹐玄珠成像﹐太一歸眞﹐泥丸風生﹐絳宮月明﹐丹田煙暖﹐谷海波澄﹐煉成還丹﹐易如反掌。七返九還﹐方成大藥﹐日煉時烹﹐以至九轉﹐天關地軸﹐在吾手中。經云﹕人能常淸靜﹐天地悉皆歸。則是三華聚頂﹐五气朝元﹐可久入眾妙門﹐玄之又玄也。更能晝運靈旗﹐夜孕火芝﹐溫就聖胎﹐結成赤子﹐至於脫胎神化﹐回陽換骨﹐則是玉符保神﹐金液煉形﹐形神俱妙﹐與道合眞。張平叔云﹕都來片餉工夫﹐永保無窮逸樂。誠哉是言也。蓋道之基﹐德之本﹐龍虎之宗﹐鉛汞之祖﹐三火所聚﹐八水同歸﹐萬神朝會之門﹐金丹妙用之源﹐乃歸根復命之關竅也。旣能知此﹐則欲不必遣﹐而心自靜﹐心不必澄﹐而神自淸。一念不生﹐萬幻俱寢﹐身馭扶搖﹐神遊淡漠。方知道風淸月白﹐皆顯揚鉛汞之基﹔水綠山靑﹐盡發露虎龍之旨。

海南白紫淸﹐初從陳泥丸學丹法﹐每遇日中之冬至﹐則開乾破巽﹐畱坤塞艮﹐據天罡﹐持斗柄﹐謁軒轅﹐過扶桑﹐入廣寒﹐面鶉尾﹐舉黃鐘﹐泛海槎﹐登昆侖﹐佩唐符﹐撼天雷﹐遊巫山﹐呼黃童﹐召朱兒﹐取靑龍肝﹐白虎髓﹐赤鳳血﹐黑龜精﹐入土釜﹐啟熒惑﹐命關伯﹐化丹砂﹐開華池﹐吸神水﹐飲刀圭﹐從無入有﹐無質生質﹐抽鉛添汞﹐結成聖胎﹐十月旣滿﹐气足形圓﹐身外有身﹐謂之胎仙。其訣曰﹕用志不分﹐乃可凝神﹐灰心冥冥﹐金丹內成。此予之所得也如此。施肩吾云﹕气是添年藥﹐心爲使气神﹐若知行气訣﹐便是得仙人。此詩簡明﹐通玄造妙。故佩而誦之﹐自然到秋蟾麗天﹑虛空消隕之地。非枯木寒泉之士﹐不能知此。余旣得此﹐不容自默。太上玄科曰﹕遇人不傳失天道﹐傳非其人泄天寶。天涯海角尋徧無人﹐不容輕傳﹐恐受天譴。深慮大道無傳﹐丹經湮泯﹐故作《玄關顯祕論》。蓋將曉斯世﹐以詔後來﹐而壽金丹之一脈也。復恐世人猶昧此理﹐乃復爲之說曰﹕

以眼視眼﹐以耳聽耳﹐以鼻調鼻﹐以口緘口﹐潛藏飛躍﹐在乎一心。先當習定凝神﹐懲忿窒欲﹐則水火旣濟﹐則金木交並。金木交並﹐則眞土歸位。眞土歸位﹐則金丹自然大如黍珠。日服一粒﹐神气復克塞天地。《孟子》曰﹕善養吾浩然之气者﹐此也。學者思之﹐敬書以授畱紫元云。

馬丹陽眞人直言

斷情除欲降心﹐休與親戚相見﹐休教心到處去。行住坐臥﹐乃至搬柴運水﹐或上茅去﹐也要心定念止﹐湛然不動﹐名爲眞心。要處靜心閒少語﹐住好伴。莫生念﹐念是業根。若外不入﹐內不出﹐常少語﹐自然心定气調。若不澄心止念﹐去欲斷情﹐更外入內出﹐出去外遊﹐如何得自然調息﹖只是一座空捨﹐出者便是猿馬也。自古過去一切神仙﹐不敢越過澄湛二字。又要心不逐一切物去﹐心猿牢捉丹無漏﹐意馬常擒性自明。坐園先生云﹕動者心﹐起者念﹐去者意﹐心澄意定﹐物我俱忘﹐澄澄湛湛。只顯一性應物﹐皆是心見物﹐要不昧一性。若只見物不見性﹐便著邊徽﹐卻有輪回。又云﹕只緣見物不見性﹐便是昧了一切。行住坐臥﹐只要降心﹐使一性常現不昧。止念者﹐常要覺一切塵念皆是業根﹐須要澄湛一性﹐照破萬緣﹐一切虛假﹐其念細細﹐調熟不起。

或問曰﹕如何是應物不昧﹖答曰﹕耳目𨿽是聞見﹐口內𨿽是言說﹐只要心不著他。或問﹕﹝如何是﹞鬼神不測處﹖答曰﹕只那一切虛寂便是也。又問玄牝之門是謂天地根。答曰﹕玄者父﹐牝者母。各人八兩﹐合成一斤。一點元陽之气﹐便是根本。又問復命歸根。答曰﹕只要心不逐一切物去﹐不染不著﹐心不起﹐气不散﹐便是歸根。若不能如此者﹐不得歸根也。又問﹕如何是見性﹖答曰﹕那無心無念﹐不著一物﹐澄澄湛湛﹐似月當空。

羣仙要語纂集下竟

