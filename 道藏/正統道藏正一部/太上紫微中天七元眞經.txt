中天七元眞經。撰人不詳。二經同捲。底本出處﹕《正統道藏》正一部。

太上紫微中天七元眞經

元始天尊演化諸天上皇之劫﹐鎭治紫微中宮﹐大會說法。是時﹐紫微帝君﹐諸天眾聖眞仙﹐七元眞人﹐皆在慶會﹐聽說妙音。開度一切﹐誦詠洞章﹐無量光明﹐徧照十方﹐天上地下。九幽長夜﹐五道八門﹐囚徒謫役﹐餓鬼窮魂﹐受諸苦惱﹐結在北方天一黑獄。復見十方天堂﹑神仙靈館﹑眞人神人﹑得道聖眾﹐衣食自然﹐逍遙快樂。帝君稽首上白天尊﹕今日慶會﹐奇妙難言﹐睹見天堂﹑地獄﹐苦樂不同﹐壽夭窮通﹐貴賤差等﹐願垂教誨﹐令眾曉知。

天尊告曰﹕吾造立天地已來﹐經無數之劫。自下世俗人﹐淳消朴散﹐妄想結縛﹐十惡牽纏﹐六賊居心﹐四蛇藏肺。行坐外息﹐不整容儀。咒詛讒誣﹐諂佞阿黨。不忠不孝﹐不愛不慈﹐不義不仁﹐多貪廣取。致被六天魔鬼潛攝精魂﹐五斗星辰旋促算壽。非但不得長生久視﹐兼沈淪作餓鬼畜生。卿等七眞﹐欲施惠救之﹐必須奉吾律令﹐常以月三日﹑十五日﹑二十七日降下人間﹐撿括校勘﹐考遷功過﹐糾察是非﹐廣演明威﹐光宣教戒。於是帝君乃命七元眞君﹐交乾布斗﹐魁綱激指﹐上佐天關﹐而作頌曰﹕

太上大道君﹐勑召主中天。撿括人功過﹐遷賞善惡緣。黑書令執勒﹐毫分不黨偏。

第一樞星陽明眞君延生咒

北斗延生﹐回眞四明。流暉下映﹐洞煥自然。七元紀籍﹐固侍體靈。靈眞記名﹐上玄衛形。魂魄長存﹐耳目無驚。攝衛扶命﹐臺眞流行。保眞自然﹐上升玉京。

第二璇星陰精眞君度厄咒

北斗度厄﹐高眞靈仙。流光輝映﹐保衛命生。七元保籍﹐自得長延。消滅艱危﹐災難移遷。臟腑開明﹐內外無愆。光運合景﹐與神同連。練化自然﹐上升玉玄。

第三機星眞人眞君保命咒

北斗保命﹐高靈散神。正炁攝伏﹐侍衛敬賓。七元上籍﹐運致玄眞。流演靈明﹐契體同津。永辟不祥﹐內守形身。削死上生﹐與神敷陳。保舉自然﹐上升玉晨。

第四權星玄冥眞君益算咒

北斗益算﹐流眞散敷。光映下衛﹐與形同扶。七元度籍﹐同煥玄元。鎭護精神﹐保衛形軀。威神可衛﹐眞靈駕浮。明視表裹﹐與神齊俱。保練自然﹐上升玉虛。

第五衡星丹元眞君消災咒

北斗消災﹐四明開陽。上靈散玄﹐洞映神光。七元衛籍﹐司命延昌。明上紀名﹐使我延長。保固身命﹐除凶去殃。神眞吐威﹐流演洞鄕。克攜自然﹐上升玉堂。

第六闓陽星北極眞君散禍咒

北斗散禍﹐玄映除凶。三光煥照﹐萬炁流通。七元主籍﹐列位斗中。檢身護命﹐災�不逢。上皇保眞﹐命祿無終。正道長生﹐與神無窮。保形自然﹐上升玉宮。

第七搖光星天關眞君扶衰咒

北斗扶衰﹐運致神精。南司保生﹐延壽體形。七元典籍﹐靈眞營名。列位上司﹐合慶連並。丹靈散光﹐洞入玄冥。騰霄飛翔﹐與神齊靈。保我自然﹐上升玉庭。

天尊告紫微帝君﹑七元眞君曰﹕若欲求長生久視﹐消災度厄﹐益算延年﹐解免愆過。可依吾教﹐別室供養﹐焚香燃燈﹐讀誦轉經。眾眞齊降﹐魔精消伏﹐斷滅不祥﹐過去超生﹐九幽息對﹐見存獲慶﹐永葉利貞﹐祿位升遷﹐家門昌盛﹐君臣咸泰﹐天下和平。

太上紫微中天七元眞經竟

