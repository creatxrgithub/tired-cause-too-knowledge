上淸諸眞人授經時頌金眞章

經名﹕上淸諸眞人授經時頌金眞章。撰人不詳﹐約出於南北期或隋唐。內載金眞章十二首﹐又見於《上淸諸眞章頌》。底本出處﹕《正統道藏》正一部。

上淸諸眞人授經時頌金眞章

宴盻太霞宮﹐金闕曜紫淸。齋戶映太素﹐四軒皆朱瓊。

擲輪空洞津﹐控轡舞綠軿。玉華飛云蓋﹐西妃運錦旌。

翻然塵濁外﹐鰷欻佳﹟1人庭。宿感應期來﹐所得已在冥。

乘風想九霄﹐甘酣丹華嬰。顧謝世物子﹐安知無中靈。

北登玄冥闕﹐攜手結高羅。香煙散八景﹐玄風鼓絳波。

仰超瑯瑯津﹐俯盻曲嶽阿。玉簫云上唱﹐鳳鳴洞九霞。

乘气遊太空﹐曷爲翮山阿。金節命羽靈﹐徵兵摧萬魔。

漱挹圓晨暉﹐積椿方嬰牙。紛紛趣競中﹐不解可柰何。

北壠郁霄藹﹐絳樹結紫華。靑藥落鳳林﹐碧�秀巖阿。

靈闕淩太空﹐瓊房參太霞。云興曲室內﹐八風飛冥沙。

九弦彈帝牖﹐龍嘯唱節和。扇飆五嶽嶺﹟2﹐握節徵萬魔。

顧盻須臾頃﹐忽然椿已過。哀哉朝生者﹐安知齡紀多。

隅景希林宮﹐運神沖漠幽。至觀映六虛﹐大小盡逍遙。

龍吹纏五云﹐虎嘯駭萬條。三素成高圖﹐丹霞蔚晨霄。

羽旗橫靈津﹐紫軿飛華翹。控轡九天外﹐俯仰自寥寥。

塵沬結囂穢﹐神喪气亦雕。奚不尋遠禦﹐八千乃一朝。

朝濟碧海波﹐飛輪辭綠房。高唱疇冥友﹐扇蓋越滄浪。

三契玉霄賓﹐五期東華童。羽飆升帝晨﹐宴此廣寒宮。

八宮虛中彈﹐紫鳳唱靈風。絳霞遏明曜﹐八景飛太空。

咀嚼瓊泉津﹐浩秀還嬰蒙。至樂頤五神﹐年積劫仞崇。

脫屣良何難﹐勞擾喪天衝。

朝駕晨景暉﹐逸轡發紫淸。浮輪騁太霞﹐揚蓋廣寒庭。

高眞森帝室﹐墉宮列西靈。士絕舞空同﹐飛煙繞錦旌。

虎旗扇神風﹐慶云回龍軿。鰷欻盻八方﹐一顧椿已傾。

蕭蕭玄鏡子﹐奚不尋泰生。

神圃秀隱芝﹐昆池灌瓊田。盻觀玉淸闕﹐嵯峨臨絳津。

紫霞映帝席﹐五云曜九玄。八風超絕宇﹐幽藹綠軒間。

三元捨西宮﹐東華有佳人。北冥唱七嘯﹐明姬歌南眞。

撫璈操朱律﹐玉節暢八弦。合契安非運﹐俱響廣鳳聯。

同期命萬魔﹐宅此羣累千。超然來何難﹐乃啟不窮年。

駕气盻空同﹐乘景憩九天。龍旗郁廣暉﹐羽蓋生八煙。

飆輸無軌滯﹐我馬亦無津。握節入東華﹐夕宴玄閬巓。

束帶攜五靈﹐解衿翹良人。冥感自適運﹐沈默亦有緣。

俱載淩厲翮﹐一扇動億千。絳景浮玄晨﹐紫軒乘雲徵。

仰超金闕內﹐俯盻西華城。

東霞啟五暉﹐神元煥七靈。翳映記三燭﹐流任自齊冥。

風鼓空同宇﹐香煙散玉庭。手攜織女舞﹐雙衿絡錦靑。

左徊交羽旗﹐華蓋隨云傾。宴寢九度外﹐是非不我營。

抱空泥丸內﹐天姿愈日罌。豈同愆穢中﹐慘慘無聊生。

扶桑翠空峯﹐朱云葩微明。浪臺霄虛上﹐四觀映高淸。

飛景控紫輪﹐三素轡丹軿。偃寢太帝館﹐嗷嘈阿母庭。

濯足碧瀨波﹐提攜玉醴罌。曲晨乘風扇﹐飄颻時下傾。

暫適圮藹中﹐回駕汜良貞。玄會自相要﹐流浪任幽冥。

始知榮辱辛﹐方悟憂促齡。

曲室可淸靜﹐頤眞待日誠。何爲講當塗﹐百痾從是生。

天庭生金華﹐內以障陰邪。玉谷參玄響﹐瓊气互扶羅。

天眞立日上﹐飛藥吐靈沙。眞晨晏天馬﹐回駕神玄家。

仙人來入室﹐文以滅百魔。

右金眞章十二篇﹐皆萬靈之內諱﹐咸宮館之隱名﹐誦之者令人百關開朗﹐疾病散滅。傳授之時﹐皆宜歌詠之也。

上淸諸眞人授經時頌金眞章竟

﹟1『佳』字原本誤作『往』﹐據《上淸金章十二篇》改。

﹟2『嶺』字原本作『領』﹐據《上淸金章十二篇》改。

