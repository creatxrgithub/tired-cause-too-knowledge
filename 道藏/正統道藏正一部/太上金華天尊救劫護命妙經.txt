太上金華天尊救劫護命妙經

經名﹕太上金華天尊救劫護命妙經。撰人不詳﹐約出於宋元。歌頌金華天尊奉玉皇之命救人劫難。一卷。底本出處﹕《正統道藏》正一部。

太上金華天尊救劫護命妙經

金華天尊勅﹐延眞救劫經。至眞無極道﹐虛皇最上尊。

避隱恆救劫﹐時因壬運興。三昧九眞相﹐大洞起超明。

驅除凶悖气﹐眞道救羣生。劫期生死會﹐善惡運當分。

元皇玉帝勑﹐較錄普天民。善則超三界﹐魔王來敬迎。

有過沈九地﹐萬劫歷幽冥。諸天同考較﹐分毫無隱容。

時遇淸虛降﹐搜究萬仙眞。元華眞大道﹐末劫小人輕。

聰明頤者廢﹐敬信遇之成。靑蓮栽滿地﹐攀采污泥中。

聖凡皆有分﹐焉論貴何貧。有緣須敬授﹐遇必證金身。

普天聞正道﹐俱下寄凡塵。爭取金天號﹐皆尋不壞因。

所以陰陽否﹐天昏地翳騰。六洞精魔出﹐九天祆怪生。

六合成旣濟﹐水火自交並。混混渾一體﹐各各內尋眞。

火煆眞精灼﹐凶邪悖逆傾。陰陽純粹子﹐精燦結眞人。

元一成舍利﹐雜穢化爲塵。其中靈應實﹐誅斬萬魔羣。

七帝承元命﹐軸關下紫庭。破武廉文祿﹐巨貪爲帝眞。

五德眞光射﹐妖魔自不神。霹靂南丹勝﹐破軍北極眞。

西方白帝子﹐東界護生君。中央天元號﹐擊電滅祆氛。

天威同太歲﹐雷賁萬億神。飛羽金身現﹐躬鞭護吉人。

天罡驅穢惡﹐萬萬斬邪形。武祖金華勑﹐八卦助神兵。

乾元坤應德﹐震巽霹靂風。艮壓祆魔碎﹐離燒百怪凶。

兌澤通萬里﹐坎吉護天民。天罡並昊勑﹐誦佩禍無因。

有緣人得遇﹐急急速勤行。無緣必見毀﹐準備化黃塵。

神應急如電﹐授者愼莫輕。誦持心不退﹐闔戶見淸平。

目前壬辰道﹐陸地得登云。愚迷全不悟﹐毀謗妄招凶。

執閉癡心客﹐猶罪殢華文。此是天元法﹐萬劫再難逢。

遇者超三界﹐永不降凡塵。生滅俱無異﹐方崇救劫經。

聞命無上語﹐稽首禮慈尊。無礙無爲體﹐坦蕩度刀兵。

稽首七元天星君﹐速來救劫護天民。

稽首破軍天星君﹐速來救劫護天民。

稽首天罡大星君﹐速來救劫護天民。

稽首霹靂大仙君﹐速來救劫護天民。

稽首庚辛白帝君﹐速來救劫護天民。

稽首壬癸黑帝君﹐速來救劫護天民。

稽首甲乙靑帝君﹐速來救劫護天民。

稽首丙丁赤帝君﹐速來救劫護天民。

稽首中央黃帝君﹐速來救劫護天民。

稽首救劫眾將軍﹐速來救劫護天民。

稽首太歲保生兵﹐速來救劫護天民。

稽首五方雷賁將﹐速來救劫護天民。

吾乃靑蓮子﹐元皇道祖孫。天罡來扶我﹐七帝護吾身。

八卦爲神力﹐萬禍化爲。登山通猛宇﹐渡水引陰從。

出行天命護﹐入陣九光軍。順我成眞道﹐違我滅逆形。

急急金華勑﹐昊天玉皇文。

太上金華天尊教劫護命妙經竟

