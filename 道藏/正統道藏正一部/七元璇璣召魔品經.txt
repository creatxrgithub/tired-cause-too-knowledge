七元璇璣召魔品經

經名﹕七元璇璣召魔品經。撰人不詳。二經同捲。底本出處﹕《正統道藏》正一部。

七元璇璣召魔品經

七眞告五老上皇曰﹕天有三炁﹐主無上三天也。第一天名淸微寶天﹐第二天名禹余元天﹐第三天名大赤中天。上昊天﹐下至中天﹐人間謂之三淸。眞炁凝結﹐皆主治三洞﹐治化人間﹐攝伏百惡。生人求福﹐皆至此也。列二十八宿﹐有中皇九道神炁﹐下布人身﹐養育生民﹐上爲九星眞君。皆好長生﹐有不死之道﹐在此極之。上名曰九道﹐皆置九宮列八卦﹐皆有眞符九道。令後學佩授﹐大驅鬼神﹐翻天轉地﹐攝伏惡魔。上能助國扶難﹐下有理救生民之法。

天尊以龍漢元年甲午之歲﹐演君北帝降生道戮鬼滅精之法﹐令天人修之。故出三五步綱躡紀正法﹐豁落七元眞符﹐元精神券﹐謂之滅魔眞券寶章。傳於天師﹐令生民無天亡之患﹐獲長生妙源矣。

是時﹐五老受命稽首﹐請持神符﹐奉經救世﹐不敢宣泄。當拔度羣生﹐令得無患﹐離諸邪妄﹐入我道源。故列眞符靈章九道﹐傳告於今。有道士專心一志﹐入我此法﹐爲之祭酒治民﹐普救一切眾生﹐俱入妙道﹐鬼神避走。若有疾病之家來迎子﹐當立道場然燈﹐先作符九道﹐安九宮八卦之上﹐保宅遏魔﹐其病自瘥。萬鬼二神﹐宅內魍魎﹐奔馳千里。善神加衛﹐三官九府之官﹐悉皆受禁誡。元精流蔭﹐當三十年度一人。得之者﹐萬法皆成。不得妄泄下愚行屍王三之人﹐禍殃九祖﹐長役鬼官。後學道士﹐愼戒而奉行。

七眞曰﹕我昔觀三界之中﹐悉爲魔邪妖魅所亂﹐心生凶惡﹐不能入長生之妙源﹐遊魂物外﹐爲鬼魔所中。悲哉悲哉﹐眾生悉迷亂於下鬼。今故出靈官眞符﹐傳於後學道士﹐斷截精魅﹐考鬼治病﹐佐天正炁。謹按師法不犯﹐書符鎭壓﹐轉經行道﹐拜奏章表。我告今書符治病﹐平等一心﹐憐湣一切﹐有心必當救濟。三龍之後﹐勤心勸化眾生﹐受經奉法﹐依師求道。絕諸世榮﹐專心一法﹐奉對師如禦前。

七眞告諸天大魔及五帝大魔一切王等﹐三九五七之後﹐當助道士遊行國界﹐治一切疾病﹐收攝天下一切邪魔﹐勿令犯害良民。若有一切彊精故魅﹐犯觸吾禁令﹐當付酆都﹐治罪殺鬼。生人佐助道士行化﹐有靈感矣。

七眞曰﹕後學道士﹐三界之中有幸我者﹐天靈地聖三十六天﹐所奉三官﹐刻書福堂﹐魔王所舉﹐位登仙王。三龍之後﹐依科奉行﹐三十年方傳一人。如無﹐當書一本﹐藏諸名山﹐爲仙官所重﹐地祇侍軒。得道之時﹐克入金門也。

七元璇璣召魔品經竟

