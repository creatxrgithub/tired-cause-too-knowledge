大乘妙林經

經名﹕大乘妙林經。撰人不詳﹐似出於隋唐之際。三卷。底本出處﹕《正統道藏》正一部。

目錄

卷上

序品第一

觀眞相品第二

辧邪品第三

卷中

觀身品第四

童子問品第五

隨順品第六

卷下

眾眞說法品第七

觀法性品第八

淨慧品第九

贊歡品第十

大乘妙林經卷上

序品第一

元始天尊時在不思議山七寶城中﹑元陽宮內師子座上﹐八威備衛﹐端坐閒居﹐身心不動﹐經七小劫﹐不起於座﹐放大光明﹐徧照十方無量國土﹐微塵世界無不徧及。時彼三千大千世界無量國土諸仙眞聖洗然驚嘆﹐異口同音﹐俱發聲言﹕咄哉﹐彼土大德天尊以何因緣放希有光﹐奇特妙相。時諸三千大千世界微塵國土諸仙聖眾遙望山中﹐光相挺特﹐妙麗希有﹐無以爲諭﹐馳誠欣慕﹐口不能言﹐咸欲競往。爾時﹐天尊安庠動念﹐以他心智遙觀彼土他方聖眾心意虔恭﹐是諸聖眾純是上士﹐悉堪受度。因發大聲﹐告諸十方無量國土﹕汝等眞士﹐宿植德本﹐純一無二﹐是我眞子﹐堪持寶藏。我今欲入長樂妙土﹐汝等眞士乘我希有微妙光明﹐俱來法座﹐值我今日難勝之法。爾時﹐十方微妙世界無量國土他方聖眾聞是聲音﹐心大歡喜﹐普乘神光﹐飛空越谷﹐皆悉上士尋光而來。是諸大眾﹐煩惱已空﹐明了法性﹐其字曰淨行眞人﹑妙相眞人﹑寶光眞人﹑曜明眞人﹑辧才眞人﹑普等眞人﹑聖行眞人﹑徧通眞人﹑德滿眞人﹑度命眞人﹑欲濟眞人﹑導師眞人﹑善愛眞人﹑達相眞人﹑高上眞人﹑勝意眞人﹑開明眞人﹑守藏眞人﹑護持眞人﹑等觀眞人﹑寂定眞人﹑無礙眞人﹑淩空眞人﹑常念眞人﹑化通眞人﹑善變眞人﹑靜定眞人﹑妙光眞人﹑妙花眞人﹑大慈眞人﹑慧明眞人﹑寶蓋眞人等。諸大眾無量眞人﹐與諸徒從﹐並及無量天龍﹑大力神王﹐無鞅數眾﹐細雨密霧﹐一時俱到不思議山﹐圍繞三匝﹐瞻仰天尊﹐安庠雅步﹐稽首禮足﹐問訊畢﹐卽依位而坐。

爾時﹐天尊以大慈心燻修大眾﹐微聲唱言﹕子等眞士﹐於無量劫眾善普會致於今日﹐值希有光﹐得睹難勝未曾有法﹐普來集會﹐不可思議。我今欲入長樂妙境﹐汝等眞士若有所疑﹐恣來啟問。於是淨行眞人卽從座起﹐正巾斂褐﹐長跪稽首﹐白天尊言﹕我今等眾乘希有光﹐欲有所問﹐若垂聽許﹐乃敢諮陳。

天尊告曰﹕淨行眞人﹐子今善能爲眾開發﹐諮請法相﹐恣汝所問﹐勿自疑難。吾當爲汝分別解說﹐決了所疑。於是淨行旣蒙聽許﹐心意踴躍﹐歡喜無量﹐白天尊言﹕如是身相﹐大光普徧﹐妙麗希有﹐光相挺特﹐超百千日﹐不可思議。我自思惟﹐如是身相希有難思﹐若有眾生見斯光者﹐卽名眞士﹐能見諸法﹐不壞眼根。

天尊告曰﹕淨行眞士﹐實如所言。我今身相有無量光﹐名無量義。若有眾生﹐能見我身微妙光明﹐卽得眼根通達明淨﹐能了諸法﹐觀諸法性﹐性相湛然﹐不壞世法﹐而得眞相。又我身相有無量光﹐名無量義。若有眾生能聞我身微妙光明﹐卽得耳根通達明淨﹐能了諸法﹐聞諸法性﹐性相湛然﹐不壞世法﹐而得眞相。又我身相有無量光﹐名無量義。若有眾生能齅我身﹐微妙光明﹐卽得鼻根通達明淨﹐能了諸法﹐齅諸法性﹐性相湛然﹐不壞世法﹐而得眞相。又我眞相有無量光﹐名無量義。若有眾生能言我身微妙光明﹐卽得舌根通達明淨﹐能辧諸法﹐言諸法性﹐性相湛然﹐不壞世法﹐而得眞相。又我身相有無量光﹐名無量義。若有眾生能觸我身微妙光明﹐卽得身根通達明淨﹐能覺諸法﹐知諸法性﹐性相湛然﹐不壞世法﹐而得眞相。又我身相有無量光﹐名無量義。若有眾生能知我身微妙光明﹐卽得心根通達明淨﹐能了諸法﹐悟諸法性﹐性相湛然﹐不壞世法﹐而得眞相。淨行眞士﹐我今身相﹐無量光明。假使盡諸十方三千大千世界﹐碎爲微塵﹐一一塵中復爲十方無量世界。又復碎諸無量世界皆爲微塵﹐以此塵數比我身光千億萬分﹐未得其一。是故十方無量國土﹐若有眾生遇斯光者﹐卽得身中六根明淨﹐通達無礙﹐能了諸法﹐性相湛然﹐不壞世法﹐而得眞相。以此光明莊嚴﹐一切無量無邊微塵世界一切眾生﹐皆悉成就無上正眞金剛妙相﹐光明功德﹐不可思議﹐終劫說之﹐亦不能盡。於是淨行並諸大眾聞天尊說微妙光明﹐利益眾生﹐無量無邊﹐俱發聲言﹐嘆未曾有﹔大德天尊微妙身相﹐光明大藏﹐福惠莊嚴﹐實無窮盡。

是時﹐妙相眞人聞天尊說法身微妙﹐光明特甚﹐天上人間﹐未有斯匹﹐前進稽首﹐白天尊言﹕大德天尊﹐我今所見天尊身相﹐大光普徧諸微塵界﹐他土大士﹑十方聖眾俱來集會﹐欲聞要言﹐未審今會不思議城﹐希所常有﹐天尊所演光相微妙無上法輪﹐今之所說﹐當何名號﹖惟願解說﹐訣了所疑﹐令此眾會得眄篇目﹐心意泰然﹐功德無量。

爾時﹐天尊欣然悅豫﹐嘆妙相言﹕善哉善哉﹐妙相眞士善能通達﹐觀諸法性﹐心意無礙﹐故能爲眾諮請要言。子等諦聽﹐我今爲說微妙難思未曾有法。自昔以來﹐爲眾開演﹐未如今日﹐大光普照﹐他土世界微塵聖眾俱來集會不思議山﹐聞此勝法。我所說無上尊經﹐名爲《妙林》﹐亦名《勝習》。子等諦思無上大乘微妙經典。若有一人聞此經名﹐一心信受﹐思念恭敬﹐尊重贊嘆﹐解其義味﹐爲人演說﹐稱揚大道﹐當知是人曾於無量億劫之中已種善根﹐功德成辦。故於今日得聞大乘微妙經典。此人卽是一切眾生大慈悲父﹐開悟一切﹐爲眾道師。世間眾生當於此處勤種功德﹐能以一心﹐不生懈退﹐是人所得大乘功德﹐無量無邊﹐不可稱說。假使盡諸十方三千大千世界一切艸木﹐寸斬爲籌﹐以此籌算其人功德﹐亦不能盡。是故汝等俱入寶城﹐聞此《妙林大乘》名字﹐必得上道﹐入於長樂﹐常住妙土﹐功德巍巍﹐與我無異。

是時﹐大眾聞說經名﹐一時開悟﹐舉手彈指﹐稽首稱善。於是寶光執笏安庠﹐前進作禮﹐上白天尊﹕臣以有幸﹐得預斯集。向聞所說微妙大乘祕要經典﹐所說經名《妙林》《勝習》。臣等下愚﹐未能自了﹐不審天尊以何義故﹐名此尊經爲《妙林》邪﹖願爲解說﹐示以要言﹐令眾曉悟﹐饒益一切﹐決了所疑。

天尊告曰﹕寶光眞士﹐乃於今日能發大慈﹐爲眾諮請眞實要言﹐開悟將來﹐不可思議。汝今復座﹐吾當爲汝分別解脫﹐令眾得明﹐開悟將來﹐使得安樂。我今所說《大乘妙林無上尊經》﹐功德無量﹐不可思議。猶彼寶林﹐能生果實﹐資益一切﹐食此花實﹐身相金光﹐無不微妙。人聞此經﹐一心聽受﹐得其義味﹐智慧圓明﹐身相微妙。以是之故﹐與彼無異。又彼寶林﹐根株莖葉﹐悉是眞文﹐微風一動﹐能發洞章﹐聲音微妙。若得聞者了然悟道﹐我今法相如彼《妙林》。若有眾生微心一感﹐現以聲教﹐聲音微妙﹐若有聞者﹐卽得正眞。以是之故﹐與彼無異。又彼《妙林》莫知本始﹐劫劫常生﹐種類不絕。我今法相﹐如彼寶林﹐莫知本始﹐劫劫出現﹐種性不絕。以是之故﹐與彼無異。又彼寶林﹐枝條覆蔭﹐三千世界﹐無不周徧。我今法相﹐德蔭三千大千國土﹐彌羅無外。以是之故﹐與彼無異。又彼《妙林》無心隨順﹐從風偃仰﹐假有霜雪﹐不能凋殘。我今法相﹐亦復如是﹐無心善順﹐物感常通﹐假有煩惱﹐三塗惡報﹐莫能傷害。以是之故﹐與彼無異。諸微塵土一切大眾﹐見我光明難勝希有﹐越空赴谷﹐俱來集會不思議山﹐習我勝因﹐聞斯要訣。諸來大眾聞此大乘﹐智慧日新﹐功德無量。以是之故﹐亦名《勝習》。寶光等眾﹐無量無邊。聞此要言﹐咸皆開悟﹐同時行禮﹐稽首稱善。於是寶光而說偈言﹕

善巧無上大悲尊﹐不捨四弘度眾生。示現端坐不思議﹐放大光明照十方。

微塵國土無邊眾﹐俱見法身微妙光。大眾純一無上士﹐堪持妙林希有經。

他心了達無邊境﹐高聲唱言眞實賓。我今欲入長樂土﹐故命時眾來受持。

眾等同聞大歡喜﹐飛空越谷一時臨。煩惱已盡皆自在﹐明了法性大乘門。

圍繞瞻聽忘疲厭﹐安庠前進禮天尊。大悲燻修無限量﹐唱說時眾久行因。

故得聞今希有法﹐善哉集會不思議。功圓行滿入長樂﹐告眾疑問在今晨。

故得慧明無上士﹐淨行正念動三千。乘斯大會希有座﹐告令疑网任諮陳。

旣蒙聽命勝所請﹐進前敢言希有光。大悲善巧說身相﹐無量光明奇特尊。

遇得斯照六相淨﹐不壞世法卽眞身。假令微塵諸世界﹐細末盡數不能量。

又有久修眞大士﹐號曰妙相問經名。故得大慈降法雨﹐篇目名字總披陳。

若得遇聞此名號﹐功德福惠悉莊嚴。假令三千諸艸木﹐寸斬算數不能知。

我亦乘今無上惠﹐更問經名義云何。旣蒙法王無上訣﹐名義諸疑悉已除。

我等時眾同斯集﹐自慶得聞妙林經。故得上登無極位﹐一切眾生離囂塵。

寶光等﹐是時﹐大眾聞說偈頌已﹐心大歡喜﹐咸皆開悟﹐一時稽首﹐復還本座。

觀眞相品第二

爾時﹐曜明眞人前進稽首﹐白天尊言﹕我等時眾聞天尊說微妙光明﹐希有難值﹐若後有人遇斯光者﹐卽得六根通達明淨﹐不壞世法﹐而得眞相。臣以下愚﹐未了斯義﹐不審世間及以眞相爲一相邪﹐爲異相邪﹖若是一相﹐何以名世﹖若世是眞﹐何不名眞﹖若異相者﹐旣得眞相﹐云何不壞﹖世間不壞﹐云何得眞﹖世間不壞而得眞者﹐譬如種子。種子不壞﹐芽莖花實從何而生﹖如是二趣實未能了﹐願垂旨訣﹐得釋所疑。

天尊告曰﹕曜明眞士善能方便﹐爲諸眾生訣此疑惑。子今復座﹐吾當爲說。子今所問﹐世間眞相爲一相邪﹖爲異相邪﹖今當問子﹐子之所見爲法見邪﹖爲相見邪﹖曜明答曰﹕大德天尊﹐世間眞相有法見邪﹖有相見邪﹖

天尊答曰﹕曜明眞士﹐眞相世間﹐本無差別。眾生所見﹐未能通達﹐但觀其相﹐未能見法。是故分別世間﹑眞相﹐其相不同。今以慧眼觀世間相﹐卽相是眞﹐能了眞相﹐名爲見法。以是之故﹐不壞世間﹐而得眞相。

曜明又問﹕大德天尊﹐不壞世間而得眞相﹐未審世間以何爲相﹐而言不壞卽是眞相﹖

天尊告曰﹕曜明眞士﹐世間相者﹐卽是無明﹑貪著﹑愛見﹑瞋恚﹑愚癡等諸煩惱﹐是世間相。曜明又問﹕大德天尊﹐無明﹑貪愛﹑瞋恚﹑愚癡等諸煩惱是世間相﹐旣言不壞﹐卽得眞相。是則眞相猶有貪愛﹐旣有貪愛是眞﹐何須說言斷諸煩惱而得眞相﹖

天尊告曰﹕曜明眞士﹐實如所言﹐不斷煩惱而得眞相。今言斷者﹐爲諸眾生未能見法﹐惟見無明﹑貪愛﹑愚癡﹑瞋恚﹑煩惱﹐故須說斷而得眞相。若人能知煩惱性空﹐本無貪愛﹐無明永淨﹐無法可斷﹐以是當知不斷煩惱而得眞相。眞相無相﹐無相無得﹐無明無法﹐無法無斷﹐無斷無得﹐名斷煩惱﹔無得無斷﹐名得眞相。以是當知﹐不斷煩惱而得眞相。

曜明又問﹕大德天尊﹐眞相煩惱﹐旣無二相﹐無二相故﹐言得眞相。何以不言煩惱眞相﹐無二相故﹐言得煩惱﹖

天尊答曰﹕曜明眞士﹐如向所說﹐是有二種﹐一者相見﹐二者法見。法見之人﹐言得眞相﹔相見之人﹐言得煩惱。以是當知﹐法見之人常觀妙本﹐故得眞相﹔相見之人﹐常觀粗邊﹐故得煩惱。若人能知煩惱性空﹐未曾有法﹐從迹觀本﹐名得法見。若復有人無明暗蔽﹐惟見煩惱﹐從無明見﹐名爲眞相。又語曜明﹕若復有人見有煩惱﹐又有眞相﹐煩惱眞相﹐皆爲煩惱。若人能知此煩惱不異眞相﹐眞相無相﹐煩惱眞相﹐名爲眞相。又語曜明﹕子向問言﹐譬如種子﹐種子不壞﹐芽莖枝葉花實等從何而生。吾今問子種子壞邪﹐芽實生邪﹖種子若壞﹐壞則無因﹐無因有果﹐斯無是處。芽生種壞﹐壞則不生﹐壞爲生因﹐亦非是處。以是當知種子芽莖﹑枝葉花實﹐非生非壞﹐非因非果﹐非不因果。煩惱眞相﹐亦復如是﹐非前非後﹐非一非異﹐非不一異。又語曜明﹕汝謂種子壞乃芽生﹐今又問子﹐種壞芽生﹐壞時生耶﹖未壞生耶﹖壞後生耶﹖壞時生者﹐以壞爲生﹐生則不生﹔生而壞者﹐以生爲壞﹐壞則不壞。云何種壞而得芽生﹖譬如蔭壞﹐身則不生﹐無蔭有身﹐理則不然。以是當知種子旣壞﹐芽則不生﹐無種有芽﹐理亦不然。是故我言壞則不生。若有說言壞時生者﹐與壞同體﹐云何得生﹖譬如一身﹐諸根同體﹐云何頭壞而得足生﹖頭壞足生﹐理則不然。以是當知種子壞時﹐芽則不生﹐生壞同體﹐理亦不然。是故我言壞時不生。壞後生者﹐生滅相離﹐云何爲因﹖譬如敗種﹐種已先滅﹐滅卽無芽﹐云何芽後從敗種生﹖以是當知壞後不生﹐壞已芽生﹐理亦不然。是故我言種子壞後芽亦不生。又語曜明﹕種壞芽生﹐生壞一耶﹖生壞異耶﹖生壞一者﹐壞則相違﹐云何同體﹖滅則不生﹐云何壞生﹖生則不滅﹐云何生壞異者﹖異則非因﹐非因生果﹐理則不然。譬如虛空﹐非兔角因﹐虛空非因﹐生兔角果﹐理則不然。以是當知異亦不生﹐云何有生﹖又語曜明﹕未壞生者﹐是則種子體中未變﹐未變芽生﹐芽生則無因﹐無因有果﹐無種有芽﹐理則不然。猶如無形﹐影則不生﹐形若未生﹐有影生者﹐當知此影不從形生。譬如麻子﹐麻子未壞﹐油則不生。以是當知未壞不生﹐云何有生﹖又語曜明﹕壞後生者﹐彼種已滅﹐滅則無因。滅後生芽﹐此芽始生﹐生則非果﹐彼種滅已﹐有芽生者﹐理則不然。猶有無乳﹐酪則不生﹐若無彼乳而有此酪﹐是則酪有不從乳生。以是當知壞後不生﹐云何有生﹖檢求生相﹐畢竟永滅。不可得故﹐是故無生。

爾時﹐辯才卽從座起﹐安庠而進﹐白天尊言﹕我自思惟﹐一切眾生飄浪生死﹐皆由無明﹑貪著﹑愛見。我又思惟﹐愛見無明﹐從何而有﹐致令眾生飄浪生死﹐是生死本從心生耶﹖從眼生耶﹖從耳生耶﹖從鼻生耶﹖從舌生耶﹖從內生耶﹖從外生耶﹖從有生耶﹖從空生耶﹖我今等眾實未能了﹐願爲解說﹐得釋所疑。

天尊告曰﹕辯才眞士﹐善哉斯問。子今復座﹐當爲子說。生死根本﹐從空而生﹐亦從有生﹔從內而生﹐亦從外生﹔從鼻而生﹐亦從舌生﹔從眼而生﹐亦從耳生。本無從生﹐亦從心生。何以故﹖心法空故。心法旣空﹐無明亦空﹔無明旣空﹐貪愛亦空﹔貪愛旣空﹐生死亦空﹔生死旣空﹐眼法亦空﹔眼法空故﹐耳法亦空﹔耳法空故﹐鼻法亦空﹔鼻法空故﹐舌法亦空﹔舌法空故﹐內外亦空﹔內外空故﹐空有亦空。﹑以是因緣﹐生死根本﹐從空而生。又語辯才﹕空法本空﹐心法亦空﹐云何空法生心法空﹖心法旣空﹐從空生心。是則東方本空﹐生西方空。旣知東方本空﹐不生西空﹐當知空法本空﹐不生心法﹔心法旣空﹐不從空生。當知心法﹐法相本空﹐不生無明。旣知無明本空﹐不從心生﹐當知無明本空﹐不生貪著﹔旣知貪著本空﹐不從無明﹐當知貪著亦空﹐不生愛見﹔旣知愛見本空﹐不從貪著﹐當知愛見亦空﹐不生心法﹔旣知心法本空﹐不從愛見﹐當知心法亦空﹐不生眼法﹔旣知眼法本空﹐不從心生﹐當知眼法亦空﹐不生耳法﹔旣知耳法本空﹐不從眼生﹐當知耳法亦空﹐不生鼻法﹔旣知鼻法本空﹐不從耳生﹐當知鼻法亦空﹐不生舌法﹔旣知舌法本空﹐不從鼻生﹐當知舌法亦空﹐不生內法﹔旣知內法本空﹐不從舌生﹐當知內法亦空﹐不生外法﹔旣知外法本空﹐不從內生﹐當知外法亦空﹐不生有法﹔旣知有法本空﹐不從外生﹐當知有法亦空﹐不生空法﹔旣知空法本空﹐不從有生﹐當知空法亦空﹐不生生死﹔旣知生死本空﹐不從空生﹐當知生死亦不生死。一切有爲煩惱﹐以是當知有爲生死﹐眾生飄浪﹐如虛中云﹐如空中色﹐如谷中響﹐如水中月﹐如鏡中像﹐如熱中炎﹐如電中火﹐如聾中聽﹐如盲中視﹐如啞中言﹐如二頭鶴﹐如三足雞﹐如龜中毛﹐如兔中角﹐中是無明﹑貪著﹑愛見。生死之本﹐亦復如是﹐畢竟皆空﹐不可論說﹐譬如燈滅﹐不可尋求。生死本空﹐亦復如是﹐如大猛火﹐如四毒蛇﹐不可親近。生死之法﹐亦復如是。子等當復作如是觀﹐乃得無爲﹐出離生死。於是辯才等眾聞是要言﹐歡喜踴躍﹐嘆未曾有。於是大眾同聲稱善﹐而說偈言﹕

無上大悲尊﹐善巧說眞相。世間煩惱本﹐卽無上慧因。

眾生未能了﹐故說斷貪瞋。若知本非有﹐生死卽道場。

無明性永滅﹐煩惱諒風聲。慧眼當淸淨﹐法見明重昏。

本來無二相﹐粗妙信開緣。若能辯無二﹐三界不思議。

執心在眞相﹐道場恚貪瞋。種子未曾滅﹐芽莖實不生。

先有不從因﹐先無何所生。三時辯生法﹐種子實非因。

自體未曾有﹐芽莖何所從。辯才無上士﹐善諮生死因。

大悲諒無盡﹐爲眾悉敷陳。無明與生死﹐譬如空谷聲。

聾盲所聞見﹐世間實不然。智者觀生死﹐猶如大幻師。

土梗何曾走﹐木雞詎翔空。若能明斯趣﹐一切不思議。

爾時﹐天尊嘆大眾言﹕善哉善哉﹐汝等今眾聞希有法﹐體了眞相﹐實如所陳﹐乘我今日﹐宣語將來﹐一切眾生﹐令得曉了﹐與今無異。爾時﹐大眾稽首稱善。

辯邪正品第三

爾時﹐普等眞人卽從座起﹐前進作禮﹐上白天尊﹕我自思惟﹐天尊身相﹐光明挺特﹐微妙難思﹐如金剛王摧折一切﹐智慧明了﹐結習永除﹐端然獨步﹐不思議城。我今欲問﹐未敢自陳。願垂大慈﹐賜示儀軌﹐修行階級﹐其義云何﹖使將來世得見正眞。

天尊告曰﹕善哉善哉﹐普等眞士﹐善能利益將來眾生﹐能發斯問﹐開悟愚蒙。子今復座﹐吾當爲說。凡所問者﹐具有二種﹕一者正問﹐二者邪問。若正問者﹐與道爲親﹔若邪問者﹐是魔眷屬。普等又問﹕何等爲正﹖何等爲﹖

天尊告曰﹕若人作有爲問﹐無爲故問﹐名爲邪問。非有爲問﹐非無爲問﹐名爲正問。若人見生故問﹐見滅故問﹐各爲邪問。不見生問﹐不見滅問﹐名爲正問。若人見住故問﹐見壞故問﹐名爲邪問。不見住問﹐不見壞問﹐名爲正問。若人見罪故問﹐見福故問﹐名爲邪問。不見罪問﹐不見福問﹐名爲正問。若人見淨故問﹐見穢故問﹐名爲邪問。不見淨問﹐不見穢問﹐名爲正問。若人見是故問﹐見非故問﹐名爲邪問。不見是問﹐不見非問﹐名爲正問。若人見親故問﹐見疏故問﹐名爲邪問。不見親問﹐不見疏問﹐名爲正問。若人見空故問﹐見有故問﹐名爲邪問。不見空問﹐不見有問﹐名爲正問。若人見苦故問﹐見樂故問﹐名爲邪問。不見苦問﹐不見樂問﹐名爲正問。若人見聖故問﹐見凡故問﹐名爲邪問。不見聖問﹐不見凡問﹐名爲正問。若人見善故問﹐見惡故問﹐名爲邪問。不見善問﹐不見惡問﹐名爲正問。若人見施故問﹐見盜故問﹐名爲邪問。不見施問﹐不見盜問﹐名爲正問。若人見持戒問﹐見破戒問﹐名爲邪問。不見持戒問﹐不見破戒問﹐名爲正問。若人見長故問﹐見短故問﹐名爲邪問。不見長問﹐不見短問﹐名爲正問。若人見貴故問﹐見賤故問﹐名爲邪問。不見貴問﹐不見賤問﹐名爲正問。若人見得故問﹐見失故問﹐名爲邪問。不見得問﹐不見失問﹐名爲正問。若人見邪故問﹐見正故問﹐名爲邪問。不見正問﹐不見邪問﹐名爲正問。若人見問故問﹐不見問故問﹐名爲邪問。不見問問﹐不見不問﹐名爲正問。如是等類﹐皆有邪正。邪正所有﹐皆從心生。心之所生﹐皆是顚倒。非有見有﹐非無見無﹐非生見生﹐非滅見滅﹐非住見住﹐非壞見壞﹐非罪見罪﹐非福見福﹐非淨見淨﹐非穢見穢﹐非是見是﹐非非見非﹐非親見親﹐非疏見疏﹐非空見空﹐非有見有﹐非苦見苦﹐非樂見樂﹐非聖見聖﹐非凡見凡﹐非善見善﹐非惡見惡﹐非施見施﹐非盜見盜﹐非持見持﹐非犯見犯﹐非長見長﹐非短見短﹐非貴見貴﹐非賤見賤﹐非得見得﹐非失見失﹐非邪見邪﹐非正見正﹐非問見問﹐非見見見﹐如是諸見﹐皆悉虛妄﹐如幻如夢﹐死一眞實。何以故﹖諸法無心﹐有心見法﹐名爲邪見。若人能知諸法無心﹐不起心見﹐是名正見。是當知有心問者﹐皆爲邪問﹔無心問者﹐乃名正問。以是義故﹐我今不令一切眾生斷滅煩惱﹐而得眞相﹐但欲度諸妄想眾生﹐故說煩惱﹑眞相二義。實無生死﹐可得眞相。所以者何﹖諸法淸靜﹐本無二相﹐無所往來。是故我今不令眾生斷滅煩惱﹐乃得眞相。𨿽說煩惱﹐實無煩惱之可斷滅﹔𨿽說常樂﹐亦無常樂之可欣慕。旣無煩惱﹐是故眾生不失眞相﹔旣無眞相﹐是故我今不捨煩惱。若復有人於末世中﹐能發此念﹐體解正眞﹐是名大乘﹐修眞正行。於是普等聞斯說已﹐心大歡喜﹐告諸大眾﹑無億數人同體無爲﹐俱入正眞。

爾時﹐聖行大士白天尊言﹕於未來世﹐若有眾生於諸法中﹐生有見心﹐是則大道永沒﹐不行於世。若見三淸是淸淨境﹐心所欣慕﹐如此人者﹐永劫修功﹐不得解脫。所以者何﹖三淸境界﹐名爲寂滅﹐遠離諸塵﹐不受諸愛﹐若有見心﹐則墮邪見﹐非修正行﹐名爲永失無上法邪﹖

於是﹐天尊嘆聖行言﹕善哉善哉﹐實如所言。聖行眞士﹐宿植德本﹐明了實相﹐通達無礙﹐故於今日爲眾決疑﹐眞爲深要。若復有人於諸法中﹐生有見心﹐捨於穢土﹐求三淸樂﹐捨眾生身﹐求眞道相﹐欲斷頓惱﹐而入無爲﹐求離諸見﹐乃得寂滅。如是等相﹐我說此人﹐名大邪見憎慢之人。譬如愚人﹐畏於天地﹐而欲走避﹐所至之處﹐不離大地。眾生亦爾﹐畏生死身﹐疾捨三界﹐有心厭離﹐所得之身﹐不離生死﹐如是眾生﹐未能見法﹑求眞道相。深實可哀。眞道相者﹐名爲不作﹐無所起滅﹐非有非無﹐非長非短﹐非大非小﹐非色非心。能體此相﹐名爲修習眞道正行。﹝復﹞語聖行﹕世間眾生﹐無明障重﹐眞道在身﹐莫能睹見。譬如愚人﹐東西馳走﹐覓虛空色﹐而不能見卽色是空。一切世間﹐亦復如是。心性馳騁﹐欲求眞道﹐不知身心卽是眞道。譬如愚人﹐但見竹木﹐而不知火﹐捨木求火﹐而不知火已在木中。一切世間﹐亦復如是﹐捨身求道而不知道已在身中。捨木求火﹐譬如愚人捨形求影﹐捨聲求響﹐而不知形是影根﹐聲爲響本。以是當知世間邪見﹐煩惱熾盛﹐猶荊棘林﹐如蒺梨園﹐不可親近。汝等今眾﹐乘我今日﹐宣示將來﹐令知三淸不離煩惱﹐令知大道不在他方﹐但觀身心﹐修習正行﹐自然解脫﹐永離煩惱﹐常處三淸。子善思惟﹐自然安樂。

於是﹐聖行又復白言大德天尊﹕云何說言一切眾生卽是眞道﹐而復告命修習正行。乃得安樂﹖若其是道﹐何須修習﹖猶如羽鳥﹐何須習飛﹔譬如鱗族﹐何須習水﹖雲升雨降﹐不關習學。若諸眾生已是眞道﹐何須修習而得安樂﹖願爲解說﹐得釋所疑。

天尊告曰﹕聖行眞士﹐善哉斯問。如我向言眞道眾生﹐如木中火﹐非一非異﹐非卽非離﹔卽木有火﹐而木非火﹔離木無火﹐而火非木。木非是火﹐故云非一﹔火不離木﹐故云非異。以是當知眾生眞道﹐非一非異﹐非卽非離。卽生有道而生非道﹐離生無道而道非生。生非是道﹐故云非一﹔道不離生﹐故云非異。以是當知若欲求火﹐於木中求﹐不於冰中求﹔若欲求道﹐於身中求﹐不於他求。於冰求火﹐他方求道﹐假使力能移山﹐功能竭海﹐力之彌勤﹐功之殊妙﹐終劫行之﹐去道愈遠。是故我今告諸眾生﹐若欲求火﹐當須人功﹐備其鉆具﹐運動力手﹐然後見火。眾生學道﹐修習正行﹐亦復如是﹐當以善功﹐備其種智﹐觀此身中﹐運動心神﹐然得見道。以是之故﹐我令眾生修習正眞﹐乃得安樂。習空鱗水﹐亦須運用而得升降﹐空行水去﹐眞道眾生﹐不以爲類。雲升雨降﹐無識無心﹐不關習學﹐如斯等類﹐並是世間﹐不比眞道。子善思惟﹐自當得解。

於是﹐聖行又復白言大德天尊﹕眾生求道﹐於身中求﹐不於他求﹐身中空邪﹖他方有邪﹖天尊答曰﹕聖行眞士﹐三十六問﹐名爲邪見。聖行又問﹕大德天尊﹐見木有火﹐見冰有水﹐見冰無火﹐見木無水邪﹖天尊答曰﹕聖行眞士﹐爲諸未悟﹐隨順世間。聖行又問大德天尊﹕冰有火耶﹖木有水耶﹖天尊答曰﹕聖行眞士﹐於虛空中見眾色像。聖行又問大德天尊﹕於冰求火﹐於木求水﹐斯見處邪﹖

天尊答曰﹕聖行眞士﹐見身求道﹐滅諸有爲﹐求得解脫﹐斯非是處。若求眞道﹐但自觀身﹔若求虛空﹐但觀諸有。觀身實相﹐道從身生﹐亦從心生﹐從眼耳生﹐從鼻舌生﹐從四大生﹐從百體生。觀物眞相﹐空從天生﹐亦從地生﹐亦從我生﹐亦從他生﹐從水火生﹐從艸木生﹐從十方生﹐從萬物生。以是義故﹐我說此經﹐度微塵眾﹐而未嘗見有一眾生得受度也。何以故﹖我眼旣空﹐眾生亦空﹐空無分別。分別空故﹐是故我眼智慧明淨﹐能觀一切通達無礙﹐觀諸三千大千世界﹐過去未來﹐一切眾生﹐悉已受度。以是因緣﹐我說空中具足一切無量色像。於是聖行並諸大眾聞說要言﹐俱起作禮而說偈言﹕

具足一切智﹐善哉奇特尊。說今微妙法﹐邪正甚分明。

顚倒生取捨﹐正眞非有無。心法非本有﹐有心虛妄生。

善巧順諸有﹐有滅齊正眞。正眞無復相﹐煩惱實本空。

眾生不異道﹐諸見悉無爲。有心欲除斷﹐大行永不行。

三淸非遠妙﹐寂滅在胸襟。若起有心見﹐惠牙永消摧。

天尊說此類﹐名爲僧慢人。猶如畏大地﹐疾走欲藏身。

縱日馳千里﹐非地不容身。厭身欲求道﹐見道不忘身。

存身去道遠﹐生死反成親。至眞無起滅﹐大道離斷常。

若有體斯妙﹐名爲修正眞。眾生由障重﹐失道惟見身。

將身欲求道﹐觀色不知空。譬如愚見木﹐不知火所從。

影響非殊遠﹐形聲是本源。邪見生煩惱﹐蒺藜刑棘叢。

有見生毒害﹐傷身何異斯。三淸卽煩惱﹐大道諒我身。

猶如木中火﹐鉆具及人功。積善求眞道﹐安樂會正眞。

說經度一切﹐算數不能量。照本元來去﹐受度悉虛陳。

虛空諒無際﹐眾生何所依。我眼本淸淨﹐通達了大千。

未來及過去﹐見在盡微塵。久於無量劫﹐悉己會正眞。

大乘妙林經卷上竟

大乘妙林經卷中

觀身品第四

爾時﹐大慈眞人卽從座起﹐稽首禮問﹐白天尊言﹕我等今眾心自念言﹐天尊所說﹐微妙難思﹐煩惱眞相﹐性無差別﹐其義幽微。我今等眾親承聖旨﹐得釋所疑。將來眾生﹐心根未悟﹐聞此大法﹐云何得解﹖天尊所說﹐三淸非遠﹐道卽我身。一切眾生聞身有道﹐未了斯義﹐益加疑网﹐當以何法得釋彼疑﹐令諸眾生泰然安樂﹖

天尊答曰﹕善哉善哉﹐大慈眞士﹐於無量劫荷負一切眾生苦惱﹐故於今日善發斯問。子今復座﹐吾當爲說﹐令諸將來有心之人﹐使得安樂。若有眾生﹐入我法門﹐聞我妙義﹐未能曉了﹐當以三法安慰其心﹐令得開悟。何謂三法﹖一者﹐若有眾生聞此大乘﹐未能信受﹐當以五戒修攝其身﹐令無放逸﹐五根明淨﹐體性調和﹐於法無畏﹐堪任聽受。二者﹐若有眾生聞此大乘﹐未能善解﹐當以三定繼錄其心﹐令無動應﹐心地端靜﹐性气調和﹐於法無畏﹐堪任誦持。三者﹐若有眾生聞此大乘﹐未能通觀﹐當以六慧徧被身心﹐令無障礙﹐內外明淨﹐身意澄淸﹐慧洞虛空﹐了見眞性﹐於法無畏﹐堪任寄付。何謂五﹟1戒﹖一者﹐若有眼根貪著色塵﹐當以妙林大戒﹐觀彼色塵﹐隨時遷易﹐念念無常﹐無可貪著﹐觀我眼根﹐與彼無異。二者﹐若有耳根貪著聲塵﹐當以妙林大戒﹐觀彼聲塵﹐隨時遷易﹐念念無常﹐無可貪著﹐觀我耳根﹐與彼無異。三者﹐若有鼻根﹐貪著香塵﹐當以妙林大戒﹐觀彼香塵﹐隨時遷易﹐念念無常﹐無可貪著﹐觀我鼻根﹐與彼無異。四者﹐若有舌根貪著味塵﹐當以妙林大戒﹐觀彼味塵﹐隨時遷易﹐念念無常﹐無可貪著﹐觀我舌根﹐與彼無異。五者﹐若有身根﹐貪著法塵﹐當以妙林大戒﹐觀彼法塵﹐隨時遷易﹐念念無常﹐無可貪著﹐觀我身緣﹐與彼無異。何謂三定﹖一者﹐若有眾生心神馳動﹐多所貪著﹐當以妙林大定﹐觀諸世間﹐如幻如夢﹐如焰如電﹐非眞實有﹐旣知非有﹐心不馳動﹐是名安定。二者﹐若有眾生心神馳動﹐多所愼恚﹐當以妙林大定﹐觀諸世間﹐如聲如響﹐如霧如雲﹐非眞實有﹐旣知非有﹐無所瞋恚﹐名爲法定。三者﹐若有眾生心神馳動﹐多有癡慢﹐當以妙林大定﹐觀諸世間﹐如風如空﹐如泡如影﹐非眞實有﹐旣知非有﹐無可癡慢﹐名爲決定。何謂六慧﹖一者﹐旣了彼色隨時遷易﹐念念無常﹐無可貪著﹐眼根淸淨﹐名爲見慧。二者﹐旣了彼聲隨時遷易﹐念念無常﹐無所貪著﹐耳根淸淨﹐名爲聞慧。三者﹐旣了彼香隨時遷易﹐念念無常﹐無所貪著﹐鼻根淸淨﹐名爲通慧。四者﹐旣了彼味隨時遷易﹐念念無常﹐無所貪著﹐舌根淸淨﹐名爲辧慧。五者﹐旣了諸法隨時遷易﹐念念無常﹐無所貪著﹐身緣淸淨﹐名爲覺慧。六者﹐旣了三毒隨時遷易﹐念念無常﹐無所滯礙﹐心根淸淨﹐名爲洞慧。大慈眞士﹐若後末世﹐一切眾生欲入法門﹐當以三法安定其心﹐令無所畏。旣無畏已﹐自然安樂﹐身心堅固﹐常住不動﹐六慧明淨﹐通達無礙﹐觀諸世間﹐無非妙相。以是當知不斷煩惱而得眞相。汝等今眾勿以此法輕示非人﹐一念疑毀﹐萬劫不生。愼之愼之。

爾時﹐徧通眞人白天尊言﹕我等今眾得聞大法﹐身心踴躍﹐快樂安穩﹐得無所畏﹐不可思議。猶有疑昧﹐未敢諮陳。伏願天尊特垂聽許。

天尊告曰﹕徧通眞士﹐有所疑网﹐恣汝所問。吾當辯說﹐以示未聞。於是徧通白天尊言﹕大德法王﹐云何說言若有眾生欲入法門﹐當以三法安慰其心﹐令得安樂﹖一切眾生本有心邪﹖若是有心﹐心性已定﹐云何說言以此三法安定其心﹐令得無畏﹖若本無心﹐云何得定﹐而今說言以此三法安慰其心﹐令得定邪﹖

天尊告曰﹕善哉斯問﹐諦聽諦聽。吾當辯說﹐令諸將來得了所疑。徧達眞士﹐一切眾生心法如生﹐云何一切眾生心法如生﹖一切眾生本有生邪﹖若有生者﹐生從何有﹖一切眾生本無生邪﹖若無生者﹐見有生身。汝等今眾見身有邪﹖見身無邪﹖徧通答曰﹕大德天尊﹐我等今眾見身是無﹐何以故﹖前色滅故﹐後色生故。

天尊告曰﹕徧通眞士﹐心法亦爾。非有非無﹐念念生滅﹔前心滅故﹐不爲後因﹔後心生故﹐不爲前果。是故我言一切眾生﹐心法如生。徧通又言﹕大德天尊﹐旣云一切眾生心法如生﹐生法見生﹐生法如心﹐心可見邪﹖

天尊答曰﹕徧通眞士﹐心法可見。欲見心法﹐還如見生﹐生無方所﹐欲見心法﹐亦無方所。徧通又言﹔大德天尊﹐旣云心法如生﹐俱無方所﹐云何安慰﹐令得安樂﹖

天尊答曰﹔徧通眞士﹐身可安邪﹖徧通答言﹔大德天尊﹐身法念念﹐不可安慰。

天尊告曰﹕徧通眞士﹐心法亦然﹐不可安慰。徧通又言﹕大德天尊﹐旣不可安﹐云何向言安慰其心﹐令得樂邪﹖

天尊答曰﹕徧通眞士﹐爲見有身﹐故令安慰。旣安慰已﹐知心非有﹐亦復非無﹐非有非無﹐名得眞心﹐故得安樂。是故我今以此三法﹐安慰其心﹐令得安樂。是諸大眾聞天尊說﹐成皆開悟﹐同聲稱善而說偈言﹕

法王三界大悲尊﹐見身端坐不思議。爲眾演斯微妙法﹐開悟羣生無上因。

故知煩惱同眞相﹐了達道場等無明。初學心中未淸靜﹐大慈方便啟重昏。

故得天尊爲敷演﹐妙林三法曉初心。五戒觀身五根靜﹐三定攝心三毒除。

一乘徧被三千土﹐六慧重修九夜淸。了悟幻夢非眞有﹐非眞有法亦非空。

故得住居安樂土﹐非空幻有悉常存。常存非離人間土﹐人中妙相甚奇姿。

昔日未悟名煩惱﹐今辰大覺號眞仙。一體兩名隨物見﹐好見兩名同一身。

徧通至眞無上士﹐懷念殷懃不離心。請問眾生所生得﹐有心無心定云何。

今蒙大悲無上訣﹐眾生有心心若生。生法非無亦非有﹐有心非有亦非無。

前生後生不相續﹐有心無心不相因。見身非有同心法﹐求心非無如見身。

能知身心非一異﹐豈執身心定有無。說去兩偏無所兩﹐又忘一中何所中。

偏中了然無所有﹐重玄微妙不思議。故得身心可安慰﹐眞心萬劫永常存。

爾時﹐天尊聞諸大法說偈頌已﹐告諸眞人﹕汝等大眾於此座會﹐深解法相﹐快樂安隱。誠如所言﹐眞實無異。於將來世﹐咸令眾生皆得開悟。是時大眾咸皆歡喜﹐稽首受命﹐同時而退。

童子問品第五

爾時﹐侍座童子名曰慧明﹐從座而起﹐整頓衣冠﹐稽首作禮﹐上白天尊言﹕大慈天尊﹐微妙光明﹐普照十方﹐微塵世界﹑一切國土﹐諸眞聖眾無億數人﹐俱來集會不思議城。土地平正﹐宮殿希有﹐容微塵眾﹐無有迫迮。此地何緣而有斯妙﹖眾眞行業﹐修何功德﹖遇值寶光﹐得入斯座﹐希有難思。聞此《妙林》﹐快樂無極。願垂告誨﹐開悟將來。

於是﹐天尊嘆童子言﹕善哉善哉﹐慧明童子﹐善能激發微妙因綠﹐使將來世得釋所疑﹐不思議山﹐名大福堂﹐出離生死﹐國土淸淨﹐非是二乘所能睹見。過去﹑未來三世天尊之所集會﹐一微塵土容八萬眾﹐不可思議﹐宮殿牀榻﹑百味甘香﹑衣服臥具﹑花果林木﹑通身浴池﹐皆是七寶。若有所須﹐應念而至。福德之土﹐不可思議。非我今日言所能盡。十方國土﹑三千世界﹐一切微塵無鞅數眾﹑眞人集會﹐皆是上士﹐純一無二﹐智慧圓明﹐了諸法性﹐於無量劫﹐植眾德本。故於今日遇值光明而得集會。見我今日微妙大乘﹐宣通法教﹐普度無量﹐一切眾生﹐得聞此經《妙林》名字﹐一章一句。當知是人塵沙身分﹐所有三業﹐造諸過惡﹐皆悉淸淨﹐不復受報。若有眾生聞此經名﹐及以誦念一章一句﹐其人所生﹐常居淨土﹐衣食充足﹐元所乏少。聞此經已﹐不墮三惡﹐刀山劍樹﹐銅柱鑪炭﹐寒冰鐵牀﹐一切苦報﹐自然摧滅。所經行處﹐常居快樂﹐兵災毒獸不能傷害。

童子又問﹕大德天尊﹐願爲廣說眞人所行﹐觀諸法性﹐以何心力而得自在﹐通達無礙﹐復遇尊經﹐聞微妙法﹖

天尊告曰﹕慧明童子﹐眞人所行﹐於諸法中無所希望﹐心性滅故﹔觀諸色法﹐不生貪著﹐知眼空故﹔聞諸音聲﹐不生貪著﹐知耳空故﹔齅諸香气﹐不生貪著﹐知鼻空故﹔餐諸美味﹐不生貪著﹐知舌空故﹔持諸寶物﹐不生貪著﹐知手空故﹔行諸平地﹐不生貪著﹐知足空故﹔見諸天堂﹐不生娛樂﹐知無我故﹔見諸地獄﹐不生怖畏﹐知無苦故﹔見人施與﹐不生歡喜﹐知無得故﹔見人劫奪﹐不生瞋怒﹐知無失故﹔見人贊嘆﹐不生欣悅﹐知無譽故﹔見人毀辱﹐不生恚恨﹐知無損故﹔見玉京山﹐不以爲高﹐無長相故﹔見諸堆息﹐不以爲卑﹐無短相故﹔見諸騫樹﹐不以爲賒﹐無壽相故﹔見諸槿花﹐不以爲促﹐無夭相故﹔見大羅天﹐不以爲徧﹐無大相故﹔見諸毫未﹐不以爲細﹐無小相故﹔見諸猛火﹐不以爲熱﹐無燒相故﹔見諸渤海﹐不以爲濡﹐無濕相故﹔見諸雕畫﹐不以爲能﹐無巧相故﹔見諸愚訥﹐不以爲頑﹐無拙相故﹔見諸布施﹐不以爲難﹐無財相故﹔見諸貪吝﹐不以爲惜﹔無慳相故﹔見諸眾生﹐不以爲異﹐無有相故﹔見諸虛空﹐不以爲一﹐無無相故﹔見諸親族﹐不以爲戀﹐無愛相故﹔見諸怨家﹐不以爲惡﹐無憎相故﹔見諸天地﹐不以爲久﹐無住相故﹔見諸電光﹐不以爲疾﹐無去相故﹔見日初出﹐不以爲東﹐無出相故﹔見日終役﹐不以爲西﹐無沒相故﹔無西無沒﹐無日沒故﹔無東無出﹐無日出故。以是當知眞人見法而不見故﹐以不見故﹐故於今日得居淨土﹐值希有光﹐聞我今日演說大乘微妙經典﹐能以一心信解受持。

爾時﹐侍座童子名曰善信﹐從座而起﹐稽首作禮﹐一心瞻仰﹐白天尊言﹕大德天尊所說甚深﹐微妙難思。若有眾生聞斯法者﹐以何心力而得開悟﹖

天尊告曰﹕善信童子﹐若有眾生得遇斯經﹐未能善解﹐當以慧心觀察其身﹐眼耳鼻舌﹐一切諸根﹐爲是有邪﹖爲是無邪﹖爲有因邪﹖爲無因邪﹖若言有我﹐眼耳諸根﹐因四大生而有我者﹐當自思惟﹐四大性空﹐云何得合﹖若四大空﹐合成我身﹐身從四大﹐四大旣空﹐我身亦空。何以故﹖由本空故。若言我身﹐眼耳諸根﹐因四大生﹐四大性異﹐云何得合﹖若四大異﹐合成我身﹐身從四大﹐我身亦異。何以故﹖由本異故。若言我身﹐眼耳諸根﹐因四大生﹐四大非合﹐去何我身﹐四大合生﹐四大非合﹐合生我者﹐虎鹿蛇鼠﹐性非合故﹐云何合生﹖以是當知我今身者﹐如風如影﹐如露如電﹐如幻如夢﹐如聲如響﹐畢竟寂滅﹐了無因故。能知是見﹐名爲法觀。以此心力﹐能生無諸功德門﹐住於三淸﹐常居淨土。能於諸見﹐心無起動﹐以一慧心觀諸萬類﹐悉皆淸淨。善信童子得聞是已﹐心生歡喜﹐嘆未曾有。於是天尊而說偈曰﹕

我今所演說﹐一切諸天尊。過去及未來﹐皆同一心力。十方微塵土﹐所有諸法王。俱演微妙義﹐一乘無上經。若有一人聞﹐一章一句偈。誓心欲奉持﹐宣通未來世。如此善男子﹐及以善女人。所在經行處﹐災疫不敢傷。若有一心念﹐五苦盡消摧。又請說眞士﹐所行奇特因。眞人所得法﹐觀身知悉空。苦樂無二相﹐憎愛悉齊同。高卑無異趣﹐大小不殊形。日出非初合﹐日沒詎終亡。東西無定所﹐出沒亦無方。又問何心力﹐得斯平等觀。示以慧觀法﹐支節並消融。四大性非合﹐虎鹿不同羣。以是知虛幻﹐露電盡皆空。畢竟無起滅﹐法觀心日明。常居淸淨土﹐長樂永未央。

是時﹐侍座童子﹑諸來大眾﹐聞天尊說微妙偈頌﹐歡喜踴躍﹐嘆未曾有。於是大眾一時稽首﹐同聲稱善﹐作禮而退。

隨順品第六

爾時﹐天尊告徧通言﹕於末世中﹐若有一人解我所說﹐稱揚妙義﹐宣示未聞﹐令得了悟﹐能體深義﹐不隨文字﹐知諸法性﹐無可貪著﹐當知是人已於無量無邊諸天尊所種植善功久已成辧﹐世間人民﹐於其人處﹐供給供養衣食臥具﹑香花燈燭﹑資身藥餌﹐諸所之無﹐隨順給與。能如此者﹐所得功德﹐與我所資功德無異。何以故﹖如是人者卽是大乘無上法牙﹐紹隆法藏﹐令無斷絕。其人前身曾入寶城﹐聞我大乘微妙經典﹐托生下土﹐宣我正教。是故我說供養此人﹐與我無異。何以故﹖是人深知我之妙趣﹐隨宜說法﹐無所執滯。是故世間供養是人﹐功德無量。

徧通白言﹕大德天尊﹐何謂隨宜﹐順眾生說﹐無所執邪﹖

天尊告曰﹕徧通眞士﹐我所說法﹐隨順眾生﹐說一乘經﹐說三世法﹐說有爲法﹐說無爲法﹐說人間法﹐說出世法﹐說穢濁法﹐說淸淨法﹐說罪說福﹐說苦說樂﹐說因說果﹐如是等說﹐名爲隨順。眾生世間﹐猶如幻師所作幻術﹐無有決定。又如夜夢﹐所有見事﹐皆悉虛妄﹐無有眞實。若有眾生深達斯義﹐如此之人是我眞子﹐堪任委寄﹐秉持法藏﹐令無斷絕。

徧通白言﹕大德天尊﹐所說要妙﹐隨順世間﹐無有決定﹐無罪福邪﹖無苦樂耶﹖

天尊答曰﹕徧通眞士﹐我所說法﹐隨順眾生﹐說罪爲福﹐說福爲罪﹐說苦爲樂﹐說樂爲苦。是故我所說法﹐無有決疑。

徧通白言﹕大德天尊﹐何謂說罪爲福﹐說福爲罪﹐說苦爲樂﹐說樂爲苦﹖旣無決定﹐一切眾生﹐云何修習﹐出離生死﹐得眞解脫﹖

天尊答言﹕徧通眞士﹐我所說法﹐說罪爲福﹐一切眾生所作眾罪﹐罪性本空﹐無所有故﹔說福爲罪﹐一切眾生﹐所作之福﹐有心希望﹐貪著福故﹔乃至苦樂﹑因果諸所說法﹐亦復如是。以此當知我說罪福﹑苦樂﹑因果亦無決定。若人能知諸法不定﹐心無所擊﹐無所系故﹐名得解脫﹐不復往來生死六趣﹐常樂淸淨﹐安住不動﹐是名隨宜﹑順世間說。隨宜說者﹐汲引眾生﹐無有決定。以不決定﹐令諸眾生得入定位﹐無所怖畏。能入三界﹐爲眾導師﹐度脫一切無量眾生﹐得入常樂。

爾時﹐徧通又復白言﹕大德天尊﹐我自思惟﹐我等大眾聞說妙義﹐心中了然﹐無復疑惑﹐於將來世﹐有諸眾生聞斯深奧﹐未能決了﹐天尊所說罪福苦樂﹐無決定相﹐皆是隨順世間眾生﹐以何心力而順世間﹐無決定相﹖

天尊答曰﹕徧通眞士﹐我今所說﹐以大悲心燻修一切﹐隨順世間﹐所說文字﹑言辭章句﹐皆是方便﹐隨方引接﹐令得度脫。有爲虛妄﹐無明苦惱﹐曉了法性﹐得見正眞﹐是名隨順眾生﹐隨宜說法。

徧通又問﹕大德天尊﹐何以於諸眾生而起大悲﹐無虛妄邪﹖

天尊答曰﹕徧通眞士﹐譬如有人﹐問覓虛空﹐我今說空﹐是虛妄邪﹖徧通答言﹕大德天尊﹐如是說空﹐空可說耶﹖。

天尊答曰﹕徧通眞士﹐空不可說。我今說空﹐虛空旣空﹐我說亦空。以是當知世間虛妄﹐本無所有。我說世間﹐不墮虛妄。何以故﹖虛妄性空﹐我說虛妄﹐說妄亦空。是故我說不墮虛妄。

徧通白言﹕大德天尊﹐所說世間一切皆空﹐隨順眾生﹐有何利益﹖

天尊答曰﹕徧通眞士﹐爲化引故﹐得出離故﹐入空門故﹐滅諸見故﹐了無相故﹐明無作故﹐一切諸行﹐畢竟寂滅﹐永不復生。旣不生滅﹐常住不動。是故我今以大『悲心隨順世間﹐令諸眾生得此大利。

爾時﹐德滿眞人卽從座起﹐稽首禮問﹐白天尊言﹕大德天尊﹐云何眞人於世間法心無所著﹖

天尊答曰﹕德滿眞士﹐善哉斯問。汝今等眾﹐於意云何﹖

德滿答言﹔大德天尊﹐我自思惟﹐眞人所行﹐

心性寂滅﹐無二相故﹔若有二相﹐卽是虛妄。

我今觀法﹐聞善不喜﹐聞惡不怒﹐無愛憎相﹐

心性寂滅﹐無所希望﹐觀諸世間﹐猶如幻師﹐

見所幻事﹐知此非眞﹐無所貪著。

眞人所見一切世間諸有爲法﹐亦復如是。知悉非眞﹐無所貪著。

是時﹐侍座童子名曰上相﹐聞眞人說﹐心大歡喜﹐踴躍無量﹐言不能盡。猶如長者亡所愛子﹐已經數日﹐忽然更活。我今得聞眞人說法﹐歡喜亦然。猶有疑昧﹐未能自了﹐前進稽首﹐白眞人言﹕大德眞士所說﹐眞人觀世間法無有二相﹐無二相故﹐無所貪著﹔若有貪著﹐卽是虛妄。虛妄法者﹐猶有夢幻﹐旣非眞有﹐假使虛妄﹐有何失耶﹖

眞人答曰﹕上相童子善能問我﹐令諸將來得釋所疑。我今所說﹐若有眾生於有爲法多生貪著﹐卽是虛妄﹐虛妄心起﹐卽有二見。若有眾生﹐能了二相﹐二相無二﹐當知此人所見虛妄﹐亦無虛妄。是故我今所說法言﹐若有二見﹐貪著世間﹐卽是虛妄。無二見者﹐觀諸虛妄﹐悉非世間。旣非世間﹐卽無二見。無二見故﹐亦無虛妄。以是當知了虛妄者﹐觀諸世間﹐實無所失。

上相童子又復問言﹔大德眞士所說虛妄﹐由有二見。貪著世間﹐皆從心起﹐未了世間及以心法﹐何者爲因﹖以何爲果﹖爲是心法能生世間﹐爲是世間能生心法。若無心法﹐誰取世間﹔若無世間﹐心何所取﹖若云心法能取世間﹐未有心法﹐應無世間﹐若云世間心有所取﹐未有世間﹐應無心法。如是二義﹐實未能了﹐願垂辯釋﹐開示未聞。眞人答曰﹕上相童子﹐吾今語汝。心法世間﹐非因非果﹐非前非後﹐非一非異﹐非有非無﹐而亦有無﹐亦是一異﹐乃至因果。譬如雞母能生雞子﹐猶如雞子復生雞母﹐如是母子﹐非因非果﹐非前非後﹐非一非異﹐非有非無﹐而亦有無﹐亦是一異﹐乃至因果。若了無生﹐無如是問﹔若有所得﹐名爲邪問。邪問之人﹐永失無量大乘知見。上相童子﹐云何於空谷響而求生相﹐於焦谷中而求牙相﹖心法世間﹐亦復如是﹐畢竟永滅﹐不可論說﹔如大毒藥﹐不可得嘗﹔如盛猛火﹐不可親近。說世間相﹐及說心法﹐如盲說色﹐如聾說聲﹐畢竟無因﹐不可論說。

爾時﹐天尊嘆德滿言﹕善哉善哉﹐實如所言。善能分別心法世間﹐二無所有﹐俱不可說﹐深實要言。於是大眾聞斯語已﹐心大歡喜而說偈言﹕

妙哉奇特尊﹐開發如是問。若有一人聞﹐解了深妙義。

宣通此大法﹐開示悟將來。當知此大士﹐已種無量功。

世間一切眾﹐當於是人處。供給所乏須﹐功德量難思。

解此深奧義﹐是我眞法子。紹隆妙林典﹐能資無上才。

了我隨宜說﹐苦樂本無因。猶如大幻師﹐見所爲幻事。

𨿽順人間法﹐慧心了無緣。汲引諸眾生﹐決定入大乘。

達了世間性﹐解脫無殊殃。我今說世間﹐不墮於虛妄。

問空求色像﹐辯空亦隨機。德滿眞大士﹐爲眾問行心。

旣蒙無上質﹐自陳昔所行。𨿽順世間法﹐所見無虛妄。

上相眞童子﹐未了達所疑。眞人善通釋﹐冰結並消融。

心性世間法﹐非果亦非因。能知盲說色﹐虛谷豈勞陳。天尊嘆眞士﹐大眾悉披襟。

爾時﹐不思議城同聞大眾說偈頌已﹐白天尊言﹕大德天尊﹐惟願大慈﹐不捨弘心﹐賜大光明﹐照於下方無量世界﹐令彼下士得見寶光﹐開諸愚暗﹐與道結緣﹐令道反本。於是天尊舉手彈指﹐無上寶光﹐如鏡之圓﹐從掌中出﹐徹照下方﹐無量國土﹐乃至三徒惡趣﹑九幽苦魂﹐皆得明朗﹐了了淸淨﹔地獄休息﹐報對寧閒﹔聾盲六疾﹑一切苦惱﹐皆得歡樂﹔人禽鳥獸皆發善心﹐不相傷害。因此光明﹐一切眾生舉眼遙見不思議城﹐如看掌中﹐無有遺失。見斯光者必當得往長樂福堂﹐入寶城中﹐快樂無極。

大乘妙林經卷中竟

﹟1『五』原作『三』﹐據上文『一者……當以五戒修攝其身』改。

大乘妙林經卷下

眾眞說法品第七

爾時﹐侍座童子名曰善見﹐卽從座起﹐稽首禮問﹐白天尊言﹔今日侍座﹐得聞希有微妙經典﹐身心踴躍﹐快樂難言。天尊所說﹐譬諭甚探﹐非是二乘所得聞見。善哉斯座﹐昔未曾經。諸微塵土一切眾眞﹐皆得集會﹐此諸大士﹐何以心力觀諸法性﹐而得值遇微妙尊經﹖願爲開示﹐眞人所行﹐觀諸法性﹐令諸眾生皆得開悟。

爾時﹐天尊嘆善見言﹕善哉善哉﹐侍座童子乃能爲諸將來眾生﹐請我開演眞人所行觀諸法性。於是天尊告諸眞人﹕汝今等眾﹐遇我今日微妙光明﹐而得集會﹐不可思議。汝今等眾皆悉上士﹐純一無雜﹐明了法性。童子所請﹐願我廣說眞人所行﹐以何心力。故於今日﹐得聞要說﹐微妙大乘﹐第一希有﹐奇特妙義。汝今等眾﹐宜各顯說眞人行相﹐令諸童子及將來世一切眾生﹐得了眞人所行祕要大乘密行。

爾時﹐眞人名曰妙相﹐告諸童子等﹕今眾一心諦聽。我等眾眞﹐欲爲廣說眞人所行﹐觀諸法性而得要妙﹐開示未聞﹐令得了悟。眞人所行﹐受諸禁戒﹐一切威儀﹐猶如世間諸善男女﹐一時聞法﹐心意踴躍﹐無所疑惑﹐生決定心。眞人亦爾﹐從昔以來﹐至無量劫﹐於其中間﹐所持禁戒﹑一切威儀﹐心意踴躍﹐無所疑惑﹐生決定心﹐無復違退﹐是名眞人所行禁戒﹐觀諸法性﹐生決定心。寶光眞人告童子言﹕善見童子﹐若諸眞人所行之法﹐四無等心﹐堅固不退﹐是名眞人觀諸法性﹐得決定心。曜明眞人告童子言﹕善見童子﹐若諸眞人﹐觀一切法﹐決定皆得﹐成無上道﹐是名眞人觀諸法性﹐得決定心。普等眞人告童子言﹕善見童子﹐若諸眞人﹐導引一切﹐無有偏愛﹐生一子想﹐是名眞人觀諸法性﹐得決定心。聖行眞人告童子言﹕善見童子﹐若諸眞人於正行中﹐心無動念﹐觀諸色相﹐無有異性﹐是名眞人觀諸法性﹐得決定心。大悲眞人告童子言﹕善見童子﹐若諸眞人﹐入於苦難﹐濟拔眾生﹐心無違退﹐是名眞人觀諸法性﹐得決定心。徧通眞人告童子言﹕善見童子﹐若諸眞人﹐心自思惟﹐觀諸眾生﹐無非眞實﹐是名眞人觀諸法性﹐得決定心。德滿眞人告童子言﹕善見童子﹐若諸眞人﹐於諸法中﹐了辧無礙﹐降伏外道﹐令人正眞﹐是名眞人觀諸法性﹐得決定心。敏濟眞人告童子言﹕善見童子﹐若諸眞人﹐如一切性﹐本來淸靜﹐不可思議﹐是名眞人觀諸法性﹐得決定心。導師眞人告童子言﹕善見童子﹐若諸眞人﹐身口心意﹐導引眾生﹐無有虛妄﹐是名眞人觀諸法性﹐得決定心。善愛眞人告童子言﹕善見童子﹐若諸眞人﹐觀一切法﹐皆悉眞實﹐無非眞道﹐是名眞人觀諸法性﹐得決定心。達相眞人告童子言﹕善見童子﹐若諸眞人於諸魔眾﹐皆來惱害﹐心不瞋恚﹐是名眞人觀諸法性﹐得決定心。高上眞人告童子言﹕善見童子﹐若諸眞人見諸眾生﹐墮在生死﹐心無所樂﹐是名眞人觀諸法性﹐得決定心。勝慈眞人告童子言﹕善見童子﹐若諸眞人﹐以無上心﹐濟度眾生﹐皆得成辧﹐是名眞人觀諸法性﹐得決定心。開明眞人告童子言﹕善見童子﹐若諸眞人﹐受諸禁戒﹐心無違退﹐是名眞人觀諸法性﹐得決心。守藏眞人告童子言﹕善見童子﹐若諸眞人﹐見諸寶物﹐心無所愛著﹐常樂供養﹐是名眞人觀諸法性﹐得決定心。護持眞人告童子言﹕善見童子﹐若諸眞人於五欲中﹐心無所樂﹐常修淨行﹐是名眞人觀諸法性﹐得決心。等觀眞人告童子言﹕善見童子﹐若諸眞人觀諸眾生﹐不見生相﹐不見滅相﹐是名眞人觀諸法性﹐得決定心。寂定眞人告童子言﹕善見童子﹐若諸眞人知諸眾生﹐得聞此經﹐決定成道﹐是名眞人觀諸法性﹐得決定心。無礙眞人告童子言﹕善見童子﹐若諸眞人﹐以功德香常流五道﹐無有滯礙﹐是名眞人觀諸法性﹐得決心。淩空眞人告童子言﹕善見童子﹐若諸眞人見諸發心﹐必定當得超升寶城﹐是名眞人觀諸法性﹐得決。常念眞人告童子言﹕善見童子﹐若諸眞人見諸眾生﹐念令開發﹐心無休息﹐是名眞人觀諸法性﹐得決定心。善變眞人告童子言﹔善見童子﹐若諸眞人﹐知世間法﹐無有住相﹐亦無去相﹐是﹐名眞人觀諸法性﹐得決定心。靜定眞人告童子言﹕善見童子﹐若諸眞人爲眾說法﹐不生法想﹐是名眞人觀諸法性﹐得決定心。妙光眞人告童子言﹕善見童子﹐若諸眞人﹐能以智慧﹐滅無量罪﹐是名眞人觀諸法性﹐得決定心。妙花眞人告童子言﹕善見童子﹐若諸眞人見諸天尊﹐功德寶樹﹐滿十方土﹐是名眞人觀諸法性﹐得決定心。大慈眞人告童子言﹕善見童子﹐若諸眞人﹐見眾生苦﹐心不遠離﹐是名眞人觀諸法性﹐得決定心。惠明眞人告童子言﹕善見童子﹐若諸眞人﹐見有愚癡﹐示以除斷﹐是名眞人觀諸法性﹐得決心。寶蓋眞人告童子言﹕善見童子﹐若諸眞人﹐以無爲覆護一切﹐令得安隱﹐是名眞人觀諸法性﹐得決定心。

爾時﹐侍座諸童子等無鞅數眾﹐聞諸眞人所說微妙﹑眞實大乘﹐要妙深遠﹐皆各開悟﹐同時稱善﹐設禮而退。

觀法性品第八

爾時﹐度命眞人卽從座起﹐稽首禮問﹐白天尊言﹕如向所說﹐眞人所見﹐觀諸法性﹐心無希望﹐知法空故。如是見者﹐云何莊嚴一切眾生﹐令得道邪﹖

天尊告曰﹕度命眞士﹐一切眾生﹐性本情淨﹐無所有故﹐伺虛空故﹔道性亦空﹐道性空故﹐云何問言﹖一切眾生﹐云何得道﹖眾生道性﹐無有二相。眾生性者﹐卽是幻性﹔諸幻性者﹐名爲法性。於法性中﹐無得無失﹐無增無滅。是故我言﹐一切眾生不斷煩惱而得眞相。

度命眞人又復白言﹕大德天尊﹐若如所說﹐一切眾生不修行願﹐自然安樂。

天尊告曰﹕度命眞士﹐於法性中﹐有修行願﹐而得樂邪﹖所謂安樂﹐皆從心生﹐心性本空﹐云何修行﹖若有安樂﹐名爲有欲﹐知諸法空﹐乃名安樂。

眞人又言﹕大德天尊﹐旣諸眾生性本空寂﹐云何說言一切眾生﹐無量劫中﹐修諸功德﹐會不思議﹐得居淨土﹖

天尊告曰﹕度命眞士﹐譬如愁人﹐心意昏亂﹐煩毒熱悶。於此人前設諸幻術﹐木男木女﹐木牛木馬﹐羅列施張﹐作諸戲術﹐愁者見之﹐生牛馬想﹐息諸煩惱﹐心意泰然。我今亦爾。一切眾生﹐虛妄愁毒﹐未能安樂。是故我說修諸功德﹐無量無邊﹐乃得往生不思議土。若知虛妄本無所有﹐一切眾生舉足行步﹐諸所作爲﹐悉不思議。若知淸靜﹐自在無礙﹐心所求願﹐恣意充足﹐若有修善﹐當得往生三淸妙土。如此方便﹐止彼虛妄﹐而實未曾有彼三淸常樂境界之所希望。若欲速得三淸寶城﹑常樂淨土﹐當以乘大無上惠心﹐觀我身相﹐從無量劫因何法生﹖旣知無因﹐乃知無我﹐以無我故﹐是故我身常在三淸常樂淨土。

爾時﹐度命眞人又復白言﹕大德天尊﹐一切眾生性命空寂﹐虛妄無實﹐皆如幻夢﹐無決定故﹐如是一切諸善男女不斷三業﹑不行六度﹐不修四等﹐而得道邪﹖

尊告曰﹕度命眞士﹐云何復作如是問邪﹖一切眾生所有三業﹐名爲不淨﹐口業身意﹐無所從故﹐假使能修﹐猶是虛妄。云何虛妄﹖三業本淨﹐何所因修。旣有所修﹐由有不淨。譬如病重﹐迎諸醫藥﹐善療眾病﹐價直千金﹐緣路迎接﹐𨿽到宅舍﹐終非藥具。又如狂人﹐𨿽說空花﹐論其微妙﹐終不可信。一切眾生修身求道﹐亦復如是。修身求道﹐具有二患。何謂二患﹖一者﹐由有惡故﹔二者﹐見有身故。如是二見﹐道之大病。是故眾生若欲求道﹐當以大乘無上惠心﹐觀我身相﹐旣了無身﹐三業自淨。修六度行﹐行四等心﹐是名隨順﹐方便引接。譬如行客﹐隔礙暘谷﹐欲往彼岸﹐無因得過﹐假借舟航﹐以濟沈溺﹐旣至彼岸﹐向之舟航﹐無所復用。六度四行﹐亦復如是。爲諸眾生未能體了無生道岸﹐是故假借六度﹐安慰其心﹐令得調伏﹔卽了無身﹐得至道地﹐六度諸行﹐無所復用。

度命又言﹕大德天尊﹐所說譬諭﹐要妙深遠。一切眾生所修眾行﹐以求度世﹐旣得度已﹐無所復行。如是一切成眞得道﹐無所行邪﹖旣無所行﹐應失大悲﹐云何大道於諸眾生常行四弘﹐以度眾苦﹖

天尊答曰﹕度命眞士﹐天尊大聖﹐濟生度苦﹐無彼此故﹐無愛憎故﹐無成壞故﹐無得失故﹐譬如橋船﹐無心度物﹐不揀淨穢﹐是人非人﹐牛馬騾驢﹐皆悉通過。天尊大聖無心大度﹐亦復如是。𨿽度眾生﹐無彼此相﹐無愛憎相﹐無成壞相﹐無得失相﹐猶如大海﹐容納百川﹐無增無減﹐無穢無淨﹐無心揀擇﹐含容一切。金銀珠玉﹐水晶琉璃﹐硨磲碼碯﹐珊瑚琥珀﹐一切珍寶﹐無不包藏。眞道大藏﹐亦復如是。大羅三淸﹐四梵三界﹐天人五道﹐仙眞大聖﹐無不容納。以是之故﹐無心常足﹐不修諸行﹐無去來相。

度命眞人於是嘆言﹕大德天尊所說微妙﹐不可思議。我所聞法﹐踴躍歡喜﹐無量無邊。非是二乘所得聞見。於是眞人同時稽首﹐而說偈言﹕

善巧奇特無上尊﹐所說微妙大乘經。能爲時眾演斯義﹐一切性空不生滅。

道性眾生本無二﹐不假修因自然得。法性幻性有異名﹐淸淨寂滅無殊致。

昔來我等實憂悲﹐不斷煩惱非眞性。始於今座得未曾﹐聞斯大乘微妙法。

乃知眾生本空寂﹐常樂自於無量劫。起有欲心修眾行﹐不知行空本無修。

大聖方便說修行﹐譬如幻師設戲時。木牛木馬自愁人﹐人愁木馬俱虛妄。

知妄本無顚倒有﹐卽有顚倒不思議。所說三淸微妙土﹐方便引接使歸眞。

了達無因無我相﹐卽我本土是三淸。能知我身是幻夢﹐六度四等並虛陳。

假使能修無漏失﹐終是虛妄有心爲。譬如重病迎醫藥﹐終非藥具悅人心。

一見未能齊無相﹐假使舟航渡險流。得道成眞心行滅﹐忘心度物諒無涯。

大海懷含無量寶﹐眞道容藏一切珍。我等聞今無上法﹐欣斯三界是道場。

爾時﹐大眾說斯偈已﹐不思議城無量大眾﹐一時歡喜﹐各還本座。

淨慧品第九

爾時﹐正見童子白眞人言﹕度命眞人﹐云何說言眞人所行﹐於愛欲中﹐心無所染﹐不染無欲﹐是名眞人觀諸法性﹐得決定心。眞人見諸愛欲﹐有所見邪﹖有所行邪﹖

眞人答言﹕正見童子﹐善哉斯問。眞人所見諸有爲法﹐譬如智人見熱時炎﹐如大幻師﹐見所幻事﹐知非眞故﹐心無所望。眞人所見諸有爲法﹐亦復如是。眞人所見﹐伺眾生見﹔眾生所見﹐異眞人見﹐云何爲同﹖眞人所行﹐同眾生行﹔眾生所行﹐卽是十方天尊得道成眞之所知見﹐云何大道同眾生行﹖眾生所行﹐卽是空義。眞人所行﹐行道行處﹐是故眞人所行同眾生行﹐云何眾生所見異眞人見﹖眾生所行﹐有所行故﹔有所分別﹐虛妄見故﹔以虛妄故﹐心有所著﹔有所著故﹐所見不同。是故眾生所見異眞人見。

童子又問﹕大德眞士﹐眞人所見﹐當見何法而得決定﹖

眞人答曰﹕正見童子﹐眞人所見﹐不見有爲﹐不見無爲。諸有爲法﹐皆悉虛妄。知虛妄空﹐無所分別﹐是名眞見。無爲法者﹐本來淸淨﹐無所有故﹐亦無所見。能了二見﹐是名淨慧。觀諸法性﹐一切皆空﹐是名眞見。眞見明淨﹐是名淨慧。是故眞人於諸法中﹐得決定心﹐無所見故。

童子又問﹕大德眞士﹐如是說者﹐一切眾生有所修習﹐無所得耶﹖

眞人答曰﹕正見童子﹐何言此耶﹖一切眾生﹐若有能知﹐無因無果﹐無行無得﹐是名因果﹐是名行得。若起諸見﹐有所得心﹐是名邪見﹐不可親近。無行無得﹐是名正行﹐眞人所行﹐無所得故。譬如明鏡﹐照眾色像﹐了了明淨﹐無所障蔽﹐而此明鏡﹐終不自言﹐我能明照。妙林淨慧﹐寶城集會﹐諸微塵土一切眾眞﹐心鏡明淨﹐無所得故﹐照一切法﹐了了明淨﹐無有障礙。而諸眞人﹐終不自言我能明照﹐如彼明鏡﹐等無有異。又如淸水﹐照百千月﹐性俱明故。眞人所見﹐亦復如是。觀諸世間﹐所有物處﹐無非淸淨﹐性俱空故。

童子又問﹕大德眞士﹐一切世間﹐旣無所有﹐天尊出世﹐無利益耶﹖

眞人答曰﹕正見童子﹐何於無法中而有利耶﹖汝今所見十方天尊﹐有生相耶﹖童子答日﹕大德眞士﹐我今所見無有生相﹐知諸法空﹐本來淸淨﹐是故天尊出現於世﹐而無生相。

眞人又言﹕正見童子﹐十方天尊出現於世﹐爲欲斷諸眾生虛妄﹐說此妙經﹐深邃之法﹐令諸眾生各得淨慧﹐明了法性﹐無所障翳﹐知諸法空﹐本無虛妄。虛妄旣空﹐心性淸淨。乃知十方一切天尊﹐無出沒相﹐以是之故﹐十方天尊出現於世﹐得大利益﹐一切眾生皆得正見﹐泰然安樂。譬如夜夢﹐見諸毒蛇﹐開張牙齒﹐近來逼身﹐擬欲吞噬﹐心神惶懼﹐冬西馳走﹐叫聲烈天﹐迷悶躄地﹐牀邊覺人﹐咄哉睡夢﹐何所叫耶﹖而其夢人﹐忽然睡覺﹐伸舒手足﹐乃知夢見虛妄眞非﹐心意正定﹐泰然安樂。一切眾生﹐同在三界無明巨室﹐諸所爲作﹐皆悉夢幻﹐無有眞實。天尊大聖說此大乘微妙經典﹐覺悟一切﹐令得正見﹐具一切智﹐淨慧圓滿﹐悉得安樂。旣得安樂已﹐不生貪著﹔旣無貪著﹐卽得決定﹐永不入流﹔旣不入流﹐則無和合﹔無和合者﹐卽無無明﹔旣無無明﹐卽無諸行﹔旣無諸行﹐卽是永滅﹐不起諸相﹐畢竟淸淨﹐無言無說。若有言說﹐卽是虛妄﹔言虛妄者﹐卽是眞實。何以故﹖虛妄說者﹐卽是文字﹐文字性空﹐卽是眞實。以是因緣﹐天尊所說﹐虛妄之言﹐皆悉眞實。

爾時﹐侍座童子名曰法相﹐前進稽首﹐白眞人言﹕大德仁者﹐云何說言﹐若諸眞人觀諸法性﹐本來淸淨﹐是名眞人。觀諸法性﹐法性之性﹐有耶無耶﹖法性若有﹐有則定常﹐法性若無﹐無則定空。常有之性﹐云何說空﹖定空之性﹐云何說妄﹖性若定空而說妄者﹐是則妄說。譬如虛空﹐空無所妄﹐而說空妄﹐是則妄說﹐非空有妄。性若定有﹐云何說言﹐若諸眞人﹐觀諸法性﹐本來淸淨﹐是名眞人﹔觀諸法性﹐得決定心﹖定有之性﹐而說空者﹐是則說空﹐非法性空。法性非空﹐而說空者﹐亦是虛妄。說法性空﹐性本非空﹐云何觀法而得決定﹖如是二義﹐實未能了﹐願垂辯釋﹐使諸眾等得了所疑。

湣濟眞人告童子言﹕法相童子﹐善哉斯問。我今所說﹐觀諸法性﹐本來淸淨﹐云何問言﹐法性之性﹐有邪無邪﹖性若定有﹐所有之法﹐不可說空﹐性若定空﹐所空之性﹐不可說有。若見性有﹐卽是常見﹔若見性空﹐卽是斷見。如是二見﹐卽是邪見。三十六見﹐非正眞見。我今所見﹐法性眞性﹐非有非無﹐非常非斷﹐非生非滅﹐非白非黑﹐非靑非黃﹐非長非短﹐非高非下﹐非一非異﹐非大非小﹐非冷非熱﹐非前非後﹐非因非果。以是義故﹐我說眞人觀諸法性本來淸淨﹐無所有故。𨿽言非有﹐亦不定空﹔𨿽說非空﹐亦不常有。不定有故﹐法性非常﹔不定空故﹐法性非斷。法性非斷﹐不如兔角﹔法性非常﹐不若虛妄。以是因緣﹐我說眞人觀諸法性﹐本來淸掙﹐無所有故。譬如燈滅﹐不可尋求﹐畢竟淸淨﹐不可得故。

於是﹐天尊嘆眞人言﹕善哉眞士﹐快說斯義﹐微妙希有﹐眞實第一。侍座

童子無鞅數眾﹐一時開悟。是時﹐童子號曰普明﹐於大眾中而說偈言﹕

善哉妙林座﹐功德難思議。十方微塵眾﹐遇此希有光。

空行臨妙座﹐純一無上眞。慧心觀妙法﹐法性自然空。

世間有爲法﹐諸法並非眞。智者觀虛妄﹐幻師見木人。

見幻同凡見﹐凡人見異眞。十方諸大道﹐世界盡眾生。

俱行第一義﹐迷失謂不然。眞見了諸法﹐明觀照微塵。

天尊見身相﹐諸相本無生。說斯微妙典﹐眾生悉體空。

故知三界空﹐夢幻普非眞。無明旣永滅﹐諸行自消融。

以是知虛幻﹐未曾非道場。至眞無上士﹐淨慧拯幽沈。

巧辯諸法性﹐性空非有無。常斷本淸淨﹐燈滅不可尋。

天尊嘆希有﹐善哉微妙經。我等咸開悟﹐俱欣無上心。

爾時﹐天尊聞童子說偈頌已﹐嘆童子言﹕善哉普明﹐久修淨慧﹐故於今日同入寶城﹐聞我大乘﹐成得開悟﹐體解法性﹐明了世間。性無所有﹐實如所言。我於今日快樂安隱﹐無復憂慮。汝等今眾於將來世﹐宣我大乘微妙經典﹐令諸將來有心之士咸得開悟﹐同得淨慧﹐無復疑滯﹐了了決淨﹐泰然安樂。

是時﹐侍座無量大眾﹑一切仙眞﹑大力神王俱起作禮﹐受命而退。

贊嘆品第十

爾時﹐玉京山中大羅天王號曰高眞﹐從座而起﹐聞諸眞人所說法相﹐踴躍歡喜﹐卽以微妙無量天花﹐散於座上﹐百和寶香﹐燻時眾心﹐不可思議城﹐諸來大眾皆大歡喜。於是天王白天尊言﹕我諸大眾以何因緣﹐遇斯希有微妙經典﹖聞諸眞人所說法相﹐幽奧難解﹐未曾有法。我自思惟﹐若善男女﹐一切眾生聞此大乘微妙經典一章一句﹐能以一心﹐信受奉行﹐讀誦贊嘆﹐講說書寫﹐如此之人﹐卽是大道眞實弟子。其人威力﹐能破一切生死魔怨﹐所以者何﹖眞人所說眞道正性﹐淸淨平等﹐無有異相﹐名爲悉破一切眾生無量邪見。若復有人﹐聞此說者﹐不生疑惑﹐生決定心﹐受持供養﹐爲人演說一章一句﹐當知此人﹐於無量劫﹐種植善因﹐故於今生明了法性﹐聞斯大乘微妙經典﹐不生驚怖。若人聞此大乘經典﹐未來生中﹐墮三惡道﹐斯無是處。聞此經已﹐一見歡喜﹐功德無量。當知是人舉足行步﹐諸所爲作﹐卽是三淸常樂因緣。此經所在之處﹐卽爲諸天無量大神之所擁護。若有講誦大乘經典﹐所在之處﹐能以一心來詣法座﹐歡喜聽受﹐當知是人已入法輪﹐不思議城。此經所在之處﹐城邑聚落﹑山林曠野﹑觀捨壇場﹐經所行處﹐諸魔外道﹐一切惡人﹐不能加害。我等今眾﹐得見天尊放微妙光﹐聞斯要說﹐欣喜無量﹐誓心奉持﹐護斯經典﹐不惜身命。譬如瞎人﹐惟餘一目﹐護持此目﹐畏有損傷。我今護持此大乘經亦復如是﹐畏有損傷﹐不敢輕慢。於是天王而說偈言﹕

我等無量眾﹐俱入寶城中。值光見希有﹐微妙大乘經。

若有信心者﹐受持此章句。此人功德力﹐摧伏一切魔。

此經所行處﹐諸魔不敢侵。聞經來聽受﹐蓮花足下生。

我等聞斯要﹐誓持不敢違。猶如護一目﹐愛惜不令傷。

我今護尊法﹐憐愛甚於斯。願此大乘法﹐普度十天人。

爾時﹐天尊嘆天王言﹕善哉善哉﹐子等今眾﹐眞實大乘﹐護度一切﹐是我眞子﹐助我弘宣﹐流通末世﹐令諸一切咸得開悟。汝等今座乘此妙因﹐於未來劫﹐必定當得至眞大道。於是天王及諸大眾聞是說已﹐心意泰然﹐歡喜無量﹐一時稱善﹐作禮而退。

大乘妙林經卷下竟

