七元眞訣語驅疫祕經

經名﹕七元眞訣語驅疫祕經。撰人不詳。二經同捲。底本出處﹕《正統道藏》正一部。

七元眞訣語驅疫祕經

道言﹕龍漢之劫﹐數窮混沌﹐七元凝精。皆有靈書祕訣﹐出乎龍漢之初。北方黑帝有徵鬼之法﹐大著神功於一國﹐號曰郁單﹐皆是生死之籍。執錄三魂所﹐總管三十二天世界﹐列位星象。皆主生人之命籍﹐執錄三魂七魄。惡置右宮黑簿﹐善置左宮靑書玄曹。凡天子帝王﹐皆稟星辰應象﹐位主中天。是以下元生民﹐多積罪穢凶逆之徒﹐死皆爲下鬼﹐三官所考。元精本命﹐凝上炁不能救。其屍爲魔穢六洞所承﹐下流三界﹐令人畏懼。死爲鬼道﹐永失眞趣。不能添神益算﹐夭亡於日月之下﹐可不悲哉。

道言﹕夫天地之間﹐皆稟七元之覆育。夫天地生人﹐皆有七魄神在人身中﹐上應七星。有三魂在人五藏中﹐上應天爲三臺。生人若能修行吐納﹐吞精納炁﹐奉行經戒。入室精煉﹐思神念眞﹐惜炁少語。卽七魄眞神護人﹐上應天﹐中應七元宮。皆上元三官九府三千六百曹﹐名列天元之精。令生人所學成就﹐神降靈府。三魂神在天爲三臺官﹐皆置爲天曹﹐主人生死急難之事。若修煉七元者﹐卽三天曹爲善錄﹐下鬼三官不能執錄者也。

七眞曰﹕下元生民多積凶釁﹐不能添神益算。皆爲陰鬼惡魔所縛﹐系著風刀﹐不知大道。七元眞炁﹐可能救拔三五﹐有戰鬼之功。天曹有回換之籌﹐北極帝君有驅除之法﹐可爲延齡。令後學修之﹐可獲長生﹐延壽益命。下元生人﹐皆被屍魔所縛﹐不能得上司之力﹐所以夭亡。埋屍葬骨﹐魂魄難詣玄都﹐爲敗尸之民﹐迷而不悟矣。

大帝告七眞曰﹕我昔奉天尊告命﹐戰伐下鬼﹐救拔生民﹐免遭橫死。日有所益﹐太上升入北方﹐位爲總極﹐爲北酆大帝。治諸圖籙有三十六條科法﹐皆列星象正法。有六天神符六道﹐以封六洞鬼宮。又列七元寶籙﹐有三天玄圖﹐圖中列二十八宿日月之位。有寶鎭靈神章﹐四十八字﹐皆列元精之炁﹐凝結成輝。其字皆長八寸﹐刻鳳管之中。七眞可皆﹐三過朝軒﹐名曰伏魔神篇。男女之官﹐可依科法﹐素絹朱書佩帶﹐辟除凶惡﹐延年益算。七眞稽首再拜﹐立臣高位﹐總掌天民﹐施奉圖籙﹐作何修奉﹖得驅魔穢。令得下元﹐遭逢玄奧﹐跪受訣言。令生人修學﹐得知善惡報應﹐在乎深遠矣。

大帝告七眞曰﹕下元生民﹐從此降下氤氳眞一之炁﹐元精所生﹐稟爲一形。皆備三元育養﹐九炁所覆﹐下爲兆民。皆交一元所生﹐年命自有度數﹐衰盛皆有運周﹐皆可修續延生之法。佩服符籙﹐送我命財﹐專精勵機﹐勿爲罪障。可隨一元濟拔﹐消其不祥。一元皆有三十六宮﹐宮有一百二十曹﹐主知生死罪福之科令。人修謝賫﹐送錢帛﹐隨元所詣。生人獲福﹐殃消疾愈﹐無不應瑞。當降元精淸炁﹐下覆人身。爲元精育養﹐三魂鎭體﹐七魄扶身﹐萬邪不敢害矣。

七眞授命﹐總校諸司罪福之科﹐各有曹府﹐系屬生民命籍。生死吉凶﹐皆悉由我之元精。能守其形﹐固其根蒂﹐名曰守精。降眞之民﹐吾當常育之。令其王相﹐齋戒守道。可佩吾祕書之訣﹐服日華月英﹐仰謝二十八宿眞官。可以延年度厄﹐遊歷名山﹐爲世之眞師。萬靈稽首﹐明魔侍軒﹐得道克眞。遂成升仙之侶﹐列之圖券書。此經中末學之士﹐一依修奉﹐治世理民﹐勿犯天科。事獲精進。天書玄妙﹐用傳後人。眞券靈文﹐列之於左﹕

太眞曰﹕七元眞炁﹐紫府神章﹐列鳳券合﹐四十八字﹐刻藏之名山。昔紫童君所授﹐非世塗後學眞師﹐愼勿輕泄﹐天科嚴峻﹐明告天人知之者矣。

七元眞訣語驅疫祕經竟

