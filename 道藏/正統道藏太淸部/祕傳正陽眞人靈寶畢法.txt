祕傳正陽眞人靈寶畢法

經名﹕祕傳正陽眞人靈寶畢法。簡稱《靈寶畢法》﹐三卷﹐原題鍾離權著﹐呂巖傳﹐出於唐徒期至五代時期。底本出處﹕《正統道藏》太淸部。

靈寶畢法序

道不可以言傳﹐不可以名紀。歷古以來﹐升仙達道者﹐不爲少矣。僕志慕前賢﹐心懷大道﹐不意運起刀兵﹐時危世亂﹐始以逃生﹐寄迹江湖巖谷﹐退而識性畱心﹐惟在淸淨希夷。歷看丹經﹐累參道友﹐止言養命之小端﹐不說眞仙之大道。因於終南山石壁間﹐獲收《靈寶經》三十卷。上部《金誥書》﹐元始所著。中部《玉錄》﹐元皇所述。下部《眞源義》﹐太上所傳。共數千言。予宵衣旰食﹐遠慮深省﹐乃悟陰中有陽﹐陽中有陰﹐本天地升降之宜﹐日月交合之理。气中生水﹐水中生气﹐亦心腎交合之理。比物之象﹐道不遠人。配合甲庚﹐方驗金丹之有準。抽添卯酉﹐自然火候之無差。紅鉛黑鉛﹐徹底不成大藥。金液玉液﹐到頭方是還丹。從無入有﹐常懷徵戰之心。自下升高﹐漸入希夷之域。抽鉛添汞﹐致二八之陰消。換骨煉形﹐使九三之陽長。水源淸濁﹐辧於旣濟之時。內景眞虛﹐識於坐忘之日。玄機奧旨﹐難以盡形方冊。靈寶妙理﹐可用入聖超凡。總而爲三乘之法﹐名《靈寶畢法》。大道聖言﹐不敢私入一己用﹐傳洞賓足下﹐道成勿祕﹐當請後來之士。正陽眞人鍾離權云買房序。

祕傳正陽眞人靈寶畢法卷上

正陽眞人鍾離權云房著純陽眞人呂巖洞賓傳

小乘安樂延年法四門

匹配陰陽第一

《玉書》曰﹕大道無形﹐視聽不可以見聞。大道無名﹐度數不可以籌算。資道生形﹐因形立名。名之大者﹐天地也。天得乾道而積气﹐以覆於下。地得坤道而托質﹐以載於上。覆載之間﹐上下相去八萬四千里﹐气質不能相交。天以乾索於坤而還於地中﹐其陽負陰而上升。地以坤索於乾而還於天中﹐其陰抱陽而下降。一升一降運於道﹐所以天地長久。

《眞原》曰﹕天地之間﹐親乎上者爲陽﹐自上而下四萬二千里﹐乃曰陽位。親乎下者爲陰﹐自下而上四萬二千里﹐乃曰陰位。旣有形名﹐難逃度數。且一歲者﹐四時﹑八節﹑二十四气﹑七十二候﹑三百六十日﹑四千三百二十辰。十二辰爲一日﹐五日爲一候﹐三候爲一气﹣﹐二气爲一節﹐二節爲一時﹐四時爲一歲。一歲以冬至節爲始﹐是時也﹐地中陽升。凡一气十五日﹐上升七千里。三气爲一節﹐一節四十五日﹐陽升共二萬一千里。二節爲一時﹐一時九十日﹐陽升共四萬二千里﹐正到天地之中﹐而陽合陰位﹐陰中陽半﹐其气爲溫﹐而時當春分之節也。過此陽升而入陽位﹐方曰得气而升﹐亦如前四十五日立夏。立夏之後﹐四十五日夏至。夏至之節﹐陽升通前計八萬四千里以到天﹐乃陽中有陽﹐其气熱﹐積陽生陰﹐一陰生於二陽之中﹐自夏至之節爲始﹐是時天中陰降。凡一气十五日﹐下降七千里。三气爲一節﹐一節四十五日﹐陰降共二萬一千里。二節爲一時﹐一時九十日﹐陰降共四萬二千里﹐以到天地之中﹐而陰交陽位。是時陽中陰半﹐其气爲涼﹐而時當秋分之節也。過此陰降而入陰位﹐方曰得气﹐而降亦如前四十五日立冬。立冬之後﹐四十五日冬至。冬至之節﹐陰降通前計八萬四千里以到地﹐乃陰中有陰﹐其气寒。積陰生陽﹐一陽生於二陰之中。自冬至之後﹐一陽復升﹐如前運行不已﹐周而復始﹐不失於道。冬至陽生﹐上升而還天。夏至陰生﹐下降而還地。夏至陽升到天而一陰來至﹐冬至陰降到地﹐而一陽來至﹐故曰﹕冬至。陽升於上﹐過春分而入陽位以離陰位﹐陰降於下。過秋分而入陰位﹐以離陽位。故曰春分﹑秋分。凡冬至陽升之後﹐自上而下﹐非無陰降也﹐所降之陰乃陽中之餘陰﹐止於陽位中消散而已﹐縱使下降得位﹐與陽升相遇﹐其气絕矣。凡夏至陰降之後﹐自下而上﹐非無陽升也﹐所升之陽乃陰中之餘陽﹐止於陰位中消散而已﹐縱使上升得位﹐與陰降相遇﹐其气絕矣。陰陽升降﹐上下不出於八萬四千里﹐往來難逃於三百六十日﹐卽溫﹑涼﹑寒﹑熱之四气而識陰陽﹐卽陽升陰降之八節而知天地。以天機測之﹐庶達大道之緒餘。若以口耳之學﹐較量於天地之道﹐安得籌算而知之乎。

比諭曰﹕道生萬物﹐天地乃物中之大者﹐人爲物中之靈者﹐別求於道﹐人同天地。以心比天﹐以腎比地﹐肝爲陽位﹐肺爲陰位。心腎相去八寸四分﹐其天地覆載之間﹐比也。气比陽﹐而液比陰。子午之時﹐比夏至﹑冬至之節。卯酉之時﹐比春分﹑秋分之節。以一日比一年﹐以日用八卦時比八節。子時腎中气生﹐卯時气到肝。肝爲陽﹐其气旺陽升﹐以入陽位﹐其春分之比也。午時气到心﹐積气生液﹐夏至陽升到天﹐而陰生之比也。午時心中液生﹐酉時液到肺。肺爲陰﹐其液盛陰降﹐以入陰位﹐其秋分之比也。子時液到腎﹐積液生气﹐冬至陰降到地﹐而陽生之比也。周而復始﹐日月循環﹐無損無虧﹐自可延年。

《眞訣》曰﹕天地於道一得之﹐惟入也﹐受形於父母﹐形中生形﹐去道愈遠。自胎完气足之後﹐六欲七情耗散元陽﹐走失眞气﹐𨿽有自然之气液相生﹐亦不得天地之升降。且一呼元气出﹐一吸元气入﹐接天地之气﹐旣入不能畱之﹐隨呼而復出﹐本宮之气反而爲天地奪之﹐是以气散難生液﹐液之少難生气。當其气旺之時﹐日用卯卦﹐而於气也多入少出﹐彊畱在腹﹐當時自下而升者﹐不出自外而入者﹐暫住二气相合﹐積而生五臟之液﹐還元愈多﹐積日累功﹐見驗方止。

《道要》曰﹕欲見陽公長子﹐須是多入少出。從他兒女相爭﹐過時求取眞的。乃積气生液﹐積液生气﹐匹配气﹑液相生之法也。行持不過一年﹐奪功以一並三。百日爲期﹐旬日之見驗。進得飲食而疾病消除﹐頭目淸利而心腹空快﹐多力少倦﹐腹中時聞風雷之聲﹐余驗不可勝紀。

解曰﹕陽公長子者﹐乾索須坤﹐如气升而上也。兒是气﹐自腎中升。女是液﹐自心中降。相爭而上下之故﹐閉气而生液﹐匹配兩停﹐過時自得眞水也。

聚散水火第二

《金誥》曰﹕所謂大道者﹐高而無上﹐引而仰觀其上無上﹐莫見其首。所謂大道者﹐卑而無下﹐俛而俯察其下無下﹐莫見其基。始而無先﹐莫見其前。終而無盡﹐莫見其後。大道之中而生天地﹐天地有高下之儀。天地之中而有陰陽﹐陰陽有始終之數。一上一下﹐仰觀俯察﹐可以賾其機。一始一終﹐度數籌算﹐可以得其理。以此推之﹐大道可知矣。

《眞原》曰﹕卽天地上下之位﹐而知天地之高卑。卽陰陽終始之期﹐而知天道之前後。天地不離於數﹐數終於一歲。陰陽不失其宜﹐分於八節。冬至一陽生﹐春分陰中陽半﹐過此純陽而陰盡。夏至陽太極而一陰生﹐升降如前。上下終始﹐𨿽不能全盡大道﹐而不失大道之體。欲識大道﹐當取法於天地﹐而審於陰陽之宜也。

比諭曰﹕以心﹑腎比天地﹐以气﹑液比陰陽﹐以一日比一年。日用艮卦比一年用立春之節﹐乾卦比一年用立冬之節。天地之中﹐親乎下者爲陰﹐自下而上四萬二千里﹐乃曰陰位。冬至陽生而上升﹐時當立春陽﹐升於陰位中二萬一千里﹐是陽難勝於陰也。天地之中﹐親乎上者爲陽﹐自上而下四萬二千里﹐乃曰陽位。夏至陰生而下降﹐時當立冬﹐陰降而下離天六萬三千里﹐去地二萬一千里﹐是陰得位而陽絕也。一年之中立春比一日之時﹐艮卦也﹐腎气下傳膀胱﹐在液中微弱難升也。一年之中立冬比一日之時﹐乾卦也﹐乾卦心液下入﹐將欲還元﹐復入腎中﹐乃陰盛陽絕之時也。人之致病者﹐陰陽不和﹐陽微陰多﹐故病多。

《眞訣》曰﹕陽升立春﹐自下而上﹐不日而陰中陽半矣。艮卦气微丑寅陰降立冬﹐自上而下﹐不日而陽中陰半矣。乾卦气散戌亥。天地之道如是。惟人也﹐當艮卦气微﹐不知養气之端。乾卦气散﹐不知聚气之理。日夕以六欲七情耗散元陽﹐使眞气不旺﹐走失眞气﹐使眞液不生﹐所以不得如天地之長久者﹐蓋以此矣。故古人朝屯暮蒙﹐日用二卦﹐乃得長生在世。朝屯者﹐蓋取一陽爲屈而未伸之義﹐其在我者﹐養而伸之﹐勿以耗散。暮蒙者﹐蓋取童蒙求我以就明棄暗﹐乃陰間求陽之義﹐其在我者﹐昧而明之﹐勿以走失。是以日出當用艮卦之時﹐以養元气﹐勿以利名動其心﹐勿以好惡介其意。當披衣靜坐﹐以養其气。絕念忘情﹐微作導引。手腳遞互伸縮三五下﹐使四體之气齊生﹐內保元气上升以朝於心府。或咽津一兩口﹐搓摩頭面三﹑二十次﹐呵出終夜壅聚惡濁之气。久而色澤充美﹐肌膚光潤。艮卦養元气。又於日入用乾卦之時﹐以聚元气。當入室靜坐咽气﹐搐外腎。咽气者﹐是納心火於下。搐外腎者﹐是收膀胱之气於內。乾卦聚元气。上下相合腎气之火﹐三火聚而爲一﹐以補暖下田。無液則聚气生液﹐有液則煉液生气﹐名曰聚火﹐又曰太一含眞气也。早朝咽津摩面﹐手足遞互伸縮﹐名曰散火﹐又名曰小煉形也。

《道要》曰﹕花殘葉落深秋﹐楊妃懶上危樓。欲得君民和會﹐當時宴罷頻收。此納心气而收膀胱气﹐不令耗散而相合腎气﹐以接坎卦气﹐海中新生之气也。必以交立冬爲首﹐見驗方止。行持不過一年﹐奪功以一並三﹐百日爲期﹐旬日見驗。容顏光澤而肌膚充悅﹐下田溫暖﹐小便減省﹐四體輕健而精神淸爽﹐痼疾宿病盡皆消除。如惜歲月﹐不倦行持﹐只於匹配陰陽功內稍似見驗﹐敍入此功﹐日用添入艮卦﹐略行此法。乾卦三元用事﹐應驗方止。三元乾﹑艮﹑震也。

解曰﹕花殘葉落深秋者﹐如人气弱日暮之時﹐陽气散而不升﹐故曰懶上危樓。樓者﹐重樓也。心爲君火﹐膀胱民火﹐咽气搐外腎﹐故心與外腎气聚而爲一﹐故曰和會。宴乃咽也﹐收乃搐也。早辰功不絕者﹐此法爲主本也。

交媾龍虎第三

《金誥》曰﹕太元初判而有太始﹐太始之中而有太無﹐太無之中而有太虛﹐太虛之中而有太空﹐太空之中而有太質。太質者﹐天地也。天地淸濁﹐其質如卵而玄黃之色﹐乃太空之中一物而已。陽升到天太極而生陰﹐以窈冥抱陽而下降。陰降到地太極而生陽﹐以恍惚負陰而上升。一升一降﹐陰降陽升﹐與天地行道而萬物生成也。

《眞原》曰﹕天如覆盆﹐陽到難升。地如盤石﹐陰到難入。冬至而地中陽升﹐夏至到天﹐其陽太極而生陰。所以陰生者﹐以陽自陰中來而起於地﹐恍恍惚惚﹐气中有水﹐其水無形﹐夏至到天成水﹐是曰陽太極而陰生也。夏至而天中陰降﹐冬至到地﹐其陰太極而陽生。所以陽生者﹐以陰自陽中來而出於天﹐杳杳冥冥﹐水中有气﹐其气無形﹐冬至到地﹐積水生气﹐是曰陰太極而陽生也。

比諭曰﹕以身外比太空﹐以心腎比天地﹐以气液比陰陽﹐以子午比冬夏。子時乃曰坎卦﹐腎中气生。午時乃曰離卦﹐气到心。腎气與心气相合而太極生液﹐所以生液者﹐以气自腎中來﹐气中有眞水﹐其水無形。離卦到心﹐接著心气﹐則太極而生液者如此。離卦心中液生﹑坎卦液到腎﹐液與腎水相合而太極﹐復生於气。所以生气者﹐以液自心中來﹐掖中有眞气﹐其气無形。坎卦到腎﹐接著腎水﹐則太極而生气者如此。可以比陽升陰降﹐至太極而相生。所生之陰陽﹐陽中藏水﹐陰中藏气也。

《眞訣》曰﹕腎中生气﹐气中有眞水。心中生液﹐液中有眞气。眞水﹑眞气乃眞龍﹑眞虎也。陽到天而難升﹐太極生陰。陰到地而難入﹐太極生陽。天地之理如此。惟人也﹐不得比天地者﹐六欲﹑七情感物喪志﹐而耗散元陽﹐走失眞气。當離卦腎气到心﹐神識內定﹐鼻息少入遲出﹐綿綿若存﹐而津滿口勿吐勿咽﹐自然腎气與心气相合﹐太極生液。以液與眞水相合﹐眞气戀液﹐眞水戀气。本不相合﹐蓋液中有眞气﹐气中有眞水﹐互相交合相戀而下﹐名曰交姤龍虎。若以火候無差﹐而抽添合宜﹐三百日養就眞胎而成大藥﹐煉質焚身﹐朝元超脫之本也。

《道要》曰﹕一气初回元運﹐眞陽欲到離宮﹐捉取眞龍眞虎﹐玉池春水溶溶。此恐泄元气而走眞水於身外也。气散難生液﹐液少而無眞气。气﹑水不交﹐安成大藥。當此年中用月﹐以冬至爲始﹐日中用時﹐以離卦爲期。或以晚年奉道﹐根源不固﹐自度虛損而气不足之後﹐十年之損﹐一年用功補之﹐名曰采補還丹。補之過數﹐止行此法﹐名曰水火旣濟。可以延年益壽﹐乃曰人仙。功驗不可備紀。若補數足而口生甘津﹐心境自除﹐情欲不動﹐百骸無病﹐而神光暗中自見雙目﹐時若驚電。以冬至日爲始節﹐用法三百日胎仙具。

解曰﹕在外午時爲離宮﹐太陽爲眞陽。在人心爲離宮﹐元陽爲眞龍也﹐眞虎乃腎中之水也。眞龍心液中之气﹐口爲玉池﹐津爲春水。

燒煉丹藥第四

《金誥》曰﹕天地者﹐大道之形。陰陽者﹐天地之道。寒﹑熱﹑溫﹑涼﹐形中有气也。雲﹑霧﹑雨﹑露﹐气中有象也。地气上升﹐騰而爲云﹐散而爲雨。天气下降﹐散而爲霧﹐凝而爲露。積陰過﹐則露爲霜而爲雪。積陽過﹐則霧爲煙﹑爲云﹑爲霞。陰中伏陽﹐陽气不降﹐擊搏而生雷霆。陽中伏陰﹐陰气不凝﹐堅固而生雹霰。陰陽不合﹐相對而生閃電。陰陽不匹配﹐亂交而生虹蜺。積眞陽以成神﹐而麗乎天者星辰。積眞陰以成形﹐而壯乎地者土石。星辰之大者日月﹐土石之貴者金玉。陰陽見於有形上之日月﹐下之金玉也。

《眞原》曰﹕陰不得陽不生﹐陽不得陰不成。積陽而神﹑麗乎天而大者﹐日月也﹐日月乃眞陽而得眞陰相成也。積陰而形壯於地而貴者﹐金玉也﹐金玉乃眞陰而得眞陽以相生也。戌亥行持﹐離卦采藥﹐乾卦進火。

比諭曰﹕眞陽比心液中眞气﹐眞陰比腎气中眞水。眞水不得眞气不生﹐眞气不得眞水不成。眞水﹑眞气旣於離卦和合於心上肺下﹐如子母之相戀﹐夫婦之相愛。自離至兌﹐兌卦陰旺陽弱之時﹐比日月之下弦﹐金玉之在晦﹐至旦數足生明。金玉以陽生陰﹐气足生寶﹐金玉成寶者﹐蓋以气足而進之以陽。日月生明者﹐蓋以數足而受之以魂。比於乾卦進火﹐煉陽無衰火﹐以加數而陽長生也。

《眞訣》曰﹕離卦龍虎交姤﹐名曰采藥。時到乾卦﹐气液將欲還元﹐而生膀胱之上﹑脾胃之下﹑腎之前﹑臍之後﹑肝之左﹑肺之右﹑小腸之右﹑大腸之左﹐當時脾气旺而肺气盛﹐心气絕而肝气弱。眞气本以陽气相合而來﹐旣以陽气弱而眞气無所戀﹐徒勞用工﹐而采合必於此時。神識內守﹐鼻息綿綿﹐以肚腹微脇臍腎﹐覺熱太甚﹐微放輕﹐勒腹臍。未熱緊勒﹐漸熱卽守常﹐任意放志﹐以滿乾坤﹐乃曰勒陽關而煉丹藥。使气不上行﹐以同眞水經脾宮﹐隨呼吸而搬運於命府黃庭之中。气液造化﹐時變而爲精﹐精變而爲珠﹐珠變而爲汞﹐汞變而爲砂﹐砂變而爲金﹐乃曰金丹。其功不小矣。

《道要》曰﹕采藥須憑玉兔﹐采藥心气﹐玉兔腎水。成親必藉黃婆﹐等到雍州相見﹐雍州乾卦。奏傳一曲陽歌。此乃與采藥日用對行。凡以晚年補完﹐十損一補之﹐此法名曰煉汞補丹田。補之數足﹐止於日用。離卦采藥﹐乾卦燒煉﹐勒陽關。春冬多采少煉﹐乾一而離二倍用功也。秋夏少采多煉﹐離一而乾二倍用功也。隨年月气旺采煉之﹐功驗在前﹐可延年住世而爲人仙。若以補數旣足見驗﹐進功謹節。用功采藥一百日﹐藥力全。二百日﹐聖胎堅。三百日﹐眞气生而胎仙完。凡藥力全而後進火加數﹐乃曰火候。凡聖胎堅後﹐火候加至小周天數。凡胎圓眞气生﹐火候加至﹐乃曰周天火候。是采藥而交姤龍虎﹐煉藥而進火﹐方爲入道。當絕迹幽居﹐心在內觀﹐內境不出而外境不入﹐如婦養孕﹐龍之養珠。𨿽飲食寤寐之間﹐語默如嬰兒﹐舉止如室女﹐猶恐有失有損﹐心不可暫離於道也。

解曰﹕藥是心中眞气﹐兔是腎中眞水﹐黃婆是脾中液﹐和合气水而入黃庭。雍州﹐乾卦﹐勒陽脇腹也﹐又曰勒陽關也。

右小乘法四門系人仙。

祕傳正陽眞人靈寶畢法卷上竟

祕傳正陽眞人靈寶畢法卷中

正陽眞人鍾離權云房著純陽眞人呂巖洞賓傳

中乘長生不死法三門

肘後飛金晶第五

《金誥》曰﹕陰陽升降﹐不出天地之內。日月運轉﹐而在天地之外。東西出沒﹐以分晝夜。南北往來﹐以定寒暑。晝夜不息﹐積日爲月﹐魄也。歲之積月者﹐以其律中起呂﹐呂中起律也。日月運行﹐以合天地之機﹐不離乾坤之數。萬物生成𨿽在於陰陽﹐而造化亦資於日月。

《眞原》曰﹕天地之形﹐其狀如卵。六合於中﹐其圓如球。日月出沒﹐運行一天之上﹐一地之下。上下東西﹐周行如飛輪。東生西沒﹐日行陽道。西生東沒﹐月行陰道。一日之間而分晝夜。冬至之後﹐日出自南而北。夏至之後﹐日出自北而南。冬之夜乃夏之日﹐夏之夜乃冬之日。一年之間而定寒暑。日月之狀﹐方圓八百四十里。四尺爲一步﹐三百六十步爲一里。凡八刻二十分爲一時﹐十二時爲一日。一月者﹐三十日﹐共三百六十時﹐計三千刻﹑一十八萬分也。且以陽行乾﹐其數用九。陰行坤﹐其數用六。魄中魂生﹐本自旦日。蓋其九不對六﹐故三日後月魄生魂。凡一晝夜﹑一百刻﹑六千分﹐魂於魄中一進七十里。六晝夜共進四百二十里﹐魄中魂半﹐乃曰上弦。又六晝夜進四百二十里﹐通前共八百四十里﹐魄中魂全而陽滿陰位﹐乃曰月望。自十六日爲始﹐魂中生魄﹐凡六晝夜共進四百二十里﹐而魂中魄半﹐乃曰下弦。又六晝夜進四百二十里﹐通前共進八百四十里﹐而魂中魄全。月中尙有餘光者﹐蓋六不盡九﹐故三日後月魄滿宮﹐乃曰月晦。月旦之後﹐六中起九。月晦之前﹐九中起六。數有未盡﹐而生後有期。積日爲月﹐積月爲歲。一歲以月言之﹐六律﹑六呂﹐以六起數﹐數盡六位。六六三十六﹐陰之成數也﹐以日言之﹐五日一候﹐七十二候﹐八九之數。至重九﹐以九起數﹐數盡六位。六九五十四者﹐陽之成數也。一六﹐一九﹐合而十五。十五﹐气之數。二十四气當八節之用﹐而見陰陽升降之宜。一六﹑一九﹐以四爲用﹐變爲陽數二百一十六﹐陰之數一百四十四﹐計三百六十之數而足滿周天。

比諭曰﹕陰陽升降在天地之內﹐比心腎﹑气液交合之法。日月運轉在天地之外﹐比肘後飛金精之事也。日月交﹐比進火之法加減。陽升陰降﹐無異於日月之魂魄。日往月來﹐無異於心腎之气液。冬至之後﹐日出乙位﹐日沒庚位﹐晝四十刻﹐自南而北。冬至之後﹐凡九日﹐東生西沒﹐共進六十分至春分。晝夜停停﹐而夏至爲期﹐晝六十刻﹐日出甲位﹐日沒辛位。夏至之後﹐凡九日﹐自北而南﹐東生西沒﹐共退六十分至秋分。晝夜停停﹐而冬至爲期﹐晝四十刻。準前後﹐進自南而北﹐其數用九也。月旦之後﹐三日魂生﹐魂生於魄。六日兩停﹐又六日魂全﹐其數用六也。歲之夏至﹐月之十六日﹐乃日用離卦之法﹐乃人之午時也。歲之冬至﹐月之旦﹐乃日用坎卦之法﹐乃人之子時也。天地陰陽升降之宜﹑日月魂魄往來之理﹐尙以數推之﹐交合有序﹐運轉無差﹐人之心腎气液﹑肝肺魂魄﹐日用𨿽有節次﹐年月豈無加減乎。

《眞訣》曰﹕坎卦陽生﹐當正子時﹐非始非終﹐艮卦腎气交肝气。未交之前﹐靜室中披衣握固﹐正坐盤膝﹐蹲下腹肚﹐須臾升身前出胸﹐而微偃頭於後。後閉夾脊雙關﹐肘後微扇一二伸腰﹐自尾閭穴如火相似﹐自腰而起﹐擁在夾脊﹐愼勿開關﹐卽時甚熱气壯﹐漸次開夾脊關﹐而放气過關。仍仰面﹐腦後緊偃﹐以閉上關﹐愼勿開之﹐卽覺熱極气壯﹐漸次入頂﹐以補泥丸髓海。須身耐寒暑﹐方爲長生之基。次用還丹之法如是前件﹐出胸伸腰﹐閉夾脊﹐蹲而升之腰間。火不起﹐當靜坐內觀﹐如法再作﹐以至火起爲度。自醜行之﹐至寅終而可止。乃曰肘後飛金晶﹐又曰抽鉛﹐使腎气生肝气也。且人身脊骨二十四節﹐自下而上三節﹐爲內腎相對。自上而下三節﹐名曰天柱。天柱之上名曰玉京﹐玉京之下﹐內腎相對尾閭穴之上﹐共十八節﹐其中曰雙關﹐上九﹑下九。當定一百日﹐徧通十八節而入泥丸。必於正一陽時坎卦行持﹐乃曰肘後飛金晶。離卦采藥﹐乾卦進火燒藥﹐勒陽關始一百日﹐飛金晶入腦。一百日藥力全。三關一撞﹐直入上宮泥丸。自坎卦爲始﹐至艮卦方止。自離卦采藥﹐更無腎气相合﹐而肝气自生心气﹐二气純陽﹐二八陰消﹐燻蒸於肺﹐而得肺液下降﹐包含眞气﹐日得黍米之大而入黃庭﹐方曰內丹之材。百日無差藥力全。凡離卦采藥﹐用法依時﹐內觀轉加精細。若干卦進火﹑勒陽關﹐自兌卦爲始﹐終在乾卦。如此又一百日之後﹐肘後飛金晶﹐自坎坐至震卦方止。離卦采藥之時﹐法如舊﹐以配自坤至乾卦行持﹐卽是三百日無差﹐聖胎自堅。三百日聖胎自堅。勒陽關法自坤卦爲始﹐而坐至乾卦方止。如此又一百日足﹐泥丸充實﹐返老還童﹐不類常人。采藥就胎仙完而眞气生﹐形若彈圓﹐色同朱橘﹐永鎭丹田﹐而作陸地神仙。三百日後﹐行持至離卦罷采藥﹐坤卦罷勒陽關﹐卽行玉液還丹之道。故自冬至後方曰行功﹐三百日胎完气足﹐而內丹就﹑眞气生。凡行此法﹐方爲五行顚倒﹐三田返覆。未行功以前﹐先要匹配陰陽﹐使气液相生﹐見驗方止。次要聚散水火﹐使根源牢固而气行液注﹐見驗方止。次交姤龍虎燒煉丹藥﹐使采補還丹而煆煉鉛汞﹐見驗方止。十損一補之數足﹐而气液相生﹐見驗方止。上項行持乃小乘之法﹐自可延年益壽。若以補完堅固﹐見驗方止﹐方可年中擇月﹐冬至之節。月中擇日﹐甲子之日。日中擇時﹐坎﹑離﹑乾卦三時爲始。一百日自坎至艮﹐自兌至乾。二百日後﹐自坎至震﹐自坤至乾。凡此下功﹐必於幽室靜宅之中﹐以遠婦人女子﹐使雞犬不聞聲﹐臭穢不入鼻﹐五味不入口﹐以絕七情六欲。飲食多少﹐寒熱有度。𨿽寤寐之間﹐而意恐損失。行功不勤﹐難成於道。如是三百日﹐看應驗如何。

《道要》曰﹕日月並行復卦﹐子時蹲升數日開關﹐貪向楊州聚會﹐離卦交姤六宮火滿金田。乾宮。

解曰﹕日月並行復卦者﹐一陽生時﹐在日爲子時﹐在年爲冬至也。所謂擇月擇日時也。蹲升已在前法。說數日﹐是定一百日。開關是先開中關﹐次開上關。貪向楊州聚會者﹐在人爲心﹐在日爲午時﹐在卦爲離。聚會者﹐眞陰﹑眞陽交姤﹐故曰采藥。乾爲六宮﹐火是气也。勒陽關而眾气﹐以肺爲金而下臀之下田﹐故曰火滿金田﹐乃乾卦行勒陽關﹐聚火下田矣。

終南路上逢山﹐升身頻過三關﹐貪向楊州聚會﹐爭如少女燒天。

解曰﹕終南者﹐聖人隱意在中男也﹐中男卽坎卦。艮爲山﹐山是艮卦飛金晶﹐至巽卦方入第二百日。下功之時﹐升身頻過三關。貪向楊州聚會﹐說已在前。爭如少女燒天者﹐少女是兌卦也。勒陽關至乾卦而方止也。

兗州行到徐州﹐起來走損車牛﹐爲戀九州歡會﹐西南火入雍州。

解曰﹕兗州﹐艮卦。徐州﹐巽卦。自艮卦飛金晶﹐至巽卦方止也。起來走損車牛﹐車爲陽﹐牛爲陰﹐是夾脊一气飛入泥九也。九州在人爲心﹐在日爲午時﹐與前采藥同也。西南﹐坤卦也。雍州﹐乾卦也。勒陽自坤至乾方止﹐第三百日下功之時也。

此是日用事﹐乃曰三元用法。飛金晶入腦﹐下田返上田。采藥下田﹐返中田燒藥﹐進火中田返下田﹐乃曰三元用事。中乘之法﹐已是地仙﹐見驗方止。始覺夢寐多有驚悸﹐四肢六腑有疾不療自愈。閉目暗室中﹐圓光如蓋﹐周匝圍身。金關玉鎖封固堅牢﹐絕夢泄遺漏。雷鳴一聲﹐關節气通。夢寐若抱嬰兒歸﹐或若飛騰自在。八邪之气不能入﹐心境自除以絕欲﹐內觀則朗而不昧﹐晝則神采淸秀﹐夜則丹田自暖。上件皆是得藥之驗﹐驗旣正﹐當謹節用功﹐以前法加添﹐三百日胎仙圓胎。圓之後﹐方用後功。

玉液還丹第六

《玉書》曰﹕眞陰﹑眞陽﹐相生相成。見於上者﹐積陽成神。神中有形﹐而麗乎天者﹐日月也。見於下者﹐積陰成形。形中有神﹐而麗乎地者﹐金玉也。金玉之質﹐隱於山川﹐秀媚之气浮於上﹐而日月交光。艸木受之﹐以爲禎祥。鳥獸得之﹐以爲異類耳。

《眞原》曰﹕陽升到天﹐太極生陰﹐陰不足而陽有餘﹐所以積陽生神。陰降到地﹐太極生陽﹐陽不足而陰有餘﹐所以積陰生形。上之日月﹐下之金玉﹐眞陽有神﹐眞陰有形。其气相交而上下相射﹐光盈天地﹐則金玉可貴者﹐良以此也。是知金玉之气凝於空﹐則爲瑞气祥煙。入於地則變醴泉﹑芝艸。人民受之而爲英傑﹐鳥獸得之而生奇異。蓋金玉之質𨿽產於積陰之形﹐而中抱眞陽之气﹐又感積陽成神之日月﹐眞陰﹑眞陽之下射而寶凝矣。

比諭曰﹕積陰成形而內抱眞陽以爲金玉﹐比於積藥而抱眞气以爲胎仙也。金玉之气入於地而爲醴泉﹑芝艸者﹐比於玉液還丹田也。金玉之气凝於空而爲瑞气﹑祥煙者﹐比於气煉形也。凡金玉之气沖於天﹐隨陽升而起。凡金玉之气入於地﹐隨陰降而還。旣隨陰陽升降﹐自有四時可以液還丹田。气煉形質﹐而於四時加減一日改移也。

《眞訣》曰﹕采補見驗﹐年中擇月﹐月中擇日﹐日中擇時。三時用事﹐一百日藥力全﹐二百日聖胎堅﹐三百日眞气生﹐胎仙圓。謹節用功﹐加添依時﹐三百日數足之後﹐方行還丹煉形之法。凡用艮卦飛金晶入腦﹐止於巽卦而已﹐此言畢金晶三百日後也。離罷采。離卦罷采藥﹐坤卦罷勒陽關。只此兌卦下手勒陽關﹐至乾方止。旣罷離卦﹐添入咽法煉形。咽法者﹐以舌攪上齶兩頰之間﹐先咽了惡濁之津﹐次退舌尖﹐以滿玉池﹐津生不漱而咽。凡春三月﹐肝气旺而脾气弱﹐咽法日用離卦。凡夏三月﹐心气旺而肺气弱﹐咽法日用巽卦。以舌滿上下﹐而玉池雙收兩頰虛咽爲法。凡秋三月﹐肺气旺而肝气弱﹐咽法日用艮卦。凡冬三月﹐腎气旺而心气弱﹐咽法日用震卦。飛金晶法﹐咽亦不妨。凡四季之月﹐脾气旺而腎气弱﹐人以腎气爲根源﹐四時皆有衰弱。每四時季月之後十八日﹐咽法日用兌卦﹐仍與前咽法者並用之。獨於秋季﹐止用兌卦咽法﹐而罷艮卦之功。凡以咽法﹐先依前法而咽之。如牙齒玉池之間而津不生﹐但以舌滿上下而閉玉池收兩頰﹐以虛咽而爲法止咽气﹐气中自有水也。咽气如一年三十六次至四十九次。爲數﹐又次一年八十一次又一百八十一次。爲見驗﹐乃玉液還丹之法。行持不過三年﹐灌漑丹田﹐沐浴胎仙﹐而眞气愈盛。若不行此玉液還丹之法﹐而於三百日養就內丹﹐眞气才生﹐艮卦飛金晶﹐一撞三關﹐上至泥丸﹐當行金液還丹之法。自頂中前下金水一注﹐下還黃庭﹐變金成丹﹐名曰金丹。行金液還丹﹐當於深密幽房﹐風﹑日凡人不到之處﹐燒香疊掌﹐盤膝坐﹐以體蹲而後升﹐才覺火起﹐正坐絕念忘情﹐內觀的確艮卦飛金晶入頂﹐但略昂頭偃項﹐放令頸下如火﹐方點頭向前﹐低頭曲項﹐退舌尖進後﹐以抵上齶﹐上有淸冷之水﹐味若甘香﹐上徹頂門﹐下通百脈。鼻中自聞一種眞香﹐舌上亦有奇味﹐不漱而咽下﹐還黃庭﹐名曰金液還丹。春﹑夏﹑秋﹑冬不拘時候﹐但於肘後飛金晶入腦之後﹐節次行此法﹐自艮至巽而已。晚間勒陽關法﹐自兌至乾而已。尺行此法謹節﹐勝及前方﹐可得成志意﹐止於煉形住世﹑長生不死而已﹐不能超脫也。

《道要》曰﹕識取五行根蒂﹐方知春夏秋冬﹐時飲瓊漿數盞﹐醉歸月殿遨遊。

解曰﹕識取五行根蒂者﹐爲到五行相生相克而用卦時不同﹐以行咽法﹐方知春夏秋冬改移有時侯也。瓊漿﹐玉液也。月殿﹐是丹田。醉﹐則咽多也。

東望扶桑未曉﹐後升前偃無休﹐驟馬數遊宇宙﹐長男只到楊州。

解曰﹕東望扶桑未曉者﹐日未出艮卦之時﹐後升飛金晶也。前偃﹐玉液還丹。驟馬﹐起火玉液煉形也。遨遊宇宙﹐徧滿四肢也。長男﹐震卦。只到楊州﹐離卦也。玉液煉形﹐自震卦爲始﹐至離卦方止也。

此采藥三百日﹐數足胎圓﹐而飛金晶減一卦﹐勒陽關如舊。罷采藥﹐添入咽法。咽法隨四時而已﹐此系煉形法。用卦候添入煉形﹐自震卦爲始﹐離卦爲期﹐不限年月日﹐見驗方止。身體光澤﹐神气秀媚﹐漸畏腥穢以衝己腹。凡情﹑凡愛心境自除﹐眞气將足而以常飽﹐所食不多而飲酒無量﹐塵骨巳更而變神識﹐步趨走馬而行如飛﹐目如點漆﹐體若凝脂﹐紺髮再生﹐皺臉重舒﹐老去永駐童顏﹐仰視百步而見秋毫﹐身體之間舊痕殘靨自然消除﹐涕淚﹑涎﹑污亦不見有也。聖丹生味﹐靈液透香﹐口鼻之間常有眞香奇味﹐漱成凝酥﹐可以療人疾病﹐徧體皆成白膏。上件皆玉液還丹煉形之驗也。驗旣正﹐當謹節用功﹐依法隨時而行後事。

金液還丹第七

《金誥》曰﹕積陽成神﹐神中有形﹐一生於日﹐日生於月。積陰成形﹐形中有神﹐一生於金﹐金生於玉。隨陰陽而生沒者﹐日月之光也。因數生光﹐數本於乾坤。隨陰陽而升降者﹐金玉之气也。因時起气﹐時本於天地。

《眞原》曰﹕數行日月﹐數用六﹑九。乾坤之數﹑金玉之气春夏上升﹐秋冬下降。升降﹐天地之時。金生於土﹐土生於石﹐石生於玉﹐見於成形而在下者如此。日中金鳥﹐月中玉兔﹐日待月魄而光﹐見於成神而在上者如此。

比諭曰﹕日月比气也﹐腎气比月﹐而心气比日。金玉比液也﹐腎液比金﹐而心液比玉。所謂玉液者﹐本自腎气上升而到於心﹐以合心气﹐二气相交而過重樓﹐閉口不出而津滿玉池﹐咽之而曰玉液還丹﹐升之而曰玉液煉形。是液本自腎中來﹐而生於心。亦比土中生石﹐石中生玉之說也。所謂金液者﹐腎气合心气而不上升﹐燻蒸於肺﹐肺爲華蓋﹐下罩二气﹐卽日而取肺液﹐在下田自尾閭穴升之﹐乃曰飛金晶入腦中﹐以補泥丸。補足自上復下降﹐而入下田﹐乃曰金液還丹。旣還下田﹐復升徧滿四體前後上升﹐乃曰金液煉形。是亦金生於土之說也。凡欲煉形飛金晶者﹐當在淨室中﹐切禁風﹑日﹐遙焚香密啟﹕

三淸上聖﹐臣所願長生在世﹐傳行大道﹐演化告人﹐當先自行煉形之法﹐欲得不畏寒暑﹐絕啖谷食﹐逃於陰陽之外。咒畢乃咽之。

《眞訣》曰﹕背後尾閭穴曰下關﹐夾脊曰中關﹐腦下曰上關。始飛金晶以通三關﹐腎比地﹐心比天﹐上到頂以比九天。玉液煉形﹐自心至頂﹐以通九天。三百日咽﹐大藥就﹐胎仙圓﹐而眞气生。前起則行玉液煉形之舊道﹐後起則行飛金晶之舊道。金晶玉液﹐行功見驗﹐自坎卦爲始﹐後起一升入頂﹐以雙手微閉雙耳內觀﹐如法微咽於津。乃以舌抵定牙關﹐下閉玉池﹐以待上齶之津﹐下而方咽﹐咽畢復起﹐至艮卦爲期。春冬兩起一咽﹐秋夏五起一咽。凡一咽數﹐秋夏不過五十數﹐春冬不過百數。自後咽罷升身前起﹐以滿頭面﹑四肢﹑手指气盛方止。再起再升﹐至離卦爲期。凡此後起咽津﹐乃曰金液還丹。還丹之後而復前起﹐乃曰金液煉形。自艮卦之後煉形﹐至離卦方止。兌卦勒陽關﹐至乾卦方止。以後起到頂﹐自上而下﹐號曰金液還丹。金丹之气﹐前起自下而上﹐曰金液煉形形。顯琪樹金花﹐若以金液還丹未到下元﹐而前後俱起﹐乃曰火起焚身﹐此是金液還丹煉形旣﹐前後俱起﹐兼了焚身。凡行此等﹐切須謹節苦志而無懈怠﹐以見驗爲度也。

《道要》曰﹕起後終宵閉耳﹐隨時對飲金波﹐宴到靑州方住﹐日西又聽陽歌。

解曰﹕起後終宵閉耳者﹐爲行金液還丹須是肘後飛金晶﹐一撞三關﹐其气才起﹐急須雙手閉耳。耳是腎波之門﹐恐泄腎气於外而不入腦中也。隨時對飲金波者﹐旣覺气入腦中。卽便依前法點頭曲項﹐退舌尖﹐近拄上齶﹐淸甘之水有奇異是驗﹐甘若蜜也。當艮卦飛金晶一咽﹐至震卦方止。靑州﹐乃震卦也。日西﹐兌卦也。又聽陽歌者﹐自兌卦勒陽關﹐直至乾卦﹐日用離卦﹐不必采藥也。

飲罷終宵火起﹐前升後舉焚身﹐𨿽是不拘年月﹐日中自有乾坤。

解曰﹕此一訣是金液煉形之法也。飲罷終宵火起者﹐是依前法金液還丹﹐而艮卦煉形是起火也。前升後舉﹐飛金晶起火也。凡玉液煉形之時﹐先後起金晶入頂﹐次還丹而復前升之以煉形﹐是金液煉形之法不同也。當其飛金晶而起火入頂﹐便前起而煉形。前後俱起名曰焚身。火而行還丹﹐須依四時加減之數。所行此法﹐不拘年月日時﹐但以謹節專一﹐幽居絕迹可也。日中自有乾坤﹐蓋午前燒乾﹐午後燒坤。人以前後言之﹐肚腹爲坤﹐而背後爲乾。午前燒乾者﹐爲肘後飛金晶﹐前起煉形也。午後燒坤者﹐自兌卦勒陽關﹐至乾卦方止故也。

此須於玉液還丹煉形見驗正當﹐方以謹節幽居﹐焚香而行此法。金液還丹﹐而相次煉形勒陽關﹐如是一年外﹐方得焚身。焚身﹐卽是坎卦前煉形﹐以人身前後言之﹐肚腹爲坤﹐背後爲乾。焚身午前燒乾﹐午後燒坤勒陽關。凡燒乾自下而上﹐前後俱起。冬夏三日成﹐五日而行旣濟之法﹐以防太過﹐而使金丹之有潤﹐乃焚身火起中咽也﹐見驗方止。內志淸高以合太虛﹐魂神不遊以絕夢寐。陽精成體﹐神府堅固﹐四時不畏寒暑﹐神采自可變移容儀。常人對面𨿽彼富貴之徒﹐亦聞腥穢﹐蓋其凡骨俗體也。功行滿足﹐密授

三淸眞籙﹐陰陽變化﹐人事災福﹐神靈而皆能預知。觸目塵冗﹐心絕萬境。眞气充滿﹐以絕飲食。異气透出金色﹐仙肌可比玉蕊。去畱之處﹐當所神只自來相見﹐驅用招呼一如己意。眞气純陽﹐可乾外水。上件金液還丹﹐還丹之後﹐金液煉形之驗也。

已上乃長生不死之訣。

右中乘三門系地仙。

祕傳正陽眞人靈寶畢法卷中竟

祕傳正陽眞人靈寶畢法卷下

正陽眞人鍾離權云房著純陽眞人呂巖洞賓傳

大乘超凡人聖法三門

朝元第八

《金誥》曰﹕一气初判﹐大道有形而列二儀。二儀定位﹐大道有名而分五帝。五帝異地而各守一方﹐五方異气而各守一子。靑帝之子甲乙受之天眞木德之九气。赤帝之子丙丁﹐受之天眞火德之三气。白帝之子庚辛﹐受之天眞金德之七气。黑帝之子壬癸﹐受之天眞水德之五气。黃帝之子戊己﹐受之天眞土德之一气。自一生眞一﹐眞一因土出﹐故萬物生成在土﹐五行生成在一﹐眞元之道﹐皆一气生也。

《玉書籙》曰﹕一﹑三﹑五﹑七﹑九﹐道之分而有數。金﹑木﹑水﹑火﹑土﹐道之變而有象。東﹑西﹑南﹑北﹑中﹐道之列而有位。靑﹑白﹑赤﹑黃﹑黑﹐道之散而有質。數歸於無數﹐象反於無象﹐位至於無位﹐質還於無質。欲道之無數﹐不分之則無數矣。欲道之無象﹐不變之則無象矣。欲道之無位﹐不列之則無位矣。欲道之無質﹐不能之則無質矣。無數則道之源也﹐無象則道之本也﹐無位則道之眞也﹐無質則道之妙也。

《眞原》曰﹕道原旣判﹐降本流末﹐悟其眞者﹐因眞修眞﹐內眞而外眞自應矣。識其妙者﹐因妙得妙﹐內妙而外妙自應矣。天地得道之眞﹐其眞未應﹐故未兔乎有位。天地得道之妙﹐其妙未應﹐故未兔乎有質。有質則有象可求﹐有位則有數可推。天地之間﹑萬物之內﹐最貴惟人。卽天地之有象可求﹐故知其質气與水也。卽天地之有數可推﹐故知其位遠與近也。審乎如是﹐而道亦不遠於人也。

比諭曰﹕天地有五帝﹐而比人之有五臟也。靑帝甲乙木﹐甲爲陽﹐乙爲陰﹐比肝之气與液也。黑帝壬癸水﹐壬爲陽﹐癸爲陰﹐比腎之气與液也。黃帝戊己土﹐戊爲陽﹐己爲陰﹐比脾之气與液也。赤帝丙丁火﹐丙爲陽﹐丁爲陰﹐比心之气與液也。白帝庚辛金﹐庚爲陽﹐辛爲陰。比肺之气與液也。凡春夏秋冬之時不同﹐而心肺肝腎之旺有月。

《眞訣》曰﹕凡春三月﹐肝气旺。肝旺者﹐父母眞气隨天度運而在肝。若遇木日﹐甲乙救土於辰戌丑未之時﹐依時起火煉脾气。餘日兌卦時損金以耗肺气﹐是時不可下功也。坎卦時依法起火煉腎气。震卦時入室多入少出息住爲上﹐久閉次之數至一千息爲度﹐當時內觀如法﹐一意冥心閉目﹐靑色自見﹐漸漸升身﹐以入泥丸﹐自寅至辰﹐以滿震卦。一千息以上尢佳﹐如息急漸微﹐出息而息住﹐不須連成。

凡夏三月﹐心气旺。心旺者﹐以父母之眞气隨天度運而在心。若遇火日﹐丙丁救金﹐於兌卦時依法起火煉肺气﹐餘日坎卦時損水以耗腎气﹐是時不可下功也。震卦時依法起火煉肝气。離卦時入室依前行持定息﹐赤色自見﹐漸漸升身﹐以入泥丸﹐自巳至未﹐以滿離卦。一千息以上尢佳﹐其說如前。

凡秋三月﹐肺气旺。肺旺者﹐以父母眞气隨天度運而在肺。若遇金日﹐庚辛救木﹐於震卦時依法起火煉肝气。餘日離卦損火以耗心气﹐是時不可下功也。巽卦時依法起火煉脾气。兌卦時入室依前行持﹐白色自見﹐漸漸升身﹐以入泥丸﹐自申至戌以滿兌卦。

凡冬三月﹐腎气旺。腎旺者﹐父母之眞气隨天度運而在腎。若遇水日﹐壬癸救火﹐於離卦時依法起火煉心气。餘日辰﹑戌﹑丑﹑未時損土以耗脾气﹐是時不可下功也。兌卦時依法起火煉肺气。坎卦時入室依前行持﹐黑色自見﹐漸漸升身﹐以入泥丸﹐自亥至醜以滿坎圭

解曰﹕春煉肝千息﹐靑气出。春末十八日不須依前行持﹐止於定息爲法﹐而終日靜坐﹐以養脾而煉己之眞气﹐乃可坎卦起火煉腎﹐恐耗其眞也。

夏煉心千息﹐赤气出。夏末十八日不須依前行持﹐止於定息爲法﹐而終日靜坐﹐養煉如前﹐乃可坎卦時起火如前。

秋煉肺千息﹐白气出。秋末十八日不須依前行持﹐止於定息爲法﹐而終日靜坐﹐養煉如前﹐乃可坎卦時起火如前。

冬煉腎千息﹐黑气出。冬末十八日不須依前行持﹐止於定息爲法﹐而終日靜坐﹐養煉如前﹐乃可坎卦時起火如前。

以至黃气成光﹐默觀萬道周匝圍身。凡定息之法﹐不在彊畱而緊閉﹐使綿綿若存﹐用之不勤﹐從無入有﹐使之自住。采藥法﹐含津握固﹐以壓心之眞气不散也。凡入室須閉戶孤幽靜館﹐以遠雞犬﹑女子一切厭觸之物。微開小竅使明辧物﹐勿令風日透气﹑左右有聲。當潛心息﹐慮事累俱遣﹐內外凝寂﹐不以一物介其意。蓋以陽神初聚﹐眞气方凝﹐看待如嬰兒。尙未及半﹐日夕焚香默祝天。隱於山林﹐功行將半者地仙。跪拜稽首默祝天﹐寄於海隅洞府﹐與天下立大功﹐與黎首除大害。潛迹者天仙﹐跪拜稽首﹐三禮旣畢﹐靜坐忘機﹐以行此法。仍須前法節節見驗﹐若以便爲此道﹐但恐徒勞終不見成﹐止於陰魄出殼而爲鬼仙。

《道要》曰﹕凡行此法﹐不限年月日。隨月一依前法﹐以至見驗方止﹐其气自見。須是謹節不倦﹐棄絕外事﹐止於室中用志。測其時候﹐用二个純陽小子。或結交門生﹐交翻反覆。供過千日﹐可了一气。一以奪十﹐一百日可見功。五百日气全﹐可行內觀炁後﹐聚陽神以入天神﹐煉之而合道﹐入聖超凡。煉气之驗﹐但覺身體極暢﹐常仰升騰﹐丹光透骨﹐異香滿室。次以靜中外觀﹐紫霞滿目。頂中下視﹐金光罩體。之可怪證驗不可備紀。

內觀第九

《金誥》曰﹕大道本乎無體﹐寓於气也。其大無外﹐無物可容。大道本乎無用﹐運於物也。其深莫測﹐無理可究。以體言道﹐道之始有內外之辧。以用言道﹐道之始有觀見之基。觀乎內而不觀乎外﹐外無不究而內得明。觀乎神而不觀乎形﹐形無不備而神得見矣。

《眞原》曰﹕以一心觀萬物﹐萬物不謂之有餘。以萬物撓一气﹐一气不謂之不足。一气歸諸心﹐心不可爲物之所奪。一心運一气﹐气不可爲法之所役。心源淸徹﹐一照萬破﹐亦不知有物也。气戰剛彊﹐萬感一息﹐亦不知有法也。物物無物﹐以還本來之象。法法無法﹐乃全自得之眞矣。

比諭曰﹕以象生形﹐以形立名。有名則推其數﹐有數則得其理。比者之論。蓋高上虛無﹐無物可諭。所可比者﹐如人之修煉﹐節序無差﹐成就有次。沖和之气凝而不散﹐至虛眞性恬淡無爲﹐神合乎道﹐歸於自然。當此之際﹐以無心爲心。如何謂之應物﹐以無物爲物。如何謂之用法﹐眞樂熙熙不知己之有身。漸入無爲之道﹐以入希夷之域﹐斯爲入聖超凡之客。

《眞訣》曰﹕此法合道﹐有如常說存想之理﹐又如禪僧入定之時。當擇福地置室﹐跪禮焚香﹐正坐盤膝﹐散發披衣﹐握固存神﹐冥心閉目。午時前微以升身起火煉气﹐午後微以斂身聚火燒丹。不拘晝夜﹐神淸气和﹐自然喜坐。坐中或聞聲莫聽﹐見境勿認﹐物境自散。若認物境﹐轉加魔軍不退﹐急急前以身微斂﹐斂而伸腰﹐後以胸微偃﹐偃不伸腰﹐少待前後火起﹐高升其身勿動﹐名曰焚身。火起魔軍自散於軀外﹐陰邪不入於殼中﹐如此三兩次已。當想徧天地之間皆是炎炎之火﹐畢淸涼﹐了無一物。但見車馬歌舞軒蓋綺羅﹑富貴繁華﹑人物歡娛﹐成隊成行﹐五色云升﹐如登天界。及到彼中﹐又見樓臺聳翠﹐院宇徘徊﹐珠珍金玉滿地不收﹐花果池亭莫知其數。須臾異香四起﹐妓樂之音嘈嘈雜雜﹐賓朋滿坐﹐水陸俱陳﹐且笑且語﹐共賀太平﹐珍玩之物互相獻受。當此之際﹐𨿽然不是陰鬼魔軍﹐亦不得認爲好事。蓋修眞之人棄絕外事﹐甘受寂寞﹐或潛迹江湖之地﹐或遁身隱僻之隅﹐絕念忘情﹐舉動自戒﹐久受劬勞而歷瀟灑。一旦功成法立﹐徧見如此繁華﹐又不謂是陰魔﹐將謂實到天宮。殊不知脫凡胎在頂中自己天宮之內﹐因而貪戀﹐認爲實境﹐不用超脫之法﹐止於身中陽神不出﹐而胎仙不化﹐乃曰出昏衢之上﹐爲陸地神仙而可﹐長生不死而已﹐不能脫質升仙而歸三島以作人仙子也。當此可惜﹐學人自當慮超脫𨿽難﹐不可不行也。《道要》曰﹕不無盡法﹐已滅省故也。

超脫第十

《金誥》曰﹕道本無也﹐以言有者﹐非道也。道本虛也﹐以言實者﹐非道也。旣爲無體﹐則問應俱不能矣。旣爲無相﹐則視聽俱不能矣。以玄微爲道﹐玄微亦不離問苔之累。以希夷爲道﹐亦未免爲視聽之累。希夷玄微尙未爲道﹐則道亦不知其所以然也。

《玉書》曰﹕其來有始而不知大道之始﹐何也。其去有盡而不知大道之終﹐何也。高高之上𨿽有上﹐不知大道之上無有窮也。深深之下𨿽有下﹐不知大道之下無有極也。杳冥莫測名曰道﹐隨物所得而列等殊。無爲之道﹐莫能窮究也。

《眞訣》曰﹕超者﹐是超出凡軀而入聖品。脫者﹐是脫去俗胎而爲仙子。是其神入气胎﹐气全眞訣。須是前功節節見驗正當﹐方居淸靜之室﹐以入希夷之境﹐內觀認陽神﹐次起火降魔﹐焚身聚气。眞气升在天官﹐殼中淸淨﹐了無一物﹐當擇幽居﹖一依內觀。三禮旣畢﹐平身不須高升正坐﹐不須斂伸﹐閉目冥心。靜極朝元之後﹐身軀如在空中﹐神气飄然﹐難爲制禦﹐默然內觀﹐明朗不昧﹐山川秀麗﹐樓閣依稀﹐紫气紅光紛紜爲陣﹐祥鸞彩鳳音語如簧。異景繁華﹐可謂壺中眞趣﹐而洞天別景﹐逍遙自在﹐冥然不知有塵世之累。是眞空之際﹐其气自轉﹐不須用法依時。若見靑气出東方﹐笙簧嘹喨﹐旌節車馬﹐左右前後不知多少。須臾南方赤气出﹐西方白气出﹐北方黑气出﹐中央黃气出。五气結聚而爲彩雲﹐樂聲嘈雜﹐喜气熙熙﹐金童玉女扶擁自身﹐或跨火龍﹐或乘玄鶴﹐或跨彩鸞﹐或騎猛虎。升騰空中﹐自下而上﹐所遇之處﹐樓臺觀宇不能盡陳﹐神祇官吏不可備說。又到一處﹐女樂萬行﹐官僚班列﹐如人間帝王之儀﹐聖賢畢至。當此之時﹐見之傍若無人﹐乘駕上升﹐以至一門﹐兵衛嚴肅而不可犯﹐左右前後官僚﹑女樂畱戀不已﹐終是過門不得軒蓋覆面﹐自上而下﹐復入舊居之地。如此上下不厭其數﹐是調出殼之法也。積日純熟﹐一升而到天宮﹐一降而還舊處﹐上下絕無礙滯。乃自下而上﹐如登七級寶塔﹐或如上三層紅樓。始也一級而一級﹐七級上盡﹐以至頂中﹐輒不得下視﹐神驚而戀軀不出。旣至七級之上﹐則閉目便好跳﹐如寐如寤﹐身外有身﹐形若嬰兒﹐肌膚鮮潔﹐神采瑩然﹐回觀故軀﹐亦不見有所見之者﹐乃如糞堆。又如枯木﹐憎愧萬端﹐輒不可頓棄而遠遊。蓋其神出未熟﹐聖气結而未成﹐須是再入本軀﹐往來出入純熟﹐一任遨遊﹐始乎一步﹑二步﹐次二里﹑三里﹐積日純熟﹐乃如壯士﹐展臂可千里﹑萬里﹐而形神壯大﹐勇气堅固﹐然後寄凡骸於名山大川之中﹐從往來應世之外﹐不與俗類寺倫。是此而或行滿而受天書﹐驂鸞乘鳳﹐跨虎騎龍﹐自東自西﹐以入紫府。先見太微眞君﹐次居下島。欲要升洞天﹐當傳道﹑積行於人間。受天書而升洞天﹐以爲天仙。凡行此法﹐古今少有成者。蓋以功不備而欲行之速﹑便爲此道。或乃功驗未證﹐止事靜坐﹐欲求超脫。或乃陰靈不散﹐出而爲鬼仙﹐人不見形﹐往來去住﹐終無所歸﹐止於投胎就舍﹐而奪人軀殼﹐復得爲人仙。或出入不熟﹐往來無法﹐一去一來﹐無由再入本軀﹐神魂不知所在﹐乃釋子坐化﹐道流之尸解也。故行此道﹐乃在前功見驗正當﹐仍是擇地築室﹐以遠一切腥穢之物﹑臭惡之气﹑往來之聲﹑女子之色﹐不止於觸其眞气﹐而神亦厭之。旣出而復入﹐入而不出﹐則形神俱妙﹐與天地齊年而浩劫不死。旣入而復出﹐出而不入﹐如蟬脫蛻﹐遷神入聖。是以超凡脫俗﹐以爲眞人仙子﹐而在風塵之外﹑寄居三島之洲者也。

已上超凡入聖之訣。

右大乘三門系天仙。

祕傳正陽眞人靈寶畢法卷下竟

