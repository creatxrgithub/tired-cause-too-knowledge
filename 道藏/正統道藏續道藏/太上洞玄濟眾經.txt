太上洞玄濟眾經

經名﹕太上洞玄濟眾經。撰人不詳﹐約出於南北朝末或隋唐之際。一卷。底本出處﹕《萬曆續道藏》。參校本﹕《雲笈七簽》卷三十一所收《濟眾經》。

太上洞玄濟眾經

太上道君告普光眞人曰﹕五種煙熅﹐聚而成體﹐會其宿業﹐因而受識﹐輪轉其神﹐有其生也。因識受染﹐流入惡緣﹐處在昏衢﹐居於暗界﹐蔭蔽垢濁﹐魔獄禁形﹐長劫難辛﹐失於明性。由是展轉迷波苦海中﹐未有一人求出離者。

普光又問﹕煙熅之理﹐何處流來﹖暗界明性﹐是誰爲主﹖神之與識﹐何處稟形﹖識神是一﹐爲復二耶﹖是一不合二名﹐是二各明何事﹖爲善作惡﹐不審是誰﹖若神之所爲﹐則神妙無方﹔旣曰無方﹐則無過惡。兩業必由﹐誰爲惡者﹟1﹖識當異神﹐彼此罪罰﹐何容累及﹖何以扶我﹖聞神尊所說道品中﹐善惡兩業﹐必由於神﹐以是言之﹐識有何罪﹖臣之愚蒙﹐實所不了。伏惟哀湣﹐有以教之﹐則萬劫因緣﹐一切咸荷。

太上道君告普光曰﹔五無相結﹐乃有煙熅﹐觸業生形﹐因形能化﹐性理和合﹐是以爲物。從識生變﹐神乃爲用﹐識之與神﹐不一不異。何以故﹖法同源故。體則是識﹐五性相和﹔用則爲神﹐照於境智。神若無識﹐何所用智﹖識若無神﹐不能爲理。譬猶荇菜﹐而爲和羙﹐五味相和﹐何曾別異﹖無菜則味不獨擅﹐無神則識不爲用。是﹟2以用神爲智﹐味菜爲羙。以此論之﹐何曾有間。眾生執著﹐是故無明﹐悟﹟3則是明﹔明無定處﹐迷則爲暗﹐暗豈殊方。深愛爲獄﹐形乃被拘﹔無愛無受﹐亦無所有。譬如野外無人之鄕﹐十二時神何曾有地。墻垣旣至﹐屋宇斯成﹐四方之神﹐以效靈變﹐故其屋宇諸神盡在。眾生暗獄﹐亦復如是。神之來也﹐不知所從﹔神之去也﹐不知所往。惡業若成﹐獄則爲業﹔罪咎若盡﹐亦不知無。且智有大小﹐神有尊卑﹐見神則曰無方﹐一切人應皆聖。何以故﹖同不同故。普光眞人﹐汝今當知﹕明暗神識﹐盡於此也﹟4。

天尊言曰﹕气气相續﹐種種生緣﹐善惡禍福﹐各有命根。非天非地﹐亦有非人。正由心也﹐心由神也。形非我有﹐所以得生者﹐從虛無自然中來﹐因緣寄胎﹐受化而生。我受胎父母﹐亦非我始生父母也﹐眞父母不在此。父母貴重﹐尊高無上。今所生父母﹐我寄備﹟5因緣﹐稟受養育之恩﹐故以禮報而稱爲父母焉。故我受形﹐亦非我形也。寄之爲屋宅﹐因之爲營構﹐以捨我也。附之以爲形﹐示之以有無﹐故得道者無復有形也。及無身神也﹐一身神並一﹐則爲眞身﹐歸於始生父母而成道也。

太上洞玄濟眾經竟

﹟1兩業必由﹐誰爲惡者﹕七簽作「識爲惡者」四字。

﹟2是﹕原作足。據文義改。

﹟3悟﹕原作「悞」據七簽改。

﹟4此段後七簽有小標題「說眞父母」。

﹟5備﹕原作「修」。形誤。

