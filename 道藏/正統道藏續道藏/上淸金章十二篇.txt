上淸金章十二篇

經名﹕上淸金章十二篇。撰人不詳﹐約出於南北朝或隋唐。內載上淸金章十二首﹐又見於《上淸諸眞章頌》。底本出處﹕《萬曆續道藏》。

上淸金章十二篇

宴盻太霞宮﹐金闕曜紫淸。仙房宴太素﹐四軒皆朱瓊。擲輪空洞津﹟1﹐控轡舞綠軿。玉華飛云蓋﹐西妃運錦旌。翻然塵濁外﹐鰷欻佳人庭。宿感應期來﹐所得已在冥。乘風想九霄﹐共酣丹華安。顧謝世中物﹐安知無中靈。

北登玄冥闕﹐攜手經高羅。香煙散八景﹐玄風鼓絳波。仰超瑯瑯津﹐俯眄曲嶽阿。嘯歌云上唱﹐鳳嗚九洞霞。乘炁浮太空﹐曷爲躡山阿。金節命羽靈﹐徵兵摧萬魔。漱汲圓晨暉﹐積春方嬰牙。紛紛趣競中﹐不解可柰何。

北壠郁霄藹﹐絳樹結紫華。靑藥落鳳林﹐碧�秀巖阿。靈閣陵太空﹐瓊房參太霞。云興曲室內﹐八風飛冥沙。九弦﹟2彈帝墉﹐龍嘯唱節和。扇飆五嶽嶺﹐握節徵萬﹝魔﹞﹟3。顧盻須臾頃﹐忽然椿已過。哀哉朝生者﹐安知齡紀多。

隅景希﹝林﹞﹟4宮﹐運神﹟5沖漠幽。至觀映六庭﹐大小盡逍遙。龍吹纏蓋云﹐虎吟駭萬條。三素啟高圖﹐丹霞蔚晨霄。羽旗橫靈津﹐紫軿飛華翹。控轡九天外﹐俯仰自寥寥。塵沫﹟6結囂穢﹐神喪炁亦凋。奚不尋遠禦﹐八千乃一朝。

朝濟碧海波﹐飛輪辭綠﹟7房。高唱儔友篇﹐蓋越滄浪中。三契玉霄賓﹐五期東華童。羽飆升帝晨﹐宴此廣寒宮。八音虛中彈﹐紫鳳唱靈風。絳霞遏明曜﹐八景飛太空。咀嚼瓊泉津﹐浩秀還嬰蒙。至樂歸五神﹐年積劫刃崇。脫屣將何難﹐勞憂喪天衝。

朝駕晨景暉﹐逸轡發紫淸。浮雲騁太霞﹐揚蓋廣寒庭。高眞禁帝室﹐宮塘引西靈。十絕五空洞﹐飛煙繞錦屏。虎扇神風慶﹐紫雲回龍軿。倏欻窮八方﹐一顧椿已頃。簫遙玄競子﹐奚不尋太生。

神圃秀隱芝﹐昆池灌眄田﹐仰觀玉淸闕﹐嵯峨臨絳津。紫霞映曲席﹐五云曜九玄。八風起絕宇﹐幽藹綠﹟8軒間。三元捨西宮﹐東華有佳人。北冥唱七嘯﹐明姬歌南眞。撫璈參朱律﹐玉節揚六弦。合契安非運﹐俱向廣鳳巓。同期命萬魔﹐宅此羣黑千。超然來何難﹐乃啟不窮年。

駕炁眄空洞﹐乘景憩九天。動郁廣暉羽﹐玄蓋生無間。八煙飆寥輪﹐軌滯不許年。撫璈八空響﹐我馬亦無津。握節入東華﹐夕宴玄圃巓。束帶攜五靈﹐解拎翹良人。冥感自適運﹐泛然亦有緣。俱載陵厲翮﹐一扇動億千。降景浮玄景﹐紫軒乘雲徵。仰超金闕內﹐俯眄西華城﹟9。

東華啟五暉﹐神光煥七靈。翳映三汜燭﹐流任自齊冥。風鼓空洞宇﹐香煙散玉庭。手攜織女憐﹐雙衿落錦靑。元徊交羽旗﹐華蓋隨云傾。宴寢九度外﹐是非不我營。抱空泥丸內﹐天姿愈日嬰。豈況洞愆穢﹐中慘無聊生。

扶桑翠空峯﹐朱云葩微明。浪臺宥虛上﹐四觀映高淸。飛景控紫輪﹐三素轡丹軿。寢偃太帝館﹐崚嶒阿母庭。濯足碧瀨波﹐提契玉醴罌。曲晨乘風扇﹐飄飄時下傾。暫適地藹中﹐回駕汜良眞。玄會自相要﹐流浪任幽冥。始知榮辱幸﹐方悟憂促齡。

曲室可淸靜﹐願神待日成。何爲講當塗﹐百痾從是生。天庭生金華﹐內以彰陰邪。玉谷參玄卿﹐瓊炁互扶羅。天眞立遐日﹐飛藥吐靈沙。淸晨案天馬﹐回駕神玄家﹐仙人來入室﹐又以滅百邪。

道以齋爲先﹐勤行登金闕。故設大法橋﹐普度諸人物。宿世恩德報﹐道心超然發。六齋禮空洞﹐十直神感徹。五老刊仙名﹐云輿相迎謁。身飛升玄都﹐七祖咸解脫。

上淸金章十二篇竟

﹟1『津』字原誤作『律』﹐據《金眞章》改。

﹟2『弦』字原誤作『彌』﹐據《金眞章》改。

﹟3『魔』字原缺﹐據《金眞章》補。

﹟4『林』字原缺﹐據《金眞章》補。

﹟5『神』字原誤作『軸』﹐據《金眞章》改。

﹟6『沫』字原誤作『誅』﹐據《金眞章》改。

﹟7﹟8『綠』字原誤作『緣』﹐據《金眞章》改。

﹟9『城』字原誤作『成』﹐據《金眞章》改。

