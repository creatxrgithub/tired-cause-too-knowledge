朝眞發願懺悔文

經名﹕朝眞發願懺悔文。一卷。底本出處﹕《萬曆續道藏》。

淨口業咒

綺妄諂讒兼兩舌﹐悖辭詬詆恣淩人。

願談道德改前愆﹐語合天心口靈聖。

淨身業咒

殺盜淫邪污行免﹐慈廉正直可通神。

是爲淸淨自然身﹐四獸百靈長擁護。

淨心業咒

道境淸明無穢淨﹐貪嗔癡昧曰妖邪。

澄心滅念等虛空﹐是卽大羅無色界。

祝香

神化無方誠可格﹐誠心有禱假香傳。

香云浮蓋大羅天﹐仙仗浮空隨應感。

祝功曹

奉請功曹直符使﹐此間土地至靈神。

升天入地褊幽明﹐達捆傳香聞聖哲。

啟聖

我等一心皈命禮﹐天靈神寶大慈尊﹐玄穹九辰諸帝眞﹐金母木公卿宰輔﹐

日月星辰司本命﹐符章經道總眞文﹐五老三官大帝君﹐四聖四相大法主﹐

傳道傳法傳經籙﹐流芳演派眾宗師﹐諸階法部統眞靈﹐雷霆嶽酆官將吏﹐

十方無量神仙侶﹐同垂應感赴靈場。慈悲接引學仙人﹐隨願克成無上道。

經誥隨意﹐念誦畢﹐回向

經功號力不思議﹐回向十方諸聖眾。

願鑑眞情求懺悔﹐河沙罪障盡消除。

懺悔願發

懺悔我等﹐自多曩劫﹐乃至今生﹐假火風地水以成形﹐戀香味色聲而觸法。貪嗔癡妬﹐惡口妄言﹐殺盜邪淫﹐恣情縱欲﹐逆辱父母﹐背負君師。不敬天地神祇﹐呵風罵雨﹔不信罪福因果﹐昧理欺心。遂致報對﹐升沈輪回。展轉受諸苦惱﹐無有休停。皆由一念之差﹐陣迷自性﹔妄認六塵之幻﹐沈溺愛河。今而旣獲人身﹐叨親正教﹔豈非千生慶幸﹐一旦遭逢。自合省心﹐早求度世。若復似前流蕩﹐畢竟迷失本來。一墮冥途﹐化爲異類。是故思沈淪苦﹐發淸淨心﹐皈奉聖眞﹐特求懺悔﹐丐憐愚昧﹐原赦罪愆﹐解釋報緣﹐蠲消魔陣。所覬命逢昌運﹐名注丹臺﹐際遇眞師﹐親聞至道﹐精修妙行﹐增長善芽﹐盡節玄門﹐怡神眞境。他日運應滅度﹐自性不至昏迷﹐徑生十善之家。能通宿命﹐還證上乘之道。臣事虛皇﹐尙願國安民丰﹐時和歲稔。願眞風不闡﹐道化興行。願凶惡化賢﹐邪魔皈正。願兵刑罔措﹐囹圄空閒。願沈滯升遷﹐冤仇和釋。願參玄學者﹐入道成眞。願歷劫種親﹐均諧超度。願歷世師友﹐同證眞常。願所有緣﹐增崇福慧。願所傷物命﹐早生人天。願節食酒葷﹐不相殺害。願持身端正﹐不履淫邪。願悉破慳貪﹐悉除崄峻。願言無誑妄﹐行貴眞誠。願弱己饒人﹐潛忍忿怒。願慈心下气﹐恭敬一切。願不墮邊夷﹐不隨邪見。願結交仙友﹐棲集淸虛。顯智惠開明﹐神通恢廓。願廣行方便﹐普濟羣生。願永斷執迷﹐咸歸至道。塵劫有盡﹐我願無窮。端望帝眞﹐曲垂濟度﹐皈命禮謝﹐無上正眞三寶。

祝謝

向來禮念諸功德﹐全賴慈悲爲主盟。仰瞻仙仗隱空玄﹐法部眞靈長擁護。稽首飯依﹐無極妙道。

朝眞發願懺悔文

