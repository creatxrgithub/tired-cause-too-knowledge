上淸祕道九精回曜合神上眞玉經

經名﹕上淸祕道九精回曜合神上眞玉經。撰人不詳﹐約出於東晉南朝。據稱向司命場君﹝場羲﹞傳授。言存思身神遊行北斗要訣。一卷。底本出處﹕《正統道藏》太玄部。

上淸祕道九精回曜合神上眞玉經

靑玄府下教司命洞靈上卿﹐旣錫司命之策﹐金闕上保檢仙司命楊君﹐敕東華典保淸逸先生李君﹐授以上淸祕道九精回曜合神上眞玉訣。歲在閹茂﹐李君因北斗都司上眞金華夫人蔣眞﹐降授洞靈於南隴﹐且傳上保告曰﹕上淸祕道九精回曜合神上眞玉訣﹐司命之髙業﹐不以教度世下眞﹐非玉簡金名﹐宏才巨徳﹐應爲司命者﹐不得而聞也。行之九年﹐則治宮金房﹐司命眾眞﹐存之再過﹐返於玉眞﹐久則目流紫電﹐首搖九光﹐咳嘯風雲﹐與天合化。泄語則水官鼓筆﹐露文則九精移去。受者盟跪請於東華。己功未就﹐固不以教諸後學。玉禁至重﹐當敬之哉。

訣曰﹕前中秋﹐齋戒盥沐﹐中秋之夕﹐新衣冠﹐然寶香於庭。寶香謂琥珀﹑安息降眞﹑沈水雜和也。精思澄觀﹐專視流星﹐或異色光气於天﹐覺於己有異在左﹐卽以意招引﹐吸取入兆左目瞳子中﹐右亦如之。或得其一﹐卽俟來歲完之﹐若左右皆得﹐其道成矣。旣備招引於雙瞳中﹐急歸室南面安坐﹐接手精思﹐存兩瞳爲日月象﹐頓升明堂中。兩眉間卻入一寸爲明堂。日月光曜﹐交媾明堂中﹐三百六十五度﹐兆意當有感激燻結之狀﹐思見日月間有精如流膏﹐降明堂中﹐五色郁勃﹐溫然小熱﹐亦當自信有流精焉﹐卽還日月雙瞳中﹐焚寶香﹐咒曰﹕

招光吸影﹐妙以至神﹐靈童開圖﹐太眞一眞﹐化生太上﹐太一尊神﹐星綱躡魁﹐回曜九精﹐煉合我炁﹐百福惟新﹐策簡司命﹐上登帝宸。

咒畢﹐安寢﹐至來夕﹐不復存思卽寢。如是九夕﹐至第九夕夜半﹐然寶香﹐存明堂中﹐當不由意﹐得自見五色流精﹐孕育一玉嬰兒﹐大如蓮子心﹐其名無上眞玄﹐了然見之﹐叩齒九通﹐以手掩兩耳﹐祝曰﹕

晨樞霞觀﹐太一遊房﹐我玄我玄﹐出坐明堂﹐天地始眞﹐五色玉光﹐遊從動息﹐與我開揚﹐制命下眞﹐司命金牀﹐長年無窮﹐道徳流芳。

咒畢﹐雙手按膝﹐存北斗九星炳然天中。次存明堂中出紫炁﹐上如虹霓﹐接斗魒星中﹐次有二目瞳子﹐左曰太眞﹐右曰一眞﹐上登明堂﹐扶太一玉嬰起﹐登紫炁上。次存妃與二瞳﹐導太一先至天庭玉眞捨中﹐兆拜太一﹐求乞長生司命眾眞﹐當覺天庭小癢﹐如物指眉間然。次存導太一﹐自紫炁升魒星中﹐一帝君迎禮太一﹐書兆生名﹐落兆死籍﹐太一與兆及二瞳﹐步迹九星再過﹐太一坐帝星中﹐二瞳與兆俠衛﹐須臾﹐忽乘斗九星擲空而下﹐赤光紫霧映合兆身﹐而�捨左乳﹐曰登晨樞﹐�捨右乳﹐曰升霞觀﹐�捨右權﹐曰眞人居﹐�捨左權﹐曰紫源房﹐�捨頤上﹐曰懸霓磴﹐�舍人中﹑山源際間﹐鼻竅陷中﹐曰谷臨靜﹐�捨天中﹐曰謁帝君﹐尊星玉眞捨左目﹐曰靑田﹐帝君星捨右目﹐曰金窟。星綱赤光﹐貫注相纏﹐紫炁流霞﹐融貫百脈﹐九星森然定位。次存太一俠二瞳﹐乘星綱赤光﹐遊行宴想九宮之間﹐復還玉眞捨。當推十干﹐以歸太一寢庭。謂甲在登晨樞﹐乙升霞觀﹐丙眞人居﹐丁紫源房﹐戊懸霓磴﹐己谷臨靜﹐庚謁帝君﹐辛玉眞捨﹐壬靑田﹐癸金窟也。畢﹐摩赤宅﹐挽耳舐唇﹐撫心而祝曰﹕

太一至眞﹐扶接雙瞳﹐九星上帝﹐聽命玉宮﹐溢旋一形﹐天地等同﹐卽命小兆﹐登駕飛龍﹐赤烏衮衣﹐擊鼓伐鍾﹐混存無形﹐長存不終。

咒畢﹐忘形。凡九日一行之﹐九年其道大成﹐上宮靑君錫以司命之策﹐署之諸天﹐行之百日﹐夢物五色﹐或雉類﹐卽太一宮太一上帝﹐下降兆身矣。禁魚躁脯雁筠實﹐餘日食無在﹐非絕離一源﹐固冒玉禁。苟辟穀而行﹐則功十倍矣。

靑童君辟穀方﹐猶宜此道。雞頭一石﹐渫去殼﹐以靑木香根五兩﹐煎淸泉一石﹐漬之。三伏時入狹苓粉三斤﹐辰砂粉十兩﹐拌勻﹐木甑蒸一伏時﹐曬漧﹐貯之靑囊以收。每用食﹐卽以蜜水凝漬之﹐炊如飲﹐日三服﹐則不饑矣。此方𨿽無所持行﹐餌之亦能卻老長生。

上淸祕道九精回曜合神上眞玉經竟

