道體論

經名﹕道體論。原題通玄先生述。約出於唐代。一卷。底本出處﹕《正統道藏》太玄部。

道體論

通玄先生述

論老子道經上

道者圓通化始﹐徳者遂成物終﹐生成旣彰﹐二名斯顯﹐息用歸宗﹐卽二常一。卽二常一﹐故道無徳外之通﹐徳無異道之契。卽一仍二﹐故道位化通﹐徳標成遂﹐常一常二﹐二一圓通﹐圓通辧別﹐故名道徳。

問曰﹕所言道者圓通化始﹐是何等始﹖答曰﹕是物性之始。何以得知﹖章云徳者遂成物終﹐則知性起於道﹐形生於徳。

問曰﹕若然者﹐何故經云道生徳畜﹖答曰﹕從本推元﹐故以道爲生﹐形立亭毒﹐故號之爲畜。問曰﹕性始之本﹐爲是有名﹐爲是無名﹖答曰﹕皆得。

問曰﹕若是有名﹑是無名者﹐何故經云無名萬物﹝母﹞﹐不言有名﹖答曰﹕道者通生之稱﹐通生則有邊﹐有邊則可名﹐是以可道可名﹐非常者也。然道體廣周﹐義不局一﹐今所以寄荃於絕冥者﹐蓋欲鄙龐邇﹐顯妙宗﹐以可悟耳。

問曰﹕廣周之道﹐與物爲同爲異﹖答曰﹕常存常異。物以道爲體﹐道還以物爲體。一體之上﹐卽有善惡是非﹐死生逆順。譬如魚因水而生﹐還因水而死﹐如人因地而行﹐因地而倒﹐還因地而起。

問曰﹕經稱道生徳畜﹐復云生之畜之﹐是謂玄徳。前言道生﹐後言徳生﹐何也﹖答曰﹕前言道生者﹐推功於本。後言徳生者﹐論其形分之實生。何以知其然也﹖陰陽體合﹐生化化立﹐而陽居尊。君臣位乎﹐共治功成﹐而歸元首。萬物之體實生於徳﹐宗本窮根﹐故日道生。道生混成之體﹐無名之始﹐理周萬物﹐妙極環中。恍兮惚兮﹐不可言有﹐其中有物﹐不可言無。居上不繳﹐處下不昧﹐迎之無首﹐隨之無後﹐莫知所由﹐不可致詁。而無狀之狀﹐無物之象﹐不言之言﹐言滿天下﹐形名旣著﹐凡聖乃分。然凡不自悟﹐必積感以求通。聖不棄物﹐亦因機而設教。機教參差﹐乃有萬殊﹐約其一應之邇﹐所謂道徳。道以圓通爲宗﹐徳以自得爲義。圓通則無理而不通﹐自得則無性而不得。圓通無名﹐無名而彊名。自得無得﹐就功邇以顯稱﹐稱有功徳之邇﹐徳以勤行爲首。彊名無名﹐道以日損爲先﹐勤而行之﹐無行而不備﹐損之又損﹐無累而不除。道徳兼忘﹐玄同物我﹐故能大盈若沖﹐其用不窮﹐其大無外﹐其小無內﹐周流變化﹐無所不爲。是以萬物蕓蕓﹐形名動植﹐罔不資道徳以成形。經云道者萬物之奧。故至人老子﹐應邇周世﹐發揚玄風﹐用救於時﹐故標道徳二名﹐以爲教目。然教不自顯﹐顯必有由。窮其所由﹐本於老子。象帝之先﹐名之日老。應變化生﹐名之爲子。教體圓通﹐故名日道。至理不變﹐稱之曰經。四品之先﹐名之日上﹐故曰老子道經上。

問曰﹕混成以何爲體﹖答曰﹕以空無萬有爲體。

問曰﹕若以空無萬有爲混者﹐混體與道﹐爲一爲二﹖答曰﹕亦一亦二。

問曰﹕請辧所由。答曰﹕亦二者﹐混據體收﹐彰名日道﹔就體通﹐爲稱﹝通﹞﹐通收義分﹐故日亦二。亦一者﹐道無別通﹐就收辧通﹐混無別收﹐收通爲目﹐故日亦一。

問曰﹕旣言混能通收﹐萬物通者卽爲混﹐混卽是物﹐物卽是道﹐道物無別﹐何所可修﹖答曰﹕明修是體上差分﹐混上本無修義。將教請體﹐殊非其類。

問曰﹕混成之與大象﹐爲伺爲異﹖答曰﹕亦同亦異。何以得知﹖大象是名﹐混成是體﹐名體義別﹐故知是異。然則名無別體之稱﹐卽名此體﹔體無異名之混﹐卽名爲體﹐故言是同。

問曰﹕若然者﹐混成大象﹐二義可得相收不答曰﹕皆得相收。差之則異﹐混之則同。若論其實﹐名無實外之名﹐故能以實收名。若就名辯義﹐實非名外之實﹐故名得收實。名實一體﹐相收何嫌。

問曰﹕章云大象無體﹐混成爲體。若混象無別﹐所以一有一無﹖答曰﹕大象是名﹐混成是實﹐名始召實﹐豈得同哉。

問曰﹕名之與實﹐何先何後﹖答曰﹕更爲先後。若就體而言﹐實先名後﹐就義而辯﹐名先實後。

問曰﹕旣言實先名後﹐何故不先言於實﹐乃先論大象﹐後言混成﹖答曰﹕將欲辯義﹐非名不顯﹐名義𨿽彰﹐體稱未立﹐故先標大象無體。然則象不虛設﹐必有妙實﹐妙實周圓﹐故日混成。

又問﹕所言混成者﹐爲混成自說混成﹐爲物說混成﹖答曰﹕皆得。混成自說混成者﹐混無別混﹐卽物爲混﹐所說之物﹐不離於混﹐非混而何﹖故日混成自說混成。物說混成者﹐旣物有差﹐差卽非混﹐所說是物﹐豈得混乎﹖故日物說混成。前言混說者﹐人身自說身。後言物說﹐就身差分﹐以口說身﹐非爲身說﹐故言物說。

問曰﹕所言道體虛寂者﹐以何爲虛。以何爲寂﹖答曰﹕體無質狀﹐名之日虛。理無音響﹐目之日寂。故曰虛寂。

問曰﹕虛寂者﹐爲是體家體﹐爲是教家體﹖答曰﹕俱得。

問曰﹕請辯所由。答曰﹕虛寂名同﹐所表有別。何以得知﹖今言教道者﹐玄超形表﹐表居物外﹐顯道在淸升之鄕﹐言物在穢累之境。將欲鄙穢入眞﹐故寄標遠稱。所言體道者﹐道體本寂﹐始終常無﹐常無之理﹐無所不至﹐故曰體道。

又問曰﹕所言體道虛寂者﹐與混成之體爲同爲異﹖答曰﹕亦同亦異。

問曰﹕請說所由。答曰﹕虛玄之體﹐混寂無別﹐故名日同。混據收物﹐寂則無體﹐故名爲異。

問曰﹕寂則無體者﹐爲離混明無物﹐爲卽混是無物﹖答曰﹕理處本一。今明混寂之體者﹐就眞妄之義別﹐若就妄辯體﹐卽寂常混。經云有物混成﹐先天地生。故知始終而無不混。若就眞辯體者﹐卽混常寂。經云容與大化﹐寥寥本無﹐大空任寄﹐卽色隨消﹐得知今日之有﹐卽體常寂。

問曰﹕萬物之體有實非虛﹐安得以有質之體﹐用爲無也﹖答曰﹕萬物之體﹐從業而感﹐冷穢無恆﹐事從心轉。譬如目有翳﹐見毛輪之在空﹐目翳旣除﹐毛輸自滅。人業旣今﹐則三界亦無。

問曰﹕據眞則混體常寂﹐就妄則寂體常混﹐爲混寂常隔﹐復有通時﹖答曰﹕妄除卽混爲寂﹐眞染卽寂爲混。眞妄無定﹐混寂從機﹐通隔之義﹐略判如此。

問曰﹕若混寂無定﹐眞妄從機者﹐今妄眞去﹐混寂定不﹖答曰﹕旣言寂顯於眞﹐混興於妄﹐眞妄旣無﹐混寂安寄。亦無混可混﹐亦無寂可寂。

問曰﹕若眞妄名絕﹐混寂亦無者﹐非混非寂﹐竟何所名﹖答曰﹕混據生化標名﹐寂就除妄爲稱。今將欲入玄﹐故說寂以遣混﹐寂混旣除﹐亦無寂可寂。寂旣無寂﹐竟有何名﹖故經云無名萬物之始。論云非言非默﹐義有所極。又云﹕可以言論者﹐物之粗者也﹔可以意致者﹐物之精者也。言之不能辯﹐意之不能察致者﹐不期精粗焉。

問道論

道者非有非無﹐無終無始﹐圓體周於萬物﹐微妙絕於形名﹐但聞見之流未能玄解﹐故於絕稱之中彊名日道。彊名之道﹐卽是萬物之始﹐從始資生﹐气形已著﹐取其持載﹐號之日母。然母以修徳爲歸﹐始以｀無取爲指﹐始母兼泯﹐玄通物我﹐就通辯義﹐故名爲道。

問曰﹕無名萬物始﹐有名萬物母。始之與母俱有生義﹐以何爲異﹖答曰﹕無形無名﹐故爲不生主﹐是爲物始。天地有形名﹐惟能生生﹐是爲物母。

問曰﹕彊名者﹐爲是體寂可彊﹐爲物所彊﹔爲是體寂無彊﹐而彊自彊﹖答曰﹕彊自彊﹐彊不關體『。問曰﹕若彊不關體﹐說彊何所利益﹖答曰﹕體不可彊﹐故能彊。彊體不利益﹐故能利益。

問曰﹕若道在無名﹐則不周形器﹐何足稱至哉﹖答日﹐。正以無形無名﹐故能生其形名﹐則知形名之類﹐莫不本於是道也。

問曰﹕若物各是道﹐而各各自足﹐何須修進﹖答曰﹕體無各各﹐物有各各﹐故須修學。

問曰﹕無名是道者﹐言無名之時得體以不﹖答曰﹕不無無名亦不得體﹐不無有名亦不得體﹐不有有無亦不得體﹐不無無有亦不得體。不在四者﹐不離四者﹐乃可得耳。

問曰﹕若四者俱不可得﹐絕於贊仰之道﹐則終無所成也。答曰﹕竟無所得矣。凡言得者﹐必是對失之稱﹐對失之得﹐何足言得。四不得者﹐始可言得。不得之得﹐無所得也﹐得無所得﹐而不離四得矣。

道體義

道體廣周﹐義無不在﹐無不在故﹐則妙絕形名﹐體周萬物。萬物之理﹐極於同異﹐同異之理﹐極於無同異。據其同異﹐則以妙絕廣周。就其無同異﹐則體周之中﹐卽是妙絕﹐妙絕之中﹐卽是體周。極妙圓通﹐故名爲道。

問曰﹕旣言體周﹐何名妙絕﹖妙絕離物﹐安得體周﹖答曰﹕據差統極﹐渾極歸宗﹐同非冥然同﹐異非條然別。何以得知﹖卽異辯一﹐故非冥然同﹐就一辯異﹐故非條然別。

問曰﹕同異二端﹐爲相卽名生若﹐爲本末怛異﹖答曰﹕據同而辯異﹐無同而不異。就異而辯同﹐則無異而不同。

問曰﹕爲體有同異﹐是故說同異﹔爲體無同異﹐而同異自說同異﹖答曰﹕將明至道之體﹐妙絕同異﹐故寄同以收異﹐因異以明同。因同明異﹐非取同也。寄異彰同﹐非在異也。忘同去異﹐不離同異﹐玄會之宗﹐於是得顯。

問曰﹕旣言妙絕廣周﹐未嘗不對萬物。與物與對﹐斯爲贏法﹐詛足論妙哉。反質曰﹕所言至者﹐必以不對物爲妙﹐請問斯旨。答曰﹕與物爲對﹐終爲累物。

問曰﹕然則所說妙者﹐與何爲對而言妙也﹖答曰﹕對者自對﹐說者自說﹐則知說無所說。

問曰﹕旣言不對物而說寂者﹐爲知寂說寂﹐爲不知寂而說寂﹖答曰﹕知寂說寂。

問曰﹕若知在寂內﹐不得稱寂。若知在寂外﹐知不關寂。云何知寂說寂﹖答曰﹕寂者寂無所寂﹐知者知無所知﹐義可知矣。

又問曰﹕道之與物﹐爲同爲異﹖答曰﹕常同常異。問曰﹕凡言同不可爲異﹐在異不可說同﹐如何常同常異﹖答曰﹕就物差而辯﹐道物常異。就體實而言﹐物卽是道﹐道卽是物。

問曰﹕物卽是道者﹐道有生死以不﹖答曰﹕有生死﹑無生死皆得。所以然者﹐就其體收﹐卽物是道﹐物有生死﹐道亦生死。論云﹕與物同理﹐消息盈虛﹐終則復始。又云﹕今彼神明﹐與彼百化﹐與物死生﹐方圓莫知其根。夫善惡生死者﹐譬如魚因水生﹐還因水死﹐生死在魚﹐而水無變異。一解云﹕就差則有生死﹐道則總收﹐無有生死。名生死在物﹐道有何虧。故道無生死。論云﹕道無終始﹐物有生死。

問曰﹕道無終始﹐物有死生﹐萬物流轉遷回者﹐爲是物轉﹐爲是道轉﹖答曰﹕皆得。萬物蕓蕓爲流轉﹐待對待質變遷﹐是謂物轉。物動之變﹐起於情隔﹐就隔辯通﹐物無外轉﹐『故曰體。而轉不外體﹐卽體爲轉﹐故日體轉。

問曰﹕若體從物轉﹐焉得稱體﹖答曰﹕就事而辯﹐體逐物動﹐若通極忘隔﹐卽轉寂俱融﹐轉寂旣融﹐體稱亦滅﹐動何所寄。

問曰﹕萬物元從道來﹐一本由乎道﹐而道始𨿽一﹐終有萬數。今蕓蕓之流﹐卽是道非道﹖答曰﹕道物之際﹐孰可是非﹐孰可非是﹐卽是卽非﹐卽非卽是。

問曰﹕卽是時無非﹐卽非時無是﹐何得云卽是卽非﹐卽非卽是﹖答曰﹕若無卽非﹐何爲問是﹐問是卽非﹐論非卽是。

問曰﹕萬物本從道來﹐孰使爲此是非﹖答曰﹕孰使其是非﹐孰使其不是非﹐言是非自化。

問曰﹕若是非自化﹐皆由我矣﹐道有何功於我哉﹖答曰﹕汝得其由﹐卽名爲道。汝之得功﹐卽是道功。

問曰﹕我得其由卽爲道者﹐由我爲善歸善於道﹐由我爲惡復歸惡於道不乎﹖答曰﹕歸善於道﹐自得其善。歸惡於道﹐自得其惡。若能自取於惡﹐道豈逆哉。經云同於道者﹐道亦得之﹔同於失者﹐失亦得之。

問曰﹕旣言物卽道也﹐歸惡何關於我﹐乃云自取惡也﹖答曰﹕汝卽是道﹐取惡卽是道家之惡﹐寧非自取惡乎。

問曰﹕若我卽是道者﹐何言能自取惡﹖道豈逆哉﹖答曰﹕汝自取惡﹐故歸惡於道﹐道卽汝也﹐﹐豈能自逆。

問曰﹕是非旣由於我﹐我何爲學道以去是非﹖答曰﹕學道者﹐卽汝自學也。

問曰﹕若我自學﹐何爲平居自取惡乎﹖答曰﹕善哉﹐始可與言也。能知善自由己﹐則惡不可爲。知惡由身﹐則善不可執。進無執善之勤﹐退無爲惡之患﹐善惡復然無有執滯﹐不亦道乎。何爲捨惡修善﹐封善惡﹐生轉回﹐蕾然疲役﹐終身馳騁﹐不見其成哉﹖或者曰善。

問曰﹕有而不有有者﹐有何等有﹖而不有者﹐不有何不有﹖答曰﹕解有三種。一就寂靜體而辯﹐有者有其妙有﹐生成之主。故經云窈兮冥兮﹐其中有精。論云﹕夫道有情有信﹐無爲無形。非有者﹐非其穢累形質之有。一就混體而辯﹐有者其混體之有﹐而不有者﹐無物外之有。一解云﹕不有者﹐不有一物之有。

問曰﹕無而不無者何﹖答曰﹕解有二種。一就寂體﹐無者無質狀可取﹐而不無者無狀之狀﹐不同空無。一就混體﹐無者無其物外之物﹐而不無者﹐混物爲體﹐故日不無。

問曰﹕道體可以無色論不﹖答曰﹕不可以有色論﹐不可以無色論。若就寂而言﹐質狀俱盡﹐故不可以有色論。若就混體而言﹐體混萬物﹐物旣有色﹐卽物是色﹐何以可無色論。一解云﹐玄元妙气﹐顯質度關﹐豈非色乎。

問曰﹕顯爲色者﹐同彼卽物爲色以不﹖答曰﹕同不同。所以然者﹐論其卽色﹐可得言同﹐無色之色﹐故同不同。

問曰﹕所言顯色﹐爲體有色故顯質﹐爲無色故顯質﹖答曰﹕皆得。體無色者﹐卽體虛寂﹐豈日有色﹐故日無色。有色者﹐體旣妙實﹐卽有妙實之色。

問曰﹕妙气無色﹐隨機顯色者﹐卽爲妙气爲質﹐爲妙气之外別有顯質﹖答曰﹕皆得。盡是者﹐質無別質﹐卽气爲質。譬如水積爲凍﹐气結爲質﹐豈可水外別起於凍也﹐故日不異。非者﹐气以虛寂爲稱﹐質因形礙﹐自立質時非气﹐凍時非水﹐故言是異。

問曰﹕凍因寒結﹐質從何起﹖答日。﹐。凍因寒結﹐質從機顯。

問曰﹕凍因寒結﹐得熱方散﹐未審顯質因何而遣﹖答曰﹕水從寒結﹐寒去則散﹐質從機起﹐機亡則遣。是故應機而作﹐機忘則息。

問曰﹕玄一之理爲是可言﹐爲是不可古。﹖答曰﹕皆得。一本不一﹐一從言起。今欲統差﹐非一不收﹐寄一收差﹐故曰可言。收差之一﹐本自無一﹐無一之一﹐爲差故有﹐其差旣亡﹐一亦無寄。故無一可一。論云旣謂之一﹐豈得言乎﹖旣謂之一﹐豈得不言乎﹖

問曰﹕所言一者﹐爲對物而辯﹐爲不對物而辯﹖答曰﹕皆得。對物而辯者﹐就義用立名。不對物而辯者﹐據體實彰稱。言對待名﹐顯體實﹐未名恆一

問曰﹕一本不一﹐一從言起﹐今欲統差﹐非一一不收﹐故寄一以收差﹐其差旣遣﹐則無一可一。復道言對。待名一﹐顯體實﹐未名怛一。旣言差遣無一可一﹐復云未名恆一﹐首尾相示其可﹖答曰﹕但一據未言有統﹐言一則就辯彰取﹐辯取旣遣﹐默統亦亡﹐言默變泯﹐一何一哉。論云﹕非言非默﹐義有所極﹐𨿽復言默不辯﹐一何無哉﹖問曰﹕何故云卽理常玄﹖答曰﹕對物事隔理處日玄。

問曰﹕玄之又玄者何﹖答曰﹕前玄對隔以彰稱﹐未若不彰而自玄。前言玄之者﹐對事以立名﹐後言又玄之者﹐不對未辯而常玄。故日玄之又玄。

問曰﹕不彰自玄者﹐據何而辯﹖答曰﹕寄言而辯。

問曰﹕旣云寄言而辯﹐言卽是對﹐何故不可彰而自玄﹖答曰﹕前對言者言﹐寄言對以彰玄﹔今言寄者言﹐寄無對以辯玄。𨿽可言對是一﹐有對是二﹐故日又玄是異。

問曰﹕此玄之又玄者﹐可爲修之所得不﹖答曰﹕此玄徳解有二種。一者體玄徳﹐二者行玄徳。體玄徳解有二種。一者體玄徳﹐二者行玄徳。體玄徳者﹐至體之理﹐妙實而虧﹐故日體玄徳。行玄徳者﹐功行旣備﹐妙契玄道﹐從修入爲玄﹐故日行皆玄徳。

問曰﹕玄徳會體者至玄徳﹐爲有行無行﹖答曰﹕未至玄徳﹐故有其遣有遣無之行﹐﹣體行非有亦無﹐取無有兩泯﹐名曰兼忘。

問曰﹕未審兼忘﹐何等行乃至玄徳。答曰﹕教體通取﹐義有隱顯﹐故兼忘爲息事之談﹐玄徳爲契實之目。教不虛設﹐必忘所獲。自兼忘以前﹐義從隔辯﹐解或不同﹐故言取捨兼忘。已後就通彰目﹐通而融觀﹐則解或同體﹐同而無別﹐故無取無捨。所謂行者﹐行無取無捨之行。《妙眞經》曰﹕無取正黑自居﹐無捨邪黑自除﹐目之日玄。正黑自居稱之徳﹐故日玄徳。

問曰﹕凡言行者必有取捨﹐取捨旣無﹐以何爲行﹖答曰﹕論其忘﹐實無取捨之行﹐兼忘行者﹐以爲無行爲行﹐不行自行。妙契玄徳﹐斯之謂矣。

問曰﹕道者體苞空有。答曰﹕體無不在﹐知何物而不苞。

問曰﹕爲是空有﹐故言苞空有﹖無非空非有之外﹐別有一道﹐故能苞於空有﹖答曰﹕皆得。是據體無不通﹐非就教邇而辯。所謂教不徒起﹐起必對物﹐旣對物﹐旣與物對﹐言道在淸升之鄕﹐論物在穢累之境。故空有之外以顯苞義﹐卽是空有者﹐旣曰體道﹐知何物而非道﹐物皆是道。皆是道﹐故空有而明苞義。

問曰﹕空有之外以明苞義﹐未審是空有而顯苞義者﹐旣曰空有﹐卽是更無別物﹐卽是之﹐安得苞﹖答曰﹕道非空有﹐非非空有﹐非者遣名﹐非非體實。體能忽取﹐稱之日苞。譬如四大成形﹐身苞於四大﹐豈可虛虧。然則身非四大之有﹐故得稱苞。

問曰﹕非非空﹑非非有者﹐盡體不﹖答曰﹕六非之由不盡體﹐非非空有何足。復云所以得之﹐六非之外似如眞﹐不言之地由未至﹐是以彊名褊陳﹐其實彌外。故日道可道﹐非常道。

問曰﹕常道以何爲體﹖答曰﹕以有無﹑非有無爲體。

問曰﹕道以不能爲無﹐在無不能爲有﹐有無旣隔﹐誰爲其主﹖旣非有爲﹐何可名體﹖答曰﹕旣云常道﹐焉可言哉﹐可不言哉。焉可言故﹐體非有無﹔可不言故﹐亦可有無。

問曰﹕若體非有無﹐有無之外理自無體。若亦可有無﹐有無自別有無矣﹐安用體乎﹖又爲以非有非無體﹐亦可有無爲﹐非有非無自彼﹐可有無自此。若各當彼此﹐則二義體求。若以彼爲此﹐則一用一廢。安得非有非無﹐亦可有無﹖忽聞此答﹐彌增凝滯。答曰﹕道體何所不爲乎。論其有非無﹐則有無本寂﹐本寂則體更有何可外﹖若據有無﹐則寂無不有﹐寂有不無﹐有卽本﹐寂卽有無﹐法本無問﹐其二不可得﹐寂用俱遂用﹐廢不可尋﹐安可以子心疑惑﹐乃疑惑至體乎。

問曰﹕旣言有無﹐云何非有無也﹖答曰﹕經云無名萬物始﹐有名萬物母。南華論云﹕道不可有﹐又不可無。

問曰﹕若有則不可稱爲無﹐無則亦不可名爲有﹐安得以有無爲體﹐復云非有無爲體也﹖答曰﹕道有生成百化﹐天則寂兮漠兮﹐不可謂之無﹐寂兮漠兮不可謂之有﹐故復謂之非有非無。譬人以四支爲體﹐道統四義爲體﹐何足惑哉。

問曰﹕然則道體有無不定﹐亦名應無定﹐何故恆名爲道﹖答曰﹕誠哉斯言。道名亦無定者﹐經云﹕吾不知其名﹐字之曰道﹐彊名之名大。道可道﹐非常道。安可定哉。有定者﹐縱使有無無定﹐道以理所通﹐故皆可言定。

問曰﹕道體旣無定﹐名亦無常﹐不定之法﹐若爲可學﹖答曰﹕因有可修無達無。復解非有﹐非有非由因道名以學無名解﹐無名能無所不名解﹐此四義﹐無定之體卽是吾身﹐無定之名卽有是我號。何爲不可學乎﹖問者甚哉甚哉。

問曰﹕道盡通無礙者﹐就﹝何﹞而辯﹖答曰﹕解二種。一者就隔辯通﹐二者就體辯通。就隔說者﹐說通以除隔。就體說者﹐其體常通﹐是故說通。

問曰﹕說通以除隔﹐略可不疑。其體者旣隔義﹐通何所通﹖答曰﹕此說體通者﹐同爲言辯﹐正以體常通﹐故常通說通。

問曰﹕所通者對隔而言﹐其隔旣無通﹐何所通﹐方云就體通說通﹖答曰﹕體理常通﹐未辯而﹝通﹞。譬如水鏡𨿽不照﹐體性自明。若火體常熱﹐未辯時豈可不熱也。

問曰﹕體理常通﹐未辯而通者﹐爲是對隔﹐爲不對隔也﹖答曰﹕皆是對隔﹐而對表不同。對隔者因事隔而彰﹐通體者未隔而常﹐非今始有﹐體𨿽常通﹐古隔未有﹐莫識此通。若不因隔﹐誰辯此通。

問曰﹕凡在有不可爲無﹐無則不可爲有。天至神﹐故列名四大﹐竟不能變形爲地。道亦同是。四大之限﹐安得獨爾乎﹖答曰﹕𨿽復同名四大﹐天地以有形位﹐故不能變易。道以體通﹐故所在皆可。

問曰﹕旣言體通﹐還收理事盡不﹖答曰﹕盡不盡。

問曰﹕云何盡不盡﹖答曰﹕萬物云云﹐皆是道軀﹐是盡﹔物恆滯隔﹐道常通虛﹐是不盡也。

問曰﹕取盡爲體﹐可則矣﹐取義不盡﹐寧得爲體哉﹖答曰﹕正以盡不盡爲體﹐故能取﹐取不取﹐所以爲圓取。

問曰﹕若圓取者﹐亦應以塞爲道體﹐何故常云道通也﹖常云體通﹐故不知圓取。答曰﹕稱通爲體者﹐蓋舉圓體之一目﹐以論極則通塞莫記。偏明則惟通非塞﹐情隔則惟塞非通。若兩取則亦通亦塞﹐無存則無塞無通。道物玄同﹐亦通亦塞義﹐通解成惟塞無通義。起愚蒙惟通無塞﹐偏明徳體通﹐莫寄寂絕之義﹐如此名理圓通終始﹐順湧洸淆﹐聽之無響﹐洸淆順湧﹐戴之不重。其根難尋﹐近在子心。其枝易望﹐咫尺之上。虛鑑則盡﹐知機神王。貪嗜在壞﹐讀之彌彰。

問曰﹕道家辯常以道爲通。所言通者﹐就何處而辯﹖答曰﹕就體教明通。

問曰﹕所言體者﹐取物盡不﹖答曰﹕旣言是體﹐取物皆盡。

問曰﹕體旣取物皆盡﹐應言塞而是體﹐何故但言以通爲體﹖答曰﹕體據您取教﹐惟荃通。

問曰﹕所言教體明通者﹐爲教卽是體而明通﹐爲教教爲非體﹐仍能荃體而明通義﹖答曰﹕俱得。

問曰﹕若教非體者﹐體則取不盡。若教卽是體﹐體則想取通塞﹐亦應以通塞爲荃﹐何教獨荃於通﹖答曰﹕教非體者﹐教則不離體﹐言教則體。故言教非體﹐教卽是體﹐而偏明通者﹐豈可不論於塞。但一體之上﹐則優劣兩明﹐言塞爲非﹐顯通爲是﹐此是教行之義耳。

問曰﹕一體之上﹐優劣兩明﹐教學之方皆以通爲是﹐以塞爲非者﹐遣人棄塞就通不﹖答曰﹕棄非是取是﹐居然就通。

問曰﹕旣言總取﹐通塞皆是﹐何故遣我棄塞而就此通﹖答曰﹕就體本無修義﹐何所可遣。今明遣者﹐就教而論。問曰﹕所言就體以道爲通﹐就何而辯﹖答曰﹕就教而辯。問曰﹕就教明通者﹐教之與通爲卽是體乎﹖答曰﹕論通則惟通無體﹐說體則惟體無通。

問曰﹕所言通者﹐是對塞之稱。今言塞者﹐爲是體是教﹖答曰﹕塞非體教﹐亦同爲教辯。

問曰﹕旣言通塞同爲教辯﹐所以教中惟貴於通﹐若偏貴通者﹐塞非教乎﹖答曰﹕通塞爲教﹐所辯俱非是教何獨塞非乎﹖

問曰﹕通亦非教塞﹐通塞俱非﹐何獨教中偏荃於通也。答曰﹕正以教非通﹐故能辯通塞。一辯之中不無貴賤﹐何以知之達性悟理﹐則教顯爲通。封惑守愚﹐則教顯爲塞。教辯貴賤﹐竟有何疑。

問曰﹕如前所辯﹐論體則惟體無通﹐說通則惟通無體。通塞者﹐爲在體外﹐爲在體內﹖若在體外﹐則體取物不盡。若在體內﹐云何言通時非體﹖答曰﹕通塞不離體﹐辯而通塞非體﹐說體不離通塞﹐而體非通塞。

問曰﹕前言辯體不離通塞﹐而體非通塞﹖又曰﹕前言辯體無通﹐說通無體﹐今言通塞不離體﹐辯而通塞非體者﹐亦應通塞從於體辯。何故方言說通無體﹐論體無通﹖答曰﹕惟通體辯在義﹐名通不離體﹐就實彰稱﹐名實兩分義﹐體雙辯異同分﹐故爲物不盡。

問曰﹕道爲生物﹐爲不生物﹖答曰﹕生不生。

問曰﹕生不生之中﹐其義幾等﹖答曰﹕生不生之中﹐略有三種。一者卽用是義﹐義而用之﹐卽生不生。二者道無生察受﹐而察受得之以通﹐辯從邇起﹐故日道生﹐無心察受﹐故不生。三者物物自生﹐無道可生﹐故道不生。

問曰﹕造化之理有生﹐萬物之理﹐有優劣不﹖答曰﹕造化之理亦優劣﹐亦無優劣。何以得之﹖據其性一﹐可得言無有優劣﹐今就可分﹐復得云有優劣。

問曰﹕可分之宗﹐置而不論。今問據其理性則無者﹐云何物從理起﹖安得物生獨辯優劣。答曰﹕譬如人唾﹐大者如露﹐小者如霧﹐無心大小﹐而小大自見。

問曰﹕若唾有可分之性﹐則理處定有優劣。若唾無大小之性﹐則無霧露之性﹐而理無優劣之實也。答曰﹕前云互宗二義﹐並明性有性無﹐則應曉解。今就可分而辯﹐性則有優劣。未分之時﹐優劣何辯﹖論其無者﹐據在未辯。言其有者﹐顯就可分。言實則淳一義分﹐說分則體有流化。二理周圓﹐何所疑乎﹖

問曰﹕性有性無﹐理然可解。今就物差﹐由未通悟。形𨿽大小﹐各得其理﹐得理恆同﹐有貴賤乎﹖答曰﹕尊卑據性而言﹐體統則人物怛一。故《南華論》云﹕以道而觀﹐無貴無賤﹔以物而觀﹐自貴而相賤。又云﹕天地與我並生﹐萬物與我爲一。

問曰﹕言實則淳一義全﹐說分則體有優劣。無者據其未分﹐有者從其流化。今言體統人物恆一者﹐有人有物同差分﹐安得恆一等於未變淳一哉﹖答曰﹕未變理性而言差分﹐就形質而辯﹐言分則無體而不異﹐說體則人物而無變。豈可人物之外獨有不變乎﹖卽事非有﹐非有信而可宗。

問曰﹕以道而觀﹐人物一恆﹐就其情隔﹐物有貴賤者。隔情之中﹐審有貴賤不﹖答曰﹕就而辯隔有貴賤。

問曰﹕旣以道而觀﹐無貴無賤﹐以物而觀﹐自貴而相賤﹐物各自貴﹐人何貴乎﹖答曰﹕所言人貴者﹐經教旨稱﹐信而有實。

問曰﹕經之與教﹐誰能說之﹖答曰﹕說者聖人。

問曰﹕說者聖人﹐還復以聖人自貴。聖人通於自﹝貴﹞﹐竟有何異也﹖答曰﹕自貴而相賤者﹐彼同類而言﹐𨿽可自貴﹐無妨仰貴聖人。經曰﹕處上而民不害﹐故爲天下貴。

問曰﹕物性理殊﹐貴賤可知﹐未審凡人最貴﹐就何而辯﹖答曰﹕天下萬物制禦由人﹐以此爲而推人貴矣。何﹝以﹞得知﹖人有性靈﹐識善知惡。言無貴賤﹐聖人言之。論而最貴﹐同爲教辯。言其自貴﹐各安守迷之。論人貴者﹐欲顯修漸之義。教明引接﹐何所不爲。存而復除﹐始明取捨隨機願﹐不固執也。

問曰﹕欲累眾生﹐因何而生﹐因何而滅﹖答曰﹕因道而生﹐還因道滅。所以爾者﹐體混取物﹐生滅不離。今指事諭之﹐故可得之。譬如盥從水生﹐還因水滅。

問曰﹕生時何意﹐何故復滅﹖答曰﹕黑化而變﹐名之曰生。自變歸宗﹐稱之曰滅。

問曰﹕無故生而復滅﹐何益利﹖答曰﹕不知所以然而生﹐不知所以然而滅﹐無使仍爾﹐故日自然生滅。

問曰﹕道化物之體﹐與自然因綠爲一爲二﹖答曰﹕造化者卽是自然因綠﹐自然因綠卽是不住爲本﹐取其生物之功謂之造化。化不外造﹐日日自然。自化邇變﹐稱日因綠。﹟差之則異﹐混之則同。何以言之﹖理不頓階﹐事因假待﹐假待之主﹐以因綠爲宗﹐綠行旣備﹐歸之自然﹐則心不取外﹐豈自取哉。外自取哉﹐外自兼忘﹐內融爲一。

問曰﹕所言體自者﹐爲混外辯自﹐爲混中辯自﹐爲自辯自﹖答曰﹕皆得。若凡迷或觀﹐遂使爭穢兩分﹐故寄自體於物外。若達觀統取﹐則混物爲體﹐欲去此兩分﹐故稱混中辯自。若本等一觀﹐則混無所混﹐故自自辯自。

問曰﹕旣存自自﹐焉能去其混乎。若去混言自﹐卽有自自。心存自自﹐與存混何異﹖答曰﹕以有問自﹐故答以自自。若不問自﹐亦無自可自。

問曰﹕以有問自﹐答以自自﹐若不問自﹐亦無自可自者。若以亦可得道﹐以有問混﹐答之以混﹐若不問混﹐亦無混可混。得作如此答不﹖答曰﹕皆得。

問曰﹕若然者﹐混自之與自自﹐竟有何異﹖乃言自自優於混兮。答曰﹕混者對差機以立稱﹐達自者無差統﹐以彰自差統﹐不及無差故﹐故用自自爲勝。

問曰﹕混無所混者﹐爲是達觀﹐爲非達觀﹖答曰﹕是達觀。

問曰﹕混無所混﹐始稱達觀﹐卽混爲自﹐安得復稱達觀乎﹖答曰﹕相形而言﹐達觀多種。卽混而爲達觀者﹐彼對物外之廳而爲達觀。今言無混而爲達觀者﹐此窮宗之達觀也。

問曰﹕平等混無所混﹐始得稱爲達觀﹐有混之未非爲達觀﹖答曰﹕亦是亦非。所言混者﹐望後情隔差分﹐得稱達觀﹐望前平等﹐非爲達觀。

問曰﹕混觀望於平等﹐復非達觀﹐得是情隔不﹖答曰﹕若據平等一觀﹐混者翻爲情隔﹐就物差而辯﹐混者可爲達觀。

問曰﹕若然者﹐情隔亦而二﹐達觀亦何可辯之﹖答曰﹕情隔𨿽二累﹐有廳細之殊﹐達觀二名﹐無妨混自之異。

問曰﹕旣言相形得爲達觀﹐平等達觀因何而顯﹖答曰﹕對混而顯。

問曰﹕對混相形﹐可名達觀。未審平等達觀﹐差混旣忘﹐何有達觀﹖答曰﹕二種達觀﹐並以對廳顯﹐故達觀名生。今說混以除差﹐言平等以去混﹐差旣遣﹐平等亦息﹐平等旣息﹐亦無達觀矣。

問曰﹕差分混成﹐平等如此﹐三義爲出自經文﹐爲先生義辯﹖答曰﹕言不虛設﹐必體正典。差分者﹐經日萬物云云是也。言混者﹐有物混成是﹝也﹞。言平等者﹐論云秋毫等於泰山﹐瓦礫同於金玉﹐天地與我並生﹐萬物與我爲一是也。

問曰﹕如此三義﹐經論有明。未審混差旣自平等亦無者﹐出自何經﹖答曰﹕經云視之不見﹐聽之不聞﹐無爲無形者﹐是希夷之體。寂漠無狀﹐無狀之體﹐安可以平等而取乎﹖

問曰﹕體備善惡不﹖答曰﹕體備善惡﹐而善惡非理。

問曰﹕善惡等同體備﹐而善惡非理者﹐何故教中斷惡而修善﹖答曰﹕善惡𨿽同體備﹐而﹝惡﹞非理﹐而能翳理﹐善能瑩體。

問曰﹕惡旣是體中之惡﹐何故偏能翳理﹖答曰﹕如木有蜴﹐竭𨿽生於木而非木﹐得時雨。亦譬鐵精之與垢膩﹐俱是鏡外之物﹐而鐵精答鏡﹐垢膩損鑑。體總善惡﹐義極於此。且名義中之善惡相對﹐惡旣翳理﹐則善惡自明。又一解辯體之義﹐極有二種。一者體善惡﹐而體非善惡。一者體卽是善體﹐二非善惡﹐累因體興﹐患生流末﹐今欲抑其末患﹐從其本眞。體卽善惡者﹐欲明善惡無窮﹐體之常爾。以道之自然通而言之﹐亦無善惡之體﹐亦無抑患從眞。所謂忘息荃窮﹐融然一際。一者忘者不流﹐必因於體。體取而言﹐謂之情善惡。善惡恆忘﹐故眞僞常分。一解云﹕經言知常日明﹐不知常妄作凶。今之善惡﹐是非紛紜﹐動亂妄作﹐妄作之體﹐有卽不有﹐不有卽體﹐故云卽是由。譬由翳妄在心﹐故目見毛輪之在空﹐若翳旣息﹐心明見理﹐向者毛輪不待遣而自除﹐妄或旣夷﹐累不須遣而體爭。

問曰﹕道以何爲體﹖答曰﹕以非有非無﹑亦有亦無爲體。

問曰﹕請辯。答曰﹕非有非無﹐欲彰體絕。故論云﹕道不可有﹐又不可亦有亦無。形應日有﹐體寂爲無。故經曰﹕無名萬物始﹐有名萬物母。

問曰﹕爲非有非無﹐爲亦有亦無﹖爲亦有爲亦無﹐自在彼。於爲非有非無﹐自在此。答曰﹕卽非有無﹐爲亦有亦無﹐卽亦有亦無﹐是非有非無。

問曰﹕請辯。答曰﹕體不二﹐故仍二。故亦有亦無﹐二不二。就名義以明宗﹐宗明顯體﹐體圓義極﹐故謂之爲體。

問曰﹕虛室之無﹐質礙之有﹐爲是道體﹐爲非道體﹖答曰﹕是體非體。據論而論﹐有無不異體。據差亦說理事怛分﹐虛實質礙﹐是事非理﹐故日非體。豁然之無﹐山嶽之有﹐不離道體﹐仍非道體。道體有無﹐非有而非非有﹐非無而非非無。山谷有無﹐是生分所﹑或遊處之城﹐常有無。

或問曰﹕章云大象無體﹐無於自體﹐以萬物爲體。若然者﹐得言大象是假萬物爲實不﹖答曰﹕此假實別有探義﹐不同相待假實。

問曰﹕若非相待假﹐安得別有假實也﹖答曰﹕此之假實就解﹐或名爲萬物之體本是混成﹐卽混之中封別成異﹐故況混本實以取假物﹐物假封除﹐還體混實。一解言亦得混﹐假物定明﹐況本無實不實﹐但羣情封理﹐故假混名以化之。故經云假言而借名﹐無以釋其所宗﹐亦得言混﹐假物本妄﹐假自封爲實﹐故言實。

道體論竟

