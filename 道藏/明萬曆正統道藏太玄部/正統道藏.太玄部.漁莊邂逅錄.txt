漁莊邂逅錄

經名﹕漁莊邂逅錄。南宋吳快撰。一卷。底本出處﹕《正統道藏》太玄部。

漁莊邂逅錄

髙蓋山人自然子述

乾道八年歲次壬辰仲秋之月﹐髙蓋山人自然子﹐會金陵虞仲謀﹐西湖乘興﹐因邂逅都錄劉先生於漁莊。因丁卯歲曾瞻識﹐今復遇坐中。先生因語﹐昨夢福州王眞人言未訖﹐而自然今日談道﹐若合符契。昔自然子﹐幼嘗夢三茅君﹐授以丹訣。後十年遇王先生﹐傳《金碧經》旨﹐而劉先生奉三茅君尢謹﹐疑其昔夢所感也。《金碧經》旨﹐乃神農龍虎大丹祕訣﹐歷古神仙﹐莫不由此。後皆立一經﹐何啻百數﹐皆古聖相傳﹐開悟後學。今之君子﹐猶內不負心﹐外不愧形﹐上不欺天﹐下不食言。況古聖眞人立虛文﹐誑誤將來﹐何至是乎。柰何世人根鈍﹐妄執迷謬﹐愚魯顚倒﹐深可哀湣。古人云﹕天上無懵懂神仙﹐誠哉是言也。凡修丹﹐須要三人同心﹐方可成事。今自然子遇大道於人海中﹐徧尋知音﹐幾二十八年﹐未見有參同者。古仙云﹕三人同志可修丹。前向道之友李啟亮﹑王及甫﹐皆相繼而亡﹐惟胡若谷存。同試見效而力不及﹐所獲者寡﹐未能成功。今旣邂逅知音﹐夢又若此﹐豈非宿綠。由是結爲丹友﹐以白露後一日丁未爲首。自然子治藥物﹐虞公運水火﹐而屬先生修火記焉。居翌日﹐先生日﹕可以記之。愚知先生之心﹐亦古至人之心﹐欲以所試見效﹐傳之將來﹐接引後進耳。遂秉筆書之﹐因目爲《漁莊邂逅錄》云。

釋金液大還丹名

老子云﹕還丹金液﹐與天相畢。而金丹之術百數﹐其要在神水華池。須得神水﹐然後生白金﹐白金返黃金﹐黃金返紫金﹐紫金流液﹐燻結鼎上而成丹。《金碧》所謂陰陽混交接﹐精液包元气。非有質之物可比也。有質之物入人腸胃﹐不能變化燻蒸﹐久而蘊結成疾。所以貴乎金液者﹐乃天地之元气﹐燻蒸入五內﹐霧散若風雨。魏公《參同契》載之詳矣。還丹者﹐《太淸經》雲﹕水銀本是丹砂得﹐今煉水銀還丹成。故曰還丹。元君曰﹕砂有天地造化﹐陰陽气足﹐自然成丹者。內有曾靑﹑膽礬﹑束雄黃﹑西雌黃﹑南朱砂﹑北水銀﹐而丹則輕淸飛騰於上。凡世之得道者﹐乃上帝遣天官﹐采以賜之﹐而服食遂登云漢。今體天法道而煉之﹐亦有此五相類﹐生於其問﹐乃五行之化也。若以世上雜類爲之﹐必無還返之理矣。故煉性者﹐必絕去世務。而煉丹者亦畜妻子﹐居官爵。煉性若成﹐止於一身。煉丹若成﹐舉宅升天。道至大而必授賢者﹐故冠艸丹之首。𨿽然在有福而有分﹐而成其大用人命。經云﹕若積善多﹐善星主之﹐見善則善﹐而爲之必成。若爲惡多﹐惡星主之﹐而不信善﹐仙道遠矣。老君日﹕可得而獻﹐則人莫不獻之其君。可得而進﹐則人莫不進其親。可得而教﹐則人莫不教其兄弟。可得而傳﹐則人莫不傳之子孫。率土皆爲仙矣﹐誠可愼之味之。

第一轉配合陰陽名曰太初

《易》日﹕一陰一陽之謂道﹐偏陰偏陽之謂疾。而配合陰陽﹐又須得類﹐自然之理也。聖人由是觀天地之元气﹐采日月之精華﹐取赤白二物﹐象雞子形﹐以爲混沌。《金碧》所謂雞子配合﹐而生神物是也。分數則寓於兩弦﹐交會則猶於合璧﹐以卦爻而運水火﹐以時日而易歲月﹐俾陰陽而成黑鉛﹐太上所謂從紅入黑是眞修是也。艸衣子云﹕人之有身﹐因父母傳气而生﹐非肉所化。至藥亦然。坎男離女﹐性情相依﹐結气而成由﹑聖人亦從胎生﹐故日從凡入聖也。然受气須足。鄭眞人云﹕受气若足﹐爲人聰明。受气不足﹐爲人暗珠。不可不知。又名先天鉛﹐謂古未有天地﹐混沌之初﹐鉛得一而先形﹐乃天地之元气也。彭眞人云﹕人之壽夭彊弱﹐皆因父母元气所稟然﹐乃濁亂之身而有限。大丹乃聖母靈胎﹐天地之元气﹐故無涯。以無涯而續有限﹐安得不與天地同壽耶。蓋世問本無此鉛﹐而因造化而有也。道生於無﹐有者乃天地之始。有也遂名﹐爲萬物母也一又云﹕道生一﹐通於一﹐萬事畢。蓋黑鉛屬水﹐其數一﹐人能通此﹐則大丹能事畢矣。今世人談道﹐指無之理而爲虛空﹐又豈知杳杳冥冥﹐其中有精耶。

第二轉混沌胚輝名曰太極

經曰﹕陰陽不測之謂神﹐此鉛乃天生神物﹐非世上五金八石之比。其中包括天地日月﹐陰陽八卦五行﹐萬物之理。伏羲氏之《易》﹐神農氏之《金碧經》﹐皆載此道也。今夫三十六字﹐與《易》八卦相爲表裹。日龍虎朱雀玄武﹐卽四象也。日月卽坎離也﹐火水土木金卽五行也。靑白黑碧綠黃赤紫卽九宮﹐天地卽乾坤也。巽長女也﹐艮少男也﹐震爲長男也﹐兌爲少女也﹐甲丙戊庚壬乙丁己辛癸﹐此五行之變﹐大丹之道著矣﹐此鉛是也。今之學者﹐各肆說紛紛馳騁﹐不遇師傳﹐安能窮理盡性﹐以至於命者乎。夫丹者﹐乃日月交感而生﹐故其文象日月混成之義。故《易》取日月之義﹐而卦首乾坤者。乾本純陽﹐乃白金之气﹐剛健而居上爲天。坤本純陰﹐乃水土之質﹐柔順而居下爲地。上下交感﹐乾坤之陽入於坤﹐是謂之坎。坤中之陰入於乾﹐是謂之離。坎離者﹐日月也。乃天地之男女也。日中有烏﹐月中有兔﹐陰中有陽﹐陽中有陰﹐此鉛乃日月之精華﹐天地之魂魄也。廣成子日﹕純燒天地陰陽髓。煉大丹當自此始。

第三轉二儀剖判分別陰陽

經曰﹕天得一以淸﹐地得一以寧﹐人得一以靈。一者﹐眞一之謂也。將此鉛入鼎中﹐以汞澆之﹐自然金花出而在外﹐輕淸之气﹐乾之象也。砂土包而在外﹐重濁之質﹐坤之象也。《渾儀記》日﹕天包地如殼中之黃﹐天地之理﹐於斯見矣。純陽者積气也﹐不得不動而升上。純陰者附形也﹐不得不靜而處下。陰陽之義﹐於斯著矣。道經曰﹕純陽爲仙﹐純陰爲鬼﹐人也者﹐居天地之中﹐而稟陰陽之气﹐出入乎生死。丹者﹐長生不死之藥。若煉而得此﹐。用汞澆之﹐運火气足﹐混沌旣判﹐離中之陰自出﹐坎中之陽自全﹐復爲乾體﹐乃爲純陽之物﹐人服得仙﹐不期然而然也。《易》曰﹕本乎天者親上﹐身輕飛騰﹐亦不期然而然也。如此然後﹐得名爲丹砂﹐非世上之丹砂。故古歌日﹕白馬芽﹐眞丹砂。淮南王煉秋石﹐黃帝美金花。又日﹕鉛是芽之母﹐芽是鉛之子。旣得見金花﹐捨鉛還不使。爲金花旣是純陽﹐則與天爲徒。而鉛殼陰物﹐而河車般運旣畢﹐亦無用矣﹐故云出陰入陽﹐超凡入聖。自是之後﹐水銀一味﹐獨幽玄矣。

第四轉鉆簇五行變化四神

古歌云﹕不用藥﹐用五行﹐龍從火裹出﹐虎向水中生。此白馬芽﹐乃金華白虎﹐向黑鉛水中生也。又以上等好丹砂﹐飛出水銀﹐乃龍從火裹出也。二物一處﹐用玉乳錘缽﹐研三千下﹐令相入﹐謂之沐浴。《藥鏡》云﹕赤龍乾之徳﹐白虎亦如常。研龍使如粉﹐吸虎自相當。是也。遂以淸泉淨浴﹐其水蒼蒼色﹐與天無異。則《金碧》中一白二黑三綠四碧之次序﹐於此可見。再入鼎中﹐運火气足﹐所出自然有曾靑﹑膽礬﹑雄雌﹑砂汞五彩之狀。靑者水銀﹐蒼龍木精。白者金華﹐白虎金精。赤者丹砂﹐朱雀火精。黑者黑鉛﹐玄武水精。此四者聖而不可知﹐故謂之四神﹐又名爲聖無知。艸衣子云﹕煉丹至此四神﹐一切天人﹐莫不敬仰﹐猶天地日月﹐不可觸犯﹐神明必罰矣。

第五轉變化盡由中宮土徳

經曰﹕天數五﹐地數五﹐五位相得﹐而各有合。五者﹐中宮土位﹐萬物生成之始終也。故水得土而成數六﹐火得土而成數七﹐木得土而成數八﹐金得土而成數九﹐土得土而成數十。煉丹旣有四象﹐必得土而後成。故紫陽曰﹕都綠彼此懷眞土﹐遂使金丹有返還。所謂龍從火裹出者﹐乃木三火二同爲五﹐左轉而成戊土也。虎向水中生﹐乃金四水一﹐亦同爲五﹐右轉而爲己土也。彼此各懷眞土﹐至此而復歸於五﹐與五合成可知矣。煉大丹全在金火二用﹐七赤九紫﹐還返之道。金火之成數畢﹐而河圖生成之數﹐築可見矣﹐太乙眞君玉壺頌云﹕房是靑龍參是虎﹐日爲朱雀月玄武。欲知大藥立玄基﹐須得中央戊己土。右取四神﹐依前沐浴﹐再入鼎中﹐運火气足﹐並化眞土﹐其中自然現出金華。如見金華﹐可以勾澑。崔公云﹕乾汞勾﹐濕汞澑﹐無不住。當以勾澑爲驗矣。《肘後》云﹕見此土﹐卽是丹。崔公云﹕亦謂之龍胎大藥﹐爲其土中已煉丹體﹐如子之在母胎也。艸衣子曰﹕若人大功行未備﹐未可飛升﹐合修至此而止﹐可以辟病延年﹐住世爲地仙耳。然此藥煉至第三轉﹐旣胎凡胎爲純陽體﹐乃輕淸飛騰之物。若水火乖度﹐則元气失散﹐藥便不靈﹐𨿽得見土﹐有質無魂﹐服之卽庭刁氳的科多不屢金澎引文規歸大腸﹐𨿽能去病﹐久亦生疾。陰長生云﹕得失在火卯酉﹐刑徳不可不知。古今修煉之士﹐莫不以此爲大要者焉。

艸衣子火候訣

火自第一轉﹐起十一月冬至﹐至夜半子時﹐受一陽之气﹐爲復卦﹐初九潛龍也﹐俟時而行﹐確乎不可拔﹖十二月臨卦﹐九二﹐見龍在田﹐君徳也。正月泰卦﹐九三﹐君子進徳﹐可與幾也。二月大壯卦﹐九四﹐或躍在淵﹐欲及時也﹐藥中水銀﹐上下無定。三月央卦﹐九五﹐飛龍在天﹐得志也﹐藥積陽爲天。四月乾卦﹐上九﹐﹛幾龍有悔﹐此時藥成﹐乾體已全﹐不可造化﹐當積功累行﹐然後名山吉地潔淨之處﹐齋戒沐浴﹐方可下手﹐鼎鑪法象火候﹐並不同前﹐丹房中水火不可暫離﹐香煙長久不絕﹐蓋純陽之物﹐功齊造化。《抱撲子》及諸經皆云﹕此時當祭鑪﹐祭太乙諸神﹐並來監臨助作藥﹐道人斯時﹐不得輒生邪見﹐並一切穢觸﹐要生障礙﹐故日有悔。修煉之士不可不信﹐前後若此者多﹐或爲而不能成﹐或成而不能服﹐或服而不能靈﹐遂以爲魔。殊不知丹砂陽物﹐鬼神畏忌﹐又況煉至純陽﹐陰魔其能親耶。此理曉然﹐切忌切忌。若能遵依禁戒﹐自此漸漸通靈﹐可造黃白﹐直至九轉﹐紫陽官火足功全。則一粒之功﹐鸚餐成鳳﹐犬餌成龍﹐點化金石﹐並爲至寶。修眞之士月諸經訣﹐可以理推﹐非漁莊之所能備錄也。古歌云﹕欲言言不及﹐林下好商量。又云﹕時人問我江南景﹐柢道君行自得知。昔黃眞君注《龍虎經》畢﹐乃畱詩云﹕物因不識香成賤﹐言爲玄微卻被輕。昨夜托欄幾長嘯﹐一輪秋月爲誰明。蓋傷知音之難遇也。今旣得倡﹐錄非徒然﹐因喜成四韻﹐附於卷末云。

丹中神水與華池﹐學者如麻悟者稀。

但指气精爲造化﹐豈知鉛汞有深微。

迷途到底生邪見﹐大道何人爲指歸。

今日相逢皆宿契﹐與君容易泄天機。

十一月十八日開鑪﹐得先天鉛﹐因紀其實云﹕

配合陰陽法自然﹐得成此物號先天。

妙中妙妙妙眞妙﹐淵處淵淵淵又淵。

下手工夫終百日﹐奪他造化幾千年。

從頭細試漁莊錄﹐方信神仙不浪傳。

二月十三日灰池炎灼﹐得混沌胚脾。

灰池炎灼定浮沈﹐見了方知造化深。

世上本來無此物﹐人問終是少知音。

蒙蒙恍恍離宮本﹐杳杳冥冥坎戶金。

得一莫誇能事畢﹐要勤功行合天心。

漁莊邂逅錄竟

