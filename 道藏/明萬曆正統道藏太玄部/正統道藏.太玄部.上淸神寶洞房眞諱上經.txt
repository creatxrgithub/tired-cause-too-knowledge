上淸神寶洞房眞諱上經

經名﹕上淸神寶洞房眞諱上經。又名《靑童這君列紀》。撰人不詳﹐約出於東晉南期。假托金闕帝君告靑童君﹐徒向魏夫人傳許遠遊。言存守身中洞房三眞及諸神要訣。一卷。底本出處﹕《正統道藏》太玄部。

上淸神寶洞房眞諱上經

此經一名靑童道君列紀﹐一名太保玉經。神仙修之﹐爲上淸之眞。昔魏君華存﹐授之許君遠遊﹐居西城墉臺﹐盟紫景十華藥玉﹐割星雲寶霄翔鳳之錦﹐以告上淸。百年以傳眞人﹐不以露文地民﹐發眞昭之天矣。

玉保王靑遺道君﹐諱龍光玄﹐字幽無﹐生木眞一气靑廈流光九變東玉那國玄珞之山﹐翠華含精﹐流珠俠衛﹐九千歷周﹐香敷瓊葩﹐明落藥本﹐玉儀九尺﹐洞觀十方﹐天女捧衣﹐玉帝稽顙﹐吟聲朗徹﹐林谷駭震。天寶神仙王﹐授靑元上眞祕籙一百五十五書﹐眞目周悉。化庶兆門﹐以啟梵運﹐開道之本曰﹕

至道者﹐洞虛也。化本者﹐覺意也。天地不言﹐有以示也。萬物羣品﹐有以象也。雷風雲气﹐有以感也。所以然者﹐以覺意得也﹐莫不洞虛而變化也。化者﹐常也。變者﹐名也。天地萬象皆生於洞虛﹐洞虛無有也。化象覺意﹐皆出於洞房也。洞房﹐有中無也﹐洞虛﹐無中有也。房有也﹐物不因人也。天也﹐其工巧於人﹐不逮見而得之意也﹐人以意得也。得者﹐取之也。天以意示人﹐與之也。所與合﹐則道徳與元炁混一﹐無所不能爲也﹐無所不可見也。生死去來﹐萬類消息﹐在覺意中也。天地﹐吾父母也﹐無不同也。終始有無﹐不出此也。隨作隨應﹐顯乎幾矣。幾者﹐上淸神寶洞房眞諱也。眞者﹐眞乎此也。諱者﹐諱乎此也。得此者﹐太上仙矣。

玉保道君﹐於時身流瓊光﹐照無窮盡﹐首建危冠﹐珠寶映形﹐披禦霞彩﹐天地告瑞﹐丹芝呈芳。以眞道成﹐退齋告於金闕帝君後聖之眞曰﹕大哉﹐深乎至矣﹐以發生廣施﹐長養化源﹐是爲玉寶﹐嬰兒守雌﹐厚澤不形﹐故號靑童。金闕帝君告靑童曰﹕子體有玉骨﹐心有九皇﹐日窗髙下﹐紫志頤下﹐碧睛深映﹐自宜位登髙眞﹐至道祕諱﹐今得開曉﹐而一形寓於天和﹐亦應煉冷﹐使有無合化﹐上升玄宮。靑童道君退齋郁林﹐肘步請究﹐乃告之曰﹕子當閒居﹐閉目習視﹐令如開目﹐開目閉目﹐不可去見以見。持之百日﹐夜視而光通矣。當復收天光於玄鏡﹐歷念子身中有水晶﹐卽仰看眞極下﹐洞房中方寸三眞。視百日﹐當聞如天震雷﹐方寸之中﹐可方丈矣。百八十日﹐如大屋矣。三百日﹐如官殿矣。千日﹐與天地等矣。不以念而念﹐不以思而思﹐不以覺而覺﹐不以意而意﹐惟精所通﹐萬象備矣。向之覺意所得﹐皆在其中矣。神道自顯﹐顯而昧昧﹐遼然與世遠矣。洞房中當見子之造化無窮﹐無邊無極際也。子忽升天﹐安坐洞房﹐執經南向﹐黃老則哺子以神奇矣。

靑童道君行之千日﹐身佩豁落﹐駕鳳乘雲﹐以造日宮。日中赤炁凝精﹐盤流千折﹐日根之神結玉之粹﹐其名郁儀赤章龍文。靑童揖之﹐以采日精。

洞明玉淸太上之文

靑童道君曰﹕飲日之丹﹐重環耀明﹐引吸至精﹐以升月中﹐黃气融廓﹐密采金芒﹐含虛養明﹐湛爾其神﹐故曰結璘黃書虎文。。

靑童道君仰玄極之虛﹐通交神之曜﹐日月結炁﹐煉冷眞形。天地納其幾﹐神明出其室﹐回盻九天﹐飛馳八表﹐金眞攝炁﹐玉霄重光。光通一形﹐內見三宮﹐三宮合化﹐二十七宮﹐峨峨金庭﹐坐列玉嬰。

泥丸九官﹐宮各有名﹐下通長樓﹐十二玉城。

中丹田有九宮。兩乳髙處陷平﹐爲守寸雙田﹐左有大神﹐名命寧﹐字叔平﹔右有大神﹐名正精﹐字子張﹐著紅繡衣﹐手執火鈴﹐以照四方。樓環爲眞人宮﹐中有玉淸眞人﹐名天玉﹐字玄通﹐著靑雲衣﹐手執玉鏡。肺爲皓淸宮﹐有素華道君﹐名曰成﹐字玉虛﹐著飛雲衣﹐坐金牀﹐手執大珠如雞子。心爲丹元宮﹐中有玉眞﹐名龍精﹐字曦滲﹐著紅錦玉衣﹐口銜日。脾爲黃室宮﹐中有中部玉女﹐名攝生﹐字伯昏﹐著紫霞衣﹐手執玉尺。肝爲蘭靈宮﹐中有木公﹐名長精﹐字孟賢﹐著碧霄衣﹐手執玉帝之文﹐坐班龍之上。膽爲太眞宮﹐中有玄光童子﹐名彥威玉﹐字仙魂子﹐著紫雲衣﹐手執劍。左腎爲玉帝宮﹐中有玄卿君﹐名統眞﹐字幽賦﹐著綠云衣﹐手執火玉。右腎爲玉女宮﹐中有正眞童子﹐名曰虛根﹐字正仙﹐著黃玉衣﹐合掌坐相向。窮腸之裹爲太常宮﹐中有髙上君﹐名洞英﹐字含華﹐著靑雲衣﹐手執笻。上之九宮﹐神如嬰兒﹐坐紫雲間﹐治方寸中。

下丹田有九官。臍傍兩問髙處陷中﹐爲守雙田﹐中有二大神﹐左曰標元﹐字期亡﹔右曰理明﹐字敬淸﹐著紫繡衣﹐手執火炬﹐下燭九淵﹐護鎭生明。入一寸爲明堂﹐有桃康大神﹐名玉威﹐字上明﹐著紅錦衣﹐坐金牀。二寸爲洞房﹐有玄上帝君﹐名無猷﹐字命眞﹐著玄錦衣﹐手執鑰。三寸爲丹田宮﹐中爲生宮大神﹐名務光﹐字勤元﹐著赤銖衣﹐手執玉鈴。四寸爲流珠宮﹐中有弱水大神﹐名積淵﹐字天英﹐著白綃衣。五寸爲紫極宮﹐中有太乙大神﹐名保靈﹐字慶生﹐著單錦衣。卻上一寸爲洞元宮﹐中有南上玉妃﹐名蘇﹐字決昌﹐著碧雲衣。卻上二寸爲洞庭宮﹐中有碧元上帝﹐名大黃﹐字曾子﹐著黃繡衣。卻上三寸爲洞陽宮﹐中有日玄大君﹐名郁明﹐字監生﹐著玄錦衣。卻上四寸爲洞眞官﹐中有帝一大神﹐名伯髙﹐字都元﹐著朱衣﹐正坐﹐並向外。下丹田九宮﹐亦各方寸﹐神形如嬰兒﹐坐黃雲中。

靑童道君洞見二十七眞﹐羅布玉嬰﹐密爲蓮房﹐反神無知﹐形合太玄﹐道徳來居﹐與天爲一。祝曰﹕

駢闕累居﹐玉官九城﹐三官布列﹐丹碧羅精﹐周流百關﹐伏煉屍形﹐妙有合炁﹐變化生明﹐役禦大有﹐上飛玉淸。

道備神寶﹐玄領眞諱﹐徳被羣品﹐玉帝開顏﹐身帶龍輿﹐周旋萬天﹐俯窺三辰﹐坐知億年﹐作經一章﹐刻東華玉闕玄觀之上﹐以傳金名靑書玉簡﹐髙眞之人。

靑童玉保王道經

九開龍胎先﹐胎幾太無始﹐玉空流常無﹐意眞寶繁會﹐俠日東桑霞﹐咽吸出紫闕﹐三元極元初﹐至徳理上玄﹐感激但恍惚﹐妙覺道自然﹐桃康璇璣父﹐命精升泥丸﹐朱珠養云根﹐天芒下入淵﹐眞神合母精﹐涓涓淡流泉﹐默禦伯玉君﹐晨霞起凝煙﹐照韞上玉公﹐掖致鎭容間﹐金曜隱芝華﹐太帝揖玉階﹐混化眞常名﹐智惠命九還﹐億齡無足多﹐不變飛神丹﹐大道得長存﹐長存開闔間。

靑童道君玉經﹐盟禁至重﹐道之玄樞焉。於今偃息靑林﹐總校上眞﹐調禦神炁﹐育生元元﹐神寶眞諱﹐先乎天地﹐有知此文﹐身得神仙﹐知其寶諱﹐拔登祖玄﹐髙侍帝宸﹐壽無窮年。

上淸神寶洞房眞諱上經竟

