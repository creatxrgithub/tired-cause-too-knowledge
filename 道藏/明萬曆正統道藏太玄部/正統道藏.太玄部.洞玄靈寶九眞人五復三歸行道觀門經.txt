洞玄靈寶九眞人五復三歸行道觀門經

經名﹕洞玄靈寶九眞人五復三歸行道觀門經。撰人不詳﹐約出於隋唐。

洞玄靈寶九眞人五復三歸行道觀門經

言修行五觀門法。一卷。底本出處﹕《正統道藏》太玄部。

道言﹕善男女等﹐修行正道﹐當須無欲自觀﹐妙見眞心﹐洞然明照。有爲想念﹐見在心中﹐非起照心﹐知取心法。但了心了心法﹐勿起了心了心法﹔但心寂﹐勿起寂心寂﹔但寂非寂﹐勿非寂不寂。又言﹕木無火﹐土無火﹐是二無同﹔木無火﹐木無人﹐是二無同﹔心無知﹐木無知﹐是二無同﹔心無知﹐心無木﹐是二無同。同中亂﹐故取眞則謬﹔同外斷﹐故取眞則無。故大混之中﹐有無量性﹐無量之性﹐同依正性﹐感致生相﹐如木出火﹐如心起知﹐化現世間﹐無常生滅﹐眞道正性﹐實無生滅。人能淨心﹐與道合者﹐則是反本﹐復命眞常。爾時玄中而作頌曰﹕

知起因於境﹐火發生於緣。各是眞種性﹐乘流失道源。起心欲息知﹐心起知更煩﹐了知性本空﹐知卽眾妙門。

道言﹕散朴爲器﹐乘流識境﹐識境法中﹐有四妄知﹕一內心知﹐二外境知﹐三中共知﹐四捨無知。然此妄知﹐但有名字﹐離此四妄﹐亦無別眞。所以者何﹖知非二﹐故內外妄﹔知非一﹐故中間妄﹔知非無﹐故斷而妄﹔知非有﹐故常而妄。是故識境﹐如露如泡。又云﹕凡夫作奇爲幻﹐聖人神通爲化﹐影響夢想爲虛﹐同相取眞爲謬。惟有慧力﹐明照其眞。了心卽道﹐眞妄不二﹔不捨內外﹐眞妄不一。隨境現識﹐隨識見境﹐識之與境﹐無正有無。無後無先﹐不常不斷﹐畢竟淸靜﹐善寂無爲﹐自然而然﹐登太一果﹐是爲復道﹐反本眞常。爾時空中而作頌曰﹕

散朴爲諸器﹐輪像出無形。中持不殆信﹐乘流運死生。識境互依起﹐內外妄知成。了明眞妄一﹐歸心與道冥。

道言﹕從靑至黃爲波浪﹐捨靑等色入眼爲歸身﹐從眼至耳爲輪識﹐捨眼等根復心爲歸神﹐從念至念爲生滅﹐捨念等數反寂爲歸命﹐歸命合道﹐道亦合之﹐內外同眞﹐自在無礙﹐無礙之性﹐法界徧通﹐徧通道眼﹐照諸品相﹐靑等諸相﹐現道眼中﹐眼之與相﹐非卽非離﹐等行眞體﹐不斷不常。於是法中而作頌曰﹕

心淨眞根現﹐根淨妙境彰。境妙通心今﹐心淸復命常。道心本不二﹐同流五趣方。離物離生死﹐非人非道場。

道言﹕從夷至秦爲流轉﹐從人至鬼爲方馳﹐從俗入仙爲卻死﹐從凡入聖爲歸常。歸常復命﹐復命證道﹐道性澄淨﹐普徧圓明﹐故能持照夷等諸相﹐相之與性相依﹐依而有念﹐念不住﹐共生共滅。此生滅性﹐不生不滅﹐不生不滅﹐故非假非眞。是故諸道境界﹐同入大道性中﹐超出有爲﹐離諸緣相。於是性中而作頌曰﹕

夷秦等諸界﹐識感同業鄕。人鬼等道殊﹐有無互不妨。卻死行歸道﹐復命反眞常。澄心道眼淨﹐眾妙現其方。

道言﹕眞人所行四種法門﹐﹐天人男女有能修行不懈﹐則得升入無爲﹐與道合眞。

道言﹕道徳眞妙﹐體元無極﹐洞運陰陽﹐凝靈天地﹐流精散朴﹐裁品成形﹐形倫所感﹐不受地業﹐業性之應﹐開並萬端﹐識地冥元﹐無復增減﹐惟有生死﹐遂染成因﹐九獄五眞﹐乘行而受。何謂九獄﹖

一者違大道﹐契窈冥﹐自然謝﹐眞常隱﹐量鬼來加法體﹐伏報淸眞獄﹐玉皇主之﹐寂等以持罪。

二者違冥徳﹐致化元﹐淸受濁﹐至性波﹐癡鬼來加種識﹐變報三結獄﹐天皇主之﹐躁等以持罪。

三者違性本﹐起染情﹐玄精喪﹐眞惠沒﹐畸鬼來加緣體﹐滅報終甫獄﹐地皇主之﹐妄等以持罪。

四者違理性﹐趣亂煩﹐意性惑﹐識本殘﹐詐鬼來加方身﹐壞報五倫獄﹐人皇主之﹐苦等以持罪。

五者違信行誑﹐口擁脾勞﹐蒼天鬼加志廢身﹐亡報普掠獄﹐黃帝主之﹐杖等以持罪。

六者違仁行殺﹐眼暗肝壞﹐素天鬼加魂散身﹐亡報風雷獄﹐靑帝主之﹐刀等以持罪。

七者違義行劫﹐鼻塞肺枯﹐丹天鬼加魄去身﹐亡報金剛獄﹐白帝主之﹐焚等以持罪。

八者違禮行淫﹐舌爽心驚﹐玄天鬼加神逝身﹐亡報火翳獄﹐赤帝主之﹐冰等以持罪。

九者違智行愚﹐耳聾腎竭﹐鎭天鬼加精枯身﹐亡報溟泠獄﹐黑帝主之﹐壓等以持罪。

然此獄中所受之罪﹐重者計劫﹐輕者計年﹐隨其業力﹐歷周方數諸上之﹐逮而輪之。若欲離者﹐當修五勝之何謂五勝﹖

一者初察五知﹐明十行﹐有無妄門。

二者次觀心智﹐了無常﹐生滅化門。

三者進修信惠﹐淨業田﹐復命寂門。

四者妙致種玄﹐混冥蒂﹐洞眞明門。

五者染契照道﹐登通明﹐眞洞證門。

此之五眞所修之行﹐身心洞妙﹐具足圓成﹐出離無常﹐得眞常道﹐眞常道者﹐並徧無窮﹐非有非無﹐不常不斷﹐是爲眞道正性﹐自然而然。於是法中而作頌曰﹕

眞常持六道﹐貫境起違倫。昭昭依寂野﹐冥冥萬象分。感業稟形化﹐形感致心神。神形互依止﹐動爲來業因。九犯致其獄﹐五勝登其眞。道妙通心海﹐心妙道自然。爲無非絕性﹐爲有非兩邊。在物非生死﹐離物非常存。

道言﹕善男女等﹐若能修行五勝﹐升入眞門﹐則得出離九獄﹐登無上位﹐具足法界﹐證道眞常。爾時仙眾聞說是義﹐心懷歡喜﹐而贊偈曰﹕

十方無極界﹐一道一眾生。六趣連淪海﹐一常一敗成。眞妄無二實﹐罪福不虛名。惟當證道體﹐三界卽三淸。

眞人行道任證頌

道言﹕善男女等﹐欲得絕離諸苦﹐升入無爲﹐當修習九眞進道之行。夫道行者﹐持戒止念﹐淨心守一﹐外斷諸見﹐內除眾垢﹐出離三有﹐證彼無爲﹐自然而然﹐得無上位。爾時眞人聞說是義﹐心生解脫﹐卽至道場﹐隨淺隨深﹑俱蒙益利﹐各稱其力﹐而說頌曰﹕

初第一眞人頌曰﹕

了出諸見諦﹐心靜外垢除。六邪虛妄盡﹐正一自然居。致得證無我﹐至獨而不孤。升遊眾妙門﹐永洞空無虛。

上第二眞人頌曰﹕

至人證法空﹐性淨內無垢。心欲旣已除﹐無染無所有。是故得解脫﹐不受於諸受。到彼無爲場﹐常貴而食母。

上第三眞人頌曰﹕

無處無終始﹐不亡亦不依。無念無色愛﹐冥合希夷微。得等眞一遊﹐變化莫能推。洞豁洞無相﹐升玄歸不歸。

上第四眞人頌曰﹕

無空無無色﹐無識無見習。無心無無想﹐無性無緣集。神形不相隨﹐相依不相入。永斷生死流﹐眾苦莫能及。

上第五眞人頌曰﹕

心體無方所﹐實性虛中存。欲習旣滅盡﹐神洞入無間。不住諸有空﹐不捨太淸門。自然通妙種﹐遊居眞淨天。

上第六眞人頌日﹕

正性無取捨﹐色習自然亡。不盡於有爲﹐不處於道場。常於無邊境﹐順物而不明。無礙無區分﹐玄同至道綱。

上第七眞人頌曰﹕

照智入緣起﹐神朗太虛衝。無色習已滅﹐宿結盡虛融﹐乃於生死海﹐逍遙解脫宮。無起於太定﹐運慧曠無窮。

上第八眞人頌曰﹕

心道不二倫﹐無際亦無處。在用而常寂﹐無生無所主。眞妄體同源﹐應變無常所。百法自開明﹐三密洞然舉。

上第九眞人頌曰﹕

空慧自在力﹐感證致法身。二諦卽常寂﹐三代照員珍。今古無先後﹐所主人非人。七變無恆相﹐六通非異神。

是時眞人各各頌已﹐咸皆恭敬﹐處在其位﹐心懷歡喜﹐具整威儀﹐回向道君﹐設禮而去。

洞玄靈寶九眞人五復三歸行道觀門經竟

