無爲淸靜長生眞人至眞語錄

經名﹕無爲淸靜長生眞人至眞語錄。金劉處玄述﹐弟子輯錄。一卷。底本出處﹕《正統道藏》太玄部。

無爲淸靜長生眞人至眞語錄序

我聞道在域中﹐所宜馴致﹐仙居象外﹐不可苟求。故樂天詩云﹕若非金骨相﹐不列丹臺名。非種百千劫善根﹐得三五一眞之气﹐安能至此境哉。今長生子劉先生﹐賦是相﹐藉是名。昔遇重陽王眞人﹐濟度點化﹐出俗入道﹐明識慧性﹐了達疏通。昨被宣詔見﹐有詩曰﹕昔年陜右先皇詔﹐今日東萊聖帝宣。再歲告歸﹐官僚索詞﹐云﹕飄飄雲水卻東萊﹐太微仙伴星冠士。正似陳希夷﹐昔承宋眷﹐辭返華山﹐詔答云﹕玉堂金闕﹐暫喜於來朝﹔岫幌云軿﹐遽求於歸隱。此﹐二大士之不羈﹐各一明朝之擅美﹐蓋營道同耳﹐易地則然。自先生躬還故里﹐觀住太微﹐箋注諸經﹐祖述三聖。以文章疏放﹐以翰墨嬉遊﹐著編籍演教之法﹐遵釋氏重輕之戒﹐造玄皇眾妙之門﹐服宣父五常之行﹐緝田宅﹐發梨棗﹐申申如也。凡有述作﹐競雕鏤以流傳﹐新視聽於眾庶﹐諷誦於人口﹐燻陶乎民風﹐知見者歸依﹐頑鄙者俊攺。一日﹐先生門人徐﹑李二師﹐遠來垂訪。過溪館﹐入愚齋﹐息杖履之勞﹐饋水陸之味。良久﹐出示先生《至眞語錄》一帙﹐懇求序引。義不復辭﹐余乃洗心徧覽。令人警誠覺悟﹐頓欲割俗緣﹐出業障邪。始終列八十款問﹐答瑜一萬言。包羅揆敍﹐引證論評﹐根天地之化﹐迹陰陽之用﹐示死生之說﹐明禍福之報﹐談眞空之相﹐懲貪瞋之欲。以至苦樂之由﹐情僞之作﹐淸濁之源﹐髙下之本﹐若此者甚眾﹐無不究竟。皆引用黃老奧義斷之﹐天下之事畢矣。可使眾生判疑歸正﹐渙然冰釋﹐爲鑿大昏之塘﹐辟靈照之戶﹐一驅解脫矣。於是得超苦海﹐登覺岸﹐除三有五濁之穢﹐證三昧一空之因﹐去十二類舊染之污﹐受三千界更生之樂。信出自眞語﹐啟迪導化﹐法緣所致也﹐豈不偉歟。靑泰和壬戌歲上元日﹐濩澤端城變溪虛白道人韓士倩顏廣謹序。

無爲淸靜長生眞人至眞語錄

經名﹕無爲淸靜長生眞人至眞語錄。金劉處玄述﹐弟子輯錄。一卷。底本出處﹕《正統道藏》太玄部。

無爲淸靜長生眞人至眞語錄

八十問

第一問法

來人詢﹕其法者何也﹖長生子答曰﹕通其道而達眞空﹐則謂之法。通其釋而達無生﹐則謂之戒。授於法者﹐不能盡其萬愆也﹐不能通其萬理也。授於戒者﹐不能盡其萬善也﹐不能通其萬慧也。道法通﹐則達自然淸諍無爲也。釋戒通﹐則盡我人眾生壽者也。經云﹕道法自然。道法非空而空也。

第二問空

復詢﹕空者何也﹖答曰﹕道住非空也。愚者守其頑空也﹐賢者守其眞空也。世之思其色空也﹐道者忘其世空也。人之愛其皆空也﹐思之罪者非空也。達者明其道空也﹐通者了其性空也。濁者死則沈空也﹐淸者生則升空也。經云﹕出生入死﹐生之徒十有三﹐死之徒十有三。悟其空則知也。

第三問知

復詢﹕知者何也﹖答曰﹕知者﹐知其人恩惠可見﹐心望其報也﹔知其天之道﹐則損有餘而惠窘也﹔知其人之道﹐則損不足而奉富也。知其有道者﹐順天也﹔知其無道者﹐順人也。順其天則人之生也﹐順其人則人之死也。順天則全其淸善也﹐順人則縱其濁惡也。經云﹕觀天之道﹐執天之行﹐盡矣。知其慧之光﹐異於常人所見也。

第四問見

復詢﹕見者何也﹖答曰﹕見者﹐非肉眼所見也。見者﹐見其虛元也﹐見其慧光也﹐見其亙容也﹐見其恍惚也﹐見其寶珠也﹐見其霞彩也﹐見其玄微也﹐見其衝明也﹐見其魂淸也﹐見其魄靜也。經云﹕道之爲物﹐惟恍惟惚。見其無物之象﹐外應其常善也。

第五問善

復詢﹕善者何也﹖答曰﹕善者﹐方圓曲直應物而順於人也。不生萬惡﹐則謂之眞善也。不著萬物﹐則謂之淸善也。達理則不讀萬經﹐則謂之通善也。達妙則不窮萬化﹐則謂之明善也。不害萬形﹐則謂之慈善也。不厭萬濁﹐則謂之應善也。不非萬人﹐則謂之徳善也。不求萬有﹐則謂之道善也。不起萬私﹐則謂之公善也。不忘萬慧﹐則謂之常善也。經云﹕善者吾善之﹐不善者吾亦善之﹐徳善。至善者非惡也。

第六問惡

復詢﹕惡者何也﹖答曰﹕惡者﹐人之不肖也。人不順其天﹐則天不順於人也。人若拋撒﹐則天教饑歉也。人不修其善福﹐則天不教丰熟也。人心縱於惡毒﹐則天意降其風雹也。人至死不戒於惡殺﹐則再世定生於修羅也。人造惡﹐則天惡報也。人無惡所害於物﹐則物無惡所傷於人也。經云﹕毒虫不螫﹐猛獸不據﹐搜烏不搏。弗惡眞通﹐則明其賢也。

第七問賢

復詢﹕賢者何也﹖答曰﹕賢者﹐大達之人也。大智者﹐如無其通也。大慧者﹐如無其知也。大聰者﹐如無其明也。大辯者﹐如無其說也。應其智﹐則眞有其萬通也。應其慧﹐則眞有其萬解也。應其聰﹐則眞有其萬明也。應其辯﹐則眞有其萬說也。智通者﹐世通也。慧通者﹐道通也。聰通者﹐理明也。辯通者﹐言淸也。經云﹕不尙賢﹐使民不爭。世之賢隱者﹐石藏其玉也。道之賢隱者﹐無物之眞也。賢者﹐非其愚也。

第八問死

復詢﹕愚者何也﹖答曰﹕愚者﹐古之達人要遠其世之夢幻﹐外貌若愚也。儒者顏回淸貧﹐而一簞一瓢。釋者釋迦乞食﹐而一飯七家。道者純陽無爲﹐而鶉居轂食。返其朴﹐則髙者就於下也﹐有者就於無也。明者似於暗也﹐古悶者若其訥也。經云﹕我獨若遺﹐我愚人之心也哉。外愚則內抱其道﹐眞生也。

第九問生

復詢﹕生者何也﹖答曰﹕生者﹐抱道則眞生也﹐保命則福生也﹐養气則神生也﹐通微則妙生也﹐無妄則慧生也﹐應物則徳生也﹐常善則救生也﹐夏至則樓生也﹔冬至則陽生也﹐交通則物生也。眞生則閒也﹐福生則明也﹐神生則靈也﹐妙生則淸也﹐慧生則通也﹐徳生則夷也﹐救生則慈也﹐陰生則升也﹐陽生則降也﹐物生則成也。經云﹕道生一﹐一生二﹐二生三﹐三生萬物。天地生萬物﹐以和气而成﹐則生也﹔以金气而殺﹐則死也。

第十問死

復詢﹕死者何也﹖答曰﹕死者﹐物之形也。萬物至其深秋則形死﹐其根不死也。萬形至其百年則身死﹐其性不死也。無情萬物﹐可以深其根也。有情萬形﹐可以養其性也。根無其水﹐則苗死也。性無其命﹐則身死也。根者﹐性也。性者﹐根也。神者﹐性也。性者﹐神也。五行之數盡﹐則其形衰死。陰陽之外﹐則其神無死也。經云﹕深根固蒂﹐長生久視之道。死而無其死者﹐眞常貴也。

第十一問貴

復詢﹕貴者何也﹖答曰﹕貴者﹐貴其徳也。天施恩不令下知﹐謂之貴徳也。天施恩不擇愛者與﹐謂之貴徳也。天施恩生成不爲主﹐謂之貴徳也。天施恩濟人不望報﹐謂之貴徳也。人要同天意﹐惠窘惟自知。人要同天意﹐惠心公若私。人要同天意﹐惠財如棄泥。人要同天意﹐惠食不記誰。經云﹕萬物莫不尊道而貴徳。貴者之徳﹐有餘惠於賤也。

第十二問賤

復詢﹕賤者何也﹖答曰﹕賤者﹐薄其外也。眞貴其徳﹐則外賤於身也。徳如美玉﹐則身似頑石也。徳上通其天﹐身下謙於海。其言然下﹐則其身處上也。內賤其眞﹐則外貴其僞也。貴徳則世之重﹐賤身則安然存。見寶則成大器﹐朴散則現眞形。通天則明夷妙﹐通海則眾善歸。言下則敬信贊﹐身上則物我增。賤眞則魂魄散﹐貴僞則味其眞。經云﹕故貴必以賤爲本﹐髙必以下爲基。就於賤下﹐則舉其髙也。

第十三問髙

復詢﹕髙者何也﹖答曰﹕天之道﹐則抑其髙也。人之道﹐則舉其髙也。大達之士﹐則隱其髙也。榮耀之人﹐則街其髙也。天之道抑髙﹐則惠於窘也。人之道舉髙﹐則損於窘也。大達者隱髙﹐則化其賢也。榮耀者街髙﹐則惑其愚也。經云﹕髙者抑之﹐下者舉之。天之所髙﹐覆於下也。

第十四問下

復詢﹕下者何也﹖答曰﹕下者﹐海下則淸通歸順也﹐心下則淸善歸順也。淸順則深廣也﹐善順則徳廣也。諭如所立屋者﹐梁棟就其下﹐則椽擦歸之。諭如所待賓者﹐主人就其下﹐則外客歸之。椽檁歸之﹐則成功也。外客歸之﹐則成徳也。經云﹕江海所以能爲百谷王者﹐以其善下之。處下淸順﹐則極樂也。

第十五問樂

復詢﹕樂者何也﹖答曰﹕樂者﹐樂道則處淸下爲樂也﹐樂俗則戀歌酒以爲樂也。樂淸下﹐由無喜無憂也。樂歌酒﹐則有歡有愁也。樂無爲之道﹐則無修無證也。樂有爲之相﹐則有修有墮也。樂眞性﹐則無形無盡也。樂僞身﹐則有生有死也。經云﹕是以天下樂推而不厭。樂道則無其爭也。失其道之樂﹐則憂生於苦也。

第十六問苦

復詢﹕苦者何也﹖答曰﹕苦者﹐苦於身心也。世之迷者﹐苦己貪生﹐則入於死路也﹔苦心用機﹐則性沈於罪地也。道之悟者﹐苦己煉形﹐則如碎石取玉也﹔苦志忘機﹐則性升於九霄也。賢者苦中樂也﹐愚者樂中苦也。賢者苦盡而甘來﹐愚者則樂極而哀也。經云﹕恩生於害﹐害生於恩。樂道而苦盡﹐則通其淸也。

第十七問淸

復詢﹕淸者何也﹖答曰﹕淸者﹐天淸則顯其萬象也。心淸則顯其亙靈也﹐淵淸則明其二八也。通其天象﹐則降气沖和也。通其亙靈﹐則與道同體也。通其淵淸﹐則靈泉無漏也。得其沖和﹐則气神相結也。得其同體﹐則眞形不朽也。得其無漏﹐則皓月光圓也。經云﹕淵兮似萬物之宗。探通其淸﹐則無於濁也。

第十八問濁

復詢﹕濁者何也﹖答曰﹕濁者﹐世之迷者﹐縱於意則惡濁也﹐縱於身則淫濁也﹐縱於惡則昏其性也﹐縱於淫則喪其命也。道之悟者﹐天淸而混於地濁﹐身淸而混於世濁。淸混濁則陰變陽﹐淸混世則外若愚也。經云﹕孰能濁以澄﹐淨之徐淸。濁盡則光顯也。

第十九問顯

復詢﹕顯者何也﹖答曰﹕顯者﹐天之象非自見其明也﹐天下眾目見其明也。道之理非自是顯彰也﹐天下眾善知其達也。眾目見其明﹐則敬也。眾善知其達﹐則信也。世之敬其天地﹐則福生也。道之信其無爲﹐則眞生也。經云﹕不自見故明﹐不自是故彰。內光顯則外身而隱也。

第二十問隱

復詢﹕隱者何也﹖答曰﹕隱者﹐內慈救生﹐外恐其人知也﹔內眞明達﹐外貌若愚夫也﹔內無掛礙﹐外形似混塵也﹔內光應物﹐外無所施爲也﹔內性闡徳﹐外遠於人欽也﹔內靈抱道﹐外無所著迷也。至明泯慮﹐身寄於塵寰也。經云﹕道隱無名者﹐名其大也。

第二十一問大

復詢﹕大者何也﹖答曰﹕大者﹐道也。陰陽而不能包﹐謂之道大也。大者﹐性也。萬邪而正能容﹐則謂之性大也。道之大者﹐乃萬物之母也。性之大者﹐乃萬邪之師也。通其母﹐則萬物得其造化也。通其師﹐則萬邪歸其正達也。造化﹐則各成其形也。正達﹐則各通其道也。經云﹕道可道﹐非常道。大者容其小也。

第二十二問小

復詢﹕小者何也﹖答曰﹕小者﹐通其微也。道通其小﹐則不擇其愛者與恩也。性通其小﹐則不擇其愛者與教也。不擇其愛者與恩﹐則小物皆受其道之气也。不擇其愛者與教﹐則小物皆受其天之光也。無情之小物﹐得其道之气﹐則形生也。有情之小物﹐得其天之光﹐則性生也。經云﹕治大國若烹小鮮。不揀其愛者要﹐不擇其弱者棄也。小者之妙非虛也。

第二十三問虛

復詢﹕虛者何也﹖答曰﹕虛者﹐道之體也。陰陽明其虛﹐則萬物生也。至性明其虛﹐則恍惚生也。萬物生成﹐則濟於世也。恍惚生成﹐則出於世也。物濟於人﹐則世之樂也。道通其眞﹐則性之樂也。世樂﹐則陰陽之有其數也。性樂﹐則虛極之無其窮也。經云﹕致虛極﹐守靜篤﹐萬物並作。虛者道之實也。

第二十四問實

復詢﹕實者何也﹖答曰﹕實者﹐道也。道生在於天地之先﹐至今常存不朽者﹐謂之實也。實者﹐性也。性生在於萬物之外﹐至今常存不朽者﹐謂之實也。道明其實﹐則掌握陰陽﹐生於萬物也。性明其實﹐則大達樞要﹐通於萬化也。萬物生﹐則顯其道之實也。萬化生﹐則顯其性之實也。道虛而气實也﹐性虛而命實也。經云﹕虛其心﹐實其復。明其實﹐則道性眞閒也。

第二十五問閒

復詢﹕閒者何也﹖答曰﹕閒者﹐道也。至道閒﹐則閒運陰陽﹐而生於物也。至性閒﹐則閒烹鉛汞﹐而煉其形也。陰陽變﹐則全其物也。鉛汞成﹐則全其性也。全其物﹐則人之富也。全其性﹐則神之靈也。人富則欲其華也﹐神靈則抱其道也。欲華則有榮有枯也﹐抱道則無形無盡也。經云﹕視之不足見﹐聽之不足聞。性樂眞閒﹐則應其忙也。

第二十六問忙

復詢﹕忙者何也﹖答曰﹕忙者﹐道乃閒也﹐二气而常忙也﹔性乃閒也﹐四假而常忙也。二气忙﹐則四時而分爲上下也。四假忙﹐則晝夜而貪爭往來也。二气忙﹐則春變溫﹐夏變暑﹐秋變涼﹐冬變寒也。四假忙﹐則貪於財﹐戀於色﹐迷於酒﹐競於气也。二气忙則造化萬物﹐乃陰陽順其天地之徳也。四假忙則造於萬業﹐乃眾生違其天地之徳也。經云﹕音聲之相和﹐前後之相隨。形忙悟者﹐眞無去也。

第二十七問去

復詢﹕去者何也﹖答曰﹕去者﹐道乃常存而無其盡也﹐道象無所去也。去者﹐物乃成形而有其盡也﹐气有所去也。道者﹐通其陰陽也。气者﹐通其萬物也。數盡則陰陽而散去也﹐形終則萬物而朽去也。陰陽散而道常在也﹐萬物朽而性常存也。經云﹕自古及今﹐其名不去。物盡而气去也﹐陽和而气來也。

第二十八問來

復詢﹕來者何也﹖答曰﹕來者﹐非其形而動也。天地待其時而交通﹐則二气來也。萬形待其時而受气﹐則陰陽來也。道乃天地之位也﹐形乃陰陽之位也。天地在其道﹐久位也。陰陽在其物﹐寄位也。久位而四時變通也﹐寄位而三才聚會也。變通﹐則成造化也。聚會﹐則成眞形也。枯則物死也﹐柔則形生也。經云﹕人之生也柔弱﹐其死也堅彊。柔來則通其天之淸平也。

第二十九問平

復詢﹕平者何也﹖答曰﹕平者﹐道也。道養其萬物﹐則不擇其愛者與恩﹐布气而平也。平者﹐眞也。眞通其萬化﹐財不擇其愛者與妙﹐布徳而平也。气平﹐則物齊生也。徳平﹐則人齊善也。物齊生﹐則皆全其造化也。人齊善﹐則皆全其道徳也。經云﹕天地相合﹐以降甘露﹐人莫之令而自均妙。明其常也。

第三十問常

復詢﹕常者何也﹖答曰﹕常者﹐道也。常順其道﹐則救於人靈也。常順其气﹐則救於物形也。人常順其道﹐則如魚在水也。物常順其气﹐則如燈添油也。魚離其水﹐則死也。燈盡其油﹐則滅也。常順其道﹐則人生也。常順其气﹐則物生也。人者﹐神也。物者﹐形也。形神俱妙﹐則與道合其眞也。經云﹕常善救人﹐故無棄人。樂其道之常﹐則眞喜也。

第三十一問喜

復詢﹕喜者何也﹖答曰﹕喜者﹐道樂也。淸而無濁﹐則道樂也。喜而無憂﹐則道樂也。喜者﹐徳樂也。勸惡從其善﹐則徳樂也。見條而酬其恩﹐則徳樂也。喜者﹐失樂也。遠善而喜於惡﹐則失樂也。忘恩而報於條﹐則失樂也。樂其道﹐則全其功也。樂其徳﹐則全其行也。樂於失﹐則輸回墮也。經云﹕道者同於道﹐徳者同於徳﹐失者同於失。樂喜則忘於憂也。

第三十二問憂

復詢﹕憂者何也﹖答曰﹕有憂者﹐不達其道之正理也。多事則多憂也。無憂者﹐眞通其道之眞慧也。無事則無憂也。多事有於憂﹐則神昏气濁也。無事無於憂﹐則神淸气爽也。气濁則有思淫惡也﹐喪其魂魄也。气淸則無慮淸善﹐聚其鉛汞也。魂魄散而性下沈也﹐鉛汞成而性上升也。經云﹕絕學無憂。無於憂﹐念其道﹐則眞有實得也。

第三十三問得

復詢﹕得者何也﹖答曰﹕得者﹐眞得則得其無名之淸寵﹐僞得則得其有名之濁辱也。得淸寵者﹐無貪爭也。得濁辱者﹐有貪爭也。無貪爭﹐則眞通其善道也。有貪爭﹐則僞迷其惡俗也。眞全其萬行﹐則上寵也。僞造其萬業﹐則下辱也。悟則無生也﹐迷則有墮也。經云﹕寵辱若驚。得其僞名著則眞道失也。

第三十四問失

復詢﹕失者何也﹖答曰﹕失者﹐失其無爲之道也。失者﹐著於有爲之道也。失者﹐失其無爲之徳也﹐失者﹐著於有爲之徳也。達其無爲之道﹐則眞無盡也。著其有爲之道﹐則僞有盡也。達其無爲之徳﹐則性常平也。著於有爲之徳﹐則心有憎也。無爲之道無盡﹐則眞無壞也。有爲之道有盡﹐則僞有壤也。無爲之徳眞平﹐則通天也。有爲之徳僞憎﹐財卽墮也。經云﹕故失道而後徳﹐失徳而後仁。達無爲則無失﹐通其淸福也。

第三十五問福

復詢﹕福者何也﹖答曰﹕福者﹐眞福乃道也﹐人之命也﹔世福乃塵也﹐物之寶也。無爲之道福者﹐如皓月常盈也。有爲之世福者﹐如缺月漸虧也。皓月盈而人之命也﹐缺月虧而世之寶也。命者無盡之道福也﹐寶者有盡之世空也。悟其道﹐則福生也。迷於世﹐則業沈也。經云﹕福兮禍所伏﹐孰知其極。達其道之福﹐則無於禍也。

第三十六問禍

復詢﹕禍者何也﹖答曰﹕禍者﹐人之欲也﹐預造於愆也。人若業有一分﹐天降於十分禍也。人若善有一分﹐則天賜於十分福也。經云﹕絕利一源﹐用師十倍。人若不生於萬惡﹐則勝修於萬善也。人若不著於萬物﹐則勝施其萬惠也。經云﹕三返晝夜﹐用師萬倍。達其無爲﹐則淸福有其萬倍也。迷其有爲﹐則僞福匿於禍也。經云﹕禍兮福所倚。眞者非外舍也。

第三十七問捨

復詢﹕捨者何也﹖答曰﹕捨者﹐世之舍於財﹐則望其福也。捨者﹐道非捨於有﹐而取其無也。捨財取其福﹐則不通其眞福也。捨有著於無﹐則不通其眞無也。眞福者﹐萬慈也。眞無者﹐萬達也。慈則救於物也﹐達則明其理也。慈廣則徳褊也﹐理闡則道明也。經云﹕今捨其慈且勇﹐捨其儉且廣。進其道非取也。

第三十八問取

復詢﹕取者何也﹖答曰﹕取者﹐妄而非正也。至眞者道也﹐通淸者徳也。盡於物而達﹐則道歸之。處其下而深﹐則徳歸之。眞不著於有﹐則物歸之。海不處於上﹐則淸歸之。物歸之﹐全其造化也。淸歸之﹐全其至徳也。人若悟於世僞﹐則達其虛無而有功也。人若悟於盡我﹐則通其謙下而有行也。經云﹕居其實﹐不居其華﹐故去彼取此。眞無所取則明其中也。

第三十九問中

復詢﹕中者何也﹖答曰﹕中者﹐天之平也。天施恩而生萬物者﹐不揀擇﹐則謂之明其中也。人之平者﹐眞布徳而通萬化者﹐不憎愛﹐則謂之明其中也。天平而萬物生成﹐則天有其功也。人平而萬化眞通﹐則人有其行也。天若愛者與恩﹐則無其大功也。人若愛者施惠﹐則無其大行也。經云﹕夷道若類。明其夷道﹐則淸福無邊也。

第四十問邊

復詢﹕邊者何也﹖答曰﹕邊者﹐不通其理也。見於有而不通其無也﹐見其無而不通於有也﹐謂之邊見。不著於邊見﹐則通其理也。見其有而通於無也﹐見其無而通於有也。通於有則抱道而隱於洞天也﹐達於無則抱道而隱其京華也。經云﹕爲無爲﹐事無事。不立於二邊﹐則眞無著也。

第四十一問著

復詢﹕著者何也﹖答曰﹕著不著﹐則同塵而身混於萬物之有也。眞無著其萬有之心﹐則謂之大達也。不著著﹐則出塵而身遠於萬物之有也。眞有著其萬物之念﹐則謂之未達也。著不著﹐則身似於藕也。不著著﹐則身若蓮也。身在於塵﹐性無於塵﹐則了眞也。身遠於塵﹐心有於塵﹐則未了也。經云﹕獘則新。眞了則身應於物﹐非著非離也。

第四十二問離

復詢﹕離者何也﹖答曰﹕離者﹐身離於欲﹐心忘其塵﹐則寂然守其志也。離者﹐身隱於名山﹐眞應其琴書﹐寂然樂通誌也。守其志﹐則淳朴也。樂通誌﹐則華達也。身淳朴而心華達﹐謂之僞形神而俱妙也。形朴散而眞華達﹐財謂之眞形神俱妙也。經云﹕不見可欲﹐使心不亂。淸脫離於物殼﹐則通人也。

第四十三問人

復詢﹕人者何也﹖答曰﹕人者﹐人之生縱其惡﹐則死沈於惡道輸轉也﹐謂之天所治於人也。人之生不修其福﹐則死沈貧賤輸轉也﹐謂之天所治於人也。人之有所善﹐則生在於中華﹐修其道也。人之有其洪禧﹐則生在於中國﹐積其徳也。人有於惡﹐則天乃惡報也。人有其善﹐則天乃善報也。經云﹕治人事天﹐莫若嗇。人之不通其天意﹐所執於我也。

第四十四問我

復詢﹕我者何也﹖答曰﹕我者﹐眞我者﹐人之性也。我道無形之道也﹐我善無爲之善也﹐人皆謂不肖也。僞我者﹐人之惡也。僞道養身之道也﹐僞善有爲之善也﹐人皆謂見肖也。眞我者﹐無形之道則眞也﹐無爲之善則常也。僞我﹐則養身之道則假也﹐有爲之善則憎也。經云﹕天下皆謂我道大似不肖﹐若肖久矣。明其眞我不辯也。

第四十五問辯

復詢﹕辯者何也﹖答曰﹕辯者﹐世之有辯者﹐有於萬惡也﹔天之不言者﹐有其萬善也。世之辯則有於是非也﹐道之辯則有其淸善也。世之口有辯而心無達也﹐道乃口無說而眞有通也。無達則廣博﹐而無知其妙也。有通則絕學﹐而有知其妙也。兩者謂之迷悟也。經云﹕善者不辯﹐辯者不善。通其天意﹐則外若訥也。

第四十六問訥

復詢﹕訥者何也﹖答曰﹕訥者似於訥者﹐似其不能言也。達其道而散於朴﹐則訥者如辯也。抱其道而返於朴﹐則辯者如訥也。散其朴則損气﹐而身有於拘也。返其朴則惜气﹐而身無於拘也。見其愚者﹐辯如訥也。見其賢者﹐訥如辯也。經云﹕大巧若拙﹐大辯若訥。益眞則外損之。

第四十七問損

復詢﹕損者何也﹖答曰﹕損者﹐有道之人用事則損於己﹐不損其他人也。若處先己而後人﹐則有其徳也。無道之者﹐用事則損其他人﹐不損於己。若處先人而後己﹐則無其徳也。有其徳者﹐無爲也。無其徳者﹐有爲也。無其爲損於物﹐則有道也﹐有其爲殢於物﹐則無道也。經云﹕爲道日損。外損盡於物﹐則道所益也。

第四十八問益

復詢﹕益者何也﹖答曰﹕益者﹐有益其眞者﹐道之理也。悟道則所學其正教﹐有達者益眞也。迷世則所學於邪法﹐無達者益身也。益眞則明其道也﹐益身則殢於物也。明道則淸善也﹐殢物則貪爭也。淸善則積其徳也﹐貪爭則積於業也。有其萬行﹐則眞升也。有其萬業﹐則身墮也。經云﹕爲學日益。所學益其道之眞﹐則久長也。

第四十九問長

復詢﹕長者何也﹖答曰﹕長者人之長﹐則順其道而眞長也﹐忘於情則命長也﹐善明妙則天長也﹐通其慧則理長也。眞長﹐則達虛無體也。命長﹐則寶光圓也。天長﹐則祥煙裊也。理長﹐則自然通也。明虛無﹐則道全也。明光圓﹐則命全也。明祥煙﹐則神全也。明自然﹐則徳全也。經云﹖天長地久。順其天之長﹐則無於短也。

第五十問短

復詢﹕短者何也﹖答曰﹕短者﹐守道無終﹐則志短也﹔見善無慈﹐則行短也﹔二尊不敬﹐則孝短也。志短則無功也﹐無慈則無行也﹐無孝則忘恩也。有志則全道也﹐有慈則全徳也﹐酬恩則全孝也。無道無徳無孝﹐則有短也。有道有徳有孝﹐則無短也。經云﹕斯不善已。智短則生於僞巧也。

第五十一問巧

復詢﹕巧者何也﹖答曰﹕巧者﹐殢其萬巧有爲﹐明萬利而利多﹐則害身也﹔絕其萬巧無爲﹐明萬淸而淸多﹐則全身也。世利多﹐則生於禍也﹔道淸多﹐則生於福也。僞巧則生於禍也﹐眞淸則生於福也。迷於有則僞也﹐悟其無則眞也。僞有則惡所害也﹐眞無則善所侵也。經云﹕絕巧棄利﹐盜賊無有。明者忘於僞巧﹐而守其眞拙也。

第五十二問拙

復詢﹕拙者何也﹖答曰﹕拙者﹐至性而通賢﹐外貌似其愚拙﹐則謂之返朴也﹔眞慧而通文﹐僞形而憨拙﹐則謂之伏藏也。對其僞迷隱﹐則拙明也﹔對其眞悟顯﹐則拙達也。通於世則物達也﹐通於道則眞達也。見其俗士則應於萬有﹐而機變自然通有也。見其知音則應於萬無﹐而機變自然通無也。外拙而眞非愚也。經云﹕性有巧拙﹐可以伏藏。至巧而若拙﹐則明者贊也。

第五十三問贊

復詢﹕贊者何也﹖答曰﹕贊者﹐君子則揚人美而掩人醜也。小人則掩人美而揚人醜也。掩人之醜惡﹐揚人之美善﹐則謂之徳也。揚人之醜惡﹐掩人之美善﹐則謂之愆也。有其徳則再爲人貴也﹐有於愆則再爲人賤也。今世重人者﹐來世人卻重也。今世輕人者﹐來世人卻輕也。徳全其道則升也。愆迷於世﹐則墮也。經云﹕知者不言﹐言者不知。善贊則無於惡毀也。

第五十四問毀

復詢﹕毀者何也﹖答曰﹕毀者﹐有毀者愚﹐不知賢也﹔無毀者賢﹐知其愚也。愚者舉惡而抑其善也﹐賢者勸惡而歸其善也。愚者生愆而著其相﹐求福也。賢者泯愆而忘其相﹐守道也。迷者有惡而有善也﹐悟者無惡而無善也。有善者無常也﹐無惡者有常也。有常則謂之道也。經云﹕愚人以天地文理聖﹐我以時物文理哲。無於毀則濁念忘也。

第五十五問忘

復詢﹕忘者何也﹖答曰﹕忘者﹐念其道則忘於世也﹐念其正則忘於邪也﹐謂之迷悟也。念道則修其眞也﹐念世則養於身也。念正則通至理也﹐念邪則修色身也。念眞則有其功無愆也﹐養身則無其功有愆也。念其正則有行也﹐無著也。念其邪則有著也﹐無行也。經云﹕心生於物﹐死於物。達理明其樞機﹐則眞忘念也﹐外無貪也。

第五十六問貪

復詢﹕貪者何也﹖答曰﹕貪者﹐貪於欲則喪其命也﹐貪於財則喪其身也﹐迷者先甘而後苦也。泯於欲則全其命也﹐絕於財則全其身也﹐悟者先苦而後甘也。喪命喪身則愚也﹐全命全身則賢也。濁者貪世違其道也﹐淸者忘世達其道也。經云﹕罪莫大於可欲﹐禍莫大於不知足。不貪世僞﹐則眞抱道也。

第五十七問道

復詢﹕道者何也﹖答曰﹕道者﹐通物者無物﹐則道也﹔知空而不空﹐則常也﹐謂之道常也。道常達﹐則無爲通也。無者明恍惚之妙也﹐爲者明變通之理也。無則陰陽之外也﹐爲則萬化之明也。達無而明其有也﹐通爲而明其無也。非殢於有相爲也。經云﹕道常無爲﹐而無不爲。道之爲﹐非小善化於俗也。

第五十八問俗

復詢﹕俗者何也﹖答曰﹕俗者﹐人之俗軀也。眞者﹐至神也。謂之有物也。有之外﹐道乃天地之先也。物之表﹐性乃陰陽之外也。有而明﹐則如石中見其玉也。物而明﹐則似蚌中見其珠也。有者﹐人之形也。物者﹐眞之性也。形終﹐則性常在也。物盡﹐則气常存也。迷有物﹐則魂魄散也。悟道性﹐則造化成也。經云﹕有物混成﹐先天地生。外應俗而無於非也。

第五十九問非

復詢﹕非者何也﹖答曰﹕非者﹐上士之人﹐暗行其萬淸萬善﹐而大通也﹔下士之人﹐明縱於萬濁萬惡﹐而大笑也。淸者﹐順道而存也。濁者﹐逆道而亡也。賢者﹐外不賢也。愚者﹐外不愚也。淸濁賢愚﹐久而世知之矣。日月之明﹐非自見其明也﹐天下眾目見其明也。經云﹕下士聞道﹐大笑之。非其是也。

第六十問是

復詢﹕是者何也﹖答曰﹕是者從其道﹐則眞是也。非者從於物﹐則僞非也。明眞則不著於僞也﹐明是則不言於非也。明於眞﹐則妙通其道也。明於是﹐則妙通其天也。明道則有其功也﹐明天則有其行也。功者﹐陽道也。行者﹐陰徳也。若私救於萬形﹐謂之陽功也。若偸救於萬苦﹐謂之陰徳也。經云﹕自見者不明﹐自是者不彰。自是念道而應物﹐則有其思也。

第六十一問思

復詢﹕思者何也﹖答曰﹕悟思者﹐有知其萬淸而行﹐則有萬善也﹔知於萬愛而行﹐則有萬惡也。有萬淸萬善﹐則眞升也。有萬愛萬惡﹐則僞墮也。生無愆﹐則死無苦也。生有愆﹐則死有苦也。經云﹕吾言甚易知﹐甚易行﹐天下莫能知﹐莫能行。思而知其理之妙﹐忘於世也。

第六十二問世

復詢﹕世者何也﹖答曰﹕世者﹐通世有知於人﹐則忘世而向道也﹔迷世無知其人﹐則戀世而背道也。眞通其萬物﹐則出於萬物之殼也。僞迷其萬物﹐則在於萬物之殼也。眞出於物殼﹐則道也。僞在於物殼﹐則塵也。眞在其道﹐則無生死也。僞在於塵﹐則有生死也。悟則智通﹐迷則不明也。經云﹕知人者智。物極而世外﹐則明其奧妙也。

第六十三問妙

復詢﹕妙者何也﹖答曰﹕妙者眞無欲﹐則性如皓月圓﹐而觀其妙也﹔僞有欲﹐則妄似螢耀明﹐而見於徽也。皓月則十方明也﹐螢耀則一點明也。十方明﹐則通萬化也。一點明﹐則執一法也。通化容於邪也﹐執法謗其正也。無髙下通﹐則正也。有憎愛執﹐則邪也。經云﹕常無欲以觀其妙﹐常有欲以觀其徹。達妙則明其微也。

第六十四問微

復詢﹕微者何也﹖答曰﹕微者﹐見其深微則明道也﹐明其深慮則通世也。通道者﹐預通世也。通世者﹐不通道也。明道則提﹐通世者﹐通世﹝忘世﹞則敬也。通道者﹐通道行道則達也。通世忘世﹐則賢也。達者﹐化世之賢也。賢者﹐化世之愚也。愚者明﹐則賢也。賢者明﹐則達也。經云﹕微妙玄通﹐深不可識。悟幽微則明無方也。

第六十五問方

復詢﹕方者何也﹖答曰﹕方者﹐天地方圓﹐生於萬物﹐不以愛者恩生也﹐不以憎者害滅也。太上布徳﹐救於萬靈﹐不以貴者愛戀也﹐不以賤者斷絕也。天地生於萬物﹐布气而平也。太上救於萬靈﹐布徳而平也。萬物气通﹐則通天地之大恩功也。萬靈徳通﹐則通太上之大恩行也。謂之天地聖人﹐若私至功至行也。經云﹕是以聖人方而不割。眞明其方寸﹐則命光圓也。

第六十六問圓

復詢﹕圓者何也﹖答曰﹕圓者﹐天之圓光﹐望日則月圓也。晦日則光盡也。人之命光﹐十五則連受胎十六歲命圓也﹐八八而卦盡也。光盡則天無明也﹐卦盡則人無命也。少欲則命延也﹐多欲則壽夭也。謂之天之人之盈虧也。無情則命住也﹐無物則性通也。命通性﹐則如水見土也。性通命﹐則如土見水也。常善通則眞火降也﹐九轉成則形不朽也。經云﹕見小日明。圓光顯則應也。

第六十七問應

復詢﹕應者何也﹖答曰﹕無形之道不應有形之身也﹐無形之性不應有情之禮也。貴實者仙道﹐則道應其性也。貴華者人道﹐則形應於禮也。應其性則眞也﹐應於禮則僞也。天之道抑髙而舉下也﹐人之道損貧而奉富也。順其天道則逆於人道也﹐順於人道則逆其天道也。經云﹕上禮爲之﹐而莫之應。道應其無爲﹐則眞通變也。

第六十八問變

復詢﹕變者何也﹖答曰﹕變者﹐無爲眞變﹐則如水中鑑月也﹔有爲僞變﹐則似鏡裹觀形也。知無爲之變﹐則眞性通也。見有爲之變﹐則僞形力也。通則無情之眞﹐忘有情之僞也。力則有情之僞﹐昧無情之眞也。眞變則性通道也﹐僞變則身貪利也。道通則全其性也﹐利貪則害於身也。經云﹕爲無爲﹐則無不治矣。應其眞變﹐則道無情也。

第六十九問情

復詢﹕情者何也﹖答曰﹕情者﹐曲則道性無情﹐而身似有其情也﹔執則道性有情﹐而身如無情也。曲性無於情﹐則無漏也。執性有於情﹐則有漏也。曲則賢也﹐執則愚也。無漏而有賢﹐則有道有徳也。有漏而無賢﹐則無道無徳也。有道之眞﹐則魂魄全也。有徳之明﹐則萬化通也。經云﹕我無欲而民自朴﹐我無情而民自淸。道無情則眞﹐不著於世物也。

第七十問物

復詢﹕物者何也﹖答曰﹕物者﹐人在於物殼﹐則似魚在网也﹔人出其物殼﹐則如眞在道也。魚在网﹐離水則死也。眞在道﹐離物則生也。魚不貪餌﹐則魚常在水也。人不貪物﹐則人常在道也。魚在水則活也﹐人在道則生也。魚得珠光則變也﹐人得气沖則通也。此兩者迷則死也﹐悟則生也。經云﹕天网恢恢﹐疏而不失。物外則忘於機也。

第七十一問機

復詢﹕機者何也﹖答曰﹕機者﹐智也。無道之人用智財損於人﹐安其自己﹐謂之賊也。有道之人用智則損其自己﹐安於人﹐謂之福也。小智則愚惡也﹐大智則賢善也。愚者違天也﹐賢者順天也。違天則身墮也﹐順天則眞升也。墮者陰道濁也﹐升者陽道淸也。經云﹕民之難治﹐以其智多。自然之智明道﹐則無慮也。

第七十二問慮

復詢﹕慮者何也﹖答曰﹕迷世則有心也﹐悟道則無慮也。貪爭者運萬慮也﹐淸善則絕萬慮也。昧則罪無邊也﹐明則福無邊也。無善則常惡也﹐無惡則常善也。常惡者積愆也﹐常善者積徳也。有愆則陰苦也﹐有徳則陽樂也。世之知利而不知害也﹐道乃知福而不知貪也。經云﹕知不知上﹐不知知病。絕慮而盡於物﹐則至道親也。

第七十三問親

復詢﹕親者何也﹖答曰﹕親者﹐人問所親者﹐名利親也﹐僞寶親也﹔物外所親者﹐道徳親也﹐眞寶親也。僞親者有名利﹐財有寵辱也﹔有僞寶﹐則有惡人所妨也。眞親者有道徳﹐則淸平也﹔有眞寶﹐則有善人所侵也。僞益於身﹐則損其眞也。眞益其身﹐則損於僞也。經云﹕名與身孰親﹐身與貨孰多。道親則物疏也。

第七十四問疏

復詢﹕疏者何也﹖答曰﹕疏者﹐厭世則道無疏也﹐厭利則身無害也﹐厭貴則身無賤也。道無疏則通世也﹐身無害則通利也﹐身無賤則通貴也。通世則善歸也﹐通利則福歸也。通貴則徳歸也。常善則通靈也﹐眞福則通命也﹐至徳則通天也。經云﹕故不可得而親﹐不可得而疏。不疏其道之眞﹐則明其久遠也。

第七十五問遠

復詢﹕遠者何也﹖答曰﹕遠者﹐道包久遠﹐天髙覆遠﹐地載物遠﹐王大淸遠。道則明萬古也﹐天則明萬象也﹐地則生萬物也﹐王則安萬民也。道無所不包也﹐天無所不蓋也﹐地無所不載也﹐王無所不容也。道包則大也﹐天蓋則大也﹐地載則大也﹐王容則大也。《經》云﹕大曰逝﹐逝曰遠。道非遠眞﹐洽道則近也。

第七十六問近

復詢﹕近者何也﹖答曰﹕近者﹐近有道之身﹐觀無道之身﹔近有道之家﹐觀無道之家﹔近有道之鄕﹐觀無道之鄕﹔近有道之國﹐觀無道之國﹔近有道之天下﹐觀無道之天下。身孝則報父母之恩也﹐家善則如許君龐士也﹐鄕行則憐貧愛老也﹐國淸則萬民丰足也﹐天下有道﹐則天下成熟也。經云﹕故以身觀身。明道則眞能行也。

第七十七問行

復詢﹕行者何也﹖答曰﹕行者﹐太上所行﹐天之道也。天地不言﹐而暗施其恩﹐生於萬物也。太上不言﹐而暗施其徳﹐行於萬善也。天地不言﹐而恩善應也。太上不言﹐而教善通也。萬物成則民富也﹐萬化明則眞通也。民富則國太平也﹐眞通則樂無事也。民富則各士農工商也﹐眞通則闡太上無爲也。經云﹕行不言之教。道無所行﹐徳無所住也。

第七十八問住

復詢﹕住者何也﹖答曰﹕住者﹐居也。眞無情﹐而形在道也﹔僞有情﹐而身寄世也。眞形則與道交也﹐僞身則應物交也。眞忘形則道也﹐身應世則徳也。心有情則迷也﹐身遠世則執也。有道徳則無迷執也﹐無道徳則有迷執也。眞有道有徳﹐則有賢有善也﹔僞無道無徳﹐則有愚有惡也。經云﹕安其居﹐樂其俗。永住太無﹐則惟然也。

第七十九問惟

復詢﹕惟者何也﹖答曰﹕惟者﹐惟然三界﹐道顯無拘也﹔飄然四海﹐眞隱無侶也。道無拘則陰陽外也﹐眞無侶則碧霄中也。道體非空非色也﹐眞光不虧不盈也。達無則出於萬物之殼也﹐通爲則闡其萬慧之明也。天大恩若無恩也﹐積大徳若無徳﹐謂之明其天之道也。經云﹕夫惟不居﹐是以不去。惟樂道而應機﹐則哀眾也。

第八十問眾

復詢﹕眾者何也﹖答曰﹕眾者﹐眾所明者﹐愛名愛利﹐愛是愛非也﹔我所昏者﹐忘名忘利﹐忘是忘非也。眾愛名則有辱也﹐我忘名則無辱也。眾愛利則有害也﹐我忘利則無害也。眾愛是則有非也﹐我忘是則無非也。眾愛非則有愆也﹐我忘非則無愆也。經云﹕眾人昭昭﹐我獨若昏。

無爲淸靜長生眞人至眞語錄竟

