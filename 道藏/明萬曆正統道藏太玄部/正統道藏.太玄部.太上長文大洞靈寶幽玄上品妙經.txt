太上長文大洞靈寶幽玄上品妙經

經名﹕太上長文大洞靈寶幽玄上品妙經。一卷。不著撰人﹐疑出於唐代。底本出處﹕《正統道藏》太玄部。

太上長文大洞靈寶幽玄上品妙經

天地初分章第一

道言﹕天地未分﹐先有太極﹑太素﹐位立元始之名﹐才定陰陽之位﹐陽卽輕淸而爲天﹐陰卽重濁而爲地﹐陽升上而圓﹐陰降下而方。起初在混沌之問﹐變化於鴻蒙之內﹐三陽相會﹐六气交通﹐成萬物於恍惚之中﹐化千靈在有無之外。或含胎抱卵﹐或幻化生濕﹐發萬象於髙天﹐滋百川於厚地者﹐造化耳。旣然天地判﹐沖和之气應用﹐陽精成而紅日輝曜﹐陰精結而皓月明朗﹐四方八極施布﹐風雨潤澤﹐四序應時﹐雪霜移物﹐發新遷舊﹐暮更朝攺。是以變化成人﹐或男或女﹐皆合天地而生。男子爲陽﹐應天之道﹐女子爲陰﹐應地之道。方可天陽而淸輕﹐下應男子﹔地陰重濁﹐亦應女人。天地以日月爲眞﹐男女以精血爲寶﹐皆得似天地之用﹐必能如天地之固也。長生久視之道﹐皆與天地陰陽同用也。

人神感應章第二

道言﹕夫人者﹐是天地气化之也。神者爲陰陽气之用也﹐形者爲神气之宅也﹐陰陽魂魄爲精血之神也﹐此二神是萬神之首也。故修養之士﹐若能存神養气﹐固血煉精﹐可盡長生之理。若人身有疾病﹐則形不全﹐形不全則气不住﹐气不住則神不安﹐命不長。欲要人命長﹐須令養形宅﹐固精血﹐煉神﹐安魂魄﹐必可長生。

萬物造化章第三

道言﹕天地升降﹐沖和气成﹐萬物皆有榮枯。盡含一气﹐方能變化﹐不論金石艸木﹐烏獸魚虫﹐皆是天地之造化所成。於萬物之中﹐惟人最貴﹐惟人是萬物之首也。頭圓足方﹐上陽下陰﹐皆同於天地。固天有風雨﹐人有血气﹔天有日月﹐人有眼目﹔天有萬象﹐人有萬神﹔天有八極﹐人有八脈﹔天有五行﹐人有五臟﹔天有四季﹐人有四肢。地有山嶽﹐人有骨節﹔地有艸木﹐人有毛髮﹔地有江湖﹐人有血脈。此者無不應於天地﹐人爲萬物之首也。若人不稟天接地﹐負陰抱陽﹐豈於天地之中﹐惟人動合天地造化。爲天能動﹐地能靜﹐陽能造而陰能化。是故天降地升﹐中交而萬物生。人若上降下升而萬物靈﹐此者爲之應天而生萬物﹐應人而生萬神。天以陰陽爲用﹐人以神黑爲用﹐但將气煉神﹐神气相凝固﹐形全必可長生。

陰陽相負章第四

道言﹕天降陽气下於地﹐地升陰气上於天﹐天交陰精於日﹐男施陰气在陽中之陰﹐此者號眞鉛﹔女施陽气於陰中之陽﹐此者號眞汞。是故天地交而萬物生﹐日月交而千靈變﹐陰陽相負﹐表裹相成﹐南北會合﹐上下相應﹐東西相配﹐左右相合﹐內外相成﹐神气相交。此者陰得陽而靈﹐陽得陰而聖﹐人得气而生﹐神得形而全。若能修此﹐必得長生。

五行變易章第五

道言﹕五行者﹐在天爲五行﹐在地爲五嶽﹐在世爲五常﹐在人爲五臟。夫五行變易者﹐金木相生相克﹐水火相配相合﹐惟土能變化。萬物得之可成﹐一身得之可靈。三田運气﹐可以成五行之大藥。金丹皆是五行气變化也﹐五液皆是五行之升降也﹐天气皆是五行之作用也。天地爲五行之祖﹐日月爲五行之宗﹐周天爲五行之道﹐八卦爲五行之戶﹐大藥爲五行﹐全在人身之用。故《陰符經》云﹕天有五賊﹐見之者昌﹐不識者亡。若修煉五行之運用﹐依法行持﹐必可長生。

八卦成像章第六

道言﹕天以八卦﹐爲應八方。伏羲氏畫八卦﹐以西北爲乾�﹐屬金﹐得三陽之象。西南爲坤�﹐屬土﹐三陰之象。

三陽下生一陰成巽�﹐位在束南﹐屬風。

三陰下生一陽成震�﹐屬雷﹐位在直東。

三陽上生一陰爲兌�﹐屬澤﹐位在直西。

三陰上生一陽爲艮�﹐屬山﹐位在束北。

三陽中生一陰爲離�﹐屬火﹐位在直南。

三陰中生一陽爲坎�﹐屬水﹐位在直北。

八卦旣成像﹐各配方位﹐可應人之五臟。乾天爲大腸﹐坎爲腎﹐艮爲膀胱﹐震爲肝﹐巽爲膽﹐離爲心﹐坤爲腹﹐兌爲肺。此八門皆有气之法﹐若修煉之﹐气通於五臟六腑﹐同於神气﹐可以延生。

男女分形章第七

道言﹕夫男者﹐乃嬰兒也﹐分形者﹐眞鉛也。女者﹐乃姥女也﹐分形者﹐眞汞也。男生於北﹐旺於坎宮﹔女生於南﹐'旺在離宮。若男女會於中宮﹐內生黃芽﹐黃芽旣生﹐散十二經絡﹐方可分爲百

脈﹐上至泥丸之宮﹐下至精气之海﹐中度明堂之闕﹐使三田气滿﹐令一室神淸。本是一男一女﹐卻分形爲千神萬神。是故鉛汞爲體﹐坎離爲名﹐金丹爲質﹐龍虎爲形。皆因一气變化神靈﹐功行若滿﹐必可延生。

金丹煉形章第八

道言﹕夫金者﹐太白之位﹐西方之气也。出自太素之號﹐故爲太一之象。夫丹者﹐爲太極之位﹐南方之气﹐出自太玄之位﹐爲太一之象。金生水﹐故水中見寶﹐木生火﹐故號火裹成眞。是以金出於水﹐水中見火﹐而方煉成丹﹐名曰白朱砂。若得土﹐黃芽自長﹐瓊花自芳﹐玉樹侵天﹐寒林出地﹐金液灌頂﹐銀浪衝關﹐風雲會合﹐神黑滋旺﹐蓋因金丹煉形之道也。且夫水火難交﹐金水難會﹐大藥難遇﹔眞理難逢﹐無限修行之人﹐往往皆落沈淪。若要成眞﹐須至金丹之道﹐必可長生。

聖胎成眞章第九

道言﹕聖者﹐是神聖也﹔胎者﹐是气化也﹔眞者是本性也。故人因本性而結眞气﹐方成胎﹐使元气化﹐方成爲神眞。神旣靈﹐方能入聖。夫聖者﹐上至髙天﹐下至厚地﹐前南後北﹐左束右西﹐上下六通﹐自然無礙﹐褊周於世界﹐名號神通。如此自在﹐蓋因人修眞煉气而成聖胎。若人迷悟﹐修假不習﹐命求短不求長﹐見邪不見正。此者之人﹐終不能成於聖胎也。欲要成聖胎者﹐但於身命上掛意﹐用吾煉气生神之法﹐必可延生。

飛升羽化章第十

道言﹕飛者﹐始自修淸靜之門﹐妙用之理﹐煉眞元之气﹐持無爲之誠﹐正輕淸之道﹐爲羽化之客。飛卽如雲﹐遊於天下﹐無近萬里﹔升者自下而上﹐如气騰雲空﹐飄飄而不散。若至此地﹐身爲神仙伴倡﹐體住蓬萊山﹐作玉洞之賓﹐爲金門之客﹐延無窮之壽﹐掛六銖之衣﹐乘五色之云﹐歷十洲之境。或駕龍車寶輦﹐或遊玉洞金增﹐四時開不謝之花﹐萬日奏長生之曲。可以驕奢有度﹐富貴無涯。此者因何而得﹖蓋人修養而得之。近天堂﹐遠地獄。如人不修不行﹐無道無徳﹐必近地獄﹐遠天堂。邇來說者﹐天宮之事﹐萬分中未有一分。略說地獄之方﹐特有一城﹐名曰鄧都羅城。有一王者羅王﹐又號陰都北帝﹐居此﹐主管大羅城八洞陰鬼﹐在十八鐵城之內﹐皆有死生。諸般地獄﹐上卽有炎炎之烈焰﹐下卽有浩浩之寒冰﹐左有千杖刀山﹐右有千林劍樹﹐往往受苦﹐吾不欲盡言﹐恐汝至聞之﹐痛傷心緒﹐方知修道爲大善﹐必可飛升羽化﹐爲天仙也。若不修功積行﹐卽沈淪地獄﹐何時出離﹖此日幸遇吾行化﹐卽傳經傳教﹐賜法賜丹。汝今志意志心﹐必可延生。

論眞一之法章第十一

道言﹕眞一之法者﹐是天地之陰﹐萬物之气﹐人之性﹐道之基﹐徳之本﹐身之祖﹐命之宗﹐龍之體﹐虎之形﹐精之名﹐血之宗﹐鉛之首﹐汞之頭。見魂卽成三﹐遇魄卽成七。此眞一之源﹐𨿽知修眞之名﹐如何是修眞之法﹖師答日﹕但於身中煉丹田之气壯﹐生自然之神全﹐於十二時中﹐守天眞之气入丹田宮中﹐心無亂想﹐外無別意﹐不出不入﹐無來無往﹐神定自安。此是眞一之法。

論二气交合法章第十二

道言﹕髙下陰陽二气升降之用﹐上卽衝於寥廓﹐下卽度於窈冥﹐風水﹑泉源﹑雲霧﹐皆是陰陽二气之作。卽如人身體﹐亦是陰陽所化。假饒人之修煉﹐亦是人之陰陽二气變化。如何是吾修煉之气法﹖聽吾一法爲人中管之上﹐屬天气﹐施於陽﹔中管之下屬地气﹐施於陰﹐人若將上下陰陽二气﹐至中宮交會﹐必可成聖胎也。金丹結得﹐自然變化也。一气能變十﹐十能變百﹐一返能變千﹐再返能變萬﹐三返能變三萬六千神全。故知世人不修卽無功﹐無功卽不成﹐不成卽不全﹐則不升仙﹐身則必滅。若心志卽成功﹐成功卽神全。豈不信哉﹗。若依吾法﹐必可延年。

論三元上下法章第十三

道言﹕天地人者﹐是三才之元也。精气神﹐是三。元之靈也﹐上中下三宮之用也。三丹田者﹐是生神之用也。如何得三田滿﹐萬神靈﹖聽吾一法﹕但心不亂﹐性自靈﹐念不動﹐神自全﹐气不濁﹐身自輕﹐精不散﹐道自淸﹐功不絕﹐自飛升。吾教汝﹐汝且聽﹕寶三元﹐朝玉京﹐在志心﹐可長生。

論四正應法序章第十四

道言﹕四正﹐時也﹐序者﹐應春夏秋冬之令也。是春主生﹐夏主長﹐秋主結﹐冬主藏。如何是人修煉四正之用﹖聽吾一法﹕春則可修肝膽之气﹐應甲乙木之位也。夏卽修心臟之气﹐應丙丁火之位也。秋修肺臟之气﹐應庚辛金之位也。冬修腎臟之气﹐應壬癸水之位也。是以水火相向﹐金木相交﹐中宮會合﹐四相五行﹐皆成造化。一千日小功成﹐金丹結﹔二千日中宮了﹐聖胎靈﹔三千日大功畢﹐塵骨變。骨變地滅名﹐天掛姓﹐身羽化﹐歸蓬萊。若志心依吾修行﹐豈不延年長生﹖

論五行匹配臟腑法章第十五

道言﹕天以五行陽气﹐而應人髒也﹔地以五行陰气﹐應人之腑也。夫金木水火土傳受心肝脾肺腎﹐應丙申戊庚壬。此者應陰陽气之化也。又說大腸小腸胃膀胱應乙丁己辛癸﹐上卽三焦﹐下卽命門﹐皆是陰陽配合。如何是運用之法﹖答曰﹕將眞一之气傳於五臟之內﹐助其精血﹐益其魂魄﹐生神气﹐卽延生矣﹗

論六爻合六气法章第十六

道言﹕六爻者﹐是三陰三陽也。初卽少陽﹐中卽陽明﹐三卽太陽。如一厥陰﹐中少陰﹐三太陰﹐此是六爻交合六气也。如何是六爻之用也﹖答曰﹕春夏秋冬各九十日﹐一年有三百六十日﹐以六十日爲一气﹐故六爻可成一周。運隨气轉﹐气逐運行﹐若會此理﹐但於一日之內﹐亦有六气。寅卯爲一气﹐應少陽﹔辰巳爲二气﹐應陽明﹔午未爲三气﹐應太陽﹔申酉爲四气﹐應厥陰﹔戌亥爲五气﹐應少陰﹔子丑爲六气﹐應太陰。又說人臟腑之內﹐陽行在左﹐陰行在右。血脈六部﹐隨气而行﹐一日一度﹐褊行六气﹐周流於身。若能運用﹐必可延生。

論七返還丹法章第十七

道言﹕七返者﹐應天地樞機﹐運於十二。宮內﹐晝夜十二時中﹐自從子時至午﹐是腸返於陰﹐若論在人之身﹐修養如何是用﹖但將本元眞气﹐自下返於上﹐謂之陰返陽也﹔卻將眞元一气﹐自上還於下﹐謂之陽返陰也。六陰六陽﹐會合黃庭﹐還歸丹田﹐神气皆足﹐故爲還丹也。天以陽爲降﹐地以陰爲升﹐人以气爲和﹐皆以此方爲造化。《周易》云﹕七日來復。須是七返。故人依時返還眞一之气﹐必可延生。

金液還丹章第十八

道言﹕金液煉形之道者﹐自古神仙修養之門戶﹐胎息之根源也。神气樞機也﹐水火之宗祖。若要煉形神﹐先煉心﹐心通卽智生﹐智生則法明﹐法一卽功成﹐功成卽神仙﹐棄凡骨而成仙。不因此而何成哉﹗若將金掖煉形宅﹐必可延生。

論金丹成胎化法章第十九

道言﹕金丹者﹐是九年滿也。胎化神者﹐是凡爲聖也。夫頑石內養成玉蚌﹐胎內養成珠﹐凡肉養聖胎﹐假內有眞﹐靈中有寶﹐淺中有深﹐貴人內有仙。聞近善卽善﹐近惡卽惡﹐近賢卽賢﹐近愚卽愚﹐又不近賢﹐又不近愚﹐大道者﹐必可長生。

太上長文大洞靈寶幽玄上品妙經竟

