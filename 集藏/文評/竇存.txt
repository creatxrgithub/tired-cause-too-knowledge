竇存

﹝淸﹞胡式鈺撰

胡式鈺﹐字靑坳﹐上海人。諸生。有《寸艸堂詩鈔》。

泊燕子磯

夕日媚澄波﹐風止鷗近楫。遙汀乍有無﹐斷岸暝煙接。系纜侵石磯﹐旅遊意已愜。繁星江面飄﹐歷歷上眉睫。崖際耿佛鐙﹐寺樓隱層疊。瑯然磬一聲﹐四山下木葉。

初秋夜雨

隱幾酒初醒﹐風涼吹戶輕。疏鐙搖夜色﹐空雨走秋聲。客意花愁損﹐吟魂水與淸。遙聞響飛瀑﹐蕭颯滿山城。

秋夜感興

月暗寥空一雁過﹐徘徊倚檻柰愁何。天邊落木隨風早﹐塞上涼云作雪多。蕪館歌詩驚雀鼠﹐髙樓吹角動星河。年來鄕思無聊甚﹐夜夜澄江夢釣蓑。

晚晴野眺

乍晴客愁豁﹐飽飯倚雙扉。空碧沒孤鳥﹐平沙延夕暉。人煙兼樹暝﹐山寺忽雲歸。時愛新秋蝶﹐隨風一上衣。

徐州登舟至淮陰行黃河中五日

一解徐州纜﹐揚帆五日風。河聲轉天外﹐龍气入舟中。堤樹淮流近﹐人家吳語通。維揚明日路﹐絲雨忽蒙蒙。

鳳凰岡

髙天初雨霽﹐艸亂鳳凰岡。遠處人煙白﹐前溪木葉黃。斜陽下鳧雁﹐秋色入牛羊。不厭鳴蜩聒﹐遊人向野塘。

夏日捲山勺水處獨酌

間居頗無喧﹐溪淸時在目。葭菼日又好﹐修修如翠竹。炎天飲亦佳﹐薄酌抒幽獨。微風生肘腋﹐餘涼借喬木。我醉還可歌﹐頹陽漸離屋。

春夜

卻月升檐外﹐林溪相映新。魚蠻沙渚宿﹐花魄石欄春。隱幾諧詩便﹐挑鐙選夢頻。誰能共幽領﹐還欲問家人。

自序

君子不竇曷竇爲﹖顧竇何常閉人竇不閉天竇。所謂禮義者﹐順人情之大寶也。予圭竇﹐予笑傲吟誦一竇間﹐於凡事凡理凡物﹐固亦不能鑿其幽如巖之竇乎﹐決其深如泉之竇乎﹖抑有生吾之明者豁焉﹐雪之竇矣﹔又有重吾之疑者蒙焉﹐云之寶矣。夫書求間隙﹐書有竇﹔義任穿穴﹐義有竇。予慕此竇也。井中之天﹐井祇竇管中之豹﹐管祇竇﹐予不獲辭此竇也。故或觸於耳而竇﹐觸於目而竇﹐或沈思獨往﹑朋友講習﹐撫今追昔﹐感而竇﹐侮而竇﹐喜而詫而怖而郁而懟而激而竇﹐蓋幾乎無乎非竇矣﹗錄其竇可以證吾所明﹐竇學庶從竇進焉﹔討吾所疑﹐竇才庶從竇出焉。漸且塞吾有萬之獘竇也。客有曰「子露研雪撰﹐淺之乎﹖其竇名矣﹐而又存﹐不乃幸永﹐永存斯竇耶﹖」予曰「否否﹐所竇猶小家珍說方家笑也﹐竇之存不足以存存﹐第請得以出處之竇言﹕夫獨不見爭門側肩﹑趑趄囁嚅於形勢之路者乎﹖非所以求進身之竇乎﹖卽通顯矣﹐有同於古之繇竇尙書者矣﹐疇範光輩連躒邀知音狗竇者﹐彼何竇﹖方幸竇有存。吾屬思奮筆﹐不必人猶蛇竇﹐噴若玉竇﹐乃層見側出﹑連犿錯雜﹐得覼縷一編之竇行。且竇中竇﹐竇外竇﹐續遇竇﹐續書竇﹐不筆其它﹐爰以是爲匿影而潛神之竇也並可﹐則竇斯竇者存﹐竇何不存乎﹖顧竇斯竇者﹐非復存竇存特竇也﹐竇不必存特竇也。假有好讕其說者﹐謂此實兼漁竇龍竇嘉名﹐今信存﹐則又啞啞已。」道光二十一年辛丑四月上海胡式鈺

序

凡人讀書旣多﹐必有心得隨筆錄存﹐或加評論﹐或別有銓解﹐或致辧難﹐或述而不作用備遺忘﹐或記瑣事以寓勸懲﹐或陳方言土俗籍供研稽。閱此種書﹐旣可以消遣睡魔﹐又可以增長學識﹐此文學筆記﹐所以至爲可貴而盛行今古者也。予見竇存一書﹐合於以上所言﹐因爲大達社加標而公之於世﹐諒必共所欣賞焉。書中辧明道二字﹐開官氏作並官氏﹐駁錢大昕論子遊子夏﹐益爲舜壻﹐翦商駁閻百詩﹐楊用修作僞多端﹐失處甚多﹐以方城爲萬城眞可笑。又以中庸折東坡謂武王非聖人﹐他若三商之正﹑竹書之僞﹐古人已言此﹐益復暢之耳。唐僖宗善擊球﹐不免石野豬之譏﹐設生今日﹐必爲球狀元無疑。楊廣死亦論法﹐誠堪嗢噱﹐帝王信別有肺腑也。世多不曉盌脫二字之義﹐往往誤作腕脫﹐校書郎以爲校書者﹐腕必酸疼欲脫。今讀是編﹐旣得其解﹐兼可免誤。古諺已不合今時﹐習用不察﹐一經拈出﹐便爽然若失﹐如槐花黃雲云是也。俗語入文﹐苦於甚俚而又無字可換﹐獨古人偏能之﹐如龍取水攺爲龍捲水﹐文句稍雅﹐吐屬畢竟不凡。西施不必雪誣﹐文人口孽﹐當自屈子始﹐三侯之解﹐楊柳二物之分﹐七十二之臚列﹐錢卜之溯源﹐不食鯉之故﹐幽尗冥果之用字﹐鹽水抹器滴血能融﹐柏油能愈癬﹐聲調譜之無謂。此數則﹐讀者幸毋亡也。事竇中有瑣事數條﹐關於上海帙聞﹐如閔行龍舟等事﹐又述杜行鎭張襄孝子也﹐而吾邑志乘失載何耶﹖四竇之中﹐吾以語竇爲最劣﹐以其多老生常談耳。作者文字有倔彊處而不謂﹐書中反多引陳熟之典﹐殊爲減色。然憚悇﹑爛粕﹑糞惡﹑蘭子等字﹐皆屬滬上方言﹐未必人人能知能寫﹐常談有不談﹐溫故未嘗不可知新﹐或轉以此竇爲最耐閱﹐亦未可知。焦牙可對黃額﹐惟焦牙之風今不復行﹐黃額之風又將盛行於世﹖此種復古﹐當嗤之以鼻。摘句摘字﹐此鍾譚所以稱爲魔派﹐作者何故復犯﹖且多重復﹐爲刪一二﹐復猶未盡。女蛾之解﹐前後矛盾﹔一叫一回﹐杜牧原未少誤﹐讀者辧之勿爲所惑﹐一叫自屬一回﹐再叫何妨又云一回也。澧溪爲周浦別名﹐惟書中所云澧溪口者﹐則指周浦塘﹐非指周浦﹐其事仍屬上海﹐不涉南匯。此非故鄕人不能知﹐地理所以由來多誤認歟﹖是書凡四卷﹐刻於淸道光年間﹐板稍漫漶﹐且有脫簡﹐載上海縣誌雜家類。又有寸艸堂詩鈔九卷﹐作者卽上海胡式鈺﹐字靑坳﹐事蹤詳陳行胡氏家譜。詩竇一卷﹐持論尙平允﹐於陶韓李杜詩用力亦深云。民國二十四年十二月中澣南匯朱太忙撰序

書竇陳編益智﹐老至以燭。間及末議﹐且忖且恧。

晉書﹕賈充有兒黎民三歲﹐乳母抱之當合﹐充就而拊之。世說云「充就乳母手中嗚之」。拊嗚各通﹐蓋謂拊其兒作嗚嗚聲以悅之也。猶荀子拊循之唲嘔之義。然嗚字耐味﹐杜牧之遣興詩「浮生長忽忽﹐兒小且嗚嗚」。

頌詩讀書﹑知人論世﹐謂之尙論。古人孟子言之也。嘗見鍾伯敬評漢髙大風歌曰「眞帝王眞英雄」。考漢髙以假仁假義取天下﹐當日分我杯羹之語已無人理﹐其後太公擁慧卻行﹐不罪家令之言﹐而反善之。𨿽後人謂善其發悟己意﹐得崇父號﹐無非曲爲之周旋。至於羹頡之封﹐祇以飲食細故﹐欲示其嫂之過於天下萬世本原之地﹐率如是﹐不大有以辱古之帝王耶﹖伯敬不察﹐猥據一歌口吻﹐嘆爲眞帝王﹐亦失言之甚者已。夫漢髙者﹐聰明卓練﹐謂之眞英雄可也﹔有帝王之位﹐無帝王之徳﹐帝王之亦可也。不必眞焉。

聖徳無涯涘﹐聖教亦無涯涘。尸子云「舜之行其猶河海乎謂徳澤﹐千仞之溪滿焉﹐螻蟻之穴亦滿焉」﹐傅子曰「人之學者﹐猶渴而飲於河也﹐大飲則大盈﹐小飲則小盈」。

王長元策秀才文云「將使杏花菖葉﹐耕獲不愆﹐淸甾泠風﹐述遵無廢」。按杏花菖葉﹐文人都喜用之。淸甾泠風﹐尢爲雅韻。四民月令引農謠﹕杏子開花可耕白沙。呂氏春秋﹕冬至五旬七日菖葉生於是始耕。又﹕后稷曰凡耕之道﹐畝欲廣以平﹐甾欲小以淸。又﹕正其行﹐通其風﹐夬必中央﹐師爲泠風。髙誘曰﹕夬決也﹐泠風和風也﹐必於苗中央師師然肅泠風以搖長也

輟耕錄載﹕虞邵庵宴散散學士家﹐歌兒順時秀唱折桂令﹐起句云「博山銅細裊香風」﹐一句而兩韻﹐名短柱。虞愛其新奇﹐席上偶談蜀漢事﹐亦賦一曲云「鸞輿三顧茅廬﹐漢祚難扶﹐日暮桑楡﹐深渡南瀘﹐長驅西蜀﹐力拒東吳。美乎周瑜妙術﹐悲夫關羽云殂﹐天數盈虛﹐造物乘除。問汝何如﹐早賦歸歟」。蓋兩字一韻﹐比之一句兩韻者爲尢難。今中州之韻﹐入聲似平聲﹐又可作去聲﹐所以蜀術等字﹐皆與虞魚相通。式鈺按詩﹕維昔之富葉方味反不如時﹐維今之疚葉記不如玆。又羣史所載謠諺﹐如厥徳仁明郭喬卿﹑忠正朝廷上下平之類﹐夥不勝收。又黃庭經內﹕養三神葉禪可長生葉膻﹑魂欲上天魄入淵﹑還魂葉弦返魄道自然﹐凡此一句兩韻﹐並連句也。其它或連句而句自爲韻者尢多﹐不及錄。則一句兩韻有由來已。易﹕長子帥師弟子輿屍﹑幹以易知坤以簡能葉尼﹑顏氏之子其殆庶幾乎﹑謙以制禮復以自知﹑損以遠害益以興利﹑象事知器占事知來葉離﹐詩﹕人而無儀不死何爲﹑人而無止不死何俟﹑人而無止何不葉蒲美及遄死﹐考盤在澗碩人葉然之寬﹑心之憂矣之子無帶﹑雞棲於塒﹑日之夕矣羊牛葉宜下來葉﹑四驪濟濟垂轡彌彌﹑駕我葉五乘馬葉滿補反﹑說於株野葉上與反乘我乘駒﹑庶見素冠兮棘人葉欒欒兮﹑無衣無褐葉許例反何以卒歲﹑予手葉黍拮據予所捋荼予所蓄租予口葉苦卒瘏﹑曰予未有葉演女反室家葉古胡反﹑制彼裳衣勿士行枚﹑風雨攸除烏鼠攸去君子葉玆五反攸芋﹑如翚斯飛君子攸躋式夷式已﹑無小葉細人殆﹑弁彼鷽斯歸飛提提﹑不知所屆心之憂矣君子葉如怒亂庶湍沮﹑瓶之罄矣維罍之恥﹑疆場翼翼黍稷彧彧葉於逼反﹑以其婦子饁彼南畝葉滿彼反﹑攘其左右葉羽已反嘗其旨否葉補美反﹑禾易長畝葉﹑爰始爰謀爰契我龜﹑曰止曰時築室葉拭於玆﹑釐爾女士從以孫子﹑不解於位民之攸塈﹑挹彼注玆可以餴饎﹑豈弟君子民之父母葉滿彼反挹彼注玆可以濯罍豈弟君子民之攸歸挹彼注玆可以濯漑葉古气反豈弟君子民之攸塈﹑天之方懠無爲誇毗﹑威儀卒迷路車乘馬葉我圖爾居莫如南土﹑經營葉王四方告成葉常於王﹑敬止敬止天維顯思﹑命不葉易哉龍旗承祀﹑六轡耳耳魯侯葉伊燕喜令妻壽母葉﹐管子﹕六畜遮育五穀遮熟﹐太玄﹕今獄後谷終說同脫葉托桎梏葉覺﹑決其聾﹤鼻至﹥利以治穢割其疣贅利以無穢﹐易緯引古語﹕躓馬葉破車惡婦葉附破家葉姑﹐夏禹襄陵操﹕下民葉離愁悲上帝愈咨。凡此兩字一韻﹐並連句也。他或連句而句自爲韻者尢多﹐不及錄。則兩字一韻﹐又有由來已。

慝齒可對顚毛﹐事文類聚﹕迂叟病慝齒﹐呻吟之聲達於四鄰﹐通夕不寐。文苑英華賀蘭進明詩云「髀裏未堪還宿肉﹐鬢邊何事遽顚毛」。

樂三終可對詩四始﹐然詩四始疊韻﹐不如詩五際。漢書翼奉傅﹕詩有五際是也。亦可對詠七始﹐歷律志﹕七始詠是也。又春秋緯稱﹕黃帝受圖有五始﹐王褒傳﹕春秋法五始之要。胡廣曰「五始﹐一曰元二曰春三曰王四曰正月五曰卽位」﹐則可以受圖五始對奏樂三終。又玉燭寶典﹕元旦乃歲之始﹐時之始﹐月之始﹐日之始﹐春秋謹四始者是也。是亦一四始。

唐僖宗善擊球﹐謂石野豬優人曰「朕若應擊球進士舉﹐須狀元。」對曰「遇堯舜作禮部侍郎﹐恐駁放之。」鍾嶸詩評﹕若孔門取詩賦﹐則公幹升堂﹐陳思入室。然則文章亦技也﹐猶近聖門事。至般戲𨿽工﹐並難文藝﹐況矣野豬善諷。

莊子秋水篇云「秋水時至﹐百川灌河﹐涇流之大兩涘﹐渚厓之間不辧牛馬」。又外物篇云「春雨日時﹐艸木怒生﹐銚鎒於是乎始修」﹐又漁父篇云「弟子讀書﹐孔子弦歌鼓琴﹐奏曲未半﹐有漁父者下船而來﹐須眉交白﹐被髮揄袂﹐行原以上﹐距陸而止﹐左手據膝﹐右手持頤﹐以聽曲終」﹐又云「乃刺船而去﹐延緣葦間﹐顏淵還車﹐子路授綏﹐孔子不顧﹐待水波定﹐不聞拏音﹐而後敢乘」。凡此開唐宋人小品風流。

毛詩訓音但曰某某字反﹐不曰切。而字典但曰切。所謂語爲吉祥﹐滋厚福也。

羅長源曰「考之於文﹐發之於均。蓋古無韻字﹐均讀韻卽韻也。見說文」先訓韻字﹐始文賦﹐羅氏仍古耳。

馮夷﹐馮有兩讀﹐酉陽雜俎﹕河伯人面乘兩龍﹐又曰﹕人面魚身﹐一曰冰夷﹐一曰馮夷。穆天子傳言無夷。則據段氏所載﹐由冰音繹之﹐讀若憑。由無音繹之﹐讀馮本音。

孟子曰「盡信書則不如無書﹐吾於武成取二三策而已矣」。考竹書紀年一書﹐晉書束晳傳稱竹書之異云「益於天位﹐啟殺之」。史通引竹書云「益爲後啟所誅」。今本竹書云「夏啟二年﹐費侯伯益出就國﹐六年薨」。與束晳劉知幾所引異。史記正義引括地誌﹕故堯城在濮州鄄城縣東北十五里﹐竹書云「昔堯徳衰﹐爲舜所囚也」。又有偃朱故城﹐在縣西北十五里﹐竹書云「舜囚堯﹐復偃塞丹朱﹐使不與父相見也」。今竹書無囚堯偃朱事﹐今本非晉本﹐其僞根證﹐鑿鑿皆可辧之矣。然囚堯偃朱殺益等事﹐尙可信耶﹖此必昔時有懷不軌之心者妄造此語﹐誣聖賢以待自文耳。則安見晉本之爲實錄﹖竊謂同一僞也﹐猶不若今本近情可取也。昔平原君以孔子於衛親見南子﹑於阿谷交辭漂女﹐問於子髙﹐子髙答云「古者大饗﹐夫人與焉。意衛君夫人饗夫子﹐夫子亦弗獲已矣」。若夫阿谷之言﹐起於後世﹐殆假其說以行其心者之爲也。是南子漂女稍涉嫌疑﹐後人猶不肯爲聖人受其罔﹐況如竹書載堯舜啟益等駭人事﹐豈非小人無忌憚之甚哉﹖故考古者辧其書之前後眞僞﹐辭人操觚援引﹐擇言尢宜雅焉。

楊氏丹鉛錄云「汲冢瑣語如舜囚堯﹑太甲殺伊尹﹑伊尹與桀妃妹喜交﹐多誕而不信。其文極古﹐不起自戰國﹐伊尹在相位日被其黜僇者爲之也」。式鈺按﹕論語舉伊尹不仁者遠﹐注不仁者皆化爲仁﹐若遠去耳﹐則其時猶有小人造言若此哉﹖

魯論﹕子路無宿諾﹐孟子﹕不宿怨焉﹐荀子﹕文王無宿問﹐管子﹕有過者不宿其罰﹐淮南子﹕文王宿不善如不祥﹐墨子又說苑﹕宿善不祥﹐大戴記﹕羊舌大夫不使其過宿﹑宰我無有宿問﹑知君子貴勇決焉。

莊子天道篇﹕古之至人﹐假道於仁﹐托宿於義。徐無鬼篇﹕枯槁之士宿名。宿字並佳。

式鈺年十二時﹐塾師講君子不重章﹐次日回講﹐師以無友不如己詰之曰「人不如己﹐己旣不友矣。或己不如人﹐人亦將不與己友。柰何﹖則聖人之言豈不礙理﹖」式鈺曰「無友者謂己不必往友他﹐若他來友己﹐不可拒也。」師快之。明年回講嫂溺援之以手句﹐師曰「男女授受不親﹐何以古人但言嫂叔不親授﹐不及伯與弟妻乎﹖」式鈺曰「叔亦有童子之年﹐且不親授﹐則弟妻父兄﹐不言可知﹐舉其輕以見其重也。」師亦快之。又講堂髙數仞一節曰「言弗爲則去數端乎﹖」式鈺曰「非必數端可廢﹐謂不若是侈耳。」師曰「待妾可廢﹐齊桓公如夫人者止六人﹐君子病之。」式鈺曰「亦病如夫人耳。」師乃擊節曰「有是哉﹗司馬史有淸娛之侍﹐韓昌黎爲柳巷之詩﹐而範文正之倦倦於自栽花﹐或信然已。」

予爲諸徒講天下之士悅之節﹐旁有人云「孟子何輕談帝女之色﹐且何由而知其色之好乎﹖」予曰「孟子固非談閨閫者﹐顧婦有四徳﹐古人亦講婦容。二女色好﹐未嘗載之於書﹐若必欲徵實﹐可卽娥皇女英之名按之。娥﹐好也﹐方言﹕秦謂好曰娥。又凡誇美女者﹐必舉嫦娥。英﹐華也﹐詩故云美如英﹐又尙之以瓊英乎而。韻會錢氏曰『瓊英玉色之美』﹐然則二女縱不必先施毛踏之美﹐斷不同嫫母無鹽。而堯以至美之名錫其女可知也。不然﹐象亦豈未嘗見二嫂﹐而漫曰使治朕棲耶﹖故張衡西京賦﹕女娥坐而長歌﹐李善注﹐亦引女英娥皇云。況此固孟子準常人之情言﹐則人情必意富貴家之女爲好﹐必不以貧賤家之女爲好﹐大抵然也。總之﹐爲舜之憂之難解﹐極言之耳﹐何得輕議大賢人耶﹖」

西京賦﹕芳艸如積。積字甚微妙。第竟言積艸﹐轉遜。

或有戲問於予曰「彌子之妻與子路之妻﹐兄弟也。女稱兄弟﹐而不聞男稱姊妹﹐何耶﹖」予曰「所謂地法天也﹐蓋陰法陽則可﹐陽法陰﹐無是理也。故十月純陰用事﹐因謂之陽月﹐不聞四月爲陰月。」

釋親﹕夫之女弟爲女妹﹐禮昏義﹕和於室人。注室人謂女公女叔諸婦也。威在東曰「夫之兄爲公﹐故其姊爲女公。夫之弟爲叔﹐故其妹爲女叔。」

今一字或圈讀數音﹐頗便童蒙﹐一覽了然﹐未識例始何時何人。閱張守節史記正義發字例云「古書字少﹐假借蓋多﹐字或數音﹐觀義點發﹐皆依平上去入。若發平聲﹐每從寅起當四維之位﹐平起寅﹐上在巳﹐去在申﹐入在亥也。又一字三四音者﹐同聲異喚﹐一處共發。如字初音者﹐皆爲正字﹐不須點發。蓋自齊梁人分別四聲﹐而讀經者因有點發之例」。是據張說﹐則唐初已然矣。然亦未言創自何人也。其點易爲圈﹐則近詩錢莘楣養新錄云「宋以來攺點爲圈﹐如相臺嶽氏刊五經﹐於字異音﹐皆加圈識之。」養新錄亦載張氏發字例一條。

太玄裝卦云「陽气𨿽大用事﹐微陰據下裝而欲去。」次二太陽用事﹐微陰當升﹐陽气裝束欲遲之象後之

辭人有春歸﹑春去﹑迎春﹑別春﹑送春﹑餞春等事﹐當本此裝字。

古人引典多剪截﹐友於色斯﹐貽厥礪乃﹐幹木馬卿﹐馬駿方朔等﹐不一而足。其尢不易解者﹐夫人娘子曰夫娘﹐士大夫曰士夫之類。然昔人之割裂亦病也﹐今人用之典雅矣。

今人皆知砥礪其劍﹐而弗知砥礪其身尸子。人皆知以食愈饑﹐莫知以學愈愚說苑。卽孔子云「誰能

出不由戶﹐何莫由斯道」意。

老子﹕人法地﹐地法天﹐天法道﹐道法自然。由顯而微﹐逆而溯焉。越絕外傳﹕範子曰「道生气﹐气生陰﹐陰生陽」。由微而顯﹐順而推焉。

錢莘楣云「程伯淳之沒也﹐文潞公題其墓曰『大宋明道先生程君之墓』。按明道﹐仁宗年號也﹐不當爲人臣之私稱﹐而潞公以題墓﹐伊川受而不辭﹐皆所未諭﹐後人亦無議及此者。」式鈺竊謂明道者﹐言其能明達大道﹐兼能發明大道也。潞公以伯淳當之爲無愧﹐故稱之﹐非取朝廷年號也。且王者制爲年號﹐原以示便於天下﹐後世共稱。𨿽記載一切﹐不以爲褻﹐無所避也。卽如年號地﹐年號錢﹐宋明稱年號隨意割取一字。錢氏亦嘗歷舉之﹐而不言其非﹐乃獨不滿於程子之爲明道﹐何耶﹖夫一縣一州一府﹐國家所馭之地耳﹐年號之錢﹐爲民間交易之需耳﹐年號之甚至磁銅玉石﹐凡在瑣細玩好﹐輒各有年號款識。故稱其物者﹐卽有以年號呼之曰某某磁某某鑪之類﹐曾不聞有列禁。況人爲萬物之靈﹐士爲四民之首﹐朝廷得一巨儒﹐格物窮理傳述著撰﹐卽朝廷之幸﹐並天下後世之福﹐是卽冠以某王年號﹐亦所以明某王之得有其人﹐而天下後世之賴有其人也。是正以公稱稱之者﹐公之朝廷天下後世也﹐私云乎哉﹖錢氏博洽宏通﹐時有卓識﹐而於明道之議﹐得毋鄰於曲謹﹖夫爲臣子者﹐恭愼爲尙﹔而自古聖王﹐又無貴曲謹之士焉。程顥字伯淳﹐弟頤字正叔

程子曰「天道甚大﹐安可以一人之故﹐妄意窺測﹖如曰顏何爲而夭﹐跖何爲而壽﹐皆指一人計較天理﹐非知天也。」考管子宙合篇﹕鳥飛準繩﹐大人之義﹐苟大意得﹐不以小缺爲傷。故聖人美而著之曰「千里之路﹐不可扶以繩﹔萬家之都﹐不可平以準。」程子之言卽此義。

不羞小節而恥功名不顯於天下﹐管仲之達也。故有鳥飛準繩之論

閻百詩四書釋地載﹕陶元淳紫司﹐交遊中亦稱有才者﹐亦好詆宋儒。來告予曰「爾雅釋詁﹕翦勤也﹐太王翦商﹐卽王季之其勤王家耳﹐柰何作斷商害理解﹖」予曰「翦勤也﹐亦云斷也。子治毛詩﹐讀至於牧之野﹐惇商之旅﹐猶得解作太王勤勞於商乎﹖」紫司猶彊辯﹐予笑曰「沈秋士嘗贈子詩﹕十年以長慚兄事﹐萬卷初開羨後生﹐子不記憶乎﹖方當開卷之時﹐尙未到開口地。」於是面赤屈服而去。式鈺按﹕論語泰伯章集注﹕太王因有翦商之志﹐本一時誤筆。紫司當日遂以斷商作太王心迹講﹐不就國勢言﹐而百詩亦不及沈思﹐故輒舉於牧之野﹑惇商之旅答之﹐殊不知此二語﹐亦祇詠武王事迹也。不然﹐太王果心乎斷商﹐武王纘之﹐亦心乎斷商﹐猶謂之奉天伐暴乎﹖顧自宣尼迄今﹐通儒鮮或議之﹐誠諒其心也。惟紫司錯認斷商從心迹說﹐故卒與百詩辯﹐而百詩亦復錯認﹐而彊爲援証之﹐自負宿學未免理屈詞窮﹐於是爲此刻毒語以抑之。講學家悻悻如是﹐可笑已﹐乃復筆之於書﹐意將辱紫司於天下後世耶﹖何以知之﹖觀其自序釋地云「予著書冀以垂後」﹐故知之。𨿽然﹐紫司究無甚他謬﹐而閻氏妄議前王﹐不容後學﹐自是斯首之玷已。詩傳﹕翦商之漸﹐朱子曰非謂翦商之心

楊用修曰「漢儒謂湯武逆取順守﹐此言非也。易曰『湯武革命﹐順乎天而應乎人』﹐焉有逆而可以順天應人乎﹖」

學不在多﹐要在精之也。閻氏之識﹐固陳人之不如

閻氏議子遊子夏一條云「按孔子厄於陳蔡﹐年六十有三。時子遊年才十八﹐子夏年才十九耳﹐而槪以文學名數語﹐截然而止﹐奇之乎﹖疑之也。」其意蓋以遊夏年少﹐豈竟足以當文學之目﹐又不敢質言之﹐故作此閃倏不可捕捉語气﹐鄰於皮裏陽秋。嗟乎﹐閻氏自矜淹博﹐觀其著撰﹐旣數與朱子爲讎矣﹐乃又欲淩厲聖門遊夏哉﹖須知聖門文學﹐𨿽亦在乎稽古功深﹐尢在儲其徳詣﹐宏其器識﹐積之厚以流光﹐斯爾雅可貴。漢魏而下﹐載籍日滋﹐讀書者乃第尙博聞彊識﹐至頭童齒豁﹐詡詡然謂之無愧於文學﹐淺矣。且卽以博洽論﹐又安知遊夏聰慧﹐不早於少小時徧覽古籍﹐六通四辟﹐乃得居文學之科耶﹖而僅以習於詩書禮樂史誌局遊夏哉﹖如閻氏私意﹐則子思之十六歲作中庸﹐尢不能信。古來多有以聖童神童奇童稱於書者﹐謂皆烏有先生可矣。閻氏之妄測古賢如此﹐甚矣其不知量也。

予光州官舍紫薇花下﹐集飲七古﹐後有云「三商夕定花濕露﹐髙燭尙可燒鋼荷。杯盤重整各一噱﹐且話風月毋談他。」時一友云「商當是啇」﹐並以便用韻本示予。予語之曰「儀禮士昏禮注﹕日入三啇爲昏。疏云『商謂商量﹐是漏刻之名』。夏子喬蓮花漏銘云『五夜持宵﹐三商定夕』﹐予卽本此﹐恐便本詩韻不足憑耳。」後見邵長蘅韻略鍚部啇字下載﹕日入三啇爲昏﹐蓋早誤商爲啇矣。又見錢氏養新錄﹐並載髙士奇天祿識余﹕周禮漏下三刻爲啇﹐且以儀禮鄭注爲周禮﹐其攺日入三商爲漏下三刻﹐並成臆說。則錢氏亦嘗譏髙氏矣。邇來韻本疊出﹐爲便於習試帖用者悉宗之﹐且謂漏下三刻爲啇﹐與商字異﹐俗多誤用云﹐眞夢囈也。又華膴之膴讀上聲﹐歸麑韻﹐今便用韻本虞韻兼載華膴﹔葑菲菲上聲﹐今入平聲﹐俱誤。予非敢駁前人﹐若此類者﹐不得不爲拈出﹐恐貽誤無底也。

街﹐風俗通﹕攜也﹐離也﹐四出之路﹐攜離而別也。考尸子﹕子產相鄭五年﹐國無盜賊﹐道不拾遺﹐桃李蔭於街﹐莫有援者。街是指野路。如潘安仁西徵賦﹕過街郵﹐注云「梓澤西有一原之類也」。不然﹐城市湫隘﹐人眾輻輳﹐豈容桃李﹖卽有桃李﹐固莫敢援﹐無足異耳。漢梁冀傳﹕冀乃大起第捨﹐壽亦對街爲宅。此指城中路﹐故正字通云「京師街道曰胡衕也」。至今人﹐則專以城市通道爲街矣。壽﹐孫壽﹐冀妻也。桃李﹐韓子作桃棗。事並見呂氏春秋

閻百詩謂﹕集注﹕儲子﹐齊人也﹐與後齊相也﹐幾二人。兒迪彜曰「齊人者﹐因本文耳。孟子堯舜俱例以人﹐瞷非無位者﹐可使亦人﹐則儲子可人﹐後云爲相﹐故從齊相」。

小孝用力﹐中孝用勞﹐大孝不匱曾子大孝。上賢祿天下﹐次賢祿一國﹐下賢祿田邑荀子正論。下臣事君以貨﹐中臣事君以身﹐上臣事君以人荀子大略。君以徳尊上也﹐君以義尊次也﹐君以彊尊下也淮南繆稱訓。上士閉心﹐中士閉口﹐下士閉門襲氏注中說引古諺。

楊廣爲太子﹐父死不問﹐同心金盒﹐忍爲獸行。及登寶位﹐尢殘刻淫侈﹐惟恐不至。誠所云「南山之竹﹐書罪無窮﹔東海之波﹐流惡難盡已」。乃以彼聰明才調﹐風流自詡﹐觀其於東都觀文殿前爲書室十四間﹐飛仙錦幔﹐宮女香鑪﹐隨時臨幸。尢喜廣爲著作﹐猶深冀以才藻垂名後世也。當世有才﹐方將崇禮之﹐非特以光朝廷﹐抑所以彰人主愛才之雅也﹐柰何悻悻焉惟恐人之出其右。薛道衡以美才殺之﹐曰「更能爲空梁落燕泥否﹖」王冑以美才殺之﹐曰「庭艸無人隨意綠﹐復能作此語耶﹖」亦甚於鄕裏鄙儒相軋名已。更可笑者﹐及被刃時﹐曰「天子死自有法﹐取酖酒來。」夫爲天子﹐一切無法﹐顧獨於一死論法﹐以斯法處大無道之君乎﹖立法猶輕。

唐太宗英明仁徳之君也﹐貞觀丁酉﹐以武彟女美﹐年十四﹐召爲才人。迨戊申﹐太白屢晝見﹐太史占女主昌﹐民間又傳祕記云「唐三世後女主武王代有天下」﹐帝乃以李君羨爲武衛將軍﹐小名五娘﹐官稱封邑﹐皆有武字﹐誅之。求之於外﹐不索之內。太史令又云「其人已在宮中﹐三十年﹐王天下﹐殺唐子孫殆盡」﹐帝乃欲盡殺宮中疑似者﹐而仍止之。夫九年之間﹐美女武氏在帝意中也﹐宮中武氏豈有多人乎﹖帝知之﹐臣下宜均知之﹐顧爲臣者或拘於殺之無益﹐知而不言。乃人君國祚攸關﹐不鋤而去之﹐何哉﹖試推其隱﹐蓋太宗實見武氏之美﹐不忍加誅也。亦援太史徒殺無辜之說以自寬﹐姑含忍之﹐不欲顯白其人也。此太宗當日之情事也。然則武之爲禍唐室烈矣﹐𨿽曰天命﹐豈非人事哉。

武后年十四爲太宗才人﹐太宗崩時﹐年二十六﹐出爲尼。三十一歲﹐髙宗大幸﹐拜爲昭儀﹐旋立爲後。髙宗崩﹐後六十一歲臨朝。明年所幸馮小寶﹐使爲白馬寺僧﹐名曰懷義﹐出入禁中。七十一歲命懷義作天堂﹐時禦醫沈南璆亦得幸於後﹐懷義心慍﹐燒天堂及明堂。仍使懷義更造﹐懷義內不自安﹐言多不順﹐後陰使人毆殺之。七十三歲﹐又以張昌宗爲散騎常侍﹐張易之爲司尉少卿﹐蓋易之昌宗兄弟年少﹐美姿容善音律﹐皆得幸於後﹐謂之五郎六郎。七十七歲﹐又多選美少年爲奉宸府供奉。朱敬則諫曰「陛下內寵有易之昌宗﹐足矣。聞侯祥等求爲供奉﹐無禮無儀」云云。後乃勞之曰「非卿直言﹐朕不知此」﹐賜彩百端。考武后自少至老﹐肆淫無狀﹐牝牡𨿽區﹐雌雄已忘。其意方以天子有弄臣﹐婦人爲天子﹐固宜有弄臣也。可笑纂記之人﹐於明堂一火﹐謂後恥而諱之﹐但云工徒誤燒。夫後豈以懷義與南璆之爭淫爭寵爲恥哉﹖特不忍遽誅懷義耳。不然﹐敬則豈不知陳辭女主﹐當諱則諱﹐而以內寵爲言﹐且後又以直言嘉之不較然歟﹖春秋斧衮﹐系之一字﹐武后之恥﹐誠不敢知之。

素讀莊子﹐契其理趣幽渺﹐文境恢奇﹐至或有措語之淸麗﹐用字之雋妙者﹐誠不暇察也。玆爲采錄於左﹐與諸學徒共賞之﹕

摘句﹕

解獸之羣﹐鳥皆夜鳴治之則逆物性而離其所以靜其心之出﹐有物采之物采之而後出耳﹐非先物而倡也折楊皇荂﹐嗑然而笑荂音花。折楊﹑皇荂﹐皆俚歌﹐俗人聞之則喜澹然無極﹐眾美從之秋水時至百川灌河未解裙襦口中有珠春雨日時艸木怒生

裙襦二語﹐儒以詩禮發冢也。固是好詩﹐不愧詩人作賊。太玄迎卦﹕裳有穿襦﹐男子目珠﹐似本此

摘字句中取一字﹕

作則萬竅「怒」呺謂風汝不知夫螳螂乎﹖「怒」其臂以當車轍「虀」萬物而不爲義虀碎也﹐言𨿽能理離物而不自以爲義﹐無容心也「殘」朴以爲器﹐工匠之罪也雲气不待「族」而雨族聚也耒耨之所「刺」塞曠之耳﹐而天下人「含」其聰﹔膠離朱之目﹐而天下人「含」其明﹔「攦」音列工倕之指﹐而天下人有其巧﹔「削」曾史之行﹑「鉗」楊墨之口﹐而天下之徳皆玄同其心之出﹐有物「采」之夫子盍行耶﹖無「落」吾事子往矣﹐無「乏」吾事乏落也古之王天下﹐知𨿽「落」天地﹐不自慮也﹔辯𨿽「雕」萬物﹐不自說也「賓」禮樂以性情爲主﹤氵梟﹥淳「散」朴﹤氵梟﹥同澆薄之澆﹐漓其淳也「灑」心去欲而遊於無人之鄕顏不疑歸而師董梧﹐以「鋤」其色鋤去其驕色周徳衰﹐其並乎周以「塗」吾身也並傍也﹐此夷齊之言此四六者不「蕩」胸中則正蕩動也湯以胞同庖人「籠」伊尹﹐秦穆以五羊皮「籠」百里奚以聏合歡﹐以「調」海內聏音餌﹐和也

又淮南子摘句

秋風下霜﹐倒生挫傷艸木首地而生。挫傷雕落也西老折勝﹐黃神嘯吟西王母折其戴勝﹐黃帝之神悲嘯﹐言道之衰也男子樹蘭﹐美而不芳蓼菜成行﹐瓶甌有堤堤﹐瓶下安也。言𨿽有行列堤安﹐不過於小者措置得宜而已蘭芝以芳﹐未嘗見霜芳則不久蘭芝欲修﹐秋風敗之鼓琴讀書﹐追觀上古離先稻熟﹐農夫耨之離隨稻而生者﹐與稻相似而少實

倒生二字﹐本莊子外物篇﹕艸木之倒植者過半

摘字

艸木「注」根﹐魚鱉「湊」淵天下爲之「圈」則名實同居圈陬也﹐名爵號實幣屬「側」溪谷之間側伏也過人之智「植」於髙世植立也萬物一「圈」也鴻鵠鶬鶊莫不憚驚伏竄﹐「注」喙江裔喙注江邊而不敢動春秋「縮」其和縮藏也走獸「廢」腳﹐田無「立」禾衰世「湊」學﹐不知原心返本湊趨也精與鬼神「總」總合也然而不能終其天年者﹐形有所「劫」也竹之性浮﹐「殘」以爲牒水之下流﹐煙之上「尋」「澆」天下之淳﹐析天下之朴靜爲動「奇」﹐治爲亂「奇」﹐飽爲饑「奇」﹐佚爲勞「奇」諸侯必「植」耳竦耳而聰三代「種」徳而王

莊子﹕漢陰丈人謂子貢﹕子非獨弦哀歌以賣名聲於天下者乎﹖淮南子﹕公孫龍粲於辭而貿名以見。世間噉名輩無如風雅中人。

荀子宥坐篇﹕去其故鄕﹐事君而達﹐卒遇故人﹐曾無舊言卒音猝﹐此孔子之言。竊謂六朝工竿牘者﹐鮮有此質雅衝致。悟此並可與讀陶詩。

齰讀宅責二音。漢書灌夫傅﹕魏其必媿﹐杜門齰舌。徐陵與楊僕射書﹕規規默默﹐齰舌低頭齰嚙也。

今本家語﹕開官氏﹐錢氏養新錄力辧其訛云「按漢韓敕造禮器碑云﹕並官聖妃﹐在安樂裏。宋祥符中封鄆國夫人制詞﹐亦作並官氏。此二碑皆在曲阜孔廟。又宋板東家雜記﹑元板孔庭廣記書並官氏未有作開者。自明人誤刊﹐後來依之。式鈺近得顏氏家訓注本風操篇﹕孔子名兒曰鯉。補注云「家語本姓解﹕十九娶宋之開官氏﹐一歲而生伯魚﹐名曰鯉。案開音堅﹐漢韓勅碑作並官氏﹐蓋隸書之變。宋大中祥符封鄆國夫人詔﹐鄧名世姓氏書辧證﹑王伯厚急就章﹑元至正三年廟制詞﹐並以開官爲並官﹐誤也。今從左傳桓六年正義作開官。考此本國朝趙敬夫注﹐而盧文弨補注之﹐其例言云「是書經請正於賢士大夫﹐始成定本﹐友朋間復互相訂證﹐厥有勞焉」。其簡端鑑定姓名﹐卽首列錢莘楣﹐然則錢氏於此條注﹐曷不據其所見正之也﹖豈此書刻於乾隆間﹐而養新錄刻於道光時﹐或錢氏考據之學﹐其始猶未甚致力歟﹖

江愼修論鄕黨執圭曰「集注承包氏之誤﹐以命圭釋之。命圭是天子命而諸侯守之者﹐大夫聘執瑑圭﹐周禮有

明文君之圭﹐非臣所執。朱子晚年修儀禮經傳通解﹐引典瑞玉人文﹐入聘禮篇﹐則圭因有辧矣。集注未及追攺耳。」式鈺以爲江氏讀集注﹐此處未免錯會﹐明明曰圭﹐諸侯命圭﹐不曰天子命圭﹐蓋諸侯命大夫所執之圭﹐卽瑑圭也。若命字貼天子說﹐則注語似太簡。獨不思大國三卿二卿﹐命於天子﹐一卿命於其君乎﹖則此命圭﹐謂命於其君可知也。況包氏云「執持君之圭」﹐此語本未嘗誤。瑑圭仍系君之圭﹐不得謂爲臣之圭也。自江氏以朱子爲失檢﹐至今隨聲附和﹐舉世一辭矣。

柳氏萬姓錄﹐采眞子千姓編﹐不見其書。今百家姓﹐則村塾童子皆誦之﹐無編輯名氏﹐當是宋人所爲﹐故冠以趙﹐猶唐之姓苑﹐李爲卷首以尊國姓也。陸務觀詩云「授罷村書閉門睡﹐終年無著面看人」﹐自注﹕所讀雜字百家姓之類﹐謂之村書。

楊用修云「左傳﹕方城以爲城﹐古本方本萬字﹐古字萬亦作萬﹐故訛爾」。唐勒奏土論曰「我是楚也﹐世伯南土﹐自越以至葉垂﹐宏境萬里﹐故曰萬城也」。式鈺竊以爲萬里地萬城﹐楚地皆誠矣﹐且下句何不雲萬水以爲池乎﹖則安知古本之萬非訛﹖

水經注郡國志曰「葉縣有方城」﹐郭仲產曰「因山以表名」。尸子曰「楚狂接輿耕於方城」﹐淮南子墜

形訓﹕方城在九塞之中﹐髙誘注﹕在楚

又云「道書以一卷爲一弖﹐音周﹐與軸通。陶九成說郛用之。佛書以一條爲一則﹐洪景廬容齋隨筆﹕史繩祖學齋占畢用之」。式鈺謂此通儒之好異也﹐今以爲常。

陶九成輟耕錄又云「弖卽卷字」﹐按弖﹤弓二﹥通

路史﹕元杲娶洪氏曰嬰敷﹐感飛星而震﹐副左而生儋羅蘋云周宣王時﹐曰玄祿羅蘋雲母名之曰玄祿﹐是爲伯陽。黃面皓首﹐故謂老子﹐耳三漏﹐故名耳而字儋羅蘋云卽太史儋﹐儋與聃同。邑於苦之賴﹐賴乃萊也﹐故又曰老萊子﹐壽四百有四十羅蘋云世以老萊子別一人﹐非。按髙士傳﹕孔子至楚見老萊子﹐時已二百餘歲﹐斑衣戲母側﹐所問答皆禮事﹐知非二人。孔時年十七﹐老時蓋棄仕矣。王氏困學紀聞﹕陳思王靈芝篇曰「伯瑜年七十﹐彩衣以娛親」﹐今人但知老萊子之事﹐而不知伯瑜﹐蓋言事有兩﹐顧老萊子何人也﹖按元杲伯翳之裔﹐自恩成後世爲理﹐以命族。理卽李也﹐故老子姓李。一曰生賴鄕渦水之陽﹐九井西李下﹐故姓李說苑﹕韓伯瑜母笞而泣曰﹕今母力不能使痛。

西湖志﹕天竺寺每歲秋月夜﹐嘗有桂子飄落﹐寺僧拾得之﹐故宋之問靈隱寺詩云「桂子月中落﹐天香雲外飄」。予恆疑神其說也。偶閱段柯古天咫篇載釋氏書﹕須彌山南面有閻扶樹﹐月過樹影﹐八月或言月中蟾桂﹐地影也﹐空處﹐水彩也。此語差近﹐然則月中之桂﹐昔人有不欲信者。彼桂子之落﹐又可誣歟﹖朱子注天問顧菟在腹句﹐亦取水影地影之說

唐長孫無忌以烏羊毛爲渾脫氈帽﹐時號趙公渾脫。予偶與友人談及之﹐呼脫本音﹐座中有云「脫當讀駝﹐渾脫帽渾脫舞皆然」。予方自病沿訛也﹐廣查諸書﹐無平聲讀。一日於村塾童子所習唐詩三百首﹐見公孫大娘弟子舞劍器行注云「李中麓開先太僕塞上曲云『黃河萬里障邊隅﹐黠鹵年來謀計殊﹐不用輕帆並短棹﹐渾脫飛渡只須臾』﹐自注脫音駝」。因憶唐人詩十字﹐往往讀平聲﹐若諶。丹鉛錄云「謂之長安語音﹐律詩不如是則不葉。」然則脫之自注音駝﹐亦只長安語音耳﹐非謂必讀平聲也。

太玄奇奧﹐矯大易而過之﹐然時有本分語﹐雅麗可誦。如﹕物登明堂﹑矞矞皇皇﹐交於鳥鼠﹑費其資黍﹐旌旗絓羅﹐干戈蛾蛾﹐翡翠於飛離其翼﹑狐鼦音貂之毛躬之賊﹐小子在淵﹑丈人播船﹐鬼神耗荒﹑想之無方﹐時天時力地力﹐維酒維食﹑爰作稼穡。此等語﹐試取爲詩﹐皆佳句也。

四書釋地云「舜謂伯翳曰『咨爾費﹐贊禹功﹐爾後嗣將大﹐出乃妻之姚姓之玉女』﹐姚舜所受姓﹐玉女見祭統﹐蓋美言之﹐君子比徳於玉﹐豈他庶姓所可稱﹖是益爲舜壻﹐亦古今所未經拈出者」。式鈺按﹐路史﹕伯翳大費服事虞夏﹐始食於贏﹐爲嬴氏﹐帝錫之皁斿玄玉姚女﹐而封之費。是玉與女本二事﹐羅氏博洽﹐必確據古書。子長簡易其句﹐玉字帶及之﹐亦古人文法也。且旣是帝女﹐稱女可也﹐而系之姚﹐旁支顯然矣。路史並載舜次妃癸比氏﹐生二女曰宵明曰燭光﹐處河大澤﹐爲湘之神﹐亦無益妻之說。則閻氏猶未深求之按咨爾費上文﹕帝錫玄圭﹐禹受曰﹕大費爲輔。則圭鍚禹而玉錫翳也

東坡書柳子厚牛賦後﹕嶺外俗皆恬殺牛。評者曰「恬字大佳」。式鈺謂當本孫卿性惡篇恬禍而廣解

東坡曰「武王非聖人也﹐昔孔子蓋罪湯武﹐顧自以爲殷之子孫而周人也﹐故不敢然﹐數致意焉。謂﹕大哉巍巍乎堯舜禹無間然﹐其不足於湯武﹐明矣。謂武盡美未盡善﹐又云『三分天下有其二﹐以服事殷﹐可謂至徳』﹐夷齊謂武弒君﹐恥不食其粟﹐孔子予之﹐其罪武甚矣。而孟軻始亂之曰『吾聞武王誅獨夫紂﹐未聞弒君』﹐自是學者以湯武爲聖人之證﹐皆孔氏之罪人。」式鈺竊謂蘇旣以武王非聖人﹐豈非弒君逆臣歟﹖論伐紂是非公私之間﹐毫釐千里﹐如蘇氏言﹐獨不憶中庸一書乎﹖孔子以文得子武而無憂﹐武果弒君者﹐則文之至徳聖人也﹐知子莫若父謂何﹖武王纘太王王季文王之緒﹐弒君而謂之纘﹐則太王王季文王之緒何緒乎﹖周公成文武之徳﹐文與武並提﹐何弒君者猶以徳稱乎﹖武王周公達孝﹐夫孝可作忠﹐孝弟而好犯上者鮮﹐矧弒君乎﹖周公聖人也﹐武王伐紂﹐何不聞出其一言以諫之﹖且論語﹕唐虞之際﹐於斯爲盛。孔子必非以弒君之黨爲才﹐而與唐虞並論﹐可知已。謂韶謂武﹐必非以弒君之賊﹐與舜並論﹐又可知已。子貢曰「莫不有文武之道﹐夫子焉不學」。觀堯曰咨章﹕堯舜禹湯武之道﹐昭若日星。則湯武之爲聖人益不辯自明焉。要以蘇氏之言﹐第欲爲天下萬世爲人臣者警﹐而孟子往往歸之於天﹐目爲天吏。注云「若湯武」﹐是蓋持論最允﹐旣可以戢天下萬世爲人臣者覬覦神器之心﹐而又所以明爲人君者之神器不盡足恃﹐恃修徳也。然則蘇氏以孟子爲孔子罪人﹐式鈺以爲蘇氏尢孔孟之罪人矣。因思國朝如閻百詩者﹐好爲異論﹐又無怪其嘗不韙武王耳。噫﹐世有聰明才辯﹐幸無輒相讕前人哉﹗

武王問太公曰「寡人伐紂天下﹐是臣殺其主。吾恐後世之用兵不休﹐柰何﹖」太公曰「甚善﹐王之問也。夫未得獸者惟恐其創之小也﹐已得之惟恐傷肉之多也。」齊桓公曰「昔三王者﹐旣弒其君﹐今言仁義﹐則必以三王爲法度﹐其故何也﹖」管仲對曰「昔者禹平治天下﹐及桀亂之﹐湯放桀以定禹功也。湯平治天下﹐及紂亂之﹐武王伐紂以定湯功也。善之伐不善也﹐自古至今﹐未有攺之。君何疑焉﹖」淮南王曰「湯放桀﹐武王伐紂﹐以爲天下去殘除賊﹐可謂惠君﹐而未可謂忠臣。」蘇氏殆本武王之問及齊桓﹑淮南語﹐又穿鑿而附會之。按管仲定湯禹功云﹐義亦圓通﹐特以善伐不善﹐未可以槪君臣﹐不如孟子歸之於天。

孫卿云「天下歸之之謂王﹐天下去之之謂亡﹐故桀紂無天下﹐而湯武不弒君」﹐又云「湯武者﹐民之父母也﹔桀紂者﹐民之怨賊也。今世俗之爲說者﹐以桀紂爲君﹐而以湯武爲弒﹐是誅民之父母﹐而師民之怨賊也﹐不祥莫大焉。」然則以湯武爲弒﹐天下未嘗有說也﹐直墮之耳﹐是蘭陵亦不非楊武

閱孔叢子﹕子思對魯穆公曰「且臣不佞﹐又不任爲君操竿下釣﹐以蕩守節之士也。」釣字追神﹐蕩字根釣字﹐恰好。鬼穀子亦云「其釣語合事﹐得人實也」﹐又云「道合其事﹐彼自出之﹐此釣人之网也」﹐又云「卻論者﹐釣機也。」淮南王亦云「虞君好寶﹐而晉獻以璧馬釣之」。子思又謂衛君曰「是故競求射君之心﹐而莫敢有非君之非者。」射字辣悚人﹐含沙射影﹐側媚射心也﹐殆本管子「大臣贅下而射人心」一語。鬼穀子亦云「最其能﹐射其意。」趙王謂子順曰「從古及今﹐載徳流聲﹐未有若先生之嗣。」可云吐屬雅令。

管子君臣篇﹕明君在上﹐便僻不能食其意。食字尢深驚。又五輔篇﹕淫聲諂耳﹐淫觀諂目﹐耳目之所好諂心。諂字亦善描寫

達﹐小羊也﹐頌先生之稷。雎鳩﹐水鳥也﹐興好逑之文。螽斯至微﹐比王者子孫。鵲巢何物﹐擬諸侯嫁女。皆可以見昔人之朴而直也。而喪家狗﹑三窟兔﹐尢資後世笑談已。

論語﹕至於犬馬﹐皆能有養。人多以犬馬諭父母不倫﹐而以諭人子。故陳思王武帝誄﹕遂深永蟄之思。顏之推譏其方父於虫。

兒迪彜曰「家語孔子云『若以鳥獸之名嫌之﹐固不可行也』。予久不閱家語﹐不省存﹐顧卽孔子二語﹐遂可以折犬馬諭親不倫之議。朱子或問及王氏題鏡﹐無庸煩言辯之矣」

庸成氏之世﹐棲糧隴首積聚之糧。晉劉裕曰「餘糧棲畝」未刈之糧。棲字雋。漢劉章歌﹕立苗欲疎。劉安覽冥訓﹕田無立禾。立字雋。棲糧句﹐路史采淮南子語。餘糧句﹐劉裕取蔡邕胡廣碑語

唐武后時語曰「補闕連車載﹐拾遺平斗量﹐欋推侍禦史﹐盌脫校書郎」。按車載斗量﹐已成陳言﹐而欋推盌脫﹐卻罕引之。欋﹐四齒杷。欋推﹐言其多。盌脫卽依樣畫葫蘆之意

呂覽﹕智伯欲滅厹繇狄名而無道﹐鑄大鐘方車二軌以遺之﹐厹繇之君﹐斬岸堙溪以迎鐘﹐因滅厹繇。岸不曰剗而曰斬﹐捷甚﹐利令智昏惟肖也。秦二世紀﹕斬華爲城。並佳。斬岸或作塹岸﹐非

何平叔景福殿賦﹕飛枊音昂鳥踴﹐雙轅是荷﹐赴險淩虛﹐獵捷相加。注云「飛枊形類烏飛﹐又有雙轅承檐﹐以荷眾材。」劉梁七舉曰「雙轅覆井﹐芰荷垂美。」式鈺按﹕以荷眾材﹐作擔荷解﹐極是。至引七舉云云﹐以注雙轅則可﹐注荷則非。作者之意﹐蓋擔荷之荷本有平聲一讀﹐故嵇叔夜詩﹕夕得離負荷﹐葉下阿。潘安仁詩﹕但恐黍所荷﹐葉上歌。劉越石詩﹕弗克負荷﹐葉下加也。又今之寺觀亭榭檐下﹐亦列柳以飾觀瞻﹐人知名枊﹐鮮知此字。

張平子西京賦﹕女娥坐而長歌﹐聲淸暢而蜲蛇﹔洪涯立而指麾﹐被毛羽之纖襹。薛綜舊注云「洪涯﹐三皇時伎人。」李善注云「女娥﹐娥皇﹑女英」。按賦所云云﹐不過形容假頭搬演。女娥﹐女之嬌好者耳。古賦偶聯﹐多似對非對﹐李因洪涯而以英皇實之﹐何褻嫚舜妃也﹖

漢明帝嘗以事怒郎藥崧﹐以杖撞之﹐崧入牀下﹐帝怒甚。崧曰「天子穆穆﹐諸侯皇皇。未聞人君﹐自起撞郎」﹐乃赦之。回霜收電﹐其辭可發笑也。魏文帝令東阿王植七步中作詩﹐不成者行大法。植應聲曰「煮豆燃豆萁﹐豆在釜中泣。本是同根生﹐相煎何大急﹖」乃釋之。消災弭禍﹐其辭能使愧也﹐抑皆由才捷。

班孟堅典引﹕唐哉皇哉﹑皇哉唐哉﹐蓋言唐堯皇漢﹐承上文詠嘆收之。向見某時文﹕巍巍乎其有成功一節﹐題結云「唐哉皇哉﹐皇哉唐哉﹐豈不大哉」﹐用班語﹐卽收合上文。大哉極好。唐卽陶唐﹐皇爲統稱﹐亦指堯也。世俗效之﹐爲王道題文﹐輒闌入二語﹐都作規模宏遠套話﹐是非惟不審所謂﹐並昧所由來矣。

世言龍取水﹐余以爲筆之於書﹐則取字猶宜文﹐顧無可易者。偶閱宋袁質甫甕牖閒評載﹕夏間久旱﹐祈求而雨隨至者﹐都是龍捲江河之水而上。觀徽宗政和七年夏大雨﹐有二魚落殿中省廳屋上﹐此雨是江河之水﹐爲龍所捲而上無疑矣。卷字殊得之。

袁質甫曰「史記黎明二字﹐漢書作遲明﹐遲訓侍﹐待陰也。黎訓雜﹐黑白未分﹑欲明未明之間也。猶之黎民﹐頭半白黑﹐故曰黎。解漢書遲明而引史記黎明者﹐非。式鈺按﹕黎同邌﹐蒼頡篇曰『邌徐也』﹐又黎通犁﹐又遲古文作邌﹐是黎犁邌遲一也。黎明﹑遲明可俱作徐明解﹐袁說轉曲。

天成中進士侯寧極造藥譜一卷﹐攺立異名﹐陶南村取焉。予喜爲偶之﹐其不可屬對者﹐並書於後以備采覽﹕

湯主山茱萸禹孫澤瀉壽祖威靈仙徳兒杏仁賊參薺苨孝梗知母仁棗川練子澀翁阿梨勒焰叟硫黃淡伯厚朴野丈白頭翁椹聖蓽茇蕨臣捲柏木叔胡椒麝男甘松艸兵巴豆天豆破故紙鄆芝天麻山屠黃蘗海臘麒麟竭丑寶牛黃夜金雄黃知微老白薇旣濟公升麻導河掾木豬苓赦肺侯款冬花遠秀卿沈香曲方氏防風九女春鹿茸二屍籙枸杞假君子牽牛苦督郵黃芩鬼木串槐角聖蘢松瞿麥五福臠白斂萬金茸紫蔻錦繡根芍藥吉祥杵桔梗英華庫益智綬帶米麥蘗玉絲皮杜仲九畹菜澤蘭百文須石斛笑靨金菊花飛天蕊旋覆花拔萃團麝香滴金卵延胡索百辣云生薑兩平艸羗活中央粉蒲黃半夏精天南星淸涼種香薷支解香丁香琥珀孫松脂陸續丸蔓荊子不死面茯苓保生藂槁本修身弩芫花續命筒漧漆度厄錢連翹醒心杖遠志剔骨香靑皮翻胃木常山銷眉根苦參破關符蓬莪朮風稜禦史史君子骨鯁元君萆薢斜枝大士龍膽艸脫核嬰兒桃仁含丸使者椒化米先生神曲削堅中尉三稜調睡參軍酸棗仁黃香影子桅子綠劍眞人菖蒲太靑尊者朴硝冷翠金剛石楠葉昌明童子川烏頭混沌螟蛉寄生洞庭奴隸枳殼橐鑰尊師仙靈脾雪眉同气白扁豆風味團頭縮砂通天柱杖牛膝偸蜜珊瑚甘艸出樣珊瑚木通煉形松子柏子仁比目沈香烏藥延年捲雪桑白皮

◆右屬對諧平仄

帝膏蘇香鬼丹蘆薈金母蛻郁王綫子檀茅香畢和尙蓽從茄隱上座郁李仁雪如來白芨水狀元紫蘇馘毒仙預知子羽化魁五加皮黃英古檀香白大壽吳朮沙田髓橫精艸魚目薏苡蒜腦藷百合綬帶米走根梅漧葛滴膽芝黃連瘦香嬌丁香破軍殺大戟紅心石亦石脂綠須姜細辛飛風道者牙硝抱雪居士香附乎中黃節士麻黃太靑尊者銀條徳星山藥金山力士自然銅丹田霖雨巴戟安神隊杖麥門冬良醫匕首亭歷命門錄事安息香腎曹都護葫蘆巴藂生藥王覆盆子骨鯁元君

◆右屬對不諧平仄

嗽神五味子火泉竹瀝地白瓜蔞根瘡帚何首烏死冰白僵蠶血櫃牡丹皮秦尖蒺藜貴老陳皮時美中蒔蘿魏去疾阿魏黑司命蓯蓉石仲寧滑石冰喉尉薄荷艸東牀大腹皮六停劑五子顯明犯阿膠黑殺星夜明沙無名印地楡無憂扇枇杷葉王黃瓜馬兜鈴靜風尾荊芥迎湯子兔絲子玉虛飯龍腦黑龍衣鱉甲小帝靑靑鹽無聲虎大黃小昌明艸烏頭百子堂艸果子川元蠢川芎百藥綿黃蓍赤天佩姜黃尉倫圭桂女二天當歸大通綠木香旱水晶硼砂無情手瑙砂瓦壠斑貝母西天蔓前胡蒜腦藷百合玉靈片石膏三閭小玉白芷建陽八座蛇牀子水磨橄欖金鈴子蠻龍舌血沒藥永嘉聖脯漧薑正坐丹砂附子脾家瑞气肉豆蔻甜面淳於蜜佗僧痰宮劈歷半夏巢煙九肋烏梅雛面還丹人參新羅白肉白附子茅君寶篋蒼朮蘆頭豹子柴胡肚裏屏風艾沓元大品地黃理光烏藥良姜隨湯給事中甘遂玲瓏霍去病藿香

離騷云「吾令丰隆乘雲兮﹐求虙妃之所在」。虙妃﹐伏羲之妃也殞洛而死﹐爲洛神。一云伏羲之女。又云「見有娀之佚女﹐恐髙辛之先我」。有娀氏﹐帝俈之次妃﹐簡狄也。又湘君湘夫人二篇﹐湘君湘夫人﹐帝舜之三妃﹐帝堯女也。韓昌黎以娥皇長爲君﹐女英﹑癸比次爲夫人屈子借以寄意﹐頗形褻語。曹子建因之作洛神賦﹐尢甚。往古聖妃﹐不幸至此﹐文人之口孽也。李善注西京賦女娥長歌句﹐蓋同是病﹐後人有識之者否﹖

楊用修云「世傳西施隨範蠡去﹐只因杜牧西子下姑蘇﹑一舸逐鴟夷之句﹐而附會也。予竊疑之﹐一日讀墨子曰『西施之沈其美也』﹐喜曰『此吳亡之後﹐西施亦死於水﹐不從範蠡去之一證﹗』後見吳越春秋逸篇云『吳亡後﹐越浮西施於江﹐令隨鴟夷以終。』乃嗟此事正與墨子合。浮﹐沈也﹐反言耳。隨鴟夷者﹐子胥之譖死﹐西施有力焉。胥死盛以鴟夷﹐今沈西施﹐所以報子胥之忠。範蠡去越﹐亦號鴟夷﹐杜牧以子胥鴟夷﹐爲範蠡之鴟夷﹐乃影撰此事也。範蠡不幸受誣千載﹐遇予雪之﹐快哉﹗」式鈺按﹕楊氏斯論﹐邊見猶未免也。越王長頸烏喙﹐方自殲其忠臣矣﹐尙念仇國之臣﹐而曰洗西施以報子胥乎﹖特鑑彼尢物足以亡國﹐不欲有之也。且使西施果不殺﹐用給範蠡以終﹐說者又未必不謂然。惟範蠡髙士﹐乃得享西施之美人﹐亦惟西施美人﹐宜終托範蠡之髙士。是令西施隨範蠡﹐亦以全西施報範蠡也。西施非私奔﹐範蠡並非偸掣之逃﹐何損其亮節哉﹖雪誣之說﹐恐範蠡不任受徳耳。

陸龜蒙蟹志﹕稻之登也﹐率執一穗﹐以朝北魁﹐然後任其所之﹐蚤夜曹沸﹐指江而奔。漁者緯蕭﹐承其流而障之﹐名曰蟹斷。陶九成云「緯蕭二字尢奇」。式鈺按﹕指江而奔以上數語﹐聲情活現。曰執曰朝曰任曰指曰奔﹐摹繪入神也。而曹沸二字﹐較緯蕭尢生新。緯蕭以爲食﹐見莊子。

馮元成雨航雜錄云「子華子『五源之溪﹐天下之窮處也﹐鼯吟而鼬啼﹐旦曉昏而日映也。蒼蒼踟躕﹐四顧而無有人聲。𨿽然﹐其土膏脈以發﹐其淸流四注﹐無乏於濯漑。其蘋藻之芼﹐足以供祭﹔其石皺栗﹐爛如赭霞。蘤艸之芳﹐從風以揚。壠耕溪飲﹐爲力也佚﹔而坐嘯行歌﹐可以卒歲。』此數語﹐詞葩而乏混茫﹐東京以後筆也。」式鈺以爲﹐讀此如覩有道子養和荒陋﹐隨在得造化佳勝。其文筆尢澹以藻﹑淸而腴﹐其韻如竹裏琴嗚﹐甚泠泠有致者已。顧必辧作者眞膺﹐似亦多事。

前爲黎明之辧﹐兒迪彜見之曰「黎黑﹑明白﹐黎明二字亦可平看﹐言黑白參半﹐猶書稱昧爽﹑詩稱昧旦也。袁氏云『黎訓雜﹐黑白未分。其以黎通犁耶﹖卻恐明字已贅﹐不得云黑白未分之明』﹐乃彊爲之說曰﹕欲明未明之閒。又云﹕猶之黎民頭半白黑故曰黎。顧案孟子注﹕黎民﹐黑髮之人﹔頒﹕老人頭半白黑者。則袁氏此條﹐紕繆種種矣。漢書之遲﹐卽邌卽黎﹐倘讀遲明爲黎明﹐亦可也。」附存兒說於此。

肉食者鄙﹐曹劌有激之言。居官食肉﹐不必盡鄙﹐謂鄙者多可耳。然居官而恬於食菜﹐必不鄙也。居官食菜﹐莫多於前明﹕劉璽分閫江右﹐計廩而食﹐妻子布衣不完﹐人呼爲靑菜劉﹔劉羽同知江西瑞州府﹐終年食蔬素﹐人呼爲靑菜劉﹔王質爲四川參政﹐行部所至﹐自奉惟蔬果﹐人呼爲靑菜王﹔符驗守常州﹐不攜家至任﹐日供惟菜﹐人目爲符靑菜﹔胡壽安知新繁縣﹐嘗自種蔬一圃以供日用﹐人呼爲菜知縣。考諸君皆品學兼裕﹐其淸徳美政﹐足爲有位風者也。徐九經爲句容令﹐以廉儉著﹐嘗圖一菜於堂﹐題曰「民不可有此色﹐士不可無此味」﹐固深有味乎其言之也﹗夫士旣出其身以任當世﹐誠能心勞撫字﹐卽食不重胾﹐憸矣何太自苦﹖第當風競侈靡﹐正賴如諸君之峻操﹐愧之惕之﹐爲返朴還醇之一道﹐則彼諸君者﹐夫豈好爲其矯﹑是用采譽耶﹖

博古無取泥古﹐古之諺語﹐固無僞撰。然遁齋閒覽﹕長安語曰「槐花黃﹐舉子忙」﹐而今之應鄕舉﹐槐花早過矣。續世說﹕枇杷黃﹐醫者忙﹔橘子黃﹐醫者藏。今吳越間枇杷時﹐則農者忙﹐小有疾﹐不及延醫﹐故醫者不忙。至立秋後﹐耒耜旣停﹐積暑之病漸發﹐醫者因於下半歲皆東西南北之不遑﹐是橘黃時正忙﹐而非藏矣。可知凡引用古諺﹐亦須審時辧地。

今吳中有諺云「菊花黃﹐尋館忙」﹐言村師也。亦黃﹑忙爲韻

詩竇尙想風雅﹐不齒蛙靡。天籟人籟﹐參之碩士

人或嗤昌黎以文爲詩﹐謂其近腐也﹐殊堪胡盧。泉明詩喜用魯論﹐康樂詩愛用經語﹐亦各好談理﹐而陶謝並卓峙千古。且三百篇中﹐謝公以「昔我往矣」四語﹐爲不如吁謨﹑定命二語﹐偏有雅人深致﹐則詩第獵浮藻耶﹖亦在气骨神味耳。若沈歸愚謂韓詩不避粗險﹐則信有之。如食蝦蟆詩「𨿽然兩股長﹐其柰脊皴皰」﹐其尢者也。然卽皰字之俚﹐而淮南子云「潰小皰而發痤疽」﹐則亦非無本矣。夫論昌黎之詩﹐本其經術﹐以攄懷抱﹐其實大聲宏﹐崢嶸傲兀﹐猶之善書家劍快戟森﹐鸞驚鷹峙﹐有山川流峙之勢﹑星辰經緯之觀者也。而彼顧欲以腐字揶揄之﹐是亦可以知其人之技倆矣。殆玉壺淸話所云「不過蘭蕙春悲﹐牡丹宿醉﹐霞宮日城﹐翦紅刻翠者已」。噫﹐寸指可以測淵哉﹖沈存中論韓詩押韻之文終不近古云﹐故今人從而甚之

容齋隨筆曰「摭言載﹕髙鍇知貢舉﹐以仇士良關節取裴思謙狀頭﹐思謙及第後﹐宿平康裏﹐賦詩云『銀釭斜背解明璫﹐小語低聲賀玉郎。從此不知蘭麝貴﹐夜來新惹桂枝香。』然則思謙亦疎俊不羈之士耳。史謂頗得才實﹐恐未盡然。」式鈺按﹕考校以藝﹐烏可知其徳也﹖卽平康裏一詩﹐珠璣脫口﹐性情流爲神韻矣。揆其天才﹐處以舉首﹐亦自相當﹐特關節難免淸議耳。洪所云﹐轉似過求之。

或曰「古詩十九首﹐詩品謂驚心動魄﹐一字千金。沈歸愚謂初無奇辟之思﹑驚險之句﹐而西京古詩﹐皆在其下﹐是爲國風之遺。兩說何乖刺如此﹖」予曰「奇辟之思﹑驚險之句﹐可以駭耳怵目﹐不足以動魄驚心﹔動魄驚心﹐性情眞摯之激﹐卽詩可以興之謂。彼兩說﹐固一致也。且盍觀之劇乎﹖當其金鼓喧騰﹐或披髮假面之離奇﹐或白刃紅旍之轉戰﹐莫不跂足恐後﹐爍耳目也。至於絲管泠然﹐或摹以貞義﹐繪以忠孝﹐極其致﹐令人當場泣下﹐則勾心魄矣。故言情之作﹐本於自然﹐非必求工字句﹐正復無可攺竄﹐所以爲國風之遺﹐一字千金雲。」或又曰「然則詩質而已矣﹐無以文爲乎﹖」予曰「性道發爲文章﹐知廉勇藝﹐文以禮樂﹐卽斯理參之可已。」

文獻通考載歐文忠公詩「焚香禮進士﹐徹幕待經生」。明經者﹐不過帖書墨義﹐如兒童挑誦之狀﹐故自唐以來賤其科。式鈺竊觀今之哆然自矜考據學者﹐往往輕文藝爲小技﹐何哉﹖蓋世競趨於文藝﹐斯博覽功疎。又以唐時科目﹐本貴進士﹐進士工聲韻﹐明經記帖括﹐則未免鄙考據而空腹自賢﹐於是考據家不啻起而爭之矣。𨿽然﹐文章亦尙典贍﹐而點鬼堆屍﹐昔人所忌。至若專考據而不工文詞﹐尢等之富人慳鄙﹐盈千累萬﹐一守錢虜焉已。

字可今則今之﹐但忌俗體耳。可今而古﹐卽榮古陋今。嘗有客謂予曰「向聞五侯九伯﹐五侯五等侯也。乃見某詩以三侯歌對五噫詠﹐何解﹖」予曰「此侯卽兮﹐兮與侯通。史記樂書﹕髙祖過沛詩三侯之章﹐注索隱曰『沛詩有三兮﹐故曰三侯』。然則兮侯皆古﹐而今書皆兮而不侯﹐引用者侯非謬也。兮尢可﹐兮不詫人耳。」

楊柳一物而二種﹐說文﹕柳小楊也。本艸﹕楊枝硬而易起﹐故謂之楊﹔柳枝弱而垂流﹐故謂之柳。予曩泳楊花七律四首﹐首句垂楊垂柳云云。客有見之曰「詠楊花何並及柳﹖」予曰「詞章寫性情﹐非同考據也。」因偶憶梁書魏太后逼通楊華﹐華懼禍降梁﹐太后作楊白花歌曰「陽春二三月﹐楊柳齊作花。春風一夜入閨闥﹐楊花飄蕩落南家。含情出戶腳無力﹐拾得楊花淚沾臆﹐春去秋來雙燕子﹐願銜楊花入窠裏。」又抒情集﹕韋蟾罷任鄂州﹐於祖席書文選句云「悲莫悲兮生別離﹐登山臨水送將歸。」請賓從續其句﹐皆不能。有一妓泫然起曰「武昌無限新栽柳﹐不見楊花撲面飛。」輒舉二詩﹐爲客誦之。

梵言闍維卽茶毗﹐僧死而贊之也。東坡夜閱傳燈錄﹐燈花燒一僧字﹐作詩云「曹溪夜岑寂﹐燈下讀傳燈。不覺燈花落﹐闍維一个僧。」兒戲如此﹐才人之流獘也。又詠婢謔調﹐有「揭起裙兒﹐一陣油鹽醬醋香」之句﹐後之惡濫詞人﹐以浮俚爲趣者﹐正堪借口。

凡詩歌七言﹐每句韻者﹐咸謂柏梁聯句體﹐第皇娥﹑白帝子二歌﹐鍾伯敬云「不論眞僞﹐非漢以下所能辦。」又靈寶要略童謠皆七言﹐每句用韻似柏梁聯句﹐其事創體則猶襲古人也。

春夜宴桃李園詩序﹕夫天地者萬物之逆旅﹐按禹濟江南﹐黃龍負舟﹐啞然曰「我受命於天﹐竭力以勞萬民﹐生寄也﹐死歸也﹐爾何爲者﹖」越王嘗告吳王曰「民生於地上﹐寓也。」老子亦嘗曰「人生天地間﹐寄也。寄者固歸。」則太白語非無本。竊謂寄者固歸四字﹐理語殊簡。至淵明詩「旣來孰不去﹐人理固有終」﹐可爲四字注腳。固歸一作同歸。

陶公榮木詩﹕慨暮不存。譚友夏謂﹕老陶善構此等語意。蓋指集中﹕嘅獨在予﹑呱聞爾泣﹐卓爲霜下傑﹑遇以濯我足﹐泛隨淸壑回﹑飄如陌上塵之類。然三百篇﹕愾我寤嘆﹑涼曰不可﹑愛莫助之﹑慶旣令居﹐漢武李夫人歌﹕翩何姍姍其來遲﹐古人句法﹐固自多戛戛生新者﹐陶公非故事標異也。

陶詩「有風自南﹐翼彼新苗」﹐翼字﹐壇友夏謂奇古之極﹐鍾伯敬謂看得細極靜極。友人問予曰「究何如佳﹖」予曰「此傳神字﹐得化生訣也。沈歸愚謂﹕翼字寫出性情﹐斯言正有理會。大凡用字之法﹐字或板﹐未能追取句中神理﹐以字之有生趣者易之﹐則機理聲色並暢。一字之摹繪入神﹐一句賴之﹐全章亦恆賴之也。所云化生如何﹖有如春濃曰鬧﹑花動曰笑﹑柳搖曰舞﹑樓曰飛﹑橋曰跨﹑櫨栱檐栭桷之曰驤曰騰曰翔﹐皆是。故雨無手可以打﹐水無齒可以嚙﹐則風非有羽亦可翼也。尙書曰「四方風動」﹐易林曰「萬物風興」﹐興﹑動皆朴實說理﹐翼則栩栩欲活﹐奕奕有神矣。而要從烏覆翼之﹐輔之翼之來﹐至謂鳳翼象風﹐則轉牽合翼﹐固取生物而有生趣耳。故類此用字﹐予私謂之化生訣也。自來善詩能傳神者﹐往往用此訣﹐未曾道破耳。」友曰「善﹐子固爲之發其覆。」

太玄云「鴚鵝慘於冰﹐翼彼南風」﹐陶公或有觸於是﹖顧彼以烏言﹐此就風言﹐理新而趣別也。

曹子建應詔詩「流風翼衡」﹐當遜此翼苗。

劉夢得詩云「登臺吸瑞景﹐飛步翼神飈」﹐亦自奇俊﹐似本張平子思元賦﹕翼迅風以揚聲

自來評陶詩者有褒無貶﹐亦各出己見。要以陶公質邁學醇﹐至性之流﹐有神無迹﹐化工也。人之讀陶詩者﹐譬猶羣飲江海﹐各充其量而止。學識不同﹐則所獲亦異﹐勿執一說耳。故予讀陶詩﹐曾未敢出一辭以評之﹐謂莫能罄也。第必欲效諸公之管窺﹐陶公詩愛用論語﹐子請得以中庸語﹐斂衽敬贊之曰「淡而不厭﹐簡而文﹐溫而理。」如是則陶公地下庶乎一爲軒渠否﹖然未究足以盡陶詩焉。敢不斂袵﹑敬贊徳美﹐卽陶勸農句

李太白山中問答詩﹐其境得陶之桃花源﹐其意得飲酒結廬在人境一章﹐而約言之。李將進酒一詩﹐從陶雜詩「得歡常作樂﹐鬥酒聚比鄰。盛年不重來﹐一日難再晨」而暢言之。杜老北徵詩「平生所驕兒」至「誰能卽嗔喝」一段﹐從陶之和郭主簿詩「弱子戲我側﹐學語未成音﹐此事眞復樂﹐聊用忘華簪」四語而瑣言之。若羌村云「嬌兒不離膝﹐畏我復卻去」﹐乃又翻用之。又羌村云「羣雞正亂叫﹐客至雞鬭爭﹐驅雞上樹木﹐始聞扣柴荊」四語﹐從陶「雞鳴桑樹顚﹐戶庭無塵雜」變化言之。杜「明年此會知誰健﹐醉把茱萸仔細看」﹐從陶「未知從今去﹐當復如此不﹐中觴縱遙情﹐忘彼千載憂」﹐又「今我不爲樂﹐知有來歲不﹐命室攜童弱﹐良日登遠遊」﹐又「淸歌散新聲﹐綠酒開芳筵﹐未知明日事﹐予襟良已殫」諸詩而復約言之。至杜喜晴及晦日尋崔戢李封等詩﹐置之陶集﹐幾不別矣。略舉數條﹐知李得陶超逸﹐杜得陶眞摯如是。自餘如右丞得其衝澹﹐蘇州得其淸瞻﹐香山得其明暢。至於東坡之詼諧趣妙﹐又從陶之責子詩似嗔似戲而甚之者也。

杜醉把茱萸句注﹐有云「此詩經誠齋說盡﹐舊曾手寫﹐誤作好把﹐便覺情性甚遠。因贊其妙」。式鈺謂醉猶把看﹐乃沈摯一句﹐全章俱振。好字淺滑﹐唐宋之別也。

趙松雪曰「作詩用虛字殊不佳﹐中兩聯塡滿方好」。夫詩以寫性眞﹐機之所到﹐筆之所運﹐不能勉彊。有如句中正賴有虛字醒其意旨﹐或峻其風骨﹑或足其情韻者﹐反以爲不佳而易之﹐必難免堆垛雕繪之病﹐少自然趣味﹐是誠削足以適其履也。況講法律﹐亦取疎密相間﹐而曰中兩聯塡滿方好耶﹖元稱虞趙楊範揭﹐松雪一代詩人也﹐拂哉言矣。

虞邵庵嘗以送人扈駕上都詩﹐詣趙松雪。中有「山迎合道晨畱輦﹐野散周廬夜屬櫜」之句﹐趙攺山爲天﹐野爲星﹐虞深服之。人皆謂其較原本特髙亮﹐故美。不知其美﹐固由於雙聲。

松雪云「詩之出處﹐才使唐以下事便不古。」蓋松雪去唐未遠﹐宜如是云

唐穆宗時有徵婦寄衣與夫詩云「夫戍蕭關妾在吳﹐西風吹妾妾憂夫。一行書信數行淚﹐寒到君邊衣到無﹖」載在語林。此詩筆雋气淸﹐韻流簡外﹐寫性情而不輕剽者。後人和云「西風吹雁落東吳﹐自整寒衣欲寄夫。一翦一鍼腸一斷﹐不知夫亦斷腸無。」第二語稚﹐三語本杜牧之子規絕句「一叫一回腸一斷﹐三春三月憶三巴」﹐未免滑。四語意數見不鮮矣。鄧百拙以爲此作亦淸麗﹐何哉﹖又按牧之「一叫一回」亦欠通﹐叫曰一﹐便是一回矣﹐豈尙可云一叫幾回乎﹖此病後人無議之者。

麗情集﹕杜牧遊湖州﹐崔刺史悉致諸妓﹐牧不愜意﹐因囑張水嬉﹐觀者如堵。有老姥引髽髻女十餘歲﹐牧曰「眞國色也」﹐接至舟中﹐曰「吾十年不來﹐從爾所適。」以重幣結之。牧歸朝﹐比守湖州﹐至則十四年矣﹐所約者已從人﹐生三子。牧賦詩自傷曰「自是尋春去較遲﹐不須惆悵怨芳時。狂風落盡深紅色﹐綠葉成陰子滿枝。」此等詩不假取巧求新﹐隨手拈來﹐醰醰有味﹐文生於情﹐情生於文﹐予樂誦之。

陶南村云「玉臺詩﹕鴛鴦七十二﹐羅列自成行。孟東野詩﹕仙機軋軋飛鳳凰﹐花開七十有二行。凡詩用七十二﹐不知何所祖﹖」式鈺按﹕霍光園中鑿大池﹐植五色睡蓮﹐養鴛鴦三十六對﹐羣芳譜及之。故李義山詩﹕盡知三十六鴛鴦。或注云「純舉雌言。花開七十二俟考」。竊以爲七十二之數極好﹐稱美物數之多﹐率皆可用之﹐猶舉成數言之也。試卽七十二略舉之﹐不嫌古今錯雜云﹕敍命七十二代﹑攝提七十二姓﹑女皇七十二化﹑古之封禪七十二家﹑陶唐氏時裏七十二家路史陶唐氏篇以居州裏注﹑黃帝仙去小臣攀龍髯七十二人﹑周公夕見七十二士墨子或作七十二﹑司馬法一車步卒七十二人﹑春秋時七十二君﹑孔門身通六藝者七十二子﹑齊威王朝縣令長七十二人﹑稷下先生淳於髡之屬七十二人﹑列仙傳七十二人﹑髙士傳七十二人﹑耆舊傳七十二人﹑入山制百邪其次卽立七十二精鎭符抱朴子內篇登涉﹑伏羲之策坤七十二路史四象說﹑八卦之數倍之七十二﹑小成之爻並其偶畫七十二俱路史大衍說注﹑七十二策爲一日太玄元圖﹑老子方術七十二篇﹑賈子書七十二篇﹑魏劉邵作都官考課法七十二條﹑周易新論傳疏七十二篇唐陰洪道撰﹑周公作大邑成周土中郛方七十二里﹑明堂七十二牖﹑殿門去殿七十二步卽明堂﹑九軌積七十二尺﹑羅浮璇房瓊室七十二所日南志﹑浮山七十二峯江南安慶府﹑太湖七十二峯﹑靈山七十二峯江西廣信府﹑秋山七十二峯吉安府﹑衡山七十二峯又洞﹑太和山七十二峯湖廣襄陽府﹑雲山七十二峯寶慶府﹑鶴鳴山七十二穴四川邛州﹑直隸七十二淸河﹑濟南府七十二泉﹑丹陽練湖納長山諸水七十二流江南﹑湖州七十二樓﹑漢中府七十二渡河﹑地紀七十二龍羅經解﹑福地七十二所﹑候星去北辰七十二度﹑南極周圍七十二度常隱﹑北極周圍七十二度常現﹑五行各七十二日﹑一蔀七十二崴三統歷﹑二象十八變四營而成易爲七十二漢律曆志﹑歲候七十二﹑風七十二﹑謚品七十二﹑商數七十二﹑白龜鉆七十二﹑馬生陰八合陽九七十二春秋考異郵﹑石乞迷叩七十二弦琵琶元史﹑府兪音恕七十二穴內經﹑伯陽母脤七十二歲具七十二名其後則有七十二玄武﹑漢髙左股七十二黑子﹑曹瞞七十二冢吳江長橋七十二間﹑蒙右七十二種﹐並卽見輟耕錄

神仙詩佳者﹐呂洞賓題嶽陽樓云「朝遊北海暮蒼梧﹐袖裏靑蛇劍名膽气粗。三醉嶽陽人不識﹐朗吟飛過洞庭湖」﹐何其沈著瀏亮﹗揭曼碩未達時﹐遊湖湘間﹐月夜泊舟江涘﹐中流一棹近舟﹐有素妝女子起曰「妾與君有夙緣﹐幸勿見卻。」與談皆世外恍惚事。迨曉戀戀﹐臨別畱詩曰「盤塘江上是奴家﹐郎若閒時來喫茶。黃土築墻茅蓋屋﹐庭前一樹紫荊花。」明日舟阻風﹐上岸問其地﹐卽盤塘鎭。行數步﹐見一水仙祠﹐墻垣皆黃土﹐中庭紫荊芬然。登殿﹐所設像與夜中女子無異焉。此詩亦復灑然﹐無些子油氛。

按﹕奴本賤稱﹐古人往往小字以奴物名﹐以奴至賤。

自呼爲奴﹐謙也﹐亦媚也。自宋始﹐楊太后垂簾﹐向臣下稱之也。又見之猗覺寮雜記。男曰奴女曰婢﹐故耕當問奴﹑織當問婢﹐今則奴爲婦人之美稱云。然則水仙女仙也﹐女仙之於揭﹐奴矣﹐又郎﹐令人魂也銷矣。

宋書沈慶之曰「治國譬如治家﹐耕當問奴﹐織當訪婢。」東坡書戴嵩畫牛﹕古語有云「耕當問奴﹐織當問婢」﹐不可攺也

昔觀王阮亭詩「閨中若買金錢卜﹐秋雨秋風過灞橋」﹐本唐人詩「眾中不敢分明語﹐暗擲金錢卜遠人」。未

識錢卜起於何時﹐後見士冠禮疏﹕筮法古用木畫地﹐今則用錢。竊以爲據賈公彥言﹐當卽起於唐代。及閱錢氏養新錄載筮用錢一條﹐亦引士冠禮疏証之﹐並云「考賈公彥疏本於北齊王慶﹑隋李孟悊同哲二家﹐則齊隋與唐初皆已用錢重交單拆之名﹐與今不異。」是據錢說﹐又不於唐始。今日耳目記謂始京房﹐從其簡易。又唐詩並有「君平擲卦錢」﹐乃知實起於兩漢時也。

元遺山論詩絕句云「金入洪鑪不厭頻﹐精眞那許受纖塵。蘇門果有忠臣在﹐肯放坡詩百態新。」頗合鄙意。又「心畫心聲總失眞﹐文章豈復見爲人。髙情千古閒居賦﹐爭信安仁拜路塵﹖」陶昆谷評云「文章人品分爲兩途﹐不相照應。安仁偶拈及耳。」式鈺嘗觀魏文帝短歌行﹐居然孝子仁人﹐乃於子建大乖友愛。載在簡策﹐千載拊膺﹐人與文歧﹐其尢者也﹗趙飴山著譚龍錄有云「詩以言志﹐今則詩特傳捨﹐而字句過客也。」趙爲是說﹐洵非愛古薄今﹐以世儒大抵皆然﹐尢慨乎言之耳。陳元孝詩云「其毒愈甚文愈髙﹐請君記取孔雀毛。」眞閱歷之言法言問神篇﹕言心聲也﹐書心畫也

遺山諭詩絕句又云「切響浮聲發巧深﹐研磨𨿽苦亦何心。浪翁水樂無宮徵﹐自是雲山韶濩音。」按沈約宋書﹕前有浮聲﹐後須切響。謂前有雙聲或疊韻﹐下句必再用以配之也。六朝以前未有雙聲疊韻名目﹐然叢脞﹑股肱﹑崔嵬﹑虺隤﹑髙岡﹑玄黃之類﹐古人往往於兩句中互相節拍﹐不可枚舉。亦孰非本於天籟﹐流爲宮徵者﹖於是後之五七言律體尢嚴格調焉。除是聰慧之士﹐乃隨意抒寫﹐牙齒唇舌間自能暗合斯旨。否則一不檢點﹐便無以諧其音節。卽如遺山東園晚眺五六語云「楊柳攙春出新意﹐小梅畱雪弄餘寒」﹐核之浮切之義﹐猶賴參錯以調之﹐故鏗鏘流美﹐仍一片宮商耳。然則研磨𨿽苦云云﹐在遺山則可不足﹐爲凡爲詩者訓焉楊柳一聯多雙聲出句﹐楊﹑意﹑諭﹑影母可通﹐攙﹑春﹑出穿母﹐新心母﹐與出音逼近。對句小﹑雪心母﹐畱﹑弄來母﹐余﹑寒﹑諭匣母可通

唐葉適詩云「應嫌屐齒印蒼苔」﹐按漢杜林﹕髙節不仕﹐居一室﹐階有綠苔﹐甚愛之﹐輒謂人曰「此可以當鋪翠耳」﹐人有躡屐者曰「勿印破之」。蓋葉詩印字本此。

遺山學東坡移居詩云「靜言尋禍本﹐正坐一出妄。」一出妄三字﹐殊刊削。著一坐字﹐又甚澀厚。按律有罪坐﹐衛鞅爲連坐法﹐漢文除收孥相坐令。則此處用坐字最合。幽蘭云「霰雪慘慘淸人肌﹐寸根如山不可移」﹐蘭之寸根山以擬之﹐何等定力﹗孤劍云「君不見一饑縛壯士﹐僵臥時自惜」﹐等饑也。淵明曰驅﹐此言縛﹐並臻於妙也。荊棘中杏花云「京師惜花如惜玉﹐曉檐賣徹東西家。杏花看紅不看白﹐十日忙煞遊春車。」極熟神來﹐不覺其調之重矣﹐轉成扇對。

詞本詩餘﹐最喜崔元豹因薛妓鼓箏有句云「平生無所願﹐願作樂中箏下缺

謔詩妙者﹐直方雜記﹕宋楊徳逢﹐浙西佳士也﹐每歲過金陵上冢﹐事畢過湖陰先生淸談終日﹐歲率以爲常。後頻歲訪之不遇﹐題一絕於門云「北山松粉末飄花﹐白下風輕麥浪斜。身似舊時王謝燕﹐一年一度到君家。」湖陰歸見詩﹐吟賞久之﹐稱於荊公。荊公笑日「此戲君尋常百姓耳。」湖陰亦大笑湖陰﹐陳輔也

轎﹐諸韻書平聲者﹐竹輿也﹐肩輿也﹐見前漢嚴助傳﹕輿轎而隃嶺﹐注﹕史記河渠書山行卽橋注﹐去聲者﹐﹤車卯﹥車也﹐載柩之車。楊誠齋詩﹐都讀肩輿之轎爲仄聲﹐殆可假借耶﹖抑別有本也﹖不敢輕下雌黃。然「人物只今何水部﹐風流不減韋蘇州」﹐韋字固無仄聲讀﹐後人猶效之﹐卻不知有甚意趣﹖

邵氏韻略平聲橋字注﹕一作轎﹐竹輿車也﹐去聲。轎字注﹕籃輿也﹐皆肩輿義﹐猶之誠齋詩

古詩音節謂無定而有定﹐謂有定而仍無定。苟性分中稍能爲詩者﹐取歷代名作各種體裁略讀之﹐便可神會﹐吮毫灑墨﹐固無患矢口之不成聲也。近見趙飴山所著聲調譜﹐其傳謂得之王漁洋﹐顧其中舉昔人五古七古各如幹

篇﹐以爲標準者﹐論其平仄曰「若句爲古體﹐若句爲半律﹐若句爲拗律﹐若句爲律體。」其爲合拍與否﹐亦未明言。甚至取平仄之不諧近體者﹐字字圈點標出之﹐幾欲以語語生澀﹐方爲合式﹐等之塡詞譜曲﹐遂爲古詩桎梏矣。豈知詩之古在神味﹐在態度﹐兼在采用字語﹐固不專主調之棘口乎﹖故工於古體﹐有平仄諧如律句﹐不但一語且疊作二三語﹐參入篇中﹐而上下合誦之﹑仍是古意盎然者﹐不工古體﹑有句本非律體而仍帶律詩气象者﹐此固不待細審﹐到眼可立辧也。況七古篇末往往用一二語律調以收之﹐機趣所流﹐轉多姿態神韻﹐動咀玩也。其譜中尢無謂者﹐檢取昔賢五古﹐加以半格詩名目﹐所云古體齊梁。齊梁非古乎﹖何不曰漢魏齊梁﹖是可笑也。夫漁洋正坐聲調之板﹐故其所爲古詩﹐千篇一律﹐略無可以換目處。飴山譚龍錄云「或問於予曰『阮翁竹垞兩先生﹐殆可無議乎﹖』予曰『朱貪多﹐王愛好』。」則是飴山此論﹐亦切中漁洋之病矣﹐柰何猶爭譜之以聲調﹐誤後學哉﹖𨿽然﹐鈍漢學詩﹐固不妨奉其譜作司南車﹐又未可盡厚非焉。

楊升庵云「五古﹐六朝至初唐﹐祇可謂之半格﹐又曰近體」﹐趙說本此歟﹖

才之敏妙﹐妙在卽事。南史沈約傳﹕梁武帝問周捨曰「何調四聲﹖」捨曰「天子聖哲是已。」謝莊傳﹕王玄謨問何者爲雙聲﹐何者爲疊韻﹐答曰「懸瓠爲雙聲﹐璈牛交切碻苦交切爲疊韻」。蓋懸瓠璈碻﹐當時北魏爭戰之所﹐玄謨邊將﹐正當其地﹐故以此答之。洛陽伽藍記﹕冠軍將軍郭文遠﹐堂宇園林匹於邦君﹐時隴西李元謙樂雙聲﹐嘗過文遠宅前﹐見其門閥華美﹐乃曰「是誰第宅﹖」遇佳婢春風出曰「郭冠軍家。」元謙曰「凡婢雙聲。」春風曰「獰奴慢罵。」元謙服婢之能。於是京邑翕然傳之。

一重一掩吾肺腑﹐山鳥山花吾友於。錢莘楣謂唐人精於聲律﹐肺腑﹑友於﹐𨿽虛實不同﹐而皆爲雙聲﹐故可屬對﹐猶王子安滕王閣詩序﹐邱墟對已矣也。式鈺竊謂﹐虛實作對﹐古人本有此法。若雙聲講音節耳﹐一重一掩﹐虛也﹔山鳥山花﹐實也﹔肺腑實也﹐友於虛也﹐則可謂之虛實對而兼雙聲對﹐不得云雙聲故可對也。惟按肺腑二字﹐字義本不平列﹐而字面卻平﹐腑寫作府﹐便與友於二字各見參差爲配耳。考玉篇腑作府﹐金匱論肝心脾肺腎五藏皆爲陰﹐膽胃大小腸膀胱三焦六府皆爲陽﹐則正應寫府字。又可寫附字﹐史記漢書有作肺附者。至已矣邱墟﹐不但雙聲﹐邱古讀區﹐並以雙疊對雙疊也。

聶碧窗哀被虜婦詩「當年結髮在深閨﹐豈料人生有別離﹐到底不知因色誤﹐馬前猶自買臙脂。」嗚呼﹐自來詞人羅文字禍者﹐殆猶是已﹗倘閱是詩﹐能無矍然﹖

屈翁山夷齊廟有云「求仁在薇蕨﹐書弒卽春秋。白首辭東海﹐鷹揚柰爾何。弟兄方讓國﹐臣子乃稱兵。」數語議論肅然。詩佳矣﹐但揆之爲天吏之說﹐不取焉。至如「佯狂吾不忍﹐一死動諸侯﹐國恨三仁少﹐人嫌十亂多。」便無妨。蓋從夷齊心中說來﹐非作者口吻耳。

予題湯都督琴隱園云「碑括前皇篆」﹐一徒請括字來歷。予曰「史皇造字卽來歷。前人經史等載籍﹐豈別有來歷耶﹖然括多見各載籍﹐卽包括儉括義言﹐如易括囊﹑太玄五縱括矩﹑漢書囊括四海﹑十六國春秋後趙錄包括二都括取民馬﹑後燕錄總括英雄﹑唐﹕括田使／帖括／括富商錢﹑五代後唐﹕有司百方斂括民財﹑宋﹕洛州用千步方田法四出量括／立手實法民家尺椽寸土檢括無遺／括茶租甚嚴／括借都城及倡優金銀﹐元止括田可證已。稽古神聖手握括命﹐象受括地﹐而著書者往往括以名編﹐括略﹑括異記﹑帝王纂要譜括之類是也。括非不雅馴﹐並可知。又考之唐苗發等爲江淮括圖書使﹐則予詩之括義更近之。第初亦非撦此典也。」

杜詩「江年不肯流」﹐楊升庵謂其意求工而語反拙﹐不若李羣玉樂府「人老自多愁﹐水深難急流」也。予按江無情者也﹐不肯則轉似有情﹐爲平字﹐摹神也。杜詩蘊藉深厚處類如是﹐若羣玉樂府體﹐則稍直矣。升庵詩气𨿽伉爽亦近杜﹐至論神味婉篤﹐去杜蓋遠﹐無怪有是議耳。

朱慶餘詩云「洞房昨夜停紅燭」﹐杜牧詩云「空堂停曙燈」﹐停字﹐當本陸機演連珠﹕蘭膏停室﹐不思銜燭之龍。

詩之葉音﹐往往音與義違﹐謂之趁韻。如詩經﹕鵲巢之禦﹐迎迓也﹐乃葉如馭﹔叔於田之禦﹐駕馭也﹐乃葉如迓﹔何平叔景福殿賦﹕厥庸孔多﹐多少之多也﹐乃讀爲秪﹐葉上螭崖等字﹔潘安仁西徵賦﹕翻助逆以誅錯﹐晁錯倉故切也﹐乃作入聲﹐葉上博謔等字。此類古人頗多﹐亦謂之借韻。

乾隆間﹐海寧周松靄﹑雲間劉讓宗頗講韻學﹐劉謂杜詩「微生沾忌刻﹐萬事益酸辛」又「河漢不攺色﹐關山空暮云」﹐忌刻﹑河漢﹐非雙聲非疊韻﹐對屬不工。周謂是廣通雙聲。蓋其說一嚴一寬﹐皆是也。按沾潤﹑沾恩之沾﹐用在忌刻﹐非杜則不敢。正不落庸鈍處。

張元凱﹕澗藤棲瞑翠﹐棲字與杜少陵「秔稻臥不翻」臥字同一用字之妙﹐當本三輔故事﹕人柳三眠三起之眠字。

張瓌位光祿﹐妓妾盈房﹐或譏其衰老﹐瓌曰「平生嗜好無一復存﹐惟未能遣此耳。」齊書張子野年八十五﹐尙買妾。東坡作詩有「錦裏先生自笑狂﹐莫欺九尺鬢毛蒼」句。古今詩話鐘情如二張﹐無乃甚矣。然當樽俎言歡﹑鉛華佑飲﹐正吾輩嘲風弄花﹐可藉以鼓蕩神襟也﹐乃或以老大自傷﹐或故示以髙年碩徳﹑岸然操一副尊宿面目﹐能免方頭誚耶﹖輟耕錄載﹕龍鱗州先生過福建﹐憲府設宴﹐命官妓小玉帶佐觴。酒半﹐憲使舉杯請曰「今日之歡﹐皆玉帶爲也﹐願先生酬之以詩。」時先生負海內重名﹐雅畏淸議﹐又不能違憲使之請﹐遂書一絕云「菡萏池邊風滿衣﹐木樨亭下雨霏霏。老夫記得坡仙語﹐病體難禁玉帶圍。」於是舉席稱嘆﹐盡歡而散。觀此﹐可以想見昔賢風致矣。

南華列禦寇篇﹕齊人之井飲者相捽也﹐郭象注云「夫穿井所以通泉﹐吟詠所以通性也。無泉亦無所穿﹐無性則無所詠﹐而世皆忘其泉性之自然﹐徒識穿詠之末功﹐因欲矜而有之。不亦妄乎﹖」郭氏斯言親切有味者已。

羅長源論樂云「三五以降﹐醇澆而僞﹐璞散而器﹐不過紀鏗鏘﹑著節奏﹐俶詭殊瑰﹐爲彌文煩飾。」予謂今之自詡能詩者亦如之。又曰「不神解嘿理﹐而持器數以爲正﹐祇以惑也。」予謂今之讀古人詩而斤斤索之字句格調間者亦如之。又曰「莫不鮮然寤﹑犂然契﹐捨其故而趣於新。」予謂卽詩之極則也。是謂之可以興。

偶閱董玄宰書法雅言功序云「始也專宗一家﹐次則博研眾體﹐融天機於自得﹐會羣妙於一心﹐斯於書也﹐集大成矣。」卽予常時論學詩之旨。是故詩旣大成﹐則淵深渾穆﹐不可名以一家。至於因境隨時﹐觸乎興﹐流於筆﹐時而雄勝﹐時而衝遠﹐時而丰融朴茂﹐時或峭約新奇﹐或珊珊娟朗﹐譬猶塵外神仙﹐統其所作觀之﹐亦若迥非由於一手者﹐則又無可無不可之說也。此在作者不自知﹐而觀者忻忻各得其性之所近﹐仍莫窺其詣之所極。蓋其詩不患無傳矣。世有其人﹐爲之執鞭忻慕焉。

予嘗共友人論詩云「詩太工則不工。」友愕然。予又曰「有目共賞之詩﹐非可賞之詩。」友曰「不解子之謂﹐豈不工則工耶﹖不見賞則可賞耶﹖」予曰「又不然。太工則修飾功多﹐恆至失其初意﹐不工也。共賞則見之淺者固謂之佳﹐其見之深者亦不得不姑謂之佳﹐非可賞也。今試取風騷及十九首以爲言﹐或且疑爲欺人語。但卽陶謝兩家觀之﹐並峙千古矣﹐而讀謝者多﹐讀陶者少﹐究之謝遜陶也﹐尢千古明眼人翕然一詞也。而予更謂非止遜陶一籌也。𨿽然﹐未可爲初習詩者言﹐非徒無益﹐而又害之。」友人默然。此二十年前事也。乃陸放翁云「詩欲工而工﹐亦非詩之極也。鍛煉之久失本指﹐斫削之甚傷正義。」是昔人有先我而言之者矣。玆偶於何君墓表見之。

放翁晚年有句云「客從謝事歸時散﹐詩到無人愛處工。」又「外物不移方是學﹐俗人猶愛未爲詩。」可謂名言。但世俗學者鮮有不讀放翁詩。卽此兩聯﹐國朝子才袁氏學得爛熟矣﹐惟袁生平學陸﹐遂至才名噪於一時。況有不愛放翁者哉﹖而推袁者謂袁淵源香山﹐卽袁亦嘗自謂與白不謀而似﹐然乎﹐豈其然乎﹖

楊誠齋序王正夫三近齋余錄云「其詩如﹕身閒更得憑陵酒﹐花早殊非愛惜春。秋生列岫云尢薄﹐泉瀨懸崖路更慳。置之江西社中﹐何辧﹖」予按秋生一聯﹐上句猶未近江西也。最可怪者﹐宋人往往不講浮切﹐卽憑陵﹑愛惜﹐殊未諧聲﹐春字略救之耳。然不特宋人﹐迄今尢甚焉。夫是以聲律之難。

張佑淮南詩云「人生只合揚州死﹐禪智山光好墓田」禪智句殊新雅﹐蓋揚州煙花之地也。此人所不能道。

劉后村曰「臨川汪信民從呂滎陽學﹐故紫微公尢推尊信民。其詩云『富貴空中花﹐文章木上癭。要知眞實地﹐惟有華嚴境。』蓋呂氏家世本喜談禪﹐而紫微與信民皆上禪學。」式鈺按﹐文章木上癭五字﹐亦未經人道東坡云﹕木有癭﹐石有暈﹐犀有通﹐以取妍於人。皆物之病也

李長吉雁門太守詩「黑雲壓城城欲摧﹐甲光向日金鱗開」﹐韓昌黎取之。王安石曰「是兒言不相副也﹐方黑

云如此﹐安得向日之甲光也﹖」殊不知地髙气遒﹐雁塞連山﹐巖云斷續﹐俄頃間陰晴率無定態﹐而秋爲甚﹐豈澤國光景比乎﹗顧坳如安石﹐且見之論詩哉﹖至如楊升庵﹐謂凡兵圍城必有怪云變气﹐或本頹云之說﹐從而傅會。近又見錢塘王琦注長吉詩﹐謂秋天風景倏陰倏晴﹐何歲何地無之。亦就仿佛而言﹐俱非閱歷確談。

按李義山長吉小傳云「恆從小奚奴﹐騎距驢﹐背一古破錦囊﹐遇有所得﹐卽書投囊中。暮歸﹐太夫人見所書多﹐輒曰『是兒要當嘔出心乃已﹗』」故安石有是兒之呼。然亦太嫚昔人已

長吉春懷引﹕蟾蜍碾玉掛明弓﹐捍撥裝金打仙鳳。打仙鳳﹐注家未詳所出。錢塘王氏本李義山詩﹕撥弦驚火鳳﹐火鳳者琵琶曲名﹐貞觀中裴神符所作。打仙鳳或卽驚火鳳之意﹖式鈺按﹕義山用事深僻﹐語工而意不及﹐昔人病之。故曰「詩到義山﹐文章一厄」。而議長吉者﹐但謂之牛鬼蛇神﹐不知義山之病﹐固長吉先之也。利瓦伊楨曰「胸有萬卷書﹐筆無半點塵。」王思任曰「冥心千古﹐涉目萬書。」方拱幹曰「直欲窮人以所不能言﹐並欲窮人以所不能解。」統觀諸家之論長吉﹐知庀蓄富而不涉奇奧﹐大抵難焉。天地間不可無此才﹐無此體﹐顧篇章以平夷恬澹爲上﹐怪險趨蹶爲下﹐如珊瑚鉤詩話云。則尢印予心矣。

史言薛道衡每至構思﹐必隱空齋﹐蹋壁而臥。杜少陵詩云「布衾多年冷似鐵﹐嬌兒惡臥踢裏裂。」兩踢字皆趣。

詩用彊半﹐言大半也。軟半﹐言小半也。

段柯古諾臯記載孟不疑詩云「白日故鄕遠﹐靑山佳句中。」此正超超不食人間煙火語

漁洋詩話載﹕朝鮮使臣金尙憲蚤春絕句云「王灘流水繞江涯﹐江上松林是我家。昨夜夢尋烏石路﹐山前山後蚤梅花。」又嘗有句云「三秋海岸初賓雁﹐五夜天文一客星。」觀此﹐知海國人文未可易視。五夜句遜上句。

楊升庵謂﹕杜子美滕王亭詩「春曰鶯啼修竹裏﹐仙家犬吠白雲間」﹐予嘗怪修竹本無鶯啼﹐後見孫綽蘭亭詩

「啼鶯吟修竹」﹐乃知杜老用此也。讀書不多﹐未可輕議古人。此升庵薄子美﹑厚孫綽也﹗子美言之不足信﹐孫綽言之始足信﹖孫綽又本何書歟﹖且詩境貴眞﹐使其時鶯非啼竹而彊言之﹐謂前人曾有此說﹐特因襲而已﹔前人有此說非有此說﹐而我自目擊其境﹐斯言之正親切耳。吾且謂子美當日﹐有目中之鶯啼修竹﹐而不必有孫綽之鷥啼修竹﹐可也。固哉﹐升庵之言詩也。

升庵曰「文道也﹐詩言也﹐語錄出﹐而文與道判。詩話出﹐而詩與言離。」而予更謂﹕律體興﹐而詩之道廢。夫三百篇與楚騷與十九首﹐未嘗排對求工﹐抒寫性靈﹐何等蘊藉﹗後世律體盛行﹐爭以精巧見長﹐往往有出無偶﹐意爲辭窘。乃不免易其意﹐另搜字面話頭。其或欲爲一詩﹐先求隊仗工麗﹐再裝起結﹔其或平居觀書﹐時遇有某典可對某典﹐愛其工妙﹐拉綴成篇﹐是又因辭爲意﹐本不有詩而彊之有詩。於是餖飣塗飾之風熾矣。凡此作者﹐不自慚其醜﹐觀者相與標榜﹐亦不以爲陋。蓋所以道性情者﹐蔑有焉。故爲詩取眞﹐古體易眞﹐近體難眞﹐卽古體中散行者易眞﹐排比者保無失眞處。予嘗謂陶謝並稱﹐而謝究不及陶﹐職是故耳。昔馬援往蜀觀公孫述﹐援與述舊同裏閈相善﹐而述盛陳陛衛延援﹐援以爲子陽修飾邊幅﹐如偶人形﹐此井底蛙耳。乃到洛陽見光武﹐在宣徳殿南廡下﹐袒幘笑謂援曰「卿遨遊二帝間﹐今見卿﹐使人大慚。」援頓首曰「前見述﹐陛戟而進臣。今陛下恢廓大度﹐知帝王自有眞也。」竊以論詩者有文淵衡人之識﹐是誠可與論詩矣。大抵古體中有對句﹐得之適然﹐仍自活潑潑地﹐原不礙爲佳﹐故後之律體有偸春格﹐轉謂髙致﹐亦取眞也。世謂古體難律體易﹐須知作律詩一气揮灑﹐聲情兼至﹐運典屬對﹐意到筆隨﹐而眞自在。斯詣也﹐必聰慧絕人﹑胸儲萬卷而後可。古來能幾人歟﹖然則予謂詩之廢於律者﹐非律之不足爲詩也﹐大都廢其眞﹐故廢詩耳。

杜子美詠懷古迹明妃冢云「一去紫臺連朔漠﹐獨畱靑冢向黃昏」﹐予以爲黃昏二字著邊際﹐緣此老太講聲律。黃昏﹑朔漠﹐欲不差浮切也。或曰「惟黃昏﹐則下聯月夜魂有根。」予曰「不然﹐非黃昏下句亦好。蓋魂歸宜於月夜﹐月夜二字爲魂歸起見﹐非突也。杜老讀書萬卷下筆有神﹐乃拘於聲律﹐致不免湊搭處可議。何律體之難歟﹗」

律詩不參以古詩之朴茂眞摯﹐古詩不帶三百篇之溫如穆如﹐縱極切劘功到﹐非雅人深致。然未易求之宋以下也。

初盛唐之詩﹐眞情多而巧思寡﹐神足气完﹐而色澤不屑屑也。晚唐意工詞纖﹐气力彌復不振矣。明馮元成云然。自是的評。

詩文忌剿說﹐戒脫擊﹐固已。然所作旣夥﹐其中格調﹑字句﹐保無一二偶與前人相同相似處﹐覽之者不統核其人生平本領﹐輒指一二以詆排之。新學鄙生全無識鑑﹐大雅笑焉。其有以己之所撰﹐後來適見前人集中有略相同或相似處﹐以爲嫌而易之﹐亦屬拘於私見。陶淵明「狗吠深巷中﹐雞嗚桑樹顚」﹐至今無或議之者。其生平佳構﹐固不僅此﹐知非剽竊也。予曾檢平昔所作﹐光州南湖觀荷﹐前三語與宋牧仲雪後夜坐相類﹐是蓋曾見牧仲詩﹐旣久不憶﹐下筆時忽奔赴而來﹐正似蹈襲。因略攺之﹐厥後悔其多事。又自題元嶽聽松圖﹐後見蘇長公外記僧守詮詩﹐末二語亦正相類﹐且各五言六句。不勝驚訝﹐至今聽之。未審稿中尙有類於昔賢者否﹐是在明眼人鑑之焉。

近見詩人某與友論詩札﹐謂詩之貴新﹐一詩中舊七分﹑新三分爲恰好﹐新居五分﹐則失之。此說殊令人悶悶。不識所謂新者﹐何等之新﹐乃以分數言之﹖又不識分數如何判得﹖此朱子所云「務爲閃倏滉漾﹑不可捕捉之形﹐使人茫然者也。」試以新之義言之﹐譬之於人東家育一子﹐頭角崢嶸英姿煥發﹐習見之﹐不啻舊焉﹔一旦見一西家子﹐亦頭角崢嶸英姿煥發﹐而覺不同於東家子矣﹐新矣。又如東家娶一婦﹐曼頰皓齒修眉鬒發﹐習見之﹐不啻舊焉﹔一旦見一西家婦﹐亦曼頰皓齒修眉鬒發﹐而覺不同於東家婦矣﹐新矣。何哉﹖新其神﹐非形也﹐第猶是男子婦人而已。人如是﹐物亦如是。文人之寸毫尺簡﹐噴泄一元﹐揮斥八極﹐取成於心﹐寄妍於物﹐極之千變萬化﹐而不離其宗﹐類如是也。𨿽十分其新﹐何害﹖安有三分之限歟﹖韓昌黎曰「惟陳言之務去」﹐謂務去其舊﹐乃全得其新耳。大抵新其理意爲上﹐新其機趣次之﹐至如尖新之新﹐詩之偏﹔生新之新﹐詩之面﹐無甚髙論。然則某老於詩者﹐其所謂新﹐非新﹐殆怪也。怪到五分﹐譬之於人﹐則固近魔近厲且近梟羊罔象等物矣。失之矣。顧柰何怪也而新之﹖

詩境到澹到老﹐只可自諭自悅﹐不可共諭共悅。共諭共悅﹐不於新學時流遇之。

凡友朋贈答詩中﹐稱美人﹐本邶風西方美人。又稱佳人﹐本東漠光武見陸閎嘆曰「南方固多佳人」。家語孔子遭程子於塗﹐取束帛贈曰﹕有美一人﹐淸揚婉兮。漢書﹕魏桓範哭曰﹐曹子丹佳人﹐生汝兄弟﹐犢耳。

直方詩話﹕司空表聖﹕棋聲花院靜﹐幡影石壇髙。吾嘗遊五老峯白鶴觀﹐然後知其工。但嫌寒儉有僧態。竊以詠僧門景﹐嫌僧態﹐卻當爲何態﹖此二語﹐又何以謂爲寒儉﹖其以幡壇二字耶﹖不然之論矣。是蓋由坡翁先有一个憎字在其胸耳。觚剩﹕吳東裏﹐崇禎末以諸生負重名﹐後隱於醫﹐有中秋家燕云「大烹豆腐瓜茄菜﹐髙會荊妻兒女孫」﹐句法奇創。竊以詞人自恃老境﹐往往多率﹐作此二語﹐以粗鄙爲豪健﹐是欺人之作。乃欺人者如是﹐受欺者又如是﹐良可怪也。全唐詩話﹕於鵠居江湖﹐有賞花詩自述云「三十無名客﹐空山獨臥秋」﹐豈以詩窮者耶﹖詩曰「老大看花猶未足﹐沿江正遇一枝紅。日斜人散東風急﹐吹向誰家明月中﹖」竊以明月共者也﹐而曰誰家明月﹐一詩之妙在此。但三十可大不可老﹐或五十之訛耳﹖三條盧東園古今話詩選雋采之。式鈺蓋妄論之。

或曰「三字經老蘇二十七﹐亦言老矣。」予曰「對下文八歲七歲言耳」

或謂予曰「董文敏書法雅言﹐始也專宗一家﹐次則博研眾體。子嘗取以論學詩矣。楊氏丹鉛錄言﹕近有士人熟讀杜詩﹐此人詩必不佳。宋章子厚日臨蘭亭一本﹐東坡曰『章七終不髙﹐從門入者﹐非寶也。』繹楊氏之論﹐子不與之相左乎﹖」予曰「然﹐凡人抱其聰穎﹐誰肯跟他人腳後盤旋﹖所謂焉不學亦何常師也。鄙見本然﹐第不得爲大槪學詩者語之。況始宗一家次研眾體﹐則入其門仍出其門﹐是及其成功﹐與不從門入一也。世之天資邁異者﹐幾人哉﹗」

淮南子﹕蘭芝欲修秋風敗之﹐曹子建朔風詩﹕繁華將茂秋霜悴之﹐人知子建二語佳﹐而不知其椀脫淮南﹐然淮南亦本文子﹕叢蘭欲發秋風敗之。又按張平子思玄賦﹕冀一年之三秀兮﹐遒白露之爲霜。同一意。

杜子美送韋評事云「鳥驚出死樹﹐龍怒拔老湫」﹐出死怒拔老五字﹐俱警。然拔字尢不易。

東坡曰「吾於詩人無所好﹐好淵明詩。」式鈺謂﹕吾於詩人無不好﹐尢好淵明詩。吾於詩人詩﹐各有好有不好。有好無不好﹐惟淵明詩。

予向論詩之新矣﹐一學徒請其詳。予曰「其例難以悉數﹐賦卽家弦而戶誦者﹐略舉數條焉﹕漢樂府詩『少壯不弩力﹐老大徒悲傷』﹐言當及時策厲也﹔魏武帝詩『老驥伏櫪﹐志在千里。烈士暮年﹐壯心不已』﹐言𨿽過時﹐猶當策勵也。是新。梁武帝詩『女兒年紀十五六﹐窈窕無雙顏如玉。三春已暮花從風﹐空畱可憐誰與同﹖』無人見憐﹐不早嫁也﹔捉搦歌『黃桑柘屐蒲子履﹐中央有絲兩頭系。小時憐母大憐壻﹐何不早嫁論家計。』此又言其親之論家計﹐不早嫁也。是新。唐張潮詩『茨菇葉爛別西灣﹐蓮子花開猶未還。妾夢不離江上水﹐人傳郎在鳳凰山。』言其所在無定﹐可悲也﹔陳陶詩『誓掃匈奴不顧身﹐五千貂錦喪胡塵。可憐無定河邊骨﹐猶是春閨夢里人。』言其所在有定﹐愈可悲也。是新。崔魯詩『艸遮回磴絕鳴鑾﹐雲樹深深碧殿寒。明月自來還自去﹐更無人倚玉闌干。』烘托在先﹐正意在後也﹔韋莊詩『江雨霏霏江艸齊﹐六朝如蘿鳥空啼。無情最是臺城柳﹐依舊煙籠十里堤。』正意在先﹐烘托在後也。蓋同一意﹐只一調度﹐轉覺餘味曲包矣。新矣﹐與崔護『去年今日此門中』一詩同﹐然人面桃花﹐分承旋折﹐尢覺敏妙。杜審言詩『知君書記本翩翩﹐爲許從戎赴朔邊。紅粉樓中應計日﹐燕支山下莫經年。』燕支山﹐塞外婦女藉以顏色也。謂不妨在燕支山﹐但勿遲歸耳﹔孟郊詩『欲別牽郎衣﹐問郎遊何處。不恨歸日遲﹐莫向臨邛去。』臨邛﹐卓氏女奔相如者也。言不妨遲歸﹐但勿往臨邛耳。一倒轉說﹐情似寬﹐意轉深矣。新矣。金元日能詩『天上瓊兒白玉肌﹐吳妝約略更相宜。認桃辧杏由君眼﹐自有溪山風月知。』此詠紅梅寄托﹐言當自有知之者﹐慨無知音也﹔元好問云『共笑詩人太瘦生﹐誰從慘淡得經營。千秋萬古回文錦﹐只許蘇娘讀得成。』此自題之作﹐乃言只可自知耳﹐亦慨無知音也﹐新矣。明劉基詩『白露下玉除﹐風淸月如練。坐看池上螢﹐飛入昭陽殿。』指其地而怨想之也﹔王旬詩『南風吹斷采蓮歌﹐夜雨新添太液波。水殿云房三十六﹐不知何處月明多。』此更不得指其地而怨想之也﹐新矣。金誠詩『江路悠悠江水長﹐孤鴻啼月有微霜。十年蹤迹渾無定﹐莫更逢人問故鄕。』言𨿽有家不能歸也﹔王問詩『城柝聲聲夜未央﹐江云初散水風涼。看君已作無家客﹐猶是逢人說故鄕。』此言𨿽無家﹐猶願歸也﹐新矣。李攀龍塞上曲云『白羽如霜出塞寒﹐胡烽不斷接長安。城頭一片西山月﹐多少徵人馬上看。』此在他鄕看故鄕之月﹐傷懷也﹔其明妃曲云『天山雪後北風寒﹐抱得琵琶馬上彈。曲罷不知靑海月﹐徘徊猶作漢宮看。』此乃他鄕之月﹐猶看作故鄕之月也﹐尢傷懷矣﹐新矣。國朝董以寧閨怨云『流蘇空系合歡牀﹐夫壻長徵妾斷腸。畱得當時臨別淚﹐經年不忍浣衣裳。』﹔陳學洙悼內云『簇蝶金泥杳不存﹐空箱顚倒月黃昏。牛衣一掛渾無恙﹐猶有當時對泣痕。』一言己之淚痕﹐一則言彼此之淚痕﹐感愈深矣﹐新矣。至於言景得理趣﹐言理及景物﹐無不新﹐反不覺其新﹐則其品尢髙。如杜詩『水流心不競﹐云在意俱遲』﹐宋李師中云『去國一身輕似葉﹐髙名千古重如山』﹐蘇長公云『不識廬山眞面目﹐只緣身在此山中』﹐朱子云『好烏枝頭亦朋友﹐落花水面皆文章』﹐國朝查愼行雲『栽花覘土知肥瘦﹐種樹因材識苦辛』﹐是已。凡此苟觸類引伸﹐神明而變化之﹐自有無窮出新鮮﹐勿徒屑屑取料﹐講字面話頭﹐令人一覽無餘味也。

古之作者﹐寄身於翰墨﹐見意於篇籍﹐不假良史之辭﹐不托飛馳之勢﹐而聲名自傳於後。此文選典論論文語也。不意魏文帝亦知爲是論。

沈休文謝靈運傳論﹐歷舉周之屈原宋玉﹑漢之賈誼相如王褒劉向揚雄二班崔駰蔡邕張衡﹑魏之三祖陳王王粲﹑晉之潘嶽二陸孫楚王贊殷仲文許詢謝混﹑宋之顏延年謝靈運數十家﹐各具品藻已﹐自餘多人﹐原難備述。顧漢魏以下人品文章﹐淵明稱冠﹐而未之及﹐何耶﹖其篇終云「至於髙言妙句﹐音韻天成﹐皆暗與理合﹐匪由思至﹐張蔡曹王﹐曾無先覺﹔潘陸顏謝﹐去之愈遠。世之知音者﹐有以得之。」細玩數語﹐或暗指陶公﹐不欲直表出之以壓諸家﹐固未可知。信然﹐則休文之立言含蓄也。

昨庚子秋﹐於秦淮旅次予友張筱峯處﹐見金壇於桐華詩一卷﹐多新警語﹐聰明而善用心力者。聞桐華家貧﹐以諸生﹐年未三十卒﹐詩多散軼﹐斯捲止三十餘首﹐少古體。沒後﹐其族人曉湘收拾匯抄﹐付江陰繆少微﹐少微又惓惓付筱峯。筱峯將梓之﹐恐無傳也。時余匆遽﹐但記其金山一聯云「人爭髙浪立﹐秋借別洲看。」穎拔秀出﹐每一憶之﹐爲變踔奮迅﹐吟嘆不能已。其詩境大都類是。近聞梓垂竣﹐蓋可行世矣。悲夫﹐桐華令天假數年﹐由斯陶而化焉﹐淵其神﹑衝其度﹐必髙風勝詣﹐有莫更攀者。柰何降之才而奪之壽歟﹗然求之近人中﹐其詩已不多得﹐乃其族人曉湘及同儕少微﹑筱峯之誼﹐就不易覯。昔華亭李亦吾追悼友萍有句云「誄文昨自先生婦﹐遺稿歸於後死朋」﹐自注﹕近予輯其詩文﹐誦此二語﹐益復慨然。筱峯亦華亭人。

近人於鄕會試﹐將屆懸榜﹐每誦陳陶隴西行雲「可憐無定河邊骨﹐猶是春閨夢里人」。沈痛之至。國朝翁叔元下第出都七律﹐末云「棄婦可憐身已去﹐向人猶整嫁時衣」﹐乃尢堪淚下。千古絕唱矣﹗

劉讓宗著詩經葉音辧訛一書﹐精深允當﹐信乎未許淺人問津。玆取其三十六母圖論﹐節錄於後﹐是固顯而易知﹐竊以爲初學詩者宜先了然於胸云﹕

角音﹕見純淸溪次淸羣半濁疑全濁

徵音﹕端純淸透次淸定半濁泥全濁

次徵﹕知純淸澈次淸澄半濁娘全濁

宮音﹕邦純淸滂次淸並半濁明全濁

次宮﹕非純淸敷次淸奉半濁微全濁

商音﹕精純淸淸次淸從半濁心次淸次音邪全濁

次商﹕照純淸穿次淸狀半濁審次淸次音禪全濁

羽音﹕曉純淸匣半濁影次淸諭全濁

半徵﹕來

半商﹕日

音有自淸入濁者﹐有自濁轉淸者﹐影母爲羽音﹐次淸夾乎匣諭兩濁之間﹐其聲響始達。不獨影母﹐卽心審二母亦然。使心前無從﹐審前無牀﹐則次淸次音便轉不出。影之爲音﹐似髙於曉﹐猶心審似髙於精照。然終不以次淸次音駕乎純淸之上﹐而從邪牀禪歸於一處者﹐其機不順﹐而其聲不達也。今音韻家竟以影曉匣諭爲次﹐殊失古人作圖之意﹐且羽音可攺﹐則商音何以獨仍其舊﹖⊙三十六母分配五音﹐竊謂古人作圖﹐擬諸四時﹐故角屬木﹐其音有四﹐於時爲春﹔微屬火﹐其音有八﹐於時爲夏﹔宮屬土﹐其音有八﹐於時爲夏令之終﹔商屬金﹐其音有十﹐於時爲秋﹔羽屬水﹐其音有四﹐於時爲冬。半徵半商各一﹐則以閏位終焉。⊙半徵者泥之餘﹐半商者禪之餘。⊙呼疑則舌縮卻﹐呼泥則舌抵齒。七音爲綱﹐四等爲目﹐淸濁爲權衡﹐開合爲門戶。⊙開發收閉﹐謂之四等﹐上二等其聲粗而洪﹐下二等其聲細而斂。不審等子﹐憑空翻切﹐疑似差謬。故一標一射﹐須鍼鋒相對。

宋白曰「合口通音﹐謂之宮﹐其音雄跟洪洪然。開口吐聲﹐謂之商﹐其音鏘鏘倉倉然。張牙湧唇﹐謂之角﹐其音喔喔確確然。齒合唇開﹐謂之徵﹐其音倚倚巇巇然。齒開唇合﹐謂之羽﹐其音詡詡吁吁然。」案﹕吁平聲。

見溪羣疑﹐角也﹐牙音。端透定泥﹐徵也﹐舌頭音。知澈澄娘﹐次徵也﹐舌上音。邦滂並明﹐宮也﹐重唇音。非敷奉微﹐次宮也﹐輕唇音。精淸從心邪﹐商也﹐齒頭音。照穿狀審禪﹐次商也﹐正齒音。曉匣影諭﹐羽也﹐喉音。來﹐半徵也。日﹐半商也。半舌半齒音。

武進湯緯堂公炙硯瑣譚云「妙取筌蹄﹐棄想髙妙也。不著一字﹐盡得風流﹐自然髙妙也。一字百煉﹐一語百諷﹐興有微會﹐緯無幾音。貪使事好持論者﹐恐終身不解。」式鈺謂﹕貪使事﹐好持論﹐已非上乘。乃至使事而以奧僻示異﹐持論而以傅會爭新﹐揆諸風人之旨﹐毫末不存﹐愈可嘆也。明馮元成雨航雜錄云「末世之詩不以明志﹐至乃酒食徵召﹑刻燭分韻﹐豈感物之義﹗」式鈺謂﹕分韻已屬勉彊﹐若夫和詩而次韻﹐次韻且連篇﹐連篇未足多而至有所謂倒步原韻﹑搜典徵事﹐焦其心力。閱之者但覺牽湊支離﹐曾不知其主意安在。詩之一道﹐幾於掃地矣。見馮湯二說符於鄙意﹐故申言之。作詩者庶幾取法乎上焉。緯堂公諱大奎﹐乾隆五十一年宰福建鳳山縣﹐以臺匪死節﹐得卹典。卽今雨生都督令祖也。炙硯瑣譚本十二卷﹐補遺一卷﹐攜海外﹐沒於賊。玆行世者三卷﹐捃拾殘本耳。

緯堂公嗣君與竹先生﹐諱荀業﹐隨父殉難﹐並邀旌典﹐祀忠義孝弟祠。亦工詩﹐稿毀於兵燹﹐讀其近刊棄稿九日同人登太平寺塔至艤舟亭訪菊云「疎鐘響入云﹐髙樹風貫斗」﹐竊謂如先生者﹐義薄玄穹﹐而詩振金石﹐卽可以先生斯二語贈先生也。聞先生著述尙有手錄琴學入門﹑浣薇集藏於家云。

炙硯瑣譚載﹕沔陽州牧黃某﹐宛平人。一年家子贈以詩﹐有「燕臺聲價黃金貴﹐郢水謳歌白雪淸」之句﹐黃艴然曰「若以我貲郎出身﹐故相誚耶﹖」予以郭隗事解之﹐然終未釋然也。於此見操翰之難﹐非讀書人﹐尢不宜輕投筆墨。式鈺庚子歲省試﹐有淮安席某﹐見予稿中「借問同調誰則賡﹐讀書大抵矜科名」二語﹐嘖有後言曰「胡某自髙位置。果卑視科名﹐何亦千里來此也﹖」或以語予﹐予曰「讀書期濟世﹐非科名無以出身。第世有一得科名﹐遂傲睨一切﹐不屑同調於素相知﹐予固覺其矜之無謂也。初非薄科名也。且今席某亦只一衿已﹐不韙於予如是﹐倘異時科名到手﹐其爲矜也何如矣﹖」或又曰「此人素不容人。」予曰「𨿽後是﹐亦予好翰弄﹐而於出語疑似間﹐復略不自檢也。」昔人句云「北客若來休問事﹐西湖𨿽好莫吟詩」﹐所以勸友愼言﹐弗貪吟也。「莫向沙邊弄明月﹐夜深無數采珠人。」勸之避嫌也。當援以自惕。因見燕臺黃金詩事﹐輒書此。

剛中帶柔﹐和也﹔柔中帶剛﹐和也﹔剛柔適洽﹐和之至也。古者因鳳制律﹐因鸞制鈴﹐取其和耳。法華經偈頌聖主天中王迦陵頻伽聲﹐注謂﹕迦陵頻迦﹐妙音鳥。鳥未出聲時卽發音微妙﹐惟佛音類之﹐故以借況。所云音之微妙﹐得天地之元气﹐全天地之元音﹐中之發爲和也。華音三十六字母﹐縱爲四聲﹐橫爲七音﹐蓋宮商角徵羽﹐加以半徵半商﹐配四時﹐終閏位﹐猶玉燭之和也。說者謂本於梵音四十二母﹐於以見佛音之妙﹐正在和﹐所以流傳中國。三百篇特首關雎﹐開口卽關關﹐注云﹕雌雄相應之和聲也。作詩者不屑講个和﹐而好佶屈聱牙﹐不審其何取棘不上口爲﹖

詩傳云「在軾曰和﹐在鑣曰鸞」﹐疏云「和亦鈴也﹐以其與鸞相應也。」按埤雅﹕鸞鳥雌曰和﹐雄曰鸞﹐上古之時﹐鸞輿順動﹐此鳥集車上﹐雄鳴於前﹐雌應於後。後世作和鸞以象之。又按鸞輿之鸞﹐亦作鑾﹐鸞口銜鈴也﹐故從鸞從金。

事竇萬有弄人﹐采心之常。嬉笑怒罵﹐慚無文章

京師衣帽等物﹐視諸王府以爲式﹐謂之內造樣。外省效之爲新樣。然行至蘇松﹐必須數年以外﹐而京師往往又變樣矣。予在京時﹐遇一蘇郡客﹐新來應禮部試。行李絢爛﹐僕從豪侈。初出門謁客﹐詡詡謂予曰「敝衣合式否﹖」予曰「子記盧氏雜記中織錦人詩乎﹖詩云『學織錦綾工未多﹐亂投機杼暗拋梭。莫教宮錦行家見﹐把似文章笑煞他。』」客曰「予所攜服色﹐是吾蘇新行京式﹐豈不合耶﹖」予曰「如今花樣不同。」亦織錦人語

古之妖冶妝點乖常﹐取名尢惡。後世轉以爲法﹐謂易奪目也。妹喜冠男子冠﹐今輒見女子十五六歲尙然。後漢梁冀家爲墮馬髻﹐今女子髽髻多有在一邊者。又有齲昔踽齒笑﹐今婦女笑有撮口若齒痛者。晉惠帝時婦女用金銀瑇瑁等爲斧戈戟以當笄﹐今鄕裏婦人仍有用之者。齊東昏宮中作散叛發﹐反髮根向後﹐今有呼作散盤頭﹐而爲燕尾於後者。其金陵女髽向前者﹐亦謂之拋根兒。唐時內人束髮極急﹐及蜀人效之﹐時謂之囚髻﹐今吳中村婦謂之捩緊頭。又其時京都婦人梳髮﹐以兩鬢抱面狀如椎髻﹐時謂之拋家髻﹐今吳中謂之鬅鬢﹐亦云鳳頭。又婦人以烏膏注唇﹐狀似悲啼﹐今吳中婦女更爲烏其齒﹐謂之焦牙。

吳俗元旦忌掃地﹐取積聚不掃蕩意。幹寶搜神記﹕商人甌明過靑艸湖﹐湖神邀歸﹐問所須。有一人私語﹕君但求如願。明依其語﹐許之。及出﹐大呼如願﹐一少婢也。至家﹐大富。後歲旦﹐如願起晏﹐鞭之﹐如願鉆入帚中﹐家漸貧。故今歲旦糞帚不出戶﹐恐如願在其中也。據此﹐是忌帚之出戶﹐非忌埽。世俗相沿旣久﹐又附會之耳。

倡俗作娼﹐謂女伶也﹐妓也。不知倡樂人也﹐兼男女言。史記外戚世家﹕李夫人兄延年﹐以音幸﹐號協律。協律者﹐故倡也。按幸傳﹕李延年﹐中山人也。父母及身兄弟及女﹐皆故介漢書東方朔傳﹕時有幸倡郭舍人﹐滑稽不窮。禮樂志﹕黃門名倡﹐丙彊﹑景武之屬。

今人登記一切日用出入簿本﹐曰賬。按前漢武帝紀﹕明堂朝諸侯﹐受郡國計。注﹕計若今之諸州計帳也。蓋計簿也。則賬本之帳﹐正應從巾從長。其易巾爲貝字﹐書所無﹐當是嗜利之徒妄撰。

管子七法云「不明於法而欲治民一眾﹐猶左書而右息之。」左手爲書﹐右手從而止之﹐則無時成書世奇

左書﹐本此。

都中戲園﹐以蘇班﹑徽班爲貴尙。年幼旦之美者﹐稱爲相公。詞人韻士及紈袴貴遊﹐多溺惑焉。予客京時﹐聞若輩聲價已較二十年前大減﹐然每一侍酒﹐在座者猶須人賞白金二兩也。吾郡倪友方壯﹐到都應舉子試﹐有蘇旦朱四芬者﹐年十四﹐與徽旦中至美者劉愛紅﹐京城並稱第一花。因劉長一歲﹐人又呼朱爲亞紅﹐倪狎之。一日倪宴客﹐予亦在座﹐朱來佐觴﹐明眸皓齒﹐約態柔情﹐燭下諦觀﹐不異處子。命之歌藏舟劇山坡羊一曲﹐一客擫笛﹐一客調笙﹐予亦樂爲節板。起句云「淚盈盈做了江幹花片」﹐蓋此曲本哀感者﹐而朱才啟朱唇﹐目予嫣然微笑焉。歌畢﹐予爲口占一絕以調之云「看花燈下愛花明﹐花爲人看花有情。粉面春風年十四﹐樽前笑唱淚盈盈。」朱曰「殆謂歌此曲不應笑耶﹖」因又唱跌包劇紅衫兒一曲﹐嫩喉淒利﹐神色慘至﹐合座傾聽﹐不覺泣下交頤。倪乃前抱之曰「勿再唱矣。」予私心竊嘆此輩之果足溺人也﹐倪橐貲三千餘兩﹐旋罄。復南歸得二千餘兩來京﹐暱朱益至。朱倍妮妮。越一載﹐倪由此得疾﹐不三月遂亡﹐而家已蕩然矣。然得疾後﹐朱僅一往視之。

鬼仙降乩語﹐有不遽悟者。予幕遊晉省﹐旣久不歸。一日往友人處﹐正設壇扶箕﹐時予體羸多病﹐密書片紙云「乞一調衛良方」﹐卽躬詣壇前﹐再拜焚之。扶乩者不知所問也。乩降書云「靜養爲佳」。又焚片紙﹐問何年月日得稍潤行囊回家。降書云「君問回家﹐不言可知。當回而回﹐便是回時。」予固駭乩之有靈﹐又怪其語近滑稽﹐眾亦不解其義。爾時予本在一州署司箋剳事﹐越數旬﹐有權篆刺史來﹐食肉忌豬﹐詢是漢回裔﹐仍延予司前事﹐頗相契洽。兩月餘瓜代已畢﹐館谷外厚有資助﹐欣然便作歸計。乃就道之日﹐卽刺史登車回本任焉。由是悟乩仙之語爲妙也。亦殊謔弄人矣。遂於祖席上談及之﹐眾爲之捬掌大笑。

乩仙詩恆佳。近有召諸乩仙﹐旣到便書一絕云「蘭有秀兮菊有芳﹐蘭馨桂馥不同香。道人爲愛秋光好﹐特控靑鸞下艸堂。」予聞之曰「起句成語已見芳字﹐二語乃重以馨馥香。仙家詩亦不無拉雜耶﹖」一友人曰「仙亦人

之羽化者。其在塵世若何學力﹐則其仙也亦如之。旣仙而猶學﹐仙與仙之境詣﹐固仍有不同也。」予以爲不愧儒者之言。

常山磁峽口外有孫姓者﹐馭騾經紀。家有兩騾﹐爲人載貨﹐不限遠近。蓄一大狗﹐髙三尺餘﹐小兒嘗作馬騎﹐孫與其婦愛養倍至。某年二月孫出門﹐隨之往﹐屢吒不回。日復一日﹐乃至千餘里﹐每晨行在騾前後左右。一日天明不見﹐欲返尋之又不便﹐悵恨謂失此狗矣。越臘月某日﹐孫不在家﹐黃昏﹐婦聞爬門狗號聲﹐似前狗﹐啟看果然。狗繞婦跳舞不已﹐復從所居兩間屋內徧走號叫﹐尋孫也。餵以麥飯﹐若未暇食者。顧狗已憔悴瘦甚矣。鄰人目爲千里狗。旋病臥數日﹐絕不食﹐僅餘一息。孫忽回家﹐見狗爲欣戚交加。狗目注孫﹐彊起淚泫﹐號數聲而斃。予時客雲中聞之。今憶其事﹐因喟然曰「甚矣﹐狗之戀舊主也。豈無畱而蓄之者﹖狗固不願。路旣迷﹐一年之間﹐東奔西竄﹐山千水萬﹐卒耐困而歸如是。殆亦造物者有以鑑其誠﹐而導之斃於家者歟﹖」

楊升庵云「熊行山中數千里﹐悉有跧伏之所﹐謂之熊館。虎出百里外迷失道路。」然則此狗勝於熊虎矣

上海縣蒲匯塘虹橋西一村婦者﹐夫不在家﹐得癲癥。其孩約二歲﹐一日謂兒不肯長大﹐將蘆管置兒穀道﹐力吹之﹐腹脹膨脝﹐遂斃。越日鄰家孩死﹐置棺野地﹐婦傍晚往開棺﹐取孩屍生啖之。攜骨回家﹐其夜癲卽愈。鄰人亦無如何。婦食屍後甚充肥﹐至今尙存。

據此知世謂害瘧者﹐取荒冢髑髏囊置枕邊﹐可卽愈。信也。病鬼亦畏凶人如是﹖少陵嘗誦其詩﹕手提髑髏血一語﹐愈客瘧

法華鎭西北潘家捨﹐鄕人唐友臣一日出門索債歸﹐肩錢千餘。經一村溪﹐木橋墮水﹐水及胸﹐未遠灘也。殫力不能上﹐咄咄嗟怪。立半晌﹐取所肩錢拋於灘﹐覺遂有拽其足沈中溪矣。時村人持竹竿來救﹐此竹向未削根﹐根棘澀﹐入水適穿唐褲襠﹐手旋其竹﹐褲緊絞竹根﹐力拖唐起。喘餘一息﹐幸而免。須臾﹐救者有一兒數歲﹐無端僕於地﹐口流血沬﹐狂呼云「吾苦守三年﹐幸得替者。今且力擋﹐又將累吾三年乎。」蓋曩曾有死是溪者﹐正三年此日也。爰具香幣酒肴禱之﹐兒漸瘳。唐時五十餘歲﹐及八十餘而故。因思溺鬼爲祟﹐三年瓜代﹐江東往往有之﹐不足異也。但如唐之肩其錢﹐立水中無恙﹐棄其錢便沒﹐此理不可解矣。豈鬼亦難與有錢人爭耶﹖潘家捨在上海縣二十八保七啚

世俗物用﹐都以自洋來者爲貴﹐故市井射利之徒﹐無論物產何地﹐美其名則加一洋字﹐示珍也。更可笑者﹐貴遊豪侈﹐一切奢麗生色﹐亦爭艷之爲洋气云。然洋貨之美﹐多耳目玩好﹐無甚益於日用﹐要皆西域回紇及絕域諸國所產﹐半近西海﹐統謂之洋耳。予嘗觀乾隆間椿園老人所著西域聞見錄﹐知之。其謂所著﹐類皆實有據。

唐韋後妹爲豹頭枕以辟邪﹐白澤枕以辟魅。今嬰孩因用虎頭枕。

今學院試牌示例不給燭。按晉長興二年攺令晝試﹐竇貞固請復給燭。又按容齋隨筆曰「白公集云『進士例許用書策﹐兼得通宵。知唐試進士許挾書見燭』。」攺齋漫錄曰「本朝循周制﹐不許見燭。」又按眞宗景徳間詔﹐進士就試﹐不許繼燭。繼﹑見﹑給﹐蓋一音之轉。

犯死罪立決者﹐今京師謂之熱。按長編﹐宋赦書曰熱勑。凡作書畫規仿前人﹐則曰撫某筆意。按﹕摹﹑摸﹑模﹑撫﹑橅﹐古通用。前漢髙帝紀贊﹕𨿽日不暇給﹐規摹宏遠矣。韋元成傳﹕其規撫可見。後漢蔡邕傳﹕正定六經文字﹐邕自書冊於碑﹐使工鐫刻﹐立於太學門外。其觀視及摹寫者﹐車乘日千餘兩。或作撫﹐亦作摸﹐唐書李靖傳﹕靖五代孫彥方家藏髙祖太祖賜靖詔書數函﹐上之﹐文宗敕摸詔本﹐還賜彥方。

考模又爲木名﹐淮南艸木譜﹕模木生周公冢上﹐其葉春靑夏赤秋白冬黑﹐以色得其正也。楷生孔子冢上﹐質得其直也

凡書畫詩章酬應﹐有就正﹑乞正等語﹐每用政字。按丹鉛錄﹕王羲之先諱正﹐法帖中以正月作一月﹐或作初月﹐其它正字﹐悉以政代之。

俗以碎鱉和莧﹐埋地成鱉﹐謂之種鱉。並莧與豬肉忌同食。又聞蜀中有蜈蚣蠱﹑蛇蠱等藥﹐以殺遠方私夫之背約者。蓋埋或有之﹐郝楚望曰「淮南冥覽訓﹕羿請不死之藥於西王母﹐姮娥竊之以奔月。當作坋肉﹐死畜之肉﹐以藥坋之﹐可令復生。後世誤作奔月耳。說見通雅」。特予又見世有莧肉同食者﹐是正無恙。

舟子每著兜褲﹐亦名牛頭褲﹐套之褲外腰間﹐並衣裹束之﹐便於操作。司馬相如親著犢鼻﹤巾軍﹥﹐與傭保雜作﹐當卽此。但今用開襠。廣雅﹕﹤巾軍﹥無襠﹐謂之﹤衤突﹥。急就篇注﹕合襠謂之褌。是今用者﹐﹤衤突﹥與褌小異。小兒開襠褲以便大小遺﹐猶是也。俗呼﹤衤突﹥爲兜聲﹐近沿訛耳。﹤巾軍﹥音昆﹐﹤衤軍﹥﹑褌﹑裩通用﹐﹤衤突﹥音凸

今儇子服三年喪﹐百日後藍絲帽結﹐結下垂穟﹐布履則爲蝴蝶環頭﹐盤壓白絳。一切佩帶﹐𨿽從縞素﹐其爲窮巧極靡﹐與凡不服喪而奢侈者同。至婦女頭飾﹐尢嬰珠綴玉﹐金翠兼之﹐吾徒有惡之者。予因戲謂曰「晉書都人簪柰花﹐云爲織女帶孝。帶孝簪花﹐知古之人亦未嘗不愛俏也。」蓋茉莉色白﹐北土名爲柰云。

吳中女紅﹐挑別於繡者﹐以色絲刺紗羅絹葛等﹐紋孔成花樣﹐行鍼長短有定﹐不隨意跨紋也。李賀染絲上春機詩﹕爲君挑鸞作腰綬﹐願君處處宜春酒。卽挑繡之挑。今京師云捺腰綬﹐腰帶也﹐非印綬解

東坡石鼎詩云「銅腥鐵澀不宜煎」。古人茗飲﹐輒講湯器﹐以湯沃茶﹐謂之痷茶。痷讀入聲﹐半臥半起病也。今吳中稱猝泡。然小家不能另辦鑪鐺﹑茶竈﹐𨿽客來﹐亦只洗飯鍋或羹釜以燒其水﹐猶是茗也﹐不可向邇矣。予家尋常客至﹐往往急需茶時﹐亦於飲食釜內煮水﹐取速也。飲之卻與陶器所煮不別﹐何哉﹖正當水熟沸騰﹐持淨器於中間髙騰處挹取之﹐則一切油腥鐵味消散殆盡。此法予室人嘗品而得之。吾輩寒畯﹐鮮有知者﹐書以爲曝背獻。

泡﹐疑潑之訛。東坡與姜唐佐書﹕取天慶觀乳泉﹐潑建茶之精者﹐猶宋濟對唐徳宗﹕鼎水方煎﹐自可潑之云。

吳淞潮汐由海﹐勢湍﹐怒東黃浦西澱湖二百里許。道光初﹐新涇金村老者﹐夏月貿貨他所﹐歸時行至江滸﹐黑雲天暝﹐暴風地驚﹐四聞蜚屋折木聲﹐身飄忽﹐雙足不撐。知有龍過也﹐踢於岸側﹐握艸屏息半晌間。霧霏氤氳﹐見百步外掛空﹐靑龍半身﹐著水之面﹐觸鼻異腥﹐鱗大於鉦﹐張翕不停﹐而水飛如抽﹐蓬蓬上騰半空﹐零落水點斗大焉。是日潮信正旺﹐本極濁而轉淸。須臾龍又彷佛作一梢然﹐江中頓涸數丈﹐水斷爲兩。龍不見﹐砰然一響﹐水花半天如蠓﹐而水斷又交矣。水之濁如故焉。老人腳軟口呿﹐乃四顧眼花。旋又震霆迅電不啻。匍行回家﹐夢寐見龍而嘩云。至今此老談及之﹐面墨。予嘗詩以紀之。

光州治卽古春申君宅﹐中有桑幹﹐大環五夫臂﹐髙無算。旁有小廟﹐塑神像其中﹐曰樹神﹐人有犯此樹﹐必臥病﹐或徧體塊礧極癢。無何予遊豫﹐初至其署﹐署中人卽以語予﹐必焚禮於廟。予唯唯﹐忘之。越一月﹐忽病伏枕﹐夜夢一長鬣丈人責予曰「老桑沐日浴月﹐守朴完眞。閱世多矣﹐豈以爲木不如人乎﹐若無覩焉﹖」驚醒﹐詰朝促僕香幣禳焉﹐遂痊。然夢中人與所塑像絕不類。

憶在承徳府旅寓﹐識一市井人﹐工書而昧文理﹐問予曰「每見書年月者﹐不明白直書﹐喜用隱語如某等字﹐令人悶悶。可得聞乎﹖」予舉爾雅示之﹐又曰「柰難記何﹖願籌一可記法。」爰綴爲四歌﹐俾誦數過卽憶﹐狂喜。後𨿽書錢貨賬面資產等契﹐必用之﹐亦令人歌歌。玆錄其歌於左﹕

幹﹕閼逢旃蒙甲乙並﹐柔兆丙兮彊圉丁﹐著雍爲戊屠維己﹐上章二字乃屬庚﹐辛曰重光壬玄黓﹐癸號昭陽十干成。

支﹕困惇爲子地支首﹐赤奮若兮厥惟醜﹐攝提格則要推寅﹐單閼爲卯義堪剖﹐執徐二字實辰龍﹐大荒落卽巳蛇走﹐惇牂午兮協洽未﹐涒灘是申作噩酉﹐閹茂之與大淵獻﹐是維戌亥相居後。

月﹕月在甲兮乃云畢﹐乙橘丙修義不失﹐在丁曰圉戊曰厲﹐在己曰則庚曰窒﹐辛塞壬終癸極名﹐爾雅月陽釋一一。

又五言歌曰﹕畢橘修圉厲﹐則窒塞終極﹐自甲數至癸﹐月陽爾雅釋。附存之

正月爲陬二月如﹐三月縮兮四爲余﹐五月厥惟以臯號﹐六月由來號以且﹐七相八壯九爲玄﹐十陽以下乃辜塗。

正月得甲爲畢陬﹐二得甲兮卽畢如

予家近黃浦﹐水族之大者罕見﹐惟黿則往往上灘﹐大者其背縱橫可尋丈﹐遇有縛岸羊則喫之﹐無足異也。近聞新涇沈丈云「乾隆間浦有一商船﹐載米百餘石﹐其日風恬浪息﹐正行間﹐恍惚聞舟後風濤聲﹐回望水面如糧艘使帆葉然﹐一魚揚鬐來也。排流呼哈﹐須臾逼船。魚之長大兩倍於船﹐飛唌昂首﹐船人詟怖股栗﹐謂無命矣。計無所施﹐亟將袋米擲下吞之﹐擲數十袋﹐魚仍隨船不去。適一載鹽大舶來﹐喚救﹐因投包鹽餌之﹐包三百餘斤﹐魚咽其三﹐遂沈沒不復起﹐而米船幸免焉。越兩日斃於灘﹐村人團集﹐刲取熬其油以上燈。肚中衣鈕升餘﹐知食人無算矣。旋聞於松郡提督某﹐欲觀之﹐營人同村民百餘﹐舁魚頭赴城﹐城門不能容﹐於城上設法進焉。各有賞。村有富農者﹐嘗聞大魚脊骨多明珠﹐因出重價給眾﹐獨有其骨﹐逐節解看﹐了無所得﹐作臼用而已。」如是魚者﹐殆可謂之吞舟哉。然當自海中誤入黃浦﹐非浦中物。沈丈今七十三歲﹐蓋小時聞乃翁親見之。

道光某歲冬﹐吳淞南岸﹐從他處來四賊﹐於八字橋夜盜華漕錢氏一新厝棺。一賊把鐵具才入棺縫寸餘﹐拔之不出﹐搖之復不動。又一賊並力取焉﹐亦無能爲。時方四更﹐其鎭巡更者覺之往看﹐三賊逃﹐一賊患腳疾被執﹐巡更者旋取鐵具﹐易如耳。牽賊到官﹐責釋之。其時陳四橋吳氏家素封娶婦﹐一載病亡﹐鄰里眾傭助殮畢﹐卽舁置野地。是夜有二傭夥往啟棺﹐鬼啾其旁。竟盡摘屍頭銀飾﹐上體衣脫去無剩。脫至紅綃褻衣﹐極難﹐鬼啾甚。二人膽懾﹐仍百計脫得之﹐亦各筋疲力憊﹐用壞布一方掩屍下體而去。天明路人見棺開﹐奔告吳氏﹐卽遣人往傅近各典鋪儳之。二人果入某典鋪﹐鋪中人諦視衣物﹐疑之﹐偵者適到﹐拘送官﹐三日俱暴死。據二人云「自開棺取物到家到典鋪﹐鬼響隱隱隨之。」又靑浦珠街閣地名一農家新死少婦﹐停棺野冢﹐有三賊夜往開棺﹐出屍於地。一賊最狠﹐衣脫至褲不下﹐二賊方憩堤邊﹐云﹕試將屍腿提起如何。狠賊跪地﹐才置屍腳於兩肩﹐腳緊鉤其頸﹐遂重若千鈞﹐不可動。喚二賊﹐俱懼逸。相持至天明﹐路人見之﹐拘送官﹐斃於獄中。其二賊旋又獲到﹐亦不例處焉。由是統松江一郡﹐數月間野外幾無完柩也。蓋其秋禾棉無獲﹐民間數載丰稔﹐猶呼饑寒。一大荒歲﹐半皆盜賊矣。

世以安息香可辟邪﹐故髙其價。按樹出波斯國﹐波斯呼爲辟邪樹。今姑蘇婦女從親串家歸﹐富有者兩三娥媌婢子﹐手把安息香﹐翼轎而行﹐氤氳滿街﹐奇芬襲人。其主端坐轎中﹐愈望若神仙。其中人家無侍女者﹐香插之轎口。至貧家﹐步行效之﹐亦自拈一二枚便姍於衢。謂不第辟邪﹐並回家安息意。

考禮﹕天子載芷以養。北魏髙歡執香鑪﹐從帝步行。隋煬東都幸書室﹐宮人執香鑪前行。今外省大吏﹐轎前有提鑪人﹐體制隆也。蘇城婦女麝囊蘭佩﹐尙猶少之。貪以安息香行﹐當事者盍諭以香禁重焉﹖

今官之署理﹐古云假。如楚漢春秋﹕會稽假守是已。因署而實授﹐古云卽眞。如漢書﹕拜扶風令王欣卽眞﹐是已。

海濱人突聞海喧﹐曰海嘯﹐謂海有溺者﹐必三日內激怒濤﹐掀屍於灘﹐故名淸淨大海。淮南子云「海水𨿽大﹐不受胔芥」﹐注云「骨有肉曰胔﹐海神蕩而出之。」則海濱人非妄言之。海嘯二字絕好。

人死﹐邀道家或釋氏召七﹐七七則已﹐謂之斷七。是人之生也﹐四十九日而七魄全死也。四十九日而七魄散﹐其說至今以爲信矣。細釋之﹐均有來復義。

七七見魏書胡國珍傳﹕自薨至七七﹐皆設千僧齋

墓周植柏﹐本古陵寢。風俗通﹕魍像食亡者肝腦﹐畏柏。列士傳﹕延陵季子掛劍徐君墓柏。通鑑徳宗紀云「柏城」。又古人詩有云柏陵者禮稽命徵﹕天子陵樹松﹐諸侯柏﹐士槐﹐大夫欒﹐庶民柳

世間無藉之徒﹐辮髮以松爲媚﹐戴帽以欹爲俏﹐何哉﹖古人解散髻﹐斜插簪﹐墊角巾﹐題詩者側帽﹐耽飲者倒著白接離﹐是其濫觴也。然名士爲之則爲風流﹐蘭子仿之則爲匪彜。西施之顰﹐東鄰不可效已。

晉省處女﹐頂束髽髻﹐髻下必編髮尺餘﹐垂頸後。迨於歸之明日將旦﹐燒燈剔額理眉﹐新玉貌﹐挽雲鬟﹐不復編髮。故未嫁時謂之毛女兒。閱列仙傳﹕毛女字玉姜﹐在華陰山中﹐山客獵師世世見之。自言秦始皇宮人﹐形體生毛﹐故云毛女。或云至唐時其年尙少。因憶左傳﹕宋芮司徒生女子﹐赤而毛﹐棄諸堤下﹐共姬之妾取以入﹐名之曰棄﹐長而美。則知晉俗呼處女爲毛女。毛亦韻也。

予館吳淞畔﹐一日主人宴客﹐進烹魚﹐長尺中﹐腹寬五寸餘。頭銳尾窄﹐較鯉則腹闊﹐較鯿則腹稍狹﹐而鱗痕又粗。鮮馨撲鼻﹐厥形頗異。予以駭目不食﹐詢之主人﹐不知﹐並言漁者亦無以名也。座中快啖之﹐咸曰美哉魚。今按酉陽雜俎廣動植總敍云「編與鱀魚相似。」然則曩所不食魚﹐卽鱀焉矣。

世以食羊腦助記憶﹐唐肅宗張皇后專權﹐每進鴟腦酒﹐令人久醉健忘。

珠和燈艸﹐輕研便粉﹐柔能克剛也。其猶梧桐斷角﹑毛犛截玉乎。

詞人嘲弄羣芳﹐往往曰聘曰嫁﹐故林處士畱妻梅佳話。今江東種樹者言﹕凡李不蕃碩﹐須於花朝之黃昏﹐翦彩繒條一二﹐或繡絲稍許﹐系其枝﹐酹以巵醴﹐三旋﹐用爨下灰圈樹底﹐引外人踏之﹐名爲嫁李﹐則子結郁紛﹐倍於常歲。按酉陽雜俎廣動植艸篇﹕嶺南茄子宿根成樹﹐髙五六尺﹐欲其子繁﹐待花時取葉﹐布於過路﹐以灰規之﹐人踐之﹐子必繁﹐俗謂之嫁茄子。知嫁李之說非誣也。凡此猶嫁女之嫁也﹐皆趣。嘗記黃帝之語曰「君危於上者民不安於下﹐主失其國者其臣再嫁。」蓋古皇措語尢韻也。而列子云「居鄭圃四十年﹐無人識者﹐將嫁於衛。」殆亦本此矣一說嫁李在元夜。儀禮喪服章鄭注﹕凡女子行於大夫以上曰嫁﹐士庶曰適人

韓非子樗裏疾曰「是言自嫁於眾」﹐正編平陽君豹曰「此欲嫁禍於趙也」﹐王九成野錄﹕項王訴天云「髙帝陰使布弒義帝﹐嫁名於羽﹐以興問罪之師」盧行簡病夢事﹐亦俊

寺有方丈﹐唐顯慶髙宗年號中﹐王玄策使西域﹐至毗耶城﹐有維摩居士石室﹐以手板縱橫量之﹐得十笏﹐故名方丈。

今人食醉蟹醉蝦糟蟹等物﹐𨿽近生吞﹐卻另饒風味。蘇長公老饕賦云「蛤半熟而含酒﹐蟹微生而帶糟」﹐蓋已有然矣。

名妓兼色藝﹐藝必兼擅詩詞﹐不槪見焉。予北遊時﹐有金陵詩人蘇郎者﹐挈家寓京﹐與予萍遇﹐歡若生平。蘇識一妓曰傅媚蘭﹐年十九﹐丰姿玉瑩﹐春黛滴峯﹐秋波澑泓﹐不塗朱不傅白﹐懶絲簧戀筆墨。凡勢豪紈袴﹐思一密坐接歡﹐不可得。時正月中旬微雪﹐蘇燕予﹐邀媚蘭勸觥。其神珊珊﹐其聲嚶嚶﹐娉婷妙婧﹐而婉約生情。洎昏黃﹐酒顏皆頳。予乃擬偕蘇郎鞍馬觀燈焉﹐媚蘭就圍鑪畔援筆題詩云「翦翦風吹檻﹐杯盤且欲殘。添香猶軟語﹐開戶更淸歡。暗雪依人裊﹐春燈跨馬看。」下二語猶未就﹐蘇閱之日「跨易躍如何﹖」予曰「或易走如何﹖」媚蘭微吟二過﹐曰「走固自然。」予與蘇遂爲燈市遊﹐回則媚蘭已屬成前詩﹐曰「含情窗下待﹐翠袖不知寒。」蘇因謂予﹕吾輩竟無隻字﹐未免汗顏也。媚蘭默默無矜才意。此殆可謂今之名妓矣。媚蘭蘇州元和人。

媚蘭嘗謂予曰「古來美人所唱詞曲﹐以何者爲佳﹖」予沈思未卽答﹐媚蘭朗誦云「勸君莫惜金縷衣﹐勸君須惜少年時。花開堪折直須折﹐莫待無花空折枝﹗」予笑曰「亦至情至理。」按此詞杜秋娘制﹐嘗爲李錡歌之。秋娘金陵女﹐年十五﹐爲錡妾。後沒入宮﹐又放歸。杜牧之感之﹐作杜秋娘詩。事見國史補。

一日詢媚蘭小時事﹐訴及年十三時﹐曾遊某寺歸﹐夜夢神告之曰「爾前身一聰慧才士﹐習爲挑蕩﹐多污人閨閫。後有貧鄰迫於重賦﹐將鬻其兒﹐爾出己貲爲輸賦﹐始免。故今生陷孽海﹐異日嫁作商人婦﹐幸脫饑寒耳。」訴罷泫然。後四年﹐果爲浙省一販茶者妾﹐其人亦雅好筆墨。

予家屋後多植梅﹐嘗有客於五月間過訪艸堂﹐曰「梅子熟矣」。予曰「先生固熟讀傳燈﹖」客瞿然不解。因告之以傳燈錄﹕馬祖贊大梅和尙工夫已到﹐固有梅子熟矣之語。傳燈錄﹕有僧問大梅和尙﹕見馬祖得个甚麼﹖大梅曰﹕祖道卽心是佛。僧曰﹕祖近日又道非心非佛。大梅曰﹕這老漢惑亂人﹐任汝非心非佛﹐我只管卽心是佛。僧白於馬祖﹐馬祖曰﹕梅子熟矣

嘗論飲酒﹐與其薄而多﹐不如釅而寡。猶作詩文﹐與其膚廓而長﹐不如切實而短。吾鄕嘗有一人入市買酒﹐每病其澹﹐謂店中人曰「爾家酒權斤兩有餘﹐然何淡﹐攙水乎﹖」店中人曰「無之。」旁一鄕人曰「爾家酒中不攙水﹐亦水中攙酒耳。」眾鄕人一笑。又一鄕人與酒店主人孔姓者交﹐一日有喜慶﹐延孔到家宴飲﹐孔舉杯飲曰「酒何淡﹐誰家買來者﹖」鄕人曰「爾店中物。」孔又舉杯作咋唇云「𨿽淡卻鮮。」合座粲齒﹐孔不赧然。蓋鄕人乍與孔交﹐素不往其店買物﹐適宴孔﹐買其酒耳。因憶袁簡齋云「酒品上者苦﹐次酸﹐下甜。」袁不善飲﹐斯論亦復得之。攙水固失酒之眞﹐卽甜亦膩而俗﹐不若帶酸﹐猶耐尋味也。宋石曼卿善飲﹐與布衣劉潛爲友﹐常倅海陵﹐潛訪之﹐劇飲中夜﹐酒欲竭﹐有醋斗餘﹐乃傾入酒中並飲之。可知口之於味﹐古今有同嗜也倅通判也

今碑之坐獸皆曰屓贔﹐非也﹐霸下也。屓贔乃石碑兩旁者。

博物志﹕龍九子者﹕一屓贔﹐此獸平日好文﹐今石碑兩旁者是也﹔一蚩吻﹐此獸平生好吞﹐今殿脊上獸頭是也﹔一眶眥﹐此獸好殺﹐今刀柄上龍吞是也﹔一霸下﹐此獸好負重﹐今碑之坐獸是也﹔一狴犴﹐此獸好訟﹐今獄門上獅子是也﹔一囚牛﹐此獸好音樂﹐今胡琴頭上所刻之獸是也﹔一白澤﹐此獸好坐﹐今佛座下獅子是也﹔一蒲牢﹐此獸好鳴﹐今鐘上獸紐是也﹔一椒圖﹐此獸好閉﹐故立於門上。凡九種﹐皆一龍所生子也蚩吻一云嘲風﹐好險。狴犴形似虎﹐有威力﹐故立於獄門。白澤一名狻猊

戊戌歲臘月﹐澧溪陳行鎭大木橋下一糧艘﹐恣意泊橋旁﹐爲便於上岸買物。居人及本地泊船者苦之﹐莫敢何。一日篙工偶纜橋柱﹐黃昏旋病憒憒狂叫﹐癐癐鞭背臂甚痛﹐並言﹕橋可爾犯耶。遂解纜泊於野岸﹐病霍然。咸曰橋有鬼神也。按莊子﹕沈有履﹐竈有髻﹐戶內之煩壤雷霆處之。酉陽雜俎﹕井鬼名瓊﹐廁鬼名項天竺一曰笙。輟耕錄﹕錢義廁神﹐李赤廁鬼。均未載橋鬼橋神之說。志之俟考。

俗以見白鼠爲吉﹐謂是獲財之兆。唐史﹕董龍家貧﹐里人買牲祀社﹐命龍撰文以祭。分胙﹐眾不與龍﹐逐龍出之。龍造泥牲以祭﹐將焚文﹐有白鼠銜文入穴﹐掘之得金一斗。龍不自私﹐率眾共取。縣令奏聞旌其閭﹐名其社曰董龍社。

黃浦之闊不三里﹐而潮勢洶湧﹐近海也。𨿽善舟者恆患之。閔行鎭每端陽並前後數日爲龍舟水嬉﹐遠近觀者雲集。今歲五日辰刻﹐浦南閘港西何家渡附近眾村人渡浦往觀﹐時潮駛風猛﹐登舟張帆﹐倉猝未下柁﹐舟遂覆。舟中四十一人﹐溺死者三十八﹐內舟子三人﹐免者一。連日沿浦尋撈﹐僅得四屍﹐余葬魚腹。此亦一小劫也。閔行鎭在浦北岸。聞初四日將昏﹐南岸人多有遙見北岸白衣者無數﹐又是夜其鎭巡司夢城隍神﹐告以明日觀龍舟者多不吉。司官晨起申戒徧鎭﹐而禍固不在鎭民焉。何家渡距鎭十餘里﹐舊傳其鎭龍舟本十三﹐嗣一沈於浦﹐弄舟者俱不起﹐故十二。往往波平風穩﹐張燈夜嬉﹐觀者數之﹐仍十三焉。其亦死而爲靈乎﹖己亥五月識。

漢東宣伯聚浙江潮候圖說﹐有云「大江而東﹐凡水之入於海者﹐無不通潮。原其消長之故者﹐曰天河激湧﹐曰地機翕張﹐揆其晨夕之候者﹐曰依陰而附陰﹐曰隨日而應月。地誌濤經﹐言殊旨異﹐胡可得而一哉﹖蓋圓則之運﹐大气舉之﹔方儀之靜﹐大水承之。气有升降﹐地有浮沈﹐而潮汐生焉。月有盈虛﹐潮有起伏﹐月爲陰精﹐水之所生﹔日爲陽宗﹐水之所從。故晝潮之期﹐月常加子﹔夜潮之候﹐月必在午﹐而晷刻定焉。卯酉之月﹐陰陽之交﹐故潮大於餘月。朔望之後﹐天地之變﹐故潮大於餘日。一晦一明﹐再潮再落﹔一朔一望﹐再虛再盈﹐天一地二之爲也。」因黃浦潮而節錄於此。邱長春云﹕四方大海﹐潮流各異。聖功道力﹐不可思議。楊升庵謂﹕錢鏐射潮潮退﹐元兵駐錢塘三日﹐潮不至﹐似有神司之。

孔子曰「見小利則大事不成」﹐今之見譏於因小而失大者也。鄒穆公謂吏曰「爾知小計不知大會」﹐東坡曰「人能碎千金之璧﹐而不能無失聲於破釜」﹐今之見譏於算小而不算大者也。何恢有妓張耀者﹐阮佃夫頻求之﹐恢曰「恢可得﹐此人不可得也。」佃夫曰「惜指失掌耶﹖」諷有司以公事彈恢。今之算小不算大﹐而因小失大者也。

予臒圃蒲萄一株﹐因蔓爲棚﹐暑夏往往蛇踞其上﹐予過之﹐必睨焉。故棚敞不過丈﹐繁則裁之。又有紫藤架一﹐亦如之。聞物以類聚﹐藤植大率致蛇﹐蛇團臥曲行﹐藤植亦屈蟠委蛇者也。段氏廣動植篇﹕貝邱之南有蒲萄谷﹐蒲萄可就食﹐取歸者失道﹐世言王母蒲萄也。天寶中沙門曇霄遊至此﹐持枯藤還本寺﹐植之遂活﹐髙數仞﹐蔭地十丈﹐若帷蓋焉。其房實磊落﹐紫瑩如墜﹐時人號爲艸龍珠帳。予偶閱此笑曰「是蒲萄者﹐果仙種耶﹖造物噓枯之幻至是﹐宜其龍而不蛇耶。」乃艸龍珠帳﹐錫號殊佳﹐辭家羣玉可采已。

江南果實﹐櫻梅枇杷李桃橙柑柿栗外﹐俱不及他省。山西蒲萄﹐往往種皆成畝﹐顆大味甘﹐勝南中遠甚。予親歷知之。玆予所植﹐得之戚好家﹐略亞山西﹐亦吾鄕僅有者。惜析其種甚難

昔臒圃中艸堂落成﹐偶自題楹聯﹐丐湯雨生先生書之。先生爲序於上云「靑坳詞兄﹐萬里還鄕﹐結廬村塢﹐蒔花種竹﹐疊石疏泉﹐與二三野老閒話桑麻﹐致足樂也。頃以試事過訪白門﹐以自制楹帖屬書﹐於以知君之樂在於知止。慨予亦倦鳥飛還﹐而無枝可棲﹐平生胸藏萬廈﹐至此眞堪一笑。故人相對﹐能無羨且妬哉﹗」友人見之嘆曰「此老無愧名士矣﹐以爲可妬﹐明其羨甚。自言其妬﹐妬何有焉﹖則其平生愛才雅量﹐又可及歟。然世之往往有妬﹐亦殊令人不平。」予曰「何不平哉﹖必己之才詣與彼無甚軒輊﹐彼始妬耳。果其灼然翹然足服其心﹐亦可俾之轉妬爲羨。卽如桓溫尙南康公主﹐平蜀後以李勢女爲妾﹐主聞﹐拔刀往斫﹐及見李膚色玉曜﹐辭復淒惋﹐乃前抱之曰『我見猶憐』。蓋婦人多妬且然。左太衝作三都賦﹐陸士衡聞之﹐致書士龍曰『俟其成﹐以覆醬甕』﹐後見賦﹐絕嘆伏。閻伯嶼欲誇其壻吳子章才﹐令宿構滕王閣序﹐盛宴請賓僚序﹐至王勃﹐不辭。閻恚甚﹐吏報至落霞秋水二句﹐嘆爲天才。然則不患妬己者也﹐患無以化其妬耳。至或有遠不逮己﹐彼且好爲排笮﹐誡卑不足道﹐何傷於己﹖祇益其陋。又何不平焉﹖」友然之。艸堂楹聯曰「花鳥無多能領自足﹐神仙非易得閒便佳。」

松江婁縣某村一少婦﹐獨往母家省視。蓄一狗隨行﹐及返日墓﹐路經荒廟﹐有惡丐七人﹐扯婦人奸污竟夜。婦無如何﹐但云俟我歸取爾輩命。丐懼﹐刃死婦﹐斷其首﹐於供桌下揭起地磚埋蓋之﹐又將屍身縛以石沈之野溪。狗俱熟視焉。時正黎明﹐狗奔到家﹐撞門哀叫﹐屍夫開門﹐狗嚙袵拽往﹐吒之不捨。見狗雙淚泫流﹐嗚咽慘戚﹐訝其故﹐鄰人曰「但隨往」﹐狗捨袵﹐導行甚疾﹐進破廟﹐闃無一人。狗力掀供桌下地磚﹐爪牙並用﹐夫驚視首級﹐婦也﹐猶疑﹐旋往其母家詢之﹐彼此大駭而慟。因向狗云「屍身何在﹖」狗啀然而走﹐尾之到一溪邊﹐望水跳號﹐遂覓鉤竿鉤得之。事到官﹐亟飭捕者偕屍夫並狗﹐往各鄕市緝犯。到某鎭﹐丐者數人絡繹乞錢﹐中有三人﹐狗一一咬其脛。拘送官﹐嚴鞫得實。丐並言見狗隨婦云。余丐尋亦捕獲﹐申請梟首示眾焉。官賞錢五緡﹐給屍夫買肉飼之。道光戊戌五月間事﹐得之鄕裏傳說。秦法斬敵一首賜爵一級﹐因有首級之稱

詩文自注本桐柏宮銘。歐公譏元微之非法。金明昌元年令舉人程文自注出處

今村塾中農家童豎﹐什什伍伍成羣聚讀﹐每至四五月﹑八九月耕獲忙時﹐往往在家守望門戶﹐疑艸澤之鄙習也。考唐制﹐凡學六﹐皆隸於國子監﹐博士助教分經授諸生﹐每歲五月有田假﹐九月有授衣假﹐乃知此例有由來矣。

世俗村師每屆冬至﹐則館事畢﹐曰散學。或課至臘月杪﹐則另有資贈﹐謂之冬學。困學紀聞﹕古者新谷已入﹐餘子皆入學﹐距冬至四十五日始出學﹐亦言村塾事也

今之鄕會試﹐主司進院﹐眾士子隔絕。考夢粱錄載﹐宋時禮部試知貢舉﹐官下簾出題﹐士子有疑難處﹐卽於簾外上請﹐主文於簾中詳答之云。則後代關防﹐較昔爲嚴矣蘿粱錄宋元時錢塘吳自牧撰

石林葉氏曰「唐禮部試詩賦﹐題不皆有所出﹐或自以意爲之。故舉子皆得進問題意﹐謂之上請。本朝旣增殿試﹐天子親禦殿﹐進士猶循禮部故事。景佑中稍厭其煩瀆﹐始詔禦藥院﹐具試題經史所出﹐模印給之﹐罷上請之制。

今殿試第一甲三人﹕狀元﹑榜眼﹑探花﹐士人狀元而外﹐不誇榜眼﹐爭羨探花﹐艷其稱也。考秦中記﹕唐進士杏園探花宴﹐以少俊二人爲探花使。東軒筆錄﹕選最年少三人爲探花使﹐世謂之探花郎。是昔之探花﹐原非專指第三人﹐今異也。又考狀元之目﹐始於唐﹐爲進士第一人﹐然第二﹑三人亦稱之﹐見周益公省齋文集。今則非大對第一人不稱也。宋時以第二人爲榜眼﹐然第三人亦稱之﹐見王元之小畜集送朱嚴詩﹐今則非﹐大對第二人亦不稱也。省齋文集有回姚狀元穎啟﹑回第二人葉狀元適啟﹑第三人李狀元寅仲啟﹐小畜集有送第三人朱嚴先輩從事和州詩﹐云﹕榜眼科名釋褐初。二條近見錢氏養新錄

上海縣二十九保四圖金家巷衣匠朱鳳﹐每出裁縫﹐病歸僵臥﹐或一日或兩日﹐旣蘇﹐則云﹕奉王家廟廟在淨土寺旁距金家巷二里許城隍神票飭﹐同傷司薛大兄弟往拏某。又嘗云「人有不易挐者﹐用我也」。訪之都信。一日病臥﹐經三晝夜方醒﹐問之﹐曰「往龔家宅挐喬雲龍。其人勇狠難遽近身﹐跟三日﹐昨傍晚伊肩物往油坊去﹐行至鄭家橋北﹐一艸履脫﹐乘其鞠躬結履﹐舉大鐵尺力擊其背﹐拘之。今死矣。」頃之﹐適龔宅近鄰人來傳說「雲龍昨夜大呼背痛暴死﹐背有黑痕」云。龔宅距金巷五里。又一日﹐朱鳳有從兄某路經秀才浜橋﹐忽一臂痛甚﹐歸告鳳﹐鳳曰「兄犯傷司船﹐被打一篙﹐須往王家廟禳之。」如其言卽愈。故人皆稱鳳爲活傷司。然其初數年有拘人事﹐必告人﹐後諱之﹐謂曾被城隍神訶斥耳。去年戊戌冬故﹐七十餘歲。

雲龍好使酒凶鬭﹐曾與屠夫金永本有隟﹐一日永抽刀直剸云腹﹐云急捘刀刃﹐彼此力奪。刃與柄拔分爲兩﹐永握柄﹐云握刀﹐云五指見骨也。又一日鄰有與人鬭者﹐邀云助鬭﹐云脫新購氈帽﹐值錢六百餘﹐將帽頂塞口咬一空如杯大﹐髮辮穿空系盤其帽﹐曰「如是出鬭﹐不愁落帽。」鬭黨俱目而駭﹐主人壯之。其平生凶狀類如此

京口銀山﹐其緣江石徑崖壁隘束處﹐跨一石於上﹐鑿昭關二字﹐人謂此伍子胥橐載在之昭關也。非。考江南通誌﹕昭閥在和州含山縣小峴西。蓋春秋戰國時楚地也。兩峯聳立﹐爲廬濠往來之衝﹐其口隘險可守禦﹐是則子胥之所過者已。

婦女腳尙纖弓﹐裹腳﹑纏腳﹑繞腳恆言之﹐間言紮腳。陶九成云「道山新聞載﹕李后主宮嬪窅娘﹐繞腳屈上﹐素襪舞雲中﹐人皆效之﹐以纖弓爲妙。以此知紮腳自五代時方爲之。」按韻書﹕紮纏弓弝也﹐則腳小宜弓﹐紮字較切。

近年江左男子所佩巾囊及瓖履等物﹐皆好白﹐婦女之首飾裙袖尢甚。並見省垣妓女﹐有縞素其襧襠﹐而略施彩緣者﹐不知肇於何人。辛卯歲。今己亥歲江水浡潏﹐金陵一帶﹐幾於懷襄死者棺隨流水﹐生者屋棲魚鱉。聞安徽等處又多厄於蛟禍﹐蘇松則饑饉頻仍。計數載中﹐癸巳特慘﹐閭閻鬻男女﹑委溝壑﹑刧奪格鬭﹐所在皆是。考魏武帝擬古皮弁﹐裁縑帛爲白帢﹔齊後主好令宮人以白越布折額狀﹐如髽幗﹐又爲白蓋。議者以爲皆凶喪之象﹐所謂服妖是也。當事者可鋤其習已。

江南省試﹐凡卷首書身家等事﹐均雇慣書宋體者代之﹐旣無錯誤﹐通場亦得字體一例﹐自來已久。今己亥歲秋賦﹐特令士子親寫﹐愼大典也。考宋眞宗時貢院言﹕進士所納公捲考校無準﹐請自今令舉人親自投納﹐於試紙前親書家狀﹐如將來程試與公捲全異﹐及所試文字與家狀書體不同﹐並駁放之。據此﹐則今之嚴密﹐適與之同﹐或卽仿宋例。士子應試﹐每苦添注塗攺之例﹐往往有極快意文﹐而於文尾未及題明者﹐遂成違式棄置﹐良可慨也。然其例唐宋時已然已﹐其法莫妙於每篇稿後微粘一簽﹐以爲標識﹐謄寫到此﹐自然觸目驚心﹐不至倉皇輒接謄下篇﹐及旣注明添注塗攺字樣﹐隨揭去粘簽。如是斷無誤者。

洪容齋引貽子錄﹕寫試無誤﹑筆題其後﹐云「並無楷攺塗乙」注有卽言字數。又元史﹕塗乙注五十字以上者不考。按不考卽今之貼出

予素爲癬疾﹐年五十二﹐右臂鉤及頸後﹐患之。鄰人語以當用生大黃根濡醋擦﹐如其言﹐兩月而愈。越四年﹐又患左臂鉤﹐前方不效。或曰「癬無正方耳」﹐因購得十餘方試之﹐略無驗者。忽家人云「聞柏油可」﹐旋抹兩度﹐剗除。凡用二方﹐膚色俱完好無他痕﹐知無正方之說非誣也。酉陽雜俎載﹕阿勃參出拂林國﹐樹葉細﹐兩兩相對﹐花似蔓菁﹐正黃﹐子似胡椒﹐赤色。斫其枝汁如油﹐塗疥癬無不瘥者。其油價重於金雲。此予所未及購者﹐信然﹐是癬亦有正方。千里明光艸﹐產蘇州洞庭山南﹐瘋癬及痧癥受風而癢﹐用以煮水燻洗便愈。

婦女服飾華靡﹐莫過吳中﹐邊鑲旣闊﹐加以鬼子欄桿。近又有較闊者﹐芙蓉邊﹑牡丹邊等名目﹐尢闊至二寸許者﹐謂之旗邊。縷金織彩﹐爭新鬥麗﹐不計工費也。惟考深衣圖有義欄之制﹐是卽今之衣邊鑲緣﹐則所謂鬼子欄桿者﹐鬼其產﹐欄其式也。附於鑲緣之上﹐似猶近義欄之意。然已病其蛇足﹐況侈於是乎﹖暴殄何如。

金玉條脫飾臂尙已﹐今又以紅瑪瑙珠貫絲成釧﹐尢爲鮮炫﹐殆本古朱腕繩而靡之﹐蓋以朱縷纏臂爲媚也。王節信潛夫論有截絲纏臂之說﹐梁昭明烏棲曲「江南稚女朱腕繩」﹐李義山宮中曲「蠶縷茜香濃﹐正朝纏左臂」。

地髙於北而卑於南﹐宋羅蘋亦云「淮南子有女媧煉五色石以補蒼天﹑斷鰲足以立四極﹑積蘆灰以止淫水等事﹐世遂有煉石成霞﹐地勢北髙南下之說」﹐又云「地勢髙於西北﹐故艮位之」。式鈺初俱不甚信﹐謂無以準之也。後客太原返﹐爲汴梁之遊﹐歷太行絕頂﹐頂豎一碑曰「晉豫分界」﹐緩轡縱目﹐南豫境俯山根﹐不知幾千仞﹐城郭如村﹐樹如薺﹐馬牛如田鼠﹔北晉地及山腰一切﹐猶堪彷佛。始以曉愈北愈髙﹐而愈南則愈下﹐斷然焉。

南匯縣杜行鎭張暏園﹐名襄﹐少孤。爲人恂恂﹐靜如山凝。善事親﹐敬養兼至﹐經年持齋禮唪以壽母。母每上下其樓﹐必躬親扶負﹐慮家人輩不謹也。兩載前又以刲股愈母疾﹐母今七十一齡﹐轉健。客或有詢其事者﹐暏園徐答之曰「未有也﹐亦以告者過耳。」蓋不欲人揚其事也。視侄猶子﹐侄之子猶孫﹐不析居。平生兼好濟人困﹐𨿽在凶頑﹐皆兀然服其徳。子英而厚﹐業儒﹐將應試。積善餘慶﹐可云有後﹐則是人足光史乘已。予並喜暏園好講實學﹐工書﹐嘗有題其援琴圖詩。道光庚子二月記。

嘉慶間﹐上海二十一保二十九啚農人榮大觀﹐弟國林﹑廷章﹐稍蓄貲產﹐旣析爨﹐大觀無子﹐夫妻並故。國林子一﹐廷章子二﹐一嗣大觀。長﹐婚事旣邇﹐大觀遺房二間﹐其一爲國林用者可爲寢室﹐與論不允還。其夕燕媒﹐將娶親﹐故畢集。國林婦恐眾忿難爭﹐並其牀帳什物運置於內﹐攜子扃臥﹐廷章無何也。正躊躇間﹐見門開闃然﹐徙物已空﹐傳知堂上眾賓。眾賓忻然﹐競爲大觀子安就洞房﹐同觀花燭﹐畢。眾故昧彼自願還房之速﹐有鄰童目覩知之﹐謂林婦扃臥卽癲﹐其子啟戶﹐婦橫地瞪目﹐屢稱還我房﹐其家惶畏﹐還房而癲愈焉。予聞之乃嘆曰「嗟乎﹐此死者有靈也。或謂大觀夫妻在時﹐國林婦素不與睦不然﹐恐此夜新郎婦﹐非於雞柵旁﹐卽豕圈畔矣﹐愁多歡少矣。誠可憫﹐誠可幸。」

黃浦鄒家灣蔣左弼﹐父某爲販棉花﹐經商常熟境﹐私一孀婦﹐得千金贈﹐訂爲伉儷﹐潛挈婦歸。舟經惟亭鎭北大湖﹐弄舟者某父子兩人也﹐蔣私語舟子﹕將來事泄柰何﹖與謀旣決﹐授舟子白金二百兩。維時蔣四顧汪洋﹐皆無帆檣﹐誘婦出艙﹐推婦入水。婦於水中立起﹐緊把船旁護水欄﹐舟子刀截其指﹐沈水底死。此嘉慶初年事也。蔣得銀後﹐不數年脂田第宅﹐耀於鄕裏。蔣故﹐道光初﹐蔣傅近復有賣棉花船到常熟﹐歸時一客附舟﹐言往東鄕老友蔣某家﹐音微女。旣近蔣宅﹐舟子指點上岸﹐瞥不覩矣。因看向贈舟價錢﹐二千紙也﹐駭告其子左弼﹐遂設位奉祀。蓋左弼素亦略知乃父謀害事﹐意此報復客女鬼也。未幾﹐家中相繼得病﹐屈指四十日內﹐巫醫盈戶﹐羽士靑詞﹑緇流佛事﹑鐘魚香火﹐喧喧無已。左弼夫婦子女媳﹐連斃五人。於時最異﹐左弼女方韶年﹐無故臥牀﹐冥冥淹淹﹐帳中每作一微笑﹐﹤目買﹥睛搖靨﹐春風滿臉﹐夭桃遜其冶笑﹐定卽面灰而喘冷﹐百計喚救始醒。如是日每三四也﹐數日後叫苦呼冤﹐備訴溺害事如前。牀頭懸一天師像﹐女曰「是廢紙耳」﹐瀕死又云「俟盡鏟根株﹐再問弄舟者家也」。今左弼僅存孫一﹐家道十落八九。或曰蔣女微笑﹐亦孀婦之夫在

圬人泥刀以琢磚垛墻壁﹐故鐵質之堅逾常。澧溪口孫姓﹐一宿棺磚厝圮損﹐邀匠重厝﹐撤舊厝棺灰。匠見屍衣帽無恙﹐異之﹐刀撥其衣﹐衣亦灰﹐而刀已壞矣。匠蹙竦顏黴﹐但易刀治厝﹐至晚畢工﹐噤無一言。觀者咸謂鬼能屈鐵。

莫平於水﹐匠人求髙下至平﹐則以水平之﹐謂之打水平。匠之巧也﹐非起於後世。吳澄虞書璇璣玉衡說﹕地平之下檠以龍柱四﹐植於水槽上﹐一名水平。周禮﹕匠人水地以縣。淮南子﹕視髙下不差尺寸﹐明主弗用而求之乎﹖浣準注云「望水之平」。漢書律曆志﹕以子穀秬黍中者千有二百﹐實其龠﹐以並水平其槪。注云「槪欲其直﹐故以水平之」。水至平故準從水從隼

文昌廟文昌閣塑像﹐其中世儒多敬禮之﹐乃爲文昌會﹐羣居終日﹐聚錢嘩飲﹐其猶醵也。甚者優童歌吹﹐盲者彈詞﹐輒至深夜而散。意可邀福於神﹐增才慧﹑取靑紫也。風俗通義云「周禮槱燎司中司命文昌也。司中文昌﹐上六星也。今民間獨祀司命耳。刻木長尺二寸﹐爲人像﹐行者擔篋中﹐居者別作小屋。汝南郡多祀以臘﹐率以春秋之月」。則據應劭云﹐文昌之重﹐漢世然已。

袁簡齋辧文昌魁星曰「史記云『斗魁戴匡六星』﹐文昌宮是兼上將次將諸星而成一宮﹐義取諸宮室﹐非主文學。故漢尙書省比之文昌天府﹐魏有文昌殿﹐唐段成式張籍俱號文昌﹐宋龐元英在尙書省記所見聞﹐號文昌雜錄。道家妄謂文昌獨司文人之命﹐彊以梓潼神爲降生之人﹐不已謬乎﹖甘氏星經﹕魁乃主獸之官。史記﹕奎曰封豕﹐一曰天豕﹐主武庫。於文學無與也。所以訛者﹐林靈素以東坡爲奎宿﹐路史﹕倉頡觀奎星圓曲之形而造字。主文之說自宋始耳。」

王氏見聞記﹕文昌生晉時張氏﹐跨白驢﹐棲蜀之梓潼

嘗見官署中堂額淸﹑愼﹑勤三字﹐蓋康熙二十一年遵禦書頒各督撫者﹐取司馬昭戒長吏語也。人知三字官箴切至﹐而未及知古人矢口輒復成韻。

予醜溺器﹐金陵肆有合古制者﹐將買焉。一友人曰「磁貓固佳」﹐予曰「非也﹐虎名虎子。」友請故事﹐予曰「漢朝以玉爲虎子承溲﹐故名。李廣獵得一虎﹐以其頭爲枕﹐鑄銅爲虎形作溲器﹐見西京雜記。」又問﹕山西呼虎山大王﹐猛乎﹖予曰「然﹐抑亦尊之。說文云『山獸之尊也。凡物之長﹐王目之。』嚴君平注老子有云『天地億萬道王之﹐眾靈赫赫天王之﹐倮有穴處聖人王之﹐羽者翔虛神鳳王之﹐毛者跖實麒麟王之﹐鱗者水居神龍王之﹐介者澤處靈龜王之﹐百川並流江海王之』。予又按蟒爲蛇長蛇王﹐蜂有長蜂王﹐梓木王﹐蘭香王﹐牡丹花王﹐復有王瓜﹑王芻﹑王彗﹑王女﹑王鮪﹑王睢﹑王父﹑王蛈蜴﹑王鱣之類﹐又人之大父母亦曰王父母。友問何謂王女﹐予云「爾雅釋艸﹕蒙王女﹐注云『唐也﹐女蘿別名』﹐女蓋蘿大者﹐見唐石經。今本多作玉女。」

雨生先生官揚州時﹐偕諸詩人扶鸞﹐仙降書﹐自言瑤池侍女許約翠。同人日與仙唱和﹐仙往往夜間又自書其詩於玉簪花葉﹐納之硯下﹐喜葉紋似烏絲界也。又贈各詩人一詩﹐記其贈先生有云「鴉嘴撥開三徑艸﹐馬蹄驚動六街塵」﹐二語極爲雅切。蓋先生忠孝之裔﹐蔭職爲官﹐所到處必爲園﹐以彈琴吟燕其中也。今解組買山白下﹐林泉之勝﹐又過曩時矣。

吾邑二十一保二十七啚陳宅鬼仙﹐夙聞之未詳﹐玆其近鄰趙士觀﹐弱冠純朴﹐傭予家﹐譚其事云「今陳銀觀母某氏﹐故時六十餘歲﹐距今六年。其鬼到家﹐歲率一兩度﹐或隔一兩歲。空中問答﹐靈響如生﹐家人等已不怖也。每路遇鄰人﹐於路旁稱名問安﹐人輒駭之。鬼於其家﹐嘗自言遠從鬼門關來﹐奉差挐人﹐並其地甚苦情事。偶索食﹐薦之﹐道好。去年己亥夏﹐其家男女出耕﹐鬼在田中﹐予聞往聽﹐鬼稱予土觀﹐予笑﹐鬼云『勿好笑』。遂彼此寒暄數語。頃之謂其家人﹕我回槨﹐爾等當回家飯也。耕傭無不聞者。往往二三日便回鬼門關。來時聲喜﹐去時聲悲﹐必矚其家人曰『爲善毋惡﹐陰司有簿記之』。」

一日陳宅近鄰金姓亡一鴨﹐鬼方回家﹐請道偸兒。鬼令餘人悉出﹐語之曰「是爾侄卽彼某﹐田中埋之﹐有迹可尋。斷勿詬侄也。」果驗。時緣其侄窘於偵鴨﹐旣殺不烹﹐故潛藏於野地。厥後其侄愧悔﹐非復偸。然家中未免泄言﹐外人議之。至今遇事有關者﹐鬼箝口焉。

宋史黃庭堅所書戒石銘﹕爾俸爾祿﹐民膏民脂﹐下民易虐﹐上天難欺。髙宗頒州縣刻石。袁質甫甕牖閒評載﹕今州縣戒石銘﹐太宗取孟昶戒百官文﹐使刊之州縣庭下﹐庶守令不忘戒懼也。或者於每句下各添一句云「爾俸爾祿﹐只是不足﹔民膏民脂﹐轉喫轉肥﹔下民易虐﹐來的便著﹔上天難欺﹐他又怎知。」其無狀如此。竊念袁書此何耶﹖眞謂或之無狀耶﹖慨之也﹗然斯銘也﹐昔但勒石置之庭下﹐今皆堂前坊牌書之矣﹐豈不尢易觸目歟﹖噫﹗

埠頭之埠﹐同步。步﹐水際也﹐又泊船所也﹐又籠貨物積販商泊處也。竊謂步字頗古雅﹐言瀕水可步也。埠則有髙阜﹑阜財之義。除商賈喧集之所﹐不妨從埠。自餘如江步會步三家步統稱﹐又魚步龜步瓜步吳地﹑靈妃步湘中地﹑邀笛步金陵地之類﹐均宜從步。

童蒙習書﹐以影格爲映格﹐非。六朝人以雙鉤爲廓塡﹐向搨爲影書﹐北史﹕周明帝令趙文深至江陵影覆寺碑。皆作影。廓塡﹑影書﹐見潛確類書。又云向搨者﹐紙覆其上明窗間﹐摹光映之。今作映﹐或卽本此

近予飯時輒塞胸不下﹐苦之。或曰「卽箸戳飯碗底﹐固通其噎」﹐試之果驗。亦以知醫之爲言意也。

或問衙署前粉壁畫貪﹐何說也﹖予曰「未知所本。惟按貪饕之義﹐山海經麅鴞﹐郭注云『卽饕餮食人未盡﹐還害其身』﹐袁質甫云『還自嚙其軀』﹐呂氏春秋先識覽云『有首無身』﹐然則俗稱貪卽饕也。」或曰「誠示警﹐盍有首無身乎﹖」予曰「大祇示像設教﹐爲中人地。上智無用此爲。下愚𨿽窮形盡相﹐無益也。今此中材見之﹐則思﹐思則有不忍﹐並不敢矣。且爲士夫示警﹐宜稍醞藉﹐未便太不雅馴也。」

今人以號行﹐古人鮮有號﹐以字行。袁質甫云「禮記﹕孔子父叔梁紇。字叔梁﹐稱字在名上。孟明視﹐世族譜以視爲百里奚之子﹐名視﹐字明﹐孟正與叔梁紇同。」式鈺按﹕今人詩文稿題中書人﹐先姓號﹐下注名。又凡詩箋往來﹐箋末自書號﹐再以姓名。或不用姓。殆皆古人例矣。

豉去聲﹐俗呼平聲﹐誤。說文﹕配鹽幽尗也。徐曰「幽謂造之幽暗也」﹐予以徐說爲費解﹐亦欠理。恐是緘藏於器之謂。今案楊用修云「幽菽﹐幽閉於甕盎中。冥果﹐蜜煎果﹐以銅靑浸之﹐而冥於缶中。」此解了當矣。幽冥二字﹐較酢藏﹑鹽藏﹑藏魚之藏﹐尢覺新妙。

三蒼解靘字云「靘﹐冥果﹐靑色也﹐音靑去聲。」

史記貨殖傳﹕鹽豉千合。前漢貨殖傳﹕豉賣豉樊少翁王孫大卿

世有不食鯉者﹐謂可化龍。故臆說也。唐律﹕取得鯉魚卽宜放﹐不得喫。號赤鯶昔混公。賣者杖六十。言鯉爲李也唐姓李音同鯉﹐故嫌稱之。一說唐制賣鯉﹑賣蠡者皆杖六十﹐緣鯉朝日﹑蠡朝星﹐食者有禍也。二說未知孰是。然後世不食之由﹐實原於唐﹐固不以鯉能度禹門也。

以武藝授人者稱拳教師﹐蘇州某縣謝元龍﹐每年聚徒數十﹐稍得其傳﹐稱雄於時。一日謝謂諸徒曰「予有女亦習技﹐今且試之。爾等與對校﹐倘不勝而退﹐相繼可也」。因喚女出﹐時女年十五﹐雪面朱唇﹐瘦腰纖足﹐居然儒門秀嬡。從容與諸人相見畢﹐謝命婢取一栲栳置堂中﹐幾椅等物移聚堂隅﹐曠如也。女便脫外衣﹐剩著窄袖小紫綾襖﹐繡鑲杏黃薄綺裙﹐峭艷奪目﹐跨入栲栳﹐斂手向外正立曰「願諸兄賜教。」諸人私忖﹕似此弱質﹐縱藝髙﹐烏當吾輩一出手﹖謂師曰「妹年幼﹐未可校也。」師曰「盡爾輩能﹐𨿽傷不罪。」諸人皆二十歲許﹐一人藝稍次者﹐超距送拳﹐離女身尺餘。不覺脛上有觸﹐退跌於地﹐數步外矣。又一稱最趫悍者繼之﹐復如是。自余乃俱呿口舉舌﹐不再前。女出栲栳﹐套其外衣﹐遂辭諸人進內。見云轉飄曶﹐移步如飛雲。諸人竊怪其身手凝然﹐能器中跌人之故﹐問於師﹐師曰「此卽名裙裏腿也。」旋配一苕穎文秀才某﹐十六歲。後秀才亦知搬武﹐女更漸能詩書。

以足舂人﹐搬武家謂之起腿。此裙裏腿﹐當不減李全妻楊氏梨花槍矣

以鹽水抹器﹐異姓滴血於中亦融。近聞吳中一訟師通當事左右爲之。

茗椀載以盤﹐便於執熱。北方謂之茶船。司尊彜祼用雞彜鳥彜﹐皆有舟。鄭司農云「舟﹐尊下臺﹐若今時承盤。」

世重張天師﹐以爲能符咒召神﹐可制一切妖魔鬼怪也。蓋本於漢之張陵﹐一云張道陵。袁簡齋隨筆曰「天師之名﹐起於元魏﹐太武皇帝爲寇謙之作天師道場。宋劍南太守林積劾天師爲漢賊﹐其教稍衰。洪武初太祖亦下旨﹐革去天師之號﹐稱眞人。本朝乾隆七年﹐左都禦史梅谷成奏革天師之號﹐降爲五品眞人。」式鈺按﹕天師二字已見內經﹐黃帝與歧伯﹑雷公﹑天師諸人相爲問答。其稱道陵始元魏耳﹐誠何以堪之﹖

道家言張陵字甫﹐畱侯八世孫﹐漢建武十年生天目山﹐拜江州令﹐棄官隱北邙山。章帝以博士徵﹐不起﹐上龍虎山司符錄﹐以殺鬼過多﹐遲九年上升。一統志所載略同。李膺蜀記﹕張道陵病瘧﹐於邱社中得咒鬼書﹐入鶴鳴山治鬼。漢熹平末爲蟒蛇所噏﹐子衡尋屍無所﹐遣從子魯爲嗣﹐以惑天下。漢劉焉傳﹕順帝時張陵學道於鶴嗚山﹐造符惑民﹐受道者出米五斗﹐時稱米賊。傳子衡﹐衡子魯自號師君。三國誌亦云「張魯母常往來劉焉家﹐據漢川爲逆﹐後降操。」此卽隨筆所引。又云三官者﹐張魯爲五斗米賊禱者﹐令書姓名﹐一上之天目山﹐一埋之地﹐一沈之水﹐號曰三官。見劉焉傳注。式鈺按﹐今三官廟得叨香火貲者﹐莫知爲米賊之遺。

世間婦女言﹐竈神每月上天奏人善惡﹐故與人仇﹐竈詛之﹔有求﹐竈禱之。又歲杪﹐買餳﹐擇谷艸之實制焙和之﹐俟新歲客來佐茶。故買餳於臘﹐臘月二十四日餞竈神上天﹐遂用餳薦﹐時義也。乃謂恐神訴惡﹐藉膠其口。何鄙說之可笑乎。然俗之爲惡﹐槪可想見。

夢華錄﹕年夜貼竈馬於竈上﹐以酒糟抹竈﹐塗門之上醉司命。蓋猶吳俗以餳膠口之例。

酉陽雜俎諾臯記﹕竈神名隗﹐狀如美女。又姓張名單字子郭﹐夫人字卿忌﹐有女六﹐皆名察洽。常以月晦日上天白人罪狀。大者奪紀﹐紀三百日。小者奪算﹐算一百日。竈神又名壤子。

路史﹕蘇伯吉利顓頊之後是世祝融妻﹐死托於竈妻姓王﹐見許氏五經略義

莊子竈有髻竈神名

婦翁丈人也﹐稱爲嶽父﹐女婿稱爲小婿。按漢郊祀志﹕大山川有嶽山﹐小山川有嶽﹤山胥﹥﹐故泰山有丈人峯﹐遂稱婦翁爲嶽父﹔嶽有﹤山胥﹥﹐﹤山胥﹥婿形類音同﹐故稱女婿爲小婿。而婿或因之從土旁。至丈人之稱﹐實本於單於稱漢天下我丈人行。蓋其時單於之妻漢女也。

語竇操我土音﹐𨿽俚而質。汲古注玆﹐淘其髣髴

鮮潔﹕荀子﹕以出以入﹐以就鮮潔孔子言﹕水也萬物出入於水﹐則必鮮潔

新鮮﹕太玄﹕新鮮自求珍。

標致﹕因話錄﹕李約於叔錡坐譖招隱寺標致﹐錡曰「何如州中﹖」對曰「所賞疏野耳。」文獻通考載花翁集一卷﹐陳氏曰「孫惟信撰﹐在江湖中頗有標致﹐善雅談﹐尢工長短句。」

嫭﹤乎﹣且﹥子庶切嬌也﹐俗呼如趣。嵇叔夜琴賦﹕或怨嫭﹤乎﹣且﹥而躊躇。

斬新﹕傳燈錄﹕洛浦禪師在夾山做典座三年﹐喫師百棒﹐後大悟云「斬新日月﹐特地乾坤。」杜子美詩﹕斬新花蕊未應飛。

鏃新﹑鏃鏃新﹕世說﹕謝尙道﹕王修文學鏃鏃﹐無能不新。

蛙角頭﹕白樂天詩「搗練蛾眉婢﹐鳴榔蛙角奴。」蛙角指童子言﹐詩齊風所云總角丱兮者也。吾鄕惟小娃然﹐呼若凹閣頭﹐或作丫角。衛風所云總角之宴是也。

結椎頭﹕呼若鴿椒頭﹐陸賈傳﹕尉佗魋結箕踞﹐注云「魋音椎﹐今兵士椎頭髻也。」予按世俗好般武者每繞髻一撮似椎﹐則結椎訛爲鴿椒耳。

上頭﹕花蕊夫人宮詞「年初十五最風流﹐新賜雲鬟使上頭。」陶南村云「不特今世女子之笄﹐而倡家處女初

得薦寢於人﹐亦曰上頭。」男子之冠亦謂之上頭﹐見南史

娶婦家凡親族婦女﹐與新娘相見﹐必有贈物爲禮﹐名系臂。向昧其義﹐偶閱侯鯖錄云「杜牧詩﹕絳樓猶封系臂紗。後學不解。嘗見段成式髙古錄﹕晉武帝選士庶女子有姿色者﹐以緋彩系其臂。」今定親之家亦有云系臂者。據侯鯖錄引﹐是系臂今更借言之。系讀計﹐約束也﹐維也﹐至如易系辭﹑周禮以九兩系邦國﹐綱系聯綴之義﹐俱讀系。」

淸白﹕見謚法。方朔有云「服淸白以逍遙兮﹐偏與乎玄英異色。」楊震云「使後世稱爲淸白吏子孫。」桓帝時童謠云「寒素淸白濁如泥。」謚法﹕淸白守節

明白﹕了然也。老子﹕明白四達﹐墨子﹕召其人明白爲之解之。史記秦二世紀﹕臣請具刻詔書刻石因明白矣。東方朔七諫﹕行明白而曰黑矣。風俗通﹕功實明白。鶡冠子﹕無道之君任用麼麼﹐動則煩濁﹔有道之君任用俊雄﹐動則明白。譚子化書﹕禮明白之謂也。蘇味道云﹕處事不宜明白﹐模稜持兩端可矣。並見周易本義﹑尙書敍詩小宛傳馴傳﹑孟子。

歪斜﹕白樂天詩「錢塘蘇小小﹐人道最夭斜」﹐自注夭音歪﹐收九佳。按此則夭卽歪﹐然歪俗寫當從竵﹐注亦沿訛。

壓捺﹕白樂天刺杭時答元微之詩云「嵌空石面標羅剎﹐壓捺潮頭敵子胥。」

倔彊﹕史記陸賈傳﹕乃欲以新造未集之越﹐屈彊於此。路史﹕帝嚳之世﹐涼風至而陳麾﹐太白髙而轉戰﹐然後屈彊惠命。

虓呼﹕卓茂列傳論﹕雄豪方擾﹐虓呼者連響。

咆哮﹕大雅蕩作炰烋﹐或云是麅鴞﹐亦通。蓋凶暴之物﹐山海經﹕鉤吾之山有獸﹐羊身人面﹐目在腋下﹐虎齒人爪﹐曰麅鴞﹐是食人。郭注卽饕餮﹐食人未盡﹐還害其身。袁質甫云﹕還自嚙其軀。呂氏春秋云﹕有首無身

軟弱﹕世紀﹕帝﹤廣疌﹥音致軟弱﹐唐侯徳盛﹐諸侯歸之﹐乃致禪。漢王尊之子伯﹐爲京兆尹﹐軟弱。

寒酸﹕正字通﹕野人曰寒畯。唐鄭光祿勛舉引寒畯士類多之。俗作寒酸﹐誤。

朘削﹕董仲舒傳﹕民日削月朘音鐫縮也。今云朘削﹐剝削也﹐削呼若消﹐正韻亦音笑﹐而無平聲。

縮朒﹕謂畏葸不前也。漢五行志﹕王侯縮朒不任事。

厭禱﹕唐徳宗時郜國大長宮主素不謹﹐或告主淫亂且爲厭禱上。

爛粕﹕不振精神﹐廢務也。莊子﹕古人之糟魄已夫。音義司馬云「爛食曰魄」﹐一云糟爛爲魄﹐又作粕。

胡塗﹕朝野僉載﹕郭務靜滄州南皮丞胡塗。通鑑續編﹕端胡塗。或人言呂端也

上天﹕史記孔子曰「至於龍﹐吾不知其乘風雲而上天。」枚叔上書吳王云「必若所欲爲﹐危於累卵﹐難於上天。」

婦人哭夫曰天﹐左傳注﹕女在家則父天﹐出則夫天。喪服傳﹕夫著妻之天。蔡伯喈女賦﹕當三春之嘉月﹐將言歸於所天。柳子厚祭六伯母文﹕二十移所天。注云﹕夫死故曰移

天年﹕莊子人間世﹕故不終其天年而中道夭。

潮人死曰歸去﹐通鑑前編﹕禹濟江南﹐黃龍負舟﹐啞然曰「我竭力以勞萬民﹐生寄也﹐死歸也﹐爾何爲者﹖」列子﹕精神離形﹐各歸其眞﹐故謂之鬼。鬼歸也﹐歸其眞宅。又云「古者謂死人爲歸人」莊子﹕老聃曰魂魄將往﹐乃身從之﹐乃大歸乎。尸子﹕老萊子曰人生天地間寄也。寄者﹐同歸也。史記晁錯傳﹕錯父謂錯曰﹕劉氏安矣而晁氏危矣﹐吾去公歸矣。遂飲藥死

謂少壯之死爲不順﹐老者爲順。莊子養生主云「適來夫子時也﹐適去夫子順也。」注云「理當死也。」

斵削而傷之曰椓喪﹐見詩正月傳當本左傳﹕斵喪公室。

刻薄﹕商君傳﹕商君其天資刻薄人也。世說﹕衛江州名展在尋陽﹐有知舊人投之﹐都不料理﹐惟餉王不畱行一斤。此人使命駕。李弘範聞之曰「家舅刻薄﹐乃復驅使艸木。」

消索﹕論衡僞死篇﹕死者精神消索。

咽切﹕杜牧之詩「戍遼𨿽咽切﹐遊蜀亦遲回。」

粗竦﹕嵇叔夜與山巨源絕交書「足下舊知吾潦倒麤疎﹐不切事情。」

輕猾﹕範蔚宗後漢二十八將傳論﹕武人屈起﹐亦有鬻繒屠狗輕猾之徒。屈同倔

輕趫綺驕切﹕張平子西京賦﹕非都盧之輕趫。都盧國在合浦南﹐其人善緣髙趫﹐善緣木之士也

托付﹕諸葛孔明出師表﹕恐托付不效。

煩勞﹕陸士龍與平原書﹕但作之不工﹐煩勞而棄力﹐故久絕意耳。

不敢當﹕莊子讓王﹕屠羊說說屠羊者名曰「說不敢當」﹐史記衛世家﹕子郢曰「亡人太子蒯瞶之子輒在

也﹐不敢當。」

不相干﹕淮南子﹕人臣各守其職﹐不得相干。論衡﹕男女不相干。

不入調﹐謂語默﹐舉止不合時宜也。按南史﹕劉悛彊濟有世調﹐善於流俗。此可以爲不入調之調一證。

不值一錢﹕史記﹕灌將軍夫罵臨汝侯曰「生平毀程不識不值一錢」宋盧多遜屢譖李昉﹐或以告昉﹐昉曰﹕盧與我厚。太宗嘗語及多遜事﹐昉爲解釋﹐帝曰﹕多遜居常毀卿不值一錢。昉始悟。帝益重昉

不分皂白﹕漢李膺謂鍾瑾曰「弟何太無皂白耶﹖」

一竅不通﹕呂氏春秋﹕孔子曰「此子若一竅通則不死矣。」

塞竅者﹐窺人於微﹐不招嫌忌也。鬼穀子摩篇﹕故微而去之﹐是謂塞窌同竅。注云「臣事君﹐貴於無成有終﹐故微而去之。若已不同於此計﹐令功歸於君﹐如此可謂塞窌。」

擅場﹕張平子東京賦﹕秦政利觜長距﹐終得擅場。

中有所貪﹐事在此實意注彼﹐曰貪圖﹐非也﹐憚悇也。中有所欲﹐躍然欲試﹐曰心癢﹐卽癢心也。淮南修務訓﹕冶由笑﹐目流眺﹐口曾撓﹐奇牙出﹐靨酺搖﹐則𨿽王公大人有嚴志頡頏之行者﹐無不憚悇癢心而悅其色矣。注憚音貪﹐欲也。楚辭及馮衍賦作憛。由﹐正字通﹕音妖﹐冶由﹐女子笑貌

醉心﹕莊子應帝王﹕列子見之而心醉。謂迷惑於神巫季咸之道

气蓋﹕言气象可蓋一切也。項王垓下歌﹕力拔山兮气蓋世。季布列傳﹕布弟季心气蓋關中﹐遇人恭謹﹐爲任俠大司馬寮屬﹐名曰鄧遐﹐字應元﹐平南將軍之﹐子勇力絕人﹐气蓋當世。東坡書孟徳傳後﹕是人非有以勝虎﹐而气已蓋之矣

體面﹐殆本司馬溫公請貢院逐路取人云「朝廷所差賦官﹐率皆兩制﹐三館之人﹐其所好尙﹐卽成風俗。在京舉人追趨時好﹐易知體面。」

魁梧﹕畱侯世家﹕魁梧奇偉梧去聲﹐卽悟

按梧亦借讀平聲﹐陳子髙詩﹕府中賢尹計魁梧。杜子美詩﹕魁梧秉質尊

嗾﹐慫慂也﹐隱假人泄其私忿也。如宋韓侂冑欲逐趙汝愚﹐嗾胡紘劾之﹔葉李上書詆賈似道﹐賈嗾林徳夫告李泥金飾扁不法之類。然嗾實使犬﹐左傳宣二年﹕公使嗾夫獒焉。則任嗾者亦猶犬已。

抯﹐則加切﹐音渣﹐又上聲﹐同摣﹐取也﹐摶撮也墨子﹕抯格人之子女。方言﹕南楚之間﹐凡取物溝泥中謂之抯。張平子西京賦﹕摣佛蝟。

掐﹐音苦洽切﹐說文﹕爪刺也。玉篇﹕爪按也世說﹕顧雍以爪掐掌。魏程昱傳﹕邊人搯之。晉郭舒傳﹕搯鼻灸眉頭。顏氏家訓﹕搯摘供廚

攦音列﹐折也。莊子胠篋篇﹕攦工倕之指﹐而天下始人有其巧矣。

打呼若摘﹐歐陽公集古錄﹕打字以音義言之﹐當爲丁歷切。摘音丁歷反﹐槌也﹐擊也。史丹傳﹕天子自臨軒檻上﹐隤銅丸以摘鼓

毆﹐人言摏﹐猶衝也。左傳﹕魯敗翟於咸﹐獲長狄僑如﹐富父終甥摏其喉﹐以戈殺之。

投擲曰惇﹐呼如答。詩﹕王事惇我。音堆。今呼入聲﹐誤。

物用充足曰夠﹐音遘﹐亦作夠左太衝魏都賦﹕繁富夥夠﹐不可單究。俗作彀﹐非。

﹤匚敡﹥﹤亻肴﹥音遏肴﹐﹤匚敡﹥大呼用力也﹐見集韻。﹤亻肴﹥﹐痛而呼也。顏氏家訓原注下交切音羽罪反﹐北人痛呼之﹔於耒反﹐南人痛呼之。

阿癐癐音威﹐喊聲也。輟耕錄載﹕淮人寇江南﹐齊聲大喊阿癐癐以助軍威。又引朝野僉載﹕武后時滄州南皮縣剝開郭勝靜﹐每巡鄕喚百姓婦﹐托以縫補而姦之。其夫至﹐縛勝靜鞭數十﹐主簿李懋往救解之。勝靜云「忍痛不得﹐口唱阿癐癐。」勝或作務

失色﹕鬻子曰「武王率兵車以伐紂﹐紂虎旅百萬﹐三軍之士靡不失色。」莊子曰「見夫子之失色。」

放出﹕貢禹傳﹕放出園陵之女。

掿音搦﹐以手掿物也﹐見篇海。

掩埋曰盦音諳入聲﹐亦作酓。博古圖﹕周有交虯﹐盦蓋鼎之盍昔闔也。瑣碎錄﹕海棠花欲鮮而盛於冬至日﹐早或以盦過麻屑糞土壅培根下

凡物轉面上而面下伏者爲盍﹐說文云「覆也」。

斥人委靡不光采爲遁人。楊朱曰「生民之不得休息﹐爲四事故﹐一壽﹐二名﹐三位﹐四貨﹐有此四者﹐畏鬼畏人﹐畏威畏刑﹐此謂之遁人。」

與人優謔呼窮囝﹐音蹇﹐閩人呼兒曰囝﹐音若宰。顧況云﹕囝別郎罷﹐心摧血下。今吳中呼若曖平聲﹐亦呼兒童也三水小牘﹕湖南觀察李庚女奴名卻要﹐美容止﹐巧媚才捷。李四子皆年少狂俠﹐欲烝不得﹐嘗於淸明節夜﹐卻要遇長子﹐持之求偶﹐卻要曰「可於廳中東南隅竚立。」又逢二郎調之﹐紿令東北隅相待。遇三郎﹐令待西南隅﹐遇四郎握手不可解﹐亦紿令待西北隅。少頃卻要密然炬﹐疾向廳事﹐豁雙扉照之﹐曰「阿堵貧兒﹐爭敢向這里覓宿處﹖」四子皆掩面而走。貧兒卽窮囝﹐此亦調之也。古諺云﹕春寒四十五﹐貧兒市上舞。貧兒且莫誇﹐且過桐子花。又諺云﹕霜淞如霧淞﹐貧兒備飯甕。北史﹕齊後主於華林園立貧兒村

罵人遊手好閒曰蘭了﹐非也。列子說符﹕宋有藺子﹐以燕戲幹宋元君﹐元君拘而擬戮之﹐經月乃放。注云「凡物不知生謂之蘭。」史記﹕無符傳出入謂之闌。此蘭子﹐謂以技妄遊﹐義與闌同。據此﹐則蘭子者﹐遊民無常業﹐國之所禁也。今稱蘭了﹐子誤爲了耳。

客作﹐罵語也。然三國時焦光饑則出爲人客作﹐飽食而已。是不過傭工之謂。

平者﹐美詞。乃謂之平平﹐則無奇也。漢和帝時西域都護班超年老乞歸﹐乃徵超還﹐以任尙代。尙請教﹐超曰「水淸無大魚﹐察政不得下和﹐宜蕩夫簡易。」尙私謂所親﹕班君所言平平耳。尙後竟失邊和。陸士龍與平原書﹕頃得張公封禪事平平耳世說﹕王右軍郗夫人謂二弟曰﹕吾家見二謝﹐傾筐倒篋。見汝輩來﹐平平耳

無墨水﹐言文理不通也。北齊選舉﹐多沿後魏之制。課試之法﹕中書策秀才﹐集書策進士﹐考功郎中策賢良﹐天子出坐於朝堂中楹﹐秀孝各以班艸對。字有脫誤者呼起立席後﹐書有濫劣者飲墨水一升﹐文理孟浪者奪席脫容刀。

老實﹐輟耕錄﹕許魯齋欲雇一僕﹐能應對﹐嫻禮節者。卻之曰「特欲老實耳。」

不趨邪挾詐爲正經。詩君子陽陽章﹐譜云「路寢之常樂﹐風之正經」。宋馬端臨曰「夫子所贊之春秋﹐世不多見。自漢以來所編古經﹐俱自三傳中取出﹐故名曰正經。」按此﹐則以目人似不類。顧別無可證孟子﹕經正則庶民興﹐豈取而倒言之﹖

腐儒﹕子華子﹕此腐儒之所守﹐而污俗之所以相欺者也。荀子﹕鄙夫好其實﹐不卹其文﹐是以終身不免埤音婢污傭俗。故易曰「括囊無咎無譽」﹐腐儒之謂也黥布列傳﹕上折隨何之功﹐謂何爲腐儒

僧謂之方外人﹐莊子大宗師﹕孔子曰「彼遊方之外者也﹐而某遊方之內者也。」黃潤云﹕方矩也﹐出於矩之外﹐所謂離方遁圓也

世俗延僧炷禳﹐鐘魚梵唄﹐瑯瑯終日﹐謂之做佛事。三字佛家恆言﹐如維摩經﹕維摩居士遺言眾香國﹐願得世尊所食之物於婆婆世界﹐施作讀做佛事。於是香積如來以眾缽盛飯與之。傳燈錄﹕六祖大師慧能母娠六年﹐乃生﹐有僧來語曰「此子可名慧能﹐以法慧濟眾﹐生能作佛事也。」酉陽雜俎菩提樹云﹕此日國王人民大作佛事﹐收葉而去﹐以爲瑞也。東坡十八大阿羅漢頌第九尊云﹕我作佛事﹐淵乎妙哉﹐空山無人﹐水流花開。東坡且屢用此三字

事體﹕難蜀父老文﹕斯事體大。抱朴子外篇﹕明見事體。通鑑續編﹕宋神宗時太后曰「事體至大」﹐孝宗曰「恐如東漢﹐激成黨錮之風﹐深害事體。」

刀筆﹐古云刀筆吏﹐不過刀以削簡筆以書之之義。後漢王充傳﹕戶牖墻壁各置刀筆﹐著論衡八十五篇。又宋楊太年有刀筆十卷﹐劉子儀有刀筆二卷﹐何聖從亦撰刀筆五卷。當時楊劉以文章齊名﹐何爲詩稱簡重淳厚﹐其命名刀筆﹐亦可思矣。乃者人有訟屈於理﹐爲出其詭算﹐揮空成有﹐轉白爲黑﹐奮毫書狀﹐娓娓入聽﹐長官蒙焉﹐盆底冤不少﹐人遂目之曰刀筆。蓋鄧思賢之流也。是筆以爲刀﹐正以殺人﹐斯義凶甚也。嗟乎﹐彼徒以賄賂故﹐而甘於剝喪天良如是。

關節﹕輟耕錄引杜陽雜編﹕元載寵姬薛瑤英﹐英父兄與英母相遞出入﹐以構賄賂﹐號爲關節。又引李肇國史補總敍﹕進士科造請權要﹐謂之關節。

關子﹐言緊要處也。唐書﹕李逢吉用事﹐所親厚者張又新﹑李仲言﹑李續之﹑李虞﹑劉棲楚﹑姜洽﹐及拾遺張權輿﹑程昔範﹐又有從而附麗之者﹐時人目之爲八關十六子。注云「逢吉親厚者八人﹐而傅會者又八人﹐皆任要劇﹐有所求請﹐先賂關子﹐後達逢吉﹐無不得所欲也。」

色目﹕記纂淵海﹕唐太宗以來禮部發榜﹐歲取二三人姓名稀僻者﹐爲色目人﹐亦曰榜花。按此﹐非今所云蒙古色目人之爲官者﹐多不能執筆花押﹐見輟耕錄。猶中朝故事云「長安豢龍戶﹐觀水知龍色目」﹐乃今之謂色目也。

錢財﹕莊子徐無鬼﹕錢財不積則貧者憂張儀有爭。

書套曰封筒﹐李太白集有桃竹書筒﹐元微之以竹爲詩筒﹐故今用紙﹐猶謂之筒。

若干﹐見曲禮投壺﹐及管子輕重等篇幹﹐个也。若干﹐設數之言﹐又未定之言

二十爲念﹐以吳王女名二十﹐故諱之。見兼明錄。

曰足錢﹐曰八十當一百﹐曰出底錢。梁武帝時錢陌減﹐因有足陌之目。唐末八十爲陌。漢王章又減三錢﹐有省陌之目。省陌﹐今串底錢也。

曰折錢﹐曰折頭錢。宋時請俸料錢﹐有見音現錢折支之例。折支每貫或折錢四百﹐或七百﹐不一。

奯音豁﹐大空也。元包經﹕丰晴之奯。路史禪通紀﹕太昊伏戲氏﹐山準日角﹐奯目珠衡。

緡縫緡音冺﹐合也。縫去聲之緡﹐莊子﹕𨿽死邱陵艸木之緡。

薄切曰批﹐批削之義。淸異錄﹕夜有急﹐苦作燈之緩﹐有知之者﹐批杉條染硫黃﹐置之待用﹐呼引光奴今京師名取燈兒

事多乖舛不濟曰糟﹐京師又有糟酵之語。糟則空﹐酵則浮。金泰和四年定糟酵錢。酵﹐苦孝切﹐京師訛呼平聲。

亂說﹕朱子曰「字書音韻是經中第一事﹐先儒多不理會﹐枉費了無限亂說牽補﹐而卒不得其本義。」

盲話﹕班叔皮王命論﹕距逐鹿之瞽說。

打渾﹕宋袁質甫甕牖閒評云「內宴優伶打渾﹐惟禦史大夫不預。」蓋始於唐李棲筠也。又作打諢﹐諢去聲。遼史伶官傳﹕打諢得不是黃幡綽

塞責﹕項羽紀﹕陳余遺章邯書曰「趙髙素諛日久﹐今事急﹐亦恐二世誅﹐故欲以法誅將軍以塞責。」

依樣葫蘆﹕宋時翰林艸制皆檢舊本﹐謂之依樣畫葫蘆。陶谷書壁云「堪笑翰林陶學士﹐年年依樣畫葫蘆。」

自相矛盾﹕見詩常棣傳。案尸子﹕楚人有鬻矛與盾者﹐曰「吾盾之堅莫能陷也」﹐又曰「吾矛之利於物無不陷

也」。或曰「以子之矛陷於之盾﹐何如﹖」其人弗能應也。

酒囊飯袋﹕金樓子立言篇﹕禰衡云「荀彧彊可與言﹐餘人皆酒囊飯囊。」荊湖近事﹕馬氏奢僭﹐文武之道未嘗畱意﹐時謂之酒囊飯袋。論衡別通篇﹕腹爲飯坑﹐腸爲酒囊

鼠竊狗偸﹕秦二世時陳涉起兵﹐上問叔孫通﹐對曰「羣盜鼠竊狗偸﹐不足憂也。」

捕風捉影﹐始谷永說﹐牟融本之﹐有云「聽之則洋洋盈耳﹐求其效猶握風而捕影。」漢成帝好鬼神﹐谷永說上曰﹕姦人左道﹐聽其言洋洋滿耳﹐若將可遇﹐求之蕩蕩﹐如系風捕影﹐終不可得

笑裏藏刀﹕唐書李義府與人語﹐必嬉恰微笑﹐而狡險忌刻﹐人謂其笑裏有刀。又謂之李貓。柔而能害物也

老姦巨猾﹕李林甫城府深密﹐人莫窺其際。𨿽老姦巨猾﹐無能逃其術者。

怒髮衝冠﹕藺相如奉璧上秦王﹐視王無意償趙城﹐乃曰「璧有瑕請示王」﹐王授璧﹐相如持璧卻立倚柱﹐怒發上衝冠。吳越春秋﹕孫子大怒﹐兩目忽張﹐聲如駭虎﹐發上衝冠﹐項旁絕纓

語言發乎自然曰衝口而出﹐東坡思堂記云「言發於心而衝於口。」

驚天動地﹑昏天黑地﹑歡天喜地﹑哭天喊地﹑黑漆皮燈籠﹕宋至正間﹐江右儒人黃如徵邀駕上書﹐指數散散王士宏等罪狀云「閭閻失望﹐田裏寒心」﹐歌曰「九重丹詔頒恩至﹐萬兩黃金奉使回」。又曰「奉使來時﹐驚天動地﹔奉使去時﹐烏天黑地﹔官吏都歡天喜地﹐百姓卻啼天哭地。」又曰「官吏黑漆皮燈籠﹐奉使來時添一重。」

靑天白日﹕宋袁質甫曰「余曾祖與蘇東坡賦祈雨詩雲『白日靑天沛然下﹐阜蓋靑旗猶未還。』」元方國珍以

溫臺慶元三郡附於明太祖﹐以次子關爲質﹐太祖曰「今誠信來歸﹐當推誠相與。靑天白日﹐何以質子爲哉﹖」

攺頭換面﹐變樣也。朱子云「少時讀禪學文字﹐見杲老與張侍郎書云『左右旣得此欛柄﹐入手便可攺頭換面。』」

掩耳偸鈴﹐卽淮南子掩耳竊鐘之謂。唐書﹕突厥相活寂等請立代王﹐攺易旗幟以示之。帝曰「可謂掩耳偸鈴。」

斯文掃地﹕班固漢書贊曰「秦滅六國﹐而上古遺烈掃地盡矣。」任彥升策秀才文曰「衣冠禮樂﹐掃地無餘。」唐中宗時﹐國子祭酒祝欽明自請作八風舞﹐搖頭轉目﹐備諸醜態。吏部待郎盧藏用曰﹕祝公五經掃地盡矣

刮地皮﹕或曰「今閭閻號寒啼饑﹐目掊克之害爲括地皮﹐是否括字﹖」予曰「手取之不能盡也﹐當從刀。司馬長卿子虛賦﹕軍驚師駭﹐刮野掃地。注云『禽獸殺獲皆盡﹐野地似乎掃刮也。』輟耕錄﹕金方所詩兩觀番成。」

巢穴﹕後漢逸民傳﹕襄陽龐公字辛民笑謂劉表曰「鴻鵠巢於髙林之上﹐暮而得所棲﹔黿鼉穴於深淵之下﹐夕而得所宿。夫趣捨行止﹐亦人之巢穴也。且各得其棲而已。」

沈頓﹐猶言滯畱也。吳季重與魏太子箋﹕小器易盈﹐先取沈頓。沈俗呼若人。

業產﹕管子輕重丁篇﹕桓公曰「寡人欲復業產﹐此何以洽產業﹖」鬼穀子內揵篇﹕治名入產業。

傅子傅孫﹕史孝山名岑出師頌﹕傅子傅孫﹐顯顯令聞。東漢

事物相若曰兄弟﹐孔子曰「魯衛之政兄弟也」﹐列子楊布曰「有人於此﹐年兄弟也﹐言兄弟也﹐才兄弟也﹐貌兄弟也﹐而壽夭父子也﹐貴賤父子也﹐名譽父子也﹐愛憎父子也。吾惑之。」

平常﹕漢書﹕王渙爲洛陽令﹐喪﹐經弘農﹐設祭者塞路﹐咸曰「平常持米過洛﹐半爲司卒所鈔﹐自王公下車﹐此輩斂迹。」曹子建送應氏詩「念我平常居。」

平素﹕鬼谷決篇﹕有以平素之者。鄭康成注儀禮喪服章﹕素食﹐平素所食。曹子建任城王誄﹕心存平素

揮霍﹕張平子西京賦﹕跳丸劍之揮霍。孫興公天臺賦﹕騁神變之揮霍。

輕訬﹕音抄﹐亦讀去聲說文﹕訬﹐擾也。左太衝吳都賦﹕其鄰則有任俠之靡﹐輕訬之客。

一塊爲一坺音跋又伐。坺﹐發土也﹐與垡同。周語﹕王耕一坺。韓退之詩「予朝拜恩後﹐謝病老耕垡」又同墢﹐耒耜經﹕耕之土曰墢

薍音亂子﹕小蒜根也﹐見集韻。今世俗凡物塊磊而小者曰薍子﹐卽此。

像意﹕淮南覽冥訓﹕居君臣父子之間﹐競載驕主而像其意。像隨也

適意﹕抱朴子﹕接之適意。世說﹕張翰在洛﹐見秋風起﹐思吳中蒓羹鱸膾﹐曰「人生貴適意耳。」乃東歸。

目不識丁﹕唐書張弘靖傳﹕汝輩挽兩石弓﹐不如識一丁字。

睥睨一切﹐謂之眼界大﹐卽京師云眼眶大也。唐玄宗爲安祿山治第﹐但窮壯麗﹐不限才力﹐戒曰「胡眼大﹐勿令笑我。」北裏志鄭老業詩「大開眼界莫言冤。」

三角眼﹐凶視也﹐言三角其眼以視也。張平子西京賦﹕隅目髙眶﹐注云「隅自負眼視也。」明袁珙相道衍目三角彯音票又飄白。

物之名看﹐所以飾觀﹐不適於用﹐所謂看桌也。唐少府監禦饌﹐以牙盤九枚裝食﹐謂之看食。故今有看桌﹐而物之可看不可用者﹐因均目爲看桌。看食﹐古人又謂之釘座。唐李遼貌美而無才用﹐人目爲釘座梨

按困學紀聞云「人而不學命之曰視皮」﹐視卽看也

今之彊顏以飾美者﹐人每譏之曰充。考自古隱之名不一﹐大隱中隱小隱﹑眞隱吏隱祿隱﹑天隱地隱人隱﹑名隠通隱仕隱期隱﹐而又有充隱之目。桓玄篡立﹐恥無隱士﹐給皇甫希之資用﹐使居山林﹐徵爲著作郎。又使固辭﹐然後詔旌髙士。時謂之充隱。則今之云充﹐卽斯義。

局促﹕史記﹕漢武怒鄭當時曰「今日廷論局促﹐效轅下駒」。古詩「蟋蟀傷局促。」

圈束﹕顏延年赭白馬賦﹕局鑣轡之牽制﹐隘通都之圈束。

經紀﹐善終生也。唐太宗嘗賜諸王帛勅曰「滕叔蔣兄滕王蔣王自能經紀﹐不須賜物。」

窮忙﹕宋元丰時京師語曰「戶度金倉﹐日夜窮忙。」

惟獨﹕按惟猶獨﹐獨卽惟也。莊子徳充符﹕受命於地﹐惟松栢獨也在﹔受命於天﹐惟舜獨也在。呂覽﹕惟聖人獨見其所由然。史記﹕孝惠時惟獨長沙全。二字史記屢見之。新序﹕項王詐坑秦二十餘萬人﹐惟獨邯欣翳脫。馬季長長笛賦序﹕惟笛獨無

忒殺讀所下切﹐大也。大字切腳。京都語亦有之﹐如好曰殺﹐好聰明日殺聰明之類。洪氏隨筆序云「殺有好處」﹐白樂天詩「西日憑輕照﹐東風莫殺吹」﹐金方所詩「爾家忒殺欠扶持」。又俗傳人死有煞上聲﹐或作儍﹐不仁也﹐不慧也﹐輕慧也。故京都譏人不慧﹐有傻子之目。吳中譏人舉動佻媚﹐亦曰儍。韻會﹕傻俏不仁。顏氏家訓偏旁之事死有避煞。吹劍錄﹕李才伯歷言雌煞雄煞

訂眞﹕論衡﹕就世俗之書﹐訂其眞僞﹐辯其實虛。

弗好﹕離騷﹕鴆告余以不好。王鞏坐蘇軾黨﹐貶賓州。軾臨歸別﹐鞏出侍兒柔奴進酒。軾問柔奴嶺南應是不好﹐柔奴曰﹕此心安處便是吾鄕。軾作定風波一詞以贈

窮凶極惡﹕王莽傳贊﹕滔天虐民﹐窮凶極惡。按窮極猶至盡也﹐今乃謂貧困者。

窮奢極欲﹕谷永傳﹕窮奢極欲﹐湛湎荒淫。

窮形盡相﹕陸士衡文賦﹕期窮形而盡相。

蓬頭赤腳﹕莊子說劍篇﹕趙太子曰「吾王所見劍士﹐皆蓬頭突鬢。」羣芳錄﹕鐵腳道人嘗赤腳走雪中。晉陶侃曰「君子當正其威儀﹐何有蓬頭跣足﹐自謂宏達耶﹖」神仙傳有閻蓬頭

不耐煩﹐本嵇叔夜絕交書﹕性不耐煩。又宋庾仲文傳

沒柰何﹐新唐書承天皇帝傳﹐沒柰作末耐。

三腳貓﹕張明善北樂府水仙子云「五眼雞岐山鳴鳳﹐兩頭蛇南陽臥龍﹐三腳貓渭水飛熊」

鄕裏狗以名子。左傳﹕衛歂犬﹑史狗﹑鄭宛射犬﹑堵狗。史記﹕司馬相如﹐其親名之曰犬子。後漢書﹕梁冀之子允﹐一名胡狗。三國誌﹕曹操見孫權嘆曰「生子當如孫仲謀﹐如劉景升兒子豚犬耳。」齊書﹕張敬兒脇力而性貪殘﹐在宋世本名狗兒﹐宋明帝攺爲敬兒。梁書﹕江陽人齊狗兒反。十六國春秋前秦錄﹕楊定叔父佛狗。唐書﹕李績年將八袠﹐遇疾﹐命置酒奏伎﹐列子孫﹐謂弟弼曰「我有如許豘犬﹐將付汝。」安祿山子慶緒﹐遣閹豎李狗兒執刀入帳中﹐斫祿山腹。元史有石抹狗狗﹑郭狗狗﹑寧豬狗。又按世本﹕毋苟作磬。世說﹕王修字敬仁﹐亦稱苟子。前秦錄有梁苟奴。考狗之義言苟也狗通作﹤犭苟﹥﹐故韓子有蠅營狗苟﹐故從苟之語。

案敬﹐從苟從攴﹐苟音﹐亟敏也。攴音撲﹐小擊也。敬之爲言警也﹐與苟文之旨相反。沈存中云「今姓敬者或更苟更文﹐此爲無義。」義蓋謂此。

亟敬聲﹐本去入互轉﹐彼嫌苟之義﹐輒演爲敬。作敬﹐不通文義音義也。可知識字之難﹐自古而今

鴨謿道士﹕輟耕錄載﹕松江亢旱﹐聞方士沈雷伯道術髙妙﹐府遣吏迎來﹐驕傲之甚﹐以爲雨可立致。結壇仙鶴觀﹐下鐵簡於湖泖潭井﹐日取蛇燕焚之﹐了無應驗。羞赧宵遁。僧柏子庭有詩云「誰呼蓬島靑頭鴨﹐來殺松江赤縺蛇﹖」則是元時於道士已鴨之﹐但鴨之謂未審。

俗以億度爲龜﹐如龜鏡﹑龜來﹑龜伊等語。疏仡紀云「帝履癸讒貸音忒處谷幼色﹐是與妹喜蠱惑﹐人以龜其必亡」﹐龜云卜也。故又有約龜﹐而並爲約灼之說。或曰歸算法﹐有歸除﹐非。唐李泌傳﹕言皆爲國龜鏡。金師安石有萬年龜鏡錄

罵人以牛﹐論衡﹕揚子云作法言﹐蜀富人賫錢千萬﹐願載於書。子云不聽。夫富無仁義之行﹐圈中之鹿﹐欄中之牛也。安得妄載﹖

設局邀賭以取頭錢﹐曰抽頭。國史補﹕囊家什一而取﹐謂之乞頭。蘇長公記﹕少年有博者﹐以千金得賭錢不輸方﹐歸發視其方﹐曰「但止乞頭」。是卽抽頭也。止乞頭則不賭﹐故不輸

出頭者﹐得出頭地也。歐陽公所謂放他出一頭地也。又跳出者﹐不復受牽制﹐局儕輩亦得出頭也。晉魏時寫章奏﹐如今之擡頭﹐謂之跳出是也。

發腳﹕詩﹕履我發兮﹐疏云「行必發足而去。」三國誌﹕譙周曰「今大敵在前﹐恐發足之日變且不測。」

語有謂之縮腳音者﹐卽古之歇後語﹐可笑。語林載﹕貞元末﹐妓阿軟產一女﹐求小名於白樂天﹐樂天曰「此兒白皙可愛﹐可名之曰皎皎。」有文士釋其義﹐始悟樂天之戲﹐蓋謿其種姓不明﹐取古詩皎皎河漢女也。河借作何﹐猶何漢子之女云。又史載﹕鄭綮好爲歇後詩謿識時事﹐幹寧初﹐帝唐昭宗以爲有所蘊﹐命以爲相﹐綮曰「歇後鄭五作宰相﹐時事可知矣。」按顏延年赭白馬賦﹕王於興言﹐注云「王於興師﹐興言出宿﹐當卽歇後詩之濫觴。」

唉音哀﹐驚問聲﹐管子桓問篇﹕禹立建鼓於朝﹐而備訊唉。又嘆聲﹐史記項羽紀﹕亞父曰「唉豎子不足與謀。」又應聲﹐莊子知北遊篇﹕狂屈曰「唉予知之」。又因飽抒气作聲﹐見廣韻。按唉﹑欸同一字。

欸亦讀上聲﹐肩夫一聲欸﹐一聲乃﹐或自相應﹐或兩相應﹐卽此。本棹船歌。朱子辧欸乃云「欸乃棹船相應聲﹐欸音靄﹐乃音襖。近日倒讀之﹐誤矣。」欸左旁從矣﹐不從欵﹤去欠﹥。從欵﹤去欠﹥﹐俗款字

嗑谷盍切音合﹐笑聲。莊子天地篇﹕折楊皇荂﹐卽嗑然而笑。

咄當沒切音惇入聲﹐正字通﹕汾晉之間尊者呼左右曰咄﹐左右必諾。司空圖休沐記用之﹐卽東方朔傳注云「咄﹐叱咄之聲也。」珠林﹕嶽山廟一竈甚靈﹐和尙以杖擊云「咄﹐只是泥土合成﹐聖從何來﹖」

匍行曰媻﹐亦作﹤足般﹥﹐作蹣﹐音盤﹐呼若勃蘭切。今京師呼盤亦如之。司馬長卿子虛賦﹕媻姍勃窣俱匍匐也﹐上乎金堤。

頓畱﹐頓也﹐頓積也。沈約撰宋書﹐宋世祖孝武太宗明帝諸鄙瀆事。齊主曰「孝武事迹不容頓爾﹐我昔經事明帝﹐可思諱惡之義。」

淸閒﹕前漢循吏傳﹕龔遂曰「願賜淸閒竭愚」。嵇叔夜琴賦﹕密微其淸閒。

寒溫﹕謂酬應﹐非要語王獻之與操之諧謝安兄﹐多言俗事﹐獻之寒溫而已。

隆重﹕晉桓謙曰「楚王桓玄勛徳隆重」。任彥升薦士表﹕臣位任隆重

周折﹐言周到曲折也﹐卽周旋折旋意﹐作盩厔亦通。山曲曰盩﹐水曲曰厔。西安府有盩厔縣。

望呼若茫去聲﹐釋名﹕望茫也﹐遠視茫茫也。周禮﹕其澤曰望諸﹐疏云「卽宋之孟諸﹐古音孟﹐唐讀芒﹐今呼望爲茫去聲者。望本平去兩讀。」又呂氏春秋﹕望諸爲夢諸﹐夢亦葉茫去聲﹐見道藏歌。故今亦呼夢作茫去聲。

白之爲言素也﹐空也。管子﹕擊毆眾白徒﹐謂空有徒卒名也。乘馬篇漢書﹕非周公致白屋之意蕭望之傳。新序﹕叔向曰「趙武舉士於白屋下」﹐言以茅苫屋﹐無閥閱之壯麗也。漢書﹕聞之白衣戒君勿言兩龔傳。又白衣尙書鄭均﹐南史白衣宰相陶宏景﹐唐書衣黃者聖人肅宗﹑白衣者山人李泌﹐言布衣而無靑綠朱紫之華也﹐可謂之白身﹐卽北史李敏傳云「白丁」﹐魏書食貨志云「白民也」。乃俗稱破靴白頸﹐謂白身而彊項者﹐不知何本。路史﹕羿以善射﹐去下地之百難此帝嚳時之羿﹐注云「百難﹐凶頑之人。」豈易百難爲白頸﹐豕魚之誤歟﹖抑愎頸而非白頸﹐猶標識符之言識白字﹐音近沿訛﹐未可知。又語云「白腳皁」﹐誚所業無根柢者﹐不知何義。殊皁隸所服﹐通體皆皂﹐彼托爲皂以威人者﹐實未皂歟﹖是卽今之白役﹐列固禁之﹐並非北齊及唐之白直比矣。

嘗閱唐劉晏傳﹕稅外橫取﹐謂之白著。春明退朝錄﹕世人謂酒酣爲白著﹐言刻薄之後﹐人必顚倒酩酊﹐如飲者之著也。予竊謂父母斯民者﹐橫徵暴斂﹐觀此可以警也。又唐徳宗時﹐以宦者爲宮市使﹐置白望數百人白望者﹐使人於市中左右望而白取其物﹐不還本價也抑買人物﹐人將物詣市﹐至有空手而歸者。每勅使出﹐𨿽沽漿賣餅之家﹐皆撤業閉戶。予復嘆後世官署中出市外物﹐往往限以官價﹐必折其本﹐猶白望之遺也。亦殊非善政矣。

漢景時﹐白頸烏與黑烏羣鬭楚國﹐白頸墮水死者數千。時楚王戊謀反敗﹐爲越人斬。是白頸烏固倔彊者。

僞物曰偐﹐亦作贗﹐通雁。韓非子﹕齊伐魯﹐索讒鼎﹐魯以其雁往﹐齊人曰「雁也」﹐魯人曰「眞也」。

兒童小遺於褲曰溲音搜﹐出溲呼如屍﹐卽尿音鳥去聲。口口宋將郭某自比諸葛。屏風﹑便面皆書三顧頻煩﹑兩朝開濟二語。及敗於江上﹐倉皇涕泣而匿﹐時人謂之尿汁諸葛。

兒童睡熟遺尿﹐謿之曰畫龍。明成宏間﹐李文安公傑﹐字世賢﹐夫人某氏﹐少患遺溺﹐輒夢兩宮人捧溺器至﹐兩旁畫龍鳳。迨公晉禮部侍郎﹐贊皇太子婚禮﹐夫人入賀﹐適小遺甚急﹐作顰狀﹐皇后詰之﹐以直告。遂命兩宮人引至一處﹐以龍鳳溺器進﹐恍如夢中﹐後遺溺遂止。事載王應奎柳南隨筆。

濾音慮﹐澄也。唐白行簡有濾水羅賦。羅﹐濾水具﹐澄之使水在下﹑滓在上也。今呼入聲﹐如力訛。

矴壩﹐矴岸之矴音訂卽此字。錘舟石也﹐同碇磸。唐孔戣爲嶺南節度使﹐蕃舶泊步﹐有下磸稅﹐戣禁絕之。又卽濁水矴淸之矴。矴淸﹐或作澱。案澱音電﹐淺水也﹐音義俱別

糞謂之惡﹐讀去聲。前漢昌邑王傳﹕如是靑蠅惡矣﹐師古曰「卽矢也」。越王句踐爲吳王嘗惡。蓋古人於惡字多讀去聲﹐物之美惡﹑情之愛惡﹐義異音同﹐故間有葉入聲者﹐要不專以入聲屬美惡﹑去聲屬愛惡。觀騷經及漢劉歆遂初賦﹑魏丁儀厲志賦﹐可知其兩音各義。顏氏家訓謂﹕自葛洪字苑始。而顧寧人又謂去﹑入分別﹐不過分言輕重之間﹐其實無此疆爾界之別也。則俗之以糞爲惡﹐正此字。

或作屙音阿。傳燈錄﹕屙潙山尿。金聖嘆批續西廂有云「人言屙臭極矣﹐此並非屙」﹐然吳語是去聲﹐當從惡字

楊用修云「丸﹑卵﹑欒古通。山海經﹕鳳卵﹐作鳳丸。又建木葉如羅﹐實如欒。欒卽卵也。丸形如卵﹐故梓人伐材謂之欒削﹐謂欒削其木丸如卵也。」據此﹐則今人呼陰莖爲欒上聲者﹐卽此字。上聲卵之轉耳﹐不必專指爲卵矣。然俱以陰囊言﹐則可。若陰莖當是嫪音勞又去聲字﹐呂不韋求大陰嫪毐爲舍人﹐詐爲宦者以進﹐後以淫坐誅。故世罵淫曰嫪毐。今京師呼陰莖爲嫪子﹐音若寥﹐殆卽罵嫪姓大陰無行﹐因指此物爲嫪耳。嫪﹑欒﹑卵俱一音之轉。

蘇卽須也﹐謂散而下垂也。胡三省通鑑注﹕毛晃曰「流蘇盤綫繪繡之球﹐五彩錯爲之同心而下垂者是也。故世以絳頭須爲蘇頭﹐亦呼須髯之須爲蘇。」盤綫云云﹐見海錄碎事

丹鉛錄﹕古者流蘇﹐蓋樂器之節。周禮﹕金鐲節鼓﹐鄭玄注云「後世合宮懸用之﹐而有流蘇之飾」。楊氏援引尢詳

﹤月忍﹥音閏﹐俗呼若紐振切。禹貢傳﹕山桑之絲﹐其韌中琴瑟之選。詩將仲子傳﹕檀材彊韌﹐可爲車。唐張茂昭爲節鎭﹐頻喫人肉﹐及除統軍到京﹐班中有人問曰「聞尙書在鎭好人肉﹐虛實﹖」笑曰「人肉腥而肕﹐爭堪喫﹖」東坡云「黃州定惠院東小山上﹐多老枳木﹐性瘦韌﹐筋脈呈露﹐如老人項頸。」

與人不睦曰皵音鵲。皵皮﹐皴起也。又木皮甲﹐錯也。爾雅﹕大而皵楸﹐小而皵榎。鄒浩四柏賦﹕木皴皵以龍驚。亦足﹤木皵﹥

﹤兌皮﹥音穿入聲﹐皮破也。俗云﹤兌皮﹥傷﹐卽此。

﹤喬亢﹥吉弔邱召兩切﹐髙也﹐不平也﹐不安也。韓昌黎詩﹕我亦平行踏﹤虛亢﹥音傲﹤喬亢﹥。世以不肯從眾爲﹤喬亢﹥﹐卽此。又語云「﹤虛亢﹥起」﹐卽﹤虛亢﹥字。

物置平處動不妥貼曰扤﹐揚子方言﹕扤﹐不安也。詩﹕天之扤我。亦作杌﹐作兀。杌隉﹑臬兀﹐俱不安貌。司馬長卿上林賦﹕杌紫莖﹐注云「搖也」。兀字﹐兩足長短﹐刖足者爲兀。

戳敕角直角兩切﹐刺也﹐舂也。宋書﹕太祖不豫﹐召晉王屬以後事﹐左右皆不得聞﹐遙見帝引柱斧戳地﹐大聲曰「好爲之。」

贉音萏﹐玉篇﹕預入錢也。米芾書史﹕隋唐藏書﹐金題錦贉。注云「卷首帖綾。又謂之玉池。」楊氏墐戶錄﹕古裝裱卷軸﹐引首後帖綾曰贉。則今所云贉在內者﹐卽此。

門望﹕門﹐門第。望﹐郡望。締婚者動言門望﹐富不與貧耦﹐貴不與賤匹﹐當其姻婭旣定﹐往來帖式獨冠郡名以自表﹐相稱謂處﹐必加大徳望或大英望等語﹐以致欽崇。至於婦人﹐𨿽常時書柬﹐亦曰歸某門某氏﹐或不書某門而書某郡﹐凡以重門望如是。楊用修譏姓氏書以姓配郡望﹐其爲無謂﹐並云「侯景求婚王謝一事﹐江東散亂﹐職此之由。」又引韓顯宗疏曰「門望者﹐乃其祖父之餘烈﹐何益於皇家﹖苟有才﹐𨿽屠釣可相﹐奴虜可將。苟非其才﹐𨿽三後之允﹐墜於皁隸矣。」

鄭樵氏族略曰「三代之前﹐姓氏分而爲二﹐男子稱氏﹐婦人稱姓。氏以別貴賤﹐貴者有氏﹐賤者有名。姓以別婚姻。三代之後﹐姓氏合而爲一﹐皆所以別婚姻﹐而以地望明貴賤」

家貲曰家道﹐陸士衡百年歌「子孫昌盛家道丰」﹐顏氏家訓云「家道罄窮﹐何由辦此﹖奉營資費﹐與易夫夫婦婦而家道正不同。」

風素﹕輟耕錄載﹕孫思邈爲陶隱居通明後身﹐貞觀元年應命來見太宗﹐官之不受﹐辭歸太白山﹐風素極類隱居。

風聞﹐風采也。漢書佗尉曰「風聞老夫父母墓已壞削。」

和睦﹕孝經﹕民用和睦。淮南子﹕角生應鐘﹐不比於正音﹐故爲和﹔應鐘生蕤賓﹐不比於正音﹐故爲繆。律呂新書﹕變宮變徵﹐宮不成宮﹐徵不成徵﹐古人謂之和繆。繆卽穆﹐和也﹐同睦。趙岐孟子注﹕君臣集穆

務實﹕魯論注﹕此不務實而專務求名者。通書﹕實勝善也﹐名勝恥也。君子進徳修業﹐孳孳不息﹐務實勝也。徳業有未著﹐則恐恐然畏人﹐知遠恥也。

勤謹﹕前漢食貨志﹕治田勤謹。

劃一﹕漢惠帝時百姓歌曰「蕭何爲相較若劃一。」較一作顜

不貳價﹕子產相鄭二年﹐市不貳價。陳相云「從許子之道﹐則市價不貳。」漢韓康賣藥長安市﹐口不貳價

便宜﹐呼入聲﹐誤。簏簌呼平聲﹐誤。一作﹤罒鹿﹥﹤罒欶﹥﹐﹤罒欶﹥字字書無。又鹿鹿速速﹐見石鼓文。

到頭﹕庾子山詩「詎不自驚長涙落﹐到頭啼烏恆夜啼。」賈島詩「掘井須到流﹐結交須到頭。」

獨步﹕曹子建書曰「仲宣獨步於漢南。」世說﹕江東獨步王文度。酴釄一名獨步春﹐見淸異錄﹐卽今之木香

奇貨可居﹕秦太子孝文王之子異人莊襄王質於趙﹐大賈呂不韋適邯鄲見之﹐曰「奇貨可居」。不韋娶邯鄲絕美者﹐與居有娠﹐因異人請而獻之﹐期年而生子政﹐後爲始皇

算無遺策﹕崔鴻後趙錄﹕張賓爲石勒謀主﹐機不虛發﹐算無遺策。

樂此不疲﹕漢光武每日視朝﹐日昃罷﹐數引公卿將講論經理﹐夜分乃寐。太子永曰「願陛下頤愛精神。」帝曰「吾自樂此﹐不爲疲也。」

老當益壯﹕馬援少時﹐以家用不足﹐之北地田牧﹐常謂賓客曰「丈夫爲志﹐窮當益堅﹐老當益壯。」

齩姜呷醋﹕宋時駕幸臨安後﹐諸曹口號云「兵職駕部﹐齩姜呷醋。」猶言但咬文嚼字也。蓋其時諸曹﹐惟吏戶刑三曹﹐吏胥多饒益耳。

得隴望蜀﹕漢光武時﹐穎川盜賊羣起﹐河東守兵亦叛。帝賜岑彭等書曰「兩城若下﹐便可將兵南擊蜀虜公孫述。人若不知足﹐旣平隴﹐復望蜀。」帝自謂也曹操嘗謂﹕旣得隴右﹐又欲得蜀。

阿堵﹐猶云這物也﹐若个也。凡物皆可言之。今度議他人家貲﹐輒取此二字﹐蓋專指錢言。本晉書王衍事。

形容音響曰釘鈴璫瑯﹐李長吉沙路曲﹕佩馬釘鈴踏沙路。鈴﹐鐸﹐名金﹐瑯璫其響。瑯璫璫瑯﹐蓋倒言之。又闌珊錯落曰瑯璫﹐唐玄宗幸蜀至上亭驛保寧府梓潼縣聞鈴﹐左右云「似言三郎瑯璫」。故又名瑯璫驛。亦作郎當。楊大年傀儡詩「鮑老當筵笑郭郎﹐笑他舞袖太郎當。若教鮑老當筵舞﹐轉要郎當舞袖長。」

獵音蠟若﹕王子淵洞簫賦﹕獵若枚折。注云「折物聲也」。

礔礪﹕張平子西京賦﹕礔礪激而增響。

燒言炭﹐蓋焦之也。楊用修曰「舊唐書吐蕃傳﹕百里一驛﹐有急兵﹐驛人臆前加銀鶻。今雲南邊夷有兵馬聲息﹐文書上插雞毛火炭﹐亦古羽書之遺意﹐火炭示火急也。「

凡貯物之具物將盡﹐必畱稍許以看之﹐蓋看守而取不乏絕之義。晉書阮孚持一皁囊遊會稽﹐客問囊中何物﹐曰「但有一錢看囊﹐恐其羞澀耳。」杜子美詩云「囊空更羞澀﹐畱得一錢看。」

無立錐地﹕荀子非十二子篇﹕無置錐之地而王公不能與之爭。韓子﹕舜無置錐之地於天下而徳結。畱侯世家﹕秦滅六國之後﹐使無立錐之地。

四面受敵﹕管子國蓄篇﹕壤正方四面受敵﹐謂之衢國。張良傳﹕雒陽四面受敵。

錢曰家兄﹐亦曰孔方兄﹐本魯襃錢神論。

錢稱兄﹐譏得妙。因憶焦延壽易占﹕與福爲兄﹐幻得妙。秦宓遠遊詩「虎則豹之兄﹐鷹則鷂之弟」﹐其寫凶徒﹐尢謔得妙。莊子天地篇﹕若然豈兄堯舜之教民﹐溟涬然弟之哉﹖以兄弟代尊卑也。淮南俶眞訓﹕槐楡與橘柏合而爲兄弟。抱朴子尙博篇﹕文章爲徳行之弟。俱新

臭錢﹕漢崔烈因傅母宮中阿保入錢五百萬得爲司徒﹐問其子以外議何如﹐子曰「人嫌大人銅臭耳。」

守錢虜﹕馬援少時之北地田牧﹐有畜數千頭﹐谷數萬斛﹐嘆曰「凡殖財產﹐貴其能賑施也。否則守錢虜耳。」遂盡散於親舊。

輕欺﹕杜詩﹕最愛輕欺杏園客﹐也曾辜負酒家姬。

詿誤﹕口口列傳﹕詿誤人主﹐無若此者。漢文帝詔曰「濟北王背徳反上﹐詿誤吏民。」

溫飽之家曰小康。康﹐昌盛也﹐安樂也大雅﹕汔可小康。禮運﹕在執者去眾以爲殃﹐是謂小康。新書﹕五歲小康﹐十歲一凶。

中落﹕唐李襲譽謂諸子曰「吾性不喜財﹐家故中落。」

曰鎪鏤﹐曰離灑所宜切﹐王子淵洞簫賦﹕鎪鏤離灑。

拉颯﹕晉孝武帝太元末﹐童謠云「黃雌雞﹐莫作雄父啼﹐一旦去毛衣﹐衣被拉颯棲。」

家賊﹕論衡﹕宋華臣使家賊六人以鈹殺華吳。通鑑正編﹕慶緒安祿山子遣閹豎李狗兒執刀入帳中﹐斫祿山腹﹐祿山捫枕旁刀不獲﹐撼帳竿曰「此家賊也」﹐腸已流出數鬥死。

做賊﹕世說﹕王大將軍惇往石崇廁﹐脫故衣﹐著新衣﹐神色仿然。羣婢相謂曰「此客必能作讀做賊。」

一槪﹕屈原傳﹕同糅玉石兮一旣而相量。淮南泰族訓﹕方指所言而取一槪焉。

吾鄕建屋﹐先擇吉日鳩匠規木﹐鋸齊大段曰剸木。剸音團﹐韻會﹕裁也。廣韻﹕截木也﹐亦通剬。說文﹕齊也。故又稱齊木。俗作斷木﹐非。文王世子﹕其刑罪則纖剸。論衡﹕求吉日出詣吏剬罪。宋楊時令余杭﹐不爲煩苛﹐臨事剸裁﹐未嘗形之顏色

小鎭稱艸鎭﹐猶艸市也。元微之序白氏長慶集云「予嘗於平水市中見村校諸童競習詩﹐召而問之﹐皆對曰『先生教我樂天﹑微之詩』﹐固亦不知予之爲微之也。」自注﹕平水鏡湖旁艸市﹐名見張淏會稽績志。李嘉佑詩﹕艸市多樵客﹐漁家足水禽

按此亦微之一平生大快事﹐旗亭畫壁﹐何以過此

市井﹐詩序﹕歌舞市。井﹐孟子﹕市井之臣。劉寵傳有白首不入市井者。玉篇﹕穿地取水﹐伯益造之﹐因井爲市。師古曰「市﹐交易之處。井﹐共汲之所。因井成市故名。」張守節曰「聚井汲水﹐便將貨物﹐於井邊貨賣﹐故言市井。」據風俗通﹕市者恃也﹐養老少恃以不匱也。井者﹐至市之人先於井上洗濯其物﹐乃到市也。此說似分市井兩處。

按內經﹕譬猶渴而穿井。則黃帝時已有井。世本亦云﹕黃帝穿井

伴和﹐本艸載﹕降眞香出黔南﹐伴和諸雜香燒煙﹐直上天召鶴﹐得盤於上。伴俗誤作拌﹐拌音潘﹐捐棄也﹐亦音盤上聲。

發覺﹕前漢﹕反者公孫勇﹑胡倩﹐發覺皆伏辜。

購求﹕楚將季布屢窘辱帝﹐漢髙羽滅﹐帝購求之。

躲避﹕珠林﹕昔一鴿被鷂所逐﹐卽往舍利佛肩躲避。六度佛經云﹕菩薩爲鴿王

暗中摸索﹕唐許敬宗見人多忘之﹐或謂其不聰﹐曰「卿自難記。若遇何劉沈謝﹐暗中摸索亦可識。」謂何遜劉孝綽沈約謝脁

狐假虎威﹐本國策江乙謂楚王語。沈休文恩幸傳﹕鼠憑社貴﹐狐藉虎威

吹毛求疵﹕韓子曰「古之人君大體者﹐不吹毛而求小疵」。漢武帝議摧抑諸侯王﹐奏其過惡﹐吹毛求疵。

以一警百﹕漢宣帝時﹐尹翁歸爲東海太守﹐吏民賢不肖各有記籍﹐披籍取人﹐以一警百﹐吏民皆服。

物故﹕劉向傳﹕物故流離。宋祁謂物音歿﹐古人之借用也。

風化﹕凡蘧氏之世﹐其死也槁舁風化。見因提紀。

故事﹕國語﹕魯侯曰「君作故事」。凡書所稱故事﹐皆前事之謂。

受人紿弄﹑不惜所費曰大頭。亦曰﹤吾頁﹥音吾頭﹐不知義何所取。﹤吾頁﹥卽大頭也。羅長源曰「長短頢﹤吾頁﹥﹐百疾皆起」呂覽作﹤吾頁﹥﹤吾午﹥

甕鼻﹕王充論衡云「鼻不知香臭爲甕」﹐崔鴻後趙錄﹕王謨甕鼻﹐言不淸暢。又作齆音甕。埤雅語云「蛇聾虎齆」。

俗以赤鼻爲皻莊加切﹐音渣﹐俗作皶齇鼻﹐酒皻鼻也。黃帝素問﹕勞汗當風寒薄爲皻。宋書南北朝﹕子業廢帝入太廟﹐指世祖像曰「渠大皻鼻﹐如何不皻﹖」立召畫工皻之。俗呼如糟﹐非。柳子厚詩﹕饒醉鼻成皻

鼻涕﹕三寶記﹕齊文宣臨死﹐患惡疾﹐不勝楚痛﹐命劉桃枝背負而行﹐鼻涕淋漉。

重聽﹕黃霸守穎川﹐長吏許丞老病聾﹐督郵欲罷之﹐霸曰「許丞廉吏﹐尙能拜起送迎﹐重聽何妨﹖」

瞎子﹕晉書﹕苻洪子健嗣僭稱帝﹐據長安。子生一目﹐童時洪戲之曰「吾開瞎兒一淚﹐信乎﹖」侍者曰「然」﹐生怒﹐引佩刀自刺出血﹐曰「此亦一淚也。」

一面之識﹕宋哲宗時範純仁乞歸養﹐帝每見輔臣﹐曰「範純仁得一識面﹐足矣。」

一面之交﹕崔實曰「且觀世人之相論也﹐徒以一面之交定臧否之決。」

歊讀如蒿呼﹐使出气也。俗云歊口气﹐卽此。班孟堅寶鼎詩「吐金景兮歊浮雲」﹐注云「气上出貌」。

欱呼合切﹐俗云欱气味﹐卽此。班孟堅東都賦﹕欱野歕山。張平子西京賦﹕欱丰吐鎬。左太衝吳都賦注﹕朱崖海中有渚無泉﹐大木斬其汁欱之。故世俗往往飲亦稱欱

語助有曰能﹐如雲若个能﹐非也﹐馨之訛。晉人語助多有之﹐寧馨兒﹑正自爾馨﹑冷如鬼手馨之類是也。寧馨﹑爾馨﹐俱猶云那樣。又劉尹云﹕如馨地﹐如馨作如此解

若个﹐似个。少陵云「長安若个邊」﹐謫仙云「愁來似个長」﹐亦唐人詩中常見者。

物之墮地聲曰魄音泊又粕﹐史記周本紀﹕有火至於王屋﹐流爲烏﹐其色赤﹐其聲魄。注云「魄然安定意」。

曰﹤扌雹﹥普麥切曰﹤扌暴﹥﹐弼角切又音百擊聲也。張平子西京賦﹕流鏑﹤扌雹﹥﹤扌暴﹥﹐注云「中聲也」。

跋刺音辣﹐響著實也。李太白詩「雙腮呀音牙張口貌呷呼甲切吸而飲也鬐鬣張﹐跋刺銀盤欲飛去。」

挺挏﹐上下不休聲。淮南俶眞訓﹕撢掞挺挏﹐世之風俗。

砰磅﹕司馬相如上林賦﹕砰磅訇礚。

磅硠﹕張平子思玄賦﹕伐何鼓之磅硠。

鴻瓏﹐聲貌。李長吉詩﹕鴻瓏數鈴響﹐羈臣發涼思。

和囉﹕王子淵洞簫賦﹕行鍖銋以龢囉﹐注云「聲疊蕩相雜也」。

﹤車歷﹥轆﹐紛忙振動聲也。博雅﹕車軌道謂之﹤車歷﹥轆。揚子方言﹕繀車﹐趙魏之間謂之﹤車歷﹥轆。

轂轆﹐與﹤車歷﹥轆聲相似。唐譚用之詩「黃金轂轆釣魚車」﹐又云「轂轆魚車響釣船」

醉醺醺﹕張平子東京賦﹕君臣歡樂﹐具醉燻燻。

事到極處曰酩酊。酩酊﹐飲酒至於醉也。

面有曰發酵古孝切﹐亦曰起酵。南齊書﹕永明九年正月詔﹕太廟四時祭薦起麵餅。注﹕起面﹐今之發酵也。按發酵面又謂之輕髙面﹐見韋巨源食單。

蒲萄﹐蒲呼若勃。白樂天詩「燕姬酌蒲萄」﹐讀入聲。

點心﹕輟耕錄引﹐唐鄭傪爲江淮畱後﹐家人備夫人晨饌﹐夫人顧其弟曰「治妝未畢﹐我未及餐﹐爾且可點心。」

畫餅充饑﹕魏明帝詔盧毓曰「選舉勿取有名﹐名如畫地作餅﹐不可啖也。」

望梅止渴﹕曹操行軍至含山﹐軍士皆渴﹐因指山上默林﹐渴遂止。

鞓音汀同﹤革廷﹥﹐帶皮帶也。李長吉詩﹕金魚公子夾衫長﹐密裝腰鞓割玉方。夢溪筆談﹕海上有一船桅折﹐抵岸﹐三十餘人如唐衣冠﹐紅鞓角帶

不修邊幅﹕漢書﹕馬援謂公孫述修飾邊幅如俑人形。晉書﹕簡文爲撫軍時﹐所坐牀生塵﹐不命左右拂之。見鼠之行迹﹐反以爲佳。其不修邊幅如此。

衣要新好﹐人要舊好﹕竇元妻古怨歌「衣不如新﹐人不如故。」

千里做官﹐只圖喫著﹕魏文帝詔羣臣﹕三世長者知被服﹐五世長者知飲食。錢穆父云「三世仕宦﹐才曉得著衣喫飯。」

諺云「豆芽弗好做柱﹐丫頭弗好作主。」漢書成帝欲立趙婕妤爲後﹐劉輔上言﹕裏謠曰「腐木不可以爲柱﹐卑人不可以爲主。」飛燕本陽阿主家歌舞者﹐漢成帝悅之﹐召入宮

諺云「鄕戶夫妻﹐一步不相離﹐相呼如失」。白樂天詩「爲問長安月﹐如何不相離」﹐注云「相音思必切」。諺見明人書。

笑罵從他笑罵﹐好官須我爲之﹕宋鄧綰以上書阿附新法進身﹐有是語。

忠臣不事二君﹐烈女不更二夫﹕齊蓋邑人王歇語﹐見說苑。

三寸舌害著七尺身﹕唐許敬宗嘗答太宗曰「諺云『人生七尺軀﹐畏此三寸舌』。」

事無不可對人言﹕司馬溫公嘗自言「吾無過人者﹐但平生所爲﹐未嘗有不可對人言者耳。」

欲人勿知﹐莫若勿爲﹔欲人勿聞﹐莫若勿言。見說苑。

比上不足比下有餘﹕張茂先鷦鷯賦﹕將以上方不足﹐而下比有餘。

名不虛傳﹕魏志﹕太祖時禁酒﹐徐邈私飲沈醉。趙達問以曹事﹐曰「中聖人」。達以白太祖﹐怒甚﹐由是得罪。文帝踐阼﹐問曰「頗復中聖人否﹖」對曰「不能自懲﹐時復中之。然宿癅以醜見傳﹐臣以醉見識。」帝大笑﹐謂左右曰「名不虛立。」宿癅﹐齊東郭女也﹐閔王出獵﹐觀者如堵﹐女采桑不顧。王召之曰﹕奇女也﹐惜哉宿癅。女曰﹕婢妾之職﹐愼徳勤事﹐苟稱任使。宿癅何傷﹖王聘爲妃﹐齊大治

談何容易﹕見東方曼倩非有先生論。

老生常談﹕何晏謂管輅﹕試作一卦﹐至三公否﹖輅曰「願君侯裒多益寡﹐非禮不履﹐然後三公可決也。」鄧颺曰「此老生之常談。」輅曰「老生者見不生﹐常談者見不談。」後司馬懿果殺何﹑鄧等。

開卷有益﹕宋太宗勤讀書﹐詔史館修太平禦覽一千卷﹐日進三卷。宋琪以勞瘁諫﹐帝曰「開卷有益﹐不爲勞也。」

手不釋卷﹕吳志﹕步隲字子山﹐孫權稱尊號﹐代陸遜爲丞相﹐誨育門生﹐手不釋卷。

曰陪堂﹐曰伴讀﹐元武宗定國子生爲三百人﹐仍增陪堂生二十人﹐通一經者以次補伴讀。

理領﹕釋名﹕令﹐領也。理領之使不得相犯也。

代庖﹕莊子﹕庖人𨿽不治庖﹐屍祝不越樽俎而代之矣。

白面書生﹕崔鴻後燕錄﹕髙陽王隆曰「溫詳之徒﹐皆白面書生﹐烏合爲羣。」宋書沈慶之曰「治國譬如治家﹐耕當問奴﹐織當訪婢。今欲伐國﹐而與白面書生輩謀之﹐事何由濟﹖」

唾面自漧﹕唐史﹕婁師徳教弟耐事﹐弟曰「人有唾面﹐潔之乎﹖」師徳曰「潔之是速其怒也﹐當使自幹耳。」

汗流浹背﹕漢文帝問右丞相周勃曰「天下一歲﹐決獄幾何﹖」勃謝不知。又問一歲錢谷出入幾何﹐又謝不知﹐惶愧汗出浹背。曹操以事入見殿中﹐獻帝不任其憤﹐操出﹐顧左右汗流浹背。

負荊請罪﹐自認過也。藺相如位在廉頗之右﹐頗曰「我見相如﹐必辱之。」相如每望見﹐避匿。謂其舍人曰「以秦王之威﹐而廷叱之辱其羣臣。獨畏廉將軍哉﹖顧彊秦之不敢加兵者﹐以吾兩人在也。兩虎共鬭﹐其勢不俱生。吾所以爲此者﹐先國家也。」頗聞之﹐肉袒負荊﹐至門謝罪﹐遂爲刎頸之交。

各爲其主﹕正編﹕張儀教靳尙謂楚幸姬鄭袖曰「秦將以六縣及美女贖張儀﹐王重地尊秦﹐秦女貴﹐而夫人斥矣。」於是袖泣於王曰「臣各爲其主耳﹐今殺儀﹐秦必大怒。」

破釜沈舟﹕楚次將項羽引兵渡河﹐沈船破釜﹐持三日糧﹐以示士卒必死。與秦軍九戰﹐大破之。

膽大心細﹐本孫思邈云「膽欲大心欲小」﹐而孫又本於文子云「心欲小志欲大」。

斬艸除根﹕唐書﹕張柬之桓彥範誅張易之昌宗﹐而不殺三思。薛季昶曰「去艸不去根﹐終當復生。」

有志竟成﹕漢光武謂耿弇曰「將軍前在南陽建此大策﹐常以落落難合。疎闊之言不相合有志者事竟成也。」

事將成曰剩个塔尖﹐五代唐史﹕李崧曰「宜得一重臣鎭太原﹐非石敬瑭不可。」晉祖深徳之﹐曰「爲浮屠者必合其尖。」石敬塘繼唐而有天下﹐國號晉﹐故曰晉祖。徳之者﹐欲崧始終成就己事也

成大事者不惜小費﹕劉晏云「論大計者不可惜小費。」

識時務者俊傑﹕劉備訪世事於司馬徽﹐徽云「識時務者在俊傑﹐此間有伏龍鳳雛。」備問誰﹐曰「諸葛孔明龐士元也。」名統

天下無敵手﹕李全寇揚州﹐宋趙範趙葵擊之﹐大敗﹐碎其屍﹐遂薄淮安。全妻楊氏曰「二十年梨花鎗﹐天下無敵手。今事勢已去﹐撐拄不行。」遂絕淮而去。宋理宗時

英雄無用武地﹕曹操將順江東下﹐諸葛亮請救於孫權﹐曰「操破荊州﹐劉豫州英雄無所用武。」

武藝﹕十六國春秋﹕燕公斌﹑彭城公遵﹐並有武藝文徳。

兒戲﹕漢文帝勞軍至細柳營﹐周亞夫曰「嗟乎﹐此眞將軍矣。曩者霸上劉禮﹑棘門徐厲眞兒戲耳。」

聚精會神﹕王子淵聖主得賢臣頌﹕聚精會神﹐相得益彰。

福至心靈﹕史照通鑑疏引諺語。

不服藥爲中醫﹐漢書﹕有病不治﹐常得中醫。

人生五十不爲夭﹕諸葛亮集載先主遺詔勅後主曰「人五十不稱夭年。」

人生七十古來稀﹐杜老句也。白公詩亦云「年開第七秩﹐屈指幾多人。」蓋時年六十二﹐元日作﹐故雲開。十年爲一秩﹐十年爲一旬。樂天呈夢得詩「且喜同年滿七旬」﹐自注﹕予與夢得俱得七十。

出處不如聚處﹐管子輕重甲道若祕云﹕物之所生﹐不若其所聚。

一遭人情兩遭例﹐卽管子侈靡篇﹕一爲賞﹐再爲常﹐三爲固然意。

形容人語之殷勤曰節足﹐蓋鳳凰鳴也。宋符瑞志﹕雄鳴節節﹐雌鳴足足。王仲任曰﹕禮記瑞命篇云﹐雄鳴曰卽卽﹐雌鳴曰足足。

諮諏﹐俗呼諮若擠﹐蓋殷勤瑣語之謂。壁剝﹐敲竹木聲﹐唐盧延遜詩﹕樹上諮諏批頰烏﹐窗間壁剝叩頭虫。

是編初稿﹐隨手雜錄﹐自戊戌仲冬迄今辛丑孟夏﹐因積帙漸夥﹐子弟輩都欣覽之﹐遂區書﹑詩﹑事﹑語爲四卷﹐聽慫慂開雕。惟念徵引事實﹐宜簡毋繁﹐而在溯其最先。予謭陋﹐但就所見擇書一二﹐偶有未能割愛者﹐稍廣之不幅。幸博雅君子指所未逮焉。後續有得﹐當次以捲幾之﹐幾聯爲一編云。琢如書。

