

欽定四庫全書

集部九

荊溪林下偶談

詩文評類

提要

﹝臣﹞等謹案荊溪林下偶談四卷不著撰人名氏以所載文字好罵一條知其姓吳書中推重葉適不一而足姚士粦跋謂以水心集考之惟有卽事兼謝吳民表宣義詩六首及答吳明輔一書不知卽其人否案元無名氏南溪詩話引此書一條稱爲吳子良荊溪林下偶談又陳櫟勤有堂隨錄曰陳筠窻名耆卿字壽老吳荊溪名子良字明輔二人皆宗水心爲文然則此書確爲子良作矣子良臨海人寶慶二年進士官至湖南運使太府少卿別著有荊溪集今已佚惟陳景沂全芳備祖前集載其葵花一絕句此書皆其論詩評文之語所見頗多精確所記葉適作徐道暉墓志王木叔詩序劉潛夫詩卷跋皆有不取晚唐之說蓋其暮年自悔之論獨詳錄之其識髙於當時諸人逺矣舊本八卷此本四卷姚士粦所合並也

乾隆四十六年十月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●欽定四庫全書

荊溪林下偶談卷一

﹝宋﹞吳子良撰

退之原性

退之旣以仁義禮智信言性則不當立三品之論今別爲三品而以三品之下者爲惡則是仁義禮智信亦可謂之惡歟其言之自相抵牾如此又曰上者可學下者可制而品則孔子謂不移也夫孔子所謂下愚不移者謂其自暴自棄者爾若下者可制則不得謂之自暴自棄亦不得謂之不移也無乃亦與孔子之言異乎

退之作墓銘

曽子固云銘志義近於史而亦有與史異者蓋史於善惡無不書而銘特古之人有功績材行志義之美者懼後世不知則必銘而見之或存於廟或置於墓一也吾觀退之作王適墓銘載娶侯髙女一事幾二百言此豈足示後耶然退之作銘數十時亦有諷有勸諒非特虛美而已題歐陽詹哀辭謂古之道不茍毀譽於人則吾之爲斯文皆有實也史稱劉義者持去退之金數斤曰此諛墓中人而得之者不如與劉君爲壽以退之剛直不肯諛生人以取富貴乃能諛墓中人而得金耶獨其與王用作神道碑所得鞍馬白玉帶蓋表而後受退之於此固未能免俗然他無所見也義小人欲奪金而設辭耳

柳子厚龍城錄

舊唐史譏退之爲羅池廟碑以實柳人之妄然余按龍城錄云羅池北龍城勝地也役者得白石上微辧刻書雲龍城柳神所守驅厲鬼山左首福土氓制九醜予得之不詳其理持欲隠余於斯歟審如是則碑中所載子厚告其部將等云云未必皆柳人之妄而詩所謂驅厲鬼兮山之左豈亦用石刻語耶然子厚甞曰聖人之道不窮異以爲神不援天以爲髙其月令論斷刑論天說■﹝礻昔﹞說非國語等篇皆此意而龍城錄乃多眩怪不經又何也

文字序語結語

尙書諸序初總爲一篇毛詩序亦然史記有自序西漢書揚雄傳通載法言諸序放此也其曰作五帝本紀第一作夏本紀第二譔學行譔吾子之類與作堯典作舜典之義同蓋序語也韓退之原鬼篇末亦云作原鬼晦庵考異謂古書篇題多在後荀子諸賦是也但此篇前旣有題不應復出以愚觀之此乃結語非篇題也其文意以爲適丁民有物怪之時故作原鬼以明之如史記河渠書末云余從負薪塞宣房悲瓠子之詩而作河渠書退之正祖此又送竇平序末亦云昌黎韓愈嘉趙南海之能得人壯從事之答於知巳不憚行於逺也又樂貽周之愛其族叔父能合文辭以寵榮之作送竇從事少府平序後人沿襲者甚多如李習之髙湣女碑云余旣悲而嘉之於是作髙湣女碑杜牧原十六衛云作原十六衛賈同責荀云故作責荀以示來者孫復儒辱云故作儒辱荊公閔習云作閔習豈皆篇題之謂哉

白虎通司空觧

白虎通云司空主土不言土言空者謂空尙主之何況於實以微見著也漢儒之謬如此可發千載之一笑

鳩杖

蔣考叔天臺人名鶚甞著蒙齋門人錄內載漢用鳩杖事舉風俗通云俗說髙祖與項羽戰於京索間遁於薄中羽追求之時鳩鳴其上追之者以爲必無人遂脫及卽位異此鳩故作鳩杖以扶老愚謂俗說恐未必然按後漢禮儀志云仲秋之月縣道皆按戶比民年始七十者授之以玉杖餔之糜粥八十九十禮有加賜玉杖長尺端以鳩鳥爲飾鳩者不噎之鳥也欲老人不噎

王介甫初字介卿

王深甫集有臨河寄介卿詩曽南丰集亦有寄王介卿詩能攺齋漫錄載南丰懷友篇蓋集中所遺者其篇末作懷友書兩通一自藏一納介卿家

孟郊年四十六登第

東野墓志云年幾五十始以尊夫人之命來集京師從進士試旣得卽去史云年五十得進士第樊汝霖云時郊年五十四三說不同按唐登科記郊登第在貞元十二年李程榜又按墓志郊死於元和九年年六十四自元和元年逆數而上至貞元十二年凡十九年矣郊登第當是年四十六又退之薦士詩酸寒溧陽尉五十幾何耄蓋郊登第四年方調溧陽尉也志謂之幾五十是矣史與樊說失之然郊集中有落第詩再下第詩又有下第東南行及下第東歸畱別長安知巳等詩則郊前此嘗累舉京師矣今志謂之年幾五十始以尊夫人之命來集京師又何也

文選君子行

文選樂府四首稱古辭不知作者姓氏然君子行李善本無之此篇載於曹子建集意卽子建作也

曹鄴謝逸詩

曹鄴讀李斯傳詩云一車致三轂本圗行地速不知駕馭難舉足成顚覆欺暗尙不然欺明當自戮難將一人手掩得天下目不見三尺墳云陽艸中緑姚鉉文粹只摘取四句一篇之精英盡矣文鑑載謝逸閨恨詩亦止六韻削去曼語一歸之正便靄然有行露之風此亦編集文字之一法也

郡丞之謂守丞

陳勝傳陳守令皆不在獨守丞與戰譙門中師古曰郡丞之居守者一曰郡守之丞

拜禹言

貞元十五年六月二十九日隴西李翺敬拜禹之堂下自賓階升北面立弗敢嘆弗敢祈退降復敬再拜笑而歸且歌曰惟天地之無窮哀人生之長勤往者余弗及來者余弗聞已而已而此李翺拜禹言見集中姚鉉取之於文粹所歌卽屈原逺遊中語也蓋與接輿楊朱唐衢韓愈同意可悲矣

韓柳文法祖史記

退之獲麟解云角者吾知其爲牛鬛者吾知其爲馬犬豕豺狼麋鹿吾知其爲犬豕豺狼麋鹿也惟麟也不可知句法蓋祖史記老子傳云孔子謂弟子曰鳥吾知其能飛獸吾知其能走魚吾知其能遊走者可以爲罔遊者可以爲綸飛者可以爲罾至於龍吾不知其乘風雲而上天子厚遊黃溪記云北之晉西適豳東極吳南至楚越之交其間名山水而州者以百數永最善環永之治百里北至於浯溪西至於溪之源南至於瀧泉東至於黃溪東屯其間名山水而村者以百數黃溪最善句法亦祖史記西南夷傳西南夷君長以什數夜郎最大自滇以北君長以什數邛都最大

後山簡齋詩

後山詩俗子推不去可人費招呼气象淺露絕少含蓄陳簡齋又模而衍之曰俗子令我病紛然來座隅賢士費懷思不受折簡呼可謂短於識而拙於才者也

黃亢臨水詩

文鑑載黃亢臨水詩云去年昨日水今日到何處蓋蹈襲杜牧題安州浮雲寺樓寄湖州張郎中云當時樓下水今日到何處

呂東萊詩

東萊先生送宋子華通判長沙詩云木脫獻羣峯云生失前浦蓋用荊公暮林揺落獻羣峯朩落崗巒因自獻少陵歸云擁樹失山村之語

東坡於湖詩

東坡大風畱金山兩日云塔上一鈴獨自語明日顚風當斷渡於湖詩云塔上一鈴語湖頭三日風用坡語也

杜子美錢詩

錢起雲山來指樵火峯去惜花林不若子美云靑惜峯巒過黃知橘柚來

退之詩善形容

退之贈無夲詩有云風蟬碎錦纈緑池垤菡蓞英芝擢荒榛孤翮起連菼醉贈張徹云君詩多態度藹藹春空云東野動驚俗天葩吐奇芬張籍學古淡軒昻避雞羣至論李杜則云想當施手時巨刃磨天揚垠厓劃崩豁乾坤擺雷硠其形容諸人之詩亦可謂奇巧矣

岑參詩

岑參詩來亦一布衣去亦一布衣羞見關門吏還從舊路歸於武陵祖其語意云猶爲布衣客羞入故闗中賈島亦云有恥長爲客無成又入闗唐詩人類多哀窮悼屈之語通塞命也世間冠佩煌煌如坐塗炭可羞者多矣爲布衣何可羞耶

山谷詩意與退之同

韓退之病中贈張十八詩意奇語雄序其與藉談辧有云吾欲盈其气不令見麾幢牛羊滿田野解斾束空杠云云廽軍與角逐斫樹收窮龎後山谷次韻答薛樂道云薛侯筆如椽崢嶸來索敵出門決一戰不見旗鼓迹令嚴初不動帳下聞吹笛乍奔水上軍拔幟入趙壁長驅劇崩摧百萬俱辟易正與退之詩意同才力殆不相下也

左經臣詩

左緯字經臣黃巖人能詩陳了翁嘗喜其一別又經無數日百年能得幾多時之句以爲非特辭意淸逸可翫味也老於世幻逝景迅速讀之能無警乎然此乃古人已道之句耳戴叔倫寄朱山人云此別又萬里少年能幾時杜荀鶴送人遊江南云能禁幾度別卽到白頭時魏野寄唐異云能銷幾度別便是一生休但經臣語尢婉而不迫爾

山谷詩與杜牧鄭谷同意

張祜有句云故國三千里深宮二十年以此得名故杜牧雲可憐故國三千里虛唱宮詞滿後宮鄭谷亦云張生有國三千里知者惟應杜紫微秦少遊有詞云醉臥古藤陰下故山谷云少遊醉臥古藤下誰與愁眉唱一杯解作江南斷腸句只今惟有賀方回正與杜鄭語意同

王季友詩

唐王季友觀於舍人壁畫山水詩云野人宿在人家少朝見此山謂山曉半壁仍棲嶺上雲開簾放出湖中鳥獨坐長松是阿誰再三招手起來遲於公大笑向子說小弟丹靑能爾爲語意淺陋類兒童幼學者山谷題鄭防畫夾云恵崇煙雨歸鴈坐我瀟湘洞庭欲換扁舟歸去故人言是丹靑大略與季友相類然語簡趣逺工於季友百倍矣

江文通

能攺齋漫錄云江文通擬湯休詩日暮碧雲合佳人殊未來蓋用魏文帝秋胡行雲朝與佳人期日夕殊不來梁武帝鼔角吹橫曲云日落登雍臺佳人殊未來梁沈約洛陽道云佳人殊未來日暮空徙倚二人所用又襲江也余謂江不但用魏文語後之襲江亦非止此二人淮南小山招隠士云王孫遊兮不歸春艸生兮萋萋陸士衡擬庭中有奇樹云芳艸久巳茂佳人竟不歸卽招隠語也謝靈運詩圓景早巳滿佳人殊未適蓋又祖士衡而江則兼用陸謝及魏文語也其後唐韋莊章臺夜思云芳艸巳雲暮故人殊未來寇萊公楚江夜懷云明月夜還滿故人秋未來無非蹈襲前語而視陸謝則又絕類矣

栁子厚祭呂衡州文

栁子厚祭呂衡州文云嗚呼化光今復何爲乎止乎行乎昧乎明乎豈蕩爲太空與化無竆乎將結爲光耀以助臨照乎豈爲雨爲露以澤下土乎將爲雷爲霆以泄怨怒乎豈爲鳳爲麟爲景星爲慶雲以寓其神乎將爲金爲錫爲圭爲璧以棲其魄乎豈復爲賢人以續其志將奮爲神明以遂其義乎後秦少遊弔鎛鍾文全放此云嗚呼鍾乎今焉在乎豈復爲激宮流羽以嗣其故乎將憑化而遷攺易制以周於用乎豈爲錢爲鎛爲銍爲釡以供耕稼之職將爲鼎鼐以效烹餁之功乎豈爲浮圖老子之像巍然瞻仰於緇素乎豈爲麟趾褭蹄之形翕然爲玩於邦國乎豈爲幹越之劍气如虹霓掃除妖氛於指顧之間乎將爲百錬之鑑湛如止水別妍醜於髙堂之上乎然子厚又放楚辭卜居篇耳

飲墨

俚俗謂不能文者爲胸中無墨蓋亦有據通典載北齊策秀才書有濫劣者飲墨水一升東坡監試呈諸試官云麻衣如再著墨水眞可飲山谷次韻楊明叔云睥睨紈袴兒可飲三斗墨又題子瞻畫竹石云東坡老人翰林翁醉時吐出胸中墨唐王勃屬文初不精思先磨墨汁數升酣飲引被覆面臥及寤援筆成篇不攺一字人謂勃爲腹稿

食酒

飲酒謂之食酒於定國傳定國食酒至數石不亂如淳曰食酒猶言喜酒師古曰若依如氏之說食字當音嗜此說非也食酒者謂能多飲費盡其酒猶云食言焉今流俗書輒攺食字作飲字失其眞也然食酒至數石不亂可謂善飲古今所罕有也栁子厚序飲亦云吾病痞不能食酒至是醉焉

蒲禹卿諌蜀王衍幸秦

蜀王衍荒淫惑於宦人王承休遂決秦州之幸詔下中外切諌母后泣而止之以至絕食衍皆不從前秦州節度判官蒲禹卿叩馬泣血上表累千五百餘言且曰望陛下以名教而自節以禮樂而自防循道徳之規受師傅之訓知社稷之不易想稼穡之最難惜髙祖之基扃似太宗之臨禦賢賢易色孜孜爲心無稽之言勿聽弗詢之謀勿用聴五音而受諌以三鏡而照懷少止息於諸處林亭多看覧於前王書史別修上徳用卜逺圖莫遣色荒勿令酒惑常親政事勿恣閒遊又曰陛下與唐主方申歡好信幣交馳但慮聞道聖駕親行別懷疑忌其或専差使命請陛下境上會盟未審聖躬去與不去又曰陛下纂承以來率意頻離宮闕勞心費力有何所爲此際依然整蹕又擬逺別宸宮昔秦王之鑾駕不回煬帝之龍舟不返又曰忍教置卻宗祧言將道斷使蒸民以何托令慈母以何辜若不慮於危亡但恐乖於仁孝又曰劉禪俄降於鄧艾李勢遽歸於桓溫皆爲不取直言不卹政事不信王道不念生靈以至國人之心無一可保山河之險無一可憑衍竟不從行至綿谷唐師巳入其境狼狽而歸遂降魏王繼岌當五代時忠義之士落落如辰星歐公作史嘗有五代無全人之嘆幸而有焉則又爲之咨嗟嘆息反復不置如蒲禹卿之忠諌非特蜀之所少亦天下之所希有也然史中曽不少見但云衍幸秦州羣臣切諌而巳豈歐公偶失此耶子於太平廣記得此事故表而出之

東坡野步詩

司空圖有碁聲花院閉之句東坡喜之以爲吾嘗獨遊五老峯入白鶴觀松陰滿地不見一人惟聞碁聲然後知此句之工也故作詩有云誰與碁者戶外履二不聞人聲時聞落子東萊野步亦云幽人不可親碁聲時出戶卽此意也

劉義落葉詩

苕溪漁隱載劉義落葉詩云返蟻難尋穴歸禽易見巢黃巖左經臣亦有落葉詩禽巢先覺曉蟻穴未知霜意同而工又過之矣

荊溪林下偶談卷一

●欽定四庫全書

荊溪林下偶談卷二

﹝宋﹞吳子良撰

離騷名義

太史公言離騷者遭憂也離訓遭騷訓憂屈原以此命名其文則賦也故班固藝文志有屈原賦二十五篇梁昭明集文選不並歸賦門而別名之曰騷後人沿襲皆以騷稱可謂無義篇題名義且不知況文乎

冷齋誤載邵堯夫詩

冷齋夜話云余客漳水見瑩中侄勝柔自九江來出詩示余曰仁者難逢思有常平居愼勿恃何妨爭先世路機闗惡近後語言滋味長適口物多終作疾快心事過必爲傷與其病後思良藥不若病前能自防余謂勝柔曰公癡叔詩如食鯽魚惟恐遭骨刺此詩邵堯夫作而冷齋誤以爲瑩中或者瑩中手書此詩冷齋不知爲堯夫作歟

錄囚

世俗誤以錄囚爲慮囚按雋不疑傳毎行縣錄囚徒還師古曰省錄之知其情狀有寃滯與否今云慮囚本錄音之去者耳音力具反而近俗訛其文遂爲思慮之慮然則錄誤爲慮自唐巳然矣

桃源

淵明桃花源記初無仙語蓋緣詩中有奇蹤隱五百一朝敞神界之句後人不審遂多以爲仙如韓退之詩云神仙有無何渺茫桃源之說尢荒唐劉禹錫云仙家一出尋無蹤至今流水山重重王維云初因避地去人間及至成仙遂不還又云重來徧是桃花水不下仙源何處尋王逢原亦云惟天地之茫茫兮故神仙之或容惟昔王之致治兮惡魅魑之人逢逮後世之陵夷兮固神鬼之爭雄此皆求之過也惟王荊公詩與東坡和桃源詩所言最爲得實可以破千載之惑矣

坡賦祖莊子

莊子內篇徳充符云自其異者視之肝膽楚越也自其同者觀之萬物皆一也東坡赤壁賦云蓋將自其變者觀之𨿽天地曽不能以一瞬自其不變者觀之則物與我皆無盡也而又何羨乎蓋用莊子語意

文章緣起

梁任昉有文章緣起一卷著秦漢以來文章名目之始按論之名起於秦漢以前荀子禮論樂論莊子齊物論愼到十二論呂不韋八覧六論是也至漢則有賈誼過秦論昉乃以王褒四子講徳論爲始誤矣

西山江西湖南之政

西山初守泉南士民愛之如父母后帥隆興頗抑彊扶弱謗譽幾相半攺帥潭士民愛之復如泉南後西山退居書於冊云洪之政駁任气爲之也湘之政醇任理爲之也若公可謂知過進徳者矣

知文難

栁子厚云夫文爲之難知之愈難耳是知文之難甚於爲文之難也蓋世有能爲文者其識見猶倚於一偏況不能爲文者乎昌黎毛頴傳楊誨之猶大笑以爲怪誨之蓋與栁子厚交遊號稍有才者也東坡謂南丰編太白集如贈懷素艸書歌並笑矣乎等篇非太白詩而濫與集中東萊編文鑑晦庵未以爲然以諸有識者所見尙不同如此則俗人之論易爲紛紛宜無足怪也故韓文公則爲時人笑且排下筆稱意則人必怪之歐公作尹師魯墓銘則或以爲疵繆歐公初取東坡則羣嘲聚罵者動滿千百而東坡亦言張文潛秦少遊士之超軼絕塵者士駭所未聞不能無異同故紛紛之論亦嘗及吾與二子吾策之審矣士如良金美玉市有定價豈可以愛憎口舌貴賤之歟作太息一篇使秦少章藏於家三年然後出之蓋三年後當論定也往時水心先生汲引後進如饑渇然自周南仲死文字之傳未有所屬晚得篔窻陳壽老卽傾倒付囑之時士論猶未厭水心舉太息一篇爲證且謂他日之論終當定於今日今才十數年世上文字日益衰落而篔窻卓然爲學者所宗則論定固無疑然水心之文世猶深知之者少則於篔窻之文宜亦未必盡知之也更一二百年後以俟作者然後論益定耳

水心合銘陳同甫王道甫

水心少與陳龍川遊龍川才髙而學未粹气豪而心未平水心毎以爲然也作抱膝軒詩鐫誚規責切中其病是時水心初起而龍川巳有盛名龍川𨿽不樂亦不怒垂死猶托銘於水心曰銘或不信吾當虛空中與子辧故水心祭龍川文云子不余謬懸俾余銘且曰必信視我如生疇昔之言余豈敢苟哀哉此酒能復飲否水心旣嘗爲銘而病耗失之後乃爲集序精峭卓特嘆其才不爲世所知世所知者科目耳又謂同甫之學惟東萊知之晦庵不予又不能奪而予猶不曉皆所謂必信者後諸子再求銘水心遂以陳同甫王道甫合爲一銘蓋用太史公老子韓非及魯連鄒陽同傳之意老子非韓非之比然異端著書則同魯連非鄒陽之比然慷慨言事則同陳同甫之視王道甫𨿽差有髙下而有志復讎不畏權幸則同其言大義大慮大節以爲春秋戰國之材無是稱揚同父至矣末後微寓抑揚其論尢正又與昌黎評柳子厚略相類水心於龍川自少至老自生至死只守一說而後軰不知本末或以爲疑此要當爲知者道也

沙漲江合出宰相

國史章得象傳閩中謡雲南臺江合出宰相至得象相時沙湧可渉臺州舊有謡云下渡沙漲出宰相至謝子肅爲相果驗

爲文須遇佳題伸直筆

爲文須遇佳題伸直筆不然則文𨿽工不足貴也今世以掌制爲儒者至榮夫不能堪其任者固不足爲榮矣就能堪其任而朝廷或繆於升黜不必遇佳題朝廷或牽於忌諱不能伸直筆則掌制乃儒者之至辱也開禧間廟堂欲以水心直北門水心辭不能且云某作一詔當用十日半月恐不及事蓋是時國論巳非水心正慮墮此二者故設辭耳篔窓初入館史相極傾慕未幾意向不合語人曰陳壽老好一臺諌官只太執耳後又遣所親諭意欲以爲權直學士院篔窓答云某不能以文字與人攺不可爲權直史聞之不樂篔遂久不遷蓋史當國凡代言者必進稿本史或手自塗抹或令館人刪攺如辛卯火災陳立道卓艸罪巳求言詔有云朕爲人子孫而不能保守宗廟爲人父母而不能安全井邑盡有意味史惡其太直不用再具稿復不用至三具稿復不付出叩之則曰令敷文竄攺矣敷文其子宅之也陳但飲气而巳所謂儒者之至辱又不至於無佳題伸直筆而巳當時代言之人猶不自知恥可嘆也

子美艸堂詩

子美艸堂詩云舊犬喜我歸低徊入衣裾鄰捨喜我歸沽酒攜胡蘆大官喜我來遣騎問所須城郭喜我來賓客溢村墟蓋用木蘭詩云爺娘聞女來出郭相扶將阿姊聞妹來當戶理紅妝小弟聞姊來磨刀霍霍向豬羊但連用古人句亦不可爲法也

詩人以艸爲諷

自離騷以艸爲諷諭詩人多效之者退之秋懷云白露下百艸蕭蘭共憔悴靑靑四墻下巳復生滿地樂天咸陽原上艸云野火燒不盡春風吹又生僧贊寧詩要路花爭發閒門艸易荒後山詩集墻頭霜下艸又作一畨新徐師川詩徧地閒花艸乘春傍路生意皆有所譏也

曹緯詩

杜詩冉冉徵途間誰是長年者曹緯蹈襲之云爲問徵途間誰如此山者

寛於一天下

杜牧贈宣州元處士云蓬蒿三畝居寛於一天下潘興嗣逍遙亭詩用其語云寛於一天下原憲惟桑樞

行色野色詩

司馬池行色詩云冷於陂水淡於秋逺陌初窮見渡頭賴得丹靑無畵處畫成應遣一生愁前軰稱之此詩惟第一句最有味範文正公野色詩非煙亦非霧羃羃映樓臺白鳥忽點破夕陽還照開肯隨芳艸歇疑逐逺帆來誰會山公意登髙醉始回第二聮亦豈下於池詩乎此梅聖兪所謂狀難冩之景如在目前也

四六與古文同一闗鍵

本朝四六以歐公爲第一蘇王次之然歐公本工時文早年所爲四六見別集皆排比而綺靡自爲古文後方一洗去遂與初作迥然不同他日見二蘇四六亦謂其不減古文蓋四六與古文同一闗鍵也然二蘇四六尙議論有气焰而荊公則以辭趣典雅爲主能兼之者歐公耳水心於歐公四六暗誦如流而所作亦甚似之顧其簡淡朴素無一毫嫵媚之態行於自然無用事用句之癖尢世俗所難識也水心與篔窓論四六篔窓云歐做得五六分蘇四五分王三分水心笑曰歐更與饒一兩分可也水心見篔窗四六數篇如代謝希孟上錢相之類深嘆賞之蓋理趣深而光焰長以文人之華藻立儒者之典刑合歐蘇王爲一家者也眞西山嘗謂餘四六頗淡淨而有味余謝不敢當因言本得法於篔窗然才短終不能到也

孔子問禮於老子

孔子適周問禮於老子老子曰吾聞良賈深蔵若虛君子盛徳容貎若愚去子之虛气與多欲態色與淫志是皆無益於子之身吾所以告子者若是而巳夫孔子以禮問耼則耼非不知禮者而耼之言如此亦豈非禮之意然而獨諱言禮顧以爲禮者忠信之薄而亂之首也蓋耼之於禮尙其意不尙其文然使文而可廢則意亦不能以獨立矣此老子鑑文之獘而矯枉過正之言也或謂有二老子絕滅禮樂之老子與孔子問禮之老子不同兼太史公老子傳多疑詞旣稱莫知其所終又稱百六十餘歲或二百餘歲旣稱太史儋卽老子又稱非也世莫知其然否意者有二老子而太史公不能斷邪余謂老子所答問禮之言卽是道徳五千言之旨其論禮之意則是其廢禮之文則非耳太史公𨿽不能斷然亦卒斷之曰老子隱君子也旣曰隱則其年莫得詳亦宜矣且太史公去周近尙不能斷後二千餘年將何所據而斷耶

二公不免於癡

歐公記菱溪石慮後人取去則以劉氏子孫不能長有此石爲戒東坡記四菩薩畫慮後人取去則旣以父母感動人子而亦以廣明之賊不能全子孫而有此畫爲戒以僕觀之石𨿽奇畫𨿽工要皆外物耳歐公之移置二石𨿽非取爲巳有其爲取一也東坡旣知捨此畫矣而猶汲汲恐他人之取其爲不能捨亦一也石與畫自二公不能不戀戀而欲使他人不戀戀得乎中人以上不待戒中人以下茍萌貪心𨿽刑禍立至尙不知戒況身後盛衰乎且東坡之舍此畫者爲父母也安知他人取之者不亦曰爲父母乎然則二公之見猶不免於癡矣【郁云米元章臨終焚所玩法書名畫卽是此意】

■﹝魚宅﹞

臺之諺稱水母以鰕爲眼蓋非虛語廣韻言■﹝魚宅﹞卽水母也以鰕爲目

文字有江湖之思

文字有江湖之思起於楚辭裊裊兮秋風洞庭波兮木葉下模想無窮之趣如在目前後人多仿之者杜子美云蒹葭離披去天水相與永意近似而語亦老陳止齋送葉正則赴吳幕雲秋水能隔人白蘋況連空意尢逺而語加活水心送王成叟侄雲林黃橘柚重渚白蒹葭輕意含蓄而語不費

讀中興頌詩

讀中興頌詩前後非一惟黃魯直潘大臨皆可爲世主規鑑若張文濳之作𨿽無之可也陳去非篇末云小儒五載憂國淚杖藜今日溪水側欲搜奇句謝兩公風作浪湧空心惻蓋當建炎亂離奔走之際猶庻幾少陵不忘君之意耳張安國篇末亦云北望神臯雙淚落只今何人老文學語亦頓挫含蓄然首句云錦繃兒啼思塞酥𨿽曰紀事其淫褻亦甚矣首以淫褻犯分之語似非臣子所宜言至於末句乃若愛君憂國者則吾未敢信也

文有正气素質

文𨿽奇不可損正气文𨿽工不可掩素質

爲文大槪有三

爲文大槪有三主之以理張之以气束之以法

前軰不肯妄攺巳成文字

前軰爲文𨿽或爲流俗嗤點然不肯輒輕攺蓋意趣規模巳定輕重抑揚已不茍難於遷就投合也歐公作範文正公神道碑載呂範交歡弭怨始末範公之子堯夫不樂欲刪攺公不從堯夫竟自刪去一二處公謂蘇明允曰範公碑爲其子弟擅於石本移動使人恨之荊公作錢公輔母墓銘錢以不載甲科通判出身及諸孫名欲有所增損荊公答之甚詳大略謂一甲科通判茍粗知爲詞賦𨿽閭巷小人皆可以得之何足道哉故銘以謂閭巷之士以爲夫人榮明天下有識者不以置悲歡榮辱於其心也七孫業文有可道固不宜略若皆兒童賢不肖未可知列之於義何當也又云鄙文自有意義不可攺也宜以見還而別求能如足下意者爲之耳東坡作王晉卿墨繪堂記內云鍾繇至以此嘔血發冢宋孝武王僧虔至以此相忌桓玄之走舸王涯之復壁皆以兒戲害而國凶而身此畱意之禍也王嫌所引用非美事請攺之坡答云不使則巳卽不當攺蓋人情喜諛而多避忌𨿽範錢王聞人猶不免何怪流俗之紛紛乎而作者之文固不肯諛固不肯避忌𨿽與範錢王厚善亦終不爲攺也水心作汪參政勃墓志有云佐右執政共持國論執政蓋與秦檜同時者也汪之孫浙東憲綱不樂請攺水心答云凡秦檜時執政某未有言其善者獨以先正厚徳故勉爲此自謂巳極稱揚不知盛意猶未足也汪請益力終不從未幾水心死趙蹈中方刋文集未就門下有受汪囑者竟爲除去佐佑執政四字碑本亦除之非水心意也水心答書惜不見集中退之云吾之爲此文豈取其句讀不類於今者邪思古人而不得見學古道則欲兼通其詞通其詞者本志於古道者也古之道不茍毀譽於人則吾之爲斯文皆有實也然則妄攺以投合則失其實矣穆伯長貧甚爲一僧寺記有賈人致白金求書姓名伯長擲金於地曰吾寧餓死終不以匪人污吾文也夫求書姓名且不可而肯妄攺以投合乎前古作者所爲墓志及他文後多收入史傳使當時茍務投合則巳不能自信豈能信世乎水心爲篔窗集序末云趨捨一心之信否臧百世之公此二句最有味學文者宜思焉故凡欺誑以爲文者文𨿽工必不傳也

水心文不爲無益之語

自古文字如韓歐蘇猶間有無益之言如說酒說婦人或諧謔之類惟水心篇篇法言句句莊重

水心文可資爲史

水心文本用編年法自淳熈後道學興廢立君用兵始末國勢污隆君子小人離合消長歷歷可見後之爲史者當資焉

陳后山詩

復齋漫錄載陳后山詩云平生精力盡於詩蓋出於溫公上通鑑表臣之精力盡於此書之語予觀杜荀鶴贈山中詩友云平生心力盡於文亦恐其語偶同耳

寇萊公詩

萊公詩野水無人渡孤舟盡日橫人謂其有宰相器然韋應物亦有野水無人舟自橫之句豈亦便可擬其爲宰相耶

昆侖月窟東巉巖

杜詩被堅執銳略西極昆侖月窟東巉巖昆侖月窟在西而謂之東何也前後注詩者皆不分曉解此義詩意蓋謂魏將軍略地至西方之極而回顧昆侖月窟卻在東也

荊溪林下偶談卷二

●欽定四庫全書

荊溪林下偶談卷三

﹝宋﹞吳子良撰

水心文不蹈襲

水心與篔窗論文至夜半曰四十年前曽與呂丈說呂丈東萊也因問篔窗某文如何時案上置牡丹數瓶篔窗曰譬如此牡丹花他人只一種先生能數什百種蓋極文章之變者水心曰此安敢當但譬之人家觴客或𨿽金銀噐照座然不免出於假借自家羅列僅甆缶瓦杯然卻是自家物色水心蓋謂不蹈襲前人耳甆瓦𨿽謙辭不蹈襲則實語也然蹈襲最難必有異稟絕識融會古今文字於胸中而灑然自出一機軸方可不然則𨿽臨紙雕鏤祇益爲下耳韓昌黎爲樊宗師墓志言其所著述至多凡七十五卷又一千四十餘篇古未嘗有而不蹈襲前人一言一句又以爲文從字順則樊之文亦髙矣然今傳於世者僅數篇皆艱澀幾不可句則所謂文從字順者安在此不可曉也

退之慚筆

王黃州以昌黎祭裴太常文甔石之儲常空於私室方丈之食毎盛於賓筵爲慚筆蓋不免類俳陳止齋亦以昌黎顏子不貳過論爲慚筆蓋不免有科舉气余觀昌黎祭薛中丞文豈亦所謂慚筆者邪然顏子論乃少作不足怪二祭文皆爲眾人作則稍屈筆力以略傍眾人意𨿽退之亦有不得巳焉耳

水心文章之妙

四時異景萬卉殊態乃見化工之妙肥瘠各稱妍淡曲盡乃見畫工之妙水心爲諸人墓志廊廟者赫奕州縣者艱勤經行者粹醇辭華者秀頴馳騁者奇崛隱遁者幽深抑鬱者悲愴隨其資質與之形貎可以見文章之妙

歐公文林

歐公凡遇後進投卷可采者悉錄之爲一冊名曰文林公爲一世文宗於後進片言隻字乃珍重如此今人可以鑑矣

東坡享文人之至樂

王徳父名象祖臨海人早從丘宗卿入蜀有志義立學工古文晚爲水心所知徳父嘗爲餘言自古享文人之至樂者莫如東坡在徐州作一黃鶴樓不自爲記而使弟子由門人秦太虛爲賦客陳無巳爲銘但自袖手爲詩而已有此弟有此門人有此客可以指呼如意而雄視百代文人至樂孰過於此余謂自古山水遊觀之處遇名筆者已罕幸而遇則大者文一篇小者詩一聨而止耳未有同時三文而皆卓然可以傳不朽者坡之詩又未論也盛山十二詩唱者止如此和者固不能無優劣退之滕王閣記云文列三王之右與有榮焉此特退之謙辭如退之記固宜傳三王如勃之序𨿽載人口而綺麗卑弱乃爾其餘可知也以同時遇三文而皆可傳自古惟黃鶴樓耳

水心能斷大事

水心平生靜重寡言有雅量喜慍不形於色然能斷大事紹熈末年光廟不過重華宮諌者盈庭中外洶洶未幾壽皇將大漸諸公計無所出水心時爲司業禦史黃公度使其婿太學生王棐仲溫密問水心曰今若更不成服當何如水心曰如此卻是獨夫也仲溫歸以告黃公公大悟而內禪之議起於此

晦翁斬大囚

晦翁帥潭一日得趙丞相簡密報巳立嘉王爲今上當首以經筵召公晦翁藏簡袖中竟入獄取大囚十八人立斬之才畢而登極赦至

劉正字不階墀

王參預帥閩以貴倨禦僚屬正字劉公朔時爲福淸宰初至以法不當階墀令吏先白之參預怒劉公候客位連日不得見竟棄去曰吾不妨敎學子以活參預使吏覘之則巳過大義渡矣不得已使吏挽回批報以省元特免階墀他不爲例劉公在福淸毎出遇市巷小兒讀書者必下車問其讀何書爲解說訓誨之市巷小兒皆相習爲士而邑之士風特盛福淸之政至今人稱之

陳龍川省試

陳龍川自大理獄出赴省試試出過陳止齋舉第一場書義破止齋笑云又休了舉第二場勉彊行道大有功論破雲天下豈有道外之功哉止齋笑云出門便見哉然此一句卻有理又舉第三場策起雲天下大勢之所趨天地鬼神不能易而易之者人也止齋云此畨得了旣而果中榜

沙溪驛詩

興化沙溪驛有詩題壁上雲沙溪祗是舊沙溪今日重來路欲迷獨有暮鴉知我意白雲深處盡情啼不知何人作

水心薦周南仲

韓侂冑當國欲以水心直學士院艸用兵詔水心謝不能爲四六易彥章見水心言院吏自有見成本子何難蓋兒童之論非知水心者旣而衛淸叔被命艸詔云百年爲墟誰任諸人之責一日縱敵遂貽數世之憂淸叔見水心舉似誤以爲墟爲成墟水心問之衛惘然他日周南仲至水心謂淸叔文字近頗長進然成墟字可疑南仲愕曰本爲墟字何攺也水心方知南仲實代作蓋南仲其姻家也水心因薦南仲宜爲文字官遂召試館職

魁輔碑

陳自彊本太學服膺齋生旣當國齋中爲立碑刻魁輔二大字雷參政孝友時爲學官作記稱頌以諂之刻大字之下陳敗雷欲磨去以冺其迹諸生不從一日諸生赴公試雷遣人亟磨去之嘉定更化雷復顯用反攻他人爲附韓而欲自表其非韓黨可嘆也

詞人懷古思舊

詞人卽事睹景懷古思舊感慨悲吟情不能巳今舉其最工者如劉禹錫金陵詩山圍故國周遭在潮打空城寂寞回淮水東邊舊時月夜深還過女墻來愚溪詩溪水悠悠春自來艸堂無主燕飛回隔簾惟見中庭艸一樹山橊依舊開又艸聖數行畱斷壁木奴千樹屬鄰家惟見裏門通徳榜殘陽寂歷出樵車竇鞏南遊詩傷心欲問前朝事惟見江流去不回日暮東風春艸緑鷓鴣飛上越王臺東坡昆陽城賦橫門豁以四逹故道宛其未攺彼野人之何知方傴僂而畦菜張安國題黃州東坡詩老仙騎鶴去穉子飯牛歌蓋人巳逝而迹猶存迹𨿽存而景隨變古今詞云語言百出究其意趣大槪不越諸此而近世仿效尢多遂成塵腐亦不足貴矣

和平之言難工

和平之言難工感慨之詞易好近世文人能兼之者惟歐陽公如吉州學記之類和平而工者也如丰樂亭記之類感慨而好者也然丰樂亭記意𨿽感慨辭猶和平至於蘇子美集序之類則純乎感慨矣乃若憤悶不平如王逢原悲傷無聊如邢居實則感慨而失之也

陳簡齋詩

簡齋之詩晚而工如木落太湖白梅開南紀明慷慨賦詩還自恨徘徊舒嘯卻生哀山林有約吾當去天地無情子亦饑樓頭客子杪秋後日落君山元气中世亂不妨松偃蹇村空更覺水潺湲皆佳句又有晚晴獨步及題董宗禹園先志亭等古詩亦皆佳

陳元爲杜韓之先驅

唐之古詩未有杜子美先有陳子昂唐之古文未有韓退之先有元次山陳元蓋杜韓之先驅也至杜韓益彬彬耳

詞科習气

東坡言詞科利害攙說得失爲制科習气余謂近世詞科亦有一般習气意主於諂辭主於誇虎頭鼠尾外肥中枵此詞科習气也能消磨盡者難耳東萊早年文章在詞科中最號傑然者然■﹝艸繰﹞繢排比之態要亦消磨未盡中年方就平實惜其不作而遂無年耳

李習之諸人文字

文字之雅淡不浮混融不琢優遊不迫者李習之歐陽永叔王介甫王深甫李太白張文潛𨿽其淺深不同而大略相近居其最則歐公也淳熈間歐文盛行陳君舉陳同甫尢宗之水心云君舉初學歐不成後乃學張文潛而文潛亦未易到

劉原父文

劉原父文醇雅有西漢風與歐公同時爲歐公名盛所掩而歐公蘇王亦不甚稱其文劉嘗嘆百年後當有知我者至東萊編文鑑多取原父文幾與歐曾蘇王並而水心亦亟稱之於是方論定

晦翁按唐與正

金華唐仲友字與正博學工文熟於度數居與陳同甫爲鄰同甫𨿽工文而以彊辯俠气自負度數非其所長唐意輕之而忌具名盛一日爲太學公試官故出禮記度數題以困之同甫技窮見黜旣掲榜唐取同父捲示諸考官咸笑其空疏同甫深恨唐知臺州大修學又修貢院建中津橋政頗有聲而私於官奴其子又頗通賄賂同甫訪唐於臺州知其事具以告晦翁時髙炳如爲臺州倅才不如唐唐亦頗輕之晦翁爲浙東提舉按行至臺炳如前途訝而訴之晦翁至卽先索州印逮吏旁午或至夜半未巳州人頗駭唐與時相王季海爲鄕人先密申朝嫌省避晦翁按章及後季海爲攺唐江西憲而晦翁力請去職蓋唐𨿽有才然任數要非端士或謂晦翁至州竟按去之足矣何必如是張皇乎同甫之至臺州士子奔湊求見黃巖謝希孟與同甫有故先一日與樓大防諸公飲中山上以待之賦詩有云須臾細語夾簾言說盡尊拳並毒拳語巳可怪旣而同甫至希孟借郡中伎樂燕之東湖同甫在生與官伎語酒至不卽飲希孟怒詰責之遂相詈擊妓樂皆驚散明日有輕薄子爲謔詞末云何時一樽酒重與細論文一州傳以爲笑

銘詩

銘詩之工者昌黎六一水心爲最東坡表忠觀碑銘云仰天誓江月星晦蒙彊弩射潮江海爲東只此四句便見錢璆忠勇英烈之气閉爍乾坤上淸儲祥宮碑銘云於皇祖宗在帝左右風馬云車從帝來狩閱視新宮察民之言佑我文母及其孝孫讀之儼然如畫悚然如見而天帝與祖宗所以念下民眷子孫之意又仁慈惻怛如此後之爲文者非不欲極力模寫往往形貎𨿽具而神气索然矣

近世詩人

大序云亡國之音哀以思退之論魏晉以降以文鳴者其聲淸以浮其節數以急其辭淫以哀其志弛以肆近世詩人爭效唐律就其工者論之卽退之所謂魏晉以降者也而況其不能工者乎

範睢蔡澤

範睢蔡澤者僥幸之尢耳若澤詭說睢而代之相無分功寸謀於秦而遷於二子皆稱其覊旅入秦繼踵取卿相垂功於天下又曰二子不因困厄其能激乎遷之繆如此非所謂退處士而進姦雄者歟

漢武帝用王恢議擊匈奴

夷狄叛服不常以恩信結之猶懼其變而況以詐先之乎漢武帝建元六年匈奴請和親王恢議請擊之韓安國以爲不如和親便羣臣多附安國帝乃許和親然不三載復従王恢之策欲誘致以利而伏兵擊之是不以恩信結之而以詐先之也匈奴安得而不叛自是而後入上谷入鴈門入代殺太守殺都尉殺掠吏民漢無一日不被其擾而帝亦恥初謀之不遂命將出師無虛歲而海內耗矣蓋自王恢之謀始也初帝命恢與韓安國擊閩越淮南王安上書諌而安國無一語知其事𨿽可已而名義猶正也至是則力爭不可知其名義太不正也使恢謀不行匈奴未必屢叛武帝𨿽黷武亦豈如是甚哉

衛靑重汲黯

衛靑一奴虜也然貴爲大將軍日見尊寵汲黯與之抗禮不拜而靑愈賢之數請問國家朝廷所疑遇黯加於平日公孫弘號爲儒者反怨黯之面折而陰欲擠之死地曾一奴虜之不若也哀哉

東坡頴濵論三良事

東坡秦穆公墓詩云昔公生不誅孟明豈有死之日而忍用其良乃知三子殉公意亦如齊之二子從田橫古人感一飯尙能殺其身今人不復見此等乃以所見疑古人子由和篇雲泉上秦伯墳下埋三良士三良百夫特豈爲無益死當年不幸見迫脇詩人尙記臨穴惴豈如田橫海中客中原皆漢無報所秦國吞西周康公穆公子盡力事康公穆公不爲負豈必殺身從之遊夫子乃以侯嬴所爲疑三子王澤旣未竭君子不爲諱三子殉公意要自不得巳二詩不同愚謂子由之說稍近君子進退存亡耍不失正而已豈茍爲匹夫之諒哉論者罕能知此如王仲宣云結髮事明主受恩良不貲臨沒要之死安得不相隨曹子建亦云生時等榮樂旣沒同憂患若然則是三良者特荊軻聶政之徒耳東坡晚年和淵明詩云三子死一言所死良巳微賢哉晏平仲事君不以私我豈犬馬哉從君求蓋帷殺身固有道大節要不虧君爲社稷死我則同其歸顧命有治亂臣子得從違魏顆眞孝愛三良安足希蓋其飽更世故閱義理熟矣前詩作於壯年气銳之時意亦有所激而云也

唐徳宗時太學風俗不美

余讀何蕃傳朱泚之亂太學諸生舉將從之來請起蕃蕃正色叱之六館之士不從亂嘗疑六館之士如此其眾豈能守節義者獨蕃一人而巳乎至讀栁子厚與太學諸生書云僕少時常有意遊太學受師說以植志持身焉當時說者咸曰太學諸生聚爲朋黨侮老慢賢有墮窳敗葉而利口食者有崇飾惡言而肆鬥訟者有陵傲長上而誶罵有司者其退然自克特殊異者無幾耳乃知當時太學風俗不美如此其欲從泚無疑

相如美人賦

宋玉諷賦載於古文苑大略與登徒子好色賦相類然二賦蓋設辭以諷楚王耳司馬相如擬諷賦而作美人賦亦謂臣不好色則人知其爲誣也有不好色而能盜文君者乎此可以發千載之一笑

名紙

梁何思澄終日造謁毎宿昔作名紙一束曉便命駕朝賢無不悉狎名紙蓋起於此今人謂之名贄非也

乞巧文似送窮文

子厚乞巧文與退之送窮文絕類亦是擬揚子云逐貧賦特名異耳

荊溪林下偶談卷三

●欽定四庫全書

荊溪林下偶談卷四

﹝宋﹞吳子良撰

聖上親政二事

紹定之末史相薨聖上親政卽日梁成大李知孝出國門西山在泉聞之喜甚曰二凶去矣閩特犬豕越乃虺蛇蓋梁閩人李越人也未幾並除洪公咨夔王公遂爲察官西山尢喜曰四十年無此矣余嘗嘆息此二事與石䢐徠所頌慶曆何以異蓋進賢退不肖固難而決裂迅疾如此者尢難此非特聖主英斷追蹤堯舜亦是天理人心終無冺滅時節特其一晦一明各闗气數而气數未嘗不回世人但隨气數以爲變遷者眞冥愚無知者也余賀西山起廢再知泉州啟云獘事萬端終有轉旋之理仁心一點本無歇息之期時紹定五年之冬也至六年之冬果驗又云百轉窮通吾何榮以何辱一畨用捨世有重而有輕西山頗稱賞

太史公循吏傳

太史公循吏傳文簡而髙意淡而逺班孟堅循吏傳不及也

賈誼傳贊

曩見曹器逺侍郎稱止齋最愛史記諸傳贊如賈誼傳贊尢喜爲人誦之蓋語簡而意含蓄咀嚼盡有味也

張守節史記正義

張守節爲史記正義云班書與史記同者五十餘卷少加異者不弱卽劣史記五十一萬六千五百言序二千四百一十三年事漢書八十一萬言序二百二十五年事遷引父致意班書父修而固蔽之優劣可知矣余謂此言止論才未論識也堯舜典當時史官作也形容堯舜盛徳發揮堯舜心術鋪序堯舜政教不過千餘言而坦然明白整整有次第詳悉無纎遺後世史官曾足窺其藩哉曽子固謂不特當時史官不可及凡當時執筆而隨者意其亦皆聖賢之徒也要之論後世史才以遷爲勝然視古巳霄壤矣按班固序傳稱叔皮惟聖人之道然後盡心焉尊其父至矣謂之蔽其父者非也

司馬貞張守節論史記

司馬貞云史記十二紀象歲星一周八書法天時八節十表仿剛柔十日三十世家比月有三旬七十列傳取懸車之暮齒百三十篇象閏餘而成歲張守節亦云而獨以列傳七十象一行七十二日言七十者舉全數也餘二日象閏數也余按遷書本無此語蓋後人穿鑿臆說也亦可謂繆矣

程蘇分黨

山谷稱周濓溪胸次如光風霽月又云西風壯士淚多爲程灝滴東坡爲濓溪詩云夫子豈我軰造物乃其徒蓋蘇氏師友未嘗不起敬於周程如此惜乎後因嘻笑而成仇敵也

李悅齋和登樓賦

恱齋李季允和王仲宣登樓賦不特語言工其愛君戀國感事憂時忠操過仲宣矣

水心詩

水心詩蚤巳精嚴晚尢髙逺古調好爲七言八句語不多而味甚長其間與少陵爭衡者非一而義理尢過之難以全篇槪舉姑舉其近體成聨者花傳春色枝枝到雨逓秋聲點點分此分量不同周匝無際也江當闊處水新漲春到極頭花倍添此地位巳到功力倍進也萬卉有情風暖後一笻無伴月明邊此恵和夷淸气象也包容花竹春畱捲謝遣蒲荷雪滿涯此陽舒陰慘規模也隔垣孤響度別井暗泉通此感通處無限斷也舉世聲中動浮生胥帯來此眞實處非安排也峙巖橋畔船辭柁冷水觀邊花發枝此往而復來也有兒有女後應好同穴同時今柰何此哀而不傷也此日深探應徹底他時直上自摩空此髙下本一體特有等級也蓍蔡羲前識簫韶舜後音此古今同一機初無起止也所謂闗於義理者如此𨿽少陵未必能追攀至於因上岧嶤覽吳越遂從開辟數羲皇此等境界此等襟度想象無窮極則惟子美能之他如驛梅吹凍蕋柁雨送春聲緑圍齊長柳紅糝半含桃聴雞催謁駕立馬待紬詩野影晨迷樹天文夜照城曬書天象切浴硯海光翻地深湘渚浪天逺桂陽城置杜集中何以別乃若遣臘冰千筯勾春柳一絲燐迷王弼宅蒿長孟郊墳帆色掛曉月櫓音穿夕煙門邀百客醉囊諱一金存難招古渡外空老夕陽濵又特其細者

四靈詩

水心之門趙師秀紫芝徐照道暉璣致中翁捲靈舒工爲唐律専以賈島姚合劉得仁爲法其徒尊爲四靈翕然做之有八俊之目水心廣納後軰頗加稱奬其詳見徐道暉墓志而末乃云尙以年不及乎開元元和之盛而君旣死蓋𨿽不沒其所長而亦終不滿也後爲王朩叔詩序謂朩叔不喜唐詩聞者皆以爲疑夫爭妍鬥巧極外物之意態唐人所長也及要其終不足以定其志之所守唐人所短也朩叔之評其可忽諸又跋劉濳夫詩卷謂謝顯道稱不如流連光景之詩此論旣行而詩因以廢矣濳夫能以謝公所薄者自鑑而進於古人不巳參雅頌軼風騷可也何必四靈哉此跋旣出爲唐律者頗怨而後人不知反以爲水心崇尙晚唐者誤也水心稱當時詩人可以獨步者李季章趙蹈中耳近時學者歆艶四靈剽竊模仿愈陋愈下可嘆也哉

好罵文字之大病

山谷答洪駒父書云罵犬文𨿽雄奇不作可也東坡文章妙天下其短處在好罵切勿襲其軌也往時永嘉薛子長有俊才至老不第文字頗有罵譏不平之气水心爲其集序微不滿焉余少時未渉事亦頗喜爲譏切之文篔窗袖以質水心水心曰雋甚吾鄕薛象先端明其初聲名滿天下特少雋耳然當吳之年未有吳之筆也吳年少筆老脫似王逢原但好罵气未平亦似王逢原耳後二年餘以新槁見水心曰此畨气漸平宜更平可也余因是知好罵乃文字之大病能克去此等气象不特文字進其胸中所養亦宏矣

山谷思邢惇夫詩

西山嘗舉山谷詩云惇夫若在鐫此老不令平地生﨑嶇余曰鐫字未穩事父母幾諌不聴則號泣而隨之耳子豈應鐫其父邪然邢恕遊程氏之門早歲立節如此而晚乃顚倒錯繆師友且不能而挽回之矣豈一子所能鐫邪

止齋送陳益之詩

止齋送陳益之詩甚工且有理致首云論事不欲如戎兵欲如衣冠佩玉嚴整而和平作文不欲如組繡欲如疏林茂麓窈窕而敷榮蓋陳益之年正盛論事豪勇而作文喜爲詰屈聱牙故以此勉之又云楨幹盍亦煩繩墨風味何如余典則末云君看風雅詩三百亦有初章三嘆息皆有深長之意學者所當思也益之自負用世才幹而脫略邊幅不覊故又以繩墨典則規之

水心因啟事薦士

水心舊爲監司有一舉員未發批付書史令搜檢僚屬通啟內有兩句雲气稟天下之至淸品列人間之最上吏旣檢呈卽日剡薦惜不記其姓名耳

止齋得謗

止齋倅福州年正盛聰明果決帥梁丞相一委聴之有富人訴僕竊盜僕辭連其主之女止齋必欲逮女以問諸寓公營救不獲於是有索賄之謗未幾論去後止齋歷郡守部使者死之日囊槖枵然僅餘白金數十兩以殮其子貧困謁先友黃文叔尙書於建康頗周之止齋得謗如此至今猶有未盡知者可嘆也

蘇云卿

蘇云卿廣漢人身長七尺美髭髯寡言笑與張丞相徳逺爲友靖康蜀擾避地豫章東湖之南包巾布褐治圃種蔬耘植漑注皆有法視他圃獨勝夜則織履履堅致渉逺難敗人爭取之名曰蘇公艸鞋徳逺入相貽書致厚幣屬帥漕曰云卿管樂流亞也聞今灌園東湖斯人非折簡可招爲我詣其廬必致之帥漕更野服作遊客入圃翁方運鋤客揖與語良久延入坐土炕汲泉煮茗案無他物惟西漢史一冊客問翁卿裏曰廣漢客又問張徳逺亦廣漢人嘗識之否翁爲言徳逺家世歷歷客曰徳逺之才可爲宰相否翁掉頭不可客問何以翁曰惜其長於知君子短於識小人二客徐拱立出書幣謂某等非遊客承乏帥漕張丞相命屈先生共濟大業翁色變喉間隠隠有聲似怨張暴巳蹤迹帥漕呼輿隸約同載翁謝以翌日當納謁晨興候之戶閉閴無人聲抉而闖焉則書幣不啟翁巳遁矣人莫知所之帥漕復命徳逺附幾嘆曰求之不早實懷竊位之羞作箴以識之云云卿風節髙於傅霖子期與之共濟當今山潛水杳邈不可尋弗力弗早予罪曷鍼其圃今屬郡人宋自適正父趙章泉名其室曰灌園庵云卿今入國史遺逸傳

朩尙書訴鄭景元

永嘉朩尙書待問少從學於鄭敷文敷文大儒也名伯熊字景望其弟名伯英字景元負气尙義之士也登甲科爲第四名以母老不肯仕宦奉嶽祠養母不出者二十年紹興末上中興急務書十篇極言秦檜之罪文亦豪健浩博諸公忌而畏之孝廟朝無人爲提拔景元亦不屑求用晚自號歸愚翁有歸愚集其婿蔡行之帥閩爲之鋟版三山永嘉稱敷文爲大鄭公景元爲小鄭公一時英俊皆推尊之敷文死後朩尙書造宅侵鄭氏地界景元不平往與朩詈詬而手擊之景元亦大爲朩之子弟所箠明日朩訴之郡逮景元時景元待次教官扶其母以出朩慚悚退縮而止朩素無問望止以大魁爲從官爾因此事永嘉人薄之

紹熈立君詔

紹熈末光廟有疾嘉王之立起於水心先生與徐子宜之謀趙忠定令水心艸詔序孝廟大漸所以立嘉王之故云病無嘗藥之人崩乏居喪之主忠定不肯用別爲之水心曰禍將作矣吾當亟去蓋爲立君大事不明言其故必有小人造謗興讒以禍諸君子者水心竟不言功隨卽去國徐子宜本爲都司以功進從官未幾侂冑果造謗忠定貶死而子宜亦逺竄水心旣不言功受賞亦不因功受禍若水心可謂知幾卓識之君子矣此事遊丞相語余謂得之於先忠公之說如此又云先忠公嘗說如水心先生樣人若出而用於朝時節必大好忠公名仲鴻後以僞學與水心同入黨籍坐廢者也其謚曰忠篔窗爲謚義

東萊以譽望取士

淳熈間永嘉英俊如陳君舉陳蕃叟蔡行之陳益之六七軰同時並起皆赴太學補試芮國器爲祭酒東萊爲學官東萊告芮公曰永嘉新俊不可不収拾君舉訪東萊東萊語以一春秋題且言破意就試果出此題君舉徑用此破且以語蕃叟蕃叟其從弟也遂皆中榜此蓋以譽望取士猶有唐人之意似私而實公也

蔡行之省試

蔡行之本從止齋學旣以春秋爲補魁止齋遂攺爲賦以避之東萊爲省試官得一春秋捲甚工東萊曰此必小蔡也且令讀書養望三年以其艸冊投之帳頂上未幾東萊以病先出院眾試官入其室見帳頂上有一艸卷甚工謂此必東萊所甚喜而欲置前列者遂定爲首選此事水心先生云

陳止齋

止齋年近三十聚徒於城南茶院其徒數百人文名大震初赴補試才扺浙江亭未脫艸屨方外士及太學諸生迓而求見者如雲吳琚責公子也冠帯執刺候見於旅邸巳昏夜矣旣入學芮祭酒卽差爲太學舉錄令二子拜之齋序止齋辭不敢當徑遁之天臺山國淸寺士友紛然從之者數月其時止齋有待遇集板行人爭誦之旣登第後盡焚其舊槁獨從鄭景望講義理之學從薛常州講經制之學其後止齋文學日進大與曩時異嘗言太祖肇基紀綱法度甚正可以繼三代所著建隆編是也於成周制度講究甚詳有周禮說嘗以進光廟紹熈間光廟以疾不過重華宮止齋力諌至牽禦衣衣爲之裂除中書捨入不拜命而去後謚曰文節止齋之文初則工巧綺麗後則平淡優遊委蛇宛轉無一毫少作之態其詩意深義精而語尢髙後學但知其時文罕有識此者蔡行之亦鋟其集於三山但水心取其學取其詩不甚取其文蓋其文頗失之孱始初時文气終消磨不盡也

魏鶴山言事去國

寶慶初朝貴多不敢輕接客接亦不敢一語及時事魏鶴山爲右史論事方岌岌一日獨會客余亦在坐鶴山言易泰卦只說一通字今日在上者多猜防掩蔽而下情不通於上在下者多料想驚傳而上情不通於下如何得有泰之象他日復上封事首論泰卦卽此意也故相欲觀諸公意向有一從官招諸從官飲因言今日之事正如主人設醴觴客爲客者當荷主人美意乃或指摘主人某事未是某事未善豈禮耶眾唯唯無語鶴山獨謂不然主人招客固美意然或所言議背理不合人情爲客者亦可彊從命耶故相聞此語知決難兩立鶴山於是有靖州之行

堯舜典

堯典有君道焉猶易之幹也舜典有臣道焉猶易之坤也詩周南召南亦然

尙書文法

今人但知六經載義理不知其文章皆有法度如書之禹貢最當熟看舜典載巡狩事云歲二月東巡狩至於岱宗柴望秩於山川肆覲東後協時月正日同律度量衡修五禮五玉三帛二生一死贄如五器卒乃復其事甚繁下載五月南巡狩則但云至於南嶽如岱禮一句而巳八月西巡狩但云至於西嶽如初十一月朔巡狩但云至北嶽如西禮不復詳載望秩協同禮玉等語蓋文法變化所謂如岱禮如初如西禮之類語活而意盡皆作文之法也至於伊訓太甲咸有一徳說命無逸等篇皆平正明白其文多整後世偶句蓋起於此

聖賢道統

典謨中臯陶論九徳當居第一禹議論次之夔論樂又次之益亦有告戒又次之其後伊尹言一徳仲虺言建中傅說言學箕子言九疇周公言無逸召公言敬徳此皆是道統之傳爲後世所宗者也至孔子曽子子思子孟子則類聚而究切之無遺誼矣孟子論道統亦云若伊尹萊朱則見而知之萊朱卽仲虺也但孟子獨不拈出箕子豈以僅及見武王而不及見文王耶

孟子文法

孟子七篇不持推言義理廣大而精微其文法極可觀如齊人乞墦一段尢妙唐人雜說之類蓋仿於此

甘蔗謂之諸蔗亦謂之都蔗

相如賦云諸蔗巴苴注云甘柘也曹子建都蔗詩云都蔗𨿽甘杖之必折巧言𨿽美用之必滅六帖云張協有都蔗賦

唐任翻詩

唐項斯周朴任翻皆赤城人能詩見赤城志按唐文志項斯詩一卷周朴詩二卷任翻詩一卷獨翻詩世罕傳者今郡齋有翻小集僅十篇而巳翻有題巾子廣軒詩集中不載詩云絕頂新秋生夜涼鶴溪松露滴衣裳前村月照半江水僧在翠微開竹房

荊溪林下偶談卷四

