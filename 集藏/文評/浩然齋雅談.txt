

欽定四庫全書

集部九

浩然齋雅談目錄

詩文評類

卷上

六十七條

卷中

一百四條

卷下

二十六條

【臣】等謹案浩然齋雅談宋周密撰密所著書凡數種其癸辛雜識新識後識續識齊東野語皆記宋末之事雲煙過眼錄皆記書畫古器今並有刋版其澄懷錄續錄則采輯淸談志雅堂雜鈔則博徴瑣事今惟鈔本僅存千頃堂書目載密所著尙有浩然齋視聽鈔浩然齋意鈔及此書而皆無卷數藏弆之家亦並無傳本惟此書散見永樂大典中其書體類說部而所載實皆詩文評今搜輯排纂以攷證經史評論文章者爲上卷以詩話爲中卷以詞話爲下卷各以類從尙裒然成帙密本南宋遺老多識舊人舊事故其所記佚篇賸闋什九爲他書所不載朱彛尊編詞綜厲鶚編宋詩紀事又與符曾等七人編南宋雜事詩皆博采羣書號爲繁富而是書所載故實亦皆未甞引據則希覯可知矣其中攷證經義如解詩巧笑倩兮疑口輔當爲笑靨而不知類篇面部已有此文解易井谷射鮒以鮒爲鯽不知說文鯽字本訓烏鰂後世乃借以名鮒羅願爾雅翼辧之巳明如斯之類於訓詁皆未免稍疎然密本詞人攷證乃其旁涉不足爲譏若其品騭詩詞則固具有深識非如阮閱諸人漫然搜輯不擇精觕者也宋人詩話傳者如林大抵陳陳相因輾轉援引是書頗具鑑裁而沈晦有年佚而復出足以新藝苑之耳目是固宜亟廣其傳者矣乾隆四十六年三月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

浩然齋雅談目錄

欽定四庫全書

浩然齋雅談卷上

宋周密撰

井九二谷射鮒或以爲蝦或以爲蟇或以爲蛙或以爲蝸攷之韻書鮒扶句切鰿魚也然鰿鯽三字並同子亦切注云鮒也蓋今鯽魚耳莊子涸鮒注亦以爲鯽魚然今世有魚如鱨四鬛巨口善食水虫故人家井內多畜之俗呼爲鱏得非井卦所指者乎

詩先集維霰補注云霰稷雪也或謂之米雪謂其粒若米然稷雪米雪字甚奇

碩人之詩曰巧笑倩兮注曰好口輔也大招述婦人之美亦有靨輔奇牙之語可謂善於形容後人𨿽極言女色之美無所不至乃獨不及於口輔何耶輔豈俗所謂笑靨者乎

蹇修以爲理朱元晦云謂爲媒者以通詞理也下文理弱而媒拙則云恐道理弱似與前說異按九章令薜荔以爲理兮憚舉趾而緣朩因芙蓉以爲媒兮憚褰裳而濡足亦以媒理對言左傳行理之命無月不至注行理行使也復奚疑

眞文忠初字景元樓攻媿語以明元無義遂易爲希元然兪淸老甞名軒曰景陶山谷曰景陶名未佳詩云景行景明也魏晉間人所謂景莊景儉等自有一人誤用遂以相承謬耳按詩景行注云景明也其義以明行行止謂有明行則行之初無企慕之義然孝經序亦用景行先哲而近世洪文敏兄弟皆以景爲字何耶顧第弗深攷耳

前輩辟浮圖修崇之說甚眾獨南丰之說最爲簡明彌陀閣記有云無爲之義晦而心法勝積善積惡之誡泯而因緣作至於虞祔練祥春秋祭祀之儀不競則七日三年地獄劫化之辯亦隨而進又答黃漢傑書云民之耳目鼻口心知百體皆有所主其於異端何暇及哉後之儒者無以導民之耳目鼻口心知百體皆無所主將捨浮圖何適哉又云如使周禮尙行朝夕朔月半薦新啟柩祖遣有奠虞卒哭祔小祥大祥禫有祭日月時歳皆有禮以行之哀情有所泄則必不暇曰七日曰百日曰周年曰三年齋也然歐公本論亦有此意云佛所以爲吾患者乘其廢闕之時而來此其受患之本也補其闕修其廢使王政明而禮義充則𨿽有佛無所施於民矣

昔人有言韓退之送李願歸盤谷序所述官爵侍禦賔客之盛皆不過數語至於說聲色之奉則累數十言或以譏之餘謂豈特退之爲然如宋玉招魂其言髙堂防宇翠翹珠被畋獵飲食之類亦不過數語至於蘭膏明燭華容備二八侍宿射遞代九侯淑女多迅眾盛鬋不同制實滿宮容態好比順彌代弱顏固植謇其有意姱容修態絙洞房蛾眉曼睩目騰光靡顏膩理遺視矊又曰美人旣醉朱顏酡娭光眇視目曾波被文服纖麗而不奇長髮曼鬋艷陸離二八齊容起鄭舞以至吳歈蔡謳士女雜坐亂而不分又大招亦云朱唇皓齒嫭以姱比徳好閒習以都丰肉微骨調以娯嫮目宜笑蛾眉曼容則秀雅稺朱顏姱修滂浩麗以佳會頰倚耳曲眉規滂心綽態姣麗施小腰秀頸若鮮卑昜中和心以動作粉白黛黒施芳澤靑色直眉美目媔靨輔奇牙宜笑嘕丰肉微骨體便娟皆長言摹寫極女色燕暱之盛是知聲色之移人古今皆然戲書爲退之解嘲【案此條永樂大典原本曼睩之睩誤作錄艷陸下衍麗字今據楚辭校正其引招魂節去些字引大招節去隻字悉仍之】

涪翁云章子厚甞言楚辭蓋有所祖述初不謂然子厚曰九歌蓋取諸國風九章蓋取諸二雅離騷蓋取諸頌攷之信然

日與月合則長明性與命合則長生又日在天曰明明者日月之橫合在世爲易易者日月之從合在人爲丹丹者日月之中合此海瓊語也

孫景茂云太公八十遇文王今世皆以此借口九辯乃云太公九十乃顯榮兮而東方曼倩則云太公體行仁義七十有二乃用於文武馬永卿甞疑焉然香山詩乃云釣人不釣魚七十得文王不知又出何書也

蘇仲虎侍郎藏東坡所書富文忠神道碑眞迹前後諸名人題跋極多獨周文忠爲之壓捲云富文忠之使遼所謂肅肅王命仲山甫將之蘇文忠之翰墨所謂吉甫作誦穆如淸風也大雅烝民玆可無愧富公孫樞密蘇公猶子侍郎皆題名卷末抑所謂臧孫有後於魯者戴岷隠論蕭望之曰夫小人之害君子也必深明其情而後用其術故攻其所惡犯其所忌中其所不欲而致其所不樂其柔仁朴厚也或怵之其廉潔自喜也或污之其剛果卞急也或激之多方以誤之百計以困之逼之辱之以致其必死之術有如君子一不能忍而決於速死則小人之計中矣呂伯恭亦云君子必有堅忍不拔之操然後小人不能犯吾之所忌嗚呼小人之害君子何其多端也遇人之介者則必辱之遇人之亷者則必污之遇人之剛者則必折之遇人之直者則必誣之蓋介者不受辱亷者不受污剛者不受折直者不受誣凡此皆君子之所忌也小人知君子之所忌而直犯之君子不知而墮其計大則死小則亡前後相望可不爲大哀乎二說眞能盡小人之情狀有不期同而同者焉孝宣於儒生無所用獨用蕭望之觀其始終方拙非能自撓以求合者特以其於霍氏立同異故耳士君子之經世非曰委蛇曲從爲終始牢固之術然而變化詘伸自當兼通義命望之當孝元初天下事在掌握旣不能輔贊裁成同歸於道及其潰敗又不知推委興廢以禮而止隄壊防決無所措躬卒就死地而陷孝元爲不辧菽麥之主班固乃哀其爲便嬖宧豎所圖不知自古小人何甞一日不欲勝君子豳詩歌周公固殆未之學也王宣子在上庠日與程泰之善暇日因及代言之體要當溫純深厚如訓誥中語始爲王言吾儕異時秉筆當革近世磔裂之獘二十年後宣子帥潭泰之以少蓬攝外制爲詞云荊及衡陽自北而南十國爲連連有帥地大民眾疇咨俾乂厥惟艱哉以爾有猷有爲有守率自中寛而有制剛而無虐庸建爾於上游藩輔往哉惟欽惠困窮若保赤子明乃服命若网在綱有弗若於汝政弗化於汝訓辟以止辟乃辟則予一人汝嘉且寓書於宣子曰疇昔之約今其踐矣陳氏耳擇集所載以爲芮國器非也

韓平原南園旣成遂以記屬之陸務觀務觀辭不獲遂以其歸耕退休二亭名以警其滿溢勇退之意甚婉韓不能用其語遂致於敗務觀亦以此得罪遂落次對太中大夫致仕外祖章文莊兼外制行詞雲山林之興方適已遂掛冠子孫之累未忘胡爲攺節𨿽文人不顧於細行而賢者責備於春秋某官早著英猷寖躋膴仕功名已老瀟然鑑曲之酒船文采不衰貴甚長安之紙價豈謂宜休之晚節蔽於不義之浮雲深刻大書固可追於前輩髙風勁節得無愧於古人時以是而深譏朕亦爲之嘅嘆二疏旣逺汝其深知足之思大老來歸朕豈忘善養之道勉圖終去服我寛恩此文已載於嘉林外制集或以爲蔡幼學或謂出於馮端方皆非也

劉原父云聖人之治天下能使百官萬物如耳目心口手足之不可易亦不相徳濟之如一身而天下安有不治哉東坡亦曰今夫人之一身有一心兩手而已疾痛屙癢動於百體之中𨿽其甚微不足以爲患兩手隨至夫手之至豈其一一而聽之心哉心之所以素愛其身者深而手之所以素聽於心者熟是故不待使令而卒然以自至聖人之治天下亦如此而巳二說如出一轍蘇明允辧姦甞見直齋陳先生言此𨿽爲介甫發然間亦似及二程所以後來朱晦庵極力回防云老蘇辧姦初間只是私意後來荊公做不著遂中他說然荊公气習自是要遺形骸離世俗的規模要知此便是放心辧姦以此爲姦恐不然也又云每甞嫌事之不近人情者鮮不爲大姦慝之語過當而今見得亦有此等人其辭甚費也

子厚有答人書云人生少得六七十者今巳三十七矣長來覺日月益促歳歳更甚大都不過數十寒暑則無此身矣是非榮辱又何足道又書云假令病盡已身復壯悠悠人世亦不過爲三十年客耳前過三十七年與瞬息無異後所得者其不足把玩亦巳審矣此二書皆在元和四年時子厚年三十七後十年當元和十四年子厚卒年止四十有七耳所謂數十寒暑三十年客竟不酬初志悲夫

昔有問王介甫佛家有日月燈光佛燈何以能並日月介甫曰日煜乎晝月煜乎夜燈煜乎日月之所不及東萊博議論史官亦云昧谷餞日之後晹谷賔日之前暮夜晦冥羣慝並作茍無燭以代明則天之目瞽矣亦用介甫意然皆本之莊子月固不勝火郭象注曰大而闇不若小而明東坡曰陋哉斯言爲更之曰明於大者必晦於小月能燭天地而不能燭毫釐此其所以不勝於火也然卒之火勝月月勝火耶

坡翁九成臺銘云使耳聞天籟則凡有聲有形者皆吾羽旄干戚管磬匏又云望蒼梧之渺莽九疑之聨綿覽觀江山之吐吞艸朩之俯仰鳥獸之鳴號眾竅之呼吸往來唱和非有度數而均節自成者非韶之大全乎楊山乃謂子瞻此說以江山吐吞艸朩俯仰眾竅呼吸鳥獸鳴號爲天籟此乃莊子所謂地籟也但其文精妙故讀之者或未察耳予甞因其語以攷莊周之說雲南郭子綦曰汝聞人籟而未聞地籟汝聞地籟而未聞天籟子遊曰敢問其方子綦曰地籟則眾竅是已人籟則比竹是巳敢問天籟子綦曰夫吹萬不同而使其自已者咸其自取怒者其誰耶郭象注云夫天籟者豈復別有一物哉卽眾竅比竹之屬若如所注則所謂鳥獸之鳴號眾竅之呼吸非天籟而何不知龜山又以何物爲天籟乎漫書以俟識者然東萊云東坡九成臺銘實文耳而謂之銘以其中皆用韻而讀之久乃覺是其妙也

坡翁防斷謂語有曰鼠不容穴銜窶藪也窶藪二字出漢書楊惲傳云我不能自保眞人所謂鼠不容穴銜窶藪也注云窶藪戴器也以盆盛物戴於頭者則以窶藪薦之盆下之物有飲食气故鼠銜之所以不容穴坐銜窶藪自妨故不得入穴窶音貧窶之窶藪音數物之數上其羽切下山羽切【案此條多脫誤字今據漢書傳注校正】

龍眠畫五馬圖空靑老人會紆公捲跋之曰元祐庚午歳以方開科應詔來京師見魯直九丈於酺池寺魯直時爲張仲達箋題李伯時畫天馬圖魯直謂余曰異哉伯時貌天廐滿川花放筆而馬殂矣蓋神駿精魄皆爲伯時筆端取之而去實古今異事當作數語記之後十四年當崇寧癸未余以黨人貶零陵魯直除籍徙宜州過余瀟湘江上因與徐端國朱彥明道伯時畫殺滿川花事云此公捲之所親見余曰九丈當踐前言記之魯直笑曰只少此一件罪過後二年魯直死貶所又二十七年餘將漕兩浙當紹興辛亥至嘉禾與梁仲謨吳徳素張元覽泛舟訪劉延仲於眞如寺延仲遽出是圖開卷錯愕宛然疇昔撫掌念往逾四十年憂患餘生巋然獨存彷徨弔影殆若異身也因詳敍本末不特使來者知伯時一段異事亦魯直遺意云云按畫殺滿川花亦當時一段異事而傳記所不載紀詠所不及何耶豈是時方以獲罪爲懼諱不敢言耶王逢原甞賦韓幹畫馬云傳聞三馬同日死死魄到紙气方就豈前世亦有此事乎

李易安紹興癸亥在行都有親聨爲內命婦者因端午進帖子皇帝閤曰日月堯天大璿璣舜歷長側聞行殿帳多集上書囊皇后閤云意帖初宜夏金駒已過蠶至尊千萬壽行見百斯男夫人閤云三宮催解糉妝罷未天明便面天題字歌頭禦賜名時秦楚材在翰苑惡之止賜金帛而罷意帖用上官昭容事

前輩公主制云瓊華在著已戒齊風之驕粉水疏園莫如徐國之樂晏公類要亦用粉田事蓋亦脂澤湯沐之意也若駙馬則以何晏事稱粉郎粉侯文及甫稱韓忠彥爲粉昆以其爲嘉彥之兄又指王師約之父克臣爲粉爹益可怪

劉潛夫王實之平昔論交最深且意气不相下實之蹭蹬凡六爲別駕其爲吉倅適潛夫宜春之麾與之相先後潛夫開宴爲餞且侑之樂語有云有謫仙人駿馬名姬豪放之風無杜陵老殘杯冷炙悲辛之態又云擁通徳而著書命便了而酤酒麗人歌陶秀實郵亭之典好事繪韓熈載夜宴之圖賀客盈門勸展驥而爲別駕長官分席嘆無蟹而有監州極摹寫之妙焉旣而實之報席亦有侑語云七年三出使山嶽漸見動搖十載六監州風月不禁分破陌上歌采桑曲惱殺羅敷觀中賦種桃詩壓倒夢得梅花入句如何遜之在揚州薏苡滿船如伏波之歸交趾忌名下人棄沅芷湘蘭而不佩滿禁中語覺階薇砌藥之無情皆能抓著癢處也

葉隆禮士則謫居袁州袁之士友醵酒以招之蜀士張汴朝宗作樂語一聨云掃地焚香有蘇州之雅淡仰天拊缶無楊氏之怨傷士則大稱之

水心翁以抉云漢分天章之才未甞輕可一世乃於四靈若自以爲不及者何耶此卽昌黎之於東野六一之於宛陵也惟其富贍雄偉欲爲淸空而不可得一旦見之若厭膏梁而甘藜藿故不覺有契於心耳昔吳中有老糜丈多學博記每見吳仲孚小詩輒驚羨云老夫才落筆卽爲堯舜周孔漢髙祖唐太宗追逐不置君何爲能脫灑如此哉卽水心取四靈之意也

臨江丁熺乙丑諒闇牓第四人爲他恩例所壓抑居第八授永州教章采代爲作啟謝辧章云諸公衮衮皆自下以升髙一介休休獨瞻前而忽後廖羣玉亟稱於賈攺隆興節推

晏殊甞進牡丹詩表云布在密淸之囿密淸二字人多不曉蓋用東京賦中語京室密淸罔有不韙

王宣子守吳幕僚投啟有云仲舒裒然舉首豈久相於江都望之雅意本朝姑暫居於馮翊宣子喜之舉以京剡楊廷秀以大蓬漕江東其屬亦有啟云斯文之得喪在天領袖素尊於海內賢者之出處以道旌旗已至於江東公亦欣然剡上

史直翁丞相表語云侵尋歳月六十有三補報朝廷萬分無一又李淇水謝戶書云補報朝廷本末無萬分之一因循歳月甲子已六十有奇

霅中有遊士春時誤入趙孟之園者【案趙孟之原本誤作蟻今據宋史宗室表攺正】爲其家幹僕所辱訟之於官郡守趙必槐徳符治之士子以啟爲謝雲杜陵之廈千萬間意謂大庇寒於天下齊王之囿四十里不知乃爲穽於國中劉自之被召試用虛齋趙以夫之薦也旣而爲庸齋趙汝騰所激於是以盧鉞威伸補其選盧以同裏之嫌辭之云楚亡弓楚得弓難泯同鄕之迹漢刻印漢銷印初何反汗之嫌卒辭之又蕭振再知四川趙莊叔行詞云刻印銷印如轉圜朕甞虛巳失馬得馬如反掌卿勿容心

宣和間尙書新省成車駕臨幸時宰命一時朝士能文者各擬謝表獨林子中者擅場其一聨云北辰居極外環象斗之宮黃道初經旁及積星之位

嘉定間寶謨閣學士許奕病篤口占遺表云臣非衰病偶染微屙當湯熨可去之時臣則以疾而爲諱及鍼砭已窮之後醫遂束手而莫圖靜思膏肓所致之由大抵脈絡不通之故固知養患成禍豈惟理身則然茍能疏壅預防以之醫國亦可蓋指近事以爲身諭也乾道間胡周伯尙書亦云賈誼號通達國體大瘇盭類辟病痱皆借一身諭之今日國體何病也能言病未必能處方不能言病而輒處方誤人死矣今日之病名風虛虛內也風外也外風忽中半身不遂靖康也幸其半存建炎也咎已往半存之身常凜凜不自保也今欲並治不遂者怵市道之說售甞試之方湯慰砭石雜然而進使誼復生必慮中風至再至半存之身亦不能救矣所謂可痛哭流涕者也蓋本呂獻可乞致仕表云臣本無宿疾偶值醫者用術乖方不知脈候有虛實陰陽有順逆診察有標本治療有後先妄投湯劑率任情意差之指下禍延四肢寖成風痺遂難行步非徒憚盭之苦又將虞心腹之變勢已及此爲之柰何𨿽然一身之微固所未卹其如九族之托良以爲憂是思逃祿以偸生不俟引年而退政三公之論實祖誼云

開慶間馬華父制置江閫日甞於靑溪建祠以祀先賢防自吳泰伯以下凡四十一人皆甞仕若居若遊於此者獲與焉蓋華父之祖亦甞仕於升故也祠成命馮可遷贊之其贊馬公末語有爾祖其從與享之句或摘以爲譏華父遂去乃祖之祀焉或謂劉子澄淸叔與華父有宿憾授意於馮云

王似賀太常丞兼翰林權直一聨云白也無敵雅宜翰林供奉之才赤爾何如暫習宗廟會同之事又賀司業除翰苑云國子先生晨入太學翰林學士夜讀禁中王珪行郝質殿巖制云曽無夜鼜之嘩自得剛牙之重周禮地官凡軍旅夜鼓鼜千歷切注云戒守鼓也張孝曽之父少師與洪忠宣久陷金國其後獲歸而終身爲秦檜之所抑近世陳容公儲跋其墓碑云流離區脫視死如飴君子有性焉不謂命也絕漠來歸忠不見錄君子有命焉不謂性也曁檜殞金亡忠宣少師二公如生故曰知性與命則知天矣

建炎末柔福帝姬自北歸朝廷封爲福國長公主下降駙馬都尉髙世榮汪浮溪當制云趙城方急魯元甞用於車馳江左復興益壽宜充於禁臠可謂善用事楊大年云觀書百行須中程漢刑法志夜理文書自程決事日懸石之一注云懸稱也省讀文書日以百二十斤爲程

唐僧齊已有白蓮集爲風騷防格所與遊者吳融鄭谷皆晚唐人也杜詩所稱已公茅屋下可以賦新詩決非此已公明矣

劉平國戲題云選詩非選官論詩非論人故若耶女子天竺牧童皆得預唐名公之列

詩文中有摘人姓名一字而言者如班固幽通賦巨滔天而泯夏兮以王莽字巨君重醉行而自耦重乃重耳李白扶風豪士歌云原甞春陵六國時蓋四公子也杜詩用揚馬則雄相如也卿云淵云則長卿子云王褒也東馬則方朔相如也如葛亮馬相如等甚多亦有礙理者然論語吾友張也舜典伯汝作秩宗蓋亦有所本也赤壁賦謂自其變者而觀之則天地曾不能以一瞬自其不變者而觀之則物與我皆無盡也此蓋用莊子句法自其異者而眂之肝膽楚越也自其同者而眂之萬物皆一也又用楞嚴經意佛告波斯匿王言汝今自傷髮白面皺其面必定皺於童年則汝今時觀此恆河與昔童時觀河之見有童耄不王言不也世尊佛言汝面𨿽皺而此見精性未甞皺皺者爲變不皺非變變者受生滅不變者元無生滅

周子充作定光庵記佛以慧日照三千大千世界顧豈滯於方然日出暘谷浴於咸池拂於扶桑躔度必有所捨其明難與佛等乃全用東坡奉安神宗書閣祝文語也

東坡赤壁賦多用史記語如杯盤狼藉歸而謀諸婦皆滑稽傳正襟危坐日者傳舉网得魚防傳開戶視之不見其處則如神女賦所謂以文爲戲者

東坡云往時陳述古好論禪自以爲至矣而鄙僕所言爲淺陋僕語述古公之所談譬之於食龍肉也而僕所學豬肉也豬之與龍則有間矣然公終日說龍肉不知僕之食豬肉實美而眞飽也不知君所得者果何也甫裏有杞菊賦東坡有後杞菊賦張南軒有續賦夏樞密亦有續賦亦各有意

薛夢桂字叔載號梯飆永嘉人父大圭紹熈間上書乞立儲在趙忠定諸人先叔載擢髙科通京籍風度淸逺所居西湖五雲山曰隔凡闗曰林壑甕通命之曰方厓小隠諸名士莫不納交焉儷語古文詞筆皆灑落不特詩也

張建自號蘭泉其論詩云作詩不論長篇短韻須要詞理具足不欠不餘如荷上灑水散爲露珠大者如豆小者如粟細者如塵一一看之無不圓成始爲盡善髙復古甞謂學者云胸中無千百家書乃欲爲詩如賈人無資終不能致奇貨也

宋之文治𨿽盛然諸老率崇性理卑藝文朱氏主程而抑蘇呂氏文鑑去取多朱意故文字多遺落者極可惜水心葉氏云洛學興而文字壊至哉言乎

石林詞誰采蘋花寄與又悵望蘭舟容與或以爲重押韻遂攺爲寄取殊無義理蓋容與之與自音豫乃去聲也揚子云河東賦云靈輿安步風流容與注天子之容服而安豫與讀爲豫漢禮樂志練時日澹容與注閒舒皆去聲

姜堯章鐃歌鼓吹曲乃步驟尹師魯皇雅越九歌乃規模鮮於子駿九誦然言辭峻潔意度蕭逺似或過之士大夫辭榮固是美事然有不當辭而辭者至於不肯磨勘甚而批毀印歷而世以爲髙而效之者皆非中道也司馬公辭樞密副使章有云臣自幼時習賦論防就試每三年一次乞磨勘豈不慕榮貴者乎蓋天下自有中道過猶不及也此爲古今至論今所謂喋喋辭免者安知非飾詐邀名哉徳祐末大臣則又有以辭榮而避難者此尢不足道也

坡翁謂陳師仲曰足下所至詩但不擇古律以日月次之異日觀之便是行記此說極佳故王筠以一官爲一集楊大年亦然所著有括蒼武夷潁陰韓城退居海陽蓬山冠鼇辭之類簡齋所謂一官成一集盡付古沙頭是也

史達祖邦卿開禧堂吏也當平原用事時盡握三省權一時士大夫無亷恥者皆趨其門呼爲梅溪先生韓敗達祖亦貶死善詞章多有膾炙人口者李和父云其詩亦間有佳者

李文饒退身論雲天下善人少惡人多一旦去權禍機不測操政柄以禦怨誹者如荷防以當猛獸閉闗以待暴客若捨防開闗則寇難立至遲遲不去以延一日之命庶免終身之禍是以懼禍而不防未必皆耽祿而已嗚呼其言亦哀矣

宣律師甞夜夢神人燒香供養香气與世間不同因問曰此何香答云西天棘林中香【案夢天棘事蔡夢弼注杜甫詩甞引之此條必攷證甫詩而傳寫佚其後半】

周益公甞戲作賀冬啟云數九九而哦詩自憐午瘦辦多多而有酒驟覺冬肥

林子善家藏崔慤畫甚佳朱希眞作贊曰骨爲裘褐气爲餼饘孰令汝壽惟虫知天他日碧波蓮葉上不知誰見小如錢

蔣重珍伯父能禪其亡也重珍祭之以文云不必輕生前以爲空不必重死後以爲實此語極有味

周子充云文章有天分有人力而詩爲甚才髙者語新气和者韻勝此天分也

世言李泰伯不喜孟子而所賦哀老婦詩云仁政先四者著在孟軻書何耶

正則作呂君用志形容其儉以起家之意云一扇十年尙補緝之道遇墜炭數寸亦袖攜以歸亦近乎薄矣天聖中吳咸爲殿中丞吳中所居有紅梅閣蓋吳有愛姬者紅梅因以名閣又作折紅梅詞

菖蒲花難見面古語也【案玉臺新詠載西曲歌烏夜啼曰菖蒲花可憐聞名不曾識南史亦載張皇后見菖蒲事必宋人詩詞有用此典者故密引古語證明出處而傳寫佚其後半】

浩然齋雅談卷上

欽定四庫全書

浩然齋雅談卷中

宋周密撰

白傅詩天黃生母雨黒長楓人【案此白居易送客遊嶺南詩原本誤作太白詩雨字誤作雷今校正】注云母如防虹有大風卽見楓人因夜黒雲雨暗長數丈比見李仲賔云往年在東平舟夜行殘夜微月擁篷眺望忽有黒雲起天角漸成巨人其長數十丈掉臂闊步行水上掠舟而西一舟皆驚魘羣起視之其去如飛得非所謂楓人耶

對偶之佳者曰數防雨聲風約住一枝花影月移來栁搖臺榭東風軟花壓欄桿春晝長天下三分明月夜揚州十里小紅樓梨園子弟白髮新江州司馬靑衫濕數聨皆天衣無縫妙合自然

昌黎之貶山陽遇順宗卽位赦以伾文之黨尙熾不得放還其寄三學士詩云前日遇恩赦私心喜還憂果然又羈縻不得供鉏耰又憶昨行雲伾文未揃厓州熾𨿽得赦宥常愁猜近者三姦悉破碎羽窟無底幽黃能眼中了了見鄕國知歸有日眉方開其情亦可憐矣大抵小人專政安肯以恩赦放逐客懼恩不及已故也岑嘉州赤驃馬歌云半明翦出三鬉髙樂天亦云馬鬛翦三花所謂三花者蓋唐禦馬多翦鬉爲三瓣李伯時常畫三鬉馬圖余少日觀禦馬有翦作山水人物花鳥之像甚精一時所尙如此蓋不止翦三鬉也

孟郊云難將寸艸心報答三春暉【案孟郊遊子吟誰言寸艸心報得三春暉蓋傳本有異】此語闗綱常非唐詩人語也至東坡詩云微生眞艸朩無處謝天力慈顏如春風不見桃李實古今抱此恨有志俯仰失其言尢悲東萊於蓼莪章云莪蒿不能報天地之生育猶人子不能報父母之劬勞皆祖郊之意也

少陵甞果栗防開防或作雛周繇賦雲開栗弋之紫防貫休詩云新蟬避栗防又云栗不知防落按集韻防側尢切艸紋蹙也卽栗篷耳【案廣韻防初紀切音防齧也無側尢切平聲攷貫休集作栗皺注栗篷也集韻菑尢切縐平聲革紋蹙也字從皮不從欠據此則防當作皺艸紋亦當是革紋之誤又案貫休詩以栗皺菱殻固當作皺杜詩本作栗園以對樵徑則又不必攺作栗皺矣今就原文訂証之】杜詩喜用懸字然皆絕奇如江鳴夜雨懸侵籬澗水懸山猨樹樹懸空林暮景懸當空淚臉懸獼猴疊疊懸疎籬野蔓懸復道重樓錦繡懸

白傅詩云曽家機上聞投杼尹氏園中見掇蜂但以恩情生罅隙何人不解作江充小坡思子臺賦云彼楊公之愛修兮豈減吾之蒼舒皆深中人情

李商隠詩云咸陽宮殿郁嵯峨六國樓臺艷綺羅自是當年秦帝醉不闗天地有山河末句殊不可曉南昌裘聞詩以爲秦帝合作天帝天地合作秦地事在張平子西京賦曰昔者大帝悅穆公而覲之饗以鈞天廣樂帝有醉焉乃爲金防用此土而翦諸鶉首是時也並爲彊國者有六然而四海同宅西秦豈不詭哉李善注昔穆公甞如此七日而寤志林曰天帝醉秦暴金誤隕石墜列仙贊云秦穆受金防祚世之業史載秦地雨金三日誤隕其是耶嗚呼天帝果有時而醉乎

李商隠晉元帝廟云靑山遺廟與僧鄰斷鏃殘碑鎖暗塵紫蓋適符江左運翠華空憶洛中春夜臺無月照珠戶秋殿有風開玉宸弓劍神靈是何處年年春緑上麒麟【案此詩李商隠集不載未詳所據何本疑姓名有誤】

東坡詩喜用朅來字朅來東觀棄丹墨長陵朅來見大姊朅來城下作飛石朅來畦東走畦西朅來從我遊朅來齊安野朅來淸潁上朅來亷泉上其用字蓋出於顏延年秋胡詩朅來空復辭所用之意同耳

坡翁甞作女髑髏贊云黃沙枯髑髏本是桃李面而今不忍看當時恨不見業風相鼓轉巧色美倩盼無師無眼禪著便成一片其後徑山大慧師宗杲亦作半面女髑髏贊云十分春色誰人不愛視此三分可以爲戒甫成四句忽若有續之者云玉樓淸夜未眠時畱得香雲半邊在吳君特甞戲賦思佳客詞云釵燕攏云睡起時隔墻折得杏花枝靑春半面妝如畫細雨三更花欲飛情輕愛別舊相知防腸靑冢幾斜暉亂紅一任風吹起結習空時不防衣【案此詞未載詞譜後半闋當以三字二句換頭乃作七字一句或宋人有此別體】

東坡謂晨飲爲澆書李黃門謂午睡爲攤飯放翁拾以爲句云澆書滿挹浮蛆甕攤飯橫眠夢蝶牀

陸放翁有心太平庵詩雲天下本無事庸人擾之耳胸中故湛然忿欲定誰使又云少年妄起功名念豈信身閒心太平樂天有雲閒傾三數酌醉吟十餘聲便是羲皇代先從心太平蓋出黃庭經云觀志流神寄奇靈閒暇無事修太平又外景經云觀志遊神三奇靈行閒無事心太平又樂天云此身不欲全彊健彊健多生人我心又云自學坐禪休服藥從他日復病沈沈於良史云僻居人事少多病道心生此存楚以爲外懼之意放翁在朝日甞與館閣諸人會飲於張功父南湖園酒酣主人出小姬新桃者歌自制曲以侑尊以手中團扇求詩於翁翁書一絕云寒食淸明數日中西園春事又怱怱梅花自避新桃李不爲髙樓一笛風蓋戲寓小姬名於句中以爲一笑當路有恚之者遽指以爲所譏竟以此去

放翁有南酒應憐未歸客及更就髙僧學白羮蓋嘉州用南中法釀酒及僧用糝加菜不施鹽酪故名白羮放翁詩云故人自作宣明面老子曾聞正始音宋劉瑀與顏竣書云朱修之五代叛者一朝居靑油幕下作謝宣明面向人謝鯤重衛玠言論彌日王惇謂鯤曰微言之緒絕而復續不意永嘉之末復聞正始之音正始乃魏齊王芳年號宣明謝晦字也

俗以油餳綴糝作餌名之曰蓼花取其形似也放翁詩云新蝶餳枝綴紅糝餳枝二字甚新

放翁詩多用新語如厚味無人設佞湯微芬時自炷亷香自注以松子胡桃蜜作湯謂之佞湯以炭末乳香蜜作濕香謂之亷香

放翁詠長安富庶有云紅桑琵琶金鏤花百六十弦彈法曲蓋四十面琵琶也

涪翁詩云一錢不直程衛尉萬事稱好司馬公白髮永無懷橘日三年惆悵荔枝紅張巨山詩云故園墳樹想靑蔥寒食風光淚眼中自痛不如傖父子紙錢猶掛樹頭風予以永感之人久離墳墓每讀爲之澘然

涪翁云百葉緗梅觸撥人又云推牀破面掁觸人樂天橊花詩撐撥詩人興陸天隨蠧化曰或掁觸之輒奮角而怒朝野僉載楊廷玉回波詞阿姑婆見作天子旁人不得掁觸

山谷詠鷓鴣詩云終日憂兄行不得鷓鴣應是鼻亭公象甞封於鼻亭栁子厚有鼻亭神記或謂山谷在永所作永州道接鼻亭故云非也

半山云退之善爲銘如王適張徹尢奇余亦謂董府君及貞矅二銘尢妙董云物以久獘或以轢毀攷致要歸孰有彼此由我者吾不我者天斯而以然其誰使然貞曜云於戲貞曜維出不訾維持不猗維卒不施以昌於詩坡翁甞舉此問王定國云當昌其身耶昌其詩也王來詩不契所問乃作詩答之曰昌身如飽腹飽盡還復饑昌詩如膏面爲人作容姿不如昌其气鬱鬱老不衰𨿽云老不衰刼壊安所之不如昌其志志一气自隨養之塞天地孟軻不吾欺【案韓愈集董府君銘原本董訛蕭物訛或今據本集攺正】半山詩云謀臣本自系安危賤妾何能作禍基但願君王誅宰嚭不愁宮裏有西施李泰伯詩云若教管仲身長在宮內何妨有六人在管仲時桓公之心未蠧也若巳蠧𨿽管仲柰何未有心蠧尙能用管仲之理張文定遊華淸宮云當初不是不窮奢民樂升平不怨嗟姚宋未亡妃子在胡塵那得到中華亦此意也

王荊公書堂詩烏石岡頭上冢歸柘岡西畔下書帷辛夷花發白如雪萬國春風慶曆時皆有可觀者【案此句皆字無著疑此詩前尙有一詩傳寫佚脫】

姜堯章雪中訪範至能於石湖詩云雪矸如玉城偏師敢輕犯黃蘆陣野鶩我自將十萬三戰渠未降北面石湖範先生霸越手定自一笑粲至能酬之云鵝鶩聲喑雪意豪直前不憚夜行勞更能櫜鞬尊裴度千古人知李愬髙前輩稱防後進不以名位自髙交相尊讓亦可見一時士大夫風俗之美也

昔鮑永過更始之墓欲下車致禮從事止之以爲不可曰吾甞北面事之安可乘車而過吾寧獲罪於司遂下車慟哭而去光武聞之曰可謂忠臣矣王仁裕過闗中望春明門乃蜀後主被誅之地乃作詩哭之曰九天冥漠信沈沈重過春明淚滿襟齊女叫時魂巳防杜鵑啼處血尢深霸圖傾覆人全去寒骨飄零艸亂侵何事不如陳叔寶朱門流水自相臨徐鉉歸朝後乞爲故主李煜作墓碑朝廷從之【案翟耆年籀史太平興國中詔侍臣撰李煜神道碑有欲中傷徐鉉者奏曰吳王事莫若徐鉉爲詳遂詔鉉撰鉉乞存故主之義云云非鉉乞撰此所記殊誤謹附訂於此】其辭有云盛徳百世善繼者所以主其事聖人無外善守者不能固其存西鄰起釁南箕搆禍投杼致慈親之惑乞火無鄰婦之辭又曰孔明罕應變之略不成近功偃王躬仁義之行終於亡國又作詩挽之云歘忽千齡盡冥茫萬事空靑松洛陽陌荒艸建康宮道徳遺文在興衰自古同受恩無補報反袂泣途窮土徳承餘烈江南廣舊恩一朝人事廢千古信書存哀挽周原道銘旌鄭國門此生𨿽未死寂寞巳消魂

道山新聞云李后主宮嬪窅娘纖麗善舞後主作金蓮髙六尺飾以寶物組帶纓絡蓮中作五色瑞云令窅娘以帛繞腳令纖小屈上作新月狀素襪舞雲中曲有淩雲之態唐鎬詩曰蓮中花更好雲裏月長新是人皆效之以弓纖爲妙蓋亦有所自也又有金蓮步詩云金陵佳麗不虛傳浦浦荷花水上仙未防與民同樂意卻於宮裏看金蓮

開元中賜邊軍纊衣制於宮中有兵於袍中得詩雲沙場徵戰客寒苦若爲眠戰袍經手作知落阿誰邊蓄意多添綫含情更著綿今生巳過也重結後生緣兵士以詩呈帥帥進呈宗徧示宮中曰作者勿隠不汝罪有一宮人自言萬死上深憫之遂以嫁得詩者謂曰吾與汝結今生緣邊人感泣又僖宗時自內中出袍千領賜塞外吏士有馬眞者於袍中得金鎖一枚詩一首云玉燭制袍夜金刀呵手裁鎖寄千里客鎖心終不開眞就市貨爲人所告主將奏聞僖宗令赴闕以宮人妻之其後僖宗幸蜀眞晝夜不解衣捍禦此事凡有兩出處未知孰是

姚鏞字希聲號雪篷紹定間以忤陳子華謫之衡陽甞有一聨云癡云蔽嶽行人逺淫雨摧花白髮生戴復古由閩度嶺訪之有云一官不幸有奇禍萬事但求無愧心姚謝之云萬里尋遷客三年見此人蕭大山亦寄詩云得謗何須囊薏苡工騷且自制芙蓉剡僧淵萬壑云故里田園拋弟妹異鄕燈火對妻兒十年漂泊孤篷雪誰補梅花入楚辭至端平丁酉甫得自便有詩雲天恩下釋湘累客心事悠悠月一船種藥已收思病日著書不就負殘年雜花怪石分人去老竹荒亭入畫傳歸夢鑑湖三百里白鷗相候亦欣然故剡僧皓鐵山以詩迎之云楚鴈傳歸信吳鷗候過船

三衢常山旅邸壁間有詩云酴釄香夢怯春寒永晝垂簾燕子閒敲防玉釵銀燭冷計程應巳過常山又南國傷防緣薏苡西園議價指葡萄惟餘白髮存公道近日豪家染髩毛又有約未歸蠶結局小軒空度牡丹春夜來揀盡鴛鴦繭畱織徵衫寄逺人

衢人徐子勉假館浙西主人調官都城與之偕主人買妾以歸舟中置酒奏伎歌闌酒罷深夜就寢徐夢一士云君輩方盡歡而趣有苦饑者獨不能以餘瀝見及乎因哦詩一章徐驚寤忘之已而復夢如初乃盡憶其語云嘯猩吟沸簧笛碎板玉盤珠亂擲二八佳人舞倦時蝶困東風斂雙翼

張樞斗南其出處已略載詞話踐敭朱華爲宣詞令閤門簿書詳知朝儀典故其姑縉雲夫人承恩穆陵因得出入九禁備見一時宮中燕幸之事甞賦宮詞七十首盡載當時盛際非其他想象而爲者今摭其十於此堯殿融春大宴開山呼才了樂聲催侍臣宣勸君恩重宰相親王對舉杯觀堂鐘響待催班步入朱廊十二間宣坐賜茶開講席花磚咫尺對天顏月籠梅影夜深時白玉排簫索獨吹傳得官家暗宣賜黃金約臂翠花枝翠枝斜插滴金花特髻低蟠貼水荷應奉人多宣喚少海棠花下看飛梭笙歌散後歸深院花栁陰中過曲廊靜掩金鋪三十六黃昏處處爇衙香燦錦堂西過夕陽水風吹起芰荷香內監催掃池邊地準備官家納晚涼晚涼開燕近中秋香染金風倚桂樓花月新篇初唱徹內人傳防索歌頭【原注穆陵制花月篇】銀簧乍靘參差竹玉軸新調尺合弦奏罷六麼花十八水晶簾底賜金錢回廊隔樹簾簾卷曲水穿橋路路通禁漏滴斜花外日禦香薰暖栁邊風紫閣深嚴邃殿西書林飛白揭宸奎黃封繳進升平奏直筆夫人看內批

黃文雷字希聲永嘉人希聲有看云詩不行於世其賦昭君行特爲一時名公所稱道其辭云君不見未央殿前羅九賔漢皇南面呼韓臣無人作歌繼大雅至今遺恨悲昭君丙殿春閒鬭馮傅掖庭新花隔煙霧票姚枉奪燕支山玉顏竟上氈車去人生流落那得知不應畫史嫌蛾眉癡心又共琵琶語歸夢豈隨鴻鴈飛穹廬隨分薄梳洗世間禍福還相倚上流厭人知柰何後來燕啄皇孫死野狐落中髙臺傾宮人斜邊曲池平千秋萬歳只如此誰似靑冢年年靑按竟寧元年呼韓邪旣壻漢氏其年五月宮車晏駕故云

康與之伯可詩云越王山下千樹梅逐客年年走馬來寒玉滿枝風色裏不受暖靄輕煙催故人千里復萬里折香欲寄生徘徊孤吟獨醉常夜半山月野風騎馬回余家有與之手書古詩一卷自號八本辭語亦騷雅往往反爲樂府所掩也劉克莊潛夫甞賦梅花百詠其間有云春風謬掌花權柄卻忌孤髙不主張當國者以爲譏已遂以煩言去國其後又作訪梅詩云夢得因桃數左遷長源爲栁忤當權幸然不識桃並栁卻被梅花累十年【原注鄴侯詠栁云靑靑東門栁歳晏必憔悴楊國忠以爲譏已明皇曰詠李者當爲譏朕乎】又甞通朝行啟雲實則詠桃乃曰含譏於燕麥偶然題檜遂云寓意於蟄龍東坡梅詩云憑仗幽人收艾納國香和雨入莓苔艾納梅枝上苔也梅至花過則苔極香取少許細嚼之苦而後甘如食橄欖坡意蓋在此也吳興張沄聲父有苔梅詩云老龍全身著艾納不耐久蟄潛挐空爪頭撥動陽春信香在霜痕雪防中然苔亦多不同陽羨石庭者如松花越中項裏者如緑髮余甞有句雲山林緑髮秦宮女風雨靑萍禹廟梁或以爲可林靖之共甫吳興前輩能詩不凡賦梅云與月淡交連影痩於春無競著花疎細雨斂塵棲萼潤輕雲度谷壓香低慶元丙辰冬姜堯章與兪商卿銛朴翁【案癸辛雜識葛天民字無懷後爲僧名義銛號朴翁此云銛朴翁疑當時取其僧名下一字稱之】張平甫自封禺同載詣梁谿道吳淞旣歸各得詩詞若干解鈔爲一卷命之曰載雪錄其自敍云予自武康與商卿朴翁同載至南谿道出苕霅吳淞天寒野廻仰見鴈鶩飛下玉鑑中詩興橫發嘲唅吟諷造次出語便工而朴翁尢敏不可敵未浹日得七十餘解復有伽語小詞隨事一笑大要三人鼎立朴翁似曹孟徳據詩社出奇無窮商卿似江東多奇秀英妙之士獨予椎魯不武𨿽自謂漢家子孫然不敢與二豪抗也且云此編向見之雪林李和父後歸之僧頤防乃朴翁手書也古律絕句贊頌偈聨句詞曲紀夢凡一百五十三多集中所無者蕭介父題云亂雲連野水連空只有沙鷗共數公想得句成天亦喜雪花迎櫂入吳中孫季蕃云詩字崢嶸照眼開人隨塵刼挽難回淸苕載雪流寒碧老我扁舟獨自來

余家向有小廨在杭之曲阜橋每夕五鼓間早朝傳呼之聲𨿽大雨風雪中亦然於是慨嘆虛名之役人也如此旣而於壁間得一絕云霜拂金鞍玉墜腰鄰雞催喚紫宸朝爭如林下飽淸夢殘月半牕松影搖頗得予心之同因以類得數篇並書於此樂天寄陳山人云待漏五門外候對三殿裏髭須凍生冰衣裳冷如水忽思仙遊客暗謝陳居士暖覆褐衣眠日髙應未起又詩云重裘暖帽寛氈履小閣低牕深地鑪身穩心安眠未起西京朝士得知無軟綾腰褥薄綿被涼冷秋天穩暖身一覺曉眠殊有味無因說與早朝人又云雞鳴一覺睡不博早朝人諺云骨邊肉五更睡𨿽不多最有味正此意也坡翁寄傲軒詩云牀頭車馬道殘月掛疎朩朝客紛擾時先生睡方熟範至能冬至晚起雲新衣兒女閙燈前夢裏莊周正栩然騎馬十年聽曉鼓人生元有日髙眠近世翁定逺新其說云遲明騎馬謁朱門安得梅花入夢魂慚愧髙人眠正熟一生知不受人恩周端臣題東庵云一庵自隠古城邊不是山林不市廛落月滿牕霜滿屋臥聽宰相去朝天

嚴中和號月澗近世詩人間多佳句旣無行捲因摘一二於此雲山中道人不裹巾一片石牀生緑鱗昨夜瓦瓶冰凍破梅花無水自精神又梅天雨气入簾櫳衣潤頻添栢火烘四月江南無矮樹人家都在緑陰中又一聲杜宇三更後向曉緑陰連碧苔卻恨樓髙春數尺栁綿飛不上牕來又樹影踏不碎花香嗅卻無寺老栁遮塔雨多春礙船澗水活不凍山楓老自靈畫扇題詩鸞背濕銅彛煎腦鴨心香皆佳句也

馮去辯可訥之遊京口也嶽肅之持饟節在焉相得甚懽嶽號倦翁甞自敍云司馬長卿故倦遊注謂厭宦遊也是時長卿方以士客臨卭令所固未甞宦焉知倦耶如予所謂倦者乃眞知之甞賦二詩有云片雲出岫猶知倦流水吟湘肯伴牢又云尙有奏篇煩狗監肯辭馳傅爲駹臣可訥次韻云饟事十年當結局襟期千古與同牢又云琴心自誤誰料理犢鼻𨿽貧未主臣肅之爲之擊節不巳題其末云此小馮君讀珂之文也

趙良淳字景程號常軒饒之餘幹人忠定丞相之曾孫咸淳甲戌長江失守凡內郡悉除授宗姓公守霅明年城失守公以片紙書付其子曰寧爲趙氏不作他國臣行年五十有三守土而死節尙復奚憾諸子幸而生者勉旃忠孝書訖付其子友仲遂閉閤投繯而死時乙亥除夕也陳體仁尙書作詩三章哀之曰日慘天無色城危歳迫除孤忠元自許一死不知余束衽全遺體呼兒授訣書登陴才信宿腸防正愁予忠定扶神鼎安邦不顧身曾孫能致命屬籍豈無人歸骨番江上招魂霅水濵死生均此念老病泣遺民慷慨君醻國奔逃我喪家陸沈同一壑淵涉無涯祈死惟嫌晚餘生只自嗟蒿萊連雉堞落日噪棲鴉

陳諤越人甞遊廬山於窮谷中遇一人髽而跣坐大盤石微作吟哦聲陳異而問焉髽瞠目不答驚逝去陳益異之至明因寺爲僧道所見僧曰此興國趙知軍也爲郡有異政民徳之兵火後棄家入山寺中日以少米給之指穹林絕巘間曰此其所居也陳防杖披荊訪之髽知有人至已逸去矣獨葦屋一間不蔽風雨土朩瓦器地鑪竹幾而已間有破石硯短紙數十幅取視之則詩也或一聨二聨無成章者陳僅記其數語云戰血肥春艸妖魂附野狐又風吹沙艸落日黃鴉啄髑髏飛不起蓋有道者云

趙南仲丞相入汴日甞經宿境見奇石不忍捨其後治圃溧水第因語曩事時趙邦永在傍退卽負之而來儼然昔所見也蓋當時意公所喜卽令人舁置轉江而歸焉公猶憶其左跗闕如視之果然適一匠睨而噩嘆曰異哉當年所失某適得之取而脗合渾然天成公異其事而銘之云昔我於役在宿之野煙磊塵砢應接不暇維州所宅挺立翹楚旣賞而稱欲去而佇今我來居於溧之北孰爲而至不謀而得河浙相望邈風馬牛一念所到造化與醻工胡運斤夷於左股迫而視之闕如其故人力攸及理無復全疇昔啟之匠亦有言執藝函山畱余可績匪尺而量匪管而測乃命之前乃挈之聨如磁引鐵如鸞膠於戲棄而取之石無所欣戚也防而續之石無所損益也物各付物天契其天我銘此石莫非自然此馮可遷之文也余甞志其事於野語而闕此文今詳書之

宋廖瑩中羣玉以賈相入幕之賔例行推賞外別賜上金百兩廖以之鑄盤匜爲飲器楊平舟棟爲作古篆銘於器云皇帝禦極之三十七年國有大功一相禹胼曰余瑩中與隨斾旃余防手扶余後手牽曰公何之敵脇是穿奇勝艸坪受降馬前公一何勇敵一何恐余汔濟黃公飯餘共挽漢倒江盡洗羶湩旣淸夷矣公歸余從內金惟精上賞惟重文昌孫子是寶是用誰其銘之史臣楊棟

開禧中有苖氏女本宦族也失身爲妾於某朝士臨行作詩別其母云桃花飛盡馬塍春此日辭家淚滿巾豈是比鄰無嫁處千山萬水逐行人朝士者知之遂厚給資以嫁焉

葛嶺故相賈似道園池畱題者甚眾獨吳人湯益字損之一詩膾炙人口云檀板歌殘陌上花過墻荊棘刺檐牙指揮已失鐵如意賜與寧存玉辟邪廢館晝飛無主燕荒池春吠在官蛙朩綿庵下猶愁絕月黑夜深聞鬼車

張良臣字武子近世詩人有雪牕集有子時甞從張公父至象臺其女兄卽徐元傑仁伯之母也亦能詩甞有絕句云羅幕金泥窣地垂夜香燒盡二更時不知簾外溶溶月上到梅花第幾枝正自不凡

呂紫微明妃曲人生在相合不論胡與秦但取眼前好莫言長苦辛君看輕薄兒何殊胡地人其意固佳然不脫王半山人生失意無南北之窠臼也

林曾字伯元號梅嶼永嘉人詩極佳如汴河云一千八百隋家路兩岸靑靑入帝都可惜翠華南渡後舊時楊栁一株無

兪桂英號野雲苦吟一生異時賈師憲甞稱其一防梅香到三分酒力消母念子行逺兒云爺未歸白雲一樹鶴孤宿明月滿樓鐘鼓聲百無一事身爲客十有九分心在家之句然野雲自有人影詩爲人所稱云身外復添汝無言隨去畱自從生便有直到死方休步月常相逐臨溪元不流靜中明道眼總是一虛浮

道士褚伯秀淸苦自守甞集注莊老列三子天師以學修撰命之不就作貧女吟二首謝之曰夜績晨炊貧自由彊教塗抹只堪羞閉門靜看花開落過卻春風不識愁寂寞篷牕鎖冷云地鑪紉補自陽春千金莫誤朱門聘不是穿珠插翠人

候館墻壁所書多有可紀者予甞錄數處矣今復得池洲貴陽驛壁間語云昨日雨今日晴前月小後月大君欲問百年百年如此過孰爲辱孰爲榮何者福何者禍山中多白雲莫教腳一蹉潭州四通館梁間有云蝸角名蠅頭利老天術何巧以此役斯世昨日一替死今日一替生暗裏換人人不悞門前每日見人行是皆警世之辭也

賈師憲越第望海樓成越帥季鏞賦詩爲賀陳宜中時爲推官次韻云名與山髙千古重恩如海闊一身輕門下少年初幕府夢隨諸吏上崢嶸又云功歸再造金甌好歳巳三登玉燭調昨日倚笻平地看一如石壁望松寥蓋用太白石壁望松寥宛然在碧霄蓋山名也一時人稱其善於押韻自此登師憲之門云

鄧林號謙谷臨川人甞客孟氏塾戲降紫姑得詩云隔溪雲薄雨飄瀟欲采荷花不見橋釵卜無憑芳信杳酸風空度鳳臺簫時有三鄧林其一括人其一臨江人甞入館

廣徳村寺壁間有四明王曁文昌題云奔馳塵土何時了自嘆一官如蟻小半夜覓宿僧家園夢裏聞鴉霜月曉曁時爲邑尉後尉天臺張汝鍇兪仲次韻云世事反觀俱了了鷃鵬何大亦何小朩人起舞中郎拍問著朩人應不曉二詩皆可錄

徳壽宮於吳中得一蟠松虯枝夭矯淸防數畝思陵甞禦制贊雲天瑞朩得自嵚岑枝蟠數萬幹不倍尋怒騰龍勢靜奏琴音淩寒郁茂當暑陰森封以腴壤邇以碧潯越千萬年以慰我心周益公翰苑作端午帖子云聞道天公近效奇澗松特長萬年枝蜿蜒正作祥龍舞移得淸陰覆玉墀正謂此也

田表聖太宗朝爲翰苑有咸平集中多佳語如磬韻似煙和燭裊松聲如雨入牕流行色迎秋淸似畫別情因景化爲詩秋色數行江上鴈殘陽一簇渡頭人詠挑燈杖云自知不是明時用爛額焦頭力漫多賦楊花云乍如亂峯之下落泉飛練噴嵐灑煙沫花相濺政自不凡也

周漢國公主下降撒帳詩云靜夜無雲惟自照鳳凰飛入合歡宮蓋用王昌齡靑鸞飛入合歡宮紫鳳銜花出禁中之句然西都賦云後宮則有增城合歡殿名也丁大全丞相謫嶺外至藤州溺死三山林桂龍以詩嘲之曰一柂中流欠把持偏輕偏重失便宜孤舟不是無人渡身作風波問阿誰移溪實壑誤明君驚動沿江十萬軍幸是不沈湘水死有何面目見靈均稚子如何濟急流一篙才錯便難收當初把作尋常看豈料中流解覆舟

韓子蒼挽中山韓帥云金絮盟猶在灰釘事巳新【案中山原本誤作中小今據韓駒陵陽集校正】後村以爲語妙而意婉蓋宣靖之禍自滅遼取燕始上句指韓下句指童蔡也又梁徐勉以時人聞喪事相尙以速勉上疏云屬纊才畢灰釘巳具又陳徐陵遺楊遵彥書云若鄙諺爲繆來防必通分請灰釘甘從斧鉞不特出前書也

近歳浙右洊水田野流離可念震澤小寺壁間一詩云民力久已竭天乎不見憐三年兩遭水十室九無煙田沒官徴賦家貧子賣錢秋風江上路忽見渡江船眞不減聶夷中也

天臺趙與侲英可甞夢賦落梅詩僅記一聨雲溪月涵虛影山云防防香莫知何祥後爲丰儲倉監獲四剡後吳益尹京辟之爲屬遂與合尖脫選蓋吳尹自號雲山於是防香之句遂驗

李仁甫十八歳爲眉州解魁時第二人史堯弼字唐英方十四歳人疑其文未工也赴鹿鳴燕猶著粉紅袴太守命坐客分韻賦詩唐英得建字卽席援筆立成有云四歳尙少房齡七步未饒曹子建後爲張魏公客不幸早世

鄭安挽丞相曾詠云如蠶吐緯日縈纒出沒無蹤屋漏邊懷毒滿身如蠍犬漫張羅网欲漫天蓋爲諸璫發也蘇拯詩云映日張网羅遮天亦何別倘居要地間害物可堪說風人詠物大率相類

東萊呂舍人贈林少穎李迂仲詩云甞聞安身要其本在無競自注云王輔嗣昜解云安身莫若無競修已莫若自保守道則福至求福則辱來此格言也

小小園林矮矮屋一日房錢一貫足官至正郎子讀書一妻一妾常和睦此詩張卿所作張仕至棘卿與史彌逺不合遂不復出矣

蔡元長甞辟便坐曰南軒有獻詩者曰此軒端的向南開上下東西總不該更有一般堪愛處北風偏向後門來人號爲貼題詩

宣和間教坊大使袁祹應制詩云金瓶芍藥三千朶玉軸琵琶四百可謂盛矣

呂之鵬密縣人申公之裔也大金宣宗頻年南伐因作詩撼主兵者云縫掖無由掛鐵衣劍花生澀馬空肥燈前艸就平南防一夜江神涕泣歸其自負如此

縉雲有掘地得碑石篆書公子行雲少年公子出皇都勒馬途中倒玉壺卻問路傍耕稼者夜來風雨損花無並無歳月姓氏

黃伯樞榮仲讀馬援傳詩云後車薏苡落防人珠貝文犀竟失眞馬革裹屍猶不恨何須勝瘴與輕身

近世趙汝淳讀夷堅志詩云千古丘明法度書豕啼虵鬭未爲誣後來更有無窮事付與蘭臺鬼董狐用幹寶事甚佳

曾繹仲成詩云已無醜扇幾邊亂空見舂鉏天際飛爾雅醜扇蠅也釋云醜類也靑蠅之類好搖翅自扇【案爾雅翥醜罅螽醜奮彊醜埓蠭醜螸蠅丑扇俱巳丑字爲句今曾詩未明句讀密又顚倒本文均誤】

韓平原用事時華嶽子西爲武學生甞獻詩云漢地不埋王莽骨唐天難庇祿山軀韓怒羈管建寧有詩號翠微集大抵皆麤惡語

詩家謂誠齋多失之好奇傷正气若梅子流酸軟齒牙芭蕉分緑與牕紗日長睡起無情思閒看兒童捉栁花極有思致誠齋亦自語人曰工夫只在一捉字上魏華父墨梅詩素王本自難緇涅墨者胡爲亂等差裏只知楊子白皜中謾見聖人污鶴山又有東西日月自來往遑卹人間有喘牛之句亦佳

姚翻詩云臨妝欲含涕羞畏家人知還將粉中絮擁淚不教垂卽今粉撲也【案玉臺新詠載此詩還將作還持不教作不聽與此有異】太平吟云紛紛紅紫已成塵布谷聲中夏令新夾路桑麻行不盡始知身是太平人此可謂善狀太平气象勝於誠齋太平不在簫韶裏只在諸村打稻聲之句盱人王勝之詩云蛙鼓鳴時月滿川防螢飛處艸迷煙敲門欲向田家宿猶有靑燈人未眠殊有思致

有爲竹枕作銘云瑚枝琥珀盤流蘇帳暖驂飛鸞莫忘此君同歳寒亦佳語也

後山仰看一鳥過虛負百年身極有深意【案陳師道次韻秦少遊春江秋野圖詩作倏看雙鳥下已負百年身任淵注本亦同此所引疑有誤】

周茂振樞密詩云醉倒不辭花面笑詩成親傍竹身題竹身二字甚新

端平甲午入洛之役二趙喪師時劉子澄實主帷幄之籌遂坐貶封川意不復用趙仲之死子澄以詩哭之云功名翻覆等南柯云掩新阡長薜蘿千載只憑公論去百年無柰世情何髙光時節經營易晉宋人才隠逸多入汴老賔猶坐謫餘生只合理煙蓑

吳白字少白豪逸負气詩文立成嗜酒窮空晚爲僧於廣化寺時籍中有楊韻者能小詩善墨竹一日諸公會飯少白持白紈扇楊爲作小枝於上少白卽題一絕云風枝露葉有餘淸轉盼還從玉筍生願得此君長在眼子猷𨿽老未忘情

賈師憲甲戌歳寒食日絕句云寒食家家插栁枝畱春春亦不多時人生有酒須當醉靑冢兒孫幾个悲明年師潰身殞遂成惡讖

紹興已已南郊禮成思陵禦制詩以賜云淸壇祗謁禮郊丘輔相賢勞共款畱初訝密雲低覆冒遽看霽景上飛浮气回爼豆羣工泰喜入貔貅萬馬秋赫赫天心允昭格恊謀同徳賴嘉猷【案以下十九條有詩無話系原本脫落今附捲後】山寺詩村南村北雨催耕布谷聲聲不住聽水入野田分井字山藏小寺只單丁傍花飛去禽身白帶土移栽樹腦靑絕頂虯松髙百尺已經千歳長菟苓【案原本下有久知老去安庚甲堪笑官忙防邜申二句與此詩語意不倫今據文義刪去】

哀扇工歌某州竹扇名字著織扇供官困追捕使君開府未浹旬欲戴綸巾揮白羽新模巧制旋剪裁百中無一中程度犀革鐫柄出虫魚麝煤燻紙生煙霧蕺山老姥羞翰墨漢宮佳人掩紈素衙內白取知何名帳下雄挐不知數供輸不辦箠楚頻一朝赴水將誰訴使君崇重耳不聞嗚呼何以慰黎庶聞道園家賣菜翁又說江頭打漁戶號令亟下須所無官不與錢期限遽歸來痛哭辭妻兒宿昔投繯掛枯樹一雙婉婉良家子吏兵奪取名爲顧弟兄號叫鄰里驚兩家吞聲喪其嫗死者已矣可柰何寃魂成羣相號呼殺人縱欲勢位尊貪殘無道天所怒邦人蓄憤不敢言君其拊馬章臺路【案周煇淸波別誌載此詩作無名氏哀扇工歌首句某州作黃州陳振孫書錄解題載沈作喆以悲扇工詩忤魏良臣疑卽作喆之詩煇密均偶未攷寓山集也】

次張斗南韻雲路穿厓曲幾回環天地爲鑪不掩闗守分固於貧亦樂任緣或以倦知還門前認取朝宗水屋上元非捷徑山若欲結茅相共住云根可著兩三間【案此詩原本失載姓名】

葉正則題孫季蕃詩云子美太白常住世佳人栩栩夢魂通瀉落天河澆汝舌移來不周蕩爾胸千家錦機一手織萬古戰場兩峯直孰南孰雅喚莫前虛簫浪管生寒煙

劉潛夫使廣日經過惠州六如亭有詩云吳兒解記眞娘墓杭俗猶存蘇小墳誰與惠州耆舊記可無壞土覆朝云於是郡守與之修墓立碑文題云昔人喜說墜樓姬前輩尢髙防臂妃肯伴主翁來過嶺不妨扶起六如碑

天竺道間詩云西山多長灘聲更愛春禽百樣鳴石罅暖煙飛不起日髙鞭影未分明

七夕詩銀河如練月如鉤照見千家乞巧樓野老平生事事拙蒲團又過一年秋銀河淸淺界煙霄欲渡何須烏鵲橋今我去家千里逺卻憐牛女會今宵【案此詩原本失載姓名】

史達祖淸明詩一百六朝花雨過栁梢猶爾病春寒晉官今日炊煙斷並著新晴看牡丹宮燭分煙曉霞驚心知又度年華楡羮杏粥誰能辦自采庭前薺菜花鄭如幾維心亦霅人與葉少蘊唱和有看朱成碧醉中眼施粉太白尊前人之句【案此條前當別論霅人故此云亦霅人傳寫佚脫】林會溪上謠雲溪翁兒女枕溪住時把釣竿倚芳樹沈吟獨坐忽傷心釣得魚來放將去

近北客有題襄漢詩云襄漢云屯十萬兵習池酩酊不曾醒紛紛誤晉皆渠輩不特王家一寧馨

範至能嘲蚊語云沈酣尻益髙飽暖膓漸急晶晶紫蟹眼滴滴紅飯粒

李龏賦靑城山防詩云蜀道天收碧落鐘六丁移路鑿蠶叢飛山夜挾風雷沒愁殺江南鬼五通

林曾泗州詩魚頭紅結魫土面白生硝

王予可賦淩霄詩云啼鳥倒銜金羽舞驚蛇斜傍玉簾飛

題靈隠寺詩雲遊山無處浣塵埃出郭尋幽入翠苔眾水盡從雙澗去一峯元自五天來行春人散題名在坐夏僧閒聽講回淸磬一聲猿鳥寂石楠花落滿經臺放翁理詩云萬物元須一理通長生極治本同功廣成千歳無他術秖在唐虞二典中

涪翁愛竹詩云野次小崢嶸幽篁相衣緑牧童三尺箠禦此老觳觫竹吾甚愛之無使牛礪角牛礪角尙可牛鬭殘我竹

桃紅淨山雨幹褐翅鬼蛾粘石闌厓根薜荔絡陰土春艸自緑麒麟寒時思堂前滿牀笏牛眠岡頭空白骨急呼鬥酒澆淚痕頭上飛光出還沒【案此詩失載姓名並佚原題】

浩然齋雅談卷中

欽定四庫全書

浩然齋雅談卷下

宋周密撰

樂天有感石上舊字詩云太湖石上鐫三字十五年前陳結之蓋其妾桃葉也自昔未有以家妓字鐫石者劉過攺之甞遊富沙與友人吳仲平飲於吳所歡吳盼兒家甞賦詞贈之所謂云一窩玉一梭淡淡衫兒薄薄羅輕顰雙黛蛾盼遂屬意攺之吳憤甚挾刃刺之誤傷其妓遂悉系有司時吳居父爲帥攺之以啟上之云韓擒虎在門顧麗華而難戀陶朱公有意與西子以偕來居父遂釋之然自是不復合矣攺之有春風重到憑闌處腸防糚樓不忍登蓋爲此耳

楊韻除夕詞一枝春云竹爆驚春競喧闐夜起千門簫鼓流蘇帳掩翠鼎暖騰香霧停杯未舉柰剛要送年新句應自有歌字淸圓未誇上林鶯語從他歳窮日暮縱閒愁怎減劉郎風度屠蘇辦了迆栁忺梅妬宮壺未曉早驕馬繡車盈路還又把月夕花朝自今細數又羅希聲孫花翁所書除夕一詞云小童教寫桃符道人還了當年例神前竈下祓除淸淨獻花酌水禱告些兒也都不是求名求利但吟詩寫字分數上面略精進盡足矣飲量添教不醉好時節逢場作戲驅儺爆竹軟餳酥豆通宵不睡四海皆兄弟阿鵲也同添一歳願家家戶戶和和順順樂升平世此集中所無也

牕云張樞字斗南又號寄閒忠烈循王五世孫也筆墨蕭爽人物醖借善音律甞度依聲集百闋音韻諧美眞承平佳公子也予巳選六闋於絕妙詞今別見於此戀繡衾云屏綃裛潤惹篆煙小牕閒人泥晝眠正雪暖酴釄架柰愁春塵鏁鴈弦楊花做了香雪夢化池萍猶泛翠鈿自不怨東風老怨東風輕信杜鵑淸平樂云鳳樓人獨飛盡羅心燭夢繞屏山三十六依約水西云北曉奩嬾試脂鉛一緺鸞髻微偏畱得宿妝眉在要教知道孤眠又朩蘭花慢云【案花慢二字原本脫今據詞譜增入】歌塵凝燕壘又軟語在雕梁記剪燭調弦翻香校譜學品伊涼屏山夢云正暖放東風捲雨入巫陽金冷紅條孔雀翠閒防結鴛鴦銀缸焰冷小蘭房夜悄怯更長待采葉題詩含情贈逺煙水茫茫春妍尙如舊否料啼痕暗裏浥紅妝須覓流鶯寄語爲誰老卻劉郎

謝了梅花恨不禁小樓羞獨倚暮云平夕陽微放栁梢明東風冷眉岫翠寒生無限逺山靑重重遮不防舊離情傷春還上去年心怎禁得時節又燒燈此周容子寛小重山子寛四明人

秋厓李萊老與其兄篔房競爽號溪二隠予已刊十二闋於絕妙選矣今復別見倦尋芳云繚墻粘蘚糝徑飛梅春緒無賴繡壓垂簾骨有許多寒在寶幄香銷龍麝餅鈿車塵冷鴛鴦帶想西園被一程風雨羣芳都礙逗曉色鶯啼人起倦倚銀屏愁沁眉黛待千金卻恨好晴難買翠苑歡遊孤解佩靑門佳約芳挑菜栁初黃罩池塘萬絲愁藹防絳唇云緑染春波袖羅金縷雙鸂小桃勻碧香襯蟬云濕舞帶歌鈿閒傍秋千立情何極燕鶯塵迹芳艸斜陽笛西江月賦海棠云緑凝曉云苒苒紅酣晴霧冥冥銀簪懸燭錦官城困倚墻頭半影雨後偏饒艷冶燕來同作淸明更深猶喚玉靴笙不管西池露冷【案玉靴笙三字未詳其義疑有誤】

篔房李彭老詞筆妙一世予已擇十二闋入絕妙詞矣玆不重見外可筆者甚多今復摭數首於此惜紅衣雲水西云北記前回同載髙陽伴侶一色荷花香十里偸把秋期頻數脆筦排雲輕橈噴雪不信催詩雨碧筩呼酒秀牋題徧新句誰念病損文園歳華搖落事與孤鴻去露井邀涼吹短髮夢入蘋洲菱浦暗艸飛螢喬枝翻鵲看月山中住一聲淸唱醉鄕知有仙路送客木蘭花慢云折秦淮露栁帯明月倚歸船看佩玉紉蘭囊詩貯錦江滿吳天吟邊喚回夢蝶想故山薇長巳多年艸得梅花賦了櫂歌逺和離舷風弦盡入吟篇傷倦客對秋蓮過舊經行處漁鄕水驛一路聞蟬畱連漫聽燕語便江湖夜雨隔燈前潮返潯陽暗水鴈來好寄瑤牋祝英臺近云【案祝字原本脫今據詞譜增入】載輕寒低鳴櫓十里杏花雨露艸迷煙縈緑過前浦靑靑陌上垂楊綰絲搖佩漸遮防舊曾吟處聽鶯語吹笙人逺天長誰翻水西譜淺黛凝愁逺岫帯眉嫵畫防閒倚多時不成春醉趂幾防白鷗歸去淸平樂云合歡扇子撲蝶花陰裏半醉海棠扶半起淡日秋千閒倚寶箏彈向誰聽一春能幾番晴帳底栁綿吹滿不教好夢分明章臺月云露輕風細中庭夜色涼如水荷香栁影成秋意螢冷無光涼入樹聲碎玉簫金縷西樓醉長吟短舞花陰地素娥應笑人憔悴漏歇簾空低照半牀睡又靑玉案云楚峯十二陽臺路算只有飛紅去玉合香囊曾暗度橊裙翻酒杏簾吹粉不識愁來處燕忙鶯懶靑春暮蕙帶空畱斷腸句艸色天涯情幾許酴釄開盡舊家池館門掩風和雨又張直夫甞爲詞敍云靡麗不失爲國風之正閒雅不失爲騷雅之賦摹擬玉臺不失爲齊梁之工則情爲性用未聞爲道之累樓茂叔亦云裙裾之樂何待晚悟筆墨勸淫咎將誰執或者假正大之說而掩其不能其罪我必焉𨿽然與知我等耳

三十年前愛買劍買書買畫凡幾度詩壇爭敵酒兵爭霸春色秋光如可買錢慳也不曾論價任麤豪爭肯放頭低諸公下今老大空嗟訝思往事還驚詫是和非未說此心先怕萬事全將飛雪看一閒且問蒼天借樂餘齡泉石在膏肓吾非詐此西裏趙希邁滿江紅也淸源張涅所賦祝英臺近云一番風連夜雨收拾做春暮艷冷香銷鶯燕慘無語曉來緑水橋邊靑門陌上不忍見落紅無數怎分付獨倚紅藥欄邊傷春甚情緒若取畱春欲去去何處也知春亦多情依依欲住子規道不如歸去

楊纉字嗣翁號守齋又稱紫霞本鄱陽洪氏恭聖太后侄楊石之子麟孫早夭遂祝爲嗣時數歳往謝史衛王王戲命對云小官人當上小學卽答云大丞相已立大功衛王大驚喜以爲逺器公亷介自將一時貴戚無不敬憚气習爲之一變洞曉律呂甞自制琴曲二百操又常云琴一弦可以盡曲中諸調當廣樂合奏一字之誤公必顧之故國工樂師無不嘆服以爲近世知音無出其右者任至司農卿浙東帥以女選進淑妃贈少師所度曲多自制譜後皆散失今書一闋於此被花惱云疎疎宿雨釀寒輕簾幃靜垂淸曉寶鴨微溫瑞煙少檐聲不動春禽對語夢怯頻驚覺欹珀枕倚銀屏半牕花影明東照惆悵夜來風生怕飛香濕瑤艸披衣便起小徑曲廊處處都行到正蜂癡蝶騃戀芳妍怎柰向平生被花惱驀忽地省得而今雙髩老

徐愛山堪舉二闋亦佳小重山云鼓報黃昏禽影歇單衣猶未試覺寒怯塵生錦瑟可曾閱人去也閒過好時節對景復愁絕東風吹不散髩邊雪些兒心事對誰說眠不得一枕杏花月謁金門云休只坐也去看花則个明日滿庭紅欲墮花還愁似我索性癡眠一和憑个夢兒好做杜宇不知春已過枝頭聲越大亦不知爲何人作也

謁金門云人病酒生怕日髙催繡昨夜新翻花樣痩旋描雙蝶湊慵憑繡牀呵手卻說新愁還又門外東風吹綻栁海棠花廝勾踏莎行雲照眼菱花剪情菇葉夢云吹散無蹤迹聽郎言語識郎心當時一防誰消得栁暗花明螢飛月黑臨牕滴淚研殘墨合懽帶上舊題詩如今化作相思碧此二詞並見趙聞禮約月集然集中大半皆樓君亮施仲山所作安知非他人者

翁元龍字時可號處靜與吳君特爲親伯仲作詞各有所長世多知君特而知時可者甚少予甞得一編類多佳語已刊於集矣今復摭數小闋於此江城子云一年簫鼓又疎鐘愛東風恨東風吹落燈花移在杏梢紅玉靨翠鈿無半防空濕透繡羅弓燕魂鶯夢漸惺松月簾櫳影迷蒙催趂年華都在艷歌中明日栁邊春意思便不與夜來同立春西江月云畫閣換粘春帖寶箏拋學銀鉤東風輕滑玉釵流織就燕紋鶯繡隔帳燈花微笑倚牕云葉低收雙鴛刺罷底尖頭剔雪閒尋荳蔲賦茉莉朝中措云花情偏與夜相投心事髩邊羞薫醒半牀涼夢能消幾个開頭風輪慢捲冰壺低架香霧颼颼更著月華相惱朩犀淡了中秋巧夕鵲橋仙雲天長地久風流雲散惟有離情無算從分金鏡不曾圓到此夜年年一半輕羅暗网蛛絲得意多似妝樓鍼綫曉看玉砌淡無痕但吹落梧桐幾片又如拗蓮牽藕綫藕防絲難防彈水沒鴛鴦教尋波底香眞花間語也

宋謝太后北覲有王夫人題一詞於汴京夷山驛中云太液芙蓉渾不似舊時顏色曾記得春風雨露玉樓金闕名播蘭馨妃後裏暈潮蓮臉君王側忽一聲鼙鼓揭天來繁華歇龍虎散風雲滅千古恨憑誰說對山河百二淚盈襟血客館夜驚塵土夢宮車曉碾闗山月問姮娥於我肯從容同圓缺文宋瑞丞相和云燕子樓中又捱過幾番秋色相思處靑春如夢乘鸞仙闕肌玉暗銷衣帶緩淚珠斜透花鈿側最無端蕉影上牕紗靑燈歇曲池合髙臺滅人間事何堪說向南陽阡上滿襟漬血世態便如翻覆手妾身元是分明月笑樂昌一段好風流菱花缺又代王夫人再用韻云試問琵琶胡沙外怎生風色最苦是姚黃一朶移根丹闕王母歡防瑤宴罷仙人淚滿金盤側聽行宮半夜雨淋鈴聲聲歇防雲散香塵滅銅駝恨那堪說想男兒慷慨嚼穿齦血回首昭陽辭落日傷心銅雀迎新月算妾身不願似天家金甌缺鄧光薦和云王母仙桃親曾醉九重春色誰信道鹿銜花去浪翻鼇闕眉鎖姮娥山宛轉髻梳墜馬云欹側恨風沙吹透漢宮衣餘香歇霓裳散庭花滅昭陽燕應難說想春深銅雀夢殘啼血空有琵琶傳出塞更無環佩鳴歸月又爭知有客夜悲歌壺敲缺

禦風來翠鄕深處連天云錦平逺臥遊已動蓬舟興那在芙蓉城畔巾嬾岸任壓頂嵯峨滿髩絲零亂飛吟水殿載十丈靑靑隨波弄粉菇雨淚如霰斜陽外也有仙妝半面無言應對花怨西湖千頃腥塵暗更憶鑑湖一片何日見試折藕占絲絲與膓俱防遐徵漸倦當潁尾湖頭緑波彩筆相伴老坡健此劉闌養原遊天臺鴈蕩東湖所賦買陂塘詞絕筆也哀哉

薛梯颷長短句予甞收數闋於絕妙詞今復得其醉落魄云單衣乍著滯寒更傍東風作珠簾壓定銀鉤索雨弄初晴輕旋玉塵落花唇巧借妝梅約嬌羞才放三分萼樽前不用多評泊春淺春深都向杏梢覺

章牧之謙亨甞爲浙東憲風采爲一時所稱然醖借滑稽甞賦守嵗小詞雲團欒小酌醺醺醉廝捱著沒人肯睡呼盧直到五更頭便鋪了妝臺梳洗庭前鼓吹喧人耳驀忽地又添一歳休嫌不足少年時有幾多少老如我底

金貞祐中太原已受兵人情洶洶忽有書一詞於府治宣詔亭壁間云並州霜早禾黍離離成腐艸馬困人疲惟有郊原雀鼠肥分明有路好逐衡陽徵鴈去鼓角聲中全晉山河一半空蓋鬼詞也

淳祐間丹陽太守重修多景樓髙宴落成一時席上皆湖海名流酒餘主人命妓持紅牋徴諸客詞秋田李演廣翁詞先成眾人驚賞爲之閣筆其詞云笛叫東風起弄尊前楊花小扇燕毛初紫萬防淮峯孤角外驚下斜陽似綺又婉婉一番春意歌舞相繆愁自猛捲長波一洗空人世間熱我醉時耳緑舞冷葉瓜洲市最憐予洞簫聲盡闌干獨倚落落東南墻一角誰防山河萬里問人在玉闗歸未老矣靑山燈火客撫佳期漫灑新髙淚歌哽咽事如水

古詞有元夕望逺行又還到元宵臺榭記輕衫短帽酒朋詩社爛漫向羅綺叢中馳騁風流俊雅轉頭是三十年話量減才慳自覺是歡情衰謝但一防難忘酒痕香帕如今雪髩霜髭嬉遊不忺深夜怕相逢風前月下翁賔暘謂是孫季蕃詞然集中無之

翁孟寅賔暘甞遊維揚時賈師憲開帷閫甚前席之其歸又置酒以餞賓暘卽席賦摸魚兒云捲西風方肥塞艸帶鉤何事東去月明萬里闗河夢吳楚幾番風雨江上路二十載頭顱凋落今如許涼生弄塵嘆江左夷吾隆中諸葛談笑已塵土寒汀外還見來時鷗鷺重來應是春暮輕裘峴首陪登眺馬上落花飛絮拚醉舞誰解道斷膓賀老江南句沙津少駐舉目送飛鴻幅巾老子樓上正凝佇師憲大喜舉席間飲器凡數十萬悉以贈之

宣和中李師師以能歌舞稱時周邦彥爲太學生每遊其家一夕值祐陵臨幸倉卒隠去旣而賦小詞所謂並刀如水吳鹽勝雪者蓋紀此夕事也未幾李被宣喚遂歌於上前問誰所爲則以邦彥對於是遂與解褐自此通顯旣而朝廷賜酺師師又歌大酺六醜二解上顧教坊使袁祹問祹曰此起居舍人新知潞州周邦彥作也問六醜之義莫能對急召邦彥問之對曰此犯六調皆聲之美者然絕難歌昔髙陽氏有子六人才而醜故以比之上喜意將畱行且以近者祥瑞沓至將使播之樂府命蔡元長微叩之邦彥云某老矣頗悔少作防起居郎張果與之不咸亷知邦彥甞於親王席上作小詞贈舞鬟云歌席上無賴是橫波寶髻玲瓏欹玉燕繡巾柔膩掩香羅何況會婆娑無个事因甚斂雙蛾淺淡梳妝疑是畫惺松言語勝聞歌好處是情多爲蔡道其事上知之由是得罪師師後入中封瀛國夫人朱希眞有詩云解唱陽闗別調聲前朝惟有李夫人卽其人也何籕作宴淸都有天逺山逺水逺人逺之語一時號爲何四逺然前是宋景文出知壽春過維揚賦浪淘沙近畱別劉原父云少年不管流光如箭因循不覺韶光換至如今始惜月滿花滿酒滿扁舟欲解垂楊岸尙同歡宴日斜歌闋將分散倚闌遙望天逺水逺人逺籕蓋用此也

王藻有別詞云玉東西歌宛轉未做苦離調著上徵衫字字是愁抱月寒髩影刁蕭柁樓開纜記栁暗乳鴉啼曉短亭艸還是緑與春歸羅屏夢空好燕語難憑憔悴未渠了可能妬栁羞花起來渾嬾便瘦也教春知道甞得題壁生查子云秋盈鏡裏山心疊琴中恨露濕玉欄秋香伴銀屏冷雲歸月正圓鴈到人無信孤損鳳凰釵立盡梧桐影蓋魏子敬之詞也

汪彥章舟行汴河見傍岸畫舫有映簾而窺者止見其額賦詞云小舟簾隙佳人半露梅妝額緑云低映花如刻恰似秋宵一半銀蟾白蓋以月諭額也辛幼安甞有句云聞道綺陌東頭行人會見簾底纖纖月則以月諭足無乃太媟乎

周美成章短句純用唐人詩句如低鬟蟬影動私語口脂香此乃元白全句賀方回甞言吾筆端驅使李商隠溫庭筠常奔走不暇則亦可謂能事矣

浩然齋雅談卷下

