

欽定四庫全書

集部九

提要

聲調譜

詩文評類

【臣】等謹案聲調譜三卷

國朝趙執信撰執信字仲符號秋谷晚號飴山老人益都人康熙己未進士官右春坊右贊善執信嘗問聲調於王士禎士禎靳不肯言執信乃發唐人諸集排比鉤稽竟得其法因著爲此書其例古體詩五言重第三字七言重第五字而以上下二字消息之大抵以三平爲正格其四平切腳如李商隠之詠神聖功書之碑兩平切腳如蘇軾之白魚紫蟹不論錢者謂之落調柏梁體及四句轉韻之體則不在此限焉律詩以本句平仄相救爲單拗出句如杜甫之淸新庾開府對句如王維之暮禽相與還是也兩句平仄相救爲雙拗如許渾之溪云初起日沈閣山雨欲來風滿樓是也其他變例數條皆本此而推之而起句結句不相對偶者則不在此限焉其說頗爲精密惟所列李賀十二月樂府所標平仄不可解卷末附以古韻通轉其說尢謬蓋其門人所妄增者今特加刋削焉乾隆四十二年八月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

聲調譜論例

古樂府須知其題意眀其比興使气味音節皆得古人之致可矣其詩有轉韻一韻長短句近體絕句之不同不可選也須細防之

新樂府皆自制題大都言時事而中含美刺所謂言之者無罪聞之者足以爲戒此詩家眞實本領近代名公亡之久矣亦宜全讀不必選也其體同古樂府少近體讀少陵所作自見

漢人歌謡之采入樂府者如上防田霍家奴羅敷行之類多言當世事少陵所作新題樂府題𨿽異於古人而深得古人之理元白以後此體紛紛矣縂而言之制詩以協於樂一也采詩入樂二也古有此曲倚其聲爲詩三也自制新曲四也擬古五也詠古題六也並少陵之新題樂府而爲七古樂府盡此矣唐末有長短句宋有詞金有北曲元有南曲今有北人之小曲南人之吳歌皆樂府之餘裔也樂府不難知而今人都不觧請具言之太白祖述騷雅下逮梁陳七言無所不包奇之又奇而字字有本諷刺沈切自古未有也後人宜以爲法樂府本詞多平美晉魏宋齊樂府取奏多聱牙不可通由樂人於不合宮商者增損其文又或有聲無文聲詞混塡至於不可通者非本詩如是也李於鱗乃取晉宋齊隋樂志所載截而句擬之生吞活剝謂之擬樂府而宗子相所作全不可通陳子龍效之讀之使人失笑王元美論歌行雲有奇句奪人魄者直以爲歌行而不知其爲擬古樂府也樂府詞體不一漢人承離騷之後故歌謡多奇語魏武悲涼慷慨與詩人不同而史誌所載亦有平美者班媫妤團扇靑靑河畔艸皆樂府也鐘伯敬承於鱗之說遂謂奇詭聱牙者爲樂府平羙者爲詩至謂古詩某句似樂府樂府某句似古詩謬之極矣古來言樂府者惟宋書最詳整其次則隋書及南齊書晉書樂志不及也郭茂倩樂府詩集爲詩而作刪諸家樂志作序甚明白而無遺悞作歌行樂府者不可不讀律詩後譜略采數首不外於前所謂舉一隅也

集中所選𨿽不盡當要須熟讀以接風騷遺則

聲調譜論例

欽定四庫全書

聲調譜卷一

右贊善趙執信撰

五言古詩

秦越人洞中詠【於鵠】

扁鵲得【拗字】仙處傳是西南【三平聲字】年年山下人【下句是律上句第五字必平○第三字平亦拗以別律】長見騎白龍【上注言凡下句是律之調如此非謂此句而此句亦非律也】洞門黑無底【拗句同律】日夜惟雷風【三平】淸齋將入時【平】戴星兼抱松【拗律句○拗在第一字仄第三字平】石徑陰且寒【平】地響知逺鐘【古句】似行山林【三平】外聞葉履聲重【上句不律下句可律○此句律】底礙更俯身【平○上四字仄】漸逺晝夜【四仄】同時時白蝙蝠【律句】飛入茅衣中【三平】行久路轉窄【四仄】靜聞【平○不平則爲律矣】水淙【平】淙但願逢一人【平】自得朝天宮【三平】

縂之兩句一聮中斷不得與律詩相亂也

息舟荊溪入陽羨南山遊善權寺呈李功曹【羊士諤】

結纜蘭渚曉紫嵓【平】上【仄】連【平】岡晏溫值初霽【二四平○起句二四仄得此句調甚恊】去繞山河長【三平】獻嵗冰雪盡細【仄在律詩則爲失調】泉在路傍行披松杉【四平】入激瀾橫石梁層閣表精廬【律】飛甍切云翔衝襟得髙步淸眺極逺【三仄】方潭嶂積【仄】佳气荑英多【平】早芳【二句律中拗救句可用】具觀澤【仄】國秀重使春心傷【三平】念遵煩【平】促塗【與澤國句並拗律】榮利騖隙光勉君脫冠意共匿無何鄕【三平】

七言古詩

西山詩和者三十餘人再次前韻爲謝【蘇軾】

朱顏發過如春醅胸中梨棗初未裁丹砂未易掃白髮赤松卻欲催黃梅寒溪本自逺公社【拗律句】白蓮翠竹依崔嵬當時石泉照金像神光夜發如五防飲泉鑑面得眞意【亦拗律】坐視萬物皆浮埃欲収暮景返田裏【亦拗律】逆防江水窮離堆還朝豈獨羞老病自嘆才盡傾空罍諸公渠渠若夏屋吞吐風月淸隅隈我如廢井久不食古甃缺落生陰苔數詩往復相感發汲新除舊寒光開遙知二月春江濶【律句】云浪倒捲雲峯摧石中無聲水亦靜云何觧轉空山雷欲就諸公評此句【律】要識憂喜何從來願求南宗一勺水往與屈賈湔余哀

和蔣防寄茶

我生百事常隨緣四方水陸無不便【第五字平第六字仄便非律句】扁舟渡江適吳越【仄此字不可輕用平聲】三年飲食窮芳鮮【此三字平第四字必仄如第四字平則第六字必仄以救之此法人多不知】金虀玉膾飯炊雪【拗律句】海螯江柱初脫泉臨風飽食甘寢罷一甌花乳浮輕圓自從捨舟入東武沃野便到桑麻川剪毛胡羊大如馬誰記鹿角腥盤筵廚中蒸粟埋飯甕大杓更取酸生涎柘羅銅碾棄不用脂麻白土須盆研故人猶作舊眼防謂我好尙如當年沙谿北苑彊分別【拗律】水腳一綫爭誰先淸詩両幅寄千里【上句𨿽不論亦宜少拗乃健○拗律句此正謂苐五字拗也】紫金百餅費萬錢【卽六字仄獨令末一字平亦可】吟哦烹噍兩奇絕【拗律】只恐偸乞煩封纒老妻稚子不知愛【拗律】一半已入姜鹽煎人生所遇無不可南北嗜好知誰賢死生禍福久不擇更論甘苦爭媸妍知君窮旅不自釋因詩【此二字不論】寄謝聊相鐫

樂詞

正月【李賀】

上樓迎春新春歸【六字皆平】暗黃【平】著栁宮漏【仄】遲薄薄淡靄防野【六字皆仄】姿【第七字用平下句可律】寒綠幽風生【平】短絲【律句第五字用平少拗以葉之】錦牀曉臥玉【拗字】肌冷露臉未開【平】對朝【仄】暝官衙栁帶不【拗字】堪折蚤晚菖蒲勝綰結

三月

東方風來滿眼春花城栁暗愁煞人復宮深殿竹風起新翠舞衿淨如水光風轉蕙百【拗】余裏暖霧驅云撲天地軍妝宮妓掃【拗】蛾淺揺揺錦旗夾城暖曲水飄香去不歸梨花落盡成秋苑【此二句亦宜少拗乃健○謂二句俱律也】

五月

雕玉押簾額輕縠籠虛門井汲鉛華水【律句】扇織鴛鴦紋【三平】回雪舞涼殿甘露洗空綠【第一句同此二句皆拗律也】羅袖從徊翔【三平】香汗沾寶粟

七月

星依云渚冷【律句】露滴盤中圎【三平】好花生朩末【律句】衰蕙愁空園【三平○第三字不平亦律句矣】夜天如玉砌池葉極靑錢【二句律】僅厭舞【仄】衫薄稍知花【平】簟寒【二句拗律】曉風何拂拂【律】北斗光欄桿

九月

離宮散螢天似水竹黃池冷芙蓉死【律句】月綴金鋪光脈脈涼院虛庭空淡白【二句亦律】露華飛飛風艸艸翠錦斑斕滿層道【拗律】雞人罷唱曉瓏璁鴉啼金井下疎桐【二句亦律】

十月

玉壺銀箭稍難傾【律】缸花夜笑凝幽明碎霜斜舞上羅幕【拗律】燭龍兩行照飛閣珠幃怨臥不成眠【律】金鳳刺衣著體寒【第五字仄與拗律少異】長眉對月闘彎環【律】

五言律詩

句溪夏日送盧霈秀才歸王屋山將欲赴舉【杜牧】

野店正【宜平而仄】分泊繭蠺初【宜仄而平○第一字仄第三字必平】引絲【第三字救上句○亦可不救○二句律句中拗】行人碧【宜平而仄】溪【宜仄而平】渡【拗句○第四字拗平第三字斷斷用仄今人不論者非】系馬緑楊枝【不對格而實對】苒苒迹始去【五字俱仄○中有入聲字妙】悠悠心【此字必平救上句】所期【此必不可不救因上句第三第四字皆當平而反仄必以此第三字平聲救之否則落調矣上句仄仄平仄仄亦同】秋山念君別【拗同第三句】惆悵桂花時

落花【李商隱】

髙閣客竟去【拗句起】小園花【此字拗救】亂飛【此二句同前第五第六句】參差連曲陌迢逓送斜暉腸斷未忍掃【同起句】眼【此字仄妙】穿仍欲歸【同次句】芳心向春盡【同前第三句第七句】所得是沾衣

平平仄仄仄下句仄仄仄平平律詩常用若仄平仄仄仄則爲落調矣蓋下有三仄上必二平也

律詩平平仄仄平第二句之正格若仄平平仄平變而仍律者也【卽是拗句】仄平仄仄平則古詩句矣此格人多不知者由一三五不論二語誤之也

七言不過於五言上加平平仄仄耳拗處總在第五第六字上七言之五六字卽五言之三四字可以類推

起句第二字仄第四字平者如仄仄平平仄或平仄平平仄或平仄仄平平俱可若平仄平仄仄則古詩句矣

起句仄仄仄平仄或平仄仄平仄唐人亦有此調但下句必須用三平或四平【如仄平平仄平平平平仄平是也】

上句第三字平下句第三字可仄若上句第三字仄下句第三字斷宜平此在首聮唐人亦有不拘者若二聮則必不容不嚴矣

聲調譜卷一

欽定四庫全書

聲調譜卷二

右贊善趙執信撰

五言古詩

與髙適薛據同登慈恩寺塔【岑參】

塔勢如湧出【拗句】孤髙聳天宮登臨出世界磴道盤虛空突兀壓神州【律句】崢嶸如工四角礙白日【五仄】七層摩蒼穹下窺指髙鳥俯聽聞驚風連山若波濤奔湊爭朝東靑槐夾馳道【拗律句】宮館何玲瓏秋色從西來蒼然滿闗中五陵北原上萬古靑蒙蒙靜理了可悟【五庂】勝因夙所宗【拗句】誓將掛冠去覺道資無窮【結四句文選體】

無一聮是律者平韻古體以此爲式前譜中亦具矣

崔濮陽兄季重前山興【王維】

秋色有佳興況君池上閒【起二句在律詩中則爲用古調○卽是拗律】悠悠西林下自識門前山千里橫黛色數出雲間嵯峨對秦國【拗律句】合沓藏荊闗殘雨斜日照夕嵐飛鳥還【拗律句】故人今尙爾嘆息此頺顏【末二句入律盛唐人時有之○亦粘拗律句調也】

靑谿

言入黃花川毎逐靑谿水【律句】隨山將萬轉【律句】趨途【不粘】無百里【律句】聲喧亂石中色靜深松裏【二句律粘】漾漾泛菱荇【拗律句】澄澄映葭葦【拗律句】我心素已閒淸川淡如此【拗律句】請畱盤石上【律句○上字仄合下句便非律體】垂釣將已矣

近體有用仄韻者仄韻古詩卻自不同只在粘聮及上句落字中細玩之

秋登萬山寄張五【孟浩然】

北山白雲裏【我心素已閒並此俱是天然古句】隱者自怡恱【拗律句】相望試登髙【律句】心隨雁飛防【拗律句】愁因薄暮起【仄字○此句落字仄合下律句仍是古調】興是淸秋發【律句】時見歸村人平沙渡頭歇【拗律句】天邊樹若薺【仄字○第三字用仄亦拗律調也上薄暮句同】江畔洲如月【律句正以上句第三字第五字用仄而調協淸秋句同】何當載酒來共醉重陽節【末二句入律】

平平仄平仄爲拗律句乃仄韻古詩下句之正調也

夏日南亭懷辛大

山光忽西落【第五字仄】池月漸東上髮乘夜涼開軒臥閒敞【同起句俱拗律句】荷風送香气【第五字仄○拗律句】竹露滴淸響【第三字仄亦拗律句】欲取鳴琴彈恨無知音賞感此懷故人中心勞夢想【律句】

開元天寶之間鉅公大手頗尙不循沈宋之格至中唐以後詩賦試帖日嚴古近體遂判不相入然盛唐諸公詩亦無四句純律者今人不得借口也

七言古詩

扶風豪士歌【李白】

洛陽三月飛胡沙洛陽城中人怨嗟天津流水波赤血【古句】白骨相撐如亂麻【辣句】我亦東奔向吳國浮雲四塞道路賖東方日出啼早鴉城門人開掃落花梧桐楊栁拂金井來醉扶風豪士家【將轉韻處微入律參之○第四句與此二句俱拗律調】扶風豪士天下奇【轉仍用平韻】意气相傾山可移【拗律句】作人不倚將軍勢【律句】飲酒豈顧尙書期雕盤綺食防眾客吳歌趙舞香風吹原嘗春陵六國時【疊韻參之】開心寫意君所知堂中各有三千士明日報恩知是誰【二句近律然音調妙絕參之○上句律下句拗律】撫長劍一揚眉淸水白石何離離脫吾防向君笑【忽二短句攺仄韻】飲君酒爲君吟張良未逐赤松去【拗律句】槗邊黃石知我心【結以張良自寓方與篇首相闗】

此歌行之極則神變不可方物矣

同族弟金城尉叔卿燭照【通首在此二字著眼】山水壁畫歌

髙堂粉壁圗蓬瀛燭前一見滄洲情洪波洶湧山崢嶸皎若丹丘隔海望赤【四仄字】城【九字句只以下七字爲主】光中乍喜嵐气【仄】滅謂逄山陰晴【四平字】後雪回溪碧流寂無喧又如秦人月下窺桃源【調法見上注】了然不覺淸心魂【疊韻妙絕】祗將疊嶂鳴秋猿與君對此歡未【仄】歇放歌行吟達明發【完燭照】卻顧海客揚云防便欲因之向溟渤【拗律句也】

末句亦是仄韻七言古詩正調與五言同

夢逰天姥吟防別

海客談瀛洲煙濤微茫信難求越人語天姥云霓眀滅或可覩【覩此可知轉韻元無定格也】天姥連天向天橫勢防五嶽掩赤【六字仄】城天臺四萬八千丈【拗律句】對此欲倒東南傾我欲因之夢吳越【拗律句】一夜飛度【仄】鏡湖月湖月照我影送我至剡【四仄字】溪謝公宿處今尙在淥水蕩漾淸猿啼腳著謝公屐【拗律句】身登靑雲梯【五平字】半壁見海日【五仄字】空中聞天雞【五平字】千巖萬轉路不定迷花倚石忽已暝熊咆龍吟殷巖泉栗深林兮驚層巓云靑靑兮欲雨水澹澹兮生煙列缺霹靂丘巒崩摧洞天石扇訇然中開【六字句四字句細玩之】靑浩蕩不見底日月照耀金銀防霓爲衣兮風爲馬云之君兮紛紛而來下虎鼓瑟兮鸞回車仙之人兮列如麻忽魂悸以魄動怳驚起而長嗟惟覺時之枕席失向來之煙霞【此四句皆六言若非下句用三平則失調參之】世間行樂亦如此【拗律句】古來萬事東流水【律句】別君去兮何時還且放白鹿靑崖間須行卽騎【四字字法句法俱妙】訪名山【多一句用韻宕甚妙甚味之】安能摧眉折腰事權貴使我不得開心顏

樂逰園歌【杜甫】

樂遊古園崒森爽煙緜碧艸萋萋長【律句】公子華筵勢防髙秦川對酒平如掌【二句律詩調】長生木瓢示眞率更調鞍馬狂歡賞【律句】靑春波浪芙蓉園白日雷霆夾城仗【拗律句】閶闔晴開詄蕩蕩【用仄字妙】曲江翠幕排銀牓【律句】拂水低徊舞袖翻緣云淸切歌聲上【律詩調】卻憶年年人醉時只今未醉已先悲數莖白髮那拋得【拗】百罰深杯亦不辭【純用律調六句卻妙絕】聖【可平】朝亦知賤士醜一物自荷皇天慈此身飲罷無歸處獨立蒼茫自詠詩【二句律】

渼陂行

岑參兄弟皆好奇擕我逺來遊渼陂【拗律句】天地黯慘忽異色【六仄字】波濤萬頃堆琉璃琉璃汗漫泛舟入【拗律句】事殊興極憂思【仄字】集鼉作鯨吞不復知惡風白浪何嗟及【二句律】主人錦防相爲開舟子喜甚無氛埃鳬鷖散亂棹謳髮絲管啁啾空翠來【二句拗律詩調】沈竿續縵深莫測菱葉荷花淨如拭【拗律句】宛在中流渤澥淸下歸無極終南黑【二句律詩調】半陂已南純浸山動影窈窕沖融間【此處平下轉韻用平】船舷暝戞雲際寺水靣月出藍田闗此時驪龍亦吐珠馮夷擊鼓羣龍趨湘妃漢女出歌舞【拗律句】金支翠旗光有無咫尺但愁雷雨至蒼茫不曉神靈意【二句律】少壯防時柰老何向來哀樂何其多

已盡轉韻之格調矣

丹靑引

將軍魏武之子孫於今爲庶爲淸門英防割據𨿽已矣文采風流今【平】尙存【律句少拗】學書初學衛夫人【律句】但恨無過王【平】右軍【律句少拗】丹靑不知老將至富貴於我如浮雲開元之中常引見承恩數上南薰殿【律句】淩煙功臣少顏色將軍下筆開生面【律句】良相頭上進賢冠猛將腰間大羽箭褒公鄂公毛發動英姿颯爽來酣戰【律句】先帝天馬玉花驄畫工如山貎不同是日牽來赤墀下【拗律句】迥立閶闔生長風詔謂將軍拂絹素意匠慘淡經營中斯須九重眞龍出一洗萬古凡馬空玉花卻在禦榻上榻上庭前屹相向【轉韻句要○拗律句】至尊含笑催賜金圉人太僕皆惆悵【半律句○以第一字第三字皆仄也】弟子韓幹早入室【六仄】亦能畫馬窮殊相【半律句】幹惟畵肉不畫骨【六仄】忍使驊驑气凋防【拗律句】將軍畫善蓋有神每逢佳士亦寫眞卽今飄泊干戈際【律句】屢貎尋常行【平最要】路人【律句亦拗】途窮反遭俗眼白世上未有如公貧但防古來盛名下【拗律句】終日坎纒其身

寄韓諌議注

今我不樂思嶽陽身欲奮飛病在牀美人娟娟隔秋水濯足洞庭望八荒鴻飛防日月白靑楓葉赤天雨霜玉京羣帝集北斗或騎麒麟翳鳳凰芙蓉旌旗煙霧樂影動倒景揺瀟湘星宮之君醉瓊漿【疊韻】羽人稀少不在旁似聞昨者赤松子【拗律句】恐是漢代韓張良昔隨劉氏定長安【落字用平○律句】帷幄未攺神慘傷國家成敗吾豈敢色難腥腐餐楓香周南防滯古所惜南極老人應壽昌羙人胡爲【平聲語辭也】隔秋水焉得置之貢玉堂【通篇比興】平韻不轉格妙不板排

陸渾山火和皇甫湜用其韻【韓愈】

皇甫補官古賁渾時當冬澤幹源山狂谷狠相吐吞風怒不休何軒軒擺磨出火以自燔有聲夜中驚莫原天跳地踔顚乾坤赫赫上照窮厓垠截然髙周燒四垣神焦爛無逃門三光弛隳不復暾虎熊麋豬逮猴猿水龍鼉龜魚與黿鴉鴟雕鷹雉鵠鵾燖炰煨孰飛奔祝融告休酌卑尊錯陳齊【去聲】玫辟華園芙蓉披猖塞鮮繁千鐘萬鼔咽耳喧攢雜啾嚄沸箎塤彤幢綘旃紫纛旛炎官熱屬朱冠褌髹其肉皮通防臀穨胸垤腹車掀轅緹顏韎股豹兩鞬霞車虹靷日轂轓丹防縓蓋緋繙防紅帷赤幙羅脤膰池波風肉陵屯谽砑巨壑頗黎盆豆登五山瀛四罇熈熈釂醻笑語言雷公擘山海水翻齒牙嚼齧舌齶反電光防磹赬目暖頊寘収威避根斥葉輿馬背厥孫縮身潛喘拳肩跟君臣相憐加愛恩命黒螭偵焚其元天闗悠悠不可援夢通上帝血面論側身欲進叱於閽【律句】帝賜九河湔涕防【拗律句】又詔巫陽反其魂徐命之前問何寃火行於冬古所存我如禁之絕其飱女丁婦壬傳世婚一朝結讎柰後昆時行當反愼蔵存【律句】視桃著花可小騫月及申酉利復怨助汝五龍及九鯤溺厥邑囚之昆侖皇甫作詩止睡昏辭誇出眞遂上焚要予和增怪又煩𨿽欲悔舌不可捫古詩平韻句法盡於此中矣柏梁句句用韻雜律句其中猶不用韻之句偶入律調下句救之也

此篇各種句法俱備然中有數句𨿽是古體止可用於柏梁至於尋常古詩斷不可用轉韻尢不可用用之則失調當細辧之如仄仄平平平平平仄仄仄平平平平是也又如平平平平仄平平亦當酌用之轉韻中不宜以其乖於音節耳

石鼓歌

張生手持石鼓文【起句不押韻】勸我試作石鼓歌少陵無人謫仙死才薄將柰石鼓何周綱陵遲四海沸宣王憤起揮天戈大開眀堂受朝賀諸侯劍佩鳴相磨搜於岐陽騁防俊萬里禽獸皆遮羅鐫功勒成告萬世鑿石作鼓隳嵯峨從臣才藝咸第一揀選譔刻防山阿雨淋日炙野火燎鬼神守防煩防呵公從何處得紙本毫髮盡偹無差訛辭巖義宻讀難曉【拗律句】字體不類與蝌年深豈免有缺畫快劍斫斷生蛟鼉鸞翔鳯翥眾仙下【拗律句】珊瑚碧樹交枝柯金繩鐡索鎖紐壯古鼎躍水龍騰梭陋儒編詩不収入二雅褊廹無委佗孔子西行不到秦【平○律句】掎摭星宿遺羲娥嗟予好古生苦晚對此涕淚雙滂沱憶昔初防博士徴【平○律句】其年始攺稱元和故人從軍左右輔爲我量度掘臼科濯冠沐浴告祭酒如此至寶存豈多氊包席裹可立致十鼓祗載數駱駝薦諸太廟比郜鼎光價豈止百倍過聖防若許防太學諸生講觧得切磋觀經鴻都尙塡咽坐見舉國來奔波剜苔剔蘚露節角安置妥帖平不頗大廈深檐與【仄】蓋覆【律句少拗】經歷年逺期無它中朝大官老於事詎肯感激徒媕娿牧童敲火牛礪角誰復著手爲摩娑日銷月鑠就埋沒【拗律句】六年西顧空吟哦羲之俗書趂姿媚數紙尙可博白鵞繼周八代爭戰罷無人収拾理則那方今太平無事日柄任儒術崇丘軻安能以此上論列願借辯口如懸河石鼓之歌止於此【拗律句】嗚呼吾意其蹉跎

雪後寄崔二十六丞公

藍田十月雪塞闗我興南望愁羣山攢天嵬嵬凍相映君仍寄命於其間秩卑俸薄食口眾豈有酒食開容顏殿前羣公賜食罷驊驑蹋路驕且閒稱多量少鑑裁宻【拗律句】豈念幽桂遺榛菅防欲犯嚴出薦口【第四字平近律而拗】气象硉兀未可【六仄】攀歸來隕涕掩闗臥【拗律句】心之紛亂誰能刪【六平】詩翁憔悴劚荒棘【拗律句】淸玉刻佩聮玦環腦脂遮眼臥壯士大弨掛壁無由彎乾坤施萬物遂獨於數子懷偏慳朝欷暮唶不可觧我心安得如石頑押韻彊穩開宋人法門

韓碑【李商隱】

元和天子神武姿彼何人哉軒與羲誓將上雪列聖恥【六仄】坐法宮中朝【平】四夷【律句少拗】淮西有賊五十載封狼生防防生羆【七平】不據山河據平地【拗律句】長戈利矛日可麾帝得聖相相曰度【七仄】賊斫不死神扶持腰懸相印作都統【拗律句】陰風慘淡天王旗愬武古通作牙爪【拗律句】儀曺外郎載筆隨行軍司馬智且勇十四萬眾猶虎貔入蔡縛賊獻太廟【七仄】功無與譲防不訾帝曰汝度功第一汝從事愈宜爲詞愈拜稽【上聲】首蹈且舞【七仄】金石刻畫臣能爲古者世稱【平】大手筆【近律而拗】此事不繋於職司當仁自古有不譲言訖屢頷天子頤【拗律句】公退齋戒坐小閣濡染大筆何淋漓防竄堯典舜典字塗攺淸廟生民詩文成破體書在紙淸晨再拜鋪丹墀表曰臣愈昧死上詠神聖功書之碑碑髙三丈字如手【拗律句】負以靈鼇盤以螭【二句拗律相儷】句奇意重諭者少讒之天子言其私長防百尺拽碑倒【拗律句】麤砂大石相磨治公之斯文若元气先時已入人肝脾湯盤孔鼎有述作今無其噐存其辭嗚呼聖皇及聖相相與烜赫【此字必仄】流淳熈【此處注明第四字必仄以前句同調者可以知矣】公之斯文不示後曷與三五相攀躋願書萬本誦萬徧口角流沫右手胝傳之七十有二代以爲封禪玉檢眀堂基

七言古不轉韻平聲格已盡矣仄韻可推

齊梁體

和杜麟臺元志春情【沈佺期】

嘉樹滿中園氛氳羅秀色不見【不粘上句】仙山云倚琴空太息沈思若在夢緘怨似無憶靑春【不粘上句】坐南移白日忽西匿蛾眉【不粘上句】返淸鏡閨中不相識【末二句古體亦興古詩相入】

宿東亭曉興【白居易】

溫溫土鑪火耿耿紗籠燭獨抱一張琴夜入東齋宿【折腰】聲度殘漏【此句卻粘不折腰正調】簾影浮初旭頭癢曉梳多眼昏春睡足負暄檐宇下【第五字用仄】散步池塘曲南雁去未回東風采何速雪依瓦溝白【第五字仄】艸繞云根緑何言【不粘上句】萬戶州太守常幽獨

若上句末字平及下聮與上聮相粘便是仄韻律詩也

邊笳曲【溫庭筠】

朔管迎秋動【末字仄】雕陰鴈來早上郡【不粘】隠黃雲天山吹白艸嘶馬【不粘】渡寒磧【末字仄】朝陽照雪堡江南戍客心門外芙蓉老

晴雲【李商隱】

緩逐煙波起如妬栁綿飄故臨飛閣度欲入回波銷【三平】縈歌憐畫扇敞景弄柔條更柰天南位牛渚宿殘宵【次句與末句上下不粘只本句調】

半格詩

小閣閒坐【白居易】

閣前竹蕭蕭【第五字平】閣下水潺潺【律句】拂簟捲簾坐淸風生其間【五平字】靜聞新蟬鳴逺見飛鳥【可平○惟此詩此字以獨仄見律】還【以上古體】但有巾掛壁【第古字仄○古句】而無客叩闗二疏返故里【第五字仄】四老歸舊山【古句】吾亦適所願【第五字仄】求閒而得閒【後六句齊梁○第二字上下粘末字上下諧】

五言律詩

月夜【杜甫】

今夜鄜州月閨中只獨防遙憐小兒女【拗句】未觧憶長安香霧雲鬟濕淸輝玉臂寒何時倚虛幌【拗句】雙照淚防幹

春宿左省

花隠掖【拗字】垣【平】暮啾啾棲【平】鳥過星臨萬戶動月傍九霄多不寢聽金鑰因風想玉珂明朝有封事【拗句】數問夜如何

送逺

帶甲滿天地【拗句】胡爲君【平】逺行親朋盡【可仄】一哭鞍馬去孤城【四句與前首起四句同調】艸朩歲月晚【五仄字○朩月二字入聲妙五仄無一入聲字在內依然無調也】闗河霜【此字必平】雪淸別離已昨日【拗句中唐後無】因見古人情

登裴秀才小臺作【王維】

端居不出戶滿目望雲山落日鳥邊下秋原人外閒遙知逺林際【落日下三句皆拗】不見此檐間好客多乘月應【平聲】門莫上闗

與諸子登峴山【孟浩然】

人事有代謝【四仄】往來成【平】古今江山防勝迹我軰復登臨水落魚梁淺天寒夢澤深羊公碑尙在讀罷淚沾襟

廣陵逢薛八

士有不得志【五仄】棲棲吳【必平】楚間廣陵相遇罷彭蠡泛舟還檣出江中樹波連海上山風防白日逺何處更追攀與前譜合防盡之矣

七言律詩

望嶽【杜甫】

西嶽崚嶒竦處尊諸峯羅立如兒孫【拗句】安得仙人九節杖【安得二字不粘】拄到玉女洗頭盆【拗句】車箱入谷無歸路箭括通天有一門稍待西風涼冷後髙尋白帝問眞源前四句抝後四句諧正體也抝律上下句亦湏帶粘和裴廸登蜀州東亭送客逢早梅相憶見寄

東閣官梅動詩興【起句卽拗今俗云必拗第三句方可誤也】還如何遜在揚州此時對雪遙相憶送客逢春可自由幸不折來傷嵗暮若爲防去亂鄕愁江邊一樹垂垂發朝夕催人自白頭

所思

苦憶荊州醉司馬【同上】謫官樽酒定常開九江日落醒何處一柱觀頭眠防回【觀字仄眠字必平此字救上句亦救本句】可憐懷抱向人盡欲問平安無【平】使來故凴錦水將雙淚好過瞿塘灔澦堆【第七句本是正粘因第五句不粘此句亦不粘矣】

此種詩不可不學不可專學不學則無格專學則滑矣

小寒食舟中作

佳辰彊飲食猶寒隠幾蕭條戴鶡冠春水船如天上坐老年花似霧中防娟娟戱蝶過閒幔片片輕鷗下急湍云白山靑萬【此字可仄○第五字仄上二字必平若第三字仄則落調矣五言亦然】余裏愁看直北是長安

凡拗律詩無八句純拗者其中必有諧句如上四拗下四諧上六拗下二諧或中間拗前後諧若不粘不諧定是古詩

五言絕句

古怨【孟郊】

試妾與君淚兩處滴池水看取芙蓉花今年爲誰死【此四句齊梁體】

送別

丈夫未得意行行且低眉素琴彈復彈防有知音知【此古絕句】

兩句爲聮四句爲絕始於六朝元非近體後人誤以絕句爲絕律詩故致多此一門

七言絕句

橫江詞【李白】

橫江館前津吏迎向余東指海云生郎今欲渡緣何事如此風波不可行【樂府也】

山中問答

問余何事棲碧山笑而不答心自閒桃花流水杳然去別有天地非人間【古詩也】

山中與幽人對酌

兩人對酌山花開一杯一杯復一杯我醉欲眠君且去明朝有意抱琴來【拗體也後二句諧】

聲調譜卷二

欽定四庫全書

聲調譜卷三

右贊善趙執信撰

樂府

怨詩行【曹植】

明月照髙樓流光正徘徊上有思愁婦悲嘆有餘哀【一觧】借問嘆者誰自云蕩子妻夫行逾十載賤妾常獨棲【二觧】念君過於渴思君劇於饑君作髙山柏妾爲濁水泥【三觧】北風行蕭蕭烈烈入吾耳心中念故人淚墮不能止【四觧】浮沈各異路防合當何諧願作東北風吹我入君懷【五觧】君懷常不開賤妾當何依恩情中道絕流止任東西【六觧】我欲竟此曲此曲悲且長今日樂相樂別後莫相忘【七觧】樂府惟漢魏中著觧者多蓋樂府自三百篇出一觧猶風雅中一章耳大都不著觧者通爲一章意句不得重復前後綰應森細著觧者詞意循環相生如我之棄婦詞第二首亦可四句爲一觧也

欲知樂府源流非檢郭茂倩樂府不可

雜言

寄杜拾遺【任華】

杜拾遺名甫第二才甚奇任生與君別來已多時何甞一日不相思杜拾遺知不知昨日有人誦得數篇黃絹詞吾怪異奇特借問果然稱是杜二之所爲勢攫虎豹气騰蛟螭滄海無風似鼓蕩華嶽平地欲奔馳曺劉俯仰慚大敵沈謝逡巡稱小児昔在帝城中盛名君一个諸人見所作無不心膽破郎官叢裏作狂歌丞相閣中常醉臥前年皇帝歸長安承防濶步靑雲端積翠扈遊花匼匝披香寓直月團欒英才特達承天睠公卿無不相欽羨只緣汲黯好直言遂使安仁卻爲掾如今避地錦城隅幕下英寮毎日相隨提玉壺半醉起舞捋髭須乍低乍昻旁若無古人制禮但爲防俗士豈得爲君設之乎而我不飛不鳴亦何以只待朝廷有知已亦曽讀卻無限書拙詩一句兩句在人耳如今看之總無益又不能﨑嶇傍朝市且當事耕稼豈得便徒爾南陽葛亮爲友朋東山謝安作鄰里閒常把琴弄悶卽擕尊起鶯啼二月三月時花放千山萬山裏此時幽曠無人知火急將書凴驛使爲報杜拾遺

此詩題上元有雜言二字

雜言所以不列於譜者以其句法卽同於五七言古詩句法也八九十一字句不過因七言古詩擴而充之亦只在末四字中尋筋節其轉韻防與轉韻歌行同三四字句不拘可以意防耳

旣無定局字句多寡長短皆任意從何譜之舉一隅以一隅反可也

蜀道難【李白】

噫吁危乎髙哉蜀道之難難於上靑天蠶叢及魚鳬開國何茫然爾來四萬八千嵗不與秦塞通人煙西當太白有鳥道可以橫絕峨嵋巓地崩山摧壯士死然後天梯石棧相鉤連上有六龍回日之髙標下有衝波逆折之回川黃鶴之飛尙不得過猿猱欲渡愁攀援靑泥何盤盤百步九折縈嵒巒捫參歷井仰脇息以手撫膺坐長嘆問君西遊何時還畏途巉巗不可攀但見悲鳥號古木雄飛呼雌繞林間又聞子規啼夜月愁空山蜀道之難難於上靑天使人聽此凋朱顏連峯去天不盈尺枯松倒掛倚絕壁飛湍瀑流爭喧豗砯崖轉石萬壑雷其險也如此嗟爾逺道之人胡爲乎來哉劍閣崢嶸而崔嵬一夫當闗萬夫莫開所守或非親化爲狼與豺朝避猛虎夕避長蛇磨牙吮血殺人如麻錦城𨿽云樂不如蚤還家蜀道之難難於上靑天側身西望長咨嗟靑蓮集他作尙多此種實鼻祖也

柏梁體

箜篌引【王昌齡】

盧溪郡南夜泊舟夜聞兩防戎謳其時月黒猿啾啾微雨沾衣令人愁有一遷客登髙樓不言不寐彈箜篌彈作薊門桑葉秋【拗律句】風沙颯颯靑塜頭將軍鐵驄汗血流深入匃奴戰未休【律句】黃旗一防兵馬収亂殺敵人積如丘瘡病驅來役邊州仍披漠北羔羊裘顏色饑枯掩面羞【律句】眼眶淚滴深兩眸思還本鄕食犛牛欲語不得指咽喉或有彊壯能吚嚘意說被他邊將讐【拗律句】五世屬蕃漢主防碧毛氊帳河曲遊槖駝五萬部落稠勅賜飛烏金兜鍪爲君百戰如過籌靜掃陰山無鳥投【律句少拗】家蔵鐵劵特承優【律句】黃金千斤不稱求九族分離作楚囚【律句】深溪寂寞弦苦幽艸木悲感聲颼颼僕本東山爲國憂【律句】眀光殿前論九疇簏讀兵書盡搜爲君掌上施權謀洞曉山川無與儔【律句少拗】紫宸詔發逺懷柔【律句】揺筆飛霜如奪鉤【律句少拗】神不得知其由憐愛蒼生比蚍蜉朔河屯兵湏漸抽盡遣降耒拜禦溝【律句】便令海內休戈矛何用班超定逺侯【律句】史臣書之得已不

此詩正同陸渾山火句法假借處此詩更同

聲調譜卷三

欽定四庫全書

談龍錄

提要

【臣】等謹按談龍錄一卷

國朝趙執信撰執信爲王士禎甥婿初甚相得後以求作觀海集序不得遂至相失因士禎與門人論詩謂當如雲中之龍時露一鱗一爪遂著此書以排之大防謂詩之中當有人在其謂士禎祭告南海都門畱別詩盧溝河上望落日風塵昏萬里自玆始孤懷誰與論四句爲類覊臣遷客之詞又述吳修齡語謂士禎爲淸秀李於鱗𨿽忿悁著書持論不無過激然神韻之說不善學者往往易流於浮響施閏章華嚴樓閣之諭汪琬西川錦匠之戒士禎亦嘗自記之則執信此書亦未始非預防流獘之切論也近時揚州刻此書欲調停二家之說遂舉錄中攻駁士禎之語槪爲刪汰於執信著書之意全相乖忤殊失其眞今仍其原本著錄而附論其紕繆如右乾隆四十三年二月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

談龍錄原序

余防在家塾竊慕爲詩而無從得指授弱冠入

京師聞先達名公緒論心怦怦焉每有所不能愜旣而得常熟馮定逺先生遺書心愛好之學之不復至於他人新城王阮亭司寇余妻黨舅氏也方以詩震動天下天下士莫不趨風余獨不執弟子之禮聞古詩別有律調往請問司寇靳焉余宛轉竊得之司寇大驚異更覩所爲詩遂厚相知賞爲之延譽然余終不背馮氏且以其學繩人人多不堪間亦與司寇有同異旣家居久之或搆諸司寇浸見疎薄司寇名位日盛其後進門下士若族子侄有借予爲諂者以

京師日亡友之言爲口實余自惟三十年來以疎直招尢固也不足與辧然厚誣亡友又慮流傳過當或致爲師門之辱私計半生知見頗與師說相發明向也匿情避謗不敢出今則可矣乃爲是錄以所借口者冠諸篇且以名焉趙執信序

欽定四庫全書

談龍錄

右贊善趙執信撰

錢塘洪昉思【升】久於新城之門矣與余友一日並在司寇宅論詩昉思嫉時俗之無章也曰詩如龍然首尾爪角鱗鬛一不具非龍也司寇哂之曰詩如神龍見其首不見其尾或雲中露一爪一鱗而已安得全體是雕塑繪畫者耳余曰神龍者屈信變化固無定體恍忽望見者苐指其一鱗一爪而龍之首尾完好故宛然在也若拘於所見以爲龍在是雕繪者反有辭矣昉思乃服此事頗傳於時司寇以告後生而遺余語聞者遂以洪語斥余而仍侈司寇往說以相難惜哉今出餘指彼將知龍

阮翁律調蓋有所受之而終身不言所自其以授人又不肯盡也有始從之學者旣得名轉以其說驕人而不知已之有失調也余旣竊得之阮翁曰子勿妄語人余以爲不知是者固未爲能詩僅無失調而已謂之能詩可乎故輒以語人無隱然罕見信者

聲病興而詩有町畦然古今體之分成於沈宋開元天寶間或未之遵也大歷以還其途判然不復相入由宋迄元相承無攺勝國士大夫浸多不知者不知者多則知者貴矣今則悍然不信其不信也由於不明於分之之時又見齊梁體與古今體相亂而不知其別爲一格也常熟錢木庵【良擇】推本馮氏著唐音審體一書原委井然名流問辧咸不及

頃見阮翁雜著呼律詩爲格詩是猶歐陽公以八分爲隸也

詩之爲道也非徒以風流相尙而已記曰溫柔惇厚詩教也馮先生恆以規人小序曰發乎情止乎禮義余謂斯言也眞今日之鍼砭也夫

或曰禮義之說近乎方嚴是與溫柔惇厚相妨也余曰詩固自有其禮義也今夫喜者不可爲泣涕悲者不可爲歡笑此禮義也富貴者不可語寒陋貧賤者不可語侈大推而論之無非禮義也其細焉者文字必相從順意興必相附屬亦禮義也是焉能以不止耶

昆山吳修齡【喬】論詩甚精所著圍鑪詩話餘三客吳門徧求之不可得獨見其答萬季野書一篇中有云詩之中須有人在余服膺以爲名言夫必使後世因其詩以知其人而兼可以論其世是又與於禮義之大者也若言與心違而又與其時與地不相防也將安所得知之而論之

修齡又云意思猶五穀也文譬之炊而爲飯詩譬之釀而爲酒飯不變米形酒形質盡變噉飯則飽可以養生可以盡年飲酒則醉憂者以樂喜者以悲有不知其所以然者如凱風小弁固不可以文章之道平直出之也知言哉

司寇昔以少詹事兼翰林侍講學士奉使祭告南海著南海集其首章畱別相送諸子云盧溝橋上望落日風塵昏萬里自玆始孤懷誰與論又云此去珠江水相思寄斷猿不識謫宦遷客更作何語其次章與友夜話云寒宵共杯酒一笑失窮途窮途定何許非所謂中無人者耶余曽被酒於吳門亡友顧小謝【以安】宅漏言及此坐客適有入都者謁司寇遂以告也斯則致疏之始耳客有問餘者曰小說家所記觀人之詩可以決其年壽祿所至有諸答曰詩以言志志不可僞托吾緣其詞以覘其志𨿽傳所稱賦列國之詩猶可測識也矧其所自爲者耶今則不然詩特傳捨而字句過客也使前賢復起烏測其志之所在

徳州田侍郎綸霞【雯】行視河工至髙家堰得詩三十絕句南士和者數人余適過之亦以見屬余固辭客怪之餘曰是詩卽我之作亦君作也客曰何也曰徒言河上風景徴引故實誇多鬭靡而已孰爲守土孰爲奉使孰爲過客孰爲居人且三十首重復多矣不如分之諸子客憮然而退

凡一題數首者皆須詞意相副無有缺漏支贅其先後亦不可紊也顧小謝毎舉少陵兩過何將軍園林詩以示學者余謂此詩家最淺近處不見文選所錄魏晉人詩分章者尋其首尾如貫珠然近人試爲二首都無次第不潛心也

小謝有消夏錄其自敍頗詆阮翁阮翁深恨之然小謝特長於機辧不說學其持論彷佛金若采耳不足爲阮翁病然則阮翁奚爲恨之曰阮翁素狹修齡亦目之爲淸秀李於鱗阮翁未之知也

山陽閻百詩【若璩】學者也唐賢三昧集初出百詩謂余曰是多舛錯或校者之失是亦足爲選者累如王右丞詩東南禦亭上莫使有風塵禦訛卸江淮無缷亭也孟襄陽詩行侶時相問涔陽何處邊涔訛潯涔陽近湘水潯陽則遼絕矣祖詠詩西還不遑宿中夜渡京水京訛涇京水正當圃田之西涇水已入闗矣余深韙其言寓書阮翁阮翁後著池北偶談內一條云詩家惟論興防道裏逺近不必盡合如孟詩暝防何處泊遙指落星灣落星灣在南康云云蓋潛解前語也噫受言實難百詩考據精核前無古人好爲詩自謂不工然能知其指余與申論三昧集曰右丞云人閒桂花落夜靜春山空諸家曲爲之解當闕疑也儲光羲雲山云拂髙棟天漢入云流下句云字定誤不輕攺正可也漫而取之使人學之可乎李頎緩歌行誇炫權勢乖六義之防梁鍠觀美人臥直是淫詞君子所必黜者百詩大以爲然比嵗阮翁深不欲流布三昧集且悔池北偶談之刻其亦久而自知乎

詩人貴知學尢貴知道東坡論少陵詩外尙有事在是也劉賔客詩云沈舟側畔千帆過病葉前頭萬木春有道之言也白傅極推之餘嘗舉似阮翁答云我所不解阮翁酷不喜少陵特不敢顯攻之每舉楊大年村夫子之目以語客又薄樂天而深惡羅昭諫余謂昭諫無論巳樂天秦中吟新樂府而可薄是絕小雅也若少陵有聽之千古矣余何容置喙

靑蓮推阮公二謝少陵親陳王稱陶謝庾鮑陰何不薄楊王盧駱彼豈有門戶聲气之見而然惟深知甘苦耳至宋代詩人始於前輩有過情之論未若明人之動欲掃棄一切也今則直汩沒於俗情積習中無有是非矣後人復畏後人將於何底乎

淸新俊逸杜老所重要是气味神采非可塗飾而至然亦非以此立詩之標凖觀其他日稱李又云筆落驚風雨詩成泣神其自詡亦云語不驚人死不休則其於庾鮑諸賢咸有分寸在司空表聖云味在酸鹹之外蓋槪而論之豈有無味之詩乎哉觀其所第二十四品設格甚寛後人得以各從其所近非苐以不著一字盡得風流爲極則也嚴氏之言寧堪並舉馮先生糾之盡矣唐賢詩學類有師承非如後人苐憑臆見竊嘗求其深切著明者莫如陸魯望之敍張祜處士也曰元和中作宮體小詩辭曲艶發輕薄之流合噪得譽及老大稍窺建安風格讀樂府錄知作者本意短章大篇往往間出講諷怨譎與六義相左右善題目佳境言不可刋置別處此爲才子之最也觀此可以知唐人之所尙其本領亦略可窺矣不此之循而蔽於嚴羽囈語何哉

攻何李王李者曰彼特唐人之優孟衣冠也是也余見攻之者所自爲詩蓋皆宋人之優孟衣冠也鈞優也則從唐者勝矣余持此論垂三十年矣和之者數人皆力排規橅者余曰亦非也吾苐問吾之神與形其若衣冠聽人之指似可矣如米元章者著唐人衣冠故元章也茍神與形優矣無所著而非優也是亦足以暢曩者談龍之指也

始學爲詩期於達意久而簡淡髙逺興寄微妙乃可貴尙所謂言見於此而起意在彼長言之不足而吟歌之者也若相競以多意已盡而猶刺刺不休不憶祖詠之賦終南積雪乎

句法須求健舉七言古詩尢亟然歌行雜言中優柔舒緩之調讀之可歌可泣感人彌深如白氏及張王樂府具在也今人防不知有轉韻之格矣此種音節懼遂亡之柰何

長篇鋪張必有體裁非徒事拉雜堆垜余昔在都下與徳州馮舍人大木【廷櫆】並得名日事倡和防有得諸葛銅鼓者大木先成長句二十韻余繼作四十韻盛傳於時皆爲閣筆江都汪主事蛟門【懋麟】王門髙足也內崛彊阮翁適得浯溪磨厓碑蛟門亟爲四十韻以呈阮翁贊之不絕口以示余余覽其起句云楊家姊妹顏妖狐遽擲之地曰詠中興而推原天寶致亂之由𨿽百韻可矣更堪作爾語乎阮翁爲失色者久之

奬掖後進盛徳事也然古人所稱引必佳士或勝已者不必盡相阿附也今則善貢諛者斯賞之而已後來秀傑稍露圭角蓋罪謗之不免烏覩夫盛徳

文章原本六經詩亦文也余意尢重春秋非春秋則取捨乖而體不立矣昔人所爲致嚴於一字者取諸春秋也余曽爲先叔祖淸止公行實中間頗有所諱阮翁爲益數行余自是甘自疏

本朝詩人山左爲盛先淸止公與萊陽宋觀察荔裳【琬】同時繼之者新城王考功西樵【士祿】及其弟司寇而安丘曹禮部升六【貞吉】曲阜顏吏部修來【光敏】徳州謝刑部方山【重輝】田侍郎馮舍人後先並起然各有所就了無扶同依傍故詩家以爲難秀水朱翰林竹垞【彛尊】南海陳處士元孝【恭尹】蒲州吳徴君天章【雯】皆云然詩家用字最忌鄕音今吳越之士每笑北人多失黏而鄕音之失南中尢甚是小節也而殊費淘汰阮翁昔嘗謂余曰吾鄕若老夫與子與修來庶免於傖之誚也相與一笑

余門人桐城方扶南【世舉】嘗問曰阮翁其大家乎曰然孰匹之餘曰其朱竹垞乎王才美於朱而學足以濟之朱學博於王而才足以舉之是眞敵國矣他人髙自位置彊顏耳曰然則兩先生殆無可議乎余曰朱貪多王愛好

嘗與天章昉思論阮翁可謂言語妙天下者也余憶鐘嶸詩品目陳思王云如三河少年風流自賞馮先生以爲無當請移諸阮翁

次韻詩以意赴韻𨿽有精意往往不能自由或長篇中一二險字勢難彊押不得不於數句前預爲之地紆回遷就以致文義乖違𨿽老手有時不免阮翁絕意不爲可法也

元白皮陸並世頡頏以筆墨相娛樂後來效以倡酬不必盡佳要未可廢至於追用前人某詩韻極爲無謂猶曰偶一爲之耳遂有専力於此者彼其思鈍才庸不能自運故假手舊韻如陶家之倚模制漁獵類書便於牽合或有蹉跌則曰韻限之也轉以欺人嘻可鄙哉彊爲七言長古詩者如瞽者入市倡叫不休彊爲五言短古詩者如貧士乞憐有言不盡皆足以資笑噱若近體詩之塗朱傅粉搔頭弄姿者勿與知可也

千頃之波不可淸濁天姿國色粗服亂頭亦好皆非有意爲之也儲水者期於江湖而必使之瀠洄澄澈是終爲溪沼耳自矜容色而故毀其衣妝有厭棄之者矣免於此二者其惟吳天章乎

天章絕口不談詩獨與余細論甚相得也出詩卷屬余評隲余以饑驅少暇俟諸異日今天章已下世其詩卷余不可得而見矣愧負良友悲夫

昉思在阮翁門每有異同其詩引繩削墨不失尺寸惜才力窘弱對其篇幅都無生气故常不滿人亦不滿於人

談龍錄

