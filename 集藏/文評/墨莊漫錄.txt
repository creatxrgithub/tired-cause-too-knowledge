墨莊漫錄宋張邦基

提要卷一卷二卷三卷四卷五卷六卷七卷八卷九卷十

提要

《墨莊漫錄》十卷﹐宋張邦基撰。邦基﹐字子賢﹐髙郵人。仕履未詳。自稱宣和癸卯在吳中見朱勔所采太湖黿山石﹐又稱紹興十八年見趙不棄除侍郎﹐則南北宋間人也。前有自序﹐稱性喜藏書﹐隨所寓榜曰「墨莊」﹐故以爲名。其書多記雜事﹐亦頗及考證。如渭州潘源縣土怪﹐周昕父變羊﹐胡師文見吳伴姑﹐明州士人遇裴休﹐葉世寧嚴淸關注諸夢事﹐𨿽不免爲小說家言﹐然如記韓愈詩風稜露液字之異同﹐蘇軾儋耳詩石字﹑者字之訛誤﹐辧杜甫詩「王母晝下云旗翻」句﹑「還如何遜在揚州」句﹑「江湖多白鳥」句﹑「星落黃姑渚」句﹑「功曹非復漢蕭何」句﹐解王珪詩「舞急錦腰迎十八」﹑「酒臣酣玉盞照東西」句﹐解黃庭堅詩「爭名朝市魚千里」句﹑「影落華亭千尺月﹐夢通岐下六州王」句﹐皆極典核。他如辧《碧雲騢》爲魏泰作﹐辧《龍城錄》《云仙散錄》爲王銍作﹐皆足資考證。以及鄭康成注《漢宮香方》《玫瑰油粘葉書》《旋風葉書》與穆護爲木瓠﹐具理爲瓶罌之類﹐亦頗資博識。而所載宋時戶口轉運諸數﹐尢足與史籍相參考。宋人說部之可觀者也。《文獻通考》不著於錄﹐殆當時猶未盛傳歟。

卷一

僕以聞見慮其忘也﹐書藏其篋。歸耕山間﹐遇力罷釋耒之壠上﹐與老農憩談﹐非敢示諸好事也。其間是非毀譽﹐均無容心焉。僕性喜藏書﹐隨所寓榜曰「墨莊」﹐故題其首曰《墨莊漫錄》。淮海張邦基子賢云。

範蜀公乞致仕﹐章四上﹐未允。第五章

言臣所懷有可去者二﹕謂言靑苗不見聽﹐一可去﹔薦蘇軾﹑孔文仲不見用﹐二可去。章旣上﹐遂得請。

張宣徽安道守成都﹐眷籍娼陳鳳儀。後數年﹐王懿敏仲儀出守蜀﹐安道祝仲儀﹐致書與之。仲儀至郡﹐呼鳳儀曰「張尙書頃與汝畱情乎﹖」鳳儀泣下。仲儀曰「亦嘗遺尺牘﹐今且存否﹖」曰「迨今蓄之。」仲儀曰「尙書有信至汝﹐可盡索舊帖﹐吾欲觀之﹐不可隱也。」遂悉取呈﹐韜於錦囊甚密。仲儀謂曰「尙書以剛勁立朝﹐少與多仇。汝毋以此黷公。」乃取書對鳳儀﹐並囊盡焚之。後語安道﹐張甚感之。王﹑張姻家也。

東坡在杭州﹐一日遊西湖﹐坐孤山竹閣﹐前臨湖亭上。時二客皆有服﹐預焉。久之﹐湖心有一彩舟漸近﹐亭前靚妝數人。中有一人尢麗﹐方鼓箏﹐年且三十餘﹐風韻嫻雅﹐綽有態度。二客競目送之。曲未終﹐翩然而逝。公戲作長短句云「鳳凰山下雨初晴。水風淸﹐晚霞明。一朵芙蓉開過﹐尙盈盈。何處飛來雙白鷺﹐如有意﹐慕娉婷。

忽聞江上弄哀箏。苦含情﹐遣誰聽。煙斂云收﹐依約是湘靈。欲待曲終尋問取﹐人不見﹐數峯靑。」

毗陵一士人姓常﹐爲《蟹》詩雲「水淸詎免雙螯黑﹐秋老難逃一背紅。」蓋譏朱勔父子。

範純仁堯夫丞相薨﹐禮官謚曰「忠宣」。考功鄧忠臣議曰「每思捐身而開策﹐常願休兵而息民。只知扶危而濟傾﹐寧卹跋前而疐後。」又曰「讒言亂國﹐而明蔡確之無罪﹔姦黨投石﹐而謂大防之可原。當眾人莫敢言之時﹐在偏州無所用之地。義形正色﹐憤激至誠。非特救當世正人端士之織羅﹐直欲戒後世亂臣賊子之迷國。狥公忘己﹐爲國惜賢。」又曰「父母之國﹐有時而去﹔股肱之義﹐於是或虧。放之江湖﹐忽如艸芥。紉蘭澤畔﹐更甚屈原之忠﹔占鵩坐隅﹐已分賈生之死。」又曰「側席南望﹐而怏浮雲之蔽﹔趨節東歸﹐而詠零雨之蒙。」又曰「法座想見其風采﹐詔書相望於道塗。」云云。時論皆以爲允當。崇寧初﹐追奪元謚﹐並定謚覆官並罰銅。二年六月﹐言者再論﹐忠臣得宮祠。

東坡作《儋耳山》詩云「突兀隘空虛﹐他山總不如。君看道傍石﹐盡是補天余。」叔黨云「石當作者﹐傳寫之誤。一字不工﹐遂使全篇俱病。」

王荊公書淸勁峭拔﹐飄飄不凡﹐世謂之橫風疾雨。黃魯直謂學王蒙﹐米元章謂學楊凝式。以余觀之﹐乃天然如此。

武帝建安二十年冬十月﹐始置名號﹐至五大夫與舊列侯關內侯凡六等﹐以賞軍功。名號侯爵十八級﹐銅印龜紐墨綬﹔五大夫十五級﹐銅印環紐亦墨綬﹐皆不食租。此印決曹氏物也。表舅唐悊端仲見之﹐亦以予言爲然﹐乃賦詩云「關中金印豈秦關﹐想見風流漢已還。大饗似書譙縣石﹐蘭亭寧數會稽山。空餘此日歸囊槖﹐曾是當年雜佩環。萬戶況將取如斗﹐此章何足系腰間。」後範左轄謙叔在方城﹐以書求借﹐舅氏不與也。前闕。

崇寧初﹐旣立黨籍﹐臣僚論元祐史官云﹕初﹐大臣挾其私忿﹐濟以邪說﹐力引儇浮與其厚善布列史職。或毀詆先烈﹐或鑿空造語以厚誣﹐若範祖禹﹑黃庭堅﹑張耒﹑秦觀是也﹔或隱沒盛徳而不錄﹐若曾肇是也﹔或含糊取容而不敢言﹐若陸佃是也﹕皆再謫降。時舊史已盡攺矣。

王鞏定國爲太常博士﹐常從術士作軌革﹐畫一堂廡﹐庭中有明珠一枚﹐旁置棋局。未幾爲禦史朱光庭所抨﹐得補外。

東坡在海外﹐瓊州士人姜公弼來從學。坡題其扇云「滄海何曾斷地脈﹐白袍或作朱厓。端合破天荒。」公弼求足之。坡云「候汝登科﹐當爲汝足。」後入廣﹐被貢至京師。時坡已薨﹐乃謁黃門於許下﹐子由乃爲足之云「生長蕓間已異芳﹐風流稷下古諸姜。適從瓊管魚龍窟﹐秀出羊城翰墨場。滄海何曾斷地脈﹐白袍端合破天荒。錦衣他日千人看﹐始信東坡眼目長。」

國朝宗室例除環衛﹐裕陵始以非袒免補外官。繼有登科者﹐然未有爲侍從者。宣和五年﹐始除子崧徽猷閣待制﹐繼而子淔亦除。八年﹐又除子櫟﹐宗室爲從官﹐自伯山始﹐然皆外任﹐未有任禁從者。紹興三年﹐始除子晝侍郎。皆子字也﹐然其他字號未有也。十八年﹐始除不棄侍郎﹐不字任禁從﹐自徳夫始。

「香泛釣筒萍雨夜﹐綠搖花塢柳風春。」舒亶信道詩也。信道淸才﹐而詩刻削有如此者。又有云「空外水光風動月﹐暗中花气雪藏梅。」又云「宿雨閣雲千嶂碧﹐野花弄日一村香。」又云「萬壑水澄知月白﹐千林霜重見松髙。」皆警句也。

韓駒子蒼詩云「倦鵲繞枝翻凍影﹐徵鴻摩月墮孤音。」誠佳句也﹐但太工矣。

浮休居士張蕓叟久經遷責﹐旣還﹐怏怏不平。嘗內集﹐分題賦詩。其女得《蠟燭》﹐有云「莫訝淚頻滴﹐都緣心未灰。」浮休有慚色﹐自是無復躁進意。司馬朴之室﹐浮休之女也。有詩在鄜延路上一寺中﹐一聯云「滿目煙含芳艸綠﹐倚欄露濕海棠紅。」或云便是詠燭者。

紹聖初﹐逐元祐黨人﹐禁中疏出﹐當責人姓名及廣南州郡﹐以水土美惡系罪之輕重而貶竄焉。執政聚議﹐至劉安世器之時﹐蔣之奇穎叔云「劉某平昔人推命極好。」章惇子厚以筆於昭州上點之云「劉某命好﹐且去昭州試命一回。」

杜子美《玄都壇歌》云「子規夜啼山竹裂﹐王母晝下云旗翻。」說者多不曉王母﹐或以爲瑤池之金母也。中官陳彥和言﹕頃在宣和間掌禽苑﹐四方所貢珍禽不可殫舉。蜀中貢一種鳥﹐狀如燕﹐色紺翠﹐尾甚多而長。飛則尾開裊裊如兩旗﹐名曰王母。則子美所言﹐乃此禽也。蓋遐方異種﹐人罕識者。「子規夜啼山竹裂」﹐言其聲淸越如竹裂也。

鄱陽胡詠之朝散﹐生平好道。元符初﹐嘗於信州弋陽縣見一道人﹐靑巾葛衣﹐神气特異。因揖而延之對飲。道人指取大白﹐滿引無算﹐曰「君有從軍之行﹐去否﹖」胡竦然曰「當去。」蓋是時欲就熙河帥姚雄之辟也。道人曰「西陲方用師﹐好去。」索紙書詩曰「濟世應須不世才﹐調羹重見用鹽梅。種成白璧人何處﹐熟了黃梁夢未回。相府舊開延士閣﹐武夷新築望仙臺。靑雞唱徹函關曉﹐好捲遊幃歸去來。」授詠曰「爲我以此寄章相公。」且曰「章相公好个人﹐又錯了路逕也。」詠叩其說﹐但云未可立談。詠問其姓名﹐亦不肯言﹐曰「吾早晚亦遊邊﹐可以復相見。」夜艾﹐詠曰「先生可就此寢。」曰「吾歸邸中﹐只在河下。」乃拂衣去。明日﹐遣人往諸邸尋問﹐皆云未嘗有道人。因告縣令﹐徧邑物色﹐竟無曾見者。詠至京師﹐見王副車詵﹐具告以此。欲持詩謁子厚﹐詵曰「愼不可。上方以邊事倚辦相公﹐丞相得此﹐必堅請去。上必疑怪﹐詰其所以然﹐君且得罪。」詠以爲然﹐徑趨姚幕﹐從取靑唐。曁還闕﹐則子厚已去矣。他日子厚北歸﹐聞有此詩﹐就詠求之。其眞本已爲駙車奄有﹐乃錄寄之。子厚見詩嘆曰「使吾早得此詩﹐去位久矣﹐豈復有今日之事乎﹖」方詠之在邊日﹐嘗至秦州天慶觀﹐聞說呂先生在此月餘﹐近日方去矣。問何以知其爲呂﹐道士云「道人去時﹐適道眾皆赴鄰郡醮。道人顧小童曰﹕『吾且去﹐借筆書壁﹐侯師歸示之。』小童辭以觀新修﹐師戒勿令題涴。乃曰﹕『煩貯火殿鑪﹐吾欲禮三淸而去。』旣而行殿後﹐砌下有石池﹐水甚淸泚。乃以爪畫殿壁﹐畱詩云﹕『石池淸水是吾心﹐漫被桃花倒影沈。一到邽山空闕內﹐消閒塵累七弦琴。』後題回字。眾驚嘆﹐以爲必呂翁也。」壁甚髙﹐其字非手可能及。邽山﹐卽秦山也。詠思弋陽所遇﹐有遊邊之約﹐豈非卽斯人與。此說予聞江元一太初云。

宿州靈壁縣張氏蘭臯園一石甚奇﹐所謂小蓬萊也。蘇子瞻愛之﹐題其上云「東坡居士醉中觀此﹐灑然而醒。」子瞻之意﹐蓋取李徳裕平泉莊有醒醉石﹐醉則據之﹐乃醒也。蔣穎叔過見之﹐復題云「荊溪居士暑中觀此﹐爽然而涼。」吳右司師禮安中爲宿守﹐題其後云「紫溪翁大暑醉中讀二題﹐一笑而去。」張氏皆刻之。其石後歸禁中。

姑蘇士人家有玉蟾蜍一枚﹐皤腹中空﹐每焚香置鑪邊﹐煙盡歸腹中﹐久之冉冉復自蟾口噴出。亦異物也。

退之詩﹕「風能拆芡胔﹐露亦染梨腮。」魯直本亦作「風稜露液」。又《與興元宴集》詩云「莊漫華墨間。」墨當作黑。華陽黑水惟梁州﹔興元﹐梁州也。

吳安中少年時爲堠子詩云「行客往來渾望我﹐我於行客本無心。」喜爲人書之。

李商隱《錦瑟》詩云「莊周曉夢迷蝴蝶﹐望帝春心托杜鵑。滄海月明珠有淚﹐藍田日暖玉生煙。」人多不曉。《劉貢父詩話》云﹕錦瑟﹐令狐綯家靑衣。亦莫能考。《瑟譜》有適﹑怨﹑淸﹑和四曲名。四句蓋形容四曲耳。

唐子西嘗見桃李盛開﹐而梅尙存數枝﹐因作詩。時張無盡天覺被召﹐乃以詩投之云「桃花能紅李能白﹐春來何處無顏色。不應尙有一枝梅﹐可是東君苦畱客。向來開處當嚴冬﹐桃李未在交遊中。只今已是丈人行﹐勿與少年爭春風。」無盡大加稱賞。

延安夫人蘇氏﹐丞相子容妹﹐曾子宣內也﹐有詞行於世。或以爲東坡女弟適柳子玉者所作﹐非也。

崇寧三年﹐邦基伯父文簡公賓老﹐自翰苑拜左丞﹐而伯父倪老後除內相。宣和八年﹐文粹中自翰苑拜右丞﹐而其季虛中除內相。皆兄弟相代於北扉﹐亦盛事也。

廣陵先生逢原嘗爲《暑熱思風》詩云「力捲雨來無歲旱﹐盡驅云去放天髙。」客有傳示王介甫﹐嘆曰「有致君澤民之志﹐惜乎不振也。」

逢原一日與王平甫數人登蔣山﹐相與賦詩。而逢原先成﹐舉數聯。平甫未屈﹐至聞「仰躋蒼厓顚﹐下視白日䢐。夜半身在髙﹐若騎箕尾居。」乃嘆曰「此天上語﹐非我曹所及。」遂閣筆。

襄陽有一曹掾﹐不爲郡將所禮﹐屢窘幾殆。一日﹐掾被召﹐以詩上郡將而別之﹐有云「已覺目光在牛角﹐未信鞭長及馬腹。」郡將𨿽嘉賞而愈銜之。

蔡元度魯公在位﹐錫賚無窮﹐而用度亦廣。京師感慈寺修浮圖﹐題三千緡。時有吳煉師者﹐丹陽人﹐辟榖修養﹐館於西園庵中。後有隙地﹐吳勸令蒔麥。旣獲﹐頗厭狼籍。公見之﹐題詩於庵曰「塔緣便捨三千貫﹐月俸無逾一萬緡。卻向西園課小麥﹐老來顚倒見愁人。」

胡師文元質侍郎利州﹐一日晝寢書室﹐蹶然而興﹐呼吏問曰「適有人投訟牒﹐曰稱吳伴姑。」吏曰無有。斯須復夢如初﹐旣覺﹐復呼吏曰「倅廳庖捨在何所﹐其戶牖何向﹖」吏具白之。卽命駕至彼﹐率倅同觀﹐指一隅命鍤發之。不數尺得一婦人屍﹐倒植水中﹐衣履猶未敗。蓋前倅子捨之婢﹐因捶死瘞於此﹐人莫知之。因命具棺衾﹐薦以佛事。復夢婦人云「今免倒形﹐以就安宅﹐且將訴於陰府矣。」感激而去。髙郵人徐伯通與直時爲館客﹐親見此事。

杜甫詩﹕「東閣觀梅動詩興﹐還如何遜在揚州。」多不詳遜在揚州之說。以本傳考之﹐但言遜天監中爲尙書水部郎﹐南平王引爲賓客﹐掌書記室。薦之武帝﹐與吳均俱進幸。後稍失意﹐帝曰「吳均不均﹐何遜不遜。」遜卒於廬陵王記室﹐亦不言在揚州也。及觀遜有《梅花》詩﹐見於《藝文類聚》《初學記》云「兔園標節物﹐驚時最是梅。禦霜當路發﹐映雪擬寒開。枝橫卻月觀﹐花繞淩風臺。朝灑長門泣﹐夕注臨邛杯。應知早凋落﹐故逐上春來。」余後見別本﹐遜﹐東海剡人﹐舉本州秀才。射策爲當時之冠﹐歷官奉朝請。時南平王殿下爲中權將軍揚州刺史﹐望髙右戚﹐實曰賢主﹐擁彗分庭﹐愛客接士。東閣一開﹐競收揚﹑馬﹔左席皆啟﹐爭趨鄒﹑枚。君以詞藝早聞﹐故深親禮﹐引爲水部﹐行參軍事﹐仍掌文記室云云。乃知遜嘗在揚州也。蓋本傳但言南平引爲記室﹐略去揚州爾。然東晉﹑宋﹑齊﹑梁﹑陳﹐皆以建業爲揚州﹐則遜之所在揚州﹐乃建業耳﹐非今之廣陵也。隋以後始以廣陵名州。

潤州蘇氏家書畫甚多。書之絕異者有太宗《賜易簡禦書》﹑宋玉《大言賦》《並名眞戒酒批答》﹑鐘繇《賀吳滅關公上文帝表》﹑王右軍《答會稽內史王述書》《雪晴寄山陰張侯帖》﹑獻之《秋風詞》﹑梁蕭子云《節班固漢史》﹑唐褚遂良模本《蘭亭》﹑李太白《天馬歌》﹑賀知章《醉中吟》﹑張長史《書逸人壁》﹑顏魯公《進文殊碑讀》﹑李陽冰篆《新泉銘》﹑永禪師《眞艸千文》﹑齊己題贈﹐並皆眞迹。名畫則顧凱之《雪霽圖》《望五老峯圖》﹑北齊《舞鶴圖》﹑閻立本《醉道士圖》﹑吳道子《六甲神》﹑薛稷《戲鶴》﹑陳閎《蕃馬》﹑韓幹《禦馬》﹑戴嵩《牛圖》﹑王維《臥披圖》﹑邊鸞雀竹﹑李將軍曉景屏風﹑李成山水﹑徐熙艸虫﹑黃荃墨竹﹑居寧翎毛﹑董羽龍水﹑劉道士鬼神﹑刁處士竹石﹑鐘隱乳兔。物之尢異者有明皇賜蘇小許公四代相玉印﹑贊皇父子石研﹑石兔﹑竹拂﹑連理拄杖﹑陳後主宮娃七寶束帶﹑雷公斧﹑珊瑚筆架﹑玉連環﹐皆希世之寶。後皆散逸﹐或有歸禦府者﹐今不知流落何處。

荊公退居金陵﹐蔣山學佛者俗姓吳﹐日供灑掃﹐山下田家子也。一日風墮掛壁舊烏巾﹐吳舉之復置於壁。公適見之﹐謂曰「乞汝歸遺父。」數日﹐公問襆頭安在﹐吳曰「父村老﹐無用﹐貨於市中﹐嘗賣得錢三百文供父﹐感相公之賜也。」公嘆息之。因呼一僕同吳以元價往贖﹐且戒苟以轉售﹐卽不須訪索。果以獘惡猶存﹐乃贖以歸。公命取小刀﹐自於巾腳刮磨﹐粲然黃金也﹐蓋禁中所賜者。乃復遺吳。吳后潦倒﹐竟不能祝發﹐以竹工居眞州。政和丙申年﹐予嘗令造竹器﹐親說如此。時已年六十餘﹐貧窶之甚﹐亦命也。

呂溫卿爲浙漕﹐旣起錢濟明獄﹐又發廖明略事﹐二人皆廢斥。復欲网羅參寥﹐未有以中之。會有僧與參寥有隙﹐言參寥度牒冒名。蓋參寥本名曇潛﹐因子瞻攺曰道潛。溫卿索牒驗之﹐信然。竟坐刑之歸俗﹐編管兗州。未幾﹐溫卿亦爲孫傑鼎臣發其贓濫系獄。人以爲災人者﹐人必反災之。

孔雀毛著龍腦則相綴﹐禁中以翠尾作帚﹐每幸諸閣﹐擲龍腦以辟穢﹐過則以翠尾掃之皆聚﹐無有遺者。亦若磁石引鍼﹐琥珀拾芥﹐物類相感也。

中表錢渻子全﹐穆父之孫﹐蒙仲之子。三歲喪父﹐自少刻苦能立﹐好學有節操。何桌榜登科﹐卽丁母艱﹐及第十餘年﹐未嘗到官。試中學官﹐除濟南府教授。車駕駐蹕揚州﹐有薦權國子博士者﹐始入局參謁長貳。方茶﹐疾作僕地﹐輿歸﹐一夕而殂﹐竟無一日之祿﹐惜哉﹗命薄如此﹐可爲奔求躁圖之戒。

世傳宗室中昔有昏謬﹐俗呼爲撥撒太尉。一日坐宮門﹐見釘鉸者﹐亟呼之﹐命僕取獘履﹐令工以革護其首。工笑曰「非我技也。」公乃誤曰「我謬也﹐誤呼汝矣。適欲喚一錮漏俗呼骨路者耳。」聞者大笑之。

王黼將明盛時﹐搜求四方瑰奇之物﹐以充玩好。有人以桃核半枚來獻﹐中容米三四斗﹐其間題詠之字滿矣。李之儀端叔題云「觀此桃﹐則退之所謂『華山十丈蓮』信有之矣。」今不知存否也。子嘗觀《洽聞記》云﹕吐谷渾桃如大石甕﹐豈非此桃也耶﹖

卷二

蔡絛約之《西淸詩話》云「人之好惡﹐固自不同。杜子美在蜀作《悶》詩乃云﹕『捲簾惟白水﹐隱幾亦靑山。』若使予居此﹐應從王逸少語﹐吾當卒以樂死﹐豈復更有悶乎﹖」予以謂此時約之未契此語耳。人方憂愁亡聊﹐𨿽淸歌妙舞滿前﹐無適而非悶。子美居西川﹐一飯未嘗忘君﹐其憂在王室﹐而又生理不具﹐與死爲鄰﹐其悶甚矣。故對靑山靑山悶﹐對白水白水悶﹐平時可愛樂之物﹐皆寓之爲悶也。約之處富貴﹐所欠二物耳。其後竄斥﹐經歷崎嶇險阻﹐必悟此詩之爲工也。

東坡贈黃照道人詩曰「面臉照人元自赤﹐眉毛覆眼見來烏。」《王立之詩話》云「元自﹑見來﹐皆俚語也。」杜子美詩云「鎖石藤稍元自落﹐倚天松骨見來枯。」坡句法此。而謂之俚語﹐立之未之思耳。

建炎攺元冬﹐予閒居揚州裏廬﹐因閱《太平廣記》。每遇予兄子章家夜集﹐談記中異事﹐以供笑語。時子章館客天長解養直剛中﹐因言頃聞一異事云﹕元符末年﹐渭州潘原縣民方耕田﹐有民自地間湧出﹐耕者見之驚怛﹐棄犁而走﹐則斥逐擊之不得走。執耕者及縣﹐縣吏遇之﹐輒毆縣吏﹐吏皆散走。見縣令馬惇古﹐又毆令﹐令亦走。俄而僕於庭﹐奄然一土偶人也。視之﹐則歲所嘗奉土牛傍所謂勾芒神者。於是共舁出之。未幾﹐復有至者﹐亦事皆同﹐日十數至﹐不能禦。官吏皇恐﹐令不敢復視事。居若干日﹐有物人類蓬首﹐黑而矬肥﹐降令捨﹐莫知其所從來。令罔測。乃曰「爾無庸恐﹐我爲爾盡食芒兒矣﹐爾恭事我。」乃汛灑廳事之東室居之。凡十餘人﹐其長者自稱天神﹐其次曰王褒﹑李貴﹐其餘有姓名﹔有婦人二﹐曰雲英﹑月英。日謹伺候﹐供億其飲食。嘗闔戶自竇中出入﹐有所須召﹐則其長者呼王褒﹑李貴。而令爲置吏門外爲傳呼﹐事之甚嚴。自是土怪不至﹐民亦以其無他。用止怪﹐頗安焉﹐令尢徳之。久之﹐提點刑獄程棠行縣﹐問令所以。室中遽呼曰「王褒爲我傳語提刑﹕適贈詩不省已得乎﹖」置吏以告。棠起立曰「某適至此﹐已晚不敢見也。所賜詩者﹐實未得。」吏去復至曰「詩在提刑汗衫上。」袒視之﹐果然。乃不敢復語﹐相與遽起。先是﹐渭州都巡檢侯恩老矣﹐其爲人剛方不撓﹐好面折人﹐一州號爲木彊。自聞見怪﹐獨心常易之。方棠巡按時﹐恩如州界﹐方奉迎﹐從至縣﹐恩以職事從在縣衙﹐獨據胡牀﹐坐廳事傍。俄有物自東隅來階下﹐兩手扳階基﹐首與階平﹐徐過恩坐。恩徒手搏得之﹐號掣不放﹐觸其體若冰石﹐有力能反曳人。恩素有力﹐一手捽其領﹐捩左手著胡牀從之﹐卒不放。至所謂怪室者﹐兩足入戶內﹐引恩手戛戶頰﹐久乃放之。一縣大驚﹐令尢恐﹐失舉止﹐往來語曰「都巡檢敗我事矣。」棠亦愈皇恐徘徊。夜中不聞有聲﹐棠乃歸宿於縣驛。明旦﹐棠盛服至上謁﹐令灑掃設香案以俟﹐恩亦戎服將事。謁入不出﹐日髙﹐稍稍摩戶視﹐闃其無人。室中凝塵尺餘﹐亦不見有人迹。令猶愕曰「竟爲都巡所誤﹐禍至若何﹖」恩曰「某以爲除害﹐已去之矣﹐何禍爲﹖」棠乃從令及恩共入視之﹐廳壁間得細書一行雲﹕「侯公正直﹐予等謹退。」自後怪遂兩絕。侯公者﹐開封人﹐字澤之。有子名傳﹐爲天長巡檢﹐常爲人言此曰「某是時侍親渭上﹐目所見也。」傳又曰「今天長尉賈壇時亦侍其父在焉。」解生聞此事於巡檢﹐後賈尉亦能言之。又得程棠﹑王褒﹑李貴之姓名﹐不疑尙有缺者﹐皆幼不記也。異哉﹐異哉。

杜子美《秦州》詩云「馬驕珠汗落﹐胡舞白題斜。」題或作蹄﹐莫曉白題之語。《南史》﹕宋武帝時﹐有西北遠邊有滑國遣使入貢﹐莫知所出﹐裴子野雲﹕「漢潁陰侯胡白題將一人。服虔注曰﹕『白題﹐胡名也。』又漢定遠侯擊虜入滑﹐此其後乎﹖」人服其博識。予常疑之。蓋白題其胡下馬捨之﹐始悟白題乃胡人爲氈笠也。子美所謂「胡舞白題斜」﹐胡人多爲旋舞﹐笠之斜似乎謂此也。

周昕大夫居鄧州﹐父中散卒數十年矣。一夕﹐昕妻夢中散如平生﹐謂曰「我且爲羊﹐今在某氏屠肆﹐五更卽死﹐當速見贖﹐烏頭者卽我也。」覺而語昕﹐以爲夢中語﹐勿信也。斯須復夢於昕。時以四更鼓﹐亟遣僕推門以至屠家﹐且問有烏頭羊否。屠伯云「適有一頭。」僕曰「幸勿殺﹐周宅欲售爲厭勝之用。」乃倍直牽歸。視昕有喜色﹐遂養之。每昕自外歸﹐徑趨懷中﹐得食已。如是者數年﹐羊乃死。

王定國寄詩於東坡﹐答書云「新詩篇篇皆奇﹐老拙此回眞不及矣。窮人之具﹐輒欲交割與公。」魏道輔見而笑曰「定國亦難作交代﹐只是且權攝耳。」

仁宗嘗問孝肅包公拯歷代編戶多少之數﹐公悉考以對﹕以謂三代𨿽盛﹐其戶莫得而詳。前漢元始二年人戶千二百二十三萬三千。後漢光武兵革之後﹐戶四百二十七萬六百三十﹔永壽三年﹐增至一千六十七萬九百六十。三國鼎峙﹐版籍歲減﹐才百四十餘萬。晉武帝平吳之後﹐戶二百四十五萬九千八百。南北朝少者不盈百萬﹐多者不過三倍。隋文帝大業二年﹐戶八百九十萬七千五百三十六。唐初﹐戶不滿三百萬﹔髙宗永徽元年﹐增至三百八十萬﹔明皇天寶十三年﹐只及九百六萬九千一百五十四﹔自安史之亂﹐乾元已後僅滿一百二萬﹔武宗會昌中增至四百九十五萬五千一百五十一。降及五代﹐四方竊據﹐大約各有數十萬。太祖建隆之初﹐有戶九十六萬七千三百五十三﹔開寶九年﹐漸加至三百九萬五百四戶﹔太宗至道二年﹐增至四百五十一萬四千二百五十七﹔眞宗天禧五年﹐又增至八百六十七萬七千六百七十七。陛下禦宇以來﹐天聖七年戶一千一十六萬二千六百八十九﹔慶曆二年﹐增至一千三十萬七千六百四十﹔八年﹐又增至一千九十萬四千四百三十四。拯以謂自三代以降﹐跨唐越漢﹐未有若今之盛者。拯又言蚩蚩之生聚蕃息衰耗﹐一出於時政之所關陶化﹐明主知其然也。必薄賦斂﹐寬力役﹐救荒歉﹐三者不失﹐然後幼有所養﹐老有所終﹐此乃陛下日愼一日﹐以致其盛﹐遂與之休養﹐則可封之俗﹐不只二帝之盛矣。宣和乙巳十二月四日﹐夜讀公奏錄節出。嗚呼﹐盛徳之語哉。

梓州織八丈闊幅絹獻宮禁﹐前世織工所不能爲也。

茄根並枝暴漧﹐燒作灰爲香煤﹐甚奇﹐能養火延夕。

予嘗自制鼻觀香﹐有一種蕭灑風度﹐非閨幃間惱人破禪气味也。其法用水沈香一兩﹐屑之﹐取榠楂液漬之﹐過一日﹐濾其液﹐降眞香半兩﹐以建茶斗品二錢七作漿﹐漬一日﹐以濕竹紙五七重包之﹐火煨少時﹐丁香一錢鮮極新者﹐不見火玄參二錢﹐鮮去塵埃﹐密煼令香﹐眞茅山黃連香一錢﹐白檀香三錢﹐麝半錢﹐婆律一錢﹐焰硝一字﹐俱爲細末﹐濃煎皂角膠和作餅子﹐密器收之﹐燒暗極熳火。

題跋最爲難事﹐惟東坡﹑山谷題徐熙畫菜云「士大夫不可不知此味﹐不可使斯民有此色。」

唐來鵬有《觀懺會夫人》詩云「回眸綠水波初起﹐合掌白蓮花未開。」嘉祐中有王永年者﹐娶宗女﹐求舉於竇卞﹑楊繪﹐得監金耀門書庫。永年嘗置酒延卞﹑繪﹐出其妻間坐。妻以左右手掬酒以飲﹐卞﹑繪謂之「白玉蓮花盞」﹐可謂善體物者也﹐然意亦取之鵬詩云。

江南李后主﹐常於黃羅扇上書以賜宮人慶奴云「風情漸老見春羞﹐到處消魂感舊遊。多謝長條似相識﹐彊垂煙態拂人頭。」想見其風流也。扇至今傳在貴人家。

洛中花工﹐宣和中以藥壅培於白牡丹如玉千葉﹑一百五﹑玉樓春等根下﹐次年花作淺碧色﹐號歐家碧。歲貢禁府﹐價在姚黃上。嘗賜近臣﹐外廷所未識也。

方亞夫幾仲﹐興化軍人﹐五至省闈皆不捷。嘗夢廷試而無試卷﹐甚惡之。晚以八行舉﹐詔免廷試﹐賈安宅榜唱名排入第一甲﹐以通直郎終。

崇寧中﹐初興書畫學﹐米芾元章方爲太常博士﹐奉詔以黃庭小楷作《千文》以獻﹐繼以所藏法書名畫來﹐上賜白金十八笏。是時禁中萃前代筆迹﹐號「宣和禦覽」﹐宸翰序之﹐詔丞相蔡京跋尾﹐芾亦被旨預觀。已而出知無爲軍﹐復召爲書學博士﹐便殿賜對﹐詢逮移晷。因上其子友仁《楚山淸曉圖》。旣退﹐賜禦書畫扇各二﹐遂除春官外郎﹐人以爲榮。十八笏蓋戲之耳。

宣和癸卯﹐平江朱勔采石太湖黿山﹐得一石﹐長四丈有奇﹐廣得其半﹐玲瓏嵌空﹐竅冗千百﹐非雕刻所能成也﹐並郡宅後池光亭臺上白公檜﹐世傳白樂天手植也。創造二大舟﹐費八千緡以獻。時常﹑潤間河渠淺澀﹐重載不前﹐乃先繪圖以聞。宸翰賜石名「神運昭功敷慶萬年之峯」﹐時人莫不目擊。余時初至吳中﹐亦獲一觀﹐是秋方至京師﹐置於艮嶽。

田衍﹑魏泰居襄陽﹐郡人畏其吻﹐謠曰「襄陽二害﹐田衍魏泰。」未幾﹐李廌方叔亦來郡居﹐襄人憎之曰「近日多磨﹐又添一廌。」

都尉王詵爲王定國畫《煙江疊嶂圖》﹐東坡作詩所謂「江上愁心千疊山」者。定國死﹐其子由以畫貨與髙郵富人茅生﹐以獻章獻﹐或云禁中。

諭陟明仲﹐睦州人﹐持節數部﹐政績藹著。雅善散隸﹐尢妙長笛﹐每行按至山水佳處﹐馬上臨風﹐快作數弄﹐殊風流蕭散也。常有馬上吹笛詩云﹐云云。寄張蕓叟。和寄云「越客思歸黯不平﹐閒持長笛寫秦聲。羨君气海如斯壯﹐博我詞鋒孰敢爭。江上梅花開又落﹐隴頭流水咽還驚。豈知不寐鰥魚眼﹐獨坐山堂對月明。」又手帖云「舜民已三請外﹐若得西道一局﹐再記舊徳﹐便冀掃榻﹐更需洗水晶杯也。」水晶杯﹐明仲珍惜物﹐非佳客不出﹐故蕓叟戲云。

壽春村農晚耕於野﹐每見靑雀五枚翔集桑上﹐毛羽紺翠﹐天明卽見﹐心頗異之。一日﹐偶拈石擊之﹐正中其一﹐隕地視之﹐乃靑銅雀﹐已折矣。因於其下斸之﹐不數尺得銅香鑪﹐蓋上一雀二足而闕其一矣。後爲方會給事家所得﹐工制簡朴﹐亦無他異。

魏泰道輔自號臨漢隱君﹐著《東軒雜錄》《續錄》《訂誤》《詩話》等書。又有一書﹐譏評巨公偉人闕失﹐目曰《碧雲騢》。取莊獻明肅太后垂簾時﹐西域貢名馬﹐頸有旋毛﹐文如碧雲﹐以是不得入禦閒之意。嫁其名曰都官員外郎梅堯臣撰﹐實非聖兪所著﹐乃泰作也。

襄邑義塘村出一種瓜﹐大者如拳﹐破之色如黛。味甘如蜜﹐余瓜莫及。頃歲貢之﹐以其子蒔他處﹐卽變而稍大﹐味亦減矣。

康節邵先生堯夫﹐在洛中嘗與司馬溫公論《易》數﹐推園中牡丹云「某日某時當毀。」是日﹐溫公命數客以觀。日向午﹐花方穠盛﹐客頗疑之。斯須﹐兩馬相踶﹐絕銜斷轡﹐自外突入﹐馳驟欄上﹐花果毀焉。嘗言天下不可傳此者司馬君實﹑章子厚爾。而君實不肯學﹐子厚不可學也。臨終焚其書不傳﹐只以《皇極經世》行於世。

唐曁潛亨質﹐肅公猶子﹐余母之舅也。早退隱居襄陽﹐著《春秋政典》﹐以周官定臧否。鄒志完爲序。娶陳氏﹐蜀人﹐令徳純茂﹐尢工文章。大觀中﹐先君爲郡學官﹐代還時﹐以詩送別余母。一云「念別每驚魂﹐流年多病身。惟我延陵子﹐情眞意更親。分攜無淚盡﹐望遠起愁新。老眼將何暖﹐音書不厭頻。」二云「雪意亂江云﹐江梅漸放春。雁歸人去後﹐愁與歲華新。榮路君方振﹐園居我豈貧。惟餘憂我念﹐相憶莫沾巾。」

宣和間﹐宮中重異香﹐廣南篤耨﹑龍涎﹑亞悉﹑金顏﹑雪香﹑褐香﹑軟香之類。篤耨有黑白二種﹐黑者每貢數十觔﹐白者止三觔﹐以瓠壺盛之﹐香性薰漬﹐破之可燒﹐號瓠香。白者每兩價值八十千﹐黑者三十千。外廷得之﹐以爲珍異也。又貢異物圓如龍眼實﹐色若綠葡萄﹐號貓兒眼睛。能息火﹐燃炭方熾﹐投之卽滅。又云能解蠱毒之藥。前世所紀異物多矣﹐未聞此種也。

荔枝皮不可燒﹐其香引屍虫。

瑞香花其香淸婉在餘花上﹐窠株少見大者。襄陽唐表舅家一株﹐面闊一丈二三尺﹐婆娑如蓋﹐下可坐胡牀。趙岍季西知襄陽﹐欲取之﹐竟不與也。兵火之後﹐不復存焉。豈歸閬苑耶﹖李居仁大夫嘗言﹕舒州山中深巖間﹐附石生一株﹐髙二三丈﹐下可坐十客﹐不可移也。今浙中以丁香本接者﹐芬芳極短﹐不如天生者其香漚郁淸烈也。不十年卽瘦悴就槁矣。

顧臨子惇爲翰苑﹐每言趙廣漢尹京有治聲﹐使我爲之不難﹐當出其上。子瞻戲曰「君作尹須攺姓。」顧曰「何姓﹖」曰「姓茅﹐喚作茅廣漢。」

禹餘糧石﹐形似多怪﹐磈礧百出﹐或正類蝦蟆﹐中空藏白粉﹐去其粉﹐可貯水作研滴。出鼎州祗闍山者多此類﹐他亦有之﹐然不及也。長老祖曇穎說。

黃魯直謂荀中令喜焚香﹐故名縮砂湯曰荀令湯。朱云喜直言切諫﹐苦口逆耳﹐故名三稜湯曰朱云湯。

任夢臣任四川路提點刑獄﹐以廉節稱﹐臥病不起﹐家四壁立。二女賢甚﹐趙淸獻公守成都﹐率僚屬以俸助之。二女辭不受﹐力拒之云「豈敢以此污先君之淸徳﹖」趙倅成伯篤意勉之﹐遂納於公宇之東廡。旣行﹐以元物若干榜於門壁﹐付之守禦吏﹐無毫髮所損。二女潔如此。文章議論﹐士夫所不逮也。後數年﹐淸獻皆以子侄妻之。

蘇頌子容丞相﹐博學無所不通。熙寧十年﹐爲大遼生辰國信使。在北方適遇冬至﹐時本朝歷先北朝一日﹐北朝歷後一日。北人問公孰是﹐公曰「歷家算術小異﹐遲速不同﹐謂如亥時﹐節气當交﹐則猶是今夕﹔若逾數刻﹐卽屬子時﹐爲明日矣。歷家布算容有遲速﹐或先或後﹐故有一日之異﹐然各從本朝之歷可也。」遼人深以爲然﹐遂各以其日爲節慶賀。使還﹐奏之﹐上喜曰「朕思之﹐此最難處﹐卿之所對﹐極中事理。」

近時傳一書曰《龍城錄》﹐云柳子厚所作。非也﹐乃王銍性之僞爲之。其梅花鬼事﹐蓋遷就東坡詩「月黑林間逢縞袂」及「月落參橫」之句耳。又作《云仙散錄》﹐尢爲怪誕﹐殊誤後之學者。又有李歜注杜甫詩及注東坡詩事﹐皆王性之一手﹐殊可駭笑﹐有識者當自知之。

黃寔師是弟宰方叔﹐坐上書譏訕事﹐下禦史。時相欲置極典﹐中丞盧航彥濟乞降元書看詳。時禁中已焚其書﹐有旨令宰執臺諫析其言﹐有云「蔡京姦邪﹐用之誤國﹐童貫閹官﹐只可灑掃宮廷﹐不宜預廟謀密算。」刪去謗訕之語﹐遂得寬貸。時相猶忿欲置決﹐彥濟復爭之﹐乃流海島。後數年﹐定武帥梁子美奏邊事云「某事乞依黃寔知本州日申明。」徽宗忽顧左右曰「寔有弟﹐今在何處﹖」近臣奏先因上書得罪流海島﹐卽日內批與量移。後遇赦放還﹐獲終於家。

張稚圭元老﹐荊公客也﹐爲江東漕﹐攝金陵府事。嚴酷鮮恕﹐喜與方士遊。門下嘗數客﹐一日行郡圃﹐老卒項系念珠。公曰「汝誦經乎﹖」卒曰「數息爾。」公異之﹐呼至室內﹐問其所得﹐論養生吐納內丹﹐皆造精微。又曰「運使平生殊錯用心﹐酷虐用刑﹐非所以爲子孫福﹐延方士皆非有道之士﹐此曹特覬公賄耳。」公曰「能傳我乎﹖」卒曰「正欲授公﹐然須今夜半潛至某室當以傳。」公初亦難之﹐不得已許焉。旣歸﹐與魚軒劉議之。劉曰「不可。公以嚴毅﹐人素苦之﹐夜中獨出﹐事有不測﹐柰何﹖」太夫人微聞之﹐潛鎖其寢室﹐竟不得出。黎明視事﹐衙校報守圃卒是夜四更趺坐而化。公大悵惋﹐數月﹐感疾遂卒。

舒信道謫居四明﹐幾二十年﹐獨以詩爲樂。常得句云「春禽得意千般語﹐澗艸無名百種香。」自喜之﹐旣而曰「此聯可入箋注﹐不可以示人。」遂攺去不用之。

東坡先生知揚州﹐一夕﹐夢在山林間﹐忽見一虎來噬﹐公方驚怖﹐有一紫袍黃冠以袖障公﹐叱虎使去。明日﹐有道士投謁曰「昨夜不驚畏否﹖」公曰「鼠子乃敢爾﹗本欲杖汝脊﹐吾豈不知子夜術耶﹖」道士惶駭而退。

予友人相訪﹐指案間《荊公日錄》曰「僕不喜閱此書。」予問其說。客曰「凡稱上曰某事如何﹐則言予曰不然﹔凡稱某事予曰如何﹐則言上曰極是。此尢可笑也。」

濠州州宅含桃閣下﹐因斸土得一石匣﹐始疑中藏金玉﹐開之得巨編數帙﹐乃陳畱鄭向所述《五代開皇紀》三十卷。乾興元年﹐向以尙書屯田員外郎爲郡守﹐瘞此書於閣下﹐中有銘曰「自朱矯命﹐終紫遊位﹐二十四年﹐一十三帝﹐興亡行事﹐魚貫珠綴﹐瘞槁於斯﹐如地之利。」此書亦行於世。

山谷先生作《蘇李畫枯木道士賦》云「懼夫子之獨立﹐而矢來無鄕﹔乃作女蘿施於木末﹐婆娑成陰﹐與世晏息。」而嘗以矢來無鄕問人﹐少有能說者。後因觀《韓非子》有云「矢來有鄕﹐鄕﹐方也﹐有從來之方。則積鐵以備一鄕﹔謂聚鐵於身以備一處﹐卽甲之不全者。矢來無鄕﹐則爲鐵室以盡備之。謂甲之全者﹐自首至足﹐無不有鐵﹐故曰鐵室。備之則體無傷﹐故彼以盡備之不傷﹐此以盡敵之無姦也。」言君亦當盡備於臣﹐皆所防疑﹐則姦絕也。山谷用事深遠﹐此點化格也﹐不知者豈知其工云。

王逢原作《假山詩》云「鯨牙鯤鬛相摩捽﹐巨靈戲撮天凹突。舊山風老狂云根﹐重湖凍脫秋波骨。我來謂怪非得眞﹐醉揭碧海瞰蛟窟。不然禹鼎魑魅形﹐神顚鬼脇相撐揬。」夏倪均父爲予言此詩奇險﹐不蹈襲前人﹐韓退之所謂「惟陳言之是去」者﹐非筆力豪放不能爲也。

範致虛謙叔與蔡元長相忤﹐久處閒散。宣和初﹐自唐州方城召還﹐提舉寶籙宮。未幾執政。時元長以五日一造朝﹐居西第﹐乃與謙叔釋憾。一日﹐觴於西園﹐主禮勤渥。元長作詩見意云「一日趨朝四日閒﹐荒園薄酒願交歡。三峯崛起無平地﹐二派爭流有激湍。極目榛蕪惟野蔓﹐忘憂魚鳥自波瀾。滿船載得圭璋重﹐更掬珠璣洗眼看。」三峯二派𨿽皆園中景﹐蓋有激而云。時罷政未久﹐王黼﹑靈素﹑師成輩方盛也。

揚州蜀岡上大明寺平山堂前﹐歐陽文忠公手植柳一株﹐謂之「歐公柳」。公詞所謂「手種堂前楊柳﹐別來幾度春風」者。薛嗣昌作守﹐相對亦種一株﹐自榜曰「薛公柳」﹐人莫不嗤之。嗣昌旣去﹐爲人伐之﹐不度徳有如此者。

漢宮香方﹐鄭康成注﹕沈水香二十四銖﹐著石蜜復湯鬻﹐銅鐵輩皆病香。以指嘗試﹐能飲甲則已。南海賈胡貴一種香木末﹐如蜜房﹐色澤正黃可減甲。以寒水炭四焙之﹐靑木香十二之一﹐可酌損之。雞舌香以其子勿以其母﹐靑木香用二錢。合搗如糜﹐沈水得鬻蜜﹐煙黃而气郁。投初鬻蜜中﹐媒使相悅﹐閟以黃堥蜜隙塪不津地薶之。一月中許出之﹐投龍腦六銖﹐麝損半﹐一鑪注如芡子﹐薰鬱鬱略聞百步中人也。今太官加蜜鬻紅螺如麝﹐外家效之以珠勝。此方魏泰道輔彊記面疏以示洪炎玉父﹐意其失古語。其後相國寺庭中買得《古葉子書雜抄》﹐有此法﹐攺正十餘字。又一貴人家見一編﹐號《古妝臺記》﹐數字甚妙。予恐失之﹐因附於此。

予在揚州﹐一日﹐獨遊石塔寺﹐訪一髙僧﹐坐小室中。僧於骨董袋中取香如芡許注之﹐覺香韻不凡﹐與諸香異﹐似道家嬰香﹐而淸烈過之。僧笑曰「此魏公香也。」韓魏公喜焚此香﹐乃傳其法﹕用黑角沈半兩﹐郁金香一錢一字﹐麩炒丁香一分﹐上等蠟茶一分﹐碾細﹐分作兩處﹐麝香當門子一字﹐右先點一半﹐茶澄取淸汁﹐研麝漬之﹐次屑三物入之﹐以余茶和半盞許﹐令眾香蒸過﹐入磁器有油者﹐地窖窨一月。

荊公病革甚﹐吳夫人令蔡元度詣茅山謁劉混康問狀。劉曰「公之病不可爲已。適見道士數十人往迎公﹐前二人執幡﹐幡面有字若金書然﹐左曰『中函法性』﹐右曰『外習塵紛』。」元度自言如此。或者又云荊公臨薨﹐頗有陰譴怪異之事﹐與此不同﹐未知孰是。

世傳呂公得道之士﹐唐僖宗時進士﹐能作詩﹐傳者僅百首﹐往往賣墨世間。毗陵士人姓邵﹐忘其名﹐善談《易》。眾請講於佛捨﹐至《小畜》﹐有墨者﹐靑巾布衣﹐褰幃直入。邵惡之﹐捲捲而問曰「何來﹖」曰「賣墨耳。適聞講《易》至《小畜》﹐其說非是。」邵驚﹐遽揖之坐。墨者脫履置案上﹐取墨一丸曰「此墨價十千。」一坐皆笑。墨者納履﹐取硯滌之﹐試墨置日影中﹐貯墨而出曰「抵暮復來﹐當知十千非貴也。」邵且笑且駭。少頃﹐視硯墨之所濡﹐徹底爲黃金﹐與日影相耀。邵惋恨不已﹐必呂公也。

廣陵牛氏家堂燕方育雛﹐而雌爲貓所斃﹐雄啁哳久之﹐翻然而逝。少選一雌偕來﹐共哺其子。明日有雛墜地﹐至晚羣雛畢死。取視之﹐滿吭皆捲耳實﹐蓋爲雌所毒也。嗟乎﹐禽鳥嫉其前雛一至於此﹐而終不悟﹐悲夫﹗

卷三

明州士人陳生﹐失其名﹐不知何年間赴舉京師。家貧﹐治行後時﹐乃於定海求附大賈之舟﹐欲航海至通州而西焉。時同行十餘舟。一日﹐正在大洋﹐忽遇暴風﹐巨浪如山﹐舟失措。俄視前後舟覆溺相繼也﹐獨相寄之舟﹐人力健捷﹐張篷隨風而去﹐欲葬魚腹者屢矣。凡東行數日﹐風方止﹐恍然迷津﹐不知涯涘﹐蓋非常日所經行也。俄聞鐘聲春容﹐指顧之際﹐見山川甚邇﹐乃急趨焉﹐果得浦漵﹐遂維矴近岸。陳生驚悸稍定﹐乃登岸﹐前有徑路﹐因跬步而前。左右皆佳木薈蔚﹐珍禽鳴弄。行十里許﹐見一精舍﹐金碧明煥﹐榜曰「天宮之院」。遂瞻禮而入。長廊幽閒﹐寂無歡嘩。堂上一老人據牀而坐﹐龐眉鶴髮﹐神觀淸臞﹐方若講說。環侍左右皆白袍烏巾﹐約三百餘人﹐見客皆驚﹐問其行止。告以飄風之事﹐惻然憫之。授館於一室﹐懸錦帳﹐乃饌客焉。器皿皆金玉﹐食飲精潔﹐蔬茹皆藥苗﹐極甘美而不識名。老人自言我輩皆中原人﹐自唐末巢寇之亂﹐避地至此﹐不知今幾甲子也。中原天子今誰氏﹐尙都長安否。陳生爲言自李唐之後﹐更五代﹐凡五十餘年﹐天下泰定。今皇帝趙氏﹐國號宋﹐都於汴﹐海內承平﹐兵革不用﹐如唐虞之世也。老人首肯嘆嗟之﹐又命二弟子相與遊處。因問二人此何所也﹐老人爲誰﹐曰「我輩號處士﹐非神仙﹐皆人也。老人唐丞相裴休也。弟子凡三等﹐每等二百人﹐皆授學於先生者。」復引登山觀覽﹐崎嶇而上﹐至於峻極﹐有一亭﹐榜曰「笑秦」﹐意以秦始皇遣徐福求三山神藥爲可笑也。二人遙指一峯﹐突兀幹霄﹐峯頂積雪皓白﹐曰「此蓬萊島也。山腳有蛟龍蟠繞﹐故異物畏之﹐莫可犯幹也。」陳生畱彼久之﹐一日西望﹐浩然有歸思﹐口未言也。老人者微笑曰「爾乃懷家耶﹖爾以夙契﹐得踐此地﹐豈易得也﹖而乃俗緣未盡﹐此別無復再來矣。然爾旣得至此﹐吾當助爾舟楫﹐一至蓬萊﹐登覽勝境而後去。」遂使具舟﹐倏已至山下。時夜已暝﹐曉見日輪晃曜﹐傍山而出。波聲先騰沸﹐洶湧澎湃﹐聲若雷霆﹐赤光勃郁﹐洞貫太虛。頃之天明﹐見重樓復閣﹐翚飛雲外﹐迨非人力之所爲。但不見有人居之﹐惟瑞霧蔥蘢而已。同來處士云「近世常有人迹至此﹐羣仙厭之﹐故超然遠引鴻蒙之外矣。惟呂洞賓一歲兩來﹐臥聽松風耳。」乃復至老人所﹐陳生求歸甚力。老人曰「當送爾歸。」山中生人參甚大﹐多如人形﹐陳生欲乞數本﹐老人曰「此物爲鬼神所護惜﹐持歸經涉海洋﹐恐貽禍也。山中良金美玉﹐皆至寶也﹐任爾取之。」老人再三教告﹐皆修心養性爲善遠惡之事﹐仍云「世人愼勿臥而語言﹐爲害甚大。」又云「《楞嚴經》乃諸佛心地之本﹐當循習之。」陳生再拜而辭。復令人導之登一舟﹐轉盻之久﹐已至明州海次矣。時元祐間也。比至裏門﹐則妻子已死矣。皇皇無所之﹐方悔其歸﹐復欲求往﹐不可得也﹐遂爲人言之。後病而狂﹐未幾而死﹐惜哉﹗予在四明﹐見郡人有能言此事者。又聞舒信道常記之甚詳﹐求其本不獲﹐乃以所聞書之。

睦寇方臘未起之前一年﹐歙州生麟卽死。後十日﹐州人葉世寧夢乘麟而登山﹐山東北有洞﹐乃捨麟而登入。二武士執而問之﹐世寧以實對﹐且言幸得放還﹐當有重報。一武士笑曰「誤矣﹐吾卽歙州某橋南停紙朱慶也﹐與子不熟﹐頗識其面。此洞有三堂四室﹐試令子觀之。」遂引而前。中堂垂簾﹐曰「此堂待陳公。」文帳堆壅﹐吏不敢登。左堂簾捲其半﹐慶曰「天符已差羅浮天王居此﹐諸司往迓矣。」旣升有牌﹐牌有三字﹐世寧惟記一「定」字。右堂無簾﹐上有衣紫袍曳杖而行﹐吏數十輩隨之。二武士止世寧立。世寧熟視﹐卽尙書彭公汝礪也。遽出拜之﹐公勞之曰「近到饒州否﹖」曰「去歲到饒州﹐公無恙﹐公何以至此﹖」公曰「吾位髙﹐不當治獄﹐以吾最知本末﹐故受命至此。汝何能來也﹖」世寧驟對乘洞前石馬而來。公曰「獸今安在﹖」二武士趨出曰「介獸誤取去。」公曰「杖之百。」朱慶者惟而出。一武士領世寧欲去﹐世寧曰「願一觀四室﹐不敢泄於人。」公逡巡首肯。一吏持鑰而下﹐引世寧往。開東室﹐有十餘人露首愁坐﹐竹器數十﹐封鑰甚固﹐旁有金帶十餘條。持鑰者復開一室﹐架大木於兩楹之間﹐有官者九人﹐亦露頂蹲踞其上﹐見人皆泣下。持鑰者未嘗少佇。世寧請入他室﹐持鑰者曰「西有貴臣﹑閹人及前唐﹑後唐未具獄囚﹐法嚴﹐不可輒近。」言未旣﹐忽有聲如雷震。見巨蛇自屋東垂首而下﹐火舌電目﹐口鼻气出如煙。世寧懼而走﹐持鑰者曰「東將入西室矣。此類甚多﹐豈可近耶﹖」世寧因問何以至是﹐曰「吁﹐吾姓嚴﹐前唐宦者。親見當時中官勢盛﹐士人知有中官﹐不知有朝廷。吾私竊笑而薄之。有能言中官太盛者﹐吾必起嗟嘆。嘗聞近代亦然﹐業力所招也。」世寧不盡記﹐大略如此。復往謝彭公﹐則堂已虛矣。世寧不敢問﹐心動求出。持鑰者復曰「吾在此司無過﹐卽世後凡三領江淮要職﹔此事了﹐則吾爲地下主者矣。汝到人間﹐爲吾誦《金光明經》﹐具疏燒與嚴直事﹐吾能報汝。」世寧拜辭﹐獨與武士出洞。見朱慶騎麟自山頂來﹐下而揖世寧﹐撫麟乃石也。慶曰「山髙不可陟﹐遵河甚徑。煩語慶家人﹕蘄黃間卜居甚善﹐鄕中當大亂。慶亦自以夢報﹐得子言﹐當信而不疑也。」一武士曰「《金光明經》亦望垂賜﹐得免追取之勞﹐幸矣。」世寧曰「仍爲公等設醮及水陸。」二人以手加額。世寧曰「此洞何名﹖」慶曰「洞名金源﹐司名某﹐凡四字。」世寧不曉而問之﹐忽失足墜河而寤﹐汗浹背﹐病瘖三日而愈。其後歙人稍稍聞之。

宣和攺元﹐揚州學吏嚴淸晝寢。夢人叩門呼之﹐淸一手挈帽以趨﹐見植牌於康莊﹐淸不暇讀。斯須入一門﹐兵衛森然﹐吏引造庭﹐鞠躬曰「嚴淸至。」淸戰汗﹐伏不能拜。自上擲一巨板﹐縱橫萬釘﹐布如棋局﹐斜倚於階﹐傳呼令上。一人衮冕而坐﹐紫衣侍左﹐朱衣侍右﹐淸竊視之﹕衮冕者乃前太守劉尙書極也﹐朱衣者兩浙運副劉何也。尙書問淸茶鹽法更張否﹐對曰「淸學吏耳﹐茶鹽法所不知。」又問學法更張否﹐對曰「仍舊﹐但近日興建道學。」遂命朱衣取簿﹐令淸自閱其姓名。每葉大書一人姓名﹑鄕裏﹐其下有細書若功與過﹐一有識者。中一葉乃淸姓名﹐細書極少。尙書曰「後十旬汝當來此。」又命紫衣導淸過西壁﹐以手排之﹐壁間見眾罪人雜老幼男女﹐或污血其衣﹐帶系其頸﹐悲哀愁苦﹐幽咽墮淚﹐可畏可憐。紫衣復導淸出。尙書曰「汝當治此獄﹐俟取某人及淮南鹽香提舉黃惇信。」淸逡巡攝衣﹐循板而下。吏以手招淸使出。淸過舊路﹐仰視其牌﹐書曰「辧正司」。旣寤﹐言其事於教官錢耜良仲。時黃惇信一路气焰赫然﹐未幾﹐盛怒間暴得疾﹐一夕而卒。淸後臥病果死。揚人多知之﹐予數詢鄕人﹐乃得其詳。

秦少遊侍兒朝華﹐姓邊氏﹐京師人也。元祐癸酉歲納之﹐嘗爲詩云「天風吹月入欄桿﹐鳥鵲無聲子夜閒。織女明星來枕上﹐了知身不在人間。」時朝華年十九也。後三年﹐少遊欲修眞斷世緣﹐遂遣朝華歸父母家﹐資以金帛而嫁之。朝華臨別泣不已。少遊作詩云「月霧茫茫曉柝悲﹐玉人揮手斷腸時。不須重向燈前泣﹐百歲終當一別離。」朝華旣去二十餘日﹐使其父來云「不願嫁﹐卻乞歸。」少遊憐而復取歸。明年﹐少遊出倅錢唐﹐至淮上﹐因與道友論議﹐嘆光景之遄。歸謂華曰「汝不去﹐吾不得修眞矣。」亟使人走京師﹐呼其父來﹐遣朝華隨去﹐復作詩云「玉人前去卻重來﹐此度分攜更不回。腸斷龜山離別處﹐夕陽孤塔自崔嵬。」時紹聖元年五月十一日。少遊嘗手書記此事﹐未幾遂竄南荒去。

歐陽文忠公與韓子華﹑吳長文﹑王禹玉同直玉堂﹐嘗約五十八歲卽致仕﹐子華書於柱上。其後過限七年﹐方踐前志﹐作詩寄子華曰「俗諺云﹕也賣弄得過裏。」其詩曰「人事從來無處定﹐世塗多故踐言難。誰知潁水閒居士﹐十頃西湖一釣竿。」

劉貢父《詩話》云﹕文士用事誤錯﹐𨿽爲缺失﹐然不害其美。杜甫詩云「功曹無復漢蕭何。」按《光武紀》﹕帝謂鄧禹曰「何以不掾功曹。」又曹參嘗爲功曹。云酇侯非也。貢父之意﹐直以少陵誤耳。然《前漢﹟髙紀》云﹕單父人呂父善沛令﹐辟仇從之客﹐因家焉。沛中豪傑吏聞令有重客﹐皆往賀。蕭何爲主吏主進﹐令諸大夫曰「進不滿千錢﹐坐之堂下。」云云。注﹕孟康曰﹕主吏﹐功曹也。然則少陵用此非誤也﹐第貢父偶思之未至耳。

嘉州《淩雲寺大像記》﹐韋臯文﹐張綽書﹐其碑甚丰﹐字畫雄偉。頃於潘義榮處見之。

閬州州治大廳梁間有一函書﹐前後人莫敢取視者。有一太守之子必欲開之﹐人勸之不從。竟取之﹐乃三國蜀時斷一大辟案文耳。復置舊所﹐未幾守遂死。

河南縣尉司印﹐前後相傳﹐不敢開匣。開必境內有盜起﹐但以一木朱記用代﹐行移新舊官交易﹐但易匣之封耳。商州州治廳角有一刻成壓角石兔﹐以碧紗籠護之﹐吏輩獻紙錢者堆積焉﹐人不敢正視﹐吏輩輒視者必遭刑。闕二十一字。積甚憚之﹐云夜卽相馳逐於圃中。三事皆聞之耿宗醇彥純云。

徐州有營妓馬盼者﹐甚慧麗。東坡守徐日﹐甚喜之。盼能學公書﹐得其仿佛。公嘗書《黃樓賦》未畢﹐盼竊效公書「山川開合」四字。公見之大笑﹐略爲潤色﹐不復易之。今碑中四字﹐盼之書也。

崔鶠徳符潁昌陽翟人。元祐中﹐畢漸榜登科﹐不汲汲於仕宦。宣和中﹐監西京洛南稻田務。時中官容佐掌宮鑰於洛﹐郡僚事之﹐惟恐不及﹐惟徳符不肯見之﹐容極銜之。徳符一日送客於會節園﹐時梅花已殘﹐與客飲梅下。已而容奏陳以會節園爲景華禦苑﹐徳符初不知也。明年暮春﹐復騎瘠馬﹐從老兵徑入園中﹐梅下哦詩曰「去年白玉花﹐結子深林間。小憩藉淸影﹐低顰啄微酸。故人不復見﹐春事今已闌。繞樹尋履迹﹐空餘土花斑。」徘徊而去。次日﹐容見地有馬迹﹐問園吏﹐吏以崔對。容怒其輕己﹐遂劾奏鶠徑入禦苑﹐以此罪廢累年。靖康初﹐起爲右正言﹐未幾卒﹐贈直龍圖閣﹐歸葬郟城﹐詩文甚髙。

東坡爲翰苑﹐元祐三年﹐供端午帖子﹐有云「上林珍木暗池臺﹐蜀產吳苞萬里來。不獨盤中見盧橘﹐時於粽裏得楊梅。」每疑「粽裏楊梅」之句。《玉臺新詠》徐君《舊共內人夜坐守歲詩》﹕「酒中喜桃子﹐粽裏覓楊梅。」今人未見以楊梅爲粽﹐徐公乃守歲詩﹐楊梅夏熟﹐歲暮安有此果﹐豈昔人以干實爲之耶﹖東坡以角黍爲午日之饌﹐故借言之耳。

無錫惠山泉水久畱不敗﹐政和甲午歲﹐趙霆始貢水於上方﹐月進百樽。先是﹐以十二樽爲水式泥卵置泉亭中﹐每貢發﹐以之爲則。靖康丙午罷貢﹐至是開之﹐水味不變﹐與他水異也。寺僧法皥言之。

北京壓沙寺梨謂之禦園﹐其栽接之故﹐先植棠梨木與棗木相近﹐以鵝梨條接於棠梨木上﹐候始生枝條﹐又於棗木大枝上鑿一竅﹐度接活梨條於其中﹐不一二年卽生合﹐乃斫去棗之上枝﹐又斷棠梨下幹根脈﹐卽梨條已接於棗本矣。結實所以甘而美者以此。頃又見北人云﹕以胡桃條接於柳本﹐易活而速實。

章聖時煉丹一鑪﹐在翰林司金丹閣﹐日供炭五秤﹐至熙寧元年猶養火不絕。劉袤延仲之父被旨裁減百司﹐此一項在經費之數﹐有旨罷之﹐其丹作鐵色﹐詔藏天章閣。張忠定公安道居南都﹐煉丹一鑪﹐養火數十年﹐丹成不敢服。時張芻聖民守南都﹐嬴瘠殊甚﹐聞有此丹﹐堅求餌之。安道云「不敢吝也﹐但此丹服火之久﹐不有大功﹐必有大毒﹐不可遽服。」聖民求之甚力。乃以一粒如粟大以與之﹐且戒宜韜藏﹐愼勿輕餌。聖民得之卽吞焉﹐不數日便血不止﹐五臟皆糜潰而下﹐竟死云。二事聞之劉延仲。

宣和間﹐有旨蘇軾追復職名。時衛仲達達可當行詞﹐因戲之云「達可宜刻意爲此詞﹐蓋須焚黃耳。」聞者莫不大笑。

許道寧京兆人﹐少亦業儒﹐性頗跌宕不羈。畫山水﹐法李成﹐獨造其妙﹐可與營丘抗衡。亦工傳神﹐每見人寢陋者﹐必戲寫貌於酒肆﹐識者皆笑之﹐爲其人毆擊之﹐碎衣敗面而竟不悛。後遊太華﹐見其峯巒崷崒﹐始有意於山水﹐淸潤髙秀﹐穠纖得法﹐不愧前人矣。杜祁公帥長安﹐道寧恃其技犯公﹐公怒捕之。道寧懼﹐欲竄避。或謂道寧曰「杜公嚴毅﹐汝乃干犯﹐汝將何之﹖𨿽走夷狄﹐必獲汝矣。」時種師誼守環州﹐道寧乃往投誼。杜公聞之笑曰「道寧眞善自爲謀者。」乃遺書種公﹐俾善遇之。在環歲餘乃歸。環學從祀弟子﹐乃道寧所作筆也。予舅吳順圖有道寧畫《終南積雪圖》八幅﹐眞絕品也。亡於兵火﹐惜哉﹗長安涼榭大屏面亦道寧所作﹐殊奇偉也。

晁無咎謫玉山﹐過徐州時﹐陳無己廢居裏中。無咎置酒﹐出小姬娉娉舞《梁州》。無己作《減字木蘭花》長短句云「娉娉裊裊﹐芍藥梢頭紅樣小。舞袖低回﹐心到郎邊客已知。

金樽玉酒﹐勸我花前千萬壽。莫莫休休﹐白髮簪花我自羞。」無咎嘆曰「人疑宋開府鐵石心腸﹐及爲《梅花賦》﹐淸艷殆不類其爲人。無己淸通﹐𨿽鐵石心腸不至於開府﹐而此詞已過於《梅花賦》矣。」

元祐六年七夕日﹐東坡時知揚州﹐與發運使晁端彥﹑吳倅晁無咎大明寺汲塔院西廊井與下院蜀井二水﹐校其髙下﹐以塔院水爲勝。

玫瑰油出北方﹐其色瑩白﹐其香芬馥﹐不可名狀﹐用爲試香﹐法用眾香煎煉。北人貴重之﹐每報聘﹐禮物中只一合﹐奉使者例獲一小罌。其法祕不傳也。宣和間﹐周武仲憲之使敵過磁州時﹐葉著宣遠爲守﹐祝周云「回日願以此油分餉。」旣反命﹐以油贈之。葉云「今不須矣。近禁中厚賂敵使﹐遂得其法﹐煎成賜近臣﹐色香勝北來者。婦翁蔡京新寄數合﹐且云﹕公還朝必有取者﹐今反獻一合。」周亦不受也。北人方物不過一合﹐貴惜如此﹐而貴近之家﹐贈遺若此之多﹐足知其侈靡之甚也。

蔡肇天啟久官京師﹐日有藪澤之思﹐常於尺素作平岡老木﹐極有淸思。因授李伯時﹐令於餘地加遠水歸雁﹐作扁舟以載天啟﹐及題小詩曰「鴻雁歸時水拍天﹐平岡老木尙寒煙。付君餘地安漁艇﹐乞我寒江聽雨眠。」伯時懶不能竟。他日王漁之彥舟取去﹐以示宗子令戩﹐卽取筆點染如詩中意。天啟見之﹐愛其佳。後天啟泛舟宿橫塘遇雨﹐閉篷而臥﹐夜分不寢﹐聞歸雁聲﹐因復爲詩云「平野風煙入夢思﹐殷勤作畫更題詩。扁舟臥聽橫塘雨﹐恰遇江南歸雁時。」此畫後入貴家﹐予嘗見之﹐渺然有江湖之思。

晁無咎作《慶州使宅記》﹐黃魯直云「大爲佳作。」蘇明允作《成都府張公安道畫像記》﹐魯直讀之云「司馬子長復出也。」王逢原作《過唐論》﹐介甫云「可方賈誼《過秦論》不及﹐而馳騁過之。」

裴鉶《傳奇》載﹐成都古仙人吳彩鸞善書小字﹐嘗書《唐韻》鬻之。今蜀中導江迎祥院經藏﹐世稱藏中《佛本行經》六十卷﹐乃彩鸞所書﹐亦異物也。今世間所傳《唐韻》猶有闕旋風葉﹐字畫淸勁﹐人家往往有之。

建炎庚戍二月二十五日﹐敵兵陷平江府。兩浙宣撫使周望移軍退保昆山縣﹐泊舟馬鞍山下湖邊。吏方用印﹐忽有風旋轉入舟﹐印與文移盡捲墮水。相視駭愕﹐使水工探之不獲。望懼北兵之來襲也﹐欲亟走屯惠通鎭﹐爲失印所撓﹐畱吏求之。吏禱於馬鞍山神曰靜濟侯者﹐曰「苟不獲﹐且將得罪﹐必焚廟而行。」縣宰亦懼﹐乃作堰捍水﹐以踏車涸之。畚插如雲﹐鑿數尺始得之﹐已淪於泥中矣。

頃有一士人﹐每於班列中好與祕閣諸公交語﹐好事者戲目之爲館職裏行。

李廌方叔《祭東坡文》有云「皇天后土﹐鑑平生忠義之心﹔名山大川﹐還千古英靈之气。」

兵部郎中莫卞居場屋日﹐因赴浙漕﹐夢人就旅邸報姓莫人作狀元﹐卞出迎之﹐乃云名儔﹐非卞也。時卞已投卷﹐是舉登科﹐明年得子﹐因名儔。後二十四年儔作大魁﹐卞對賀客言之。

朱勔喪父﹐作黃籙醮請茅山道士陳亦夷字彥眞拜章﹐回得報應﹐但見金甲神人杖劍叱云「朱勔父子罪惡貫盈﹐上天不赦﹐汝焉得爲拜章﹖」彥眞不敢言於勔﹐私爲親密者道。不逾三年勔敗。

李去僞紹聖初知通州靜海縣﹐至夜卽入一室判冥﹐外人皆聞訊問枷鎖聲﹐因目爲李見鬼。去替密邇﹐會集同官﹐出二子拜縣尉陳噩﹐噩不敢當。乃云「去僞老矣﹐不及見公之貴。若長子儔﹐𨿽自成立﹐不能遠大﹔次子僖﹐異日與公有恩契﹐當令今日先識面耳。」眾皆罔測。政和初﹐噩爲司勛郎官﹐主銓試文﹐僖中乙授西京偃師簿。又三年爲噩婿﹐果符恩契之言。噩終徽猷閣待制﹐僖終朝請大夫﹐儔登科﹐未及祿而卒。

崇寧間﹐平江府天平山白雲寺有數僧行山間﹐得蕈一叢﹐共煮食之。至夜發吐﹐內三人急取鴛鴦艸生啖﹐遂愈﹐其二人不啖者﹐吐至死。鴛鴦艸藤蔓而生﹐黃白花對開﹐傍水依山﹐處處有之。治癰疽腫毒尢妙﹐或服或傅皆可。蓋沈存中良方所載金銀花﹐又曰老翁須者﹐《本艸》名忍冬。

山谷詩云「爭名朝市魚千里。」予問諸學士「魚千里」﹐多雲﹕此《齊民要術》載範蠡種魚事﹐法池中作九墩。然初無「千里」字﹐心頗疑之。後因讀《關尹子》云﹕以盆爲沼﹐以石爲島﹐魚環遊之﹐不知其幾千萬里不窮也。乃知前輩用事﹐如此該博﹐字皆有來處。

班行李質﹐人材魁岸磊落甚偉﹐徽廟朝欲求一人相稱者爲對﹐竟無可儷。當時同列目爲察只子。京師俚語謂無對者爲察只。建炎三年﹐擢權殿帥。

蘇黃門子由薨於許下﹐王鞏定國作挽詞三首。其一云「憶昔持風憲﹐防微意獨深。一時經國慮﹐千載愛君心。坤道存終始﹐乾綱正古今。當時人物盡﹐惆悵獨知音。」注云﹕元祐中﹐議冊後﹐宣仁禦文徳殿發冊。公語余密告呂丞相微仲﹔母后禦前殿﹐玆不可啟。微仲明日畱身﹐宣仁詔宮中本殿發冊﹐時人無知者。二云「已矣東門路﹐空悲未盡情。交親逾四紀﹐憂患共平生。此去音容隔﹐徒多涕淚橫。蜀山千萬疊﹐何處是佳城。」注云﹕公前年寄書約予至許田曰「有南齋翠竹滿軒﹐可與定國爲十日之飲。」此老年未盡之情也。其三云「靜者宜膺壽﹐胡爲忽夢楹。傷嗟見行路﹐優典識皇情。徒泣巴山路﹐終悲蜀道程。弟兄仁達意﹐千古各垂名。」注云﹕公與子瞻嘗泊巴江﹐夜雨﹐相約伴還蜀﹐竟不果歸。今子瞻葬汝﹐公歸眉。王祥有言﹕歸葬﹐仁也﹔畱葬﹐達也。右三詩﹐予在髙郵於公之子處見其遺稿﹐因錄之﹐皆當時事。今公之後邈然﹐家集不復存﹐惜其亡也﹐因附於此。

晏叔原聚書甚多﹐每有遷徙﹐其妻厭之﹐謂叔原有類乞兒般漆碗。叔原戲作詩云「生計惟玆碗﹐般擎豈憚勞。造𨿽從假合﹐成不自埏陶。阮杓非同調﹐顏瓢庶共操。朝盛負余米﹐暮貯藉殘糟。幸免墦間乞﹐終甘澤畔逃。桃宜筇作杖﹐捧稱葛爲袍。儻受桑間餉﹐何堪井上螬。綽然眞自許﹐嘑爾未應饕。世久輕原憲﹐人方逐子敖。願君同此器﹐珍重到霜毛。」

卷四

山谷作《釣亭詩》有云「影落華亭千尺月﹐夢通岐下六州王。」上句蓋用華亭船子和尙詩云「千尺絲綸直下垂﹐一波才動萬波隨。夜靜水寒魚不食﹐滿船空載月明歸。」下句蓋用文王夢呂望事。然六州王事見《毛詩﹟漢廣》云﹕文王之道﹐被於南國。疏云﹕言南國則一州也。於時三分天下有其二﹐故雍﹑梁﹑荊﹑豫﹑徐﹑揚之人﹐咸被其徳而從之云云。山谷用事深遠﹐其工如此﹐可爲法也。

王禹玉丞相《寄程公辟詩》云「舞急錦腰迎十八﹐酒酣玉盞照東西。」樂府《六麼》曲有《花十八》﹐古有玉東西杯﹐其對甚新也。

陳輔輔之﹐丹陽人﹐能詩﹐荊公深愛之。嘗訪建康楊驥徳逄﹐畱詩壁間云「北山松粉未飄花﹐白下風輕麥腳斜。身似舊時王謝燕﹐一年一度到君家。」荊公見之笑謂曰「輔之罵君作尋常百姓也。」

東京城北有祅呼煙切廟﹐祅神本出西域﹐蓋胡神也﹐與大秦穆護同入中國﹐俗以火神祠之﹐京師人畏其威靈﹐甚重之。其廟祝姓史﹐名世爽﹐自云﹕家世爲祝累代矣﹐藏先世補受之牒凡三﹕有曰懷恩者﹐其牒唐咸通三年宣武節度使令狐給﹐令狐者﹐丞相綯也。有曰溫者﹐周顯徳三年端明殿學士權知開封府王所給﹐王乃朴也。有曰貴者﹐其牒亦周顯徳五年樞密使權知開封府王所給﹐亦朴也。自唐以來﹐祅神已祀於汴矣﹐而其祝乃能世繼其職﹐逾二百年﹐斯亦異矣。今池州郭西英濟王祠﹐乃祀梁昭明太子也。其祝周氏亦自唐開成年掌祠事至今﹐其子孫今分爲八家﹐悉爲祝也。噫﹐世祿之家﹐能箕裘其業﹐奕世而相繼者﹐蓋亦甚鮮﹐曾二祝之不若也。鎭江府朱方門之東城上乃有祆神祠﹐不知何人立也。

本朝玉輅﹐乃隋朝所造﹐唐顯徳中嘗修之﹐凡三到泰山﹐故張蕓叟《郊祀慶成詩》云「大裘依古制﹐玉輅自隋傳。」

範忠宣公堯夫謫居永州﹐以書寄人云「此中羊面無異北方﹐每日閉門飱餺飥﹐不知身之在遠也。」

孫覿仲益尙書﹐四六淸新﹐用事切當。宣和中﹐與家兄子章同爲兵部郎。未幾﹐子章出知無爲軍﹐仲益繼遷言官﹐亦出知和州。時淮南漕兪以無爲歲額上供米後時﹐委知州取勘無爲當職官吏。仲益得檄﹐漫不省也﹐置而不問﹐亦不移文。已而米亦辦﹐子章徳仲益﹐以啟謝之。仲益答之﹐有云「苞茅不入﹐敢加問楚之師﹔輔車相依﹐自作全虞之計。」人頗稱賞﹐以爲精切也。

許﹑洛兩都軒裳之盛﹐士大夫之淵藪也。黨論之興﹐指爲許﹑洛兩黨。崔鷃徳符﹑陳恬叔易﹐皆戊戌生﹐田晝承君﹑李廌方叔﹐皆己亥生﹐並居潁昌陽翟﹕時號戊己四先生﹐以爲許黨之魁也﹐故諸公皆坐廢之久。

杜甫有云「星落黃姑渚﹐秋辭白帝城」之句﹐說者但見古詩云「東飛伯勞西飛燕﹐黃姑織女時相見。」意謂黃姑乃牽牛﹐然不見其所出﹐不曉黃姑之說﹐故楊億大年《荷花詩》云「舒女淸泉滿﹐黃姑別渚通。」劉筠子儀《七夕詩》云「伯勞東翥燕西飛﹐又報黃姑織女期。」大年和云「天孫已度黃姑渚﹐阿母還來漢帝家。」皆用此事。予後讀緯書﹐始見引張平子《天象賦》云「河鼓集軍﹐以嘈雜囋。」張茂先﹑李淳風等注云「河鼓三星在牽牛星北﹐主軍鼓﹐蓋天子三軍之像。昔傳牽牛織女見此星是也。」故《爾雅》河鼓謂之牽牛。又古詩云「東飛伯勞西飛燕﹐黃姑織女時相見。」黃姑卽河鼓也﹐音訛而然。今之學者﹐或謂是列捨牽牛而會織女﹐故於此析其疑。又張茂先《小家賦》曰「九坎至牽牛﹐織女期河鼓。」石煉注云「河鼓星在牽牛北﹐天鼓也﹐主軍鼓﹐主鉞呋。」李淳風雲﹕「自昔相傳牽牛織女七月七日相見者﹐乃此星也。」予因此始知黃姑乃河鼓﹐爲牽牛之別名。昔人雲開卷有益﹐信然。

杜甫大歷三年春﹐白帝城放船出瞿塘峽﹐將適江陵﹐詩四十韻﹐其末有云「五云髙太甲﹐六月控摶扶」之句。鮑欽正﹑鄧睿思﹑範元實及世行所謂王原叔注者﹐諸家皆不詳五云太甲之義。予讀唐王勃文集﹐有《大唐九隴縣孔子廟堂銘序》云「帝車造指﹐遁七曜於中階﹔華蓋西臨﹐載五云於太甲。𨿽使星辰蕩越﹐三元之軌躅可尋﹔雲雨沸騰﹐六气之經綸有序。然則撫銅渾而觀變化﹐則萬象之運不足多矣﹔握瑤鏡而臨事業﹐則方幾之湊不足大矣。」云云然則五云太甲之義﹐蓋爲玄象而言矣﹐第未見其所出之書﹐當俟博洽君子請問之。惟《酉陽雜俎》云﹕王勃每爲碑頌﹐先磨墨數升﹐引被覆面而臥﹐忽起一筆書之﹐人謂之腹稿。燕公嘗讀《夫子學堂碑》﹐自「帝車」至「太甲」﹐四句悉不解﹐訪之一公。一公言北斗建午﹐七曜在南方﹐有是之祥﹐無位聖人當出。華蓋以下卒不可悉。然則五云太甲﹐一公﹑燕公不知之﹐況餘人乎﹖

東北冬月寒甚﹐夜气塞空如霧﹐著於林木﹐凝結如珠玉﹐旦起視之﹐眞薄雪也﹐見睍乃消釋﹐因風飄落﹐齊魯人謂之霧淞﹐諺雲「霧淞重霧淞﹐窮漢置飯甕。」蓋歲穰之兆也。曾子固在齊州﹐有《冬夜詩》云「香淸一榻氍毹暖﹐月淡千門霧淞寒。」又有《霧淞詩》云「園林初日靜無風﹐霧淞開花處處同。記得集英深殿裏﹐舞人齊插玉籠松。」蓋謂是也。東坡在定武送曹仲錫詩亦云「斷蓬飛葉落黃沙﹐只有千林蒙松花。應謂王孫朝上國﹐珠幢玉節與排衙。」亦謂此也。霧淞音夢送。蒙松皆同音。

東坡自儋耳北歸﹐臨行以詩畱別黎子云秀才云「我本儋州人﹐寄生西蜀州。忽然跨海上﹐譬如事遠遊。平生生死夢﹐三者無劣優。知見不再見﹐欲去且少畱。」後批云「新釀甚佳﹐求一具理﹐臨行寫此﹐以折菜錢。」宣和中﹐予在京相藍﹐見南州一士人攜此帖來﹐粗厚楮紙﹐行書﹐塗抹一二字﹐類顏魯公祭侄文﹐甚奇偉也。具理﹐南荒人瓶罌。

劉安世器之在都下﹐僧化成見之曰「公在胞胎中當有不測驚危﹐幼年復有惡疾﹐幾爲廢人﹐然卒無恙。」蓋器之父航赴官蜀中﹐時母方娠﹐遇棧道天雨新霽﹐磴滑危甚﹐忽石隕馬蹶﹐夫人已墜崖下矣。眾皆驚泣﹐無復生望。試使下瞰﹐厓腹有巨木﹐葛藟縈結﹐蟠屈如蓋﹐落葉委藉﹐夫人安坐於上﹐呼之卽應。乃縋而上﹐了無所傷。至官未幾而育器之。後十餘歲居京師﹐苦赤目甚惡﹐睛溢於外﹐百醫莫差。一日﹐有客云﹕某有一相識來調官﹐畜惡目藥甚效。昨日來別﹐云已陛辭﹐早晚卽行。試遣人往求之﹐時行李已出房﹐云藥誠有之﹐匆匆忘記在某篋中。初發一篋﹐藥乃在焉﹐遂得之﹐令以藥傅睛上﹐軟帛纏護﹐戒七日方開。一傅痛卽止﹐及開﹐睛以內眸子瞭矣。二事器之自爲劉勉中言。

蘇陰和尙作《穆護歌》﹐又地裏風水家亦有《穆護歌》﹐皆以六言爲句而用側韻。黃魯直云﹕黔南巴僰間賽神者﹐皆歌《穆護》﹐其略云「聽唱商人《穆護》﹐四海五湖曾去。」因問「穆護」之名﹐父老云﹕蓋木瓠耳﹐曲木狀如瓠﹐擊之以節歌耳。予見淮西村人多作《炙手歌》﹐以大長竹數尺﹐刳去中節﹐獨畱其底﹐築地逢逢若鼓聲﹐男女把臂成圍﹐撫髀而歌﹐亦以竹筒築地爲節。四方風俗不同﹐吳人多作《山歌》﹐聲怨咽如悲﹐聞之使人酸辛。柳子厚云「欸乃一聲山水綠」﹐此又嶺外之音﹐皆此類也。

濟南爲郡﹐在歷山之陰﹐水泉淸冷﹐凡三十餘所﹐如舜泉﹑爆流﹑金綫﹑眞珠﹑洗缽﹑孝感﹑玉環之類﹐皆奇。李格非文叔皆爲歷下水記﹐敍述甚詳﹐文體有法。曾子固作詩﹐以爆流爲趵突﹐未知孰是。

發運使﹐淳化四年始建官焉。六路轉輸於京師者﹐至六百二十萬石。通﹑泰﹑楚﹑海四州煮海之鹽﹐以供六路者三百二十餘萬石﹐復運六路之錢以供中都者﹐常不下五六十萬貫。淳化四年﹐以內殿崇班楊允武恭爲都大管勾江南諸州綱船﹑般運﹑鹽糧﹑錢帛﹑茶貨。當時殿直蔡崇道﹑供奉官劉全信同管勾。五年七月﹐允恭授西京作坊使﹐逐次添管職事﹐乃立制置發運使額。至乾興元年十二月﹐文武官二員。皇祐元年﹐施昌言以天章閣待制充使﹐自後多除兩制置統六路﹐年額上供米六百二十萬石﹕內四百八十五萬石赴闕﹐一百三十五萬石南京畿送納。淮南一百五十萬石赴闕﹐二十萬石咸平尉氏﹐五萬石太康。江南東路九十九萬一千一百石﹐七十四萬五千一百石赴闕﹐二十四萬五千石赴拱州。江南西路一百二十萬八千九百石﹐一百萬八千九百石赴闕﹐二十萬石赴南京。湖南六十五萬石﹐盡赴闕。湖北三十五萬石﹐盡赴闕。兩浙一百五十五萬石﹐八十四萬五千石赴闕﹐四十萬三千三百五十二石陳畱﹐二十五萬一千六百四十八石雍丘。

東坡知徐州﹐作黃樓﹐未幾黃州安置﹐爲定帥作《松醪賦》﹐有云「遂從此而入海﹐渺翻天之雲濤。」俄貶惠州﹐移儋耳﹐竟入海矣。在京師送人入蜀云「莫欺老病未歸身﹐玉局他年第幾人。」比歸﹐果得提舉成都玉局觀。三事皆讖也。

京師五嶽觀後凝祥池﹐有黃色蓮花甚奇﹐他處少見本也。

安惇處厚初謫潭州﹐過儀眞﹐見客河亭﹐有一丐者遽前﹐自言有戲術﹐願陳一笑。安心異之﹐欣然延禮。丐者求一硯﹐及素筆幅紙香鑪﹐乃取土以唾和﹐呵之成墨矣。又取土呵之﹐悉成薰陸﹐焚之芬馥。乃研墨謂安曰「吾不能書。」命小吏持筆題詩曰「佳人如玉酒如油﹐醉臥鴛鴦帳裏頭。咫尺洞庭君不到﹐長生不死最風流。」處厚讀之不曉﹐自以無嗜欲久矣﹐豈有「佳人如玉」﹑「醉臥鴛鴦」之事乎﹖且謂「洞庭君不到」﹐是謂我不可仙矣。遂謝丐者﹐與酒一壺﹐一飲而盡﹐長揖而去。安行將過洞庭之日﹐被命鐫消官資﹐放歸田裏﹐乃悟前詩之異。丐者必異人也﹐詩中似隱神仙祕訣﹐人不識耳。

東坡自常州赴登州﹐經過揚州石塔寺﹐長老戒公來別﹐東坡云「經過艸艸﹐恨萬一別石塔塔。」起立云「這个是磚浮圖耶﹖」坡云「有縫。」答云「若無縫﹐何以容得世間螻蟻﹖」坡首肯之。元丰八年八月二十七也。明日﹐坡又作詩贈之云「竹西失卻上方老﹐石塔還逢惠照師。我亦化身東漢去﹐姓名莫遣世人知。」

崔公度伯易赴宣州守﹐江行夜見一舟﹐相隨而行﹐寂然無聲。挽船得港而泊﹐所見之舟亦正近岸。公疑之﹐遣人視之﹐乃空舟也。舟中有血痕﹐於舟尾得皂絳一條﹐系文字一紙。取觀之﹐乃雇舟契也﹐因得其人姓名及牙保之屬。至郡﹐檄巡尉緝捕﹐盡獲其人。蓋船主殺雇舟之商﹐取其物而棄其舟﹐遂伏於法。豈鬼物銜冤而訴乎﹖

文潞公丞相出鎭西京﹐奉詔於瓊林苑燕餞﹐從列皆預﹐賦詩送行。王禹玉時爲內相﹐詩云「都門秋色滿旌旗﹐祖帳容陪醉禦卮。功業迥髙嘉祐末﹐精神如破貝州時。匣中寶劍騰霜鍔﹐海上仙桃壓露枝。昨日更聞褒詔下﹐別刊名姓入周彜。」時以爲警絕。曾弦伯容爲予言此詩第一句便見體面之大﹐若非上公大僚﹐詎敢於都門而張旌旗耶﹖此餘人所不可當也。白居易獻裴度丞相詩云「聞說風情筋力在﹐只如初破蔡州時。」禹玉用此事也。

鎭江府甘露寺在北固山上﹐江山之勝﹐煙雲顯晦﹐萃於日前。舊有多景樓﹐尢爲登覽之最﹐蓋取李贊皇題臨江亭詩有「多景懸窗牖」之句﹐以是命名。樓卽臨江故基也。裴煜守潤日有詩云「登臨每憶衛公詩﹐多景惟於此處宜。海岸千艘浮若芥﹐邦人萬室布如棋。江山气象回環見﹐宇宙端倪指點知。禪老莫辭勤候迓﹐使君官滿有歸期。」自經兵火﹐樓今廢﹐近𨿽稍復營繕﹐而樓基半已侵削﹐殊可惜也。

王荊公退居金陵﹐建宅於半山﹐蓋自城至鐘山寶公塔路之半﹐因以得名。宅後有謝公墩﹐乃謝安石居東山之所也。荊公云「我名公字偶相同﹐我屋公墩在眼中。公去我來墩屬我﹐不應墩姓尙隨公。」其後公捨宅爲報寧寺﹐寺今亦廢﹐未復舊﹐而墩巋然獨存。

宣和二年﹐睦寇方臘起幫源﹐浙西震恐﹐士大夫相與奔竄。關注子東在錢塘﹐避地攜家於無錫之梁溪。明年臘就擒﹐離散之家﹐悉還桑梓。子東以貧甚未能歸﹐乃僑寓於毗陵郡崇安寺古柏院中。一日﹐忽夢臨水有軒﹐主人延客﹐可年五十﹐儀觀甚偉﹐玄衣而美須髯。揖坐﹐使兩女子以銅杯酌酒﹐謂子東曰「自來歌曲新聲﹐先奏天曹﹐然後散落人間。他日東南休兵﹐有樂府曰《太平樂》﹐汝先聽其聲。」遂使兩女子舞﹐主人抵掌而爲之節。已而恍然而覺﹐猶能記其五拍。子東因詩記云「玄衣仙子從雙鬟﹐緩節長歌一解顏。滿引銅杯效鯨吸﹐低回紅袖作弓彎。舞畱月殿春風冷﹐樂奏鈞天曉夢還。行聽新聲太平樂﹐先傳五拍到人間。」後四年﹐子東始歸杭州﹐而先廬已焚於兵火﹐因寄家菩提寺。復夢前美髯者﹐腰一長笛﹐手披書冊﹐舉以示子東。紙白如玉﹐小朱欄界間行﹐似譜有其聲而無其詞。笑謂子東曰「將有待也。往時在梁溪﹐曾按《太平樂》﹐尙能記其聲否乎﹖」子東因爲之歌﹐美髯者援腰間笛﹐復作一弄。亦能記其聲﹐蓋是重頭小令。已而遂覺。其後﹐又夢至一處﹐榜曰「廣寒宮」﹐宮門夾兩池﹐水瑩淨無波﹐地無纖艸﹐仰視嵬峨﹐若洞府然。門鑰不啟﹐或有告之者曰「但曳鈴索﹐呼月姊﹐則門開矣。」子東從其言﹐試曳鈴索﹐果有譍者。乃引入至堂宇﹐見二仙子﹐皆眉目疏秀﹐端莊靚麗﹐冠靑瑤冠﹐衣彩霞衣﹐似錦非錦﹐似繡非繡。因問引者曰「此謂誰﹖」曰「月姊也。」乃引子東升堂﹐皆再拜。月姊因問往時梁溪曾令雙鬟歌舞﹐傳《太平樂》﹐尙能記否﹖又遣紫髯翁吹新聲﹐亦能記否﹖子東曰「悉記之。」因爲歌之。月姊喜見顏面﹐復出一紙﹐書以示子東曰「亦新詞也。」姊歌之﹐其聲宛轉似樂府《昆明池》。子東因欲彊記之﹐姊有難色﹐顧視手中紙﹐化爲碧字﹐皆滅迹矣。因揖而退﹐乃覺﹐時已夜闌矣。獨記其一句云「深誠杳隔無疑。」亦不知爲何等語也。前後三夢﹐後多忘其聲﹐惟紫髯翁笛聲尙在。乃倚其聲而爲之詞﹐名曰《桂華明》云「縹緲神淸開洞府﹐遇廣寒宮女。問我雙鬟梁溪舞﹐還記得當時否。碧玉詞章﹐教仙女爲按歌宮羽。皓月滿窗人何處﹐聲永斷﹐瑤臺路。」子東嘗自爲予言之。

王禹玉爲翰苑﹐治平三年二月十五日﹐召對蕊珠殿。時賜紫花墩令坐﹐逾數刻方罷。明年﹐英廟上仙﹐珪作挽詞有云「曾陪蕊珠殿﹐獨賜紫花墩。」蓋謂是也。

「金釵雙捧玉纖纖﹐星宿光芒動滿奩。解笑詩人誇博物﹐只知紅果味酸甜。」曾子固《荔枝詩》也。白樂天《荔枝詩》曰「津液甘酸如醴酪。」杜子美詩云「紅顆甜酸只自知。」故前詩譏二公也。政和初﹐閩中貢連株者﹐移植禁中﹐次年結實﹐不減土出。道君禦制詩云「玉液乍凝仙掌露﹐絳紗初脫水晶丸。」蓋體物之工矣。時羣臣皆應制焉。

髙郵禪居寺大殿佛髻珠﹐一日爲盜竊去﹐往來夜中不得出。僧怪之曰「汝往來何求﹖」曰「欲求門以出。」僧指曰「此門也。」又復他之﹐竟不見也。僧詰問﹐具以竊珠爲對﹐卽引盜納珠﹐令投哀引咎﹐乃識塗而去。僧因抆拭佛供﹐見座下有敗經﹐腐爛狼籍。鼠巢其中﹐小鼠數枚﹐尙未能走﹐或少足﹐或眇目欠尾者﹐無耳者﹐迨無一全形﹐殊可怪也。

王將明後房曰田令人者﹐顏貎殊倫﹐眞國色也。靖康攺元正月﹐將明死﹐田自都攜一婢竄至亳州﹐居逆旅中。郡知之﹐爲拘管數月。其家遣人迎歸。蔡元長後房曰武恭人﹐亦妙麗不凡。元長謫嶺表﹐武在京師﹐爲一使臣姓孫人所蓄﹐乃攜孫竄至南京﹐亦爲郡所拘。七月﹐開封差人擒之﹐送入京師。時予適在二郡﹐皆見之。

錢塘僧淨暉子照曠﹐學琴於僧則完全仲﹐遂造精妙﹐得古人之意。宣和間﹐久居中都﹐出入貴人之門﹐嘗得一舊琴修治之。磨去舊漆三數重﹐隱隱若有字痕﹐重加磨礲﹐得古篆「霜鏞」二字﹐黃金塡之﹐字畫勁妙有法。中官陳彥和以七百千得之﹐別以馬價珠爲徽﹐白玉爲軫。修成彈之﹐淸越聲壓數琴﹐非雷氏未易臻此也。靖康丁未﹐辛道宗將趙萬叛。九月二十八日﹐陷鎭江府。時彥和在京口﹐挺身而走﹐琴遂不攜。又宗室士立之﹐時知南外大宗正﹐亦在郡﹐所服犀帶﹐乃道君解賜淵聖﹐淵聖解賜士者﹐正透盤龍﹐亦亡焉。龍屈若飛翔之狀﹐予嘗見之。

郭熙﹐河陽溫縣人﹐以畫得名。其子思後登科﹐熙喜甚﹐乃於縣庠宣聖殿內圖山水窠石四壁﹐雄偉淸潤﹐妙絕一時。自云平生所得﹐極意於此筆矣。熙能爲遠景﹐意趣益新﹐略不相雜﹐亦名手也。貴人家收熙一景山水二十四幅﹐掛髙堂上﹐森然若在林壑間﹐未易得也。思後爲待制﹐乃重資以收父畫﹐欲晦其迹也。

杜子美微意深遠﹐考之可見﹐如《丹靑引贈曹霸詩》也有云「至尊含笑催賜金﹐圉人太僕皆惆悵。」說者謂帝喜霸之能寫眞畫馬也﹐故催金賜之﹐而圉人太僕﹐自嘆其無技以蒙恩賚耳。如此說則意短無工﹐殊不知此畫深譏肅宗也。考是詩始云「先帝天馬玉花驄﹐畫工如山貎不同。是日牽來赤墀下﹐迥立閶闔生長風。」帝旣見先帝之馬﹐當軫羹墻之念﹐反含笑而賜金﹐曾不若圉僕見馬能惆悵而懷先帝也。又《寄劉峽州伯華使君》長篇尾句云「江湖多白鳥﹐天地亦靑蠅。」人多指白鳥爲鷺﹐非也。按《月令》﹐仲秋之月﹐羣鳥養羞。注引《夏小正》曰﹕九月丹鳥。蓋白鳥﹐說者謂蚊蚋也。又《金樓子》云﹕齊桓公臥於柏寢﹐白鳥營饑而求飽﹐公開翠紗之廚而進焉。有知禮者﹐不食而退﹔有知足者﹐雋肉而退﹔有不知足者﹐長噓短吸而食。及其飽者﹐腹爲之潰。蓋戒夫貪也。又詩人以靑蠅刺讒﹐然則公詩蓋言天下多貪讒之人耳。

泰陵時﹐蔡元長爲學士。故事﹕供貼子﹐皇太后﹑皇帝﹑皇后閣各有詞﹐諸妃閣同用﹐四首而已。時昭懷劉太后充貴妃﹐元長特撰四首以供之﹐有「三十六宮人第一﹐玉樓深處夢熊羆。」

荊公退居鐘山﹐常獨遊山寺。有人擁數卒﹐按膝據牀而坐﹐驕气滿容﹐謾罵左右﹐爲之辟易。公問爲誰﹐僧云「押綱張殿侍也。」公卽索筆題一詩於扉云「口銜天憲手持鈞﹐已是龍墀第一人。回首三千大千界﹐此身猶是一微塵。」

王洙原叔內翰常云﹕作書冊﹐粘葉爲上﹐久脫爛﹐苟不逸去﹐尋其次第﹐足可抄錄﹐屢得逸書﹐以此獲全。若縫繢歲久斷絕﹐卽難次序。初得董氏《繁露》數冊﹐錯亂顚倒﹐伏讀歲餘﹐尋繹綴次﹐方稍完復﹐乃縫繢之獘也。嘗與宋宣獻談之﹐宋悉令家所錄者作粘法。予嘗見舊三館黃本書及白本書﹐皆作粘葉﹐上下欄界出於紙葉。後在髙郵借孫莘老家書﹐亦如此法。又見錢穆父所畜亦如此﹐多隻用白紙作標﹐硬黃紙作狹簽子。蓋前輩多用此法。予性喜傳書﹐他日得奇書﹐不復作縫繢也。

陜州大河南岸有物如鐵石狀﹐謂之鐵牛﹐舊有祠宇﹐唐末封號「順正廟」。大中祥符四年﹐眞宗祀汾陰﹐幸其廟﹐作《鐵牛詩》。

泗州普照寺僧伽塔建炎戊申二月二日災﹐秀州華亭普照寺亦以是日焚。其塔亦甚雄盛﹐可亞於泗上也。

西京進花自李迪相國始。

杜子美祭房相國﹐九月用「茶藕蒓鯽之奠」。蒓生於春﹐至秋則不可食﹐不知何謂。而晉張翰亦以秋風動而思菇菜﹑蒓羹﹑鱸鱠﹐鱸固秋物﹐而蒓不可曉也。

晁文元公迥深明理性﹐嘗作七審﹐於四威儀中﹐嘗自考校﹐以代曾子三省之義。道力淺深﹐自審方知﹕一﹑一切妄念能息否﹐二﹑一切外緣稍簡省否﹐三﹑一切觸境能不動否﹐四﹑一切語言能愼密否﹐五﹑一切黑白減分別否﹐六﹑夢想之間不顚倒否﹐七﹑方寸之間得恬愉否。予讀公所作內典諸書﹐得此若有所省﹐當書諸座右﹐以警昏憒。

張蕓叟作《鳳翔吳生畫記》﹐秦少遊作《五百羅漢圖記》﹐皆法韓退之《畫記》俱無愧也。

元丰五年﹐狀元黃裳榜﹐神廟禦集英殿。唱名至第三甲﹐有曁陶者﹐主師誤呼爲曁﹐去聲。三呼之無應者。蘇丞相頌時爲吏部侍郎﹐侍立﹐上顧頌﹐頌曰「當呼爲居衣切。」果應而出。上曰「卿何以知之﹖出何書﹖」頌曰「臣觀三國時﹐吳有曁艷造營府之論﹐恐其後也。」問陶鄕裏﹐乃建州人﹐上喜曰「果吳人。」褒諭再三。大觀三年﹐狀元賈安宅榜﹐徽廟禦集英殿。唱名至第五甲﹐有甄徹者﹐中書侍郎林攎彥振唱名﹐呼甄爲諸延切。徹自言姓甄﹐之人切。攎猶彊辧之﹐近侍皆笑。繼而禦史有言﹐攎罷而出。

神廟朝禦馬有曰玉逍遙者﹐蓋赭白也﹐嘗幸金明池﹐歸乘之。

胡世將成公爲中書舍人﹐兼權給事中﹐與張燾子公同在後省。一日﹐胡將上馬﹐忽內逼﹐乃解衣登廁。張戲之曰「解衣脫冕而行﹐舍人給事。」取「急」同音。欲尋屬對﹐無有其事。後李彌大似矩當尙書﹐知平江府﹐似矩常爲宣撫使﹐趙九齡次張忽云「子公之句﹐吾有對矣。可對『棄甲曳兵而走﹐宣撫尙書』。」取常輸字同音。聞者莫不大笑﹐且以爲的對。蓋爲帥臣常爲賊所窘也。

範文正公長子監簿純佑﹐自幼警悟﹐明敏過人。文正公所料事﹐必先知之﹐善能出神。公在西邊﹐凡敵情幾事﹐皆預遙知。蓋出神之邊廷得之。故公每制勝﹐料敵如神者﹐監簿之力也。因出神爲人所驚﹐自此神觀不足﹐未幾而亡﹐時甚少也。公之族子誾彥之云。

邦基外祖父吳豪字特起﹐世家臨川﹐其兄仕於唐州而亡﹐因家江上。治田於黃玉二坡﹐遂以多資聞﹐倜儻尙義﹐潛徳不耀。荊公夫人之同祖兄弟也。荊公更新法﹐心不喜之。將授之官﹐力辭不願。自外祖死﹐伯舅元順圖持門戶。順圖蕭散風度﹐雅意翰墨﹐蓄法書名畫甚富﹐烹茶焚香﹐吟詩彈琴﹐而隴畝漫不省也﹐坐是東臯廢弛﹐歲不暇給﹐乃委仲舅兌悅圖治其隳敗。悅圖孝友修願﹐賙貧樂施﹐有父風。未幾﹐多稼復如曩時﹐歲收數萬斛。公心持己﹐無絲髮之私﹐輸載長兄房﹐以聽出納。悅圖奉太夫人盡子道﹐待兄弟得怡怡之義。四方親舊以貧促者﹐存卹無厭﹐臧獲咸無怨言﹐鄕曲皆得其歡心。宣和辛丑秋得病﹐至冬不起﹐視笥中衣無兩襲﹐未嘗有一物私蓄也﹐人始服其廉謹。其京師調發科敷﹐動以萬計﹐適丁連歲旱歉﹐悅圖憂家勤瘁﹐鬱鬱感病。其死數日﹐侄芾夢悅圖云「吾有詩﹐爾其志之。」及覺﹐憶其二句云「春風陌上一杯酒﹐回首家園事若何。」蓋悅圖𨿽死猶不忘家也﹐悲夫。

僧如璧﹐本撫州士人﹐姓饒﹐初名節。少年嘗投書於曾子宣﹐論新法非是﹐不合﹐乃祝發更名。尢長於詩﹐嘗住數剎﹐士大夫多與之遊﹐後攺字徳操。詠梅花一聯云「遂教天下無雙色﹐來作人間第一春。」風味亦不淺。又答呂居仁寄詩云「長憶吟時對短檠﹐詩成重攺又雞鳴。如今老矣無心力﹐口誦君詩繞竹行。」居仁甚稱之。

《玉臺新詠》梁沈約休文有《六憶詩》﹐蓋艷詞也。其後少有效其體者。王全玉乃作《宮體十憶詩》﹐李元膺重見之﹐愛其詞意宛轉﹐且曰「讀之動人﹐老狂不能已﹐聊復效尢。」亦作十絕﹐謂《憶行》《憶坐》《憶飲》《憶歌》《憶書》《憶博》《憶顰》《憶笑》《憶眠》《憶妝》也。其一曰「屏帳腰支出洞房﹐花枝窣地領巾長。裙邊遮定雙鴛小﹐只有金蓮步步香。」其二云「椅上藤花闞面平﹐繡裙斜綽茜羅輕。踏靑姊妹頻來喚﹐鴛履貪弓不意行。」其三云「綠蟻頻催未厭多﹐帕羅香軟襯金荷。從教弄酒春衫涴﹐別有風流上眼波。」其四云「一串紅牙碎玉敲﹐碧雲無力駐晴霄。也知唱到關情處﹐緩按餘聲眼色招。」其五云「纖玉參差象管輕﹐蜀箋小研一作砑。碧窗明。袖紗密掩嗔郎看﹐學寫鴛鴦字未成。」其六云「小閣爭籌畫燭低﹐錦茵圍坐玉相欹。嬌羞慣被諸郎戲﹐袖映春蔥出注遲。」其七曰「漫注橫波無語處﹐輕攏小板欲歌時。千愁萬恨關心曲﹐卻使眉尖學別離。」其八云「從來題目值千金﹐無事羞多始見心。乍向客前猶掩斂﹐不知已覺鈿窩深。」其九云「泥嬌成困日初長﹐暫卸輕裙玉簟涼。漠漠帳煙籠玉枕﹐粉肌生汗白蓮香。」其十云「宮樣梳兒金縷犀﹐釵梁水玉刻蛟螭。眉間要點雙心事﹐不管蕭郎只畫眉。」其情致殊妍麗﹐自非風流才思者不能作也。

藏書之富﹐如宋宣獻﹑畢文簡﹑王原叔﹑錢穆父﹑王仲至家及荊南田氏﹑歷陽沈氏﹐各有書。因譙郡祁氏多書﹐號「外府太淸老氏之藏室」﹐後皆散亡。田﹑沈二家﹐不肖子盡鬻之。京都盛時﹐貴人及賢宗室往往聚書﹐多者至萬卷﹐兵火之後﹐焚毀迨盡﹐間有一二流落人間﹐亦書史一時之厄也。吳中曾敀彥和﹑賀鑄方回二家書﹐其子獻之朝廷﹐各命以官﹐皆經彥和﹑方回手自讎校﹐非如田﹑沈家貪多務得﹐舛謬訛錯也。

平江自朱勔用事﹐花木之奇異者﹐盡移供禁禦﹐下至墟墓間珍木﹐亦遭發鑿。山林所餘﹐惟合抱成圍﹐或擁腫樗散者﹐乃保天年。建炎己酉冬洎庚戌春﹐宣撫使周望畱姑蘇。諸將之兵﹐斧斤日往﹐樵斫俱盡﹐棟梁之材﹐折而爲薪﹐莫敢誰何﹐諸山皆童矣﹐亦艸木一時之厄耶。

吳中魚市以斗計﹐一斗爲二斤半。《松陵唱和》皮日休《釣侶詩》云「一鬥霜鱗換濁醪。」注云「吳中買魚論斗﹐酒卽稱斤。」其來遠矣。然酒今已用升﹐至市交及蔬反論斤﹐土風不可革也。

僧謂酒爲般若湯﹐鮮有知其說者。予偶讀《釋氏會典》﹐乃得其說。云有一客僧﹐長慶中屆一寺﹐呼淨人沽酒。寺僧見之﹐怒其粗暴﹐奪瓶擊柏樹﹐其瓶百碎﹐其酒凝滯﹐著樹如綠玉﹐搖之不散。僧曰「某常持《般若經》﹐須傾此物一杯。」卽諷詠瀏亮。乃將瓶就樹盛之﹐其酒盡落器中﹐略無孑遺﹐奄然流啜﹐斯須器音庾。酣暢矣。酒之廋辭﹐其起此乎。

樂全先生張安道薨﹐東坡時守潁州﹐於僧寺舉掛﹐參酌古今﹐用唐人服座主緦麻三月﹐又別爲文往祭其柩。蓋感其知遇也。

王文公安石爲相日﹐奏事殿中。忽覺偏頭痛不可忍﹐遽奏上請歸治疾﹐裕陵令且在中書偃臥。已而小黃門持一小金杯藥少許﹐賜之云「左痛卽灌右鼻﹐右卽反之﹐左右俱痛並灌之。」卽時痛愈。明日入謝﹐上曰「禁中自太祖時有此數十方﹐不傳人間﹐此其一也。」因並賜此方。蘇軾自黃州歸﹐過金陵﹐安石傳其方﹐用之如神﹐但目赤﹐少時頭痛卽愈。法用新蘿卜﹐取自然汁﹐入生龍腦少許調勻﹐昂頭使人滴入鼻竅。

舒信道《敗荷詩》云「忍看夜影分殘月﹐別送秋聲入晚風。」前輩云「一郡之政觀於酒﹐一家之政觀於齏。」蓋二物若善﹐則其他可知矣。

處州縉雲縣簿廳爲武尉司﹐頃有一婦人常現形與人接﹐妍麗閒婉﹐有殊色。其來也﹐異香芬馥﹐非世間之香﹐自稱曰英華﹐或曰綠華。前後官此者﹐多爲所惑。建炎中﹐一武尉與之配合如伉儷﹐同僚皆預其宴集﹐慧辧可喜﹐與尉料理家事。自言我非妖也﹐不害於人。尉以郡檄部兵至揚州﹐時車駕駐蹕淮南﹐英華亦隨而行﹐至揚州南門不肯入﹐謂尉曰「天子之所﹐門有守禦之神﹐我不可入﹐我從此而逝矣。然君之行﹐若復差往泗上﹐禍卽至矣。」遂慘別而去。尉至禦營﹐果令所部兵往泗州交割﹐尉乃行﹐未幾而北兵至﹐遂不知存亡。獨小史得脫而歸﹐英華已先至邑久俟矣。其後有蔣輝遠﹐永嘉人﹐爲邑簿﹐英華出如平時。其家母妻不安之而歸﹐輝遠獨在官所﹐英華時復出現。其來也﹐香先襲人﹐輝遠不少動心。一日﹐謂輝遠曰「君索居於此﹐妾欲侍巾櫛﹐可乎﹖而君介然不蒙顧盼﹐亦木心石腹之人也。」輝遠曰「汝宜亟反﹐毋相接也。」因齋戒具章奏﹐欲訴於天。是日復至曰「君毋庸訴我﹐某無所捨﹐得一芘身之地﹐不復出矣。」輝遠曰「汝果爾﹐吾爲汝立祠以祀﹐如何﹖」華感激而去﹐自是不復至﹐輝遠越數日亦忘之。時家有素絲數束﹐一旦其絲悉穿系於窗牖﹐連綿不可解﹐輝遠因悟曰「吾許汝立祠而渝約矣﹐卽爲汝謀之。」乃於廳事之偏室塑像﹐以祠香火。明日﹐其絲悉已成束﹐若不經手者﹐其怪遂絕。予舊聞斯事﹐後見處州士人﹐所說悉同﹐意其爲艸木之妖也。

龐寅孫待制﹐一女有容色﹐適毗陵胡道修﹐甚雍睦。數年後﹐道修每夜卽有一婦人來同寢﹐龐或聞其語言﹐數詰問之﹐道修笑而不答。一夜﹐道修先就枕﹐龐牽幔欲入﹐其人自帳中出﹐姿容妍麗﹐自顧己不若也。龐亦不懼。道修曰「子見之否﹖不必怒也﹐我與爾同往訪之。」恍惚與道修同至一處﹐如王侯第﹐簾幕華煥﹐廊廡間懸琉璃燈﹐光彩奪目。道修與龐方攜手而行﹐上堂有一人自屏後來﹐乃向帳中所出之人也。道修﹑龐走從之﹐相挽而去﹐已而對飲堂上。龐憤之﹐亟欲走歸﹐顧門宇悉閉鐍。倉皇至一處﹐見有斷垣﹐乃大呼﹐逾之而出﹐恍然而寤﹐蓋夢也。明日﹐道修曰「昨宵爾胡不少畱﹐乃怒而遁耶﹖」自爾無可柰何。時寅孫任發運使﹐乃具舟楫迎其女並婿至眞州就醫﹐召一道士﹐能使物治病﹐俾令治之。道士以一木版一釘付龐﹐戒令伺道修咳聲﹐卽以釘釘其版。如其言釘之﹐道修大叫曰「是甚道理﹗」亟來奪之。龐懼爲所得﹐擲版於河中。時寅孫有館客在後舟見之﹐卽以手招之﹐其版遂流至船邊。館客取之﹐拔去其釘﹐道修大笑﹐道士悵惋而去﹐卒不可療。乃復歸毗陵﹐不復爲怪也。一日﹐道修謂龐曰「來日有人攜一女子來求售﹐可爲我得之﹐愼勿靳其直而失之也。」明日﹐果有一老媼攜一村女來﹐寢陋可駭。道修見之喜曰「是矣。」乃以數千得之。道修自是嬖惑此婢甚歡﹐而向之人不復至矣。蓋是怪依附此婢之體﹐而道修見之乃向之人耳。龐竟離歸。道修與此婢生男女數人﹐亦無他怪。待制之猶子溫孺潤甫言﹐後問之胡氏﹐信然。

宣和間﹐朱勔應奉進爲節度使﹐子汝賢慶陽軍承宣使﹐汝功靜江軍承宣使﹐汝文閣門宣贊舍人﹐弟績閣門宣贊舍人﹐汝翼朝奉大夫直龍圖閣﹐汝舟明州觀察使﹐汝楫華州觀察使﹐汝明滎州刺史﹐孫絺﹑繹﹑約﹑絢﹑緯﹑綬並閣門宣贊舍人﹐綽﹑紳並閣門祇候。一時軒裳之盛﹐未之有也。靖康之初﹐籍其家並追奪﹐悉竄嶺外。

蔡君謨作福守日﹐有一書生投詩來謁﹐云「遠入靑靑疊疊峯﹐峯前眞宰讀書宮。半巖冷落髙宗雨﹐一枕淒涼吉甫風。煙鎖豹眠閒霧露﹐井凋鳳宿舊梧桐。九龍山下英雄气﹐盡屬君家世冑中。」君謨異之﹐尋令人伺其所歸。至一山下忽不見﹐四顧無人﹐惟一社屋爾﹐意其社神也。

王荊公女適吳丞相之子封長安縣君者﹐能詩。嘗見親族婦女有服者﹐帶白羅系頭子者﹐因戲爲詩云「香羅如雪縷新裁﹐惹住烏雲不放回。還似遠山秋水際﹐夜來吹散一枝梅。」其姑丞相魚軒李氏侍從徐宥之女也﹐亦能文﹐有詩云「絮如柳陌三春雨﹐花落梨園一笛風。百尺玉樓簾半捲﹐夜深人在水晶宮。」皆婦人有才思者﹐可喜也。

邦基從伯康孫字曼老﹐時彥榜髙科。宰溧陽日﹐晨有道士來謁﹐授以藥二粒﹐且以橡栗四十枚付之﹐戒曰「此去千日﹐當有大厄﹐宜封識如法﹐勿令妾婦見之﹐庶緩急可爲備。」後至揚州﹐遇母舅錢勰穆父攜二侍姬來﹐偶探藥囊而未及取。尋而得疾﹐取藥無有矣。計其時正三年﹐竟不起雲。

宣和戊戌冬﹐予道由潁昌之汝墳驛﹐壁間得廖正一明略手題三詩﹐其一云「阿憐二十頗有餘﹐秀眉丰頰冰瓊膚。無端欲作商人婦﹐更枉方尋海畔夫。」其二云「阿梅笄歲得同歡﹐懊惱情深解夢蘭。鶯語輕淸花裏話﹐柳條弱嫩掌中看。」其三云「淮源距襄陽﹐亭候逾十捨。徵鞍背繡幃﹐雲雨闕四夜。雙艷盡傾城﹐一姝偏擅價。獨怒蕙心輕﹐誤許商人嫁。」初不曉其意。是年至唐州外氏家﹐因舉是詩﹐邦人任諭義可云﹕頃年明略與郡之二營妓往來﹐情好甚篤﹐其一小字憐憐﹐其一名梅。時憐憐將爲大賈所納﹐明略旣去﹐道過汝墳作詩﹐蓋有所感也。憐憐竟隨賈去。「方尋海畔夫」﹐用海上有逐臭之夫事譏之也。

禁中舊有鴨腳子四本﹐俗謂之銀杏﹐大皆合抱。其三在翠芳亭之北﹐歲收實至數斛﹐而所托陰隘﹐無可臨賞之所﹔其一在太淸樓之東﹐得地顯敞﹐可以就賞而未嘗著花也。裕陵嘗臨觀而興嘆﹐以爲事有不能適人意者如此。越明年﹐一枝遂花﹐而結實至十餘﹐瑩大可愛。裕陵大悅﹐命宴太淸樓賞之﹐分賜禁從有差。迨次年﹐則不復花矣。中官帶禦器械石璘者﹐老於禁掖供奉﹐常爲何正臣去非言之。正臣嘗記是事﹐且謂﹕凡艸木之華實﹐蓋有常性。人主者爲起一念﹐乃能感格穹壤﹐使陰陽造化之功﹐爲之巧順曲從﹐以適其一時之所欲。豈爲天子者﹐凡一言動致穹髙之鑑聽若影響之速耶﹖由是觀之﹐爲人上者﹐使有宋景公之言﹐時發於誠心﹐則召應豈俟終日哉﹗正臣所論如此。邦基嘗以正臣之子薳子楚見其手書﹐因復記之。

翟三丈公巽﹐少年侍龍圖﹐出守會稽時﹐嘗賦《猩猩毛筆詩》﹐甚奇妙。何去非次韻和之云「貎妍足巧語﹐軀惡招歋歈。賦形具人獸﹐寧脫荊榛居。肉嘗登俎鼎﹐餉饋傳甘腴。失計墮醉鄕﹐顚躓無與扶。柔毫傳束縛﹐航海歸仙臒。浴質逸少池﹐摛藻知章湖。殺身固有用﹐賦芋從眾狙。坐令宣城工﹐無復誇栗須。宣城出栗鼠須也。文房甲四寶﹐萬兔慚蒙膚。數管友十年﹐閉門賦《三都》。之子信豪邁﹐嗜學每致劬。未冠遊膠庠﹐已推經行儒。蓬山天祿閣﹐崢嶸淩碧虛。期予早登躡﹐同捨校魯魚。」公巽之詩恨未見﹐有《綠毛龜詩》﹐皆少年所作也。

予在四明時﹐舶局日同官司戶王璪粹昭﹐郡檄往昌國縣寶陀山觀音洞禱雨﹐歸爲予言寶陀山去昌國兩潮﹐山不甚髙峻﹐山下居民百許家﹐以魚鹽爲業﹐亦有耕稼。有一寺﹐僧五六十人。佛殿上有頻伽鳥二枚﹐營巢梁棟間﹐大如鴨頰。毛羽紺翠﹐其聲淸越如擊玉。每歲生子必引去﹐不知所之。山有洞﹐其深罔測﹐莫得而入。洞中水聲如考數百面鼓鼙﹐語不相聞。其上復有洞穴﹐日光所射﹐可見數十步外﹐菩薩每現像於其中。粹昭旣致州郡之命﹐因密禱願有所睹。須臾見欄楯數尺﹐皆碧玉也﹐有刻鏤之文﹐爲闕路如世問宮殿所造者﹔已而復現紋如珊瑚者亦數尺﹐去人不遠﹐極昭然也。久之﹐於深遠處見菩薩像﹐但見下身如腰﹐而上卽晦矣﹐白衣瓔珞﹐了了可數﹐但不見其首。寺僧云﹕頃有見其面者﹐乃作紅赤色﹐今於山上作塑像﹐正作此色﹐乃當時所現者。三韓外國諸山在杳冥間﹐海舶至此﹐必有祈禱。寺有鐘磬銅物﹐皆雞林商賈所施者﹐多刻彼國之年號﹐亦有外國人畱題頗有文采者。僧云﹕禱於洞者﹐所視之相多不同﹐有見淨瓶者﹑纓絡者﹑善財者﹑橋梁者﹐亦有無所睹者。洞前大石下有白玉晶瑩﹐謂之菩薩石。粹昭平生倔彊﹐至是頗信向云。

唐人詩行役異鄕懷歸感嘆而意相同者﹐如賈島云「客捨並州已十霜﹐歸心日夜憶咸陽。無端更渡桑乾水﹐卻望並州是故鄕。」竇鞏云「風雨荊州二月天﹐問人初雇峽中船。西南一望雲和水﹐猶道黔南有四千。」柳宗元云「林邑山聯瘴海秋﹐牂牁水向郡前流。勞君更問龍池地﹐正北三千到錦州。」李商隱云「君問歸期未有期﹐巴山夜雨漲秋池。何時共翦西窗燭﹐卻話巴山夜雨時。」皆佳作也。

段承務者﹐醫術甚精﹐貴人奏以不理選受恩澤﹐居宜興﹐非有勢力者不能屈致。翟公巽參政居常熟﹐欲見之﹐托平江守梁仲謨尙書邀之始來。乃日平江一富人病﹐求段醫。段曰「此病不過湯劑數服可愈﹐然非五百千錢爲酬不可。」其家始許其半﹐段拂衣而去﹐竟從其請。復以五十星爲藥資﹐段復求益﹐增至百星始肯出藥。果如其說而差。段載其所獲而歸﹐中塗夜夢一朱衣曰「上帝以爾爲醫而厚取賄賂﹐殊無濟物之心﹐命杖脊二十。」敕左右牽而鞭之。旣寤﹐猶覺脊痛。令人視之﹐有捶痕﹐歸家未幾而死。

東坡性喜飲﹐而飲亦不多。在黃州嘗以蜜爲釀﹐又作《蜜酒歌》﹐人罕傳其法。每蜜用四斤煉熟﹐入熟湯相攪﹐成一斗﹐入好面曲二兩﹐南方白酒餅子米曲一兩半﹐搗細﹐生絹袋盛﹐都置一器中﹐密封之﹐大暑中冷下﹐稍涼溫下﹐天冷卽熱下﹐一二日卽沸﹐又數日沸定﹐酒卽淸可飲。初全帶蜜味﹐澄之半月﹐渾是佳酎。方沸時﹐又煉蜜半斤﹐冷投之尢妙。予嘗試爲之﹐味甜如醇醪﹐善飲之人﹐恐非其好也。

蘇子由在政府﹐子瞻爲翰苑。有一故人與子由兄弟有舊者﹐來幹子由﹐求差遣﹐久而未遂。一日﹐來見子瞻﹐且云「某有望內翰﹐以一言爲助。」公徐曰「舊聞有人貧甚﹐無以爲生﹐乃謀伐冢﹐遂破一墓﹐見一人裸而坐曰﹕『爾不聞漢世楊王孫乎﹖裸葬以矯世﹐無物以濟汝也。』復鑿一冢﹐用力彌艱。旣入﹐見一王者曰﹕『我漢文帝也﹐遺制﹕壙中無納金玉﹐器皆陶瓦﹐何以濟汝﹖』復見有二冢相連﹐乃穿其在左者﹐久之方透。見一人曰﹕『我伯夷也﹐瘠羸面有饑色﹐餓於首陽之下﹐無以應汝之求。』其人嘆曰﹕『用力之勤﹐無所獲﹐不若更穿西冢﹐或冀有得也。』瘠羸者謂曰﹕『勸汝別謀於他所。汝視我形骸如此﹐捨弟叔齊豈能爲人也﹖』」故人大笑而去。

梅摯公儀龍圖﹐景祐初以段中丞知昭州﹐昭號二廣煙瘴水土惡弱處。公常爲說﹐其略云﹕仕亦有瘴﹐急催暴斂﹐剝下奉上﹐此租賦之瘴也﹔深文以逞﹐良惡不白﹐此刑獄之瘴也﹔侵牟民利﹐以實私儲﹐此貨財之瘴也﹔盛揀姬妾﹐以娛聲色﹐此帷簿之瘴也。有一於此﹐民怨神怒﹐安者必疚﹐疚者必殞﹐𨿽在輦下﹐亦不可免﹐何但遠方而已。仕者或不自知﹐乃歸咎於土瘴﹐不亦謬乎﹖予讀此方﹐慨然有感﹐蒞仕者當書於座右﹐亦可爲訓也。

世謂子瞻詩多用小說中事﹐而介甫詩則無有也。予謂介甫詩時爲之用﹐比子瞻差少耳。如《酬王賢良松詩》云「世傳壽可三松倒﹐此語難爲常人道。」壽倒三松﹐見裴鉶《傳奇》。《春日晚行》云「興盡無人楫迎我﹐卻隨倦鴉歸薄暮。」楫迎汝見古樂府王獻之《桃葉歌》。《金陵西齋詩》云「黃奴三倒頻璚樹﹐小砑紅綾鬥詩句。」小砑紅綾見《大業拾遺》。《舒州》云「巫祝方說茶不救﹐只疑天賜雨工閒。」雨工見《洞庭靈怪傳》。

徽廟見研石有紋如眉者﹐謂之眉子石﹐東坡嘗作《眉子石研歌》﹐極有連蜷彎環可愛者。東海宮聲應中有一硯﹐尉氏孫宗鑑少魏舍人爲作銘﹕「襄城愁﹐京兆嫵﹐北窗散黛﹐東家翠羽。稜稜筆鋒﹐與此等伍﹐胡不類子﹐英气妙語。」又曰「夕鋒旣去﹐碧落方暮。澹疏星之微明﹐橫靑霞之數縷。想象沈寥﹐夷猶毫楮。俾子之文﹐萬丈軒翥。」梁冀妻孫壽封襄城君﹐作《愁眉啼妝詩》云「北窗朝向鏡﹐錦帳復斜縈。嬌羞不肯出﹐猶言妝未成。散黛隨眉廣﹐胭脂遂臉生。試將持出眾﹐定得可憐名。」宋玉《好色賦》﹕「東家之子﹐眉如翠羽。」用斯事也。

杜子美有《憶鄭南玭詩》云「鄭南伏毒守﹐瀟灑到江心。」殊不曉伏毒守之義。守當作寺﹐按《華州圖經》有伏毒寺﹐劉禹錫外集有「貞元中侍郎舅氏牧華州時﹐予再忝科第﹐前後由華覲謁陪登伏毒巖」﹐今世行本皆作守﹐誤也。

卷六

本朝能書﹐世推蔡君謨﹐然得古人玄妙者﹐當遜米元章﹐米亦自負如此。嘗有《論書》一篇﹐及《雜書》十篇﹐皆中翰墨之病。用雞林紙書贈張太亨嘉甫﹐蓋米老得意書也。今附於此。

《論書》云﹕歷觀前賢論書﹐徵引迂遠﹐比況奇巧﹐如龍跳天門﹐虎臥鳳闕﹐是何等語﹖或遣辭求工﹐去法愈遠﹐無益學者。故吾所論﹐要在人人﹐不爲溢辭。吾書小字行書﹐有如大字﹐惟家藏眞迹跋尾﹐間或爲之﹐不以與求書者。心旣注之﹐隨意落筆﹐皆得自然﹐備其古雅。壯歲未能立家﹐人謂吾書爲集古字﹐蓋取諸家長處﹐總而成之。旣老始自成家﹐人見之不知以何爲祖也。江南吳﹑登州王子韶﹐大隸題榜有古意﹐吾小兒尹仁大隸題榜與之等。又幼兒尹知代吾名書碑﹐及手書大字﹐更無辧。門下許侍郎尢愛其小楷﹐云每小簡可使令嗣書之﹐謂尹知也。老杜作《薛稷惠普寺詩》云「鬱鬱三大字﹐蛟龍岌相纏。」今有石本﹐得而視之﹐乃是勾勒倒收﹐筆鋒畫畫如蒸餅﹐普字如人握兩拳﹐伸臂而立﹐醜怪難狀。以是論之﹐古無眞大字明矣。葛洪天臺之觀飛白爲大字之冠﹐古今第一。歐陽詢道林之寺﹐寒儉無精神。柳公權國淸寺大小不相稱﹐費盡筋骨。裴休率意寫碑﹐乃有眞趣﹐不陷醜怪。眞字甚易﹐惟有體勢難爲﹐不如畫算勻而勢活也。字之八面﹐惟尙眞楷見之﹐大小各自有分。智永有八面﹐已少鐘法﹐丁道護﹑歐﹑虞始勻﹐古法亡矣。柳公權師歐﹐不及遠甚﹐而爲醜怪惡札之祖。自柳世始有俗書。唐官告在世﹐爲禇﹑陸﹑徐嶠之體﹐殊有不俗者。開元以來﹐緣明皇字體肥俗﹐始有徐浩以合時君所好。經生字亦自此肥。開元以前古气﹐無復有矣。唐人以徐浩比王僧虔﹐甚失當。徐浩大小一倫﹐是猶吏楷也。僧虔﹑蕭子云傳鐘法﹐與子敬無異﹐大小各有分﹐不一倫。徐浩爲眞卿辟客﹐書韻自張顚血脈來﹐教顏大字促令小﹐小字展令大﹐非古也。石刻不可學﹐但自書使人刻之﹐已非己書也﹐故必須眞迹觀之乃得趣。如顏眞卿每使家僮刻字﹐故會主人意﹐修攺波撇﹐致大失眞。惟吉州廬山題名﹐題訖而去﹐後人刻之﹐故皆得其眞﹐無做作凡俗差佳﹐乃知顏出於禇也。又眞迹皆無蠶頭燕尾之筆﹐與《郭知運爭坐位》帖﹐有篆籕气﹐顏傑思也。柳出歐陽﹐爲醜怪惡札之祖﹐自此世人始有爲俗書﹐蓋緣時君所好。其弟公綽乃不俗於其兄。筋骨之說出於柳。世人但以怒張爲筋骨﹐不知不怒張自有筋骨。凡大字要如小字﹐小字要如大字﹐惟禇遂良小字如大字﹐其後經生祖述﹐間有造妙者。大字如小字﹐未之見也。世人多寫大字時用力捉筆﹐字愈無筋骨神气﹐作圓筆頭如蒸餅﹐大可鄙笑。要須如小字﹐鋒勢備全﹐都無刻意做作乃佳。自古及今﹐余不敏實得之。榜字固已滿世﹐自有識者知之。石曼卿作佛號﹐都無回互轉摺之勢﹐小字展令大﹐大字促令小﹐是張顚教顏眞卿謬論。蓋字自有大小相稱。且如寫太一之殿﹐作四窠分﹐豈可將一字肥滿一窠﹐以對殿字乎﹖蓋自有相稱大小﹐不當展促也。予嘗書天慶之觀﹐天之二字皆四筆﹐慶觀多畫在下﹐各隨其相稱寫之﹐掛起气勢自帶過﹐皆如大小一般﹐𨿽眞有飛動之勢也。書至隸與大篆﹐古法大壞矣。篆籕各隨字形大小﹐故百物之狀﹐活動圓健﹐各各自足。隸乃始有展促之勢﹐而三代法亡矣。

其《雜書》十篇云﹕歐﹑虞﹑禇﹑柳﹑顏﹐皆一筆書也﹐安排費工﹐豈能垂世﹖李邕脫子敬體﹐乏纖濃。徐浩晚年用力過﹐更無气骨﹐不如作郎官時婺州碑也。董孝子不空﹐皆晚年惡札﹐全無妍媚。此自有識者知之。沈傳師變格﹐自有超世眞軌﹐徐不及也。禦史蕭誠書太原題名﹐唐人無出其右﹐爲司馬系南嶽眞君觀碑﹐極有鐘王軌轍﹐餘皆不及矣。智永臨集書《千文》﹐秀潤圓勁﹐八面具備﹐有眞迹自顚沛字起﹐在唐林夫處﹐他人收不及也。

半山莊臺上故多文公書﹐今不知存否。文公學楊凝式書﹐人鮮知之。予語其故﹐公大賞其見鑑。

金陵幕山樓臺榜乃關蔚宗二十年前書﹐想六朝宮殿榜皆如是。智永硯心成臼﹐乃能到右軍﹔若穿透﹐始到鐘繇也﹐可不勉之﹗

一日不書便覺思澀﹐想古人未嘗片時廢書也。因思蘇之才《桓公至洛帖》﹐字字用意相鉤連﹐非復便一筆至到底也。若旋安排﹐卽虧活勢耳。

字要骨格﹐肉須裹筋﹐筋須藏肉帖﹐乃秀潤。在布置穩不俗﹐險不怪﹐老不枯﹐潤不肥﹐變態貴形不貴苦﹐苦生怒﹐怒生怪﹐貴形不貴作﹐作入畫﹐畫入俗﹐皆字病也。

顏魯公行字可教﹐眞便入俗品萬等。古人書不如此學。吾家多小兒﹐作艸字﹐大段有意思。

「少存若天性﹐習慣如自然」﹐玆古語也。吾夢古衣冠人授以摺紙﹐書法自此差進﹐寫與他人卻不曉。蔡元度見而驚曰「法何太遽異耶﹖」此公亦具眼人。章子厚以眞自名﹐獨稱吾行艸﹐欲吾書如排算子﹐然眞艸須有體制﹐乃佳耳。

薛稷書慧普寺﹐老杜以謂「蛟龍岌相纏」。今見其本﹐乃如柰重兒擡蒸餅勢﹐信老杜不能書也。學書須得趣﹐他好俱忘乃入妙﹔別爲一好縈之﹐便不工也。

海嶽以書學士召對﹐上問本朝以書名世者凡數人﹐海嶽各以其人對曰「蔡京不得筆﹐蔡卞得筆而少逸韻﹐蔡襄勒字﹐沈遼排字﹐黃庭堅描字﹐蘇軾畫字。」上復問﹕「卿書如何﹖」對曰「臣書刷字。」

予嘗謂米公人物英邁﹐鑑裁精髙﹐翰墨場中﹐當推獨步。平生所書﹐徧於天下﹐石刻中如《靑州南陽石橋記》《酇縣京觀記》《無爲軍天王記》《漣水軍》數碑﹐皆遠追鐘﹑王﹐寧獨今人所難﹐唐人亦鮮及也。蔡天啟爲公墓志云﹕舉止頡頏﹐不能與世俯仰﹐故仕數困躓。冠服用唐人規制﹐所至人聚觀之。性好潔﹐置水其旁﹐數颒而不說﹐未嘗與人同器。視其眉宇軒然﹐進趨襜如﹐音吐鴻暢﹐𨿽不識者亦謂其米元章也。云云。此迨實錄云。

《松陵唱和》皮日休《新秋卽事》云「酒坊吏到常先見﹐鶴俸符來每探支。」注云「吳都有鶴料案。」殊未詳鶴俸之說。曾文彥和﹐博學之士也﹐知滁州﹐有《次韻趙仲美表弟西齋自遣詩》云「謫守淒涼臥郡齋﹐夫君失意偶同來。海邊故國渺何許﹐城上新樓空幾回。寧羨一囊供鶴料﹐會看千里躍龍媒。淸吟未免縈機慮﹐只恐飛鷗便見猜。」注云「唐幕府官俸謂之鶴料﹐今歲敇頭所得止此。仲美省試下﹐故云。」彥和用事必有所據﹐當更考之。又宋宣獻有《送黃祕丞倅蘇臺》云「鶴料署文移﹐鮆場收賦算。」此宣獻用皮日休所云吳郡事也。

蔡仍子因之妻﹐九院王家女也。忽患瘵疾﹐沈綿數年﹐旣死﹐已就小斂。時上皇宮中聞之﹐曰「惜其不早以陷冰丹賜之﹐今𨿽已死﹐試令救之。」因命中使馳賜一粒。時息气已絕﹐乃彊灌之﹐須臾遂活﹐數日後而安﹐但齒皆焦落﹐後十五年方死。

宋景文公詩曰「蟹美持螯日﹐魴甘抑鮓天。」用楊淵《五湖賦》云「連瓶抑鮓。」

蔡丞相確持正﹐常有治命遺訓云「吾沒之後﹐斂以平日閒居之服﹐棺但足以周衣衾﹐作壙不得過楚公﹐葬時制。棺前設一坐﹐陳瓦器﹐以衣衾巾履數事及筆硯置左右。自初斂至於祖載襄葬﹐悉從簡質﹐稱吾平生。毋煩公家﹐毋幹恩典﹐毋受賻遺﹐毋求人作埋銘神道碑二處﹐但刻石云『宋淸源蔡某墓』﹐而紀葬之歲月於其旁可矣。夫達人君子﹐安於性命之際而不憂﹐窮乎死生之變而不惑﹐超然自得﹐與道消息﹐生以形骸爲寓﹐死奚丘壠之念哉﹗吾𨿽鄙薄﹐亦粗聞大道之方矣﹐欲效楊王孫與沐徳信﹐則必傷汝曹之意﹐又幹矯俗之稱﹐故命送終聊爲中制﹐將使子孫近者視吾藏足以無憾﹔遠尙及見吾墓道之石﹐足以伸敬﹐如是而已。汝曹其遵吾言﹐愼勿易也。」其字畫淸勁﹐髙如六朝人書﹐其言可法也。又有《雜書》一篇云﹕楚公時少年讀書於石梯山精舍﹐布衣蔬食﹐志趣超然。其仕𨿽不達﹐以淸名直气聞士大夫間。陳恭公孫威敏公皆嗟嘆公所爲﹐每爲公言。潁川陳氏﹐公慚卿﹐卿慚長﹐以徳不以位也。在建陽八年﹐去日不賫一串茶。邑人思公﹐至今不衰。致仕居貧﹐以席蔽戶﹐誦詠猶不倦。其淸白淳亮﹐甘貧樂道﹐汝曹能使人謂眞楚公之子孫﹐則善矣。楚公名黃裳﹐故任太子右贊善大夫致仕﹐忠懷公之父也。

文潞公爲相日﹐赴祕書省曝書宴﹐令堂吏視閣下蕓艸﹐乃公往守蜀日﹐以此艸寄植館中也。因問蠹出何書﹐一坐默然。蘇子容對以魚豢《典略》﹐公喜甚﹐卽借以歸。

主帥取靑唐時﹐大軍始集下寨﹐治作壕塹﹐鑿土遇一壙﹐得一琉璃瓶﹐瑩徹如新﹐瓶中有大髑髏﹐其長盈尺﹐瓶口僅數寸許﹐不知從何而入。主帥命復瘞之﹐斯亦異矣。

近世墨工多名手﹐自潘谷﹑陳贍﹑張谷名振一時之後﹐又有常山張順﹑九華朱覲﹑嘉禾沈珪﹑金華潘衡之徒﹐皆不愧舊人。宣政間﹐如關珪﹑關瑱﹑梅鼎﹑張滋﹑田守元﹑曾知惟﹐亦有佳者。唐州桐柏山張浩﹐制作精致﹐妙法甚奇。舅氏吳順圖﹐每歲造至百斤﹐遂壓京都之作矣。前日數工所制﹐好墨者往往韜藏﹐至今存者尙多。予舊有此癖﹐收古今數百笏﹐種種有之。渡江時爲人疑篋之重﹐以爲金玉﹐竊取之﹐殊可惜也。今尙餘一巨挺﹐極厚重﹐印曰「河東解子誠」﹔又一圭印曰「韓偉升」﹐膠力皆不乏精采﹐與新制敵﹐可與李氏父子甲乙也。士大夫畱意詞翰者﹐往往多喜收蓄﹐惟李格非文叔獨不喜之。嘗著《破墨癖說》云﹕客有出墨一函﹐其制爲璧爲丸爲手握﹐凡十餘種﹐一一以錦囊之。詫曰﹕昔李廷珪爲江南李國主父子作墨﹐絕世後二十年﹐乃有李承晏﹐又二十年有張遇﹐自是墨無繼者矣。自吾大父始得兩丸於徐常侍鉉﹐其後吾父爲天子作文章書碑銘﹐法當賜黃金﹐或天子寵異﹐則以此易之。余於是以兩手當心﹐捧硯惟謹﹐不敢議眞贗。然余怪用薛安潘谷墨三十餘年﹐皆如吾意﹐不覺少有不足﹐不知所謂廷珪墨者﹐用之當何如也。他日客又出墨﹐余又請其說甚辯﹐余曰﹕噓﹐余可以不愛墨矣。且子之言曰﹕吾墨堅可以割。然余割當以刀﹐不以墨也。曰﹕吾墨可以置水中﹐再宿不腐。然吾貯水當以盆罌﹐不用墨也。客復曰﹕余說未盡﹐凡世之墨不過二十年﹐膠敗輒不可用﹐今吾墨皆百餘年不敗。余曰﹕此尢不足貴﹐余墨當用二三年者﹐何苦用百年墨哉﹖客辭窮﹐曰﹕吾墨得多色﹐凡用墨一圭﹐他墨兩圭不迨。余曰﹕余用墨每一二歲不能盡一圭﹐往往失去乃易墨﹐何嘗苦少墨也﹗惟是說刷碑印文書人﹐乃常常少墨耳。客心欲取勝﹐曰﹕吾墨黑。余曰﹕天下固未有白墨。𨿽然﹐使其誠異他墨﹐猶足尙﹔乃使取研屏人雜錯以他墨書之﹐使客自辧﹐客亦不能辧也。因恚曰﹕天下奇物﹐要當自有識者。余曰﹕此正吾之所以難也。夫碔砆之所以不可以爲玉﹐魚目之所以不可以爲珠者﹐以其用之才異也。今墨之用在書﹐苟有用於書﹐與凡墨無異﹐則亦凡墨而已焉﹐烏在所寶者﹖嗟乎﹐非徒墨也﹐世之人不考其實用﹐而眩於虛名者多矣﹐此天下寒弱禍敗之所由兆也﹐吾安可以不辧於墨。文叔詞翰之好﹐乃不喜於墨﹐此不可曉﹐故並載之。

近時士大夫學佛者﹐不行佛之心而行佛之迹者﹐皆是談慈悲而行若蜂蠆﹐乃望無上菩提﹐吾之未信。梁武帝之奉佛﹐可謂篤矣﹐至捨身爲寺奴﹐宗廟供面牲﹔乃築浮山堰﹐灌壽春﹐欲取中原﹐一夕而殺數萬人﹐其心豈佛也哉﹗

揚州呂吉甫觀文宅﹐乃晉鎭西將軍謝仁祖宅也。在唐爲法云寺﹐有雙檜存焉﹐猶當時物也。劉禹錫有詩云「雙檜蒼然古貌奇﹐含煙吐霧郁參差。晚依禪客當金殿﹐初對將軍映畫旗。龍象界中成寶蓋﹐鴛鴦瓦上出髙枝。長明燈是前朝焰﹐曾照靑靑年少時。」吉甫家居時﹐檜尙依然。李之儀端叔用夢得詩韻云「故迹悲涼古木奇﹐相公庭下蔚相差。霜根半露出林虎﹐畫影全舒破賊旗。寶界曾回鋪地色﹐節旄遠映插云枝。劉郎風韻知誰敵﹐儒帥端能表異時。」建炎兵火﹐樹遂亡矣。予後到鄕裏﹐訪其遺迹﹐不可得矣。

李端叔云﹕《樂毅論》﹐髙紳爲湖北轉運使﹐道中聞砧聲淸遠﹐因視之﹐乃《樂毅論》石刻覆於下也﹐而已斷裂矣。遂載歸﹐完理緝綴﹐櫝以木箱﹐所可辧者如此。故世之傳布﹐皆止於海字﹐則其碎而不可緝者﹐良可惜也。端叔之說如是。予又嘗見一本﹐在章申公家﹐聞今尙存﹐是唐人臨本﹐不知卽髙紳所得者否﹐或別本也。

白樂天作《長恨歌》﹐元微之作《連昌宮詞》﹐皆紀明皇時事也。予以爲微之之作﹐過白樂天之歌。白止於荒淫之語﹐終篇無所規正。元之詞乃微而顯﹐其荒縱之意皆可考﹔卒章乃不忘箴諷﹐爲優也。其詞有云「上皇正在望仙樓﹐太眞同憑欄桿立。樓上樓前盡珠翠﹐炫轉熒煌照天地。」又云「初過寒食一百六﹐店捨無煙宮樹綠。夜半月髙弦索鳴﹐賀老琵琶定場屋。力士傳呼覓念奴﹐念奴潛伴諸郎宿。須臾覓得又連催﹐特敇街中許然燭。」又云「飛上九天歌一聲﹐二十五郎吹管逐。逡巡大徧梁州徹﹐色色龜玆轟錄續。李謩擪笛傍宮墻﹐偸得新翻數般曲。」又云「平明大駕發行宮﹐萬人鼓舞途路中。百官隊仗避岐薛﹐楊氏諸姨車鬥風。明年十月東都破﹐禦路猶存祿山過。」云云。祿山以天寶十四載反於漁陽﹐陷東京﹐則幸連昌時﹐乃十三載也。巡幸而諸弟諸姨悉扈從﹐百司供頓亦擾矣。念奴﹐名妓也。帝歲幸華淸﹐時巡東洛﹐有司潛遣隨行﹐以備宣喚。而每爲諸王所邀致﹐方寒食火禁﹐而中夜宮中張樂不已﹐聲聞於外。遣中官傳呼﹐追覓念奴﹐特呼然燭於街衢﹐呼叫於靜﹐皆不可以訓。旣終夕喧樂﹐黎明﹐六飛又復西去﹐王者愼動﹐當如是乎﹖此書深譏其荒淫無度也。是歲帝年七十一﹐而太眞年三十六矣。然考之本紀﹐十三載乃無幸洛之事﹐豈史逸耶﹖微之去天寶不遠﹐必不鑿空而云也。李謩擪笛字﹐《玉篇》云﹕擪﹐烏協切﹐指按於笛而云擪﹐此字之妙也。

世俗以「阿阿」「則則」爲嘆息之聲﹐李端叔云﹕楚令尹子西將死﹐家老則立子玉爲之後﹐子玉直則則﹐於是遂定。昭奚卹過宋﹐人有饋彘肩者﹐昭奚卹阿阿以謝。爾後「阿阿」「則則」更爲嘆息聲﹐常疑其自得於此。

李文叔常有《雜書》論左﹑馬﹑班﹑範﹑韓之才云﹕司馬遷之視左丘明﹐如麗倡黠婦﹐長歌緩舞﹐間以諧笑﹐傾蓋立至﹐亦可喜矣。然而不如絕代之女﹐方且卻鉛黛﹐曳縞紵﹐施帷幄﹐裴徊微吟於髙堂之上﹐使淫夫穴隙而見之﹐𨿽失气疾歸﹐不食以死﹐而終不敢意其一啟齒而笑也。班固之視馬遷﹐如韓魏之壯馬﹐短鬛大腹﹐服千鈞之重﹐以策隨之﹐日夜不休﹐則亦無所不至矣。而曾不如騕褭之馬﹐方且脫驤逸駕﹐驕嘶顧影﹐俄而縱轡一騁﹐千里卽至也。範曄之視班固﹐如勤師勞政﹐手胝簿版﹐口倦呼叱﹐毫舉縷詰﹐自以爲工﹐不可復加﹐而僅足爲治。曾不如武健之吏﹐不動聲色﹐提一二綱目﹐羣吏爲之趨走﹐而境內晏然也。韓愈之視班固﹐如千室之邑﹐百家之聚﹐有儒生崛起於蓬蓽之下﹐詩書傳記﹐鏘鏘常欲鳴於齒頰間﹐忽遇夫奕世公卿﹐不學無術之子弟﹐乘髙車﹐從虎士而至﹐𨿽顧其左右﹐偃蹇侮笑﹐無少敬其主之容﹐𨿽鄙惡而體已下之矣。又文叔嘗《雜書》論文章之橫云﹕余嘗與宋遐叔言《孟子》之言道﹐如項羽之用兵﹐直行曲施﹐逆見錯出﹐皆當大敗﹐而舉世莫能當者﹐何其橫也﹗左丘明之於辭令亦甚橫。自漢後千年﹐惟韓退之之於文﹐李太白之於詩﹐亦皆橫者。近得眉山《篔簹谷記》《經藏記》﹐又今世橫文章也。夫其橫乃其自得而離俗絕畦徑間者﹐故眾人不得不疑﹐則人之行道文章﹐政恐人不疑耳。

七言絕句﹐唐人之作﹐往往皆妙。頃時王荊公多喜爲之﹐極爲淸婉﹐無以加焉。近人亦多佳句﹐其可喜者不可槪舉。予每愛兪紫芝秀老《歲杪山中》云「石亂雲深客到稀﹐鶴和殘雪在髙枝。小軒日午貪濃睡﹐門外春風過不知。」舒亶信道《村居》雲「水繞陂田竹繞籬﹐楡錢落盡槿花稀。夕陽牛背無人臥﹐帶得寒鴉兩兩歸。」崔鶠徳符《秋日卽事》云「秋艸門前已沒鞾﹐更無人過野人家。離離疏竹時聞雨﹐淡淡輕煙不隔花。」又《黃州道中》云「莫愁微雨落輕雲﹐十里長亭未墊巾。流水小橋山下路﹐馬頭無處不逢春。」劉次莊中叟《桃花》云「桃花雨過碎紅飛﹐半逐溪流半染泥。何處飛來雙燕子﹐一時銜在畫梁西。」僧如璧徳操《偶成》云「松下柴門晝不開﹐只有蝴蝶雙飛來。蜜蜂兩脾大如璽﹐應是山前花又開。」吳可思道《病酒》云「無聊病酒對殘春﹐簾幕重重更掩門。惡雨斜風花落盡﹐小樓人下欲黃昏。」又《春霽》云「南國春光一半歸﹐杏花零落淡胭脂。新晴院宇寒猶在﹐曉絮欺風不肯飛。」趙士掞才孺《登天淸閣》云「夕陽低盡已西紅﹐百尺樓髙萬里風。白髮年年何處得﹐只應多在倚欄中。」李怤去言《春晚》云「花瘦煙羸可柰何﹐不關渠事鳥聲和。無人掃地驚分付﹐闕二字。輕紅上碧莎。」趙篪之子雍《春日》云「拂牀欹枕晝初長﹐好夢驚回燕語忙。深竹有花人不見﹐直應風轉得幽香。」曾紆公衮《江樾軒書事》云「臥聽灘聲流﹐冷風淒雨似深秋。江邊石上烏桕樹﹐一夜水長到梢頭。」胡直孺少汲《春日》云「風雲吹絮柳飛花﹐睡起鉤簾日半斜。四海隨人雙燕子﹐相逄處處作生涯。」曾繹仲成《還家塗中》云「疏林殘嶺起昏鴉﹐臘盡行人喜近家。江北江南春信早﹐傍籬穿竹見梅花。」劉無極希顏《漾花池》云「一池春水綠如苔﹐水上新紅取次開。閒倚東風看魚樂﹐動搖花片卻驚猜。」王銍性之《山村》云「家依溪口破殘村﹐身伴渡頭零落云。更向空山拾黃葉﹐姓名那有世人聞。」陳與義去非《秋夜》云「中庭澹月照三更﹐白露洗空河漢明。莫遣西風吹葉落﹐只愁無處著秋聲。」如此之類甚多﹐不愧前人。

東坡作《梅花詞》云「髙情已逐曉云空﹐不與梨花同夢。」注云「唐王建有《夢看梨花云詩》。」予求王建詩﹐行世甚少﹐惟印行本一卷﹐乃無此篇。後得之於晏元獻《類要》中﹐後又得建全集七卷﹐乃得全篇。題云《夢看梨花云歌》﹕「薄薄落落霧不分﹐夢中喚作梨花云。瑤池水光蓬萊雪﹐靑葉白花相次發。不從地上生枝柯﹐合在天頭繞宮闕。天風微微吹不破﹐白艷卻愁春涴露。玉房彩女齊看來﹐錯認仙山鶴飛過。落英散粉飄滿空﹐梨花顏色同不同。眼穿臂短取不得﹐取得亦如從夢中。無人爲我解此夢﹐梨花一曲心珍重。」或誤傳爲王昌齡﹐非也。

《瘞鶴銘》﹐潤州揚子江焦山之足石巖下﹐惟冬序水退﹐始可模打。世傳以爲王逸少書﹐然其語不類晉人﹐是可疑也。歐陽永叔以爲華陽眞逸乃顧況之道號﹐或是況所作﹐然亦未敢以爲然也。予嘗以窮冬至山中﹐觀銘之側﹐近復有唐王瓚刻詩一篇﹐字畫差小於《鶴銘》﹐而筆勢八法﹐乃與《瘞鶴》極相類﹐意其是瓚所書也。因摸一本以歸﹐以示知書者﹐亦以爲然。其題云《冬日與羣公泛舟此山》﹕「江水初不凍﹐今年寒復遲。眾芳且未歇﹐近臘仍裌衣。載酒適我情﹐興來趣漸微。方舟大川上﹐環酌對落暉。兩片靑石稜﹐波際無因依。三山安可到﹐欲到風引歸。滄溟壯觀多﹐心目豁暫時。況得窮日夕﹐乘槎何所之。謫丹陽功曹掾王瓚。」今此刻亦漸漫漶﹐尙可讀也。有好事者﹐當試求之﹐以驗予言之或是也。

應劭《漢官儀》曰「周澤爲太常齋﹐有疾﹐其妻憐其年老﹐窺內問之。澤大怒﹐以爲幹齋﹐遂收送詔獄自劾。論者譏其詭激﹐時諺云﹕生世不諧爲太常妻﹐一歲三百六十日﹐三百五十九日齋﹐一日不齋醉如泥。」予觀稗官小說﹐乃得其說云﹕南海有虫無骨﹐名曰泥﹐在水則活﹐失水則醉﹐如一堆泥然。後又讀《五國故事》云﹕僞閩王王延慶爲長夜之飲﹐因醉屢殺大臣﹐以銀葉作杯﹐柔弱爲東的瓜片﹐名曰醉如泥。酒旣盈﹐不可置杯﹐惟盡乃已。蓋取此義也。

韓維持國詩格甚奇﹐如《寄範徳儒》云「睥睨峯髙回過雁﹐琵琶宵寂語流鶯。」《和兄康公罷相》云「移病早休丞相筆﹐坐闕。猶著侍臣冠。」《和曾存之》云「自愧效陶無好語﹐敢煩淩杜發新章。」皆佳句也﹐恨世少傳者。

曾誠存之﹐元符間任館職﹐嘗與同捨諸公飲王詵都尉家。有侍兒輩侍香求詩求字者﹐以煙濃近侍香爲韻。存之得濃字﹐賦詩云「俯仰佳人看墨蹤﹐和研親炷寶燻濃。詩情過筆當千里﹐妙思凝香欲萬重。山盎泄云傾白酒﹐越羅沾露邑黃封。從來粉黛宜燈燭﹐妙手憑誰寫醉容。」又有《七夕王都尉邀同捨置酒聽琵琶詩》云「寶檻淩雲結綺髙﹐小奩爭巧暮分曹。春蔥細撚龍香撥﹐秀頸偏明邏逤槽。牛旣寫形呈粔籹﹐馬軍馳酒送蒲萄。淚珠散作人間露﹐最覺更闌潤錦絳。」道山學士尙與貴戚駙車過從宴飲﹐眞太平盛事也﹐其後禁之。詵元丰中坐與子瞻交結﹐嘗竄均州矣。後復與諸名士遊﹐蓋風流好事﹐不忘於情﹐寧獲譴戾﹐是可尙也。故事﹕西京每歲貢牡丹花﹐例以一百枝﹐及南庫酒賜館職﹐韓子蒼去國後嘗有詩云「憶將南庫官供酒﹐共賞西京敕賜花。白髮思春醒復醉﹐豈知流落到天涯。」

衢州廳事下舊有土勢隆起﹐筱本叢生﹐相傳云古冢也。舊有碑﹐其文云「五百年刺史﹐爲吾守墓。」以此前後相承﹐皆畏而不敢慢。紹聖元年﹐齊安孫賁公素爲守﹐問之﹐左右以是對。公命毀去之﹐官吏大恐﹐闔府叩頭以諫。公曰「藉令土中有賢者骨﹐當以禮法遷之。」乃爲文自祭而除之﹐斸深丈餘﹐了無他異。但有二石峯﹐長五六尺﹐堅瘦泔潤。又有大木之根﹐蟠踞其下﹐羣疑遂定。石上有刻云「乾符五年五月三日安於此。押衙徐諷龍山起此石處得二石﹐刺史季闕。題。」又刻云「開寶七年﹐重疊峨嵋山於廳事前﹐於郡齋文會閣移季公之石安置於此。刺史愼知禮題。」時公方修州治南韶光園﹐重建淸泠臺﹐堂成﹐乃移二石於堂下﹐名曰雙石。嗟乎﹐愼公移石﹐去季公之得石凡九十七年﹔公素之破疑冢出石﹐去愼公又一百二十一年。物之顯晦﹐抑自有數﹐第不知峨嵋之廢乃冒冢之名自何時也。公素一旦戲笑爲之﹐遂釋千百年之惑。張蕓叟有詩云「芝蘭𨿽好忌當門﹐何況庭前惡土墩。畚鍤才興雙劍出﹐狐貍盡去老松蹲。百年守冢眞堪笑﹐一日開軒亦可尊。安得擲從天外去﹐成都石筍至今存。」公素可謂剛毅正直自信之君子也。

卷七

西施﹐美人也﹐三尺童子皆知其爲越獻於吳以亡吳也。《吳越春秋》云﹕越王使相者得薴蘿山鬻薪之女﹐曰西施﹑鄭旦﹐飾以羅縠﹐教以容步﹐而獻於吳。《莊子》曰﹕西施病心而矉﹐其裏之醜人見而美之﹐歸亦捧心而矉。《孟子》云﹕西子蒙不潔﹐則人皆掩鼻而過之。注云﹕西子﹐古之好女西施也。毛嬙﹐亦美人也。《莊子》云﹕毛嬙﹐麗姬﹐人之所美也﹐魚見之而深入﹐鳥見之而髙飛。《釋音》注司馬彪云﹕毛嬙﹐古美女﹐一云越王美姬也。麗姬﹐晉獻公嬖之以爲夫人。崔撰本作西施。又《愼子》云﹕毛嬙﹑西施﹐天下之至姣者也。按《左氏傳》﹕越之滅吳。在魯哀公之二十二年﹐孟子嘗見梁惠王﹑齊宣王﹐自魯哀公之二十二年﹐至魏惠王之元年﹐一百四年﹐至齊宣王之元年﹐一百三十二年﹐乃魏惠王之二十九年也。《史記﹟莊子傳》云﹕名周﹐與梁惠王﹑齊宣王同時。則莊子與孟蓋一時。愼子﹐名到﹐與淳於髠﹑騶﹑奭之徒﹐皆戰國時人﹐亦莊﹑孟一時也。又《史記﹟表》﹕晉獻公五年伐驪戎﹐得驪姬。是歲己酉也﹐至魏惠王之元年三百七年。若以毛嬙爲越王美姬﹐又與驪姬非同時。而崔撰以驪姬爲西施﹐故以爲近。故說者謂莊﹑孟﹑愼子所言西施﹐皆越之獻吳者。然予讀《管子﹟小稱篇》有云﹕毛嬙﹑西施﹐天下之美人也﹐盛怒起於面﹐不能以爲可好。《史記﹟表》﹕齊桓公小白之元年﹐丙申也。魯欲與齊公子糾入﹐後小白﹐齊距魯﹐生致管仲。是歲至越滅吳﹐計二百一十三年。而管仲之書﹐已言毛嬙﹑西施﹐是二人者皆前古之人矣。豈越之西施﹐冒古之美人以爲名耶﹖是有兩西施矣。而毛嬙亦非越王之美姬明甚。司馬彪之注﹐乃臆說也﹐當更質於博洽者。

政和間﹐朝廷求詢三代鼎彜器。程唐爲陜西提點茶馬﹐李朝孺爲陜西轉運﹐遣人於鳳翔府破商比干墓﹐得銅盤﹐徑二尺餘﹐中有款識一十六字。又得玉片四十三枚﹐其長三寸許﹐上圓而銳﹐下闊而方﹐厚半指﹐玉色明瑩。以盤獻之於朝﹐玉乃畱秦州軍資庫。道君皇帝曰「前代忠賢之墓﹐安得發掘﹖」乃罷朝孺﹐退出其盤。聖徳髙明有如此者。不然丘冢之厄﹐不止此矣。其玉久在秦帑﹐近年王庶知秦州日﹐取之而去。祁寬居之嘗見之﹐爲予言之。然予又見劉袤延仲言比干墓在衛州西山﹐去城數十里﹐有漢唐以來碑刻甚多。墓周回數里﹐生異木﹐樛結不可入。而居之言墓在關中﹐未知何也。眞州六合縣界有山﹐四面平直﹐曰方山。山之左右多古冢墓﹐予從甥魏惇紹興十二三年間任天長縣尉日﹐有一監司屬官過邑﹐館於尉司﹐出一襆物﹐云昨過方山得之﹐出以示惇﹐皆美玉也。其長三二寸﹐闊一指許﹐厚三四分﹐光潤方正。上有小竅﹐約百餘枚﹐不知爲何物也。惇欲乞其一二枚﹐屬官靳而不與﹐且云「方山民因耕穿一墓獲此。」疑其爲玉策。以予考之﹐此乃兩漢以前貴近之墓﹐所謂珠襦玉匣者﹐古以斂屍﹐惟王公則有之耳﹐蓋與比干墓所獲正同爾。

川峽間有一種惡艸﹐羅生於野﹐𨿽人家庭砌亦有之﹐如此間之蒿蓬也﹐土人呼爲音。麻。其枝葉拂人肌肉﹐卽成瘡皰﹐浸淫潰爛﹐久不能愈。杜子美《除艸詩》所謂「艸有害於人﹐曾何生阻修。其毒甚蜂蠆﹐其多彌道周。」蓋謂此也。劉袤延仲至蜀嘗見之。

宣和間﹐蔡寶臣致君收南唐後主書數軸來京師﹐以獻蔡絛約之。其一乃王師攻金陵城垂破時﹐倉皇中作一疏禱於釋氏﹐願兵退之後﹐許造佛像若干身﹐菩薩若干身﹐齋僧若干萬員﹐建殿宇若干所。其數皆甚多﹐字畫潦艸﹐然皆遒勁可愛﹐蓋危窘急中所書也。又有看經發願文﹐自稱蓮峯居士李煜。又有長短句《臨江仙》云「櫻桃結子春光歸﹐盡蝶翻金粉雙飛。子規啼月小樓西﹐鉤羅幕﹐惆悵捲金泥。門巷寂寥人去後﹐望殘煙艸低迷。」而無尾句。劉延仲爲補之云「何時重聽玉驄嘶﹐撲簾飛絮﹐依約夢回時。」

東坡《四時冬詞》云「眞態生香誰畫得﹐玉奴纖手嗅梅花。」每疑玉奴字殊無意味﹐若以爲潘淑妃小字﹐則當爲玉兒﹐亦非故實。劉延仲嘗見東坡手書本﹐乃作「玉如纖手」﹐方知上下之意相貫﹐愈覺此聯之妙也。

閩廣多異花﹐悉淸芬郁烈﹐而末利花爲眾花之冠。嶺外人或云抹麗﹐謂能掩眾花也﹐至暮則尢香。今閩人以陶盎種之﹐轉海而來﹐浙中人家以爲嘉玩。然性不耐寒﹐極難愛護﹐經霜雪則多死﹐亦土地之異宜也。顏博文持約謫官嶺表﹐愛而賦詩云「竹稍脫靑錦﹐榕葉隨黃雲。嶺頭暑正煩﹐見此萼綠君。欲言嬌不吐﹐藏意久未分。最憐月初上﹐濃香夢中聞。蕭然六曲屏﹐西施帶微醺。叢深珊瑚帳﹐枝轉翡翠裙。譬如追風騎﹐一抹萬馬羣。銅瓶汲淸泚﹐聊復爲子勤。願言少須臾﹐對此髯參軍。」觀此詩則花之淸淑柔婉風味﹐不言可知矣。

京口北固山甘露寺舊有二大鐵鑊﹐梁天監中鑄。東坡遊寺詩云「蕭翁古鐵鑊﹐相對空團圓。坡陀受百斛﹐積雨生微瀾」是也。予往來數見之﹐然未嘗稽考何物﹐本爲何用也。近復遊於寺﹐因熟觀之﹐蓋有文可讀﹐云「天監十八年太歲乙亥十二月丙午朔十日乙卯﹐皇帝親造鐵鑊於解脫仏古佛字。殿前﹐滿漫滅一字。甘泉﹐種以荷蕖﹐供養十方一切諸仏。以仏神力﹐徧至十方﹐盡虛空界﹐窮未來際。令地獄苦鑊﹐變爲七珍寶池﹐地獄沸湯﹐化爲八功徳水。一切四生﹐解脫眾苦﹐如蓮花在泥﹐淸淨無染﹐同得安樂﹐到涅槃城。斯鑊之用﹐本在烹鮮﹐八珍興染﹐五味生纏。我皇淨照﹐慈被無邊﹐法喜禪悅﹐何取又漫一字。檀。爰造斯器﹐回成勝緣﹐如含碧水﹐又漫一字。發經蓮﹐道場供養﹐永永無邊。」其後又云「帥吳虎子近禁道眞槪懷於佐陳僧圓丞宋又漫一字。令宣令鄭休之。」義不可曉﹐疑當時乾造之人耳。又一行雲﹕「五十石鑊﹐然形制不能容今之五十石。」蓋古之斗斛小也。始知二鑊乃當時植蓮供養佛之器耳。

李端叔有贈人二小詩﹐一云「通中玉冷夢偏長﹐花影籠階月浸涼。挽斷羅巾畱不住﹐覺來猶有去時香。」一云「情隨楡莢不勝飄﹐心似楊花暖欲消。擬借瓊林大盈庫﹐約君孤注賭妖嬈。」蓋有所爲也。或云是與當塗楊珠者﹐博者以勝彩累注數者﹐至乘敗者﹐惟有畸零不累注數﹐謂之孤注﹐故端叔戲云。

韓退之詩云「前計頓乖張﹐居然見眞贗。」《廣韻》及《字書》云﹕贗﹐五晏切。注﹕僞物也。東坡《嶺外詩》云「茯苓無人采﹐千歲化虎魄。我豈無長鑱﹐眞贗苦難識。」《韓非子》曰「齊伐魯﹐索鑱鼎﹐魯以其贗往。齊曰﹕雁也。魯曰﹕眞也。古乃以雁爲贗﹐亦借用也。今人若作眞雁﹐人必笑也。

東坡在黃州﹐陳慥季常在岐亭﹐時相往來。季常喜談養生﹐自謂吐納有所得。後季常因病﹐公以書戲之云﹕公養生之效有成績﹐今又示病彌月﹐𨿽使臯陶聽之﹐未易平反。公之養生﹐正如小子之圓覺﹐可謂害腳法師鸚鵡禪﹑五通气球黃門妾也。前輩相與﹐可謂善謔也。

崇寧二年三月一日﹐衛州獲嘉縣民職氏殺豬祭神﹐而民劉氏獵犬得其棄首骨銜之﹐狺四日不食。民使其子析之﹐其左牡齒臼中得肉如拇﹐諦視之﹐如來像也。髻有珠如粟﹐瞑目跏趺﹐瞳子隱然﹐莊嚴畢具﹐觀者萬人。晁載之伯宇嘗記其事﹐晁無咎又作贊以稱嘆之。政和丁酉﹐予侍親在眞州﹐時慈受禪師懷深住持資福寺。一日﹐深老謂先君曰﹕」近赴村落富人家齋﹐見羣犬爭銜嚙一牛脛骨﹐甚狂噬﹐相嗾不已。村人持挺驅逐﹐亦竟不去。眾頓異﹐因奪而破之﹐其中血髓已堅凝如玉﹐自成一菩薩形﹐衣紋瓔絡﹐相好奇特﹐𨿽雕琢有所不及。其家乃取去藏之。此與職氏齒事極相類。佛之慈悲化身﹐無乎不在﹐以警於好殺者﹐俾生信心﹐哀湣有情。故視希有之異﹐闡提者得不少悛乎﹖

翟三丈公巽﹐宣和末﹐蔡絛約之用事﹐外召從官七人。公巽再以瑣闥召﹐力辭之﹐未至闕﹐有旨落職宮祠﹐繼而復還待制。公作謝表有云「彈貢禹之冠﹐誠非本志﹔奪伯氏之邑﹐其又何言。」又云「惟一與一奪之命﹐無有二三﹔而三仕三已之心﹐敢懷慍喜。」人多稱之。

翟公巽《謝對衣金帶鞍馬表》云「顧臣非緇衣之宜﹐敝予又攺﹔以臣從大夫之後﹐不可徒行。」葉少蘊《謝賜歷日表》云「豈特千歲之日﹐可坐而致﹔將使百畝之田﹐勿奪其時。」汪彥章《賀進築隆兌二州及城寨表》云「我陵我阿﹐不以山溪之險﹔有民有社﹐在吾邦域之中。」皆用經史全語而工者。

優詞樂語﹐前輩以爲文章餘事﹐然鮮能得體。王安中履道﹐政和六年天寧節集英殿宴﹐作教坊致語﹐其誦聖徳云「蓋五帝其臣莫及﹐自致太平﹔凡三代受命之符﹐畢彰殊應。」又云「歌太平旣醉之詩﹐賴一人之有慶﹔得久視長生之道﹐參萬歲以成純。」可謂妙語也。至《放小兒隊詞》云「戢戢兩髦﹐已對襄城之問﹔翩翩羣舞﹐卻從沂水之歸。」《放女童詞》云「奏閬圃之雲謠﹐已瞻天而獻祝﹔曳廣寒之霓袖﹐將偶月以言歸。」益更工麗而切當矣。履道之掌內制﹐可謂稱職。凡樂語不必典雅﹐惟語時近俳乃妙。王履道《天寧節宴小兒致語》云「五百里采﹐五百里衛﹐外並有截之區﹔八千歲春﹐八千歲秋﹐共上無疆之壽。」又《正旦宴小兒致語》云「君子有酒多且旨﹐得盡羣心﹔化國之日舒以長﹐對揚萬壽。」孫近叔《詣宣和春宴女童致語》云「黛耜載耕於帝籍﹐廣十千維耦之疆﹔靑圭往袚於髙禖﹐兆則百斯男之慶。」皆爲得體。然未若東坡元祐秋宴﹐教坊致語云「南極呈祥﹐候秋分而老人見﹔西夷慕義﹐涉流沙而天馬來。」又《春宴致語》云「稍寬中昃之憂﹐一均湛露之澤。方將曲蘗羣賢而惡旨酒﹐鼓吹六藝而放鄭聲。𨿽白雪陽春﹐莫致天顏之一笑﹔而獻芹負日﹐各盡野人之寸心。」則又不可跂及矣。樂語中有俳諧之言一兩聯﹐則伶人於進趨誦詠之間﹐尢覺可觀而警絕。如石懋敏若《外州天寧節錫宴》云「飛碧篆之鑪煙﹐薰爲和气﹔動紅鱗之酒面﹐起作風波。」何安州得之《外州上元》云「五云縹緲﹐出危嶠於靈鼉﹔九陌熒煌﹐下繁星於陸海。暗塵隨馬﹐素月流天。如熙熙登春臺﹐舉欣欣有喜色。」孫仲益《和州送交代》云「渭城朝雨﹐寄別恨於垂楊﹔南浦春波﹐眇愁心於碧艸。」皆爲人所膾炙也。

翟公巽知密州﹐侯蒙元功自中書侍郎罷政歸鄕﹐公有啟云「得請眞祠﹐歸榮故里。𨿽老成去國之易﹐而明哲保身之全。多士嘆嗟﹐餞韓侯之出祖﹔邦人慰喜﹐詠季子之來歸。」又云「乘安車而過諸子﹐未慕昔賢﹔揮賜金以娛故人﹐用償夙志。」公平時四六﹐多聱牙髙古﹐而此啟特平易﹐誠大手筆也。後元功於裏第築臺曰「髙藍光」﹐旣落成﹐公就臺張具爲宴﹐自作致語有云「公槐避寵﹐衣繡歸家。從方外之赤松﹐寄髙懷於綠野。珍禽綷羽﹐借雞樹之遺棲﹔曲沼回塘﹐分鳳池之餘潤。」《晉世語》云﹕劉放爲中書監﹐孫資爲中書令﹐共領樞要。侯獻﹑曹肇心內不平﹐殿中有雞棲樹﹐二人相謂曰「此亦久矣﹐其能復幾指放資也。」又《晉書》荀勗守中書監﹐毗贊朝政﹐及遷尙書令﹐勗久在中書﹐專掌機事﹐失之甚慍。人有賀者﹐怒曰「奪我鳳凰池﹐何賀焉﹗」故公用「雞樹」﹑「鳳池」﹐皆中書事﹐考之方見其切。

李昭玘成季﹐自京西路提刑移東路置司﹐在兗東路﹐置司在靑州﹐謝上表有云「去長安之日﹐𨿽遙千里之違﹔望岱宗之云﹐猶均二州之潤。」

杜子美《佳人詞》云「合昏尙知時﹐鴛鴦不獨宿。」《本艸》﹕合歡﹐或曰合昏。陳藏器云﹕葉至暮卽合﹐故曰合昏﹐今夜合花是也。又《往在詩》云「當寧陷玉座﹐白間剝畫虫。」《文選﹟景福殿賦》云「皎皎白間﹐微微列錢。」注﹕白間﹐窗也。又《大食刀歌》云「得君亂絲與君理。」《北史》﹕齊文宣帝髙洋神武第三子﹐神武嘗令諸子各理亂絲﹐帝獨抽刀斬之曰「亂者須斬。」神武以爲然。

範忠宣公薨﹐朝廷賜墓碑之額曰「世濟忠直」。時唐彥猷君益知潁昌﹐爲表其居曰「忠直坊」。範公之子正平﹑正思謂君益曰「荷公之意﹐但上之所賜﹐刻於螭首﹐揭於墓隧﹐假寵於公﹐若施於康莊﹐以爲往來之觀﹐非朝廷之意也。」君益曰「此州郡之事﹐於君家無與也。」二公曰「先祖先人功名聞於遠邇﹐何待此而顯。且十室之邑﹐必有忠信﹐流俗所尙﹐識者所恥﹐異時不獨吾家爲人嗤誚﹐公亦寧逃於指議﹖故不得不力請也。」時李端叔官於許下﹐乃見唐公﹐且言曰「頃胡文恭宿知蘇州時﹐蔣堂希魯將致政歸。文恭昔爲諸生﹐嘗受學於蔣公﹐乃卽其裏第表之爲『難老坊』。蔣公見之﹐不樂曰﹕『此俚俗歆焰﹐內不足而假之人以爲誇者﹐非所望於故人也﹐願卽撤去。』文恭謝之。欲如其請﹐則營繕已畢﹐乃咨其嘗獲芝艸之瑞﹐更爲靈芝。文恭退而語人曰﹕『識必因徳而後達﹐蔣之徳蓋所畏﹐而其識如此﹐非吾所及也。』」君益聞端叔之言﹐遂撤去之。範氏二公聞之﹐乃謝端叔曰「非公之語﹐莫遂於心也。」因復笑曰「凡以伎能物貨自營﹐圖倍於人﹐則名曰元本某家﹔至於假供禦供使州土爲名﹐殆與此一類。顏子居陋巷﹐一簞食﹐一瓢飲﹐人不堪其憂﹐回不攺其樂﹐故與禹稷同道。當時未聞表其巷何坊也。」端叔亦笑之。後復陳此語於君益﹐君益大笑之。

李資政邦直有《與韓魏公書》云「前書戲問玉梳金箆者侍白髮翁﹐幾欲淡死矣。然常山頗多老伶人﹐吹彈甚熟﹐日使教此五六人﹐近者稍便串﹐異時願傳飲期一釂觴也。」玉梳金箆﹐蓋邦直之侍姬也。人或問命名之意﹐邦直笑曰「此俗所謂和尙置梳箆也。」又有《與魏公書》云「舊日梳箆固無恙﹐亦嘗增添三兩人﹐更似和尙撮頭帶子爾。」

元祐中﹐哲宗旬日一召輔臣於邇英閣﹐聽講讀。時曾肇子開﹑蘇轍子由﹐自左右史並除中書舍人﹐入侍講筵。子由作詩呈同省諸公﹐悉和之。邇英﹑延羲﹐皆祖宗所建。講讀之所記注官﹐賜坐飲茶﹐將罷賜湯﹐仍皆免拜﹐無復外廷之禮。故子開詩云「二閣從容訪古今﹐諸儒葵藿但傾心。君臣相對疑賓主﹐誰識昭陵用意深。」邇英閣前槐後竹﹐雙槐極髙﹐而柯葉拂地﹐狀如龍蛇﹐或謂之鳳尾槐。子開詩云「鳳尾扶疏槐影寒﹐龍吟蕭瑟竹聲幹。漢皇恭默尊儒學﹐不似公孫見不冠。」子由詩云「銅瓶灑徧不勝寒﹐雨點勻圓凍未幹。回首曈曨朝上日﹐槐龍對舞覆衣冠。」並謂此也。

宣和中﹐予客唐州外氏吳家。時兗陽府光化縣村人耕穴一冢﹐得一器﹐類鼎而有蓋。蓋及鼎腹皆雷紋﹐中有虯形﹐兩耳爲饕餮﹐足爲蚩尢﹐制作甚精。一足微蝕損﹐尙可立也。表勇唐悊端仲數金得之﹐以與舅氏順圖好古博雅﹐乃以歸之﹐而彊名曰「虯鼎」﹐且作歌以記之﹐予得熟觀焉。予以爲古之鼎鼐皆無蓋﹐而足皆圓直﹐無作獸形者﹐此乃惇耳。端仲以其腹髙如鼎﹐而惇乃形匾﹐故名之爲鼎耳。其饕餮﹑蚩尢﹐與李伯時古器圖所畫小惇耳足正同﹐但小惇耳之兩獸間﹐口有飾玉處﹐古之玉惇多如此也。而此器乃無飾玉之狀﹐狀復無款職耳。有按《呂氏春秋》云﹕周鼎饕餮有首無身﹐食人未咽﹐害及其身。此蓋周器也。古器多爲饕餮﹑蚩尢者﹐深戒於貪暴也。兩舅皆以予言爲然﹐乃只名曰「虯惇」﹐極寶惜之。時京西漕時道陳聞有此器﹐諷太守王牲來取之。舅氏祕而不出﹐後欲自攜往京師﹐並關中侯金印獻之上方。未幾而俶擾﹐外氏避地湘潭﹐平時玩好書畫寶玉﹐悉爲賊有﹐不知此器存亡何所。惜哉﹗惇﹐酒器。

天下之事﹐每患於無公論﹐狥於一己之好惡﹐則說必偏﹔𨿽以曲詞誇語以勝於人﹐然則不若公論之使人必信也。硯之美者﹐無出於端溪之石﹐而唐詢彥猷作《硯錄》﹐乃以靑州黑山紅絲石爲冠﹔米芾元章則以唐州方城山葛仙公巖石爲冠。彥猷則爲紅絲石﹐理黃者其絲紅﹐理紅者其絲黃。文之美者﹐則有旋轉其絲凡十餘重﹐次第不亂。資質潤美發墨﹐久爲水所浸漬﹐卽有膏液出焉。此石之至靈者﹐非他石可與較議﹐故列之於首。元章則謂方城巖石﹐石理白者﹐視之如玉﹐瑩如鑑光﹐而著墨如澄泥﹐不滑﹐稍磨之則已下﹐而不熱生泡。發墨生光﹐如漆如油﹐歲久不退﹐常如新成﹐有君子一徳之操﹐色紫可愛﹐聲平而有韻。此石近出﹐始見十餘枚矣。二公皆於翰墨畱意者。然此說恐未爲公也。予伯父毅老提學嘗官靑社﹐得紅絲石硯﹐𨿽文彩誠如彥猷之說﹐但石理粗慢﹐殊不發墨﹐特堪爲几案之奇玩耳。予外氏居唐州﹐而方城下邑也。予往來必過仙公山下﹐地名「新寨」。居民多以石爲工﹐所貨之硯﹐紫﹑靑﹑白三種石也。亦作鼎斛盂之類。其硯如吳郡村石之易得﹐一枚不過百錢。惟有一種曰「太陽坑石」﹐乃元章所謂近出者。坑在山頂﹐其石色如端溪﹐堅重縝密﹐作硯極剉墨﹐不數磨而已盈硯﹐殊可愛也。蓋元章性急﹐每用磨墨﹐發艷甚易﹐故以適意爲快也。然多損筆墨﹐故士人謂之筆墨劊子﹐可與端州後歷石相抗焉﹐得居上巖下巖二石之上也。予在京西時﹐擇求數年﹐得一巨璞﹐琢爲玉斗樣﹐不知者以爲端溪也。予舅吳兗顯圖爲予銘其背云「琢云根﹐陪玄穎﹐贊斯文﹐貽久永。無燐緇﹐堅以璟﹐之子操﹐同其炳。」渡江以來之後亡之矣。二公之論當否﹐究心於文房者必能訂評之。

黃魯直有《乞貓詩》云「秋來鼠輩欺貓死﹐窺甕翻盆攪夜眠。聞道貍奴將數子﹐買魚穿柳聘衘蟬。」蔡天啟乞貓於孫元忠﹐亦有詩云「廚廩空虛鼠亦饑﹐終霄咬嚙近秋帷。腐儒生計惟黃卷﹐乞取衘蟬與護持。」予友李璜徳邵以二貓送予﹐仍以二詩。一云「家家入雪白於霜﹐更有欹鞍似鬧裝。便請鑪邊叉手坐﹐從他鼠子自跳梁。」二云「衘蟬毛色白勝酥﹐搦絮堆綿亦不如。老病毗邪須減口﹐從今休嘆食無魚。」

卷八

宗室令穰大年善丹靑﹐淸潤有奇趣。少年讀書﹐以唐王維﹑李思訓﹑畢宏﹑韋偃﹐皆以畫得名﹐乃刻意學之﹐下筆便有自得。一時賢士大夫喜與之遊﹐皆求其筆﹐亦頗厭其誅求﹐慨然嘆曰「懷素有云﹕無學書﹐終爲人所使。」欲絕筆不爲﹐但名已著﹐終不得已。又善作小艸書﹐小字如蠅蚊﹐筆遒而法具﹐諦觀之﹐目力茫然﹐皆合羲﹑獻之體﹐是又所難也。米元章謂大年作畫淸麗﹐雪景類王維﹐汀渚水鳥有江湖意。予在京師時﹐嘗偶得大年所作橫捲《歸田園》﹐竹籬茅舍﹐煙林蔽虧﹐遙岑遠水﹐咫尺千里﹐葭蕪鷗鷺﹐宛若江鄕。蓋大年得意畫也。表舅唐端仲題詩云「聞君新得小山川﹐畫手從來郜雍賢。不學農夫焉用稼﹐若爲王子豈知田。我眞壠上躬耕客﹐親見人間小隱天。始識何年京樣熟﹐菊籬寧似景龍邊。」菊籬景門下景也。後爲吳舅順圖取此軸去﹐今亡於兵火。又有士雷亦妙繪事﹐嘗於錢徳輿次權少卿家見所作《寒溪小雪》橫捲﹐翎毛竹木﹐種種皆奇﹐可亞大年云。

章友直伯益﹐以篆得名﹐召至京師。翰林院篆字待詔數人聞其名﹐然心未之服﹐俟其至﹐俱來見之云「聞先生之藝久矣﹐願見筆法﹐以爲模式。」伯益命粘紙各數張﹐作二圖﹐卽令洗墨濡毫。其一縱橫各作十九畫﹐成一棋局﹐其一作十圓圈﹐成一射帖。其筆之粗細間架疏密﹐無毫髮之失。諸人見之﹐大驚嘆服﹐再拜而去。

熙寧五年﹐杭州民裴氏妾夏沈香澣衣井旁﹐裴之嫡子戲﹐誤墮井而死。其妻訴於州﹐必以謂沈香擠之而墮也。州委錄參杜子方﹑司戶陳珪﹑司理戚秉道﹐三易獄皆同﹐沈香從杖一百斷放。時陳睦任本路提刑﹐舉駁不當﹐劾三掾皆罷。州委秀州倅張濟鞫勘﹐許其獄具卽以才薦﹐竟論沈香死。故東坡《送三掾詩》云「殺人無驗終不快﹐此恨終身恐難了。」其後睦還京師﹐久之未有所授。聞廟師邢生頗從仙人遊﹐能知休咎﹐乃往見之﹐叩以來事﹐邢拒之弗答。而語所親曰「其如沈香何﹖」睦聞之﹐悚懼汗下﹐廢食者累日。釋氏所云冤懟終不免﹐可不戒哉﹗

紹聖初元﹐東坡帥中山﹐得黑石白脈﹐如孫知微所畫石間奔流﹐盡水之變﹔又作白石大盆以盛之﹐激水其上﹐名其室曰「雪浪齋」。公自銘有云「玉井芙蓉丈八盆﹐伏流飛空潄其根。」時四月二十日也。閏四月三日﹐乃有英州之命。其後謫惠州﹐又徙海外﹐故中山後政以公遷謫﹐雪浪之名廢而不問。元符庚辰五月﹐公始被北歸之命﹐明年夏﹐方至吳中。時張蕓叟守中山﹐方葺治雪浪齋﹐重安盆石﹐方欲作詩寄公﹐九月﹐聞公之薨﹐乃作哀詞﹐有云「我守中山﹐乃公舊國。雪浪蕭齋﹐於焉食宿。俯察履綦﹐仰看梁木。思賢閱古﹐皆經貶逐。玉井芙蓉﹐一切牽復。」云云。其詞曰「石與人俱貶﹐人亡石尙存。卻憐堅重質﹐不減浪花痕。滿酌山中酒﹐重添丈八盆。公兮不歸北﹐萬里一招魂。」「思賢」﹑「閱古」﹐皆中山後圃堂名也。

鎭江府兵火之餘﹐有石一株在瓦礫中﹐勢如掀舞﹐色紺而澤﹐奇物也。上有刻字云「有唐上元甲子歲﹐潁川陳良參叨尹延陵獲此石﹐置西齋之前。銘曰﹕嵯嵯峨峨﹐蒼翠其多。是稟混元﹐非因琢磨。置於庭隅﹐公退常過。疑乎乃身﹐居髙之阿。後期來者﹐見玆若何。」其後又有令人刻字云「皇宋治平丙午歲仲夏晦日﹐邑令掌文紀於壞垣得之﹐立於此。」後爲都統王候勝所得﹐移置於所居園中。有一士大夫見而愛之﹐紿曰「此本吾家舊物也。先君平昔寶惜之﹐不意尙存於玆﹐願復歸我。」王欲許之﹐有一將校聞之﹐謂主帥曰「不可與之﹐此石上有上元甲子及皇宋治平之語﹐恐朝廷聞之來取之﹐當以此意拒之。」王用其說遂止。今按唐之上元甲子﹐徳宗之興元元年也﹐距今紹興上元甲子三百六十年矣。堅頑閱世如是之久﹐信乎金石之壽也。

婦人之纏足﹐起於近世﹐前世書傳皆無所自。《南史》﹕齊東昏侯爲潘貴妃鑿金爲蓮花以帖地﹐令妃行其上﹐曰「此步步生蓮華」﹐然亦不言其弓小也。如古樂府﹑《玉臺新詠》﹐皆六朝詞人纖艷之言﹐類多體狀美人容色之殊麗﹐又言妝飾之華﹐眉目﹑唇口﹑腰肢﹑手指之類﹐無一言稱纏足者。如唐之杜牧﹑李白﹑李商隱之徒﹐作詩多言閨幃之事﹐亦無及之者。惟韓偓《香奩集》有《詠屧子詩》云「六寸膚圍光致致。」唐尺短﹐以今校之﹐亦自小也﹐而不言其弓。

飲席刻木爲人﹐而銳其下﹐置之盤中﹐左右欹側﹐僛僛然如舞狀﹔久之力盡乃倒﹐視其傳籌所至﹐酬之以杯﹐謂之勸酒。胡程俱致道嘗作詩云「簿領靑州掾﹐風流曲秀才。長煩拍浮手﹐持贈合歡杯。屢舞回風急﹐傳籌向羽催。深慚偃師氏﹐端爲破愁來。」或有不作傳籌﹐但倒而指者當飲。

木犀花﹐江浙多有之﹐淸芬漚郁﹐餘花所不及也。一種色黃深而花大者﹐香尢烈﹔一種色白淺而花小者﹐香短。淸曉朔風﹐香來鼻觀﹐眞天芬仙馥也。湖南呼「九里香」﹐江東曰「巖桂」﹐浙人曰「木犀」﹐以木紋理如犀也。然古人殊無題詠﹐不知舊何名﹐故張蕓叟詩云「佇馬欲尋無路入﹐問僧曾折不知名。」蓋謂是也。王以寧周士《道中聞九里香花詩》云「不見江梅三百日﹐聲斷紫簫愁夢長。何許綠裙紅帔客﹐禦風來獻返魂香。」近人采花蕊以薰蒸諸香﹐殊有典刑。山僧以花半開香正濃時﹐就枝頭采擷取之﹐以女貞樹子俗呼冬靑者﹐搗裂其汁﹐微用拌其花﹐入有釉磁瓶中﹐以厚紙冪之﹔至無花時﹐於密室中取置盤中﹐其香裛裛中人如秋開時﹐後入器藏﹐可畱久也。樹之幹大者﹐可以旋爲盂合茶托種種器用﹐以淡金漆飾之﹐殊可佳也。

晁無咎和李秬雙頭牡丹有云「二喬新獲吳宮怯﹐雙隗初臨晉帳羞。月地故應相伴語﹐風前各是一般愁。」

政和間﹐汴都平康之盛﹐而李師師﹑崔念月二妓﹐名著一時。晁衝之叔用每會飲﹐多召侑席。其後十許年﹐再來京師﹐二人尙在﹐而聲名溢於中國。李生者門第尢峻。叔用追往昔﹐成二詩以示江子之﹐其一云「少年使酒來京華﹐縱步曾遊小小家。看舞《霓裳羽衣曲》﹐聽歌《玉樹後庭花》。門侵楊柳垂珠箔﹐窗對櫻桃捲碧紗。坐客半驚隨逝水﹐吾人星散落天涯。」其二云「春風踏月過章華﹐靑鳥雙邀阿母家。系馬柳低當戶葉﹐迎人桃出隔墻花。鬢深釵暖云侵臉﹐臂薄衫寒玉照紗。莫作一生惆悵事﹐鄰州不在海西涯。」靖康中﹐李生與同輩趙元奴及築球吹笛袁陶﹑武震輩例籍其家﹐李生流落來浙中﹐士大夫猶邀之以聽其歌﹐然憔悴無復向來之態矣。

韓退之《木居士詩》﹕「偶然題作木居士﹐便有無窮祈福人。」蓋當時以枯木類人形﹐因以乞靈也。在今衡州之耒陽縣北沿流三十里鰲口寺﹐至今人祀之。元丰初年旱暵﹐縣令禱之不應﹐爲令析而焚之。主僧道符乃更刻木爲形而事之﹐張蕓叟南遷郴州過而見之﹐題詩於壁云「波穿火透本無奇﹐初見潮州刺史詩。當日老翁終不免﹐後來居士欲奚爲。山中雷雨誰宜主﹐水底蛟龍睡不知。若使天年俱自遂﹐如今已復長孫枝。」予每憤南方淫祠之多﹐所至有之﹐陸龜蒙所謂「有雄而毅黝而碩者﹐則曰將軍﹔有溫而願哲而少者﹐則曰某郎﹔有媼而尊嚴者﹐則曰姥﹔有婦而容者﹐則曰姑」﹐而三吳尢甚。所主之神不一﹐或曰太尉﹐或曰相公﹐或曰夫人﹐或曰娘子﹐村民家有疾病﹐不服藥劑﹐惟神是恃。事必先禱之﹐謂之問神。苟許其請﹐𨿽冒險以觸憲綱必爲之﹔儻不諾其請﹐卒不敢違也。凡禱必許以牲牢祀謝刲物命﹐所費不資。禱而不驗﹐病者已殂﹐猶償所許之祭﹐曰弗償其禍必甚。無知之俗﹐以神之禦災捍患爲可﹐惴惴然不敢少解也。豈獨若是乎﹖近時士大夫家亦漸習此風。士大夫稍有識者﹐心知其非﹐而見女子之易惑﹐故牽於閨幃之愛﹐亦遂狥俗﹐殊可駭嘆。且神聰明正直而一者也﹐豈有以酒食是嗜﹖而竊福以饕餮於愚魯之民﹐豈所謂聰明正直者耶﹖至於嶽也﹑瀆也﹐古先賢徳有功於人﹐載在祀典﹐血食一方者﹐吾敢不欽奉之乎﹖所謂郎者﹑姑者﹐安能禍福於忠信之士﹐吾所未信也﹐世豈無一狄公爲一革之﹖木居士旣爲令之所焚矣﹐彼庸髠者復假托以惑眾﹐此尢可笑云。

東坡在黃州﹐而王文甫家東湖﹐公每乘興必訪之。一日逼歲除﹐至其家﹐見方治桃符﹐公戲書一聯於其上云「門大要容千騎入﹐堂深不覺百男歡。」

歐陽文忠公﹐本朝第一等人也﹐其前言往行見於國史墓碑及文集諸書中詳矣﹐予復得四事於公之曾孫當世望之云。嘗載於《瀧岡阡表》。瀧岡阡﹐蓋歐陽氏松楸壠名也﹐今不傳於世﹐惜其遺沒﹐因識於此。

一云﹕公於爲政仁恕﹐多活人性命﹐曰「此吾先公之志也。」嘗曰﹕漢法惟殺人者死﹐後世死刑多矣﹐故凡於死﹐非已殺人者多活之。其爲河北轉運使﹐所活二千餘人。先是﹐保州屯兵閉城叛﹐命田況﹑李昭毫等討之不克﹐卒招降之。旣開城﹐況等推究反者二千餘人﹐投於八井。又其次二千餘人不殺﹐分隸河北諸州。事已完﹐而富相出爲宣撫使﹐懼其復爲患﹐謀欲密委諸州守將同日悉誅之。計議已定﹐方作文書﹐會公奉朝旨權知鎭府﹐與富公相遇於內黃﹐夜半屏人﹐以其事告公。公大以爲不可﹐曰「禍莫大於殺降﹐昨保州叛卒﹐朝廷已降敇榜﹐許以不死而招之。八井之戮﹐已不勝其冤﹐此二千人者﹐本以脇從﹐故得不死﹐柰何一旦無辜就戮﹖」爭之不能止﹐因曰「今無朝旨﹐而公以便宜處置。若諸郡有不達事幾者﹐以公擅殺﹐不肯從命者﹐事旣參差﹐則必生事﹐是欲除害於未萌﹐而反趣其爲亂也。且某至鎭﹐必不從命。」富公不得已遂止。是時小人譖言已入﹐富﹑範勢力難安。旣而富公大閱河北之兵﹐將卒有所升黜﹔譖者獻言富某擅命專權﹐自作威福﹐已收卻河北軍情﹐北兵不復知有朝廷矣。於是京師禁軍亟因大閱﹐多所升擢﹐而富公歸至國門﹐不得入﹔遂罷樞密﹐知鄆州。向若擅殺二千人﹐其禍何可測也。然則公之一言﹐不獨活二千人命﹐亦免富公於大禍也。

二云﹕公於修《唐書》﹐最後至局﹐專修紀﹑志而已﹐列傳則宋尙書祁所修也。朝廷以一書出於兩手﹐體不能一﹐遂詔公看詳列傳﹐令刪修爲一體。公𨿽受命﹐退而嘆曰「宋公於我爲前輩﹐且人所見多不同﹐豈可悉如己意。」於是一無所易。及書成奏﹐禦史局舊例修書﹐只列書局中官髙者一人姓名﹐云某等奉敇撰﹐而公官髙當書。公曰「宋公於列傳亦功深者﹐爲日且久﹐豈可掩其名而奪其功乎﹖」於是紀﹑誌書公姓名﹐列傳書宋姓名﹐此例皆前未有﹐自公爲始也。宋公聞而喜曰「自古文人不相讓﹐而好相陵掩﹐此事前所未聞也。」

三云﹕範公自言學道三十年﹐所得者平生無怨惡爾。公初以範希文事得罪於呂相﹐坐黨人遠貶三峽﹐流落累年。比呂公罷相﹐公始被進擢。及後爲範公作神道碑言西事﹐呂公擢用希文﹐盛稱二人之賢能﹐釋私憾而共力於國家。希文子純仁大以爲不然﹐刻石時輒削去此一節﹐云「我父至死未嘗解仇。」公亦嘆曰「我亦得罪於呂丞相者﹐惟其言公所以信於後世也。吾嘗聞範公自言平生無怨惡於一人﹐兼其與呂公解仇書見在範集中﹐豈有父自言無怨惡於一人﹐而其子不使解仇於地下﹐父子之性相遠如此﹖」公知潁州時﹐呂公著爲通判﹐爲人有賢行﹐而深自晦默﹐時人未甚知。公後還朝力薦之﹐由是漸見進用。

四云﹕陳恭公執中素不喜公﹐其知陳州時﹐公自潁移南京﹐過陳﹐拒而不見。後公還朝作學士﹐陳爲首相﹐公遂不造其門。已而陳出知亳州﹐尋罷使相﹐換觀文﹐公當艸制﹐自謂必不得好詞。及制出﹐詞甚美﹐至云「杜門卻掃﹐善避權勢而免嫌﹔處事執心﹐不爲毀譽而更守。」陳大驚﹐喜曰「使與我相知深者不能道此﹐此得我之實也。」手錄一本寄門下客李師中曰「吾恨不早識此人。」

文忠公又有《雜書》一卷﹐不載於集中﹐凡九事﹐今亦附於此。云﹕秋霖不止﹐文書頗稀﹐叢竹蕭蕭﹐似聽愁滴。顧見案上故紙數幅﹐信手學書樞密院東廳。

一云﹕謝希深嘗誦《哭僧詩》云「燒痕碑入集﹐海角寺畱眞。」謂此人作詩不必好句﹐只求好意。余以謂意好句必好矣。賈島有哭僧詩云「寫畱行道影﹐焚卻坐禪身。」唐人謂燒卻活和尙﹐此句之大病也。近時凡僧詩極有好句﹐然今人家多不傳﹐如「馬放降來地﹐雕盤戰後云」﹐「春生桂嶺外﹐人在海門西」。今之文士﹐未必有如此句也。學書勿浪書﹐事有可記者﹐他時便爲故事。作詩須多誦古今人詩﹐不獨詩爾﹐其餘文字盡然。

二云﹕漢之文士﹐善以文言道時事﹐質而不俚﹐玆所以爲難。往時作四六者﹐多用古人語及廣引故事﹐主炫博而不思﹐述事不暢。近時文章變體﹐如蘇氏父子以四六述敍﹐委曲精盡﹐不減古人。自學者變於爲文﹐殆今三十年﹐始得斯人﹐不惟遲久而後獲實﹐恐此後未有能繼者耳。自古異人間出﹐前後參差不相待。余老矣﹐乃及見之﹐豈不爲幸哉﹗

三云「空梁落燕泥」﹐未知警絕﹐而楊廣不與薛道衡解仇於泉下﹐豈荒煬所趣﹐止於此耶﹖「大風起兮雲飛揚」﹐信是英雄之語也。若「漠漠水田飛白鷺﹐陰陰夏木囀黃鸝」﹐終非己有﹐又何必區區於攘竊哉﹗

四云﹕作字要熟﹐熟則神气完實而有餘﹐於靜坐中自是一樂事﹐然患少暇﹐豈若以樂處當不足耶﹖書十年不倦當得名﹐虛名已得而眞气耗矣﹐萬事莫不皆然。有以寓其意﹐不知身之爲勞也﹔有以樂其心﹐不知物之爲累也。然則自古無不累心之物﹐而有爲物所樂之心。

五云﹕自蘇子美死後﹐遂覺筆法中絕。近年君謨獨步當世﹐然謙讓不肯主盟。往年餘嘗戲謂君謨學書如溯急流﹐用盡气力﹐不離故處。君謨頗笑﹐以謂能取譬。今思此語已十餘年﹐竟何如哉﹖

六云﹕學書費紙﹐猶勝飲酒費錢。曩時王文康公戒其子弟云「吾平生不以全幅紙作封皮。」文康太原人﹐世以晉人喜嗇而資談笑﹐信有是哉﹗吾年向老﹐亦不欲多耗用物﹐誠未足以有益於人。然衰年志思不壯﹐於事少能快然﹐亦其理耳。

七云﹕蕭條澹泊﹐此難畫之意﹐畫者得之﹐覽者未必識也。故飛走遲速﹐意近之物易見而﹔閒和嚴靜﹐趣遠之心難形。若乃髙下向背﹐遠近往復﹐此畫工之藝爾﹐非精鑑之事也。不知此論爲是否。余非知畫者﹐彊爲之說﹐但恐未必然也。然自謂好畫者﹐必不能知此也。

八云﹕介甫嘗言夏月晝睡﹐方枕爲佳。問其何理﹐云「睡久气蒸枕熱﹐則轉一方冷處。」然則眞知睡者耶﹖余謂夜彈琴惟石徽爲佳﹐蓋金蚌﹑瑟瑟之類﹐皆有光色﹐燈燭照之則炫耀﹐非老翁夜視所宜﹐白石照之無光﹐於目昏者爲便。介甫知睡﹐眞懶者。余知徽﹐直以老而目暗耳。余家石徽琴得之二十年﹐昨因患病﹐手中指拘攣﹐醫者言惟數運動﹐以導其气之滯﹐謂惟彈琴爲可﹐亦尋理得十餘年已忘諸曲。物理損益相因﹐固不能窮﹐至於如此。老莊之徒﹐多寓物以盡人情﹐信有以也哉。

九云﹕唐之詩人類多窮士﹐孟郊﹑賈島之徒﹐尢能刻琢窮苦之言以自喜。或問二子其窮孰甚﹐曰﹕閬仙甚也。何以知之﹖曰﹕以其詩見之。郊曰「種稻耕白水﹐負薪斫靑山。」島云「市中有樵山﹐我捨朝無煙。井底有甘泉﹐釜中乃空然。」蓋孟氏薪水自足﹐而島家柴水俱無﹐誠可笑。然二子名稱髙於當世。其餘林翁處士﹐用意精到者往往有之﹐若「雞聲茅店月﹐人迹板橋霜」﹐則羈孤行旅流離辛苦之態﹐見於數字之中。至於「野塘春水漫﹐花塢夕陽遲」﹐則春物融怡之情和暢﹐又有言不能盡之意﹐玆亦精意刻琢之所得者耶﹖往在洛時﹐嘗見謝希深誦曰「縣古槐根出﹐官淸馬骨髙。」希深曰﹕淸苦之意在言外﹐而見於言中。又見晏丞相常愛「笙歌歸院落﹐燈火下樓臺」。晏公曰﹕世傳寇萊公云「老覺腰金重﹐慵便枕玉涼。」以爲富貴﹐此特窮相者耳。能道富貴之盛﹐則莫如前句﹐亦與希深所評者類耳。以二公皆有情味而喜爲篇詠者﹐其論如此。

右永叔所書九事﹐頃在京師貴人家見之。書之字畫淸勁﹐多柳誠懸筆法﹐愛而錄之。然其間稱「馬放降來地」及「春生桂嶺外」之句﹐並論嚴維「柳塘春水漫」﹑溫庭筠「雞聲茅店月」之工﹐與夫賈島哭僧之誚﹐皆已載於《詩話》中。及晏元獻評富貴之句﹐亦見於《歸田錄》﹐但其言或不同﹐故不敢刪削﹐並錄之云。

何薳子楚作《春渚紀聞》云﹕《關子明易傳》《李衛公對問》﹐皆阮逸著撰。予考之《唐﹟藝文志》及本朝《崇文總目》﹐皆無之﹐子楚之言或然也。又云﹕《龍城記》乃王銍性之作﹐《樹萱錄》劉燾無言作。予謂性之之僞作《龍城記》果不誣﹐而《樹萱錄》《唐書﹟藝文志》小說類自有此名﹐豈無言所作也﹖此書所載諸事近於寓言﹐而諸篇詩句皆佳絕﹐蓋唐人之善詩者爲之。如「江聲兼小雨﹐暝色入啼猿」﹐「藕隱玲瓏玉﹐花藏縹緲容」﹐「紅樹醉秋色﹐碧溪彈夜弦」﹐「网斷蛛猶織﹐梁空燕不歸」﹐皆警絕非近人所能也。

卷九

李淳風論辯眞玉云﹕其色溫潤﹐如肥物所染﹐敲之其聲淸引﹐若金磬之餘響﹐絕而復起﹐殘聲遠沈﹐徐徐方盡﹐此眞玉也。予頃在唐州﹐見任布參政之孫諭字義可收一璧﹐凝滑如脂﹐無有蟻缺﹐惟有兩粟大赤黝﹐蓋屍沁也﹔以綿繩掛之﹐擊之其淸越之聲﹐餘韻悠揚﹐正如淳風之說﹐與世所見水蒼玉不可同日而語。後聞爲一中都一貴人取去﹐自是不復再見也。

政和丁酉歲﹐眞州郊外一家屠一牛﹐買肉歸者﹐往往於刲割之際﹐錚錚有聲。視之﹐於肉脈中皆有舍利也﹐大小不一﹐光瑩如玉﹐詢之數家皆有之。自爾一村之民﹐不復食牛。

東坡作長短句《洞仙歌》所謂「冰肌玉骨﹐自淸涼無汗」者﹐公自敍云「予幼時見一老人﹐年九十餘﹐能言孟蜀主時事﹐云﹕蜀主嘗與花蕊夫人夜起﹐納涼於摩訶池上﹐作《洞仙歌令》。老人能歌之。予今但記其首兩句﹐乃爲足之。」近見李公彥季成《詩話》乃云﹕楊元素作本事記《洞仙歌》﹕「冰肌玉骨﹐自淸涼無汗。」錢唐有老尼能誦後主詩首章兩句﹐後人爲足其意﹐以塡此詞。其說不同。予友陳興祖徳昭云「頃見一詩話﹐亦題云李季成作﹐乃全載孟蜀主一詩﹕『冰肌玉骨淸無汗﹐水殿風來暗香滿。簾間明月獨窺人﹐欹枕釵橫雲鬢亂。三更庭院悄無聲﹐時見疏星度河漢。屈指西風幾時來﹐只恐流年暗中換。』云東坡少年遇美人﹐喜《洞仙歌》﹐又邂逅處景色暗相似﹐故隱括稍協律以贈之也。予以謂此說近之。」據此乃詩耳﹐而東坡自敍乃云是《洞仙歌令》﹐蓋公以此敍自晦耳。《洞仙歌》腔出近世﹐五代及國初﹐未之有也。

琴﹑阮﹐皆樂之雅者也。琴則人多能之﹐而藝精者亦眾﹐至阮則人罕有造其妙者。中都盛時﹐有醴泉觀道士王慶之頗有此樂﹐同時有安敏修者﹐以此藝供奉上前﹐徽廟顧遇﹐厚於倫輩。二人者其能相抗﹐予在京師皆嘗聽之。慶之則閒雅多則古曲﹐優逸不迫﹔敏修則變移宮徵﹐抑怨取興﹐雜以新聲﹐然皆妙手絕藝也。後慶之不知存亡﹐敏修被虜北去﹐未幾竄而南歸。今習阮者﹐未有能及此二人也。

劉棐仲忱﹐詩律殊有風致﹐常賦《咸陽》二絕云「父老壺漿迓義旗﹐亡秦誰復爲秦悲。不曾被虐曾蒙徳﹐十二金人合淚垂。」「玉殿珠樓二世中﹐楚人一炬逐煙空。卻緣火是秦人火﹐只與焚書一樣紅。」殊類唐人題詠﹐他詩亦稱是。

華亭縣有寒穴泉﹐與無錫惠山泉味相同﹐並嘗之﹐不覺有異﹐邑人知者亦少。王荊公嘗有詩云「神泉冽冰霜﹐髙穴雪與平。空山渟千秋﹐不出嗚咽聲。山風吹更寒﹐山月相與淸。北客不到此﹐如何洗煩酲。」

西京牡丹聞於天下﹐花盛時﹐太守作萬花會﹐宴集之所﹐以花爲屏帳﹐至於梁棟柱拱﹐悉以竹筒貯水簮花釘掛﹐舉目皆花也。揚州產芍藥﹐其妙者不減於姚黃﹑魏紫﹐蔡元長知淮揚日﹐亦效洛陽﹐亦作萬花會。其後歲歲循習而爲﹐人頗病之。元祐七年﹐東坡來知揚州﹐正遇花時﹐吏白舊例﹐公判罷之﹐人皆鼓舞欣悅。作書報王定國云「花會檢舊案﹐用花千萬朵﹐吏緣爲姦﹐乃揚州大害﹐已罷之矣。𨿽殺風景﹐免造業也。」公爲政之惠利於民﹐率皆類此﹐民到於今稱之。

《穆天子傳》﹐古書也。杜子美多用其事語﹐如「天子之馬走千里」﹐「王命官屬休」﹐「曾祝沈豪牛」﹐「歕玉大宛兒」﹐凡此四皆出此書也。曾皈彥和﹐博學之士﹐予先君有此書﹐彥和借往讎校﹐乃題其後云﹕晉中書監令荀公曾知嵪所上篆文《穆天子傳》六卷﹐卽太康二年汲冢人準盜發魏襄王墓所傳竹書也。按《束晳傳》﹕竹策書凡七十五篇﹐內《穆天子傳》五篇﹐言周穆王遊行四海﹐見帝臺西王母。雜書十九篇﹐周食田法周書論楚事﹐周穆王美人盛姬死事。然則《穆天子傳》本五篇﹐公曾等所上乃有六卷者。今觀第六卷

多記盛姬事﹐蓋並入雜書中﹐此一篇也。書𨿽殘缺﹐不可盡讀﹐而其所載事物﹐多故志之所無者。如《世民》之吟﹑《黃澤》之謠﹑《黃竹》之詩﹐其辭皆雅馴可喜。又如「虎牢」﹑「五鹿」之所以名﹐亦可以博異聞矣。嘗考《漢書﹟地理誌》﹕京北有西鄭﹐河南有新鄭﹐漢中有南鄭。京兆之鄭﹐先儒謂之鄭﹐班固曰﹕周宣王弟桓公邑。應劭亦曰﹕宣王母弟友所封也。其子與平王東遷﹐更稱新鄭。臣瓚曰﹕周穆王以下都於新鄭﹐不得以威封。初﹐桓公爲司徒﹐王室作亂﹐故謀於史伯﹐而寄帑與賄於虢會之間。幽王旣敗﹐二年而滅會﹐四年而滅虢﹐居於鄭父之丘﹐是以爲鄭桓公﹐無封京兆之文也。顏師古曰﹕穆王以下無西鄭之事﹐瓚說非也。今按此書﹐自第四卷

而下﹐卷末皆書天子之入於南鄭﹐蓋瓚所謂穆王之所都者是也。第五卷

有祭父自圃鄭來謁﹐蓋瓚之所謂鄭父之丘者是也。理卽校書郎中傳瓚﹐乃公曾嵪所部校《穆天子傳》官屬也﹐故因取此傳以注《漢書》。然傳稱南鄭﹐瓚西鄭﹐所未詳其所以異﹐豈近世傳寫之誤也。漢中之鄭爲南鄭﹐不應京兆之鄭復稱南鄭。其稱西鄭﹐乃以圃鄭爲東耳。西鄭穆王出遊﹐反必入焉﹐豈非以其所都故耶﹖設非王都﹐亦圻內近地也。邦家在疆地畿內﹐諸侯當在邦都﹐其內爲縣﹐又其內爲都﹐則西鄭之於鎬京﹐殆可爲公邑而已﹐亦不足以爲國也。且是時已有圃鄭矣﹐則不必因桓公之子從周東遷乃得鄭名﹐然謂之新鄭﹐又果何耶﹖𨿽然﹐如瓚之說﹐亦豈全非哉﹖亦汲冢中竹書﹐惟此書及《師春》行於世﹐餘如《紀年》﹑瓚語之類﹐復已亡逸。

今人家閨房﹐遇春秋社日﹐不作組紃﹐謂之忌作﹐故周美成《秋蕊香》詞﹕「乳鴨池塘水暖﹐風緊柳花迎面。午妝粉指印窗眼﹐曲理長眉翠淺。聞知社日停鍼綫﹐采新燕。寶釵落枕夢春遠﹐簾影參差滿院。」予見張籍《吳楚詞》云「庭前春鳥啄林聲﹐紅夾羅襦縫未成。今朝社日停鍼綫﹐起向朱櫻樹下行。」乃知唐時已有此忌﹐循習至今也。

李博﹐宣和間仕大府卿﹐因職事陛對﹐徽宗問曰「知卿年彌髙而色不衰﹐中外稱卿有內丹之術﹐可具術以進。」博曰「陛下盛徳廣淵﹐睿智日新﹐學有緝熙於光明。臣𨿽不學﹐敢以誠對﹐謹領聖訓﹐容臣具術以聞。」明日乃進曰「臣聞內觀所以存其心也﹐外觀所以養其气也。存其心﹐養其气﹐則眞火鑪鼎日炎﹐神水華池日盛矣。長生久視﹐上下與天地同流﹐天道運而不積﹐聖人知而行之。大道甚易知﹐其易行﹐以簡﹐以簡易﹐而天下之理得也。人之所恃以生者﹐气也﹐气住則神住﹐神住則形住﹐形住則長生久視﹐自此始矣。蓋日月運轉﹐寒暑往來﹐天地所以長久﹐吹噓呼吸﹐吐故納新﹐眞人所以住世。故丹元子曰﹕形以神住﹐神以气集。气﹐體之充也﹔形﹐神之舍也。气實則成﹐气虛則敚﹐气住則生﹐气耗則滅。此廣成子所以保气﹐而煙蘿子所以煉气也。然則一言而盡保煉之妙者﹐其惟咽納乎。故曰﹕一咽二咽﹐雲蒸雨至﹔三咽四咽﹐內景充實﹔七咽九咽﹐心火下降﹐腎水上升﹐水火旣濟﹐則內丹成﹐可以已疾﹐可以保生﹐可以延年﹐可以超升。臣謹刪其繁紊﹐撮其樞要﹐直書其妙﹐以著於篇。」上篇曰「進火候」﹐每日子後午前﹐若於五更初陽盛時尢佳。就坐榻上﹐面東或南﹐握固盤足﹐合目主腰而坐。澄心靜慮﹐內藏五藏﹐仰面合口﹐鼻中引出淸气﹐气極則生﹐要而咽之﹐每一咽縮榖道一縮﹐再引則再如之﹐至再至三。若气極不能任﹐則低頭微開口以吹寧出之﹐勿令耳聞出气之聲﹐如此凡三次﹐是爲進火一周天﹐俟气調勻﹐然後行水。下篇曰「行水候」﹐行水﹐鼻中取鼻涕﹐口中取液﹐聚爲一處﹐多多益辦。俟甘而熱﹐卽閉口仰面亞腰﹐左顧一咽﹐正中一咽﹐分三咽而下。內想一直下丹田﹐每一咽亦縮榖道一縮﹐如此一徧﹐是爲行水一周天。每進火行水畢﹐然後下榻﹐行履自如。「後敍」曰﹕五行水火爲初﹐人生水火爲急。此是極易之要法﹐上奪天地造化。學道修眞之士﹐初行須覺臍下如火﹐飲食添進﹐四肢輕快﹐是其驗也。行而久之﹐則發白再黑﹐齒落重生﹐精神全具﹐復歸嬰兒﹐寒暑不能侵﹐鬼神不能寇﹐千二百歲﹐壽比彭老﹐漸爲眞人矣。徽宗見而嘉納之。梁師成錄其說以示人﹐乃簡易之道﹐第行之者不能悠久耳。或云虞謨君明修養有得﹐亦只行此法也。

翰苑歲供禁中立春﹑端午貼子﹐前後多矣﹐率多擬效舊語﹐故少新意﹐惟能道宮禁一時之事者爲妙。王履道皇帝閣云「彤霞蒨霧繞觚稜﹐樓雪融銀滴半層。別繞擬開延福宴﹐夾城先試景龍燈。」妃嬪閣云「玉燕翩翩入鬢云﹐花風初掠縷金裙。神霄宮裏驂鸞侶﹐來侍長生大帝君。」政和七年所進也。有皇后閣云「蕊笈瑯函受祕文﹐淸虛道合玉晨君。瑤臺夜靜朝眞久﹐金屋春寒閱籙勤。」妃嬪閣云「曈曨曉日上金鋪﹐的皪春冰泮玉壺。繡戶綠窗塵不到﹐凝酥點就輞川圖。」重和二年所進也。不惟才思淸麗﹐皆紀當時事也。

徐遹子﹐閩人﹐博學尙气﹐累舉不捷﹐久困場屋。崇寧二年爲特奏名魁﹐時已老矣﹐赴聞喜﹐賜宴於璚林苑。歸騎過平康狹邪之所﹐同年所簮花多爲羣倡所求﹐惟遹至所寓﹐花乃獨存﹐因戲題一絕云「白馬靑衫老得官﹐璚林宴罷酒腸寬。平康過盡無人問﹐畱得宮花醒後看。」後仕至朝官﹐知廣徳軍﹐謝事而歸。

予四明同僚嚴明致養正﹐靖康丙午歲﹐仕廣徳軍建平尉﹐任滿入城批書﹐館於郡之開化寺。一夕﹐夢一婦麗容服來訴曰「妾四明人也﹐久寓於此﹐未有所歸﹐惟君子哀之﹐爲我謀所捨。」意若求葬也。旣寤﹐詢諸寺僧﹐有云政和間池陽人彭汝云爲郡從事﹐其子婦張氏死﹐乃殯於城西明教院。其後攺院神霄宮﹐徙其徒入此寺﹐並移其柩於此。僧輩常有見之者﹐不以爲怪。嚴頗疑之。未幾考課事竟﹐將返馬﹐時赴郡官會。曁歸﹐夜參半矣﹐方就枕﹐復見其人立於帳前﹐泣訴曰「知君戒行有日﹐前懇何如﹖」又云「欲竭奴心﹐誓殫素志。」嚴恍惚驚寤﹐悚悸而起﹐不能悉記其語。翌日﹐復詢彭氏﹐則亦托者同也。

熙寧十年﹐京師春旱﹐上心焦勞﹐於後苑瑤津亭建道場祈禱﹐上精誠甚切。一夕﹐夢一僧﹐形容甚異﹐於空中吐雲霧以興雨。及覺﹐雨遂大注。上大悅﹐求其像於佛閣中﹐乃羅漢中第十尊者也。元絳厚之時爲參政﹐作《喜雨詩》﹐王禹玉和其韻云「紫殿宵稱感聖憂﹐玉毫曾降梵王州。慈深三界云常聚﹐法徧諸天雨自流。作弼爲霖孤宿望﹐神僧吐霧應精求。」云云。人多稱之。

崔伯易﹐熙寧二年爲國子監直講﹐嘗著《熙寧稽古一法百利論》五卷﹐逾萬言﹐槪以久任爲要﹔上之﹐召對延和稱旨﹐自此遂擢用﹐徧歷淸要矣。予嘗求是書於其家﹐今已亡矣﹐惜乎不見於世。以此知古人著述﹐亡逸不傳者多矣。同時又有臨川吳孝宗子經嘗著三書﹐一曰《法語》﹐二曰《先志》﹐三曰《巷議》﹐舊嘗傳於其侄道宗夢協﹐亦亡於兵火。子經﹐予母之從叔也﹐今聞其從孫家尙有本﹐當復傳之。

唐庚子西謫惠州時﹐自釀酒二種﹐其醇和者名「養生主」﹐其稍冽者名「齊物論」。子西詩多新意﹐不沿襲前人語﹐如《湖上》云「佳月明作哲﹐好風聖之淸。」《獨遊》云「烏攫春祠敏﹐鳶窺野燒癡。」《醉眠》云「山靜似太古﹐日長如小年。」又《芙蓉溪歌》云「人間八月秋風嚴﹐芙蓉溪上春酣酣。二南變後魯叟筆﹐七國戰處鄒軻談。」「人間二月春光好﹐溪上芙蓉迹如掃。周家盛處伯夷枯﹐漢室隆時賈生老。」「小兒造化誰能窮﹐幾回枯枿還芳叢。只因人老不復少﹐有酒且發衰顏紅。」此興殊新奇也。

臣昔與希眞遊衡山朱陵洞天﹐過古蘭若基﹐野客畱宿庵下﹐有聞類狗吠﹐希眞謂此非人境﹐安得有是。客笑曰「巖腹枸杞﹐生而酷似﹐此其音也。」臣憶舊說﹐黎明拉客欲識其處﹐未至百步﹐皆曰彼婆娑出眾榮者是﹐臣與希眞將前﹐客急止曰「此神物也﹐側常有蛇虎守護﹐必待有道之士以歸﹐若等無得輒近。」自是每念之。或入他山中﹐遇樵蘇又訪問焉﹐云往往有見﹐但苦在深絕不可到之地。元丰己未三月﹐陛下親策進士集英殿。三館故事﹕臣得寓直殿廊。入在銀臺門少四十步許﹐禦溝之上﹐有若洞天所望﹐熟視則枸杞也。其本圍尺有咫﹐左紐而連理。臣亟詢衛士髙者﹐對曰「聞天聖前尢盛﹐此薦出苖耳。」臣益悚然﹐竊語同捨﹐或曰﹕是𨿽可近而甚祕也。曾減仙山神醫巖乎﹖旣而嘆曰﹕下誠有物耶﹖孕天地陰陽之至和﹐隱端然不可輒至之神﹐今乃自幸托宮槐禁柳之列﹐備一時灑掃之觀﹐是豈浪出而徒然耶﹖偶臣屬昧方士采制餌服之節度﹐未得相與抃舞歡呼﹐隨萬年之觴﹐一供吾君﹐亦臣子心願目想而深可愧恨慊然者。因感而成詩﹐姑有待焉。云云。予因是知一物生得其地﹐乃爾悠久﹐彼南嶽之叢﹐與銀臺之本﹐𨿽遠近之有殊﹐其爲深根固蒂﹐無芟翦之患則所。云云。予方居山小隱﹐當蒔百本以供擷芼﹐𨿽未能擬西河女子之壽﹐亦足禮天隨子之七帙也。

王直方立之﹐父名棫﹐家多侍兒﹐而小鬟素兒尢妍麗。王嘗以蠟梅花送晁無咎﹐無咎以詩五絕謝之﹐有云「芳菲意淺姿容淺﹐憶得素兒如此梅。」

李廌方叔﹐嘗飲襄陽沈氏家﹐醉中題侍兒小瑩裙帶云「旋剪香羅列地垂﹐嬌紅嫩綠寫珠璣。花前欲作重重結﹐系定春光不放歸。」後小瑩歸郭汲使君家﹐更名艷瓊﹐尙存也。他日訪之﹐乃襄陽士族家﹐遂嫁之。

洛陽牡丹之品﹐見於《花譜》﹐然未若陳州之盛且多也。園戶植花如種黍粟﹐動以頃計。政和壬辰春﹐予侍親在郡﹐時園戶牛氏家忽開一枝﹐色如鵝雛而淡﹐其面一尺三四寸﹐髙尺許﹐柔葩重疊﹐約千百葉。其本姚黃也﹐而於葩英之端﹐有金粉一暈縷之﹔其心紫蕊﹐亦金粉縷之。牛氏乃以「縷金黃」名之﹐以籧篨作棚屋圍幛﹐復張靑帟護之。於門首遣人約止遊人﹐人輸千錢乃得入觀﹐十日間其家數百千﹐予亦獲見之。郡守聞之﹐欲剪以進於內府﹐眾園戶皆言不可﹐曰「此花之變易者﹐不可爲常﹐他時復來索此品﹐何應之﹖」又欲移其根﹐亦以此爲辭乃已。明年﹐花開果如舊品矣﹐此亦艸木之妖也。

予妹夫王從一太初著《東郊語錄》﹐有云﹕唐人詩云「月落烏啼霜滿天﹐江楓漁火對愁眠。姑蘇城外寒山寺﹐夜半鐘聲到客船。」此張繼《楓橋夜泊》之作也。說者謂美則美矣﹐但三更非撞鐘時。按《南史﹟裴皇后傳》載﹕齊永明中﹐上數遊幸諸苑囿﹐載宮人從車置內﹐深隱不聞端門鼓漏聲。置鐘於景陽樓上﹐應五更三鼓﹐宮人聞鐘聲﹐早起妝飾。由是言之﹐夜半之鐘﹐有自來矣。予以爲不然﹐非用景陽故事也﹐此蓋吳郡之實耳。今平江城中從舊承天寺鳴鐘﹐乃半夜後也﹐余寺聞承天鐘罷﹐乃相繼而鳴﹐迨今如﹐是以此知自唐而然。楓橋去城數里﹐距諸山皆不遠﹐書其實也。承天今更名能仁云。

沈遼睿達以書得名﹐楷隸皆妙。嘗自湖南泛江北歸﹐舟過富池﹐值大風﹐波濤駭怒﹐舟師失措﹐幾溺者屢矣。富池有吳將甘寧廟﹐往來者必祭焉。睿達遙望其祠﹐以誠禱之﹐風果小息﹐乃得維岸。乃述寧仕吳之奇謀忠節﹐作贊以揚靈威而答神之休﹐自作楷法大軸﹐以畱廟中而去。其後乃爲過客好事者取之。是夜神夢於郡守使還之﹐明日守使人訊其事﹐果得之﹐復畀廟令掌之。近聞今亦不存矣。

靖康初﹐韓子蒼知黃州﹐頗訪東坡遺迹﹐常登赤壁﹐而賦所謂「棲鶻之危巢」者﹐不復存矣﹐悼悵作詩而歸。又何頡斯舉者猶及識東坡﹐因次韻獻子蒼云「兒時宗伯寄吳州﹐諷誦遺文至白頭。二賦人間眞吐鳳﹐五年江上不驚鷗。蟹常見水人猶惡﹐鶻有危棲孰肯畱。珍重使君尋往事﹐西風悵望古城樓。」然黃之赤壁﹐土人云本赤鼻磯也﹐故東坡長短句﹕「故壘西邊﹐人道是﹑三國周郎赤壁。」則亦是傳疑而云也。今嶽陽之下﹐嘉魚之上﹐有烏林赤壁﹐蓋公瑾自武昌列艦﹐風帆便順﹐溯流而上﹐遇戰於赤壁之間也。牡牧有《寄嶽州李使君詩》云「烏林芳艸遠﹐赤壁健帆開。」則此眞敗魏軍之地也。

酴醿花或作荼蘼﹐一名木香﹐有二品﹕一種花大而棘長條﹐而紫心者爲酴醿﹔一品花小而繁﹐小枝而檀心者爲木香。題詠者多。常記周無外云「暖風吹麝入鉛華﹐不肯隨春到謝家。半夜粉寒香泣露﹐也應和月怨梨花。」韓維持國云「平生爲愛此香濃﹐仰面常迎落架風。每恐春歸有遺恨﹐典刑元在酒杯中。」未若張文潛云「紫皇寶輅張珠幰﹐玉女燻籠覆繡衾。萬紫千紅休巧笑﹐人間春色在檀心。」又未若黃魯直云「漢宮嬌額半塗黃﹐入骨濃薰賈女香。日色漸遲風力細﹐倚欄偸舞白霓裳。」

卷十

崔伯易嘗有《金華神記》﹐舊編入《聖宋文選》後集中﹐今亡此集。近讀《曲轅集》復見之﹐因載之以廣所聞云﹕汴人有吳生者﹐世爲富人﹐而生以娶宗女得官於三班。嘉祐中﹐罷任髙郵﹐乃寓其家於治所﹐而獨與兄子賫金繒數百千﹐南適錢唐。道出晉陵﹐艤舟於望亭堰下。是夜月明風髙﹐生乃危坐舷上﹐頹然殊不有寢意。久之﹐忽有緋衣被髮持刃炬自竹林間出者﹐後引一女子﹐冠玉鳳冠﹐曳蛟綃文錦之衣﹐顏色甚麗﹐而年十八九耳。生見而驚。俄頃至岸側﹐回叱緋衣者曰「可去矣﹐無久畱也﹗」於是滅炬泣拜而去。女子卽登舟﹐面生坐﹐謂生曰「見向來緋衣者乎﹖此君之夙仇也﹐而索君且數十年矣。乃今方得之﹐第以我故得免﹐不然﹐今夕君當死其手。」生聞益驚駭不自安。女子笑曰「君怯耶﹖」卽以金縷衣置肩上﹐生稍安﹐乃問曰「若神歟﹖其鬼耶﹖」女子曰「我非人亦非鬼﹐蓋金華神也。過去生中嘗與君爲姻好﹐竊知將有所不濟﹐故相救爾。今事已﹐我亦當去君矣。」遂去﹐不復返顧。生以目送﹐至於林中不見。將掩關﹐忽睹女子坐其後﹐生大驚﹐女子笑曰「知君怯﹐故相戲﹐安有數十年暌索﹐一得邂逅而遽往者耶﹖」遂相與入舟中﹐取酒共飲。其言諧謔﹐悉如常人﹐然生誡曰「毋髙聲﹐恐兄子之知。」女子曰「我聲特君可聞﹐他人𨿽厲聲﹐亦不能聞也。」生益疑﹐竊自懼曰﹕此果神也﹐固無所憚﹐儻鬼則必有所畏矣。因出劍鏡二物示之﹐女子曰「此劍鏡耳﹐精與鬼則畏。夫劍陽物而有威者也﹐鬼陰物而無形者也﹐以無形而遇有威﹐是故銷鑠其妖而不能勝﹐故鬼畏劍也。鏡亦陽明而至明者也﹐精亦陰物而僞變者也﹐以僞而當至明﹐是故暴著其形而不能逃﹐故精畏鏡也。昔《抱朴子》嘗言其略﹐而我知之且久矣﹐乃欲以相畏乎﹖」生懼﹐起謝曰「誠無他意。」至明﹐起謂生曰「舟楫已有曉色﹐勢不能久畱﹐當與君子訣矣。君後十年遊華山日﹐多置朱粉於路隅梧桐下揚之。𨿽然﹐君今不可終此行﹐恐復不濟也。」因索筆題詩一章曰「羅襪香消九九秋﹐淚痕空對月明流。塵埃不見金華路﹐滿日西風總是愁。」書已輒復流涕﹐歔欷而去。明日﹐思其言﹐遂回棹不復南去。復以其事語人﹐人或詰其兄子﹐果亦不知也。

曲轅先生又嘗作傳﹐記陳明遠再生事云﹕明遠﹐陳氏字也﹐名公辟﹐興化軍人﹐嘗舉進士。皇祐三年春﹐過泗州﹐遊普照王寺。時羣僧會齋於南院﹐明遠繞浮圖﹐自西廂趨大殿﹐兩廡人甚嘩。獨老僧敝衣庭下﹐倚樹讀靑紙書﹐其文光彩射百許步。明遠遽往揖之﹐僧小舉手﹐就視其書﹐則金字《金剛經》﹐系以梁朝傅大士之頌者。僧細諷自若﹐明遠從後聽之。旣久﹐僧回顧笑謂明遠曰「子亦樂此耶﹖」明遠對之稍恭。僧讀竟﹐遂以經授明遠曰「江南李氏所施﹐觀子之貌﹐且當持此。」明遠喜﹐受之歸。明旦取映日﹐則無復光彩﹐一讀之﹐經藏書籠中。明年﹐從父官海陵﹐忽得疾﹐不可治。已死三日﹐家人將大斂﹐覺其體復溫﹐移刻稍蘇﹐又食頃乃能言﹐其族反驚。明遠自言方疾革時﹐見四卒深目虎喙﹐持文書﹐有大印﹐字莫可辧﹐共執明遠﹐桎兩手﹐驅西北行﹐其勢甚暴。所經依約皆廣野﹐塵埃射人﹐不可輒視。漸逼大河﹐府署嚴密﹐門外坐卒數十﹐悉持挺﹐內有考掠聲。三卒先入﹐一守明遠於大門外﹐如俟命者。須臾﹐坐卒盡起擎跪﹐明遠回視﹐一僧乘虛而行﹐過門見明遠﹐植杖而立﹐意若哀憫。明遠不覺手桎盡解﹐熟視其狀﹐卽泗州嘗遇授經者也﹐因拜祈之。僧顧卒取文書略視﹐徐曰「府君知耶﹖」才欲入門﹐而聞府中呼應甚遽。有二人服紫服朱趨出迎之﹐其侍衛之盛﹐若世之達官。二人禮僧極恭﹐僧爲語﹐二人兪喜﹐旁睨明遠﹐若夙有罪者。僧呼明遠前﹐使自懺悔。俄二人詔吏聽還﹐二人亦謝僧去。後有吏馳出呼明遠﹐則明遠季父釴﹐釴太學進士有聞﹐亡已三年矣。旣見﹐訪明遠家事﹐云「我當錄冤簿三年﹐才二年爾﹐非佳職也。爾歸持尊勝七俱闕。咒﹐祈以免我﹐又有故服藏某處﹐幸焚之遺我。」寄聲親戚如平生。復告明遠﹐言「世之人冤愼勿復﹐復之勢如索綯焉﹐若有迨百千生不能解者﹐故吾此局置吏甚多﹐而簿書期會﹐常若不及﹐神君聖靈﹐尢深厭此。」言未竟﹐若有呼之者﹐因疾馳去。僧引明遠遊旁兩大廡下﹐見系囚不啻數百﹐亦有禽獸諸虫﹐悉能人言﹐與囚對辧。羣吏見僧悉拜。有械囚系以大鐵鎖﹐左右文書沒其首﹐口嘗囁嚅出血﹐卒守之若使自讞﹐輕重不當又鞭之﹐其餘幾壞。明遠竊視之﹐乃其表舅鄭生。生爲閩吏﹐喜以法自名﹐死且十年餘。見明遠泣下﹐頻以手拱僧﹐且目明遠。僧笑﹐少以杖指之﹐鎖械俱墮﹐然莫敢起﹐而口囁嚅出血未已也。又見坐沙門五六人﹐前列敗壞飲食數十甕﹐气色殊惡。僧曰「此嘗棄世中供養﹐且重使食耳。」僧亦不甚念﹐復引明遠出前大河﹐上虹橋蜿蜒﹐望彼岸城府樓觀﹐煙霧出其上﹐明遠請往觀焉。僧不許﹐曰「子過此無復歸矣。」亟隨僧趨東南來﹐井閭人物﹐差類人世﹐但天气乖慘﹐似欲雨時﹐而塗中所遇﹐往往皆昔嘗所見。危冠大馬﹐出處前後﹐吏卒替更而疊趨﹐人指以爲名勢挾侈決意不屈之士﹐皆趦趄狼狽﹐狀若爲物所迫。甚者咨嗟涕淚﹐悔怏自擲﹐意求有以亡匿而不可得。俄及前所過廣野﹐遇溪水漲甚﹐思始來時則無有也。明遠憂不能渡﹐僧乃執杖端﹐以末授明遠而導之。始涉亦甚淺﹐中流明遠失據將溺﹐因驚呼而蘇。明遠之復生也﹐桎縛之迹﹐隱然在臂﹐家人持葷飲餉之﹐𨿽數十年輒掩鼻急遣去。瞻視間﹐僧已在室中﹐香气異常﹐親族齋戒祈見者必暫睹裙衲杖屨而已。僧自是日以先授經義教明遠﹐對其情品說一切世間所有之法﹐卽心是佛﹐煩惱塵勞﹐究竟虛妄。其音靚圓若霜鐘﹐在庭戶外之人﹐一歷耳歡然自信﹐終身不能忘其聲。每謂明遠曰「吾卽詣某寺齋。」旣去﹐食頃後還﹐又某氏齋私飲某僧酒﹐獨不齋耳﹐他時爲之﹐未免有罪。時多疑以僧伽大師者﹐明遠請焉﹐僧曰「僧伽﹐吾師也。」幾一月﹐明遠軀體復壯﹐僧告去曰「後十四年﹐吾待子於祖山。」明遠問祖山﹐曰「廬阜。」遂去。陳氏後求釴故衣﹐果得於其處﹐緇徒咒而火之。明遠母素好釋氏﹐悉疏其齋﹐𨿽遠數百里必使人驗之﹐明遠並告以類狀﹐具言有是爾。飲僧家聞之﹐終身不飲酒。然明遠向所懺之罪﹐今反不復能記﹐豈昔偶萌之於心﹐不自引悔﹐而神道已錄以爲非耶﹖抑他生所爲﹐不復自省﹐而幽冥記人功過﹐誅賞有時﹐而宴安人之苟爲﹐得以自闕。﹐則跬步之間﹐不可以爲恐懼耶﹖至和三年八月﹐明遠歸莆田﹐以故人訪予﹐且出所授經﹐具道其事﹐欲予記之。予固以怪其人爽辧謙畏﹐不類向時﹐其志眞若有所得﹐然未暇從其請也。今年其兄公輔調官京師﹐特過予﹐復以爲言。予與公輔遊十五年矣﹐今示稱其弟所爲﹐如予嘗所怪者。則明遠由是而有聞﹐儻求之益勤﹐修之益明﹐守其話言﹐不爲富貴貧賤毀譽之所遷﹐則其所至也﹐豈易量哉﹗因起奮筆﹐直載始末。明遠所述蓋多﹐其間有與佛經外史若世人已傳之事略相同者﹐不復更錄。明遠父名鑄﹐今爲尙書都官郎中﹐通判廣州。曲轅子記。予觀崔公所記﹐抑亦異矣。彼鄭生者﹐以法自名而獲罪若是。吁﹐可畏哉﹗三尺者輕重不可逾﹐而法家流鮮恩寡恕﹐多論刻。苟容於心﹐已不逃於陰譴矣﹔若能平反明愼﹐天必以善應之。臨政者於淑問詳讞﹐寧可忽諸﹖

襄陽天仙寺﹐在漢江之東津﹐去城十里許﹐正殿大壁畫大悲千手眼菩薩像。世傳唐武徳初﹐寺尼作殿﹐求良工圖繪。有夫婦攜一女子應命﹐期尼以扃殿門﹐七日乃開。至第六日﹐尼頗疑之﹐乃辟戶﹐闃其無人。有二白鴿翻然飛去﹐視壁間聖像已成﹐相好奇者﹐非世工所能。獨其下有二長臂結印手未足﹐乃二鴿飛去之應也。郡有畫工武生者﹐獨能摹傳其本。大觀初﹐有梁寬大夫寓居寺中﹐心無信向﹐頗輕慢之。武生云「菩薩之面正長一尺。」寬以爲誕﹐必欲自度之。乃升梯﹐欲以足加菩薩面﹐忽梁間有聲如雷﹐寬震悸而墜﹐損其左手。僧教寬悔過自懺﹐後歲餘方如舊。玆禦侮於像法事者﹐怒其慢瀆耳。

章丞相申公子厚以能書自負﹐性喜揮翰﹐𨿽在政府﹐暇時日書數幅。予嘗見雜書一卷﹐凡九事﹐乃抄之﹐今因載於此。

一云﹕東漢魏晉皆以八分題宮殿榜﹐蔡邕作飛白﹐是八分字耳。是以古雲飛白﹐是八分之輕者。衛恆作散隸﹐是用飛白筆作隸字也﹐故又雲散隸終飛白。金石刻東漢魏晉皆用八分﹐惟小小鉛刻之陰﹐或刻隸字也。許昌羣臣勸進與受禪壇碑﹐皆八分之妙者。近世有荒唐士人妄謂爲隸書﹐而不知隸書乃今正書耳。世俗亦往往從而謂之隸書﹐且相尙學焉﹐不知彼將以何等爲古八分﹐又將以今正書爲何等耶﹖嗚呼﹗目前淺近之事﹐略涉古者﹐便自可知﹐何至昏蒙妄惑不可指示之如此耶﹗顧欲與其論書學之本﹐與用筆作字之微妙﹐旨遠而意深者﹐安可得哉﹖蓋不趐於鐘鼓樂鷃﹐周公之服被猿狙也﹐事之類此者多矣。

二云﹕書云六藝之一﹐古人列之於學﹐以相傳授﹐則學者始習之已久﹐詳知其規矩法度﹐與所以爲書之意矣﹐精而熟之﹐不妙且神何待耶﹖戰國秦漢以來﹐其學猶未絕也﹐故學者尙有前世之風烈。至於名家﹐乃多父子祖孫﹐豈不由師授傳習之有素乎﹖崔﹑張﹑鐘﹑杜﹑衛﹑索﹑王﹑庾諸人是也。會之於繇﹐眞父子也﹔逸少﹑子敬﹐殆將雁行矣。

三云﹕吾頃見蘇浩然兄弟﹐言其曾祖參政所收古書畫﹐盡付幼子掌之。旣薨﹐諸兄弟以其素所愛不復取﹐悉以畀之﹐所與共者十一二而已。其後參政之幼子官洪州﹐卒於官﹐因不歸﹐其子幼弱﹐已而遂絕﹐書畫皆散失不復存。今諸房所共有者﹐是十一二之粗者爾﹐然足以多甲士族也﹐使其在者不知其當如何也﹗必有魏晉名迹矣﹐惜哉﹗

四云﹕宣州筆有名耳﹐未必佳也。凡筆擇毫淨﹐捲心圓﹐便是工夫。鋒之長短尖齊﹐在臨時耳。處處皆能﹐要自指教﹐令精意而已﹐無他奇也。

五云﹕張侍禁筆甚佳﹐一管小字筆﹐寫二十萬字﹐尙寫得如此﹐是少比也。盧管使十倍不及﹐是其手生也。凡習熟之與生疏﹐豈不相遠哉﹗學者須先曉規矩法度﹐然後加以精勤﹐自入能品。能之至極﹐心悟妙理﹐心手相應﹐出乎規矩法度之外﹐無所適而非妙者﹐妙之極也。由妙入神﹐無復蹤迹﹐直如造化之生成﹐神之至也。然先曉規矩法度﹐加以精勤﹐乃至於能﹐能之不已﹐至於心悟而自得﹐乃造於妙﹔由妙之極﹐遂至於神﹐要之不可無師授與精勤耳。凡用筆日益習熟﹐日有所悟﹐悟之益深﹐心手日益神妙矣。力在手中而不在手中﹐必須用力而不得用力﹐應須在意而不得在意﹐此可以神遇而不可以言傳也。學佛者悟吾此語﹐可以撒手到家矣。妙哉妙哉﹐眞至理也。

六云﹕吾每論學書當作意﹐使前無古人﹐淩厲鐘﹑王﹐直出其上始可﹐卽自立少分﹔若直爾低頭﹐就其規矩之內﹐不免爲之奴矣。縱復脫灑至妙﹐猶當在子孫之列耳﹐不能雁行也﹐況於抗衡乎﹖此非苟作大言﹐乃至妙之理也。禪家有云﹕見過於師﹐方堪傳授﹔見與師齊﹐減師半徳。悟此語者﹐乃能曉吾言矣。夫於師法不傳﹐字學廢絕數百年之後﹐欲興起之﹐以繼古人之迹﹐非至彊神悟﹐不能至也。

七云﹕學書須先極取骨力﹐骨力充盈有羨﹐乃漸變化收藏﹔至於潛伏不露﹐始爲精妙。若直爾暴露﹐便是柳公權之比張筋努骨﹐如用紙武夫﹐不足道也。

八云﹕楊小漕言其兄官江夏﹐有道人自稱呂亢圭﹐時時延之學院中。二侄幼小﹐頗勤待之。或言事﹐往往有驗。一日﹐忽再三言云「惡人將至矣﹐須急避之。」時眾人亦不甚畱之。暫爾﹐徑渡江表﹐人但訝其所謂惡人者何也﹖是夜﹐忽提刑諭君涉至州﹐州郡都不知之﹐乃是乘便風﹐一日行六七程﹐徑至岸下耳。諭到﹐則遣人訪求呂﹐不見蹤迹﹐諭乃親自密問。得與一人往還至熟﹐呼之至﹐卽岑文秀也。詰其所得﹐云無有。諭作聲色﹐且將笞之。岑終言無。諭不信﹐遣熟事吏往搜其家﹐乃於神堂壁中得所與岑長歌一首﹐是言內事。岑乃云「呂實付此詩﹐云﹕汝今未曉﹐異日當爲子詳說之。」諭乃云「呂卽呂先生也﹐其名亢圭﹐是解拆先生二字耳﹐亦不知其定如何也。」眾乃悟所謂「惡人」者﹐指諭耳﹐是恐其迫逼求之也。

九云﹕吾今日取君謨墨迹觀之﹐益見其學之精勤﹐但未得微意爾﹔亦少骨力﹐所以格弱而筆嫩也。使其心自得者﹐何謝唐人﹖李建中學書宗王法﹐亦非不精熟﹐然其俗气特甚﹐蓋其初出於學張從申而已。君謨少年時乃師周越﹐中始知其非而變之﹐所以恨弱﹐然已不謂其能變之至此也。吾若少年時便學書﹐至今必有所至﹐所以不學者﹐常立意若未見鐘王妙迹﹐終不妄學﹐故不學耳。比見之﹐則已遲晚﹐故悟學皆遲﹐今但恐手中少力耳。若手中不乏力﹐不甚衰疲﹐更二十年﹐決至熟妙處。此須常精勤乃可﹐若不極精勤﹐亦不能至也。凡學者可以不自勉乎﹖元祐六年十一月五日﹐西齋東窗大滌翁書﹐時卜至後一日也。

重和戊戌歲﹐平江有盤門外大和宮相近耕夫數人穴一塳﹐初入隧道甚深﹐其中極寬﹐如廈屋然﹐復有數門﹐扃鐍不可開。耕者得古器物及雁足鐙之類﹐以爲銅也﹐欲貸之﹐熟視之乃金﹐因分爭至官。時應安道逢原爲都守﹐盡令追索元物到官﹐乃遣郡官數人往閉其穴﹐觀者如堵。其中四壁皆繪畫嬪禦之屬﹐丹靑如新。畫手殊奇妙﹐有一祕色香鑪﹐其中灰炭尙存焉。諸卒爭取破之。塳之頂皆畫天文玄象﹐此特初入之室﹐未見棺柩﹐意其在重室內也。又得數器而出﹐乃掩之。後考《圖經》云﹕吳孫破虜堅之墓也。然考之吳志﹐堅薨葬曲阿﹐未詳此果何人也。

宋次道《春明錄退朝錄》云﹕王侍郎子融言﹐天聖中歸其鄕裏靑州。時滕給事涉爲守﹐盛冬濃霜﹐屋瓦皆成百花之狀﹐以紙摹之﹐其家尙餘數幅。政和丙申歲﹐先君爲眞州教官﹐時朝廷頒雅樂﹐下方州﹐儀眞學中建大學庫屋﹐積新瓦於地。一夕霜後皆成花紋﹐極有奇巧者﹐折枝桃梨﹐牡丹海棠﹐寒蘆水藻﹐種種可玩﹐如善畫者所作。詹度安世爲太守﹐諷學中圖繪﹐以瑞爲言﹐欲諛於朝。先君不從﹐乃已。

兪紫芝秀老﹐荊公客也﹐能詩﹐公極善之。嘗有《詠艸》一篇云「滿目芊芊野渡頭﹐不知若个解忘憂。細隨綠水侵離館﹐遠帶斜陽過別洲。金穀園中荒映月﹐石頭城下碧連秋。行人悵望王孫去﹐買斷金釵十二愁。」爲人所稱賞。

世畫骨觀作美人而頭顱白骨者﹐僧徳操題其上云「白骨纖纖巧畫眉﹐髑髏楚楚被羅衣。手持紈扇空相對﹐笑殺傍觀自不知。」

元祐以後﹐宗室以詞章知名者如士暕﹑士字﹑叔益﹑令時﹑篪之﹐皆有篇釋聞於時。然近屬環衛中能翰墨尢多﹐如嗣濮王仲禦喜作長短句﹐嘗見十許篇於王之孫闕二字。皆可儷作者﹐不能盡載﹐如上元扈蹕作《瑤臺第一層》云「嶰管聲催﹐人報道﹑嫦娥步月來。鳳燈鸞炬﹐寒輕簾箔﹐光泛樓臺。萬里正春未老﹐更旁鄕日月蓬萊。從仙仗﹐看星河銀界﹐錦繡天街。

歡陪。千官萬騎﹐九霄人在五云堆。赭袍光裏﹐星球宛轉﹐花影徘徊。未央宮漏永﹐散異香﹑龍闕崔嵬。翠輿回﹐奏仙韶歌吹﹐寶殿樽罍。」每使人歌此曲﹐則太平熙熙之象﹐恍然在夢寐間也。

楊緯字文叔﹐濟州任城人﹐以明經中第﹐累任州縣﹐皆有能稱。後爲廣州觀察推官。元祐二年正月﹐以疾卒於官﹐道遠喪未還鄕。其侄珣﹐一日晡時﹐恍然如醉夢中﹐見其叔騎從甚都﹐來其家。珣亟拜之﹐旣坐﹐言語如平時。珣問﹕「叔今代滿耶﹖」曰「我今爲忠孝節義司判官矣。所主人間忠臣孝子﹑義夫節婦事也。其職甚髙而閒逸﹐故來別汝也。」人但見珣若與人言語時且拜也。至夜﹐珣乃省﹐久而方言曰「適廣州叔來﹐其言如是。」眾方悲駭﹐知緯死矣。珣曰「叔臨去有紫衣吏曰﹕府君好範山下石臺﹐可卽臺立祠以祀之。」後呼工爲像﹐一塑遂肖其容狀。州縣以緯別無功績﹐不敢聞於朝﹐而鄕人歲時但卽其墓而祭之。

宋宣獻公綬《宮梅詩》云「閬苑春多非世境﹐層城花早出宮欄。」用梁簡文帝《梅花賦》曰「層城之宮﹐靈苑之中﹐梅花特早﹐偏能識春」之語也。

山谷在荊州時﹐鄰居一女子閒靜妍美﹐綽有態度﹐年方笄也。山谷殊嘆惜之﹐其家蓋閭閻細民也。未幾嫁同裏﹐而夫亦庸俗貧下﹐非其偶也。山谷因和荊南太守馬瑊中玉《水仙花詩》﹐有云「淤泥解作白蓮藕﹐糞壤能開黃玉花。可惜國香天不管﹐隨緣流落小民家。」蓋有感而作。後數年﹐此女生二子﹐其夫鬻於郡人田氏家﹐憔悴頓挫﹐無復故態﹐然猶有餘妍﹐乃以國香名之。

濟州士人鄧禦夫﹐字從義﹐隱居不仕﹐嘗作《農曆》一百二十卷﹐言耕織﹑芻牧﹑種蒔﹑耘獲﹑養生﹑備荒之事﹐較之《齊民要術》尢爲詳備。濟守王子韶嘗上其書於朝﹐今未見傳於世﹐嘗訪於藏書之家﹐或有見者。

王禹偁元之﹐久爲從官﹐而未嘗知舉﹐有詩云「三入承明不知舉﹐看人門下放門生。」王岐公珪在翰苑﹐凡十七八年﹐三爲主文﹐常在試闈戲書考簿後云「黃州才藻舊詞臣﹐幾嘆門生未有人。自笑晚遊金馬客﹐曾來三鎖貢闈春。」

龍眠李亮工家藏周昉畫美人琴阮圖﹐殊有宮禁富貴气﹐旁有竹馬小兒欲折檻前柳者。亮工官長沙時﹐黃魯直謫宜州﹐過而見之﹐嘆愛彌日﹐大書一詩於黃素上云「周昉富貴女﹐衣飾新舊兼。髻重髮根急﹐薄妝無意添。琴阮相與娛﹐聽弦不停手。敷腴竹馬郎﹐跨馬要折柳。」其畫後歸禁中﹐而詩不見於集也。

江彥章四六之工﹐自少年卽妙。崇寧三年﹐霍端友榜瓊林苑宴謝頒冰﹐彥章作謝表有云「使嗽潤而吮淸﹐得除煩而滌穢。順時致養﹐俯同豳雅之春開﹔受命知榮﹐固異衛人之夕飲。」又云「深防履薄之危﹐不昧至堅之漸。子孫傳誦﹐記禦林金碗之香﹔生死不忘﹐動宮井玉壺之潔。」

韓子蒼與曾公衮﹑吳思道戲作冷語﹐子蒼云「石崖蔽天雪塞空﹐萬仞陰壑號悲風。纖纊不禦當玄冬﹐霜寒墜落冰溪中。斫冰直侵河伯宮﹐未若冷語淸心胸。」公衮云「萬山云雪陰霾空﹐千林霧松水搖風。凍河徹底連三冬﹐嘉平曉獵崤函中。十二律呂相與宮。安得此候疏煩胸。」思道云「闕十八字。思如冬﹐露下紫微花影中。長哦白雪明光宮﹐眾泉湧此萬卷胸。」此格起於晉人之危語也。

湯泉有處甚多﹐大熱而气烈﹐乃硫黃湯也。惟利州褒禪山相近﹐地名平痾鎭﹐湯泉溫溫可探而不作火气﹐云是朱砂湯也。人傳昔有兩美人來浴﹐旣去﹐異香鬱鬱﹐累日不散。李端叔過浴池上作詩云「華淸賜浴記當年﹐偶托荒山結勝緣。未必興衰異今昔﹐曾經天女卸金鈿。」

晁說之以道作《感事詩》云「干戈難作墻東客﹐疾病猶存硯北身。」用避世墻東王君公事﹐而硯北身乃《漢上題襟集》段成式書云「杯宴之餘﹐常居硯北。」又云「長疏硯北﹐天機素少。」又云「筆下詞文﹐硯北諸生。」蓋言几案面南﹐人坐硯之北也。

予少年在湘陽﹐曾弦伯容云「唐人能造奇語者﹐無若劉夢得作《連州廳壁記》云﹕環峯密林﹐激淸儲陰﹐海風毆溫﹐交戰不勝﹐觸石轉柯﹐化爲深涼。颸城壓岡﹐踞髙負陽﹐土伯噓濕﹐抵堅而散﹐襲山逼谷﹐化爲鮮云。」蓋前人未道者。不獨此爾﹐其他刻峭淸麗者﹐不可槪舉。學爲文者不可不成誦也。

