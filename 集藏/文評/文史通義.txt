文史通義

淸章學誠●卷一內篇一○易教上六經皆史也。古人不著書﹐古人未嘗離事而言理﹐六經皆先王之政典也。或曰﹕《詩》《書》《禮》《樂》《春秋》﹐則旣聞命矣。《易》以道陰陽﹐願聞所以爲政典﹐而與史同科之義焉。曰﹕聞諸夫子之言矣。「夫《易》開物成務﹐冒天下之道。」「知來藏往﹐吉凶與民同患。」其道蓋包政教典章之所不及矣。象天法地﹐「是興神物﹐以前民用。」其教蓋出政教典章之先矣。《周官》太卜掌三《易》之法﹐夏曰《連山》﹐殷曰《歸藏》﹐周曰《周易》﹐各有其象與數﹐各殊其變與占﹐不相襲也。然三《易》各有所本﹐《大傳》所謂庖羲﹑神農與黃帝﹑堯﹑舜﹐是也。﹝《歸藏》本庖羲﹐《連山》本神農﹐《周易》本黃帝。﹞由所本而觀之﹐不特三王不相襲﹐三皇﹑五帝亦不相沿矣。蓋聖人首出禦世﹐作新視聽﹐神道設教﹐以彌綸乎禮樂刑政之所不及者﹐一本天理之自然﹐非如後世之詭異妖祥﹐讖緯術數﹐以愚天下也。夫子曰「我觀夏道﹐杞不足徵﹐吾得夏時焉。我觀殷道﹐宋不足徵﹐吾得坤乾焉。」夫夏時﹐夏正書也。坤乾﹐《易》類也。夫子憾夏﹑商之文獻無所徵矣﹐而坤乾乃與夏正之書同爲觀於夏﹑商之所得﹔則其所以厚民生與利民用者﹐蓋與治歷明時﹐同爲一代之法憲﹔而非聖人一己之心思﹐離事物而特著一書﹐以謂明道也。夫懸象設教﹐與治歷授時﹐天道也。《禮》《樂》《詩》《書》﹐與刑﹑政﹑教﹑令﹐人事也。天與人參﹐王者治世之大權也。韓宣子之聘魯也﹐觀書於太史氏﹐得見《易》象﹑《春秋》﹐以爲周禮在魯。夫《春秋》乃周公之舊典﹐謂周禮之在魯可也﹐《易》象亦稱周禮﹐其爲政教典章﹐切於民用而非一己空言﹐自垂昭代而非相沿舊制﹐則又明矣。夫子曰「《易》之興也﹐其於中古乎﹖作《易》者﹐其有憂患乎﹖」顧氏炎武嘗謂《連山》《歸藏》﹐不名爲《易》。太卜所謂三《易》﹐因《周易》而牽連得名。今觀八卦起於伏羲﹐《連山》作於夏后﹐而夫子乃謂《易》興於中古﹐作《易》之人獨指文王﹐則《連山》《歸藏》不名爲「易」﹐又其徵矣。或曰﹕文王拘幽﹐未嘗得位行道﹐豈得謂之作《易》以垂政典歟﹖曰﹕八卦爲三《易》所同﹐文王自就八卦而系之辭﹐商道之衰﹐文王與民同其憂患﹐故反覆於處憂患之道﹐而要於無咎﹐非創制也。周武旣定天下﹐遂名《周易》﹐而立一代之典教﹐非文王初意所計及也。夫子生不得位﹐不能創制立法﹐以前民用﹔因見《周易》之於道法﹐美善無可復加﹐懼其久而失傳﹐故作《彖》《象》《文言》諸傳﹐以申其義蘊﹐所謂述而不作﹔非力有所不能﹐理勢固有所不可也。後儒擬《易》﹐則亦妄而不思之甚矣﹗彼其所謂理與數者﹐有以出《周易》之外邪﹗無以出之﹐而惟變其象數法式﹐以示與古不相襲焉﹐此王者宰制天下﹐作新耳目﹐殆如漢制所謂色黃數五﹐事與攺正朔而易服色者爲一例也。揚雄不知而作﹐則以九九八十一者﹐變其八八六十四矣。後代大儒﹐多稱許之﹐則以其數通於治歷﹐而蓍揲合其吉凶也。夫數乃古今所共﹐凡明於歷學者﹐皆可推尋﹐豈必《太玄》而始合哉﹖蓍揲合其吉凶﹐則又陰陽自然之至理。誠之所至﹐探籌鉆瓦﹐皆可以知吉凶﹔何必支離其文﹐艱深其字﹐然後可以知吉凶乎﹖《元包》妄《歸藏》﹐不足言也。司馬《潛虛》﹐又以五五更其九九﹐不免賢者之多事矣。故六經不可擬也。先儒所論僅謂畏先聖而當知嚴憚耳。此指揚氏《法言》﹐王氏《中說》﹐誠爲中其獘矣。若夫六經﹐皆先王得位行道﹐經緯世宙之迹﹐而非於空言。故以夫子之聖﹐猶且述而不作。如其不知妄作﹐不特有擬聖之嫌﹐抑且蹈於僭竊王章之罪也﹐可不愼歟﹗○易教中孔仲達曰「夫《易》者﹐變化之總名﹐攺換之殊稱。」先儒之釋《易》義﹐未有明通若孔氏者也。得其說而進推之﹐《易》爲王者攺制之鉅典﹐事與治歷明時相表裏﹐其義昭然若揭矣。許叔重釋「易」文曰「蜥易﹐守宮﹐象形。祕書說﹐『日月爲易』﹐象陰陽也。」《周官》太卜﹐掌三《易》之法。鄭氏注﹕「易者﹐揲蓍變易之數可占者也。」朱子以謂「《易》有交易變易之義」。是皆因文生解﹐各就一端而言﹐非當日所以命《易》之旨也。三《易》之名﹐𨿽始於《周官》﹐而《連山》《歸藏》﹐可並名《易》《易》不可附《連山》《歸藏》而稱爲三連三歸者﹐誠以《易》之爲義﹐實該羲﹑農以來不相沿襲之法數也。易之初見於文字﹐則帝典之「平在朔易」也﹐孔《傳》謂歲攺易﹐而周人卽取以名揲卦之書﹐則王者攺制更新之大義﹐顯而可知矣。《大傳》曰「生生之謂易。」韓康伯謂「陰陽轉易﹐以成化生」。此卽朱子交易變易之義所由出也。三《易》之文𨿽不傳﹐今觀《周官》太卜有其法﹐《左氏》記占有其辭﹐則《連山》《歸藏》﹐皆有交易變易之義。是羲﹑農以來﹐《易》之名𨿽未立﹐而《易》之意已行乎其中矣。上古淳質﹐文字無多﹐固有具其實而未著其名者。後人因以定其名﹐則徹前後﹐而皆以是爲主義焉﹐一若其名之向著者﹐此亦其一端也。欽明之爲敬也﹐允塞之爲誠也﹐歷象之爲歷也﹐﹝歷象之歷﹐作推步解﹐非曆書之名。﹞皆先具其實而後著之名也。《易革象》曰「澤中有火﹐君子以治歷明時。」其《彖》曰「天地革而四時成。湯武革命﹐順乎天而應乎人。」歷自黃帝以來﹐代爲更變﹐而夫子乃爲取象於澤火﹐且以天地攺時﹑湯武革命爲革之卦義﹔則《易》之隨時廢興﹐道豈有異乎﹖《易》始羲﹑農﹐而備於成周﹔歷始黃帝﹐而遞變於後世﹔上古詳天道﹐而中古以下詳人事之大端也。然卦气之說﹐𨿽創於漢儒﹐而卦序卦位﹐則已具函其終始﹔則疑大撓未造甲子以前﹐羲農卽以卦畫爲歷象﹐所謂天人合於一也。《大傳》曰「古者﹐庖羲氏之王天下也﹐仰則觀象於天﹐俯則觀法於地﹐觀鳥獸之文與地之宜﹐近取諸身﹐遠取諸物﹐於是始作八卦﹐以通神明之徳﹐以類萬物之情。」此黃帝未作干支之前所創造也。觀於羲和分命﹐則象法文宜﹐其道無所不備﹐皆用以爲授人時也。是知上古聖人﹐開天創制﹐立法以治天下﹐作《易》之與造歷﹐同出一源﹐未可彊分孰先孰後。故《易》曰「開物成務﹐冒天下之道。」《書》曰﹕平秩敬授﹐作訛成易。皆一理也。夫子曰「加我數年﹐五十以學《易》﹐可以無大過矣。」又曰「吾學周禮﹐今用之﹐吾從周。」學《易》者﹐所以學周禮也﹐韓宣子見《易象》《春秋》﹐以爲周禮在魯。夫子學《易》而志《春秋》﹐所謂學周禮也。夫子語顏淵曰「行夏之時﹐乘殷之輅﹐服周之冕﹐樂則《韶》舞。」是斟酌百王﹐損益四代﹐爲萬世之圭臬也。歷象遞變﹐而夫子獨取於夏時﹔筮占不同﹐而夫子獨取於《周易》。此三代以後﹐至今循行而不廢者也。然三代以後﹐歷顯而《易》微﹔歷存於官守﹐而《易》流於師傳﹔故儒者敢於擬《易》﹐而不敢造歷也。歷之薄蝕盈虧﹐有象可驗﹐而《易》之吉凶悔吝﹐無迹可拘﹔是以歷官不能穿鑿於私智﹐而《易》師各自爲說﹐不勝紛紛也。故學《易》者﹐不可以不知天。﹝觀此﹐益知《太玄》《元包》《潛虛》之屬﹐乃是萬無可作之理﹐其故總緣不知爲王制也。﹞○易教下《易》之象也﹐《詩》之興也﹐變化而不可方物矣。《禮》之官也﹐《春秋》之例也﹐謹嚴而不可假借矣。夫子曰「天下同歸而殊途﹐一致而百慮。」君子之於六藝﹐一以貫之﹐斯可矣。物相雜而爲之文﹐事得比而有其類。知事物名義之雜出而比處也﹐非文不足以達之﹐非類不足以通之﹔六藝之文﹐可以一言盡也。夫象歟﹐興歟﹐例歟﹐官歟﹐風馬牛之不相及也﹐其辭可謂文矣﹐其理則不過曰通於類也。故學者之要﹐貴乎知類。象之所包廣矣﹐非徒《易》而已﹐六藝莫不兼之﹐蓋道體之將形而未顯者也。雎鳩之於好逑﹐つ木之於貞淑﹐甚而熊蛇之於男女﹐象之通於《詩》也。五行之徵五事﹐箕畢之驗雨風﹐甚而傅巖之入夢賚﹐象之通於《書》也。古官之紀鳥﹐《周官》之法天地四時﹐以至龍翟章衣﹐熊虎志射﹐象之通於《禮》也。歌協陰陽﹐舞分文武﹐以至磬念卦疆﹐鼓思將帥﹐象之通於《樂》也。筆削不廢災異﹐《左氏》遂廣妖祥﹐象之通於《春秋》也。《易》與天地準﹐故能彌綸天地之道。萬事萬物﹐當其自靜而動﹐形迹未彰而象見矣。故道不可見﹐人求道而恍若有見者﹐皆其象也。有天地自然之象﹐有人心營構之象。天地自然之象﹐《說卦》爲天爲圜諸條﹐約略足以盡之。人心營構之象﹐睽車之載鬼﹐翰音之登天﹐意之所至﹐無不可也。然而心虛用靈﹐人累於天地之間﹐不能不受陰陽之消息﹐心之營構﹐則情之變易爲之也。情之變易﹐感於人世之接構﹐而乘於陰陽倚伏爲之也。是則人心營構之象﹐亦出天地自然之象也。《易》象𨿽包六藝﹐與《詩》之比興﹐尢爲表裏。夫《詩》之流別﹐盛於戰國人文﹐所謂長於諷諭﹐不學《詩》﹐則無以言也。﹝詳《詩教》篇。﹞然戰國之文﹐深於比興﹐卽其深於取象者也。《莊》《列》之寓言也﹐則觸蠻可以立國﹐蕉鹿可以聽訟。《離騷》之抒憤也﹐則帝闕可上九天﹐鬼情可察九地。他若縱橫馳說之士﹐飛箝捭闔之流﹐徙蛇引虎之營謀﹐桃梗土偶之問答﹐愈出愈奇﹐不可思議。然而指迷從道﹐固有其功﹔飾姦售欺﹐亦受其毒。故人心營構之象﹐有吉有凶﹔宜察天地自然之象﹐而衷之以理﹐此《易》教之所以範天下也。諸子百家﹐不衷大道﹐其所以持之有故而言之成理者﹐則以本原所出﹐皆不外於《周官》之典守。其支離而不合道者﹐師失官守﹐末流之學﹐各以私意恣其說爾。非於先王之道﹐全無所得﹐而自樹一家之學也。至於佛氏之學﹐來自西域﹐毋論彼非世官典守之遺﹐且亦生於中國﹐言語不通﹐沒於中國﹐文字未達也。然其所言與其文字﹐持之有故而言之成理者﹐殆較諸子百家爲尢盛。反覆審之﹐而知其本原出於《易》教也。蓋其所謂心性理道﹐名目有殊﹐推其義指﹐初不異於聖人之言。其異於聖人者﹐惟捨事物而別見有所謂道爾。至於丈六金身﹐莊嚴色相﹐以至天堂淸明﹐地獄陰慘﹐天女散花﹐夜叉披﹐種種詭幻﹐非人所見﹐儒者斥之爲妄﹐不知彼以象教﹐不啻《易》之龍血玄黃﹐張弧載鬼。是以閻摩變相﹐皆卽人心營構之象而言﹐非彼造作誑誣以惑世也。至於末流失傳﹐鑿而實之﹐夫婦之愚﹐偶見形於形憑於聲者﹐而附會出之﹐遂謂光天之下﹐別有境焉。儒者又不察其本末﹐攘臂以爭﹐憤若不共戴天﹐而不知非其實也。令彼所學﹐與夫文字之所指擬﹐但切入於人倫之所日用﹐卽聖人之道也。以象爲教﹐非無本也。《易》象通於《詩》之比興﹔《易》辭通於《春秋》之例。嚴天澤之分則二多譽﹐四多懼焉。謹治亂之際﹐則陽君子﹐陰小人也。杜微漸之端﹐後一陰﹐而已惕女壯。臨二陽﹐而卽慮八月焉。愼名器之假﹐五戒陰柔﹐三多危惕焉。至於四徳尊﹐元而無異稱﹐亨有小亨﹐利貞有小利貞﹐貞有貞吉貞凶﹐吉有元吉﹐悔有悔亡﹐咎有無咎﹐一字出入﹐謹嚴甚於《春秋》。蓋聖人於天人之際﹐以謂甚可畏也。《易》以天道而切人事﹐《春秋》以人事而協天道﹐其義例之見於文辭﹐聖人有戒心焉。○書教上《周官》外史﹐掌三皇五帝之書。今存虞﹑夏﹑商﹑周之策而已﹐五帝僅有二﹐而三皇無聞焉。左氏所謂《三墳》《五典》﹐今不可知﹐未知卽是其書否也﹖以三王之誓﹑誥﹑貢﹑範諸篇﹐推測三皇諸帝之義例﹐則上古簡質﹐結繩未遠﹐文字肇興﹐書取足以達微隱通形名而已矣。因事命篇﹐本無成法﹐不得如後史之方圓求備﹐拘於一定之名義者也。夫子敍而述之﹐取其疏通知遠﹐足以垂教矣。世儒不達﹐以謂史家之初祖﹐實在《尙書》﹐因取後代一成之史法﹐紛紛擬《書》者﹐皆妄也。三代以上之爲史﹐與三代以下之爲史﹐其同異之故可知也。三代以上﹐記注有成法﹐而撰述無定名﹔三代以下﹐撰述有定名﹐而記注無成法。夫記注無成法﹐則取材也難﹔撰述有定名﹐則成書也易。成書易﹐則文勝質矣。取材難﹐則僞亂眞矣。僞亂眞而文勝質﹐史學不亡而亡矣。良史之才﹐間世一出﹐補偏救獘﹐憊且不支。非後人學識不如前人﹐《周官》之法亡﹐而《尙書》之教絕﹐其勢不得不然也。《周官》三百六十﹐具天下之纖析矣﹐然法具於官﹐而官守其書。觀於六卿聯事之義﹐而知古人之於典籍﹐不憚繁複周悉﹐以爲記注之備也。卽如六典之文﹐繁委如是﹐太宰掌之﹐小宰副之﹐司會﹑司書﹑太史又爲各掌其貳﹐則六典之文﹐蓋五倍其副貳﹐而存之於掌故焉。其他篇籍﹐亦當稱是。是則一官失其守﹐一典出於水火之不虞﹐他司皆得藉徵於副策。斯非記注之成法﹐詳於後世歟﹖漢至元成之間﹐典籍可謂備矣。然劉氏七略﹐𨿽溯六典之流別﹐亦已不能具其官﹔而律令藏於法曹﹐章程存於故府﹐朝儀守於太常者﹐不聞石渠天祿別儲副貳﹐以備校司之討論﹐可謂無成法矣。漢治最爲近古﹐而荒略如此﹐又何怪乎後世之文章典故﹐雜亂而無序也哉﹖孟子曰「王者之迹息而《詩》亡﹔《詩》亡然後《春秋》作。」蓋言王化之不行也﹐推原《春秋》之用也。不知《周官》之法廢而《書》亡﹐《書》亡而後《春秋》作。則言王章之不立也﹐可識《春秋》之體也。不知《周官》之法廢而《書》亡哉﹖蓋官禮制密﹐而後記注有成法﹔記注有成法﹐而後撰述可以無定名。以謂纖悉委備﹐有司具有成書﹐而吾特舉其重且大者﹐筆而著之﹐以示帝王經世之大略﹔而典﹑謨﹑訓﹑誥﹑貢﹑範﹑官﹑刑之屬﹐詳略去取﹐惟意所命﹐不必著爲一定之例焉﹐斯《尙書》之所以經世也。至官禮廢﹐而記注不足備其全﹔《春秋》比事以屬辭﹐而左氏不能不取百司之掌故﹐與夫百國之寶書﹐以備其事之始末﹐其勢有然也。馬﹑班以下﹐演左氏而益暢其支焉。所謂記注無成法﹐而撰述不能不有定名也。故曰﹕王者迹息而《詩》亡﹐見《春秋》之用﹔《周官》法廢而《書》亡﹐見《春秋》之體也。《記》曰「左史記言﹐右史記動。」其職不見於《周官》﹐其書不傳於後世﹐殆禮家之愆文歟﹖後儒不察﹐而以《尙書》分屬記言﹐《春秋》分屬記事﹐則失之甚也。夫《春秋》不能捨傳而空存其事目﹐則左氏所記之言﹐不啻千萬矣。《尙書》典謨之篇﹐記事而言亦具焉﹔訓誥之篇﹐記言而事亦見焉。古人事見於言﹐言以爲事﹐未嘗分事言爲二物也。劉知幾以二典﹑貢﹑範諸篇之錯出﹐轉譏《尙書》義例之不純﹐毋乃因後世之空言﹐而疑古人之實事乎﹗《記》曰「疏通知遠﹐《書》教也。」豈曰記言之謂哉﹖六藝並立﹐《樂》亡而入於《詩》《禮》《書》亡而入於《春秋》﹐皆天時人事﹐不知其然而然也。《春秋》之事﹐則齊桓﹑晉文﹐而宰孔之命齊侯﹐王子虎之命晉侯﹐皆訓誥之文也﹐而左氏附傳以翼經﹔夫子不與《文侯之命》同著於篇﹐則《書》入《春秋》之明證也。馬遷紹法《春秋》﹐而刪潤典謨﹐以入紀傳﹔班固承遷有作﹐而《禹貢》取冠《地理》《洪範》特志《五行》﹐而《書》與《春秋》不得不合爲一矣。後儒不察﹐又謂紀傳法《尙書》﹐而編年法《春秋》﹐是與左言右事之彊分流別﹐又何以異哉﹖○書教中《書》無定體﹐故易失其傳﹔亦惟《書》無定體﹐故之者眾。周末文勝﹐官禮失其職守﹐而百家之學﹐多爭於三皇五帝之書矣。藝植於神農﹐兵法醫經於黃帝﹐好事之徒﹐傳爲《三墳》之逸書而《五典》之別傳矣。不知書固出於依﹐旨亦不盡無所師承﹐官禮政舉而人存﹐世氏師傳之掌故耳。惟「三」「五」之畱遺﹐多存於《周官》之職守﹐則外史所掌之書﹐必其籍之別具﹐亦如六典各存其副之制也。左氏之所謂《三墳》《五典》﹐或其槪而名之﹐或又別爲一說﹐未可知也。必欲確指如何爲三皇之墳﹐如何爲五帝之典﹐則鑿矣。《逸周書》七十一篇﹐多官禮之別記與《春秋》之外篇﹐殆治《尙書》者雜取以備經書之旁證耳。劉﹑班以謂孔子所論百篇之餘﹐則似逸篇﹐初與典﹑謨﹑訓﹑誥﹐同爲一書﹐而孔子爲之刪彼存此耳。毋論其書文气不類﹐醇駁互見﹐卽如《職方》《時訓》諸解﹐明用經記之文﹐《太子晉解》﹐明取春秋時事﹐其爲外篇別記﹐不待繁言而決矣。而其中實有典言寶訓﹐識爲先王誓誥之遺者﹐亦未必非百篇之逸旨﹐而不可遽爲刪略之餘也。夫子曰「信而好古。」先王典誥﹐衰周猶有存者﹐而夫子刪之﹐豈得爲好古哉﹖惟《書》無定體﹐故《春秋》官禮之別記外篇﹐皆得從而附合之﹐亦可明《書》教之流別矣。《書》無定體﹐故附之者雜。後人妄擬《書》以定體﹐故守之也拘。古人無空言﹐安有記言之專書哉﹖漢儒誤信《玉藻》記文﹐而以《尙書》爲記言之專書焉。於是後人削趾以適屨﹐轉取事文之合者﹐削其事而輯錄其文﹐以爲《尙書》之續焉﹔若孔氏《漢﹑魏尙書》﹑王氏《續書》之類皆是也。無其實﹐而但貌古人之形似﹐譬如畫餅餌之不可以充饑。況《尙書》本不止於記言﹐則孔衍﹑王通之所擬﹐並古人之形似而不得矣。劉知幾嘗患史策記事之中﹐忽間長篇文筆﹐欲取君上詔誥﹐臣工奏章﹐別爲一類﹐編次紀傳史中﹐略如書志之各爲篇目﹐是劉亦知《尙書》折而入《春秋》矣。然事言必分爲二﹐則有事言相貫﹑質與文宣之際﹐如別自爲篇﹐則不便省覽﹐如仍然合載﹐則爲例不純﹔是以劉氏𨿽有是說﹐後人訖莫之行也。至如論事章疏﹐本同口奏﹐辧難書牘﹐不異面論﹐次於紀傳之中﹐事言無所分析﹐後史恪遵成法可也。乃若揚﹑馬之辭賦﹐原非政言﹐嚴﹑徐之上書﹐亦同獻頌﹐鄒陽﹑枚乘之縱橫﹐杜欽﹑谷永之附會﹐本無關於典要﹐馬﹑班取表國華﹐削之則文采滅如﹐存之則紀傳猥濫﹐斯亦無怪劉君之欲議更張也。杜氏《通典》爲卷二百﹐而《禮典》乃八門之一﹐已占百卷﹐蓋其書本官禮之遺﹐宜其於禮事加詳也。然敍典章制度﹐不異諸史之文﹐而禮文疑似﹐或事變參差﹐博士經生﹐折中詳議﹐或取裁而徑行﹐或中格而未用﹐入於正文﹐則繁複難勝﹐削而去之﹐則事理未備﹔杜氏並爲采輯其文﹐附著禮門之後﹐凡二十餘卷﹐可謂窮天地之際﹐而通古今之變者矣。史遷之書﹐蓋於《秦紀》之後﹐存錄秦史原文。惜其義例未廣﹐後人亦不復踵行﹐斯並記言記事之窮﹐別有變通之法﹐後之君子所宜參取者也。

濫觴流爲江河﹐事始簡而終鉅也。東京以還﹐文勝篇富﹐史臣不能槪見於紀傳﹐則匯次爲《文苑》之篇。文人行業無多﹐但著官階貫系﹐略如《文選》人名之注﹐試榜履歷之書﹐本爲麗藻篇名﹐轉覺風華消索﹔則知一代文章之盛﹐史文不可得而盡也。蕭統《文選》以還﹐爲之者眾﹐今之尢表表者﹐姚氏之《唐文粹》﹐呂氏之《宋文鑑》﹐蘇氏之《元文類》﹐並欲包括全代﹐與史相輔﹐此則轉有似乎言事分書﹐其實諸選乃是春華﹐正史其秋實爾。﹝史與文選﹐各有言與事﹐故僅可分華與實﹐不可分言與事。﹞四部旣分﹐集林大暢。文人當誥﹐則內制外制之集﹐自爲編矣。宰相論思﹐言官白簡﹐卿曹各言識事﹐閫外料敵善謀﹐陸贄《奏議》之篇﹐蘇軾進呈之策﹐又各著於集矣。萃合則有名臣經濟﹑策府議林﹐連編累牘﹐可勝數乎﹗大抵前人著錄﹐不外別集總集二條﹐蓋以一人文字觀也。其實應隸史部﹐追源當系《尙書》﹔但訓誥乃《尙書》之一端﹐不得如漢人之直以記言之史目《尙書》耳。名臣章奏﹐隸於《尙書》﹐以擬訓誥﹐人所易知。撰輯章奏之人﹐宜知訓誥之記言﹐必敍其事﹐以備所言之本末﹐故《尙書》無一空言﹐有言必措諸事也。後之輯章奏者﹐但取議論曉暢﹐情辭慨切﹐以爲章奏之佳也﹐不備其事之始末。𨿽有佳章﹐將何所用﹖文人尙華之習見﹐不可語於經史也。班氏董﹑賈二傳﹐則以《春秋》之學爲《尙書》也﹐﹝卽《尙書》折入《春秋》之證也。﹞其敍賈﹑董生平行事﹐無意求詳﹐前後寂寥數言﹐不過爲政事諸疏﹑天人三策備始末爾。﹝賈﹑董未必無事可敍﹐班氏重在疏策﹐不妨略去一切﹐但錄其言﹐前後略綴數語﹐備本末耳﹐不似後人作傳﹐必盡生平﹐斤斤求備。﹞噫﹗觀史裁者﹐必知此意﹐而始可與言《尙書》《春秋》之學各有其至當﹐不似後世類鈔徵事﹐但知方圓求備而已也。○書教下《易》曰「著之徳圓而神﹐卦之徳方以智。」嘗竊取其義﹐以槪古今之載籍﹐撰述欲其圓而神﹐記注欲其方以智也。夫智以藏往﹐神以知來﹐記注欲往事之不忘﹐撰述欲來者之興起﹐故記注藏往似智﹐而撰述知來擬神也。藏往欲其賅備無遺﹐故體有一定﹐而其徳爲方﹔知來欲其決擇去取﹐故例不拘常﹐而其徳爲圓。《周官》三百六十﹐天人官曲之故可謂無不備矣。然諸史皆掌記注﹐而未嘗有撰述之官﹔﹝祝史命告﹐未嘗非撰述﹐然無撰史之人。如《尙書》誓誥﹐自出史職﹐至於帝典諸篇﹐並無應撰之官。﹞則傳世行遠之業﹐不可拘於職司﹐必待其人而後行﹔非聖哲神明﹐深知二帝三王精微之極致﹐不足以與此。此《尙書》之所以無定法也。《尙書》《春秋》﹐皆聖人之典也。《尙書》無定法﹐而《春秋》有成例。故《書》之支裔﹐折入《春秋》﹐而《書》無嗣音。有成例者易循﹐而無定法者難繼﹐此人之所知也。然圓神方智﹐自有載籍以還﹐二者不偏廢也。不能究六藝之深耳﹐未有不得其遺意者也。史氏繼《春秋》而有作﹐莫如馬﹑班﹐馬則近於圓而神﹐班則近於方以智也。《尙書》一變而爲左氏之《春秋》《尙書》無成法而左氏有定例﹐以緯經也。左氏一變而爲史遷之紀傳﹐左氏依年月而遷書分類例﹐以搜逸也。遷書一變而爲班氏之斷代﹐遷書通變化﹐而班氏守繩墨﹐以示包括也。就形貌而言﹐遷書遠異左氏﹐而班史近同遷書﹐蓋左氏體直﹐自爲編年之祖﹐而馬﹑班曲備﹐皆爲紀傳之祖也。推精微而言﹐則遷書之去左氏也近﹐而班史之去遷書也遠﹔蓋遷書體圓用神﹐多得《尙書》之遺﹔班氏體方用智﹐多得官禮之意也。遷書紀﹑表﹑書﹑傳﹐本左氏而略示區分﹐不甚拘拘於題目也。《伯夷列傳》﹐乃七十篇之序例﹐非專爲伯夷傳也。《屈賈列傳》所以惡絳﹑灌之讒﹐其敍屈之文﹐非爲屈氏表忠﹐乃弔賈之賦也。《倉公》錄其醫案﹐《貨殖》兼書物產﹐《龜策》但言卜筮﹐亦有因事命篇之意﹐初不沾沾爲一人具始末也。《張耳陳余》﹐因此可以見彼耳。《孟子荀卿》﹐總括遊士著書耳。名姓標題﹐往往不拘義例﹐僅取名篇﹐譬如《關雎》《鹿鳴》﹐所指乃在嘉賓淑女﹐而或且譏其位置不倫﹐﹝如孟子與三鄒子。﹞或又摘其重復失檢﹐﹝如子貢已在《弟子傳》﹐又見於《貨殖》。﹞不知古人著書之旨﹐而轉以後世拘守之成法﹐反訾古人之變通﹐亦知遷書體圓而用神﹐猶有《尙書》之遺者乎﹗遷《史》不可爲定法﹐固《書》因遷之體﹐而爲一成之義例﹐遂爲後世不祧之宗焉。三代以下﹐史才不世出﹐而謹守繩墨﹐待其人而後行﹐勢之不得不然也。然而固《書》本撰述而非記注﹐則於近方近智之中﹐仍有圓且神者﹐以爲之裁制﹐是以能成家﹐而可以傳世行遠也。後史失班史之意﹐而以紀表志傳﹐同於科舉之程式﹐官府之簿書﹐則於記注撰述﹐兩無所似﹐而古人著書之宗旨﹐不可復言矣。史不成家﹐而事文皆晦﹐而猶拘守成法﹐以謂其書固祖馬而宗班也﹐而史學之失傳也久矣﹗歷法久則必差﹐推步後而愈密﹐前人所以論司天也。而史學亦復類此。《尙書》變而爲《春秋》﹐則因事命篇﹐不爲常例者﹐得從比事屬辭爲稍密矣。《左》《國》變而爲紀傳﹐則年經事緯﹐不能旁通者﹐得從類別區分爲益密矣。紀傳行之千有餘年﹐學者相承﹐殆如夏葛冬裘﹐渴飲饑食﹐無更易矣。然無別識心裁﹐可以傳世行遠之具﹔而斤斤如守科舉之程式﹐不敢稍變﹔如治胥吏之簿書﹐繁不可刪。以云方智﹐則冗復疏舛﹐難爲典據﹔以云圓神﹐則蕪濫浩瀚﹐不可誦識。蓋族史但知求全於紀表志傳之成規﹐而書爲體例所拘﹐但欲方圓求備﹐不知紀傳原本《春秋》《春秋》原合《尙書》之初意也。《易》曰「窮則變﹐變則通﹐通則久。」紀傳實爲三代以後之良法﹐而演習旣久﹐先王之大經大法﹐轉爲末世拘守之紀傳所蒙﹐曷可不思所以變通之道歟﹖左氏編年﹐不能曲分類例﹐《史》《漢》紀表傳志﹐所以濟類例之窮也。族史轉爲類例所拘﹐以致書繁而事晦﹔亦猶訓詁注疏﹐所以釋經﹐俗師反溺訓詁注疏而晦經旨也。夫經爲解晦﹐當求無解之初﹔史爲例拘﹐當求無例之始。例自《春秋》左氏始也﹐盍求《尙書》未入《春秋》之初意歟﹖神奇化臭腐﹐臭腐復化爲神奇﹐解《莊》書者﹐以謂天地自有變化﹐人則從而奇腐云耳。事屢變而復初﹐文飾窮而反質﹐天下自然之理也。《尙書》圓而神﹐其於史也﹐可謂天之至矣。非其人不行﹐故折入左氏﹐而又合流於馬﹑班﹐蓋自劉知幾以還﹐莫不以謂書教中絕﹐史官不得衍其緒矣。又自《隋經籍志》著錄﹐以紀傳爲正史﹐編年爲古史﹐歷代依之﹐遂分正附﹐莫不甲紀傳而乙編年。則馬﹑班之史﹐以支子而嗣《春秋》﹐荀悅﹑袁宏﹐且以左氏大宗﹐而降爲旁庶矣。司馬《通鑑》病紀傳之分﹐而合之以編年。袁樞《紀事本末》又病《通鑑》之合﹐而分之以事類。按本末之爲體也﹐因事命篇﹐不爲常格﹔非深知古今大體﹐天下經綸﹐不能网羅隱括﹐無遺無濫。文省於紀傳﹐事豁於編年﹐決斷去取﹐體圓用神﹐斯眞《尙書》之遺也。在袁氏初無其意﹐且其學亦未足與此﹐書亦不盡合於所稱。故歷代著錄諸家﹐次其書於雜史。自屬纂錄之家﹐便觀覽耳。但卽其成法﹐沈思冥索﹐加以神明變化﹐則古史之原﹐隱然可見。書有作者甚淺﹐而觀者甚深﹐此類是也。故曰﹕神奇化臭腐﹐而臭腐復化爲神奇﹐本一理耳。夫史爲記事之書。事萬變而不齊﹐史文屈曲而適如其事﹐則必因事命篇﹐不爲常例所拘﹐而後能起訖自如﹐無一言之或遺而或溢也。此《尙書》之所以神明變化﹐不可方物。降而左氏之傳﹐已不免於以文徇例﹐理勢不得不然也。以上古神聖之制作﹐而責於晚近之史官﹐豈不懸絕歟﹗不知經不可學而能﹐意固可師而仿也。且《尙書》固有不可盡學者也﹐卽《紀事本末》﹐不過纂錄小書﹐亦不盡取以爲史法﹐而特以義有所近﹐不得以辭害意也。斟酌古今之史﹐而定文質之中﹐則師《尙書》之意﹐而以遷《史》義例﹐通左氏之裁制焉﹐所以救紀傳之極獘﹐非好爲更張也。紀傳𨿽創於史遷﹐然亦有所受也。觀於《太古年紀》《夏殷春秋》《竹書紀年》﹐則本紀編年之例﹐自文字以來﹐卽有之矣。《尙書》爲史文之別具﹐如用左氏之例﹐而合於編年﹐卽傳也。以《尙書》之義﹐爲《春秋》之傳﹐則左氏不致以文徇例﹐而浮文之刊落者多矣。以《尙書》之義﹐爲遷《史》之傳﹐則八書三十世家﹐不必分類﹐皆可仿左氏而統名曰傳。或考典章制作﹐或敍人事終始﹐或究一人之行﹐﹝卽列傳本體。﹞或合同類之事﹐或錄一時之言﹐﹝訓誥之類。﹞或著一代之文﹐因事命篇﹐以緯本紀。則較之左氏翼經﹐可無局於年月後先之累﹔較之遷《史》之分列﹐可無歧出互見之煩。文省而事益加明﹐例簡而義益加精﹐豈非文質之適宜﹐古今之中道歟﹖至於人名事類﹐合於本末之中﹐難於稽檢﹐則別編爲表﹐以經緯之﹔天象地形﹐輿服儀器﹐非可本末該之﹐且亦難以文字著者﹐別繪爲圖﹐以表明之。蓋通《尙書》《春秋》之本原﹐而拯馬《史》﹑班《書》之流獘﹐其道莫過於此。至於創立新裁﹐疏別條目﹐較古今之述作﹐定一書之規模﹐別具《圓通》之篇﹐此不具言。邵氏晉涵云「紀傳史裁﹐參仿袁樞﹐是貌同心異。以之上接《尙書》家言﹐是貌異心同。是篇所推﹐於六藝爲支子﹐於史學爲大宗﹔於前史爲中流砥柱﹐於後學爲蠶叢開山。」○詩教上周衰文獘﹐六藝道息﹐而諸子爭鳴。蓋至戰國而文章之變盡﹐至戰國而著述之事專﹐至戰國而後世之文體備﹔故論文於戰國﹐而升降盛衰之故可知也。戰國之文﹐奇邪錯出﹐而裂於道﹐人知之﹔其源皆出於六藝﹐人不知也。後世之文﹐其體皆備於戰國﹐人不知﹔其源多出於《詩》教﹐人愈不知也。知文體備於戰國﹐而始可與論後世之文。知諸家本於六藝﹐而後可與論戰國之文﹐知戰國多出於《詩》教﹐而後可與論六藝之文﹔可與論六藝之文﹐而後可與離文而見道﹔可與離文而見道﹐而後可與奉道而折諸家之文也。戰國之文﹐其源皆出於六藝﹐何謂也﹖曰﹕道體無所不該﹐六藝足以盡之。諸子之爲書﹐其持之有故而言之成理者﹐必有得於道體之一端﹐而後乃能恣肆其說﹐以成一家之言也。所謂一端者﹐無非六藝之所該﹐故推之而皆得其所本﹔非謂諸子果能服六藝之教﹐而出辭必衷於是也。《老子》說本陰陽﹐《莊》《列》寓言假象﹐《易》教也。鄒衍侈言天地﹐關尹推衍五行﹐《書》教也。管﹑商法制﹐義存政典﹐《禮》教也。申﹑韓刑名﹐旨歸賞罰﹐《春秋》教也。其他楊﹑墨﹑尹文之言﹐蘇﹑張﹑孫﹑吳之術﹐辧其源委﹐挹其旨趣﹐九流之所分部﹐《七錄》之所敍論﹐皆於物曲人官﹐得其一致﹐而不自知爲六典之遺也。戰國之文﹐旣源於六藝﹐又謂多出於《詩》教﹐何謂也﹖曰﹕戰國者﹐縱橫之世也。縱橫之學﹐本於古者行人之官。觀春秋之辭命﹐列國大夫﹐聘問諸侯﹐出使專對﹐蓋欲文其言以達旨而已。至戰國而抵掌揣摩﹐騰說以取富貴﹐其辭敷張而揚厲﹐變其本而加恢奇焉﹐不可謂非行人辭命之極也。孔子曰「誦詩三百﹐授之以政﹐不達﹔使於四方﹐不能專對﹐𨿽多奚爲﹖」是則比興之旨﹐諷諭之義﹐固行人之所肄也。縱橫者流﹐推而衍之﹐是以能委折而入情﹐微婉而善諷也。九流之學﹐承官曲於六典﹐𨿽或原於《書》《易》《春秋》﹐其質多本於禮教﹐爲其體之有所該也。及其出而用世﹐必兼縱橫﹐所以文其質也。古之文質合於一﹐至戰國而各具之質﹔當其用也﹐必兼縱橫之辭以文之﹐周衰文獘之效也。故曰﹕戰國者﹐縱橫之世也。後世之文其體皆備於戰國﹐何謂也﹖曰﹕子史衰而文集之體盛﹔著作衰而辭章之學興。文集者﹐辭章不專家﹐而萃聚文墨﹐以爲蛇龍之菹也。﹝詳見《文集》篇。﹞後賢承而不廢者﹐江河導而其勢不容復遏也。經學不專家﹐而文集有經義﹔史學不專家﹐而文集有傳記﹔立言不專家﹐﹝卽諸子書也。﹞而文集有論辧。後世之文集﹐捨經義與傳記論辧之三體﹐其餘莫非辭章之屬也。而辭章實備於戰國﹐承其流而代變其體制焉。學者不知﹐而溯摯虞所裒之《流別》﹐﹝摯虞有《文章流別傳》。﹞甚且以蕭梁《文選》﹐舉爲辭章之祖也﹐其亦不知古今流別之義矣。今卽《文選》諸體﹐以徵戰國之賅備。﹝摯虞《流別》﹐孔逭《文苑》﹐今俱不傳﹐故據《文選》。﹞京都諸賦﹐蘇﹑張縱橫六國﹐侈陳形勢之遺也。《上林》《羽獵》﹐安陵之從田﹐龍陽之同釣也。《客難》《解嘲》﹐屈原之《漁父》《卜居》﹐莊周之惠施問難也。韓非《儲說》﹐比事徵偶﹐《連珠》之所肇也。﹝前人已有言及之者。﹞而或以爲始於傅毅之徒﹐﹝傅玄之言。﹞非其質矣。孟子問齊王之大欲﹐歷舉輕曖肥甘﹐聲音采色﹐《七林》之所啟也﹔而或以爲創之枚乘﹐忘其祖矣。鄒陽辧謗於梁王﹐江淹陳辭於建平﹐蘇秦之自解忠信而獲罪也。《過秦》《王命》《六代》《辧亡》諸論﹐抑揚往復﹐詩人諷諭之旨﹐孟﹑荀所以稱述先生﹐儆時君也。﹝屈原上稱帝嚳﹐中述湯﹑武﹐下道齊桓﹐亦是。﹞淮南賓客﹐梁苑辭人﹐原﹑嘗﹑申﹑陵之盛舉也。東方﹑司馬﹐侍從於西京﹐徐﹑陳﹑應﹑劉﹐徵逐於鄴下﹐談天雕龍之奇觀也。遇有升沈﹐時有得失﹐畸才匯於末世﹐利祿萃其性靈﹐廊廟山林﹐江湖魏闕﹐曠世而相感﹐不知悲喜之何從﹐文人情深於《詩》《騷》﹐古今一也。至戰國而文章之變盡﹐至戰國而後世之文體備﹐其言信而有徵矣。至戰國而著述之事專﹐何謂也﹖曰﹕古未嘗有著述之事也﹐官師守其典章﹐史臣錄其職載。文字之道﹐百官以之治﹐而萬民以之察﹐而其用已備矣。是故聖王書同文以平天下﹐未有不用之於政教典章﹐而以文字爲一人之著述者也。﹝詳見外篇《校讎略著錄先明大道論》。﹞道不行而師儒立其教﹐我夫子之所以功賢堯舜也。然而予欲無言﹐無行不與﹐六藝存周公之舊典﹐夫子未嘗著述也。《論語》記夫子之微言﹐而曾子子思﹐俱有述作以垂訓﹐至孟子而其文然後閎肆焉﹐著述至戰國而始專之明驗也。﹝《論語》記曾子之沒﹐吳起嘗師《曾子》﹐則《曾子》沒於戰國初年﹐而《論語》成於戰國之時明矣。﹞春秋之時﹐管子嘗有書矣﹐《鬻子》《晏子》﹐後人所。然載一時之典章政教﹐則猶周公之有《官禮》也。記管子之言行﹐則習管氏法者所綴輯﹐而非管仲所著述也。﹝或謂管仲之書﹐不當稱桓公之謚﹐閻氏若璩又謂後人所加﹐非《管子》之本文﹐皆不知古人並無私自著書之事﹐皆是後人綴輯﹐詳《諸子》篇。﹞兵家之有《太公陰符》﹐醫家之有《黃帝素問》﹐農家之《神農》《野老》﹐先儒以謂後人僞撰﹐而依乎古人﹔其言似是﹐而推究其旨﹐則亦有所未盡也。蓋末數小技﹐造端皆始於聖人﹐苟無微言要旨之授受﹐則不能以利用千古也。三代盛時﹐各守人官物曲之世氏﹐是以相傳以口耳﹐而孔﹑孟以前﹐未嘗得見其書也。至戰國而官守師傳之道廢﹐通其學者﹐述舊聞而著於竹帛焉。中或不能無得失﹐要其所自﹐不容遽昧也。以戰國之人﹐而述黃﹑農之說﹐是以先儒辧之文辭﹐而斷其僞也﹔不知古初無著述﹐而戰國始以竹帛代口耳。﹝外史掌三皇五帝之書﹐及四方之志﹐與孔子所述六藝舊典﹐皆非著述一類﹐其說已見於前。﹞實非有所僞也。然則著述始專於戰國﹐蓋亦出於勢之不得不然矣。著述不能不衍爲文辭﹐而文辭不能不生其好尙。後人無前人之不得已﹐而惟以好尙逐於文辭焉﹐然猶自命爲著述﹐是以戰國爲文章之盛﹐而衰端亦已兆於戰國也。○詩教下或曰﹕若是乎三代以後﹐六藝惟《詩》教爲至廣也。敢問文章之用﹐莫盛於《詩》乎﹖曰﹕豈特三代以後爲然哉﹖三代以前﹐《詩》教未嘗不廣也。夫子曰「不學《詩》﹐無以言。」古無私門之著述﹐未嘗無達衷之言語也。惟於聲音﹐而不著於文字﹐故秦人禁《詩》《書》《書》闕有間﹐而《詩》篇無有散失也。後世竹帛之功﹐勝於口耳﹔而古人聲音之傳﹐勝於文字﹔則古今時異﹐而理勢亦殊也。自古聖王以禮樂治天下﹐三代文質﹐出於一也。世之盛也﹐典章存於官守﹐《禮》之質也﹔情志和於聲詩﹐樂之文也。迨其衰也﹐典章散﹐而諸子以術鳴。故專門治術﹐皆爲《官禮》之變也。情志蕩﹐而處士以橫議﹐故百家馳說﹐皆爲聲《詩》之變也。﹝名﹑法﹑兵﹑農﹑陰陽之類﹐主實用者﹐謂之專門治術﹐其初各有職掌﹐故歸於官﹐而爲禮之變也。談天﹑雕龍﹑堅白﹑異同之類﹐主虛理者﹐謂之百家馳說。其言不過達其情志﹐故歸於詩﹐而爲樂之變也。﹞戰國之文章﹐先王禮樂之變也。﹝六藝爲《官禮》之遺﹐其說亦詳外篇《校讎略》中《著錄先明大道論》。﹞然而獨謂《詩》教廣於戰國者﹐專門之業少﹐而縱橫騰說之言多。後世專門子術之書絕﹝僞體子書﹐不足言也。﹞而文集繁﹐𨿽有醇駁髙下之不同﹐其究不過自抒其情志。故曰﹕後世之文體﹐皆備於戰國﹐而《詩》教於斯可謂極廣也。學者誠能博覽後世文之集﹐而想見先王禮樂之初焉﹐庶幾有立而能言﹐﹝學問有主卽是立﹐不盡如朱子所云肌膚筋骸之束而已也。﹞可以與聞學《詩》學《禮》之訓矣。學者惟拘聲韻爲之詩﹐而不知言情達志﹐敷陳諷諭﹐抑揚涵泳之文﹐皆本於《詩》教。是以後世文集繁﹐而紛紜承用之文﹐相與沿其體﹐而莫由知其統要也。至於聲韻之文﹐古人不盡通於《詩》﹐而後世承用詩賦之屬﹐亦不盡出六藝之教也﹐其故亦備於戰國。是故明於戰國升降之體勢﹐而後禮樂之分可以明﹐六藝之教可以別﹔《七略》九流諸子百家之言﹐可以導源而流﹔兩流﹑六朝﹑唐﹑宋﹑元﹑明之文﹐可以畦分而塍別﹔官曲術業﹐聲詩辭說﹐口耳竹帛之遷變﹐可坐而定矣。演疇皇極﹐訓誥之韻者也﹐所以便諷誦﹐志不忘也。六象贊言﹐《爻》《系》之韻者也﹐所以通卜筮﹐闡幽玄也。六藝非可皆通於《詩》也﹐而韻言不廢﹐則諧音協律﹐不得專爲《詩》教也。傳記如《左》《國》﹐著說如《老》《莊》﹐文逐聲而遂諧﹐語應節而遽協﹐豈必合《詩》教之比興哉﹖焦貢之《易林》﹐史遊之《急就》﹐經部韻言之不涉於《詩》也。《黃庭經》之七言﹐《參同契》之斷字﹐子術韻言之不涉於《詩》也。後世雜藝百家﹐誦拾名數﹐率用五言七字﹐演爲歌訣﹐咸以取便記誦﹐皆無當於詩人之義也。而文指存乎詠嘆﹐取義近於比興﹐多或滔滔萬言﹐少或寥寥片語﹐不必諧韻和聲﹐而識者雅賞其爲《風》《騷》遺範也。故善論文者﹐貴求作者之意指﹐而不可拘於形貌也。傳曰「不歌而誦謂之賦。」班氏固曰「賦者古詩之流。」劉氏勰曰「六藝附庸﹐蔚爲大國。」蓋長言詠嘆之一變﹐而無韻之文可通於詩者﹐亦於是而益廣也。屈氏二十五篇﹐劉﹑班著錄﹐以爲《屈原賦》也。《漁父》之辭﹐未嘗諧韻﹐而入於賦﹐則文體承用之流別﹐不可不知其漸也。文之敷張而揚厲者﹐皆賦之變體﹐不特附庸之爲大國﹐抑亦陳完之後﹐離去宛邱故都﹐而大啟疆字於東海之濱也。後世百家雜藝﹐亦用賦體爲拾誦﹐﹝竇氏《述書賦》﹐吳氏《事類賦》﹐醫家藥性賦﹐星卜命相術業賦之類。﹞蓋與歌訣同出六藝之外矣。然而賦家者流﹐猶有諸子之遺意﹐居然自命一家之言者﹐其中又各有其宗旨焉。殊非後世詩賦之流﹐拘於文而無其質﹐茫然不可辧其流別也。是以劉﹑班《詩賦》一略﹐區分五類﹐而屈原﹑陸賈﹑荀卿﹐定爲三家之學也。﹝說詳外篇《校讎略》中《漢志詩賦論》。﹞馬﹑班二史﹐於相如﹑揚雄諸家之著賦﹐俱詳著於列傳﹐自劉知幾以還﹐從而抵排非笑者﹐蓋不勝其紛紛矣﹐要皆不爲知言也。蓋爲後世文苑之權輿﹐而文苑必致文采之實迹﹐以視範史而下﹐標文苑而止敍文人行略者﹐爲遠勝也。然而漢廷之賦﹐實非苟作﹐長篇錄入於全傳﹐足見其人之極思﹐殆與賈疏董策﹐爲用不同﹐而同主於以文傳人也。是則賦家者流﹐縱橫之派別﹐而兼諸子之餘風﹐此其所以異於後世辭章之士也。故論文於戰國而下﹐貴求作者之意指﹐而不可拘於形貌也。論文拘形貌之獘﹐至後世文集而極矣。蓋編次者之無識﹐亦緣不知古人之流別﹐作者之意指﹐不得不拘貌而論文也。集文𨿽始於建安﹐﹝魏文撰徐﹑陳﹑應﹑劉文爲一集﹐此文集之始﹐摯虞《流別集》﹐猶其後也。﹞而實盛於齊﹑梁之際﹔古學之不可復﹐蓋至齊梁而後蕩然矣。﹝摯虞《流別集》﹐乃是後人集前人。人自爲集﹐自齊之《王文憲集》始而昭明《文選》又爲總集之盛矣。﹞範﹑陳﹑晉﹑宋諸史所載﹐文人列傳﹐總其撰著﹐必云詩﹑賦﹑碑﹑箴﹑頌﹑誄若干篇而未嘗云文集若干捲﹔則古人文字﹐散著篇籍﹐而不彊以類分可知也。孫武之書﹐蓋有八十二篇矣﹐﹝說詳外篇《校讎略》中《漢志兵書論》。﹞而闔閭以謂「子之十三篇﹐吾旣得而見」﹐是始《計》以下十三篇﹐當日別出獨行﹐而後世始合之明徵也。韓非之書﹐今存五十五篇矣。而秦王見其《五蠹》《孤憤》﹐恨不得與同時。是《五蠹》《孤憤》﹐當日別出獨行﹐而後世始合之明徵也。《呂氏春秋》自序﹐以爲良人問十二紀﹐是八覽六論﹐未嘗入序次也。董氏《淸明》《玉杯》《竹林》之篇﹐班固與《繁露》並紀其篇名﹐是當日諸篇﹐未入《繁露》之書也。夫諸子專家之書﹐指無旁及﹐而篇次猶不可彊繩以類例﹔況文集所裒﹐體制非一﹐命意各殊﹐不深求其意指之所出﹐而欲彊以篇題形貌相拘哉﹗賦先於詩﹐騷別於賦﹐賦有問答發端﹐誤爲賦序﹐前人之議《文選》﹐猶其顯然者也。若夫《封禪》《美新》《典引》﹐皆頌也。稱符命以頌功徳﹐而別類其體爲符命﹐則王子淵以聖主得賢臣而頌嘉會﹐亦當別類其體爲主臣矣。班固次韻﹐乃《漢書》之自序也。其云述《髙帝紀》第一﹐述《陳項傳》第一者﹐所以自序撰書之本意﹐史遷有作於先﹐故己退居於述爾。今於史論之外﹐別出一體爲史述贊﹐則遷書自序﹐所謂作《五帝紀》第一﹐作《伯夷傳》第一者﹐又當別出一體爲史作贊矣。漢武詔策賢良﹐卽策問也。今以出於帝制﹐遂於策問之外﹐別名曰詔。然則制策之對﹐當離諸策而別名爲表矣。賈誼《過秦》﹐蓋《賈子》之篇目也。﹝今傳《賈氏新書》﹐首列《過秦》上下二篇﹐此後爲後人輯定﹐不足爲據。《漢志》《賈誼》五十八篇﹐又賦七篇﹐此外別無論者﹐則《過秦》乃《賈子》篇目明矣。﹞因陸機《辧亡》之論﹐規仿《過秦》﹐遂援左思「著論準《過秦》」之說﹐而標體爲論矣。﹝左思著論之說﹐須活看﹐不可泥。﹞魏文《典論》﹐蓋猶桓子《新論》﹑王充《論衡》之以論名書耳。《論文》﹐其篇目也。今與《六代》《辧亡》諸篇﹐同次於論﹔然則昭明《自序》﹐所謂「老﹑莊之作﹐管﹑孟之流﹐立意爲宗﹐不以能文爲本」﹐其例不收諸子篇次者﹔豈以有取斯文﹐卽可裁篇題論﹐而攺子爲集乎﹖《七林》之文﹐皆設問也。今以枚生發問有七﹐而遂標爲七﹐則《九歌》《九章》《九辧》﹐亦可標爲九乎﹖《難蜀父老》﹐亦設問也。今以篇題爲難﹐而別爲難體﹐則《客難》當與同編﹐而《解嘲》當別爲嘲體﹐《賓戲》當別爲戲體矣。《文選》者﹐辭章之圭臬﹐集部之準繩﹐而淆亂蕪穢﹐不可殫詰﹔則古人流別﹐作者意指﹐流覽諸集﹐孰是深窺而有得者乎﹖集人之文﹐尙未得其意指﹐而自裒所著爲文集者﹐何紛紛耶﹖若夫總集別集之類例﹐編輯撰次之得失﹐今古詳略之攸宜﹐錄選評鈔之當否﹐別有專篇討論﹐不盡述也。○經解上六經不言經﹐三傳不言傳﹐猶人各有我而不容我其我也。依經而有傳﹐對人而有我﹐是經傳人我之名﹐起於勢之不得已﹐而非其質本爾也。《易》曰「上古結繩而治﹐後世聖人易之以書契﹐百官以治﹐萬民以察。」夫爲治爲察﹐所以宣幽隱而達形名﹐布政教而齊法度也﹐未有以文字爲一家私言者也。《易》曰「電屯﹐君子以經綸。」經綸之言﹐綱紀世宙之謂也。鄭氏注﹐謂「論撰書禮樂﹐施政事。」經之命名﹐所由乎﹗然猶經緯經紀云爾﹐未嘗明指《詩》《書》六藝爲經也。三代之衰﹐治教旣分﹐夫子生於東周﹐有徳無位﹐懼先聖王法積道備﹐至於成周﹐無以續且繼者而至於淪失也﹐於是取周公之典章﹐所以體天人之撰而存治化之迹者﹐獨與其徒﹐相與申而明之。此六藝之所以𨿽失官守﹐而猶賴有師教也。然夫子之時﹐猶不名經也。逮夫子旣歿﹐微言絕而大義將乖﹐於是弟子門人﹐各以所見﹑所聞﹑所傳聞者﹐或取簡畢﹐或授口耳﹐錄其文而起義。左氏《春秋》﹐子夏《喪服》諸篇﹐皆名爲傳﹐而前代逸文﹐不出於六藝者﹐稱述皆謂之傳﹐如孟子所對湯武及文王之囿﹐是也。則因傳而有經之名﹐猶之因子而立父之號矣。至於官師旣分﹐處士橫議﹐諸子紛紛﹐著書立說﹐而文字始有私家之言﹐不盡出於典章政教也。儒家者流﹐乃尊六藝而奉以爲經﹐則又不獨對傳爲名也。荀子曰「夫學始於誦經﹐終於習禮。」莊子曰「孔子言治《詩》《書》《禮》《樂》《易》《春秋》六經。」又曰「糸番十二經﹐以見老子。」荀莊皆出子夏門人﹐而所言如是﹐六經之名﹐起於孔門弟子亦明矣。然所指專言六經﹐則以先王政教典章﹐綱維天下﹐故《經解》疏別六經﹐以爲入國可知其教也。《論語》述夫子之言行﹐《爾雅》爲羣經之訓詁﹐《孝經》則又再傳門人之所述﹐與《緇衣》《坊》《表》諸記﹐相爲出入者爾。劉向﹑班固之徒﹐序類有九﹐而稱藝爲六﹐則固以三者爲傳﹐而附之於經﹐所謂離經之傳﹐不與附經之傳相次也。當時諸子著書﹐往往自分經傳﹐如撰輯《管子》者之分別經言﹐《墨子》亦有《經》篇﹐《韓非》則有《儲說》經傳﹐蓋亦因時立義﹐自以其說相經緯爾﹐非有所擬而僭其名也。經同尊稱﹐其義亦取綜要﹐非如後世之嚴也。聖如夫子﹐而不必爲經。諸子有經﹐以貫其傳﹐其義各有攸當也。後世著錄之家﹐因文字之繁多﹐不盡關於綱紀﹐於是取先聖之微言﹐與羣經之羽翼﹐皆稱爲經。如《論語》《孟子》《孝經》﹐與夫大小《戴記》之別於《禮》《左氏》《公》《》之別於《春秋》﹐皆題爲經﹐乃有九經﹑十經﹑十三﹑十四諸經﹐以爲專部﹐蓋尊經而並及經之支裔也。而儒者著書﹐始嚴經名﹐不敢觸犯﹐則尊聖教而愼避嫌名﹐蓋猶三代以後﹐非人主不得稱我爲朕也。然則今之所謂經﹐其彊半皆古人之所謂傳也。古之所謂經﹐乃三代盛時﹐典章法度﹐見於政教行事之實﹐而非聖人有意作爲文字以傳後世也。○經解中事有實據﹐而理無定形。故夫子之述六經﹐皆取先王典章﹐未嘗離事而著理。後儒以聖師言行爲世法﹐則亦命其書爲經﹐此事理之當然也。然而以意尊之﹐則可以意僭之矣。蓋自官師之分也﹐官有政﹐賤者必不敢彊幹之﹐以有據也。師有教﹐不肖者輒敢紛紛以自命﹐以無據也。孟子時﹐以楊﹑墨爲異端矣。楊氏無書﹐墨翟之書﹐初不名經。﹝𨿽有《經》篇《經說》﹐未名全書爲經。﹞而莊子乃云「若獲﹑鄧陵之屬﹐皆誦《墨經》﹐則其徒自相崇奉而稱經矣。東漢秦景之使天竺﹐《四十二章》﹐皆不名經﹔﹝佛經皆中國翻譯﹐竺書無經字。﹞其後華言譯受﹐附會稱經﹐則亦文飾之辭矣。《老子》二篇﹐劉﹑班著錄﹐初不稱經﹐《隋志》乃依阮《錄》﹐稱《老子經》﹐意者阮《錄》出於梁世﹐梁武崇尙異教﹐則佛老皆列經科﹐其所仿也。而加以《道徳眞經》﹐與《莊子》之加以《南華眞經》《列子》之加以《沖虛眞經》﹐則開元之玄教設科﹐附飾文致﹐又其後而益甚者也。韓退之曰「道其所道﹐非吾所謂道。」則名教旣殊﹐又何防於經其所經﹐非吾所謂經乎﹖若夫國家制度﹐本爲經制。李悝《法經》﹐後世律令之所權輿﹔唐人以律設科﹐明祖頒示《大誥》﹐師儒講習﹐以爲功令﹐是卽《易》取經綸之意﹐國家訓典﹐臣民尊奉爲經﹐義不背於古也。孟子曰「行仁政﹐必自經界始。」地界言經﹐取經紀之意也。是以地理之書﹐多以經名﹐《漢志》有《山海經》《隋志》乃有《水經》﹐後代州郡地理﹐多稱圖經﹐義皆本於經界﹐書亦自存掌故﹐不與著述同科﹐其於六藝之文﹐固無嫌也。至於術數諸家﹐均出聖門制作。周公經理垂典﹐皆守人官物曲﹐而不失其傳。及其官司失守﹐而道散品亡﹐則有習其說者﹐相與講貫而授受﹐亦猶孔門傳習之出於不得已也。然而口耳之學﹐不能歷久而不差﹐則著於竹帛﹐以授之其人﹐﹝說詳《詩教上》篇。﹞亦其理也。是以至戰國而羲﹑農﹑黃帝之書﹐一時雜出焉。其書皆稱古聖﹐如天文之甘﹑石《星經》﹐方技之《靈》《素》《難經》﹐其類實繁﹐則猶匠祭魯般﹐兵祭蚩尢﹐不必著書者之果爲聖人﹐而習是術者﹐奉爲依歸﹐則亦不得不尊以爲經言者也。又如《漢志》以後﹐雜出春秋戰國時書﹐若師曠《禽經》﹐伯樂《相馬》之經﹐其類亦繁﹐不過好事之徒﹐因其人而附合﹐或略知其法者﹐古人以鳴髙﹐亦猶儒者之傳梅氏《尙書》﹐與子夏之《詩大序》也。他若陸氏《茶經》﹐張氏《棋經》﹐酒則有《甘露經》﹐貨則有《相貝經》﹐是乃以文爲諧戲﹐本無當於著錄之指。譬猶毛穎可以爲傳﹐蟹之可以爲志﹐琴之可以爲史﹐荔枝牡丹之可以爲譜耳。此皆若有若無﹐不足議也。蓋卽數者論之﹐異教之經﹐如六國之各王其國﹐不知周天子也。而《春秋》名分﹐人具知之﹐彼亦不能竊而據也。制度之經﹐時王之法﹐一道同風﹐不必皆以經名﹐而禮時爲大﹐旣爲當代臣民﹐固當率由而不越﹔卽服膺六藝﹐亦出遵王制之一端也。術藝之經﹐則各有其徒﹐相與守之﹐固無虞其越畔也。至諧戲而亦以經名﹐此趙佗之所謂妄竊帝號﹐聊以自娛﹐不妨諧戲置之﹐六經之道﹐如日中天﹐豈以是爲病哉﹗○經解下異學稱經以抗六藝﹐愚也。儒者僭經以擬六藝﹐妄也。六經初不爲尊稱﹐義取經綸爲世法耳﹐六藝皆周公之政典﹐故立爲經。夫子之聖﹐非遜周公﹐而《論語》諸篇不稱經者﹐以其非政典也。後儒因所尊而尊之﹐分部隸經﹐以爲傳固翼經者耳。佛老之書﹐本爲一家之言﹐非有綱紀政事﹔其徒欲尊其教﹐自以一家之言﹐尊之過於六經﹐無不可也。彊加經名以相擬﹐何異優伶效楚相哉。亦其愚也。揚雄﹑劉歆﹐儒之通經者也。揚雄《法言》﹐蓋云時人有問﹐用法應之﹐抑亦可矣。乃云象《論語》者﹐抑何謬邪﹖𨿽然﹐此猶一家之言﹐其病小也。其大可異者﹐作《太玄》以準《易》﹐人僅知謂僭經爾﹐不知《易》乃先王政典而非空言﹐雄蓋蹈於僭竊王章之罪﹐弗思甚也。﹝詳《易教》篇。﹞衛氏之《元包》﹐司馬之《潛虛》﹐方且擬《玄》而有作﹐不知《玄》之擬《易》已非也。劉歆爲王莽作《大誥》﹐其行事之得罪名教﹐固無可說矣。卽擬《尙書》﹐亦何至此哉﹖河汾六籍﹐或謂好事者之緣飾﹐王通未必遽如斯妄也。誠使果有其事﹐則六經奴婢之誚﹐猶未得其情矣。奴婢未嘗不服勞於主人﹐王氏六經﹐服勞於孔氏者﹐又何在乎﹖束之《補笙詩》﹐皮日休之《補九夏》﹐白居易之《補湯徵》﹐以爲文人戲謔而不爲虐﹐稱爲擬作﹐抑亦可矣。標題曰補﹐則亦何取辭章家言﹐以綴《詩》《書》之闕邪﹖至《孝經》﹐𨿽名爲經﹐其實傳也。儒者重夫子之遺言﹐則附之經部矣。馬融誠有志於勸忠﹐自以馬氏之說﹐援經徵傳﹐縱橫反復﹐極其言之所至可也。必標《忠經》﹐亦已異矣。乃至分章十八﹐引《風》綴《雅》﹐一一效之﹐何殊張載之《擬四愁》《七林》之仿《七發》哉﹗誠哉非馬氏之書﹐俗儒所依也。宋氏之《女孝經》﹐鄭氏之《女論語》﹐以謂女子有才﹐嘉尙其志可也。但彼如欲明女教﹐自以其意立說可矣。假設班氏惠姬﹐與諸女相問答﹐則是將以書爲訓典﹐而先自於子虛﹑亡是之流﹐使人何所適從﹖彼意取其似經傳耳﹐夫經豈可似哉﹖經求其似﹐則諢騙有卦﹐﹝見《輟耕錄》。﹞華始收聲﹐有《月令》矣。﹝皆諧謔事。﹞若夫屈原抒憤﹐有辭二十五篇﹐劉﹑班著錄﹐槪稱之曰《屈原賦》矣。乃王逸作《注》《離騷》之篇﹐已有經名。王氏釋經爲徑﹐亦不解題爲經者﹐始誰氏也。至宋人注屈﹐乃云「一本《九歌》以下有傳字」﹐𨿽不知稱名所始﹐要亦依經而立傳名﹐不當自宋始也。夫屈子賦﹐固以《離騷》爲重﹐史遷以下﹐至取《騷》以名其全書﹐今猶是也。然諸篇之旨﹐本無分別﹐惟因首篇取重﹐而彊分經傳﹐欲同正《雅》爲經﹐變《雅》爲傳之例﹔是《孟子》七篇﹐當分《梁惠王》經﹐與《公孫》《滕文》諸傳矣。夫子之作《春秋》﹐莊生以謂議而不斷﹐蓋其義寓於其事其文﹐不自爲賞罰也。漢魏而下﹐仿《春秋》者﹐蓋亦多矣。其間或得或失﹐更僕不能悉數。後之論者﹐至以遷﹑固而下﹐擬之《尙書》﹔諸家編年﹐擬之《春秋》。不知遷﹑固本紀﹐本爲《春秋》家學﹐書志表傳﹐殆猶《左》《國》內外之與爲終始發明耳。諸家《陽秋》﹐先後雜出﹐或用其名而變其體﹐﹝《十六國春秋》之類。﹞或避其名而擬其實﹐﹝《通鑑綱目》之類。﹞要皆不知遷﹑固之書﹐本紹《春秋》之學﹐並非取法《尙書》者也。故明於《春秋》之義者﹐但當較正遷﹑固以下其文其事之中﹐其義固何如耳。若欲萃聚其事﹐以年分編﹐則荀悅﹑袁宏之例具在﹐未嘗不可法也。必欲於紀傳編年之外﹐別爲《春秋》﹐則亦王氏《元經》之續耳。夫異端抗經﹐不足道也。儒者服習六經﹐而不知經之不可以擬﹐則淺之乎爲儒者矣﹗●卷二內篇二○原道上道之大原出於天﹐天固諄諄然命之乎﹖曰﹕天地之前﹐則吾不得而知也。天地生人﹐斯有道矣﹐而未形也。三人居室﹐而道形矣﹐猶未著也。人有什伍而至百千﹐一室所不能容﹐部別班分﹐而道著矣。仁義忠孝之名﹐刑政禮樂之制﹐皆其不得已而後起者也。人生有道﹐人不自知﹔三人居室﹐則必朝暮啟閉其門戶﹐饔飧取給於樵汲﹐旣非一身﹐則必有分任者矣。或各司其事﹐或番易其班﹐所謂不得不然之勢也﹐而均平秩序之義出矣。又恐交委而互爭焉﹐則必推年之長者持其平﹐亦不得不然之勢也﹐而長幼尊尊之別形矣。至於什伍千百﹐部別班分﹐亦必各長其什伍﹐而積至於千百﹐則人眾而賴於濟﹐必推才之傑者理其繁﹐勢紛而須於率俾﹐必推徳之懋者司其化﹐是亦不得不然之勢也﹔而作君作師﹐畫野分州﹐井田封建學校之意著矣。故道者﹐非聖人智力之所能爲﹐皆其事勢自然﹐漸形漸著﹐不得已而出之﹐故曰天也。《易》曰「一陰一陽之謂道。」是未有人而道已具也。繼之者善﹐成之者性。是天著於人﹐而理附於气。故可形其形而名其名者﹐皆道之故﹐而非道也。道者﹐萬事萬物之所以然﹐而非萬事萬物之當然也。人可得而見者﹐則其當然而已矣。人之初生﹐至於什伍千百﹐以及作君作師﹐分州畫野﹐蓋必有所需而後從而給之﹐有所郁而後從而宣之﹐有所獘而後而救之。羲﹑農﹑軒﹑顓之制作﹐初意不過如是爾。法積美備﹐至唐﹑虞而盡善焉﹐殷因夏監﹐至成周而無憾焉。譬如濫觴積而漸爲江河﹐培婁積而至於山嶽﹐亦其理勢之自然﹔而非堯﹑舜之聖﹐過乎羲﹑軒﹐文﹑武之神﹐勝於禹﹑湯也。後聖法前聖﹐非法前聖也﹐法其道之漸形而漸著者也。三皇無爲而自化﹐五帝開物而成務﹐三王立制而垂法﹐後人見爲治化不同有如是爾。當日聖人創制﹐則猶暑之必須爲葛﹐寒之必須爲裘﹐而非有所容心﹐以謂吾必如是而後可以異於聖人﹐吾必如是而後可以齊名前聖也。此皆一陰一陽往復循環所必至﹐而非可卽是以爲一陰一陽之道也。一陰一陽往復循環者﹐猶車輪也。聖人創制﹐一似暑葛寒裘﹐猶軌轍也。道有自然﹐聖人有不得不然﹐其事同乎﹖曰﹕不同。道無所爲而自然﹐聖人有所見而不得不然也。聖人有所見﹐故不得不然﹔眾人無所見﹐則不知其然而然。孰爲近道﹖曰﹕不知其然而然﹐卽道也。非無所見也﹐不可見也。不得不然者﹐聖人所以合乎道﹐非可卽以爲道也。聖人求道﹐道無可見﹐卽眾人之不知其然而然﹐聖人所藉以見道者也。故不知其然而然﹐一陰一陽之迹也。學於聖人﹐斯爲賢人。學於賢人﹐斯爲君子。學於眾人﹐斯爲聖人。非眾可學也﹐求道必於一陰一陽之迹也。自有天地﹐而至唐﹑虞﹑夏﹑商﹐迹旣多而窮變通久之理亦大備。周公以天縱生知之聖﹐而適當積古畱傳﹐道法大備之時﹐是以經綸制作﹐集千古之大成﹐則亦時會使然﹐非周公之聖智能使之然也。蓋自古聖人﹐皆學於眾人之不知其然而然﹐而周公又徧閱於自古聖人之不得不然﹐而知其然也。周公固天縱生知之聖矣﹐此非周公智力所能也﹐時會使然也。譬如春夏秋冬﹐各主一時﹐而冬令告一歲之成﹐亦其時會使然﹐而非冬令勝於三時也。故創制顯庸之聖﹐千古所同也。集大成者﹐周公所獨也。時會適當時而然﹐周公亦不自知其然也。孟子曰「孔子之謂集大成。」今言集大成者爲周公﹐毋乃悖於孟子之指歟﹖曰﹕集之爲言﹐萃眾之所有而一之也。自有天地﹐而至唐﹑虞﹑夏﹑商﹐皆聖人而得天子之位﹐經綸治化﹐一出於道體之適然。周公成文﹑武之徳﹐適當帝全王備﹐殷因夏監﹐至於無可復加之際﹐故得藉爲制作典章﹐而以周道集古聖之成﹐斯乃所謂集大成也。孔子有徳無位﹐卽無從得制作之權﹐不得列於一成﹐安有大成可集乎﹖非孔子之聖﹐遜於周公也﹐時會使然也。孟子所謂集大成者者﹐乃對伯夷﹑伊尹﹑柳下惠而言之也。恐學者疑孔子之聖﹐與三子同﹐無所取譬﹐譬於作樂之大成也。故孔子大成之說﹐可以對三子﹐而不可以盡孔子也。以之盡孔子﹐反小孔子矣。何也﹖周公集羲﹑軒﹑堯﹑舜以來之大成﹐周公固學於歷聖而集之﹐無歷聖之道法﹐則固無以成其周公也。孔子非集伯夷﹑尹﹑惠之大成﹐孔子固未嘗學於伯夷﹑尹﹑惠﹐且無伯夷﹑尹﹑惠之行事﹐豈將無以成其孔子乎﹖夫孟子之言﹐各有所當而已矣﹐豈可以文害意乎﹖達巷黨人曰「大哉孔子﹗博學而無所成名。」今人皆嗤黨人不知孔子矣﹔抑知孔子果成何名乎﹖以謂天縱生知之聖﹐不可言思擬議﹐而爲一定之名也﹐於是援天與神﹐以爲聖不可知而已矣。斯其所見﹐何以異於黨人乎﹖天地之大﹐可一言盡。孔子𨿽大﹐不過天地﹐獨不可以一言盡乎﹖或問何以一言盡之﹐則曰﹕學周公而已矣。周公之外﹐別無所學乎﹖曰﹕非有學而孔子有所不至﹔周公旣集羣聖之成﹐則周公之外﹐更無所謂學也。周公集羣聖之大成﹐孔子學而盡周公之道﹐斯一言也﹐足以蔽孔子之全體矣。「祖述堯﹑舜」﹐周公之志也。「憲章文﹑武」﹐周公之業也。一則曰「文王旣沒﹐文不在玆。」再則曰「甚矣吾衰﹐不復夢見周公。」又曰「吾學《周禮》﹐今用之。」又曰「鬱鬱乎文哉﹗吾從周。」哀公問政﹐則曰「文﹑武之政﹐布在方策。」或問「仲尼焉學﹖」子貢以謂「文﹑武之道﹐未墜於地」。「述而不作」﹐周公之舊典也。「好古敏求」﹐周公之遺籍也。黨人生同時而不知﹐乃謂無所成名﹐亦非全無所見矣。後人觀載籍﹐而不知夫子之所學﹐是不如黨人所見矣。而猶嗤黨人爲不知﹐奚翅百步之笑五十步乎﹖故自古聖人﹐其聖𨿽同﹐而其所以爲聖﹐不必盡同﹐時會使然也。惟孔子與周公﹐俱生法積道備無可復加之後﹐周公集其成以行其道﹐孔子盡其道以明其教﹐符節吻合﹐如出於一人﹐不復更有毫末異同之致也。然則欲尊孔子者﹐安在援天與神﹐而爲恍惚難憑之說哉﹖或曰﹕孔子旣與周公同道矣﹐周公集大成﹐而孔子獨非大成歟﹖曰﹕孔子之大成﹐亦非孟子所謂也。蓋與周公同其集羲﹑農﹑軒﹑頊﹑唐﹑虞﹑三代之成﹐而非集夷﹑尹﹑柳下之成也。蓋君師分而治教不能合於一﹐气數之出於天者也。周公集治統之成﹐而孔子明立教之極﹐皆事理之不得不然﹐而非聖人異於前人﹐此道法之出於天者也。故隋唐以前﹐學校並祀周﹑孔﹐以周公爲先聖﹐孔子爲先師﹐蓋言制作之爲聖﹐而立教之爲師。故孟子曰「周公﹑仲尼之道一也。」然則周公﹑孔子﹐以時會而立統宗之極﹐聖人固藉時會歟﹖宰我以謂夫子「賢於堯﹑舜」﹐子貢以謂「生民未有如天子」﹐有若以夫子較古聖人﹐則謂「出類拔萃」﹐三子皆捨周公﹐獨尊孔氏。朱子以謂事功有異﹐是也。然而治見實事﹐教則垂空言矣。後人因三子之言﹐而盛推孔子﹐過於堯﹑舜﹐因之崇性命而薄事功﹐於是千聖之經綸﹐不足當儒生之坐論矣。﹝伊川論禹﹑稷﹑顏子﹐謂禹﹑稷較顏子爲粗。朱子又以二程與顏﹑孟切比長短。蓋門戶之見﹐賢者不免﹐古今之通患。﹞夫尊夫子者﹐莫若切近人情。不知其實﹐而但務推崇﹐則玄之又玄﹐聖人一神天之通號耳﹐世教何補焉﹖故周﹑孔不可優劣也﹐塵垢秕糠﹐陶鑄堯﹑舜﹐莊生且謂寓言﹐曾儒者而襲其說歟﹖故欲知道者﹐必先知周﹑孔之所以爲周﹑孔。○原道中韓退之曰「由周公而上﹐上而爲君﹐故其事行﹔由周公而下﹐下而爲臣﹐故其說長。」夫說長者﹐道之所由明﹐而說長者﹐亦卽道之所由晦也。夫子明教於萬世﹐夫子未嘗自爲說也。表章六籍﹐存周公之舊典﹐故曰「述而不作﹐信而好古。」又曰「蓋有不知而作之者﹐我無是也。」「子所雅言﹐《詩》《書》執《禮》」﹐所謂明先王之道以導之也。非夫子推尊先王﹐意存謙牧而不自作也﹐夫子本無可作也。有徳無位﹐卽無制作之權。空言不可以教人﹐所謂無徵不信也。教之爲事﹐羲﹑軒以來﹐蓋已有之。觀《易大傳》之所稱述﹐則知聖人卽身示法﹐因事立教﹐而未嘗於敷政出治之外﹐別有所謂教法也。虞廷之教﹐則有專官矣﹔司徒之所敬敷﹐典樂之所咨命﹔以至學校之設﹐通於四代﹔司成師保之職﹐詳於周官。然旣列於有司﹐則肄業存於掌故﹐其所習者﹐修齊治平之道﹐而所師者﹐守官典法之人。治教無二﹐官師合一﹐豈有空言以存其私說哉﹖儒家者流﹐尊奉孔子﹐若將私爲儒者之宗師﹐則亦不知孔子矣。孔子立人道之極﹐豈有意於立儒道之極耶﹖儒也者﹐賢士不遇明良之盛﹐不得位而大行﹐於是守先王之道﹐以待後之學者﹐出於勢之無可如何爾。人道所當爲者﹐廣矣﹐大矣。豈當身皆無所遇﹐而必出於守先待後﹐不復涉於人世哉﹖學《易》原於羲畫﹐不必同其卉服野處也。觀《書》始於虞典﹐不必同其呼天號泣也。以爲所處之境﹐各有不同也。然則學夫子者﹐豈曰屏棄事功﹐預期道不行而垂其教邪﹖《易》曰「形而上者謂之道﹐形而下者謂之器。」道不離器﹐猶影不離形。後世服夫子之教者自六經﹐以謂六經載道之書也﹐而不知六經皆器也。《易》之爲書﹐所以開物成務﹐掌於《春官》太卜﹐則固有官守而列於掌故矣。《書》在外史﹐《詩》領大師﹐《禮》自宗伯﹐樂有司成﹐《春秋》各有國史。三代以前﹐《詩》《書》六藝﹐未嘗不以教人﹐不如後世尊奉六經﹐別爲儒學一門﹐而專稱爲載道之書者。蓋以學者所習﹐不出官司典守﹐國家政教﹔而其爲用﹐亦不出於人倫日用之常﹐是以但見其爲不得不然之事耳﹐未嘗別見所載之道也。夫子述六經以訓後世﹐亦謂先聖先王之道不可見﹐六經卽其器之可見者也。後人不見先王﹐當據可守之器而思不可見之道。故表章先王政教﹐與夫官司典守以示人﹐而不自著爲說﹐以致離器言道也。夫子自述《春秋》之所以作﹐則云「我欲之空言﹐不如見諸行事之深切著明。」則政教典章﹐人倫日用之外﹐更無別出著述之道﹐亦已明矣。秦人禁偶語《詩》《書》﹐而云「欲學法令﹐以吏爲師」。夫秦之悖於古者﹐禁《詩》《書》耳。至云學法令者﹐以吏爲師﹐則亦道器合一﹐而官師治教﹐未嘗分歧爲二之至理也。其後治學旣分﹐不能合一﹐天也。官司守一時之掌故﹐經師傳授受之章句﹐亦事之出於不得不然者也。然而歷代相傳﹐不廢儒業﹐爲其所守先王之道也。而儒家者流﹐守其六籍﹐以謂是特載道之書耳。夫天下豈有離器言道﹐離形存影者哉﹖彼捨天下事物﹑人倫日用﹐而守六籍以言道﹐則固不可與言夫道矣。《易》曰「仁者見之謂之仁﹐智者見之謂之智﹐百姓日用而不知」矣。然而不知道而道存﹐見謂道而道亡。大道之隱也﹐不隱於庸愚﹐而隱於賢智之倫者紛紛有見也。蓋官師治教合﹐而天下聰明範於一﹐故卽器存道﹐而人心無越思。官師治教分﹐而聰明才智﹐不入於範圍﹐則一陰一陽﹐入於受性之偏﹐而各以所見爲固然﹐亦勢也。夫禮司樂職﹐各守專官﹐𨿽有離婁之明﹐師曠之聰﹐不能不赴範而就律也。今云官守失傳﹐而吾以道徳明其教﹐則人人皆自以爲道徳矣。故夫子述而不作﹐而表章六藝﹐以存周公舊典也﹐不敢捨器而言道也。而諸子紛紛﹐則已言道矣。莊生譬之爲耳目口鼻﹐司馬談別之爲六家﹐劉向區之爲九流。皆自以爲至極﹐而思以其道易天下者也。由君子觀之﹐皆仁智之見而謂之﹐而非道之果若是易也。夫道因器而顯﹐不因人而名也。自人有謂道者﹐而道始因人而異其名矣。仁見謂仁﹐智見謂智﹐是也。人自率道而行﹐道非人之所能據而有也。自人各謂其道﹐而各行其所謂﹐而道始得爲人所有矣。墨者之道﹐許子之道﹐其類皆是也。夫道自形於三人居室﹐而大備於周公﹑孔子﹐歷聖未嘗別以道名者﹐蓋猶一門之內﹐不自標其姓氏也。至百家雜出而言道﹐而儒者不得不自尊其所出矣。一則曰堯﹑舜之道﹐再則曰周公﹑仲尼之道﹐故韓退之謂「道與徳爲虛位」也。夫「道與徳爲虛位」者﹐道與徳之衰也。○原道下人之萃處也﹐因賓而立主之名。言之龐出也﹐因非而立是之名。自諸子之紛紛言道﹐而爲道病焉﹐儒家者流﹐乃尊堯﹑舜﹑周﹑孔之道﹐以爲吾道矣。道本無吾﹐而人自吾之﹐以謂庶幾別於非道之道也。而不知各吾其吾﹐猶三軍之眾﹐可稱我軍﹐對敵國而我之也﹔非臨敵國﹐三軍又各有其我也。夫六藝者﹐聖人卽器而存道﹔而三家之《易》﹐四氏之《詩》﹐攻且習者﹐不勝其入主而出奴也。不知古人於六藝﹐被服如衣食﹐人人習之爲固然﹐未嘗專門以名家者也。後儒但卽一經之隅曲﹐而終身殫竭其精力﹐猶恐不得一當焉﹐是豈古今人不相及哉﹖其勢有然也。古者道寓於器﹐官師合一﹐學士所肄﹐非國家之典章﹐卽有司之故事﹐耳目習而無事深求﹐故其得之易也。後儒卽器求道﹐有師無官﹐事出傳聞﹐而非目見﹐文須訓故而非質言﹐是以得之難也。夫六藝並重﹐非可止守一經也﹔經旨閎深﹐非可限於隅曲也﹔而諸儒專攻一經之隅曲﹐必倍古人兼通六藝之功能﹐則去聖久遠﹐於事固無足怪也。但旣竭其心思耳目之智力﹐則必於中獨見天地之髙深﹐因謂天地之大﹐人莫我尙也﹐亦人之情也。而不知特爲一經之隅曲﹐未足窺古人之全體也。訓詁章句﹐疏解義理﹐考求名物﹐皆不足以言道也。取三者而兼用之﹐則以萃聚之力﹐補遙溯之功﹐或可庶幾耳。而經師先已不能無牾﹐傳其學者﹐又復各分其門戶﹐不啻儒墨之辧焉﹔則因賓定主﹐而又有主中之賓﹐因非立是﹐而又有是中之非﹐門徑愈歧﹐而大道愈隱矣。「上古結繩而治﹐後世聖人易之以書契﹐百官以治﹐萬民以察。」夫文字之用﹐爲治爲察﹐古人未嘗取以爲著述也。以文字爲著述﹐起於官師之分職﹐治教之分途也。夫子曰「予欲無言。」欲無言者﹐不能不有所言也。孟子曰「予豈好辧哉﹖予不得已也。」後世載筆之士﹐作爲文章﹐將以信今而傳後﹐其亦尙念欲無言之旨﹐與夫不得已之情﹐庶幾哉言出於我﹐而所以爲言﹐初非由我也。夫道備於六經﹐義蘊之匿於前者﹐章句訓詁足以發明之。事變之出於後者﹐六經不能言﹐固貴約六經之旨﹐而隨時撰述以究大道也。太上立徳﹐其次立功﹐其次立言﹐立言與立功相準。蓋必有所需而後從而給之﹐有所郁而後從而宣之﹐有所獘而後從而救之﹐而非徒誇聲音采色﹐以爲一己之名也。《易》曰「神以知來﹐智以藏往。」知來﹐陽也。藏往﹐陰也。一陰一陽﹐道也。文章之用﹐或以述事﹐或以明理。事逆已往﹐陰也。理闡方來﹐陽也。其至焉者﹐則述事而理以昭焉﹐言理而事以範焉﹐則主適不偏﹐而文乃衷於道矣。遷﹑固之史﹐董﹑韓之文﹐庶幾哉有所不得已於言者乎﹖不知其故﹐而但溺文辭﹐其人不足道已。卽爲髙論者﹐以謂文貴明道﹐何取聲情色采以爲愉悅﹐亦非知道之言也。夫無爲之治而奏薰風﹐靈臺之功而樂鐘鼓﹐以及彈琴遇文﹐風雩言志﹐則帝王致治﹐賢聖功修﹐未嘗無悅目娛心之適﹔而謂文章之用﹐必無詠嘆抑揚之致哉﹖子貢曰「夫子之文章﹐可得而聞也。夫子之言性與天道﹐不可得而聞也。」蓋夫子所言﹐無非性與天道﹐而未嘗表而著之曰﹐此性此天道也。故不曰性與天道﹐不可得聞﹔而曰言性與天道﹐不可得聞也。所言無非性與天道﹐而不明著此性與天道者﹐恐人捨器而求道也。夏禮能言﹐殷禮能言﹐皆曰「無徵不信」。則夫子所言﹐必取徵於事物﹐而非徒空言﹐以爲明道也。曾子眞積力久﹐則曰「一以貫之。」子貢多學而識﹐則曰「一以貫之。」非眞積力久﹐與多學而識﹐則固無所據爲一之貫也。訓詁名物﹐將以求古聖之迹也﹐而侈記誦者﹐如貨殖之市矣。撰述文辭﹐欲以闡古聖之心也﹐而溺光采者﹐如玩好之弄矣。異端曲學﹐道其所道﹐而徳其所徳﹐固不足爲斯道之得失也。記誦之學﹐文辭之才﹐不能不以斯道爲宗主﹐而市且弄者之紛紛忘所自也。宋儒起而爭之﹐以謂是皆溺於器而不知道也。夫溺於器而不知道者﹐亦卽器而示之以道﹐斯可矣。而其獘也﹐則欲使人捨器而言道。夫子教人博學於文﹐而宋儒則曰「玩物而喪志。」曾子教人辭遠鄙倍﹐而宋儒則曰「工文則害道。」夫宋儒之言﹐豈非末流良藥石哉﹖然藥石所以攻臟腑之疾耳。宋儒之意﹐似見疾在臟腑﹐遂欲並臟腑而去之。將求性天﹐乃薄記誦而厭辭章﹐何以異乎﹖然其析理之精﹐踐履之篤﹐漢唐之儒﹐未之聞也。孟子曰「義理之悅我心﹐獨芻豢之悅我口。」義理不可空言也﹐博學以實之﹐文章以達之﹐三者合於一﹐庶幾哉周﹑孔之道𨿽遠﹐不啻累譯而通矣。顧經師互詆﹐文人相輕﹐而性理諸儒﹐又有朱﹑陸之同異﹐從朱從陸者之交攻﹐而言學問與文章者﹐又逐風气而不悟﹐莊生所謂「百家往而不反﹐必不合矣」﹐悲夫﹗邵氏晉涵曰「是篇初出﹐傳稿京師﹐同人素愛章氏文者皆不滿意﹐謂蹈宋人語錄習气﹐不免陳腐取憎﹐與其平日爲文不類﹐至有移書相規誡者。余諦審之﹐謂朱少白﹝名錫庚。﹞曰﹕此乃明其《通義》所著一切﹐創言別論﹐皆出自然﹐無矯彊耳。語𨿽渾成﹐意多精湛﹐未可議也。」族子廷楓曰「叔父《通義》﹐平日膾炙人口﹐豈盡得其心哉﹖不過淸言髙論﹐類多新奇可喜﹐或資爲掌中之談助耳。不知叔父嘗自恨其名雋過多﹐失古意也。是篇題目﹐𨿽似迂闊﹐而意義實多創辟。如雲道始三人居室﹐而君師政教﹐皆出乎天﹔賢智學於聖人﹔聖人學於百姓﹔集大成者﹐爲周公而非孔子﹐學者不可妄分周孔﹔學孔子者﹐不當先以垂教萬世爲心﹔孔子之大﹐學周禮一言﹐可以蔽其全體﹔皆乍聞至奇﹐深思至確﹐《通義》以前﹐從未經人道過﹐豈得謂陳腐耶﹖諸君當日詆爲陳腐﹐恐是讀得題目太熟﹐未嘗詳察其文字耳。」○原學上《易》曰「成像之謂乾﹐效法之謂坤。」學也者﹐效法之謂也。道也者﹐成像之謂也。夫子曰「下學而上達。」蓋言學於形下之器﹐而自達於形上之道也。士希賢﹐賢希聖﹐聖希天。希賢希聖﹐則有其理矣。「上天之載﹐無聲無臭」﹐聖如何而希天哉﹖蓋天之生人﹐莫不賦之以仁義禮智之性﹐天徳也﹔莫不納之於君臣父子夫婦兄弟朋友之倫﹐天位也。以天徳而修天位﹐𨿽事物未交隱微之地﹐已有適當其可﹐而無過與不及之準焉﹐所謂成像也。平日體其象﹐事至物交﹐一如其準以赴之﹐所謂效法也。此聖人之希天也﹐此聖人之下學上達也。伊尹曰「天之生斯民也﹐使先知覺後後﹐使先覺覺後覺也。」人生稟气不齊﹐固有不能自知適當其可之準者﹐則先知先覺之人﹐從而指示之﹐所謂教也。教也者﹐教人自知適當其可之準﹐非教之舍己而從我也。故士希賢﹐賢希勝﹐希其效法於成像﹐而非捨己之固有而希之也。然則何以使知適當其可之準歟﹖何以使知成像而效法之歟﹖則必觀於生民以來﹐備天徳之純﹐而造天位之極者﹐求其前言往行﹐所以處夫窮變通久者而多識之﹐而後有以自得所謂成像者﹐而善其效法也。故效法者﹐必見於行事。《詩》《書》誦讀﹐所以求效法之資﹐而非可卽爲效法也。然古人不以行事爲學﹐而以《詩》《書》誦讀爲學者﹐何邪﹖蓋謂不格物而致知﹐則不可以誠意﹐行則如其知而出之也。故以誦讀爲學者﹐推教者之所及而言之﹐非謂此外無學也。子路曰「有民人焉﹐有社稷焉﹐何必讀書﹐然後爲學﹖」夫子斥以爲佞者﹐蓋以子羔爲宰﹐不若是說﹐非謂學必專於誦讀也。專於誦讀而言學﹐世儒之陋也。○原學中古人之學﹐不遺事物﹐蓋亦治教未分﹐官師合一﹐而後爲之較易也。司徒敷五教﹐典樂教冑子﹐以及三代之學校﹐皆見於制度。彼時從事於學者﹐入而申其占畢﹐出而卽見政教典章之行事﹐是以學皆信而有徵﹐而非空言相爲授受也。然而其知易入﹐其行難副﹐則從古已然矣。堯之斥共工也﹐則曰「靜言庸違。」夫靜而能言﹐則非不學者也。試之於事而有違﹐則與效法於成像者異矣。傳說之啟髙宗也﹐則曰「非知之艱﹐行之惟艱。」髙宗舊學於甘盤﹐久勞於外﹐豈不學者哉﹖未試於事﹐則恐行之而未孚也。又曰「人求多聞﹐時惟建事﹐學於古訓乃有獲。」說𨿽出於古文﹐其言要必有所受也。夫求多聞而實之以建事﹐則所謂學古訓者﹐非徒誦說﹐亦可見矣。夫治教一而官師未分﹐求知易而實行已難矣﹔何況官師分﹐而學者所肄﹐皆爲前人陳迹哉﹖夫子曰「學而不思則罔﹐思而不學則殆。」又曰「吾嘗終日不食﹐終夜不寢﹐以思﹐無益﹐不如學也。」夫思亦學者之事也﹐而別思於學﹐若謂思不可以言學者﹐蓋謂必習於事﹐而後可以言學﹐此則夫子誨人知行合一之道也。諸子百家之言﹐起於徒思而不學也。是以其旨皆有所承稟﹐而不能無敝耳。劉歆所謂某家者流﹐其源出於古者某官之掌﹐其流而爲某家之學﹐其失而爲某事之獘。夫某官之掌﹐卽先王之典章法度也。流爲某家之學﹐則官守失傳﹐而各以思之所至﹐自爲流別也。失爲某事之獘﹐則極思而未習於事﹐𨿽持之有故﹐言之成理﹐而不能知其行之有病也。是以三代之隆﹐學出於一﹐所謂學者﹐皆言人之功也。統言之﹐十年曰幼學﹐是也。析言之﹐則十三學樂﹐二十學禮﹐是也。國家因人功力之名﹐而名其制度﹐則曰鄕學國學﹐學則三代共之﹐是也。未有以學屬乎人﹐而區爲品詣之名者。官師分而諸子百家之言起﹐於是學始因人品詣以名矣﹐所謂某甲家之學﹐某乙家之學﹐是也。學因人而異名﹐學斯舛矣。是非行之過而至於此也﹐出於思之過也。故夫子言學思偏廢之獘﹐卽繼之曰「攻乎異端﹐斯害也已。」夫異端之起﹐皆思之過﹐而不習於事者也。○原學下諸子百家之患﹐起於思而不學﹔世儒之患﹐起於學而不思﹔蓋官師分而學不同於古人也。後王以謂儒術不可廢﹐故立博士﹐置弟子﹐而設科取士﹐以爲誦法先王者勸焉。蓋其始也﹐以利祿勸儒術﹐而其究也﹐以儒術徇利祿﹐斯固不足言也。而儒宗碩師﹐由此輩出﹐則亦不可謂非朝廷風教之所植也。夫人之情﹐不能無所歆而動﹐旣已爲之﹐則思力致其實﹐而求副乎名。中人以上﹐可以勉而企焉者也。學校科舉﹐奔走千百才俊﹐豈無什一出於中人以上者哉﹖去古久遠﹐不能學古人之所學﹐則旣以誦習儒業﹐卽爲學之究竟矣。而攻取之難﹐勢亦倍於古人﹐故於專門攻習儒業者﹐苟果有以自見﹐而非一切庸俗所可幾﹐吾無責焉耳。學博者長於考索﹐豈非道中之實積﹐而騖於博者﹐終身敝精勞神以徇之﹐不思博之何所取也﹖才雄者健於屬文﹐豈非道體之發揮﹖而擅於文者﹐終身苦心焦思以構之﹐不思文之何所用也﹖言義理者似能思矣﹐而不知義理虛懸而無薄﹐則義理亦無當於道矣。此皆知其然﹐而不知所以然也。程子曰「凡事思所以然﹐天下第一學問。」人亦盍求所以然者思之乎﹖天下不能無風气﹐風气不能無循環﹐一陰一陽之道﹐見於气數者然也。所貴君子之學術﹐爲能持世而救偏﹐一陰一陽之道﹐宜於調劑者然也。風气之開也﹐必有所以取﹔學問文辭與義理﹐所以不無偏重畸輕之故也。風气之成也﹐必有所以敝﹔人情趨時而好名﹐徇末而不知本也。是故開者𨿽不免於偏﹐必取其精者﹐爲新气之迎﹔敝者縱名爲正﹐必襲其僞者﹐爲末流之﹔此亦自然之勢也。而世之言學者﹐不知持風气﹐而惟知徇風气﹐且謂非是不足邀譽焉﹐則亦弗思而已矣。○博約上沈楓墀以書問學﹐自愧通人廣坐﹐不能與之問答。余報之以學在自立﹐人所能者﹐我不必以不能愧也。因取譬於貨殖﹐居布帛者﹐不必與知粟菽﹐藏藥餌者﹐不必與聞金珠﹔患己不能自成家耳。譬市布而或闕於衣材﹐售藥而或欠於方劑﹐則不可也。或曰﹕此卽蘇子瞻之教人讀《漢書》法也﹐今學者多知之矣。余曰﹕言相似而不同﹐失之毫﹐則謬以千里矣。或問蘇君曰「公之博贍﹐亦可學乎﹖」蘇君曰「可﹐吾嘗讀《漢書》矣﹐凡數過而盡之。如兵﹑農﹑禮﹑樂﹐每過皆作一意求之﹐久之而後貫徹。」因取譬於市貨﹐意謂貨出無窮﹐而操賈有盡﹐不可不知所擇云爾。學者多誦蘇氏之言﹐以爲良法﹐不知此特尋常摘句﹐如近人之纂類策括者爾。問者但求博贍﹐固無深意。蘇氏答之﹐亦不過經生決科之業﹐今人稍畱意於應舉業者﹐多能爲之﹐未可進言於學問也。而學者以爲良法﹐則知學者鮮矣。夫學必有所專﹐蘇氏之意﹐將以班書爲學歟﹖則終身不能竟其業也﹐豈數過可得而盡乎﹖將以所求之禮﹑樂﹑兵﹑農爲學歟﹖則每類各有髙深﹐又豈一過所能盡一類哉﹖就蘇氏之所諭﹐比於操賈求貨﹐則每過作一意求﹐是欲初出市金珠﹐再出市布帛﹐至於米粟藥餌﹐以次類求矣。如欲求而盡其類歟﹖𨿽陶朱﹑猗頓之富﹐莫能給其賈也。如約略其賈﹐而每種姑少收之﹐則是一無所成其居積也。蘇氏之言﹐進退皆無所據﹐而今學者方奔走蘇氏之不暇﹐則以蘇氏之言﹐以求學問則不足﹐以務舉業則有餘也。舉業比戶皆知誦習﹐未有能如蘇氏之所爲者﹐偶一見之﹐則固矯矯流俗之中﹐人亦相與望而畏之﹔而其人因以自命﹐以謂是學問﹐非舉業也﹐而不知其非也。蘇氏之學﹐出於縱橫。其所長者﹐揣摩世務﹐切實近於有用﹐而所憑以發揮者﹐乃策論也。策對必有條目﹐論鋒必援故實﹐苟非專門夙學﹐必須按冊而稽﹐誠得如蘇氏之所以讀《漢書》者嘗致力焉﹐則亦可以應猝備求﹐無難事矣。韓昌黎曰「記事者必提其要﹐纂言者必鉤其玄。」鉤玄提要﹐千古以爲美談﹔而韓氏所自爲玄要之言﹐不但今不可見﹐抑且當日絕無流傳﹐亦必尋章摘句﹐取備臨文摭拾者耳。而人乃欲仿鉤玄提要之意而爲撰述﹐是亦以蘇氏類求﹐誤爲學問﹐可例觀也。或曰﹕如子所言﹐韓﹑蘇不足法歟﹖曰﹕韓﹑蘇用其功力﹐以爲文辭助爾﹐非以此謂學也。○博約中或曰﹕舉業所以覘人之學問也。舉業而與學問科殊﹐末流之失耳。苟有所備以俟舉﹐卽《記》之所謂博學彊識以待問也﹐寧得不謂之學問歟﹖余曰﹕博學彊識﹐儒之所有事也。以謂自立之基﹐不在是矣。學貴博而能約﹐未有不博而能約者也。以言陋儒荒俚﹐學一先生之言以自封域﹐不得謂專家也。然亦未有不約而能博者也。以言俗儒記誦漫漶﹐至於無極﹐妄求徧物﹐而不知堯﹑舜之知所不能也。博學彊識﹐自可以待問耳﹐不知約守﹐而只爲待問設焉﹐則無問者﹐儒將無學乎﹖且問者固將聞吾名而求吾實也﹔名有由立﹐非專門成學不可也﹐故未有不專而可成學者也。或曰﹕蘇氏之類求﹐韓氏之鉤玄提要﹐皆待問之學也﹐子謂不足以成家矣。王伯厚氏搜羅摘抉﹐窮幽極微﹔其於經﹑傳﹑子﹑史﹐名物制數﹐貫串旁騖﹐實能討先儒所未備。其所纂輯諸書﹐至今學者資衣被焉﹐豈可以待問之學而忽之哉﹖答曰﹕王伯厚氏﹐蓋因名而求實者也。昔人謂韓昌黎因文而見道﹐旣見道﹐則超乎文矣。王氏因待問而求學﹐旣知學﹐則超乎待問矣。然王氏諸書﹐謂之纂輯可也﹐謂之著述﹐則不可也﹐謂之學者求知之功力可也﹐謂之成家之學術﹐則未可也。今之博雅君子﹐疲精勞神於經傳子史﹐而終身無得於學者﹐正坐宗仰王氏﹐而誤執求知之功力﹐以爲學卽在是爾。學與功力﹐實相似而不同。學不可以驟幾﹐人當致攻乎功力則可耳。指功力以謂學﹐是猶指秫黍以謂酒也。夫學有天性焉﹐讀書服古之中﹐有入識最初﹐而終身不可變易者是也。學又有至情焉﹐讀書服古之中﹐有欣慨會心﹐而忽焉不知歌泣何從者是也。功力有餘﹐而性情不足﹐未可謂學問也。性情自有﹐而不以功力深之﹐所謂有美質而未學者也。夫子曰「發憤忘食﹐樂以忘憂﹐不知老之將至。」不知孰爲功力﹐孰爲性情。斯固學之究竟﹐夫子何以致是﹖則曰「好古敏以求之者也。」今之俗儒﹐且憾不見夫子未修之《春秋》﹐又憾戴公得《商頌》﹐而不存七篇之闕目﹐以謂髙情勝致﹐至相贊嘆。充其僻見﹐且似夫子刪修﹐不如王伯厚之善搜遺逸焉。蓋逐於時趨﹐而誤以擘績補苴謂足盡天地之能事也。幸而生後世也﹐如生秦火未毀以前﹐典籍具存﹐無事補輯﹐彼將無所用其學矣。○博約下或曰﹕子言學術﹐功力必兼性情﹐爲學之方﹐不立規矩﹐但令學者自認資之所近與力能勉者﹐而施其功力﹐殆卽王氏良知之遺意也。夫古者教學﹐自數與方名﹐誦詩舞勺﹐各有一定之程﹐不問人之資近與否﹐力能勉否。而子乃謂人各有能有所不能﹐不相彊也﹐豈古今人有異教與﹖答曰﹕今人不學﹐不能同於古人﹐非才不相及也﹐勢使然也。自官師分﹐而教法不合於一﹐學者各以己之所能私相授受﹐其不同者一也。且官師旣分﹐則肄習惟資簡策﹐道不著於器物﹐事不守於職業﹐其不同者二也。故學失師所師承﹐六書九數﹐古人幼學﹐皆已明習﹐而後世老師宿儒﹐專門名家﹐殫畢生精力求之﹐猶不能盡合於古﹐其不同者三也。天時人事﹐今古不可彊同﹐非人智力所能爲也。然而六經大義﹐昭如日星﹐三代損益﹐可推百世。髙明者由大略而功求﹐沈潛者循度數而徐達。資之近而力能勉者﹐人人所有﹐則人人可自得也﹐豈可執定格以相彊歟﹖王氏致良知之說﹐卽孟子之遺言也。良知曰致﹐則固不遺功力矣。朱子欲人因所發而遂明﹐孟子所謂察識其端而擴充之﹐胥是道也。而世儒言學﹐輒以良知爲諱﹐無亦懲於末流之失﹐而謂宗指果異於古所云乎﹖或曰﹕孟子所謂擴充﹐固得仁﹑義﹑禮﹑智之全體也。子乃欲人自識所長﹐遂以專其門而名其家﹐且戒人之旁騖焉﹐豈所語於通方之道歟﹖答曰﹕言不可以若是其幾也。道欲通方﹐而業須專一﹐其說並行而不悖也。聖門身通六藝者七十二人﹐然自顏﹑曾﹑賜﹑商﹐所由不能一轍。再傳而後﹐荀卿言《禮》﹐孟子長於《詩》《書》﹐或疏或密﹐途徑不同﹐而同歸於道也。後儒途徑所由寄﹐則或於義理﹐或於制數﹐或於文辭﹐三者其大較矣。三者致其一﹐不能不緩其二﹐理勢然也。知其所致爲道之一端﹐而不以所緩之二爲可忽﹐則於斯道不遠矣。徇於一偏﹐而謂天下莫能尙﹐則出奴入主﹐交相勝負﹐所謂物而不化者也。是以學必求其心得﹐業必貴於專精﹐類必要於擴充﹐道必抵於全量﹐性情諭於憂喜憤樂﹐理勢達於窮變通久﹐博而不雜﹐約而不漏﹐庶幾學術醇固﹐而於守先待後之道﹐如或將見之矣。○言公上古人之言﹐所以爲公也﹐未嘗矜於文辭﹐而私據爲己有也。志期於道﹐言以明志﹐文以足言。其道果明於天下﹐而所志無不申﹐不必其言之果爲我有也。《虞書》曰「敷奏以言﹐明試以功。」此以言語觀人之始也。必於試功而庸服﹐則所貴不在言辭也。誓誥之體﹐言之成文者也。苟足立政而敷治﹐君臣未嘗分居立言之功也。周公曰「王若曰多方。」誥四國之文也。說者以爲周公將王之命﹐不知斯言固本於周公﹐成王允而行之﹐是卽成王之言也。蓋聖臣爲賢主立言﹐是謂賢能任聖﹐是亦聖人之治也。曾氏鞏曰「典謨載堯﹑舜功績﹐並其精微之意而亦載之﹐是豈尋常所及哉﹖當時史臣載筆﹐亦皆聖人之徒也。」由是觀之﹐賢臣爲聖主述事﹐是謂賢能知聖﹐是亦聖人之言也。文與道爲一貫﹐言與事爲同條﹐猶八音相須而樂和﹐不可分屬一器之良也。五味相調而鼎和﹐不可標識一物之甘也。故曰﹕古人之言﹐所以爲公也﹐未嘗矜於文辭﹐而私據爲己有也。司馬遷曰「《詩》三百篇﹐大抵賢聖發憤所爲作也。」是則男女慕悅之辭﹐思君懷友之所也。徵夫離婦之怨﹐忠國憂時之所寄也。必泥其辭﹐而爲其人之質言﹐則《鴟》實鳥之哀音﹐何怪鮒魚忿誚於莊周﹐《萇楚》樂艸之無家﹐何怪雌風慨嘆於宋玉哉﹖夫詩人之旨﹐溫柔而惇厚﹐主文而譎諫﹐言之者無罪﹐聞之者足戒﹐舒其所憤懣﹐而有裨於風教之萬一焉﹐是其所志也。因是以爲名﹐則是爭於藝術之工巧﹐古人無是也。故曰﹕古人之言﹐所以爲公也﹐未嘗矜於文辭﹐而私據爲己有也。夫子曰「述而不作。」六藝皆周公之舊典﹐夫子無所事作也。《論語》則記夫子之言矣。「不恆其徳」﹐證義巫醫﹐未嘗明著《易》文也。「不忮不求」之美季路﹐「誠不以富」之嘆夷齊﹐未嘗言出於《詩》也。「允執厥中」之述堯言「玄牡昭告」之述湯誓﹐未嘗言出於《書》也。﹝《墨子》引《湯誓》。﹞《論語》記夫子之微言﹐而《詩》《書》初無識別﹐蓋亦述作無殊之旨也。﹝王伯厚常據古書出孔子前者﹐考證《論語》所記夫子之言﹐多有所本。古書或有僞﹐不盡可憑﹐要之古人引用成說﹐不甚拘別。﹞夫子之言﹐見於諸家之稱述﹐﹝諸家不無眞僞之參﹐而子思﹑孟子之書﹐所引精粹之言﹐亦多出於《論語》所不載。﹞而《論語》未嘗兼收﹐蓋亦詳略互之旨也。夫六藝爲文字之權輿﹐《論語》爲聖言之薈粹﹐創新述故﹐未嘗有所庸心﹐蓋取足以明道而立教﹐而聖作明述﹐未嘗分居立言之功也。故曰﹕古人之言﹐所以爲公也﹐未嘗矜其文辭﹐而私據爲己有也。周衰文獘﹐諸子爭鳴﹐蓋在夫子旣歿﹐微言絕而大義之已乖也。然而諸子思以其學易天下﹐固將以其所謂道者﹐爭天下之莫可加﹐而語言文字﹐未嘗私其所出也。先民舊章﹐存錄而不爲識別者﹐《幼官》《弟子》之篇﹐《月令》《土方》之訓是也。﹝《管子地圓》《淮南地形》﹐皆土訓之遺。﹞輯其言行﹐不必盡其身所論述者﹐管仲之述其身死後事﹐韓非之載其李斯《駁議》是也。《莊子。讓王》《漁父》之篇﹐蘇氏謂之僞﹔非僞也﹐爲莊氏之學者所附益爾。《晏子春秋》﹐柳氏以謂墨者之言。非以晏子爲墨﹐爲墨學者述晏子事﹐以名其書﹐猶孟子之《告子》《萬章》名其篇也。《呂氏春秋》﹐先儒與《淮南鴻烈》之解同稱﹐蓋謂集眾賓客而爲之﹐不能自命專家﹐斯固然矣。然呂氏﹑淮南﹐未嘗以集眾爲諱﹐如後世之掩人所長以爲己有也。二家固以裁定之權﹐自命家言﹐故其宗旨﹐未嘗不約於一律﹐﹝呂氏將爲一代之典要﹐劉安於道家之支流。﹞斯又出於賓客之所不與也。諸子之奮起﹐由於道術旣裂﹐而各以聰明才力之所偏﹐每有得於大道之一端﹐而遂欲以之易天下。其持之有故﹐而言之成理者﹐故將推衍其學術﹐而傳之其徒焉。苟足顯其術而立其宗﹐而援述於前﹐與附衍於後者﹐未嘗分居立言之功也。故曰﹕古人之言﹐所以爲公也﹐未嘗矜其文辭﹐而私據爲己有也。夫子因魯史而作《春秋》﹐孟子曰「其事齊桓﹑晉文﹐其文則史」﹐孔子自謂竊取其義焉耳。載筆之士﹐有志《春秋》之業﹐固將惟義之求﹐其事與文﹐所以藉爲存義之資也。世之譏史遷者﹐責其裁裂《尙書》《左氏》《國語》《國策》之文﹐以謂割裂而無當﹐﹝出蘇明允《史論》。﹞世之譏班固者﹐責其孝武以前之襲遷書﹐以謂盜襲而無恥﹐﹝出鄭漁仲《通誌》。﹞此則全不通乎文理之論也。遷史斷始五帝﹐沿及三代﹑周﹑秦﹐使捨《尙書》《左》《國》﹐豈將爲憑虛﹑亡是之作賦乎﹖必謂《左》《國》而下﹐爲遷所自撰﹐則陸賈之《楚漢春秋》﹐髙祖孝文之《傳》﹐皆遷之所采摭﹐其書後世不傳﹐而徒以所見之《尙書》《左》《國》﹐怪其割裂焉﹐可謂知一十而不知二五者矣。固書斷自西京一代﹐使孝武以前﹐不用遷史﹐豈將爲經生決科之同題而異文乎﹖必謂孝武以後﹐爲固之自撰﹐則馮商﹑揚雄之紀﹐劉歆﹑賈護之書﹐皆固之所原本﹐其書後人不見﹐而徒以所見之遷史﹐怪其盜襲焉﹐可謂知白出而不知黑入者矣。以載言爲翻空歟﹖揚﹑馬詞賦﹐尢空而無實者也。馬﹑班不爲文苑傳﹐藉是以存風流文采焉﹐乃述事之大者也。以敍事爲徵實歟﹖年表傳目﹐尢實而無文者也。《屈賈》《孟荀》《老莊申韓》之標目﹐《同姓侯王》《異姓侯王》之分表﹐初無發明﹐而僅存題目﹐褒貶之意﹐默寓其中﹐乃立言之大者也。作史貴知其意﹐非同於掌故﹐僅求事文之末也。夫子曰「我欲之空言﹐不如見諸行事之深切著明也。」此則史氏之宗旨也。苟足取其義而明其志﹐而事次文篇﹐未嘗分居立言之功也。故曰﹕古人之言﹐所以爲公也﹐未嘗矜其文辭﹐而私據爲己有也。漢初經師﹐抱殘守缺﹐以其畢生之精力﹐發明前聖之緒言﹐師授淵源﹐等於宗支譜系﹔觀弟子之術業﹐而師承之傳授﹐不啻鳧鵠黑白之不可相淆焉﹐學者不可不盡其心也。公﹑之於《春秋》﹐後人以謂假設問答以闡其旨爾。不知古人先有口耳之授﹐而後著之竹帛焉﹐非如後人作經義﹐苟欲名家﹐必以著述爲功也。商瞿受《易》於夫子﹐其後五傳而至田何。施﹑孟﹑梁邱﹐皆田何之弟子也。然自田何而上﹐未嘗有書﹐則三家之《易》﹐著於《藝文》﹐皆悉本於田何以上口耳之學也。是知古人不著書﹐其言未嘗不傳也。治韓《詩》者﹐不雜齊﹑魯﹐傳伏《書》者﹐不知孔學﹔諸學章句訓詁﹐有專書矣。門人弟子﹐據引稱述﹐雜見傳紀章表者﹐不盡出於所傳之書也﹐而宗旨卒亦不背乎師說。則諸儒著述成書之外﹐別有微言緒論﹐口授其徒﹐而學者神明其意﹐推衍變化﹐著於文辭﹐不復辧爲師之所詔﹐與夫徒之所衍也。而人之觀之者﹐亦以其人而定爲其家之學﹐不復辧其孰爲師說﹐孰爲徒說也。蓋取足以通其經而傳其學﹐而口耳竹帛﹐未嘗分居立言之功也。故曰﹕古人之言﹐所以爲公也﹐未嘗矜於文辭﹐而私據爲己有也。○言公中嗚呼﹗世教之衰也﹐道不足而爭於文﹐則言可得而私矣﹔實不充而爭於名﹐則文可得而矜矣。言可得而私﹐文可得而矜﹐則爭心起而道術裂矣。古人之言﹐欲以諭世﹔而後人之言﹐欲以欺世。非心安於欺世也﹐有所私而矜焉﹐不得不如是也。古人之言﹐欲以淑人﹔後人之言﹐欲以炫己。非古人不欲炫﹐而後人偏欲炫也﹐有所不足與不充焉﹐不得不如是也。孟子曰「矢人豈不仁於函人哉﹖操術不可不愼也。」古人立言處其易﹐後人立言處其難。何以明之哉﹖古人所欲通者﹐道也。不得已而有言﹐譬如喜於中而不得不笑﹐疾被體而不能不呻﹐豈有計於工拙敏鈍﹐而勉彊爲之效法哉﹖若夫道之所在﹐學以趨之﹐學之所在﹐類以聚之﹐古人有言﹐先得我心之同然者﹐卽我之言也。何也﹖其道同也。傳之其人﹐能得我說而變通者﹐卽我之言也。何也﹖其道同也。窮畢生之學問思辧於一定之道﹐而上通千古同道之人以爲之藉﹐下俟千古同道之人以爲之輔﹐其立言也﹐不易然哉﹖惟夫不師之智﹐務爲無實之文﹐則不喜而彊爲笑貌﹐無病而故爲呻吟﹐已不勝其勞困矣﹔而況挾恐見破之私意﹐竊據自擅之虛名﹐前無所藉﹐後無所援﹐處勢孤危而不可安也﹐豈不難哉﹖夫外飾之言﹐與中出之言﹐其難易之數可知也。不欲爭名之言﹐與必欲爭名之言﹐其難易之數﹐又可知也。通古今前後﹐而相與公之之言﹐與私據獨得﹐必欲己出之言﹐其難易之數﹐又可知也。立言之士﹐將有志於道﹐而從其公而易者歟﹖抑徒競於文﹐而從其私而難者歟﹖公私難易之間﹐必有辧矣。嗚呼﹗安得知言之士﹐而與之勉進於道哉﹖古未有竊人之言以爲己有者﹐伯宗梁山之對﹐旣受無後之誚﹐而且得蔽賢之罪矣。古未有竊人之文以爲己有者﹐屈平屬艸稿未定﹐上官大夫見而欲奪﹐旣思欺君﹐而且以讒友矣。竊人之美﹐等於竊財之盜﹐老氏言之斷斷如也。其獘由於自私其才智﹐而不知歸公於道也。向令伯宗薦輦者之賢﹐而用縞素哭祠之成說﹐是卽伯宗興邦之言也﹐功不止於梁山之事也。上官大夫善屈平而贊助所爲憲令焉﹐是卽上官造楚之言也﹐功不止於憲令之善也。韓琦爲相﹐而歐陽修爲翰林學士。或謂韓公無文章﹐韓謂「琦相而用修爲學士﹐天下文章﹐孰大於琦﹖」嗚呼﹗若韓氏者﹐可謂知古人言公之旨矣。竊人之所言﹐以爲己有者﹐好名爲甚﹐而爭功次之。功欺一時﹐而名欺千古也。以己之所作﹐僞古人者﹐姦利爲甚﹐而好事次之﹔好事則罪盡於一身﹐姦利則效尢而蔽風俗矣。齊邱竊《化書》於譚峭﹐郭象竊《莊》注於向秀﹐君子以謂儇薄無行矣。作者如有知﹐但欲其說顯白於天下﹐而不必明之自我也。然而不能不恫心於竊之者﹐蓋穿窬去篋之智﹐必有竄易更張以就其掩著﹐而因以失其本指也。劉炫之《連山》﹐梅賾之《古文尙書》﹐應詔入獻﹐將以求祿利也。侮聖人之言﹐而竊比河間﹑河內之討﹐君子以爲罪不勝誅矣。夫墳典旣亡﹐而作僞者之搜輯補苴﹐﹝如古文之采輯逸書﹐散見於記傳者﹐幾無遺漏。﹞亦未必無什一之存也。然而不能不深惡於作僞者﹐遺篇逸句﹐附於闕文﹐而其義猶存﹔附會成書﹐而其義遂亡也。向令易作僞之心力﹐而以采輯補綴爲己功﹐則功豈下於河間之《禮》﹐河內之《書》哉﹖﹝王伯厚之《三家詩考》﹐吳艸廬之《逸禮》﹐生於宋﹑元之間﹐去古浸遠﹐而尙有功於經學。六朝古書不甚散亡﹐其爲功﹐較之後人﹐必更易爲力﹐惜乎計不出此﹐反藉以作僞。﹞郭象《秋水》《達生》之解義﹐非無精言名理可以爲向之亞也﹔向令推闡其旨﹐與秀之所注﹐相輔而行﹐觀者亦不辧其孰向孰郭也﹐豈至遽等穿窬之術哉﹖不知言公之旨﹐而欲自私自利以爲功﹐大道隱而心術不可復問矣。學者莫不有志於不朽﹐而抑知不朽固自有道乎﹖言公於世﹐則書有時而亡﹐其學不至遽絕也。蓋學成其家﹐而流衍者長﹐觀者考求而能識別也。孔氏古文𨿽亡﹐而史遷問故於安國﹐今遷書具存﹐而孔氏之《書》﹐未盡亡也。韓氏之《詩》𨿽亡﹐而許愼治《詩》兼韓氏﹔今《說文》具存﹐而韓嬰之《詩》﹐未盡亡也。劉向《洪範五行傳》﹐與《七略別錄》𨿽亡﹐而班固史學出劉歆﹔﹝歆之《漢記》《漢書》所本。﹞今《五行》《藝文》二志具存﹐而劉氏之學未亡也。亦有後學之前修者﹐褚少孫之藉靈於馬遷﹐裴松之之依光於陳壽﹐非緣附驥﹐其力不足自存也。又有道同術近﹐其書不幸亡逸﹐藉同道以存者﹐《列子》殘闕﹐半述於莊生﹐楊朱書亡﹐多存於《韓子》﹔蓋莊﹑列同出於道家﹐而楊朱爲我﹐其術自近名法也。又有才智自騁﹐未足名家﹐有道獲親﹐幸存斧琢之質者﹐告子杞柳湍水之辧﹐藉孟子而獲傳﹔惠施白馬三足之談﹐因莊生而遂顯﹔𨿽爲射者之鵠﹐亦見不羈之才﹐非同泯泯也。又有瑣細之言﹐初無髙論﹐而幸入會心﹐竟垂經訓。孺子濯足之歌﹐通於家國﹔時俗苗碩之諺﹐證於身心。其諭理者﹐卽淺可深﹔而獲存者﹐無俗非雅也。凡若此者﹐非必古人易而後人難也﹐古人巧而後人拙也﹐古人是而後人非也﹐名實之勢殊﹐公私之情異﹐而有意於言與無意於言者﹐不可同日語也。故曰﹕無意於文而文存﹐有意於文而文亡。今有細民之訟﹐兩造具辭﹐有司受之﹐必據其辭而賞罰其直枉焉。所具之辭﹐豈必鄕曲細民能自撰哉﹖而曲直賞罰﹐不加爲之辭者﹐而加之訟者﹐重其言之之意﹐而言固不必計其所出也。墓田隴畝﹐祠廟宗支﹐履勘碑碣﹐不擇鄙野﹐以謂較論曲直﹐捨是莫由得其要焉。豈無三代鐘鼎﹐秦﹑漢石刻﹐款識奇古﹐文字雅奧﹐爲後世所不可得者哉﹖取辧其事﹐𨿽庸而不可廢﹔無當於事﹐𨿽奇而不足爭也。然則後之學者﹐求工於文字之末﹐而欲據爲一己之私者﹐其亦不足與議於道矣。或曰﹕指遠辭文﹐《大傳》之訓也。辭遠鄙倍﹐賢達之言也。「言之不文﹐行之不遠」﹐辭之不可以已也。今曰求工於文字之末者非也﹐其何以爲立言之則歟﹖曰﹕非此之謂也。《易》曰「修辭立其誠。」誠不必於聖人至誠之極致﹐始足當於修辭之立也。學者有事於文辭﹐毋論辭之如何﹐其持之必有其故﹐而初非徒爲文具者﹐皆誠也。有其故﹐而修辭以副焉﹐是其求工於是者﹐所以求達其誠也。「《易》奇而法﹐《詩》正而葩」﹐「《易》以道陰陽」﹐《詩》以道性情也。其所以修而爲奇與葩者﹐則固以謂不如是﹐則不能以顯陰陽之理與性情之發也。故曰﹕非求工也。無其實而有其文﹐卽六藝之辭﹐猶無所取﹐而況其他哉﹖文﹐虛器也﹔道﹐實指也。文欲其工﹐猶弓矢欲其良也。弓矢可以禦寇﹐亦可以爲寇﹐非關弓矢之良與不良也。文可以明道﹐亦可以叛道﹐非關文之工與不工也。陳琳爲袁紹艸檄﹐聲曹操之罪狀﹐辭采未嘗不壯烈也。他日見操﹐自比矢之不得不應弦焉。使爲曹操檄袁紹﹐其工亦必猶是爾。然則徒善文辭﹐而無當於道﹐譬彼舟車之良﹐洵便於乘者矣﹐適燕與粵﹐未可知也。聖人之言﹐賢人述之﹐而或失其指。賢人之言﹐常人述之﹐而或失其指。人心不同﹐如其面焉。而曰言於公﹐不必盡出於己者﹐何也﹖蓋謂道同而徳合﹐其究終不至於背馳也。且賦詩斷章﹐不啻若自其口出﹐而本指有所不拘也。引言互辧﹐與其言意或相反﹐而古人並存不廢也。前人有言﹐後人援以取重焉﹐是同古人於己也。前人有言﹐後人從而擴充焉﹐是以己附古人也。仁者見仁﹐知者見知﹐言之從同而異﹐從異而同者﹐殆如秋禽之毛﹐不可徧舉也。是以後人述前人﹐而不廢前人之舊也。以爲並存於天壤﹐而是非失得﹐自聽知者之別擇﹐乃其所以爲公也。君子惡夫盜人之言﹐而遽鏟去其迹﹐以遂掩著之私也。若夫前人已失其傳﹐不得已而取裁後人之論述﹐是乃無可如何﹐譬失祀者﹐得其族屬而主之﹐亦可通其魂魄爾。非諭言公之旨﹐不足以知之。○言公下於是泛濫文林﹐回翔藝苑﹔離形得似﹐弛羈脫﹔上窺作者之指﹐下挹時流之撰。口耳之學旣微﹐竹帛之功斯顯。窟巢足﹐遂啟璇雕﹔毛葉禦寒﹐終開組纂。名言忘於太初﹐流別生於近晚。譬彼沸酌於觴竇﹐斯褰裳以厲津﹔是防拯於橫流﹐必方舟而濟亂。推言公之宗旨﹐得吾道之一貫。惟日用而不知﹐炙忘乎飛彈。試一攬夫沿流﹐蔚春畦之蔥。若乃九重髙拱﹐六合同風。王言綸﹐元气寰中。秉鈞燮鼎之臣﹐襄謨殿柏﹔珥筆執簡之士﹐承旨宸楓。於是西掖揮麻﹐北門視艸。天風四方﹐淵雷八表。敷洋溢之徳音﹐述憂勤之懷抱。崇文則山《韶》海《》﹐厲武則泰秣氵八驅。敷政則龍就律﹐卹災則鳩鵠回腴。斯並石室金﹐史尊藏掌故﹔而縹函緗軸﹐學士輯爲家書。左史右史之紀﹐王者無私﹐內制外制之集﹐詞臣非擅。𨿽木天淸﹐公言自有專官﹔而竹簟茅檐﹐存互何妨於外傳也。﹝制誥之公。﹞至於右文稽古﹐購典延英。鸞臺述史﹐虎觀談經。議簧校幟﹐六天﹑五帝﹑三統﹑九疇之論﹐專家互執﹔《禮》仇《書》訟﹐齊言﹑魯故﹑孔壁﹑梁墳之說﹐稱制以平。《正義》定著乎一家﹐《晉史》約刪以百卷。六百年之解詁章疏﹐﹝《五經正義》﹐取兩漢六朝專家之說而定於一。﹞十八家之編年紀傳。﹝《晉史》一十八家。﹞譬彼漳分江合﹐濟伏何橫﹐淮申沔曲﹐汩兮朝宗於谷王﹔翡翠空靑﹐蔚藍芝紫﹐水碧砂丹﹐爛兮章施於采絢。凡以統車書而一視聽﹐齊鈞律而抑邪濫。𨿽統名乎敕定﹐實舉職於儒臣。領袖崇班﹐表進勒名首簡﹔羣工集事﹐一時姓氏俱湮。蓋新廟獻功﹐豈計眾匠奔趨﹐而將作用紀﹖明成禮﹐何論庖人治俎﹐而屍祝辭陳﹗﹝館局之公。﹞爾其三臺八座﹐百職庶司﹐節鎭統部﹐郡縣分治。羅羣星於秋﹐茁百谷於東。簿書稠匝﹐捲牒紛披。文昌武庫﹐禮司樂署之燦爛﹐若輻湊而運軸於車輪﹔甲兵犴訟﹐錢貨農田之條理﹐若棋置而列枰以方。雁行進藍田之牒﹐準令式而文行﹔牛耳招平原之徒﹐奉故事而畫諾。是則命筆爲刀﹐稱書曰隸。遣言出自胥徒﹐得失歸乎長吏。蓋百官治而萬民察﹐所以易結繩而爲書契。昧者徒爭於末流﹐知者乃通其初意。﹝文移之公。﹞若夫侯王將相﹐嶽牧羣公。鈴ト啟事﹐戟門治戎。稱崇髙之富貴﹐具文武之威風。則有書記翩翩﹐風流名士﹐幕府賓客﹐文學掾史。鷂擊海濱﹐仲連飛書於沙漠﹔鷹揚河朔﹐孔璋馳檄於當塗。王粲慷慨而依劉﹐賦傳荊闕﹔班固倜儻以從竇﹐銘勒狼居。芻毀塗摧﹐死魄感惠連之弔﹔鶯啼花發﹐生魂歸希範之書。斯或精誠貫金石之堅﹐忠烈奮風之气。輸情則靑艸春生﹐騰說則黃濤夏沸。感幽則山鬼夜啼﹐顯明則海靈朝霽。並能追杳入冥﹐傳心達志。變化從人﹐曲屈如意。蓋利祿之途旣廣﹐則揣摩之功微至。中晚文人之集﹐彊半捉刀之技。旣合馭而和鸞﹐豈分途而爭幟﹖﹝書記之公。﹞蓋聞富貴願足﹐則慕神仙。黃白之術旣絀﹐文章之尙斯專。度生人之不朽﹐久視弗若名傳﹔旣懲愚而顯智﹐遂以後而勝前。則有爵擅七貂﹐抑或戶封十萬﹐當退食之委蛇﹐或休沐之閒宴。恥汩沒於世榮﹐乃雅羨乎述贊。於是西園集雅﹐東閣賓儒﹐列鉛置槧﹐紛墨披朱。求藝林之勝事﹐遂合力而並圖。或抱荊山之璞﹐或矜隋侯之珠﹐或寶燕市之石﹐或濫齊門之竽﹔皆懷私而自媚﹐視匠指而奔趨。旣取多而用閎﹐譬峙糧而聚。藉大力以賅存﹐供善學之搜討。立功固等乎立言﹐何嘗少謝於專家之獨造也哉﹖﹝募集之公。﹞至如《詩》《騷》體變﹐樂府登場。《朱鷺》《悲翁》《上邪》《如張》之篇題﹐學士無徵於詮解﹔呼﹑瑟二﹐存吾﹑幾令之音拍﹐工師惟記乎鏗鏘。則有擬議形容﹐敷陳推表。好事者爲之說辭﹐傷心人別有懷抱。金羈白馬﹐酒市釵樓﹐年少之樂也﹔關山楊柳﹐行李風煙﹐離別之情也。艸禽肥﹐馬驕弓逸﹐遊獵之快也﹔隴水嗚咽﹐塞日昏黃﹐徵戍之行也。或以感憤而申徵夫之怨﹐或以悒郁而抒去妾之悲﹔或以曠懷而恢遊宴之興﹐或以古意而艷冶之詞。蓋傳者未達其旨﹐遂謂《子夜》乃女子之號﹐《木蘭》爲自敍之詩。苟不背於六藝之比興﹐作者豈欲以名姓而自私。﹝樂府之公。﹞別有辭人點竄﹐略仿史刪。﹝因襲成文﹐或稍加點竄﹐惟史家義例有然。詩文集中﹐本無此例。間有同此例者﹐大有神奇臭腐之別﹐不可不辧。﹞鳳困荊墟﹐悲迷陽於南國﹔﹝莊子攺《鳳兮歌》。﹞《鹿鳴》萍野﹐誦宵《雅》於《東山》。﹝魏武用《小雅》詩。﹞女蘿薜荔﹐陌上演山鬼之辭﹔綺流黃﹐狹斜襲婦艷之故。﹝樂府《陌上桑》與《三婦艷》之辭也。﹞梁人攺《隴頭》之歌﹐﹝增減古辭爲之。﹞韓公刪《月蝕》之句﹐﹝刪攺盧仝之詩。﹞豈惟義取斷章﹐不異賓筵奏賦。﹝歌古人詩﹐見己意也。﹞以至河分罔勢﹐乃聯春艸靑痕﹔﹝宋詩僧用唐句。﹞積雨空林﹐爰入水田白鷺。譬之古方今效﹐神加減於刀圭﹔趙壁漢師﹐變旌旗於節度。藝林自有雅裁﹐條舉難窮其數者也。苟爲不然﹐效出於尢。仿《同谷》之七歌﹐﹝宋後詩人頗多。﹞擬河間之《四秋》﹐﹝傅玄﹑張載﹐尙且爲之﹐大可駭怪。﹞非由中以出話﹐如隨聲而助謳。直是孩提學語﹐良爲有識所羞者矣。﹝點竄之公。﹞又有詩人流別﹐懷抱不同。變韻言兮裁文體﹐擬古事兮達私衷。旨原諸子之寓辭﹐文人沿襲而成風﹔後人不得其所自﹐因疑作僞而相攻。蓋傷心故國﹐斯傳塞外之書﹔﹝李陵《答蘇武書》﹐自劉知幾以後﹐眾口一辭﹐以爲僞作。以理推之﹐僞者何所取乎﹖當是南北朝時﹐有南人羈北﹐而事類李陵﹐不忍明言者﹐擬此書以見志耳。﹞灰志功名﹐乃河邊之諭﹔﹝世傳鬼穀子《與蘇秦張儀書》﹐言河邊之樹﹐處非其地﹐故招剪伐﹐諭以招二子歸隱﹐疑亦功髙自危之人所言也。﹞讀者以意逆志﹐不異騷人之賦。﹝出之本人﹐其意反淺﹐出之擬作﹐其意甚深﹐同於騷也。﹞其後詞科取士﹐用擬文爲掌故。莊嚴則詔誥章表﹐威猛則文檄露布。作頌準於王褒﹐著論裁於賈傅。玆乃爲矩爲規﹐亦趨亦步。庶幾他有心而予忖﹐亦足闡幽微而互著。﹝擬文之公。﹞又如文人假設﹐變化不拘。《詩》通比興﹐《易》擬像初。莊入巫咸之座﹐屈造詹尹之廬。楚太子疾﹐有客來吳。烏有﹑子虛之徒﹐爭談於較獵﹔憑虛﹑安處之屬﹐講議於京都。《解嘲》《客難》《賓戲》之篇衍其緒﹐鏡機﹑玄微﹑沖漠之類其途。此則寓言十九﹐詭說萬殊者也。乃其因事著稱﹐緣人生義。譬若酒襲杜康之名﹐錢用鄧通之字。空槐落火﹐桓溫發嘆於仲文之遷﹔﹝庾信《枯樹賦》所借用者。其實殷仲文遷東陽﹐在桓溫久卒之後。﹞素月流天﹐王粲抽毫於應﹑劉之逝。﹝謝莊《月賦》所借用者﹐其實王粲卒於應﹑劉之前。﹞斯則善愁卽爲宋玉﹐豈必楚廷﹖曠達自是劉伶﹐何論晉世﹖善讀古人之書﹐尢貴心知其意。愚者介介而爭﹐古人不以爲異也已。﹝假設之公。﹞及夫經生制舉﹐演義爲文﹔𨿽源出於訓故﹐實解主於餐新。截經書兮命題﹐制變化兮由人。長或連篇累章﹐短或片言隻字。脫增減兮毫﹐卽步移兮景徒。爲聖賢兮立言﹐或庸愚兮申志。並欲描情摩態﹐設身處地。或語全而意半﹐或神到而形未﹐如去而尙畱﹐如馬躍而未逝。縱收俄頃之間﹐刻畫幾希之際。水平劑量﹐何足諭其充周﹔歷算交躔﹐曾莫名其微至。《易》奇《詩》正﹐《禮》節樂和﹐以至《左》誇《莊》肆﹐屈幽《史》潔之文理﹐無所不包﹔天人性命﹐經濟宏通﹐以及儒紛墨儉﹐名釒爪法深之學術﹐無乎不備。惟制頒於功令﹐而義得於師承。嚴民生之三事﹐約智力於規繩。守共由之義法﹐申各盡之精能。體會爲言﹐曾何嫌乎擬聖﹔因心作則﹐豈必縱己說而成名。﹝制義之公。﹞凡此區分類別﹐鱗次部周。夭華媚春﹐碩果酣秋。極淺深之殊致﹐標左右之分流。其匿也幾括﹐其爭也寇讎。其同也交譽﹐其異也互糾。其合也沾沾而自喜﹐其違也耿耿而孤憂。孰鴻鵠而髙舉﹐孰鵲而啁啾﹖孰梧桐於髙岡﹐孰茅葦於平洲﹐眾自是而人非﹐喜伐異而黨儔。飲齊井而相ㄏ﹐曾不知伏泉之在幽。由大道而下覽夫羣言﹐奚翅激﹑訁髙﹑叱﹑吸﹑叫﹑嚎﹑﹛穴夭﹜﹑咬之殊聲﹐而醞釀於鼻﹑口﹑耳﹑開﹑圈﹑臼﹑窪﹑污之異竅。厲風濟而爲虛﹐知所據而有者﹐一土囊之噫嘯。能者無所競其名﹐黠者無所事其剽。者無所恃其辧﹐誇者無所爭其耀。識言公之微旨﹐庶自得於道妙。﹝或疑著述不當入辭賦﹐不知著述之體﹐初無避就﹐荀卿有《賦篇》矣﹐但無實之辭賦﹐自不宜混著述爾。﹞●卷三內篇三○史徳才﹑學﹑識三者﹐得一不易﹐而兼三尢難﹐千古多文人而少良史﹐職是故也。昔者劉氏之玄﹐蓋以是說謂足盡其理矣。𨿽然﹐史所貴者義也﹐而所具者事也﹐所憑者文也。孟子曰「其事則齊桓﹑晉文﹐其文則史﹐義則夫子自謂竊取之矣。」非識無以斷其義﹐非才無以善其文﹐非學無以練其事﹐三者固各有所近也﹐其中固有似之而非者也。記誦以爲學也﹐辭采以爲才也﹐擊斷以爲識也﹐非良史之才﹑學﹑識也。𨿽劉氏之所謂才﹑學﹑識﹐猶未足以盡其理也。夫劉氏以謂有學無識﹐如愚估操金﹐不解貿化。推此說以證劉氏之指﹐不過欲於記誦之間﹐知所決擇﹐以成文理耳。故曰﹕古人史取成家﹐退處士而進姦雄﹐排死節而飾主闕﹐亦曰一家之道然也。此猶文士之識﹐非史識也。能具史識者﹐必知史徳。徳者何﹖謂著書者之心術也。夫穢史者所以自穢﹐謗書者所以自謗﹐素行爲人所羞﹐文辭何足取重。魏收之矯誣﹐沈約之陰惡﹐讀其書者﹐先不信其人﹐其患未至於甚也。所患夫心術者﹐謂其有君子之心﹐而所養未底於粹也。夫有君子之心﹐而所養未粹﹐大賢以下﹐所不能免也。此而猶患於心術﹐自非夫子之《春秋》﹐不足當也。以此責人﹐不亦難乎﹖是亦不然也。蓋欲爲良史者﹐當愼辧於天人之際﹐盡其天而不益以人也。盡其天而不益以人﹐𨿽未能至﹐苟允知之﹐亦足以稱著述者之心術矣。而文史之儒﹐競言才﹑學﹑識﹐而不知辧心術以議史徳﹐烏乎可哉﹖夫是堯﹑舜而非桀﹑紂﹐人皆能言矣。崇王道而斥霸功﹐又儒者之習故矣。至於善善而惡惡﹐褒正而嫉邪﹐凡欲文辭以不朽者﹐莫不有是心也。然而心術不可不慮者﹐則以天與人參﹐其端甚微﹐非是區區之明所可恃也。夫史所載者事也﹐事必藉文而傳﹐故良史莫不工文﹐而不知文又患於爲事役也。蓋事不能無得失是非﹐一有得失是非﹐則出入予奪相奮摩矣。奮摩不已﹐而气積焉。事不能無盛衰消息﹐一有盛衰消息﹐則往復憑弔生流連矣。流連不已﹐而情深焉。凡文不足以動人﹐所以動人者﹐气也。凡文不足以入人﹐所以入人者﹐情也。气積而文昌﹐情深而文摯﹔气昌而情摯﹐天下之至文也。然而其中有天有人﹐不可不辧也。气得陽剛﹐而情合陰柔。人麗陰陽之間﹐不能離焉者也。气合於理﹐天也﹔气能違理以自用﹐人也。情本於性﹐天也﹔情能汩性以自恣﹐人也。史之義出於天﹐而史之文﹐不能不藉人力以成之。人有陰陽之患﹐而史文卽忤於大道之公﹐其所感召者微也。夫文非气不立﹐而气貴於平。人之气﹐燕居莫不平也。因事生感﹐而气失則宕﹐气失則激﹐气失則驕﹐毗於陽矣。文非情不深﹐而情貴於正。人之情﹐虛置無不正也。因事生感﹐而情失則流﹐情失則溺﹐情失則偏﹐毗於陰矣。陰陽伏之患﹐乘於血气而入於心知﹐其中默運潛移﹐似公而實逞於私﹐似天而實蔽於人﹐發爲文辭﹐至於害義而違道﹐其人猶不自知也。故曰心術不可不愼也。夫气勝而情偏﹐猶曰動於天而參於人也。才藝之士﹐則又溺於文辭﹐以爲觀美之具焉﹐而不知其不可也。史之賴於文也﹐猶衣之需乎采﹐食之需乎味也。采之不能無華朴﹐味之不能無濃淡﹐勢也。華朴爭而不能無邪色﹐濃淡爭而不能無奇味。邪色害目﹐奇味爽口﹐起於華朴濃淡之爭也。文辭有工拙﹐而族史方且以是爲競焉﹐是舍本而逐末矣。以此爲文﹐未有見其至者。以此爲史﹐豈可與聞古人大體乎﹖韓氏愈曰「仁義之人﹐其言藹如。」仁者情之普﹐義者气之遂也。程子嘗謂﹕「有《關雎》《麟趾》之意﹐而後可以行《周官》之法度。」吾則以謂通六藝比興之旨﹐而後可以講春王正月之書。蓋言心術貴於養也。史遷百三十篇﹐《報任安書》﹐所謂「究天地之際﹐通古今之變﹐成一家之言。」自序以謂「紹名世﹐正《易傳》﹐本《詩》《書》《禮》樂之際」﹐其本旨也。所云發憤著書﹐不過敍述窮愁﹐而假以爲辭耳。後人泥於發憤之說﹐遂謂百三十篇﹐皆爲怨誹所激發﹐王允亦斥其言爲謗書。於是後世論文﹐以史遷爲譏謗之能事﹐以微文爲史職之大權﹐或從羨慕而仿效爲之﹔是直以亂臣賊子之居心﹐而妄附《春秋》之筆削﹐不亦悖乎﹗今觀遷所著書﹐如《封禪》之惑於鬼神﹐《平準》之算及商販﹐孝武之秕政也。後世觀於相如之文﹐桓寬之論﹐何嘗待史遷而後著哉﹖《遊俠》《貨殖》諸篇﹐不能無所感慨﹐賢者好奇﹐亦洵有之。餘皆經緯古今﹐折衷六藝﹐何嘗敢於訕上哉﹖朱子嘗言﹐《離騷》不甚怨君﹐後人附會有過。吾則以謂史遷未敢謗主﹐讀者之心自不平耳。夫以一身坎軻﹐怨誹及於君父﹐且欲以是邀千古之名﹐此乃愚不安分﹐名教中之罪人﹐天理所誅﹐又何著述之可傳乎﹖夫《騷》與《史》﹐千古之至文也。其文之所以至者﹐皆抗懷於三代之英﹐而經緯乎天人之際者也。所遇皆窮﹐固不能無感慨。而不學無識者流﹐且謂誹君謗主﹐不妨尊爲文辭之宗焉﹐大義何由得明﹐心術何由得正乎﹖夫子曰「《詩》可以興。」說者以謂興起好善惡惡之心也。好善惡惡之心﹐懼其似之而非﹐故貴平日有所養也。《騷》與《史》﹐皆深於《詩》者也。言婉多風﹐皆不背於名教﹐而梏於文者不辧也。故曰必通六藝比興之旨﹐而後可以講春王正月之書。○史釋或問《周官》府史之史﹐與內史﹑外史﹑太史﹑小史﹑禦史之史﹐有異義乎﹖曰﹕無異義也。府史之史﹐庶人在官供書役者﹐今之所謂書吏是也。五史﹐則卿﹑大夫﹑士爲之﹐所掌圖書﹑紀載﹑命令﹑法式之事﹐今之所謂內閣六科﹑翰林中書之屬是也。官役之分﹐髙下之隔﹐流別之判﹐如霄壤矣。然而無異義者﹐則皆守掌故﹐而以法存先王之道也。史守掌故而不知擇﹐猶府守庫藏而不知計也。先王以謂太宰制國用﹐司會質歲之成﹐皆有調劑盈虛﹑均平秩序之義﹐非有道徳賢能之選﹐不能任也﹐故任之以卿士﹑大夫之重。若夫守庫藏者﹐出納不敢自專﹐庶人在官﹐足以供使而不乏矣。然而卿士﹑大夫﹐討論國計﹐得其遠大﹐若問庫藏之纖悉﹐必曰府也。五史之於文字﹐猶太宰司會之於財貨也。典﹑謨﹑訓﹑誥﹐曾氏以謂「唐﹑虞﹑三代之盛﹐載筆而紀﹐亦皆聖人之徒」﹐其見可謂卓矣。五史以卿士﹑大夫之選﹐推論精微﹔史則守其文誥﹑圖籍﹑章程﹑故事﹐而不敢自專﹔然而問掌故之委折﹐必曰史也。夫子曰「民可使由之﹐不可使知之。」先王道法﹐非有二也﹐卿士﹑大夫能論其道﹐而府史僅守其法﹔人之知識﹐有可使能與不可使能爾。非府史所守之外﹐別有先王之道也。夫子曰「俎豆之事﹐則嘗聞之矣。」曾子乃曰「君子所貴乎道者三。籩豆之事﹐則有司存。」非曾子之言異於夫子也﹐夫子推其道﹐曾子恐人泥其法也。子貢曰「文武之道﹐未墜於地﹐在人。夫子焉不學﹐亦何常師之有﹖」「入太廟﹐每事問。」則有司賤役﹐巫祝百工﹐皆夫子之所師矣。問禮問官﹐豈非學於掌故者哉﹖故道不可以空銓﹐文不可以空著。三代以前未嘗以道名教﹐而道無不存者﹐無空理也。三代以前未嘗以文爲著作﹐而文爲後世不可及者﹐無空言也。蓋自官師治教分﹐而文字始有私門之著述﹐於是文章學問﹐乃與官司掌故爲分途﹐而立教者可得離法而言道體矣。《易》曰「苟非其人﹐道不虛行。」學者崇奉六經﹐以謂聖人立言以垂教﹐不知三代盛時﹐各守專官之掌故﹐而非聖人有意作爲文章也。《傳》曰「禮﹐時爲大。」又曰「書同文」。蓋言貴時王之制度也。學者但誦先聖遺言﹐而不達時王之制度﹐是以文爲ひ繡之玩﹐而學爲鬥奇射覆之資﹐不復計其實用也。故道隱而難知﹐士大夫之學問文章﹐未必足備國家之用也。法顯而易守﹐書吏所存之掌故﹐實國家之制度所存﹐亦卽堯﹑舜以來﹐因革損益之實迹也。故無志於學則已﹐君子苟有志於學﹐則必求當代典章﹐以切於人倫日用﹔必求官司掌故﹐而通於經術精微﹔則學爲實事﹐而文非空言﹐所謂有體必有用也。不知當代而言好古﹐不通掌故而言經術﹐則ひ之文﹐射覆之學﹐𨿽極精能﹐其無當於實用也審矣。孟子曰「力能舉百鈞﹐而不足舉一羽。明足察秋毫之末﹐而不見輿薪。」難其所易﹐而易其所難﹐謂失權度之宜也。學者昧今而博古﹐荒掌故而通經術﹐是能勝《周官》卿士之所難﹐而不知求府史之所易也。故捨器而求道﹐捨今而求古﹐舍人倫日用而求學問精微﹐皆不知府史之史通於五史之義者也。以吏爲師﹐三代之舊法也。秦人之悖於古者﹐禁《詩》《書》而僅以法律爲師耳。三代盛時﹐天下之學﹐無不以吏爲師。《周官》三百六十﹐天人之學備矣。其守官舉職﹐而不墜天工者﹐皆天下之師資也。東周以還﹐君師政教不合於一﹐於是人之學術﹐不盡出於官司之典守。秦人以吏爲師﹐始復古制。而人乃狃於所習﹐轉以秦人爲非耳。秦之悖於古者多矣﹐猶有合於古者﹐以吏爲師也。孔子曰「生乎今之世﹐反古之道﹐及其身者也。」李斯請禁《詩》《書》﹐以謂儒者是古而非今﹐其言若相近﹐而其意乃大悖。後之君子﹐不可不察也。夫三王不襲禮﹐五帝不沿樂。不知禮時爲大﹐而動言好古﹐必非眞知古制者也。是不守法之亂民也﹐故夫子惡之。若夫殷因夏禮﹐百世可知。損益𨿽曰隨時﹐未有薄堯﹑舜﹐而詆斥禹﹑湯﹑文﹑武﹑周公而可以爲治者。李斯請禁《詩》《書》﹐君子以謂愚之首也。後世之去唐﹑虞﹑三代﹐則更遠矣。要其一朝典制﹐可以垂奕世而致一時之治平者﹐未有不於古先聖王之道﹐得其仿佛者也。故當代典章﹐官司掌故﹐未有不可通於《詩》《書》六藝之所垂。而學者昧於知時﹐動矜博古﹐譬如考西陵之蠶桑﹐講神農之樹藝﹐以謂可禦饑寒而不須衣食也。○史注昔夫子之作《春秋》也﹐筆削旣具﹐復以微言大義﹐口授其徒。三傳之作﹐因得各據聞見﹐推闡經蘊﹐於是《春秋》以明。諸子百家﹐旣著其說﹐亦有其徒相與守之﹐然後其說顯於天下。至於史事﹐則古人以業世其家﹐學者就其家以傳業。﹝孔子問禮﹐必於柱下史。﹞蓋以域中三大﹐非取備於一人之手﹐程功於翰墨之林者也。史遷著百三十篇﹐﹝《漢書》爲《太史公》《隋志》始曰《史記》。﹞乃云「藏之名山﹐傳之其人。」其後外孫楊惲﹐始布其書。班固《漢書》﹐自固卒後﹐一時學者﹐未能通曉。馬融乃伏閣下﹐從其女弟受業﹐然後其學始顯。夫馬﹑班之書﹐今人見之悉矣﹐而當日傳之必以其人﹐受讀必有所自者﹐古人專門之學﹐必有法外傳心﹐筆削之功所不及﹐則口授其徒﹐而相與傳習其業﹐以垂永久也。遷書自裴る爲注﹐固書自應劭作解﹐其後爲之注者﹐猶若干家﹐則皆闡其家學者也。魏﹑晉以來﹐著作紛紛﹐前無師承﹐後無從學。且其爲文也﹐體旣濫漫﹐絕無古人筆削謹嚴之義﹔旨復淺近﹐亦無古人隱微難諭之故﹔自可隨其詣力﹐孤行於世耳。至於史籍之掌﹐代有其人﹐而古學失傳﹐史存具體。惟於文誥案牘之類次﹐月日記注之先後﹐不勝擾擾﹐而文亦繁蕪復沓﹐盡失遷﹑固之舊也。是豈盡作者才力之不逮﹐抑史無注例﹐其勢不得不日趨於繁富也。古人一書﹐而傳者數家。後代數人﹐而共成一書。夫傳者廣﹐則簡盡微顯之法存。作者多﹐則牾復沓之獘出。復流而日忘其源﹐古學如何得復﹐而史策何從得簡乎﹖是以《唐書》倍漢﹐《宋史》倍唐﹐檢閱者不勝其勞﹐傳習之業﹐安得不亡﹖夫同聞而異述者﹐見崎而分道也。源正而流別者﹐歷久而失眞也。九師之《易》﹐四氏之《詩》﹐師儒林立﹐傳授已不勝其紛紛。士生三古而後﹐能自得於古人﹐勒成一家之作﹐方且徨乎兩間﹐孤立無徒﹐而欲抱此區區之學﹐待發揮於子長之外孫﹐孟堅之女弟﹐必不得之數也。太史《自敍》之作﹐其自注之權輿乎﹖明述作之本旨﹐見去取之從來﹐已似恐後人不知其所云﹐而特筆以標之。所謂不離古文﹐乃考信六藝云云者﹐皆百三十篇之宗旨﹐或殿卷末﹐或冠篇端﹐未嘗不反復自明也。班《書》年表十篇﹐與《地理》《藝文》二志皆自注﹐則又大綱細目之規矩也。其陳﹑範二史﹐尙有松之﹑章懷爲之注。至席惠明注《秦記》﹐劉孝標注《世說新語》﹐則雜史支流﹐猶有子注﹐是六朝史學家法未亡之一驗也。自後史權旣散﹐紀傳浩繁﹐惟徐氏《五代史注》﹐亦已簡略﹐尙存餼羊於一綫。而唐﹑宋諸家﹐則茫乎其不知涯焉。宋範衝修《神宗實錄》﹐別爲《考異》五卷﹐以發明其義。是知後無可代之人﹐而自爲之解。當與《通鑑舉要》《考異》之屬﹐同爲近代之良法也。劉氏《史通》﹐畫補注之例爲三條﹐其所謂小書人物之《三輔決錄》《華陽士女》﹐與所謂史臣自刊之《洛陽伽藍》《關東風俗》者﹐𨿽名爲二品﹐實則一例。皆近世議史諸家之不可不亟復者也。惟所謂思廣異聞之松之《三國》﹑劉昭《後漢》一條﹐則史家之舊法﹐與《索隱》《正義》之流﹐大同而小異者也。夫文史之籍﹐日以繁滋﹐一編刊定﹐則徵材所取之書﹐不數十年﹐嘗失亡其十之五六﹐宋﹑元修史之成規﹐可覆按焉。使自注之例得行﹐則因援引所及﹐而得存先世藏書之大槪﹐因以校正藝文著錄之得失﹐是亦史法之一助也。且人心日漓﹐風气日變﹐缺文之義不聞﹐而附會之習﹐且愈出而愈工焉。在官修書﹐惟冀塞責﹐私門著述﹐敬飾浮名﹐或剽竊成書﹐或因陋就簡。使其術稍黠﹐皆可愚一時之耳目﹐而著作之道益衰。誠得自注以標所去取﹐則聞見之廣狹﹐功力之疏密﹐心術之誠僞﹐灼然可見於開卷之頃﹐而風气可以漸復於質古﹐是又爲益之尢大者也。然則考之往代﹐家法旣如彼﹔揆之後世﹐系重又如此﹔夫翰墨省於前﹐而功效多於舊﹐孰有加於自注也哉﹖○傳記傳記之書﹐其流已久﹐蓋與六藝先後雜出。古人文無定體﹐經史亦無分科。《春秋》三家之傳﹐各記所聞﹐依經起義﹐𨿽謂之記可也。經《禮》二戴之記﹐各傳其說﹐附經而行﹐𨿽謂之傳可也。其後支分派別﹐至於近代﹐始以錄人物者﹐區爲之傳﹔敍事迹者﹐區爲之記。蓋亦以集部繁興﹐人自生其分別﹐不知其然而然﹐遂若天經地義之不可移易。此類甚多﹐學者生於後世﹐苟無傷於義理﹐從眾可也。然如虞預《妒記》《襄陽耆舊記》之類﹐敍人何嘗不稱記﹖《龜策》《西域》諸傳﹐述事何嘗不稱傳﹖大抵爲典爲經﹐皆是有徳有位﹐綱紀人倫之所制作﹐今之六藝是也。夫子有徳無位﹐則述而不作﹐故《論語》《孝經》﹐皆爲傳而非經﹐而《易系》亦止稱爲《大傳》。其後悉列爲經﹐諸儒尊夫子之文﹐而使之有以別於後儒之傳記爾。周末儒者﹐及於漢初﹐皆知著述之事﹐不可自命經綸﹐蹈於妄作﹔又自以立說﹐當稟聖經以爲宗主﹐遂以所見所聞﹐各筆於書而爲傳記。若二《禮》諸記﹑《詩》《書》《易》《春秋》諸傳是也。蓋皆依經起義﹐其實各自爲書﹐與後世箋注自不同也。後世專門學衰﹐集體日盛﹐敍人述事﹐各有散篇﹐亦取傳記爲名﹐附於古人傳記專家之義爾。明自嘉靖而後﹐論文各分門戶﹐其有好爲髙論者﹐輒言傳乃史職﹐身非史官﹐豈可爲人作傳﹖世之無定識而彊解事者﹐羣焉和之﹐以謂於古未之前聞。夫後世文字﹐於古無有﹐而相率而爲之者﹐集部紛紛﹐大率皆是。若傳則本非史家所創﹐馬﹑班以前﹐早有其文。﹝孟子答苑囿湯﹑武之事﹐皆曰「於傳有之。」彼時並未有紀傳之史﹐豈史官之文乎﹗﹞今必以爲不居史職﹐不宜爲傳﹐試問傳記有何分別﹖不爲經師﹐又豈宜更爲記耶﹖記無所嫌﹐而傳爲厲禁﹐則是重史而輕經也。文章宗旨﹐著述體裁﹐稱爲例義。今之作家﹐昧焉而不察者多矣。獨於此等無可疑者﹐輒爲無理之拘牽。殆如村俚巫嫗﹐妄說陰陽禁忌﹐愚民舉措爲難矣。明末之人﹐思而不學﹐其爲瞽說﹐可勝唾哉﹗今之論文章者﹐乃又學而不思﹐反襲其說﹐以矜有識﹐是爲古所愚也。辧職之言﹐尢爲不明事理。如通行傳記﹐盡人可爲﹐自無論經師與史官矣。必拘拘於正史列傳﹐而始可爲傳﹐則𨿽身居史職﹐苟非專撰一史﹐又豈可別自爲私傳耶﹖若但爲應人之請﹐便與撰傳﹐無以異於世人所撰。惟他人不居是官﹐例不得爲﹐己居其官﹐卽可爲之﹐一似官府文書之須印信者然﹔是將以史官爲胥吏﹐而以應人之傳﹐爲倚官府而舞文之具也﹐說尢不可通矣。道聽之徒﹐乃謂此言出大興朱先生﹐不知此乃明末之矯論﹐持門戶以攻王﹑李者也。朱先生嘗言「見生之人﹐不當作傳。」自是正理。但觀於古人﹐則不盡然。按《三國誌》龐氵育母趙娥﹐爲父報仇殺人﹐注引皇甫《烈女傳》云「故黃門侍郎安定梁寬爲其作傳。」是生存之人﹐古人未嘗不爲立傳。李翺撰《楊烈婦傳》﹐彼時楊尙生存。恐古人似此者不乏。蓋包舉一生而爲之傳﹐《史》《漢》列傳體也。隨舉一事而爲之傳﹐《左氏》傳經體也。朱先生言﹐乃專指列傳一體爾。邵念魯與家太詹﹐嘗辧古人之撰私傳﹐曰「子獨不聞鄧禹之傳﹐範氏固有本歟﹖」按此不特範氏﹐陳壽《三國誌》﹐裴注引東京﹑魏﹑晉諸家私傳相證明者﹐凡數十家。卽見於隋﹑唐《經籍》《藝文志》者﹐如《東方朔傳》《陸先生傳》之類﹐亦不一而足﹐事固不待辧也。彼挾兔園之冊﹐但見昭明《文選》﹑唐宋八家鮮入此體﹐遂謂天下之書﹐不復可旁證爾。往者聘撰《湖北通誌》﹐因恃督府深知﹐遂用別識心裁﹐勒爲三家之學。人物一門﹐全用正史列傳之例﹐撰述爲篇。而隋﹑唐以前﹐史傳昭著﹐無可參互詳略施筆削者﹐則但揭姓名﹐爲《人物表》。﹝說詳本篇《序例》。﹞其諸史本傳﹐悉入《文徵》﹐以備案檢。﹝所謂三家之學﹐《文徵》以擬《文選》。﹞其於撰述義例﹐精而當矣。時有僉人﹐窮於宦拙﹐求余薦入書局﹐無功冒餐給矣。值督府左遷﹐小人涎利構讒﹐羣刺蜂起﹐當事惑之﹐檄委其人校正。余方恃其由余薦也﹐而不虞其背徳反噬﹐昧其平昔所服膺者﹐而作張以罔上也。﹝別有專篇辧例。﹞乃曰《文徵》例仿《文選》《文苑》《文選》《文苑》本無傳體。因舉《何蕃》《李赤》《毛穎》《宋淸》諸傳﹐出於遊戲投贈﹐不可入正傳也。上官乃亟贊其有學識也﹐而又陰主其說﹐匿不使余知也。噫﹗《文苑英華》有傳五卷﹐蓋七百九十有二﹐至於七百九十有六﹐其中正傳之體﹐公卿則有兵部尙書梁公李峴﹐節鉞則有東川節度盧坦﹐﹝皆李華撰傳。﹞文學如陳子昂﹐﹝盧藏用撰傳。﹞節操如李紳﹐﹝沈亞之撰傳。﹞貞烈如楊婦﹑﹝李翺。﹞竇女﹐﹝杜牧。﹞合於史家正傳例者﹐凡十餘篇﹐而謂《文苑》無正傳體﹐眞喪心矣﹗宋人編輯《文苑》﹐類例固有未盡﹐然非僉人所能知也。卽傳體之所采﹐蓋有排麗如碑志者﹐﹝庾信《邱乃敷惇崇傳》之類。﹞自述非正體者﹐﹝《陸文學自傳》之類。﹞立言有寄托者﹐﹝《王承福傳》之類。﹞借名存諷刺者﹐﹝《宋淸傳》之類。﹞投贈類序引者﹐﹝《彊居士傳》之類。﹞俳諧爲遊戲者﹐﹝《毛穎傳》之類。﹞亦次於諸正傳中﹔不如李漢集韓氏文﹐以《何蕃傳》入雜著﹐以《毛穎傳》入雜文﹐義例乃皎然矣。○習固辧論烏乎起﹖起於是非之心也。是非之心烏乎起﹖起於嫌介疑似之間也。烏乎極﹖極於是堯非桀也。世無辧堯﹑桀之是非﹐世無辧天地之髙卑也。目力盡於秋毫﹐耳力窮乎穴蟻。能見泰山﹐不爲明目﹐能聞雷霆﹐不爲聰耳。故堯﹑桀者﹐是非之名﹐而非所以辧是非也。嫌介疑似﹐未若堯﹑桀之分也。推之而無不若堯﹑桀之分﹐起於是非之微﹐而極於辧論之精也。故堯﹑桀者﹐辧論所極﹔而是非者﹐隱微之所發端也。隱微之創見﹐辧者矜而寶之矣。推之不至乎堯﹑桀﹐無爲貴創見焉。推之旣至乎堯﹑桀﹐人亦將與固有之堯﹑桀而安之也。故創得之是非﹐終於無所見是非也。堯﹑桀無推者也。積古今之是非而安之如堯﹑桀者﹐皆積古今人所創見之隱微而推極之者也。安於推極之是非者﹐不知是非之所在也。不知是非之所在者﹐非竟忘是非也﹐以謂固然而不足致吾意焉爾。觸乎其類而動乎其思﹐於是有見所謂誠然者﹐非其所非而是其所是﹐矜而寶之﹐以謂隱微之創見也。推而合之﹐比而同之﹐致乎其極﹐乃卽向者安於固然之堯﹑桀也。向也不知所以﹐而今知其所以﹐故其所見有以異於向者之所見﹐而其所雲實不異於向之所云也。故於是非而不致其思者﹐所矜之創見﹐皆其平而無足奇者也。酤家釀酒而酸﹐大書酒酸減直於門﹐以冀速售也。有不知書者﹐入飲其酒而酸﹐以謂主人未之知也。旣去而遺其物﹐主家追而納之﹐又謂主人之厚己也。屏人語曰「君家之酒酸矣﹐盍減直而急售﹖」主人聞之而啞然也。故於是非而不致其思者﹐所矜之創見﹐乃告主家之酒酸也。堯﹑桀固無庸辧矣。然被堯之仁﹐必有幾﹐幾於不能言堯者﹐乃眞是堯之人也。遇桀之暴﹐必有幾﹐幾於不能數桀者﹐乃眞非桀之人也。千古固然之堯﹑桀﹐猶推始於幾﹐幾不能言與數者﹐而後定堯﹑桀之固然也。故眞知是非者﹐不能遽言是非也。眞知是堯非桀者﹐其學在是非之先﹐不在是堯非桀也。是堯而非桀﹐貴王而賤霸﹐尊周﹑孔而斥異端﹐正程﹑朱而偏陸﹑王﹐吾不謂其不然也﹔習固然而言之易者﹐吾知其非眞知也。○朱陸天人性命之理﹐經傳備矣。經傳非一人之言﹐而宗旨未嘗不一者﹐其理著於事物﹐而不於空言也。師儒釋理以示後學﹐惟著之於事物﹐則無門戶之爭矣。理﹐譬則水也。事物﹐譬則器也。器有大小淺深﹐水如量以注之﹐無盈缺也。今欲以水注器者﹐姑置其器﹐而論水之挹注盈虛﹐與夫量空測實之理﹐爭辧窮年﹐未有已也﹐而器固已無用矣。子夏之門人﹐問交於子張。治學分而師儒尊知以行聞﹐自非夫子﹐其勢不能不分也。髙明沈潛之殊致﹐譬則寒暑晝夜﹐知其意者﹐交相爲功﹐不知其意﹐交相爲厲也。宋儒有朱﹑陸﹐千古不可合之同異﹐亦千古不可無之同異也。末流無識﹐爭相詬詈﹐與夫勉爲解紛﹐調停兩可﹐皆多事也。然謂朱子偏於道問學﹐故爲陸氏之學者﹐攻朱氏之近於支離﹔謂陸氏之偏於尊徳性﹐故爲朱氏之學者﹐攻陸氏之流於虛無﹔各以所畸重者﹐爭其門戶﹐是亦人情之常也。但旣自承朱氏之授受﹐而攻陸﹑王﹐必且博學多聞﹐通經服古﹐若西山﹑鶴山﹑東發﹑伯厚諸公之勤業﹐然後充其所見﹐當以空言徳性爲虛無也。今攻陸王之學者﹐不出博洽之儒﹐而出荒俚無稽之學究﹐則其所攻﹐與其所業相反也。問其何爲不學問﹐則曰支離也。詰其何爲守專陋﹐則曰性命也。是攻陸﹑王者﹐未嘗得朱之近似﹐卽僞陸﹑王以攻眞陸﹑王也﹐是亦可謂不自度矣。荀子曰「辧生於末學。」朱﹑陸本不同﹐又況後學之嘵嘵乎﹖但門戶旣分﹐則欲攻朱者﹐必竊陸﹑王之形似﹔欲攻陸﹑王﹐必竊朱子之形似。朱之形似必繁密﹐陸﹑王形似必空靈﹐一定之理也。而自來門戶之交攻﹐俱是專己守殘﹐束書不觀﹐而髙談性天之流也。則自命陸﹑王以攻朱者﹐固僞陸﹑王﹔卽自命朱氏以攻陸﹑王者﹐亦僞陸﹑王﹐不得號爲僞朱也。同一門戶﹐而陸﹑王有僞﹐朱無僞者﹐空言易﹐而實學難也。黃﹑蔡﹑眞﹑魏﹐皆承朱子而務爲實學﹐則自無暇及於門戶異同之見﹐亦自不致隨於消長盛衰之風气也。是則朱子之流別﹐優於陸﹑王也。然而僞陸﹑王之冒於朱學者﹐猶且引以爲同道焉﹐吾恐朱氏之徒﹐叱而不受矣。傳言有美﹐亦有藥石焉。陸﹑王之攻朱﹐足以相成而不足以相病。僞陸﹑王之自謂學朱而奉朱﹐朱學之憂也。蓋性命﹑事功﹑學問﹑文章﹐合而爲一﹐朱子之學也。求一貫於多學而識﹐而約禮於博文﹐是本末之兼該也。諸經解義不能無得失﹐訓詁考訂不能無疏舛﹐是何傷於大禮哉﹖且傳其學者﹐如黃﹑蔡﹑眞﹑魏﹐皆通經服古﹐躬行實踐之醇儒﹐其於朱子有所失﹐亦不曲從而附會﹐是亦足以立教矣。乃有崇性命而薄事功﹐棄置一切學問文章﹐而守一二章句集注之宗旨﹐因而斥陸譏王﹐憤若不共戴天﹐以謂得朱之傳授﹐是以通貫古今﹑經緯世宙之朱子﹐而爲村陋無聞﹑傲狠自是之朱子也。且解義不能無得失﹐考訂不能無疏舛﹐自獲麟絕筆以來﹐未有免焉者也。今得陸﹑王之僞﹐而自命學朱者﹐乃曰﹕墨守朱子﹐𨿽知有毒﹐猶不可不食。又曰﹕朱子實兼孔子與顏﹑曾﹑孟子之所長。噫﹗其言之是非﹐毋庸辧矣。朱子有知﹐憂當何如邪﹖告子曰「不得於言﹐勿求於心﹐不得於心﹐勿求於气。」不動心者﹐不求義之所安﹐此千古墨守之權輿也。是非之心﹐人皆有之。不能充之以義理﹐而又不受人之善﹐此墨守之似告子也。然而藉人之是非以爲是非﹐不如告子之自得矣。藉人之是非以爲是非﹐如傭力佐斗﹐知爭勝而不知所以爭也。故攻人則不遺餘力﹐而詰其所奉者之得失爲何如﹐則未能悉也。故曰﹕明知有毒﹐而不可不服也。末流失其本﹐朱子之流別﹐以爲優於陸﹑王矣。然則承朱氏之俎豆﹐必無失者乎﹖曰﹕奚爲而無也。今人有薄朱氏之學者﹐卽朱氏之數傳而後起者也。其與朱氏爲難﹐學百倍於陸﹑王之末流﹐思更深於朱門之從學﹐充其所極﹐朱子不免先賢之畏後生矣。然究其承學﹐實自朱子數傳之後起也﹐其人亦不自知也。而世之號爲通人達士者﹐亦幾幾乎褰裳以從矣。有識者觀之﹐齊人之飲井相ㄏ也。性命之說﹐易入虛無。朱子求一貫於多學而識﹐寓約禮於博文﹐其事繁而密﹐其功實而難﹔𨿽朱子之所求﹐未敢必謂無失也。然沿其學者﹐一傳而爲勉齋﹑九峯﹐再傳而爲西山﹑鶴山﹑東發﹑厚齋﹐三傳而爲仁山﹑白﹐四傳而爲潛溪﹑義烏﹐五傳而爲寧人﹑百詩﹐則皆服古通經﹐學求其是﹐而非專己守殘﹐空言性命之流也。自是以外﹐文則入於辭章﹐學則流於博雅﹐求其宗旨之所在﹐或有不自知者矣。生乎今世﹐因聞寧人﹑百詩之風﹐上溯古今作述﹐有以心知其意﹐此則通經服古之緒﹐又嗣其音矣。無如其人慧過於識而气蕩乎志﹐反爲朱子詬病焉﹐則亦忘其所自矣。夫實學求是﹐與空談性天不同科也。考古易差﹐解經易失﹐如天象之難以一端盡也。歷象之學﹐後人必勝前人﹐勢使然也。因後人之密而貶羲﹑和﹐不知卽羲﹑和之遺法也。今承朱氏數傳之後﹐所見出於前人﹐不知卽是前人之遺緒﹐是以後歷而貶羲﹑和也。蓋其所見﹐能過前人者﹐慧有餘也。抑亦後起之智慮所應爾也﹐不知卽是前人遺蘊者﹐識不足也。其初意未必遂然﹐其言足以懾一世之通人達士﹐而從其井ㄏ者﹐气所蕩也。其後亦遂居之不疑者﹐志爲气所動也。攻陸﹑王者﹐出僞陸﹑王﹐其學猥陋﹐不足爲陸﹑王病也。貶朱者之卽出朱學﹐其力深沈﹐不以源流互質﹐言行交推﹔世有好學而無眞識者﹐鮮不從風而靡矣。古人著於竹帛﹐皆其宣於口耳之言也。言一成而人之觀者﹐千百其意焉﹐故不免於有向而有背。今之黠者則不然﹐以其所長﹐有以動天下之知者矣。知其所短﹐不可以欺也﹐則似有不屑焉。徙澤之蛇﹐且以小者神君焉。其遇可以知而不必且爲知者﹐則略其所長﹐以爲未可與言也﹔而又飾所短﹐以爲無所不能也。雷電以神之﹐鬼神以幽之﹐鍵篋以固之﹐標幟以之﹐於是前無古人﹐而後無來者矣。天下知者少﹐而不必且爲知者之多也﹔知者一定不易﹐而不必且爲知者之千變無窮也﹔故以筆信知者﹐而以舌愚不必深知者﹐天下由是靡然相從矣。夫略所短而取其長﹐遺書具存﹐彊半皆當遵從而不廢者也。天下靡然從之﹐何足忌哉﹗不知其口舌遺厲﹐深入似知非知之人心﹐去取古人﹐任忄扁衷而害於道也。語云「其父殺人報仇﹐其子必且行劫。」其人於朱子蓋已飲水而忘源﹔及筆之於書﹐僅有微辭隱見耳﹐未敢居然斥之也。此其所以不見惡於眞知者也。而不必深知者﹐習聞口舌之間﹐肆然排詆而無忌憚﹐以謂是人而有是言﹐則朱子眞不可以不斥也。故趨其風者﹐未有不以攻朱爲能事也。非有惡於朱也﹐懼其不類於是人﹐卽不得爲通人也。夫朱子之授人口實﹐彊半出於《語錄》。《語錄》出於弟子門人雜記﹐未必無失初旨也。然而大旨實與所著之書相表裏﹐則朱子之著於竹帛﹐卽其宣於口耳之言。是表裏如一者﹐古人之學也。卽以是義責其人﹐亦可知其不如朱子遠矣﹐又何爭於文字語言之末也哉。【附錄】書朱陸篇後﹝據劉刻《遺書》卷二﹞戴君學問﹐深見古人大體﹐不愧一代鉅儒﹐而心術未醇﹐頗爲近日學者之患﹐故余作《朱陸》篇正之。戴君下世今十餘年﹐同時有橫肆罵詈者﹐固不足爲戴君累。而尊奉太過﹐至有稱謂孟子後之一人﹐則亦不免爲戴所愚。身後恩怨俱平﹐理宜公論出矣﹐而至今無人能定戴氏品者﹐則知徳者鮮也。凡戴君所學﹐深通訓詁﹐究於名物制度﹐而得其所以然﹐將以明道也。時人方貴博雅考訂﹐見其訓詁名物﹐有合時好﹐以謂戴之絕詣在此。及戴著《論性》《原善》諸篇﹐於天人理气﹐實有發前人所未發者﹔時人則謂空說義理﹐可以無作﹐是固不知戴學者矣。戴見時人之識如此﹐遂離奇其說曰「余於訓詁﹑聲韻﹑天象﹑地理四者﹐如肩輿之隸也。余所明道﹐則乘輿之大人也。當世號爲通人﹐僅堪與余輿隸通寒溫耳。」言𨿽不爲無因﹐畢竟有傷雅道﹐然猶激於世無眞知己者﹐因不免於已甚耳﹐尙未害於義也。其自尊所業﹐以謂學者不究於此﹐無由聞道。不知訓詁名物﹐亦一端耳。古人學於文辭﹐求於義理﹐不由其說﹐如韓﹑歐﹑程﹑張諸儒﹐竟不許以聞道﹐則亦過矣。然此猶自道所見﹐欲人惟己是從﹐於說尙未有欺也。其於史學義例﹑古文法度﹐實無所解﹐而久遊江湖﹐恥其有所不知﹐往往彊爲解事﹐應人之求﹐又不安於習故﹐妄矜獨斷。如修《汾州府誌》﹐乃謂僧僚不可列之人類﹐因取舊志名僧入於古迹。又謂修志貴考沿革﹐其他皆可任意﹐此則識解漸入庸妄﹐然不過自欺﹐尙未有心於欺人也。余嘗遇戴君於寧波道署﹐居停代州馮君廷丞﹐馮旣名家子﹐夙重戴名﹐一時馮氏諸昆從﹐又皆循謹敬學﹐欽戴君言﹐若奉神明。戴君則故爲髙論﹐出入天淵﹐使人不可測識。人詢班﹑馬二史優劣﹐則全襲鄭樵譏班之言﹐以謂己之創見。又有請學古文辭者﹐則曰「古文可以無學而能。余生平不解古文辭﹐後忽欲爲之而不知其道﹐乃取古人之文﹐反覆思之﹐忘寢食者數日﹐一夕忽有所悟﹐翼日﹐取所欲爲文者﹐振筆而書﹐不假思索而成﹐其文卽遠出《左》《國》《史》《漢》之上。」𨿽諸馮敬信有素﹐聞此亦頗疑之。蓋其意初不過聞大興朱先生輩論爲文辭不可有意求工﹐而實未嘗其甘苦。又覺朱先生言平淡無奇﹐遂恢怪出之﹐冀聳人聽﹐而不知妄誕至此﹐見由自欺而至於欺人﹐心已忍矣。然未得罪於名教也。戴君學術﹐實自朱子道問學而得之﹐故戒人以鑿空言理﹐其說深探本原﹐不可易矣。顧以訓詁名義﹐偶有出於朱子所不及者﹐因而丑貶朱子﹐至斥以悖謬﹐詆以妄作﹐且云「自戴氏出﹐而朱子亻敫幸爲世所宗﹐已五百年﹐其運亦當漸替。」此則謬妄甚矣﹗戴君筆於書者﹐其於朱子有所異同﹐措辭與顧氏寧人﹑閻氏百詩相似﹐未敢有所譏刺﹐固承朱學之家法也。其異於顧﹑閻諸君﹐則於朱子間有微辭﹐亦未敢公然顯非之也。而口談之謬﹐乃至此極﹐害義傷教﹐豈淺鮮哉﹗或謂言出於口而無蹤﹐其身旣歿﹐書又無大牾﹐何爲必欲摘之以傷厚道﹖不知誦戴遺書而興起者尙未有人﹐聽戴口說而加厲者﹐滔滔未已。至今徽歙之間﹐自命通經服古之流﹐不薄朱子﹐則不得爲通人。而誹聖排賢﹐毫無顧忌﹐流風大可懼也。向在維揚﹐曾進其說於沈旣堂先生曰「戴君立身行己﹐何如朱子﹐至於學問文章﹐互爭不釋﹐姑緩定焉可乎﹖」此言似粗而實精﹐似淺而實深也。戴東原云「凡人口談傾倒一席﹐身後書傳﹐或反不如期期不能自達之人。」此說𨿽不盡然﹐要亦情理所必有者。然戴氏旣知此理﹐而生平口舌求勝﹐或致憤爭傷雅﹐則知及而仁不能守之爲累歟﹖大約戴氏生平口談﹐約有三種﹕與中朝顯官負重望者﹐則多依違其說﹐間出己意﹐必度其人所可解者﹐略見鋒穎﹐不肯竟其辭也。與及門之士﹐則授業解惑﹐實有資益﹔與欽風慕名﹐而未能遽受教者﹐則多爲慌惚無據﹐玄之又玄﹐使人無可捉摸﹐而疑天疑命﹐終莫能定。故其身後﹐縉紳達者咸曰「戴君與我同道﹐我嘗定其某書某文字矣。」或曰「戴君某事質成於我﹐我贊而彼允遵者也。」而不知戴君當日特以依違其言﹐而其所以自立﹐不在此也。及門之士﹐其英絕者﹐往往或過乎戴。戴君於其逼近己也﹐轉不甚許可之﹐然戴君固深知其人者也。後學向慕﹐而聞其恍惚玄渺之言﹐則疑不敢決﹐至今未能定戴爲何如人﹐而信之過者﹐遂有超漢﹑唐﹑宋儒爲孟子後一人之說﹐則皆不爲知戴者也。○文徳凡言義理﹐有前人疏而後人加密者﹐不可不致其思也。古人論文﹐惟論文辭而已矣。劉勰氏出﹐本陸機氏說而昌論文心﹔蘇轍氏出﹐本韓愈氏說而昌論文气﹔可謂愈推而愈精矣。未見有論文徳者﹐學者所宜於深省也。夫子嘗言「有徳必有言」﹐又言「修辭立其誠」﹐孟子嘗論「知言」「養气」﹐本乎集義﹐韓子亦言「仁義之途」﹐「《詩》《書》之源」﹐皆言徳也。今云未見論文徳者﹐以古人所言﹐皆兼本末﹐包內外﹐猶合道徳文章而一之﹔未嘗就文辭之中言其有才﹐有學﹐有識﹐又有文之徳也。凡爲古文辭者﹐必敬以恕。臨文必敬﹐非修徳之謂也。論古必恕﹐非寬容之謂也。敬非修徳之謂者﹐气攝而不縱﹐縱必不能中節也。恕非寬容之謂者﹐能爲古人設身而處地也。嗟乎﹗知徳者鮮﹐知臨文之不可無敬恕﹐則知文徳矣。昔者陳壽《三國誌》﹐紀魏而傳吳﹑蜀﹐習鑿齒爲《漢晉春秋》﹐正其統矣。司馬《通鑑》仍陳氏之說﹐朱子《綱目》又起而正之。「是非之心﹐人皆有之。」不應陳氏誤於先﹐而司馬再誤於其後﹐而習氏與朱子之識力﹐偏居於優也。而古今之譏《國志》與《通鑑》者﹐殆於肆口而罵詈﹐則不知起古人於九原﹐肯吾心服否邪﹖陳氏生於西晉﹐司馬生於北宋﹐苟黜曹魏之禪讓﹐將置君父於何地﹖而習與朱子﹐則固江東南渡之人也﹐惟恐中原之爭天統也。﹝此說前人已言。﹞諸賢易地則皆然﹐未必識遜今之學究也。是則不知古人之世﹐不可妄論古人文辭也。知其世矣﹐不知古人之身處﹐亦不可以遽論其文也。身之所處﹐固有榮辱隱顯﹑屈伸憂樂之不齊﹐而言之有所爲而言者﹐𨿽有子不知夫子之所謂﹐況生千古以後乎﹖聖門之論恕也﹐「己所不欲﹐勿施於人」﹐其道大矣。今則第爲文人﹐論古必先設身﹐以是爲文徳之恕而已爾。韓氏論文﹐「迎而拒之﹐平心察之」。諭气於水﹐言爲浮物。柳氏之論文也﹐「不敢輕心掉之」﹐「怠心易之」﹐「矜气作之」﹐「昏气出之」。夫諸賢論心論气﹐未卽孔﹑孟之旨﹐及乎天人﹑性命之微也。然文繁而不可殺﹐語變而各有當。要其大旨則臨文主敬﹐一言以蔽之矣。主敬則心平﹐而气有所攝﹐自能變化從容以合度也。夫史有三長﹐才﹑學﹑識也。古文辭而不由史出﹐是飲食不本於稼穡也。夫識生於心也﹐才出於气也。學也者﹐凝心以養气﹐煉識而成其才者也。心虛難恃﹐气浮易弛。主敬者﹐隨時檢攝於心气之間﹐而謹防其一往不收之流獘也。夫緝熙敬止﹐聖人所以成始而成終也﹐其爲義也廣矣。今爲臨文﹐檢其心气﹐以是爲文徳之敬而已爾。○文理偶於良宇案間﹐見《史記》錄本﹐取觀之﹐乃用五色圈點﹐各爲段落﹐反覆審之﹐不解所謂。詢之良宇﹐啞然失笑﹐以謂己亦厭觀之矣。其書云出前明歸震川氏﹐五色標識﹐各爲義例﹐不相混亂。若者爲全篇結構﹐若者爲逐段精彩﹐若者爲意度波瀾﹐若者爲精神气魄﹐以例分類﹐便於拳服揣摩﹐號爲古文祕傳。前輩言古文者﹐所爲珍重授受﹐而不輕以示人者也。又云「此如五祖傳燈﹐靈素受﹐由此出者﹐乃是正宗﹔不由此出﹐縱有非常著作﹐釋子所譏爲野狐禪也。余幼學於是﹐及遊京師﹐聞見稍廣﹐乃知文章一道﹐初不由此。然意其中或有一二之得﹐故不遽棄﹐非珍之也。」余曰﹕文章一道﹐自元以前﹐衰而且病﹐尙未亡也。明人初承宋﹑元之遺﹐粗存規矩。至嘉靖﹑隆慶之間﹐晦蒙否塞﹐而文幾絕矣。歸震川氏生於是時﹐力不能抗王﹑李之徒﹐而心知其非﹐故斥鳳洲以爲庸妄。謂其創爲秦﹑漢僞體﹐至並官名地名﹐而攺用古稱﹐使人不辧作何許語﹐故直斥之曰文理不通﹐非妄言也。然歸氏之文﹐气體淸矣﹐而按其中之所得﹐則亦不可彊索。故余嘗書識其後﹐以爲先生所以砥柱中流者﹐特以文從字順﹐不汩沒於流俗﹔而於古人所謂閎中肆外﹐言以聲其心之所得﹐則未之聞爾。然亦不得不稱爲彼時之豪傑矣。但歸氏之於制藝﹐則猶漢之子長﹐唐之退之﹐百世不祧之大宗也。故近代時文家之言古文者﹐多宗歸氏。唐﹑宋八家之選﹐人幾等於《五經》四子所由來矣。惟歸﹑唐之集﹐其論說文字皆以《史記》爲宗﹔而其所以得力於《史記》者﹐乃頗怪其不類。蓋《史記》體本蒼質﹐而司馬才大﹐故運之以輕靈。今歸﹑唐之所謂疏宕頓挫﹐其中無物﹐遂不免於浮滑﹐而開後人以描摩淺陋之習。故疑歸﹑唐諸子﹐得力於《史記》者﹐特其皮毛﹐而於古人深際﹐未之有見。今觀諸君所傳五色訂本﹐然後知歸氏之所以不能至古人者﹐正坐此也。夫立言之要﹐在於有物。古人著爲文章﹐皆本於中之所見﹐初非好爲炳炳良良﹐如錦工繡女之矜誇采色已也。富貴公子﹐𨿽醉夢中﹐不能作寒酸求乞語﹔疾痛患難之人﹐𨿽置之絲竹華宴之場﹐不能易其呻吟而作歡笑。此聲之所以肖其心﹐而文之所以不能彼此相易﹐各自成家者也。今捨己之所求﹐而摩古人之形似﹐是杞梁之妻﹐善哭其夫﹐而西家偕老之婦﹐亦學其悲號﹔屈子自沈汨羅﹐而同心一徳之朝﹐其臣亦宜作楚怨也﹔不亦亻眞乎﹖至於文字﹐古人未嘗不欲其工。孟子曰「持其志﹐無暴其气。」學問爲立言之主﹐猶之志也﹔文章爲明道之具﹐猶之气也。求自得於學問﹐固爲文之根本﹔求無病於文章﹐亦爲學之發揮。故宋儒尊道徳而薄文辭﹐伊川先生謂工文則害道﹐明道先生謂記誦爲玩物喪志﹐𨿽爲忘本而逐末者言之﹔然推二先生之立意﹐則持其志者﹐不必無暴其气。而出辭气之遠於鄙倍﹐辭之欲求其達﹐孔﹑曾皆爲不聞道矣。但文字之佳勝﹐正貴讀者之自得﹔如飲食甘旨﹐衣服輕暖﹐衣且食者之領受﹐各自知之﹐而難以告人。如欲告人衣食之道﹐當指膾炙而令其自嘗﹐可得旨甘﹔指狐貉而令其自被﹐可得輕暖﹐則有是道矣。必吐己之所嘗而哺人以授之甘﹐摟人之身而置懷以授之暖﹐則無是理也。韓退之曰「記事者必提其要﹐纂言者必鉤其玄。」其所謂鉤玄提要之書﹐不特後世不可得而聞﹐𨿽當世籍﹑之徒﹐亦未聞其有所見﹐果何物哉﹖蓋亦不過尋章摘句﹐以爲撰文之資助耳。此等識記﹐古人當必有之。如左思十稔而賦《三都》﹐門庭藩混﹐皆著紙筆﹐得卽書之。今觀其賦﹐並無奇思妙想﹐動心戒魄﹐當藉十年苦思力索而成。其所謂得卽書者﹐亦必標書志義﹐先掇古人菁英﹐而後足以供驅遣爾。然觀書有得﹐存乎其人﹐各不相涉也。故古人論文﹐多言讀書養气之功﹐博古通經之要﹐親師近友之益﹐取材求助之方﹐則其道矣。至於論及文辭工拙﹐則舉隅反三﹐稱情比類﹐如陸機《文賦》﹐劉勰《文心雕龍》﹐鍾嶸《詩品》﹐或偶舉精字善句﹐或品評全篇得失﹐令觀之者得意文中﹐會心言外﹐其於文辭思過半矣。至於不得已而摘記爲書﹐標識爲類﹐是乃一時心之所會﹐未必出於其書之本然。比如懷人見月而思﹐月豈必主遠懷﹖久客聽雨而悲﹐雨豈必有愁況﹖然而月下之懷﹐雨中之感﹐豈非天地至文﹖而欲以此感此懷﹐藏爲祕密﹐或欲嘉惠後學﹐以謂凡對明月與聽霖雨﹐必須用此悲感﹐方可領略﹐則適當良友乍逢﹐及新昏宴爾之人﹐必不信矣。是以學文之事﹐可授受者規矩方圓﹔其不可授受者心營意造。至於纂類摘比之書﹐標識評點之冊﹐本爲文之末務﹐不可揭以告人﹐只可用以自志。父不得而與子﹐師不得以傳弟。蓋恐以古人無窮之書﹐而拘於一時有限之心手也。律詩當知平仄﹐古詩宜知音節。顧平仄顯而易知﹐音節隱而難察﹔能熟於古詩﹐當自得之。執古詩而定人之音節﹐則音節變化﹐殊非一成之詩所能限也。趙伸符氏取古人詩爲《聲調譜》﹐通人譏之﹐余不能爲趙氏解矣。然爲不知音節之人言﹐未嘗不可生其啟悟﹔特不當舉爲天下之式法爾。時文當知法度﹐古文亦當知有法渡。時文法度顯而易言﹐古文法度隱而難諭﹐能熟於古文﹐當自得之。執古文而示人以法度﹐則文章變化﹐非一成之文所能限也。歸震川氏取《史記》之文﹐五色標識﹐以示義法﹔今之通人﹐如聞其事必竊笑之﹐余不能爲歸氏解也﹐然爲不知法度之人言﹐未嘗不可資其領會﹔特不足據爲傳授之祕爾。據爲傳授之祕﹐則是郢人寶燕石矣。夫書之難以一端盡也﹐仁者見仁﹐智者見智。詩之音節﹐文之法度﹐君子以謂可不學而能﹐如啼笑之有收縱﹐歌哭之有抑揚﹔必欲揭以示人﹐人反拘而不得歌哭啼笑之至情矣。然使一己之見﹐不事穿鑿過求﹐而偶然瀏覽﹐有會於心﹐筆而志之﹐以自省識﹐未嘗不可資修辭之助也。乃因一己所見﹐而謂天下之人﹐皆當範我之心手焉﹐後人或我從矣﹐起古人而問之﹐乃曰「余之所命﹐不在是矣﹗」毋乃冤歟﹖○文集集之興也﹐其當文章升降之交乎﹖古者朝有典謨﹐官存法令﹐風詩采之閭裏﹐敷奏登之廟堂﹐未有人自爲書﹐家存一說者也。﹝劉向校書﹐敍錄諸子百家﹐皆云出於古者某官某氏之掌﹐是古無私門著述之徵也。余詳外篇。﹞自治學分途﹐百家風起﹐周﹑秦諸子之學﹐不勝紛紛﹔識者已病道術之裂矣。然專門傳家之業﹐未嘗欲以文名﹐苟足顯其業﹐而可以傳授於其徒﹐﹝諸子俱有學徒傳授﹐《管》《晏》二子書﹐多記其身後事﹐《莊子》亦記其將死之言﹐《韓非存韓》之終以李斯駁議﹐皆非本人所撰﹐蓋爲其學者﹐各據聞見而附益之爾。﹞則其說亦遂止於是﹐而未嘗有參差龐雜之文也。兩漢文章漸富﹐爲著作之始衰。然賈生奏議﹐編入《新書》﹔﹝卽《賈子書》。唐《集賢書目》始有《新書》之名。﹞相如詞賦﹐但記篇目﹕﹝《藝文志》《司馬相如賦》二十九篇﹐次《屈原賦》二十五篇之後﹐而敍錄總云﹐《詩賦》一百六家﹐一千三百一十八篇。蓋各爲一家言﹐與《離騷》等。﹞皆成一家之言﹐與諸子未甚相遠﹐初未嘗有匯次諸體﹐裒焉而爲文集者也。自東京以降﹐訖乎建安﹑黃初之間﹐文章繁矣。然範﹑陳二史﹐﹝《文苑傳》始於《後漢書》。﹞所次文士諸傳﹐識其文筆﹐皆云所著詩﹑賦﹑碑﹑箴﹑頌﹑誄若干篇﹐而不云文集若干捲﹐則文集之實已具﹐而文集之名猶未立也。﹝《隋志》﹕「別集之名﹐《東京》所創。」蓋未深考。﹞自摯虞創爲《文章流別》﹐學者便之﹐於是別聚古人之作﹐標爲別集﹔則文集之名﹐實仿於晉代。﹝陳壽定《諸葛亮集》二十四篇﹐本云《諸葛亮故事》﹐其篇目載《三國誌》﹐亦子書之體。而《晉書陳壽傳》云﹐定《諸葛集》﹐壽於目錄標題﹐亦稱《諸葛氏集》﹐蓋俗誤云。﹞而後世應酬牽率之作﹐決科俳擾之文﹐亦濫橫裂﹐而爭附別集之名﹐是誠劉《略》所不能收﹐班《志》所無可附。而所爲之文﹐亦矜情飾貌﹐矛盾參差﹐非復專門名家之語無旁出也。夫治學分而諸子出﹐公私之交也。言行殊而文集興﹐誠僞之判也。勢屢變則屢卑﹐文愈繁則愈亂。苟有好學深思之士﹐因文以求立言之質﹐因散而求會同之歸﹐則三變而古學可興。惜乎循流者忘源﹐而溺名者喪實﹐二缶猶且以鍾惑﹐況滔滔之靡有底極者。昔者﹐向﹑歆父子之條別﹐其《周官》之遺法乎﹖聚古今文字而別其家﹐合天下學術而守於官﹐非歷代相傳有定式﹐則西漢之末﹐無由直溯周﹑秦之源也。﹝《藝文志》有錄無書者﹐亦歸其類﹐則劉向以前必有傳授矣。且《七略》分家﹐亦未有確據﹐當是劉氏失其傳。﹞班《志》而後﹐紛紛著錄者﹐或合或離﹐不知宗要﹐其書旣不盡傳﹐則其部次之得失﹐敍錄之善否﹐亦無從而悉考也。荀勗《中經》有四部﹐詩賦圖贊﹐與汲冢之書歸丁部。王儉《七志》﹐以詩賦爲文翰志﹐而介於諸子軍書之間﹐則集部之漸日開﹐而尙未居然列專目也。至阮孝緒撰《七錄》﹐惟技術﹑佛﹑道分三類﹐而經典﹑紀傳﹑子兵﹑文集之四錄﹐已全爲唐人經﹑史﹑子﹑集之權輿﹔是集部著錄﹐實仿於蕭梁﹐而古學源流﹐至此爲一變﹐亦其時勢爲之也。嗚呼﹗著作衰而有文集﹐典故窮而有類書。學者貪於簡閱之易﹐而不知實學之衰﹔狃於易成之名﹐而不知大道之散。江河日下﹐豪傑之士﹐從狂瀾旣倒之後﹐而欲障百川於東流﹐其不爲舉世所非笑﹐而指目牽引爲言詞﹐何可得耶﹖且名者﹐實之賓也。類者﹐例所起也。古人有專家之學﹐而後有專門之書﹔有專門之書﹐而後有專門之授受。﹝鄭樵蓋嘗云爾。﹞卽類求書﹐因流溯源﹐部次之法明﹐𨿽三墳五典﹐可坐而致也。自校讎失傳﹐而文集類書之學書﹐一編之中﹐先自不勝其龐雜﹔後之興者﹐何從而窺古人之大體哉﹖夫《楚詞》﹐屈原一家之書也。自《七錄》初收於集部﹐《隋志》特表《楚詞》類﹐因並總集別集爲三類﹐遂爲著錄諸家之成法。充其義例﹐則相如之賦﹐蘇﹑李之五言﹐枚生之《七發》﹐亦當別標一目﹐而爲賦類﹑五言類﹑《七發》類矣。總集別集之稱﹐何足以配之﹖其源之濫﹐實始詞賦不列專家﹐而文人有別集也。《文心雕龍》﹐劉勰專門之書也。自《集賢書目》收爲總集﹐﹝《隋志》已然。﹞《唐志》乃並《史通》《文章龜鑑》《史漢異義》爲一類﹔遂爲鄭略﹑馬《考》諸子之通規。﹝《鄭志》以《史通》入通史類﹐以《雕龍》入《文集》類。夫漁仲校讎﹐義例最精﹐猶舛誤若此﹐則俗學之傳習已久也。﹞充其義例﹐則魏文《典論》﹐葛洪《史鈔》﹐張騭《文士傳》﹐﹝《典論論文》如《雕龍》《史鈔》如《史漢異義》《文士傳》如《文章龜鑑》﹐類皆相似。﹞亦當混合而入總集矣。史部子部之目何得而分之﹖﹝《典論》﹐子類也。《史鈔》《文士傳》﹐史類也。﹞其例之混實由文集難定專門﹐而似者可亂眞也。著錄旣無源流﹐作者標題﹐遂無定法。郎蔚之《諸州圖經集》﹐則史部地理而有集名矣。﹝《隋志》所收。﹞王方慶《寶章集》﹐則經部小學而有集名矣。﹝《唐志》所收。﹞玄覺《永嘉集》﹐則子部釋家而有集名矣。﹝《唐志》所收。﹞百家雜藝之末流﹐識旣庸ウ﹐文復鄙俚﹐或抄撮古人﹐或自明小數﹐本非集類﹐而紛紛稱集者﹐何足勝道﹖﹝𨿽曾氏《隆平集》﹐亦從流俗﹐當攺爲傳志﹐乃爲相稱。﹞然則三集旣興﹐九流必混﹐學術之迷﹐豈特黎丘有鬼﹐歧路亡羊而已耶﹖○篇卷《易》曰「艮其輔﹐言有序。」《詩》曰「出言有章。」古人之於言﹐求其有章有序而已矣。著之於書﹐則有簡策。標其起訖﹐是曰篇章。孟子曰「吾於《武城》﹐取二三策而已矣。」是連策爲篇之證也。《易大傳》曰「二篇之策﹐萬有一千五百二十。」是首尾爲篇之證也。左氏引《詩》﹐舉其篇名﹐而次第引之﹐則曰某章云云。是篇爲大成﹐而章爲分闋之證也。要在文以足言﹐成章有序﹐取其行遠可達而已。篇章簡策﹐非所計也。後世文字繁多﹐爰有校讎之學。而向﹑歆著錄﹐多以篇卷爲計。大約篇從竹簡﹐捲從縑素﹐因物定名﹐無他義也。而縑素爲書﹐後於竹簡﹐故周﹑秦稱篇﹐入漢始有捲也。第彼時竹素並行﹐而名篇必有起訖﹔捲無起訖之稱﹐往往因篇以爲之捲﹔故《漢志》所著幾篇﹐卽爲後世幾卷﹐其大較也。然《詩經》爲篇三百﹐而爲捲不過二十有八﹔《尙書》《禮經》﹐亦皆捲少篇多﹐則又知彼時書入縑素﹐亦稱爲篇。篇之爲名﹐專主文義起訖﹐而捲則系乎綴帛短長﹐此無他義﹐蓋取篇之名書﹐古於捲也。故異篇可以同捲﹐而分卷不聞用以標起訖。至班氏《五行》之志。《元後》之傳﹐篇長卷短﹐則分子捲。是篇不可易﹐而捲可分合也。嗣是以後﹐訖於隋﹑唐﹐書之計捲者多﹐計篇者少。著述諸家﹐所謂一卷﹐往往卽古人之所謂一篇﹔則事隨時變﹐人亦出於不自知也。惟司馬彪《續後漢志》﹐八篇之書﹐分卷三十﹐割篇徇捲﹐大變班書子捲之法﹐作俑唐﹑宋史傳﹐失古人之義矣。﹝《史》《漢》之書﹐十二本紀﹑七十列傳﹑八書﹑十志之類﹐但舉篇數﹐全書自了然也。《五行志》分子卷五﹐《王莽傳》分子卷三﹐而篇目仍合爲一﹐總捲之數﹐仍與相符﹐是以篇之起訖爲主﹐不因卷帙繁重而苟分也。自司馬彪以八志爲三十卷﹐遂開割篇徇捲之例﹐篇卷混淆﹐而名實亦不正矣。歐陽《唐志》五十﹐其實十三志也﹐年表十五﹐其實止四表也。《宋史》列傳二百五十有五﹐《后妃》以一爲二﹐《宗室》以一爲四﹐李綱一人﹐傳分二卷﹐再並《道學》《儒林》﹐以至《外國》《蠻夷》之同名異捲﹐凡五十餘卷﹐其實不過一百九十餘卷耳。﹞至於其間名小異而實不異者﹐道書稱﹐卽捲之別名也﹐元人《說郛》用之。蒯通《雋永》稱首﹐則章之別名也﹐梁人《文選》用之。此則標新著異﹐名實故無傷也。唐﹑宋以來﹐卷軸之書﹐又變而爲紙冊﹔則成書之易﹐較之古人﹐蓋不啻倍蓰已也。古人所謂簡帙繁重﹐不可合爲一篇者﹐﹝分上中下之類。﹞今則再倍其書﹐而不難載之同冊矣。故自唐以前﹐分卷甚短。六朝及唐人文集﹐所爲十卷﹐今人不過三四卷也。自宋以來﹐分卷遂長。以古人捲從卷軸﹐勢自不能過長﹔後人紙冊爲書﹐不過存捲之名﹐則隨其意之所至﹐不難鉅冊以載也。以紙冊而存縑素爲捲之名﹐亦猶漢人以縑素而存竹簡爲篇之名﹐理本同也。然篇旣用以計文之起訖矣﹐是終古不可攺易﹐𨿽謂不從竹簡起義可也。捲則限於軸之長短﹐而並無一定起訖之例。今旣不用縑素而用紙冊﹐自當量紙冊之能勝而爲之界。其好古而標捲爲名﹐從質而標冊爲名﹐自無不可﹔不當又取卷數與冊本﹐故作參差﹐使人因捲尋篇﹐又復使人挾冊求捲﹐徒滋擾也。夫文之繁省起訖﹐不可執定﹔而方策之重﹐今又不行﹔﹝古人寂寥短篇﹐亦可自爲一書﹐孤行於世。蓋方策體重﹐不如後世片紙﹐難爲一書也。﹞則篇自不能孤立﹐必依捲以連編﹐勢也。捲非一定而不可易﹐旣欲包篇以合之﹐又欲破冊而分之﹐使人多一檢索於離合之外﹐又無關於義例焉﹐不亦擾擾多事乎﹖故著書但當論篇﹐不當計捲。﹝捲不關於文之本數﹐篇則因文計數者也。故以篇爲計﹐自不憂其有闕捲﹐以捲爲計﹐不能保其無闕篇也。﹞必欲計捲﹐聽其量冊短長﹐而爲銓配可也。不計所載之冊﹐而銖銖分卷﹐以爲題簽著錄之美觀﹐皆是泥古而忘實者也。《崇文》《宋志》﹐間有著冊而不詳捲者。明代《文淵閣目》﹐則但計冊而無捲矣。是𨿽著錄之闕典﹐然使捲冊苟無參差﹐何至有此獘也。﹝古人已成之書﹐自不宜彊攺。﹞○天諭夫天渾然而無名者也。三垣﹑七曜﹑二十八宿﹑一十二次﹑三百六十五度﹑黃道﹑赤道﹐歷家彊名之以紀數爾。古今以來﹐合之爲文質損益﹐分之爲學業事功﹐文章性命。當其始也﹐但有見於當然﹐而爲乎其所不得不爲﹐渾然無定名也。其分條別類﹐而名文名質﹐名爲學業事功﹐文章性命﹐而不可合並者﹐皆因偏救獘﹐有所舉而詔示於人﹐不得已而彊爲之名﹐定趨向爾。後人不察其故而徇於其名﹐以謂是可自命其流品﹐而紛紛有入主出奴之勢焉。漢學宋學之交譏﹐訓詁辭章之互詆﹐徳性學問之紛爭﹐是皆知其然而不知其所以然也。學業將以經世也﹐如治歷者﹐盡人功以求合於天行而已矣﹐初不自爲意必也。其前人所略而後人詳之﹐前人所無而後人創之﹐前人所習而後人更之﹐譬若《月令》中星不可同於《堯典》﹐太初歷法不可同於《月令》﹐要於適當其宜而可矣。周公承文﹑武之後﹐而身爲冢宰﹐故制作禮樂﹐爲一代成憲。孔子生於衰世﹐有徳無位﹐故述而不作﹐以明先王之大道。孟子當處士橫議之時﹐故力距楊﹑墨﹐以尊孔子之傳述。韓子當佛老熾盛之時﹐故推明聖道﹐以正天下之學術。程﹑朱當末學忘本之會﹐故辧明性理﹐以挽流俗之人心。其事與功﹐皆不相襲﹐而皆以言乎經世也。故學業者﹐所以辟風气也。風气未開﹐學業有以開之。風气旣獘﹐學業有以挽之。人心風俗﹐不能歷久而無獘﹐猶羲和﹑保章之法﹐不能歷久而不差也。因其獘而施補救﹐猶歷家之因其差而議更攺也。歷法之差﹐非過則不及。風气之獘﹐非偏重則偏輕也。重輕過不及之偏﹐非因其極而反之﹐不能得中正之宜也。好名之士﹐方且趨風气而爲學業﹐是以火救火﹐而水救水也。天定勝人﹐人定亦能勝天。二十八宿﹐十二次捨﹐以環天度數﹐盡春秋中國都邑。夫中國在大地中﹐東南之一隅耳。而周天之星度﹐屬之占驗﹐未嘗不應﹐此殆不可以理推測﹐蓋人定之勝於天也。且如子平之推人生年月日時﹐皆以六十甲子﹐分配五行生克。夫年月與時﹐並不以甲子爲紀﹐古人未嘗有是言也。而後人旣定其法﹐則亦推衍休咎而無不應﹐豈非人定之勝天乎﹖《易》曰「先天而天弗違」﹐蓋以此也。學問亦有人定勝天之理。理分無極太極﹐數分先天後天﹐圖有《河圖》《洛書》﹐性分義理气質﹐聖人之意﹐後賢以意測之﹐遂若聖人不妨如是解也。率由其說﹐亦可以希聖﹐亦可以希天。豈非人定之勝天乎﹖尊信太過﹐以謂眞得聖人之意固非﹐卽辧駁太過﹐以爲諸儒詬詈﹐亦豈有當哉﹖○師說韓退之曰「師者﹐所以傳道受業解惑者也。」又曰「師不必賢於弟子﹐弟子不必不如師。」「道之所存﹐師之所存也。」又曰「巫醫百工之人﹐不恥相師。」而因怪當時之人﹐以相師爲恥﹐而曾巫醫百工之不如。韓氏蓋爲當時之敝俗而言之也﹐未及師之究竟也。《記》曰「民生有三﹐事之如一﹐君﹑親﹑師也。」此爲傳道言之也。授業解惑﹐則有差等矣。業有精粗﹐惑亦有大小﹐授且解者之爲師﹐固然矣﹔然與傳道有間矣。巫醫百工之相師﹐亦不可以槪視也。蓋有可易之師﹐與不可易之師﹐其相去也﹐不可同日語矣。知師之說者﹐其知天乎﹖蓋人皆聽命於天者也﹐天無聲臭﹐而俾君治之。人皆天所生也﹐天不物物而生﹐而親則生之。人皆學於天者也﹐天不諄諄而誨﹐而師則教之。然則君子而思事天也﹐亦在謹事三者而已矣。人失其道﹐則失所以爲人﹐猶無其身﹐則無所以爲生也。故父母生而師教﹐其理本無殊異。此七十子之服孔子﹐所以可與之死﹐可與之生﹐東西南北﹐不敢自有其身﹐非情親也﹐理勢不得不然也。若夫授業解惑﹐則有差等矣。經師授受﹐章句訓詁﹔史學淵源﹐筆削義例﹔皆爲道體所該。古人「書不盡言﹐言不盡意」。竹帛之外﹐別有心傳﹐口耳轉受﹐必明所自﹐不啻宗支譜系不可亂也。此則必從其人而後受﹐苟非其人﹐卽已無所受也﹐是不可易之師也。學問專家﹐文章經世﹐其中疾徐甘苦﹐可以意諭﹐不可言傳。此亦至道所寓﹐必從其人而後受﹐不從其人﹐卽已無所受也﹐是不可易之師也。苟如是者﹐生則服勤﹐左右無方﹐沒則屍祝俎豆﹐如七十子之於孔子可也。至於講習經傳﹐旨無取於別裁﹔斧正文辭﹐義未見其獨立﹔人所共知共能﹐彼偶得而教我﹔從甲不終﹐不妨去而就乙﹔甲不我告﹐乙亦可詢﹔此則不究於道﹐卽可易之師也。𨿽學問文章﹐亦末藝耳。其所取法﹐無異梓人之琢雕﹐紅女之傳繡﹐以爲一日之長﹐拜而禮之﹐隨行隅坐﹐愛敬有加可也。必欲嚴昭事之三﹐而等生身之義﹐則責者罔﹐而施者亦不由衷矣。巫醫百工之師﹐固不得比於君子之道﹐然亦有說焉。技術之精﹐古人專業名家﹐亦有隱微獨諭﹐得其人而傳﹐非其人而不傳者﹐是亦不可易之師﹐亦當生則服勤﹐而沒則屍祝者也。古人飲食﹐必祭始爲飲食之人﹐不忘本也。況成我道徳術藝﹐而我固無從他受者乎﹖至於弟子不必不如師﹐師不必賢於弟子﹐則觀所得爲何如耳。所爭在道﹐則技曲藝業之長﹐又何沾沾而較如不如哉﹖嗟夫﹗師道失傳久矣。有志之士﹐求之天下﹐不見不可易之師﹔而觀於古今﹐中有怦怦動者﹐不覺囅然而笑﹐索焉不知涕之何從﹐是亦我之師也。不見其人﹐而於我乎隱相授受﹐譬則孤子見亡父於影像﹐𨿽無人告之﹐夢寐必將有警焉。而或者乃謂古人行事﹐不盡可法﹐不必以是爲屍祝也。夫禹必祭鯀﹐尊所出也。兵祭蚩尢﹐宗創制也。若必選人而宗之﹐周﹑孔乃無遺憾矣。人子事其親﹐固有論功徳﹐而祧禰以奉大父者耶﹖○假年客有論學者﹐以謂書籍至後世而繁﹐人壽不能增加於前古﹐是以人才不古若也。今所有書﹐如能五百年生﹐學者可無遺憾矣。計千年後﹐書必數倍於今﹐則亦當以千年之壽副之﹐或傳以爲名言也。余謂此愚不知學之言也。必若所言﹐造物𨿽假之以五千年﹐而猶不達者也。學問之於身心﹐猶饑寒之於衣食也。不以飽暖慊其終身﹐而欲假年以窮天下之衣食﹐非愚則罔也。傳曰「至誠能盡其性﹐則能盡人之性﹔能盡人之性﹐則能盡物之性。」人之異於物者﹐仁義道徳之粹﹐明物察倫之具﹐參天贊地之能﹐非物所得而全耳。若夫知覺運動﹐心知血气之稟於天者﹐與物豈有殊哉﹖夫質大者所用不得小﹐質小者所資不待人﹐物各有極也。人亦一物也。鯤鵬之壽十億﹐𨿽千年其猶稚也。蟪蛄不知春秋﹐期月其大耋也。人於天地之間﹐百年爲期之物也。心知血气﹐足以周百年之給欲﹐而不可彊致者也。夫子十五志學﹐「七十而從心所欲﹐不逾矩。」聖人﹐人道之極也。人之學爲聖者﹐但有十倍百倍之功﹐未聞待十倍百倍之年也。一得之能﹐一技之長﹐亦有志學之始﹐與不逾矩之究竟也。其不能至於聖也﹐質之所限也﹐非年之所促也。顏子三十而夭﹐夫子曰「惜乎﹗吾見其進也﹐未見其止也。」蓋痛其不足盡百年之究竟也。又曰「後生可畏。四十五十而無聞焉﹐斯不足畏。」人生固有八十九十至百年者﹐今不待終其天年﹐而於四十五十﹐謂其不足畏者﹐亦約之以百年之生﹐度其心知血气之用﹐固可意計而得也。五十無聞﹐𨿽使更千百年﹐亦猶是也。神仙長生之說﹐誠渺茫矣。同類殊能﹐則亦理之所有﹐故列仙洞靈之說﹐或有千百中之十一﹐不盡誣也。然而千歲之神仙﹐不聞有能勝於百歲之通儒﹐則假年不足懋學之明徵也。禹惜分陰﹐孔子「發憤忘食﹐樂以忘憂﹐不知老之將至。」又曰「假我數年﹐五十以學《易》。」蓋懼不足盡百年之能事﹐以謂人力可至者﹐而吾有不至焉﹐則負吾生也。蟪蛄縱得鯤鵬之壽﹐其能止於啾啾之鳴也。蓋年可假﹐而質性不可變﹔是以聖賢愛日力﹐而不能憾百年之期蹙﹐所以謂之盡性也。世有童年早慧﹐誦讀兼人之倍蓰而猶不止焉者﹐宜大異於常人矣。及其成也﹐較量愚柔百倍之加功﹐不能遽勝也。則敏鈍𨿽殊﹐要皆畫於百年之能事﹐而心知血气﹐可以理約之明徵也。今不知爲己﹐而騖博以炫人﹐天下聞見不可盡﹐而人之好尙不可同﹔以有盡之生﹐而逐無窮之聞見﹔以一人之身﹐而逐無端之好尙﹔堯﹑舜有所不能也。孟子曰「堯﹑舜之智﹐而不徧物。堯﹑舜之仁﹐不徧愛人。」今以凡猥之資﹐而欲窮堯﹑舜之所不徧﹐且欲假天年於五百焉﹔幸而不可能也﹐如其能之﹐是妖孽而已矣。族子廷楓曰「叔父每見學者﹐自言苦無記性﹐書卷過目輒忘﹐因自解其不學。叔父輒曰﹕『君自不善學耳。果其善學﹐記性斷無不足用之理。書卷浩如煙海﹐𨿽聖人猶不能盡。古人所以貴博者﹐正謂業必能專﹐而後可與言博耳。蓋專則成家﹐成家則已立矣。宇宙名物﹐有切己者﹐𨿽錙銖不遺。不切己者﹐𨿽泰山不顧。如此用心﹐𨿽極鈍之資﹐未有不能記也。不知專業名家﹐而泛然求聖人之所不能盡﹐此愚公移公之智﹐而同斗筲之見也。』此篇蓋有爲而發﹐是亦爲誇多斗靡者﹐下一鍼砭。故其辭亦莊亦諧﹐令人自發深省﹐與向來所語﹐學者足相證也。○感遇古者官師政教出於一﹐秀民不藝其百畝﹐則餼於庠序﹐不有恆業﹐﹝謂學業。﹞必有恆產﹐無曠置也。周衰官失﹐道行私習於師儒﹐於是始有失職之士﹐孟子所謂尙志者也。進不得祿享其恆業﹐退不得耕獲其恆產﹐處世孤危﹐所由來也。﹝士與公卿大夫﹐皆謂爵秩﹐未有不農不秀之間﹐可稱尙志者也。孟子所言﹐正指爲官失師分﹐方有此等品目。﹞聖賢有志斯世﹐則有際可公養之仕﹐三就三去之道﹐遇合之際﹐蓋難言也。夫子將之荊﹐先之以子夏﹐申之以冉有。泄柳﹑申詳﹐無人乎繆公之側﹐則不能安其身。孟子去齊﹐時子致矜式之言﹐有客進畱行之說。相需之殷﹐而相遇之疏﹐則有介紹旁通﹐維持調護﹐時勢之出於不得不然者也。聖賢進也以禮﹐退也以義﹐無所攖於外﹐故自得者全也。士無恆產﹐學也祿在其中﹐非畏其耕之餒﹐勢有不暇及也。𨿽然﹐三月無君﹐則死無廟祭﹐生無宴樂﹐霜露怛心﹐淒涼相弔﹐聖賢豈必遠於人情哉﹗君子固窮﹐枉尺直尋﹐羞同詭禦﹐非爭禮節﹐蓋恐不能全其所自得耳。古之不遇時者﹐隱居下位。後世下位﹐不可以幸致也。古之不爲仕者﹐躬耕樂道。後世耕地﹐不可以幸求也。古人廉退之境﹐後世竭貪幸之術而求之﹐猶不得也。故責古之君子﹐但欲其明進退之節﹐不苟慕夫榮利而已。責後之君子﹐必具志士溝壑﹑勇於喪元之守而後可﹔聖人處遇﹐固無所謂難易也﹔大賢以下﹐必盡責其喪元溝壑而後可﹐亦人情之難者也。商鞅浮嘗以帝道﹐賈生詳對於鬼神﹐或致隱幾之倦﹐或逢前席之迎﹐意各有所爲也。然而或有遇不遇者﹐商因孝公之所欲﹐而賈操文帝之所難也。韓非致慨於《說難》﹐曼倩言於諧隱﹐蓋知非學之難﹐而所以申其學者難也。然而韓非卒死於說﹐而曼倩尙畜於俳﹐何也﹖一則露鍔而遭忌﹐一則韜鋒而幸全也。故君子不難以學術用天下﹐而難於所以用其學術之學術。古今時異勢殊﹐不可不辧也。古之學術簡而易﹐問其當否而已矣。後之學術曲而難﹐學術𨿽當﹐猶未能用﹐必有用其學術之學術﹐而其中又有工拙焉。身世之遭遇﹐未責其當否﹐先責其工拙。學術當而趨避不工﹐見擯於當時﹔工於遇而執持不當﹐見譏於後世。溝壑之患逼於前﹐而工拙之效驅於後。嗚呼﹗士之修明學術﹐欲求寡過﹐而能全其所自得﹐豈不難哉﹗且顯晦時也﹐窮通命也﹐才之生於天者有所獨﹐而學之成於人者有所優﹐一時緩急之用﹐與一代風尙所趨﹐不必適相合者﹐亦勢也。劉歆經術而不遇孝武﹐李廣飛將而不遇髙皇﹐千古以爲惜矣。周人學武﹐而世主尙文﹐攺而學文﹐主又重武﹔方少而主好用老﹐旣老而主好用少﹐白首泣塗﹐固其宜也。若夫下之所具﹐卽爲上之所求﹐相須綦亟﹐而相遇終疏者﹐則又不可勝道也。孝文拊髀而思頗﹑牧﹐而魏尙不免於罰作﹔理宗端拱而表程﹑朱﹐而眞﹑魏不免於疏遠﹔則非學術之爲難﹐而所以用其學術之學術﹐良哉其難也。望遠山者﹐髙秀可挹﹐入其中而不覺也。追往事者﹐哀樂無端﹐處其境而不知也。漢武讀相如之賦﹐嘆其飄飄淩﹐恨不得與同時矣﹔及其旣見相如﹐未聞加於一時侍從諸臣之右也。人固有愛其人而不知其學者﹐亦有愛其文而不知其人者。唐有牛﹑李之黨﹐惡白居易者﹐緘置白氏之作﹐以謂見則使人生愛﹐恐變初心。是於一人之文行殊愛憎也。鄭畋之女﹐諷詠羅隱之詩﹐至欲委身事之﹔後見羅隱貌寢﹐因之絕口不道。是於一人之才貌分去取也。文行殊愛憎﹐自出於黨私﹔才貌分去取﹐則是婦人女子之見也。然而世以學術相貴﹐讀古人書﹐常有生不並時之嘆﹔脫有遇焉﹐則又牽於黨援異同之見﹐甚而效鄭畋女子之別擇於容貌焉﹔則士之修明學術﹐欲求寡過﹐而能全其所自得﹐豈不難哉﹖淳於量飲於斗石﹐無鬼論相於狗馬﹐所謂賦《關雎》而興淑女之思﹐詠《鹿鳴》而致嘉賓之意也。有所以起興﹐將以淺而入深﹐不特詩人微婉之風﹐實亦世士羔雁之質﹐欲行其學者﹐不得不度時人之所諭以漸入也。然而世之觀人者﹐聞《關雎》而索河洲﹐言《鹿鳴》而求蘋野﹐淑女嘉賓則棄置而弗道也。中人之情﹐樂易而畏難﹐喜同而惡異﹐聽其言而不察其言之所謂者﹐十常八九也。有賤丈夫者﹐知其遇合若是之難也﹐則又捨其所長﹐而彊其所短﹐力趨風尙﹐不必求愜於心﹐風尙豈盡無所取哉﹖其開之者﹐嘗有所爲﹔而趨之者﹐但襲其僞也。夫雅樂不亡於下裏﹐而亡於鄭聲﹐鄭聲工也。良苗不壞於蒿萊﹐而壞於莠艸﹐莠艸似也。學術不喪於流俗﹐而喪於僞學﹐僞學巧也。天下不知學術﹐未嘗不虛其心以有待也。僞學出﹐而天下不復知有自得之眞學焉。此孔子之所以惡鄕願﹐而孟子之所爲深嫉似是而非也。然而爲是僞者﹐自謂所以用其學術耳。昔者夫子未嘗不獵較﹐而簿正之法卒不廢﹐兆不足行而後去也。然則所以用其學術之學術﹐聖賢不廢也。學術不能隨風尙之變﹐則又不必聖賢﹐𨿽梓匠輪輿﹐亦如是也。是以君子假兆以行學﹐而遇與不遇聽乎天。昔揚子早以雕虫獲薦﹐而晚年艸玄寂寞﹔劉知幾先以詞賦知名﹐而後因述史減譽。誠知其不可柰何﹐而安之若命也。○辧似人藏其心﹐不可測度也﹐言者心之聲﹐善觀人者﹐觀其所言而已矣。人不必皆善﹐而所言未有不於善也。善觀人者﹐察其言善之故而已矣。夫子曰「始吾於人也﹐聽其言而信其行﹔今吾於人也﹐聽其言而觀其行。」恐其所言不出於意之所謂誠然也。夫言不由中﹐如無情之訟﹐辭窮而情易見﹐非君子之所患也。學術之患﹐莫患乎同一君子之言﹐同一有爲言之也﹐求其所以爲言者﹐咫尺之間﹐而有霄壤之判焉﹐似之而非也。天下之言﹐本無多也。﹝言有千變萬化﹐宗旨不過數端可盡﹐故曰言本無多。﹞人則萬變不齊者也。以萬變不齊之人﹐而發爲無多之言﹐宜其迹異而言則不得不同矣。譬如城止四門﹐城內之人千萬﹐出門而有攸往﹐必不止四途﹐而所從出者﹐止四門也。然則趨向𨿽不同﹐而當其發軔不得不同也。非有意以相襲也﹐非投東而僞西也﹐勢使然也。樹藝五穀﹐所以爲民粒食計也。儀狄曰「五穀不可不熟也。」問其何爲而祈熟﹐則曰「不熟無以爲酒漿也。」教民蠶桑﹐所以爲老者衣帛計也。蚩尢曰「蠶桑不可不植也。」詰其何爲而欲植﹐則曰「不植無以爲旌旗也。」夫儀狄﹑蚩尢﹐豈不誠然須粟帛哉﹖然而斯同衣食﹐不可得而賴矣。《易》曰「陰陽不測之謂神。」又曰「神也者﹐妙萬物而爲言者也。」孟子曰「大而化之之謂聖﹐聖而不可知之之謂神。」此神化神妙之說所由來也。夫陰陽不測﹐不離乎陰陽也。妙萬物而爲言﹐不離乎萬物也。聖不可知﹐不離乎充實光輝也。然而曰聖曰神曰妙者﹐使人不滯於迹﹐卽所知見以想見所不可知見也。學術文章﹐有神妙之境焉。末學膚受﹐泥迹以求之﹐其眞知者﹐以謂中有神妙﹐可以意會而不可以言傳者也。不學無識者﹐窒於心而無所入﹐窮於辧而無所出﹐亦曰可意會而不可言傳也。故君子惡夫似之而非者也。伯昏瞀人謂列禦寇曰「人將保汝矣﹐非汝能使人保也﹐乃汝不能使人毋汝保也。」然則不能使人保者下也﹐能使人毋保者上也﹐中則爲人所保矣。故天下惟中境易別﹐上出乎中而下不及中﹐恆相似也。學問之始﹐未能記誦﹐博涉旣深﹐將超記誦。故記誦者﹐學問之舟車也。人有所適也﹐必資乎舟車﹔至其地﹐則捨舟車矣。一步不行者﹐則亦不用舟車矣。不用舟車之人﹐乃捨舟車者爲同調焉。故君了惡夫似之而非者也。﹝程子見謝上蔡多識經傳﹐便謂玩物喪志﹐畢竟與孔門「一貫」不似。﹞理之初見﹐毋論智愚與賢不肖﹐不甚遠也。再思之﹐則恍惚而不可恃矣。三思之﹐則眩惑而若奪之矣。非再三之力﹐轉不如初也。初見立乎其外﹐故神全﹐再三則入乎其中﹐而身已從其旋折也。必盡其旋折﹐而後復得初見之至境焉﹐故學問不可以憚煩也。然當身從旋折之際﹐神無初見之全﹐必時時憶其初見﹐以爲恍惚眩惑之指南焉﹐庶幾哉有以復其初也。吾見今之好學者﹐初非有所見而爲也﹐後亦無所期於至也﹐發憤攻苦﹐以謂吾學可以加人而已矣﹐泛焉不系之舟﹐𨿽日馳千里﹐何適於用乎﹖乃曰學問不可以憚煩。故君子惡夫似之而非者也。夫言所以明理﹐而文辭則所以載之之器也。虛車徒飾﹐而主者無聞﹐故溺於文辭者﹐不足與言文也。《易》曰「物相雜﹐故曰文。」又曰「其旨遠﹐其辭文。」《書》曰「政貴有恆﹐辭尙體要。」《詩》曰「辭之輯矣﹐民之洽矣。」《記》曰「毋剿說﹐毋雷同﹐則古昔﹐稱先王。」傳曰「辭達而已矣。」曾子曰「出辭气﹐斯遠鄙倍矣。」經傳聖賢之言﹐未嘗不以文爲貴也。蓋文固所以載理﹐文不備﹐則理不明也。且文亦自有其理﹐妍媸好醜﹐人見之者﹐不約而有同然之情﹐又不關於所載之理者﹐卽文之理也。故文之至者﹐文辭非其所重爾﹐非無文辭也。而陋儒不學﹐猥曰「工文則害道」。故君子惡夫似之而非者也。陸士衡曰「𨿽杼軸於予懷﹐怵他人之我先﹔荀傷廉而愆義﹐亦𨿽愛而必捐。」蓋言文章之士﹐極其心之所得﹐常恐古人先我而有是言﹔苟果與古人同﹐便爲傷廉愆義﹐𨿽可愛之甚﹐必割之也。韓退之曰「惟古於文必己出﹐降而不能乃剿襲。」亦此意也。立言之士﹐以意爲宗﹐蓋與辭章家流不同科也。人同此心﹐心同此理。宇宙遼擴﹐故籍紛揉﹐安能必其所言古人皆未言邪﹖此無傷者一也。人心又有不同﹐如其面焉。苟無意而偶同﹐則其委折輕重﹐必有不盡同者﹐人自得而辧之。此無傷者二也。著書宗旨無多﹐其言則萬千而未有已也﹐偶與古人相同﹐不過一二﹐所不同者﹐足以槪其偶同。此無傷者三也。吾見今之立言者﹐本無所謂宗旨﹐引古人言而申明之﹐申明之旨﹐則皆古人所已具也。𨿽然﹐此則才弱者之所爲﹐人一望而知之﹐終歸覆瓿﹐於事固無所傷也。乃有黠者﹐易古人之貌﹐而襲其意焉。同時之人有創論者﹐申其意而諱所自焉。或聞人言其所得﹐未筆於書﹐而遽竊其意以爲己有﹔他日其人自著爲書﹐乃反出其後焉。且其私智小慧﹐足以彌縫其隙﹐使人瞢然莫辧其底蘊焉。自非爲所竊者覿面質之﹐且窮其所未至﹐其欺未易敗也。又或同其道者﹐亦嘗究心反覆﹐勘其本末﹐其隱始可攻也。然而盜名欺世﹐已非一日之厲矣。而當時之人﹐且曰某甲之學﹐不下某氏﹐某甲之業﹐勝某氏焉。故君子惡夫似之而非者也。萬世取信者﹐夫子一人而已。夫子之言不一端﹐而賢者各得其所長﹐不肖者各誤於所似。「誨人不倦」﹐非瀆蒙也。「予欲無言」﹐非絕教也。「好古敏求」﹐非務博也。「一以貫之」﹐非遺物也。蓋一言而可以無所不包﹐𨿽夫子之聖﹐亦不能也。得其一言﹐不求是而求似﹐賢與不肖﹐存乎其人﹐夫子之所無如何也。孟子善學孔子者也。夫子言仁知﹐而孟子言仁義﹐夫子爲東周﹐而孟子王齊﹑梁﹔夫子「信而好古」﹐孟子乃曰「盡信書﹐則不如無書。」而求孔子者﹐必自孟子也。故得其是者﹐不求似也。求得似者﹐必非其是者也。然而天下之誤於其似者﹐皆曰吾得其是矣。●卷四內篇四○說林道﹐公也。學﹐私也。君子學以致其道﹐將盡人以達於天也。人者何﹖聰明才力﹐分於形气之私者也。天者何﹖中正平直﹐本於自然之公者也。故曰道公而學私。道同而術異者﹐韓非有《解老》《諭老》之書﹐《列子》有《楊朱》之篇﹐墨者述晏嬰之事﹐作用不同﹐而理有相通者也。術同而趣異者﹐子張難子夏之交﹐荀卿非孟子之說﹐張儀破蘇秦之從﹐宗旨不殊﹐而所主互異者也。渥窪之駒﹐可以負百鈞而致千里﹐合兩渥窪之力﹐終不可致二千里。言乎絕學孤詣﹐性靈獨至﹐縱有偏闕﹐非人所得而助也。兩渥窪駒﹐不可致二千里﹔合兩渥窪之力﹐未始不可負二百鈞而各致千里。言乎鴻裁絕業﹐各效所長﹐縱有牾﹐非人所得而私據也。文辭非古人所重﹐艸創討論﹐修飾潤色﹐固已合眾力而爲辭矣。期於盡善﹐不期於矜私也。丁敬禮使曹子建潤色其文﹐以謂後世誰知定吾文者﹐是有意於欺世也。存其文而兼存與定之善否﹐是使後世讀一人之文﹐而獲兩善之益焉﹐所補豈不大乎﹖司馬遷襲《尙書》《左》《國》之文﹐非好同也﹐理勢之不得不然也。司馬遷點竄《尙書》《左》《國》之文﹐班固點竄司馬遷之文﹐非好異也﹐理勢之不得不然也。有事於此﹐詢人端末﹐豈必責其親聞見哉﹖張甲述所聞於李乙﹐豈盜襲哉﹖人心不同﹐如其面也。張甲述李乙之言﹐而聲容笑貌﹐不能盡爲李乙﹐豈矯異哉﹖孔子學周公﹐周公監二代﹐二代本唐﹑虞﹐唐﹑虞法前古﹐故曰「道之大原出於天。」蓋嘗觀於山下出泉﹐沙石隱顯﹐流注曲直﹐因微漸著﹐而知江河舟楫之原始也。觀於孩提嘔啞﹐有聲無言﹐形揣意求﹐而知文章著述之最初也。有一代之史﹐有一國之史﹐有一家之史﹐有一人之史。整齊故事﹐與專門家學之義不明﹐﹝詳《釋通》《答客問》。﹞而一代之史﹐鮮有知之者矣。州縣方誌﹐與列國史記之義不明﹐﹝詳《方誌》篇。﹞而一國之史﹐鮮有知之者矣。譜牒不受史官成法﹐詳《家史》篇。而一家之史﹐鮮有知之者矣。諸子體例不明﹐文集各私撰者﹐而一人之史﹐鮮有知之者矣。展喜受命於展禽﹐則卻齊之辭﹐謂出展禽可也﹐謂出展喜可也。弟子承師說而著書﹐友生因咨訪而立解﹐後人援古義而敷言﹐不必諱其所出﹐亦自無愧於立言者也。子建好人譏訶其文﹐有不善者﹐應時攺定﹔譏訶之言可存也﹐攺定之文亦可存也。意卓而辭躓者﹐潤丹靑於妙筆﹔辭丰而學疏者﹐資卷軸於腹笥。要有不朽之實﹐取資無足諱也。陳琳爲曹洪作書上魏太子﹐言破賊之利害﹐此意誠出曹洪﹐明取陳琳之辭﹐收入曹洪之集可也。今云「欲令陳琳爲書﹐琳頃多事﹐故竭老夫之思。」又云「怪乃輕其家邱﹐謂爲倩人。」此掩著之醜也﹐不可入曹洪之集矣。譬彼禽鳥﹐志識其身﹐文辭其羽翼也。有大鵬千里之身﹐而後可以運垂天之翼。雀假雕鶚之翼﹐勢未舉而先躓矣﹐況鵬翼乎﹖故修辭不忌夫暫假﹐而貴有載辭之志識﹐與己力之能勝而已矣。噫﹗此難與溺文辭之末者言也。諸子一家之宗旨﹐文體峻潔﹐而可參他人之辭。文集﹐雜撰之統匯﹐體制兼該﹐而不敢入他人之筆。其故何耶﹖蓋非文采辭致﹐不如諸子﹔而志識卓然﹐有其離文字而自立於不朽者﹐不敢望諸子也。果有卓然成家之文集﹐𨿽入他人之代言﹐何傷乎﹗莊周《讓王》《漁父》諸篇﹐辧其爲眞爲贗﹔屈原《招魂》《大招》之賦﹐爭其爲玉爲差﹔固矣夫﹗文士之見也。醴泉﹐水之似醴者也。天下莫不飲醴﹐而獨恨不得飲醴泉﹐甚矣﹗世之貴夫似是而非者也。著作之體﹐援引古義﹐襲用成文﹐不標所出﹐非爲掠美﹐體勢有所不暇及也。亦必視其志識之足以自立﹐而無所藉重於所引之言﹔且所引者﹐並懸天壤﹐而吾不病其重見焉﹐乃可語於著作之事也。考証之體﹐一字片言﹐必標所出。所出之書﹐或不一二而足﹐則必標最初者。﹝譬如馬﹑班並有﹐用馬而不用班。﹞最初之書旣亡﹐則必標所引者。﹝譬如劉向《七略》旣亡﹐而部次見於《漢藝文志》﹐阮孝緒《七錄》旣亡﹐而闕目見於《隋經籍志》注。則引《七略》《七錄》之文﹐必云《漢志》《隋注》。﹞乃是愼言其餘之定法也。書有並見﹐而不數其初﹐陋矣。引用逸書而不標所出﹐﹝使人觀其所引﹐一似逸書猶存。﹞罔矣。以考証之體﹐而妄援著作之義﹐以自文其剽竊之私焉﹐謬矣。文辭﹐猶三軍也﹔志識﹐其將帥也。李廣入程不識之軍﹐而旌旗壁壘一新焉﹐固未嘗物物而變﹐事事而更之也。知此意者﹐可以襲用成文﹐而不必己出者矣。文辭﹐猶舟車也﹔志識﹐其乘者也。輪欲其固﹐帆欲其捷﹐凡用舟車﹐莫不然也。東西南北﹐存乎其乘者矣。知此義者﹐可以以我用文﹐而不致以文役我者矣。文辭﹐猶品物也﹔志識﹐其工師也。橙橘梅﹐庖人得之﹐選甘脆以供籩實也﹔醫師取之﹐備藥毒以療疾也。知此義者﹐可以同文異取﹐同取異用﹐而不滯其迹者矣。﹝古書斷章取義﹐各有所用﹐拘儒不達﹐介介而爭。﹞文辭﹐猶金石也﹔志識﹐其鑪錘也。神奇可化臭腐﹐臭腐可化神奇。知此義者﹐可以不執一成之說矣。﹝有所得者卽神奇﹐無所得者卽臭腐。﹞文辭﹐猶財貨也﹔志識﹐其良賈也。人棄我取﹐人取我與﹐則賈術通於神明。知此義者﹐可以斟酌風尙而立言矣。﹝風尙偏趨﹐貴有識者持之。﹞文辭﹐猶藥毒也﹔志識﹐其醫工也。療寒以熱﹐熱過而厲甚於寒﹔療熱以寒﹐寒過而厲甚於熱。良醫當實甚﹐而已有反虛之憂﹐故治偏不激﹐而後無餘患也。知此義者﹐可以拯獘而處中矣。轉桔橰之機者﹐必周上下前後而運之。上推下挽﹐力所及也。正前正後﹐力不及也。倍其推﹐則前如墜﹐倍其挽﹐則後如躍﹐倍其力之所及﹐以爲不及之地也。人之聰明知識﹐必有力所不及者﹐不可不知所倍以爲之地也。五味之調﹐八音之奏﹐貴同用也。先後嘗之﹐先後聽之﹐不成味與聲矣。郵傳之達﹐刻漏之直﹐貴接續也。並馳同止﹐並直同休﹐不成郵與漏矣。書有數人共成者﹐歷先後之傳而益精﹐獲同時之助而愈疏也﹔先後無爭心﹐而同時有勝气也﹔先後可授受﹐而同時難互諭也﹔先後有補救﹐而同時鮮整暇也。人之有能有不能者﹐無論凡庶聖賢﹐有所不免者也。以其所能而易其不能﹐則所求者﹐可以無弗得也。主義理者拙於辭章﹐能文辭者疏於徵實﹐三者交譏而未有已也。義理存乎識﹐辭章存乎才﹐徵實存乎學﹐劉子玄所以三長難兼之論也。一人不能兼﹐而咨訪以爲功﹐未見古人絕業不可復紹也。私心據之﹐惟恐名之不自我擅焉﹐則三者不相爲功﹐而且以相病矣。所謂好古者﹐非謂古之必勝乎今也﹐正以今不殊古﹐而於因革異同﹐求其折衷也。古之糟魄﹐可以爲今之精華。非貴糟魄而直以爲精華也﹐因糟魄之存﹐而可以想見精華之所出也。﹝如類書本無深意﹐古類書﹐尢不如後世類書之詳備﹐然援引古書﹐爲後世所不可得者﹐藉是以存﹐亦可貴寶矣。﹞古之疵病﹐可以爲後世之典型。非取疵病而直以之爲典型也﹐因疵病之存﹐而可以想見典型之所在也。﹝如《論衡》最爲偏駁﹐然所稱說﹐有後世失其傳者﹐未嘗不藉以存。﹞是則學之貴於考徵者﹐將以明其義理爾。出辭气﹐斯遠鄙悖矣。悖者修辭之罪人﹐鄙則何以必遠也﹖不文則不辭﹐辭不足以存﹐而將並所以辭者亦亡也。諸子百家﹐悖於理而傳者有之矣﹐未有鄙於辭而傳者也。理不悖而鄙於辭﹐力不能勝﹐辭不鄙而悖於理﹐所謂五穀不熟﹐不如荑稗也。理重而辭輕﹐天下古今之通義也。然而鄙辭不能奪悖理﹐則妍媸好惡之公心﹐亦未嘗不出於理故也。波者水之風﹐風者空之波﹐夢者心之華﹐文者道之私。止水無波﹐靜空無風﹐至人無夢﹐至文無私。演口技者﹐能於一時並作人畜﹑水火﹑男婦﹑老稚千萬聲態﹐非眞一口能作千萬態也。千萬聲態﹐齊於人耳﹐勢必有所止也。取其齊於耳者以爲止﹐故操約而致聲多也。工繪事者﹐能於尺幅並見遠近﹑淺深﹑正側﹑回互千萬形狀﹐非眞尺幅可具千萬狀也。千萬形狀齊於人目﹐勢亦有所止也。取其齊於目者以爲止﹐故筆簡而著形眾也。夫聲色齊於耳目﹐義理齊於人心﹐等也。誠得義理之所齊﹐而文辭以是爲止焉﹐可以與言著作矣。天下有可爲其半﹐而不可爲其全者。偏枯之藥﹐可以治偏枯﹔倍其偏枯之藥﹐不可以起死人也。﹝此說見《呂氏春秋》。﹞天下有可爲其全﹐而不可爲其半者。樵夫擔薪兩鈞﹐捷步以趨﹔去其半而不能行﹐非力不足﹐勢不便也。風尙所趨﹐必有其獘﹐君子立言以救獘﹐歸之中正而已矣。懼其不足奪時趨也﹐而矯之或過﹐則是倍用偏枯之藥而思起死人也。僅取救獘﹐而不推明斯道之全量﹐則是擔薪去半﹐而欲卹樵夫之力也。十寸爲尺﹐八尺曰尋。度八十尺而可得十尋﹐度八百寸而不可得十尋者﹐積小易差也。一夫之力﹐可耕百畝﹐合八夫之力而可耕九百畝者﹐集長易興地。學問之事﹐能集所長﹐而不泥小數﹐善矣。風會所趨﹐庸人亦能勉赴﹔風會所去﹐豪傑有所不能振也。漢廷重經術﹐卒史亦能通六書﹐吏民上書﹐訛誤輒舉劾。後世文學之士﹐不習六書之義者多矣。﹝羲之俗書﹐見譏韓氏﹐韓氏又云「爲文宜略識字。」﹞豈後世文學之士﹐聰明智力﹐不如漢廷卒史之良哉﹖風會使然也。越人相矜以燕語﹐能爲燕語者﹐必其熟遊都會﹐長於閱歷﹐而口舌又自調利過人者也。及至燕﹐則庸奴賤婢﹐稚女髫童﹐皆燕語矣。以是矜越語之丈夫﹐豈通論哉﹖仲尼之門﹐五尺童子羞稱五霸。必謂五尺童子﹐其才識過於管仲﹑狐﹑趙諸賢焉﹐夫子之所不許也。五穀之與ㄗ稗﹐其貴賤之品﹐有一定矣。然而不熟之五穀﹐猶遜有秋之ㄗ稗焉。而一時風會所趨者﹐詡然自矜其途轍﹐以謂吾得寸木﹐實勝彼之岑樓焉﹐其亦可謂不達而已矣。﹝尊漢學﹐尙鄭﹑許﹐今之風尙如此﹐此乃學古﹐非卽古學也﹐居然唾棄一切﹐若隱有所恃。﹞王公之僕圉﹐未必貴於士大夫之親介也。而是僕圉也﹐出入朱門甲第﹐詡然負異而驕士大夫曰「吾門大。」不知士大夫者固得叱而系之﹐以請治於王公﹐王公亦必撻而楚之﹐以謝閒家之不飭也。學問不求有得﹐而矜所以爲髙﹐王公僕圉之類也。「喪欲速貧﹐死欲速朽」﹐有子以謂非君子之言﹔然則有爲之言﹐不同正義﹐聖人有所不能免也。今之泥文辭者﹐不察立言之所謂﹐而遽斷其是非﹐是欲責人才過孔子也。《春秋》譏佞人。﹝《公羊傳》。﹞夫子嘗曰「惡佞口之覆邦家者。是佞爲邪僻之名矣。或人以爲「雍也仁而不佞」。或人𨿽甚愚﹐何至惜仁人以不能爲邪僻﹖且古人自謙稱不佞﹐豈以不能邪僻爲謙哉﹖是則佞又聰明才辧之通稱也。荀子著《性惡》﹐以謂聖人爲之「化性而起僞」。僞於六書﹐人爲之正名也。荀卿之意﹐蓋言天質不可恃﹐而學問必藉於人爲﹐非謂虛誑欺罔之僞也。而世之罪荀卿者﹐以謂誣聖爲欺誑﹐是不察古人之所謂﹐而遽斷其是非也。古者文字無多﹐轉注通用﹐義每相兼。諸子著書﹐承用文字﹐各有主義﹐如軍中之令﹐官司之式﹐自爲律例﹐其所立之解﹐不必彼此相通也。屈平之靈修﹐莊周之因是﹐韓非之參伍﹐鬼谷之捭闔。蘇張之縱衡﹐皆移置他人之書而莫知其所謂者也。﹝佛家之根﹑塵﹑法﹑相﹐法律家之以﹑準﹑皆﹑各﹑及﹑其﹑卽﹑若﹐皆是也。﹞馮暖問孟嘗君﹐收責反命﹐何市而歸﹖則曰「視吾家所寡有者。」學問經世﹐文章垂訓﹐如醫師之藥石偏枯﹐亦視世之寡有者而已矣。以學問文章﹐徇世之所尙﹐是猶旣飽而進粱肉﹐旣暖而增狐貉也。非其所長﹐而彊以徇焉﹐是猶方飽粱肉﹐而進以糠秕﹐方擁狐貉﹐而進以衤豆褐也。其有暑資裘而寒資葛者﹐吾見亦罕矣。寶明珠者﹐必集魚目。尙美玉者﹐必競。是以身有一影﹐而罔兩居二三也。﹝罔兩乃影旁微影﹐見《莊子》注。﹞然而魚目之易售﹐較之明珠美玉爲倍捷也。珠玉無心﹐而有意﹐有意易投也。珠玉難變﹐而能隨﹐能隨易合也。珠玉自用﹐而聽用﹐聽用易愜也。珠玉操三難之勢而無一定之價﹐乘三易之資而求價也廉﹐安得不售﹐而珠玉安得不棄乎﹖鴆之毒也﹐犀可解之。瘴之厲也﹐檳榔蘇之。有鴆之地﹐必有犀焉。瘴厲之鄕﹐必有檳榔。天地生物之仁﹐亦消息制化之理有固然也。漢儒傳經貴專門﹐專門則淵源不紊也。其獘專己守殘﹐而失之陋。劉歆《七略》﹐論次諸家流別﹐而推《官禮》之遺焉﹐所以解專陋之瘴厲也。唐世修書置館局﹐館局則各效所長也。其獘則漫無統紀﹐而失之亂。劉知幾《史通》﹐揚扌古今利病﹐而立法度之準焉﹐所以治散亂之瘴厲也。學問文章﹐隨其風尙所趨﹐而瘴厲時作者﹐不可不知檳榔犀角之用也。所慮夫藥者﹐爲其偏於治病﹐病者服之可愈﹐常人服之﹐或反致於病也。夫天下無全功﹐聖人無全用。五穀至良貴矣﹐食之過乎其節﹐未嘗不可以殺人也。是故知養生者﹐百物皆可服。知體道者﹐諸家皆可存。六經三史﹐學術之淵源也。吾見不善治者之瘴厲矣。學問文學﹐聰明才辧﹐不足以持世﹐所以持世者﹐存乎識也。所貴乎識者﹐非特能持風尙之偏而已也﹐知其所偏之中﹐亦有不得而廢者焉。非特能用獨擅之長而已也﹐知己所擅之長﹐亦有不足以該者焉。不得而廢者﹐嚴於去僞﹐﹝風尙所趨﹐不過一偏﹐惟僞者﹐並其偏得亦爲所害。﹞而愼於治偏﹐﹝眞有得者﹐但治其偏足矣。﹞則可以無獘矣。不足以該者﹐闕所不知﹐而善推能者﹔無有其人﹐則自明所短﹐而懸以待之﹐﹝人各有能有不能﹐充類至盡﹐聖人有所不能﹐庸何傷乎﹖今之僞趨逐勢者﹐無足責矣。其間有所得者﹐遇非己之所長﹐則彊不知爲知﹐否則大言欺人﹐以謂此外皆不足道。夫道大如天﹐彼不見天者﹐曾何足論。己處門內﹐偶然見天﹐而謂門外之天皆不足道﹐有是理乎﹖曾見其人﹐未暇數責。﹞亦可以無欺於世矣。夫道公而我獨私之﹐不仁也。風尙所趨﹐循環往復﹐不可力勝﹐乃我不能持道之平﹐亦入循環往復之中﹐而思以力勝﹐不智也。不仁不智﹐不足以言學也。不足言學﹐而囂囂言學者乃紛紛也。○知難爲之難乎哉﹖知之難乎哉﹖夫人之所以謂知者﹐非知其姓與名也﹐亦非知其聲容之與笑貌也﹔讀其書﹐知其言﹐知其所以爲言而已矣。讀其書者﹐天下比比矣﹔知其言者﹐千不得百焉。知其言者﹐天下寥寥矣﹔知其所以爲言者﹐百不得一焉。然而天下皆曰﹕我能讀其書﹐知其所以爲言矣。此知之難也。人知《易》爲卜筮之書矣﹔夫子讀之﹐而知作者有憂患﹐是聖人之知聖人也。人知《離騷》爲詞賦之祖矣﹔司馬遷讀之﹐而悲其志﹐是賢人之知賢人也。夫不具司馬遷之志﹐而欲知屈原之志﹐不具夫子之憂﹐而欲知文王之憂﹐則幾乎罔矣。然則古之人﹐有其憂與其志﹐不幸不得後之人有能憂其憂﹐志其志﹐而因以湮沒不章者﹐蓋不少矣。劉彥和曰「《儲說》始出﹐《子虛》初成﹐秦皇﹑漢武恨不同時﹐旣同時矣﹐韓囚馬輕。」蓋悲同時之知音不足恃也。夫李斯之嚴畏韓非﹐孝武之俳優司馬﹐乃知之深﹐處之當﹐而出於勢之不得不然﹐所謂迹似不知而心相知也。賈生遠謫長沙﹐其後召對宣室﹐文帝至云「久不見生﹐自謂過之」﹐見之乃知不及。君臣之際﹐可謂遇矣。然不知其治安之奏﹐而知其鬼神之對﹐所謂迹似相知而心不知也。劉知幾負絕世之學﹐見輕時流﹐及其三爲史臣﹐再入東觀﹐可謂遇矣。然而語史才則千里降追﹐議史事則一言不合﹐所謂亦相知而心不知也。夫迹相知者﹐非如賈之知而不用﹐卽如劉之用而不信矣。心相知者﹐非如馬之狎而見輕﹐卽如韓之讒而遭戮矣。丈夫求知於世﹐得如韓﹑馬﹑賈﹑劉﹐亦云盛矣﹔然而其得如彼﹐其失如此。若可恃﹐若不可恃﹔若可知﹐若不可知﹐此遇合之知所以難言也。莊子曰「天下之治方術者﹐皆以其有爲不可加矣。」夫「耳目口鼻﹐皆有所明﹐而不能相通。」而皆以己之所治﹐爲不可加﹐是不自知之過也。天下鮮自知之人﹐故相知者少也。﹝凡對己護前不服善者﹐皆不甚自知者也。﹞世傳蕭穎士能識李華《古戰場文》﹐以謂文章有眞賞。夫言根於心﹐其不同也如面。穎士不能一見而決其爲華﹐而漫雲華足以及此﹐是未得謂之眞知也。而世之能具蕭氏之識者﹐已萬不得一﹔若夫人之學業﹐固有不止於李華者﹐於世奚賴焉﹖凡受成形者﹐不能無殊致也。凡稟血气者﹐不能無爭心也。有殊致﹐則入主出奴﹐黨同伐異之獘出矣。有爭心﹐則挾恐見破﹐嫉忌詆毀之端開矣。惠子曰「奔者東走﹐追者亦東走﹔東走𨿽同﹐其東走之心則異。」今同走者眾矣﹐亦能知同步之心歟﹖若可恃﹐若不可恃﹐若可知﹐若不可知﹐此同道之知所以難言也。歐陽修嘗慨《七略》四部﹐目存書亡﹐以謂其人之不幸。蓋傷文章之不足恃也。然自獲麟以來﹐著作之業﹐得如馬遷﹑班固爲盛矣。遷則藏之名山﹐而傳之其人﹐固則女弟卒業﹐而馬融伏ト以受其書﹐於今猶日月也。然讀《史》《漢》之書﹐而察徐廣﹑裴る﹑服虔﹑應劭諸家之詁釋﹐其間不得遷﹑固之意者﹐十常三四焉。以專門之攻習﹐猶未達古人之精微﹐況泛覽所及﹐愛憎由己耶﹖夫不傳者﹐有部目空存之慨﹔其傳者﹐又有推求失旨之病﹐與愛憎不齊之數。若可恃﹐若不可恃﹔若可知﹐若不可知﹔此身後之知所以難言也。人之所以異於木石者﹐情也。情之所以可貴者﹐相悅以解也。賢者不得達而相與行其志﹐亦將窮而有與樂其道﹔不得生而隆遇合於當時﹐亦將歿而俟知己於後世。然而有其理者﹐不必有其事﹐接以迹者﹐不必接以心。若可恃﹐若不可恃﹔若可知﹐若不可知。後之視今﹐亦猶今之視昔。嗟乎﹗此伯牙之所以絕弦不鼓﹐而卞生之所以抱玉而悲號者也。夫鵲啁啾﹐和者多也。茅葦黃白﹐靡者眾也。鳳髙翔於千仞﹐桐孤生於百尋﹐知其寡和無偶﹐而不能屈折以從眾者﹐亦勢也。是以君子發憤忘食﹐ウ然自修﹐不知老之將至﹐所以求適吾事而已。安能以有涯之生﹐而逐無涯之毀譽哉﹖○釋通《易》曰「惟君子爲能通天下之志。」說者謂君子以文明爲徳﹐同人之時﹐能達天下之志也。《書》曰「乃命重﹑黎﹐絕地天通。」說者謂人神不擾﹐各得其序也。夫先王懼人有匿志﹐於是乎以文明出治﹐通明倫類﹐而廣同人之量焉。先王懼世有棼治﹐於是乎以人官分職﹐絕不爲通﹐而嚴畔援之防焉。自六卿分典﹐五史治書﹐﹝內史﹑外史﹑太史﹑小史﹑禦史。﹞學專其師﹐官守其法﹐是絕地天通之義也。數會於九﹐書要於六﹐雜物撰徳﹐同文共軌﹐是達天下志之義也。夫子沒而微言絕﹐七十子喪而大義乖。漢氏之初﹐《春秋》分爲五﹐《詩》分爲四﹔然而治《公羊》者﹐不議《左》《》﹔業韓《詩》者﹐不雜齊﹑魯﹔專門之業﹐斯其盛也。自後師法漸衰﹐學者聰明旁溢﹐異論紛起。於是深識遠覽之士﹐懼《爾雅》訓詁之篇﹐不足以盡絕代離辭﹐同實殊號﹐而綴學之徒﹐無由匯其指歸也﹔於是總《五經》之要﹐辧六藝之文﹐石渠《雜議》之屬﹐﹝班固《藝文志》《五經雜議》十八篇。﹞始離經而別自爲書﹐則通之爲義所由仿也。劉向總校《五經》﹐編錄三禮﹐其於戴氏諸記﹐標分品目﹐以類相從﹐而義非專一﹐若《檀弓》《禮運》諸篇﹐俱題通論﹐則通之定名所由著也。﹝《隋志》有《五經通義》八卷﹐注﹐梁有九卷﹐不著撰人。《唐志》有劉向《五經通義》九卷。然唐以前﹐記傳無考。﹞班固承建初之詔﹐作《白虎通義》。﹝《儒林傳》稱《通義》﹐固本傳稱《通徳論》﹐後人去義字﹐稱《白虎通》﹐非是。﹞應劭湣時流之失﹐作《風俗通義》。蓋章句訓詁﹐末流浸失﹐而經解論議家言﹐起而救之。二子爲書﹐是後世標通之權輿也。自是依經起義﹐則有集解﹑杜預《左傳》﹑範寧《梁》﹑何晏《論語》。集注﹑﹝荀爽《九家易》﹑崔靈恩《毛詩》﹑孔倫裴松之《喪服經傳》。﹞異同﹑﹝許愼《五經異義》﹑賀《五經異同評》。﹞然否﹝何休《公羊墨守》﹑鄭玄《駁議》﹑譙周《五經然否論》。﹞諸名﹔離經爲書﹐則有六藝﹑﹝鄭玄論。﹞聖證﹑﹝王肅論。﹞匡謬﹑﹝唐顏師古《匡謬正俗》。﹞兼明﹝宋邱光庭《兼明書》。﹞諸目。其書𨿽不標通﹐而體實存通之義﹐經部流別﹐不可不辧也。若夫堯﹑舜之典﹐統名《夏書》﹔﹝《左傳》稱《虞書》爲《夏書》。馬融﹑鄭玄﹑王肅三家﹐首篇皆題《虞夏書》。伏生《大傳》﹐首篇亦題《虞夏傳》。﹞《國語》《國策》﹐不從周記﹔《太史》百三十篇﹐自名一子﹔﹝本名《太史公書》﹐不名《史記》也。﹞班固《五行》《地理》﹐上溯夏﹑周。﹝《地理》始《禹貢》《五行》合《春秋》﹐補司馬遷之闕略﹐不必以漢爲斷也。﹞古人一家之言﹐文成法立﹐離合銓配﹐惟理是視﹐固未嘗別爲標題﹐分其部次也。梁武帝以遷﹑固而下﹐斷代爲書﹐於是上起三皇﹐下訖梁代﹐撰爲《通史》一編﹐欲以包羅眾也。史籍標通﹐以濫觴也。嗣是而後﹐源流漸別。總古今之學術﹐而紀傳一規乎史遷﹐鄭樵《通誌》作焉。﹝《通誌》精要﹐在乎義例。蓋一家之言﹐諸子之學識﹐而寓於諸史之規矩﹐原不以考據見長也。後人議其疏陋﹐非也。﹞統前史之書志﹐而撰述取法乎官《禮》﹐杜佑《通典》作焉。﹝《通典》本劉秩《政典》。﹞合紀傳之互文﹐﹝紀傳之文﹐互爲詳略。﹞而編次總括乎荀﹑袁﹐﹝荀悅《漢紀》三十卷﹐袁宏《後漢紀》三十卷﹐皆易紀傳爲編年。﹞司馬光《資治通鑑》作焉。匯公私之述作﹐而銓錄略仿乎孔﹑蕭﹐﹝孔逭《文苑》百卷﹑昭明太子蕭統《文選》三十卷。﹞裴《太和通選》作焉。此四子者﹐或存正史之規﹐﹝《通誌》是也。自《隋志》以後﹐皆以紀傳一類爲正史。﹞或正編年之的﹐﹝《通鑑》。﹞或以典故爲紀綱﹐﹝《通典》。﹞或以詞章存文獻﹐﹝《通選》。﹞史部之通﹐於斯爲極盛也。﹝大部總選﹐意存掌故者﹐當隸史部﹐與論文家言不一例。﹞至於髙氏《小史》﹑﹝唐元和中﹐髙峻及子迥。﹞姚氏《統史》﹝唐姚康復。﹞之屬﹐則撙節繁文﹐自就隱括者也。羅氏《路氏》﹑﹝宋羅泌。﹞鄧氏《函史》﹝明鄧元錫。﹞之屬﹐則自具別裁﹐成其家言者也。﹝譙周《古史考》﹑蘇轍《古史》﹑馬《繹史》之屬﹐皆采摭經傳之書﹐與通史異。﹞範氏《五代通錄》﹐﹝宋範質以編年體﹐紀梁﹑唐﹑晉﹑漢﹑周事實。﹞熊氏《九朝通略》﹐﹝宋熊克合呂夷簡《三朝國史》﹑王《兩朝國史》﹑李燾洪邁等《四朝國史》﹐以編年體爲九朝書。﹞標通而限以朝代者也。﹝易姓爲代﹐傳統爲朝。﹞李氏《南北史》﹐﹝李延壽。﹞薛歐《五代史》﹐﹝薛居正﹑歐陽修俱有《五代史》。﹞斷代而仍行通法者也。﹝已上二類﹐𨿽通數代﹐終有限斷﹐非如梁武帝之《通史》﹐統合古今。﹞其餘紀傳故事之流﹐補緝纂錄之策﹐紛然雜起﹐𨿽不能一律以繩﹐要皆仿蕭梁《通史》之義﹐而取便耳目﹐史部流別﹐不可不知也。夫師法失傳﹐而人情怯於復古﹐末流浸失﹐而學者囿於見聞。訓詁流而爲經解﹐一變而入於子部儒家﹐﹝應劭《風俗通義》﹐蔡邕《獨斷》之類。﹞再變而入於俗儒語錄﹐﹝程﹑朱語錄﹐記者有未別擇處﹐及至再傳而後浸失﹐故曰俗儒。﹞三變而入於庸師講章。﹝蒙存淺達之類﹐支離蔓衍﹐甚於語錄。﹞不知者習而安焉﹐知者鄙而斥焉﹐而不知出於經解之通﹐而失其本旨者也。載筆匯而有通史﹐一變而流爲史鈔﹐﹝小史統史之類﹐但節正史﹐並無別裁﹐當入史鈔。向來著錄﹐入於通史﹐非是。史部有史鈔﹐始於《宋史》。﹞再變而流爲策士之括類﹐﹝《文獻通考》之類﹐𨿽仿《通典》﹐而分析次比﹐實爲類書之學。書無別識通裁﹐便於對策敷陳之用。﹞三變而流爲兔園之摘比﹐﹝《綱鑑合纂》及《時務策括》之類。﹞不知者習而安焉﹐知者鄙而斥焉﹐而不知出於史部之通﹐而亡其大原者也。且《七略》流而爲四部﹐類例顯明﹐無復深求古人家法矣。然以語錄講章之混合﹐則經不爲經﹐子不成子也。策括類摘之淆雜﹐則史不成史﹐集不爲集也。四部不能收﹐九流無所別﹐紛紜雜出﹐妄欲附於通載﹐不可不嚴其辧也。夫古人著書﹐卽彼陳編﹐就我創制﹐所以成專門之業也。後人並省凡目﹐取便檢閱﹐所以入記誦之陋也。夫經師但殊章句﹐卽自名家﹐﹝費直之《易》﹐申培之《詩》《儒林傳》言其別無著述訓詁﹐而《藝文志》有《費氏說》《申公魯詩》﹐蓋卽口授章句也。﹞史書因襲相沿﹐無妨並見﹔﹝如史遷本《春秋》《國策》諸書﹐《漢書》本史遷所記﹐及劉歆所著者﹐當時兩書並存﹐不以因襲爲嫌。﹞專門之業﹐別具心裁﹐不嫌貌似也。剿襲講義﹐沿習久而本旨已非﹐﹝明人修《大全》﹐攺先儒成說以就己意。﹞摘比典故﹐原書出而舛訛莫掩﹐記誦之陋﹐漫無家法﹐易爲剽竊也。然而專門之精﹐與剽竊之陋﹐其相判也﹐蓋在幾希之間﹐則別擇之不可不愼者也。通史之修﹐其便有六﹕一曰免重復﹐二曰均類例﹐三曰便銓配﹐四曰平是非﹐五曰去牾﹐六曰詳鄰事。其長有二﹕一曰具翦裁﹐二曰立家法。其獘有三﹕一曰無短長﹐二曰仍原題﹐三曰忘標目。何謂免重復﹖夫鼎革之際﹐人物事實﹐同出並見。勝國無徵﹐新王興瑞﹐卽一事也。前朝艸竊﹐新主前驅﹐卽一人也。董卓﹑呂布﹐範﹑陳各爲立傳﹐禪位冊詔﹐梁﹑陳並載全文﹐所謂復也。《通誌》總合爲書﹐事可互見﹐文無重出﹐不亦善乎﹖何謂均類例﹖夫馬立《天官》﹐班創《地理》《齊志天文》﹐不載推步﹔《唐書藝文》不敍淵源﹔依古以來﹐參差如是。鄭樵著《略》﹐𨿽變史誌章程﹐自成家法﹔但六書七音﹐原非沿革﹐昆虫艸木﹐何嘗必欲易代相仍乎﹖惟通前後而勒成一家﹐則例由義起﹐自就隱括。《隋書五代史誌》﹐﹝梁﹑陳﹑北齊﹑周﹑隋。﹞終勝沈﹑蕭﹑魏氏之書矣。﹝沈約《宋志》﹑蕭子顯《南齊志》﹑魏收《魏志》﹐皆參差不齊也。﹞何謂便銓配﹖包羅諸史﹐制度相仍。惟人物挺生﹐各隨時世。自后妃宗室﹐標題著其朝代﹔至於臣下﹐則約略先後﹐以次相比。﹝《南﹑北史》以宗室分冠諸臣之上﹐以爲識別﹐歐陽《五代史》﹐始標別朝代。﹞然子孫附於祖父﹐世家會聚宗支。﹝《南﹑北史》王謝諸傳﹐不盡以朝代爲斷。﹞一門血脈相承﹐時世盛衰﹐亦可因而見矣。卽楚之屈原﹐將漢之賈生同傳﹐周之太史﹐偕韓之公子同科﹐古人正有深意﹐相附而彰﹐義有獨斷﹐末學膚受﹐豈得從而妄議耶﹖何謂平是非﹖夫曲直之中﹐定於易代。然晉史終須帝魏﹐而周臣不立韓通﹐𨿽作者挺生﹐而國嫌宜愼﹐則亦無可如何者也。惟事隔數代﹐而衡鑑至公﹐庶幾筆削平允﹐而折衷定矣。何謂去牾﹖斷代爲書﹐各有裁制﹐詳略去取﹐亦不相妨。惟首尾交錯﹐互有出入﹐則牾之端﹐從此見矣。居攝之事﹐班殊於範﹔二劉始末﹐﹝劉表﹑劉焉。﹞範異於陳。統合爲編﹐庶幾免此。何謂詳鄰事﹖僭國載紀﹐四裔外國﹐勢不能與一代同其終始﹔而正朔紀傳﹐斷代爲編﹐則是中朝典故居全﹐而藩國載紀乃參半也。惟南北統史﹐則後梁﹑東魏悉其端﹐而五代匯編﹐斯吳越﹑荊﹑潭終其紀也。凡此六者﹐所謂便也。何謂具翦裁﹖通合諸史﹐豈第括其凡例﹐亦當補其缺略﹐截其浮辭﹐平突塡砌﹐乃就一家繩尺。若李氏《南﹑北》二史﹐文省前人﹐事詳往牒﹐故稱良史。蓋生乎後代﹐耳目聞見﹐自當有補前人﹐所謂憑藉之資﹐易爲力也。何謂立家法﹖陳編具在﹐何貴重事編摩﹖專門之業﹐自具體要。若鄭氏《通誌》﹐卓識名理﹐獨見別裁﹐古人不能任其先聲﹐後代不能出其規範﹔𨿽事實無殊舊錄﹐而辧名正物﹐諸子之意﹐寓於史裁﹐終爲不朽之業矣。凡此二者﹐所謂長也。何謂無短長﹖纂輯之書﹐略以次比﹐本無增損﹐但易標題﹐則劉知幾所謂「學者寧習本書﹐怠窺新錄」者矣。何謂仍原題﹖諸史異同﹐各爲品目﹐作者不爲更定﹐自就新裁。《南史》有《孝義》而無《列女》﹐﹝詳《列女》篇。﹞《通誌》稱《史記》以作時代﹐﹝《通誌》漢﹑魏諸人﹐皆標漢﹑魏﹐稱時代﹐非稱史書也。而《史記》所載之人﹐亦標《史記》﹐而不標時代﹐則誤仍原文也。﹞一隅三反﹐則去取失當者多矣。何謂忘題目﹖帝王﹑后妃﹑宗室﹑世家﹐標題朝代﹐其別易見。臣下列傳﹐自有與時事相值者﹐見於文詞﹐𨿽無標別﹐但玩敍次﹐自見朝代。至於《獨行》《方伎》《文苑》《列女》諸篇﹐其人不盡涉於世事﹐一例編次﹐若《南史》吳逵﹑韓靈敏諸人﹐幾何不至於讀其書不知其世耶﹖凡此三者﹐所謂獘也。《說文》訓通爲達﹐自此之彼之謂也。通者﹐所以通天下之不通也。讀《易》如無《書》﹐讀《書》如《無詩》。《爾雅》治訓詁﹐小學明六書﹐通之謂也。古人離合撰著﹐不言而諭﹐漢人以通爲標目﹐梁世以通入史裁﹐則其體例﹐蓋有截然不可混合者矣。杜佑以劉秩《政典》爲未盡﹐而上達於三五﹐《典》之所以名通也。柰何魏了翁取趙宋一代之掌故﹐亦標其名謂之《國朝通典》乎﹖旣曰國朝﹐畫代爲斷﹐何通之有﹖是亦循名而不思其義者也。六卿聯事﹐職官之書﹐亦有通之義也。柰何潘迪取有元禦史之職守﹐亦名其書謂之《憲臺通紀》耶﹖又地理之學﹐自有專門﹐州郡誌書﹐當隸外史。﹝詳《外篇亳州誌議》。﹞前明攺元代行省爲十三布政使司﹐所隸府州縣衛﹐各有本志。使司幅員旣廣﹐所在府縣﹐懼其各自爲書﹐未能一轍也﹐於是裒合所部﹐別爲通誌。通者﹐所以通府州縣衛之各不相通也。柰何修通誌者﹐取府﹑州﹑縣﹑山﹑川﹑人﹑物﹐分類爲編﹐以府領縣﹐以縣領事實人文﹐摘比分標﹐不相聯合﹖如是爲書﹐則讀者但閱府縣本志可矣﹐又何所取於通哉﹖夫通史人文﹐上下千年﹐然而義例所通﹐則隔代不嫌合撰。使司所領﹐不過數十州縣﹐而斤斤分界﹐惟恐越畔爲虞﹐良由識乏通材﹐遂使書同胥史矣。○橫通通人之名﹐不可槪擬也﹐有專門之精﹐有兼覽之博。各有其不可易﹐易則不能爲良﹔各有其不相謀﹐謀則不能爲益。然通之爲名﹐蓋取譬於道路﹐四衝八達﹐無不可至﹐謂之通也。亦取其心之所識﹐𨿽有髙下﹑偏全﹑大小﹑廣狹之不同﹐而皆可以達於大道﹐故曰通也。然亦有不可四衝八達﹐不可達於大道﹐而亦不得不謂之通﹐是謂橫通。橫通之與通人﹐同而異﹐近而遠﹐合而離。老賈善於販書﹐舊家富於藏書﹐好事勇於刻書﹐皆博雅名流所與把臂入林者也。禮失求野﹐其聞見亦頗有可以補博雅名流所不及者﹐固君子之所必訪也。然其人不過琴工碑匠﹐藝業之得接於文雅者耳。所接名流旣多﹐習聞淸言名論﹐而胸無智珠﹐則道聽塗說﹐根底之淺陋﹐亦不難窺。周學士長髮﹐以此輩人謂之橫通﹐其言奇而確也。故君子取其所長﹐而略其所短﹐譬琴工碑匠之足以資用而已矣。無如學者陋於聞見﹐接橫通之議論﹐已如疾雷之破山﹐遂使魚目混珠﹐淸流無別。而其人亦遂囂然自命﹐不自知其通之出於橫也。江湖揮塵﹐別開琴工碑匠家風﹐君子所宜愼流別也。徐生善禮容﹐制氏識鏗鏘﹔漢廷討論禮樂﹐𨿽宿儒耆學﹐有不如徐生﹑制氏者矣。議禮樂者﹐豈可不與相接﹖然石渠天祿之議論﹐非徐生﹑制氏所得參也。此亦禮樂之橫通者也。橫通之人可少乎﹖不可少也。用其所通之橫﹐以佐君子之縱也。君子亦不沒其所資之橫也。則如徐生之禮容﹐制氏之鏗鏘﹐爲補於禮樂﹐豈少也哉﹖無如彼不自知其橫也﹐君子亦不察識其橫也﹐是禮有玉帛﹐而織婦琢工﹐可參髙堂之座﹐樂有鐘鼓﹐而金制革﹐可議河間之記也。故君子不可以不知流別﹐而橫通不可以彊附淸流﹐斯無惡矣。評婦女之詩文﹐則多假借﹔作橫通之序跋﹐則多稱許﹔一則憐其色﹐一則資其用也。設如試阮之糊名易書﹐俾略知臭味之人﹐詳晰辧之﹐有不可欺者矣。𨿽然﹐婦女之詩文﹐不過風月露﹐其陋易見。橫通之序跋﹐則稱許學術﹐一言爲智爲不智﹐君子於斯﹐宜有愼焉。橫通之人﹐無不好名。好名者﹐陋於知意者也。其所依附﹐必非第一流也。有如師曠之聰﹐辧別通於鬼神﹐斯惡之矣。故君子之交於橫通也﹐不盡其歡﹐不竭其忠﹐爲有試之譽﹐畱不盡之辭﹐則亦足以相處矣。○繁稱嘗讀《左氏春秋》﹐而苦其書人名字﹐不爲成法也。夫幼名﹐冠字﹐五十以伯仲﹐死謚﹐周道也。此則稱於禮文之言﹐非史文述事之例也。左氏則隨意雜舉﹐而無義例﹔且名字謚行以外﹐更及官爵封邑﹐一篇之中﹐錯出互見﹔苟非注釋相傳﹐有受授至今﹐不復識爲何如人。是以後世史文﹐莫不鉆仰左氏﹐而獨於此事﹐不復相師也。史遷創列傳之體﹐列之爲言﹐排列諸人爲首尾﹐所以標異編年之傳也。然而列人名目﹐亦有不齊者﹐或爵﹐﹝淮陰侯之類。﹞或官﹐﹝李將軍之類。﹞或直書名﹐𨿽非左氏之錯出﹐究爲義例不純也。或曰﹕遷有微意焉。夫據事直書﹐善惡自見﹐《春秋》之意也。必標目以示褒貶﹐何怪沈約﹑魏收諸書﹐直以標題爲戲哉﹗況七十列傳﹐稱官爵者﹐偶一見之﹐余並直書姓名﹐而又非例之所當貶﹔則史遷創始之初﹐不能無失云爾。必從而爲之辭﹐則害於道矣。唐末五代之風詭矣﹐稱人不名不姓﹐多爲諧隱寓言﹐觀者乍覽其文﹐不知何許人也。如李曰隴西﹐王標瑯琊﹐𨿽頗乖忤﹐猶曰著郡望也。莊姓則稱漆園﹐牛姓乃稱太牢﹐則詼嘲諧劇﹐不復成文理矣。凡斯等類﹐始於駢麗華詞﹐漸於尺牘小說﹐而無識文人﹐乃用之以記事﹔宜乎試牘之文﹐流於茁軋﹐而文章一道入混沌矣。自歐﹑曾諸君﹐擴淸唐末五季之詭僻﹐而宋﹑元三數百年﹐文辭𨿽有髙下﹐气體皆尙淸眞﹐斯足尙矣。而宋人又自開其纖詭之門者﹐則盡人而有號﹐一號不止﹐而且三數末已也。夫上古淳質﹐人止有名而已。周道尙文﹐幼名冠字。故卑行之於尊者﹐多避名而稱字。故曰字以表徳。不足而加之以號﹐則何說也﹖流及近世﹐風俗日靡﹐始則去名而稱字﹐漸則去字而稱號﹔於是卑行之於所尊﹐不但諱名﹐且諱其字﹐以爲觸犯﹐豈不諂且瀆乎﹖孔子曰「名不正﹐則言不順。」稱號諱字﹐其不正不順之尢者乎﹖號之原起﹐不始於宋也。春秋﹑戰國﹐蓋已兆其端矣。陶朱﹑鴟夷子皮﹐有所而逃焉者也。冠﹑鬼谷諸子﹐自隱姓名﹐人則因其所服所居而加之號也。皆非無故而云然也。唐開元間﹐宗尙道教﹐則有眞人賜號﹐﹝南華﹑沖虛之類。﹞法師賜號﹐﹝葉靖法師之類。﹞女冠賜號﹐﹝太眞玉妃之類。﹞僧伽賜號﹐﹝三藏法師之類。三藏在太宗時﹐不始開元﹐今以類舉及之。﹞此則二氏之徒所標榜﹐後乃逮於隱逸﹐﹝陳摶﹑林逋之類。﹞尋播及於士流矣。然出朝廷所賜﹐𨿽非典要﹐猶非本人自號也。度當日所以榮寵之意﹐已死者同於謚法﹐未死者同於頭銜﹐蓋以空言相賞而已矣。自號之繁﹐仿於郡望﹐而沿失於末流之已甚者也。蓋自六朝門第爭標郡望﹐凡稱名者﹐不用其人所居之本貫﹐而惟以族姓著望﹐冠於題名﹐此劉子玄之所以反見笑於史官也。沿之旣久﹐則以郡望爲當時之文語而已矣。旣以文語相與鮮新﹐則爭奇弔詭﹐名隨其意﹐自爲標榜。故別號之始﹐多從山泉林藪以得名﹐此足徵爲郡望之變﹐而因於所居之地者然也。漸乃易爲堂軒亭苑﹐則因居地之變﹐而反於所居之室者然也。初則因其地﹐而後乃不必有其地者﹐造私臆之山川矣。初或有其室﹐而後乃不必有其室者﹐構空中之樓閣矣。識者但知人心之尙詭﹐而不知始於郡望之濫觴﹐是以君子惡夫作俑也。峯泉溪橋﹐樓亭軒館﹐亦旣繁複而可厭矣﹐乃又有出於諧聲隱語﹐此則宋﹑元人之所未及開﹐而其風實熾於前明至近日也。﹝或取字之同音者爲號﹐或取字形離合者爲號。﹞夫盜賊自爲號者﹐將以惑眾也。﹝赤眉﹑黃巾﹐其類甚多。﹞娼優自爲號者﹐將以媚客也。﹝燕鶯娟素之類甚多。﹞而士大夫乃反不安其名字﹐而紛紛稱號焉﹐其亦不思而已矣。逸囚多攺名﹐懼人知也。出婢必更名﹐易新主也。故屢逸之囚﹐轉賣之婢﹐其名必多﹐所謂無如何也。文人旣已架字而立號﹐苟有寓意﹐不得不然﹐一已足矣。顧一號不足﹐而至於三且五焉。噫﹗可謂不憚煩矣。古人著書﹐往往不標篇名。後人校讎﹐卽以篇首字句名篇。不標書名﹐後世校讎﹐卽以其人名書﹐此見古人無意爲標榜也。其有篇名書名者﹐皆明白易曉﹐未嘗有意爲弔詭也。然而一書兩名﹐先後文質﹐未能一定﹐則皆校讎諸﹐易名著錄﹐相沿不察﹐遂開岐異﹔初非著書之人﹐自尙新奇﹐爲弔詭也。有本名質而著錄從文者﹐有本名文而著錄從質者﹐有書本全而爲人偏舉者﹐有書本偏而爲人全稱者﹐學者不可不知也。本名質而著錄從文者﹐《老子》本無經名﹐而書尊《道徳》﹔《莊子》本以人名﹐而書著《南華》之類﹐是也。﹝漢稱《莊子》。唐則敕尊《南華眞經》﹐在開元時《隋志》已有《南華》之目。﹞本名文而著錄從質者﹐劉安之書﹐本名《鴻烈解》﹐而《漢志》但著《淮南內外》﹔蒯通之書﹐本名《雋永》﹐而《漢志》但著《蒯通》本名之類﹐是也。﹝《雋永》八十一首﹐見本傳﹐與志不符。﹞書名本全而爲人偏舉者﹐《呂氏春秋》有十二紀﹑八覽﹑六論﹐而後人或稱《呂覽》﹔《屈原》二十五篇﹐《離騷》特其首篇﹐而後世竟稱《騷賦》之類是也。﹝劉向名之《楚辭》﹐後世遂爲專部。﹞書名本偏而爲人全稱者﹐《史記》爲書策紀載總名﹐而後人專名《太史公書》﹔孫武八十餘篇﹐有圖有書﹐而後人卽十三篇稱爲《孫子》之類﹐是也。此皆校讎著錄之家所當畱意。﹝已詳《校讎通義》。﹞𨿽亦質文升降﹐時會有然﹐而著錄之家﹐不爲別白﹐則其流獘﹐無異別號稱名之弔詭矣。子史之書﹐名實同異﹐誠有流傳而不能免者矣。集部之興﹐皆出後人綴集﹐故因人立名﹐以示志別﹔東京於初唐﹐無他歧也。中葉文人﹐自定文集﹐往往標識集名﹐《會昌一品》﹑元白《長慶》之類﹐抑亦支矣。然稱舉年代﹐猶之可也。或以地名﹐﹝杜牧《樊川集》﹐獨孤及《毗陵集》之類。﹞或以官名﹐﹝韓《翰林集》。﹞猶有所取。至於詼諧嘲弄﹐信意標名﹐如《錦囊》﹑﹝李松。﹞《忘筌》﹑﹝楊懷玉。﹞《披沙》﹑﹝李咸用。﹞《屠龍》﹑﹝熊。﹞《聱書》﹑﹝沈顏。﹞《漫編》﹐﹝元結。﹞紛紛標目。而大雅之風﹐不可復作矣。子史之書﹐因其實而立之名﹐蓋有不得已焉耳。集則傳文之散著者也。篇什散著﹐則皆因事而發﹐各有標題﹐初無不辧宗旨之患也。故集詩集文﹐因其散而類爲一人之言﹐則卽人以名集﹐足以識矣。上焉者﹐文𨿽散而宗旨出於一﹐是固子史專家之遺範也。次焉者﹐文墨之佳﹐而萃爲一﹐則亦雕龍技曲之一得也。其文與詩﹐旣以各具標名﹐則固無庸取其會集之詩文而別名之也。人心好異﹐而競爲標題﹐固已侈矣。至於一名不足﹐而分輯前後﹐離析篇章﹐或取歷官資格﹐或取遊歷程途﹐富貴則奢張榮顯﹐卑微則醞釀寒酸﹐巧立名目﹐橫分字號﹔遂使一人詩文﹐集名無數﹐標題之錄﹐靡於文辭﹐篇卷不可得而齊﹐著錄不可從而約﹔而問其宗旨﹐核其文華﹐黃茅白葦﹐毫無殊﹔是宜槪付丙丁﹐豈可猥塵甲乙者乎﹖﹝歐﹑蘇諸集﹐已欠簡要﹐猶取文足重也。近代文集﹐逐狂更甚﹐則無理取鬧矣。﹞○匡謬書之有序﹐所以明作書之旨也﹐非以爲觀美也。序其篇者﹐所以明一篇之旨也。至於篇第相承﹐先後次序﹐古人蓋有取於義例者焉﹐亦有無所取於義例者焉﹐約其書之旨而爲之﹐無所容勉彊也。《周易序卦》二篇﹐次序六十四卦相承之義﹐《乾》《坤》《屯》《蒙》而下﹐承受各有說焉。《易》義𨿽不盡此﹐此亦《易》義所自具﹐而非彊以相加也。吾觀後人之序書﹐則不得其解焉。書之本旨﹐初無篇第相仍之義列﹐觀於古人而有慕﹐則亦爲之篇序焉。猥塡泛語﹐彊結韻言﹐以爲故作某篇第一﹐故述某篇第二。自謂淮南﹑太史﹑班固﹑揚雄﹐何其惑耶﹖夫作之述之﹐誠聞命矣。故一故二﹐其說又安在哉﹖且如《序卦》《屯》次《乾》《坤》﹐必有其義。盈天地間惟萬物﹐《屯》次《乾》《坤》之義也。故受之以《屯》者﹐蓋言不可受以《需》《訟》諸卦﹐而必受以《屯》之故也。《蒙》《需》以下﹐亦若是焉而已矣。此《序卦》之所以稱次第也。後人序篇﹐不過言斯篇之不可不作耳。必於甲前乙後﹐彊以聯綴爲文﹐豈有不可互易之理﹐如《屯》《蒙》之相次乎﹖是則慕《易》序者﹐不如序《詩》《書》之爲得也。《詩》《書》篇次﹐豈盡無義例哉﹖然必某篇若何而承某篇則無是也。六藝垂教﹐其揆一也。何必優於《易》序﹐而歉於《詩》《書》之序乎﹖﹝趙岐《孟子篇序》﹐尢爲穿鑿無取。﹞夫書爲象數而作者﹐其篇章可以象數求也。其書初不關乎象數者﹐必求象數以實之﹐則鑿矣。《易》有兩儀四象﹐八八相生﹐其卦六十有四﹐皆出天理之自然也。《太玄》九九爲八十一﹐《潛虛》五五爲二十五﹐擬《易》之書﹐其數先定﹐而後ゼ文﹐故其篇章﹐同於兵法之部伍﹐可約而計也。司馬遷著百三十篇﹐自謂紹名世而繼《春秋》﹐信哉﹐三代以後之絕作矣。然其自擬﹐則亦有過焉者也。本紀十二﹐隱法《春秋》之十二公也。《秦紀》分割莊襄以前﹐別爲一卷﹐而末終漢武之世﹐爲作今上本紀﹐明欲分占篇幅﹐欲副十二之數也。夫子《春秋》﹐文成法立﹐紀元十二﹐時世適然﹐初非十三已盈﹐十二則歉也。漢儒求古﹐多拘於迹﹐識如史遷﹐猶未能免﹐此類是也。然亦本紀而已﹐他篇未必皆有意耳。而治遷書者之紛紛好附會也﹐則曰十二本紀﹐法十二月也﹐八書法八風﹐十表法十干﹐三十世家法一月三十日﹐七十列傳法七十二候﹐百三十篇法一歲加閏﹐此則支離而難諭者矣。就如其說﹐則表法十干﹐紀當法十二支﹐豈帝紀反用地數﹐而王侯用天數乎﹖歲未及三﹐何以象閏﹖七十二候﹐何以缺二﹖循名責實﹐觸處皆矛盾矣。然而子史諸家﹐多沿其說﹐或取陰陽奇偶﹐或取五行生成﹐少則並於三五﹐多或配至百十﹐寧使續鳧斷鶴﹐要必象數相符。孟氏七篇﹐必依七政﹐屈原《九歌》﹐難合九章﹐近如鄧氏《函史》之老陽少陽﹐《景嶽全書》之八方八陣﹐則亦幾何其不爲兒戲耶﹖古人著書命篇﹐取辧甲乙﹐非有深意也。六藝之文﹐今具可識矣。蓋有一定之名﹐與無定之名﹐要皆取辧甲乙﹐非有深意也。一定之名﹐典﹑謨﹑貢﹑範之屬是也。﹝《帝典》《臯陶謨》《禹貢》《洪範》﹐皆古經定名。他如《多方》《多士》《梓材》之類﹐皆非定名。﹞無定之名﹐《風》詩《雅》《頌》之屬是也。﹝皆以章首二字爲名。﹞諸子傳記之書﹐亦有一定之名與無定之名﹐隨文起例﹐不可勝舉﹔其取辧甲乙﹐而無深意﹐則大略相同也。﹝象數之書﹐不在其例。﹞夫子沒而微言絕﹐《論語》二十篇﹐固六藝之奧區矣。然《學而》《爲政》諸篇目﹐皆取章首字句標名﹐無他意也。《孟子》七篇﹐或云萬章之徒所記﹐或云孟子自著﹐要亦誦法《論語》之書也。《梁惠王》與《公孫丑》之篇名﹐則亦章首字句﹐取以標名﹐豈有他哉﹖說者不求篇內之義理﹐而過求篇外之標題﹐則於義爲鑿也。師弟問答﹐自是常事﹐偶居章首而取以名篇﹐何足異哉﹖說者以爲衛靈公與季氏﹐乃當世之諸侯大夫﹐孔子道徳爲王者師﹐故取以名篇﹐與《公冶》《雍也》諸篇﹐等於弟子之列爾。《孟子》篇名有《梁惠王》《滕文公》﹐皆當世之諸侯﹐而與《萬章》《公孫丑》篇同列﹐亦此例也。此則可謂穿鑿而無理者矣。就如其說﹐則《論語》篇有《泰伯》﹐古聖賢也。《堯曰》﹐古聖帝也。豈亦將推夫子爲堯與泰伯之師乎﹖《微子》﹐孔子祖也。《微子》名篇﹐豈將以先祖爲弟子乎﹖且諸侯之中﹐如齊桓﹑晉文﹐豈不賢於衛靈﹖﹝弟子自是據同時者而言﹐則魯哀與齊景亦較衛靈爲賢﹐不應取此也。﹞晏嬰﹑蘧瑗﹐豈不賢於季氏﹖同在章中﹐何不升爲篇首﹐而顧去彼取此乎﹖孟子之於告子﹐蓋卑之不足道矣。乃與公孫﹑萬章﹐躋之同列﹐則無是非之心矣。執此義以說書﹐無怪後世著書﹐妄擬古人而不得其意者﹐滔滔未已也。或曰﹕附會篇名﹐彊爲標榜﹐蓋漢儒說經﹐求其說而不免太過者也。然漢儒所以爲此﹐豈竟全無所見﹐而率然自伸其臆歟﹖余曰﹕此恐周末賤儒﹐已有開其端矣。著書之盛﹐莫甚於戰國﹔以著書而取給爲幹祿之資﹐蓋亦始於戰國也。故屈平之艸稿﹐上官欲奪﹐而《國策》多有爲人上書﹐則文章重﹐而著書開假借之端矣。《五蠹》《孤憤》之篇﹐秦王見之﹐至恨不與同生﹐則下以是幹﹐上亦以是取矣。求取者多﹐則矜榜起﹐而飾僞之風亦開。余覽《漢藝文志》﹐儒家者流﹐則有《魏文侯》與《平原君》書。讀者不察﹐以謂戰國諸侯公子﹐何以入於儒家﹖不知著書之人﹐自儒家﹐而述諸侯公子請業質疑﹐因以所問之人名篇居首﹐其書不傳﹐後人誤於標題之名﹐遂謂文侯﹑平原所自著也。夫一時逐風會而著書者﹐豈有道徳可爲人師﹐而諸侯卿相﹐漫無擇決﹐槪焉相從而請業哉﹖必有無其事﹐而於貴顯之交以欺世者矣。《國策》一書﹐多記當時策士智謀﹐然亦時有奇謀詭計﹐一時未用﹐而著書之士﹐愛不能割﹐假設主臣問難以快其意﹐如蘇子之於薛公及楚太子事﹐其明徵也。然則貧賤而顯貴交言﹐愚陋而附髙明爲伍﹐策士誇詐之風﹐又值言辭相矜之際﹐天下風靡久矣。而說經者目見當日時事如此﹐遂謂聖賢道徳之隆﹐必藉諸侯卿相相與師尊﹐而後有以出一世之上也。嗚呼﹗此則囿於風气之所自也。假設問答以著書﹐於古有之乎﹖曰﹕有從實而虛者﹐《莊》《列》寓言﹐稱述堯﹑舜﹑孔﹑顏之問答﹐望而知其爲寓也。有從虛而實者﹐《屈賦》所稱漁父﹑詹尹﹐本無其人﹐而入以屈子所自言﹐是彼無而屈子固有也﹐亦可望而知其爲寓也。有從文而假者﹐楚太子與吳客﹐烏有先生與子虛也。有從質而假者﹐《公》《》傳經﹐設爲問難﹐而不著人名﹐是也。後世之士ゼ詞藻﹐率多詭﹐知讀者之不泥迹也。考質疑難﹐必知眞名。不得其人﹐而以意推之﹐則稱或問﹐恐其以虛構之言﹐誤後人也。近世著述之書﹐余不能無惑矣。理之易見者﹐不言可也。必欲言之﹐直筆於書﹐其亦可也。作者必欲設問﹐則已迂矣。必欲設問﹐或甲乙﹐抑稱或問﹐皆可爲也。必著人以實之﹐則何說也﹖且所者﹐又必取同時相與周旋﹐而少有聲望者也﹐否則不足以標榜也。至取其所著﹐而還詰問之﹐其人初不知也﹐不亦誣乎﹖且問答之體﹐問者必淺﹐而答者必深﹔問者有非﹐而答者必是。今僞於問答﹐是常以深且是者自予﹐而以淺且非者予人也﹐不亦薄乎﹖君子之於著述﹐苟足顯其義﹐而折是非之中﹐𨿽果有其人﹐猶將隱其姓名而存忠厚﹐況本無是說而彊坐於人乎﹖誣人以取名﹐與劫人以求利﹐何以異乎﹖且文有起伏﹐往往假於義有問答﹐是則在於文勢則然﹐初不關於義有伏匿也。倘於此而猶須問焉﹐是必愚而至陋者也。今乃坐人愚陋﹐而以供己文之起伏焉﹐則是假推官以叶韻也。昔有居下僚而吟詩謗上官者﹐上官召之﹐適與某推官者同見。上官詰之﹐其人復吟詩以自解﹐而結語云﹐問某推官。推官初不知也﹐惶懼無以自白﹐退而詰其何爲見誣。答曰﹕非有他也﹐借君銜以叶韻爾。問難之體﹐必屈問而申答﹐故非義理有至要﹐君子不欲著屈者之姓氏也。孟子拒楊﹑墨﹐必取楊﹑墨之說而辟之﹐則不惟其人而惟其學。故引楊﹑墨之言﹐但明楊﹑墨之家學﹐而不必專指楊朱﹑墨翟之人也。是其拒之之深﹐欲痛盡其支裔也。蓋以彼我不兩立﹐不如是﹐不足以明先王之大道也。彼異學之視吾儒﹐何獨不然哉﹖韓非治刑名之說﹐則儒墨皆在所擯矣。墨者之言少﹐而儒則《詩》《書》六藝﹐皆爲儒者所稱述﹐故其歷詆堯﹑舜﹑文﹑周之行事﹐必藉儒者之言以辧之。故諸《難》之篇﹐多標儒者﹐以爲習射之的焉。此則在彼不得不然也﹐君子之所不屑較也。然而其文華而辧﹐其意刻而深﹐後世文章之士﹐多好觀之。惟其文而不惟其人﹐則亦未始不可參取也。王充《論衡》﹐則效諸《難》之文而爲之。效其文者﹐非由其學也﹐乃亦標儒者而詰難之。且其所詰﹐傳記錯雜﹐亦不盡出儒者也。彊坐儒說﹐而爲志射之的焉﹐王充與儒何仇乎﹖且其《問孔》《刺孟》諸篇之辧難﹐以爲儒說之非也﹐其文有似韓非矣。韓非絀儒﹐將以申刑名也。王充之意﹐將亦何申乎﹖觀其深斥韓非鹿馬之諭以尊儒﹐且其自敍﹐辧別流俗傳訛﹐欲正人心風俗﹐此則儒者之宗旨也。然則王充以儒者而拒儒者乎﹖韓非宗旨﹐固有在矣。其文之雋﹐不在能斥儒也。王充泥於其文﹐以爲不斥儒﹐則文不雋乎﹖凡人相詬﹐多反其言以詬之﹐情也。斥名而詬﹐則反詬者必易其名﹐勢也。今王充之斥儒﹐是彼斥反詬﹐而仍用己之名也。○質性《洪範》三徳﹐正直協中﹐剛柔互克﹐以劑其過與不及﹔是約天下之心知血气﹐聰明才力﹐無出於三者之外矣。孔子之教弟子﹐不得中行﹐則思狂狷﹐是亦三徳之取材也。然而鄕願者流﹐貌似中行而譏狂狷﹐則非三徳所能約也。孔﹑孟惡之爲徳之賊﹐蓋與中行狂狷﹐亂而爲四也。乃人心不古﹐而流風下趨﹐不特僞中行者﹐亂三爲四﹐抑且僞狂僞狷者流﹐亦且亂四而爲六﹔不特中行不可希冀﹐卽求狂狷之誠然﹐何可得耶﹖孟子之論知言﹐以爲生心發政﹐害於其事。吾蓋於撰述諸家﹐深求其故矣。其曼衍爲書﹐本無立言之旨﹐可弗論矣。乃有自命成家﹐按其宗旨﹐不盡無謂﹔而按以三徳之實﹐則失其本性﹐而無當於古人之要道﹐所謂似之而非也。學者將求大義於古人﹐而不於此致辧焉﹐則始於亂三而六者﹐究且因三僞而亡三徳矣。嗚呼﹗質性之論﹐豈得已哉﹖《易》曰「言有物而行有恆。」《書》曰「詩言志。」吾觀立言之君子﹐歌詠之詩人﹐何其紛紛耶﹖求其物而不得也﹐探其志而茫然也﹐然而皆曰﹕吾以立言也﹐吾以賦詩也。無言而有言﹐無詩而有詩﹐卽其所謂物與志也。然而自此紛紛矣。有志之士﹐矜其心﹐作其意﹐以謂吾不漫然有言也。學必本於性天﹐趣必要於仁義﹐稱必歸於《詩》《書》﹐功必及於民物﹐是堯﹑舜而非桀﹑紂﹐尊孔﹑孟而拒楊﹑墨﹔其所言者﹐聖人復起﹐不能易也。求其所以爲言者﹐宗旨茫然也。譬如《彤弓》《湛露》﹐奏於賓筵﹐聞者以謂肄業及之也。或曰﹕宜若無罪焉。然而子莫於焉執中﹐鄕願於焉無刺也。惠子曰「走者東走﹐逐者亦東走﹔東走𨿽同﹐其東走之情則異。」觀斯人之所言﹐其爲走之東歟﹖逐之東歟﹖是未可知也。然而自此又紛紛矣。豪傑者出﹐以謂吾不漫然有言也﹐吾實有志焉﹐物不得其平則鳴也。觀其稱名指類﹐或如詩人之比興﹐或如說客之諧隱﹐卽小而諭大﹐弔古而傷時﹐嬉笑甚於裂眥﹐悲歌可以當泣﹐誠有不得已於所言者。以謂賢者不得志於時﹐發憤著書以自表見也。蓋其旨趣﹐不出於《騷》也。吾讀騷人之言矣﹕「紛吾有此內美﹐又重之以修能。」太史遷曰「余讀《離騷》﹐悲其志。」又曰「明道徳之廣崇﹐治亂之條貫﹐其志潔﹐其行廉﹐爵然泥而不滓﹐𨿽與日月爭光可也。」此賈之所以弔屈﹐而遷之所以傳賈也﹔斯皆三代之英也。若夫於《騷》以自命者﹐求其所以牢騷之故而茫然也。嗟窮嘆老﹐人富貴而己貧賤也﹐人髙第而己擯落也﹐投權要而遭按劍也﹐爭勢利而被傾軋也﹐爲是不得志﹐而思文章於《騷》《雅》﹐以謂古人之志也﹔不知中人而下﹐所謂「齊心同所願﹐含意而未伸」者也。夫科舉擢百十髙第﹐必有數千賈誼﹐痛哭以弔湘江﹐江不聞矣。吏部敍千百有位﹐必有盈萬屈原﹐搔首以賦《天問》﹐天厭之矣。孟子曰「有伊尹之志則可﹐無伊尹之志則篡也。」吾謂牢騷者﹐有屈賈之志則可﹐無屈賈之志則鄙也。然而自命爲騷者﹐且紛紛矣。有曠觀者﹐從而解曰﹕是何足以介也﹐吾有所言﹐吾以適吾意也。人以吾爲然﹐吾不喜也﹐人不以吾爲然﹐吾不慍也。古今之是非﹐不欲其太明也﹔人我之意見﹐不欲其過執也。必欲信今﹐又何爲也﹖有言不如無言之爲愈也。是其宗旨蓋欲於莊周之齊物也。吾聞莊周之言曰「內聖外王之學﹐暗而不明」也﹐「百家往而不反﹐道術將裂」也﹐「寓言十九﹐卮言日出。」然而稠適上遂﹐充實而不可以已﹐則非無所持﹐而漫爲達觀﹐以略世事也。今附莊而稱達者﹐其旨果以言爲無用歟﹖𨿽其無用之說﹐可不存也。而其無用之說﹐將以垂教歟﹖則販夫皂隸﹐亦未聞其必蘄有用也。豕腹饕饕﹐羊角戢戢﹐何嘗欲明古今之是非﹐而執人我之意見也哉﹖怯之所以勝勇者﹐力有餘而不用也。訥之所以勝辧者﹐智有餘而不競也。蛟龍戰於淵﹐而寅蟻不知其勝負﹔虎豹角於山﹐而犭生貍不知其彊弱﹔乃不能也﹐非不欲也。以不能而於不欲﹐則夫婦之愚﹐可齊上智也。然而遁其中者﹐又紛紛矣。易曰「一陰一陽之謂道。」陽變陰合﹐循環而不窮者﹐天地之气化也。人秉中和之气以生﹐則爲聰明睿智。毗陰毗陽﹐是宜剛克柔克﹐所以貴學問也。驕陽陰﹐中於气質﹐學者不能自克﹐而以似是之非爲學問﹐則不如其不學也。孔子曰「不得中行而與之﹐必也狂狷乎﹗狂者進取﹐狷者有所不爲。」莊周﹑屈原﹐其著述之狂狷乎﹖屈原不能以身之察察﹐受物之汶汶﹐不屑不潔之狷也。莊周獨與天地精神相往來﹐而不傲倪於萬物﹐進取之狂也。昔人謂莊﹑屈之書﹐哀樂過人。蓋言性不可見﹐而情之奇至如莊﹑屈﹐狂狷之所以不朽也。鄕願者流﹐中行而言性天﹐剽僞易見﹐不足道也。於學見其人﹐而以情著於文﹐庶幾狂狷可與乎﹗然而命騷者鄙﹐命莊者妄。狂狷不可見﹐而鄙且妄者﹐紛紛自命也。夫情本於性也﹐才率於气也。累於陰陽之間者﹐不能無盈虛消息之機。才情不離乎血气﹐無學以持之﹐不能不受陰陽之移也。陶舞慍戚﹐一身之內﹐環轉無端﹐而不自知。苟盡其理﹐𨿽夫子憤樂相尋﹐不過是也。其下焉者﹐各有所至﹐亦各有所通。大約樂至沈酣﹐而惜光景﹐必轉生悲﹔而憂患旣深﹐知其無可如何﹐則反爲曠達。屈原憂極﹐故有輕舉遠遊飡霞飲瀣之賦﹔莊周樂至﹐故有後人不見天地之純﹑古人大體之悲﹔此亦倚伏之至理也。若夫毗於陰者﹐妄自期許﹐感慨橫生﹐賊夫騷者也。毗於陽者﹐猖狂無主﹐動稱自然﹐賊夫莊者也。然而亦且循環未有已矣。族子廷楓曰「論史才史學﹐而不論史徳﹐論文情文心﹐而不論文性﹐前人自有缺義。此與《史徳》篇﹐俱足發前人之覆。」○黠陋取蒲於董澤﹐承考於《長陽》﹐矜謁者之通﹐著卜肆之應﹐人謂其黠也﹔非黠也﹐陋也。名者實之賓﹐徇名而忘實﹐並其所求之名而失之矣﹔質去而文不能獨存也。太上忘名﹐知有當務而已﹐不必人之謂我何也。其次顧名而思義。天下未有苟以爲我樹名之地者﹐因名之所在﹐而思其所以然﹐則知當務而可自勉矣。其次畏名而不妄爲。盡其所知所能﹐而不彊所不知不能。黠者視之﹐有似乎拙也﹔非拙也﹐交相爲功也。最下徇名而忘實。取蒲於董澤﹐何謂也﹖言文章者宗《左》《史》。《左》《史》之於文﹐猶六經之刪述也。《左》因百國寶書﹔《史》因《尙書》《國語》及《世本》《國策》《楚漢春秋》諸記載﹐己所爲者十之一﹐刪述所存十之九也。君子不以爲非也。彼著書之旨﹐本以刪述爲能事﹐所以繼《春秋》而成一家之言者﹐於是兢兢焉﹐事辭其次焉者也。古人不以文辭相矜私﹐史文又不可以憑虛而別構﹔且其所本者﹐並懸於天壤﹐觀其入於刪述之文辭﹐猶然各有其至焉﹔斯亦陶同於造化矣。吾觀近日之文集﹐而不能無惑也。傳記之文﹐古人自成一家之書﹐不以入集﹔後人散著以入集﹐文章之變也。旣爲集中之傳記﹐卽非刪述專家之書矣﹔筆所聞見﹐以備後人之刪述﹐庶幾得當焉。黠於好名而陋於知意者﹐窺見當世之學問文章﹐而不能無動矣﹐度己之才力﹐不足以致之﹔於是有見史家之因襲﹐而黠次其文爲傳記﹐將以淵海其集焉﹐而不知其不然也。宣城梅氏之歷算﹐家有其書矣。裒錄歷議﹐書盈二卷﹐以爲傳而入文集﹐何爲乎﹖退而省其私﹐未聞其於律算有所解識也。丹溪朱氏之醫理﹐人傳其學矣。節鈔醫案﹐文累萬言﹐以爲傳而入文集﹐何爲乎﹖進而求其說﹐未聞其於方術有所辧別也。班固因《洪範》之傳而述《五行》﹐因《七略》之書而敍《藝文》。班氏未嘗深於災祥﹐精於校讎也﹐而君子以謂班氏之刪述﹐其功有補於馬遷﹔又美班氏之刪述﹐善於因人而不自用也。蓋以《漢書》爲廟堂﹐諸家學術﹐比於大鏞﹛卉鼓﹜鼓之陳也。今爲梅﹑朱作傳者﹐似羨宗廟百官之美富﹐而竊取庭燎反坫﹐以爲蓬戶之飾也。𨿽然﹐亦可謂拙矣。經師授受﹐子術專家﹐古人畢生之業也。苟可獵取菁華﹐以爲吾文之富有﹐則四庫典籍﹐猶董澤之蒲也﹐又何沾沾於是乎﹖承考於《長楊》﹐何謂也﹖善則稱親﹐過則歸己﹐此孝子之行﹐亦文章之體也。《詩》《書》之所稱述﹐遠矣。三代而後﹐史遷﹑班固俱世爲史﹐而談﹑彪之業﹐亦略見於遷﹑固之敍矣。後人乃謂固盜父書﹐而遷稱親善。由今觀之﹐何必然哉﹖談之緒論﹐僅見六家宗旨﹐至於畱滯周南﹐父子執手欷﹐以史相授﹐僅著空文﹐無有實迹。至若彪著《後傳》﹐原委具存﹐而三紀論贊﹐明著彪說﹐見家學之有所授受﹔何得如後人之所言﹐致啟鄭樵誣班氏以盜襲之嫌哉﹖第史遷之敍談﹐旣非有意爲略﹔而班固之述彪﹐亦非好爲其詳﹔孝子甚愛其親﹐取其親之行業而筆之於書﹐必肖其親之平日﹐而身之所際不與也。吾觀近日之文集﹐而不能無惑焉。其親無所稱述歟﹖闕之可也。其親僅有小善歟﹖如其量而錄之﹐不可略而爲漏﹐溢而爲誣可也。黠於好名而陋於知意者﹐侈陳己之功績﹐累牘不能自休﹐而曲終奏雅﹐則曰吾先人之教也。甚至敷張己之榮遇﹐津津有味其言﹐而賦卒爲亂﹐則曰吾先徳之報也。夫自敍之文﹐過於揚厲﹐劉知幾猶譏其言志不讓﹐率爾見哂矣。況稱述其親﹐乃爲自詡地乎﹖夫張湯有後﹐史臣爲薦賢者勸也﹔出之安世之口﹐則悖矣。伯起世徳﹐史臣爲淸忠者幸也﹔出之秉﹑賜之書﹐則舛矣。昔人謂《長楊》《上林》諸賦﹐侈陳遊觀﹐而末寓箴規﹐以謂諷一而勸百。斯人之文﹐其殆自詡百﹐而稱親者一歟﹖矜謁者之通﹐何謂也﹖國史敍《詩》﹐申明六藝。蓋詩無達言﹐作者之旨﹐非有序說﹐則其所賦﹐不辧何謂也﹖今之《詩序》﹐以謂傳授失其義﹐則可也﹔謂無待於序﹐不可也。《書》之有序﹐或者外史掌三皇五帝之書﹐當有篇目歟﹖今之《書序》﹐意亦經師授受之言﹐仿《詩序》而爲者歟﹖讀者終篇﹐則事理自見﹔故《書》𨿽無序﹐而書義未嘗有妨也。且《書》故有序矣﹐訓誥之文終篇記言﹐則必書事首簡﹐以見訓誥所由作。是記事之《書》無需序﹐而記言之《書》本有序也。由是觀之﹐序之有無﹐本於文之明晦﹐亦可見矣。吾觀近日之文集﹐而不能無惑也。樹義之文﹐或出前人所已言也﹐或其是非本易見也﹐其人未嘗不知之﹐而必爲之論著者﹐其中或亦有微意焉﹐或有所而諷焉﹐或有所感而發焉﹔旣不明言其故矣﹐必當序其著論之時世﹐與其所見所聞之大略﹐乃使後人得以參互考質﹐而見所以著論之旨焉。是亦《書》序訓誥之遺也。乃觀論著之文﹐論所不必論者﹐十常居七矣﹐其中豈無一二出於有爲之言乎﹖然如風《詩》之無序﹐何由知其微旨也。且使議論而有序﹐則無實之言類於經生帖括者﹐亦可稍汰焉﹐而人多習而不察也。至於序事之文﹐古人如其事而出之也。乃觀後世文集﹐應人請而爲傳志﹐則多序其請之之人﹐且詳述其請之之語。偶然爲之﹐固無傷也﹔相習成風﹐則是序外之序矣。𨿽然﹐猶之可也。黠於好名而陋於知意者﹐序人請乞之辭﹐故爲敷張揚厲以諛己也。一則曰﹕吾子道徳髙深﹐言爲世楷﹐不得吾子爲文﹐死者目不瞑焉。再則曰﹕吾子文章學問﹐當代宗師﹐苟得吾子一言﹐後世所徵信焉。己則多方辭讓﹐人又搏顙固求。凡斯等類﹐皆入文辭﹐於事毫無補益﹐而借人炫己﹐何其厚顏之甚邪﹖且文章不足當此﹐是誣死也﹔請者本無是言﹐是誣生也。若謂事之緣起﹐不可不詳﹐則來請者當由門者通謁﹐刺揭先投﹐入座寒溫﹐包苴後饋。亦緣起也﹐曷亦詳而志之乎﹖而謂一時請文稱譽之辭﹐有異於是乎﹖著卜肆之應﹐何謂也﹖著作降而爲文集﹐有天運焉﹐有人事焉。道徳不修﹐學問無以自立﹐根本蹶而枝葉萎﹐此人事之不得不降也。世事殊而文質變﹐人世酬酢﹐禮法制度﹐古無今有者﹐皆見於文章。故惟深山不出則已矣﹐苟涉乎人世﹐則應求取給﹐文章之用多而文體分﹐分則不能不出於文集。其有道徳髙深﹐學問精粹者﹐卽以文集爲著作﹐所謂因事立言也。然已不能不雜酬酢之事﹐與給求之用也﹐若不得爲子史專家﹐語無泛涉也。其誤以酬酢給求之文爲自立而紛紛稱集者﹐蓋又不知其幾矣。此則運會有然﹐不盡關於人事也。吾觀近日之文集﹐而不能無惑也。史學衰﹐而傳記多雜出﹐若東京以降﹐《先賢》《耆舊》諸傳﹐《拾遺》《搜神》諸記﹐皆是也。史學廢﹐而文集入傳記﹐若唐﹑宋以還﹐韓﹑柳志銘﹐歐﹑曾序述﹐皆是也。負史才者不得身當史任﹐以盡其能事﹐亦當搜羅聞見﹐其是非﹐自著一書﹐以附傳記之專家。至不得已﹐而因人所請﹐撰爲碑﹑銘﹑序﹑述諸體﹐卽不得不爲酬酢應給之辭﹐以雜其文指﹐韓﹑柳﹑歐﹑曾之所謂無如何也。黠於好名而陋於知意者﹐度其文采不足以動人﹐學問不足以自立﹐於是思有所以附不朽之業也﹐則見當世之人物事功﹐羣相誇詡﹐遂謂可得而藉矣。藉之﹐亦似也﹔不知傳記專門之撰述﹐其所識解又不越於韓﹑歐文集也﹐以謂是非碑志不可也。碑志必出子孫之所求﹐而人之子孫未嘗求之也﹐則虛爲碑志以入集﹐似乎子孫之求之﹐自謂庶幾韓﹑歐也。夫韓﹑歐應人之求而爲之﹐出於不得已﹐故歐陽自命在五代之史﹐而韓氏欲誅姦諛於旣死﹐發潛徳之幽光﹐作唐之一經﹐尙恨之空言也。今以人所不得已而出之者﹐仰窺有餘羨﹐乃至優孟以摩之﹐則是詞科之擬誥﹐非出於絲綸﹐七林之答問﹐不必有是言也﹔將何以徵金石﹐昭來許乎﹖夫捨傳記之直達﹐而效碑志之旁通﹐取其似韓﹑歐耶﹖則是賓裏也。取其應人之求爲文望邪﹖則是卜肆也。昔者西施病心而賓﹐裏之醜婦﹐美而效之﹔富者閉門不出﹐貧者挈妻子而去之。賤工賣卜於都市﹐無有過而問者﹐則曰﹕某王孫厚我﹐某貴卿神我術矣。○俗嫌文字涉世之難﹐俗諱多也。退之遭李之毀﹐﹝《平淮西碑》本未略李功。﹞歐陽辧師魯之志﹐從古解人鮮矣。往學古文於朱先生。先生爲《呂舉人志》。呂久困不第﹐每夜讀甚苦。鄰婦語其失曰「呂生讀書聲髙﹐而音節淒悲﹐豈其中有不自得邪﹖」其夫告呂。呂哭失聲曰「夫人知我。假主文者﹐能具夫人之聰﹐我豈久不第乎﹖」由是每讀則向鄰墻三揖。其文深表呂君不遇傷心﹔而當時以謂佻薄﹐無男女嫌﹐則聚而議之。又爲某夫人志。其夫教甥讀書不率﹐撻之流血。太夫人護甥而怒﹐不食。夫人跪勸進食。太夫人怒﹐批其頰。夫人怡色有加﹐卒得姑歡。其文於慈孝友睦﹐初無所間﹔而當時以謂婦遭姑撻﹐恥辱須諱﹐又笞甥撻婦﹐俱乖慈愛﹐則削而去之。余嘗爲《遷安縣修城碑文》﹐中敍城久頹廢﹐當時工程更有急者﹐是以大吏勘入緩工﹔今則爲日更久﹐圮壞益甚﹐不容更緩。此乃據實而書﹐宜若無嫌。而當時閱者﹐以謂碑敍城之宜修﹐不宜更著勘緩工者以形其短。初疑其人過慮﹐其後質之當世號知文者﹐則皆爲是說﹐不約而同。又嘗爲人撰《節婦傳》﹐則敍其生際窮困﹐親族無系援者﹐乃能力作自給﹐撫孤成立。而其子則云「彼時親族不盡窮困﹐特不我母子憐耳。今若云云﹐恐彼負慚﹐且成嫌隙。請但述母氏之苦﹐毋及親族不援。」﹝此等拘泥甚多﹐不可更僕數矣。亦間有情形太逼﹐實難據法書者﹐不盡出拘泥也。﹞又爲朱先生撰《壽幛題辭》云「自癸巳罷學政歸﹐門下從遊﹐始爲極盛。」而同人中﹐有從遊於癸巳前者﹐或憤作色曰「必於是後爲盛﹐是我輩不足重乎﹖」又爲梁文定校注《年譜》云「公念嫂夫人少寡﹐終身禮敬如母。遇有拂意﹐必委曲以得其歡。」而或乃曰「嫂自應敬﹐今云念其少寡而敬﹐則是防嫂不終其節﹐非眞敬也。」其他瑣瑣﹐爲人所摘議者﹐不可具論﹐姑撮大略於此﹔亦可見文章涉世﹐誠難言矣。夫文章之用﹐內不本於學問﹐外不關於世教﹐已失爲文之質﹔而或懷挾忄扁心﹐詆毀人物﹐甚而攻發隱私﹐誣涅淸白﹔此則名教中之罪人﹐縱幸免刑誅﹐天譴所必及也。至於是非所在﹐文有抑揚﹔比擬之餘﹐例有賓主﹔厚者必云不薄﹐醇者必曰無疵﹔殆如賦詩必諧平仄﹐然後音調﹔措語必用助辭﹐然後辭達。今爲醇厚著說﹐惟恐疵薄是疑﹔是文句必去焉哉乎也﹐而詩句須用全仄全平﹐𨿽周﹑孔復生﹐不能一語稱完善矣。嗟乎﹗經世之業﹐不可以爲涉世之文。不虞之譽﹐求全之毀﹐從古然矣。讀古樂府﹐形容蜀道艱難﹐太行詰屈﹐以謂所向狹隘﹐諭道之窮﹔不知文字一途﹐乃亦崎嶇如是。是以深識之士黯然無言。自勒名山之業﹐將俟知者發之﹐豈與容悅之流較甘苦哉﹗○鍼名名者﹐實之賓。實至而名歸﹐自然之理也﹐非必然之事也。君子順自然之理﹐不求必然之事也。君子之學﹐知有當務而已矣﹔未知所謂名﹐安有見其爲實哉﹖好名者流﹐徇名而忘實﹐於是見不忘者之爲實爾。識者病之﹐乃欲使人後名而先實也。𨿽然﹐猶未忘夫名實之見者也。君子無是也。君子出處﹐當由名義。先王所以覺世牖民﹐不外名教。伊古以來﹐未有捨名而可爲治者也。何爲好名乃致忘實哉﹖曰﹕義本無名﹐因欲不知義者由於義﹐故曰名義。教本無名﹐因欲不知教者率其教﹐故曰名教。揭而爲名﹐求實之謂也。譬猶人不知食﹐而揭樹藝之名以勸農﹔人不知衣﹐而揭盆繰之名以勸蠶﹔暖衣飽食者﹐不求農蠶之名也。今不問農蠶﹐而但以飲暖相矜耀﹐必有輟耕織而忍饑寒﹐假借糠秕以充飽﹐隱裹敗絮以僞暖﹐斯乃好名之獘矣。故名教名義之爲名﹐農蠶也。好名者之名﹐飽暖也。必欲騖飽暖之名﹐未有不彊忍饑寒者也。然謂好名者喪名﹐自然之理也。非必然之事也。昔介之推不言祿﹐祿亦弗及。實至而名歸﹐名亦未必遽歸也。天下之名﹐定於眞知者﹐而羽翼於似有知而實未深知者。夫眞知者﹐必先自知。天下鮮自知之人﹐故眞能知人者不多也。似有知而實未深知者則多矣。似有知﹐故可相與爲聲名。實未深知﹐故好名者得以售其欺。又況智幹術馭﹐竭盡生平之思力﹐而謂此中未得一當哉﹖故好名者往往得一時之名﹐猶好利者未必無一時之利也。且好名者﹐固有所利而爲之者也。如賈之利市焉﹐賈必出其居積﹐而後能獲利﹔好名者﹐亦必澆漓其實﹐而後能徇一時之名也。蓋人心不同如其面﹐故務實者﹐不能盡人而稱善焉。好名之人﹐則務揣人情之所同﹐不必出於中之所謂誠然也。且好名者﹐必趨一時之風尙也。風尙循環﹐如春蘭秋鞠之互相變易﹐而不相襲也。人生其間﹐才質所優﹐不必適與之合也。好名者﹐則必屈曲以徇之﹐故於心術多不可問也。唇亡則齒寒﹐魯酒薄而邯鄲圍﹐此言勢有必至﹐理有固然也。學問之道﹐與人無忮忌﹐而名之所關﹐忮忌有所必至也。學問之道﹐與世無矯揉﹔而名之所在﹐矯揉有所必然也。故好名者﹐徳之賊也。若夫眞知者﹐自知之確﹐不求人世之知之矣。其於似有知實未深知者﹐不屑同道矣。或百世而上﹐得一人焉﹐弔其落落無與儔也﹐未始不待我爲後起之援也。或千里而外﹐得一人焉﹐悵其遙遙未接迹也﹐未始不與我爲比鄰之洽也。以是而問當世之知﹐則寥寥矣﹐而君子不以爲患焉。浮气息﹐風尙平﹐天下之大﹐豈無眞知者哉﹖至是而好名之伎﹐亦有所窮矣。故曰﹕實至而名歸﹐好名者喪名﹐皆自然之理也﹐非必然之事也。卒之事亦不越於理矣。○砭異古人於學求其是﹐未嘗求異於人也。學之至者﹐人望之而不能至﹐乃覺其異耳﹐非其自有所異也。夫子曰「儉﹐吾從眾。泰也﹐𨿽違眾﹐吾從下。」聖人方且求同於人也。有時而異於眾﹐聖人之不得已也。天下有公是﹐成於眾人之不知其然而然也﹐聖人莫能異也。賢智之士﹐深求其故﹐而信其然。庸愚未嘗有知﹐而亦安於然。而負其才者﹐恥與庸愚同其然也﹐則故矯其說以謂不然。譬如善割烹者﹐甘旨得人同嗜﹐不知味者﹐未嘗不以謂甘也。今恥與不知味者同嗜好﹐則必啜糟棄醴﹐去膾炙而尋藜藿﹐乃可異於庸俗矣。語云「後世苟不公﹐至今無聖賢。」萬世取信者﹐夫子一人而已矣。夫子之可以取信﹐又從何人定之哉﹖公是之不容有違也。夫子論列古之神聖賢人﹐眾矣。伯夷求仁得仁﹐泰伯以天下讓﹐非夫子闡幽表微﹐人則無由知爾。堯﹑舜﹑禹﹑湯﹑文﹑武﹑周公﹐𨿽無夫子之稱述﹐人豈有不知者哉﹖以夫子之聖﹐而稱述堯﹑舜﹑禹﹑湯﹑文﹑武﹑周公﹐不聞去取有異於眾也﹐則天下眞無可以求異者矣。是非之心﹐人皆有之。至於聲色臭味﹐天下之耳目口鼻﹐皆相似也。心之所同然者﹐理也﹐義也。然天下歧趨﹐皆由爭理義﹐而是非之心﹐亦從而易焉。豈心之同然﹐不如耳目口鼻哉﹖聲色臭味有據而理義無形。有據則庸愚皆知率循﹐無形則賢智不免於自用也。故求異於人﹐未有不出於自用者也。治自用之獘﹐莫如以有據之學﹐實其無形之理義﹐而後趨不入於歧途也。夫內重則外輕﹐實至則名忘。凡求異於人者﹐由於內不足也。自知不足﹐而又不勝其好名之心﹐斯欲求異以加人﹐而人亦卒莫爲所加也。內不足﹐不得不矜於外﹐實不至﹐不得不騖於名﹐又人情之大抵類然也。以人情之大抵類然﹐而求異者固亦不免於出此﹐則求異者何嘗異人哉﹖特異於坦蕩之君子爾。夫馬﹐毛鬣相同也﹐艸飲水﹐秣芻飼粟﹐且加之鞍韉而施以箝勒﹐無不相同也﹐或一日而百里﹐或一日而千里﹔從同之中而有獨異者﹐聖賢豪傑﹐所以異於常人也。不從眾之所同﹐而先求其異﹐是必詭銜竊轡﹐是噬﹐不可備馳驅之用者也。○砭俗文章家言及於壽屏祭幛﹐幾等市井間架﹐不可入學士之堂矣。其實時爲之也。涉世不得廢應酬故事﹐而祝嘏陳言﹐哀挽習語﹐亦無從出其性靈﹐而猶於此中斤斤焉﹐計工論拙﹐何以異於夢中之占夢歟﹖夫文所以將其意也﹐意無所以自申﹐而槪與從同﹐則古人不別爲辭﹐如冠男之祝﹐醮女之命﹐但舉成文故牘而已矣。文勝之習﹐必欲爲辭﹐爲之而豈無所善﹖則遂相與矜心作意﹐相與企慕仿效﹐濫觴流爲江河﹐不復可堙閼矣。夫文生於質也﹐始作之者﹐未通乎變﹐故其數易盡。沿而襲之者之所以無善步也﹐旣承不可遏之江河﹐則當相度宣防﹐資其灌漑﹐通其舟楫﹐乃見神明通久之用焉。文章之道﹐凡爲古無而今有者﹐皆當然也。稱壽不見於古﹐而敍次生平﹐一用記述之法﹔以爲其人之不朽﹐則史傳竹帛之文也。挽祭本出辭章﹐而歷溯行實﹐一用誄謚之意﹐以爲其人之終紿﹐則金石刻畫之文也。文生於質﹐視其質之如何而施吾文焉﹐亦於世教未爲無補﹐又何市井間架之足疑﹐而學士之不屑道哉﹖夫生有壽言﹐而死有祭挽﹐近代亡於禮者之禮也。禮從宜﹐使從俗﹐苟不悖乎古人之道﹐君子之所不廢也。文章之家﹐卑視壽挽﹐不知神明其法﹐獘固至乎此也。其甚焉者﹐存祭挽而恥錄壽言﹔近世文人﹐自定其集﹐不能割愛而間存者﹐亦必別爲卷軸﹐一似雅鄭之不可同日語也。﹝汪鈍翁以古文自命﹐動輒呵責他人﹐其實有才無識﹐好爲無謂之避忌﹐反自矜爲有識﹐大抵如此。﹞此則可謂知一十而昧二五也。彼徒見前人文集有哀誄而無壽言﹐以謂哀誄可通於古﹐而祝嘏之辭﹐爲古所無也。不知墓志始於六朝﹐碑文盛於東漢﹐於古未有行也。中郎碑刻﹐昌黎志銘﹐學士盛稱之矣。今觀蔡﹑韓二氏之文集﹐其間無徳而稱﹐但存詞致﹐所與周旋而俯仰者﹐有以異於近代之壽言歟﹖寬於取古﹐而刻以繩今﹐君子以爲有耳而無目也。必以銘志之倫﹐實始乎古﹐則祝嘏之文﹐未嘗不始於《周官》﹐六祝之辭﹐所以祈福祥也。以其文士爲之之晚出﹐因而區別其類例﹐豈所語於知時之變者乎﹖夫文生於質﹐壽祝哀誄﹐因其人之質而施以文﹐則變化無方﹐後人所辟﹐可以過於前人矣。夫因乎人者﹐人萬變而文亦萬變也。因乎事者﹐事不變而文亦不變也。醮女之辭﹐冠男之頌﹐一用成文故典﹐古人不別爲辭﹐載在傳記﹐蓋亦多矣。揖讓之儀文﹐鼓吹之節奏﹐禮樂之所不廢也。然而其質不存焉﹐𨿽有神聖制作﹐無取儀文節奏﹐以爲特著之奇也。後人沿其流而不辧其源者﹐則槪爲之辭﹐所爲辭費也。進士題名之碑﹐必有記焉﹔﹝明人之獘﹐今則無矣。﹞科舉拜獻之錄﹐必有序焉﹔﹝此則今尙有之。似可請攺用一定格式﹐如賀表例。﹞自唐﹑宋以來﹐秋解春集﹐進士登科﹐等於轉漕上計﹐非有特出別裁之事也。題名進錄﹐故事行焉﹐𨿽使李斯刻石﹐﹝指題名碑。﹞劉向奏書﹐﹝指進呈錄。﹞豈能於尋常行墨之外﹐別著一辭哉﹖而能者矜焉﹐拙者愧焉﹐惟其文而不惟其事﹐所謂惑也。成室上梁﹐必有文焉﹔婚姻通聘﹐必有啟焉﹔同此堂構﹐同此男女﹐𨿽使魯般發號﹐髙紹賓﹐豈能於尋常行墨之外﹐別著一辭哉﹖而能者矜焉﹐拙者愧焉﹐惟其文而不惟其事﹐所謂惑也。而當世文人﹐方且劣彼而優此﹐何哉﹖國家令典﹐郊廟祝版﹐歲舉常事﹐則有定式﹐無更張也。推恩循例﹐羣臣誥敕﹐官秩相同﹐則有定式﹐無更張也。萬壽慶典﹐嘉辰令節﹐羣臣賀表﹐咸有定式﹐無更張也。聖人制作﹐爲之禮經﹐宜質宜文﹐必當其可。文因乎事﹐事萬變而文亦萬變﹐事不變而文亦不變﹐𨿽周﹑孔制作﹐豈有異哉﹖揖讓之儀文﹐鼓吹之節奏﹐常人之所不能損者﹐神聖之所不能增﹐而文人積習相尋﹐必欲誇多而斗靡﹐宜乎文集之紛紛矣。《禮》曰「君子未葬讀喪禮﹐旣葬讀祭禮﹐喪復常讀樂章。」喪禮遠近有別﹐而文質以分﹐所以本於至情也。近世文人﹐則有喪親成服之祭文矣﹐葬親堂祭之祭文矣﹐分贈弔客之行述矣。傳曰「孝子之喪親也﹐哭不亻哀﹐禮無容﹐言不文﹐﹝B129﹞﹝B129﹞苫塊之中﹐杖而後能起﹐朝夕哭無時。」尙有人焉﹐能載筆而ゼ文﹐以著於竹帛﹐何以異於蒼梧人之讓妻﹐華大夫之稱祖歟﹖或曰﹕未必其文之自爲﹐相喪者之代辭也。夫文生於質也﹐代爲之辭﹐必其人之可以有是言也。鴟旣處飄搖﹐不爲見之好音﹐鮒魚故在涸轍﹐不無憤然之作色﹐𨿽代禽魚立言﹐亦必稱其情也。豈曰代爲之辭﹐卽忘孝子之所自處歟﹖或謂代人屬艸﹐有父母者﹐不當爲人述考妣也。顏氏著訓﹐蓋謂孝子遠嫌﹐聽無聲而視無形﹐至諄諄也。𨿽然﹐是未明乎代言之體也。嫌之大者﹐莫過君臣﹔周公爲成王詔臣庶﹐則不以南面爲嫌。嫌之甚者﹐莫過於男女﹔谷永爲元帝報許後﹐卽不以內親爲忌。伊古名臣﹐擬爲冊祝制誥﹐則追謚先朝﹐冊後建儲﹐以至訓敕臣下﹐何一不代帝制以言﹐豈有嫌哉﹖必謂涉世遠嫌﹐不同官守﹐樂府孤兒之篇﹐豈必素冠之棘人﹖古人寡婦之嘆﹐何非須眉之男子﹖文人爲子述其親﹐必須孤子而後可﹐然則爲夫述其妻﹐必將閹寺而後可乎﹖夫非禮之禮﹐非義之義﹐君子弗爲﹐蓋以此哉。●卷五內篇五○申鄭子長﹑孟堅氏不作﹐而專門之史學衰。陳﹑範而下﹐或得或失﹐粗足名家。至唐人開局設監﹐整齊晉﹑隋故事﹐亦名其書爲一史﹔而學者誤承流別﹐不復辧正其體﹐於是古人著書之旨﹐晦而不明。至於辭章家舒其文辭﹐記誦家精其考核﹐其於史學﹐似乎小有所補﹔而循流忘源﹐不知大體﹐用功愈勤﹐而識解所至﹐亦去古愈遠而愈無所當。鄭樵生千載而後﹐慨然有見於古人著述之源﹐而知作者之旨﹐不徒以詞采爲文﹐考據爲學也。於是遂欲匡正史遷﹐益以博雅﹐貶損班固﹐譏其因襲﹐而獨取三千年來﹐遺文故冊﹐運以別識心裁﹐蓋承通史家風﹐而自爲經緯﹐成一家言者也。學者少見多怪﹐不究其發凡起例﹐絕識曠論﹐所以斟酌羣言﹐爲史學要刪﹔而徒摘其援據之疏略﹐裁剪之未定者﹐紛紛攻擊﹐勢若不共戴天。古人復起﹐奚足當吹劍之一乎﹖若夫二十略中﹐《六書》《七音》與《昆虫艸木》三略﹐所謂以史翼經﹐本非斷代爲書﹐可以遞續不窮者比﹐誠所謂專門絕業﹐漢﹑唐諸儒﹐不可得聞者也。創條發例﹐鉅制鴻編﹐卽以義類明其家學。其事不能不因一時成書﹐粗就隱括﹐原未嘗與小學專家﹐特爲一書者﹐長較短﹔亦未嘗欲後之人﹐守其成說﹐不稍變通。夫鄭氏所振在鴻綱﹐而末學吹求﹐則在小節。是何異譏韓﹑彭名將﹐不能鄒﹑魯趨蹌﹔繩伏﹑孔鉅儒﹐不善作雕虫篆刻耶﹖夫史遷絕學﹐《春秋》之後﹐一人而已。其範圍千古﹑牢寵百家者﹐惟創例發凡﹐卓見絕識﹐有以追古作者之原﹐自具《春秋》家學耳。若其事實之失據﹐去取之未當﹐議論之未醇﹐使其生唐﹑宋而後﹐未經古人論定﹔或當日所據石室金匱之藏﹐及《世本》《諜記》《楚漢春秋》之屬﹐不盡亡佚﹔後之溺文辭而泥考據者﹐相與錙銖而校﹐尺寸以繩﹐不知更作如何掊擊也。今之議鄭樵者﹐何以異是﹖孔子作《春秋》﹐蓋曰其事則齊桓﹑晉文﹐其文則史﹐其義則孔子自謂有取乎爾。夫事卽後世考據家之所尙也﹐文卽後世詞章家之所重也﹐然夫子所取﹐不在彼而在此。則史家著述之道﹐豈可不求義意所歸乎﹖自遷﹑固而後﹐史家旣無別識心裁﹐所求者徒在其事其文。惟鄭樵稍有志乎求義﹐而綴學之徒﹐囂然起而爭之。然則充其所論﹐卽一切科舉之文詞﹐胥吏之簿籍﹐其明白無疵﹐確實有據﹐轉覺賢於遷﹑固遠矣。𨿽然﹐鄭君亦不能無過焉。馬﹑班父子傳業﹐終身史官﹐固無論矣。司馬溫公《資治通鑑》﹐前後一十九年﹐書局自隨﹐自辟僚屬﹔所與討論﹐又皆一時名流﹔故能裁成絕業﹐爲世宗師。鄭君區區一身﹐僻處寒陋﹐獨犯馬﹑班以來所不敢爲者而爲之﹐立論髙遠﹐實不副名﹐又不幸而與馬端臨之《文獻通考》﹐並稱於時﹐而《通考》之疏陋﹐轉不如是之甚。末學膚受﹐本無定識﹐從而抑揚其間﹐妄相擬議﹐遂與比類纂輯之業﹐同年而語﹐而衡短論長﹐岑樓寸木且有不敵之勢焉﹐豈不誣哉﹖○答客問上癸巳在杭州﹐聞戴徵君震與吳處士穎芳談次﹐痛詆鄭君《通誌》﹐其言絕可怪笑﹐以謂不足深辧﹐置弗論也。其後學者﹐頗有訾。因假某君敍說﹐辧明著述源流。自謂習俗浮議﹐頗有摧陷廓淸之功。然其文上溯馬﹑班﹐下辧《通考》﹐皆史家要旨﹐不盡爲《通誌》發也。而不知者又更端以相詰難﹐因作《答客問》三篇。客有見章子《續通誌敍書後》者﹐問於章子曰﹕《通誌》之不可輕議﹐則旣聞命矣。先生之辧也﹐文繁而不可殺﹐其推論所及﹐進退古人﹐多不與世之尙論者同科﹐豈故爲抑揚﹐以佐其辧歟﹖抑先生別有說歟﹖夫學者皆稱二十二史﹐著錄之家﹐皆取馬﹑班而下﹐至於元﹑明而上﹐區爲正史一門矣。今先生獨謂唐人整齊晉﹑隋故事﹐亦名其書爲一史﹐而學者誤承流別﹐不復辧正其體焉。豈晉﹑隋而下﹐不得名爲一史歟﹖觀其表志成規﹐紀傳定體﹐與馬﹑班諸史﹐未始有殊。開局設監﹐集眾修書﹐亦時勢使然耳。求於其實﹐則一例也。今云學者誤承流別﹐敢問晉﹑隋而下﹐其所以與陳﹑範而上﹐截然分部者安在﹖章子曰﹕史之大原﹐本乎《春秋》。《春秋》之義﹐昭乎筆削。筆削之義﹐不僅事具始末﹐文成規矩已也。以夫子「義則竊取」之旨觀之﹐固將綱紀天下﹐推明大道。所以通古今之變﹐而成一家之言者﹐必有詳人之所略﹐異人之所同﹐重人之所輕﹐而忽人之所謹﹐繩墨之所不可得而拘﹐類例之所不可得而泥﹐而後微茫杪忽之際﹐有以獨斷於一心。及其書之成也﹐自然可以參天地而質鬼神﹐契前修而俟後聖﹐此家學之所以可貴也。陳﹑範以來﹐律以《春秋》之旨﹐則不敢謂無失矣。然其心裁別識﹐家學具存﹐縱使反唇相議﹐至謂遷書退處士而進姦雄﹐固書排忠節而飾主闕﹐要其離合變化﹐義無旁出﹐自足名家學而符經旨﹔初不盡如後代纂類之業﹐相與效子莫之執中﹐求鄕願之無刺﹐侈然自謂超遷軼固也。若夫君臣事迹﹐官司典章﹐王者易姓受命﹐綜核前代﹐纂輯比類﹐以存一代之舊物﹐是則所謂整齊故事之業也。開局設監﹐集眾修書﹐正當用其義例﹐守其繩墨﹐以待後人之論定則可矣﹐豈所語於專門著作之倫乎﹖《易》曰「敬非其人﹐道不虛行。」史才不世出﹐而時世變易不可常﹐及時纂輯所聞見﹐而不用標別家學﹑決斷去取爲急務﹐豈特晉﹑隋二史爲然哉﹖班氏以前﹐則有劉向﹑劉歆﹑揚雄﹑賈逵之《史記》﹐範氏以前﹐則有劉珍﹑李尢﹑蔡邕﹑盧植﹑楊彪之《漢記》﹐其書何嘗不遵表志之成規﹐不用紀傳之定體﹖然而守先待後之故事﹐與筆削獨斷之專家﹐其功用足以相資﹐而流別不能相混﹐則斷如也。溯而上之﹐百國寶書之於《春秋》《世本》《國策》之於《史記》﹐其義猶是耳。唐後史學絕﹐而著作無專家。後人不知《春秋》之家學﹐而猥以集眾官修之故事﹐乃與馬﹑班﹑陳﹑範諸書﹐並列正史焉。於是史文等於科舉之程式﹐胥吏之文移﹐而不可稍有變通矣。間有好學深思之士﹐能自得師於古人﹐標一法外之義例﹐著一獨具之心裁﹐而世之羣怪聚罵﹐指目牽引爲言詞﹐譬若犭扁狙見冠服﹐不與決毀裂﹐至於盡絕不止也。鄭氏《通誌》之被謗﹐凡以此也。嗟乎﹗道之不明久矣。《六經》皆史也﹐形而上者謂之道﹐形而下者謂之器。孔子之作《春秋》也﹐蓋曰「我欲之空言﹐不如見諸行事之深切著明。」然則典章事實﹐作者之所不敢忽﹐蓋將卽器而明道耳。其書足以明道矣﹐籩豆之事﹐則有司存﹐君子不以是爲瑣瑣也。道不明而爭於器﹐實不足而競於文﹐其獘與空言制勝﹐華辯傷理者﹐相去不能以寸焉。而世之溺者不察也。太史公曰「好學深思﹐心知其意。」當今之世﹐安得知意之人﹐而與論作述之旨哉﹖○答客問中客曰﹕孔子自謂﹕「述而不作﹐信而好古。」又曰「好古敏以求之。」夏殷之禮﹐夫子能言﹐然而無徵不信﹐慨於文獻之不足也。今先生謂作者有義旨﹐而籩豆器數﹐不爲瑣瑣焉。毋乃悖於夫子之教歟﹖馬氏《通考》之詳備﹐鄭氏《通誌》之疏舛﹐三尺童子所知也。先生獨取其義旨﹐而不責其實用﹐遂欲申鄭而屈馬﹐其說不近於偏耶﹖章子曰﹕天下之言﹐各有攸當﹔經傳之言﹐亦若是而已矣。讀古人之書﹐不能會通其旨﹐而徒執其疑似之說﹐以爭勝於一隅﹐則一隅之言﹐不可勝用也。天下有比次之書﹐有獨斷之學﹐有考索之功﹐三者各有所主﹐而不能相通。《六經》之於典籍也﹐猶天之有日月也。讀《書》如無《詩》﹐讀《易》如無《春秋》﹐𨿽聖人之籍﹐不能於一書之中﹐備數家之攻索也。《易》曰「不可爲典要」﹐而《書》則偏言「辭尙體要」焉。讀《詩》不以辭害志﹐而《春秋》則正以一言定是非焉。向令執龍血鬼車之象﹐而徵粵若稽古之文﹐熊蛇魚之夢﹐以紀春王正月之令﹐則聖人之業荒﹐而治經之旨悖矣。若云好古敏求﹐文獻徵信﹐吾不謂往行前言可以滅裂也。多聞而有所擇﹐博學而要於約﹐其所取者有以自命﹐而不可槪以成說相拘也。大道旣隱﹐諸子爭鳴﹐皆得先王之一端﹐莊生所謂「耳目口鼻﹐皆有所明﹐不能相通」者也。目察秋毫﹐而不能見雷霆。耳辧五音﹐而不能窺泰山。謂耳目之有能有不能﹐則可矣﹔謂耳聞目見之不足爲雷霆山嶽﹐其可乎﹖由漢氏以來﹐學者以其所得﹐之撰述以自表見者﹐蓋不少矣。髙明者多獨斷之學﹐沈潛者尙考索之功﹐天下之學術﹐不能不具此二途。譬猶日晝而月夜﹐暑夏而寒冬﹐以之推代而成歲功﹐則有相需之益﹔以之自封而立畛域﹐則有兩傷之獘。故馬﹑班史祖﹐而伏﹑鄭經師﹐遷乎其地而弗能爲良﹐亦並行其道而不相爲背者也。使伏﹑鄭共注一經﹐必有牾之病。使馬﹑班同修一史﹐必有矛盾之嫌。以此知專門之學﹐未有不孤行其意﹐𨿽使同儕爭之而不疑﹐舉世非之而不顧﹐此史遷之所以必欲傳之其人﹐而班固之所以必待馬融受業於其女弟﹐然後其學始顯也。遷書有徐廣﹑裴る諸家傳其業﹐固書有服虔﹑應劭諸家傳其業﹐專門之學﹐口授心傳﹐不啻經師之有章句矣。然則春秋經世之意﹐必有文字之所不可得而詳﹐繩墨之所不可得而準。而今之學者﹐凡遇古人獨斷之著述﹐於意有不愜﹐囂然紛起而攻之﹐亦見其好議論而不求成功矣。若夫比次之書﹐則掌故令史之孔目﹐簿書記注之成格﹐其原𨿽本柱下之所藏﹐其用止於備稽檢而供采擇﹐初無他奇也。然而獨斷之學﹐非是不爲取裁﹔考索之功﹐非是不爲按據。如旨酒之不離乎糟粕﹐嘉禾之不離乎糞土﹐是以職官故事案牘圖牒之書﹐不可輕議也。然獨斷之學﹐考索之功欲其智﹐而比次之書欲其愚。亦猶酒可實尊彜﹐而糟粕不可實尊彜﹔禾可登簋﹐而糞土不可索簋﹐理至明也。古人云「言之不文﹐行之不遠。」「文不雅馴﹐薦紳先生難言之。」爲職官故事案牘圖牒之難以萃合而行遠也﹐於是有比次之法。不名家學﹐不立識解﹐以之整齊故事﹐而待後人之裁定﹐是則比次欲愚之效也。舉而登諸著作之堂﹐亦自標名爲家學﹐談何容易邪﹖且班固之才﹐可謂至矣。然其與陳宗﹑尹敏之徒﹐撰《世祖本紀》﹐與《新市》《平林》諸列傳﹐不能與《漢書》並立﹐而必以範蔚宗書爲正宗﹔則集眾官修之故事﹐與專門獨斷之史裁﹐不相綴屬又明矣。自是以來﹐源流旣失。鄭樵無考索之功﹐而《通誌》足以明獨斷之學﹐君子於斯有取焉。馬貴與無獨斷之學﹐而《通考》不足以成比次之功﹐謂其智旣無所取﹐而愚之爲道﹐又有未盡也。且其就《通典》而多分其門類﹐取便翻檢耳。因史誌而裒集其論議﹐易於折衷耳。此乃經生決科之策括﹐不敢抒一獨得之見﹐標一法外之意﹐而奄然媚世爲鄕願﹐至於古人著書之義旨﹐不可得聞也。俗學便其類例之易尋﹐喜其論說之平善﹐相與翕然交稱之﹐而不知著作源流之無似。此嘔啞嘲哳之曲﹐所以屬和萬人也。○答客問下客曰﹕獨斷之學﹐與考索之功﹐則旣聞命矣。敢問比次之書﹐先生擬之糟粕與糞土﹐何謂邪﹖章子曰﹕斯非貶辭也。有璞而後施雕﹐有質而後運斤﹐先後輕重之間﹐其數易明也。夫子未刪之《詩》《書》﹐未定之《易》《禮》《春秋》﹐皆先王之舊典也。然非夫子之論定﹐則不可以傳之學者矣。李燾謂「左氏將傳《春秋》﹐先聚諸國史記﹐國別爲語﹐以備《內傳》之采摭。」是𨿽臆度之辭﹐然古人著書﹐未有全無所本者。以是知比次之業﹐不可不議也。比次之道﹐大約有三﹕有及時撰集﹐以待後人之論定者﹐若劉歆﹑揚雄之《史記》﹐班固﹑陳宗之《漢記》是也﹔有有志著述﹐先獵羣書﹐以爲薪者﹐若王氏《玉海》﹐司馬《長編》之類是也﹔有陶冶專家﹐勒成鴻業者﹐若遷錄倉公技術﹐固裁劉向《五行》之類是也。夫及時撰集以待論定﹐則詳略去取﹐精於條理而已。先獵羣書﹐以爲薪﹐則辧同考異﹐愼於核而已。陶冶專家﹐勒成鴻業﹐則鉤玄提要﹐達於大體而已。比次之業﹐旣有如是之不同﹔作者之旨﹐亦有隨宜之取辧。而今之學者﹐以謂天下之道﹐在乎較量名數之異同﹐辧別音訓之當否﹐如斯而已矣﹔是何異觀坐井之天﹐測坳堂之水﹐而遂欲窮六合之運度﹐量四海之波濤﹐以謂可盡哉﹖夫漢帝春秋﹐﹝年壽也。﹞具於《別錄》﹔﹝臣瓚注。﹞伏生﹑文翁之名﹐徵於石刻﹔髙祖之作新丰﹐詳於劉記﹔﹝《西京雜記》﹞孝武之好微行﹐著於外傳﹔﹝《漢武故事》﹞而遷﹑固二書﹐未見采錄﹐則比次之繁﹐不妨作者之略也。曹丕讓表﹐詳《獻帝傳》﹔甄后懿行﹐盛稱《魏書》﹔哀牢之傳﹐徵於計吏﹔﹝見《論衡》﹞先賢之表﹐著於黃初﹔而陳﹑範二史﹐不以入編﹐則比次之私﹐有待作者之公也。然而經生習業﹐遂纂典林﹐辭客探毫﹐因收韻藻。晚近澆漓之習﹐取便依檢﹐各爲兔園私冊﹐以供陋學之取攜﹔是比次之業﹐𨿽欲如糟粕糞土﹐冀其化朽腐而出神奇﹐何可得哉﹖夫村書俗學﹐旣無良材﹔則比次之業﹐難於憑藉者一矣。所徵故實﹐多非本文﹐而好易字句﹐漓其本質﹐以致學者寧習原書﹐怠窺新錄﹔則比次之業﹐難於憑藉者二矣。比類相從﹐本非著作﹐而匯收故籍﹐不著所出何書﹐一似己所獨得﹐使人無從徵信﹔則比次之業﹐難於憑藉者三矣。傳聞異辭﹐記載別出﹐不能兼收並錄﹐以待作者之決擇﹐而私作聰明﹐自定去取﹔則比次之業﹐難於憑藉者四矣。圖繪之學﹐不入史裁﹐金石之文﹐但徵目錄﹐後人考核﹐徵信無從﹔則比次之業﹐難於憑藉者五矣。專門之書﹐已成鉅編﹐不爲采錄﹐大凡預防亡逸而聽其孤行﹐漸致湮沒﹔則比次之業﹐難於憑藉者六矣。拘牽類例﹐取足成書﹐不於法律之外﹐多方購備﹐以俟作者之辧裁﹐一目之羅﹐得鳥無日﹔則比次之業﹐難於憑藉者七矣。凡此多端﹐並是古人未及周詳﹐而後學尢所未悉。句有忐於三月聚糧﹐則講習何可不豫﹖而一世之士﹐不知度徳量力﹐咸囂囂以作者自命﹐不肯爲是筌蹄嚆矢之功程﹐劉歆所謂「挾恐見破之私意﹐而無從善服義之公心」者也。術業如何得當﹖而著作之道﹐何由得正乎﹖○答問或問﹕前人之文辭﹐可攺竄爲己作歟﹖答曰﹕何爲而不可也。古者以文爲公器﹐前人之辭如已盡﹐後人述而不必作也。賦詩斷章﹐不啻若自其口出也。重在所以爲文辭﹐而不重文辭也。苟得其意之所以然﹐不必有所攺竄﹐而前人文辭與己無異也。無其意而求合於文辭﹐則𨿽字句毫無所犯﹐而陰仿前人之所云﹐君子鄙之曰竊矣。或曰﹕陳琳爲曹洪報魏太子﹐諱言陳琳爲辭。丁敬禮求曹子建潤色其文﹐則曰後世誰知定吾文者。唐韓氏云「惟古於文必己出﹐降而不能乃剽竊。」古人必欲文辭自己擅也﹐豈曰重其意而已哉﹖答曰﹕文人之文﹐與著述之文﹐不可同日語也。著述必有立於文辭之先者﹐假文辭以達之而已。譬如廟堂行禮﹐必用錦紳玉佩﹐彼行禮者﹐不問紳佩之所成。著述之文是也。錦工玉工﹐未嘗習禮﹐惟藉制錦攻玉以稱功﹐而冒他工所成爲己制﹐則人皆以爲竊矣。文人之文是也。故以文人之見解﹐而議著述之文辭﹐如以錦工玉工﹐議廟堂之禮典也。或曰﹕古人辭命艸創﹐加以修潤﹐後世詩文﹐亦有一字之師﹔如所重在意﹐而辭非所計﹐譬如廟堂行禮﹐𨿽不計其紳佩﹐而紳佩敝裂﹐不中制度﹐亦豈可行邪﹖答曰﹕此就文論文﹐別自爲一道也。就文論文﹐先師有辭達之訓﹐曾子有鄙悖之戒﹐聖門設科﹐文學言語並存﹐說辭亦貴有善爲者﹐古人文辭﹐未嘗不求工也。而非所論於此疆彼界﹐爭論文必己出﹐以矜私耳。自魏﹑晉以還﹐論文亦自有專家矣。樂府攺舊什之鏗鏘﹐《文選》裁前人之篇什﹐並主聲情色采﹐非同著述科也。《會昌制集》之序﹐鄭亞削義山之腴﹐元和《月蝕》之歌﹐韓公擢玉川之怪﹔或存原款以歸其人﹐或攺標題以入己集﹐𨿽論文末技﹐有精焉者﹐所得旣深﹐亦不復較量於彼我字句之瑣也。或曰﹕昔者樂廣善言﹐而摯虞妙筆﹐樂談摯不能封﹐摯筆樂不能復﹐人各有偏長矣。然則有能言而不能文者﹐不妨藉人爲操筆邪﹖答曰﹕潘嶽亦爲樂廣撰讓表矣﹐必得廣之辭旨﹐而後次爲名筆﹐史亦未嘗不兩稱之。兩漢以下﹐人少兼長﹐優學而或歉於辭﹐善文而或疏於記。以至學問之中﹐又有偏擅﹐文辭一道﹐又有專長﹔本可交助爲功﹐而世多交譏互詆﹐是以大道終不可得而見也。文辭末也﹐苟去封畛而集專長﹐猶有卓然之不朽﹐而況由學問而進求古人之大體乎﹖然而自古至今﹐無其人焉﹐是無可如何者也。或曰﹕誠如子言﹐文章學問﹐可以互。苟有黠者﹐本無所長﹐而謬爲公義﹐以濫竽其中﹐將何以辧之﹖答曰﹕千鈞之鼎﹐兩人舉之﹐不能勝五百鈞者﹐僕且蹶矣。李廣入程不識之軍﹐而旌壁壘﹐爲之一新。才智苟遜於程﹐一軍亂矣。富人遠出﹐不持一錢﹐有所需而稱貸﹐人爭與之﹐他人不能者何也﹖惟富於錢﹐而後可以貸人之錢也。故文學苟志於公﹐彼無實者﹐不能冒也。或曰﹕前人之文﹐不能盡善﹐後人從而點竄以示法﹐亦可爲之歟﹖答曰﹕難言之矣。著述攺竄前人﹐其意別有所主﹐故無傷也。論文攺竄前人﹐文心不同﹐亦如人面﹐未可以己所見﹐遽謂勝前人也。劉氏《史通》﹐著《點煩》之篇矣。左﹑馬以降﹐並有塗攺﹐人或譏其知史不知文也。然劉氏有所爲而爲之﹐得失猶可互見。若夫專事論文﹐則宜愼矣。今古聰敏智慧﹐亦自難窮﹐今人所見﹐未必盡不如古。大約無心偶會﹐則收點金之功﹔有意更張﹐必多畫墁之誚。蓋論文貴於天機自呈﹐不欲人事爲穿鑿耳。或問﹕近世如方苞氏﹐刪攺唐﹑宋大家﹐亦有補歟﹖夫方氏不過文人﹐所得本不甚深﹐況又加以私心勝气﹐非徒無補於文﹐而反開後生小子無忌憚之漸也。小慧私智﹐一知半解﹐未必不可攻古人之間﹐拾前人之遺﹐此論於學術﹐則可附於不賢識小之例﹐存其說以備後人之采擇可也。若論於文辭﹐則無關大義﹐皆可置而不論。卽人心不同如面﹐不必彊齊之意也。果於是非得失﹐後人旣有所見﹐自不容默矣﹐必也出之如不得已﹐詳審至再而後爲之。如國家之議舊章﹐名臣之策利獘﹐非有顯然什百之相懸﹐寧守舊而毋妄更張矣。苟非深知此意﹐而輕議古人﹐是庸妄之尢﹐卽未必無尺寸之得﹐而不足償其尋丈之失也。方氏刪攺大家﹐有必不得已者乎﹖有是非得失﹐顯然什百相懸者乎﹖有如國家之議舊章﹐名臣之策利獘﹐寧守舊而毋妄更張之本意者乎﹖在方氏亦不敢自謂然也。然則私心勝气﹐求勝古人﹐此方氏之所以終不至古人也。凡能與古爲化者﹐必先於古人繩度尺寸不敢逾越者也。蓋非信之專而守之篤﹐則入古不深﹐不深則不能化。譬如人於朋友﹐能全管﹑鮑通財之義﹐非嚴一介取與之節者﹐必不能也。故學古而不敢曲泥乎古﹐乃服古而謹嚴之至﹐非輕古也。方氏不知古人之意﹐而惟徇於文辭﹐且所得於文辭者﹐本不甚深﹐其私智小慧﹐又適足窺見古人之當然﹐而不知其有所不盡然﹐宜其奮筆攺竄之易易也。○古文公式古文體制源流﹐初學入門﹐當首辧也。蘇子瞻《表忠觀碑》﹐全錄趙奏議﹐文無增損﹐其下卽綴銘詩。此乃漢碑常例﹐見於金石諸書者﹐不可勝載﹔卽唐﹑宋八家文中﹐如柳子厚《壽州安丰孝門碑》﹐亦用其例﹐本不足奇。王介甫詫謂是學《史記》諸侯王年表﹐眞學究之言也。李耆卿謂其文學《漢書》﹐亦全不可解。此極是尋常耳目中事﹐諸公何至怪怪奇奇﹐看成骨董﹖且如近日市井鄕閭﹐如有利獘得失﹐公議興禁﹐請官約法﹐立碑垂久﹐其碑卽刻官府文書告諭原文﹐毋庸增損字句﹐亦古法也。豈介甫諸人﹐於此等碑刻猶未見耶﹖當日王氏門客之訾摘駭怪﹐更不直一笑矣。以文辭而論﹐趙淸獻請修表忠觀原奏﹐未必如蘇氏碑文之古雅。史家記事記言﹐因襲成文﹐原有點竄塗攺之法。蘇氏此碑﹐𨿽似鈔繕成文﹐實費經營裁制也。第文辭可以點竄﹐而制度則必從時。此碑篇首「臣言」三字﹐篇末「制曰可」三字﹐恐非宋時奏議上陳﹑詔旨下達之體﹔而蘇氏意中﹐揣摩《秦本紀》「丞相臣斯昧死言」及「制曰可」等語太熟﹐則不免如劉知幾之所譏﹐貌同而心異也。余昔修《和州誌》﹐有《乙亥義烈傳》﹐專記明末崇禎八年﹐闖「賊」攻破和州﹐官吏紳民男婦殉難之事。用記事本末之例﹐以事爲經﹐以人爲緯﹐詳悉具載。而州中是非起。蓋因闖「賊」怒拒守而屠城﹐被屠者之子孫﹐歸咎於創議守城者﹐陷害滿城生命﹐又有著論指斥守城者部署非法﹐以致城陷﹔甚至有誣創議守城者﹐縋城欲逃﹐爲「賊」擒殺﹐並非眞殉難者。余搜得鳳陽巡撫朱大典﹐奏報和州失陷﹐官紳殉難情節﹐乃據江防州同申報﹐轉據同在圍城逃脫難民口述親目所見情事﹐官紳忠烈﹐均不可誣。余因全錄奏報﹐以爲是篇之序。中間文字點竄﹐甚有佳處。然篇首必云「崇禎九年二月日﹐巡撫鳳陽提督軍務都察院右副都禦史臣朱大典謹奏﹐爲和城陷『賊』﹐官紳殉難堪憐﹐乞賜旌表﹐以彰義烈事。」其篇末云「奉旨﹐覽奏憫惻﹐該部察例施行。」此實當時奏陳詔報式也。或謂中間奏文﹐旣已刪攺古雅﹐其前後似可一例潤色。余謂奏文辭句﹐並無一定體式﹐故可點竄古雅﹐不礙事理。前後自是當時公式﹐豈可以秦﹑漢之衣冠﹐繪明人之圖像耶﹖蘇氏《表忠觀碑》﹐前人不知﹐而相與駭怪﹐自是前人不學之過。蘇氏之文﹐本無可議。至人相習而不以爲怪﹐其實不可通者﹐惟前後不遵公式之六字耳。夫文辭不察義例﹐而惟以古雅爲徇﹐則「臣言」三字﹐何如「嶽曰於」三字更古﹖「制曰可」三字﹐何如「帝曰兪」三字更古﹖捨唐﹑虞而法秦﹑漢﹐未見其能好古也。汪鈍翁撰《睢州湯烈婦旌門頌序》﹐首錄巡按禦史奏報﹐本屬常例﹐無可訾﹐亦無足矜也。但汪氏不知文用古法﹐而公式必遵時制﹔秦﹑漢奏報之式﹐不可以攺今文也。篇首著監察禦史臣粹然言﹐此又讀《表忠觀碑》「臣言」三字太熟﹐而不知蘇氏已非法也。近代章奏﹐篇首敍銜﹐無不稱姓﹐亦公式也。粹然何姓﹐汪氏豈可因摩古而刪之﹖且近代章奏﹐銜名之下﹐必書謹奏﹐無稱言者。一語僅四字﹐而兩違公式﹐不知何以爲古文辭也﹖婦人有名者稱名﹐無名者稱姓﹐曰張曰李可也。近代官府文書﹐民間詞狀﹐往往捨姓而空稱曰氏﹐甚至有稱爲該氏者﹐誠屬俚俗不典﹔然令無明文﹐胥吏苟有知識﹐仍稱爲張爲李﹐官所不禁﹐則猶是通融之文法也。汪氏於一定不易之公式﹐則故攺爲秦﹑漢古款﹐已是貌同而心異矣。至於正俗通行之稱謂﹐則又偏捨正而徇俗﹐何顚倒之甚耶﹖結句又云「臣謹昧死以聞」﹐亦非今制。汪氏平日以古文辭髙自矜詡﹐而庸陋如此﹐何耶﹖汪之序文﹐於臣粹然言句下﹐直起雲「睢州諸生湯某妻趙氏﹐值明末李自成亡『亂』」云云﹐是亦未善。當云「故明睢州諸生湯某妻趙氏﹐值李自成之『亂』」﹐於辭爲順。蓋突起似現在之人﹐下句補出值明末李自成﹐文气亦近滯也。學文者﹐當於此等畱意辧之。○古文十獘餘論古文辭義例﹐自與知好諸君書﹐凡數十通﹔筆爲論著﹐又有《文徳》《文理》《質性》《黠陋》《俗嫌》《俗忌》諸篇﹐亦詳哉其言之矣。然多論古人﹐鮮及近世。玆見近日作者﹐所有言論與其撰著﹐頗有不安於心﹐因取最淺近者﹐條爲十通﹐思與同志諸君相爲講明。若他篇所已及者不復述﹐覽者可互見焉。此不足以盡文之隱﹐然一隅三反﹐亦庶幾其近之矣。一曰﹐凡爲古文辭者﹐必先識古人大體﹐而文辭工拙﹐又其次焉。不知大體﹐則胸中是非﹐不可以憑﹐其所論次﹐未必俱當事理。而事理本無病者﹐彼反見爲不然而補救之﹐則率天下之人而禍仁義矣。有名士投其母氏行述﹐請大興朱先生作志。敍其母之節孝﹐則謂乃祖衰年病廢臥牀﹐溲便無時﹐家無次丁﹐乃母不避穢褻﹐躬親薰濯。其事旣已美矣。又述乃祖於時蹙然不安﹐乃母肅然對曰「婦年五十﹐今事八十老翁﹐何嫌何疑﹖」嗚呼﹗母行可嘉﹐而子文不肖甚矣。本無芥蒂﹐何有嫌疑﹖節母旣明大義﹐定知無是言也。此公無故自生嫌疑﹐特添注以斡旋其事﹐方自以謂得體﹐而不知適如冰雪肌膚﹐剜成瘡﹐不免愈濯愈痕瘢矣。人苟不解文辭﹐如遇此等﹐但須據事直書﹐不可無故妄加雕飾。妄加雕飾﹐謂之剜肉爲瘡﹐此文人之通獘也。二曰﹐《春秋》書內不諱小惡。歲寒知松柏之後﹐然則欲表松柏之貞﹐必明霜雪之厲﹐理勢之必然也。自世多嫌忌﹐將表松柏﹐而又恐霜雪懷慚﹐則觸手皆荊棘矣。但大惡諱﹐小惡不諱﹐《春秋》之書內事﹐自有其權衡也。江南舊家﹐輯有宗譜。有羣從先世爲子聘某氏女﹐後以道遠家貧﹐力不能婚﹐恐失婚時﹐僞報子殤﹐俾女別聘。其女遂不食死﹐不知其子故在。是於守貞殉烈﹐兩無所處。而女之行事﹐實不愧於貞烈﹐不忍泯也。據事直書﹐於翁誠不能無歉然矣。第《周官》媒氏禁嫁殤﹐是女本無死法也。《曾子問》﹐娶女有日﹐而其父母死﹐使人致命女氏。注謂恐失人嘉會之時。是古有辭昏之禮也。今制﹐婿遠遊﹐三年無聞﹐聽婦告官別嫁。是律有遠絕離昏之條也。是則某翁詭子殤﹐比例原情﹐尙不足爲大惡而必須諱也。而其族人動色相戒﹐必不容於直書﹐則匿其辭曰「書報幼子之殤﹐而女家誤聞以爲婿也。」夫千萬里外﹐無故報幼子殤﹐而又不道及男女昏期﹐明者知其無是理也。則文章病矣。人非聖人﹐安能無失﹖古人敍一人之行事﹐尙不嫌於得失互見也。今敍一人之事﹐而欲顧其上下左右前後之人﹐皆無小疵﹐難矣。是之謂八面求圓﹐又文人之通獘也。三曰﹐文欲如其事﹐未聞事欲如其人者也。嘗見名士爲人撰志﹐其人蓋有朋友气誼﹐志文乃仿韓昌黎之志柳州也﹐一步一趨﹐惟恐其或失也。中間感嘆世情反復﹐已覺無病費呻吟矣。末敍喪費出於貴人﹐及內親竭勞其事。詢之其家﹐則貴人贈賻稍厚﹐非能任喪費也。而內親則僅一臨穴而已﹐亦並未任其事也。且其子俱長成﹐非若柳州之幼子孤露﹐必待人爲經理者也。詰其何爲失實至此﹖則曰﹕仿韓志柳墓終篇有云「歸葬費出觀察使裴君行立﹐又舅弟盧遵﹐旣葬子厚﹐又將經紀其家。」附紀二人﹐文淸深厚。今志欲似之耳。余嘗舉以語人﹐人多笑之。不知臨文摹古﹐遷就重輕﹐又往往似之矣。是之謂削趾適屨﹐又文人之通獘也。四曰﹐仁智爲聖﹐夫子不敢自居。瑚璉名器﹐子貢安能自定。稱人之善﹐尙恐不得其實﹔自作品題﹐豈宜誇耀成風耶﹖嘗見名士爲人作傳﹐自云吾鄕學者﹐鮮知根本﹐惟餘與某甲﹐爲功於經術耳。所謂某甲﹐固有時名﹐亦未見必長經術也。作者乃欲援附爲名﹐髙自標榜﹐恧矣﹗又有江湖遊士﹐以詩著名﹐實亦未足副也。然有名實遠出其人下者﹐爲人作詩集序﹐述人請序之言曰「君與某甲齊名﹐某甲旣已弁言﹐君烏得無題品﹖」夫齊名本無其說﹐則請者必無是言﹐而自詡齊名﹐藉人炫己﹐顏頰不復知忸怩矣﹗且經援服﹑鄭﹐詩攀李﹑杜﹐猶曰髙山景仰﹔若某甲之經﹐某甲之詩﹐本非可恃﹐而猶藉爲名。是之謂私署頭銜﹐又文人之通獘也。五曰﹐物以少爲貴﹐人亦宜然也。天下皆聖賢﹐孔﹑孟亦弗尊尙矣。淸言自可破俗﹐然在典午﹐則滔滔皆是也。前人譏《晉書》﹐列傳同於小說﹐正以采掇淸言﹐多而少擇也。立朝風節﹐彊項敢言﹐前史侈爲美談。明中葉後﹐門戶朋黨﹐聲气相激﹐誰非敢言之士﹖觀人於此﹐君子必有辧矣。不得因其彊項申威﹐便標風烈﹐理固然也。我憲皇帝澄淸吏治﹐裁革陋規﹐整飭官方﹐懲治貪墨﹐實爲千載一時。彼時居官﹐大法小廉﹐殆成風俗﹔貪冒之徒﹐莫不望風革面﹐時勢然也。今觀傳志碑狀之文﹐敍雍正年府州縣官﹐盛稱杜絕饋遺﹐搜除積獘﹐淸苦自守﹐革除例外供支﹐其文洵不愧於循吏傳矣。不知彼時逼於功令﹐不得不然﹐千萬人之所同﹐不足以爲盛節。豈可見閹寺而頌其不好色哉﹖山居而貴薪木﹐涉水而寶魚﹐人知無是理也﹐而稱人者乃獨不然。是之謂不達時勢﹐又文人之通獘也。六曰﹐史旣成家﹐文存互見﹐有如《管晏例傳》﹐而勛詳於《齊世家》﹔張耳分題﹐而事總於《陳余傳》﹔非惟命意有殊﹐抑亦詳略之體所宜然也。若夫文集之中﹐單行傳記﹐凡遇牽聯所及﹐更無互著之篇﹐勢必加詳﹐亦其理也。但必權其事理﹐足以副乎其人﹐乃不病其繁重爾。如唐平淮西﹐《韓碑》歸功裴度﹐可謂當矣。後中讒毀﹐攺命於段文昌﹐千古爲之嘆惜。但文昌徇於李﹐功本不可沒﹐其失猶未甚也。假令當日無名偏裨﹐不關得失之人﹐身後表阡﹐侈陳淮西功績﹐則無是理矣。朱先生嘗爲故編修蔣君撰志﹐中敍國家前後平定準回要略﹐則以蔣君總修方略﹐獨力勤勞﹐書成身死﹐而不得敍功故也。然志文雅健﹐學者慕之。後見某中書舍人死﹐有爲作家傳者﹐全襲《蔣志》原文﹐蓋其人嘗任分纂數月﹐於例得列銜名者耳﹐其實於書未寓目也。是與無名偏裨﹐居淮西功﹐又何以異﹖而文人喜於摭事﹐幾等軍吏攘功﹐何可訓也﹖是之謂同裏銘旌。昔有誇夫﹐終身未膺一命﹐好襲頭銜﹐將死﹐徧召所知﹐籌計銘旌題字。或徇其意﹐假藉例封待贈修職登仕諸階﹐彼皆掉頭不悅。最後有善諧者﹐取其鄕之貴顯﹐大書勛階師保殿閣部院某國某封某公同裏某人之柩。人傳爲笑。故凡無端而影附者﹐謂之同裏銘旌﹐不謂文人亦效之也﹐是又文人之通獘也。七曰﹐陳平佐漢﹐志見社肉﹐李斯亡秦﹐兆端廁鼠。推微知著﹐固相士之玄機﹔搜間傳神﹐亦文家之妙用也。但必得其神志所在﹐則如圖畫名家﹐頰上妙於增毫﹔苟徒慕前人文辭之佳﹐彊尋猥瑣﹐以求其似﹔則如見桃花而有悟﹐遂取桃花作飯﹐其中豈復有神妙哉﹖又近來學者﹐喜求徵實﹐每見殘碑斷石﹐余文剩字﹐不關於正義者﹐往往藉以考古制度﹐補史缺遺﹐斯固善矣。因是行文﹐貪多務得﹐明知贅余非要﹐爲有益後世﹐推求不憚辭費。是不特文無體要﹐抑思居今世而欲備後世考徵﹐正如董澤矢材﹐可勝曁乎﹖夫傳人者文如其人﹐述事者文如其事﹐足矣。其或有關考徵﹐要必本質所具﹐卽或情逸出﹐正爲阿堵傳神。不此之務﹐但知市菜求增﹐是之謂畫蛇添足﹐又文人之通獘也。八曰﹐文人固能文矣﹐文人所書之人﹐不必盡能文也。敍事之文﹐作者之言也。爲文爲質﹐惟其所欲﹐期如其事而已矣。記言之文﹐則非作者之言也﹔爲文爲質﹐期於適如其人之言﹐非作者所能自主也。貞烈婦女﹐明詩習禮﹐固有之矣。其有未嘗學問﹐或出鄕曲委巷﹐甚至傭嫗鬻婢﹐貞節孝義﹐皆出天性之優﹐是其質𨿽不愧古人﹐文則難期於儒雅也。每見此等傳記﹐述其言辭﹐原本《論語》《孝經》﹐出入《毛詩》《內則》﹐劉向之《傳》﹐曹昭之《誡》﹐不啻自其口出﹐可謂文矣。抑思善相夫者﹐何必盡識鹿車鴻案﹐善教子者﹐豈皆熟記畫荻丸熊﹐自文人胸有成竹﹐遂致閨修﹐皆如板印。與其文而失實﹐何如質以傳眞也﹖由是推之﹐名將起於卒伍﹐義俠或奮閭閻﹐言辭不必經生﹐記述貴於宛肖。而世有作者﹐於斯多不致思﹐是之謂優伶演劇。蓋優伶歌曲﹐𨿽耕氓役隸﹐矢口皆葉宮商﹐是以謂之戲也。而記傳之筆﹐從而效之﹐又文人之通獘也。九曰﹐古人文成法立﹐未嘗有定格也。傳人適如其人﹐述事適如其事﹐無定之中﹐有一定焉。知其意者﹐旦暮遇之。不知其意﹐襲其形貌﹐神弗肖也。往余撰和州故給事《成性志傳》﹐性以建言著稱﹐故采錄其奏議。然性少遭亂離﹐全家被害﹐追悼先世﹐每見文辭。而《猛省》之篇尢沈痛﹐可以教孝﹐故於終篇全錄其文。其鄕有知名士賞余文曰「前載如許奏章﹐若無《猛省》之篇﹐譬如行船﹐首重而舵樓輕矣。今此婪尾﹐可謂善謀篇也。」余戲詰云﹕設成君本無此篇﹐此船終不行耶﹖蓋塾師講授《四書》文義﹐謂之時文﹐必有法度以合程式。而法度難以空言﹐則往往取譬以示蒙學﹐擬於房室﹐則有所謂間架結構﹔擬於身體﹐則有所謂眉目筋節﹔擬於繪畫﹐則有所謂點晴添毫﹔擬於形家﹐則有所謂來龍結穴。隨時取譬。然爲初學示法﹐亦自不得不然﹐無庸責也。惟時文結習﹐深錮腸腑﹐進窺一切古書古文﹐皆此時文見解﹐動操塾師啟蒙議論﹐則如用象棋枰布圍棋子﹐必不合矣。是之謂井底天文﹐又文人之通獘也。十曰﹐時文可以評選﹐古文經世之業﹐不可以評選也。前人業評選之﹐則亦就文論文可耳。但評選之人﹐多非深知古文之人。夫古人之書﹐今不盡傳﹐其文見於史傳﹐評選之家﹐多從史傳采錄。而史傳之例﹐往往刪節原文﹐以就隱括﹐故於文體所具﹐不盡全也。評選之家﹐不察其故﹐誤謂原文如是﹐又從而爲之辭焉。於引端不具﹐而截中徑起者﹐詡謂發軔之離奇﹔於刊削余文﹐而遽入正傳者﹐詫爲篇終之嶄峭。於是好奇而寡識者﹐轉相嘆賞﹐刻意追摹﹐殆如左氏所云「非子之求﹐而蒲之覓矣。」有明中葉以來﹐一種不情不理自命爲古文者﹐起不知所自來﹐收不知所自往﹐專以此等出人思議﹐誇爲奇特﹐於是坦蕩之塗﹐生荊棘矣。夫文章變化侔於鬼神﹐斗然而來﹐戛然而止﹐何嘗無此景象﹖何嘗不爲奇特﹖但如山之巖峭﹐水之波瀾﹐气積勢盛﹐發於自然﹔必欲作而致之﹐無是理矣。文人好奇﹐易於受惑﹐是之謂誤學邯鄲﹐又文人之通獘也。○浙東學術浙東之學﹐𨿽出婺源﹐然自三袁之流﹐多宗江西陸氏﹐而通經服古﹐絕不空言徳性﹐故不悖於朱子之教。至陽明王子﹐揭孟子之良知﹐復與朱子牾。蕺山劉氏﹐本良知而發明愼獨﹐與朱子不合﹐亦不相詆也。梨洲黃氏﹐出蕺山劉氏之門﹐而開萬氏弟兄經史之學﹔以至全氏祖望﹐輩尙存其意﹐宗陸而不悖於朱者也。惟西河毛氏﹐發明良知之學﹐頗有所得﹔而門戶之見﹐不免攻之太過﹐𨿽浙東人亦不甚以爲然也。世推顧亭林氏爲開國儒宗﹐然自是浙西之學。不知同時有黃梨洲氏﹐出於浙東﹐𨿽與顧氏並峙﹐而上宗王﹑劉﹐下開二萬﹐較之顧氏﹐源遠而流長矣。顧氏宗朱﹐而黃氏宗陸。蓋非講學專家﹐各持門戶之見者﹐故互相推服﹐而不相非詆。學者不可無宗主﹐而必不可有門戶﹔故浙東﹑浙西﹐道並行而不悖也。浙東貴專家﹐浙西尙博雅﹐各因其習而習也。天人性命之學﹐不可以空言講也。故司馬遷本董氏天人性命之說﹐而爲經世之書。儒者欲尊徳性﹐而空言義理以爲功﹐此宋學之所以見譏於大雅也。夫子曰「我欲之空言﹐不如見諸行事之深切著明也。」此《春秋》之所以經世也。聖如孔子﹐言爲天鐸﹐猶且不以空言制勝﹐況他人乎﹖故善言天人性命﹐未有不切於人事者。三代學術﹐知有史而不知有經﹐切人事也。後人貴經術﹐以其卽三代之史耳。近儒談經﹐似於人事之外﹐別有所謂義理矣。浙東之學﹐言性命者必究於史﹐此其所以卓也。朱陸異同﹐干戈門戶﹐千古桎梏之府﹐亦千古荊棘之林也。究其所以紛綸﹐則惟騰空言而不切於人事耳。知史學之本於《春秋》﹐知《春秋》之將以經世﹐則知性命無可空言﹐而講學者必有事事﹐不特無門戶可持﹐亦且無以持門戶矣。浙東之學﹐𨿽源流不異﹐而所遇不同。故其見於世者﹐陽明得之爲事功﹐蕺山得之爲節義﹐梨洲得之爲隱逸﹐萬氏兄弟得之爲經術史裁。授受𨿽出於一﹐而面目迥殊﹐以其各有事事故也。彼不事所事﹐而但空言徳性﹐空言問學﹐則黃茅白葦﹐極面目雷同﹐不得不殊門戶﹐以爲自見地耳。故惟陋儒則爭門戶也。或問事功气節﹐果可與著述相提並論乎﹖曰﹕史學所以紀世﹐固非空言著述也。且如六經﹐同出於孔子﹐先儒以爲其功莫大於《春秋》﹐正以切合當時人事耳。後之言著述者﹐捨今而求古﹐舍人事而言性天﹐則吾不得而知之矣。學者不知斯義﹐不足言史學也。﹝整輯排比﹐謂之史纂﹔參互搜討﹐謂之史考﹔皆非史學。﹞○婦學《周官》有女祝女史﹐漢制有內起居注﹐婦人之於文字﹐於古蓋有所用之矣。婦學之名﹐見於《天官》內職﹐徳言容功﹐所該者廣﹐非如後世只以文藝爲學也。然《易》訓正位乎內﹐《禮》職婦功絲﹐《春秋傳》稱賦事獻功﹐《小雅》篇言酒食是議﹐則婦人職業﹐亦約略可知矣。﹝男子孤矢﹐女子ひ﹐自有分別。至於典禮文辭﹐男婦皆所服習。蓋后妃﹑夫人﹑內子﹑命婦﹐於賓享喪祭﹐皆有禮文﹐非學不可。﹞婦學之目﹐徳言容切。鄭注﹕「言爲辭令。」自非嫻於經禮﹐習於文章﹐不足爲學。乃知誦《詩》習《禮》﹐古之婦學﹐略亞丈夫。後世婦女之文﹐𨿽稍偏於華采﹐要其淵源所自﹐宜知有所受也。婦學掌於九嬪﹐教法行乎宮﹔內而臣采﹐外及侯封﹐六典未詳﹐自可例測。《葛覃》師氏﹐著於風詩。﹝侯封婦學。﹞婉娩姆教﹐垂於《內則》。﹝卿士大夫。﹞歷覽《春秋》內外諸傳﹐諸侯夫人﹐大夫內子﹐並能稱文道故﹐斐然有章。若乃盈滿之祥﹐鄧曼詳推於天道﹔利貞之義﹐穆姜精解於乾元﹔魯穆伯之令妻﹐典言垂訓﹔齊司徒之內主﹐有禮加封﹔士師考終牖下﹐妻有誄文﹔國殤魂返沙場﹐嫠辭郊弔。以至泉水毖流﹐委宛賦懷歸之什﹔燕飛上下﹐淒涼送歸媵之詩。凡斯經禮典法﹐文采風流﹐與名卿大夫有何殊別﹖然皆因事牽聯﹐偶見載籍﹐非特著也。若出後代﹐史必專篇﹐類徵列女﹐則如曹昭﹑蔡琰故事﹐其爲皇彪炳﹐當十倍於劉﹑範之書矣。是知婦學亦自後世失傳﹐三代之隆﹐並與男子儀文﹐率由故事﹐初不爲矜異也﹐﹝不學之人﹐以溱﹑洧諸詩﹐爲淫者自述。因謂古之孺婦﹐矢口成章﹐勝於後之文人。不知萬無此理﹐詳辧其說於後﹐此處未暇論也。但婦學則古實有之﹐惟行於卿士大夫﹐而非齊民婦女皆知學耳。﹞春秋以降﹐官師分職﹐學不守於職司﹐文字流爲著述。﹝古無私門著述﹐說詳《校讎通義》。﹞丈夫之秀異者﹐咸以性情所近﹐撰述名家。﹝此指戰國先秦諸子家言﹐以及西京以還經史專門之業。﹞至於降爲辭章﹐亦以才美所優﹐標著文采。﹝此指西漢元﹑成而後﹐及東京而下諸人詩文集。﹞而婦女之奇慧殊能﹐鍾於气﹐亦遂得以文辭偏著﹐而爲今古之所稱﹐則亦時勢使然而已。然漢廷儒術之盛﹐班固以謂利祿之途使然。蓋功令所崇﹐賢才爭奮﹐士之學業﹐等於農夫治田﹐固其理也。婦人文字﹐非其職業﹐間有擅者﹐出於天性之優﹐非有爭於風气﹐騖於聲名者也。﹝好名之習﹐起於中晚文人﹐古人𨿽有好名之病﹐不區區於文藝間也。丈夫而好文名﹐已爲識者所鄙。婦女而騖聲名﹐則非陰類矣。﹞唐山《房中》之歌﹐班姬《長信》之賦﹐《風》《雅》正變﹐﹝《雅》指《房中》《風》指《長信》。﹞起於宮闈﹐事關國故﹐史策載之。其餘篇什寥寥﹐傳者蓋寡﹐《藝文》所錄﹐約略可以觀矣。若夫樂府流傳﹐聲詩則效﹐《木蘭》徵戍﹐《孔雀》乖離﹐以及《陌上》采桑之篇﹐山下蘼蕪之什﹐四時《白》《子夜》芳香﹐其聲單以緩﹐其節柔以靡﹐則自兩漢古辭﹐﹝皆無名氏。﹞訖於六朝雜擬﹐並是騷客擬辭﹐思人寄興﹐情𨿽於兒女﹐義實本於風人﹐故其辭多駘宕﹐不以男女酬答爲嫌也。﹝如《陌上桑》《羽林郎》之類﹐𨿽以貞潔自許﹐然幽女子﹐豈喋喋與狂且爭口舌哉。出於擬作﹐佳矣。﹞至於閨房篇什﹐間有所傳﹐其人無論貞淫﹐而措語俱有邊幅。文君﹐淫奔人也﹐而《白頭》止諷相如。蔡琰﹐失節婦也﹐而鈔書懇辭十吏。其他安常處順﹐及以貞節著者﹐凡有篇章﹐莫不靜如止水﹐穆若淸風﹐𨿽文藻出於天嫻﹐而範思不逾閫外。此則婦學𨿽異於古﹐亦不悖於教化者也。《國風》男女之辭﹐皆出詩人所擬﹔以漢﹑魏﹑六朝篇什証之﹐更無可疑。﹝古今一理﹐不應古人兒女﹐矢口成章。後世學士﹐力追而終不逮也。﹞譬之男優﹐飾靜女以登場﹐終不似閨房之雅素也。昧者不知斯理﹐妄謂古人𨿽兒女子﹐亦能矢口成章﹐因謂婦女宜於風雅﹔是猶見優伶登場演古人事﹐妄疑古人動止﹐必先歌曲也。﹝優伶演古人故事﹐其歌曲之文﹐正如史傳中夾論贊體﹐蓋有意中之言﹐決非出於口者﹐亦有旁觀之見﹐斷不出本人者﹐曲文皆所不避。故君子有時涉於自贊﹐宵小有時或至自嘲﹐俾觀者如讀史傳﹐而兼得詠嘆之意。體應如是﹐不爲嫌也。如使眞出君子小人之口﹐無是理矣。《國風》男女之辭﹐與古人擬男女辭﹐正當作如是觀。如謂眞出男女之口﹐毋論淫者萬無如此自暴﹐卽貞者亦萬無如此自褻也。﹞昔者班氏《漢書》﹐未成而卒﹐詔其女弟曹昭﹐躬就東觀﹐踵而成之。於是公卿大臣﹐執贄請業﹐﹝大儒馬融﹐從受《漢書》句讀。﹞可謂擴千古之所無矣。然專門絕學﹐家有淵源﹐書不盡言﹐非其人卽無所受爾。又苻秦初建學校﹐廣置博士經師﹐《五經》粗備﹐而《周官》失傳。博士上奏﹐太常韋逞之母宋氏﹐家傳《周官》音義。詔卽其家講堂﹐置生員百二十人﹐隔絳幃而受業﹐賜宋氏爵號爲宣文君。此亦擴千古之所無矣。然彼時文獻﹐盛於江左﹐苻氏割據山東﹐遺經絕業﹐幸存世學家女﹐非名公卿所能彊與聞也。此二母者﹐並是以婦人身行丈夫事。蓋傳經述史﹐天人道法所關﹐恐其湮沒失傳﹐世主不得不破格而崇禮﹔非謂才華炫﹐驚流俗也。卽如靖邊之有譙洗夫人﹐佐命之有平陽柴主﹐亦千古所罕矣。一則特開幕府﹐辟署官屬﹐一則羽葆鼓吹﹐虎賁班劍。以爲隋﹑唐之主措置非宜﹐固屬不可﹔必欲天人婦人以是爲法﹐非惟不可﹐亦無是理也。晉人崇尙玄風﹐任情作達﹐丈夫則糟粕六藝﹐婦女亦雅尙淸言。步障解圍之談﹐新婦參軍之戲﹐𨿽大節未失﹐而名教蕩然。論者以十六國分裂﹐生靈塗炭﹐轉咎淸談之滅禮教﹐誠探本之論也。王﹑謝大家﹐𨿽愆禮法﹐然其淸言名理﹐會心甚遙﹔旣習儒風﹐亦暢玄旨﹔方於士學﹐如中行之失﹐流爲狂簡者耳。﹝近於異端﹐非近於娼優也。﹞非僅能調五言七字﹐自詡過於四徳三從者也。若其綺旎風光﹐寒溫酬客﹐描摩纖曲﹐刻畫形似﹐脂粉增其潤色﹐標榜飾其虛聲﹔晉人𨿽曰虛誕﹐如其見此﹐挈妻子而逃矣。﹝王﹑謝大家﹐𨿽愆禮法﹐然實讀書知學﹐故意思深遠。非如才子佳人﹐一味淺俗好名者比也。﹞唐﹑宋以還﹐婦才之可見者﹐不過春閨秋怨﹐花艸榮凋﹐短什小篇﹐傳其髙秀。間有別出著作﹐如宋尙宮之《女論語》﹐侯鄭氏之《女孝經》﹔𨿽才識不免迂陋﹐﹝欲作女訓﹐不知學曹大家《女誡》之禮﹐而妄擬聖經﹐等於《七林》設問﹐子虛烏有。﹞而趨向尙近雅正﹐藝林稱述﹐恕其志足嘉爾。﹝此皆古人婦學失傳﹐故有志者﹐所成不過如此。﹞李易安之金石編摩﹐管道之書畫精妙﹐後世亦鮮有其儷矣。然琳瑯款識﹐惟資封勘於湖州﹔筆墨精能﹐亦藉觀摩於承旨﹔未聞宰相子婦﹐得偕三捨論文﹔﹝李易安與趙明誠集《金石錄》﹐明誠方在太學﹐故云爾。﹞翰林夫人﹐可共九卿揮塵。蓋文章𨿽曰公器﹐而男女實千古大防﹐凜然名義綱常﹐何可誣耶﹖蓋自唐﹑宋以訖前明﹐國制不廢女樂。公卿入直﹐則有翠袖薰鑪﹔官司供張﹐每見紅裙侑酒。梧桐金井﹐驛亭有秋感之緣﹔蘭麝天香﹐曲江有春明之誓。見於紀載﹐蓋亦詳矣。又前朝虐政﹐凡縉紳籍沒﹐波及妻孥﹐以致詩禮大家﹐多淪北裏。其有妙兼色藝﹐慧擅聲詩﹐都士大夫﹐從而酬唱﹔大抵情綿春艸﹐思遠秋楓﹐投贈類於交遊﹐殷勤通於燕婉﹔詩情闊達﹐不復嫌疑﹐閨閣之篇﹐鼓鐘閫外﹐其道固當然耳。且如聲詩盛於三唐﹐而女子傳篇亦寡。今就一代計之﹐篇什最富﹐莫如李冶﹑薛濤﹑魚玄機三人﹐其他莫能並焉。是知女冠坊妓﹐多文因酬接之繁﹐禮法名門﹐篇簡自非儀之誡﹐此亦其明徵矣。夫傾城名妓﹐屢接名流﹐酬答詩章﹐其命意也﹐兼具夫妻朋友﹐可謂善藉辭矣。而古人思君懷友﹐多男女殷情。若詩人風刺邪淫﹐文代姣狂自述。區分三種﹐蹊徑略同﹐品騭韻言﹐不可不知所辧也。夫忠臣誼友﹐隱躍存懇摯之誠﹔諷惡嫉邪﹐言外見憂傷之意。自序說放廢﹐而詩之得失懸殊﹐本旨不明﹐而辭之工拙迥異。﹝《離騷》求女爲眞情﹐則語無倫次﹔《國風》溱﹑洧爲自述﹐亦徑直無味。作爲擬﹐文情自深。﹞故無名男女之詩﹐殆知太極陰陽之理﹐存諸天壤﹐而智者見智﹐仁者自見仁也。名妓工詩﹐亦通古義﹐轉以男女慕悅之實﹐於詩人溫厚之辭﹔故其遺言﹐雅而有則﹐眞而不穢﹐流傳千載﹐得耀簡編﹐不能以人廢也。第立言有體﹐婦異於男。比如《薤露》𨿽工﹐惟施於挽郎爲稱﹔棹歌縱妙﹐亦用於舟婦爲宜。彼之贈李和張﹐所處應爾。良家閨閣﹐內言且不可聞﹐門外唱酬﹐此言何爲而至耶﹖﹝自官妓革﹐而閨閣不當有門外唱酬﹐丈夫擬爲男女之辭﹐不可藉以爲例﹐古之列女皆然。﹞夫教坊曲裏﹐𨿽非先王法制﹐實前代故事相沿﹔自非濂﹑洛諸公﹐何妨小徳出入。故有功名匡濟之佐﹐忠義气節之流﹐文章道徳之儒﹐髙尙隱逸之士﹐往往情有寄﹐著於簡編﹐禁网所施﹐亦不甚爲盛徳累也。第文章可以學古﹐而制度則必從時。我朝禮教精嚴﹐嫌疑愼別﹐三代以還﹐未有如是之肅者也。自宮禁革除女樂﹐官司不設教坊﹐則天下男女之際﹐無有可以假藉者矣。其有流娼頓妓﹐漁色售姦﹐並幹三尺嚴條﹐決杖不能援贖。﹝職官生監﹐並是行止有虧﹐永不敍用。﹞𨿽吞舟有漏﹐未必盡爰書﹔而君子懷刑﹐豈可自拘司敗﹖每見名流﹐板鐫詩稿﹐未窺全集﹐先閱標題。或紀紅粉麗情﹐或著靑樓唱和﹐自命風流倜儻﹐以謂古人同然﹔不知生今之世﹐爲今之人﹐苟於禁令未嫻﹐更何論乎文墨﹖周公制禮﹐同姓不昏。假令生周之後﹐以謂上古男女無別﹐而冫賣亂人倫﹐行同禽獸﹐以謂古人有然﹐可乎﹖﹝名士詩集﹐先自具枷杖供招﹐𨿽謂未識字可矣。﹞夫才須學也﹐學貴識也。才而不學﹐是爲小慧。小慧無識﹐是爲不才。不才小慧之人﹐無所不至﹐以纖佻輕薄爲風雅﹐﹝雅者﹐正也﹐與惡俗相反。習染風气謂之俗﹐纖佻鄙俚皆俗也。鄙俚之俗﹐猶無傷於世道人心﹐纖佻之俗﹐則風雅之罪人也。﹞以造飾標榜爲聲名。﹝好名之人﹐未有不俗者也。﹞炫後生﹐猖披士女﹐人心風俗﹐流獘不可勝言矣。夫佻達出於子矜﹐古人所有﹔矜標流於巾幗﹐前代所無。蓋實不足而爭騖於名﹐己非夫而藉人爲重﹐男子有志﹐皆恥爲之。乃至誼絕絲蘿﹐禮殊授受﹐輒以緣情綺靡之作﹐於斯文气類之通﹐因而聽甲乙於臚傳﹐求品題於月旦﹔此則釵樓勾曲﹐前代往往有之﹔靜女閨姝﹐自有天地以來﹐未聞有是禮也。古之婦學﹐如女史﹑女祝﹑女巫﹐各以職業爲學﹐略如男子之專藝而守官矣。至於通方之學﹐要於徳﹑言﹑容﹑功﹐徳隱難名﹐﹝必如任﹑姒之聖﹐方稱徳之全體。﹞功祖易舉﹐﹝蠶績之類﹐通乎士庶。﹞至其學之近於文者﹐言容二事爲最重也。蓋自家庭內則﹐以至天子﹑諸侯﹑卿﹑大夫﹑士﹐莫不習於禮容﹐至於朝聘喪祭﹐后妃﹑夫人﹑內子﹑命婦﹐皆有職事﹐平日講求不預﹐臨事何以成文﹖漢之經師﹐多以章句言禮﹐尙賴徐生﹐善爲容者﹐蓋以威儀進止﹐非徒誦說所能盡也。是婦容之必習於禮﹐後世大儒﹐且有不得聞也。﹝但觀傳載敬姜之言﹐森然禮法﹐豈後世經師大儒所能及。至於婦言主於辭命﹐古者內言不出於閫﹐所謂辭命﹐亦必禮文之所須也。孔子云「不學《詩》﹐無以言。」﹞善辭命者﹐未有不深於詩。﹝但觀春秋婦人辭命﹐婉而多風。﹞乃知古之婦學﹐必由禮而通詩﹐﹝非禮不知容﹐非詩不知言。﹞六藝或其兼擅者耳。﹝穆姜論《易》之類。﹞後世婦學失傳﹐其秀穎而知文者﹐方自謂女兼士業﹐徳色見於面矣。不知婦人本自有學﹐學必以禮爲本﹔捨其本業而妄於詩﹐而詩又非古人之所謂習辭命而善婦言也﹔是則卽以學言﹐亦如農夫之舍其田﹐而士失出疆之贄矣。何足徵婦學乎﹖嗟乎﹗古之婦學﹐必由禮以通詩﹐今之婦學﹐轉因詩而敗禮。禮防決﹐而人心風俗不可復言矣。夫固由無行之文人﹐倡邪說以陷之。彼眞知婦學者﹐其視無行文人﹐若糞土然﹐﹝無行文人學本淺陋﹐眞知學者不難窺破。﹞何至爲所惑哉﹖﹝古之賢女﹐貴有才也。前人有云「女子無才便是徳」者﹐非惡才也﹔正謂小有才而不知學﹐乃爲矜飾騖名﹐轉不如村姬田嫗﹐不致貽笑於大方也。﹞飾時髦之中駟﹐爲閨閣之絕塵﹐彼假藉以品題﹐﹝或譽過其實﹐或攺飾其文。﹞不過憐其色也。無行文人﹐其心不可問也。嗚呼﹗己方以爲才而炫之﹐人且以爲色而憐之。不知其知而趨之﹐愚矣。微知其故﹐而亦且趨之﹐愚之愚矣﹗女子佳稱﹐謂之靜女﹐靜則近於學矣。今之號才女者﹐何其動耶﹖何擾擾之甚耶﹖噫﹗○婦學篇書後婦學之篇﹐所以救頹風﹐維世教﹐飭倫紀﹐別人禽﹐蓋有所不得已而爲之﹐非好辧也。說者謂解《詩》與朱子異指﹐違於功令。不知諸經參取古義﹐未始非功令也。蓋以情理言之﹐蚩氓婦堅﹐矢口成章﹐遠出後世文人之上﹐古今不應若是懸殊。且兩漢之去春秋﹐近於今日之去兩漢。漢人詩文﹐存於今者﹐無不髙古渾朴﹔人遂疑漢世人才﹐遠勝後代。然觀金石諸編﹐漢人之辭﹐不著竹素。而以金石傳後代者﹐其中實多蕪蔓冗﹐與近人不能文者﹐未始懸殊。可知漢人不盡能文﹐傳者特其尢善者耳。三代傳文﹐當亦如是。必謂彼時婦堅矢音﹐皆足以垂經訓﹐豈理也哉﹖朱子之解﹐初不過自存一說﹐宜若無大害也。而近日不學之徒﹐援據以誘無知士女﹐逾閒蕩檢﹐無復人禽之分﹔則解詩之誤﹐何異誤解《金》而啟居攝﹐誤解《周禮》而啟靑苗﹐朱子豈知流禍至於斯極﹖卽當日與朱子辧難者﹐亦不知流禍之至斯極也。從來詩貴風雅。卽唐﹑宋詩話﹐論詩𨿽至淺近﹐不過較論工拙﹐比擬字句﹐爲古人所不屑道耳。彼不學之徒﹐無端標爲風趣之目﹐盡抹邪正貞淫﹑是非得失﹐而使人但求風趣。甚至言采蘭贈芍之詩﹐有何關系而夫子錄之﹐以證風趣之說。無知士女﹐頓忘廉檢﹐從風波靡。是以《六經》爲導欲宣淫之具﹐則非聖無法矣。或曰﹕《詩序》誠不可盡廢矣。顧謂古之氓庶﹐不應能詩﹐則如役者之謠﹐輿人之祝﹐皆出氓庶﹐其辭至今誦之﹐豈傳記之誣歟﹖答曰﹕此當日諺語﹐非復雅言﹐正如先儒所謂殷盤周誥﹐因於土俗﹐歷時久遠﹐轉爲古奧﹐故其辭多奇崛﹔非如風詩和平莊雅﹐出於文學士者﹐亦如典謨之文﹐𨿽歷久而無難於誦識也。以風詩之和雅﹐與民俗之謠諺﹐絕然不同﹐益知國風男女之辭﹐皆出詩人諷刺﹐而非蚩氓男女所能作也。是則風趣之說﹐不待攻而破﹐不待教而誅者也。至於古人婦學﹐𨿽異丈夫﹐然於禮陶樂淑﹐則上自王公后妃﹐下及民間俊秀﹐男女無不相服習也。蓋四徳之中﹐非禮不能爲容﹐非詩不能爲言﹔詩教故通於樂﹐故《關雎》化起房中﹐而天下夫婦無不治也。三代以後﹐小學廢﹐而儒多師說之歧﹔婦學廢﹐而士少齊家之效﹔師說歧﹐而異端得亂其教﹐自古以爲病矣。若夫婦學之廢﹐人謂家政不甚修耳。豈知千載而後﹐乃有不學之徒﹐創爲風趣之說﹐遂使閨閣不安義分﹐慕賤士之趨名﹐其禍烈於洪水猛獸﹐名義君子﹐能無世道憂哉﹖昔歐陽氏病佛教之蔓延﹐則欲修先王之政﹐自固元气﹐《本論》所爲作也。今不學之徒﹐以邪說蠱惑閨閣﹐亦惟婦學不修﹐故閨閣易爲惑也。婦人𨿽有非儀之誡﹐至於執禮通詩﹐則如日用飲食﹐不可斯須去也。或以婦職絲中饋﹐文辭非所當先﹐則又過矣。夫聰明秀慧﹐天之賦畀初不擇於男女﹐如艸木之有英華﹐山川之有珠玉﹐𨿽聖人未嘗不寶貴也。豈可遏抑﹖正當善成之耳。故女子生而質朴﹐但使粗明內教﹐不陷過失而已。如其秀慧通書﹐必也因其所通﹐申明詩禮淵源﹐進以古人大體﹐班姬﹑韋母﹐何必去人遠哉﹖夫以班姬﹑韋母爲師﹐其視不學之徒﹐直妄人爾。○詩話詩話之源﹐本於鍾嶸《詩品》。然考之經傳﹐如雲﹕「爲此詩者﹐其知道乎﹖」又云「未之思也﹐何遠之有﹖」此論詩而及事也。又如「吉甫作誦﹐穆如淸風﹐其詩孔碩﹐其風肆好」﹐此論詩而及辭也。事有是非﹐辭有工拙﹐觸類旁通﹐啟發實多。江河始於濫觴。後世詩話家言﹐𨿽曰本於鍾嶸﹐要其流別滋繁﹐不可一端盡矣。《詩品》之於論詩﹐視《文心雕龍》之於論文﹐皆專門名家﹐勒爲成書之初祖也。《文心》體大而慮周﹐《詩品》思深而意遠﹔蓋《文心》籠罩羣言﹐而《詩品》深從六藝溯流別也。﹝如雲某人之詩﹐其源出於某家之類﹐最爲有本之學。其法出於劉向父子。﹞論詩論文﹐而知溯流別﹐則可以探源經籍﹐而進窺天地之純﹐古人之大體矣。此意非後世詩話家流所能諭也。﹝鍾氏所推流別﹐亦有不甚可曉處。蓋古書多亡﹐難以取證。但已能窺見大意﹐實非論詩家所及。﹞唐人詩話﹐初本論詩﹐自孟《本事詩》出﹐﹝亦本《詩小序》。﹞乃使人知國史敍詩之意﹔而好事者踵而廣之﹐則詩話而通於史部之傳記矣。間或詮釋名物﹐則詩話而通於經部之小學矣。﹝《爾雅》訓詁類也。﹞或泛述聞見﹐則詩話而通於子部之雜家矣。﹝此二條﹐宋人以後較多。﹞𨿽書旨不一其端﹐而大略不出論辭論事﹐推作者之志﹐期於詩教有益而已矣。《詩品》《文心》﹐專門著述﹐自非學富才優﹐爲之不易﹐故降而爲詩話。沿流忘源﹐爲詩話者﹐不復知著作之初意矣。猶之訓詁與子史專家﹐﹝子指上章雜家﹐史指上章傳記。﹞爲之不易﹐故降而爲說部。沿流忘源﹐爲說部者﹐不復知專家之初意也。詩話說部之末流﹐糾紛而不可犁別﹐學術不明﹐而人心風俗或因之而受其敝矣。宋儒講學﹐躬行實踐﹐不易爲也。風气所趨﹐撰語錄以主奴朱﹑陸﹐則盡人可能也。論文考藝﹐淵源流別﹐不易知也。好名之習﹐作詩話以黨伐同異﹐則盡人可能也。以不能名家之學﹐﹝如能名家﹐卽自成著述矣。﹞入趨風好名之習﹐挾人盡可能之筆﹐著惟意所欲之言﹐可憂也﹐可危也﹗說部流獘﹐至於誣善黨姦﹐詭名姓。前人所論﹐如《龍城錄》《碧》之類﹐蓋亦不可勝數﹐史家所以有別擇稗野之道也。事有紀載可以互證﹐而文則惟意之所予奪﹐詩話之不可憑﹐或甚於說部也。前人詩話之獘﹐不過失是非好惡之公。今人詩話之獘﹐乃至爲世道人心之害。失在是非好惡﹐不過文人相輕之气習﹐公論久而自定﹐其患未足憂也。害在世道人心﹐則將醉天下之聰明才智﹐而网人於禽獸之域也。其機甚深﹐其術甚狡﹐而其禍患將有不可勝言者﹔名義君子﹐不可不峻其防而嚴其辧也。小說出於稗官﹐委巷傳聞瑣屑﹐𨿽古人亦所不廢。然俚野多不足憑﹐大約事雜鬼神﹐報兼恩怨﹐《洞冥》《拾遺》之篇﹐《搜神》《靈異》之部﹐六代以降﹐家自爲書。唐人乃有單篇﹐別爲傳奇一類。﹝專書一事始末﹐不復比類爲書。﹞大抵情鍾男女﹐不外離合悲歡。紅拂辭楊﹐繡襦報鄭﹐韓﹑李緣通落葉﹐崔﹑張情導琴心﹐以及明珠生還﹐小玉死報﹐凡如此類﹐或附會疑似﹐或竟子虛﹐𨿽情態萬殊﹐而大致略似。其始不過淫思古意﹐辭客寄懷﹐猶詩家之樂府古艷諸篇也。宋﹑元以降﹐則廣爲演義﹐譜爲詞曲﹐遂使瞽史弦誦﹐優伶登場﹐無分雅俗男女﹐莫不聲色耳目。蓋自稗官見於《漢志》﹐歷三變而盡失古人之源流矣。小說歌曲傳奇演義之流﹐其敍男女也﹐男必纖佻輕薄﹐而美其名曰才子風流﹔女必冶蕩多情﹐而美其名曰佳人絕世。世之男子有小慧而無學識﹐女子解文墨而ウ禮教者﹐皆以傳奇之才子佳人﹐爲古之人﹐古之人也。今之爲詩話者﹐又卽有小慧而無學識者也。有小慧而無學識矣﹐濟以心術之傾邪﹐斯爲小人而無忌憚矣﹗何所不至哉﹖●卷六外篇一○方誌立三書議凡欲經紀一方之文獻﹐必立三家之學﹐而始可以通古人之遺意也。仿紀傳正史之體而作志﹐仿律令典例之體而作掌故﹐仿《文選》《文苑》之體而作文徵。三書相輔而行﹐闕一不可﹔合而爲一﹐尢不可也。懼人以謂有意創奇﹐因假推或問以盡其義。或曰﹕方誌之由來久矣﹐未有析而爲三書者。今忽析而爲三﹐何也﹖曰﹕明史學也。賈子嘗言古人治天下﹐至纖至析。余考之於《周官》﹐而知古人之於史事﹐未嘗不至纖析也。外史掌四方之志﹐注謂﹕「若晉《乘》﹑魯《春秋》﹑楚《杌》之類」﹐是一國之全史也。而行人又獻五書﹐太師又陳風詩。﹝詳見《志科議》﹐此但取與三書鍼對者﹐﹞是王朝之取於侯國﹐其文獻之徵﹐固不一而足也。苟可闕其一﹐則古人不當設是官﹐苟可合而爲一﹐則古人當先有合一之書矣。或曰﹕封建罷爲郡縣﹐今之方誌﹐不得擬於古國史也。曰﹕今之天下﹐民彜物則﹐未嘗稍異於古也。方誌不得擬於國史﹐以言乎守令之官﹐皆自吏部遷除﹐旣已不世其家﹐卽不得如侯封之自紀其元於書耳。其文獻之上備朝廷徵取者﹐豈有異乎﹖人見春秋列國之自擅﹐以謂諸侯各自爲制度﹐略如後世割據之國史﹐不可推行於方誌耳。不知《周官》之法﹐乃是同文共軌之盛治﹐侯封之稟王章﹐不異後世之郡縣也。古無私門之著述﹐六經皆史也。後世襲用而莫之或廢者﹐惟《春秋》《詩》《禮》三家之流別耳。紀傳正史﹐《春秋》之流別也﹔掌故典要﹐官《禮》之流別也﹔文徵諸選﹐風《詩》之流別也。獲麟絕筆以還﹐後學鮮能全識古人之大體﹐必積久而後漸推以著也。馬《史》班《書》以來﹐已演《春秋》之緒矣。劉氏《政典》﹐杜氏《通典》﹐始演官《禮》之緒焉。呂氏《文鑑》﹐蘇氏《文類》﹐始演風《詩》之緒焉。並取括代爲書﹐互相資證﹐無空言也。或曰﹕文中子曰「聖人述史有三﹐《書》《詩》與《春秋》也。」今論三史﹐則去《書》而加《禮》﹐文中之說﹐豈異指歟﹖曰﹕《書》與《春秋》﹐本一家之學也。《竹書》𨿽不可盡信﹐編年蓋古有之矣。《書》篇乃史文之別具。古人簡質﹐未嘗合撰紀傳耳。左氏以傳翼經﹐則合爲一矣。其中辭命﹐卽訓誥之遺也﹔所徵典實﹐卽貢範之類也。故《周書》訖平王﹐﹝《秦誓》乃附侯國之書。﹞而《春秋》始於平王﹐明乎其相繼也。左氏合而馬﹑班因之﹐遂爲史家一定之科律﹐殆如江漢分源而合流﹐不知其然而然也。後人不解﹐而以《尙書》《春秋》分別記言記事者﹐不知六藝之流別者也。若夫官《禮》之不可闕﹐則前言已備矣。或曰﹕樂亡而《書》合於《春秋》﹐六藝僅存其四矣。旣曰六經皆史矣﹐後史何無演《易》之流別歟﹖曰﹕古治詳天道而簡於人事﹐後世詳人事而簡於天道﹐時勢使然﹐聖人有所不能彊也。上古鳥紀官﹐命以天時﹐唐﹑虞始命以人事﹔《堯典》詳命羲﹑和﹐《周官》保章﹐僅隸春官之中秩﹐此可推其詳略之槪矣。《易》之爲書也﹐開物成務﹐聖人神道設教﹐作爲神物﹐以前民用。羲﹑農﹑黃帝不相襲﹐夏﹑商﹑周代不相沿﹐蓋與治歷明時﹐同爲一朝之創制﹐作新兆人之耳目者也。後世惟以頒歷授時爲政典﹐而占時卜日爲司天之官守焉﹔所謂天道遠而人事邇﹐時勢之不得不然。是以後代史家﹐惟司馬猶掌天官﹐而班氏以下﹐不言天事也。或曰﹕六經演而爲三史﹐亦一朝典制之鉅也。方州蕞爾之地﹐一志足以盡之﹐何必取於備物歟﹖曰﹕類例不容合一也。古者天子之服﹐十有二章﹐公侯卿大夫士差降﹐至於元裳一章﹐斯爲極矣。然以爲賤﹐而使與冠履並合爲一物﹐必不可也。前人於六部卿監﹐蓋有志矣。然吏不知兵﹐而戶不侵禮﹐𨿽合天下之大﹐其實一官之偏﹐不必責以備物也。方州𨿽小﹐其所承奉而施布者﹐吏﹑戶﹑禮﹑兵﹑刑﹑工﹐無所不備﹐是則所謂具體而微矣。國史於是取裁﹐方將如《春秋》之藉資於百國寶書也﹐又何可忽歟﹖或曰﹕自有方誌以來﹐未聞國史取以爲憑也。今言國史取裁於方誌何也﹖曰﹕方誌久失其傳。今之所謂方誌﹐非方誌也。其古雅者﹐文人遊戲﹐小記短書﹐淸言叢說而已耳。其鄙俚者﹐文移案牘﹐江湖遊乞﹐隨俗應酬而已耳。紳先生每難言之。國史不得已﹐而下取於家譜志狀﹐文集記述﹐所謂禮失求諸野也。然而私門撰著﹐恐有失實﹐無方誌以爲之持證﹐故不勝其考之勞﹐且誤信之獘﹐正恐不免也。蓋方誌亡而國史之受病也久矣。方誌旣不爲國史所憑﹐則虛設而不得其用﹐所謂觚不觚也﹐方誌乎哉﹗或曰﹕今三書並立﹐將分向來方誌之所有而析之歟﹖抑增方誌之所無而鼎立歟﹖曰﹕有所分﹐亦有所增。然而其義難以一言盡也。史之爲道也﹐文士雅言﹐與胥吏薄牘﹐皆不可用﹔然捨是二者﹐則無所以爲史矣。孟子曰﹕其事﹐其文﹐其義﹐《春秋》之所取也。卽簿牘之事而潤以爾雅之文﹐而斷之以義﹐國史方誌﹐皆《春秋》之流別也。譬之人身﹐事者其骨﹐文者其膚﹐義者其精神也。斷之以義﹐而書始成家。書必成家﹐而後有典有法﹐可誦可識﹐乃能傳世而行遠。故曰﹔志者志也﹐欲其經久而可記也。或曰﹕志旣取簿牘以爲之骨矣﹐何又刪簿牘而爲掌故乎﹖曰﹕說詳《亳州掌故》之例議矣﹐今復約略言之。馬遷八書﹐皆綜典章﹐發明大旨者也。其《禮書》例曰「籩豆之事﹐則有司存。」此史部書志之通例也。馬遷所指爲有司者﹐如叔孫朝儀﹐韓信軍法﹐蕭何律令﹐各有官守而存其掌故﹐史文不能一槪而收耳。惜無劉秩﹑杜佑其人﹐別刪掌故而裁爲典要。故求漢典者﹐僅有班書﹐而名數不能如唐代之詳﹐其效易見也。則別刪掌故以輔志﹐猶《唐書》之有《唐會要》《宋史》之有《宋會要》《元史》之有《元典章》《明史》之有《明會典》而已矣。或曰﹕今之方誌﹐所謂藝文﹐置書目而多選詩文﹐似取事言互證﹐得變通之道矣。今必別撰一書爲文徵﹐意豈有異乎﹖曰﹕說詳《永淸文徵》之序例矣﹐今復約略言之。志旣仿史體而爲之﹐則詩文有關於史裁者﹐當入紀傳之中﹐如班《書》傳志所載漢廷詔疏諸文﹐可也。以選文之例而爲藝文志﹐是《宋文鑑》可合《宋史》爲一書﹐《元文類》可合《元史》爲一書矣﹐與紀傳中所載之文﹐何以別乎﹖或曰﹕選事仿於蕭梁﹐繼之《文苑英華》與《唐文粹》﹐其所由來久矣。今舉《文鑑》《文類》﹐始演風詩之緒﹐何也﹖曰﹕《文選》《文苑》諸家意在文藻﹐不徵實事也。《文鑑》始有意於政治﹐《文類》乃有意於故事﹐是後人相習久﹐而所見長於古人也。或曰﹕方州文字無多﹐旣取經要之篇入經傳矣﹐又輯詩文與志可互證者﹐別爲一書﹐恐篇次寥寥無幾許也。曰﹕旣已別爲一書﹐義例自可稍寬。卽《文鑑》《文類》﹐大旨在於證史﹐亦不能篇皆繩以一槪也。名筆佳章﹐人所同好﹐卽不盡合於證史﹐未嘗不可兼收也。蓋一書自有一書之體例﹐《詩》教自與《春秋》分轍也。近代方誌之藝文﹐其猥濫者﹐毋庸議矣。其稍有識者﹐亦知擇取其有用﹐而愼選無多也。不知律以史誌之義﹐卽此已爲濫收﹔若欲見一方文物之盛﹐𨿽倍增其藝文﹐猶嫌其隘矣。不爲專輯一書﹐以明三家之學﹐進退皆失所據也。或曰﹕《文選》諸體﹐無所不備﹐今乃歸於風詩之流別﹐何謂也﹖曰﹕說詳《詩教》之篇矣﹐今復約略言之。《書》曰「詩言志。」古無私門之著述﹐經子諸史﹐皆本古人之官守﹔詩則可以惟意所欲言。唐﹑宋以前﹐文集之中無著述。文之不爲義解﹝經學﹑﹞傳記﹝史學﹑﹞論撰﹝子家﹞諸品者﹐古人始稱之爲文。其有義解﹑傳記﹑論撰諸體者﹐古人稱書﹐不稱文也。蕭統《文選》﹐合詩文而皆稱爲文者﹐見文集之與詩﹐同一流別也。今仿選例而爲文徵﹐入選之文﹐𨿽不一例﹐要皆自以其意爲言者﹐故附之於風詩也。或曰﹕孔衍有《漢魏尙書》﹐王通亦有《續書》﹐皆取詔誥章疏﹐都爲一集﹐亦《文選》之流也。然彼以衍書家﹐而不以入詩部﹐何也﹖曰﹕《書》學自左氏以後﹐並入《春秋》。孔衍﹑王通之徒﹐不達其義而彊爲之﹐故其道亦卒不能行。譬猶後世﹐濟水已入於河﹐而泥《禹貢》者﹐猶欲於滎澤﹑陶邱故道也。或曰﹕三書之外﹐亦有相仍而不廢者﹐如《通鑑》之編年﹐本末之紀事﹐後此相承﹐當如俎豆之不祧矣。是於六藝﹐何所演其流別歟﹖曰﹕是皆《春秋》之支別也。蓋紀傳之史﹐本衍《春秋》家學﹐而《通鑑》卽衍本紀之文﹐而合其志傳爲一也。若夫紀事本末﹐其源出於《尙書》﹔而《尙書》中折而入於《春秋》﹐故亦爲《春秋》之別也。馬﹑班以下﹐代演《春秋》於紀傳矣﹐《通鑑》取紀傳之分﹐而合之以編年﹐《紀事本末》又取《通鑑》之合﹐而分之以事類﹔而因事命篇﹐不爲常例﹐轉得《尙書》之遺法。所謂事經屢變而反其初﹐賁飾所爲受以剝﹐剝窮所爲受以復也。譬燒丹砂以爲水銀﹐取水銀而燒之﹐復爲丹砂﹐卽其理矣。此說別有專篇討論﹐不具詳也。﹝此乃附論﹐非言方誌。﹞或曰﹕子修方誌﹐更於三書之外﹐別有《叢談》一書何爲邪﹖曰﹕此徵材之所餘也。古人書欲成家﹐非誇多而求盡也。然不博覽﹐無以爲約取地。旣約取矣﹐博覽所餘﹐攔入則不倫﹐棄之則可惜﹐故附稗野說部之流﹐而作叢談﹐猶經之別解﹐史之外傳﹐子之外篇也。其不合三書之目而稱四﹐何邪﹖三書皆經要﹐而《叢談》則非必不可闕之書也。前人修志﹐則常以此類附志後﹐或稱余編﹐或稱雜誌。彼於書之例義﹐未見卓然成家﹐附於其後﹐故無傷也。旣立三家之學﹐以著三部之書﹐則義無可惜﹐不如別著一編爲得所矣。《漢志》所謂小說家流﹐出於稗官﹐街談巷議﹐亦采風所不廢云爾。○州縣請立志科議鄙人少長貧困﹐筆墨漧人﹐屢膺志乘之聘﹐閱歷志事多矣。其間評騭古人是非﹐斟酌後志凡例﹐蓋嘗詳哉其言之矣。要皆披文相質﹐因體立裁。至於立法開先﹐善規防後﹐旣非職業所及﹐嫌爲出位之謀﹐間或淸燕談天﹐輒付泥牛入海。美志不效﹐中懷闕如。然定法旣不爲一時﹐則立說亦何妨俟後﹐是以願終言之﹐以待知者擇焉。按《周官》宗伯之屬﹐外史掌四方之志﹐注謂若晉《乘》﹑楚《杌》之類﹐是則諸侯之成書也。成書豈無所藉﹖蓋嘗考之周制﹐而知古人之於史事﹐未嘗不至纖悉也。司會旣於郊野縣都掌其書契版圖之貳﹔黨正「屬民讀法﹐書其徳行道藝」﹔閭胥比眾﹐「書其敬敏任卹」﹔誦訓「掌道方誌﹐以詔觀事﹐掌道方慝﹐以詔避忌﹐以知地俗」﹔小史「掌邦國之志﹐奠系世﹐辧昭穆」﹔訓方「掌導四方之政事﹐與其上下之志﹐誦四方之傳道」﹔形方「掌邦國之地域﹐而正其封疆」﹔山師川師「各掌山林川澤之名﹐辧物與其利害」﹔原師「掌四方之地名﹐辧其邱陵墳衍原隰之名」﹔是於鄕遂都鄙之間﹐山川風俗﹐物產人倫﹐亦已鉅細無遺矣。至於行人之獻五書﹐職方之聚圖籍﹐大師之陳風詩﹐則其達之於上者也。蓋制度由上而下﹐采摭由下而上﹐惟采摭備﹐斯制度愈精﹐三代之良法也。後世史事﹐上詳於下。郡縣異於封建﹐方誌不復視古國史﹐而入於地理家言﹐則其事已偏而不全。且其書無官守制度﹐而聽人之自爲﹐故其例亦參差而不可爲典要﹐勢使然也。夫文章視諸政事而已矣。三代以後之文章﹐可無三代之遺制﹔三代以後之政事﹐不能不師三代之遺意也。苟於政法亦存三代文章之遺制﹐又何患乎文章不得三代之美備哉﹖天下政事﹐始於州縣﹐而達乎朝廷﹐猶三代比閭族黨﹐以上於六卿﹔其在侯國﹐則由長帥正伯﹐以通於天子也。朝廷六部尙書之所治﹐則合天下州縣六科吏典之掌故以立政也。其自下而上﹐亦猶三代比閭族黨﹑長帥正伯之遺也。六部必合天下掌故而政存﹐史官必合天下紀載而籍備也。乃州縣掌故﹐因事爲名﹐承行典吏﹐多添注於六科之外。而州縣紀載﹐並無專人典守﹐大義闕如。間有好事者流﹐修輯志乘﹐率憑一時采訪﹐人多庸猥﹐例罕完善﹔甚至挾私誣罔﹐賄賂行文。是以言及方誌﹐薦紳先生每難言之。史官采風自下﹐州縣誌乘如是﹐將憑何者爲筆削資也﹖且有天下之史﹐有一國之史﹐有一家之史﹐有一人之史。傳狀志述﹐一人之史也﹔家乘譜牒﹐一家之史也﹔部府縣誌﹐一國之史也﹔綜紀一朝﹐天下之史也。比人而後有家﹐比家而後有國﹐比國而後有天下。惟分者極其詳﹐然後合者能擇善而無憾也。譜牒散而難稽﹐傳志私而多諛﹔朝廷修史﹐必將於方誌取其裁。而方誌之中﹐則統部取於諸府﹐諸府取於州縣﹐亦自下而上之道也。然則州縣誌書﹐下爲譜牒傳志持平﹐上爲部府徵信﹐實朝史之要刪也。期會工程﹐賦稅獄訟﹐州縣恃有吏典掌故﹐能供六部之徵求﹔至於考獻徵文﹐州縣僅恃猥濫無法之志乘﹐曾何足以當史官之采擇乎﹖州縣挈要之籍﹐旣不足觀﹐宜乎朝史寧下求之譜牒傳志﹐而不復問之州縣矣。夫期會工程﹐賦稅獄訟﹐六部不由州縣﹐而直問於民間﹐庸有當歟﹖則三代以後之史事﹐不亦難乎﹖夫文章視諸政事而已矣。無三代之官守典籍﹐卽無三代之文章﹔苟無三代之文章﹐𨿽有三代之事功﹐不能昭揭如日月也。令史案牘﹐文學之儒﹐不屑道也。而經綸政教﹐未有捨是而別出者也。後世專以史事責之於文學﹐而官司掌故﹐不爲史氏備其法制焉﹐斯則三代以後﹐離質言文﹐史事所以難言也。今天下大計﹐旣始於州縣﹐則史事責成﹐亦當始於州縣之志。州縣有荒陋無稽之志﹐而無荒陋無稽之令史案牘。志有因人臧否﹑因人工拙之義例文辭﹐案牘無因人臧否﹑因人工拙之義例文辭﹔蓋以登載有一定之法﹐典守有一定之人﹐所謂師三代之遺意也。故州縣之志﹐不可取辦於一時﹐平日當於諸典吏中﹐特立志科﹐僉典吏之稍明於文法者﹐以充其選。而且立爲成法﹐俾如法以紀載﹐略如案牘之有公式焉﹐則無妄作聰明之獘矣。積數十年之久﹐則訪能文學而通史裁者﹐筆削以爲成書﹐所謂待其人而後行也。如是又積而又修之﹐於事不勞﹐而功效已爲文史之儒所不能及﹐所謂政法亦存三代文章之遺制也。然則立爲成法將柰何﹖六科案牘﹐約取大略﹐而錄藏其副可也。官長師儒﹐去官之日﹐取其平日行事善惡有實據者﹐錄其始末可也。所屬之中﹐家修其譜﹐人撰其傳志狀述﹐必呈其副﹔學校師儒﹐采取公論﹐正而藏於志科可也。所屬人士﹐或有經史撰著﹐詩辭文筆﹐論定成編﹐必呈其副﹐藏於志科﹐兼錄部目可也。衙廨城池﹐學廟祠宇﹐堤堰橋梁﹐有所修建﹐必告於科﹐而呈其端委可也。銘金刻石﹐紀事ゼ辭﹐必摩其本﹐而藏之於科可也。賓興鄕飲﹐讀法講書﹐凡有舉行﹐必書一時官秩及諸名姓﹐錄其所聞所見可也。置藏室焉﹐水火不可得而侵也。置鎖櫝焉﹐分科別類﹐歲月有時﹐封志以藏﹐無故不得而私啟也。仿鄕塾義學之意﹐四鄕各設采訪一人﹐遴紳士之公正符人望者爲之﹐俾搜遺文逸事﹐以時呈納可也。學校師儒﹐愼選老成﹐凡有呈納﹐相與持公實可也。夫禮樂與政事﹐相爲表裏者也。學士討論禮樂﹐必詢器數於宗祝﹐考音節於工師﹐乃爲文章不於空言也。令史案牘﹐則大臣討論國政之所資﹐猶禮之有宗祝器數﹐樂之有工師音節也。苟議政事而鄙令史案牘﹐定禮樂而不屑宗祝器數﹐與夫工師音節﹐則是無質之文﹐不可用也。獨於史氏之業﹐不爲立法無獘﹐豈曰委之文學之儒已足辦歟﹖或曰﹕州縣旣立志科﹐不患文獻之散逸矣。由州縣而達乎史官﹐其地懸而其勢亦無統要﹐府與布政使司﹐可不過而問歟﹖曰﹕州縣奉行不實﹐司府必當以條察也。至於志科﹐旣約六科案牘之要﹐以存其籍矣。府吏必約州縣誌科之要﹐以爲府誌取裁﹔司吏必約府科之要﹐以爲通誌取裁﹔不特司府之志﹐有所取裁﹐且兼收並蓄﹐參互考求﹐可以稽州縣誌科之實否也。至於統部大僚﹐司科亦於去官之日﹐如州縣誌科之於其官長師儒﹐錄其平日行事善惡有實據者﹐詳其始末﹐存於科也。諸府官僚﹐府科亦於去官之日﹐錄如州縣可也。此則府誌科吏﹐不特合州縣科冊而存其副﹐司志科吏﹐不特合諸府科而存其副﹐且有自爲其司與府者﹐不容略也。或曰﹕是於史事﹐誠有裨矣。不識政理亦有賴於是歟﹖曰﹕文章政事﹐未有不相表裏者也。令史案牘﹐政事之憑藉也。有事出不虞﹐而失於水火者焉﹐有收藏不謹﹐而蝕於濕蠹者焉﹔有姦吏舞法﹐而竄竊更攺者焉﹔如皆錄其要﹐而藏副於志科﹐則無數者之患矣。此補於政理者不鮮也。譜牒不掌於官﹐亦今古異宜﹐天下門族之繁﹐不能悉於京曹也。然祠襲爭奪﹐則有訟焉﹔產業繼嗣﹐則有訟焉﹔冒姓占籍﹐降服歸宗﹐則有訟焉﹔昏姻違律﹐則有訟焉﹔戶役隱漏﹐則有訟焉。或譜據遺失﹐或姦徒僞撰﹐臨時炫惑﹐叢獘滋焉。平日凡有譜牒﹐悉呈其副於志科﹐則無數者之患矣。此補於政理者﹐又不鮮也。古無私門之著述﹐蓋自戰國以還﹐未有可以古法拘也。然文字不隸於官守﹐則人不勝自用之私。聖學衰而橫議亂其教﹐史官失而野史逞其私﹔晚近文集傳志之猥濫﹐說部是非之混淆﹐其瀆亂紀載﹐熒惑淸議﹐蓋有不可得而勝詰者矣。苟於論定成編之業﹐必呈副於志科﹐而學校師儒從公討論﹐則地近而易於質實﹐時近而不能於傳聞﹐又不致有數者之患矣。此補於政理者﹐殆不可以勝計也。故曰文章政事﹐未有不相表裏者也。○地誌統部陽湖洪編修亮吉﹐嘗撰輯《乾隆府廳州縣誌》﹐其分部乃用《一統志》例﹐以布政使司分隸府廳州縣。余於十年前﹐訪洪君於其家﹐謂此書於今制當稱部院﹐不當泥布政使司舊文。因歷言今制分部與初制異者﹐以明例義。洪君意未然也。近見其所刻《捲施閣文集》﹐內有《與章進士書》﹐繁稱博引﹐痛駁分部之說。余終不敢謂然。又其所辧﹐多餘向所已剖﹐不當復云云者。則余本旨﹐洪君殆亦不甚憶矣。因疏別其說﹐存示子弟﹐明其所見然耳﹐不敢謂己說之必是也。統部之制﹐封建之世﹐則有方伯。郡縣之世﹐則自漢分十三部州﹔六朝州郡﹐制度疊攺﹐其統部之官﹐𨿽有都督總管諸名﹐而建府無常﹐故唐人修五代地誌﹐卽《隋志》。不得統部之說﹐至以《禹貢》九州﹐畫分郡縣﹐其獘然也。唐人分道﹐宋人分路﹐𨿽官制統轄不常﹐而道路之名不攺﹔故修地誌者﹐但舉道路而分部明也。元制𨿽亦分路﹐而諸路俱以行省平章爲主﹐故又稱行省。而明攺行省爲十三布政使司﹐其守土之官﹐則曰布政使司布政使。布政使司者﹐分部之名﹐而布政使者﹐統部之官﹐不可混也。然布政使司﹐連四字爲言﹐而行省則又可單稱爲省﹐人情樂趨簡便﹐故制度𨿽攺﹐而當時流俗﹐止稱爲省。沿習旣久﹐往往見於章奏文移﹐積漸非一日矣。我朝布政使司﹐仍明舊制﹔而沿習稱省﹐亦仍明舊。此如漢制子弟封國﹐頒爵爲王﹐而詔誥章奏﹐乃稱爲諸侯王﹔當時本非諸侯﹐則亦徇古而沿其名也。但初制盡如明舊﹐故正名自當爲布政使司。百餘年來﹐因時制宜﹐名稱𨿽沿明故﹐而體制與明漸殊。今洪君書以干隆爲名﹐則循名責實﹐必當稱部院而不當稱布政使司矣。蓋初制巡撫無專地﹐前明兩京無布政使司﹐而順天﹑應天間設巡撫﹔順天之外﹐又有正定﹐應天之外﹐又有鳳陽諸撫。不似今之統轄全部﹐自有專地。此當稱部院者一也。初制巡撫無專官。故康熙以前﹐巡撫有二品三品四品之不同﹐其兼侍郎則二品﹐副都禦史則三品﹐僉都禦史則四品﹔今則皆兼兵部侍郎﹑右副都禦史矣。其畫一制度﹐不復如欽差無定之例。此當稱部院者二也。學差關部﹐皆有京職﹐去其京職﹐卽無其官矣。今巡撫新除﹐吏部必請應否兼兵部都察院銜。𨿽故事相沿﹐未有不兼銜者﹔但旣有應否之請﹐則亦有可不兼銜之理矣。按《會典》《品級考》諸書﹐已列巡撫爲從二品﹐注云「加侍郎銜正二。」則巡撫𨿽不兼京銜﹐已有一定階級﹐正如宋之京朝官﹐知州軍知縣事﹐𨿽有京銜﹐不得謂州縣非職方也。此當稱部院者三也。國之大事﹐在祀與戎。今戎政爲總督專司﹐而巡撫亦有標兵﹐固無論矣。壇廟祭祀﹐向由布政使主祭者﹐而今用巡撫主祭。則當稱部院者四也。賓興大典﹐向用布政使印鈐榜者﹐而今用巡撫關防。此當稱部院者五也。初制布政使司有左右﹐使分理吏戶禮工之事。都司掌兵﹐按察使司提刑。是布政二使﹐內比六部﹔而按察一使﹐內比都察院也。今裁二使歸一﹐而分驛傳之責於按察使﹐裁都司而兵權歸於督撫﹐其職任與前異。故上自詔旨﹐下及章奏文移﹐皆指督撫爲封疆﹐而不曰軺使﹔皆謂布政之司爲錢谷總匯﹐按察之司爲刑名總匯﹐而不以布政使爲封疆。此尢準時立制﹐必當稱部院者六也。督撫𨿽同曰封疆﹐而總督頭銜則稱部堂﹔蓋兵部堂官﹐𨿽兼右都禦史﹐而仍以戎政爲主者也。巡撫頭銜則稱部院﹔蓋都察院堂官﹐𨿽兼兵部侍郎﹐而仍以察吏爲主者也。故今制陪京以外﹐有不隸總督之府州縣﹐而斷無不隸巡撫之府州縣也。如河南﹑山東﹑山西﹐有巡撫而無總督。巡撫不必兼總督銜。直隸﹑四川﹑甘肅﹐有總督而無巡撫﹐則總督必兼巡撫銜。督撫事權相等﹐何以有督無撫﹐督必兼撫銜哉﹖正以巡撫部院﹐畫一職方制度﹐並非無端多此兼銜。此尢生今之時﹐宜達今之體制﹐其必當稱部院者七也。今天下有十九布政使司﹐而《會典》則例﹐六部文移﹐若吏部大計﹐戶部奏銷﹐禮部會試﹐刑部秋勘﹐皆止知有十八直省﹐而不知有十九布政使司﹔蓋巡撫止有十八部院故也。﹝巡撫實止十五﹐總督兼缺有三。﹞故江蘇部院﹐相沿稱江蘇省久矣。蘇松布政使司﹐與江淮布政使司﹐分治八府三州﹐不聞公私文告﹐有蘇松直省﹑江淮直省之分。此尢見分部制度﹐今日萬萬不當稱使司﹐必當稱部院者八也。洪君以巡撫印用關防﹐不如布政使司正印﹐不得爲地方正主﹐可謂知一十而忘其爲二五矣。如洪君說﹐則其所爲府廳州縣之稱﹐亦不當也。府州縣固自有印﹐廳乃直隸同知﹐止有關防而無印也。同知發知府印﹐而關防可領職方﹔巡撫分都察院印﹐而關防不可以領職方﹐何明於小而暗於大也﹖此當稱部院者九也。洪君又謂今制督撫﹐當如漢用丞相長史出刺州事﹐州𨿽領郡﹐而《漢志》仍以郡國爲主﹐不以刺史列於其間。此比不甚親切。今制惟江蘇一部院﹐有兩布政使司﹔此外使司所治﹐卽部院所治﹐不比漢制之一州必領若干郡也。然卽洪君所言﹐則闞氏《十三州誌》﹐自有專書﹐何嘗不以州刺史著職方哉。此當稱部院者十也。夫制度更攺﹐必有明文。前明初遣巡撫與三使司官﹐賓主間耳。其稍尊者﹐不過王臣列於諸侯之上例耳。自後臺權漸重﹐三司奉行臺旨。然制度未攺﹐一切計典奏銷﹐賓興祭祀﹐皆布政使專主﹐故爲統部長官﹐不得以權輕而攺其稱也。我朝百餘年來﹐職掌制度﹐逐漸更易。至今日而布政使官與按察使官﹐分治錢谷刑名﹐同爲部院屬吏﹐略如元制行省之有參政參議耳。一切大政大典﹐奪布政使職而歸部院者﹐歷有明文﹐此朝野所共知也。而統部之當稱使司﹐與攺稱部院﹐乃轉無明文﹐何哉﹖以官私文告﹐皆沿習便而稱直省﹐不特部院無更新之名﹐卽使司亦並未沿舊之名耳。律令典例﹐詔旨文移﹐皆有直省之稱﹔惟《一統志》尙沿舊例﹐稱布政使司﹐偶未攺正。洪君旣以干隆名志﹐豈可不知乾隆六十年中時事乎﹖或曰﹕《統志》乃館閣書﹐洪君遵制度而立例﹐何可非之﹖余謂統志初例已定﹐其後相沿未及攺耳。﹝初例本當以司爲主。﹞其制度之攺使司而爲部院者﹐以漸而更﹐非有一旦創新之舉﹐故館閣不及攺也。私門自著﹐例以義起﹐正爲制度云然。且余所辧﹐不盡爲洪君書也。今之爲古文辭者﹐於統部稱謂﹐亦曰諸省﹐或曰某省。棄現行之制度﹐而借元人之名稱﹐於古蓋未之聞也。雍正﹑康熙以前﹐古文亦無使司之稱﹔﹝彼時理必當稱使司。﹞則明人便省文﹐而因仍元制﹐爲古文之病也久矣。故余於古文辭﹐有當稱統部者﹐流俗或云某省﹐余必曰某部院﹐或節文稱某部﹔流俗或云諸省及某某等省﹐余必曰諸部院或某某等部院﹐節文則曰諸部某某等部﹔庶幾名正爲言順耳。使非今日制度﹐則必曰使司﹐或節文稱司﹐未爲不可﹐其稱省則不可行也。或云﹕詔旨章奏文移﹐何以皆仍用之﹖答曰﹕此用爲辭語故無傷﹐非古文書事例也。且如詔旨章奏文移﹐稱布政爲藩﹐按察爲臬﹐府州縣長爲守牧令﹐辭語故無害也﹐史文無此例矣。○和州誌皇言紀序例《周官》﹐外史「掌四方之志」﹐又「以書使於四方﹐則書其令。」鄭氏注四方之志﹐「若魯之《春秋》﹐晉之《乘》﹐楚之《杌》」是也。書其令﹐謂「書王命以授使者」是也。鄕大夫於「正月之吉﹐受教法於司徒﹐退而頒之鄕吏。」孔氏疏「謂若大司徒職十二教以下」是也。夫畿內六鄕﹐天子自治﹐則受法於司徒﹐而畿外侯封﹐各治其國﹐以其國制自爲《春秋》。﹝列國之史﹐總名《春秋》。﹞然而四方之書﹐必隸外史﹔書令所出﹐奉爲典章。則古者國別爲書﹐而簡策所昭﹐首重王命﹐信可徵也。是以《春秋》歲首必書王正﹐而韓宣子聘魯﹐得見《易象》《春秋》﹐以謂周禮在是。蓋書在四方﹐則入而正於外史﹔而命行王國﹐亦自外史頒而出之。故事有專官﹐而書有定制﹐天下所以協於同文之治也。竊意《周官》之治﹐列國史記﹐必有成法﹐受於王朝﹐如鄕大夫之受教法﹐考察文字﹐罔有奇訝。至晉楚之史﹐自以《乘》與《杌》名書﹐乃周衰官失﹐列國自擅之制歟﹖司馬遷侯國世家﹐亦存國別爲書之義﹐而孝武《三王》之篇﹐詳書詔策﹐冠於篇首。王言絲綸﹐史家所重﹐有由來矣。後代方州之書﹐編次失倫﹐體要無當﹐而朝廷詔誥﹐或入藝文﹐篇首標紀﹐或載沿革。又或以州縣偏隅﹐未有特布徳音﹐遂使中朝掌故﹐散見四方之志者﹐闕然無所考見。是固編摩之業﹐世久失傳﹔然亦外史專官﹐秦漢以來﹐未有識職故也。夫封建之世﹐國別爲史﹐然篇首尙重王正之書。郡縣受治﹐守令承奉詔條﹐一如古者畿內鄕黨州閭之法﹐而外史掌故﹐未嘗特立專條。宋﹑元﹑明州縣誌書﹐今可見者﹐迄用一律﹐亦甚矣其不講於《春秋》之義也﹗今裒錄州中所有﹐恭編爲《皇言紀》一﹐以時代相次﹐蔚光篇首﹐以志承所自云爾。○和州誌官師表序例《周官》﹐禦史「掌贊書﹐數從政」。鄭氏注謂「凡數及其見在空闕者。」蓋贊太宰建六典而掌邦治之故事也。夫官有先後﹐政有得失﹔太宰存其綱紀﹐而禦史指數其人以贊之﹐則百工敍而庶績熙也。後代官儀之篇﹐考選之格﹐﹝《漢官儀》《唐六典》《梁選簿》《隋官序錄》。﹞代有成書﹐而官職姓名﹐浩繁莫紀﹐則是有太宰之綱紀﹐而無禦史之數從政者也。班固《百官公卿表》﹐猶存古意﹐其篇首敍官﹐則太宰六典之遺也﹐其後表職官姓氏﹐則禦史數從政之遺也。範﹑陳而後﹐斯風渺矣。至於《唐書》《宋史》﹐乃有《宰相年表》﹐然亦無暇旁及卿尹諸官﹔非惟史臣思慮有所未周﹐抑史籍猥繁﹐其勢亦難槪舉也。至於嗜古之士﹐掇輯品令﹐聯綴姓名﹐職官故事之書﹐六朝以還﹐於斯爲盛。然而中朝掌故﹐不及方州﹐猥瑣之編﹐難登史誌﹔則記載無法﹐而編次失倫﹐前史不得不職其咎也。夫百職卿尹﹐中朝敍官﹔方州守令﹐外史紀載。《周官》禦史數從政之士﹐則外史所掌四方之志﹐不徒山川土俗﹐凡所謂分職受事﹐必有其書﹐以歸柱下之掌﹐可知也。唐人文集﹐往往有廳壁題名之記﹐蓋亦敍官之意也。然文存而名不可考﹐自非羅金石﹐詳定碑碣﹐莫得而知﹐則未嘗勒爲專書之故也。宋﹑元以來﹐至於近代方州之書﹐頗記任人名氏﹔然猥瑣無文﹐如閱縣令署役卯簿﹐則亦非班史年經月緯之遺也。或編次爲表者﹐序錄不詳﹐品秩無次﹔或限於尺幅﹐其有官階稍多﹐沿革異制﹐卽文武分編﹐或府州別記﹐以趨苟簡。是不知班史三十四官﹐分一十四級之遺法也。又前人姓氏﹐不可周知﹐然遺編具存﹐他說互見﹐不爲博采旁搜﹐徒闕文之義﹐是又不可語於稽古之功者也。今折衷諸家﹐考次前後﹐上始漢代﹐迄於今玆﹐勒爲一表﹐疑者闕之。後之覽者﹐得以詳焉。○和州誌選舉表序例《周官》﹐鄕大夫「三年大比﹐興一鄕之賢能﹐獻書於王。王再拜受之﹐登於天府」﹐甚盛典也。漢制﹐孝廉茂才力田賢良之舉﹐蓋以古者鄕黨州閭之遺﹐當時賢書典籍﹐辟舉掌故﹐未有專書﹔則以科條爲繁﹐興替人文﹐散見紀傳﹔潛心之士﹐自可考而知也。江左六朝﹐州郡僑遷﹐士不土著﹐學不專業﹐鄕舉裏選﹐勢漸難行。至於隋氏﹐一以文學詞章﹐創爲進士之舉﹐有唐以來﹐於斯爲盛。選舉旣專﹐資格愈重﹐科條繁委﹐故事相傳。於是文學之士﹐羅典章﹐采摭聞見﹐識大識小﹐並有成書。傳記故事﹐雜以俳諧﹐而選舉之書﹐蓋裒然與柱下所藏等矣。撰著旣繁﹐條貫義例﹐未能一轍﹐就求其指﹐略有三門﹕若晁迥《進士編敕》﹐陸深《科場條貫》之屬﹐律例功令之書也﹔姚康﹑樂史《科第錄》﹐﹝姚康十六卷﹐樂史十卷。﹞李奕﹑洪適《登科記》﹐﹝李奕二卷亡。洪適十五卷。﹞題名記傳之類也﹔王定保《唐摭言》﹐錢明逸《宋衣冠盛事》﹐稗野雜記之屬也。史臣采輯掌故﹐編於書志﹐裁擇人事﹐次入列傳﹔一代浩繁﹐義例嚴謹﹐其筆削之餘﹐等於棄土之苴﹐吐果之核。而陳編猥瑣﹐雜錄無文﹐小牘短書﹐不能傳世行遠﹔遂使甲第人文﹐《周官》所以拜獻於王而登之天府者﹐闕焉不備。是以方州之書﹐不遵鄕大夫愼重賢書之制﹐記載無法﹐條貫未明之咎也。近代頗有考定方州自爲一書者﹐若樂史《江南登科記》﹐張朝瑞《南國賢書》﹐陳汝元《皇明浙士登科考》﹐皆類萃一方掌故﹐惜未見之天下通行。而州縣誌書﹐編次科目﹐表列舉貢﹐前明以來﹐頗存其例﹐較之宋元州郡之書﹐可謂寸有所長者矣。特其體例未純﹐紀載無法﹐不熟年經事緯之例﹐﹝亦有用表例者﹐舉貢掾仕封蔭之條﹐多所牾。﹞猥雜成書﹔甚者附載事迹﹐表傳不分﹐此則相率成風﹐未可悉數其謬者也。﹝論辧詩列傳第一篇

總論內。﹞今摭史誌之文﹐先詳制度﹐後列題名﹐以世相次﹐起於唐代﹐於今玆﹐爲《選舉表》。其封蔭辟舉﹐不可紀以年者﹐附其後云。○和州誌氏族表序例上《周官》﹐小史「奠系世﹐辧昭穆。」譜牒之掌﹐古有專官。司馬遷以《五帝系》牒﹑《尙書》集世記﹐爲《三代世表》﹐氏族淵源﹐有自來矣。班固以還﹐不載譜系。而王符《氏姓》之篇﹐﹝《潛夫論》第三十五篇

。﹞杜預《世族》之譜﹐﹝《春秋釋例》第二篇

。﹞則治經著論﹐別有專長﹐義盡而止﹐不復更求譜學也。自魏晉以降﹐迄乎六朝﹐族望漸崇。學士大夫﹐輒推太史世家遺意﹐自爲家傳。其命名之別﹐若《王肅家傳》﹑虞覽《家記》﹑範汪《世傳》﹑明粲《世錄》﹑陸煦《家史》﹝陸史十五卷。﹞之屬﹐並於譜牒之外﹐勒爲專書﹐以俟采錄者也。至於摯虞《昭穆記》﹑王儉《百家譜》﹑以及何氏《姓苑》﹑賈氏《要狀》﹝賈希鑑《氏族要狀》十五卷。﹞諸編﹐則總匯羣倫﹐編分類次﹐上者可裨史乘﹐下或流入類書﹐其別甚廣﹐不可不辧也。族屬旣嚴﹐郡望愈重。若沛國劉氏﹐隴西李氏﹐太原王氏﹐陳郡謝氏﹐𨿽子姓散處﹐或本非同居﹐然而推言族望﹐必本所始。後魏遷洛﹐則有八氏﹑十姓﹑三十六族﹑九十二姓﹐並居河南﹑洛陽。而中國人士﹐各第門閥﹐有四海大姓﹑州姓﹑郡姓﹑縣姓﹐撰爲譜錄。齊梁之間﹐斯風益盛﹐郡譜州牒﹐並有專書。若王儉﹑王僧孺之所著錄﹐﹝王儉《諸州譜》十二卷。王僧孺《十八州譜》七百卷。﹞《冀州姓族》《揚州譜鈔》之屬﹐不可勝紀﹐俱以州郡系其世望者也。唐劉知幾討論史誌﹐以謂族譜之書﹐允宜入史。其後歐陽《唐書》﹐撰爲宰相世系﹔顧淸門鉅族﹐但不爲宰相者﹐時有所遺。至鄭樵《通誌》﹐首著《氏族》之略﹐其敍例之文﹐發明譜學所系﹐推原史學不得師承之故﹐蓋嘗慨切言之。而後人修史﹐不師其法﹐是亦史部之闕典也。古者﹐瞽蒙誦詩﹐並誦世系﹐以戒勸人君。《國語》所謂「教之世﹐而爲之昭明徳」者﹐是也。然則奠系之屬﹐掌於小史﹐誦於瞽蒙﹐先王所重﹔蓋以尊人道而追本始也。當時州閭族黨之長﹐屬民讀法﹔鄕大夫三年大比﹐考徳藝而獻書於王﹔則其系世之屬﹐必有成數﹐以集上於小史﹐可知也。夫比人斯有家﹐比家斯有國﹐比國斯有天下。家牒不修﹐則國之掌故﹐何所資而爲之徵信耶﹖《易》曰「天與火同人。君子以類族辧物。」物之大者﹐莫過於人。人之重者﹐莫重於族。記傳之別﹐或及虫魚﹔地理之書﹐必徵土產﹔而於先王錫土分姓﹐所以重人類而明倫敍者﹐闕焉無聞﹐非所以明大通之義也。且譜牒之書﹐藏之於家﹐易於散亂﹔盡入國史﹐又懼繁多﹔是則方州之志﹐考定成編﹐可以領諸家之總﹐而備國史之要刪﹐亦載筆之不可不知所務者也。○和州誌氏族表序例中奠系世之掌於小史﹐與民數之掌於司徒﹐其義一也。杜子春曰「奠系世爲帝系﹑諸侯卿大夫世本之屬。」然則比伍小民﹐其世系之牒﹐不隸小史可知也。鄕大夫以歲時登夫家之眾寡﹐三年以大比興一鄕之賢能。夫夫家眾寡﹐卽上大司徒之民數﹐其賢能爲卿大夫之選﹐又可知也。民賤﹐故僅登戶口眾寡之數﹔卿大夫貴﹐則詳系世之牒﹐理勢之自然也。後代史誌﹐詳書戶口﹐而譜系之作無聞﹐則是有小民而無卿大夫也。《書》曰「九族旣睦﹐平章百姓。」鄭氏注﹕「百姓﹐爲羣臣之父子兄弟。」﹝見司馬遷《五帝本紀》注。﹞平章﹐乃辧別而章明之﹐是卽《周官》小史奠系之權輿也。孟子曰「所謂故國者﹐非謂有喬木之謂也﹐有世臣之謂也。」近代州縣之志﹐畱連故迹﹐附會桑梓﹔至於世牒之書﹐闕而不議﹐則是重喬木而輕世家也。且夫國史不錄﹐州誌不載﹔譜系之法﹐不掌於官﹐則家自爲書﹐人自爲說﹐子孫或過譽其祖父﹐是非或頗謬於國史。其不肖者流﹐或謬賢哲﹐或私鬻宗譜﹐以僞亂眞﹐悠謬恍惚﹐不可勝言。其淸門華冑﹐則門閥相矜﹐私立名字。若江左王謝諸家﹐但有官勛﹐卽標列傳﹐史臣含毫﹐莫能裁斷。以至李必隴西﹐劉必沛國﹐但求資望﹐不問從來﹐則有譜之獘﹐不如無譜。史誌闕略﹐蓋亦前人之過也。夫以司府領州縣﹐以州縣領世族﹐以世族率齊民﹐天下大計﹐可以指掌言也。唐三百年譜系﹐僅錄宰相﹐彼一代浩繁﹐出於計之無如何耳。方州之書﹐登其科甲仕宦﹐則固成周鄕大夫之所以書上賢能者也。今仿《周官》遺意﹐特表氏族﹐其便蓋有十焉。一則史權不散﹐私門之書﹐有所折衷﹐其便一也。一則譜法畫一﹔私譜凡例未純﹐可以參取﹐其便二也。一則淸濁分塗﹐非其族類﹐不能依﹐流品攸分﹐其便三也。一則著籍已定﹐衡文取士﹐自有族屬可稽﹔非其籍者﹐無難句檢﹐其便四也。一則昭穆親疏﹐秩然有敍﹔或先賢奉祀之生﹐或絕嗣嗣續之議﹐爭爲人後﹐其訟易平﹐其便五也。一則祖系分明﹔或自他邦遷至﹐或後遷他邦﹐世表編於州誌﹐其他州縣﹐或有譜牒散亡﹐可以借此證彼﹐其便六也。一則攺姓易氏﹐其時世前後及其所攺之故﹐明著於書﹐庶幾婚姻有辧﹔且修明譜學者﹐得以考厥由來﹐其便七也。一則世系蟬聯﹐修門望族﹐或科甲仕宦﹐系譜有書﹐而徳行道藝﹐列傳無錄﹐沒世不稱﹐志士所恥﹔是文無增損﹐義兼勸懲﹐其便八也。一則地望著重﹐坊表都裏﹐不爲虛設﹐其便九也。一則徵文考獻﹐館閣檄收﹐按志而求﹐易如指掌﹐其便十也。然則修而明之﹐可以推於諸府州縣﹐不特一州之志已也。○和州誌氏族表序例下《易》曰「物不可窮也﹐故受之以《未濟》。」夫网羅散失﹐是先有散失﹐而後有网羅者也。表章潛隱﹐是先有潛隱﹐而後有表章者也。陳壽《蜀志》列傳﹐殿以楊戲之贊﹔常璩《華陽》序志﹐槪存士女之名。二子知掌故之有時而窮也﹐故以贊序名字﹐存其大略﹐而明著所以不得已而僅存之故﹐是亦史氏闕文之舊例也。和州在唐宋爲望郡﹐而文獻之徵﹐不少槪見。至於家譜世牒﹐寥寥無聞。詢之故老﹐則云明季乙亥寇變﹐圖書毀於兵燹。今州境之人士﹐皆當日僅存幸免者之曾若玄也。所聞所傳﹐聞者不過五世七世而止﹐不復能遠溯也。傳世旣未久遠﹐子姓亦無繁多﹐故譜法大率不修。就求其所有﹐則出私筆記之屬﹐體例未定﹐難爲典則﹐甚者至不能溯受姓所由來。余於是爲之慨然嘆焉。夫家譜簡帙﹐輕於州誌﹔兵燹之後﹐家譜無存。而明嘉靖中知州易鸞﹑與萬曆中知州康誥所修之州誌﹐爲時更久﹐而其書今日具存﹔是在官易守﹐而私門難保之明徵也。及今而不急爲之所﹐則並此區區者﹐後亦莫之徵矣。且吾觀《唐書宰相世系》﹐列其先世﹐有及梁﹑陳者矣﹐有及元魏﹑後周者矣﹐不復更溯奕葉而上﹔則中牒闕文﹐非一朝一夕之故也。然則錄其所可考﹐而略其所不可知﹐乃免不知而作之誚焉。每姓推所自出﹐備稽古之資也。詳入籍之世代﹐定州略也。科甲仕宦爲目﹐而貢監生員與封君﹐及貲授空階皆與焉﹐從其類也。無科甲仕宦﹐而僅有生員及貲授空階﹐不爲立表﹐定主賓輕重之衡也。科甲仕宦之族﹐旁支皆齊民﹐則及分支之人而止。不復列其子若孫者﹐君子之澤﹐五世而斬。若皆列之﹐是與版圖之籍無異也。𨿽有科甲仕宦﹐而無譜者闕之﹐嚴訛濫之防也。正貢亦爲科甲﹐微秩亦爲仕宦﹐不復分其資級﹐以文獻無徵﹐與其過而廢也﹐毋寧過而存之﹐是《未濟》之義也。○和州誌輿地圖序例圖譜之學﹐古有專門﹐鄭氏樵論之詳矣。司馬遷爲史﹐獨取旁行斜上之遺﹐列爲十表﹔而不取象魏懸法之掌﹐列爲諸圖。於是後史相承﹐表志愈繁﹐圖經浸失。好古之士﹐載考陳編﹐口誦其辭﹐目迷其象﹐是亦載筆之通獘﹐斯文之闕典也。鄭樵生千載而後﹐慨然有志於三代遺文﹐而於《圖譜》一篇﹐旣明其用﹔又推後代失所依據之故﹐本於班固收書遺圖﹐亦旣感慨言之矣。然鄭氏之意﹐只爲著錄諸家﹐不立圖譜專門﹐故欲別爲一錄﹐以輔《七略》四部之不逮耳。其實未嘗深考﹔圖學失傳﹐由於司馬遷有表無圖﹐遂使後人修史﹐不知采錄﹔故其自爲《通誌》紀傳譜略﹐諸體具備﹐而形勢名家﹐亦未爲圖。以此而議班氏﹐豈所謂楚則失之﹐而齊亦未爲得者非耶﹖夫圖譜之用﹐相爲表裏。周譜之亡久矣﹐而三代世次﹐諸侯年月﹐今具可考﹐以司馬遷采摭爲表故也。象魏之藏旣失﹐而形名制度﹐方圓曲直﹐今不可知﹐以司馬遷未列爲圖故也。然則書之存亡﹐系於史臣之筆削﹐明矣。圖之遠者﹐姑弗具論。自《三輔黃圖》《洛陽宮殿圖》以來﹐都邑之簿﹐代有成書﹐後代羅﹐百不存一。鄭氏獨具心裁﹐立爲專錄﹐以謂有其舉之﹐莫或廢矣。然今按以鄭氏所收﹐其遺亡散失﹐與前代所著﹐未始逕庭﹔則書之存亡﹐系於史臣之筆削者尢重﹐而系於著錄之部次者猶輕﹐又明矣。樽之微﹐或資博雅﹐鹵簿之屬﹐或著威儀﹐前人並有圖書﹐蓋亦繁富。史臣識其經要﹐未遑悉入編摩﹔鄭氏列爲專錄﹐使有所考﹐但求本書可也。至於方州形勢﹐天下大計﹐不於表志之間﹐列爲專部﹔使讀其書者﹐乃若冥行レ埴﹐如之何其可也﹖治《易》者必明乎象﹐治《春秋》者必通乎譜﹔圖像譜牒﹐《易》與《春秋》之大原也。《易》曰「系辭焉以盡其言。」《記》曰「比事屬辭﹐《春秋》教也。」夫謂之系辭屬辭者﹐明乎文辭從其後也。然則圖像爲無言之史﹐譜牒爲無文之書﹐相輔而行﹐𨿽欲闕一而不可者也。況州郡圖經﹐尢前人之所重耶﹖或曰﹕學者亦知圖像之用大矣。第辭可傳習﹐而圖不可以誦讀﹐故書具存﹐而圖不可考也﹐其勢然也。𨿽然﹐非知言也。夫圖不可誦﹐則表亦非有文辭者也。表著於史﹐而圖不入編﹐此其所以亡失也。且圖之不可傳者有二﹕一則爭於繪事之工也。以古人專門藝事﹐自以名家﹐實無當於大經大法。若郭璞《山海經圖贊》﹐贊存圖亡。今觀贊文﹐自類雕龍之工﹐則知圖繪﹐殆亦畫虎之技也。一則同乎髦弁之微也。近代方州之志﹐繪爲圖像﹐廁於序例之間﹐不立專門﹐但綴名勝﹐以爲一書之檔識﹐而實無當於古人圖譜之學也。夫爭於繪事﹐則藝術無當於史裁﹔而廁於弁髦﹐則書肆苟爲標幟﹐以爲市易之道﹐皆不可語於史學之精微也。古人有專門之學﹐卽有專門之書﹔有專門之書﹐卽有專門之體例。旁行斜上﹐標分子注﹐譜牒之體例也。開方計裏﹐推表山川﹐輿圖之體例也。圖不詳而系之以說﹐說不顯而實之以圖﹐互著之義也。文省而事無所晦﹐形著而言有所歸﹐述作之則也。亥豕不得淆其傳﹐筆削無能損其質﹐久遠之業也。要使不履其地﹐不深於文者﹐依檢其圖﹐洞如觀火﹐是又通方之道也。夫天官﹑河渠圖﹐而八書可以六﹔地理﹑溝洫圖﹐而十志可以八﹔然而今日求太初之星象﹐稽西京之版輿﹐或不至於若是茫茫也。況夫方州之書﹐徵名辧物﹐尢宜詳贍無遺﹐庶幾一家之作﹔而乃流連景物﹐附會名勝﹐以爲丹靑末藝之觀耶﹖其亦不講於古人所以左圖右史之義也夫﹖圖不能不系之說﹐而說之詳者﹐卽同於書﹐圖之名不亦綴歟﹖曰﹕非綴也。體有所專﹐意亦有所重也。古人書有專名﹐篇有專義。辭之出入非所計﹐而名實賓主之際﹐作者所謂竊取其義焉耳。且吾見前史之文﹐有表似乎志者矣﹐﹝《漢書。百官公卿表》﹐篇首歷敍官制。﹞不必皆旁行斜上之文也。有志似乎表者矣﹐﹝《漢書律曆志》﹐排列三統甲子。﹞不必皆比事屬辭之例也。《三輔黃圖》﹐今亡其書矣﹐其見於他說所稱引﹐則其辭也。遁甲通統之圖﹐今存其說﹐猶《華黍》《由庚》之有其義耳。𨿽一尺之圖﹐系以尋丈之說可也。旣曰圖矣﹐統謂之圖可也。圖又以類相次﹐不亦繁歟﹖曰﹕非繁也。圖之有類別﹐猶書之有篇名也。以圖附書﹐則義不顯﹐分圖而系之以說﹐義斯顯也。若皇朝《明史律曆志》﹐於儀象推步皆繪爲圖﹐蓋前人所未有矣。當時史臣﹐未嘗別立爲圖﹐故不列專門﹐事各有所宜也。今州誌分圖爲四﹕一曰輿地﹐二曰建置﹐三曰營汛﹐四曰水利。皆取其有關經要﹐而規方形勢所必需者﹐詳系之說﹐而次諸紀表之後﹐用備一家之學﹐而發其例於首簡云爾。○和州誌田賦書序例自畫土制貢﹐創於夏書﹐任土授職﹐﹝載師物地事及授地職。﹞詳於《周禮》﹔而田賦之書﹐專司之掌﹐有由來矣。班氏約取《洪範》八政﹐裁爲《食貨》之篇﹐後史相仍﹐著爲圭臬。然而司農圖籍﹐會稽簿錄﹐塡委架閣﹐不可勝窮﹔於是酌取一代之中﹐以爲定制。其有沿革大凡﹐盈縮總計﹐略存史氏要刪﹐計臣章奏﹔使讀者觀書可以自得﹐則亦其勢然也。若李吉甫﹑韋處厚所爲《國計》之簿﹐﹝李吉甫《元和國計簿》十卷﹐韋處厚《太和國計》二十卷。﹞丁謂﹑田況所爲《會計》之錄﹐﹝丁謂《景徳會計錄》六卷﹐田況《皇會計錄》六卷。﹞則仿《周官》司會所貳﹐書契版圖之制也。杜佑﹑宋白之《通典》﹐王溥﹑章得象之《會要》﹐則掌故匯編﹔其中首重食貨﹐義取綜核﹐事該古今﹔至於麻縷之微﹐銖兩之細﹐不復委折求盡也。趙過均田之議﹐李翺《平賦》之書﹐則公牘私論﹐各抒所見﹔惟以一時利病﹐求所折衷﹐非復史氏記實之法也。夫令史簿錄﹐猥瑣無文﹐不能傳世行遠﹔文學掌故﹐博綜大要﹐莫能深鑑隱微﹔此田賦之所以難明﹐而成書之所以難覯者也。古者財賦之事﹐徵於司徒﹐﹝載師屬大司徒。﹞會於太宰。﹝司會屬太宰。﹞太宰制三十年爲通九式﹐均節九賦﹐自祭祀賓客之大﹐以至芻秣匪頒之細﹐俱有定數﹐以其所出﹐準之以其所入﹔𨿽欲於定式之外﹐多取於民﹐其道無由。此財賦所以貴簿正之法也。自唐變租庸調而爲兩稅﹐明又變兩稅而爲一條鞭法﹐勢趨簡便﹐令無苛擾﹐亦度時揆勢﹐可謂得所權宜者矣。然而存畱供億諸費﹐土貢方物等目﹐僉差募運之資﹐總括畢輸﹐便於民間﹐使無紛擾可也。有司文牘﹐令史簿籍﹐自當具錄舊有款目﹐明著功令所以並省之由﹐然後折以時之法度﹔庶幾計司職守﹐與編戶齊民﹐皆曉然於制有變更﹐數無增損也。文移日趨簡省﹐而案牘久遠無徵﹐但存當時總括之數﹐不爲條列諸科﹐則遇禁网稍弛﹐官吏不飭於法﹐或至增飾名目﹐抑配均輸﹐以爲合於古者惟正之貢﹐孰從而議其非制耶﹖夫變法所以便民﹐而吏或緣法以爲姦﹐文案之功﹐或不能備﹐圖史所以爲經國之典也。然而一代浩繁﹐史官之籍﹐有所不勝﹔獨州縣誌書﹐方隅有限﹐可以條別諸目﹐瑣屑無遺﹐庶以補國史之力之所不給也。自有明以來﹐外志紀載﹐率皆猥陋無法﹔至於田賦之事﹐以謂吏胥簿籍﹐總無當於文章鉅麗之觀﹐遂據見行案牘﹐一例通編﹐不復考究古今﹐深求原委﹔譬彼玉卮無當﹐誰能賞其華美者乎﹖明代條鞭之法﹐定於嘉靖之年﹐而和州舊志﹐今可考者﹐亦自嘉靖中易鸞《州誌》而止。當時正值初更章程﹐而州誌卽用新法﹐盡削舊條﹐遂使唐人兩稅以來沿革莫考﹐惜哉﹗又私門論議﹐官府文移﹐有關田賦利病﹐自當采入本書﹔如班書敍次晁錯《貴粟》之奏入《食貨志》﹐賈讓《治河》之策入《溝洫志》﹐庶使事顯文明﹐學歸有用。否則裁入本人列傳﹐便人參互考求﹐亦趙充國《屯田》諸議之成法也。近代志家類皆截去文詞﹐別編爲藝文志﹔而本門事實﹐及本人行業﹐轉使擴落無材。豈志目大書專門﹐特標義例﹐積成卷軸﹐乃等於匏瓜之懸﹐仰而不食者耶﹖康誥舊志﹐略窺此風。後來秉筆諸家﹐毅然刪去﹐一而至再﹐無復挽回﹐可爲太息者也﹗今自易《志》以前﹐其有遺者﹐不可追已﹔自易《志》以後﹐具錄顚末﹐編次爲書。其康誥《均田》之議﹐實有當於田賦利病﹔他若州中有關田賦之文﹐皆采錄之﹐次於諸條之後﹔兼或采入列傳﹐互相發明﹐疑者闕之。後之覽者﹐或有取於斯焉。○和州誌藝文書序例《易》曰「上古結繩而治﹐後世聖人易之以書契﹐百官以治﹐萬民以察。」夫文字之原﹐古人所以爲治法也。三代之盛﹐法具於書﹐書守之官。天下之術業﹐皆出於官師之掌故﹐道藝於此焉齊﹐徳行於此焉通﹐天下所以以同文爲治。而《周官》六篇﹐皆古人所以卽守官而存師法者也。不爲官師職業所存﹐是爲非法﹐𨿽孔子言禮﹐必訪柱下之藏是也。三代而後﹐文字不隸於職司﹐於是官府章程﹐師儒習業﹐分而爲二﹐以致人自爲書﹐家自爲說﹔蓋泛濫而出於百司掌故之外者﹐遂紛然矣。﹝六經皆屬掌故﹐如《易》藏太卜﹐《詩》在太師之類。﹞書旣散在天下﹐無所統宗﹐於是著錄部次之法﹐出而治之﹐亦勢之所不容已。然自有著錄以來﹐學者視爲紀數簿籍﹐求能推究同文爲治﹐而存六典識職之遺者﹐惟劉向﹑劉歆所爲《七略》《別錄》之書而已。故其分別九流﹐論次諸子﹐必云出於古者某官之掌﹐其流而爲某家之學﹐失而爲某事之敝﹐條宣究極﹐隱括無遺。學者苟能循流而溯源﹐𨿽曲藝小數﹐訁皮辭邪說﹐皆可返而通乎大道﹔而治其說者﹐亦得以自辧其力之至與不至焉。有其守之﹐莫或流也﹔有其趨之﹐莫或歧也。言語文章﹐胥歸識職﹐則師法可復﹐而古學可興﹐豈不盛哉﹖韓氏愈曰「辧古書之正僞﹐昭昭然若黑白分。」孟子曰「訁皮辭知其所蔽﹐淫辭知其所陷﹐邪辭知其所離﹐遁辭知其所窮。」孔子曰「多聞﹐擇其善者而從之。」夫欲辧古書正僞﹐以幾於知言﹐幾於多聞擇善﹐則必深明官師之掌﹐而後悉流別之故﹐竟末流之失﹔是劉氏著錄﹐所以爲學術絕續之幾也。不能究官師之掌﹐將無以條流別之故﹐而因以不知末流之失﹔則天下學術﹐無所宗師。「生心發政﹐作政害事」﹐孟子言之﹐斷斷如也。然而涉獵之士﹐方且炫博綜之才﹔索隱之功﹐方且矜隅墟之見﹔以爲區區著錄之文﹐校讎之業﹐可以有裨於文事﹐噫﹗其惑也。六典亡而爲《七略》﹐是官失其守也。《七略》亡而爲四部﹐是師失其傳也。《周官》之籍富矣﹔保章天文﹐職方地理﹐虞衡理物﹐巫祝交神﹐各守成書以布治法﹐卽各精其業以傳學術﹐不特師氏﹑保氏所謂六藝《詩》《書》之文也。司空篇亡﹐劉歆取《考工記》補之。非補之也﹐考工當爲司空官屬﹐其所謂記﹐卽冬官之典籍﹔猶《儀禮》十七篇﹐爲春官之典籍﹔《司馬法》百五十篇﹐爲夏官之典籍﹐皆幸而獲傳後世者也。當日典籍具存﹐而三百六十之篇﹐卽以官秩爲之部次﹐文章安得散也﹖衰周而後﹐官制不行﹐而書籍散亡﹐千百之中﹐存十一矣。就十一之僅存﹐而欲復三百六十之部次﹐非鑿則漏﹐勢有難行﹐故不得已而裁爲《七略》爾。其云蓋出古者某官之掌﹐蓋之爲言﹐猶疑辭也。欲人深思﹐而曠然自得於官師掌故之原也。故曰六典亡而爲《七略》﹐官失其守也。𨿽然﹐官師失業﹐處士著書﹐𨿽曰法無統紀﹐要其本旨﹐皆欲推其所學﹐可以見於當世施行。其文𨿽連綴﹐而指趨可約也﹔其說𨿽譎詭﹐而駁雜不出也。故老莊﹑申韓﹑名墨﹑縱橫﹐漢初諸儒猶有治其業者﹐是師傳未失之明驗也。師傳未亡﹐則文字必有所本。凡有所本﹐無不出於古人官守﹐劉氏所以易於條其別也。魏晉之間﹐專門之學漸亡﹐文章之士﹐以著作爲榮華﹔詩賦﹑章表﹑銘箴﹑頌誄﹐因事結構﹐命意各殊﹔其旨非儒非墨﹐其言時離時合﹐裒而次之﹐謂之文集。流別之不可分者一也。文章無本﹐斯求助於詞采﹔纂組經傳﹐摘抉子史﹐譬醫師之聚毒﹐以待應時取給﹔選靑妃紫﹐不主一家﹐謂之類書。流別之不可分者二也。學術旣無專門﹐斯讀書不能精一﹐刪略諸家﹐取便省覽﹔其始不過備一時之捷給﹐未嘗有意畱靑﹐繼乃積漸相沿﹐後學傳爲津逮﹔分之則其本書具在﹐合之則非一家之言﹐紛然雜出﹐謂之書鈔。流別之不可分者三也。會心不足﹐求之文貌﹐指摘句調工拙﹐品節宮商抑揚﹔俗師小儒﹐奉爲模楷﹐裁節經傳﹐摘比詞章﹐一例丹鉛﹐謂之評選。流別之不可分者四也。凡此四者﹐並由師法不立﹐學無專門﹐末俗支離﹐不知古人大體﹐下流所趨﹐實繁且熾﹔其書旣不能悉付丙丁﹐惟有彊編甲乙。而欲執《七略》之舊法﹐部末世之文章﹐比於枘鑿方圓﹐豈能有合﹖故曰《七略》流而爲四部﹐是師失其傳也。若謂史籍浩繁﹐《春秋》附庸﹐蔚成大國﹔﹝《七略》以太史公列春秋家﹐至二十一史﹐不得不別立史部。﹞名墨寥落﹐小宗支別﹐再世失傳﹔﹝名家者流﹐墨家者流﹐寥寥數家者﹐後代不復有其書矣。﹞以謂《七略》之勢﹐不得不變而爲四部﹐是又淺之乎論著錄之道者矣。聞以部次治書籍﹐未聞以書籍亂部次者也。漢初諸子百家﹐浩無統攝﹐官《禮》之意亡矣。劉氏承西京之敝﹐而能推究古者官師合一之故﹐著爲條貫﹐以溯其源﹐則治之未嘗不精也。魏﹑晉之間﹐文集類書﹐無所統系﹐﹝魏文帝撰徐﹑陳﹑應﹑劉之文﹐都爲一集﹐摯虞作《文章流別集》﹐集之始也﹐魏文帝作《皇覽》﹐類書之始也。﹞專門傳授之業微矣。而荀﹑李諸家﹐﹝荀勗﹑李充。﹞不能推究《七略》源流﹔至於王﹑阮諸家﹐﹝王儉﹑阮孝緒。﹞相去逾遠。其後方技兵書﹐合於子部﹐而文集自爲專門﹐類書列於諸子﹐唐人四部之書﹐﹝四部創於荀勗﹐體例與後代四部不同﹐故云始於唐人也。﹞乃爲後代著錄不祧之成法﹐而天下學術﹐益紛然而無復綱紀矣。蓋《七略》承六典之敝﹐而知存六典之遺法﹔四部承《七略》之敝﹐而不知存《七略》之遺法﹔是《七略》能以部次治書籍﹐而四部不能不以書籍亂部次也。且四部之藉口於不能復《七略》者﹕一曰史籍之繁﹐不能附《春秋》家學也。夫二十一史﹐部勒非難﹔至於職官故事之書﹐譜牒紀傳之體﹐或本官禮制作﹐或涉儒雜家言﹐不必皆史裁也。今欲括囊諸體﹐斷史爲部﹐於是儀注不入禮經﹐職官不通六典﹐謨誥離絕《尙書》﹐史評分途諸子﹔﹝史評皆諸子之遺﹐入史部﹐非也。﹞變亂古人立言本旨﹑部次成法以就簡易﹐如之何其可也﹖二曰文集日繁﹐不列專部﹐無所統攝也。夫諸子百家﹐非出官守﹐而劉氏推爲官守之流別﹔則文集非諸子百家﹐而著錄之書﹐又何不可治以諸子百家之識職乎﹖夫集體𨿽曰繁賾﹐要當先定作集之人。人之性情必有所近﹔得其性情本趣﹐則詩賦之所寄托﹐論辧之所引諭﹐紀敍之所宗尙﹐攝其大旨﹐略其枝葉﹐古人所謂一家之言﹐如儒﹑墨﹑名﹑法之中﹐必有得其流別者矣。﹝如韓愈之儒家﹐柳宗元之名家﹐蘇軾之縱橫家﹐王安石之禮家。﹞存錄其文集本名﹐論次其源流所自﹐附其目於劉氏部次之後﹐而別白其至與不至焉﹐以爲後學辧途之津逮﹔則卮言無所附麗﹐文集之獘﹐可以稍歇。庶幾言有物而行有恆﹐將由《七略》專家﹐而窺六典遺則乎﹖家法旣專﹐其無根駁雜﹐類鈔評選之屬﹐可以不煩而自治。是著錄之道﹐通於教法﹐何可遽以數紀部目之屬﹐輕言編次哉﹖但學者不先有以窺乎天地之純﹐識古人之大體﹐而遽欲部次羣言﹐辧章流別﹐將有希幾於一言之是而不可得者﹔是以著錄之家﹐好言四部﹐而憚聞《七略》也。史家所謂部次條別之法﹐備於班固﹐而實仿於司馬遷。司馬遷未著成法﹐班固承劉歆之學而未精。則言著錄之精微﹐亦在乎熟究劉氏之業而已矣。究劉氏之業﹐將由班固之書﹐人知之﹔究劉氏之業﹐當參以司馬遷之法﹐人不知也。夫司馬遷所謂序次六家﹐條辧學術同異﹐推究利病﹐本其家學﹐﹝司馬談論陰陽﹑儒﹑墨﹑名﹑法﹑道徳﹐以爲六家。﹞尙已。紀首推本《尙書》﹐﹝《五帝本紀贊》。﹞表首推本《春秋》﹐﹝《三代世表序》。﹞傳首推本《詩》《書》所闕﹐至於虞夏之文﹐﹝《伯夷列傳》。﹞皆著錄淵源所自啟也。其於六藝而後﹐周秦諸子﹐若孟荀三鄒﹑老莊申韓﹑官晏﹑屈原﹑虞卿﹑呂不韋諸傳﹐論次著述﹐約其歸趣﹐詳略其辭﹐頡頏其品﹔抑揚詠嘆﹐義不拘墟﹐在人卽爲列傳﹐在書卽爲敍錄﹔古人命意標篇﹐俗學何可繩尺限也﹖劉氏之業﹐其部次之法﹐本乎官《禮》﹔至若敍錄之文﹐則於太史列傳﹐微得其裁。蓋條別源流﹐治百家之紛紛﹐欲通之於大道﹐此本旨也。至於捲次部目﹐篇第甲乙﹐𨿽按部就班﹐秩然不亂﹐實通官聯事﹐交濟爲功。如《管子》列於道家﹐而敍小學流別﹐取其《弟子職》篇﹐附諸《爾雅》之後﹔則知一家之書﹐其言可采﹐例得別出也。《伊尹》《太公》﹐道家之祖。﹝次其書在道家。﹞《蘇子》《蒯通》﹐縱橫家言﹐以其兵法所宗﹐遂重錄於兵法權謀之部次﹐冠冕孫吳諸家﹐則知道徳兵謀﹐凡宗旨有所統會﹐例得互見也。夫篇次可以別出﹐則學術源流﹐無闕間不全之患也。部目可以互見﹐則分綱別紀﹐無兩歧牽掣之患也。學術之源流﹐無闕間不全﹔分綱別紀﹐無兩歧牽掣﹔則《周官》六卿聯事之意存﹐而太史列傳互詳之旨見。﹝如《貨殖》敍子貢﹐不涉《弟子列傳》。《儒林》敍董仲舒﹑王吉﹐別有專傳。﹞治書之法﹐古人自有授受﹐何可忽也﹖自班固刪《輯略》﹐而劉氏之緒論不傳﹔﹝《輯略》乃總論羣書大旨。﹞省部目﹐而劉氏之要法不著﹔﹝班省劉氏之重見者而歸於一。﹞於是學者不知著錄之法﹐所以辧章百家﹐通於大道﹐﹝《莊子天下》篇亦此意也。﹞而徒視爲甲乙紀數之所需﹔無惑乎學無專門﹐書無世守﹐轉不若巫祝符﹑醫士祕方﹐猶有師傳不失之道也。鄭樵《校讎》之略﹐力糾《崇方》部次之失﹐自班固以下﹐皆有譏焉。然鄭氏未明著錄源流﹐當追官《禮》﹐徒斤斤焉糾其某書當甲而誤乙﹐某書宜丙而訛丁。夫部次錯亂﹐𨿽由家法失傳﹐然儒雜二家之易混﹐職官故事之多歧﹐其書本在兩可之間﹐初非著錄之誤。如使劉氏別出互見之法﹐不明於後世﹐𨿽使太史復生﹐揚雄再見﹐其於部次之法﹐猶是茫然不可統紀也。鄭氏能譏班《志》附類之失當﹐而不能糾其並省之不當﹐可謂知一十而不知二五者也。且吾觀後人之著錄﹐有別出《小爾雅》以歸《論語》者﹐﹝本《孔叢子》中篇名。《隋經籍志》別出歸《論語》。﹞有別出《夏小正》以入時令者。﹝本《大戴禮》篇名。《文獻通考》別出歸時令。﹞是豈足以知古人別出之法耶﹖特忘其所本之書﹐附類而失其依據者爾。《嘉瑞記》旣入五行﹐又互見於雜傳﹔﹝《隋書經籍志》。﹞《西京雜記》旣入故事﹐又互見於地理﹔﹝《唐書藝文志》﹞是豈足以知古人互見之法耶。特忘其已登著錄﹐重復而至於訛錯者爾。夫末學支離﹐至附類失據﹐重復錯訛﹐可謂極矣。究其所以歧誤之由﹐則理本有以致疑﹐勢有所以必至。徒拘甲乙之成法﹐而不於古人之所以別出﹑所以互見者﹐析其精微﹐其中茫無定識﹐獘固至乎此也。然校讎之家﹐苟未能深於學術源流﹐使之徒事裁篇而別出﹐斷部而互見﹐將破碎紛擾﹐無復規矩章程﹐斯救獘益以滋獘矣。是以校讎師法﹐不可不傳﹐而著錄專家﹐不可不立也。州縣誌乘藝文之篇﹐不可不熟議也。古者行人采書﹐太史掌典﹐文章載籍﹐皆於於上﹔故官司所守之外﹐無墳籍也。後世人自爲書﹐家別其說﹐縱遇右文之代﹐購典之期﹐其能入於祕府﹐領在史官者﹐十無七八﹐其勢然也。文章散在天下﹐史官又無專守﹐則同文之治﹐惟學校師儒得而講習﹐州縣誌乘得而部次﹐著爲成法﹐守於方州﹐所以備軒之采風﹐待祕書之論定﹔其有奇訝不衷之說﹐亦得就其聞見﹐校讎是正﹔庶幾文章典籍﹐有其統宗﹐而學術人心﹐得所規範也。昔蔡邕正定石經﹐以謂四方之士﹐至有賄攺蘭臺漆書﹐以合私家文字者﹐是當時郡國傳習﹐與中書不合之明徵也。文字點畫﹐小學之功﹐猶有四方傳習之異﹐況紀載傳聞﹐私書別錄﹐學校不傳其講習﹐志乘不治其部次﹐則文章散著﹐疑似兩淆﹐後世何所依據而爲之考定耶﹖鄭樵論求書之法﹐以謂因地而求﹐因人而求﹐是則方州部錄藝文﹐固將爲因地因人之要刪也。前代搜訪圖書﹐不懸重賞﹐則奇書祕策﹐不能會萃﹔苟懸重賞﹐則僞造古逸﹐妄希詭合﹔三墳之《易》﹐古文之《書》﹐其明徵也。向令方州有部次之書﹐下正家藏之目﹐上借中祕之徵﹐則天下文字﹐皆著籍錄﹔𨿽欲私錮而不得﹐𨿽欲僞造而不能﹐有固然也。夫人口孳生﹐猶稽版籍﹔水土所產﹐猶列職方。況乎典籍文章﹐爲學術源流之所自出﹐治功事緒之所流傳﹐不於州縣誌書﹐爲之部次條別﹐治其要刪﹐其何以使一方文獻無所闕失耶﹖○和州誌政略序例夫州縣誌乘﹐比於古者列國史書﹐尙矣。列國諸侯開國家承﹐體崇勢異﹔史策編列世家﹐抗於臣民之上﹐固其道也。州縣長吏﹐不過古者大夫邑宰之選﹐地非久居﹐官不世祿﹐其有甘棠畱蔭﹐循迹可風﹐編次列傳﹐班於文學政事之間﹐亦其宜也。往牒所載﹐今不可知。若梁元帝所爲《丹陽尹傳》﹐﹝見《隋志》﹐凡十卷。﹞孫仲所爲《賢牧傳》﹐﹝見《唐志》﹐十五卷。﹞則專門編錄﹐率由舊章。馬﹑班《循吏》之篇﹐要爲不易者矣。至於州縣全志﹐區分品地﹐乃用名宦爲綱﹐與鄕賢﹑列女﹑仙釋﹑流寓諸條﹐均分門類﹔是乃摘比之類書﹐詞人之雜纂﹐𨿽略仿樂史《太平寰宇記》中所附名目﹐實兔園捃摭詞藻之先資。欲擬《春秋》家學﹐外史掌故﹐人編列傳﹐事具首尾﹔苟使官民同錄﹐體例無殊﹐未免徳操詣龐公之家﹐一室難分賓主者矣。竊意蜀郡之慕文翁﹐南陽之思邵父﹐取其有以作此一方﹐爲能興利革獘﹔其人𨿽去﹐遺愛在民﹐職是故也。正使伯夷之淸﹐柳下之惠﹐不嫌同科。其或未仕之先﹐鄕評未協﹔去官之後﹐晚節不終﹔苟爲一時循良﹐何害一方善政﹖夫以治績爲重﹐其餘行業爲輕﹐較之州中人物﹐要其始末﹐品其瑕瑜﹐艸木區分﹐條編類次者﹐其例本不相侔。於斯分別標題﹐名爲「政略」﹐不亦宜乎﹖夫略者﹐綱紀之鴻裁﹐編摩之偉號﹐黃石﹑淮南之屬抗其題﹐﹝《黃石三略》《淮南子要略》。﹞張溫﹑魚豢之徒分其紀﹐﹝張溫《三史略》﹐魚豢《典略》。﹞蓋有取乎謨略之遺﹐不獨鄭樵之二十部也。﹝鄭樵《通誌》二十略。﹞以之次比政事﹐編著功猷﹐足以臨蒞邦人﹐冠冕列傳﹐揆諸記載﹐體例允符﹐非謂如裴子野之刪《宋略》﹐但取節文爲義者也。○和州誌列傳總論志曰﹕傳志之文﹐古無定體。《左氏》所引《軍志》《周志》諸文﹐卽傳也。孟子所對湯武苑囿之問﹐皆曰「於傳有之」﹐卽志也。六藝爲經﹐則《論語》《禮記》之文謂之傳。卦爻爲經﹐則《彖》《象》《文言》謂之傳。自《左氏春秋》依經起義﹐兼史爲裁。而司馬遷七十列傳﹐略參其例﹔固以十二本紀﹐竊比《春秋》者矣。夫其人別爲篇﹐類從相次﹐按諸《左氏》﹐稍覺方嚴﹐而別識心裁﹐略規諸子。揆其命名之初﹐諸傳之依《春秋》﹐不過如諸記之因經禮﹐因名定體﹐非有深文。卽楚之屈原﹐將漢之賈生合傳﹔談天鄒衍﹐綴大儒孟荀之篇﹔因人徵類﹐品藻無方﹐詠嘆激昂﹐抑亦呂氏六論之遺也。﹝呂氏十二紀似本紀所宗﹐八覽似八書所宗﹐六論似列傳所宗。﹞班史一卷之中﹐人分首尾﹐傳名旣定﹐規制綦密。然逸民四皓之屬﹐王貢之附庸也。王吉﹑韋賢諸人﹐《儒林》之別族也。附庸如顓臾之寄魯﹐署目無聞﹔別族如田陳之居齊﹐重開標額﹔徵文則相如侈陳詞賦﹐辧俗則東方不諱諧言﹔蓋卓識鴻裁﹐猶未可量以一轍矣。範氏東漢之作﹐則題目繁碎﹐有類米鹽﹔傳中所列姓名﹐篇首必標子注。於是列傳之體﹐如注告身﹐首徵祖系﹐末綴孫曾﹐循次編年﹐惟恐失墜。求如陳壽之述《蜀志》﹐旁采《季漢輔臣》﹐沈約之傳靈運﹐通論六朝文史者﹐不爲繩墨拘牽﹐微存作者之意﹐跫然如空谷之足音矣。然師般不作﹐規矩猶存。比緝成編﹐以待能者﹔和而不倡﹐宜若可爲﹔第以著述多門﹐通材達識﹐不當坐是爲詹詹爾。至於正史之外﹐雜記之書﹐若《髙祖》《孝文》﹐論述策詔﹐皆稱爲傳。﹝《漢藝文志》有《髙祖傳》十三篇﹐《孝文傳》十一篇。﹞則故事之祖也。《穆天子傳》《漢武內傳》﹐小說之屬也。劉向《列女傳》﹐嵇康《髙士傳》﹐專門之紀也。王肅《家傳》﹐王裒《世傳》﹐一家之書也。《東方朔傳》《陸先生傳》﹐一人之行也。至於郡邑之志﹐則自東京以往﹐訖於六朝而還﹐若《陳畱耆舊傳》《會稽先賢傳》之類﹔其不爲傳名者﹐若《襄陽耆舊記》《豫章志後撰》之類﹔載筆繁委﹐不可勝數。网羅放失﹐綴輯前聞﹐譬彼叢流趨壑﹐細大不捐﹔五金在冶﹐利鈍並鑄者矣。司馬遷曰「百家言不雅馴﹐紳先生難言之。」又曰「不離古文者近是。」又曰「擇其言尢雅者。」載籍極博﹐折衷六藝。《詩》《書》𨿽闕﹐虞夏可知。」然則旁推曲證﹐聞見相參﹐顯微闡幽﹐折衷至當﹐要使文成法立﹐安可拘拘爲劃地之趨哉﹖夫合甘辛而致味﹐通纂組以成文﹐低昂時代﹐衡鑑士風﹐論世之學也。同時比徳﹐附出均編﹐類次之法也。情有激而如平﹐旨似諷而實惜﹐予奪之權也。或反證若比﹐或遙引如興﹔一事互爲詳略﹐異撰忽爾同編﹐品節之理也。言之不文﹐行之不遠。聚公私之記載﹐參百家之短長﹐不能自具心裁﹐而斤斤焉徒爲文案之孔目﹐何以使觀者興起﹐而遽欲刊垂不朽耶。且國史徵於外志﹐外志徵於家牒﹐所徵者博﹐然後可以備約取也。今之外志﹐紀傳無分﹐名實多爽﹐旣以人物列女標爲專門﹐又以文苑鄕賢區爲定品﹔裁節史傳﹐刪略事實﹐逐條附注﹐有似類書摘比之規﹐非復古人傳記之學﹔擬於國別爲書﹐丘分作志﹐不亦難乎﹖又其甲科仕宦﹐或詳選舉之條﹔志狀碑銘﹐列入藝文之內。一人之事﹐復見疊出﹐或注傳詳某卷﹐或注事見某條﹔此殆有類本艸注藥﹐根實異部分收﹔韻書通音﹐平仄互標爲用者矣。文非雅馴﹐學者難言。今以正史通裁﹐特標列傳﹐旁推互證﹐勒爲專家﹐上裨古史遺文﹐下備後人采錄﹔庶有作者﹐得以考求。如謂不然﹐請俟來哲。○和州誌闕訪列傳序例孔子曰「吾猶及史之闕文也。」又曰「多聞闕疑﹐愼言其餘。」夫网羅散失﹐糸由繹簡編﹐所見所聞﹐時得疑似﹐非貴闕然不講也。夫郭公夏五﹐原無深文﹔耒耜网罟﹐亦存論說。而《春秋》仍列故題﹐《尙書》斷自《堯典》﹔疑者闕而弗竟﹐闕者存而弗刪﹐斯其愼也。司馬遷曰「書闕有間﹐其軼時時見於他說。」夫疑似之迹﹐未必無他說可參﹐而舊簡以古文爲宗﹐百家以雅馴是擇﹐心知其意﹐所以慨然於好學深思之士也。班固《東方朔傳》﹐以謂奇言怪語﹐附著者多﹐遂詳錄其諧隱射覆瑣屑之談﹐以見朔實止此﹐是史氏釋疑之家法也。陳壽《蜀志》﹐以諸葛不立史官﹐蜀事窮於搜訪﹐因錄楊戲季漢名臣之贊﹐略存姓氏﹐以致其意﹐是史牒闕文之舊章也。﹝壽別撰《益部耆舊傳》十卷﹐是壽未嘗略蜀也。《益部耆舊傳》不入《蜀志》﹐體例各有當也。或以譏壽﹐非也。﹞自史學失傳﹐中才史官不得闕文之義﹐喜繁辭者﹐或雜奇訝之說﹔好簡潔者﹐或刪經要之言﹔﹝《晉書》喜采小說﹐《唐書》每刪章奏。﹞多聞之旨不遵﹐愼言之訓誤解。若以形涉傳疑﹐事通附會﹐含毫莫斷﹐故牒難徵﹐謂當削去篇章﹐方合闕文之說﹔是乃所謂疑者滅之而已﹐更復何闕之有﹖鄭樵著《校讎略》﹐以謂館閣徵書﹐舊有闕書之目﹔凡考文者﹐必當錄其部次﹐購訪天下。其論可謂精矣。竊謂典籍如此﹐人文亦然。凡作史者﹐宜取論次之餘﹐或有人著而事不詳﹐若傳歧而論不一者﹐與夫顯列名品﹐未徵事實﹐淸標夷齊﹐而失載西山之薇﹔學著顏曾﹐而不傳東國之業﹐一隅三反﹐其類實繁。或由載筆誤刪﹐或是虛聲泛采﹐難憑臆斷﹐當付傳疑﹔列傳將竟﹐別裁闕訪之篇﹐以副愼言之訓﹔後之觀者﹐得以考求。使若陳壽之季漢名臣﹐﹝見上。﹞常璩之華陽士女﹐﹝《華陽國誌》有序錄士女志﹐止列姓名﹐云其事未詳。﹞不亦善乎﹖至於州縣之志﹐體宜比史加詳﹔而向來撰志﹐條規人物﹐限於尺幅﹐摘比事實﹐附注略節﹐與方物土產區門分類﹐約略相同。至其所注事實﹐率似計薦考語﹐案牘讞文﹐駢偶其詞﹐斷而不敍。士曰孝友端方﹐慈祥愷悌﹔吏稱廉能淸愼﹐忠信仁良﹔學盡儒﹐貞皆姜女﹔千篇一律﹐葭葦茫然﹐又何觀焉﹖今用史氏通裁﹐特標列傳。務取有文可誦﹐據實堪書﹔前志所遺﹐搜訪略盡。他若標名略注﹐事實難徵﹐世遠年湮﹐不可尋訪﹐存之則無賴可歸﹐削之則潛徳弗曜﹔凡若此者﹐悉編爲《闕訪列傳》﹐以俟後來者之別擇云爾。○和州誌前志列傳序例上《記》曰「疏通知遠﹐《書》教也。比事屬辭﹐《春秋》教也。」言述作殊方﹐而風教有異也。孟子曰「頌其詩﹐讀其書﹐不知其人可乎﹖」言墳籍具存﹐而作者之旨﹐不可不辧也。古者史官各有成法﹐辭文旨遠﹐存乎其人。孟子所謂其文則史﹐孔子以謂義則竊取﹐明乎史官法度不可易﹐而義意爲聖人所獨裁。然則良史善書﹐亦必有道矣。前古職史之官不可考﹐《春秋》列國之良史﹐若董狐﹑南史之直筆﹐左史倚相之博雅﹐其大較也。竊意南﹑董﹑左史之流﹐當時必有師法授受。第以專門之業﹐事遠失傳﹐今不得而悉究之也。司馬遷网羅散失﹐采獲舊聞﹐撰爲百三十篇﹐以紹《春秋》之業。其於衰周戰國所爲《春秋》家言﹐如晏嬰﹑虞卿﹑呂不韋之徒﹐﹝《晏子春秋》《虞氏春秋》《呂氏春秋》﹐皆有比事屬辭之體。卽當時《春秋》家言﹐各有派別﹐不盡春王正月一體也。﹞皆敍錄其著述之大凡﹐緝比論次﹔所以明己之博采諸家﹐折衷六藝﹐淵源流別﹐不得不詳所自也。﹝司馬遷《自序》紹《春秋》之業﹐蓋溯其派別有自﹐非僭妄之言。﹞司馬氏歿﹐班固氏作﹐論次西京史事﹐全錄《太史自序》﹐推其義例﹐殆與相如﹑揚雄列傳同科。範蔚宗《後漢》之述班固﹐踵成故事﹐墨守舊法﹐繩度不逾﹔𨿽無獨斷之才﹐猶有餼羊告朔﹐禮廢文存者也。及《宋書》之傳範蔚宗﹐《晉書》之傳陳壽﹐或雜次文人之列﹐或猥編同時之人﹐而於史學淵源﹐作述家法﹐不復致意﹐是亦史法失傳之積漸也。至於唐修《晉》《隋》二書﹐惟資眾力。人才旣散﹐共事之人﹐不可盡知﹐或附著他人傳末﹐或互見一二文人稱說所及﹐不復別有記載﹐乃使《春秋》家學﹐塞絕梯航﹐史氏師傳﹐茫如河漢。譬彼收族無人﹐家牒自亂﹔淄流驅散﹐梵剎坐荒﹔勢有必至﹐理有固然者也。夫馬﹑班著史﹐等於伏﹑孔傳經。大義微言﹐心傳口授﹔或欲藏之名山﹐傳之其人﹔或使大儒伏閣﹐受業於其女弟。豈若後代紀傳﹐義盡於簡篇﹐文同於胥史﹐拘牽凡例﹐一覽無遺者耶﹖然馬﹑班《儒林》之篇﹐能以六藝爲綱﹐師儒傳授。繩貫珠聯﹐自成經緯﹔所以明師法之相承﹐溯淵源於不替者也。﹝《儒林傳》體﹐以經爲綱﹐以人爲緯﹐非若尋常列傳﹐詳一人之生平者也。自《後漢書》以下﹐失其傳矣。﹞後代史官之傳﹐苟能熟究古人師法﹐略仿經師傳例﹐標史爲綱﹐因以作述流別﹐互相經緯。試以馬﹑班而論﹐其先藉之資﹐《世本》《國策》之於遷《史》﹐揚雄﹑劉歆之於《漢書》是也。後衍其傳﹐如楊惲之布遷《史》﹐馬融之受《漢書》是也。別治疏注﹐如遷《史》之徐廣﹑裴る﹐《漢書》之服虔﹑應劭是也。凡若此者﹐並中依類爲編﹐申明家學﹐以書爲主﹐不復以一人首尾名篇﹐則《春秋》經世﹐𨿽謂至今存焉可也。至於後漢之史﹐劉珍﹑袁宏之作﹐華嶠﹑謝承﹑司馬彪之書﹐皆與範氏並列賅存。晉氏之史﹐自王隱﹑虞預﹑何法盛﹑幹寶﹑陸機﹑謝靈運之流﹐作者凡一十八家﹐亦云盛矣。而後人修史﹐不能條別諸家體裁﹐論次羣書得失﹐萃合一篇之中。比如郢人善斫﹐質喪何求﹖夏禮能言﹐無徵不信者也。他若聚眾修書﹐立監置紀﹐尢當考定篇章﹐覆審文字﹐其紀某書﹐編之誰氏﹐某表某傳﹐撰自何人。乃使讀者察其臧慝﹐定其是非﹔庶幾涇渭𨿽淆﹐淄澠可辧﹔末流之獘﹐猶恃堤防。而唐﹑宋諸家﹐訖無專錄﹐遂使經生帖括﹐詞賦雕虫﹐並得啁啾班﹑馬之堂﹐攘臂汗靑之業者矣。○和州誌前志列傳序例中晉摯虞創爲《文章志》﹐敍文士之生平﹐論辭章之端委﹔範史《文苑列傳》所由仿也。自是文士記傳﹐代有綴筆﹐而文苑入史﹐亦遂奉爲成規。至於史學流別﹐討論無聞﹐而史官得失﹐亦遂置之度量之外。甚矣﹐世之易言文而憚言史也。夫遷﹑固之書﹐不立文苑﹐非無文也﹔老莊申韓﹑管晏﹑孟荀﹑相如﹑揚雄﹑枚乘鄒陽﹐所爲列傳﹐皆於著述之業﹐未嘗不三致意焉。不標文苑﹐所以論次專家之學也。文苑而有傳﹐蓋由學無專家﹐是文章之衰也。然而史臣載筆﹐侈言文苑﹐而於《春秋》家學﹐派別源流﹐未嘗稍容心焉﹐不知將自命其史爲何如也﹖《文章志》傳﹐摯虞而後﹐沈約﹑傅亮﹑張騭諸人﹐紛紛撰錄﹐﹝傅亮《續文章志》﹐沈約《宋世文章志》﹐張騭《文士傳》。﹞指亦不勝屈矣。然而史臣采摭﹐存其大凡﹐著錄諸書﹐今皆亡失。則史氏原委﹐編摩故迹﹐當其撰輯成書之際﹐公私楮﹐未必全無徵考也。乃前史不列專題﹐後學不知宗要﹐則𨿽有蹤迹﹐要亦亡失無存。遂使古人所謂官守其書﹐而家世其業者﹐乃轉不如文采辭章﹐猶得與於常寶鼎《文選著作人名》之列也。﹝常書凡三卷。﹞唐李肇著《經史釋題》﹐宗諫注《十三代史目》。其書編於目錄部類﹐則未通乎記傳之宏裁也。趙宋孔平仲﹐嘗著《良史事迹》﹐其書今亦不傳﹐而著錄僅有一卷﹐則亦猥陋不足觀采也。夫史臣創例﹐各有所因﹔列女本於劉向﹐孝義本於蕭廣濟﹐﹝晉人﹐作《孝子傳》。﹞忠義本於梁元帝﹐﹝《忠臣傳》三十卷。﹞隱逸本於皇甫謚﹐﹝《逸士傳》《髙士傳》。﹞皆前史通裁﹐因時制義者也。馬﹑班《儒林》之傳﹐本於博士所業﹔惜未取史官之掌﹐勒爲專書。後人學識﹐不逮前人﹐故使未得所承﹐無能爲役也。漢儒傳經﹐師法亡矣。後史儒林之篇﹐不能踵其條貫源流之法﹐然未嘗不取當代師儒﹐就其所業﹐以志一代之學。則馬﹑班作史﹐家法旣失﹐後代史官之事﹐縱或不能協其義例﹐何不可就當時纂述大凡﹐人文上下﹐論次爲傳﹐以集一史之成乎﹖夫儒林治經﹐而文苑談藝﹐史官之業﹐介乎其間﹐亦編摩之不可不知所務者也。或以藝文部次﹐登其卷帙﹐敍錄後語﹐略標作者之旨﹐以謂史部要旨﹐已見大凡。則不知經師傳注﹐文士辭章﹐藝文未嘗不著其部次﹔而儒林文苑之篇﹐詳考生平﹐別爲品藻﹐參觀互證﹐胡可忽諸﹖其或事迹繁多﹐別標特傳﹐不能合爲一篇﹐則於史官篇內﹐亦當存錄姓名﹐更注別自有傳。董仲舒﹑王吉﹑韋賢之例﹐自有舊章﹐﹝仲舒治《春秋》﹐王吉治《毛詩》﹐韋賢治《魯詩》﹐並見《儒林》而別有專傳。﹞兩無妨害者也。夫荀卿著《禮》《樂》之論﹐乃非十二子書﹐莊周恣荒唐之言﹐猶敍禽﹑墨諸子﹐欲成一家之作﹐而不於前人論著﹐條析分明﹐祖述淵源﹐折衷至當﹔𨿽欲有功前人﹐嘉惠來學﹐譬則卻步求前﹐未有得其至焉者也。○和州誌前志列傳序例下州縣誌書﹐論次前人撰述﹐特編列傳﹐蓋創例也。舉此而推之四方﹐使《春秋》經世﹐史氏家法﹐燦然大明於天下﹐則外志旣治﹐書有統會﹐而國史要刪﹐可以抵掌言也。𨿽然﹐有難敍者三﹐有不可不敍者三﹐載筆之士﹐不可不熟察此論也。何謂難敍者三﹖一曰書無家法﹐文不足觀﹐易於散落也。唐宋以後﹐史法失傳﹐特言乎馬﹑班專門之業﹐不能復耳。若其紀表成規﹐志傳舊例﹐歷久不渝﹐等於科舉程式﹐功令條例﹐𨿽中庸史官﹐皆可勉副繩墨﹐粗就隱括﹔故書𨿽優劣不齊﹐短長互見﹐觀者猶得操成格以衡筆削也。外志規矩蕩然﹐體裁無準﹐摘比似類書﹐注記如簿冊﹐質言似胥吏﹐文語若尺牘﹔觀者茫然﹐莫能知其宗旨。文學之士﹐鄙棄不觀﹔新編告成﹐舊志遽沒。比如寒暑之易冠衣﹐傳捨之畱過客﹐欲求存錄﹐不亦難乎﹖二曰纂修諸家﹐行業不詳﹐難於立傳也。史館徵儒﹐類皆文學之士﹐通籍朝紳﹐其中且有名公卿焉。著述或見藝文﹐行業或詳列傳﹐參伍考求﹐猶易集也。州縣誌書﹐不過一時遊宦之士﹐偶爾過從﹔啟局殺靑﹐不逾歲月﹐討論商榷﹐不出州閭。其人或有潛徳莫徵﹐懿修未顯﹔所遊不知其常﹐所習不知其業﹐等於萍蹤之聚﹐鴻爪之畱﹔卽欲效文苑之聯編﹐仿儒林之列傳﹐何可得耶﹖三曰題序蕪濫﹐體要久亡﹐難徵錄例也。馬﹑班之傳﹐皆錄自序。蓋其生平行業﹐與夫筆削大凡﹐自序已明﹔據本直書﹐編入列傳﹔讀者苟能自得﹐則於其書思過半矣。原敍錄之所作﹐𨿽本《易系》《詩》篇﹐而史氏要刪﹐實自校讎諸家﹐特重其體。劉向所謂條其篇目﹐撮其指意﹐錄而奏上之文﹐類皆明白峻潔﹐於其書與人﹐確然並有發明。簡首題辭﹐有裨後學﹐職是故也。後代文無體要﹐職非校勘﹐皆能率爾操觚﹔凡有簡編﹐輒題弁語﹐言出公家﹐理皆泛指。掩其部次﹐驟讀序言﹐不知所指何人﹐所稱何事。而文人積習相沿﹐莫能自反﹐抑亦惑矣。州縣修志﹐尢以多序爲榮﹐隸艸誇書﹐風競體。棠陰花滿﹐先爲循吏頌辭﹔水激山峨﹐又作人文通贊。千書一律﹐觀者索然﹔移之甲乙可也﹐畀之丙丁可也。尙得采其舊志序言﹐錄其前書凡例﹐作列傳之取材﹐爲一書之條貫耶﹖凡此三者﹐所爲難敍者也。何謂不可不敍者三﹖一曰前志不當﹐後志攺之﹐宜存互證也。天下耳目無窮﹐一人聰明有限﹐《禹貢》岷山之文尙矣﹐得《緬志》﹐而江源詳於金沙。鄭玄娑尊之說古矣﹐得王肅﹐而鑄金鑿其犧背。窮經之業﹐後或勝前﹔豈作志之才﹐一成不易耶﹖然後人裁定新編﹐未必遽存故錄﹔苟前志失敍﹐何由知更定之苦心﹐識辧裁之至當﹖是則論次前錄﹐非特爲舊志存其姓氏﹐亦可爲新志明其別裁耳。二曰前志有徵﹐後志誤攺﹐當備采擇也。人心不同﹐如其面也﹐爲文亦復稱是。史家積習﹐喜攺舊文﹐取其易就凡例﹐本非有意苛求。然淮陰帶劍﹐不辧何人﹔﹝太史公《韓信傳》云﹕淮陰少年辱信云「若𨿽長大﹐中情怯耳」。班固刪去「若」字﹐文義便晦。﹞太尉攜頭﹐誰當假借﹖﹝前人議《新唐書段秀實傳》云﹔柳宗元狀稱太尉曰「吾帶吾頭來矣。」文自明。《新唐書》攺云「吾帶頭來矣。」是誰之頭耶﹖﹞不存當日原文﹐則三更其手﹐非特亥豕傳訛﹐將恐虫魚易體矣。三曰志當遞續﹐不當疊攺﹐宜衷凡例也。遷書采《世本》《國策》﹐集《尙書》世紀﹐《南北史》集沈﹑蕭﹑姚﹑李八家之書﹐未聞新編告成﹐遽將舊書復瓿也。區區州縣誌乘﹐旣無別識心裁﹐便當述而不作乃近人載筆﹐務欲炫長﹐未窺龍門之藩﹐先習狙公之術﹐移三易四﹐輾轉相因﹐所謂自擾也。夫三十年爲一世﹐可以補輯遺文﹐羅掌故。更三十年而往﹐遺待後賢﹐使甲編乙錄﹐新新相承﹐略如班之續馬﹐範之繼班﹐不亦善乎﹖藉使前書義例未全﹐凡目有闕﹐後人創起﹐欲補逸文﹐亦當如馬無地理﹐班《志》直溯《夏書》﹔梁﹑陳無志﹐《隋書》上通五代﹔﹝梁﹑陳﹑北齊﹑後周﹑隋五代。﹞例由義制﹐何在不然﹖乃竟粗更凡目﹐全錄舊文﹔得魚忘筌﹐有同剽竊﹐如之何其可也。然琴瑟不調﹐攺而更張。今玆創定一書﹐不能拘於遞續之例﹔或且以矛陷盾﹐我則不辭﹔後有來者﹐或當鑑其衷曲耳。歷敍前志﹐存其規模﹐亦見創例新編﹐初非得已。凡此三者﹐所謂不得不敍者也。○和州文徵序例乾隆三十九年﹐撰《和州誌》四十二篇。編摩旣﹐因采州中著述有裨文獻﹐若文辭典雅有壯觀瞻者﹐輯爲奏議二卷﹐徵述三卷﹐論著一卷﹐詩賦二卷﹐合爲《文徵》八卷﹐凡若干篇。旣條其別﹐因述所以采輯之故﹐爲之敍錄。敍曰﹕古人著述﹐各自名家﹐未有采輯諸人﹐裒合爲集者也。自專門之學散﹐而別集之風日繁﹐其文旣非一律﹐而其言時有所長﹐則選輯之事興焉。至於史部所徵﹐漢代猶爲近古。𨿽相如﹑揚雄﹑枚乘﹑鄒陽﹐但取辭賦華言﹐編爲列傳﹔原史臣之意﹐𨿽以存錄當時風雅﹐亦以人類不齊﹐文章之重﹐未嘗不可與事業同傳﹔不盡如後世拘牽文義﹐列傳止徵行迹也。但西京風气簡質﹐而遷﹑固亦自爲一家之書﹐故得用其義例。後世文字﹐如濫觴之流爲江河﹐不與分部別收﹐則紀載充棟﹐將不可紀極矣。唐劉知幾嘗患史傳載言繁富﹐欲取朝廷詔令﹐臣下章奏﹐仿表志專門之例﹐別爲一體。類次紀傳之中﹐其意可爲善矣。然紀傳旣不能盡削文辭﹐而文辭特編入史﹐亦恐浩博難罄﹐此後世所以存其說﹐而訖不能行也。夫史氏之書﹐義例甚廣﹔《詩》《書》之體﹐有異《春秋》。若《國語》十二﹐《國風》十五﹐所謂典訓風謠﹐各有攸當。是以太師陳詩﹐外史又掌四方之志﹔未聞獨取備於一類之書也。自孔逭《文苑》﹑蕭統《文選》而後﹐唐有《文粹》﹐宋有《文鑑》﹐皆括代選文﹐廣搜眾體。然其命意發凡﹐仍未脫才子論文之習﹐經生帖括之風﹐其於史事﹐未甚親切也。至於元人《文類》﹐則習久而漸覺其非﹔故其撰輯文辭﹐每存史意﹐序例亦旣明言之矣。然條別未分﹐其於文學源流﹐鮮所論次。又古人云「誦其詩﹐讀其書﹐不知其人可乎﹖」作者生平大節﹐及其所著書名﹐似宜存李善《文選》注例﹐稍爲疏證。至於建言發論﹐往往有文采斐然﹐讀者興起﹐而終篇扼腕﹐不知本事始末何如。此殆如夢古人而遽醒﹐聆妙曲而不終﹐未免使人難爲懷矣。凡若此者﹐並是論文有餘﹐證史不足﹐後來考史諸家﹐不可不熟議者也。至若方州選文﹐《國語》《國風》之說遠矣。若近代《中州》《河汾》諸集﹐《梁園》《金陵》諸篇﹐皆能畫界論文﹐略寓徵獻之意﹐是亦可矣。柰何志家編次藝文﹐不明諸史體裁﹐乃以詩辭歌賦﹑記傳雜文﹐全仿選文之例﹐列於書志之中﹐可謂不知倫類者也。是用修志餘暇﹐采摭諸體﹐艸創規制﹐約略以類相從﹐爲敍錄其流別﹐庶幾踵斯事者﹐得以增華云爾。△奏議第一文徵首奏議﹐猶志首編紀也。自蕭統選文﹐以賦爲一書冠冕﹐論時則班固後於屈原﹐論體則賦乃詩之流別﹐此其義例﹐豈復可爲典要﹖而後代選文之家﹐奉爲百世不祧之祖。亦可怪已。今取奏議冠首﹐而官府文移附之。奏議擬之於紀﹐而文移擬之政略﹐皆掌故之藏也。△徵述第二徵述者﹐記傳序述志狀碑銘諸體也。其文與列傳圖書﹐互爲詳略。蓋史學散而書不專家﹐文人別集之中﹐應酬存錄之作﹐亦往往有記傳諸體﹐可裨史事者。蕭統選文之時﹐尙未有此也。後代文集中兼史體﹐修史傳者往往從而取之﹐則徵述之文﹐要爲不易者矣。△論著第三論著者﹐諸子遺風﹐所以於古之立言垂不朽者﹐其端於是焉在。劉勰謂論之命名﹐始於《論語》﹐其言當矣。晁氏《讀書志》﹐授「論道經邦」﹐出於《尙書》﹐因詆劉氏之疏略。夫《周官》篇出僞古文﹐晁氏曾不之察﹐亦其惑也。諸子風衰﹐而文士集中乃有論說辧解諸體﹐若書牘題跋之類﹐則又因事立言﹐亦論著之派別也。△詩賦第四詩賦者﹐六義之遺。《國風》一體﹐實於州縣文徵爲近。《甘泉》《上林》﹐班固錄於列傳﹐行之當世可也。後代文繁﹐固當別爲專書。惟詩賦家流﹐至於近世﹐溺於辭采﹐不得古者國史序《詩》之意﹔而蚩蚩焉爭於文字工拙之間﹐皆不可與言文徵者也。玆取前人賦詠﹐依次編列﹐以存風雅之遺﹔同時之人﹐槪從附錄﹐以俟後來者之別擇焉。●卷七外篇二○永淸縣誌皇言紀序例史之有紀﹐肇於《呂氏春秋》十二月紀。司馬遷用以載述帝王行事﹐冠冕百三十篇﹐蓋《春秋》之舊法也。厥後二十一家﹐疊相祖述﹐體肅例嚴﹐有如律令。而方州之志﹐則多惑於地理類書之例﹐不聞有所遵循﹔是則振衣而不知挈領﹐詳目而不能舉綱﹐宜其散漫無章﹐而失國史要刪之義矣。夫古者封建之世﹐列國自有史書﹔然正月必系周王﹐魯史必稱周典﹐﹝韓宣子見《易象》《春秋》﹐以謂《周禮》盡在於魯是也。﹞蓋著承稟所由始也。後世郡縣﹐𨿽在萬里之外﹐制如古者畿甸之法﹐乃其分門次類﹐略無規矩章程﹐豈有當於《周官》外史之義歟﹖﹝《周官》外史掌四方之志﹐掌達書名於四方。此見列國之書﹐不得自擅﹐必稟外史一成之例也。﹞此則撰志諸家﹐不明史學之過也。呂氏十二月令﹐但名爲紀﹔而司馬遷﹑班固之徒﹐則稱本紀。原其稱本之義﹐司馬遷意在紹法《春秋》﹔顧左氏﹑公﹑專家﹐各爲之傳﹔而遷則一人之書﹐更著書﹑表﹑列傳以爲之緯﹐故加紀以本﹐而明其紀之爲經耳。﹝其定名則仿《世本》之舊稱。﹞班固不達其意﹐遂並十志而題爲本志。然則表傳之不加本稱者﹐特以表稱年表﹐傳稱列傳﹐與本紀俱以二字定名﹐惟志止是單名﹐故彊配其數﹐而不知其有害於經紀緯傳之義也。﹝古人配字雙單﹐往往有之﹐如《七略》之方稱經方﹐《淮南子》論稱書論之類﹐不一而足。惟無害於文義﹐乃可爲之耳。﹞至於例以義起﹐方誌撰紀﹐以爲一書之經﹐當矣。如亦從史而稱本紀﹐則名實混淆﹐非所以尊嚴國史之義也。且如後世文人所著詩文﹐有關當代人君行事﹐其文本非紀體﹐而亦稱恭紀以致尊崇﹐於義固無害也。若稱本紀﹐則無是理矣。是則方誌所謂紀者﹐臨本書之表傳﹐則體爲輕﹐對國史之本紀﹐則又爲緯矣。是以著紀而不得稱本焉。遷﹑固而下﹐本紀𨿽法《春秋》﹐而中載詔誥號令﹐又雜《尙書》之體。至歐陽修撰《新唐書》﹐始用大書之法﹐筆削謹嚴﹐乃出遷﹑固之上﹐此則可謂善於師《春秋》者矣。至於方誌撰紀﹐所以備外史之拾遺﹐存一方之祗奉﹐所謂循堂楹而測太陽之照﹐處牖隙而窺天光之通﹐期於愼輯詳志﹐無所取於《春秋》書事之例也。是以恭錄皇言﹐冠於首簡﹔與史家之例﹐互相經緯﹐不可執一例以相拘焉。大哉王言﹐出於《尙書》﹔王言如絲﹐出於《禮記》。蓋三代天子稱王﹐所以天子之言稱王言也。後世以王言承用﹐據爲典故。而不知三代以後﹐王亦人臣之爵﹔凡稱天子詔誥亦爲王言﹐此則拘於泥古﹐未見其能從時者也。夫《尙書》之文﹐臣子自稱爲朕﹐所言亦可稱誥。後世尊稱﹐旣定於一﹐則文辭必當名實相符﹐豈得拘執古例﹐不知更易﹖是以易王言之舊文﹐稱皇言之鴻號﹐庶幾事從其質﹐而名實不淆。敕天之歌﹐載於謨典﹔而後史本紀﹐惟錄詔誥。蓋詩歌抒發性情﹐而詔誥施於政事﹐故史部所收﹐各有當也。至於方誌之體﹐義在崇奉所尊﹐於例不當別擇。前總督李衛所修《畿輔通誌》﹐首列詔諭宸章二門﹐於義較爲允協。至永淸一縣﹐密邇畿南﹐固無特頒詔諭。若牽連諸府州縣﹐及統該直隸全部﹐則當載入通誌﹐又不得以永淸亦在其內﹐遂冒錄以入書。如有恩賜蠲逋賑卹﹐則事實恭登恩澤之紀﹐而詔諭所該者廣﹐是亦未敢越界而書。惟是覃恩愷澤﹐褒贈封﹐固家乘之光輝﹐亦邑書之弁冕﹐是以輯而紀之。禦制詩章﹐止有《冰窖》一篇﹐不能分置卷帙﹐恭錄詔諭之後﹐以志漢光華云爾。○永淸縣誌恩澤紀序例古者左史紀言﹐右史紀事﹐朱子以謂言爲《尙書》之屬﹐事爲《春秋》之屬﹐其說似矣。顧《尙書》之例﹐非盡紀言﹔而所謂紀事之法﹐亦不盡於春王正月一體也。《周官》五史之法﹐詳且盡矣﹔而記注之書﹐後代不可盡詳。蓋自《書》與《春秋》而外﹐可參考者﹐《汲冢周書》似《尙書》《竹書紀年》似《春秋》而已。然而《穆天子傳》﹐獨近起居之注。其書𨿽若不可盡信﹐要亦古者記載之法﹐經緯表裏﹐各有所主﹔初不拘拘《尙書》《春秋》二體﹐而卽謂法備於是﹐亦可知矣。三代而後﹐細爲宮史﹐若《漢武禁中起居注》﹐馬后《顯宗起居注》﹐是也。大爲時政﹐若唐《貞觀政要》《周顯徳日曆》﹐是也。以時記錄﹐歷朝起居注﹐是也。薈粹全書﹐梁太淸以下實錄﹐是也。蓋人君之徳如天﹐晷計躔測﹐璣量圭度﹐法制周徧﹐乃得無所闕遺。是以《周官》立典﹐不可不詳其義﹐而《禮》言左史右史之職﹐誠廢一而不可者也。紀之與傳﹐古人所以分別經緯﹐初非區辧崇卑。是以遷《史》中有無年之紀﹐劉子玄首以爲譏﹐班《書》自敍﹐稱十二紀爲春秋考紀﹐意可知矣。自班﹑馬而後﹐列史相仍﹐皆以紀爲尊稱﹐而傳乃專屬臣下﹐則無以解於《穆天子傳》﹐與《髙祖》《孝文》諸傳也。今卽列史諸帝有紀無傳之獘論之。如人君行迹﹐不如臣下之詳﹐篇首敍其靈徵﹐篇終斷其大略﹔其餘年編月次﹐但有政事﹐以爲志傳之綱領﹔而文勢不能更及於他﹐則以一經一緯﹐體自不可相兼故也。誠以《春秋》大旨斷之﹐則本紀但具元年卽位﹐以至大經大法﹐足爲事目﹐於義愜矣。人君行事﹐當參以傳體﹐詳載生平﹐冠於后妃列傳之上。是亦左氏之傳﹐以惠公元妃數語﹐先經起事﹐卽屬隱公題下傳文﹐可互證也。但紀傳崇卑﹐分別已久﹔君臣一例﹐事理未安﹔則莫若一帝紀終﹐卽以一帝之傳次其紀後。如鄭氏《易》之以《象傳》《彖辭》﹐附於本卦之後之例﹐且崇其名曰大傳﹐而不混列傳﹔則名實相符﹐亦似折中之一道也。方誌紀載﹐則分別事言﹐統名以紀﹐蓋所以備外史之是正﹐初無師法《春秋》之義例﹐以是不可議更張耳。○永淸縣誌職官表序例職官選舉﹐入於方誌﹐皆表體也。而今之編方誌者﹐則曰史有百官志與選舉志﹐是以法古爲例﹐定以鴻名﹐而皆編爲志﹐斯則迂疏而寡當者矣。夫忠志之文﹐職官詳其制度﹐選舉明其典則﹐其文或仿《周官》之經﹐或雜記傳之體﹐編之爲志﹐不亦宜乎﹖至於方誌所書﹐乃是歷官歲月﹐與夫科舉甲庚﹐年經事緯﹐足以爽豁眉目﹐有所考索﹐按格而稽﹐於事足矣。今編書志之體﹐乃以知縣﹑典史﹑教諭﹑訓導之屬﹐分類相從﹐遂使乾隆知縣﹐居於順治典史之前﹔康熙訓導﹐次諸雍正教諭之後。其有時事後先﹐須資檢閱﹐及同僚共事﹐欲考歲年﹔使人反覆披尋﹐難爲究竟﹐虛占篇幅﹐不知所裁。不識何故而好爲自擾如斯也﹗夫人編列傳﹐史部鴻裁﹐方誌載筆﹐不聞有所規從﹔至於職官選舉﹐實異名同﹐乃欲巧爲附依﹐此永州鐵鑪之步﹐所以致慨於千古也。《周官》禦史掌贊書﹐數從政﹐鄭氏注謂「數其現在之官位」﹐則官職姓名﹐於古蓋有其書矣。三百六十之官屬﹐而以從政記數之登書﹐竊意亦必有法焉。周譜經緯之凡例﹐恐不盡爲星歷一家之用也。﹝劉向以譜與歷合爲一家﹐歸於術數。而司馬遷之稱周譜﹐則非術數之書也。疑古人於累計之法﹐多用譜體。﹞班固《百官公卿表》﹐敍例全爲志體﹐而不以志名者﹐知歷官之須乎譜法也。以《周官》之體爲經﹐而以漢表之法爲緯﹐古人之立法﹐博大而不疏﹐槪可見矣。東京以還﹐僅有職官志﹐而唐宋之史﹐乃有宰輔表﹐亦謂百職卿尹之不可勝收也。至於專門之書﹐官儀簿狀﹐自兩漢以還﹐代有其編﹐而列表編年﹐宋世始多其籍﹔﹝司馬光《百官公卿表》百五十卷之類。﹞亦見歷官紀數之書﹐每以無文而易亡也。至於方州記載﹐唐宋廳壁題名﹐與時湮沒﹐其圖經古制﹐不復類聚官人﹐非闕典歟﹖元明以來﹐州縣誌書﹐往往存其歷任﹐而又以記載無法﹐致易混淆﹐此則不可不爲正者也。或謂職官列表﹐僅可施於三公宰輔﹐與州縣方誌﹔一則體尊而例嚴﹐一則官少而易約也。若夫部府之志﹐官職繁多﹐而尺幅難竟﹐如皆表之﹐恐其易經而難緯也。﹝上方年月爲經﹐首行官階爲緯﹐官多布格無容處也。﹞夫立例不精﹐而徒爭於紀載之難約﹐此馬﹑班以後﹐所以書繁而事闕也。班史《百官》之表﹐卷帙無多﹐而所載詳及九卿﹔唐宋宰輔之表﹐卷帙倍增﹐而所載止畫於丞弼。非爲古書事簡﹐而後史例繁也﹐蓋以班分類附之法﹐不行於年經事緯之中﹐宜其進退失據﹐難於執簡而馭繁也。按班史﹐表列三十四官﹐格止一十四級﹐或以沿革﹐並注首篇﹐﹝相國﹑丞相﹑奉常﹑太常之類。﹞或以官聯﹐共居一格﹔﹝大行令﹑大鴻臚同格﹐左馮翊﹑京兆尹同格之類。﹞篇幅簡而易省﹐事類從而易明﹐故能使流覽者﹐按簡而無復遺逸也。苟爲統部列表﹐則督撫提鎭之屬﹐共爲一格。布按巡守之屬﹐共爲一格。其餘以府州畫格﹐府屬官吏﹐同編一格之中﹐固無害也。及撰府州之志﹐卽以州縣各占一格﹐亦可不致闕遺。是則歷官著表﹐斷無窮於無例可通﹐況縣誌之固可一官自爲一格歟﹖姓名之下﹐注其鄕貫科甲﹐蓋其人不盡收於政略﹐注其首趾﹐亦所以省傳文也。無者闕之。至於金石紀載﹐他有所徵﹐而補收於志﹐卽以金石年月冠之﹐不復更詳其初仕何年﹐去官何月﹐是亦勢之無可如何者耳。至於不可稽年月而但有其姓名者﹐則於經緯列表之終﹐橫列以存其目﹐亦闕疑俟後意云爾。○永淸縣誌選舉表序例選舉之表﹐卽古人賢書之遺也。古者取士﹐不立專科﹐興賢出長﹐興能出治﹔舉才卽見於用﹐用人卽見於事。兩漢賢良﹑孝﹑秀﹐與夫州郡辭署﹐事亦見於紀傳﹐不必更求選舉之書也。隋唐以來﹐選舉旣專﹐資格愈重。科條繁委﹐故事相傳﹐選舉之書﹐累然充棟。則舉而不必盡用﹐用而不必盡見於事。舊章故典﹐不可求之紀傳之中﹐而選舉之文﹐乃爲史誌之專篇矣。志家之載選舉﹐不解年經事緯之法﹐率以進士﹑舉人﹑貢生﹑武選﹐各分門類﹐又以進士冠首﹐而舉貢以次編於後。於是一人之由貢獲舉而成進士者﹐先見進士科年﹐再搜鄕舉時代﹐終篇而始明其入貢年甲焉。於事爲倒置﹐而文豈非復沓乎﹖間有經緯而作表者﹐又於旁行斜上之中﹐注其事實。以列傳之體而作年表﹐乃元人撰《遼》《金史》之獘法﹐虛占行幅﹐而又混眉目﹐不識何所取乎此也。史之有表﹐乃列傳之敍目。名列於表﹐而傳無其人者﹐乃無徳可稱﹐而書事從略者也。其有立傳而不出於表者﹐事有可紀﹐而用特書之例也。今撰志者﹐選舉﹑職官之下﹐往往雜書一二事實﹔至其人之生平大節﹐又用總括大略﹐編於人物名宦條中﹔然後更取傳志全篇﹐載於藝文之內﹔此云詳見某項﹐彼云已列某條﹐一人之事﹐復見疊出。而能作表者﹐亦不免於表名之下﹐更注有傳之文﹐何其擾而不精之甚歟﹗表有有經緯者﹐亦有不可以經緯者。如永淸歲貢﹐嘉靖以前﹐不可稽年甲者七十七人﹐載之無格可歸﹐刪之於理未愜﹐則列敍其名於嘉靖選舉之前﹐殿於正徳選舉之末﹐是《春秋》歸余於終﹐而《易》卦終於《未濟》之義也。史遷《三代世表》﹐於夏泄而下﹐無可經緯﹐則列敍而不復縱橫其體﹐是亦古法之可通者矣。○永淸縣志士族表序例方誌之表土族﹐蓋出古法﹐非創例也。《周官》小史﹕「奠系世﹐辧昭穆。」杜子春注﹕「系世若諸侯卿大夫系本之屬」是也。《書》曰「平章百姓。」鄭康成曰「百姓謂羣臣之父子兄弟。」平章及辧別而章明之也。先王錫土分姓﹐所以尊人治而明倫敍者﹐莫不由此。故欲協和萬邦﹐必先平章百姓﹐典綦重矣。土亦民也﹐詳士族而略民姓﹐亦猶行古之道也。《周官》鄕大夫「以歲時登夫家之眾寡」﹐三年以大比興一鄕之賢能。夫民賤而士貴﹐故夫家眾寡﹐僅登其數﹔而賢能爲卿大夫者﹐乃詳世系之牒﹐是世系之牒﹐重於戶口之書﹐其明徵也。近代方誌﹐無不詳書戶口﹐而世系之載﹐闃爾無聞﹐亦失所以重輕之義矣。夫合人而爲家﹐合家而爲國﹐合國而爲天下。天下之大﹐由合人爲家始也。家不可以悉數﹐是以貴世族焉。夫以世族率齊民﹐以州縣領世族﹐以司府領州縣﹐以部院領司府﹐則執簡馭繁﹐天下可以運於掌也。孟子曰「所謂故國者﹐非謂有喬木也﹐有世臣之謂也。」州縣之書﹐苟能部次世族﹐因以達於司府部院﹐則倫敍有所聯﹐而治化有所屬矣。今修志者﹐往往畱連故迹﹐附會桑梓﹐而譜牒之輯闕然﹐是則所謂重喬木而輕世家矣。譜牒掌之於官﹐則事有統會﹐人有著籍﹐而天下大勢可以均平也。今大江以南﹐人文稱盛﹐習尙或近浮華。私門譜牒﹐往往附會名賢﹐侈陳徳業﹐其失則誣。大河以北﹐風俗簡朴﹐其人率多椎魯無文。譜牒之學﹐闕焉不備﹐往往子孫不志髙曾名字﹐間有所錄﹐荒略難稽﹐其失則陋。夫何地無人﹐何人無祖﹐而偏誣偏陋﹐流獘至於如是之甚者﹐譜牒不掌於官﹐而史權無統之故也。或謂古人重世家﹐而其後流獘﹐至於爭門第。魏晉而後﹐王﹑謝﹑崔﹑盧動以流品相傾軋﹔而門戶風聲﹐賢者亦不免於存軒輊﹐何可爲訓耶﹖此非然也。吏部選格﹐州郡中正﹐不當執門閥而定銓衡﹐斯爲得矣。若其譜牒﹐掌於曹郎令史﹐則固所以防散佚而杜僞﹐初非有獘也。且郎吏掌其譜系﹐而吏部登其俊良﹐則淸門鉅族﹐無賢可以出長﹐無能可以出治者﹐將激勸而爭於自見矣。是亦鼓舞賢才之一道也。史遷世表﹐但紀三五之淵源﹔而《春秋》氏族﹐僅存杜預之世譜﹐於是史家不知氏族矣。歐陽《宰相世系》﹐似有得於知幾之寓言﹔﹝《史通書志》篇﹐欲立氏族志﹐然意存商榷﹐非劉本旨。﹞第鄧州韓氏﹐不爲宰相﹐以退之之故﹐而著於篇﹐是亦創例而不純者也。魏收《官氏》與鄭樵《氏族》﹐則但紀姓氏源流﹐不爲條列支系。是史家之表系世﹐僅見於歐陽﹐而後人又不爲宗法﹐毋亦有鑑於歐陽之爲例不純乎﹖竊惟网羅一代﹐典籍浩繁﹐所貴持大體﹐而明斷足以決去取﹐乃爲不刊之典爾。世系不必盡律以宰相﹐而一朝右族﹐聲望與國相終始者﹐纂次爲表﹐篇帙亦自無多也。標題但署爲世族﹐又何至於爲例不純歟﹖劉歆曰「與其過而廢也﹐毋寧過而存之。」其是之謂矣。正史旣存大體﹐而部府州縣之志﹐以漸加詳焉。所謂行遠自邇﹐登髙自卑﹐州縣博收﹐乃所以備正史之約取也。或曰﹕州縣有大小﹐而陋邑未必盡可備譜系。則一縣之內﹐固已有士有民矣。民可計戶口﹐而士自不虞無系也。或又曰﹔生員以上﹐皆曰士矣。文獻大邦﹐懼其不可勝收也。是則量其地之盛衰﹐而加寬嚴焉。或以舉貢爲律﹐或以進士爲律﹐至於部府之志﹐則或以官至五品或至三品者爲律﹐亦自不患其蕪也。夫志之載事﹐如鑑之示影也。徑寸之鑑﹐體具而微﹐盈尺以上﹐形之舒展亦稱是矣。未有至於窮而無所置其影者也。州縣之志﹐盡勒譜牒矣﹐官人取士之祖貫可稽檢也﹐爭爲人後之獄訟可平反也﹐私門不經之紀載可勘正也﹐官府譜牒之訛誤﹝譜牒之在官者。﹞可借讎也。﹝借私家之譜校官譜﹐借他縣之譜校本縣﹐皆可也。﹞淸濁流品可分也﹐姻睦孝友可勸也﹔凡所以助化理而惠士民者﹐於此可得其要略焉。先王賜土分姓﹐以地著人﹐何嘗以人著地哉﹖封建罷﹐而人不土著矣。然六朝郡望﹐問謝而知爲陽夏﹐問崔而知爲淸河﹐是則人戶以籍爲定﹐而坊表都裏﹐不爲虛設也。至於梅裏﹑鄭鄕﹐則又人倫之望﹐而鄕裏以人爲隱顯者也。是以氏族之表﹐一以所居之鄕裏爲次焉。先城中﹐一縣所主之地也。次東﹐次南﹐而後西鄕焉﹐北則無而闕之﹐記其實也。城內先北街而後南街﹐方位北上而南下﹐城中方位有定者也。四鄕先東南而後西北﹐《禹貢》先靑﹑兗﹐次揚﹑荊﹐而殿梁﹑雍之指也。然亦不爲定例﹐就一縣之形勢﹐無不可也。凡爲士者﹐皆得立表﹐而無譜系者闕之。子孫無爲士者不入﹐而昆弟則非士亦書﹐所以定其行次也。爲人後者﹐錄於所後之下﹐不復詳其所生﹔志文從略﹐家譜自可詳也。寥寥數人﹐亦與入譜﹔先世失考﹐亦著於篇﹔蓋私書易失﹐官譜易存﹐急爲錄之﹐庶後來可以詳定﹐玆所謂先示之例焉耳。私譜自敍官階封贈﹐訛謬甚多。如同知通判稱分府﹐守備稱守府﹐猶徇流俗所稱也。錦衣千戶﹐則稱冠帶將軍﹐或禦前將軍﹐或稱金吾﹐則鄙倍已甚﹐使人不解果爲何官也。今並與較明更正。又譜中多稱省祭官者﹐不解是何名號﹐今仍之﹐而不入總計官數云。○永淸縣誌輿地圖序例史部要義﹐本紀爲經﹐而諸體爲緯。有文辭者﹐曰書﹐曰傳﹔無文辭者﹐曰表﹐曰圖﹔虛實相資﹐詳略互見﹐庶幾可以無遺憾矣。昔司馬氏創定百三十篇﹐但知本周譜而作表﹐不知溯夏鼎而爲圖﹔遂使古人之世次年月﹐可以推求﹐而前世之形勢名象﹐無能蹤迹﹔此則學《春秋》而得其譜歷之義﹐未知溯《易象》而得其圖書之通也。夫列傳之需表而整齊﹐猶書志之待圖而明顯也。先儒嘗謂表闕而列傳不得不繁﹐殊不知其圖闕而書志不得不冗也。嗚呼﹗馬﹑班以來﹐二千年矣﹐曾無創其例者﹐此則窮源竟委﹐深爲百三十篇惜矣。鄭樵《圖譜》之略﹐自謂獨得之學﹔此特爲著錄書目﹐表章部次之法爾。其實史部鴻裁﹐兼收博采﹐並存家學﹐以備遺忘﹐樵亦未能見及此也。且如《通誌》﹐紀傳悉仍古人。反表爲譜﹐攺志稱略﹐體亦可爲備矣。如何但知收錄圖譜之目﹐而不知自創圖體﹐以補前史之所無﹔以此而傲漢唐諸儒所不得聞﹐寧不愧歟﹖又樵錄圖譜﹐自謂部次﹐專則易存﹐分則易失﹐其說似矣。然今按以樵之部目﹐依檢前代之圖﹐其流亡散失﹐正復與前不甚相遠。然則專家之學﹐不可不入史氏鴻編﹐非僅區區著於部錄﹐便能保使無失也。司馬遷有表﹐而周譜遺法﹐至今猶存﹔任宏錄圖﹐﹝鄭樵雲﹕任宏校兵書﹐有書有圖﹐其法可謂善矣。﹞而漢家儀制﹐魏晉已不可考﹔則爭於著錄之功小﹐創定史體之功大﹐其理易明也。史不立表﹐而世次年月﹐猶可補綴於文辭﹔史不立圖﹐而形狀名象﹐必不可旁求於文字。此耳治目治之所以不同﹐而圖之要義﹐所以更甚於表也。古人口耳之學﹐有非文字所能著者﹐貴其心領而神會也。至於圖像之學﹐又非口耳之所能授者﹐貴其目擊而道存也。以鄭康成之學﹐而憑文字以求﹐則娑尊詁爲鳳舞﹔至於鑿背之犧旣出﹐而王肅之義長矣。以孔穎達之學﹐而就文義以解﹐江源出自岷山﹔至金沙之道旣通﹐而《緬志》之流遠矣。此無他﹐一則困於三代圖亡﹐一則困於班固《地理》無圖學也。﹝《地理誌》自班固始﹐故專責之。﹞𨿽有好學深思之士﹐讀史而不見其圖﹐未免冥行而レ埴矣。唐﹑宋州郡之書﹐多以圖經爲號﹐而地理統圖﹐起於蕭何之收圖籍。是圖之存於古者﹐代有其書﹐而特以史部不收﹐則其力不能孤行於千古也。且其爲體也﹐無文辭可以誦習﹐非纂輯可以約收﹔事存專家之學﹐業非文士所能﹔史部不與編摩﹐則再傳而失其本矣。且如《三輔黃圖》《無和圖志》﹐今俱存書亡圖﹐是豈一朝一夕故耶﹖蓋古無鐫木印書﹐圖學難以摩畫﹔而竹帛之體繁重﹐則又難家有其編。馬﹑班專門之學﹐不爲裁定其體﹐而後人溯流忘源﹐宜其相率而不爲也。解經多舛﹐而讀史如迷﹐凡以此也。近代方誌﹐往往有圖﹐而不聞可以爲典則者﹐其獘有二﹕一則逐於景物﹐而山水摩畫﹐工其繪事﹐則無當於史裁也。一則廁於序目凡例﹐而視同弁髦﹐不爲系說命名﹐定篇次﹐則不可以立體也。夫表有經緯而無辭說﹐圖有形象而無經緯﹐皆爲書志列傳之要刪﹔而流俗相沿﹐苟爲悅人耳目之具矣。則傳之旣久﹐欲望如《三輔黃圖》《元和圖志》之猶存文字﹐且不可得﹐而況能補馬﹑班之不逮﹐成史部之大觀也哉﹗圖體無經緯﹐而地理之圖則亦略存經緯焉。孟子曰「行仁政﹐必自經界始。」《釋名》曰「南北爲經﹐東西爲緯。」地理之求經緯尙已。今之州縣輿圖﹐往往卽楮幅之廣狹﹐爲圖體之舒縮﹔此則丹靑繪事之故習﹐而不可入於史部之通裁也。今以開方計裏爲經﹐而以縣鄕村落爲緯﹔使後之閱者﹐按格而稽﹐不爽銖黍﹐此圖經之義也。○永淸縣誌建置圖序例《周官》象魏之法﹐不可考矣。後世《三輔黃圖》及《洛陽宮殿》之圖﹐則都邑宮室之所由仿也。建章宮千門萬戶﹐張華遂能歷舉其名﹔鄭樵以爲觀圖之效﹐而非讀書之效﹐是則建制之圖﹐所系豈不重歟﹖朱子嘗著《儀禮釋宮》﹐以爲不得其制﹐則儀節度數﹐無所附著。蓋古今宮室異宜﹐學者求於文辭﹐而不得其解﹐則圖闕而書亦從而廢置矣。後之視今﹐亦猶今之視古。城邑衙廨﹐壇祠廟﹐典章制度﹐社稷民人所由重也。不爲愼著其圖﹐則後人觀志﹐亦不知所向往矣。遷﹑固以還﹐史無建置之圖﹔是則元﹑成而後﹐明堂太廟﹐所以紛紛多異說也。邵子曰「天道見乎南﹐而潛乎北﹔是以人知其前﹐而昧其後也。」夫萬物之情﹐多背北而向南。故繪圖者﹐必南下而北上焉。山川之向背﹐地理之廣袤﹐列之於圖﹐猶可北下而南上﹐然而已失向背之宜矣。廟祠衙廨之建置﹐若取北下而南上﹐則檐額門扉﹐不復有所安處矣。華亭黃氏之雋﹐執八卦之圖﹐乾南居上﹐坤北居下﹐因謂凡圖俱宜南上者﹐是不知河洛﹑《先﹑後天圖》﹐至宋始著﹐誤認爲古物也。且理數之本質﹐從無形而立象體﹐當適如其本位也。山川宮室﹐以及一切有形之物﹐皆從有象而入圖﹐必當作對面觀而始肖也。且如繪人觀八卦圖﹐其人南面而坐﹐觀者當北面矣。是八卦圖﹐則必南下北上﹐此則物情之極致也。無形之理﹐如日臨檐﹐分寸不可逾也。有形之物﹐如鑑照影﹐對面則互易也﹐是圖繪必然之勢也。彼好言尙古﹐而不知情理之安﹐則亦不可以論著述矣。建置所以志法度也﹐制度所不在﹐則不入於建置矣。近代方誌﹐或入古迹﹐則古迹本非建而置之也。或入寺觀﹐則寺觀不足爲建置也。舊志之圖﹐不詳經制﹐而繪八景之圖﹐其目有曰﹕南橋秋水﹐三塔春虹﹐韓城畱角﹐漢廟西風﹐西山疊翠﹐通鎭鳴鐘﹐靈泉鼓韻﹐雁口聲。命名庸陋﹐構意勉彊﹐無所取材﹔故志中一切削去﹐不畱題詠﹐所以嚴史體也。且如風月天所自有﹐春秋時之必然﹐而彊葉景物﹐附會支離﹐何所不至。卽如一室之內﹐曉霞夕照﹐旭日淸風﹐東西南北﹐觸類可名﹐亦復何取﹖而今之好爲題詠﹐喜競時名﹐日異月新﹐逐狂罔覺﹐亦可已矣。○永淸縣誌水道圖序例史遷爲《河渠書》﹐班固爲《溝洫志》﹐蓋以地理爲經﹐而水道爲緯。地理有定﹐而水則遷徙無常﹐此班氏之所以別《溝洫》於《地理》也。顧河自天設﹐而渠則人爲﹐遷以《河渠》定名﹐固兼天險人工之義﹔而固之命名《溝洫》﹐則考工水地之法﹐井田澮畎所爲﹐專隸於匠人也。不識四尺爲洫﹐倍洫爲溝﹐果有當於瓠子決河﹑碣石入海之義否乎﹖然則諸史標題﹐仍馬而不依班﹐非無故矣。河爲一瀆之名﹐與江﹑漢﹑淮﹑濟等耳。遷書之目《河渠》﹐蓋漢代治河之法﹐與鄭﹑白諸渠綴合而名﹐未嘗及於江﹑淮﹑汶﹑泗之水﹐故爲獨蒙以河號也。《宋》《元》諸史﹐槪舉天下水利﹐如汴﹑洛﹑漳﹑蔡﹑江﹑淮圩閘﹐皆存其制﹐而其目亦爲《河渠》﹐且取北條諸水﹐而悉命爲河﹐﹝不曰汴而曰汴河﹐不曰洛而曰洛河之類﹐不一而足。﹞則幾於飲水而忘其源矣。﹝《水經》稱諸水﹐無以河字作統名者。﹞夫以一瀆之水﹐槪名天下穿渠之制﹐包羅陂閘﹐𨿽曰命名從古﹐未免失所變通矣。孟子曰「禹之治水﹐水之道也。」倘以水爲統名﹐而道存制度﹐標題入志﹐稱爲水道﹐不差愈乎﹖永定河名﹐聖祖所錫﹔渾河﹑蘆溝﹐古已云然﹔題爲河渠﹐是固宜矣﹔然減水﹑啞吧諸水﹐未嘗悉入一河﹐則標以《水道》﹐而全縣之水﹐皆可槪其中矣。地理之書﹐略有三例﹐沿革﹑形勢﹑水利是也。沿革宜表﹐而形勢水利之體宜圖﹐俱不可以求之文辭者也。遷﹑固以來﹐但爲書志﹐而不繪其圖﹐是使讀者記誦﹐以備發策決科之用爾。天下大勢﹐讀者了然於目﹐乃可豁然於心。今使論事甚明﹐而行之不可以步﹐豈非徇文辭而不求實用之過歟﹖地名之沿革﹐可以表治﹐而水利之沿革﹐則不可表治也。蓋表所以齊名目﹐而不可以齊形象也。圖可得形象﹐而形象之有沿革﹐則非圖之所得槪焉。是以隨其形象之沿革﹐而各爲之圖﹐所以使覽之者可一望而周知也。《禹貢》之紀地理﹐以山川爲表﹐而九州疆界﹐因是以定所至。後儒遂謂山川有定﹐而疆界不常﹐此則舉其大體而言之也。永定河形屢徙﹐往往不三數年﹐而形勢卽攺舊觀﹐以此定界﹐不可明也。今以村落爲經﹐而開方計裏﹐著爲定法﹐河形之變易﹐卽於村落方裏表其所經﹐此則古人互証之義也。志爲一縣而作﹐水之不隸於永淸者﹐亦總於圖﹐此何義耶﹖所以明水之源委﹐而見治水者之施功有次第也。班史止記西京之事﹐而《地理》之志﹐上溯《禹貢》《周官》。亦見源委之有所自耳。然而開方計裏之法﹐沿革變遷之故﹐止詳於永淸﹐而不復及於全河之形勢﹐是主賓輕重之義。濱河州縣﹐皆仿是而爲之﹐則修永定河道之掌故﹐蓋秩如焉。○永淸縣誌六書例議史家書志一體﹐古人官《禮》之遺也。周禮在魯﹐而《左氏春秋》﹐典章燦著﹐不能復備全官﹐則以依經編年﹐隨時錯見﹐勢使然也。自司馬八書﹐孟堅十志﹐師心自用﹐不知六典之文﹐遂使一朝大典﹐難以綱紀。後史因之﹐而詳略棄取﹐無所折衷﹐則獘之由來﹐蓋已久矣。鄭樵嘗謂書志之原﹐出於《爾雅》。彼固特著《六書》《七音》《昆虫艸木》之屬﹐欲使經史相爲經緯﹐此則自成一家之言可也。若論制作﹐備乎官《禮》﹐則其所謂《六書》《七音》﹐名物訓詁﹐皆本司徒之屬﹐所謂師氏保氏之官﹐是其職矣。而大經大法﹐所以綱紀天人而敷張王道者﹐《爾雅》之義﹐何足以盡之﹖官《禮》之義﹐大則書志﹐不得系之《爾雅》﹐其理易見者也。宇文仿《周官》﹐唐人作《六典》﹐𨿽不盡合乎古﹐亦一代之章程也。而牛弘﹑劉煦之徒﹐不知挈其綱領﹐以序一代之典章﹐遂使《會要》《會典》之書﹐不能與史家之書志合而爲一﹐此則不可不深長思者也。古今載籍﹐合則易存﹐分則難恃。如謂掌故備於《會要》《會典》﹐而史中書志﹐不妨意存所重焉﹔則《漢志》不用漢官爲綱領﹐而應劭之儀﹐殘闕不備﹔《晉志》不取晉官爲綱領﹐而徐宣瑜之品﹐﹝徐氏有《晉官品》。﹞亡逸無存﹐其中大經大法﹐因是而不可窺其全體者﹐亦不少矣。且意存所重﹐一家私言﹐難爲典則。若文章本乎制作﹐制作存乎官守﹔推而至於其極﹐則立官建制﹐聖人且不以天下爲己私也﹔而載筆之士﹐又安可以己之意見爲詳略耶﹖書志之體宜畫一﹐而史家以參差失之。列傳之體本參差﹐而史家以畫一失之。典章制度﹐一本官《禮》﹐體例本截然也。然或有《天官》而無《地理》﹐或分《禮》《樂》而合兵《刑》﹐不知以當代人官爲綱紀﹐其失則散。列傳本乎《春秋》﹐原無定式﹐裁於司馬﹐略示區分。抑揚詠嘆﹐予奪分合﹐其中有《春秋》之直筆﹐亦兼詩人之微婉﹐難以一槪繩也。後史分別門類﹐整齊先後﹐執泥官閥﹐錙銖尺寸﹐不敢稍越﹐其失則拘。散也﹐拘也﹐非著作之通裁也。州縣修志﹐古者侯封一國之書也。吏戶兵刑之事﹐具體而微焉。今無其官而有吏﹐是亦職守之所在﹐掌故莫備於是﹐治法莫備於是矣。且府史之屬﹐《周官》具書其數﹐《會典》亦存其制﹐而所職一縣之典章﹐實兼該而可以爲綱領﹔惟其人微而縉紳所不道﹐故志家不以取裁焉。然有入境而問故﹐捨是莫由知其要﹐是以書吏爲令史﹐首領之官曰典史。知令史典史之史﹐卽綱紀掌故之史也﹐可以得修志之要義矣。今之州縣﹐繁簡異勢﹐而掌故令史﹐因事定制﹐不盡皆吏戶兵刑之六曹也。然就一縣而志其事﹐卽以一縣之制定其書﹐且舉其凡目﹐而愈可以見一縣之事勢矣。案牘簿籍無文章﹐而一縣之文章﹐則必考端於此﹐常人日用而不知耳。今爲挈其綱領﹐修明其書﹐使之因書而守其法度﹐因法而明其職掌﹐於是修其業而傳授得其人焉﹐古人所謂書契易而百官治﹐胥是道也。或謂掌故之書﹐各守專官﹐連牀架屋﹐書志之體所不能該﹐是以存之會典會要﹐而史誌別具心裁焉。此亦不可謂之知言也。《周官》挈一代之大綱﹐而儀禮三千﹐不聞全入春官﹔《司馬法》六篇﹐不聞全入夏官﹔然存宗伯司馬之職掌﹐而禮兵要義﹐可以指掌而談也。且如馬作《天官》﹐而太初歷象﹐不盡見於篇籍也。班著《藝文》﹔而劉歆《七略》﹐不盡存其論說也。史家約取掌故﹐以爲學者之要刪﹐其與專門成書﹐不可一律求詳﹐亦其勢也。旣不求詳﹐而又無綱紀以統攝之﹐則是散漫而無法也。以散漫無法之文﹐而欲部次一代之典章﹐宜乎難矣﹗或謂求掌故於令史﹐而以吏戶兵刑爲綱領﹐則紀表圖書之體﹐不可復分也。如選舉之表﹐當入吏書﹐河道之圖﹐當入工書﹐充類之盡﹐則一志但存六書而已矣﹐何以復分諸體也﹖此亦不可謂之知言也。古人著書﹐各有義類﹔義類旣分﹐不可彊合也。司馬氏本周譜而作表﹐然譜歷之書﹐掌之太史﹐而旁行斜上之體﹐不聞雜入六典之中。蓋圖譜各有專書﹐而書志一體﹐專重典章與制度﹐自宜一代人官爲統紀耳。非謂專門別爲體例之作﹐皆雜其中﹐乃稱隱括也。且如六藝皆周官所掌﹐而《易》不載於太卜﹐《詩》不載於太師﹐然三《易》之名﹐未嘗不見於太卜﹔而四《詩》之目﹐則又未嘗不著於太師也﹐是其義矣。六卿聯事﹐交互見功﹐前人所以有冬官散在五典之疑也。州縣因地制宜﹐尢無一成之法﹐如丁口爲戶房所領﹐而編戶煙冊﹐乃屬刑房﹔以煙冊非賦丁﹐而立意在詰姦也。武生武舉隸兵部﹐而承辦乃在禮房﹔以生員不分文武﹐皆在學校﹐而學校通於貢舉也。分合詳略之間﹐求其所以然者而考之﹐何莫非學問耶﹖○永淸縣誌政略序例近代志家﹐以人物爲綱﹐而名宦﹑鄕賢﹑流寓諸條﹐標分爲目﹐其例蓋創於元明之一統志。而部府州縣之國別爲書﹐亦用統志類纂之法﹐可謂失其體矣。夫人物之不當類纂﹐義例詳於例傳首篇﹔名宦之不當收於人物﹐則未達乎著述體裁﹐而因昧於權衡義理者也。古者侯封世治﹐列國自具春秋﹐﹝羊舌《晉春秋》﹐墨子所引《燕春秋》。﹞則君臨封內﹐元年但奉王正而已。至封建罷而郡縣﹐守令承奉詔條﹐萬里之外﹐亦如畿內守土之官﹐甘棠之詠召公﹐鄭人之歌子產﹐馬﹑班《循吏》之傳﹐所以與時爲升降也。若夫正史而外﹐州部專書﹐古有作者﹐義例非無可繹。梁元帝有《丹陽尹傳》﹐﹝《隋志》凡十卷。﹞賀氏有《會稽太守贊》﹐﹝《唐志》凡二卷。﹞唐人有《成都幕府記》﹐﹝《唐志》凡二卷﹐起貞元﹐訖咸通。﹞皆取蒞是邦者﹐注其名迹。其書別出﹐初不與《廣陵烈士傳》﹝華隔撰﹐見《隋志》。﹞《會稽先賢傳》﹝謝承撰﹐見《隋志》。﹞《益部耆舊傳》﹝陳壽撰﹐見《隋志》。﹞猥雜登書。是則棠陰長吏﹐與夫梓裏名流﹐初非類附龍﹐固亦事同風馬者也。敍次名宦﹐不可與鄕賢同爲列傳﹐非第客主異形﹐抑亦詳略殊體也。長吏官於斯土﹐取其有以作此一方﹐興利除獘﹐遺徳在民﹐卽當屍而祝之。否則學類顏﹑曾﹐行同連﹑惠﹐於縣無補﹐志筆不能越境而書﹐亦其理也。如其未仕之前﹐鄕評未允﹐去官之後﹐晚節不終﹐苟爲一時循良﹐便紀一方善政。吳起殺妻﹐而效奏西河﹐於志不當追旣往也。黃霸爲相﹐而譽減潁川﹐於志不逆其將來也。以政爲重﹐而他事皆在所輕﹔豈與斯土之人﹐原始要終﹐而編爲列傳者﹐可同其體制歟﹖舊志於職官條下﹐備書政迹﹐而名宦僅占虛篇﹐惟於姓名之下﹐注云事已詳前而已。是不但賓主倒置﹐抑亦未辧於褒貶去取﹐全失《春秋》之據事直書也。夫選舉爲人物之綱目﹐猶職官爲名宦之綱目也。選舉職官之不計賢否﹐猶名宦人物之不計崇卑﹐例不相侔而義實相資也。選舉有表而列傳無名﹐與職官有表而政略無志﹐觀者依檢先後﹐責實循名﹐語無褒貶而意具抑揚﹐豈不可爲後起者勸耶﹖列傳之體縟而文﹐政略之體直而簡﹐非載筆有殊致﹐蓋事理有宜然也。列傳包羅鉅細﹐品藻人物﹐有類從如族﹐有分部如井﹔變化不拘﹐《易》之象也﹔敷道陳謨﹐《書》之質也﹔抑揚詠嘆﹐《詩》之旨也﹔繁曲委折﹐《禮》之倫也﹔比事屬辭﹐《春秋》之本義也。具人倫之鑑﹐盡事物之理﹐懷千古之志﹐擷經傳之腴﹐發爲文章﹐不可方物。故馬﹑班之才﹐不盡於本紀表志﹐而盡於列傳也。至於政略之體﹐義取謹嚴﹐意存補救﹐時世拘於先後﹐紀述要於經綸。蓋將峻潔其體﹐可以臨蒞邦人﹐冠冕列傳﹐經緯錯綜﹐主在樞紐﹐是固難爲文士言也。古人有經無緯之書﹐大抵名之以略。裴子野取沈約《宋書》﹐而編年稱略﹐亦其例也。而劉知幾譏裴氏之書名略﹐而文不免繁﹐斯亦未達於古人之旨。《黃石》《淮南》﹐﹝《黃石公三略》《淮南子要略》。﹞諸子之篇也。張溫﹑魚豢﹝張溫《三史略》﹑魚豢《典略》。﹞史冊之文也。其中亦有謨略之意﹐何嘗盡取節文爲義歟﹖循吏之迹﹐難於志鄕賢也。治有賞罰﹐賞罰出而恩怨生﹐人言之不齊﹐其難一也。事有廢興﹐廢興異而難易殊﹐今昔之互視﹐其難二也。官有去畱﹐非若鄕人之子姓具在﹐則迹遠者易湮﹐其難三也。循吏悃忄無華﹐巧宦善於緣飾﹐去思之碑﹐半是愧辭﹐頌祝之言﹐難徵實迹﹐其難四也。擢當要路﹐載筆不敢直道﹐移治鄰封﹐瞻顧豈遂無情﹖其難五也。世法本多顧忌﹐人情成敗論才﹐偶遭誤彈章﹐便謂其人不善﹐其難六也。舊志紀載無法﹐風塵金石易湮﹐縱能粗舉大凡﹐歲月首趾莫考﹐其難七也。知其難﹐而不敢不卽聞見以存其涯略﹐所以窮於無可如何﹐而益致其愼爾。列傳首標姓名﹐次敍宮閥﹐史文一定之例也。政略以官標首﹐非惟賓主之理宜然﹐抑亦顧名思義之旨﹐不可忽爾。舊志以知縣縣丞之屬﹐分類編次﹐不以歷官先後爲序﹐非政略之意﹐故無足責也。○永淸縣誌列傳序例傳者對經之稱﹐所以轉授訓詁﹐演繹義蘊﹐不得已而筆之於書者也。左氏匯萃寶書﹐詳具《春秋》終始﹐而司馬氏以人別爲篇﹐標傳稱列﹐所由名矣。經旨簡嚴﹐而傳文華美﹐於是文人沿流忘源﹐相率而撰無經之傳﹐則唐宋文集之中﹐所以紛紛多傳體也。近人有謂文人不作史官﹐於分不得撰傳。夫以繹經之題﹐逐末遺本﹐折以法度﹐彼實無辭。而乃稱說史官﹐罪其越俎﹐使彼反唇相譏﹐以謂公非魯太史﹐何以亦有傳文﹖則其人當無說以自解也。且使身爲史官﹐未有本紀﹐豈遽可以爲列傳耶﹖此傳例之不可不明者也。無經之傳﹐文人之集也。無傳之經﹐方州之志也。文集失之艷而誣﹐方誌失之短而俗矣。自獲麟絕筆以來﹐史官不知百國寶書之義。州郡掌故﹐名曰圖經﹔歷世旣久﹐圖亡而經孤﹐傳體不詳﹐其書遂成瓠落矣。樂史《寰宇記》﹐襲用《元和志》體﹐而名勝故迹﹐略存於點綴。其後元明《一統志》﹐遂以人物﹑列女﹑名宦﹑流寓諸目﹐與山川﹑祠墓﹐分類相次焉。此則地理專門﹐略具類纂之意﹐以供詞章家之應時取給爾﹐初不以是爲重輕者也。﹝閻若璩欲去《一統志》之人物門﹐此說似是。其實此等亦自無傷﹐古人亦不盡廢也。蓋此等此﹐原不關正史體裁也。﹞州縣之志﹐本具一國之史裁﹐而撰述者轉用一統類纂之標目﹐豈曰博收以備國史之約取乎﹖列傳之有題目﹐蓋事重於人﹐如《儒林》《循吏》之篇﹐初不爲施﹑孟﹑梁邱﹑龔﹑黃﹑卓﹑魯諸人而設也。其餘人類之不同﹐奚翅什百倍蓰而千萬﹖必欲盡以二字爲標題﹐夫子亦云方人﹐我則不暇矣。歐陽《五代》一史﹐盡人皆署其品目﹐豈所語於《春秋》經世﹐聖人所以議而不斷哉﹖方州之志﹐刪取事略﹐區類以編﹐觀者索然﹐如窺點鬼之簿。至於名賢列女﹐別有狀志傳銘﹐又爲分裂篇章﹐別著藝文之下。於是無可柰何﹐但增子注﹐此云詳見某卷﹐彼云已列某條﹐復見疊出﹐使人披閱爲勞﹐不識何故而好爲自擾也﹗此又志家列傳之不可不深長思者也。近代之人﹐據所見聞﹐編次列傳﹐固其宜也。伊古有人﹐已詳前史﹐錄其史傳正文﹐無所更易﹐抑亦馬﹑班遞相刪述﹐而不肯擅作聰明之旨也。𨿽然﹐列史作傳﹐一書之中﹐互爲詳略﹐觀者可以周覽而知也。是以《陳余傳》中﹐並詳張耳之迹﹐管晏政事﹐備於太公之篇﹐其明驗也。今旣裁史以入志﹐猶仍列傳原文﹐而不采史文之互見﹐是何以異於鍥彼舟痕﹐而求我故劍也﹖史文有訛謬﹐而志家訂正之﹐則必證明其故﹐而見我之攺易﹐初非出於得已也。是亦時勢使然﹐故司馬氏《通鑑考異》﹐不得同馬﹑班之自我作古也。至於史文有褒貶﹐《春秋》以來﹐未有易焉者也。乃撰志者﹐往往采其長而諱所短﹐則不如勿用其文﹐猶得相忘於不覺也。志家選史傳以入藝文﹐題曰某史某人列傳矣。按傳文而非其史意也﹐求其所刪所節之故﹐而又無所證也﹐是則欲諱所短﹐而不知適以暴之矣。史傳之先後﹐約略以代次﹔否則屈賈﹑老莊之別有命意也。比事屬辭﹐《春秋》之教也﹐比興於是存焉爾﹔疏通知遠﹐《尙書》之教也﹐象變亦有會焉爾。爲列傳而不知神明存乎人﹐是則爲人作自陳年甲狀而已矣。○永淸縣誌列女列傳序例列女之傳﹐傳其幸也。史家標題署目之傳﹐儒林﹑文苑﹑忠義﹑循良﹐及於列女之篇﹐莫不以類相次﹐蓋自蔚宗﹑伯起以還﹐率由無攺者也。第儒林﹑文苑﹐自有傳家﹐忠義﹑循良﹐勒名金石﹐且其人世不數見﹐見非一端﹐太史搜羅﹐易爲識也。貞女節婦﹐人微迹隱﹐而綱維大義﹐冠冕人倫﹔地不乏人﹐人不乏事﹐軒遠而難采﹐輿論習而爲常。不幸不值其時﹐或值其時而之非人﹐𨿽有髙行奇節﹐歸於艸木同萎﹐豈不惜哉﹗永淸舊志﹐列女姓氏寥寥﹔覆按其文﹐事實莫考﹐則非其人之效也。舊志畱靑而後﹐新編未輯以前﹐中數十年﹐略無可紀﹐則值非其時之效也。今玆博采廣詢﹐備詳行實﹐其得與於列傳﹐玆非其幸歟﹖幸其遇﹐所以深悲夫不遇者也﹗列女之名﹐仿於劉向﹐非烈女也。曹昭重其學﹐使爲丈夫﹐則儒林之選也。蔡琰著其才﹐使爲丈夫﹐則文苑之材也。劉知幾譏範史之傳蔡琰﹐其說甚謬﹔而後史奉爲科律﹐專書節烈一門。然則充其義例﹐史書男子﹐但具忠臣一傳足矣﹔是之謂不知類也。永淸列女﹐固無文苑儒林之選﹐然而夫死在三十內﹐行年曆五十外﹐中間嫠處﹐亦必滿三十年﹔不幸夭亡﹐亦須十五年後﹐與夫四十歲外﹐律令不得不如是爾。婦徳之賢否﹐不可以年律也。穆伯之死﹐未必在敬姜三十歲前﹔杞梁妻亡﹐未必去戰莒十五年後也。以此推求﹐但眞僞﹐不復拘歲年也。州縣之書﹐密邇而易於徵實﹐非若律令之所包者多﹐不得不存限制者也。遷﹑固之書不著列女﹐非不著也﹔巴淸敍於《貨殖》﹐文君附著《相如》﹐唐山之入《藝文》﹐緹縈之見《刑志》﹐或節或孝﹐或學或文﹐磊落相望﹔不特楊敞之有智妻﹐買臣之有愚婦也。蓋馬﹑班法簡﹐尙存《左》《國》余風﹐不屑屑爲區分類別﹔亦猶四皓﹑君平之不標隱逸﹐鄒﹑枚﹑嚴﹑樂之不署文苑也。李延壽《南》《北》二史﹐同出一家﹔《北史》仍魏﹑隋之題﹐特著《列女》﹔《南史》因無列女原題﹐乃以蕭矯妻羊以下﹐雜次《孝義》之篇﹔遂使一卷之中﹐男女無所區別﹐又非別有取義﹐是直謂之繆亂而已﹐不得妄於馬﹑班之例也。至於類族之篇﹐亦是世家遺意﹐若王﹑謝﹑崔﹑盧孫曾支屬﹐越代同篇﹔﹝王﹑謝﹑崔﹑盧﹐本史各分朝代﹐而李氏合爲一處也。﹞又李氏之寸有所長﹐不可以一疵而掩他善也。今以《列女》之篇﹐自立義例。其牽連而及者﹐或威姑年邁而有懿徳﹐或子婦齒稚而著芳型﹐並援劉向之例。﹝劉向之例﹐列女乃羅列女行﹐不拘拘爲節烈也。姑婦相附﹐又世家遺意也。﹞一並聯編﹐所謂人棄而我取者也。其或事系三從﹐行詳一族﹐𨿽是貞節正文﹐亦爲別出門類﹔﹝如劉氏守節﹐而歸義門列傳之類。﹞庶幾事有統貫﹐義無枝離﹐不拘拘以標題爲繩﹐猶得《春秋》家法﹐是又所謂人合而我分者也。範史列傳之體﹐人自爲篇﹐篇各爲論﹐全失馬﹑班合傳﹐師法《春秋》之比事屬辭也。﹝馬﹑班分合篇次﹐具有深意﹐非如範史之取足成捲而已。故前《漢書》於簡帙繁重之處﹐寧分上中下而仍爲一篇﹐不肯分其篇爲一二三也。﹞至於《列女》一篇﹐敍例明云不專一操矣。﹝《自敍》云「錄其髙秀﹐不專一操」而已。﹞乃雜次爲編﹐不爲分別置論﹐﹝他傳往往一人事畢﹐便立論斷﹐破壞體裁。此處當分﹐反無論斷。﹞抑何相反而各成其誤耶﹖今志中列傳﹐不敢妄意分合﹐破體而作論贊。惟玆《列女》一篇﹐參用劉向遺意。﹝列傳不拘一操﹐每人各爲之贊。﹞各爲論列﹐抑亦詩人詠嘆之義云爾。其事屬平恆﹐義無特著﹐則不復綴述焉。太史標題﹐不拘繩尺﹐﹝傳首直稱張廷尉﹑李將軍之類。﹞蓋春秋諸子以意命篇之遺旨也。至班氏列傳﹐而名稱無假借矣。範史列傳﹐皆用班傳書法﹔而《列女》一篇﹐章首皆用郡望夫名﹐旣非地理之志﹐何以地名冠首﹖又非男子之文﹐何必先出夫名﹖是已有失列女命篇之義矣。﹝當云某氏﹐某郡某人之妻﹐不當云某郡某人妻某也。﹞至於曹娥﹑叔先雄二女﹐又以孝女之稱﹐揭於其上﹐何蔚宗之不憚煩也﹖篇首旣標列女﹐曹昭不聞署賢母也﹐蔡琰不聞署才女也﹐皇甫不聞稱烈婦也﹐龐氏不聞稱孝婦也﹐是則娥﹑雄之加藻飾﹐又豈《春秋》據事直書﹐善惡自見之旨乎﹖末世行文﹐至有敍次列女之行事﹐不書姓氏﹐而直以貞女節婦二字代姓名者﹐何以異於科舉制義﹐破題人不稱名﹐而稱聖人﹑大賢﹑賢者﹑時人之例乎﹖是則蔚宗實階之厲也。今以女氏冠章﹐而用夫名父族次於其下﹐且詳書其村落﹐以爲後此分鄕析縣之考徵。其貞烈節孝之事﹐觀文自悉﹐不復彊裂題目﹐俾覽者得以詳焉。﹝婦人稱姓曰張曰李可也。今人不稱節婦貞女﹐卽稱之曰氏﹐古人無此例也。稱其節婦貞女﹐是破題也。稱之謂氏﹐是呈狀式也。﹞先後略以時代爲次。其出於一族者﹐合爲一處﹔時代不可詳者﹐亦約略而附焉。無事可敍﹐亦必詳其婚姻歲月﹐及其見存之年歲者﹐其所以不與人人同面目﹐惟此區區焉耳。噫﹗人且以是爲不憚煩也。﹝其有不載年歲者﹐詢之而不得耳。﹞○永淸縣誌闕訪列傳序例史家闕文之義﹐備於《春秋》。兩漢以還﹐伏﹑鄭傳經﹐馬﹑班著史﹔經守師說﹐而史取心裁﹐於是六藝有闕簡之文﹐而三傳無互存之例矣。﹝《公》《》異聞﹐不著於《左氏》﹔《左氏》別見﹐不存於《公》《》。﹞夫經尊而傳別其文﹐故入主出奴﹐體不妨於並載﹔史直而語統於一﹐則因削明筆﹐例不可以兼存﹐固其勢也。司馬氏肇法《春秋》﹐創爲紀傳﹐其於傳聞異辭﹐折衷去取﹐可謂愼矣。顧石室金匱﹐方策畱遺﹐名山大川﹐見聞增益。其敍例所謂疑者闕之﹐與夫古文乖異﹐以及書闕有間﹐其軼時時見於他說云云者﹐但著所取﹐而不明取之之由﹔自以爲闕﹐而不存闕之之說﹔是則廁足而致之黃泉﹐容足之外﹐皆棄物矣。夫子曰「多聞闕疑﹐愼言其餘。」聞欲多而疑存其闕﹐愼之至也。馬﹑班而下﹐存其信而不著所疑以待訪﹐是直所謂疑者削之而已矣﹐又復何闕之有哉﹖闕疑之例有三﹕有一事兩傳而難爲衷一者﹐《春秋》書陳侯鮑卒﹐並存甲戌己丑之文是也。有舊著其文而今亡其說者﹐《春秋》書夏五郭公之法是也。有愼書聞見而不自爲解者﹐《春秋》書恆星不見﹐而不言恆星之隕是也。韓非《儲說》﹐比次春秋時事﹐凡有異同﹐必加或曰云云﹐而著本文之下﹐則甲戌己丑之例也。孟子言獻子五友﹐而僅著二人﹐則郭公夏五之例也。《檀弓》書馬驚敗績﹐而不書馬中流矢﹐是恆星不見之例也。馬﹑班以還﹐書聞見而示意者﹐蓋有之矣﹔一事兩書﹐以及空存事目者﹐絕無聞焉。如謂經文得傳而明﹐史筆不便於自著而自釋﹐則別存篇目﹐而明著闕疑以俟訪﹐未見體裁之有害也。史無闕訪之篇﹐其獘有十。一己之見﹐折衷羣說﹐稍有失中﹐後人無由辧正﹐其獘一也。才士意在好奇﹐文人義難割愛﹐猥雜登書﹐有妨史體﹐削而不錄﹐又闕情文﹐其獘二也。傳聞必有異同﹐勢難盡滅其迹﹐不爲敍列大凡﹐則稗說叢言﹐起而淆亂﹐其獘三也。初因事實未詳﹐暫置不錄﹐後遂闕其事目﹐等於入海泥牛﹐其獘四也。載籍易散難聚﹐不爲存證崖略﹐則一時之書﹐遂與篇目俱亡﹐後人𨿽欲考求﹐淵源無目﹐其獘五也。一時就所見聞﹐易爲存錄﹐後代連蜷補綴﹐辭費心勞﹐且又難以得實﹐其獘六也。《春秋》有口耳之受﹐馬﹑班有專家之學﹐史宗久失﹐難以期之馬氏外孫﹐班門女弟﹐不存闕訪﹐遂致心事難明﹐其獘七也。史傳之立意命篇﹐如《老莊》《屈賈》是也﹔標題類敍﹐如《循吏》《儒林》是也﹔是於史法﹐皆有一定之位置﹐斷無可綴之旁文。凡有略而不詳﹐疑而難決之事﹐不存闕訪之篇﹐不得不附著於正文之內﹐類例不淸﹐文辭難稱粹潔﹐其獘八也。開局修書﹐是非哄起﹐子孫欲表揚其祖父﹐朋黨各自逞其所私﹔苟使金石無徵﹐傳聞難信﹐不立闕訪﹐以杜請謁﹐﹝如雲事實尙闕﹐而所言旣有如此﹐謹存其略﹐而容後此之參訪﹐則𨿽有忄扁心之人﹐亦無從起爭端也。﹞無以謝絕一偏之言﹐其獘九也。史無別識心裁﹐便如文案孔目﹔苟具別識心裁﹐不以闕訪存其補救﹐則才非素王﹐筆削必多失平﹐其獘十也。或謂史至馬﹑班極矣﹐未聞有如是之詹詹也。今必遠例《春秋》﹐而近祧《史》《漢》﹐後代史家亦有見及於此者乎﹖答曰﹕後史皆宗《史》《漢》。《史》《漢》未具之法﹐後人以意創之﹐大率近於類聚之書﹐皆馬﹑班之吐棄而不取者也。夫以步趨馬﹑班﹐猶恐不及﹐況能創意以救馬﹑班之失乎﹖然有窺見一二﹐而微存其意者﹐功亦不可盡誣也。陳壽《蜀志》﹐以諸葛不立史官﹐蜀事窮於搜訪﹐因於十五列傳之末﹐獨取楊戲《季漢輔臣贊》﹐與《益部耆舊雜記》以補之。常璩《華陽國誌》﹐以漢中士女有名賢貞節﹐歷久相傳﹐而遺言軼事﹐無所考見者﹐《序志》之篇﹐皆列其名﹐而無所筆削。此則似有會於多聞闕疑之旨者。惜其未能發凡起例﹐特著專篇﹔後人不暇搜其義蘊﹐遂使獨斷之學﹐與比類之書﹐接踵於世﹐而《春秋》之旨微矣。近代府縣誌書﹐例編人物一門﹐廁於山川祠墓﹑方物土產之間﹐而前史列傳之體﹐不復致思焉。其有丰功偉績﹐與夫潛徳幽光﹐皆約束於盈寸之節略﹐排纂比次﹐略如類書﹔其體旣褻﹐所收亦猥濫而無度矣。舊志所載﹐人物寥寥﹐而稱許之間﹐漫無區別﹐學皆伏﹑鄭﹐才盡班﹑揚﹐吏必龔﹑黃﹐行惟曾﹑史。且其文字之體﹐尢不可通﹐或如應酬膚語﹐或如案牘文移﹐泛塡排偶之辭﹐雜帖括之句﹐循名按實﹐開卷茫然。凡若此者﹐或是鄕人庸行﹐請濫收﹔或是當日名流﹐失傳事實﹔削之則九原負屈﹐編之則傳例難歸。又如一事兩說﹐參差異同﹐偏主則褒貶懸殊﹐並載則抑揚無主﹐欲求名實無憾﹐位置良難。至於近代之人﹐開送事迹﹐俱爲詳詢端末﹐纖悉無遺﹐具編列傳之中﹐曾無時世之限﹔其間亦有姓氏可聞﹐實行莫著﹐濫收比類之冊﹐或可奄藏﹐入諸史氏體裁﹐難相假借。今爲別裁闕訪﹐同占列傳之篇﹐各爲標目﹐可與正載諸傳﹐互相發明。是用敍其義例﹐以待後來者之知所審定云爾。○永淸縣誌前志列傳序例史家著作成書﹐必取前人撰述﹐匯而列之﹔所以辧家學之淵源﹐明折衷之有自也。司馬談推論六家學術﹐猶是莊生之敍禽﹑墨﹐荀子之非十二家言而已。至司馬遷《十二諸侯表敍》﹐則於呂覽﹑虞卿﹑鐸椒﹑左丘明諸家﹐所爲《春秋》家言﹐反覆推明著書之旨﹐此卽百三十篇所由祖述者也。﹝史遷紹述《春秋》﹐卽虞﹑呂﹑鐸﹑左之意﹐人譏其僭妄非也。﹞班固作遷列傳﹐範氏作固列傳﹐家學具存。至沈約之傳範氏﹐姚氏之傳沈約﹐不以史事專篇爲重﹐於是史家不復有祖述淵源之法矣。今玆修志﹐而不爲前志作傳﹐是直攘人所有而沒其姓名﹐又甚於沈﹑姚之不存家學也。蓋州縣舊志之易亡﹐又不若範史﹑沈書之力能自壽也。紀述之重史官﹐猶《儒林》之重經師﹐《文苑》之重作者也。《儒林列傳》當明大道散著﹐師授淵源﹔《文苑列傳》當明風會變遷﹐文人流別﹔此則所謂史家之書﹐非徒紀事﹐亦以明道也。如使儒林文苑不能發明道要﹐但敍學人才士一二行事﹐已失古人命篇之義矣。況史學之重﹐遠紹《春秋》﹐而後史不立專篇﹐乃令專門著述之業﹐湮而莫考﹐豈非史家弗思之甚耶﹖夫列史具存﹐而不立專傳﹐獘已如是﹐況州縣之書﹐迹微易隱﹐而可無專錄乎﹖書之未成﹐必有所取裁﹐如遷史之資於《世本》《國策》﹐固書之資於馮商﹑劉歆﹐是也。書之旣成﹐必有其傳述﹐如楊惲之布遷書﹐馬融之受漢史﹐是也。書旣成家﹐必有其攻習﹐如徐廣﹑崔る之注馬﹐服虔﹑應劭之釋班﹐是也。此家學淵源之必待專篇列傳而明者也。馬﹑班而後﹐家學漸衰﹐﹝世傳之家學也。﹞而豪傑之士﹐特立名家之學起﹐如《後漢書》之有司馬彪﹑華嶠﹑謝承﹑範蔚宗諸家﹐而《晉書》之有何法盛等一十八家﹐是也。同紀一朝之迹﹐而史臣不領專官﹐則人自爲編﹐家各爲說﹔不爲敍述討論﹐萃合一篇之內﹐何以得其折衷﹖此諸家流別之必待專篇列傳而明者也。六代以還﹐名家復歇﹐﹝父子世傳爲家學﹐一人特撰爲名家。﹞而集眾修書之法行﹐如唐人之修《晉書》﹐元人之修《宋》《遼》《金》三史﹐是也。監修大臣﹐著名簡端﹐而編纂校勘之官﹐則隱顯不一。卽或偶著其人與修史事﹐而某紀某表編之誰氏﹐某志某傳輯自何人﹐孰爲艸創規條﹐孰爲潤色文采﹐不爲整齊綴合﹐各溯所由﹐未免一書之中﹐優劣互見﹐而功過難知。此一書功力之必待專篇列傳而明者也。若夫日曆起居之法﹐延閣廣內之藏﹐投牒議謚之制﹐稗官野史之徵﹐或於傳首敍例﹐詳明其制﹔或於傳終論述﹐推說其由﹐無施不可。亦猶儒林傳敍﹐申明學制﹐表立學官之遺意也。誠得此意而通於著作﹐猶患史學不舉﹐史道不明﹐未之聞也。志乘爲一縣之書﹐卽古者一國之史也﹐而世人忽之﹔則以家學不立﹐師法失傳﹐文不雅馴﹐難垂典則故也。新編告成﹐而舊書覆甕﹐未必新書皆優﹐而舊志盡劣也。舊志所有﹐新志重復載之﹐其筆削之善否﹐初未暇辧﹔而舊志所未及載﹐新志必有增益﹐則舊志之易爲厭棄者一矣。纂述之家﹐喜炫己長﹐後起之書﹐易於攻摘。每見修志諸家﹐創定凡例﹐不曰舊書荒陋﹐則云前人無稽﹐後復攻前﹐效尢無已。其實狙公顚倒三四﹐本無大相徑庭﹔但前人已往﹐質證無由﹐則舊志之易爲厭棄者二矣。州縣之書﹐率多荒陋﹐文人學士﹐束而不觀。其有特事搜羅﹐旁資稽索﹐不過因此證彼﹐初非耽悅本書。新舊二本﹐雜陳於前﹐其翻閱者﹐猶如科舉之士﹐購求程墨﹐陰陽之家﹐檢視憲書﹐取新棄舊﹐理勢固然﹐本非有所特擇﹐則舊志之易爲厭棄者三矣。夫索綏《春秋》﹐﹝索綏撰《前涼春秋》。﹞端資邊瀏﹔﹝瀏承張駿之命﹐集涼內外事。﹞常璩《國志》﹐﹝《華陽國誌》也。﹞半襲譙周。﹝《華陽國誌》載李氏始末。其劉氏二志﹐大率取裁譙周《蜀本紀》。﹞是則一方之書﹐不能無藉於一方之紀載﹐而志家不列前人之傳﹐豈非得魚忘筌﹐習而不察﹖又何怪於方誌之書﹐放失難考耶﹖主修之官﹐與載筆之士﹐撰著文辭﹐不分名實﹔前志之難傳﹐一也。序跋虛設﹐於書無所發明﹔前志之難傳﹐二也。﹝如有發明﹐則如馬﹑班之錄《自序》﹐可以作傳矣。﹞作志之人﹐行業不詳﹔前志之難傳﹐三也。書之取裁﹐不標所目﹔前志之難傳﹐四也。志當遞續﹐非萬不得已﹐不當疊攺﹔疊攺之書﹐而欲並存﹐繁重難勝﹔前志之難傳﹐五也。於難傳之中﹐而爲之作傳﹐蓋不得已而存之﹐推明其故﹐以爲後人例也。○永淸縣誌文徵序例《永淸縣誌》告成﹐區分紀﹑表﹑圖﹑書﹑政略﹑列傳六體﹐定著二十五篇﹐篇各有例。又取一時徵集故事文章﹐擇其有關永淸而不能並收入本志者﹐又自以類相從﹐別爲奏議﹑徵實﹑論說﹑詩賦﹐各爲一卷﹐總四卷。捲爲敍錄如左﹐而總敍大指﹐以冠其編。敍曰﹕古人有專守之官﹐卽有專掌之故﹔有專門之學﹐卽有專家之言﹔未有博采諸家﹐匯輯眾體﹐如後世文選之所爲也。官失學廢﹐文采愈繁。以意所尙﹐采掇名雋﹐若蕭氏《文選》﹐姚氏《文粹》﹐是也。循流溯源﹐推而達於治道﹐《宋文之鑑》是也。相質披文﹐進而欲爲史翼﹐《元文之類》是也。是數子之用心﹐可謂至矣。然而古者十五《國風》﹑八國《國語》﹐以及晉乘﹑楚杌﹑與夫各國春秋之旨繹之﹐則列國史書﹐與其文誥聲詩﹐相輔而行。在昔非無其例也。唐劉知幾嘗患史體載言繁瑣﹐欲取詔誥章疏之屬﹐以類相從﹐別爲一體﹐入於紀傳之史﹐是未察古人各有成書﹐相輔益章之義矣。第窺古人之書﹐《國語》載言﹐必敍事之終始﹔《春秋》義授左氏﹐《詩》有國史之敍﹐故事去千載﹐讀者洞然無疑。後代選文諸家﹐掇取文辭﹐不復具其始末﹐如奏議可觀﹐而不載報可﹐寄言有﹐而不述時世﹐詩歌寓意﹐而不綴事由﹐則讀者無從委決﹐於史事復奚裨乎﹖《文選》《文粹》﹐固無足責﹔《文鑑》《文類》﹐見不及斯﹐豈非尺有所短者哉﹖近人修志﹐藝文不載書目﹐濫入詩文雜體﹐其失固不待言﹔亦緣撰志之時﹐先已不辧爲一國史裁﹐其猥陋雜書﹐無所不有﹐亦何足怪﹖今玆稍爲正﹐別具《文徵》﹐仍於詩文篇後﹐略具始末﹐便人觀覽﹐疑者闕之。聊於敍例﹐申明其旨云爾。△奏議敍錄奏議之文﹐所以經事綜物﹐敷陳治道﹔文章之用﹐莫重於斯。而蕭統選文﹐用賦冠首﹔後代撰輯諸家﹐奉爲一定科律﹐亦失所以重輕之義矣。如謂彼固辭章家言﹐本無當於史例﹐則賦乃六義附庸﹐而列於詩前﹔騷爲賦之鼻祖﹐而別居詩後﹐其任情顚倒﹐亦復難以自解。而《文苑》《文鑑》﹐從而宗之﹐又何說也﹖今以奏議冠首﹐以爲輯文通例﹐竊比列史之首冠本紀云爾。史家之取奏議﹐如《尙書》之載訓誥﹐其有關一時之制度﹐裁入書志之篇﹔其關於一人之樹立者﹐編諸列傳之內。然而紀傳篇幅﹐各有限斷﹐一代奏牘﹐文字繁多﹐廣收則史體不類﹐割愛則文有闕遺。按班氏《漢書》﹐備詳書奏﹐然覆檢《藝文志》內﹐石渠奏議之屬﹐《髙祖》《孝文》論述冊詔之傳﹐未嘗不於正史之外﹐別有專書。然則奏議之編﹐固與實錄起居注相爲表裏者也。前人編《漢魏尙書》﹐近代編《名臣章奏》﹐皆體嚴用鉅﹐不若文士選文之例﹐而不知者﹐往往忽而不察﹐良可惜也。杜佑撰《通典》﹐於累朝制度之外﹐別爲禮議二十餘卷﹐不必其言之見用與否﹐而談言有中﹐存其名理。此則著書之獨斷﹐編次之通裁﹐其旨可以意會﹐而其說不可得而迹泥者也。然而專門之書﹐自爲裁制﹐或刪或節﹐固無不可。史誌之體﹐各有識職﹐徵文以補書志之闕﹐則錄而不敍﹐自由舊章。今采得奏議四篇﹐咨詳稟帖三篇﹐亦附錄之﹐爲其官府文書﹐近於奏議﹐故類入焉。其先後一以年月爲次﹐所以備事之本末云爾。△徵實敍錄徵實之文﹐史部傳記支流。古者史法謹嚴﹐記述之體﹐各有專家。是以魏晉以還﹐文人率有別集。然而諸史列傳﹐載其生平著述﹐止云詩賦箴銘頌誄之屬﹐共若干篇而已。未聞載其記若干首﹐傳若干章﹐志若干條﹐述若干種者也。由是觀之﹐則記傳志述之體﹐古人各爲專門之書﹐初無散著文集之內﹐槪可知矣。唐宋以還﹐文集之風日熾﹐而專門之學杳然。於是一集之中﹐詩賦與經解並存﹐論說與記述同載﹐而裒然成集之書﹐始難定其家學之所在矣。若夫選輯之書﹐則蕭統《文選》不載傳記﹐《文苑》《文鑑》始漸加詳﹐蓋其時勢然也。文人之集﹐可徵史裁﹐由於學不專家﹐事多旁出﹐豈不洵歟﹖徵實之體﹐自記事而外﹐又有數典之文﹐考據之家﹐所以別於敍述之文也。以史法例之﹐記事乃紀傳之餘﹐數典爲書志之裔﹐所謂同源而異流者也。記事之源﹐出於《春秋》﹐而數典之源﹐本乎官《禮》﹐其大端矣。數典之文﹐古來亦具專家﹐《戴記》而後﹐若班氏《白虎通議》﹐應氏《風俗通議》﹐蔡氏《獨斷》之類﹐不可勝數。而文人入集﹐則自隋唐以前﹐此體尢所未見者也。至於專門學衰﹐而文士偶據所得﹐筆爲考辧﹐著爲述議﹐成書則不足﹐削棄又可惜﹐於是無可如何﹐編入文集之中﹐與詩賦書表之屬﹐分占一體﹐此後世選文之不得不收者也。徵實之文﹐與本書紀事﹐尢相表裏﹐故采錄校別體爲多。其傳狀之文﹐有與本志列傳相仿佛者﹐正以詳略互存﹐且以見列傳采摭之所自﹐而筆削之善否工拙﹐可以聽後人之別擇審定焉﹐不敢自據爲私也。碑刻之文﹐有時不入金石者﹐錄其全文﹐其重在徵事得實也。仍於篇後著石刻之款識﹐所以與金石相互見也。△論說敍錄論說之文﹐其原出於《論語》。鄭氏《易》云「電屯﹐君子以經綸。言論撰書禮﹐樂施政事。」蓋當其用﹐則爲典謨訓誥﹔當其未用﹐則爲論撰說議﹐聖人制作﹐其用𨿽異﹐而其本出於一也。周秦諸子﹐各守專家﹐𨿽其學有醇駁﹐語有平陂﹔然推其本意﹐則皆取其所欲行而不得行者﹐筆之於書﹐而非有意爲文章華美之觀﹔是論說之本體也。自學不專門﹐而文求綺麗﹐於是文人撰集﹐說議繁多。其中一得之見﹐與夫偶合之言﹐往往亦有合於古人﹔而根本不深﹐旨趣未卓﹐或諸體雜出﹐自致參差﹔或先後匯觀﹐竟成復沓﹔此文集中之論說﹐所以異於諸子一家之言也。唐馬總撰《意林》﹐裁節諸子﹐標其名雋﹐此亦棄短取長之意也。今玆選文﹐存其論之合者﹐亦撰述之通義也。《文選》諸論﹐若《過秦》《辧亡》諸篇﹐義取抑揚詠嘆﹐旨非抉摘發揮﹔是乃史家論贊之屬﹐其源略近詩人比興一流﹐與唐宋諸論﹐名同實異。然《養生》《博弈》諸篇﹐則已自有命意﹔斯固文集盛行﹐諸子風衰之會也。蕭氏不察﹐同編一類﹐非其質矣。諸子一變而爲文集之論議﹐再變而爲說部之記﹐則宋人有志於學﹐而爲返朴還淳之會也。然嗜好多端﹐旣不能屏除文士習气﹐而爲之太易﹐又不能得其深造逢源。徧閱作者﹐求其始末﹐大抵是收拾文集之餘﹐取其偶然所得﹐一時未能結撰者﹐而記之﹐積少致多﹐裒成其帙耳。故義理率多可觀﹐而宗旨終難究索也。永淸文獻荒蕪﹐論說之文﹐無可采擇﹐約存一首﹐聊以備體﹐非敢謂有合於古人也。△詩賦敍錄詩賦者﹐六籍之鼓吹﹐文章之宣節也。古者聲詩立教﹐鏗鏘肄於司樂﹐篇什敍於太史﹔事領專官﹐業傳學者﹔欲通聲音之道﹐或求風教所施﹐詢諸掌故﹐本末犁然﹐其具存矣。自詩樂分源﹐俗工惟習工尺﹐文士僅攻月露﹔於是聲詩之道﹐不與政事相通﹔而業之守在專官﹐存諸掌故者﹐蓋茫然而不可復追矣。然漢魏而還﹐歌行樂府﹐指事類情﹔就其至者﹐亦可考其文辭﹐證其時事。唐宋以後﹐𨿽云文士所業﹐而作者繼起﹐發揮微隱﹐敷陳政教﹔采其尢者﹐亦可不愧古人。故選文至於詩賦﹐能不墜於文人綺語之習﹐斯庶幾矣。劉氏《七略》﹐以封禪儀記入《禮經》﹐秦官奏議﹑《太史公書》入《春秋》﹐而《詩賦》自爲一略﹐不隸《詩經》﹔則以部帙繁多﹐不能不別爲部次也。惜其敍例﹐不能申明原委﹐致開後世詩賦文集混一而不能犁晰之端耳。至於賦乃六義之一﹐其體誦而不歌。而劉《略》所收﹐篇第倍蓰於詩﹐於是以賦冠前﹐而詩歌雜體﹐反附於後﹐以致蕭《選》以下﹐奉爲一定章程﹐可謂失所輕重者矣。又其詩賦區爲五種﹐若雜賦一門﹐皆無專主名氏﹐體如後世總集之異於別集。詩歌一門﹐自爲一類﹐𨿽無敍例﹐觀者猶可以意辧之﹐知所類別。至屈原以下二十家﹐陸賈以下二十一家﹐孫卿以下二十五家﹐門類旣分爲三﹐當日必有其說﹔而敍例闕如﹐﹝如諸子之目後敍明某家者流﹐其原出於古者某官云云是也。﹞不與諸子之書﹐同申原委﹔此詩賦一略﹐後人所爲欲究遺文﹐而莫知宗旨者也。州縣文徵﹐選輯詩賦﹐古者《國風》之遺意也。舊志八景諸詩﹐頗染文士習气﹐故悉刪之﹐所以嚴史例也。文丞相詞與《祭漯河文》﹐非詩賦而並錄之者﹐有韻之文﹐如銘箴頌誄﹐皆古詩之遺也。○亳州誌人物表例議上班固《古今人表》﹐爲世詬詈久矣。由今觀之﹐斷代之書﹐或可無需人表﹔通古之史﹐不可無人表也。固以斷代爲書﹐承遷有作﹐凡遷史所闕門類﹐固則補之﹔非如紀傳所列君臣事迹﹐但畫西京爲界也。是以《地理》及於《禹貢》《周官》《五行》羅列春秋戰國﹔人表之例﹐可類推矣。人表之失﹐不當以九格定人﹐彊分位置﹐而聖仁智愚﹐妄加品藻﹐不得《春秋》謹嚴之旨。又劉知幾摘其有古無今﹐名與實舛﹐說亦良允。其餘紛紛議其不當作者﹐皆不足爲班氏病也。向令去其九等髙下﹐與夫仁聖愚智之名﹐而以貴賤尊卑區分品地﹐或以都分國別異有標題﹐橫列爲經﹐而以年代先後標著上方﹐以爲之緯﹔且明著其說曰﹐取補遷書﹐作列傳之稽檢。則其立例﹐當爲後代著通史者一定科律﹐而豈至反爲人詬詈哉﹖甚矣﹐千古良法﹐沈溺於眾毀之餘﹐而無有精史裁者﹐爲之救其獘而善所用也。近代馬氏《繹史》﹐蓋嘗用其例矣。然馬氏之書﹐本屬纂類﹐不爲著作。推其用意﹐不過三代去今日久﹐事文雜出﹐茫無端緒﹐列爲人表﹐則一經傳姓名考耳。且猶貶置班表﹐不解可爲遷書補隙﹔又不解擴其義類﹐可爲史氏通裁﹔顧曰人表﹐若爲《繹史》而作﹐則亦未爲知類者也。夫通古之史﹐所書事迹﹐多取簡編故實﹔非如當代紀載﹐得於耳聞目見﹐虛實可以互參。而旣爲著作﹐自命專家﹐則列傳去取﹐必有別識心裁﹐成其家言﹔而不能盡類以收﹐同於排纂﹐亦其勢也。﹝卽如《左傳》中事﹐收入《史記》。而子產﹑叔向諸人﹐不能皆編列傳。《人表》安可不立﹖﹞至前人行事﹐雜見傳記﹐姓名隱顯﹐不無詳略異同。列傳裁斷所餘﹐不以人表收其梗槪﹐則略者致譏掛漏﹐詳者被謗偏徇﹐卽後人讀我之書﹐亦覺闕然少繩檢矣。故班氏之《人表》﹐於古蓋有所受﹐不可以輕議也。○亳州誌人物表例議中或曰﹕通史之需人表﹐信矣。斷代之史﹐子言或可無需人表﹐或之云者﹐未定辭也。斷代無需徵古﹐何當有人表歟﹖曰﹕斷代書不一類﹐約計蓋有三門﹐然皆不可無人表也。較於通史﹐自稍緩耳﹔有之﹐斯爲美矣。史之有列傳也﹐猶《春秋》之有《左氏》也。《左氏》依經而次年月﹐列傳分人而著標題﹐其體稍異﹔而其爲用﹐則皆取足以備經﹝《春秋》。﹞紀﹝本紀。﹞之本末而已矣。治《左氏》者﹐嘗有列國《公子譜》矣。治斷代紀傳之文者﹐僅有班《書》《人表》﹐甫著錄而已爲叢詬所加﹐孰敢再議人物之條貫歟﹖夫《春秋》《公子》《謚族》諸譜﹐﹝杜預等。﹞《名字異同》諸錄﹐﹝馮繼先等。﹞治編年者﹐如彼其詳。而紀傳之史﹐僅一列傳目錄﹐而列傳數有限制﹔卽年表世表﹐亦僅著王侯將相﹐勢自不能兼該人物﹐類別區分。是以學者論世知人﹐與夫檢尋史傳去取義例﹐大抵渺然難知﹔則人表之不可闕也﹐信矣。顧氏炎武曰「史無年表﹐則列傳不得不多﹔列傳旣多﹐則文繁而事反遺漏。」因謂其失始於陳壽﹐而範﹑沈﹑姚﹑李諸家﹐咸短於此。顧氏之說﹐可謂知一而不知二矣。年表自不可廢﹔然王公將相﹐範﹑沈﹑姚﹑李諸史﹐所占篇幅幾何﹖唐宋之史﹐復立年表﹐而列傳之繁﹐乃數倍於範沈諸書﹐年表何救於列傳之多歟﹖夫不立人表﹐則列傳不得不多﹐年表猶其次焉者耳。而人表方爲史家怪笑﹐不敢復犯﹐宜其紛紛著傳﹐如塡戶版﹐而難爲決斷﹐定去取矣。夫通古之史﹐所取於古紀載﹐簡冊具存﹔不立人表﹐或可如遷史之待補於固﹐未爲晚也。斷代之史﹐或取裁於簿書記注﹐或得之於耳目見聞﹐勢必不能盡類而書﹐而又不能必其事之無有﹐牽聯而及﹔則縱攬人名﹐區類爲表﹐亦足以自見凡例﹐且嚴列傳通裁﹐豈可更待後之人乎﹖夫斷代之史﹐上者如班﹑陳之專門名家﹐次者如晉唐之集眾所長﹐下者如宋元之彊分抑配。專門名家之史﹐非人表不足以明其獨斷別裁﹔集眾所長之史﹐非人表不足以杜其參差同異﹔彊分抑配之史﹐非人表不足以制其蕪濫猥棼。故曰﹐斷代之史﹐約計三門﹐皆不可無人表也。○亳州誌人物表例議下方誌之表人物﹐何所仿乎﹖曰﹕將以救方誌之獘也﹐非謂必欲仿乎史也﹐而史裁亦於是具焉而已。今之修方誌者﹐其志人物﹐使人無可表也。且其所志人物﹐反類人物表焉﹐而更無所謂人物志焉﹐而表又非其表也。蓋方誌之獘也久矣﹗史自司馬以來﹐列傳之體﹐未有易焉者也。方誌爲國史所取裁﹐則列人物而爲傳﹐宜較國史加詳。而今之志人物者﹐刪略事實﹐總擷大意﹐約略方幅﹐區分門類。其文非敍非論﹐似散似駢﹔尺牘寒溫之辭﹐簿書結勘之語﹐濫收猥入﹐無復翦裁。至於品皆曾﹑史﹐治盡報﹑黃﹐學必漢儒﹐貞皆姜女﹐面目如一﹐情性難求﹔斯固等於自鄶無譏﹐存而不論可矣。卽有一二矯矯﹐雅尙別裁﹐則又簡略其辭﹐謬髙古﹔或仿竹書記注﹐或摩石刻題名﹐𨿽無庸惡膚言﹐實味通裁達識﹔所謂似表非表﹐似注非注﹐其爲痼獘久矣。是以國史寧取家乘﹐不收方誌﹐凡以此也。夫志也﹐志也。人物列傳﹐必取別識心裁﹐法《春秋》之謹嚴﹐含詩人之比興。離合取捨﹐將以成其家言﹔𨿽曰一方之志﹐亦國史之具體而微矣。今爲人物列表﹐其善蓋有三焉。前代帝王后紀﹐今存故里﹐志家收於人物﹐於義未安﹔削而不載﹐又似闕典。是以方誌遇此﹐聚訟紛然﹐而私智穿鑿之流﹐往往節錄本紀﹐巧更名目﹐輾轉位置﹐終無確當。今於傳刪人物﹐而於表列帝王﹐則去取皆宜﹐永爲成法。其善一也。史傳人物本詳﹐志家反節其略﹐此本類書摘比﹐實非史氏通裁。然旣舉事文﹐歸於其義﹐則簡冊具有名姓﹐亦必不能一槪而收﹐如類纂也。玆於古人見史策者﹐傳例苟無可登﹐列名人物之表﹐庶幾密而不猥﹐疏而不漏。其善二也。史家事迹﹐目詳於耳﹐寬今嚴古﹐勢有使然。至於鄕黨自好﹐家庭小善﹐義行但存標題﹐節操止開年例﹔史法不收﹐志家宜具。傳無可著之實﹐則文不繁猥﹔表有特著之名﹐則義無屈抑﹐其善三也。凡此三者﹐皆近志之通病﹐而作家之所難言。故曰﹕方誌之表人物﹐將以救方誌之獘也。○亳州誌掌故例議上先王制作﹐存乎六藝﹐明其條貫﹐天下示諸掌乎﹖夫《書》道政事﹐典﹑謨﹑貢﹑範﹐可以爲經要矣。而《周官》器數﹐不入四代之書。夏禮﹑殷禮﹐夫子能言﹐而今已不存其籍。蓋政教典訓之大﹐自爲專書﹔而人官物曲之細﹐別存其籍﹐其義各有攸當。故以周孔經綸﹐不能合爲一也。司馬遷氏紹法《春秋》﹐著爲十二本紀﹐其年表列傳﹐次第爲篇﹐足以備其事之本末﹔而於典章制度﹐所以經緯人倫﹐綱維世宙之具﹐別爲八書﹐以討論之。班氏廣爲十志﹐後史因之﹐互有損益﹐遂爲史家一定法矣。昔韓宣子見《易象》《春秋》﹐以謂周《禮》在魯。左氏綜紀《春秋》﹐多稱禮經。書志之原﹐蓋出官《禮》。《天官》未攺天文﹐《平準》未攺食貨﹐猶存《漢書》一二名義﹐可想見也。鄭樵乃云「志之大原﹐出於《爾雅》」﹐非其質矣。然遷﹑固書志﹐采其綱領﹐討論大凡﹐使誦習者可以推驗一朝梗槪﹐得與紀傳互相發明﹐足矣。至於名物器數﹐以謂別有專書﹐不求全備﹐猶左氏之數典徵文﹐不必具《周官》之纖悉也。司馬《禮書》末云「俎豆之事﹐則有司存。」其他抑可知矣。自沈﹑範以降﹐討論之旨漸微﹐器數之加漸廣。至歐陽《新唐》之志﹐以十三名目﹐成書至五十卷﹐官府簿書﹐泉貨注記﹐分門別類﹐惟恐不詳。《宋》《金》《元史》繁猥愈甚﹐盈牀疊幾﹐難窺統要。是殆欲以《周官》職事﹐經禮容儀﹐盡入《春秋》﹐始稱全體。則夫子刪述《禮》《樂》《詩》《書》﹐不必分經爲六矣。夫馬﹑班書志﹐當其創始﹐略存諸子之遺。《管子》《呂覽》《鴻烈》諸家﹐所述天文地圓官圖樂制之篇﹐采掇制數﹐運以心裁﹐勒成一家之言﹐其所仿也。馬﹑班豈不知名數器物﹐不容忽略﹐蓋謂各有成書﹐不容於一家之言﹐曲折求備耳。如欲曲折求備﹐則文必繁蕪﹐例必龐雜﹐而事或反晦而不顯矣。惟夫經生策括﹐類家纂要﹐本非著作﹐但欲事物兼該﹐便於尋檢﹐此則猥陋無足責耳。史家綱紀羣言﹐將勒不朽﹐而惟沾沾器數﹐拾給不暇﹐是不知《春秋》官《禮》﹐意可互求﹐而例則不可混合者也。○亳州誌掌故例議中簿書纖悉﹐旣不可混史誌﹐而古人甲乙張本﹐後世又無由而知﹐則欲考古制而得其詳﹐其道何從﹖曰﹕叔孫章程﹐韓信軍法﹐蕭何律令﹐皆漢初經要之書﹐猶《周官》之六典也。《漢志》禮樂刑法﹐不能賅而存之﹐亦以其書自隸宮府﹐人可咨於有司而得之也。官失書亡﹐則以其體繁重﹐勢自不能行遠﹐自古如是﹐不獨漢爲然矣。歐﹑宋諸家﹐不達其故﹐乃欲藉史力以傳之。夫文章易傳﹐而度數難久﹐故《禮》亡過半﹐而《樂經》全逸。六藝且然﹐況史文乎﹖且《唐書》倍漢﹐而《宋史》倍唐﹐已若不可勝矣。萬物之情﹐各有所極。倘後人再倍《唐》《宋》而成書﹐則連牀架屋﹐毋論人生耳目之力必不能周﹐抑且遲之又久﹐終亦必亡。是則因度數繁重﹐反並史文而亡之矣﹐又何史力尙能存度數哉﹖然則前代章程故事﹐將遂聽其亡歟﹖曰﹕史學亡於唐﹐而史法亦莫具於唐。歐陽《唐志》未出﹐而唐人已有窺於典章制度﹐不可求全於史誌也。劉氏有《政典》﹐杜氏有《通典》﹐並仿《周官》六典﹐包羅典章﹐鉅細兼收﹐書盈百帙。未嘗不曰君臣事迹﹐紀傳可詳﹐制度名數﹐書志難於賅備﹐故修之至汲汲也。至於宋初王氏有《唐會要》《五代會要》﹐其後徐氏更爲《兩漢會要》﹐則補苴前古﹐括代爲書。𨿽與劉﹑杜之典﹐同源異流﹐要皆綜核典章﹐別於史誌﹐義例昭然﹐不可易矣。夫唐宋所爲典要﹐旣已如彼﹔後人修唐宋書﹐卽以其法﹐紀綱唐宋制度﹐使與紀傳之史﹐相輔而行﹔則《春秋》《周禮》﹐並接源流。弈世遵行﹐不亦善乎﹖何歐陽述《唐》﹐元人纂《宋》﹐反取前史未收之器數﹐而猥加羅列﹐則亦不善度乎時矣。」或謂《通典》《會要》之書﹐較馬﹑班書志之體爲加詳耳。其於器物名數﹐亦復不能甄綜賅備﹐故考古者不能不參質他書﹐此又非知言也。古物苟存於今﹐𨿽戶版之籍﹐市井泉貨之簿﹐未始不可備考證也。如欲皆存而無裁制﹐則岱嶽不足供藏書﹐滄海不足爲墨瀋也。故爲史學計其長策﹐紀﹑表﹑志﹑傳﹐率由舊章﹔再推周典遺意﹐就其官司簿籍﹐刪取名物器數﹐略有條貫﹐以存一時掌故﹐與史相輔而不相侵﹐𨿽爲百世不易之規﹐可也。○亳州誌掌故例議下掌故之原﹐始於官《禮》。百官具於朝廷﹐則惟國史書志﹐得而擷其要﹐國家會典會要之書﹐得而備其物與數矣。撰方誌者﹐何得分志與掌故乎﹖曰﹕部寺卿監之志﹐卽掌故也﹔擬於《周官》﹐猶夏官之有《司馬法》﹐冬官之有《考工記》也。部府州縣之志﹐乃國史之分體﹐擬於周制﹐猶晉《乘》﹑楚《杌》﹑與魯《春秋》也。郡縣異於封建﹐則掌故皆出朝廷之制度耳。六曹職掌﹐在上頒而行之﹐在下承而奉之﹐較之國史﹐具體而微。志與掌故﹐各有其不可易﹐不容混也。今之方誌﹐猥瑣庸陋﹐求於史家義例﹐似志非志﹐似掌故而又非掌故﹐蓋無以譏爲也。然簿書案牘﹐頒於功令﹐守於吏典﹐自有一定科律﹔𨿽有奇才﹐不能爲加﹔𨿽有愚拙﹐不能爲損﹔名勝大邦﹐與荒僻陋邑﹐無以異也。故求於今日之志﹐不可得而見古人之史裁﹔求於今日之案牘﹐實可因而見古人之章程制度。故曰﹕禮失求諸野也。夫治國史者﹐因推國史以及掌故﹐蓋史法未亡﹐而掌故之義不明﹐故病史也。治方誌者﹐轉從掌故而正方誌﹔蓋志義久亡﹐而掌故之守未墜﹔修其掌故﹐則志義轉可明矣。《易》曰「窮則變﹐變則通﹐通則久。」志義欲其簡而明也﹐然而事不可不備也。掌故欲其整以理也﹐然而要不容不挈也。徒以簡略爲志﹐此《朝邑》《武功》之陋識也。但知詳備爲掌故﹐則胥史優爲之﹐而不知其不可行矣。夫志者﹐志也。其事其文之外﹐蓋有義焉。所謂操約之道者此也。而或誤以並省事迹﹐刪削文字﹐謂之簡也﹔其去古人﹐不亦遠乎﹖夫名家撰述﹐意之所在﹐必有別裁﹐或詳人之所略﹐或棄人之所取﹐初無一成之法。要讀之者﹐美愛傳久﹐而恍然見義於事文間﹐斯乃有關於名教也。然不整齊掌故﹐別爲專書﹐則志亦不能自見其意矣。●卷八外篇三○答甄秀才論修志第一書文安宰幣聘修志﹐兄於史事久負﹐不得小試﹐此行宜踴躍。僕有何知﹐乃承辱詢。抑盛意不可不復﹐敢於平日所畱意者﹐約舉數條﹐希髙明裁擇﹗有不然處﹐還相告也。一﹑州郡均隸職方﹐自不得如封建之國別爲史﹐然義例不可不明。如傳之與志﹐本二體也。今之修志﹐旣舉人物典制而槪稱曰志﹐則名宦鄕賢之屬﹐不得別立傳之色目。傳旣別分色目﹐則禮樂兵刑之屬﹐不得仍從志之公稱矣。竊思志爲全書總名﹐皇恩慶典﹐當錄爲外紀﹔官師銓除﹐當畫爲年譜﹔典籍法制﹐則爲考以著之﹔人物名宦﹐則爲傳以列之。變易名色﹐旣無僭史之嫌﹔綱舉目張﹐又無遺漏之患。其他率以類附。至事有不倫﹐則例以義起﹐別爲創制可也。瑣屑繁碎﹐無關懲創﹐則削而不存可也。詳贍明備﹐整齊畫一﹐乃可爲國史取材﹔否則縱極精采﹐不過一家小說耳﹐又何裨焉﹖一﹑今世志藝文者﹐多取長吏及邑紳所爲詩賦記序雜文﹐依類相附﹔甚而風月露之無關懲創﹐生祠碑頌之全無實徵﹐亦胥入焉。此姑無論是非﹐卽使文俱典則﹐詩必雅馴﹐而銓次類錄﹐諸體務臻﹐此亦選文之例﹐非復志乘之體矣。夫旣志藝文﹐當仿《三通》《七略》之意﹐取是邦學士著選書籍﹐分其部匯﹐首標目錄﹐次序顚末﹐刪蕪擷秀﹐掇取大旨﹐論其得失﹐比類成編﹐乃使後人得所考據﹐或可爲館閣讎校取材﹐斯不失爲志乘體爾。至壇廟碑銘﹐城堤紀述﹐利獘論著﹐土物題詠﹐則附入物產﹑田賦﹑風俗﹑地理諸考﹐以見得失之由﹐沿革之故﹔如班史取延年﹑賈讓諸疏入《河渠志》﹐賈誼﹑晁錯諸疏入《食貨志》之例﹐可也。學士論著﹐有可見其生平抱負﹐則全錄於本傳﹔如班史錄《天人三策》於《董仲舒傳》﹐錄《治安》諸疏於《賈誼列傳》之例﹐可也。至墓志傳贊之屬﹐核實無虛﹐已有定倫﹐則卽取爲傳文﹔如班史仍《史記自序》而爲《司馬遷傳》﹐仍揚雄《自序》而爲《揚雄列傳》之例﹐可也。此一定之例﹐無可疑慮﹐而相沿不攺﹐則甚矣史識之難也﹗一﹑凡捐資修志﹐開局延儒﹐實學未聞﹐凡例先廣﹐務新耳目﹐頓易舊書﹔其實顚倒狙公﹐有何眞見﹖州郡立志﹐仿自前明。當時艸創之初﹐𨿽義例不甚整齊﹐文辭尙貴眞實﹐翦裁多自己出﹔非若近日之習套相沿﹐輕雋小生﹐史字未曾全識﹐皆可奮筆妄修﹐竊叨餼脯者。然其書百無一存。此皆後淩前替﹐修新志者﹐襲舊志之紀載﹐而滅作者之姓名。充其義類﹐將班《書》旣出﹐《史記》卽付祖龍﹔歐﹑宋成書﹐《舊唐》遂可覆甕與﹖僕以謂修志者﹐當續前人之紀載﹐不當毀前人之成書。卽前志義例不明﹐文辭乖舛﹐我別爲創制﹐更攺成書﹔亦當聽其並行﹐新新相續﹐不得擅毀﹔彼此得失﹐觀者自有公論。仍取前書卷帙目錄﹐作者姓氏﹐錄入新志藝文考中﹐以備遺亡﹔庶得大公無我之意﹐且吾亦不致見毀於後人矣。一﹑志之爲體﹐當詳於史﹐而今之志乘所載﹐百不及一。此無他﹐搜羅采輯﹐一時之耳目難周﹔掌故備藏﹐平日之專司無主也。嘗擬當事者﹐欲使志無遺漏﹐平日當立一志乘科房﹐僉掾吏之稍通文墨者爲之。凡政教典故﹐堂行事實﹐六曹案牘﹐一切皆令關會﹐目錄眞迹﹐匯冊存庫。異日開局纂修﹐取裁甚富﹐𨿽不當比擬列國史官﹐亦庶得州閭史胥之遺意。今旣無及﹐當建言爲將來法也。一﹑志乃史體﹐原屬天下公物﹐非一家墓志壽文﹐可以漫爲浮譽﹐悅人耳目者。聞近世纂修﹐往往賄賂公行﹐請作傳﹐全無徵實。此𨿽不肖浮薄文人所爲﹐然善惡懲創﹐自不可廢。今之志書﹐從無錄及不善者﹐一則善善欲長之習見﹐一則懼罹後患之虛心爾。僕謂譏貶原不可爲志體﹐據事直書﹐善否自見﹐直寬隱彰之意同﹔不可專事浮文﹐以虛譽爲事也。一﹑史誌之書﹐有裨風教者﹐原因傳述忠孝節義﹐凜凜烈烈﹐有聲有色﹐使百世而下﹐怯者勇生﹐貪者廉立。《史記》好俠﹐多寫刺客畸流﹐猶足令人輕生增气﹔況天地間大節大義﹐綱常賴以扶持﹐世教賴以撐柱者乎﹖每見文人修志﹐凡景物流連﹐可騁文筆﹐典故考訂﹐可誇博雅之處﹐無不津津累牘。一至孝子忠臣﹐義夫節婦﹐則寥寥數筆﹔甚而空存姓氏﹐行述一字不詳﹐使觀者若閱縣令署役卯簿﹐又何取焉﹖竊謂邑志搜羅不過數十年﹐采訪不過百十里﹐聞見自有眞據﹐宜加意采輯﹐廣爲傳述﹔使觀者有所興起﹐宿艸秋原之下﹐必有拜彤管而泣秋雨者矣。尢當取窮鄕僻壤﹐畸行奇節﹐子孫困於無力﹐或有格於成例﹐不得邀旌獎者﹐蹤迹旣實﹐務爲立傳﹐以備采風者觀覽﹐庶乎善善欲長之意。已上六條﹐就僕所見﹐未敢自謂必然。而今世刻行諸志﹐誠有未見其可者。丈夫生不爲史臣﹐亦當從名公巨卿﹐執筆充書記﹐而因得論列當世﹐以文章見用於時。如纂修志乘﹐亦其中之一事也。今之所謂修志﹐令長徒務空名﹐作者又鮮學識﹔上不過圖注勤事考成﹐下不過苟資館谷祿利。甚而邑紳因之以啟奔競﹐文士得之以舞曲筆﹔主賓各挾成見﹐同局或起牾﹐則其於修志事﹐𨿽不爲亦可也。乃如足下負抱史才﹐常恨不得一當牛刀小試。向與僕往復商論﹐窺兄底蘊﹐當非苟然爲者。文安君又能虛心傾領﹐致幣惇請﹐自必一破從前宿習﹔殺靑未畢﹐而觀者駭愕﹐以爲創特﹐又豈一邑之書﹐而實天下之書矣。僕於此事﹐無能爲役﹐辱存商榷﹐陳其固陋之衷﹐以庶幾螢燭增輝之義﹐兄其有以進我乎﹖○答甄秀才論修志第二書日前敬籌末議﹐薄殖淺陋﹐猥無定見﹐非復冀有補髙深﹐聊以塞責云耳。乃辱教答﹐借獎有加﹐髙標遠引﹐辭意摯懇﹐讀之眞愧且畏也﹗足下負良史才﹐博而能斷﹐軒視前古﹐意志直欲駕範軼陳﹐區區郡邑志乘﹐不啻牛刀割っ。乃才大心虛﹐不恥往復下問。鄙陋如僕﹐何以副若谷之懷耶﹖前書粗陳梗槪﹐過辱虛譽﹐且欲悉詢其詳。僕𨿽非其人﹐輒因髙情肫摯之深﹐不敢無一辭以覆﹐幸商擇焉。一﹑體裁宜得史法也。州縣誌乘﹐混雜無次﹐旣非正體﹐編分紀表﹐亦涉僭妄。故前書折衷立法﹐以外紀﹑年譜﹑考﹑傳四體爲主﹐所以避僭史之嫌﹐而求紀載之實也。然虛名宜避國史﹐而實意當法古人。外紀年譜之屬﹐今世志乘﹐百中僅見一二。若考之與傳﹐今𨿽渾稱志傳﹐其實二者之實﹐未嘗不載﹔特不能合於古史良法者﹐考體多失之繁碎﹐而傳體多失之渾同也。考之爲體﹐乃仿書志而作。子長八書﹐孟堅十志﹐綜核典章﹐包函甚廣。範史分三十志﹐《唐書》廣五十篇﹐則已浸廣。至元修《宋史》﹐志分百六十餘。議者譏爲科吏檔冊。然亦僅失裁制﹐致成汗漫﹔非若今之州縣誌書﹐多分題目﹐浩無統攝也。如星野疆域沿革﹐山川物產﹐俱地理誌中事也﹐戶口賦役﹐徵榷市糴﹐俱食貨考中事也﹔災祥歌謠﹐變異水旱﹐俱五行志中事也﹔朝賀壇廟祀典﹐鄕飲賓興﹐俱禮儀志中事也。凡百大小﹐均可類推。篇首冠以總名﹐下乃縷分件悉﹐匯列成編﹔非惟總萃易觀﹐亦且謹嚴得體。此等款目﹐直在一更置耳。而今志猥瑣繁碎﹐不啻市井泉貨注簿﹐米鹽淩雜﹐又何觀焉﹖或以長篇大章﹐如班固《食貨》﹐馬遷《平準》﹐大難結構。豈知文體旣合史例﹐卽使措辭如布算子﹐亦自條理可觀﹐切實有用。文字正不必沾沾顧慮﹐好爲繁瑣也。一﹑成文宜標作者也。班襲遷史﹐孝武以前﹐多用原文﹐不更別異﹔以《史》《漢》同一紀載﹐而遷史久已通行﹐故無嫌也。他若詔令書表之屬﹐則因其本人本事而明敍之﹐故亦無嫌於抄錄成文。至《史記》贊秦﹐全用賈生三論﹐則以「善哉賈生推言」一句引起。《漢書遷傳》全用《史記自序》﹐則以「遷之自序云爾」一句作收。𨿽用成文﹐而賓主分明﹐不同襲善。志爲史體﹐其中不無引用成文﹐若如俗下之藝文選集﹐則作者本名﹐自應標於目錄之下。今若刊去所載文辭﹐分類載入考傳諸體﹐則作者本名易於刊去﹐須仍復如《史》《漢》之例﹐標而出之。至文有蔓長﹐須加刪節者﹐則以「其略曰」三字領起﹐如孟堅載賈誼諸疏之例﹐可也。援引舊文﹐自足以議論者﹐則如《伯夷列傳》中﹐入「其傳曰」云云一段文字之例﹐可也。至若前綴序引﹐後附論贊﹐今世纂家﹐多稱野史氏曰﹐或稱外史氏曰﹐揆之於理﹐均未允協﹔莫如直仿東漢之例﹐標出論曰﹑序曰之體爲安。至反覆辧正﹐存疑附異﹐或加案曰亦可。否則直入本文﹐不加標目﹐隨時斟酌﹐均在夫相體裁衣耳。一﹑傳體宜歸畫一也。列傳行述入藝文志﹐前書已辧其非。然國史取材邑志﹐人物尢屬緊要。蓋典章法令﹐國有會典﹐官有案牘﹐其事由上而下﹐故天下通同﹐卽或偶有遺脫﹐不患無從考證。至於人物一流﹐自非位望通顯﹐太常議謚﹐史臣立傳﹐則姓名無由達乎京師。其幽獨之士﹐貞淑之女﹐幸邀旌獎﹐按厥檔冊﹐直不啻花名卯冊耳。必待下詔纂修﹐開館投牒﹐然後得核。故其事由下而上﹐邑志不詳備﹐則日後何由而證也﹖夫傳卽史之列傳體爾。《儒林》《遊俠》﹐遷《史》首標總目﹔《文苑》《道學》《宋史》又畫三科。先儒譏其標幟啟爭﹐然亦止標目不及審愼爾。非若後世志乘傳述碑版﹐統列藝文。及作人物列傳﹐又必專標色目﹐若忠臣﹑孝子﹑名賢﹑文苑之類﹐挨次排纂﹐每人多不過八九行﹐少或一二三行﹐名曰傳略。夫志曰軒實錄﹐宜詳於史﹐而乃以略體行之﹐此何說也﹖至於標目所不能該﹐義類兼有所附﹐非以董宣入《酷吏》﹐則於《周臣》闕韓通耳。按《史記》列傳七十﹐惟《循吏》《儒林》而下九篇﹐標出總目。《漢書》自《外戚》《佞幸》而上七篇﹐標出總目。江都傳列三策﹐不必列以《儒林》﹔東方特好詼諧﹐不必列入《滑稽》。傳例旣寬﹐便可載瑰特之行於法律之外﹔行相似者﹐比而附之﹔文章多者﹐錄而入之。但以庸濫徇情爲戒﹐不以篇幅廣狹爲拘﹐乃屬善之善耳。一﹑論斷宜守謹嚴也。史遷序引斷語﹐俱稱太史公曰云云﹐所以別於敍事之文﹐並非專標色目。自班固作贊﹐範史撰論﹐亦已少靡。南朝諸史﹐則於傳志之末﹐散文作論﹐又用韻語﹐仿孟堅自敍體作贊﹐以綴論文之後﹐屋下架屋﹐斯爲多文。自後相沿﹐制體不一。至明祖纂修《元史》﹐諭宋濂等據事直書﹐勿加論贊。𨿽寓謹嚴之意﹐亦非公是之道。僕則以爲是非褒貶﹐第欲其平﹐論贊不妨附入﹔但不可作意軒輊﹐亦不得故恣弔詭。其有是非顯然﹐不待推論﹐及傳文已極抑揚﹐更無不盡之情者﹐不必勉彊結撰﹐充備其數。一﹑典章宜歸詳悉也。僕言典章自上而下﹐可較人物爲略﹐然是極言傳之宜更詳耳。學校祭祀﹐一切開載會典者﹐苟州縣所常舉行﹐豈可因而不載﹖會典簡帙浩繁﹐購閱非易。使散在州縣各志﹐則人人可觀﹐豈非盛事﹖況州縣舉行之典﹐不過多費梨棗十餘枚耳。今志多刪不載﹐未知所謂。一﹑自注宜加酌量也。班史自注於十志尢多。以後史家文字﹐每用自注。宋人刻僞《蘇注杜詩》﹐其不可彊通者﹐則又妄加「公自注」三字。後人覺其僞者﹐轉矯之曰﹕古人文字﹐從無自注。然則如司馬《潛虛》﹐自加象傳﹐又何如耶﹖志體旣取詳贍﹐行文又貴簡潔﹐以類纂之意﹐而行紀傳之文﹐非加自注﹐何以明暢﹖但行文所載之事實﹐有須詳考顚末﹐則可自注。如《潛虛》之自解文義﹐則非志體所宜爾。一﹑文選宜相輔佐也。詩文雜體入藝文志﹐固非體裁﹐是以前書欲取各體歸於傳考。然西京文字甚富﹐而班史所收之外﹐寥寥無覯者﹐以學士著撰﹐必合史例方收﹐而一切詩文賦頌﹐無昭明﹑李其人﹐先出而采輯之也。史體縱看﹐志體橫看﹐其爲綜核一也。然綜核者事詳﹐而因以及文。文有關於土風人事者﹐其類頗夥﹐史固不得而盡收之。以故昭明以來﹐括代爲選﹐唐有《文苑》﹐宋有《文鑑》﹐元有《文類》﹐明有《文選》﹐廣爲銓次﹐鉅細畢收﹐其可證史事之不逮者﹐不一而足。故左氏論次《國語》﹐未嘗不引諺證謠﹔而十五《國風》﹐亦未嘗不別爲一編﹐均隸太史。此文選志乘﹐交相裨益之明驗也。近楚撫於《湖廣通誌》之外﹐又選《三楚文獻錄》。江蘇宋撫軍聘邵毗陵修《明文錄》外﹐更撰《三吳文獻錄》等集﹐亦佐《江南通誌》之不及。僕淺陋寡聞﹐未知他省皆如是否﹖然卽此一端﹐亦可類及。何如略仿《國風》遺意﹐取其有關民風流俗﹐參伍質證﹐可資考校﹐分列詩文記序諸體﹐勒爲一邑之書﹐與志相輔﹐當亦不爲無補。但此非足下之力所克爲者﹐盍乘間爲當事告焉﹖一﹑列女宜分傳例也。列女名傳﹐創於劉向﹐分匯七篇﹐義近乎子﹔綴《頌》述《雅》﹐學通乎《詩》﹐而比事屬辭﹐實爲史家之籍。班﹑馬二史﹐均闕此傳。自範蔚宗東漢書中﹐始載《列女》﹐後史因之﹐遂爲定則。然後世史家所謂列女﹐則節烈之謂﹐而劉向所敍﹐乃羅列之謂也。節烈之烈爲列女傳﹐則貞節之與殉烈﹐已自有殊﹔若孝女義婦﹐更不相入﹐而閨秀才婦﹐道姑仙女﹐永無入傳之例矣。夫婦道無成﹐節烈孝義之外﹐原可稍略﹔然班姬之盛徳﹐曹昭之史才﹐蔡琰之文學﹐豈轉不及方技伶官之倫﹐更無可傳之道哉﹖劉向傳中﹐節烈孝義之外﹐才如妾婧﹐奇如魯女﹐無所不載﹔卽下至施﹑旦﹐亦胥附焉。列之爲義﹐可爲廣矣。自東漢以後﹐諸史誤以羅列之列﹐爲殉烈之烈﹐於是法律之外﹐可載者少﹐而蔡文姬之入史﹐人亦議之。今當另立貞節之傳﹐以載旌獎之名﹔其正載之外﹐苟有才情卓越﹐操守不同﹐或有文采可觀﹐一長擅絕者﹐不妨入於列女﹐以附方技﹑文苑﹑獨行諸傳之例﹔庶婦徳之不盡出於節烈﹐而苟有一長足錄者﹐亦不致有湮沒之嘆云。狂瞽之言﹐幸惟擇之﹗醉中艸艸﹐勿罪。○與甄秀才論文選義例書﹝二﹞辱示《文選》義例﹐大有意思﹐非熟知此道甘苦﹐何以得此﹖第有少意商復。夫踵事增華﹐後來易爲力﹔括代總選﹐須以史例觀之。昭明艸創﹐與馬遷略同。由六朝視兩漢﹐略已﹐先秦略之略已。周則子夏《詩序》﹐屈子《離騷》而外﹐無他策焉。亦猶天漢視先秦﹐略已﹐周則略之略已。五帝三王﹐則本紀略載而外﹐不更詳焉。昭明兼八代﹐《史記》采三古﹐而又當創事﹐故例疏而文約。《文苑》《文鑑》﹐皆包括一代﹔《漢書》《唐書》﹐皆專紀一朝﹔而又藉前規﹐故條密而文詳。《文苑》之補載陳隨﹐則續昭明之未備﹔《文鑑》之並收制科﹐則廣昭明之未登。亦猶班固《地誌》之兼采《職方》《禹貢》《隋書》諸志之補述梁﹑陳﹑周﹑齊﹐例以義起﹐斟酌損益﹐固無不可耳。夫一代文獻﹐史不盡詳﹐全恃大部總選﹐得載諸部文字於律令之外﹐參互考校﹐可補二十一史之不逮。其事綦重﹐原與揣摩家評選文字不同﹐工拙繁簡﹐不可屑屑校重。讀書者但當采掇大意﹐以爲博古之功﹐斯有益耳。△駁文選義例書再答來書云「得兄所論《文選》義例﹐甚以爲不然。文章一道﹐所該甚廣﹐史特其中一類耳。選家之例﹐繁博不倫﹐四部九流﹐何所不有﹖而兄槪欲以史擬之。若馬若班﹐若表若志﹐斤斤焉以蕭唐諸選﹐削趾適履﹐求其一得符合。將毋陳大士初學時文﹐而家書悉裁爲八股式否﹖東西兩京文字﹐入選寥寥﹐而班﹑範兩史排纂﹐遂爲定本。惟李陵塞外一書﹐班史不載﹐便近齊梁小兒﹐果選裨史之不逮乎﹖抑史裨選之不逮乎﹖編年有《綱目》﹐紀傳有廿一史﹐歷朝事已昭如日星。而兄復思配以文選﹐連牀架屋﹐豈爲風月露之辭﹐可以補柱下之藏耶﹖選事仿於六朝﹐而史體亦壞於是﹐選之無裨於史明矣。考鏡古今﹐論列得失﹐在乎卓犖之士﹐不循循株守章句﹔孺歌婦嘆﹐均可觀采﹐豈皆與史等哉﹖昔人稱杜甫詩史﹐而楊萬里駁之﹐以爲《詩經》果可兼《尙書》否﹖兄觀書素卓犖﹐而今言猶似牽於訓詁然者﹐僕竊不喜。或有不然﹐速賜裁示﹗」惠書甚華而能辧﹐所賜於僕﹐豈淺鮮哉﹖然意旨似猶不甚相悉﹐而盛意不可虛﹐故敢以書報。文章一道﹐體制初不相沿﹐而原本各有所自。古人文字﹐其初繁然雜出﹐惟用所適﹐豈斤斤焉立一色目﹐而規規以求其一似哉﹖若云文事本博﹐而史特於中占其一類﹐則類將不勝其繁。《伯夷》《屈原》諸傳﹐夾敍夾議﹔而《莊周》《列子》之書﹐又多假敍事以行文。兄以選例不可一槪﹐則此等文字﹐將何以畫分乎﹖經史子集﹐久列四庫﹐其原始亦非遠。試論六藝之初﹐則經目本無有也。大《易》非以聖人之書而尊之﹐一子書耳。《書》與《春秋》﹐兩史籍耳。《詩》三百篇﹐文集耳。《儀禮》《周官》﹐律令會典耳。自《易》藏太卜而外﹐其餘四者﹐均隸柱下之籍﹐而後人取以考證古今得失之林﹐未聞沾沾取其若《綱目》紀傳者﹐而專爲史類﹐其他體近繁博﹐遽不得與於是選也。《詩》亡而後《春秋》作﹐《詩》類今之文選耳﹐而亦得與史相終始何哉﹖土風殊異﹐人事興衰﹐紀傳所不及詳﹐編年所不能錄﹐而參互考驗﹐其合於是中者﹐如《鴟梟》之於《金》《乘舟》之於《左傳》之類﹔其出於是外者﹐如《七月》追述周先﹐《商頌》兼及異代之類﹔豈非文章史事﹐固相終始者與﹖兩京文字﹐入選甚少﹐不敵班﹑範所收﹐使當年早有如選《文苑》其人﹐裁爲大部盛典﹐則兩漢事迹﹐吾知更赫赫如昨日矣。史體壞於六朝﹐自是風气日下﹐非關《文選》。昭明所收過略﹐乃可恨耳。所云不循循株守章句﹐不必列文於史中﹐顧斤斤畫文於史外﹐其見尙可謂之卓犖否﹖楊萬里不通太史觀風之意﹐故駁詩史之說。以兄之卓見而惑之﹐何哉﹖○修志十議﹝呈天門胡明府﹞修志有二便﹕地近則易﹐時近則迹眞。有三長﹕識足以斷凡例﹐明足以決去取﹐公足以絕請。有五難﹕淸晰天度難﹐考衷古界難﹐調劑眾議難﹐廣徵藏書難﹐預杜是非難。有八忌﹕忌條理混雜﹐忌詳略失體﹐忌偏尙文辭﹐忌妝點名勝﹐忌擅翻舊案﹐忌浮記功績﹐忌泥古不變﹐忌貪載傳奇。有四體﹕皇恩慶典宜作紀﹐官師科甲宜作譜﹐典籍法制宜作考﹐名宦人物宜作傳。有四要﹕要簡﹐要嚴﹐要﹐要雅。今擬乘二便﹐盡三長﹐去五難﹐除八忌﹐而立四體﹐以歸四要。請略議其所以然者爲十條。先陳事宜﹐後定凡例﹐庶乎畫宮於堵之意云。一﹐議職掌。提調專主決斷是非﹐總裁專主筆削文辭﹐投牒者敍而不議﹐參閱者議而不斷﹐庶各不相侵﹐事有專責。二﹐議考證。邑志𨿽小﹐體例無所不備。考核不厭精詳﹐折衷務祈盡善。所有應用之書﹐自省府鄰境諸志而外﹐如《廿二史》《三楚文獻錄》《一統志》﹑聖祖仁皇帝禦纂《方輿路程圖》《大淸會典》《賦役全書》之屬﹐俱須加意采訪。他若邑紳所撰野乘﹑私記﹑文編﹑稗史﹑家譜﹑圖牒之類﹐凡可資搜討者﹐亦須出示徵收﹐博觀約取。其六曹案牘﹐律令文移﹐有關政教典故﹑風土利獘者﹐槪令錄出副本﹐一體送館﹐以憑詳愼銓次。庶能鉅細無遺﹐永垂信史。三﹐議徵信。邑志尢重人物﹐取捨貴辧眞僞。凡舊志人物列傳﹐例應有攺無削。新志人物﹐一憑本家子孫列狀投櫃﹐核實無虛﹐送館立傳。此俱無可議者。但所送行狀﹐務有可記之實﹐詳悉開列﹐以備采擇﹐方準收錄。如開送名宦﹐必詳曾任何職﹐實興何利﹐實除何獘﹐實於何事有益國計民生﹐乃爲合例。如但云淸廉勤愼﹐慈惠嚴明﹐全無實徵﹐但作計薦考語體者﹐槪不收受。又如卓行亦必開列行如何卓﹐文苑亦必開列著有何書﹐見推士林﹐儒林亦必核其有功何經﹐何等著作有關名教﹐孝友亦必開明於何事見其能孝能友。品𨿽毋論庸奇偏全﹐要有眞迹﹐便易采訪。否則行皆曾﹑史﹐學皆程﹑朱﹐文皆馬﹑班﹐品皆夷﹑惠﹐魚魚鹿鹿﹐何以辧眞僞哉﹖至前志所收人物﹐果有遺漏﹐或生平大節﹐載不盡詳﹐亦準其與新收人物﹐一例開送﹐核實增補。四﹐議徵文。人物之次﹐藝文爲要。近世志藝文者﹐類輯詩文記序﹐其體直如文選﹔而一邑著述目錄﹐作者源流始末﹐俱無稽考﹐非志體也。今擬更定凡例﹐一仿班《志》劉《略》﹔標分部匯﹐刪蕪擷秀﹐跋其端委﹐自勒一考﹐可爲他日館閣校讎取材﹐斯則有裨文獻耳。但藝文入志﹐例取蓋棺論定﹔現存之人﹐𨿽有著作﹐例不入志。此系禦纂續考館成法﹐不同近日誌乘﹐掇拾詩文﹐可取一時題詠﹐廣登尺幅者也。凡本朝前代學士文人﹐果有卓然成家﹐可垂不朽之業﹐無論經史子集﹐方技雜流﹐釋門道藏﹐圖畫譜牒﹐帖括訓詁﹐均得淨錄副本﹐投櫃送館﹐以憑核纂。然所送之書﹐須屬共見共聞﹔卽未刻行﹐亦必論完成集者﹐方準收錄。倘系抄撮稿本﹐畸零篇頁﹐及從無序跋論定之書﹐槪不入編﹐庶乎循名責實之意。惟舊志原有目錄﹐而藏書至今散逸者﹐仍準入志﹐而於目錄之下﹐注一「亡」字以別之。五﹐議傳例。史傳之作﹐例取蓋棺論定﹐不爲生人立傳。歷考兩漢以下﹐如《非有先生》《李赤》諸傳﹐皆以傳爲遊戲。《圬者》《橐駝》之作﹐則借傳爲議論。至《何蕃》《方山》等傳﹐則又作貽贈序文之用。沿至宋人﹐遂多爲生人作傳﹐其實非史法也。邑志列傳﹐全用史例﹐凡現存之人﹐例不入傳。惟婦人守節﹐已邀旌典﹔或𨿽未旌獎﹐而年例已符﹐操守粹白者﹐統得破格錄入。蓋婦人從一而終﹐旣無他志﹐其一生責任已畢﹐可無更俟沒身。而此等單寒之家﹐不必盡如文苑卓行之出入縉紳﹔或在窮鄕僻壤﹐子孫困於無力﹐以及偶格成例﹔今日不予表章﹐恐後此修志﹐不免遺漏﹐故搜求至汲汲也。至去任之官﹐苟一時政績卓然可傳﹐輿論交推﹐更無擬議者﹐𨿽未經沒身論定﹐於法亦得立傳。蓋志爲此縣而作﹐爲宰有功此縣﹐則甘棠可畱﹔𨿽或緣故被劾﹐及鄕論未詳﹐安得沒其現施事迹﹖且其人已去﹐卽無諛頌之嫌﹐而隔越方州﹐亦無遙訪其人存否之例。惟其人現居本縣﹐或現升本省上官及有統轄者﹐仍不立傳﹔所以遠迎合之嫌﹐杜是非之議耳。其例得立傳人物﹐投遞行狀﹐務取生平大節合史例者﹐詳愼開載﹔纖瑣﹐凡屬浮文﹐俱宜刊去。其有事涉怪誕﹐義非懲創﹔或神鬼﹐或稱奇夢者﹐𨿽有所憑﹐亦不收錄﹐庶免鳧履羊鳴之誚。六﹐議書法。典故作考﹐人物作傳﹐二體去取﹐均須斷制盡善﹐有體有要﹐乃屬不刊之書﹐可爲後人取法。如考體但重政教典禮﹐民風土俗﹐而浮誇形勝﹐附會景物者﹐在所當略。其有古迹勝槪﹐確乎可憑﹐名人題詠﹐卓然可紀者﹐亦從小書分注之例﹐酌量附入正考之下﹔所以正史體﹐別於稗乘耳。蓋志體譬之治室﹐廳堂甲第﹐謂之府宅可也。若依巖之構﹐跨水之亭﹐謂之別業可﹐謂之正寢則不可。玉﹛鹿主﹜絲絳﹐謂之仙服可﹐謂之紳笏則不可。此乃郡縣誌乘﹐與臥遊淸福諸編之分別也。列傳亦以名宦鄕賢﹐忠孝節義﹐儒林卓行爲重。文苑方技有長可見者﹐次之。如職官而無可紀之迹﹐科目而無可著之業﹐於法均不得立傳。蓋志屬信史﹐非如憲綱冊籍﹐一以爵秩衣冠爲序者也。其不應立傳者﹐官師另立歷任年譜﹐邑紳另有科甲年譜﹐年經月緯之下﹐但注姓名﹐不得更有浮辭塡入。卽其中有應立傳者﹐亦不必更於譜內﹐注明有傳字樣﹐以昭畫一。若如近日通行之例﹐則紀官師者﹐旣有職官志﹐以載受事年月﹐又有名宦志﹐以載歷任政績﹔而於他事有見於生祠碑頌﹑政績序記者﹐又收入藝文志。記邑紳者﹐旣有科目志﹐又有人物志﹐亦分及第年分與一生行業爲兩志﹔而其行業有見於志銘傳誄者﹐則又收入藝文志。一人之事﹐疊見三四門類﹐於是或於此處注傳見某卷﹐於彼處注詳見某志﹐字樣紛錯﹐事實倒亂﹐體裁煩碎﹐莫此爲甚。今日修志﹐尢當首爲定﹐一破俗例者也。七﹐議援引。史誌引用成文﹐期明事實﹐非尙文辭。苟於事實有關﹐卽胥吏文移﹐亦所采錄﹐況上此者乎﹖苟於事實無關﹐𨿽班揚述作﹐亦所不取﹐況下此者乎﹖但舊志藝文所錄文辭﹐今悉散隸本人本事之下﹐則篇次繁簡不倫﹔收入考傳方幅之內﹐其勢不無刪潤。如恐嫌似剿襲﹐則於本文之上﹐仍標作者姓名﹐以明其所自而已。而標題之法﹐一仿《史》《漢》之例。《史》《漢》引用周秦諸子﹐凡尋常刪攺字句﹐更不識別﹐直標「其辭曰」三字領起。惟大有刪攺﹐不更仍其篇幅者﹐始用「其略曰」三字別之。若賈長沙諸疏是也。今所援引﹐一皆仿此。然諸文體中﹐各有應得援引之處﹐獨詩賦一體﹐應用之處甚少。惟地理考內﹐名勝條中﹐分注之下﹐可載少許﹐以證靈傑。他若抒寫性靈﹐風月露之作﹐果系佳構﹐自應別具行稿﹐或入專主選文之書﹐不應攙入史誌之內﹐方爲得體。且古來十五《國風》﹐十二《國語》﹐並行不悖﹐未聞可以合爲一書。則志中盛選詩詞﹐亦俗例之不可不亟攺者。倘風俗篇中﹐有必須徵引歌謠之處﹐又不在其例。是又卽《左》《國》引諺徵謠之義也。八﹐議裁制。取藝文應載一切文辭﹐各歸本人本事﹐俱無可議。惟應載傳志行狀諸體﹐今俱刪去﹐仍取其文裁入列傳﹐則有難處者三焉﹔一則法所不應立傳﹐與傳所不應盡載者﹐當日碑銘傳述﹐或因文辭爲重﹐不無濫收。二則志中列傳﹐方幅無多﹐而原傳或有洋洋大篇﹔全錄原文﹐則繁簡不倫﹔刪去事迹﹐則召怨取議。三則取用成文﹐綴入本考本傳﹐原屬文中援引之體﹐故可標作者姓名及「其辭曰」三字﹐以歸徵引之體。今若卽取舊傳﹐裁爲新傳﹐則一體連編﹐未便更著作者姓名。譬班史作《司馬遷傳》﹐全用《史記自序》﹐則以「遷之自序云爾」一句﹐標淸賓主。蓋史公《自序》﹐原非本傳﹐故得以此句識別之耳。若考武以前紀傳﹐全用《史記》成文者﹐更不識別﹔則以紀卽此紀﹐傳卽此傳﹐贊卽此贊﹐其體更不容標司馬遷曰字樣也。今若遽同此例﹐則近來少見此種體裁﹐必有剿襲雷同之謗。此三端者﹐決無他法可處﹐惟有大書分注之例﹐可以兩全。蓋取彼舊傳﹐就今志義例﹐裁爲新傳﹐而於法所應刪之事﹐未便遽刪者﹐亦與作爲雙行小字﹐並作者姓氏﹐及刪潤之故﹐一體附注本文之下。庶幾舊志徵實之文﹐不盡刊落﹐而新志謹嚴之體﹐又不相妨矣。其原文不甚散漫﹐尙合謹嚴之例者﹐一仍其舊﹐以見本非好爲更張也。九﹐議標題。近行志乘﹐去取失倫﹐蕪陋不足觀采者﹐不特文無體要﹐卽其標題﹐先已不得史法也。如采典故而作考﹐則天文﹑地理﹑禮儀﹑食貨數大端﹐本足以該一切細目。而今人每好分析﹐於是天文則分星野占候爲兩志﹐於地理又分疆域山川爲數篇﹐連編累牘﹐動分幾十門類。夫《史》《漢》八書十志之例具在﹐曷常作如是之繁碎哉﹖如訪人物而立傳﹐則名宦﹑鄕賢﹑儒林﹑卓行數端﹐本不足以該古今人類。而今人每好合並﹐於是得一逸才﹐不問其行業如何超卓﹐而先擬其有何色目可歸﹔得一全才﹐不問其學行如何兼至﹐而先擬其歸何門類爲重﹔牾牽彊﹐以類括之。夫歷史合傳獨傳之文具在﹐曷嘗必首標其色目哉﹖所以然者﹐良由典故證據諸文﹐不隸本考而隸藝文志﹐則事無原委﹐不得不散著焉﹐以藏其苟簡之羞。行狀碑版諸文﹐不隸本傳而隸藝文志﹐則人無全傳﹐不得不彊合焉﹐以足其款目之數。故志體壞於標題不得史法﹐標題壞於藝文不合史例﹔而藝文不合史例之原﹐則又原於創修郡縣誌時﹐誤仿名山圖志之廣載詩文也。夫志州縣與志名山不同。彼以形勝景物爲主﹐描摩宛肖爲工﹐崖顚之碑﹐壁陰之記﹐以及雷電鬼怪之迹﹐洞天符檢之文﹐與夫今古名流遊覽登眺之作﹐收無孑遺﹐卽徵奧博﹐蓋原無所用史法也。若夫州縣誌乘﹐卽當時一國之書﹐民人社稷﹐政教典故﹐所用甚廣﹐豈可與彼一例﹖而有明以來﹐相沿不攺﹐故州縣誌乘﹐𨿽有彼善於此﹐而卒鮮卓然獨斷﹐裁定史例﹐可垂法式者。今日尢當一破夙習﹐以還正史體裁者也。十﹐議外編。廿一史中﹐紀表志傳四體而外﹐《晉書》有載記﹐《五代史》有附錄﹐《遼史》有《國語解》﹐至本朝纂修《明史》﹐亦於年表之外﹐又有圖式﹔所用𨿽各不同﹐要皆例以義起﹐期於無遺無濫者也。邑志猥並錯雜﹐使同稗野小說﹐固非正體﹔若遽以國史簡嚴之例處之﹐又非廣收以備約取之意。凡事屬瑣屑而不可或遺者﹐如一產三男﹐人壽百歲﹐神仙蹤迹﹐科第盛事﹐一切新奇可喜之傳﹐𨿽非史體所重﹐亦難遽議刊落﹔當於正傳之後﹐用雜著體﹐零星紀錄﹐或名外編﹐或名雜記﹐另成一體﹐使纖夥﹐先有門類可歸﹐正以淸正載之體裁也。謠歌諺語﹐巷說街談﹐苟有可觀﹐皆用此律。甲申冬杪﹐天門胡明府議修縣誌﹐因作此篇﹐以附商榷。其論筆削義例大意﹐與舊《答甄秀才》前後兩書相出入。而此議前五條﹐則先事之事宜﹐有彼書所不及者。若彼書所條﹐此議亦不盡入﹐則此乃就事論事﹐而余意推廣於纂修之外者﹐所未遑也。至論俗例拘牽之病﹐此較前書爲暢﹔而藝文一志﹐反覆論之特詳。是又歷考俗例受病之原﹐皆不出此﹐故欲爲是拔本塞源之論﹐而斷行新定義例﹐初非好爲更張耳。閱者取二書而互考焉﹐從事編纂之中﹐庶幾小有裨補云。﹝自跋﹞○天門縣誌藝文考序﹝藝文論附﹞嗚呼﹗藝文一考﹐非第志文之盛﹐且以慨其衰也。有志之士﹐負其胸中之奇﹐至於牾掎撅﹐不得已而見之於文﹐傷已﹗乃其所謂文者﹐往往竭數十年螢燈雪案﹐苦雨淒風﹐所與刻肝腎﹐耗心血﹐而鄭重以出者。曾不數世﹐而一觚拓落﹐存沒人間﹐冷露飄風﹐同歸於盡﹐可勝慨哉﹗幸而軒載筆﹐得以傳示來玆。然漢史所錄﹐《隋志》闕亡者若而人﹔《隋志》所錄﹐《唐書》殘逸者若干家﹔《崇文總目》《中興書目》《文淵閣目》﹐上下千年﹐大率稱是。豈造物忌才﹐精華欲祕歟﹖抑所撰述﹐精采不稱﹐不足傳久遠歟﹖而兩漢以下﹐百家叢脞﹐雅俗雜揉﹐猥鄙瑣屑之談﹐亦具有存者﹐則其中亦自有幸不幸焉。《景陵舊志》﹐藝文不載書目﹐故前人著作﹐未盡搜羅﹔而本傳附錄生平著書﹐今亦不少槪見。然則斯考所采﹐更閱三數十年﹐其散逸遺亡﹐視今又何如耶﹖此余之所以重爲諸家惜也。今采摭諸家﹐勒爲一考﹐厥類有四﹕曰經﹐曰史﹐曰子﹐曰集。其別有三﹕曰傳世﹐曰藏家﹐俱分隸四部﹔曰亡逸﹐別自爲類﹐附篇末。論曰﹕近志藝文﹐一變古法﹐類萃詩文﹐而不載書目﹐非無意也。文章匯次甲乙成編﹐其有裨於史事者﹐事以旁證而易詳﹐文以兼收而大備。故昭明以後﹐唐有《文苑》﹐宋有《文鑑》﹐元有《文類》﹐括代總選﹐雅俗互陳﹐凡以輔正史﹐廣見聞﹐昭文章也。第十五《國風》﹐十二《國語》﹐固宜各有成書﹐理無可雜。近世多仿《國語》而修邑志﹐不聞仿《國風》而匯輯一邑詩文﹐以爲專集﹔此其所以愛不忍刪﹐牽率牾﹐一變藝文成法歟。夫史體尙謹嚴﹐選事貴博采。以此詩文攔入志乘﹐已覺繁多﹐而以選例推之﹐則又方嫌其少。然則二者自宜各爲成書﹐交相裨佐明矣。至著作部目﹐所關至鉅﹐未宜輕議刊置。故今一用古法﹐以歸史裁。其文之尢不忍刪者﹐暫隸附錄。苟踵事增華﹐更匯成書﹐以裨志之不逮﹐嗚呼﹗庶有聞風而嗣輯者歟﹖○天門縣誌五行考序堯水湯旱﹐聖世不能無災。回星反火﹐外物豈能爲異﹖然而石必書﹐螟蝗謹志者﹐將以修人事﹐答天變也。自《援神》《鉤命》﹐符讖荒唐﹐遂失謹嚴。而班﹑範所錄﹐一準劉向《洪範》之傳﹐連類比附﹐證合人事﹐𨿽存警戒﹐未始無附會矣。夫天人之際﹐聖人謹焉。春秋二百四十二年﹐五行災祥﹐雜出不一﹔聖人第謹書之﹐而不與斤斤規合﹐若者應何事﹐若者應何人。非不能也﹐蓋徵應常變之理﹐存其槪﹐足以警人心﹐而牽合其事﹐必至一有不合﹐或反疑災變之不足畏﹐毋乃欲謹而反怠歟﹖艸木變異﹐虫獸禍孽﹐史家悉隸五類﹐列按五事。余以爲祥異固有爲而作﹐亦有不必盡然﹐難以附合者。故據事直書﹐不分門類﹐不注徵應﹐一以年月爲次。人事有相關者﹐雜見他篇﹐可自得焉。○天門縣志學校考序闕裏備家乘矣﹐成均輯故事矣。膠庠泮水﹐寰宇同風﹐曷事連編采摭﹐更爲專考﹖抑自兩漢以下﹐政教各有所崇﹐而學校有興無廢。披水築宮﹐拂ね拭履﹐有事則於中講明而施行之﹔無事則父老子弟﹐於以觀遊自淑﹐而禮法刑政﹐民彜物則﹐胥出於是焉。則學校固與吏治相爲表裏者也。典型具在﹐墜緒茫然﹐撫鐘鼓而想音徽﹐可以蹶然興矣。○與石首王明府論志例志爲史裁﹐全書自有體例。志中文字﹐俱關史法﹐則全書中之命辭措字﹐亦必有規矩準繩﹐不可忽也。體例本無一定﹐但取全書足以自覆﹐不致互歧﹔毋庸以意見異同﹐輕爲攺易。卽原定八門大綱﹐中分數十子目﹐略施調劑﹐亦足自成一家﹐爲目錄以就正矣。惟是記傳敍述之人﹐皆出史學。史學不講﹐而記傳敍述之文﹐全無法度。以至方誌家言﹐習而不察﹐不惟文不雅馴﹐抑亦有害事理。曾子曰「出辭气﹐斯遠鄙倍矣。」鄙則文不雅也﹐倍則害於事也。文士囿於習气﹐各矜所尙﹐爭彊於無形之平奇濃淡。此如人心不同﹐面目各異﹐何可爭﹐亦何必爭哉﹖惟法度義例﹐不知斟酌﹐不惟辭不雅馴﹐難以行遠﹔抑且害於事理﹐失其所以爲言。今旣隨文攺正﹐附商榷矣。恐未悉所以必攺之故﹐約舉數端﹐以爲梗槪。則不惟志例潔淸﹐卽推而及於記傳敍述之文﹐亦無不可以明白峻潔﹐切實有用﹐不致虛文害實事矣。如《石首縣誌》﹐舉文動稱石邑﹐害於事也。地名兩字﹐摘取一字﹐則同一字者﹐何所分別﹖卽如石首言石﹐則古之縣名﹐漢有石成﹐齊有石秋﹐隋有石南﹐唐有石巖﹐今四川有石柱廳﹐南有石屏州﹐山西有石樓縣﹐江南有石埭縣﹐江西﹑廣東又俱有石城縣﹐後之觀者﹐何由而知爲今石首也﹖至以縣稱邑﹐亦習而不察其實﹐不可訓也。邑者城堡之通稱﹐大而都城省城府州之城﹐皆可稱邑。《詩》稱京邑﹐春秋諸國通好﹐自稱敝邑﹐豈專爲今縣名乎﹖小而鄕村築堡﹐十家之聚﹐皆可稱邑﹐亦豈爲縣治邪﹖至稱今知縣爲知某縣事﹐亦非實也。宋以京朝官知外縣事﹐體視縣令爲尊﹐結銜猶帶京秩﹐故曰某官知某縣事耳。今若襲用其稱﹐後人必以宋制疑今制矣。若邑侯﹑邑大夫﹐則治下尊之之辭﹔施於辭章則可﹐用以敍事﹐鄙且倍矣。邑宰則春秋之官﹐𨿽漢人施於碑刻﹐畢竟不可爲訓。令尹亦古官名﹐不可濫用以疑後人也。官稱不用制度而多文語﹐大有害於事理。曾記有稱人先世爲司馬公者﹐適欲考其先世﹐爲之迷悶數日﹐不得其解。蓋流俗好用文語﹐以《周官》司馬﹐名今之兵部﹔然尙書侍郎與其屬官﹐皆可通名司馬﹐已難分矣。又府同知﹐俗稱亦爲司馬﹐州同亦有州司馬之稱。自兵部尙書以至州同﹐其官相懸絕矣。司馬公三字﹐今人已不能辧爲何官﹐況後世乎﹖以古成均稱今之國子監生﹐以古庠序稱今之廩增附生。明經本與進士分科﹐而今爲貢生通號﹐然恩﹑拔﹑副﹑歲﹑優﹑功﹑廩﹑增﹑附﹑例十等﹐分別則不可知矣。通顯貴官﹐則謚率恭文懿敏﹔文人學子﹐號多峯巖溪泉。謚則稱公﹐號則先生處士﹐或如上壽祝辭﹐或似薦亡告牒﹐其體不知從何而來。項籍曰「書足以記姓名。」今讀其書﹐見其事﹐而不知其人何名﹐豈可爲史家書事法歟﹖又如雙名止稱一字﹐古人已久摘其非。如杜臺柳稱卿﹐則語不完﹐而荀卿﹑虞卿﹐皆可通用。安重榮稱榮﹐則語不完﹐而桓榮﹑寇榮﹐皆可通用。至去疾稱疾﹐無忌稱忌﹐不害稱害﹐且與命名之意相反﹐豈尙得謂其人歟﹖婦女有名者稱名﹐無名者稱姓。《左》《史》以來﹐未有攺者。今志家乃去姓而稱氏﹐甚至稱爲該氏﹐則於義爲不通﹐而於文亦鄙塞也。今世爲節烈婦女撰文﹐往往不稱姓氏﹐而卽以節婦烈女稱之﹐尢害理也。婦人守節﹐比於男子抒忠﹔使爲逢﹑比諸公撰傳﹐不稱逢﹑比之名﹐而稱忠臣云云﹐有是理乎﹖經生之爲時藝﹐首用二語破題。破題例不書名﹐先師則稱聖人﹐弟子則稱賢者﹐顏﹑曾﹑孟子則稱大賢﹔蓋仿律賦發端﹐先虛後實﹐試帖之制度然爾。今用其法以稱節孝﹐眞所謂習焉不察者也。柳子曰「參之太史以著其潔。」未有不潔而可以言史文者。文如何而爲潔﹐選辭欲其純而不雜也。古人讀《易》如無《書》﹐不雜之謂也。同爲經典﹐同爲聖人之言﹐倘以龍血鬼車之象﹐而參粵若稽古之文﹔取熊蛇魚之夢﹐而系春王正月之次﹔則聖人之業荒﹐而六經之文且不潔矣。今爲節婦著傳﹐不敍節婦行事﹐往往稱爲矢志柏舟﹐文指不可得而解也。夫柏舟者﹐以柏木爲舟耳。詩人以起興﹐非柏舟遂爲貞節之實事也。《關雎》可以興淑女﹐而雎鳩不可遂指爲淑女﹔《鹿鳴》可以興嘉賓﹐而鳴鹿豈可遂指爲嘉賓﹖理甚曉然。柰何紀事之文﹐雜入詩賦藻飾之綺語﹖夫子曰「必也正名乎。」文字則名言之萃著也。「名不正則言不順」﹐而事理於焉不可得而明。是以書有體裁﹐而文有法度﹐君子之不得已也。荀徇俗而無傷於理﹐不害於事﹐𨿽非古人所有﹐自可援隨時變通之義﹐今亦不盡執矣。○記與戴東原論修志乾隆三十八年癸巳夏﹐與戴東原相遇於寧波道署﹐馮君弼方官寧紹臺兵備道也。戴君經術淹貫﹐名久著於公卿間﹐而不解史學﹔聞餘言史事﹐輒盛气淩之。見余《和州誌例》﹐乃曰「此於體例﹐則甚古雅﹐然修志不貴古雅。余撰《汾州》諸志﹐皆從世俗﹐絕不異人﹐亦無一定義例﹐惟所便爾。夫志以考地理﹐但悉心於地理沿革﹐則志事已竟。侈言文獻﹐豈所謂急務哉﹖」余曰「余於體例﹐求其是爾﹐非有心於求古雅也。然得其是者﹐未有不合於古雅者也。如雲但須從俗﹐則世俗人皆可爲之﹐又何須擇人而後與哉﹖方誌如古國史﹐本非地理專門。如雲但重沿革﹐而文獻非其所急﹐則但作沿革考一篇足矣﹐何爲集眾啟館﹐斂費以數千金﹐卑辭厚幣﹐邀君遠赴﹐曠日持久﹐成書且累函哉﹖且古今沿革﹐非我臆測所能爲也。考沿革者﹐取資載籍。載籍具在﹐人人得而考之﹐𨿽我今日有失﹐後人猶得而更正也。若夫一方文獻﹐及時不與搜羅﹐編次不得其法﹐去取或失其宜﹐則他日將有放失難稽﹐湮沒無聞者矣。夫圖事之要﹐莫若取後人所不得而救正者﹐加之意也。然則如余所見﹐考古固宜詳愼﹔不得已而勢不兩全﹐無寧重文獻而輕沿革耳。」戴他顧而語人曰「沿革苟誤﹐是通部之書皆誤矣。名爲此府若州之志﹐實非此府若州也而可乎﹖」余曰「所謂沿革誤﹐而通部之書皆誤者﹐亦止能誤入載籍可稽之古事爾。古事誤入﹐亦可憑古書而正之﹐事與沿革等耳。至若三數百年之內﹐遺文逸獻之散見旁出﹐與夫口耳流傳﹐未能必後人之不湮沒者。以及興舉利獘﹐切於一方之實用者﹐則皆實可稽﹐斷無誤於沿革之失考﹐而不切合於此府若州者也。」馮君曰「方誌統合古今﹐乃爲完書﹐豈僅爲三數百年以內設邪﹖」余曰「史部之書﹐詳近略遠﹐諸家類然﹐不獨在方誌也。《太史公書》詳於漢制﹐其述虞﹑夏﹑商﹑周﹐顯與六藝背者﹐亦頗有之。然六藝具在﹐人可憑而正史遷之失﹐則遷書𨿽誤﹐猶無傷也。秦楚之際﹐下逮天漢﹐百餘年間﹐人將一惟遷書是憑﹔遷於此而不詳﹐後世何由考其事邪﹖且今之修方誌者﹐必欲統合今古﹐蓋爲前人之修是志﹐率多猥陋﹐無所取裁﹐不得已而發凡起例﹐如創造爾。如前志無憾﹐則但當續其所有﹐前志有闕﹐但當補其所無。夫方誌之修﹐遠者不過百年﹐近者不過三數十年。今遠期於三數百年﹐以其事𨿽遞修﹐而義同創造﹐特寬爲之計爾。若果前志可取﹐正不必盡方誌而皆計及於三數百年也。夫修志者﹐非示觀美﹐將求其實用也。時殊勢異﹐舊志不能兼該﹐是以遠或百年﹐近或三數十年﹐須更修也。若云但考沿革﹐而他非所重﹐則沿革明顯﹐毋庸考訂之﹐州縣可無庸修志矣。」馮君恍悟曰「然。」戴拂衣徑去。明日示余《汾州府誌》曰「余於沿革之外﹐非無別裁卓見者也。舊志人物門類﹐乃首名僧﹐余欲刪之﹐而所載實事﹐卓卓如彼﹐又不可去。然僧豈可以爲人﹖他志編次人物之中﹐無識甚矣。餘思名僧必居古寺﹐古寺當歸古迹﹐故取名僧事實﹐歸之古迹﹐庸史不解此創例也。」余曰「古迹非志所重﹐當附見於輿地之圖﹐不當自爲專門﹐古迹而立專門﹐乃統志類纂名目﹐陋儒襲之﹐入於方誌﹐非通裁也。如雲僧不可以爲人﹐則彼血肉之軀﹐非木非石﹐畢竟是何物邪﹖筆削之例至嚴﹐極於《春秋》。其所誅貶﹐極於亂臣賊子。亦止正其名而誅貶之﹐不聞不以爲人﹐而書法異於圓首方足之倫也。且人物仿史例也﹐史於姦臣叛賊﹐猶與忠良並列於傳﹐不聞不以爲人﹐而附於地理誌也。削僧事而不載﹐不過俚儒之見耳。以古迹爲名僧之畱轍﹐而不以人物爲名﹐則《會稽志》禹穴﹐而人物無禹﹔《偃師志》湯墓﹐而人物無湯﹔《曲阜志》孔林﹐而人物無孔子﹐彼名僧者﹐何幸而得與禹﹑湯﹑孔子同其尊歟﹖無其識而彊作解事﹐固不如庸俗之猶免於怪妄也。」○報廣濟黃大尹論修誌書承示志稿﹐體裁簡貴﹐法律森嚴﹐而殷殷辱賜下詢﹐惟恐有辜盛意﹐則僅就鄙衷所見﹐約舉一二﹐以備采菲﹐然亦未必是也。蓋方誌之獘久矣﹐流俗猥濫之書﹐固可不論﹔而雅意拂拭﹐取足成家﹐則往往有之。大抵有文人之書﹐學人之書﹐辭人之書﹐說家之書﹐史家之書﹔惟史家爲得其正宗。而史家又有著作之史﹐與纂輯之史﹐途徑不一。著作之史﹐宋人以還﹐絕不多見。而纂輯之史﹐則以博雅爲事﹐以一字必有按據爲歸﹐錯綜排比﹐整煉而有剪裁﹐斯爲美也。今來稿大抵仿朱氏《舊聞》﹐所謂纂輯之善者也﹔而用之似不能畫一其體。前周書昌與李南澗合修《歷城縣誌》﹐無一字不著來歷。其古書舊志有明文者﹐固注原書名目﹐卽新收之事﹐無書可注﹐如取於案牘﹐則注某房案卷字樣﹔如取投送傳狀﹐則注家傳呈狀字樣﹔其有得於口述者﹐則注某人口述字樣﹔此明全書並無自己一語之徵﹐乃眞仿《舊聞》而畫一矣。志中或注新增二字﹐或不加注﹐似非義例。又世紀遺漏過多﹐於本地沿革之見於史誌者﹐尙未采備﹐其餘亦似少頭緒﹔此門似尙未可用。至城市中之學校﹐錄及樂章及先賢先儒配位﹐此乃率土所同﹐頒於令典﹐本不須載﹔今載之﹐又不注出於《會典》﹐而注出於舊志﹐亦似失其本原。又詩文入志﹐本宜斟酌﹐鄙意故欲別爲文徵。今仿《舊聞》之例﹐載於本門之下﹐則亦宜畫一其例。按《舊聞》無論詩文﹐槪爲低格分載。今但於山川門中﹐全篇錄詩﹐而諸門有應入傳志記敍之文﹐多刪節而不列正文﹐恐簡要𨿽得﹐而未能包舉也。又表之爲體﹐縱橫經緯﹐所以爽豁眉目﹐省約篇章﹐義至善也。今職官選舉﹐仍散著如花名簿﹐名𨿽爲表﹐而實非表。戶籍之表善矣﹐然注圖甲姓氏可也﹔今有注人名者﹐不知所指何人﹐似宜核。藝文之例﹐經史子集﹐無不當收。其著書之人﹐不盡出於文苑。今裁文苑之傳而入藝文﹐謂仿《書錄解題》。其實劉向《七略別錄》﹐未嘗不表其人﹐略同傳體。然班氏撰入《漢藝文志》﹐則各自爲傳﹐而於《藝文》目下﹐但注有傳二字﹐乃爲得體。今又不免反客而爲主矣。以上諸條﹐極知瞽蒙之見﹐無當采擇。且不自揣﹐而爲出位之謀﹐是以瑣屑不敢瀆陳﹔然旣承詢及﹐不敢不舉其大略也。○覆崔荊州書前月過從﹐正在公事旁午之際﹐荷蒙賜贐贈舟﹐深切不安。措大眼孔﹐不達官場緩急情事﹐屢書冒瀆﹐抱慚無地﹗冬寒﹐敬想尊候近佳。所付志稿﹐解纜匆忙﹐未及開視﹐曾拜書﹐俟旋省申覆﹔舟中無事﹐亦粗一過目﹐則嘆執事明鑑﹐非他人可及。前在省相見﹐送志稿時﹐執事畱日無多﹐卽云「志頗精當﹔內有訛錯﹐亦易攺正。」數語卽爲定評。今諸縉紳﹐磨勘月餘﹐簽摘如麻﹐甚至屢加詆詰嘲笑﹐全失雅道﹐乃使鄙人抱慚無地﹗然究竟推敲﹐不過職官﹑科目二表﹐人名有顚倒錯落﹔文徵碑記一卷﹐時代不按先後﹐誠然牾。然校書如仇﹐議禮成訟﹐辦書之有簽商往復﹐亦事理之常。否則古人不必立校讎之學﹔今人修書﹐亦不必列校訂參閱之銜名矣。況職官﹑科目二表﹐實有辦理錯誤之處﹔亦有開送冊籍﹐本不完全之處。文徵則因先已成捲﹐後有續收﹐以致時代有差。𨿽曰舛誤﹐亦不盡無因也。而諸紳指摘之外﹐嚴加詆訶﹐如塾師之於孺子﹐官長之於胥吏﹐則亦過矣。況文理果系明通﹐指摘果無差失﹐鄙人何難以嚴師奉之。今開卷第一條﹐則凡例原文云「方誌爲國史要刪」﹐語本明白。要刪﹐猶云刪要以備用爾。語出《史記》﹐初非深僻。而簽攺爲要典﹐則是國史反藉方誌爲重﹐事理失實﹐而語亦費解矣。文徵《二聖祠記》﹐上云「立化像前」﹐下云「食頃復活」。化卽死也﹐故字書死字從化字之半。其文亦自明白。今簽立化句云「有誤﹐否則下文復活無根。」由此觀之﹐其人文理本未明通﹐宜其任意訶叱﹐不知斯文有面目也。至職官﹑科目之表﹐舛誤自應攺正。然職官有文武正佐﹐科目亦有文武甲乙﹐旣以所屬七縣畫分七格﹐再取每屬之職官科目﹐逐一分格﹐則尺幅所不能容﹔是以止分七格﹐而以各款名目﹐注於人名之下。此法本於《漢書百官表》﹐以三十四官﹐並列一十四格﹐而仍於表內各注名目﹐最爲執簡馭繁之良法。今簽指云「混合一表﹐眉目不淸。」又文徵以各體文字分編﹐通部一例﹐偶因碑記編次舛誤﹐自應簽駁攺正可也。今簽忽云「學校之記當前﹐署廨列後﹐寺觀再次於後。」則一體之中﹐又須分類﹔分類未爲不可﹐然表奏﹑序論﹑詩賦諸體﹐又不分類﹐亦不簽攺﹐則一書之例﹐自相矛盾。由此觀之﹐其人於書之體例﹐原不諳﹐但知信口詈罵﹐不知交際有禮義也。其餘摘所非摘﹑駁所非駁之處甚多﹐姑舉一二以槪其餘。則諸紳見教之簽﹐容有不可盡信者矣。《荊志》風俗﹐襲用舊文﹐以謂士惇廉讓。今觀此書簽議﹐出於諸紳﹐則於文理旣不知字句反正虛實﹐而於體例又不知款目前後編次﹐一味橫肆斥罵﹐殆於庸妄之尢﹐難以語文風士習矣。因思執事數日之間﹐評定志稿得失﹐較諸紳匯集多日﹐紛指如麻﹐爲遠勝之﹐無任欽佩之至。但此時執事無暇及此﹐而鄙人又逼歸期﹐俟明歲如簽聲覆﹐以聽進止可耳。○爲張吉甫司馬撰大名縣誌序乾隆四十六年冬﹐余自肥鄕知縣移劇大名。大名自並魏移治府城﹐號稱畿南衝要﹔而縣誌尙未裒合成書﹐文獻之徵﹐闕焉未備。余有志羅﹐下車之始﹐姑未遑暇。至四十九年﹐乃與鄕縉紳討論商榷﹐采取兩縣舊志﹐參互考訂﹐益以後所見聞﹐匯輯爲編﹔得圖說二篇﹐表二篇﹐志七篇﹐傳五篇﹐凡一十六篇﹐而敍例目錄之列於卷首﹐雜采綴記之附於卷末者﹐不與焉。五十年春正月﹐書成。會余遷河間府同知﹐尋以誤免官﹐羈迹舊治。而繼爲政者﹐休寧吳君﹐自隆平移治玆縣。吳君故嘗以循良名聲三輔﹐而大雅擅文﹐所學具有原本。及余相得﹐莫逆於心。因以志稿屬君訂定﹐而付之梓人。爰述所以爲志之由﹐而質之吳君。曰﹕往在肥鄕官舍﹐同年友會稽章君學誠﹐與餘論修志事。章君所言﹐與今之修志者異。余徵其說﹐章君曰「郡縣誌乘﹐卽封建時列國史官之遺﹔而近代修志諸家﹐誤仿唐宋州郡圖經而失之者也。《周官》外史掌四方之志﹐注謂若晉之《乘》﹐楚之《杌》﹐魯之《春秋》。是一國之史﹐無所不載﹐乃可爲一朝之史之所取裁。夫子作《春秋》﹐而必徵百國寶書﹐是其義矣。若夫圖經之用﹐乃是地理專門。按天官司會所掌書契版圖﹐注﹕版謂戶籍﹐圖謂土地形象﹐田地廣狹﹐卽後世圖經所由仿也。是方誌之與圖經﹐其體截然不同﹔而後人不辧其類﹐蓋已久矣。」余曰「圖經於今﹐猶可考乎﹖」章君曰「古之圖經﹐今不可見。間有經存圖亡﹐如《吳郡圖經》《髙麗圖經》之類﹔又約略見於羣書之所稱引﹐如水經地誌之類﹐不能得其全也。今之圖經﹐則州縣輿圖﹐與六條憲綱之冊﹐其散著也。若元明之《一統志》書﹐其總匯也。散著之篇﹐存於官府文書﹐本無文理﹐學者所不屑道。統匯之書﹐則固地理專門﹐而人物流寓﹐形勝土產﹐古迹祠廟諸名目﹐則因地理而類撮之﹐取供文學詞章之所采用﹐而非所以爲書之本意也。故形勝必用駢儷﹐人物節取要略﹐古迹流連景物﹐祠廟亦載遊觀﹐此則地理中之類纂﹐而不爲一方文獻之徵﹐甚皎然也。」余曰「然則統志之例﹐非與﹖閻氏若璩以謂統志之書﹐不當載人物者﹐其言洵足法與﹖」章君曰「統志創於元明﹐其體本於唐宋﹐質文損益﹐具有所受﹐不可以爲非也。《元和郡縣》之志﹐篇首各冠以圖﹐圖後系以四至八到﹐山川經緯之外﹐無旁綴焉﹔此圖經之本質也。《太平寰宇》之記﹐則入人物藝文﹐所謂踵事而增華也。《嘉熙方輿勝覽》﹐侈陳名勝古迹﹐遊覽辭賦﹐則逐流而靡矣。《統志》之例﹐補《寰宇》之剩義﹐刪名勝之支辭﹐折衷前人﹐有所依據﹐閻氏從而議之過矣。然而其體自有輕重﹐不可守其類纂名目﹐以備一方文獻之全﹐甚曉然也。」余曰「古之方誌﹐義例何如﹖」章君曰「三代封建﹐與後代割據之雄﹐大抵國自爲制﹐其體固不侔矣。郡縣之世﹐則漢人所爲《汝南先賢》《襄陽耆舊》《關東風俗》諸傳說﹐固已偏而不備﹐且流傳亦非其本書矣。今可見者﹐宋志十有餘家﹐𨿽不能無得失﹐而當時圖經纂類名目未盛﹐則史氏家法猶存。未若今之直以纂類子目﹐取爲全志﹐儼如天經地義之不可易也。」余曰「宋志十有餘家﹐得失安在﹖」章君曰「範氏之《吳郡誌》﹐羅氏之《新安誌》﹐其尢善也。《羅志》蕪而不精﹐《範志》短而不詳﹐其所蔽也。《羅志》意存著述﹐《範志》筆具翦裁﹐其所長也。後人得著述之意者鮮矣。知翦裁者﹐其文削而不腴﹐其事郁而不暢﹐其所識解﹐不出文人習气﹐而不可通於史氏宏裁﹔若康氏《武功》之志﹐韓氏《朝邑》之志﹐其顯者也。何爲文人習气﹖蓋仿韓退之《畫記》而敍山川物產﹐不知八書十志之體﹐不可廢也。仿柳子厚《先友記》而志人物﹐不知七十列傳之例﹐不可忘也。然此猶文人徇名之獘也。等而下者﹐更無論矣。」余曰「如君所言﹐修志如何而後可﹖」章君曰「志者﹐志也。其事其文之外﹐必有義焉﹐史家著作之微旨也。一方掌故﹐何取一人著作﹖然不於著作﹐則不能以傳世而行遠也。文案簿籍﹐非不詳明﹐特難乎其久也。是以貴專家焉。專家之旨﹐神而明之﹐存乎其人﹐不可以言傳也。其可以言傳者﹐則規矩法度﹐必明全史之通裁也。」「明全史之通裁當柰何﹖」曰「知方誌非地理專書﹐則山川都里坊表名勝﹐皆當匯入地理﹐而不可分占篇目﹐失賓主之義也。知方誌爲國史取裁﹐則人物當詳於史傳﹐而不可節錄大略﹔藝文當詳載書目﹐而不可類選詩文也。知方誌爲史部要刪﹐則胥吏案牘﹐文士綺言﹐皆無所用﹐而體裁當規史法也。此則其可言者也。夫家有譜﹐州縣有志﹐國有史﹐其義一也。然家譜有徵﹐則縣誌取焉。縣誌有徵﹐則國史取焉。今修一代之史﹐蓋有取於家譜者矣。未聞取於縣誌。則荒略無稽﹐薦紳先生所難言也。然其故﹐實始於誤仿圖經纂類之名目﹐此則不可不明辧也。」噫﹗章君之言﹐余未之能盡也。然於志事﹐實不敢掉以輕心焉。二圖包括地理﹐不敢流連名勝﹐侈景物也。七志分別綱目﹐不敢以附麗失倫﹐致散渙也。二表辧析經緯﹐不敢以花名卯簿﹐致蕪穢也。五傳詳具事實﹐不敢節略文飾﹐失徵信也。鄕薦紳不余河漢﹐勤勤討論﹐勒爲斯志﹐庶幾一方之掌故﹐不致如章君之所謂誤於地理之偏焉耳。若求其志﹐而欲附於著作專家﹐則余謝不敏矣。○爲畢秋帆制府撰常徳府誌序常徳爲古名郡﹐左包洞庭﹐右控五溪﹐戰國楚黔中地﹐秦楚爭衡﹐必得黔中以爲橐鑰﹔所謂旁攝溪蠻﹐南通嶺嶠﹐從此利盡南海者也。後漢嘗移荊州治此﹐蓋外控諸蠻﹐則州部之內﹐千里晏然。隋唐以來﹐益爲全楚關鍵。五季馬氏旣並朗州﹐而後屹然雄視﹐諸鎭莫敢與抗矣。蓋北屏荊渚﹐南臨長沙﹐遠作滇﹑黔門戶﹐實爲控要之區﹐不其然歟﹖我朝奕世承平﹐蠻夷率服﹐大湖南北﹐皆爲腹地。康熙二十二年﹐滿州將軍駐防荊州﹐遂移提督軍門﹐彈壓常徳。後𨿽分湖南北爲兩部院﹐而營制聯絡兩部﹐呼吸相通﹐故節制之任﹐仍統於一。余承乏兩湖﹐嘗按部常徳﹐覽其山川形勢﹐慨想秦漢通道以來﹐治亂機緘﹐割制利獘﹐與夫居安思治﹐化俗宜民之道﹐爰進守土長吏﹐講求而切磋究之。知府三原李君大﹛雨隆﹜﹐悃忄吏也。六條之察﹐次第旣略具矣。府誌輯於康熙九年﹐故冊荒陋﹐不可究詰﹔百餘年之文獻﹐又邈焉無徵﹔於是請事重修。余謂此能知其大也。𨿽然﹐方誌徧寰宇矣﹐賢長吏知政事有恆﹐而載筆之士﹐不知辭尙體要﹐猥蕪雜濫﹐無譏焉耳。卽有矯出流俗﹐自命成家﹐或文人矜於辭采﹐學士侈其羅﹐而於事之關於經濟﹐文之出於史裁﹐則未之議也。會稽章典籍學誠﹐遊於余門。數爲餘言史事﹐黎然有當於余心。余嘉李君之意﹐因屬典籍﹐爲之撰次﹐閱一載而告成。凡書二十四篇﹔爲紀者二﹐編年以綜一郡之大事﹔爲考者十﹐分類以識今古之典章﹔爲表者四﹐年經事緯﹐以著封建﹑職官﹑選舉﹑人物之名姓﹔爲略者一﹐爲傳者七﹐采輯傳記﹐參合見聞﹐以識名宦﹑鄕賢﹑忠孝﹑節義之行事。綱舉而目斯張﹐體立而用可達。俗志附會古迹﹐題詠八景﹐無實靡文﹐槪從刪略。其有記序文字﹐歌詠篇什﹐足以考證事實﹐潤色風雅﹐志家例錄爲藝文者﹔今以藝文專載書目﹐詩文不可混於史裁﹐別撰《文徵》七卷﹐自爲一書﹐與志相輔而行。其搜剔之餘﹐畸言脞說﹐無當經綸﹐而有資談助者﹐更爲《叢談》一卷。皆不入於志篇。凡此區分類別﹐所以辧明識職﹐歸於體要。於是常徳典故﹐可指掌而言也。夫志不特表章文獻﹐亦以輔政教也。披覽輿圖﹐則善徳﹑桃源之爲山鎭﹐漸﹑潛﹑滄浪之爲川澤﹐悠然想見古人淸風﹐可以興起末俗。爰求前迹﹐有若馬伏波﹑應司隸之流﹐制苗蠻於漢世﹔李習之﹑溫簡輿其人﹐興水利於唐時﹔因地制宜﹐隨時應變﹐皆文武長吏前事之師。考古卽以徵今﹐而平日討論﹐不可以不豫也。蓋政之有恆與辭之體要﹐本非兩事﹐昧於治者不察也。余故因李君之知所務也﹐而推明大旨﹐以爲求治理者法焉。○爲畢秋帆制府撰荊州府誌序荊州富於《禹貢》《職方》﹐雄據於三國六朝五季﹐而衝要巖劇於前明。蓋至今所領僅七城﹐而於湖北部內十一府州﹐猶爲重望云。三代畫州﹐荊域袤延且數千里﹐無可言也。漢分南郡﹐荊州所部。蒯越說劉表曰「荊州南據江陵﹐北守襄陽﹐八郡可傳檄而定。」諸葛忠武說昭烈曰「荊州北據漢沔﹐利盡南海﹐東連吳會﹐西通巴蜀﹐用武之國。」六朝爭劇於蕭梁﹐五季稱雄於髙氏﹐一時獻奇借箸﹐騰說𨿽多﹐大約不出蒯﹑葛數語。然是時荊州﹐實兼武陵﹑桂陽諸郡﹐幅員包湖南境。至明攺元中興路爲荊州府﹐則今荊州境矣。彼時王國所封﹐蔚爲都會。我朝因明舊治﹐初以總兵官鎭守其地﹐旋攺滿營﹐設將軍都統以下如制。雍正十三年﹐割二州三縣與土司地﹐分置宜昌﹑施南兩府。乾隆五十六年﹐又以遠安隸荊門州。於是荊州所部﹐止於七縣。然而形勢猶最諸府﹐則江陵固兼南北之衝﹐而東延西控﹐聯絡故自若也。至於時事異宜﹐則滿漢分城﹐民兵不擾﹔漕兌互抵﹐轉餉無勞﹐亦旣因時而立制矣。惟大江東下分流﹐故道多湮﹐江防堵築﹐視昔爲重。乾隆戊甲大水灌城﹐軍民被淹﹐城治傾圮。天子南顧疇咨﹐特命重臣﹐持節臨蒞﹐發帑二百萬金﹐鉅工大役﹐次第興舉。余於是時﹐奉命來督兩湖﹐夙夜惴惕﹐惟恐思慮有所未周﹐無以仰答詔旨。咨於羣公﹐詢於寮き﹐羣策材力﹐幸無隕越。而億兆生靈﹐皆蒙愷澤﹐而出於昏墊﹐則荊州𨿽故而若新也。逾年﹐民气漸蘇﹐官司稍有淸晏。知府山陰張君方理﹐始欲整齊掌故﹐爲後持循﹔旋以事去。繼其任者﹐永濟崔君龍見﹐乃集七縣長吏而議修府誌。崔君以名進士起家﹐學優而仕﹐其於斯志﹐蓋斤斤乎不苟作也。且《荊志》著於古者﹐倍他州郡﹐盛弘之有《荊州記》﹐庾仲雍有《江記》﹐宗懍有《荊楚歲時記》﹐梁元帝有《荊南志》﹐又有《丹陽尹傳》﹐書𨿽不存﹐部目可考﹐遺文逸句﹐猶時見於羣書所稱引也。前明所修《荊州府誌》﹐僅見著錄而無其籍。康熙年間﹐胡在恪所修﹐號稱佳本﹐而世亦鮮見。今存葉仰髙志﹐自云多仍胡氏舊文﹐體例謹嚴﹐纂輯必注所出﹐則其法之善也。而崔君之於斯志﹐則一秉史裁﹐詳贍博雅之中﹐運以獨斷別裁之義。首紀以具編年史法﹐次表以著世次年代﹐掌故存於諸考﹐人物詳於列傳﹐亦旣綱舉而目張矣。又以史誌之書﹐記事爲主。藝文仍著錄之篇﹐而近代志家﹐猥選詩文雜體﹔其有矯而正者﹐則又裁節詩文﹐分類隸於本事之下﹐皆失古人流別。今師史例以輯府誌﹐更仿選例以輯文徵。自云﹕志師八家《國語》﹐文徵師十五《國風》﹐各自爲書﹐乃得相輔而不相亂。又采輯之餘﹐瑣事畸言﹐取則失裁﹐棄則可惜﹔近人編爲志余﹐亦非史法。今乃別爲《叢談》一書﹐鉅細兼收﹐而有條不紊﹐蓋近日誌家所罕見也。昔羅願撰《新安誌》﹐自謂儒者之書﹐不同鈔撮簿記。今崔君所輯﹐本源深遠﹐視羅氏雅裁﹐有過之而無不及已。會湖北有《通誌》之役﹐聘會稽章典籍學誠﹐論次其事。章君雅有史識﹐與餘言而有合。崔君又屢質於典籍﹐往復商榷﹐時亦取衷於余。余故備悉其始末﹐而敍於捲端。○爲畢秋帆制府撰石首縣誌序石首爲荊州望縣﹐兩漢本華容地﹐晉平吳﹐分華容置縣﹐因山以石首名。趙宋攺治調弘﹐易名建寧。尋遷繡林山左﹐復名石首。元大徳中﹐又遷楚望山下。歷明至今﹐文物聲名﹐爲荊部稱盛。縣誌不修﹐近六十年。舊志疏脫﹐詮次無法﹐又闕數十年之事實。知縣玉田王君維屏﹐因余撰輯通誌﹐檄徵州縣之書﹐乃論次其縣事﹐犁剔八門﹐合首尾爲書十篇﹐以副所徵﹐且請余爲之序。余披覽其書﹐而知王君之可與論治也。夫爲政必先綱紀﹐治書必明體要。近日爲州縣誌者﹐或胥吏案牘﹐蕪穢失裁﹔或景物題詠﹐浮華無實﹔而求其名義所歸﹐政教所重﹐則茫然不知其所指焉。夫政者﹐事也。志者﹐言也。天下蓋有言之斐然﹐而不得於其事者矣﹔未聞言之尙無條貫﹐而其事轉能秩然得敍者也。今王君是志﹐凡目數十﹐括以八門﹐若网在綱﹐有條不紊。首曰編年﹐存史法也。志者史所取裁﹐史以記事﹐非編年弗爲綱也。次曰方輿﹐考地理也。縣之有由立也﹐山川古迹﹐以類次焉。而水利江防﹐居其要矣。次曰建置﹐人功修也。城池廨署﹐以至壇廟﹐依次附焉。次曰民政﹐法度立也。戶田賦役之隸於司徒﹐郵驛兵防之隸於司馬﹐皆《洪範》八政之經也。次曰秩官﹐昭典守也。長佐師儒﹐政教所由出也。而卓然者﹐爰斯傳矣。次曰選舉﹐辟才俊也。論秀書升﹐《王制》之大﹐興賢與能﹐《周官》是詳﹔勒邦乘者﹐所不容略也。次曰人物﹐次曰藝文﹐一以徵文﹐一以考獻﹐皆搜羅放失﹐謹備遺忘﹐尢爲乘時之要務也。人物必徵實事﹐而不以標榜爲虛名﹔藝文謹著部目﹐而不以詩文充篇幅。蓋人物爲馬《史》列傳之遺﹐藝文爲班劉著錄之例﹐事必師古﹐而後可以法當世也。部分爲八﹐亦旣綱舉而目張矣。至於序例圖考﹐冠於篇首﹐余文剩說﹐綴於簡末﹐別爲篇次﹐不入八門。殆如九夫畫井﹐八陣行軍﹐經緯燦然﹐體用具備。乃知方誌爲一方之政要﹐非徒以風流文采﹐爲長吏飾儒雅之名也。且石首置縣以來﹐凡三徙矣。今縣治形勢﹐實爲不易﹐四顧平衍之中﹐至縣羣山湧出﹐東有龍蓋﹐南有馬鞍﹐西有繡林﹐北有楚望﹐居中扼要﹐政令易均﹔是以明代至今﹐相仍爲治。夫撫馭必因形勢﹐爲政必恃綱紀﹐治書必貴體要﹐一也。王君以儒術入仕﹐知所先務。其於治書﹐洵有得於體要﹐後人相仍﹐如縣治矣。抑古人云「坐而言者期起而行。」今之具於書者﹐果能實見諸政治﹐則必不以簿書案牘爲足稱職業﹐文采絢飾爲足表聲譽﹔是則𨿽爲一縣之志﹐卽王君一人之治書也。古之良史﹐莫能尙已﹐余於王君有厚望焉。○書武功志後康海《武功志》三卷﹐又分七篇﹐各爲之目﹕一曰《地理》﹐二曰《建置》﹐三曰《祠祀》﹐四曰《田賦》﹐五曰《宮師》﹐六曰《人物》﹐七曰《選舉》。首仿古人著述﹐別爲篇敍﹐髙自位置﹐幾於不讓﹐而世多稱之。王氏士正﹐亦謂「文簡事核﹐訓辭爾雅」﹔後人至欲奉爲修志楷模﹐可爲幸矣。夫康氏以二萬許言﹐成書三卷﹐作一縣誌﹐自以謂髙簡矣。今觀其書﹐蕪穢特甚。蓋緣不知史家法度﹐文章體裁﹐而惟以約省捲篇﹐謂之髙簡﹐則誰不能爲髙簡邪﹖志乃史裁﹐苟於事理無關﹐例不濫收詩賦﹐康氏於名勝古迹﹐猥登無用詩文﹔其與俗下修志﹐以文選之例爲藝文者﹐相去有幾﹖夫諸侯不祖天子﹐大夫不祖諸侯﹐嚴名分也。歷代帝王后妃﹐史尊紀傳﹐不藉方誌。修方誌者﹐遇帝王后妃故里﹐表明其說可也。列帝王於人物﹐載后妃於列女﹐非惟名分混淆﹐且思王者天下爲家﹐於一縣乎何有﹖康氏於人物﹐則首列后稷以至文王﹐節錄太史《周紀》﹔次則列唐髙祖﹑太宗﹐又節錄《唐本紀》﹐乖刺不可勝詰矣。方誌不當僭列帝王﹐姑且勿倫。就如其例﹐則武王以下﹐何爲刪之﹖以謂後有天下﹐非之故邑耶﹖則太王嘗遷於岐﹐文王又遷於丰﹐何以仍列武功人物﹖以武王實有天下﹐文王以上﹐不過追王﹐故錄之耶﹖則唐之髙祖﹑太宗﹐又何取義﹖以謂髙祖﹑太宗生長其地﹐故錄之耶﹖則顯懿二祖﹐何爲刪之﹖后妃上自姜原﹐下及太姜﹐何爲中間獨無太任﹖姜非武功封邑﹐入於武功列女﹐以謂婦從夫耶﹖則唐髙祖之太穆竇后﹐太宗之文徳長孫皇后﹐皆有賢名﹐何爲又不載乎﹖夫載所不當載﹐爲蕪爲僭﹐以言識不足也。就其自爲凡例﹐任情出入﹐不可詰以意指所在﹐天下有如是而可稱髙簡者哉﹖尢可異者﹐志爲七篇﹐輿圖何以不入篇次﹖蓋亦從俗例也。篇首冠圖﹐圖止有二﹐而蘇氏《璇璣》之圖﹐乃與輿圖並列﹐可謂胸中全無倫類者矣。夫輿圖冠首﹐或仿古人圖經之例﹐所以揭一縣之全勢﹐猶可言也。《璇璣》之圖﹐不過一人文字﹐或仿範氏錄蔡琰《悲憤詩》例﹐收於列女之傳可也。如謂圖不可以入傳﹐附見傳後可也。驀然取以冠首﹐將武功爲縣﹐特以蘇氏女而顯耶﹖然則充其義例﹐旣列文王於人物矣﹐曷取六十四卦之圖冠首﹖旣列唐太宗於人物矣﹐曷取六陣之圖冠首﹖𨿽曰迂謬無理﹐猶愈《璇璣圖》之僅以一女子名也。惟《官師志》褒貶並施﹐尙爲直道不泯﹐稍出於流俗耳。○書朝邑志後韓邦靖《朝邑志》二卷﹐爲書七篇﹕一曰《總志》﹐二曰《風俗》﹐三曰《物產》﹐四曰《田賦》﹐五曰《名宦》﹐六曰《人物》﹐七曰《雜記》。總約不過六七千言﹐用紙十六七番﹐志乘之簡﹐無有過於此者。康《武功》極意求簡﹐望之瞠乎後矣。康爲作序﹐亦極稱之。今觀文筆﹐較康實覺簡淨﹔惟總志於古迹中﹐入唐詩數首爲蕪雜耳。康氏﹑韓氏皆能文之士﹐而不解史學﹐又欲求異於人﹐故其爲書﹐不情至此﹐作者所不屑道也。然康氏猶存時人修志規模﹐故以志法繩之﹐疵謬百出。韓氏則更不可以爲志﹐直是一篇無韻之《朝邑賦》﹐又是一篇彊分門類之《朝邑考》﹔入於六朝小書短記之中﹐如《陳畱風俗》《洛陽伽藍》諸傳記﹐不以史家正例求之﹐未始不可通也。故余於《武功》《朝邑》二家之志﹐以《朝邑》爲稍優。然《朝邑志》之疵病𨿽少﹐而程濟從建文事﹐濫采野史﹐不考事實﹐一謬也。並選舉於人物﹐而舉人進士不載科年﹐二謬也。書其父事﹐稱韓家君名﹐至今人不知其父何名。列女有韓太宜人張氏﹐自系邦靖尊屬﹔但使人至今不知爲何人之妻﹐何人之母。古人臨文不諱。或謂司馬遷諱其父談爲同﹔然《滑稽傳》有談言微中﹐不諱談字﹐恐諱名之說未確。就使諱之﹐而自敍家世﹐必實著其父名﹐所以使後人有所考也。今邦靖諱其父﹐而使人不知爲誰﹔稱其尊屬爲太宜人﹐而使人不知爲誰之妻母﹔則是沒其先人行事﹐欲求加人而反損矣。三謬也。至於篇卷之名﹐古人以竹簡爲篇﹔簡策不勝﹐則別自爲編﹐識以甲乙﹐便稽核耳。後人以繒帛成捲﹐較竹簡所載爲多﹐故以篇爲文之起訖﹐而捲則槪以軸之所勝爲量﹔篇有義理﹐而捲無義理故也。近代則紙冊寫書﹐較之卷軸﹐可增倍蓰﹐題名爲捲﹐不過存古名耳。如累紙不須別自爲冊﹐則分篇者﹐毋庸更分卷數﹐爲其本自無義理也。今《武功》《朝邑》二志﹐其意嫌如俗纂之分門類﹐而括題俱以篇名﹐可謂得古人之似矣。《武功》用紙六十餘番﹐一冊足用﹐而必分七篇以爲三卷﹐於義已無所取。《朝邑》用紙僅十餘番﹐不足一冊之用﹐而亦分七篇以爲二卷﹐則何說也﹖或曰﹕此乃末節﹐非關文義﹐何爲屑屑較之﹖不知二家方以作者自命﹐此等篇題名目﹐猶且不達古人之意﹐則其一筆一削﹐希風前哲﹐不自度徳量力﹐槪可知矣。○書吳郡誌後範成大《吳郡誌》五十卷﹐分篇三十有九﹕曰沿革﹐曰分封﹐曰戶口稅租﹐曰土貢﹐曰風俗﹐曰城郭﹐曰學校﹐曰營寨﹐曰官宇﹐曰倉庫﹐而場務附焉﹐曰坊市﹐曰古迹﹐曰封爵﹐曰牧守﹐曰題名﹐曰官吏﹐曰祠廟﹐曰園亭﹐曰山﹐曰虎邱﹐曰橋梁﹐曰川﹐曰水利﹐曰人物﹐而列女附焉﹐曰進士題名﹐曰土物﹐曰宮觀﹐曰府郭寺﹐曰郊外寺﹐曰縣記﹐曰冢墓﹐曰仙事﹐曰浮屠﹐曰方技﹐曰奇事﹐曰異聞﹐曰考證﹐曰雜詠﹐曰雜誌。篇首有紹定二年﹐汴人趙汝談序。言「石湖志成﹐守具木欲刻。時有求附某事於籍而弗得者﹐嘩曰﹕『是書非石湖筆也。』守莫敢刻﹐遂藏學宮。紹定初元﹐廣徳李侯壽朋以尙書郎出守。其先度支公嘉言﹐石湖客也。謁學問故﹐驚曰﹕『是書猶未刊耶﹖』他日拜石湖祠﹐從其家求遺書﹐校學本無少異。而書止紹熙三年﹐其後大建置﹐如百萬倉﹑嘉定新邑﹑許浦水軍﹑顧逕移屯等類皆未載。於是會校官汪泰亨﹐與文學士雜議﹐用褚少孫例﹐增所闕遺﹐訂其誤僞﹐而不自別爲續焉。」又曰「石湖在時﹐與郡士龔頤﹑滕成﹑周南厚三人數咨焉﹐而龔薦所聞於公尢多﹐異論由是作。益公碑公墓﹐載所爲書﹐篇目可考」云云。其爲人所推重如此。今學者論宋人方誌﹐亦推羅氏《新安誌》與範氏《吳郡誌》爲稱首﹐無異辭矣。余諦審之﹐文筆亦自淸簡﹔後世方誌庸猥之習﹐彼時未開﹐編次亦爾雅潔。又其體制詳郡而略縣﹐自沿革﹑城池﹑職官題名之屬﹐皆有郡而無縣。縣記二卷﹐則但記官署﹐間及署中亭臺﹐或取題石記文而無其名姓﹐體參差不一律。此則當日誌例﹐與近日府誌之合州縣誌而成者﹐迥不相同。余別有專篇討論其事﹐此固可無論也。第他事詳郡略縣﹐稱其體例可也﹔沿革有郡無縣﹐則眉目不分矣。宜其以平江路府﹐冒吳郡之舊稱﹐冠全志而不知其謬也。且沿革敍入宋代﹐則云「開寶元年﹐吳越王攺中吳軍爲平江軍。太平興國三年﹐錢ㄈ納土。」考史﹐是時攺蘇州矣﹐而志文不著攺州。下突接云「政和三年﹐升蘇州爲平江府。」上無蘇州之文﹐忽入升州爲府﹐文指亦不明矣。通體采摭史籍及詩文說部﹐編輯而成﹐仍注所出於本條下﹐是足爲纂類之法﹐卻非著作體也。風俗多摭吳下詩話﹐間亦考訂方音﹐是矣。徐輩九老之會﹐章岵輩耆英之會﹐皆當日偶爲盛事﹐不當入風俗也。學校在四卷﹐縣記在三十七八卷﹔縣治官宇﹐旣入縣記﹐而學校兼志府縣之學﹐是未出縣名而先有學矣。坊市不附城郭﹐而附官宇﹐亦失其倫。提點刑獄司﹑提舉常平鹽茶司題名﹐不入牧守題名本類﹐而附見官宇之後﹐亦非法度。提點刑獄題名﹐皆大書名姓於上﹐而分注出身與來去年月於下﹔提舉常平鹽茶﹐皆大書官階名姓於上﹐而分注任事年月於下﹐亦於體例未畫一也。牧守載有名人﹐而題名反著於後﹐是倒置矣。官吏不載品制員額﹐而但取有可傳者﹐亦爲疏略。功曹掾屬﹐與令長相間雜次﹐亦嫌令長之名在縣記之先也。古迹與祠廟﹑官宇﹑園亭﹑冢墓﹑宮觀﹑寺﹑山﹑川等﹐頗相混亂。別出虎丘一門於山之外﹐不解類例牽連詳略互注之法﹐則觸手皆荊棘矣。人物不自撰著﹐裁節史傳﹐亦纂類之例也。依次編爲八卷﹐不用標目分類﹐尙爲大雅。然如張﹑顧大族﹐代有聞人﹐自宜聚族爲篇﹐一族之中﹐又以代次可也。乃忽分忽合﹐時代亦復間有顚倒﹐不如諸陸之萃合一編﹐前後不亂。豈今本訛錯﹐非範氏之原次歟﹖仙事﹑浮屠﹑方技﹐亦人物之支流﹐縱欲嚴其分別﹐亦當次於人物之後﹐別其題品可也。今於人物之後﹐間以進士題名﹑土物﹑宮觀﹑府郭寺﹑郊外寺﹑縣記﹑冢墓﹐凡十二卷後﹐忽出仙事以下三門﹐遂使物典人事﹐淆雜不淸﹐可謂擾而不精之甚者矣。土物搜羅極博﹐證事亦佳。但干府﹑莫邪﹑屬鏤之劍﹐吳鴻﹑扈稽之鉤﹐傳記所載一時神物﹐亦復難以盡信﹔今槪入之土物﹐非其類矣。奇事一卷﹐異聞三卷﹐細勘實無分別﹐考證疏而不至於陋。詩賦雜文﹐旣注各類之下﹐又取無類可歸者﹐別爲雜詠一門﹐𨿽所收不惡﹐亦頗嫌漫漶無當也。每見近人修志﹐識力不能裁斷﹐而又貪奇嗜瑣﹐不忍割愛﹐則於卷末編爲雜誌﹐或曰余篇。蓋緣全志分門﹐如布算子﹐無復別識心裁﹐故於事類有難附者﹐輒爲此卷﹐以作蛇龍之菹﹐甚無謂也。今觀範氏志末﹐亦爲雜誌﹐則前輩已先導之。其實所載﹐皆有門類可歸﹐惜範氏析例之不精也。其五十卷中﹐官名地號之稱謂非法﹐人氏名號之信筆亂塡﹐蓋宋人詩話家風﹐大變史文格律﹔其無當於方誌專家﹐史官繩尺﹐不待言矣。其所以爲世所稱﹐則以石湖賢而有文﹐又貴顯於當時﹔而翦裁筆削﹐𨿽不合於史法﹐亦視近日猥濫庸妄一流﹐固爲矯出﹐得名亦不偶然也。然以是爲方誌之佳﹐則不確矣。○書姑蘇志後王鏊《姑蘇志》六十卷﹐首郡邑沿革﹐次古今守令﹐次科第﹐皆爲之表﹐次沿革﹐次分野﹐次疆域﹐次山﹐次水﹐次水利﹐次風俗﹐次戶口﹐次土產﹐次田賦﹐次城池﹐次坊巷﹐次鄕都﹐次橋梁﹐次官署﹐次學校﹐次兵防﹐次倉場﹐次驛遞﹐次壇廟﹐次寺觀﹐次第宅﹐次園池﹐次古迹﹐次冢墓﹐次吳世家﹐附封爵氏族﹔次平亂﹐次宦績﹐次人物﹐而人物之中﹐分名臣﹑忠義﹑孝友﹑儒林﹑文學﹑卓行﹑隱逸﹑薦舉﹑藝術﹑雜技﹑遊寓﹑列女﹑釋老﹐凡一十三類﹔殿以紀異雜事。而捲次多寡﹐不以篇目爲齊。名宦分卷爲六﹐人物中之名臣分卷爲十﹐而忠義與孝友合爲一卷﹐儒林與文學合爲一卷﹐倉場與驛遞合爲一卷﹐如此等類﹐不一而足。總六十卷﹐亦約略紙幅多寡爲之﹐無義例也。《蘇志》名義不一﹐卽範氏成大以蘇州爲《吳郡誌》﹐已失其理﹐而前人惟譏王氏不當以蘇州府誌爲《姑蘇志》﹐所謂貴耳而賤目也。然郡縣誌乘﹐古今卒鮮善本。如範氏﹑王氏之書﹐𨿽非史家所取﹐究於流俗惡爛之中﹐猶爲矯出。今本《蘇州府誌》之可取者多﹐亦緣所因之故籍足采摭也。然有荒謬無理﹐不直一笑﹐𨿽末流胥吏﹐略解文簿款式﹐斷不出於是者﹐如發端之三表是也。表一曰郡邑沿革﹐以府縣爲郡邑﹐其謬不待言矣。表以州國郡軍府路爲目﹐但有統部州郡而無縣邑﹐無論體例不當﹐卽其自標郡邑名目﹐豈不相矛盾耶﹖且職官有知縣﹐而沿革無縣名﹐不識知縣等官何所附耶﹖尢可異者﹐表之爲體﹐縱橫以分經緯﹔蓋有同年月而異地﹐或同世次而異支﹐所謂同經異緯﹐參差不齊﹐非尋常行墨所能淸析﹐故藉縱橫經緯以分別之。如《守令表》﹐必以郡之守丞判錄﹐縣之令丞簿尉﹐橫列爲經﹔而以朝代年月﹐縱橫爲緯。後人欲稽蒞任年月﹐由縱標而得其時世﹐由橫列而知某守某令某丞某錄﹐或先或後﹐或在同時﹐披表如指掌也。假有事出先後﹐必不同時﹐則無難列款而書﹐斷無經緯作表之理。表以州國郡軍府路分格。夫州則蘇州也﹐國則吳國也﹐郡則郡也﹐軍府路則平江路府也﹐此皆一蘇州府地先後沿革之名﹔稱吳國時並無蘇州﹐稱蘇州時並無吳郡﹐稱吳郡時並無平江路府﹔旣無同時異出參差難齊之數﹐則按款羅列﹐閱者自知。今乃縱橫列表﹐忽上忽下﹐毫無義例﹐是徒亂人耳目﹔胥吏文簿﹐不如是顚倒也。《古守令表》﹐以太守﹑都尉權攝分格。夫太守都尉﹐固有同官年月﹔至於權攝﹐猶今之署印官也。有守卽無權守﹐有尉卽無攝尉﹔權攝官與本官﹐斷無同時互見之理﹐則亦必無縱橫列表之法。今分列格目﹐虛占篇幅﹐又胥吏之所不爲也。職官列表﹐當以時制定名﹔守令之表﹐當題府縣官表﹐以後貫前可也。今云古守令表﹐於文義固無礙矣﹔至於今守令表﹐則今乃指時制而言也﹐仍以守令稱明之知府知縣﹐名實之謬﹐又不待言矣。府官但列知府﹐而削同知以下﹔縣官但列知縣﹐而削丞簿之屬﹐此何說也﹖又表有經緯﹔經緯之法﹐所謂比其類而合之﹐乃是使不類者從其類也。故類之與表﹐勢不兩立。表則不能爲類﹐類則無所用表﹐亦胥吏之所通曉也。科第之表﹐分上中下﹐以古今異制﹐簡編繁重﹐畫時代以分卷可也。其體自宜旁書屬籍爲經﹐上書鄕會科年爲緯。舉人進士﹐皆科第也﹔今乃以科第爲名﹐而又分舉人進士列爲二表﹐是分類之法﹐非比類也。且第進士者﹐必先得舉人﹐今以進士居前﹐舉人列後﹐是於事爲倒置﹐而觀者耳目且爲所亂﹐又胥吏所不爲也。凡此謬戾﹐如王氏鏊﹐號爲通人﹐未必出其所撰﹔大抵暗於史裁﹐又浸漬於文人習气﹐以表無文義可觀﹐不復措意﹐聽一時無識之流﹐妄爲編輯﹐而不知其貽笑識者﹐至如是也。故曰文人不可與修志也。至於官署建置﹐亭樓臺閣﹐所列前人碑記序跋﹐仍其原文可也。志文敍述創建重修﹐一篇之中﹐忽稱爲州﹐忽稱爲郡﹐多仍《範志》原文﹔不知《範志》不足法也。按宋自政和五年以前﹐名爲蘇州﹐政和五年以後﹐名爲平江路府﹔終宋之世﹐無吳郡名。《範志》標題旣謬﹐則志文法度﹐等於自鄶無譏。王氏不知攺易﹐所謂謬也。又敍自古兵革之事﹐列爲平亂一門﹐亦不得其解也。山川田賦﹐坊巷風俗﹐戶驛兵倉﹐皆數典之目﹔宦迹流寓﹐人物列女﹐皆傳述之體。平亂名篇﹐旣不類於書志數典﹐亦不等於列傳標人﹐自當別議記載﹐務得倫序﹔否則全志皆當攺如記事本末﹐乃不致於不類之譏。然此惟精史例者﹐始能辧之﹐尙非所責於此志也。其餘文字小疵﹐編摩偶舛﹐則更不足深求矣。《蘇志》爲世盛稱﹐是以不得不辧﹐非故事苛求﹐好摭先哲也。○書灤志後家存《灤志》四帙﹐板刻模糊﹐脫落顚倒﹐不可卒讀﹔蓋乾隆四十七年﹐主講永平﹐故灤州知州安嶽蔡君薰﹐欲屬余撰輯州誌﹐因取舊志視余﹐卽其本也。按《明史藝文志》﹐有陳士元《灤州誌》十一卷。陳字養君﹐湖廣應城人﹐嘉靖甲辰進士﹐歷灤州知州﹐有盛名﹔著述甚富﹐多見《明志》﹐而史不列傳。《應城縣誌》﹐有傳而無書目﹔然縣人士至今猶侈言之。余少僑應城﹐求其所著﹐一無所見。聞前知縣江浦金テ﹐盡取其家藏稿以去﹐意甚惜之。今此志尙稱陳君原本。康熙中﹐知州侯紹岐依例續補﹐𨿽十一卷之次﹐不可復尋﹐而門類義例﹐無所攺易。篇首不知何人撰序﹐有云「昔宦中州﹐會靑螺郭公議修《許州誌》。公曰﹕『海內誌書﹐李滄溟《靑州誌》第一﹐其次卽爲《灤志》。』」似指陳君原本而言。其書與人﹐均爲當世盛稱﹐是以侯君率由而不敢議更張也。今觀其書﹐矯誣迂怪﹐頗染明中葉人不讀書而好奇習气﹔文理至此﹐竟不復可言矣。陳君以博贍稱﹐而《灤志》庸妄若此﹐其他著述﹐不知更如何也。而郭靑螺氏又如此妄贊﹐不可解矣。其書分四篇﹕一曰世編﹐二曰疆裏﹐三曰壤則﹐四曰建置。世編用編年體﹐仿《春秋》書法﹐實爲妄誕不根。篇首大書云「帝嚳氏建九州﹐我冀分。」傳云「書者何﹖志始也。」云云。以考九州分域﹐又大書云「黃帝逐葷粥。」傳云「書葷粥何﹖我邊郡也。」又大書云「周武王十有三祀﹐夷齊餓死於首陽﹐封召公於燕﹐我燕分。」此皆陳氏原編﹐怪妄不直一笑。《春秋》﹐魯國之書﹐臣子措辭﹐義有內外﹐故稱魯爲我﹐非特別於他國之君。且魯史旣以國名﹐則書中自不便於書國爲魯﹐文法宜然﹐非有他也。郡縣之世﹐天下統於一尊﹐珥筆爲州縣誌者﹐孰非朝廷臣子﹐何我之有﹖至於公傳經﹐出於經師授受﹐隱微之旨﹐難以遽諭﹐則假問答而闡明之﹐非史例也。州縣之志﹐出於一手﹐撰述非有前人隱義﹐待己闡明﹐而自書自解﹐自問自答﹐旣非優伶演劇﹐何爲作獨對之酬酢乎﹖且劉氏《史通》﹐嘗論《晉紀》及《漢晉春秋》﹐力詆前人摩擬無端﹐稱我與假設問答﹐俱在所斥。陳氏號爲通博﹐獨未之窺乎﹖國史且然﹐況州縣誌乎﹖周武王十有三祀﹐文尢紕繆。殷祀周年﹐兩不相蒙。《洪範》爲箕子陳疇﹐書法變例﹐非正稱也。陳氏爲夷齊之故﹐而攺年稱祀﹐其下與封召公﹐同蒙其文﹐豈將以召公爲殷人乎﹖且夷齊不食周粟﹐餓死首陽﹐蓋言不受祿而窮餓以死﹐非絕粒殉命之謂也。大書識其年歲﹐不亻眞甚乎﹖卽此數端﹐尙待窺其餘乎﹖其世編分目爲三﹕一曰前代﹐二曰我朝﹐三曰中興。其稱我朝者﹐終於世宗嘉靖二十八年﹔其題中興者﹐斷始嘉靖二十九年﹐實亦不得其解。疆裏之目有六﹕曰域界﹐曰理制﹐曰山水﹐曰勝槪﹐曰風俗﹐曰往迹。壤則之目有七﹕曰戶口﹐曰田賦﹐曰鹽法﹐曰物產﹐曰馬政﹐曰兵政﹐曰驛傳。建置之目十一﹕曰城池﹐曰署廨﹐曰儒學﹐曰倉庫﹐曰鋪捨﹐曰街市﹐曰坊牌﹐曰樓閣﹐曰橋渡﹐曰秩祀﹐曰寺觀。而官師人物﹐科目選舉﹐俱在編年之內。官師則大書年月﹐某官某人來任﹔其人有可稱者﹐卽仿《左傳》之例﹐注其行實於下。科目則曰﹐某貢於學﹐某舉於鄕﹐其中某榜進士﹔其有可稱者﹐亦同官師之例﹐無則闕之。孝義節烈之得旌者﹐書於受旌之日。而ウ修之儒﹐能文之士﹐不由科目﹐與夫節孝之婦﹐貞淑之女﹐偶不及旌﹐則無入志之例矣。尢有異者﹐侯君續陳之志﹐於明萬曆四十七年﹐大書我太祖髙皇帝天命四年己未﹐分注前明年號於下﹔復大書馮運泰中莊際昌榜進士﹐又書知州林應聚來任。夫前明疆宇﹐未入我朝版圖﹔國朝史筆﹐於書明事﹐不關於正朔者﹐並不斥去天啟﹑崇禎年號。藉曰臣子之義﹐內本朝而外前明﹐則旣書天命年號於上﹐事之在前明者﹐必當加明字以別之﹔庶使閱者知所主客﹐是亦一定理也。今馮運泰乃明之進士﹐林應聚乃明之知州﹐隸於本朝年號之下﹐又無明字以爲之區別﹐是直以明之進士知州﹐爲本朝之科第職官﹐不亦誣乎﹗至《灤志》標題﹐亦甚庸妄。灤乃水名﹐州亦以水得名耳。今去州字﹐而稱《灤志》﹐則閱題簽者﹐疑爲灤水志矣。然《明藝文志》以陳士元撰爲《灤州誌》﹐則題刪州字﹐或侯紹岐之所爲。要以全書觀之﹐此等尙屬細事﹐不足責也。○書靈壽縣誌後書有以人重者﹐重其人而略其書可也﹔文有意善而辭不逮者﹐重其意而略其辭可也。平湖陸氏隴其﹐理學名儒﹐何可輕議﹖然不甚深於史學。所撰《靈壽縣誌》﹐立意甚善﹐然不甚解於文理。則重陸之爲人﹐而取作志之本意可也。重其人﹐因重其書﹐以謂志家之所矜式﹐則耳食矣。余按陸氏《靈壽縣誌》十卷﹕一曰地理﹐紀事方音附焉﹐二曰建置﹐三曰祀典﹐四曰災祥﹐五曰物產﹐六曰田賦﹐七曰官師﹐八曰人物﹐人物之中﹐又分后妃﹑名臣﹑仕績﹑孝義﹑隱逸﹑列女﹐九選舉﹐十藝文。而田賦﹑藝文分上下卷﹐祀典﹑災祥﹑物產均合於一﹐則所分卷數﹐亦無義例者也。其書大率簡略﹐而田賦獨詳﹐可謂知所重矣。《敍例》皆云「土瘠民貧﹐居官者不可紛更聚斂﹐土著者不可侈靡爭競。」尢爲仁人愷悌之言。全書大率以是爲作書之旨﹐其用心眞不愧於古循良吏矣。篇末以己所陳請於上﹐有所興廢於其縣者﹐及與縣人傅維往復論修志凡例終編。其興廢條議﹐固切實有用﹔其論修志例﹐則迂錯而無當矣。余懼世人徇名而忘其實也﹐不得不辧析於後。如篇首地理﹐附以方音可也﹐附以紀事謬矣。紀事﹐乃前代大事關靈壽者﹐編年而書﹐是於一縣之中﹐如史之有本紀者也。紀事可附地理﹐則《舜典》可附於《禹貢》﹐而歷史本紀可入地理誌矣。書事貴於簡而有法﹔似此依附﹐簡則簡矣﹐豈可以爲法乎﹖建置之篇﹐刪去坊表﹐而云所重在人﹐不在於坊﹐其說則迂誕也。人莫重於孔子﹐人之無藉書志以詳﹐亦莫如孔子﹐以爲所重有在﹐而志削其文﹐則闕裏之志﹐可焚毀矣。坊表之所重在人﹐猶學校之所重在道也﹐官署之所重在政也﹐城池之所重在守也。以爲別有所重而不載﹐是學校﹑官廨﹑城池皆可削去﹐建置一志﹐直可省其目矣。寺觀刪而不載﹐以謂辟邪崇正﹐亦迂而無當也。《春秋》重興作﹐凡不當作而作者﹐莫不詳書﹐所以示鑑戒也。如陸氏說﹐則但須削去其文﹐以爲辟邪崇正﹐千百載後﹐誰復知其爲邪而辟之耶﹖況寺觀之中﹐金石可考﹐逸文流傳﹐可求古事﹐不當削者一也。僧道之官﹐定於國家制度﹐所居必有其地﹐所領必有其徒﹐不當削者二也。水旱之有祈禱﹐災荒之有賑濟﹐棄嬰之有收養﹐先賢祠墓之有香火﹐地方官吏多擇寺觀以爲公所﹐多遴僧道以爲典守﹐於事大有所賴﹐往往見於章奏文移﹐未嘗害於治體﹔是寺觀僧道之類﹐昔人以崇異端﹐近日以助官事﹐正使周孔復生﹐因勢利導﹐必有所以區處﹐未必皆執人其人而廬其居也。陸氏以削而不載﹐示其衛道﹐何所見之隘乎﹖官師選舉﹐止詳本朝﹐謂法舊志斷自明初之意﹐則尢謬矣。舊志不能博考前代﹐而以明初爲斷﹐已是舊志之陋﹔然彼固未嘗取其有者而棄之也。今陸氏明見舊志﹐而刪其名姓﹐其無理不待辧矣。自古諸侯不祖天子﹐大夫不祖諸侯﹐理勢然也。方誌諸家﹐於前代帝王后妃﹐但當著其出處﹐不可列爲人物﹐此說前人亦屢議之﹐而其說訖不能定。其實列人物者﹐謬也。姑無論理勢當否﹐試問人物之例﹐統載古今﹐方誌旣以前代帝王后妃﹐列於人物﹐則修京兆志者﹐當以本朝帝後入人物矣。此不問而知其不可。則陸志人物之首后妃﹐殊爲不謹嚴也。至於篇末﹐與傅維議﹐其初不過所見有偏﹐及往復再辧﹐而彊辭不準於情理矣。其自云「名臣言行﹐如樂毅﹑曹彬﹐章章於正史者﹐止存其略。」維則謂「三代以上聖賢﹐事已見經籍者﹐史遷仍入《史記》﹐史遷所敍孝武前事﹐班固仍入《漢書》﹔不以他見而遂略。前人史傳文集﹐荒僻小縣﹐人罕盡見﹐藝文中如樂毅《報燕王書》﹑韓維《僖祖廟議》﹐不當刊削。」其說是也。陸氏乃云「春秋人物﹐莫大於孔子﹐文章亦莫過於孔子。《左傳》於孔子之事﹐不如叔向﹑子產之詳﹐於孔子之文﹐不如叔向﹑子產之多﹔相魯適楚﹐刪書正樂﹐事之章章於萬世者﹐曾不一見﹔《孝經》《論語》《文言》《系辭》﹐昭昭於萬世者﹐曾不一見。以孔子萬世聖人﹐不必沾沾稱述於一書﹐所以尊孔子也。」此則非陸氏之本意﹐因窮於措辭﹐故爲大言﹐以气蓋人﹐而不顧其理之安﹐依然詆毀陽明習气矣。《左傳》乃裁取國史爲之﹐所記皆事之關國家者﹐義與《春秋》相爲經緯。子產﹑叔向﹐賢而有文﹐又當國最久﹐故晉鄭之事﹐多涉二人言行﹐非故詳也﹐關一國之政也。孔子不遇於時﹐惟相定公爲郟谷之會﹐齊人來歸汶陽之田﹐是與國事相關﹐何嘗不詳載乎﹖其奔走四方﹐與設教洙泗﹐事與國政無關﹐左氏編年附經﹐其體徑直﹐非如後史紀傳之體﹐可以特著道學﹑儒林﹑文苑等傳﹐曲折而書﹐因人加重者也。𨿽欲獨詳孔子﹐其道無由﹐豈曰以是尊孔子哉﹖至謂《孝經》《論語》《文言》《系辭》不入《左傳》﹐亦爲左氏之尊孔子﹐其曲謬與前說略同﹐毋庸更辧。第如其所說﹐以不載爲尊﹐則帝典之載堯舜﹐謨貢之載大禹﹐是史臣不尊堯﹑舜﹑禹也﹔二南正雅之歌詠文武﹐是詩人不尊周先王也﹔孔子刪述《詩》《書》﹐是孔子不尊二帝三王也﹐其說尙可通乎﹖且動以孔子爲擬﹐尢學究壓人故習。試問陸氏修志初心﹐其視樂毅﹑曹彬﹑韓維諸人﹐豈謂足以當孔子邪﹖又引太史公《管晏傳贊》有云「吾讀《管子》《牧民》《山髙》《乘馬》《輕重》《九府》及《晏子春秋》﹐其書世多有之﹐是以不論。」可見世所有者﹐不必詳也。此說稍近理矣。然亦不知司馬氏之微意﹐蓋重在軼事﹐故爲是言。且諸子著書﹐亦不能盡裁入傳﹐韓非載其《說難》﹐又豈因其書爲世所有而不載耶﹖文入史傳﹐與入方誌藝文﹐其事又異。史傳本記事之文﹐故裁取須嚴﹔而方誌藝文﹐𨿽爲俗例濫入詩文﹐然其法旣寬﹐自可裁優而入選也。必欲兩全而無遺憾﹐余別有義例﹐此不復詳。

