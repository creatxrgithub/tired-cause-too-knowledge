

文說元陳繹曾

提要文說

提要

《文說》一卷﹐元陳繹曾撰。繹曾字伯敷。《元史》附見《儒學傳》﹐作處州人。而《吳興續志》亦載其名﹐蓋家本括蒼﹐而僑居苕水者也。至順中﹐官至國子監助教。嘗從學於戴表元﹐而與陳旅友善。師友淵源﹐具有所自﹐故所學頗見根柢。是書乃因延佑復行科舉﹐爲程試之式而作。書中分列八條﹐論行文之法。時《五經》皆以宋儒傳注爲主﹐懸爲功令﹐莫敢異趨。故是書大旨皆折衷於朱子。《吳興續志》稱繹曾嘗著《文筌》《譜論》《科舉天階》﹐使學者知所向方﹐人爭傳錄。焦竑《經籍志》又載繹曾《古今文矜式》二卷。今考繹曾所著《文筌》八卷﹐附《詩小譜》二卷﹐元時麻沙坊刻﹐附列於《策學統宗》之首﹐今尙有傳本﹐其文與此編迥殊。惟《科舉天階》與《古今文矜式》今未之見。疑此編卽二書之一﹐但名目錯互﹐莫能證定。今姑仍《永樂大典》舊題﹐以《文說》著錄﹐用闕所疑。卷首所稱陳文靖公﹐蓋卽元翰林學士東平陳儼﹐亦以文名。至其自稱先尙書者﹐則已失其世系﹐無可考矣。文說

陳文靖公問爲文之法﹐繹曽以所聞於先人者對曰﹕一養气﹐二抱題﹐三眀體﹐四分門﹐五立意﹐六用事﹐七造語﹐八下字。

○養气法

肅﹕朝廷之文宜肅﹐聖賢道徳宜肅。

壯﹕長江大海之文宜壯﹐軍陣英雄之文宜壯。

淸﹕山林之文宜淸﹐風月貞逸宜淸。

和﹕宴樂之文宜和﹐通人逹士宜和。

奇﹕鬼神之文宜奇﹐俠客髙士宜奇。

麗﹕宮苑之文宜麗﹐富貴羙人宜麗。

古﹕逰覧古迹之文宜古﹐上古人事宜古。

逺﹕登髙眺逺之文宜逺﹐大功業人宜逺。

右養气之法。宜澄心靜慮﹐以此景﹑此事﹑此人﹑此物﹑黙存於胸中﹐使之融化與吾心爲一﹐則此气油然自生﹔當有樂處﹐文思自然流動﹐充滿而不可遏矣。切不可作气﹐气不能養而作之﹐則昏而不可用﹐所出之言﹐皆浮辭客气﹐非文也。气之變化無方﹐當以此類推之。

○抱題法

開題﹕以題中合說事逐一分析開冩﹐於篇中各間架內﹐次其先後所宜﹐逐一說盡。或以意化之﹐或以情申之﹐或以實事紀之﹐或以故事彰之﹐或以景物敍之。一篇之內﹐變換𨿽多﹐句句切題也。此作文入門之法﹐非其至者也。

合題﹕亦以題中合說事逐一開冩﹐卻將意融會作一片﹐一口气道盡。然忌直率﹐卻於間架中要意思曲折此﹐髙於開題也。

括題﹕只取題中緊要一莭作主意﹐餘事輕輕包括見之﹐此最徑捷也。

影題﹕並不說正題事﹐或以故事﹐或以他事﹐或立議論挨。

傍題﹕目而不著迹﹐題中合說事﹐皆影見之﹐此變態最多。

反題﹕題目或悖義理﹐則反意說之。

救題﹕題目𨿽悖義理﹐而以彊辭奪正理觧救之。

引題﹕別發逺意﹐使人不知所從來﹐忽然引入題去﹐卻又親切痛快﹐此要茟力﹐似影題而實異也。影題從題中來﹐此自題外來。

蹙題﹕題繁﹐乃蹙其文﹐使甚簡﹐而不漏脫題中一事。

衍題﹕題虛﹐無可說﹐乃衍其意﹐使甚多﹐而無一事題外來。

招題﹕將題目熟涵泳之﹐使胸中融化消釋盡﹐將題中合說麄話掃去﹐就其中取出精華微妙之意﹐作成文章。超出題外﹐而不離題中﹐此作文之極功也。

○眀體法

頌﹐宜典雅和粹。

樂﹐宜古雅諧韶。

贊﹐宜溫潤典實。

箴﹐宜謹嚴切直。

銘﹐宜深長切實。

碑﹐宜雄渾典雅。

碣﹐宜質實典雅。

表﹐宜張大典實。

傳﹐宜質寔﹐而隨所傳之人變化。

行狀﹐宜質寔詳備。

紀﹐宜簡寔方正﹐而隨所紀之人變化。

序﹐宜疏通圎羙﹐而隨所序之事變化。

論﹐宜圎折深逺。

說﹐宜平易眀白。

辧﹐宜方折眀白。

議﹐宜方直眀切。

書﹐宜簡要眀切。

奏﹐宜情辭懇切﹐意思忠厚。

詔﹐宜典重﹑溫雅﹑謙沖﹐惻怛之意藹然。

制誥﹐宜峻厲典重。

○分間法

頭起﹐欲緊而重。大文﹐五分腹﹑二分頭額﹔小文﹐三分腹﹑一分頭額。腹中欲滿而曲折﹐多欲健而快﹔尾結欲輕而意足﹐如駿馬注坡。三分頭﹐二分尾。

凡文﹐如長篇古律詩﹑騷﹑古辭﹑古賦﹑碑碣之類﹐長者腹中間架或至二三十叚﹐然其要﹐亦不過作三莭而已。其間小叚﹐間架極要分眀﹐而不欲使人見其間架之迹。蓋意分而語串﹐意串而語分也。

○立意法

景﹕凡天文地理物象皆景也﹐景以气爲主。

意﹕凡議論思致曲折皆意也﹐意以理爲主。

事﹕凡實事故事皆事也﹐事生於景則眞。

情﹕凡喜怒哀樂愛惡欲之眞趣皆情也﹐意出於情則切。

凡文﹐體𨿽眾﹐其意之所從來必由於此四者而出。故立意之法﹐必依此四者而求之各隨所宜﹐以一爲主﹐而統三者於中。凡文無景則枯﹐無意則麄﹐無事則虛﹐無情則誣﹐立意之法﹐必兼四者。戴帥初先生曰「凡作文發意﹐第一畨來者陳言也﹐掃去不用﹔第二畨來者正語也﹐停之不可用﹔第三畨來者精意也﹐方可用之。韓子所謂『陳言之務去』﹐『戞戞乎其難哉』。」其法如此。戴先生又云「作文湏三致意焉。一篇之中三致意﹐一叚之中三致意﹐一句之中三致意。」先尙書云「文章猶若理詞狀也﹐一夲事﹐二原情﹐三據理﹐四按例﹐五斷決。夲事者﹐認題也﹔原情者﹐眀來意也﹔據理者﹐守正也﹔按例者﹐用事也﹔斷決者﹐結題也。五者備矣﹐辭貴簡切而眀白。

○用事法

正用﹕故事與題事正用者也。

反用﹕故事與題事反用者也。

借用﹕故事與題事絕不類﹐以一端相近﹐而借用之者也。

暗用﹕用故事之語意﹐而不顯其名迹。

對用﹕經題用經事﹑子題用子事﹑史題用史事﹑漢題用漢事﹑三國題用三國事﹑韓栁題用韓栁事﹑佛志題用佛志事﹐此正法也。

扳用﹕子史百家題用經事﹐三國題用周漢事﹐此扳前證後﹐亦正法也﹐

比用﹕荘子題用列子﹐栁文題用韓文﹐亦正用之變也。

倒用﹕經題用子史﹐漢題用三國﹐此有茟力者能之也。

泛用﹕於正題中乃用稗官小說﹑俗語戲談﹑異端鄙事爲證﹐非大茟力不敢用﹐變之又變也。

凡用事﹐但可用其事意﹐而以新語融化入吾文﹐三語以上﹐卽不可全冩。

○造語法

正語﹕《尙書》「曰若稽古」﹐「帝堯曰放勲」﹐「帝舜曰﹕重華協於帝」﹐「大禹曰﹕文命敷於四海」﹐「臯陶曰﹕允廸厥徳﹐謨眀弼諧」。《春秋》「六鷁退飛過宋都﹐隕石於宋」﹐皆正其事而語之。

抝語﹕《楚辭》「吉日兮辰良」﹐不言「吉日兮良辰」﹔「蕙殽蒸兮蘭藉﹐奠桂酒兮椒漿」﹐不曰「蒸蕙殽兮蘭藉」﹔《荘子》「樂出虛蒸成菌」﹐不言「虛出樂」。倒一字﹐句法便健十倍。

反語﹕《論語》「學而時習之﹐不亦說乎﹖」又曰「愛之能勿勞乎與﹖」《尙書》「兪哉﹗眾非元後何戴﹖」此皆反其意而道﹐使人悠悠致思焉。

累語﹕《尙書》「寛而栗」﹐《老子》「長短相形」等語﹐皆累句也。《孫武子》「利而誘之﹐亂而取之」一莭﹐語𨿽累﹐而辭意句句有妙者。

聫句﹕《尙書》「以親九族﹐九族旣睦」﹐《大學》「知止而後有定﹐定而後能靜」﹐《檀弓》「人喜則斯陶」﹐皆聫語也。

歇後語﹕《論語》「禮云禮云﹐玉帛云乎哉﹖曽謂泰山不如林放乎﹖」此皆不說破正意﹐歇後所當語﹐而使人自思之。

答問語﹕《論語》「吾何執﹖執禦乎﹖執射乎﹖」《孟子》「王何必曰利﹖亦有仁義而已矣」﹐《詩》云「雞旣鳴矣﹐朝旣盈矣。匪雞則鳴﹐蒼蠅之聲」﹐《公羊》《榖梁》尢極其變。

變語﹕《堯典》「宵中星虛」﹐《舜典》「如西禮」﹑「正月上日」﹑「月正元日」﹑「正月朔旦」是也。

省語﹕《舜典》「至於南嶽」﹑「如初禮」﹐《儀禮》「其它﹐如皮弁之儀」﹐此省語也。

助語﹕《檀弓》「南宮絳之妻之姑之喪」一句﹐累三之字﹔《詩大序》「不知手之舞之﹐足之蹈之」﹐累四之字。《荘子》尢多﹐《論語》「學而時習之﹐不亦說乎」﹐但「學時習說」四字是寔﹐「而之不亦乎」五字是助語﹔「其諸﹐異乎人之求之歟」﹐但「異人求」三字是實﹐「其諸乎之之歟」六字是助語﹔《孟子》「然而無有乎爾﹐則亦無有」﹐「乎爾」兩字是寔﹐八字是助語﹔當用則不嫌多也。

寔語﹕《尙書》及《易》彖辭爻辭用助語極少﹐《春秋》《儀禮》皆然﹐此寔語也。凡碑碣傳紀等文﹐不可多用助語﹔字序論辧說等文﹐湏用助語字。

對語﹕《尙書》「命羲和」﹑「仲叔」﹑「四莭」﹐長對也﹔「威侮五行﹐怠棄三正」﹐正對也﹔「天聰眀自我民聰眀﹐天眀畏自我民眀威」﹐此對語不對字也﹔「眾非元後﹐何戴﹖後非眾﹐罔與守邦﹖」此對意不對字也﹔「天敍五典」﹑「天秩有禮」﹐下間以「五禮有庸哉」﹑「五服五章哉」﹐「佑賢輔徳」﹐下間以「邦乃其昌」﹐散文用對語﹐必以散語間之也。

隱語﹕《論語》「割雞焉用牛刀」﹐「有羙玉於斯﹐求善價而沽諸」﹐「虎兕出於柙﹐龜玉毀於櫝中」﹐《孟子》「城門之軌﹐兩馬之力歟」﹐皆隱語也。《小雅鶴鳴》﹑古樂府「藳砧」全篇隱語﹐荘列尢多。

婉語﹕《論語》「陽貨言﹕『日月逝矣﹐歲不我與。』子曰﹕『諾﹐吾將仕矣。』」此語直而意婉也﹔《春秋》「天王狩於河陽」﹐此語婉而意直也。凡造語皆自然﹐當如此﹐則好﹔有意爲之﹐非也。

○下字法

諧音﹕凡下字﹐有順文之聲而下之者。若音當揚﹐則下響字﹔若音當抑﹐則下嗢字。

審意﹕凡下字﹐有詳文之意而下之者。意當眀﹐則下顯字﹔意當藏﹐則下隱字﹔意當尊﹐則下童字﹔意當卑﹐則下輕字。如此之類﹐變化無方。

襲古﹕凡下字﹐於平穩處﹐宜用古人曽下好字面﹐湏求其的當﹑平寔者用之。

取新﹕凡下字﹐於出奇處宜用新字面﹐湏尋不經人道語之的當﹑新奇﹑而不怪僻﹐令讀之若出於自然﹐乃善。

繹曽謂﹕今世爲學﹐不可不隨宜者﹐科舉之文是也。科舉之文﹐有不得不與《朱子語錄》參者﹐謹具於後。

一讀《四書》﹕當謹守《章句》《集注》﹐參以《或問》《語錄》﹐及《文公大全集》。其間有《或問》與《集注》不同﹐當從《集注》﹔又有《集注》與《語錄》不同者﹐只以《集注》爲夲﹐而與《語錄》參訂之。

一讀尙書﹕主蔡氏﹐參《朱子語錄》。

一讀詩﹕主朱子詩傳﹐綱領義理都在綱領中﹐詩傳只是訓詩傳﹐制度參古注疏。

一讀周易﹕先曉唘蒙﹐次夲義九圖﹐次五贊﹐次系辭說卦﹐乃可讀上下經﹑彖象﹑文言﹑序卦﹑雜卦﹑傳夲義。然後讀程朱傳﹐程朱異同處﹐不可作是非論﹐只是各有取用。朱子是眀經﹐程子是借經眀道。

一讀春秋﹕朱子夲說皆在張洽注﹐今科舉偶不及此﹐蓋事寔在左氏論辧﹐在公榖斷﹐以胡氏而取《朱子語錄》及張洽之說折衷之可也。

一讀禮記﹕𨿽主古疏﹐然制度當訂以朱子經傳。通觧有朱子經傳﹐通觧有勉齋經傳﹐通觧有楊復經傳。通觧三書皆具﹐然後可以考也。義理當訂《朱子語錄》。

一古賦﹕有楚賦﹐當熟讀朱子《楚辭》中《九章》《離騷》《逺逰》《九歌》等篇﹐宋玉以下﹐未可輕讀。有漢賦﹐當讀《文選》諸賦﹐觀此足矣﹐唐宋諸賦﹐未可輕讀。有唐古賦﹐當讀《文粹》諸賦﹐《文苑英華》中亦有絕佳者﹐有唐律賦﹐備見《文苑英華》。

一詔﹕漢詔﹐當盡取眞西山《文章正宗》所選讀之﹐唐詔﹐當選取《文苑英華》所有之精者讀之﹐守﹝宋﹖﹞詔﹐當盡取呂東萊《文鑑》中所選讀之。

一誥﹕漢無制誥﹐當取《尙書》諸誥﹐及漢武封三王策﹐與漢官儀命公卿諸策書讀之。唐誥﹐當取《文苑英華》中精者讀之。宋誥﹐當盡取東萊《文鑑》中所選者讀之。

一章﹕漢章﹐取《文章正宗》。唐章﹐取《文粹》。宋章﹐取呂東萊《名臣奏議》。

一表﹕漢表卽章。宋表有蜀夲適用﹐集中所選﹐皆南渡以來﹐渾厚典雅。唐表﹐取《文苑英華》。

一策﹕書坊漢唐策亦可觀﹐但分開﹐章自章﹐策自策﹐不宜混雜。然只董仲舒三策是正格式﹐或賈誼《治安策》是正籌。策﹐文字以董爲體﹐以賈爲骨﹐而東坡策略助波瀾﹐白居易諸策止可體面﹐亦可已矣。

此上﹐只科舉所急用如此﹐若依朱子讀書法﹐則尙有評章。

○答韓荘伯讀書說

讀諸經﹐當以一經爲主。《詩》《書》必湏通習﹐讀《詩》﹐吟詠古人性情﹐而反之吾心之性情﹐逹之合天下之情性。只作街談俚語看﹐不湏深難求之﹐鳥獸艸朩器服之名﹐卻湏通習。讀考究每章每句﹐不要拘一說隨用句﹐句有千變萬化﹐只要看得活﹑推得廣﹑用得寔。古注疏是漢唐經師教學者之說﹐於滛奔■﹝辶羊﹞亂難講處﹐多假古事換別意以避之。朱子是啇周魯十五國作詩人夲情性之說﹐兩不可廢。讀《書》要看堯﹑舜﹑禹﹑湯﹑文﹑武之爲君﹐啟﹑太甲﹑成康之繼述﹐髙宗之中興﹐其政何施﹖其事何在﹖舜﹑禹﹑臯陶﹑伊尹﹑傳說﹑周公﹑召公之相業﹐其政何施﹖其事何在﹖其餘聖賢﹐所居何位﹖所施何政﹖所行何事﹖隨句要歸著各人所居地位﹐以爲模楷。上自帝王﹐下自小民﹐皆有其法。湏帖寔有歸著﹐看自見。大抵《尙書》只當作爲政治事樣子看﹐便分眀也。政是平治天下大經大法﹐事是逐時小事。書中不見樣者﹐不必彊求﹔書中有樣者﹐不可放過﹐逐句看見各人地位處置﹐樣子分眀。又將先日所見﹐同是此樣地位﹐而處或同﹑或不同者﹐以類參合而觀﹐則所得多矣。讀《易》先將唘蒙看透圖書之理﹐原卦畫﹑眀蓍策﹑考變占之說﹐然後熟讀系辭﹑說卦﹐太極﹑兩儀﹑四象﹑八卦之理﹐與象數昭昭在心目﹐中卻細看六十四卦彖﹑三百八十四爻辭﹐一字字從太極﹑兩儀﹑四象﹑八卦夲然理象數中來﹐自然見得聖人下一字皆有來歷歸著﹐若其用處﹐只在夫人日用間審動端﹐而吉凶悔吝可見。朱子《夲義》是四聖人各各夲意﹐程子《傳》是吾人日用切寔之理。讀三禮﹐《儀禮》是經﹐《周禮》是緯﹐官守所分掌者﹔《禮記》是傳﹐當分四科三百經﹐禮以類相從而考証之。在者審所歸﹐亡者缺之。四科者﹐禮也﹑儀也﹑樂也﹑制度也。吉凶軍賓嘉之大目﹐爲禮﹔應對進退拜立趨行之小莭﹐爲儀﹔音律歌舞八音之法﹐爲樂﹔封井宗學宮室器服之等﹐爲制度。以經證經﹐不可曲泥傳注。《周禮》一書﹐是文武周公平天下之法﹐自《堯典》以降﹐莫不備於此。大政在六官﹐小事具諸職﹐有志者湏要細心深思而寔體之。讀《春秋》﹐以《左氏》爲案﹐正經爲斷﹐先儒二言﹐盡之矣。斷事不可先立主見﹐將夲人所立何功﹐所犯何罪﹐來蹤去迹﹐仔細推尋﹐一小莭不究﹐便有錯斷處。功罪夲事﹐莭莭眀白﹐卻原其情而定褒貶﹐有兩是者﹑有兩非者﹑有似是而非者﹑有似非而是者﹑有是非各半者﹑有是非輕重比倫者﹑有以功補過者﹑有以罪絀功者﹑有初無是非者﹑有眚災者﹑有功之首罪之魁不見形迹必當表而出之者。平心易气﹐以觀其事﹔眀目聰耳﹐以察其情﹔執中有權﹐以斷其理。《左氏》﹐案也。《公羊》《榖梁》﹐議也。然聖人之旨微﹐必待吾心之淸眀者以裁之。讀《大學》眀眀徳章句﹐是一書之根夲﹐湏細細切已看﹐教分眀無罅漏。致知格物章或問﹐是聖門學知之法﹐然湏依此細看﹐立定條目﹐寔下功夫。誠意章句﹐是聖學心學之根本﹐朱子平生畱意切至處﹐字字切巳﹐仔細尋思﹐至切至切﹐大要只是一朴寔爲善而巳﹐恰是要朴寔到至極處。平天下章﹐絜矩好惡是聖治心法﹐貨徳仁人小人是聖政大端﹐治天下之要﹐不出乎此﹐仔細讀著﹐寔尋思用之不盡矣。讀《論語》﹐將問處作自已問﹐答處作今日耳聞先儒之說﹐至矣切矣。訓詁義理﹐在《集句》﹔同異是非﹐在《或問》﹔格言遺說﹐在《朱子語類》﹔道理﹐在今日天下之事物﹕寔用在吾身﹐玩而味之在吾心。讀《孟子》﹐每章湏有一兩句是主意﹐其餘是敷衍此意而眀辧之。見破主意﹐則其餘渙然易知矣。一書主意在性善﹐寔理在仁義﹐功夫在求放心﹑養浩气﹐政事在務農興學以行王道。讀《中庸》最不易﹐此兼眀大人之道﹐微而顯﹑著而隱﹐若識得「天命之謂性」一句分眀﹐方可讀下文也。《易》就陰陽說得駁雜﹐而有依慿﹔《中庸》提出天命說﹐𨿽簡約﹐卻難把捉﹐走作便入異端﹐愼之哉﹗愼之哉﹗讀《孝經》《刋誤》大體已正﹐近吳艸廬先生注詳眀矣﹐更看黃氏夲旨﹐以極其趣﹐天理人倫之夲在是。讀史﹐湏分五科﹕苐一﹐於帝紀內看歷代興亡﹔第二﹐於列傳內看古今人才﹔苐三﹐於列傳內看古今事迹﹔苐四﹐於諸志內看歷代典章﹔苐五﹐以春秋之法﹐斷興亡﹑人才事迹之是非﹐以三代斷歷代典章粹駁﹐仍湏以外史參辧誣枉。凡讀史﹐當以正史爲先﹐十七是也﹔然後以通史﹑通誌會同之﹐《通鑑》《通典》之類是也﹔又以外史﹑會要考訂之﹐《國語》《國策》《東觀》《荀表》《外書》《舊唐》《周書》《漢儀》唐宋《會要》之類是也﹔又以史論評確之﹐《唐鑑》《管見》之類是也。至於古史﹐暇日亦不可不知﹐當斷以孔子﹐五帝徳存而勿論可也。讀諸子﹐儒家荀﹑揚﹑文中﹑《新序》《說苑》﹐雜家《管子》《呂覧》﹑賈誼﹑淮南﹐道家老子﹑荘子﹑列子﹑抱朴子﹐兵家孫武子﹑吳起﹑《司馬法》﹐法家韓非子等﹐皆文章精奇﹐論說要妙﹐𨿽所學不醇﹐而見趨髙深﹐可資博覧。讀之當分三科﹕一見地﹐二文章﹐三事料。見地者﹐諸子所造﹐𨿽有大小淺深﹐然必有所悟﹔入處𨿽偏駁﹐要必有識見﹔見識旣眞﹐自有妙理。學者所志𨿽不同﹐皆湏有眞悟處方能有所成就。後世文章事業不及古人者﹐以其悟入處淺故也﹐讀諸子可以見之矣。文章者﹐荀卿博雅﹑揚雄簡奧﹑穰苴典古﹐有先王遺風﹐韓非嚴峭﹐皆自成一家。事料者﹐古事也﹑精意也﹑句法也﹑字樣也﹑制度名物也﹑助辭之變例也﹐往往精古﹐非漢魏以後所及﹐皆湏摘取以資茟端。讀文章﹐就今日所宜﹐且於《孟子》中取長者二十餘章﹐韓文四五十篇﹐蘓文亦然﹐合成百篇。取時﹐湏自已意擇﹐意中所甚喜者冩入﹐若覺篇篇可喜﹐截滿百篇之數卽止﹐不必多貪﹔若篇篇不見可喜﹐卽不必彊取﹐看終集之後﹐再轉求之﹐𨿽百轉可也。冩成百篇後﹐讀書之暇﹐每日隨意多少﹐反復讀之﹐或黙看﹑或批點﹑隨意先麄﹐麄看過﹐卻與分大叚﹐又與細分小莭﹐莭叚旣眀﹐觀其首尾中間相應處﹑相變處﹑撆掉處﹑轉折處﹐寛心細目徐觀之﹐意無昏倦﹐老子云「孰能濁以靜之﹖徐淸」﹐要「必有事焉﹐而勿正」。如此久久﹐自當有得。大槪只要扯拽作性漸通耳﹐毋將迎﹐毋凝滯。讀經以融貫義理﹐讀史以該洽事寔﹐取胡氏《讀史管見》隱然若一敵國﹐自立說﹐與之相辧惟久久。義理事寔﹐來於經史﹔議論生於管見﹐作性扯拽﹐開於孟蘇韓文之路﹐輻湊茟下﹐滔滔不能禁止。技癢欲冩﹐卽宜痛禁止之﹐愼勿拈紙茟便作文也。一拈紙茟﹐昏气隨至﹐前功廢矣。如此久之﹐欲冩愈甚﹐禁之愈切﹐直至隨所見題目﹐分眀有一片文字﹐首尾中間議論句法字樣﹐見成了了﹐自然成文胸中﹐不費尋思﹐直拈茟便冩去﹐方可拈紙茟矣。此後只可因自然成文之甚眀者一冩之。不可乘此﹐便日弄紙茟﹐仍湏切禁止如前﹐當愈嚴也﹐禁之愈嚴﹐其來愈多﹐作性之道﹐不可遏矣﹐勉之哉﹗此後卻湏從先軰求點化﹐芟繁就簡﹐掃博歸約矣。

