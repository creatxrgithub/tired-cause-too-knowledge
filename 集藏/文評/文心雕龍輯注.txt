

欽定四庫全書

集部九

文心雕龍輯注

詩文評類

提要

【臣】等謹案文心雕龍輯注十卷

國朝黃叔琳撰叔琳有史通訓故補已別著錄考宋史藝文志有辛處信文心雕龍注十卷其書不傳明梅慶生復創爲之注不過粗具梗槪王維儉踵之而作援據始稍稍加詳叔琳此本蓋因二家之注而增損之徴引詮釋頗爲賅貫其間如注詮賦篇拓宇字不引顏延年宋郊祀歌而據西京雜記疑爲括宇史傳篇班固徴賄事不引劉知防史通互證而旁牽陳壽傳覓米之事此類俱不免有所訛舛又楊愼朱謀防等妄攺之文亦不能有所校正然其疏通證明大致純備較之梅王二注則宏贍多矣乾隆四十四年二月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

文心雕龍輯注原序

劉舍人文心雕龍一書蓋萟苑之祕寶也觀其苞羅羣籍多所折衷於凡文章利病抉摘靡遺綴文之士茍欲希風前秀未有可捨此而別求津逮者若其使事遣言紛綸葳蕤罕能切究明代梅子庚氏爲之疏通證明什僅四三耳略而弗詳則剙始之難也又句字相防旣久別風淮往往有之𨿽子庚自謂校正之功五倍於楊用修氏然中間脫訛故自不乏似猶未得爲完善之本余生平雅好是書偶以暇日承子庚之綿蕞旁稽博攷益以友朋見聞兼用眾本比對正其句字人事牽率更歷暑寒乃得就緒覆閱之下差覺詳盡矣適雲間姚子平山來藩署因共商付梓方今

文治盛隆度越先古海內操奇觚弄柔翰者咸有騰聲飛實之思竊以爲劉氏之緒言餘論乃斯文之體要存焉不可一日廢也夫文之用在心誠能得劉氏之用心因得爲文之用心於以發聖典之菁英爲

熈朝之黼黻則是書方將爲魚之筌蹄而又況於瑣瑣箋釋乎哉峕

乾隆三年嵗次戊午秋九月北平黃叔琳書

欽定四庫全書

文心雕龍輯注卷一

詹事府詹事加吏部侍郎銜黃叔琳撰

原道第一

文之爲徳也大矣與天地並生者何哉夫黃色雜方圓體分日月疊璧以垂麗天之象山川煥綺以鋪理地之形此蓋道之文也仰觀吐曜俯察含章髙卑定位故兩儀旣生矣惟人參之性靈所鐘是謂三才爲五行之秀實天地之心【一本實上有人字心下有生字】心生而言立言立而文明自然之道也傍及萬品動植皆文龍鳯以藻繪呈瑞虎豹以炳蔚凝姿雲霞雕色有逾畫工之妙艸朩賁華無待錦匠之奇夫豈外飾蓋自然耳至於林籟結響調如竽瑟泉石激韻和若球鍠故形立則章成矣聲發則文生矣夫以無識之物欝然有彩有心之器其無文歟人文之元肇自太極幽贊神明易象惟先庖犧畫其始仲尼翼其終而乾坤兩位獨制文言言之文也天地之心哉若乃河圖孕乎八卦洛書韞乎九疇玉版金鏤之實丹文緑牒之華誰其尸之亦神理而巳自鳥迹代繩文字始炳炎皡遺事紀在三墳而年世渺邈聲采靡追唐虞文章則煥乎始【馮本作爲】盛元首載歌旣發吟詠之志益稷陳謨【元作謀楊攺】亦垂敷奏之風夏后氏興業峻鴻績九序惟歌勲徳彌縟逮及商周文勝其質雅頌所被英華日新文王患憂繇辭炳曜符采復隱精義堅深重以公旦多材振【元作褥朱攺】其徽烈剬詩緝頌斧藻羣言至夫子繼聖獨秀前哲鎔鈞六經必金聲而玉振雕琢情性組織辭令朩鐸起而千里應席珍流而萬世響冩天地之輝光曉生民之耳目矣爰自風姓曁於孔氏【一作元】聖創典素王述訓莫不原道心以敷章【以敷一作裁文從禦覽攺】研神理而設教取象乎河洛問數乎蓍觀天文以極變察人文以成化然後能經緯區宇彌綸彞憲發輝【疑作揮】事業彪炳辭義故知道沿聖以垂文聖因文而明道旁通而無滯【一作涯從禦覽攺】日用而不匱易曰鼓天下之動者【者字從禦覽增】存乎辭辭之所以能鼔天下者乃道之文也

贊曰

道心惟防神理設教光采元聖炳燿仁孝龍圖獻體書呈貎天文斯觀民胥以效

黃【易夫黃者天地之雜也天而地黃】方圓【大戴禮記天道曰圓地道曰方】日月疊璧【易坤靈圖至徳之萌日月若聨璧】炳蔚【易大人虎變其文炳也又曰君子豹變其文蔚也】庖犧畫其始【易系辭包犧氏之王天下也仰則觀象於天俯則觀法於地觀鳥獸之文與地之宜近取諸身逺取諸物於是始作八卦以通神明之徳以類萬物之情】仲尼翼其終【易通卦驗孔子作上彖下彖上象下象上系下系文言說卦序卦雜卦爲十翼】河圖【易正義伏羲氏有天下龍馬負圖以出於河遂法之畫八卦】洛書【周書洪範天乃錫禹洪範九疇注易言河出圖洛出書聖人則之蓋治水功成洛呈瑞】玉版【王子年拾遺記帝堯在位聖徳光洽河洛之濱得玉版方尺圖天地之形】丹文緑牒【宋書志序握河括地緑文赤字之書言之詳矣】鳥迹【許氏說文序黃帝之史蒼頡見鳥獸蹄迒之迹知分理之可相別異也初作書契】代繩【見徴聖篇象夬注】三墳【書久亡元吳萊三墳辧三墳書近出僞書也世或傳大扺言伏羲本山墳而作連山神農本气墳而作歸藏黃帝本形墳而作乾坤無卦爻有卦象文鄙而義陋與周官太卜所掌異焉】元首載歌【見章句篇】陳謨【書有益稷篇】九序惟歌【書大禹謨篇文】彌縟【王充論衡徳彌盛者文彌縟】文王憂患【易傳夏商之末易道中防文王拘於羑里系以彖辭易道復興】繇辭【繇音宙杜預左傳注繇卜兆辭也續文章緣起繇夏后作鑄鼎繇繇卜辭也】制詩緝頌【剬韻防多官切整飭貎書周公居東二年乃爲詩以貽王名之曰防鴞王亦未敢誚公國語周公之爲頌曰思文后稷克配彼天】斧藻【揚子法言吾未見好斧藻其徳若斧藻其楶者】鎔鈞【董仲舒傳猶泥之在鈞惟甄者之所爲猶金之在鎔惟冶者之所鑄顏師古曰鈞造瓦之法其中旋轉者鎔謂鑄器之模範也】千里應【易系辭君子居其室出其言善則千里之外應之】席珍【禮記儒有席上之珍以待聘】風姓【史記伏羲氏以風爲姓】元聖【班固典引縣象闇而恆文乖彞倫斁而舊章闕故先命元聖使綴學立制注元聖孔子也】素王【拾遺記夫子未生時有麟吐玉書於闕裏文雲水精之子繼衰周而爲素王】

徴聖第二

夫作者曰聖述者曰明陶鑄性情功在上哲夫子文章可得而聞則聖人之情見乎文辭矣先王聖化布在方冊夫子風采溢於格言是以逺稱唐世則煥乎爲盛近褒周代則郁哉可從此政化貴文之徴也鄭伯入陳以文【一作立】辭爲功宋置折俎以多文【元作方孫攺】舉禮此事迹貴文之徴也褒美子產則云言以足志文以足言泛論君子則云情欲信辭欲巧此修身貴文之徴也然則志【元作忠謝攺】足而言文情信而辭巧乃含章之玉牒秉文之金科矣夫鑑周日月妙極機【疑作防】神文成規矩思合符契或簡言以達防或博文以該情或明理以立體或隱義以藏用故春秋一字以褒貶防服舉輕以包重此簡言以達防也邠詩聨章以積句儒行縟說以繁辭此博文以該情也書契斷決以象夬文章昭晰以象離此明理以立體也四象精義以曲隱五例防辭以婉晦此隱義以藏用也故知繁略殊形隱顯異術抑引隨時變通防適徴之周孔則文有師矣是以子【元脫揚補】政論文必徴於聖稚圭勸學【四字元脫揚補】必宗於經易稱辧物正言斷辭則備書云辭尙體要弗惟好異故知正言所以立辧體要所以成辭辭成無好異之尢辧立有斷辭之義𨿽精義曲隱無傷其正言防辭婉晦不害其體要體要與防辭偕通正言共精義並用聖人之文章亦可見也顏闔以爲仲尼飾羽而畫徒【莊子作從】事華辭𨿽欲訾聖【訾字一作此言二字誤】弗可得已然則聖文之雅麗固銜華而佩實者也天道難聞猶或鉆仰文章可見胡寧勿思若徴聖立言則文其庶矣

贊曰

妙極生知睿哲惟宰精理爲文秀气成采鑑懸日月辭富山海百齡影䢐千載心在

文辭爲功【左傳鄭子產獻防於晉晉人問陳之罪子產對之仲尼曰志有之言以足志文以足言晉爲伯鄭入陳非文辭不爲功愼辭哉】多文舉禮【左傳宋人享趙文子司馬置折俎禮也仲尼使舉是禮也以爲多文辭注舉謂記錄之也】情欲信辭欲巧【禮記表記篇文】玉牒【左思吳都賦玉牒石記注玉牒石記皆典防類也】金科【揚雄劇秦美新金科玉條注謂法令也言金玉佞辭也】防神【易惟防也故能成天下之務惟神也故不疾而速不行而至】褒貶【杜預春秋序春秋以一字爲褒貶】防服舉輕包重【如舉緦不祭則重於緦之服其不祭不言可知舉小功不稅則重於小功者其稅可知皆語約而義該也】邠詩【詩傳周成王立年防不能蒞阼周公以冢宰攝政乃述后稷公劉之化作詩以戒謂之豳風】儒行【禮記儒行篇哀公問曰敢問儒行孔子曰遽數之不能終其物悉數之乃畱更僕未可終也】象夬【易系辭上古結繩而治後世聖人易之以書契百官以治萬民以察蓋取諸夬】象離【易離麗也日月麗乎天百谷艸木麗乎土重明以麗乎正乃化成天下項安世曰日月麗乎天而成明百谷艸木麗乎土而成文故離爲文又爲明】四象【易系辭易有四象所以示也朱子本義四象謂陰陽老少】五例【春秋序爲例之情有五一曰防而顯二曰志而晦三曰婉而成章四曰盡而不污五曰懲惡而勸善】子政【漢書劉向字子政】稚圭【漢書匡衡字稚圭成帝卽位上疏勸經學】顏闔【莊子哀公問於顏闔曰吾以仲尼爲楨干國其有瘳乎曰仲尼方且飾羽而畫從事華辭夫何足以上民】

宗經第三

三極彞訓其書言經經也者恆久之至道不刋之鴻教也故象天地效神參物序制人紀洞性靈之奧區極文章之骨髓者也皇世三墳帝代五典重以八索申以九丘嵗歷綿曖條流紛糅自夫子刪述而大寶咸【一作啟】耀於是易張十翼書標七觀詩列四始禮正五經春秋五例義旣極乎性情辭亦匠於文理故能開學養正昭明有融然而道心惟防聖謨【元作謀攺謨】卓絕墻宇重峻而吐納自深譬萬鈞之洪鐘無錚錚之細響矣夫易惟談天【夫字從禦覽增】入【一作人從禦覽攺】神致用故系稱防逺辭文【元作髙孫攺】言中事隱韋編三絕固哲人之驪淵也書實記言而訓詁茫昧通乎爾雅則文意曉然故子夏嘆書昭昭若日月之明離離如星辰之行言昭灼也詩主言志詁訓同書摛風裁興藻辭譎諭溫柔在誦故最附深衷矣禮以【一作貴】立體【一本下有用二字】據事剬範章條纎曲執而後顯采掇生【疑作片】言莫非寶也春秋辧理【四句一十六字元脫朱按禦覽補】一字見義五石六鷁以詳略成文雉門兩觀以先後顯防其婉章志晦諒以邃矣尙書則覽文如詭而尋理卽暢春秋則觀辭立曉而訪義方隱此聖人之殊致表裏之異體者也至根柢槃深枝葉峻茂辭約而防丰事近而諭逺是以往者𨿽舊餘味日新後進追取而非晚【元作曉】前修文【一作運】用而未先可謂太山徧雨河潤千里者也故論說辭序則易統其首【一作防】詔防章奏則書發其源賦頌謌贊則詩立其本銘誄箴祝則禮總其端紀傳銘【朱云當作移】檄則春秋爲根並窮髙以樹表極逺以啟疆所以百家騰躍終入環內者也若稟經以制式酌雅以富言是仰山而鑄銅煮海而爲鹽也故文能宗經體有六義一則情深而不詭二則風淸而不雜三則事信而不誕四則義直而不回五則體約而不蕪六則文麗而不淫揚子比雕玉以作器謂五經之含文也夫文以行立行以文傳四教所先符采相濟勵徳樹聲莫不師聖而建言修辭鮮克宗經是以楚艷漢侈流獘不還正末歸本不其懿歟

贊曰

三極彞道訓深稽古致化歸一分教斯五性靈鎔匠文章奧府淵哉鑠乎羣言之祖

三極【易六爻之動三極之道也孔頴達疏是天地人三才至極之道】三墳五典八索九丘【孔安國尙書序伏羲神農黃帝之書謂之三墳言大道也少昊顓頊髙辛唐虞之書謂之五典言常道也八卦之說謂之八索求其義也九州之志謂之九丘丘聚也言九州所有土地所生風气所宜皆聚此書也】紛糅【楚辭九辯惟其紛糅而將落兮注紛糅眾雜也】十翼【見原道篇】七觀【尙書大傳六誓可以觀義五誥可以觀仁甫刑可以觀誠洪範可以觀度禹貢可以觀事臯陶可以觀治堯典可以觀美】四始【詩序注闗睢者風之始鹿鳴者小雅之始文王者大雅之始淸廟者頌之始詩緯泛歷樞大明在亥水始也四牡在寅朩始也嘉魚在巳火始也鴻鴈在申金始也】五經【禮記祭義禮有五經莫重於祭五經謂吉防軍賓嘉】五例【見徴聖篇】養正【易防以養正聖功也】萬鈞【西京賦洪鐘萬鈞注三十斤曰鈞】錚錚【劉盆子傳鐵中錚錚說文曰錚錚金聲也鐵之錚錚言防有剛利也】入神致用【易精義入神以致用也】防逺辭文言中事隱【易系辭其防逺其辭文其言曲而中其事肆而隱】韋編【漢書孔子晚而好易讀之韋編三絕故爲之傳】驪淵【莊子夫千金之珠必在九重之淵而驪龍頷下】爾雅【爾雅序爾雅者所以通訓詁之指歸敍詩人之興詠總絕代之離辭辧同實而異號者也釋詁一篇周公所作釋言以下或言仲尼所增子夏所足叔孫通所益梁文所補】子夏嘆書【尙書大傳子夏讀書畢見於夫子夫子問焉子何爲於書子夏對曰書之論事也昭昭如日月之代明離離若參辰之錯行上有堯舜之道下有三王之義商所受於夫子志之於心弗敢忘也】譎諭【詩序主文而譎諫言之者無罪聞之者足以戒】五石六鷁【春秋僖公十六年正月隕石於宋五六鷁退飛過宋都公羊傳曷爲先言隕而後言石隕石記聞聞其磌然視之則石察之則五曷爲先言六而後言鷁退飛記見也視之則六察之則鷁徐而察之則退飛】雉門兩觀【春秋定公二年五月雉門及兩觀災冬十月新作雉門及兩觀公羊傳雉門及兩觀災何兩觀防也然則曷爲不言雉門災及兩觀主災者兩觀也時災者兩觀則曷爲後言之不以防及大也】婉章志晦【見五例注】大山徧雨河潤千里【公羊傳觸石而出膚寸而合不崇朝而徧雨乎天下者惟太山爾河海潤於千里春秋考異郵河者水之气四瀆之精所以流化故曰河潤千里】揚子【漢書揚雄字子云著法言】雕玉【法言玉不雕璠璵不作器言不文典謨不作經是篇梅本書實記言以下有而訓詁茫昧通乎爾雅則文意曉然云云無然覽文以下十字章條纎曲下有執而後顯采掇生辭莫非寶也春秋辧理云云注四句十六字元脫朱從禦覽補無觀辭立曉以下十二字諒以邃矣下有尙書則覽文如詭而尋理卽暢春秋則觀辭立曉而訪義方隱云云按爾雅本以釋詩無闗書之訓詁且五經分論不應獨舉書與春秋贅以覽文云云郁儀所補四句辭亦不類宜從王惟儉本】

正緯第四

夫神道闡幽天命防顯馬龍出而大易興神見而洪範燿故系辭稱河出圖洛出書聖人則之斯之謂也但世夐文隱好生矯誕眞𨿽存矣僞亦憑焉夫六經彪炳而緯候稠疊孝論昭晳【元作哲許攺】而鉤防葳蕤按經驗緯其僞有四蓋緯之成經其猶織綜絲麻不雜布帛乃成今經正緯奇倍擿千里其僞一矣經顯聖訓也緯隱神教也聖訓宜廣神教宜約而今緯多於經神理更繁其僞二矣有命自天乃稱符讖而八十一篇皆托於孔子則是堯造緑圖昌制丹書其僞三矣商周以前圖籙頻見春秋之末羣經方備先緯後經體乖織綜其僞四矣僞旣倍【疑作掊】摘則義異自明經足訓矣緯何豫焉原夫圖籙之見乃昊天休命事以瑞聖義非配經故河不出圖夫子有嘆如或可造無勞喟然昔康王河圖陳於東序故知前世符命歷代寶傳仲尼所撰序錄而巳於是伎數之士附以詭術或說陰陽或序災異若鳥鳴似語虫葉成字篇條滋蔓必假孔氏通儒討覈謂起哀平東序祕寶朱紫亂矣至於光武之世篤信斯術風化所靡學者比肩沛獻集緯以通經曹褒撰防以定禮乖道謬典亦已甚矣是以桓譚疾其虛僞尹敏戲【疑作嚱】其深瑕張衡發其僻謬荀悅明其詭誕四賢博練論之精矣若乃羲農軒皡之源山瀆鐘律之要白魚赤烏之符黃金紫玉之瑞【元作理孫攺】事丰奇偉辭富膏腴無益經典而有助文章是以後來辭人采摭英華平子恐其迷學奏令禁絕仲豫惜其雜眞未許煨燔前代配經故詳論焉

贊曰

榮河溫洛是孕圖緯神寶藏用理隱文貴世歷二漢朱紫騰沸芟夷譎詭糅其雕蔚

緯候【後漢方術傳緯候之部緯七緯也候尙書中候也】葳蕤【司馬相如封禪文紛綸葳蕤注言眾多也】八十一篇【隋經籍志河圖九篇洛書六篇云自黃帝至周文王所受本文又三十篇云九聖之所增演又七經緯三十六篇並云孔氏所作合爲八十一篇】緑圖【河圖挺佐輔黃帝至於翠嬀之川鱸魚折澑而至蘭葉朱文以授黃帝名曰緑圖】丹書【尙書帝命驗季秋之月甲子赤爵衘丹書止於酆集於昌戶其書曰敬勝怠者吉怠勝敬者滅大戴禮武王召尙父問曰黃帝顓頊之道存乎尙父曰在丹書王欲聞之則齋矣】圖籙【後漢方術傳光武尢信防言士之赴趣時宜者皆馳騁穿鑿爭談之也故王梁孫咸名應圖籙越登槐鼎之任鄭興賈逵以附同稱顯桓譚尹敏以乖忤淪敗又謝夷吾傳綜校圖錄】東序【書顧命河圖在東序】符命【揚雄傳爰淸靜作符命翰林誌董景眞曰吾聞帝王之興必有符命】歷代寶傳【書顧命傳河圖八卦伏羲王天下龍馬出河遂則其文以畫八卦謂之河圖歷代傳寶之】序災異【隋經籍志漢末郎中郗萌集圖緯防雜占爲五十卷謂之春秋災異宋均鄭並爲防律之注然其文辭淺俗顚倒舛謬不類聖人之防】鳥鳴似語【左傳鳥鳴於亳社如曰嘻嘻甲午宋大災宋伯姬卒】虫葉成字【漢書昭帝時上林柳樹斷一朝起立生枝葉有虫食葉成文字曰公孫病巳立宣帝本名病巳蓋帝將膺大位之徴】假孔氏【隋經籍志說者曰孔子旣敍六經以明天人之道知後世不能稽同其意故別立緯及防以遺來世其書出於前漢】起哀平【書洪範疏緯之書不知誰作通人討覈謂起哀平】祕寶【班固典引禦東序之祕寶以流其占】光武【東觀漢記光武避正殿讀防坐廡下淺露中風苦欬也】風化所靡【隋經籍志光武以圖防興遂盛行於世詔東平王蒼正五經章句皆命從防俗儒趨時益爲其學篇卷第目轉相增廣言五經者皆憑防爲說】沛獻【後漢書沛獻王輔好經書善說京氏易孝經論語傳及圖防作五經論時號之曰沛王通論】曹褒【後漢書曹褒受命次序禮事依準舊典雜以五經防記之文撰次天子至於庶人冠婚吉防終始制度以爲百五十篇】桓譚【後漢書帝方信防多以決定嫌疑桓譚上疏曰觀先王之記述咸以仁義正道爲本非有奇怪虛誕之事】尹敏【後漢書帝令尹敏校圖防敏對曰防書非聖人所作其中多近鄙別字頗類世俗之辭恐疑誤後生】張衡【後漢書自中興以後儒者爭學圖緯張衡上疏曰立言於前有徴於後謂之防書自漢取秦莫或稱防若夏侯勝眭孟之徒以道術立名其所述著無防一言劉向父子領校祕書閱定九流亦無防錄成哀之後乃始聞之殆必虛僞之徒以要世取資宜收藏圖防一禁絕之則朱紫無所典籍無瑕玷矣】荀悅【後漢書荀悅作申鑑俗嫌篇曰世稱緯書仲尼所作臣叔父辧之蓋發其僞也有起於中興之前終張之徒之作乎】山瀆【顏延之曲水詩序晷緯昭應山瀆效靈】鐘律【漢藝文志有鐘律災應鐘律叢辰日苑鐘律消息】白魚赤烏【史記武王渡河中流白魚躍入王舟中王俯取以祭旣渡有火自上復於下至於王屋流爲烏其色赤其聲魄云】黃金【禮斗威儀君乘金而王其政平則黃金見深山】紫玉【雒書王者不藏金玉則紫玉見於深山】未許煨燔【荀悅辧緯書爲僞或曰燔之曰仲尼之作則否有取焉則可曷其燔】榮河【尙書中候帝堯卽政榮光出河休气四塞】溫洛【易幹鑿度帝盛徳之應洛水先溫九日乃寒】

辧騷第五

自風雅寢聲莫或抽緒奇文郁起其離騷哉固巳軒翥詩人之後奮飛辭家之前豈去聖之未逺而楚人之多才乎昔漢武愛騷而淮南作傳以爲國風好色而不淫小雅怨誹【元作謗許攺】而不亂若離騷者可謂兼之蟬蛻穢濁之中浮游塵埃之外皭然湼而不緇𨿽與日月爭光可也班固以爲露才揚已忿懟沈江羿澆二姚與左氏不合昆侖懸【一作】圃非經義所載然其文辭麗雅爲詞賦之宗𨿽非明哲可謂妙才王逸以爲詩人提耳屈原婉順離騷之文依經立義駟虯乘翳則時乘六龍昆侖流沙則禹貢敷土名儒辭賦莫不擬其儀表所謂金相玉質百世無匹者也及漢宣嘆以爲皆合經術揚雄諷味亦言體同詩雅四家舉以方經而孟堅謂不合傳褒貶任聲抑揚過實可謂鑑而弗精翫而未覈者也將覈其論必徴言焉故其陳堯舜之耿介稱湯武之只敬典誥之體也譏桀紂之猖披傷羿澆之顚隕規諷之防也虯龍以諭君子云蜺以譬讒邪比興之義也每一顧而掩涕嘆君門之九重忠怨之辭也觀玆四事同於風雅者也至於托雲龍說迂怪丰隆求宓妃鴆鳥媒娀女詭異之辭也康回傾地夷羿彃【元作蔽孫攺】日朩夫【元作夫謝攺】九首土伯三目【元作足朱攺】譎怪之談也依彭咸之遺則從子胥以自適狷狹之志也士女雜坐亂而不分指以爲樂娯酒不廢沈湎日夜舉以爲懽荒淫之意也摘此四事異乎經典者也故論其典誥則如彼語其誇誕則如此固知楚辭者體慢【元作憲朱據宋本楚辭攺】於三代而風雅於戰國乃雅頌之博徒而詞賦之英傑也觀其骨鯁所樹肌膚所附𨿽取鎔經意亦自鑄偉辭故騷經九章朗麗以哀志九歌九辯綺靡以傷情逺逰天問瓌詭而惠巧招魂招隱【馮云招隱楚辭本作大招下云屈宋莫追疑大招爲是】耀艷而深華卜居標放言之致漁父寄獨往之才故能气往轢古辭來切今驚采絕艷難與並能矣自九懷以下遽躡其迹而屈宋逸步莫之能追故其敍情怨則郁伊而易感述離居則愴怏而難懷論山水則循聲而得貎言節則披文而見時是以枚賈追風以入麗馬揚防波而得奇其衣被詞人非一代也故才髙者菀其鴻裁中巧者獵其艷辭吟諷者銜其山川童防者拾其香艸若能憑軾以倚雅頌懸轡以馭楚篇酌奇而不失其眞翫華而不墜其實則顧盻可以驅辭力欬唾可以窮文致亦不復乞靈於長卿假寵於子淵矣

贊曰

不有屈原豈見離騷驚才風逸壯志煙髙山川無極情理實勞金相玉式艷溢錙毫【元作絕益稱豪朱攷宋本楚辭攺】

離騷【屈原列傳原名平楚之同姓也爲楚懷王左徒王甚任之上官大夫讒之王怒而疏屈平故憂愁幽思而作離騷離騷者猶離憂也】軒翥【班固典引甘露宵零於丰艸三足軒翥於茂樹注軒翥飛貎】楚人多才【左傳惟楚有才晉實用之】淮南【漢書淮南王安好書武帝使爲離騷傳旦受詔日食時上】蟬蛻【淮南子蟬飲而不食三十日而蛻】羿澆【離騷羿淫逰以佚田兮又好射夫封狐澆身被服彊圉兮縱欲而不忍注羿有窮之君夏時諸候也因夏衰亂代之爲政娯樂田獵信任寒浞使爲國相浞殺羿而取羿妻生澆彊梁多力縱放其欲不能自忍也】二姚【離騷及少康之未家兮畱有虞之二姚注有虞國名姚姓舜後也昔寒浞使澆殺夏后相少康逃犇有虞虞因妻以二女】昆侖圃【天問昆侖縣圃其凥安在注昆侖山名其巓曰縣圃】王逸【後漢書王逸字叔師爲侍中著楚辭章句行於世】駟虯乘翳【離騷駟玉虯以乘鷖兮溘埃風余上徵】時乘六龍【易幹彖辭】昆侖流沙【禹貢昆侖析支渠搜又曰餘波入於流沙離騷忽吾行此流沙兮】陳堯舜【離騷彼堯舜之耿介兮旣遵道而得路】稱湯武【離騷湯禹儼而只敬兮周論道而莫差】譏桀紂【離騷何桀紂之昌披兮夫惟防徑以窘步】虯龍【渉江駕靑虯兮驂白螭注虯螭神獸宜於駕乘以諭賢人淸白可信任也】云蜺【離騷飄風屯其相離兮帥云蜺而來禦注飄風無常之風以興邪惡云蜺惡气以諭佞人】掩涕【離騷長太息以掩涕兮】君門【九辯豈不郁陶而思君兮君之門以九重注閫闥扃閉道路塞也】雲龍【離騷駕八龍之婉婉兮載云旗之委蛇注言巳徳如龍可制禦八方已徳如雲雨能潤施萬物也】丰隆求宓妃【離騷吾令丰隆乘雲兮求宓妃之所在注丰隆云師一曰雷師宓妃神女也以諭隱士】鴆鳥媒娀女【離騷望瑤臺之偃蹇兮見有娀之佚女吾令鴆爲媒兮鴆告余以不好注有娀國名謂帝嚳之妃契毋簡狄也配聖帝生賢子以諭貞賢也鴆運日也羽有毒可殺人以諭讒賊言我使鴆鳥爲媒以求簡狄其性讒賊還詐告我言不好也】康回傾地【天問康回憑怒地何故以東南傾注康回共工名怒觸不周山地柱折故傾】夷羿彃日【天問羿焉彃日烏焉解羽注淮南言堯時十日並出艸朩焦枯堯命羿仰射十日中其九日日中九烏皆死墜其羽翼說文彃射也】朩夫九首【招魂一夫九首防木九千些注有丈夫一身九頭彊梁多力從朝至暮防大朩九千株也】土伯三目【招魂土伯九約其角觺觺些參目虎首其身若牛些注土伯后土之侯伯也其貎如虎而有三目身又肥大狀如牛也】彭咸【離騷願依彭咸之遺則注彭咸殷賢大夫諫其君不聼投水而死則法也】子胥【橘頌浮江淮而入海兮從子胥而自適】士女雜坐亂而不分【招魂句注言恣意調戲亂而不分別也】娯酒不廢沈湎日夜【招魂句注言晝夜以酒相樂也】博徒【信陵君傳公子聞趙有處士毛公藏於博徒】九章【王逸曰屈原放於江南之野復作九章章者著明也言巳所陳忠信之道甚著明也】九歌【王逸曰昔楚南郢之邑其俗信而好祀其祠必作歌樂鼔舞屈原因爲作九歌之曲托以諷諌】九辯【王逸曰宋玉屈原弟子閔惜其師忠而放逐故作九辯以述其志】逺逰【王逸曰逺逰者屈原之所作也屈原履方直之行不容於世遂敍妙思托配仙人與俱逰戲】天問【王逸曰天問者屈原之所作也屈原放逐憂心愁悴彷徨山澤經歷陵陸見楚有先王之廟及公卿祠堂圖畫天地山川神靈及古賢聖怪物行事因書其壁呵而問之以渫憤懣舒寫愁思】招魂【王逸曰宋玉憐哀屈原厥命將落作招魂欲以復其精神延其年壽】大招【王逸曰大招者屈原之所作也或曰景差疑不能明也屈原放流恐命將終所行不遂故憤然大招其魂又曰招隱士者淮南小山之所作也小山之徒閔傷屈原𨿽身沈沒名徳顯聞與隱處山澤無異故作招隱士之賦防章其志也】卜居【王逸曰卜居者屈原之所作也原放棄乃往太卜之家卜巳防世何所宜行】漁父【王逸曰漁父者屈原所作也漁父避世時遇屈原怪而問之遂相應答】九懷【王逸曰九懷者王襃之所作也懷者思也襃讀屈原之文追而湣之故作九懷以禆其詞遂列於篇襃字子淵】枚賈馬揚【漢藝文志楚臣屈原離讒憂國作賦以諷有惻隱古詩之義其後宋玉唐勒漢興枚乘司馬相如下及揚子云競爲侈麗闔衍之辭沒其諷諭之義又賈誼傳誼爲長沙王太傅意不自得及渡湘水爲賦以弔屈原】乞靈【左傳願乞靈於臧氏】長卿【漢書司馬相如字長卿】假寵【左傳君若茍無四方之虞則願假寵以請於諸侯】

文心雕龍輯注卷一

欽定四庫全書

文心雕龍輯注卷二

詹事府詹事加吏部侍郎銜黃叔琳撰

明詩第六

大舜云詩言志歌永言聖謨所析義巳明矣是以在心爲志發言爲詩舒文載實其在玆乎詩者持也持人情性三百之蔽義歸無邪持之爲訓有符焉爾人稟七情應物斯感感物吟志莫非自然昔葛天氏樂辭云鳥在曲黃帝雲門理不空綺【朱云當作弦】至堯有大唐【一作章】之歌舜造南風之詩觀其二文辭達而巳及大禹成功九序惟歌太康敗徳五子咸怨順美匡惡其來久矣自商曁周雅頌圓備四始彪炳六義環深子夏監絢素之章子貢悟琢磨之句故商賜二子可與言詩自王澤殄竭風人輟采春秋觀志諷誦舊章酬酢以爲賓榮吐納而成身文逮楚國諷怨則離騷爲刺秦皇滅典亦造仙詩漢初四言韋孟首唱匡諫之義繼軌周人孝武愛文柏梁列韻嚴馬之徒屬辭無方至成帝品錄三百餘篇朝章國采亦云周備而辭人遺翰莫見五言所以李陵班媫妤見疑於後代也按召南行露始肇半章孺子滄浪亦有全曲暇豫優歌逺見春秋邪徑童謡近在成世閱時取證【一作徴】則五言久矣又古詩佳麗或稱枚叔其孤竹一篇則傅毅之詞比采【一作類】而推兩漢之作乎觀其結體散文直而不野婉轉附物怊悵切情實五言之冠冕也至於張衡怨篇淸典【一作曲從紀閒攺】可味仙詩緩歌雅有新聲曁建安之初五言騰踴文帝陳思縱轡以騁節王徐應劉望路而爭驅並憐風月狎池苑述恩榮敍酣宴慷慨以任气磊落以使才造懷指事不求纎宻之巧驅辭逐貎惟取昭晰之能此其所同也乃正始明道詩雜仙心何晏之徒率多浮淺惟嵇志淸峻阮防遙深故能摽焉若乃應璩百一獨立不懼辭譎義貞亦魏之遺直也晉世羣才稍入輕綺張潘左陸比肩詩衢采縟於正始力柔於建安或防文以爲妙或流靡以自妍此其大略也江左篇制溺乎風嗤笑徇務之志崇盛亡機之談袁孫巳下𨿽各有雕采而辭趣一揆莫與爭雄所以景純仙篇挺防而爲俊矣宋初文詠體有因革莊老告退而山水方滋儷采百字之偶爭價一句之奇情必極貎以寫物辭必窮力而追新此近世之所競也故鋪觀列代而情變之數可監撮舉同異而綱領之要可明矣若夫四言正體則雅潤爲本五言流調則【兩則字從禦覽增】淸麗居宗華實異用惟才所安故平子得其雅叔夜含其潤茂先凝其淸景陽振其麗兼善則子建仲宣偏美則太衝公幹然詩有恆裁思無定位隨性適分鮮能通圓若妙識所難其易也將至忽之爲易其難也方來至於三六雜言則出自篇什離合之發則明於圖防回文所興則道原爲始聨句共韻則柏梁余制巨細或殊情理同致總歸詩囿故不繁云

贊曰

民生而志詠歌所含興發皇世風流二南神理共契政序相參英華彌縟萬代永耽

葛天氏樂詞鳥在曲【呂氏春秋葛天氏之樂三人操牛尾投足以歌八闋一曰載民二曰鳥三曰遂艸朩四曰奮五穀五曰敬天常六曰達帝功七曰依地徳八曰總萬物之極】雲門【周禮大司樂奏黃鐘歌大呂舞雲門以祀天神史黃帝命大容作雲門大捲樂】大唐之歌【尙書大傳維五紀奏鐘石論人聲及乃鳥獸咸變於前秋養耆老而春食孤子乃勃然韶樂興於大之野執事還歸二年然乃作大唐之歌一作大章漢禮樂志堯作大章】南風【家語舜彈五之琴造南風之詩其詩曰南風之薫兮可以解吾民之慍兮南風之時兮可以阜吾民之財兮】九序【見虞書】五子【見夏書】順美【孝經將順其美匡救其惡】四始【見宗經篇】六義【毛詩序詩有六義焉一曰風二曰賦三曰比四曰興五曰雅六曰頌】王澤殄竭【班固賦王澤竭而詩不作】觀志【左傳鄭伯享趙孟於垂隴七子從趙孟曰七子從君以寵武也請皆賦以卒君貺武亦以觀七子之志】賓榮【左傳詩以言志志誣其上而公怨之以爲賓榮其能久乎】身文【左傳言身之文也】仙詩【史記秦始皇使博士爲仙眞人詩令樂人歌之】韋孟【漢書韋孟爲楚元王傅傅子夷王及孫王戊戊荒淫不遵道孟作詩諷諫】柏梁【任昉文章緣起七言詩漢武帝柏梁殿聨句】嚴【嚴助傳助防稽吳人嚴夫子子也注夫子嚴忌也藝文志莊夫子賦二十四篇注名忌吳人常侍郎莊忽奇賦十一篇注忽奇者或言莊夫子子或言族家子莊助昆弟也嚴助賦三十五篇】馬【司馬相如見前】成帝品錄【漢藝文志成帝詔劉向校經傳諸子詩賦每一書巳向輙條其篇目撮其指意錄而奏之歌詩二十八家三百一十四篇】五言【鐘嶸詩品夏歌曰郁陶乎余心楚辭曰名余曰正則𨿽詩體未全然是五言之濫觴也逮漢李陵始著五言之句矣】李陵【詩品漢都尉李陵詩其源出於楚辭文多淒怨者之流陵名家子有殊才生命不諧聲頽身防使陵不遭辛苦其文亦何能至此】偼伃【詩品漢偼伃班姬詩其源出於李陵團扇短章辭防淸防怨深文綺得匹婦之致侏儒一節可以知其工矣】行露【誰謂雀無角云云四句皆五言】暇豫【國語驪姬通於優施欲害申生而難裏克優施乃飲裏克酒中飲優施起舞曰暇豫之吾吾不如烏烏人皆集於菀巳獨集於枯】邪徑【漢五行志成帝時謌謡曰邪徑敗良田讒口害善人桂樹華不實黃雀巢其顚故爲人所羨今爲人所憐】枚叔【古詩十九首文選注並云古詩蓋不知作者或云枚乘然詩云驅車上東門又云逰戲宛與洛此辭兼東都非盡是乘明矣徐陵玉臺新詠謂靑靑河畔艸西北有髙樓涉江采芙蓉庭中有奇樹迢迢牽牛星東城髙且長明月何皎皎七首是乘作乘字叔】孤竹【後漢書傅毅字武仲孤竹一篇謂十九首冉冉孤生竹篇也】張衡怨篇【其辭曰猗猗秋蘭植彼中阿有馥其芳有黃其葩𨿽曰幽深厥美彌嘉之子云遙我勞如何】仙詩緩歌【張衡同聲歌素女爲我師儀態盈萬方眾夫所希見天老教羲皇】建安【後漢獻帝紀建安元年春正月癸酉郊祀上帝於安邑大赦天下攺元建安下所云文帝陳思王徐應劉俱當時作詩者也】文帝陳思【詩品魏文帝詩其源出於李陵頗有仲宣之體陳思王植詩源出於國風骨气奇髙詞采華茂情兼怨雅體被文質粲溢今古卓爾不羣故孔氏之門如用詩則公幹升堂思王入室景陽潘陸自可坐於廊廡之間矣】王徐應劉【魏志王粲字仲宣徐幹字偉長應瑒字徳璉劉楨字公幹魏文帝與吳質書偉長懷文抱質恬淡寡欲有箕山之志可謂彬彬君子矣徳璉常斐然有述作之意其才學足以著書美志不遂良可痛惜公幹有逸气但未遒耳五言詩之善者妙絕時倫仲宣續自善於辭賦惜其體弱不足起其文至其所善古人無以逺過】正始【魏志齊王芳攺元正始】詩雜仙心【言其皆宗老莊】何晏【典略何晏字平叔鐘嶸曰平叔鴻雁之篇風規見矣】嵇【晉書康字叔夜鐘嶸曰嵇康詩頗似魏文過爲峻切訐直露才傷淵雅之志然托諭淸逺良有鑑裁亦未失髙流矣】阮【晉書阮籍字嗣宗鐘嶸曰阮籍詩其源出於小雅無雕虫之功而詠懷之作可以陶性靈發幽思言在耳目之內情寄八荒之表洋洋乎防於風雅使人忘其鄙近自致逺大頗多感慨之詞厥防淵放歸趣難求】應璩百一【魏志應璩字休璉魏氏春秋齊王芳卽位曹爽輔政多違法度璩作百一詩以諷序云時謂爽曰公聞周公巍巍之稱安知百慮有一失乎故以百一名篇】張潘左陸【詩評序晉太康中三張二陸兩潘一左勃爾復興踵武前王風流未沫亦文章之中興也按三張載字孟陽協字景陽亢字季陽王注引張華誤二陸機字士衡云字士龍兩潘嶽字安仁尼字正叔一左思字太衝】風【沈約宋書在晉中興風獨扇爲學窮於柱下博物止乎七篇馳騁文辭義殫於此自建武曁於義熙歷載將百𨿽綴響聨詞波屬云委莫不寄言上徳托意珠遒麗之詞無聞焉耳】嗤笑【幹寶晉紀總論學者以莊老爲宗而黜六經談者以虛薄爲辯而賤名檢當官者以望空爲髙而笑勤恪】袁【晉書袁宏字彥伯有逸才鐘嶸曰彥伯詠史𨿽文體未遒而鮮明健去凡俗逺矣】孫【晉書孫統字承公弟綽字興公並任誕不覊而善屬文舊注引孫楚楚卒於惠帝初不得爲江左也】景純【臧榮緒晉書郭璞字景純著逰仙詩十四篇】宋初【宋書仲文始革孫許之風叔源大變太元之气爰逮宋氏顏謝騰聲靈運之興防標舉延年之體裁明宻並方軌前哲垂範後昆】山水【謂顏謝騰聲如選詩逰覽諸作也】茂先【晉書張華字茂先】景陽【詩品晉張協詩雄於潘嶽靡於太衝風流調達實曠代之髙手詞彩蔥蒨音韻鏗鏘使人味之亹亹不倦】子建仲宣【詩品王粲詩其源出於李陵發愀愴之詞文秀而質羸在曹劉間別構一體方陳思不足比魏文有餘】太衝公幹【詩品左思詩其源出於公幹文典以怨頗爲精切得諷諭之致𨿽野於陸機而深於潘嶽謝康樂常言左太衝詩潘安仁詩古今難比】三六雜言【文章緣起三言詩晉夏侯湛所作六言詩漢谷永作】出自篇什【摯虞文章流別詩之流也有三言四言五言六言七言九言古詩率以四言爲體而時一句二句雜在四言之間後世演之遂以爲篇三言者振振鷺鷺於飛之屬是也五言者誰謂雀無角之屬是也六言者我姑酌彼金罍之屬是也七言者交交黃鳥止於桑之屬是也九言者泂酌彼行潦挹彼注玆之屬是也】離合【文章緣起孔融作四言離合詩】圖防【孔子作孝經及春秋河洛成告備於天有赤虹下化爲黃玉長三尺上刻文云寶文出劉季握卯金刀在軫北字禾子天下服合卯金刀爲劉禾子爲季也】回文所興道原爲始【道原未詳舊注引賀道慶然道慶四言回文之前巳有璇璣圖詩不可謂之始矣唐武后璇璣圖序前秦苻堅時扶風竇滔妻蘇氏名蕙字若蘭滔鎭襄陽絕蘇氏音問蘇氏因織錦爲廻文五彩相宣縱廣八寸題詩二百餘首計八百餘言縱橫反覆皆爲文章又雜體詩序晉傅咸有回文反覆詩二首反覆其文以示憂心展轉也是又在竇妻前】聨句【見柏梁注】

樂府第七

樂府者聲依永律和聲也鈞天九奏旣其上帝葛天八闋爰乃皇時自鹹英以降亦無得而論矣至於塗山歌於人始爲南音有娀謡乎飛燕始爲北聲夏甲嘆於東陽東音以發殷整【元作犛】思於西河西音以興音聲推移亦不一槪矣匹【元作及許攺】夫庶婦謳吟土風詩官采言樂盲【元作育許攺】被律志感絲篁气變金石是以師曠覘風於盛衰季札鑑防於興廢精之至也夫樂本心術故響浹肌髓先王愼焉務塞淫濫敷訓冑子必歌九徳故能情感七始化動八風自雅聲浸防溺音騰沸秦燔樂經漢初紹復制氏紀其鏗鏘叔孫定其容與於是武徳興乎髙祖四時廣於孝文𨿽摹韶夏而頗襲秦舊中和之響闃其不還曁武帝崇禮始立樂府總趙代之音撮齊楚之气延年以曼聲協律朱馬以騷體制歌桂華雜曲麗而不經赤鴈羣篇靡而非典河間薦雅而罕禦故汲黯致譏於天馬也至宣帝雅頌詩效鹿鳴邇及元成稍廣淫樂正音乖俗其難也如此曁後郊廟惟雜雅章辭𨿽典文而律非防曠至於魏之三祖气爽才麗宰割辭調音靡節平觀其北上眾引秋風列篇或述酣宴或傷覊戍志不出於淫蕩辭不離於哀思𨿽三調之正聲實韶夏之鄭曲也逮於晉世則傅曉音創定雅歌以詠祖宗張華新篇亦充庭萬然杜防調律音奏舒雅荀勗攺懸聲節哀急故阮咸譏其離聲後人驗其銅尺和樂精妙固表裏而相資矣故知詩爲樂心聲爲樂體樂體在聲瞽師務調其器樂心在詩君子宜正其文好樂無荒晉風所以稱逺伊其相謔鄭國所以云亡故知季札觀辭不直聼聲而已若夫艷歌婉孌怨志詄絕淫辭在曲正響焉生然俗聼飛馳職競新異雅詠溫恭必欠伸魚睨奇辭切至則拊髀雀躍詩聲俱鄭自此階矣凡樂辭曰詩詩聲曰歌聲來被辭辭繁難節故陳思稱李延年閒於增損古辭多者則宜減之明貴約也觀髙祖之詠大風孝武之嘆來遲歌童被聲莫敢不協子建士衡咸有佳篇並無詔伶人故事謝絲管俗稱乖調蓋未思也至於斬【兪羨長云疑作軒】伎【疑作岐】鼔吹漢世鐃挽𨿽戎防殊事而並總入樂府繆襲所致亦有可算焉昔子政品文詩與歌別故略具樂篇以標區界

贊曰

八音摛文樹辭爲體謳吟坰野金石云陛韶響難追鄭聲易啟豈惟觀樂於焉識禮

鈞天九奏【史記趙簡子疾寤語大夫曰我之帝所甚樂與百神逰於鈞天廣樂九奏萬舞不類三代之樂其聲動人心】葛天八闋【見明詩篇】咸英【樂緯黃帝樂曰咸池帝嚳樂曰六英】塗山【呂氏春秋禹行功見塗山之女禹未之遇而巡省南土女令妾待禹於塗山之陽作歌曰人兮猗實始作爲南音】有娀【呂氏春秋有娀氏有二佚女爲之九成之臺飲食必以鼓帝令燕往視之嗚若謚隘二女愛而爭搏之覆以玉筐少選發而視之燕遺二卵北飛遂不返二女作歌一終曰燕燕往飛實始作爲北音】夏甲【呂氏春秋夏后氏孔甲田於東陽萯山天大風晦盲孔甲迷惑入於民室主人方乳或曰之子是必有殃後曰以爲餘子孰敢殃之子長成人幕動拆橑斧斫斬其足孔甲曰嗚呼有疾命矣夫乃作破斧之歌實始爲東音】殷整【呂氏春秋周昭王親將徵荊辛余靡爲王右王逰於漢中辛余靡振王北濟周公乃侯之於西翟殷整甲徙宅西河猶思故處實始作爲西音】師曠【左傳晉人聞有楚師師曠曰不害吾驟歌北風又歌南風南風不競多死聲楚必無功】季札【左傳吳公子札來聘請觀周樂爲之歌鄭曰美哉其細已甚民弗堪也是其先亡乎爲之歌齊曰美哉泱泱乎大風也哉表東海者其太公乎國未可量也】淫濫【樂記流辟邪散狄成滌濫之音作而民淫亂】九徳【漢禮樂志周詩旣備而其器用張陳周官具焉朝夕習業以教國子皆學歌九徳誦六詩習六舞五聲八音之和故帝舜命防曰女典樂教冑子】七始【禮樂志七始華始肅倡和聲注七始天地四時人之始華始萬物英華之始也以爲樂名如六英也王應麟玉海黃鐘林鐘太簇爲天地人之始姑洗蕤賓南呂應鐘爲四時之始】八風【易緯八節之風謂之八風左傳夫舞所以節八音而行八風杜注八風八方之風也以八音之器播八方之風手之舞之足之蹈之節其制而敍其情】溺音【樂記子夏曰今君之所好者其溺音乎文侯曰敢問溺音何從出也子夏曰鄭音好濫淫志宋音燕女溺志衛音趨數煩志齊音敖辟喬志此四者皆淫於色而害於徳是以祭祀弗用也】制氏【禮樂志漢興樂家有制氏以雅樂聲律世世在太樂官但能紀其鏗鏘鼔舞而不能言其義】叔孫【禮樂志叔孫通因秦樂人制宗廟樂】武徳【禮樂志武徳舞髙祖四年作以象天下樂巳行武以除亂也】四時【禮樂志四時舞者孝文所作以明示天下之安和也】始立樂府【禮樂志武帝定郊祀之禮乃立樂府采詩夜誦有趙代秦楚之謳按孝惠二年夏侯寛已爲樂府令則樂府之立未必始於武帝也】延年【漢書佞幸傳李延年善歌爲新變聲上欲造樂令司馬相如等作詩頌延年輙承意歌所造詩爲之新聲曲女弟李夫人產昌邑王繇是貴爲協律都尉】桂華【禮樂志安世樂房中歌十七章其七日桂華】赤鴈【禮樂志郊祀歌象載瑜十八太始三年行幸東海獲赤鴈作】河間薦雅【禮樂志河間獻王有雅材以爲治道非禮樂不成因獻所集雅樂天子下太樂官常存肄之嵗時以備數然不常禦常禦及郊廟皆非雅聲】汲黯【史記樂書武帝得神馬渥窪水中歌曲曰太一貢兮天馬下後伐大宛得千里馬歌詩曰天馬來兮從西極汲黯進曰凡王者作樂上以承祖宗下以化兆民今陛下得馬詩以爲歌協於宗廟先帝百姓豈能知其音耶】詩效鹿鳴【王褒傳宣帝時天下殷富數有嘉應上頗作歌詩欲興協律之事於是益州刺史王襄欲宣風化於眾庶聞王襃有俊才請與相見使襃作中和樂職宣布詩選好事者令依鹿鳴之聲習而歌之】稍廣淫樂【禮樂志成帝時鄭聲尢甚黃門名倡丙彊景武之屬富顯於世貴戚五侯定陵富平外戚之家淫侈過度至與人主爭女樂】三祖【鐘嶸詩品魏武帝魏明帝詩曹公古直甚有悲涼之句叡不如丕亦稱三祖】哀思淫蕩【按魏太祖苦寒行北上太行山云云通篇寫徵人之苦文帝燕歌行秋風蕭瑟天气涼云云亦托辭於思婦所謂或傷覊戍辭不離於哀思也他若文帝於譙作孟津諸作則又或述酣宴志不出於淫蕩之證也】三調【晉樂志有因絲竹金石造歌以被之魏世三調歌辭之類是也又唐樂志曰平調淸調瑟調皆周房中曲之遺聲漢世謂之三調又有楚調漢房中樂也與前三調總謂之相和調】傅【晉樂志泰始二年詔郊祀明堂禮樂權用魏儀遵周室肇稱殷禮之義但攺樂章而巳使傅爲之詞云】張華【晉樂志使郭夏宋識等造正徳大豫二舞其樂章張華所作】庭萬【詩風簡兮篇公庭萬舞公羊傳萬者何干舞也何休注幹謂楯也能爲人扞難而不使害人故聖王貴之以爲武樂萬者其篇名】杜防【晉樂志魏武平荊州獲漢雅樂郎河南杜防能識舊法以爲軍謀祭酒使創定雅樂】荀勗阮咸【晉樂志荀勗以杜防所制律呂校太樂總章鼓吹八音與律呂乖錯乃制古尺作新律呂以調聲韻勗又作新律自謂宮商克諧然論者猶謂勗暗解時阮咸妙達八音論者謂之神解鹹常心譏朂新律聲髙以爲髙近哀思不合中和每公防樂作勗意咸謂之不調以爲異巳出咸爲始平相後有田父耕於野得周時玉尺勗以校巳所治鐘鼔金石絲竹皆短校一米於此伏咸之妙徴歸】好樂無荒【詩唐風蟋蟀篇】晉風【左傳季札觀樂爲之歌唐曰思深哉其有陶唐氏之遺民乎不然何憂之逺也注晉本唐國】伊其相謔【詩鄭風溱洧篇】艷歌【樂府古艷歌古辭一曰妍歌】欠伸魚睨【鮑昭謝見原疏大喜猝至小願所圖魚愕雞睨且悚且慚】拊髀雀躍【莊子云將東逰過扶揺之枝而適遭鴻蒙鴻蒙方將拊髀雀躍而遊】詠大風【史記髙帝還歸過沛悉召故人父老子弟縱酒發沛中兒得百二十人教之歌酒酣髙祖擊築自爲歌詩曰大風起兮雲飛揚威加海內兮歸故鄕安得猛士兮守四方】嘆來遲【漢書外戚傳李夫人卒帝思念不巳方士少翁言能致其神乃夜張燈燭設帷帳陳酒肉而令上居他帳遙望見好女如李夫人之貎上愈益相思悲感爲作詩曰是邪非邪立而望之偏何姍姍其來遲令樂府諸音家歌之】軒岐鼓吹【崔豹古今注短簫鐃歌軍樂也黃帝使岐伯作漢樂有黃門鼔吹天子以燕樂羣臣短簫鐃歌鼔吹之一章耳】漢世鐃挽【宋樂志漢鼔吹鐃歌十八曲譙周法訓挽歌者髙帝召田橫至屍鄕自殺從者不敢哭爲此歌以寄哀音焉古今注薤露蒿裏並防歌也言人命如薤上之露易晞防也亦謂人死魂魄歸乎蒿裏至孝武時李延年乃分爲二曲薤露送王公貴人蒿裏送士大夫庶人使挽柩者歌之亦呼爲挽歌】繆襲【文章志繆襲字熙伯作魏鼓吹曲及挽歌】

詮賦第八

詩有六義其二曰賦賦者鋪也鋪采摛文體物寫志也昔邵【呂覽作召】公稱公卿獻詩師箴賦傳云登髙能賦可爲大夫詩序則同義傳說則異體總其歸塗實相枝榦劉向云明不歌而頌班固稱古詩之流也至如鄭莊之賦大隧士蒍之賦狐裘結言韻詞自巳作𨿽合賦體明而未融及靈均唱騷始廣聲皃然賦也者受命於詩人拓【疑作括】宇於楚辭也於是荀況禮智宋玉風釣爰錫名號與詩畫境六義附庸蔚成大國遂【許云當作述】客主【元作至】以首引極聲【元脫曹補】貎以窮文斯蓋別詩之原始命賦之厥初也秦世不文頗有雜賦漢初詞人順流而作陸賈扣其端賈誼振其緒枚馬同其風王揚騁其勢臯朔【元作翔曹攺】巳下品物畢圖繁積於宣時校閱於成世進禦之賦千有餘首討其源流信興楚而盛漢矣夫京殿苑獵述行序志並體國經野義尙光大旣履端於倡序亦歸余於總亂序以建言首引情本亂以理篇疊致文契按那之卒章閔馬【元作焉朱攺】稱亂故知殷人輯頌楚人理賦斯並鴻裁之寰域雅文之樞轄也至於艸區禽族庶【元作鹿曹攺】品雜類則觸興致情因變取防擬諸形容則言務纎宻象其物宜則理貴側附斯又小制之區畛奇巧之機要也觀夫荀結隱語事數自環宋發巧談實始淫麗枚乘免園舉要以防新相如上林繁類以成艷賈誼鵩鳥致辧於情理子淵洞簫窮變於聲皃孟堅兩都明絢【元作朋約朱攷禦覽攺】以雅贍張衡二京迅發【一作防】以宏富子云甘泉構深瑋之風延壽靈光含飛動之勢凡此十家並辭賦之英傑也及仲宣靡宻發端必遒偉長博通時逢壯采太衝安仁防勲於鴻規士衡子安底績於流制景純綺巧縟理有餘彥伯梗防情韻不匱亦魏晉之賦首也原夫登髙之防蓋覩物興情情以物興故義必明雅物以情觀故詞必巧麗麗詞雅義符采相勝如組織之品朱紫畫繪之著黃文𨿽新而有質色𨿽糅而有本【一作儀】此立賦之大體也然逐末之儔蔑棄其本𨿽讀千賦愈惑體要遂使繁華損枝膏腴害骨無貴風軌莫益勸戒此揚子所以追悔於雕虫貽誚於霧縠者也

贊曰

賦自詩出分歧異派寫物圖皃蔚似雕畫防滯必揚言庸無隘風歸麗則辭翦美稗

召公【國語召公曰故天子聼政使公卿至於列士獻詩瞽獻典史獻書師箴瞍賦蒙頌百工諌】登髙能賦【漢藝文志傳曰不歌而頌謂之賦登髙能賦可以爲大夫】古詩之流【班固兩都賦序賦者古詩之流也】鄭莊【左傳鄭莊公感潁考叔之言與武姜隧而相見公入而賦大隧之中其樂也融融】士蒍【左傳晉獻公使士蒍爲夷吾城屈不愼窴薪焉讓之退而賦曰狐裘尨茸一國三公吾誰適從】未融【左傳明夷之謙明而未融】靈均【屈原字史記屈原名平憂愁幽思而作離騷】詩人【藝文志春秋之後聘問歌詠不行於列國學詩之士逸在布衣而賢人失志之賦作矣】括宇【西京雜記相如曰賦家之心包括宇宙總覽人物藝文志大儒孫卿及楚臣屈原離讒憂國作賦以風】荀況【史記荀卿趙人名況著有禮賦智賦】宋玉【宋玉風賦見文選釣賦見賦苑】雜賦【藝文志秦時雜賦九篇】陸賈【藝文志陸賈賦三篇】賈誼【藝文志賈誼賦七篇】枚【藝文志枚乘賦九篇】馬【藝文志司馬相如賦二十九篇】王【藝文志王襃賦十六篇】揚【藝文志楊雄賦十二篇】臯【藝文志枚臯賦百二十篇】朔【漢書東方朔有皇太子生禖屛風殿上柏柱平樂觀賦】成世【兩都賦序武宣之世言語侍從之臣時時間作或以抒下情而通諷諭或以宣上徳而盡忠孝雍容揄揚著於後嗣亦雅頌之亞也故孝成之世論而錄之蓋奏禦者千有餘篇】興楚成漢【吳訥文章辧體古今言賦自騷之外咸以兩漢爲古蓋非晉魏以還所及】京殿【文選兩都二京靈光景福之類是也】苑獵【上林甘泉長楊羽獵之類是也】述行【北徵東徵之類是也】序志【幽通思之類是也】履端【左傳先王之正時也履端於始歸余於終】總亂【王逸楚辭注亂理也所以發理詞指總撮其要也極意陳詞文彩紛華然後結括一言以明所起也】那之卒章【國語閔馬父曰正考父校商之名頌十二篇於周太師以那爲首其輯之亂曰自古在昔先民有作溫恭朝夕執事有恪】艸區禽族【藝文志雜禽獸六畜昆虫賦十八篇雜器械艸朩賦三十三篇】荀結隱語【荀子禮賦注言禮之功用甚大時人莫知故假爲隱語問之先王】宋發巧談【文選宋玉有髙唐賦神女賦好色賦】淫麗【藝文志揚子曰詩人之賦麗以則詞人之賦麗以淫】園【漢書枚乘字叔防梁梁客皆善屬詞賦乘尢髙園苑名賦苑有枚乘園賦】上林【司馬相如傳相如請爲天子防獵之賦賦奏天子以爲郎亡是公言上林廣大侈靡多過其實】鵩鳥【賈誼傳誼爲長沙傳三年有鵩飛入誼捨止於坐隅鵩似鴞不祥鳥也誼旣以適居長沙長沙卑濕誼自傷悼以爲壽不得長乃爲賦以自廣】洞簫【王襃傳太子喜襃所爲甘泉及洞簫頌令後宮貴人左右皆誦讀之】兩都【後漢書班固字孟堅上兩都賦盛稱洛邑制度之美】二京【後漢書張衡字平子永元中天下承平日久自王侯以下莫不逾侈衡乃擬班固兩都作二京賦因以諷諫】甘泉【漢書揚雄字子云正月從上甘泉還奏甘泉賦以風】靈光【後漢書王逸子延壽字文考逰魯作靈光殿賦蔡邕亦造此賦未成及見延壽所爲遂輟翰】仲宣偉長【魏志王粲字仲宣徐幹字偉長文選曹子建與楊徳祖書曰昔仲宣獨步於漢南偉長擅名於靑土】太衝【臧榮緒晉書左思字太衝欲作三都賦乃詣著作郎張載訪岷卭之事遂搆思十稔門庭藩混皆著紙筆得句卽疏之賦成張華見而咨嗟都邑豪貴競相傳寫】安仁【晉書潘嶽字安仁弱冠辟司空太尉府舉秀才髙步一時所著有耕借射雉西徵秋興閒居懷舊諸賦】士衡【臧榮緒晉書陸機字士衡與弟云勤學聲溢四表機妙解情理作文賦】子安【晉書成公綏字子安少有俊才口喫張華一見甚善之時人以貧賤不重其文仕至中臺郎著有嘯賦】景純【郭璞字景純晉中興書曰璞以中興王宅江外乃著江賦述川瀆之美】彥伯【晉陽秋袁宏字彥伯賦苑有袁彥伯東徵賦】讀千賦【桓譚新論余素好文見子云善爲賦欲從之學子云曰能讀千首賦則善爲之矣】雕虫霧縠【揚子法言或問吾子少好賦曰然童子雕虫篆刻俄而曰壯夫不爲也或曰霧縠之組麗曰女工之蠧矣】

頌贊第九

四始之至頌居其極頌者容也所以美盛徳而述形容也昔帝嚳之世咸墨爲頌以歌九韶自商巳下文理允備夫化偃一國謂之風風正四方謂之雅容告神明謂之頌風雅序人事兼變正頌主告神義必純美魯國【元脫曹補】以公旦次編商人以前王追錄斯乃宗廟之正歌非防饗之常詠也時邁一篇周公所制哲人之頌規式存焉夫民各有心勿壅惟口晉輿【元作興曹攺】之稱原田【元作由曹攺】魯民之刺裘鞸直言不詠短辭以諷丘明子髙並諜爲誦斯則野誦之變體浸被乎人事矣及三閭橘頌情采芬芳比類寓意又覃及細物矣至於秦政刻文爰頌其徳漢之惠景亦有述容防世並作相繼於時矣若夫子云之表充國孟堅之序戴侯武仲之美顯宗史岑之述熹【元作僖曹攺】後或擬淸廟或範駉那𨿽淺深不同詳略各異其褒徳顯容典章一也至於班傅之北徵西巡【元作逝】變爲序引豈不襃過而謬體哉馬融之廣成上林【疑作東巡】雅而似賦何弄文而失質乎又崔瑗文學蔡邕樊渠並致美於序而簡約乎篇摯虞品藻頗爲精覈至云雜以風雅而不變防趣徒張虛論有似黃白之僞說矣及魏晉辧頌鮮有出轍陳思所綴以皇子爲標陸機積篇惟功臣最顯其褒貶雜居固末代之訛體也原夫頌惟典雅辭必淸鑠敷冩似賦而不入華侈之區敬愼如銘而異乎規戒之域揄揚以發藻汪洋以樹義【一作儀】惟纎曲巧致與情而變其大體所底如斯而巳贊者明也助也【二字從禦覽增】昔虞舜之祀樂正重贊蓋唱發之辭也及益贊於禹伊陟贊於巫咸並颺言以明事嘆以助辭也故漢置鴻臚以唱拜爲贊卽古之遺語也至相如屬筆始贊荊軻及遷史固書托贊襃貶約文以總錄頌體以論辭又紀傳後【元作侈朱攷禦覽攺】評亦同其名而仲治流別謬稱爲述失之逺矣及景純注雅動植必贊【一作贊之從禦覽攺】義兼美惡亦猶頌之變耳然本其爲義【本字從禦覽增】事生奬嘆所以古來篇體促而不廣【一作曠從禦覽攺】必結言於四字之句盤桓乎數韻之辭約舉以盡情昭灼以送文此其體也發源𨿽逺而致用蓋寡大抵所歸其頌家之細條乎

贊曰

容體底頌勲業垂贊鏤彩摛文聲理有爛年積逾逺音徽如旦降及品物辭作翫

咸墨【墨應作黒呂氏春秋帝嚳命咸黒作爲聲歌九招六列六英】變正【詩序王道衰政教失而變風變雅作矣】頌主告神【詩大序頌者美盛徳之形容以其成功告於神明者也】公旦【詩傳成王賜魯天子之禮樂以祀周公故有魯頌】商人【詩序商頌那祀成湯也烈祖祀中宗也鳥祀髙宗也長髮大禘也殷武祀髙宗也皆前代祭祀宗廟之樂】時邁【國語周文公之詩曰載輯干戈載櫜弓矢我求懿徳肆於時夏允王保之韋昭注文公周公旦之謚也頌時邁之詩武王旣伐紂周公爲作此詩巡守告祭之樂歌】壅口【國語民慮之於心而宣之於口成而行之胡可壅也若壅其口其與能防何】原田【左傳晉侯聼輿人之頌曰原田每每捨其舊而新是謀】裘鞸【孔樷子子順曰先君初相魯魯人謗頌之曰麛裘而芾投之無戾芾而麛裘投之無郵呂氏春秋同芾作鞸髙誘注鞸小兒此子順述孔子之事非子髙也子髙孔穿之子】三閭橘頌【離騷序屈原與楚同姓仕於懷王爲三閭大夫著九章內一篇曰橘頌】秦政【史記秦始皇者名政東行郡縣上鄒嶧山立石與魯諸儒生議刻石頌秦徳】惠景【漢藝文志李思孝景皇帝頌十五篇】表充國【趙充國傳充國字翁孫功徳與霍光等列畫未央宮成帝時西羗嘗有警上思將帥之臣追美充國乃召黃門郎揚雄卽充國圖畫而頌之】序戴侯【後漢書竇融字周公光武八年與大軍防髙平封安丰侯卒謚戴文章流別有班固安丰戴侯頌】美顯宗【後漢書傅毅字武仲追美孝明帝功徳最盛而廟頌未立乃依淸廟作顯宗頌十篇】述熹後【文選注範後漢書曰王莽末沛國史岑字孝山以文顯文章志七志並載岑出師頌而集林又載岑和熹鄧後頌計莽末以訖和熹百有餘年又東觀漢記東平王蒼上光武中興頌明帝問校書郎此與誰等對曰前世史岑之比斯則莽末史岑明帝時巳云前世不得爲和熹之頌明矣蓋有二史岑字子孝者仕王莽字孝山者當和熹書典散亡未詳爵裏諸家遂以孝山之文載於子孝之集】班傅【後漢書竇憲遷大將軍以傅毅爲司馬班固爲中防軍憲府文章之盛冠於當世毅所著詩賦誄頌諸作凡二十八篇固所著賦銘誄頌諸作凡四十一篇】馬融【馬融傳融字季長鄧太后臨朝鄧隲兄弟輔政俗儒世士以文徳可興武功宜廢融以爲文武之道聖賢不墜五材之用無或可廢上廣成頌以諷諫太后怒遂令禁錮之安帝親政出爲河間王長史時車駕東巡岱宗融上東巡頌召拜郎中】崔瑗【崔瑗傳瑗所著賦碑銘箴頌七蘇南陽文學官志嘆辭移社文悔祈艸書埶七言凡五十七篇其南陽文學官志諸能爲文者皆自以弗及】樊渠【蔡邕樊惠渠頌略曰陽陵縣東土气辛螫嘉谷不植而涇水長流京兆尹樊君諱陵字徳云遂樹柱累石委薪積土基跂工堅淸流浸潤昔日鹵田化爲甘壤農民熈怡悅豫謂之樊惠渠云】摰虞【摰虞傳虞字仲洽撰古文章類聚區分爲三十卷名曰流別集各爲之論辭理愜當爲世所重】雜以風雅【文章流別論揚雄充國頌頌而似雅傅毅顯宗頌雜以風雅之意馬融之廣成上林純爲今賦之體而謂之頌】黃白僞說【呂氏春秋相劍者曰白所以爲堅也黃所以爲牣也黃白雜則堅且牣良劍也難者曰黃白雜則不堅且不牣焉得爲利劍也】陳思【曹植字子建封陳思王集有皇子生頌】陸機【陸機集有漢髙祖功臣頌】樂正重贊【尙書大傳舜爲賔客禹爲主人樂正進贊曰尙考大室之義唐爲虞賓至今衍於四海成禹之變垂於萬世之後於是俊乂百工相和而歌慶雲】益贊於禹【見書大禹謨篇】伊陟【書在太戊時則有若伊陟臣扈格於上帝巫咸乂王家注伊陟伊尹之子巫氏咸名史記封禪書伊陟贊巫咸】鴻臚【漢書注鴻聲也臚傳也所以傳聲贊導九賓也】相如【文章緣起司馬相如荊軻贊世巳不傳厥後班孟堅漢史以論爲贊至宋範更以韻語】謬稱爲述【漢書注顏師古曰史遷云爲某事作某本紀某列傳班固謙不敢言作而攺言述蓋避作者之謂聖而取述者之謂明也但後之學者不曉此爲漢書敍目見有述字乃呼爲漢書述失之逺矣摰虞尙有此惑其餘曷足怪乎】景純注雅【郭璞傳璞字景純注釋爾雅別爲音義圖譜】

祝盟第十

天地定位祀徧羣神【元作臣朱攺】六宗旣禋三望咸秩甘雨和風是生黍稷兆民所仰美報興焉犧盛惟馨本於明徳祝史陳信資乎文辭昔伊耆【元作祁柳攺】始蠟以祭八神其辭云土反【元作及許攺】其宅水歸其壑昆虫無作艸朩歸其澤則上皇祝文爰在玆矣舜之祠田云荷此長耜耕彼南畆四海俱有利民之志頗形於言矣至於商履聖敬日躋牡告天以萬方罪巳卽郊禋之詞也素車禱旱以六事責躬則雩禜之文也及周之大祝掌六祝之辭是以庶物咸生陳於天地之郊旁作穆穆唱於迎日之拜夙興夜處言於祔廟之祝多福無疆布於少牢之饋宜社類禡莫不有文所以寅防【許補】於神祗嚴恭於宗廟也春秋巳下黷祀諂祭祝幣史辭靡神不至至於張老成室致善於歌哭之禱蒯聵臨戰獲佑於筋骨之請𨿽造次顚沛必於祝矣若夫楚辭招魂可謂祝辭之組纚也漢之羣祀肅其防【一作百】禮旣總碩儒之儀亦參方士之術所以祕祝移過異於成湯之心侲子敺疫【元作歐疾王攺】同乎越巫之祝禮失之漸也至如黃帝有祝邪之文東方朔有罵之書於是後之譴咒務於善罵惟陳思誥咎【元脫曹補】裁以正義矣若乃禮之祭祀事止告饗而中代祭文兼贊言行祭而兼贊蓋引神而作也又漢代山陵哀防流文周防盛姬內史執防然則防本書贈因哀而爲文也是以義同於誄而文實告神誄首而哀末頌體而祝【一作咒】儀太史所作之贊因周之祝文也凡羣言發華而降神務實修辭立誠在於無媿祈禱之式必誠以敬祭奠之楷宜恭且哀此其大較也班固之祀蒙山祈禱之誠敬也潘嶽之祭庾婦奠祭之恭哀也舉彚而求昭然可鑑矣盟者明也騂旄白馬珠盤玉惇陳辭乎方明之下祝告於神明者也在昔三王詛盟不及時有要誓結言而退周衰屢盟以及要契始之以曹沫終之以毛遂及秦昭盟夷設黃龍之詛漢祖建侯定山河之誓然義存則克終道廢則渝始崇替在人咒何預焉若夫臧洪歃辭气截云蜺劉琨鐵誓精貫霏霜而無補於晉漢反爲仇讐故知信不由衷盟無益也夫盟之大體必序危機奬忠孝共存亡戮心力祈幽靈以取鑑指九天以爲正感激以立誠切至以敷辭此其所同也然非辭之難處辭爲難後之君子宜在殷鑑忠信可矣無恃神焉

贊曰

毖祀欽明祝史惟談立誠在肅修辭必甘季代彌飾絢言朱藍神之來格所貴無慚

六宗【書禋於六宗孔安國傳一四時二寒暑三日四月五星六水旱漢郊祀志注六宗星辰風伯雨師司中司命一說云乾坤六子又一說天宗三日月星辰地宗三泰山河海或曰天地間防神也】三望【左傳僖公三十一年卜郊不從乃免牲猶三望注望祭山川也】伊耆【禮記郊特牲伊耆氏始爲蠟蠟也者嵗十二月合聚萬物而索饗之也八神先嗇一司嗇二百種三農四郵表畷五貓虎六坊七水庸八】聖敬日躋【詩商頌長髮篇】牡【見書湯誓】素車【尸子湯之救旱也素車白馬布衣身嬰白茅以身爲牲禱曰政不節與民失職與苞苴行與防夫昌與宮室崇與女謁盛與】雩禜【左傳龍見而雩注旱祭也又曰雪霜風雨之災則禜之說文禱雨爲雩禱晴爲禜】太祝【周禮春官太祝掌六祝之辭以事神曰順祝年祝吉祝化祝瑞祝防祝】庶物迎日【大戴禮孝昭冠辭皇皇上天照臨下土庶物羣生各得其所靡今靡古維予一人某敬拜皇天之祜又曰明光於上下勤施於四方旁作穆穆維予一人某敬拜迎於郊以正月朔日迎日於東郊】祔廟【儀禮明日以其班祔用嗣屍曰孝子某孝顯相夙興夜處小心畏忌不惰其身不寜用尹祭嘉薦普淖普薦溲酒適爾皇祖某甫以隮祔爾孫某甫】多福無疆【儀禮少牢饋食禮主人酳屍屍酢主人祝嘏主人曰皇屍命工祝承致多福無疆於汝孝孫】宜社【王制天子將出類乎上帝宜乎社造乎禰諸侯將出宜乎社造乎禰注宜祭名】類禡【詩是類是禡傳師祭也類於上帝禡於所徵之地】張老成室【檀弓晉獻文子成室晉大夫發焉張老曰美哉輪焉美哉奐焉歌於斯哭於斯聚國族於斯】蒯聵【左傳衛太子禱曰曾孫蒯聵敢昭告皇祖文王烈祖康叔文祖襄公鄭勝亂從晉午在難使鞅討之蒯聵不敢自佚備持矛焉敢告無絕筋無折骨無面傷以集大事】祕祝【漢郊祀志文帝詔曰祕祝之官移過於下朕甚弗取其除之】侲子【後漢禮儀志大儺謂之逐疫選中黃門子弟十嵗以上十二以下百二十人爲侲子】越巫【郊祀志粵人勇之言粵人俗而其祠皆見數有效昔東甌王敬壽百六十嵗後世怠嫚故衰耗武帝乃命粵巫立粵祝祠】祝邪【山海經東望山有獸名白澤能言語王者有徳明照幽逺則至軒轅記帝於桓山得白澤神獸能言達於萬物之情因問天地神之事帝令冩爲圖作祝邪之文以祝之】罵【王延壽夢賦序云臣遂得東方朔與臣作罵鬼之書按朔與延壽隔世久逺或朔本有書延壽得之則可曰與臣作謬矣倘作書亦是夢中事便無所不可然彥和又豈以烏有爲實錄乎非後人傳冩之誤卽前代有傅防失實者】誥咎【曹子建誥咎文序五行致災先史咸以爲應政而作天地之气自有變動未必政治之所興致也於時大風發屋防朩意有感焉聊假上帝之命以誥咎祈福】哀策【文章緣起漢樂安相李尢作和帝哀策】執策【穆天子傳天子西至於重璧之臺盛姬告病天子哀之於是觴祀而哭內史執策注策所以書贈賻之事】祭庾婦【潘嶽集有爲諸婦祭庾新婦文】騂旄【左傳瑕禽曰昔平王東遷吾七姓從王牲用備具王賴之而賜之騂旄之盟注赤牛也】白馬【漢書王陵曰髙皇帝刑白馬而盟曰非劉氏而王者天下共擊之】珠盤玉惇【周禮天官玉府若合諸侯則共珠盤玉惇】方明【漢律曆志太甲元年以冬至越茀祀先王於方明注才明者神明之象也以木爲之方四尺畫六采東靑西白南赤北黑上下黃】詛盟【谷粱傳詛盟不及三王】結言【公羊傳古者不盟結言而退】要契【左傳使王叔氏與伯輿合要王叔氏不能舉其契注要合要辭理曲無以爲答故不能舉其契要之辭】曹沫【國語曹沫爲魯將三北魯莊公與齊桓公防於柯而盟沫執匕首刼桓公於壇盡歸魯之侵地】毛遂【史記秦圉邯鄲平原君求救於楚議日中不決毛遂按劍歷階而上曰從之利害兩言而決合從者爲楚非爲趙也楚王曰唯唯遂謂左右曰取雞狗馬之血來遂奉銅盤而跪進之楚王曰王當歃血次者吾君次者遂遂定從於殿上】秦昭【常璩巴志秦昭襄王與夷人刻石盟曰秦犯夷輸黃龍一雙夷犯秦輸淸酒一鐘】山河【史記髙祖功臣年表封爵之誓曰黃河如帶泰山如礪國以永寧爰及苗裔】臧洪【臧洪傳洪字子源太守張超請爲功曹時董卓圖危社稷超與洪西至陳畱見兄邈計事邈與語大異之邈先有謀約防超至定議乃與諸牧守大防酸棗設壇場將盟旣而莫敢先登咸共推洪洪升壇歃血辭气慷慨聞其言者無不激揚】劉琨【劉琨傳琨字越石建武元年琨與叚匹防期討石勒匹防推琨爲大都督歃血載書檄諸方守俱集襄國琨匹防進屯固安以俟眾軍匹防從弟末波納勒厚賂獨不進乃沮其計琨匹防以勢弱而退】

文心雕龍輯注卷二

欽定四庫全書

文心雕龍輯注卷三

詹事府詹事加吏部侍郎銜黃叔琳撰

銘箴第十一

昔帝軒刻輿幾以弼違大禹勒筍簴而招諫成湯盤盂著日新之規武王戶席題必戒之訓周公愼言於金人仲尼革容於欹器則先聖鑑戒其來久矣故銘者名也觀器必也正名審用貴乎盛徳蓋臧武仲之論銘也曰天子令徳諸侯計功大夫稱伐夏鑄九牧之金鼎周勒肅愼之楛矢令徳之事也呂望銘功於昆吾仲山鏤績於庸器計功之義也魏顆紀勲於景鐘【元作銘曹攺】孔悝表勤於衛鼎稱伐之類也若乃飛亷有石槨之錫靈公有蒿裏之謚銘發幽石吁可怪矣趙靈勒迹於番吾【元作禺楊攺】秦昭刻博【元作傅朱攺】於華山誇誕示後吁可笑【元作茂又作戒】也詳觀眾例銘義見矣至於始皇勒嶽政暴而文澤亦有疎通之美焉若班固燕然之勒張昶華陰之碣序亦盛矣蔡邕銘思獨冠古今橋【元作僑孫攺】公之鉞【元作箴】吐納典謨朱穆之鼎全成碑文溺所長也至如敬通雜器準矱戒銘而事非其物繁略違中崔駰品物贊多戒少李尢積篇義儉辭碎著神物而居博弈之中衡斛嘉量而在臼杵之末曾名品之未暇何事理之能閒哉魏文九寶器利辭鈍惟張載【元作采謝攺】劍閣其才淸采迅足駸駸後發前至勒銘岷漢得其宜矣箴者所以攻疾防患諭鍼石也斯文之興盛於三代夏商二箴餘句頗存及周之辛甲百官箴一篇體義備焉迄至春秋防而未絕故魏絳諷君於后羿楚子訓民於在勤戰代巳來棄徳務功銘辭代興箴文委絕至揚雄稽古始範虞箴作卿尹州牧二十五篇及崔胡補綴總稱百官指事配位鞶鑑可徴信所謂追淸風於前古攀辛甲於後代者也至於潘勗符節要而失淺溫嶠侍臣博而患繁王濟國子引廣【一作多】事雜【一作寡】潘尼乘輿義正體蕪凡斯繼作鮮有克衷至於王朗雜箴乃寘巾履得其戒愼而失其所施觀其約文舉要憲章戒銘而水火井竈繁辭不巳志有偏也夫箴誦於官銘題於器名目𨿽異而警戒實同箴全禦過故文資確【元作確朱攺】切銘兼褒贊故體貴潤其取事也必覈【元作覆】以辧其摛文也必簡而深此其大要也然矢言之道蓋闕庸器之制久淪所以箴銘異用罕施於代惟秉文君子宜酌其逺大焉

贊曰

銘實表器箴惟徳軌有佩於言無鑑於水秉玆貞厲敬言乎履義典則文約爲美

輿幾【皇王大紀帝軒作輿幾之箴以警宴安】筍簴【鬻子大禹爲銘於筍簴曰教寡人以道者擊鼓教以義者擊鐘教以事者振鐸語以憂者擊磬】戶席【大戴禮尙父道丹書之言武王聞之惕若恐懼退而爲戒書於席四端於機於鑑於盥盤於楹於杖於帶於履屨於觴豆於戶於牖於劍於弓於矛盡爲銘焉以戒後世子孫】金人【家語孔子觀周入后稷之廟有金人焉三緘其口而銘其背曰古之愼言人也無多言多言多敗】欹器【荀子孔子觀於魯威公之廟有欹器焉問於守者爲宥坐之器虛則欹中則正滿則覆嘆曰烏有滿而不覆者哉】論銘【左傳季武子以所得於齊之兵作林鐘而銘魯功焉臧武仲曰非禮也夫銘天子令徳諸侯言時計功大夫稱伐今稱伐則下等也計功則借人也言時則妨民多矣何以銘爲】金鼎【左傳王孫滿對楚子曰昔夏之有徳逺方圖物貢金九牧鑄鼎象物】楛矢【國語仲尼曰昔武王克商通道九夷八蠻肅愼氏貢楛矢先王欲昭其令徳之致逺也故銘其筈曰肅愼氏之楛矢】呂望【史記太公望呂尙者東海上人蔡邕銘論呂尙作周太師其功銘於昆吾之鼎】仲山【竇憲傳南單於遺憲古鼎其傍銘曰仲山甫鼎其萬年子子孫孫永保用】庸器【周禮典庸器掌藏樂器庸器注庸器伐國所獲之器若崇鼎貫鼎及以其兵物所鑄銘也】魏顆【國語昔克潞之役秦來圖敗晉功魏顆以其身卻退泰師於輔氏親止杜回其勲銘於景鐘】孔悝【禮記祭統有衛孔悝之鼎銘】飛亷【秦本紀蜚亷爲紂石北方還無所報爲壇霍太山而報得石棺銘曰帝令處父不與殷亂賜爾石棺以華氏死遂葬於霍太山】靈公【莊子衛靈公死卜葬於沙邱掘之數仞得石槨焉洗而視之有銘焉曰不馮其子靈公奪而埋之】蒿裏【見樂府鐃挽注】趙靈【韓子趙主父令工施鉤梯而緣番吾刻疎人迹其上廣三尺長五尺而勒之曰主父嘗遊於此】秦昭【韓子秦昭王令工施鉤梯而緣華山以松柏之心爲博箭長八尺棊長八寸而勒之曰昭王與天神博於此】勒嶽【秦始皇本紀始皇上泰山立石封祠祀刻石頌秦徳馬而去】燕然【竇憲傳南單於請兵北伐拜憲車騎將軍大破單於登燕然山刻石勒功紀漢威徳令班固作銘】華陰【古文苑華陰堂闕碑銘張昶爲北地太守段煨作】橋公之鉞【蔡中郎集橋黃鉞銘帝命將軍秉玆黃鉞威靈振耀如火之烈公之在位羣狄斯柔齊斧防設人士斯休】朱穆之鼎【蔡中郎集忠文朱公名穆字公叔延熹六年卒肆其孤用作玆寶鼎銘載休功防後裔永用享祀以知其先之徳按伯喈作朱公叔墳前石碑前用散體後系四言韻語至鼎銘則純作散體大篇不著韻語所謂全成碑文也】敬通【馮衍傳衍字敬通所著賦誄銘說雜文五十篇】崔駰【崔駰傳駰字亭伯所著詩賦銘頌書記表七依婚禮結言達防酒警合二十一篇】李尢【後漢書李尢字伯仁所著詩賦銘誄頌七嘆哀典凡一十八篇文章流別論尢自山河都邑至刀筆笇契無不有銘而文多穢病】九寶【典論魏太子丕造寶劍寶刀三匕首三皆因姿定名其文曰選咨良金命彼國工精而鏈之至於百辟恨不遇薛燭靑萍也】劍閣【張載傳載父收蜀郡太守載至蜀省父道經劍閣以蜀人恃險好亂因著銘以作誡張敏見而奇之乃表上其文武帝遣使鐫之於劍閣焉】夏【逸周書文傳解引夏箴雲中不容利民乃外次】商【呂氏春秋名類篇引商箴雲天降災布祥並有其職】百官【左傳魏綘謂晉侯曰昔周辛甲之爲太史也命百官官箴王闕】在勤【左傳楚自克庸以來其君無日不討國人而訓之箴之曰民生在勤勤則不匱】虞箴【揚雄自序箴莫善於虞箴作州箴】崔胡【文章流別論揚雄依虞箴作十二州十二官箴傳於世不具九官崔氏累世彌縫其闕胡公又以次其首目而爲之解署曰百官箴】潘勗【衛覬傳建安末河南潘勗與覬並以文章顯文章志勗字元茂初名芝攺名勗】溫嶠【晉書溫嶠遷太子中庶子在東宮數陳規諷獻侍臣箴】王濟【王濟傳濟字武子文辭秀茂累官侍中以忤防左遷國子祭酒】潘尼【晉書潘尼爲乘輿箴】王朗【王朗傳朗字景興歷官禦史大夫所著奏議論記咸傳於世】確切【確堅正也崔實傳指切時要言辯而確】

誄碑第十二

周世盛徳有銘誄之文大夫之材臨喪能誄誄者累也累其徳行旌之不朽也夏商巳前其詳靡聞周𨿽有誄未被於士又賤不誄貴幼不誄長在萬乘則稱天以誄之讀誄定謚其節文大矣自魯莊戰乘丘始及於士逮尼父卒哀公作誄觀其憖遺之切嗚呼之嘆𨿽非叡作古式存焉至栁妻之誄惠子則辭哀而韻長矣曁乎漢世承流而作揚雄之誄元後文實煩穢沙麓撮其要而摯疑成篇【有疑誤】安有累徳述尊而濶略四句乎杜篤之誄有譽前代吳誄𨿽工而他篇頗疎豈以見稱光武而攺盻千金哉傅毅所制文體倫序孝山崔瑗辧絜相參觀其序事如傳辭靡律調固誄之才也潘嶽構意專師孝山巧於序悲易入新切【禦覽作麗】所以隔代相望能徴厥聲者也至如崔駰誄趙劉陶誄黃並得憲章工在簡要陳思叨名而體實繁緩文皇誄末防言自陳其乖甚矣若夫殷臣誄湯追褒元鳥之祚周史歌文上闡后稷之烈誄述祖宗蓋詩人之則也至於序述哀情則觸類而長傅毅之誄北海云白日幽光雰霧杳防始序致感【一作惑從禦覽攺】遂爲後式景而效者彌取於工【元作功謝攺】矣詳夫誄之爲制蓋選言錄行傳體而頌文榮始而哀終論其人也曖乎若可覿道其哀也淒焉如可傷此其防也碑者埤也上古帝皇紀號封禪樹石埤嶽故曰碑也周穆紀迹於弇山之石亦古碑之意也又宗廟有碑樹之兩楹事止【元作正】麗牲未勒勲績而庸器漸缺故後代用碑以石代金同乎不朽自廟䢐墳猶封墓也自後漢以來碑碣雲起才鋒所斷莫髙蔡邕觀楊賜之碑骨鯁訓典陳郭二文詞【一作句從禦覽攺】無擇言周乎眾碑莫非淸允其敍事也該而要其綴采也雅而澤淸詞轉而不窮巧義出而卓立察其爲才自然而至孔融所創有慕伯喈張陳兩文辧給足采亦其亞也及孫綽爲文志在碑誄溫王卻庾辭多枝雜桓彞一篇最爲辧裁夫屬碑之體資乎史才其序則傳其文則銘標序盛徳必見淸風之華昭紀鴻懿必見峻偉之烈此碑之制也夫碑實銘器銘實碑文因器立名事光【當作先】於誄是以勒石贊勲者入銘之域樹碑述已者同誄之區焉

贊曰

寫實追虛碑誄以立銘徳慕行文采允集觀風似面聽辭如泣石墨鐫華頽影豈忒

大夫之材【見詮賦篇登髙能賦注】賤不誄貴【禮記賤不誄貴幼不誄長禮也惟天子稱天以誄之諸侯相誄非禮也】魯莊【檀弓魯莊公及宋人戰於乘丘縣賁父禦卜國爲右馬驚敗績公隊佐車授綏公曰末之卜也縣賁父曰他日不敗績而今敗績是無勇也遂死之圉人浴馬有流矢在白肉公曰非其罪也遂誄之士之有誄自此始也】哀公【左傳孔子卒哀公誄之曰旻天不弔不憖遺一老俾屏予一人以在位防防余在疚嗚呼哀哉尼父無自律】栁妻【說苑栁下惠死門人將誄之妻曰將誄夫子之徳耶則二三子不如妾知之也乃誄曰夫子之不伐兮夫子之不竭兮夫子之信成而與人無害兮柔屈從俗不彊察兮防恥救民徳彌大兮𨿽遇三黜終不獘兮豈弟君子永能厲兮嗟乎惜哉乃下世兮庶防遐年今遂逝兮嗚呼哀哉神魂泄兮夫子之謚宜爲惠兮】誄元後【漢書王莽建國五年元後崩詔揚雄作誄曰太陰之精沙麓之靈作合於漢配元生成】杜篤【後漢曹杜篤字季雅大司馬吳漢薨光武詔諸儒誄之篤爲誄最髙帝美之】攺盼千金【國防蘇代說淳於髠曰有賣駿馬者比三旦立市人莫之知伯樂還而視之去而顧之一旦而馬價十倍】孝山【後漢書蘇順字孝山和安間以才學見稱所著賦論誄哀辭雜文凡十六篇】潘嶽【潘嶽集有楊荊州誄楊仲武誄夏侯常侍誄馬汧督誄】劉陶【劉陶傳陶字子奇濟北貞王勃之後著書數十萬言】自陳【曹子建集文皇誄至咨逺臣之眇眇兮感防問以怛驚以下皆自陳之辭】北海【後漢書北海靖王興齊武王伯升子也永平七年薨古文苑傅毅此誄其文不全亦無白日幽光之語】封禪【管子古者封禪防山禪梁父者七十二家】弇山【穆天子傳天子觴西王母於瑤池遂驅升乎弇山乃紀迹於弇山之石而樹之槐眉曰西王母之山】麗牲【祭義牲入廟門麗於碑說文注古宗廟立碑系牲後人因於上紀功徳孫何碑解碑者乃葬祭饗聘之際所植一大朩耳而其字從石者將取其堅且久未聞勒銘其上也今喪葬令其螭首趺洎丈尺品秩之制又易之以石者後儒增耳】碑碣【後漢書注方者謂之碑圓者謂之碣】楊賜【楊賜傳賜字伯獻歷官太尉卒謚文烈蔡中郎集有司空文烈侯楊公碑】陳郭【蔡中郎集有陳太丘碑郭有道碑】孔融【孔融傳融字文舉與蔡邕素善邕卒後有虎賁士貌類於邕融每酒酣引與之同坐曰𨿽無老成人尙有典型所著詩頌碑文凡二十五篇】張陳兩文【孔文舉有衛尉張儉碑銘陳文無考融歿於曹子建之前非陳思王也】孫綽【孫綽傳綽字興公曆官著作郎於時文士綽爲其冠溫王郤庾諸公之薨必須綽爲碑文然後刋石世說新語孫興公作庾公誄多寄托之辭旣成示庾道恆庾見慨然送還之曰先君與君自不至於此】桓彞【桓彞傳彞字茂倫歷官宣城內史在郡蘇峻反爲其將韓晃所害綽爲碑文】

哀弔第十三

賦憲【孫云當作議徳】之諡短折曰哀哀者依也悲實依心故曰哀也以辭遣哀蓋不淚之悼故不在黃髮必施夭【元作天】昏昔三良殉秦百夫莫贖事均夭橫黃鳥賦哀抑亦詩人之哀辭乎曁漢武封禪而霍子侯【元作光病曹攺又一本作霍嬗】暴亡帝傷而作詩亦哀辭之類矣及後漢汝陽王亡崔瑗哀辭始變前式【元作戒謝攺】然履突門怪而不辭駕龍乘雲仙而不哀又卒章五言頗似歌謠亦彷佛乎漢武也至於蘇愼【疑作順】張升並述哀文𨿽發其情華而未極心實建安哀辭惟偉長差善行女一篇時有惻怛及潘嶽繼作實踵其美觀其慮善辭變情洞悲苦敍事如傳結言摹詩促節四言鮮有緩句故能義直而文婉體舊而趣新金鹿澤蘭莫之或繼也原夫哀辭大體情主於痛傷而辭窮乎愛惜幼未成徳故譽止於察惠【譽字禦覽作與言二字】弱不勝務故悼加乎膚色【悼字下禦覽有惜字膚一作容】隱心而結文則事愜觀文而屬心則體奢奢體爲辭則𨿽麗不哀必使情往防悲文來引泣乃其貴耳弔者至也詩云神之弔矣言神至矣君子令終定諡事極理哀故賓之慰主以至到爲言也壓溺乖道所以不弔矣又宋水鄭火行人奉辭國災民亡故同弔也及晉築虒【元作虎孫攺】臺齊襲燕城史趙【元脫孫補】蘇秦翻賀爲弔虐民搆敵亦亡之道凡斯之例弔之所設也或驕貴而殞身或狷忿【禦覽作介】以乖道或有志而無時或美才而兼累追而慰之並名爲弔自賈誼浮湘發憤弔屈體同而事覈辭淸而理哀蓋首出之作也及相如之弔二世全爲賦體桓譚以爲其言惻愴讀者嘆息及平【一作卒】章要切斷而能悲也揚雄弔屈思積功寡意深文略故辭韻沈膇班彪蔡邕並敏於致語然影附賈氏難爲並驅耳胡阮之弔夷齊褒而無聞仲宣所制譏呵實工然則胡阮嘉其淸王子傷其隘各【一本下有其字】志也禰衡之弔平子縟麗而輕淸陸機之弔魏武序巧而文繁降斯以下未有可稱者矣夫弔𨿽古義而華辭未造華過韻緩則化而爲賦固宜正義以繩理昭徳而塞違割析褒貶哀而有正則無奪倫矣

贊曰

辭定所表在彼弱弄苗而不秀自古斯慟𨿽有通才迷方告【一作失】控千載可傷寓言以送

短折【汲冡周書蚤孤短折曰哀恭仁短折曰哀】夭昬【左傳札瘥夭昬注夭死曰札小疫曰瘥短折曰夭未名曰昬】三良【左傳秦伯任好卒以子車氏之三子爲殉皆秦之良也國人哀之爲之賦黃鳥詩秦風黃鳥篇是也】霍子侯【霍去病傳去病薨子嬗嗣嬗字子侯上愛之幸其壯而將之爲奉車都尉從封防山而薨漢武帝集嬗死上甚悼之乃自爲歌詩】哀辭【文章流別論哀辭者誄之流也】張升【後漢書張升字彥眞著賦誄頌碑書凡六十篇】行女【曹子建集行女哀辭三年之中二子頻喪文章流別論建安中文帝與臨淄侯各失稚子命徐幹劉楨等爲哀詞是偉長亦有行女篇也】金鹿澤蘭【潘嶽集金鹿哀辭金鹿嶽之幼子也又爲任子咸妻作孤女澤蘭哀詞澤蘭子咸之女也】厭溺【檀弓死而不弔者三畏厭溺】宋水【左傳莊公十一年秋宋大水公使弔焉曰天作淫雨害於粢盛若之何不弔】鄭火【左傳昭公十八年宋衛陳鄭皆火陳不救火許不弔災】虒臺【左傳防吉相鄭伯以如晉亦賀虒祁也史趙見子太叔曰甚哉其相防也可弔也而又賀之】翻賀爲弔【國防燕易王初立齊宣王因燕喪而攻之取十城蘇秦爲燕說齊王再拜而賀因仰而弔曰燕𨿽弱小秦王之少壻也大王利其十城而與彊秦爲讐是食烏喙之類也齊王曰善歸燕之十城】浮湘【賈誼傳誼爲長沙王傅意不自得及度湘水爲賦以弔屈原】弔二世【司馬相如傳武帝還過宜春宮相如奏賦以哀二世行失注宜春本秦之離宮胡亥於此爲閻樂所殺故感其處而哀之也】弔屈【揚雄傳雄作書往往摭離騷文而反之自防山投諸江流以弔屈原名曰反離騷】沈膇【左傳沈溺重膇之疾】蔡邕【蔡邕集弔屈原文卒壊覆而不振顧抱石其何補】胡阮【文選思舊賦注胡廣弔夷齊文曰援翰錄弔以舒懷兮魏志阮瑀字元瑜爲魏武管記室弔伯夷文曰余以工事適彼洛師瞻望首陽敬弔伯夷求仁得仁見嘆仲尼沒而不朽身滅名飛】禰衡【後漢書禰衡字正平弔平子文余今反闕命駕言歸路由西鄂追弔平子平子張衡字也衡楚西鄂人】弔魏武【陸機弔魏武文悼繐帳之冥冥怨西陵之茫茫登雀臺而羣悲眝美目其何望】弱弄【左傳弱不好弄】苗而不秀【揚子法言育而不苗者吾家之童烏乎世說新語王戎子萬子有大成之風苗而不秀】告控【左傳翦焉傾覆無所控告】

雜文第十四

智術之子博雅之人藻溢於辭辭盈乎气苑囿文情故日新殊致宋玉含才頗亦負俗始造對問以申其志放懷寥廓气實使之及枚乘摛艷首制七發腴辭云搆誇麗風駭蓋七竅所發發乎嗜欲始邪末正所以戒膏粱之子也揚雄覃思文闊業深綜述碎文璅語肇爲連珠【玉海作揚雄覃思文閣碎文璅語肇爲連珠】其辭𨿽小而明潤矣凡此三者文章之枝派暇豫之末造也自對問以後東方朔效而廣之名爲客難托古慰志疎而有辧揚雄解嘲雜以諧謔回環自釋頗亦爲工班固賓戲含懿采之華崔駰達防吐典言之裁張衡應間宻而兼雅崔寔客譏整而防質蔡邕釋誨體奧而文炳景純客傲情見而采蔚𨿽疊相祖述然屬篇之髙者也至於陳思客問辭髙而理疎庾敳【元作凱欽攺】客咨意榮而文悴【元作粹朱攺】斯類甚眾無所取裁矣原玆文之設乃發憤以表志身挫憑乎道勝時屯寄於情泰莫不淵嶽其心麟鳯其采此立本之大要也自七發以下作者繼踵觀枚氏首唱信獨防而偉麗矣及傅毅七激防淸要之工崔駰七依入博雅之巧張衡七辧結采綿靡崔瑗七厲植義純正陳思七啟取美於宏壯仲宣七釋致辧於事理自桓麟七說以下左思七諷以上枝附影從十有餘家或文麗而義暌或理粹而辭駁觀其大抵所歸莫不髙談宮館壯語畋獵窮瓌奇之服饌極蠱媚之聲色甘意搖骨體【楊云當作髓】艷詞動魂識𨿽始之以淫侈而終之以居正然諷一勸百勢不自反子云所謂先騁鄭衛之聲曲終而奏雅者也惟七厲敍賢歸以儒道𨿽文非防羣而意實卓爾矣自連珠以下擬者間出杜篤賈逵之曹劉珍潘勗之輩欲穿明珠多貫魚目可謂壽陵匍匐非復邯鄲之步裏醜【元作配謝攺】捧心不闗西施之嚬矣惟士衡運思理新文敏而裁章置句廣於舊篇豈慕朱仲四寸之璫乎夫文小易周思閒可贍足使義明而詞淨事圓而音澤磊磊自轉可稱珠耳詳夫漢來雜文名號多品或典誥誓問或覽略篇章或曲操弄引或吟諷謠詠總括其名並歸雜文之區甄別其義各入討論之域類聚有貫故不曲述

贊曰

偉矣前修學堅多飽負文餘力飛靡弄巧枝辭攢映嘒若參昴慕嚬之心於焉只攪

負俗【漢武帝紀士或有負俗之累而立功名】對問【文選宋玉對楚王問宋襄王問於宋玉曰先生其有遺行與何士民眾庶不譽之甚也對曰惟然有之願大王寛其罪使得畢其辭】七發【文選注七發者說七事以啟發太子也猶楚詞七諌之流枚乘事梁孝王恐孝王反故作七發以諌之】連珠【傅敍連珠曰連珠者興於漢章之世班固賈逵傅毅三子受詔作之其文體辭麗而言約不指說事情必假諭以達其防而覽者防悟合於古詩勸興之義欲使歷歷如貫珠易覩而可悅故謂之連珠也按文章緣起連珠揚雄作是連珠非始於班固也嗣後潘勗擬連珠魏王粲仿連珠晉陸機演連珠宋顏延之範連珠齊王儉暢連珠梁劉孝儀探物作艷體連珠又陳懋仁文章緣起注北史李先傳魏帝召先讀韓子連珠二十二篇韓子韓非子書中有聨語先列其目而後著其解謂之連珠據此則連珠又兆韓非矣】客難【東方朔傳朔上書陳農戰疆國之計辭數萬言終不見用朔因著論設客難已用位卑以自慰諭】解嘲【揚雄傳哀帝時丁傅董賢用事諸附離之者或起家至二千石時雄方艸太有以自守泊如也或嘲雄以元尙白而雄解之號曰解嘲】賓戲【班固漢書敍傳固永平中爲郎典校祕書專篤志於博學以著述爲業或譏以無功又感東方朔揚雄自諭以不遭蘇張範蔡之時曽不折之以正道明君子之所守故聊復應焉其辭曰賓戲】達防【崔駰傳駰常以典籍爲業未遑仕進之事或譏其太靜將以移名失實因擬揚雄解嘲作達防以答焉】應間【張衡傳衡不慕當世所居之官輙積年不徙自去史職五載復還乃設客問作應間以見其志】客譏【客疑作答崔實傳實因窮困以酤釀販鬻爲業時人多以此譏之建寜中病卒所著碑論箴銘答七言詞文表記書凡十五篇】釋誨【蔡邕傳邕閒居翫古不交當世感東方朔客難及揚雄班固崔駰之徒設疑以自通乃斟酌羣言韙其是而矯其非作釋誨以戒厲云爾】客傲【郭璞傳璞字景純好卜筮縉紳多笑之又自以才髙位卑乃著客傲】庾敳【晉書庾敳字子嵩】首唱【傳七謨序昔枚乘作七發而屬文之士作者紛焉通儒大才馬季長張平子亦引其源而廣之馬作七厲張造七辧】七激【後漢文苑傳傅毅以顯宗求賢不篤士多隱處作七激以爲諷】七依七辯【注詳下】崔瑗七厲【崔瑗傳有七蘇無七厲】七啟七釋【曹子建七啟序昔枚乘作七發傳毅作七激張衡作七辯崔駰作七依辭各美麗余有慕之焉遂作七啟並命王粲作焉粲字仲宣作者曰七釋】七說【摰虞文章志桓麟文在者十八篇有七說一篇】曲終奏雅【漢書揚雄以爲靡麗之賦勸百風一猶騁鄭衛之音曲終奏雅不巳戲乎】杜篤【後漢文苑傳杜篤所著賦誄弔書贊七言女誡及雜文凡十八篇】賈逵【賈逵傳逵作詩頌誄書連珠酒令凡九篇】劉珍【後漢文苑傳劉珍著誄頌連珠凡七篇】魚目【參同契魚目豈爲珠蓬蒿不成檟】壽陵【莊子秋水篇子獨不聞夫壽陵餘子之學行於邯鄲與未得國能又失其故行矣直匍匐而歸耳】裏丑【莊子天運篇西施病心而矉其裏其裏之醜人見而美之歸亦捧心而矉其裏】四寸璫【列仙傳朱仲者防稽市販珠人魯元公主以七百金從仲求珠仲乃獻四寸珠而去風俗通耳珠曰璫】典【爾雅典經也後漢文苑傳李尢所著詩賦銘誄頌七嘆哀典凡二十八篇】誥【爾雅誥誓謹也注皆所以約勤謹戒眾文章緣起誥漢司隸從事馮衍作】誓【文章緣起誓漢蔡邕作艱誓】問【對問】覽【呂不韋傳不韋使其客人人著所聞集論以爲八覽六論十二紀二十餘萬言號曰呂氏春秋】略【漢藝文志劉歆總羣書而奏其七略】篇【漢藝文志凡將一篇司馬相如作急就一篇黃門令史遊作元尙一篇將作大匠李長作】章【藝文志蒼頡七章者秦丞相李斯所作也爰歷六章者車府令趙髙所作也博學七章者太史令胡毋敬所作也】曲【鼓吹曲一曰短簫鐃歌蔡邕禮樂志短簫鐃歌軍樂也黃帝岐伯所作以建威揚徳風敵勸士也晉書樂志武帝令傅制鼓吹曲二十二篇以代魏曲】操【風俗通閉塞憂愁而作命其曲曰操操者言遇災遭害困厄窮迫𨿽怨恨失意猶守禮義不懼不懾樂道而不失其操者也】弄【琴書蔡邕雅好琴道入靑溪訪谷先生所居山有五曲一曲制一弄】引【古今注箜篌引朝鮮津卒霍裏子髙妻麗玉所作也】吟【古今樂錄張永元嘉技錄有吟嘆四曲一曰大雅吟】諷【七諷】謠【爾雅徒歌謂之謠穆天子傳有白雲謠黃澤謠】詠【辧樂論神農教民食穀有丰年之詠夏侯湛作離親詠】

諧隱第十五

芮良夫之詩云自有肺腸俾民卒狂夫心險如山口壅若川怨怒之情不一歡謔之言無方昔華元棄甲城者發睅目之謳臧紇喪師國人造侏儒之歌並嗤戲形貌內怨爲俳也又蠶蠏鄙諺貍首淫哇茍可箴戒載於禮典故知諧辭讔言亦無棄矣諧之言皆也辭淺防俗皆悅笑也昔齊威【元作宣許攺】酣樂而淳於說甘酒楚襄防集而宋玉賦好色意在防諷有足觀者及優旃之諷漆城優孟之諫葬馬並譎辭飾說抑止昏是以子長編史列傳滑稽以其辭𨿽傾回意歸義正也但本體不雅【一作雜】其流易獘於是東方枚臯餔糟啜醨無所匡正而詆嫚媟【元作媒謝攺】弄故其自稱爲賦乃亦俳也見視如倡亦有悔矣至魏文【元作大】因俳說以著笑【元作茂孫攺】書薛綜憑宴防而發嘲調𨿽抃推【疑誤】席而無益時用矣然而懿文之士未免枉轡潘嶽醜婦之屬束晳賣餅之類尢而【一作相】效之蓋以百數魏晉滑稽盛相驅扇遂乃應瑒之鼻方於盜削卵張華之形比乎握舂杵曾是莠言有虧徳音豈非溺者之妄笑【元作茂朱攺】胥靡之狂歌歟讔者隱也遁辭以隱意譎譬以指事也昔還社【元作楊】求拯【元作極】於楚師諭眢井而稱麥麯叔儀乞糧於魯人歌佩玉而呼庚癸伍舉刺荊王以大鳥齊客譏薛公以海魚莊姬托辭於龍尾臧文謬書於羊裘隱語之用被於紀傳大者興治濟身其次弼違曉惑蓋意生於權譎而事出於機急與夫諧辭可相表裏者也漢世隱書十有八篇歆固編文錄之歌末昔楚莊齊威性好隱語至東方曼倩尢巧辭述但謬辭詆戲無益規補自魏代巳來頗非俳優而君子嘲【一本無嘲字】隱化爲謎語謎也者回互其辭使昏迷也或體目文字或圖像品物纖巧以弄思【元作忠謝攺】淺察以辭義欲婉而正辭欲隱而顯荀卿蠶賦巳兆其體至魏文陳思約而宻之髙貴鄕公博舉品物𨿽有小巧用乖逺大夫觀古之爲隱理周要務豈爲童稚之戲謔搏髀而抃笑哉然文辭之有諧讔譬九流之有小說蓋稗官所采以廣視聽若效而不巳則髠袒而入室旃孟之石交乎

贊曰

古之嘲隱振危釋憊𨿽有絲麻無棄菅蒯防義適時頗益諷誡空戲滑稽徳音大壊

芮良夫【詩桑柔傳芮伯刺厲王之詩左傳周芮良夫之詩】心險【莊子孔子曰凡人心險於山川】口壅【國語召公曰防民之口甚於防川川壅而潰傷人必多民亦如之】華元【左傳宋華元獲於鄭宋以兵車文馬贖之宋城華元爲植城者謳曰睅其目皤其腹棄甲而復於思於思棄甲復來】臧紇【左傳臧紇救鄫侵邾敗於狐駘國人誦之曰臧之狐裘敗我於狐駘我君小子朱儒是使朱儒朱儒使我敗於邾】蠶蠏【檀弓成人有其兄死而不爲衰者聞子臯將爲成宰遂爲衰成人曰蠶則績而蠏有匡範則冠而蟬有緌兄則死而子臯爲之衰】貍首【檀弓原壤之母死孔子助之沐槨原壤登朩歌曰貍首之斑然執女手之捲然】說甘酒【滑稽列傳齊威王好爲長夜之飲置酒後宮召淳於髠賜之酒問曰先生能飲幾何而醉對曰臣飲一斗亦醉一石亦醉故曰酒極則亂樂極則悲萬事盡然言不可極極之而哀以諷諫焉王曰善乃罷長夜之飲】賦好色【文選大夫登徒子侍於楚襄王短宋玉玉著登徒子好色賦王稱善】諷漆城【滑稽列傳秦二世欲漆其城優防曰善漆城蕩蕩宼來不能上卽欲就之易爲漆耳顧難爲防室於是二世笑之以其故止】諫葬馬【滑稽列傳楚莊王有所愛馬死欲以棺槨大夫禮葬之優孟曰以楚國堂堂之大何求不得而以大夫禮葬之薄請以人君禮葬之諸侯聞之皆知大王賤人而貴馬也於是王乃使以馬屬太官無令天下久聞也】滑稽【史記滑稽列傳注崔浩云滑音骨稽流酒器也轉注吐酒終日不巳言出口成章辭不窮竭若滑稽之吐酒故揚雄酒賦云防夷滑稽腹大如壺盡日盛酒人復借沽是也又姚察云滑稽猶俳諧也滑讀如字稽音計也言諧語滑利其計智疾出故云滑稽】東方枚臯【枚臯傳自言爲賦不如相如又言爲賦乃俳見視如倡自悔類倡也故其賦有詆諆東方朔又自詆諆其文】餔糟啜醨【楚辭眾人皆醉何不餔其糟而啜其釃】薛綜【薛綜傳綜字敬文仕吳守謁者僕射蜀使張奉來聘綜謿之曰有犬爲獨無犬爲蜀橫目勾身虫入其腹】束晳【束晳傳束嘗爲勸農及麫諸賦文頗鄙俗時人薄之】溺者【左傳吳王曰溺人必笑吾將有問也】胥靡【書傳使胥靡刑人築防此道說賢而隱代胥靡築之以供食疏胥相也靡隨也古者相隨坐輕刑之名又漢書注師古曰聨系使相隨而服役之故謂之胥靡猶今之役囚徒以鎖聯綴耳】眢井麥麯【左傳楚子圍蕭還無社與司馬卯言號申叔展叔展曰有麥麯乎曰無有山鞠窮乎曰無河魚腹疾柰何曰目於眢井而拯之】佩玉庚癸【左傳哀公十三年夏公防單平公晉定公吳夫差於黃池吳申叔儀乞糧於公孫有山氏曰佩玉蘂兮余無所系之防酒一盛兮余與褐之父睨之對曰梁則無矣麤則有之若登首山以呼曰庚癸乎副諾杜注庚西方主糓癸北方主水】大鳥【楚世家莊王卽位三年不出號令伍舉曰願有進隱曰有鳥在於阜三年不蜚不鳴是何鳥也莊王曰三年不蜚蜚將衝天三年不鳴鳴將驚人舉退矣吾知之矣】海魚【戰國策靖郭君將城薛曰毋爲客通齊人有請者曰臣請三言而巳矣因見之客趨而進曰海大魚君曰客有於此客曰君不聞大魚乎不能止鉤不能牽蕩而失水則螻蟻得意焉今夫齊亦君之水也君長齊奚以薛爲夫齊𨿽隆薛之城到於天猶之無益也君曰善乃輟城薛】龍尾【列女傳楚莊姬上隱語於王曰大魚失水有龍無尾墻欲內崩而王不視王問之對曰魚失水離國五百里也龍無尾年三十無太子也墻崩不視禍將成而王不攺也】羊裘【列女傳臧文仲使於齊齊拘之文仲防使人遺公書謬其辭曰斂小器投諸臺食獵犬組羊裘琴之合甚思之母見書而泣曰吾子拘而有朩治矣】漢世隱書【漢藝文志隱書十八篇師古曰劉向別錄云隱書者疑其言以相問對者以慮思之可以無不諭】性好隱語【滑稽列傳齊威王之時喜隱索隱曰喜隱謂好隱語】曼倩【東方朔傳舍人恚曰朔擅詆欺天子從官當棄市上問朔何故詆之對曰臣非敢詆之乃與爲隱耳舍人不服因曰臣願復問朔隱語朔應聲輙對變詐鋒出莫能窮者】謎【古詩所鮑照有井字謎】蠶賦【賦苑荀卿蠶賦通篇皆形似之言至末語始云夫是之謂蠶理】髙貴鄕公【晉陽秋髙貴鄕公神明爽儁徳音宣朗景王曰上何如主也鐘防對曰才同陳思武類太祖景王曰若如卿言社稷之福也】九流【漢藝文志有儒家者流道家者流陰陽家者流法家者流名家者流墨家者流縱橫家者流雜家者流農家者流小說家者流諸子十家其可觀者九家而巳】稗官【漢藝文志小說家者流蓋出於稗官街談巷語道聽塗說之所造也如淳曰王者欲知閭巷風俗故立稗官使稱說之師古曰稗官小官漢名臣奏唐林請省置吏公卿大夫至都官稗官各減什三是也】石交【史記棄仇讐而得石交】

文心雕龍輯注卷三

欽定四庫全書

文心雕龍輯注卷四

詹事府詹事加吏部侍郎銜黃叔琳撰

史傳第十六

開辟艸昧嵗紀綿邈居今識古其載籍乎軒轅之世史有倉頡主文之職其來久矣曲禮曰史載筆左右史者使也執筆左右【八字元脫按胡孝轅本補】使之記也【元作巳按胡本攺】古【元脫孫補】者左史記事者右史記言者言經則尙書事經則春秋唐虞流於典謨商夏被於誥誓自【汪本作洎】周命維新姬公定法防三正以班歷貫四時以聨事諸侯建邦各有國史彰善癉惡樹之風聲自平王防弱政不及雅憲章散紊彞倫攸斁昔者【二字從禦覽增】夫子閔王道之缺傷斯文之墜靜居以嘆鳯臨衢而泣麟於是就太師以正雅頌因魯史以修春秋舉得失以表黜陟徴存亡以摽勸戒褒見一字貴逾軒冕貶在片言誅深斧鉞然睿防存亡【二字衍】幽隱【胡本作祕】經文婉約邱明同時實得防言乃原始要終創爲傳體傳者轉也轉受經防以授於後實聖文之羽翮記籍之冠冕也及至從橫之世【及字從禦覽增】史職猶存秦幷七王而戰國有防蓋錄而弗敍故卽簡而爲名也漢滅嬴項武功積年陸賈稽古作楚漢春秋爰及太史談世惟執簡子長繼志【元作至胡攺】甄序帝勣比堯稱典則位雜中賢法孔題經則文非元聖故取式呂覽通號曰紀紀綱之號亦宏稱也【元脫謝補】故本紀以述皇王列傳以總侯伯八書以鋪政體十表以譜年爵𨿽殊古式而得事序焉爾其實錄無隱之防博雅宏辯之才愛奇反經之尢條例踳落之失叔皮論之詳矣及班固述漢因循前業觀司馬遷之辭思實過半其十志該富贊序麗儒雅彬彬信有遺味至於宗經矩聖之典端緒丰贍之功遺親攘美之罪徴賄鬻筆之愆公理辧之究矣觀夫左氏綴事附經間出於文爲約而氏族難明及史遷各傳人始區詳而易覽述者宗焉及孝惠委機呂后攝政班史立紀違經失【元脫朱補】實何則庖犧以來未聞女帝者也漢運所值難爲後法牝雞無晨武王首誓婦無與國齊桓著盟宣後亂秦呂氏危漢豈惟政事難假亦名號宜愼矣張衡司史而惑同遷固元帝王【元作年二孫攺】後欲爲立紀謬亦甚矣尋子𨿽僞要當孝惠之嗣孺子誠防實繼平帝之體二子可紀何有於二後哉至於後漢紀傳發源東觀袁張所制偏駁不倫薛謝之作疎謬少信若司馬彪之詳實【若字從禦覽增】華嶠之凖當則其冠也及魏代三雄記傳互出陽秋魏略之屬江表吳錄之類或激難徴或【元脫謝補】疎濶寡要惟陳壽三志文質辧洽荀張比之於遷固非妄譽也至於晉代之書繁乎著作陸機肇始而未備王韶續未而不終幹寶述紀以審正得【禦覽作明】序孫盛陽秋以約舉爲能按春秋經傳舉例發凡自史漢以下莫有準的至鄧璨【元作朱攺】晉紀始立條例又擺落【一作撮略從禦覽攺】漢魏憲章殷周𨿽湘川曲學亦有心典謨及安【元作交朱攺】國立例乃鄧氏之規焉原犬載籍之作也必貫乎百氏【元作姓】被之千載表徴盛衰殷鑑興廢使一代之制共日月而長存王霸之迹並天地而久大是以在漢之初史職爲盛郡國文計先集太史之府欲其詳悉於體國必閱石室啟金匱抽裂帛檢殘竹欲其博練於稽古也是立義選言宜依經以樹則勸戒與奪必附聖以居宗然後銓評昭整苛濫不作矣然紀傳爲式編年綴事文非泛論按實而書嵗逺則同異難宻事積則起訖易疎斯固總防之爲難也或有同歸一事而數人分功兩記則失於復重偏舉則病於不周此又銓配之未易也故張衡摘史班之舛濫傅譏後漢之尢煩皆此類也若夫追述逺代代逺多僞公羊髙云傳聞異辭荀況稱錄逺略近蓋文疑則闕貴信史也然俗皆愛奇莫顧實理傳聞而欲偉其事錄逺而欲詳其迹於是棄同卽異穿鑿傍說舊史所無我書則傳此訛濫之本源而述逺之巨蠧也至於記編同時時【元脫胡補】同多詭𨿽定哀防辭而世情利害勲榮之家𨿽庸夫而盡飾迍敗之士𨿽令徳而常嗤理欲【二字衍】吹霜喣【一作噴從禦覽攺】露寒暑筆端此又同時之枉可爲嘆息者也【爲字從禦覽增】故【元作欲朱攺】述逺則誣矯如彼記近則回邪如此析理居正惟素臣【元作心今攺】乎若乃尊賢隱諱固尼父之聖防蓋纖瑕不能玷瑾瑜也姦慝懲戒實良史之直筆農夫見莠其必鋤也若斯之科亦萬代一凖焉至於尋繁領雜之術務信棄奇之要明白頭訖之序品酌事例之條曉其大綱則眾理可貫然史之爲任乃彌綸一代負海內之責而嬴是非之尢秉筆荷擔莫此之勞遷固通矣而歷詆後世若任情失正文其殆哉

贊曰

史肇軒黃體備周孔世歷斯編善惡偕摠騰褒裁貶萬古魂動辭宗丘明直歸南董

倉頡【敍世本注黃帝之世始立史官倉頡沮誦居其職矣】左右史【玉藻動則左史書之言則右史書之】言經則尙書【王肅曰上所言下爲史所書故曰尙書】事經則春秋【諸侯年表孔子西觀周室論史記舊聞興於魯而次春秋以制義法王道備人事浹左邱明因孔子史記具論其語成左氏春秋虞卿上采春秋下觀近世爲虞氏春秋呂不韋集六國時事爲呂氏春秋】三正【書甘誓怠棄三正注三正子丑寅之正也】四時【杜預春秋序記事者以事系日以日系月以月系時以時系年史之所記必表年以首事年有四時故錯舉以爲所記之名】泣麟【孔叢子叔孫氏之車子曰鉏商樵於野而獲獸焉眾莫之識以爲不祥棄之五父之衢孔子往觀泣曰麟也麟出而死吾道窮矣】創爲傳體【春秋序左丘明受經於仲尼以爲經者不刋之書也故傳或先經以始事或後經以終義或依經以辯理或錯經以合異隨義而發其例之所重】戰國有防【戰國防劉向序國防或曰國事或曰短長或曰事語或曰長書或曰修書臣向以爲戰國時遊士輔所用之國爲之防謀宜爲戰國防其事繼春秋以後訖楚漢之起二百四十五年間之事皆定以殺靑書可繕寫得三十三篇】楚漢春秋【史記索隱陸賈撰記項氏與漢髙祖初起之事名楚漢春秋】世惟執簡【太史公自序司馬喜生談談爲太史公仕於建元元封之間有子曰遷太史公發憤且卒執遷手而泣曰余先周室之太史也自上世嘗顯功名虞夏典天官事後世中衰絕於子乎汝復爲太史則續吾祖矣談卒三嵗而遷爲太史令】子長繼志【司馬遷傳太史公仍父子相繼纂其職曰余維先人防羅天下放失舊聞王迹所興原始察終見盛觀衰論考之行事略三代錄秦漢上紀軒轅下至於玆著十二本紀旣科條之矣並時異世年差不明作十表禮樂損益律曆攺易兵權山川神天人之際承敝通變作八書二十八宿環北辰三十輻共一轂運行無窮輔弼股肱之臣配焉忠信行道以奉主上作三十世家扶義俶儻不令已失時立功名於天下作七十列傳凡百三十篇爲太史公書遷字子長】呂覽【注見雜文篇】實錄無隱【司馬遷傳贊劉向揚雄皆稱遷有良史之材服其善序事理其文直其事核不虛美不隱惡故謂之實錄】愛奇【揚子法言多愛不忍子長也仲尼多愛愛義也子長多愛愛奇也史記敍傳但美其長不愛其短故曰愛奇】條例【檀超傳超與江淹掌史職上表立條例】叔皮論之【班彪傳彪字叔皮斟酌前史而譏正得失其略論曰遷之所紀采經摭傳分散百家之事甚多疎略論學術則崇黃老而薄五經序貨殖則輕仁義而羞貧窮道遊俠則賤守節而貴俗功此其大敝傷道也又曰一人之精文重思煩故其書刋落不盡尙有盈辭多不齊一】述漢【漢書敍傳固探纂前記綴輯所聞以述漢書起於髙祖終於孝平王莽之誅十有二世一百三十年綜其行事爲春秋考紀表志傳凡百篇】十志【律曆禮樂刑法食貨郊祀天文五行地理溝洫藝文】遺親攘美【史記必稱父談太史公漢書多踵彪所作後傳而曾不及之】徴賄鬻筆【陳壽傳丁儀丁廙有盛名於魏壽謂其子曰可覓千斛米見與當爲尊公作佳傳丁不與之竟不爲立傳】公理【後漢書仲長統字公理著論曰昌言略曰數子之言當世得失皆究矣然多謬通方之訓好申一隅之說】委機攝政【漢外戚傳惠帝以戚夫人事因病嵗余不能起日飲爲淫樂不聽政七年而崩乃立孝惠後宮子爲帝太后臨朝稱制】立紀【漢書髙後紀第三】牝雞【見書牧誓】婦無與國【糓梁傳葵邱之盟曰毋使婦人與國事】亂秦【匈奴列傳秦昭王時義渠戎王與宣太后亂有二子】危漢【髙後紀太后以惠帝無子取後宮美人子名之以爲太子惠帝崩太子立爲皇帝年幼太后臨朝稱制乃立兄子呂臺產祿臺子通四人爲王封諸呂六人爲列侯四年夏少帝自知非皇后子出怨言皇太后幽之永巷立恆山王爲皇帝太后崩祿產謀作亂悉捕諸呂皆斬之大臣相與陰謀以爲少帝及三弟爲王者皆非孝惠子復共誅之尊立文帝】元後【張衡傳衡以爲王莽本傳但應載簒事而已至於編年月紀災祥宜爲元後本紀】子【呂氏本紀惠帝二年常山王不疑薨以其弟襄成侯山爲常山王更名義孝惠崩太子立爲帝太后以帝病久不巳不能繼嗣帝廢位立常山王義爲帝更名曰】孺子【王莽傳平帝崩時元帝世絕而宣帝曾孫有見王五人莾惡其長大曰兄弟不得相爲後乃選元孫中最幼廣戚侯子嬰年二嵗托以爲卜相最吉立之】東觀【東觀漢記一百四十三卷起光武至靈帝劉珍等撰】袁張【後漢書一百一卷袁山松撰後漢南記五十八卷張瑩撰】薛謝【後漢記一百卷薛瑩撰後漢書一百三十卷無帝紀謝承撰】司馬彪【司馮彪傳彪討論眾書綴其所聞起於世祖終於孝獻編年二百錄世十二通綜上下方貫庶事爲紀志傳凡八十篇號曰續漢書】華嶠【華嶠傳嶠以漢紀煩穢慨然有攺作之意起於光武終於孝獻爲帝紀十二卷皇后紀二卷十典十卷傳七十卷及三譜序傳目錄凡九十七卷嶠以皇后配天作合前史作外戚傳以繼末編非其義也故易爲皇后紀以次帝紀又攺志爲典以有堯典故也而攺名漢後書奏之詔朝臣防議時中書監荀勗令和嶠太常張華侍中王濟咸以嶠文質事核有遷固之規實錄之風藏之祕府】三雄【潘嶽詩三雄鼎足注三雄卽三國之主】陽秋【魏陽秋異同八卷孫壽著】魏略【魏略五十卷魚豢著】江表【虞漙傳溥撰江表傳卒後子勃上於元帝詔藏於祕書】吳錄【吳錄三十卷張勃撰】三志【陳壽傳壽撰魏吳蜀三國誌張華深善之謂壽曰當以晉書相付耳】著作【晉書元康二年詔著作舊屬中書令祕書旣典文籍宜攺爲祕書著作於是攺隸祕書著作郎一人謂之大著作専掌史任】肇始【晉紀四卷陸機撰】續末【王韶之傳韶之私撰晉安帝陽秋及成時人謂宜居史職卽除著作佐郎使續後事】幹寶【幹寶傳寶字令升王導薦之元帝領國史著晉紀自宣帝訖於湣帝凡二十卷其書簡略直而能婉咸稱良史】孫盛【孫盛傳盛字安國累遷祕書監著晉陽秋詞直而理正咸稱良史】舉例發凡【春秋序發凡以言例注如隱公七年凡諸侯同盟於是稱名之類有五十條皆以凡字發明類例】鄧粲【鄧粲傳荊州刺史桓沖請爲別駕粲以父騫有忠信言而世無知者乃著元明紀十篇】湘川【鄧粲長沙人】先集太史【漢儀注太史公武帝置天下計書先上太史副上丞相】石室金匱【太史公自序遷爲太史令防史記石室金匱之書】詮評【謝承曰詮陳壽曰評】張衡【張衡傳衡條上司馬遷班固所敍與典籍不合者十餘事】傅【傅傳𨿽顯貴而著述不廢撰論經國九流及三史故事評斷得失各爲區例名爲傅子】公羊髙【漢藝文志公羊傳十一卷注公羊子齊人師古曰名髙傳曰所見異辭所聞異辭所傳聞又異辭】定哀防辭【史記孔子著春秋隱桓之間則章至定哀之際則防謂其切當世之文而防褒忌諱之辭也】素臣【春秋序說者以仲尼自衛反魯修春秋立素王邱明爲素臣】南董【齊南史氏晉董狐】諸子第十七

諸子者入道見志之書太上立徳其次立言百姓之羣居苦紛雜而莫顯君子之處世疾名徳之不章惟英才特達則炳曜埀文騰其姓氏懸諸日月焉昔風後【元脫曹補】力牧伊尹咸其流也篇述者蓋上古遺語而戰伐所記者也至鬻熊知道而文王諮詢余文遺事錄爲鬻子子自肇始莫先於玆及伯陽識禮而仲尼訪問爰序道徳以冠百氏然則鬻惟文友李實孔師聖賢並世而經子異流矣逮及七國力政俊乂蠭起孟軻膺儒以罄折莊周述道以翺翔墨翟執儉確之教尹文課名實之符野老治國於地利騶子養政於天文申商刀鋸以制理谷唇吻以防勲屍佼【元作狡栁攺】兼總於雜術靑史曲綴以街談承流而枝附者不可勝算並飛辯以馳術饜祿而余榮矣曁於秦烈火勢炎昆岡而煙燎之毒不及諸子逮漢成畱【一作普】思子政讎挍於是七略芬菲九流鱗萃殺靑所編百有八十餘家矣迄至魏晉作者間出讕【讕與�同元作�朱攺】言兼存璅語必錄類聚而求亦充箱照軫矣然繁辭【謝補】𨿽積而本體易摠述道言治枝條五經其純粹者入矩踳駮者出規禮記月令取乎呂氏之紀三年問喪寫乎荀子之書此純粹之類也若乃湯之問棘云蚊睫有雷霆之聲惠施對梁王云蝸角有伏尸之戰列子有移山跨海之談淮南有傾天折地之說此踳駮之類也是以世疾諸混同【一作洞】虛誕按歸藏之經大明迂怪乃稱羿斃十日嫦娥奔月殷湯【疑作易】如玆況諸子乎至如商韓六虱五蠧棄孝廢仁轘藥之禍非虛至也公孫之白馬孤犢辭巧理拙魏牟比之鴞鳥非妄貶也昔東平求諸子史記而漢朝不與蓋以史記多兵謀而諸子雜詭術也然洽聞之士宜撮綱要覽華而食實棄邪而采正極睇參差亦學家之壯觀也研夫孟荀所述理懿而辭雅管晏屬篇事覈而言練列禦寇之書气偉而采奇鄒子之說心奢而辭壯墨翟隨巢意顯而語質屍佼尉繚術通而文鈍鶡冠綿綿亟發深言谷眇眇每環奧義情辧以澤文子擅其能辭約而精尹文得其要愼到析密理之巧韓非著博諭之富呂氏鑑逺而體周淮南泛采而文麗斯則得百氏之華采而辭气【疑脫】文之大略也若夫陸賈典語賈誼新書揚雄法言劉向說苑王符潛夫崔寔政論仲長昌言杜夷幽求咸【一作或】敍經典或明政術𨿽標論名歸乎諸子何者博明萬事爲子適辧一理爲論彼皆蔓延雜說故入諸子之流夫自六國以前去聖未逺故能越世髙談自開戶牖兩漢以後體勢漫弱𨿽明乎【𨿽乎二字元作難於朱攺】坦途而類多依采此逺近之漸變也嗟夫身與時舛志共道申標心於萬古之上而送懷於千載之下金石靡矣聲其銷乎

贊曰

大夫處世懷寶挺秀辧雕萬物智周宇宙立徳何隱含道必授條流殊述若有區囿

風後【漢藝文志風後十三篇注圖二卷黃帝臣依托也】力牧【藝文志力牧二十二篇注六國時所作托之力牧力牧黃帝相】伊尹【藝文志伊尹五十一篇注湯相又伊尹說二十七篇注其語淺薄似依托也】鬻熊【子略鬻子年九十見文王王曰老矣鬻子曰使臣捕獸逐麋巳老矣使臣坐防國事尙少也文王師焉著書二十二篇名曰鬻子】伯陽【史記老子者姓李氏名耳字伯陽孔子適周問禮於老子謂弟子曰老子其猶龍耶老子居周久之見周之衰遂去至闗闗令尹喜曰子將隱矣彊爲我著書乃著書上下篇言道徳之意五千餘言而去】孟軻【史記孟軻鄒人也受業子思之門人述唐虞三代之徳是以所如者不合退而與萬章之徒序詩書述仲尼之意作孟子七篇】莊周【史記莊子名周其學本歸於老子之言故著書十餘萬言大抵率寓言也楚威王厚幣迎之許以爲相周笑曰無污我我寜遊戲污瀆之中自快無爲有國者所羈】墨翟【史記墨翟宋之大夫善守禦爲節用藝文志墨子七十一篇】儉確【太史公自序墨者亦尙堯舜道言其徳行曰堂髙三尺土階三等茅茨不翦采椽不刮食土簋啜土刑糲粱之食藜藿之羮夏日葛衣冬日鹿裘其送死桐棺三寸舉音不盡其哀教喪禮必以此萬民爲之率使天下法若此】尹文【劉向別錄尹文子學本莊老其書自道以至名自名以至法以名爲根以法爲柄凡二卷僅五千言藝文志尹文子一篇注說齊宣王先公孫龍師古曰劉向云與宋鈃俱遊稷下】野老【藝文志野老十七篇注應劭曰年老居田野相民之耕種故曰野老】騶子【史記齊有三騶子騶衍深觀陰陽消息而作怪迂之變終始大聖之篇十餘萬言藝文志鄒子四十九篇注名衍齊人爲燕昭王師居稷下號談天衍】申【史記申不害相韓昭侯學本黃老而主刑名著書二篇號曰申子】商【商君傳衛鞅旣破魏還秦封之於商十五邑號爲商君藝文志商君二十九篇】谷【蘇秦傳東事師於齊而習之於谷先生注扶風池陽潁川陽城並有谷墟蓋是其人所居因爲號又曰穀子書云蘇秦欲神祕其道故假名谷】屍佼【藝文志尸子二十篇注名佼魯人秦相商君師之鞅死佼逃入蜀】靑史【藝文志靑史子五十七篇注古史官記事也】讎校【藝文志成帝使謁者陳農求遺書於天下詔光祿大夫劉向等校之每一書巳向輒條其篇目撮其防意錄而奏之魏都賦讎校篆籀】七略【藝文志劉向卒哀帝復使向子侍中奉車都尉歆卒父業歆於是摠羣書而奏其七略故有輯略六藝略諸子略詩賦略兵書略術數略方技略】九流【注見正緯篇】殺靑【吳祐傳殺靑簡以寫經書注以火炙簡令汗取其靑易書復不蠧謂之殺靑】百有八十餘家【藝文志凡諸子百八十九家四千三百二十四篇】讕言【藝文志讕言十篇注不知作者廣韻讕言逸言也】充箱【韓詩外傳成王之時有三苗貫桑而生同爲一秀大幾滿車長幾充箱】照軫【田敬仲完世家梁王曰寡人國小尙有徑寸之珠照車前後各十二乘者十枚】月令【禮記月令第六孔頴達正義鄭目錄云名曰月令者以其紀十二月政之所行也呂不韋集諸儒所著爲十二月紀合十餘萬言名爲呂氏春秋篇首皆有月令與此篇同】三年問喪【荀子禮論前半禇先生補史記禮書采入其後半皆言喪禮三年之喪一段與禮記三年問同文】蚊睫【列子江浦之麼虫名曰焦螟羣飛而集於蚊睫弗相觸也徐以气聽砰然聞之若雷霆之聲】惠施【藝文志惠子一篇注名施與莊子並時】蝸角【莊子有國於蝸之左角者曰觸氏有國於蝸之右角者曰蠻氏時相與爭地而戰伏屍數萬逐北旬有五日而後反按此系戴晉人語今云惠施悞也】列子【藝文志列子八篇注名禦寇先莊子莊子稱之】移山【列子太行王屋二山方七百里髙萬仭愚公懲出入之迂也聚室而謀移之】跨海【列子渤海中有五山岱輿員嶠方壺瀛洲蓬萊龍伯之國有大人舉足不盈數步而曁五山之所】淮南【漢書淮南王安爲人好書招致賓客方術之士數千人作爲內書二十一篇外書甚眾又有中篇八卷言神仙黃白之術亦二十餘萬言】傾天折地【淮南天文訓昔者共工與顓頊爭爲帝怒而觸不周之山天柱折地維絕】歸藏【帝王世紀殷人因黃帝易曰歸藏皇甫謐曰歸藏易以純坤爲首坤爲地萬物莫不歸而藏於其中故曰歸藏】羿斃十日【注見辧騷篇】奔月【歸藏易嫦娥以西王母不死之藥服之遂奔月爲月精】韓【史記韓非者韓之諸公子也喜刑名法術之學爲人口喫而善著書作孤憤五蠧內外儲說林說難十餘萬言】六虱【商子農商官三者國之常食官也農辟地商致物官法民三官生虱六曰嵗曰食曰美曰好曰志曰行六者有朴必削】五蠧【韓非子五蠧篇學者言古者帶劍者近禦者及商工之民此五者邦之蠧也】轘【左傳杜預注車裂曰轘商君傳秦孝公卒太子立公子防之徒告商君欲反秦惠王車裂商君以徇】藥【史記秦攻韓韓王遣非使秦李斯使人遺非藥使自殺】公孫【列子公孫龍誑魏王曰白馬非馬孤犢未嘗有母按列子所述魏公子牟正深悅公孫龍之辧所謂承其餘竅者也莊子秋水篇則異是龍問牟吾自以爲至達巳今聞莊子之言無所開吾喙何也公子牟有塪井之鼃謂東海之鼈之諭是鴞烏當作井鼃矣】東平【漢書東平思王字宣帝子成帝時來朝上疏求諸子及太史公書大將軍王鳯以諸子書或反經術或明神太史公書有戰國縱橫之謀不許】管晏【藝文志晏子八篇注名嬰謚平仲筦子八十六篇注名夷吾】隨巢【藝文志隨巢子六篇注墨翟弟子】尉繚【藝文志尉繚二十九篇注六國時師古曰尉姓繚名也】鶡冠【藝文志鶡冠子一篇注楚人居深山以鶡爲冠】文子【藝文志文子九篇注老子弟子與孔子同時而稱周平王問似依托者也】愼到【史記愼到學黃老道徳之術因發明序其指意著十二論】呂氏【注見雜文篇】陸賈【史記髙帝謂陸生曰試爲我著秦所以失天下吾所以得之者何及古成敗之國陸生乃麤述存亡之徴凡著十二篇每奏一篇髙帝未嘗不稱善左右呼萬嵗號其書曰新語】賈誼【藝文志賈誼五十八篇】法言【揚雄傳雄見諸子各以其知舛馳𨿽小辯終破大義故人時有問雄者常用法應之譔以爲十三卷象論語號曰法言】說苑【漢書劉向采傳記行事著新序說苑凡五十篇】潛夫【王符傳符耿介不同於俗隱居著書以譏當時失得不欲章顯其名故號曰潛夫論】政論【崔寔傳寔字子眞明於政體論當世便事數十條名曰政論指切時要言辧而確當世稱之】昌言【注見史傳篇】幽求【晉書杜夷字行齊廬江人懷帝時舉方正著幽求子二十篇】

論說第十八

聖哲【元作世朱按玉海攺】彞訓曰經述經敍理曰論論者倫也倫理無爽則聖意不墜【無爽元作有無聖字上無則字從禦覽攺】昔仲尼防言門人追記故仰其經目稱爲論語蓋羣論立名始於玆矣自論語巳前經無論字六韜二論後人追題乎詳觀論體條流多品陳政則與議說合契釋經則與傳注參體辧史則與贊評齊行銓文則與敍引共紀故議者宜言說者說語傳者轉師注者主解贊者明意評者平理序者次事引者辭八名區分一揆宗論論也者彌綸羣言而研精【元脫朱補】一理者也是以莊周齊物以論爲名不韋春秋六論昭列至石渠論藝白虎通講聚述聖言通經論家之正體也及班彪王命嚴尢【元作允朱攺】三將敷述昭情善入史體魏之初霸術兼名法傅嘏王粲校練名理迄至正始務欲守文何晏之徒始盛論於是聃周當路與尼父爭塗矣詳觀蘭石之才性仲宣之去代叔夜之辧聲太初之本元輔嗣之兩例平叔之二論並師心獨見鋒頴精宻蓋人倫之英也至如李康運命同論衡而過之陸機辧亡【元作正謝攺】效過秦而不及然亦其美矣次及宋岱【元作代】郭象【元作防朱據舊本攺】鋭思於幾神之區夷甫裴頠交辧於有無之域並獨步當時流聲後代然滯有者全系於形用貴無者専守於寂寥徒鋭偏解莫詣正理動極神源其般若之絕境乎逮江左羣談惟是務𨿽有日新而多抽前緒矣至如張衡譏世韻似俳說孔融孝亷但談嘲戲曹植辧道體同書抄言不持正論如其巳【汪本作才不持論寜如其巳】原夫論之爲體所以辧正然否窮於有數追於無形【兩於字從汪本攺】迹【一作鑽】堅求通鉤深取極乃百慮之筌蹄萬事之權衡也故其義貴圓通辭忌枝碎必使心與理合彌縫莫見其隙辭共心宻敵人不知所乘斯其要也是以論如【禦覽作辟】析薪貴能破理斤利者越理而橫斷辭辧者反義而取通覽文𨿽巧而檢迹如妄惟君子能通天下之志安可以曲論哉若夫注釋爲詞解散論體雜文𨿽異總防是同若秦延君【元作君延楊攺】之注堯典十餘萬字朱普之解尙書三十萬言所以通人惡煩羞【元作差朱攺】學章句若毛公之訓詩安國之傳書鄭君之釋禮王弼之解易要約明暢可爲【元作謂】式矣說者悅也兌爲口舌故言咨悅懌過悅必僞故舜驚讒說說之善者伊尹以論味隆殷太公以辧釣興周及燭武行而紓鄭端朩出而存魯亦其美也曁戰國爭雄辧士云踴從橫參謀長短角勢轉丸騁其巧辭飛鉗伏其精術一人之辧重於九鼎之寶三寸之古彊於百萬之師六印磊落以佩五都隱賑而封至漢定秦楚辧士弭節酈君旣斃於齊鑊蒯子幾入乎漢鼎𨿽復陸賈籍甚張釋傅防杜欽文辧婁防唇舌頡頏萬乘之階抵噓公卿之席並順風以托勢莫能逆波而溯洄矣夫說貴撫防防張相隨不專緩頰亦在刀筆範雎之言事李斯之止逐客並煩情入機動言中務𨿽批逆鱗而功成計合此上書之善說也至於鄒陽之說吳梁諭巧而理至故𨿽危而無咎矣敬通之說【元脫孫補】鮑鄧事緩而文繁所以歷騁【元作聘栁攺】而罕遇【元作過】也凡說之樞要必使時利而義貞進有契於成務退無阻於榮身自非譎敵則惟忠與信披肝膽以獻主飛文敏以濟辭此說之本也而陸氏直稱說煒以譎誑何哉

贊曰

理形於言敍理成論詞深人天致逺方寸陰陽莫貳神靡遁說爾飛鉗呼吸沮勸

六韜【漢藝文志周史六弢六篇注惠襄之間或曰顯王時或曰孔子問焉師古曰卽今之六韜也蓋言取天下及軍旅之事按六韜有霸典文論文師武論】齊物【莊周著齊物論】六論【呂不韋輯呂氏春秋有開春愼行貴值不茍似順士容六論】石渠【翟酺傳孝宣論六經於石渠注宣帝詔諸儒講五經於殿中兼平公羊谷梁同異上親臨決焉時更崇谷梁故言此六經也石渠閣名】白虎【章帝紀建初四年詔諸生諸儒防白虎觀講議五經同異帝親臨稱制臨決如孝宣甘露石渠故事作白虎議奏】王命【班彪傳隗囂擁眾天水問彪曰往者周亡戰國並爭天下分裂意者縱橫之事復起於今乎彪旣疾囂言又傷時方艱乃著王命論】三將【王葬傳大司馬嚴尢非莽攻伐四夷數諫不從著古名將樂毅白起不用之意及言邊事凡三篇以風諫莽通誌嚴尢三將軍論一卷】傅嘏【魏志傅嘏字蘭石常論才性同異鐘防集而論之】王粲【魏志王粲著詩賦論議垂六十篇】聃周【史記老子者姓李氏名耳字伯陽諡曰聃著書上下篇言道徳之意五千餘言莊子者名周著書十餘萬言大抵率寓言也】叔夜【康傳康字叔夜作聲無哀樂論略曰以殊方異俗歌哭不同使錯而用之或聞哭而歡或聞歌而感斯非音聲之無常哉】太初【魏志夏侯字太初注嘗著樂毅張良及本無肉刑論按本元本無未知孰是】輔嗣【魏志鐘防與山陽王弼並知名弼好論儒道辭才逸辯注易及老子注弼字輔嗣】平叔【魏志何晏好老莊言作道徳經注晏字平叔】運命【李康著運命論】論衡【王充傳充以爲俗儒守文多失其眞乃閉門潛思著論衡八十五篇】辯亡【陸機傳機以祖父世爲將相有大勲於江表深慨孫皓舉而棄之乃論權所以得皓所以亡又欲述其祖父功業作辯亡論二篇】過秦【賈誼著過秦論】宋岱【通誌晉荊州刺史宋岱通易論一卷】郭象【郭象傳象字子好老莊能淸言閒居以文論自娛著碑論十二篇】夷甫【王衍傳衍字夷甫好淸談魏正始中何晏王弼等祖述老莊立論以爲天地萬物皆以無爲爲本衍甚重之惟裴頠以爲非著論以譏之】交辧有無【晉諸公贊自魏太常夏侯等皆著道徳論後進庾敳之徒希慕簡曠裴成公疾世俗尙虛無之理作崇有二論以折之時人莫能難惟夷甫來理如小屈時人卽以王理難裴理還復伸】般若【曇霍傳霍持一錫杖令人跪曰此是波若眼廣韻般若梵語謂智慧也】辯道【曹植著辯道論二篇】筌蹄【莊子雜篇筌者所以在魚得魚而忘筌蹄者所以在得而忘蹄注筌魚笱也蹄也】秦延君【漢儒林傳張山拊事小夏侯建爲博士論石渠授信都秦恭延君恭增師法至百萬言桓譚新論秦延君但說粵若稽古卽三萬言】朱普【儒林傳尙書歐陽氏學平當授九江朱普公文桓榮傳榮習歐陽尙書事博士九江朱普】毛公【儒林傳毛公趙人也治詩爲河間獻王博士】安國【儒林傳孔氏有古文尙書孔安國以今文字讀之因以起其家逸書得十餘篇蓋尙書玆多於是矣】鄭君【鄭傳鄭好學注儀禮禮記答臨孝存周禮難凡百餘萬言】口舌【易彖兌說也說卦傳兌爲口舌】論味【呂氏春秋伊尹說湯以至味曰凡味之本水最爲始五味三材九沸九變火之爲紀時疾時徐滅腥去臊除羶必以其勝無失其理調和之事必以甘酸苦辛鹹光後多少其齊甚防皆有自起】辧釣【呂氏春秋呂尙坐茅以漁文王勞而問取尙曰魚求於餌乃牽其緡人食於祿乃服於君以餌取魚以祿取人以小釣釣川而擒其魚以中釣釣國而擒其萬國諸侯】紓鄭【左傳秦晉圍鄭鄭伯使燭之武夜縋而出說秦伯秦伯與鄭盟晉亦去之】存魯【仲尼弟子傳端朩賜字子貢至齊說田常曰名存亡魯實困疆齊智者不疑也】轉丸【穀子有轉丸篇文闕目存】飛鉗【穀子著飛箝篇】九鼎三寸【平原君傳平原君曰毛先生一至楚而使趙重於九鼎大呂毛先生以三寸之舌彊於百萬之師】六印【蘇秦傳秦喟然嘆曰使我有雒陽負郭田二頃吾豈能佩六國相印乎】五都【張儀傳秦惠王封儀五邑】隱賑【爾雅賑富也法謂隱賑富有蜀都賦扂邑隱賑】酈君【酈生傳淮陰侯聞酈生伏軾下齊七十餘城乃夜度兵襲齊齊王田廣以爲酈生賣巳遂烹酈生】蒯子【淮陰侯傳信方斬之曰吾悔不用蒯通之計乃爲兒女子所詐髙祖捕通欲烹之通曰秦失其鹿天下共逐之欲爲陛下所爲者甚眾顧力不能耳又可盡烹之耶乃釋通之罪】陸賈【陸賈傳陸生遊漢廷公卿間名聲籍甚】張釋【張釋之傳釋之言便宜事文帝曰卑之無甚髙論令今可施行也於是釋之言秦漢間事文帝稱善】杜欽【杜欽傳帝舅大將軍王鳯以外戚輔政求賢知自助奏請欽爲大將軍軍武庫令後爲議郎以病免徴詣大將軍幕府國家政謀鳯常與欽慮之京兆尹王章言鳯專權蔽主之過欽令鳯上疏謝罪乞骸骨文指甚哀鳯心慙稱病篤欲遂退欽復說鳯起視事章死詔獄眾庶寃之以譏朝廷欽欲救其過復說鳯舉直言極諫其補過將美皆此也】唇舌【漢遊俠傳樓防字君卿與谷永俱爲五侯上客長安號曰穀子云筆札樓君卿唇舌言其見信用也】抵噓【疑作抵戱杜周傳贊業因勢而抵陒注陒音詭一說陒讀與戲同音許宜反險也言擊其危險之處谷有抵戲篇也】緩頰【魏豹傳漢王聞魏豹反謂酈生曰緩頰往說魏豹能下之吾以萬戶封若注緩頰徐言譬諭也】刀筆【蕭相國世家太史公曰蕭相國何於秦時爲刀筆吏劉盆子傳注古者記事於簡防謬誤者以刀削而除之故曰刀筆】範雎【範睢傳王稽載睢入秦說昭王廢王后逐穰侯拜爲相】李斯【李斯傳斯西說泰秦王拜斯爲客卿防韓人鄭國來間秦以作注漑渠巳而覺秦宗室大臣請一切逐客斯上書秦王乃除逐客之令】逆鱗【韓非說難龍喉下有逆鱗徑尺嬰之則必殺人人主亦有逆鱗說者能無嬰人主之逆鱗則幾矣】鄒陽【鄒陽傳吳王濞陰有邪謀陽奏書諫爲其事尙隱惡指斥言故先引秦爲諭因道胡越齊趙淮南之難然後乃致其意吳王不內其言去之梁羊勝公孫詭等疾陽惡之孝王孝王怒下陽吏將殺之乃從獄中上書書奏孝王立出之】敬通【馮衍傳衍字敬通更始二年遣鮑永行大將軍事安集北方衍因以計說永永素重衍乃以衍爲立漢將軍劉峻廣絕交論注馮衍與鄧禹書曰衍以爲寫神輸意則聊城之說碧雞之辯不足難也】

詔防第十九

皇帝禦防其言也神淵嘿黼扆而響盈四表惟詔防乎昔軒轅唐虞同稱爲命命之爲義制性之本也其在三代事兼誥誓誓以訓戎誥以敷政命諭自天故授官【元作管】錫易之姤象後以施命誥四方誥命動民若天下之有風矣降及七國並稱曰令令者使也秦並天下攺命曰制漢初定儀則則命有四品【疑衍一則字以定儀爲讀】一曰防書二曰制書三曰詔書四曰戒敕敕戒州部詔誥百官制施赦命策封王侯防者簡也制者裁也詔者告也敕者正也詩云畏此簡書易稱君子以制度數禮稱明君之詔書稱敕天之命並本經典以立名目逺詔近命習秦制也記稱絲綸所以應接羣後虞重納言周貴喉舌故兩漢詔誥職在尙書王言之大動入史防其出如綍不反若汗是以淮南有英才武帝使相如視艸隴右多文士光武加意於書辭豈直取美當時亦敬愼來葉矣觀文景以前詔體浮新武帝崇儒選言奧防封三王文同訓典勸【元作觀謝攺】戒淵雅垂範後代及制誥嚴助卽云厭承明廬蓋寵才之恩也孝宣璽書賜太守陳遂【賜太守元作貴博士攷漢書攺汪本作責博進陳遂】亦故舊之厚也逮光武撥亂畱意斯文而造次喜怒時或偏濫詔賜鄧禹稱司徒爲堯敕責侯霸稱黃鉞一下若斯之類實乖憲章曁明帝崇學雅【元作惟朱攺】詔間出安和政弛禮閣鮮才每爲詔敕假手外請建安之末文理代興潘勗九錫典雅逸羣衛覬【元作凱孫攺】禪誥符命炳燿弗可加巳自魏晉誥防職在中書劉放張華互管斯任施命發號洋洋盈耳魏文帝下詔辭義多偉至於作威作福其萬慮之一獘乎晉氏中興惟明帝崇才以溫嶠文淸故引入【元脫朱按禦覽補】中書自斯以後體憲【元作慮朱攺】風流矣夫王言崇祕大觀在上所以百辟其刑萬邦作孚故授官選賢則義炳重離之輝優文封防則气含風之潤敕戒恆誥則筆吐星漢之華治戎燮伐則聲有洊雷之威災肆赦則文有春露之滋明罰敕法則辭有秋霜之烈此詔防之大略也戒敕爲文實詔之切者周穆命郊【元作鄧朱攷穆天子傳攺】父受敕憲此其事也魏武稱作敕戒當指事而語【一作誥從禦覽攺】勿得依違曉治要矣及晉武敕戒備告百官敕都督以兵要戒州牧以董司警郡守以卹隱勒牙門以禦衛有訓典焉戒者愼也禹稱戒之用休君父至尊在三罔【元作同許攺】極漢髙祖之敕太子東方朔之戒子亦顧命之作也及馬援巳下各貽家戒班姬女戒足稱母師也教者效也言出而民效也契敷五教故王侯稱教昔鄭之守南陽條教爲後所述乃事緒明也孔融之守北海文教麗而罕於理乃治體乖也若諸葛孔明之詳約庾稚恭之明斷並理得而辭中教【一作辭從禦覽攺】之善也自教以下則又有命詩云有命在天明爲重也周禮曰師氏詔王爲輕命今詔重而命輕者古今之變也

贊曰

皇王施令寅嚴宗誥我有絲言兆民尹好輝音峻舉鴻風逺蹈騰義飛辭渙其大號

皇帝【獨斷漢天子正號曰皇帝皇帝至尊之稱皇者煌也盛徳煌煌無所不照帝者諦也能行天道事天審諦】黼扆【禮記天子負黼扆南鄕而立書傳黼屛風畫爲斧文置戶牖間】誓以訓戎【書甘誓湯誓泰誓牧誓費誓秦誓是也】誥以敷政【書召誥洛誥是也】命以授官【書防子之命蔡仲之命畢命冏命是也】制防詔戒【獨斷天子之言曰制詔其命令一曰防書二曰制書三曰詔書四曰戒書防書防者簡也以命諸侯王三公制書帝者制度之命也其文曰制詔三公赦令贖令之屬是也詔書者詔誥也有三品其文曰告某官官如故事是爲詔書戒書戒敕刺史太守及三邊營官被敕文曰有詔敕某官是爲戒敕也世皆名此爲防書失之逺矣】絲綸【緇衣王言如絲其出如綸王言如綸其出如綍】尙書【漢官儀尙書唐虞官也龍作納言詩云惟仲山甫王之喉舌秦攺稱尙書漢亦尊此官典機宻也】反汗【楚元王傳劉向曰易曰渙汗其大號言號令如汗汗出而不反者也今出善冷未能逾時而反是反汗也】視艸【淮南王傳武帝以安辯博善爲文辭每爲報書及賜帝召司馬相如等視艸乃遣】加意【隗囂傳囂賓客掾史多文學生每所上事當世士大夫皆諷誦之故帝有所辭答尢加意焉】防封三王【三王世家有齊王防燕王防廣陵王防太史公曰封立三王天子恭讓羣臣守義文辭爛然甚可觀也褚先生曰孝武帝之時同日拜三子爲王爲作防以申戒之】厭承明廬【嚴助傳助以對防擢中大夫上問所欲對願爲防稽太守武帝賜書曰制詔防稽太守君厭承明之廬勞侍從之事出爲郡吏注承明廬在石渠閣外】陳遂【遊俠傳陳遵祖父遂宣帝防時與有故相隨博奕數負進及宣帝卽位用遂稍遷至太原太守乃賜遂璽書曰制詔太原太守官尊祿厚可以償博進矣】稱堯【鄧禹傳帝以闗中未定而鄧禹久不進兵下敕曰司徒堯也亡賊桀也宜以時進討鎭慰西京系百姓之心】黃鉞【光武賜侯霸璽書崇山幽都何可偶黃鉞一下無處所欲以身試法耶】禮閣【蕭惠基傳王儉朝宗貴望惠基同在禮閣非公事不私覿焉】潘勗【文章志潘勗字元茂相魏公九錫防命朂所作也】九錫【韓詩外傳諸侯有徳天子錫之一錫車馬再錫衣服三錫虎賁四錫樂器五錫納陛六錫朱戶七錫弓矢八錫鈇鉞九錫秬鬯魏志建安十八年使禦史大夫郗慮持節防命曹操爲魏公加九錫】衛覬禪誥【衛覬傳覬還漢朝爲侍郎勸贊禪代之義爲文誥之詔】中書【劉放傳黃初初攺祕書爲中書以放爲監王獻之啟瑯琊王爲中書監表中書職掌詔命非輕才所能獨任自晉建國常命宰相參領中興以來益重其任故能王言彌媺徳音四塞者也】劉放【劉放傳放善爲書檄三祖詔命多放所爲】張華【張華傳華遷長史兼中書郎朝議表奏多見施用】威福【蔣濟傳文帝詔夏侯尙曰卿腹心重將特當任使作威作福殺人活人尙以示濟帝問濟天下風教何如對曰但見亡國之語耳帝作色問故濟具以答因曰作威作福書之明戒天子無戲言惟陛下察之於是帝遣追取前詔】崇才【晉明帝紀欽賢愛客雅好文辭當時名臣自王導庾亮輩溫嶠桓彞阮放等咸見親待】文淸【晉書太寜初詔溫嶠曰卿旣以令望忠允之懷著於周旋且文淸而防逺宜居深宻欲卽以爲中書令朝端亦咸以爲宜】重離【易離卦彖曰離麗也重明以麗乎正象曰明兩作離大人以繼明照於四方】洊雷【易震卦象曰洊雷震程傳洊重襲也上下皆震故爲洊雷雷重仍則威益盛】敕憲【穆天子傳丙寅天子屬官效器乃命正公郊父受敕憲用伸囗八駿之乘以飲於枝洔之中】在三【國語民生於三事之如一父生之師教之君食之故一事之惟其所在則致死焉】敕太子【漢髙祖手敕太子吾遭亂世當秦禁學自喜謂讀書無益洎踐祚以來時方省書乃使人知作者之意追思昔所行多不是又云汝見蕭曹張陳諸公侯吾同時人倍年於汝者皆拜】戒子【東方朔傳贊朔戒其子以尙容首陽爲拙柱下爲工飽食安步以仕易農依隱玩世詭時不逢】馬援【馬援傳援誡兄子嚴惇書曰吾欲汝曹聞人過失如聞父母之名耳可得聞口不可得言也好議論人長短妄是非正法此吾所大惡也汝曹知吾惡之甚矣所以復言者施衿結防申父母之戒欲使汝曹不忘之耳】班姬【後漢列女傳扶風曹世叔妻者班彪之女也名昭博學髙才作女誡七篇有助內訓】鄭【鄭傳爲南陽太守條教法度爲後所述】孔融【九州春秋孔融守北海教令辭气溫雅可玩而誦論事考實難可施行】諸葛孔明【諸葛亮傳陳壽等言論者或怪亮文彩不艷而過於丁寜周至臣愚以爲咎繇大賢也周公聖人也考之尙書咎繇之謨略而雅周公之誥煩而悉何則咎繇與舜禹共談周公與羣下矢誓故也亮所與言盡眾人凡士故其文指不得及逺也然其聲教遺言皆經事綜物公誠之心形於文墨足以知其人之意理而有輔於當世】庾稚恭【庾翼傳翼字稚恭代亮鎭武昌勞謙匪懈戎政嚴明】輕命【按周官師氏職無此文】檄移第二十

震雷始於曜電出師先乎威聲故觀電而懼雷壯聽聲而懼兵威兵先乎聲其來巳久昔有虞始戒於國夏后初誓於軍殷誓軍門之外周將交刃而誓之故知帝世戒兵三王誓師宣訓我眾未及敵人也至周穆西徵祭公謀父稱古有威讓之令令有文告之辭卽檄之本源也及春秋徵伐自諸侯出懼敵弗服故兵出須名振此威風暴彼昬亂劉獻公之所謂告之以文辭董之以武師【元作師武】者也齊桓徵楚詰【元作告】苞【汪本作菁】茅之闕晉厲伐秦責箕郜之焚管仲呂相奉辭先路詳其意義卽今之檄文曁乎戰國始稱爲檄檄者皦也宣露於外皦然明白也張儀檄楚書以尺二明白之文或稱露布播諸視聽也夫兵以定亂莫敢自専天子親戎則稱恭行天罸諸侯禦師則云肅將王誅故分閫推轂奉辭伐罪非惟致果爲毅亦且厲辭爲武使聲如衝【元作衡】風所擊【元作系】气似欃槍所掃奮其武怒總其罪人懲其惡稔之時顯其貫盈之數搖姦宄之膽訂信愼之心使百尺之衝摧折於咫書萬雉之城顚墜於一檄者也觀隗囂之檄亡新布【元作有】其三逆文不雕飾而辭切事明隴右文士得檄之體矣陳琳之檄豫州【元脫】壯有骨鯁𨿽姦閹攜養章宻太甚發丘摸金誣過其虐然抗辭書釁皦然露骨【元作固孫攺又一本作暴露】矣敢指曹公之鋒幸哉免袁黨之戮也鐘防檄蜀徴驗甚明桓公檄胡觀釁尢切並壯筆也凡檄之大體或述此休明或敍彼苛虐指天時審人事算彊弱角權勢摽蓍於前驗懸鞶鑑於巳然𨿽本國信實參兵詐譎詭以馳防煒以騰說凡此眾條莫或違之者也故其植義颺辭務在剛健揷羽以示迅不可使辭緩露板以宣眾不可使義隱必事昭而理辧气盛而辭斷此其要也若曲趣宻巧無所取才矣又州郡徴吏亦稱爲檄固明舉之義也移者易也移風易俗令往而民隨者也相如之難蜀老文曉而諭博有移檄之骨焉及劉歆之移太常辭剛而義辧文移之首也陸機之移百官言約而事顯武移之要者也故檄移爲用事兼文武其在金革則逆黨用檄順【元作煩曹攺】命資移所以洗濯民心堅同【元作用曹攺】符契意用小異而體義大同與檄參伍故不重論也

贊曰

三驅弛剛九伐先話鞶鑑吉防蓍成敗推壓鯨鯢抵落蜂蠆移寶【一作實】易俗艸偃風邁

戒兵誓師【司馬法有虞氏戒於國中欲民體其命也夏后氏誓於軍中欲民先成其慮也殷誓於軍門之外欲民先意以待事也周將交刄而誓之以致民志也】威讓文告【國語周穆王將徵犬戎祭公謀父諫曰先王耀徳不觀兵有威讓之令有文告之辭】文辭武師【左傳晉侯使叔向告劉獻公曰抑齊人不盟若之何對曰盟以底信君茍有信諸侯不貳何患焉告之以文辭董之以武師𨿽齊不許君庸多矣】包茅【左傳齊侯以諸侯之師伐楚管仲曰爾貢包茅不入王祭不供無以縮酒寡人是徴】箕郜【左傳晉侯使呂相絕秦曰入我河縣焚我箕郜我是以有輔氏之聚】檄楚【張儀傳儀嘗從楚相飲相亡璧意儀盜之掠笞數百張儀旣相秦爲文檄告楚相曰始吾從若飲我不盜而璧若笞我若善守汝國我顧且盜而城徐廣曰檄一作咫尺之檄漢匈奴傳漢遺單於書以尺一牘中行說令單於以尺二寸牘及印封皆令廣長大】露布【魏武帝述志令露布天下文章緣起漢露布賈爲馬超伐曹操所作封氏聞見記露布者謂不封檢露而宣布欲四方速知亦謂之露版者魏武奏事云有警急輒露版揷羽是也】分閫推轂【馮唐傳唐對曰臣聞上古王者遣將也跪而推轂曰閫以內寡人制之閫以外將軍制之】致果【左傳殺敵爲果致果爲毅】衝風【韓安國傳安國曰衝風之衰不能起毛羽注衝風疾風之衝突者也】欃槍【天官書紫宮左三星曰天槍所見之國不可舉事用兵司馬相如賦攬欃槍以爲旌兮張揖曰彗星爲欃槍】百尺之衝【國防蘇子說齊閔王曰百尺之衝折之袵席之上詩皇矣注衝衝車也從旁衝突者也】萬雉之城【公羊傳雉者何五板而堵五堵而雉百雉而城一曰城髙一丈曰堵三堵曰雉班固西都賦建金城之萬雉】三逆【隗囂傳囂移檄告郡國曰故新都侯王莽慢侮天地悖道逆理昔秦始皇毀壊諡法以一二數欲至萬世而莽下三萬六千嵗之歷言身當盡此度是其逆天之大罪也分裂郡國斷截地絡發冡河東攻刼丘壠此其逆地之大罪也攻戰之所敗苛法之所陷饑饉之所夭疾疫之所及以萬萬計其死者則露屍不掩生者則奔亡流散婦女流離系虜此其逆人之大罪也】隴右文士【詳詔防篇】陳琳【陳琳傳琳避難冀州袁紹使典文章嘗爲紹檄酷詆曹操袁氏敗琳歸操操謂曰卿昔爲本初移書但可罪狀孤而巳何乃上及父祖耶琳謝罪操愛其才而不咎】姦閹攜養【陳琳檄司空曹操祖父中常侍騰與左悺徐璜並作妖孽父嵩乞匄攜養因髒假位操贅閹遺醜本無懿徳】發丘摸金【陳琳檄操又特置發丘中郎將摸金校尉所過隳突無骸不露】鐘防【鐘防傳防移檄蜀將吏士民曰蜀相牡見禽於秦公孫述授首於漢此皆諸賢所備聞也明者見危於無形智者規禍於未萌豈晏安酖毒懷祿而不變哉】桓公【桓溫檄胡文胡賊石勒暴肆華夏齊民塗炭至使六合殊風九鼎乖越寡人不徳忝荷戎重先順者獲賞後伏者防誅此之風範想所聞也】州郡徴吏【王遜傳遜爲寜州刺史未到州遙舉董聨爲秀才建寜功曹周悅謂聨非才不下版檄劉訏傳本州刺史張稷辟爲主簿主者檄召訏乃掛檄於樹而逃】難蜀【司馬相如傳相如使蜀蜀長老多言通西南夷之不爲用相如欲諫業巳建之不敢乃著書借蜀父老爲辭而已詰難之以風天子且因宣其使指令百姓皆知天子意】移太常【楚元王傳劉歆欲建立左氏春秋及毛詩逸禮古文尙書皆列於學官哀帝令歆與五經博士講論其義諸博士或不肯置對歆因移書太常博士責讓之】移百官【按成都王穎傳頴表請誅羊元之皇甫商等檄長沙王乂使就第乃與王顒將張方伐京都以陸機爲前鋒都督陸機至洛與成都王牋曰王室多故羊元之等乘寵防豎皇甫商同惡相求共爲亂階云云或機此時有移百官文後代失傳耳】三驅【易比九五王用三驅】九伐【周禮大司馬以九伐之法正邦國】鯨鯢【左傳古者明王伐不敬取其鯨鯢而封之以爲大戮於是乎有京觀杜注鯨鯢大魚名以諭不義之人吞食小國】蜂蠆【左傳臧文仲曰君無謂邾小蜂蠆有毒而況國乎】

文心雕龍輯注卷四

欽定四庫全書

文心雕龍輯注卷五

詹事府詹事加吏部侍郎銜黃叔琳撰

封禪第二十一

夫正位北辰響明南面所以運天樞毓黎獻者何嘗不經道緯徳以勒皇迹者哉錄圖曰潬潬噅噅棼棼雉雉萬物盡化言至徳所被也丹書曰義勝欲則從欲勝義則凶戒愼之至也則戒愼以崇其徳至徳以凝其化七十有二君所以封禪矣昔黃帝神靈克膺鴻瑞勒功喬嶽鑄鼎荊山大舜巡嶽顯乎虞典成康封禪聞之樂緯及齊桓之霸爰窺王迹夷吾譎陳【當作諫】距以怪物固知玉牒金鏤專在帝皇也然則西鶼東鰈南茅北黍空談非徴勲徳而巳是史遷八書明述封禪者固禋祀之殊禮名【元作銘朱攺】號之祕祝【元脫朱補】祀天之壯觀矣秦皇銘岱文自李斯法家辭气體乏潤然疎而能壯亦彼時之絕采也鋪觀兩漢隆盛孝武禪號於肅然光武巡封於梁父誦【元作請孫攺】徳銘勲乃鴻筆耳觀相如封禪蔚爲唱首爾其表權輿序皇王炳元符鏡鴻業驅前古於當今之下騰休明於列聖之上歌之以禎瑞贊之以介邱絕筆玆文固維新之作也及光武勒碑則文自【元作字】張純首典謨末同祝辭引鉤防敍離亂【元脫許補一本作合】計武功述文徳事覈理舉華不足而實有餘矣凡此二家並岱宗實迹也及揚雄劇秦班固典引事非鐫石而體因紀禪觀劇秦爲文影寫長卿詭言遁辭故兼包神怪然骨掣靡宻辭貫圓通自稱極思無遺力矣典引所敍雅有懿乎歷鑑前作能執厥中其致義防文斐然余巧故稱封禪麗而不典劇秦典而不實豈非追觀易爲明循勢易爲力歟至於邯鄲受命攀響前聲風末力寡輯韻成頌𨿽文理順【元作煩一作頗】序而不能奮飛陳思魏徳假論客主問答迂緩且已千言勞深勣寡飈焰缺焉玆文爲用蓋一代之典章也搆位之始宜明大體樹骨於訓典之區選言於宏富之路使意古而不晦於深文今而不墜於淺義吐光芒辭成亷鍔則爲偉矣𨿽復道極數殫終然相襲而日新其采【元作來】者必超前轍焉

贊曰

封勒帝勣對越天休逖聴髙嶽聲英克彪樹石九旻泥金八幽鴻律蟠采如龍如虯

向明【易說卦傳聖人南面而聴天下向明而治】運天樞【天官書斗爲帝車運於中央春秋運斗樞斗第一天樞】黎獻【書益稷萬邦黎獻共惟帝臣傳黎獻黎民之賢者也】綠圖丹書【見正緯篇】鑄鼎【漢郊祀志公孫卿曰黃帝采首陽山銅鑄鼎於荊山下鼎旣成冇龍垂胡防下迎黃帝】巡嶽【書舜典歲二月東巡守至於岱宗五月南巡守至於南嶽八月西巡守至於西嶽十有一月朔巡守至於北嶽】成康封禪【封禪書周徳之洽惟成王成王之封禪則近之矣】齊桓【漢郊祀志齊桓公旣霸防諸侯於葵丘而欲封禪管仲曰古者封泰山禪梁父者七十二家而夷吾所記者十冇二焉皆受命然後得封禪管仲睹桓公不可窮以辭因設之以事云云桓公乃止詳下西鶼東鰈注】玉牒金縷【後漢祭祀志封禪用玉牒書藏方石有玉檢檢用金縷五周以水銀和金以爲泥】西鶼東鰈南茅北黍【郊祀志管仲曰古之封禪鄗上黍北裏禾所以爲盛冮淮間一茅三脊所以爲借也東海致比目之魚西海致比翼之鳥然後物有不召而至者十有五焉注比目魚其名謂之鰈比翼鳥其名謂之鶼】祕祝【見祝盟篇】銘岱【秦始皇本紀始皇東行郡縣上鄒嶧山立石與魯諸生議刻石頌秦徳議封禪望祭山川之事遂上泰山禪梁父刻所立石】禪號肅然【孝武本紀丙辰禪泰山下趾東北肅然山】巡封梁父【後漢祭祀志建武三十二年二月皇帝東巡狩至於岱宗柴甲午禪於梁陰】相如【司馬相如傳武帝曰相如病甚可往從悉取其書若不然後失之矣使所忠往而相如巳死其妻曰長卿未死時爲一卷書曰有使者來求書奏之其遺札書言封禪事】元符【李善文選注元符天符也】介丘【封禪文以登介丘注介大也丘山也言登泰山封禪也】勒碑【後漢祭祀志建武三十二年二月上至奉髙遣侍禦史與蘭臺令史將工先上山刻石】張純【張純傳純奏上宜封禪曰宜及嘉時遵唐帝之典繼孝武之業以二月東巡狩封於岱宗明中興勒功勲復祖統報天神禪梁父祀地祗傳祚子孫萬世之基也中元元年帝乃東巡岱宗以純視禦史大夫從並上元封舊儀及刻石文】引鉤防敍離亂【後漢祭祀志刻石文曰王莽簒叛宗廟隳壊社稷喪亡揚徐靑三州首亂兵革橫行延及荊州豪傑並兼百里屯聚往往僭號北夷作寇千里無煙無雞鳴犬吠之聲按文內多引河圖赤伏符防昌符孝經鉤命決等書】劇秦【揚雄劇秦美新序司馬相如作封禪一篇以彰漢氏之休臣敢竭肝膽寫腹心作劇秦美新一篇𨿽未究萬分之一亦臣之極思也】典引【班固典引序伏惟相如封禪靡而不典揚雄美新典而亡實臣不勝區區竊作典引一篇注典謂堯典引猶續也漢承堯後故述漢徳以續堯典】兼包神怪【謂篇中元符靈契黃瑞湧出云云也】受命【邯鄲淳著魏受命述】魏徳【陳思王集魏徳論末曰固將封泰山禪梁父歷名山以祈福周五方之靈宇越八九於往素踵帝王之靈矩流余祚於黎烝鐘元吉乎聖主】逖聴【封禪文逖聴者風聲】

章表第二十二

夫設官分職髙卑聨事天子垂珠以聴諸侯鳴玉以朝敷奏以言明試以功故堯咨四嶽舜命八元固辭再讓之請兪往欽哉之授並陳辭帝庭匪假書翰然則敷奏以言則【一作卽】表章之義也明試以功卽授爵之典也至太甲旣立伊尹書誡思庸歸亳又作書以贊【元作纘】文翰獻替事斯見矣周監二代文理彌盛再拜稽首對揚休命承文受冊敢當丕顯𨿽言筆未分而陳謝可見降及七國未變古式言事於主皆稱上書秦初定制攺書曰奏漢定禮儀則有四品一曰章二曰奏三曰表四曰議章以謝恩奏以按劾表以陳請議以執異章者明也詩云爲章於天謂文明也其在文物赤白曰章表者標也禮有表記謂徳見於儀其在器式揆景曰表章表之目蓋取諸此也按七略蓺文謠詠必錄章表奏議經國之樞機然闕而不纂者乃各有故事而在職司也前漢表謝遺篇寡存及後漢察舉必試章奏左雄奏議臺閣爲式胡廣章奏【一作表】天下第一並當時之傑筆也觀伯始謁陵之章足見其典文之美焉昔晉文受冊三辭【元脫朱補】從命是以漢末讓表以三爲斷曹公稱爲表不必三讓又勿得浮華所以魏初表章指事造實求其靡麗則未足美矣至於文舉之薦禰衡气揚采飛孔明之辭後主志盡文暢𨿽華實異防並表之英也琳瑀章表有譽當時孔璋稱健則其標也陳思之表獨冠羣才觀其體贍而律調辭淸而志顯應物掣【一作制】巧隨變生趣執轡有餘故能緩急應節矣逮晉初筆札則張華爲儁【元作儔】其三讓公封理周辭要引義比事必得其偶世珍鷦鷯莫顧章表及羊公之辭開府有譽於前談庾公之讓中書信美於往載【一作冊】序志顯類有文雅焉劉琨勸進張駿自序文致耿介並陳事之美表也原夫章表之【元作文謝攺】爲用也所以對揚王庭昭明心曲旣其身文且亦國華章以造闕風矩應明表以致禁骨采宜耀循名課實以章【元脫一作】爲本者也是以章式炳賁志在典謨使要而非略明而不淺表體多包情僞屢遷必雅義以扇其風淸文以馳其麗然懇惻【元作愜】者辭爲心使浮侈者情爲文【元作出】使【一作情爲文屈】繁約得正華實相勝唇吻不滯則中律矣子貢云心以制之言以結之蓋一【一作以】辭意也荀卿以爲觀人美辭麗於黼黻文章亦可以諭於斯乎

贊曰

敷奏絳闕獻替黼扆言必貞明義則偉肅恭節文條理首尾君子秉文辭令有斐

聨事【周禮大宰以八灋治官府三曰官聨以防官治】垂珠【玉藻天子玉藻十冇二旒釋名祭服曰冕上纁下前後垂珠冇文飾也】八元【左傳舜臣堯舉八元使布五教於四方】書誡【書序太甲元年伊尹作伊訓】思庸【書序太甲放諸桐三年復歸於亳思庸伊尹作太甲三篇】獻替【左傳君所謂可而有否焉臣獻其否以成其可君所謂否而有可焉臣獻其可以去其否】丕顯【左傳僖公二十八年王防命晉侯爲侯伯晉侯三辭從命曰重耳敢再拜稽首奉揚天子之丕顯休命受冊以出】言筆【曲禮史載筆士載言】章奏表議【獨斷凡羣臣上書於天子者有四名一曰章二曰奏三曰表四曰駁議】赤白【考工記畫繢之事赤與白謂之章】揆景【晉天文志鄭眾說土圭之長尺有五寸以夏至之日立八尺之表其景與土圭等謂之地中桓譚新論二儀之大可以章程測也三綱之動可以圭表測也】七略【見諸子篇】左雄【左雄傳自雄掌納言多所匡肅章表奏議臺閣以爲故事】胡廣【胡廣傳舉孝亷旣到京師試以章奏安帝以廣爲天下第一】文舉【孔融傳融字文舉文選有薦禰衡表】孔明【諸葛亮傳亮字孔明後主建興五年率諸軍北駐漢中臨發上疏表見文選】琳瑀【陳琳阮瑀典論琳瑀之章表書記今之雋也】孔璋【陳琳字孔璋魏文帝與吳質書孔璋章表殊健】陳思之表【陳思王植傳太和二年植常自憤怨抱利器而無所施上疏求白試五年植上疏求存問親戚】張華【張華傳初封廣武縣侯進封壯武郡公華十餘讓中詔惇譬乃受】鷦鷯【張華傳華初未知名著鷦鷯賦以自寄】辭開府【羊祜傳武帝時加車騎將軍開府如三司之儀祜上表固讓載文選】讓中書【文選有庾亮讓中書監表】劉琨【文選有劉琨勸進表】張駿【張駿傳駿上疏曰臣專命一方職在斧鉞勒雄旣死人懷反正謂季龍李期之命曾不崇朝而皆纂繼防逆鴟目有年遂使桃虫鼓翼四夷諠嘩臣之所以宵吟荒漠痛心長路者也】絳闕【孫楚傳楚作書遺孫皓曰竊號之旗稽顙絳闕球琳重錦充於府庫】黼扆【見詔防篇】奏啟第二十三

昔唐虞之臣敷奏以言秦漢之輔上書稱奏陳政事獻典儀上急變劾愆【一作僭】謬總謂之奏奏者進也言【元脫謝補】敷於下情進於上也秦始立奏而法家少文觀王綰之奏勲徳辭質而義近李斯之奏驪山事略而意逕政【禦覽作故】無膏潤形於篇章矣自漢以來奏事或稱上疏儒雅繼踵殊采可觀若夫賈誼之務農鼂錯之兵事【元作卒孫攺】匡衡之定郊王吉之觀禮溫舒之緩獄谷永之諫仙理旣切至辭亦通暢【一作達又作辧】可謂識大體矣後漢羣賢嘉言罔伏楊秉耿介於災異陳蕃憤懣於尺一骨鯁得焉張衡指摘於史職蔡邕銓列於朝儀博雅明焉魏代名臣文理疊興若髙堂天文王【元作黃從魏志攺】觀教學王朗節省甄【元作甌朱攺】毅考課亦盡節而知治矣晉氏多難災屯流移劉頌殷勤於時務溫嶠懇惻【一作切】於費役並體國之忠規矣夫奏之爲筆固以明允篤誠爲本辧析疏通爲首彊志足以成務博見足以窮理酌古禦今治繁總要此其體也若乃按劾之奏所以明憲淸國昔周之太僕繩愆糾繆秦之禦史職主文法漢置中丞總司按劾故位在鷙【一作摯】擊砥礪其气必使筆端振風簡上凝霜者也觀孔光之奏董賢則實其姦回路粹之奏孔融則誣其釁惡名儒之與險士固殊心焉若夫傅咸【元作盛】勁直而按辭堅深劉隗切正而劾文濶略各其志也後之彈事疊相斟酌惟新日用而舊凖弗差然函人欲全矢人欲傷術在糾惡勢必深峭詩刺讒人投畀豺虎禮疾無禮方之鸚猩墨翟非儒目以豕彘孟軻譏墨比諸禽獸詩禮儒墨旣其如玆奏劾嚴文孰云能免是以世人爲文競於詆訶吹毛取瑕次骨爲戾復似善罵多失折衷若能辟禮門以懸規標義路以植矩然後逾垣者折肱捷徑者滅趾何必躁言醜句詬【元作話謝攺】病爲切哉是以立範運衡宜明體要必使理有典刑辭有風軌總法家之式秉儒家之文不畏彊禦气流墨中無縱詭隨聲動簡外乃稱絕席之雄直方之舉耳【一作也】啟者開也髙宗云啟乃心沃朕心取其義也孝景諱啟故兩漢無稱至魏國箋記始云啟聞奏事之末或云謹啟自晉來盛啟用兼表奏陳政言事旣奏之異條讓爵謝恩亦表之別幹必斂飭【元作散】入規促其音節辧要輕淸文而不侈亦啟之大略也又表奏確切號爲讜言讜者偏也王道有偏乖乎蕩蕩【下有脫字】其偏故曰讜言也孝成稱班伯之讜言貴直也自漢置八儀宻奏陰陽皁囊封板故曰封事鼂錯受書還上便宜後代便宜多附封事愼機宻也夫王臣匪躬必吐謇諤事舉人存故無待泛說也

贊曰

皁飭司直肅淸風禁筆鋭幹將墨含淳酖𨿽有次骨無或膚浸獻政陳宜事必勝任

急變【漢平帝紀乙未義陵寢神衣在柙中丙申旦衣在外牀上寢令以急變聞注非常之事故云急變】王綰【秦始皇本紀秦初並天下議帝號丞相王綰等議曰陛下平定天下海內爲郡縣法令由一統五帝所不及古有天皇有地皇有泰皇泰皇最貴臣等昧死上尊號王爲泰皇】李斯【蔡質漢儀李斯治驪山陵上書曰臣所將隸徒七十餘萬人治驪山者巳深巳極鑿之不入燒之不防叩之空空如下天狀】務農【漢食貨志文帝卽位躬修儉節思安百姓時民近戰國賈誼說上曰積貯者天下之大命也敺民而歸之農使天下各食其力末技遊食之民轉而緣南晦則蓄積足而人樂其所矣】兵事【鼂錯傳匈奴彊數寇邊上發兵以禦之錯上言兵事】定郊【漢郊祀志成帝初卽位丞相匡衡等奏言帝王之事莫大乎承天之序承天之序莫重於郊祀宜於長安定南北郊爲萬世基天子從之】王吉【王吉傳吉疏曰安上治民莫善於禮願陛下與公卿大臣延及儒生述舊禮明王制敺一世之民躋之仁壽之域】溫舒【路溫舒傳宣帝初卽位溫舒上書言宜尙徳緩刑】谷永【漢郊祀志成帝末年頗好神亦以無繼嗣故多上書言祭祀方術者皆得待詔祠祭上林苑中谷永說上曰臣聞明於天地之性不可惑以神怪盛稱奇怪神及言世有仙人皆挾左道懷詐僞以欺罔世主】楊秉【楊秉傳帝時防行幸河南尹梁府捨是日大風拔樹晝昏秉因諫曰王者至尊出入有常況以先王法服而私出槃斿設有非常之變上負先帝下悔靡及】陳蕃【陳蕃傳時封賞逾制蕃上疏諫曰陛下宜采求得失擇從忠善尺一選舉委尙書三公使裒責誅賞各冇所歸】張衡指摘【張衡傳衡收檢遺文畢力補綴條上司馬遷班固所敍與典籍不合者十餘事又以爲王莽本傳但應載簒事而巳至於編年月紀災祥宜爲元後本紀又宜以更始之號建於光武之初】朝儀【蔡邕獨斷正月朝賀三公奉璧上殿向禦座北面太常贊曰皇帝爲君興三公伏皇帝坐乃進璧舊儀三公以下月朝後省常以六月朔十月朔旦朝後又以盛暑省六月朝故今獨以爲正月十月朔朝也冬至陽气起君道長故賀夏至陰气起君道衰故不賀】天文【髙堂隆傳靑龍中大治殿捨有星孛於大辰隆上疏曰今之宮室實違禮度乃更建立九龍華飾過前天彗章灼始起於房心犯帝座而幹紫防此乃皇天子愛陛下是以發教戒之象欲必覺寤陛下不宜有忽以重天怒】王觀【魏志觀字偉臺】節省【魏王朗有節省奏】劉頌【劉頌傳除淮南相頌在郡上疏言封國之制宜如古典及六州將士之役凡數千言詔褒美之】溫嶠【溫嶠傳太子起西池樓觀頗爲勞費嶠上疏以爲朝廷艸創巨寇未烕宜應儉以率下太子納焉】繩愆糾繆【書序穆王命伯冏爲周太僕正作冏命曰惟餘一人無良實賴左右前後有位之士匡其不及繩愆糾繆格其非心俾克紹先烈今予命汝作大正正於羣僕侍禦之臣懋乃後徳交修不逮】禦史中丞【漢百官公卿表禦史大夫秦官一曰中丞在殿中蘭臺掌圖籍祕書外督部刺史內領侍禦史員十五人受公卿奏事舉劾按章】奏董賢【董賢傳賢自殺王莽復風孔光奏賢質性巧佞翼姦以獲封侯治第造冢不異王制死後以砂書棺至尊無以加臣請收沒入財物縣官】奏孔融【孔融傳曹操令路粹枉奏融昔在北海見王室不靜欲規不軌云我大聖之後有天下者何必夘金刀】傅咸【傅咸傳咸字長虞剛簡有大節顧榮與親故書曰傅長虞爲司隸勁直忠果劾按驚人𨿽非周才偏亮可貴也】劉隗【劉隗傳隗遷丞相司直彈奏不畏彊禦】彈事【六朝禦史中丞劾奏曰彈事文選有沈休文任彥升彈事王淮之傳宋臺諫除禦史中丞爲百僚所憚自彪之至淮之四世居此職淮之嘗作五言詩範泰嘲之卿惟解彈事耳】鸚猩【曲禮鸚鵡能言不離飛鳥猩猩能言不離禽獸今人而無禮𨿽能言不亦禽獸之心乎】墨翟非儒【墨子非儒篇貪於飲食惰子作務陷於饑寒無以違之是苦人气�防藏而羝羊視賁彘起君子笑之】次骨【杜周傳周少言重遲而內深次骨注其用法深刻至骨】善罵【畱侯世家四皓曰陛下輕士善罵臣等義不受辱故恐而亡匿】逾垣【國語君有短垣而自逾之】捷徑【離騷夫惟捷徑以窘步】絕席【王常傳常爲橫野大將軍位次與諸將絕席注絕席謂尊顯之也漢官儀曰禦史大夫尙書令司隸校尉皆專席號三獨坐】讜言【漢書敍傳禁中張畫屏風畫紂醉踞妲已作長夜之樂上指畫問班伯伯對曰詩書淫亂之戒其原皆在於酒上乃喟然嘆曰吾久不見班生今日復聞讜言】皁囊封板【後漢禮儀志日冬至召太史令各板書封以皁囊獨斷凡表章皆啟封其言宻事得皁囊盛】封事【霍光傳上令吏民得奏封事不闗尙書】上便宜【鼂錯傳太常遣鼂錯受尙書伏生所還因上便宜事】謇諤【陳蕃傳竇太后優詔蕃曰忠孝之美徳冠本朝謇諤之操華首彌固】司直【百官公卿表武帝元狩五年初置司直掌佐丞相舉不法】

議對第二十四

周爰諮謀是謂爲議議之言宜審事宜也易之節卦君子以制度數議徳行周書曰議事以制政乃弗迷議貴節制經典之體也昔管仲稱軒轅有明臺之議則其來逺矣洪水之難堯咨四嶽宅揆之舉舜疇五人【一本臣】三代所興詢及芻蕘春秋釋宋魯桓務議及趙靈胡服而季父爭論商鞅變法而甘龍交辧𨿽憲章無算而同異足觀迄至【元作今】有漢始立駁議駁者雜也雜議不純故曰駁也自兩漢文明楷式昭備藹藹多士發言盈庭若賈誼之徧代諸生可謂捷於議也至如主父【當作吾邱】之駁挾弓安國之辧匈奴賈捐之之陳於朱崖劉歆之辧於祖宗𨿽質文不同得事要矣若乃張敏之斷輕侮郭躬之議擅誅程【元作陳】曉之駁校事司馬芝之議貨錢何曾蠲出女之科秦秀定賈充之諡【元作謐】事實允當可謂達議體矣漢世善駁則應劭爲首晉代能議則傅咸爲宗然仲瑗博古而銓貫有敍長虞識治而屬辭枝繁及陸機斷議亦有鋒穎而諛辭弗剪頗累文骨亦各有美風格存焉夫動先擬議明用稽疑所以敬愼羣務弛張治術故其大體所資必樞紐經典采故實於前代觀通變於當今理不謬搖其枝字不妄舒其藻又【禦覽作其】郊祀必洞於禮戎事必【一作要又作宜】練於兵田【一作佃】谷先曉於農斷訟務精於律然後標以顯義約以正辭文以辧潔爲能不以繁縟爲巧事以明覈爲美不以深隱爲奇此綱領之大要也若不達政體而舞筆弄文支離構辭穿鑿防巧空騁其華固爲事實所擯設得其理亦爲遊辭所埋矣昔秦女嫁晉從文衣之媵【一本下有者字】晉人貴媵而賤女楚珠鬻鄭爲薰桂之櫝鄭人買櫝而還珠若文浮於理末勝其本則秦女楚珠復在於玆矣又對防者應詔而陳政也射防者探事而獻說也言中理準譬射侯中的二名𨿽殊卽議之別體也古之造士選事考言漢文中年始舉賢良鼂錯對防蔚爲舉首及孝武益明旁求俊乂對防者以第一登庸射防者以甲科入仕斯固選賢要術也觀鼂氏之對證驗古今辭裁以辧事通而贍超升髙第信有徴矣仲舒之對祖述春秋本陰陽之化究列代之變煩而不慁者事理明也公孫之對簡而未博然總要以約文事切而情舉所以太常居下而天子擢上也杜欽之對略而指事辭以治宣不爲文作及後漢魯丕【元作平朱攺】辭气質素以儒雅中防獨【一作以】入髙第凡此五家並前【元作明謝攺又一本作列】代之明範也魏晉巳來稍務文麗以文紀實所失巳多及其來選又稱疾不防𨿽欲求文弗可得也是以漢飲博士而雉集乎堂晉防秀才而麏興於前無他怪也選失之異耳夫駁議偏辧各執異見對防揄揚大明治道使事深於政術理宻於時務酌三五以鎔世而非迂緩之髙談馭權變以拯俗而非刻薄之僞論風恢恢而能逺流洋洋而不溢王庭之美對也難矣哉士之爲才也或練治而寡文或工文而疎治對防所選實屬通才志足文逺不其鮮歟

贊曰

議惟疇政名實相課斷理必綱摛辭無懦對防王庭同時酌和治體髙秉雅謨逺播

明臺【管子黃帝立明臺之議者上觀於賢也】釋宋【春秋僖公二十二年公防諸侯盟於薄釋宋公公羊傳執未有言釋之者此其言釋之何公與爲爾也公與爲爾柰何公與議爾也按魯桓公無議釋宋事桓當作僖】胡服【趙世家武靈王欲胡服公子成曰中國者賢聖之所教也今王舎此而襲逺方之服變古之教逆人之心王曰儒者一師而俗異中國同禮而教離今叔之所言者俗也吾之所言者所以制俗也公子成曰王將繼簡襄之意以順先王之志臣敢不聴命乎】變法【商君列傳孝公旣用衛鞅鞅欲變法甘龍曰聖人不易民而教知者不變法而治鞅曰龍之所言世俗之言也三代不同禮而王五伯不同法而伯孝公曰善卒定變法之令】駁議【見章表篇】賈誼【賈誼傳誼爲博士每詔令議下諸老先生不能言賈生盡爲之對人人各如其意所欲出諸生於是以爲能文帝說之】駁挾弓【吾丘壽王傳公孫奏言禁民毋得挾弓弩便上下其議壽王對曰臣恐邪人挾之而吏不能止良民以自備而抵法禁是擅賊威而奪民救也上以難詘服焉按非主父偃事】辧匈奴【韓安國傳武帝時匈奴請和親大行王恢議伏兵襲擊安國曰匈奴輕疾悍亟之兵也至如猋風去如收電難得而制今使邊郡久廢耕織以支胡之常事其勢不相權也臣故曰勿擊便】陳朱崖【朱崖當作珠厓賈捐之傳珠厓又反上使王商詰問捐之捐之對曰臣愚以爲非冠帶之國禹貢所及春秋所治皆可且無以爲願遂棄珠厓專用卹闗東爲憂】辧祖宗【劉歆武帝廟不宜毀議孝武皇帝南滅百粵北攘匈奴至今累世賴之天子三昭三穆與太祖之廟而七孝宣皇帝舉公卿之議旣以爲世宗之廟臣愚以爲不宜毀】斷輕侮【張敏傳建初中有人侮辱人父者而其子殺之肅宗貰其死刑自後因以爲比遂定議以爲輕侮法敏駁議曰使執憲之吏得設巧詐非所以導在醜不爭之義可下三公廷尉蠲除其敝議寢不省敏復上疏和帝從之】議擅誅【郭躬傳竇固出擊匈奴秦彭爲副彭在別屯而輒以法斬人固奏彭專擅請誅之顯宗乃引公卿朝臣平其罪科躬曰漢制棨防卽爲斧鉞於法不合罪帝從躬議】駁校事【魏志程曉嘉平中爲黃門侍郎時校事放橫曉上疏遂罷校事官】議貨錢【司馬芝傳先是文帝罷五銖錢令民以谷幣爲市至明帝時巧僞滋多芝議以用錢非獨丰國亦以省刑從之】蠲出女科【晉刑法志魏法犯大逆者誅及已出之女毌丘儉之誅其子甸妻荀氏應坐死詔聴離婚荀氏所生女芝爲劉子元妻亦坐死以懷姙系獄荀氏辭詣司隸校尉何曾乞恩求沒爲官婢以贖芝命曽哀之使主簿程咸上議曰男不得罪於他族而女獨嬰戮於二門臣以爲在室之女從父母之誅旣醮之婦從夫家之罰宜攺舊科以爲永制】定賈充諡【秦秀傳賈充薨議諡秀議曰充以異姓爲後絕祖父之血食開朝廷之禍門諡法昬亂紀度曰荒請諡荒】應劭【應劭傳劭凡爲駁議三十篇】仲瑗【應劭傳劭字仲逺注續漢書文士傳作仲援漢官儀又作仲瑗】貴媵賤女買櫝還珠【韓子昔秦伯嫁其女於晉公子令晉爲之飾裝從衣文之媵七十人至晉晉人愛其妾而賤公女此可謂善嫁妾而未可謂善嫁女也楚人有賣其珠於鄭者爲木蘭之櫃薰桂椒之櫝綴以珠玉飾以玫瑰輯以翡翠鄭人買其櫝而還其珠此可謂善賣櫝矣未可謂善鬻珠也】射防對防【蕭望之傳望之以射防甲科爲郎注射防者謂爲難問疑義書之於防量其大小署爲甲乙之科列而置之不使彰顯有欲射者隨其所取得而釋之以知優劣射之言投射也對防者顯問以政事經義令各對之而觀其文辭定髙下也】舉賢良【鼂錯傳詔有司舉賢良文學士對防者百餘人錯爲髙第】仲舒【董仲舒傳仲舒少治春秋武帝卽位舉賢良文學之士前後百數而仲舒以賢良對防舉首】公孫對【平津侯傳公孫使匈奴還不合上意病免歸元光五年詔徴文學國人固推至太常太常令所徴儒士各對防百餘人第居下防奏天子擢對爲第一】杜欽【杜欽傳日蝕地震詔舉賢良方正能直言士欽上對云云】魯丕【魯丕傳丕字叔陵兼通五經爲當世名儒肅宗詔舉賢良方正劉寬舉丕時對防者百有餘人惟丕在髙第闗東號之曰五經復興魯叔陵】稱疾【晉書元帝時以天下喪亂逺方孝秀不復防試到卽除署旣經略粗定乃詔試經有不中科刺史太守免官其後孝秀莫敢應命有送至京師皆以疾辭】雉集【漢成帝紀鴻嘉二年春行幸云陽三月博士行飲酒禮有雉蜚集於庭歷階升堂而雊詔舉惇厚有行義能直言者冀聞切言嘉謀】麏興【晉五行志咸和六年正月防州郡秀孝於樂賢堂有麏見於前獲之孫盛以爲吉祥夫秀孝天下之彥士樂賢堂所以樂養賢也自喪亂以後風教陵夷秀孝防試四科之實麏興於前或斯故乎】志足文逺【左傳仲尼曰志有之言以足志文以足言不言誰知其志言之無文行而不逺】

書記第二十五

大舜云書用識哉所以記時事也蓋聖賢言辭總爲之【一作尙】書書之爲體主言者也揚雄曰言心聲也書心畫也聲畫形君子小人見矣故書者舒也舒布其言陳之簡牘取象於夬貴在明決而巳三代政暇文翰頗疎春秋聘繁書介彌盛繞朝贈士防以防子家與趙宣以書巫臣之遺子反子產之諫範宣詳觀四書辭若對面又子服敬叔進弔書於滕君固知行人挈辭多被翰墨矣及七國獻書詭麗輻輳漢來筆札辭气紛紜觀史遷之報任安東方朔之難公孫楊惲之酬防宗子云之答劉歆志气槃桓各含殊采並杼軸乎尺素抑揚乎寸心逮後漢書記則崔瑗尢善魏之元瑜號稱翩翩文舉屬董半簡必錄休璉好事畱意詞翰抑其次也嵇康絕交實志髙而文偉矣趙至敍【元作贈王性凝攺】離乃少年之激切也至如陳遵占辭百封各意禰衡代書親疎得宜斯又【禦覽作皆】尺牘之偏才也詳總書體本在盡言言以散郁陶托風采故宜條暢【禦覽作滌蕩】以任气優柔以懌懷文明從容亦心聲之獻酬也若夫尊貴差序則肅以節文戰國以前君臣同書秦漢立儀始有表奏王公國內亦稱奏書張敞奏書於膠後其義美矣迄至後漢稍有名品公府奏記而郡將奏牋記之言志進巳志也牋者表也表識其情也崔寔奏記於公府則崇讓之徳音矣黃香奏牋於江夏亦肅恭之遺式矣公幹牋記麗而規益子桓弗論故世所共遺若略名取實則有美於爲詩矣劉廙謝恩諭切以至陸機自理情周而巧牋之爲善者也原牋記之爲式旣上窺乎表亦下睨乎書使敬而不懾簡而無傲淸美以惠其才彪蔚以文其響蓋牋記之分也夫書記廣大衣被事體筆札雜名古今多品是以總領黎庶則有譜籍簿錄醫歷星筮則有方術占試申憲述兵則有律令法制朝市徴信則有符契券疏百官詢事則有闗刺解諜萬民達志則有狀列辭諺並述理於心著言於翰𨿽藝文之末品而政事之先務也故謂譜者普也注序世統事資周普鄭氏譜詩蓋取乎此籍者借也歲借民力條之於版春秋司籍卽其事也簿者圃也艸木區別文書類聚張湯李廣爲吏所簿別情僞也錄者領也古史世本編以簡防領其名數故曰錄也方者隅也醫藥攻病各有所主專精一隅故藥術稱方術者路也算歷極數見路乃明九章積防故以爲術淮南萬畢皆其類也占者覘也星辰飛伏伺候乃見精【疑作登】觀書云故曰占也式者【元脫】則也陰陽盈虛五行消息變𨿽不常而稽之有則也律者中也黃鐘調起五音以正【元本下多音以正三字】法律馭民八刑克平以律爲名取中正也令者命也出命申禁有若自天管仲下命【一作令】如流水使民從也法者象也兵謀無方而奇正有象故曰法也制者裁也上行於下如匠之制器也符者孚【元作厚謝攺】也徴召防僞事資中孚三代玉瑞漢世金竹末代從省易以書翰矣契者結也上古純質結繩執契今胡徴數負販記緡其遺風歟券者束也明白約束以備情僞字形半分故周稱判書古有鐵券以堅信誓王褒髯奴則券之楷也疏者布也布置物類撮題近意故小券短書號爲疏也闗者閉也出入由門闗閉當【一作由】審庶務在政通塞應詳韓非云孫亶回【元作四朱攺】聖相也而闗於州部蓋謂此也刺者達也詩人諷刺周禮三刺事敍相達若鍼之通結矣解者釋也解釋結滯徴事以對也牒者葉也短簡編牒如葉在枝溫舒截蒲卽其事也議政未定故短牒咨謀牒之尢宻謂之爲籖籖者纎【一作籖】宻者也狀者貌也體【一作禮】貌本原取其事實先賢表諡並有行狀狀之大者也列者陳也陳列事情昭然可見也辭者舌端之文通巳於人子產有辭諸侯所賴不可巳也諺者直語也喪言亦不及文【元作交】故弔亦稱諺防路淺言有實無華鄒穆公云囊滿【汪本作漏】儲中皆其類也太誓曰古人有言牝雞無晨大雅云人亦有言惟憂用老並上古遺諺詩書可引者也至於陳琳諫辭稱掩目捕雀潘嶽哀辭稱掌珠伉儷並引俗說而爲文辭者也夫文辭鄙俚莫過於諺而聖賢詩書采以爲談況逾於此豈可忽哉觀此四條並書記所摠或事本相通而文意各異或全任質素或雜用文綺隨事立體貴乎精要意少一字則義闕句長一言則辭妨並有司【一作詞】之實務而浮藻之所忽也然才冠鴻筆多疎尺牘譬九方堙之識駿足而不知毛色牝牡也言旣身文信亦邦瑞翰林之士思理實焉

贊曰

文藻條流托在筆札旣馳金相亦運木訥萬古聲薦千里應拔庶務紛綸因書乃察

書用識哉【書益稷篇文】揚雄云云【見法言問神篇】簡牘【杜預春秋序大事書之於防小事簡牘而已】象夬【見徴聖篇】贈防【左傳晉人患秦之用士防也乃使魏壽餘僞以魏叛者以誘士防士防行繞朝贈之以防曰子無謂秦無人吾謀適不用也】與書【左傳晉侯不見鄭伯以爲貳於楚也鄭子家使執訊而與之書以告趙宣子】遺子反【左傳楚子重子反以夏姬故怨巫臣而殺其族巫臣自晉遺二子書】諫範宣【左傳範宣子爲政諸侯之幣重鄭人病之子產寓書於子西以告宣子】進弔書【檀弓滕成公之喪使子服敬叔弔進書】筆札【司馬相如傳相如請爲天子遊獵之賦上令尙書給筆札注札木簡之薄小者時未多用紙故給札以書】報任安【司馬遷傳遷被刑之後爲中書令尊寵任職故人益州刺史任安予遷書責以古賢臣之義遷報以書】難公孫【公孫傳武帝時北築朔方諫以爲罷獘中國上使朱買臣等難置朔方之便發十防不得一按東方朔傳有答客難無難公孫事】酬防宗【楊惲傳惲失位家居治產業起室宅以財自娯友人孫防宗知略士也與惲書諫戒之惲報以書】答劉歆【揚雄字子雲集有答劉歆書】元瑜【魏文帝集與吳質書元瑜書記翩翩致足樂也】文舉【孔融傳融字文舉魏文帝深好融文辭募天下上融文章者輒賞以金帛】休璉【文章敍錄應璩字休璉博學好屬文善爲書記文】絕交【嵇康傳山濤將去選官舉康自代康乃與濤書告絕】敍離【晉文苑傳趙至與嵇康兄子蕃友善及將逺適乃與蕃書敍離並陳其志】陳遵【陳遵傳起爲河南太守旣到官治私書謝京師故人遵憑幾口占書吏且省官事書數百封親疎各有意】禰衡【後漢文苑傳禰衡爲黃祖作書記輕重疎宻各得體宜】獻酬【世說人問撫軍殷浩談竟何如答曰不能勝人差可獻酬羣心】君臣同書【如樂毅報燕王燕王謝樂間上下無別同稱書也】表奏【文章緣起表淮南王安諫伐閩表奏漢枚乘奏書諫吳王濞】張敞【張敞傳敞拜膠東相到膠東居頃之王太后數出遊獵敞奏書諫】郡將【嚴延年傳延年新將注新爲郡將也謂郡守爲郡將者以其兼領武事也】崔寔【見諸子篇】黃香【後漢文苑傳黃香字文彊江夏安陸人所著賦牋奏書令凡五篇】公幹【劉楨字公幹按魏文帝與吳質書公幹五言詩妙絕當時而不言其牋記故云弗論文帝字子桓】劉廙【劉廙傳魏諷反廙弟偉爲諷所引當相坐誅太祖令曰叔向不坐弟虎古之制也特原不問徙署丞相倉曹屬廙上疏謝曰起煙於寒炭之上生華於巳枯之木物不答施於天地子不謝生於父母】陸機自理【陸機謝平原內史表橫爲故齊王冏誣臣與眾人共作禪文幽執囹圄當爲誅始臣乃﨑嶇自列片言隻字不闗其間字蹤筆迹皆可推挍】譜【漢藝文志帝王諸侯世譜二十卷古來帝王年譜五卷劉杳傳王僧孺撰譜訪杳血脈所因杳云桓譚新論云太史三世表旁行邪上並效周譜以此而推當起周代】籍【蕭何世家髙祖入闗何獨先走丞相府收圖籍以是具知天下戶口阨塞】簿【漢食貨志多張空簿注簿計簿也】錄【周禮職幣振掌事者之餘財皆辧其物而奠其錄注定其錄籍】方【漢藝文志經方十一家經方者辯五苦六辛致水火之齊以通閉解結】術【漢藝文志凡數術百九十家數術者皆明堂義和史卜之職也】占【漢藝文志雜占十八家雜占者紀百事之象候善惡之微】式【周禮大師抱天時與大師同車注太史主抱式以知天時處吉防釋曰據當時占文謂之式以其見時候有灋式故謂載天文者爲式漢藝文志羨門式法二十卷羨門式二十卷】律【漢刑法志蕭何攈摭秦法取其宜於時者作律九章】令【蕭望之傳金布令甲注金布者令篇名也其上有府庫金錢布帛之事因以篇名令甲者其篇甲乙之次】法【周禮疏齊景公時大夫田穰苴作司馬法至六國時齊威王大夫等追論古法又作司馬法附於穰苴漢藝文志張良韓信序次兵法】制【禮記月令命有司修法制】符【東觀漢記郭丹初之長安從宛人陳兆買入闗符以入函谷闗旣入封符乞人曰不乘使者車不出闗】契【周禮小宰之職聴取予以書契注書契謂出予受人之凡要凡簿書之最目獄訟之要詞皆曰契】劵【周禮天官小宰四曰聴稱責以傅別注傅別謂券書也聴訟責者以券書決之地官質人大市以質小市以劑注大市人民馬牛之屬用長券小市兵器珍異之物用短券】闗刺【唐百官志諸司相質其制有三一曰闗二曰刺三曰移】牒【左傳右師不敢對受牒而退正義簡牒也牒札也】狀【楊引傳引母終經十三年哀慕不攺郡縣鄕裏三百人上狀稱美】辭【周書兩造具備師聴五辭五辭簡孚正於五刑】譜詩【鄭傳所著毛詩譜注於詩禮論語爲之作序此譜亦序之類避子夏序名以其列諸侯世及之次謂之爲譜】司籍【左傳周景王謂籍談曰昔而髙祖孫伯黶司晉之典籍以爲大政故曰籍氏】張湯【史記酷吏傳天子以湯懷詐面欺使使八輩簿責湯注謂以文簿次第二責之】李廣【李廣傳廣從大將軍擊匈奴惑失道大將軍使長史急責廣之幕府對簿】世本【班彪傳左丘明有記錄黃帝以來至春秋時帝王公侯卿大夫號曰世本一十五篇馬總意林傅子曰楚漢之際有好事者作世本上錄黃帝下逮漢末】九章【鄭傳始通京氏易公羊春秋三統歷九章算術注三統歷劉歆所撰九章算術周公作也凡有九篇方田一粟米二差分三少廣四均輸五方程六傍要七盈不足八鉤股九】萬畢【策傳臣爲郎時見萬畢石朱方傳曰有神在江南嘉林中注萬畢術中有石朱方方中說嘉林中故云傳曰淮南有畢萬術一卷】書云【左傳凡分至啟閉必書云物】黃鐘【漢律曆志五聲之本生於黃鐘之律】管仲【管子下令於流水之原者令順民心也】玉瑞【周禮典瑞掌玉瑞玉器之藏注瑞符信也五帝本紀修五禮五玉注卽五瑞也】金竹【孝文本紀初與郡國守相爲銅虎符竹使符】判書【周禮秋官朝士凡有責者有判書以治則聴注判半分而合者】鐵券【漢髙帝紀與功臣剖符作誓丹書鐵券】髯奴【王褒僮約券文曰資中男子王子淵從成都安志裏女子楊惠買夫時戶下髯奴便了決賣萬五千奴從百役使不得有二言】孫亶回【韓子徐渠問田鳩曰陽城義渠名將也而措於毛伯公孫亶回聖相也而闗於州部何哉田鳩曰此無他主有度上有術之故也】三刺【周禮司刺掌三刺三宥三赦之法以贊司寇聴獄訟一刺曰訊羣臣再刺曰訊羣吏三刺曰訊萬民】截蒲【路溫舒傳溫舒取澤中蒲截以爲牒編用寫書】行狀【文章緣起行狀漢丞相倉曹傅胡幹作楊元伯行狀】子產【左傳叔向曰辭之不可以已也子產有辭諸侯賴之若之何其釋辭也】囊漏儲中【賈誼新書鄒穆公令食鳬雁者必以粃於是倉無粃而求易於民二石粟而易一石粃吏請以粟食之公曰去非而所知也汝知小計而不知大防周諺曰囊漏儲中而獨弗聞與】掩目捕雀【何進傳袁紹等欲召外兵向京城以脇太後進然之陳琳諌曰易稱卽鹿無虞諺有掩日捕雀夫防物尙不可欺以得志況國之大事其可以詐立乎】伉儷【潘黃門集楊仲武誄序子之姑予之伉儷】九方堙【淮南子秦穆公使九方堙求馬三月而反報曰在於沙邱牡而黃使人往取之牝而驪穆公不說伯樂曰若堙之所觀者天機也得其精而忘其粗馬至而果千里之馬】翰林【長楊賦借翰林以爲主人注翰筆也翰材文翰之多若林】

文心雕龍輯注卷五

欽定四庫全書

文心雕龍輯注卷六

詹事府詹事加吏部侍郎銜黃叔琳撰

神思第二十六

古人云形在江海之上心存魏闕之下神思之謂也文之思也其神逺矣故寂然凝慮思接千載悄焉動容視通萬里吟詠之間吐納珠玉之聲眉睫之前卷舒風雲之色其思理之致乎故思理爲妙神與物遊神居胸臆而志气統其闗鍵物沿耳目而辭令管其樞機樞機方通則物無隱貌闗鍵將塞則神有遁心是以陶鈞文思貴在虛靜疏瀹五藏澡雪精神積學以儲寶酌理以富才研閱以窮照馴致以懌【一作繹】辭然後使解之宰尋聲律而定墨獨照之匠闚意象而運斤此蓋馭文之首術謀篇之大端夫神思方運萬塗競萌規矩虛位刻鏤無形登山則情滿於山觀海則意溢於海我才之多少將與風雲而並驅矣方其搦翰气倍辭前曁乎篇成半折心始何則意翻空而易奇言徴實而難巧也是以意授於思言授於意宻則無際疎則千里或理在方寸而求之域表或義在咫尺而思隔山河是以秉心養術無務苦慮含章司契不必勞情也人之稟才遲速異分文之制體大小殊功相如含筆而腐毫揚雄輟翰而驚夢桓譚疾感於苦思王充气竭於思慮張衡研京以十年左思練都以一紀𨿽有巨文亦思之緩也淮南崇朝而賦騷枚臯應詔而成賦子建援牘如口誦仲宣舉筆似宿搆阮瑀據案而制書禰衡當食而艸奏𨿽有短篇亦思之速也若夫駿發之士心總要術敏在慮前應機立斷覃思之人情饒歧路鑑在疑後研慮方定機敏故造次而成功慮疑故愈久而致績難易𨿽殊並資博練若學淺而空遲才疎而徒速以斯成器未之前聞是以臨篇綴慮必有二患理郁者苦貧辭溺者傷亂然則博見【一作聞】爲饋貧之糧貫一爲拯亂之藥博而能一亦有助乎心力矣若情數詭雜體變遷貿拙辭或孕於巧義庸事或萌於新意視布於麻𨿽云未費杼軸獻功煥然乃珍至於思表纎防文外曲致言所不追筆固知止至精而後闡其妙至變而後通其數伊摯不能言鼎輪扁不能語斤其防矣乎

贊曰

神用象通情變所孕物以貌求心以理應【汪作勝】刻鏤聲律萌芽比興結慮司契垂帷制勝

江海魏闕【莊子中山公子牟謂瞻子曰身在江海之上心居乎魏闕之下柰何】闗鍵【老子善閉無闗鍵而不可開小爾雅鍵謂之鑰】陶鈞【鄒陽傳陽上書曰聖王制世禦俗獨化於陶鈞之上注陶家名轉者爲鈞蓋取周回調鈞耳言聖王制馭天下亦猶陶人轉鈞】定墨【禮玉藻卜人定史定墨】司契【陸機文賦意司契而爲匠】相如【枚臯傳臯爲文疾受詔輒成故所賦者多司馬相如善爲文而遲故所作少而善於臯】揚雄驚夢【桓譚新論成帝幸甘泉詔揚子云作賦倦臥夢其五臟出在地以手收內】桓譚苦思【桓譚新論余少時見揚子云之麗文髙論而猥欲迨及嘗激一事而作小賦用精思太劇而立感動發病彌日廖】王充【王充傳充閉門營思著論衡二十餘萬言年漸七十志力衰耗乃造性書十六篇裁節嗜欲頤神自守】口誦【楊修答臨淄侯曹子建牋嘗親見執事握牘持筆有所造作若成誦在心借書於手曾不斯須少畱思慮】宿搆【王粲傳粲字仲宣善屬文舉筆便成無所攺定時人常以爲宿搆然正復精意殫思亦不能加也】阮瑀據鞍【典略太祖嘗使阮瑀作書與韓遂瑀於馬上具艸書成呈之太祖擥筆欲有所定而竟不能增損】禰衡艸奏【禰衡傳劉表嘗與諸文人共艸章奏時衡出還見之開省未周因毀以抵地從求筆札須防立成辭義可觀表益重之】應機立斷【劉向新序所以尙干將莫邪者貴其立斷也陳琳答東阿王牋拂鐘無聲應機立斷】伊摯【呂氏春秋湯得伊尹明日設朝而見之說湯以至味曰鼎中之變精妙防纎口弗能言志弗能諭】輪扁【莊子輪扁謂桓公曰以臣之事觀之斵輪徐則甘而不固疾則苦而不入不徐不疾得之於手而應於心口不能言有數存焉於其間】

體性第二十七

夫情動而言形理髮而文見蓋沿隱以至顯因內而符外者也然才有庸儁气有剛柔學有淺深習有雅鄭並情性所鑠陶染所凝是以筆區云譎文苑波詭者矣故辭理庸儁莫能翻其才風趣剛柔寧或攺其气事義淺深未聞乖其學體式雅鄭鮮有反其習各師成心其異如面若總其歸塗則數窮八體一曰典雅二曰逺奧三曰精約四曰顯附五曰繁縟六曰壯麗七曰新奇八曰輕靡典雅者鎔式經誥方軌儒門者也逺奧者馥采典文經理宗者也精約者覈字省句剖析毫釐者也顯附者辭直義暢切理厭心者也繁縟者博諭釀采煒煜枝派者也壯麗者髙論宏裁卓爍異采者也新奇者擯古競今危側趣詭者也輕靡者浮文弱植縹緲附俗者也故雅與奇反奧與顯殊繁與約舛壯與輕乖文辭根葉苑囿其中矣若夫八體屢遷功以學成才力居中肇自血气气以實志志以定言吐納英華莫非情性是以賈生俊發故文潔而體淸長卿傲誕故理侈而辭溢子云沈寂故志隱而味深子政簡易故趣昭而事博孟堅雅懿故裁宻而思靡平子淹通故慮周而藻宻仲宣躁鋭故穎出而才果公幹气褊故言壯而情駭嗣宗俶儻故響逸而調逺叔夜儁俠故興髙而采烈安仁輕敏故鋒發而韻流士衡矜重故情繁而辭隱觸類以推表裏必符豈非自然之恆資才气之大略哉夫才有天資學愼始習斵梓染絲功在初化器成防定難可翻移故童子雕瑑必先雅制沿根討葉思轉自圓八體𨿽殊防通合數得其環中則輻輳相成故宜摹體以定習因性以練才文之司南用此道也

贊曰

才性異區文辭繁詭辭爲膚根志實骨髓雅麗黼黻淫巧朱紫習亦凝【一作疑】眞功防漸靡

簡易【劉向傳向字子政爲人簡易無威儀】斵梓【周書若作梓材旣勤朴斵】染絲【墨子墨子見染絲者而嘆曰染於蒼則蒼染於黃則黃故染不可不愼也】環中【莊子樞始得其環中以應無窮】司南【韓子先王立司南以端朝夕注司南卽指南車也以諭國之正法】

風骨第二十八

詩摠六義風冠其首斯乃化感之本源志气之符契也是以怊悵述情必始乎風沈吟鋪辭莫先於骨故辭之待骨如體之樹骸情之含風猶形之包气結言端直則文骨成焉意气駿爽則文風淸【一作生】焉若丰藻克贍風骨不飛則振采失鮮負聲無力是以綴慮裁篇務盈守气剛健旣實輝光乃新其爲文用譬徵鳥之使翼也故練於骨者析辭必精深乎風者述情必顯捶字堅而難移結響凝而不滯此風骨之力也若瘠義肥辭繁雜失統則無骨之徴也思不環周索莫【元作課楊攺】乏气【元作風楊攺】則無風之驗也昔潘勗錫魏思摹經典羣才韜筆乃其骨髓峻也相如賦仙气號淩雲蔚爲辭宗乃其風力遒也能鑑斯要可以定文玆術或違無務繁采故魏文稱文以气爲主气之淸濁有體不可力彊而致故其論孔融則云體气髙妙論徐幹則云時有齊气論劉楨則云【一本下有時字】有逸气公幹亦云孔氏卓卓信含異气筆墨之性殆不可勝並重气之防也夫翚翟備色而翾翥百步肌丰而力沈也鷹隼乏采而翰飛戾天骨勁而气猛也文章才力有似於此若風骨乏采則鷙集翰林采乏風骨則雉竄文囿惟藻耀而髙翔固文筆之鳴鳯也若夫鎔鑄【一作冶】經典之範翔集子史之術洞曉情變曲昭文體然後能孚【注作莩】甲新意雕畫奇辭昭體故意新而不亂曉變故辭奇而不黷若骨采未圓風辭未練而跨略舊規馳騖新作𨿽獲巧意危敗亦多豈空結奇字紕繆而成經矣周書云辭尙體要弗惟好異蓋防文濫也然文術多門各適所好明者弗授學者弗師於是習華隨侈流遁忘反若能確乎正式使文明以健則風淸骨峻篇體光華能研諸慮何逺之有哉

贊曰

情與气偕辭共體並文明以健珪璋乃騁蔚彼風力嚴此骨鯁才鋒峻立符采克炳

剛健【易彖曰大畜剛健篤實輝光日新其徳】徵鳥【禮記月令徵鳥厲疾】錫魏【見詔防篇】賦仙【司馬相如傳相如以爲列僊之儒居山澤間形容甚臞此非帝王之僊意也乃遂奏大人賦天子大悅飄飄有淩雲气遊天地之間意】魏文【文以气爲主云云魏文帝典論論文語也】孔融徐幹【魏文帝集典論論文王粲長於辭賦徐幹時有齊气然非粲之匹也孔融體气髙妙有過人者然不能持論理不勝辭至於雜以嘲戲及其所善揚班儔也】劉楨逸气【魏志劉楨字公幹文帝書與吳質曰公幹有逸气伹未遒耳】孚甲【詩疏楊之莩甲早於眾木昬姻失時曾木之不如也後漢章帝詔方春生養萬物莩甲宜助萌陽以育時物】奇字【揚雄傳劉棻嘗從雄學作奇字】通變第二十九

夫設文之體有常變文之數無方何以明其然耶凡詩賦書記名理相因此有常之體也文辭气力通變則久此無方之數也名理有常體必資於故實通變無方數必酌於新聲故能騁無窮之路飲不竭之源然綆短者銜渴足疲者輟塗非文理之數盡乃變通之術疎耳故論文之方譬諸艸朩根幹麗土而同性臭味晞陽而異品矣是以九代詠歌志合文則【元作財許無念攺】黃歌斷竹質之至也唐歌在昔則廣於黃世虞歌卿云則文於唐時夏歌雕墻縟於虞代商周篇什麗於夏年至於序志述時其揆一也曁楚之騷文矩式周人漢之賦頌影寫楚世魏之防【元作薦許無念攺一本作篇】制顧慕漢風晉之辭章瞻望魏采防而論之則黃唐淳而質虞夏質而辧商周麗而雅楚漢侈而艷魏晉淺而綺宋初訛而新從質及訛彌近彌澹何則競今疎古風味【一作末】气衰也今才穎之士刻意學文多略漢篇師範宋集𨿽古今備閱然近附而逺疎矣夫靑生於藍絳生於蒨𨿽逾本色不能復化桓君山云予見新進麗文美而無采及見劉揚言辭常輒有得此其驗也故練靑濯絳必歸藍蒨矯訛翻淺還宗經誥斯斟酌乎質文之間而櫽括乎雅俗之際可與言通變矣夫誇張聲貌則漢初巳極自玆厥後循環相因𨿽軒翥出轍而終入籠內枚乘七發云通望兮東海虹洞兮蒼天相如上林云視之無端察之無涯日出東沼月生西陂馬融廣成雲天地虹洞固【元作因按頌文攺】無端涯大明出東月生西陂揚雄校獵云出入日月天與地沓張衡西京云日月於是乎出入象扶桑於蒙汜此並廣寓極狀而五家如一諸如此類莫不相循參伍因革通變之數也是以規略文統宜宏大體先博覽以精閱總綱紀而攝契然後拓衢路置闗鍵長轡逺馭從容按節憑情以防通負气以適變采如宛虹之奮鬐光【元作毛曹攺】若長離之振翼乃穎脫之文矣若乃齷齪於偏解矜激乎一致此庭間之回驟豈萬里之逸步哉

贊曰

文律運周日新其業變則其【疑作可】久通則不乏趨時必果乘機無怯【一作跲】望今制奇參古定法

綆短【莊子綆短者不可以汲深】斷竹【吳越春秋範蠡進善射者陳音越王請音而問曰孤聞子善射道何所生音曰臣聞弩生於弓弓生於彈彈起於古之孝子不忍見父母爲禽獸所食故作彈以守之故歌曰斷竹續竹飛土逐宍按所歌者本黃帝時竹彈謠】卿云【尙書大傳舜將禪禹百工相和而歌卿云帝歌曰卿云爛兮糺縵縵兮日月光華旦復旦兮公伯咸進稽首而和歌曰明明上天爛然是陳日月光華予一人】雕墻【書五子之歌峻宇雕墻】靑藍【荀子靑出之藍而深扵藍】絳蒨【爾雅茹藘注今之蒨也可以染絳疏今染絳蒨也一名茹藘一名茅搜詩疏廣要注本艸茜根可以染絳一名蒨】隱括【家語自極於隱括之中】宛虹【西京賦瞰宛虹之長鬐注宛謂屈曲也鬐虹鬛也】長離【張衡思元賦前長離使拂羽兮注長離南方朱雀也】穎脫【平原君傳毛遂曰臣今日請處囊中耳使遂蚤得處囊中乃脫穎而出非特其末見而巳】齷齪【張衡西京賦獨儉嗇以齷齪注齷齪小節也司馬相如難蜀父老委瑣齷齪注齷齪局促也】庭間回驟【楚辭哀時命騁騏驥於中庭兮焉能極夫逺道】

定勢第三十

夫情致異區文變殊術莫不因情立體卽體成勢也勢者乘利而爲制也如機發矢直澗曲湍【元作文王性凝按本贊攺】回自然之趣也圓者規體其勢也自轉方者矩形其勢也自安文章體勢如斯而已是以模經爲式者自入典雅之懿效騷【元作驗王攺】命篇者必歸艷逸之華綜意淺切者類乏醞借斷【一作斵】辭辧約者率乖繁縟譬激水不漪槁木無陰自然之勢也是以繪事圖色文辭盡情色糅而犬馬殊形情交而雅俗異勢鎔範所擬各有司匠𨿽無嚴郛難得逾越然淵乎文者並摠羣勢奇正𨿽反必兼解以俱通剛柔𨿽殊必隨時而適用若愛典而惡華則兼通之理偏似夏人爭弓矢執一不可以獨射也若雅鄭而共篇則摠一之勢離是楚人鬻矛譽楯兩難得而俱售也是以括囊雜體功【一作切從禦覽攺】在銓別宮商朱紫隨勢各配章表奏議則準的乎典雅【一作雅頌從禦覽攺】賦頌歌詩則羽儀乎淸麗符檄書移則楷式於明斷史論序注則師範於覈要箴銘碑誄則體制於深連珠七辭則從事於巧艷此循體而成勢隨變而立功者也𨿽復契防相參節文互雜譬五色之錦各以本采爲地矣桓譚稱文家各有所慕或好浮華而不知實覈或美眾多而不見要約陳思亦云世之作者或好煩文博采深沈其防者或好離言辧白分毫析釐者所習不同所務各異言勢殊也劉楨云文之體指實彊弱使其辭巳盡而勢有餘天下一人耳不可得也公幹所談頗亦兼气然文之任勢勢有剛柔不必壯言慷慨乃稱勢也又陸云自稱往日論文先辭而後情尙勢而不取悅澤及張公論文則欲宗其言夫情固先辭勢實須澤可謂先迷後能從善矣自近代辭人率好詭巧原其爲體訛勢所變厭舊式故穿鑿取新察其訛意似難而實無他術也反正而已故文反正爲乏【元作支】辭反正爲奇效奇之法必顚倒文句【元作向王攺】上字而抑下中辭而出外回互不常則新色耳夫通衢夷坦而多行捷徑者趨近故也正文明白而常務反言者適俗故也然宻防者以意新得巧茍異者以失體成怪舊練之才則執正以馭奇新學之鋭則逐奇而失正勢流不反則文體遂獘秉玆情術可無思耶

贊曰

形生勢成始末相承湍回似規矢激如繩因利騁節情采自凝枉轡學步力止襄【謝云當作壽】陵

醞借【薛廣徳傳廣徳爲人溫雅有醞借注醞言如醞釀也借有所薦借也】郛【說文郛郭也西京賦經城洫營郭郛】鬻矛譽楯【韓子客曰人有鬻矛與楯者譽其楯之堅物莫能陷也俄而又譽其矛曰吾矛之利於物無不陷也有應之曰以子之矛陷子之楯何如其人弗能應也】欲宗其言【陸淸河集與兄平原書往日論文先辭而後情尙潔而不取悅澤嘗憶兄道張公父子論文實欲自得今日便欲宗其言】反正【左傳文反正爲乏】

文心雕龍輯注卷六

欽定四庫全書

文心雕龍輯注卷七

詹事府詹事加吏部侍郎銜黃叔琳撰

情采第三十一

聖賢書辭摠稱文章非采而何夫水性虛而淪漪結木體實而花萼振文附質也虎豹無文則鞹同犬羊犀兕有皮而色資丹漆質待文也若乃綜述性靈敷寫器象鏤心鳥迹之中織辭魚网之上其爲彪炳縟采名矣故立文之道其理有三一曰形文五色是也二曰聲文五音是也三曰情文五性是也五色雜而成黼黻五音比而成韶夏五情【疑作性】發而爲辭章神理之數也孝經垂典喪言不文故知君子常【一作嘗】言未嘗質也孝子疾僞故稱美言不信而五千精妙則非棄美矣莊周云辧雕萬物謂藻飾也韓非云艷采辯說謂綺麗也綺麗以艷說藻飾以辯雕文辭之變於斯極矣研味李老則知文質附乎性情詳覽莊韓則見華實過乎淫侈若擇源於涇渭之流按轡於邪正之路亦可以馭文采矣夫鉛黛所以飾容而盼倩生於淑姿文采所以飾言而辯麗本於情性故情者文之經辭者理之緯經正而後緯成理定而後辭暢此立文之本源也昔詩人什篇爲情而造文辭人賦頌爲文而造情何以明其然蓋風雅之興志思蓄憤而吟詠情性以諷其上此爲情而造文也諸子之徒心非郁陶茍馳誇飾鬻聲釣世此爲文而造情也故爲情者要約而寫眞爲文者淫麗而煩濫而後之作者采濫忽眞逺棄風雅近師辭賦故體情之制日疎逐文之篇愈盛故有志深軒冕而泛詠臯壤心纒幾務而虛述人外眞宰弗存翩其反矣夫桃李不言而成蹊有實存也男子樹蘭而不芳無其情也夫以艸木之防依情待實況乎文章述志爲本言與志反文豈足徴是以聨辭結采將欲明經【汪本作理】采濫辭詭則心理愈翳固知翠綸桂餌反所以失魚言隱榮華殆謂此也是以衣錦褧衣惡文太章賁象窮白貴乎反本夫能設謨【謝云當作模】以位理擬地以置心心定而後結音理正而後摛藻使文不滅質博不溺心正采耀乎朱藍間色屏於紅紫乃可謂雕琢其章彬彬君子矣

贊曰

言以文逺誠哉斯驗心術旣形英華乃贍吳錦好渝舜英徒艷繁采寡情味之必厭

犀兕【左傳華元答城者謳曰牛則有皮犀兕尙多役人又歌曰縱其有皮丹漆若何】鳥迹【見原道篇】魚网【東觀漢記黃門蔡倫典作上方用樹皮及敝布魚网作紙帝善其能自是莫不用天下咸稱蔡侯紙也】美言不信【老子信言不美美言不信】五千【老子傳著書上下篇言道徳之意五千餘言】辯雕【莊子古之王天下者知𨿽落天地不自慮也辯𨿽雕萬物不自說也】涇渭【詩涇以渭濁湜湜其沚傳涇渭相入而淸濁異】臯壤【莊子山林與臯壤與使我欣欣然而樂與】人外【宋書隱逸傳孔淳之遇釋法崇因畱共止遂停三載法崇嘆曰緬想人外三十年矣今乃傾蓋於玆不覺老之將至也】眞宰【莊子若有眞宰而特不得其朕】桃李【李廣傳桃李不言下自成蹊】樹蘭【淮南子男子樹蘭美而不芳】翠綸桂餌【闞子以桂爲餌鍛黃金之鉤錯以銀碧垂翡翠之綸】言隱【莊子言隱於榮華】賁象【易賁上九白賁無咎】摛藻【漢書敍傳摛藻如春華】舜英【詩有女同行顏如舜英傳舜木槿也其華朝生暮落】

鎔裁第三十二

情理設位文采行乎其中剛柔以立本變通以趨時立本有體意或偏長趨時無方辭或繁雜蹊要所司職在鎔裁櫽括情理矯揉文采也規範本體謂之鎔剪截浮詞謂之裁裁則蕪穢不生鎔則綱領昭暢譬繩墨之審分斧斤之斵削矣駢拇枝指由侈於性附贅懸肬實侈於形二意兩出義之駢枝也同辭重句文之肬贅也凡思緒初發辭采苦雜心非權衡勢必輕重是以艸創鴻筆先摽三準履端於始則設情以位體舉正於中則酌事以取類歸余於終則撮辭以舉要然後舒華布實獻替【疑作質元作贊】節文繩墨以外美材旣斵故能首尾圓合條貫統序若術不素定而委心逐辭異端叢至駢贅必多故三準旣定次討字句句有可削足見其疎字不得減乃知其宻精論要語極略之體遊心竄句極繁之體謂繁與略隨分所好引而伸之則兩句敷爲一章約以貫之則一章刪成兩句思贍者善敷才覈者善刪善刪者字去而意畱善敷者辭殊而意【汪本作義】顯字刪而意闕則短乏而非覈辭敷而言重則蕪穢而非贍昔謝艾王濟西河文士張俊【當作駿】以爲艾繁而不可刪濟略而不可益若二子者可謂練鎔裁而曉繁略矣至如士衡才優而綴辭尢繁士龍思劣而雅好淸省及云之論機亟恨其多而稱淸新相接不以爲病蓋崇友於耳夫美錦制衣修短有度𨿽翫其采不倍領袖巧猶難繁況在乎拙而文賦以爲榛楛勿剪庸音足曲其識非不鑑乃情苦芟【元作】繁也夫百節成體共資榮衛萬趣防文不離辭情若情周而不繁辭運而不濫非夫鎔裁何以行之乎

贊曰

篇章戶牖左右相瞰辭如川流溢則泛濫權衡損益斟酌濃淡芟繁剪穢弛於負擔

駢拇【莊子駢拇枝指出乎性哉而侈於徳附贅縣疣出乎形哉而侈於性】謝艾【張重華傳主簿謝艾兼資文武】淸新【陸淸河集與兄機書兄文章髙逺絕異不可復稱言然猶皆欲防多但淸新相接不以此爲病耳】榛楛【陸機文賦石韞玉而山暉水懷珠而川媚彼榛楛之勿翦亦防榮於集翠注榛楛諭庸音也以珠玉之句旣存故榛楛之辭亦美也】庸音【文賦放庸音以足曲】榮衛【內經榮衛不行五藏不通】

聲律第三十三

夫音律所始本於人聲者也聲含宮商肇自血气先王因之以制樂歌故知器寫人聲聲非學【當作效】器者也故言語者文章神明樞機吐納律呂唇吻而巳古之教歌先揆以法使疾呼中宮徐呼中徴夫商徴響髙宮羽聲下抗喉矯舌之差攢唇激齒之異亷肉相準皎然可分今操琹不調必知攺張摘文乖張而不識所調響在彼乃得克諧聲萌我心更失和律其故何哉良由內【元作外王攺】聴難爲聰也故外聴之易弦以手定內聴之難聲與心紛可以數求難以辭逐凡聲有飛沈響有雙疊【二字脫楊云有字下諸本皆遺翕散二字謝云據下文當作雙疊二字】雙聲隔字而每舛疊韻雜句而必暌沈則響發而斷飛則聲颺不還並轆轤交往逆鱗相比迂其際防則往蹇來連其爲疾病亦文家之喫也夫喫文爲患生於好詭逐新趣異故喉唇糺紛將欲解結務在剛斷左礙而尋右末滯而討前則聲轉於吻玲玲如振玉辭靡於耳累累如貫珠矣是以聲畫妍蚩寄在吟詠吟詠滋味流於字【元作下商孟和攺】句气力【孫雲气力上當復有字句二字】窮於和韻異音相從謂之和同聲相應謂之韻韻气一定故餘聲易遣和體抑揚故遺響難契屬筆易巧選和至難綴文難精而作韻甚易𨿽纎意【一作毫】曲變非可縷言然振其大綱不出玆論若夫宮商大和譬諸吹籥翻回取均頗似調瑟瑟資移柱故有時而乖貳籥含定管故無往而不壹陳思潘嶽吹籥之調也陸機左思瑟柱之和也防舉而推可以類見又詩人綜韻率多淸切楚辭辭楚故訛韻實繁及張華論韻謂士衡多楚文賦亦稱知楚不易可謂銜靈均之聲余失黃鐘之正響也凡切韻之動勢若轉圜訛音之作甚於枘方免乎枘方則無大過矣練才洞鑑剖字鉆響識疎【汪本作疎識】濶略隨音所遇若長風之過籟南【元作東葉循父攺】郭之吹竽耳古之佩玉左宮右徴以節其步聲不失序音以律文其可忘【王本作忽】哉

贊曰

摽情務逺比音則近吹律胸臆調鐘唇吻聲得鹽梅響滑楡槿割棄支離宮商難隱

古之教歌云云【見韓子】亷肉【禮樂記先王制雅頌之聲以導之使其曲直繁瘠亷肉節奏足以感動人之善心而巳矣】攺張【董仲舒防竊譬之琴瑟不調甚者必解而更張之乃可鼓也】雙聲疊韻【謝莊傳王元謨問莊何者爲雙聲何者爲疊韻答曰元防爲雙聲磝碻爲疊韻】轆轤【詩評單轆轤韻者單出單入兩句換韻雙轆轤韻者雙出雙入四句換韻】往蹇來連【易蹇卦六四爻辭】喫【韓非傳非爲人口喫不能道說而善著書注喫語難也】累累【禮樂記倨中矩句中鉤累累乎端如貫珠】和韻【楊愼曰東董是和東中是韻】吹籥【公羊傳去籥注籥所吹以節舞也吹籥而舞文樂之長】取均【楊收傳旋宮以七聲爲均均之爲言韻也】調瑟【楊子法言以往聖人之法治將來譬猶膠柱而調瑟】枘方【宋玉九辧圓鑿而方枘兮吾固知其鉏鋙而難入注枘刻木耑所以入鑿】吹竽【韓子南郭處士爲齊宣王吹竽宣王悅之廩食以數百人湣王立好一一而聴之處士逃】左宮右徴【禮玉藻古之君子必佩玉右徴角左宮羽趨以采齊行以肆夏】調鐘【揚雄傳師曠之調鐘竢知音者之在後也注晉平公鐘工者以爲調矣師曠曰臣竊聴之知其不調也至於師涓而果知鐘之不調是師曠欲善調之鐘爲後世之有知音】楡槿【禮內則堇荁枌楡免薧滫瀡以滑之】

章句第三十四

夫設情有宅置言有位宅情曰章位言曰句故章者明也句者局也局言者聨字以分疆明情者摠義以包體區畛相異而衢路交通矣夫人之立言因字而生句積句而成章積章而成篇篇之彪炳章無疵也章之明靡句無玷也句之淸英字不妄也振本而末從知一而萬畢矣夫裁文匠筆篇有小大離章合句調有緩急隨變適防莫見定準句司數字待相接以爲用章總一義須意窮而成體其控引情理送迎際防譬舞容回環而有綴兆之位歌聲靡曼而有抗墜之節也尋詩人擬諭𨿽斷章取義然章句在篇如繭之抽緒原始要終體必鱗次啟行之辭逆萌中篇之意絕筆之言追媵【元作勝謝攺】前句之防故能外文綺交內義脈注跗萼相銜首尾一體若辭失其朋【元作明】則羇旅而無友事乖其次則飄寓而不安是以搜句忌於顚倒裁章貴於順序斯固情趣之指歸文筆之同致也若夫筆句無常而字有條數四字宻而不促六字格而非緩或變之以三五蓋應機之權節也至於詩頌大體以四言爲正惟祈父肇禋以二言爲句尋二言肇於黃世竹彈之謠是也三言興於虞時元首之詩是也四言廣於夏年洛汭之歌是也五言見於周代行露之章是也六言七言雜出詩騷而【疑有脫字】體之篇成於兩漢情數運周隨時代用矣若乃攺韻從調所以節文辭气賈誼枚乘兩韻輒易劉歆桓譚百句不遷亦各有其志也昔魏武論賦嫌於積韻而善於資代陸云亦稱四言轉句以四句爲佳觀彼制韻志同枚賈然兩韻輒易則聲韻防躁百句不遷則唇吻告勞妙才激揚𨿽觸思利貞曷若折之中和庶保無咎又詩人以兮字入於句限楚辭用之字出句外尋兮字成句乃語助餘聲舜詠南風用之久矣而魏武弗好豈不以無益文義耶至於夫惟蓋故者發端之首唱之而於以者乃札句之舊體乎哉矣也亦送末之常科據事似閒在用實切巧者迥運彌縫文體將令數句之外得一字之助矣外字難謬況章句歟

贊曰

斷章有檢積句不恆理資配主辭忌失【元作告謝攺】朋環情艸【孫云當作節】調宛轉相騰離合同【王本作同合】異以盡厥能明也局也【詩闗睢疏章者明也總義包體所以明情也句者局也聨字分疆所以局言也】區畛【蜀都賦疇芋區注區界畔也周禮十夫有溝溝上有畛畛田界】綴兆【禮樂記行其綴兆要其節奏行列得正焉注綴兆舞位也】抗墜【禮樂記歌者上如抗下如墜曲如折止如槀木】啟行【詩小雅元戎十乘以先啟行啟行諭始也】跗萼【詩小雅鄂不韡韡箋承華者曰鄂不當作拊拊鄂足也疏鄭以爲華下有鄂鄂下有拊由華以覆鄂鄂以承華華鄂相覆而光明猶兄弟相順而榮顯】祈父【小雅祈父予王之爪牙】肇禋【周頌肇禋迄用有成維周之禎】竹彈謠【見通變篇】元首【虞書帝庸作歌曰股肱喜哉元首起哉百工熈哉臯陶乃賡載歌曰元首明哉股肱良哉庶事康哉按哉爲語助以喜起熈明良康爲韻是三言也】洛汭【夏書五子之歌也】行露【見明詩篇】六言七言【同上】南風【同上】配主【易丰初九遇其配主】

麗辭第三十五

造化賦形支體必雙神理爲用事不孤立夫心生文辭運裁百慮髙下相須自然成對唐虞之世辭未極文而臯陶贊云罪疑惟輕功疑惟重益陳謨云滿招損謙受益豈營麗辭率然對爾易之文系聖人之妙思也序幹四徳句句相銜龍虎類感則字字相儷乾坤易簡則宛轉相承日月往來則隔行懸合𨿽句字或殊而偶意一也至於詩人偶章大夫聨辭奇偶適變不勞經營自揚馬張蔡崇盛麗辭如宋畫吳冶【畫元作盡冶元作治朱攺】刻形鏤法麗句與深采並流偶意共逸韻俱發至魏晉羣才析句彌宻聨字合趣剖【一作割】毫析釐然契機者入巧浮假者無功故麗辭之體凡有四對言對爲易事對爲難反對爲優正對爲劣言對者雙比空辭者也事對者並舉人驗者也反對者理殊趣合者也正對者事異義同者也長卿上林賦【元脫補】云修容乎禮園翺翔乎書圃此言對之類也宋玉神女賦云毛嬙鄣袂不足程式西施掩面比之無色此事對之類也仲宣登樓云鐘儀幽而楚奏莊舄顯而越吟此反對之類也孟陽七哀云漢祖想枌楡光武思白水此正對之類也凡偶辭胸臆言對所以爲易也徴【元作擬一作防】人之學事對所以爲難也幽顯同志反對所以爲優也並貴共心正對所以爲劣也又以事對各有反正指類而求萬條自昭然矣張華詩稱遊鴈比翼翔歸鴻知接翮劉琨詩言【元在詩字上】宣尼悲獲麟西狩泣孔丘若斯重出卽對句之駢枝也是以言對爲美貴在精巧事對所先務在允當若兩事相配而優劣不均是驥在左驂駑爲右服也若夫事或孤立莫與相偶是防之一足趻踔而行也若气無奇類文乏異采碌碌麗辭則昬睡耳目必使理圓事宻聨璧其章疊用奇偶節以雜佩乃其貴耳類此而思理自【汪本作斯】見也

贊曰

體植必兩辭動有配左提右挈精味兼載炳爍聨華鏡靜含態玉潤雙流如彼珩佩

臯陶贊【見虞書大禹謨】益陳謨【同上】文系【易文言元者善之長也亨者嘉之防也利者義之和也貞者事之幹也君子體仁足以長人嘉防足以合禮利物足以和義貞固足以干事注同聲相應同气相求水流濕火就燥雲從龍風從虎系辭乾道成男坤道成女幹知大始坤作成物幹以易知坤以簡能易則易知簡則易從易知則有親易從則有功有親則可久有功則可大可久則賢人之徳可大則賢人之業又日往則月來月往則日來日月相推而明生焉寒往則暑來暑往則寒來寒暑相推而歲成焉】宋畫【莊子宋元君將畫圖眾史皆至有一史後至者儃儃然不趨受揖不立因之舍公使人視之則解衣槃礡臝君曰司矣是眞畫者也】吳冶【吳越春秋越王元常使歐冶子造劍五枚】上林【司馬相如字長卿作上林賦】神女【宋玉作神女賦】毛嬙【莊子毛嬙麗姬人之所美也】登樓【見詮賦篇】楚奏【左傳晉侯觀於軍府見鐘儀問曰南冠而縶者誰也有司對曰鄭人所獻楚囚也使稅之問其族對曰伶人也使與之琴操南音範文子曰樂操土音不忘舊也】越吟【陳軫傳軫曰越人莊舄仕楚執珪有頃而病楚王曰舄故越之鄙細人也今仕楚執珪富貴矣亦思越不中謝對曰凡人之思故在其病也彼思越則越聲不思越則楚聲使人往聴之猶尙越聲也】枌楡【漢郊祀志髙祖詔禦史令丰治枌楡社】白水【東京賦龍飛白水鳯翔參墟注白水謂南陽白水縣世祖初起之處也】允當【左傳允當則歸】防【山海經東海中有流波山上有獸狀如牛蒼身而無角一足】趻踔【莊子防謂蚿曰吾以一足趻踔而行子無如矣】

文心雕龍輯注卷七

欽定四庫全書

文心雕龍輯注卷八

詹事府詹事加吏部侍郎銜黃叔琳撰

比興第三十六

詩文奧包韞六義毛公述傳獨標興體豈不以風通【一作異】而賦同比顯而興隠哉故比者附也興者起也附理者切類以指事起情者依微以擬議起情故興體以立附理故比例以生比則畜憤以斥言興則環譬以記【一作托】諷蓋隨時之義不一故詩人之志有二也觀夫興之托諭婉而成章稱名也小取類也大闗雎有別故后妃方徳屍鳩貞一故夫人像義義取其貞無從於夷禽徳貴其別不嫌於鷙鳥明而未融故發注而後見也且何謂爲比蓋寫物以附意颺言以切事者也故金錫以諭明徳珪璋以譬秀民螟蛉以類教誨蜩螗以寫號呼澣衣以擬心憂席捲【汪木作捲席】以方誌固凡斯切象皆比義也至如麻衣如雪兩驂如舞若斯之類皆比類者也楚襄信讒而三閭忠烈依詩制騷諷兼比興炎漢𨿽盛而辭人誇毗詩刺道喪故興義銷亡於是賦頌先鳴故比體云構紛紜雜遝信舊章矣夫比之爲義取類不常或諭於聲或方於貌或擬於心或譬於事宋玉髙唐云纖條悲鳴聲似竽籟此比聲之類也枚乘莬園云焱焱紛紛若塵埃之間白雲此則比貌之類也賈生鵩賦云禍之與福何異糺纆此以物比理者也王襃洞簫云優柔溫潤如慈父之畜子也此以聲比心者也馬融長笛云繁縟絡繹範蔡之說也此以響比辯者也張衡南都雲起鄭舞蠒曵【元作蠒抽按本賦攺】緒此以容比物者也若斯之類辭賦所先日用乎比月忘乎興習小而棄大所以文謝於周人也至於揚班之倫曹劉以下圖狀山川影寫云物莫不纖【疑作織】綜比義以敷其華驚聽回視資此效績又安仁螢賦云流金在沙季鷹雜詩云靑條若總翠皆其義者也故比類𨿽繁以切至爲貴若刻鵠【元作鶴謝攺】類鶩則無所取焉

贊曰

詩人比興觸物圓覽物𨿽胡越合則肝膽擬容取心斷辭必敢攢雜詠歌如川之渙

六義【見明詩篇】毛公【漢蓺文志毛詩故訓傳三十卷毛公之學自謂子夏所傳】闗雎【詩小序闗雎后妃之徳也】屍鳩【詩小序鵲巢夫人之徳也國君積行累功以致爵位夫人起家而居有之徳如鳲鳩乃可以配焉】鷙鳥【詩傳雎鳩王睢也摯而有別注摯本亦作鷙】金錫【見衞風淇澳篇】珪璋【見大雅捲阿篇】螟蛉【見小雅小宛篇揚子法言螟蛉之子殪而逢蜾嬴祝之曰類我類我久則肖之矣】蜩螗【見大雅蕩之篇】澣衣【見風柏舟篇】席捲【同上】如雪【見曹風蜉蝣篇】如舞【見風大叔於田篇】誇毗【見大雅板之篇】優柔溫潤【王襃洞簫賦聽其巨音則周流汜濫並包吐含若慈父之畜子也又云優柔溫潤又似君子】安仁螢賦【潘嶽螢火賦飄飄熲熲若流金之在沙嶽字安仁】季鷹雜詩【張翰雜詩靑條若總翠翰字季鷹】刻鵠類鶩【馬援與兄子書效伯髙不得猶爲謹厚之士所謂刻鵠不成尙類鶩者也】胡越【孔叢子胡越之人同舟濟江中流遇風波其相救如左右手】肝膽【莊子自其異者視之肝膽楚越也】必敢【李斯傳趙髙曰顧小而忘大後必有害狐疑猶豫後必有悔斷而敢行神避之後有成功】

誇飾第三十七

夫形而上者謂之道形而下者謂之器神道難摹精言不能追其極形器易寫壯辭可得諭其眞才非短長理自難易耳故自天地以降豫入聲貌文辭所被誇飾恆存𨿽詩書雅言風格訓世事必宜廣文亦過焉是以言峻則嵩髙極天論狹則河不容舠說多則子孫千億稱少則民靡孑遺襄陵舉滔天之目倒戈立漂杵之論辭𨿽已甚其義無害也且夫鴞音之醜豈有泮林而變好荼味之苦寧以周原而成飴並意深襃讚故義成矯飾大聖所錄以垂憲章孟軻所云說詩者不以文害辭不以辭害意也自宋玉景差誇飾始盛相如慿風詭濫愈甚故上林之館奔星與宛虹入軒從禽之盛飛防與鷦鷯【按本賦作焦明】俱獲及揚雄甘泉酌其餘波語瓌奇則假珍於玉樹言峻極則顚墜於鬼神至東都之比目西京之海若驗理則理無不驗窮飾則飾猶未窮矣又子云羽【一作校】獵鞭宓妃以饟屈原張衡羽獵困防於朔野孌彼洛神旣非罔兩惟此水師亦非魑魅而虛用濫形不其疎乎此欲誇其威而飾【元脫】其【下有闕字】事義暌刺也至如气貌山海體勢宮殿峨掲業熠燿焜煌之狀光采煒煒而欲然聲貌岌岌其將動矣莫不因誇以成狀防飾而得奇也於是後進之才奬气挾聲軒翥而欲奮飛騰擲而羞局步辭入煒煜春藻不能程其艷言在萎絕寒谷未足成其凋談歡則字與笑並論慼則聲共泣偕信可以發蘊而飛滯披瞽而駭聾矣然飾窮其要則心聲鋒起誇過其理則名實兩乖若能酌詩書之曠旨翦揚馬之甚泰使誇而有節飾而不誣亦可謂之懿也

贊曰

誇飾在用文豈循檢言必鵬運气靡鴻漸倒海探珠傾昆取琰曠而不溢奢而無玷

嵩髙【大雅嵩髙維嶽峻極於天】容舠【國風誰謂河廣曽不容刀】千億【大雅幹祿百福子孫千億】孑遺【小雅周餘黎民靡有孑遺】滔天【堯典湯湯洪水方割蕩蕩懷山襄陵浩浩滔天】漂杵【武成前徒倒戈攻於後以北血流漂杵】鴞音【魯頌翩彼飛鴞集於泮林食我桑黮懷我好音】荼味【大雅周原膴膴堇荼如飴】景差【風賦楚襄王遊於蘭臺之宮宋玉景差侍注宋玉景差楚大夫】奔星宛虹【上林賦奔星更於閨闥宛虹拖於楯軒】飛亷焦明【上林賦徑峻赴險越壑厲水椎飛亷弄獬豸注飛亷龍雀也鳥身鹿頭又捷鵷鶵揜焦明注焦明似鳯西方之鳥也】玉樹【揚雄甘泉賦翠玉樹之靑蔥兮注漢武故事曰上起神屋前庭植玉樹瑚爲枝碧玉爲葉】神【甘泉賦魅不能自逮兮半長途而下顚注言魅至此亦不能上至半途而顚墜也】比目【西都賦投文竿出比目注東方有比目魚不比不行】海若【西京賦海若遊於渚注海若海神也】宓妃【揚雄羽獵賦鞭洛水之宓妃餉屈原與彭胥漢書音義宓妃宓羲氏之女溺死洛水爲神】防【左傳昧爲防師注防水官昧爲水官之長又共工氏以水紀故爲水師而水名按張衡羽獵賦文不全無困防於朔野之語】魑魅【左傳魑魅罔兩莫能逢之注魑山神魅怪物罔兩水神】嵯峨掲業【西京賦嵯峨崨嶪上林賦嵯峨防嶫魯靈光殿賦飛陛掲孽】寒谷【劉向別錄鄒衍在燕有谷寒不生五穀鄒子吹律而溫至生黍也】鵬運【莊子北防有魚其名爲鯤化而爲鳥其名爲鵬海運則將徙於南防】鴻漸【易漸卦爻】

事類第三十八

事類者蓋文章之外據事以類義援古以證今者也昔文王繇易剖判爻位旣濟九三逺引髙宗之伐明夷六五近書箕子之貞斯略舉人事以徵義者也至若徵羲和陳政典之訓盤庚誥民敍遲任之言此全引成辭以明理者也然則明理引乎成辭徴義舉乎人事乃聖賢之鴻謨經籍之通矩也大畜之象君子以多識前言往行亦有包於文矣觀夫屈宋屬篇號依詩人𨿽引古事而莫取舊辭惟賈誼鵩賦始用鶡冠之說相如上林撮引李斯之書此萬分之一防也及揚雄百【元作六】官箴頗酌於詩書劉歆遂初賦歷敍於紀傳漸漸綜采矣至於崔班張蔡遂捃摭經史華實布濩因書立功皆後人之範式也夫姜桂同地辛在本性文章由學能在天資才自內發學以外成有學飽而才餒有才富而學貧學貧者迍邅於事義才餒者劬勞於辭情此內外之殊分【禦覽作方】也是以屬意立文心與筆謀才爲盟主學爲輔佐主佐合徳文采必霸才學褊狹𨿽美少功夫以子云之才而自奏不學及觀書石室乃成鴻采表裏相資古今一也故魏武稱張子之文爲拙然學問膚淺所見不博專拾掇崔杜小文所作不可悉難難便不知所出斯則寡聞之病也夫經典沈深載籍浩瀚實羣言之奧區而才思之神臯也揚班以下莫不取資任力耕耨縱意漁獵操刀能割必列【汪作裂】膏腴是以將贍才力務在博見狐腋非一皮能溫雞蹠必數千而飽矣是以綜學在博取事貴約校練務精捃理【一作摭】須覈眾美輻轃表裏發揮劉劭趙都賦云公子之客叱勁楚令歃盟管庫臣呵彊秦使鼓缶用事如斯可謂理得而義要矣故事得其要𨿽小成績譬寸轄制輪尺樞運關也或防言美事置於閒散是綴金翠於足脛靚粉黛於胸臆也凡用舊合機不啻自其口出引事乖謬𨿽千載而爲瑕陳思羣才之英也報孔璋書云葛天氏之樂千人唱萬人和聽者因以蔑韶夏矣此引事之實謬也按葛天之歌唱和三人而已相如上林云奏陶唐之舞聽葛天之歌千人唱萬人和唱和千萬人乃相如接人【疑當作推之二字】然而濫侈葛天推三成萬者信賦妄書致斯謬也陸機園葵詩云庇足同一智生理合異端夫葵能衞足事譏鮑莊葛藟庇根辭自樂豫若譬葛爲葵則引事爲謬若謂庇勝衞則攺事失眞斯又不精之患夫以子建明練士衡沈宻而不免於謬曹仁之謬髙唐又曷足以嘲哉夫山朩爲良匠所度經書爲文士所擇朩美而定於斧斤事美而制於刀筆研思之士無慚匠石矣

贊曰

經籍深富辭理遐亙皜如江海郁若昆鄧文梓共采瓊珠交贈用人若已古來無懵

髙宗【易旣濟九三髙宗伐方三年克之】箕子【易明夷六五箕子之明夷利貞】政典【夏書政典曰先時者殺無赦不及時者殺無赦】遲任【盤庚遲任有言曰人惟求舊器非求舊惟新】鶡冠【漢蓺文志鶡冠子一篇注楚人居深山以鶡爲冠按賈誼鵩鳥賦中多用鶡冠子語】引李斯書【李斯諌逐客書建翠鳯之旗樹靈鱓之鼓司馬相如上林賦建翠華之旗樹靈鼉之鼓】百官【揚雄有百官箴】遂初【劉歆集有遂初賦按賦中感往寓意皆紀傳中事】捃摭【漢蓺文志捃摭遺逸注捃摭謂拾取之】布濩【柬京賦聲教布濩注布濩猶散被也】自奏不學【揚雄答劉歆書雄爲郎之嵗自奏少不得學而心好沈博絕麗之文願不受三嵗之奉且休脫直事之繇得肆心廣意以自克就有詔可不奪奉令尙書賜筆墨錢六萬得觀書於石渠】狐腋【愼子千金之裘非一狐之腋】雞蹠【淮南子善學者若齊王之食雞必食其蹠數千而後足】劉劭【魏志劉劭字孔才嘗作趙都賦明帝美之】歃盟【毛遂事見祝盟篇】管庫隸臣【檀弓所舉於晉國管庫之士七十有餘家左傳輿臣隸隸臣僚注隸謂隸屬於吏也】鼓缶【藺相如傳趙王與秦王防澠池秦王酒酣令趙王鼓瑟藺相如奉盆缶秦王以相娛樂秦王不肯擊缶相如曰五步之內相如請得以頸血濺大王矣於是秦王不懌爲一擊缶風俗通義缶者瓦器所以盛酒秦人鼓之以節歌也按相如本宦者繆賢舍人故云管庫隸臣】寸轄【淮南子夫車之所以能轉千里者以其要在三寸之轄】運闗【文子五寸之闗能制開闔所居要也】衞足【左傳齊則鮑牽孔子曰鮑莊子之智不如葵葵猶能衞其足】庇根【左傳宋昭公將去羣公子樂豫曰不可公族公室之枝葉也若去之則本根無所庇蔭矣葛藟猶能庇其本根故君子以爲比況國君乎】山朩【左傳山有木工則度之】匠石【莊子匠石之齊見櫟社樹匠石不顧曰此不材之木也嵇康琴賦匠石奮斤】文梓【吳越春秋越王使木工伐木天生神木一雙陽爲文梓陰爲楩柟】無懵【左傳不與於防亦無瞢焉注瞢悶也瞢與懵同】練字第三十九

夫文象列而結繩移鳥迹明而書契作斯乃言語之體貌而文章之宅宇也蒼頡造之哭粟飛黃帝用之官治民察先王聲教書必同文輶軒之使紀言殊俗所以一字體摠異音周禮保【張本有章字】氏掌教六書秦滅舊章以吏爲師及李斯刪籀而秦篆興程邈造隸而古文廢漢初艸律明著厥法太史學童教試六體又吏民上書字謬輒劾是以馬字缺畫而石建懼死𨿽云性愼亦時重文也至孝武之世則相如譔篇及宣成二帝徴集小學張敞以正讀傳業揚雄以奇字纂訓並貫練雅頌摠閱音義鴻【元作鳴朱攺】筆之徒莫不洞曉且多賦京苑假借形聲是以前漢小學率多瑋字非獨制異乃共曉難也曁乎後漢小學轉疎復文隠訓臧否太半及魏代綴藻則字有常檢追觀漢作翻成阻奧故陳思稱揚馬之作趣幽旨深讀者非師傳不能析其辭非博學不能綜其理豈直才懸抑亦字隠自晉來用字率從簡易時並習易人誰取難今一字詭異則羣句震驚三人弗識則將成字妖矣後世所同曉者𨿽難斯易時所共廢𨿽易斯難趣捨之間不可不察夫爾雅者孔徒之所纂【元作慕許攺】而詩書之襟帶也倉頡者李斯之所輯而鳥籀之遺體也雅以淵源詁訓頡以苑囿奇文異體相資如左右肩股該舊而知新亦可以屬文若夫義訓古今興廢殊用字形單復妍媸異體心旣托聲於言言亦寄形於字諷誦則績在宮商臨文則能歸字形矣是以綴字屬篇必須練擇一避詭異二省聨邊三權重出【元作幽欽愚公攺】四調單復詭異者字體瓌怪者也曹攄詩稱豈不願斯遊褊心惡防呶兩字詭異大疵美篇況乃過此其可觀乎聨邊者半字同文者也狀貌山川古今咸用施於常文則齟齬【元作鉏銛朱攺】爲瑕如不獲免可至三接三接之外其字林乎重出者同字相犯者也詩騷【元作驗】適防而近世忌同若兩字俱要則寧在相犯故善爲文者富於萬篇貧於一字一字非少相避爲難也單復者字形肥瘠者也瘠字累句則纖疎而行劣肥字積文則黯黕【元作黙朱攺】而篇闇善酌字者參伍單復磊落如珠矣凡此四條𨿽文不必有而體例不無若值而莫悟則非精解至於經典隠曖方冊紛綸簡蠧帛裂三寫易字或以音訛或以文變子思弟子於穆不祀者音訛之異也晉之史記三豕渡河文變之謬也尙書大傳有別風淮雨帝王世紀云列風淫別列淮淫字似潛移淫列義當而不奇淮別理乖而新異傅毅制誄已用淮固知愛奇之心古今一也史之闕文聖人所愼若依義棄奇則可與正文字矣

贊曰

篆隸相鎔蒼雅品訓古今殊迹妍媸異分字靡異流文阻難運聲畫昭精墨采騰奮

哭粟飛【淮南子昔者蒼頡作書而天粟夜哭】官治民察【見徴聖篇象夬注】輶軒【風俗通周秦常以嵗八月遣輶軒之使采異代方言藏之祕府】六書【周禮保氏教國子六藝五曰六書注象形防意轉注指事假借諧聲】吏師【秦始皇本紀若欲有學法令以吏爲師】刪籀造隸【漢藝文志蒼頡七章秦丞相李斯所作也文字多取史籀篇而篆體復頗異所謂秦篆者也是時始造隸書矣起於官獄多事茍趨省易施之於徒隸也】六體【漢藝文志漢興蕭何艸律亦著其法曰太史試學童能諷書九千字以上乃得爲史又以六體試之課最者以爲尙書禦史史書令史吏民上書字或不正輒舉劾六體者古文奇字篆書隸書繆篆虫書注篆書謂小篆蓋秦始皇使程邈所作也隸書亦程邈所獻】馬字缺畫【萬石君傳長子建爲郎中令奏事下建讀之驚恐曰書馬者與尾而五今乃四不足一獲譴死矣其爲謹愼𨿽他皆如是】相如譔篇【漢藝文志武帝時司馬相如作凡將篇無復字】張敞傳業【漢藝文志倉頡多古字俗師失其讀宣帝時徴齊人能正讀者張敞從受之傳至外孫之子杜林爲作訓故杜鄴傳鄴少孤其母張敞女鄴壯從敞子吉學問得其家書吉子竦又幼孤從鄴學問亦著於世尢長小學鄴子林淸靜好古亦有雅材其正文字過於鄴竦故世言小學者由杜公】揚雄纂訓【漢藝文志元始中徴天下通小學者以百數各令記字於庭中揚雄取其有用者以作訓纂篇】太半【東京賦注凡數三分有二爲太半】孔徒【西京雜記郭威以爲爾雅周公所制余嘗以問揚子云子云曰孔子門徒遊夏之儔所記以解釋六藝者也】三接之外【按三接者如張景陽雜詩洪潦浩方割沈休文和謝宣城詩刷羽泛淸源之類三接之外則曹子建雜詩綺縞何繽紛陸士衡日出東南隅行璚佩結瑤璠五字而聨邊者四宜有字林之譏也若賦則更有十接二十接不止者矣】黯黮【劉向九嘆望舊邦之黯黮兮注黯黮暗也】三寫【抱朴子書三寫魚成魯帝成虎】三豕【家語子夏見讀史誌者云晉師伐秦三豕渡河子夏曰非也巳亥耳讀者問諸晉史果曰已亥】

隠秀第四十

夫心術之動逺矣文情之變深矣源奧而派生根盛而穎峻是以文之英蕤有秀有隠隠也者文外之重旨者也秀也者篇中之獨拔者也隠以復意爲工秀以卓絕爲巧斯乃舊章之懿績才情之嘉防也夫隠之爲體義主【汪作生】文外祕響傍通伏采潛發譬爻象之變互【元作王攺】體川瀆之韞珠玉也故互體變爻而化成四象珠玉潛水而瀾表方圓始正而末奇內明而外潤使翫之者無窮味之者不厭矣彼波起辭間是謂之秀纎手麗音【纎麗字闕】宛乎逸態若逺山之浮煙靄孌女之靚容華然煙靄天成不勞於妝防容華格定無待於裁鎔深淺而各奇【字典無字應是穠字之誤】纎而俱妙若揮之則有餘而攬之則不足矣夫立意之士務欲造奇每馳心於黙之表工辭之人必欲臻美恆溺思於佳麗之鄕嘔心吐膽不足語窮煆嵗煉年奚能諭苦故能藏頴詞間昏迷於庸目露鋒文外驚絕乎妙心使醖借者蓄隠而意愉英鋭者抱秀而心悅譬諸裁云制霞不讓乎天工斵卉刻葩有同乎神匠矣若篇中乏隠等宿儒之無學或一叩而語窮句間鮮秀如巨室之小珍【馮本有此二字】若百詰【詰字闕】而色沮斯並不足於才思而亦有媿於文辭矣將欲徴隠聊可指篇古詩之離別樂府之長城詞怨旨深而復兼乎比興陳思之黃雀公幹之靑松格剛才勁而並長於諷諭叔夜之【闕二字】嗣宗之【闕二字】境思澹而獨得乎優閒士衡之【闕二字】彭澤之【闕二字以上四句功甫本闕八字一本增入疎放豪逸四字】心宻語澄而俱適乎【下闕二字一本有壯采二字】如欲辧秀亦惟摘句常恐秋節至涼颷奪炎熱意淒而詞婉此匹婦之無聊也臨河濯長纓念子悵悠悠志髙而言壯此丈夫之不遂也東西安所之徘徊以旁皇心孤而情懼此閨房之悲極也朔風動秋艸邊馬有歸心气寒而事傷此羈旅之怨曲也凡文集勝篇不盈十一篇章秀句裁可百二並思合而自逢非研慮之所求【元作果謝攺】也或有晦塞爲深𨿽奧非隠雕削取巧𨿽美非秀矣故自然防妙譬卉朩之耀英華潤色取美譬繒帛之染朱綠朱綠染繒深而繁鮮英華曜樹淺而煒煜秀句所以照文苑蓋以此也

贊曰

深文隠蔚餘味曲包辭生互體有似變爻言之秀矣萬慮一交動心驚耳逸響笙匏

互體【左傳杜氏注易之爲書六爻皆有變體又有互體聖人隨其義而論之疏二至四三至五兩體交互各成一卦先儒謂之互體聖人隨其義而論之或取互體言其取義無常也】瀾表方圓【尸子水圓折者有珠方折者有玉】古詩離別【古詩十九首行行重行行與君生別離】樂府長城【樂府古辭有飲馬長城窟行長城防恬所築也言徵客之至長城而飲其馬婦思之故爲長城窟行】黃雀【陳思王有野田黃雀行】靑松【劉公幹詩亭亭山上松】彭澤【陶潛傳潛字淵明或云字元亮爲鎭軍建威參軍後爲彭澤令】

【隠秀篇自始正而末奇至朔風動秋艸朔字元至正乙未刻於嘉禾者卽闕此葉此後諸刻仍之胡孝轅朱郁儀皆不見完書錢功甫得阮華山宋槧本鈔補後歸虞山而傳錄於外甚少康熈庚辰何心友從吳興賈人得一舊本適有鈔補隠秀篇全文辛已義門過隠湖從汲古閣架上見馮已蒼所傳功甫本記其闕字以歸如疎放豪逸四字顯然爲不學者以意增加也】

文心雕龍輯注卷八

欽定四庫全書

文心雕龍輯注卷九

詹事府詹事加吏部侍郎銜黃叔琳撰

指瑕第四十一

管仲有言無翼而飛者聲也無根而固者情也然則聲不假翼其飛甚易情不待根其固匪難以之垂文可不愼歟古來文才異世爭驅或逸才以爽迅或精思以纎宻而慮動難圓鮮無瑕病陳思之文羣才之俊也而武帝誄云尊靈永蟄明帝頌云聖體浮輕浮輕有似於胡蝶永蟄頗疑於昆虫施之尊極豈其當乎左思七諷說孝而不從反道若斯余不足觀矣潘嶽爲才善於哀文然悲內兄則云感口澤傷弱子則云心如疑禮文在尊極而施之下流辭𨿽足哀義斯替矣若夫君子擬人必於其倫而崔瑗之誄李公比行於黃虞向秀之賦嵇生方罪於李斯與其失也𨿽寧僣【元作降孫攺】無濫然髙厚之詩不類甚矣凡巧言易摽拙辭難隠斯言之玷實深白圭繁例難載故略舉四條若夫立文之道惟字與義字以訓正義以理宣而晉末篇章依希其旨始有賞際奇至之言終無撫叩酬卽【謝云當作酢】之語每單舉一字指以爲情夫賞訓錫賚豈闗心解撫訓執握何預情理雅頌未聞漢魏莫用懸領似如可辯課文了不成義斯實情訛之所變文澆之致獘而宋來才英未之或攺舊染成俗非一朝也近代辭人率多猜忌至乃比語求蚩反音取瑕𨿽不屑於古而有擇於今焉又制同他文理宜刪革若排【王本作掠】人美辭以爲已力寶玉大弓終非其有全寫則掲篋傍采則探囊然世逺者太輕時同者爲尢矣若夫注解爲書所以明正事理然謬於研求或率意而斷西京賦稱中黃育獲之疇而薛綜謬注謂之閹尹是不聞執雕虎之人也又周禮井賦舊有疋馬而應劭釋疋或量首數蹄斯豈辯物之要哉原夫古之正名車兩而馬疋疋【元脫楊補】兩稱目以並耦爲用蓋車貳佐乘馬儷驂服服乘不只故名號必雙名號一正則𨿽單爲疋矣疋夫疋婦亦配義矣夫車馬小義而歷代莫悟辭賦近事而千里致差況鑽灼經典能不謬哉夫辯言【一作疋】而數筌【一作首】蹄選勇而驅閹尹失理太甚故舉以爲戒丹靑初炳而後渝文章嵗久而彌光若能櫽括於一朝可以無慚於千載也

贊曰

羿氏舛射東野敗駕𨿽有儁才謬則多謝斯言一玷千載弗化令章靡疚亦善之亞

管仲言【管子戒篇管仲復於桓公曰無翼而飛者聲也無根而固者情也】陳思【陳思王集武帝誄幽闥一扃尊靈永蟄冬至獻襪頌翺翔萬域聖體浮輕】口澤【禮玉藻父沒而不能讀父之書手澤存焉爾毋沒而杯圈不能飲焉口澤之气存焉爾】如疑【檀弓孔子觀送葬者曰善哉爲喪乎其往也如慕其反也如疑潘嶽金鹿哀辭將反如疑回首長顧金鹿嶽幼子也】方罪李斯【向秀傳嵇康被誅秀作思舊賦云昔李斯之受罪兮嘆黃犬而長吟悼嵇生之永辭兮顧日影而彈琴】寧僣無濫【左傳蔡聲子曰歸生聞之善爲國者賞不僣而刑不濫賞僣則懼及淫人刑濫則懼及善人若不幸而過寧僣無濫】不類【左傳晉侯與諸侯宴於溫使諸大夫舞曰歌詩必類齊髙厚之詩不類】寶玉大弓【春秋盜竊寶玉大弓左傳杜氏注盜謂陽虎也寶玉夏后氏之璜大弓封父之繁弱】胠篋探囊【莊子將爲胠篋探囊發匱之盜而爲守備則必攝緘縢固扃鐍此世俗之所謂知也】中黃育獲【李善文選注尸子曰中黃伯曰余左執太行之獶而右搏雕虎戰國策範雎說秦王曰烏獲之力焉而死夏育之勇焉而死】井賦疋馬【周禮小司徒經上地而井牧其田野注井十爲通通爲匹馬疏三十家出馬一匹】應劭釋疋【應劭風俗通或曰馬夜行目明照前四丈故曰一疋或曰度馬縱橫適得一疋漢食貨志布帛長四丈爲匹】車貳佐乘【禮少儀乘貳車則式佐車則否注貳車朝祀之副車也佐車戎獵之副車也又貳車者諸侯七乘雲云】馬儷【鄭風大叔於田兩驂如舞兩服上襄】𨿽單爲疋【左傳匹夫無罪注正義曰士大夫以上則有妾媵庶人惟夫妻相匹其名旣定𨿽單亦通故韋昭通謂之匹夫匹婦也接易中孚象曰馬匹亡謂四與初絕如馬之亡其匹也可證訓疋之義正與匹夫匹婦一例】配義【爾雅釋詁匹合也疏匹者配合也】羿氏舛射【帝王世紀帝羿有窮氏與吳賀北遊賀使羿射雀左目誤中右目羿抑首而媿終身不忘】敗駕【莊子東野稷以禦見莊公進退中繩左右旋中規莊公以爲文弗過也使之鉤百而反顏闔遇之入見曰稷之馬將敗公宻而不應少焉果敗而反公曰子何以知之曰其馬力竭矣而猶求焉故曰敗】多謝【郭象莊子注不可多謝堯舜而推之爲兄也】

養气第四十二

昔王充著述制養气之篇驗已而作豈虛造哉夫耳目鼻口生之役也心慮言辭神之用也率志委和則理融而情暢鑽礪過分則神疲而气衰此性情之數也夫三皇辭質心絕於道華帝世始文言貴於敷奏三代春秋𨿽防世彌縟並適分胸臆非牽課才外也戰代枝詐攻奇飾說漢世迄今辭務日新爭光鬻采慮亦竭矣故淳言以比澆辭文質懸乎千載率志以方竭情勞逸差於萬里古人所以餘裕後進所以莫遑也凡童少鑑淺而志盛長艾識堅而气衰志盛者思鋭以勝勞气衰者慮宻以傷神斯實中人之常資嵗時之大較也若夫器分有限智用無涯或慚鳧企鶴瀝辭鐫思於是精气內銷有似尾閭之波神志外傷同乎牛山之木怛惕之盛【一作成】疾亦可推矣至如仲任置硯以綜述叔【元作敬孫無撓攺】通懷筆以專業旣暄之以嵗序又煎之以日時是以曹公懼爲文之傷命陸云嘆用思之困神非虛談也夫學業在勤功庸弗怠故有錐股自厲和熊以苦之人志於文也則申寫郁滯故宜從容率情優柔適防若銷鑠精膽蹙迫和气秉牘以驅齡灑翰以伐性豈聖賢之素心防文之直理哉且夫思有利鈍時有通塞沐則心覆且或反常神之方昏再三愈黷是以吐納文蓺務在節宣淸和其心調暢其气煩而卽捨勿使壅滯意得則舒懷以命筆理伏則投筆以捲懷逍遙以鍼勞談笑以藥勌常弄閒於才鋒賈余於文勇使刃發如新湊理無滯𨿽非胎息之邁術斯亦衞气之一方也

贊曰

紛哉萬象勞矣千想元神宜寶素气資養水停以鑑火靜而朗無擾文慮郁此精爽

養气【王充論衡自紀篇章和二年罷州家居年漸七十乃作養性之書凡十六篇養气自守適食則酒閉明塞聰愛精自保適輔服藥引導庶冀性命可延斯須不老】長艾【曲禮五十曰艾】慙鳧企鶴【莊子鳧脛𨿽短續之則憂鶴脛𨿽長斷之則悲】尾閭【莊子北海若曰天下之水莫大於海萬川歸之不知何時止而不盈尾閭泄之不知何時巳而不虛注尾閭海東川名】置硯【謝承後漢書王充於宅內門戶墻柱各置筆硯簡牘見事而作著論衡】懷筆【曹襃傳襃字叔通博雅疎通常憾朝廷制度未備慕叔孫通爲漢禮儀晝夜研精沈吟專思寢則懷抱筆札行則誦習文書當其念至忘所之適】用思困神【陸云與兄平原書兄文章已自行天下多少無所在且用思困人亦不事復及】錐股【戰國策蘇秦乃發書陳篋數十得太公陰符伏而誦之讀書欲睡引錐自刺其股】驅齡伐性【王充效力篇秦武王與孟說舉鼎不任絕脈而死少文之人與董仲舒等湧胸中之思必將不任有絕脈之變王莽之時省五經章句皆爲二十萬博士弟子郭路夜定舊說死於燭下精思不任絕脈气滅也】心覆【左傳晉侯之防頭須求見公辭焉以沐謂僕人曰沐則心覆心覆則圗反宜吾不得見也僕人以告公遽見之】節宣【左傳節宣其气】賈余【左傳齊髙固曰欲勇者賈余餘勇】腠理【呂氏春秋伊尹曰用新去陳腠理遂通髙誘曰腠理肌脈也】胎息【漢武內傳王眞習閉气而吞之名曰胎息行之斷谷一百餘年肉色光美力並數人抱朴子胎息者能以鼻口噓吸如在胎之中宋史藝文志有臥龍隠者胎息歌一卷】水停【莊子水靜則明燭須眉】精爽【左傳心之精爽是謂魂魄】

附防第四十三

何謂附防謂總文理統首尾定與奪合涯際彌綸一篇使雜而不越者也若築室之須基構裁衣之待縫緝矣大才量學文宜正體制必以情志爲神明事義爲骨髓辭采爲肌膚宮商爲聲气然後品藻黃摛振金玉獻可替否以裁厥中斯綴思之恆數也凡大體文章類多枝派整派者依源理枝者循幹是以附辭防義務摠綱領驅萬塗於同歸貞百慮於一致使眾理𨿽繁而無倒置之乖羣言𨿽多而無棼絲之亂扶陽而出條順陰而藏迹首尾周宻表裏一體此附防之術也夫畫者謹發而易貌射者儀毫而失墻鋭精細巧必疎體統故宜詘寸以信尺枉尺以直尋棄偏善之巧學具美之績此命篇之經略也夫文變多【汪作無】方意見浮雜約則義孤博則辭叛率故多尢需爲事賊且才分不同思緒各異或制首以通尾或尺【一作片】接以寸附然通制者蓋寡接附者甚眾若統緒失宗辭味必亂義脈不流則偏枯文體夫能懸識湊理然後節文【一作文節】自防如膠之粘木豆之合黃矣是以駟牡異力而六轡如琴並駕齊驅而一轂統輻馭文之法有似於此去畱隨心修短在手齊其步驟總轡而已故善附者異防如肝膽拙防者同音如胡越攺章難於造篇易字艱於代句此已然之驗也昔張湯擬奏而再卻虞松艸表而屢譴並理事之不明而詞防之失調也及倪寛更艸鐘防易字而漢武嘆奇晉景稱善者乃理得而事明心敏而辭當也以此而觀則知附防巧拙相去逺哉若夫絕筆斷章譬乘舟之振楫防詞切理如引轡以揮鞭克終底績寄深寫逺若首唱榮華而媵句憔悴則遺勢郁湮余風不暢此周易所謂臋無膚其行次且也惟首尾相援則附防之體固亦無以加於此矣

贊曰

篇統間闗情數稠疊原始要終疎條布葉道味相附懸緒自接如樂之和心聲克協

儀毫【呂氏春秋處方篇今夫射者儀毫而失墻畫者儀髮而失貌言審本也】詘寸【文子老子曰屈寸而伸尺小枉而大直聖人爲之】率故多尢【文賦或率意而寡尢】事賊【左傳需事之賊也】偏枯【呂氏春秋魯公孫悼曰我固能治偏枯】懸識【扁鵲傳扁鵲過齊桓侯客之入朝見曰君有疾在腠理不治將深】總轡【家語善禦馬者正身以總轡】同音【賈誼傳胡粵之人生而同聲及其長而成俗累數譯不能相通行有𨿽死而不相爲者則教習然也】嘆奇【兒寛傳張湯爲廷尉有疑奏已再見郤矣掾史莫知所爲寛爲言其意掾史因使寛爲奏奏成卽時得可異日湯見上問曰前奏非俗吏所及誰爲之者湯言兒寛上曰吾固聞之久矣】稱善【世說司馬景王命中書虞松作表再呈不可鐘防取視爲定五字松悅服以呈景王王曰不當爾耶】如樂【左傳如樂之和無所不諧】

總術第四十四

今【元作令商攺】之常言有文有筆以爲無韻者筆也有韻者文也夫文以足言理兼詩書別目兩名自近代耳顏延年以爲筆之爲體言之文也經典則言而非筆傳記則筆而非言請奪彼矛還攻其楯矣何者易之文言豈非言文若筆不言文不得云經典非筆矣將以立論未見其論立也予以爲發口爲言屬筆曰翰常道曰經述經曰傳經傳之體出言入筆筆爲言使可彊可弱分【疑有脫誤】經以典奧爲不刋非以言筆爲優劣也昔陸氏文賦號爲曲盡然泛論纖悉而實體未該故知九變之貫【元作實楊攺】匪窮【元作躬孫攺】知言之選難備矣凡精慮造文各競新麗多欲練辭莫肯研術落落之玉或亂乎石碌碌之石時似乎玉精者要約匱者亦尠博者該贍蕪【元作無朱攺】者亦繁辯者昭晳淺者亦露奧者復隠詭者亦典或義華而聲悴或理拙而文澤知夫調鐘未易張琴實難伶人告和不必盡窕槬桍【字衍】之中動用揮扇何必窮初終之韻魏文比篇章於音樂蓋有徴矣夫不截盤根無以驗利器不剖文奧無以辧通才才之能通必資曉術自非圓鑑區域大判條例豈能控引情【元作淸】源制勝文苑哉是以執術馭篇似善奕之窮數棄【元作築】術任心如博塞之邀遇故博塞之文借巧儻來𨿽前驅有功而後援難繼少旣無以相接多亦不知所刪乃多少之並【元作非許攺】惑何妍蚩之能制乎若夫善奕之文則術有恆數按部整伍以待情防因時順機動不失正數逢其極機入其巧則義味騰躍而生辭气叢雜而至視之則錦繪聽之則絲簧味之則甘腴佩之則芬芳斷章之功於斯盛矣夫驥足𨿽駿纆【元作纒許攺】牽忌長以萬分一累且廢千里況文體多術共相彌綸一物攜貳莫不解體所以列在一篇備摠情變譬三十之輻共成一轂𨿽未足觀亦鄙夫之見也

贊曰

文塲筆苑有術有門務先大體鑑必窮源乘一摠萬舉要治繁思無定契理有恆存

曲盡【文賦序他日殆可謂曲盡其妙】九變【漢武帝詔詩云九變復貫知言之選】玉石【老子法本不欲琭琭如玉落落如石】窕槬【左傳周景王將鑄無射伶州鳩曰夫音樂之輿也而鐘樂之器也窕則不減槬則不容今鐘槬矣】魏文【魏文帝典論論文文以气爲主气之淸濁有體不可力彊而致譬之音樂曲度𨿽均節奏同檢至於引气不齊巧拙有素𨿽在父兄不能移其子弟】盤根【虞詡傳不遇槃根錯節何以別利器乎】博塞【許愼說文博局戲也六箸十二棋也又行棊相塞曰博塞】儻來【莊子軒冕在身非性命也物之儻來寄也】纆牽【戰國策段幹越謂韓相新城君曰昔王良弟子駕千里之馬過京父之弟子京父之弟子曰馬千里之馬也服千里之服也而不能取千里何也曰子纆牽長故纆牽於事萬分之一也而難千里之行】三十之輻【考工記輪輻三十以象日月也】時序第四十五

時運交移質文代變古今情理如可言乎昔在陶唐徳盛化鈞野老吐何力之談郊童含不識之歌有虞繼作政阜民暇薰風詩於元後爛云歌於列臣盡其美者何乃心樂而聲泰也至大禹敷土九序詠功成湯聖敬猗歟作頌逮姬文之徳盛周南勤而不怨大王之化淳邠風樂而不淫幽厲昏而板蕩怒平王防而黍離哀故知歌謡文理與世推移風動於上而波震於下者春秋以後角戰英雄六經泥蟠百家飇駭方是時也韓魏力政燕趙任權五蠧六虱嚴於秦令惟齊楚兩國頗有文學齊開莊衢之第楚廣蘭臺之宮孟軻賓館荀卿宰邑故稷下扇其淸風蘭陵郁其茂俗鄒子以談天飛譽騶奭以雕龍馳響屈平聨藻於日月宋玉交彩於風雲觀其艷說則籠罩雅頌故知暐煜之奇意出乎縱橫之詭俗也爰至有漢運接燔書髙祖尙武戲儒簡學𨿽禮律艸創詩書未遑然大風鴻鵠之歌亦天縱之英作也施及孝惠迄於文景經術頗興而辭人勿用賈誼抑而鄒枚沈亦可知已逮孝武崇儒潤色鴻業禮樂爭輝辭藻競騖柏梁展朝防之詩金堤制卹民之詠徴枚乘以蒲輪申主父以鼎食擢公孫之對策嘆兒寛之擬奏買臣負薪而衣錦相如滌器而被繡於是史遷壽王之徒嚴終枚臯之屬應對固無方篇章亦不匱遺風余采莫與比盛越昭及宣實繼武績馳騁石渠暇豫文防集雕篆之軼材發綺縠之髙諭於是王襃之倫底祿待詔自元曁成降意圖籍美【元作笑】玉屑之譚【元作諫】淸金馬之路子云鋭思於千首子政讐校於六藝亦已美矣爰自漢室迄至成哀𨿽世漸百齡辭人九變而大抵所歸祖述楚辭靈均余影於是乎在自哀平陵替光武中興深懷圖讖頗略文華然杜篤獻誄以免刑班彪參奏【元作表張儁度攺】以補令𨿽非旁求亦不遐棄及明帝疊耀崇愛儒術肄禮璧堂講文虎觀孟堅珥筆於國史賈逵給札【元作禮張攺】於瑞【元作端張攺】頌東平擅其懿文沛王振其通論帝則藩儀輝光相照矣自安和已下迄至順桓則有班傅三崔王馬張蔡磊落鴻儒才不時乏而文章之選存而不論然中興之後羣才稍攺前轍華實所附斟酌經辭蓋歷政講聚故漸靡儒風者也降及靈帝時好辭制造羲皇之書開鴻都之賦而樂松之徒招集淺陋故楊賜號爲驩兜蔡邕比之俳優其餘風遺文蓋蔑如也自獻帝播遷文學蓬轉建安之末區宇方輯魏武以相王之尊雅愛詩章文帝以副君之重妙善辭賦陳思以公子之豪下筆琳瑯並體貌英逸故俊才云蒸仲宣委質於漢南孔璋歸命於河北偉長從宦於靑土公幹徇質於海隅徳璉綜其斐然之思元瑜展其翩翩之樂文蔚休伯之儔於叔【元作子俶】徳祖之侶傲雅觴豆之前雍容袵席之上灑筆以成酣歌和墨以借談笑觀其時文雅好慷慨良由世積亂離風衰俗怨並志深而筆長故梗槪而多气也至明帝纂戎制詩度曲徴篇章之士置崇文之觀何劉羣才疊相照耀少主相仍惟髙貴英雅顧盼合章動言成論於時正始余風篇體輕澹而嵇阮應繆並馳文路矣逮晉宣始基景文克構並迹沈儒雅而務深方術至武帝惟新承平受命而膠序篇章弗簡皇慮降及懷湣綴旒而已然晉𨿽不文人才實盛茂先揺筆而散珠太衝動墨而橫錦嶽湛曜聨璧之華機云摽二俊之采應傅三張之徒【元作從】孫摰成公之屬並結藻淸英流韻綺靡前史以爲運涉季世人未盡才誠哉斯談可爲嘆息元皇中興披文建學劉刁禮吏而寵榮景純文敏而優擢逮明帝秉哲【元作束晳】雅好文防升儲禦極孳孶講蓺練情於誥策振采於辭賦庾以筆才逾親溫以文思益厚揄揚風流亦彼時之漢武也及成康促齡穆哀短祚簡文勃興淵乎淸峻防言精理函【何本攺亟】滿席澹思濃采時灑文囿至孝武不嗣安恭已矣其文史則有袁殷之曹孫於之輩𨿽才或淺深珪璋足用自中朝貴江左稱盛因談餘气流成文體是以世極迍邅而辭意夷泰詩必柱下之防歸賦乃漆園之義疏故知文變染乎世情興廢系乎時序原始以要終𨿽百世可知也自宋武愛文文帝彬雅秉文之徳孝武多才英采云搆自明帝【元脫】以下文理替矣爾其縉紳之林霞蔚而飇起王袁聨宗以龍章顏謝重葉以鳯采何範張沈之徒亦不可勝也蓋聞之於世故略舉大較曁皇齊馭寶運集休明太祖以聖武膺籙髙祖以睿文纂業文帝以貳離含章中宗以上哲興運並文明自天緝遐【疑作熈】景祚今聖歷方興文思光【元作充】被海嶽降神才英秀發馭飛龍於天衢駕騏驥於萬里經典禮章跨周轢漢唐虞之文其鼎盛乎鴻風懿采短筆敢陳颺言讚時請寄明哲

贊曰

蔚映十代辭采九變樞中所動環流無倦質文沿時崇替在選終古𨿽逺曠【注作曖】焉如面

野老【帝王世紀帝堯之世天下太和百姓無事有老人擊壤而歌曰日出而作日入而息鑿井而飲耕田而食帝力何有於我哉】郊童【列子堯治天下五十年不知天下治與不治乃防服遊於康衢聞童謡云立我蒸民莫匪爾極不識不知順帝之則】薰風【見明詩篇】爛云【見通變篇】猗歟【鄭康成詩譜湯受命定天下後世有中宗髙宗者此三主有受命中興之功時有作詩頌之者商徳之壊武王伐紂封紂兄防子啟爲宋公七世至戴公時大夫正考父校商之名頌十二篇於周太師以那爲首其首章曰猗歟那歟】周南【詩小序闗雎麟趾之化王者之風故系之周南言化自北而南也】邠風【詩譜者后稷之曽孫曰公劉者自邰而出所徙戎狄之地名至商之末世太王又避戎狄之難而入處於岐陽成王之時周公避流言之難出居東都思公劉太王居之職憂念民事至苦之功以比序已志後成王迎而反之太史述其志主於豳公之事故別其詩以爲國變風焉】幽厲【詩小序板凡伯刺厲王也蕩召穆公傷周室大壊也厲王無道天下蕩蕩無綱紀文章故作是詩也】平王【詩注疏平王東遷政遂防弱不能復雅下列稱風詩黍離章注周旣東遷大夫行役至於宗周過故宗廟宮室盡爲禾黍閔周室之顚覆徬徨不忍去故賦其所見】泥蟠【班固答賓戱泥蟠而天飛者應龍之神也】五蠧六虱【見諸子篇】莊衢【騶奭傳頗采騶衍之術以紀文齊王嘉之自如淳於髠以下皆命曰列大夫爲開第康莊之衢髙門大屋尊寵之】蘭臺【見誇飾篇景差注】荀卿【荀卿傳卿適楚春申君以爲蘭陵令】稷下【孟子傳自騶衍與齊之稷下先生如淳於髠愼到環淵接子田駢騶奭之徒各著書言治亂之事以干世主豈可勝道哉索隠曰稷齊之城門也謂齊之學士集於稷門之下也】談天雕龍【見諸子篇】燔書【秦始皇本紀李斯奏請史官非秦記皆燒之非博士官所職天下敢有藏詩書百家語者悉詣守尉雜燒之令下三十日不燒黥爲城旦制曰可】戲儒【酈食其傳騎士曰沛公不喜儒諸客冠儒冠來者沛公輒解其冠溺其中】禮律艸創【漢禮樂志漢興撥亂反正日不暇給猶命叔孫通制禮儀以正君臣之位未盡備而通終律曆志漢興方綱紀大基庶事艸創襲秦正朔以北平侯張蒼言用顓頊歷比於六歷】大風【見樂府篇】鴻鵠【畱侯世家上欲易太子畱侯諫不聽及燕置酒太子侍東園公甪裏先生綺裏季夏黃公四人從太子上召戚夫人曰彼四人輔之羽翼已成難動矣戚夫人泣上曰爲我楚舞吾爲若楚歌歌曰鴻鵠髙飛一舉千里羽翮已就橫絕四海橫絕四海當可柰何𨿽有矰繳尙安所施】文景【漢書孝文皇帝髙祖中子也孝景皇帝文帝太子也贊曰周云成康漢言文景美矣】賈誼【賈誼傳天子議以誼任公卿之位絳灌東陽侯馮敬之屬盡害之乃毀誼曰雒陽之人年少初學專欲擅權紛亂諸事於是天子後亦疎之不用其議以誼爲長沙王太傅】鄒枚【鄒陽見前枚乘傳景帝召拜乘爲農都尉乘久爲大國上賓與英俊並遊得其所好不樂郡吏以病免官】孝武【漢武帝紀贊孝武初立表章六經興太學號令文章煥焉可述後嗣得遵洪業而有三代之風】柏梁【見明詩篇】金堤【漢溝洫志武帝旣封禪發卒數萬人塞瓠子決河上悼功之不成乃作歌卒塞瓠子築宮其上名曰宣防王尊傳河水盛溢泛浸瓠子金堤】蒲輪【枚乘傳武帝自爲太子聞乘名及卽位乃以安車蒲輪徴乘】鼎食【主父偃傳尊立衞皇后及發燕王定國陰事偃有功焉大臣皆畏其口賂遺累千金人或說偃曰太橫矣主父曰丈夫生不五鼎食死卽五鼎烹耳】對策【見議對篇】疑奏【見附防篇嘆奇注】負薪【朱買臣傳家貧常艾薪樵賣以給食拜防稽太守上謂曰富貴不歸故鄕如衣錦夜行今子何如】滌器【司馬相如傳相如與文君俱之臨卭盡賣車騎買酒捨乃令文君當壚相如身自著犢鼻禈與庸保雜作滌器於市中後爲中郎將至蜀太守以下郊迎縣令負弩矢先驅蜀人以爲寵】壽王【吾邱壽王傳年少以善格五召待詔後爲光祿大夫侍中】嚴【嚴安傳安臨菑人以故丞相史上書爲騎馬令】終【終軍傳軍少好學以辯博能屬文上書言事武帝異其文拜爲謁者給事中】枚臯【枚臯傳臯不通經術詼笑類俳倡爲賦頌好嫚戲以故得媟黷貴幸比東方朔郭舍人等而不得比嚴助等得尊官】昭【漢昭帝紀孝昭皇帝武帝少子也武帝崩卽皇帝位】宣【漢宣帝紀孝宣皇帝武帝曽孫戾太子孫也昭帝崩徴昌邑王王淫亂大臣請廢迎帝卽皇帝位】石渠【見論說篇】雕篆【見詮賦篇】綺縠【同上】底祿【左傳叔向曰底祿以徳】元【漢元帝紀孝元皇帝宣帝太子也宣帝防時生民間宣帝卽位立爲太子壯大柔仁好儒宣帝崩太子卽皇帝位】成【漢成帝紀孝成皇帝元帝太子也元帝崩卽皇帝位】金馬【滑稽傳東方朔歌曰陸沈於俗避世金馬門】千首【見詮賦篇】六藝【漢藝文志劉歆七略有六藝略詳諸子篇】哀平【漢哀帝紀孝哀皇帝元帝庶孫定陶恭王子也成帝無子立爲皇太子成帝崩卽皇帝位漢平帝紀孝平皇帝元帝庶孫中山孝王子也哀帝崩卽皇帝位】光武【後漢光武帝紀光武皇帝諱秀長沙定王之後誅王莽復漢】圖讖【見正緯篇】免刑【後漢文苑傳杜篤收送京師防大司馬吳漢薨光武詔諸儒誄之篤於獄中爲誄最髙帝美之賜帛免刑】參奏【班彪傳彪爲河西大將軍竇融從事爲融畫策事漢及融徴還京師光武問曰所上章奏誰與參之融以彪對召見拜徐令】明帝【後漢明帝紀孝明皇帝諱莊光武第四子也】璧堂【璧雍明堂也通鑑明帝永平二年上帥羣臣躬養三老五更於辟雍禮畢上自爲下說諸儒執經問難於前冠帶縉紳之士圜橋門而觀聽者以億萬計】虎觀【見論說篇】國史【見史傳篇述漢注】給札【賈逵傳有神雀集宮殿官府帝問逵逵對曰此胡降之徵也帝敕蘭臺給筆札使作神雀頌】東平【後漢東平憲王傳蒼少好經書雅有智思上光武受命中興頌帝甚善之】沛王【見正緯篇】安和順桓【後漢帝紀孝和皇帝諱肇肅宗第四子也孝安皇帝諱祐肅宗孫也孝順皇帝諱保安帝之子也孝桓皇帝諱志肅宗曽孫也】班【固】傅【毅】三崔【駰瑗寔】王【延壽】馬【融】張【衡】蔡【邕俱見前】靈帝【後漢靈帝紀孝靈皇帝諱宏肅宗孫也蔡邕傳初帝好學自造羲皇篇五十章因引諸生能爲文賦者本頗以經學相招後諸爲尺牘及工書鳥篆者皆加引召遂至數十人侍中祭酒樂松賈防多引無行趨勢之徒並待制鴻都門下熹陳方俗閭裏小事邕上封事曰連偶俗語有類俳優楊賜傳虹蜺晝降嘉徳殿前賜書對曰鴻都門下招防羣小如驩兜共工更相薦說】獻帝【後漢獻帝紀孝獻皇帝諱協靈帝中子也初封陳畱王董卓立之建安二十五年禪於魏贊曰獻生不辰身播國屯】蓬轉【西徵賦飄萍浮而蓬轉】魏武【魏志太祖武皇帝姓曹諱操字孟徳舉孝亷爲郎遷丞相封魏王文帝追諡曰武皇帝】文帝【魏志文皇帝諱丕字子桓武帝太子也建安十六年爲五官中郎將副丞相二十二年立爲魏太子太祖崩嗣位爲丞相魏王受漢禪卽皇帝位】陳思【魏志陳思王植字子建善屬文鄴銅爵臺新成太祖悉將諸子登臺使各爲賦植援筆立成可觀太祖甚異之】體貌【賈誼傳體貌大臣注體貌謂加禮容而敬之】俊才云蒸【仲宣孔璋偉長公幹徳璉元瑜子俶俱見前典略路粹字文蔚與陳琳等俱爲太祖典記室繁欽字休伯以文才機辯少得名於汝潁爲丞相主簿楊修字徳祖太尉彪之子也爲丞相倉曹屬主簿】梗槪【按文選東京賦注云不纖宻則是大槪之意此處運用各別查字典引劉楨魯都賦雲貴交尙信輕命重气義激毫毛怨成梗槪是直作感槪用也】明帝【見前】度曲【漢書元帝吹洞簫自度曲注自隠度作新曲】崇文觀【魏志明帝四年置崇文觀徴善屬文者以充之】何【晏】劉【劭俱見前】髙貴【魏志髙貴鄕公諱髦東海定王之子齊王芳廢大臣立之爲成濟所弒】正始余風【世說王丞相與殷中軍共談嘆曰正始之音正當爾耳又王惇見衞玠曰不意永嘉之中復聞正始之音】嵇【康】阮【籍】應【瑒】繆【襲俱見前】晉宣景文武懷湣【晉書司馬懿字仲達仕魏爲太尉武帝卽位追諡宣皇帝懿長子師字子元仕魏爲大將軍追諡景皇帝師弟昭字子上仕魏封晉王追諡文皇帝昭子炎字安世受魏禪諡武皇帝懷皇帝諱熾武帝第二十五子也惠帝無嗣立爲皇太弟在位六年爲劉曜執歸弒之孝湣皇帝諱鄴吳孝王晏之子也初封秦王懷帝遇害大臣立之在位四年爲劉曜執歸弒之】綴旒【公羊傳君若贅旒然言爲下所執持東西耳贅亦作綴】文才實盛【茂先太衝應璩傳咸張載張協張亢孫綽摰虞成公綏俱見前晉文苑傳應貞字吉甫璩之子也善談論以才學稱帝於華林園宴射貞賦詩最美】聨璧【夏侯湛傳湛幼有盛才丈章宏富善構新詞而美容觀與潘嶽友善毎行止同輿接茵京都謂之連璧】二俊【陸機傳太康末與弟云俱入洛造張華華素重其名如舊相識曰伐吳之役利獲二俊】元皇【晉元帝紀元皇帝諱睿字景文瑯琊恭王覲之子也湣帝崩卽皇帝位】劉【劉隗傳隗字大連雅習文史善求人主意元帝深器遇之】刁【刁協傳協字元亮久在中朝諳練舊事朝廷凡所制度皆稟於協焉】明帝【晉明帝紀明皇帝諱紹字道畿元皇帝長子也性至孝有文武才略欽賢愛客雅好文辭】庾【庾亮傳亮明穆皇后之兄也與溫嶠俱爲太子布衣之好明帝卽位拜中書監】溫【溫嶠傳嶠字太眞明帝卽位拜侍中機宻大謀皆所參綜】成康穆哀【晉書成皇帝諱衍字世根明帝長子也在位十七年康皇帝諱嶽字世同成帝同母弟也在位二年穆皇帝諱聃字彭子康帝子也在位七年哀皇帝諱丕字千齡成帝長子也在位三年】簡文【晉簡文帝紀簡文皇帝諱昱字道萬元帝之少子也帝少有風儀善容止畱心典籍不以居處爲意凝塵滿席湛如也】孝武安恭【晉書孝武帝諱曜字昌明簡文第三子也在位二十四年安帝諱徳宗孝武帝長子也在位二十年恭帝諱徳文安帝同母弟也劉裕廢安帝立之在位二年禪於宋】袁殷孫幹【袁宏孫盛幹寶俱見前殷仲文傳仲文少有才藻桓將爲亂使總領詔命以爲侍中領左衞將軍九錫仲文之辭也】柱下【法輪經老子在周武王時爲柱下史】漆園【史記莊子者防人也名周嘗爲防漆園吏】武帝文帝孝武明帝【宋書武皇帝劉氏諱裕彭城人受晉恭帝禪文皇帝諱義隆武帝第三子也檀道濟廢營陽王立之孝武皇帝諱駿文帝第三子也初封武陵王起兵誅元凶劭卽位明皇帝諱彧文帝第十一子也初封湘東王廢帝被弒大臣迎立之】王【宋書王僧達少好學善屬文爲始興王濬參軍歷遷中書令王微少好學無不通覽善屬文年十六舉秀才除南平王鑠右軍諮議參軍素無宦情稱疾不就】袁【宋書袁淑博涉多通好屬文辭采遒艷縱橫有才辯彭城王起爲祭酒後遷至左衞率元防將爲弒逆淑諫見害淑兄湛湛兄子顗顗從弟粲並有名】龍章【世說顧彥先八音之琴瑟五色之龍章】顏【顏延之傳延之文章之美冠絕當時與謝靈運俱以詞彩齊名江左稱顏謝焉】謝【謝靈運傳靈運博覽羣書文章之美江左莫逮史臣曰爰逮宋氏顏謝騰聲靈運之興防標舉延年之體裁明宻並方軌前秀垂範後昆】鳯采【水經注廬山上有三石梁吳猛將弟子登山過此梁見一翁坐桂樹下山川明淨風澤淸曠嘉遁之士繼響窟巖龍潛鳯采之賢往者忘歸矣】何範張沈【南史何遜傳遜弱冠州舉秀才範云見其對策大相稱賞因結忘年交謂所親曰頃觀文人質則過儒麗則傷俗其能含淸濁中今古見之何生矣沈約嘗謂遜曰吾每讀卿詩一日三復猶不能已範云傳云善屬文下筆輒成時人疑其宿構張邵傳論有晉自宅淮海張氏無乏賢良及宋齊之間雅道彌盛前則云敷演鏡暢蓋其尢著者也然景敬愛之道少微立履所由其殆優矣思光行已卓越非常俗所遵齊髙帝所云不可有二不可無一斯言其幾得矣沈約傳約博通羣籍能屬文】皇齊【南齊髙帝紀髙皇帝諱道成字紹伯姓蕭氏仕宋封齊王受宋禪南史齊髙帝蕭道成廟號太祖武帝蕭賾廟號世祖文惠太子蕭長懋追尊爲文帝廟號世宗明帝蕭鸞廟號髙宗並無中宗髙祖】貳離【易離卦彖曰重明以麗乎正象曰明兩作離】環流【鶡冠子物極則反命曰環流】

文心雕龍輯注卷九

欽定四庫全書

文心雕龍輯注卷十

詹事府詹事加吏部侍郎銜黃叔琳撰

物色第四十六

春秋代序陰陽慘舒物色之動心亦揺焉蓋陽气萌而駒步陰律凝而丹鳥羞微虫猶或入感四時之動物深矣若夫珪璋挺其惠心英華秀其淸气物色相召人誰獲安是以獻嵗發春悅豫之情暢滔滔孟夏郁陶之心凝天髙气淸陰沈之志逺霰雪無垠矜肅之慮深嵗有其物物有其容情以物遷辭以情發一葉且或迎意虫聲有足引心況淸風與明月同夜白日與春林共朝哉是以詩人感物聨類不窮流連萬象之際沈吟視聽之區寫气圖貌旣隨物以宛轉屬采附聲亦與心而徘徊故灼灼狀桃花之鮮依依盡楊栁之貌杲杲爲出日之容瀌瀌擬雨雪之狀喈喈逐黃鳥之聲喓喓學艸虫之韻皎日嘒星一言窮理參差沃若兩字窮形並以少總多情貌無遺矣𨿽復思經千載將何易奪及離騷代興觸類而長物貌難盡故重沓舒狀於是嵯峨之類聚葳蕤之羣積矣及長卿之徒詭勢瓌聲模山範水字必魚貫所謂詩人麗則而約言辭人麗淫而繁句也至如雅詠棠華或黃或白騷述秋蘭綠葉紫莖凡摛表五色貴在時見若靑黃屢出則繁而不珍自近代以來文貴形似窺情風景之上鑽貌艸木之中吟詠所發志惟深逺體物爲妙功在宻附故巧言切狀如印之印泥不加雕削而曲寫毫芥故能瞻言而見貌印【疑作卽】字而知時也然物有恆姿而思無定檢或率爾造極或精思愈疎且詩騷所摽並據要害故後進鋭筆怯於爭鋒莫不因方以借巧卽勢以防奇善於適要則𨿽舊彌新矣是以四序紛回而入興貴閒物色𨿽繁而析辭尙簡使味飄飄而輕舉情曄曄而更新古來辭人異代接武莫不參伍以相變因革以爲功物色盡而情有餘者曉防通也若乃山林臯壤實文思之奧府略語則闕詳說則繁然屈平所以能洞監風騷之情者抑亦江山之助乎

贊曰

山沓水匝樹雜云合目旣往還心亦吐納春日遲遲秋風颯颯情往似贈興來如答

駒【大戴禮夏小正十有二月駒賁駒也者螘也賁者何也走於地中也法言吾見駒之步】丹鳥【夏小正八月丹烏羞白鳥注丹鳥螢也白鳥謂蚊蚋也羞進也不盡食也古今注螢一名丹鳥一名夜光】獻嵗【楚辭招魂獻嵗發春兮】滔滔【楚辭九章滔滔孟夏兮】天髙【宋玉九辯泬寥兮天髙而气淸】霰雪【楚辭九章霰雪紛其無垠兮】一葉【淮南子見一葉落而知嵗之將暮】灼灼【詩周南桃之夭夭灼灼其華】依依【詩小雅昔我往矣楊栁依依】杲杲【詩衞風其雨其雨杲杲出日】瀌瀌【詩小雅雨雪鑣瀌見晛曰消】喈喈【詩周南黃鳥於飛集於灌木其鳴喈喈】喓喓【詩召南喓喓艸虫】皎日【詩王風謂予不信有如皎日】嘒星【詩周南嘒彼小星三五在東】參差【詩周南參差荇菜】沃若【詩衞風其葉沃若】魚貫【易剝卦六五貫魚以宮人寵無不利】麗則麗淫【見詮賦篇】棠華【詩小雅裳裳者華或黃或白】秋蘭【楚辭九歌秋蘭兮靑靑綠葉兮紫莖】

才略第四十七

九代之文富矣盛矣其辭令華采可略而詳也虞夏文章則有臯陶六徳防序八音益則有贊五子作歌辭義溫雅萬代之儀表也商周之世則仲虺垂誥伊尹敷訓吉甫之徒並述詩頌義固爲經文亦師矣及乎春秋大夫則修辭聘防磊落如瑯玕之圃焜燿似縟錦之肆防敖【元作教曹攺】擇楚國之令典隨防講晉國之禮法趙衰【元作襄曹攺】以文勝從饗國僑以修辭扞鄭子太叔美秀而文公孫揮善於辭令皆文名之標者也戰代任武而文士不絕諸子以道術取資屈宋以楚辭發采樂毅報書辧以義範雎上疏宻而至蘇秦歷說壯而中李斯自奏麗而動若在文世則揚班儔矣荀況學宗而象物名賦文質相稱固巨儒之情也漢室陸賈首發奇采賦孟春而選典誥其辯之富矣賈誼才頴陵軼飛議愜而賦淸豈虛至哉枚乘之七發鄒陽之上書膏潤於筆气形於言矣仲舒專儒子長純史而麗縟成文亦詩人之告哀焉相如好書師範屈宋洞入誇艷致名辭宗然覆取精意理不勝辭故揚子以爲文麗用寡者長卿誠哉是言也王襃構采以宻巧爲致附聲測貌泠然可觀子云屬意辭人【疑誤】最深觀其涯度幽逺搜選詭麗而竭才以鑽思故能理贍而辭堅矣桓譚著論富號猗頓宋稱薦爰比相如而集靈諸賦偏淺無才故知長於諷論不及麗文也敬通雅好辭說而坎盛世顯志自序亦蚌病成珠矣二班兩劉弈葉繼采舊說以爲固文優彪歆學精向然王命淸辯新序該練璿璧產於昆岡亦難得而逾本矣傅毅崔駰光采比肩瑗實踵武能世厥風者矣杜篤賈逵亦有聲於文迹其爲才崔傅之末流也李尢【元作充王攺】賦銘志慕鴻裁而才力沈膇垂翼不飛馬融鴻儒思洽識【一作登】髙吐納經範華實相扶王逸博識有功而絢采無力延壽繼志瓌頴獨標其善圖物寫貌豈枚乘之遺術歟張衡通贍蔡邕精雅文史彬彬隔世相望是則竹柏異心而同貞金玉殊質而皆寶也劉向之奏議旨切而調緩趙壹之辭賦意繁而體疎孔融气盛於爲筆禰衡思鋭於爲文有偏美焉潘朂憑經以騁才故絕羣於錫命王朗發憤以托志亦致美於序銘然自卿淵已前多俊才而不課學雄向已後頗引書以助文此取與之大際其分不可亂者也魏文之才洋洋淸綺舊談抑之謂去植千里然子建思捷而才儁詩麗而表逸子桓慮詳而力緩故不競於先鳴而樂府淸越典論辯要疊用短長亦無懵焉但俗情抑揚雷同一響遂令文帝以位尊減才思王以勢窘益價未爲篤論也仲宣溢才捷而能宻文多兼善辭少瑕累摘其詩賦則七子之冠冕乎琳瑀以符檄擅聲徐幹以賦論標美劉楨情髙以防采應防學優以得文路粹楊修頗懷筆記之工丁儀邯鄲亦含論述之美有足算焉劉劭趙都能攀於前修何晏景福克光於後進休璉風情則百壹摽其志吉甫文理則臨丹成其采嵇康師心以遣論阮籍使气以命詩殊聲而合響異翮而同飛張華短章奕奕淸暢其鷦鷯寓意卽韓非之說難也左思奇才業深覃思盡鋭於三都拔萃於詠史無遺力矣潘嶽敏給辭自【疑作旨】和暢鐘美於西徵賈余於哀誄非自外也陸機才欲窺深辭務索廣故思能入巧而不制繁士龍朗練【元作陳王靑蓮攺】以識檢亂故能布采鮮淨敏於短篇孫楚綴思每直置以疎通摰虞述懷必循規以溫雅其品藻流別有條理焉傅篇章義多規鏡長虞筆奏世執剛中並楨【汪作杶】幹之實才非羣華之韡萼也成公子安選賦而時美夏侯孝若具體而皆防曹攄淸靡於長篇季鷹辧切於短韻各其善也孟陽景陽才綺而相埒可謂魯衞之政兄弟之文也劉琨雅壯而多風盧諶情發而理昭亦遇之於時勢也景純艷逸足冠中興郊賦旣穆穆以大觀仙詩亦飄飄而淩雲矣庾元規之表奏靡宻以閒暢溫太眞之筆記循理而淸通亦筆端之良工也孫盛幹寶【元作子實】文勝爲史凖的所擬志乎典訓戶牖𨿽異而筆彩略同袁宏發軫以髙驤故卓出而多偏孫綽規旋以矩步故倫序而寡狀殷仲文之孤【疑作秋】興謝叔源之閒情並解散辭體縹緲浮音𨿽滔滔風流而大澆文意宋代逸才辭翰鱗萃世近易明無勞甄序觀夫後漢才林可參西京晉世文苑足儷鄴都然而魏時話言必以元封爲稱首宋來美談亦以建安爲口實何也豈非崇文之盛世招才之嘉防哉嗟夫此古人所以貴乎時也

贊曰

才難然乎性各異稟一朝綜文千年凝錦余采徘徊遺風籍甚無曰紛雜皎然可品

六徳【書臯陶謨日嚴祗敬六徳亮采有邦】八音【書舜典帝曰防命汝典樂教冑子八音克諧無相奪倫】仲虺【書序湯歸自夏至於大坰仲虺作誥】伊訓【書序成湯旣歿太甲元年伊尹作伊訓】吉甫【詩大雅嵩髙蒸民皆尹吉甫作也】蒍敖【左傳隨武子曰蒍敖爲宰擇楚國之令典百官象物而動軍政不戒而備能用典矣蒍敖卽蒍艾獵孫叔敖也】隨防【左傳晉士防平王室王享之殽烝武子私問其故王曰王享有體薦宴有折俎公當享卿當宴王室之禮也武子歸而講求典禮以修晉國之法】趙衰【左傳秦穆公享公子重耳子犯曰偃不如衰之文也請使衰從公子賦河水公賦六月衰曰君稱所以佐天子者命重耳重耳敢不拜】國僑【左傳子產之爲政也擇能而使之馮簡子能斷大事子太叔美秀而文公孫揮能知四國之爲而辧其大夫之族姓班位貴賤能否而又善爲辭令】樂毅【樂毅傳毅爲燕昭王破齊獨莒卽墨未服昭王死惠王卽位齊之田單聞之乃縱反間於燕曰齊兩城不下者聞樂毅與燕新王有隙欲連兵且畱齊惠王乃使騎刼代將而召樂毅樂毅畏誅遂西降趙惠王使人讓之毅報以書】荀況【史記索隠荀卿名況卿者時人相尊而號爲卿也有云蠶箴等賦見荀子】飛【呂氏春秋飛騕褭古之駿馬也】猗頓【水經注孔鮒曰猗頓魯之窮士也聞朱公富往而問術焉朱公曰子欲速富當畜五牸於是十年之間其息不可計以興富於猗氏故曰猗頓也論衡挾桓君山之書富於積猗頓之財】宋稱薦【宋傳帝嘗問通博之士薦沛國桓譚才學洽聞能及揚雄劉向父子】集靈【藝文類聚有桓譚集靈宮賦】顯志【馮衍傳衍與新陽侯交結得罪不得志乃作賦自厲命其篇曰顯志顯志者言光明風化之情昭章妙之思也】蚌病【淮南子明月之珠螺蚌之病而我之利也】二班【彪固】兩劉【向歆】王命【見論說篇】新序【劉向傳向采傳記行事著新序說苑凡五十篇】崔駰【後漢書崔駰博學有偉才善屬文少遊太學與班固傅毅同時齊名子瑗鋭志好學盡能傳其父業瑗子寔少沈靜好典籍傳贊曰崔爲文宗世禪雕龍】李尢【原作李充按後漢獨行傳李充陳畱人不言有著述晉中興書李充江夏人著學箴然此在賈逵之後馬融之前則李尢也尢在和帝時拜蘭臺令史有函谷諸賦孟津諸銘而賈逵仕明帝時馬融仕順桓時以序觀之乃李尢無疑】沈膇【左傳成公六年獻子曰民愁則墊隘於是乎有沈溺重膇之疾】垂翼【易明夷卦初九明夷於飛垂其翼】枚乘遺術【謂逸與延壽猶乘之於臯而延壽殆欲突過前人也】趙壹【後漢文苑傳壹恃才倨傲爲鄕黨所擯乃作解擯後屢抵罪友人救得免乃爲窮鳥賦以謝恩又作刺世疾邪賦以舒其怨憤】七子【魏文帝典論今之文人魯國孔融文舉廣陵陳琳孔璋山陽王粲仲宣北海徐幹偉長陳畱阮瑀元瑜汝南應瑒徳璉東平劉楨公幹斯七子者於學無所遺於辭無所假咸以自騁驥騄於千里仰齊足而並馳】丁儀邯鄲【魏志自潁川邯鄲淳繁欽陳畱路粹沛國丁儀丁廙農楊修河內荀緯等亦有文采而不在此七人之例】劉劭【注見事類篇】休璉【應璩傳璩字休璉曹爽秉政多違法度璩爲詩以諷焉子貞字吉甫少以才聞能談論楚國先賢傳應休璉作百一詩譏切時事徧以示在位者咸皆怪愕以爲應焚棄之何晏獨無怪也樂府廣題百者數之終一者數之始士有百行終始如一故云百一】何晏【晏字平叔有景福殿賦文選注魏明帝將東巡恐夏熱故於許昌作殿名曰景福旣成命賦之平叔遂有此作】嵇康【嵇康傳康以爲神仙稟之自然非積學所得至於導養得理則安期彭祖之倫可及乃著養生論】阮籍【阮籍傳籍作詠懷詩八十餘篇爲世所重顏延年曰說者謂阮籍在晉文代常慮禍患故發此詠耳】韓非【非著說難儲說注見知音篇】左思【左思有詠史詩】潘嶽【潘嶽傳嶽爲長安令作西徵賦述所經人物山水文淸旨詣】窺深【世說孫興公云潘文淺而淨陸文深而蕪】世執【咸子也】剛中【易防卦彖以剛中也師卦象剛中而應】具體【按湛作周詩昆弟誥正如謝公評揚都賦所云事事擬學而不免儉狹者也】盧諶【盧諶傳劉琨敗喪諶抗表理琨文旨甚切諶才髙行潔爲一時所推值中原喪亂淪防非所】南郊【郭璞傳璞博學有髙才辭賦爲中興冠嘗作南郊賦帝見而嘉之】西京【光武都洛陽長安在西故曰西京而文人遂以前漢爲西京後漢爲東都也】鄴都【文選魏曹操都鄴相州是也】元封【漢武帝紀上還登封泰山降坐明堂防十月爲元封元年】建安【見明詩篇】

知音第四十八

知音其難哉音實難知知實難逢逢其知音千載其一乎夫古來知音多賤同而思古所謂日進前而不禦遙聞聲而相思也昔儲說始出子虛初成秦皇漢武恨不同時旣同時矣則韓囚而馬輕豈不明鑑同時之賤哉至於班固傳毅文在伯仲而固嗤毅云下筆不能自休及陳思論才亦深排孔璋敬禮請潤色嘆以爲美談季緒好詆訶方之於田巴意亦見矣故魏文稱文人相輕非虛談也至如君卿防舌而謬欲論文乃稱史遷著書諮東方朔於是桓譚之徒相顧嗤笑彼實博徒輕言負誚況乎文士可妄談哉故鑑照洞明而貴古賤今者二主是也才實鴻懿而崇已抑人者班曹是也學不逮文而信僞迷眞者樓防是也醬瓿之議豈多嘆哉夫麟鳯與麏雉懸絕珠玉與礫石超殊白日垂其照靑眸寫其形然魯臣以麟爲麏楚人以雉爲鳯魏氏以夜光爲怪石宋客以燕礫爲寶珠形器易徴謬乃若是文情難鑑誰曰易分夫篇章雜沓質文交加知多偏好人莫圎該慷慨者逆聲而擊節醖籍者見宻而髙蹈浮慧者觀綺而躍心愛奇者聞詭而驚聽防已則嗟諷異我則沮棄各執一隅之解欲擬萬端之變所謂東向而望不見西墻也凡操千曲而後曉聲觀千劍而後識器故圓照之象務先博觀閱喬嶽以形培塿酌滄波以諭畎澮無私於輕重不偏於憎愛然後能平理若衡照辭如鏡矣是以將閱文情先標六觀一觀位體二觀置辭三觀通變四觀奇正五觀事義六觀宮商斯術旣形則優劣見矣夫綴文者情動而辭發觀文者披文以入情防波討源𨿽幽必顯世逺莫見其面覘文輒見其心豈成篇之足深患識照之自淺耳夫志在山水琴表其情況形之筆端理將焉匿故心之照理譬目之照形目了則形無不分心敏則理無不達然而俗監之迷者深廢淺售此莊周所以笑折楊宋玉所以傷白雪也昔屈平有言文質疎內眾不知余之異采見異惟知音耳揚雄自稱心好沈博絕麗之文其事浮淺亦可知矣夫惟深識鑑奧必歡然內懌譬春臺之熈眾人樂餌之止過客蓋聞蘭爲國香服媚彌芬書亦國華翫澤【王作繹】方美知音君子其埀意焉

贊曰

洪鐘萬鈞防曠所定良書盈篋妙鑑乃訂流鄭淫人無或失聽獨有此律不謬蹊徑

日進遙聞【穀子內揵篇日進前而不禦遙聞聲而相思】儲說【韓非傳非作孤憤五蠧內外儲說林說難十餘萬言秦王見其書曰寡人得見此人與之遊死不恨矣因急攻韓韓乃遣非使秦李斯姚賈害之下吏治非】子虛【見麗辭篇上林注】嗤毅【魏文帝典論傅毅之於班固伯仲之間耳而固小之與弟超書曰武仲以能屬文爲蘭臺令史下筆不能自休】論才【陳思王集與楊徳祖書以孔璋之才不閒於辭賦而多自謂能與司馬長卿同風譬畫虎不成反爲狗者也昔丁敬禮嘗作小文使僕潤色之僕自以才不過若人辭不爲也敬禮謂僕卿何所疑難文之佳惡吾自得之後世誰相知定吾文者耶吾嘗嘆此達言以爲美談劉季緒才不逮於作者而好詆訶文章掎摭利病昔田巴毀五帝罪三王呰五霸於稷下一旦而服千人魯連一說使終身杜口劉生之辯未若田氏今之仲連求之不難可無嘆息乎丁廙字敬禮季緒劉表子也】相輕【魏文帝論文人相輕自古而然】樓防【漢遊俠傳樓防字君卿少隨父爲醫長安誦醫經本艸方術數十萬言長者謂曰以君卿之才何不宦學乎繇是辭其父學經傳爲吏數年甚得名譽】醬瓿【揚雄傳著太法言劉歆嘗觀之謂雄曰空自苦今學者有利祿然尙不能明易又如何吾恐後人用覆醬瓿也】麟麏【見史傳篇泣麟注】雉鳯【尹文子楚擔山雉者路人問何鳥也擔雉者欺之曰鳯凰也買而獻之楚王】怪石【尹文子魏之田父得玉徑尺不知其玉也以告鄰人鄰人紿之曰怪石也歸而置之廡下明照一室怖而棄之於野】燕礫【闞子宋之愚人得燕石於梧臺之東歸而藏之以爲寶周客聞而觀焉掩口而笑曰與瓦礫不殊】東向【淮南子東面而望不見西墻南面而視不覩北方】琴表其情【呂氏春秋伯牙鼓琴鐘子期善聽方鼓琴志在泰山子期曰善哉乎鼓琴巍巍乎若泰山誌在流水曰善哉乎鼓琴洋洋乎若流水】折楊【莊子大聲不入於裏耳折楊皇荂則嗑然而笑是故髙言不止於眾人之心至言不出俗言勝也】白雪【宋玉對楚王問客有歌於郢中者其始曰下裏巴人國中屬而和者數千人其爲陽春白雪國中屬而和者數十人是以其曲彌髙其和彌寡】異采【屈平九章文質疏內兮眾不知余之異采】春臺【老子眾人熈熈如登春臺】樂餌【老子樂與餌過客止】國香【左傳鄭文公有賤妾曰燕姞夢天使與已蘭曰以是爲而子以蘭爲國香人服媚之如是】

程器第四十九

周書論士方之梓材蓋貴器用而兼文采也是以朴斲成而丹雘施垣墉立而雕杇附而近代詞人務華棄實故魏文以爲古今文人之【之字衍】類不防細行韋誕所評又歷詆羣才後人雷同混之一貫吁可悲矣略觀文士之疵相如竊妻而受金揚雄嗜酒而少算敬通之不循防隅杜篤之請求無厭班固諂竇以作威馬融黨梁而黷貨文舉傲誕以速誅正平狂憨以致戮仲宣輕脆以躁競孔璋愡恫以麤疎丁儀貪婪以乞貨路粹餔啜而無恥潘嶽詭譸於湣懷陸機傾仄於賈郭傅剛隘而詈臺孫楚狠【汪作佷】愎而訟府諸有此類並文士之瑕累文旣有之武亦宜然古之將相疵咎實多至如管仲之盜竊吳起之貪淫陳平之污防絳灌之讒嫉防玆以下不可勝數孔光負衡據鼎而仄媚董賢況班馬之賤職潘嶽之下位哉王戎開國上秩而鬻官囂俗況馬杜之磬懸丁路之貧薄哉然子夏無虧於名儒濬衝不塵乎竹林者名崇而譏減也若夫屈賈之忠貞鄒枚之機覺黃香之淳孝徐幹之沈黙豈曰文士必其玷歟蓋人稟五材修短殊用自非上哲難以求備然將相以位隆特達文士以職卑多誚此江河所以騰湧涓流所以寸折者也名之抑揚旣其然矣位之通塞亦有以焉蓋士之登庸以成務爲用魯之敬姜婦人之聰明耳然推其機綜以方治國安有丈夫學文而不達於政事哉彼揚馬之徒有文無質所以終乎下位也昔庾元規才華淸英勲庸有聲故文蓺不稱若非臺嶽則正以文才也文武之術左右惟宜郤縠惇書故舉爲元帥豈以好文而不練武哉孫武兵經辭如珠玉豈以習武而不曉文也是以君子藏器待時而動發揮事業固宜蓄素以弸中散采【元作悉龔仲和攺】以彪外楩柟其質豫章其幹摛文必在緯軍國負【元作賢龔攺】重必在任棟梁窮則獨善以垂文達則奉時以騁績若此文人應梓材之士矣

贊曰

瞻彼前修有懿文徳聲昭楚南采動梁北雕而不器貞幹誰則豈無華身亦有光國

梓材【書梓材若作室家旣勤垣墉惟其塗塈茨若作梓材旣勤朴斲惟其塗丹雘】韋誕【文章敍錄韋誕字仲將太僕端之子魚豢嘗舉王阮諸人以問誕誕對曰仲宣傷於肥戅休伯都無格檢元瑜病於體弱孔璋實自粗疎文蔚性頗忿鷙】竊妻受金【司馬相如傳卓王孫有女文君新寡好音相如以琴心挑之文君竊從戶窺心悅而好之恐不得當也夜亡奔相如相如與馳歸成都其後有人言相如使蜀時受金失官】嗜酒【揚雄傳雄家素貧嗜酒時有好事者載酒肴從遊學】敬通【馮衍傳衍字敬通顯宗卽位人多短衍文過其實遂廢於家衍與婦弟書數婦之惡有云以室家之故捐棄衣冠心專耕耘以求衣食】杜篤【後漢文苑傳杜篤居美陽與美陽令遊數從請托不諧頗相恨令怒収篤送京師】班固【班固傳大將軍竇憲出徵匈奴以固爲中防軍與參議及竇憲敗固先坐免官固不教學諸子諸子多不遵法度吏人苦之】馬融【馬融傳融爲梁冀艸奏奏李固又作大將軍西第頌以此頗爲正直所羞論曰馬融奢樂恣性黨附成譏固知識能匡欲者鮮矣】文舉【孔融傳融字文舉負其髙气志在靖難而才疎意廣後爲曹操所殺】正平【後漢文苑傳禰衡字正平少有才辯而气尙剛傲後爲黃祖所殺】憁侗【廣韻愡恫不得志也】詭譸【晉湣懷太子傳賈後將廢太子詐稱上不和召太子置別室逼飲醉之使潘嶽作書艸若禱神之文有如太子素意因醉而書之令小婢以紙筆及書艸使太子依而寫之後以呈帝廢太子】傾仄【陸機傳機好遊權門與賈謐親善以進趣獲譏】賈郭【郭彰傳彰賈後從舅也與賈充素相親遇賈後専朝彰與參權勢賓客盈門世人稱爲賈郭】詈臺【傅傳轉司隸校尉謁者以訓宮爲殿內制元位在卿下恚怒厲聲色而責謁者謁者妄稱尙書所處對百僚而罵尙書以下禦史中丞庾純奏元不敬】訟府【孫楚傳楚參石苞驃騎軍事初至長揖曰天子命我參卿軍事因此而嫌隙遂構苞奏楚與吳人孫世山共訕毀時政楚亦抗表自理紛紜經年】管仲盜竊【說苑鄒子曰管仲故成陰之狗盜也】吳起【吳起傳起聞魏文侯賢欲事之文侯問李克曰吳起何如人哉李克曰起貪而好色然用兵司馬穰苴不能過也】讒陳平【陳丞相世家絳侯灌嬰等咸讒陳平曰臣聞平家居時盜其嫂事魏不容亡歸楚歸楚不中又亡歸漢今日大王尊官之令防軍平受諸將金金多者得善處金少者得惡處平反覆亂臣也賈誼傳絳灌東陽侯馮敬之屬盡害之注絳灌周勃灌嬰也】孔光【漢佞幸傳初丞相孔光爲禦史大夫時董賢父恭爲禦史事光及賢爲大司馬與光並爲三公上故令賢私過光光知上欲尊寵賢及聞賢當來也光警戒衣冠出門待望見賢車乃卻入賢至中門光入閤旣下車乃出拜謁送迎甚謹不敢以賓客鈞敵之禮賢歸上聞之喜】王戎【王戎傳戎與阮籍諸人爲竹林之遊戎嘗後至籍曰俗物巳復來敗人意戎笑曰卿軰意亦復易敗耶後以平吳功封安丰侯南郡太守劉肇賂戎筒中細布五十端爲司隸所糾帝𨿽不問然爲淸愼者所鄙】鄒枚【鄒陽傳吳王濞陰有邪謀陽奏書諌吳王不內其言於是鄒陽枚乘嚴忌知吳不可說皆去之梁】黃香【後漢文苑傳黃香年九嵗失母思慕憔悴殆不免喪鄕人稱其至孝太守劉防聞而召之署門下孝子香博學經典究精道術能文章肅宗詔香詣東觀讀所未嘗見書】徐幹【魏志徐幹字偉長魏文帝書偉長懷文抱質恬淡寡欲有箕山之志可謂彬彬君子矣著中論二十餘篇成一家之業辭義典雅足傳於後】敬姜【國語公父文伯退朝朝其母方績文伯曰以歜之家而主猶績懼幹季孫之怒也敬姜嘆曰昔聖王之處民也擇瘠土而處之勞其民而用之男女效績愆則有辟古之制也】惇書【左傳晉侯搜於被廬作三軍謀元帥趙衰曰郤縠可臣亟聞其言矣說禮樂而惇詩書】孫武【孫子傳孫武以兵法見吳王闔廬闔廬曰子之十三篇吾盡觀之矣可以小試勒兵乎對曰可】弸中彪外【揚子法言君子言則成文動則成徳何以也曰以其弸中而彪外也注弸滿也彪文也】楩柟【陸賈新語楩柟豫章天下之名木立則爲大山眾木之宗僕則爲萬世之用】

序志第五十

夫文心者言爲文之用心也昔涓子琴心王孫巧心心哉美矣故【一本上有夫字】用之焉【元脫按廣文選補】古來文章以雕縟成體豈取騶奭之羣言雕龍也夫宇宙緜邈黎獻紛雜拔萃出類智術而已嵗月飄忽性靈不居騰聲飛實制作而已夫有【衍】肖貌天地稟性五才【一作行】擬耳目於日月方聲气乎風雷其超出萬物亦已靈矣形同艸朩之脆名逾金石之堅是以君子處世樹徳建言豈好辯哉不得已也予生七齡乃夢彩雲若錦則攀而采之齒在逾立則嘗夜夢執丹漆之禮器隨仲尼而南行旦而寤乃怡然而喜大哉聖人之難見也乃小子之垂夢歟自生人以來未有如夫子者也敷贊聖旨莫若注經而馬鄭諸儒之已精就有深解未足立家惟文章之用實經典枝條五禮資之以成六典因之致用君臣所以炳煥軍國所以昭明詳其本源莫非【一作外】經典而去聖久逺文體解散辭人愛奇言貴浮詭飾羽尙畫文繡鞶帨離本彌甚將遂訛濫蓋周書論辭貴乎體要尼父陳訓惡乎異端辭訓之異宜體於要於是搦筆和墨乃始論文詳觀近代之論文者多矣至於【一作如】魏文述典陳思序書應瑒文論陸機文賦仲治流別範翰林各照隅隙鮮觀衢路或臧否當時之才或銓品前修之文或泛舉雅俗之旨或撮題篇章之意魏典宻而不周陳書辯而無當應論華而疏略陸賦巧而碎亂流別精而少巧【梁書作功】翰林淺而寡要又君山公幹之徒吉甫士龍之輩泛議文意往往間出並未能振葉以尋根觀瀾而索源不述先哲之誥無益後生之慮蓋文心之作也本乎道師乎聖體乎經酌乎緯變乎騷文之樞紐亦云極矣若乃論文敍筆則囿【汪作品】別區分原始以表末釋名以章義選文以定篇敷理以舉統上篇以上綱領明矣至於割情析采【一作表】籠圈條貫摛神性圖風勢苞【一作包】防通閱聲字崇替於時序襃貶於才略怊悵【元作怡暢王性凝攺】於知音耿介於程器長懷序志以馭羣篇下篇以下毛目顯矣位理定名彰乎大易之數其爲文用四十九篇而已夫銓序一文爲易彌綸羣言爲難𨿽復【一作或】輕采毛髮深極骨髓或有曲意宻源似近而逺辭所不載亦不勝數矣及其品列【一作許】成文有同乎舊談者非雷同也勢自不可異也有異乎前論者非茍異也理自不可同也同之與異不屑古今擘肌分理惟務折衷按轡文雅之場環絡藻繪之府亦幾乎備矣但言不盡意聖人所難識在缾管何能矩矱【元脫許補】茫茫往代旣沈【一作洗】予聞眇眇來世倘塵彼觀也

贊曰

生也有涯無涯惟智逐物實難憑性良易傲岸泉石咀嚼文義文果載心余心有寄

涓子【文選注涓子齊人好餌術隠於宕山著琴心三篇】王孫【漢藝文志王孫子一篇一曰巧心】雕龍【見諸子篇騶子注】騰聲【封禪文蜚英聲騰茂實】飾羽【見徴聖篇】魏文【魏文帝集有典論論文論方術】陳思【陳思王集與楊徳祖書僕少小好爲文章迄至於今二十有五年矣然今世作者可略而言也】應瑒【應瑒集有文質論】文賦【陸機集有文賦】流別【見頌讚篇】翰林【隋經籍志翰林論三卷晉著作郎李充撰晉書李充字度江夏人歷官大著作郎注尙書及周易旨六論釋莊論二篇詩賦雜文二百四十首行於世傳中不言有翰林論而玉海引翰林論亦云範】毛目【子華子毛舉其目尙不勝爲數也】缾管【左傳挈缾之智注諭小智也莊子秋水篇是直用管闚天】

文心雕龍輯注卷十

