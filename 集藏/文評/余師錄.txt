

欽定四庫全書

集部九

提要

余師錄

詩文評類

【臣】等謹案余師錄宋王正徳撰正徳宋史無傳其爵裏皆未詳此書前有自序稱紹熈四年則光宗時人也其書輯前代論文之語自北齊下迄乎宋𨿽習見者較多而當時遺籍今不盡傳者亦往往而在宋人論文多區分門戶務爲溢羙溢惡之辭是錄采集眾說不參論斷而去取之間頗爲不茍尢足尙也徵引時有小悞蓋傳冩之訛序稱疲於酧答錄此以代口述故時代先後略不詮次此書宋志不著錄亦久無傳本惟載於永樂大典中首尾𨿽完具而不分卷數今約略篇頁定爲四卷各考其譌缺注於句下序次則仍其舊云乾隆四十六年三月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

余師錄原序

余不肖無所用於世承先人緒業懼弗克負荷故於斯文竊有志焉早從當世大君子遊走天下防半窮困來歸獨坐墻根曝晴景翻故書以娯日或以其虛名來問爲文正法余舊學荒落口塞不得對慨念前軰論文章利病甚具散在方冊時舉一二以告之久輙忘去問者繦屬老嬾疲於醻應而僕僕尋檢又不可以應猝因記憶平時所誦令兒軰抄錄以遺或者使歸而求之有餘師因題曰余師錄若夫嵗月之後先字畫之謬誤彼此之是非名稱之不倫皆不復次第推擇觀者以意求之餘之志也紹熈四年冬至日海陵王正徳引

欽定四庫全書

余師錄卷一

宋王正徳撰陳后山

陳后山送邢居實序云始吾得生年十五六識度气志巳如成人有其質也如木之始生玉之始琢顧其所成就何如爾生可不勉乎夫學以明理文以述志思以通其學气以達其文古之人導其聰明廣其見聞所以學也正志完气所以言也王氏之學如脫墼耳案其形模而出之不待修飾而成器矣求其爲元璧彞鼎其可得乎昔者子孔子謂闕黨童子非求益乃欲速者也坐則居位行則先人其志盈矣無以復加矣而闕黨童子後無聞焉子韓子謂張童子曰長與少異有成人之禮焉童子之所學不足尙之宜息其已學而勤其未學可也童子以數嵗通二經則奇矣使四五十而不加又何奇而張童子後無傳焉吾年如邢生時見子曽子於江漢之間獻其說餘十萬言髙自譽道子曾子不以爲狂而報書曰持之以厚吾之不失身子曽子之賜也吾以爲三君子之言可法

答江端禮書云學始於身而成於性欲善其身而不明於善所謂徒善者也徒善者非善之正也是故學者所以明善也學外也思內也學以佐行思以佐學古之制也若其自得則在子矣言以述志文以成言約之以義行之以信近則致其用逺則致其傳文之質也大以爲小小以爲大簡而不約盈而不余文之用也正心完气廣之以學斯至矣

答秦觀書云僕於詩初無師法然少好之而老不厭數以千計及一見黃豫章盡焚其槁而學也豫章以爲譬之奕焉弟子髙師一著僅能及之爭先則後矣僕之詩豫章之詩也豫章之學博矣而得法於杜少陵其學少陵而不爲者也故其詩近之而其進未巳也

答晁深之書士之好爲師舊矣子問而不以告豈其有所不足於師而莫知所以告耶士能致誠殫敬刳其心以求於師未有不告者也不誠不敬則不足以得之有以得之而心不至焉則又不足以受之也𨿽然教自外至者也外以導內於是有以自得之則至矣自是而觀士何以教子子何待於士耶士方盛時气血動於內容色佻於外得之則感失之則悲气冒其心性亂於習百廢一存惟欲之知夫才如水焉窒而撓之不濁牛馬污穢日滋而科斗生焉可不畏乎夫少而好色僕與子同而今悔之以僕之悔故不願子爲之也

章善序云名在於善而實不至謂之盜身在於善而意不至謂之僞意在於善而義不至謂之徒善徒善者非古之制也【案此條系送邢居實序中語章善序三字誤】

詩話雲杜之詩法韓之文法也詩文各有體韓以文爲詩杜以詩爲文故不工爾蘇子瞻曰子美之詩退之之文魯公之書皆集大成者也學詩當以子美爲師有規矩故可學退之於詩本無觧處以才髙而好耳淵明不爲詩冩其胸中之妙耳學杜不成不失爲工無韓之才與陶之妙而學其詩終爲樂天耳

余以古文爲三等周爲上七國次之漢爲下周之文雅七國之文壯偉其失騁漢之文華贍其失緩東漢而下無取焉

詩欲其好則不能好矣王介甫以工蘇子瞻以新黃魯直以奇而杜子美之詩奇常工易新陳莫不好也退之作記記其事爾今之記乃論也少遊謂醉翁亭記亦用賦體

莊子荀卿皆文士而有學者其說劍成相賦篇與屈騷何異

孫莘老喜論文謂退之平淮西碑敍如書銘如詩秦少遊謂退之元和聖徳詩於韓文爲下與淮西碑如出兩手蓋其少作也

韓退之上尊號表曰析木天街星辰淸潤北嶽醫閭神受職曾子固賀赦表曰鉤陳太防星緯咸若昆侖渤澥波濤不驚世莫能輕重之也

國初士大夫例能四六然用偶語與故事爾楊文公筆力豪贍體亦變而不脫唐末五代之气又喜用古語以巧對爲工乃進士賦體耳歐陽公始以文體爲對屬又善敍事不用故事陳言而文益髙次退之云

範文正公爲嶽陽樓記用對語說時景世以爲奇尹師魯讀之曰此傳奇體耳傳奇唐裴鉶所著小說也魏文帝曰文以意爲主以气爲輔以詞爲衛子桓不足以及此其有所傳乎

魯直與方防書云近世少年多不肯治經術及精讀史書乃縱酒以助詩恐致逺則泥想生自追之琢之離此語病也

章子厚謂屈氏楚詞如騷乃效頌其次效雅最後效風鮑昭詩華而不弱陶潛詩切於事情但不文耳

皇甫湜

皇甫湜諭業云燕公之文如楩木楠枝締造大廈上棟下宇孕育气象可變陰陽而閱寒暑坐天子而朝羣後許公之文如應鐘鼖鼓笙簧錞磬崇牙樹羽考以宮縣可以奉神明享宗廟李北海之文如赤羽元甲延亙平野如雲如風有防有虎闐然鼓之吁可畏也賈常侍之文如髙冠華簮曵裾鳴玉立於廊廟非法不言可以望爲羽儀咨以道義李員外之文則如金轝玉輦雕龍防鳯外𨿽丹靑可掬內亦肌體不充獨孤尙書之文如危峯絕壁穿倚霄漢長松怪石傾倒溪壑然而略無和暢雅徳者避之楊崖州之文如長橋新建鐵騎夜渡雄震威厲動心駭魄然而鼓作多容君子所戒權文公之文如朱門大第气勢宏敞廊廡廩廐戶牖悉周然而不能有新規勝槪令人竦觀韓吏部之文如長江秋注千里一道衝飇激浪污流不滯然而施諸灌漑或寡於用李襄陽之文如燕市夜鴻華亭曉鶴嘹唳亦足驚聼然而材力偕鮮瞥然髙逺故友沈諮議之文則如隼擊鷹厲滅沒空碧崇蘭繁榮曜光揚蕤𨿽迅舉秀擢而能沛艾絕景

作韓文公銘文云先生之作無員無方至是歸工扶經之心執聖之權尙友作者敺邪觝異以扶孔氏存皇之極茹古防今無有端涯渾渾灝灝不可窺校及其酣放淩紙怪發鯨鏗春麗震燿天下然而栗宻窈章妥句適精能之至出神入天嗚呼極矣後人無以加之矣自姬氏以來一人而巳矣

功不十倍不可以果志力不兼兩不可以角敵號猿貫虱徹札飲羽必非一嵗之決拾仰馬出魚理心順气必非容易之搏拊淺辟庸種無嘉苖纇絇疎織無良帛夫欲利其獲不若優其爲獲之方若欲顯其能不若優其爲顯之道求諸人不若求諸巳馳其華不若馳其實彼則趦趄於卿士之門我則婆娑於聖賢之域彼則巾車於名利之場我則冠履於文史之囿道寢而後進業勤而後索以其勞於彼曷若勤於此以其背於路曷若賫於家鮪可薦也不慮网罟之不逢橘可貢也不慮包匭之不入務出人之名安得不厲出人之器戰橫行之陣安得不振橫行之略書不千軸不可以語化文不百代不可以知變體無常軌言無常宗物無常用景無常取在覃其理覈其微賦物而窮其致詠歌者極性情之本載述者遵良直之防觸類而長不失其要此大略也

蘇明允

蘇眀允上歐公書云孟子之丈語約而意盡不爲巉刻斬絕之言而其鋒不可犯韓子之文如長江大河渾灝流轉魚黿蛟龍萬怪惶惑而抑遏蔽掩不使自露而人望見其淵然之光蒼然之色亦自畏避不敢廹視執事之文紆余委備往復百折而條達疎暢無所間斷气盡語極急言竭論而容與閒易無艱難勞苦之態此三者皆斷然自成一家之文也惟李翺之文其味黯然而長其光油然而幽俯仰揖遜有執事之態陸贄之文遣言措意切近的當有執事之實而執事之才又自有過人者蓋執事之文非孟子韓子之文而歐陽子之文也與孫叔靜書云所示文字巳細觀必欲求所未至如中正論引舜爲正此時文之病凡作論但欲意立而理明不必覓事應副誠未之思爾

類要序云晏元獻公出東南起童子入祕閣讀書遂膺召命入翰林爲學士眞宗特寵待之每進見勞問及所以任屬之者羣臣莫能及皇太子就學公以選入侍太子卽皇帝位是爲仁宗公遂筦國樞要任政事位宰相其在朝廷五十餘年常以文學謀議爲任所爲賦頌銘碑制詔冊命書奏議論之文傳天下尢長於詩天下皆吟誦之當眞宗之世天下無事方輯福應推功徳修封禪及后土山川老子諸祠以報禮上下左右前後之臣非工儒學妙於語言能討論古今潤色太平之業者不能稱其位公於是時爲學者宗天下慕其聲名人皆見公應於外者之不窮而不知公之得於內者何也及得公所爲類要上中下帙總七十四篇凡若干門皆公所手抄廼知六藝太史百家之言騷人墨客之文章至於地誌族譜佛老方伎之眾說旁及九州之外蠻夷荒忽詭變奇迹之序錄皆披尋防繹而於三才萬物變化情僞是非興壊之理顯隱細鉅之委曲莫不究盡公之得於內者在此也公之所以光顯於世者有以哉觀公之所自致者如此則知士不素學而處從官大臣之列備文儒道徳之任其能不餒且病乎此公之書所以爲可傳也

曾子固

曾子固作蘇眀允哀詞云爲文少或百字多或千言其指事析理引物托諭侈能盡之約逺能見之近大能使之微小能使之著煩能不亂肆能不流其雄壯雋偉若決江河而下也其輝光眀白若引星辰而上也

逸事云陳后山初攜文卷見南丰先生先生覽之問曰曾讀史記否後山對曰自防年卽讀之矣南丰曰不然要當且置它書熟讀史記三兩年爾後山如南丰之言讀之後再以文卷見南丰南丰曰如是足也

作王容季文集敍云敍事莫如書其在堯典述命羲和宅土測日晷星气揆民物緩急兼蠻夷鳥獸其財成輔相備三才萬物之理以治百官授萬民興眾功可謂愽矣然其言不過數十其於舜典則曰在璿璣玉衡以齊七政蓋堯之時觀天以歷象至舜又察之璣衡聖人之法至後世而益備也曰七者則日月五星曰政者則羲和之職無不在焉其體至大蓋一言而盡可謂微矣其言微故學者所不得不盡心能盡心然後能自得之此所以爲經而歷千餘年蓋能得之者少也易詩禮春秋論語皆然其曰測之而益深窮之而益逺信也世旣衰能言者益少承孔子者孟子而巳承孟子者揚子而巳揚子之稱孟子曰知言之要知徳之奧若揚子則亦足以防乎此矣其次能敍事使可行於逺者若子夏左邱明司馬遷韓愈亦可謂防出之材其言庶乎有益者也與王介甫書云歐公更欲足下少開廓其文勿用造語及模擬前人韓孟之文𨿽髙不必似之也取其自然耳又作王子直文集序云至治之極教化旣成道徳同而風俗一言理者𨿽異人殊世未嘗不同其指何則理當故無二也是以詩書之文自唐虞以來至秦魯之際其相去千餘嵗其作者非一人至於其間嘗更衰亂然學者尙防余澤𨿽其文數萬而其所發眀更相表裏如一人之說不知時世之逺作者之眾也嗚呼上下之間漸摩陶冶至於如此豈非盛哉自三代教養之法廢先王之澤熄學者人人異見而諸子各自爲家豈其固相反哉不當於理故不能一也由漢以來益逺於治故學者𨿽有瓌奇防出之材而其文能馳騁上下偉麗可喜者甚眾然是非取捨不當於聖人之意者亦巳多矣故其說未嘗一而聖人之道未嘗眀也士之生於是時其言能當於理者亦可謂難矣由是觀之則文章之得失豈不系於治亂哉

作王平甫文集序云王平甫旣歿其家集其遺文爲百卷屬余序平甫自少已傑然以材髙見於世爲文思若決河語出驚人一時爭傳誦之其學問尢敏而資之以不倦至晚愈篤博覽彊記於書無所不通其明於是非得失之理爲尢詳其文閎富典重其詩愽而深矣自周衰先王之遺文旣防漢興文學猶爲近古及其衰而陵夷盡矣至唐久之而能言之士始防於漢及其衰而遂泯泯矣宋受命百有餘年天下文章復侔於唐漢之盛蓋自周衰至今千有餘嵗斯文濵於泯滅能自防起以追於古者此三世而巳各於其盛時士之能以特見於世者率常不過三數人其世之不數其人之難得如此平甫之文能特見於世者也

宋景文

宋景文答許判官書云近文一編研覽數日足下以韓氏爲歸善矣退之介孟而追孔者也凡文章於論著應用有二體所謂論著者必貫穿質正分明是非拾前人所遺以寤後覺非如應用一時竊取古人語句茍而成也足下旣曰論著願精思之無令有遺恨則韓之徒矣

晁補之

晁補之序變離騷謂宋玉親原弟子髙唐旣靡不足於風大言小言義無所宿至登徒子靡甚矣謂上林子虛甘泉羽獵之作賦之閎衍於是乎極然皆不若大人反離騷之髙妙然猶歸之於正義過髙唐云謂李夫人長門賦皆非義理之正然辭渾麗不可棄謂曹植賦最多要無一篇逮漢者賦卑弱自植始然植文於魏諸子中特出而植好古自漢而上遺文皆一一防模之九愁九詠仿楚詞者也然巳繁促嗚呼離騷自此益變矣謂王粲詩有古風登樓之作去楚詞逺又不及漢然猶過潘嶽陸機閒居懷舊眾作晉之文上不逮漢而下愧唐陸云與兄機自吳入晉張華一見大賞之然華文亦謝漢唐未足稱於後來也陸云九湣之作蓋仿九辧而下思而不貳差近楚詞非若機之嘆逝止愛生而悲死文賦止翰墨事而巳捨曰體弱則其義亦可取也謂晉宋而下文益破碎而鮑昭以詩鳴長於雜興渾厚近古蓋五言始於蘇李而成於昭蕪城之作不愧其詩故獨出宋世又以劉濞事諷劉瑱有心哉於此者謂江淹用寡而文麗又梁文益卑弱然猶防虎之皮尙區區楚人步驟云謂唐李白詩文最號不襲前人而鳴臯一篇首尾楚詞也王維生韓桞前才數十年𨿽淺鮮未足與言義然低昂宛轉頗有楚人之態元結振奇自成一家其辭義幽約譬古鐘磬不諧於裏耳而可尋玩要曰羣言之異味亦可貴也顧況文不多約而可觀問大鈞理勝招北客詞勝阿房宮賦云亦使後人而復哀後人皆唐賦之不可廢者也皮日休九諷專效離騷其反招魂靳靳如影守形然如畵者謹形而失貌嗚呼離騷自此散矣序續楚詞云息夫躬絕命詞甚髙謂韓愈慱極羣書奇辭奧防如取諸室中以其渉慱故能約而爲十操夫孔子於三百篇皆歌之操亦歌之詞也愈操詞取興幽眇怨而不言最近離騷離騷本古詩之衍者至漢而衍極故離騷亡操與詩賦同出而異名蓋衍復於約者約故去古不逺然則後之欲爲離騷者惟約故近之十操取其四以近楚詞也

又云文者气之形太史公周覽四海名山大川與燕趙間豪傑逰故其文章疏蕩頗有奇气然未嘗役意學爲如此之文也气充乎其中而動乎其言也譬顏魯公性忠烈故𨿽字畫亦剛勁類其爲人皆未可求之筆墨蹊逕間也

補之見鮮於大夫侁於汶上大夫曰文辭欲平不欲怒如詩曰維北有斗不可以挹酒漿而後人因云援北鬥兮勺桂漿又云北斗勺美酒此皆其平者也用北斗以勺蓋誇矣又張之則怒至有云上天掲取北斗柄則怒且竭矣此大夫修辭之意也

張嵲

張嵲序管子云余讀管子然後知莊生晁錯董生之語時出於管子也不獨此爾凡漢書之雅馴者率多本管子管子天下之奇文也所以著見於天下後世者豈徒其功烈哉及讀白心心術上下內業諸篇則未嘗不廢書而嘆益知其功業之所本然後知世之知管子者殊淺也

劉跂

劉跂與孫秀才書云辭章之變隨世損益故前人謂英華出於情性賈生峻發則文潔而體淸子政簡易則趣昭而事博子云沈寂則志隱而味深平子淹通則慮周而藻宻

劉禹錫

劉禹錫序栁子厚文云八音與政通而文章與時髙下三代之文至戰國而病渉秦漢復起漢之文至列國而病唐興復起夫政厖而土裂三光五嶽之气分大音不完故必混一而後大振初貞元中上方向文章昭回之光下飾萬物天下文士爭執所長與時而奮粲然如繁星麗天而芒寒色正人望而敬者五行而巳栁子厚其望而敬者歟子厚之防韓退之志其墓且以書來弔曰哀哉若人之不淑吾嘗評其文雄深雅健似司馬子長崔蔡不足多也皇甫湜於文章少所推讓亦以退之之言爲然

又云天以正气付偉人必飾之使光耀於世粹和絪緼積於中鏗鏘發越形乎文文之細大視道之行止故得其位者文非空言咸系於訏謨宥宻庸可不紀惟唐以神武定天下羣慝旣詟驟示以文韶英之音與鉦鼓相襲故起文章爲大臣者魏文貞以諌諍顯髙常侍以智略奮岑江陵以潤色聞無艸昩汗馬之勞而任遇在功臣上唐之貴文至矣防

漢廷以賢良文學徵有道之士公孫宏條對第一席其勢鼓行人間取丞相且侯使漢有得人之聲伊宏發也皇唐文物與漢同風天后朝燕國公說以詞標文苑徵元宗朝曲江公九齡以道侔伊呂徴徳宗朝天水姜公輔杜陵韋公執誼河東裴公垍以賢良方正徵憲宗朝河南元公稹京兆韋公謹以才識兼茂徵隴西牛公僧孺李公宗閔以能直言極諌徵咸用對策甲於天下繼爲有聲宰相古今相望落落然如騎星辰與夫起版築飯牛者異矣

栁子厚

栁子厚謂列子文辭類莊子而尢質厚少僞作好文者可廢耶謂文子十二篇其傳曰老子弟子其辭時若有可取其防意皆本老子然考其書蓋駮書也其渾而類者少竊取他書以合之者多凡孟子軰數家皆見剽竊峣然而出其類其意緒文辭義牙【案牙字原本作互蓋因互字本作防而誤古書往往皆然今攺正】相抵而不合不知人之增益之歟或者眾爲聚斂以成其書歟然觀其往往有可立者又頗惜之憫其爲之也勞今刋去謬惡亂雜者取其似是者又頗爲發其意藏於家

謂穀子要爲無取漢時劉向班固錄書無穀子穀子後出而險盭峭薄學者宜其不道而世之言縱橫者葆其書尢甚晚廼益出七術怪繆異甚不可考校其言益奇而道益陿使人狙狂失守而易於陷墜

讀賈誼鵩賦嘉其詞而學者以爲盡出鶡冠子余往來京師求鶡冠子無所見至長沙始得其書讀之盡鄙淺言也惟誼所引用者爲美餘無可者

答楊京兆書謂世之言士者先文章文章士之末也然立言存乎其中卽末而操其本可十七八未易忽也宗元自小學爲文章中間聮得甲乙科第至尙書郎専百官章奏然未能究知爲文之道自貶官來無事讀百家書上下馳騁乃少得知文章利病去年吳武陵來美其齒少才气壯健可以興西漢之文章日與之言因爲之出十數篇庶防鏗鏘陶冶時時得見古人情狀然彼古人亦人爾夫何逺哉凡人可以言古不可以言今桓譚亦云親見揚子云容貎不能動人安肯傳其書誠使愽如莊周哀如屈原奧如孟軻壯如李斯峻如馬遷富如相如眀如賈誼専如揚雄猶爲今之人則世之髙者至少矣由此觀之古之人未始不薄於當世而榮於後世也讀國語云予病其文勝而言厖好訐詭以反倫其道舛逆而學者以其文也咸嗜悅焉服膺呻吟者至比六經則溺其文必信其實是聖人之道翳也餘勇不自制以當後世之訕怒輙乃黜其不臧究世之繆凡爲六十七篇命之曰非國語

與楊誨之書云足下所爲書言文章極正其辭奧雅後來之駛於是道者吾子且爲蒲梢駃騠何可當也但用莊子國語文字太多反累正气果能遺是則大善矣與嚴厚輿書云吾子文甚暢達恢恢乎其辟大路將疾馳也攻其車肥其馬長其策調其六轡中道而行大都捨是又奚師歟謀於知道而考諸古師不乏矣

與袁秀才書云文以行爲本在先誠其中其外者當先讀六經次論語孟軻書皆經言左氏國語莊周屈原之辭稍采取之谷梁子太史公甚峻潔可以出入余書俟文成異日討也其歸在不出孔氏此古人賢士所懍懍者求孔子之道不於異書秀才志於道切勿怪勿雜勿務速顯道茍成則勃焉爾久則蔚焉爾源而流者嵗旱不涸蓄谷者不病凶年蓄珠玉者不虞殍死矣然則成而久者其術可見𨿽孔子在爲秀才計不過如此答杜溫夫書云見生用助字不當律令惟以此奉答生所謂乎歟耶哉夫者疑辭也矣耳焉也者決辭也今生則一之宜考前聞人所使用與吾言類且異詳思之則一益也

作西漢文類序云商周之前文簡而野魏晉以降則蕩而靡得其中者漢氏漢氏之東則衰矣當文帝時始得賈生明儒術武帝尢好焉而公孫宏董仲舒司馬遷相如之徒作風雅益盛敷施天下自天子至公卿大夫士庻人咸通焉於是宣於詔防達於奏議諷於辭賦傳於歌謡由髙祖訖哀平四方之文章蓋爛然矣班固修其書防其尢者充於簡冊則二百三十年間列辟之達道名臣之大範賢能之志業黔黎之風美列焉

作楊評事集序云文有二道辭令褒貶本乎著作者也揚諷諭本乎比興者也著作者流蓋出於書之謨訓易之象繋春秋之筆削其要在於髙壯廣厚詞正而理備謂冝藏於簡冊者也比興者流蓋出於虞夏之詠歌商周之風雅其要在於麗則淸越言暢意羙謂冝流於謡誦者也玆二者考其防意乖離不合秉筆之士常偏勝獨得而罕有兼者焉厥有能而專美命之曰藝成𨿽古文雅之盛世不能並肩而生唐興以來稱是選而不怍者梓潼陳拾遺其後燕文正以述作之餘攻比興而莫能極張曲江以比興之隟窮著述而不克備其餘各探一隅相與背馳於道者其去彌逺文之難兼斯亦甚矣

余師錄卷一

欽定四庫全書

余師錄卷二

宋王正徳撰韓退之

韓退之答劉嚴夫書云【案昌黎集作劉正夫樊汝霖注云正夫或作巖夫字子耕給事劉伯芻之子元和十年登第今作嚴疑誤】或謂爲文宜何師必謹對曰宜師古聖賢人曰古聖賢人所爲書具存辭皆不同宜何師必謹對曰師其意不師其辭又問曰文宜易宜難必謹對曰無難易惟其是而已矣如是而巳非固開其爲此而禁其爲彼也夫百物朝夕所見者人皆不注視也及覩其異者則共觀而言之夫文豈異於是乎漢朝人莫不能爲文獨司馬相如太史公劉向揚雄爲之最然則用功深者其收名也逺若皆與世沈浮不自樹立𨿽不爲當時所怪亦必無後世之傳也足下家中百物皆賴而用也然其所珍愛者必非常物夫君子之於文豈異於是乎今後進之爲文能深探而力取之以古聖賢人爲法者𨿽未必皆是要若有司馬相如太史公劉向揚雄之徒出必自於此不自於循常之徒也若聖人之道不用文則已用則必尙其能者能者非他能自樹立不因循者是也有文字來誰不爲文然其存於今者必其能者也顧常以此爲說耳

送陳彤序云讀書以爲學纉言以爲文非誇多而鬭靡也蓋學所以爲道文所以爲理耳

作孟郊墓銘云其詩劌目鉥心物迎縷觧鉤章棘句搯擢胃腎神施設間見層出惟其大翫於詞而與世采掇人皆劫劫我獨有餘

作柳宗元墓銘云少年巳自成人能取進士第嶄然見頭角雋傑亷悍論議證據古今出入經史百子踔厲風發率常屈其座人名聲大振

作樊紹述墓銘云愈從其家求書得書號魁紀公者三十卷曰樊子者又三十卷春秋習傳十五卷表牋狀防書序傳記紀志說論今文讚銘凡二百九十一篇道路所遇及器物門裏雜銘二百二十賦十詩七百又十九曰多矣哉古未嘗有也然而必出於巳不蹈襲前人一言一句又何其難也必出入仁義其富若生蓄萬物必具海含地負放恣從橫無所統紀然而不煩於繩削而自合也嗚呼紹述於斯術其可謂至於斯極者矣銘曰惟古於詞必巳出降而不能乃剽賊後皆指前公相襲從漢迄今用一律寥寥久哉莫覺屬神䢐聖伏道絕塞旣極乃通發紹述文從字順各識職有欲求之此其躅作進平淮西碑文表云竊惟自古神聖之君旣立殊功異徳卓絕之迹必有奇能辯愽之士爲時而生持簡操筆從而寫之各有品章條貫然後帝王之美巍巍煌煌充滿天地其載於書則堯舜二典夏之禹貢商之盤庚周之五誥於詩則元鳥長髮歸美商宗淸廟臣工大小二雅周王是歌辭事相稱善並美具號以爲經從始至今莫敢指斥向使撰次不得其人文字曖昩𨿽有美實其誰觀之辭迹俱亡善惡惟一然則玆事至大不可輕以屬人

送王塤序云吾常以爲孔子之道大而能愽門弟子不能徧觀而盡識也故學焉而皆得其性之所近其後離散分處諸侯之國又各以所能授弟子原逺而末益分蓋子夏之學其後有田子方子方之後流而爲莊周故周之書喜稱子方之爲人荀卿之書語聖人必曰孔子子弓子弓之事業莫傳惟太史公著弟子傳有姓名字曰馯臂子弓子弓受易於商瞿孟軻師子思子思之學蓋出曽子自孔子沒羣弟子莫不有書獨孟軻氏之傳得其宗故余少而樂觀焉太原王塤示予所爲文好舉孟子之所道者與之言信悅孟子而屢贊其文辭夫防河而下茍不止𨿽有疾遲必至於海如不得其道也𨿽疾不至終莫得而止焉【按今昌黎集作𨿽疾不止終莫幸而至焉】故學者必謹其所道道於楊墨老莊佛之學而欲之聖人之道猶航斷港絕潢以望至於海也故求觀聖人之道者必自孟子始今塤之所由旣幾於知道如又得其船與檝知防而不止嗚呼其可量也哉

黃魯直

黃魯直與洪駒父書云如甥才器筆力當求配於古人勿以賢於流俗遂自足也然忠信孝友是此物之根本極須加意涵養以惇厚醇粹使根深蒂固然後枝葉茂也

又云學詩工夫以多讀書貫穿自當造平淡可勤讀董賈劉向諸文字學作論議文字更取蘓明允文字讀之古文要气質渾厚勿太雕琢

與徐師川書云學有要道讀書湏一言一句自求巳事方見古人用心防如此則不虛用功又欲進道須謝去外慕廼得全功古人云縱此欲者防人善事置之一處無事不辧

又云讀書須精治一經知古人闗捩子然後所見書傳知其指趣觀世故在吾術內古人所謂膽欲大而心欲小不以世之毀譽愛憎動此膽欲大也非法不言非道不行此心欲小也文章乃其粉澤要須探其根本本固則世故之風雨不能漂揺古之特立獨行者用此道耳與王立之書云劉勰文心雕龍劉子元史通二書所論𨿽未極髙然譏評古人大中文病不可不知也

又云作賦要須以宋玉賈誼相如子羙爲師略依仿其步驟乃有古風老杜詠吳生畵云畵手防前軰吳生逺擅塲蓋古人於能事不獨求誇時軰要須於前軰中擅塲耳

又云思義理則欲精知古今則欲博學文則觀古人之規模孔子曰觚不觚觚哉觚哉

又云欲作楚詞追配古人直須熟讀楚詞觀古人用意曲折防講學之然後下筆譬如巧女文繡妙絕一世欲作錦必得錦機乃成錦耳

答曹荀龍書云讀書勿求多要須貫穿使義理融暢下筆時庻不蹇喫也

與趙伯充書云學老杜詩所謂刻鵠不成尙類鶩也學晚唐諸人詩所謂作法於涼其敝猶貪作法於貪敝將若之何要須讀得通貫因人講之百許年來詩非無好處但不用學亦如書字須要以鐘王爲法耳

答洪駒父書云凢爲文須熟讀司馬子長韓退之文毎作一文皆須有宗有趣終始闗鍵有開有闔如四瀆𨿽納百川或匯而爲廣澤汪洋千里要自發源注海耳罵犬文𨿽雄奇然不作可也東坡文章妙天下其短處在好罵切勿襲其軌也

又云治經欲鉤其深觀史欲防其事二者皆須精熟渉獵而巳無此功也

又云文章以理爲主

答王云書云陳履常正字天下士也讀書如禹之治水知天下之絡脈有開有塞而至於九川滌源四海防同者也其作詩淵源得老杜句法今之詩人不能當也至於作文深知古人之闗鍵其論事救首救尾如常山之蛇時軰未見其比公有意於學不可不往掃斯人之門古人云讀書十年不如一詣習主簿端有此理

答王周彥書云元祐初與秦少防張文潛論詩二公初謂不然久之東坡先生以爲一代之詩當推魯直二公遂捨舊而圗新其初攺轅易轍如枯弦敝軫𨿽成聲而疎闊跌宕不滿人耳少焉遂能使師曠忘味鐘期攺容也如足下之作深之以經術之義味宏之以史氏之品藻合之以作者之規模不但使兩川之豪士拱手也答王觀復書云新詩興寄髙逺但語生硬不諧律呂或辭气不逮初造意時此病亦只是讀書未精愽耳長袖善舞多財善賈不虛語也南陽劉勰【案梁書劉勰本傳作東莞莒人此作南陽未詳所本】常論文章之難云意翻空而易奇言徴實而難巧此語亦是沈謝軰爲儒林宗主時好作奇語故後生立論如此【案文心雕龍云方其搦翰气倍詞前曁乎篇成半折心始何則意翻空而易奇言徵實而難巧也此乃謂爲文者言不能足志此引之失其本防何焯嘗譏其誤】好作奇語自是文章一病要當以理爲主理得而辭順文章自然出羣觀杜子美到防州後詩韓退之自潮州還朝後文章不煩繩削而自合矣往年嘗問東坡先生作文章之法東坡云但熟讀禮記檀弓當得之旣而取檀弓二篇讀數百徧然後知後世作文章不及古人之病如觀日月也文章蓋自建安以來好作奇語故其气象萎薾其病至今猶在惟陳伯玉韓退之李習之近世歐陽永叔王介甫蘓子瞻秦少防乃無此病耳

又云所寄詩多佳句猶恨雕琢功多耳但熟觀杜子美到防州後古律詩便得句法簡易而大巧出焉平淡如山髙水深似欲不可企及文章成就更無斧鑿痕乃爲佳作耳

與何靜翁書云所寄詩醇淡而有句法所論史事不隨世許可取明於已者而論古人語約而意深文章之法度蓋當如是以足下所巳得者而能充其所未至生乎千載之下可以見千載之人也然江出汶山【按汶山卽岷山山海經江出汶郭之東南逕蜀郡史記夏本紀汶嶓旣藝今蜀中猶稱汶川也韻防云岷通作汶六書故別作防防防】水力才能泛觴至於並大川三百小川三千然後往而與洞庭彭蠡同波下而與南溟北海同味今足下之學識汶山有源之水也大川三百足下求之師小川三千足下求之友方將觀足下之水波能徧與諸生爲徳也

又云或傳王荊公稱竹樓記勝歐陽公醉翁亭記或曰此非荊公之言也某以謂荊公出此言未失也荊公評文章常先體制而後工拙蓋嘗觀蘇子瞻醉白堂記戱曰文辭𨿽極工然不是醉白堂記乃是韓白優劣論耳以此考之優竹樓記而劣醉翁亭記是荊公之說不疑也

又云曽舍人作髙安學記極道學之所由廢興論士大夫之師友淵源常出於一世豪傑之士至於長育人才而成就之則在當塗之君子其言有闗系可以爲法戒又云歐陽公謂退之爲樊宗師志便似樊文其始出於司馬子長爲長卿傳如其文惟其過之故兼之也又雲龍圗孫學士覺喜論文謂退之淮西碑敍如書銘如詩子瞻謂杜詩韓文顏書左史皆集大成也

又云蘓子由云詩人歌詠文武徵伐之事其於克宻曰無矢我陵我陵我阿無飲我泉我泉我池其於克崇曰崇墉言言臨衝閒閒執訊連連攸馘安安是類是禡是致是附四方以無侮其於克商曰維師尙父時維鷹揚涼彼武王肆伐大商防朝淸眀其形容徵伐之事極於此矣退之作元和聖徳詩言劉辟之死曰婉婉弱子赤立傴僂牽頭曵足先斷腰膂次及其徒體骸撐拄末乃取辟駭汗如雨揮刀紛紜爭切膾脯此李斯頌秦所不忍言而退之自謂無媿於雅頌何其陋也

範文正公

範文正公作尹師魯集敍云予觀堯典舜歌而下文章之作醇醨疊變代無窮乎惟折末揚本去鄭復雅左右聖人之道者難之近則唐貞元元和之間韓退之主盟於文而古道最盛懿僖以降寖及五代其體薄弱皇朝桞仲塗起而麾之髦俊率從焉仲塗門人能師經探道有文於天下者多矣洎楊大年以應用之才獨步當世學者刻辭鏤意有希髣髴未暇及古也其間甚者専事藻飾破碎大雅反謂古道不適於用廢而弗學者久之洛陽尹師魯少有髙識不逐時軰從穆伯長防力爲古文而師魯深於春秋故其文謹嚴辭約而理精章奏疏議大見風采士林方聳慕焉遽得歐陽永叔從而大振之由是天下之文一變其深有功於道歟

陳長文

陳長文步裏客談云張思叔繹云王介甫虎圖詩只說一个似字老杜只一句道盡臨軒忽覺無丹靑

余嘗疑三器論非退之文章又疑下邳侯傳是後人擬作退之傳毛頴以文滑稽耳正如伶人作戱初出一諢語滿場皆笑此語豈再出耶毛頴傳贊賞不酬勞以老見疎秦眞少恩哉甚似太史公筆勢董晉行狀書廻紇李懷光二事似左氏文字通觧非退之文之乎者也下皆未當其誣退之多矣

範蔚宗黃憲傳最佳憲初無事迹蔚宗直以語言橅寫叔度形容體叚使後人見之此最妙處其他傳卽馮衍馬援勝蓋得二人文字照映便覺此傳不同以此知班固前書不可及者亦得太史公司馬相如賈誼董仲舒晁錯劉向諸人文字作皮艸爾

東坡志林云晉無文章只歸去來一篇唐無文章只盤谷序一篇嘗欲仿盤谷序一篇文字竟不能成文章態度如風雲變滅水波成文直因勢而然必欲執一時之迹以爲定體乃欲系風搏影也蘇公恐不如此

羅池廟碑古本以渉有新船爲步有新船春與猿吟兮秋與鶴飛作秋鶴與飛歐陽永叔以步有新船爲是而秋鶴與飛爲不然說者以是爲歐韓文字之分蓋篤論也陳無已詩云睿思殿裏春夜半燈火防殘歌舞散自書細字答邊臣萬國風煙入長算燈火闌殘歌舞散乃村鎭夜深景致恐睿思殿不如是也李白畵像詩曰醉色欲盡玉色起分明尙帯金井水烏紗白紵眞天人不用更著山巖裏眞奇語也至言平生潦倒向邱壑禁省不識將軍尊則與東坡所謂平生不識髙將軍手涴吾足乃敢嗔不侔矣

栁子厚先友記廼用孔子七十弟子傳體若貞符及雅則以盤誥詩人之文爲祖矣

退之進學解云沈浸釀郁【案釀郁今本韓文作醲郁此作釀字蓋據魏仲舉五百家注本所載】含英咀華作爲文章其書滿家上規姚姒渾渾無涯周誥殷盤詰屈聱牙春秋謹嚴左氏浮誇易奇而法詩正而葩下逮莊騷太史所錄子云相如同工異曲此退之作文章法也記事者必提其要纂言者必鉤其元是亦學文術也

或曰東坡作富鄭公神道碑銘學商頌溫公神道碑銘學魯頌此論近之

蘇子由代兄作趙閱道神道碑云臣嘗逮事仁宗皇帝未嘗觀也萬世無不見未嘗爲也萬世無不舉子瞻笑曰尙答制科防耶

老杜作詩筆力可方太史公如郭元振故宅等詩便是與之作傳如桃竹杖引一種文章則又未易髣髴也退之效玉川子月蝕詩乃刪盧仝冗語耳非效玉川也韓𨿽法度森嚴便無盧仝豪放之气

下字有倒用語格力勝者如吉日兮辰良必我也爲漢患者

賈誼鵩賦文章源流自檀弓來【案此條不甚可解疑有脫文誤字】古人作斷句輙旁入他意最爲警防如老杜云雞虫得失蕪了時注目寒山倚江閣是也黃魯直作水仙花詩亦用此體云坐對眞成被花惱出門一笑大江橫至陳無已云李杜齊名吾豈敢晚風無樹不鳴蟬則直不類矣

劉器之

劉器之謂馬永卿云吾友後生未可遽立議論以褒貶古今蓋見聞未廣渉世淺故也且如孔子萬世師也方孟僖子且死戒其嗣懿子師孔子時孔子年尙少也又齊景公與晏子適魯問禮時孔子方年三十其後孔子年五十餘方歷聘諸國十有四年而歸魯時孔子年六十八嵗乃始刪詩書系周易作春秋只數年間了卻一生著述蓋是時學問成矣渉世深矣故其述作始可爲萬世法譬如積水千仭之源一日決之滔滔汩汩直至於海其源深矣若夫潢潦之水乍盈乍涸終不能有所至者其源淺也古人著書多在暮年蓋爲此也

又云西漢樂章可齊三代舊見禮樂志房中樂十七章觀其格韻髙嚴規模簡古駸駸乎商周之頌噫異哉此髙帝一時佐命功臣下至叔孫通軰皆不能爲此歌尋推其源乃唐山夫人所作服防曰髙帝姬也韋昭曰唐山姓也而漢乃有此人縱使竹竿載馳方之陋矣【按唐山歌在樂府中誠爲髙古然與三百篇豈可同日而語至謂竹竿載馳方之陋矣論似過當】

又云新唐書敍事好簡略其詞簡故其事多欝而不明此作史之也且文章豈有繁簡必欲多則文冗而不足讀必欲簡則僻澀令人不喜假令新唐書載卓文君事不過止曰少嘗竊卓氏如此而已而班固載此事乃近五百字讀之不覺其繁也且文君之事亦何補於天下後世哉然作史之法不得不如是故謂文如風行水上出於自然也若不出於自然而有意於繁簡則失之矣唐書進表云其事則增於前其文則省於舊且新唐書所以不如兩漢文章者其病正在此兩句也而反以爲工何哉

沈括

沈括云穆修張景嘗同造朝待旦於東華門方論文次適見有奔馬踐犬以死二人各記其事以較工拙穆修曰馬逸有黃犬遇蹄而以斃景曰有犬死奔馬之下時文體新變二人之語皆拙澀當時自謂之工傳之至今

張蕓叟

張蕓叟嘗語諸子曰孔安國序書謂伏羲神農黃帝之書謂之三墳言大道也卽今素問與靈樞經十八篇是也【按素問靈樞其書𨿽古亦非黃帝之本文蕓叟謂卽是三墳未免臆說】學者以爲醫書置而不講何淺繆哉夫是書也窮天地之原總五行之變指性命之根柢識鬼神之情狀近可以養一身逺可以治天下小可以袪疾病大可以致神仙大易相爲表裏自非聖人孰能與於此哉夫爲學而不知墳典是猶好髙而不登山好水而不臨海好樂而不聞英莖韶濩終蔽士也

關中前軰有叚延齡者始見於皇祐嘉祐間與姚嗣宗防爲文法歐陽永叔气格範模似是深切好事者有所不能辧其言汪洋浩慱從容澑亮斂而蓄之不可測其深決而放之不可窮其逺若春夏之敷華秋冬之閉藏時亦有頓挫拂欝裂眥衝冠不平之气大抵摭取唐人之菁華集而爲已用余嘗患學者空言而屈行事漢之諸儒若董仲舒賈誼皆一時之冠仲舒専經術賈誼諳世務誼所陳之防當時大臣指以爲疎濶歷千七百年今實行其事享其利若合符契然中間非無佼佼之才【按佼佼原夲誤作鉸鉸今攺正】譊譊之口與駕虛說而惑世者良有間矣唐末有劉蛻者勵志爲文非齋戒祓除未嘗落筆多至十數萬言嘆世之人莫我知藏之櫝中埋之地下號曰文塜今叚君之文幸不在土中又不傳於世人胡不鑿終南山之石錮以北山之鐵以待後人之知者哉劉都官其先防稽人詩僅百篇古律相參明著者較然可見含思者求之愈深淒切則不可復觀平淡則防於無味至於華藻組繡豪肆放蕩眾體具備而卒歸於雅正醒醉沐浴於山水間與種太質軰爲詩酒友眞所謂五陵之豪客也

世謂樂天之文閒和夷暢任其自然當其立意命辭必得之容易予今再見樂天槁艸𨿽四句詩必加塗抹有至十數字者何也豈其良玉必加雕琢大匠不敢廢斤斧耶不然魁紀公應是一揮而成文不加防也

本朝自明道景祐間始以文學相髙故子瞻師魯兄弟歐陽永叔梅聖兪爲文皆宗主六經發爲文采脫去晚唐五代气格直造退之子厚之閫奧故能渾灝包含莫測涯涘見者皆晃耀耳目天下學者爭相矜尙謂之古文皆以不識其人不習其文爲深恥乃不知君子之言本來如此也今執筆之士𨿽名家自負亦系當時諸公爲之倡率楷模風流漸漬之所成故相距七八十年長老之人猶能傳誦以敎人其爲澤也厚哉今筆迹粲然腑肺傾倒於師魯至矣予得以終日反復於衡茅環堵之中有如促膝坐談揖讓之不暇借使諸公皆無恙又安得比肩接袂踵門而過我哉其爲觀也盛矣嗚呼孟軻尙友所恨者殊時楚子用賢實取於他國儻使九原之可作何居十世之猶存筆札在前嘆息何巳

予之先人大夫君植性勤彊孜孜好學接物之外手不捨捲每見子弟惰防必切責之且曰我老尙如此在汝等方學爲人顧已優防虛過日月汝不見市井百工之爲乎先雞而起四體不貸其勞如此者終嵗猶不能逃饑凍汝將學聖人事業志圖富貴而茍簡暇日天豈汝假耶

退之詩惟虢園二十一詠爲最工語不過二十字而意思含蓄過於數千百言者至爲石鼓歌極其致思凡累數百言曾不得鼓之彷佛豈其注意造作求以過人與夫不假琢磨得之自然者遂有間邪由是觀之凡人爲文言約而事該文省而防逺者爲嘉

司馬遷年二十南逰江淮上防稽探禹穴窺九疑浮沅湘北渉汶泗講業齊魯之郊過梁楚西使巴蜀天下靡所不至晚年方敢論次前世之事著書成文地理古今治忽無所不總故學者居一室之內守簡防膠舊聞任獨見以決天下事鮮有不謬者

司空圖

司空圖題桞桞州集云金之精麄效其聲皆可辧也豈淸於磬而渾於鐘哉然則作者爲文爲詩格亦可見豈當善於彼而不善於此耶觀文人之爲詩詩人之爲文始皆系其所尙所尙旣専則搜研愈至故能炫其工於不朽亦猶力巨而鬭者所持之器各異而皆能濟勝以爲勍敵也愚常覽韓吏部歌詩數百首其驅駕气勢若掀雷抉電於天地之間物狀奇怪不得不鼓舞而徇其呼吸也其次皇甫祠部文集所作亦爲遒逸非無意於淵宻蓋或未遑耳今於華下方得桞詩味其探搜之致亦深逺矣俾其窮而克壽玩精極思則固非者輕可擬議其優劣義嘗觀杜子美祭太尉房公文李太白寺碑贊【按李白集無寺碑贊惟化城寺太鐘銘系七言體類歌詩寺碑贊三字當是寺鐘銘之誤】宏防淸厲乃其歌詩張曲江五言沈欝亦其文筆也豈相傷哉噫後之學者褊淺片詞只句未能自辦已側目相詆訾矣痛哉因題桞集文末庻俾後之詮評者無或偏說以蓋全工

孔毅甫

孔毅甫雜說云唐房元齡與中書侍郎禇遂良受詔重撰晉書於是奏取太子右庻子許敬宗中書舍人來濟著作郎陸亢仕劉子翼前雍州刺史令狐徳棻太子舍人李義府薛元超起居郎上官儀等八人分功撰錄以臧榮緒晉書爲主參考諸家甚爲詳洽然史家多是文詠之士好采詭謬碎事以廣異聞又所評論競爲綺艶不求篤實由是頗爲學者所譏惟李淳風深明星歷善於著述所修天文律曆五行三志最可觀采太宗自著宣武二帝及陸機王羲之四論於是總題云禦撰余以爲史之失自陳壽始觀吳志諸葛恪傳載題驢謝馬事乃知晉史冗記有自來矣晉張輔云司馬遷敍三千年事惟五十萬言班固敍二百年事乃八十萬言故謂固不如遷自昔史氏所書兩人一事必曰語在某人傳晉書載王隱諫祖納奕棋一叚幾二百字兩傳俱出此爲文煩矣觀魏志管寜傳注胡昭脫晉帝於死而口終不言以爲賢於丙吉又觀晉載記慕容超傳呼延平之活超也與丙吉事正相類而史氏文不足以起之故奄奄如此可爲長太息也晉書隱逸夏仲禦傳史臣欲效太史公樂書文章而不知筆力短弱乃失事情使人讀而覺之爲可笑也許邁當在隱逸傳而以綴王羲之之後失次矣

李泰伯

李泰伯答李觀書云來書謂孔子之後有孟荀揚王韓桞國朝桞如京王黃州孫丁【按孫丁是孫何丁謂宋史孫何傳十嵗識音韻十五善屬文在貢籍中甚有聲與丁謂齊名時軰號爲孫丁是也原本作十字誤】張晦之及今範歐陽皆其繼者也而自謙讓以爲畚土壌築太山欲登於前賢之閫而問其何如足下年少初仕不汲汲於進取而轉從寂寞之道此非今人之心古人之心也曽子曰尊其所聞則髙明矣行其所知則光大矣茍取之以明守之以誠尙可爲聖人之徒矧曰前賢之閫哉然謂之賢者豈非所論列十數公乎足下欲以爲法當考其所爲工拙不宜但徇其名也孟氏荀揚醇疵之說聞之舊矣不可復輕重文中子之書已泯絕惟中說行然出於門人所記觀其意義往往有奇奧處而陷在虛誇腐脆之間隋書無本傳又不得案其行事退之之文如大饗祖廟天下之物茍其可薦者莫不在焉佐平淮西解深州圍功徳卓犖在聼聞者不可揜誠哉其命世也子厚得韓之奇於正則劣矣以黨王叔文不得爲善士於朝近者如京先倡古道以志气聞黃州學而未之得然其人諤諤有風標彼孫丁之文舉人之雄者耳其立朝不聞有所建明而胎天下之禍爲吾徒羞晦之之辭不奇諸所著文未足可嘉至於議論則識精才健無逺不到若洪範王霸篇籠絡夭人錘鍜古今𨿽子厚好爲論尙未及也先朝文士惟此人耳惜其疎俊得罪於世故立身不可不謹若子厚晦之皆非凢人被惡名𨿽欲自新而死期至矣範公歐陽蓋爲賈誼劉向之事業窮髙致逺未易量也足下以愚言爲不妄則可法與否昭昭然矣

作延平集序云世俗見孔子不用而作經乃言聖賢得志則在行事不在書也噫孔子誠不用矣堯舜禹湯時聖賢有不得志者乎奚其爲典謨訓誥哉成王周公時有不得志者乎奚其爲雅頌哉心之志志之言言之文若凍餒然孰謂得志而不衣食哉用之大其言者愈大虞書之歷象日月星辰夏后之賦貢九州周人之職三百六十官不已大乎今之君子固多靳儒至於布衣閭巷尙曰賢者行而已不必文也彼顏閔氏時夫子在蓋無可復言非爲有徳行不著書也防夏之徒不在徳行科亦不措一辭子思孟軻豈無徳行乎是皆不才子無功於文而雷同此說以自慰耳

作陳公燮字序云夫子多能鄙事以博奕爲賢乎已詞人之作或因於物或發乎情𨿽不有用幸愈乎博奕也而俗儒必非之五子之歌韻矣繋辭首章對矣使今世爲之將以聲律坐矣禮有本末用有先後本末副焉固醇矣有其本以慢其末古人或不免焉略其本而詳其末今人豈少哉𨿽然自治可也父兄之於子弟師之於徒亦可也欲以區區之有而齊天下之人汰哉見人一動作一笑語衣冠裳履之間則斷夫賢不肖張目大言以不卹彊禦爲烈此今人之蔽也道之不行蓋儒者自取之秦燔書漢鉤黨使典章淪陷人士闉厄到今恨之豈惟在上者之過有由然也夫知道者無古無今無王無覇無治無亂惟用與不用耳

余師錄卷二

欽定四庫全書

余師錄卷三

宋王正徳撰顏之推

顏之推家訓云夫文章者原出五經詔命策檄生於書者也序述論議生於易者也歌詠賦頌生於詩者也祭祀哀誄生於禮者也書奏箴銘生於春秋者也朝廷憲章軍旅誓誥敷顯仁義發明功徳牧民建國不可暫無【一本作施用多途】至於陶冶性靈從容諷誦入其滋味亦樂事也行有餘力則可習之然而自古文人多陷輕薄屈原露才揚已顯暴君過宋玉體貎容冶見遇俳優東方曼倩滑稽不雅司馬長卿竊貲無操王褒過章僮約揚雄徳敗美新李陵降辱夷虜劉歆反覆莽世傅毅黨附權門班固盜竊父史趙元叔抗疏過度馮敬通浮華擯壓馬季長佞媚獲誚蔡伯喈同惡受誅吳質詆忤鄕裏曹植悖慢犯法杜篤乞假無厭路粹隘狹已甚陳琳實號麤疏繁欽性無檢格劉楨屈彊輸作王粲率躁見嫌孔融禰衡誕傲致殞楊修丁廙扇動取斃阮籍無禮敗俗嵇康淩物凶終傅元忿鬭免官孫楚矜誇淩上陸機犯順履險潘嶽幹沒取危顏延年負气摧黜謝靈運空疏亂紀王元長凶賊自貽謝元暉侮慢見及凡此諸人皆其翹秀者不能悉紀大較如此至於帝王亦或未免自昔天子而有才華者惟漢武魏太祖文帝明帝宋孝武帝皆負世議非懿徳之君也自子防子夏荀況孟軻枚乘賈誼蘇武張衡左思之儔有盛名而免過患者時復聞之但其損敗居多爾每甞思之原其所積文章之體標舉興防發引性靈使人矜伐故忽於持操果於進取今世文士此患彌切一字愜當一句淸巧神厲九霄志淩千載自吟自賞不覺更有旁人加以砂礫所傷慘於矛防諷刺之禍速乎風塵深宜防慮以保元吉

學問有利鈍文章有巧拙鈍學累功不妨精熟拙文研思終歸蚩鄙但成學士自足爲人必乏天才勿彊操筆也吾見世人至無才思自謂淸華流布醜拙亦已眾矣江南號爲詅【力正反】癡符近在並州有一士族好爲可笑詩賦誂撆【上音窕相呼誘也下音瞥】邢魏諸公眾共嘲弄戱相贊說便擊牛釃酒招延聲譽其妻明鑑婦人也泣而諫之此人嘆曰才華不爲妻子所容何況行路至死不覺自見之謂明此誠難也

學爲文章先謀親友得其評裁知可施行【一本無此四字】然後出手愼勿師心自任取笑旁人自古執筆爲文章何可勝言然至於宏麗精華不過數十篇爾但使不失體裁辭義可觀便稱才士要須動俗蓋世亦俟河之淸乎或問揚雄曰吾子少而好賦雄曰然童子雕虫篆刻壯夫不爲也余竊非之曰虞舜歌南風之詩周公作鴟鴞之詠吉甫史克雅頌之羙者未聞皆在防年累徳也孔子曰不學詩無以言自衛反魯樂正雅頌各得其所大明孝道引詩証之揚雄安敢忽之也若論詩人之賦麗以則辭人之賦麗以滛但知變之而已又未知雄自爲壯夫何如也著劇秦美新妄投於閣周章怖慴不逹天命童子之爲爾袁亮以勝老子【按袁亮今本作桓譚】葛洪以方仲尼使人嘆息此人直以曉算術解陰陽故著太元經爲數子所惑其遺言余行孫卿屈原之不及安敢望大聖之淸塵且太元今竟何用乎不翅覆醤瓿而已

齊世有辛毗者淸幹之士官至行臺尙書嗤鄙文學嘲劉逖云君軰辭藻譬若朝菌須臾之翫非宏才也豈比吾徒十丈松樹常有風霜不可凋悴劉應之曰旣有寒木又發春華何如也辛笑曰可哉凡爲文章猶乘騏驥𨿽有逸气當以衘防制之勿使流亂軌躅放意塡阬岸也文章當以理致爲心腎气調爲筋骨事義爲皮膚華麗爲冠冕今世相承趨末棄本率多浮艷辭與理競辭勝而理伏事與才爭事繁而才損放逸者流宕而忘歸穿鑿者補綴而不足時俗如此安能獨違但務去太甚爾必有盛才重譽攺革體裁者實吾所希古人之文宏才逸气體度風格去今實逺但緝綴疎朴未爲宻致爾今世音律諧靡章句偶對諱避精詳賢於往昔多矣宜以古之制裁爲本今之辭調爲末並須兩存不可偏棄也

沈隱侯曰文章當從三易易見事一也易識字二也易讀誦三也邢子才常曰沈侯文章用事不使人覺若胸臆語也【按易見事以下原本脫去今據家訓添入】深以此服之祖孝徴亦嘗謂吾曰沈詩云崖傾護石髓此豈似用事耶邢子才魏收俱有重名時俗凖的以爲師匠邢賞服沈約而輕任昉魏愛慕任昉而毀沈約每於譚防辭色以之鄴下紛紜各爲朋黨祖孝徴嘗謂吾曰任沈之是非乃邢魏之優劣也

吳均集有破鏡賦昔者邑號朝歌顏淵不舎裏名勝毋曾參斂襟【按淮南子云墨子非樂不入朝歌鄒陽書亦云邑號朝歌墨翟廻車今作顏淵蓋據論語譔考防】蓋忌夫惡名之傷實也破鏡乃是凶逆之獸事見漢書爲文幸避此名也比世往往見有和人詩者題云敬同孝經云資於事父以事君而敬同不可輕言也梁世費旭詩云不知是耶非殷澐詩云颻颺雲母舟簡文曰旭旣不識其父澐又颻颺其母此𨿽悉古事不可用也世人或有引詩伐鼔淵淵者宋書已有屢遊之誚如此流比幸須避之北靣事親別舅摛渭陽之詠堂上養老送兄賦栢山之悲皆大失也舉此一隅觸塗宜謹凡代人爲文皆作彼語理宜然矣至於哀傷凶禍之辭不可輙代蔡邕爲胡金盈作母靈表頌曰悲母氏之不永倐委我而夙防又爲胡顥作其父銘曰葬我考議郎君袁三公頌曰猗歟我祖出自有嬀王粲爲潘文則思親詩云躬此勞瘁鞠予小人庻我顯妣克保遐年而並載乎邕粲之集此例甚眾古人之所行今世以爲諱也陳思王武帝誄遂深永蟄之思潘嶽悼亡賦乃愴手澤之遺是方父於虫譬婦爲考也蔡邕楊秉碑云統大麓之重潘尼贈盧景宣詩云九五思飛龍孫楚王驃騎誄云奄忽登遐陸機父誄云億兆宅心謹敍百揆姉誄云俔天之妹今爲此言則朝廷之罪人也王粲贈楊徳祖詩云我君餞之其樂泄泄不可妄施人子況儲君乎挽歌辭者或云古者虞殯之歌或云出自田橫之客皆爲生者悼往告哀之意陸平原多爲死人自嘆之言詩格旣無此例又乖制作大意

凡詩人之作刺箴羙頌各有源流未嘗混雜善惡同篇也陸機爲齊謳篇前敍山川物產風教之盛後章忽鄙山川之情殊失厥體其爲吳趨行何不陳子光夫差乎京洛行何不述赧王靈帝乎

自古宏才博學用事誤者有矣百家雜說或有不同書儻湮滅後人不見故未敢輕議今指知決紕繆者略舉一兩端以爲誡云詩云有鷕雉鳴又曰雉鳴求其牡毛傳亦曰鷕雌雉聲又云雉之朝雊尙求其雌鄭元注月令亦云雊雄雉鳴潘嶽賦曰雉鷕鷕以朝雊是則混雜其雌雄矣詩云孔懷兄弟孔甚也懷思也言甚可思也陸機與長沙顧母書述從祖弟士璜死乃言痛心防腦有如孔懷心旣痛矣卽爲甚思何故方言有如也觀其此意當謂親兄弟爲孔懷詩云父母孔邇而呼二親爲孔邇於義通乎異物志云擁劍狀如蟹但一偏大爾何遜詩云躍魚如擁劍是不分魚蟹也漢書禦史府中列栢樹常有野鳥數千棲宿其上晨去暮來號朝夕鳥而文士往往誤作烏鳶用之抱朴子說項曼都詐稱得仙自云仙人以流霞一杯與我飲之輙不饑渇而簡文詩雲霞流抱朴椀亦猶郭象以惠施之辧爲莊周言也後漢書囚司徒崔烈以鋃鐺鏁【上音狼下音當】鋃鐺大鏁也世間多誤作金銀字武烈太子亦是數千卷學士嘗作詩云銀鏁三公腳刀撞僕射頭爲俗所誤

李朴

李朴送徐行中序云吾嘗論唐人文章下韓退之爲桞子厚下桞子厚爲劉夢得下劉夢得爲杜牧下杜牧爲李翺皇甫湜最下者爲元稹白居易蓋元白以澄澹簡質爲工而流入於鄙近譬如哇滛之歌𨿽足以快心便耳而類乏韶濩翶湜優柔泛濫而詞不掩理杜牧淸深勁峻而體乏步驟夢得俊逸麗縟而時窘邊幅子厚雄健飄肆有縣崖峭壑之勢不幸不發於仁義而發於躁誕至退之而後淳粹溫潤駸駸乎爲六經之苖裔何則文章者天地之奇气造物者常嗇於與人故愚者終身而不得智者得其幽微之思勇者得其果敢之气辧者得其玲瓏之聲巧者得其藻繪之容是數者𨿽能得而不能盡然猶足以取髙於斯世蓋必有兼是數者之才而後得其純全中正之气經緯五藏雕鏤萬化明以寓物象之形容幽以露神之奇怪小而歌詠乎虫魚鳥獸之情大而羽翼乎禮樂刑政之具隨時抑揚爲歌頌譏刺之音以舒發其懽愉愁嘆堙郁之志而終始出入於仁義爲禹稷之謨伊周之訓箕子之疇伏羲之易孔子之春秋而天地之蘊始盡矣

書桞子厚集云子厚文辭淳正𨿽不及退之至气格雄絕亦退之所不及然子厚論著大抵非怨憤必刺毀辧論語下篇尢害道論天地陰陽猶果蓏艸木不能賞功罰罪𨿽詼諧之詞施於仁義教化其蟊螣歟至若傳河間李赤事以譏切當世屬意明白而卒身自蹈其獘豈所謂工於訶人而拙於用已耶吾不寶夫論之如是也與楊宣徳書唐人稱子羙爲詩史者謂能紀一時事耳至於安得廣廈千萬間爲茅屋歌安得壯士提天綱爲石犀行安得壯士挽天河爲洗兵馬又安在其不相襲也故論文者當論其是與否不必以好異誇世俗爲能六經不以文論後之洸洋奔肆不見邊幅莫如馬遷荀況之書言辭相似者十三四遷載趙武靈王欲胡服與商君論變法百餘言間不同才數字如傳蘇秦說六國見魏王而曰魏天下之彊國也王天下之賢王也見楚王又曰楚天下之彊國也王天下之賢王也執事能謂二人者淺狹無他有耶

書鐘陵集云文章取足於辧理詞有餘而意不足者如人之附贅愈多而愈病非有簡質者乏步驟泛濫者誇侈麗也蓄之厚則徑省而不浮養之薄則亂雜而無統不可以相能也張元淳出其父仲通鐘陵集若干捲以示余余見而異之曰斯文也其辧理之文歟粹而溫簡而嚴徑直而優遊辧析而有體不爲虛辭濫說以取世俗之嗜好而終始曲折要必出入於仁義以扶導於教化因物寓意發爲歌詩可諷可勸可興可感至五言古風尢澄澹峻防讀之如與幽人烈士正冠而道古使人竦然生愛敬之意表奏論議切情近事以道人之所難言與夫治亂安危之隱而未見者無不審訂規畫而反覆之凜凜乎忠義之气溢於中而形於外者也

謁顧子惇侍郎書云文章渉秦漢而病夫六經之於道譬猶一气之運產出萬化孟軻揚雄爲之五行四時之用蓋書道治亂興廢之迹故其辭顯春秋賞善絕惡歸諸正故其辭微易以四象告吉凶故其辭深而通禮以齋荘恭敬之心逹於籩豆玉帛故其辭典而嚴詩以君臣父子之情詠於竹弦於絲故其辭婉而順下三代而道徳之意不傳在戰國則蘓秦張儀以縱橫病韓非申商以刑名病荘周列禦冦又取仁義法度而捶提絕滅之爲窈茫荒怪之說漢司馬遷得其汪洋峻逸之气以馳騁上下數千載而顚倒橫斜識不逮理歷晉魏齊梁而光沈气塞埋蔵腐蝕頹波橫流滛靡一轍唐興三光五嶽之气不分文風復起韓愈得其溫淳深潤以爲貫道之器桞子厚得其豪健雄肆飄逸果決者僅足窺馬遷之藩鍵而類發於躁誕下至孫樵杜牧峻峯激流景出象外而裂窘邊幅李翺劉禹錫刮垢見奇淸勁可愛而體乏雄渾皇甫湜白居易閒澹簡質斵去雕篆而拙迹每見回宮轉角之音隨時間作類乏韶夏皆滛哇而不可聽某駑鈍竊亦有志於古者側聞閤下以徳行文章取名於時士之有志於道者爭出所長來筮駑駿聼於下風竊自增气不識龍門之下可以衽艸褐而一叩乎

蘓籀

蘓籀敍蘓轍子由遺言云公爲籀講老子數篇曰髙於孟子二三等矣【按蘓氏父子皆尊孟子此或非轍之言疑因轍有老子注而附防之】公言仲尼春秋或是令邱明作傳以相發明

東坡防年作卻防刀銘公作缸硯賦曾祖稱之命佳紙繕冩裝飾釘於所居壁上

公曰子瞻之文奇余之文但穩耳

張十二之文波瀾有餘而出入整理骨格不足秦七波瀾不及張而出入徑健簡防過之要知二人後來文士之冠冕也

賈誼宋玉賦皆天成自然張華鷦鷯賦亦佳妙子瞻諸文皆有奇气至赤壁賦髣髴屈原宋玉之作漢唐諸公皆莫及也

公曰余少年苦不逹爲文之節度讀上林賦如觀君子佩玉冠冕還折揖讓音吐皆中規矩終日威儀無不可觀

公曰予少作文要使心如旋牀大事大圓成小事小圓轉每句如珠圓

公曰余黃樓賦學兩都賦體晚年來不作此工夫之文公曰申包胥哭秦庭一章子瞻誦之得爲文之法公曰範蜀公少年儀矩任眞爲文善腹槁作賦場屋中黙坐至日晏無一語及下筆頃刻而就同試者笑之範公遂魁成都

公曰荘周養生主一篇誦之如龍行空爪趾鱗翼所及皆自合規矩可謂奇文

唐儲光羲詩髙處似陶淵明平處似王摩詰

歐陽公碑版今世第一集中怪竹辯乃甚無謂非所以示後世

唐皇甫湜論朝廷文字以燕許爲宗文奇則怪矣公曰李方叔文似唐蕭李所以可喜韓駒詩似儲光羲公曰讀書須學爲父餘事作詩人耳

公曰讀書百徧經義自見

族兄在廷問學文如何曰前軰但看多做多而已公言班固諸敍可以爲作文法式

公曰李太白詩過人其平生所享如浮花浪蘂其詩云羅幃捲舒似有人開明月直入無心可猜不可及公論唐人開元燕許云文气不振倔彊其間自韓退之一變復古追還西漢之舊然在許昌觀唐文粹稱其碑頌往往愛張蘓之作又覽唐皇甫湜持正諭業云所譽燕許文極當文奇則渉怪施之朝廷不須怪也蓋亦取燕許矣

汪藻

汪藻作蘓魏公文集序云所貴於文者以能明當世之務達羣物之情使千載之下讀之者如出乎其時如見其人也若夫善立言者不然文𨿽同乎人而其所以爲文有非人之所得而同者孟子七篇之書敍戰國諸侯之事與夫梁齊君臣之語其辭極於辯博若無以異乎戰國之文也揚子之書數萬言言秦漢之際爲最詳簡雅而閎深若無以異乎西漢之文也至其推性命之隱發天人之微粹然一歸於正使學者師用比之六經則當時所謂儀秦犀首谷永杜欽軰豈惟無以望其門墻殆冠履之不侔也宋興百餘年文章之變屢矣楊文公倡之於前歐陽文忠公繼之於後至元丰元祐間斯文幾於古而無遺恨矣蓋吾宋極盛之時也

作鮑欽止小集序云古之作者無意於文也理至而文則隨之如印印泥如風行水上縱橫錯綜粲然而成者夫豈待繩削而後合哉六經之書皆是物也逮左氏傳春秋屈原作離騷始以文章自爲一家而稍與經分漢公孫宏董仲舒蕭望之匡衡以經術顯者也司馬遷相如枚乘王褒以文章著者也當是時已不能合而爲一況淩夷至於後世流別而爲六七靡靡然入於流連光景之文哉其去經也遠矣本朝自熈寧元丰士以談經相髙而黜雕虫篆刻之習庻幾其復古矣學者用意太過文章之气日衰欽止少從王氏學又嘗見眉山蘇公故其文汪洋閎肆粹然一本於經而筆力豪放自見於馳騁之間深入墨客騷人之域於二者可謂兼之自黃魯直張文潛沒欽止之詩文獨行於世而詩尢髙妙淸新每一篇出士大夫爭相讀熟余嘗恨未見其全書今得此集讀之曰嗟乎欽止於斯文可謂豪髮無遺恨矣作永州桞先生祠堂記云周衰言文章之盛者莫如漢唐賈誼馳騁於孝文之初時漢興才二十餘年耳談治道述騷辭追還三代之風如此其速自是踵相躡有人末而至於劉向揚雄益精深不可及去古未逺故也唐承貞觀開元習治之餘以文章顯者如陳子昂蕭穎士李邕燕許之流固不爲無人而東漢以來猥並之气未除也至元和始粹然一返於正其所以臻此者非先生及昌黎韓公之力歟故以唐三百年世所推尊者曰韓桞而已豈非盛哉

呂居仁

呂居仁作逺遊堂詩集序云頃嵗嘗與學者論學詩當識活法所謂活法者規矩備具而能出於規矩之外變化不測而卒亦不背規矩也是道也蓋有定法而無定法無定法而有定法知是者則可以語活法矣世之學者知規矩固已甚難況能遽出規矩之外而有變化不測乎謝元暉有言好詩流轉圓美如彈丸此眞活法也元暉𨿽未能實踐此理言亦至矣近世黃魯直首變前作之而後學者知所趨向畢精盡知左規右矩庻幾至於變化不測而逺與古人比蓋皆由此道入也然予區區淺末之論皆漢魏以來有意於文者之法而非無意於文者之法也孔子曰興於詩又曰詩可以興可以觀可以羣可以怨邇之事父逺之事君多識於鳥獸艸木之名今之爲詩者果可以使人讀之而能興觀羣怨矣乎果可以使人讀之而能知所以事父事君而能識鳥獸艸木之名乎爲之而不能使人如是則如勿作𨿽然文猶質也質猶文也君子於文有不得已焉者也吾友夏均父蘄人也賢而有文章其於詩蓋得所謂規矩備具而出於規矩之外變化不測者其天才於流軰獨髙眾苦不足而均父常用之若不盡也

潘邠老語饒徳操云作長詩須有次第本末方成文字譬如做客見主人須先入大門見主人升階就坐說話乃退今人作文字都無本末次第緣不知此理也孟子或問百里奚自鬻於秦一章與韓退之論思元賔而不見見元賔之所與者猶吾元賔也及曾子固答李防書最見抑揚反覆處如此等類宜皆詳讀

論語禮記文字簡淡不厭似非左氏所可及也列子气平文緩亦非荘子步驟所能至也東坡晚年敍事文字多法桞子厚而豪邁之气非子厚所能及也

左氏之文語有盡而意無窮如獻子辭梗陽人一叚所謂一唱三嘆有遺音者也如此等處皆是學文養气之本不可不深思也

班固敍事詳宻有次第專學左氏如敍霍上官相失之由正學左氏記秦穆晉惠相失處也

孫子十三篇論戰守次第與山川險易長短小大之狀皆曲盡其妙推髙發隱使物無遁情此尢文章妙處讀三蘓進防防養吾气他日下筆自然文字滂沛無吝嗇處韓退之文渾大廣遠難闚測桞子厚文分明見規模次第初學者當先學桞文後熟韓文則工夫自易古人文章一句是一句句句皆可作題目如尙書可見後人文章累千百言不能就一句事理只如選詩有髙古气味自唐以下無復此意此皆不可不知也

徐師川云爲詩文常患意不屬或只得一句語意便盡欲足成一章又惡其不相稱但能知意不屬則學可進矣凡注意作詩文或得一兩句而止若未有其次句卽不若且休養銳以待新意若盡力須要相屬譬如力不敵而苦戰一敗之後意气沮矣

文气不分明指切從容委曲而意以獨至惟左傳爲然如當時諸國往來之辭與當時君臣相告相讓之語蓋可見矣亦是當時聖人余澤未遠涵養自別故辭气不廹如此非後世人專學言語者也

文章大要須以西漢爲宗此人所可及也至於上面一等則須審已才分不可勉彊作也如秦少遊之才終身從東坡步驟次第止宗西漢可謂善學矣

陸士衡文賦云立片言以居要乃一篇之警防此要論也文章無警防則不足以傳世蓋不能竦動世人如老杜及唐人諸詩無不如此但晉宋間人專致力如此故失於綺靡而無髙古气味老杜詩云語不驚人死不休所謂驚人句卽警防也

載馳詩反覆說盡情意學者宜考蒹葭說得事理明白尢宜致思也

漢髙紀詔令雄健孝文紀詔令溫潤去先秦古書不遠後世不能及至孝武紀詔令始事文采文亦寖衰矣老杜歌行最見次第出入本末而東坡長句波瀾浩大變化不測如作雜劇打猛諢入卻打猛諢出也

東坡云意盡而言止者天下之至言也然而言止而意不盡尢爲極至如禮記左傳可見

韓退之答李翊書老蘓上歐公書最見學文養气妙處西漢自王褒以下文字專事詞藻不復簡古而谷永等書雜引經傳無復已見而古學遠矣此學者所宜深戒檀弓與左氏紀太子申生事詳略不同讀左氏然後知檀弓之髙遠也

劉勰辧騷云敍情怨則郁伊而易感述離居則愴怏而難懷此知文者也言以述志文以宣言覩此可知但其間自有逺近髙下抑揚微顯

作文必要悟入處悟入必自工夫中來非僥幸可得也如老蘓之於文魯直之於詩蓋盡此理矣

老杜云新詩攺罷自長吟文字頻攺工夫自出近世歐公先貼於壁時加竄定有終篇不畱一字者

學者須做有用文字不可盡力於虛言有用文字議論文字是也議論文字須以董仲舒劉向等爲主禮記周禮及新序說苑之類皆當貫穿熟考則做一日便有一日工夫近世文字如曾子固諸序尢須詳味

左氏景公欲更晏子之宅一叚反覆再三至於辭理俱盡無復餘蘊此當深考也

醫書論脈之形狀病之證驗無一字妄發乃於借物爲諭尢見工夫大抵見之旣明則發之於言語自然分曉觀此等書可見

劉知幾云敍事之省其流有二焉一曰省句二曰省字如左傳宋華耦來盟稱其先人得罪於宋魯人以爲敏夫以鈍者稱敏【魯人爲鈍人也記中有注解】則明焉者所嗤此爲省句也春秋經曰隕石於宋五夫聞之隕視之石數之五加以一字太詳減其一字太略求諸折中簡要合理此爲省字也其反於是者若公羊稱卻克眇季孫行父禿孫良夫跛齊使跛者逆跛者禿者逆禿者眇者逆眇者蓋宜除跛者已下字但云各以其類逆者必於事皆再述此於文殊費尢爲煩句也漢書張蒼傳云年老口中無齒蓋於此一句之中去年及口中可矣此六文成句而三字妄加此爲煩字也然則省句爲易省字爲難呂氏家塾廣記云歐陽文忠公每爲文旣成必自竄易至有不畱本初一字者其爲大文章則書而傅之屋壁出入觀省之至於尺牘單簡亦必立槁其精審如此每一篇出士大夫皆傳冩諷誦惟覩其渾然天成莫究斧鑿之迹也【曽於諸子學捨中見與劉原父書一書十數本】

劉摰作張文定玉堂集敍云甚哉辭之不可以已也夫萬事異理非言不命四方異情非辭弗通詩不云乎辭之輯矣民之洽矣傳亦有之子產有辭諸侯賴之是以君天下者必使其臣贊爲辭而後出之周禦史掌贊書漢尙書作詔文此其官之見於古者歷代因之其任愈重夫以堂寧之一言行乎四方萬里之外不髙深簡嚴不足以重王體又欲其誠之宣不優柔曲折不足以究民聼又欲其言之約三代而上經聖人所定不可尙已三代而下作者污隆隨時屢變其間承平之時訓詞深厚號令溫雅有古風烈而傾側之際書詔所下武夫悍卒揮涕感動終於享好治之譽建持危之功則潤色之效豈小補哉自慶曆至於熈寧惟仁祖恭儉寛大英祖克篤前烈主上長駕遠馭略不世出三朝政績巍巍煥煥非尋常耳目所能觀聼而於斯時典冊吿命多出公手上之仁心徳意國之威福所指明布諭下昭如日星學士大夫都邑野人莫不曉然知治道之所以然𨿽政績固自卓越而述作之妙知有助哉至於供奉歌頌祠祝贊戒勒之金石播之樂府多者千百少數十言體制紛紛各得其度眾人不給我獨贏餘又何其富也

唐子西

唐子西論文云古樂府命題皆有主意後之人用樂府爲題者直代其人而措辭如公無渡河須作妻止其夫之辭太白軰或失之惟退之琴操得體

六經已後便有司馬遷三百五篇之後便有杜子美六經不可學亦不可不學故作文當學司馬遷作詩當學杜子美二書亦須常讀所謂不可一日無此君也司馬遷敢亂道卻好班固不敢亂道卻不好不亂道又好是左傳亂道又不好是唐書八識田中若有一毫唐書亦爲來生種業

晚學遽讀新唐書輙能壊人文格舊唐書贊語云人安漢道之寛平不厭髙皇之嫚罵其論唐亡云決江海以救焚焚收而溺至引鴆爵以止渴渴止而身亡亦自有佳處

近世士大夫習爲時學忌博聞者率引經以自彊余謂挾天子以令諸侯諸侯必從然謂之尊君則不可挾六經以令百氏百氏必服然謂之知經則不可

東坡赴定武過京師館於城外一園之中余時年十八謁之問余觀甚書余云方讀晉書卒問其中有甚好亭子名余茫然失對始悟前軰觀書用意蓋如此

上蔡司空書云文章於道有離有合不可一槪忽也前世韓退之桞子厚近世歐陽永叔尹師魯王深父軰皆有文在人間其詞何嘗不合於經其防何嘗不入於道行之於世豈得無補而可以忽略都不加意乎竊觀閤下輔政旣以經術取士又使習律習射而醫算書畵悉皆置博士此其用意豈獨遺文章乎而自頃以來此道防廢塲屋之間人自爲體而立意造語無復法度宜詔有司取士以古文爲法所謂古文𨿽不同偶儷而散語之中暗有聲調其步驟馳騁亦皆有節奏非但如今日茍然而巳今士大夫間亦有知此道者而時所不尙皆相率遁去不能自見於世宜稍稍收聚而進用之使學者知所趨向不過數年文體自變使後世論宋朝古文復興自閤下始此亦閤下之所願也

魏文帝卽位求孔融之文以爲不減班揚晉武帝踐阼詔定諸葛亮故事而比之周誥融旣魏武之讎恨而亮亦晉宣之仇敵二人之言宜非當時之所欲聞而並見收錄惟恐其墜失蕩然無忌猶有先王大公至正之道存焉此吾所以特有取於魏晉也

葉夢得

葉夢得云古書多奇險或謂當時文體云爾然列子字古而辭平老子字與辭俱平偶儷音諧略同秦漢間工於文者而視古則稍異乃知奇險未必皆其體亦各自其爲之者至孟子荘周雄辧閎衍如決江河如蒸雲霧殆不可以文論蓋自其爲道出之商書伊訓說命等非不平而盤庚特異周詩雅頌非不平而鴟鴞云漢二篇殆不容讀豈非系其人乎使西漢之文不傳後世乃見太元謂西漢皆然亦不可矣文章自東漢後頓衰至齊梁而掃地豈惟其文之衰觀當時人物立身謀國未有一特然出羣者何以獨能施之於文至唐終始三百年僅能成一韓退之使退之如王楊盧駱之徒亦不能爲矣

許顗

許顗云古人文章不可輕易反覆熟讀加意思索庶幾其見之東坡送安惇落第詩云故書不厭百回讀熟讀深思子自知僕嘗以此語銘座右而書諸紳也

潛溪詩話云老坡作文工於命意必超然獨立於眾人之上如趙淸獻碑世間稱治人者曰寛立朝者曰直蓋已大矣則進於二者又有說焉故曰其於治郡不專於寛時出猛政嚴而不殘其在朝廷不專於直爲國愛人掩其疵疾如吾家蜀公堅臥不起人知其髙而不稱其用則爲碑銘曰世皆謂公貴身賤名孰知其功聖人之淸然後知其有功於世也又曰君實之用出而時施如彼水火寜除渴饑公𨿽不用亦相其行如彼山川出云相望然後知其相爲表裏廢一不可也此皆非世人所能到者平日得意處多如此其源蓋出於荘子故其論劉伶荘子阮千里閻立本皆於世人意外別出眼目其平日取舎文章亦多以此爲法晚年乃言之曰詞逹而已詞至於逹則疑於不文是不然求物之妙如系風捕影能了然於心者千萬人而不一遇也況能了然於手與口乎是之謂詞逹詞至於逹則文不可勝用矣

王彥輔

王彥輔麈史楚詞招魂大招其末盛稱洞房翠帷之飾美顏秀領之列瓊漿胾羮之烹新歌鄭衛之娛日夜沈湎與象棋六愽之樂夫所以訾楚者深矣其卒云魂兮歸來正始昆只言往者旣不可以正尙或以解於後耳又曰賞罰當只尙進士只【案楚詞今本作尙賢士只】國家爲只尙三王只皆思其來而反其政者也

梁任昉集秦漢以來文章名之始目曰文章緣起自詩賦離騷至於勢約【案勢約原作藝約昉此編終於崔瑗艸書勢王褒僮約共八十五也今攺正】八十五題可謂愽矣旣載相如諭蜀不錄揚雄劇美錄解嘲而不取韓非說難取劉向列女傳而遺陳壽三國誌評至韓柳元結孫樵又作原如原道原性之類又作讀如讀儀禮鶡冠之類又作書如書叚太尉逸事訟如訟風伯訂如訂樂等篇嗚呼文之體可謂極矣今略防之續彥升之志也任昉以三言詩起晉夏侯湛唐劉存以爲始於鷺於飛醉言歸任以頌起漢之王褒劉以始於周公時邁任以檄起漢陳琳檄曹操劉以始於張儀檄楚任以碑起於漢惠帝作四皓碑劉以管子謂無懷氏封太山刻石紀功爲碑任以銘起於始皇登會稽山劉以蔡邕銘論黃帝有金幾之銘其始也若此者尙十餘條或討其事名之或因其成篇而論𨿽有不同然不害其多聞之益

顏氏家訓亦足以爲良至論文章以遊夏孟荀枚乘張衡左思爲狂而又詆忤子云吾不取焉唐柳冕常言文章當以气爲主而世以謂賦者古詩之流亦足以觀其志如王沂公作狀元爲殿試有物混成賦其間曰得我之小者散而爲艸木得我之大者聚而爲山川此有陶鎔萬物之度後果爲相範文正賦金在鎔曰若令區別妍蚩願爲軒鑑儻使削平禍亂請就幹將人以謂有出將入相之器果爲名臣

王履道

王履道答吳檢法書云辱枉書並近詩伏承吏事簡少雍容文史樂道無悶起居休勝感慰不巳某廢放之久𨿽非幻未證而諸幻巳空無還尙隔而可還略盡公獨以文何耶少小之過不由師授妄作文果何物哉向上諸聖𨿽寓此以見仁義道徳之意然文非仁非義非道非徳實則辭也易有聖人之道四而以言者尙其辭辭之爲尙欲以行逺不工則不逹謂文曰道吾不求工此非某之所敢知將求天下之工於辭者斯則有以驗之辭必工而可出愈出而不窮屈原以來作者皆覩此祕而可操以馭者竊嘗有得於荘周司馬相如周之論風其辭若與風俱鳴於眾竅掩卷而坐猶覺翏翏之逼耳其論眞人曰與乎其觚而不堅也張乎其虛而不華也邴邴乎其似喜乎崔乎其不得巳乎凡累數十句危如易轉之卵而層起曼如獨繰之蠒而不絕相如賦大人有言曰低昂夭矯反以驕驁詘折隆穹躩以連捲沛艾赳螑汔以佁儗兮放散畔岸驤以孱顏如此等甚多則夫乘雲气禦飛龍之狀亦可想見架空鑿堅刋陳趨新何其來之亹亹也有得於此則太史公防日者傳可識其機杼韓退之南山詩柳子厚晉問不能以汪洋屈河伯頃在京國毎以語人固有不以爲難者指事而擬之率不過三數語則重復宕跌不復從順而識職年來竄身荒逺斗絕之地意謂文人勝士所不遊近徙舂陵有以公壺中五如石詩相示者輙誦剜苔掬月激電浮瀛之句數過侏儒觀一節若專車焉則必枕鼓之士某𨿽未多見公它作必知公之不窮也

作鄄城杜澤之詩集序云詩於文章𨿽止一端而律度至嚴資取至廣寫景狀物之作無窮盡天地造化四時月星雨雪江河濤波艸木華實風土之宜鳥獸羽毛鳴聲之辧耳聞而目及者皆吾詩之所取登髙望逺感慨欣戚別離酬贈興寄輾轉發於人情而逹於世故哀思而不傷和樂而不流要必合於理義之歸掎摭故實追詠當時之事則又欲意到辭逹不類後世所作而觀者至於太息流涕若身親見之詩之工其難如此故天下之書𨿽山經地誌花譜藥錄小說細碎當無所不讀古今之詩𨿽巖棲谷隱漏篇缺句眾體瓌怪當無所不講前輩長老以此用心至苦終身不以爲易謖謖然常若有所思惟恐見聞之不富句法之不逮古人也蓋專於詩者毎如是李太白杜子美它文不多見於世韓退之柳子厚劉夢得文冠百代其詩皆天下之奇作而言詩者終不以先李杜則李杜於詩專故也論人者以全論詩者以專全者不千一而專者吾何疾焉鄄城杜公澤之某不及見其人而見其詩精深婉約華而不綺淸而不臒刋陳而趨新出險而掇奇人所甚嗇而公獨裕然擬古諸篇尢得唐人格法至其貫穿該洽熟復殫盡則前輩長老多聞慱識之風猶可想見蓋公自熈寜中擢進士第及與先生長者遊至老手不釋書平居作詩不一日輟故某探言公用志之專以序公詩且以風吾黨之士工未盡而力有餘者使尙勉焉

余師錄卷三

欽定四庫全書

余師錄卷四

宋王正徳撰朱少章

朱少章云歐公在潁上日取新唐書列傳令子棐讀而公臥聼之至藩鎭傳敍嗟賞曰若皆如此傳其筆力亦不可及也

東坡嘗謂劉壯輿曰三國誌注中好事甚多道原欲修之而不果君不可辭也壯輿曰端眀曷不爲之坡曰某𨿽工於語言恐不是當行家

呂原眀

呂原眀雜記雲杜子美詩云文章一小技於道未爲尊文者載道之器安得謂之小技顧所用何如耳韓退之詩曰文章豈不貴經訓乃菑畬此說有可取焉

潘子眞

潘子眞詩話云東坡作表忠觀碑荊公寘坐隅葉致逺楊徳逢二人在坐公曰斯作絕似西漢徳逢曰司馬相如揚雄之流乎公曰相如賦子虛大人洎諭蜀文封禪書耳雄所著太元法言以凖易論語未見其敍事典贍若此也直須與子長馳騁上下坐客又從而贊之公曰畢竟似子長何語坐客悚然公徐曰楚漢以來諸侯王表也又雲南丰先生曽子固言阿房宮賦鼎鐺玉石金瑰珠礫棄擲迆邐秦人視之亦不甚惜瑰當作塊蓋言秦人視珠玉如土塊瓦礫也又言此賦宏壯巨麗馳騁上下累數百言至楚人一炬可憐焦土其論盛衰之變判於此矣

劉知幾

劉知幾史通云夫人樞機之發亹亹不窮必有餘音足句爲其始末是以伊惟夫蓋發語之端也焉哉矣兮斷句之助也去之則言語不足加之則章句獲全

又云李陵集有答蘇武書詞彩壯麗音句流靡觀其文體不類西漢人殆後人所爲假稱陵作也缺而不載良有以焉遷史編於李傳中斯爲謬矣【按答蘇武書梁蕭統始收之文選班固時尙未之見非有意缺之也至史記李陵傳僅附李廣後並不載是書知幾之論誤矣】

又云章句之言有顯有晦顯也者繁詞縟說理盡於篇中晦也者省字約文事溢於句外然則晦之與顯優劣不同較可知也夏書云啟呱呱而泣予弗子周書云前徒倒戈血流漂杵虞書云四罪而天下咸服此皆文如闊略而語實周贍故覽之者初疑其易而爲之者方覺其難旣而邱明授經師範尼父𨿽煩約有殊而隱晦無異故其綱紀而言邦俗也則有士防爲政魯國之盜奔秦邢遷如歸衞國忘亡其欵曲而言大事也則有使婦人飲之酒以犀革褁之比及宋手足皆見師人多寒王巡而拊之三軍之士皆如挾纊斯皆言近而防逺辭淺而義深𨿽發語巳殫而含意未盡晦之時義不亦大哉洎班馬二史亦時有斯語至若髙祖亡蕭何如失左右手漢兵敗績濉水爲之不流董生乘馬三年不知牝牡翟公之門可設雀羅此皆用晦之道也

又云左傳敍晉敗於邲先濟者賞而云上軍下軍爭舟【按邲戰中軍下軍爭舟時上軍固未動也此云上軍誤】舟中之指可掬夫不言攀舟亂以刄斷指而曰舟指可掬則讀者自覩其事矣至王劭齊志述髙季武破敵於韓陵追奔逐北而云夜半方歸槊血滿袖夫不言奮勇深入擊刺甚多而但稱槊血滿袖則聞者亦知其義矣蓋二者文𨿽缺略理甚昭著

李方叔

李方叔云文章之不可無者有四一曰體二曰志三曰气四曰韻述之以事本之以道考其理之所在辧其義之所宜庳髙巨細包括並載而無所遺左右上下各有其職而不亂者體也體立於此折其是非去取其可否不狥於流俗不謬於聖人抑揚損益以稱其事彌縫貫穿以足其言行吾學行之力從吾制作之用者志也充其體於立意之始從其志於造語之際生之於心應之於口心在和平則溫厚典雅心在恭敬則矜莊威重大焉可使如雷霆之奮鼔舞萬物小焉可使如絡脈之行出入無間者气也如金石之有聲而玉之聲淸越如艸木之有華而蘭之臭芬薌如雞鶩之間而有鶴淸而不羣犬羊之間而有麟仁而不猛如登培塿之邱以觀崇山峻嶺之秀色渉潢污之澤以觀寒溪澄潭之淸流如朱弦之有遺音太羹之有遺味者韻也文章之無體譬之無耳目口鼻不能成人文章之無志譬之𨿽有耳目口鼻而不知視聼臭味之所能若土木偶人形質皆具而無所用之文章之無气𨿽知視聼臭味而血气不充於內手足不衛於外若奄奄病人支離顦顇生意消削文章之無韻譬之壯夫其軀幹枵然骨彊气盛而神色昏瞢言動凡濁則庸俗鄙人而已有體有志有气有韻夫是謂成全四者成全然後於其間各因天姿才品以見其情狀故其言迂疏矯厲不切事情此山林之文也其人不必居藪澤其間不必論巖谷也其气與韻則然也其言鄙俚猥近不離塵垢此市井之文也其人不必坐廛肆其間不必論財利也其气與韻則然也其言丰容安豫不險不陋此朝廷卿士之文也其人不必列官寺其間不必論職業也其气與韻則然也其言寛仁忠厚有任重容天下之風此廟堂公輔之文也其人不必位臺鼎其間不必論相業也其气與韻則然也正直之人其文敬以則邪諛之人其言誇以浮功名之人其言激以毅茍且之人其言懦而愚捭闔從橫之人其言辯以私刻核忮忍之人其言深以盡則士欲以文章顯名後世者不可不謹其所言之文不可不謹乎所養之徳也如此

東坡教人讀戰國策學說利害讀賈誼晁錯趙充國章疏學論事讀莊子學論理性又須熟讀論語孟子檀弓要志趣正當讀韓桞令記得數百篇要知作文體面宋子京筆記云余每見舊所作文章憎之必欲燒棄梅堯臣喜曰公之文進矣

又云常言俗語文章所忌要在斵句淸新令髙妙出羣須眾中拈出時使人人讀之特然奇絕者方見工夫也又不可使言語有塵埃气惟輕快玲瓏使文采如月之光華嘗見先生長者欲爲文時先取古人者再三讀之直須境熟然後沈思格體看其當如何措置卻將欲作之文暗裏鋪摹經畫了方敢下筆踏古人蹤迹以取句法旣做成連日攺之十分攺就見得別無瑕疵再將古人者又讀數過看與所作合與不合若不相懸逺不致乖背方冩淨本出示他人貴合眾論非獨耐看兼少問難耳人之爲文切忌塵坌須是一言一句動眾駭俗使人知其妙意新語中心降嘆不厭諷味方成文字也

秦防之

秦防之示孫云曽南丰辟陳無巳邢和叔爲英宗皇帝實錄檢討官初呈藳無巳便防許可至邢乃遭橫筆又防聲數稱亂道邢尙气跽以請曰願善誘南丰笑曰措辭自有律令一不當卽是亂道請公讀試爲公櫽括邢疾讀至有百餘字南丰曰少止渉筆書數句邢復讀南丰應口以書略不經意旣畢授歸就編歸閱數十過終不能有所增損始大服自爾識闗鍵以文章軒輊諸公間初南丰未冠從歐陽公遊又先以道義友王荊公間擕王文編示歐公公曰文不如是反累正气荊公聞痛自灑濯終不能脫晚嵗掉頭揆路棲遲邱壑始有蕭散气象然猶琢句曰木落山林成自獻水歸洲渚得橫陳一水防田將緑繞兩山排闥送靑來雕篆之士𨿽膾炙談藪而於公則未爲老成也山谷髙吟交臂老杜至古文不自謂所長每推無巳但云得句法於曽太史故荊公詩曰曽子文章世無有水之江漢星之斗無已詩曰向來一瓣香敬爲曽南丰蓋南丰淵源西漢無巳親炙南丰射策始西漢而董相爲舉首平津踵武擢爲第一無巳𨿽不事舉業而擬試二篇論正似董辭嚴過公孫而乃困於潁尾不知飽味每有良朋況也永嘆而巳

範元實

濳溪範元實詩眼云孫莘老嘗謂老杜北徵詩勝退之南山詩王平甫以爲南山勝北徵終不能相服時山谷尙少乃曰若論工巧則北徵不及南山若書一代之事以與國風雅頌相爲表裏則北徵不可無而南山𨿽不作未害也二公之論遂定時曽子固曰司馬遷學莊子班固學左氏班馬之優劣卽莊左之優劣也公又曰司馬遷學莊子旣造其妙班固學左氏未造其妙也然莊子多寓言駕空爲文章左氏皆書事實而文詞不減莊子則左氏爲難子固亦以爲然

裴度

裴度寄李翺書云昔人有見小人之違道者恥與之同形貎共衣服遂思倒置眉目反易冠帯不知其倒之之非也故文之異在气格之髙下思致之淺深不在磔裂章句隳廢聲韻也人之異在風神之淸濁心志之通塞不在於倒置眉目反易冠帯也

洪覺範【按僧惠洪字覺範姓諭氏後易名徳洪此以洪爲姓非是然晁氏讀書志標目亦稱洪覺範云】

洪覺範冷齋夜話云李格非善論文章嘗曰諸葛孔明出師表劉伶酒徳頌陶淵明歸去來辭李令伯乞養親表皆沛然如肺肝中流出殊不見斧鑿痕是數君子在後漢之末兩晉之間初未嘗欲以文章名世而其辭意超邁如此是知文章以气爲主气以誠爲主

蔡絳

蔡絳西淸詩話云王文公見東坡醉白堂記云此乃是韓白優劣論東坡聞之曰不若介甫防州學記乃學校策耳二公相誚或如此然勝處未嘗不相傾慕元祐間東坡奉祠西太一宮見公舊時詩云楊栁鳴蜩緑暗荷花落日紅酣三十六陂春水白頭想見江南注目久之曰此老野狐精也

陸士衡【案此條前引陸機之言後引孫覿之言文不相屬以陸士衡標題疑有脫誤】

陸士衡文賦云詩緣情而綺靡賦體物而瀏亮碑披文而相質誄纒綿而淒愴銘愽約而溫潤箴頓挫而淸壯頌優遊以彬蔚論精防而通暢奏平徹以閒雅說煒曄而譎誑孫仲益云某見前軰文字褒賞一時名士如東坡最多可往往過其實惟荊公未嘗以言假人而南丰爲尢嚴比見郭祥正得荊公數帖皆稱道其詩者中一帖云子固之言不知所謂豈非足下天才超軼尙當繩以古詩之法乎是知祥正者荊公所予而南丰不予也

張說

張說與徐堅論近世文章說曰李嶠崔融薛稷宋之問之文如良金美玉無施不可富嘉謩如孤峯絕岸壁立萬仭濃云郁興震雷俱發誠可畏也若施於廊廟駭矣閻朝隱如麗服靚妝燕歌趙舞觀者忘疲若類之風雅則罪人矣堅問今世柰何說曰韓休之文如太羹元酒有典則而薄滋味許景先如丰肌膩體𨿽穠華可愛而乏風骨張九齡如輕縑素練實濟時用而窘邊幅王翰如瓊杯玉斚𨿽爛然可珍而多玷缺堅謂篤論云

魏文帝

魏文帝典論云夫文本同而末異蓋奏議冝雅書論宜理銘誄尙質詩賦欲麗此四科不同故能之者偏也惟通才能備其體文以气爲主气之淸濁有體不可力彊而致譬諸音樂曲度𨿽均節奏同檢至於引气不齊巧拙有素𨿽在父兄不能以移子弟

蘇東坡

蘇東坡與秦太虛書云太虛未免求祿仕方應舉求之應舉不可必竊爲君謀宜多著書如所示論兵及盜賊等數篇但似此得數十首皆卓然有可用之實者不須及時事也但旋作此書亦不可廢應舉

答李廌書云恵示古賦近詩詞气卓越意趣不凢甚可喜也但微傷冗後當稍收斂之今未可也足下之文正如川之方增當極其所至霜降水落自見涯涘然不可不知也

答張文濳書云恵示文編三復感嘆甚矣君之似子由也子由之文實勝僕而世俗不知乃以爲不如其爲人深不願人知之其文如其爲人故汪洋澹泊有一唱三嘆之聲而其秀傑之气終不可沒作黃樓賦乃稍自振厲若欲以警發憒憒者而或者便謂僕代作此尢可笑是殆見吾善者機也文字之衰未有如今日者也其源實出於王氏王氏之文未必不善也而患在於好使人同已自孔子不能使人同顏淵之仁子路之勇不能以相移而王氏欲以其學同天下地之羙者同於生物不同於所生惟荒瘠斥鹵之地彌望皆黃茅白葦此則王氏之所同也

答防倅兪括書云孔子曰辭逹而已矣物固有是理患不知知之患不能達之於口與手所謂文者能逹是而已文人之盛莫如近世然私所敬慕者獨陸宣公一人家有奏議善本頃侍講讀嘗繕寫進禦區區之忠自謂庶幾於孟軻之敬王且欲推此學於天下使家藏此方人挾此藥以待世之病豈非仁人君子之至情也哉今觀所示議論自東漢以下十篇皆欲酌古以馭今有意於濟時之用而不志於耳目之觀美此正平生所望於朋友與凡學道之君子也然去嵗在都下見一醫工頗藝而窮慨然謂僕曰人所以服藥爲治病耳若適於口莫如芻豢何以藥爲今孫氏劉氏皆以藥顯孫氏期於治病不擇甘苦而劉氏専務適口病者宜安所去取而劉氏冨倍孫氏此何理也使君斯文未必售於世然售不售豈吾儕所當掛口哉

答王庠書云所示著述文字皆有古作者風力大略能道意所欲言者孔子曰辭逹而已矣辭至於逹止矣不可以有加矣經說一篇誠哉是言也西漢以來以文設科而文始衰自賈誼司馬遷其文已不逮先秦古書況其下者文章猶爾況所謂道徳者乎若論周勃則恐不然平勃未嘗一日忘漢陸賈爲之謀至矣彼視祿產猶幾上肉但將相調和則大計自定若如君言先事經營則呂后覺悟誅兩人而漢亡矣某少時好議論古人旣老渉世更變往往悔其言之過故樂以此告君也儒者之病多空文而少實用賈誼陸贄之學殆不傳於世老病且死獨欲教子弟豈意姻親中乃有王郎乎

答謝民師書云所示書教及詩賦雜文觀之熟矣大略如行雲流水初無定質但常行於所當行常止於不可不止文理自然姿態橫生孔子曰言之不文行之不逺又曰詞逹而巳矣夫言止於逹意則疑若不文是大不然求物之妙如系風捕影能使是物了然於心者蓋千萬人而不一遇也而況能使了然於口與手乎是之謂詞逹詞至於能逹則文不可勝用矣揚雄好爲艱深之詞以文淺易之說若正言之則人人知之矣此正所謂雕虫篆刻者其太元法言皆是物也而獨悔於賦何哉終身雕虫而獨變其音節便謂之經可乎屈原作離騷經蓋風雅之再變者𨿽與日月爭光可也可以其似賦而謂之雕虫乎使賈誼見孔子升堂有餘矣而乃以賦鄙之至與司馬相如同科雄之陋如此比者甚眾可與知者道難與俗人言也因論文偶及之耳歐陽文忠公言文章如精金美玉市有定價非人所能以口舌貴賤也紛紛多言豈能有益於左右愧悚不已

答劉沔都曹書云識眞者少蓋從古所病梁蕭統集文選世以爲工以軾觀之拙於文而陋於識者莫統若也宋玉賦髙唐神女其初略陳所夢之因如子虛亡是公相與問答皆賦矣而統謂之敍此與兒童之見何異李陵蘇武贈別長安而詩有江漢之語及陵與武書詞句儇淺正齊梁間小兒所擬作決非西漢文而統不悟劉子元獨知之範蔚宗作蔡琰傳載其二詩亦非是董卓巳死琰乃流落方卓之亂伯喈尙無恙也而詩乃云以卓亂故流入於胡此豈眞琰語哉其筆勢乃效建安七子者非東漢詩也李太白韓退之白樂天詩文皆爲庸俗所亂可爲太息

南行詩敍云夫昔之爲文者非能爲之爲工乃不能不爲之爲工也山川之有云艸木之有華實充滿勃郁而見於外夫𨿽欲無有其可得邪自少聞家君之論文以爲古之聖人有所不能自巳而作者故軾與弟轍爲文至多而未嘗敢有作文意

鳬繹先生詩集敍云昔吾先君適京師與卿士大夫逰歸以語軾曰自今以往文章其日工而道將散矣士慕逺而忽近貴華而賤實吾巳見其兆矣以魯人鳬繹先生之詩文十餘篇示軾曰小子識之後數十年天下無復爲斯文者也先生之詩文皆有爲而作精悍確苦言必中當世之過鑿鑿乎如五穀必可以療饑斷斷乎如藥石必可以伐病其逰談以爲髙枝詞以爲觀美者先生無一言焉其後二十餘年先君旣沒而其言存士之爲文者莫不超然出於形器之表防言髙論旣以鄙陋漢唐而其反復論難正言不諱如先生之文者世莫之貴矣

王定國詩集序云太史公論詩以爲國風好色而不滛小雅怨誹而不亂以余觀之是特識變風變雅耳烏覩詩之正乎昔先王之澤衰然後變風發乎情𨿽衰而未竭是以猶止於禮義以爲賢於無所止者而巳若夫發乎性之忠孝者其詩豈可同日語哉古今詩人眾矣而杜子羙爲首豈非以其流落饑寒終身不用而一飯未嘗忘君也歟

樂全先生文集敍云孔北海志大而論髙功烈不見於世然英偉豪傑之气自爲一時所宗其論盛孝章郤鴻豫書慨然有烈丈夫之風諸葛孔明不以文章自名而開物成務之姿綜練名實之意自見於言語至出師表簡而盡直而不肆大哉言乎與伊訓說命相表裏非秦漢以來以事君爲悅者所能至也

錢希白【按靑箱雜記馬氏晁氏俱云吳處厚撰宋志作黃朝英誤朝英所撰系緗素雜記此作錢希白亦誤希白所撰系洞微志】

錢希白靑箱雜記云範文正公防孤隨母適朱氏因冒朱姓名悅後復本姓以啟謝時宰曰志在投秦入境遂稱於張祿名非霸越乘舟乃效於陶朱以範睢範蠡亦嘗攺姓名故云又僞蜀翰林學士範禹偁亦嘗冒張姓復姓有啟謝郡守云昔年上第誤標張祿之名今日故園復作範睢之裔然不若文正公之精巧

余皇祐壬辰歳取國學觧試律設大法賦得第一名時樞宻邵公【亢】翰林賈公【黯】宻直蔡公【抗】修注江公【林】並爲考試官【按蔡抗宋史有二人此乃蔡挻之兄抗爲樞宻直學士非樞宻院編修直祕閣之蔡抗也江林當作江休復判鹽鐵院修起居注者是也】江公尢見知語余曰滿塲程試皆使蕭何惟足下使蕭規對漢約足見其追琢細膩又所問春秋防對答詳備及賦押秋荼之宻用唐宗赦受縑事諸君皆不見云只有秦法繁於秋荼宻於凝脂然則君何出余避席斂衽因對曰文選防秀才文有解秋荼之宻网唐宗赦受縑事出杜佑通典唐書卽不載公大喜又曰滿場使次骨皆作刺骨對凝脂惟足下用杜周傳作次骨又對吹毛只這亦堪作解元

本朝夏英公亦嘗以文章謁盛文肅文肅曰子文章有館閣气異日必顯後亦如其言然余嘗究之文章𨿽皆出於心術而實有兩等有山林艸野之文有朝廷防閣之文山林艸野之文則其气枯槁憔悴乃道不得行著書立言者之所尙也朝廷防閣之文其气溫潤丰縟乃得位於時演綸視艸者之所尙也故本朝楊大年宋宣獻宋莒公胡武平毎撰制詔皆婉羙淳厚過於前世燕許盧楊逺甚卜其爲人亦各類其文章王安國嘗語余曰文章格調須是官樣豈安國言官樣亦謂有館閣气耶又今世樂藝亦有兩般格調若教坊格調則婉媚風流外道格調則麄野嘲至於村歌社舞則又甚焉玆亦與文章相類

楊文公爲執政所忌母病謁告不俟朝防徑歸韓城與弟倚居逾年不調公有啟謝朝中親友曰介推母子願歸綿上之田伯夷弟兄甘受首陽之餓後除知汝州而希防言事者攻議不巳公又有啟與親友曰巳擠溝壑猶下石而未休方困蒺藜尙闗弓而相射胡武平嘗奉勑撰溫成皇后哀冊文受防以溫成嘗因禁卒竊發捍衛有功而秉筆者不能文其實公乃用西漢莽何羅觸瑟馮媛當熊二事以狀其意曰在昔禁闈誰何弛衛觸瑟方驚當熊巳厲覽者無不嘆服王禹偁尢精四六有同時與之在翰林而大拜者王以啟賀之曰三神山上曽陪鶴駕之遊六學士中獨有漁翁之嘆以白樂天嘗有詩云元和六學士五相一漁翁故也

李宗諤【按倦防雜錄八卷宋藝文志及馬氏晁氏俱云張師正撰此云李宗諤似誤】

李宗諤倦遊雜錄云終愼思大名人家貧苦學衣冠故敝風貌寢陋始來應舉魏之舉人視之蔑如也旣就試遂爲觧首其謝觧啟曰三年於此眾人悉指於毛生一軍皆驚大將果歸於韓信又董儲郎中慜其窮嘗以書薦於士人之富者庻濡涸轍而士人殊無哀王孫之意終復取書歸而具啟納於董曰魯箭髙飛謂聊城之必下秦都不割懷趙璧以空歸人多嘉其切當

張君芳【按湘山野錄六卷宋藝文志馬氏通考晁氏讀書志俱題僧文瑩撰張君房所撰系乘異記脞說雲笈七籖也此誤又以房爲芳更誤】

張君芳湘山野錄云眞宗卽位之次年賜李繼遷姓名而復進封西平王時宋湜宋白蘇易簡張洎在翰林俾艸詔冊皆不稱防惟宋公湜深順上意必欲推先帝欲封之意因進辭曰先皇帝早深西顧欲議眞封屬軒鼎之俄遷逮漢壇之末建故玆遺命特付躬爾宜望弓劍以拜恩守疆場而效節上大喜不數月參大政晏元獻公撰章懿李太后神道碑破題云五嶽崢嶸昆山出玉四溟浩麗水生金蓋言誕育聖躬實系懿後柰仁宗夙以母儀事明肅劉太后膺先帝擁佑之托難爲直致然論者則愛其善比也獨仁宗不悅謂晏曰何不直言誕育朕躬使天下知之晏公具以前意奏之曰此等事卿宜直之區區不足較當更別攺晏曰已焚艸於神寢上終不悅逮升祔二後赦文孫承防抃當筆協聖意直敍曰章懿太后丕擁慶羨實生衝顧復之恩深保綏之念重神禦旣往仙遊斯邈嗟乎爲天下之母育天下之君不逮乎九重之承顏不及乎四海之致養念言一至追慕增結上覽之感泣彌月明賜之外悉以東宮舊玩宻賚之嵗余參大政

歐陽永叔

歐陽永叔歸田錄云夏英公竦父官於河北景徳中契丹犯河北遂歿於陣後公爲舍人丁母憂起復奉使契丹公辭不行其表云父歿王事身丁母憂義不戴天難下穹廬之拜禮當枕塊忍聞禁韎之音當時以爲四六偶對最爲精絕

楊億

楊億談苑云陶谷晉開運中爲詞臣時北戎來侵而楊光逺以靑州叛大將馬節卒少帝召谷艸文以祭之谷立具艸以奏曰漢北有不賔之虜山東屯伐叛之師云陣未収將星先落少帝甚激賞

僧文瑩

僧文瑩玉壺淸話云王狀元君貺天聖庚午甲科及第元丰戊午垂五十年方有重金之賜謝表特優略雲橫金三紀未佩隨身之魚賜帯萬釘攺觀在廷之目豈伊散任得拜恩章車服以庸品儀辧等國朝故事惟二府刻毬路之花【按夢溪筆談宋太宗創方團毬帯賜二府文臣其後樞宻使兼侍中張耆王貽永皆特賜宋史拱辰傳元丰初轉南院使賜金方團帯邵氏聞見錄云拱辰出判北京時賜笏帯毬露金帯佩魚以路作露而範成大詩苔架塵侵毬路暗花書墨漬笏頭斑又仍作路蓋毬路是花樣之名故費氏蜀錦譜有毬露錦齊東野語載禦府臨六朝唐人法帖用毬露錦本系俗呼不必有定字也】文武近班通一例號羣仙之樣特承面命越度朝規此蓋陛下寵厚老臣禮加常例憫事三朝之舊俾偕四輔之榮奉以垂腰旣表重鏐之麗寶之在體更增上笏之華【按江淹擬袁太尉淑從駕詩和惠頒上笏恩渥浹下筵疑用此】

李翺

李翺答皇甫湜書僕近冩得唐書史官才薄言詞鄙淺不足以發揚髙祖太宗列聖明徳使後之觀者文采不及周漢之書僕以爲西漢十一帝髙祖起布衣定天下豁逹大度東漢所不及其餘惟文宣二帝爲優自惠景以下亦不皆明於東漢明章兩帝而前漢事迹灼然傳在人口者以司馬遷班固敍述髙簡之工故學者悅而習焉其讀之詳也足下讀範蔚宗漢書陳壽三國誌王隱晉書生熟何如左邱明司馬遷班固書之溫習哉故溫習者事迹彰而罕讀者事迹晦讀之疏數在詞之髙下理必然也唐有天下聖明繼於周漢而史官敍事曽不如範蔚宗陳壽所爲況足擬望左邱明司馬遷班固之文哉僕文采𨿽不足以希左邱明司馬子長足下視僕敍髙湣女楊烈婦豈盡出班孟堅蔡伯喈之下耶又答朱載言書行已莫如恭自責莫如厚接眾莫如宏用心莫如直進道莫如勇受益莫如擇友好學莫如攺過此聞之於師者也相人之術有三廹之以利而審其邪正設之以事而察其厚薄問之以謀而觀其智與不智則賢不肖分矣此聞之於友者也列天地立君臣親父子別夫婦明長防浹朋友六經之防也浩乎若江海髙乎若邱山赫乎若日火包乎若天地掇章稱詠津潤怪麗六經之詞也創意造言皆不相師故其讀春秋也如未嘗有詩也其讀詩也如未嘗有易也其讀易也如未甞有書其讀屈原莊周也如未嘗有六經也故義深則意逺意逺則理辯理辯則气直气直則詞盛詞盛則文工如山有恆華嵩衡焉其同者髙也其艸木之榮不必均也如瀆有濟淮河江焉其同者出源到海也其曲直淺深色之黃白不必均也如百品之雜焉其同者飽於腹也其鹹酸苦辛不必均也此因學而知者此創意之大歸也天下之語文章有六說焉其尙異者則曰文章辭句奇險而已其好理者則曰文章敍意茍通而巳其溺於時者則曰文章必當對其病於時者則曰文章必不當對其愛難者則曰文章宜深不當易其愛易者則曰文章宜通不當難此皆情有所偏滯而不流未識文章之所主也義不深不至於理言不信不在於教勸而詞句怪麗者有之矣劇秦羙新王褒僮約是也其理往往有是者而詞章不能工者有之矣劉氏人物志王氏中說傅氏太公家教是也古之人能極於工而已不知其辭之對與否易與難也詩曰憂心悄悄慍於羣小此非對也又曰遘閔旣多受侮不少此非不對也書曰堲防說殄行震驚朕師詩曰菀彼桑柔其下侯旬捋采其劉瘼此下民此非易也書曰允恭克讓光被四表格於上下詩曰十畞之間兮桑者閒閒兮行與子旋兮此非難也學者不知其方而稱說云云如前所陳者非吾之敢聞也六經之後百家之言與老聃列禦防莊周鶡冠田穰苴孫武屈原宋玉孟軻吳起商鞅墨翟穀子荀況韓非李斯賈誼枚乘司馬遷相如劉向揚雄皆足以自成一家之文學者之所師歸也故義𨿽深理𨿽當詞不工者不成文宜不能傳也文理義三者兼並乃能獨立於一時而不泯滅於後代能必傳也仲尼曰言之無文行之不逺子貢曰文猶質也質猶文也虎豹之鞹猶犬羊之鞹此之謂也陸機曰怵他人之我先韓退之曰惟陳言之務去假令述笑哂之狀曰莞爾則論語言之矣曰啞啞則易言之矣曰粲然則谷梁子言之矣曰攸爾則班固言之矣曰囅然左思言之矣吾復言之與前文何以異也此造言之大歸也

孔臧

孔臧與子琳書云聞汝與諸友講肄書傳孜孜晝夜衎衎不怠善矣人之進道惟問其志取必以漸勤則得多山澗至柔石爲之穿蠍虫至弱木爲之然而能以微脆之形陷堅剛之體豈非致之有漸乎

胡孜

胡孜漁隱叢話云髙適年五十始學爲詩而與李杜抗衡正獻公杜衍暮年乃學艸書筆勢翩翩遂逼晉魏孰謂秉燭不逮夜遊哉

韓子蒼

韓子蒼上宰相書云某防而喜爲文至今二十年矣於文無所不觀始誦其言中探其義卒明其道其言則自簡編以來凡可以使人駭心動目者皆是也其義則學士大夫類能言之矣故缺而不論而獨論其道焉夫文者何爲也聖人所以探深索隱而化天下者也是故神而明之者君也輔而翼之者相也輔而陳之者卿大夫也而士不預焉夏商以前其文逸矣然見於後世者非宓羲堯舜禹湯之所爲則臯陶益稷伊傅之所作也當是時不聞有卿大夫以文顯於世而況於士乎彼非有所不能也文事興於上則在下者無事乎此也今夫易之彖象則是聖人所以開物成務者也詩之風諭則是聖人所以移風羙教者也書之訓誓則是聖人所以發號敷命而春秋之紀事則是聖人所以勸善懲惡者也此數者皆聖人所操持以爲化天下之具則士安得預其間哉周衰開物成務之道不行於上而後孔子彖而象之勸善懲惡之道不行於上而後孔子筆則筆削則削以至移風美教之道不行而後三百五篇定焉發號敷命之道不行而後百篇敍焉凡孔子之所修皆上述堯舜禹湯而下述益稷伊傅以示後世而已非有意乎自爲文也後之學者不求其道而求其義不求其義而求其言求其言者斯爲下矣而尙有不能盡則其餘道豈萬分之一乎嗚呼自六經而後文體何其多變也其源皆出於六經而寖失其體是故學彖象者其流則爲論爲義學筆削者其流則爲傳爲記學三百五篇者其流則爲箴銘賦贊學百篇者其流則爲表啟疏檄又於其間增之以浮誇雜之以靡麗則文之用於下者多而施於上者寡矣故後世工文者率皆布衣窮居之士而時君國相以是爲虛飾凡先王所以化天下之具至是而爲一小技爾豈不深可惜哉宋以文徳爲治今上睿文益髙赫赫昭昭已髙出五帝三王之右矣又選於眾而用相公伏惟相公以大儒經世之文當元宰秉鈞之任以昌言則益稷以賡歌則臯陶以對揚則傅說其設於政事則又兼前代之軌模聳逺方之瞻聼蓋道之不行千有餘嵗矣於此時而吾君神明之於上吾相輔翼之於下則是萬世之一時也以今凖古𨿽無預於文然上旣責學者以古聖人之道而士困於余習文不能近六經至有漢晉之有志之士咸知患此而獨未有推言之者某不佞以爲當萬世之一時而不言則古道當何時而興耶方今去孔子已千嵗而去夏商則又逺矣如欲恢復古道必將自其言始使立言者其體稍近六經則於道或得其一二下焉不爲漢晉之文上焉有以助吾君吾相化天下之道甚非小補也

洪邁

洪邁作楚東詶倡序云次韻作詩於古無有春秋時列國以百數聘問相銜於道拜賜告成責言蕆事周旋交際蓋未嘗不賦詩然所取正在三百篇中初非抒意作也蘇李河梁之別建安之七子潘陸顏何陶沈二謝洞庭瀟湘之闋池艸澄江之句曲水斜川之集聫翩疊出重酬累贈防聲疊韻浮音切響法度森嚴圓轉流麗獨未聞以韻爲工者髙蜀州嚴鄭公韋近【按韋氏見於杜集最多可指名者洹濟見素宙偃瀆班諷有夏之晉匡贊迢等是也不載名者尹書記評事贊善司直郎官侍禦少府等是也獨不見有韋近而諸韋中惟迢自潭移韶杜以詩往復者數四疑近乃迢字之譌】郭受來往杜少陵間有唱必報率不過和意而已韓詩三百七十一惟陸渾山火一篇曰次韻而與孟東野變化上下者廼四之【按韓詩唐李漢編者三百八十一首宋五百家注魏仲舉所集者三百九十本朝顧嗣立集注三百八十七篇益以集外者爲四百十三此云三百七十一恐誤陸渾山火詩集作用韻洪興祖云作次韻者非是劉貢父謂用其韻者不必次然湜此詩不見於世貢父何所據而云耶韓孟聨句見韓集者十篇尙有有所思遣興贈劍客三篇見於孟集蓋居酬和諸詩十之四云】十聨句中使其以工韻爲勝吾知其神施設百出而百不窮磊隗舂容靡紫靑而撠膠葛也自夢得樂天微之諸人玆體稍出極於東坡山谷以一吟一詠轉相簡答未嘗不次韻妍詞祕思因險見奇搜羅防出爭先得之爲快潏潏乎舟一葉而杭灔澦也岌岌乎其索驪龍之睡也盎盎乎朝華之舞春瑯瑯乎朱弦之三嘆也翼乎雕鶚之戞秋空也淵乎其色傾國也詩至是極矣

余師錄卷四

