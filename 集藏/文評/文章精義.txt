文章精義李耆卿

提要文章精義

提要

《文章精義》世無傳本﹐諸家書目亦皆不載﹐惟永樂大典有之﹐但題曰﹕李耆卿撰﹐而不著時代﹐亦不知耆卿爲何許人。考焦竑經籍志﹐有李塗《文章精義》二卷﹐書名及李姓﹐皆與此本相合﹐則耆卿或塗之字歟﹖載籍無徵﹐其爲一﹔爲二蓋莫之詳矣。其論文多原本六經﹐不屑屑於聲律章句﹐而於工拙繁簡之間﹐源流得失之辧﹐皆一一如別白黒﹐具有鑑裁。其言蘇氏之文﹐不離乎縱橫﹔程氏之文﹐不離乎訓詁﹔持平之論﹐破除洛蜀之門戶﹐尢南宋人所不肯言。又﹐世傳韓文如潮﹐蘇文如海﹐及春蠶作繭之說﹐皆習用而昧其出處﹐今檢核斯語﹐亦具見於是書﹐蓋其初本爲世所傳誦﹐故遺文剰語﹐口授至今﹐嗣以卷帙寥寥﹐易於散佚沈晦者﹐遂數百年。今逢聖代右文﹐得以復見於世﹐亦其名言至理﹐有不可磨滅者歟﹗文章精義

易﹑詩﹑書﹑儀﹑禮﹑春秋﹑論語﹑大學﹑中庸﹑孟子﹐皆聖賢眀道經世之書﹐𨿽非爲作文設﹐而千萬世文章従是出焉。《國語》不如《左傳》《左傳》不如《檀弓》﹐敍晉獻公驪姫申生一事﹐繁簡可見。

《孟子》之辯﹐計是非不計利害﹐而利害未嘗不眀﹔《戰國策》之辯﹐計利害不計是非﹐而二者胥失之。

《荘子》文字善用虛﹐以其虛而虛天下之實﹔太史公文字善用實﹐以其實而實天下之虛。

《荘子》者﹐易之變﹔《離騷》者﹐詩之變﹔《史記》者﹐春秋之變。

史記﹑帝紀﹑世家﹐從二雅﹑十五國風來﹔《八書》從禹貢周官來。

李斯上秦始皇書﹐論逐客﹐起句卽見事實﹐最妙中間論物「不出於秦而秦用之﹐獨人才不出於秦﹐而秦不用」﹐反復議論﹐痛快﹗深得作文之法﹐未易以人廢言也。

老子﹑孫武子﹐一句一語﹐如串八寶珍瑰﹐間錯而不斷文字﹐極難學﹐惟蘇老泉數篇近之﹝心術春秋論之類是也﹞﹔韓非子文字絕妙﹐賈誼政事書﹐是論天下事有間架的﹔賈讓治河策﹐是論一事有間架的。

孟子就三綱五常﹐內立議論﹐其與人辯是不得巳﹔荘子就三綱五常﹐外立議論﹐其與人辯是得已而不已﹔義理有間矣﹐然文字皆不可及。﹝二人同處齊梁﹐不知如何不相見﹐若相見﹐其辧必然有可觀。﹞韓退之文﹐學孟子不及左傳﹐﹝有逼眞處﹐如董晉行狀中﹑兩叚辭命是也﹞﹔栁子厚文﹐學國語﹝國語叚全﹐栁叚碎句﹐法卻相似﹞西漢﹝諸傳髣髴似之﹞﹔歐陽永叔﹐學韓退之﹝諸篇皆以退之爲祖﹐加以姿態﹐惟五代史《過順宗實錄》﹐逺甚靑出扵藍而靑扵藍也﹞﹔子瞻文﹐學荘子﹝入虛處﹐似《淩虛臺》《記淸風閣記》之類是也﹞戰國策﹝論利害處﹐似《策略》《策別》《策斷》之類是也﹞史記﹝終篇惟作他人說﹐末後自已只說一句﹐《表忠觀碑》之類是也﹞楞嚴經﹝《魚枕冠頌》之類是也。子瞻文字﹐到窮處便濟之以此一著﹐所以千萬人過他闗不得﹞曽子固文﹐學劉向﹝平平說去﹐亹亹不斷﹐最淡而古。但劉向老子固嫩﹐劉向簡子固煩﹐劉向枯槁子固光潤耳。﹞

韓如海﹐栁如泉﹐歐如瀾﹐蘇如潮。

司馬子長文字﹐一二百句做一句﹔下韓退之﹐三五十句做一句﹔下蘇子瞻亦然。初不難學﹐但長句中轉得意去﹐便是好文字﹐若一二百句﹑三五十句﹐只說得一句﹐則冗矣。

孟子譏蚳鼃﹐不諫﹐卒以諫顯﹔退之譏陽城﹐不諫陽城﹐卒以諫顯﹔歐陽永叔譏範仲淹﹐不諫範仲淹﹐卒以諫顯。三事相類﹐然孟子數語而已﹐退之費多少糾說﹐永叔步驟退之而微不及﹐古今文字﹐優劣扵此可見。

退之𨿽時有譏諷﹐然大體正﹔子厚發之以憤激﹐永叔發之以感慨﹐子瞻兼憤激感慨﹐發之以諧謔﹐讀栁蘓文方知韓文不可及。

文章﹐不難扵巧而難扵拙﹐不難扵曲而難扵直﹐不難於細而難扵麄﹐不難扵華而難扵質﹐可爲智者道﹐難與俗人言也。

司馬子長文﹐拙於春秋﹐內外傳而力量過之﹔葉正則之文﹐巧扵韓栁歐蘇﹐而力量不及。

文字﹐請客對主極難﹐獨子瞻《放鶴亭記》﹐以酒對鶴﹐大意謂﹔淸閒者莫如鶴﹐然衛懿公好鶴﹐則亡其國﹔亂徳者﹐莫如酒﹐然劉伶阮籍之徒﹐反以酒全其眞而名後世﹐南面之樂﹐豈足以易隠居之樂哉﹖鶴是主﹐酒是客﹐請客對主﹐分外精神﹐又歸得放鶴亭隠居之意﹐然須是前面嵌「飲酒」二字﹐方入得來﹐亦是一格。

退之《平淮西碑》﹐是學舜典﹔《畫記》﹐是學顧命。

退之諸文。多有功扵吾道﹐有補於世教﹐獨《衢州徐偃王碑》一篇害義。蓋穆天子在上﹐偃王敢受諸侯朝﹐是賊也﹐退之乃許之以仁﹐豈不謬哉﹗

永叔《醉翁亭記》結云》太守謂誰﹖廬陵歐陽修也。是學詩《采蘋》篇「誰其尸之﹐有齊季女」二句。

傳體﹐前敍事﹐後議論﹐獨圬者王承福傳﹐敍事論議相間﹐頗有太史公伯夷傳之風。

孟子《公孫丑下》首章起句謂﹕天時不如地利﹐地利不如人和。下面分三叚﹕第一叚﹐說天時不如地利﹔第二叚﹐說地利不如人和﹔第三叚﹐卻専說人和﹐而歸之「得道者多助」﹐一節髙似一節﹐此是作文中大法度也。

子瞻《喜雨亭記》結云﹕太空冥冥﹐不可得而名﹐吾以名吾亭。是化無爲有﹔《淩虛臺記》結云﹕蓋世有足恃者﹐而不在乎臺之存亡也。是化有爲無。

文字有反類尊題者﹐子瞻《秋陽賦》﹐先說夏潦之可憂﹐卻說秋陽之可喜﹐絕妙﹗若出文選諸人手﹐則通篇說秋陽﹐漸無餘味矣。

班孟堅敍霍光廢昌邑王﹐讀至一半﹐太后曰﹕止爲人臣子﹐當悖亂如是耶﹖再讀畢奏﹐此叚最妙哉﹐一時君臣堪畫。

盧仝《月蝕》詩﹐膾炙人口﹐其實大東後二章耳。

詩云﹕漢有「耗斁下土﹐寧丁我躬」之句﹐退之﹑永叔禱雨文﹐遂各演作一篇﹐其實皆自云漢來﹐然不逮遠矣。

孟子「辧百里奚」一節﹐辭理俱到﹐健讀數徧﹐使人神爽飛越。

子瞻《萬言書》﹐是步驟賈誼《治安策》﹔然虛文有餘﹐實事不足﹐去誼逺矣。

陸宣公文﹐字不用事﹐而句語鏗鏘﹐法度嚴整﹐議論切當﹐事情眀白﹐得臣告君之體。

作世外文字﹐湏換過境界。荘子寓言﹐是空境界文字﹔靈均﹑九歌之類﹐是鬼境界文字﹝宋玉招魂亦然﹞﹔子瞻《大悲閣記》之類﹐是佛境界文字﹝《魚枕冠頌》亦自楞嚴經來﹐《芙蓉城》《黃鶴樓詩》之類是鬼仙境界文字﹞﹔《上淸宮辭》之類﹐是仙境界文字﹔惟退之不然﹐一切以正大行之﹐未嘗造妖揑怪﹐此其所以不可及。

六經是治世之文﹐左傳國語是衰世之文﹐﹝書平王之命一篇巳見衰世气象﹞戰國策是亂世之文。

唐人文字﹐多是界定叚落做﹐所以死﹔惟退之一片﹐做所以活﹝栁子厚文字﹐便有界畫得斷者﹞

退之《張中丞傳》後敍云「翰以文學自名爲此」﹐傳頗詳宻﹐然尙恨有闕者。不爲許逺立傳﹐又不載雷萬春事﹐俗本誤耳。前半篇是說巡逺﹐後半篇是南霽云﹐卽不及雷萬春事﹐三字誤無疑。

《堯典》「命羲和才」﹐數句耳﹔《七月》便詳似堯典﹐《月令》又詳似七月﹐而病處極多。然《堯典》分時﹐《月令》分月﹐其爲文也易﹐《七月》顚倒月分﹐而以衣食爲脈絡﹐其爲文也難﹝此詩與周人之文不類﹞

《原道》《送文暢師序》等作﹐辟佛老﹐尊孔孟﹐正是韓文與六經相表裏處﹐非止學其聲響而已。

《送文暢師序》﹐退之辟浮屠﹐子厚佞浮屠﹐子厚不及退之﹔論史書﹐子厚不卹天刑人禍﹐退之深畏天刑人禍﹐退之不及子厚。

退之諸墓志﹐一人一樣絕妙。

退之《志樊宗師墓》﹐其不蹈襲前人一言一句﹐蓋與鑿鑿乎陳言之務去﹐戞戞乎其難哉﹗意適相似﹐所以深喜之。然銘謂「文従字順﹐各識職則」﹐宗師之文﹐文不従字﹐不順者多矣﹐亦微有不滿意。

退之志樊紹述﹐其文似紹述﹔志栁子厚﹐其文似子厚。春蠶作繭﹐見物卽成﹐性極巧。

子瞻作《醉白堂記》﹐一叚是說魏公之所有﹐樂天之所無﹔一叚是樂天之所有﹐又魏公之所無﹔一叚是樂天魏公之所同﹔方才說是爲韓魏公作《醉白堂記》王介甫乃謂「韓白優劣論」不亦謬乎。

永叔《晝錦堂記》﹐全用韓稚圭《晝錦堂》詩意。

子瞻《灔澦堆賦》﹐辭到﹔《天慶觀乳泉賦》﹐理到。

西漢制度散見諸傳中﹐此是孟堅筆力。

歐陽永叔《五代史》﹐贊首必有「嗚呼」二字﹐固是世變可嘆﹐亦是此老文字遇感慨處便精神。

《禹貢》簡而盡﹝山水﹑田土﹑貢賦﹑艸朩﹑金革﹑物產﹐敍得皆盡。後敍山脈一叚﹑水脈一叚﹑五服一叚﹐更有條而不紊﹞《周禮職方氏》﹐冗而疏。

《左傳》《史記》西漢﹐敍戰陳堪畫。

文字湏有數行不整齊處﹐湏有數行整齊處。

意對處文卻不必對﹐文對處意卻著對。

文有圓有方﹐韓文多圓﹐栁文多方﹐蘓文方者亦少﹝惟《上神宗萬言書》《代張方平諫用兵書》數篇方﹞圓者多。

退之《琴操》平淡而味長﹐子厚《鐃歌鼓吹曲》險怪而意到。退之墓志﹐篇篇不同﹐蓋相題而施設也﹔子厚墓志﹐千篇一律。

《資治通鑑》是續《左傳》《綱目》是續春秋。

眞希元集《文章正宗》分作四體﹕辭命一也﹐議論一也﹐敍事一也﹐詩賦一也﹐井然有條。

史遷《項籍傳》最好。立義帝以後﹐一日气魄一日﹔殺義帝以後﹐一日衰颯一日﹐是一篇大綱領。至其筆力馳驟處﹐有喑嗚叱吒之風。

班固設問答最弱﹝如西都責東都之類﹞﹐至子瞻《後杞菊賦》起句云「吁嗟先生﹐誰使坐堂上稱太守﹖」便是風采百倍。

子瞻《表忠觀碑》﹐終篇述趙淸獻公奏﹐不增損一字﹐是學《漢書》。但王介甫以爲《諸侯王年表》則非也。

呂相《絕秦書》𨿽誣秦﹐然文字自佳。

荘子《胠篋篇》﹐辭理俱到。

不讀荘子《秋水》﹐見識終不宏闊。

佛是掃除事障﹐禪是掃除理障﹝熟讀《楞嚴經》自見﹞。

《維摩詰經》亦有作文法。三十二菩薩各說不二法門﹐此未得不二法門者也﹔維摩黙然﹐不說不二法門者﹐乃眞得不二法門者也。子厚《晉問》微用此體。

歐陽永叔《丰樂亭記》之類能畫出太平气象。

禇少孫﹝《史記》稱禇先生者是也﹞學太史公句句相似﹐只是成叚不相似﹔子厚學《國語》叚叚都似只是成篇不似。

學文切不可學人言語﹐文中子所以不及諸子﹐爲要學夫子言語故也。

《論語》气平﹐《孟子》气激﹐《荘子》气樂﹐《楚辭》气悲﹐《史記》气勇﹐《漢書》气怯。文字順易而逆難﹐六經都順﹐惟《荘子》《戰國策》逆﹔韓栁歐蘓順﹝《封建論》一篇逆﹞﹐惟蘇眀允逆﹔子瞻或順或逆﹐然不及眀允處極多。

文字有終篇不見主意﹐結句見主意者﹐賈誼《過秦論》「仁義不施而攻守之勢異也」﹐韓退之「守戒在得人」之類是也。

韓退之辟佛﹐是說吾道有來歷﹐浮屠無來歷﹐不過辧邪正而已。歐陽永叔辟佛﹐乃謂「修其本以勝之」﹐吾道旣勝﹐浮屠自息﹐此意髙扵退之百倍。

文字起句發意最好﹐李斯《上秦始皇逐客書》起句﹐至矣﹐盡矣﹐不可以加矣﹗張伯玉作《六經閣記》﹐謂「六經閣者﹐諸子百家皆在焉﹐不書﹐尊經也。」亦是起句發意﹐但以下筆力差乏。

唐子西文極荘重縝宻﹐𨿽幅尺稍狹﹐無長江大河一瀉千尺之勢﹐然最利初學。

李邦直《勢原》只一勢字﹐《法原》只一法字﹐演出數千言﹐所謂「一莖艸化爲丈六金身」者。惜文字斷續﹐然亦是一法。

唐代宗時﹐有晉州男子郇謨者﹐上三十字條陳利害﹐一字是一件事﹐如團字是說團練使之類﹐謨自知之﹐他人不諭也。吾謂世之作文務要﨑嶇隠奧﹐辭不足以達意者﹐皆郇謨之徒也。

胡致堂文字就事論理﹐理盡而辭止﹐而气極不衰﹐𨿽不必調弄文法﹐自然見有不可及處。

子厚文不如退之﹐退之詩不如子厚。

學楚辭者多﹐未若黃魯直﹐最得其妙。魯直諸賦及他文﹐愈小愈工﹐但作長篇苦扵气短﹐又且句句要用事﹐此其所以不能如長江大河也。

樂毅《答燕王書》﹐孔眀《出師表》﹐不必言忠而讀之可想見其忠﹔李令伯《陳情表》﹐不必言孝而讀之可想見其孝。杜甫詩之忠﹐山谷詩之孝﹐亦然。

杜子羙《哀江頭》妙在「渭水東流劍閣深﹐去住彼此無消息」二句。眀皇在蜀﹐肅宗在秦﹐一去一住﹐兩無消息﹐有天下而不得養其父﹐此情何如耶﹖父子之際﹐人所難言﹐子羙獨能言之﹐此其所以不可及﹐非但「細栁新蒲」之感而已。

《詩》《生民篇》如廬山瀑布泉﹐一气輸冩直下﹐略無回顧﹐自「厥初生民」至「以迄扵今」只是一意。

盧仝《月蝕詩》﹐韓退之刪攺耳﹐謂之「效玉川子作」﹐何耶﹖

文章有短而轉折多﹐气長者﹐韓退之《送董邵南序》王介甫《讀孟嘗君傳》是也﹔有長而轉折少﹐且气短者﹐盧裒《西徵記》是也。

退之《送孟東野序》﹐一「鳴」字發出許多議論﹐自《周禮梓人》「爲筍簴」來。

永叔《山中樂》三章贈恵勤﹐望其出佛而歸儒﹐持論甚正﹐從退之《送文暢序》來。

「石駘仲卒﹐無適子﹐有庶子六人﹐卜所以爲後者﹐曰﹕『沐浴佩玉則兆。』五人者皆沐浴佩玉。石祁子曰﹕『孰有執親之喪﹐而沐浴佩玉者乎﹖』不沐浴佩玉。石祁子兆﹐衛人以龜爲有知也。」此叚言「沐浴佩玉」者四﹐而不覺其重復。

文字貴相題廣狹。晦庵先生諸文字﹐如長江大河﹐滔滔汩汩﹐動數千萬言而不足﹔及作《六君子贊》﹐人各三十二字﹐盡得描畫其生平﹐無欠無餘﹐所謂相題者也。

做大文字﹐湏放胸襟如太虛始得。大虛何心哉﹖輕淸之气﹐旋轉乎外﹐而山川之流峙﹑艸朩之榮華﹑禽獸昆虫之飛躍﹐遊乎重濁渣滓之中﹐而莫覺其所以然之故。人放得此心﹐廓然與太虛相似﹐則一旦把筆爲文﹐凡世之治亂﹑人之善惡﹑事之是非﹐某字合當如何書﹑某句如何下﹐某叚當先﹑某叚當後﹐殆如妍醜之在鑑﹐如低昻之在衡﹐決不至顚倒錯亂﹐𨿽進而至扵聖經之文﹐可也。今人時文﹐動輙先立主意﹐如詩賦論策﹐不知私意偏見﹐不足以包盡天下之道﹐以及主意有所不通﹐則又勉彊遷就求﹐以自伸其說﹐若是者﹐時文之陋態也﹐可不戒哉。

《選》詩惟陶淵眀﹐唐文惟韓退之自理趣中流出﹐故渾然天成﹐無斧鑿痕﹐餘子止煉句煆字﹐鏤刻工巧而已。今人言詩﹐動輙曰《選》言﹔文﹐動輙曰唐﹔何泛然無別之甚。

西漢文字尙質﹐司馬子長變得如此文﹐終不失其爲質。

唐文尙文﹐韓退之變得如此質﹐終不失其爲文。

晦庵先生治經眀理﹐宗二程而宻於二程﹐如《易本義》《詩集傳》《小學書》《通鑑綱目》之類﹐皆靑扵藍而寒扵水也。但尋常文字多不及二程﹐二程一句撒開﹐做得晦庵千句萬句﹔晦庵千句萬句揫斂來﹐只作得二程一句。𨿽世變愈降﹐亦闗天分不同﹐然晦庵先生﹐三百篇之後一人而已。

濓溪先生《太極圖說》《通書》﹐眀道先生《定性書》﹐伊川先生《易傳序》《春秋傳序》﹐橫渠先生《西銘》是聖賢之文﹐與四書諸經相表裏﹔司馬子長是史官之文﹐間有紕繆處﹔退之是文人之文﹐間有弱處﹔然亦宇宙所不可無之文也。

晦庵詩﹐音節従陶韋栁中來﹐而理趣過之﹐所以不可及。

蘇門文字﹐到底脫不得縦橫气習﹔程門文字﹐到底脫不得訓詁家風。

學文切不可學怪句﹐先眀白正大﹐務要十句百句只如一句貫串意脈。說得通處盡管說去﹐說得反復竭處自然佳﹐所謂「行乎其所當行﹐止乎其所不可不止」﹐眞作文之大法也。

古人文字﹐規模﹑間架﹑聲音﹑節奏皆可學﹐惟妙處不可學。譬如幻師塑土朩偶﹐耳目口鼻儼然似人﹐而其中無精神魂魄﹐不能活潑潑地﹐豈人也哉﹖此湏是讀書時一心兩目痛下工夫﹐務要得他好處﹐則一旦臨文﹐惟我操縦﹐惟我捭闔﹐此謂「一莖艸化丈六金身」﹐此自得之學﹐難以筆舌傳也。

