文學小言王國維﹝一﹞

昔司馬遷推本漢武時學術之盛﹐以爲利祿之途使然。余謂一切學問皆能以利祿勸﹐獨哲學與文學不然。何則﹖科學之事業﹐皆直接間接以厚生利用爲旨﹐古未有與政治及社會上之興味相刺謬者也。至一新世界觀與新人生觀出﹐則往往與政治及社會上之興味不能相容。若哲學家而以政治及社會之興味爲興味﹐而不顧眞理之如何﹐則又決非眞正之哲學。以歐洲中世哲學之以辯護宗教爲務者﹐所以蒙極大之污辱﹐而叔本華所以痛斥徳意志大學之哲學者也。文學亦然﹔餔錣的文學﹐決非眞正之文學也。

﹝二﹞

文學者﹐遊戲的事業也。人之勢力用於生存競爭而有餘﹐於是發而爲遊戲。婉孌之兒﹐有父母以衣食之﹐以卵翼之﹐無所謂爭存之事也。其勢力無所發泄﹐於是作種種之遊戲。逮爭存之事亟﹐而遊戲之道息矣。惟精神上之勢力獨優﹐而又不必以生事爲急者﹐然後終身得保其遊戲之性質。而成人以後﹐又不能以小兒之遊戲爲滿足﹐放是對其自己之感情及所觀察之事物而摹寫之﹐詠嘆之﹐以發泄所儲蓄之勢力。故民族文化之發達﹐非達一定之程度﹐則不能有文學﹔而个人之汲汲於爭存者﹐決無文學家之資格也。

﹝三﹞

人亦有言﹐名者利之賓也。故文繡的文學之不足爲眞文學也﹐與餔錣的文學同。古代文學之所以有不朽之價值者﹐豈不以無名之見者存乎﹖至文學之名起﹐於是有因之以爲名者﹐而眞正文學乃復托放不重於世之文體以自見。逮此體流行之後﹐則又爲虛玄矣。故模仿之文學﹐是文繡的文學與餔錣的文學之記號也。

﹝四﹞

文學中有二原質焉﹕曰景﹐曰情。前者以描寫自然及人生之事實爲主﹐後者則吾人對此種事實之精神的態度也。故前者客觀的﹐後者主觀的也﹔前者知識的﹐後者感情的也。自一方面言之﹐則必吾人之胸中洞然無物﹐而後其觀物也深﹐而其體物也切﹔卽客觀的知識﹐實與主觀的感情爲反比例。自他方面言之﹐則激烈之感情﹐亦得爲直觀之對像﹑文學之材料﹔而觀物與其描寫之也﹐亦有無限之快樂伴之。要之﹐文學者﹐不外知識與感情交代之結果而已。苟無銳敏之知識與深遂之感情者﹐不足與於文學之事。此其所以但爲天才遊戲之事業﹐而不能以他道勸者也。

﹝五﹞

古今之成大事業大學問者﹐不可不歷三種之階級﹕「昨夜西風凋碧樹﹐獨上髙樓﹐望盡天涯路。」﹝晏同叔《蝶戀花》﹞此第一階級也。「衣帶漸寬終不悔﹐爲伊消得人憔悴。」﹝歐陽永叔《蝶戀花》﹞此第二階級也。「眾裏尋他千百度﹐回頭驀見﹐那人正在燈火闌珊處。」﹝辛幼安《靑玉案》﹞此第三階級也。未有不閱第一第二階級﹐而能遽躋第三階級者。文學亦然。此有文學上之天才者﹐所以又需莫大之修養也。

﹝六﹞

三代以下之詩人﹐無過於屈子﹑淵明﹑子美﹑子瞻者。此四子者苟無文學之天才﹐其人格亦自足千古。故無髙尙偉大之人格﹐而有髙尙偉大之文學者﹐殆未之有也。

﹝七﹞

天才者﹐或數十年而一出﹐或數百年而一出﹐而又須濟之以學問﹐帥之以徳性﹐始能產眞正之大文學。此屈子﹑淵明﹑子美﹑子瞻等所以曠世而不一遇也。

﹝八﹞

「燕燕於飛﹐差池其羽」。「燕燕於飛﹐頡之頏之」。「眼睍黃鳥﹐載好其音」。「昔我往矣﹐楊柳依依」。詩人體物之妙﹐侔於造化﹐然皆出於離人孽子徵夫之口﹐故知感情眞者﹐其觀物亦眞。

﹝九﹞

「駕波四牡﹐四牡項領。我瞻四方﹐蹙蹙靡所騁」。以《離騷》《遠遊》數千言言之而不足者﹐獨以十七字盡之﹐豈不詭哉﹗然以譏屈子之文勝﹐則亦非知言者也。

﹝十﹞

屈子感自己之感﹐言自己之言者也。宋玉景差感屈子之所感﹐而言其所言﹔然親見屈子之境遇﹐與屈子之人格﹐故其所言﹐亦殆與言自己之言無異。賈誼﹑劉向其遇略與屈子同﹐而才則遜矣。王叔師以下﹐但襲其貌而無眞情以濟之。此後人之所以不復爲楚人之詞者也。

﹝十一﹞

屈子之後﹐文學上之雄者﹐淵明其尢也。韋﹑柳之視淵明﹐其如賈﹑劉之視屈子乎﹗彼感他人之所感﹐而言他人之所言﹐宜其不如李﹑杜也。

﹝十二﹞

宋以後之能感自己之感﹐言自己之言者﹐其惟東坡乎﹗山谷可謂能言其言矣﹐未可謂能感所感也。遺山以下亦然。若國朝之新城﹐豈徒言一人之言已哉﹖所謂「鶯偸百鳥聲」者也。

﹝十三﹞

詩至唐中葉以後﹐殆爲羔雁之具矣。故五季﹑北宋之詩﹐﹝除一二大家外。﹞無可觀者﹐而詞則獨爲其全盛時代。其詩詞兼擅如永叔﹑少遊者﹐皆詩不如詞遠甚。以其寫之於詩者﹐不若寫之於詞者之眞也。至南宋以後﹐詞亦爲羔雁之具﹐而詞亦替矣。﹝除稼軒一人外。﹞觀此足以知文學盛衰之故矣。

﹝十四﹞

上之所論﹐皆就抒情的文學言之﹝《離騷》﹑詩詞皆是。﹞至敍事的文學﹝謂敍事詩﹑詩史﹑戲曲等﹐非謂散文也﹞﹐則我國尙在幼稚之時代。元人雜劇﹐辭則美矣﹐然不知描寫人格爲何事。至國朝之《桃花扇》﹐則有人格矣﹐然他戲曲則殊不稱是。要之﹐不過稍有系統之詞﹐而並失詞之性質者也﹐以東方古文學之國﹐而最髙之文學無一足以與西歐匹者﹐此則後此文學家之責矣。

﹝十五﹞

抒情之詩﹐不待專門之詩人而後能之也。若夫敍事﹐則其所需之時日長﹐而其所取之材料富。非天才而又有暇日者不能。此詩家之數之所以不可更僕數﹐而敍事文學家殆不能及百分之一也。

﹝十六﹞

《三國演義》無純文學之資格﹐然其敍關壯繆之釋曹操﹐則非大文學家不辦。《水滸傳》之寫魯智深﹐《桃花扇》之寫柳敬亭﹑蘇昆生﹐彼其所爲﹐固毫無意義。然以其不顧一己之利害﹐故猶使吾人生無限之興味﹐發無限之尊敬﹐況於觀壯繆之矯矯者乎﹖若此者﹐豈眞如汗徳所云﹐實踐理性爲宇宙人生之根本歟﹖抑與現在利己之世界相比較﹐而益使吾人興無涯之感也﹖則選擇戲曲小說之題目者﹐亦可以知所去取矣。

﹝十七﹞

吾人謂戲曲小說家爲專門之詩人﹐非謂其以文學爲職業也。以文學爲職業﹐餔錣的文學也。職業的文學家﹐以文學爲生活﹔專門之文學家﹐爲文學而生活。今餔錣的文學之途﹐蓋已開矣。吾寧聞徵夫思婦之聲﹐而不屑使此等文學囂然污吾耳也。

國學叢刊序

學之義不明於天下久矣。今之言學者﹐有新舊之爭﹐有中西之爭﹐有有用之學與無用之學之爭。余正告天下曰﹕學無新舊也﹐無中西也﹐無有用無用也。凡立此名者﹐均不學之徒。卽學焉﹐而未嘗知學者也。

學之義廣矣。古人所謂學﹐兼知行言之。今專以知言﹐則學有三大類﹕曰科學也﹐史學也﹐文學也。凡記述事物﹐而求其原因﹐定其理法者﹐謂之科學﹔求事物變遷之迹﹐而明其因果者﹐謂之史學﹔至出入二者間﹐而兼有玩物適情之效者﹐謂之文學。然各科學﹐有各科學之沿革。而史學又有史學之科學。如劉知幾《史通》之類。若夫文學﹐則有文學之學如《文心雕龍》之類。焉﹐有文學之史如各史文苑傳。焉。而科學﹑史學之傑作﹐亦卽文學之傑作。故三者非斠然有疆界﹐而學術之蕃變﹐書籍之浩瀚﹐得以此三者括之焉。

凡事物必盡其眞﹐而道理必求其是﹐此科學之所有事也。而欲求知識之眞﹐與道理之是者﹐不可不知事物道理之所以存在之由﹑與其變遷之故﹐此史學之所有事也。若夫知識﹑道理之不能表以議論﹐而但可表以情感者﹐與夫不能求諸實地﹐而但可求諸想象者﹐此則文學之所有事。古今東西之爲學﹐均不能出此三者。惟一國之民﹐性質有所毗﹐境遇有所限﹐故或長於此學而短於彼學。承學之子﹐資力有偏頗﹐歲月有涯涘﹐故不能不主此學﹐而從彼學。且於一學之中﹐又擇其一部而從事焉。此不獨治一學當如是﹐自學問之性質言之﹐亦固宜然。然爲一學﹐無不有待於一切他學﹐亦無不有造於一切他學。故是丹而非素﹐主入而奴出﹐昔之學者或有之﹐今日之眞知學﹑眞爲學者﹐可信其無是也。

夫然﹐故吾所謂學無新舊﹐無中西﹐無有用﹑無用之說﹐可得而詳焉。何以言學無新舊也﹖夫天下之事物﹐自科學上觀之與自史學上觀之﹐其立論各不同。自科學上觀之﹐則事物必盡其眞﹐而道理必求其是。凡吾智之不能通而吾心之所不能安者﹐𨿽聖賢言之有所不信焉。𨿽聖賢行之有所不慊焉。何則聖賢所以別眞僞也﹐眞僞非由聖賢出也。所以明是非也﹐是非非由聖賢立也。自史學上觀之﹐則不獨事理之眞與是者﹐足資研究而已﹐卽今日所視爲不眞之學說﹐不是之制度風俗﹐必有所以成立之由﹐與其所以適於一時之故。其因存於邃古﹐而其果及於方來﹐故材料之足資參考者﹐𨿽至纖悉不敢棄焉。故物理學之歷史﹐謬說居其半焉。哲學之歷史﹐空想居其半焉。制度﹑風俗之歷史﹐棄髦居其半焉。而史學家弗棄也。此二學之異也。然治科學者﹐必有待於史學上之材料。而治史學者﹐亦不可無科學上之知識。今之君子﹐非一切蔑古﹐卽一切尙古。蔑古者﹐出於科學上之見地﹐而不知有史學。尙古者﹐出於史學上之見地﹐而不知有科學。卽爲調停之說者﹐亦未能知取捨之所以然﹐此所以有古今新舊之說也。

何以言學無中西也﹖世界學問﹐不出科學﹑史學﹑文學。故中國之學﹐西國類皆有之。西國之學﹐我國亦類皆有之。所異者﹐廣狹﹑疏密耳。卽從俗說而姑存中學﹑西學之名﹐則夫慮西學之盛之妨中學﹐與慮中學之盛之妨西學者﹐均不根之說也。中國今日﹐實無學之患﹐而非中學﹑西學偏重之患。京師號學問淵藪﹐而通達誠篤之舊學家﹐屈十指以計之﹐不能滿也。其治西學者﹐不過爲羔雁禽犢之資﹐其能貫串精博﹐終身以之如舊學家者﹐更難舉其一二。風會否塞﹐習尙荒落﹐非一日矣。余謂中﹑西二學﹐盛則俱盛﹐衰則俱衰。風气旣開﹐互相推助。且居今日之世﹐講今日之學﹐未有西學不興﹐而中學能興者﹔亦未有中學不興﹐而西學能興者。特余所謂中學﹐非世之君子所謂中學﹔所謂西學﹐非今日學校所授之西學而已。治《毛詩》《爾雅》者﹐不能不通天文博物諸學﹔而治博物學者﹐苟質以《詩》《騷》艸木之名狀而不知焉﹐則於此學固未爲善。必如西人之推算日食﹐證梁虞剫﹑唐一行之說﹐以明《竹書紀年》之非僞﹐由《大唐西域記》以發見釋迦之支墓﹐斯爲得矣。故一學旣興﹐他學自從之﹐此由學問之事﹐本無中﹑西﹐彼鰓鰓焉慮二者之不能並立者﹐眞不知世間有學問事者矣。

顧新舊﹑中西之爭﹐世之通人﹐率知其不然﹐惟有用﹑無用之論﹐則比前二說爲有力。余謂凡學皆無用也﹐皆有用也。歐洲近世農﹑工﹑商業之進步﹐固由於物理﹑化學之興。然物理﹑化學髙深普偏之部﹐與蒸气﹑電信有何關系乎﹖動植物之學﹐所關於樹藝﹑畜牧者幾何﹖天文之學所關於航海﹑授時者幾何﹖心理社會之學﹐其得應用於政治﹑教育者亦尠。以科學而猶若是﹐而況於史學﹑文學乎﹖然自他面言之﹐則一切藝術﹐悉由一切學問出。古人所謂不學無術﹐非虛語也。夫天下之事物﹐非由全不足以知曲﹐非致曲不足以知全。𨿽一物之解釋﹐一事之決斷﹐非深知宇宙人生之眞相者﹐不能爲也。而欲知宇宙﹑人生者﹐𨿽宇宙中之一現象﹐歷史上之一事實﹐亦未始無所貢獻。故深湛幽渺之思﹐學者有所不避焉﹔迂遠繁瑣之譏﹐學者有所不辭焉。事物無大小﹐無遠近﹐苟思之得其眞﹐紀之得其實﹐極其會歸﹐皆有裨於人。類之生存福祉﹐己不竟其緒﹐他人當能竟之﹔今不獲其用﹐後世當能用之﹐此非苟且玩愒之徒﹐所與知也。學問之所以爲古今﹑中西所崇敬者﹐實由於此。凡生民之先覺﹐政治教育之指導﹐利用厚生之淵源﹐胥由此出﹐非徒一國之名譽與光輝而已。世之君子可謂知有用之用﹐而不知無用之用者矣。

以上三說﹐其理至淺﹐其事至明﹐此在他國所不必言﹐而世之君子猶或疑之﹐不意至今日而猶使余爲此嘵嘵也。適同人將刊行《國學雜誌》﹐敢以此言序其端。此志之刊﹐𨿽以中學爲主﹐然不敢蹈世人之爭論﹐此則同人所自信﹐而亦不能不自白於天下者也。王國維﹤﹤元曲之文章﹥﹥

元雜劇之爲一代之絕作﹐元人未之知也。明之文人始激賞之﹐至有以關漢卿比司馬子長者。三百年來﹐學者文人﹐大抵屏元劇不觀。其見元劇者﹐無不加以傾倒。如焦裏堂《易余龠錄》之說﹐可謂具眼矣。焦氏謂一代有一代之所勝﹐欲自楚騷以下﹐撰爲一集﹐漢則專取其賦﹐魏晉六朝至隋﹐則專錄其五言詩﹐唐則專錄其律詩﹐宋專錄其詞﹐元專錄其曲。余謂律詩與詞﹐固盛於唐宋﹐然此二者果爲二代文學中最佳之作否﹐尙屬疑問。若元之文學﹐則固未有尙於其曲者也。

元曲之佳處何在﹖一言以蔽之﹐曰﹕自然而已矣。古今之大文學﹐無不以自然勝﹐而莫著於元曲。蓋元劇之作者﹐其人均非有名位學問也﹔其作劇也﹐非有藏之名山﹐傳之其人之意也。彼以意興之所至爲之﹐以自娛娛人。關目之拙劣﹐所不問也﹔思想之卑陋﹐所不諱也﹔人物之矛盾﹐所不顧也﹔彼但摹寫其胸中之感想﹐與時代之情狀﹑而眞摯之理﹐與秀傑之气﹐時流露於其間。故謂元曲爲中國最自然之文學﹐無不可也。若其文字之自然﹐則又爲其必然之結果﹐抑其次也。

元劇最佳之處﹐不在其思想結構﹐而在其文章。其文章之妙﹐亦一言以蔽之﹐曰﹕有意境而已矣。何以謂之有意境﹖曰﹕寫情則沁人心脾﹐寫景則在人耳目﹐述事則如其口出是也。古詩詞之佳者﹐無不如是﹐元曲亦然。明以後其思想結構﹐盡有勝於前人者﹐惟意境則爲元人所獨擅。

﹝節選自《宋元戲曲史》第十二章

﹞王國維著《宋元戲曲史》

近年坊間刊刻各種文學史與文學評議之書﹐獨王靜安《宋元戲曲史》最有價值。其餘亦間有一二可觀者﹐然大都不堪入目也。

問王君此書何以有價值﹖則答之曰﹕中國韻文﹐莫優於元劇明曲。然論次之者﹐皆不學之徒﹐未能評其文﹐疏其迹也﹐王君此書前此別未有作者﹐當代亦莫之與京﹕所以托體者貴﹐因而其書貴也。

宋金元明之新文學﹐一爲白話小說﹐一爲戲曲。當時不以爲文章正宗﹐後人不以爲文學宏業﹔時遷代異﹐盡從零落﹐其幸而存者﹐「泰山一毫芒」耳。今欲追尋往迹﹐誠難誠難。卽以元雜劇而論﹐流傳今世者﹐不過臧刻百種﹐使臧晉叔未嘗刻此﹐則今人竟不能知元劇爲何物。持此以例其他﹐劇本散亡﹐劇故沈湮﹐淵源不可得考﹐事迹無從疏證者﹐多多矣。鉤沈稽遺﹐亦大不易。當時人並無論此之專書﹔若於各家著述中散漫求之﹐勢不能不徧閱唐宋元明文籍﹐然而唐宋元明文籍﹐浩如煙海﹐如何尋其端緒﹖縱能求得斷爛材料﹐而此材料又復七散八落﹐不相聯屬﹐猶無補也。王先生此書﹐取材不易﹐整理尢難。籀覽一過﹐見其條貫秩然﹐能深尋曲劇進步變遷之階級﹐可以爲難矣。

研治中國文學﹐而不解外國文學﹐撰述中國文學史﹐而未讀外國文學史﹐將永無得眞之一日。以舊法著中國文學史﹐爲文人列傳可也﹐爲類書可也﹐爲雜抄可也﹐爲辛文房「《唐才子傳》體」可也﹐或變黃全二君「學案體」以爲「文案體」可也﹐或竟成《世說新語》可也﹔欲爲近代科學的文學史﹐不可也。文學史有其職司﹐更具特殊之體制﹔若不能盡此職司﹐而從此體制﹐必爲無意義之作。王君此作﹐固不可謂盡美無缺﹐然體裁總不差也。

王先生評元劇之文章﹐有極精之言。今撮錄如次——

元曲之佳處何在﹖一言以蔽之﹐曰﹐自然而已矣。古

今之大文學無不以自然勝﹐而莫著於元曲。蓋元劇

之作者﹐其人均非有名位學問也。其作劇也﹐非有

「臧之名山﹐傳之其人」之意也。彼以意興之所至爲

之﹐以自娛娛人。關目之拙劣﹐所不問也﹐思想之

卑陋﹐所不諱也﹐人物之矛盾﹐所不顧也。彼但摹

寫其胸中之感想﹐與時代之情狀﹐而眞摯之理﹐與

秀傑之气﹐時時露於其間。故謂元曲爲中國最自然

之文學﹐無不可也。若其文字之自然﹐則又爲其必

然之結果﹐抑其次也。明以後傳奇﹐無非喜劇﹐而

元則有悲劇在其中。就其存者言之﹐如《漢宮秋》﹐

《梧桐雨》《西蜀夢》《火燒介子推》《張千替殺

妻》等﹐初無所謂先離後合始困終亨之事也。其最

有悲劇之性質者﹐則如關漢卿之《竇娥冤》﹐紀君祥

之《趙氏孤兒》﹐劇中𨿽有惡人交構其間﹐而其蹈湯

赴火者﹐仍出於主人翁之意思﹕卽列之於世界大悲

劇中﹐亦無媿色也。﹝按﹐卽此而論可見中國戲劇歷

代退化。﹞然元劇最佳之處﹐不在其思想結構﹐而在

其文章。其文章之妙﹐亦一言以蔽之﹐曰﹐有意境

而已矣。何以謂之有意境。曰﹐寫情則沁人心脾﹐寫

景則在人耳目﹐述事則如其口出是也。古詩詞之佳

者無不如是﹐元曲亦然﹐明以後﹐其思想結構盡有

勝於前人者﹐惟意境則爲元人所獨擅。……

元劇實於新文體中﹐自由使用新言語。在我國文學

中﹐於《楚辭》內典外﹐得此而三。……

書中善言﹐不遑悉舉﹐姑舉數節以見其餘﹐皆極精之言﹐且具世界眼光者也。王君治哲學﹐通外國語﹐平日論文﹐時有達旨。余向見其《人間詞話》信爲佳作。年來聞其行事不甚可解﹐竟成世所謂「遺而不老」之人。此非本文所應論﹐就本書﹐論本書﹐卻爲甚有價值耳。至於今日﹐中國聲樂之學﹐衰息極矣。世有有心人﹐欲求旣往以資現在﹐則此書而外﹐更應撰論述明南曲之書詞之來源與變化﹐漢魏以來﹐至於明淸聲樂之遷嬗﹐亦應有專書論次。蓋歷來詞學﹐多破碎之談﹐無根本之論﹐樂學書中﹐燕樂考原。聲律通考𨿽精﹐而所說終嫌太少也。必此類書出於世間﹐然後爲中國文學史美術史與社會史者﹐有所憑傳。

——選自《新潮》第一卷

第一期﹝1919年1月1日北京出版﹞。王國維譯斯坦因《中亞細亞探險談》﹝節選一﹞

余因閱覽古迹故﹐遂至惇煌。當千八百七十九年﹐余友匈牙利地理學會長洛克濟Loczy教授﹐曾隨伯爵斯布尼CountSzechenyi之遠徵隊﹐至惇煌東南之千佛洞。千九百零二年曾以語余﹐並謂洞中畫壁雕刻之美﹐冠絕東方﹐余深感其語﹐故有惇煌之行。余以千九百七年三月﹐始至惇煌﹐卽訪千佛洞。其洞在荒谷之口﹐危嚴之上﹐在惇煌東南十二英里。余至其下﹐始嘆洛氏之言不誣。窟穴大小殆以百數﹐髙下成列頗不整齊﹐石色純黑﹐上施雕鑿﹐洞之大半﹐皆有畫壁﹐美麗殊倫﹐完缺不一﹔繪畫之法源自身毒。余於和田沙漠所掘廢寺佛畫﹐規摹气韻﹐大略相同﹐造像之多﹐與畫壁等﹐可證古代支那印度美術交通﹔惜多爲後人補葺﹐失其眞矣﹗

嚴洞之傍﹐頗多碑碣﹐證此古寺建於唐代﹐當時佛教盛於支那。又二百年間﹐西陲無事﹐北免突厥之兵﹐南靡吐蕃之寇。自是以降﹐訖於蒙古之興﹐則外常爲蠻族之所蹂躪。寺宇之麗﹐僧尼之數﹐爲之大減矣﹗顧情勢𨿽變﹐而宗教未革。余周覽各洞﹐多見巨像。其最髙者﹐近百英尺。此種制作﹐稍屬後代。讀《馬哥波羅旅行記》中《沙州》一篇﹐可見元時唐古特人民﹐拜偶像之奇俗矣﹗王國維譯斯坦因《中亞細亞探險談》﹝節選二﹞惇煌之民﹐𨿽至今日﹐猶皈佛教。余等去惇煌之日﹐正惇人瞻禮之期﹐市民村民來謁千佛洞者﹐數以千計﹐可知寺宇𨿽殘﹐猶爲禮拜之地。故余於此地﹐就畫壁造像﹐深加敬護﹐除照影繪圖外﹐不敢有所希冀﹐恐傷人民之情也。余於五月二十日﹐復至惇煌﹐擬爲小住之計。蓋二月以前已略聞﹐道士於二年前修理寺宇發見古代寫本之事﹐此種寶物﹐置於古室﹐守衛頗固。余爲求書計﹐不能不徐圖之也。道士爲人頗奇妙﹐可喜彼不知所保守者何物﹐又對神與人均有戒心。余初與之交涉﹐甚爲棘手﹐事之顚末﹐玆不必言﹔但其成功﹐除翻譯蔣師爺﹝編者按名孝琬﹞之祕策外﹐余之支那大護法聖人元奘法師﹐實爲余牙人焉﹐余此行頗類元奘﹐又甚敬元奘人頗知之。道士𨿽不知佛教事﹐然其敬之也與餘同﹐特其所以敬之之道異耳﹗𨿽荒唐之西遊記﹐視元奘爲神人者﹐其說不見於《大唐西域記》﹐然此與餘事﹐何關系乎﹖當道士以石室者一本示余也﹐乃漢文佛經一卷﹐首署大唐三藏法師元奘譯。道士與蔣君皆驚其異﹐蔣君遂言此室之開﹐得非元奘之靈﹐畱以俟其自印度來之弟子乎﹖道士然之。王國維譯斯坦因《中亞細亞探險談》﹝節選三﹞

道士旣聞此說﹐始敢啟大門招余入。余等入門﹐經前廣道﹐遂入石室。室外故有畫壁﹐壁裂而室見﹐室中暗甚。余從道士油燈光中﹐見卷帙成堆﹐自地上起﹐髙約十英尺。後精計之﹐其容積殆近五百立方英尺。顧在室中﹐不能閱覽一物。道士乃手持數卷﹐導余至廊下之屋﹐使餘疾覽之。餘下帷審閱﹐以免人探伺﹐不覺驚喜之交集也。

所有卷軸﹐大抵漢文寫經﹐髙約一尺﹐捲束甚厚。𨿽完好如故﹐然觀其紙墨形制﹐古可知也。每展一卷﹐恆在十英碼左右﹐故求其所記時代﹐甚爲煩難。後於漢文大經卷背面﹐發見印度婆羅謎艸書IndianBrahmiSoript﹐積疑始釋﹐足證寫經之時﹐中亞細亞佛教徒中﹐尙知梵文﹐此爲稍古之事矣﹗一切寫本﹐依然初藏時之形狀﹐且無幾微濕气﹐蓋保藏古物﹐固未有愈沙漠中之石室者也。

余於開一大包裹時﹐尢驚此地保藏之善。其包裹以粗棉布爲之﹐中藏種種絹畫紙畫幡﹐蓋錦繒刺繡之供獻物﹐不可勝計。其畫絹畫布﹐蓋寺中之旌旗﹐捲藏甚謹﹐及展視之﹐皆爲諸佛菩薩像。或純用印度畫法﹐或以印度畫爲本﹐而參以中國畫。佛像之下﹐畫禮拜者﹐其服猶昔時桑門之服也。後蔣君發見供獻簿果﹐證爲第九﹑第十兩世紀之物。作畫之絹﹐薄而透明﹐精細無匹故。其大至五六英尺者﹐摺久痕深﹐開視頗險﹐當時亦無餘晷﹐以細加研究。余之所注意者﹐惟在利用何策﹐可使古畫脫此危地﹐而免守者之傷損。後見道士觀此唐代遺物不足貴﹐心乃大慰。又不敢大加審諦﹐恐其以余爲酷嗜之也。王國維譯斯坦因《中亞細亞探險談》﹝節選四﹞

此殆由道士不重繪畫﹐或故以此爲餌﹐使余之耳目不能專注於漢文整捲﹐故特於其所謂廢物之中﹐多出雜束以示余。然余實深謝道士之殷勤也。余於第一包裹內﹐已發見中國吐蕃文中﹐有印度艸書葉甚多﹐所謂中亞細亞婆羅謎文也。此種書葉﹐由其形制觀之﹐均屬於六種不同寫本﹐或甚繁多﹐亦有完全者。以余所見﹐此體梵文及突厥斯丹宗教文字﹐其完全及精好﹐未有能及之者。故余與蔣君﹐終日於漢文﹑藏文﹑漢梵對譯文束中拾取此種殘葉﹐道士𨿽以取攜爲勞﹐然甚輕視此﹐故心頗慰矣。

後數日間所爲之事與所見之物﹐不暇殫述。有一大束充以雜書畫布及種種紙葉﹐其最可貴者爲貝葉梵文大書﹐此明爲北印度佛教律藏中之物﹐書之材料﹐示其來自印度﹐且世界所有梵文寫本﹐未有古於是者。吐蕃文書﹐有卷子本﹐有撲敍斯Pothis本﹐書亦甚多﹐且除南方書籍外﹐尙有他書﹐蓋突厥斯丹東部之回鶻國﹐至第十世紀尙存﹐其時佛教盛行國中﹐一時或曾據惇煌之地﹐故回鶻文寫本多至數大束。又摩尼教經之以開突厥文Kok﹣turki及敍利亞文Syriac書者﹐亦見於此云。

漢文殘紙片﹐驟視之若稍不足珍﹐然實有古物學上之價值。其中雜記如書札寺歷等﹐充斥於道士所謂廢紙中﹐此不獨足以知第九第十兩世紀中此間寺院之制度﹐由其所載年月﹐亦足證石室之閉﹐在耶穌紀元千年以後也。其封閉之故﹐實懼兵禍﹐然先是此室必爲寺中儲藏故物之所﹐故當封閉之時﹐其物固已古矣。餘一年以後﹐復檢所得漢文書卷﹐其所紀年月﹐有在紀元第三世紀者﹐然定其最古寫本始於何時﹐尙須假以歲月之研究也。王國維譯斯坦因《中亞細亞探險談》﹝節選五﹞余以多日之勞﹐速檢室頂之叢殘捲束﹐而選寫本圖畫﹐及他古物之特異者﹐乃開漢文寫本卷軸之大匱。𨿽道士之心﹐已爲賄賂所易﹐然頗有難色。又淸理全室之事﹐𨿽膽壯者猶爲寒心﹐況以彼之怯懦乎﹖然淸理之未果﹐於室下得畫絹若干束﹐又於漢文卷中得中亞細亞婆羅謎文﹐及他文寫本等。此處寺宇﹐本道士所重修﹐故寺中所有各物﹐悉爲彼有。而交易之道﹐則余以自由捐助之名義﹐施諸寺宇﹔所取諸物﹐亦以假歸細閱之美名﹐攜至余處﹐初無一人知者。購取之事﹐多出蔣君之力﹐至其不爲人所指目﹐則又有說﹐玆不暇述。當道士旣得馬蹄銀後﹐暫至惇煌﹐驗其名望﹐不減於昔﹐心乃大慰﹔且以余之購此﹐將以佛教之文學美術播於西方﹐又使古物不受後此滅亡之厄﹐甚盛業也。餘四月以後﹐復至玆寺﹐道士對余無異詞﹐余心尢慰。迄今日二十四箱之寫本﹐與五箱之圖畫繡品他物等﹐安抵倫惇﹐此乃餘最終之慰藉也。余於六月中旬﹐始畢千佛洞畫壁造像之攝影。古物之研究告終﹐乃從事於地理上之探檢。此次事業自南山始﹐余以書籍寄於安西州署﹐乃南向雪山脈。此脈實蘇勒河與惇煌河之分水界。途中於喬梓村畔兩小山脈之間﹐發見大廢址﹐昔有運河導川至此﹐遺迹猶存。然其旁耕地﹐今皆不見。天時人力﹐全由漧燥而變﹐其初蓋可想矣﹗是處暴風間作﹐沙山頗峻﹐故掘地之事﹐苦於難施。然由古物上之證據﹐知此廢城在耶穌紀元後十二三世紀﹐尙有居人﹐其殘垣之存者﹐尢足證數百年來之風力﹐面東之坦爲飛沙衝擊﹐殘毀無餘﹔而南北二垣與東風平行者﹐尙完好如故。及入谷中﹐卽大西河橫絕外山脈之處﹐又有洞宇無數﹐謂之萬佛峽﹐今日猶爲瞻禮之所。廟貌之古﹐仿佛千佛洞﹐畫壁極大﹐亦甚完全﹐作於第八世紀至十三世紀之間﹐更足印證當時之佛教畫也。王國維譯斯坦因《中亞細亞探險談》﹝節選六﹞

自是以往﹐髙峯相銜﹐巓戴冰雪﹐俯視疏勒河以西不毛之髙地﹐測量旣竟﹐下至昌馬。旋渡昌馬河﹐經未探險之山地。𨿽在夏季﹐猶以乏水爲苦﹐遂由嘉峪關入長城。余於此又得決古長城之疑問焉。夫今日中西圖籍﹐均以肅州西南邊墻﹐訖於南山之足者﹐爲古長城尾。又數世紀以來﹐西域人之訪嘉峪關者﹐無不以是處爲中國本部門戶。然據中國古書﹐則關城當遠在其西。余於惇煌沙迹中﹐所發見之古長城遺築﹐更足徵實此說也。苟一細思﹐其疑立釋。蓋嘉峪關附近﹐實二種防禦綫之交點﹔此二綫之建築年代不同﹐宗旨亦異。一綫來自甘州肅州之北﹐本與安西之長城相接﹐乃紀元前二世紀所築也﹔築城之旨﹐在保障南山陰之狹地﹐及前漢以後﹐國力更張﹐此地遂爲自中國入西域之孔道。第二綫則與第一綫互爲直角﹐卽嘉峪關城﹐此後世所築﹔其旨在塞西域通路﹐蓋中國守閉關主義以後矣﹗

余久往肅州﹐至七月杪始啟行﹐探中部南山。蓋地方官吏於余𨿽甚親厚﹐然懼南山寇盜﹐不任余行﹐堅請而後可﹐而轉運之事尢多阻礙。甘肅人民以山外之地爲人迹所不至﹐頗憚於行。後𨿽以官力雇得夫役騾馬﹐皆以早歸爲約﹐故惟於利區托芬RichthofenRange及托雷TolaiRange兩山脈間地﹐得有向導。此距海面一萬三千尺之處﹐見有金穴﹐西寧之民在此淘洗云。

余離金礦﹐正值雪融之際﹐自是以往﹐不見人迹。是月之杪﹐始見蒙古人牧地數處﹐其地直甘州之南﹐惟南山堀起﹐而南走哈喇淖爾及靑海間也。其地有四山脈﹐界畫分明﹐中間山谷亦頗開廣﹐故𨿽無向導﹐而不至迷失﹐測量之事亦頗便利。所過牧地﹐在距海面萬一千尺至萬三千尺之間﹐人畜饑疲﹐爲之蘇息。惟大谷之中﹐空气蒸濕﹐與南山西部絕異。霰雪日降﹐道路泥濘﹐行路之難蓋可知也。王國維譯斯坦因《中亞細亞探險談》﹝節選七﹞天然之阨旣如是矣﹗重以中國圉人﹐畏懼艱險﹐出於天性﹐視此山中危險﹐充塞聞見之外﹐加以想象﹐羣思遁逃﹐不止一次﹐余與蔣君且撫且勵﹐始得無事。彼等如年老之人﹐歷險旣多﹐畏事愈甚﹐及偶值危地﹐則又如羣孩在林﹐不知所措﹐故蔣君與余恆謂之曰年老之孩。肅州官吏所派護兵亦然。又贏糧不多﹐中途自困。適余攜有大麥﹐本用飼馬﹐遂以給之﹐彼等以非常食﹐不敢入口﹐蔣君取而食之﹐然後敢食﹔後獵得野騾﹐遂以獲濟。自肅州啟行後﹐已行四百餘英里﹐至八月後﹐乃測量中部南山迆北之三山脈。此三山脈之經度﹐在甘州肅州之間﹐髙峯戴雪﹐距海面萬八千尺至萬九千尺﹐凡疏勒河及河水之北流者﹐途中皆得其源於冰嶺之中﹐余所取之道﹐務與俄國探險家奧伯拉啟甫M。Obruheff及哥玆老夫Dozloff異路。三脈中偏南一脈﹐冠以冰雪﹐此疏勒河與哈喇淖爾靑海水源分界之處﹐余輩測量﹐循其北面秀峯連嶺﹐皆髙於其北二山脈﹐其間山谷亦髙至萬三千英尺﹐疏勒河諸源之所萃﹐自此以往﹐入大通河發源之髙地﹐此河乃黃河最北之大源。故余於此處實觸太平洋之流焉。遂北至甘州河流域之髙地﹐越得區托芬之連嶺﹐谷中水勢泛濫﹐行李頗艱。然彌望茂林﹐大半樅樹蔽虧坡麓間﹐與西部南山之荒涼寒互迥殊。夥伴印人蘭沁RamSingh專司測繪之事﹐其圖中所測山地﹐自安西至甘州凡二萬四千英方裏云。余於九月初﹐自甘州長行﹐擬至塔裏木河域﹐以從事第二次冬期探險。此行爲調查古物及他故﹐乃出哈密吐魯番之駱駝大道﹐往來西域者不由羅布淖爾﹐而由此道﹐蓋已千三四百作年矣﹗余於甘州至安西途中﹐時折而北﹐以探長城遺址﹐知古之長城﹐實極於安西。是春夏間之所想象者﹐遂實証之矣﹗及抵安西間﹐沁體弱不堪冬行﹐乃令其由和闐歸印度﹐便道測惇煌至若羌Charklik﹝在羅布淖爾之南﹞之連山﹐而以拉爾沁RaiLaiSingh從余行﹐拉氏曾從事異門Yemen至中東部之測量﹐甚以勞動及精細著者也。羅振玉殷墟書契考釋序

安陽所出龜甲獸骨﹐皆刻商代卜辭﹐文字奇古﹐比彜器古文尢爲難讀。光緒季年﹐丹徒劉氏拓印所藏甲骨爲《鐵雲藏龜》﹐於是世始知有此物﹐瑞安孫仲容徵君詒讓爲之《札記》。宣統元年﹐上虞羅叔言參事作《殷商貞卜文字考》﹐卜辭文字始有條理可尋。參事東渡後﹐復拓印所藏甲骨爲《殷墟書契前編》八卷﹑《殷墟書契精華錄》一卷。去年歲杪﹐其《殷墟書契考釋》始成﹐於是卜辭文字可讀者﹐十得五六。蓋近世之言古文者﹐以此書爲最善矣。參事《自序》曰﹕宣統壬子冬﹐余旣編印《殷墟書契》﹐欲繼是而爲考釋。人事乖午﹐因循不克就者。歲將再周﹐感莊生吾生有涯之言﹐乃發憤鍵戶者四十餘日﹐遂成《考釋》六萬餘言。旣竟﹐爰書其端曰﹕予讀《詩》《書》及周秦之間諸子﹑太史公書﹐其記述殷事者﹐蓋寥寥焉。

孔子學二代之禮﹐而曰「杞宋不足徵」﹐殷商文獻之無徵﹐二千餘年前﹐則已然矣。吾儕生三千年後﹐乃欲根據遺文﹐補苴往籍﹐譬若觀海﹐茫無津涯。從事稍久﹐乃知此事實有三難﹕史公最錄商事﹐本諸《詩》《書》﹐旁覽《系本》。顧考父所校﹐僅存五篇﹐書序所錄﹐亡者逾半。《系本》一書﹐今又久佚。欲稽前古﹐津逮莫由。其難一也。卜辭文至簡質﹐篇恆十餘言﹐短者半之。又字多假借﹐誼益難知。其難二也。古文因物賦形﹐繁簡任意﹐一字異文﹐每至數十。書寫之法﹐時有淩獵﹐或數語之中﹐倒寫者一二﹐兩字之名﹐合書者七八。體例未明﹐易生炫惑。其難三也。今欲祛此三難﹐勉希一得﹐乃先考索文字以爲之階。由小篆以溯金文﹐由金文以窺書契﹐窮其蕃變﹐漸得指歸﹐可識之文﹐遂幾五百。循是考求典制﹐稽證舊聞﹐途徑漸啟﹐局鐍爲開﹐稽其所得﹐則有六端﹕

一曰帝系。商自武湯﹐逮於受辛﹐史公所錄﹐爲世三十。見於卜辭者﹐二十有三。史稱大丁未立﹐而卜辭所載祀禮﹐儼同於帝王。又大乙羊甲﹐卜丙卜壬﹐較以前史﹐並與此異。而庚丁之作康祖丁﹐武乙之稱武祖乙﹐文丁之稱文武丁﹐則言商系者所未知。此足資考訂者一也。

二曰京邑。商之遷都﹐前八後五。盤庚以前﹐具見《書序》。而小辛以降﹐眾說多違。洹水故墟﹐舊稱亶甲﹐今証之卜辭﹐則徙於武乙﹐去於帝乙。又史稱盤庚以後﹐商攺稱殷﹐而徧搜卜辭﹐旣不見殷字﹐又屢言入商。田遊所至﹐曰往曰出﹐商獨言入。可知文丁帝乙之世﹐國尙號商。書曰戎殷﹐乃稱邑而非稱國。此可資考訂者二也。

三曰祀典。商之祀禮﹐迥異周京﹐名稱實繁﹐義多難曉。人鬼之祭﹐亦用柴2。牢鬯之數﹐亦依卜定。王賓之語﹐爲《洛誥》所基。3剛之薦﹐非鎬京所創。此可資考訂者三也。

四曰卜法。商人卜祀﹐十干之日﹐各依祖名。其有4者﹐則依4名。又大事貞龜﹐小事骨卜。凡斯異例﹐先儒未聞。此可資考訂者四也。

五曰官制。卿事之名﹐同於雅頌。大史之職﹐亦具春官。爰及近臣﹐並符周制。乃知姬旦六典﹐多本殷商。此可資考訂者五也。

六曰文字。召公之名﹐是4非睪。鳥鳴之字﹐從雞非鳥。佳鳥不分﹐子5殊用。牝牡等字﹐牛羊任安。牢牧諸文﹐亦同斯例。又藉知大小二篆﹐多同古文。古文之眞﹐間存今隸。此可資考證者六也。

予爰始操翰﹐訖於觀成﹐或一日而辧數文﹐或數夕而通半義﹐譬如冥行長夜﹐乍睹晨曦﹐旣得微行﹐又蹈荊棘。積思若痗﹐雷霆不聞﹐操觚在手﹐寢饋或廢﹐以玆下學之資﹐勉幾上達之業。而旣竭吾才﹐時亦弋獲﹐意或天啟其衷﹐初非吾力能至。但探賾索隱﹐疑蘊尙多。覆簣爲山﹐前修莫竟﹐繼是有作﹐不敢告勞﹐有生之年﹐期畢此志。訂訛補闕﹐俟諸後賢。他山攻錯﹐1予望之。﹝某些打不出的字以阿拉伯數字代替﹞

羅振玉流沙墜簡序

予與羅叔言參事﹐考證流沙墜簡﹐近始成書﹐羅君作序﹐其文乃類孔仲遠《諸經正義序》及顏師古《漢書注序》﹐玆並錄之。曰﹕光緒戊申﹐予聞斯坦因博士訪古於我西陲﹐得漢人簡冊﹐載歸英倫。神物去國﹐惻焉疚懷。越二年﹐鄕人有自歐歸者﹐爲言往在法都親見沙畹博士方爲考釋﹐云且板行﹐則又爲之色喜﹐企望成書有如望歲。及神州亂作﹐避地東土﹐患難餘生﹐著書遣日﹐旣刊定石室佚書﹐而兩京遺文顧未寓目﹐爰遺書沙君求爲寫影。嗣得報書﹐謂已付手民﹐成有日矣。於是望之又逾年。沙君乃亟寄其手校之本以至﹐爰竟數夕之力﹐讀之再周﹐作而嘆曰﹕千餘年來﹐古簡策見於世﹐載於前籍者﹐凡三事焉﹕一曰晉之汲郡﹐二曰齊之襄陽﹐三曰宋之陜石。顧釐冢遺編﹐亡於今文之寫定﹔楚邱竹簡﹐毀於當時之炬火﹔天水所得﹐淪於金源。討羌遺檄﹐僅存片羽﹐異世間出﹐漸滅隨之。今則斯氏發幽潛於先﹐沙氏闡絕業於後﹐千年遺迹﹐頓還舊觀﹐藝苑爭傳﹐率土咸誦。兩君之功﹐或謂偉矣。顧以歐文撰述﹐東方人士不能盡窺﹐則猶有憾焉。因與同好王君靜安分端考訂﹐析爲三類﹐寫以邦文﹐校理之功﹐匝月而竟。乃知遺文所記﹐裨益至宏﹐如玉門之方位﹐烽燧之次第﹐西域二道之分歧﹐魏晉長史之治所﹐部尉曲侯﹐數有前後之殊﹐海頭樓蘭﹐地有東西之異﹐並可補職方之記載﹐訂史氏之闕遺。若夫不觚證宣尼之嘆﹐馬夫訂《墨子》之文。字體別構﹐拾洪丞相之遺﹔書迹代遷﹐證許祭酒之說。是亦名物藝事﹐考鏡所資﹐如斯之類﹐僂指難罄。惟是此書之成﹐實賴諸賢之力﹐沙氏辟其蠶叢﹐王君通其藝術﹐僧雯達識﹐知《周官》之闕文﹐長睿精思﹐辧永初之年月。予以譾劣﹐濫於編摩﹐蠡測管窺﹐裨益蓋鮮。尙冀博雅君子﹐爲之紹述﹐補闕糾違﹐俾無遺憾。此固區區之望﹐亦兩京博士及王君先後述作之初心也。人間才子——王國維网站收錄尙未校對

殷墟書契考釋序

上虞羅叔言參事所著《殷墟書契考釋》﹐海寧王靜安爲之後序﹐惟其初稿乃用駢體﹐筆意淵雅﹐有北朝初唐人遺意﹐近時作者﹐不能及也。其詞曰﹕商遺先生《殷墟書契》成﹐余讀而嘆曰﹕自三代以後﹐言古文字者﹐未嘗有是書也。炎漢以來﹐古文簡出﹐孔壁汲冢﹐與今之殷墟而三。壁中所得﹐簡策殊多﹐尙書禮經﹐頗增篇數。然淹中五十六卷﹐不同於後氏者十七﹐孔氏四十五篇﹐見於今文者廿九。因所己知﹐通彼未見﹐事有可藉﹐切非至難。而太常所肄﹐不曲臺之書﹔臨淮所傳﹐亦同濟南之數。𨿽師說之重﹐在漢殊然﹐抑通讀之方﹐自古不易。至於誤廚序﹐以B爲均﹐文人之作寧人﹐大邑之書天邑﹐今古異文而同謬﹐伏孔殊師而沿訛。言乎釋文﹐蓋未盡善。晉世中經﹐定於荀東。今世所存﹐穆傳而已。讀其寫定之書﹐間存隸古之字﹐偏旁締構﹐殊異古文。隨疑分釋﹐徒成虛語﹐校之漢人﹐又其次矣。其餘郡國山川﹐多出彜器﹐始自天水﹐訖於本朝。呂薛編集於前﹐阮吳考釋於後。恆軒晚出﹐尢稱絕倫。願於創通條理﹐開拓閫奧﹐慨乎其未有聞也。夫以壁經冢史﹐皆先秦之文﹔姬嬴漢晉﹐非絕遠之世﹔彜器多出兩周﹐考釋已更數代﹐而校其所得﹐不過如此。況乎宣聖之所無徵﹐史籀之所未見﹐去古滋遠﹐爲助滋寡﹐欲稽而明之﹐豈易易哉。

殷墟書契者﹐殷商王室命龜之辭﹐而太卜之所典守也。其辭或契於龜﹐或勒於諸骨﹐大自祭祀徵伐﹐次則行章畋漁﹐至於牢鬯之數﹐風雨之占﹐莫不畛於鬼神﹐比其書命。爰自光緒之季﹐出於洹水之墟。先生旣网羅以入祕藏﹐摹印以公天下﹐復於暇日﹐撰爲斯編。余受而讀之﹐見其學足以指實﹐識足以洞微﹔發軫南閣之書﹐假途蒼姬之器﹐會合偏旁之文﹐剖晰孳乳之字﹔參伍以窮其變﹐比校以發其凡﹐悟一形繁簡之殊﹐起兩字並書之例。上池旣飲﹐遂洞垣之一方﹔髙矩攸陳﹐斯舉隅而三反。顏黃門所謂癒括有條例﹐剖析窮根源者﹐斯書之謂矣。

由是大乙卜丙﹐正傳寫之僞文﹔入商宅殷﹐辧國邑之殊號。至於諏日卜牲之典﹐王賓有睪之名﹐賧燎薶沈之用﹐牛羊太豕之數。損益之事﹐羌難問夫周京﹔文獻之傳﹐夙無徵於商邑。凡諸放佚﹐盡在敷陳﹐馭燭龍而照幽都﹐拊彗星而掃荒翳﹐以視安國所隸定﹐廣微之所撰次者﹐事之難易﹐功之多寡﹐區以別矣。是知效靈者地﹐復開宛委之藏﹔宏道惟人﹐終佇臺陵之說。後有作者﹐俟此知津。甲寅冬十有二月旬有一日。海寧王國維。

屈子文學之精神王國維我國春秋以前﹐道徳政治上之思想﹑可分之爲二派﹕一帝王派﹐一非帝王派。前者稱道堯﹑舜﹑禹﹑湯﹑文﹑武﹐後者則稱其學出於上古之隱君子﹐﹝如莊周所稱廣成子之類。﹞或托之於上古之帝王。前者近古學派﹐後者遠古學派也。前者貴族派﹐後者平民派也。前者入世派﹐後者遁世派﹝非眞遁世派﹐知其主義之終不能行於世﹐而遁焉者也。﹞也。前者熱性派﹐後者冷性派也。前者國家派﹐後者个人派也。前者大成於孔子﹑墨子﹐而後者大成於老子。﹝老子﹑楚人﹐在孔子後﹐與孔子問禮之老聃系二人。說見汪容甫《述學﹖老子考》。﹞故前者北方派﹐後者南方派。此二派者﹐其主義常相反對﹐而不能相調和。初孔子與接輿﹑長沮﹑桀溺﹐荷蓧丈人之關系﹐可知之矣。戰國後之諸學派﹐無不直接出於此二派﹐或出於混合此二派。故𨿽謂吾國固有之思想﹐不外此二者﹐可也。夫然故吾國之文學﹐亦不外發表二種之思想。然南方學派則僅有散文的文學﹐如老子﹑莊﹑列是已。至詩歌的文學﹐則爲北方學派之所專有。《詩》三百篇『大抵表北方學派之思想者也。𨿽其中如《考槃》《衡門》等篇﹐略近南方之思想。然北方學者所謂「用之則行﹐捨之則藏」﹐「有道則見﹐無道則隱」者﹐亦豈有異於是哉﹖故此等謂之南北公共之思想則可﹐必非南方思想之特質也。然則詩歌的文學﹐所以獨出於北方之學派中者﹐又何故乎﹖

詩歌者﹐描寫人生者也。﹝用徳國大詩人希爾列爾之定義。﹞此走義未免太狹﹐今更廣之曰「描寫自然及人生」﹐可乎﹖然人類之興味﹐實先人生﹐而後自然﹐故純粹之模山範水﹐流連光景之作﹐自建安以前﹐殆未之見。而詩歌之題目﹐皆以描寫自己之感情爲主。其寫景物也﹐亦必以自己深邃之感情爲之素地﹐而始得於特別之境遇中﹐用特別之眼觀之。故古代之詩﹐所描寫者﹐特人生之主觀的方面﹔而對人生之客觀的方面﹐及純處於客觀界之自然﹐斷不能以全力注之也。故對古代之詩﹐前之定義﹐寧苦其廣﹐而不苦其隘也。

詩之爲道﹐旣以描寫人生爲事﹐而人生者﹐非孤立之生活﹐而在家族﹑國家及社會中之生活也。北方派之理想﹐置於當日之社會中﹐南方派之理想﹐則樹於當日之社會外。易言以明之﹔北方派之理想﹐在攺作舊社會﹔南方派之理想﹐在創造新社會﹐然攺作與創造﹐皆當日社會之所不許也。南方之人﹐以長於思辯﹐而短放實行﹐故知實踐之不可能﹐而卽於其理想中求其安慰之地﹐故有遁世無悶﹐囂然自得以沒齒者矣。若北方之人﹐則往往以堅忍之志﹐彊毅之气﹐持其攺作之理想﹐以與當日之社會爭﹔而社會之仇視之也﹐亦與其仇視南方學者無異﹐或有甚焉。故彼之視社會也﹐一時以爲寇﹐一時以爲親﹐如此循環﹐而遂生歐穆亞﹝Humour﹞之人生觀。《小雅》中之傑作﹐皆此種競爭之產物也。且北方之人﹐不爲離世絕俗之舉﹐而日周旋於君臣父子夫婦之間﹐此等在在界以詩歌之題目﹐與以作詩之動機。此詩歌的文學﹐所以獨產放北方學派中﹐而無與放南方學派者也。

然南方文學中﹐又非無詩歌的原質也。南人想象力之偉大丰富﹐勝放北人遠甚。彼等巧於比類﹐而善於滑稽﹕故言大則有若北溟之魚﹐語小則有若蝸角之國﹔語久則大椿冥靈﹐語短則蟪蛄朝菌﹔至放襄城之野﹑七聖皆迷﹔汾水之陽﹐四子獨往﹕此種想象決不能於北方文學中發見之﹐故莊﹑列書中之某部分﹐卽謂之散文詩﹐無不可也。夫兒童想象力之活潑﹐此人人公認之事實也。國民文化發達之初期亦然﹐古代印度及希臘之壯麗之神話﹐皆此等想象之產物。以中國論﹐則南方之文化發達較後於北方﹐則南人之富於現﹐亦自然之勢也。此南方文學中之詩歌的特質之優於北方文學者也。

由此觀之﹐北方人之感情﹐詩歌的也﹐以不得想象之助﹐故其所作遂止於小篇。南方人之想象﹐亦詩歌的也﹐以無深邃之感情之後援﹐故其想象亦散漫而無所麗﹐是以無純粹之詩歌。而大詩歌之出﹐必須俟北方人之感情﹐與南方人之想象合而爲一﹐卽必通南北之驛騎而後可﹐斯卽屈子其人也。

屈子南人而學北方之學者也﹐南方學派之思想﹐卒與當時封建貴族之制度不能相容。故𨿽南方之貴族﹐亦常奉北方之思想焉﹐觀屈子之文﹐可以徵之。其所稱之聖王﹐則有若髙辛﹐堯﹑舜﹑湯﹑少康﹑武丁﹑文﹑武﹐賢人則有若臯陶﹑摯說﹑彭﹑咸﹑﹝謂彭祖﹑巫咸﹐商之賢臣也﹐與「巫鹹將夕降兮」之巫成﹐自是二人﹐《列子》所謂「鄭有神巫﹐名季咸」者也。﹞比干﹑伯夷﹑呂望﹑寧戚﹑百里﹑介推﹑子胥﹐暴君則有若夏啟﹑羿﹑浞﹑桀﹑紂﹐皆北方學者之所常稱道﹐而於南方學者所稱黃帝﹑廣成等不一及焉。𨿽《遠遊》一篇﹐似專述南方之思想﹐然此實屈子憤激之詞﹐如孔子之居夷浮海﹐非其志也。《離騷》之卒章﹐其旨亦與《遠遊》同。然卒曰「陟升皇之赫戲兮﹐忽臨睨夫舊鄕。僕夫悲余馬懷兮﹐蜷局顧而不行。」《九章》中之《懷沙》﹐乃其絕筆﹐然猶稱重華﹑湯﹑禹﹐足知屈子固徹頭徹尾抱北方之思想﹐𨿽欲爲南方之學者﹐而終有所不慊者也。

屈子之自贊曰「廉貞」。余謂屈子之性格﹐此二字盡之矣。其廉固南方學者之所優爲﹐其貞則其所不屑爲﹐亦不能爲者也。女媭之詈﹐巫咸之占﹐漁父之歌﹐皆代表南方學者之思想﹐然皆不足以動屈子。而知屈子者﹐惟詹尹一人。蓋屈子之於楚﹐親則肺腑﹐尊則大夫﹐又嘗管內政外交上之大事矣﹐其於國家旣同累世之休戚﹐其於懷王又有一日之知遇﹐一疏再放﹐而終不能易其志﹐於是其性格與境遇相得﹐而使之成一種之歐穆亞。《離騷》以下諸作﹐實此歐穆亞所發表者也。使南方之學者處此﹐則賈誼﹝《弔屈原文》﹞揚雄﹝《反離騷》﹞是﹐而屈子非矣。此屈子之文學﹐所負於北方學派者也。

然就屈子文學之形式言之﹐則所負於南方學派者﹐抑又不少。彼之丰富之想象力﹐實與莊﹑列爲近。《天問》《遠遊》鑿空之談﹐求女謬悠之語﹐莊語之不足﹐而繼之以諧﹐於是思想之遊戲﹐更爲自由矣。變《三百篇》之體﹐而爲長句﹐變短什而爲長篇﹐於是感情之發表﹐更爲宛轉矣。此皆古代北方文學之所未有﹐而其端自屈子開之﹐然所以驅使想象而成此大文學者﹐實由其北方之肫摯的性格。此莊周等之所以僅爲哲學家﹐而周﹑秦間之大詩人﹐不能不獨數屈子也。

要之詩歌者﹐感情的產物也。𨿽其中之想象的原質﹐﹝卽知力的原質。﹞亦須有肫摯之感情﹐爲之素地﹐而後此原質乃顯。故詩歌者實北方文學之產物﹐而非儇薄冷淡之夫所能托也。觀後世之詩人﹐若淵明﹐若子美﹐無非受北方學派之影響者。豈獨一屈子然哉﹗豈獨一屈於然哉﹗

