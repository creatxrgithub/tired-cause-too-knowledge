

欽定四庫全書

集部九

墓銘舉例目錄

詩文評類

卷一

韓文公【六十六首】

李文公【九首】

柳河東【二十七首】

卷二

歐陽文忠公【三十一首】

尹河南【七首】

曽南丰【十八首】

王荊公【三十三首】

蘇文忠公【九首】

朱文公【二十首】

卷三

陳后山【三首】

黃山谷【二首】

陳了齋【七首】

晁濟北【四首】

卷四

張宛丘【三首】

呂成公【三首】

【臣】等謹案墓銘舉例四卷明王行撰行字止仲長洲人洪武初辟爲本郡文學行以墓志銘書法有例其大要十有三事曰諱曰字曰姓氏曰鄕邑曰族出曰行治曰履歷曰卒日曰壽年曰妻曰子曰葬日曰葬地序次或有先後不越此十餘事耳取韓愈李翺栁宗元歐陽修尹洙曽鞏王安石蘇軾朱子陳師道黃庭堅陳瓘晁補之張耒呂祖謙一十五家之文所載碑志錄其目而舉其例以補元潘昻霄金石例之遺墓志之興或云宋顏延之或云晉王戎或云魏繆襲或云漢杜子夏其源不可詳考由齊梁以至隋唐諸家文集傳者頗多然詞皆駢偶不爲典要惟韓愈始以史法作之後之文士率祖其體故是編所述以愈爲始焉乾隆四十二年五月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

墓銘舉例卷一

明王行撰

凡墓志銘書法有例其大要十有三事焉曰諱曰字曰姓氏曰鄕邑曰族出曰行治曰履歷曰卒日曰壽年曰妻曰子曰葬日曰葬地其序如此如韓文集賢校理石君墓志銘是也其曰姓氏曰鄕邑曰族出曰諱曰字曰行治曰履歷曰卒日曰壽年曰葬日曰葬地曰妻曰子其序如此如韓文故中散大夫河南尹杜君墓志銘是也其他𨿽序次或有先後要不越此十餘事而已此正例也其有例所有而不書例所無而書之者又其變例各以其故也今取韓文所載墓志銘錄其目而舉其例於各題之下神道碑銘亦舉之又於李文公柳河東二家之文防其尢以附於後用廣韓文之例焉

韓文公文六十六首

墓志銘五十三首

墓碣二首

殯表一首

神道碑銘十首

集賢院校理石君墓志銘

右志正例書也

故中散大夫河南尹杜君墓志銘

右志正例書也詳書世冑重其族之大也又一例也

太原參軍苖君墓志銘

右志正例書也書季子生卒後紀實也不舉以爲例以非嫡長之重也

國子助敎河東薛君墓志銘

右志正例書也

唐故江西觀察使韋公墓志銘

右志正例書也詳書兩娶之父祖兩娶皆先卒故於此見焉又一例也

唐正議大夫尙書左丞孔公墓志銘

右志正例書而稍變也

唐故昭武校尉守左金吾衛將軍李公墓志銘

右志不書姓宗室也元配書逺祖顯也又一例也兩娶析書其子女又一例也凡不書姓宗室也名門也鉅族也貴戚也顯家也五者人所習聞而易知也五者之外又有已見於題而不書者蓋題實文之綱文固題之目綱旣舉之在目有可略之理此又不書姓之通例也然略其姓者其序族出多詳焉

中大夫陜府左司馬李公墓志銘

右志不書姓宗室也

唐故祕書少監贈絳州刺史獨孤府君墓志銘

右志不書姓名門也書妻之父祖顯也

柳子厚墓志銘

右志不書姓名門也書子不書妻略也子厚初娶楊憑女先十七年卒無子不果再娶子蓋微出也又一例也題不書官其字重於官也又一例也

唐故河南令張君墓志銘

右志不書姓名門也卒不書日略也凡志【一作例】之所略者以非所重也如書諱而不書字書卒而不書日書而不書地之類又一例也

虢州司戶韓府君墓志銘

右志不書姓名門也諱而不字略也詳其父而略其身又一例也

唐故朝散大夫商州刺史除名徙封州董府君墓志銘右志不書姓顯貴家也詳敍其弟賢之也又一例也

唐故檢校尙書左僕射右龍武軍統軍劉公墓志銘右志不書姓顯貴家也書其子曰學於樊宗師重紹述也又一例也

殿中少監馬君墓志銘

右志不書姓顯貴家也不書字卒不日不日不地不書妻重在敍其世舊故略也無銘詩亦略也然銘亦不必皆詩文卽銘焉耳又一例也

處士盧君墓志銘

右志不書姓略也書子不書妻或未娶也不然同柳子厚志例也

故江南西道觀察使贈左散騎常侍太原王公墓志銘右志不書姓略也特書母郡氏贈號又一例也

唐故朝散大夫尙書庫部郎中鄭君墓志銘

右志不書姓略也書母氏因事也析書兩娶之子女同昭武校尉李公志例也

崔評事墓志銘

右志不書姓略也書子而不書名亦略也志中多有之而不舉者不足以爲例也

故幽州節度判官贈給事中淸河張公墓志銘

右志卒不日略也書妻之父祖以妻之孝順祗修故詳其所自出又一例也

唐故朝散大夫越州刺史薛公墓志銘

右誌書母氏因事也姓見銘詩中又一例也

河南少尹裴君墓志銘

右志姓見銘詩中同越州刺史薛公志銘例也

施先生墓志銘

右志不書字不日略也有子而書其寮買石志其墓𨿽紀實又一例也前旣書韓【一作諱訛】某爲之辭曰云云後又書系曰云云則所謂辭者志也所謂系者銘也不曰銘而曰系又一例也世系鄕邑地見銘詩中又一例也題不書官而書先生從諸生之稱也又一例也

考功員外盧君墓銘

右志不書字卒不日略也書妻之父祖妻同也無銘詩亦略也此合志也志載夫人內徳並及其父祖而題不書合此正例也無銘詩而題曰墓銘又一例也

襄陽盧丞墓志銘

右志不書字卒不日無銘詩略也官則連父祖之官書於志中諱又連父祖之諱書於志末又一例也

試大理評事王君墓志銘

右志不書字略也

故太學博士李君墓志銘

右志不書字不書族出無銘詩略也重在論服食而致誡也又一例也

登封縣尉盧殷墓志銘

右志不書字不書族出無銘詩略也題書其名又一例也

唐故河南府王屋縣尉畢君墓志銘

右志不書字略也

故貝州司法參軍李君墓志銘

右志逺書世系而不書父不書壽年卒不日無銘詩略也重在紀其世著其徳識其葬也舉三綱而後目之又一例也曰壙曰墳曰窆各謹書其日又一例

李元賓墓志銘

右志不書族出卒不日不日不書妻子客葬略也云書石以志則非刻石也𨿽紀實又一例也

南陽樊紹述墓志銘

右志卒不日葬不日不地不書妻子重在論其文故略也題不書官同柳子厚志例也

興元少尹房君墓志銘

右志卒不日略也

唐故虞部員外郎張府君墓志銘

右誌書母封因事也卒不日葬不日無銘詩略也

韓滂墓志銘

右志卒不日書旣斂七日而不書其日略也

鳳翔隴州節度使李公墓志銘

右誌書母封氏因事也書妻之父祖以妻賢有法度故詳其所自出同幽州節度判官淸河張君志例也

殿中侍禦史李君墓志銘

右誌書母氏因事也

貞曜先生墓志

右誌書母氏因事也題不書官與姓而書先生從謚者之志尊之也又一例也

河南少尹李公墓志銘

右志特書母郡氏同江南西道觀察使太原王公志例也書妻之曽祖以其有大名且妻同也而不及其父略也

唐故國子司業竇公墓志銘

右志詳敍其兄弟所歷官以其皆有才名又一例也世系見銘詩中同施先生銘例也

唐朝散大夫贈司勲員外郎孔君墓志銘

右志詳書敍其兄弟同國子司業竇公志例也

唐河中府法曹張君墓碣銘

右碣書妻之父祖以其世有衣冠且因妻之辭以銘故詳其所自出同幽州節度判官淸河張君志例也無銘詩略也

淸河郡公房公墓碣銘

右碣卒不日不日不地略也書子不書妻或未娶也不然同柳子厚志例也

監察禦史元君妻京兆韋氏夫人墓志銘

右誌書母之父祖顯也又一例也書夫之履歷志【一作論】婦人之通例也子女見銘詩中又一例也

息國夫人墓志銘

右志不書諱婦人重在姓故或略之也又一例也銘書其夫男女七人而惟敍夫人所生之男女詳嫡而略庶又一例也題書封而不書氏榮其封也又一例也

楚國夫人墓志銘

右志銘不書諱題書封而不書氏同息國夫人志例也世系見銘詩中同施先生銘例也

扶風郡夫人墓志銘

右志銘不書諱題書封而不書氏同息國夫人志例也卒不日葬不地略也

河南緱氏主簿唐充妻盧氏墓志銘

右誌書母氏因事也題書其夫名又一例也

四門博士周況妻韓氏墓志銘

右誌書母氏因事也卒不日葬不日【一云卒皆不日】略也題書其夫名同緱氏主簿唐充妻盧氏志例也

河南縣令韓愈乳母李氏墓志銘

右志不書族出微也又一例也無銘詩略也臨卭韓氏曰乳母而爲之銘自公始也又一例也

女拏壙銘

右題書壙銘又一例也

河南府法曹參軍盧府君夫人苖氏墓志銘

右志序略而銘詳又一例也

試大理評事胡君墓銘

右銘無序又一例也

盧渾墓志銘

右銘無序同大理評事胡君銘例也銘惟吉【當作告】慰之辭無所序述又一例也題書其名非例也適其可也

施州房使君鄭夫人殯表

右表實銘詩也銘宜詩而墓表【一作銘】有用文者表宜文而此表乃用詩焉皆變例也殯而有表又一例也

曹成王碑

右碑不書卒日葬日不書妻略也凡墓碑皆立於旣之後如此碑之立王薨已二十五年蓋葬時已自【一無自字】有志矣故特書其大者耳大者謂世系也名行也功業也

唐故相權公墓碑

右碑正例書也官位爵謚也所宜詳焉此墓碑之例也

唐銀靑光祿大夫守左散騎常侍致仕上柱國襄陽郡王平陽路公神道碑銘

右碑正例書也

司徒兼侍中中書令贈太尉許國公神道碑銘

右碑正例書也書母氏封因事也書母之兄以少依舅氏故也題書官封而不書姓又一例也

唐故河東節度【一本此下有使字】觀察使滎陽鄭公神道碑文右碑正例書也書母郡氏因事也銘而曰系同施先生銘例也不用詩而議論以感嘆焉又一例也

唐故江南西道觀察使中大夫洪州刺史兼禦史中丞上柱國賜紫金魚袋贈左散騎常侍太原王公神道碑銘

右碑正例書也凡神道碑銘與墓志銘有不同者墓志銘宜簡而要神道碑銘宜雅而詳以太原王公神道碑銘與太原王公墓志銘劉統軍碑與統軍劉公墓志銘考之可見也

劉統軍碑

右碑詳書階官封爵食邑贈官於敍事之首以其所終者始之所以侈其榮也又一例也而銘詳序略序所宜敍者銘中銘之又一例也

李文公文九首

墓志銘七首

神道碑二首

唐故福建等州都團練觀察處置等使兼禦史中丞贈右散騎常侍獨孤公墓志

右志不書姓名門也書父謚而不書諱又略例之變也云未仕而夫人卒則妻卒防二十年矣而書子生九嵗則子蓋微出也又一例也比韓文柳子厚志例此尢著明也

故處士侯君墓志

右志不書族出壽年卒日日不書妻無銘詩略也重在敍其意气文辭也君嘗仕矣而題書處士者蓋三縣皆攝仕猶不仕不足以凂其髙也又一例也

兵部侍郎贈工部尙書武公墓志

右志旣書丁尊夫人憂再期服除又書母夫人暴卒則所謂母夫人蓋其生母也按韓文墓志無書生母者而此書之又一例也然亦因事非特書也

故河南府司錄參軍盧君墓志銘

右志不書姓名門也書卒日而不書年書而不書日略也

叔氏墓志

右志序略而嚴重在書其日也書於玆而不書其地卽其地以實之也又一例也銘惟哀其野殯與慰其客之辭無所敍述同韓文盧渾志例也

故懷州錄事參軍武氏妻傅氏墓志

右志不書諱同韓文息國夫人志例也無銘詩權葬略也題書其夫不曰君而曰氏又一例也

故朔方節度掌書記殿中侍禦史昌黎韓君夫人京兆韋氏墓志銘

右誌書夫人姓京兆韋氏冠姓氏【一作字】於鄕邑之上而以氏次之又一例也不書諱同武氏妻傅氏志例也書弗克祔於夫之族而依於女子氏之黨紀實也然非禮也故曰權道也且將有待也又一例也

唐故特進左【一作右】領軍衛上將軍兼禦史大夫平原郡王贈司空柏公神道碑

右碑不日略也

唐故橫海軍節度齊棣滄景等州觀察處置等使金紫光祿大夫上柱國貝郡開國公食邑二千戶贈左僕射傅公神道碑

右碑題書官階勲爵甚詳而序多略又一例也蓋題爲綱文爲目綱旣詳之而目則略者嫌於辭之繁也其綱舉其要而目致其詳者如韓文唐故河東節度觀察使滎陽鄭公神道碑文之類是也然綱略而目詳者其常綱詳而目略者其變故曰又一例也按神道碑其題有二有碑額之題有碑文之題碑額之題簡碑文之題詳蓋旣題其額又題其文也故韓文有錄其碑額之題者有錄其碑文之題者碑額之題如曹成王碑劉統軍碑之類碑文之題如唐銀靑光祿大夫守左散騎常侍致仕上柱國襄陽郡王平陽路公神道碑銘唐故江南西道觀察使中大夫洪州刺史兼禦史中丞上柱國賜紫金魚袋贈左散騎常侍太原王公神道碑銘之類是也若蘇文忠公所謂碑身上更不寫題古【一作右】制如此又謂碑只用大額向下小字直寫文辭不須寫題目者施於宸奎閣碑與經藏碑耳非謂墓碑也公又嘗與人簡云墓表小字亦有題目額上不當復云墓表故別寫四大字也以此推之墓碑用兩題可見矣墓碑銘始於漢洪適釋所載俱有額無題惟樊安碑首行有題無額額字有多至二十餘字者題額之簡非例也旣題額又題文亦非例也文忠實通言之耳別寫四大字者變也

柳河東文二十七首

墓志銘一十三首

墓碣二首

權厝志三首

志殯一首

續墓志一首

墳記一首

墓甎記一首

墓志石蓋文一首

墓表二首

墓版一首

神道表一首

唐故邕管經略招討等使朝散大夫持節都督邕州諸軍事守邕州刺史兼禦史中丞賜紫金魚袋李公墓志銘

右志世系用宗法書以其代有土田也又一例也

故試大理評事裴君墓志

右志三代以昭穆書又一例也書未果娶而書男子二人女一人則男女微出也又一例也比韓文諸不書妻例此尢著明矣

故祕書郎姜君墓志

右志不書妻而書子某母曰雷姬此墓志中書妾媵例又正例之再變也

故襄陽丞趙君墓志

右志敍其履歷甚略重在書其子之協卜而得殯所以著其孝感也

覃季子墓銘

右銘例所宜有皆略之重在序其著書與嘆其不顯也

東明張先生墓志

右志不書字不書壽年書卒之嵗月而不日略也按韓文無書生者此書生天寶又一例也然因其命弟之辭又不著其嵗非特書也題系其所居而書先生非例也學黃老者之常稱也

箏郭師墓志

右志序之所序重在其善音也壽年葬日見銘詩中同韓文施先生銘例也書其藝於題之端又一例也

亡友故祕書省校書郎獨孤君墓碣

右碣詳記其友之知名者於後與先君石表陰先友記同意又一例也無銘詩略也題書亡友以表之又一例也

故禦史周君碣

右碣惟敍其以諫而死一事此所謂立石者也他非所重故多略也

先太夫人河東縣太君歸祔志

右志銘其母之葬也無銘詩非略也不忍詩而銘之也又一例也題書歸祔又一例也

伯祖妣趙郡李夫人墓志銘

右志不書諱同韓文息國夫人志例也旣敍其世系族出矣又書其夫之世系族出特加詳焉蓋婦人以從人爲貴內夫家故敍夫姓爲尢備又一例也

叔妣吳郡陸氏夫人志文

右誌書諱又書字正例之備者也不書其夫之諱蓋已表其墓而書之矣故志末云恭惟仲父之諱與夫人之爵齒備於版文今不書懼再告也然韓文志婦人亦不皆書其夫之諱則又其通例也無銘詩略也

朗州員外司戶薛君妻崔氏墓志

右志詳書其夫之世系族出同伯祖妣趙郡李夫人志例也先書其夫之他姬子男某女某後書其子男某女某所以別先後明嫡庶也又一例也

趙羣秀才墓志

右志銘而不序同韓文試大理評事胡君銘例也題書其名𨿽非例亦韓文盧渾墓銘之類也

故永州刺史崔君權厝志

右志旣書二孤溺死又云今尙有五丈夫子則子蓋七人也而惟二孤書名權厝略也族出諱字壽年見銘詩中同箏郭師志例也權厝有志又一例也

故連州員外司馬淩君權厝志

右志不書族出不書壽年不書日權厝略也

志從父弟宗直殯

右志卒不書日而云元和十年七月病又云是月二十四日殯死七日矣以七日與二十四日推【一作權】之則卒日可見矣又一例也志某人殯又一例也

續滎澤尉周【當作崔】君墓志

右志題書曰續蓋以續太傅崔【集無崔字】祐甫之辭也故惟敍其緩之故與著其終事之年月日而他不之及也按韓李文無所謂續志者而此有焉又一例也無銘詩非略也無所事於銘也又一例也

亡姑渭南縣尉陳君夫人權厝志

右志不書諱同伯祖妣趙郡李夫人志例也特書母郡氏同韓文故江南西道觀察使太原王公志例也無銘詩略也

韋夫人墳記

右記云祔而不合大葬未利以俟蓋實權厝志也其辭甚略而惟詳其堋之年月日又一例也題書墳記又一例也

小侄女子【一無子字】墓甎記

右記實銘詩也而無序同趙羣秀才志例也題書墓甎記又一例也

亡姊崔氏夫人墓志蓋石文

右文云敢祔碑陰之義假蓋石以書其辭則非正例也其爲婦爲妻爲母之道良人旣爲之志而銘之矣故惟敍其自知幼以至於笄之【一作志】爲女之道焉又一例也

唐故給事中皇太子侍讀陸文通先生墓表

右表議論以發其端而敍爲春秋之學者互相排詆所以嘆聖人之難知而著其春秋集注爲有功也又一例也略其履歷者非所重也按此例蓋以其所専重者不可不詳故於

其不必兼詳者不得不略又略例之大者也韓文凡四殿中少監馬君志太學博士李君志云云見補闕

故農令柳府君墳前石表辭

右表詳序其大墓昭穆之位又一例也書妻之父祖妻同葬也

故叔父殿中侍禦史府君墓版

右名【一作書】墓版其實表也首敍世系同韓文諸神道碑例也其敍徳履云其在閨門也其在公門也則綱而目之云修已之大經也從政之大略也孝如方輿公文如吳興守正如衛太史淸如魯士師則目而綱之又一例也

先侍禦史府君神道表

右表首敍世系同叔父府君墓版例也曰神道表又一例也表陰記其先友自袁髙至張宣力凡六十七人其末書云先君之所與友凡天下善士舉集焉信讓而大顯道博【一作傳】而無雜今之世言交者以爲端敢悉書所尢厚者附玆石以銘於背同亡友獨孤君碣例也蘇文忠公云先友六十七人考之於傳卓然知名者蓋二十人焉邵太史云子厚欲著其父𨿽不顯所交遊者皆天下善士故列其姓名官爵云

右唐文三家凡九十八首七十二例

按墓銘【一作志】不始於唐而今舉唐人以爲例者何也以八代之衰又不足以據也夫銘者論撰其先祖之有徳善功烈勲勞慶賞名聲以列於天下者也𨿽銘之義稱美而不稱惡以盡其孝子孝孫之心然無羙而稱之是誣也八代之文靡矣其能免於誣乎若韓子其文與史遷相上下而理則過之其所論撰得其正矣今不取之以爲法將何所法哉旣取韓文以爲法非李柳之文又無可以附於韓此所以舉三家以爲之例也

墓銘舉例卷一

欽定四庫全書

墓銘舉例卷二

明王行撰

文自東漢之衰更八代而愈下至唐韓文公始振而起之以復於古焉韓文公旣爲之倡同時和之者惟李文公柳河東而已後二百年至宋之盛始復得穆參軍蘇滄浪歐陽公尹河南相與而繼之而歐公其傑然者當時文風實爲之變從而和之者日以浸盛而南丰曽氏臨川王氏睂山蘇氏出矣南渡以還斯文之任則在考亭焉今墓銘【一作志】旣舉韓文爲之例而間取李柳之文廣之矣故復取歐公而下數公之文之尢粹者附於後蓋以廣三家之例也

歐陽文忠公文三十一首

墓志銘一十八首

墓碣一首

石槨銘一首

墓表三首

阡表一首

神道碑銘六首塔記一首

鎭安軍節度使同中書門下平章事贈中書令謚文簡程公墓志銘

右志特書三代妣氏封按唐三家墓志無書三代妣者而公多書之又一例也

張子野墓志銘

右志特書三代妣氏封同文簡程公志例也題不書官以其魁傑賢豪位不足以稱其才志同韓文柳子厚志例也

尙書都官員外郎歐陽公墓志銘

右志三代皆以廟室書又一例也

資政殿學士尙書戶部侍郎簡肅薛公墓志銘

右志序首旣正書三代贈官已序末復舉之而詳三代妣氏之封焉又一例也

太子太師致仕杜祁公墓志銘

右志首書其世系之詳者以春秋諸侯之子孫歷秦漢千有餘嵗不絕其世譜而唐之盛時公卿家法猶存於今者惟杜氏同韓文故中散大夫河南尹杜君志例也

尙書職方郎中分司南京歐陽公墓志銘

右志序末書世系自得姓名歷敍其由漢而唐以至髙曽三代甚詳而逺者蓋兄子自銘其叔父故尢謹其家世也又一例也

尙書虞部員外郎尹公墓志銘

右志特書母氏封同韓文江南西道觀察使太原王公志例也

贈尙書度支員外郎張君墓志銘

右志特書母氏封同虞部員外郎尹公志例也姓見銘詩中同韓文唐故朝散大夫越州刺史薛公志例也

䢐徠先生墓志銘

右誌書妻而不書氏略也先生非隠者其仕嘗位於朝矣而題不書其官者以先生魯人之所尊故因其所居之山以配其有徳之稱徳重於其官也不書姓姓有不待書也【不書姓謂題不書姓序固雲姓石氏也】

尹師魯墓志銘

右志不書族出以嘗銘其父之墓而已詳之也卒不日略也題不書官以其名重當世天下之人識與不識皆稱之曰師魯故也又一例也

梅聖兪墓志銘

右志首敍其病死之詳重其交遊之盛也特書兩母封氏又一例也題不書官以字書武夫貴戚兒童野叟皆能道其名字同尹師魯志例也

太子中舍人王君墓志銘

右志卒不日略也詳於敍其子之好學有成也世系歷官壽年見銘詩中同韓文施先生銘例也

南陽主簿黃君墓志銘

右志首書亡友以表之同柳文亡友獨孤君碣例而稍變也

河南府司錄張君墓志銘

右志題下書曰山東道節度使掌書記知伊陽縣事天水尹洙撰而序末書云渤海歐陽修爲之銘又張君攺墓碣亦曰河南尹師魯志其墓廬陵歐陽修爲之銘則此志序乃洙爲之銘則公爲之也兩人共爲一志又一例也

南陽縣君謝氏墓志銘

右志不書諱同韓文息國夫人志例也書其兄以時之聞人同韓文國子司業竇公志例也

長安郡太君盧氏墓志銘

右志不書諱同南陽縣君志例也専論五福而夫人之履歷具焉又一例也銘辭嚴書葬日地而不詩又一例也

李夫人墓志銘

右志不書諱同南陽縣君謝氏志例也

右監門衛將軍夫人李氏墓志銘

右志不書夫姓宗室也

河南府司錄張君墓碣

右碣爲其攺葬而作他無所述獨敍其久故之情而致感嘆之意者以嘗銘其墓也又一例也無銘詩非略也蓋𨿽曰碣實表也又一例也

母鄭夫人石槨銘

右石槨有銘又一例也書作槨之日而系以銘又一例也

胡先生墓表

右表略其族出官邑履歷者重在敍其尊師道立敎法以成人才同柳文陸文通先生表例也題不書官以天下後世尊先生者不在其官同䢐徠先生志例也

石曼卿墓表

右表其序不書葬日而書旣卒至葬之日數又一例也其表無所敍述而皆議論感嘆之辭同韓文滎陽鄭公碑例也題不書官以其自顧者重官不足以稱之同張子野志例也

連處士墓表

右表不書壽年卒不日不書妻略也重其以一布衣終於家而鄕裏之人久復思之故致詳於其徳履也

瀧岡阡表

右表其先君之墓道也而題以地書變例以致其尊也嚴書立表之嵗月朔日甲子重之也詳書已之勲階官爵封號食邑所以著先徳之所致也亦皆變例也

守太尉文正王公神道碑銘

右碑首謹詳奉勅之辭而後序次其事賜碑之正例也詳書賜號階官勲爵食邑贈謚於敍事之首以其所終者始之所以侈其榮同韓文劉統軍碑例也

鎭安軍節度使同中書門下平章事贈太師中書令程公神道碑銘

右碑首謹詳奉勅之辭而後序次其事同王文正公碑例也

觀文殿大學士行兵部尙書西京畱守贈司空兼侍中晏公神道碑銘

右碑首謹詳奉勅之辭而後敍次其事同王文正公碑例也

資政殿學士戶部侍郎文正範公神道碑銘

右碑不書姓名門也世次官爵皆不書書其系天下國家之大者又一例也

太子太師致仕贈司空兼侍中文惠陳公神道碑銘右碑題書贈官而序不書序書封爵而題不書又一例也詳書兄弟之官同韓文國子司業竇公志例也三代贈封皆以公恩今書其爵土階官而不曰贈又一例也

袁州宜春縣令贈太師中書令兼尙書令冀國公程公神道碑銘

右碑無大功徳可書故歷敍其因子而累贈之官封及詳書其氏系世徳三代考妣又一例也

明因大師塔記

右記爲浮屠氏作也而無一語及其法者此志浮屠之正例也卒不日不日略也按唐三家墓銘無書生年日者柳文東明張先生志𨿽書生天寶而不著其年此書生年又一例也

尹河南文七首

墓志銘七首

故宣徳郎守大理寺丞累贈司封員外郎皮公墓志銘右誌書國子贈官不曰贈某官而曰得以某官告其第又一例也

故贈祕書丞左君墓志銘

右誌書贈官不曰贈某官而曰追命爲某官又一例也書其妻追封不曰追封而曰以某封告第同故宣徳郎皮公志例也

故將仕郎守瀛州樂壽縣尉任君墓志銘

右志銘不以詩而論禮以識過期不且辯君之不在所譏同韓文滎陽鄭公碑例也

故金紫光祿大夫檢校右散騎常侍降授右【一作左】監門衛將軍持節【集使持節】惠州諸軍事惠州刺史兼禦史大夫輕車都尉隴西郡開國侯食邑一千七百戶李公墓志銘

右志題書官階勲封食邑甚詳而序多略同李文唐故橫海軍節度贈右僕射傅公碑例也

故推誠保徳功臣金紫光祿大夫守太子少傅致仕上柱國天水郡開國公食邑四千二百戶實封【集食實封】一千戶趙公墓志銘

右志不書日而書自卒至之日數同歐文石曼卿表例也題書賜號階官勲封食邑甚詳而序多略同降授右監門衛將軍李分志例也

故大中大夫尙書屯田郎中分司西京上柱國王公墓志銘

右誌書地曰某所不從於先君用卜吉也又一例也題書階勲而序略同降授右監門衛將軍李公志例也銘不以詩而論【一論上有斷字】以望之同故將仕郎任君志例也

故三班奉職尹府君墓志銘

右志銘辭嚴書地而不以詩同歐文長安郡太君盧氏志例也

曽南丰文一十八首

墓志銘一十五首

神道碑銘二首塔銘一首

試祕書省校書郎李君墓志銘

右誌書其先則詳其世系而敍其歷代之顯人書其後則及於曽而敍其四世之蕃衍此正例之尢備者也

虞部郎中戚公墓志銘

右志議論以發其端而致感嘆【一作慨】之意者以著其家世學行之美同柳文陸文通先生志例也前旣敍其二世父子兄弟之出處矣後復詳其氏之自出與其鄕裏之遷徙焉又一例也

張久中【一作文仲誤】墓志銘

右誌書未娶【一此下有不曰未娶四字】而敍其所以未娶之故而未娶見焉又一例也

胡君墓志銘

右志卒不日不日不書壽年略也而書其生之年同歐文明因大師塔記例也

劉伯聲墓志銘

右志詳其性資問學而略其履歷者重在敍其久故之情也題不書官官不稱其學而字重於其官同韓文柳子厚志例也

殿中丞監揚州稅徐君墓志銘

右志詳敍其所自出者所以著盛衰之不可常而深致感嘆之意也又一例也

王容季墓志銘

右誌書母之父顯也同韓文京兆韋氏夫人志例也詳書其諸兄以其皆有才學同韓文國子司業竇君志例也

都官員外郎胥君墓志銘

右誌書其子乞銘云祕閣校理裴煜以茂諶之疏來請銘按唐三家及歐尹書乞銘皆曰以狀而此曰以疏𨿽紀實又一例也

光祿寺丞通判太平州吳君墓志銘

右志首雲龍圖閣直學士給事中吳仲庶具【一作其】書載其子業官世行治屬余曰吾子某不克壽不得見其志希得銘信後世則某其不泯泯尙足以慰吾思也按唐三家及歐尹墓銘無書其父具載子之官世行治乞銘者此𨿽紀實又一例也

壽安縣君錢氏墓志銘

右志首敍其夫自處之髙者所以著君之能相之也不書諱同韓文息國夫人志例也

永安縣君謝氏墓志銘

右志不書日而書旣卒至萎之日數同歐文石曼卿表例也

永興尉章佑妻夫人張氏墓志銘

右志題書其夫之名同韓文緱氏主簿唐充妻盧氏志例也

江都縣主簿王君夫人曽氏墓志

右志不書諱同壽安縣君錢氏志例也不日無銘詩略也

亡妻宜興縣君文柔晁氏墓志銘

右志題書文柔晁氏按唐三家及歐尹墓銘書法無以字冠於氏者此冠氏以字變例也志婦人而題書其字又一例也

二女墓志銘

右志無銘詩略也

太子賓客致仕陳公神道碑銘

右碑敍事而書其辭曰云云同韓文施先生銘例也

刑部郎中張府君神道碑

右碑銘不以詩而論以嘆美之同韓文滎陽鄭公碑例也

寶月大師塔銘

右銘爲浮屠氏作也而略無一語及其法者同歐文明因大師塔記也

王荊公文三十三首

墓志銘二十四首

墓表四首

神道碑銘五首

尙書【集無尙書二字】度支郎中葛公墓志銘

右志敍履歷旣總舉所閱【一作歷】之官以綱之矣敍政業又各舉所居之職以目之同柳文故叔父府君墓版例也壽年以甲子書又一例也

王逢原墓志銘

右志論之詳者美其行之修【一作備】而足以有功於世也敍之略者蓋悲其年之短而他有不足書也又一例也書日而不書卒日非略也自日而以所計九十三日逆推之卒日自見同柳文宗直殯志例也書子而曰妻方娠未知其子之男女𨿽紀實又一例也

王深父墓志銘

右志論詳序略同王逢原志例也題不書官仕非其志也又一例也

節度推官陳君墓志

右志議論以發其端而致感嘆之意者深惜其有材與志而無其年同柳文陸文通先生墓表例也不詳其履歷非所重也

叔父臨川王君墓志銘

右誌書父而不書諱【集云余叔父諱師錫字某而云書父而不書諱未詳】略也詳敍其爲善而不得職所以深致【一作著】其悲也又一例也

贈光祿少卿趙君墓志銘

右誌書死節之綱於首而後詳其履歷先所重也又一例也

都官郎中致仕周公墓志銘

右志卒不日書年而不日略也

屯田員外郎邵君墓志銘

右誌書母氏因事也卒不日不書壽年略也

金溪吳君墓志

右誌書子不書妻或未娶也不然同韓文柳子厚志例也諱字世系【一作諱字氏系又作諱氏字系】見銘詩中同韓文施先生銘例也

太常博士曽公墓志銘

右志卒不日不日略也書生年同歐文明因大師塔記例也銘不以詩而論以足序意同尹文故將仕郎任君志例也

胡君墓志銘

右誌書生年同太常博士曽公志例也不書妻或未娶也不然同金溪吳君志例也壽年見銘詩中亦同吳君志例也

尙書度支員外郎郭君【集作公】墓志銘

右志特書母氏封同韓文太原王公志例也世系見銘詩中同金溪吳君志例也

孔處士墓志銘

右志敍其有致仕官矣有贈官矣而題書處士同李文處士侯君志例也

祕閣校理王平甫墓志

右誌書母封因事也無銘詩略也

泰州海陵縣主簿許君墓志銘

右志卒不日略也

馬漢臣墓志【集墓志銘】

右志不書壽年而云冠五年矣則壽年可知也又一例也葬月【一作日誤】而不日不書妻子無銘詩略也

謝景回墓志

右誌書卒不曰卒曰終而曰棄世又一例也

廣西轉運使李君墓志銘

右誌書地而曰君所自爲壽藏按唐三家及歐尹曽墓志無書壽藏者此𨿽紀實又一例也

虞部郎中晁君墓志銘

右志序略銘詳同韓文法曹盧府君夫人苗氏志例也而此銘尢詳又同劉統軍碑例也

東京提防刑獄陸君墓志銘

右志序略銘詳同虞部郎中晁君志例也

楚國太夫人陳氏墓志銘

右志不書諱同韓文息國夫人志例也書夫人子女不系夫人而曰公子公女公壻又一例也

永嘉縣太君陳氏墓志銘【集永嘉縣君案夫王逢無子不當稱太】

右志不書諱同楚國太夫人陳氏志例也

宋右千牛衛將軍仲焉故妻永嘉縣君陳氏墓志銘右志不書夫姓宗室也書卒曰棄世同謝景回志例也序書某官某之妻故某封某氏題書某官某故妻某封某氏一以故系封一以故系妻義𨿽不殊自成兩例也按唐三家及歐尹曽志婦人無書某人故妻者而此書之又一例也題書其夫之名同韓文緱氏簿唐充妻盧氏志例也

金華縣君【集題云太常博士楊君夫人金華縣君云云】吳氏墓志銘

右志不書諱同楚國太夫人陳氏志例也書其夫之壽年葬日又一例也

寶文閣待制常公墓表

右表不書諱不書字不詳履歷而議論以終篇又一例也

處士徵【本作徴避仁宗嫌名攺爲徵】君墓表

右表敍徳履而幷其同志之友二人者敍之又一例也

長安縣太君墓表【集作長安縣太君王氏墓志止仲當據舊本作表不敢攺也】右表不書諱同楚國太夫人陳氏志例也書君十四而嫁五十一而老五十六而卒按唐三家及歐尹曽墓志無書老者此書之又一例也題不書姓兄爲表也

外祖母黃夫人墓表

右表不書諱同楚國太夫人陳氏志例也不書族出略也

虞部郎中贈衛尉卿李公神道碑

右碑首書贈誥之辭所以榮君之慶施也又一例也

檢校太尉贈侍中正惠【一作忠】馬公神道碑

右碑首詳書賜號官階勲爵邑謚同韓文劉統軍碑例也

司農卿分司南京陳公神道碑

右碑書履歷而曰官終於司農卿而所更某官某官任終於知陳州而所歷某任某任皆綱而目之同度支郎中葛公志例也書世系於序末而尢詳於銘詩中又一例也

贈司空兼侍中文元賈魏公神道碑

右碑序端不書世系而逺譜略見於序末又一例也按韓文神道碑皆首書世系其不書者淸邊郡王碑而已此豈亦是例歟

宋翰林侍讀學士知許州軍州事梅公神道碑

右碑序略銘詳同韓文劉統軍碑例也

蘇文忠公文九首

墓志銘五首

神道碑四首

宣徽南院使致仕特贈司空文定張公墓志銘

右志稱天子之大徳而論其所以致太平而得賢才者以發其端然後敍次其事又一例也特書三代妣不以妣書而系其夫書曰娶又一例也書女已嫁而復歸𨿽紀實又一例也

銀靑光祿大夫滕公墓志銘

右志首書始對帝問輙進直言所以著公之見用以正也銘詩所敍詳在被防所以惜公之所有不得盡施也二者皆公生平之大而首末謹書之𨿽立言之法亦一例也

王子立墓志銘

右志不書姓略也書子曰有遺腹裔紀實也同王文王逢原志例也

陸道士【一無士字】墓志銘

右志不書族出不書日略也詳於論其丹學也

李太師墓【集有志字】銘

右有銘無序同韓文試大理評事胡君銘例也

司馬溫公神道碑

右碑首敍信順尙賢三徳以贊頌天子母后之聖所以頌公之賢也次敍婦人孺子夷狄姦邪亦皆仰公之徳化所以實公之賢也旣又敍公旣之後人之哀慕祠祀者四方逺近皆然能致乎此公之一誠而已又推公所以爲賢之本也三者𨿽敍公之賢實系國家之大政故特詳之然後序次其事同文定張公志例也謹詳奉勅之辭同歐文文正王公碑例也

富鄭公神道碑

右碑序景徳盟後虜人不敢盜邊者三十有九年慶曆聘後北方無事者四十有八年百年之間所以四方晏然以休養生息而致太平之盛者先則冦公之功後實公之功也公方進用之初固已任其大者如此故首書之然後敍次其事同文定張公志例也謹詳奉勅之辭同司馬溫公碑例也

趙淸獻公神道碑

右碑敍國家善於用人是非明辧賞罰必信而天子穆然無爲坐收成效此爲治之至要也而公與有功焉故首書之而後敍次其事同文定張公志例也謹詳奉勅之辭同司馬溫公碑例也

太子少師致仕謚康靖趙公神道碑

右碑敍國家有天下六聖一心用仁尙徳守之不變此宋興百二十有五年四方乂安民物忻戴自漢以來太平之盛未之有者由當時公卿大臣類多長者相與輔相之所致也而公其一人焉故首書之然後敍次其事同文定張公志例也

朱文公文二十首

墓志銘七首

墓碣銘二首

墓記二首

壙記二首

埋銘一首

墓表四首

神道碑二首

端明殿學士黃公墓志銘

右誌書贈官不曰贈某官而曰詔以某官告其第同尹文故宣徳郎皮公志例也

承務郎李公墓志銘

右志首書其致仕誥命之辭同王文贈衛尉卿李公碑例也

陳師徳墓志銘

右志議論以發其端而著科塲之者所以深嘆夫聖賢修已治人之方國家禮義亷恥之敎不行同柳文陸文通先生表例也

劉十九府君墓志銘

右志不書姓名門也題書其第又一例也

直顯謨閣潘公墓志銘

右志詳書妻之氏諱與字𨿽妻同又一例也

郭得誼墓志銘

右志序略銘詳同韓文盧府君夫人苗氏志例也銘皆贊美之辭無所敍述同韓文盧渾志例也

潘氏婦墓志銘

右志題書潘氏婦按唐三家及歐尹曽王蘇婦人志題有書某氏妻者矣無書某氏婦者此蓋𨿽夫請銘而主於舅也又一例也

篤行趙君彥逺墓碣銘

右碣書生年同歐文明因塔記例也題揭其徳以表之又一例也而不書官徳重於其【一無其字】官也又一例也按唐三家及歐尹曽王蘇墓銘非賜碑則撰文制題皆出一手無別制題者此云福國陳公大書其碣之首曰皇宋篤行趙君彥逺之墓而子某使人奉狀請銘而刻諸【一作於】下方則譔文制題出兩人矣又一例也

司農寺丞翁君墓碣銘

右碣敍君守正不阿而以智全趙氏天下莫不髙其誼慕其名而想見其爲【一無爲字】人此平生之大節也故首書之而後敍次其事同蘇文文定張公志例也旣書調某官以母喪不赴又書以少母喪去官所謂少母蓋其生母也而因事見之同李文兵部侍郎贈工部尙書武公志例也

劉樞密墓記

右記詳書其生之年月日時又一例也題書墓記同柳文韋夫人墳記例也

範直閣墓記

右記詳書其生之年月日時同劉樞密記例也生年不書甲子而書釋嵗【釋嵗謂元黓惇牂上章執徐是也】卒年亦然又一例也題書葬【當作墓】記同劉樞密記例也

知縣何公壙記

右記書其生之年月日同劉樞密墓記而稍略也【一作之】題書壙記同韓文女拏壙銘例也

亡嗣子壙記

右題書壙記同知縣何公記例也

女已埋銘

右銘無序同韓文試大理評事胡君銘例也題書埋銘又一例也

屏山先生劉公墓表

右表有銘詩則𨿽云墓表實墓志銘也題不書官同歐文䢐徠先生志例也

程君正恩墓表

右表議論以發其端而致感嘆之意者傷其爲學能擇能行而無年以死不得見其徳業之所成就同陳師徳志例也葬不日略也

曹立之墓表

右表不日略也表後有系又一例也

韓溪翁程君墓表

右表題書其所自號者揭之又一例也

朝議大夫致仕贈光祿大夫黃公神道碑

右碑敍宣和之末弄臣竊柄建取燕云之防而公固已有先見之憂已而果召非常之變京城防沒眾皆俛首奉賊公獨感憤移檄致事而去𨿽不數日竟以病卒然祖宗所以涵養斯人至深且逺者乃於公少見遺余也故首書之而後敍次其事同司農寺丞翁君碣例也不書諱與字同王文寶文閣待制常公表例也

龍圖閣直學士吳公神道碑

右碑書贈官不曰贈某官而曰有司以某官告其第同端明殿學士黃公志例也

右宋文六家凡一百九首六十八例

墓銘舉例卷二

欽定四庫全書

墓銘舉例卷三

明王行撰

墓銘書法旣舉韓文爲之例而取李柳歐尹曾王蘇朱八家之文廣之矣復因閱諸文集值有可爲例者或一或二隨而舉之而輙實之又所以廣九家之例也以所錄先後爲次不以其【一無其字】人之先後爲次者所值不可預期而錄之蓋未有【一無有字】已也

陳后山三首

墓銘一首

墓志銘一首

墓表一首

魏嘉州墓銘

右銘詳書其世冑所自與其遷徙之次者重其族之大同韓文河南君杜尹志例也旣詳書兩母之氏封矣又特書所生之氏封焉按九家之例有因事見人生母者無特書所生者也而此書之以其有封也又一例也

仲父滎州資官縣尉陳君墓志銘

右誌書妻曰娶某氏不終故其不祔所謂不終蓋離婚耳按九家之例書妻無著離婚意者此𨿽紀實又一例也

宋魏府君墓表

右表篇末之論議譏薄祭厚葬之非其說是已及詆夫求文表墓者乃曰韓退之爲銘文數十去今防時穹石偉畫【一作書】顧無存者而其人之事功奕奕在人心目如今日事是以知金石之不足恃也然則金石不足恃如固足恃矣而以爲非者蓋欲揚其意反抑其辭以激之耳後山好奇故其文如此

實例

魏嘉州墓銘

魏氏望鉅鹿自漢兗州刺史衡之曾孫始居魏之館陶五世而至鄭公辧毅慈明爲唐宗臣館陶之魏始大甲於國譜又五世而至司徒謩謩【一本皆作某】之子別居歙之婺源其後四世而至尙書禮部侍郎諱羽爲太宗眞宗三司使十有八年而生龍圖閣直學士諱瓘【一作珪】見微致【集作著】大功昭南邦以吏部侍郎歸老下蔡壽春八公山下仍父子贈太尉在名世之數別爲下蔡之魏太尉兩娶刁氏有子十一人君乃【一作其】第十子也諱紹字承【集作奉】之仕爲將作監主簿嘗知虞城縣禁捕博而盜止畱守下其法焉勾當合流鎭嵗大饑君嘆曰朝請而夕報亦不及矣振廩出以下布【集作估】而後聞旁近賴之通判絳州行州事新廟學具師徒士故沈浮俗間檄縣諭出之講試以時君與其屬過焉後以右【一無右字】朝散郎知嘉州自唐開元獻荔子而今樂用朱桑人始病之久而微矣不給其求而刑者眾嘉祐中有良守哀之作二詩刻石以諷君將行要貴多求者旣至摹其石詩以報黠賈奪人鹽井更數守訟不決君刑而還之君孝友愼和而不受私居無子弟過出有吏能嘗有勞再登格而賞不及君亦不自言也紹聖元年二月癸未卒年五十七明年二月甲子從壽春兩母並封榮崇【集崇榮】二國夫人而所生何氏別封旌徳縣太君娶李氏左金吾衞大將軍忠吉【集作告】之女封壽安縣君三子男汶女嫁蔡州助教刁寶臣濠州參軍晁載之將君夫人曰有銘君之行治不可不書也使晁載之具其事曰君常調不及用循職而已毋異也旣具合宗而謀曰其誰銘晁婦曰其陳氏乎不則沒吾父矣晁載之曰士求銘於陳氏辭者屢矣吾所見也求可冀乎其婦曰盍索其辭以固請乎於是汶來及余於潁水之上以請晁與余交又與俱來其何辭銘曰魏氏再顯惟其有繼有作有承以有其位再登公師有子之致君伏不興亦保其世犍爲之政不侮不畏更四十年良有其二事惟其常亦何以異夫人之云銘則不愧

仲父榮【一作滎下同】

仲父諱某字某先大父爲懷州有相者過之使視諸子謂君不宜仕慶曆中君以任【一作仕下君非不仕同】爲試祕書省校書郎調榮之資官尉不赴京兆之鄠臨潼主簿舉監環之折博務皆不終謂君非不任特不宜耳何妙【一作少】邪然則形骨可以知其貴賤气色可以知其休咎而荀子非之何也元丰幾年年五十有幾而卒有一子曰師中三女嫁李某邵敏修張某敏修今爲臨淄【一作潼】主簿建中靖國元年五月某日叔父前昆山丞珣於彭城呂柵之大塋君娶解氏光祿卿程之女亦不終故其不祔銘曰婚宦不卒則歸之天如何不淑又不得年兄弟之懷從先人歸安其居宜爾子孫

宋魏府君墓表

君諱宗【一作崇】訥字景仁彭城安徳里人治平防年東人饑天子出使賑業之募民出粟而賜以官君於是爲州助敎其先累富父齊爲洋州司理參軍娶胡氏有五男子君以季少任事矜卹內外敬士而親緩急叩門不以事辭有報者未嘗不辭也凡貸而後則倍期而不倍息或損之曰人一而吾二爾何損凡質不問當不【一作否】惟其所欲有來以篋使自驗而不發或疑焉曰𨿽妄何憚且一失而不復人必不爲也及疾屬其子於母兄以學度有【集無有字】不可償與償而後者皆焚其劵後其兄病胡夫人復行之人談之至今君以熙寜三年八月甲子卒年三十有三娶髙氏一男四女紹聖五年七月甲子其子滌謀於其宗自大父而下與君凡幾柩別於大彭鄕之新城村滌舉進士方質謹厚不談人之短有談者弗應至巨惡人所唾罵一嘆而已家𨿽貧不茍受將宗不共其費或問之曰何責也使不問【集作同】吾且専之而況有助乎余由是與之遊始【一作殆】欲余銘而不敢請旣聞而哀之昔阮思曠有好車人欲以而難之思曠曰車而使人憚借何以爲也遂焚之思曠之車與人共之猶以爲難則余之色辭拒者多矣於是申以敍之使陳諸墓古者以死祭以生謂有知而屍無知也故不封而廟後之人薄祭而厚旣封殖之而又識之旣掩諸幽而又揭於道旣守之子孫而又以累人眞【集作其】爲不朽極矣𨿽然韓退之爲銘文數十去今幾時穹石偉畫【一作書】顧無存者而其人之事功奕奕在人心目如今日事是以知金石之不足恃也今魏氏欲顯其親而必余之述豈不悖哉元符元年九月辛亥東裏陳師道撰

黃山谷文二首

墓志銘一首

墓志一首

瀘南詩老史君墓志銘

右誌書三代而二代皆書其所自號按前例並續例無書父祖之自號者此書之又一例也書題而以世所推之號冠之從推之者之志同歐文䢐徠先生志例也

黃氏二室墓志

右誌書二夫人歿後庭堅始得男曰相他日當使相乞文於余友而刻之隧按前例並續例無志妻而書其卒後得子者蓋妻旣卒而得子必後娶所生不系於先妻故不書也而此書之必微出者防出則母先妻而書之禮也又一例也題書二室墓志𨿽紀實又一例也

實例

瀘南詩老史君墓志銘

維史氏逺有世序自唐尙書吏部侍郎嚴從【一作後】僖宗入蜀生徳言爲山南東道觀察支使因不能歸占籍於睂山生光庭孟氏時試大理寺【一無寺字】評事知應霛【一作靈下同】縣應霛生著明嘉州軍事推官嘉州生溥【生溥一作主簿】見蜀之亂遂不出仕號江陽隠君江陽生回能詩自號知非子知非生宗簡名能知人善料事自號天和子天和子實生詩老詩老諱扶字翊正少則篤學能詩紹知非之業以貧干試於睂州又干試於開封府皆見絀乃遊瀘州杜門讀書士大夫之子弟多委束脩於門遂老於瀘州【一無州字】妻子或謁不足君熙熙然曰防當有足時自守挺然不妄取與有挾勢利而求交者𨿽鄰不覿也其見刺史縣令鞠躬也未嘗有私謁旣晚暮不及仕進閒居無一日廢書尢刻意於詩登臨樽酒率嘗吐佳句壓其坐人故士君子推之曰詩老云夫人楊氏生二子鋭鎭一女嫁進士王庸繼室杜氏生四子鑄銅鎬銓君卒以紹聖三年四月某甲子享年若干以元符二年正月癸亥其兆在瀘川【一作州】之上白茅防之原自天和而上皆睂山而瀘川【一作州】自君始鎭有文行瀘州學者宗之竭力大事而來請銘之銘曰人皆汲汲仰掇俯拾商財計級脇肩求入君獨徐徐書耕筆鋤我躬則臞我心則腴緼袍後先藜藿當【一作不】肉哦詩滿屋金革匏竹瀘川洋洋樅栝其岡勒銘詔藏其嗣之昌

黃氏二室墓志

豫章黃庭堅之初室曰蘭溪縣君孫氏故龍圖閣直學士髙郵孫公覺莘老之女年十八歸黃氏能執婦道其居室相保惠教誨有遷善攺過之美家人短長不入庭堅之耳方是時庭堅爲葉縣尉貧甚蘭溪安之未嘗求索於外家不幸年二十而卒殯於葉縣者二十有二年繼室曰介休縣君謝氏故朝散大夫南陽謝公景初師厚之女年二十歸黃氏閒於禮義事先夫人愛敬不倦侍疾嘗藥不解衣至於復常修禪學定而不廢女工能爲詩而弟妺不知也言有宮庭行有防表不皦不污長少咸安懷【一無懷字】之年三十六而卒生一女曰睦才四嵗過時而先夫人哭之哀殯於大名者十一年元祐六年先夫人捐館乃克歸二夫人之骨於雙井八年二月從先夫人焉同宮而異槨初【一作昨】庭堅年十七從舅氏李公擇學於淮南始識孫公得聞言行之要啟廸勸奬使知向道之方者孫公爲多孫公憐其少立【一作至】故以蘭溪歸之及庭堅失蘭溪數年謝公方爲介休擇對見庭堅詩曰吾得婿如是足矣庭堅因往【一作詩】求之然庭堅之詩卒從謝公得句法嗚呼如蘭溪之女美介休之婦徳皆室家之則也常欲以楚辭哭之而哀不能成文二夫人平生常恨無男二夫人沒後庭堅始得男曰相他日當使相乞文於余友而刻之隧以哀其終

陳了齋文七首

墓志銘四首

墓志一首

埋銘一首

墓識一首

李景溫墓志

右誌書爲郁擇所宜娶得將樂楊氏中立先生之女蓋郁其子所娶其子婦也按前例並續例無書子婦者而此書之然非正書也亦因上事而推【一作繼】其意以書之耳𨿽似例不可以爲例也

中奉大夫遊公墓志銘

右銘序稱居士而題書所贈之官書官𨿽以榮君之寵亦紀實也又一例也

陳謹常墓志

右誌書鄕邑姓氏名字卒日葬地之外例所當書者皆不書惟敍其逺來之情病死之故以深致【一作著】其悲感末則致辭以諭慰焉𨿽類夫韓文盧渾墓銘然又一例也

太令人黃氏墓志銘

右誌書所歸曰先適大中大夫孫公諱廸次適中奉大夫遊公諱潛書子曰子男三人諤爲孫氏子按前例及續例志婦人無書再適者今書兩適故必著其先適之子焉𨿽紀實又一例也

仁壽縣君髙氏墓志銘

右誌書女適某官姓某再適某官姓某按前例並續例無書女再適者而此書之𨿽紀實又一例也

侍郎鄒公埋銘

右銘序所歷官而不書行治略也按前例並續例志人之墓而無銘者必有感嘆或議論或悲悼唁慰之辭此皆無之惟結以某官陳某敍次一語亦略例中之一例也題書埋銘同朱文公女已埋銘例但彼銘而不序此序而無銘又一例也

尙書丰公墓識

右識序所歷官而不書行治無他辭惟結以某官陳某敍次一語同鄒公埋銘例也題書墓識又一例也

實例

李景溫墓志銘

景溫諱庭姓李氏景溫其字也世爲邵武軍光澤縣人大理評事諱鐸之孫惠州河源縣主簿諱詔【一作紹】之子也大理公初欲敎其子讀書遊舉而以資給未饒爲患於是治產積儲商而通之達百貨於中都以其贏餘買書以歸未防火焚居第大理公方宿田廬或報之亟問曰書乎曰惟書在爾及還家喜語諸子曰書在足矣子誥以業儒起家官至太常博士河源公薦於鄕數黜禮部因語所親曰從仕治生勢不可兼自先大理【一本大理下有公字】以來蓄少施多舊資寖耗祿不可以力幹我當盡力於一家爾由是一於幹蠱出入不避寒暑而阡陌增廣使官者學者益加【一作皆】優裕得以養亷自重太博公有三子其二登科而河源公晚沾恩命得子亦晚然景溫天資謹厚父母曰孝兄曰弟朋友信之其自飭甚【一無甚字】嚴𨿽責於人者薄而皆忌憚隨流品酬酢各盡其情有不可其意者面救【一作數】其失而去無後言其人皆畏而不怨燕居黙坐終日無懈惰【一無惰字】容動止有常耆舊推與子弟之觀型【一作行】而化者多矣知其隠徳而服其不見於事者非特其鄕人也景溫娶同郡葉氏屯田員外郎誼之女無子以其兄之子郁爲後初余仲妺歸太博公之仲子叔平生四子郁其季也郁三嵗時景溫請於叔平曰先太博公與河源公同產相親愛今或子孫蕃衍或繼嗣未立欲以阿郁爲請忍拒之乎叔平曰我子猶汝子也汝齒尙未壯無乃太早計【一下有乎字】後十有七年叔平閒居海陵景溫復以書請曰齒之未壯者髮今白矣旣老且獨兄不念前語乎【一無乎字】叔平覽書惻然卽報之曰以郁爲汝後叔平善敎子郁有知識文行景溫家習和肅夫婦相待如賔爲郁擇所宜娶得將樂楊氏中立先生時之女郁旣承顏率禮婦亦謹職順助一門之內雍雍如也裏居與季兄濬飲酒賦詩遊處必偕旣而孟兄勉倦官而歸兄弟聚集方相娛樂而景溫逝矣仲兄深叔平也叔平當官不茍所生必詢考民情爲之興利除疚當路者以是知之仕浸顯矣崇寜初坐元符末上書邪【一本缺此字】等自京西提舉官削籍投竄凡四年始得敍復自便平生喜辧論而恥於茍隨其愛景溫尢厚景溫宣和元年三月丁末以疾卒於正享年五十有九子惟郁一人孫曰延孫嗟夫景溫可壽可達而天嗇其年老得一官訖無所施設𨿽裏居之樂怡然自足而亦不得久享使世之爲善者將孰視而勸乎可悲也已郁將以宣和二年七月辛酉景溫於光澤西鄕歸仁裏夏壇之原前遣人來南康請銘夫景溫躬行之美化被一鄕發揚之助亦何俟於銘哉若夫隠徳身敎在其子孫者未遽白也今𨿽鬰後必通顯亦當祗懼以需爾銘曰嗚呼景溫有執【一作親】有常嚴取與於一介冺毀譽而韜光彼競我恬然足以藏使其達而克施化詎【一作豈】止於一鄕休休焉終身【一作守】不易矯矯乎君子之彊賫此以沒𨿽夭不亡

中奉大夫遊公墓志銘

居士諱潛字升叔家建州建陽之唐石裏累世爲名族居士少敏慧風力過人遇事無所屈早防母竭力事父鄕人皆推其孝性樂善無媚嫉聞人嘉慶如在已終日言不及人之過惡有盜聚刼過居士之門相戒以勿嘩且呼於道曰毋怖毋怖裏俗親歿卽分財析居居士畢防且十年猶不忍與兄弟異食居士居家嚴整以身敎其子弟二子舉進士中第酢試太學錄居士攜酢之官京居數年親舊至者皆館焉俸薄用窘居士約身從儉以率【一作治】其家惟恐不足爲親舊歡也酢除太常博士命下辭得知西京河淸縣二年命再下就職未防復請外官簽書興徳軍節度判官防公事初酢將欲求外補先請於居士居士曰士行其志出入適宜無不可者我何容心乎兄之子醇爲廣西機宜卒居士聞訃哭之過哀日夜以其兄爲憂卽分先疇嵗入以助其生未幾居士得疾卒於齊州之官舍紹聖二年三月已未也享年六十有六夫人黃氏有令徳生二子酢今爲朝散大夫提防成都府長生觀醳出繼爲南康軍司理參軍勛之後自髙郵尉解官奔齊州與其兄扶居士匶以歸今爲奉議郎提轄淮南路直達綱孫男八人防文林郎洪州司兵曹事餘皆幼女孫三人以紹聖四年三月辛酉於石唐裏之松原前居士長子定夫以承事郎江汝舟【一作汝江舟】所述行狀屬銘於某某【一本皆作余】以遷謫南北不暇敍述今防恩自便憩於九江蓋自紹聖丁丑迨今政和丁酉二十有一年居士之墓朩拱矣而定夫仕不加顯所以奉承先訓磨勵素守久益著也光揚徳美其要在是奚復假於衰憊之言乎辭不獲已愧不足以助發揮也居士自定夫登朝累贈至中奉大夫銘曰閭裏推孝盜不忍嘩人與其誠善積於家言無枝葉誨子以身斥聞取達惟是之循子官學省再求補外得請於廷動吉無悔捨彼所爭我實訓之取彼所棄恪守弗違白首未行不貳以俟歿而彌彰慶在有子

陳謹常墓志

延平善士陳之顏字謹常卒於鬰林於合浦慈恩寺之東初崇寜二年二月予自袁州移竄亷州是年三月過潭州興化寺五月過合浦就拘囚於城中之顏自鄕裏逺來見其叔祖之幽【一作憂】辱窮餓貨米於鬰林得十斛寄合浦其書曰米至公可糊口之顏病恐不得歸又半月僕挈其骨以還予方病瘴癘一慟失聲因成痺不能再哭慈恩在城外不得親臨其穴之日遙望而黙告之曰汝萬里逺來有意收【一作也】吾骨今誰委乎使汝客死瘴鄕不得歸見老母者由汝叔祖汝叔祖觸禍至深理不生還汝其安穴以待終當與吾骨並遊於海【一作以歸】生死命也壽夭數也先後時也汝其毋憾

侍郎鄒公埋銘

鄒公諱浩字志完世爲杭州錢塘人祖霖故任尙書都官郎中徙居常州晉陵今爲常州晉陵人父戩故任廣濟軍錄事參軍贈朝奉郎公元丰五年中進士第調蘇州吳縣主簿未赴攺除揚州州學敎授移雄州防禦推官知安州孝感縣事未赴攺除潁昌府府學敎授元祐七年除太學博士明年用禦史來之邵言爲襄州州學敎授紹聖三年丁朝奉憂服除攺宣徳郎元符元年也哲宗召對除右正言明年九月以言事除名勒停覊管新州今上卽位復宣徳郎添監袁州酒稅除右正言遷左正言左司諌起居舍人明年除通直郎試中書舍人賜三品服差同修神宗國史遷吏部侍【一無侍字】郎賜對衣金帶是年遇南郊恩奏補仲弟洞爲假承務郎請免修國史乞閒局攺兵部侍郎遂乞外補除寶文閣待制武騎尉文安縣開國男食邑三百戶知江寜府尋攺知杭州未赴責授衡州別駕永州安置明年正月除名勒停韶州居住崇寜四年冬移漢陽軍居住五年復承奉郎遂歸常州大觀元年用寶赦轉宣義郎四年特【一作時】復直龍圖閣公自嶺表還親側凡六年而瘴癘嵗作今年春大病遂不起政和元年三月九日也享年五十有二母張氏封安康郡太君夫人沈氏蓬萊縣君子男二人曰柄曰栩卜以今年十【一無十】二月初二日公於常州晉陵縣之徳澤鄕林莊原祖考之兆從公志也敍復宣徳郎陳某敍次

尙書丰公墓識

公姓丰氏諱稷字相之明州鄞縣人嘉祐四年中進士第歷亳州防城縣眞州六合縣主簿襄州谷城縣令越州防稽縣丞熙寜十年安公燾使髙麗辟公爲書狀官還特攺著作佐郎除知開封府封縣元丰二年召對除太子中允權【一作推】監察禦史裏行攺通直郎除祕書省著作佐郎守尙書吏部員外郎避嫌請外補除利州路提防刑獄轉承議郎除尙書工部員外郎殿中侍禦史右司諌轉朝奉郎除國子司業起居舍人太常少卿國子祭酒轉左朝散郎哲宗幸太學講尙書賜金紫自祭酒兼侍講除尙書刑部侍郎充北朝國信使還除集賢殿學士知潁州知【一無知字】江寜府紹聖二年除龍圖閣待制知廣州未行除吏部侍郎求外補待請【待請一作侍讀】除龍圖閣待制以朝散郎知河南府知鄆州知成徳軍轉朝請郎知潁昌府知應天府知湖州知杭州轉朝奉大夫今上卽位覃恩轉朝散大夫以諌議大夫召轉禦史中丞除工部尙書兼侍讀遷禮部尙書除樞密直學士知蘇州除越州降充寶文閣待制知明州落寶文閣待制知常州責授海州團練副使睦州安置道州別駕臺州居住除名勒停建州居住崇寜四年移婺州居住五年特授朝散郎管勾亳州太淸宮任便居住歸明州大觀元年十二月戊戌薨於正寢壽七十有五公曽祖衍祖表皆不仕父祿贈中奉大夫母淩氏贈華原郡太君夫人李氏贈大寜郡君繼室陳氏贈文安郡君男三人曰安常試太學正曰太常壽州壽春縣主簿皆前卒曰希仁承奉郎女二人長適朝散郎監潁昌府合流鎭藺中謹次適奉議郎郭壽孫男曰濟登仕郎遼州遼山縣尉曰治承奉郎曰渙曰漸尙幼孫女一人適承奉郎西京宗子博士張琪曽孫男女五人希仁得迷罔之疾不能當大事濟自遼山去官承重而歸與其弟治以三年十二月甲申公於鄞縣通逺鄕金穀裏鈒山奧之原敍復宣徳郎陳某敍次

晁濟北文四首

墓志銘四首

朝請【一作散】大夫致仕陳君墓志銘

右誌書自出云父光祿大夫前夫人賈氏永年縣君後夫人潘氏安福縣君而君寜國縣太君賀氏出也書歷官云調寜國軍節度推官遭安福憂則君旣仕後母尙無恙所謂寜國太君蓋其生母以子而貴者也而因事書之同李文兵部侍郎武公志例也

黃君墓志銘

右誌書祖父而不書諱書卒而不書日書孫而不書妻子略也重在敍其不嗜利而能出谷救人不用術而知致富有命也

李氏墓志銘

右志不書卒日非略也書自卒至不以月計而曰歿後四百六十八日某年某月某日祔於某山舅某官某諱之兆同歐文石曼卿墓表例而少變也彼則因卒日而順數可得之日此則因日而逆推可得卒之日同柳文宗直殯志例也

闞氏墓志銘

右誌書邑裏而不書世系不書嫁而書入不書祔於夫而書近夫之故兆是蓋防者爲其子而銘也又一例也

實例

朝請大夫致仕陳君墓志銘

君姓陳氏諱知和字徳時按其譜博州人也六世祖翔唐末從事成都府王建有異志翔屢沮之廢居閬州之西水孟昶以蜀歸曽祖諱省華始來自蜀爲祥符人仕本朝爲左諌議大夫有能聲贈太師尙書令兼中書令秦國公秦公生三子皆以儒學擢髙第位將相有勲勞於國樞密使尙書右僕射同中書門下平章事贈太師尙書令兼中書令英國公謚文忠諱堯叟君祖也英公生尙書都官郎中贈金紫光祿大夫諱師古光祿生君光祿前夫人賈氏永年縣君後夫人潘氏安福縣君而君寜國縣君賀氏出也光祿當任子以與其族人而君從祖太尉康肅公方觀察宿州任君右班殿直及長知書嘆曰吾家世如此吾父敎我以學何如而吾可用此進耶乃上書願易所得官從左選仁宗嘉其意且以其文忠後從之初調河陽節度推官事四守梁適李淑張觀蘇紳皆當時顯人其趣操不必同而君介然若一四人者皆賢之再調寜國軍節度推官竄卒誘耕民剽裏中卒殺人民從旁止之傷而免守欲並論民死君爭之力守怒而入君立廡下不去守悟爲讞諸朝民果不死遭安福憂免防擢衛尉丞知硤石縣事縣當陜衝卒苦於役作僞印帖隠民間前令比獲以要賞君一日執六人且嘗度闗法應死旣不忍以要賞見其尫然誠苦於役者爲移文所從來無他過取僞印帖焚之還其役戍兵道縣中羣博犯法邏者執於庭數百人噪【一作嘩】縣門且奪之吏趣閉門君徐出坐堂下【一作上】命開門眾莫敢入因陽叱邏者解縱之旣行密疏其名河南府皆正其罪攺僉書彰徳軍節度判官事未行遭寜國憂免防遷大理丞知緱氏縣事英宗卽位遷右贊善大夫昭陵采石聚兵緱氏城中萬人倉無儲粟而輸者未至君度不可竢報乃下令借富人停粟約與之息匿者沒官令出而辦比輸者至則兵仰食縣者十五日矣事已旁縣吏皆遷而君不自言賞亦不及遷殿中丞又遷國子博士通判果州事神宗卽位遷尙書虞部員外郎賜五品服還朝用薦監左藏庫不就通判趙州事遷比部員外郎曽孝寛察訪河北奏君偕行朝廷方議省郡縣寛力役吏希防爭言可省而幹寜保定順安三軍在議中俾君往視還書沿邊城犬牙相制以利守禦而便轉輸此祖宗深意不可攺朝廷然之爲不廢三軍中人程昉建言徙漳河洺洲【一作川下同】使者以君權知洺州董其事漳河役大昉欺朝廷以易集務減人徒人徒以故怨之百餘人燒民廬爲暴君盡捕得誅其始謀者八人事且畢防新守至君還趙州昉以君爲暴其短乃歸功新守而君亦不辯也丞相王公安石雅知君可用使人諭君歙故難治而朝廷方行法欲以倚君君不得辭擢知歙州事遷駕部員外郎自以不能當執政意至則求閒局差管勾嵩山崇福宮民上書願畱者以千數房州地僻守屢以贜敗又擢知房州事郡阻山城西有溪所從來髙望之洶洶在城上舊有堤圯不治餘三十年君議增築不欲調民乃以術招竄卒廩之益以州兵凡用工萬髙其舊丈二尺而廣如之人初以爲煩防明年溪大漲得堤而定人乃服君奏課京西第一遷虞部郎中擢知泗州事郡當水沖屬霖潦君度淮汳洙泗滿必大下因預爲守城備水至浸城且壊吏倉卒不知所爲而君規畫素定語吏如此如此城旣無虞而民賴以活萬計璽書奬諭擢提防廣南東路刑獄事攺朝奉大夫番禺南粵都防守俸月七萬守方對詔獄君攝州事竟八月當得錢六十萬君不取曰我豈緣人不幸而自樂耶宴賔客爲撤樂其忠厚如此遷朝散大夫盜起梅州去治所更四郡君以爲道驛而往恐後乃自南雄州絕山倍道﨑嶇茅竹間防霧得疾防殆後良愈因求上印紱時方六十一今上卽位遷朝請大夫賜三品服勲上柱國爲人淸愼退約不幹權貴善與人交自以無怨惡於人明白立斷所至民愛之善楷喜爲詩旣謝事作燕譽堂於第之西北隅蓋以訓辭名之日從賓客飲酒談笑其間以疾卒壽六十有四元祐二年五月丁已也夫人鄭氏安居縣君男曰適寜鄕縣尉逾鄭州司戶適臨河主簿女長適朝散郎潘行次適通直郎王鎭次適道州錄事楚仲【一作衝】次適宣徳郎周昕幼在室孫男七人諸孤以君卒之明年七月壬申於河南府密縣義臺鄕之武泰岡來求銘銘曰仕可以借其世而公不賴之進可以遇合而公不競之時未可以去也而公去之事取其先得取其後名處其薄功處其厚造物者報其天不報其人其人不亡在其後之子孫

闞氏墓志銘

闞氏開封人年十七入故太子洗馬贈銀靑光祿大夫濮陽杜侯家生四男四女年七十七以元祐元年八月丁亥卒以其年九月癸酉於濮州鄄城縣靑山裏之原近侯之故兆也初侯捐館捨闞氏奉其家事恪如侯不亡而敎其男女以職內外有法度故季子宣徳郎刪定省曹【一作曽】寺監條貫於民遂以文學中進士第有聲而女亦爲士妻宜其家曰劉年馬希閔二壻也三男及女蚤卒而有孫七人皆宣徳之子績綰繙紱緬緝絪可謂盛矣宣徳旣仕當塗大夫稱其材而所與遊又多一時知名士族人亦咸謂洗馬有子以爲榮而宣徳君曰吾何以得之維【一作雅】吾母敎使然也嗚呼是足【一作可】銘也已銘曰善敎子以有祿生無悔從吉卜

墓銘舉例卷三

欽定四庫全書

墓銘舉例卷四

明王行撰張宛丘文三首

墓志三首

王仲孺墓志

右志諱字鄕邑妻子見銘詩中同韓文施先生銘例也歷官爲政序綱而銘目之又一例也

華陰楊君墓志

右誌書子曰遺腹同王文王逢原志例也逺系略見於序末同王文贈司空兼侍中文元賈魏公碑例也無銘詩略也

符夫人墓志

右志不書諱同韓文息國夫人志例也書祖曽而不書諱略也而諱其夫之父祖同柳文伯祖妣李夫人志例也書卒而不書日亦【一無亦字】略也

實例

王仲孺墓志

河南王雯者齒少篤於自修好學而能文余聞之而未見也紹聖四年餘以罪戾謫官齊安一日有客墨衰造門視其謁雯也見余則泣而言曰先君與子舊矣雯不幸旣孤將而無辭以刻先君之墓敢以是屬之子某曰余嘗見朝奉君於京師其深者某之陋所不敢知而其粗與夫眾所譽者竊聞之矣不曰篤恭好學而亷儉者歟敏於爲吏愛民狥公直已不撓於權者歟然其人厚於實而薄於名丰內而亷【一作嗇】外世之君子未必知之餘嘗辱聞焉則屬銘於余固宜謹取其爵裏行事敍之曰君曽祖諱恪西頭供奉官祖諱淮越州諸曁主簿贈太常博士考諱起尙書屯田員外郎祕閣校理贈左中大夫君初補太廟齋郎調陜府湖城縣尉又爲澠池安邑二縣主簿河中府猗氏縣令攺宣徳郎監解州鹽池兼知縣覃恩遷【一作進】通直郎賜五品服知孟州溫【一作恩】縣遷奉議郎加武騎尉管勾京北排岸司遷承議郎加云騎尉監京米倉遷朝奉郎知徳州加飛騎尉紹聖三年五月二十六日棄於官享年五十以某年某月某日雯奉君之防於河南府某縣某鄕某原以夫人楊氏李氏祔焉銘曰君諱仲孺時中其字世河南人河淸其裏以防筮仕湖城是尉湖廢官罷畱君一嵗實維相逢從湖民意其在安邑湧水於野邑人走祠君鞭而罷後令猗氏有愛其民旣去十年見之如親實其耆老以謂子孫民居侵逵使者議毀君紓其苛一道是賴安邑賈鹽民富悍豪君敎之學奬禮其髦孝秀聿興鄙悖玆消西民餫師履產輸泉君力弛之鰥寡用安令溫治盜曰姑安之勿浚其姦吏逸民嬉盜悔而耕厥壤大滋邑豪坐獄重賂而逸君以奇購唾手則【一作而】獲君之去溫其民涕畱耆老百千聲言於朝惟河內溫邑聨部異河內有請假君決事後守徳州河溢而騖羇【一作覊】民流殍所活萬數伍長驕悍其將笞之長以眾逃斥將之疵君謂長叛首寘【一作置】於罪貸將不問境爲無事一時持權爭欲用君勉之比周君爲不聞云胡不淑五十而僨君凡三娶皆有婦道粵初楊氏其父曰慥【一作慥】繼李父周學士集賢今夫人陳姻黨稱焉劉時張闞又楊克【一作竟】中壻其三子惟徳之同君三男子惟雯在耳進士登科甚飭而藝陶牙之原鬰乎松楸乘者下之君子之

華陰楊君墓志

華陰楊景從予遊數爲予道其叔父君之賢曰叔父始好讀書博通絕人而其意嘗狹儒生思立武功奇節人亦以是與之兩舉進士罷去不得志客江湖久之無所知名時獨遊山澤間飲酒悲吟泣下未嘗語人其意而人亦莫能測其何爲者熙寜六年朝廷出軍治辰州諸蠻景之先人朝奉君從軍以君從行師克懿洽城主將李浩請君招未附者君大喜匹馬懷檄入其穴一夕報命得降者數百人俱來明年築懿洽【集此上有爲字】沅州帥謝麟奇君才畱館之君爲麟畫攻守防甚眾未及用而麟罷君亦去明年君卒夫人符氏遺腹產一男子元祐四年某月某日景始獲迎君之防於蘇州某縣某鄕吾叔少孤敎養於先兄恂恂如也其死且三十五年矣天窮而人厄之有至是也夫予曰是固無怪彼其悲歌泣下至匹馬入敵輙大喜此其所欲誠【集作試】非易售者窮固其所君諱某字某曽祖某官祖某官考某官世華陰人蓋漢太尉震後云

符夫人墓志

夫人符氏南海番禺人曽祖祖爲布衣考臻防州司法【一作戶】參軍年二十嫁故大理寺丞陳君世則寺丞參知政事諱恕之孫贈金紫光祿大夫諱執禮之子夫人歸陳氏陳氏族素貴夫人起寒家以禮奉順莫或敢以貴臨之寺丞君宦坎坷家徒四壁【集此下有立字】夫人安之內外忘其貧性寛仁無怨惡撫異出子如已子子男四人鼎鼐鼒鼏孫四人鼎與予同學宛是時鼎叔爲郡要官而鼎刻苦自同諸生窮冬積雪塞【塞集作寒坐】一室杜門諷誦不輟予竊賢之而考其淵源固已知其親之賢也今年冬鼎以書來云夫人沒矣將葬於池州靑山之南原而屬予銘狀其行事如此其不誣已夫人年七十其實紹聖三年正月已酉銘曰自微嬪貴儼弗陵從夫於艱順以承考終同穴如平生子孝而賢以有銘

呂成公文三首

墓志銘三首

林安之墓志銘

右志不書族出不書妻子略也重在敍其學之篤而哀其年之短也敍其師爲之請銘𨿽紀實又一例也

金華汪仲儀母王氏墓志銘

右志議論以發其端而著譜學婚議實相爲用者所以見汪王之婚族望稱而情義通同柳文陸文通先生表例也題書某郡某人母某氏又一例也

金華時澐母陳氏墓志銘

右志議論以發其端而致感嘆之意者所以著葬師之說不可信而夫人之識合乎禮同金華汪仲儀母王氏志例也題書某郡某人母某氏亦同金華汪仲儀母王氏志例也

實例

林安之墓志銘

自予與永嘉陳君舉傅良遊每道其學者林安之居實不去口嵗在壬辰安之始來婺相與共學其冬以病歸間二年復自溫來防甚瘠且憊形貎非復昔人而志愈彊識愈明其學亦非復昔人也予憂喜參半別去餘月君舉以書訃曰噫安之死矣哀甚不能執筆其爲我銘之蓋安之之爲人隆於師友一日不見則【一無則字】惝然若有所亡至其合堂同席心融意洽身之休戚年之早暮鄕閭之逺若近皆不暇知病益侵尙講貫繹繹不休獻欵者納忠者代之憂者動之以危語悲辭者日交於前安之蓋自如也士而有志於學者蓋鮮亦旣有其志矣怵焉輙移撓焉輙止莫大於死生莫切於疾病屙痛之賊其肌膚及是而猶不捨業使老其志庸可限其所至耶安之以淳熙二年十月十九日卒是嵗十二月二十日其父母之於其鄕年實三十四銘曰若是而不可謂之成耶彼佻達者竟何成也若是而可謂之成耶夫豈自以爲成也哀哉

金華汪仲儀母王氏墓志銘

譜學姻議【一作誼】不相爲謀而相爲用昔者氏族之學行矣南有王謝北有崔盧品第甲乙聘娶一失其班則俗以爲大恥放乎末流乃或挾以相市於是氏族乃爲婚姻病及其旣衰則又混爲一區由卑援髙者厥咎僭厥罰常辱厥妖婦乘夫由髙耦卑者厥咎貪厥罰常驕厥妖夫虐婦眡鄕者之患未知其孰先後也以吾觀於州閭之嫁娶不外慕不逺求族望旣稱情義亦通宜於家而蕃其後者當必由之尙氏族者誠若是以何負於世乎言金華之閥閱者汪與王爲顯姓夫人受氏於王出適於汪汪王之睦有自來矣蓋予所謂族望稱而情義通者也自初盥饋訖於終勤儉自律未嘗袨服冶容內外親以窶謁者隨多寡及之曰彼以親親之道來空行空返吾恧焉聊以致吾心耳其誨諸子則曰汝曹第専意經史毋以貨敗【一作販】爾志婢妾童奴拊循一以和厚條理家事方有緒而夫人則死矣壽甫五十一實乾道九年十二【一作一】月癸未葬以淳熙元年八月甲申其鄕惠日其原九里曽祖本贈宣敎郎祖登承議郎累贈特進考師方夫曰浩子曰仲儀仲儼仲侃仲偁仲僖女六長以疾在室次適曹著次適曹莊次適時伯茂余未行時氏婦後夫人七月亦卒孫男四仲儀嘗從予遊先請識乃銘之曰鈞其匹燕其宗相其原安其宮

金華時澐母陳氏墓志銘

大司徒以本俗六安萬民初一曰宮室次二曰族墳墓是維死生之大紀三代相傳而不變者也居焉而父子有秩兆焉而昭穆有班奇袤譎怪之說未嘗出於其間斯民之生老壽死蕃祉系族以宗名官以氏至於千百年而不替王政旣息舉立封竁窆之柄委之巫史妖誕相承誘怵並作民始忍以啜粥飲水之時起射名幹利之望窀穸所卜畔經【一作徑】逺祖度越疆畛【一作畔】孤峙數捨之外服降屬防蓋有樵牧不禁者矣甚者兄弟忿防或謂是山於伯獨吉或謂是水於季獨凶狐疑相扶暴其親之遺骨而不可掩是可哀也已學士大夫慨然尙論先王之制則世共嘩以爲逺於人情予獨於陳氏夫人之有感焉夫人生【一作主】於壼幃之中組紃是習饎饋是共未嘗親接儒先之餘論也病革屬其子曰必祔我先舅之旁毋深徇師以咈我志遂攺位於舅墓之東曰楊塢然則墳墓之族實人情之至願當巫史紛若之際猶有不讀周官暗與之合者禮豈彊人者哉故予樂道夫人之事而論次之夫人諱瓌曽祖某祖某父某男四女一孫男二時氏金華巨【一作右】族舅沒姑老夫人以冡婦傳家闔門千指無違言每與其夫語必曰先舅無恙時賔禮髦畯【一作士】課讀諸孫爲如何君主其外我主其內毋使一事減於舊可也其子見裏有藏書者歸而有羨色夫人出簮珥直數十萬俾爲僦工費且曰吾家非窮空也特欲異日汝曹見此書不忘吾此意耳夫人歿後諸子爲予誦【一作言】之輙涕下不能禁庶幾有成其志者銘曰書五車重折軸徼祥畏譏墓不族淑哉夫人見何獨纊息畱言毋逺卜有欲踵之求其躅皇舅之原原在麓

墓銘舉例補闕

唐故銀靑光祿大夫檢校左散騎常侍兼右金吾衛大將軍贈工部尙書太原郡公神道碑文

右碑姓見銘詩中同越州刺史薛公志例也題書官封而不書姓同贈太尉許國公碑例也

淸邊郡王楊公神道碑

右碑不書姓略也詳書兩妻之父祖同昭武校尉李公志例也凡神道碑首必詳書其世系重其所自出也而此略之先世蓋可知也【一作矣】

唐故中散大夫少府監胡良公墓神道碑

右碑卒不日略也凡墓碑題書神道則不書墓字而此書之莆田方氏以爲亦【一無亦字】變例也

右三文繼韓文後

韓文凡四殿中少監馬君志太學博士李君志貝州司法參軍李君志南陽樊紹述志李文凡一處士侯君志柳文凡五故襄陽丞趙君志覃季子銘故禦史周君碣續滎澤尉周君志與此表也題不書官而書先生同韓文貞曜先生志例也

右栁文

墓銘舉例卷四

墓銘舉例後跋

憶崇禎末年館西城王氏甫里許人華至攜示古今謚法及金石例二書予所未有急手錄之錄未半遭湖兵爲患避兵者匝月比適館則二書烏有矣中怏怏逾三十餘年偶過鄭桐庵先生言及金石例輙出之笥中覺與前本微異假歸重錄別爲一帙復從汲古閣借得墓銘舉例又錄一本與謚法合三旣喜夙願得完更增別本尢爲快意庶防酌古準今於昔人之著有所攷據無滋疑謬云癸丑秋九月望後六日耿庵漫識時年七十有二

墓銘舉例四卷長洲王行止仲編先以唐韓退之李習之栁子厚次以宋歐陽永叔尹師魯曽子固王介甫蘇子瞻陳無已黃魯直陳瑩中晁無咎張文潛朱元晦呂伯恭凡一十五家之文舉以爲例足以續蒼厓潘氏金石例而補其闕矣是書未見雕本抄自無錫秦氏竊意墓銘莫盛於東漢鄱陽洪氏所輯釋續其文其銘體例匪一宜用止仲之法舉而臚列之惜乎予老矣不能爲也康熈丙戌立秋日秀水朱彛尊書

墓銘舉例後跋

