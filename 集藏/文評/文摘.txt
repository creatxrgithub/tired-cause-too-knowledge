文摘明何心隱

原人

仁義之人﹐人不易而人也。人則仁義﹐仁義則人。不人不仁﹐不人不義。不仁不人﹐不義不人﹐人亦禽獸也。仁義之人﹐人不易而人也。必以仁爲廣居﹐而又必廣其居以象仁。自旦至晝﹐必好仁﹐必爲仁﹐必惡不仁﹐必不牿亡於旦晝所爲之不仁。必以義爲正路﹐而又必正其路以象義。自旦至晝﹐必好義﹐必爲義﹐必惡不義﹐必不牿亡於旦晝所爲之不義。人之情則然也﹐人之才則然也﹐人之良心則然也﹐人之遠於禽獸則然也。斯仁人也﹐斯義人也。自旦而晝﹐自晝而夜﹐气自衝然而廣﹐气而仁也。气自毅然而正﹐气而義也。非禽獸之气也﹐气而人也。气以充乎其才者也﹐才以干乎其情者也﹐情以暢乎其心者也。心以宅乎仁﹐由乎義﹐以仁義乎人者也。

人惟廣其居以象仁﹐以人乎仁﹐正其路以象義﹐以人乎義﹐以操其才﹐以養其情﹐以平其气﹐以存其心。於居之廣﹐路之正﹐以人乎仁義﹐則仁義其才也﹐仁義其情也﹐仁義其气也﹐仁義其心也。仁義人也﹐人豈易易而人哉﹖

仁義

象仁以廣居﹐象義以正路﹐無象之象也。鬼神也﹐知也﹐無藏有也。廣其居以象仁﹐正其路以象義﹐有象之象也。鬼神之體物也﹐致知在格物也﹐有顯無也。

仁無有不親也﹐惟親親之爲大﹐非徒父子之親親已也﹐亦惟親其所可親﹐以至凡有血气之莫不親﹐則親又莫大於斯。親斯足以廣其居﹐以覆天下之居﹐斯足以象仁也。

義無有不尊也﹐惟尊賢之爲大﹐非徒君臣之尊賢已也﹐亦惟尊其所可尊﹐以至凡有血气之莫不尊﹐則尊又莫大於斯。尊斯足以正其路﹐以達天下之路﹐斯足以象義也。

親與賢﹐莫非物也。親親而尊賢﹐以致凡有血气之莫不親莫不尊﹐莫非體物也﹐格物也﹐成其象以象其象也﹐有其無以顯其藏也。仁義豈虛名哉﹖廣居正路﹐豈虛擬哉﹖師說

師非道也﹐道非師不幬。師非學也﹐學非師不約。不幬不約則不交。不交亦天地也﹐不往不來之天地也。革也﹐湯武之所以革天而後天﹐革地而後地。否也﹐未盡善也﹐未盡學也﹐未盡道也。友其道於師以學而交乾坤乎﹖

天地於易﹐易天而不革天﹐易地而不革地﹐師也﹐至善也。非道而盡道﹐道之至也。非學而盡學﹐學之至也。可以相交而友﹐不落於友也。可以相友而師﹐不落菸師也。此天地之所以爲大也。惟大爲泰也﹐師其至乎﹗

論友

天地交曰泰﹐交盡於友也。友秉交也﹐道而學盡於友之交也。昆弟非不交也﹐交而比也﹐未可以擬天地之交也。能不驕而泰乎﹖

夫婦也﹐父子也﹐君臣也﹐非不交也﹐或交而匹﹐或交而暱﹐或交而陵﹑而援。八口之天地也﹐百姓之天地也﹐非不交也﹐小乎其交者也。能不驕而泰乎﹖

驕﹐幾泰也。均之气充盈也。充盈﹐幾也﹔幾﹐小大也。法象莫大乎天地﹐法心象心也。夫子其從心也﹐心率道而學也﹐學空空也。不落比也﹐自可以交昆弟﹔不落匹也﹐自可以交夫婦﹔不落暱也﹐自可以交父子﹔不落陵也﹐不落援也﹐自可以交君臣。天地此法象也﹐交也﹐交盡於友也。友秉交也。夫子賢菸堯舜﹐堯舜一天地也﹐夫子一天地也。一天一地﹐一交也﹐友其幾乎﹖

語會

夫會﹐則取象於家﹐以藏乎其身﹔而相與以主會者﹐則取象於身﹐以顯乎其家者也。不然﹐身其身者﹐視會無補於身也。家其家者﹐視會無補於家也。何也﹖視會無所顯無所藏也。乃若天下國之身之家之﹐可以顯可以藏乎其身其家者也。會豈小補於身於象已乎﹖不然﹐身其身者﹐身於士農工商其身已也。家其家者﹐家於士農工商其家已也。小補於身於家已也﹐可象天下國之身之家之所顯所藏者乎﹖必身以主會而家以會﹐乃君子其身其泰也﹐乃君子以顯以藏乎士農工商其身其家於會也。乃仲尼其君子而身而家於國於天下﹐以顯以藏以會也。會將成像而成形矣。又豈惟取象於身於家以顯以藏﹐而小補以會已乎﹖

論潛

人之言潛﹐言成功也。我之言潛﹐言用功也。成功之潛﹐如伊尹之告歸﹐周公之明農﹐潛易易也。用功則不然矣。孔子之象潛龍﹐則曰﹕陽在下也。夫陽﹐火也。火易炎上而難下也﹐不下則非潛﹐不陽則非龍。龍而潛﹐陽在下之象也。象以此者﹐象用功也。陽必用功而後能在下也。確乎其不可拔﹐是用功也。必如是用功而後可以言下。必如是之下而後可以言潛。潛如是潛而後見下不見陽﹐故繼之曰「潛龍勿用﹐下也。」言下不言陽﹐用功以文乎陽﹐而不見其爲陽之在下也。此惟孔子下學可以當之也。

且下非徒下已也﹐所以藏乎陽也。陽藏則气沖而純見。陽不見下﹐下𨿽陰位亦自化﹐陰而陽也。故又繼之曰「潛龍勿用﹐陽气潛藏。」言陽不言下﹐用功以文乎下﹐而不見其爲在下之陽也。此惟孔子上達可以當之也。

凡九﹐陽也。凡陽﹐君也。文乎君於子﹐而後可以下可以藏而潛也。且君子以成徳爲行﹐日可見之行也。潛則隱而未見﹐行而未成﹐潛殆不易易也。惟弗用而後可也。弗用其成﹐而可見者於未見末成﹐而後君子之行可以下﹐可以藏而潛矣。否則行必難下而難藏也。潛易易乎﹖潛行於行之可下可藏﹐所以藏乎行之用於弗用也﹐勿用已乎﹗勿用﹐藏用於人者也。弗用﹐藏用於己者也。非下學以上達可當之哉﹖下學學乎己﹐上達達乎己﹐藏用以用九也。用功以潛乎其潛者也。用功如是﹐豈易易哉﹖必如是﹐而後能確乎其不可拔也。否則如伊如周﹐亦不能不少拔矣。伊之應聘﹐非拔乎﹖周之允畱﹐非拔乎﹖少拔亦難下也﹐少拔亦難藏也。在下而學以上達﹐則不拔也。

或謂孔子嘗於君命之召亦不俟駕而行﹐似少拔也。孰知孔子而有君命之召﹐上達也﹐非拔也。浩乎見陽不見下﹐上之達也。不然﹐則爲托疾之不見陽矣﹐能直以命而召乎﹖不俟駕而行﹐下學也﹐非拔也。淵乎見下不見陽﹐下之學也。不然﹐則爲采薪之不見下矣﹐能不俟駕而行乎﹖一召一行﹐下而陽﹐陽而下也﹐似拔而非拔也。確乎其不可拔者也。用功之淵且浩者也﹐不可測也。𨿽聖如伊周﹐亦有所不知不能者也﹐潛莫潛於此焉者也。有惟以夷齊當潛龍者﹐是亦未察乎龍之潛也。皆聖皆龍也﹐皆龍皆有潛也。第潛於夷齊者﹐潛以成功也﹐非用功也。潛於伊周者﹐成功而潛者也﹐非用功也﹐𨿽用功亦成功也。潛於孔子者﹐用功而潛﹐潛而用功者也﹐非成功也﹐𨿽成功亦用功也。況孔子之用功﹐非惟用功於潛也。推而六位﹐莫非用功之位也。非成功也﹐成功於乾也。乾非龍也﹐龍以位而成也。乾則時成乎六位﹐而時乘乎六龍者也。不必用功而功成焉者也﹐大成也。大哉惟乾也。孔子之集大成﹐集羣聖之成也﹐卽乾集羣龍之成者也。伊周𨿽聖﹐羣龍也。羣𨿽成功﹐不敢居也﹐不容以不潛也。至若孔子之成功﹐自有廣居以居﹐而無有乎或潛者也。非惟無潛﹐且無見﹑無惕﹑無躍﹑無飛﹑無亢也。故曰孔子之於潛﹐孔子之用功也﹐非成功也。設伊周而不囿於伊周﹐亦非成功而潛者也。成功亦用功也。

論中

堯以不得舜爲已憂﹐憂難得人於中而允執也﹔舜以不得禹爲已憂﹐憂難得人於中而精一也。精於中而執之﹐必允無雜心也。一於中而執之﹐必允無二心也。莫非心也﹐心而主則中心﹐而貫則道心。人於人則不貫﹐不貫則比而無所主。旣不能主乎人﹐又不能主於人人也﹐人亦禽獸也。人其心也﹐非道心也。心以貫心﹐而主於一人﹐以主乎億兆無算之人﹐道其心也﹐非人心也。人心非有滅也﹐道心非有加也。人聚而道﹐道散而人﹐莫非心也。道乎其心者﹐其用心也大而難﹐若存若亡﹐似有似無﹐心甚微也。人乎其心者﹐其用心也小而易﹐用於此自觸乎彼﹐用於彼自觸乎此﹐彼此相觸而利害相攻﹐心甚危也。心如是危﹐又如是微﹐柰之何哉﹖惟大哉之堯自透其心﹐見心𨿽危﹐而若有主乎其危者﹐安安在中﹔見心𨿽微﹐而若有主乎其微者﹐顯顯在中。中亦心也﹐心之心也。象身也﹐身立乎天地之中﹐中也。中也者﹐主也。主乎身者﹐中也﹐心也。以身主乎人之心者﹐中也﹐心也。身以主於人之心者﹐中也﹐心也。心乎道以道人﹐而人乎心者亦自不容不貫而道其心也。心於道﹐中也。堯則允執此中以爲君。君者﹐中也﹐象心也。心在身之中﹐中在心之中﹐故名中。惟中爲均。均者﹐君也。允孰乎中者﹐允執君以道其心也。道乎一己之心﹐以君主乎億兆無算之人之心﹐不惟伏羲之伏其羲而已也。必洗滌乎君以主道而成像於位﹐位乎上天下地之中﹐而允執之矣。中而必執﹐執而必允者﹐惟憂其或危也﹐惟憂其或微也。憂之莫解﹐則不容不旁求透心之人﹐如己之透﹐同見乎中之當執﹐孰之當允﹐以君象中﹐以位尊君﹐而共保乎心之不危不微﹐化乎人﹐純乎道而後已也。斯人也﹐豈易得哉﹖必得人如舜而後可以解其憂也。舜何人也﹐人𨿽未及堯之大﹐而亦足以君也。君哉其舜也﹐精一人也。在堯旣爲君矣﹐而舜何爲哉﹖惟精乎中﹐惟一乎中。惟位乎君而已矣。其曰「欽哉﹐愼乃有位」﹐精一也﹐位中也。位而欽而愼﹐位之外無雜心也﹐無二心也。精一也﹐精此中也﹐一之中也。精此中﹐一此中﹐所以欽此位﹐愼此位也。欽此位﹑愼此位﹐所以精此中﹑一此中也。

天位乎上﹐地位乎下﹐人位乎中。人必君﹐則人也。君必位﹐則君也。臣民亦君也。君者﹐均也。君者﹐羣也。臣民莫非君之羣也﹐必君而後可以羣而均也。一身﹐則心爲君也。君呈象於四體百骸﹐則元首爲君也﹐若臣若民莫不有身也﹐莫不有四體百骸也﹐莫不有四體百骸﹐則莫不有元首也。莫不有身﹐則莫不有心也。莫不有元首﹑莫不有心﹐則莫不有君也。君莫非中也。

堯之所以必於中而允執之者﹐欲人人之透心也。透心則心有主﹐而於四體百骸可以貫也。不惟貫乎己﹐貫乎人也。君臣﹑父子﹑夫婦﹑昆弟﹑朋友﹐莫非人也。貫乎人﹐所以貫乎君臣﹑父子﹑夫婦﹑昆弟﹑朋友﹐人心而道心也。道心﹐道其心於君也。君其心於君臣﹐可以羣君臣﹐而君臣可均也。不然﹐則君不君﹐臣不臣﹐不羣不均矣。君其心於父子﹐可以羣父子﹐而父子可均也。不然﹐則父不父﹐子不子﹐不羣不均矣。至於可以羣夫婦而夫婦均﹐可以羣昆弟而昆弟均﹐可以羣朋友而朋友均者﹐莫非君其心於道也﹐中也。中也者﹐道之主也﹔心也﹐不可以不執也。執之不可以不允也。惟精惟一﹐而後能允執也。惟欽惟愼﹐而後能精一也。精一惟授禹於授位之初者﹐亦惟憂其心之或危或微﹐而亦必得透心之人﹐如禹之無間乎己之透心﹐以永保其中於君於位﹐而自不危不微以解憂也。解舜之憂必禹﹐解堯之憂必舜。堯之下不獨一舜也﹐何爲以不得舜爲憂﹐舜之下不獨一禹也﹐何爲以不得禹爲憂﹖堯惟於中而允執﹐非舜不能受允執也。舜惟於中而精一﹐非禹不能受精一也。堯授位於舜而不授位於丹朱﹐是允執也。舜授位於禹而不授位於商均﹐是精一也。於中而精一而允執﹐則得人亦允執而精一也。苟非惟精惟一而允執在中﹐何爲得舜得禹之執且允﹑一且精耶﹖

矩

學之有矩﹐非徒有是理﹐而實有是事也。若衡﹑若繩﹑若矩﹐一也。無聲無臭﹐事藏於理﹐衡之未懸﹐繩之未陳﹐矩之未設也。有象有形﹐理顯於事﹐衡之已懸﹐繩之己陳﹐矩之已設也。矩者﹐矩也﹐格之成像成形者也﹐物也。

象物而象﹐形物而形者﹐身也﹐家也。心﹑意﹑知﹐莫非身也﹐本也﹐厚也。天下﹑國﹐莫非家也﹐厚也﹑本也。莫非物也﹐莫非形象也。是故心﹑意﹑知身乎身﹐身身乎家﹐家身乎國﹐國身乎天下者也。莫非身也﹐莫非物也﹐莫非形象也。天下家乎國﹐國家乎家﹐家家乎身﹐身家乎心﹑意﹑知者也。莫非家也﹐莫非物也﹐莫非形象也。象者﹐象也﹐上之象也﹐凡象莫非誠於上也。形者﹐形也﹐下之形也﹐凡形莫非成於下也。有上下﹐斯有前後也﹐斯有左右也。一身斯有一身之上下前後左右也﹐一家斯有一家之上下前後左右也﹐上下前後左右又莫非矩之形象也。物也﹐卽理也﹐卽事也。事也﹑理也﹐卽物也。無物不有者矩也﹐不容不有者也。有矩﹐斯有物也﹐斯有身也﹐斯有家也。家者﹐形象乎其身者也。身者﹐形象乎其物者也。物者﹐形象乎其矩者也。不容不有者也﹐無物不有者也。不有矩﹐則不有物也﹐不有身也﹐不有家也﹐不容不有者也。有矩以矩其身﹐而學焉﹐庶乎其有身也。身者伸也﹐必學必矩﹐則身以之而伸也。伸者身也﹐否則必不能伸其身於上下前後左右﹐猶無身也。如上下前後左右之身何﹖何可以無矩於身乎﹖有矩以矩其家﹐而學焉﹐庶乎其有家也。家者﹐嘉也﹐必學必矩﹐則家以之而嘉也。嘉者﹐家也﹐否則必不能嘉其家於上卞前後左右﹐猶無家也。如上下前後左右之家何﹖何可以無矩於家乎﹖仲尼十五而志學﹐志此矩也。三十而立﹐立此矩也。四十而不惑﹐不惑此矩也。五十而知天命﹐知此矩也。六十而耳順﹐順此矩也。至於七十而始從心所欲不逾矩矣。夫聖如仲尼﹐自十五而七十﹐莫非矩以矩乎其學﹐學以學乎其矩。矩也者﹐不容不有者也。

是故矩之於學也﹐猶衡之於輕重也﹐猶繩之於曲直也﹐莫非事理之顯乎其藏﹐不容不有者也﹐不可以或欺焉者也。何今之學仲尼之學者﹐有欺之以仙術而不自覺其欺於仙家者流也﹐且默以學﹐非仙不玄﹐能不爲仙家者流之所欺乎﹖有欺之以禪機而不自覺其欺於禪家者流也﹐且默以學﹐非禪不圓﹐能不爲禪家者流之所欺乎﹖以致身混於上下前後左右之身﹐而不覺其不有身也。家混於上下前後左右之家﹐而不覺其不有家也。不有家﹐不有身﹐奚有學乎﹖奚有矩乎﹖若自以調持乎上下前後左右之不遺爲有矩之學﹐是又欺於儒家者流﹐而亦不覺其不有身也﹐不有家也。儒不有身不有家﹐不自覺者久矣。況儒家者流﹐不有身不有家﹐而混於上下前後左右以苟成其家。苟已已而不自覺者﹐亦豈一朝一夕一二已乎﹖

仙禪𨿽非儒家者流﹐似有身也﹐似有家也。然仙惟仙乎其術﹐而不仙乎其仙﹐𨿽似有仙之身﹐有仙之家﹐而實不有身不有家於仙也﹐亦儒家者流也﹐不自覺也。不自覺其不有仙之身﹐不有仙之家﹐是自欺以仙之術也。自欺以術﹐術欺之也。而仙之大矩以矩乎其仙﹐學於至玄﹐如老氏之玄之又玄者﹐幾乎﹖禪惟禪乎其機﹐而不禪乎其禪﹐𨿽似有禪之身﹐有禪之家﹐而實不有身不有家於禪也﹐亦儒家者流也﹐齊自覺也。不自覺其不有禪之身﹐不有禪之家﹐是自欺以禪之機也﹐自欺以機﹐機欺之也﹐而禪之大矩以矩乎其禪﹐學以至圓﹐如釋氏之圓乎其圓者﹐幾乎﹖若仙若禪﹐尙有身也﹐尙有家也﹐尙有矩以矩乎其仙其禪之學﹐於玄之又玄﹐圓乎其圓﹐奴老如釋者也。況儒如伏羲如堯舜者乎﹖伏羲不混身於禽獸﹐創乎其家者也。堯舜不混身於夷狄﹐紹乎其家者也。儒之祖也﹐儒之宗也﹐自有矩以矩學﹐而又混乎其矩於學﹐渾乎其學於矩﹐相忘乎上下前後左右﹐而其圓神之贊於易﹐玄徳之載於書者﹐不啻老之玄之又玄﹐釋之圓乎其圓已也。若伏羲若堯舜之儒﹐尙有身也﹐尙有家也﹐尙有矩以矩儒之學於渾渾者也。而況仲尼之非仙非禪非儒者乎﹖非仙非禪非儒﹐則身亦非仙非禪非儒之身﹐身何身乎﹖非仙非禪非儒之家﹐家何家乎﹖老氏﹑伏羲﹑堯舜之身﹐身也。而仲尼則伸其身於老釋﹑伏羲﹑堯舜者也。身旣伸於老釋﹑伏羲﹑堯舜之身﹐況上下前後左右之身乎﹖老釋﹑伏羲﹑堯舜之家﹐家也。而仲尼則加其家於堯舜﹑伏羲﹑老釋者也。家旣加於老釋﹑伏羲﹑堯舜之家﹐況上下前後左右之家乎﹖家如是家﹐而身如是身﹐不容以苟成也﹐必有矩。以矩學﹐以顯以藏﹐以鼓舞萬物於水土之襲﹐以默伸其身﹐默加其家於上下前後左右﹐而權成乎襲水土之身之家﹐似不有其身不有其家﹐若儒家者流也。況又安身於杏壇﹐以家於上下前後左右﹐而權成安土之身之家﹐似不有其身不有其家﹐亦若儒家者流也。嗚呼哀哉﹐仲尼之身之家﹐本欲妙有象有形於無聲無臭﹐以神道設教乎﹗

伏羲堯舜之徒﹐而反不著於楊墨之不息。楊其仙之流也﹐墨其禪之流也﹐不楊不墨而有子莫者﹐儒之流也。嗚呼哀哉﹐仲尼之身之家﹐不惟不著於羣流之不息﹐而尢不著於君子之絜矩也。矩之絜者﹐恐所惡之逾矩而不敢逾焉者也。君子之身之家﹐未成之用功也。功非學也。況大學乎﹗大學之矩﹐自矩所欲而亦無所惡﹐不必絜焉者也。絜非矩也。況大學之矩乎﹗大莫大於天也﹐而矩其天之則也。天奚有乎上下前後左右之惡﹐而亦奚俟絜矩於上卞前後左右者乎﹗配家於天而身以法之﹐惟大學之身之家可以法而配焉者也。𨿽身如伏羲之身﹐家如伏羲之家﹐猶有禽獸之不可混也。況仙禪之身之家﹐有不如伏羲者乎﹗𨿽身如堯舜之身﹐家如堯舜之家﹐猶有夷狄之不可混也﹐況仙禪之身之家有不如堯舜者乎﹗仲尼之身之家﹐大學之身之家也﹐而矩其大學之柄﹐以配天法天者也。禽獸夷狄﹐凡有血气﹐於天之所覆﹐混混乎其不區以別也。仲尼其天乎﹐天其仲尼乎﹗故凡有血气以尊以親乎仲尼者﹐惟仲尼以大學之矩矩之﹐而不區以別乎禽獸夷狄於身於家﹐混混乎如天之無不覆焉者也。覆乎仙﹐覆乎禪﹐覆乎儒﹐覆乎上下前後左右﹐而又有莫或混焉者也。不可以或混﹐奚可以或欺乎﹗譬則衡懸於輕重而不混於輕重者也。譬則繩陳於曲直而不混於曲直者也。不可以或混﹐奚可以或欺乎﹗𨿽仙𨿽禪𨿽儒之大﹐如老氏如伏羲如堯舜﹐亦不可以或混也﹐不可以或欺也﹐況仙家者流乎﹗況禪家者流乎﹗況儒家者流乎﹗非惟理之必然﹐事之必然者也。有象有形﹐而自妙於無聲嫵臭﹐至矣。

宗旨

三代之上﹐宗旨出於上﹐皇極之類是也。三代之下﹐宗旨出於下﹐人極之類是也。宗旨出於上﹐𨿽師友不有二旨也﹐不有二宗也﹐況君臣乎﹖𨿽兄弟不有二旨也﹐不有二宗也﹐況父子乎﹖宗旨出於下﹐𨿽君臣猶有二旨也﹐猶有二宗也﹐況師友乎﹖𨿽父子猶有二旨也﹐猶有二宗也﹐況兄弟乎﹖君臣相師﹐君臣相友﹐堯舜是也。旨出於堯而宗於舜﹐不有二也。父子相師﹐父子相友﹐文武是也。旨出於文而宗於武﹐不有二也。兄弟相師﹐兄弟相友﹐武周是也。旨出於武而宗於周﹐不有二也。且父子一君臣也﹐兄弟一君臣也﹐師友一君臣也。文武𨿽父子﹐而師而友﹐一君臣也。武周𨿽兄弟﹐而師而友﹐一君臣也。宗旨﹐一君臣也﹐不外有宗旨也。以瞽瞍爲舜之父﹐以象爲舜之鉻﹐以丹朱﹑商均爲堯﹑舜之子﹐以管﹐蔡爲周之兄﹐似有二也﹐而亦不有二宗旨也。其始二於堯舜者﹐而終一於堯舜也。其始二於周者﹐而終一於周也。化之而一者﹐一也。誅之而一者﹐亦一也。此無他﹐宗旨出於上也。

皇極之宗旨﹐則宗旨也。人極之宗旨﹐亦宗旨也。亦可以一君臣﹐以相師相友﹐如堯如舜如文如武如周者乎﹖濂洛之師友﹐以視世俗之師友﹐一師友也。其視如堯如舜如文如武如周之君君臣臣而師師友友者何知﹖洛之父子﹐以頑世俗之父子﹐一父子也。其視如堯如舜如文如武如周之君君臣臣而父父子子者何如﹖洛之兄弟﹐以視世俗之兄弟﹐一兄弟也﹐其視如堯如舜如文如武如周之君君臣臣而兄兄弟弟者何如﹖此無他﹐宗旨出於下也。旨出於上﹐而下自宗之﹐不彊用功而功無有不用也﹐用之而有功也﹐有功之切於用也﹐無旨而無不宗也。旨出於下而上未宗之﹐𨿽欲用功﹐而功或有不用也﹐用之而無功也﹐無功之切於用也﹐有旨而有不宗也。乃若太極之宗旨﹐皇極之宗旨乎﹖人極之宗旨乎﹖宗旨出於上乎﹖宗旨出於下乎﹖意者宗旨於太極者﹐苟非上下以爲旨而宗之﹐於歷代之上﹐歷代之下﹐孰旨之乎﹖孰宗之乎﹖宗旨如人極者﹐亦惟歷代之上下以爲旨而宗之﹐而終有知所旨﹐知所宗也。不然﹐孰旨之乎﹖孰宗之乎﹖是故宗旨之所宗所旨﹐必如宗聖旨以用功而後可以言宗旨也。何也﹖聖旨𨿽出一點﹐欽而宗之者﹐盡精神矣﹐況一言乎。是故宗聖旨之精神﹐必不減於舜之宗堯﹐周之宗武之精神也。聖旨之旨﹐皇極之旨也。此外有所宗而用功﹐而其精神曾有若宗聖旨者乎﹖必若盡精神之宗所旨而後可以言宗旨也。旨之必宗者﹐功之必用﹐精神之必盡也。上也﹐否則下也。精神奚盡乎﹖精神之盡不盡﹐固由精神﹐而亦不由精神﹐由宗旨之所出也。上出旨以宗﹐精神必無分於下也。下出旨以宗﹐精神必有分於上也。此三代之上﹑三代之下之宗旨所由分也。而太極之宗旨﹐不於三代之上﹑三代之下之宗旨﹐不尢有所分者乎﹖

道學

性之於道﹐譬則水達於江河淮海者也。性之於學﹐譬則達水於江河淮海者也。道之學﹐性之命也。學之道﹐命之性也。水之自江而江﹐自河而河﹐自淮而淮﹐自海而海者﹐性也﹐道也。水之必江而江﹐必河而河﹐必淮而淮﹐必海而海者﹐命也﹐學也。學以學其道也﹐有道必有學﹐有性必有命也﹐而後可以達之天下也。道之中而大也﹐聖人之道也。道以道其學也﹐有學必有道﹐有命必有性也﹐而後可以達之天下也。學之大而中也﹐聖人之學也。

敬所

敬所﹐所敬者何﹖主敬乎﹖主於敬乎﹖主而敬乎﹖恐未知敬之所也。王敬作所﹐知敬之所矣。所於敬而王乎﹖所於王而敬乎﹖恐亦未知敬之不有所之所也。然則敬奚所乎﹖況敬不有所﹐又奚所乎﹖必修己以敬﹐乃敬之不有所之所乎﹖然則修已以安人﹐安人於修己也﹐奚不言敬乎﹖敬其所乎﹖修己以安百姓﹐安百姓於修已也﹐奚不言敬乎﹖敬其所乎﹖已所敬﹐敬所已以敬以修於己者﹐斯敬之不有所之所乎﹖必由己而修﹐修以己以敬﹐敬修於己﹐己也。敬已﹐己也。斯敬之不有所之所也。何也﹖惟己可以敬而主也。惟己可以敬而王也。惟己可以敬而修﹐可以安人可以安百姓也。可以病堯舜於安人安百姓﹐以敬之修己﹐己也。然則修已以敬之敵﹐非敬之不有所之所乎﹖斯敬所也﹐所於己而修所敬也﹐敬己﹐己也。然則孰不己乎﹖孰不敬乎﹖必敬己於君﹐子之己之敬﹐斯敬之不有所之所也﹐斯敬所也。又必君子於孔子之君子以己以敬﹐斯不王之王﹐不主之主﹐斯敬之不有所之所也﹐斯敬所也。敬所於讀書所而敬者﹐敬奚所乎﹖敬奚所乎﹖

寡欲

性而味﹐性而色﹐性而聲﹐性而安佚﹐性也。乘乎其欲者也。而命則爲之禦焉。是故君子性而性乎命者﹐乘乎其欲之禦於命也﹐性乃大而不曠也。凡欲所欲而若有所發﹐發以中也﹐自不偏乎欲於欲之多也﹐非寡欲乎﹖寡欲﹐以盡性也。盡天之性以天乎人之性﹐而味乃嗜乎天下之味以味﹐而色﹑而聲﹑而安佚﹐乃又偏於欲之多者之曠於戀色戀聲而苟安苟逸已乎﹖乃君子之盡性於命也﹐以性不外乎命也。命以父子﹐命以君臣﹐命以賢者﹐命以天道﹐命也﹐禦乎其欲者也。而性則爲之乘焉。是故君子命以命乎性者﹐禦乎其欲之乘於性也﹐命乃遠而不墮也。凡欲所欲而若有所節﹐節而和也﹐自不戾乎欲於欲之多也﹐非寡欲乎﹖寡欲﹐以至命也。至天之命以天乎人之命﹐而父子乃定乎天下之父子﹐以父以子﹐而君臣﹐而賢者﹐而天道﹐乃又戾於欲之多者之墮於委君委臣委賢而棄天棄道已乎﹖乃君子之至命於性也﹐以命不外乎性也。凡一臭﹐一賓主﹐亦莫非乘乎其欲於性﹐禦乎其欲於命者﹐君子亦曷嘗外之﹐而有不盡性至命於欲之寡乎﹗

原靜

靜﹐吾其主靜而靜乎﹖抑知止有定後靜而靜乎﹖知本通乎晝夜而動者也。能靜乎﹐必知有所止而後有定也。乃天乎天以樂天也﹐又奚怨乎﹖乃不怨也。非不怨天於知天乎﹐抑其知之而不怨天平﹖不怨﹐乃莫知也。乃不怨﹐莫知也。孔子之不尢人﹐其知人乎﹗乃不尢乎﹐必人乎人者﹐乃知人也﹐乃不尢也。必孔子之不人於人﹐以人乎人者﹐乃知人也。必孔子之無不持載而下焉﹐莫不學乎其學以盡人之性於所學者﹐乃下無可下之也﹐乃知人也。乃久乎人以養人也。又奚尢乎﹖乃不尢也。非不尢人於知人乎﹗抑莫知之而不尢人乎﹐不尢﹐乃莫知也﹐乃不尢﹐莫知也。是故知孔子者﹐天孔子也。天孔子者﹐知孔子也。孰天孔子而天乎﹖孰知孔子而知乎﹖乃莫知也。莫知﹐乃莫天也。莫天﹐乃莫知也。乃孔子之人其天以知天也﹐乃莫知也。乃孔子之天其人以知人也﹐乃莫知也。乃下也﹐乃孔子人也。乃學也﹐乃孔子天而人也。乃孔子知人不尢人也。乃孔子下也。乃孔﹝以下原脫一頁﹞知也。必孔子其學﹐乃知孔子之下學也。必孔子其達﹐乃知孔子之上達也。不然﹐終莫知也。又必孔子其下其學﹐其上其達﹐乃知孔子之下學而上達也。乃知人孔子人也。乃知孔子其人也。知人而人也﹐乃知天。孔子天也﹐乃知孔子其天也。知天而天也﹐乃知莫知孔子之莫知也。亦惟知天知人而莫知也﹐莫知之乎﹖孔子言莫我知也夫﹐莫知之乎﹖莫知之矣。何言知我者其天乎﹖孔子言知我者其天乎﹐天知之乎﹖天知之矣。何言莫我知也夫﹗若天也﹐天其我﹐莫我知也夫﹗若我也﹐我其天﹐知我者其天乎﹗知我者其天﹐莫我知也夫﹗莫我知也﹐知我者其天乎﹐莫我知也夫﹗

辯無欲

濂溪言無欲﹐濂溪之無欲也﹐其孟軻之言無欲乎﹖孔子言無欲而好仁﹐似亦言無欲也。然言乎好仁﹐乃己之所好也。惟仁之好而無欲也。不然﹐好非欲乎﹖孟子言無欲其所不欲﹐亦似言無欲也。然言乎其所不欲﹐乃已之不欲也。惟於不欲而無欲也。不然﹐無欲非欲乎﹖是孔孟之言無欲﹐孔孟之無欲也。豈濂溪之言無欲乎﹖且欲惟寡則心存﹐而心不能以無欲也。欲魚欲熊掌﹐欲也。捨魚而取熊掌﹐欲之寡也。欲生欲義﹐欲也。捨生而取義﹐欲之寡也。能寡之又寡﹐以至於無﹐以存心乎﹖欲仁非欲乎﹖得仁而不貪﹐非寡欲乎﹖從心所欲﹐非欲乎﹖欲不逾矩﹐非寡欲乎﹖能寡之又寡﹐以至於無﹐以存心乎﹖抑無欲觀妙之無﹐乃無欲乎﹖而妙必妙乎其觀﹐又無欲乎﹖抑欲惟繳爾﹐必無欲乃妙乎﹖而妙必妙乎其無繳﹐又無欲乎﹖然則濂溪之無欲﹐亦無欲觀妙之無欲乎﹖辯辯。

面壁

達摩﹐面壁人也﹐必非達摩一人楚楚其苦﹐堆堆其灰﹐以面壁也﹔必有護持其面壁者﹐不百則十﹐不十則必不下三五人。不冠裳楚楚﹐必不楚楚其苦﹐而不冠不裳﹐不囊篋堆堆﹐必不堆堆其灰﹐而不囊不篋﹐以面壁也。且達摩航海而來﹐必非達摩一入楚楚其苦﹐堆堆其灰﹐以航海也﹔必有護持其航海者﹐不百則十﹐不十則必不下三五人。不冠裳楚楚﹐必不楚楚其苦﹔而不冠不裳﹐不囊篋堆堆﹐必不堆堆其灰﹐而不囊不篋﹐以航海也。航海必有護持﹐則面壁必有護持者可必矣。𨿽禿發不冠﹐亦必有類冠者以飾其禿。𨿽負包不篋﹐亦必有類篋者以便其負。況衣缽之傳﹐傳自達摩﹐而達摩之衣鋅又傳自西竺而航海﹐其來遠矣。航海不有衣缽來﹐孰有西竺之衣缽而來傳邪﹖又況衣又甚工﹐有山水交﹐缽又甚奇﹐有金銀色﹐航海不有護持來﹐衣鉢孰護持而來傳邪﹖卽其衣之工﹐缽之奇﹐則其冠裳之楚楚﹑囊篋之堆堆﹐必不下今日之楚楚堆堆者矣。顧護持者爲何如也﹖必有護持其航海﹐乃有護持其面壁也。又必有護持其護持者﹐乃可以面壁也。𨿽然﹐壁之面於達摩者﹐達摩自面壁也﹐奚俟必有護持者以面壁邪﹖又奚俟必有護持其護持者以面壁邪﹖況面壁則面也﹐孰不有面﹖面壁則壁也﹐孰不有壁﹖凡壁可以壁而面﹐凡面可以面諸壁矣。奚必有護持﹐又奚必有護持其護持者而後可面壁耶﹖凡可以面壁﹐壁矣﹐又奚不面壁於江右﹐而奚必渡江之左乃面壁邪﹖必江右必不有護持其護持著護持於江右﹐乃不面壁於江右也。必江左必有護持其護持者護持於江左﹐乃面壁於江左也。然則有護持者矣﹐又有護持其護持者矣。奚不楚楚其冠裳﹐如南面居者之楚楚﹐堆堆其囊篋﹐如南面行者之堆堆以出面邪﹖又奚必於壁而面邪﹖惟達摩﹐將以達所磨也。乃有護持人也﹐將以達所磨於江左也。乃有護持其護持人也。惟達摩又欲磨所達也﹐乃有護持人也﹐又欲磨所達於江左也。乃有護持其護持人也。乃航海也﹐達也。乃面壁也﹐磨也。不達﹐奚得有護持人邪﹖又奚得有護持其護持人邪﹖不磨﹐奚庸有護持人邪﹖又奚庸有護持其護持人邪﹖必有護持﹐又必有護持其護持者﹐固達之所以爲達也。必有護持﹐又必有護持其護持者﹐亦磨之所以爲磨也。又惟以達摩達西竺而磨﹐乃亦天西竺而爲天竺之達摩矣。乃亦護持其護持﹐如天竺以護以持﹐以磨以達之達摩矣。護持人邪﹖人護持邪﹖自西竺而來江之右﹐右其達而磨矣﹐非天竺之達摩也。自江右而渡江之左﹐左其達而磨矣﹐非天竺之達摩也。達以人邪﹖人以達邪﹖磨以人邪﹖人以磨邪﹖人護持其護持以面壁邪﹖護持其護持人以面壁邪﹖壁以面人邪﹖人以壁面邪﹖乃達乃磨之達摩也。𨿽然﹐有衣之工若山水文﹐又必有達人與之居者﹐楚楚其居裳﹔有缽之奇若金銀色﹐又必有達人與之行者﹐堆堆其行囊﹐亦已達矣﹐奚俟磨邪﹖又奚俟磨以面壁邪﹖必面壁以磨於已達者﹐乃達摩之達也。𨿽非佛之達也﹐亦佛祖達也。𨿽非佛之磨也﹐亦佛祖磨也。乃若三分天下有其二而猶以服事殷﹐乃有周南召南之風於周也。乃不有墻面人也。乃不啻達摩而達而磨於面壁也。面壁猶墻面而人邪﹖抑不爲周南召南﹐乃猶墻面人﹐乃面壁邪﹖

發兄弟怡怡

恆言難兄難弟﹐難於何難而難耶﹖難於進士其兄其弟而難耶﹖難於二程三陸其兄其弟而難耶﹖難於武周其兄其弟而難耶﹖抑難於士而兄﹑士而弟﹐以怡怡其兄其弟而難耶﹖且以兄而怡怡於其弟﹐以弟而怡怡於其兄﹐似不難於兄﹐似不難於弟爾。而難兄難弟﹐又必難於何難而難耶﹖亦必兄而怡怡於其弟﹐以兄乃難兄也。亦必弟而怡怡於其兄﹐以弟乃難弟也。何者﹖怡怡固非難也﹐怡怡亦甚難也。𨿽怡怡於仲尼者﹐亦必於公門之人而出﹐乃有怡怡如也。怡怡何其難也。怡怡非難﹐又甚有難於怡怡者耶﹖況兄況弟又若易易以比者也。易以比者﹐易以狎也。易以狎者﹐易以忤也。而兄之於弟﹐弟之於兄﹐不難於怡怡﹐又奚難耶﹖是故兄弟而武周﹐其勢易以忤也。難乎其怡怡於兄弟而武周也。兄弟而程陸﹐其情易以狎也﹐難乎萁怡怡於兄弟而程陸也。乃若兄弟而進士﹐則情則勢尢易以狎﹑尢易以忤者也﹐不又難乎﹖其怡怡於兄弟而進士耶﹖莫非以兄而易以比於弟也。以弟而易以比於兄也。乃若武之於周﹐周之於武﹐則兄則弟矣。管蔡之於武於周﹐非兄非弟耶﹖非弟欲比於兄耶﹖非兄欲比於弟耶﹖不以幾於以兄以弟﹐以忤諸兄而忤諸弟耶﹖而兄弟怡怡於武周者甚難也。乃若程其弟於其兄者﹐𨿽自嘆不及兄之所從﹐而亦莫非弟欲比於兄也﹐不亦幾於弟之易以狎諸兄耶﹖而兄弟怡怡於二程者甚難也。乃若陸其兄於其弟者﹐𨿽自悔晚得弟之所蘊﹐而亦莫非兄欲比於弟也﹐不亦幾於兄之易以狎諸弟耶﹖而兄弟怡怡於三陸者甚難也。乃若進士其兄於其弟﹐進士其弟於其兄者﹐乃亦默以縱乎其情於用情﹐而默以挾乎其勢於忘勢﹐將不幾於易以比而狎﹐易以比而忤耶﹖而兄弟怡怡於進士者﹐不甚難耶﹖是故仲尼士於仲由﹐乃必以切切﹐乃必以偲偲﹐乃必以怡怡如者語之﹐亦必以仲由必亦難乎其怡怡如也﹐必亦難乎怡怡其如以切切也﹐必亦難乎怡怡其如以偲偲也。怡怡非難﹐又甚有難於怡怡者耶﹖乃又必以切切偲偲語諸朋友﹐乃又必以怡怡語諸兄弟者﹐亦必以仲尼必亦難乎怡怡於其兄而弟也﹐必亦難乎怡怡於其弟而兄也﹐必亦難乎怡怡於其兄者以兄乎朋友而怡怡也﹐必亦難乎怡怡於其弟者以弟乎朋友而怡怡也。怡怡非難﹐又甚有難於怡怡者耶﹖乃若仲尼乃欲仲由必怡怡其切切於怡怡如也﹐必怡怡其偲偲於怡怡如也﹔必怡怡其兄弟者﹐怡怡其朋友於怡怡如也﹔必於朋友其長者必兄之也﹐必兄之於怡怡如也﹔必於朋友其少者必弟之也﹐必弟之於怡怡如也。是故切切必不徒切切也﹐必切切於怡怡其如以切切也。又徒懇懇而切切於朋友已耶﹖偲偲必不徒偲偲也﹐必偲偲於怡怡其如以偲偲也﹐又徒勉勉而偲偲於朋友已耶﹖乃朋乃友﹐乃兄弟其朋友﹐以尊仲尼於有親﹐乃不至於無父﹐以朋以友﹐以士也﹐乃士也。乃兄乃弟﹐乃朋友其兄弟﹐以親仲尼於有尊﹐乃不至於無君﹐以兄以弟﹐以士也﹐乃士也。乃士而兄﹐於朋友以兄﹐乃必不忤不狎於其兄﹐以比於其弟﹐而兄兄也﹐乃難兄。若此其難﹐乃難兄也。乃士於弟﹐而朋友以弟﹐乃必不忤不狎於其弟﹐以比於其兄﹐而弟弟也﹐乃難弟。若此其難﹐乃難弟也。乃不啻武周其兄弟也。況程陸其兄弟耶﹖乃不啻程陸其兄弟也。況進士其兄弟耶﹖𨿽然﹐進士莫非士也﹐莫非於進士也。乃莫進之於其所親﹐以親乎其所尊﹐以士者﹐非進士耶﹖進士其兄弟﹐又非有親而尊﹐有尊而親﹐以兄以弟於士耶﹖又非若尊乎仲尼以親﹐而親乎仲尼以尊﹐以兄以弟於士耶﹖必士乃有尊﹐以親親也﹐必士乃有親﹐以尊尊也﹐乃有兄﹐以弟弟也﹔乃有弟﹐以兄兄也。不然﹐孰尊尊而孰親親﹐孰兄兄而孰弟弟耶﹖又孰有難於兄難於弟以難耶﹖難言難言。

