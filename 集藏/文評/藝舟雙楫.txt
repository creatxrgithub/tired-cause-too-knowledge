

藝舟雙楫﹝淸﹞包世臣撰

藝舟雙楫卷第一論文一文譜道光己丑八月養屙寓園日與族子孟開論古文節目因次爲篇余嘗以隱顯回互激射說古文然行文之法又有奇偶疾徐墊拽繁複順逆集散不明此六者則於古人之文無以測其意之所至而第其詣之所極墊拽繁複者回互之事順逆集散者激射之事奇偶疾徐則行於墊拽繁複順逆集散之中而所以爲回互激射者也回互激射之法備而後隱顯之義見矣是故討論體勢奇偶爲先凝重多出於偶流美多出於奇體𨿽駢必有奇以振其气勢𨿽散必有偶以植其骨儀厥錯綜致爲微妙尙書欽明文思一字爲偶安安疊字爲偶允恭克讓二字爲偶偶勢變而生三奇意行而若一光被四表格於上下語奇也而意偶克明峻徳四字一句奇以親九族十六字四句偶恊和萬邦十字三句奇而萬邦與九族百姓語偶時雍與黎民於變意偶是奇也而偶寓焉乃命羲和節奇若天授時隔句爲偶中六字綱目爲偶分命申命四節體全偶而詞悉奇帝曰咨節奇期三百十七字參差爲偶允釐八字顚倒爲偶而意皆奇故雙意必偶欽明允恭等句是也單意可奇可偶光被允釐等句是也𨿽文字之始基實奇偶之極軌批根爲說而其類從慧業所存斯爲隅舉次論气格莫如疾徐文之盛在沈鬱文之妙在頓宕而沈鬱頓宕之機操於疾徐此之不可不察也論語觚不觚句疾也觚哉觚哉句徐也其然句徐也豈其然乎句疾也此兩句爲疾徐也大學一家仁一國興仁節疾也堯舜帥天下以仁節徐也孟子王曰何以利吾國節徐也未有仁而遺其親節疾也此兩節爲疾徐也天子適諸侯曰巡守一百四十九字徐先王無流連之樂十六字疾國君進賢一百二十二字徐故曰國人殺之十七字疾尊賢使能俊傑在位五節徐信能行此五者一節疾此通篇爲疾徐也有徐而疾不爲激有疾而徐不爲紆夫是以峻緩交得而調和奏膚也墊拽者爲其立說之不足聳聽也故墊之使髙爲其抒議之未能折服也故拽之使滿髙則其落也峻滿則其發也疾墊之法有上有下孟子知而使之是不仁也不知而使之是不知也仁智周公未之盡也又曰且以文王之徳百年而後崩猶未洽於天下武王周公繼之然後大行韓非今有不才之子父母怒之弗爲攺鄕人譙之弗爲勸師長敎之弗爲變又云禹利天下子產存鄭皆以得謗又云視鍜錫察靑黃區冶不能以必劍髮齒吻形容伯樂不能以必馬又云侈而惰者貧而力而儉者富今徵斂於富人以施布於貧家史記嘗以十倍之地百萬之眾叩關而攻秦秦人開關延敵九國之師逡巡逃遁而不敢進又云非有仲尼墨翟之賢陶朱猗頓之富者皆上墊也孟子管仲曾西之所不爲也又云非所以納交於孺子之父母也非所以要譽於鄕黨朋友也非惡其聲而然也韓非子盤石千里不可謂富象人百萬不可謂彊史記藉使子嬰有庸主之才僅得中佐又云向使二世有庸主之行而任忠賢臣主一心而憂海內之患又云是所重者在於色樂珠玉而所輕者在於人民者皆下墊也拽之法有正有反孟子萬取千焉千取百焉不爲不多矣苟爲後義而先利又云文王以民力爲臺爲沼而民歡樂之予及汝偕亡民欲與之偕亡又云此惟救死而恐不贍荀子螾無爪牙之利筯骨之彊上食槁壤下飲黃泉用心一也蟹六跪而二螯非蛇螾之穴無可托足者用心躁也是故無冥冥之志者無昭昭之明無惛惛之用者無赫赫之功又云今之學者入乎耳出乎口口耳之間則四寸耳安能美七尺之軀韓非今有構木鉆燧於夏后之世者必爲鯀禹笑矣有決瀆於殷周之世者必爲湯武笑矣又云人主之左右不必智也人主於人有所智而聽之因與左右論其言是與愚人論智也人主之左右不必賢也人主於人有所賢而禮之因與左右論其行是與不肖論賢也呂覽民農則朴朴則易用易用則邊境安主位尊民農則重重則少私義少私義則公法立力專一民農則其產復其產復則重徙重徙則死其處而無二慮又云馬者伯樂相之造父禦之賢主乘之一日千里無禦相之勞而有其功史記天下以定秦王之心自以爲關中之固金城千里子孫帝王萬世之業也秦王旣沒餘威振於殊俗又云二世不行此術而重之以無道者皆正拽也孟子天子能薦人於天不能使天與之天下諸侯能薦人於天子不能使天子與之諸侯大夫能薦人於諸侯不能使諸侯與之大夫又云而居堯之宮逼堯之子是篡也又云將戕賊杞柳而後以爲桮棬如將戕賊杞柳而以爲桮棬又云金重於羽者豈謂一鉤金又云是君臣父子兄弟終去仁義懷利以相接荀子樂姚冶以險則民流僈鄙賤矣流僈則亂鄙賤則爭爭亂則兵弱城犯敵國危之又云且夫暴國之君誰與至哉彼其所與至者必其民也而其民之親我歡若父母其好我芬若椒蘭彼反顧其上則若灼黥若仇讎人之情𨿽桀跖又豈肯爲其所惡賊其所好韓非法術之士操五不勝之勢以歳數而又不得見當塗之人乘五勝之資而旦暮獨說於前又云智士者遠見而畏於死亡必不從重人矣廉士者修而羞與佞臣欺其主必不從重人矣是富塗之徒屬非愚而不知患卽污而不避姦者也大臣挾愚污之人上與之欺主下與之收利侵漁史記秦並海內兼諸侯南面稱帝以四海養天下斐然向風又云今秦二世立天下莫不引領而觀其政夫寒者利裋褐饑者甘糟糠民之嗸嗸新主之資也者皆反拽也孟子知虞公之不可諫而去之秦一百二十二字荀子凡生於天地之間者有血气之屬必有知一百八十一字旋墊旋拽備上下反正之致文心之巧於斯爲極是故墊拽者先覺之鴻寶後進之梯航未悟者旣望洋而不知聞聲者復震驚而不信然得之則爲蹈厲風發失之則爲朴遼落姬嬴之際至工斯業降至東京遺文具在能者僅可十數論者竟無片言千里比肩百世接踵不其諒已至於繁複者與墊拽相需而成而爲用尢廣比之詩人則長言詠嘆之流也文家之所以極情盡意茂豫發越也孫武子聲不過五五聲之變不可勝聽也色不過五五色之變不可勝觀也味不過五五味之變不可勝嘗也戰勝不過奇正奇正之變不可勝窮也者繁也奇正相生如循環之無端孰能窮之者復也孟子谷與魚鱉不可勝食林木不可勝用七十者衣帛食肉黎民不饑不寒又云天下之欲疾其君者皆欲赴愬於王者繁也然則一羽之不舉爲不用力焉又曰昔者禹抑洪水而天下平又曰口之於味也有同嗜焉又曰鄕爲身死而不受今爲宮室之美爲之者復也離婁之明節繁也聖人旣竭目力節復也樂民之樂者民亦樂其樂憂民之憂者民亦憂其憂樂以天下憂以天下又云君子以仁存心以禮存心仁者愛人有禮者敬人愛人者人恆愛之敬人者人恆敬之繁而兼口也得道者多助失道者寡助寡助之至親戚畔之多助之至天下順之以天下之所順攻親戚之所畔復而兼繁也荀子之議兵禮論樂論性惡篇呂覽之開春愼行貴直不苟似順士容論韓非之說難孤憤五蠧顯學篇無不繁以助瀾復以鬯趣復如鼓風之浪繁如捲風之云浪厚而蕩萬石比一葉之輕雲深而釀零雨有千里之遠斯誠文陣之雄師詞囿之家法矣然而文勢之振在於用逆文气之厚在於用順順逆之於文如陰陽之於五行奇正之於攻守也論語公叔文子之臣大夫僎逆而順也君取於吳爲去聲同姓謂之吳孟子順而逆也孟子無恆產而有恆心者惟士爲能本言當制民產先言取民有制又先言民之陷罪由於無恆心而無恆心本於無恆產並先言惟士之恆心不系於恆產則逆之逆也天下大悅而將歸已章桀紂之失天下章全用逆君子之所以異於人者章全用順深求童習之編自得伐柯之則略舉數端以需善擇集散者或以振綱領或以爭關紐或奇特形於比附或指歸示於牽連或錯出以表全神或補述以完風裁是故集則有勢有事而散則有縱有橫左傳君將納民於軌物者也故講事以度軌量謂之軌取財以章物采謂之物不軌不物謂之亂政又云將修先君之怨於鄭而求寵於諸侯以和其民孟子是故君子有終身之憂無一朝之患又云彼陷溺其民王往而徵之夫誰與主敵又云仁不可爲眾也夫國君好仁天下無敵又云或勞心或勞力勞心者治人勞力者治於人治於人者食人治人者食於人韓非子是以賞莫如厚而信使民利之罰莫如重而必使民畏之法莫如一而固使民知之又云夫離法者罪而諸先生以文學取犯禁者誅而羣俠以私劍養故法之所非君之所取吏之所誅上之所養也又云故明主之國無書簡之文以法爲敎無先生之語以吏爲師無私劍之捍以斬首爲勇又云彊則能攻人者也治則不可攻者也治彊不可責於外內政之修也是集勢者也孟子引經始靈臺時日曷喪徵古以明意說不違農時五畝之宅緣情以比事呂覽專精證驗韓非旁通諭釋史記載祠石墜履而西楚遂以遷鼎述廁鼠驚人而上蔡無所稅駕曲逆意遠見於爼上淮陰誌異得之城下臨卭竊貲好畤分槖衒晦旣殊心迹斯別右遊俠之克崇退讓而知在位之專恣睚眥稱權利之致於誠壹而知居上之不收窮民是集事者也二帝同典止紀都兪五臣共謨乃書陳告是縱散者也然龍門帝紀已屬有心避就金華臣傳遂至僅存閥閱﹝宋濂作九國春秋事迹悉詳紀中諸臣列傳勢難重出寂寥已甚今吳任臣書卽竊其本也﹞求其繼聲未易屈指史記亷將軍矜功爭列與避車連文以美震悔之忠長平侯重揖客諱擊傷於本傳不詳以嘆尊容之廣程李名將而行酒辧其優劣汲鄭長者而廷論譏其局趣是橫散者也然而六法備具其於文也猶魚兔之筌蹄膚髮之脂澤也易曰觀乎人文以化成天下士君子能深思天下所以化成者求諸古驗諸事發諸文則庶乎言有物而不囿於藻采雕繪之末技也夫答張翰風書翰風足下白門邂逅歡若平生班荊傾蓋誠有以相知也報罷後返枻鳩江復有小滯方覓良信相聞忽奉手敎展緘三復涕洟橫集足下髙才絕學少所許可顧乃盛加稱引不惜駭聽足下年未彊仕世臣尙在弱冠要以有所成就與天下共見非可以口舌爭也至古之修身以事天者極於殀壽不貳況區區苦樂升沈之間乎𨿽辱相愛之厚顧毋以此爲世臣戚戚也籌賊一議區處明了如有用我可翹足以待藏事但此事理有共明不必謂爲推演鄙說耳追惟矮屋一夕之談等於笙磬而臨岐握手惟以苦吟爲誡仁者之贈心佩不忘更今三月竟斷韻語而篋中舊艸未忍焚棄篇什頗充不能莊寫附緘去書敬以相屬宋氏以來言詩必曰唐近人乃盛言宋而世臣獨尙六朝尙六朝者皆以排比靡麗爲工而世臣獨求頓挫悠揚以鬯目送手揮之旨是以遊歷數州未遇可言何意足下遠隔千里乃爲同術然足下專推阮陶世臣則兼崇陸謝嘗謂詩本合於陳思而別於阮陸至李杜而復合旣合而其末遂分而不可止此則同之微異者也蓋格莫峻於步兵體莫宏於平原步兵之激揚易見平原之皷蕩難知天挺兩宗無獨有偶太衝追步公幹安仁接武仲宣𨿽云遒麗無足與參彭澤沈鬱絕倫惟以率語爲累然上攀阮而下啟鮑孟韋非其嗣也康樂淸脆夷猶以行沈鬱如夏云秋濤乘虛變滅故論陶於獨至時出謝右以言竟體芳馨去之抑遠宣城得其淸脆而沈鬱無聞參軍有其沈鬱而猶夷不顯醴陵開府庶幾具體而江則格致較輕微傷邊幅庾則鉛華已重反累淸揚是故善學者必別其流善鑑者必辧其源景陽景純祖述步兵而變爲沈響彥升法曹憲章康樂而發以麼弦子堅神骨俊逸倡太白之前聲處道气體髙妙飛子美之嚆矢是必心契單微未易與吠聲逐迹者說也三唐傑士厥有七賢鄭公首賦憑軾少保續詠臨河髙唱復古珍比素絲伯玉之駘宕子壽之精能次山之柔厚並具壚冶無偭髙曾抗墜安詳極於李杜所謂一字一句若奮若搏彼建安詞人不得居其右者矣事斯以來歷年三五師心所向宗尙如斯徒以見聞狹隘材力怯薄躬之不逮良用爲恥耳竊謂先王治世之大經君子淑身之大法必以禮樂而禮壞樂崩來自近古端緒僅存惟藉詩敎夫言詩敎於今日難矣然而紀述必得其序指斥必依其倫禮也危苦者等其曲折哀思者懷其舊俗樂也凡所以化下風上言無罪而聞足戒者今之詩不猶之古乎世臣生長孤露早涉憂患而能飭其領緣勿邇奇衺頗謂以詩自澤言爲心聲可意逆而得也足下幸賜觀覽汰其疵類使得遵錄定本畱存異日庶幾自訟有方時資省察達則不昧初心窮則力貞素志麗澤之益斯爲不貞此間已無可畱半月後便作歸計敝居去歙近在三程或能襆被過訪面承指授天寒珍重不具欲言嘉慶五年十月十八日世臣頓首答董晉卿書晉卿足下承示賦冊深辱推許俾加點定發而讀之白雲易消息二首張蔡不爾過也愁霖杏華紅蕙三首亦文通子山之亞斯萟久絕舊觀頓還欣喜之情非可言諭僕家無藏書少不渉事獨好文選輒效爲之以古爲師以心爲範後乃得唐以來賦千餘首檢其長篇巨制殊無可觀惟韓退之感二鳥張文潛酷暑差當意耳成童事斯越三四年內省外方邈爾無偶曁出遊江淮間乃見近人竇東臯侍郎作駸駸有慕古之意伐材近而隸事雜气象窘廹大興朱相國有進禦文五十餘首華贍勝竇氏意卑不能尊其體張孟遲進士步趨朱氏而加修飭然貪多之獘更甚尊舅氏張臯文編修識字諧韻而外腴內竭金朗甫庶常承編修之指授用意秀宕而怯薄無以自立斯數君者固已魁然迥出卓立頺流質諸古人柔厚之旨未窺一間僕以奔走風塵弱冠廢學常嘆生秉殊分使不廹於饑寒以三年餘暇沈浸遺編源於風騷以端其旨以息其气播於子史以廣其趣以飭其勢通於小學以狀其情以壯其澤匯於古集以練其神以達其變則𨿽不能追蹤漢魏力崇淳質悱惻雅密接武鮑庾其庶幾矣且通人有所蔽明者能求師以李杜之材力耽爲古賦而所作率散緩朴栜至以其法入雜言爲歌行尢橫潰不可理退之四言碑志質遒可誦而詩則怒張無意興僞裁自誤以誣將來於今千載始逄通識而竇朱艸創體間雅俗張金之才相繼夭折僕又藉詞饑驅不肯竟學少小之章儷色不純沈思未銳造物顧何厚於古人必使之獨絕往代今見足下所著乃知僕於辰巳之年遂棄是事良以足下於時始基天靳吾智以厚間出自玆以往其無憾矣吾黨多才申耆惇讓彊忍博物多能文起貫串今古通徹興廢是皆間气特育任重道遠足下𨿽以萟勝惟此獨至可稱三足慚形憎貎無復敢云謹檢出舊稿十二首送俟刪勘匠斤所至或可爲足下張軍云爾遲日當奉過面悉不宣癸亥四月旣望揚州府誌藝文類序誌書之纂輯藝文所以觀風俗鏡得失夫掦州居東南之會文物爲盛故首列歷朝土著而次以遊宦流寓其詔誥頌贈之文關涉本郡亦以次編入陳隋以前遺文罕覯史傳所載別集所存𨿽或經刪摘加以闕蝕詞義旣髙槪從搜采李氏以來傳本稍多迨乎前明剞劂大暢蕪穢旣所欲略而淸英亦難盡集是故圖標天馬識匪牽鹽雀抵昆瑉事殊拋彈秪期按劍不出於盼光難必空羣遂稱於過冀亦有書比間笙詞登畫臂卽乖遒麗之旨亦從傳人之例譏貽掛一迹因逐起至於近代聞人流布未廣集藏本家在彼以求傳爲恥在此無索珠之勤義托蓋闕情同有憾若其名脫鱗籍痕畱雪爪固仰山之心所向亦爭墩之誚所由但徵本事盡去旁侵凡輯三類共若干捲地惟一隅體備百家核其升降故有可言蓋嘗論詞無今古槪爲三則詩文賦頌異流同源懿彼發倫類之淳漓諷政治之得失閭閻疾苦由以上聞雲霄膏澤於焉下究言必有物斯其上也若夫風雲月露文煥於天山川艸木文交於地憂愉欣戚文成於人於以發抒抑鬱陶寫襟懷程其格式平險分焉是故气盛者至平流而多姿勢健者履險隘而不躓气以柔厚而盛勢以壯宻而健風裁旣明興會攸暢故其所作直攄胸臆遂感心脾日選常言彌彰新色斯其次也至若以形聲求工倍犯爲巧此則屬對之餘詶酢之技又或排比故實以多爲貴搜羅隱僻以異爲髙聊充筐篚之需比於角抵之尙𨿽臻綺麗風斯下矣玆集所載宦遊詔贈大都借材土著諸賢肇自炎漢維時道南未盛秀靳瀕江洎南北分壤徵戰曰連傳人宜少乃以唐宋文治十世休息弦誦比戶名流接踵較之今日多寡猶懸然而詳加披誦則古厚今澆古勁今孱篇幅滋長意義逾薄則知文气之變本自人心人心所流寖成風俗君子於此蓋其愼矣獨至救時指事之章防患設機之論惟其事變日更推求漸切加以河淮疊警漂潦常至當事之章奏韋布之條列辧皆切事醫必當疾此𨿽往昔董陳臧華二杜歐蘇之流曠代逸才今古不間良以患旣剝膚慮必腐齒用志旣銳結體自尊故也是故五聲之道通於政文字之敎成其俗其文質朴徵嗜好之不華其文淸邃驗習尙之不浮樂道忠孝斯根本之克惇備明險易卽智慮之及遠崇實之得也流連聲樂遂近驕滛之靡譏訕帷薄難云任卹之教藻繢求麗則緣情有歉摭采務博則窮理不眞致飾之失也觀其文以知俗推其俗以知治況夫碩畫爲經巷議可誦則已行者舊章不愆未行者美意若師展捲而得斯民不易後之君子誠有取於此則勸懲之方補救之術庶乎列國陳風無媿政書之訓也已書贈王慈雨欽霖士患無以自立得喪定於命非人爲之所能增損也心移於得喪則學必徇人以徇人爲學且烏能自成其文乎惟不以得喪累其心獨處以古爲師羣居擇善而執受於天者𨿽有厚薄之殊積之久要皆足以自立自昔工文之士其基無不築於此也至於不虞之譽求全之毀今古同嘆譽至則必求所以實其言毀至反諸吾身而無可指實旣不疚於心何病人言哉語云爭名者於朝爭名之地敗行尢易惟自安義分事賢友仁不攺求已之素通無妨於進取塞不至於貽悔斯所遇皆足以進吾之實學而助吾之眞文矣沭陽慈雨王君將赴京兆試過揚州介虛谷張君存予於湖上揚州古稱塵土之鄕予僑此十餘年二君觀之以爲染塵土者幾何耶張君學識過儔輩而盛稱王君不知其人視其友子荒落已甚無以答王君求益之意祗此守自立之心則廿年前所證盟於大興朱文正公者今猶未能自棄故述以爲贈王君幸無以爲悠悠常論也嘉慶廿一年二月廿二日包世臣書慈雨成進士觀政吏部勤政能自立爲書吏所憚常言自得包君贈言舉事惟恐失足負良箴別後十數年博覽載籍爲文有奇气不以忤俗自阻不以殊眾自矜向其意气有成必矣而年僅四十遘疫卒於都下錄此曷勝悼痛與楊季子論文書季子足下辱書詢爲古文之要詞意勤懇世臣何可以當此耶足下性嗜古書尢耽齊梁諸子而下筆顧淸迥柔厚駸駸有西漢之意世臣僿陋偃蹇何足以稱盛指謹言其所知而足下擇之竊謂自唐氏有爲古文之學上者好言道其次則言法說者曰言道者言之有物者也言法者言之有序者也然道附於事而統於禮子思嘆聖道之大曰禮儀三百威儀三千孟子明王道而所言要於不緩民事以養以教至養民之制教民之法則亦無不本於禮其離事與禮而虛言道以張其軍者自退之始而子厚和之至明允永叔乃用力於推究世事而子瞻尢爲達者然門面言道之語滌除未盡以致近世治古文者一若非言道則無以自尊其文是非世臣所敢知也天下之事莫不有法法之於文也尢精而嚴夫具五官備四體而後成爲人其形質配合乖互則貴賤妍醜分焉然未有能一一指其成式者也夫相馬之徵得於凥齒公身之哀不間木石孟荀文之祖也子政子云文之盛也典型具在轍迹各殊然則所謂法者精而至博嚴而至通者也又有言爲文不可落人窠臼托於退之尙異之旨者夫窠臼之說卽記所譏之剿說雷同也比如有人焉五官端正四體調均徧視數千萬人而莫有能同之者得不謂之眞異人乎哉而戾者乃欲顚倒條理刪節助字務取詰屈以眩讀者是何異自憾狀貎之無以過人而抉目截耳折筋刲脇蹣行於市而矜詡其有異於人人也耶至於退之諸文序爲至劣本供酬酢情文無自是以別尋端緒仿於策士諷諭之遣偶著新奇旋成惡習而論者不察推爲功宗其有燖繹前人名作摘其微疵抑揚生議以尊已見所謂蠧生於木而反食其木又或尋常小文彊推大義二者之蔽王曾尢多夫事無大小苟能明其始卒究其義類皆足以成至文固不必悉本忠孝攸關家國也凡是陋習染人爲易而熙甫順甫乃欲指以爲法豈不謬哉文類旣殊體裁各別然惟言事與記事爲最難言事之文必先洞悉所事之條理原委抉明正義然後述現事之所以失而條畫其補救之方記事之文必先表明緣起而深究得失之故然後述其本末則是非明白不惑將來凡此二類固非率爾所能而古今能者必宗此法機勢萬變樞栝無攺至紀事而敍入其人之文則爲尢難史記點竄內外傳戰國策諸書遂如已出班氏襲用前文微有增損而截然爲兩家斯如制藥冶金隨其鎔範形依手變性與物從非具神奇徒嫌依傍馬班紀載舊文多非原本故史記善賈生推言之論而班氏典引直指以爲司馬始皇紀後亦兼載賈馬之名賈生之文入漢書者已屬摘略而其局度意气與過秦殊科則知其出於司馬刪潤無疑也比及陳苑所載全文多形蕪穢或加以刪薙輒又見爲碎缺故子瞻約趙忭之牘以行已意而介甫嘆爲子長復出者蓋深知其難也通鑑刪采忠宣能使首尾完具利害畢陳原父鑪錘斯爲可尙世臣從前纂汪容甫遺集曾采未成互異之稿足爲完篇筆勢一如容甫容甫故工文體勢又略與予近猶易爲力至作谷西阿傳采錄其奏議三篇西阿人能自立而文筆蕪靡不及其意世臣因其事必宜傳又恐一加潤色將與國史互異致啟後人之疑故止爲之刪削移動較量篇幅十不存五而未嘗攺易一字醇茂痛快頓可誦讀旣與原文殊觀又不亂以已意較之子瞻所作難易倍蓰非足下其誰與諭此耶世臣自幼失學惟好究事物之情狀足下所誌略同鄙人前後雜文數十百篇足下大都見之其是否有合古人立言之旨以及與近世聞人所言古文相承之法是否同異世臣不能自知又將何以爲足下告耶重辱遠問伏惟珍重皇恐皇恐再與楊季子書季子足下辱賜還答知不以前書爲差謬幸甚幸甚然獘借逾分又有未甚諭意之處故復進以相開惟足下照察足下謂聖道卽王道研究世務擘畫精詳則道已寓於文故更無道可言固非世臣所任而亦非世臣意也世臣生乾隆中比及成童見百爲廢弛賄賂公行吏治污而民气郁殆將有變思所以禁暴除亂於是學兵家又見民生日蹙一被水旱則道殣相望思所以勸本厚生於是學農家又見齊民跬步卽陷非辜姦民趨死如騖而常得自全思所以飭邪禁非於是學法家旣已求三家之學於古而饑驅奔走者數十年驗以人情地勢殊不相遠斟古酌今時與當事論說所宜𨿽補偏救獘之術偶蒙采納皆有所效然極世臣學識之所至尙未知其能爲富彊否耶民富則重犯法政彊則令必行故過富彊者爲覇過於霸者爲王詩人之頌王業曰如茨如梁又曰莫不震疊未有旣貧且弱而可言王道者也故謂富彊非王道之一事者陋儒也若遂以富彊爲王道古先其可誣乎荀子曰學始於誦詩終於安禮學至於禮而止孟子曰動容周旋中禮者盛徳之至也孔子曰齊之以禮一日復禮天下歸仁以禮爲國乎何有世臣溯自有識迄於中身非禮之念時生於心非禮之行時見於事惟不敢蕩檢踰閒竊自附於鄕黨自好之末而已而足下乃取文以載道之巵言致其推崇前書方以言道自張爲前哲之病而足下更爲此說是重吾過也足下又謂苦學彥升季友而不能近以致詞气生澀非能入漢夫太白俯首宣城而不珍建安子美詩親子建而苦學陰何智過其師事有天授故足下之近漢也得於天而好彥升季友由於學然彥升季友獨到之處亦漢人所無足下好之無庸更疑也至詢及晉卿往復論文之旨足下疑世臣之別有祕密乎晉卿古文之學出於其舅氏張臯文先生率文受於劉才甫之弟子王悔生蓋卽熙甫望溪相承之法而晉卿才力桀驁下筆輒能自拔然世臣識晉卿時晉卿未弱冠迄今二十年每論文則判然無一語相合而讀其文則必嘆賞無與比方晉卿亦以世臣一覽便見其深每有所作必以相示不以論議殊途爲意是殆所謂能行者未必能言也又詢及選學與八家優劣及國朝名人孰爲近古夫文選所載自周秦以及齊梁本非一體八家工力至厚莫不沈酣於周秦兩漢子史百家而得體勢於韓公子呂覽者爲尢深徒以薄其爲人不欲形諸論說然後世有識飲水辧源其可掩耶自前明諸君泥子瞻文起八代之言遂斥選學爲別裁僞體良以應徳順甫熙甫諸君心力悴於八股一切誦讀皆爲制舉之資遂取八家下乘橫空起議照應鉤勒之篇以爲準的小儒目瞇前邪後許而精深閎茂反在屏棄於是有反其道以求之者至謂八家淺薄務爲藻飾之詞稱爲選學格塞之語詡爲先秦夫六朝𨿽尙文采然其健者則緩急疾徐縱送激射同符史漢貎離神合精彩奪人至於秦漢之文莫不洞達駘宕劌目怵心間有語不能通則由傳寫訛誤及當時方言以此爲師豈爲善擇退之酷嗜子云碑版或至不可讀而書說健舉渾厚宜爲宗匠子厚勁厲無前然時有摹擬之迹气傷縝密水叔奏議怵怛明暢得大臣之體翰札紆徐易直眞有徳之言而序記則爲庸調明允長於推勘辦駁一任峻急介甫詞完气健饒有遠勢子固茂密安和而雄彊不足子瞻機神敏妙比及暮年心手相忘獨立千載子由差弱然其委婉惇縟一節獨到亦非父兄所能掩足下試各取其全集讀之凡爲三百年來選家所遺者大抵皆出入秦漢而爲古人眞脈所寄也其與選學殊途同歸貴鄕汪容甫頗有眞解惜其騖逐時譽耗心餖飣然有至者固足爲後來先路矣國初名集所見甚尠就中可指數者侯朝宗隨人俯仰致近俳優注鈍翁簡點瞻顧僅足自守魏叔子頗有才力而學無原本尢傷拉雜方望溪視三子爲勝而气力寒怯儲畫山典實可尙而度涉市井劉才甫極力修飾略無菁華姚姬傳風度秀整邊幅急促張臯文規形撫勢惟說經之文爲善惲子居力能自振而破碎已甚碑志小文乃有完璧凡此九賢莫不具標能擅美獨映當時之志而蓋棺論定曾不足以塞後人之望白駒過隙來者難誣君子於此蓋其愼矣足下齒方弱冠秀出時流然生材非難成材爲難惟望以世臣之荒落爲鑑及時自效則斯文之幸也時因風便復惠徳敎珍重不宣世臣頓首讀亭林遺書乾隆壬子白門書賈新雕日知錄出予翻閱首冊始知亭林之名愛其書力不能購嘉慶辛酉客蕪湖爲從遊姚季光著說儲二篇壬戌至常州主李申耆家出稿本質之申耆手爲繕淸以爲其說多興日知錄相出入因得盡讀日知錄三十卷嘆爲經國碩猷足以起江河日下之人心風俗而大爲之防惟摘章句以說經及畸零證據猶未免經生射策之習欲刪移其半別爲外篇以重其書而未果嗣遊揚州得見唐韻正五書心偉絕業而非所好也又得郡國利病書讀之徵錄賅備如醫家流之有本艸綱目足爲日知錄之佐使迨展側吳越近世聞人之書大都得寓目竊以爲百餘年來言學者必首推亭林亭林書必首推日知錄繼聞亭林有詩文集求之不可得今歲家食見黃修存藏亭林遺書十種詩文集備在假歸讀之乃知所著又有肇域志其稿不知尙在人間否而集中自述日知錄之辭有曰意在撥亂滌污法古用夏啟多聞於來學待一治於後王又曰有王者起將以見諸行事以躋斯世於治古之隆又曰平生之志與業皆在其中道之隆污各以其時使後王得以酌取其亦可以畢區區之願矣然後知予之所以信亭林者乃卽亭林之所以自信宜其立說之多符合也如日知錄所載自古有亡國無亡天下國亡卿大夫之責也天下亡則士與有責焉集中所載天生豪傑必有所任拯斯人於塗炭爲萬世開太平此吾輩之任也又曰引古籌今亦吾儒經世之用然今日之事興一利便添一害如欲行沁水之轉般則河南必擾開膠萊之運道則山東必亂又曰目擊世趣方知治亂之關必在人心風俗而所以轉移人心整飭風俗則教化綱紀爲不可闕矣百年必世養之而不足一朝一夕敗之而有餘至哉言乎可以俟諸百世而不惑矣亭林之自序曰少爲帖括二十年已而學爲詩古文以其間纂記故事年至四十斐然欲有所作又十餘年讀書日以益多而後悔其向者立言之非懇懇乎其不我欺也予年十八卽罷帖括之業而力求吾儒所當有事者傭書負米經三數十年頗能遠傷廉之取不枉已以求合辛苦顚躓而不悔玆讀亭林詩文按其歲月核其行檢辧進修之日深信立言之有本使勵志之士得以倚而自堅讀其集而日知錄乃以益重則信乎其近世學者之首也亭林耳目至廣記誦絕人勤於筆札至老不勌於以參較錯互辧正訛謬其學能舉大而不遺麼細沾漑小儒目餖飣一得之勤以及考證聲韻金石輿地名家者十數而不止上者推演以自植下者裨販而諛聞是亭林之所長也予少小尠所聞見雅善遺忘惟以食貧居賤知民間所疾苦則心求所以振起而補救之者稍長困於奔走涉世事讀官書則知求所以致獘之故而澄其源又知舉事駭眾則敗成常求順人情去太甚默運轉移而不覺必能自信也而後載筆然猶必時察事變稍有窒礙則不惜詳更節目要於必可舉行以無悞後世是予之所長也至於詩文一藝結習同深亭林之詩導源歷下沿西昆玉溪杜陵以窺柴桑予則托始供奉溯康樂平原以達步兵東阿而弛負於曲江杜陵亭林詩從聲色入予詩從臭味入言必有物風雲月露不得渉其毫潘是則所同也亭林之文宗考亭以躋南丰以其立志遠而讀書多更事數時時有獨到語爲曾朱兩家所未及予爲文能發事物之情狀窺見至隱有如面談繁或千言短則數語因類付形達意而止是則千慮之一抑亦有不敢多讓者要之亭林之學成於責實予之學出於導虛使得周旋幾席以上下其論議則予可免憑臆之譏而亭林亦少術疎之誚矣亭林見韻補而自傷譾陋獨學欲求如才老者與之講習則明六經之讀復三代之舊夫豈其難則予讀亭林遺書而不能不重爲之嘆息者亦無怪矣自編小倦遊閣文集三十卷總目序凡正集十九卷內賦二卷詩二卷文十五卷共二百六十一首別集十一卷內賦一卷詩二卷文八卷共二百十九首敍曰予爲孺子時初讀文選卽仿爲古賦五言詩又性好攙論得失援古證今依眉山龍川墻壁而爲之所居卑聞見至尠比及成童累稿過寸𨿽未嘗出以示人然頗自矜恃以爲爲舉世所不爲也嘉慶庚申秋試識陽湖張君翰風於號捨翰風銳精輿地而服權家言知余來自川楚詢軍中事實予旣告以所親歷復爲言賊不難治狀翰風嘆絕旁及詩古文詞遂絮語達旦旣輟試再三過從翰風執手曰吾子濟世才也然好爲詩是耗神甚今當別幸爲生民自愛予輟韻語自此始嗣翰風過揚州爲予刪諸體詩千餘首存四之一而焚其餘經今三十年必不得已而有言亦艱澀非復少小體勢矣識翰風後二年又識其甥武進董君晉卿晉卿甫弱冠工爲賦及古文覽其賦閎廊幽竅古文亦渾深有作者之意𨿽沿用桐城方望溪劉才甫之法而气力遒健能自拔故予雅不喜望溪才甫而特愛晉卿退視已作率蕪蔓不可采自是始專以一心求人情事理之原有所得而達於詞盡意則止依傍之陋漸就湔除矣然亦以廿餘年蓬轉江淮間行笈難攜書籍舊業韓歐蘇王之章句悉遺忘不能舉惟以周秦諸子自隨尢好孫卿呂覽然南華內篇離騷經反復諷詠卒不得其旨歸古今文士言得力必於荘騷乃後知姿性弱劣莫能相彊也又未習小學故訓大都依俗說尢平近不能發奇趣故嗜書然畏錄副艸稿數十百卷常攺竄至不可辧從兄子時孟略以意爲繕錄從弟季懷續加勘校分言事紀事雜箸三編然首尾不完具道光甲申予年適五十衰頺荒落自分終已不可用遂欲芟葺舊文而笥中稿本半爲鼠耗存者又塗抹潦艸不能授書手目力復昏耗不自耐時作時輟今年長夏家食乃銳意擇可識別者得若干篇其有托體較大關系身世則歸之正集𨿽麼小不足數而稍有意興與夫鄕曲賢士女之宜紀述以及代言之足濟時用者錄爲別集代言中成於受意者署曰代某若斷自己意則曰爲某以示區別兩淵最少作說儲所言稍長渉事矣然惟農政一冊差足自信余說殊有不盡可見諸施行者旣別錄爲成書惟摘取敍論入集竊嘗謂古今人思力應不相遠而古人成材多者則以其績學惇行不怠倦閱歷久而精進深故出於心借於手能以理明詞舉也後之人稍長涉事則頺然自放以晉卿之傑出流輩而自壯歲以後轉側齊豫燕趙之郊者十餘年所作顧平近不能稱初志矧余之學殖旣淺薄而數十年所遭遇又拂逆郁勃百出者耶則其文之無可觀采也明矣故集錄如右略述顚末以示子弟使有志者得以及時自力焉

藝舟雙楫卷第二論文二十九弟季懷學詩識小錄序世臣幼從先子受詩讀小序而善之然無從得毛鄭之書嘉慶丁巳爲大興文正公客乃見十三經注疏盡九月之力而讀之一過破句謬字不能自辧惟略知爾雅存古訓訓古書者以古訓爲宜而詩疏於大典禮必博采眾說足爲羣經之綱領而已以後負米四方數十年惟壬戌在武進李申耆家七閱月旁覧載籍其餘舟車旅邸之中或旬或月涉獵瀏覽罕有簡閱一書能自首至尾者也然頗心知其故能以己意測古人立言之旨而窮其義之所止至於論先王制作之原亦能以近世人情上推之而原其終始於鄭氏之說常合是其所長也然思而不學以致惝恍不敢自信者其失固已多矣季懷於庚申之春自裏門從至江寕略受文法繼以就食他去而季懷遂畱江寕戊辰秋乃攜季懷至揚州世臣出遊久多識前輩得讀書之要領揚州士人常過從者輒以所聞授之而江都淩曙曉樓至誠篤曉樓之甥儀徵劉文淇孟瞻尢頴慧時歙洪桐生先生主講梅花書院善世臣甚世臣所許可者輒召入院膳給之使與其養子敏回子駿甥閔宗肅子敬共幾席世臣以曉樓熱禮記遂與之言鄭氏禮而使治之孟瞻好詩遂使治毛鄭氏詩季懷與孟瞻同業子駿年最少而神解驚絕尢相善已而旌徳姚配中仲虞在江寕聞季懷之說治漢易族子愼言孟開亦從季懷受詩先後來揚州而丹徒汪沅芷生治毛氏甘泉薛傳均子韻治許氏皆善季懷朝夕與砥礪相勸以力學季懷念鄭氏箋毛而說詩多以禮遂學三禮以古書不可臆通悉檢諸經注疏聲義周秦兩漢魏晉各子史家言杜氏通典圖經本艸名物輿地之書及文選注太平禦覽玉海一切有古書之單詞片義可采擇者近人則自陳啟源稽古篇邵晉涵爾雅正義錢坫段玉裁說文解字王念孫廣雅以至顧炎武惠棟戴震錢大昕淩廷堪諸氏之說莫不悉心探索而要歸於求是蓋校閱古今書數千卷積十年寒暑不輟始斐然有志於著述又五年書乃粗成其擇術可謂善而用力可謂勤矣五年之間子敬以制舉更業洪先生厭世芷生渡江去子駿又不幸夭折曉樓由都下入粵倦遊而歸遷治鄭氏者治何氏公羊成公羊禮公羊補疏禮書數十卷𨿽未能精善然工力不可誣也孟瞻去毛鄭而治杜氏春秋成舊疏考證十二卷駁衝遠五百餘事潁鋭罕儔仲虞治易注十卷實有見於闔辟消長之機而無鑿空之說子韻以許氏校經旁徵而通其義孟開亦爲文十數篇以明鄭氏實翼毛而正義誤說者二子之書𨿽未成吾黨於是蓋彬彬矣然惟季懷之治詩尢久而不遷其初稿多論議是非繼乃悉屏攻擊專事證明疏通之學季懷之於說詩也信善矣誦詩者必達於政故曰入其國而溫柔惇厚詩之教也故詩之用頌美也陳古義以爲勸其用於譏刺猶欲戒聞者使攺悔其行以不忍遽絕之也故其失也愚而事猶可復今季懷廉厲而尙斷廉厲則遠於溫柔尙斷則遠於惇厚𨿽有所得其失難更近世之爲詩者推戴氏段氏戴氏任館職而未與政然吾知其能從政也季懷之書固可接武於二氏其咀含諷詠自管其情以達於事變異日而得從政也弗如段氏之爲天下口實者則庶乎其近之矣道光二年九月兄世臣書詩禮徵文序季懷以嘉慶戊辰秋始學詩至丙子冬推鄭氏以禮說詩之意爲書十卷有自序而無大名旣而棄之又六年乃成學詩識小錄十三卷予於其不祿也已收淚次之於狀今年春撰集遺書檢得致仲虞書稿有曰學詩八年自謂有得奮然欲述詩禮原鄭一書今編次粗就殊不足發明鄭氏僅徵舊文供制舉家摭拾而已覆閱之令人慚恧而家伯氏以爲不可焚棄俟異曰之刪定足下若見此稿本殆當鄙夷不以齒於吾黨也蓋季懷之深於詩而不自滿假者有如此然孟瞻孟開反復其書僉謂援引淹通實足導來學之前路故原季懷本意名之曰詩禮徵文先校而梓之其槁艸紛糾鉤勒拉雜間有繁複待芟統類未一之處則子韻孟瞻賓叔孟開共有事焉仲虞遠在旌徳相距且千里將來郵寄成書如指摘疵颣當更正者削楮以從固季懷之意也道光七年六月十九日從父兄世臣書書毛詩關睢序後序詩者序關睢通言詩之體用曰四始曰六義體爲作詩之本用爲作詩之法四始體也六義用也故關睢序以始始之以義終之而學者罕能通其說蓋一誤於史記述夫子正樂之次因舉關睢之亂以爲風始而以鹿鳴文王淸廟爲雅頌始者配爲四後儒遂援爲四始之正訓一誤於以風雅頌爲體裁之名使六義止存其三而三經三緯之陋說以起按序言后妃之徳風之始所以風天下而正夫婦又申之曰風風也敎也風以動之敎以化之者明未有關睢之詩先有後妃之徳先王所以能風動天下者以後妃之徳實始之故曰風之始又以詩之用於刺者多或致疑風之不盡關乎徳化故曰上以風化下下以風刺上而復說之曰止乎禮義先王之澤明風仍自上行也是故一國之事系一人之本者風之始言天下之事形四方之風者雅之始人君以盛徳致成功而可告神明者頌之始達事變懷舊俗吟詠性情以風其上者變之始故摠而承之曰是謂四始詩之至也鄭氏之說始曰王道興衰之所由斯爲深得序意矣是故序言正得失動天地感鬼神莫近於詩先王以是經夫婦成孝敬厚人倫美敎化移風俗非明乎四始之謂安能信詩之爲至哉序推明風義備矣至於雅則說之曰正也言王政之所由廢興明以正言其事爲雅之義與風之主文譎諫者殊科頌則述功徳以告神是風雅頌之於詩其用與賦比興同故曰六義非體裁之名也編詩者就詩中得其義之多者而別其名然立義在詩先定名在詩後如後世賦物而名爲賦耳鄭氏於王風謂其詩不能復雅者正以詩義適當一國之事系一人之本與言天下之事形四方之風者義異也崔集注本於黍離序箋增猶尊之故稱王則知譜所云故貶之者皆後人羼入爲近世黍離降爲國風之說之嚆矢矣序於關雎麟趾言化明王者以徳風天下而天下自化也於鵲巢騶虞言徳明諸侯被先王之教各修其徳以風一國也是以正始之道王化之基二南所同而風始獨歸關睢也序末詳說關睢而曰思得淑女憂在進賢不滛不傷者忖度后妃自微達顯而毛氏以淑女斥后妃故鄭氏破好爲和好破左右爲佐佑破哀爲衷者眞能抉經心而通序說矣至於編詩者𨿽取風雅頌之義以名詩而六義實多互見惟關雎爲備雎鳩以物性諭徳興也河洲以地勢諭境比也淑女好仇正言之雅也荇菜琴瑟鐘鼓鋪述之賦也詩人深窺后妃之用心以形容其徳頌也合五義以風天下後世風也故序詩者旣推明關睢之旨復發其凡而摠結之曰是關睢之義也者示爲詩之要必依義以求作者之志於文辭之外而自得之意中然則不明六義之用又烏足與言詩乎同年巴王君劼以毛詩繹義相質其說四始也以變詩儷風雅頌爲四餘用豁然於數十年之疑故述新知舊聞推論始義以著於篇春秋異文考證題詞讀書必先識字字之不識義於何有制字有事意形聲之別四者無所屬而後有轉注假借以盡其變事之爲字無幾意則兩文合而後得故形聲之爲字也多而聲爲尢轉注屬形假借屬聲故聲之於字居大半而假借之爲用於字也又復半之是識字固莫要於審聲也前民傳經謹守師法一字之異同一義之輕重不敢憑私肊以爲說至唐顏氏漢書注出而古訓漸湮俗解漸盛降至於宋學者專事科舉之業劉新諭博辧絕羣始以已意說經然其見聞賅洽於儒先助字文義體究有素說𨿽新奇而義理多所獨得然方便門自此開已後人無其多聞肆爲肊說至於漢儒說經之書不能解其助字明其句讀若許鄭家法覽之尢不能終捲專以世俗詁訓彊古經就我反斥一字一聲之學爲無關大義是猶菽麥不辧而侈談授時相穯之精微楹杙不分而意締千門萬戶之壯麗也萬載辛君同叔承家學治春秋於三傳文有異同則爲之廣徵博引於凡聲之相近而可通可假又字之古多今少古少今多悉明其本義假義以及假義盛行而本義反沒者無不條列明晰無泛濫無遺漏可不謂勤於朴學者乎然而三傳義例各有師承長短之論未可盡據而冊中間有評斷三家之語此則仍不免宋人易言之習蓋吾人占畢必始宋學洎肄舉業益違雅訓迨至反而從事其本則少小之所溫燖者如油入面去之卒不能盡以同叔之精心果力尙未能免於此此不得不爲全書累也敢請酌而去之專明識字之原字旣識則義自明讀者善擇而有得庶足以矯末學之獘而亡武斷之非同叔以爲然否儀禮鄭注句讀書後談君弢華得儀禮鄭注句讀鈔本十九卷於淮陰市中余爲審定爲稷若手稿其朱書則亭林之所校正也余成童曾兒是書苦坊刻多誤欲以原注讎刋之卒不果幸見原稿故校閱一過而記其後曰儀禮之學晦且千年自是書板行而童子塾中能誦全文者十人而五則其所以惠來學助禮教者大已近人武進張臯文又爲儀禮圖十八卷運精思以補闕略然後揖讓之美人道之貴洋溢往復絕無迂拘而不可行於後世者苟循守二書以習其節文系其條理而深求鄭賈之所推類者以卽於人情則安上治民莫善之故煥乎見矣未有者可以義起本身者百世不惑使斯世永與立之譽蒸民遠無禮之危則二張先生未伸之意而後死所共有責者也談君昔視學貴陽能以弦誦之治變其僿陋此物此志庶乎其有望矣論史記六國表敍孟開曰史公序六國表先刺僭越次譏暴戾繼言其得天助據地勢而終以法後王秦豈有可法乎支離其辭意將何屬曰是史公之所觀於孔子而班氏以爲微文者也蓋全書之綱領矣孔子曰人有禮則安無禮則危安上治民莫善於禮能以禮讓爲國乎何有不能以禮讓爲國如禮何善哉史公之自敍也王道缺禮樂衰孔子修舊起廢作春秋撥亂世反之正春秋者禮義之大宗禮禁未然之前而爲用難知蓋其幼誦古文長則講業齊魯之都觀孔子之遺風觀多也史公旣不能達所學以變漢夫是以不讓周孔五百之期垂空文著興壞欲以明齊禮之化而已矣故篇首引禮文以正秦襄之僣明秦之廢禮自上始也禮廢則必爭爭必以利戰功者利之大而爭之至極也好戰則財匱不能不專利專利則人心不附不能不嚴刑以心移爭利之身涉嚴刑之世不能不阿諛取容史公傷之曰先本絀末以禮義防於利事變多故而亦反是職是故也至推秦之徳與力皆無可以並天下而當天心者謂上帝必歆其非禮之祀而助之則未敢質故言若以疑之伯夷傳之所反復申明者仍此志也是其心憂時變而爲天下後世計者至深且切寓意六國則於漢爲無嫌危行言孫之敎也秦蔑禮用暴漢不引爲殷監而循其故轍故賈生曰秦功成求得終不知反之廉節仁義轉而爲漢遺風余俗猶尙未攺髙祖常稱李斯有善歸主孝文以吳公嘗學事於李斯徵爲廷尉是其舉事不非秦也然則史公謂戰國權變可頗采譏學者牽於所聞不察終始而以漢興自蜀漢互證秦牧功實之故屬事比類隱示端緒眞知懼之君子哉懼以澳因秦不變而禮教遂至廢亡也髙祖素慢無禮惟能以爵邑饒人陳平謂士之頑鈍嗜利無恥者多歸之繼以孝文好刑名之言竇太后尙黃老之術黃老尊生尊生則畏死求不死者必矜無外孝武不勝多欲而逐始皇之迹土木兵革無虛日徭役繁怨讟興而算軺告緡之法見知誹謗之口相繼並作蓋平準封禪所記其事皆昉於酉時也廷君臣父子之間其慚徳洵不後秦矣然奏禮義黜儒術而聖人遺化猶在齊魯之間申金韓固生之流並廉直無所絀意及叔孫通希世度務弟子皆爲首選公孫宏曲學阿世廣厲學官之路舉遺滋利孔興禮造爭端至使文學掌故援春秋比輕重以求尊顯是禮亡於通儒亡於宏也史公知化爭莫如讓絀利莫如義是故太伯冠世家伯夷冠列傳重讓也表兩客穿孔美兩生不行書王蠋絕吭紀田叔鉗足尙義也尙義重讓則禮殆於可興矣然而漢廷諸臣惟賈生爲能不以卑近自囿達制治之源其言曰移風易俗使天下回心向道類非俗吏所能爲俗吏務刀筆筐篋報簿書期會不知大禮秦俗尙告訐任刑罰今不避秦轍是後車又將覆也先王執勸善懲惡之政堅如金石而必曰禮云禮云者貴絕惡於未萌以起敎於微眇也孝文以爲然使艸具事儀興禮樂悉更秦法而絳灌大臣短而抑之史公悲賈生之窮乏不止其身也故旣善其推言過秦之說復齒之屈平以明其志所以深致憾於媢嫉壅害而爲萬世有心維持禮教者慟也管晏之勛爛然矣史公乃推本鮑叔艶述越石凡以尙讓重義之敎必待人而後行庶幾帝臣不蔽足以黜利去爭隆禮而興孔子之業耳相其折壺遂比於春秋爲謬自居整齊世傳非所謂作而卒謂略以拾遺補藝成一家之言明爲百王大法非僅一代良史而已孟堅讀之乃不得其指歸猥以爲陷刑之後貶損當世是非頗謬於聖人史公所爲著於書首大聲疾呼非好學深思心知其意固難爲淺見寡聞道者也絀禮尙法以爭利秦治也漢初因之至孝武興禮重儒顧專飾玉帛鐘鼓以欺世而嚴刑嗜利反甚於髙惠文景之世遂使利操大權而人心趨之如鶩是天意欲變古今之局故史公發憤而作全書言廢書而嘆者三一厲王好利惡聞已過一孟子言王何必曰利一公孫廣厲學官之路其義類可見書史記魏其武安傳後或問史公傳魏其武安旣云魏其不知時變灌夫無術不遜相翼以成禍亂又云武安負貴好權則曲直顯明禍源昭著而復繼以禍所從來者何謂也予曰此自序之所謂原始察終見盛觀衰者也蓋憂世之微言而重斥外戚矣其序世家曰孔子罕言命蓋難言之也非通幽明之變惡能識乎性命哉言難以知命責外戚在下不可恃而在上不可縱也故曰魏其武安皆以外戚重外戚惟魏其賢能引大義以阻傳梁之失而太后顧以此除其屬籍故曰魏其之舉以吳楚明非吳楚則終身廢棄也旣以賢而廢棄則所舉必負貴好權通賄賂恣睚眥如武安者耳進退人才者人主之柄東宮操進退之權而顚倒如是豈必臨朝稱制乃足爲亂哉外戚重則公室卑其究則子政所謂王氏與劉氏亦且不並立者也迹武安初用事下賓客進名士欲以傾諸將相推轂儒術設明堂興禮樂痛折節以禮肅天下非新莽之前車乎髙祖之侯澤釋之也以爲將有功而臺產之並侯也以父澤死事恐議者不察疑爲恩澤故白馬之盟曰非有功而侯天下共擊之侯以恩澤自薄昭始昭功與定策亞於宋昌顧以建太子恩使與駟鈞趙兼同科白馬之約始敗矣昭卒變謹良之舊至殺漢使是故長君少君初至長安而絳灌以爲我輩他日命且懸兩人手則文帝示私外戚之禍可勝言哉是故竇太后趣侯王信政君敕讓丁傅之嚆矢也條侯力持正議遲信侯數年而條侯卒以得死竇太后好黃老以淸淨退讓教宗室諸竇尙如此則婦人之不可用也亦甚矣當武安向用之時武帝曰君除吏已盡未其請宅地則曰何不遂取武庫是不必至魏其灌夫事始不直武安也帝初卽位卽以夫守淮南鎭天下勁兵處及其爲太僕以酒搏竇甫恐太后誅夫爲徙相燕則帝之知夫而全夫者至矣至東朝廷辯以兩人孰是徧問朝臣汲鄭對不能堅餘皆莫敢對武帝之用心實欲倚朝臣公論以抗太后而全魏其灌夫如袁盎諸大臣之持梁事也旣莫對對又不堅而遂無如太后何矣故怒曰今日廷論局促如轅下駒吾並斬若屬也以武帝之雄才大略而上廹太后驕所薄陷所嚴況成哀之下材乎史公蓋前知之而隱其辭以爲萬世戒不然武安之患苦吏民修成子仲之儔耳吳楚之功最條侯魏其灌夫附條侯以傳可矣何遽如自序所述乎史公之特立此傳者深憂履霜之戒不至政君三世稱制龜鼎遂移不止也是禍所從來之謂也復石贑州書瑤辰四兄太守閣下上年曾於席間論史公答任安書二千年無能通者閣下比詰其故世臣答以閣下博聞深恩誦之數十過則自生疑又百過當自悟閣下次日見過云客散後卽檢本討尋竟不能得端緒惟覺通篇文意與推賢薦士不相貫串耳敢請其指歸世臣復答以閣下半夜之間多則十數過何能卽悟請再逐字逐句思之又合全文思之思之不已則有得已非敢吝也凡以學問之道聞而得不如求而得之深固也閣下旋卽奉差出省繼復攝郡赴虔遂爾遠違忽復更歲昨奉手書具問前事委曲詳縟大君子之虛中眞學人之果力悉見簡內世臣不敢不遂進其愚以明麗澤互師之道矣竊謂推賢薦士非少卿來書中本語史公諱言少卿求援故以四字約來書之意而斥少卿爲天下豪儁以表其冤中間述李陵事者明與陵非素相善尙力爲引救況少卿有許死之誼乎實緣自被刑後所爲不死者以史記未成之故是史公之身乃史記之身非史公所得自私史公可爲少卿死而史記必不能爲少卿廢也結以死日是非乃定則史公與少卿所共者以廣少卿而釋其私憾是故文瀾𨿽壯而滴水歸源一綫相生字字皆有歸著也世臣前曾以此疑獻於邁堂嗣接其書三次近又在省面晤竟一字不及此事可謂不以三隅反者矣邁堂在西省已爲僅有而尙如是安得有如閣下三數人共發古人之覆乎虔州最稱難治閣下居之駕輕就熟無足慮者酷暑惟千萬珍重世臣頓首與周保緒論晉略書保緒二弟足下春杪承寄示晉略核閱累月紀傳俱未及卒而目力殊苦不給屬張君司衡爲卒其業各簽商數十百事大都與原書較優劣於章句之間無關大義以未能知足下作書之旨故也及足下至揚面述敍目必宜攺作使讀者知己意所在昨承見過示以刪定紀傳三首更造敍目一首文采燦然義例辧晢虛懷果力無異少壯推此以論其必舉盛業無疑也欣喜無量故願與足下盡言之夫事增於前文減於舊前人新書之例也尊著旣以略名是無取矜博眩奇矣然必綜鑷得失著明法戒以伸作者之志故凡事之無系從違人之無當興衰者舉可略也至於人心所趨視乎初政心趨旣久遂成風俗風俗旣成朝政𨿽力矯之而有所不可今古一轍匪惟晉代然而撥亂反正端重人事人事修天運變不善者善之資晉略之志當在是矣原書於朝章法制其事多散人心風俗其辭多隱散者聚之而後明隱者通之而後顯則事略而義詳較之文減事增爲功尢偉惟足下垂察斷自泰始當時成議然追尊之宣景文三帝王業已成魏志旣不立傳未便同之蓋闕故原書三紀之外記錄悉入泰始並非自亂其例今宜另立一篇題爲外紀以明金運之原且以見司馬氏無功於當塗無徳於黔首而一時藉曹氏之寵以享丰厚者競與輸心佐命眞豺虎所不食有北所不受顧以若而人開鴻基創永制貽謀有不舛乎無怪棗嵩朱碩之於王浚沈充錢鳳之於王惇匡術路永之於蘇峻郗超劉牢之之於二桓劉穆之之於宋武接踵而起也故外紀一論可以隱栝兩晉極言天人之故矣原書南渡後帝紀不詳北事聲教旣非所及故其無涉江左槪從簡略是斷代之體也足下依據通鑑補綴完具爲以便觀省耳至宋武身爲宋祖例不於晉立傳宜詳其事於孝武安恭三帝紀中以明金運之委然後立表以舉其綱要則自然提挈在手與奪從心矣晉代年號諸國叢雜至難尋檢宜創立一表國經年緯檔列甲子諸國主初見始盛皆注其年之下其奉晉正朔者實皆帝制自如一體編次未有年號則以名紀拓拔氏殿諸國而首北朝宜與晉初之吳並作大行以示區別國多非一行所容又宜以地爲統如劉漢石趙冉魏同作一層以歸簡易州郡爲一表詳載割隸淪沒僑置及其治所宗室諸王爲一表自非乃心曹氏及輔政與倡亂有事實宜記錄者其世系建徙悉詳於表以省繁複執政爲一表不論官聨止標國柄使治亂之功罪有歸而其時伴食之流亦與附載以儆庸鄙方鎭爲一表其自稱遙授虛授權授命帥俱隨事注明使不相紊而僞授一並備列以彰全局原其先用諸王繼以世族非此二途卽系武夫莫不專制所部樹私人事封殖薄親民而鄙政事徵求無度流亡莫卹新附無以自安土著無以自植嘯聚以資姦雄驕蹇成於遵養兩晉興亡實在於此勲封爲一表叛亂爲一表七表旣立詳而有要簡而不遺乃可別功過之等差定忠姦之標準以議列傳去取矣然必愛知其惡憎知其善或從宥過或嚴誅心或當責備之科或在爲諱之列務以昭勸示懲垂諭方來而已略陳數意以效隅舉禪代腹心不過數人宜爲合傳其配食太廟多以地望備數名見紀中無煩縷述平吳之役謀主功首自宜同傳而附列爪牙然平吳而主徳驟變馴致八王五胡馬宗遂覆夫以武帝初政之隆使釋吳以爲外懼而飭壃圉固藩翰遲之十稔吳終自至叔子腹心三世智能察微自宜綜初卒權輕重以篤不拔之建顧乃忍俊不勝迎主心以邀混一之大名茂先遂事竟爾伏辜而叔子身名俱泰千載無譏豈非今古之大幸歟況叔子身仕魏室已躋通顯徒以景獻之故助馬以傾曹南風五惡晉武悉知豈以叔子而竟茫昧心移勢熖遂復黨賈以危馬士之傾危於斯爲甚斧鉞之嚴所宜首及及乎江左微弱釁隙疊構卒能立國傳後苞含隱忍茂宏實濟其功然決擊華軼以肇拓疆域示趨向𨿽志在自利其剛斷有足稱者又逆惇近在同气疏討刁劉原欲引入彀中而能灂然不滓上契主心下孚眾望器量尢爲難名然不納陳頵拔卓茂顯朱邑之至計遂使勤民之實政無聞白望之謬尙如故斯其蔽也至以私怨傾周戴棄衝人挾子出奔復起周撫尢爲舛矣士行戰勝攻取彊毅精能故自加人一等然恪遵酒限而不守封鮓之訓必滅杜弢以自張致疑當軸蘇峻之役始謂不敢越局旣廹於大義仍事反復終乃嚴劾卞惇以自飾而反爲任讓乞命郭默之役廋亮辭賞而士行獨受江州且移鎭以逼南門𨿽臨去有老子婆娑之言或爲參佐求富貴者所慫惥然心迹至爲累矣太眞忠孝英武峻約小醜勝算內成而必引士行推爲盟主銷夙嫌以弭後釁純徳發爲遠見者也道徽當奔亡托命之時守素不撓而乞活爲之心折陶庾各具晉陽之甲憚其持正銷兩難於無形安石步趨茂宏再定大亂而遊心物外不使康樂更居形勢之地三賢近於無疵矣然而茂宏安石之寛簡未必盡是刁劉諸庾之綜核未必盡非成敗旣殊安危遂判優遊固足養患操切立至失人君子平情論世未嘗不嘆其不崇實以厲頺風覧末流之莫挽恨澄源之失術也苦道徽含飯以哺兄子乃襲用範書陳言斷非事理太眞遷都一議宜以入茂宏傳至九錫之謔燃犀之戲自是賢智之過安石千里棄官以奔弟喪豈謂不崇禮敎且大功誦可未便以絲竹小癖遽坐戎首凡是之類宜在諱削兵凶戰危全爭廟勝若非得算實多鴻議可法皆屬搴斬之勞事迹悉附勛封叛亂兩表卽其有當傳例亦與衡量輕重別無殊異表見各附主將之末是史公傳衛霍之成式也至有親民薄宦參議眞儒能違時賢之尙篤念小人之依必宜力爲搜采事𨿽小而必詳其功言𨿽廢而必徵其效於以振獘俗而重邦本民譽一門所宜增立淸談爲晉人病源書法爲晉人絕業足下特立兩門誠爲允恊然淸談當彚及門地時望使虛車之陋不致偏枯書法以右軍爲極則足下移入列傳以重其人是猶有世儒之見也但當檢括本集備載會稽荒政以補傳缺乃爲得耳原書載記之作仿自史記匈奴兩漢四裔各傳以其棋布中土故立此名並非倡制足下攺爲外紀紀之爲名史例專屬帝者自宜循歐陽之舊別爲國傳非專爲避卷首也至原書大體可觀所指大失𨿽非苛索然鄙意以爲無庸攻擊專明已意使書自書而略自略學者旣讀晉書必不能不求晉略則可藏名山傳通邑而足下數十年之苦心與天下後世以共見矣惟希鑑察暑濕珍重不具癸巳六月十九日晉略序晉略六十六篇都爲十冊吾友荊溪周濟保緒之所作也孟子曰不仁而得國者有之矣不仁而得天下未之有也晉之得天下可謂不仁矣是故其得也至易至奇而分崩蕩析亦至速至慘中宗東奔居讎地用讎民乃享國奕世大亂屢作宗祀卒延豈不以吳皓暴虐平吳之役善反其政依於誅君弔民之遺至於敗亡逃死又能決大計使南土智勇不失其職始事有經濟變得權所以致此固非幸矣然則無功叨竊𨿽得羣小比周之力而埋狐者抇不旋踵以當塗孤立爲監而大禍卽發宗藩防患其可極乎徳在黎庶𨿽微弱無比數卒食其報此可以明天道之不變而長世者誠不可任狙詐以自獲罪也唐初儒臣集十八家之說纂爲晉書事迹頗具而此旨不明無以昭勸戒垂世法保緒深達治源取晉書斟酌之歷廿余載至道光癸巳冩出淸本走使相質旣得余覆又解散成書五閱寒暑乃成今本而余赴章門保緒赴淮陰轉客漢臯相距較遠保緒繼以己亥秋物故旅次及余還轅保緒嗣孫煒以刻本來將遺命乞序言其分合故籍若綱在綱簡而有要切而不俚抉得失之情原興衰之故貶惡而不沒善諱賢而不藏慝大之創業垂統之猷小之居官持身之術不爲髙論不尙微言要歸於平情審勢足以救敗善後而已匪典午之要刪實千秋之金鑑至於州郡紛錯詳核爲難展捲豁然庶無遺憾𨿽峻潔稍遜承祚而視永叔之原委不具君紀情勢不了臣傳者亦已遠矣此子爲不朽來哲難誣必有以余爲知言者保緒頴慧絕人遷善不勌嘉慶甲子年甫弱冠訪余於白門一見之頃問難竟日歸則取詩文舊稿盈尺者付之火持燼見示以請極言勇決精進宜其所就能至此也余壯本落殖近且七十一事無成追憶昔遊愧悔何已道光廿有三年四月朔安吳包世臣書摘鈔韓呂二子題詞文之奇宕至韓非平實至呂覧斯極天下能事矣其源皆出於荀子蓋韓子親受業而呂子集論諸儒多荀子之徒也荀子外平實而內奇宕其平實過孟子而奇宕不減孫武然甚難學不如二子之門徑分而塗轍可循也蒯通賈生出於韓晁錯趙充國出於呂至劉子政乃合二子而變其體勢以上追荀子外奇宕而內平實遂爲文家鼻祖蓋文與子分自子政始也孔才得其刻露而失其駿逸子厚永叔明允介甫子瞻俱導源焉後遂無問津者南宋有伯牙琴近世有激書一枝一節時有近似而世少知者夫韓非囚秦說難孤憤不韋遷蜀世傳呂覽史公次之易象春秋引以自方其愛而重之至矣史公推勘事理興酣韻流多近韓序述話言如聞如見則入呂尢多淄澠之辧固非後世撏撦規撫者所能與已子厚封建論永叔朋黨論推演呂覽數語遂以雄視千秋小子壯歲始得二書而摘錄之嗜之數十年𨿽姿性弱劣無能爲役而溫故知新所見固有較諸公爲深者檢篋得本故題其首道光癸卯初夏書韓文後上篇世臣幼從鹿門八家選本讀退之書說贈序數十首愛其橫空起議層出不窮成童見明允筆力健舉辧才雄駿不可難而嗜之又謂介甫鷙驁能往復自成其說薄退之橫空起議爲習气且時有公家言又間以艱澀未覺必爲陳言務去皆醇後肆也嗣槖筆蓬轉惟以孫武荀卿韓非呂覽自隨遭遇率溪勃歷二十餘年記誦遺忘殆盡道光乙酉過丹陽在荒市得韓文蠡測舟中反復之嘆爲筆勢生動矯異加以丹墨至松江爲江夏陳芝楣攫去家仍無本閱十七八年時時思之今年病目二百日差愈過鄱陽陳伯遊家見韓文考異夙聞爲善本假歸讀之目力猶不賴然日輒盡兩卷旣三過乃知文從字順各識職一語退之實自道破窔奧蓋文家關鍵必在審勢文以從爲職字以順爲職勢之所至有時得逆以濟順而字乃健得違以犯從而文乃峻不此之識徒以從順爲事則文字不得其職是退之心契周秦先漢復志賦所稱用心古訓識路疾驅者抑時時有合歐蘇曾王則皆未鑿此竅也世臣讀退之文所見前後凡三變於其得失似有可言者退之以辟二氏自任史氏及後儒推崇皆以此今觀原道大都門面語徵引蒙莊已非老子之旨尢無關於釋氏以退之屏棄釋氏未見其書故集中所力排者皆俗僧聳動愚蒙以邀利之說繼自度其力不能入室操戈以伐之故文昌諄勸著書而答以須待五六十時也釋氏書始入中國止四十二章其言淺而切與儒不甚遠後此內典則皆東土所譯聳愚邀利之說已有竄入者及明上人壇經六卷獨標心印持論最精然意主深刻遠於人情與吾儒平易近民躬行漸進善善從長之義始殊有宋諸儒援其精言以入儒術自詡爲千聖不傳之祕是釋氏之精徒足亂儒而俗僧世守者則益倡福田利益以攫愚夫愚婦之財利故徒從𨿽日眾而其道則極衰是俗僧自衰之非必退之辭而辟之之力矣其策問有云毋乃有化而不自知者意蓋謂釋氏近墨也而讀墨子則謂孔墨必相爲用其附麗上同兼愛者僅撏撦儒墨字句耳墨氏之道其要義屢見呂覧足爲孔墨相用之證而一未徵引其亦薄不韋未省其書如釋氏言乎退之自論文曰記事者必提其要纂言者必鉤其玄核順宗實錄董晉韋丹孔戣權徳輿各志狀及其它先廟神廟碑悉嚴肅有體勢卽有酬酢人事者亦鄭重不苟下一語可謂記事必提要已原性所稱上之性就學而愈明下之性畏威而遠罪故上者可敎而下者可制則眞能鉤玄以纂言者然韓文如是者絕少蓋切要語本自無多大學一書祗壹是皆以修身爲本毋自欺也兩言中庸一書祗爲政在人取人以身兩言耳又可求多於退之乎退之文之盛者聖徳詩序及詩薦士南溪始泛和太淸宮紀事檄鱷魚釋言行難五箴策問十三首皆無媿古作者上宰相第三書𨿽少作而精心撰結气盛言宜子政無以遠過同時有感二鳥復志兩賦除晉宋之徑路冥追屈馬𨿽挽彊未得手柔之樂而紆回往復意曲而達其自道立志用力者信不誣已進學解余應之下故爲舒緩遂爾彌靡王承福傳操杇過富貴之家以下亦嫌瀾漫送李願歸盤谷摹冩情狀間入駢語緩漫乏气勢送窮文起結亦朴率俱足累通體使精神不發越平淮西碑最爲今古所重然推本君徳而上斥列祖歸功裴相而揶揄通朝立言旣爲非宜且六月采芑江漢諸什並美宣王而詩人止述將士勞苦良以將士用命以有功則君美自見何必如碑言乃爲善頌哉然其詩則佳甚分別觀之可也訟風伯月蝕射訓狐讀東方雜事譴瘧鬼諸作譏刺當路不畱餘地於言爲不愼於文爲傷雅子瞻斥其性气難容良非過論張中丞傳後序記遠與巡死先後異一節含混不能作下文辧駁之勢毛頴傳舊史以爲至紕繆國史補以爲逼史遷後人皆是李說然士君子立言有體遇事之必不可無言而勢有必不能明言者則常托於諧詞危說以見意彼毛穎何所取耶無取而以文爲嬉笑是俳優角桟之末技豈非介甫所譏無補費精神者乎南山陸渾山火聯句諸什亦其類矣然核退之生平則進學解所謂長通於方左右具宜者實足爲言行相顧胡不慥慥者也令陽山河陽刺潮袁政事論說絕不以竄遂故少怠所事負所學其立朝論迎佛骨論捕賊行賞論天旱人饑論禘祫爲吏部寛假令史而令史之權反以輕是左之宜也守戒與柳中丞書論淮西事宜論黃家賊說韓宏使協力使王庭湊以口舌定鎭州之亂得布衣柏耆以招王承宗收徳棣二州不煩兵力勸晉公以戰士三千襲蔡晉公遲疑功乃歸於李愬在晉公固不必以折首爲奇而蔡逆就囚卒如退之策是右之宜也惟駁平叔變鹽法未悉當時情事不敢定其當否耳至於內行之修友誼之篤載於新舊史散見集中者尢備當世碩儒以爲气厚性通論議多大體可謂樂易君子巨人者盡之矣考異薈集各本異同以文義核定從否得者什常八九晦翁自許一生在文字上做窠臼信已其有各本皆不合而斟酌文義獨得其是者以無本可據止附注而不徑攺比其注經爲尢愼間有一二不合者則以南宋盛行時文晦翁少小所業於退之行文安字之法固有不能盡通者假本已兩月許恐徵取迅速故略記崖梗俟過此以往考核所見進退焉道光廿有三年季冬十三日書書韓文後下篇古人論詩文得失之語大約有三有自得語有率爾語有僻謬語自得語以心印心直見作者眞際後學依類求義可以悟入單微率爾語本出無心以其名髙矢口流傳僻謬語自是盲修誣古人以罣來學如子長謂司馬法閎廓深遠三代徵伐未能竟其義子政子云謂子長有良史之材善序事理辧而不華質而不俚其文直其事核不虛美不隱惡子云謂長卿賦不從人間來讀千賦則能爲之魏文帝論鄴中七子鍾鑅謂士衡所擬之十二首古詩驚心動魄一字千金子美謂薛稷曰少保有古詩得之陜郊篇其謂太白曰筆落驚風雨詩成泣鬼神又曰李侯有佳句往往似陰鏗太白登華山絕頂題曰此地呼吸可通帝廷恨不攜謝眺驚人句來此搔首問蒼天襲美謂淸遠道人虎丘詩一字一句若奮若搏建安詞人不得居其右孟會謂子美朝進東門營詩其妙可以招魂復起子由謂子美哀江頭如百金戰馬騰坡驀澗如履平地下視樂天微之直如跛鱉子瞻言智者創物能者述之非一人而成君子之於學自三代歷漢至唐而備故詩至杜子美文至韓退之而古今之變天下之能事畢矣此自得語也唐人謂興公天臺山賦赤城霞起以建標瀑布飛流以界道二句是佳處又謂昌黎進學解玉川子月蝕詩如赤手捕長虵不施鞍勒騎生馬任華愛太白海風吹不斷江月照還空兩句永叔謂淸風朗月不用一錢買玉山自倒非人頺大白之所以推倒一世者在此山谷謂請君試問東流水別意與之誰短長是太白至處又謂東坡黃州寒食詩似太白正恐太白有未到處此率爾語也樊汝霖謂鬥鷄聯句爭觀云塡道助叫波翻海是韓詩之豪一噴一醒然再接再礪乃是孟詩工處山谷謂退之記夢詩壯非少者哦七言六字常語一字難只上句哦字便是所難乃爲詩之法此僻謬語也自得語非近有得者不與知僻謬語信從者究屬無多惟率爾語間於可否至易誤人而率爾語流傳至盛者莫如永叔晉無文章惟淵明歸去來辭一篇子瞻唐無文章惟退之送李願歸盤谷序一篇之說也固二公心有所感而偶然所出然藝菀久以爲圭臬矣李願序前已備論陶詞則東坡亦有托其文以不朽之語按子云謂詩人麗則詞人麗滛則別詩詞爲二孟堅謂詞者意內而言外則與詩固無殊異歸去來詞論其外言則不麗求其內意復無則不惟與其詩之骯髒沈欎殊科卽比閒情賦寄意修辭亦大有間而永叔唱於前子瞻和於後想以淵明恥事二姓爲南朝獨行意詞爲拔足始基重人以及文耶考淵明自序稱乙巳十一月作此詞宋武以甲辰三月起義旬日間遂剗僞楚遣迎安帝於荊州自退籓於徐州乙巳五月安帝還都宋武此時可謂功蓋宇宙忠貫金石淵明豈能逆料十五年後之必代晉哉史稱淵明自以晉宰輔之後故宋武王業漸隆卽不仕永初之後惟題甲子然詩集中書辛丑乃隆安五年書癸卯乃元興二年皆在宋武未建義旗之前說旣無據史言淵明爲鎭軍建威參軍本無主名李善注始爲鎭軍參軍經曲阿題下引臧榮諸晉書曰宋武行鎭軍將軍宋武鎭徐州曲阿乃其治所則鎭軍之爲宋武無疑近人安化陶澍袒其遠祖謂斷不爲宋武幕僚其所佐者乃劉敬宣也敬宣以乙巳加建威將軍爲江州刺史未嘗爲鎭軍而荊溪周濟又曲附澍說謂隆安三年爲武陵王遵鎭軍參軍移家都下義熙一年乃從敬宣爲建威參軍說尢鑿空遵在都官太常中領軍畱臺暫奉爲大將軍以承潯陽之制並無遵軍之名敬宣刺江州安帝還都劉毅謂其過優敬宣卽自解職去計其去職當在夏秋之交淵明以八月任彭澤則與建威參軍相接祠序不得雲家貧不足自給親故勸爲長吏求之靡途家叔用爲小邑也其時沈田子朱齡石皆爲建威何取於手握重兵首先迎降靈寶致晉祚中絕卒以反復父子並命之敬宣而以爲善擇木哉史又稱彭澤公田悉令種秫妻子苦請乃令稉秫各半八月非種稉秫之時十一月已去官焉得有此事故知想象之辭通不可信晉承喪亂文物凋獘至秀孝莫敢應試裴頠崇有郭欽徙戎道明議移鎭逸少答深源書上會稽王箋俱樹義甚髙而詞多格塞然杜弢劉淵父子李暠之文載晉書者則淸越渾健有西京風不得謂晉無文章也唐文退之外推子厚子厚貶斥後乃盡變少壯風格力追秦漢與退之相軋然其先爲駢儷時气骨淸健固自度越世俗是外燕許之宏麗雄肆權李之幽靘宕逸俱足自植然燕許中幹權李气褊惟敬輿文體𨿽仍當時而義取管孟厭人心切事理當其動蕩沈酣賈晁無以相過實有退之所不逮者亦未能遂言唐無文章也祀竈日又書書桃花扇傳奇後傳奇體𨿽晚出然其流出於樂樂之爲教也廣博易良廣博則取類也遠易良則起興也切故傳奇之至者必深有得於古文隱顯回互激射之法以屬思鑄局若徒於聲容求工離合見巧則俳優之技而已近世傳奇以桃花扇爲最淺者謂爲佳人才子之章句而賞其文辭淸麗結構奇縱深者則謂其指在明季興亡侯李乃是點染顚倒主賓以眩耳目用力如一發引千鈞累九丸而不墜者近之矣然其意旨存於隱顯義例見於回互斷制寓於激射實非苟然而作或未之深知也道鄰身任督師令不行於四鎭故於虎山自剄時著三百年天下亡於我手之語以明責其罪虎山罪明則道鄰可見不責髙劉者以其不足責也然福王之立也道鄰中夜結士英以定議事見朝宗四憶堂詩梅村九江哀亦云大學士史可法馬士英定策奉福籓世子福王立則與昆山齟齬無以得上游屏翰之力而爲之曲諱者蓋不欲專府獄道鄰使馬阮反得從從罪也旣書道鄰之死不明而又書祭者責其並不能求死於戰也龍友死戰而不書者以黨惡咎重不許其以死自贖也昆山之死也特書後世將以我爲亂臣之語者明其心之非叛而罪則當死蓋昆山不稱兵離楚則馬阮不奪虎山許定國𨿽北渡河尙可截淮爲守也至北都自死諸臣上不能致身以卹國難下不能引退而遠利祿是直計無復之欲買價泉裏耳故借書賈射利之語以深致其誚其士人負重名持橫議者無如三公子五秀才而迂腐蒙昧乃與尸居者不殊然而世固非無才也敬亭昆生香君皆抱忠義智勇辱在塗泥故備書香君之不肯徒死而必達其誠所以愧自經溝瀆之流書敬亭昆生艱難委曲以必濟所事而庸懦誤國者無地可立於人世矣賢人在野立巖廊主封域者非姦則庸欲求國步之不日蹙其可得乎然而爲師爲長端本爲士士人倚恃門地自詡虛車務聲華援黨與以犄摭長短其禍之發也常至結連家國而不可救此作者所爲洞微察遠而不得不藉朝宗以三致其意者也東海記傳奇敍甚矣折獄之難也人知刑求之辭不可恃謂熬審之辭爲可恃乎孰知到案卽承之辭之尢不可恃也故刑求而翻異者十五六熬審而翻異者十二三到案卽承則斷無翻異已受辭者方自詡以爲得情豈知其沈冤有更甚於刑求者乎漢東海孝婦事明書史冊雜見紀載孫轉運謂其誣服爲不欲罪坐小姑似矣然抑安知其非逆料尸居者之聽必不聰而不忍以純白之身見辱伍伯爲此自承耶故臨刑而以翻竿自雪則知孝婦之冤結無可告訴者非極至隔絕天地之和歷三年之久毒流千里不止也且其時守令之聽此獄也非有所爲而爲而禍已如此良可懼矣世所傳六月雪傳奇或借孝婦爲言而別有所寄非傳本事近人作東海記以紀其實顧雜以現行事例又其文不詞不足以聳動觀聽太倉王君季旭更之其詞旨悱怵其節奏簡易吾知坐華屋綺筵而徵新曲者必有思齊內省之心一時並發勃然而不能自遏者矣是季旭之志也蘇州寶蓮寺主松濤法語題辭如是我聞於法果無所說乎願解如來眞實義於法果無所得乎章句積八萬四千而宗旨在不立語言文字無上微妙之法故非口舌所能形容翰墨所能名狀者矣靈鷲一公嘗舉此義以難余余曰不立語言文字者應無所住而生其心也章句積八萬四千者善以譬諭而曉諭人也無所住而生心故於法無所得善以譬諭而曉諭人故於法無所說一公曰善哉落言詮寶蓮松上人者一公座下之龍象也示余以法語若干捲善哉不落言詮矣余旣樂大乘有擔荷者而又吾故人之弟子也爰歡喜讚嘆而題其卷首以誥讀者問樵上人海上移情圖記數百年琴譜皆出廣陵廣陵固多碩師哉近世之善者曰吳思伯思伯之學傳釋仙機其別曰顏夫人顏夫人授梅蘊生仙機授釋問樵蘊生沈精操縵遐慕叔夜名所居曰嵇庵以諭其志然其言曰琴之妙在聲聲者情之所寄也古之人情有所觸而托之聲後之人循舊聲而以托其所托故聞其聲則必知造此聲者爲何如人人所爲造此聲者因何如事具此眞解惟小子與問公矣吳君仙公未足以與此也余按呂氏精通之辭曰鍾子期聞擊磬者而悲嘆曰心非臂而臂非椎與石悲存於心而木石應之其博志則曰尹儒學禦三年而不得夜夢受秋駕於其師明日其師謂之曰吾非愛道也恐子之未可與今將教子以秋駕尹儒爲言所夢固秋駕已精而熟之鬼將告之非鬼告之精而熟之也言授受聲聞之相交必以精也是故藝之至者必移人情然非其人之情先能自移則藝固不至矣夫以伯牙之學成連之教而移情必以海上爲期情固必移於海上乎古人聞濤聲見劍舞而悟艸法覽山川雄奇詩文爲之增气是豈有迹象可擬理趣可尋者乎是伯牙之情能自移而適移之於海上也是問公作圖之指也小倦遊閣記嘉慶丙寅予庽揚州觀巷天順園之後樓得溧陽史氏所藏北宋棗版閣帖十卷條別其眞僞以襄陽所刋定本挍之不符者右軍大令各一帖而襄陽之說爲精襄陽在維揚倦遊閣成此書予故自署其所居曰小倦遊閣十餘年來居屢遷仍襲其稱而爲之記曰史言長卿故倦遊說者謂倦疲也言疲厭遊學博物多能也然近世人事遊者輒使才盡何耶蓋古之遊也有道遇山川則究其形勝阨塞遇平原則究其饒確與榖木之所宜遇城邑則究其陰陽流泉而驗人心之厚薄生計之攻苦遇農夫野老則究其作力之法勤惰之效遇舟子則究水道之原委遇走卒則究道裏之險易迂速與水泉之甘苦羨耗而以古人之己事推測其變通之故所至又有賢士大夫講貫切磋以增益其所不及故遊愈習則見聞愈廣研究愈精而足長才也今之遊者則不然貧則謀在稻梁富則娛於聲色其善者乃能於中途流連風物詠懷勝迹所至則又與友朋事談燕逐酒食此非惟才易盡也而又長惡習予自嘉慶丙辰出遊以至於今廿有七年矣少小記誦荒落殆盡而心智益拙志意頺放不復能自撿束而猶日冒此倦遊之名也其可懼也夫其可愧也夫述學一首示十九弟季懷余本中上資庭訓受先子提撕𦇤褓中卽云求在已差長艷科第七歲學八比遂奪讀書功祗誦易詩禮未能詳訓詁亦爲剿說計然至關倫常必審辧非是諄諄人禽樞升墜決於此此學異吾鄕羣嗤爲迂鄙此心遵大路已不躓荊杞蹉跎且成童先子病疥痔五載侍藥隙夙夜讀選史遐追遒麗詞冥心探原委𨿽云無師學略能別善否又復羨兩漢豪士許國偉遂攻權家言成敗較絲絫撫躬覺有獲深晦遠眾傀不幸背庭訓立腳猶跛倚貧旣能敗行所與或比匪幸天牖其衷就食皖江涘得遊大興門﹝朱石君先生﹞乃覩爲人軌遂覺汗浹背有如暑綊枲立身期返初聞見亦差啟乃嘆前所學所得皆糠粃乃知恥剽竊眞積務尺咫三禮尙完書能固人筋髓千載賴鄭公世亂道不否學者準此的反求道在邇續自讀通鑑治亂示掌指復得君卿書研索植國體創制兆興喪經緯二書備今古有作者莫能與參儗望途可漸進蓬轉又中毀幸每遇宿儒容我居子弟問難析其疑一一銘心膂劉生﹝武進劉逢祿字申受﹞紹何學爲我條經例證此獨學心公羊實綱紀易義不終晦惇復有張氏﹝武進張臯文先生諱惠言﹞觀象得微言明辧百世俟私淑從董生﹝武進董士錫字晉卿﹞略悟消息旨讀書破萬卷通儒沈與李﹝吳沈欽韓字文起陽湖李兆洛字申耆﹞益我以見聞安我之罔殆鄭學黃﹝陽湖黃乙生字小仲﹞心通許學錢﹝嘉定錢坫獻之﹞神解旣得明冊籍又得親模楷乃見善惡途判異如河濟乃令苟得懷渙若冰釋矣憶昔攻時文殫精忘膏晷房行藳污牛一一究肯綮比謂契眞脈誰知土偶耳於今十年餘棄斯等葑菲隨俗偶執筆乃如決源水讀書得正路履之坦如砥善忘更饑駈恨難窮富美悠悠二十載更張亦已屢折肱爲良醫斯語無虛詭吾弟向盛年黽勉思此理要言必不煩有恥方爲士五言一首說八比贈陳登之通判卽畱別出都門往昔奇渥世演講爲小品﹝山長排比講義爲時文名制義小品八比所自始也﹞於今五百年用爲汲士綆立言代賢聖托體縱髙迥於中若無我得毋俳優並其法首肖題譬彼服尙稱偉議非應有枵然嗟如癭韜精承與落脫手彈丸正裂帛力在外張弦直斯應立勢必求安樹義定知勁一語見眞實萬卷相奔並琢玉必去瑕鎔金貴盡礦王錢體初成唐歸業斯盛正聲終鄧陶馮許漸爲梗降及神宗末麼黀狡然逞金黃起橫流噍殺气未靖安溪差斂鍔朴茂或傷韻劉﹝大櫆才甫﹞竇﹝光鼐東臯﹞遙相望髙曾軌不冺殿奔有棲霞﹝牟廷相黙仁﹞風力最淒緊矯矯百年內望若懷霜凜日下執牛耳蔣﹝第次竹﹞姚﹝學塽警塘﹞聲實等思力蔣則雄風裁姚乃整從學半簪裾信受如追影塵腐相撦撏屈伸隨春蚓利祿途則然謬種傳無竟豈惟文運頺實見恥維僨反經用狂狷士气庶復振竊欲挽狂瀾棉薄慚非任以玆卅載遊事斯同禁黽容易與誰談深藏自守儆不謂太丘子違時出獨侹已快同聲求更爲吾道幸所憾賦驪駒被放急歸省前期詎可預服膺矢共永揮手卽天涯私心常耿耿或問道光甲辰八月予編錄論文之書旣成或問曰先生之論文也上自經史子集下及倚聲傳奇並闡其立意之淺深糾其措辭之得失可云切而備矣惟八比爲儒者正經而止摘五言二首入錄讀者就求其法則門徑不明推廣其義則感發無自近世多有精通古學而不能八比者然先生述學詩云房行藳汗牛一一究肯綮比謂契眞脈誰知土偶耳則先生於此道實深何不攄少小勤求之蘊示學者渠矱以執佌佌者之口乎予曰八比取士歷年五百忠良英俊類出其中義醇詞淨本於經議鴻識壯釀於史描摹精切依於子波瀾洪遠源於集與古文固不殊也惟其結體褊小風裁矜整故用法爲尢嚴而取勢爲尢緊古文言皆已意八比則代人立言故其要首在肖題而肖題之機決於審脈脈有來有去其長章巨節以中間一二間語命題者文中詞意俱不得出本題之外而眼光手法注射操縱必使牽全身以一發現全神於一顧然意則全身全神而筆仍一發一顧乃爲能事其單句爲章者發此言也有由便是來脈如其言則得不如其言則失便是去脈故八比尢以單題爲緊要關隘以其題未具間架梁柱皆須意造故也然古文言皆已意故貴能蹈實八比代人立言故貴能導虛古文𨿽短章取盡已意故轉換多變態其墻壁寛而峻八比𨿽長篇取恊題情故推勘少回互其墻壁隘而夷自有八比以來果其能者未有不外嚴墻壁之守而內專導虛以求制勝者也而或薄爲小道者正以其體成於法意妙在虛責其實際不足當宇宙有無之數而已然其凝思至細行文至密所有近輝遠暎上壓下墊反敲側擊仰承俯引之法反較古文爲備故工於八比者以其法推求古書常有能通其微意不致彼此觸礙者則八比實足以爲古文之導引惟其始也以八比入其終也欲擺脫八比气息卒不易得耳世固有少小未習覓舉而自慕前哲博覽典籍窮力古文而不能八比者矣若幼習舉業繼攻古文古文可觀而不工八比者則事理之所必無蓋八比皆父師督責而成用心專積力久於八比尙無所得而謂其能窺古文宏深之域哉習八比者無論姿性之利鈍父師必宜擇一隅集必自集中明白簡煉之文授之並使熟讀其旁批摠評以悉一定不易之法授經書時則與之講明訓詁使通字義成篇之後看其出筆筆力峭拔者則使讀子厚明允介甫之文而以陶石簣項水心鑿其思路筆勢縱橫者則使讀長沙東坡同甫之文而以陳大士黃陶庵蕩其胸懷筆情幽雋者則使讀傅季友任彥升陸敬輿歐陽永叔之文而以董思白鄭峚陽和其韻調筆致重實者則使讀劉子政韓退之曾子固之文而以陳臥子熊次侯資其典贍筆意窈深者則使讀戰國策太史公之文而以錢鶴灘金子駿誘其雄肆此後則聽其自爲從吾所好而非父師之所能爲力者矣惟一切講章自永樂大全以下斷不宜使之寓目自窒聰明至學庸書本戴記之二篇文理顯暢自宋仁宗禦書之以賜狀頭王拱宸時儒率援以立說此不過射策家頌聖之技耳及南宋考亭別撰章句合論孟名爲四書抹煞仁宗書賜一節而以爲河南二程始尊信表章之一若禪門所謂獨標心印者其徒從反復辧說愈解愈縛實則蕁繹本文何不可解說之有凡是理障尢宜棄擇蓋義理存乎人心隨所學爲深淺旣明字義又明文法而必依人爲說從門入者不是家珍斯之謂矣惟文物典章無可鑿空書闕有間漢儒已有不能盡通者而四書內典制則三禮鄭注尙可考核而晰近乃束經籍於髙閣使後生小子翻誦典制文林文環等刻訛以傳訛果能槪從屏絕求之遺書卽其質性弱劣不能誦習全經招集二三同志分門各纂自了原委亦不必沈淹歲月始克有成也若近日小試題多割截在主者不過欲杜抄襲之獘旣通文法臨場求其程序便有依仿正昌黎所謂不學而能者而時師乃以其鉤意嵌字纎小無可比似者珍爲祕授使佳子弟窮年兀兀卒無一得手處是可嘆也要之八比一道本非甚難而士人業此並時百萬積二百年之久其卓犖可觀者曾不能十數則以利祿之途人懷僥幸朝駕南轅暮從北轍前邪後許謬種流傳隳風气而壞風俗遂致世道人心愈趨愈下豈惟八比之尫劣而已哉

藝舟雙楫卷第三論文三錢東湖詩序余以戊午客武昌始至卽識東湖先生怡怡然與爲提攜須髮古處先生爲諸侯客數十年矣涉世深而天眞不斵心殊敬異之乾隆初武進錢文敏公以詩名先生於文敏爲猶子弱卽以詩見畏於文敏先生之溫厚其澤詩教深也然先生自珍未嘗以艸稿示人己未春先生作夷陵遊其五月餘至夷陵先生病方起余前涉三巴十月返武昌先生前至月餘矣余自七八歲卽好詩攻之且十年然雅不欲與不知者道有同居歲計者不知餘事韻語也楚北兵興途次多壘斷壁頺垣損心怵目往復三數千里吟詠頗充自娛而已見先生乃出以相質先生謂沈密多厚意卽自出舊稿三冊爲言少作多散軼及遊粵乃自檢輯近者偶有渉筆才力亦非盛年又言詩人有佳構二三十首足以自雄工拙吾自知之先生之詩柔質如其爲人其入古深邃非篤學鋭思者莫與知余鄕思忽興卽當別恨不獲久侍先生然半月間自覺於詩道少益則先生之詩之移人速也蓋楚遊二載知交惟先生爲終始今行矣前期未可定書此作別非能序先生詩也胡眉峯詩序﹝眉峯原名梅晚更名量長洲人﹞眉峯年十九題詩於虎邱石壁爲朱笥河先生所見遂招攜入都笥河爲風雅宗天下名流出門下然常曰妙才黃仲則奇才胡睂峯故都下言詩必推黃胡睂峯博學無所不通尢精於史氏而喜言兵明史館方開求熟明事者大學士王文端公劉文淸公合詞延眉峯而眉峯斥王氏明史稿爲穢書非事實駁正數十百事二公不能從遂佩櫜鞬躍馬從吉林將軍出關洎入都而廷議裁革巡臺禦史睂峯走告二公曰果爾則臺民必叛卒有林爽文之變睂峯旣困躓笥河言於陜西巡撫畢宮保使同出都而睂峯一見卽勸其速回陜閱兵練標下以備回民宮保以爲妄謝罷之旋陜不數月而回民叛宮保大驚專弁入都招睂峯其客曰睂峯語常喪气聞者輒不祥遂止睂峯乃從孫文靖至雲南安南之役文靖不用其謀睂峯怒絕去仍入都而湖南議攺折收苗布睂峯曰吾素知湖南官吏遇苗民無狀徒以懷朝廷恩徳耳若必攺布稅則苗民立叛當事聞者自笑之未幾苗果叛兵皆集苗疆川楚教匪乘虛起兵事連者且十年睂峯旣不用於世益使酒作爲歌詩然疎懶不錄副所至輒散失嘉慶辛酉始相識於揚州市上睂峯頭白且童禿行裝惟酒具一劍一襆被一而酒酣耳熱猶縱談南北邊形勝阨塞述古人成敗之迹如指掌又誦其詩數十百篇皆奇气坌湧不可控制嗣以愛子夭折而病劇夫人又相繼逝遂欲削髮入山旣不果出遊無所之頓躓吳中至木瀆居義學訓村童道光紀年吳人以睂峯老且病甚口授壯歲之詩百不及一因爲收集十數年來燕集酬酢之章共得若干首付之梓八月刻成而子適過睂峯睂峯臥破氈不能起執手且泣且語曰愼伯知我爲我序之我住世七十二年無一是處讀書萬卷豈誤我我自誤詩書耳愼伯明述之使後世知所戒也時仲則歿已卅餘年友人裒其詩數千首以行世至家有其書眉峯𨿽塊然尙存而著述零落殆盡天之困詩人也常不遺餘力故少陵之家屬餓於同谷者七人其身才得一醉遂以死靑蓮臥病江上其子爲土偶所崇至不血食仲則之子小仲今年春亦病歿無嗣人天之所以困睂峯者旣已備至而復使其詩散佚無存玆之所刻非直不足以見睂峯之人已也狐埋之而狐抇之是以無成功天生眉峯而厄之如不克至是極也夫天乎人乎後世其何從讀睂峯之詩乎道光二年九月包世臣書於都下書述學六卷後右江都拔貢生汪中容甫文六卷余以嘉慶辛酉至揚州訪容甫而歿已八年得儀徵阮尙書所刻述學其題詞曰心貫九流口敝萬卷又有廣陵通典至精核繼識其甥畢貴生及其子喜孫因得容甫自刻小字二卷與阮本無異又於蘭亭冊前見其畫像就求遺書則皆容甫自以屬其友寶應劉臺拱惟校讀之左氏傳說文解字二書藏於家然其所丹鉛者皆理顯迹非精義所存乙丑予再至揚州與貴生同榻而容甫入子夢自言其文之得失甚具如是者三夕與貴生共吒其異而喜孫叩門入再拜曰劉先生病甚召喜孫付先子文稿行促不及相告歸舟阻風三日乃得逹先子艸稿紛糾非吾子莫能爲訂定者貴生曰舅氏已三日自來屬愼伯矣愼伯其無可辭時盛暑予竟十日夜爲徧核稿本乃知述學者容甫弱冠後節錄以備遺忘之類書自於冊首題曰述學一百卷已成者才數卷至乾隆五十五年容甫自撿說經辧妄之文並雜著傳記若干篇以世人皆聞述學冒其名刋行於世廣陵通典已成者八卷其目錄自夫差開邗溝至史可法守城共十卷廣陵對乃其要刪而楊行密以後尙關原題曰揚州通紀攺曰廣陵通典又乙之卒未定其名容甫少孤貧無師而自力成此盛業不可謂非豪傑之士也年三十而體勢成多可觀采四十五以後才思亦略盡矣旣自刻二卷而心知未愜然劉君受付囑者十餘年才校刋三分之一又時時加以點竄及喜孫載稿本歸而精誠遂感予夢以是知文人魂魄常附稿本可哀也已雜稿四冊各厚寸許文皆有重稿或有至三四稿者惟靈表二篇每篇三四稿詞各異而皆未成予爲集各稿之精語不攺一字而成文仍如容甫之筆別刪說辰參說夫子京口浮橋議月令明堂圖諸篇而更劉君所點竄者題曰汪容甫文集釐定爲正集三卷其酬酢之文一卷爲別集以授喜孫世人皆稱容甫過目成誦而使酒不守繩生母容甫親妹也嘗語予曰先兄每日出謀食夜則炳燭讀三禮四十行四十徧乃熟性不飲終其身酒未沾唇生平與人書𨿽數言皆具稿猶塗攺再三稿中遇應擡頭字皆端寫余驗其稿本良然容甫三十二始出遊至大興朱學士安徽學使署名益起然學士豪舉幕中多盛气少年觀容甫與朱武曹書志在遠大使不出學士之門所就當有進於此世人又言容甫前妻孫氏死於非命然孫氏被出後予至揚州時猶存蓋人言之謬戾如此容甫生平所著述已成未成予皆得見能言其學之所至涉獵經史不爲專家抑以窶貧無藏書比壯常遠遊及晚歲稍裕可家食而精力衰耗故不能竟其業至其爲文柔厚豓逸詞潔淨而气不局促則江介前軰罕與比方貴生有其豓而無其厚又已早夭近時揚州有劉文淇孟瞻攻經籍過容甫文筆亦幾近而工力傷薄楊亮季子充其朴茂可出容甫上而耳目淺狹以艱澀尢傷邊幅二子皆年少好學常從予遊是必踵容甫而起者矣喜孫宦遊入都中間相失十數年道光壬午九月喜孫乃以此刻來貽悉攺亂非予所定亦有數篇爲喜孫續訪得而予未見者容甫之靈能自致於予而不能終呵護之使不變動以自存其眞也悲夫讀大雲山房文集右初集二集共八冊故友陽湖惲敬子居之所作也子居文精察廉悍如其爲人其紀畸人逸士以微知著常數語盡生平持論有本末言气化言仙釋皆率臆而談洞達眞契推勘物情不事溪刻而終莫能遁近世言文未有能先子居者也然敍述膴仕富子則支離拖沓有所諍議必揶揄顯要卽誚訕守土長吏率多府罪於下是其不能無蔽也子居性不欲有所後於人而義昧蓋闕故於古先賢哲所不言與言而不敢盡者則莫不言之又不耐受譏彈流輩固無以加子居震詟气矜罕能以所欲言進及進而得盡者子居之文必傳於後世然其必以是數者致累亦無疑也然古文自南宋以來皆爲以時文之法繁蕪無骨勢茅坤歸有光之徒程其格式而方苞系之自謂眞古矣乃與時文彌近子居當歸方邪許之時矯然有以自植固豪傑之士哉其兩集目錄述古人淵源所自當已然與人論文書十數首仍歸方之膚說將毋所與接者庸凡不足發其深言耶抑能行者固未必能言也予將訪哲弟敷子寛於海寕子寛心成之士能言其兄文所至者也故書以詢之舊業堂文鈔序天下之所爲貴士與士之所以自貴者亦曰志於利濟斯人而已然學不足以輔志則誇大少實識不足以將學則迂疎寡效气不足以持識則瞻顧無成然或負气太盛又常致激切僨事如山澗暴雨之集橫潰四出一往而涸明僉都禦史淩海樓先生由知縣擢禦史廷諍天下大計拜杖歸田及起用原官風操彌厲朝政幾肅甫膺顯擢旋被中傷迹其气矜之隆意必句決目眥字流血淚而章疏詞指巽婉和易一若有所必不得已而後有言者可謂好直而不蔽者矣至被誣廢棄之後其能放情山水逃心禪悅者已爲超絕流俗而先生居於澤國深求疾苦委曲達當路卒使水有所歸出鄕裏於溝壑是其用之不終於國者必求有成於鄕守气平用識審夫豈矜名買價之徒所能望其項背耶先生詩文甚夥稿藏家祠裔孫曙求之數十年乃得錄副苦資窶擇其實關世用者得若干捲鈔付梓氏使後世尙志之士受而讀之如坐和風祥日中而知驚飆怒霆之不克有濟而賦性寛柔者亦有以自勉不至坐棄於委靡焉天下事庶幾有起而力任之者乎贈方彥聞序吾聞子瞻氏之論文已其論六一居士曰著禮樂仁義之實以合於大道其言簡而明信而通引物連類折之於至理以服人心使天下知以通經學古爲髙救時行道爲賢犯顏納諫爲忠其論範文正公曰公少時已有憂天下致太平之意故爲萬言書乃其出入將相迹平生所爲無出此書者其於仁義禮樂忠信孝弟蓋如饑渴之於飲食欲須臾忘而不可得𨿽弄翰戲語率然而作必歸於此其論樂全先生曰公以邁往之气行正大之言一皆本於禮義合於人情是非有考於前成敗有驗於後吾又聞子瞻氏之論學已其告張琥曰富人之稼其田美而多其食足而有餘田美而多則可以更休而地力得完食足而有餘則種之常不後時而斂之常及其熟故其稼少粃而多實久藏而不腐是以善學者博觀而約取厚積而薄發其告吳彥律曰南人日與水居七歲而涉十歲而浮十五而沒夫沒者豈苟然哉是必將有得於水之道者日與水居則十五而得其道使北方之勇者問於沒人而求其所以沒以其言試之河則未嘗不溺故不學而務求道皆北方之學沒者也是故捨禮義忠孝是非成敗則無所言文矣捨文則無所言學矣捨學則無所言道矣然而世遠道喪以剽字爲學剿聲爲文其上者乃能鉤稽名物刻鏤風雲正已則失要治人則無功師友謬說聰明錮蔽是故自任斯文之重者有根於性有成於習舉世競爲俗學以求售其售者上得以行其欺罔下得以肆其朘削則共以爲能而有人焉遺遠世俗自尊所聞言依於禮義心冺乎得失𨿽攖怒召謗以至於頓躓瀕危而不悔窮則守之以終而教誨其子弟達則操此以往而惠保其黎庶其爲文也則能究人情之極況於直道以上繼夫作者此根於性者也有人焉倡之於前而健者聞而慕之獨處則以古爲師羣居則擇善而執愼守其術積通所明不撓於勢利不惑於浮議其旣也以已度人而其理同以身體物而其心安故其文亦能黜華言濟實用不悖於作者之旨而其逹也可以不負所學此成於習者也毘陵方君彥聞有志於用世之道爲吾友晉卿所推年三十名譽噪都下求舉輒不當於有司近世之用人也驟士獲兩舉輒以試於政子瞻氏曰學醫者人費政之費人也甚於醫與其不幸而費人也毋寕費時彥聞篤學而工文故稱所聞以告之並以質之晉卿焉贈余鐵香序嘉慶辛未夏在都下吾友陽湖惲君子居爲言新建有餘君鼎者字鐵香年少負奇才爲詩文下筆輒數千言娓娓可觀采又能持鐵槊重十二斤上馬擊刺籟籟風旋不可止其意气激昂差似吾子子居故罕所許可其言可信重及丁丑秋乃識鐵香常劇談終夜因以徵子居之不妄嘆也然生才易而成才難才不用而使人咨嗟嘆息易見用而能必成成而能與人相安安而可久爲尢難夫才人負气鋭往徧讀古今書史抵掌論天下事若無可爲者一試於政常苦紛更而易敗及數經挫折又遂鍛鏟鋒鋩浮沈流俗是故士無鋭气者平居事襞績剽竊以求悅於有司幸弋獲而與人民社齷齪昏瞀播惡釀亂不可爬梳其有鋭气者又以未閱歷而少成及其閱歷稍久乃卒歸於庸容是天下事卒無有能理之者也君子則不然守气以恆而養气以善悔易曰君子以言有物而行有恆又曰無咎者善補過也震無咎者存乎悔有物有恆未能遂言無過也見過而震悔以補之所以能遠於不恆之羞則東坡其人也東坡少年鋭意天下事及其晚年立論與少壯如出兩人然其心乎濟世利物百折而不回者終始如一而晚乃彌摯觀其前後論議之殊蓋悔者屢矣然其用悔也在斟酌事理之當否而一身之崎嶇顚躓不以介於其間此東坡所爲深契周孔無咎之旨善用其悔而可爲百世才人師法者也予齠齔時侍先君子受孟子問曰今天下內外官吏皆以讀書取科第皆讀孟子何不遵行其道而使貧富相耀宗族渙散耶兒異日若得一命以上持此以出其可乎先君子曰兒骨相非貧賤者然推此意興其必不容於流俗已然兒愼保初心毋爲習俗所染況事變不常非一人聰明材力所能備知兒其愼之遂賜字曰愼伯謹拜受而心識之稍長讀東坡文益鋭意欲任事而好言兵繼知善兵者必明農習法隨地諮訪察土谷之宜明山水之脈乃集論自漢以來刑法諸書以迨現行條例推世輕世重之故以卽於人情又恐今古異宜求官書讀之以窺本朝制作之盛粗有所得旣蹭蹬無所設施又食貧不能治生乃蓬轉依人隨時建議或獲聽信而施行時有窒礙則潛更暗轉以救不逮蓋亦屢有悔矣然自念大閒未逾𨿽叢謗集身幾至危殆卒未有蕩去繩檢辱身辱先者是以屢困而守之不變不爲士君子所棄子居長於予十五年其爲人果健爲文勁直爲官剛介皆與世俗相違背更折磨者數四而不攺其初庶幾成才者矣鐵香稚於予亦十五年相其意气於子居爲具體非予所能爲役然未經挫折一往奔放其歸不可不愼也予之得交於子居也以善悔而不誤用故自述生平以質鐵香鐵香以子居故不以予爲妄誕其卒能有成而不負生才也則予所當與鐵香共勉以期無媿爲子居之友斯可矣嘉慶廿二年九月廿八日湯賓鷺先生文集敍予以嘉慶壬戌至常州先生前卒已四年而常州人士稱文獻者必首舉先生以爲樂善疾惡坊表人倫多識前言往行其爲文常依於闡幽顯微至再至三而不厭殆荀子所謂君子必好辧者也予旣慕先生之爲人不及見因求其書積數十年不可得及道光己丑先生之女夫張君翰風宰館陶爲先生校刻遺集予取道過從因得受而讀之其詩導源香山而不襲其貌反復委縟必盡其意長律七古爲尢工其文則長於記事說論以逹意爲主而橫直自成體勢望而知爲有徳者之言足以取信來玆自唐迄今千餘年以文名者十數家以詩名者數十家並以馳騁變化成一家之機樞爲後世法守而學者耽精疲神於此十數家數十家者規撫形模於長短疾徐之間蓋亦有庶乎維肖者已而常不足當有識之觀采夫豈古人不可學抑爭章句之末者固未能與於言志載道之大原也耶故其傑焉者沈研古籍必比類以吾身所親歷按切於吾心旣了然無所格閡乃屬辭而注之手自述所見其條鬯指趣絕去依傍之迹而又不至於橫流奔放則其所詣𨿽未足與彼十數家數十家者比而能使讀者聞其聲如見其人則亦足以自植而不朽故自唐以來有書傳而不甚著者又不啻數十百家先生則其流亞也先生無子以從侄爲嗣說者謂先生忠厚嚴正旣博學雄文不得於有司無所設施於世而天又靳其嗣息耶然往昔逹人如漢之揚子云唐之李太白孟東野宋之程伯淳近世之顧亭林是並文切物理道周世用彼蒼蒼之不可知者何獨至先生而疑之予少遊大興朱文正公之門大興實先生尊甫門下士淵源可溯予近又與翰風爲至戚托親丳之末屬故不辭不文而書其梗槪以告觀者方巖夫軫詩序予以嘉慶庚申冬訪翰風於歙翰風握手卽爲言有方君巖夫可與言詩而巖夫已聞予至炳燭相過從劇譚徹宵次日以五言四章爲贈其情動於中以成尙徳之文沈鬱而不激詭淸迥而不促數庶幾作者之風因與極言詩汯源流所自嬗變之故上自陳思下迄次山其於言之順序惟以能斷爲深而驟轉平流之中壯密足以履險者有相應之樂無壹聲之失蓋予展側楚齊吳越間三十年所與極口論詩者翰風而外惟巖天而已是後則辛酉秋聚白門十許日庚午秋於韓江一再見而巖夫遂化去道光壬辰春遇子佩於都下巖夫猶子也集錄巖夫之詩欲梓行問世而乞予爲序夫以巖夫之詩之工而眞知者惟翰風與予則求知己於身後又豈易也哉然天下後世如有能以予言詩爲然者則巖夫其不死矣韋君繡詩序謝君黙卿嗜詩遊宦於吳與吳中詩人習而拳拳日稱道自以爲弗如者則韋君君繡及識君繡讀其詩黙卿固非妄嘆也夫詩之爲教上以稱成功盛徳致形容爲後世法守次乃明迹懷舊陳盛衰所由以致諷諭下亦歌詠疾苦有以驗風尙醇醨而輕重其政刑繄古流傳之什風裁不一其要必歸於此自當路君子以總持風雅爲己任退斥苞苴進詩辭比羔雁其中程序者大都入耳而不煩及其遞陳間作則又能第別肥瘠膚本以爲酬報儀秩之髙下於是文人才士莫不瘁心力揣聲病以必得當大疋𨿽與古作者殊科而其擷藻連采稱道排比所以奪人目移人志者亦一時得失之林也予自髫齔學詩成童以還篇帙頗淹弱冠出遊巨公結納若不及然當公燕遊覽贈答之際苟心中無所欲言輒至不能成章句始知所學非所用自分薄植卒無以與當代名流相角逐者遂輟其業而所遇以益窮一昨小住黙卿官廨又識蔣君澹懷讀其詩劖刻而不露舉軆渾脫典籍奔走受駈駛以視君繡淸迥相軋而精能過之言詩於吳中莫或先二君矣然二君故才力贍逸及責以羔雁之能則亦有近似鄙人者坡老不云乎二生有致窮之具而與不肖爲親又欲索書往尋黃魯直其窮未可量也今二君致窮之具旣不後王庠程遵誨邂逅厚予如恩舊𨿽斯世無黃魯直而君繡且索予序其詩欲以尋天下後世不可知之人𨿽坡老亦當爲之咋舌矣故錄槀寄黙卿幸爲予拉雜摧燒揚灰於衢以當廣柳之送且告澹懷無爲其後來者趙平湖政書五篇敍余少服孟子尙志之說慨然深究天下之利病人率非笑之則應之曰士者事也士無專事凡民事皆士事也記有之學也者所以學爲師能爲師然後能爲長爲長之事不當於爲士學之乎其後讀韓子至縣令子孫累世絜駕故人重之則又喟然曰韓子亦士之傑焉者也顧自卑其志如是不事士事而語民是浚是故今之長民者見利莫爲興見害莫爲除非必識所不及而力有不逮也常其始爲士也蓋亦有志孟子之志者矣一旦爲長則又重韓子之所重非惟不掩其言也復自變其說曰興利除害之政惟可行於古耳或且謂興利除害之在古可稽者未必果見諸實事於此而告以尙志之言若必不能以爲非則曰是匡居常談臨事輒不可用謂爲𨿽善而無徵也江陰趙君球琳圃宦遊浙中數十年屢膺大邑而持論顧與鄙人相出入於條理加精審焉凡民生所疾苦諸公羣以爲無可措手而泄泄置之且因以爲利者則皆察幾審勢援例比案而詳爲區畫之其舉也甚易其推也無害民難旣紓官困亦解作爲五篇之書以詔方來是可爲善而有徵者矣世有尙志之君子讀其書得引以自堅而志卑者亦無以飾其說以助波靡之風民亦勞止汔可小休吾於趙君之書兆之矣道光壬辰季冬月朔安吳包世臣譔讀白華艸堂詩集敍余性癖於詩無所師承而冥心探悟者十年似有得然未敢自信也嘉慶庚申秋識陽湖張琦翰風於白門張君曰吾子髙才絕學而溫柔惇厚如是是必深於詩因相與爲深言出舊艸二千首屬張君張君爲刪定存什一二曰後人讀之而深求其義足以逹政專對己何必多餘自此遂輟韻語道光乙未春因烏程淩堃厚堂識鎭平黃君香鐵於都下黃君詩名滿宇內示以刻行之九卷而屬爲序黃君詩刻行已十餘年載筆通儒欲得序其集者甚夥顧以命余媿不克當也讀其詩少作已成體勢節奏轉換緩而不弛和而不滑庶幾有徳之言壯歲漸變而遒上緩仍舊而和若少遜者然新意時出眞吾迥然見矣煮酒劇譚常至中夜笙磬之同自晤張君後閱春秋三十有六年未有若吾黃君者也夫推極詩道所致其單微幽渺可以奪造物之權變人心之度使寒燠不能操其舒慘哀樂不能主其欣戚斯固作者偶得之而不自知讀者心領而無以言狀者也至於念衣敝則知愛狀車聲則知敬刾嬖幸則盛陳笄紱哀疏遠則備揄盼倩是則體之不可不明者也或無端矗起萬類驚心或文外旁情一縷彌布或羣流迸赴而束以一峽或一源下注而散爲眾派或崖勒奔馬或梁繞泛聲是又勢之不可不明者也爲境萬殊用法一貫諭志者感其微言行遠者修其盡飾窮原竟委吾無以測黃君藝之所至矣余往來吳越間久所見工詩者有無錫趙函艮甫長洲蔣志凝澹懷然皆未嘗與論其得失之故殆於失人於今悔之異日黃君或遇二君出此相示當有雅契且藉以補吾過也述古孝子詩序人之心不可使放放必由於無所事心無所事而不能無所之則放矣故古者教人於平居則春秋禮樂冬夏詩書行以采齊趨以肆夏使此心無時無地不有所事以守之而不放也至於居喪則主哀而不尙容自成服以至免喪歷三載之久而身以廢業無所事事若非有束其心者在不能保其不外馳而忘哀也是故始喪讀喪禮旣葬讀祭禮凡以自管其情目之所觸聲之所發無非歸厚之教設此閒以防其心者也分宜趙南庵先生之執母喪也居廬之日檢古孝子事迹摘敍其略各綴以五言二韻積二百首蓋三載之中無日不與古孝子相晤對創巨痛深情難自已與古人喪次讀禮事異而束心於哀則無殊也先生五世孫芝巖茂才年少工爲文不忘祖徳以是編見示乞序而梓以傳之後之得是刻者罔極之思有不覺其油然生已詩曰孝子不匱永錫爾類類至五世而手澤益彰其斯爲君子之永錫也乎江季持七峯詩稿序夫詩難言矣尼山以學詩爲教而可與言者僅乃二人降及李唐傳人萬數而其至者伯玉子壽太白子美次山而已何其靳耶蓋詩教主於溫柔惇厚然其旨趣寓於意者半而發於詞存於气者亦半是則無迹象可求非言語所能諭也夫以詩之關鍵見於迹象其激射隱顯之可說以言語者常倉卒不能得解人況微妙於此者耶是以余馳驅楚蜀幽燕吳越之郊四十餘年詩人莫不識而可與爲深言者惟陽湖張翰風其次則歙方巖夫荊溪周保緒髙涼黃修存東鄕吳蘭雪蘄陳秋舫無錫趙艮甫桐城汪奐之吳蔣澹懷鎭平黃香鐵而巖夫奐之皆吾皖產巖夫之气厚奐之之詞柔俱有得於詩教矣而巖夫資力爲深自巖夫奐之相繼物化有後起者吾未之見也道光庚子余待辧豫章多暇日倪蓮舫太守持皖江三家詩板本見示並言汪平子余伯扶非江季持匹擬別刻專行之而請爲序余受而讀之太守之論蓋信季持余曾一再見於白門不知其能詩也今讀其詩庶幾有窺於柔厚之旨不及巖夫而軼奐之是足以爲吾皖三家矣篇什𨿽不充素絲十句品證上中陜郊一篇心傾杜老亦奚必求益擇肥如買菜市瓜之爲也耶余嘗詡不失人以季持觀之則失人正多矣工詩者未必可言可言者或又失之交臂則信夫詩之難言矣王海樓劼詩序詩之爲教深矣其深者必於溫柔惇厚而不愚詩之用有美有刺溫柔惇厚意其主於美乎然古今傳詩之用於美者什一二而應制教希恩澤充羔鴈不足與於詩教者已居大半其它風雲月露體物卽事之章苟有善者亦必出於比物連類以致寄托聖門之說詩曰言之者無罪聞之者足以戒然則詩教殆寓於刺耶蓋詩義六而用在於風與興一气相感謂之風微言諭志謂之興而所以妙風與興之用者則曰離合曰隱顯顯則與人以可見隱則與人以可思可思故無罪可見故足戒離合者又所以妙隱顯之用者也隱顯離合之用彰故其詞溫柔溫柔故無罪其旨惇厚惇厚故足戒已無罪而人足戒且何愚之有以此爲教不其深乎漢氏去古未遠流風猶存魏晉以還藻繢疊與而先覺不乏比及有唐射洪曲江靑蓮杜陵道州是其選也宋之眉山亦庶幾焉不由此不足以爲詩不解此不可與言詩則匪惟其教深也而言之實難同年生王君海樓蜀產也於射洪靑蓮眉山爲後進自幼好詩數十年不勌前以貲作宰浙江屢膺大邑被議左遷來豫章復入都再鐫級仍以貲復官道光壬寅自都返豫章裒其被議後詩若於捲示余余受而讀之蓋駸駸有離合隱顯之意詩固難言矣遇可與言者又不得不言故與爲深言卽以爲弁澹菊軒詩初槁序近世論詩類以侔色揣聲爲工若其出於閨閣則羣詫以爲奇抑思國風所列半出婦女尼山刪詩以維世道夫豈以閨閣故恕而存之耶夫溫柔惇厚詩教也微言相感以諭其志詩法也循法以知教其工初不侈於聲色漢魏旣遠南朝專取詞藻有唐力窮聲調故侔色揣聲之業以日盛下至以詩爲羔鴈而聲色之外殆於無詩矣然而長言詠歌極之手舞足蹈而不自知依永和聲而言志之旨益明則侔色揣聲固亦詩道之馴而必致志士多感女子善懷苟有能者必歸於此陽湖張宛鄰先生詩浸滛漢氏而與余獨有笙罄之同者此也先生長女適昭文吳彥懷比部者爲孟緹恭人著有澹菊軒詩斯能紹家學而昌詩教已憶余以嘉慶庚申徒步數百里過訪先生恭人才齔齒其女弟緯靑婉紃若綺多在孩抱閱七八年則姊娣詩詞稿皆成帙緯靑幽雋婉紃排奡若綺和雅各布得先生之一體恭人則纒綿悱惻不失於愚屬詞比事必達其志節族膏澤多所自得被文采而能髙翔矣比部詞壇之雄倡隨自爲知己尢藝林所希有道光辛丑恭人年五十矣其弟仲遠吾甥也梓行其集而屬序於余前序出劉君廉方其言旣至允而恭人之學成於艱苦窮困者若綺後序又備述之餘故揭恭人之詩法以告觀者若徒見其詞藻之溫麗聲調之悠揚而驚嘆爲閨閣之傑是仍昧於詩教未足與論恭人詩也爲朱震伯序月底修簫譜意內而言外詞之爲教也然意內不可彊致言外非學不成是詞學得失可形論說者言外而已言成則有聲聲成則有色聲色成而味出焉三者具則足以盡言外之才矣夫感人之速莫如聲故詞別名倚聲倚聲得者又有三曰淸曰脆曰澀不脆則聲不成脆矣而不淸則膩脆矣淸矣而不澀則浮屯田夢牕以不淸傷气淮海玉田以不澀傷格淸眞白石則殆於兼之矣六家於言外之旨得矣以云意內惟玉田白石耳淮海時時近之淸眞屯田夢牕失之彌遠而俱不害爲可傳者則以其聲之麼妙鏗磬惻惻動人無色而艷無味而甘故也揚州專力詞學自冬巢汪君冬巢受法於吳祭酒祭酒於詞尙傅色其气濁其格靡以膩浮爲能事冬巢力能擺脫本師求諸兩宋以自立繼起則西禦王君尢能博綜諸家而心知其故震伯續自得於聲脆如冬巢淸如西禦澀則隱隱在牙齒間爲二家之所不及養之以學術煉之以境遇則意內之妙吾將於震伯旦夕遇之矣金筤伯竹所詞序詩詞賦三者同源而異流故先民之說詩也曰微言相感以諭其志其說詞則曰意內而言外而說賦旣曰古詩之流又曰詩人之賦麗以則詞人之賦麗以淫是詩與詞若有分疆畫界者豈非以其觸景物而情有所寄托於美人珍寶以爲諷諭𨿽本興之一義而流獘有馴致乎詩自漢氏分五七雜言迄唐氏季世溫柔惇厚之教蕩然已而倚聲乃出其體異楚俗襲詞名者蓋意內言外之遺聲也然其時流傳之章委約微婉得騷人之意爲多與其詩大殊蓋其引聲也細其取義也切細故麼而善感切故近而善入五季兩宋之能者並臻玆妙自玆已降靡者沿流揚波而不知其本俳諧謔浪以爲能事蔽錮且四五百年及近人錢黃山始鑿其窔而文翰風二張先生繼之髙才輩出復兩宋舊觀筤伯之尊甫嘗從臯文先生遊筤伯又親問益於翰風其工詞也宜矣並世工詞者莫如董晉卿董君二張傳業之愛甥也余嘗語之曰吾子賦亞文通子山詞兼淸眞白石然吾子詞材伐之兩宋是猶未免時世妝也導源濫觴以楚騷尊其體不亦可乎董君然其說卒未能遷業餘苦筆重體气不相入以筤伯詞之二遠來門序其不謬餘言也明矣筤伯果不謬餘言也則伐材於湘沅以大倚聲之門戶是二張所未先覺者拔戟自成一隊吾不望之筤伯而誰望乎雩都宋站臺維駒古文鈔序唐以前無古文之名北宋科舉業盛名曰時文而文之不以應科舉者乃自目爲古文時文之法坦而隘古文之法峻而寛寛則隨其意之所之或致大偭於法於是言古文者必以法爲主然其時之能者無論伯長太伯始事之倫卽歐王蘇曾絕足相繼力矯時文之獘而卒不能盡洎乎有明利祿途歸八比時文之法較嚴於宋而士人習之又最精其間有志復古如震川鹿門者所爲古文猶不及其時文之善若其專力屏絕時文一語不以入古文者則不文而已何其難耶蓋文之盛者其言有物文之成者其言有序無序而勉爲有序之言其旣也可以至有序無物而貌爲有物之言則其獘有不可勝說者夫有物之言必其物備於言之先然言之無序則物不可見物卽可見而言不可以行遠故治古文者惟求其言之有序而已讀書多涉事久精心求人情世故得失之原反之一心而皆當推之人人之心而無不適焉於是乎言之而出之以有序此間世之英古所謂立言之選也其能深求古人文法而以吾身入其中必使其言爲吾所可言所當言又度受吾言者所可受所當受而後言之而言之又循乎程度是則可以爲有序矣是故有物之言時文有時可與古文同有序之言則古文有必不能不與時文異者此之不可不察也站臺宋君承祖若父之家學致力古文者數十年波瀾不尙壯色論議不求聳聽惟斤斤以無序爲戒是固知所先務足以加人一等矣近世古文推桐城姚氏其造詣實能別時古之界所言信爲有序門下士如陳石士侍郎梅葛君戶部管異之孝廉吳仲倫明經皆親承指授而有得然惟吳君爲能眞傳姚氏之法也宋君嘗問業於姚氏治之不已何遽不與吳君並稱髙足乎予不敏文於古人無似而謬爲羣流所推許宋君旣不恥下問於是乎書樂山堂文鈔序人莫不有所欲言言之有章則爲文故曰人聲之精者爲言文詞之於言又其精文之所以精者曰義曰法故義勝則言有物法立則言有序然以有物之言而言之無序則不辭故有物者不可襲而取有序者可以學而致是以善文者必盡心於法以爲言而不敢縱其所欲也自漢迄隋集傳百三隻句碎字珍若球珙有唐以來遺文漸夥而千三百年所盛稱者八家是外𨿽名氏在人口耳尙不翅數十家而已若存若亡其巍科膴仕因乘資力結集累卷帙盛剞劂者以萬數世無得而稱焉彼萬數者豈不心勤沒世乎乃旋踵化爲糞壤夫八家者又豈敢必後來之竟莫比並哉至所謂數十家者文固不後於恆人加以徳業在當時藉得畱其文於若存若亡之列噫何其難耶然而是八家者則旣千載如生已士苟有志斯文莫不尊之如父師親之若椒蘭而並時儕軰幸得廁名焉亦復托以不朽始嘆文字之力吹枯噓生功同造物矣然吾聞歐陽子爲文脫稿卽糊墻壁間出入塗乙至不存原文一字夫歐陽之初藳其超越尋常豈顧問哉而必塗乙至不存一字乃自愜則知韓柳王蘇曾之造詣亦必爾也昌黎之頌李杜曰流落人間者泰山一毫芒則知古人皆作之多而存之寡也李杜集有兩三稿並存者則知古人𨿽再三攺竄而猶有未定也樂山堂文鈔曾君受恬之近作置郵相質並乞序曾君以楚南之望仕優而學不恥下問其於文也遇題便作作之良亦多矣多作則可以待刪載刪而愼存又益以善攺若歐陽子之自程者工力深風裁峻澄汰渣滓菁華秀發今人何遽不如古人哉古人夐絕如八家是固天亶非人力所幾然浸滛乎不懈以及之其必不與前此之萬數者同歸泯沒可知也故書之以誶曾君齊物論齋文集序說者謂天地之气日薄故古今常不相及然而在物者鄱陽之磁端州之硯近產則髙出前代其在人黃魏施範之奕自昔無與比干隆中增試唐律而近日工試帖者顧優於唐邵戴二錢王段之於小學推原古訓博辧不支蔓爲宋氏以來所無賦則自南朝不競逸響莫綴予心儀前哲私詡絕業及見晉卿作深幸徳之有鄰益嘆其秀出不可到繼又讀其古文說經有家法情深文明取勢琢詞宻而不褊委婉而遠於姚冶依八家成法而健舉能自拔晉卿時年始二十有一予反復雒誦爽然自失謂之曰八家𨿽唐茅所次然無以易之前人欲離去者其文率詭誕無統紀墨守則推熙甫望溪爲傑然者猶不免爲嚴家餓污流僵走不自耐姬傳近出較望溪爲純淨而彌形局促吾子勉之充其材力抗顏八家而爲九其在斯矣嗣又得容甫文八十餘篇子居文二百餘篇而讀之可采者什二三予嘗謂子居曰子之文勢鷙驁淩厲接武介甫容甫文得逸宕於彥升季友系援蘭壹以摩八家之壁壘而旗鼓未足相當二君故自爲彊國執牛耳者虛之十稔終當以歸晉卿矣子居頷之晉卿遊楚豫齊趙十餘年晚歸袁浦所至求文者麕集晉卿面柔不能拒所請又不欲以千秋之業徇人率紆迥宛曲必欲讀者於言外諭其指以是益不能自別於永叔介甫而拔戟成一隊也以晉卿之奇姿間出又有學以濟之徒以困於所遭不得獨行其意晚更困於病工力中輟以不能盡其才豈非命也夫惟予弱植謬爲世人所推而晉卿慫惥尢至年將五十自度所學終不可見用遂亦有志斯事搴芳八家而不受籠罩蓋庶幾焉然奔走數十年荒惰相乘學殖盡落辭不副其意予故以悲晉卿而更自悲也晉卿文無不以示予所見尙倍於此刻此刻爲申耆所選而申耆病甚實出門下士手文存者多少作晉卿三十以後文固爲酬酢所苦然亦有觸事發意優於少作者而選多不存晉卿文旣不能盡其才此刻又不能盡晉卿惟幸賦則全錄其所以上攀班張下亞江庾而無媿者猶足使後來有志之士信古今未必不相及而及時自力也道光癸卯重九日安吳包世臣書書陳雲乃延恩罷讀圖﹝本字登之近攺字云乃﹞道光壬辰云乃以郡倅簽分江蘇未出都爲罷讀圖徵題詠中外能詩者各以詩贈大抵謂云乃雄文碩學屢躓場屋至以貲進身出試幕僚則爲不得其職宜其憤激慨慷而爲此圖也旣至省以示其友包世臣世臣則謂云乃平日讀書若僅爲科第計者則當撦摭斷爛塵腐以期必得何以穿穴經史求立言之本意歷二十餘年遭挫折而不攺是固將有以用之也今逾博學不出之歲及鋒自試豈復有所憾哉然則斯圖之作正孔穿所謂王事如龍勤愼之義也世臣旣未仕又素不學然頗悉近世故事逹民間情僞以云乃之才識埤益以郡縣事不足忙亂其身心矣吾第恐云乃未涉事而知懼旣涉事顧以爲中流自在若不足爲者漸乖作圖之本旨願云乃常守勤愼之心臨事必按以方策所載是否有合而後行是其於讀書也欲罷不能則吾道之深幸也洎於視事受民人社禝之寄接閭閻小民隨在修孝弟力田之教進都人士於廷與講貫立身處事之體要仕優則學又安能罷讀也哉復李邁堂祖陶書邁堂先生同年足下尙齋太守來奉手書委曲明著訓誨以所不及深感深謝世臣自幼失學家無藏書至尟聞見嗣以饑駈出遊遂廢占僥幸所至不見棄於賢士大夫隨在求師略有領悉又性喜體驗人情事理攙論今古得失如蛩蟬自鳴非敢言文何論於古哉謬蒙四方名流加以奬掖甚至指爲壇坫推執牛耳世臣頗有自知之明廿餘年不敢承也而友人辱推彌至遂有往復論文諸書不過悉愚者之慮數他家之寶耳足下沈精斯道且三十年耳目至廣趙宋以來大集小編無不搜覽衡其輕重平其去取世臣何敢出旗皷以相當重辱雅教亦不欲黙默尊諭有物有序是矣然以搭架式起腔調當有序則世臣所未諭也又謂周秦文體未備是矣魏晉以後漸備至唐宋乃全云云鄙見以爲文體莫備於漢唐宋所有漢皆有之且有漢人所有而唐宋反無者尊諭明代喜稱秦漢近代喜學六朝云云明代王李諸公之陋已經論定不具說近代學六朝者惟見汪容甫一人此外等之自鄶烏覩所謂喜學六朝哉又謂震川不撘架式起腔調世臣三十年前曾覽其集於中酬應之作居什五六莫不以架式腔調爲能事此固不得不爾然其由中欲言之文亦未能擺脫此四字也惲子居欲以子書救八家之說自是賢智之過子居得力全在介甫短章小傳定稱髙足容甫之文經世臣手定者爲其子弟所亂述學二卷中說經未爲精湛然有深通古人文法者什可二三世人盛傳其廣陵對琴臺銘皆下乘哀鹽船文差有哀雅之致亦非上乘至如釋三九狐父之盜頌弔黃祖文沈椒園狀馮按察碑諸篇則妙絕於時至世臣所謂惲汪兩家可以抗行者以足下旣深於子居故言之以廣其意非謂必足下采容甫入文錄庻可不朽也太守言尊選已刻成此盛事近世文集人不盡見得此刻可以廣其傳矣至於人心嗜好斷難彊合如入都市者各市其所欲得豈不爲美備也耶尊諭作室作樂兩諭妙矣然離宮別墅麼弦孤調又豈可無法而成之哉梁柱必正宮商必準不可破碎不可散漫本無間於大小也大要作文難知文不亦易非知其詞之工拙之難知其用意所在之難也古今傳誦之文無如龍門答任少卿書童而習之撏摭無虛日自蘭臺載入本傳以書中有推賢薦士四字因下責以古賢臣之誼一語揭爲緣起若就此四字推尋答書之意則書中數千言十七八皆如醉如狂讀者不得其所以然之故則爲之說曰攄發一肚皮憤懣不平試思攄發憤懣遂果爲宇宙至文耶李少卿答蘇武書依仿結撰書內略摭來書數語用意往來實如影響何此書除令刀鋸之餘與私心刺謬數語外悉似狂易耶二千年來一大疑案習焉不察世臣於此稍窺其微一語道破則字字皆有著落故敢獻疑於足下請檢本而朗誦之默思之累日兼旬或能示及以決之則此生之幸也六國表序魏其武安列傳贊始皇本紀贊皆人人肄業所及然讀者不過熟其腔調以供撏摭世臣細究之乃知其枝枝節節觸處皆不能通旣已得疑反復全書似能見其深而通其意足下好學深思故並獻焉至於八家昌黎取材至富𨿽原本於孟子而得筆不止一家柳州以下皆得之韓呂二子永權東坡所得尢多夫所貴於子書者謂其晰理必至精論事必至當言情必至顯爲後人所不能及耳非謂其制體修辭異於後人遂以爲新奇可喜也是故子居以子書救八家之說未爲得也自八股取士之後士人進身以此此體文律至嚴吾人用力於此亦較他業爲深少小誦習先正時文稍長則讀八家之近於時文者以資潤澤故士生今日工時文而不能古文者多有矣若工古文而反不工於時文則斷斷無之若其少小習時文規橅房行以幸弋獲得手之後托言古文以爲名髙遇此等輩惟與之惟諾委蛇而已不必與正言莊論也八家與時文時代相接气體較近非沈酣周秦子書必不能盡去以時文爲古文之病耳若謂以子書救八家則八家何病而待救耶世臣𨿽淺陋無似然於列代文集亦曾致力來諭疑世臣以八家爲不足觀似不應妄誕至是惟不能自瞇其目擥歸方之袪以求塗耳足下賜題中衢一勺非菲薄所敢任惟後段擬以非倫故前書略致其意此次承索原稿欲刪訂後段具見從善如流亦見俯察鄙人非爲標榜傾軋者謹如命奉繳恐太守行速燈下匆匆惟不吝教益是所禱切順問道履無恙世臣頓首答陳伯遊方海書伯遊仁兄足下日昨二小兒自白門返豫章敬詢侍奉安吉揚州館事甚好爲慰次早小兒啟篋出手書辱承系念深至嗟嘆枉抑詢所事是否結正並問貴省有徳有造之士展緘三復有如握晤自閏月初十星使北轅事卽已結若謂枉抑則昔人遭遇或什伯於此無足言者至貴省爲文學藪澤僕荒落頺唐何足以知之然所知亦有足述者永豊徐湘潭字東松癸酉拔貢年近六十詩古文名甚噪積稿至七八寸多自加丹鉛評騭者盡以見示其詩不過酬酢略以詰屈語自飾無關詩教古文當得手時饒有黯然以長油然以幽之致且無時文气息字句間雜其中惟傷散碎繁絮良由居地旣卑求請者率鄕裏富人鬥米百錢視爲奇節以致黃茅白葦一望觸目僕諄勸其刪節自珍而驕務已甚朱爲可惜若能澄汰沙滓庶幾鈍翁之後車矣生性迂緩跬步滋疑然自守不苟誠一鄕之善士也南昌姜曾字樟圃庚子舉人年四十餘博聞彊識而文筆蕪漫又所學專求前人錯誤極意指摘以誇精博至古人命脈所存可以內檢身心外起溝壑者反在所略似未能卓然有成在貴鄕殆亦原南容齋之嗣響也金溪黃鑣字子覺附貢生年三十餘耳目亞於樟圃尢熟明史及貴鄕前輩故事弱冠時讀注疏隨手摘爲要刪略附按語頗有闡發貴鄕爲此朴學子覺外竟未見有替人自作詩文多至七八十卷八股筆力挺拔而太無格轍古近體詩貌似從橫古文次第順適而並傷淺薄僕愛之甚所以將順匡救之者交至至有塗乙其通篇大半者子覺不以爲非語人必曰生平第一知己包安吳也然徙義不勇又窶人而有薄幸之癖恐未能日就月將以盡其才也南丰吳嘉賓字子序戊戌翰林文筆俊爽好讀書能受善年三十餘此子能不變不怠者殆不可量金溪楊士達字耐軒丙申舉人年二十餘其祖韺字少晦君子之有文者也僕與其兄邁功撫部交久因識少晦而少晦遠矣耐軒頗有志於繼聲爲古文下筆明淨惟邊幅太窄然可望其有成新建李逹觀字惺齋年二十三食餼已八年江西時文舊推陳章然大士之超逸大力之沈著必不可合惺齋能合大士大力而彌近正希實一奇也僕曾奉檄磨勘落卷閱三四千人試文又校閱豫章友教洪都三書院課義無能仿佛之者新諭張懋芝字云閣年二十三亦已食餼八股時趨耳而排比穩洽有聲色亦不可多得二生舊業皆止八股云閣近館省垣僕使之讀毛詩傳箋亦時時有所見新城陳溥字廣夫伯仁太史之子石士侍郎之諸孫年三十餘泛覽百家爲諸陳冠詩文亦有卓犖之槪然自率資性未見眞實工力南城曾協均字笙巢年二十四賓谷撫部之幼子八比文筆矯健近年閉戶窮經語次殊多妙悟南昌龔鉽字漚可年七十餘需次學博好學不倦四部俱有探討嗜爲詩五言雅近陶蘇而溫雅謙抑不自足與貴鄕人士大殊廬陵蕭國琛字昆圃癸酉選拔官南昌府學訓導年方五十三十年館谷盡以市書積三萬餘卷僕時時過從論說偶及昆圃入內檢本隨手卽得通世事而自律嚴有血气重交遊爲古文𨿽未成而門徑視時賢爲闊大僕在貴省將六載所知盡於此矣前哲有永新賀子翼先生名貽孫與叔子同爲遺老相距才三四程而各不相知其行治不可考有激書五十七篇可四萬餘言大旨學韓非呂覽而得其深體勢亦據二子爲本書皆紀載村落俚俗事就見聞而推致之則處亂自全之術撥亂反正之規悉於是乎在惟每篇起處用呂覽舊法而頗涉眉山永康策冒少小所業結習難化以爲疵顙叔子擬之瞠乎後矣求人物於貴鄕立言則賀永新立功則李臨川殆難與爲參矣激書外間無本上髙李祖陶字邁堂僕同歲生也治古文三四十年有選刻國朝文錄四十家又別錄六大家然不過編纂校核之勤惟傳激書之功爲巨遠承足下不鄙問訊諄至故直書以相聞暑甚伏惟珍重眠食晤期不遠幸勿厪念辛丑五月日

藝舟雙楫卷第四論文四張童子傳童子名楚生姓張氏和州之烏江人也其祖年七十餘禱於霸王廟而生童子故名之曰楚生幼聰慧六歲就外傅日記數十百字同硯席有讀爾雅者童子請於師亦受讀焉遂通古訓乾隆丙午正月予隨先子謁靑山寺祖墓道出烏江遇大雪主其家五日童子與予生同年月日而稚四時甚相愛予見其書室有故籍百餘卷翻閱殆徧童子曰讀書泛覽無益吾日讀二千字三徧卽可倍五徧卽大熟然至其愜意者暇隙諷誦常至數千徧必使自明其義注解多不可靠也予詰其所自得童子曰論語君子不重章是夫子教君人之道非爲爲學者言也不重不威卽所謂不莊以蒞之則民不敬也固陋也惟學可以變陋哀公曰寡人固不固何能聞此言是此固字注腳君人者有威有學則恐其尙詐任譎故要以忠信爲主然必求勝已者爲輔佐友不如已卽孟子所謂好臣其所教也若云爲學擇友則恐人將拒我矣𨿽然內有主外有輔猶不能無過必勿憚攺而君徳乃全書頌湯徳曰攺過不吝者此也又云齊宣王見孟子於雪宮是宣王出遊途中遇孟子而見之故曰於崇吾得見王而通章皆言遊觀之事也非其鬼而祭之鬼謂人鬼古惟祭其先曰事鬼祭非鬼卽禮記所謂與爲人後者也又言大畜剛健篤實輝光日新當斷句其徳剛健而文明爲句乃叶韻與全經筆法相稱若如今讀作日新其徳是宋朝人語已又言史記項羽本紀贊先云羽背關懷楚放逐義帝而自立怨諸侯畔已難已未云乃引天亡我非戰之罪豈不謬哉言羽之失天下實自失之非天亡也蓋背關懷楚則失地利放帝自立則負不義之名怨諸侯畔已則與天下爲難有此三失難以有天下矣又言鄕黨一篇記孔子者少記君子學孔子者多凡記孔子事皆言似言如而記君子學孔子則言不言必予嘆絕謂之曰吾子精熟經史心有古初何以尙不學作詩文童子曰學在內者也文在外者也俟弱冠內學充而後學文豈爲遲乎雪霽別去而次年童子遂殤於痘後予讀漢書三國誌屢見輝光日新之語知古讀正如此讀集解其訓學則不固也如童子說見陽湖惲子居論鄕黨說與童子無異而猶疑友字於君臣或未安及讀毛傳言國君友其賢臣讀呂覽言惇洽讎麋惡足以駭人言足以亡國而友之足於陳侯而無上至於亡而友不衰然後信童子所說無不根據精當殆古經生之謫降而曇花一現者也予成童後誦過秦論古詩十九首皆萬過漸有心得感此說之實發於童子也故次爲傳以傳其略不敢私爲己有焉嘉慶癸亥十月畢成之墓志君諱貴生字成之一字孝伯姓畢氏儀徵縣學生員其先歙人祖懷圖舉人官湖南永興縣知縣考合不仕君考娶於江都汪氏旣侍永興君於漢陽母氏遂依外家以撫君君舅汪中以多聞能詞賦名於時甚器君妻以次女君舅常遠遊母氏故通史家言於兩漢事尢熟卽自課君君以是諳古有舅風君好用情而致之或未當旣已不肯下人而相接常黙默君舅旣沒益莫能善君者境益困求舉又屢黜於有司所親之訾毀遂迫也君故多隱憂晝夜傭書給衣食嘗日作正書二萬字而不得廢酬酢以是君益羸余以壬戌夏客揚州始識君甲子復至交尢善自甲子迄今四年餘大半在揚州所遇皆窮舊友莫復顧者獨君拳拳甚過從不間君嘗從余問詩法而所作顧不相似然君詩每年輒進每進輒膄健無近世聞人雜亂羞濇之態丙寅秋君以詩書見賞於兩淮鹽政君旣極困或勸君當不時至因有所請然君卒未嘗再謁也今年二月餘赴常州視友人疾君出門卽無所之常語母氏曰愼伯去兒愈益無俚余返自常州君以試事赴泰州余復赴淸江浦十餘日而君自泰州病春溫歸余急過視君君病狀殊無所苦各述近況不可休亦不倦也君忽把手語余曰吾此疾恐不起卽起今年終不免吾昔語足下以夢前生爲斷頭將軍吾前日歸自泰州阻風孔家涵仿若登岸見艸中馬臥極瘦血濡頸旁有語余曰彼昔同其主被難於此今其主生人間已三十年彼在此伺其主同去時聞而惡之遂驚覺則恐不得久相見也繼視君則病勢益減以君寂寞甚日三四過視之又七八日病忽劇語不可辧數日遂卒旣絕气余撫屍哭之復轉晴視余旣手足堅冷經日而腹溫不散餘搴被摩其膺尙格格作聲膚澤如生時無所惡則君之積慧信矣君考以嘉慶戊午卒於漢陽喪旣歸厝地不吉君嘗屬余攺卜不果君旣卒思有以副君意遂爲卜兆於中雷塘之西南將遷君考並瘞焉君於學多所窺測而嗜詩爲甚艸稿紛糾余刪輯之爲若干捲昔李觀與韓退之友善所以稱之備至今觀所傳詩稍淸澈耳而退之亟稱之莫以爲過者則信乎其才難也余顚沛較退之爲甚而文行無似其言不足重君以取信於人然觀詩而傳也則君何疑焉君卒以嘉慶十二年四月七日年三十歲子復曾生六月而孤貌惇實當能伸君之志者五月廿一日涇包世臣淸故揀選知縣道光辛巳舉人包君行狀曾祖煥章字堯文國子監生鄕飲介賓祖輯五字覲之縣學生貤贈文林郎候官縣知縣父良棻字重侯道光登極恩詔賜級九品安徽寕國府涇縣震山鄕十一都二圖包村二甲僑江蘇江寕府城北和會街包世榮年四十三狀君字季懷姓包氏包氏祖漢大鴻臚曲阿咸鴻臚與子郎中福以魯詩論語爲明和二帝師宗始有望於周隋之際則東海愷愉昆弟並以漢書顯於唐則潤州融與二子何佶以詩任城文賅以書著聲開寶間於宋則合肥孝肅公尢知名涇之包氏宗合肥南宋乾道中忠五教授於涇因家焉然曲阿潤州皆今丹徒而丹徒族人顧宗合肥云孝肅有曾孫三長居涇次居貴池季居丹徒在貴池者則云自震山轉遷以涇爲宗吾宗譜則云教授爲孝肅嫡長曾孫然與宋史不符不審教授於孝肅世次何別也教授傳十有七世至明之季處士悠芳負販於和州歲暮將歸而聞鄰婦哭甚哀詢知以負債故賣妻遂罄貲代償歸告家人以生涯折閱而已順治中有和州人自九華山進香返過包村言其父母遺命必朝山爲包布客報徳時處士君已病甚拜於牀前乃前鬻妻者得畱而生之子也其事乃聞於人處士再傳而至鄕賓君孤貧以析薪爲生而事節母孝友於兄接人信義以見重鄕邑本府長洲宋府君斆表其門曰雍睦流芳文林君爲鄕賓君長子始業儒有子五其叔則九品君於世臣爲三世父娶於翟生四子君爲其季君生始十月而世母病歿時予母育季妹有乳文林君命並撫焉稍長從文林君寢處五門食指羣從數十無升斗之仰年及童艸皆四出覓食三世父貿易於江寕之南卿爲予考府學君集村童世臣從而授館焉惟二世父縣學君在家授讀侍文林君文林君愛君甚謂必成名不令習異業使就學縣學君然應門赴市無代者或至往返十餘里求質庫君故魯又不得專意幾席以故年過成童中經尙未能成誦然試筆爲文時有奇气矣嗣予攜君同遊揚州與爲約曰吾年少不幸盜虛聲於斯世奔走食力給俯仰學無根柢而詞有枝葉常用自慚吾先世以經史立家法中葉衰遲吾弟性沈鋭能守寂寞修復先業其在玆乎期以十載勉之矣君對曰詩固先業也請學詩君謂毛公恪遵雅訓義最優簡質難曉故鄭氏時出別義以輔之非好學深思者莫能猝通或又以私意附會俚言破道至於艸木鳥獸之性質體用詩人所由托興也又古人習於禮故舉時舉地舉器服卽以見得失寓美刺斯三者有一不明晰則茫然不得其解雷聲瞽說詩義幾晦爰托始於嘉慶戊辰以迄道光辛巳十有四年寒暑不輟成訓詁八卷艸木二卷鳥獸一卷虫魚一卷輿地一卷名曰學詩識小錄述吉凶典禮器服樂章者又十卷未有大名共二十二卷四十餘萬言識小錄十三卷中惟輿地一卷未經君自寫定述禮十卷則初稿數欲焚棄而幸存故笥者其貫穿馳騁分散探墓洽通而不抵牾意逆而不穿鑿可以爲明述之雅儒者也然誇者則徒見爲耳目之廣采掇之勤而已君以治詩故於載籍無不搜覽尢好荀卿屈原呂不韋大史公書班陳範三史杜氏通典司馬氏通鑑每歲必數過瀏覽文選及漢魏以來至近世詩文總集專集深通文法明於激射隱顯繁簡徐疾得失之故凡予有所著述必先示君君指摘疵颣予應時攺正十四五久久審之則君之所言無不當者蓋善論文辭亦莫君若也然自著詩文甚尟嘗謂覽近人纂作率未見其精善然自爲之則手不稱意隨俗操筆徒增來者訾議耳君性𨿽佚蕩然以廉隅自勵揚州四逹之鄕士人爭衒鬻以徼名利君旅居於是且二十年常閉戶不通人事遇績學惇行之先進則以弟子行自處於聞人華士蔑如也然善資友以自淑前後以所業相質難切正者同縣則胡承珙墨莊同府則旌徳戴顯忠遂良同省則桐城姚東之伯山歙洪敏回子駿黟兪正變理初外省則長洲宋翔鳯於庭武進董士錫晉卿張成孫彥惟丹徒柳興宗賓叔山陽丁晏儉卿嘉定潘鴻誥望之仁和龔自珍定庵文登畢亨恬溪而甘泉薛傳均子韻儀徵劉文淇孟瞻旌徳姚配中仲虞族子愼言孟開四人者尢務實不近名博洽有文采君子之徒也與君志趣如一講貫至久故論交爲尢篤君又嗜書肆力率更而筆勢轉換則兼大令北海有蘊藉然常以闌入中嶽爲歉君所嚴事者侍郎開化戴金溪先生爲其多聞而篤實以淸先天下也謂陽湖張琦翰風詩詞逸宕性毅直而與人可親謂吳沈欽韓文起彊識雄文而學明統類誨人不倦足以息驕吝風惰廢皆執禮於師友之間於古文推陽湖惲敬子居爲百年巨手而謂定庵文情奧衍富齒淹聞造詣未可量於制義推盧龍蔣第次竹於書推懷寕鄧石如頑伯其次則諸城劉文淸公讀髙郵王念孫懷祖廣雅疏證嘆其精識過休寕戴氏惟憑肊爲疵謂宛平徐松星伯漢書西域傳補注爲絕倫諸城懷寕君皆不及見君之隨計也謂可見髙郵面質疑義而年逾八十不能接後進矣君深用爲憾君年十九始應童子試八試始遇督學長洲徐公頲嘆君文沈麗爲八府五州所無拔府學第一然幕中士不能諭爭欲黜之及拆封知爲予弟乃大服徐公笑曰如此才固不愧爲愼伯弟然豈復藉兄以名哉應鄕試五道光紀年侍郎蕭山湯公金釗編修新建熊君遇泰主試無極劉君本夔爲同考以君四書義用古注不中程而五經醇茂五策擅場遂擢以鎭榜丙戌報罷南返以七月初至揚州聞世父於夏間患足亟赴侍九月初二染時疾初十日語其室人曰吾不起矣耄父幼子以累卿吾女已許仲虞葬後卽歸姚氏童養之卿撫長子至六歲以屬仲虞撫次子至六歲以屬孟瞻爲吾教誨之必得成立卿尙不至煢老無依也其室人泣請畱書爲托君曰孟瞻仲虞與吾爲道義交二十年非歧視生死者是後遂不復有言以道光六年九月十八日疾革先是世父猶冀病勢有瘳及十五日夜聞異香滿室如是三夕竟不起適戚黨同裏翟惟善楚珍自都返撫屍垂涕資其賻得以成殮予聞計奔哭並從世父卜兆域於城東三十里玉屏山之麓將以七年春歸君之魄配王氏會稽望族習禮能安貧子二長士鐸甫三齡次士銓君卒八日而後晬君好學如是而不祿鮐背拊轊黃口扶苴禮堂之寫定未聞通邑之傳人難必生民至戚備於身後豈謂同產恩私實有志吾道者所共悼痛故縷述行業以告君之執友及當世巨儒錫銘誄以慰泉壤且使來學有所徵信則斯文之厚幸匪惟衰宗子姓沒齒不朽已也道光六年冬十月八日從父晜世臣牧淚謹狀淸故優貢生孫君墓志銘道光癸巳十月二十日福建舉人陳金城見訪再拜致其師孫君之遺命涕泣言曰嗚呼壬辰正月吾師過揚州得識先生金城實侍事如日昨及沍都則病嗽轉成腳气年始五十精力故未衰五月二十日竟爾奄忽吾師雄文不得於有司砥行名止閭巷著述數百卷未流布而旅喪七千里外斯亦學人之至戚也病亟命金城曰吾必不起吾隨舉主入都遂至於是命也夫然因舉主識安吳包君接其言論讀其書當代能任斯文之重者也而必乞埋石之文於包君使吾名得附存於世者則死不憾矣金城謹志之玆以來春定舉葬奔赴襄事用敢將吾師之未命又曰金城侍吾師講論口授注疏未嘗檢本金城有查核不得者卽告以其捲某頁論六書檢許氏本示弟子舉手卽得其字其精熟如此然常言吾人治經非以矜淹治爲他日之當治人也治人先自治不能自治徒治經何益質吾師生平可謂言行相顧者也其居父母喪不飮酒食肉不居內者六年泉俗好鬥訟大姓爲甚孫氏族眾萬數漸漬身教竟爲仁裏所學如此所遇如彼非先生無足與發潛曜垂信來玆而慰幽壤者故敢以請嗚呼近世師弟相授受一利祿之途矣豈必待死生哉升沈丰約有不忍言者今陳君以會師葬故犯霜雪跋渉萬里而誦述行治本末尢詳備有要其所受於師可知也余旣感孫君自托之誠又髙陳君義𨿽不任不可以辭系曰君諱經世字濟侯別字惕齋福建之惠安人父至正邑庠生通經工爲文君學所自出也道光庚寅君應歲試使者奇其文詢所學博辧切至遂舉優行第一貢入國子監使者則今禮部侍郎淅江學政新城陳公用光也侍郎好善甲流輩前自閩還都艤舟吒余曰吾歸裝得一孫濟侯當敵笥河三百石矣余因以識君君所著有十三經正讀定本八十卷春秋例辧八卷爾雅音疏六卷孝經說二卷夏小正說一卷釋文辧證十四卷經傳釋詞續編八卷說文會通十六卷韻學溯源四卷詩韻訂二卷惕齋經說六卷讀經校語四卷其通經略一編則纂集古今治術本於經術者以明窮經致用之方無慮數十卷尙未成書四書集解十二卷周易本義發明十二卷小學輯記近思錄附注性理輯義三書無捲第皆少作惕齋制義四卷則陳君集錄家塾及課試者妻某邑某氏子某某職女子子某適某某職葬某原實某月某日銘曰昌黎謂眾萬之生誰非天胡喜厚其所可薄然往古著書以自見後世者大都其居窮守約者也得毋人世之所謂薄與厚者與天錯耶抑天之所以厚斯人者不一途而各擇其所專托耶造物之意誰則知之嗚呼孫君又何悲矣與陳孝廉金城書世臣白念庭足下辱枉顧荒寓是日張館陶櫬舟至揚世臣往哭丙夜方返足下相候自辰達戍洎得見又聞尊師孫君不祿增人淒惋館陶抱璞不剖老死風塵然雅儒名徧士林循吏績在輿誦年政七十孫君才以諸生促壽旅次所遇尢絀是以𨿽傾蓋交而與館陶之道義固結三四十年者哀戚固不殊也足下稱孫君命以沒世之疾相屬孫君學業眞所謂不假良史之辭卽足下萬里奔會師葬世臣有生所未聞見固由髙誼絕俗非孫君何以致此此豈復鄙文所能輕重者重辱賢師弟見許之深不敢自藏固陋殫思譔作錄於另紙足下所述孫君世系行治著述甚偹別後繹思仍有須面詢者次早走答而舟已遄發故並陳其所以恭肅公遠在趙宋若是孫氏始遷祖則官詳其所自來因何隸籍若非始遷不符書例曾祖與祖俱有隱徳未能切指事實則近常談故書系止及一代非故爲褊也妻與子女女夫於例宜書足下談次未及故闕字以備補塡至孫君著述大都宗漢則闌宋諸編自系初地故稍易其次第夫污附固爲陋習而調和亦非眞詮孫君書故未見然曾略聞緒論卽校子韻疏證數事其深於漢學可知由宋歸漢關造詣淺深不必更加瞻顧爲調和之說也通經略一書最有裨於來學天下未嘗無有志之人大都爲師友所汨沒遂致裨敗經史徒資弋獲人心世道日付頺波足下以髙第弟子所望必竟盛業較復齋通解尢足毗輔名敎也榮名無旣造物所以慰求志之勤然韋布傳文旣罕傳而盛者則尢罕良以枝葉單寒難成蔭實近世聞人惟侯魏身俱不達然有大力者負之以趨而體龍气荼不足厭觀者之意甫及百年聲稱已減是其傳否正未可知況世臣少本不殖長更就蕪賃廡無五噫之謡握管無雌伏之嘆白華自戒利名路隔而槐棘屏翰望風摧排以視侯魏情事相反而賢師弟以爲必能信今傳後久而益光恐論者不以爲知言也然世臣亦未敢自棄每至臨文必愼所許恆慮一字苟下重誣後世名山通邑並聽之造物而已流水不慚聊助一噱陰寒累月伏惟爲道珍重千萬十一月十日世臣謹白淸故翰林院編修崇祀鄕賢姚君墓碑道光辛卯安徽畺臣列君與君猶子故刑部郎中之行誼請祀鄕賢從人望也次年冬部臣勘覆以爲名實相副得報可時君之曾孫瑩宦遊江蘇以君遺集援鶉堂筆記三十四卷古文集五卷詩集七卷鄕賢錄一卷餉世臣而屬文君之墓石郎中君世所稱惜抱先生而君則惜抱軒集中所稱學所自出之伯父姜塢先生也憶世臣以嘉慶壬申謁惜抱先生於白門鐘山書院請爲學之要語及君者至再至三嗣讀古文辭類篹中載君論說數十百事披隙導窽辧正舛誤莫不持之有故則益欲求君書數年不可得玆得反復之乃知君博覽彊識不主家法惟以旁稽互證求一心之是爲詩文必達其意絕去依傍自成體勢居恆不著書而翻閱校勘至老不輟藏書數萬卷悉加朱墨見有錯謬羨脫隨手糾正各紀錄於簡端君旣卒書籍頗有散失惜抱先生收手迹之僅存者藏之及瑩成立乃舉以相付瑩逐條編纂其有前後持論差互者悉仍其故今所版行之筆記胥是物也然君集有書史記六國表序後曰世變異則治法隨之故漢以後多踵秦法司馬氏援法後王之說以學者不道秦事爲耳食蓋深感世變而詭詞以寄痛則君蓋深有獲於古訓者非苟矜淹洽也固將有以用之乃覓舉至年四十一始通籍居詞館數年卽膺察典當外擢方面遽引疾去夫豈恝於世事哉繼讀君跋顏氏家訓曰交道締結常爲禍福所倚伏文人志士於幕府權門貴判迹於首途避燻炙於始灼然則君之決退其亦有所不得已於中者也君旣歸裏無所用則相與率鄕人舉義倉條約甚設迄今幾百年踵其法而擴之以故邑屢饑而不害是亦爲政君斯有所見端矣讀君之書可爲學者稽古法迹君勇退無濡滯可爲學者涉世法推君之任卹鄕黨可爲學者入居裏族出拊閭閻法則君之所以不朽固不系墓石之有無而稱述先達流風餘韻以諷諭方來斯固後死者所有責也爰次其世家而系之曰君姓姚氏諱範字南靑姜塢其號也世爲安徽桐城人曾祖諱文然康熙中官刑部尙書謚端恪雍正中特旨賜專祠祀於其邑祖諱士基湖北羅田縣知縣民思其政祀之於名宦祠父諱孔瑛早世贈翰林院編修君以康熙壬午八月十八日生戊戌補縣學生員雍正乙卯選拔貢太學舉乾隆丙辰順天鄕試第二人中式壬戌會試第三人成二甲進士攺庶吉士甲子充順天鄕試同考官乙丑散館授編修充武英殿經史館校刋官兼三禮館纂修官丁內艱服闋起原官兼文獻通考館纂修官庚午京察一等旣引見以病自免解組後敎授南北閱二十有一年辛卯正月初八日卒於家君卒逾六十年鄕人追纂教思吁請入祠而傳學之惜抱先生實侍君入一門四世先後以政事文學享國家爼豆蠁之報史氏所謂榮名豈有旣者耶淸故文學汪君之碑道光八年十二月十日儀徵縣學生汪君谷卒其同志友丹徒汪沅芷生甘泉薛傳均子韻儀徵劉文淇孟瞻寶應劉寶楠楚楨涇包愼言孟開旌徳姚配中仲虞儀徵王僧保西禦江都梅植之蘊生丹徒柳興宗賓叔甘泉楊亮季子儀徵吳廷揚熙載王翼鳯勾生旣各爲文辭以紀其學行寫其悲哀又共琢石表其墓而涇包世臣以丹書之曰君質脆弱而性和易居家藹如也接人退然如不及惟力學則精銳彊悍進而不止至不欲後古人弱冠卽鄙棄俗學委心許鄭集殘缺以求會通有齟齬不相入者則旁稽博討鉤深洞賾常達旦不寐又以揅經擘史要領多在輿地故記簡質後儒各爲歧說紛出無依據惟近世之圖精審據以爲本比羣籍而究事情曰指手畫必得顯證而後已尢嗜作書約鍾梁分法爲眞行風發蹈厲有不可控勒之勢而遒麗一應楷則積勞致咯血且病且學蓋君之沒也年止三十有五而病已八載然未嘗旬日輟學也君字小域系出唐越國公世居歙明之季有國儒者遷揚五傳至君考錚始著籍儀徵舉於鄕以知縣就銓初娶吳氏生長子秿繼娶楊氏生君及和秦程君娶於母黨生一女而歿君葬之西郊金匱山君甚愛其女孟瞻有子毓崧岐秀善讀書君雅屬意孟瞻故知之及君之亟也告和求爲其子婦君聞而笑曰孟瞻厚我憐我而及我女耶君無主後秿以其幼子寅壽後君並卜明年月日以君喪合於夫人之窆自予弟世榮季懷從洪沂州遊於梅花講院因得與君及芷生諸君交善其日相砥礪勗勉者不爲人不速化本本原原不以得喪變所習予嘗以謂季懷所與遊諸君家居相距或數百千里是蓋江淮英淑之所發越使得萃於一地相輔以有成夫豈事之適然者耶然十數年間諸君旣皆困躓無善狀季懷顧不幸奄然物化而君又爲之續生材實難受材而不負其生爲尢難而奪之遽而且酷至於如是天道其果可知也耶然季懷身後諸君檢校遺書至四十餘萬言庶幾雅宻有條理惟君造詣已深而著述未就無以垂示來玆尢可悼痛是宜有銘銘曰嗚呼小城以子守身之謹而不能厚其生以子稽古之勤而未逮樂所學之成宜博辧雄文如諸君者不勝哀慕涕隕而心傾也悲夫淸故國子監生淩君墓表江都有生於孤露不假師資自力學以成名者三人曰拔貢生汪中容甫國子生淩曙曉樓予以嘉慶六年遊揚州則汪君前卒及十年再至乃識淩君君生貧而居市十歲就塾年餘讀四子書未畢卽去香作雜傭保然停作輒黙誦所已讀書苦不明詁解鄰之富人爲子弟延經義師君乘夜狙其軒外聽講論數月其師覺之乃閉外戶不納君君憤甚求得已離句之舊籍於市私讀之達旦而日中傭作如故年二十乃棄舊業集童子爲塾師稍稍近士人然或僿陋不足當君意故君學爲世俗制舉文無尺度同人亦莫肯爲言者而童子嘗從君遊則書必熟作字正楷以故信從眾修脯入稍多益市書君有甥儀徵優貢生劉文淇少貧如君君愛其頴悟不忍棄之逐末自課之且敎且學劉君齒未壯卽以淹通經史知名江淮間而其學實自君出君初識予問所當治業予曰治經必守家法專治一家以立其基則諸家可漸通然心之爲用苦則機窒樂則慧生機窒者常不卒其業凡讀書不熟則心以爲苦君自取熟者治之可也以君熟於禮遂勸君治鄭氏又以古注義皆激射回互非深通文法則蒼黃不能得情事因勸君先誦嘉隆經義三十首每首以三百過爲度君旣習之得體勢乃出故編修武進張惠言所輯四子書漢說數十事及予與庶常陽湖李兆洛增綴未就之稿挭君以爲治經式君旣明古人文法隱顯疾徐之故益樂益憤歲餘稽典禮考故訓補其不備爲四書典故核六卷以見知於故梅花山長沂州知府歙洪梧君旣治鄭氏得要領又從今寕國訓導吳沈欽韓問疑義益貫丳精審嗣聞今儀制武進劉逢祿論何氏春秋而好之及入都爲雲貴總督儀徵阮蕓臺校輯經郛盡見魏晉來諸家春秋說深念春秋之義存於公羊而公羊之學傳自董子董子春秋繁露原天以尊禮援比以貫類旨奧詞賾莫得其會通乃博稽旁討承意儀志梳其章櫛其句爲注十七卷又別爲公羊禮疏十一卷公羊禮說一卷公羊問答二卷嗣阮公出鎭延君入粵課公子君時方家居讀禮以喪服爲人倫大經後儒舛議是非頗謬作禮論百篇引伷鄭義洎至粵與阮公商榷刪合爲三十九篇爲一卷凡君所著書三十八卷五十餘萬言皆有顯證遠雷同附會之陋足爲來學先路君娶同邑範無出別宅嚴舉子鏞而範尋歾君繼患風痺養屙於董子祠之南偏道院遂以道光九年五月廿六日卒於寓廬年五十有五鏞𨿽始齔哀慕如成人劉君卜以是年八月八日袝君於雙墩北原之祖墓與範合封又圖所以不朽君者以屬予予謂汪君𨿽博覧彊記而特工文辭巨公推挽者多晚以饒裕然勤學亦稍殺減矣君獨尙朴學南北奔走皆以校書授讀爲事未嘗與斯世通羔雁修脯而外未嘗入可以無取之財予每過從君必危坐據案左手翻捲冊右手持筆客至前而不見蓋自締交以來廿餘年如一日君得於天者後汪君而人力堅致終始不渝則殆於過之是不可以不銘銘曰淩氏之先泰州著籍儒歷僉憲明史稱直曾祖曰襄武長千夫祖鸞父驁乃寄汪都君寠且魯好學根性自知讀書不櫽而正古有都養抑聞牧豬十五年所其精不逋吁嗟淩君遠與爲儕名則旣振福乃不皆抉經之心以一何鄭排斥詖辭章明先訓粵有慶允泣抱遺書修徳必報成此藐諸淸故文學薜君之碑道光九年八月二十日甘泉薛君子韻歾於福建督學使者內閣學士新建陳用光汀州校士行署先是陳公讀子韻所著說文答問疏証之書而善之以質太子少保閩浙總督金匱孫爾準孫公故小學家也嘆爲絕倫議相與板行之以嘉惠閩士猝遘此變陳公愼於殯之禮畱疏證六卷稿本而遣使護喪歸揚州厚資其葬儀徵劉文淇孟瞻檢遺篋得舊讀十三經本集錄其丹黃手勘之語約可廿卷閩遊艸一卷文選古字通疏義十二卷艸創未卒業孟瞻與寶應劉寶楠楚楨予族子孟開約纂輯繕副以付其家其家卜明年春祔於甘泉西郊十三里廟陶家衝祖墓同人以子韻道嬴時絀不可不表也以屬予予以謂子韻少工駢文矞麗常冠儕輩嗣與孟瞻及予弟季懷友善因以次締交於孟開仲虞五人者相結爲本原之學季懷孟瞻孟開治詩攻毛鄭氏仲虞治易攻鄭虞氏子韻治小學攻許氏皆旁通羣籍而據所業爲本砥礪以有成近世昌許氏者推嘉定錢氏金壇段氏段氏徒眾尢盛惟子韻究其得失而右錢氏錢段皆予舊詆備聞二老面商榷之辭知子韻於斯業甚審也乾隆中大興朱氏首以許鄭之學勸天下一變揣摩塵腐之習繼聲者務名髙而不別眞僞則撏撦斷爛之獘興於是求士者反其道以爲用或揣摩塵腐之未能也然遂衮衮躋淸要爭言主持風會矣四十年間風尙三變故學者能有志於古百之一志古而一再不當於有司輒自疑遷業其能堅定不惑以汔有成者又百之一予弱冠展側江淮間常自病盜虛聲無根柢物色朴學得陽湖黃乙生小仲通鄭氏禮行不違其言武進劉逄祿申受通何氏春秋虞氏易𨿽涉事迂疎而好學出自天性江都淩曙曉樓治何氏春秋鄭氏禮困學而不厭同邑胡世琦玉樵墨守鄭氏有綴殘補缺之勤嘉定潘鴻誥望之能錯綜許鄭以適大義丹徒柳興宗賓叔治詩禮史漢能依雅訓以捍俗說楚楨之上世故崇漢學能不墜其家法儀徵汪榖小城覃精許鄭尢長於輿地黟兪正變理初通鄭氏禮杜氏春秋烏程淩堃厚堂綜漢義說易禮春秋數十萬言與理初並長推步算術蓋吳越英雋略備於斯已然必守許氏以推原賈馬鄭服詁訓者卒莫如子韻之善荀子曰學不可以已鍥而不捨金石可鏤非必資性殊絕也故曰古之學者爲己志乎古必違乎今無望其速成無誘於勢利乃蘄至乎古之人然而太史讀功令至於廢書而嘆者不亦深悼欎滯矣迹諸君子所學此其志豈利祿之路哉要其稽古自得皆足以有見於時而成進士居館職者惟玉樵申受未幾玉樵竟出宰不獲乎上申受左遷祠部至十三年不得調理初望之季懷獲一解連躓春官憂生之計更迫餘子則困諸生無所合而自道光紀年以後小仲嗒然物化季懷小城相繼奄忽今年春夏之交玉樵家食不祿曉樓以養屙敚於道院入秋而申受疫沒京邸子韻旅喪閩館右軍所謂感兼傷痛切心哀窮不已又云當今人物眇然雕落可哀嘆者殆猶未至若斯之摧剝酸酷也爰灑涕而系之曰君年四一諱傳均舊隸溧水今邗濱遷邗再傳璋璉琇璉次子柄君其冑以柄後璋璋有孫孫知好學祖顏溫母李早世繼楊慈妻何淑愼君宜之維君失職以學顯吁嗟中材何以勉孝劉總角抱遺書君子之澤自玆遠皇敇授修職郎安徽寕國縣學訓導沈君行狀曾祖彬妣仲氏祖載熙吳縣學生妣錢氏考培宗貤贈修職郎妣馬氏貤封孺人江蘇吳縣木瀆鎭沈欽韓年五十七狀君字文起號小宛其族望吳興分吳江遷郡城再遷木瀆爲吳縣人至君六世君深眉巨目仰鼻而短脰面麻黑碩腹下垂行步蹇連語言澀吶年逾三十乃得以縣學生員就嘉慶丁卯江寕布政使司試領薦赴春官又輒躓丁丑大挑入二等道光壬午選授安徽寕國縣學訓導庚寅九月奉馬孺人諱歸裏次年十二月廿日卒於家配同邑王氏子三箕衍不勝喪後君一月以壬辰正月廿日歿有孫懋官次瓜衍天衍皆業儒君質亞生知而力同困學幼侍貤贈君習爲詩稍長自程誦讀家極貧書値千錢輒無力購致假之藏書家莫肯出全部得數冊持歸計日繳換然必求要領寫爲要刪淹通羣經尢長禮與春秋擘揅諸史尢熟於志旁及百家故記官書野乘古今專集彚集類鈔札記究其條緒悉歸於統旣弱冠念漢書至深至博顏注旣淺陋復多盜竊範氏後書𨿽簡略而義存實錄章懷雜集眾手故有粹駁劉氏注司馬八志文殊宏富然頗無統貫尢疎於地理乃覃思廿年遠搜故籍爲兩漢書疏證七十四卷捲率槁書四十頁頁率八九百言共二百餘萬言於以正謬補闕盡之矣凡以植國之體端由制度漢氏𨿽近古然離秦立法爲後世濫觴君故上推姬周下比有明詳哉乎其言之損益悉陳得失備見使來學有所依據以當後王取法者旣成寓柬於余曰此書發蒙啟覆鉤稽貫串然親見其成書或加省覽曾莫能終一卷覆之瓿嘆何待來玆良玉不剞必有泣血以相明者非足下而誰蓋君之自信而遂以信余也余與君皆業荀子嘗推論爲國以禮之指以爲孔子悼時人勃亂廢禮當使天下嬰毒禍無可旣極乃見意於春秋以誥萬世君因謂左氏親承聖訓博驗寶書依經立傳全付托之重而公谷家攻之欲顯復晦杜氏注出𨿽得列學官然多入以邪說陰敗禮敎其蠧左氏也逾於明攻余涉左氏淺聞君言未深諭也及君郵示補注十二卷正杜氏之大失其有略陋並爲補綴別爲考異十卷以辟百家淆亂則信乎從訟左規杜之後而加詳審者也君又以裴氏注三國志意在補其褫脫光耀沈落而郡縣鎭戌之僅見一時名物訓詁之不類後世者皆闕故爲補訓詁八卷釋地理八卷又以地理之學古書惟存酈氏水經注近人戴東原校定其倒置羨脫趙誠夫爲之刋誤其書乃漸可讀而戴氏短在憑肊趙氏蔽於輕信至如古書之有足互證與近今志乘之目驗可處者二家又皆搜討未逮也故爲水經注疏證四十卷然後郡縣之廢置沿革山川之髙深變遷流合派分昔通今塞皆如提挈在手指掌可談又以一代巨公詩文非曉然其朝章事實則不能得作者用心之所至韓退之王介甫兩集於唐宋各立其極而宋人注韓集空疏肊測宋人注王集止及其詩𨿽云贍博其於人物制度闕略尙多故補注韓集及王詩而別創王氏文注注共四十四卷又集範石湖集以著南宋之事然後唐宋五六百年之巨制短章義皆可通君深造眞積樂逄其原陳祥道禮書王施查三家蘇詩注王昶金石萃編疵謬觸目隨手糾正各成卷帙凡君著述無慮四五百萬言皆出稽古心得求是於實無一語任意矜眩罜誤來學者𨿽云注釋實可單行惟未習算術常自引以爲憾君手繕古書至夥惟所節錄太平禦覧雲笈七籖法苑珠林共若干捲校原書十存二三而菁華悉萃手稿尙存其幼學堂詩集十七卷文集八卷已版行君詩始則導源魏晉晚乃頺然自放然而屬詞比事必有所處嗜爲俳文才多而不受其患深究三史行文離合之故以故气骨鶱舉脈絡微至其聲窅然而沈其色黝然而幽爲自來駢儷家所未有後更爲散文健入震出盡破唐宋壁壘而自合矩矱一可爲後世法君性至和易不以所業驕人有問者必就其端緒原始要終反復推尋使皆洞澈惟少小頗事口腹遊處有不暇擇者漸來久要之責又遇僕隸過溪刻相與造蜚語肆謗訕嘗一至秦中遊裝稍潤有華服數事交遊復共掎摭之𨿽非大失惟餘亦不能爲君曲諱也余生平言學推君論文則晉卿庚寅夏自刪定舊作爲三十卷初寫出而晉卿物化今年秋攜稿本訪君於木瀆入門則君奄在殯宮矣嗚呼哀哉原夫居下以思往其言有文始於詩盛於春秋秦漢作者遞相祖述幸得垂諭方來莫不珍同鴻寶功力贏絀殆難彊名李唐以還著述滋廣衡其得失乃有可言杜氏撰集通典蔚爲政書之首然前承劉秋後錄國故搜討尙易宋世不刋之書惟洓水資治通鑑然亦借助羣材非一人心力所及章氏考索馬氏通考則俱以獨力成大業然依類探纂事有循持而舛誤亦復時見近世學者首推亭林顧氏迹其成書郡國利病宅京記不過捃拾之勤肇域志𨿽未見要亦其類也唐韻正五書功同鐫金而學止一孔惟日知錄閎深簡切足副其守先待後之志而前十卷仍屬帖括末技顧宛溪胡朏明齊次風覃精水地優義居多顧復初窮究春秋分合著績專家成名於斯爲盛與君並世則錢曉徵實能窮探羣籍刋落疏通大都精當然片詞碎義其細已甚君博聞兼綜同符顧錢以言識大𨿽略後亭林而精則過之又文采鴻曜非二君自完邊幅者比學問之道務多則龎雜無紀而非所以語於吾沈君也君名故藉甚而萋菲尢盛余薄植無可指數困躓更甚於君疏附禦侮非其任矣竊述所知爲狀寫付瓜衍天衍錄副二本一以告君一編君集之末使君學大昌之後知君所謂眞知之者惟包愼伯之言之非妄嘆也道光十有二年歲在壬辰冬十一月十三日安吳包世臣謹狀翟秀才傳秀才諱翚字儀仲姓翟氏吾涇之水東人也本沔陽張氏遠祖有爲漢王大將者漢滅其子自鄱陽避難至水東依翟氏以居冒其姓支裔繁衍而眞翟氏顧衰弱今別爲老翟家云秀才貎臒而善病沈思寡言愼交遊與先子特善乾隆丙午先子始肆力爲詩戊申冬先子與秀才同爲吳氏客出詩百餘首屬秀才點定秀才嘆絕亦錄其五七言尢善者十餘首以質先子始相引爲道義交己酉世臣侍先子至郡應科試始得謁壬子先子病痔甚挈世臣自白門歸裏而秀才已以是年先期謝世年四十一歲無子癸丑世臣承藥物於水東因過秀才墓作詩曰忽忽過荒墓長懷翟秀才神期乍譚笑文采竟蒿萊寒谷泉空咽衰楊葉自推誰憐霜艸宿蕭颯北風來世臣返爲先子言秀才墓荒涼狀並誦詩先子噓唏不自勝久之問曰兒詩大似儀仲何以能此不肖言自八九歲侍幾席常課畢輒自讀文選嗣大人從戴氏假得全唐詩不肖翻閱之常徹夜心有所觸輒效爲之稿累五六百首大人病不敢以請先子曰吾事詩晚又苦腹儉不足稱其意兒能終吾業者異日當以此致大名洎先子棄養不肖負米蓬轉秀才自錄詩稿竟止失近惟記其病鶴曰灑落淩霄翰蒼苔緩步行窮愁但有骨江海豈無情露下寒生警松陰影獨鳴寰籠休勢爾得意尙縱橫歸燕曰歸燕歸何處髙秋影漸稀慕儔非盡室捨舊獨知幾翠幙涼風冷銀塘白露晞存身深閉戶還復候時飛吾涇在唐有萬巨者太白贈詩云吾愛萬夫子解渴同瓊樹何日一來遊相歡詠佳句是必工詩然片字無存惟許棠列於大歷十子全唐詩錄其五律二章耳閱宋及今千餘年未聞有知名士在人口耳者先達侍禦趙星閣先生先子之業師也嗜爲詩自刻其各體詩二千餘首爲潄芳居詩鈔亦以五律爲最工其渾厚過秀才則居使之然而完善精到殊不及工力固不可誣也胡玉樵世琦庶常亦嗜詩前在都下曾出其稿本各體千餘首見示夜郎自大非求益者才气固可造而未就軌範非秀才比也然近人爲詩者日益多又未見有能及庶常者才難之嘆豈惟吾鄕秀才故蓄一端硯誤碎於地因仿毛頴爲端硜傳以自況文多不能記不審其族尙有傳本否世臣蹉跎至年七十日內自編前後論文之書因補爲此傳使訪詩於吾涇者知許君之有繼聲也

藝舟雙楫卷第五論書一述書上干隆己酉之歲餘年已十五家無藏帖習時俗應試書十年下筆尙不能平直以書拙聞於鄕裏族曾祖槐植三獨違世尙學唐碑余從問筆法授以書法通解四冊其書首重執筆遂仿其所圖提肘撥鐙七字之勢肘旣虛懸气急手戰不能成字乃倒管循幾習之𨿽誦讀時不間寢則植指以畫席至甲寅手乃漸定而筆終稚鈍乃學懷素艸書千文欲以變其舊習三年無所得遂棄去嘉慶己未冬見邑人翟金蘭同甫作書而善之記其筆勢問當何業同甫授以東坡西湖詩帖曰學此以肥爲主肥易掩醜也全用其言習兩月書逼似同甫明年春從商邱陳懋本季馴假古帖十餘種其尢者爲南唐搨畫贊洛神大觀榻神龍蘭亭余已悉同甫之法乃自求之於古以硬黃摹蘭亭數十過更以朱界九宮移其字每日習四字每字連書百數轉鋒布勢必盡合於本乃已百日拓蘭亭字畢乃見古人抽豪出入序畫先後與近人迥殊遂以蘭亭法求畫贊洛神仿之又百日乃見趙宋以後書褊急便側少士君子之風余旣心儀遒麗之旨知點畫細如絲髮皆須全身力到始嘆前此十年學成提肘不爲虛費也續縱遊江浙徧觀收藏家舊迹壬戌秋晤陽湖錢伯坰魯斯魯斯書名藉甚嘗語余曰古人用兔豪故書有中綫今用羊豪其精者乃成雙鉤吾耽此垂五十年才什得三四耳余答言書不能佳然下筆輒成雙鉤魯斯使面作之畫旁皆聚墨成綫如界余以此差自信矣是年又受法於懷寕鄧石如頑伯曰字畫疏處可以走馬密處不使透風常計白以當黑奇趣乃出以其說驗六朝人書則悉合然余書得自簡牘頗傷婉麗甲子遂專習歐顏碑版以壯其勢而寛其气丙寅秋獲南宋庫裝廟堂碑及棗版閣帖冥心探索見永興書源於大令又深明大令與右軍異法嘗論右軍眞行艸法皆出漢分深入中郎大令眞行艸法導源秦篆妙接丞相梁武三河之謗唐文餓之譏旣屬夢囈而米老右軍中含大令外拓之說適得其反銳精仿習一年之後畫有中綫矣每以熟紙作書則其墨皆由兩邊漸燥至中一綫細如絲髮墨光晶瑩異常紙背狀如鍼畫自謂於書道頗盡其祕乙亥夏與陽湖黃乙生小仲同客揚州小仲攻書較余更力年亦較深小仲謂余書解側勢而未得其要余病小仲時出側筆小仲猶以未盡側爲憾相處三月朝夕辧證不相下因詰其筆法小仲曰書之道妙在左右有牝牡相得之致一字一畫之工拙不計也余學漢分而悟其法以觀晉唐眞行無不合者其要在執筆食指須髙鉤大指加食指中指之間使食指如鵝頭昻曲者中指內鉤小指貼名指外拒如鵝之兩掌撥水者故右軍愛鵝玩其兩掌行水之勢也大令亦雲飛鳥以爪畫地此最善狀指勢已是故執筆欲其近布指欲其疎吾子其祕之子書得晉人面目耳隨人言下轉不數十年化爲糞壤今人攻書至力者無如吾子勉之矣又云唐以前書者始艮終乾南宋以後書皆始巽終坤余初聞不知爲何語服念彌旬差有所省因遷習其法一年漸熟丙子秋晤武進朱昻之靑立其言曰作書須筆筆斷而後起吾子書環轉處頗無斷勢又晤秀水王良士仲瞿言其內子金禮嬴夢神授筆法管須向左迆後稍偃若指鼻準者鋒乃得中又晤吳江吳育山子其言曰吾子書專用筆尖直下以墨褁鋒不假力於副豪自以爲藏鋒內轉祗形薄怯凡下筆須使筆豪平鋪紙上乃四面圓足此少溫篆法書家眞祕密語也余旣服小仲之言因不敢遽以三君子爲非分習而互試之乃見其說足以補小仲之所未及於是執筆宗小仲而輔以仲瞿運鋒用山子而兼及靑立結字宗頑伯以合於小仲屏去模仿專求古人逆入平出之勢要以十稔或有心手相得之境然余非聞植三之言則不學非聞同甫之言則中廢非得小仲之傳則倀倀畢世矣余他業屢遷惟好書廿餘年不攺一藝之能其難如此況進於書者乎嘉慶丁丑余與翰風同滯都下以書相切磋簡札往返無虛日旣乃集前後所言掇其要爲此篇又爲中篇以疏之是年九月出都道中得王侍中書訣石本有云首務執筆中控前衝拇左食右名禁後從細心體味蓋以五指分布管之四面卽同此法古人文簡不易推測耳戊寅客吳門乃爲下篇以悉書之始卒以示宜興吳徳旋仲倫仲倫亦嘆絕而申之曰道固歸於墨不溢出於筆而學之則自墨溢出於筆始己卯又與翰風同客濟南得北朝碑版甚夥因又爲歷下筆談翰風故攻書攺用此法以習北體觀者每謂與余書不辧然余書尙緩而翰風尙竣微立異同述書筆譚稿出錄副者多江都梅植之蘊生儀徵吳廷揚熙載甘泉楊亮季子髙涼黃洵修存宜興吳同午午生旌徳姚配中仲虞松桃楊承注挹之皆得其法所作時與余相亂然道光辛巳余過常州晤小仲出稿相質小仲曰用筆者天書中盡之始艮終乾正所謂流美者地書中闡發善矣然非吾意請其術卒不肯言述書中余旣述諸君子之言爲書因以已意通之而知其悉合於古也右軍以管爲將軍明書道之機樞在管而管之不可亂動也今小仲之法引食指加大指之上置管於食指中節之端以上節斜鉤之大指以指尖對中指中節拒之則管當食指節灣安如置牀大指之骨外突抑管以向右食指之骨橫逼挺管以向左則管定然後中指以尖鉤其陽名指以爪肉之際距其陰小指以上節之骨貼名指之端五指疏布各盡其力則形如握卵而筆鋒始得隨指環轉如士卒之從旌麾矣此古人所謂雙鉤者也東坡有言執筆無定法要使虛而寛善言此意已仲瞿之法使管向左迆後稍偃者取逆勢也蓋筆後偃則虎口側向左腕乃平而覆下如懸於是名指之筋環肘骨以及肩背大指之筋環臂灣以及胸脇凡人引弓舉重筋必反紐乃長勁得力古人傳訣所爲著懸腕也唐賢狀撥鐙之勢云如人並乘鐙不相犯蓋善乘者腳尖踏鐙必內鉤足大指著鐙腿筋皆反紐是以並乘而鐙不相犯此眞工爲形似者矣至古之所謂實指虛掌者謂五指皆貼管爲實其小指實貼名指空中用力令到指端非緊握之說也握之太緊力止在管而不注豪端其書必拋筋露骨枯而且弱永叔所謂使指運而捥不知殆解此已筆旣左偃而中指力鉤則小指易於入掌故以虛掌爲難明小指助名指揭筆尢宜用力也大凡名指之力可與大指等者則其書未有不工者也然名指如桅指之拒帆而小指如桅點之助桅故必小指得勁而名指之力乃實耳山子之法以筆豪平鋪紙上與小仲始艮終乾之說同然非用仲瞿之法則不能致此也蓋筆向左迆後稍偃是筆尖著紙卽逆而豪不得不平鋪於紙上矣石工鐫字畫右行者其錞必向左驗而類之則紙猶石也筆猶鉆也指如搥也是故仲瞿之法足以盡側勒策三勢之妙而弩趯掠啄磔五勢入鋒之始皆宜用之鋒旣著紙卽宜轉換於畫下行者管轉向上畫上行者管轉向下畫左行者管轉向右是以指得勢而鋒得力惟小正書畫形旣促未及換筆而畫已成非至精熟難期合法故自柳少師以後遂無復能工此藝者也始艮終乾者非指全字乃一筆中自備八方也後人作書皆仰筆尖鋒鋒尖處巽也筆仰則鋒在畫之陽其陰不過副豪濡墨以成畫形故至坤則鋒止佳者僅能完一面耳惟管定而鋒轉則逆入平出而畫之八面無非豪力所達乃後積畫成字聚字成篇過庭有言一筆成一字之規一字乃通篇之準者謂此也蓋人之捥本側倚於幾任其勢則筆端仰左而成尖鋒鋒旣尖則墨之所到多筆鋒所未到是過庭所譏任筆爲體聚墨成形者已以上所述凡皆以求墨之不溢出於筆也靑立之所謂筆必斷而後起者卽無轉不折之說也蓋行艸之筆多環轉若信筆爲之則轉缷皆成扁鋒故須暗中取勢換轉筆心也小仲所以憾未能盡側者謂筆鋒平鋪則畫滿如側非尙眞側也漢人分法無不平滿中郎見刷墻堊痕而作飛白以堊帚鋒平刷痕滿足因悟書勢此可意推矣古碑皆直墻平底當時工匠知書用刀必正下以傳筆法後世書學旣湮石工皆用刀尖斜入𨿽有晉唐眞迹一經上石悉成尖鋒令人不復可見始艮終乾之妙故欲見古人面目斷不可捨斷碑而求彚帖已余見六朝碑拓行處皆畱畱處皆行凡橫直平過之處行處也古人必逐步頓挫不使率然徑去是行處皆畱也轉折挑剔之處畱處也古人必提鋒暗轉不肯擫筆使墨旁出是畱處皆行也頑伯計白當黑之論卽小仲左右如牝牡相得之意小仲嘗言近世書鮮不鬩墻操戈者又言正書惟太傳賀捷表右軍旦極寒大令十三行是眞迹其結構天成下此則張猛龍足繼大令龍藏寺足繼右軍皆於平正通達之中迷離變化不可思議余爲申之以刁遵志足繼太傳河南聖教序記其書右行從左玩至右則字字相迎從右看至左則筆筆相背噫知此斯可與言書矣述書下書藝始於指法終於行間前二篇已詳論之然聚字成篇積畫成字故畫有八法唐韓方明謂八法起於隸字之始傳於崔子玉曆鍾王以至永禪師者古今學書之機栝也隸字卽今眞書八法者點爲側平橫爲勒直爲努鉤爲趯仰橫爲策長撇爲掠短撇爲啄捺爲磔也以永字八畫而備八勢故用爲式唐以後多申明八法之書然詳言者或不得其要領約言之又不欲盡泄其袐余故顯言之夫作點勢在篆皆圓筆在分皆平筆旣變爲隸圓平之筆體勢不相入故示其法曰側也平橫爲勒者言作平橫必勒其筆逆鋒落紙捲豪右行緩去急回蓋勒字之義彊抑力制愈收愈緊又分書橫畫多不收鋒云勒者示隸畫之必收也後人爲橫畫順筆平過失其法矣直爲努者謂作直畫必筆管逆向上筆尖亦逆向上平鋒著紙盡力下行有引弩兩端皆逆之勢故名努也鉤爲趯者如人之趯腳其力初不在腳猝然引起而全力遂注腳尖故鉤末斷不可作飄勢挫鋒有失趯之義也仰畫爲策者如以策策馬用力在策本得力在策末著馬卽起也後人作仰橫多尖鋒上拂是策末未著馬也又有順壓不復仰捲者是策旣著馬而末不起其策不警也長撇爲掠者謂用努法下引左行而展筆如掠後人撇端多尖頴斜拂是當展而反斂非掠之義故其字飄浮無力也短撇爲啄者如鳥之啄物銳而且速亦言其畫行以漸而削如鳥啄也捺爲磔者勒筆右行鋪平筆鋒盡力開散而急發也後人或尙蘭葉之勢波盡處猶裊娜再三斯可笑矣字有九宮九宮者每字爲方格外界極肥格內用細畫界一井字以均布其點畫也凡字無論疎密斜正必有精神挽結之處是爲字之中宮然中宮有在實畫有在虛白必審其字之精神所注而安置於格內之中宮然後以其字之頭目手足分布於旁之八宮則隨其長短虛實而上下左右皆相得矣每三行相並至九字又爲大九宮其中一字卽爲中宮必須統攝上下四旁之八字而八字皆有拱揖朝向之勢逐字移看大小兩中宮皆得圓滿則俯仰映帶奇趣橫出已九宮之說始見於宋蓋以尺寸算字專爲移縮古帖而說不知求條理於本字故自宋以來書家未有能合九宮者也兩晉眞書碑版不傳於世余以所見北魏南梁之碑數十百稱悉心參悟而得大小兩九宮之法上推之周秦漢魏兩晉篆分碑版存於世者則莫不合於此其爲鍾王專力可知也世所行賀捷黃庭畫贊洛神等帖皆無橫格然每字布勢奇縱周致實合通篇而爲大九宮如三代鍾鼎文字其行書如蘭亭玉潤白騎追尋違遠吳興外出等帖魚龍百變而按以矩矱不差累忝降及唐賢自知才力不及古人故行書碑版皆有橫格就中九宮之學徐會稽李北海張郎中三家爲尢密傳書俱在潛精按驗信其不謬也然而畫法字法本於筆成於墨則墨法尢書藝一大關鍵已筆實則墨沈筆飄則墨浮凡墨色奕然出於紙上瑩然作紫碧色者皆不足與言書必黝然以黑色平紙面諦視之紙墨相接之處仿佛有毛畫內之墨中邊相等而幽光若水紋徐漾於波發之間乃爲得之蓋墨到處皆有筆筆墨相稱筆鋒著紙水卽下注而筆力足以攝墨不使旁溢故墨精皆在紙內不必眞迹卽玩石本亦可辧其墨法之得否耳嘗見有得筆法而不得墨者矣未有得墨法而不由於用筆者也丞相云下筆如鷹鸇搏擊右軍云每作一點畫皆懸管掉之令其鋒開自然遒麗侍中云崔杜鍾張二衛之書筆力驚絕梁武帝與隱居評書以中郎爲筆勢洞達右軍爲字勢雄彊又取象於龍威虎震快馬入陣合觀諸論則古人蓋未有不尙峻勁者矣永師之後虞歐褚陸徐張李田顏柳各奮才智大暢宗旨中更喪亂傳筆法者惟明州布衣範的洛陽少師兩家範之阿育王碑行間茂宻楊之大仙帖畫外峭險並符前哲自玆以降宋之東坡明之香光亦臻妙悟東坡云我𨿽不善書解書莫如我苟能通其意常謂不學可香光云畫中須臾不得輕易偏軟探厥詞旨可謂心通八法者矣若二公肆力九宮豈必遠後古人乎是故善學者道蘇須知其瀾漫由董須知其凋疎汰瀾漫則雄逸顯避凋疎則簡澹眞餘年廿六而後學四十而後知少小惡札脫於心而膠於手精力旣衰又廹物務豈望有成庶幾述其心得以授子弟童而習之或有能繼志以成名者云爾歷下筆譚秦程邈作隸書漢謂之今文蓋省篆之環曲以爲易直世所傳秦漢金石凡筆近篆而體近眞者皆隸書也及中郎變隸而作八分八背也言其勢左右分布相背然也魏晉以來皆傳中郎之法則又以八分入隸始成今眞書之形是以六朝至唐皆稱眞書爲隸自唐人誤以八爲數字及宋遂並混分隸之名竊謂大篆多取象形體勢錯綜小篆就大篆減爲整齊隸就小篆減爲平直分則縱隸體而出以駿發眞又約分勢而歸於遒麗相承之故端的可尋故隸眞𨿽爲一體而論結字則隸爲分源論用筆則分爲眞本也西晉分書孫夫人碑是孔羨法嗣用筆沈痛不減而體稍疏雋太公望碑是乙瑛法嗣結字宕逸相逼而气加凝整大率晉人分法原本鐘梁尢近隸勢自北魏以逮唐初皆宗孫夫人及會稽晚出始尙太公望極於韓史益趨便媚分法不古隸勢因之晉人隸書世無傳石研究二碑可以意測蓋中郎立極梁傳其勢鍾傳其韻後遂判爲二派至近人鄧石如始合二家以追中郎未可以時代優劣也北朝隸書𨿽率導源分篆然皆極意波發力求跌宕凡以中郎旣往鍾梁並起各矜巧妙門戶益開踵事增華窮情盡致而般若碑渾穆簡靜自在滿足與郙閣頌析裏橋同法用意逼近章艸當是西晉人專精蔡體之書無一筆闌入山陰故知爲右軍以前法物儗其意境惟有香象渡河已平原會稽各學之而得其性之所近反復玩味絕無神奇但見點畫朴實八面深穩更無欠缺處耳求之彚帖徵西出師頌大令保母志可稱一家眷屬以其絕去作用處相同故也絳帖刻桓山頌獻之銘六字相傳爲大令書沈雄宕逸誠亦希有然以儗般若碑則如羅漢具六大神通及見入定古佛不免偏袒膜拜耳穆子容碑乃其云仍北碑體多旁出鄭文公碑字獨眞正而篆勢分韻艸情畢具其中布白本乙瑛措畫本石鼓與艸同源故自署曰艸篆不言分者體近易見也以中明壇題名雲峯山五言驗之爲中嶽先生書無疑碑稱其才冠祕頴研圖注篆不虛耳南朝遺迹惟鶴銘石闕二種蕭散駿逸殊途同歸而鶴銘刓泐已甚石闕不過十餘字又系反刻此碑字逾千言其空白之處乃以摩崖石坳讓字均行並非剝損直文苑奇珍也刁惠公志最茂密平原於茂字少理會會稽於密字欠工夫書評謂大傅茂密右軍雄彊雄則生气勃發故能茂彊則神理完足故能密是茂密之妙已槪雄彊也北魏書經石峪大字雲峯山五言鄭文公碑刁惠公志爲一種皆出乙瑛有云鶴海鷗之態張公淸頌賈使君魏靈藏楊大眼始平公各造像爲一種皆出孔羨具龍威虎震之規李仲璇敬顯儁別成一種與右軍致相近在永師千文之右或出衛瓘而無可證驗隋龍藏寺庶幾紹法遜其淡遠之神而體勢更純一齊雋修羅碑措畫結體極意經營𨿽以險峻取勝而波發仍歸蘊藉北朝書承漢魏勢率尙扁此易爲長漸趨姿媚已爲率更開山朱君山碑用筆尢宕逸字勢正方整齊而具變態其行畫特多偏曲骨血峻秀蓋得於秦篆山谷以箭鋒所直人馬應弦爲有韻驗以此書信爲知言諫議學之而不盡遂成平滯一路濫觴矣古人書有定法隨字形大小爲勢武定玉佛記字方小半寸刁惠公朱君山字方大半寸張猛龍等碑字方寸鄭文公中明壇字方二寸各碑額雲峯山詩瘞鶴銘侍中石闕字方四五寸雲峯岨崍兩山刻經字皆方尺泰山刻經字方尺七八寸書體𨿽殊而大小相等則法出一轍至書碑題額本出一手大小旣殊則筆法頓異後人目爲彚帖所瞇於是有黃庭樂毅展爲方丈之謬說此自唐以來牘署字遂無可觀者也北朝人書落筆峻而結體莊和行墨澀而取勢排宕萬豪齊力故能峻五指齊力故能澀分隸相通之故原不關乎迹象長史之觀於擔夫爭道東坡之諭以上水撐船皆悟到此間也用筆之法見於畫之兩端而古人雄厚恣肆令人斷不可企及者則在畫之中截蓋兩端出入操縱之故尙有迹象可尋其中截之所以丰而不怯實而不空者非骨勢洞達不能幸致更有以兩端雄肆而彌使中截空怯者試取古帖橫直畫蒙其兩端而玩其中截則人人共見矣中實之妙武徳以後遂難言之丘人鄧石如書中截無不員滿遒麗其次劉文淸中截近左處亦能潔淨充足此外則並未夢見在也古今書訣俱未及此惟思白有筆畫中須臾不得輕易偏軟之說𨿽非道出眞際知識固自不同其跋杜牧之張好好詩云大有六朝風韻者蓋亦賞其中截有丰實處在也北碑畫勢甚長𨿽短如黍米細如纎豪而出入收放偃仰向背避就朝揖之法備具起筆處順入者無缺鋒逆入者無漲墨每折必潔淨作點尢精深是以雍容寛綽無畫不長後人著意畱筆則駐鋒折頴之處墨多外溢未及備法而畫已成故舉止匆遽界恆苦促畫恆苦短𨿽以平原雄傑未免斯病至作於勢褁鋒斂墨入內以求條鬯手足則一畫旣不完善數畫更不變化意恆傷淺勢恆傷薄得此失彼殆非自主山谷謂徵西出師頌筆短意長同此妙悟然渠必見眞迹故有是契若求之彚帖卽北宋棗本不能傳此神解境無所觸識且不及況雲實證耶北碑字有定法而出之自在故多變態唐人書無定勢而出之矜持故形板刻十三跋是僞物子昻𨿽陋未必至是然今世盛行其說受病最深處無如陳隋人結字非不古而乏俊气二語五百年來佳子弟多爲所誤夫千人曰俊君子正衣冠尊瞻視儼然可畏所以爲有俊气也豈必齲笑慵妝作失行婦人狀哉永叔曰書至梁陳之際而工極余嘗嘆爲知言惜南朝禁立碑墓志出土惟保母一種而原磚又亡幸有始興王碑剝蝕之餘尙可以證前說之謬妄思白但於彚帖求六朝故自言廿年學魏晉無入處及學宋人乃得眞解蓋彚帖皆宋人所摹固不如宋人自書之機神完足也近人王澍謂江南足拓不如河北斷碑亦爲有見地者唐人艸法推張長史錢醉僧楊少師三家長史書源虞陸故醉僧以爲洛下遇顏尙書自言受筆於長史聞斯八法若有所得世所傳肚痛春艸東明秋寒諸帖皆非眞迹惟千文殘本二百餘字伏如虎臥起如龍跳頓如山峙挫如泉流上接永興下開魯郡是爲艸隸醉僧所傳大小千文亦是僞物惟聖母律公導源篆籀渾雄鷙健是爲艸篆少師韭花起居法皆出仿寫至大仙帖逆入平出步步崛彊有猿騰蠖屈之勢周隋分書之一變是爲艸分其餘如屏風書譜絕交諸帖𨿽俱托體山陰止成槁行而已自唐迄明書有門戶者廿人爰爲續評永興如白鶴翔云人仰丹頂河南如孔雀皈佛花散金屛王知敬如振鷺集而有容柳誠懸如關雎摯而有別薜少保如雛鵠具千里之志鍾紹京如新鶯矜百囀之聲率更如虎餓而愈健北海如熊肥而更捷平原如耕牛穩實而利民用會稽如戰馬雄肆而解人意景度如俵騾彊韁布武緊宻範的如明駝舒步舉止軒昻玉局如丙吉問牛能持大體端明如子陽處蜀徒節鑾輿山谷如梁武寫經心儀利益海嶽如張湯執法比用重輕子昻如挾瑟燕姬矜寵善狎伯幾如負暄野老嘈雜不辭京兆如戎人呀布不知麻性宗伯如龍女參禪欲證男果後附四則樅陽門三大字在安徽省城南門字徑二尺許雍容揖讓是山陰家法惟門字右直稍挺腹不敢徑指爲右軍書耳趙州城內永興所書攀龍鱗附鳯翼六大字尺寸與樅陽門相當比之則腳忙手亂局促窘廹不目賴矣庚亮持江西節右軍爲其從事或庾自書或使王書時右軍年少書勢或稍加作用未可知也然斷非永師以下所能至矣天監井欄在茅山可辧者尙有數十字字勢一同瘞鶴銘其字同者則筆法結法悉同可證鶴銘爲隱居書而逋翁淸臣之說廢已杭州龔定庵藏宋拓八關齊七十二字一見疑爲鶴銘始知古人鶴銘極似顏書之說有故薊州城內有太白書觀音之閣四大字字徑七八尺整暇有永興風惟筆勢稍拋松耳然較逍遙樓顏書相去不可數計與金壇段鶴臺王立明經論書次東坡韻昔吾語文筆於中必有我蜜成花不見持以論書可錯綜理相安避就形時橢常能伏紙驕始得見筆娜轉換心如旋駿發勢每頗攝水墨無溢開鋒毫不裹鋒毫辧微芒木墨分纎麼嗜此二十年長者力先荷聞聲震合弦譬巧知扣笴只今兩少師傳書苦不夥變法心何雄涉險气振惰俗學貪速成錦鞾被駑跛步顏擁肥姬趨歐牽病騀若謂吾言非試與訊江左﹝花之精浮而爲蜜其滓沈而爲蠟蠟中亦無花迹乃爲蜜成未成之先則采與釀大有事在錯綜十句言釀之事只今八句言采之事凡作書無論何體必須筋骨血肉備具筋者鋒之所爲骨者毫之所爲血者水之所爲肉者墨之所爲鋒爲筆之精水爲墨之髓鋒能將副毫則水受攝副毫不裏鋒則墨受運而其要歸於運指大指能揭管則鋒自開名指能拒管則副毫自平鋒開毫平而墨自不溢出筆外水行墨中書勢無不遒潤矣王侍中傳右軍之訣云萬毫齊力予嘗申之曰五指齊力蓋指力有偏重則毫力必不能齊也賴柳誠懸楊景度兩少師皆神明於指法故一變江左書勢而江左書意反以傳但知之者罕矣﹞附旌徳姚配中仲虞和作書學緘祕多啟鑰恃有我我气果浩然大小靡不可使轉貫初終形體隨偏橢如松對月閒如柳迎風娜﹝書之大局以气爲主使轉所以行气气得則形體隨之無不如志古人之緘祕開矣﹞請言使轉方按提平且頗注墨枯還榮展豪紏異裏﹝字有骨肉筋血以气充之精神乃出不按則血不融不提則筋不勁不平則肉不勻不頗則骨不駿圓則按提出以平頗是爲絞轉方則平頗出以按提是爲翻轉知絞翻則墨自不枯而豪自不褢矣此使轉之眞詮古人之祕宻也﹞尢有空盤紆與艸爭眇麼艸原一脈承眞亦千鈞荷﹝眞艸同原而異派眞用盤紆於虛其行也速無迹可尋艸用盤紆於實其行也緩有象可覩惟鋒俱一脈相承無問藏露力必通身俱到不論迅遲盤紆之用神艸眞之機合矣﹞眞自變歐褚抽挈同發笴門戶較易尋授受轉難夥﹝字有方圓本自分篆方者用翻圓者用絞方不能翻則滯而成疣圓不知絞則痺而爲痿河南用絞多行以抽筆勃海用翻多行以挈筆抽用按提挈用平頗兩家之所以分也歐褚合則宛然舊觀矣﹞愧余玩索頻徒戒臨摹惰行之𨿽有時至焉每苦跛先路道懇勤遵途騁駊騀旨哉雙楫篇後塵附諸左論書十二絕句有序書道以用筆爲主然明於源流所自則筆法因之故紀漢世以來迄於近今宗派脈絡次爲韻語其人所共見而名實復副者槪從略焉己卯季秋書於歷下西司公廨程隸原因李篆生蔡分展足始縱橫更依分勢成今隸不辧眞源漫證盟說詳筆譚自眞隸名別而古人筆法始失中郎派別有鍾梁茂密雄彊正雁行底事千文傳祖法頓敎分隸意參商鍾之乙暎梁之孔羨北朝隸石恪守兩宗至隸不本分艸不本篆實濫觴於眞艸千文其自題曰眞書蓋亦有意變古也呂望翩仙接乙瑛峻嚴孔羨毓任城歐徐倒置滋流獘具體還應溯巨卿西晉分書有太公望任城太守孫夫人二碑𨿽峻逸殊科而皆曲折頓宕姿致天成至率更法任城會稽法呂望惟於波發注意其牽引環轉處多行以今之法中郎洞達之風息已朱揚張賈是梁宗勃海熒陽勢紹鍾更有貞瑉鐫般若便齊李蔡起三峯熒陽鄭羲勃海刁遵朱義章楊大眼張猛龍賈思伯皆北魏碑般若碑字方二寸三百言尙完好無時代年月書勢惇厚渾雄予臆定爲西晉人書實古今第一眞書石本也從來大字苦拘攣岱麓江崖若比肩多謝云封經石峪不敎山谷盡書禪泰山經石峪大字完好者不下二百與焦山鶴銘相近而淵穆時或過之梁武平書致有神一言常使見全身雲峯山下摩殘碣嘯樹低腰認未眞鄭文公季子道昭自稱中嶽先生有雲峯山五言及題名十餘處字勢巧妙俊麗近南朝郗超謝萬常疑其父墓下碑經石峪大字刁惠公志出其手也中正沖和龍藏碑擅埸或出永禪師山陰面目迷梨棗誰見匡廬霧霽時隨龍藏寺出魏李仲璇敬顯雋兩碑而加純淨左規右矩近千文而雅健過之書平謂右軍字勢雄彊此其庶幾若如閣帖所刻絕不見雄彊之妙卽定武蘭亭亦未稱也伯英遣篆爲狂艸長史偏從隸勢來八法幸窺龍虎气東明春艸總成灰伯英變章爲艸歷大令而至伯髙始能窮奇盡勢然惟千文二百餘字是眞迹他帖皆趙米以後俗手所爲余玩千文而悟伯髙爲艸隸藏眞爲艸篆景度爲艸分𨿽同出伯英得筆各有原本然徵西風流遂爾邈絕此大令所爲嘆章艸宏逸也三唐試判俗書胚習气原從褚氏開兗頌只今畱片石獨無塵染筆端來先任城公兗公頌駿和兼至唐石本之恪守古法者巨川官告是書雄健舉沈追勢並工悟入指尖有壚冶轉毫猶憾墨痕丰謂會稽本唐帖眞書之善自變者行書則蘭亭題句同此妙悟洛陽艸勢通分勢以側爲雄曲作渾董力蘇資縱奇絕問津須是到河源東坡香光俱得力於景度然東坡謂其雄傑有顏柳之遺香光謂其以險絕爲奇破方爲圜削繁成簡是猶未見彼結胎入悟處也無端天遣懷寕老上蔡中郎合繼聲一任劉姚誇絕詣偏師爭與撼長城諸城劉文淸相國少習香光壯遷坡老七十以後潛心北朝碑版𨿽精力已衰未能深造然意興學識超然塵外桐城姚惜抱京堂晚而工書專精大令爲方寸行艸宕逸而不空怯時出華亭之外其半寸以內眞書潔淨而能恣肆多所自得懷寕布衣鄧石如頑伯篆隸分眞狂艸五體兼工一點一畫若奮若摶蓋自武徳以後間气所鍾百年來書學能自樹立者莫或與參非一時一州之所得專美也國朝書品平和簡靜遒麗天成曰神品醞釀無迹橫直相安曰妙品逐迹窮源思力交至曰能品楚調自歌不謬風雅曰逸品墨守迹象雅有門庭曰佳品右爲品五妙品以降各分上下共爲九等能者二等仰接先民俯援來學積力旣深或臻神妙逸取天趣味從卷軸若能以古爲師便不外於妙道佳品諸君𨿽心悟無聞而其則不失攻苦之效未可冺沒至於狂怪軟媚幷系俗書縱負時名難入眞鑑庶使雅俗殊途指歸不昧其人皆以旣往爲斷就所見而條別之同等則約以世序爲其後先道光四年正月望日涇包世臣愼伯甫編次神品一人鄧石如隸及篆書妙品上一人鄧石如分及眞書妙品下二人劉墉小眞書姚鼐行艸書能品上八人釋邱山眞及行書宋玨分及牓書傅山艸書姜宸英行書鄧石如艸書劉墉牓書黃乙生行牓書能品下二十三人王鐸艸書周亮工艸書笪重光行書吳大來艸書趙潤艸牓書張照行書劉紹庭艸牓書吳襄行書翟賜履艸書王澍行書周於禮行書梁巘眞及行書翁方綱行書於令淓行書巴慰祖分書顧光旭行書張惠言篆書王文治方寸眞書劉墉行書汪庭桂分書錢伯坰行及牓書陳希祖行書黃乙生小眞行書逸品上十四人顧炎武正書蕭雲從行書釋雪浪行書鄭簠分及行書髙其佩行書陳洪綬行書程遂行書紀映鐘行書金農分書張鵬翀行書袁枚行書朱筠稿書朱珪眞書鄧石如行書宋鎔行書逸品下十六人王時敏行及分書朱彜尊分及行書程京蕚行書釋道濟行書趙靑藜眞及行書錢載行書程瑤田小眞書巴慰祖行書汪中行書畢涵行書陳淮行書姚鼐小眞書程世淳行書李天澄行書伊秉綬行書張桂巖行書佳品上二十二人沈荃正書王鴻緒行書先著行書查士標行書汪士鋐眞書何焯小眞書陳奕禧行書陳鵬年行書徐良行書蔣衡正書於振行書趙知希艸書孔繼涷行書嵇璜眞書錢澧行書桂馥分書翁方綱小眞書張燕昌小眞書康基田行書錢坫篆書谷際岐行書洪梧小眞書佳品下十一人鄭來行書林佶小眞書方觀承行書董邦達行書華嵓行書秦大士行書髙方小眞書金榜眞書吳俊行書陳崇本小眞書九品共九十七人重疊見者六人實九十一人又在都下前門西豬市口堆子前路北見火鐮店櫃上立招牌兩塊有只此一家言無二價八字字徑七寸墨書白粉版版裂如蛇跗其書優入妙品詢之不得主名阿記於此道光廿四年重錄增能品上一人張琦眞行及分書能品下三人於書佃行書段玉立小眞及艸書吳徳旋行書佳品上五人吳育篆及行書梅植之行書朱昻之行書李兆洛行書徐凖宜正書答熙載九問問自來論眞書以不失篆分遺意爲上前人實之以筆畫近似者而先生駁之信矣究竟篆分遺意寓於眞書從何處見篆書之員勁滿足以鋒直行於畫中也分書之駿發滿足以豪平鋪於紙上也眞書能斂墨入豪使鋒不側者篆意也能以鋒攝墨使豪不裹者分意也有漲墨而篆意湮有側筆而分意漓誠懸景度以後遂滔滔不可止矣問先生常言艸書自有法非字體之說也宄竟何者爲艸法書譜云眞以點畫爲形質使轉爲性情艸以使轉爲形質點畫爲性情是眞能傳艸法者世人知眞書之妙在使轉而不知艸書之妙在點畫此艸法所不爲傳也大令艸常一筆環轉如火筯劃灰不見起止然精心探玩其環轉處悉具起伏頓挫不殊點畫之勢由其筆力精熟故無垂不縮無往不收形質成而性情見所謂畫變起伏點殊衂挫導之泉注頓之山安也後人作艸心中之部分旣無定則捥下之停注又復鹵莽任筆爲體腳忙手亂形質尙不備具更何從說到性情乎蓋必點畫寓使轉之中卽性情發形質之內望其軆勢狂怪飄忽幾不復可辧識而求其筆法完善圓足一切與眞書無異過庭所爲又言伯英不眞而點畫狼籍指出楷式抉破窔奧也然世傳書譜石本出安氏者最下定是困學臨冩使轉怱忙點畫直率全無唐人意象出文氏者繚繞無骨勢徒以濃枯取致行間尢寂寞無意興出陸氏者較勝而勢短韻薄行間之气不充亦未必是眞迹古人云事忙不及艸書須是部位純熟而出之雍容回互緩急仍以點畫之法行其使轉則性情與形質合艸法𨿽不傳未始不可冥契古初也問先生常言左右牝牡相得而近又攺言气滿究竟其法是一是二作者一法觀者兩法左右牝牡固是精神中事然尙有形勢可言气滿則離形勢而專說精神故有左右牝牡皆相得而气尙不滿者气滿則左右牝牡自無不相得者矣言左右必有中中如川之泓左右之水皆攝於泓若气滿則是來源極旺滿河走澑不分中邊一目所及更無少欠缺處然非先從左右牝牡用功力豈能幸致气滿哉气滿如大力人精通拳勢無心防備而四面有犯者無不應之裕如也問吳興言結字因時相沿用筆千古不易陳隋人結字非不古而乏俊气此又存乎其人華亭云古人以章法爲一大事嘗見襄陽西園記端若引繩此非必有迹象乃平日畱心章法故耳二說孰優趙董二說皆陋結字本於用筆古人用筆悉是峻落反收則結字自然奇縱若以吳興平順之筆而運山陰矯變之勢則不成字矣分行布白非停勻之說也若以端若引繩爲深於章法此則史匠之能事耳故結體以右軍爲至奇祕閣所刻之黃庭南唐所刻之畫贊一望惟見其气充滿而勢俊逸逐字逐畫衡以近世體勢幾不辧爲何字蓋其筆力驚絕能使點晝蕩漾空際回互成趣大令十三行稍次之曹娥碑俊朗殊甚而結字序畫漸開後人勻稱門戶當是右軍誓墓後代筆人所爲或出羊侍中而後人以爲王軆誤收右軍帖中耳樂毅論各本皆是唐人自書非出摹拓只爲體勢之平實由筆勢之近北碑以淸頌碑玉佛記爲最奇然較十三行已爲平近無論畫贊黃庭也內景經縱勢取姿可謂有韻然序畫雅無奇趣鶴銘神理止同內景以爲右軍書者皆非能見匡廬眞相者也降至王侍中用筆漸平而結字益實蓋二王以前之書無論眞行帖中所無不能撮合偏旁曰創一字以參其間侍中以下則漸可以後人體勢入之而不嫌矣艸書惟皇象索靖筆鼓蕩而勢峻宻殆右軍所不及伯英諸帖大都是大令書聖於狂艸空前絕後只是行以篆法下筆如鷹鸇搏擊遒而不褊疎而不凋𨿽經挪行尙可想所向無空闊之意態也問前人言小字如大字褚遂良以後經生祖述亦有能者大字如小字未之見也題署如細字跌宕自在惟米襄陽近之斯語是否小字如大字以言用法之偹取勢之遠耳河南徧體珠玉頗有行步媚蠱之意未足爲小字如大字也大字如小字以形容其雍容俯仰不爲空闊所震懾耳襄陽側媚跳蕩專以救應藏身志在束濕而時時有收拾不及處正是力弱膽怯何能大字如小字乎小字如大字必也黃庭曠蕩處直任萬馬奔騰而籓籬完固有率然之勢大字如小字惟鶴銘之如意指揮經石峪之頓挫安詳斯足當之問每作一波常三過折無埀不縮無往不收先生每舉此語以示學者而細玩古帖頗不盡然卽觀先生作字又多直來直去二法是同是異學書如學拳學拳者身法步法手法扭筋對骨出手起腳必極筋所能至使之內气通而外勁出予所以謂臨摹古帖筆畫地步必比帖肥長過半乃能盡其勢而傳其意者也至學拳已成眞气養足其骨節節可轉其筋條條皆直𨿽對彊敵可以一指取之於分寸之間若無事者書家自運之道亦如是矣蓋其直來直去已備過折收縮之用觀者見其落筆如飛不復察筆先之故卽書者亦不自覺也若徑以直來直去爲法不從事於支積節累則大謬矣問勻淨無過吳興上下直如貫珠而勢不相承左右齊如飛雁而意不相顧何耶吳興書筆專用平順一點一畫一字一行排次頂接而成古帖字體大小頗有相徑庭者如老翁攜幼孫行長短參差而情意眞摯痛癢相關吳興書則如市人入隘巷魚貫徐行而爭先競後之色人人見面安能使上下左右空白有字哉其所以盛行數百年者徒以便經生胥史故耳然竟不能廢者以其筆𨿽平順而來去出入處皆有曲折停蓄其後學吳興者𨿽極似而曲折停蓄不存惟求勻淨是以一時𨿽爲經生胥史所宗尙不旋踵而煙銷火滅也問華亭言學少師大仙帖得其破方爲圓削繁成簡之妙先生嘗是其言再三尋討不得其故香光論書以此二語爲最精從過庭泯規矩於方圓遁鉤繩之曲直悟入非果得於學大仙帖也此以香光所詣而知之至大仙帖卽今傳新步虛詞望之如狂艸不辧一字細心求之則眞行相參耳以眞行聨綴成冊而使人望爲狂艸此其破削之神也蓋少師結字善移部位自二王以至顏柳之舊勢皆以展蹙變之故按其點畫如眞行而相其气勢則狂艸山谷云世人盡學蘭亭面欲換凡骨無金丹誰知落陽楊風子下筆便到烏絲闌言其變盡蘭亭面目而獨得神理也蘭亭神理在似奇反正若斷還連八字是以一望宜人而究其結字序畫之故則奇怪幻化不可方物此可以均天下國家可以辭爵祿可以蹈白刄之中庸而非非之無舉刺之無刺之中庸也少師則反其道而用之正如尼山之用狂狷書至唐季非詭異卽軟媚軟媚如鄕願詭異如素隱非少師之險絕斷無以挽其頹波眞是由狷入狂復以狂用狷者狂狷所爲可用其要歸固不悖於中行也問先生嘗云道蘇須汰瀾漫由董宜避凋疎瀾漫凋疏章法中事乎筆法中事乎汰之避之從何處著手瀾漫凋疎見於章法而源於筆法花到十分名瀾漫者菁華內竭而顏色外褪也艸木秋深葉凋而枝疏者以生意內凝而生气外敝也書之瀾漫由於力弱筆不能攝墨指不能伏筆任意出之故瀾漫之獘至幅後尢甚凋疏由於气怯盡於畫中結法止於字內矜心持之故凋疏之態在幅首尢甚汰之避之惟在練筆筆中實則積成字累成行綴成幅而气皆滿气滿則二獘去矣寶晉齋辭中令書畫瘦行寛而不凋疎者气滿也戲鴻堂摘句蘭亭詩張好好詩結法率易格致散亂而不瀾漫者气滿也气滿由於中實中實由於指勁此詣甚難至然不可不知也答三子問修存問先生薄吳郡書而常舉其言爲學者法其所謂察之尙精擬之貴似先察後擬者將毋必能察而後能擬耶敢問古帖眞僞優劣如何能精其察書道妙在性情能在形質然性情得於心而難名形質當於目而有據故擬與察皆形質中事也古帖之異於後人者在善用曲閣本所載張華王導庚亮王廙諸書其行畫無有一黍米許而不曲者右軍已爲稍直子敬又加甚焉至永師則非使轉處不復見用曲之妙矣嘗謂人之一身曾無分寸平直處大山之麓多直出然步之則措足皆曲若積土爲峯巒𨿽略具起伏之狀而其气皆直爲川者必使之曲而循岸終見其直若天成之長江大河一望數百里瞭之如弦然揚帆中流曾不見有直波少溫自矜其書於山川得流峙之形者殆謂此也曾憶相人書有曰眉要曲兮不要直曲直愚人不得知曲直之說至顯而以爲愚人不知則其理正通於書故米趙之書𨿽使轉處其筆皆直而山陰僞迹多出兩家非明於曲直之故惡能一目辧晢哉秦漢六朝傳碑不甚磨泐者皆具此意彚帖得此祕密所見惟南唐祖刻數種其次則棗版閣本北宋蔡氏南宋賈氏所刻已多參以已意明之文氏王氏董氏陳氏幾於形質無存況言性情耶然能辧曲直則可以意求之有形質無形質之間而窺見古人眞際也曲直之粗迹在柔潤與硬燥凡人物之生也必柔而潤其死也必硬而燥艸木亦然柔潤則肥痩皆員硬燥則長短皆扁是故曲直在性情而達於形質員扁在形質而本於性情唐賢眞書以渤海爲最整河南爲最暇然其飛翔跳蕩不殊艸勢筋搖骨轉牽掣玲瓏實有不艸而使轉縱橫之妙凡以其用筆較江左爲直而視後來則猶甚曲之故也能以是察則近於精矣蘊生問先生言察古帖之術微妙至不可遁自宋至明眞迹流傳者眞僞尢雜仍用是以察乎抑別有術乎太傅嘔血以求中郎筆訣逸少仿鍾書勝於自運子敬少時學右軍代筆人書可見萬古名家無不由積學醞釀而得𨿽在體勢旣成自辟門戶而意態流露其得力之處必有見端趙宋以來知名十數無論東坡之雄肆漫士之精熟思白之秀逸師法具有本末卽吳興用意結體全以王士則李寶成碑爲枕中祕而晉唐諸家亦時出其腕下至於作僞射利之徒則專取時尙之一家畫依字撫力求貎似斷不能追蹤導源以求合於形骸之外故凡得名迹一望而知爲何家者字字察其用筆結體之故或取晉意或守唐法而通篇意气歸於本家者眞迹也一望知爲何家之書細求以本家所習前人法而不見者仿書也以此察之百不失一震伯問善哉先生之言察也敢問擬其術從何始於何終始如選藥立方終如集腋成裘立方必定君藥以主癥爲裘必揣身裁以儷色斯其大都也學者有志學書先宜擇唐人字勢凝重鋒芒出入有迹象者數十字多至百言習之用油紙悉心摹出一本次用紙蓋所摹油紙上張帖臨寫不避漲墨不辭用筆根勁紙下有本以節度其手則可以目導心追取帖上點畫起止肥瘦之迹以後逐本遞奪見與帖不似處隨手更換可以漸得古人回互避就之故約以百過意體皆熟乃離本展大加倍盡已力以取其回鋒抽掣盤紆環結之巧又時時閉目凝神將所習之字收小如蠅頭放大如牓署以驗之皆如在覩乃爲眞熟故字斷不可多也然後進求北碑習之如前法以堅其骨勢然後縱臨所習之全帖漸徧諸家以博其體勢閒其變態乃由眞入行先以前法習褚蘭亭肥本筆能隨指環轉乃入闗帖惟爭座位至易滑手一入方便門難爲出路要之每習一帖必使筆法章法透入肝膈每換後帖又必使心中如無前帖積力旣久習過諸家之形質性情無不奔會腕下𨿽曰與古爲徒實則自懷杼軸矣惟艸書至難先以前法習永師千文次徵西月儀二帖宜徧熟其文乃縱臨張伯英二王以及伯髙殘本千文務以不眞而點畫狼籍一語爲宗則擬之道得也善夫吳郡之言乎背羲獻而無失違鍾張而尙工是擬𨿽貴似而歸於不以也然擬進一分則察亦進一分先能察而後能擬擬旣精而察益精終身由之殆未有止境矣

藝舟雙楫卷第六論書二書譜辧誤書譜云羲之入都臨行題壁子敬密拭除之書易其處私爲不惡羲之自都返見曰吾去時眞大醉也敬乃內慚又言謝安素輕子敬之書子敬嘗作佳書與安謂必存錄安輒題後答之敬深以爲恨之二說者不知所自出大約俗傳非事實按右軍癸亥生當西晉惠帝太安二年至甲辰生大令爲東晉康帝建元二年至穆帝永和九年大令年十歲會蘭亭尙不能成詩永和十一年春右軍辭官誓墓居會稽是後斷無入都理是右軍入都至遲亦永和十年大令年始十一焉得有拭除父書而別作之事乎謝安長於大令二十四歲大令始仕系爲安衛軍長史太元中建太極殿安欲大令書其牓爲百世光卒以難言而不敢逼是其極重大令又焉得不存錄大令佳書題後答之之事況安爲大令父執已又系其故吏卽不存錄其書又何至深恨耶大令臨命時自言惟念及辭郗氏婚事深爲疚心則其它行檢無瑕可知且南朝深重禮教東山絲竹尙貽譏議以靈寶之悖逆聞呼溫酒遂伏地流涕不可止況自稱勝父如虔禮所述乎恣意污蔑是不可以不辧至玉潤帖世皆署爲右軍以予審之實臨海太守凝之書也右軍卒於辛酉當穆帝升平五年大令年十八升平三四年間右軍致周益州書有惟一小者尙未婚過此一婚便得至彼之言未婚之小者卽斥大令前此升平一年旦夕都邑帖止言無奕外住仁祖日往尙不及蜀中山川諸奇嗣有省足下別疏及年政七十二帖始訂遊目汶領峨眉之約最後乃言待小者婚乃能至彼七十帖有云吾年垂耳順其時想已五十七八故知是升平三四年間書也不一二年右軍遂厭世焉得見大令之小女玉潤且言發痼痼疾少有差耶臨海奉五斗米最虔帖稱家長是固兄之稱耳其書視右軍差斂而姿態遠遜又其辭愚愨非臨海不至是也若保母帖乃越僧得之以五百金賣與韓侘冑者書必出大令或其時大令書尙多集字精刻以誑伉冑未可知也右軍卒辛酉年五十九至哀帝興寕三年乙丑右軍僅六十三而李氏顧七十是長於右軍七歲右軍七兒一女皆郗夫人生帖言同生則自有妾媵然東牀坦腹右軍尙少焉得有妾反長於壻至七歲之多耶跋榮郡王臨快雪內景二帖古人論眞行書率以不失篆分意爲上後人求其說而不得至以直點斜拂形似者當之是古碑斷壞彚帖障目筆法之不傳久矣南唐祖本宇內罕覯潭絳大觀寶晉諸刻具體宋人停雲郁岡悉成趙法卽華亭力排吳興而戲鴻不乏趙意良由勝國盛行趙書摹鐫路熟𨿽從眞迹上石而六朝筆妙已不可見加華亭選帖之時甫逾彊仕字尙無筆鑑復有舛故旱燥帖虎兒書告淵朗帖東山帖謝莊詩帖離騷經文皇哀冊皆中嶽書先墓帖中唐人書黃耆帖景度書思想帖秋深不審帖皆吳興書樂志論帝京萹皆僞書悉令竄入其眞迹惟出師頌保母志南庫本十三行朱巨川告身祭侄文劉中使新步虛詞尙可以意推見雙鉤懸擥指實掌虛之妙爲足重耳大凡六朝相傳筆法起處無尖鋒亦無駐痕收處無缺筆亦無挫鋒此所謂不失篆分遺意者虞歐褚陸李徐顏枷範楊字勢百變而此法無攺宋賢惟東坡實具神解中嶽一出別啟旁門吳興繼起古道遂湮華亭晚而得筆不著言詮近世諸城相國祖述華亭又從山谷筆短意長一語悟入窺破祕旨𨿽復結構傷巧較華亭遜其遒逸而入鋒潔淨時或過之蓋山東多北魏碑能見六朝眞相此諸城之所以或過華亭也今觀榮邸書𨿽撫戲鴻木本而筆勢逆入平出江左風流俊然若接不受氈墨之愚可謂諸城而後再逄通識者己鐵香得之裝池見示故欣忭而記之同觀者張翰風彥惟竹林容瀾止來止昆玉徐仲平魏曾容葉東卿方彥聞胡蘇門書臨平原祭侄稿後平原三稿以祭侄文爲最奇縱定是眞迹然考祿山以天寶十三載十一月甲子舉兵未出範陽卽命安志忠將精兵守土門以遏西兵東下之路及祿山至槁城常山與其長史袁履謙出迎祿山大喜加以金紫使仍守故治兼轄附近諸軍攺命蔣欽湊率曳落河百人團練兵七千守土門屬常山統轄常山以十二月丙午定起義之謀假祿山命召欽湊至郡受犒日暮抵城外常山命暫就傳捨遣屬載酒召妓醉而斬之盡殺曵落河而散土門之眾丁未祿山遣徵兵幽州之髙邈自幽州返南至郡常山又遣屬計擒之少頃郡南報何千年自東都來已入境常山遣迎於驛千年已聞邈被禽指揮從騎斗皆死因擒千年河北從風反正者十七郡常山遣其子泉明送欽湊首並邈千年至長安至太原同行之張通幽說太原尹王承業畱泉明更其表別遣送都沒常山之功及太原陷泉明被擄囚於範陽先是祿山命互更諸郡守饒陽太守盧全誠一名皓不受代祿山命張獻誠將五郡兵圍四十餘日及聞常山兵起欽湊等被擒解圍遁去又祿山所命景城守爲縣尉賈載穆寕誅死祿山自東都命史思明攻之思明兵至景遣人說穆尉穆立斬之共推平原爲盟主平原遣常山之甥盧邈詣常山約同起義祿山聞常山兵起欲歸自攻之時已定十四載上曰稱帝東都之議因遣蔡希徳自河內將萬人擊常山思明亦與李立節自景城率萬人同至常山正月壬戌常山城陷擒常山及履謙送東都遇害史不言常山遣季明詣平原事常山郡今眞定府土門在獲鹿縣去常山西一捨平原在常山東南土門非道所經且其時土門已無守兵城陷無關土門事文爰開土門云云殊不可解及思明降平原已攺刾蒲州泉明乃得歸蒲州平原命泉明訪求常山之子女陷賊者泉明先至東都求得常山及履謙屍又在常山訪贖眷屬多人亦不言得季明首襯事文云再陷常山陷字當訪字之誤也賊臣不救斥太原尹王承業承業故匪人然太原距常山且六百里思明兵至常山三日城遂陷𨿽救亦無及也常山自起兵至城陷前後止十七日思明破常山移勝兵攻饒陽月餘仍不下而臨淮救至擊敗思明軍饒陽乃解常山之起義反正也以前趙州司戶包處遂而近在肘掖不與之謀軍國饒陽距常山一程常山爲盟主復不與饒陽圖事反遠結王承業心目中惟見頭銜髙卑眞白面書生也臨淮至用司戶謀遂大破思明於嘉山饒陽之忠與能不下睢陽司戶談言微中有仲連之風而名皆不著眞有幸有不幸哉此丁酉夏臨平原稿書而刋其錯誤以應陽湖劉亷方者亷方好學治古文工北朝書於僕筆法尢爲篤嗜而忽以癸卯夏旅化於浙年廿三歲錄此爲之垂涕甲辰八月倦翁記題隋志拓本嘉慶二十年西安民掘地得石志二一隋太僕卿一太僕夫人姬氏俱正書徑半寸太僕志縱橫各三十七行夫人志縱橫各二十七行字畫雋密詞理髙華玩其筆勢斷爲率更無疑也永興稱率更曰不擇紙筆皆能如志於此拓見之蓋其指法沈實力貫豪端八面充滿更無假於外助故也率更書晚而彌峻姚辧志千字文皆大業時書其體壯實近遺敎經醴泉銘搗素賦心經夢奠皆貞觀時書其體雄峻近曹娥碑二志字同千文而更遒麗書道習法易而創體難近世北朝石志出土者多矣字畫率朴茂斂分勢而爲之至率更出始醞釀分法而盡變其勢厥後祖尙流風𨿽峭厲如蘭臺圓勁如裴休卒莫窺渾厚之域而謂同時儕輩竟復有學業相抗而無聞於後者乎率更碑版傳世者悉傷磨刮卽得宋拓亦非眞相而二志數千字完好如新豈非墨林至寶耶太僕志極沈毅夫人志稍加妍雋蓋蓺之精者必凝於神下筆時因人因文寄意稍殊體勢與爲關通耳余嘗見南唐搨畫贊十三行沈肅如漢分今見二志益見山陰家法爲宋以來彚帖所沒故具說之自跋刪擬書譜吳郡書源出子敬序述右軍諸帖略不一及艸勢是其意故不尙右軍艸也學宗子敬而論排之者以文皇有餓隸之誚耳然鼓努者屈鐵抽刀之類標置者讓頭舒腳之類此在右軍無定法而子敬眞行所不能免則其目擊心迷之嘆亦有自來矣吳郡𨿽得子敬之筆至於體勢則未也書斷謂其有天材少工用眞行雅於艸者正以其艸無點畫處遂無字耳筆墨利病推闡幾盡而每爲腴詞掩意故刪浮言以顯名理六萹之譜亡於南宋今傳者止其敍說白石所續非吳郡指也臆測其目當爲執使轉用擬察凡是數法余他書言之已備故將刪本擬寫一通察其結法依據永師善爲變勢遂能立家子書此勢取仍舊而料白處行大都以子敬之意行之嗟夫察之者尙精擬之者貴似此卷分之則似合之則不似能知其所以不似是在精於察矣寫竟傳示修存熙載蘊生震伯當共諭此祕密道光壬辰閏月晦日自跋艸書答十二問余自得版本閣帖篤嗜大令艸乃悟吳郡不眞而點畫狼籍一語爲無上祕宻及見華亭覆澄淸堂帖載右軍又頃水雨以復爲災彼何似兩行十一字嘆其如虫网絡壁勁而復虛眞吳郡所謂同自然之妙有非力運所能成因信髙坐兩行素書入神髙閒以下只可懸之酒肆襄陽之言良非無見徧閱唐人傳書成篇幅而不緬山陰家法者惟屏風書及書譜然屏風書遣筆處恆傷疾又形骸多有未檢書譜守法頗嚴而苦雕疏無屏風書茂密之致遂俱置不習其勢今秋薄遊武林求書者沓至行笈無可鈔錄者從友人假得書譜各臨寫數行以應之以其文多蕪穉略爲刪截返邗乃寫出刪本授子弟誦習反復察其結法空曠而完密气力實有過人擬之數過益能盡其得失篇端七八百言遵規矩而獘於拘束雕疎爲甚而東晉士人以下千餘言漸會佳境然消息多方以下七八百言乃有思逸神飛之樂至爲合作聞夫家有南威以至篇末則窮變態合情調心手雙暢然手敏有餘心閒不足賞會旣極略近瀾漫是故吳郡語𨿽過分然使稍存謙抑不盡所明則樞機永祕希風無從艸法如綫萟林實載其功矣蘊生曰先生擬書譜豈欲操吳郡戈入室以伐之耶至兩答之文極言學書工用六篇之闕頓還舊觀若寫出流布斯乃明火爚蟬之盛業視擬書譜相萬也余謝以非任而友生誤聞其說以佳楮相餉遂試爲之以質蘊生道光壬辰孟冬甲子右軍作眞如艸大令作艸如眞作眞如艸率更雅有神解襄陽贊以眞到內史而狀之曰莊若對越俊如跳擲信爲知言然率更下筆則莊俊俱到右軍下筆則莊俊俱忘此則欲從末由者已作艸如眞有唐三家略存其意長史八法完具而不能無檢攝不及處醉僧藏鋒內轉瘦硬通神而衂墨挫豪不無碎缺少師鋪豪入紙至能齊力而矜奇尙褊踽踽涼涼未免已甚下此遂無可言者艸法不傳其眞不傳也乎次年二月上丁展視是捲點畫多不稱意驟雪如掌目眩指拳不復成字後十二日校勘晉書見衛瓘傳云漢興而有艸書不知作者姓名後之善者稱杜度崔瑗崔實杜氏殺字甚安而書體微瘦崔氏甚得筆勢而結字少疏張伯英因而轉精甚巧下筆必爲楷則號怱怱不瑕艸書至今寶爲艸聖索靖傳云靖與衛瓘俱以艸書知名瓘筆勝靖然有楷法遠不能及靖始知作艸如眞乃漢晉相承艸法吳郡傳衣未遠非由冥悟余前讀晉書於此章句視爲詞藻心鏡不明目精遂瞇是以釋子傳法名曰證盟法必心悟非有可傳不得眞證難堅信受余今日則不啻親承獅子吼也歡喜讚嘆並記於後以告天下後世之同此志者懷寕篆分已臻絕詣眞書𨿽不入晉其平實中變化要自不可及惟艸書一道懷寕筆勢固如銅墻鐵壁而虛和遒麗非其所能尙畱片席使後來者自擇所處十七帖疏證十七帖初刻於澄淸堂其本未見宋以後彚刻本單行本有釋文本唐臨本所見不下十餘種大都入多尖鋒出多挫鋒轉折僵削俗工射利所爲也碧溪上人以余刪擬書譜已刻成欲寫刻十七帖以道吳郡之源其意甚盛故爲作是捲梁武帝稱右軍字勢雄彊若龍跳天門虎臥鳳閣唐文皇稱右軍點曳之工裁成之妙勢似奇而反正意若斷而還連余遠追微旨結體則據棗本閣帖用筆則依祕閣黃庭文房畫贊而參以劉宋爨龍顏東魏張猛龍兩碑以不失作艸如眞之遺意爲自來臨冩十七帖家開一生面以俟異日或得澄淸堂本證其得失各本帖或多或少前後編次及釋文亦互異又句讀多不可離余故據史傳按文論世爲之移並隨手作行不拘成式而別以眞書釋而疏之如左十七日先書郗司馬未去卽日得足下書爲慰先書以具示復數字全帖前人皆以爲與益州刾史周撫道和者有閣本周益州送卬竹杖帖可證以帖首二字爲名郗司馬名曇字重熙鑑字道徽之子右軍妻之仲弟大令前妻之父永和一年會稽王以撫軍大將軍輔政引爲司馬道徽嘗過王惇畱姑孰撫時爲惇從事中郞是宜與郗氏有舊然重熙未嘗膺梁益之命或遣信而附書也計與足下別廿六年於今𨿽時書問不解渴懷省足下先後二書但增嘆慨頃積雪凝寒五十年中所無想頃如常冀來夏秋間或復得足下問耳比者悠悠如何可言右軍爲惇從子至承器賞撫以府寮爲私人故與右軍特厚太寕二年惇爲逆撫以二千人從惇敗撫逃入西陽蠻中是年十月詔原惇黨撫自歸扉下時右軍爲祕書郎同在都咸和初司徒王導茂宏輔政復引爲從事中郎旋出爲江夏相監沔北軍鎭襄陽曆守豫章代毋丘奧監巴東軍刾益州計自太寕三年至永和五年適廿六年是年大將軍褚裒北伐敗績悠悠如何可言蓋指此玩詞意是久別得書而復者當卽附郗之先書帖宜居前以全帖名十七故存其舊諸從並數有問粗平安惟修載在遠問不數懸情司州疾篤不果西公私可恨足下所云皆盡事勢吾無間然諸問想足下別具不復具撫王氏故吏殆拳拳右軍諸從故詳答之右軍以永和四年由江州刾史入爲護軍將軍在都城故問數達也修載名耆之王廙世將之子爲鄱陽太守故云在遠司州名胡之字修齡修載之兄皆右軍同祖弟永和五年石季龍死朝議以修齡有聲譽用爲司州刾史以綏集河洛辭有疾未行而卒所云皆盡事勢吾無間然者永和六年以殷浩督揚豫徐靑兗五州軍事假節圖北伐似撫來書亦不以此舉爲然與右軍有同心也書定出其時各本或有或無他帖刻者戲鴻本似出徐會稽然最有行間法去夏得足下致卬竹杖皆至此士人多有尊老者皆卽分布令知足下遠惠之至往在都見諸葛顯曾具問蜀中事云成都城池門屋樓觀皆是秦時司馬錯所修令人遠想慨然爲爾不信具示爲欲廣異聞顯字依艸法定是顯撿蜀志顯父攀攀父喬喬瑾次子也瞻未生前瑾命喬入蜀爲亮後恪旣族攀仍後瑾至顯乃與瞻孫京同移河東華陽國誌云平蜀之明年移蜀大臣宗預廖化諸葛顯等於東按中宗卽位建康右軍年已十五時諸葛誕孫恢爲會稽太守顯或南依恢故右軍得在都見之也上距東移蓋五十二年令人六字本旁注唐人臨入正文從之知有漢時講堂在是漢何帝時立此知畫三皇五帝以來備有畫又精妙甚可觀也彼有能畫者不能因摹取當可得不信具告知有至此知十五字各本無唐臨及閣帖有之今依補彼鹽井火井皆有不足下目見不爲欲廣異聞具示朱處仁今所在往得其書信遂不取答今因足下答其書可令必達處仁當是龍驤將軍朱壽穆帝紀所載永和五年與撫同擊範賁平益州者也通鑑或本誤作燾﹝燾乃西蠻校尉別一人﹞以上五帖當是一書先謝遠惠次雜問蜀事末附致朱書系由護軍出守會稽後作得足下旃剡胡桃藥二種知足下至戎鹽乃要也是服食所須知足下謂頃服食方回近之未許吾此志知我者希此有成言無緣見卿以當一笑至摰也別帖屢言情至此其省文非至止之至謂勤也如迨其謂之遐不謂矣之謂索戎鹽先致謝耳方回郗愔字右軍妻之長弟史稱其棲心絕谷修黃老之術與右軍及髙士許詢遊東土不樂參朝政有邁世風頃服食作須者誤未許吾此志言方回𨿽近道猶未能深信也吾服食久猶爲劣劣大都比之年時爲復可可足下保愛爲上臨書但有惆悵連上服食而申言之天巤膏治耳聾有驗不有驗者乃是要藥天巤卽今飛巤毛赤而尖蒼白似黑狐蜀產也以上三帖當是一書虞安吉者昔與共事常念之今爲殿中將軍前過云與足下中表不以年老甚欲與足下爲下寮意其資可得小郡足下可思致之耶所念故遠及墨藪載安吉善書別帖有虞義興適道此或卽其人然史無可考帖雲遠及當與撫也來禽櫻桃靑李日給滕子皆囊盛爲佳函封多不生足下所疏云此菓佳可爲致子當種之此種彼胡桃皆生也吾篤喜種菓今在田裏惟以此爲事故遠及足下致此子者大惠也上此此來禽四菓下此此會稽胡桃卽撫前所致者故云彼以明之前列菓名乃索其子定是一帖前人有謂此帖爲與桓宣武者宣武以永和三年滅蜀右軍以十一年去官帖云今在田裏是去官後語宣武未再至蜀何能與宣武邪旦夕都邑動靜淸和想足下使還具時州將桓公告慰情企足下數使命也謝無奕外住數書問無他仁祖日往言尋悲酸如何可言撫以永和九年斬蕭敬文使還指此具時州將時是也撫已由徵虜安西進平西言以此功朝議當進爲鎭徵極州將之榮也入升平果進鎭西其卒也贈徵西桓公以永和十二年大敗姚襄於伊水收復洛陽修五陵告慰者言接其告欣慰也情企數使撫前助桓公平蜀或欲引之北伐有疏請也仁祖謝尙字尙弟奕字無奕升平一年五月尙卒朝議以尙在北得人故以奕代尙刾豫州北伐慕容雋明年卒於軍外住指此此升平一年書省別具足下小大問爲慰多分張念足下懸情武昌諸子亦多遠宦足下兼懷並數問不老婦頃疾篤救命恆憂慮余粗平安知足下情至陶侃士行以咸和四年平蘇峻後由江陵移鎭巴陵五年斬郭默加督江州復移鎭武昌九年辭鎭歸國登舟而卒屬吏畫其像於武昌西門故稱之士行十七子九子舊史有名撫妹爲士行子婦老婦右軍稱妻也省足下別疏具彼土山川諸奇揚雄蜀都左太衝三都殊爲不備悉彼故爲多奇益令其遊目意足也可得果當告卿求迎少人足耳至時示意遲此期眞以日爲歲想足下鎭彼土未有動理耳要欲及卿在彼登汶領峨眉而旋實不朽之盛事但言此心以馳於彼矣知彼淸晏歲丰又所出有無鄕故是名處且山川形勢乃爾何可以不遊目知彼帖承上帖之意定是一書所出有無言有他處所無是當時語鄕讀如鄕也吾見於夫子之鄕言蜀本古之名邦也或以爲無一鄕或以爲有異產皆誤足下今年政七十耶知體气常隹此大慶也想復勤加頤養吾年垂耳順推之人理得忝以爲厚幸但恐前路轉欲逼耳以爾要欲一遊目汶領非復常言足下但當保護以俟此期勿謂虛言得果此緣一段奇事也右軍祖名正故諱作政撫以太寕二年自歸至興寕三年卒於益州歷四十三年前在惇所已洊歷顯職史𨿽不言其壽數大都七十餘矣吾有七兒一女皆同生婚娶以畢惟一小者尙未婚耳過此一婚便得至彼今內外孫有十六人足慰目前足下情至委曲故具示同生一母也未婚之小者乃大令右軍孫楨之外孫劉瑾皆知名此帖說欲遊蜀而尙未果之故以堅其約當是最後書各本無惟唐臨本有從之以上十九帖定與撫云譙周有孫髙尙不出今爲所在其人有以副此志不令人依依足下具示嚴君平司馬相如揚子云皆有後不蜀人譙秀周之孫也李雄李驤李壽據蜀三徵皆不應今爲所言蜀已內屬在察也猶在帝左右之在連下九字爲句云譙周下廿九字十七帖本所無嚴君平下十四字閣本亦別爲帖唐臨本及大觀帖皆連爲一文義爲優從之此帖定是永和三年右軍爲江州刾史時聞宣武平蜀而致之者畱意人材表章气節乃懷柔反側弟一義宣武薦秀卒不起未必非此書啟之撫欲炙之士觀虞安吉帖止敍丳論資是未可與言此也以上一帖與宣武吾前東粗足作佳觀吾爲逸民之懷久矣足下何以等復及此似夢中語耶無緣言面爲嘆書何能悉會稽在金陵東南朝時所謂東郡東土東中皆斥會稽云吾前是辭內史後語等待也言同具逸民之志何以遲遲不決作方者誤復及此似夢中語想右軍去官時有書畱之也此帖當與方回方回旣姻親又同志故措辭直爽胡桃帖未許吾此志之說所由來也此永和十一年書瞻近無緣省告但有悲嘆足下小大悉平安也云卿當來居此憙遲不可言想必果言告有期耳亦度卿當不居京此旣避又節气佳是以欣卿來也此信旨還具示問兩告字各本俱作苦傳橅誤也晉人言苦皆謂病帖意殊不爾此此會稽避謂囂塵不及想必果言爲句告有期屬其先告來期也知足下行至吳念違離不可居叔當西耶遲知問方回以黃門侍郎出爲吳郡守固辭乃攺臨海此右軍初聞吳郡命喜其近東而致之書叔謂重熙當西謂其代荀羨爲北中郞將鎭下邳也以上三帖皆與方回龍保等平安也謝之甚遲見卿舅可耳至爲簡隔也今往絲布單衣財一端示致意今往十二字各本皆別惟唐臨本合良是從之胡母氏從妹平安故在永興居去此七十也吾在官諸理極差頃比復勿勿來示云與其婢問來信不得也永興今蕭山此此會稽婢字絕句彼所須藥艸可示當致須各本艸法皆成頃筆駛所致耳以上三帖不得主名大都其羣從也道光十三年四月十七八九日作於小倦遊閣兩目似霧看花而下筆如鷹鸇搏擊饒有不艸使轉從橫之意但發波時有剩墨以爲憾耳嘉慶二十二年在都下爲新建余鼎鐵香作述書一卷字大才當此書四之一而雄肆有若方丈餘明經久返道山述書不知流落何所蓋二十年來作小正書惟此二種也延平劍合以告有緣安吳包世臣自記與吳熙載書熙載足下承以裹筆不裹筆殊異之故爲問善哉善哉近人可與言此者希矣僕亦略涉籓籬數他家之寶耳𨿽然不可不爲足下盡言之二王眞行艸具存用筆之變備矣然未嘗出裹筆也惟南庫本十三行收和顏三字有一二裹筆目系宋人摹鐫間以已意非其本然夫字始於畫畫必有起有止合眾畫以成字合眾字以成篇每畫旣自成體勢眾有體勢者合自然顧盻朝揖出其中迷離幻化出其中矣裹筆則專借他畫以作此畫之勢借他字以成此字之體健者爲短長排闔之雄弱者爲便辟側媚而已故二王傳書𨿽中間閒畫皆起止完具刀斬斧齊如淸廟之瑟朱弦疏越一唱三嘆無急管繁弦以悅滛哇之耳而神人以和移風易俗莫與善也勃海憲章右軍抽鋒一綫如猿騰鶻落而冺上下相承之迹永興祖述大令裾帶飄揚而朿身矩步有冠劍不可犯之色是𨿽舒筋斂骨刻意求工然猶未出裹筆也河南始於履險之處裹鋒取致下至徐顏益事用逆用逆而筆駛則裹鋒側入姿韻生動又始間以肥瘦濃枯震耀心目後世能者多宗二家東坡尢爲上座坡老書多瀾漫時時斂鋒以凝散緩之气裹筆之尙自此而盛思翁晚出自知才力薄怯慮其懈散每以裹筆制勝然亦用之救敗耳及近人劉諸城乃專恃此又先以搭鋒養其機濃墨助其彩然後裹筆以作其勢而以枯墨顯出之遂使一幅之中濃纎相間順逆互用致飾取悅幾於齲齒墮髻矣晉字宋拓人間罕見但得一二裹筆方自詡爲盛業何能更知其實爲下乘乎僕學裹筆廿年�後得繼求之古悟其用意傷淺力克除之又十年乃見裹筆與用逆相近而實懸殊也用逆以換筆心篆分之祕密裹筆則如詞章家之倍犯蟬連按歌家之啾發投曲拳勇家之接步靠手𨿽不能盡廢要不可恃爲當家也足下資性卓絕而自力不倦自能悟入單微故以相授然不龜手藥𨿽出江頭洴澼人執珪之賞是足下材力自致非聚族而謀者所敢與其巧也有暇望過我面悉初暑已蒸濕珍重千萬世臣頓首書黃修存藏宋搨廟堂碑後貞觀刻在北宋已不可得余前得南宋庫裝王覆本北宋拓者已足見永興嗣法大令之血脈所在後其本歸閩中伊氏廿餘年思之不置是本乃南宋賈拓紙墨𨿽劣而格致如一可珍也大都初唐書肥本多近眞帖賈恐轉拓轉肥乃磨治碑面使畫痩始全失之而世人或以瘦爲貴宜唐法遂蕩然也永興面目似右軍神理則大令抽鋒殺字放肆豪邁古人謂爲得王筋者豈不以其牽掣勁健駿快奕奕洞目耶然亦稍異右軍遜於勃海矣修存知書而得此故具以訊之書劉文淸四智頌後近世小眞書以諸城爲第一此尢其經心結撰者可珍也黃庭洛神之遺法至諫議護命經而絕坡老思翁有意復古而蘇苦出入無操縱董苦布置不變化外此大都胥史之能事矣諸城壯歲得力思翁繼由坡老以窺閣本晚乃歸於北魏碑志所誼遂出兩家之外然其筆法則以搭鋒養勢以折鋒取姿墨法則以濃用拙以燥用巧結法則打疊點畫放寛一角使白黑相當枯潤互暎以作挿花援鏡之致捲簾一顧目成萬態然其心思悴於字內筋力盡於晝中必責以琚珩璜瑀之節則朽木爲柱有不能辭其誚者矣小眞書取勢必遠而置節尙促用意必險而措畫尙平夫是以覽之無奇探之不盡惟餘事斯素有微契而敝帚自享從無連篇累牘之作工力未副冥悟空深近更以目力劣甚腕不復能離几案無以發勢遠意險之妙反復玆冊愛與惜兼逝水之傷情難自己道光癸已二月幾望幹嘉之間都下言書推劉諸城翁宛平兩家戈仙舟學士宛平之壻而諸城門人也嘗質諸城書詣於宛平宛平曰問汝師那一筆是古人學士以告諸城諸城曰我自成我書耳問汝嶽翁那一筆是自己學士之子以此語質於僕僕曰宛平書只是工匠之精細者耳於碑帖無不徧搜默識下筆必具其體勢而筆法無聞不止無一筆是自己已也諸城冥悟筆法而微變其體勢正是深於古人必云自成我書亦稍涉矜張矣嘉慶壬戌諸城祝太夫人壽於江陰返棹僕謁於舟次論晉唐以來名迹甚恊諸城曰吾子論古無不當者何不一論老夫得失乎僕曰中堂書可謂華亭髙足諸城曰吾子何輕薄老夫邪吾書以拙勝頗謂遠紹太傅僕曰中堂豈嘗見太傅書乎太傅書傳者惟受禪乙瑛兩分碑受禪莊重乙瑛飄逸彚帖惟唐摹戎路略有乙瑛之意季直表乃近世無識者作僞中堂焉肯紹之耶中堂得力在華亭然華亭晚年漸近古澹中堂則專用巧以此稍後華亭耳諸城默然良久曰老夫數十年心力被吾子一語道破已近刻淸愛堂帖被鉤摹者以世行僞吳興法逐字移攺至爲失眞惟其家藏石十二方乃諸城自督良工所鐫者皆小眞書精妙不減墨迹諸城有攝夫人黃氏嘉興人筆勢極似惟工整已甚較諸城疏散韻味微減耳諸城晚書多出黃手小眞書竟至莫辧有家書十冊黃夫人原書後諸城批答皆妙絕世人罕有知者故附記之予在都市得諸城書許敬宗傳三百餘言字徑小半寸行間頗任意而朴茂中自在恣肆絕去平日作用乃近八十時書幾於拙勝老去漸於詩律細亮哉書陳雲乃集其先公寫廢壽幃字爲四言詩卷後故侍禦玉方先生以書名宇內稱爲華亭後身華亭爲近世書宗執筆者莫不學劣者不能似優者得其形蓋由未悉華亭源流所自也華亭受籙季海參證於北海襄陽晚皈平原而親近柳楊兩少師故其書能於姿致中出古淡爲書家中朴學然能朴而不能茂以中歳深襄陽跳蕩之習故行筆不免空怯去筆時形偏竭也侍禦酷嗜華亭而導源平原故形神皆肖異於世之學華亭者然侍禦嘗謂世臣曰二百年士大夫善學華亭者惟諸城耳則其宗旨蓋亦主於求變而侍禦之卒不變者則年爲之也然侍禦終身未染襄陽故姿致遜華亭而下筆時近茂則其自得固別有在矣云乃自成童時已駸駸能發家尊之勢而侍禦每作書云乃必侍從伸紙和墨之役零章斷簡收檢弆藏珍重異聞過於舉世之展轉泥求者玆捲乃侍禦書李氏壽屏後塡名銜之四幅以有所竄易而別寫云乃以銜名不文難以行遠而方二寸正書尢侍禦所厪斷不可不使流傳故剪裁集爲四言詩以迪觀者裝成後名流借觀歡喜贊嘆帙如牛腰世臣謂千餘年來以書世其家者推大小歐陽大小米然沿襲家學樝不如梨以習見而易視也今云乃用心之勤如此則賢於古人必矣跋重刻王夫人墓志嘉慶丁巳吳人修短簿祠土名東山廟安設大鐵鑪於殿前掘地丈餘得志石首署王夫人尾署子二人長子珣次子缺其名之右半其左斜王旁具在羣以爲所缺者乃民字遂指爲東晉之石召鐫工穆大展拓之數紙而石損大展攜碑去遂爲所匿壬戌予至吳訪大展許以重値求一紙不可得後在揚州於修存處見初拓本較此尙多數十字其書渾厚而少變化乃中唐人習北海法者三從有義四徳無虧斷非烏衣子弟語正月廿八乃歿曰其年不可知歲庚戌二月廿七乃葬日按庚戌爲晉穆帝永和五年王珣以隆安四年庚子卒年五十二上溯建生系永和己酉是庚戌二月珣不過甫晬安得有次子瑉哉東山廟系珣捨宅爲寺之舊址亦斷無葬母於宅中之理虎丘至唐以避諱攺武志正作武其非晉也審矣亷方得此珍爲正書鴻寶仲倫曲徇其請亷方以原石旣亡欲囑予審定重摹以廣其傳未果而歿仲遠爲終其志予故具論之然此志在唐亦自罕覯足珍也道光癸卯十月十二日記兩筆工語王興源者歸安之善連鎭人估筆揚州興敎寺甚困揚市羊毫無隹者嘉慶丙寅春興源介友人進其筆試之而善興源欲將去再修謂此筆固已無然見君指勢修筆勢以稱之當益工已而信然因問之曰尋常市筆差可用者不過什一二何耶興源曰此修工之優劣也能手所修𨿽千百管皆精良如一出俗工則必無幸焉吾善連女工習紮頭男工惟主修然俗手取値當能手才什一而能手出貨當俗工亦什一估筆者多嗜利用筆者少眞知此市之所爲無佳筆而佳筆之所爲難售也能手之修筆也其所去皆毫之曲與扁者使圓正之毫獨出鋒到尖含墨以著紙故鋒皆勁直其力能順指以伏紙俗工意亦如是而目不精手不穩每至去圓正之毫而扁與曲者反在所畱曲且扁之毫到尖則力不足以攝墨而著紙輒臃腫拳曲遇弱紙卽被裹遇彊紙卽被拒且何以發指勢以稱書意哉丙子秋在吳門又遇王永淸永淸吳之大郞橋人治筆於家不傳徒不設肆試其羊毫尢圓健示以興源所制永淸曰此筆善矣然尖善而根不善著水則腰脹未足言佳筆也其修工淨已而劣毫之根朱去選鋒𨿽健被劣根間錯不能明諧周比出力以到尖書道尙頓跌轉換而頓跌轉換時指取筆力常自尖達根根有病則尖必散是尖被根索也劣毫尖去根畱則劣毫所占之地步猶存隹口口力時遇空有以自寛其勢易以偏縮則力不聚口口口口反曲吾之治筆也先納筆頭於粗管修去其口與扁之甚者膠尖俟幹透乃倒梳其根令淨換管再紮又擇去其不甚直而圓者再膠再梳又恐曲與扁者𨿽淨或有員正而其材不長不能齊尖者廁其間上齊則下所藏入管者少而根硬下齊則腰發胖而尖薄是亦未足以發揮指力曲折如意也又擇而梳之然後固紮其根而桼以投於精管故終筆之用而無一褪毫尖盡禿而筆身仍韌好不僵也予先後徧贊於嗜書者兩筆工之名遂甲吳越間旣而思之曰藝之精者必通乎道兩筆工其進乎技者耶興源之爲說也其有舉直錯諸枉舉枉錯諸直之意乎芟夷蘊崇絕其本根勿使能植則善者伸永淸之藝近之矣予故備記之庶幾桼園牧馬童柳州都料匠之有繼聲也記兩棒師語予旣記兩筆工語書爲因憶舊識曹竹齋之論拳潘佩言之論鎗錄而傳之竹齋閩人也江淮間健者莫能當其一拳故稱曹一拳老而貧賣卜揚州市少年以重幣請其術不可予怪之則曰此皆無賴子豈當授藝以助虐哉拳棒者先古舞蹈之遣也君子習之所以調血脈養壽命其粗乃以禦侮必彼侮而我禦之若以之侮人則反爲人所禦而自敗矣無賴子以血气事侵淩其气浮於上而立腳虛故因其奔赴之勢略藉手焉而僕耳人之一身止兩拳拳之大才數寸焉足衛五尺之軀且以接四面乎惟吾養正气使周於吾身彼之手足近吾身而吾之拳卽在其所近之處以彼之虛囂之气與吾靜定之气接則自無幸矣故至精是術者其徵有二一則精神貫注而腹背皆幹滑如臘肉一則气體健舉而額顱皆肥澤如粉粢是皆血脈流行應乎自然內充實而外和平犯而不校者也佩言歙人以鎗法著聲稱潘五先生其言曰鎗長九尺而桿圓四五寸然鎗入手則全身悉委於桿故必以小腹貼桿使主運後手必盡錞以虎口實擫之前手必直令盡勢以其掌根與後手虎口反正紵絞而虛指使主導兩足亦左虛右實進退相仕以趨勢使鎗尖前手尖前足尖肩尖鼻尖五尖相對而五尺之身自托蔭於數寸之桿遮閉周匝敵仗無從入犯矣其用有戳有打其法曰二曰義二以取人義以拒人此義則彼二此二則彼義義二循環兩鎗尖交如繞指分寸間出入百合不得令相附桿一附則有僕者故曰千金難買一聲響手同則爭目目同則爭气气之運也久暫稍殊而勝敗分焉故其術爲至靜吾授徒百數而莫能傳吾術吾之術受於師者才十之三十之七則授徙時被其非法相取之勢廹而得之於無意者也是故名師易求佳徒難訪佳徒意必在得師以天下之大求之無不如意者至名師求徒𨿽遇髙資妙質足以授道而非其志之所存不能耐勞苦以要之永久則百貢而百見卻矣竹齋以嘉慶庚午沒於揚年八十餘佩言自丁卯回歙後遂絕信問夫兵家貴後起故曰重用兵者彊輕用兵者弱又曰仁人之兵不可詐延則莫邪之長刃嬰之者斷兌則莫邪之利鋒當之者潰竹齋其知此意乎兵要在乎善附民委身於桿斯其術矣敬事無壙敬敵無壙非有廹而後得者乎人之自淑也在得師旣得師以自淑矣則必求其有傳而傳之者之不可必得也古人所爲嘆志卑則輕物輕物不求助苟不求助安能理者也善夫右記兩棒師語言武事似於書道無涉不知使鎗棒者皆有指法力聚指則气上浮故尢重步法予嘗自題執筆圖曰全身精力到毫端定气先將兩足安悟入鵝羣行水勢方知五指力齊難蓋作書必期名指得勁然子煉名指勁數年而其力乃過中指又數年乃使中指與名指力均以迄於今作書時少不畱意則五指之力互有輕重而萬毫之力亦從之而有參差故兩棒師說武事乃深合書道故附錄於此使來者知觸類而長求有餘師也仲虞自離揚州歸旌徳閱十數年今年首夏過其家仲虞出其說智果心成頌文謂此乃傳立書之法撥鐙止宜於坐書至長幅大宇不得不立書者則其法著於心成頌而注家誤會於其言執筆安足者皆以字體畫形說之蓋立書長輻必不能用左手稱翼如之勢以平其气是以右半腹必貼幾右腹貼幾則左半腹側離幾左足舒而往後則气不至偏右而上浮故言長舒左足潛虛半腹也右手斜伸如一角向前者則右肩必展故言回展右肩峻拔一角也非仲虞之精心銳思不能及此此益可證兩棒師語之通於書矣憶予初識寕化伊墨卿秉綬太守於袁浦墨卿諸城之弟子也因從問諸城法太守曰吾師授法曰指不死則畫不活其法置管於大指食指中指之尖略以爪佐管外使大指與食指作圓圈卽古龍睛之法也其以大指斜對食指者則形成鳳眼其法不能死指非眞傳也予曰玩諸城書勢其執筆似不如是太守曰嘗求吾師面作書此法斷不誤人後在客邸遇周姓乃諸城侍書者自十五供諸城硏墨伸紙之役至廿七諸城乃薦之閩督予因問諸城執筆之法周曰諸城作書無論大小其使筆如舞滚龍左右盤辟管隨指轉轉之甚者管或墜地予因告以太守之語周曰諸城對客作書則用龍睛法自矜爲運捥其實非也及在都晤陳玉方侍禦侍禦尢爲諸城髙苐弟子言所受之法與太守同而侍禦守其法不如太守之堅故其書較勝嘗聞橫雲山人每見其甥張得天之書輒呵斥得天請筆法山人曰苦學古人則自得之得天因匿山人作書之樓上三日見山人先使人硏墨盈盤卽出硏墨者而鍵其門乃啟篋出繩系於閣枋以架右肘乃作之得天出效爲之經月又呈書山人笑曰汝豈見吾作書耶古人於筆法無不自祕者然亦以祕之甚故求者心摯而思銳一得其法則必有成後之得吾書者愼毋以其不自祕而易視之也道光甲辰八月廿六日倦翁記之完白山人傳山人安徽懷寕之集賢關人也姓鄧氏宇石如其名以敬避今上禦名下一字遂以字行而更字頑伯集賢關當皖公山下故又號完白山人少產僻鄕眇所聞見顧獨好刻石仿漢人印篆甚工弱冠孤露卽以刻石遊性亷而尢介無所合七八年轉展至壽州時毫人前巴東知縣梁巘主講壽春書院巴東以工李邕書名天下山人爲院中諸生刻印又以小篆書諸生箑巴東見之嘆曰此子未諳古法耳其筆勢渾鷙余所不能充其才力可以輘轢數百年巨公矣因爲山人治裝而致之江寕舉人梅鏐舉人爲文穆公季子文穆𨿽貧宦然梅氏自北宋爲江左甲族聞人十數弆藏至富文穆又受聖祖殊遇得祕府異珍尢多蓋秦漢以來金石善本備在焉山人旣至舉人以巴東故爲山人盡出所藏復爲具衣食楮墨之費山人旣得縱觀推索其意明雅俗之分乃好石鼓文李斯嶧山碑太山刻石漢閕母石闕燉煌太守碑蘇建國山及皇象天發神讖碑李陽冰城隍廟碑三墳記每種臨摹各百本又苦篆體不備手寫說文解字二十本半年而畢復旁搜三代鐘鼎及秦漢瓦當碑額以縱其勢博其趣每日昧爽起硏墨盈盤至夜分盡墨乃就寢寒暑不輟五年篆書成乃學漢分臨史晨前後碑華山碑白石神君張遷潘校官孔羨受禪大饗各五十本三年分書成山人篆法以二李爲宗而縱橫闔辟之妙則得之史籀稍參隸意殺鋒以取勁折故字體微方與奏漢當額文爲尢近其分書則遒麗淳貭變化不可方物結體極嚴整而渾融無迹蓋約嶧山國山之法而爲之故山人自謂吾篆未及陽冰而分不減梁鵠余深信其能擇言也山人移篆分以作今隸與瘞鶴銘梁侍中石闕同法艸書𨿽縱逸不入晉人而筆致蘊藉無五季以來俗气山人客於梅氏八年學旣成梅氏家益匱不復能客山人山人乃復如前艸屨擔簦徧遊名山水以書刻自給山人遊黃山至歙鬻篆於賈肆武進編修張惠言敎授歙修撰金榜家編修故深究秦篆爲修撰所器編修見山人書於市歸語修撰曰今日得見上蔡眞迹修撰驚問語以故遂冒雨偕詣山人於市側荒寺修撰卽備禮客山人修撰家廟甚壯麗其楹皆貞石而刻聯及懸額修撰精心冩作蓋百易而後定謂莫能加於此也及見山人書卽鳩匠斵其額而石楹旣豎不便磨治架屋而臥楹請山人書之刻成乃重建其傾服至此山人僑居修撰家編修遂從山人受篆法一年修撰稱之於太子太傅戶部尙書曹文敏公文敏請山人作四體千文橫卷字大徑寸一日而成文敏嘆絕具白金五百爲山人壽乾隆庚戌秋純廟八旬聖節文敏以六月入都彊山人同往山人獨戴艸笠靸芒鞋策驢後文敏三日行文敏輿從以山東發水轉後與山人相値於開山時巡撫以下命吏郊迎文敏山人策驢過轅門門者呵止之文敏坐堂上遙見山人趨出延入讓上座徧贊於諸公曰此江南髙士鄧先生也其四體書皆爲國朝苐一諸公乃大驚爲具車從文敏曰吾屈先生甚乃肯來都卒不肯同行願諸公共成先生之志遂率諸公送山人至轅門上驢去乃入就坐時都中工書者推相國劉文淸公而鑑別則推上海左副都禦史陸緆熊山人至都二公見山人書大驚踵門求識而皆曰千數百年無此作矣山人遂畱都中未幾文淸左遷失勢而副憲以憂暴卒時都中作篆分者皆宗內閣學士翁方网閣學以山人不至其門乃力詆山人耳食者共和其說山人頓迹出都文敏爲治裝致之於兵部尙書兩湖總督畢沅尙書以鑑賞名家然於此事實疏不能知山人而深器其髙尙時吳中知名士多集節署裘馬都麗山人獨布衣徒步居三年辭歸尙書畱之不可乃爲山人置田宅爲終老計而觴山人之行曰山人吾幕府一服淸涼散也今行矣甚爲減色四坐慚沮後文敏病篤語其長子曰吾卽逝鄧山人必有挽聯至汝卽以勒吾墓華表及專祠前楹足矣山人年四十六乃娶於某不數年沒繼娶於某然山人遊興不衰常往來江淮間鬻書以給旅費余以嘉慶七年識山人於鎭江過從十餘日以余爲能眞知山人書明年復於揚州相值山人作太山之遊至九年秋山人由山東至常州過揚不人城及十一月杪晤陽湖今鳳臺知縣李兆洛申耆始知余與翰風同客揚州翰風編修弟也余始聞山人名自翰風時山人得家書促歸裏乃買舟回揚訪余於天心墩而余適去東臺山人俟余至十二月初八乃語翰風曰歳盡矣去家尙千里吾不及終待愼伯矣遂解纜翌日而余至山人歸裏不復出遊遂以明年十月卒於家年六十有三歲子尙璽尙幼山人書至夥而少碑刻有書百軸存於家又有百軸付懷寕大觀亭僧悟本聞悟本守之甚愼申耆亦藏山人各體書精良者二十幀議勒石以永其傳包世臣曰余性嗜篆分頗知其意而未嘗致力至於眞行藳艸之間則不復後人矣然吾見山人正書方寸以上者簡肅沈深雁行登善非徐裴以下所及余在鎭江初識山人時嘉定錢坫獻之陽湖錢伯坰魯斯先在皆與余爲忘年交獻之自負其篆爲直接少溫然與餘同遊焦山見壁間篆書心經摩挲逾時曰此非少溫不能作而楮墨才可百年世間豈有此人耶此人而在吾不敢復搦管矣及見山人知心經爲山人二十年前所作乃摭其不合六書處以爲詆魯斯故服山人篆分爲絕業及見其行艸嘆曰此楊少師神境也遂因余以見山人然魯斯正行書名自文淸厭世論者推爲苐一而魯斯執筆則虛小指以三指包管外與大指相拒側豪入紙助怒張之勢常謂永叔使指運而腕不知之論爲指捥皆不動以肘來去又謂作書無以指鉤距之理痛斥古今相承撥鐙七字之說意以山人篆法當同乃藉山人以信其旨及見山人作書皆懸捥雙鉤管隨指轉與魯斯法大殊遂助獻之詆山人尢力私意所中眞識遂蒙靑雲之交不渝終始宜山人之痛哭於編修與文敏也刪定吳郡書譜序夫自古之善書者漢魏有鍾張之絕晉末稱二王之妙義之云尋諸名書鍾張信爲絕倫其餘不足觀可謂鍾張云沒而義獻繼之評者云彼之四賢古今特絕而今不逮古古質而今妍大質以代興妍因俗易馳鶩沿革物理常然貴能古不乖時今不同獘余志學之年畱心翰墨味鍾張之餘烈挹羲獻之前規極慮專精時逾二紀有乖入木之術無間臨池之志觀夫懸鍼垂露之異奔雷墜石之奇鴻飛獸駭之姿鸞舞蛇驚之態絕岸頺峯之勢臨危據稿之形或重若崩云或輕如蟬翼導之則泉注頓之則山安纎乎似初月之出天崖落落乎猶眾星之列河漢同自然之妙有非力運所能成信可謂智巧兼優心手雙暢翰不虛動下必有由一畫之間變起伏於峯杪一點之內殊衂挫於豪芒況云積其點畫乃成其字曾不傍窺尺櫝俯習寸陰任筆爲體聚墨成形心昏擬效之方手迷揮運之理求其妍妙不亦謬哉而東晉士人互相陶染至於王謝之族郗庾之倫縱不盡其神奇咸亦挹其風味去之滋永斯道逾微方復聞疑稱疑得末行末古今阻絕無所質問設有所會緘祕已深遂令學者茫然莫知領要徒見成功之美不悟所致之由或乃就分布於累年向規矩而猶遠圖眞不悟習艸將迷假令薄解艸書粗傳隸法則好溺偏固自闕通規詎知心手會歸若同源而異派轉用之術猶共樹而分條者乎加以趨事適時行書爲要題勒方幅眞乃居先艸不兼眞殆於專謹眞不通艸殊非翰札眞以點畫爲形質使轉爲情性艸以點畫爲情性使轉爲形質至於伯英不眞點畫狼藉鍾繇不艸使轉縱橫𨿽篆隸艸章工用多變濟成厫美各有攸宜篆尙婉而通隸欲精而密艸貴流而暢章務檢而便然後凜之以風神溫之以妍潤皷之以枯勁和之以閒雅故可達其情性形其哀樂嗟乎不入其門詎窺其奧者也又一時而書有乖有合合則流媚乖則雕疎略言其由各有其五神怡務閒一合也感惠徇知二合也時和气潤三合也紙墨相發四合也偶然欲書五合也心遽體畱一乖也意違勢屈二乖也風慘日炎三乖也紙墨不稱四乖也情怠手闌五乖也乖合之際優劣互差得時不如得器得器不如得志若五乖同萃思遏手蒙五合交臻神融筆暢當仁者得意忘言罕陳其要企學者希風敍妙𨿽述猶疏徒立其工未敷厥旨不揆庸昧輒效所明庶欲宏旣往之風規導將來之器識除繁去濫覩迹明心者焉至於諸家勢評多涉浮華莫不外狀其形內迷其理若乃師宜官之髙名徒彰史牒邯鄲淳之令範空著縑緗曁乎崔杜以來蕭羊已往代祀綿遠名氏滋繁或藉甚不渝人亡業顯或憑附增價身謝道衰加以糜蠧不傳搜祕將盡偶逄緘賞時亦罕窺優劣紛紜殆難覼縷其有顯聞當代遺迹見存無俟抑揚自標先後復有龍蛇云露之流龜鶴花英之類乍圖眞於率爾或寫瑞於當年巧渉丹靑工虧翰墨異夫楷式非所詳焉代傳羲之與子敬筆勢論十章文鄙理疏意乖言拙詳其旨趣殊非右軍且右軍位重才髙調淸詞雅聲塵未冺翰櫝仍存觀夫致一書陳一事造次之際稽古斯在豈有貽謀令嗣道葉義方章則頓虧一至於此又云與張伯英同學斯乃更彰虛誕若指漢末伯英時代全不相接必有晉人同號史傳何其寂寥非訓非經宜從棄擇夫心之所達不易盡於名言言之所通尙難形於紙筆今撰執使轉用之由以袪未悟執謂深淺長短之類是也使謂縱撗牽掣之類是也轉謂鉤鐶盤紆之類是也用謂點畫向背之類是也方復會其數法歸於一途編列眾工錯綜羣妙舉前賢之未及啟後學於成規窮其根源析其枝派貴使文約理贍迹顯心通披捲可明下筆無滯詭辭異說非所詳焉今之所陳務裨學者右軍之書代多稱習良可據爲宗匠取立指歸豈惟會古通今亦乃情深調合至使摹拓日廣硏習歲滋先後著名多從散落試言其由略陳數意止如樂毅論黃庭經東方朔畫讚太師箴蘭亭集序告誓文斯並代俗所傳眞行絕致者也冩樂毅則情多怫郁書畫讚則意涉瓌奇黃庭經則怡懌虛無太師箴又從撗爭折曁乎蘭亭興集思逸神超私門誡擔情拘志慘所謂涉樂方笑言哀已嘆豈惟駐想流波將貽嘽喛之奏馳神睢渙方思藻繪之文𨿽其目擊道存尙或心迷議舛莫不彊名爲體其習分區豈知情動形言取會風騷之意陽舒陰添本乎天地之心原夫所致安有體哉夫運用之方𨿽由已出規模所設信屬目前差之一豪失之千里苟知其術適可兼通心不厭精手不忘熟若運用盡於精熟規矩諳於胸襟自然容與徘徊意先筆後瀟灑流落翰逸神飛亦猶宏羊之心預乎無際庖丁之目不見全牛嘗有好事就吾求習吾乃粗舉綱要隨而授之無不心悟手從言忘意得縱未窮於眾術斷可極於所治矣若思通楷則少不如老學成規矩老不如少思則老而逾妙學乃少而可勉勉之不已抑有三時時然一變極其分矣至如初學分布但求平正旣知平正務追險絕旣能險絕復歸平正初謂未及中則過之後乃通會通會之際人書俱老故以達夷險之情軆權變之道亦猶謀而後動動不失宜時然後言言必中理矣是以右軍之書末年多妙當緣思慮通審志气和平不激不厲而風規自遠子敬以下莫不鼓努爲力標置成體豈獨工用不侔亦乃神情懸隔嗟乎蓋有學而不能未有不學而能者也考之卽事斷可明焉然消息多方情性不一乍剛柔以合軆忽勞逸而分驅或恬憺雍容內涵筋骨或折挫槎枿外曜峯芒察之者尙精擬之者貴似況擬不能似察不能精分布猶疎形骸未檢躍泉之態未覩其妍窺井之談已聞其醜縱欲搪突羲獻誣罔鍾張安能掩當年之目杜將來之日慕習之軰尢宜愼諸至有未悟淹畱偏追勁疾不能迅速翻效遲重夫勁速者超逸之機遲畱者賞會之致將反其速行臻會美之方專溺於遲終夾絕倫之妙能速不速所謂淹畱因遲就遲詎名賞會非夫心閒手敏難以兼通者焉假令眾妙攸歸務存骨气骨旣存矣而遒潤加之亦猶枝榦扶疎淩霜雪而彌勁花葉鮮茂與云日而相暉如其骨力偏多遒麗蓋少則若枯槎架險巨石當路𨿽妍媚云闕而體質存焉若遒麗居優骨气將劣譬夫芳林落蘃空照灼而無依蘭沿漂蓱徒靑翠而奚托是知偏工易就盡善難求𨿽學宗一家而變成多體莫不隨其性欲便以爲姿質直者則徑挺不遒剛狠者又崛彊無潤矜斂者獘於拘束脫易者失於規矩溫柔者傷於軟緩躁勇者過於剽迫狐疑者溺於滯澀遲重者終於蹇鈍輕瑣者染於俗吏斯皆獨行之士偏翫所乖至若數畫並施其形各異眾點齊列爲體互乖一點成一字之規一字乃終篇之準違而不犯和而不同畱不常遲遣不恆疾帶燥方潤將濃遂枯泯規矩於方圓遁鉤繩之曲直窮變態於豪端合情調於紙上無閒心手忘懷楷則自可背羲獻而無失違鍾張而尙工譬夫絳樹靑琴殊姿共豓隋珠和璧異質同妍何必刻鶴圖龍竟慚眞體得魚獲兔猶恡筌蹄聞夫家有南威之容乃可論於淑媛有龍泉之利然後議於斷割語過其分實累樞機吾甞盡思作書謂爲甚合時稱識者輒以引示其中巧麗曾不畱目或有誤失翻被嗟賞旣昧所見尢諭所聞或以年軄自髙輕致陵誚余乃假之以縹緗題之以古目則賢者攺觀愚夫繼聲競賞豪末之奇罕議峯端之失猶惠侯之好僞似葉公之懼眞夫蔡邕不謬賞孫陽不妄顧者以其玄鑑精通故不滯於耳目也向使奇韻在爨庸聽驚其妙響逸足伏櫪幾識知其絕羣則伯喈不足稱良樂未可尙也至若老姥遇題扇初怨而後請門生獲書機父削而子懊知與不知也夫士屈於不知己而申於知己彼不知也曷足怪乎故莊子曰朝菌不知晦朔蟪蛄不知春秋老子云下士聞道大笈之不笈之則不足以爲道也豈可執冰而咎夏虫哉自漢魏已來論書者多妍蚩雜糅條目糾紛或重述舊章了不殊於旣往或苟興新說竟無益於將來徒使繁者彌繁闕者仍闕今撰爲亦篇分成兩卷第其工用名曰書譜庶使一家後進奉以規模四海知者或存觀省緘祕之旨余無取焉垂拱三年冩記

藝舟雙楫卷第七上附錄一上皇誥授奉政大夫河南涉縣知縣候補同知贈資政大夫都察院右副都禦史兼兵部侍郎江南河道總督徐君墓志銘君諱振甲字解時姓徐氏其上世家余姚後徙徳淸之新塘爲徳淸人曾伯祖某禮部侍郞伯祖某工部尙書考志丙舉雍正甲寅賢良方正科起家甘肅碾伯縣知縣遷岷州知州丁母憂以兵事畱遂卒於官妣嵇氏封宜人君侍岷州君宦遊而君妣病亟君刲股以療之旣差病渴甚索瓜醫氏不可竟不起君以故終身不食瓜岷州君旣卒君奉三殯歸葬服闋遊吳恭定公甘肅按察使司幕恭定故與岷州君同舉制科甚器君屬屢試被放卽爲君援江賑例指捐縣丞分發江蘇補江寕縣縣丞膺卓薦擢淸河縣知縣君初蒞淸河而老壩口決黃澑懸注逼治米船不得達時山東壽張縣民王倫爲逆徵調堵截兵水仍至眾情惶惑君集小舟載幹餱以次賑給諭囤戶糶米有無藉乘機搶於肆君盡法懲之商民得相安平市如故未幾山陽刼掠四起而淸河獨否人以此多君初君署句容縣事亷知猾吏蠹漕下車卽發其姦民輸將如限後二十年句容以吏舞法興大獄湖歷任十數獨君無獘調江都獲鄰境巨盜擢同知候補而君適引疾旣痊謁選攺河南涉縣知縣縣徭例於冬月合圍取皮革獵戶以此苦民君卽爲除之調署信陽州値築靑龍岡口阿文成公以大學士持節督工檄君開引河君不事追呼而集眾常多藏事常速文成以爲能時君長子端身任畚鍤文成卽命以本捐銜投效靑龍岡工工竣補蘭儀通判君遂解組就養蘭儀署端擢知淮安府迎養君道出淸河居民扶老攜幼扳輿餔飲如家人觀者爽路嗟嘆嘉慶八年九月六日卒於端淮徐兵備道署年七十有五配贈夫人錢氏早卒生二子長端都察院右副都禦史兼兵部侍郞江南河道總督次章候補通判前署桃北同知晚納側室王氏生一子竜二女俱幼王氏後君一歲卒孫七鏻鍈鎕鐄錕鉁鋐曾孫一淳端章以某年月葬君於某原以錢夫人王孺人袝述君行而徵文於余以志君幽余按狀而系之銘曰伊嗟資政明徳維孝名臣循吏先業克紹爰以試丞洊登佐郡視事廿年不攺淸愼學則旣優仕乃不顯知止曰明初服是踐乃篤哲嗣謹率義方心勞力瘁爲民保障嗣有良苗君則藝之君有嘉實嗣則嚌之君澤維何曰諮行道舊民懷恩涕灑丹旐粵宜祭社豈必葬桐奉玆阡表無念崇公宮保素昧生平在友人黃心庵所見余文延訪二年始得招至節署以其先公窀穸之文相屬旣得稿具衣冠肅謝曰後人讀此文必謂先公爲鄕裏之善士州縣之循吏宜其有後則徐氏世世子孫拜賜多矣乃出淅中先達所撰至七首率長二三千字並以稱揚宮保過多不洽意卒用小子文入石司馬請題顯人名宮保曰今日之顯人未必能顯於身後愼伯必顯於身後者且安知其終不顯耶錄稿附記以志眞賞淸故中憲大夫山東東昌府知府原品致仕前兗沂曹濟兵備道軍功加一級熊君行狀曾祖某皇永康州學生員貤贈中憲大夫直隸大順廣兵備道祖光遠皇雍正乙卯鄕試副榜貢生贈中憲大夫直隸大順廣兵備道父恩紱皇直隸大順廣兵備道特贈太僕寺卿廣西太平府永康州東城第一圖熊方受年六十四狀君字玆介號夢庵其先世四川巴縣君之髙祖遷永康爲永康人三傳至太僕以進士起家備兵大名被逆賊段文經之難陽湖毛燧傳爲碑銘論其功甚辧晰太僕舉三子君爲冡嗣好學夙成下筆詡詡有生气乾隆庚子領鄕薦庚戌成進士癸丑授檢討在詞館八年攺刑部主事君少侍太僕宦遊歷府道署十餘年更吏事初至刑部卽硜硜持議嘗諍於堂曰用法宜核情罪不當揣上意爲髙下益便吏胥以是不能得題缺計俸選禮部員外郞入直軍機處題升郞中提調嘉慶辛未科會試旋擢江西道監察禦史不數月簡授山東兗沂曹濟兼黃河兵備道故事道員於士民赴訴者準提則爲屬吏所不快率皆違例轉發至批答詳稟率無所可否君一槪絕去衡以事理訴詞始有獲伸者嘉慶十八年九月防河在工次聞曹縣之變未知虛實卽募土夫勇敢者二百名星馳赴難聲稱率弁兵五千人賊望風棄城分逃至縣境之扈家集李家莊範水坑蔡家大小樓各處屯集君以故得入城繕守具督兵勇搜剿先後敗賊目李克讓蔡五倫曹永貴蔡五言李克順李名揚之眾惟李克讓得逸余悉就擒事聞奉溫旨拜花翎之賜仍議敍軍功加一級十九年調赴睢工督挑引河同官以卑約太甚忤使者並劾君奪職旣竣事降一等開復二十年補東昌府知府山東自乾隆六十年恩赦民欠之後至嘉慶八年淸查州縣積虧至百二十萬巡撫承宣以爲憂乃議視缺肥瘠歲提節省銀三十二萬兩歸司庫通力合作以六年彌補虧項其餘以津貼買補倉谷不敷者奏奉兪允旣積數至百萬而上游不循成案非有力莫能邀撥補其暫署承宣者至有視事一二月而動撥數十萬州縣忿其不公繳解益懈至十四年彌補期滿而虧數反增至三百餘萬遂減節省之數爲歲十八萬兩具奏展限三年及十八年限又屆滿而虧數又增至五百餘萬時値曹滑軍需肆爲濫冒十九年上命大學士駐東督查分別準駁計實虧總數六百餘萬而某人某任虧若干則奏交巡撫核實參辦二十年巡撫念虧數重大一出員名恐成大獄先將虧數較輕之四府三十餘員名開單補奏得旨甚嚴切而事不能已乃議提冬羨彌補授意六府二州先造冊短報虧數以結前案冬羨者山東州縣一歲所需取給於漕余之彊名也其致規於本管也頗厚各府州顧戀觀望莫能實舉其議者東昌所轄十州縣皆有漕君先事卽細核屬虧實數卻所致規立程序除辦公必需之外盡提羨數以補舊缺及二十二年八府州冊齊各員虧數皆不至幹重辟然惟東昌之冊得其實二十三年冬恩旨赦免民欠查辦半載不能得要領承宣爲屬吏所愚遂照報部奏銷冊數將三次淸查奏明之官虧和入民欠以八百餘萬具詳巡撫據以入奏上察其朦混値巡撫身故遂除承宣名爲民而命提刑會同新任承宣確查剔除由新任巡撫核奏計剔除已入淸查舊虧之外又積新虧七十餘萬巡撫念新虧之法至嚴議以墊支墊解作抵有候補府者家世於巡撫爲恩門檄署濟南府印而續更提刑又其所能左右之者乃相倚以傾承宣濟南遂自定冊式札致十一府州照式造送彚呈巡撫君以關涉錢糧文案例皆由承宣核準呈巡撫以達大部從無首府彚呈之事不照行觸怒而巡撫以君爲詞館前輩遲疑未卽發濟南不及待遂於二十五年春初嗾學政劾君巡撫恇懼亦續奏君迂緩不任事以原品致仕道光紀年君挈眷來揚州爲樂儀山長僑寓虹橋之西園旣蕭然無囊槖又老病兼至而戚友習受佽助者不能相諒修脯所入僅以供任卹薪米之需每於歲杪輟講岀遊以取給道光四年十二月十二日赴杭州五年正月七日返棹至嘉興卒於舟次公子接凶問匍伏奉移於揚州寓前僧院以圖歸櫬娶桂林陳氏曾祖謚文恭乾隆中爲大學士稱名臣父蘭生湖北荊宜施兵備道生女子子二長孟嫻工詩而夭次潤華適陳聚昌道光辛已科舉人充景山宮教習荊宜君之孫也君旣除陳恭人服以長洲韓氏爲繼室生子一貴齡娶江都汪氏君通達治體其所欲舉事多切究有本末旣已傷於哀樂衰羸善病气怯未能稱其志常信筆爲詩文不起稿應人求不自珍惜放失甚夥胠其篋名偶園艸者尙有若干捲皆跌宕可觀采偶園者君在都所居得孫退谷宅一角之舊名也貴齡侍君宦遊年幼未能詳君之行業餘以嘉慶七年識君於鎭江後在蘇州在都下交益善君任兗沂任東昌皆曾一過其署而山東復查民欠時余實客承宣署司其事備知始末故掇其生平以告有道徳能文章而與君交善者徵信以托不朽焉道光五年春二月三日包世臣謹狀額侍郎別傳故戶部侍郞額公之卒也史館例立專傳其叔子冠軍使寶奎以狀上史臣旣摭其政績入國史矣閱三年當道光壬辰予適至都下冠軍以別傳請爲予得交於公久知公深且素爲文不妄有稱述可傳信故也夫徵信莫如史然必載筆者其事專其業世所見所聞所傳周夏不眞確又深通情勢達事理之所以然是以紀述籌議計劃本末賅備而筆大恣肆口口以發之使讀者如見其人如聞其聲故兩漢三國之事迹數千載猶彪炳人耳目者以其爲世業專門之私書也晉書以下大都成於後代爲時旣促速又與斯役者惟論官閥罕能悉典要故英儁之士非常之謨不復湧現楮墨間無以稱讀者之意今國史固皆以時人紀時事矣然以謂徧采家傳及散見他說者或多恩怨抑揚不足昭詳愼故一以紅本爲據其科抄所不及軍機檔冊所不載𨿽列聖憂勤惕厲與二三大臣從容論議於以救民間所疾苦爲天下傳誦讚嘆者檢核科抄軍機檔無可證驗則不得恭紀簡冊至部院題奏事件例系六堂僉畫非一人所可主名又率由胥吏具稿白司呈堂文采不足以昭耀方來若在司員卑分例無專達卽有碩畫顯著不登紅本惟封圻特使政得自主而決策之故多在牘外又或中途受事未藏已移溯前則無源考後則缺委其是否奏績能垂久遠紅本無文悉從蓋闕至其人學問所就心術所存槪以傳例摹冩尢難宜冠軍之不能已於此請也予以嘉慶丙寅夏識公於揚州時公視淮鹺已三年淮鹺繁富甲天下使者驕貴簡出出則輿從華盛倍封圻而公常從二三騎自策騾穿街巷嘗禱雨於甘泉山步烈日中往返至三數十里梅花嶺旁有書院爲使者課士所惟存枯槎一二公補植五百株以還舊觀公故善其山長沂州知府歙洪梧時時相過從攜中冷泉煮苦茗輒遣騎招予或追取廚饌作竟日歡肴蔬不過數事又嘗訪予於逆旅談笑忘倦同捨生羣驚訝而令節才以果餌兩器相餉曰極念吾子旅困此間另庫歲徵且數百萬乃鹺賈結納勢要物非所以待吾子僕爲鹽政吾子爲鹽政客殆爲揚州開一生面也戊辰秋公被議入都鹺賈送至王家營環跪納曾子四紙紙鏹各十萬公詰其何爲僉曰大人節官費歲數十萬又奏增鹽息至分半歲溢且二百萬計大人按臨六載眾商所受恩且累千萬區區者誠不足言報稱公笑曰我前節官費以爲今日地是攫寮宷所應有也請增鹽息者爲岸猾持若短長耳若等竟以作市價是裒民以益商我負疚滋重況分若肥耶必不聽者以狀上聞矣是年秋公故當入覲例以珍玩爲面貢公閱實制備僅値十六萬先期貯京第及至都部議當差熱河不得面無所用貢公瀕赴戌遣使悉送還揚州費腳價銀六千實已資也揚州士民前聞公少時奔喪至山西土人醵四萬金爲賻公一無所受事聞達聰猶疑信相半至是乃莫不嘆其亷介矣性嗜易通誌堂所刻七十家易說皆能條列而縷舉之偶爲小詩栩栩有蘇陸之意已巳春予初入都公已起視長蘆鹺不相値辛未再至則公已失明家居然聞予至必迎至中門握手坐絮語移晷及己丑春公年已八十餘予寓外城宣南坊去公第十里公猶數見過使短童掖下車劇譚今古事無少舛失予之所知於公者如此皆狀所未及也其世家官階本傳例不詳備者皆按狀而次之曰公諱額勒布宇履丰號約齋姓索佳氏先世居鄂爾坤部落歸附後爲滿洲正紅旗人祖彰萊盛京副都統父農起山西巡撫管提督事任安徽布政使時以辦災能勤民有聲公𨿽世祿子然好讀書如寒素成童補弟子員旋食餼八試不得於有司乃棄舉子業筮仕工部歷筆帖式主事員外郎回避攺戶部擢郎中徧本部各繁要差以管部王大臣密薦亷能第一徑擢本部右侍郎管錢法堂事旗務則爲副都統者四護軍統領者一公中佐領者二兼官則爲內務府大臣者二管理三山總理工程處總理奉宸院事者各一差遣則查辦陜西軍需報銷兼祭告西鎭山川督辦河南衡家樓大工審辦山東陳文思控案查看天津一帶河道者各一爲司員時一隨本部尙書查辦甘肅監糧虧空一保用坐糧廳一加四品服總監督昌陵工程外任一署倉場侍郞兩爲長蘆鹽政一爲兩淮鹽政一以主事銜爲熟河副總管虛授未之官則爲鴻臚寺卿大理寺卿者各一降譴則侍郎任內失察寶泉局銅斤左遷本部郎中兩淮鹽政任內以前監督昌陵工程漏參同官侵克工價充熱河馬甲公去兩淮時已病目再任長蘆則益亟力請解組旋失明閱二十有二年以道光十年八月二十有五日卒於私第年八十有四皇誥授榮祿大夫戶部左侍郎提督江蘇學政周公神道碑公諱系英字孟才號石芳湖南湘潭人曾祖新彩祖昭俊考世宇皆不仕以公貴皆贈榮祿大夫曾祖妣胡祖妣謝前妣唐皆贈一品夫人妣王累封一品太夫人榮祿公有三子伯系蔚副榜貢生永綏廳學訓導仲系菼早世公其季也公生二歲而孤稍長頴慧端重若成人甫弱冠以干隆戊申舉於鄕庚戌登第以疾故癸丑攺庶吉士乙卯授編修嘉慶戊午庚申皆充順天同考官乙未充實錄館纂修官壬戌充曾試同考官其夏擢右贊善充咸安宮總裁癸亥大考二等遷右中允甲子擢司經局洗馬直文淵閣事福建副考官乙丑充日講起居注官其冬授四川學政擢翰林院侍講轉侍讀進侍講學士丁卯入都供職戊辰轉侍讀學士充江南副考官己巳以講官扈蹕東西兩陵五月命直南書房九月擢太常寺卿庚午特旨攺上書房行走充三阿哥師傅三阿哥今惇邸也以大雨曠班實鐫一級仍畱直八月扈蹕熱河左授光祿寺卿旋授山西學政辛未擢大理寺卿癸酉擢內閣學士兼禮部侍郎入都禦城復人直甲戌擢兵部右侍郎充殿試讀卷官兼署工部右侍郎管錢法堂事充治河方略館副總裁乙亥四月奉太夫人諱回籍丁丑起復署兵部右侍郎戊寅補吏部右侍郎充順天副考官己卯轉左兼署禮部右侍郎充殿試讀卷官兼署工部右侍郎九月降編修逾月除名勒回籍庚辰八月今上登極十月特召以四品京堂起用辛巳正月至都特派實錄館總纂官其冬補翰林院侍讀學士旋擢內閣學士壬午正月授工部左侍郎充實錄館副總裁二月授江西學政其秋擢任江蘇甲申調戶部左侍郎仍畱任是年十一月三十日卒於江蘇學政官署時公年正六十也公金聲玉色須睂如畫望之若神人故事小翰詹任學政請誤止一面公以洗馬使四川獨召見至再知上之眷公者深及己已陵差屢召對和宸章尢稱旨時南齋需人上命掌院學士保薦考授曰朕意中止一周系英卿等可將其名列入薦牘未幾上書房出缺例由掌院擇翰林之可者擬正陪而公由特簡且命公曰不但授讀作詩文須敎阿哥爲人居心以忠厚爲要公因奏書房例課八韻詩臣愚以爲宜令阿哥加讀資治通鑑以知古今治亂興衰之故悉民間之疾苦及惇邸年二十公制育徳箴五章爲壽其目曰淸心曰學古曰知今曰遊藝曰飭躬惇邸凜焉公服闋還朝年才逾五十詣熱河行在上謁上見公須髮盡白訝曰家居兩載乃至此乎嗟嘆者久之公徧歷卿貳翺翔內廷每奏對必移晷然愼密甚𨿽子弟莫得聞之其降守編修也以是年五月湘灘土民與江西客民構釁讎殺者累日公見撫臣初奏與所聞殊異遂於召對時力陳其狀上命軍機大臣據公言詰撫臣旋又調撫臣撫福建而敕督臣就鞫撫臣候代未行因折差附書問起居公以撫臣出都時曾約地方事有見聞必無相隱恐或受屬吏愚弄爲地方深憂因覆書告其實撫臣旣疑爲公所短及得公覆書而公長子汝楨附折差致書在籍之給事石承藻詢本案曲折並入其手因先奏陳公書事下都察院臺臣當以因事屬托私罪例革職上諭閣臣曰案關地方公務非伊一家私事周系英不妨具折再奏乃輒向本省巡撫私致書函本應斥罷念其人朴實著以編修用公旣左遷而撫臣續奏陳汝楨書由是汝楨得減杖徒而公被嚴譴然上猶於飭督臣確審本案諭內朱添曰周系英平素鯁直故今上承仁宗畀遺老臣之至意命公視學東南皆許以夾片言地方緊要事及人材賢否公之視學江蘇也適値大潦災賑事向無與於學臣公所駐之江陰縣地瀕江災尢劇而其文武之素得民者皆當代去公札商當路而畱之並假庫銀三萬采客米以平市價又倡捐以濟例賑之不足髙堰之潰也公臥屙已數月聞信驚悼病遂亟口授遺折猶諄諄以河事水患爲念嗚呼哀哉公飭身至嚴肅而性和易遇人輒傾吐無餘軆察人情至委曲專掩覆過失然嫉惡深至於舞獘骫行者無少縱而劣員較轢庠序及姦民藉端傾陷士類公必力護持以直之若士林自涉訟或以爭家產鬩墻公則深悼敎導之不行引咎自責其奏報考試情形也事無巨細𨿽案已外結必詳列無隱飾而雨暘苗勢谷價以及勤心民瘼之員有實迹或輿論所可否尙未自得確據者皆分別入牘至如分校必反復三場主試必徧搜敗捲固亦近人所難能而不足語公之盛節也嗟夫愛憎之至變也自古嘆之豈惟君臣人之情於夙昔親近一旦罣誤心移則前所聽受悉若被愚舊有勤勞皆成罪狀當公之初被吏議迹疑涉私而仁廟褒其朴實及放逐之餘復引鯁直追念平素旣不以一眚遷怒又不以曲全致屈成憲是固大聖人無必無我度越尋常萬萬者而公之造滕輸忱其所以自給主知亦必有在矣迄於新政錯枉舉直向用方隆遽爾奄忽相公之所以自處固非曰侍從詞臣矣士患無所挾持有挾持患不遇遇患不久公以朴誠動天鑑者前後且二十年而所就遂止是豈非命也哉夫人謝氏誥封一品夫人子三長汝楨以免徒後復奉恩旨攺名銘恩副榜貢生江華縣學訓導次貽栻國子監生次貽朴廣東候補鹽庫大使孫某某銘恩等以公卒之次年月葬公於某鄕公家無一椽銘恩薄宦畱故土夫人率貽栻貽朴還都下壬辰四月六日夫人卒於京寓而世臣適在貽栻貽朴衰絰雪泣而言曰母氏又棄養不孝今當以喪歸而先大夫墓碑未立以屬吾子世臣自著藉門下者於玆二十有五年顚躓百岀重爲公知人累惟不苟爲文尙足取重後世以永公徳故次其狀而系以詩曰天篤哲人於湘之滸弱冠起家班於鵷鷺再隮列棘一枋斯文匪惟造士抑孔勤民誠格兩朝欲試以事天不愸遺周行空窴位並道崇澤乃未溥目營寰中志賚泉下爰伐貞石以紀名徳必有達者善繼無極故大臣昭文吳公墓碑吳氏至徳之裔以國爲氏南並浙北抵淮皆吳地而蘇州爲都其族當望蘇然今吳氏在蘇者皆源徽徽又自別爲歙爲休寕始居休爲唐左臺禦史文惠公其後析休之環珠村又析大斐至公考贈資政公遷昭文昭文蘇支縣蘇之吳氏多以科目起其家或源歙或源休近世冠蓋尢盛而其盛實自公始公諱熊光字望昆別字槐江考諱敬貢生祖諱宏祖歲貢生曾祖諱國啟貢生皆以公貴累贈資政大夫曾祖妣金祖妣查妣金皆累贈夫人贈公以上皆休贈公初至蘇僑郡南桃花塢貫誕公旣卜居昭文迎春橋以公應童子試請入籍乾隆戊子舉順天鄕試岀故吏部尙書秦承恩門秦公父翰林學士大士推公造曰師爲假總督弟乃眞總督耶時秦公年二十四初授編修公年始十九聞者殊不謂然後秦公以尙書署直督而公曆兩湖直隸兩廣三督如學士言己丑壬辰兩舉中正榜授內閣中書乙未挑直軍機處己亥擢侍讀庚子記名禦史辛丑擢刑部郎中甲辰授禦史己酉擢給事中奉贈公諱去官壬子服闋補原階嘉慶丙辰遷鴻臚寺少卿丁巳遷通政司參議故事科道司紏劾通參班廁大九卿皆退岀軍機處公以明達勤愼當軸特保得畱直國初沿故明制票擬承宣皆由內閣至憲廟許內外職掌官具折奏事凡事有岀入者皆奏定然後循例具題設軍機處於門下選三品以上鴻達親信者爲軍機大臣得挑小四品京堂以下至閣部屬之能者爲章京每日寅刻奏事處納折匣上炳燭批覽畢卽發軍機處錄入檔乃面諭大臣寄信各原奏衙門可否之名曰廷寄班次非朝賀皆絕席會議大政皆主議實當古錄尙書事同平章之職爲政府其大學士在內閣者則承明發票題本受成事而已公初挑章京卽爲阿文成公所器前後隨文成剿辦蘭州回匪者一讞浙閩重案者二督堵東河漫口者四查閱海塘淮河者各一與文成同柄政者爲故大學士伯和珅丁巳文成薨益橫溢無檢至於廷寄前行專署已銜姓天下稱伯相從風盡靡以文成尢善公積不平是年閏六月純廟幸灤陽時苗匪未靖而敎匪漸猖獗訓政憂勤或午夜視事一日以宣軍機大臣不得命召章京惟公已上直入對稱旨次及同直章京之戴文端公少頃伯相至上曰軍機事日繁傅森吳熊光皆任事可在軍機大臣上行走以助若伯相謂公官才五品不符軆制上命加三品卿銜又曰其家貧大臣例開轎恐力不辦上命賞戶部飯銀一千兩又曰戴衢亨岀身狀頭官學士已四品在軍機日久與吳同用吳不如用戴上曰此豈殿試耶伯相語塞乃承旨然文端卒與公同加三品銜拜命而班次仍居公下傅公任侍郎久日昨召見詰問甚厲人共危之及上直乃知聖意疑傅公識度或未勝大受審試而後發與一面之頃決機授政者有間矣公在政府六閱月伯相深不便其所爲出授直隸布政使己未春純廟升遐和珅敗公言和珅管理吏戶刑步軍統領各衙門日久多變舊章以營私大憝𨿽除猾吏仍可因緣爲姦利亟宜逐條更正之睿廟可公奏授河南巡撫自丙辰兵興川陜楚豫之督撫皆駐邊界治戎務公在豫以防剿功賞戴花翎加敍軍功三級辛酉夏擢兩湖總督壬戌春會同各省領兵官奏報餘孽蕩平晉太子少保旣回省視事有以收受沔陽知州秦泰金及兩淮匣費二事劾公者查驗無迹事以白甲子夏調督直隸乙丑聖駕東巡奉天恭謁三陵九月十一日公接駕於夷齊廟賞穿黃馬褂時百文敏公已由粵撫蒞楚督任而是日都察院有據廣東已艸知縣訐控文敏在粵婪索各欵之奏兩廣總督那彥成與文敏互訐之奏亦至次日上命侍郎托津副公往抵楚訊得其門丁婪索狀未定讞上復入粵撫孫玉廷言當那公以倡撫洋匪至三千餘人擅賞匪魁李崇玉翎頂嚴旨逮入都調公督兩廣以楚獄交托公公甫行而文敏亦被逮公在北久粵中尢潮濕性不習漸作寒熱洋氛劇力疾治事而溫綸屢問病狀給優假公益不敢有他請戊辰七月英咭唎兵船十三隻泊香山難頭洋其酋度路利以兵船三入黃埔並有三板船入省河聲稱闌哂欺淩大西洋欲奪渙門英咭唎素與鄰好故派兵來渙幫同防護而意殊巨測故事外夷兵船或寄內洋俱調兵立時驅逐公念三年來督率鎭將轉戰重洋中匪氛𨿽獲稍戢而師殊老故務爲鎭靜惟飭令回帆歸國傳諭大班停開艙以絕其望而夷舶遷延至十月起椗奉嚴議奪職效力南河己巳春公行抵蘇城買宅城東之平橋居眷口乃赴工會文敏爲後督有旨飭查夷船來去之由以公葸懦覆奏遂逮發伊犁抵戍一載特旨召還辛未授兵部武選司主事癸酉春乞病回籍其秋林逆變起上思公議起家爲楚藩時柄政者爲軍機舊屬恐公難爲人下乃止道光戊子重宴鹿鳴恩賞四品卿銜又六年以癸巳二月二十七日卒於平橋私第年八十有四公之初赴戍也文端已在揆席嘗與予論中外大僚優劣曰吳公謫戍可惜吳公在外治事不具論其自楚調直初入謁上謂曰教匪淨盡天下自此太平矣吳公曰督撫率郡縣加意撫循提鎭率將弁加意訓練使百姓有恩可懷有威可畏太平自不難致若稍形松懈則伏戎於莽吳起所謂舟中皆敵國豈可備防哉又皇上返自關東駐蹕夷齊廟董師相老夫吳公同起召見上曰外人言不可聽此次有言道路崎嶇風景略無可觀者今到彼道路甚平治風景絕佳人言豈盡信哉吳公越次對曰此非讀書人語也皇上此行欲面稽太祖太宗創業艱難之迹以爲萬世子孫法豈宜問道路風景耶有頃上目吳公曰卿蘇州人朕少扈蹕過蘇州風景誠無匹矣吳公曰皇上前所見剪彩爲花一望之頃耳蘇州城外惟虎丘稱名勝實則一墳堆之大者城中街皆臨河河道仄逼糞船擠幫午後輒臭不可耐何足言風景乎上曰如若言皇考何爲六度至彼耶吳公叩頭曰皇上至孝冒天下臣從前侍皇上謁太上皇帝蒙諭曰朕臨禦天下六十年並無失徳惟六次南巡傷財傷財實爲作無益害有益將來皇帝如南巡而汝不出止汝系朕特簡之大臣必無以對朕仁至之所悔言猶在耳文端語至此撟舌良久道曰老夫見聞所親略如此論語言勿欺而犯史記言引大軆慷慨吳公殆於近之矣戊寅己卯間公家居余始得謁面質文端所稱述公笑曰誠有是言然墳堆糞船兩節乃乾隆初故相訥公奉差江浙查道覆奏之言老夫重述之耳無足異也公又嘗語余刑賞者聖主之大柄而其柄寄於封圻大吏以有司援案比例求免駁斥之術處之舛矣例有一定情則萬端故遇事必當詳細審情以施刑賞賞一人而有裨於吏治有裨於民生𨿽不符例賞賞所必加也刑一人而有益於世道有益於人心𨿽不符例刑刑所必及也卽不得請必再三力爭之乃爲不負若憂嫌畏譏隨波逐流其咎蓋非溺職而已也初公赴楚督任未岀豫境遇協防陜西兵趙士福等二百餘人以缺餉兩月逃回本營而陜營咨會亦至公命集訊或言是皆死法公仁人且已非豫撫可無理此公曰察其情刑苦累缺餉必矣協防非臨陣回本營非避匿山海豈可同論哉遂杖首謀者二人悉分撥豫邊防堵諸鎭將給與口糧旣入楚有鄕勇糾搶民寨被寨民縛送三十餘人公卽日受詞而駢梟之移粵甫下車李崇玉懸首菜市之信已至那公罪且不可測而東莞縣報鄭流唐率眾投誠當事者莫知所措公審其悔罪情實不可殺降以爲功婉奏請仍遵前旨免死安插被脇者遞原籍其駐鄧也訛言賊將大至一夕揭帖徧街捲而州民復告密有村莊有期會公杖而逐之軍吏請增防公曰是賊黨肆煽惑以求便隙耳嗣得賊間訊之皆間所爲也乃大服其駐盧氏也當燈節川陜賊各萬數竄入南山廹盧氏公命大張燈賀節賊遂遠去嘗與餘論兵興以來諸將賢否首推湖北遊擊李東宣曰不逐利能用眾老夫以訊馘知之專薦得請而部賄不至經十五六年仍未一遷也後余遊大名李公適居其鎭得相識洵端厚君子能任重益以嘆公之知人公娶金氏累封夫人前卒生一女其子二女六皆側室出長子崋基太常寺博士次峾基孫一兆詵昭文縣學生七女皆適名族公著伊江別錄舂明補錄葑溪筆錄三書紀所見聞滿漢諸大老言行足以維系國脈民命者每見余輒爲述一二事皆得所未聞然索觀必不可曰俟老夫身後從崋基取閱耳公未晬失恃弱冠宦遊違定省時切鮮民之憾故營生壙於虞山北麓傍先人兆域以致哀慕可謂有懷無忝者也公旣卒其年十二月二十四日卜者曰宜葬公之客涇包世臣次行治爲墓碑題曰故大臣者從昌棃權文公碑例也復銘之曰公之始岀失職居藩幸用不躓豫楚持旄俯同羣碎以刈蓬蒿逾嶺遘疢嗟哉毒滛威用不振予懷風議詩於公碑爲大臣紀皇誥授朝議大夫禮科給事中吳君墓志銘道光癸巳六月十有五日禮科給事中吳君卒於官乙未正月其孤走書都下乞爲墓銘其明年二月予滯迹豫章乃得發狀次其世系閥閱行治授其孤以貞石埋君之幽以永余與君締結之誼而慰君志君系源延陵世居安徽涇縣之茂林都曾祖善誘早世以君積叔弟恕恆官雲南賓川州知州加四級貤授中議大夫曾祖妣王贈淑人祖功考宗澤俱由國子生受職布政使司理問以君貴贈如君官祖妣徐繼徐倪王俱贈恭人妣王封太恭人君娶同邑王氏封安人而沒以長洲張氏爲繼室與王氏俱贈恭人再繼仁和成氏封恭人子二長慕曾廩膳生次夢曾郡庠生俱張恭人岀也孫一崇位尙幼女子子四並適士紳族女孫一未字君以干隆戊申入郡庠庚戌食餼嘉慶辛酉以選拔中式本科舉人丁丑成進士攺庶吉士丁外艱庚辰散館授編修歷充武英殿纂修總纂官國史館協修官雲南辛巳鄕試正考官丙戌攺陜西道監察禦史稽查工部寶泉局丁亥轉掌廣西道戊子兼掌四川道稽查通州祿米倉旋擢戶科給事中稽查戶部顏料庫己丑丁內艱壬辰補授禮部給事中癸巳充曾試監試官君食科俸已三年例出爲監司命將下而卒君初補弟子員尙未成童而歲科試常冠軍成名後益力學締結知名士益謹久而益摰友於兄弟賓川君假居爲始祖墓被山鄰侵占構巨獄君岀死力周旋履險而不避人以爲難近世謂京職爲閒冷居科道者皆屈指計外出所言率毛舉細故以塞責君居諫垣如嚴查參罰懲辦虧缺整飭馹傳禁廟員冒濫察海運獘源劾大班縱賊要犯漏网諸折皆上諍當路下抉外吏之私隱略不自爲異日地其蒙兪允飭議通行十數事多爲人所稱誦余與君居同裏生同歲甲戌同試禮闈始相善余間歲輒以試事赴都鄕人宦都中者皆善予惟君最歡餘邑乙未生者四人予日月較先次則胡君世琦玉樵次君次君之族人鸞鳯白鳯白最先成進士作宰江西玉樵入詞館卒爲山東宰旋蹶而又已歿鳯白再宰江西適予亦以試令至而鳯白養屙省垣旋以劾去官惟君致身淸要卒亦不得盡其才君屬望於予至切予每報罷坦如也而君憂形於色不怡者累日予顧相慰勞君曰一進士不足爲吾子重然非此無以使斯民被吾子之澤不能不爲天下惜人材也𨿽過言非予所任亦足以見君之用心能識其大及予得一官而君已物故傷已予覊阻揚州數十年君岀入都中取道必過從劇談竟日及君喪艤舟刋江而予不及覺又廹物累不得歸故里致一慟於殯宮念巨卿死友之言輒呼負負君諱敬恆字愛庭姓吳氏年五十有九以年月日葬某所之原銘曰嗟嗟吳君志遠屆仕優益學日匪邁求民疾古心目瘵蘊徳未施後乃大系銘君蕆君其快藏與吾銘同不壞

藝舟雙楫卷第七下附錄一下淸故予告太子太保文淵閣大學士食全俸晉太子太師在籍除名大庾戴公墓碑公諱均元字修原號可亭姓戴氏江西大庾縣人也戴氏祖南唐柱國忠恭公世居安徽休寕縣之隆阜紫竹園二十五傳至公曾祖諱洪度自隆阜遷江蘇甘泉縣之西浮橋戴家村祖諱時懋攜二子旅食大庾考諱佩始著籍爲貢生自考以上三世俱贈光祿大夫曾祖妣湯祖妣傅周梁嫡妣溫妣江俱一品夫人國家求舊多世徳常熟蔣氏桐城張氏漳浦蔡氏陽湖諸城兩劉氏無錫稽氏大庾戴氏皆繼世入相常熟桐城漳浦諸城無錫以父子陽湖大庾則叔侄然自憲廟設立軍機處爲政府內閣惟受已成事是故班首百寮而不入軍機與値軍機而官在尙書以下者猶皆不得爲眞相常熟兩相在未設軍機處以前祠城後再世閣臣値軍機者惟大庾而已睿廟時輔政之久莫如文端公而公爲其季父文端之父第元官太僕寺少卿者實公伯兄文端之兄心亨與公同以干隆乙未成進士散館皆授編修戊戌文端繼之以首選除修撰父子兄弟並在詞垣而主試督學之差星軺交馳絡驛道路故其時階𨿽未崇天下翕然稱西江四戴已無與比隆盛者公年十二少僕官翰林矣未幾主江南試事而公力學勤苦如寒素赴課應試率徒步篝燈山寺誦讀常徹夜洎通籍以汔當軸起居服食惟具性坦白無徯町履封圻居政府一切導人使盡言擇其善必推功焉舛誤則以身任務欲遮蔽人過失使得竭力比壽登耄耋以相國予告天下達尊一身俱備地方大吏又率門下士及再傳弟子而公恂恂怡怡與故鄕父老話桑麻尋釣弋舊迹誘掖後進若不及接禮賓客𨿽甚卑幼皆敵軆羣從百數居鄕黨無子弟之過莫知爲相國孫曾者漢之石氏唐之柳氏不能過也嘉慶丁巳文端超授軍機大臣戊午冬公以學差還都故事內外大臣親屬任科道者對品回避公官掌京畿道例攺六部員外郎純廟命以科道應升之鴻臚少卿候補時當訓政燕翼謀至深遠見公才器堪大受將試以事不欲使更滯郎署也次年睿廟親政善繼善述旣補實旋攺光祿寺少卿庚辰春擢大理寺少卿不半年累擢詹事府詹事內閣學士兼禮部侍郎嗣是四五年間文端柄政公亦洊歷卿貳及摠理內務府工程處監修督堵馳驅無虛日乙丑冬南河事亟黃澑奪運達瓜洲江口西風掣髙堰石工瞬息數百丈有藕粉運河碎磁髙堰之謡公馳往籌度空重糧艘以俱達丙寅秋初將北轅忽授南河正督公偕副督徐端晝走風沙夜核文簿堵合黃河之周家堡郭家房王營減壩陳家浦運河之二堡壯原墩髙堰之義字壩拆修惠濟正越閘大工次第舉矣拜太子少保及花翎之賞而工當修治者尙多積勞遘疢不可支戊辰正月得假歸裏門四月兩江摠督鐡保請帑六百萬幫培汰黃堤分別銷攤歸欵睿廟以斯事軆大命文端偕覺羅長文敏公赴工密度並諭文端曰淸江距江西才二千里使事畢卿可一歸省卿叔父故文端記恩詩有此去竹林勤問訊親傳天語到柴門之句以須臾不可離之重臣恩予往返四千里以省視公則自漢氏以來史冊紀載所未聞見蓋睿廟寄重之意已於是乎定矣是年冬公起病左遷都察院左副都禦史己巳春視順天學不數月以花戶積蠧案須核辦擢倉場侍郎辛未文端薨逝給公假一月爲治喪癸酉秋杪南漕旣歸倉而東河睢漫口攺東河總督時逆匪竄聚不常曹兗濟當運道處伏莽尢多又微山湖蓄水短絀不敷浮送公飛飭各糧道以軍法部勒丁柁水手戒嚴攢行督河員徧導坡水集湖以濟運空艘得盡數南下甲戌春以吏部左侍郎召途次擢都察院左都禦史抵都晉禮部尙書丙子調吏部丁丑以原官協辦大學士戊寅春入直軍機處冬授尙書房摠師傅庚辰春拜文淵閣大學士晉太子太保管理刑部七月公偕滿相托文恪公扈灤陽圍甫駐蹕聖躬驟有疾不豫變岀倉猝從官多皇遽失措公與文恪督內臣撿禦篋十數事最後近侍於身間岀小金盒鎖固無鑰文恪擰金鎖發盒得寶書公卽偕文恪奉今上卽大位率文武隨瑞邸成禮乃發喪中外宴然公惕歷數十年凡有興作率依據成式去已甚不事搔爬爲激矯驚眾之行故事辦而無赫赫之名至是乃大服及梓宮還都都下有謂遺詔中措語微誤者事聞文恪及公並退岀軍機處上以公先帝老臣派充實錄館正總裁旋奉命相度萬年吉地偕故相國英和督興工作甲申公年七十有九諄乞骸骨上賜詩寵行準馳內河水驛所在官護送在籍食全俸乙酉公八十頒聯匾珍異有加丁亥就加太子太師戊子重赴鹿鳴旣奉賜三朝耆舊之額適寶華峪地宮滲水被嚴旨與英相國同逮籍家產合計田房衣飾才値萬餘緡上意漸解除名放還又十三年庚子九月初七日甍遊年九十有五哲嗣詩亨卜以是年十二月十八日葬某所之原與夫人合袝禮也夫人崔氏同邑人長於公二歲前公卒十三年長子卽詩亨由縣學生蔭戶部員外郎晉郎中侍養在籍以公故褫職旋賞給七品頂戴齒幾曰耄依依膝下如嬰兒人呼爲小萊子次誠亨晉亨孚亨俱前卒公以晉亨爲叔父貤贈光祿大夫璠之後孫曾孫某某四世孫某某公衡文差任主試者五庚子江南戊申湖北俱以編修甲寅浙江以侍禦甲子江南以侍郎辛巳順天以相國任學政者四己酉四川以編修乙卯安徽以侍禦庚申山東接任以理少己巳順天以副憲任會試總裁者三壬戌以閣學丁丑以參知己卯以軍機大臣一讀乙丑殿試卷一讀甲戌拔貢朝考卷教習庻吉士者二水利差督辦東河衡家樓大工查南河工程查勘直隸永定河應否攺道查看山東張秋運道通阻及河南馬工堵築機宜者各一查勘漳河馮宿口及紅花堤應否堵築者二馬工之役時當沍寒其行也上手賜酒一危侑以黑狐馬掛爲自來遣使所未有內官則充日講起居注官直文淵閣事經筵講官管理戶部三庫歷翰林禦史鴻臚光祿大理詹事吏戶刑工四部左右侍郎兼戶工兩部錢法堂都察院正副堂官禮吏兩部尙書尙書房總師傅軍機大臣大學士管理刑部太子少保太子太保太子太師外官則南河倉場東河各總督五十年經手事宜巨細畢舉惟膺睿廟特簡欲以公之淸愼誠愨變內務府積習使爲總理而三督工程皆以獲咎嘉慶中監修吉地失察工獘奪一官褫宮銜花翎不旋踵而俱復者聖明曲軆其不逆不億也裕陵隆恩殿專金四柱俱丈二圍大木而十五六年之頃遽致蠧朽寶華峪泉湧地宮則皆人意料所不能及然後知舊例內務府事務不使漢大臣參預良有深意矣公門墻至盛登黃閣柄樞廷有與公相後先者躋卿寺持節鉞陟內外臺省至百數多有可稱述而陽湖李兆洛荊溪周濟秀水王良士𨿽不達並以博學雄文知名當代惟世臣應童試時公於本署觀風集生童至千四百而榜髙第止世臣一人世臣故荒落無足道謬以名氏爲宇內通儒所齒然風檐中眞賞僅一遇公世臣初弟子籍卽承召追陪杖履袁浦節署尢爲朝夕馬蘭鎭行館侍談達旦習公最久公之葬也世臣與在執紼謹次公行治以詩於麗牲之石其辭曰有福百世忠恭之慶自徽䢐揚爲光庾嶺隮端揆席實行相事導公先路公有猶子公齒初壯己賦鞅掌八十懸車永式耉長曰期曰期頤神丘壑稱道不倦允矣舊學公之經徳持寶貴讓言各有蔽埋憂泉壤曾撫部別傳公諱燠字庶蕃一字賓谷姓曾氏世居江西之南丰明嘉靖間遷南城爲南城人曾祖世麟祖邵雍正己酉舉人父廷橒乾隆乙未進士政庶吉士散館授刑部主事歷員外郎中總辦秋審岀守山東曹州府調濟南護理濟東武臨道俱以公貴贈資政大夫曾祖妣丁祖妣丁俱贈夫人妣羅封恭人晉封太夫人濟南君舉二子公爲其季生而頴異甫成童從宦都下耆宿見其詩文多折行輩與論交乾隆庚子舉順天鄕試辛丑成進士攺庶吉士派習國書甲辰散館授戶部主事丙午丁濟南君艱戊申服闋補湖廣司入値軍機處擢貴州司員外郎壬子京察一等奉特簡授兩淮鹽運使卽充欽差大學士慶文恪公隨帶司員至江南讞獄勘辦事竣次年始蒞任視事嘉慶丁卯擢湖南按察使戊辰調湖北庚子擢廣東布政使乙亥擢貴州巡撫丙子以太夫人年髙乞養壬午養親事畢上以兩淮疲憊日甚特命公以巡撫銜巡視兩淮鹽政丙戌召還以五品京堂候補庚寅卒於京寓年七十有二配同邑元氏累封夫人子二長在埏捐職同知次協均國子監生並年少績學能不失世業孫五某某公性尢嗜詩至老不輟自漢魏六朝三唐兩宋以及近世聞人專集彚集皆悉研究辧晢其得失公以世家子弱冠卽涉詞苑値樞廷洊登封圻居華膴淸要者數十年未嘗歷怫逆失意之境而其爲詩顧深悉民間疾苦微言激射頓挫沈欎絕無珠翠羅綺之气染其筆端詠山燒有曰層巒從此瘦春艸幾時生望岱有曰須知天下還望一山云寄意遙深有寒畯專家所不及溯公宦轍畱揚州者至久其地居水陸之衝四方名流所集聚自趙宋時韓歐劉蘇相繼守土賓燕之盛輝映古今閱數百年至國初周櫟園侍郎監督鈔關遠紹逸響而王阮亭尙書繼以司理揚州誠心求士士歸之如流水之赴壑二公皆履卿貳立治績而世人之艷稱者乃在鈔關司理時誠哉其難之也後又百年盧雅雨朱子穎爲都轉稍續前緒至公而大盛是以揚州人士以公丰采爲上接阮亭者信矣公著有賞茅屋詩集二十二卷駢軆文二卷續金山誌十二卷又選刻蘇文忠公奏議二卷虞文靖公詩集八卷呂子易說二卷江右八家詩八卷朋舊遺詩十八卷江右詩徵一百廿卷國朝駢軆正宗十二卷皆行於世惟選批國朝詩爲淸眞集者未竣事包世臣曰公二子皆晚生從弟烒官水部未嘗從公宦遊故具狀不能詳行治按國史館例官二品皆處紅本及軍機檔以立傳則公之政事自在良史非私家所能增損公任都轉時余嘗朝夕讀公詩詞聞公談議殊不以鹺官爲樂其意蓋欲大有爲者陳臬以後相去遼遠信問阻越然余客百文敏公兩江節署語次及粵東平海事文敏謂委署支調公常拘牽成案以掣其肘頗銜公文敏气焰逼人舉事多任意同城官之將軍巡撫莫敢立異同而公爲其屬獨能舉方伯之職是亦一節之可見者矣趙提刑家傳公諱仁基字厚子江蘇武進人系出宋魏王康熙中有任戶部尙書謚恭毅祀賢良祠海內稱爲名臣者公之五世祖也祖匯增監生考鍾書舉人任丰縣訓導保薦知縣俱以公貴於山西平陽府知府任內贈如公官祖妣楊妣惲俱贈恭人公少頴異好讀書長六尺白晢丰下趙故舊族足科第然軀貎率短小公居羣從間丰儀偉岸見者知爲大器成童侍贈公之豊縣任贈公俸滿膺保薦裏居候銓公卽槖筆遊湖北恃修脯給菽水故食貧又客遊久悉民間疾苦道光乙酉舉於鄕丙戌成進士以知縣發江西卽用初署宜春旋補崇仁會秋讞所部民有於鄰縣犯絞者解省時中途逸歸公偵知宻捕追蹤至湖南之湘潭而獲之以歸鄰縣鄰縣得不被議論者以爲難未幾部選之安徽涇縣知縣回避巡撫與公對調先是涇屢構巨案公在任三年邑無大獄上游以爲能調懷寕懷寕治附省郭濵大江姦宄之所岀入江蘇桃源有決河要犯陳端逋誅日久公捕得之奉旨賞戴花翎以直隸州知州升用遂擢滁州入都蒙召問家世知爲恭毅公後溫諭有加時以爲異數調署六安州旋奉特簡升山西平陽府知府抵任未匝月復升授江西贛南吉寕兵備道兼理贛關道境間於閩粵民鷙悍輕犯法然終公之任惟泰和縣有梟徒戕卡弁之變公馳往督捕首從悉獲此外尠有巨案較前此爲安靖矣及英夷在粵滋事擾及浙閩公義憤中積常憂形於色及南安設糧臺公奉委襄理悉心檢核積勞致疾道光二十一年六月初二奉旨授湖北按察使時公病日甚延至十九日遂不起距生於乾隆己酉六月廿二日年五十有三配髙氏繼錢氏俱贈恭人再繼方氏例封淑人子三長鑄早殤次熙文烈文俱幼俱方淑人岀女子子三長純璧適陽湖縣增生李嶽生予友李兆洛申耆之侄孫次紉珠適陽湖附生周瑛予友周儀偉伯恬之叔子次細瓊宇江西安福縣附生阮泳經公性嗜詩有幽棲集一卷登樓集一卷折腰集二卷郎邪集一卷姑射集一卷崆峒集一卷詞一卷雜文二卷皆藏於家九疊山房和陶詩一卷已板行而予皆未見公任懷寕時連年被江災著江水論十二篇識者以爲得江水致災之源云包世臣曰予客遊數過常州公之諸父及羣從兄弟姻戚有學行者多與予交善獨於公未嘗一面及公宰吾涇接人士語次必及予殷拳備至而予適挈眷僑揚州逮予薄宦江西公監司南郡相距較遠故不能悉公之治迹然予滯迹豫章見公之族戚赴虔者往返絡驛公凶問至常州之畱豫章者皆爲嘆息近世卿大夫身履華膴而厚自封殖視所親如陌路者比比也公起於寒畯旣顯貴其卒也幾無以斂而篤於睦婣如此其古之所稱長者歟故據來狀次爲篇皇誥授資政大夫廣東布政使司布政使軍功隨帶加一級熊公墓志銘公諱常錞字象於一字椒實號聲谷姓氏熊江西鉛山人也態氏自宋居南昌康熙中有紹鳯者捉店鉛山爲其土人章氏壻遂家馬其後爲鉛山人實公髙祖曾祖熙材妣陳氏簉金氏祖枚乾隆辛卯進士授刑部主事仕至刑部尙書追贈三世皆光祿大夫章陳金皆一品夫人以尙書爲金岀故也考培封文林郎贈資政大夫妣黃氏封太恭人晉贈夫人尙書未通籍時讀書山寺與其老僧善一日尙書自家還寺塗遇老僧與之言不答而行如飛甚訝之比入寺門知老僧已圓寂其徒致遺言曰丁未年當再聚公之誕也適當是物尙書咳然曰是老僧再聚耶挈以隨任當尙書承宣安徽時巡撫爲大興朱文正公知人好士宇內之所宗師及公入都文正至澄懷園與其孫塗同學於故協辦大學士蕭山湯金間自課其詩文初章夫人苦節撫五子窶甚嘗嘆曰椒五粒豈無一辣者旣而其季負販得巨金於路物色還主章夫人欣然曰辣者其在是矣是實生尙書文正習知其事塗字蘭實文正遂更公字曰椒實命之曰字以敬名當念汝祖徳也丁卯領鄕薦己巳成進士攺庶吉士辛未散館授編修旋聞封君訃去官甲戌服闋補原官己亥充國史館纂修丙子充本衙門撰文派辦院事戊寅充雲南鄕試正考官己卯京察一等以道府記名是秋奉視學廣西之命癸未差竣記名禦史旋蒙簡放陜西漢中府遺缺知府比至陜而漢中缺系奏升遂畱陜候補未幾西安出缺疆吏以公在省讞獄明速遂署首府事甲申六月兼護鹽道九月補楡林楡郡地多斥鹵又時有楡溪水患公疏渠以資漑築堤以防漲水利旣得變瘠爲腴又捐亷創義倉民從勸諭不勞而集事乙酉冬護理延楡綏道以新疆南路逆回滋事徵調邊營卒旅於例外需索有司不能供因大噪公申明紀律懲其渠乃定丁亥八月調西安時撤還東軍絡驛不絕及戊子五月俘送逆酋張格爾供億護軍尢旁午倥傯公督辦旣無貽誤而本屬公事及一切發審之案巨細畢舉大吏奇其能保敍軍功隨帶加一級復首列計典薦牘焉己丑冬太恭人棄養壬辰入都補行卓異引見旋奉簡放山西蒲州府次年秋調太原先是大獄屢興首郡被議者相繼羣視爲畏途公從容受事閱三載竟無京控案乙未春趙城變起倉猝人心洶懼公鎭撫之省垣民倚以自安繼積雨壞汾河田廬城垣皆被浸公設法防堵賑卹賴以不害公念災至而捍禦不若先事預防之爲得因議浚築兼施疏尾閭以暢宣泄植蒲柳以固堤防至今賴之丙申擢山西冀寕道是秋署按察使事丁酉署布政使事値巡撫北閱兼代行院事秋擢直隸按察使冬以陸費瑔升浙江按察使回避原籍與公對調公因赴浙適浙江布政使程矞采丁外艱公署其事未期擢廣東布政使時粵東以查辦鴉片英夷逆命徵調召募籌撥支應馳驅海壖積受風濕冬杪忽中急風請給調治庚子春假滿不痊請開缺以五月五日痰湧卒於藩署年五十有四歲配南城曾氏貴州巡撫燠之愛女誥封夫人子三長存澤次存泰俱國子生次存瀚己亥舉人女子子一適江蘇按察使張晉熙孫三爲筤有筠文策孫女一俱幼存澤等以某年月日葬公於某原禮也公以貴介起家歷躋淸顯居外任惟楡林爲瘠最後至粵東多寶之鄕而歸櫬之資實藉寅戚賻贈眷屬賃寄豫章無一椽之宅憶嘉慶丁巳冬初余甫弱冠應文正公召至皖尙書聞聲相求次日予走答尙書命公岀見年十歲睂目如畫戴髙梁帽衣紫布袍紅靑布套帶銀項圈倚肩立尙書曰吾子試使之背周禮余抽問五六事公瑯瑯背誦𨿽序官無錯誤余起賀尙書歡甚以承宣愛孫而衣飾如韋布尙書儉徳之可風也而公履丰厚數十年不事封殖可謂無忝爾祖者矣是宜有銘銘曰嗚呼人之生也有以爲施也抑以爲報而其報也或以前生之苦行或爲先世之永好其宣也熟蓄之其茂也熟膏之其來也有自其去也有歸造物者不以我告而吾於熊公省其機已皇誥授朝議大夫江蘇松江府知府加二級蕚村李君墓志銘君諱宣範字君式號蕚村安徽宣城人也其源出隴西至宋有令旌徳者曰份子孫遂居其邑之湯村明末有孝子曰廷臣者自湯村遷宣城西門內始爲宣城人至君凡六世祖夢夔縣學生員考承時並以君貴贈如君官祖妣張贈恭人妣王封太孺人贈恭人君五歲而孤家赤貧乾隆癸丑君年僅十九貿貿走都下傭書爲生久之考取內閣供事積勞送國史館議敍未入流卽選嘉慶庚午選山西盂縣芹泉馹馹丞兼巡撿事乙亥遵豫東例損升縣丞丙子選江西南昌縣縣丞庚辰代理永寕縣知縣道光辛巳土恭人在署棄養歸葬比服闋遵常例分發直隸委用丙戌委辦天津海運局事得盡先是年九月代理南皮縣知縣丁亥署大名府經歷是年七月代理淸丰縣知縣旋補房山縣縣丞庚寅以防永定河汛安瀾功以知縣盡先升用辛卯署順義縣知縣壬辰署良鄕縣知縣調密雲縣縣丞癸巳坐升密雲乙未調寶坻丙申署通州知州丁酉升授通州戊戌兼署東路同知是年十二月調涿州己亥冬奉特旨簡放江蘇蘇州府遺缺知府庚子春抵江蘇補松江府知府四月抵任未幾遘末疾五月乞假就醫遂回籍以壬寅九月二十日卒於裏門年六十有八配同裏丁氏前卒贈恭人繼常熟倪氏封恭人子一榞豫工例候選知縣女子子二俱適宦族孫五某某女孫一俱幼榞將以甲辰年月日葬君於建平縣南鄕史家壩之原先期具狀請銘予按狀君以無藉入都洎出都完娶奉母氏盡室寄都下備嘗艱辛者十有七年得一官浮沈佐雜又廿有三年乃專城而居閱八年遂領大郡當其綰黃綬也𨿽代理永寕南皮淸丰三縣事代理例不支亷俸不主徵收且俱止二三月無可短長及署順義良鄕補密雲調寶坻擢通調涿事可自爲而缺皆極瘠又通爲漕委涿首孔道星使臺司冠蓋常絡繹而君迎送有隙勤民事無怠倦民甚宜君以得擢優郡蒞任月餘遽爾遘疾原佐雜例禁擅受其能守舊章收規費者已爲完士而君在芹泉拒賄廠規在南昌司老民堂不攫孤貧之利及擢宻云以其地逼沙塞文敎僿陋集紳士興書院嚴課核使諸生登賢書者相繼在寶坻拓義塜設藥局棺局一皆捐亷爲得每屆升調奉檄卽行倉庫公事無虧缺歸裏後未有一椽之宅顧罄槖以建宗祠置祠田備祭掃周卹之需皆常情所難至其緝捕匪徒常先隸卒奮前不顧讞寃獄苟得情必絕瞻徇委曲白憲府直之與尋常日行無畱事榞狀頗詳具然循分供職之常也故不著著其亙銘者銘曰耳目所寄苞苴集苞苴旣通耳目塞實論優瘠名繁簡捨名取實任自擇善事上官優更優勤求民隱瘠彌瘠共逐頺流爭菀枯誰向窮檐哀局蹐李君晚節似朝隮移瘠入瘠毗赤畿善哉竟不受瘠累子孫世傳淸白吏皇誥授通議大夫按察使衘陜西鳯邠道查公神道碑道光辛丑九月十三日前陜西鳯邠道加按察使銜查公卒於白門僑第其孤同知銜江蘇卽補通判徳基侯選布政使司經歷徳本卜吉於城東武岡山麓以癸卯月日舉葬旣蕆事涕泣來告曰先大夫生平相知之深無如表叔當世任斯文之重一言不苟下可以信今傳後亦無如表叔今窀穸已安而墓表闕如敢以請按公於先母氏爲族子裏居相距僅二十里嘉慶甲戌相識都下論議如笙磬相得之歡親丳中無與比者𨿽衰頺不文固無以辭爰述予所習知而確鑿有據爲天下共聞見者編次之以授徳基使刻貞石於墓道以告後來曰公少小孤露羣從莫相卹不能卒儒業乾隆己酉甫弱冠徒步五千里入閩投所親旣至則無可弛擔者寄逆旅傭書以就口食好問好察漸通曉時世事以書記遊小吏署數年爲福州將軍魁倫所知延入幕府爲腹心之友乙卯閩中大獄自淅起上悉逮諸大吏而以魁公署督事主其獄閩中州縣少自然之入歷任大吏責供張無藝縱所屬羅織大戶勒巨賄民不堪命是獄旣結正貪酷之吏悉伏辜其風遂息閩民始有生人之樂矣大吏繼至者爭客公復醵金援例以通判畱閩嘉慶乙巳巨盜蔡牽殱於海當路歸籌策功於公拜五品項戴及花翎之賜牽平後南洋惟朱渥爲猾賊欲歸誠而無可托命者公旣得要領隻身至舶上見其男婦諭以禍福遂受降而返洋氛靖以至今壬申署臺灣淡水同知下車卽訪獲妖言惑眾之髙媽達訊得劉林﹖定以次年閏八月望在都舉事四方起應之情通詳請奏劉林者林淸別名也上游以其語不經僅照尋常傳敎例論決及癸酉十月臺灣聞都中九月十五之事而髙逆伏法後其黨已解散竟得不起假疆吏據實入告先事撲捕何至啑血闕廷毒流三輔哉其甚者癸酉九月十四日蘆溝橋巡撿飛報﹖等奉林淸命定十五日午時進宮滋事黨羽本日已入城而兼尹尙書並不部署防衛惟以事宜委婉勸諭不可冒昧聲張釀巨變爲批答又前此陳徳之變𨿽睿廟至仁包荒然其事卒疑不能明及癸酉八月代理山東金鄕縣吳階捕獲逆目崔士俊究出嘉慶二年陳徳偕﹖林淸至崔士俊家住一月趕車者爲支進才始知陳徳本林淸逆黨並無別故而東撫以事屬旣往刪不入奏使陳逆疑團至今莫釋近世大吏遇小民茹素祈福者莫不張大其詞以衒能邀功至於防微杜患別嫌疑機栝攸關至巨者則慮其別無證據事難收拾置不問以貽伊戚比比然矣甲戌公當以道員謁選乃去閩需次都下丁丑選河南南汝光道己卯恭値睿廟六旬萬壽普施惠澤免民間積逋河南例有幫河工料價攤徵民間逋數甚巨又山東以竄入官虧奉嚴旨河南因惶惑不敢發時公以攝臬在省力持損上益下之義疆吏夙重公卒用其議𨿽不盡如指而案得照覆實惠及民爲十八省之冠老教頭劉松之緣坐子逃遣劉文煥數十年海捕無獲公偵知其傳教於安徽之宿州委員往捕解豫訊辦未定讞而公奉太淑人諱去官然邪教根株至此遂淨盡道光壬午服闋謁選得陜西鳯邠道乙酉逆裔張格爾擾新疆南路調主嘉峪關軍需局事自川楚軍興費帑累大萬與軍事者莫不饒沃將吏習川楚之故支銷多重復公不避嫌怨核實應付大兵岀關時僉謂當雇長馬駝送軍裝公以內地馬不習關外寒苦必多倒斃且關外臺站皆有伺應關內長雇到彼不適用惟增餧養費開銷重沓不便議者無以屈節帑至二百餘萬兩事蕆敍功加按察使銜公在監司任內攝豫臬者一攝秦臬者三凡案有疑竇皆於初詳指駁使屬吏得研審更正招解後無復翻異以故得依限完結官民胥免拖累焉乙未公年六十有八懸車遂初本籍故無田宅卜居白門靑溪之側計公幕閩二十年官閩十年官豫一年官秦十二年先後決大疑捍大患飭官方以蘇民气靖伏莽以奠民生皆持大體不事聲色然初爲丞倅卽系理民劇任洎當刑名總匯地𨿽能者苦叢脞而公卒未嘗以公事罣纎芥吏議其謹細愼微檢點周至又有如此者公幼歷艱辛未得博涉書史出門同人始乘暇隙親羣籍而吐屬爾雅翰紮雋妙館閣諸公罕能及者從前爲諸侯客𨿽被信任專而且久然因人成事豈能盡如我意及任監司攝提刑又事事須關白取進止若以公之才識閱歷獨當一面則功業可以廣曁而限於資格又所居已僻莫能爲推挽者故所就遂止於是然被其澤者歌詠慈祥聞其風者企仰俊傑吾鄕先達有趙先生靑藜以編修攺官禦史勿欺而犯權貴側目能不負所學葉先生居仁以進士官廣東知縣淸操自厲誠格幽明惟公通人情達事變與趙葉兩先生前後鼎立爲吾鄕之偉人矣公安徽涇縣人諱崇華字九峯晚號實庵年七十有四李鳯臺傳君諱兆洛字申耆姓李氏江蘇陽湖人也本無錫夾山王氏明神宗時有本成者育於武進三河口李氏遂冒李姓武進分陽湖三河口屬之故爲陽湖人祖衍曾國子生貤贈奉直大夫父徵蘭陽湖學生封奉直大夫妣奚贈宜人娶宜興路氏封宜人子二顓前歿願國學生女一邊同邑陸佑麟孫六曾孫二君短身碩腹豹顱剛目面麻黑望之峻聳若不可近而就之和易終日手口無停輟而未常有疾言遽色幼聰慧好讀書日能熟百餘行予以嘉慶庚申識於白門壬戌過訪主其家七閱月徧檢其所藏書卷逾五萬皆手加丹鉛校羨脫正錯啎矢口舉十三經辝無遺失上自漢唐下及近世諸儒說條別得失不檢本尢嗜輿地學備購各省通誌較互千餘年來水地之書證以正史刋定顧祖範讀史方輿紀要之與原史不符者並世先達惟開化戴簡恪公友生中惟吳沈欽韓文起記問差足相上下余無能爲儗似矣而慮以下人見一材一技殊麼小而君盛推掖奬借自以爲不及予稚於君六歲所學至淺陋而君見說儲稿本謂其慮周亭林詞娩敬輿以塗攺勾剔甚蕪累手爲繕淸至十餘萬言楷法一本勃海十日而畢予逄人誦說曰以能問於不能以多問於寡有若無實若虛吾申耆其幾近之聞者駭然久之則皆以爲知言也成童應縣試陽湖令陳君見君年最少而投卷太速疑之君應答如流陳君欵詢家世曰汝可卽歸吾不招覆汝矣通場𨿽皆未投卷然知必無及汝者招覆非第一不可汝童年初試卽蓋一邑非吾之所以期汝也卽在廳事書聯爲贈曰他日定成名進士乃翁眞有好兒郎一時傳爲佳話旋丁奚宜人憂服闋赴試督學使爲仁和胡文恪公奇君文旣首擢及發落文恪已將君原場及覆試卷刻成九學諸生各給一本曰歸家熟讀之若毋薄李生新進老夫衡文半天下未見有如李生者矣嘉慶甲子應江南鄕試領解乙丑成進士攺翰林院庶吉士戊辰散館一等授知縣選四川親老告近攺安徽鳯臺鳯臺爲壽州分縣民悍同壽而地特瘠君蒞任知漢芍陂在邑境勘之今名焦岡湖濱淮而山崗環繞易爲旱潦君增堤防設溝閘督耕耘民以有歲邑多豪猾爲逋盜藪者相望君常騎率健勇循行閭裏每出不意得其魁又察其中有重气節矜然諾者撫用之盜以斂戢辛未秋百文敏公任兩江督先是儀徵有劫殺巨案戕一家三命文敏偵得凶盜爲蒙城人而匿鳯臺嚴檄兩邑限一月捕送君偵知容隱凶盜之巨猾不受捕乃召撫用者至內室賜之酒饌曰吾當解組歸裏門故與若作一劇飲受撫者怪語不倫請其故君示以督檄受撫者曰役故知其人匿巨猾家然力不能取君曰若力能取者吾早以捕事責若矣吾卽去此若亦不能終做好人故與若作別耳受撫者嗚咽良久曰有一計或可試收役家屬於獄而發朱簽諭役往然三日不回則役死猾家已役之妻若子可終身伺應夫人公子供灑埽幸得延宗祀君諾之猾家距城廿五里受撫者卽日至猾家猾欵之曰云泥路隔已三載何幸臨此得毋爲儀徵案耶示以朱簽猾曰信在此可召出共飮而商之凶盜出則曰我公之新友而彼則舊友且我一身而彼一家顧爲新友之一身陷舊友一家乎我卽從入城耳次早猾遣長矛二十護送至城門而返蓋凶盜至趫勁猾恐受撫者非其敵也君初遣受撫者下鄕卽於署內制堅檻並集舁者護者百餘人以需受撫者引凶盜至君適在廳事讞他獄一訊名姓立檻解蒙城而身督護送鳯臺去蒙城七十里中道有鎭爲分界所檻車入飯店君降輿當門坐環觀者如堵君曰此巨盜斷不能捕而我竟捕得若等知吾樂否取巨觥痛飲又命侍者酌飮其父老與話嘈雜不可休醉甚乃升輿前行猾已遣數十健者來刼見君攔店門轟飲遂岀鎭外候良久君輿過猾黨問檻犯何尙不來答以隨後猾黨返至店則早已毀店後墻舁檻車前去計且抵蒙矣猾黨旣返君卽攺乘快馬疾馳至蒙會蒙令受凶盜詞卽聯銜會印通詳聲明鳯邑捕得遵檄交蒙邑轉解儀歸案君返鳯之次日凶盜越蒙獄蒙令先以虧缺奉督院嚴詰事未竟又失凶盜遂縊君嘗語予曰鳯頴泗三府州揀集五千人可以方行天下然惟其豪能用之官用之必帥至千里外或客兵勢盛足相鈐制乃可否則驕蹇難爲降伏已然則君眞體察北方彊者之性情至熟易故機一發而必達非徒恃智若鏃矢已也甲戌君奉奉直君諱去官以交案覊滯歲餘服闋例還原省君無意岀山而鳯臺猶有官項就館數年以修脯補虧缺官事竣遂旋裏江陰延主曁陽書院居之二十年而卒於家年七十有三歲君爲諸生每試必冠曹士論謂君文利小試遣子弟從君遊求弋獲技故前後從者數十無能受君之學者及主講曁陽江陰人士頗能信受毘陵之雋亦從而假館四方艤舟問字者無虛日君乃得各就性情所近分途講授就染旣久多有能得其一軆者古今文辭行世者君無不披覽時論盛推歸方崇散行而薄駢偶君則謂唐宋傳作皆導源秦漢秦漢之駢偶實唐宋散行之祖與予持論若笙磬而予以辭達爲宗君則規橅軆勢朋儕中能文者偶過君君輒仿其章句至本人不能辧亦以此少所自得惟官鳯臺時譔邑志十卷晚年校刻輿圖督造天球爲精心之作君名日益重求文者接踵君自信其文非行遠遂亦不甚珍惜點竄來狀率如人意付去卽棄稿門弟子各私錄副或有檢得於故紙者咸寶守之君旣卒首選弟子蔣彤爲年譜一卷又述平日所聞仿宋人語錄爲曁陽問答二卷郵致乞志墓其明年薜子衡又爲行狀而髙承鈺裒輯同門所藏君文以聚珍板排印爲廿六卷猶以君文多散軼爲憾欲隨訪隨續俟備更付梓氏郵排印本來乞傳道光甲午春予過常州以張館陶墓表郵書質君覆云衰頺已極不數年卽當以此事相煩是君固早命之矣予無以辭故編次所習略不取材譜狀以傳君之眞焉道光乙巳八月望包世臣書

藝舟雙楫卷第八附錄二甘泉訓導鄭先生碑陰述武進鄭先生以嘉慶十一年十一月廿一日卒於甘泉縣訓導官署其冡孫國子監生良弼旣述其行以請於有徳而能言者而先生之門人知縣左輔又自爲之狀故吏部郎中貴徵志其墓安徽巡撫初彭齡又摭大節而爲之傳則先生之美言善行亦庶乎備矣然世臣辱知於先生者深所言當有當先生以經學名宇內爲宿儒然人稱先生爲經師則先生不樂卽世臣亦不以經學推先生也先生之治經也尙調停漢宋之間又喜采異說然近世之治經者數十人世臣蓋盡識之𨿽精確不一大略以說經名髙眩皷聾瞶而巧爲取利耳退核其所爲則僻違怨誹與所學相反而先生之持身接物必凖諸禮亷潔退讓至死稱道不亂此可以爲躬行君子者矣先生之志在經世所學旣成而不得用則常與當路諷誦民間所疾苦於兵政海防屯田尢詳切然當路莫有能聽之者其偶有聽受則事屬微末而節目條理復不能稱先生之指是故當路之遇先生也𨿽貎禮口頌而其心則未有不勌且厭者先生審知之然有所聞見必詳疏以告不已世臣自弱冠邀遊見器於公卿蓋亦志先生之志詢今證古卒不得一見諸實事而其言又每驗諸公亦以爲悔然而繼言之復不見用積悔以成嫉者且比比也世臣於此蓋有戒心焉然先生每有欲言必與世臣商可否世臣或審勢而沮之則咈然怒曰天賦子以智勇蓋將有爲子安知當路者不有一時之明能行吾言以全活生靈而不負天命耶爲一己之避忌遠謗遂忍爲默默非吾所以望子也先生之操持堅定不從流俗也蓋如此良弼以嘉慶十二年四月十三日扶先生柩歸葬世臣故揭先生之志俾良弼鐫諸石背使後人知先生之可以爲百世師者在此而不在彼也先生諱環字夢楊又字淸如涇包世臣謹述是日辰刻聞先生凶問急往唁入臥室見先生朝衣冠端坐持筆疾書予退出至聽事問諸生先至者則曰先生以丑初疾革浴畢斂以公服天始曙先生忽起索紙筆曰吾注易有四卦未卒業是以回光續成之子遂與諸生坐候至酉先生擲筆長嘆一聲而瞑急舁上牀身已僵冷而卦注畢矣去來能自主如此實生平所未聞見附記以告後世錢獻之傳君諱坫字獻之姓錢氏江蘇嘉定人錢氏祖吳越武肅王散處江浙多貴盛然以嘉定爲望君季父少詹事大昕通經史百家言爲三吳老宿君沈博不及詹事而精當過之學者所爲稱疁城二錢者也君少孤貧於世事無所通曉獨好讀古書乾隆中士習朴陋率誦四子書本經各一部時文數百首以資弋獲其全讀左氏傳禮記者父兄輒以爲務外廢正業同軰亦相率嘲笑君年十二已無力就外傳顧閉戶讀書十三年三禮左氏春秋毛詩史記漢書許氏說文解字杜氏通典及馬鄭孔賈之言皆能錯綜其義年廿五乃娶三日卽徹夜讀書如故君故未習宋人經說始就小試以漢說說之有司至不能句讀黜之至再乃補弟子員貧無以自存乃入都就詹事時都中尙爲詩聲酒徵逐以爲名髙而君不能韻語詹事以君通許氏書乃命習篆時都中能作篆者惟學士翁方綱遂購李陽冰城隍廟碑晝夜習之三月不能成字忽患癇醫者診之脈無病而手足厥冷目瞠視鼻微有息而已如是者七日忽中夜躍起濡墨作篆書幹卦象畢不勝餓而寢翌早詹事來視病君尙未寤見案上篆一點大驚君病顧已解詹事問病狀君答曰兒故無病兒夢至石室中見唐巾老者指授兒作篆七日夜不得少間作成輒批抹最後書幹卦象老者曰此可矣兒遂覺追憶筆勢中夜作此幅詹事細詢夢中所見蓋卽少溫云翁公聞之卽從君索書嘆絕以爲神授一日君篆書遂名天下君名旣藉甚試官物色君文輒失之以副榜貢生就職直隸州州判從陜西巡撫畢沅遊遂官於陜二十餘年曆署文山縣幹州華州事嘉慶二年敎匪擾陜西四川河南湖北而華州爲陜西人河南要道君兼攝州縣事率眾乘城力遏其衝城無弓矢君仿古爲合竹彊弓厚背紙爲翎二人共發之達百五十步又以爲意發石之法石重十斤達三百步一發輒斃數賊前後接戰者四次守城者八月未嘗敗衂三年春河南有謀啟賊者眾數萬人招賊渠張添倫取道君部者三卒不能東而河南賊事泄就擒西賊亦折回南山督師以功上部前後得軍功加五級賊勢漸衰而君以積勞偏廢引疾歸囊槖蕭然以左手作篆自給所著書有漢書地理誌注許氏說文解字注若干捲皆能駁正前人之誤不爲異說而要歸於是已板行君在陜多得古人金石其文字尢瑰異者繪而版之爲圖說若干卷數十年來三代秦漢之法物多見於世而世之知古者亦漸多君其始事也近世士人爭爲經學小學金石學大抵疏剔字句小節不能旁通其大義又皆矜己屈人莫適於用惟君以書生薄宦安則撫民危則拒敵迹其本末斯可以爲不媿者矣補史記注百二十卷十六國地理誌及詩文集皆藏於家未版行君病歸以嘉慶八年始與余相識於蘇州府署時君已六十餘而余齒方弱又所學不相似然君一見余而深器之曰吾周行天下識人無如包君者又常謂人曰南陽有田可耕而猶吟梁父今包君身困至是率口必及民間疾苦絕無怨尢不豫之色是其所負者大而且遠賢於古人必矣今日包君自給不足異日衣食天下者必包君也又曰包君詩妙接陳思而賦如平子觀其與人書累千言皆率筆無藳艸然條鬯雅密近眉山父子吾以專家之學與之言彼略一涉之則數十年沈精所得不過也自古文人少所樹立皆器褊好气矜不自撿飭今包君可謂純淨無疵者矣然君初至吳當事仰望丰采結納惟恐不及卒以極推余故見嫉於當事而君境以益困君不悔其稱余益力君以嘉慶十一年十一月某日卒於吳庽年六十有六君長子不慧病後有二子皆幼君嘗自爲墓銘及行述余未及見謹具所聞之確切詳備者著於篇以備史家采擇云包世臣曰余識君君卽云足下異日論史國朝當倡經學傳自唐以來治經無盛於本朝者𨿽純疵不一其可錄者皆存之於史使吾名藉以不朽足矣余謂君經學爲學者宗而駢文亞徐庾篆書自鄧山人外莫與比所謂不假良史之詞者矣餘困躓如舊重負良友車過腹痛此言是矣周節婦傳節婦姓湯氏宜興人考九上母沈年二十四歸同邑周起雲及期而起雲歿有遺腹子應華周氏故貧瘠而起雲以上四世皆單傳無期功親起雲之歿也考若思妣吳年皆七十餘節婦治鍼枲以奉中饋無匱乏舅姑旣終天年節婦治喪葬以有禮見稱復迎養母沈撫其穉弟藹然無違色鄕裏以爲難節婦今春秋五十有六爲應華娶於徐孫四某某包世臣曰應華餘素未之識嘉慶戊辰九月應華不遠數百里涉大江視余於邗上辭色端謹旣出其母氏行略以乞爲文又示其中表叔吳辰所爲跋吳君厚重不苟君子也備稱節婦訓誨應華有法而應華能體母志持身無所失古人有言獲親有道不信於友不護於親余旣以吳君信應華又以所見於應華者信其母氏之敎故撰集爲傳以爲後來徵信者采擇焉邵生碣文生諱式谷字子良姓邵氏江蘇山陽人其家世爲武吏而生獨業文性尢嗜書默而寡友惟與邑人周寅善周生長於生四歲同學平原千佛寺碑二年周生書名遂噪起一郡求者接踵生名𨿽稍減而郡人固以能書推生矣嘉慶十一年生年十七周生年二十一而荊溪周濟以進士任淮安敎授始至二生以其書謁教授弗善也二生意不能平遂請教授書紙尾二生心旣不然敎授書因請古人用筆結體相承之要欲因其所得者以折之而敎授曰書之道微矣其略固有可言者大約用筆患直則務求其曲筆旣能曲而用意又患淺則務求其直其始惟曲也故其力洞達而筋骨始能成其直而終惟直也故其意醇厚而波發有以遂其曲此祕發於大令而備於永興是後遂莫窺也吾友包君愼伯得之以授余余旣受其法自視曩昔書及視兩宋以來名人書遂俱弗能善也二生卽日備禮爲教授弟子數日二生書皆頓攺其舊周生故貧甚以求書者多差自給不數月周生自謂略解書意而郡人遂絕無求者矣周生益困與生善更甚日日偕過敎授教授又曰用筆必气平而勢側气平故力厚而峭利內涵勢側故韻流而丰神外煥結字要外方而內員必先打疊中堅使其神聚然後縱放手足使其局疏分觀其畫則欹曲偃互合觀其字則團結駘宕而其要歸於執筆運指執筆須五指宻攢皆著指尖若管當指節則毫偏而指法不能撥換矣指搦管則意滯而眞力不至毫端矣肩與食指平臂與小指平臂曲如抱兒掌曲如握卵捥不動而指不停心不散而息不急則全身之力皆赴毫端而又出之自然故字畫員勁而气勢雄遠細如絲髮血肉備具此愼伯之授餘者也今悉以授二子矣十二年秋教授送考至江寕則日日稱邵生善又爲邵生乞余書余病未能作敎授代之餘以爲不減生一見曰此非包君作也撿字裹有置考具單曰此眞包君書矣卽袖歸裝池之置座右十三年春餘至淸江生聞余至時已二鼓懷刺來余初見生書謂必精悍及見生羸怯如不勝者生出書請業餘觀其筆勢雄厚𨿽受法於敎授而精爽且欲過之因授以必極筆力使鋒鋩四殺然後聚墨筆心以取員渾每於去筆戒側力崇淳質則盡之矣生拜受而去越三日再至呈其書則諸獘去者大半余朂生曰余自幼拙於書又無師承及廿六歲乃稍以己意求古人遺論証之墨拓則有微契焉十年來徧窺江左諸家收藏眞迹始知用簡夫每作一波常三過折者蓋爲筆心著紙則曲而副豪用力則肉勝而畫褊气怯爲書家大忌故一筆而以三筆成之使副豪但輔筆心以去來搶衂不致著紙而成偏鋒故也今以墨裹住鋒力大指直提捥心重壓則筆心著紙而不曲副毫斂入筆心以一筆之用備三筆之功故曰簡也其法原於石鼓而見於右軍旦極寒大令吳興忽動諸帖永師千文伯施廟堂以得此祕雄視千秋董華亭書性卓絕而未能解此遒急側媚少士君子之風以後轉相仿效如丘山近姜宸英等僅知步趨張照頗有工力而結法尢俗王澍枯直無血王鐸僵燥無韻近人惟鄧石如劉墉姚鼐三家爲特岀鄧氏篆分逼古眞書遒逸皆成家法艸書亦彊健行書頗染習气劉氏用意傷巧勢𨿽遒媚而邊幅殊窘其得力處乃華亭之十五六耳姚氏行艸超脫而不空怯小正書亦遒麗而方五六寸以外則筆勢蹇滯余識到古人而無工力教授力行甚猛而嗜好已多未能純一生其勉之生唯唯謝不敏今年春餘計偕北上過淸江訪生則病痔甚六月出都而生已於首夏物故嗚呼傷己生之所就止此而天奪之後人其誰謂余不妄嘆者乎其尊甫武人生書散失無復存者惟與周生往復論書十數紙尙足壽諸石使人想見其橫絕不可控馭之勢周生書性故非生比然亦敎授之亞也故備紀其始末以明生志而授周生周生如能書以表生壙者亦庶乎以道合而有始卒者也嘉慶十四年秋九月安吳友人包世臣述於吳門舟次此予未受法小仲之前所自得執運之法也在京口見鄧懷寕其法略同益以自信及與小仲同居齗齗者三四月試之善而後從詳在述書恐閱者疑前後互異故復記此餘九傳君諱觀徳字君懷姓余氏安徽歙人其祖望孫甚旣得君名之曰狗兒江淮間每名子曰貓曰狗取其易長育也歙人呼狗與九同遂爲餘九父某早卒祖某舉人爲南陵縣教諭俸滿保薦攜君入都以知縣就銓而歿君年方成童無以爲殯遂鬻身於旗籍兆公家以葬其祖兆公徵新疆敗而僕君以死捍之被十餘創遇救兆公乃得脫事上聞純廟嗟嘆賜八品頂戴元寶二枚開其戶大學士莊文恭公巡撫江蘇髙君行誼禮聘爲司閽君盡力事莊公有不可者必力爭得請乃止後莊公以蜚語被逮君爲莊公受刑夾二次事以得白還原任大學士陳文恭公繼撫江蘇所爲以詩歌贈君而稱爲忠孝奇男子者也君具知人鑑太子少保四川總督李世傑以從九品試用江蘇君與語而奇之醵金爲加捐知州又白莊公得奏畱歙人山東學政福建道禦史程世淳少孤貧入蘇州布肆習貿易當塗人山西知縣進士梁云五曾丐食揚州君一見皆振拔之使得習舊業以至通籍君自蘇遷揚開怡昌客寓而李公適摠督兩江視君猶同產君顧不肯一至其署李公防汛每歲四取道揚州皆主君家君爲言地方疾苦兩江自尹文端後推李公多君之力也嘉慶初揚州科名淪落君相城內有河二道久淤塞遂盡其貲得白金三萬兩獨力浚治以其餘建太平水倉今揚城街衢皆有水倉火患大減循君之法也河旣成是年秋試文武解首皆在揚於今尢盛榦隆末髙郵州知州孫某負君銀五千君索逋至其署而孫病甚君卽欲去孫執手以稚妻幼子爲托孫旣歿君爲買宅於揚州小東門任其支度子能就學君以屬名師比君之卒周給之不絕余以嘉慶六年始識君君年已七十言西域兵事及東北各部落風土形勝如指掌十三年三月卒於揚寓年七十有八資財湯析仰屋數椽子厚存亦古處有君之風而困乏不能自存矣皇誥封奉直大夫河南永寕縣知縣加三級國子監生魏君墓志銘君諱元字應干晚號健齋江蘇武進人也父瓚以孫襄貴貤贈奉直大夫妣王氏贈宜人君性頴悟泛覽百家尢好內經素問金匱諸書遂棄舉子業而專治之旣久鄕人有積年沈屙及異證爲方書所不載者而君胗之皆痊名遂大起君治病之旨在審病者體之彊弱性之靜躁與平日之所嗜好然後証之以脈而得其致病之源又窮究物性相克相助之故而比雜以神其用故有同癥異治異癥同治𨿽善醫者視其方多所不曉君爲剖之則皆嘆曰非所及也君所入旣漸饒有米數百斛値大饑將以平糶所知止之曰各處饑民肆掠吏不能問谷勿繼必有後患君曰吾擁多谷而視鄕人饑心不能自安事變果出豈能預計耶卒糶之不旬日而谷盡後至者君指空囷示之皆曰先生盛徳不欺人悉散去無異詞有鄰人不戒於火君告家人曰吾自問無隱慝應不患火火旣滅環君宅者皆灰燼矣無賴子夜縊於君之鄰孫氏孫移其屍而叩門以告更夫沈保郎見之願爲切證君戒沈勿言卽具報驗訊給埋葬而案結沈詰君君曰彼自圖賴耳孫懼禍故爲此非以仇我也若言之則孫以移屍陷罪且傾其家而仇爾沒齒豈如我費數十緡鄰里相安之爲愈乎沈驚服而孫尢慚感多君長者君之不辭苦累掩覆人惡胥是類也君長子襄以嘉慶乙丑進士分發河南卽用知縣補永寕迎養君手書示襄曰吾爲鄕人治病弗能離兒母自率子婦來耳吾不習吏事然吾業醫五十年醫之所入不以事居積財之所出不以求虛名是以行年七十而無大不安於心者吏道殆如是矣吾今有市屋數十椽較少時生計優裕已多兒又幸以進士爲長吏若系念家室營私廢公卽幸逃吏議吾不樂有是子也勉之矣十六年襄舉卓異調洛陽君又手書曰兒去永寕百姓扳轅之聲至江左兒學力不足以致此審已是必有要譽市恩者以愚弄小民非實心實政也吾甚憂之初至洛陽卽聞倡修學宮文教固長官之責然所至宜先問民間疾苦勞來撫慰之信而後勞今所先若此是爲名心所使失其次矣其通治體知先務如此嘉慶廿四年六月廿九日卒於裏邸年八十有四配長洲王氏誥封宜人子二襄五品升銜山東招遠縣知縣衷國子監生皆側室符宜人岀女子子六適某某孫五秉秩秋谷穎襄在洛陽奉王宜人諱去官服除謁選得山東招遠君訃至襄將奔喪治窀穸子適在山東以志幽之文爲請故次其行事而銘之曰士人貴自信其志不近名者名歸之回祿睢盱不敢肆有子人稱君子子遺澤始今永世世一彬益和尙像贊和尙浙江黃巖縣林氏子童時趫健尙气俠常負重驀越山徑出入甌閩日行百數十里羣少以爲豪年二十八力悔夙行舍身本縣嵩巖山之法輪寺不數年記誦經典語錄各數百卷徧參古徳傳磬山之法於天臺山茅篷正海大師和尙悼本師具足道徳未得主席又深恥因人成事不能昌本師之風敎行腳吳門見臨頓路有靈鷲寺系蕭梁古剎而山門三椽之外盡爲荒蔓遂弛其負擔矢志興復示現感應竟還舊觀吳俗崇尙釋氏琳宮相望率居積丰裕莫修苦行和尙表明心印獨領炷香遠近歸從趺坐廣單者至二百人弔椎辧難應機立斷校錄刋布與國淸曜冶論說相上下僧俗讚嘆又延主楞伽半塘諸寺晚年以社壇之湧蓮庵爲靜室其地間於閶胥塗徑通達拓宇以接眾較靈鷲尢宜和尙命法嗣永華經畫之至道光五年十一月二十五日開堂未就而和尙圓寂世壽七十一歲計和尙生平所得布施不下白金二十萬悉以建寮宇置常住己身未嘗著絲裘𨿽暮年遇雨雪必以油傘油鞋從事未嘗乘肩輿縫紉必用棉綫添飾必用瓦灰持殺戒之嚴如此日再食惟鹽虀而已昕夕拜經當膝處皆穿旅邸舟航不間也永華親承付囑必終其志更名爲寶蓮寺供像開山以別於靈鷲予辱交於和尙廿餘年未及銘塔故贊其像曰謂和尙爲內重耶胡爲號召之眾而興建之勤謂和尙爲外重耶胡爲奉身之約而求道之殷心乎濟眾貞之四十年卒不以利其身庻無媿於乞士爲閻浮之所共尊姚節母傳節母姓張氏安徽桐城人考寓順天府治中妣姚氏張氏族望甲安徽子女率聰慧俊朗然恃門地習豪侈而節母獨事勤儉言動必端恪及笄而治中卒服除適同邑贈奉直大夫河南臨漳縣知縣加三級姚原黼善事翁姑有稱於閭黨閱四年舉子東之甫百日而奉直夭折翁以衰年喪子家無次息憂思至不能進食飲節母爲門戶計忍哀慰藉持家事撫遺孤翁逎漸不覺喪子之爲戚也嗣姑氏患風痺轉側牀蓐節母性至潔然扶持便溺洗滌褻衣婢媼不堪其臭苦而節母安之人以爲難柬之旣成人節母爲娶於其黨連舉孫而婦歿道光壬午柬之成進士分發河南補臨漳縣先是邑人共舉節母節孝有旨旌其門至是柬之遵例呈請得誥封太宜人迎養於官節母在室卽喪兄又喪父於歸不數年而稱未亡而姊氏又寡繼喪姑喪翁最後喪母蓋自有識以來四十年間未嘗有歡愉之境然柬之畱滯都中不能歸省者逾十年及迎養至署而諸孫皆嶷然成立啟處有法度善讀書柬之在都繼娶武進徐氏節母至署卽督之治家井井然使柬之得不以家事紛其心溯節母生於華膴中更荼苦晚就祿養可自逸矣而卒不以所處變其恆徳者有如此故工詩有集若干捲以道光九年卒於臨漳官署年六十有七歲子一卽柬之孫四世恩世熹世愷世恭女孫二曾孫二昶曙包世臣曰記稱寡婦之子非有見焉則弗友也者以其不奉嚴訓鮮克有成也柬之自十五六卽知名翺翔名公卿間而伉直重然諾無惟阿媚世之行及其治臨漳也予方客大名相距不百里策馬過訪政聲溢田畝間並以爲吾侯恪秉太夫人教有數事幾不能決受太夫人指而決之言之歷歷可聽柬之之爲諸生也不以貧困而徇人其居縣也能治又能使四境歸徳於節母也君子察柬之不匱之志卽節母可知矣霈霖雨和尙塔銘和尙諱祖雨字霈霖霍邱徐氏子也出家本邑節孝祠稍長受具足參揚州靜慧寺長老慧公傳平陽宗法於木陳國師爲第七世先後主香阜靜慧之席還故里開山爲雲臺寺晚遊南昌開山爲長淸寺四啟期場度眾至五百餘人以道光八年十一月八日示寂於長淸丈室僧臘七十三年世壽八十一歲法嗣在揚州者地藏寺開山住持先徳靜慧寺住持先初香阜寺再傅住持明恆俱謂和尙中興香阜主席久爲神期所屬因建塔而迎龕於南昌供養經歲卜年月日啟龕入塔而請銘幽之詞江淮間崇奉釋氏布施山積是宜有龍象能負荷者卒之盛徒從飾威儀機鋒取足聳冠蓋禍福取足震愚蒙貪熾嗔深與所學相反者比比也和尙獨循朴實重然諾力所能及常先人而後已吶然如不能言而行必相顧勞苦澹泊以身先眾數十年如一日平居無誑語無私財旣登大耊猶徒步日數十百里無倦困之色余少耽禪悅所識緇流知名者以百數惟白門聿芳力行同和尙而規爲狹隘吳門一彬濟眾不以自利設心同和尙而常出權奇以衒善信非法門正術則和尙蓋獨出而莫能與偶者矣是宜爲銘銘曰當世所謂禪宗者莫不開堂聚眾弔椎喝棒然而迹其行事則解縛愈以自縛袪障轉以重障也和尙而今已矣更何從求實證於躬行以解脫夫世网者乎皇敕封孺人山東館陶縣知縣張君妻湯氏墓志銘道光十有一年七月十四日山東館陶縣知縣陽湖張琦翰風之妻敕封孺人湯氏卒於署其年十一月二十四日葬江寕府東郊龍山之麓哀子曜孫先期扶櫬南下以志幽之文爲請翰風予所兄事曜孫又吾甥也且予知孺人爲深孺人編修大紳之孫國子監生修業之子通書史嫻禮則尢工繡以意剪彩數寸爲山川人物數十百事傅以色絲善畫者所不及旣歸同邑張氏家無一椽侍君姑姜偕姒婦吳寄女公董氏宅後隨夫子僑歙僑嘉興乃歸裏五徙仍僦居最後從宦山東遂卒事君姑終始得歡心和女公姒婦無違間色養母氏萬如在室翰風晚而遠遊孺人以婦工自給然督課子女能使皆有學行知自立及迎取之官孺人稱貸建君姑節孝坊營考妣窀穸經年蕆事乃成行平昔食貧操作使夫子不以家累身能求其志從宦不事簮珥居積使夫子不以家累官能成其政又時時節俸入以潤夫予之族親交遊老病則加以衣裘恩舊更爲籌長久此大較裏鄰所知也惟予始訪翰風於歙因得以兄妻禮拜孺人後予過其常州寓廬住半載孺人治酒食日益精潔至以牀褥易薪米而予殊不覺截髮剉薦弗過也又予嘗以翰風久滯都下過存探耗問時嚴寒而孺人棉衣未具語次充悅略不及貧難狀予退而嘆曰辛苦無此比常有好容顏常以爲陶公自尊之詞今乃於吾嫂氏見之矣孺人自喪長子始旦暮禮大士祈嗣息然必祝曰天果不絕張氏求賜善醫兒生平痛無力者爲醫家居奇常不得其正命及誕曜孫自知讀書尢嗜醫童時卽洞曉經脈方藥弱冠注扁倉列傳識者驚爲絕業予雅不事禱賽至是不能不以爲至諴之有感也初翰風畱歙不得歸有富子與論五言詩而歡以其力能淸負而孺人曰此君擁多貲旣性不近利又無魄力以自用其財是終不足以保家不十年其家竟落前年夏予取道館陶孺人病痺巳年餘掖兩嫗再拜屬爲國子君序詩文集不以至戚故簡儀節其識力超絕而造次以禮自澤有如此孺人得年六十有九子二玨孫早世曜孫國子監生女子子四習英適刑部主事前庶吉士吳廷鉁珊英適國子監生章政平先孺人卒綸英適國子監生孫劼紈英適國子監生王曦孫一晉禮孫女一字曦子臣弼銘曰介甫謂列之於風以爲後世觀而無媿此行治之出仙源縣君者也豈不爲以禮輔佐勸勉君子知其子必以才於世有聞耶吾於孺人亦云皇勅授文林郎山東肥城縣知縣丁君墓碑君諱履恆字道久別字若士姓丁氏其先世集賢校理寶臣者當宋景佑中由醴陵遷晉陵子孫家焉晉陵今江蘇之武進遂爲縣人曾祖復來縣學生贈通議大夫妣吳氏贈淑人祖廷讓以進士累官江西按察使授通議大夫妣沈氏封淑人父汝驊國子監生贈文林郎妣瞿氏封太孺人文林君四子皆通籍君爲其季弱冠補縣學生員嘉慶辛酉選拔貢太學朝考不得於有司恭應戊辰澱津名試入二等賜大縀二匹充文穎館謄錄官蕆事敍銓戇楡縣學教諭俸滿保薦道光丁亥選授山東肥城縣知縣庚寅以病足自免未行而太孺人訃至驚悼拊擗病益亟回籍後偃郁昬迷至壬辰五月廿五日卒於堊室年六十有三配同邑莊氏封孺人子二長嘉蔭嘉慶己卯順天舉人充覺羅官學教習次嘉葆道光壬午順天舉人充咸安宮教習女子子二長適同邑庠生吳夢徵次適同邑龔紹聲孫三壽承壽濤壽溥皆幼壽濤君以爲猶子嘉琛後君生性磊落慨慷而所學又足以助其識堅其气漢唐兩宋儒先之書無不旁搜切究者然襞積武斷之說性天愚誣之論蓋未嘗一關其口居平與昆季友朋相砥礪惟於日用尋常語默作止之間質求眞實每酒酣耳熱極論立身成敗民生利病常痛哭噓唏不能自已讀書史至古先哲人搘拄艱虞遂以轉移禍福及鳩集流亡起溝壑而措之袵席者必反復深求其故或撫捲瞑目至終日不出語蓋君之中懷蘊蓄非苟爲誇耀淹洽矜詡章句爲俗儒所爲者也庚辰秋君年巳五十有一戇楡返裏中途中惡風病蹇澀者數月意气自玆日就銷減矣又七八年乃知肥城君學深於詩常守毛公烹魚煩則碎治民煩則擾之訓然其居縣也聽受無畱事又時時存問耆舊詢疾苦率紳富修社倉以備災歉舉保甲以戢姦究立普濟堂以卹煢獨民安其政年谷順成是以去任之日老幼扶攜餞送數十里或至涕泣嘆仁明爲近今所罕聞見而君顧歉然以爲不稱負所職悲夫嘗謂天賦人以聰明材力今與古率不相遠而挽近成材獨少者大都爲俗學所汨沒幸而有意思深長欲嶄然以頭角自見則師友勸誡必相與剪除之斥爲客气不可用又幸而有少小不汨沒於俗學其遊處四方復不爲俗論搖奪以庶幾有成者則常患與斯世枘鑿必不相入而窮困老死不見用若有用之者無論大小固皆有所表見以利澤斯人乃又置盛壯可任事之精力於閒散無所設施之地及其旣衰將不能自舉乃以試之事幼學之卒不見行而勞民不可休息彼蒼蒼者其意豈可測哉君著有春秋公羊例左氏通義毛詩名物志說文諧聲類篇思賢閣詩文稿倚聲寫韻齋詞稿燕齊遊艸熊湘遊艸漚寄剩艸宛芳雜著望雲聽雨山房札記各若干捲皆可觀采而非君意之所屬也余與君交三十餘年能知君之志故於其葬而銘之曰志盛气衰治不副意未曜之徳以昌其類繆孝子傳孝子繆士毅者字藩公江南天長縣龎家尖人康熙中分設安徽布政使司故爲安徽人小名華保父廊賓邑庠生饒於財順治十七年海賊犯江寕其黨劉淸海掠天長知縣縊城陷龎家尖去城二十里廊賓率家屬匿髙郵湖中亂定而怨家誣掠爲助控於髙郵州知州吳之俊之俊置廊賓於法徙其妻石氏黃氏及其長子於沈陽士毅黃氏生以就乳鄭氏從母家得免稍長知被難事徑走山海關尋母無引不得出歸娶於李舉一子遂以康熙二十二年四月請引至沈陽訪得石氏與長子皆故黃氏前於康熙五年撥赴寕古塔屯烏喇配蘇州朱孟官以新例沈陽流徙男婦著分配不許自便故也士毅展側至烏喇徧訪無知者惟言去此五百里有江南人莊士毅跟蹤至弗喇河屯遇一婦人云此莊無朱姓有薛孟官妻黃氏皆江南人生子六兒今巳十五歲見居寕古塔城者或是也士毅入薛氏門望見坐炕上婦人貎如鄭氏從母伏地嗚咽曰兒乃江南天長龎家尖繆華保也今日得見吾母矣黃問有姊妹否曰大姊適曹二姊適魏黃乃抱持大哭鄰里奔集莫不嗟嘆有涕泣者寕古塔地瘠產薄禁畱旅人耗口食居十日官吏催廹二月士毅抵家而子前殤繼舉秉文秉彜拮據成立攜賈都下得薛六兒書知黃再徙艾渾而沒艾渾今黑龍江也士毅捨二子獨赴艾渾守母墓僦墓傍僧捨授生徒以自給而秉文旋亦遣秉彜罷賈歸侍李身赴艾渾迎士毅士毅不聽秉文畱侍五年迄士毅卒乃扶櫬返裏時李已故合葬天長之丰揚山秉文無子秉彜以次子之璧爲其後松江大學士楊瑄謫戍艾渾初至聞士毅名排合請見爲孝子行七百字以贈百年來文學之士多以詩文紀錄兩世孝子之事實者鄕人屢合詞請有司達封圻大吏卒以原案故莫敢上聞余故次其傳而論之曰甚矣州縣之不可有匪人也當海氛猝至廊賓舉家避入湖氛靖歸業助賊之誣其事可不辧而明且廊賓身在膠庠所謂怨家不過以饒財之故幹餱失徳非有枕戈切齒必得而甘心者也及其匆匆避宼豈能更撿貲囊幸得生全田產之外俱爲賊槖怨家亦可藉釋忿憾矣斯必吳之俊平素垂涎苦其無隙指授爪牙嗾怨家爲此以遂溪壑耳而廊賓恃直負气重財輕命卒以誣服上蔽達聰匪人之害遂至於是悲夫然廊賓不被奇寃則士毅秉文之奇節不可得見而之俊者亦得幸從螻蟻同朽糞壤不爲斯世所指名也哀哉募醵歐湖坊歸櫬貲啟原任鉛山縣湖坊分司歐鏡湖四兄桂林之秀異也文戰數奇以貲筮仕自嘉慶十五年到省汔道光二十年卒於湖坊官署宦遊江右前後幾三十載補臨川尉政成名起調尉新建論俸升湖坊司中間署宜春澗言嶺分司代理吳城主簿不卑小官必行其志奉委聽訟務在和民息爭所至民安樂之以是無例外之入𨿽佐首邑繁劇之區起居服食惟具而已其尉新建也堂署不戒於火延及尉署先是山東撫部經公由撫州守擢雲南監司道遠又多陸路不欲重擾館人以君爲舊屬素惇久要之誼節歷宦所積有箱籠十二事寄貯君署君扃置惟謹及堂署火發君竭力撲救不熄比延已署君始急回冒火入上房將經公寄存箱籠盡數運出而已物悉付灰燼嗣重建堂署允爲君修復卒之尉署修費仍君自稱貸爲之以是重困擢任湖坊官遷而缺彌瘠年五十有一以疾物故周身至不能備禮孀婦二人撫六齡遺孤停喪三千里外之蕭寺歸櫬無貲旅食益急此亦生人之至戚矣夫薄宦本以爲貧苟能分上官之憂不擾小民不取非有已爲近世之所難至如君受撫部之寄一節求之前古惟盛軌受友人寄金五百後以事覆家寄金獨存書之史冊以爲美談而君之所受其數遠浮盛公又當頃刻呼吸之際不顧身家惟取必於全誼重諾又較盛公所遇爲倉猝是則古人之所難而有識所共欽仰者也是用縷述生平布告諸公或誼托同舟或藉舊部或感觸聞風或心發卽事各量其力不拘成數庶幾裘成集腋舉自眾擎俾邱首得正循良有後是則先哲所謂不求福而福隨之者也所有諸公慨助之資悉由新建縣署歸總謹啟劉國子家傳江淮間有篤行君子曰懷瑾劉君者嘉慶甲子余再至揚州識淩曙曉樓以識君及君之子文淇孟瞻曉樓蓋君妻弟也孟瞻時年十二三穎敏誠朴善讀書余尢愛之因子過君家興君習庚午餘挈眷來僑汔道光甲午乃移居白門前後三十年中間曉樓不祿孟瞻名日起故餘論交於揚州以君喬梓爲最久而善也揚人之稱君也謂君齔齒失怙恃淪落甚年十二始入書塾甫三年則已熟經書解文義窶貧不能卒儒業乃習賈而所業復不足自立君私購醫家言乘夜誦習之晝執賈業無遺誤久之人知君能求治者多應手愈遂攺業醫君治病者不問貧富皆輒往富室詶報從其意貧者且贈以藥餌或袖錢資將息其有瘡潰膿血臭穢至家人莫敢近者君見可治狀必親爲洗滌加膏丹以瘳爲度君醫名旣噪洎癃老不攺其初君家故有祖遺神香肆各房輪値司肆事其不値之房値者歲貼白金三十兩值者欺君孤弱遂據如私業起家累萬旁觀憐君困皆憤勸君持約劑結算當得錢千緡君曰貧富命也爲財利傷同气之和吾不忍也後據業者蕩其積君境漸給振助之有宗人恩凡君生平行治其見稱於鄕裏者如是余則謂挾術者多居奇攫利者必乘危君𨿽不諱自濟而意則專於濟人市肆中無是人也世儒讀書於無關考試者輒莫省或稍加披覧又厚自矜異君記問過人𨿽不事舉子業暇輒溫燖經籍泛覽史冊答問者無所隱滯而絕不以知能自衒庠序中無是人也古之被褐懷玉者大都任情絕俗而君和易豈弟無崖岸山林中無是人也是可謂幼壯孝弟耆耋好禮不從流俗修身以俟死者矣君諱錫瑜號琢齋懷瑾其字也援例入國子監以道光庚子八月八日卒於家年九十有二曾祖春和始自溧水遷揚州以長子起寅貴贈明威將軍祖起泰國學生父曔始占藉儀徵與從兄曈俱爲縣學生員配江都淩氏前卒子一卽孟瞻嘉慶己卯優貢生文學爲江淮甲觀藝林無異詞而年逾五十閉戶著書無幾微不豫色孫一毓崧道光庚子優貢生其未成童也文筆已騰踔淩厲排突前哲而馴謹吶言俱有君之風女一適同邑庠生陳傳洛孫女一適江都國學生田溥光曾孫一壽曾方補徳傳君姓方氏補徳其字也安徽旌徳之隱龍山人祖富父嗣銹君少孤依兄以居年十二三就傳不能治生業嫂氏將不利於君君覺之遂出走江西欲覓鄕人店習貿易偕族中知途者行兩人所攜錢才百餘行兩日至徽州當附舟而資已盡餓坐河側有舟泊岸其客以失物斥舟子爲盜噪聒甚君輪指爲作卦曰此物在中艙破竹笥下客如言求得所失物乃延君及同行者上船船價飲食皆客供以得達初入店例學徒知數人使給埽除役如僕君憤甚轉側走杭州以方素名考寄籍爲錢塘附學生員杭人王包靈見君而器之妻以愛女一年而女妖王君乃攜君幕遊湖北君從婦翁習申韓家言甫半載卽就恩施令尹英圖聘司其刑席時嘉慶丙辰春也君年始十七未幾鄰邑有秦加曜聶傑人張正謨等相繼爲亂焚掠裹脇勢甚張君爲尹君練鄕勇五百人而身帥之以遏賊鋒於界屢捷賊他去邑東北有廣福橋巨鎭也商賈所集君駐其地至丁巳夏請餉道爲賊斷恩施小邑無墊欵糧將不繼君勸諭助餉鎭有客籍周姓者進士也合鎭人視爲行止易君年少撓其事君具名帖謁進士殊謙謹進士答拜入營門君卽升帳飭左右止而詰之曰賊去此不半程我朝去至夕若鎭卽成瓦礫場商民爭出貲以畱我而若阻撓之是必通賊若不吐實則斃於刑夾已我且斬若以絕賊綫進士懼願輸金五百君曰若擁貲五六萬若果不通賊賊至卽灰燼五百金何足道速加刑進士願輸千金君曰若作字遣人取所輸金來乃釋若進士旣歸無顏見鎭人而鎭人踴躍是日卽集銀萬餘兩軍心大定賊聞君糧絕徑促君君率眾北出二十里迎戰於馬難坡大破之而官軍亦敗賊於黃柏山恩施城鄕得無恙尹君以得知府銜拜花翎之賜君見賊勢已靖遂偕王君由貴陽入廣西已未夏餘過廣福橋見闤闠完富詢其故土人云吾邑有小方師爺活我並述刼周進士事予心偉之惜不得其名籍嘉慶癸酉冬予自揚州攜眷小住白門存友生所存者適延君胗病君曰病在肝方劑力不能除吾僅能使之少差耳國家興於大東以木徳王今內外貴人什七八病肝气此自木運事非調攝失宜之咎也予聞之默嘆此非醫師語也因偕過君醫室見壁上尹君贈詩乃知駐廣福橋卽君因劇談軍中事問日輒相過次年大旱予慫惥巨紳秦易堂侍讀倡舉捐賑而家居之太守爲梗侍讀招予過其家議事太守力言城內富室之苦持其說甚堅不可諭君排闥入厲聲責太守曰閣下以寒儒得大挑知縣洊擢知府擁贓銀三十餘萬以歸城中人莫不知者日前閣下鄰巷不戒於火閣下家粉白黛綠者十數走避火搬箱籠多至不可計重至不可勝人莫不見者城內外饑民十餘萬皆嘖嘖罵閣下阻賑事萬一有變禍必首中閣下家閣下已逾七十餘年何足惜然面此粉白黛綠者爲饑民羣肆污辱𨿽大度其能甘乎太守欲走君截止斥之曰若明白否太守惴惴答曰聞命如夢初醒不敢再助富室阻捐矣而侍讀卒苦孤立方葆巖尙書居憂在籍君爲書三千言責之尙書乃出助侍讀江督百文敏從侍讀策集紳富於鐘山書院侍讀諄勸一日得十萬閱日再集而文敏知余實主持之遂寢其事風信一厲道斃至七千餘人予作書致文敏詞甚切直尙書侍讀皆言不可上君力趣卽日繕呈賑竟得舉行活者至八萬人君於學無不通尢好道而精醫同業妬恨者競言君用藥狼虎非白下人所堪惟必死之癥乃可相委耳以是白門病者非垂死不延君然延君無不起者故君所入𨿽不丰而名殊重侍讀以賑故重君爲主婚娶合肥李氏以有三子三女君旣由湖北入廣西又入都及出都僑白門皆偕王君翁婿相守未嘗一日離道光辛卯七月九日君卒距生於乾隆庚子四月十七日年五十有二王君治君喪葬畢年已八十有八徑策杖入山近有人見之於江淮間康彊如故蓋年百有一歲矣君在廣西制旌徳五言以祈雨傳習之者皆有驗土人爲板行之而君顧無本故予未見君又常被道士服住武昌之黃鶴樓來醫者日數十百起或以爲純陽現化也入都自名方徳裕太醫院値如妃病危其母家奏薦君一藥而愈侮院使故辭職出都最後以本藉捐國子監生名曰方震三應秋試不售君軀幹雄偉有勇力能舉移三百斤善單刀長槊酒酣耳熱論議風發無不依於利民濟物者君在廣西著煙瘴癥治在白門著喉瘋論痘疹本義傷寒辧證皆板行君後醫者皆奉爲法守君長子曰菩薩保後君二年歿次曰觀音保季曰金剛保次業藥肆季業儒俱聰慧有君之風長女適旌徳呂氏次女適旌徳饒氏季女尙未許嫁今年四月予至旋徳君長女來謁親嬺不殊同居旣請爲君傳又取金剛保於白門使來就學予故稔君之行治惟不得其家世及生卒月日耳後世有好奇之士讀此傳者必能知所向慕矣道光甲辰十月白門倦遊閣外史包世臣書淸故文學旌徳姚君傳君諱配中字仲虞姓姚氏安徽旌徳人也其先世居湖州宋寶慶間有述虞者爲旌徳教諭子孫家焉故爲旌徳人君穎悟絕人用思沈摯不怠倦甫弱冠已博覧經史旁通百家言而尢嗜易旣善毗陵張先生虞氏義因求李氏集解研究羣說鄭氏最優苦其簡略意推之至形夢寐嘗夢請業於鄭氏者再侍鄭氏與虞氏辧論者一又夢吞乾爻自初九至九五意乃豁然客廣陵五年成周易參象十四卷又爲論十篇說其通義附於編後予讀之嘆爲絕業時儀徵劉文淇孟瞻甘泉薛傳均子韻丹徒汪沅芷生江都汪谷小城丹徒柳興宗賓叔予從弟世榮季懷族子愼言孟開以治漢學與君朝夕皆嘆爲莫及季懷則曰仲虞書行於今世自不及張先生之盛百年後當獨爲學易者宗矣遂爲之序仲虞旋歸裏門至道光甲辰予遊旌徳去廣陵別已久君出示定本點竄原書至什七八刪說通義之十篇爲三移冠編首題曰周易姚氏學而序則仍季懷之舊其微妙詳審益非予所能測識矣君又以月令一編實先王軆天勤民之大經其義一皆本於卦气爲月令箋三卷繼總其要爲月令說一卷復合之爲周易通論月令二卷而後知王者一居處一舉止無非順天地陰陽消息之气以爲生民錫福消彌者徵引讖緯發明至理而不附會別下已意疏通儒先而不鑿空則天地人呼吸關通之故古先聖王萬物一軆之誼作易者其有憂患之旨悉於是乎在可謂通天地人之謂儒足以當後王取法者矣君又嗜琴東南琴學有金陵常熟武林三派而譜則皆出廣陵君長於金陵而遊廣陵雜習各派及歸裏潛心默悟乃知傳譜多舛誤更正世所盛習者十數曲又自制七曲原數說聲上溯本始爲琴學二卷亦出以示予予未習此事惟驚賞文義瑰奇而已君言七弦各有本數倍數半數損益上下旋相爲宮以定宮商角徵羽正變淸濁之位而六十律三百六十四聲俱以和相應凡吟猱必在角羽位蓋宮爲君商爲臣徵爲事角爲民羽爲物君臣所有事皆爲民物故吟而上猱而下往復遲回必當民物之位予聞言不能解請君一再鼓君於對幾設副琴鼓至窈眇之時則副琴弦不動而自鳴又几案所置杯盎及欞槅時或響應余怪問之君曰各物皆有數數同則聲應唐書所載寺磬每無故自鳴僧慮其不祥萬寶常爲克盤成痕而鳴止蓋其盤與宮中鐘同數鐘鼓於宮則磬應於寺克痕𨿽麼細而磬之得數已與鐘異故鳴止秉筆者不解此義是以載其事而不能言其故𨿽寶常精察然其數不可誣也予考董子同類相動篇云調琴而錯之鼓宮則他宮應鼓商則他商應比而自鳴非有神其數然也又云其動以聲而無形人不見其動之形則謂之自鳴又相動無形則謂之自然其實有使之然者蓋和聲之道自古如斯末俗失傳故詫以爲奇然則君眞冥契古初者矣君又嗜書爲書學拾遺四千餘言又注智果心成頌以傳立書大幅執筆之法又和予論書次東坡韻五言十四韻實如親受法於晉唐諸公掃宋氏以求謬說而自書亦足踐其言時流無與比者君家貧而守堅學優而遇蹇吾鄕士气恇怯廁名庠序輒欲結納有司以爲榮而攘利前後蒞旌之長官十數慕君學行求識面而卒不得其督皖學者前後亦十數皆奇君文而杭州學士胡敬湖州侍郎張鱗尢器君張公奉使當乙酉選拔期於旌徳學拔呂賢基及謁謝張公語呂君曰姚生學行寕廣九學無其匹非止冠旌徳已也吾所爲拔若者以姚生文淡而彌旨胎息班馬風檐中斷無能識之者若頗能墨裁是可成進士登詞垣若歸當益親近請業請益庻不至終於孤陋寡聞也同謁者以其語告君君一笑而已而呂君以詞垣歷科長馳驅主文衡君竟困諸生及甲辰例出貢而考貢領單之資無可籌遂以廩膳生卒於家張公有識有守爲督皖學者所僅見然爲子孫求不荒之莊遂無暇爲斯世惜人材習俗移人賢者不免悲夫君卒於道光二十四年十月廿九距生於乾隆五十七年十一月初六年五十有三祖士凱國子生邑志所載孝義君子者也父燦國子生娶同邑汪氏繼程氏子四長邦選季懷之女夫也攜婦至金陵居母家而訓蒙於鄕以自給次邦道就時武昌漸可自植三邦進君使爲叔弟經珊後僑宣城皆汪出季邦達程出也女子子二長適同邑呂振宗汪出次程出者尙幼孫一阿寶女孫一歸子皆幼君善病已三四年至甲辰六月而劇君之弟子汪守成季鄭郭維演文瀾昕夕更番侍疾潛備棺衾於外前卒一日君召季鄭文瀾指邦達曰此兒質可向學我死無培植者姚氏書香自此絕矣語次嗚咽不自勝季鄭故敎授文瀾家文瀾曰先生設不諱弟子卽挈邦達使就學季鄭十年內衣食紙筆考試費弟子任之季鄭任醵金五百刻所著書以其餘置產膳程及幼女文瀾農家彊自給耳季鄭赤貧以潔已任俠爲邑人所重竟得醵金如約市板開雕君敎授鄕裏廿餘年從遊者多惟季鄭苦寒力學頗傳君之業荀子曰水深則回葉落糞本君當之矣道光乙巳夏四月望包世臣譔梅蘊生傳道光癸卯九月廿四日江都梅君蘊生卒於裏門以其年十二月二十日祔甘泉縣施家衝之祖墓孟瞻爲之志述其用情之幽摯力學之沈博載筆之哀豓而境遇蹇阨與之相廹以促其生者簡而有法質而不俚君學行固能自傳孟瞻文又足以傳君予復何言君之弟子薛壽諄請再三抑以孟瞻述君材藝猶有未能盡者故次其所遺爲傳並手書付壽使鐫諸石孟瞻之言曰君工書善琴而所嗜尢在詩君之嗜詩固也然君詩在揚州爲傑然於儕輩耳而書則不囿於地與時足以排突百年來之宇內英賢琴則冥追千載悟入古初又出書之上遠甚君書跌宕遒麗頗宜觀者然煆煉舊拓必見其血脈所注精气所聚使奔赴指捥下則非觀者所能知熙載與君同昌江左遺法所得至深醇而持論每不敢先君君之琴少小受法於吳思伯之女弟子顏夫人其神解得自天授人力又足以發之積久知思伯傳譜多舛啎加以糾正識者嘆其和故記載孔子學於師襄七日而見文王君曰此不足以奇至聖也君聞古操輒能知制曲之人與其人所以制曲之故琴學盛於江浙江浙所推碩師首揚州釋問樵問樵至善君能信君之神解而卒不能得其解君旣深於琴又慕中散之爲人署所居曰嵇庵嘗謂今世所傳廣陵散眞嵇公生前所祕洛西仙傳無可疑者仲虞旅揚州亦善君𨿽俱嗜琴而其時所學俱未至仲虞歸後沈思十年悟宮商角徵羽之數上下損益各依定數爲位又有倍數半數以適旋相爲宮之變故猱吟必在角羽之位通一弦爲宮一弦爲徵兩法而一之其鼓琴也鼓宮則他宮應鼓商則他商應應者不動而自鳴蓋君於琴通聲之義而得其所寄仲虞於琴原聲之數而得其所立是皆精思獨辟仰承間气然仲虞著琴學二卷闡古人之緒正俗師之失書行後其傳必盛君旣奄忽寄義之故不可傳廣陵散自此絕嵇庵斯爲讖矣其在洛西俟之何日悲夫君諱植之字蘊生晚號嵇庵其家世妻子科名年齒詳盂瞻志者皆不著著君所自得者劉烈婦楊氏傳烈婦姓楊氏江蘇陽湖縣人父近宸遊河南有聲幕府母吳家世詩書漸漬緗紩烈婦以故好典籍明大義有母氏風父倦遊歸裏始議婚於同邑劉梁成年蓋三十矣梁成故宦族而窶貧覓食常遠出結縭兩月卽不能家食閱數年始一歸歸亦旋出烈婦奉姑陳能兼子職梁成嗣以薄宦籖發四川未幾奉陳諱去官服闋無力之官仍浪遊積年嗇館谷爲需次貲乃得以道光己亥赴川年餘署瀘澱橋巡檢不半載卒官實辛丑六月十八日也八月初九訃至先是烈婦迎母吳住其家會遭此難十一成服遂送吳歸至十三午夜襲衰絰端坐引繩自勒以殉烈婦壽終五十有二𨿽歸劉二十三年而唱隨相守曾無匝歲聞者莫不傷悼族長爲立其猶子喜官爲嗣在城紳士聯名請於有司癸卯奉部覆準建坊入祠如例次年梁成櫬舟抵城外其冢先發烈婦引赴墓所出巷柩不行族長拊柩祝曰豈欲攺道先至河濱與夫柩偕行耶柩遂行送者莫不驚嘆予次壻傳第烈婦長弟之子也爲乞傳故次其事而論之曰古人云死生亦大矣豈不痛哉國家旌節有限年之制而身殉則不問年齒所謂貞女貴殉夫誠貴之也傳第又言烈婦正命之前一日叔父安國自都抵裏門蓋以陜西卽用知縣由部請假歸省也聞烈婦得赴而哀慟不甚意其定死卽往唁欲相將之任所烈婦曰在室從父出嫁從夫夫死從子我無子禮豈有從弟之文乎然則烈婦固非計劃無復之者斯足以爲從容就義矣可不謂賢乎古者責士也厚而責女也薄故夫死止責其終喪卽至絕族亦止以無施服爲殺被出不適人則爲女師固未嘗責以必死也故其守一齊不攺之經者詠於詩書於春秋二百餘年僅乃數人至於在三之節則隨在致死其它見傳記責士以必死者尢多而古人當此無不死不死則謂之廹生廹生爲下人莫與爲齒矣近世責女也厚而責士薄故女子之重貞信矢靡他者小郡下邑率以數百千計卽捐生赴義從夫地下亦所在時有而士則於守身之大國維之重無可藉百行相除爲說者一皆自期於迫生凡人之仕以爲利死不利故不死呂氏之卮言誚世也而士人奉爲篤論是豈物莫能兩大淸淑所鍾旣厚於女將必薄於士耶良以女子無外事不見可欲輕貞信人則非笑之以爲大辱故自愛摯而捨取決士之富貴利達者馳驅鞅掌日涉利途卽伏處貧賤見利事固亦倍蓰什伯於女利集則榮隨之非笑者轉爲歆羨法語不聞頺波莫挽悲夫焉得有自任禮義大防之君子出順風疾呼使彼都人士反騖利於徙義以知死生之說而免爲巾幗所羞者乎

藝舟雙楫卷第九附錄三程孝婦傳歙孝婦程氏祖某父某年十七歸同邑監生吳栗堂姑氏患癇不審程侍藥除穢家人難之越五載舅以腹滿昏絕至再三程禱於竈神刲左股和藥以進神稍定然貢不起明年栗堂歿於都程撫子女持門戶有稱於鄕程今五十一歲子四女子子二長偉卽述孝婦行乞傳於餘者次傑佺俊女適某包世臣曰余讀孟子分定之說必掩卷唏噓不能自已曰人人親其親長其長而天下平君子守分之效如是哉後之人讀吾書者推求其意卒不禁興嘆於六親不和有孝慈也悲夫眭履平墓表君諱秉衡字履平姓眭氏江蘇丹徒人也眭氏皆祖漢儒眭孟族望於北江以南則丹陽其遷徙世次不可紀君之五世祖由丹陽遷今籍自考以上皆習賈君性好自異於人同學爲舉子業者尙爲腴腐之詞君獨鉤沈研慮又好讀資治通鑑山堂考索以求今古興衰之要人率非笑之而君益自喜就試旣不當有司乃挾貲遠賈溯江絕洞庭窮五溪度九阨三致萬緡皆輒覆君故不事積以是益喜交遊通賓客晚而彌甚君之弱齒也君考病甚怨家乘間陷以事時有力者故衣食於君家十餘年考命君往請事陽許君而陰中傷之幾覆其家君考切齒君從容啟曰兒見彼衣食吾家時所求未足以遂事而不能不受徳色固日夜伺吾隙以泄忿而厭其欲耳大人何怪焉及君居考憂或有以非禮構君者君衰絰求援於君考所不快人共危君然卒以其力免如君策其通世情識事變自少然矣君善奕於國手不及二碁多力好技擊丰腹而趫脛又力治楊筠松相墓法及太乙奇門六王之術皆能以已意通之適於日用而遠乎詭怪然亦以多好未能精入云嘉慶八年秋餘流寓鎭江始識君論相墓甚愜遂主君家旁及兵農名法之說常夜分不寐余奔走秦蜀楚豫吳越之郊者十年所至必交其賢豪長者君歷問其名狀行誼而壯之扼腕頓足卽欲治槖同作海上游又嘗與余夜坐浮玉山頂聞江濤澎激捉余手疾行至麓喟然嘆曰余少見江濤之來也緩觸石則其聲訇然以博去而閴然今其來也速觸石則鏗然以鋭旣去猶麼然以遠又曰餘三十年前見梨園子弟用點皷中弸徑三寸下點曼聲洞洞相接今鼓心才徑寸下點促革驚如裂聲樂道通於政人事急矣不謂造物自然者已趣數乃爾也遂相與唏噓達旦今年三月朔余自蘇州赴淮安存君於家期首夏返棹爲君徧歷南北郊山余去不半月而君染疫寢疾數日忽呼曰愼伯已來吾家三日矣女等何不吾告促紹祖扶之出徧覓不見乃寢日夜輪指占余還期旣亟乃屬紹祖曰兒告愼伯爲卜墓宅且愼伯知吾深必得文以志余墓是後語遂不可辧然君自始病以至疾革才七日其刺刺詀語蓋未嘗不及愼伯也嗚呼哀矣君以嘉慶十一年三月二十六日卒年五十有一娶同邑田氏子二紹祖紹成皆能嗣君之業女子子三適某某孫一廷珍五月四日余始返棹過君而君之孤斬焉牽余袂且號且述君之遺語遂爲卜兆於焦石山之麓於楊氏術爲吉復纂述生平以達君志而系以辭曰述君之事君有子郁不可信是君志誰明君志揭貞石君之友曰包愼伯云鸐老人小傳君名壆字竹岡姓黃氏系出江夏江蘇吳人也晚遊天臺脫然有遺世之思更名云鸐稱吳中云鸐老人君壯歲裴宗錫巡撫安徽禮致君事無大小必咨之裴公調雲南卒於官節相李侍堯兼署撫篆以君熟手客延之未幾裴公殯歸公子幼無期功彊近爲護喪者君卽辭節相爲裴氏送喪蓋水陸萬餘里云嘉慶甲子君入都屬言路大開君卽伏闕上書意謂踐土食毛之忱不能自盡數十年間足迹徧天下於民情時務見聞親切其確鑿可行有利無獘者四事垂死之年豈復所有覬覦區區愚誠得以上達死且不朽七月十四日封進得溫旨放歸條奏旣畱中君卽削稿外人頗有謂君言已舉行者以問君君笑應而已自已未春初今上親政常熟監生周玠上萬言書言事繼其聲者至君共十人閭閻疾苦幾於盡達數年來王言渙汗深洞民隱屬有司奉行不力未能盡稱上旨然困敝亦少蘇矣以布衣下賤芹曝至亷而九重虛已曲納有古先聖王所不及者況三事大夫膺天子之所嚴事重寄共念聖心望治之切朝夕論思以宣徳化則薄海仰風匹夫匹婦可以咸得其所矣而乃緘默雍客坐養資望其得失交戰之心至老益熾以致水旱頻仍兵革疊見利源下竭國用上滋歐陽子之言曰國家有事諫官不言而他人言之異日書之史冊以爲朝廷羞況此嵓廊不言而艸澤言之甚或艸澤言之而嵓廊沮之則其爲異日羞者不僅什伯髙司諫已也豈不痛哉余故知君名丙寅夏於揚州旅次相値同居兩月偹識君之生平君老矣有子而不能繼志恐沒世無聞故纂集爲小傳其命君之子百年後卽鐫諸壙側以備志乘家之采擇焉節母盛氏家傳節母姓盛氏浙江金華人也其父挈眷賈山東之濟寕州業中落以故世次不可紀常熟蔣瞻岵官汶上縣知縣納爲簉時年十六嫡室金性嚴肅節母安於禮命能委曲受事無間言金先舉子二因培原培節母亦舉子二文天培女一而汶上君物故未幾天培又殤貧無以歸節母佐金撫子女資縫紉以助薪水及文年十八就婚於畨禺縣丞姚侍龍署遂畱焉逾年舉子成而歿節母之女歸濟源李師彭者又無出先後夭逝骨肉凋喪備極慘酷然節母終不敢以私戚廢家事嘉慶癸酉因培知泰安縣成年已十七始自外家奉母姚至泰安庚辰成投效武陟工次得縣丞分發浙江而因培適被劾罷節母乃攜姚及成婦王就成道光辛巳成補奉化縣丞成在奉化舉一子節母名之曰奉吾癸未十二月九日卒於成署年六十有二計節母事君子者十年佐嫡理家政者二十七年依嫡子者八年就養於孫者四年自貞恆徳辛勤無不至庶乎無愧夙夜貽美彤管者巳因培有文采善居官成智略有過人者而慷爽無俗吏齷齪消沮之習能稱節母志予俱興善成以節母行略乞文故撰集如右而論之曰嫡庻之間至難言矣況以稚齒稱未亡人依嫡以居而所生又遠遊中更顚沛閱數十年之久者乎是非惟節母之賢也汶上君刑於之化因培不匱之志並有可稱者節母例不受夫封而年行並符旌典故次其事實使觀風者得以采覽焉儀徵縣學生王君妻劉孺人墓表孺人諱字姓劉氏揚州甘泉人也祖健地揚州府學生父鄕久國子監生孺人年二十六歸同郡王家幹劉王皆舊族孺人事翁姑接戚鄰咸有禮則見稱於二姓生子三僧保翼鳳慶保女子子一僧保娶於嘉興朱氏有孫四懋和榮和泰和貴和翼鳳娶於江都唐氏慶保尙未娶女子子適甘泉士人蒯徵九孺人以道光七年十月二日卒年六十有三歳王君籍隸儀徵而家郡城揚郡土雜沙塗水回復而湍急居人多乍貧驟富飾簪裾侈遊觀傾耀閨闥夫十室之邑必有忠信豈無古處自惇守身十貳者乎而入內則困於交謫出門若無以自比家室爲累同於纆牽負厥初心所自來矣王君有聲庠序數十年僧保爲童子卽冠軍翼鳳未弱冠補弟子員同列無與爲偶論其家世程其人材稍規時俗爲俯仰者此其居揚州不貧而父子修脯所入常不給薪水裘葛未得以時具而所業日益進所守日益堅然則孺人之相夫育子使得從所好以自成名者可不謂賢哉王君將以道光八年十一月二十有四日葬孺人於西郊金匱山之糙石街儈保翼鳳乞文表墓故按狀而系之並爲辭曰是維女宗宅是幽宮以利其嗣人無忝爾家風淸故四川卭州火井司巡檢楊君墓志銘君諱長泰字履安姓楊氏宗故望遼陽義州先世用靖難功授本州島鎭將十葉相繼崇楨中太子少保左都督國桂與猶子賜蟒玉都督振先後戰歿於松山其宗遂覆振仲弟捷亡命海澨世祖旣定鼎念東南尙未歸化求故明名裔知兵者乃用薦起其家論平江西福建功至世襲輕車都尉歷官至少保太子太保左都督昭武將軍畱鎭江南提督水陸諸軍事賜籍江南揚州衛左所後遂爲江蘇甘泉人薨贈太傅謚曰敏壯聖祖禦書丹誠二大字爲其賜第額而稱以老將軍者實君髙祖曾祖懋緒直隸大名兵備道贈榮祿大夫祖鑄古北口提督署直隸總督攺山東巡撫考景達延綏鎭總兵左遷沙州營都司君年方成童延綏從大將軍雅爾哈善徵回部三當霍集占戰皆大勝大將軍嫉其功中傷之逮至都髙宗察大將軍姦妄得減死論戍塞屯君裏居聞耗卽挈一奴小金萬里趨侍延綏尋起用沙州營都司君乃奉命就婚外舅商潼道署成禮仍出侍塞下未幾延綏墜馬傷足因得奉歸裏第十餘年不去左右自延綏病廢族子大學士應琚督師滇中以失律致凶伯兄景震守嘉興至被議籍產戍東陲季弟景素歷督閩浙兩廣直隸至太子太保然身後且二十年怨家構舊事復籍產戍其子兵部選司照於西域惟景震之孫大壯襲世職爲參將而兩足漸不仁簪纓淪替丁黃凋謝期功彊近不數人率無以自存立君乃謁選求微祿得四川卭州火井巡檢時兵燹方亟戶口逃亡而有司掊克益深君一切務爲寛厚順人情以理諭說民便其教川例治益至嚴君捕得但追贓給主簿笞而遣之率不過十板然所遣多能攺悔爲善士以爲此身乃楊十板所賜也火井轄十餘集市人皆福建江西湖南北貴州五省客民各立一客長部斂其屬以答應徵求率通胥役爲姦利君悉罷苛令而更客長之擾市太甚者市爲之平火井有土練三百君課以技擊明示恩信樂爲用適兼署吏目而印官以他事公出檄君代行州事妖人王應龍謀爲變里甲察其密君故善騎射久侍延綏於塞下尢習兵事遂部勒守捕事宜賊知謀泄倉卒不及期紏現黨千餘人裏紅巾起君料賊不敢逼城必乘虛趨火井星馳率土練遏之於金臺山大敗應龍追入蠻洞生擒之邛人旣免於難深徳君訟君功於大府然大府竟莫能以君名上者孺人屠氏諱玉輝湖北孝感人屠故孝感巨族伯祖沂浙江巡撫爲名臣父用中由知縣歷府道內擢鴻臚寺卿孺人從君之官年已逾四十爲君納蜀人陳氏爲簉生子亮不數年物故歸葬其黨而撫亮如已出洎君卒官孺人攜亮扶柩道峽江邛人夾岸設奠泣送者汔其境不絕而土練範源竟護君喪至裏門乃返蓋往返萬五千里云舟初出峽次東湖有盜括其裝惟圖史數百卷路費數百餘緡源挺身力拒被縛益呵之源曰吾楊巡檢故部下練卒也孺人公子歸公殯無資財具僕嫗故以死相衛耳盜驚曰楊公果淸官兩日尾其舟行聞孺人課幼子甚切亦賢母也子又義士犯之必不祥遂釋裝去範君義足以感羣盜而君之所以感範君是可爲動色嗟嘆者已時大壯巳病罷而賜第入官後轉歸市估郡中賢士大夫醵贖以祀敏壯孺人乃得攜亮居邸第然慶弔問遺親舊無失禮有稱於鄕君以嘉慶九年卒於邛年六十有三歲明年葬揚州之西郊孺人後君二十三年卒年八十一歲當道光六年而亮以藐諸孤長於君母卒能篤學惇行爲有見之士孺人卒之次年亮卜北郊兩臯橋榮祿墓側壤吉將以道光八年正月二十六日攺葬君而祔孺人亮故從予遊冒風雪涉大江絕黃浦千里至滬東述君興孺人之行誼以乞志幽之文庶幾有懷明發者予次其狀而銘之曰三世爲將道家忌烜赫難求稅駕地薄宦人謳召伯憇雌伏斯能樹爾類有子曰亮承衰墜瞻念松楸恩善繼矣皇崇祀名宦陜西白水縣知縣告攺江蘇靑浦縣教諭王君墓表君諱希伊字耕伯姓王氏其先世隸吳明初有得全者遷寶應爲寶應人十數傳至有容爲泰和縣知縣有惠政民爲立祠泰和君季孫式丹康熙癸未一甲第一名進士官翰林院修撰則君之叔曾祖也祖懋竑康熙戊戌進士選安慶府教授以薦奉特旨授翰林院編修上書房行走卒祀鄕賢邑祠父箴傳雍正乙卯舉人恩授國子監典薄銜妣同邑朱氏贈孺人君弱冠領鄕薦八上春官不售以資截取選授陜西白水縣知縣白水山僻小邑地髙土厚苦乏水漑汲皆倚白石河河源出同官之紅土坡坡西南有三尺嶺系富平縣境嶺北有山澗澗水本東北流富平民議開浚山澗令深寛以接紅土坡水截白石之源西南流至三尺嶺而於嶺下穿洞引水下注富平之老峪河以益灌漑君聞之急勘詳以止其議白水去衝道篤遠向例惟兵差奉派恊濟棧內之武關馹乾隆四十五年數月之間四派恊濟潼關流差車馬民不堪命君援例請豁免而附近之韓城大茘朝邑蒲城合陽澄城六邑以情形略同白水因得並免邑舊議建書院未成君就其基拓爲彭衙書堂以居諸生身自督課鄰邑亦多負笈向學者又就書堂興同善會邑之富人慕義踴躍利垂到今在白水六年引疾歸白水民就書堂以祠君君旣歸告攺教職選靑浦縣教諭蘇松長吏常縱漕吏轢庠序而靑浦爲甚至君始舉其職稍振士气在靑浦亦六年引年歸歸四歲當乾隆之五十九年以十月廿一日卒於裏第年七十有六配山陽邱氏贈孺人前君歿三十年君之長子侯選訓導直奉君興邱孺人殯祔龍首村祖塋之左君之計至白水士民哭君如哭私親相率請祀君於名宦而書堂之私祠如故君家學源自泰和君恪宗紫陽至編修而盛外大父澤澐與編修君以紫陽相切劘者尢篤至澤澐之學傳其子光進與其髙第弟子邱照君師光進而婚於照少奉話言師友戚鄰間見聞無非紫陽者君亦毅然自任然其作吏白水與友生書云忽漫從官獘端結聚夙夜冰兢惟思退藏勢與願違未獲如志不敢以怨艾空言貽誤民社力省前非以圖晚蓋又云紫陽嘗謂一生在文義上作巢窟文法一也古文深時文淺古文疏時文密淺者深之基密者疏之本曰有時文以來時文不通而能通詩古文辭者未之有也故時文於讀書爲最要不得以科舉之業輕之嗣司鐸靑浦與所親書則曰白水一行所得不償所失每著一衣觸一物皆宦囊也曷勝幽咽又自書公牘後云固知迂闊而遠於事情矣然耿耿於中如物在喉間必吐之而後快誠知無益然能無動乎動則吾事或濟矣安敢貪天之功聊以盡吾心焉蓋必計其可而爲之天下無可爲之事矣驗玆數事則知君之居家善讀書在官能任事者甚信而非近世依托理學爲名髙以巧射聲利者比也君卒三十有七年君之鄕後進劉寶楠以直狀與君文集屬爲墓表予前周旋範光白馬諸湖間嘗聞父老言其先世業漁前明編爲漁裏戶共五百餘家供漕船麻膠翎毛折色差本朝溢徭盡革而漁裏戶仍徵銀百三十餘兩業久遷而徭不攺裏胥因緣爲姦擾累至百五十餘年及邑紳王白水力言於地方大吏以公項撥抵豁除重困始蘇又聞士人言吾邑舊有同善會王白水見其不率舊章事無實惠呈請停止變舊會存產以修學宮費僅什一卒以藏事繼又修復同善舊章爲卹婺會永垂利濟今讀君文集乃知君於靑浦引年歸裏後舉此三事時君年巳逾七十可謂任重道遠惇善行而不怠者也明道先生有言一命之士苟存心於利物於物必有所濟亮哉道光十年五月旣望涇包世臣表武進董定園先生墓銘吾友晉卿卜以道光年月日葬其尊甫定園先生於原晉卿甫成童卽以通易禮春秋工爲賦頌古文辭及倚聲知名當世其友生多與先生爲紀羣交者以予爲先生所尢厚故屬爲埋幽之詞予爲之系曰先生性豪宕喜急友朋之難涉困躓而不悔遇人輒傾吐無餘惟不能賴薈蔚朝隮之气論者疑其有褊心是則耿介之姿廹於所遭而然也先生最嗜詩爲半野堂集數千首又工制舉業旣十試被放乃徧走燕齊晉豫楚粵又落拓無所合而疇昔攜手之儔旣髙舉率鮮能爲終始於是先生亦垂五十矣乃卻掃奉母氏以終於家先生左目微眴晚作琵琶俠傳奇托茂秦以寄意先生之詩𨿽大要治聲色格律然杼寫情性多自得旣與茂秦殊科矣然渝盟有太倉歷城而曳裾無趙王至假於俳優求知已於舞衫謌扇之中斯其志亦可傷也先生初以國子生赴都下母夫人命之曰兒此去母問業於坫錢而出王昶之門先生旣才名籍甚二公爭識面先生竟謝絕之先生諱達章字超然晚以字行更號定園姓董氏武進人其先本趙氏五世祖爲後於姑之夫遂冒董姓一傳爲漢中知府遂升先任大同丞有惠政民至今祠之父開泰昌化知縣母錢氏娶張氏前編修惠言今館陶知縣琦之女兄也編修昆弟並有文行晉卿之學所自出先生卒於嘉慶十八年十一月一日年六十有一歲子一卽晉卿名士錫嘉慶癸酉順天副貢士孫二毅縣學生殷爲先生弟達源後女孫三皆幼淸故候選兵馬司正指揮魯君墓志銘君諱湘字蘭舟姓魯氏先世隸六安明初有鎭江衛左所百戶政者子孫襲職因著藉爲丹徒人考銓起家進士官至直隸淸河兵備道署理直隸布政使君性穎悟篤友朋幼侍宦遊無紈絝之習應童子試被屏者七由國學覓解順天又輒不遇乃以貲得兵馬司正指揮淸河公旣卒官君內侍重闈外搘門戶未遑謁選遂以道光八年七月二日染暑疾終於家年四十有四歲淸河公曾守余郡前此郡守試士率論貲爲進退惟淸河公愼簡閱卻苞苴前茅多寒畯稱得士君又殫心文事顧每試輒蹶不足稱人意然當君屢蹶小試時淸河公任安徽道府相距才三數百里聲气搖撼相接則淸河公之礪官箴以式後昆與君之績學自重不欲閹然躁進者並足爲士林光寵則君亦可無恨也配同邑包氏子二慶恩慶貽孫一榮髙君中表弟紀幹貞與余習諄乞慰幽之文故次其狀而銘之曰文吏有子文戰屯欝若文采厚文孫誰其不信視此文汪冬巢傳君諱湖生字汝信別字飲泉晚又自號曰冬巢姓汪氏江蘇儀徵人也由附學生舉乾隆乙卯副榜貢生道光壬辰五月六日卒於家年五十有六配閔氏前卒無子女君竟不娶獨居十九年以終君頴悟絕倫於文於書皆能深知其甘苦曲折性溫恭而澹定於時人一無怫忤至所親則必有材藝能自植者生平無他好惟以倚聲設色自娛江淮間言倚聲者宗朱彜尊陳維崧君獨好淸眞玉田然於朱陳亦無所雌黃也設色則盛行惲格華巖之法君志在遠紹宋人每興酣落筆無粉本卽見以規勢花葉掩暎若承朝露而漾和風其工麗鮮潤雁行院本以雲气韻且時欲過之倚聲適稱所畫皆近世所罕也予以嘉慶辛酉秋至揚卽識君未相知也嗣予挈家寄揚州居址稍遠不相聞者二十餘年道光戊子秋君忽叩門修欵出精楮索書所爲古文辭庚寅冬予自刪定文稿乞諸友朝夕者分繕淸本君顧從他友所分去賦與文各一卷字數累萬呵凍精寫點畫淸俊有紫芝中江之意是歲君之執友三數人皆以物故君嗒然自傷爲寒林獨步之圖君故歙人家昉溪之側先世以業鹺畱揚州遂著籍業旣久落擾攘麈土間非其意也欲歸歙不得又爲昉溪秋隱之圖皆乞予序其意今年春見陽湖張琦翰風詩文詞與書而心善之張君官館陶君手界朱絲一冊囑予轉乞張君書自著詩文而予已北去因畱柬予庽曰僕自問不當久人間身後孑然無能棄藏珍玩者然心慕張君甚卽僕死必請張君竟爲之流傳後世知張君此冊爲僕作者足矣予返揚則君喪已逾月感其意爲加書請張君非所謂解脫而眞摯者耶斯可哀矣君以圖歸歙故累八喪未葬弟沄生二子而歿長文郁次文蔚君恩勤撫育而文蔚以目疾幾廢文郁當承君祧君曰兄弟之子猶子也不必爲後君畫爲時所珍脫手卽歸有力者家藏惟詞稿三卷出手定戚友議醵金梓以傳之並議於舉君殯時並葬八棺而資文蔚寄食僧寺爲行者業文郁習會計一切如君遺命君身後頗有瑣碎君之友甘泉王壽鸐汀居間搘拄備任勞怨庶幾不間生死者趙承徳墓志銘道光十有四年春陽湖趙申嘉告其友包世臣曰申嘉不肖不能敬承庭訓蹭蹬無善狀以仰慰先子者玆窀穸有期若不得當代立言之君子爲埋幽文又將永貽憾於泉下幸得交吾子申嘉不敢無實以誣其先惟吾子不能徇流俗而誣後世者故敢以請又曰吾祖貴西公四子先子其叔也賦性惇篤而頴悟好學作詩書每與貴西公相亂最得歡生不逮君母劉恭人而事繼母程氏恭人母蔣太安人數十年無違色貴西公卒家漸落太安人故好施與先子計出入𨿽不敷然必不使太安人知恐不得遂老人意郡邑公事無不遇饑歲勸賑倡捐核戶口稽散放必盡心力貧者獲安全富者無怨讟此鄕裏聞見所共稱者以屬吾子憶予初至常州貴西公年已大耋著述百卷至家有其書而接後進論今古事猶極口無舛失可謂耄期稱道不勌者也繼知貴西解組後遊故州將李相國閩浙幕府主議封還純廟命臺灣鎭臣柴大紀棄城以兵護遺黎內渡之旨郡城得固守以待大兵而世人無知者予筆紀其實以詔方來曰書二趙事蓋以郡城一棄則全臺失守鹿耳門鹿子港八里坌三口皆天險難進兵且自削平鄭氏開海禁漳泉嘉應無業民糾渡認墾孳生以百萬數歲三熟產谷至夥糖利甲天下糖商益治大舶指上海天津無虛日又全閩兵谷所取給福漳泉三郡民食所專仰與鄭氏竊據時情勢相什伯則國家東南之憂殆未可以歲月計也而貴西決策俄頃功同曲突終其身不以自居是其爲隱徳也尢大貴西旣有大隱徳而君於諸子爲最醇謹內行修能傳家學是宜光大貴西之業乃郁而不曜君之子申嘉最賢有文學然則造物所以厚趙氏之積累而光大之者斯有在矣於法宜銘故按狀而系之曰君諱廷俊字苕士別字海珊姓趙氏系出宋宗室居常州已十七世父翼以進士及第第三人宦貴西道學者稱爲甌北先生君在幼學卽補府學生旋食餼援例訓導未得缺攺加府通判例授承徳郎以侍貴西洎太安人故卒未謁選道光十三年七月七日卒於家年六十有四配同邑湯氏繼黃氏皆賢淑有稱子六人長慶齡順天乙酉副榜貢生八旗官學教習前卒次申嘉本省丙子舉人次申奎前卒次申佑申憲申善孫七人某某銘曰名父有子天所厚當厚而薄以篤後刻此樂石徵諸久淸故例封太孺人贈徵仕郎蕭君妻劉氏墓志銘道光甲午二月山東試鹽運司經歷淸河蕭令裕與其弟兩浙試鹽運司經歷文業國子監生樹勛走書揚州告其友包世臣曰自癸巳九月十四日母氏棄養過隙之駒忽已更歲玆卜三月八日奉祔於山陽人慶一鄕先子之壠不孝無能光大先徳惟是發潛隱示後昆仰慰靈爽者幸有埋幽之石而當代畜道徳能文章莫如吾子不孝幸得奉敎若不獲一言以永其先人是必其束身無狀不見信於君子而重貽先人羞也伏望垂哀苦毒感且沒齒其狀略曰母氏三歲而孤伯舅彭年仲舅永年未成童季舅允年甫生赤貧無藉不自意得存活及歸先子仍以十指力佐日需連舉子三乳哺縫紉口食繁益困憊嘉慶戊午先子避負遊都下外祖母命諸舅迎母氏攜三子寄居其廬給朝夕時令裕文業已就傅夜則母氏督坐燈下程誦讀必命之曰窮困至此非力學則終於此矣非立身則求終於此且不得矣今不孝幸以稍有知識不爲士君子所鄙棄惟母氏之端其始趣也閱九年先子南返僦屋與諸舅別居而命令裕爲世父後始之居寄廬也母氏必預積鍼入以仲春率三子詣先世塜墓上土致奠忌日必灑埽潔羞以祠𨿽別居值劉氏先忌必素服終日不笑樂以汔其身廿餘年來令裕文業縞紵入丰而衣食財取具督諸婦治家事無攺於初然四方士大夫過從咄嗟治具必丰潔三族當卹者力所及不待其告體媼僕艱苦不事積余使諸孫必知求自立蓋母氏之行治如此余以辛未冬識令裕已有聲庠序矣而僦居斗室惟饔飧是急然能振拔意气無寒澀茶靡狀文業尢激昻馳騁文筆及昆季名重公卿間弓招幣聘徧南北而力學不倦常有以自下者是則處約不懾處樂不汰志念深矣信乎其深服敎於賢母也是宜有銘其辭曰賢母系出山陽劉父珩早逝母嚴劬嚴撫一女與三子幼方計日長計歲續莞閉門槁爲藉辛苦作家日匪夜子能成立女歸蕭相夫育子靡室勞夫子逋深事遠遊健婦煢煢哺三雛居無一椽責負急母慈兄友招寄食十載恩勤植諸甥諸甥克家能知名賢母持盈惠三黨下逮婢僕無恨怏七孫環膝含飴歡鳳喜符慶桂保蘭有曾家督實鳳出皎若玉筍芽初茁賢母壽隮七十四子繼孫承永昌世贈君諱景相字稷若嘉慶丙子年七十一卒於家耿介不隨俗生平未嘗得職願愨不欺心鄕裏推其長者後此食報人以爲宜趙江寕家傳君諱本敡字直夫別字靖庵貴州甕安縣人源出宋宗室世居四川遂寕明末有紫祥者避獻賊入貴州僑桐梓其子倫遷甕安遂爲甕安人祖榮先父安仁俱不仕以君貴榮先貤贈文林郎江蘇沛縣知縣安仁封奉直大夫江蘇江寕縣知縣加三級母戎氏封宜人君成童補弟子員弱冠領鄕薦屢躓春官以道光丙戌大挑一等爲江蘇試用知縣甫到省卽查賑髙郵旋署甘泉丁亥署江寕府北補通判末幾攺署贛楡調充戊子鄕試同考官已醜署通州直隸州庚寅署睢寕辛卯以催漕保薦盡先補沛壬辰調江寕癸巳被訟者訐解任甲午事得白而君遂病乞假歸裏而積累不得行丙申四月七日卒於省寓年五十娶徐氏贈宜人繼娶劉氏封宜人並同邑人子一忱邑增生孫二曾慶福慶俱幼余與君爲嘉慶戊辰同歲生君蒞甘泉時余正僑邗上友生多謂君多蓄古書善鼓琴工詩與書余於揚州當事非舊好率不與通謁故汔君之年不相識詩書亦未寓目不敢質言其政苦治贛楡能誘擒巨匪袁二勸學校奬節孝濟疫癘治通州值旱河涸米舶不至能疏通支港招米商以平市價治睢寕能靖盜賊化魏姓積年鬩墻之訟治沛能除揑災冒賑之積諸治續頗在人口然余𨿽有聞而未審也揚州賑獘至夥常釀京控而君督髙郵賑無後言任甘泉能事事則余所目擊在江省有司可以爲有心於民者矣包世臣曰州縣爲親民之官首縣當標凖之地是固非賢弗居矣然首縣率炳燭盥潄昧爽出周旋各大吏唐皇中午後方得歸饑渴交集而客謁接踵院司道府房室什物不時徵取日至耗錢十萬而將迎之費尙不出其中帑藏無可挪移不得不結巨富紳士稱貸故首縣之能者惟善事上官多識賈人不開罪於賓客而巳心力終無以及其民上游習首縣之艱苦不得不議調劑之優缺調缺不可頻數不得不左袒使可多取於民缺利盡民力竭而虧累尙至不可復故余作遊客時常從容告疆吏曰修飾堂室鋪陳器具家家所有事也何不明核歷年首縣用數確估各署所必需者量首縣力之所及分別折致飭紀綱自辦則浮費什減八九不致以虧累煩上游矣非常參日毋許上謁則首縣有暇以自理其事矣疆吏多然其說者然以奔走疏數定所屬賢否其來已舊且深避取財所屬之名又不便於中飽沮撓者多卒莫能舉行也夫官不能親民則署外之鉤串易矣官不能居署則署內之防閒難矣賈人昕夕出入則小民之蜚語起矣余足迹半天下所見首縣能盡心力於民者惟江西南昌縣石君家紹耳人材至難焉能責天下首縣必如石君哉況石君能得民而不能獲上非近時居官人所願效法是故吾人束髮受書得膺百里之寄以行其所學豈非至願然愼毋以賢能自見至首僚以致與其所懷來者大相刺謬也淸故例授承徳郎吏部常調府通判廩貢生謝君墓志銘道光丙申六月八日儀徵謝君莪刪卒明年七月其出爲兄後子舉人增以狀乞墓銘嗚呼余忍爲君墓銘也哉憶嘉慶辛酉余初遊揚揚之工詩者卅餘人招賦小秦淮泛月詩餘時已輟韻語不得已成二十字諸君奬借之推爲擅場閱數日於故貴州巡撫曾燠兩淮都轉署遇故禮部左侍郎謝公坐定問名起揖曰吾子卽賦小秦淮泛月二十字者耶訂次日飲其家乃爲設四簋曰老夫與鄕人爲四簋約不敢以尊客故敗出見二孫長爲君之兄議敍鹽運司提舉增貢生彥昭次卽君眉目如畫進止莊雅侍郎曰君試雜舉五經使背誦則瑯如貫珠淸脆可聽余起爲侍郎賀癸亥再至侍郎已厭世戊辰夏鹺使者以余旅困使司文匯閣祕書君之考廩貢生贈奉政大夫者實領袖其事因得歲一再見而君與哲兄相繼入庠序有聲矣庚午秋餘挈眷至揚顧以時時出外覓食蹤迹轉疏略及道光乙未春闈鄰號少年誦頭場文殊爾雅索閱其捲卽增欵詢鄕貫家世乃知奉政君以已卯提舉君以乙酉相繼謝世而君以送增考在都下試事畢過從敍契闊又悉君家業中落羣從百口皆系君益敬君友愛惇睦能守侍郎教君齒正彊仕選期近冢督文采噪都下相與爲慰藉詎意丙申君再送增赴春闈歸至中途染疾抵裏門不數日而遂奄忽憶余受知於侍郎年方二十有七侍郎已耋耄奉政君長於餘十年君昆弟皆甫及幼學耳而提舉墓艸久宿君之孤降服又巳闋況以余憂患叢集之身窮年奔走衰憊童禿宜其爲君銘墓而酸鼻不能下筆也君諱承煒字彤文居奉政憂後以字行更字莪刪由廩貢生以府通判候銓而歿娶江都汪氏祖諱溶生世所稱未堂先生者也考諱士松妣李氏封太宜人子三長卽增次奎國學生君歿之前六日側室郭氏生子坊侍郎居卿貳時事不能悉其督學湖南至今楚士思之是其積澤深而流遠況數世孝友相承而增以弱冠當室彊近相守無攺父道繼待郎之聲以達君志當於是乎在故銘之曰眞州謝氏自白門其先家歙源文靖五十八傳乃及君祕書外監宗伯孫少小玉立望如神田宅曰匱富者文玉樹長埋慟斯人天道悠邈難具論是有佳嗣慰幽魂書毛節母朱氏行狀家傳墓志後易曰家人有嚴君焉父母之謂也是敎子之責母固不後於父矣降至戰國閫敎衰韓子始謂慈母有敗子漢儒依托傳聞則母親而不尊能食不能敎寡婦之子未有見焉弗與爲友諸說雜見傳記將以無父之人之必不能成材歟嗣後史氏於孤子成名者必詳記賢母之行治而或猶疑之以爲人子之欲顯其親無所不極況念嫠母宅身荼蓼之中其家秉紀載尢多溢美史氏據爲事實未可盡信是蓋習見簪珥羅綺之末俗則然也吾友寶山毛嶽生生甫甫晬而孤節母朱夫人前隨夫子僑都下旋奉姑之舅四川中江官舍未幾舅奉檄從幕府事戎馬三數年擢知簡州遂以死事節母奉簡州喪歸家無一椽之芘生甫才髫齔耳以恆情言節母朅十指力仰事俯育幸得生全已爲過望安望其爲有見之士哉而生甫成童卽槖筆遊公卿間能卒祖若父之業爲當代推重節母之卒也武進李兆洛申耆婁姚椿春木並據生甫狀爲傳及志二君皆積學方聞非苟徇人請者惟小子之失怙也年已幾冠無以爲生擔簦奔走涉形勢之途數十年幸不致失身爲世所指摘實母氏身敎之功前年母氏棄養小子摭拾懿行爲狀掛漏什七八況生甫之生不識父而節母又曾經生死呼吸之場是其具節母狀也下筆顧此則失彼蓋有倍屣於小子者矣夫閨闈之事非州裏莫能詳知人論世之君子考其境之所遭察其子之所就則母氏之行治可知矣淸故處士吳君星宇墓表君諱明煌字星宇姓吳氏籍儀徵而家揚郡之運司前街就家設相肆余常避雨肆中與君談相人術君大都依部位說爲人邪正依气色說行事是非吉凶禍福率依於此余詰其術之所受君笑曰是君平賣卜術也吾受之移以相人不可乎吾先世望徽遷白門四世至吾父遊揚州遂不能歸其故然吾父𨿽窮士僑人嘗有假人白金五百者請吾父居間金已償而劵未退金主處劵索金已償金者曰若但問吳君果吳君言未償卽如命金主意吾父困甚議以半爲詶乞吾父一妄語吾父不可劵遂廢先人自守之嚴而見信重於人如此吾無他技能恃相人爲生言吉凶禍福能必中乎卽盡中或且以長邪遂非惟依是非邪正以爲說𨿽不中不爲人害庶不辱先人異日得面目以上邱墓矣余乃嘆君非市中人又髙君考行誼求其名籍則江寕縣學生員名文相字誌書者也以詢揚城耆舊尙有能言其事者君娶同邑汪氏亦源於徽故鹺賈家業落而歸君相夫育子備極艱辛沒齒無怨爲閭閈所稱美君年七十四以道光辛巳九月初四日卒汪以次年五月廿五日卒年六十合葬甘泉縣西山南都天廟西君所自卜也君前葬文學君於司徒廟之收雞灘地隘不可祔君常以無力省祖以上墓田爲憾故自卜兆域使子孫來省者必取道收雞灘先省文學君墓蓋君之用心如此子廷揚儀徵縣學生員博學多能書法尢卓越君家單傳三世矣廷揚年甫壯文行爲儕輩所推又已舉歧嶷子三君承文學君教兩世皆有隱徳將於是乎食其報廷揚旣葬君閱十有八年以余薄宦西江遠來襄助具狀乞文余雅重君尢厚廷揚不可以無言故爲表其墓道焉秋鐙課子圖記記論交爻於孤子必有見焉者豈不以母氏溺細人之愛況稚齒稱未亡撫藐諸孤鮮能督責以義乎然史冊所載知名士率多成賢母之手蓋其計門戶者深鞠育以正孩提浸漬柔巽善入而易化也程君鎭北孤露能自植弱冠舉於鄕有聲念贈君違養蚤奉教太孺人以得成立屬友生寫秋鐙課子圖乞名人題詠而問序於予太孺人姓汪氏歙人父損之以善詩及分書負重望僑於揚與黃君秋平友善因使太孺人學於黃君與黃君妻淨因張夫人受毛詩爾雅周官禮周秦以來大家古文詞以是太孺人善爲古近體詩文著有雅安書屋集贈君亦歙人遊揚弦再絕而無子太孺人歸舉鎭北贈君爲戚友治鹺業性豪俠好與人之緩急旣移家回歙以太孺人能教鎭北無內顧憂復遊揚未幾贈君物故猶子偉南扶櫬歸太孺人治喪有禮稱於鄕鎭北初齡太孺人卽督課如嚴師至是敎之益力鎭北成童來揚依舅氏近垣以寄籍試儀徵輒冠其曹𨿽能自力學善取資於師友抑其少小植基於慈訓者深也太孺人今年已四十有九行符旌例矣觀鎭北作圖之指其興懷明發必有志於夙夜無忝者而不徒以歷金門躋膴仕爲太孺人食報劵也予故樂得而道之道光九年歲次己丑秋九月安吳包世臣譔

廣藝舟雙楫﹝淸﹞康有爲撰

廣藝舟雙楫卷一原書弟一文字何以生也生於人之智也虎豺之彊龍鳳之奇不能造爲文字而人獨能創之何也以其身峙立首函淸陽不爲血气之濁所燻故智獨靈也凡物中倒植之身橫立之身則必大愚必無文字以血气燻其首故聰明弱也凡地中之物峙立之身積之歳年必有文字不獨中國有之印度有之歐洲有之亞非利加洲之黑人澳大利亞洲之士人亦必有文字焉祕魯地裂其下有古城得前刼之文字於屋壁其文字如古史篆不可識別故謂凡爲峙立之身曰人體者必有文字也以其智首出萬物自能制造不能自已也文字之始莫不生於象形物有無形者不能窮也故以指事繼之理有憑虛無事可指者以會意盡之若諧聲假借其後起者也轉注則劉歆創例古者無之倉沮創造科斗史篆文必不多皆出象形見於古籒者不勝僂數今小篆之日月山川水火艸木面首馬牛象鳥諸文必倉頡之遺也匪惟中國然外國亦莫不然近年埃及國掘地得三千年古文字郭侍郎嵩燾使經其地購得數十搨本文字酷類中國科斗史篆率皆象形以此知文字之始於象形也以人之靈而能創爲文字則不獨一創已也其靈不能自已則必數變焉故由史篆而變籒由籒而變秦分﹝卽小篆﹞由秦分而變漢分自漢分而變眞書變行艸皆人靈不能自已也古文爲劉歆僞造雜采鐘鼎爲之﹝余有新學僞經考辧之已詳﹞水經注偁臨淄人有發齊胡公之銅棺其前和隱起爲文惟三字古文餘同今書子思偁今天下書同文蓋今隸書卽蒼頡篇中字蓋齊魯間文字孔子用之後學行焉遂定於一若鐘鼎所采自是春秋戰國時各國書體故詭形奇制與倉頡篇不同也許愼說文敍謂諸侯力政不統於王言語異聲文字異形今法徳俄文字皆異可以推古矣但以之亂經則非孔子文字不能不辧若論筆墨則鐘鼎𨿽僞自不能廢耳王愔敍百二十六種書體於行艸之外備極殊詭按佛本行經云尊者闍黎教我何書﹝自下太子廣爲說書﹞或復梵天所說之書﹝今婆羅門書王有四十音是﹞佉盧虱叱書﹝隋言驢唇﹞富沙迦羅仙人說書﹝隋言華果﹞阿迦羅書﹝隋言節分﹞瞢迦羅書﹝隋言吉祥﹞邪寐尼書﹝隋言大秦國書﹞鴦瞿梨書﹝隋言指言﹞耶那尼迦書﹝隋言馱書﹞娑伽羅書﹝隋言牸牛﹞波羅婆尼書﹝隋言樹葉﹞波流沙書﹝隋言惡言﹞父與書毗多荼書﹝隋言起屍﹞陀毗荼國書﹝隋雲南天竺﹞脂羅低書﹝隋言形人﹞度其差那婆多書﹝隋言右旋﹞優波伽書﹝隋言嚴熾﹞僧佉書﹝隋言等計﹞阿婆勿陀書﹝隋言覆﹞阿才盧摩書﹝隋言順﹞毗耶寐奢羅書﹝隋言雜﹞陀羅多書﹝烏場邊山﹞西瞿耶尼書﹝須彌西﹞阿沙書﹝疏勒﹞支那國書﹝卽此國也﹞摩那書﹝科斗﹞末荼義羅書﹝中字﹞毗多悉底書﹝尺﹞富數波書﹝華﹞提婆書﹝天﹞那羅書﹝龍﹞義書幹闥婆書﹝天音聲﹞阿修羅書﹝不飲酒﹞迦羅婁書﹝金翅鳥﹞緊那羅書﹝非人﹞摩睺羅伽書﹝天地﹞彌伽遮迦書﹝諸獸音﹞迦迦婁多書﹝鳥音﹞浮摩提婆書﹝地居天﹞安多梨義提婆書﹝虛空天﹞郁多羅拘盧書﹝須彌北﹞逋婁婆毗提訶書﹝須彌東﹞烏差婆書﹝舉﹞膩差婆書﹝擲﹞婆伽羅書﹝海﹞跋闍羅書﹝金剛﹞梨伽波羅低犁伽書﹝往復﹞毗棄多書﹝食殘﹞阿才浮多書﹝未曾有﹞奢娑多羅跋多書﹝如伏轉﹞伽那那跋多書﹝等轉﹞優差波跋多書﹝舉轉﹞尼差波跋多書﹝擲轉﹞波陀梨佉書﹝上句﹞毗拘多羅波陀那地書﹝從二增上凶﹞耶婆陀輸多羅書﹝增上句已上﹞末荼婆哂尼書﹝中流﹞梨沙邪婆多波恀比多書﹝諸山苦行﹞陀羅尼卑義梨書﹝觀地﹞伽伽那卑麗義尼書﹝觀虛空﹞薩蒱沙地尼山陀書﹝一切藥艸因﹞沙羅僧伽何尼書﹝總覽﹞薩婆韋多書﹝一切種音﹞三藏記云先覺說有六十四種書鹿輪轉眼神鬼八部惟梵及佉樓爲勝文酉陽雜俎所考有驢肩書蓮葉書節分書大秦書馱乘書牸牛書樹葉書起屍書右旋書覆書天書龍書鳥音書凡六十四種然則天竺古始書體更繁非獨中土有史籒繆塡之殊芝英倒薤之異其制作紛紜亦所謂人心之靈不能自已也隋志偁婆羅門書以十四字貫一切音文省義廣蓋天竺以聲爲字湼縏經有二十五字母華嚴經有四十字母今通誌七音略所傳天竺三十六字母所變化各書猶可見也唐古忒之書出於天竺元世祖中統元年命國師八思巴制蒙古新字千餘母四十一皆相關紐則采唐古忒與天竺爲之亦迦盧之變相也我朝達文成公又采唐古忒蒙古之字變化而成國書至乾隆時於是制成淸篆亦以聲而演形並托音爲字者然印度之先亦必以象形爲字未必能遽合聲爲字其合聲爲字必其後起也遼太祖神冊五年增損隸書之半制契丹大字金太祖命完顏希尹依仿楷書因契丹字合本國語爲國書西夏李元昊命野利仁榮演書成十二卷體類八分此則本原於形非自然而變者本無精義自立故國亡而書隨之也歐洲通行之字亦合聲爲之英國字母二十六法國二十五俄徳又各殊然其始亦非能合聲爲字也其至古者有阿拉伯文字變爲猶太文字焉有敍利亞文字巴比倫文字埃及文字希利尼文字變爲拉丁文字焉又變爲今法英通行之文字焉此亦如中國籒篆分行艸之展轉相變也且彼又有篆分正斜大小艸之異亦其變之不能自已也夫變之道有二不獨出於人心之不容已也亦由人情之競趨簡易焉繁難者人所共畏也簡易者人所共喜也去其所畏導其所喜握其權便人之趨之若決川於堰水之坡沛然下行莫不從之矣幾席易爲牀榻豆登易爲盤碗琴瑟易以箏琶皆古今之變於人便利隸艸之變而行之獨久者便易故也鐘錶興則壼漏廢以鐘錶便人能懸於身知時者未有捨鐘錶之輕小而佩壺漏之累重也輪舟行則帆船廢以輪舟能速致跨海者未有捨輪舟之疾速而樂帆船之遲鈍也故謂變者天也梁釋僧佑曰造書者三人長曰梵書右行次佉樓左行少倉頡下行其說𨿽謬然文字之制欲資人之用耳無中行左右行之分也人圓讀不便於手倒讀不便於目則以中行爲宜橫行亦可爲用人目本橫則橫行收攝爲多目睛實圓則以中行直下爲順以此論之中行爲優也安息書革旁行以爲書記安息卽今波斯也回回字右行泰西之字左行而中國之書中行此亦先聖格物之精也然每字寫形必先左後右數學書亦有橫列者則便於右手之故蓋中國亦兼左行而有之但右行實於右手大不順爲最愚下耳中國自有文字以來皆以形爲主卽假借行艸亦形也惟諧聲略有聲耳故中國所重在形外國文字皆以聲爲主卽分篆隸行艸亦聲也惟字母略有形耳中國之字無義不備故極繁而條理不可及外國之字無聲不備故極簡而意義亦可得蓋中國用目外國貴耳然聲則地球皆同義則風俗各異致遠之道以聲爲便然合音爲字其音不備牽彊爲多不如中國文字之美備矣天竺開國最先創音爲書亦最先故戎蠻諸國悉因之西域記偁跋禒迦國字源三十餘羯霜那國健馱羅國有波爾尼仙作爲字書備有千頌頌三十言究極古今總括文書八紘外史及今四譯館所載浡泥文萊蘇祿暹羅呂宋諸國書皆合聲爲字體皆右行並本原於梵書日本國書字母四十有七用中國艸書爲偏旁而以音貫之亦梵之餘裔也聲學盛於印度故佛典曰我家眞教體淸淨在音聞又以聲聞爲一乘其操聲爲咒能治奇鬼異獸蓋聲音之精也唐古忒蒙古及泰西合聲爲字之學莫不本於印度焉﹝泰西治教皆出天竺予別有論此變之大者也﹞綜而論之書學與治法勢變略同周以前爲一體勢漢爲一體勢魏晉至今爲一體勢皆千數百年一變後之必有變也可以前事驗之也今用眞楷吾言眞楷或曰書自結繩以前民用𨿽篆艸百變立義皆同由斯以談但取成形令人可識何事誇鍾衛講王羊經營點畫之微研悅筆札之麗令祁祁學子玩時日於臨寫之中敗心志於碑帖之內乎應之曰衣以揜體也則裋褐足蔽何事采章之觀食以果腹也則糗藜足飫何取珍羞之美垣墻以蔽風雨何以有雕粉之璀璨舟車以越山海何以有幾組之陸離詩以言志何事律則欲諧文以載道胡爲辭則欲巧蓋凡立一義必有精粗凡營一室必有深淺此天理之自然匪人爲之好事楊子云曰斷木爲棊梡革爲鞠皆有法焉而況書乎昔唐太宗屈帝王之尊親定晉史禦撰之文僅羲之傳論此亦藝林之美談也況玆書譜講自前修吾旣不爲時用其它非所宜言飽食終日無所用心因搜書論略爲引伸蒙子臨池或爲識途之助若告達識則吾豈敢尊碑弟二晉人之書流傳曰帖其眞迹至明猶有存者故宋元明人之爲帖學宜也夫紙壽不過千年流及國朝則不獨六朝遺墨不可復覩卽唐人鉤本已等鳳毛矣故今日所傳諸帖無論何家無論何帖大抵宋明人重鉤屢翻之本名𨿽羲獻面目全非精神尢不待論譬如子孫曾玄𨿽出自某人而體貌則迥別國朝之帖學薈萃於得天石庵然已遠遜明人況其它乎流敗旣甚師帖者絕不見工物極必反天理固然道光之後碑學中興蓋事勢推遷不能自已也乾隆之世已厭舊學冬心板橋參用筆然失則怪此欲變而不知變者汀洲精於八分以其八分爲眞書師仿弔比干文瘦勁獨絕懷寧一老實丁斯會旣以集篆隸之大成其隸楷專法六朝之碑古茂渾朴貫與汀洲分分隸之治而啟碑法之門開山作祖允推二子卽論書法視覃溪老人終身歐虞褊隘淺弱何啻天壞邪吾粵吳荷屋中丞帖學名家其書爲吾粵冠然窺其筆法亦似得自張黑女碑若懷寧則得於崔敬邕也阮文逹亦作舊體者然其爲南北書派論深通此事知帖學子之大壞碑學之當法南北朝碑之可貴此蓋通人逹識能審時宜辧輕重也惜見碑猶少未暇發撝猶土鼓蕢桴椎輪大輅僅能伐木開道作之先聲而已碑學之興乘帖學之壞亦因金石之大盛也幹嘉之後小學最盛談者莫不藉金石以爲考經證史之資專門搜輯箸述之人旣多出土之碑亦盛於是山巖屋壁荒野窮郊或拾從耕父之鋤或搜自官廚之石洗濯而發其光采摹搨以廣其流傳若平津孫氏矦官林氏偃師武氏靑浦王氏皆緝成巨帙徧布海內其餘爲金石存金石契金石圖金石志金石索金石聚金石續編金石補編等書殆難悉數故今南北諸碑多嘉道以後新出土者卽吾今所見碑亦多金石萃編所未見者出土之日多可證矣出碑旣多考證亦盛於是碑學蔚爲大國適乘帖微入纉大統亦其冝也涇縣包氏以精敏之資當金石之盛傳完白之法獨得蘊奧大啟祕藏箸爲安吳論書表新碑宣筆法於是此學如日中天迄於咸同碑學大播三尺之童十室之社莫不口北碑冩魏體蓋俗尙成矣今日欲尊帖學則翻之已壞不得不尊碑欲尙唐碑則磨之已壞不得不尊南北朝碑尊之者非以其古也筆畫完好精神流露易於臨摹一也可以考隸楷之變二也可以考後世之源流三也唐言結構宋尙意態六朝碑各體畢備四也筆法舒長刻入雄奇角出迎接不暇實爲唐宋之所無有五也有是五者不亦宜於尊乎購碑弟三學者欲能書當得通人以爲師然通人不可多得吾爲學者尋師其莫如多購碑刻乎楊子云曰能觀千劍而後能劍能讀千賦而後能賦仲尼子輿論學必先博學詳說夫耳目隘陋無以備其體裁博其神趣學烏乎成若所見博所臨多熟古今之體變通源流之分合盡得於目盡存於心盡應於手如蜂采花醞釀久之變化縱橫自有成效斷非枯守一二佳本蘭亭醴泉所能知也右軍自言見李斯曹喜梁鵠蔡邕石經張昶華嶽碑徧習之是其師資甚博豈師一衛天人法一宣示表遂能範圍千古哉學者若能見千碑而好臨之而不能書者未之有也千碑不易購亦不易見然則如何曰握要以圖之擇精以求之得百碑亦可成書然言百碑其約至矣不能復更少矣不知其要不擇其精𨿽見數百碑猶未足語於斯道也吾聞人能書者輒言寫歐寫顏不則言寫某朝某碑此眞謬說令天下人終身學書而無所就者此說誤之也至寫歐則專寫一本寫顏亦專寫一本欲以終身此尢謬之尢謬誤天下學者在此也又有謂學書須專學一碑數十字如是一年數月臨寫千數百過然後易一碑又一年數月臨寫千數百過然後易碑亦如是因舉鍾元常人抱犢山三年學書永襌師學書四十年不下樓爲例此說似矣亦謬說也夫學者之於文藝末事也書之工拙又藝之至微下者也學者畜徳器窮學問其事至繁安能以有用之歲月耗之於無用之末藝乎誠如鍾永又安有暇日涉問學哉此殆古者欺人耳吾之術以能執筆多見碑爲先務然後辧其流派擇其精奇惟吾意之所欲以時臨之碑臨旬月徧臨百碑自能釀成一體不期其然而自然者加之熟巧申之學問已可成家𨿽天才駑下無不有立若其淺深髙下則仍視其人耳購碑當知握要以何爲要也曰南北朝之碑其要也南北朝之碑無體不備唐人名家皆從此出得其本矣不必復求其末下至幹祿之體亦無不兼存故唐碑可以緩購且唐碑名家之佳者如率更之化度九成宮皇甫君虞恭公祕書之廟堂碑河南之聖教序孟逹法師魯公之家廟麻姑壇多寶塔元結郭家廟臧懷恪殷君八關齋李北海之云麾將軍靈巖東林寺端州石室徐季海之不空和尙柳誠懸之元祕塔馮宿諸碑非原石不存則磨翻壞盡稍求元明之舊搨不堪入目已索百金豈若以此一本之貲盡購南北朝諸碑乎若捨諸名家佳本而雜求散碑則又本未倒置昧於源流且佳碑如樊府君兗公頌裴鏡民者實寡小唐碑中頗多六朝體是其沿用未變法者原可采擇惟意態體格六朝碑皆已備之唐碑可學者殊少卽學之體格已卑下也故唐碑可緩購今世所用號偁眞楷者六朝人最工蓋承漢分之餘古意未變質實厚重宕逸神雋又下開唐人法度艸情隸韻無所不有晉帖吾不得見矣得盡見六朝佳碑可矣故六朝碑宜多購漢分爲眞楷之源以之考古固爲學問之事卽論書法亦當考索源流宜擇其要購之若六朝之隸無多唐隸流傳日卑但略見之知流變足矣可不購漢分旣擇求唐隸在所不購則自晉魏至隋其碑不多可以按金石萃編金石補編金石索金石聚而求之可以分各省存碑而求之然道咸同光新碑日出箸錄者各有不盡學者或限於見聞或困於才力無以知其目而購之知其目矣慮碑之繁多搜之而無盡也吾爲說曰六朝碑之雜沓繁冗者莫如造像記其文義略同所足備考古者蓋鮮陳陳相因殊爲可厭此蓋出土之日新不可究盡者也造像記中多佳者然學者未能擇也姑俟碑銘盡搜之後乃次擇采之故造像記亦可緩購去唐碑去散隸去六朝造像記則六朝所存碑銘不過百餘兼以秦漢分書佳者數十本通不過二百餘種必盡求之會通其源流浸滛於心目擇吾所愛好者臨之厭則去之臨冩旣多變化無盡方圓操縱融冶自成體裁韻味必可絕俗學者固可自得之也秦漢分目略見所說說分本漢篇中今將南北朝碑目必當購者錄如左其碑多新出爲金石諸書所未有者也造像記佳者亦坿目間下論焉碑以朝別以年敍其無可考坿於其朝之後有年則書不書者無年月也書人詳之撰人不詳重在書也石所存地著之不著者不知所在也其碑顯者書人名不顯者並官書之欲人易購也吳碑葛府君碑額﹝江蘇勾容﹞九眞太守谷朗碑﹝鳳皇元年﹞晉碑南鄕太守郛休碑﹝太始六年﹞保母志﹝興寧三年王獻之書﹞枳陽府君碑﹝隆安三年﹞爨寶子碑﹝太亨四年﹞﹝按安帝元興元年攺元太亨次年復爲元興四年已攺義熙元年此碑蓋在偏遠未知故仍書太亨四年也﹞孝女曹娥碑﹝元嘉元年明人傳爲王羲之書姑坿於此海山仙館刻石﹞宋碑寧州刺史爨龍顏碑﹝大明二年雲南陸源有碑陰﹞始康郡晉丰縣�熊造像﹝元曦廿五年山東王氏﹞髙勾麗故城刻石﹝己丑年長壽王當宋元嘉六年平壤吳氏﹞齊碑吳郡造維衛尊佛記﹝永明六年浙江會稽﹞信仏弟子蕭衍造像題字﹝永元二年四川云陽﹞梁碑太祖文皇帝神道東闕﹝反刻﹞太祖文皇帝神道西闕南康簡王神道東闕﹝反刻﹞南康簡王神道西闕臨川靖惠王神道東闕﹝反刻﹞臨川靖惠王神道西闕吳平忠侯蕭公神道東闕﹝反刻﹞吳平忠侯蕭公神道西闕始興忠武王碑﹝有額有陰﹞散騎常侍安平王碑天監五年殘碑鄱陽王益州軍府人題記﹝天監十二年四川云陽﹞石井闌題字﹝天監十五年江蘇勾容﹞章景爲梁主造佛依碑石像﹝丁未年卽大通元年四川綿州﹞許善題名﹝大通三年四川綿州﹞���等造觀世音像﹝�通三年四川綿州﹞�道�造像﹝��三年四川綿州﹞劉敬造像﹝大同三年山東福山王氏﹞讚觀音﹝與大通元年石同四川綿州﹞釋慧影爲父母師僧及身造釋迦佛像題字﹝中大同元年淅江石門李氏﹞陳碑新羅眞興大王巡狩管境碑﹝戊子年眞興王麥宗陳光大二年也朝鮮咸興﹞趙和造像記﹝永定三年﹞魏碑邑主秦從州人造像王銀堂畫像題名﹝道武天賜三年﹞鞏伏龍造像﹝大魏國元年卽大武延和元年﹞定州中山趙冏造像﹝皇興三年﹞中嶽嵩髙靈廟碑﹝太安二年冦謙之書篆額陽文有陰﹞宕昌公暉福寺碑﹝太和十二年陜西澄城有碑陰﹞孝文皇帝弔殷比千墓文﹝皇�遷中元載歳禦次閹茂望舒﹞孫秋生造像﹝太和七年以下爲龍門二十品故合錄之﹞始平公造像﹝太和十二年朱義章書有額﹞北海王元詳造像﹝太和十八年﹞北海王太妃髙爲孫保造像長樂王夫人尉遲造像﹝太和十九年﹞一弗造像﹝太和廿年﹞解伯逹造像﹝太和年造﹞楊大眼造像魏靈藏造像鄭長猷造像﹝景明二年﹞惠感造像﹝景明三年﹞賀蘭汗造像﹝景明三年﹞髙樹造像﹝景明三年﹞法生造像﹝景明四年﹞太妃侯造像﹝景明四年﹞安定王元燮造像﹝正始四年﹞平幹虎造像﹝正始四年﹞道匠造像﹝無年月﹞齊郡王佑造像﹝熙平二年﹞慈香造像﹝神龜三年﹞優塡王造像泰山羊祉開復石門銘﹝永平二年太原典籖王遠書﹞左授合賈三徳開復石門題記司馬元興墓志﹝永平四年﹞鄭文公碑﹝永平四年鄭道昭書有上下二碑﹞坿雲峯山石刻四十二種﹝不詳列﹞仙和寺造像﹝永平四年﹞楊翚碑﹝延昌元年直隸唐山有額﹞司馬景和妻孟敬訓墓志銘﹝延昌三年河南孟縣﹞刁遵墓志銘﹝熙平元年直隸南皮張氏﹞兗州賈使君碑﹝神龜二年﹞趙阿歡造像﹝神龜三年﹞司馬昞墓志銘﹝正光二年﹞張猛龍淸頌碑﹝正光三年有額有陰﹞樊可憘碑﹝正光二年﹞鄭道忠墓志﹝正光三年﹞馬鳴寺根法師碑﹝正光四年有額﹞髙貞碑﹝正光四年篆額陽文﹞涇州刺史陸希道墓志蓋﹝正光四年河南孟縣篆書﹞鞠彥云墓志﹝正光四年有蓋﹞李超墓志銘﹝正光五年﹞吳髙黎墓志﹝孝昌二年﹞六十人造像﹝孝昌三年﹞劉玉墓志銘﹝孝昌三年﹞張玄墓志﹝普泰元年﹞元匡造泗津橋堰石人題記皇甫驎墓志殘碑�軍司馬治外兵曹張顯�題名﹝碑側有邑子趙軌等殘字﹞殘碑豆陵苟邑題名﹝有碑側﹞藺獻伯髙懷玉題名韓顯祖造像﹝永熙二年﹞元萇振興溫泉頌﹝篆額陽文﹞惠輔造像張法壽造像﹝天平二年﹞嵩陽寺倫統碑石銘﹝天平二年隸書篆額﹞司馬升墓志﹝天平二年﹞法顯造像﹝天平三年﹞法堅法榮二比丘僧碑﹝天平四年山東泰安﹞李憲墓志﹝元象元年直隸保定﹞髙湛墓志銘﹝元象二年﹞禪靜寺剎前敬使君銘﹝興初二年﹞惠詮造像﹝建義元年﹞李仲璇修孔子廟碑﹝興和三年王長儒書篆額﹞張奢碑﹝興和三年靈壽埠安村寺﹞王盛碑﹝興和三年﹞王偃墓志銘﹝武定元年有篆蓋﹞朱永隆唐丰等造天宮碑﹝武定三年河南﹞邑王敬造石像碑文﹝武定六年﹞義橋石像之碑﹝武定七年有側有陰﹞冀州刺史關勝誦徳碑﹝武定八年﹞源義虎曾孫磨耶壙頭祗桓記﹝武定八年﹞王僧碑北齊碑邑子曹師石象碑﹝天保三年﹞崔頠墓志﹝天保四年﹞西門豹碑頌﹝隸書﹞並州主簿王璘妻趙氏墓志﹝天保六年有額﹞趙郡王修定國寺碑﹝天保八年有額﹞朱氏造像﹝天保八年有大字小字二碑﹞夫子廟碑﹝幹明元年隸書篆額﹞比邱僧邑義造像殘記﹝幹明元年有側﹞雋修羅碑﹝皇建元年有額﹞石柱頌﹝太寧二年八面隸書﹞雲門法勤禪師塔銘﹝太寧三年﹞天柱山銘﹝天統元年鄭述祖撰書﹞姜元略造像﹝天統元年﹞房周陁墓志﹝天統元年山東濰縣郭氏﹞魏元預造像﹝天統元年﹞邑義六十人碑頌﹝天統五年隸書﹞百人造像記﹝天統五年碑長丈餘甚完好瘦硬中有腴气登善之祖也﹞趙崇仙造像﹝天統六年﹞定州刺史鄒珎之碑﹝隸書有側﹞映佛巖摩崖﹝武平元年﹞隴東王感孝頌﹝武平元年梁恭之隸書﹞朱岱林墓志銘﹝武平元年有額﹞道略五百人造像﹝瘦硬完好齊碑上品﹞晉昌王唐邕冩經碑﹝武平三年隸書﹞臨淮王象碑﹝武平四年隸書﹞功曹李琮墓志﹝武平五年有側﹞靈塔銘﹝武平五年﹞等慈寺殘碑﹝武平五年﹞尼圓照造像報徳象碑﹝武平六年釋仙書﹞馬天祥造像﹝武平六年﹞陳畱太守墓志殘石﹝是石出土拓一紙復埋之海內無二本姑坿錄之﹞豫州刺史梁子彥墓志﹝武平﹞張思文造像﹝承光元年﹞公孫文哲造像華嚴經菩薩明難品﹝有千餘字腴整﹞鼓山石經北周碑彊獨樂樹文王碑﹝元年丁丑﹞賀屯植墓志﹝保定四年﹞西嶽華山廟碑﹝天和二年趙文淵書篆額﹞曹恪碑﹝天和五年﹞時珎墓志﹝宣政元年﹞光州刺史宇文公碑銘李峻卜居記﹝建徳元年﹞隋碑豆盧通造大像記殘石﹝開皇二年直隸正定府崇因寺﹞趙芬碑殘石﹝開皇五年三石﹞仲思那卅人造橋碑﹝開皇六年有額﹞龍藏寺碑﹝開皇六年﹞王輝兒造像﹝有穆子容碑气﹞石窟寺修佛經石像碑﹝開皇十三年﹞曹子建碑﹝開皇十三年﹞惠云法師墓志﹝開皇十四年﹞鞏賓墓志﹝開皇十五年篆蓋﹞荊孝禮墓志﹝開皇十五年﹞賀若誼碑﹝開皇十六年篆額﹞李氏像碑頌﹝開皇十六年篆額﹞張通妻陶墓志﹝開皇十七年﹞美人董氏墓志﹝開皇十七年﹞安喜公李使君碑﹝開皇十七年篆額﹞龍山公臧質墓志﹝開皇二十年﹞澧水石橋累文碑﹝開皇�年篆額﹞靑州勝福寺舍利塔下銘﹝仁壽元年孟弼隸書有額﹞孔文宣靈廟碑﹝仁壽元年隸書篆額完好﹞信州金輪寺塔下銘﹝仁壽二年﹞蘇慈墓志銘﹝仁壽三年﹞鄧州大興國寺舍利塔下銘﹝仁壽二年﹞曹禮墓志﹝磨厓仁��年﹞儀同王君墓志﹝大業元年直隸定州﹞劉珎墓志﹝大業二年隸書有側有銘﹞唐髙祖爲太宗造像﹝大業二年﹞吳儼墓志﹝大業四年篆蓋﹞寧贊碑﹝大業五年有額﹞修孔子廟碑﹝大業七年隸書篆額﹞李君巧造像﹝大業七年﹞姚辧墓志銘﹝大業七年歐陽詢書宋人重刻﹞元智墓志銘﹝大業十一年﹞太僕卿夫人姬氏墓志﹝大業十一年﹞宋永貴墓志﹝大業十二年﹞隆山郡勝業道場碑徳陽公梁公碑﹝篆額﹞河東首山郡勝業道場舍利塔銘﹝篆額﹞靑州藏碑殘石李靖上西嶽文﹝宋人僞作然董逌以爲大業末年則亦出土久矣﹞曹文宗殘碑岡山摩崖﹝魏齊周隋皆有摩崖而齊尢多包愼伯所偁般若經卽在摩崖中也今坿於末焉﹞尖山摩崖鐵山摩崖凡所次目皆爲窮鄕學子欲學書法未知碑目言之若大雅宏達金石名家扇歐趙之餘風集琳瑯之萬品諸朝箸錄旁采遼金內地网羅遠洎蕃外自能箸書無煩芹獻凡所箸目約之已甚若猶畏其繁多慮披采之不易臨寫之難徧雜冗亂目無從下手則更擇其精者若碑品之所列流派之所論選舉旣嚴別白益審必當盡購而熟觀之若諸碑之未見家法之未熟而遽欲言書書乎書乎匪吾攸聞

廣藝舟雙楫卷二體變弟四人限於其俗俗各趨於變天地江河無日不變書其至小者鐘鼎及籀字皆在方長之間形體或正或斜各盡物形奇古生動章法亦復落落若星辰麗天皆有奇致﹝鐘鼎古文𨿽爲劉歆僞造而所采多春秋戰國舊物故奇古可愛考據經義則辟之至於筆畫之工則不能以人廢也﹞秦分﹝卽小篆﹞裁爲整齊形體增長蓋始變古矣然瑯琊秦書茂密蒼深當爲極則自此日變若趙王上壽泮池刻石墳壇刻石下逮少室開母廟建初殘碑三公山是吾碑體皆方扁筆益茂密至裦斜郙閣裴岑尊楗閣仙友等碑變圓爲方削繁成簡遂成漢分而秦分筆未亡建初以後變爲波磔篆隸迥分於是衡方乙瑛華山石經曹全等碑體扁已極波磔分背隸體成矣夫漢自宣成而後下逮明章文皆似駢似散體制難別明章而後筆無不儷句無不短駢文以成散文篆法之解散駢文隸體之成家皆同時會可以觀世變矣漢末波磔縱肆極矣久亦厭之又稍參篆分之圓變爲眞書今觀元常諸帖三國諸碑皆破觚爲圓以茂密雄彊爲美復進爲分﹝書勢所偁毛宏之人分增損此也﹞此如駢體之極復尙古文而駢散之分經數變之後自是不可復合矣吾謂書莫盛於漢非獨其气體之髙亦其變制最多臯牢百代杜度作艸蔡邕作飛白劉徳升作行書皆漢人也晚季變眞楷後世莫能外蓋體制至漢變已極矣南碑絕少以帖觀之鍾王之書丰彊穠麗宋齊而後日卽纎弱梁陳娟好無復雄彊之气北碑當魏世隸楷錯變無體不有綜其大致體莊茂而宕以逸气力沈著而出以澀筆要以茂密爲宗當漢末至此百年今古相際文質斑嫾當爲今隸之極盛矣北齊諸碑率皆瘦硬千篇一律絕少異同北周文體好古其書亦古多參隸意至於隋世率尙整朗綿密瘦健淸虛之風一掃而空豈宙合不分光嶽晴霽气運有當爾邪南北書派自是遂合故隋之爲書極盛以結六朝之局是亦一大變焉唐世書凡三變唐初歐虞褚薛王陸並轡疊軌皆尙爽健開元禦字天下平樂明皇極丰肥故李北海顏平原蘇靈芝輩並趨時主之好皆宗肥厚元和後沈傳師柳公權出矯肥厚之病專尙淸勁然骨存肉削天下病矣夫唐人𨿽宗二王而專講結構則北派爲多然名家變古實不盡守六朝法度也五代楊凝式李建中亦重肥厚宋初仍之至韓魏公東坡猶然則亦承平之气象邪宋偁四家君謨安勁紹彭和靜黃米復出意態更新而偏斜拖沓宋亦遂亡南宋宗四家筆力則稍弱矣遼書朴拙絕無文釆與其國俗略同金世碑帖專學大蘇蓋趙閒閒李屏山之學暴尙東坡故書法亦相仿效遂成俗尙也今京朝士夫多慕蘇體豈亦有金之遺俗邪元明兩朝言書法者日盛然元人吳興首出惟伯機實與齊價文原和雅伯生渾朴亦其亞也惟康裏子山奇崛獨出自余揭曼碩柯敬仲倪元鎭𨿽有遒媚皆吳興門庭也自是四百年間文人才士縱極馳騁莫有出吳興之範圍者故兩朝之書率姿媚多而剛健少香光代興幾奪子昻之席然在明季邢侗子願張﹝瑞圖二水﹞董米﹝萬鐘﹞四家並名香光僅在四家之中未能纘一統緒又王覺斯飛騰跳擲其間董實未勝之也至我朝聖祖酷愛董書臣下摹仿遂成風气思白於是祀夏配天汲汲乎欲祧吳興而尸之矣香光俊骨逸韻有足多者然局束如轅下駒蹇怯如三日新婦以之代統僅能如晉元宋髙之偏安江左不失舊物而已然明人類能行艸其絕不知名者亦有可觀蓋帖學大行故也國朝書法凡有四變康雍之世專仿香光乾隆之代競講子昻率更貴盛於嘉道之間北碑萌芽於咸同之際至於今日碑學益盛多出入於北碑率更間而吳興亦蹀躞伴食焉吾今判之書有古學有今學古學者晉帖唐碑也所得以帖爲多凡劉石庵姚姬傳等皆是也今學者北碑漢篆也所得以碑爲主凡鄧石如張亷卿等是也人未有不爲風气所限者制度文章學術皆有時焉以爲之大界美惡工拙祇可於本界較之學者通於古今之變以是一體者觀古論時其致不混焉若後之變者則萬年浩蕩杳杳無涯不可以耳目之私測之矣分變弟五文字之變流皆因自然非有人造之也南北地隔則音殊古今時隔則音亦殊蓋無時不變無地不變此天理然當其時地相接則轉變之漸可考焉文字亦然漢志偁史籀篇者周時史官敎學童書也與孔氏壁中古文異體則非劉歆僞體爲周時眞字也其體則今石鼓及說文所存籀文是也然則孔子之書六經藏之於孔子之堂分寫於齊魯之儒皆是秦之爲篆不過體勢加長筆畫略減如南北朝書體之少異盍時地少移因籀文之轉變而李斯因其國俗之舊頒行天下耳觀石鼓文字與秦篆不同者無幾王筠所謂其盤災敢棄知文同籀法是也今秦篆猶存者有瑯琊刻石泰山刻石會嵇刻石碣石門刻石皆李斯所作以爲正體體並圓長而秦權秦量卽變方匾漢人承之而加少變體在篆隸間以石考之若趙王上壽刻石爲趙王遂廿二年當文帝後元六年魯王泮池刻石當宣帝五鳳二年體已變矣然絕無後漢之隸也至厲王中殿刻石幾於隸體然無年月江藩定爲江都厲王尙不足據左方文字莫辧補訪碑錄審爲元鳳二字金石萃編疑爲保歳庶等字則元鳳固不確也金石聚有鳳凰畫像題字體近隸書金石聚以爲元狩年作江陰繆荃蓀謂當從補訪碑錄釋爲元康則晉武帝時隸也麃孝禹碑爲河平三年則同治庚午新出士者亦爲隸順徳李文田以爲僞作無疑也葉子侯封田刻石爲始建國天鳳三年亦隸書嘉慶丁丑新出土前漢無此體蓋亦僞作則西漢未有隸體也降至東漢之初若建平郫縣石刻永光三處閣道石刻開通襃斜道石刻裴岑紀功碑石門殘刻郙閣頌戚伯著碑楊淮表紀皆以篆筆作隸者北海相景君銘曵腳筆法猶然若三公山碑是吾碑皆由篆變隸篆多隸少者吳天發神讖猶有此體若三老通碑尊楗閣記爲建武時碑則由篆變隸篆多隸少者以漢鐘鼎考之惟髙廟都倉孝成上林諸鼎有秦隸意汾陰好圬則似秦權至於太官鐘周楊矦銅丞相府漏壺慮俿尺若食官鐘銘綏和鐘銘則體皆扁繆在篆隸之間矣今焦山陶陵鼎銘其體方折與啟封鐙及王莽嘉量同爲天發神讖之先聲亦無後漢之隸體者以瓦當考之秦瓦如維天降靈甲天下大萬樂當嵬氏冢當蘭池宮當延年瓦方春萌芽等瓦爲圓篆至於漢瓦若金字樂字延年上林右空千秋萬歳漢並天下長樂未央上林甘泉延壽萬歳髙安萬世萬物咸成狼千萬延宣靈萬有喜萬歳長樂萬歳長生無極千秋長安長生未央永奉無疆平樂阿宮億年無彊仁義自成揜衣中庭上林農宮延年益壽體兼方圓其轉嬰柞捨六畜蕃息及便字瓦則方折近郙閣矣蓋西漢以前無熹平隸體和帝以前皆有篆意其漢磚有竟寧建平秦阿房瓦西凡卄九六月官入字純作隸體恐不足據蓋自秦篆變漢隸減省方折出於風气遷變之自然許愼說文敍詆今學謂諸生競逐說字解經諠偁秦之隸書爲蒼頡時書云父子相傳何得攺易蓋是漢世實事自蒼頡來𨿽有省攺要由遷變北有人攺作也吾子行曰崔子玉寫張平子碑多用隸法不合說文卻可入印全是漢人篆法故也桂未谷曰說文所無之字見於繆篆者不可枚舉繆篆與隸相通各爲一體原不可以說文律之蓋子玉所寫之隸法說文所無之繆篆皆今學家師師相傳舊字舊體展轉傳變可見也志乃謂秦時始建隸書起於官獄多事苟趨省易施之於徙隸許愼又謂程邈所作蓋皆劉歆僞撰古文欲黜今學故以徒隸之書比之以重辱之其實古無籀篆隸之名但謂之文耳創名而抑揚之實自歆始且孔子五經中無籀篆隸三字惟僞周官最多則用莊子韓非子者又卿乘篆車此亦歆意也於是篆隸之名行於二千年中不可破矣夫以篆隸之名承用之久驟而攻之鮮有不河漢者吾爲一證以解之今人日作眞書興於魏晉之世無一人能指爲誰作者然則風气所漸移非關人爲之攺作矣東漢之隸體亦自然之變然漢隸中有極近今眞楷者如髙君闕故益州舉亷丞貫等字陽都字之邑旁直是今眞書尢似顏眞卿考髙頤碑爲建安十四年此闕𨿽無年月當同時也張遷表頌其筆畫直可置今眞楷中楊震碑似褚遂良筆蓋中平三年者子斿殘石正直殘石孔彪碑亦與眞書近者至吳葛府君碑則純爲眞書矣若吳之谷朗碑晉之郛休碑枳陽府君碑爨寶子碑北魏之靈廟碑弔比干文鞠彥云志惠感鄭長猷靈藏造像皆在隸楷之間與漢碑之是吾三公山尊楗閣永光閣道刻石在篆隸之間者正同皆轉變之漸至可見也不能指出作今眞書之人而能指出作漢隸者豈不妄哉八分之說議論紛紜蔡文姬述父邕語曰去隸八分取二分去小篆二分取八分王愔曰王次仲始以古書方廣少波勢建初中以隸艸作楷法字方八分張懷瓘曰八分減小篆之半隸又減八分之半又云八分則小篆之捷隸亦八分之捷祭希綜曰上谷王次仲以隸書攺爲楷法又以楷法變八分王應麟曰自唐以前皆謂楷字爲隸歐陽公集古錄始誤以八分爲隸東魏大覺寺碑題曰隸書蓋今楷字也洪邁以晚漢之隸書爲八分吾邱衍以秦權漢量爲秦隸未有挑法者爲八分比漢隸則似篆以石經爲漢隸有挑法者包愼伯曰凡筆近篆而體近眞者皆隸書也中郎變隸而作八分八背也言其勢左右分布相背然也按王愔蕭子良謂上谷王次仲作八分衛恆云上谷王次仲始作楷法又敍梁鵠弟子毛宏始云今八分皆宏法按梁鵠已在魏時毛宏更後若毛宏始作八分則漢魏有挑法者石經等碑已備之矣若如包氏說中郎始變隸作八分則中郎之前王稚子闕嵩髙銘封龍山乙瑛等碑已有挑法何待中郎變之且中郎勸學篇云王次仲初變古形則非邕可知也若如吾邱衍以篆未有挑法者爲八分則張昶八分碑乃卽華嶽碑衛覬金鍼八分書及受禪表皆有挑法者若從王氏之說以今楷書爲隸書以漢人書爲八分斤集古謂漢人書曰隸爲誤則序仙記偁王次仲變蒼頡書爲今隸書則謂八分爲隸亦可是永叔亦不誤也王次仲作八分張懷瓘從序仙記以爲始皇時人王愔以爲建初時人蕭子良以爲靈帝時人𨿽不能辧而有挑法之隸起於安和之時亦必爲建初前人必非靈帝時人也然建武時三老尊楗郫縣石刻筆法己有漢隸體則次仲之作亦不可據張懷瓘書斷又云楷隸初制大範幾同後人惑之學者務益髙深漸若八字分散又名之爲八分髙南阜八分說漢末伯喈始添掠捺八字左右而分布之是爲八分爲分別之分非分數之分也翁方綱隸八分考據此兩說引說文八字條八別也象分別相背之形並引兮字詹字尒字有八分義以爲必作分別分列解因攻齊胡公棺有隸爲僞諸家以八分先於隸爲謬又謂分劑分量分數之分王篇扶問切在去聲二十三問禮記分無求多禮達而分定是也此字自古無讀平聲之理杜詩大小二篆生八分押平聲卽以分字音義論之其爲分布分列之分可無疑惑其說甚辧按古音無平仄之分離騷好蔽美而偁惡與恐導言之不固哲王又不寤爲韻則以人聲之美惡讀爲去聲之好惡急就章萬方來朝臣妾使令漢地廣大無不容盛是以於以盛之之平聲爲去聲也則漢人無平去聲之別可知玉篇杜詩皆在沈約之後豈足據平原諸說之極紛而古今莫能定者蓋劉歆僞作篆隸之名以亂之也古者書但曰文不止無篆隸之名卽籀名亦不見偁於西漢蓋今學家本無之惟時時轉變形體少異得舊日之八分因以八分爲名蓋漢人相傳口說如秦篆變石鼓體而得其八分西漢人變秦篆長體爲扁體亦得秦篆之八分東漢又變西漢而增挑法且極扁又得西漢之八分正書變東漢隸體而爲方形圓筆又得東漢之八分八分以度言本是活偁伸縮無施不可猶王次仲作楷法則漢隸也而今正書亦偁楷程邈作隸秦隸也而東魏大覺寺亦偁隸八分可爲通偁亦猶是也善乎劉督學熙載曰漢隸可當小篆之八分是小篆亦大篆之八分正書亦漢隸之八分眞知古今分合轉變之由其識甚通以兩漢碑考之其次敍誠可見也又如今人以漢文爲散文以六朝爲駢文而六朝人又有文筆之異漢魏之間駢散莫分而與西漢六朝少異旣可上列於散文亦可下次之儷體隨時所偁以爲文字八分之說殆猶是歟中郎之說蓋當時今學家通偁但文姬述之不詳而爲古學篆隸所惑故亂之千載耳今爲別之自石鼓爲孔子時正文外秦篆得正文之八分名曰秦分吾邱衍說也西漢無挑法而在篆隸之間者名曰西漢分蔡中郎說也東漢有挑法者爲東漢分總偁之爲漢分王愔張懷瓘說也楷書爲今分蔡希綜劉熙載說也八分之說定篆隸僞名從此可掃除矣說分弟六秦分﹝卽小篆﹞以李斯爲宗今瑯琊泰山會嵇之罘諸山刻石是也相斯之筆畫如鐵石體若飛動爲書家宗法若石鼓文則金鈿落地芝艸團云不煩整截自有奇采體稍方扁統觀虫籀气體相近石鼓旣爲中國弟一古物亦當爲書家弟一法則也李少溫以篆名一時自偁於天地山川衣冠文物皆有所得斯翁以後直至小生然其筆法出於嶧山僅以瘦勁取勝若謙卦銘益形怯薄破壞古法極矣夫自斯翁以來漢人隸法莫不茂密雄厚崔子玉許叔重並善小篆張懷瓘偁其師模李斯甚得其妙曹喜蔡邕邯鄲韋衛目覩古文﹝古文𨿽劉歆僞作然此非考經學但論筆墨所出旣古亦不能廢﹞見聞濡染莫非奇古少溫生後千年舊迹日湮古文不復見於世徒以瘦健一新耳目如昌黎之古文陽明之心學首開家法斯世無人驟獲盛名豈眞能過出漢人空前絕後哉漢人秦分書存於世者吾以寡陋所見尙二十餘種吳碑二種趙王羣臣上壽魯王泮池刻石祝其卿墳壇題字上谷府卿墳壇題字少室神道闕開母廟三公山碑是吾碑建初殘石孔宙碑額衡方碑額惠安西表孔彪碑額韓仁碑額尹宙碑額白石神君碑額婁壽碑額張遷碑額譙敏碑額樊敏碑額魯王墓石人太守麃君亭長題字魯王墓石人府門卒題字華山碑額馮緄碑額仙人唐公房碑額中平殘石範式碑額上尊號奏額受禪表額天發神讖碑封禪國山碑蘇建書大風歌諸碑中蒼古則三公山妙麗則碑額奇偉則天發神讖雅健則封禪國山而茂密渾勁莫如少室開母漢人篆碑祇存二種可謂希世之鴻寶篆書之上儀也大風歌傳爲曹喜作然不類漢人書以其爲黨懷英所自出故坿於末焉又州輔石獸膊有天祿辟邪四字體與谷口銅筩銘同凡諸篆𨿽工拙不同皆具茂密偉麗之觀誠瑯瑯之嫡嗣且體裁近古亦有石鼓之意必毫鋪紙上萬毫齊力而後能爲豈如謙卦銘瘦骨柴立致吾邱衍以爲燒筆尖而作書哉又秦漢瓦當文皆亷勁方折體亦融扁學者得其筆意亦足成家駘湯萬年瓦瘦硬絕倫都司空瓦微帶尖腳筆法亦同嘗見漢谷口銅筩銘數十字瘦渾圓妙極矣陽冰城隍謙卦實祖於是必師少溫者曷師此邪宗正官當亦似少溫者八風壽存綿繆虯紏幾開唐印之體然凡瓦當皆繆篆類應坿秦權漢量三公山碑之後也漢鐘鼎文繆篆爲多太官鐘周陽侯銅丞相府漏壼慮俿尺皆扁繆惟髙廟都倉孝成上林諸鼎則有周鼎意若汾陰好圬則肖秦權都倉則婉麗同碑額矣余以光緒壬午登焦山摩娑瘞鶴銘後問陶陵鼎見其篆瘦硬方折與啟封鐙同心酷愛之後見王莽嘉量銘轉折方圓實開天發神讖之先而爲浯臺銘之祖者筆意亦出於此乃悟秦分本圓而漢人變之以方漢分本方而晉字變之以圓凡書貴有新意妙理以方作秦分以圓作漢分以章程作艸筆筆皆畱以飛動作楷筆筆皆舞未有不工者也凡漢分爲金爲石爲瓦有方有圓而無不扁密者學者引伸新體異態生意逸出不患無家數也鐘鼎爲僞文然劉歆所采甚古考古則當辧之學書不妨采之右軍欲引八分隸書入眞書中吾亦欲采鐘鼎體意入小篆中則新理獨得矣吾以壬午試京兆中秋丁祭恭謁文廟摩挱石鼓仰瞻髙宗純皇帝所頒彜尊十器乃始講識鼎彜南還遊揚州入焦山閱周無專鼎闇然渾古疏落欹斜若崩云乍頹連山忽起爲之心醉及戊子再遊京師見潘尙書伯寅盛祭酒柏羲所藏鐘鼎文以千計爛若云錦天下之大觀也此學別爲專門今言書法略條一二以發學者意耳鐘鼎亦有扁有長有肥有瘦章法有疏落有茂密與隸無異擇而采之亦河海之義也章法茂密以商太己卣爲最古至周寶林鐘而茂密極矣疏落之體乃虫篆之餘隨舉皆然闕裏孔廟器以商冊父乙卣爲最古焦山無專鼎亦其體楚公鐘奇古雄深尢爲傑作矣長瘦之體若楚曾矦鐘吳季子逞劍字窄而甚長極妸娜之致齊矦鑄鐘銘銘詞五百餘字文旣古渾書亦渾美詛楚之先驅也邽季惇魚冶妊鼎茂密匾美甚近漢篆壽惇蘇公惇體亦相同皆可用於秦分體者也正師戈字如屈玉又爲石經之祖若此類不可枚舉學者善用其意便可前無古人矣自少溫旣作定爲一尊鼎臣兄弟僅能模範長腳曳尾體長益甚吾無取焉郭忠恕致有奇思未完墻壁黨懷英筆力驚絕能成家具自玆以下等於自檜明世分法中絕懷麓宗師謙卦蚓笛蛙鼓難移我情國初猶守舊法孫淵如洪稚存程春海並自名家然皆未能出少溫範圍者也完白山人出盡收古今之長而結胎成形於漢篆爲多遂能上掩千古下開百禩後有作者莫之與京矣完白山人之得處在以隸筆爲篆或者疑其破壞古法不知商周用刀簡故籀法多尖後用漆書故頭尾皆圓漢後用毫便成方筆多方矯揉佐以燒毫而爲瘦健之少溫書何若從容自在以隸筆爲漢篆乎完白山人未出天下以秦分爲不可作之書自非好古之士鮮或能之完白旣出之後三尺豎僮僅解操筆皆能爲篆吾嘗謂篆法之有鄧石如猶儒家之有孟子禪家之有大鑑禪師皆直指本心使人自證自悟皆具廣大神力功徳以爲敎化主天下有識者當自知之也吾嘗學瑯琊臺嶧山碑無所得又學李陽冰三墳記棲先瑩記城隍廟碑庾賁徳政碑般若臺銘無所入後專學鄧石如始有入處後見其篆書輒復收之凡百數十種無體不有無態不備深思不能出其外也於是廢然而返遂葉筆不復作數年近乃稍有悟入處但以石鼓爲大宗鐘鼎輔之瑯琊爲小宗西漢分輔之馳思於萬物之表結體於八分以上合篆隸陶鑄而爲之奇態異變雜沓筆端操之極熟當有境界亦不患無立錐地也吾筆力弱性復懶度不能爲之後有英絕之士當必於此別開生面也吾邱衍曰篆法扁者最好謂之融扁徐鉉謂非老手不能到石鼓文字唐篆美原神泉銘結體方匾大有石鼓遺意李樞王宥謁嶽祠題記吾寧取之浯臺銘浯溪銘參用籀筆戈戟相向亦自可人碧落碑筆法亦奇不獨托體之古陽冰見之寢臥數日不去則過陽冰遠矣近世吳山子作西漢分體態朴逸駸駸欲度驊驑前矣若加奇思新意𨿽筆力稍弱亦當與頑伯爭一席地程蘅衫吳讓之爲鄧之嫡傳然無完白筆力又無完白新理眞若孟子門人無任道統者矣陳潮思力頗奇然如深山野番獷悍未解人理左文襄筆法如董宣彊項𨿽爲令長故自不凡近人多爲完白之書然得其姿媚靡靡之態鮮有學其茂密古朴之神然則學完白者𨿽多能爲完白者其誰哉吾粵僻遠海濱與中原文獻不相接然藝業精能其天然勝工夫備可與虎臥中原抗衡上國者亦有其人吾見先師朱九江先生出其前明九世祖白嶽先生諱完者手書篆隸結體取態直與完白無二始嘆古今竟有暗合者但得名不得名自視世風所尙耳撚道人之心無二徐遵明之指心爲師亦何異陸子靜哉但風尙不同尊卑迥絕耳道光間香山黃子髙篆法茂密雄深迫眞斯相自唐後碑刻罕見儔匹𨿽博大變化不逮完白而專精之至亦拔戟成隊此猶史遷之與班固昌黎之與柳州一以奇變偁能一以摹古擅絕亦未易遽爲優劣世人貴耳賤目未嘗考古辧眞雷同一談何足以知之番禺陳蘭甫京卿出於香山亦自雄駿也杜工部不偁陽冰之篆而偁李潮吾邱衍謂潮卽陽冰人或疑之唐書宰相世系表雍門子長湜次澥字堅冰次陽冰潮之爲名與湜澥相類陽冰與堅冰爲字相類甫詩曰況潮小篆逼秦相而歐陽集古鄭漁仲金石略俱無潮篆其爲一人無可疑也秦分體之大者莫如少溫般若臺黃帝祠宇次則譙敏碑額字大漢寸六寸若曹喜大風歌字亦尺餘亦秦分體之極大者但非漢人書耳西漢分體亦有數種今舉存於世者別白箸焉其東漢挑法者詳本漢篇秦權量刻字魯泮池刻石中殿刻石建平郫縣刻石永光三處閣道刻石開通裦斜道刻石裴岑紀功碑石門殘刻郙閣頌戚伯著碑楊淮表紀會仙友題字右以篆筆作隸之西漢分食官鐘銘綏和鐘銘亦同魏太和石門摩崖由此體也北海相景君銘曳腳似天發神讖漢鐸有永平二年者丰茂似郙閣亦可坿焉三公山碑是吾碑天發神讖碑右以隸筆作繆篆亦可坿於西漢八分慮俿尺同﹝王弇州日夏承碑有四分之篆天發神讖碑有五分之篆卽所謂八分書是也﹞三老碑尊楗閣記右由篆變隸隸多篆少之西漢分建武時之碑僅此吾於漢人書酷愛八分以其在篆隸之間朴茂雄逸古气未漓至桓靈已後變古已甚滋味殊薄吾於正楷不取唐人書亦以此也本漢弟七眞書之變其在漢魏間乎漢以前無眞書體眞書之傳於今者自吳碑之葛府君及元常力命戎輅宣示薦季直諸帖始至二王則變化殆盡以迄於今遂爲大法莫或小易上下百年間傳變之速如此人事之遷化亦急哉自唐以後尊二王者至矣然二王之不可及非徒其筆法之雄奇也蓋所取資皆漢魏間瓌奇偉麗之書故體質古朴意態奇變後人取法二王僅成院體𨿽欲稍變其與幾何豈能復追蹤古人哉智過其師始可傳授今欲抗旌晉宋樹壘魏齊其道何由必自本原於漢也漢隸之始皆近於篆所謂八分也若趙王上壽泮池刻石降爲裦斜郙閣裴岑會仙友題字皆朴茂雄深得秦相筆意繆篆則有三公山碑是吾戚伯著之瓌偉至於隸法體气益多駿爽則有景君封龍山馮緄疎宕則有西狹頌孔宙張壽髙渾則有楊孟文楊統楊著夏承丰茂則有東海廟孔謙校官華艷則有尹宙樊敏範式虛和則有乙瑛史晨凝整則有衡方白石神君張遷秀韻則有曹全元孫以今所見眞書之妙諸家皆有之蓋漢人極講書法羊欣偁蕭何題前殿額覃思三月觀者如流水金壺記曰蕭何用退筆書裳大工此𨿽未足信然張安世以善書給事尙書嚴延年善史書奏成手中奄忽如神史遊工散隸王尊能史書谷永工筆札陳遵性善隸書與人尺牘王皆藏去以爲榮此皆著於漢史者可見前漢風尙已篤好之降逮後漢好書尢盛曹喜﹝大風歌𨿽云贗作然筆勢亦可喜﹞杜度崔瑗蔡邕劉徳升之徒並擅精能各創新制至靈帝好書開鴻都之觀善書之人鱗集萬流仰風爭工筆札當是時中郎爲之魁張芝師宜官鍾繇梁鵠胡昭邯鄲湻衛覬韋誕皇象之徒各以古文艸隸名家石經精美爲中郎之筆而棠溪典之外公羊末則有趙聝劉宏張文蘇陵傅楨論語末則有左立孫表諸人又武班碑爲紀伯允書郙閣頌爲仇子長書衡方碑爲朱登書樊敏碑爲劉懆書𨿽非知名人然已工絕如此又有皇象天發神讖蘇建封禪國山碑筆力偉健冠古今邯鄲衛韋精於古文張芝聖漧艸法書至漢末蓋盛極矣其朴質髙韻新意異態詭形殊制融爲一鑪而鑄之故自絕於後世晉魏人筆意之髙蓋在本師之偉傑逸少曰夫書先須引八分章艸入隸字中發人意气若直取俗字則不能生發右軍所得其奇變可想卽如蘭亭聖敎今習之爛熟致誚院體者然其字字不同點畫各異後人學蘭亭者平直如算子不知其結胎得力之由冝山谷曰世人日學蘭亭面欲換凡骨無金丹不知洛陽楊風子下筆已到烏絲闌右軍惟善學古人而變其面目後世師右軍面目而失其神理楊少師變右軍之面目而神理自得蓋以分作艸故能奇石也楊少師未必悟本漢之理神思偶合便已絕世學者欲學書當知所從事矣右軍日子少學衛夫人書將謂大能及渡江北遊名山見李斯曹喜等書又之許下見鍾繇梁鵠書又之洛下見蔡邕石經三體又於從兄處見張昶華嶽碑遂攺本師於眾碑學習焉右軍所采之博所師之古如此今人未嘗師右軍之所師豈能步趨右軍也南北朝碑莫不有漢分意李仲璇曹子建等碑顯用篆筆者無論若谷朗郛休爨寶子靈廟碑鞠彥云弔比干皆用隸體楊大眼惠感鄭長猷魏靈藏波磔極意駿厲猶是隸筆下逮唐世伊闕石龕道因碑仍存分隸遺意固由余風未沫亦托體冝髙否則易失薄弱也後人推平原之書至矣然平原得力處世罕知之吾嘗愛郙閣頌體法茂密漢末已渺後世無知之者惟平原章法結體獨有遺意又裴將軍詩雄彊至矣其實乃以漢分入艸故多殊形異態二千年來善學右軍者惟淸臣景度耳以其知師右軍之所師故也漢分中有極近今眞書者髙君闕故益州舉廉丞貫等字陽都字之邑旁直是今楷尢似顏淸臣書吾旣察平原之所自出而又以知學者取法之貴上也髙頤碑爲建安十四年此闕無年月當同時故宜與今楷近張遷表頌亦可取其筆畫置於眞書楊震碑縹緲如遊絲古質如虫蝕尢似楷隸爲登善之先驅蓋中平三年所立亦似近今眞書者若吳葛府君碑直是正書矣惟樊敏碑在熹平時體格甚髙有郙閣意魏元傑曹眞亦然眞可貴異也子遊殘石有拙厚之形而气態濃深筆頗而駿殆張黑女碑所從出也又書法每苦落筆爲難𨿽云峻落逆入此亦言意耳欲求模範仍當自漢分中求之如正直殘碑爲字竅字辭字眞爨龍顏之祖可永爲楷則者也孔彪碑亦至近楷書熟觀漢分自得之孔宙曹全是一家眷屬皆以風神逸宕勝孔宙用筆旁出逶迆極其勢而去如不欲還馮君神道沈君神道亦此派也布白疎磔筆長東海廟碑體漸匾闊然筆气猶丰厚有郙閣之遺孔謙近之尹宙風華艷逸與韓勑楊孟文曹全碑陰同家皆漢分中妙品曹全碑陰逼近石經矣楊叔恭鄭固端整古秀其碑側縱肆姿意尢遠皆頑伯所自出也成陽靈臺筆法丰茂渾勁楊統楊著似之楊淮表紀潤醳如玉出於石門頌而又與石經論語近但疎蕩過之或出中郎之筆眞書之爨龍顏靈廟碑陰暉福寺所師祖也孔宙碑陰筆意深古昔人以爲如螫虫盤屈深冬自衛眞善爲譬者帖中州輔碑兼雄深茂密之勝熹平殘碑似之又加峻峭也魯峻碑額渾厚中極其飄逸與李翕韓勑略同婁壽碑與禮器張遷丰茂相似張壽與孔彪渾古亦相似耿勛與郙閣古茂亦相類楊孟文碑勁挺有姿與開通裦斜道疎密不齊皆具深趣碑中年字升字誦字垂筆甚長與李孟初碑年字同法余謂隸中有篆楷行三體如裦斜裴岑郙閣隸中之篆也楊震孔彪張遷隸中之楷也馮府君沈府君楊孟文李孟初隸中之艸也李孟初韓仁皆以疏秀勝殆蔡有鄰之所祖然唐隸似出夏承爲多王惲以夏承飛動有芝英龍鳳之勢蓋以爲中郎書也吾謂夏承自是別體若近今冬心板橋之類以論語核之必非中郎書也後人以中郎能書凡桓靈間碑必歸之吾謂中郎筆迹惟石經稍有依據此外華山碑猶不敢信徐浩之說若魯峻夏承譙敏皆出坿會至郙閣明明有書人仇紼範式有靑龍二年其非邕書尢顯益以見說者之妄也自桓靈以後碑世多坿會爲鍾梁之筆然衛覬書受禪表確出於同時聞人牟準之言而淸臣季海猶有異談況張稚圭乎其按圖題記以孔羨碑爲梁鵠書吾亦以爲不爾夫乙瑛旣遠出鍾前而稚圭題爲元常所書則孔羨亦何足信歟以李嗣眞精博猶誤範式爲蔡體益見唐人之好坿會故以韓勑爲鍾書吾亦不信也華山碑後世以季海之故信爲中郎之筆推爲絕作實則漢分佳者絕多若華山碑實爲下乘湻古之气已滅姿制之妙無多此詩家所薄之武功四靈竟陵公安不審其何以獲名前代也景君銘古气磅礡曳腳多用籀筆與天發神讖相似蓋和帝以前書皆有篆意若東漢分書莫古於王稚子闕矣吾歷考書記梁鵠之書不傳尊號受禪分屬鍾衛然乙瑛之圖記旣謬則孔羨之圖記亦非包愼伯盛偁二碑彊分二派因以呂望孫夫人二碑分繼二宗亦坿會之談耳漢碑體裁至多何止兩體晉碑亦不止二種以分領後世之書未爲確論今無取焉葉子侯碑淺薄前漢時無此體與麃孝禹碑殆是贗作字體古今眞可一望而知余嘗見三公碑體近白石神君以爲三公山神君碑矣余意此不類永平時書旣而審之果光和四年故字體眞可決時代也夫古今風气不同人生其時輒爲風气所局不得以美惡論而美惡亦系之漢書所錄張敞察昌邑王疏文選注所引劉整婢采音所供詞皆古朴絕俗爲韓柳所無吾見六朝造像數百種中間𨿽野人之所書筆法亦渾朴奇麗有異態以及小唐碑吾所見數百種亦復各擅姿制皆今之士大夫極意臨寫而莫能至者何論名家哉張南軒曰南海諸番書煞有好者字書遒勁若古鐘鼎款識諸國不同蓋風气初開爲之先者皆有質奇之气此不待於學也今人日習院體平生見聞習熟皆近世人所爲暗移漸轉不復自知且目旣見之心必染之今人生宋明後欲無蘇董筆意不可得若唐人書無一筆宋人者此何以故心所本無故卽好古者抗心希古終抑挫於大勢故卑薄不能自由也譬吾粵人生長居遊於粵長遊京師效燕語𨿽極似矣而淸洌之音助語之詞終不可得燕人小兒𨿽問有土語而淸吭百轉嚦嚦可聽閩粵之人𨿽服官京朝數十年者莫能如之爲文者日爲制義而欲爲秦漢六朝之文其不可爲亦猶是也若徒論運筆結體則近世解事者何嘗不能之

廣藝舟雙楫卷三傳衛弟八書家之盛莫如季漢劉昭師宜官張芝邯鄲湻諸人並轡齊驅𨿽中郎洞達莫或先焉於時衛敬矦出古文實與邯鄲齊名筆迹精熟今受禪表遺筆猶存﹝聞人牟準衛敬矦碑以爲覬書按聞人魏人致可信據若眞卿以爲鍾繇劉禹錫歐陽修以爲梁鵠者不足據﹞鴟視虎顧雄偉冠時論者乃謂中郎派別有鍾梁實非確論考元常之得蔡法掘韋誕冢而後得之韋誕師邯鄲湻衛敬矦還湻古文湻不能自別則衛筆無異誕師元常後學豈謂能過梁鵠得法於宜官非傳緒於伯喈孔羨一碑亦豈能逾受禪歟伯玉巨山世傳妙筆伯玉蒿槁書爲簡札宗巨山書勢爲書家法王侍中論張芝索靖韋誕鍾繇二衛書無以辧其優劣惟見其筆力驚異斯論致公袁昻梁武肩吾懷瓘嗣眞呂總諸品必欲彊爲甲乙隨意軒輊滋增妄矣夫典午中衰書家北渡盧家諶偃嗣法元常崔氏悅潛繼音衛氏以魏書考之盧玄父邈實傳偃業崔浩父宏實纘濳書北朝書法實分導二派然崔潛誄兄之艸王遵業得之寶其書迹宏善艸隸自非朝廷文誥四方書檄未嘗妄染魏初重崔盧之書而盧後無人崔宗自浩簡兄弟外尙有崔衡崔光崔髙客崔亮崔挺家業尢盛宏旣爲世模楷而郭祚黎廣黎景熙皆習浩法於時有江式者集古今文字其六世祖瓊實從衛覬受古文彊兄順並擅八體蓋亦世傳衛法者由斯而談然則鍾派盛於南衛派盛於北矣後世之書皆此二派祇可偁爲鍾衛愼伯偁鍾梁未當也按衛覬艸體微瘦瓘得伯英之筋恆得其骨然則北宗之書自當以筋骨爲上其風韻之遜於南亦其祖師之法然也孝文弔比千文是崔浩書亦以筋骨瘦硬爲長元常之獲盛名以二王所師嗣是王庾品書皆主南人未及北派唐承隋祚會合南北本可發揮北宗而太宗尊尙右軍舉世更無異論故使張李續品皆未評及北宗夫鍾衛北流崔江宏緒孝文好學隸艸彌工家擅銀鉤人工蠆尾史傳之名家斯著碑版之軌迹可尋較之南士夫豈多讓而諸家書品無一見傳竇臮述書乃采萬一如斯論古豈爲公歟述書所偁皆親見筆迹晉六十三人宋二十五人齊十五人梁二十一人陳二十一人而北朝數百年崔盧之後工書者多絕無一紙流傳惟有趙文深兄弟坿見陳人而已豈北士之筆迹盡湮邪得無祕閣所藏用太宗之意擯北人而不取邪唐宋論書絕無偁及北碑者惟永叔集古乃日南朝士人气尙卑弱率以纖勁淸媚爲佳自隋以前碑志文辭鄙淺又多言浮屠然其字畫往往工妙歐公多見北碑故能作是語此千年學者所不知也北碑楊大眼始平公鄭長猷魏靈藏气象揮霍體裁凝重似受禪碑張猛龍楊翚賈思伯李憲張黑女髙貞溫泉頌等碑皆其法裔歐師北齊劉瑉顏師穆子容亦其云來弔比干文之後統一齊風禇薛揚波柳沈繼軌然則衛氏之法幾如黃帝子孫散布海宇於萬千年矣況右軍本衛猗所傳後𨿽攺學師法猶在故衛家爲書學大宗直謂之統合南北亦可也寶南弟九書以晉人爲最工蓋姿制散逸談鋒要妙風流相扇其俗然也夷考其時去漢不遠中郎太傅筆迹多傳閣帖王謝桓郗及諸帝書𨿽多贗雜然當時文采固自異人蓋隸楷之新變分艸之初發適當其會加以崇尙淸虛雅札故冠絕後古無與抗行王僧虔之答孝武日陛下書帝王弟一臣書人臣弟一其君臣相爭譽在此右軍大令獨出其閒惟時爲然也二土眞迹流傳惟帖宋明仿效宜其大盛方今帖刻日壞絳汝佳搨旣不可得且所傳之帖又率唐宋人鉤臨展轉失眞蓋不可據云來爲髙曾面目矣而南朝碑樹立旣少裴世期表言碑銘之作明示後昆自非殊功異徳無以允應玆典俗敝僞興華煩已久不加禁裁其獘無已文選之任彥升爲範始興作求立太宰碑表卒寢不行以子良盛徳懿親猶不得立況其餘哉夫晉宋風流斯文將墜欲求雅迹惟有遺碑然而南碑又絕難得其有流傳最可寶貴阮文達南北書派專以帖法屬南以南派有婉麗髙渾之筆寡雄奇方朴之遺其意以王廙渡江而南盧諶越河而北自玆之後畫若鴻溝故考論歐虞辧原南北其論至詳以今考之北碑中若鄭文公之神韻靈廟碑陰暉福寺之髙簡石門銘之疎逸刁遵髙湛法生劉懿敬顯儁龍藏寺之虛和婉麗何嘗與南碑有異南碑所傳絕少然始興王碑戈戟森然出鋒布勢爲率更所出何嘗與張猛龍楊大眼筆法有異哉故書可分派南北不能分派阮文達之爲是論蓋見南碑猶少未能竟其源流故妄以碑帖爲界彊分南北也南碑當溯於吳吳碑四種篆分則有封禪國山之渾勁無倫天發神讖之奇偉驚世谷朗古厚而葛府君碑尢爲正書鼻祖四碑皆爲篆隸眞楷之極抑亦異矣晉碑如郛休爨寶子二碑朴厚古茂奇姿百出與魏碑之靈廟鞠彥云皆在隸楷之閒可以考見變體源流枳楊府君茂重爲元常正脈亦體出谷朗者誠非常之瓌寶也宋碑則有爨龍顏碑下畫如昆刀刻玉但見渾美布勢如精工畫人各有意度當爲隸楷極則宋碑晉丰縣造像髙勾麗故城刻石亦髙古有異態齊碑則有吳郡造維衛尊佛記梁碑則瘞鶴銘爲貞白之書最著人閒江寧十八種中石闕之淸和朴美貝義淵書始興王碑則長鎗大戟實啟率更其碑千餘字完好者三分之二尢爲異寶其餘若蕭衍之造像慧影造像石井闌題字皆有奇逸又云陽之鄱陽王益州軍府題記下及綿州造像記五種陳碑之趙和造像記渾雅絕俗尢爲難得又新羅眞興天王巡狩管境碑奇逸古厚乃出自異域裔夷染被漢風同文偉制尢偁瓌異南碑存於人閒者止此南碑數十種隻字片石皆世希有旣流傳絕少又書皆神妙較之魏碑尙覺髙逸過之況隋唐以下乎大約得隋人一碑勝唐人十種得梁一碑勝齊隋百種宋元以下自檜無譏此自有至鑑非以時代論古也南碑今所見者二爨出於滇蠻造像發於川蜀若髙麗故城之刻新羅巡狩之碑啟自遠夷來從外國然其髙美已冠古今夫以蠻夷筆迹猶尙如是則其時裙屐髙流令僕雅望騁樂衛之談擢袁蕭之秀者筆札奇麗當復何如緬思風流眞有五雲樓閣想象虛無之致不可企己備魏弟十北碑莫盛於魏莫備於魏蓋乘晉宋之末運兼齊梁之流風享國旣永藝業自興孝文黼黻篤好文術潤色鴻業故太和之後碑版尢盛佳書妙制率在其時延昌正光染被斯暢考其體裁俊偉筆气深厚恢恢乎有太平之象晉宋禁碑周齊短祚故言碑者必偁魏也孝文以前文學無偁碑版亦不著今所見者惟有三碑道武時則有秦從造像王銀堂題名太武時則有鞏伏龍造像趙埛造像皆新出土者也𨿽艸昧初構已有王風矣太和之後諸家角出奇逸則有若石門銘古朴則有若靈廟鞠彥云古茂則有若暉福寺瘦硬則有若弔比干文髙美則有若靈廟碑陰鄭道昭碑六十人造像峻美則有若李超司馬元興奇古則有若劉玉皇甫驎精能則有若張猛龍賈思伯楊翚峻宕則有若張黑女馬鳴寺虛和則有若刁遵司馬升髙湛圓靜則有若法生劉懿敬使君亢夷則有若李仲璇莊茂則有若孫秋生長樂王太妃矦溫泉頌丰厚則有若呂望方重則有楊大眼魏靈藏始平公靡逸則有元詳造像優塡王統觀諸碑若遊羣玉之山若行山陰之道凡後世所有之體格無不備凡後世所有之意態亦無不備矣凡魏碑隨取一家皆足成體盡合諸家則爲具美𨿽南碑之綿麗齊碑之逋峭隋碑之洞逹皆涵蓋渟蓄蘊於其中故言魏碑𨿽無南碑及齊周隋碑亦無不可何言有魏碑可無南碑也南碑奇古之寶子則有靈廟碑似之髙美之爨龍顏峻整之始興王碑則有靈廟碑陰張猛龍溫泉頌當之安茂之枳陽府君梁石闕則有暉福寺當之奇逸之瘞鶴銘則有石門銘當之自余魏碑所有南碑無之故曰莫備於魏碑何言有魏碑可無齊碑也齊碑之佳者峻朴莫若雋修羅則張黑女楊大眼近之奇逸莫如朱君山則豈若石門銘刁遵也瘦硬之武平五年造像豈若弔比干墓也洞達之報徳像豈若李仲璇也丰厚之定國寺豈若暉福寺也安雅之王僧豈若皇甫驎髙湛也何言有魏碑可無周碑也古朴之曹恪不如靈廟奇質之時珍不如皇甫驎精差之彊獨樂不如楊翚峻整之賀屯植不如溫泉頌何言有魏碑可無隋碑也瘦美之豆盧通造像則弔比千有之丰莊之趙芬則溫泉頌有之洞達之仲思那則楊大眼有之開整之賀若誼則髙貞有之秀美之美人董氏則刁遵有之奇古之臧質則靈廟有之朴雅之宋永貴寧贙則李超有之莊美之舍利塔蘇慈則賈思伯李仲璇有之朴整之吳儼龍華寺則不足比數矣故有魏碑可無齊周隋碑然則三朝碑眞無絕出新體者乎曰齊碑之雋修羅朱君山隋碑之龍藏寺曹子建四者皆有古質奇趣新體異態乘時獨出變化生新承魏開唐獨標儁異四碑眞可出魏碑之外建標千古者也後世偁碑之盛者莫若有唐名家傑出諸體並立然自吾觀之未若魏世也唐人最講結構然向背往來伸縮之法唐世之碑孰能比楊翚賈思伯張猛龍也其筆气渾厚意態跳宕長短大小各因其體分行布白自妙其致寓變化於整齊之中藏奇崛於方平之內皆極精采作字工夫斯爲弟一可謂人巧極而天工錯矣以視歐禇顏柳斷鳬續鶴以爲工眞成可笑永興登善頗存古意然實出於魏各家皆然略詳導源篇取隋弟十一何朝碑不足取何獨取於隋隋碑無絕佳者隋人無以書名冠世者又何足取不知此古今之故也吾愛古碑莫如谷朗郛休爨寶子枳陽府君靈廟碑鞠彥云以其由隸變楷足考源流也愛精麗之碑莫若爨龍顏靈廟碑陰暉福寺石門銘鄭文公張猛龍以其爲隸楷之極則也隋碑內承周齊峻整之緒外收梁陳綿麗之風故簡要淸通匯成一局湻朴未除精能不露譬之駢文之有彥升休文詩家之有元暉蘭成皆薈萃六朝之美成其風會者也隋碑風神疎朗體格峻整大開唐風唐世歐虞及王行滿李懷琳諸家皆是隋人今人難免幹祿唐碑未能棄也而淺薄漓古甚矣莫如擇隋書之近唐而古意未盡漓者取之昔人偁中郎書日筆勢洞達通觀古碑得洞達之意莫若隋世蓋中郎承漢之未運隋世集六朝之餘風也統觀豆盧通造像趙芬殘石仲思那造像鞏賓墓志賀若誼碑惠云法師墓志蘇玆碑舍利塔宋永貴墓志吳儼墓志龍華寺莫不有洞達之風卽龍藏寺安簡渾穆亦有洞達之意而快刀斫陣雄快峻勁者莫若曹子建碑矣吾收隋世佛經造像記頗多中有甚肖曹子建碑者蓋當時有此風尙其餘亦峻爽造像記太多不暇別白論之坿敍其槪然愛其峻爽之美亦嫌其古厚漸失不能無稍抑之吾嘗有詩曰歐體盛行無魏法隋人變古有唐風猶取其不至如唐之散朴太甚耳隋碑漸失古意體多闓爽絕少虛和髙穆之風一綫之延惟有龍藏龍藏統合分隸並弔比千文鄭文公敬使君劉懿李仲璇諸派薈萃爲一安靜渾穆骨鯁不減曲江而風度端凝此六朝集成之碑非獨爲隋碑弟一也虞禇薛陸傳其遺法唐世惟有此耳中唐以後斯派漸泯後世遂無嗣音者此則顏柳醜惡之風敗之歟觀此碑眞足當古今之變者矣蘇慈碑以光緒十三年出土初入人閒輒得盛名以其端整妍美足爲千祿之資而筆畫完好較屢翻之歐碑易學於是翰林之寫白折者舉子之寫大捲者人購一本期月而紙貴洛陽信哉其足取也然气勢薄弱行間亦無雄彊茂密之象沈刑部子培以爲贗作或者以時人能書者比之未能迫近無從作贗子培日筆法不易贗古刀法贗古最易廠肆優爲之黃編修仲弢以其中敍葬處樂邑里數字行气不接字體不類爲後來塡上若贗作必手筆一律因尊信之吾觀梁吳平忠矦貞觀時於孝顯碑勻淨相近蓋梁隋間有是書體學者好古從長臨寫有益中原釆菽無事苛求信以傳信可也姚辧志𨿽爲率更書以石本不傳僅有宋人翻本故不敍焉舍利塔運筆爽達結體雍容茂密而有疎朗之致誠爲醴泉之先聲上可學古下可千祿莫若是碑龍華寺气體相似但稍次矣賀若誼峻整略同雍容不及然亦致佳者也趙芬殘石字小數分甚茂重與魏碑惠輔造像同字小而體畫密厚可見古人用筆必丰毫鋪紙上豈若溫大雅碑之薄弱乎唐人深於隋碑得洞達之意者有裴鏡民靈慶池二碑淸丰端美筆畫亦完好當爲佳本裴鏡民勻粹秀整態度安和靈慶池則有騰擲之勢略見龍跳虎臥气象尢爲妙品九成皇甫佳搨不可得得二碑可代興矣臧質古厚而寬博猶有龍顏暉福遺風寧贙嚴密而峻拔猶是修羅定國余派龍山公爲虞顏先聲欽江諫議爲率更前道其與龍藏皆爲隋世鼎足佳碑也書至於隋齊周名手若趙文深李徳林梁陳雋彥若土裦庚信咸集長安故善書尢眾永叔跋丁道護碑日隋之晚年書家尢盛吾家率更與虞世南皆當時人余所集錄開皇仁壽大業時碑頗多其筆畫率皆精勁蓋隋碑之足賞久矣卑唐弟十二殷周以前文字新創𨿽有工拙莫可考稽南北朝諸家則春秋羣賢戰國諸子當殷周之未運極學術之異變九流並出萬馬齊鳴人才之奇後世無有自漢以後皆度內之人言理不深言才不肆進比戰國倜乎已遠不足復爲辜較書有南北朝隸楷行艸體變各極奇偉婉麗意態斯備至矣觀斯止矣至於有唐𨿽設書學士大夫講之尢甚然纘承陳隋之餘綴其遺緒之一二不復能變專講結構幾若算子截鶴續鳧整齊過甚歐虞禇薛筆法𨿽未盡亾然澆湻散朴古意已漓而顏柳疊奏澌滅盡矣米元章譏魯公書丑怪惡札未免太過然出牙布爪無復古人淵永渾厚之意譬宣帝用魏相趙廣漢輩𨿽綜核名實而求文帝張釋之東陽矦長者之風則己渺絕卽求武帝雜用仲舒相如衛霍嚴朱之徒才能並展亦不可得也不然以信本之天才河南之人巧而竇臮必貶歐以不顧偏醜幽翹縮爽了臬黝糾譏禇畫虎效顰澆漓後學豈無故哉唐人解講結構自賢於宋明然以古爲師以魏晉繩之則卑薄已甚若從唐人入手則終身淺簿無復有窺見古人之日古文家謂畫今之界不嚴學古之辭不類學者若欲學書亦請嚴畫界限無從唐人人也韓昌黎論作古文謂非三代兩漢之書不敢觀謝茂秦李於鱗論詩謂自天寶大歷以下可不學皆斷代爲限好古過甚論者誚之然學以法古爲貴故古文斷至兩漢書法限至六朝若唐後之書譬之駢文至四傑而下散文至曾蘇而後吾不欲觀之矣操此而談𨿽終身不見一唐碑可也唐碑中最有六朝法度者莫如包文該兗公頌體意質厚然唐人不甚偁之又範的阿育王碑亦有南朝茂密之意亦不見偁其見偁諸家皆最能變古者當時以此得名猶之輔嗣之易武功之詩其得名處卽其下處彼自成名則可後人安可爲所欺邪唐碑古意未漓者尙不少等慈寺諸葛丞相新廟碑博大渾厚有暉福之遺許洛仁碑極似賀若誼賈膺福大云寺亦有六朝遺意靈琛禪師灰身塔文筆畫丰厚古朴結體亦大小有趣郝貴造像峻朴是魏法馬君起浮圖分行結字變態無盡韋利涉造像遒媚俊逸順陵殘碑渾古有法若華山精享碑題名王紹宗王徵君臨終口授銘獨孤仁政碑張宗碑敬善寺碑於孝顯碑法藏禪師塔銘皆步趨隋碑爲寧贙舍利塔蘇慈碑之嗣法者至小碑中若王仲堪墓志體裁峻絕王畱墓志精秀無匹李夫人賈嬪墓志勁折在劉玉兗公頌之間常流殘石朴茂在呂望敬顯儁之間韋夫人志超渾在王偃李仲璇之間一切如來心眞言神似刁遵太常寺丞張鋭志圓勁在刁遵曹子建之間張氏墓志骨血峻秀張君浮圖志體峻而美焦璀墓志茂密有魏風此類甚多皆工絕不失六朝矩矱然皆不見偁於時亦可見唐時風气如今論治然有守舊開化二黨然時尙開新其黨繁盛守舊黨率爲所滅蓋天下世變旣成人心趨變以變爲主則變者必勝不變者必敗而書亦其一端也夫理無大小因微知著一綫之點有限而綫之所引億兆京陔而無窮豈不然哉故有宋之世蘇米大變唐風專主意態此開新黨也端明篤守唐法此守舊黨也而蘇米盛而蔡亾此亦開新勝守舊之證也近世鄧石如包愼伯趙撝叔變六朝體亦開新黨也阮文達決其必盛有見夫論書不取唐碑非獨以其淺薄也平心而論歐虞入唐年已垂莫此實六朝人也禇薛筆法淸虛髙簡若伊闕石籠銘石淙序大周封禪壇碑亦何所惡良以世所盛行歐虞顏柳諸家碑磨翻己壞名𨿽尊唐實則尊翻變之棗木耳若欲得舊搨動需露臺數倍之金此是藏家之珍玩豈學子人人可得而臨摹哉況求宋搨己若漢髙之劍孔子之履希世罕有況宋以上乎然卽得信本墨迹不如古人況六朝搨本皆完好無恙出土日新略如初搨從此入手便與歐虞爭道豈與終身寄唐人籬下局促無所成哉識者審時通變自不以吾說爲妄陳髙論好翻前人也自宋明以來皆尙唐碑宋元明多師兩晉然千年以來法唐碑者無人名家南北碑興鄧頑伯包愼伯張廉卿卽以書雄視千古故學者適逢世變推陳出新業尢易成舉此爲證尢易悟也唐人名手誠未能出歐虞外者今昭陵二十四種可見也吾最愛殷令名書裴鏡民碑血肉丰澤馬周禇亮二碑次之矣余若王知敬之李衛公碑郭儼之陸讓碑趙模之蘭陵公主碑髙士廉塋兆記崔惇禮碑體皆相近皆淸朗爽勁與歐虞近者也若權懷素平百濟碑間架嚴整一變六朝之體已開顏柳之先崔筠劉遵禮志方勁亦開柳派者此唐碑之沿革學唐碑者當知之中間韋縱靈慶池髙元裕碑有龍跳虎臥之气張顚郎官石柱題名有廉直勁正之體皆唐碑之可學者必若學唐碑從事於諸家可也

廣藝舟雙楫卷四體系弟十三傳曰人心不同如其面然山川之形亦有然余嘗北出長城而臨大塞東泛滄海而觀之罘西窺鄂漢南攬吳越所見名山洞壑嵚嶬竅窅無一同者而雄奇秀美逋峭淡宕之姿𨿽不同各有其類南洋島族曁泰西亞非利加之人碧睛墨面狀大詭異與中土人絕殊而骨相瓌瑋精緊淸奇肥厚仍相同夫書則亦有然眞楷之始濫觴漢末若谷朗郛休爨寶子枳陽府君靈廟鞠彥云弔比干髙植鞏伏龍秦從趙埛鄭長猷造像皆上爲漢分之別子下爲眞書之鼻祖者也太朴之後必繼以文封建之後必更郡縣五徳遞嬗勢不能已下逮齋隨𨿽有參用隸筆者然僅如後世關內矦徒存爵級與分地治者絕畍殊疆矣今舉眞書諸體之最古者披枝見本因流溯源記日禽獸知有母而不知有父野人曰父母何算焉大夫及學士則知有祖今學士生長於書亦安可不知厥祖哉故凡書體之祖與祖所自出並箸於篇葛府君碑額髙秀蒼渾殆中郎正脈爲眞書弟一古石梁石闕其法嗣伯施淸臣其繼統也同時有蜀漢景耀八石弩鐖銘正書字如黍米大渾厚蒼整淸臣麻姑壇似之可爲小楷極則此後正和太和之弩體亦相近又有太康五年楊紹瓦體勢與瘞鶴銘同雜用艸隸此皆正書之最古者也枳陽府君體出谷朗丰茂渾重與今存鍾元常諸帖體意絕似以石本論爲元常弟一宗傳太祖文皇帝神道暉福寺眞其法嗣定國寺趙芬殘石王輝兒造像其苗裔也李北海毫鋪紙上亦源於是石室記可見後此能用丰筆者寡矣爨龍顏與靈廟碑陰同體渾金璞玉皆師元常實承中郎之正統梁石闕所自出穆子容得暉福之丰厚而加以雄渾自余惠輔造像齊郡王造像溫泉頌臧質皆此體魯公尊師穆子容行轉气勢毫髮畢肖誠嫡派也後世師顏者亦其遠冑但奉別宗忘原籍之初祖矣弔比干文瘦硬峻峭其發源絕遠自尊楗裒斜來上與中郎分疆而治必爲崔浩書則衛派也其裔冑大盛於齊所見齊碑造像百種無不瘦硬者幾若陽明之學占斷晚明矣惟雋修羅碑加雄彊之態靈塔銘簡靜腴和獨饒神韻則下開龍藏而胎禇孕薛者也朱君山超秀亦其別子惟定國寺圓照造像不失丰肥猶西魏派稍軼三尺耳至隋賀若誼碑則其嫡派龍華寺乃弱支也觀孟達法師伊闕石龕石淙序瘦硬若屈鐵猶有髙曾矩矱禇得於龍藏爲多而采虛於君山植幹於賀若誼薛稷得於賀若誼而參用貝義淵肆恣之意誠懸𨿽云出歐其瘦硬亦出魏元預賀若誼爲多唐世小碑開元以前習禇薛者最盛後世帖學用虛愛之書益寡惟柳沈之體風行今習誠懸師石經者乃其云礽也石門銘飛逸奇渾分衍疎宕翩翩欲仙源出石門頌孔宙等碑皆夏殷舊國亦興中郎分疆者非元常所能牢籠也六十人造像鄭道昭瘞鶴銘乃其法乳後世寡能傳之蓋仙人長生不食人間煙火可無傳嗣必不得已求之宋之山谷或嘗得大丹學飛升者但力薄終未能淩霄漢耳偶見端州石室有宋人劉起題記點畫奇逸眞石門衣冏孫也不圖於宋人見之始興忠武王碑與刁遵同體茂密出元常而攺用和美幾與今吳興書無異而筆法精絕加有妙理北朝碑實少此種惟美人董氏志娟娟靜好略近之至唐人乃多采用今以吳興故千載盛行今日作趙書者實其苗裔直可謂之刁遵體也始與王碑意象雄彊其源亦出衛氏若結體峻密行筆英銳直與率更皇甫君碑無二乃知率更專學此碑竇臮謂率更師北齊劉瑉豈劉瑉亦師此邪蓋齊書峻整瑉書想亦雋修羅之類而加結構耳凡後世學歐書者皆其孫曾也楊大眼始平公魏靈藏鄭長猷諸碑雄彊厚密導源受禪殆衛氏嫡派惟筆力橫絕寡能承其緒者惟曹子建碑佛在金棺上題記洞達痛快體略近之但變爲疎朗耳唐碑𨿽主雄彊而無人能肖其筆力惟道因碑師大眼靈藏東方朔畫贊金天王碑師長猷始平今承其統韓魏公北嶽碑專師畫贊嚴重肖其爲人帖學盛興人不能復爲方重之筆千年來幾於夔之不祀也張猛龍賈思伯楊翚亦導源衛氏而結媾精絕變化無端朱笥河偁華山碑修短相副異體同勢奇姿誕譎靡有常制者此碑有之自有正書數百年薈萃而集其成天然功夫並臻絕頂當爲碑中極則信本得其雄彊而失其茂密殷令名包文該頗能學賈思伯其或足爲嗣音歟李超碑體骨峻美方圓並備然方筆較多亦出衛宗司馬元興孟敬訓皇甫驎凝禪寺體皆相近解伯逹造像亦有奇趣妙理兼備方圓爲北碑上乘至隋宋永貴唐於孝顯李緯圭峯亦其裔也髙湛劉懿司馬升法生造像穠華麗美並祖鍾風敬顯雋獨以渾逸開生面李仲璇則以駿爽騁逸足凝禪寺則以峻整暢元風龍藏集成如靑瑣連錢生香異色永興傳之髙步風塵矣唐初小碑最多此種若張興王畱韋利涉馬君起浮圖並其緒續流播人閒吳興香光亦其餘派也髙植體甚渾勁殆是鍾法王偃王僧微有相近然渾古過甚後世寡傳惟魯公差有其意耳張黑女碑雄彊無匹然頗帶質拙出於漢子斿殘碑馬鳴寺略近之亦是衛派唐人寡學之惟東坡獨肖其體態眞其苗裔也吳平忠矦字大逾寸亦出元常而勻淨安整細觀蘇慈碑布白著筆與此無異以此論之蘇慈亦非僞碑不得以其少雄彊气象非之唐貞觀十四年於孝顯碑勻淨亦相似以證蘇慈尢可信與舍利塔皆一家眷屬自唐至今習幹祿者師之於今爲盛子孫千億等於子姬矣慈香造像體出夏承其爲章也龍蟠鳳舞縱橫相涉闔辟相生眞章法之絕軌也其用筆頓挫沈著筋血俱露北碑書無不骨肉停勻筆鋒難驗惟此碑使轉斫折酣縱逸宕其結體飛揚綿密大開宋明之體在魏碑中可謂奇姿詭態矣優塡王平整薄弱絕無滋味大似唐人書然亦可見魏人書已無不有矣導源弟十四唐宋名家爲法於後旣以代興南北朝碑遂揜郁不偁於世永叔明誠𨿽能知之亦不能大暴著也然諸家之書無不導源六朝者𨿽世載綿緬傳碑無多皆可一一搜出之信本專仿貝義淵書結體出鋒毫髮無異頗怪唐世六朝碑本猶多若信本亦僅能臨仿豈能名家也化度九成气象較爲雍容然化度亦出於暉福寺及惠輔造像記耳九成結構參於隋世規模觀於李仲璇髙貞龍藏寺龍華寺舍利塔仲思那造像莫不皆然實則筋气疎緩不及張猛龍等遠甚矣永興廟堂碑出自敬顯雋髙湛劉懿運筆用墨意象悉同若更溯其遠源則上本於暉福也禇河南伊闕石龕出於弔比干文齊武平五年造像皆八分之遺法若李衛公碑昭仁寺碑則刁遵法生龍藏寺之嗣音也薛稷之石淙序其瘦硬亦出於弔比干文其出鋒縱筆則亦出於貝義淵顏魯公出於穆子容髙植其古厚盤礡精神體格悉似穆子容又原於暉福寺也淸臣渾勁又出圓照造像鉤法尢可據敬客磚塔銘亦於龍藏寺而樊府君志尢其自出也誠懸則歐之變格者然淸勁峻拔與沈傳師裴休等出於齊碑爲多馬鳴寺碑側筆取姿已開蘇派在汶北等字與坡老無異兗州金口壩水底石人筆勢翩翩直是宋人法度唐少林寺筆長態遠則黃山谷之祖也美人董氏開皇八年造像娟娟靜好則文衡山之遠祖也刁遵志王士則李寶成碑則趙吳興之髙曾也崔敬邕碑楊翚碑則鄧懷寧之自出也張胐志則張卽之所取近代梁山舟尢似之張孚張軫張景之則吳荷屋所螟蛉也趙阿歡造像雄肆沈著則米南官所仿也古之名家者能徧臨古碑皆有一二僻碑爲其專意模仿學之旣深亦有不能盡變者其師法所自來蹤迹猶可探討學者因此而推之讀碑旣多可以盡得書法之派亦可知古人成就之故矣凡說此者皆以近世人尊唐宋元明書甚至父兄之敎師友所講臨摹偁引皆在於是故終身盤旋不能出唐宋人肘下嘗見好學之士僻好書法終日作字眞有如趙壹所誚五日一筆十日一墨領袖若皀唇齒常黑者其勤至矣意亦欲與古人爭道然用力多而成功少者何哉則以師學唐人入手卑薄故也夫唐人筆畫气象較之六朝淺侻殊甚又從而師之其剽薄固也𨿽假以彭聃之壽必不能望唐人況欲追古人哉昔人云智過於師乃可傳授又云取法乎上僅得其中吾見鄧頑伯學六朝書而所成乃近永興登善張廉卿專學六朝書而所成乃近率更誠懸吾爲鄭文公而人以爲似吳興吾作魏隋人書乃反似九成皇甫樊府君人亦以爲學唐人碑耳蓋唐人皆師法六朝鄧張亦師法六朝故能與之爭道也爲散文者師法八家則僅能整潔而已雄深必不及八家矣惟師三代法秦漢然後气格濃厚自有所成以吾與八家同師故也爲駢文者師法六朝則僅能麗藻而已气味必不如六朝矣惟師秦漢法魏晉然後體气髙古自有遒文以吾與六朝同師故也故學者有志於古正宜上法六朝乃所以善學唐也﹝與卑唐篇參看﹞凡此爲有志成書言之如志在於祿則卑之無甚髙論矣六朝之體亦各有淵源已詳體系篇遠祖則發源於兩漢蛛絲馬迹亦可尋求詳本漢篇此不具論十家弟十五三古能書不箸已名石鼓爲史籀作乃議擬之辭延陵墓石爲孔子題乃坿會之說秦諸山石刻𨿽史偁相斯所作亦不箸名蓋風气渾厚末藝偏長不以自誇也沿及漢魏猶存此風今漢存碑其書人可考者惟武班碑爲紀伯允書郙閣頌爲仇紼書衡方碑爲朱登書樊敏碑爲劉燥書華嶽碑郭香察書或謂察者察人之書非人名也或謂蔡邕書然後人坿會邕書太多末必卽邕也石經書字體不同自蔡邕棠溪典外公羊末有臣趙聝議郎臣劉宏郎中臣張文臣蘇陵臣傅楨論語末題云詔書與博士臣左立郎中臣孫表上尊號奏鍾繇書受禪表衛覬書魯孔子廟碑梁鵠書天發神讖皇象書封禪國山蘇建書此外無考降逮六朝書法日工而噉名未甚𨿽張猛龍之精能爨龍顏之髙渾猶不自箸卽隋世尙不炫能於此至於唐代斯風遂墜片石只碣靡不書名遂爲成例南北朝碑書人名者略可指數今鉤考之凡得十六人皆工絕一時精能各擅者也又淇園二字爲司馬均書字迹寡少未成門戶王羲之曹娥碑王獻之保母志陶貞白之瘞鶴銘疑難遽定不復錄天柱山銘爲鄭述祖書隴東王感孝頌爲梁恭之書華嶽碑爲趙文淵書鄭氏世其家風梁趙得名前代以其隸體不周時用並從略焉今箸正書各成一體者列爲十家箸所書碑述於後寇謙之嵩髙靈廟碑蕭顯慶孫秋生造像朱義章始平公造像崔浩孝文皇帝弔比干墓文王遠石門銘鄭道昭雲峯山四十二種貝義淵始興王碑王長儒李仲璇修孔子廟碑穆子容太公呂望碑釋仙報徳像十家體皆迥異各有所長瘦硬莫如崔浩奇古莫如寇謙之雄重莫如朱義章飛逸莫如王遠峻整莫如貝義淵神韻莫如鄭道昭超爽莫如王長儒渾厚莫如穆子容雅朴莫如釋仙朱義章貝義淵蕭顯慶釋仙皆用方筆王遠鄭道昭王長儒穆子容則用圓筆崔浩寇謙之體兼隸楷筆互方圓者也九家皆源本分隸崔浩則裦斜之遺寇謙之則韓勑之嗣朱義章則東海廟之後王遠鄭道昭則西狹之遺尢其易見者也十家各成流派崔浩之派爲褚遂良柳公權沈傳師貝義淵之派爲歐陽詢王長儒之派爲虞世南王行滿穆子容之派爲顏眞卿此其顯然者也後之學者體經歷變而其體意所近罕能外此十家十家者譬道術之有九流各有門戶臯牢百代中惟釋仙稍遜抑可謂書之巨子矣十六宗弟十六天有日國有君家有主人有首木有本詩曰君之宗之族有大宗小宗爲學各有宗如易有施孟梁邱書有歐陽大小夏矦詩有齊魚韓禮有大小戴慶氏各專一家所謂宗也詩文亦然至於書亦豈有異哉書家林立卽以碑法各擅體裁互分姿制何所宗曰宗其上者一宗中何所立曰立其一家𨿽學識貴博而裁擇宜精傳曰因不失其親亦可宗也學者因於古碑亦不失所宗而己古今之中惟南碑與魏爲可宗可宗爲何曰有十美一曰魄力雄彊二曰气象渾穆三曰筆法跳越四曰點畫峻厚五曰意態奇逸六曰精神飛動七曰興趣酣足八曰骨法洞達九曰結構天成十曰血肉丰美是十美者惟魏碑南碑有之齊碑惟有瘦硬隋碑惟有明爽自雋修羅朱君山龍藏寺曹子建外未有備美者也故曰魏碑南碑可宗也魏碑無不佳者𨿽窮鄕兒女造像而骨血峻巖拙厚中皆有異態構字亦緊密非常豈與晉世皆當書之會邪何其工也譬江漢遊女之風詩漢魏兒童之謡諺自能蘊蓄古雅有後世學士所不能爲者故能擇魏世造像記學之已自能書矣言造像記之可師極言魏碑無不可學耳魏書自有堂堂大碑通古今極正變其詳備於碑品今擇其與南碑最工者條出之昔朱子與汪尙書論古文汪玉山問朱子曰子之主人翁是誰對以曾南丰曰子之主人翁甚體面今舉諸家聽人擇以爲主人翁亦甚體面矣爨龍顏爲雄彊茂美之宗靈廟碑陰輔之石門銘爲飛逸渾穆之宗鄭文公瘞鶴銘輔之弔比干文爲瘦硬峻拔之宗雋修羅靈塔銘輔之右三宗上張猛龍爲正體變態之宗賈思伯楊翚輔之始興王碑爲峻美嚴整之宗李仲璇輔之敬顯雋爲靜穆茂密之宗朱君山龍藏寺輔之暉福寺爲丰厚茂密之宗穆子容梁石闕溫泉頌輔之右四宗中張玄爲質峻偏宕之宗馬鳴寺輔之髙植爲渾勁質拙之宗王偃王僧臧質輔之李超爲體骨峻美之宗解伯逹皇甫驎輔之楊大眼爲峻健丰偉之宗魏靈藏廣川王曹子建輔之刁遵爲虛和圓靜之宗髙湛劉懿輔之吳平忠矦神道爲平整勻淨之宗蘇慈舍利塔輔之右六宗下旣立宗矣其一切碑相近者各以此判之自此觀碑是非自見自此論書亦不至聚訟紛紛矣凡所立之宗奇古者不錄靡弱者不錄怪異者不錄立其所謂備眾美通古今極正變足爲書家極則者耳經石峪爲榜書之宗白駒谷輔之石鼓爲篆之宗瑯瑘臺開母廟輔之三公山爲西漢分書之宗裴岑郙閣天發神讖輔之右外宗三漢分亦各體備有亦各有宗別詳本漢篇此不錄碑品弟十七昔庾肩吾爲書品李嗣眞張懷瓘韋續接其軌武或師人表之九等或分神妙精能之四科包羅古今不出二類夫五音之好人各殊嗜妍蚩工拙倫次蓋繁故昔賢評書亦多失當後世品藻祇紓已懷輕重等差豈能免戾夫書道有天然有工夫二者兼美斯爲冠冕自余偏至亦自稱賢必如張懷瓘先其天性後其習學是使人惰學也何勸之爲必軒舉之工夫爲上雄深和美各自擅場古人論書皆尙勁險二者比較健者居先古尙質厚今重文華文質彬嫾乃爲粹美孔從先進今取古質華薄之體蓋少後焉若有新理異態髙情逸韻孤立特峙常音難緯覩玆靈變尢所崇慕今取南北朝碑爲之品列唐碑太夥姑從捨旃神品爨龍顏碑靈廟碑陰石門銘妙品上鄭文公四十二種暉福寺梁石闕妙品下枳陽府君碑梁綿州造像瘞鶴銘泰山經石峪般若經石井闌題字蕭衍造像孝昌六十人造像髙品上谷朗碑葛祚碑額弔比干文嵩髙靈廟碑髙品下鞠彥云墓志髙勾麗故城刻石新羅眞興太王巡狩管境碑髙植墓志秦從卅人造像鞏伏龍造像趙埛造像晉丰縣造像精品上張猛龍淸徳頌李超墓志賈思伯碑楊翚碑龍藏寺碑始興王碑解伯達造像精品下刁遵志惠輔造像記皇甫驎志張黑女碑髙湛碑呂望碑慈香造像元寧造像趙阿歡卅五人造像逸品上朱君山墓志敬顯雋剎前銘李仲璇修孔子廟碑逸品下武平五年靈塔銘劉玉志臧質碑源磨耶祇桓題記安定王元燮造像能品上長樂王造像太妃矦造像賈子建碑雋修羅碑溫泉頌崔敬邕碑沙門惠詮造像華嚴經菩薩明難品道略三百人造像楊大眼造像凝禪寺碑始平公造像能品下魏靈藏造像張徳壽造像魏元預造像司馬元興碑馬鳴寺碑元詳造像首山舍利塔銘寧贙碑賀若誼碑蘇慈碑報徳像李憲碑王偃碑王僧碑定國寺碑碑評弟十八爨龍顏若軒轅古聖端冕垂裳石門銘若瑤島散仙驂鸞跨鶴暉福寺寛博若賢達之徳爨寶子碑端朴若古佛之容弔比干文若陽朔之山以瘦峭甲天下刁遵志如西湖之水以秀美名寰中楊大眼若少年偏將气雄力健道略造像若束身老儒節竦行淸張猛龍如周公制禮事事皆美善馬君超浮圖若泰西機器處處有新意李仲璇如烏衣子弟神釆超俊廣川王造像如白門伎樂裝束美麗劉玉如巟江僵木𨿽經冬槎枒而生气內藏司馬升如三日新婦𨿽體態媚麗而容止羞澀靈廟碑陰如渾金璞玉寶采難名始興王碑如彊弓勁弩持滿而發靈廟碑如入收藏家舉目盡奇古之器臧質碑若與古徳語開口無世俗之談元燮造像如長戟修矛盤馬自喜曹子建碑如大刀闊斧斫陣無前李超志如李光弼代郭子儀將壁壘一新六十人造像如唐明皇隨葉法善遊霓裳人聽解伯達造像雍容文章踴躍武事雋修羅長松倚劍大道臥羆雲峯石刻如阿房宮樓閣綿密四山摩崖如建章殿門戶萬千定國寺如祿山肥重行步蹣跚凝禪寺如曲江風度骨气峻整司馬元興碑古質郁紆精魄超越馬鳴寺若野竹過雨輕燕側風髙植碑若蒼崖巨石森森古容髙湛碑若秋菊春蘭茸茸艷逸溫泉頌如龍髯鶴頸奮舉雲霄敬顯雋若閒鷗飛鳧遊戲汀渚太祖文皇帝神道若大延裦衣端拱而議南康簡王若芳圃桂樹淨直有香李君巧如閒庭卉木春來著花皇甫驎如小苑峯巒雪中露骨張黑女碑如駿馬越澗偏面驕嘶枳陽府君碑如安車入朝不尙馳驟慈香如公孫舞劍瀏亮渾脫楊翚如蘇蕙織錦綿密回環朱君山如白雲出岫舒捲窈窕龍藏寺如金花徧地細碎玲瓏舍利塔如妙年得第翩翩開朗蘇慈碑如手版聽鼓戢戢隨班餘論弟十九包愼伯以般若碑爲西晉人書此未詳考也今按此經完好在薤山映佛巖經主爲梁父令王子椿武平元年造是齊碑也是碑𨿽簡穆然較龍顏暉福尙遜一籌今所見岡山尖山鐵山摩崖皆此類實開隋碑洞達爽闓之體故曹子建碑亦有般若經筆意六朝人書無露筋者雍容和厚禮樂之美人道之文也夫人非病疾未有露筋惟武夫作气勢矜好身手者乃爲之君子不尙也季海淸臣始以筋勝後世遂有去皮肉而專用筋者武健之餘流爲醜怪宜元章誚之張長史謂大字促令小小字展令大非古法也張猛龍碑結構爲書家之至而短長俯仰各隨其體觀古鐘鼎書各隨字形大小活動圓備故知百物之狀自小篆興持三尺法剪截齊割已失古意然隸楷始興猶有異態至唐碑蓋不足觀矣唐碑惟馬君起浮圖奇姿異態回絕常制吾於行書取蘭亭於正書取張猛龍各極其變化也本朝書有四家皆集古大成以爲楷集分書之成伊汀洲也集隸書之成鄧頑伯也集帖學之成劉石庵也集碑之成張廉卿也魯公書如宋開府碑之髙渾絕俗八關齊之气體雍容昔人以爲似瘞鶴銘者誠爲絕作蓋魯公無體不有卽如離堆記若無可考後世豈以爲魯公書乎然麻姑壇握拳透爪乃是魯公得意之筆所謂字外出力中藏稜魯公諸碑當以爲弟一也聖教序唐僧懷仁所集右軍書位置天然章法秩理可謂異才此與國朝黃亭集唐人詩剪裁縫紉皆若已出可謂無獨有偶矣然集字不止懷仁僧大雅所集之吳文碑亦用右軍書尢爲逋峭古今集右軍書凡十八家以開福寺爲最不虛也此猶之劉鳳誥之集杜詩乎完白山人計白當黑之論熟觀魏碑自見無不極茂密者若楊軍張猛龍尢其顯然卽石門銘鄭文公朱君山之奇逸亦無不然乃知疎處可使走馬密處不使通風直善言魏碑者至於隋唐疎朗雍容書乃大變豈一統之會宜爾邪柳誠懸平西王碑學伊闕石龕而無其厚气且體格未成時柳公年已四十餘書乃如此可知古之名家亦不易就後人或偁此碑則未解書道者也書若人然須備筋骨血肉血濃骨老筋藏肉瑩加之姿態奇逸可謂美矣吾愛米友仁書殆亦散僧人聖者求之北碑六十人造像李超亦可以當之靈廟碑陰佳絕其將軍寧鳥洛陵江髙州等字筆墨渾穆大有石鼓瑯琊臺石經筆意眞正書之極則得其指甲可無唐宋人矣惠輔造像記端丰峻整峩冠方袍其官人气象字僅三四分而筆法茂密大有唐風矣龍門造像自爲一體意象相近皆雄峻偉茂極意發宕方筆之極軌也中惟法生用圓筆耳北海王元詳筆𨿽流美仍非大異惟優塡王則气體卑薄可謂非種在必鋤者故舉龍門皆偁其方筆也魏碑大種有三一曰龍門造像一曰雲峯石刻一曰岡山尖山鐵山摩崖皆數十種同一體者龍門爲方筆之極軌雲峯爲圓筆之極軌二種爭盟可謂極盛四山摩崖通隸楷備方圓髙渾簡穆爲擘窠之極軌也龍門二十品中自法生北海優塡外率皆雄拔然約而分之亦有數體楊大眼魏靈藏一弗惠感道匠孫秋生鄭長猷沈著勁重爲一體長樂王廣川王太妃矦髙樹端方峻整爲一體解伯達齊郡王佑峻骨妙气爲一體慈香安定王元燮峻蕩奇偉爲一體總而名之皆可謂之龍門體也枳陽府君筆法之佳固也考其體裁可見隸楷之變質其文義絕無諛墓之詞體與元常諸帖近眞魏晉之宗風也葛府君字少難得佳搨寶子太髙惟此碑字多而搨佳當爲正書古石弟一本六朝筆法所以過絕後世者結體之密用筆之厚最其顯著而其筆畫意勢舒長𨿽極小字嚴整之中無不縱筆勢之宕往自唐以後局促褊急若有不終目之勢此眞古今人之不相及也約而論之自唐爲界唐以前之書密唐以後之書疎唐以前之書茂唐以後之書凋唐以前之書舒唐以後之書迫唐以前之書厚唐以後之書薄唐以前之書和唐以後之書爭唐以前之書澀唐以後之書滑唐以前之書曲唐以後之書直唐以前之書縱唐以後之書斂學者熟觀北碑當自得之龍藏寺秀韻芳情馨香溢時然所得自齊碑出齊碑中靈塔銘百人造像皆於瘦硬中有淸腴气龍藏變化加以活筆遂覺靑出於藍耳褚河南則出於龍藏並不能變化之

廣藝舟雙楫卷五執筆弟二十朱九江先生執筆法曰虛拳實指平腕豎鋒吾從之學苦於腕平則筆不能正筆正則腕不能平因日窺先生執筆法見食指中指名指層累而下指背圓密如法爲之腕平而筆正矣於是作字體气丰勻筋力仍未沈勁先生曰腕平當使杯水置上而不傾豎鋒當使大指橫撐而出夫職運筆者腕也職執筆者指也如法爲之大指所執愈下掌背愈豎手眼骨反下欲切案筋皆反紐抽掣肘及肩臂抽掣旣緊腕自虛懸通身之力奔赴腕指間筆力自能沈勁若饑鷹側攫之勢於是隨意臨古碑皆有气力始知向不能書皆由不解執筆以指代運故筆力靡弱欲臥紙上也古人作書無用指者筆陣圖曰點畫波撇屈曲須盡一身之力而送之夫用指力者以指撥筆腕且不動何所用一身之力哉欲用一身之力者必平其腕豎其鋒使筋反紐由腕入臂然後一身之力得用焉或者乃謂撥鐙法始自唐人六朝無不參指力者可以筆陣圖說証之徧求六朝亦無用指運筆之說也學者欲執筆先求腕平次求掌豎後以大指與中指相對擫管令大指之勢倒而仰中指之體直而垂名𨿽曰執實則緊夾其管李后主所云在大指上節下端中指著指尖名指在爪甲肉之際也大指中指夾管己自成書然患其气浮而不沈體超而不穩又患腕平則筆鋒多偃向右故以名指擫之使左又患其擫力推之使外也則以食指擫之使內四指爭力勢相蹙廹鋒自然中正渾全掌自虛腕自圓筋自左紐而通身之力出矣自後漢崔子玉傳筆法至鍾王下逮永禪師永傳虞世南世南傳陸柬之柬之傳其侄彥遠彥遠傳張長史長史傳崔邈邈以授韓方明方明曰置筆於大指節前大指齊中指相助爲力指自然實掌自然虛盧攜述羲獻以來相傳筆法曰大指擫中指斂弟二指拒無名指林韞傳盧肇撥鐙法亦云以筆管著中指尖令圓活易轉運其法與今同蓋足踏馬鐙淺則易轉運撥鐙二字誠爲妙譬蓋崔杜之舊軌鍾王之正傳也以指運筆之說惟唐人翰林密論乃有之其法曰作點向左以中指斜頓向右以大指齊頓作橫畫皆用大指遣之作策法仰指擡筆上作勒法用中指鉤筆澀進覆畫以中指頓筆然後以大指遣至盡處自爾之後指運之說大盛韓方明所譏今人置筆富節礙其轉動拳指塞掌絕其力勢然則唐人之書固多不善執筆者矣宋人講意態無施不可東坡乃有把筆無定法要使弱而寛以永叔指運而腕不知爲妙蓋愛取姿態故也夫以數指俯仰運送其力有幾運送亦不能出分寸外苟過寸字己滯於用然則又易執筆法乎則未得國能失其故步矣東坡操之至熟變化生新其詩曰貌妍容有顰璧美何妨橢亦其不足之故孫壽以齲齒墮馬爲美己非碩人頎頎模範矣在東坡猶可然由此遂遠遜古人後人勿震於東坡而欲效顰也夫用指力者筆力必困弱欲臥紙上勢爲之也包愼伯之論書精細之至爲後世開山然以其要歸於運指謂大指能揭管則鋒自開引歐蘇之說以爲證乃謂握之太緊力止在管而不在毫端其書必拋筋露骨枯而且弱其說粗謬可笑蓋愼伯好講墨法又好言萬毫齊力不得其故而思借助於指不知握筆旣緊腕平掌豎俾手眼之勢欲斜切於案以腕運筆欲提筆則毫起欲頓筆則毫鋪頓挫則生姿行筆戰掣血肉滿足運行如風雄彊逸蕩安有拋筋露骨枯弱之病愼伯自偁其書得於簡牘頗傷婉麗則逸少龍威虎震大令跳宕雄奇豈非簡牘乎不自知婉弱之由敗績在指而反攻運腕之弱不其諆乎此誠智者千慮之失余慮人惑於愼伯之說故亟正之執筆髙下亦自有法衛夫人眞書執筆去筆頭二寸此蓋就漢尺言漢尺二寸僅今寸許然亦以爲衛夫人之說爲寸外大字言之大約執筆總以近下爲主盧曰執筆淺深在去紙遠近遠則浮泛虛薄近則搵鋒體重體驗甚精包愼伯述黃小仲法曰布指欲其疏則謬執筆欲其近則有得之言也近人執筆多髙蓋惑於衛夫人之說而不知考亦由宋明相傳多作行艸不能眞楷之故蓋其執筆太髙畫勢虛浮故不能正書也近人又矜言執筆欲近之說以爲不傳之柲亦爲可笑吾自解執筆卽已低下人多疑之吾亦不能答其搵重之故閱諸說頗訝其暗合後乃知吾腕平大指橫撐執筆自不得不近下以此知苟得共本其末自有不待學而能者矣包愼伯又述王瞿言管須向左後稍偃自能逆入平出卷毫而行此法不止矜爲祕傳且托於神授矣吾腕欲平而大指撐出管常微偃右自學執筆時卽能逆入平出卷毫而行矣蓋常人執筆腕斜欹案上大指向上筆管必斜右毫尖必向左落筆旣順畫則毫尖向上豎則毫尖向左其鋒全在邊綫故未能萬毫齊力若腕能平使手眼幾欲切案則無論如何執法管自向左但鋒仍自外耳惟以中指直擫之則鋒自向內又有大指橫撐直出拒之食指亦橫出作楕圓形以指尖推筆故管自向左鋒自迆後向左名指控禁之則鋒自定筆在四指之尖轉動空活故類撥鐙王侍中書訣所謂中控前衝拇左食右名禁後從皆悉暗合侍中用衝禁二字尢精蓋不用大指食指尖推筆則不得爲衝名指在外禁定其筆只能謂之禁不能謂之拒也然吾之暗合古法亦不出腕平欲置杯水而不傾大指橫撐而出二語而已黃小仲云食指須髙如鵝頭昻曲欲其如是大指橫撐出拒筆食指自有是勢故苟能腕平指橫則王侍中石本之訣小仲不傳之祕仲瞿神授之說愼伯累牘之言皆已備有無遺富哉言乎故學貴有本小藝亦其理也吾爲之語曰平腕欲手眼之向下橫撐大指欲其指平而執低手眼向下則腕反而筋紐大指橫平下拒則掌豎而食指昻右腕挺開則鋒正對凖腕懸而肩背力出左腕挺開貼案則气勢停勻右腕益虛活如此則八面完全險勁雄渾篆眞行艸無不得勢矣蓋隸書橫匾故勒爲最難其努次之腕開則得橫勢順勢行之則畫平滿有气對凖則努垂下自有勢筋紐則險勁自出自此學書無施不可視其學之深淺髙低以爲其書品之髙下耳丞相偁下筆如鷹隼攫拏中郎筆勢洞達右軍曰字勢雄彊詳觀索靖王導右軍大令魯公艸書及天發神讖北碑中若楊大眼魏靈藏惠感諸造像巨刃揮天大刀所陣無不以險勁爲主若不得執筆之勢如何能之愼伯之論書𨿽精其見間及此然未嘗論及腕平大指橫撐之說想愼伯尙未知之故用工至深而終傷婉弱吾偶得此又證以古法及愼伯之法無不吻合𨿽用力過淺未及於古然欲階古人捨是則出不由戶莫能致也吾亦不欲緘祕之以示子弟俾繼此而神明之或有成焉綴法弟二十一書法之妙全在運筆該舉其要盡於方圓操縱極熟自有巧妙方用頓筆圓用提筆提筆中含頓筆外拓中含者渾勁外拓者雄彊中含者篆之法也外拓者之法也提筆婉而通頓筆精而密圓筆者蕭散超逸方筆者凝整沈著提則筋勁頓則血融圓則用抽方則用絜圓筆使轉用提而以頓挫出之方筆使轉用頓而以提絜出之圓筆用絞方筆用翻圓筆不絞則痿方筆不翻則滯圓筆出以險則得勁方筆出以頗則得駿提筆如遊絲裊空頓筆如獅狻蹲地妙處在方圓並用不方不圓亦方亦圓或體方而用圓或用方而體圓或筆方而章法圓神而明之存乎其人矣求之古碑楊大眼魏靈藏始平公鄭長猷靈感張猛龍始興王雋修羅髙貞等碑方筆也石門銘鄭文公瘞鶴銘刁遵髙湛敬顯儁龍藏寺等碑圓筆也爨龍顏李超李仲璇解伯達等碑方圓並用之筆也方圓之分𨿽云導源篆隸然正書波磔全出漢分漢分中實備方圓如裒斜郙閣孔謙尹宙東海廟曹全石經皆圓筆也衡方張遷白石神君上尊號受禪皆方筆也蓋方筆便於作正書圓筆便於作行艸然此言其大較正書無圓筆則無宕逸之致行艸無方筆則無雄彊之神則又交相爲用也以腕力作書便於作圓筆以作方筆似稍費力而尢有矯變飛動之气便於自運而亦可臨仿便於行艸而尢工分楷以指力作書便於作方筆不能作圓筆便於臨仿而難於自運可以作分楷不能作行艸可以臨歐柳不能臨鄭文公瘞鶴銘也故欲運筆必先能運腕而後能方能圓也然學之之始又宜先方筆也古人筆法至多然學者不經師授鮮能用之但多見碑刻多臨細驗自有所得善乎張長史告裴儆曰倍加工學臨冩書法當自悟耳可見昔人亦無奇特祕訣也卽其告魯公亦曰執筆圓暢布置合宜紙筆精佳變通適懷此數語至庸而書道之精誠不外此若言簡而該有李華之說曰用筆在乎虛掌而實指緩衂而急送意在筆前字居筆後不拙不巧不今不古華質相半又曰有二字神訣截也拽也所謂截拽者謂未可截者截之可以己者拽之後有山谷殆得此訣以名家者也竇臮論書七十餘字甚精可玩黃小仲論書以章法爲主在牝牡相得不計點畫工拙包愼伯因爲大九宮之論然古人實已有之張懷瓘曰偃仰向背陰陽相應鱗羽參差峯巒起伏遲澀飛動射空玲瓏尺寸規度隨字變轉此論小九宮而施之大九宮尢精妙故曰一字則功妙盈虛連行則巧勢起伏行筆之法十遲五急十曲五直十藏五出十起五伏此己曲盡其妙然以中郎爲最精其論貴疾勢澀筆又曰令筆心常在點畫中筆軟則奇怪生焉此法惟平原得之篆書則李少溫艸書則楊少師而己若能如法行筆所謂𨿽無師授亦能妙合古人也古人作書皆重藏鋒中郎曰藏頭護尾右軍曰弟一須存筋藏鋒滅迹隠端又曰用尖筆須落筆混成無使豪露所謂築鋒下筆皆令完成也錐畫沙印印泥屋屚痕皆言無起止卽藏鋒也古人論書以勢爲先中郎曰九勢衛怛曰書勢羲之日筆勢蓋書形學也有形則有勢兵家重形勢拳法亦重撲勢義固相同得勢便則巳操勝算右軍筆勢論曰一正腳手二得形勢三加遒潤四兼拗拔張懷瓘曰作書必先識勢則務遲澀遲澀分矣求無拘系拘系亡矣求諸變態變態之旨在乎奮斫奮斫之理資於異狀異狀之變無溺荒僻荒僻去矣務於神采善乎輪扁之言曰得於心而應於手庖丁之言曰以神遇不以目視官𨿽止而神自行新理異態變出無窮如是則血濃骨老筋藏肉瑩譬道士服煉旣成神釆王長迥絕常人也新理異態古人所貴逸少日作一字須數種意故先貴存想馳思造化古今之故寓情深郁豪放之間象物於飛潛動植流峙之大可以疾澀通八法之則以陰陽備四時之气新理異態自然佚出少溫自謂於天地山川日月星辰云露艸木文物衣冠皆有所得𨿽文士誇妄之語然冩黃庭則神遊縹緲書告誓則情志沈鬱能移人情乃爲書之至極佛法言聲色觸法受想行識以想觸爲大書𨿽小技其精者亦通於道焉側之必收勒之必澀啄之必峻努之必戰此千古書家之公論諸家所必同者也然諸家於八法體勢各異但熟玩諸碑可得之行筆之間亦無異法在乎熟之而己唐太宗日緩則滯而無筋急則病而無骨橫豪側管則純慢而多肉豎筆直鋒則漧枯而露骨及其悟也思與神合同乎自然吾謂書法亦猶佛法始於戒律精於定慧證於心源妙於了悟至其極也亦非口手可傳焉古人言行艸筆法有極詳明者陳繹曾曰字一寸蹲七釐提五釐捺九釐盡一分淸勁者減三初學提活蹲輕則肉圓老成提緊蹲重則肉歷削然此只就常法言之令學者有下手處然如始平公等碑豈可復泥此邪唐後人作書只能用輕筆不能用肥筆山谷謂瘦硬易作肥勁難得東坡謂李國主不爲瘦硬便不成書益以見魏人筆力之不可及也夫學書猶學射也射者內志正外體直持弓注矢引滿而後發無遠無近無左無右期中的焉弓不欲彊彊則爆不欲弱弱則弛夫書者正體執筆選毫調墨使之濃淡得剛柔中亦奚以異古者以射選士今以書亦何選哉夫書道猶兵也心意者將軍也腕指者偏裨也鋒者先鋒也副毫者眾隊也紙墨者器械也古之書論猶古兵法也古碑猶古陳圖也執筆者朿伍也運筆者調卒也選毫者選鋒也將軍不熟於古兵法陣圖則無以爲將軍徧裨不習熟將軍之意恉而致之士卒不能朿伍或朿伍不嚴則無以爲偏裨毫不受令則爲驕兵受令而眾隊不齊心則爲偏師爲散勇將卒至矣器械不精良或精良而不善用亦無以殺敵致果有一於此皆可致敗名將練兵豈可使有懈可系哉若夫百練之師熟於古兵法加以神明變化武穆曰運用之妙則在一心此又存乎其人矣墨之爲器械也譬之今曰其猶炮乎用何鋼質受藥多少皆有分度猶墨之濃淡稠稀也墨太潰則散太爆則枯東坡論墨謂如小兒眼睛每起必研墨一斗供一日之用蓋古人用墨必濃厚觀暉福寺溫泉頌定國寺丰厚無比所以能致此者萬毫齊力而用墨漿濃色深故能黝然作深碧色也筆墨之交亦有道筆之著墨三分不得深浸至毫弱無力也幹研墨則濕點筆濕研墨則漧點筆太濃則肉滯太淡則肉薄然與其淡也寧濃有力運之不能滯也紙法古人寡論之然亦須令與筆墨有相宜之性始可爲書若紙剛則用柔筆紙柔則用剛筆兩剛如以錐畫石兩柔如以泥洗泥旣不圓暢神格亡矣今人必以羊毫矜能於蠟紙是必欲制梃以撻秦楚也豈見其利乎昔人謂學者當用惡筆令後不擇筆𨿽則云然而器械不精亦不能善其事故伯階非流紈體素不妄下筆若子邑之紙研染輝光仲將之墨一點如漆若令思挫於弱毫數屈於陋墨言之使人於邑侍中之嘆豈爲謬歟學敍弟二十二今天下人士學之難成者非獨其人之惰學亦教之無其序也蒙偲就傳不事小學而讀大學捨名物訓詁而言性理故有號偁學人問以度數之實而瞢如者其它未學文史而遽爲八股未臨碑刻而遽冩捲折皆顚倒舛戾失序之尢卽以臨碑刻觀之則亦昧於本未先後之序旣以用力多而蓄徳鮮久之則懈畏不敢爲此所以難成也學書有序必先能執筆固也至於作書先從結構入畫平豎直先求體方次講向背往來伸縮之勢字妥貼矣次講分行布白之章求之古碑得各家結體章法通其疎密遠近之故求之書法得各家祕藏驗方知提頓方圓之用浸淫久之習作熟之骨血气肉精神皆備然後成體體旣成然後可言意態也記日體不備君子謂之不成人體不備亦謂之不成書也作書宜從何始宜從大字始筆陣圖曰初學先大書不得從小然亦以二寸一寸爲度不得過大也學書行艸宜從何始宜從方筆始以其畫平豎直起收轉落皆有筆迹可按將來終身作書冩碑皆可方整自不走入奇衺也學書宜用九宮格摹之當長肥加倍盡其筆勢而縱之蓋凡書經刻石摹搨必有瘦損加倍臨之乃僅得古人原書之意也字在一二寸間而方筆者以何碑爲美張猛龍碑額楊翚碑額字皆二寸最爲丰整有勢可學者也寸字方筆之碑以龍門造像爲美曰穆陵亮夫人尉遲造像體方筆厚畫平豎直宜先學之次之楊大眼骨力峻拔徧臨諸品終之始平公極意峻宕骨格成形體定得其勢雄力厚一生無靡弱之病且學之亦易似吾教十齡小女作書十二日便有意勢且有拙厚峻秀之气矣學書必須摹仿不得古人形質無自得性情也六朝人摹仿己盛北史趙文深周文帝令至江陵影覆寺碑影覆卽唐之向搨也欲臨碑必先摹仿摹之數百過使轉行立筆盡肖而後可臨焉能作龍門造像矣然後學李仲璇以活其气旁及始興王碑溫泉頌以成其形進爲皇甫鱗李超司馬元興張黑女以博其趣六十人造像楊翚以雋其體書駸駸乎有所入矣於是專學張猛龍賈思伯以致其精得其綿密奇變之意至是也習之須極熟冩之須極多然後可久而不變也然後縱之猛龍碑陰曹子建以肆其力竦之弔比干文以肅其骨疎之石門銘鄭文公以逸其神潤之梁石闕瘞鶴銘敬顯雋以丰其肉沈之朱君山龍藏寺呂望碑以華其血古之嵩髙鞠彥云以致其朴雜學諸造像以盡其態然後舉之枳陽府君爨龍顏靈廟陰暉福寺以造其極學至於是其幾於成矣𨿽然猶未也上通篆分而知其源中用隸意以厚其气旁涉行艸以得其變下觀諸碑以備其法流觀漢瓦晉磚而得其奇浸而淫之釀而醞之神而明之能如是十年則可使歐虞抗行禇薛扶轂鞭笞顏柳而狎畜蘇黃矣尙何趙董之足云吾於此事頗用力傾囊倒篋而出之不止金鍼度與也若能如是爲學徧臨諸碑𨿽不學一唐人碑豈患不成若急於幹祿不能爾許亦須依此入手博學數種以植其幹厚其力雄其筆逸其韻然後學唐碑若裴鏡民靈慶池郭家廟張興樊府君李靖唐儉臧懷恪馮宿不空和尙云麾將軍馬君起浮圖羅周敬諸碑則亦可通古通今若夫入手之敍則萬不可誤耳書體旣成欲爲行書博其態則學閣帖次及宋人書以山谷最佳力肆而態足也勿頓學蘇米以陷於徧頗剽佼之惡習更勿誤學趙董蕩爲軟滑流靡一路若一入迷津便墮阿鼻牛犁地獄無復超度飛升之日矣若直書未成亦勿遽學用筆如飛習之旣慣則終身不能爲眞楷也述學弟二十三吾十一齡侍先祖教授公諱贊修字述之於連州官舍含飴爬棗暇輒弄筆先祖始教以臨樂毅論及歐趙書課之頗嚴然性懶鈍家無佳搨久之不能工也將冠學於朱九江先生﹝諱次琦號子襄﹞先生爲當世大儒餘事尢工筆札其執筆主平腕豎鋒虛拳實指蓋得之謝蘭生先生爲黎山人二樵之傳也於是始學執筆手彊甚晝作勢夜畫被數月乃少自然得北宋搨醴泉銘臨之﹝銘爲潘木君先生鐸贈九江先生者潘公時罷晉撫於役河南盡以所藏書籍碑版七千卷爲贈用蔡邕贈王粲例也前輩風流盛徳如此附記之﹞始識古人墨气筆法少有入處仍苦凋疎後見陳蘭甫京卿謂醴泉難學歐書惟有小歐道因碑可步趨耳習之果茂密乃知陳京卿得力在此也因並取圭峯虞恭公玄祕塔顏家廟臨之乃少解結構蓋𨿽小道非得其法無由入也間及行艸取孫過庭書譜及閣帖橅之姜堯章最偁張芝索靖皇象章艸以時人罕及因力學之自是流觀諸帖又隳蘇米窩白中稍矯之以太傅宣示戎輅薦季直諸帖取其拙厚實皆宋明鉤刻不過爲邢侗王寵奴隸耳時張延秋編修相謂帖皆翻本不如學碑吾引白石氈裘之說難之蓋溺舊說如此少讀說文嘗作篆隸苦嶧山及陽冰之無味問九江先生偁近人鄧完白作篆弟一因搜求之粵城苦難得壬午入京師乃大購焉因並得漢魏六朝唐宋碑版數百本從容玩索下筆頗遠於俗於是翻然知帖學之非矣惟吾性好窮理不能爲無用之學最懶作字取大意而已及久居京師多遊廠肆日購碑版於是盡見秦漢以來及南北朝諸碑泛濫唐宋乃知隸楷變化之由派別分合之故世代遷流之異湖州沈刑部子培當代通人也謂吾書轉折多圓六朝轉筆無圓者吾以鄭文公証之然由此觀六朝碑悟方筆無筆不斷之法畫必平長又有波折於朱君山碑得之湖北有張孝亷裕釗亷卿曾文正公弟子也其書髙古渾穆點畫轉折皆絕痕迹而意態逋峭特甚其神韻皆晉宋得意處眞能甄晉陶魏孕宋梁而育齊隋千年以來無與比其在國朝譬之東原之經學稚威之駢文定庵之散文皆特立獨出者也吾得其書審其落墨運筆中筆必折外墨必連轉必提頓以方爲圓落必含蓄以圓爲方故爲鋭筆而實畱故爲漲墨而實潔乃大悟筆法又得鄧頑伯楷法蒼古質朴如對商彜漢玉眞靈廟碑陰之嗣音蓋頑伯生平冩史晨禮器最多故筆之中鋒最厚又臨南北碑最夥故其气息規模自然髙古夫藝業惟气息最難愼伯僅求之點畫之中以其畫中滿爲有古法尙未爲知其深也趙撝叔學北碑亦自成家但气體靡弱今天下多言北碑而盡爲靡靡之音則趙撝叔之罪也夫精於篆者能豎精於隸者能畫精於行艸能點能使轉熟極於漢隸及晉魏之碑者體裁胎息必古吾於完白山人得之完白純乎古體張君兼唐宋體裁而鑄冶之尢爲集大成也阮文達南北書派論謂必有英絕之士領袖之者意在斯人乎吾執筆用九江先生法爲黎謝之正傳臨碑用包愼伯法愼伯問於頑伯者通張亷卿之意而知下筆用墨浸淫於南北朝而知气韻胎格惜吾眼有神吾腕有鬼不足以副之若以暇日深至之或可語於此道乎夫書小藝耳本不足述亦見凡有所學非深造力追未易有得況大道邪

廣藝舟雙楫卷六榜書弟二十四榜書古曰署書蕭何用以題蒼龍白虎二闕者也今又偁爲擘窠大字作之與小字不同自古爲難其難有五一曰執筆不同二曰運管不習三曰立身驟變四曰臨仿難周五曰筆毫難精有是五者𨿽有能書之人熟精碑法驟作榜書多失故步蓋其勢也故能書之後當復有事以其別有門戶也榜書有尺外者有數寸者當分習之先習數寸者可以摹寫筆力能拓起收使轉筆筆完具旣精熟可以拓爲大字矣杜工部曰九齡書大字有作成一囊則古人童年先作大字可見矣學榜書𨿽別有堂壁要亦取古人大字精者臨寫之六朝大字猶有數碑太祖文皇帝石闕泰山經石峪淇園白駒谷皆佳碑也尙有尖山岡山鐵山摩崖率大書佛號贊語大有尺餘凡數百字皆渾穆簡靜餘多參隸筆亦復髙絕榜書亦分方筆圓筆亦導源於鍾衛者也經石峪圓筆也白駒谷方筆也然自以經石峪爲弟一其筆意略同鄭文公艸情篆韻無所不備雄渾古穆得之榜書較觀海詩尢難也若下視魯公祖關逍遙樓李北海景福吳琚天下弟一江山等書不啻兜率天人視沙塵眾生矣相去豈有道裏計哉東坡曰大字當使結密而無間此非榜書之能品試觀經石峪正是寬綽有餘耳作榜書須筆墨雍容以安靜簡穆爲上雄深雅健次之若有意作气勢便是傖父凡不能書人作榜書未有不作气勢者此實不能自揜其短之迹昌黎所謂武夫桀頡作气勢正可鄙也觀經石峪及太祖文皇帝神道若有道之士微妙圓通有天下而不與肌膚若冰雪綽約如處子气韻穆穋低眉合掌自然髙絕豈暇爲金剛努目邪白駒谷之體轉折點畫皆以數筆成一筆學者不善學尢患板滯更患無气此是用方筆者方筆寫榜書最難然能寫者莊雅嚴重美於觀望非深於北碑者寡能爲之而無獘也自蕭何題署之後梁鵠韋誕衛覬盛以此偁唐時殷仲容資聖王知敬淸禪並知名一時蓋榜書至難故能書者致爲世重也北人工爲署書其知名者並著於時題洛京宮殿門板則有沈含馨江式北京臺殿樓觀宮門題署則竇遵瑾周天和時露寢成趙文深以題榜之功除趙興守每須題榜輒復追之其重榜書至矣故榜書當以六朝爲法東坡安致惜無古逸之趣米老則傾佻跳蕩若孫壽墮馬不足與於斯文吳興香光並傷怯弱如璇閨靜女拈花鬥艸妍妙可觀若舉石臼面不失容則非其任矣自元明來精榜書者殊尠以碑學不興也吾所見寡陋惟朱九江先生所書朱氏祖祠額雄深絕倫不復知有平原矣吳中丞荷屋則神采雍容气韻絕佳數寸大字莫如鄭道昭太基仙壇及觀海島詩髙气秀韻馨芬溢目般若碑愼伯盛偁之以爲古今石本隸楷弟一謂其雄渾簡靜則誠有之遽臆定爲西晉人書則不無嗜痂之癖考般若碑是北齊書也梁碑神道淵穆極矣然各體不同簡王則髙渾雍容靖王則丰整酣逸忠武王則茂密美致新理異采吳平忠矦勻整安靜忠武王酷肖刁遵吳平忠矦甚類蘇慈若能展作榜書固當獨出冠時然吾未見能之者也雲峯山石刻體髙气逸密致而通理如仙人嘯樹海客泛槎令人想象無盡若能以作大字其穠姿逸韻當如食防風粥口香三日也瘞鶴銘如瑤島散仙陽阿晞發般若碑與南康簡王始興忠武四碑比肩眞可爲四瀆通流於後世矣平原中興頌有營平之蒼雄東方朔畫贊似周勃之厚重蔡君謨洛陽橋記體近中興同偁於時此以雄健勝者八關齊骨肉停勻絕不矜才使气昔人以爲似鶴銘誠爲近之宋人數寸書則山谷致佳如龍蠖蟄啟伸盤復行可肩隨太基觀海諸碑後正不必以古今論但嫌太嫵媚耳篆書大者惟有少溫般若臺體近咫尺骨气遒正精采沖融允爲楷則隸之大者莫若岡山摩崖其次則唐隸之泰山銘宋隸之山河堰俱可臨寫也近西法日精有顯微鏡大數千倍者凡有佳碑悉可作榜書觀則並不以區區數碑限矣榜書操筆亦與小字異韓方明所謂攝筆以五指垂下撚筆作書蓋伸臂代管易於運用故也方明又有握筆之法撚拳握管於掌中其法起於諸葛誕後王僧虔用之此殆施於尺字者邪作榜書筆毫當選極長至二寸外軟美如意者方能適用紙必當用涇縣他書筆略不佳尙可勉彊惟榜書極難眞所謂非精筆佳紙晴天爽气不能爲書蓋又過於小楷也字過數尺非筆所能書持碎布以代毫伸臂肘以代管奮身厲气濡墨淋漓而已若拓至尋丈身手所不能爲或謂持帚爲之吾謂不如聚米臨碑出以雙鉤之易而美觀也行艸弟二十五近世北碑盛行帖學漸廢艸法則旣滅絕行書簡易便於人事未能遽廢然見京朝名士以書負盛名者披其簡牘與正書無異不解使轉頓挫令人可笑豈天分有限兼長難擅邪抑何鈍拙乃爾夫所爲軒碑者爲其古人筆法猶可考見勝帖之婁翻失眞耳然簡札以妍麗爲主奇情妙理瓌姿媚態則帖學爲尙也碑本皆眞書而亦有兼行書之長如張猛龍碑陰筆力驚絕意態逸宕爲石本行書弟一若唐碑則懷仁所集之聖教序不復論外此可學猶有三碑李北海之云麾將軍寓奇變於規矩之中顏平原之裴將軍藏分法於奮斫之內令狐夫人墓志使轉頓挫毫芒皆見可爲學行書石本佳碑以筆法有人處也帖以王著閣帖爲鼻祖佳本難得然賴此見晉人風格慰情聊勝無也續閣帖之緒者有潘師旦之絳帖𨿽誚嬴瘠而淸勁可喜寶月大師之潭帖𨿽以肉勝而气體有餘蔡京大觀帖劉燾太淸樓帖曹士冕星鳳樓帖以及戲鴻快雪停雲餘淸各有佳書𨿽不逮昔人亦可一觀擇其著者師之惟國朝玉虹鑑眞𨿽出張得天之手而筆鋒毫髮皆見致可臨學吾粵諸帖以葉氏風滿樓帖爲佳過於吳氏筠淸館也吳荷屋中丞專精帖學冠冕海內箸有帖鏡一書皆論帖本吾恨未嘗見之海內好事必有見者儻有以引伸之邪學艸書先寫智永千文過庭書譜千百過盡得其使轉頓挫之法形質具矣然後求性情筆力足矣然後求變化乃擇張芝索靖皇象之章艸若王導之疎王珣之韻謝安之溫鍾繇雪寒丙捨之雅右軍諸賢散勢鄕裏苦熱奉橘之雄深獻之地黃奉對蘭艸之沈著隨性所近而臨仿之自有髙情逸韻集於筆端若欲復古當寫章艸史孝山出師頌致足學也學蘭亭但當師其神理奇變若學面貌則如美伶候坐𨿽面目充悅而語言無味若師爭坐位三表則爲灌夫罵坐可永絕之王侍中曰杜度之書殺字甚安又偁鍾衛梁韋之書莫能優劣但見其筆力驚絕吾謂行艸之美亦在殺字甚安筆力驚絕二語耳大令沈酣矯變當爲弟一宋人講意態故行艸甚工米書得之後世能學之者惟王覺斯耳宋人之書尢愛山谷𨿽昻藏郁拔而神閒意穠入門自媚若其筆法瘦勁婉通則自篆來吾以山谷爲行篆魯公爲行隸北海爲行分也山谷書至多而玉虹鑑眞所刻陰長生詩有髙謝風塵之意當爲第一米友仁書中含南宮外拓而南宮佻僄過甚俊若跳擲則有之殊失莊若對越之意若小米書則深奇穠縟肌態丰嫮矣嶽忠武書力斫餘地明太祖書雄彊無敵宋仁宗書骨血峻秀深似龍藏然則豪偉丈夫胸次絕人點畫自異然其工夫亦正不淺也元康裏子山明王覺斯筆鼓宕而勢峻密眞元明之後勁明人無不能行書倪鴻寶新理異態尢多乃至海剛峯之彊項其筆法奇矯亦可觀若董香光𨿽負盛名然如休糧道士神气寒儉若遇大將整軍厲武壁壘摩天旌旗變色者必裹足不敢下山矣得天專師思白而加變化然體頗惡俗石庵亦出於董然力厚思沈筋搖胍聚近世行艸書作渾厚一路未有能出石庵之範圍者吾故謂石庵集帖學之成也吾粵書家有蘇古儕張藥房黎二樵馮魚山宋芷灣吳荷屋謝蘭生諸家而吳爲深美抗衡中原實無多讓愼伯書品不偁之可異也先師朱九江先生於書道用工至深其書導源於平原蹀躞於歐虞而別出新音相斯所謂鷹隼攫搏握拳透爪超越陷阱有虎變而百獸跧气象魯公以後無其倫比非獨劉姚也元常曰多力丰筋者聖識者見之當知非阿好焉但九江先生不爲人書世罕見之吾觀海內能書者惟翁尙書叔平似之惟筆力气魄去之遠矣幹祿弟二十六趙壹非艸曰鄕邑不以此較能朝廷不以此科吏博士不以此講試四科不以此求備誠如其說書本末藝卽精良如韋仲將至書淩雲之臺亦生晚悔則下此鍾王禇薛何工之足云然北齊張景仁以善書至司空公則以書幹祿蓋有自來唐立書學博士以身言書判選士故善書者眾魯公乃爲箸幹祿字書𨿽講六書意亦相近於是鄕邑較能朝廷科吏博士講試皆以書蓋不可非矣國朝列聖宸翰皆工妙絕倫而髙廟尢精承平無事南齋供奉皆爭妍筆札以邀睿賞故翰林大考試差進士朝殿試散館皆捨文而論書其中格者編撿超授學士進士殿試得及第朝考廁一等上者魁多士下者入翰林其書不工者編檢罰俸進士庶吉士散爲知縣禦史言官也軍機政府也一以書課試下至中書教習皆試以楷法內廷筆翰南齊供之而諸翰林時分其事故詞館尢以書爲專業馬醫之子苟能工書𨿽目不通古今可起徒步積資取尙侍耆老可大學士昔之以書取司空公而詫爲異聞者今皆是也苟不工書𨿽有孔墨之才曾史之徳不能階淸顯況敢問卿相是故得者若升天失者若墜地失墜之由皆以楷法榮辱之所關豈不重哉此眞學者所宜絕學捐書自竭以致精也百餘年來斯風大扇童子之試已系去取於是負牀之孫披藝之子獵纓捉衽爭言書法提筆伸紙競講折策惜其昧於學古徒取一二春風得意者以爲隨時不知中朝大官未嘗不老於文藝歐趙舊體晉魏新裁所閱己多豈無通識何必陳陳相因塗塗如坿而後得哉俗間院體間有髙標實則人數過多不能盡棄然見棄者固己多也惟考其結構頗與古異察其揩抹更有時宜𨿽導源古人實別開體制猶唐人絕律原於古體而音均迥異宋人四六出於駢儷而引綴絕殊其配制均停調和安協修短合度輕重中衡分行布白縱橫合乎阡陌之經引筆著墨濃淡燦乎珠玉之彩縮率更魯公於分釐之間運龍跳虎臥於格式之內精能工巧遏越前載此一朝之絕詣先士之化裁晉唐以來無其倫比班固有言蓋祿利之道然也於今用之蔚爲大國𨿽卑無髙論聊舉所聞窮壤新學或有所助云爾今應制之書約分二種一曰大捲應殿試者也一曰白折應朝考者也試差大考禦史軍機中書教習皆用白折歲科生員童子試則用薄紙卷字似折而略大則折派也優拔朝考翰林散館則用厚紙大捲而字略小則策派也二者相較折用爲多風尙時變略與帖同蓋以書取士啟於乾隆之世當斯時也盛用吳興間及淸臣未爲多覯嘉道之間以吳興較弱兼重信本故道光季世郭蘭石張翰風二家大盛於時名流書體相似其實郭張二家方板緩弱絕無劍戟森森之气彼於書道未窺堂戶然而風流扇蕩名重一時蓋便於折策之體也歐趙之後繼以淸臣昔嘗見桂林龍殿撰啟瑞大捲專法魯公筆筆淸勁自玆以後雜體並興歐顏趙柳諸家揉用體裁壞甚其中學古之士尙或擇精一家自余購得髙第之捲相承臨仿坊賈翻變靡壞益甚轉相師效自爲精祕謬種相傳涓涓不絕人習家摹蕩蕩無涯院體極壞良由於此其有志師古者未覩佳碑輒取九成宮皇甫君虞恭公多寶塔閒邪公樂毅論翻刻磨本奉爲鴻寶朝暮仿臨枯瘦而不腴靡弱而無力或遂咎臨古之不工不如承時之爲美豈不大可笑哉同光之後歐趙相兼歐欲其整齊也趙欲其圓潤也二家之用歐體尢宜故歐體吞云夢者八九矣然欲其方整不欲其板滯也欲其腴潤不欲其枯瘦也故當劑所獘而救之近代法趙取其圓美而速成也然趙體不方故咸同後多臨磚塔銘以其輕圓滑利作字易成或有學蘇靈芝眞容碑道徳經徐浩不空和尙此二家可上通古碑實非干祿正體此不過好事者爲之非通行法也吾謂九成宮難得佳本卽得佳本亦疏朗不適於用虞恭公裴搨己不可得況原搨石乎姚辧志亦僅宋人翻本此二碑竟可不臨歐碑通行者大則皇甫君小則溫大雅可用耳率更尙有顯慶二年化度題記黃葉和尙碑但頗僻學者不易購耳今爲幹祿計方潤整朗者當以裴鏡民碑爲弟一是碑筆兼方圓體極勻整兼九成皇甫而一之而又字畫丰滿此爲殷令名書唐書偁其不減歐虞者當爲幹祿書無上上品矣若求副者厥有唐儉又求參佐惟李靖碑皆體方用圓備極圓美者蓋昭陵二十四種皆可取也近有樊府君碑道光新出其字畫完好毫芒皆見虛和娟妙如蓮花出水明月開天當是褚陸佳作體近塔銘而遠山萬里此與裴鏡民皆是完妙新碑二者合璧聯珠當爲寫折二妙幾不必復他求矣大捲彌滿體尙正方非筆力雄健不足鎭壓宜參學顏書以撐柱之顏碑但取三本臧懷恪之淸勁多寶塔之丰整郭家廟之端和皆可兼收而並用之先學淸勁以美其根次學丰整以壯其气郭家廟體方筆圓又畫有輕重最合時宜縮移入捲美壯可觀此宜後學者也但學三碑己爲大捲絕唱能專用臧懷恪尢見筆力也唐末柳誠懸沈傳師裴休並以遵勁取勝皆有淸勁方整之气柳之馮宿魏公先髙元佑最可學直可縮入捲折大捲得此淸勁可喜若能寫之作折尢爲遒媚絕倫裴休圭峯碑旡可安國寺少變之乃可入捲此體人人所共識者也小歐道因碑遒密峻整曾假道此碑者結體必密運筆必峻上可臨古下可應制此碑有焉求其副者邠國公碑張琮碑八都壇獨孤府君四碑又有於孝顯碑峻整端美在蘇慈虞恭公之間皆應制之佳碑也北碑亦有可爲幹祿之用者若能學則樹骨運血當更精絕若刁遵之和靜張猛龍之麗密髙湛之遒美龍藏寺之雅潔凝禪寺之峻秀皆可宗師至隋碑體近率更尢爲可學蘇慈勻淨整潔旣巳紙貴洛陽而棲巖道場舍利塔整朗丰好尢爲合作鳳泉寺舍利塔銘勻淨近蘇慈美人董氏志娟好亦宜作折右八種者書家之常用而幹祿之鴻寶也但須微變便成佳折所惡於九成皇甫虞恭公者非惡之也以碑石磨壞不可復學也必求之唐碑則小唐碑多完美石本其中極多佳書合於時趨者能購數百種費貲無多佳碑不少今舉所見佳碑可爲幹祿法者箸之於下張興碑秀美絕倫河南思順坊造像記額丰美勻淨韋利涉造像精美如絳霞絢采南陽張公夫人王氏墓志婉美太子舍人翟公夫人墓志遒媚王畱墓志精秀無匹李緯墓志體峻而筆圓一切如來心眞言和密似刁遵馬君起浮圖記體峻而美焦璀墓志茂密羅周敬墓志整秀峻爽以上隨意舉十數種各有佳處張興碑之秀美直逼唐儉而羅周敬碑尢爲奇絕直與時人稍能唐碑者寫入大捲無異結體大小章法方長皆同大捲不變少許直可全置大卷中不期世隔千祀乃合時至是稍縮小爲折亦復佳絕誠幹祿弟一碑也又有一法唐開元石經皆淸勁遒媚九經字樣五經文字筆法皆同學者但購一本讀而學之大字幾及寸小注數分經文可以備誦讀字書可以正訛謬師其字學淸整可以人策折一舉而三美備窮鄕學僮無師無碑莫善於是矣歷舉諸碑以爲幹祿之用學者得無眩於目而莫擇乎吾今撮其機要導其次弟焉學者若不爲學書只爲幹祿欲其精能則但學數碑亦可成就先取道因碑鉤出加大摹寫百過盡其筆力至於極肖以植其體樹其骨次學張猛龍得其向背往來之法峻茂之趣於是可學皇甫君唐儉或兼蘇慈舍利塔於孝顯隨意臨數月折衷於裴鏡民樊府君而致其潤婉投之捲折無不如意此體似世之學歐者也參之懷恪郭廟以致其丰勁雜之馮宿魏公先以致其遒媚若用力深結作精全縮諸碑法擇而爲之峻拔丰美自成體裁筆性近者用功一時余則旬月苟有師法者精勤一年自可獨出冠時也此不傳之祕遊京師來閱千碑而後得之樊府君碑輕縑素練宜於時用寫折竟可專學此體虛和婉媚成字捷速敏妙無雙捲折所貴者光所需者速光則欲華美不欲沈重速則欲輕巧不欲渾厚此所以與古書相背馳也捲折結體𨿽有人時花樣仍當稍識唐碑某字某字如何結構始可免俗捲折欲光吾見梁斗南宮詹大捲所長無他一光而巳光則風華穠艶求此無他但須多寫稍能調墨气爽筆勻便已能之篆貴婉而通隸貴精而密吾謂婉通宜施於折精密可施於策然策𨿽極密體中行間仍須極通折𨿽貴通體中行間仍須極密此又交相爲用也折貴知白策貴守黑知白則通甚矣守黑則密甚矣故捲折欲光然折貴白光縹緲有采策貴黑光黝然而深捲折筆當極勻若畫豎有輕重便是假力不完美矣气體丰勻而舒長無促迫之態筆力峻拔而爽健無靡弱之容而融之以和酣之以足操之以熟體自能方畫自能通貌自能莊采自能光神自能王駕騄駬與騏驥逝越軼而騰驤論書絕句弟二十七昔嘗續愼伯爲論書絕句擇人間罕偁者發明之及述此書論之蓋詳未能割愛姑坿於末隸楷誰能溯濫泉勾容片石獨夐然若從變處搜靈廟應識昆侖在震遷勾容有吳葛府君碑額爲正書弟一古石渾厚質穆亦自絕塵眞隸楷之鼻祖靈廟碑在隸楷交變之間意狀奇古若從欲變之始言之則楊震張遷二碑實開隸楷之意矣受禪應爲衛覬書邯鄲韋誔比何如瓘恆世受眞傳法一脈踰河走傳車受禪碑顏眞卿以爲鍾繇劉禹鍚徐浩以爲梁鵠今從其同時人聞人牟準衛敬矦碑文以爲衛覬書覬與邯鄲湻並以古文名子瓘孫恆世傳筆法恆傳崔悅至宏浩爲北書之宗又傳江瓊至式故北書率衛派也元常法乳知誰在珍重丰碑有枳陽文質蹣跚開石闕始知晉法有傳方晉枳陽府君碑丰厚茂密在文質之間今傳元常諸帖字體猶有其意眞元常嫡嗣也太祖文皇帝神道稍加姿美然亦魏晉正傳善學者當能會之鐵石縱橫體勢奇相斯筆法孰傳之漢經以後音塵絕惟有龍顏弟一碑宋爨龍顏碑渾厚生動兼茂密雄彊之勝爲正書弟一昔人偁李斯篆畫若鐵石體若飛動可以形容之飡霞神采絕人煙古今誰可偁書仙石門崖下摩遺碣跨鶴驂鸞欲上天石門銘體能態飛逸不食人間煙火書中之仙品也瑯瑘茂密集書成郙閣裦斜章法精能戒熹平變疎匾僅傳古法彥云銘秦斯瑯瑘石刻茂密極矣漢隸惟郙閣有此意裦斜異筆而同意熹平以後隸法大變今楷出焉惟鞠彥云墓志獨有郙閣之法裦斜分法知誰繼瘦硬應推弔比干風蕩齊碑成一律修羅雄峻獨爲難弔比干文瘦硬無匹出於裦斜齊碑百餘種皆以瘦硬取勝然無雄峻秀韻之味惟雋修羅碑獨峻拔耳銛利森森耀戟鋋始興碑法變鍾傳率更後出書名擅誰識先師貝義淵率更書有武庫劍戟森森之气竇臮以爲出於北齊劉瑉想以其峻峭處近之其實信本南人南碑始興王碑與率更皇甫君碑無二乃知率更所從出然南碑無不圓渾者此則先變鍾法矣骨遒血瑩態丰穠懷令靑靑秀一峯變化方圓盡奇麗光芒鱗甲若遊龍懷令李超墓志骨血奇峻結撰精麗變化無端兼備方圓與張猛龍皆爲結體無上上品也子建遺碑獨擅場衛家體質貴雄彊大刀斫陣偁無敵沈著偏兼痛快長昔人偁中郎骨勢洞逹後世惟曹子建碑有之𨿽體雜篆隸致誚百衲衣然沈著痛快中有渾穆气象是般若正傳也其開爽則啟唐人矣異態新姿雜筆端行間妙理合爲難誰人解作蘭亭意君起浮圖仔細看唐馬君起浮圖記字裹行間姿態百出詭制妙理變化一新而不失六朝法度猛龍之後未多見鍾司徒意外巧妙絕倫多奇於此有焉魯公端合瓣香燻茂密雄彊合眾芬章法已傳郙閣理更開艸隸裴將軍魯公書舉世偁之罕知其佳處其章法筆法全從郙閣出若裴將軍詩健舉沈追以隸筆作之眞可謂之艸隸矣南宮書評妙難量跳擲偏兼對越莊靈慶池邊遺石在神鋒峻立獨回翔韋縱書靈慶池碑體格不出唐人是歐虞新體然龍跳虎臥兼莊若對越俊若跳擲之長且筆畫完好深可寶愛山谷行書與篆通蘭亭神理蕩飛紅層臺緩步翛翛遠髙謝風塵屬此翁宋人書以山谷爲最變化無端深得蘭亭三昧至其神韻絕俗出於鶴銘而加新理則以篆筆爲之吾目之曰行篆以配顏楊焉歐體盛行無魏法隋人變古有唐風千年皖楚分張鄧下筆蒼芒吐白虹自隋碑始變疎朗率更專講結構後世承風古法壞矣鄧完白出獨鑄篆隸冶六朝而作書近人張廉卿起而繼之用力尢深兼陶古今渾灝深古直接晉魏之傳不復溯唐人何有宋明尢爲書法中興矣

