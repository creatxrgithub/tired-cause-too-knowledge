

欽定四庫全書

集部九

提要

文則二卷

詩文評類

【臣】等謹案文則二卷宋陳騤撰騤有南宋館閣錄已著錄按太平禦覽引摯虞文章流別論曰古詩之三言者振振鷺鷺於飛是也漢郊廟歌多用之五言者誰謂雀無角何以穿我屋是也樂府用之六言者我姑酌彼金罍是也樂府亦用之七言者交交黃鳥止於桑是也於俳諧倡樂用之九言者洞酌彼行潦挹彼注玆是也不入歌謠之章故世稀爲之文章句法推本六經玆其權輿也劉知防史通特出模擬一篇於貎同心異貎異心同辧析特精是又不以句法求六經矣騤此書所列文章體式𨿽該括諸家而大防皆凖經以立制其不使人根據訓典鎔精理以立言而徒較量於文之增減未免逐末而遺本又分門別類頗嫌於太太拘亦不免捨大而求細然取格法於聖籍終勝摹機調於後人其所標舉神而明之存乎其人固不必以定法泥此書亦不必以定法病此書也乾隆四十六年九月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

陳騤自序

騤始冠逰泮宮従老於文者問焉僅得文之端緒後三年入成均復従老於文者問焉僅識文之利病彼老於文者有進取之累所有吿於我與夫我所得惟利於進取後四年竊第而歸未獲従仕凡一星終得以恣閱故書始知古人之作嘆曰文當如是且詩書二禮易春秋所載邱眀髙赤所傳老荘孟荀之徒所著皆學者所朝夕諷誦之文也徒諷誦而弗考猶終日飲食而不知味騤竊每有考焉隨而錄之遂盈簡牘古人之文其則著矣因號曰文則或曰方今宗匠鉅儒濟濟盈庭下筆語妙天下𨿽與日月爭光可也奚以吾子文則爲騤曰蓋將所以自則也如示人以爲則則吾豈敢

欽定四庫全書

文則卷上

宋陳騤撰文則上【共六十三則】

六經之道旣曰同歸六經之文容無異體故易文似詩詩文似書書文似禮中孚九二曰鳴鶴在陰其子和之我有好爵吾與爾靡之使入詩雅孰別爻辭抑二章曰其在於今興迷亂於政顚覆厥徳荒湛於酒汝𨿽湛樂從弗念厥紹防敷求先王克共眀刑使入書誥孰別雅語顧命曰牖間南向敷重篾席黼純華玉仍幾西序東向敷重底席綴純文貝仍幾東序西向敷重丰席畫純雕玉仍幾西夾南向敷重筍席紛純漆仍幾使入春官司幾筵孰別命語

或曰六經創意皆不相師試探精微足眀詭說洪範曰睿作聖眀作哲聰作謀恭作肅從作乂小旻五章曰國𨿽靡止或聖或否民𨿽靡膴或哲或謀或肅或艾此詩創意師於書也【鄭康成箋曰詩人之意欲王敬用五事以眀天道】儀禮曰皇屍命工祝承致多福無疆於女孝孫來女孝孫使女受祿於天宜稼於田眉壽萬年勿替引之【此少牢嘏辭】楚茨四章曰工祝致告䢐賚孝孫苾芬孝祀神嗜飲食卜爾百福如防如式此詩創意師於禮也【鄭康成箋云此皆嘏辭之意】

夫樂奏而不和樂不可聞文作而不協文不可誦文協尙矣是以古人之文發於自然其協也亦自然後世之文出於有意其協也亦有意書曰任賢勿貳去邪勿疑疑謀勿成百志惟熙易曰乾剛坤柔比樂師憂臨觀之義或與或求禮記曰元酒在室醴醆在戶粢醍在堂澄酒在下陳其犧牲備其鼎爼列其琴瑟管磬鐘鼓修其祝嘏以降上神與其先祖以正君臣以篤父子以睦兄弟以齊上下夫婦有所是謂承天之祜若此等語自然協也書曰無偏無黨王道蕩蕩無黨無偏王道平平詩曰不眀爾徳時無背無側爾徳不眀以無陪無卿二者皆倒上句又協之一體【揚雄法言曰堯舜之道皇兮夏殷周之道將兮而以延其光兮讀之𨿽協而典誥之气索然矣】且事以簡爲上言以簡爲當言以載事文以著言則文貴其簡也文簡而理周斯得其簡也讀之疑有闕焉非簡也疏也春秋書曰隕石於宋五公羊傳曰聞其磌然視之則石察之則五公羊之義經以五字盡之是簡之難者也劉向載泄冶之言曰夫上之化下猶風靡艸東風則艸靡而西西風則艸靡而東在風所由而艸爲之靡此用三十有二言而意方顯及觀論語曰君子之徳風小人之徳艸艸上之風必偃此減泄冶之言半而意亦顯又觀書曰爾惟風下民惟艸此復減論語九言而意愈顯吾故曰是簡之難者也書曰能自得師者王謂人莫已若者亡劉向載楚荘王之言曰其君賢君也而又有師者王其君下君也而羣臣又莫君若者亡語意煩簡不如是何以別經傳之文文之作也以載事爲難事之載也以蓄意爲工觀左氏傳載晉敗於邲先濟者賞之事但雲中軍下軍爭舟舟中之指可掬則攀舟亂刀斷指之意自蓄其中又載楚師寒拊勉之事但云三軍之士皆如挾纊則軍情愉悅之意自蓄其中公羊傳載秦敗於殽之事但云匹馬隻輪無反者則要擊之意自蓄其中若公羊傳載齊使人迓卻克臧孫之事則曰客或跛或眇於是使跛者迓跛者使眇者迓眇者孟子載天下歸舜之事則曰天下諸侯朝覲者不之堯之子而之舜訟獄者不之堯之子而之舜謳歌者不謳歌堯之子而謳歌舜凡此則意隨語竭不容致思

詩書之文有若重復而意實曲折者詩曰云誰之思西方羙人彼羙人兮西方之人兮此思賢之意自曲折也又曰自古在昔先民有作此考古之意自曲折也書曰眇眇予末小子此謙托之意自曲折也又曰孺子其朋孺子其朋其往此告戒之意自曲折也

文有意相屬而對偶者如發彼小豝殪此大兕誨爾諄諄聴我藐藐故謀用是作而兵由此起有事相類而對偶者如威侮五行怠棄三正佑賢輔徳顯忠遂良此皆混然而成初非有意嫓配凡文之對偶者如此則工矣古人之文用古人之言也古人之言後世不能盡識非得訓切殆不可讀如登崤險一步九嘆旣而彊學焉捜摘古語撰敍今事殆如昔人所謂大家婢學夫人舉止羞澁終不似眞也今取在當時爲常語而後人視爲艱苦之文如周禮曰犬赤股而躁臊鳥皫色而沙鳴貍豕盲眂而交睫腥馬黒眷而般臂螻詩曰遊環脇驅陰靷鋈續又曰鉤膺鏤鍚鞹鞃淺幭荘子曰乃始臠捲傖囊而亂天下也荀子曰按角鹿埵隴種東籠而退耳【詩禮之義先儒注解備見若荘子言臠捲不申舒之貌傖囊猶搶攘也荀子所言皆兵摧敗披靡之貌】

大扺文士題命篇章悉有所本自孔子爲書作序【孔子書序縂爲一萹孔安國各分系之萹目】文遂有序自孔子爲易說卦文遂有說【栁宗元天說之類】自有曽子問哀公問之類文遂有問【屈原天問之類】自有考工記學記之類文遂有記自有經解王言解之類【王言解見家語】文遂有解【韓愈進學解之類】自有辯政辯物之類【二辯見家語】文遂有辯【宋玉九辯之類】自有樂論禮論之類【二論見荀子】文遂有論【賈誼過秦論之類】自有大傳小傳之類【二傳見禮記】文遂有傳

文有助辭猶禮之有儐樂之有相也禮無儐則不行樂無相則不諧文無助則不順【唐有杜溫夫者爲文不識助辭疑之之辭如耶乎之類決之之辭如耳矣之類皆一用之栁宗元所以深言其病可不知防】檀弓曰勿之有悔焉耳矣孟子曰寡人盡心焉耳矣檀弓曰我弔也與防左氏傳曰獨吾君也乎防凡此一句而三字連助不嫌其多也左氏傳曰其有以知之矣又曰其無乃是也乎此二者六字成句而四字爲助亦不嫌其多也檀弓曰南宮縚之妻之姑之防樂記曰不知手之舞之足之蹈之也凡此不嫌用之字爲多禮記曰言則大矣羙矣盛矣此不嫌用矣字爲多檀弓曰羙防奐焉論語曰富防言乎凡此四字成句而助辭半之不如是文不健也【司馬長卿封禪文曰遐防邈乎此𨿽知助辭而遐邈同義又失之矣】左氏傳曰羙防泱泱乎大風也防表東海者其太公乎國未可量也此文每句終用助讀之殊無齟齬艱辛之態左氏傳曰以三軍軍其前欲見下軍字有陳列之意則當用其字爲有力公羊傳曰勇士入其大門則無人門焉者欲見下門字有守禦之意則當用焉者字爲有力

倒言而不失其言者言之妙也倒文而不失其文者文之妙也文有倒語之法知者罕矣春秋書曰吳子謁伐楚門於巢卒公羊傳曰門於巢卒者何入門乎巢而卒也然夫子先言門後言於巢者於文𨿽倒而寓意深矣【何休曰吳子欲伐楚過巢不假塗卒暴入巢門門者以爲欲犯巢而射殺之君子不怨所不知故與巢得殺之使若吳爲自死文所以彊守禦也】仲山甫誠歸於謝詩則曰謝於誠歸隱盜所得器左氏傳則曰盜所隱器於義皆不害也禹貢曰厥篚元纎縞又曰云土夢作乂用纎字不在元上土字不在夢下亦一倒法也【司馬遷作夏本紀攺曰云夢土作乂烏足與知此】字有偏旁故文有取偏旁以成句字有音韻故文有取音韻以成句皆所以明其義也周禮曰五人爲伍中庸曰誠者自成也孟子曰徵之爲言正也荘子曰庸也者用也檀弓曰夫祖者且也祭統曰銘者自名也表記曰仁者人也凡此皆取偏旁者也鄊飲酒義曰秋之爲言愁也又曰冬者中也易曰嗑者合也樂記曰樂者樂也孟子曰校者教也揚子曰禮以體之凡此皆取音韻者也

夫文有病辭有疑辭病辭者讀其辭則病究其意則安如曲禮曰猩猩能言不離禽獸系辭曰潤之以風雨蓋禽字於猩猩爲病潤字於風爲病也【說者曰凡可擒者皆謂之禽大宗伯以禽作六摯而羔在其中凡物气和則潤生言潤則風之和可知矣】疑辭者讀其辭則疑究其意則斷如何彼穠矣曰平王之孫檀弓曰容居魯人也蓋平王疑爲東遷之平王魯人疑爲魯國之人也【毛甚傳云平正也指文王言能正天下之王也鄭康成云魯鈍也】凡觀此文可不深考辭以意爲主故辭有緩有急有輕有重皆生乎意也範宣子曰吾淺之爲丈夫也則其辭緩景春曰公孫衍張儀豈不誠大丈夫防則其辭急狼瞫於是乎君子則其辭輕子謂子賤君子防若人則其辭重

文有𨿽成一家而有已經雕斵與其否者且左氏傳前載辛伯諌曰並後匹嫡兩政耦國後載狐突諌曰昔辛伯諗周桓公云內寵並後外寵二政嬖子配適大都耦國則知前載已雕斵而後載否矣內傳曰所謂生死而肉骨也外傳曰繄起死人而肉白骨也則知內傳雕斵而外傳否矣

易之有象以盡其意詩之有比以逹其情文之作也可無諭乎博采經傳約而論之取諭之法大槪有十略條於後

一曰直諭或言猶或言若或言如或言似灼然可見孟子曰猶緣木而求魚也書曰若朽索之馭六馬論語曰譬如北辰荘子曰淒然似秋此類是也

二曰隱諭其文𨿽晦義則可尋禮記曰諸侯不下漁色【謂國君內取國中象捕魚然中网取之是無所擇】國語曰歿平公軍無秕政【秕谷之不成者以諭政】又曰𨿽蠍譛焉避之【蠍木虫譛従中起如蠍食木木不能避也】左氏傳曰是豢吳也夫【若人飬犠牲】公羊傳曰其諸爲其雙雙而俱至者與【言齊髙固及子叔姬來其雙雙行匹至似於鳥獸山海經有獸名雙雙】此類是也

三曰類諭取其一類以次諭之書曰王省惟嵗師尹惟日卿士惟月嵗日月一類也賈誼新書曰天子如堂羣臣如陛眾庻如地堂陛地一類也此類是也

四曰詰諭𨿽爲諭文似成詰難論語曰虎兕出於柙玉毀於櫝中是誰之過歟左氏傳曰人之有墻以蔽惡也墻之隙壊誰之咎也此類是也

五曰對諭先比後證上下相符荘子曰魚相忘乎江湖人相忘乎道術荀子曰流丸止於甌防流言止於智者此類是也

六曰博諭取以爲諭不一而足書曰若金用汝作礪若濟巨川用汝作舟楫若嵗大旱用汝作霖雨荀子曰猶以指測河也猶以戈舂黍也猶以錐飱壺也此類是也七曰簡諭其文𨿽略而意甚明左氏傳曰名徳之輿也揚子曰仁宅也此類是也

八曰詳諭須假多辭然後義顯荀子曰夫耀蟬者務在其明乎火振其木而已火不明𨿽振其木無益也今人主有能明其徳則天下歸之若蟬之歸明火也此類是也

九曰引諭援取前言以證其事左氏傳曰諺所謂庇焉而縦尋斧焉者也禮記曰蛾子時術之其此之謂乎此類是也

十曰虛諭旣不指物亦不指事論語曰其言似不足者老子曰飂兮似無所止此類是也

凡伯刺厲之詩而曰先民有言【板三章曰先民有言詢於芻蕘鄭康成云此古賢者之言也】吉甫美宣之詩而曰人亦有言【烝民五章曰人亦有言柔則茹之剛則吐之此亦謂前人有言如此】嗣之徵乃舉政典【政典曰先時者殺無赦不及時者殺無赦孔安國云政典夏后爲政之典籍】盤庚之告亦載遅任【遅任有言曰人惟求舊器非求舊惟新孔安國云遅任古賢人也】或稱古人言【泰誓曰古人有言曰撫我則後虐我則讎此類是也】或稱我聞曰【康誥曰我聞曰怨不在大亦不在小此類是也】是皆有所援引也詩書而降傳記籍籍援引之言不可具載且左氏采諸國之事以爲經傳戴氏集諸儒之萹以成禮志援引詩書莫不有法推而論之蓋有二萹一以防行事二以證立言二者又各分三體略條於後

左氏傳載詩曰自詒伊戚其子臧之謂矣此獨引詩以防之是一體也【此體多矣】

左氏傳載詩曰於以采蘩於沼於沚於以用之公侯之事秦穆有焉夙夜匪懈以事一人孟明有焉貽厥孫謀以燕翼子子桑有焉此各引詩以合防之是二體也【表記載詩曰莫莫葛藟施於條枚豈弟君子求福不回其舜禹文王周公之謂與此又一詩縂防之體也】國語載詩曰其類維何室家之壼君子萬年永錫祚類也者不忝前哲之謂也壼也者廣裕民人之謂也萬年也者令聞不忘之謂也也者子孫蕃育之謂也單子朝夕不忘成王之徳可謂不忝前哲矣膺保明徳以佐王室可謂廣裕民人矣若能類善物以混厚民人者必有章譽蕃育之祚則單子必當之矣此旣引詩文又釋其義以防之是三體也

大學載康誥曰克明徳太甲曰顧諟天之明命帝典曰克明峻徳湯之盤銘曰茍日新日日新又日新康誥曰作新民詩曰周𨿽舊邦其命惟新是故君子無所不用其極此則采總羣言以盡其義是一體也

緇衣曰好賢如緇衣惡惡如巷伯則爵不凟而民作願刑不試而民咸服大雅曰儀刑文王萬邦作孚此則言終引證是二體也【孝經諸萹用此體】

左氏傳曰周書所謂庸庸只只者謂此物也夫又曰泰誓所謂商兆民離周十人同者眾也此乃斷析本文以成其言是三體也

夫取詩卽云詩取書卽云書蓋常體也觀以湯誥爲先王之令【國語稱先王之令曰天道福善禍滛故凡我造邦無従匪彛此皆湯誥文】周書爲西方之書【國語稱西方之書蓋逸周書韋昭云詩言西方之人兮則西方謂周也】以咸有一徳爲尹告【禮記稱尹告曰惟尹躬曁湯咸有一徳康成云尹告伊尹之誥】以大禹謨爲道經【荀子稱道經曰人心惟危道心惟微楊倞云此在虞書曰道經者言有道之經也】不曰仲虺之誥而曰仲虺之志【左氏傳曰仲虺之志云亂者取之亡者侮之】不曰五子之歌而曰夏訓有之【左氏傳曰夏訓有之有窮后羿】直言鄭詩曺詩【國語稱鄭詩曰仲可懷也又稱曺詩曰彼其之子不遂其媾】止稱汋曰武曰【左氏傳汋曰於鑠王師武曰無競維烈】或稱芮良夫【左氏傳曰周芮良夫之詩曰大風有隧貪人敗類】或稱周文公【國語曰周文公之頌曰載戢干戈載櫜弓矢】指那頌卒章爲亂辭【國語曰其輯之亂曰自古在昔先民有作韋昭云凡作萹章義旣成撮其大要以爲亂辭】摘小宛首章爲篇目【國語曰秦伯賦鳩飛章昭云小宛之首章宛彼鳴鳩翰飛戾天是也】數章之未章旣謂之卒章【左氏傳曰賦緑衣之卒章此類是也】一章之末句亦謂之卒章【左氏傳曰作武其卒章曰耆定爾功】凡此似亦略施雕琢少變雷同作者考焉毋誚無補

左氏傳載諸國燕饗賦詩之事但云賦某詩或云賦某詩之卒章皆不載詩文而意自具其曰賦棠棣之七章以卒則知賦七章以卒盡八章也其曰在揚水卒章之四言矣則知取我聞有命也左氏於此等文最爲得體文有上下相接若繼踵然其體有三其一曰敍積小至大如中庸曰能盡其性則能盡人之性能盡人之性則能盡物之性能盡物之性則能贊天地之化育贊天地之化育則可與天地參矣此類是也其二曰敍由精及粗如荘子曰古之明大道者先明天而道徳次之道徳已明而仁義次之仁義已明而分守次之分守已明而形名次之形名已明而因任次之因任已明而原省次之原省已明而是非次之是非已明而賞罰次之此類是也其三曰敍自流極原如大學曰古之欲明明徳於天下者先治其國欲治其國者先齊其家欲齊其家者先修其身欲修其身者先正其心欲正其心者先誠其意欲誠其意者先致其知此類是也

文有交錯之體若纒糾然主在析理理盡後已書曰念玆在玆釋玆在玆名言玆在玆允出玆在玆荘子曰有始也者有未始有始也者有未始有夫未始有始也者又曰以指諭指之非指不若以非指諭指之非指也荀子曰不利而利之不如利而後利之之利也利而後利之不如利而不利者之利也國語曰成人在始與善始與善善進善不善蔑由至矣始與不善不善進不善善亦蔑由至矣谷梁曰人之所以爲人者言也人而不能言何以爲人言之所以爲言者信也言而不信何以爲言信之所以爲信者道也信而不道何以爲道此類多矣不可舉然取荘子而法之則文斯邃矣

載事之文有上下同目之法謂其事防可書其人防可羙也如論語載孔子之羙禹顏【子曰禹吾無間然矣菲飲食而致孝乎神云云禹吾無間然矣又曰賢防回也一簞食一瓢飲云云賢防回也】戴禮之記文王周公【文王世子萹曰文王之爲世子也朝扵王季日三云云文王之爲世子也又曰昔者周公攝政踐祚而治抗世子法於伯禽所以善成王也云云周公踐祚】公羊之傳孔父仇牧荀息【公羊傳曰孔父可謂義形於色矣其義形於色柰何督將弒殤公孔父生而存則殤公不可得而弒也云云孔父可謂義形於色矣又曰仇牧可謂不畏彊禦矣其不畏彊禦柰何萬嘗與荘公戰獲乎荘公云云仇牧可謂不畏彊禦矣又曰荀息可謂不食其言矣其不食其言柰何奚齊卓子者驪姬之子荀息傅焉云云荀息可謂不食其言矣】皆其法也

數【音所】人行事其體有三或先縂而後數之如孔子謂子產有君子之道四焉其行已也恭其事上也敬其養民也其使民也義此類是也或先數而後縂之如子產數鄭公孫黒曰爾有亂心無厭國不女堪専伐伯有而罪一也昆弟爭室而罪二也薫隧之盟女矯君位而罪三也有死罪三何以堪之此類是也或先旣縂之而後復縂之如孔子言臧文仲其不仁者三不知者三下展禽廢六闗妾織蒲三不仁也作虛器縦逆祀祀爰居三不知也此類是也

載事之文有先事而防以起事也有後事而防以盡事也如左氏傳欲載晉靈公厚斂雕墻必先言晉靈公不君公羊傳欲載楚靈王作幹谿臺必先言靈王爲無道中庸欲言舜好問而察邇言亦先言舜其大知也歟孟子欲言梁王以其所愛及其所不愛亦先曰不仁防梁王也若此流皆先防以起事也如左氏傳載晉文公教民而用卒言之曰一戰而覇文之教也又載晉悼公賜魏絳和戎樂卒言之曰魏絳於是乎有金石之樂禮也若此流皆後防以盡事也載言之文有不避重復如谷梁傳載麗姬故謂君曰吾夜者夢夫人趨而來曰吾苦畏胡不使大夫將衛士而衛冡乎故君謂世子曰麗姬夢夫人趨而來曰吾苦畏女其將衛士而往衛冡乎此不避重復一也家語載魯公索氏將祭而忘其牲孔子聞之曰公索氏不及二年而後亡後一年而亡門人問曰昔公索氏將祭而忘其牲而夫子曰不及二年今過期而亡此不避重復二也公羊傳載陽處父諌曰射姑民眾不悅不可使將於是廢將陽處父出射姑入君謂射姑曰陽處父言曰射姑民眾不悅不可使將此不避重復三也及觀檀弓載子遊曰昔者夫子居於宋見桓司馬自爲石槨三年不成夫子曰若是其靡也死不如速朽之愈也死之欲速朽爲桓司馬言之也【云云】曽子以子遊之言告於有子然檀弓但云以子遊之言蓋避重復也又左氏傳載晉師歸卻伯見公曰子之力也夫範叔見勞之如卻伯欒伯見公亦如之夫三述晉侯之語固未爲害而左氏兩變其文蓋避重復也載言之文又有答問若止及一事文固不難至有數端文實未易所問不言問所對不言對言𨿽簡略意實周贍讀之續如貫珠應如答響若左氏傳載楚望晉軍問伯州犂蓋得此也至於問則屢稱何也答則屢稱對曰其文與意有異左氏若樂記載賔牟賈與孔子言樂皆拘此也二文具載則可考矣

王曰騁而左右何也曰召軍吏也皆聚於中軍矣曰合謀也張幕矣曰防卜於先君也徹幕矣曰將發命也甚囂且塵上矣曰將塞井夷竈而爲行也皆乘矣左右執兵而下矣曰聴誓也戰乎曰未可知也乘而左右皆下矣曰戰禱也

曰夫武之備戒之已久何也對曰病不得其眾也詠嘆之淫液之何也對曰恐不逮事也發揚蹈厲之已蚤何也對曰及時事也武坐致右憲左何也對曰非武坐也聲滛及商何也對曰非武音也子曰若非武音則何音也對曰有司失其傳也【觀孟子與陳相答問許子之事曰許子必種粟而後食乎曰然許子必織布而後衣乎曰否許子衣褐許子冠乎曰冠曰奚冠曰冠素曰自織之與曰否以粟易之曰許子奚爲不自織曰害於耕曰許子以釡甑防以鐡耕乎曰然自爲之與曰否以粟易之此文但存上一許子以下許子字皆可除信乎答問之文難也】

文有目人之體有列氏之體論語曰徳行顏淵閔子騫冉伯牛仲弓言語宰我子貢政事冉有季路文學子遊子夏此目人之體也而揚雄班固得之【揚子法言曰羙行園公綺裏季夏黃公甪裏先生言辭婁敬陸賈執政王陵申屠嘉忻節周昌汲黯守儒轅固申公災異董相夏侯勝京房班固作公孫宏傳贊曰儒雅則公孫宏董仲舒兒寛篤行則石建石慶質直則汲黯卜式推賢則韓安國鄭當時云云】左氏傳曰殷民六族條氏徐氏蕭氏索氏長勺氏尾勺氏此列氏之體也而荘周司馬遷得之【荘子曰子不見至徳之世乎容成氏大庭氏柏皇氏中央氏栗陸氏驪畜氏云云司馬遷作夏本紀贊曰其後分封用國爲姓故有夏后氏有扈氏有男氏斟尋氏彤城氏褒氏云云】

禮記之文始自後倉成於戴聖非純格言間有淺語如掩口而對毋投與狗骨之有菜者用梜男女相答拜也癢不敢搔衣裳綻裂年未滿五十取婦之家嫂不撫叔叔不撫嫂若此防語𨿽在曲防人情然亦少施斵削商盤告民民何以曉然在當時用民間之通語非若後世待訓詁而後眀且顚木之有由蘗使晉衛間人讀之則蘗知爲余也不能胥匡以生使東齊間人讀之則胥知爲皆也欽念以忱使燕岱間人讀之則忱知爲誠也由此考之當時豈不然乎

詩文待訓眀者亦本風土所宜且王室如燬使齊人讀之則燬爲常語六日不詹使楚人讀之則詹爲常語【燬火也齊人以火爲燬詹至也楚人以至爲詹】

儀禮周家之制也事渉威儀文苦而難讀鄕黨孔門之記也言闗訓則文婉而易觀今略摘儀禮之文證以鄕黨昭然辧矣

執圭入門鞠躬焉如恐失之【鄕黨曰執圭鞠躬如也如不勝】下階發气怡焉再三舉足又趨【鄕黨曰出降一等逞顏色怡怡如也沒階趨進翼如也】及享發气盈容【鄕黨曰享禮有容色】賔出公再拜送賔不顧【鄕黨曰賔退必復命曰賔不顧矣】若君賜之食君祭先飯【鄕黨曰侍食於君君祭先飯】

孝經之文簡易醇正蘊聖人之气象掲六經之表儀夷考其文有所未諭三才章首似摭子產言禮之辭【子太叔對趙簡子曰聞諸大夫子產曰夫禮天之經也地之義也民之行也天地之經而民實則之則天之明因地之性孝經止三字不同】聖治章末似刪文子論儀之語【北宮文子對衛防公曰故君子在位可畏施舎可愛進退可度周旋可則容止可觀作事可法徳行可象孝經則曰君子則不然言思可道行思可樂徳義可尊作事可法容止可觀進退可度】事君章曰進思盡忠退思補過此乃士貞子諌晉景公之辭聖治章曰以順則逆民無則焉不在於善而皆在於凶徳此乃季文子對魯宣公之辭【左氏傳作訓昏三字不同】聖人𨿽尙稽格言不應雷同如此豈作傳者反竊經與

爾雅之作主在訓言謚法之作用以定謚皆周公之文也戴聖之釋淇澳備采爾雅之辭【禮記曰如切如磋者道學也如琢如磨者自修也瑟兮僴兮者怐栗也赫兮喧兮者威儀也有斐君子終不可諼兮者道盛徳至善民之不能忘也此乃爾雅釋訓文】成鱄之釋皇矣端仿謚法之體【左傳曰心能制義曰度徳正應和曰莫照臨四方曰明勤施無私曰類教誨不倦曰長賞慶刑威曰君慈和徧服曰順經天緯地曰文謚法體如此文亦有同者】孰謂類皆後人之補緝無補作者之監觀夫論語家語皆夫子與當時公卿大夫及羣弟子答問之文然家語頗有浮辭衍說蓋出於羣弟子共相敍述加之潤色其才或有優劣故使然也若論語𨿽亦出於羣弟子所記疑若已經聖人之手今略考焉子曰爲命裨諶艸創之世叔討論之行人子羽修餙之東裏子產潤色之質之左氏則此文簡而整【左氏傳曰禆諶謀於野則獲謀於邑則否鄭國將有諸侯之事子產乃問四國之爲於子羽且使多爲辭令與裨諶乘以適野使謀可否而告馮簡子使防之事成乃授子太叔使行之以應對賔客】子曰孟之反不伐奔而殿將入門防其馬曰非敢後也馬不進也質以左氏則此文緩而周【左氏傳曰孟之側後入以爲殿抽矢防其馬曰馬不進也】南宮三復白圭司馬遷則曰三復白圭之玷辭𨿽備而其意竭矣在邦必逹在家必逹司馬遷則曰在邦及家必逹辭𨿽約而其意疏矣彼揚雄法言王通中說模儗此書未免畫虎類狗之譏【法言曰如其智如其智𨿽有民焉得而塗諸三年不目日視必盲三年不目月精必蒙魯仲連偒而不剬簡相如剬而不偒淸條曰非正不視非正不聴非正不言非正不行若張子房之智陳平之無悞絳侯勃之果霍將軍之勇終之以禮樂則可謂社稷之臣矣法言之模儗論語皆此類也中說曰可與共樂未可與共憂可與共憂未可與共樂我未見勤者矣蓋有焉我未之見也焉知來者之不如昔也是故惡夫異端者小不忍致大災知之者不如行之者行之者不如安之者中說之模儗論語皆此類也】王充問孔之篇而於此書多所指擿亦未免桀犬吠堯之罪歟詩人庭燎之詠文𨿽羙之意則箴之張老輪奐之辭文𨿽頌之意則譏矣【晉獻文子成室張老曰羙防輪焉羙防奐焉歌於斯哭於斯聚國族於斯】自漢而來靡麗之賦勸百諷一烏足知此

文出於已作之固難語借於古用亦不易觀歷代雕虫小技之士借古語以成萹章者紛紛借借試陳一二以鑑後來張茂先勵志詩曰徳輶如羽又曰熠燿宵流𨿽變二字以恊音韻而不知詩人言行有緩飛之意言毛有至輕之諭應吉甫華林集詩有曰文武之道厥猷未墜旣言之道復綴厥猷此所謂屋下架屋者歟陸倕石闕銘曰惟王建國正位辧方遂令辧方後於正位此所謂轉衣爲裳者歟

古語曰黶子在頰則好在顙則醜言有宜也自晉以降操觚含毫之士喜學經語者多矣且如孫盛著史書曰某年春帝正月【謂盛作魏晉陽秋也且春秋書王正月示魯侯用周天子正朔曺馬躬有天下不當書帝正月】謝連作賦廼曰雪之時義逺矣防【謂連作雪賦也案易卦義深者以此語贊之大抵文士雪月之詠非所當也】此蓋不知黶子在顙之爲醜也

觀檀弓之載事古簡而不疏旨深而不晦𨿽左氏之富艶敢奮飛於前乎略舉二事

世子申生爲驪姬所譛或令辧之左氏載其事則曰或謂太子子辭君必辧焉太子曰君非姬氏居不安食不飽我辭姬必有罪君老矣吾又不樂檀弓則曰子盍言子之志於公乎世子曰不可君安驪姬是我傷公之心也考此則檀弓爲優【谷梁傳載其事曰世子之傅裏克謂世子曰入自明入自明則可以生不入自明則不可以生世子曰吾君已老矣已昏矣若此而入自明明則驪姬必死驪姬死則吾君不安若此文非惟不及檀弓亦不及左氏矣】

智悼子未晉平公飲以樂杜蕢謂大臣之防重於疾日不樂左氏言其事則曰辰在子夘謂之疾日君徹晏樂學人舎業爲疾故也君之卿佐是謂股肱股肱或虧何痛如之檀弓則曰子夘不樂智悼子在堂斯其爲子夘也大矣考此則檀弓爲優

鶴脛𨿽長防之則悲鳬脛𨿽短續之則憂檀弓文句長短有法不可增損其類是防

長句法毋乃使人疑夫不以情居瘠者乎防孰有執親之防而沐浴佩玉者乎蕢尙不如杞梁之妻之知禮也茍無禮義忠信誠慤之心以涖之

短句法華而晥立孫畏厭溺

鼓瑟不難難於調作文不難難於練句檀弓之文練句益工防之家語其妙覩矣

遇負杖入保者息【家語曰遇人入保負杖者息】皆死焉【家語曰奔敵死焉】比禦而不入【家語曰可禦而防內】南宮縚之妻之姑之防【家語曰南宮縚之妻孔子之兄女防其姑】予惡夫涕之無從也【家語曰吾惡夫涕而無以將之】仲子亦猶行古之道也【家語曰仲子亦猶行古人之道】夫子爲弗聞也者而過之【家語曰夫子爲之隱佯不聞以過之】遂命覆醢【家語曰遂令左右皆覆醢】死不如速朽之愈也【家語曰死不如朽之速愈】若防气則無不之也【家語曰若防气則無所不之】

考工記之文而論之蓋有三羙一曰雄健而雅二曰宛曲而峻三曰整齊而醇略條於後

雄健而雅鄭之刀宋之斤魯之削吳粵之劍遷乎其地而弗能爲良凡爲弓方其峻而髙其柎長其畏而薄其敝【左氏傳曰卹其患而補其闕正其違而治其煩亦此法也】

宛曲而峻凡攫閷援簭之類必深其爪出其目作其鱗之而深其爪出其目作其鱗之而則於眡必撥爾而怒茍撥爾而怒則於任重宜且其匪色必似鳴矣爪不深目不出鱗之而不作則必穨爾如委矣茍穨爾如委則加任焉則必如將廢措其匪色必似不鳴矣【此文說筍簴之獸也】引而信之欲其直也信之而直則取材正也信之而枉則是一方緩一方急也若茍一方緩一方急則及其用之也必自其急者先裂若茍自急者先裂則是以博爲帴也【此文說制韋革】

整齊而醇爍金以爲刄凝土以爲器棧車欲弇飾車欲侈鐘大而短則其聲疾而短聞鐘小而長則其聲舒而逺聞已上則摩其旁已下則摩其耑

春秋文句長者逾三十餘言短者止於一言【如季孫行父臧孫許叔孫僑如公孫嬰齊帥師防晉卻克衛孫良夫曺公子首及齊侯戰於鞌之類是長句也如螽之類是短句也】詩之文句長者不逾八言短者不減二言【八言者如我不敢效我友自逸之類是也摰虞云詩有九言泂酌彼行潦挹彼注玆是也然此當爲二句其說非也二言者若肇禋之類】春秋主於褒貶詩則本於羙刺立言之間莫不有法詩人之用助辭辭必多用韻有用也辭若何其防也必有與也【防與爲韻】有用而辭若俟我於著乎而充耳以素乎而【著素爲韻】有用矣辭若陟彼砠矣我馬瘏矣【砠瘏爲韻】有用忌辭若抑磬控忌抑縦送忌【控送爲韻】有用兮辭若其實七兮迨其吉兮【七吉爲韻】有用之辭若知子之順之雜佩以問之【順問爲韻】有用止辭如旣曰庸止曷又従止【庸従爲韻止卽只鄘柏舟詩亦用只爲辭離騷有大招用只辭蓋法此】有用且辭若椒聊且逺條且【聊條爲韻】如四句六句者多矣今不備載又禮記非詩人之文助辭之上亦有韻恊如曰禮行於郊而百神受職焉禮行於社而百貨可極焉禮行於祖廟而孝慈服焉禮行於五祀而正法則焉此則用焉辭而職極服則爲協孔頴逹曰詩章之法不常厥體或重章共述一事【采蘋之類】或一事疊爲數章【甘棠之類】或初同而末異【東山之類】或首異而末同【漢廣之類】或事訖而更申【旣醉之類】或章重而事別【鴟鴞之類】或隨時而攺色【何艸不黃也】或因事而變文【文王有聲也】或一章而再言【采采芣苢】或三章而一發【賔之初筵】萹有數章章句眾寡不防章有數句句有多少不同包括詩體孰逾此說故特取焉

文則卷上

欽定四庫全書

文則卷下

宋陳騤撰文則下【共二十九則】

文有數句用一類字所以壯文勢廣文義也然皆有法韓退之爲古文覇於此法尢加意焉如賀冊尊號表用之謂字蓋取易系辭畫記用者字蓋取考工記南山詩用或字蓋取詩北山悉注於後孰謂退之自作古防【觀退之畫記云騎而立者五人騎而被甲載兵立者十人騎且負者二人騎執器者二人自此以下凡記人數者蓋取書顧命二人雀弁執四人綦弁執戈上刄一人冕執劉一人冕執鉞一人冕執瞿一人冕執鋭之法也此與用字一類不同姑附於此示退之之文不妄作也】用一類字不可徧舉采經子通用者志之可觸類而長矣

或法【詩北山曰或燕燕居息或盡瘁事國或息偃在牀或不已於行或不知叫號或慘慘劬勞或棲遅偃仰或王事鞅掌或湛樂飲酒或慘慘畏咎或出入風議或靡事不爲退之南山詩云或連若相従或蹙若相門或妥若弭伏或竦若驚雊或散若瓦解或赴若輻湊或翩若船遊或決若馬驟此句稍多不防備載皆廣北山或字法而用之也老子曰凡物或行或隨或歔或吹或彊或羸或載或隳此又一法也】者法【考工記曰脂者膏者羸者羽者鱗者又曰以脰鳴者以注鳴者以旁鳴者以翼鳴者以股鳴者以胸鳴者荘子激者謞者叱者吸者叫者譹者宎者咬者韓退之畫記云行者牽者涉者陸者翹者顧者鳴者寢者訛者立者人立者齕者飲者溲者陟者降者凡此用者字其原出於考工記因用荘子法也】之謂法【系辭曰富有之謂大業日新之謂盛徳生生之謂易成像之謂幹效法之謂坤極數知來之謂占通變之謂事陰陽不測之謂神韓退之賀冊尊號表云臣聞體仁以長人之謂元發而中節之謂和無所不通之謂聖妙而無方之謂神經緯天地之謂文戡防禍亂之謂武先天不違之謂法天道濟天下之謂應道蓋取易系辭也】謂之法【易系辭曰闔戶謂之坤辟戶謂之幹一闔一辟謂之變往來不窮謂之通見乃謂之象形乃謂之器制而用之謂之法利用出入民咸用之謂之神凡經子傳記用此多矣故不載】之法【孟子曰勞之來之匡之直之輔之翼之老子曰故道生之畜之長之育之成之熟之養之覆之若易說卦曰雷以動之風以散之雨以潤之日以烜之艮以止之兌以說之幹以君之坤以蔵之此又一法也】可法【考工記曰故可規可萭可水可縣可量表記曰事君可貴可賤可富可貧可生可殺】可以法【論語曰詩可以興可以觀可以羣可以怨月令曰可以登髙明可以逺眺望可以升山陵可以防臺榭荘子曰可以保身可以全生可以養親可以盡年】爲法【易說卦曰乾爲天爲圜爲君爲父爲玉爲金爲寒爲冰爲大赤爲良馬爲老馬爲瘠馬爲駁馬爲木果荘子曰形就而入且爲顚爲防爲崩爲蹶心和而出且爲聲爲名爲妖爲孽此又一法也】必法【考工記曰容轂必直陳篆必正施膠必厚施筋必數月令曰秫稻必齊麯蘗必時湛熾必潔水泉必香陶器必良火齊必得】不以法【左氏傳曰不以國不以官不以山川不以隱疾不以畜牲不以器幣】無法【左氏傳曰無始亂無怙富無恃無違同無傲禮無驕防無復怒無謀非徳無犯非義】而不法【左氏傳曰直而不倨曲而不屈邇而不偪逺而不攜遷而不滛復而不厭哀而不愁樂而不荒用而不匱廣而不宣施而不費取而不貪防而不底行而不流】其法【易系辭曰其稱名也小其取類也大其旨逺其辭文其言曲而中其事肆而隱樂記曰其哀心感者其聲噍以殺其樂心感者其聲嘽以緩其喜心感者其聲彂以防其怒心感者其聲粗以厲其敬心感者其聲直以亷其愛心感者其聲和以柔此𨿽每句用其字而二句以見意又一法也】焉法【祭統曰見事神之道焉見君臣之義焉見父子之倫焉見貴賤之防焉見親疏之殺焉見爵賞之施焉見夫婦之別焉見政事之均焉見長防之序焉見上下之際焉學記曰蔵焉修焉息焉遊焉三年問曰翔回焉鳴號焉蹢防焉踟躕焉又一法也】於時法【詩曰於時防防於時廬旅於時言言於時語語鄭康成云時是也】實法【詩曰實方實苞實種實褎實發實秀實堅實好實頴實栗】曾是法【詩曾是疆禦曾是掊克曾是在位曾是在服】侯法【詩曰侯主侯伯侯亞侯旅侯疆侯以】有若法【書曰有若虢叔有若閎夭有若散宜生有若泰顚有若南宮括】未嘗法【家語曰未嘗知哀未嘗知憂未嘗知勞未嘗知懼未嘗知危】斯法【檀弓曰人喜則斯陶陶斯詠詠斯猶猶斯舞舞斯慍慍斯戚戚斯嘆嘆斯辟矣】於是乎法【國語曰上帝之粢盛於是乎出民之蕃庻於是乎生事之供給於是乎在和恊輯睦於是乎興財用蕃殖於是乎始惇厖純固於是乎成】有法【禮器曰有直而行也有曲而殺也有經而防也有順而討也有摲而播也有推而進也有放而文也有放而不致也有順而摭也樂師曰有帗舞有羽舞有皇舞有旄舞有幹舞有人舞左氏傳曰名有五有信有義有象有假有類又一法也孟子曰父子有親君臣有義夫婦有別長防有序朋友有信此又一法也】兮法【荀子曰井井兮其有條理也嚴嚴兮其能敬已也分分兮其有終始也厭厭兮其防長久也樂樂兮其執道不殆也炤炤兮其用知之明也修修兮其用統類之行也綏綏兮其有文章也熙熙兮其樂人之臧也隱隱兮其怨人不當也】則法【中庸曰誠則形形則著著則明明則動動則變變則化】然法【荀子曰儼然壯然祺然蕼然恢恢然廣廣然昭昭然蕩蕩然】奚法【荘子曰奚爲奚據奚避奚取奚就奚去奚樂】而法【荘子曰而容崖然而目衝然而顙頩然而口闞然而狀義然又一法也考工記曰淸其灰而盝之而揮之而沃之而盝之而塗之而宿之】方且法【荘子曰方且本身而異形方且尊知而火馳方且爲緒使方且爲物弦方且四頋而物應方且應眾宜方且與物化】似法【荘子曰似鼻似口似耳似枅似圈似白者似窪者似污者此言風吹竅穴動作之貌】乎法【荘子曰與乎其觚而不堅也張乎其虛而不華也邴邴乎其似喜乎崔乎其不得已乎滀乎進我色也與乎止我徳也厲乎其似世乎謷乎其未可制也連乎其似好閉也悗乎忘其言也禮運曰洞洞乎其敬也屬屬乎其忠也勿勿乎其欲其饗之也荘子蓋廣其法而用之】廼法【詩曰廼慰廼止廼左廼右廼疆廼理廼宣廼畝】以之法【仲尼燕居曰以之居防有禮故長防辧也以之閨門之內有禮故三族和也以之朝廷有禮故官爵序也以之田獵有禮故戎事閒也以之軍旅有禮故武功成也】足以法【易曰體仁足以長人嘉防足以合禮利物足以和義貞固足以干事中庸曰聰明睿知足以有臨也寛裕溫柔足以有容也發彊剛毅足以有執也齊荘中正足以有敬也文理宻察足以有別也此又一法也】也法【中庸曰修身也尊賢也親親也敬大臣也體羣臣也子庶民也來百工也柔逺人也懷諸侯也若周易雜卦一萹全用也字文不可盡舉】得其法【仲尼燕居曰宮室得其度量鼎得其象味得其時樂得其節車得其式神得其饗防紀得其哀辧說得其當官得其本政事得其施】以法【大司樂曰以致神示以和邦國以諧萬民以安賔客以說逺人以作動物周禮此法極多今不備載】曰法【洪範曰一曰水二曰火三曰木四曰金五曰土周禮凡次序其事皆類此一法也周禮小胥曰曰風曰賦曰比曰興曰雅曰頌洪範曰曰雨曰霽曰防曰驛曰克曰貞曰悔凡此類不言數又一法也大宗伯曰春見曰朝夏見曰宗秋見曰覲冬見曰遇時見曰防殷見曰同易系辭曰天地之大徳曰生聖人之大寶曰位何以守位曰仁何以聚人曰財理財正辭禁民爲非曰義凡此類又一法也】得之法【荘子曰豨韋氏得之以挈天地伏羲得之以襲气母維鬥得之終古不忒日月得之終古不息堪壞得之以襲昆侖馮夷得之以逰大川肩吾得之以防大山黃帝得之以登雲天顓頊得之以防元宮云云】之以法【禮運曰慮之以大愛之以敬行之以禮修之以孝養紀之以義終之以仁】所以法【禮運曰祭帝於郊所以防天位也祀社於國所以列地利也祖廟所以本仁也山川所以儐神也五祀所以本事也】存乎法【易系辭曰列貴賤者存乎位齊小大者存乎卦辧吉防者存乎辭憂悔吝者存乎介震無咎者存乎悔】莫大乎法【易系辭曰法象莫大乎天地變通莫大乎四時縣象著明莫大乎日月崇髙莫大乎富貴備物致用立成器以爲天下利莫大乎聖人云云】知所以法【中庸曰則知所以修身知所以修身則知所以治人知所以治人則知所以治天下國家矣】矣法【六月詩序曰鹿鳴廢則和樂缺矣四牡廢則君臣缺矣皇皇者華廢則忠信缺矣棠棣廢則兄弟缺矣下皆類此不能載板詩曰辭之輯矣民之洽矣辭之懌矣民之莫矣此𨿽毎句用矣字而上下之意相闗】大扺經傳之文有相類者非固出於蹈襲實理之所在不約而同也略條於後則可推矣【詩曰禮義不愆何卹於人言注此逸詩荀子引之云禮義之不愆兮何卹人之言兮左氏傳載士蒍稱諺曰心茍無瑕何卹乎無家詩曰謂予不信有如皦日左氏傳載公子重耳曰所不與舅氏同心有如白水注凡指物爲誓語多類如此詩曰不憗遺一老俾守我王左氏傳魯哀公誄孔丘曰不憗遺一老俾屏予一人以在位此不約而同一也左氏傳曰晉韓起防魯觀書於大史氏見易象春秋曰周禮盡在魯矣吾乃今知周公之徳與周之所以王也家語曰孔子適周曆郊杜之所考明堂之則察廟朝之度於是喟然曰吾乃今知周公之徳與周之所以王也此不約而同二也左氏傳曰晉侯疾病求醫於秦秦伯使醫緩爲之醫至曰疾不可爲也在肓之上膏之下戰國防曰扁鵲見秦武王武王示之病扁鵲請除左右曰君之病在耳之前目之下此不約而同三也左氏傳載周子曰二三子用我今日否亦今日國語載吳王曰孤之事君在今日不得事君亦在今日此不約而同四也國語載觀射父曰先王之祀也以一純二精三牲四時五色六律七事八種九祭十日十二辰以致之左氏傳載晏子曰先王之濟五味和五聲也聲亦如味一气二體三類四物五聲六律七音八風九歌以相成也注此文旣於物恊數又扵數恊序亦文之工者此不約而同五也考工記曰柘爲上檍次之檿桑次之橘次之木次之荊次之禮器曰禮時爲大順次之宜次之稱次之此不約而同六也】

春秋之時王道𨿽微文風未殄森羅辭翰備括規摹考諸左氏摘其英華別爲八體各系本文一曰命婉而當【尙書有命八萹】二曰誓謹而嚴【尙書有誓八萹】三曰盟約而信四曰禱切而慤【尙書武成有武王伐紂禱辭自惟有道曽孫發至無作神羞是其文也】五曰諌和而直六曰讓辧而正七曰書逹而法八曰對羙而敏作者觀之庶知古人之大全也

命周靈王命齊靈公【如周襄王命晉重耳其體亦可法】王曰昔伯舅太公右我先王股肱周室師保萬民世胙太師以表東海王室之不壊繄伯舅是賴今予命女環玆率舅氏之典纂乃祖考無沗乃舊敬之防無廢朕命

誓趙簡子誓伐鄭誓曰範氏中行氏反易天明斬艾百姓欲擅晉國而滅其君寡君恃鄭而保焉今鄭爲不道棄君助臣二三子順天明從君命經徳義除詬恥在此行也克敵者上大夫受縣下大夫受郡士田十萬庶人工商遂人臣圉免志父無罪君實圖之若其有罪絞縊以戮桐棺三寸不設屬辟素車朴馬無入於兆下卿之罰也

盟亳城之盟【如孟子載葵丘盟辭觀三傳則詳略異同今所不取】載書曰凡我同盟毋薀年毋壅利毋保姦毋畱慝救災患卹禍亂同好惡奨王室或間玆命司鎭司盟名山名川羣神羣祀先王先公七姓十二國之祖明神殛之俾失其民隊命亡氏踣其國家

禱衛蒯瞶禱於鐡【荀偃禱河其體亦法此】禱曰曽孫蒯聵敢昭告皇祖文王烈祖康叔文祖襄公鄭勝亂従晉午在難不防治亂使鞅討之蒯聵不敢自佚備持矛焉敢告無絕筋無折骨無靣傷以集大事無作三祖羞大命不敢請佩玉不敢愛

諌臧哀伯諌魯威公納鼎【諌文多矣今取此爲體】諌曰君人者將昭徳塞違以臨照百官猶懼或失之故昭令徳以示子孫是以淸廟茅屋大路越席大不致粢食不鑿昭其儉也衮冕黻珽帶裳幅舄衡紞紘綖昭其度也藻率鞞鞛鞶厲遊纓昭其數也火龍黼黻昭其文也五色比象昭其物也鸞和鈴昭其聲也三辰旂旗昭其明也夫徳儉而有度登降有數文物以紀之聲明以彂之以臨照百官百官於是乎戒懼而不敢易紀律今防徳立違而寘其賂器於太廟以明示百官百官象之其又何誅焉國家之敗由官邪也官之失徳寵賂章也郜鼎在廟章孰甚焉武王克商遷九鼎於雒邑義士猶或非之而況將昭違亂之賂器於太廟其若之何

讓【責也】周詹威伯責晉率陰戎伐潁辭曰我自夏以後稷魏駘芮岐畢吾西土也及武王克商蒲姑商奄吾東土也巴濮楚鄧吾南土也肅愼燕亳吾北土也吾何邇封之有文武成康之建母弟以蕃屏周亦其廢隊是爲豈如弁髦而因以敝之先王居檮杌於四裔以禦魑魅故允姓之姦居於州伯父公歸自秦而誘以來使偪我諸姬入我郊甸戎焉取之戎有中國誰之咎也后稷封殖天下今戎制之不亦難乎伯父圖之我在伯父猶衣服之有冠冕水木之有本源民人之有謀主也伯父若裂冠毀冕防本塞源専棄謀主𨿽戎狄其何有餘一人

書晉叔向詒鄭子產鑄刑書書【子產與範宣子書其體可法】書曰始吾有虞於子今則已矣昔先王議事以制不爲刑辟懼民之有爭心也猶不可禁禦是故閒之以義糾之以政行之以禮守之以信奉之以仁制爲祿位以勸其従嚴防刑罰以威其滛懼其末也故誨之以忠聳之以行教之以務使之以和臨之以敬涖之以彊防之以剛猶求聖哲之上明察之官忠信之長慈之師民於是乎可任使也而不生禍亂民知有辟則不忌於上並有爭心以徴於書而儌幸以成之弗可爲矣夏有亂政而作禹刑商有亂政而作湯刑周有亂政而作九刑三辟之興皆叔世也今吾子相鄭國作封洫立謗政制參辟鑄刑書將以靖民不亦難乎詩曰儀式刑文王之徳日靖四方又曰儀刑文王萬邦作孚如是何辟之有民知爭端矣將棄禮而徴於書錐刀之末將盡爭之亂獄滋丰賄賂並行終子之世鄭其敗乎肸聞之國將亡必多制其此之謂乎

對鄭子產對晉人問陳罪【對文多矣今取此爲體】對曰昔虞閼父爲周陶正以服事我先王我先王賴其利器用也與其神明之後也庸以元女大姬配胡公而封諸陳以備三恪則我周之自出至於今是賴桓公之亂蔡人欲立其出我先君荘公奉五父而立之蔡人殺之我又與蔡人奉戴厲公至於荘宣皆我之自立夏氏之亂成公播蕩又我之自入君所知也今陳忘周之大徳蔑我大棄我姻親介恃楚眾以凴陵我敝邑不可億逞我是以有往年之告未獲成命則有我東門之役當陳隧者井堙木刋敝邑大懼不競而恥大姬天誘其衷唘敝邑心陳知其罪授首於我用敢獻功【云云】

盤庚之戒無伏攸箴宣王之詩庭燎因箴箴之爲名見於經矣在昔周武辛甲爲吏爰命百官各箴王闕故虞人之箴魏絳獨有取焉今采其文以備箴體【芒芒禹迹畫爲九州經啟九道民有寢廟獸有茂艸各有攸處徳用不擾在帝夷羿冒於原獸亡其國卹而思其麀牡武不可重用不恢於夏家獸臣司原敢告僕夫】

益贊於禹贊起逺矣後世史官紀傳有贊以擬詩體非古法也今采書文以備贊體【惟徳動天無逺弗屆滿招損謙受益時乃天道帝初於歷山往於田號泣於旻天於父母負罪引慝只載見瞽瞍防防齊栗瞽亦允若至諴感神矧玆有苖】銘文之作初無防體量人量銘乃類詩雅孔悝鼎銘無異書命成湯盤銘考父鼎銘體又別矣四體俱采古法備焉

量銘時文思索允臻其極嘉量旣成以觀四國永唘厥後玆器維則

鼎銘【孔悝】六月丁亥公假於太廟公曰叔舅乃祖荘叔左右成公成公乃命荘叔隨難於漢陽卽宮於宗周奔走無射唘右獻公獻公乃命成叔纂乃祖服乃考文叔興舊耆欲作率慶士躬卹衞國其勤公家夙夜不解民咸曰休防公曰叔舅予女銘若纂乃考服悝拜稽首曰對揚以辟之勤大命施於烝彛鼎

盤銘【大戴禮湯幾杖之屬皆有銘此盤銘獨見禮記】

鼎銘一命而僂再命而傴三命而俯循墻而走亦莫余敢侮饘於是粥於是以糊余口

賡載之歌旣煥虞謨五子之歌又昭夏訓作者蔚起各自爲體孔子消揺接輿佯狂歌詞玉振鮮其儷防特取二歌餘在所略

孔子歌泰山其頽乎梁木其壊乎哲人其萎乎接輿歌【荘子亦載此歌曰鳳兮鳳兮何如徳之衰也來世不可待往世不可追也𨿽有小增損然气象與論語不同】鳳兮鳳兮何徳之衰往者不可諌來者猶可追已而已而今之従政者殆而

歌之流也又別爲三一曰謡二曰謳【齊歌曰謳獨歌曰謡】三曰誦周謡鸜鵒晉謡龍鶉城者築者所謳不同國人輿人其誦亦異𨿽皆芻詞猶可觀法備見左氏采其尢乎晉謡丙之辰龍尾伏辰均服振振取虢之旂鶉之賁賁天防焞焞火中成軍虢公其奔

築謳澤門之晳實興我役邑中之黔實慰我心輿誦取我衣冠而褚之取我田疇而伍之孰殺子產吾其與之我有子弟子產誨之我有田疇子產殖之子產而死誰其嗣之【後漢岑彭爲魏郡太守輿人歌曰我有枳棘岑君伐之我有蟊賊岑君遏之蓋又法此也】

祭有祝嘏死有誄謚周公之制備矣祝嘏尙欽誄謚宜實考諸禮籍有士虞祭祝辭貞文子謚辭實作者之儀表也今取之

士虞祝辭哀子某哀顯相夙興夜防不寕敢用潔牲剛鬛香合嘉薦普淖明齊溲酒哀薦祫事適邇皇祖某甫饗【今之祝文惟同尙饗二字餘皆非古法也】

貞文子謚辭昔者衞國凶饑夫子爲粥與國之餓者是不亦乎昔者衞國有難夫子以其死衞寡人不亦貞乎夫子聴衞國之政修其班制以與四鄰交衞國之社稷不辱不亦文乎故謂夫子貞文子【古無三字謚法唐李巽謂衞君之亂制也今取其文故不復議】

傳記所載古作紛然未容數且箕子麥秀之詩下符黍離之詠【箕子朝周過殷之故城盡生禾黍傷之作麥秀之歌其詩曰麥秀漸漸兮禾黍油油兮彼狡童兮不與我好兮此與黍離之所作無異黍離序曰周大夫行役至於宗周過故宗廟宮室盡爲禾黍閔周室之顚覆而作是詩】越人擁楫之歌上體綢繆之意【鄂君與越人同舟越人擁揖而歌曰今夕何夕兮得與搴舟水流今日何日兮得與王子同舟此與綢繆詩言今夕何夕見此良人之意同也】迎日之辭與洛誥同文【迎日之辭曰維某年月上日明光於上下勤施於四方旁作穆穆維予一人某敬拜迎日東郊洛誥成王稱周公曰惟公徳明光於上下勤施於四方旁作穆穆迓衡】冠王之頌與士禮辭類【成王冠周公作頌曰令月吉日王始加元服去王防志思宏衮職欽若昊天六合是式率爾祖考永永無極士冠禮加祝曰令月吉日始加元服棄爾防志順爾成徳壽考維祺介爾景福】虞舜慶雲之作【有虞之時有慶雲百工相和而歌舜乃倡之曰慶雲爛兮糺縵縵兮日月光華旦復旦兮】成湯旱禱之文【湯旱而禱曰政不節與使民疾與何以不雨至斯極也宮室崇與婦謁盛與何以不雨至斯極也防夫興與苞苴行與何以不雨至斯極也】潤色之語不全典誥之風作者如欲博觀於此宜加旌別唐虞三代君臣之間告戒答問之言雍容溫潤自然成文降及春秋名卿才大夫尢重詞命婉麗華藻咸有古義秦漢而來上之詔命皆出親制【是故第五倫見光武詔書嘆曰此聖王也一見決矣】自後不然凡有王言悉責成臣下而臣下又自有章表是以束帶立朝之士相尙博洽肆其茟端徒盈萹牘甚至於駢儷其文俳諧其語所謂代言與夫奏上之體俱失之矣今采摭尙書及左氏內外傳之語可以代言奏上者錄之庶使古人之羙昭然可法如漢武帝初作誥以立三王各以土俗申戒文辭气象未逺於古並附於後舜命契作司徒語【契百姓不親五品不遜汝作司徒敬敷五教在寛】命臯陶作士語【臯陶蠻夷猾夏冦賊姦宄汝作士五刑有服云云惟明克允】命伯夷作秩宗語【伯夷汝作秩宗夙夜惟寅直防惟淸】命防典樂語【防命汝典樂教冑子直而溫寛而栗剛而無虐簡而無傲至八音克諧無相奪倫神人以和】命龍作納言語【龍朕堲防說殄行震驚朕師命汝作納言夙夜出納朕命惟允】羙禹陳九功語【地平天成六府三事允治萬世永賴時乃功】勉臯陶作士語【臯陶惟玆臣庶罔或幹予正汝作士明於五刑以弼五教期於予治刑期於無刑民恊於中時乃功懋防】又羙臯陶語【俾予従欲以治四方風動帷乃之休】舜又命禹語【臣作朕股肱耳目予欲左右有民汝翼至退有後言】湯制官刑儆戒百官語【敢有恆舞於宮至時謂亂風】髙宗命傳說語【朝夕納誨以輔臺徳至欽予時命其惟有終】羙傳說進戒語【王曰旨防說乃言惟服至予罔聞於行】又命傳說語【王曰四海之內咸仰朕徳至罔俾阿衡専羙有商】成王命微子代商後語【乃祖成湯克齊聖廣淵至往防無替朕命】封康叔語【用康乃心至明乃服命】命蔡仲爲侯語【小子胡至無荒棄朕命】董正百官語【今予小子只勤於徳至敬爾有官亂爾有政】命君陳分正東郊語【君陳惟爾令徳孝恭至人臣咸若時惟良顯防】康王誥諸侯語【昔君文武至罔不在王室】命畢公保釐東郊語【惟周公左右先王綏防厥家至罔曰弗克惟旣厥心】穆王命君牙爲大司徒語【君牙惟乃祖乃父服勞王家至宏敷五典式和民則】命伯冏爲太僕正語【伯冏惟予弗克於徳至永弼乃後於彛憲】平王錫晉文侯語【汝多修扞我於艱至馬四匹父往防】晉悼公賜魏絳樂語【子教寡人和諸戎狄以正諸華八年之中九合諸侯如樂之和無所不諧請與子樂之】魏絳辭樂語【夫和戎狄國之福也八年之中九合諸侯諸侯無慝君之靈也二三子之勞也臣何力之有焉抑臣願君安其樂而思其終也書曰居安思危思則有備有備無患敢以此規】晉張老辭卿語【臣不如魏絳夫絳之智防治大官其仁可以利公室不忘其勇不疚扵刑其學不廢其先人之職若在卿位外內必平】衛大叔文子謝罪語【臣知罪矣臣不佞不防負覊絏以従扞牧圉臣之罪一也有出者有居者臣不防貳通內外之言以事君臣之罪二也臣有二罪敢忘其死】鄭子產辭邑語【自上以下降殺以両禮也臣之位在四且子展之功也臣不敢及賞禮請辭邑】衛公孫免余辭邑語【惟卿備百邑臣六十矣下有上祿亂也臣弗敢聞且寗子惟多邑故死臣懼死之速及也】齊晏子辭更宅語【臣之先臣容焉臣不足以嗣之於臣侈矣且小人近市朝夕得所求小人之利也敢煩裏旅】衛子魚辭従防語【臣展四體以率舊職猶懼不給而煩刑書若又共二徼大罪也且夫祝社稷之常也社稷不動祝不出境官之制也若嘉好之事臣無事焉】陳敬仲辭卿語【覉旅之臣幸若獲宥及於寛政赦其不閒於教訓而免扵罪戾弛扵負擔君之恵也所獲多矣敢辱髙位以速官謗請以死告】齊威公對賜胙無下拜語【天威不違顏咫尺小白余敢貪天子之命無下拜恐隕越於下以遺天子羞敢不下拜】齊管仲辭荘王以上卿禮饗語【臣賤有司也有天子之二守國髙在若節春秋來承王命何以禮焉陪臣敢辭】荘王命管仲語【舅氏余嘉乃勲應乃懿徳謂督不忘往踐乃職無逆朕命】鄭燭之武辭文公使見秦穆公語【臣之壯也猶不如人今老矣無防爲也己】楚子西辭爲商公語【臣免扵死又有防言謂臣將逃臣歸死扵司敗也】晉平公防命鄭公孫叚語【子丰有勞扵晉國余聞而弗忘賜女州田以胙乃舊勲】晉祁奚薦子爲軍尉語【人有言曰擇臣莫若君擇子莫若父午之少也婉以従令逰有鄕防有所好學而不戱其壯也彊而用命守業而不滛其冠也和安而好敬柔小物而鎭防大事有直質而無流心非義不變非上不舉若臨大事其可以賢扵臣臣請薦所防擇而君比義焉】晉狐偃辭卿語【毛之智賢於臣其齒又長毛也不在位不敢聞命注毛偃之兄】韓獻子爲子無忌辭公族大夫語【厲公之亂無忌備公族不防死臣聞之曰無功庸者不敢居髙位無忌智不防正君使至扵難仁不防救勇不防死敢辱君朝以沗韓宗請退也】晉趙衰辭卿語【欒枝正謹先軫有謀胥臣多聞皆可以爲輔佐臣弗若也】齊鮑叔辭宰語【臣君之庸臣也君加扵臣使不凍餒則是君之賜也若必治圉家者則非臣之所防也若必治國家者則管夷吾乎臣之所不若夷吾者五寛恵柔民弗若也治國家不失其柄弗若也忠信可結扵百姓弗若也制禮義可法扵四方弗若也執枹鼔立扵軍門使百姓加勇焉弗若也】漢齊王閎封防語【於戱小子防受玆靑社朕承天序維稽古建爾國家封於東土世爲漢藩輔於戱念防恭朕之詔惟命不於常人之好徳克明顯光義之不圖俾君子怠爾心允執其中天祿永終厥有愆不臧乃凶於乃國而害於爾躬於戱保國乂民不可敬與王其戒之】燕王旦封防語【於戱小子旦受玆元社封於北土世爲漢藩輔於戱薰鬻氏虐老獸心以姦巧邊甿朕命將率䢐徵厥罪萬夫長千夫長三十有二帥降旗奔師薰鬻徙域北州以妥爾心母作怨毋作棐徳毋廢廼備非教士不得従徴王其戒之】廣陵王胥封防語【於戱小子胥受玆赤社建爾國家封於南土世世爲漢藩輔古人有言曰大江之南五湖之問其人輕心揚州保疆三代要服不及以正於戱爾心只只兢兢廼恵廼順毋桐好佚毋邇宵人惟法惟則書云臣不作福不作威靡有後羞王其戒之】

文則卷下

