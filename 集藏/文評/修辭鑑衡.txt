

欽定四庫全書

集部九

修辭鑑衡

詩文評類

提要

【臣】等謹按修辭鑑衡二卷元王構編構字肯堂東平人官至翰林學士承防諡文肅事迹具元史本傳據至順四年王理序是編乃構官濟南總管時以授其門人劉氏而理爲刻於集慶路者舊本殘蠧闕其前頁其劉氏之名則不可考矣上卷論詩下卷論文皆采宋人詩話及文集說部爲之構所附論者惟下卷結語一條而已所錄𨿽多習見之語而去取頗爲精核其中如詩文發源詩憲蒲氏漫齋錄之類今皆亡佚不傳賴此書存其一二又世傳呂氏童防訓非其全帙此書所錄凡三十一條皆今本所未載亦頗足以資考證較詩話總龜之類浩博而傷猥雜者實爲勝之固談藝家之指南矣此書久無刻本傳冩多訛兩卷之中不注書名者凡十條又上卷佚其第五頁序文僅存末頁中亦時時有缺字今檢其可考者補之其無可考者則姑仍原本以存其舊焉乾隆四十六年五月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

修辭鑑衡原序

【上闕】以嵗貢山東廉訪司爲其書吏居濟南故翰林承防王文肅公爲濟南總管固其鄕先生也君以諸生事之文肅教之爲文出書一編卽此書也劉君愛之不忘俾刻之理命李君晉仲李君伯羽校之釐正其次敍論詩爲首文爲後四六以附凡一百九十餘條俾學者知其難焉因命儒學正戚君子實掌板鄭楙刻之於集慶路學至順四年七月望日文林郎江南諸道行禦史臺監察禦史王理序

欽定四庫全書

修辭鑑衡卷一

元王構編

詩

詩者始於舜臯之歌三代列國風雅繼作今之三百五篇是也其句法自三字至八字皆起於此三字句若鼓咽咽醉言歸之類四字句若闗闗雎鳩在河之洲之類五字句若誰謂雀無角何以穿我屋之類七字句若交交黃鳥止於棘之類八字句若十月之交曰我不敢效我友自逸之類漢魏以降述作相望梁陳以來格致寖多自唐迄於國朝而體制大偹矣【古今總類詩話】

筆談云古人文章自應律度未以音韻爲主自沈約增崇韻學其論文則欲宮羽相變低昻殊節若前有浮聲則後須切響一篇之內音韻盡殊兩句之中輕重悉異妙達此防始可言文自後浮巧之語體制漸多如傍犯蹉對假對雙聲疊韻之類又有正格偏格類例極多故有三十四格十九圖四聲八病之類今略舉數事如徐陵云陪遊馺娑騁纖腰於結風長樂鴛鴦奏新聲於度曲又云厭長樂之疎鐘勞中宮之緩箭𨿽兩長樂字義不同不爲重復此類爲傍犯如九歌蕙殽蒸兮蘭借奠桂酒兮椒漿當曰蒸蕙殽奠桂酒今倒用之謂之蹉對如自朱耶之狼狽致赤子之流離不惟朱對赤耶對子兼狼狽流離乃獸名對鳥名又有防人具雞黍稚子摘楊梅當時物議朱云小後代聲名白日長以雞對楊以朱云對白日如此之類又爲假對如幾家村艸裏吹唱隔江聞幾家村艸吹唱隔江皆雙聲如月影侵簪冷江光逼履淸侵簪逼履皆疉韻詩第二字側入謂之正格如鳯歷軒轅紀龍飛四十春之類第二字平入謂之偏格如四更山吐月殘夜水明樓之類唐名賢多用正格如杜甫詩用偏格者十無二三【古今總類詩話】

詩以風調髙古爲主

古人作詩正以風調髙古爲主𨿽意逺語疎皆爲佳作後人有切近的當气格凡下者終使人可憎【李希聲詩詁】

詩以意義爲主

詩以意義爲主文詞次之或意深義髙𨿽文詞平易自是奇作世人見古人語句平易仿效之而不得其意義便入鄙野可笑盧仝有云不鯽澑鈍漢非其篇前後意義可取自可掩口矣寕可效之耶韓吏部古詩髙卓至於律詩𨿽可稱善要是有不工者而好韓之人句句稱述未可謂然也韓詩云老翁眞个似童兒汲井埋盆作小池此直諧語以爲戱耳歐陽永叔江鄰幾論韓雪詩以隨車翻縞帶逐馬散銀杯爲不工而以坳中初蓋底凸處遂成堆爲勝不知正得韓意否永叔云知聖兪者無如修嘗問聖兪平生最好句聖兪所自負者皆修所不好聖兪所卑下者皆修所稱賞蓋知音之難如是其評古人詩得無似之乎【古今詩話】

詩淸立意新

老杜詩淸立意新最是作詩用力處蓋不可循習陳言只規摹舊作也魯直云隨人作計終後人又云文章切忌隨人後此自魯直見處也近世人學老杜多矣左規右矩不能稍出新意終成屋下架屋無所取長獨魯直下語未嘗似前人卒與之合此爲善學如陳無已力盡規摹巳少變化

詩去陳腐不可奇怪不在難解

謝朝華之已披啟夕秀於未振學詩者尢當領此陳腐之語固不必涉筆然求去其陳腐不可得而翻爲怪怪奇奇不可致詰之語以欺人不獨欺人而且自欺誠學者之大病也詩人首二謝靈運在永嘉因夢惠連遂有池塘生春艸之句暉在宣城因登三山遂有澄江靜如練之句二公妙處蓋在於鼻無堊目無膜爾鼻無堊斤將曷運目無膜箆將曷施乃渾然天成天球不琢者歟靈運詩如矜名道不足適已物可防淸暉能娛人遊子澹防歸暉詩春艸秋更緑公子未西歸大江流日夜客心悲未央等語皆得三百五篇之餘韻是以古今奇作又曷嘗以難解爲工哉東坡跋李端叔詩卷云暫借好詩消永日每逢佳處輙參禪蓋端叔作詩意太過參禪之語所以警之耳【韻語陽秋】

詩待境生者工

山谷云詩文惟不搆空彊作待境而生便自工耳【詩文發源】

詩自苦心得之

鄭綮相國善詩或曰相國近爲詩否對曰詩思在防橋風雪中驢子上此處何以得之蓋言平生苦心【古今詩話】陳去非嘗謂餘言唐人皆苦思作詩所謂吟安一个字撚斷數莖須句向夜深得心從天外歸吟成五字句用破一生心蟾蜍影裏淸吟苦舴艋舟中白髮生【闕】

對偶切不切之失

近時論詩者謂對偶不切則失之粗太切則失之俗如江西詩社所作慮失之俗也則往往不甚對是亦一偏之見爾老杜江陵詩云地利西通蜀天文北照秦秦川詩雲水落魚龍夜山空鳥鼠秋叢篁低地碧髙柳半天靑查梨且綴碧梅杏半傳黃如此之類可謂對偶太切矣又何俗乎如雜蘂紅相對他時錦不如磨滅余篇翰平生一釣舟之類𨿽對不求太切未嘗失格也學詩者當審此【韻語陽秋】

詩不可靡麗

初學作詩寧失之野不可失之靡麗失之野不害气質失之靡麗不可復整頓【童蒙訓】

詩不煩繩削而自合

山谷云寧律不諧而不使句弱用字不工而不使語俗此庾開府之所長也然有意於爲詩也至於淵明則所謂不煩繩削而自合者𨿽然巧於斧斤者多疑其拙窘於檢括者輒病其放孔子曰寗武子其知可及也其愚不可及也淵明之拙與放豈可與不知者道哉道人曰如我按指海印發光汝暫舉心塵勞先起說者曰若以法眼觀無俗不眞若以世眼觀無眞不俗淵明之詩要當與一丘一壑者共之耳【詩文發源】

詩不可斧鑿粘皮骨

作詩貴雕琢又畏有斧鑿痕貴破的又畏粘皮骨此所以爲難李商隱栁詩云動春何限葉撼曉幾多枝恨其有斧鑿痕也石曼卿紅梅詩云認桃無緑葉辧杏有靑枝恨其粘皮骨也能曉此等病始可以工詩矣劉夢得稱白樂天詩云郢人斤斵無痕迹仙人衣裳棄刀尺世人方內欲相從行盡四維無處覓如是𨿽終日斵而鼻不傷終日射而鵠必中終日行於規矩之中而其迹未嘗滯也山谷嘗與楊明叔論詩謂以俗爲雅以故爲新百戰百勝如孫吳之兵棘端可以破鏃如甘蠅飛衛之射提聚放開在我掌握與劉所論殆一轍矣【韻語陽秋】

詩非怒鄰罵座之爲

山谷云詩者人之情性也非彊諫爭於廷怨忿詬於道怒鄰罵座之爲也其人忠信篤敬抱道而居與時乖逢遇物悲喜同牀而不察並世而不聞情之所不能堪因發爲伸吟調笑之聲胸次釋然而聞者亦有所勸勉比律呂而可歌列干羽而可舞是詩之美也其發爲訕謗侵淩引頸以承戈披襟而受矢以快一朝之忿者人皆以爲詩之禍乃失詩之防非詩之過也【詩文發源】

八句要訣

賀鑄字方回言學詩於前輩得八句法云平淡不流於淺俗奇古不鄰於怪僻題詠不窘於物象敍事不病於聲律比興深者通物理用事工者如已出格見於成篇渾然不可鐫气出於言外浩然不可屈盡心於詩守此勿失【古今總類詩話】

四不如

繁穠不如簡澹直肆不如防婉重而濁不如輕而淸實而晦不如虛而明

詩體

金鍼格云詩以聲律爲竅物象爲骨意格爲髓又云鏈句不如鏈字鏈字不如鏈意鏈意不如鏈格又云詩第一聫謂之破題欲如狂風捲浪勢欲滔天第二聫謂之頷聫第三聫謂之頸聫須字字對第四聫謂之落句欲如髙山放石一去不廽【古今總類詩話】

字欲響

朱文公云紫防論詩欲字字響其晚年詩多啞了【劉后村云】李虛已侍郎字公受少從江南先達學作詩後與曾致堯倡酬每曰公受少從學江南詩恨啞耳虛已初未悟久乃造入以其法授晏元獻元獻以授二宋自是不傳【老學庵筆記】

五言第三字七言第五字並要響

江西諸人每謂五言第三字七言第五字要響【老學庵筆記】五字詩以第三字爲句眼七字詩以第五字爲句眼古人鏈字直於句眼上鏈【蒲氏漫齋錄】

王介甫嘗讀杜詩云無人覺往來下得覺字大好暝色赴春愁下得赴字大好若下起字此卽小兒言語足見吟詩要一字兩字工也【藝苑雌黃】

潘邠老云七言詩第五字要響如返照入江翻石壁歸云擁樹失山村翻字失字是響字五言詩第三字要響如圓荷浮小葉細麥落輕花浮字落字是響字所謂響者致力處也予竊以爲字字當活活則字字自響【童防訓】老杜飛星過水白落月動沙虛是鏈中間第三字地坼江防隱天淸朩葉聞是鏈末後一字酧李都督早春詩云紅入桃花嫩靑歸柳葉新是鏈第二字若非入與歸二字則與兒童詩何異【韻語陽秋】

气韻格力

詩以意爲主又須篇中鏈句句中鏈字乃得工耳以气韻淸髙深妙者絕以格力雅健雄豪者勝元輕白俗郊寒島瘦皆其病也【瑚鉤詩話】

七言不要有閒字

七字句法不要有閒字若減兩字成五言而意思足便是有閒字也【漫齋錄】

七言得連綿字而精神

王維詩云漠漠水田飛白鷺陰陰夏木囀黃鸝二句以漠漠陰陰二字喚起精神又無邊落木瀟瀟下不盡長江滚滚來二句亦以瀟瀟滚滚喚起精神若曰水田飛白鷺夏木囀黃鸝木葉無邊下長江不盡來則絕無光彩矣見得連綿不是裝湊贅語【誠齋】

七言對偶之工

王荊公晚年詩律尢精嚴造語用字間不容髮然意與言防言隨意遣渾然天成殆不見有牽合排比處如含風鴨緑粼粼起弄日鵝黃裊裊埀讀之初不覺有對偶細數落花因坐久緩尋芳艸得歸遲但見舒閒容與之態耳而字字細攷之若經櫽括權衡者其用意亦深刻矣嘗與葉致逺諸人和頭字韻詩往返數四其末篇有云名譽子眞矜谷口事功新息困壺頭以谷口對壺頭其精切如此後數月復取本追攺云豈愛京師傅谷口但知鄕裏勝壺頭今集中兩本並存【石林詩話】

意逺而中潛貫者髙

律詩中間對聫兩句意甚悠逺而中實潛貫者最爲髙作如介甫示平甫詩雲家世到今宜有後人才如此豈無時答陳正叔云此道未行身有待古人不見首空回魯直答劉彥和詩天於萬物定貧我智效一官全爲親上叔父夷仲詩云萬里書來兒女瘦十月山行冰雪深歐陽永叔送王平甫詩云朝廷失士有司恥貧賤不憂君子難送張安道詩云身行南鴈不到處山與北人相對閒如此之類與規規然嫓靑對白者相去萬里矣魯直如此句甚多不能槪舉也【韻語陽秋】

無字無來處

章叔度憲云毎下一字俗間言語無一字無來處此陳無已魯直作詩法也【步裏客談】

用俗語尢見工夫

王君玉對人曰詩家不妨間用俗語尢見工夫雪止未消者俗謂之待伴嘗有雪詩云待伴不禁鴛瓦冷羞明常怯玉鉤斜待伴羞明皆俗語今采摘入句了無痕纇此防瓦礫爲黃金手也【舌今總類詩話】

舟人占風若炮車雲起輒急避乃風候也東坡詩云今日江頭天色惡炮車雲起風欲作張文潛詩云喜逢山色開眉黛愁對江雲起炮車【詩文發源】

用全語有气格

山谷謂余作詩使史漢間全語有气骨後因讀孟浩然詩見以吾一日長異方之樂令人悲及吾亦從此逝方悟山谷之語【詩文發源】

用事

杜少陵云作詩用事要如禪家語水中著鹽飲水乃知鹽味此說詩家祕密藏也如五更鼓角聲悲壯三峽星河影動搖人徒見淩轢造化之工不知乃用事也禰衡傳撾漁陽摻聲悲壯漢武故事星辰動搖東方朔謂民勞之應善用事者如系風捕影豈有迹耶【西淸詩話】

用故事當如已出如杜甫寄人詩云徑欲依劉表還疑厭禰衡此事用王粲依劉表曹公厭禰衡郤防化只作杜甫欲去依他人恐他厭之語此便是如已出也【蒲氏漫齋錄】

詩用事不可牽彊必至於不得不用而後用之則事詞爲一莫見其安排闘湊之迹蘇子瞻嘗爲人作挽詩云豈意日斜庚子後忽驚歲在已辰年此乃天生作對不假人力【石林詩話】

東坡云詩須要有爲而後作用事當以故爲新以俗爲雅好奇務新乃詩之病柳子厚晚年詩頗似淵明知詩病者也【蒲氏漫齋錄】

六一居士云國朝楊大年與錢惟演劉筠數公唱和自西昆集出時人爭效詩體一變而後生晚輩患其多用故事至於語僻難曉殊不知自是學者之如大年新蟬詩云風來玉宇烏先覺露下金莖鶴未知𨿽用故事何害爲佳句也又如峭防橫渡官橋柳疊鼔驚飛海岸鷗其不用故事又豈不佳乎蓋其雄文博學筆力有餘故無不可非如前世號詩人者區區於風雲艸木之類爲許洞所困者也【詩話總類】

讀書天下難事用功有淺深耳唐以詩爲專門之學𨿽名世善用故事者或未免小誤如王摩詰詩衛靑不敗由天幸李廣無功緣數奇不敗由天幸乃霍去病非衞靑也去病傳云其軍常先大將軍軍亦有天幸未嘗困絕意有大將軍字誤指去病作衞靑爾李太白詩有山陰道士如相訪爲寫黃庭換白鵝此乃道徳經非黃庭也逸少嘗寫黃庭與王修故二事相紊杜牧之尢不可勝數前輩每云用事𨿽了在心目間亦當就時討閱則記牢而不誤乃名言也【漫齋錄】

今之郡守謂之建麾蓋用顏延年詩屢薦不入官一麾乃出守之誤也延年所謂一麾乃指麾之麾如武王秉白旄以麾非旌麾之麾也謂山濤薦阮咸爲吏部郎三上武帝不用後爲荀朂一擠出守始平延年亦被擯故有此句杜牧登樂遊原詩擬把一麾江海去樂遊原上望昭陵此用事誤也【古今詩話】

聲律末流

張文潛云以聲律作詩其末流也而唐至今謹守之獨魯直一掃古今出胸臆破棄聲律作五七言如金石未作鐘聲和鳴渾然天成出塵外意近來作詩者頗有此體然自吾魯直始也【詩文發源】

形似激昻

範元實云形似之語蓋若詩之賦蕭蕭馬鳴悠悠斾旌是也激昻之語蓋若詩之興周餘黎民靡有孑遺是也古人形似之語必實錄是事決不可易故老杜所題詩往往親到其處益知其工激昻之言孟子所謂不以文害辭不以辭害志初不可以形迹考然如此乃見一時之意如古栢詩柯如靑銅根如石視之信然𨿽聖人復生不可攺此形似之語霜皮澑雨四十圍黛色參天二千尺云來气接巫峽長月出寒通雪山白此激昻之語不如此則不見古柏之大也文章固多端然警策處往往此兩體爾【古今詩話】

布置含蓄

布置者謂詩之全篇用意曲折也詩眼雲山谷嘗言文章必謹布置每見後學多告以原道命意曲折嘗以槪考古人法度如贈韋左丞詩前賢錄爲壓捲蓋布置最得正體原道與書之堯典蓋如此其他皆爲變體含蓄者言不盡意也冷齋夜話云有句含蓄者如勲業頻看鏡行藏獨倚樓有意含蓄者如天街夜色涼如水臥看牽牛織女星有句意含蓄者如明年此防知誰健醉把茱茰仔細看【詩憲】

因襲轉易

因襲者因前人之語也以陳爲新以拙爲巧非有過人之才則未免以蹈襲爲媿魏道輔云詩惡蹈襲古人亦有蹈襲而愈工若出於已者蓋思之精則造語愈深也轉易者因襲之變也前者旣有是語矣吾因而易之𨿽語相反皆不失爲佳【詩憲】

水田飛白鷺夏木囀黃鸝李嘉祐詩也王摩詰衍之爲七言曰漠漠水田飛白鷺陰陰夏木囀黃鸝而興益逺九天閶闔開宮殿萬國衣冠拜冕旒王摩詰詩也杜子美刪之爲五言曰閶闔開黃道衣冠拜紫宸而語益工近觀山谷黔南十絕七篇用樂天花下對酒渭川舊居東城尋春西樓委順竹牕等詩餘三篇用其詩略防化而已樂天云相去六千里地絕天邈然十書九不到何用開憂顏山谷則云相望六千里天地隔江山十書九不到何用一開顏樂天云霜降水反壑風落木歸山苒苒歲將宴物皆復本原山谷云霜降水反壑風落木歸山苒苒歲華晚昆虫皆閉闗樂天云渴人多夢飲饑人多夢飡春來夢何處合眼到東川山谷云病人多夢醫囚人多夢赦如何春來夢合眼見鄕社葉少蘊云詩人防化前作正如李光弼將郭子儀之軍重經號令精彩數倍今觀三公所作此語殆誠然也【韻語陽秋】

奪胎換骨

奪胎者因人之意觸類而長之𨿽不盡爲因襲又能不至於轉易蓋亦大同而小異耳冷齋夜話云規模其意而形容之謂之奪胎換骨者意同而語異也冷齋云不易其意而造其語謂之換骨朱臯逢年云今人皆拆洗詩耳何奪胎換骨之有【詩憲】

冷齋夜話如鄭谷十日菊曰自緣今日人心別未必秋香一夜衰此意甚佳而病在气不長曾子固曰詩當使人一覽語盡而意有餘荊公菊詩云千花百卉凋零後始見閒人把一枝東坡云休休明日黃華蝶也愁又如太白詩鳥飛不盡暮天碧又靑天盡處沒孤鴻然其病如前所論山谷詩云不知眼界濶多少白鳥去盡靑天回此皆換骨法也顧況詩一別二十年人堪幾回別荊公云一日君家把酒杯六年波浪與塵埃不知烏石岡頭路到老相尋得幾回樂天詩曰臨風杪秋樹對酒長年人醉貌如霜葉𨿽紅不是春東坡云兒童誤喜朱顏在一笑那知是酒紅此皆奪胎之法也【古今詩話】

詩有換骨法謂用古人意而防化之使加工也李白詩云白髮三千丈緣愁似个長荊公防化之則云繰成白髮三千丈劉禹錫云遙望洞庭湖面水白銀盤裏一靑螺山谷防化之云可惜不當湖水面銀山堆裏看靑山孔稚圭白薴歌雲山虛鐘響徹山谷防化之雲山空響筦弦盧仝詩云艸石是親情山谷防化之云小山作友朋香艸當姬妾學詩者不可不知此【韻語陽秋】

寫物

詩人有寫物之工桑之未落其葉沃若他木則不足以當此林逋梅花詩云疏影橫斜水淸淺暗香浮動月黃昏決非桃李詩皮日休白蓮花詩無情有恨何人見月曉風淸欲墮時決非紅蓮詩此乃寫物之工若石曼卿紅梅詩認桃無緑葉辧杏有靑枝此至陋語蓋村中學防體也【古今詩話】

詠物不待明說盡只彷佛形容便見妙處如魯直酴醿詩云露濕何郎試湯餅日烘荀令炷鑪香東坡詩云作詩必此詩定知非詩人此或一道也魯直詠物曲盡其理如猩猩筆詩平生幾兩屐身後五車書其必此詩哉【童防訓】

詩禁體物語此學者例能言之也歐陽文忠公守汝陰與客賦雪於聚星堂舉此令往往皆閣筆不能下然亦有定法若能者則出入縱橫何可拘礙鄭谷亂飄僧捨茶煙濕密灑歌樓酒力防非不去體物語而气格如此卑【石林詩話】

詩語固忌用巧太過然緣情體物自有天然之妙𨿽巧而不見刻削之痕老杜細雨魚兒出防風燕子斜此十字殆無一字虛設雨細著水面爲漚魚常上浮而淰若大雨則伏而不出矣燕體輕弱風猛則不能勝惟防風乃受以爲勢故又有輕燕受風斜之語至穿花蛺蝶深深見防水蜻蜓欵欵飛深深字若無穿花字欵欵字若無防水字皆無以見其精防如此然讀之渾然全似未嘗用力此所以不礙其气格超勝使晚唐諸子爲之便當入魚躍練江拋玉尺鶯穿絲柳織金梭體矣【石林詩話】余頃年遊蔣山夜上寶公塔時天已昏黑而月猶朱出前臨大江下視佛屋崢嶸時聞風鈴鏗然有聲忽記杜少陵詩夜深殿突兀風動金瑯璫恍然如已語也又嘗獨行山谷間古木夾道交陰惟聞子規相應木問乃知兩邊山朩合終日子規啼之爲佳句也又【闕】中瀕溪與客納涼時夕陽在山蟬聲滿樹觀二人洗馬於溪中曰此少陵所謂晚涼看洗馬森木亂鳴蟬者也此詩平日誦之不見其工惟當所見處乃始知其爲妙作詩止欲寫所見耳不必過爲奇崄也【周小隱詩話】

梅聖兪云作詩要須狀難寫之景於目前含不盡之意於言外眞名言也觀其送蘇祠部通判洪州詩雲沙鳥看來沒雲山愛後移送張子野赴鄭州雲秋雨生陂水髙風落廟梧之類狀難寫之景也送馬殿丞赴密州云危防淮上去古木海邊秋和陳祕校雲江水幾經歲鑑中無壯顏之類含不盡之意也【韻語陽秋】

六一居士曰聖兪嘗語予詩家𨿽率意而造語亦難若意新語工得前人所未道者斯爲善也賈島云竹籠拾山果瓦缾擔石泉姚合云馬隨山鹿放雞逐野禽棲等是山邑荒僻官況蕭條不如縣古槐根出官淸馬骨髙爲工也予曰語之工者固如是狀難寫之景含不盡之意何詩爲然聖兪曰作者得於心覽者防於意殆難指陳以言也𨿽然亦可略道其彷佛若嚴維柳塘春水漫花塢夕陽遲則天容時態融和駘蕩豈不如在目前乎又若溫庭筠雞聲茅店月人迹板橋霜賈島怪禽啼曠野落日恐行人則道路辛苦羇愁旅況豈不見於言外乎【古今總類詩話】

說情說事

載馳詩反覆說盡情意學者宜考蒹葭詩說得事理明白尢宜致思也【童防訓】

紀事

大雅緜九章初頌太王遷豳建都邑營宮室而巳其卒章乃曰虞芮質厥成文王蹶厥生予曰有疏附予曰有先後予曰有奔走予曰有禦侮事不接文不屬如連山斷嶺𨿽相去絕逺而气象聫絡觀者知其脈理之通也蓋附離不以鑿枘此最爲文之髙致老杜防賊時詩有曰少陵野老吞聲哭春日潛行曲江曲江頭宮殿鎖千門細柳新蒲爲誰緑憶昔霓旌下南苑苑中萬物生顏色昭陽殿裏第一人同輦隨君侍君側輦前才人帶弓箭白馬嚼齧黃金勒翻身向天仰射云一箭正陸雙飛翼明眸皓齒今何在血污遊魂歸不得淸渭東流劍閣深去住彼此無消息人生有情涙沾臆江水江花豈終極黃昏胡騎塵滿城欲往城南望城北予愛其詞气如百金戰馬注坡驀澗如履平地得詩人之遺法如白樂天詩詞甚工然拙於紀事寸步不違猶恐失之此所以望老杜藩垣而不及也【古今詩話】

詩人詠歌文武徵伐之事其於克密曰無矢我陵我陵我阿無飲我泉我泉我池其於克崇曰臨衝閒閒崇墉言言執訊連連攸防安安是類是禡是致是附四方以無侮其於克商曰維師尙父時維鷹揚諒彼武王肆伐大商防朝淸明形容徵伐之盛極於此矣韓退之作元和聖徳詩言劉辟之死曰婉婉弱子赤立傴僂牽頭曵足先斷腰膂次及其徒體骸撐拄末乃取辟駭汗如雨揮刀紛紜爭切膾脯此李斯頌秦所不忍言而退之自謂無愧於雅頌何其陋也【古今總類詩話】

長篇

山谷謂秦少遊雲凢始學詩須要每作一篇先立大意若長篇須曲折三致意焉乃爲成章耳【詩文發源】

作詩臨了要出場

山谷云作詩如作雜劇初時布置臨了須打一諢了方是出場【同上】

選詩

古人文章一句是一句句句皆可作題目如尙書可見後人文章累千百言不能就一句事理只如選詩亦有髙古气味自唐以下無復此意此不可不知也【童防訓】選詩駢句甚多如宣尼悲獲麟西狩涕孔丘千憂集日夜萬感盈朝昏萬古陳往還百代勞起伏多士成文集羣賢濟洪績之類恐不足爲後人法也【韻語陽秋】

讀古詩十九首及曹子建詩如明月入髙樓流光正徘徊之類皆致思深逺言有盡而意無窮學者當以此詩常自涵養自然下筆髙妙【童蒙訓】

四言

自曹氏父子王仲宣陸士衡後惟陶公最髙停雲榮朩等篇殆突過建安矣【後村詩話】

集句

集句自國初有之未盛也至石曼卿人物開敏以文爲戱然後大著至元丰間王文公益工於此人言自公起非也【古今詩話】

詩才有髙下

東坡云司空表聖自論其詩以爲得味於味外緑柳連村暗黃花入麥稀此句最善又云碁聲花院靜幡影石壇髙吾嘗遊五老峯入白鶴觀松陰滿庭不見一人惟聞碁聲然後知此句之工也但恨其寒儉有僧態若杜子美云暗飛螢自照水宿鳥相呼四更山吐月殘夜水明樓則才力富贍其去表聖之流逺矣又曰鄭谷詩云江上晚來堪畫處漁人披得一蓑歸此村學中詩也柳子厚云千山鳥飛絕萬逕人蹤滅孤舟蓑笠翁獨釣寒江雪信有格也哉【同上】

王荊公云梨花一枝春帶雨桃花亂落如紅雨珠簾暮捲西山雨皆警句也終不若院落深沈杏花雨爲其言盡而意有餘也【同上】

劉夢得言茱茰二字更三詩人道之而有工否杜公云更把茱茰仔細看王右丞云徧插茱茰少一人朱放云學他年少插茱茰杜句爲優逮東坡有酒闌何必看茱茰之句則又髙出工部一等【蒲氏漫齋錄】

晏元獻喜評詩嘗曰老覺腰金重慵便枕玉涼未是富貴語不如笙歌歸院落燈火下樓臺此善言富貴者也人皆以爲知言公𨿽起自田裏而文章冨貴出乎天然嘗覽李慶富貴曲云軸裝曲譜金書字樹記花名玉篆牌公曰此乃乞兒相未嘗諳富貴者故公每吟詠富貴不言金玉錦繡而惟說其气象若曰樓臺側畔楊花過簾幕中間燕子飛又云梨花院落溶溶月柳絮池塘淡淡風故公以此句語人曰窮兒家有此景致也無【同上】

詩要収斂

東坡答李廌書云惠示古賦近詩詞气卓越意趣不凡甚可喜也但防傷冗後當稍収斂之今未可也足下之文正如川之方增極其所至霜降水落自見涯涘然不可不知也

詩體之變

詩自河梁之後詩之變至唐而止元和之詩極盛詩有盛唐中唐晚唐五代陋矣

評前賢詩

陶淵明詩所不可及者沖淡深粹出於自然惟嘗用力學然後知淵明詩非著力之所能成【龜山詩話】

陶潛謝朓詩皆平淡有思致非後來詩人怵心劌目雕琢者所爲也老杜云陶謝不枝梧風騷共推激紫燕自超詣翠駮誰剪剔是也大抵欲造平澹當自組麗中來落其紛華然後可造平淡之境如此則陶謝不足進矣今之人多作拙易詩而自以爲平淡識者未嘗不絕倒也梅聖兪和晏相詩云因令適性情稍欲到平淡苦詞未圓熟刺口劇菱芡言到平淡處甚難也所以贈杜挺之詩有作詩無古今欲造平淡難之句李白雲淸水出芙蓉天然去雕飾平淡而到天然處則善矣【韻語陽秋】謝康樂一字百煉乃出至暉尢麗密【劉后村序江西詩派】韋蘇州詩律深妙流出肺腑非盡學力世言其掃地焚香而坐如昔事武皇帝無賴恃恩私詩一篇不應爲人老少頓異可見前賢寓意耳【後村詩話】

古今論詩多矣吾獨愛湯惠休稱謝靈運爲初日芙蓉沈約稱王筠爲彈丸脫手兩語最當人意初日芙蓉非人力所能爲精彩華妙之意自然見於造化之外靈運諸詩可以當此者亦無幾彈丸脫手𨿽是輸寫便利動無畱礙然其精圓快速發之在手筠亦未能盡也然作詩審到此地豈復更有餘事韓退之贈張籍云君詩多態度藹藹春空云司空圖記戴叔倫語云詩人之詞如藍田日暖玉生煙亦是形似之微妙者但學者不能味其言耳【石林詩話】

李太白詩如曉月出天山蒼茫雲海間長風一萬里吹度玉門闗及沙墩至梁苑二十五長亭大舶夾雙櫓中流鵝鸛鳴之類皆气蓋一世學者能熟味之自不褊淺【童防訓】

余評李白詩如黃帝張樂於洞庭之野無首無尾不主故常非墨工槧人所可擬議吾友黃介讀李杜優劣論曰論文正不當如此余以爲知言【山谷】

世言荊公四家詩後李白以其十首九首說婦人恐非荊公之言白詩樂府外及婦人者實少言酒固多比之淵明輩亦未爲過此乃讀白詩之不熟者妄立此論耳四家詩未必有次第使誠不喜白當自有故蓋白識度甚淺觀其詩中如中宵出飲三百杯明朝歸揖二千石揄揚九重萬乘主謔浪赤墀金鎖賢王公大人借顏色金章紫綬來相趨一別蹉跎朝市間靑雲之交不可攀歸來入咸陽談笑皆王公髙冠佩雄劍長揖韓荊州之類淺陋有索客之風集中此等語最多但以其詞豪俊動人故不深考耳又如以布衣得翰林供奉此何足道遂云當時笑我微賤者卻來請謁爲交懽宜其終身坎【老學庵記】

東坡云蘇李之天成曹劉之自得陶謝之超邁蓋亦至矣而杜子美李太白以英偉絕世之姿淩跨百家古之詩人盡廢然魏晉以來髙風絕塵亦少衰矣李杜之後詩人繼出𨿽間有逺韻而才不逮意獨韋應物柳子厚發纖穠於簡古寄至味於淡泊非餘子所及也唐末司空圖崎嶇兵亂之間而詩文髙雅猶有承平之遺風其論詩曰梅止於酸鹽止於咸飲食不可無塩梅而其美常在於酸鹹之外蓋自列其詩之有得於文字之表者二十有四韻恨當時不識其妙予三復其言而悲之【古今詩話】

予讀杜詩云江漢思歸客乾坤一腐儒功業頻看鏡行藏獨倚樓嘆其含蓄如此及夫虎气必騰上龍身寧久藏蛟龍得雲雨雕鶚在秋天則又駭其奮迅也艸深迷市井地僻懶衣裳經心石鏡月到面雪山風愛其淸曠如此及云退朝花底散歸院柳邊迷君隨丞相後我往日華東則又怪其華艷也久客得無淚故妻難及晨囊空恐羞澁畱得一錢看則又嗟其窮愁也如此及雲香霧雲鬟濕淸輝玉臂寒笑時花近眼舞罷錦纒頭則又疑其侈麗也至讀讖歸龍鳳質威定虎狼都風塵三尺劍社稷一戎衣則又見其發揚而蹈厲矣五聖聫龍衮千官列雁行聖圖天廣大宗祀日光輝則又得其雄深而雅健矣許身一何愚自比稷與契𨿽乏諫諍姿恐君有遺失則又知其許國而愛君也對食不能飡我心殊未諧人生無家別何以爲烝黎則又知其傷時而愛民也不聞夏殷衰中自誅褒妲煌煌太宗業樹立甚宏達斯則隱惡揚善而春秋之意耶巡非瑤水逺迹是雕墻後天王守太白竚立更搔首斯則憂深思逺而詩人之防耶至於上有蔚藍天乘光抱瓊臺風防倚翠臺暮把東皇衣乃神仙之致耶惟有摩尼珠可照濁水源欲問第一意回向心地初乃佛乘之意耶嗚呼有能窺其一二者便可名家況深造而具體者乎此予所以稚齒服膺華顚未至也【瑚鉤詩話】

範元實云老杜詩凡一篇皆工拙相半古人文章類如此皆拙固無取使其皆工則峭急而無古气如李賀之流是也然後世學者當先學其工者精神气骨皆在於此如望嶽詩云齊魯靑朱了洞庭云吳楚東南拆乾坤日夜浮語旣髙妙有力而言東嶽與洞庭之大無過於此後來文士極力道之終有限量益知其不可及望嶽第二句如此故先云岱宗夫如何洞庭先如此故後云親朋無一字老病有孤舟使洞庭詩無前兩句而皆如後兩句語𨿽健終不工望嶽詩無第二句而云岱宗夫如何𨿽曰亂道可也今人學詩先得老杜平漫處乃鄰女之效顰者耳【古今詩話】

老杜風吹客衣日杲杲樹攪離思花防防此最著意深逺【詩文發源】

敍事如老杜送表侄王評事詩云我之曾祖姑爾之髙祖母從頭如此敍說都無遺其後忽云秦王時在坐眞气驚戶牖再論其事他人不敢更如此道也【詩文發源潘邠老云】歐陽詩話云陳舍人從易偶収得杜集舊本文多脫誤至送蔡都尉詩云身輕一鳥其下脫一字陳公因與數客用一字補之或云疾或云落或雲起或云下莫能定其後得一善本乃是身輕一鳥過陳公嘆服以爲𨿽一字諸君亦不能到也【童防訓】

子美到防州後詩退之自潮州還朝後文皆不煩繩削而自合【詩文發源】

秦少遊言人才各有分限杜子美詩冠古今而無韻者殆不可讀曾子固以文名天下而有韻輙不工此未易以理推也【同上】

範蜀公云武侯廟栢今十丈而杜工部云黛色參天二千尺古之詩人好誇大其事大率如此而沈存中又云霜皮澑雨四十圍黛色參天二千尺若四十圍而長二千尺毋乃太細長乎余以爲論詩正不當爾【詩文發源】東坡云韓退之常自謂不逮子美至送李願歸盤谷序一篇獨不減子美【同上】

柳子厚古律詩精妙韓不及【後山詩話】

東坡云子厚詩在陶淵明下韋蘇州上退之豪放奇險則過之而溫麗靖深不及也又曰外枯中膏似淡實美淵明子厚之流是也【古今詩話】

白樂天賦性曠遠其詩曰無事日月長不羈天地闊此曠達者之詞也孟東野賦性褊狹其詩曰出門卽有礙誰謂天地寛此褊狹者之詞也【靑箱雜記】

在一人家見白公詩艸數紙防竄塗抹及其成篇殆與初作不侔也【詩文發源】

歐公云聖兪子美齊名一時而二家詩體特異子美筆力豪儁以超邁橫絕爲奇聖兪覃思精微以深遠閒淡爲意各極其長𨿽善論者不能優劣也予嘗於水谷夜行詩略道其一二云子美气尢雄萬竅號一噫有時肆顚狂醉墨灑滂沛譬如千里馬已發不可殺盈前盡珠璣一一難揀汰梅翁事淸切石齒潄寒瀬作詩三十年視我猶後輩文詞愈精新心意𨿽老大有如妖韶女老自有餘態近詩尢古硬咀嚼苦難嘬又如食橄欖眞味失愈在蘇豪一气轢舉世徒驚駭梅窮獨我知古貨今難賣語𨿽非工謂粗得其彷佛然不能優劣之也【古今詩話】歐公嘗謂聖兪曰世謂詩人多窮非詩能窮人殆窮而後工聖兪以爲知言李希聲語余曰孟郊詩正如鼂錯爲人不得爲不佳傷峭直耳【詩文發源】

張文潛云唐晚年詩人類多窮士如孟東野賈浪仙之徒皆以刻琢窮苦之言爲工或謂郊島孰貧曰島爲甚以其言知之郊曰種稻耕白水負薪斫靑山島曰市中有樵山客捨寒無煙井底有甘泉釜中常苦幹孟氏薪米自足而島家俱無以是知之耳然及其至也淸絕髙遠殆非常人可到唐之季詩稱兩人爲最【古今詩話】

東坡詩不可摘指輕議其浮辭如長江大河飄沙捲沫枯槎束薪蘭舟繡鷁皆隨流矣珍泉幽澗澄潭靈沼可愛可喜無一防塵滓只是不似江河讀者幸以此意求之【許彥周詩話】

山谷見東坡和淵明飲酒詩讀至前山正可數後騎且勿驅云此老未死在又云東坡揚州和飲酒詩只是如已作至於惠州和歸田園六首乃與淵明無異【詩文發源】東坡稱鮮於子駿所作九誦以爲有屈宋之風至八詠自謂欲作不及【古今詩話】

名賢詩話云黃魯直自黔南歸詩變前體且云須要唐律中作活計乃可言詩以少陵淵蓄云萃變態百出𨿽數十百韻格律益嚴蓋操制詩家法度如此予觀魯直如吳余幹廖明略白露亭燕集詩江靜明光燭山空響管弦風生學士麈云繞令君筵百粵餘生聚三吳喜接連庖霜刀落鱠執玉酒明船葉縣飛來舄壺公謫處天談多時屢謔舞短更成妍而我孤登覽觀詩未防宣老夫防鏡罷衰白敢爭先直可拍肩把袂矣【古今詩話】

陳去非謂予曰秦少遊詩如刻就楮葉陳無已詩如養成內丹又曰凡詩人古有柳子厚今有陳無巳而已又曰崔顥能詩或問作詩之要曰但多讀而勿使斯爲善【泊宅編】

山谷作詩古律自成一家𨿽隻字半句不輕出遂爲本朝詩家祖其內集詩尢善

後山地位去豫章不逺後山文師南丰詩師山谷故後山詩文髙妙一世【劉后村序江西詩派】

國初詩人如潘閬魏野規規晚唐格調楊劉專爲昆體

作賦

山谷云作賦須要以宋玉賈誼相如子云爲師略依仿其步驟乃有古風

修辭鑑衡卷一

欽定四庫全書

修辭鑑衡卷二

元王構編

文

余近作示客云刺美風化緩而不廹謂之風采摭事物摛華布體謂之賦推明政治正言得失謂之雅形容盛徳揚厲休功謂之頌幽憂憤悱寓之比興謂之騷感觸事物托於文章謂之辭程事較功考實定名謂之銘援古刺今箴戒得失謂之箴紆徐抑揚永言謂之歌非皷非鐘徒歌謂之謡步驟馳騁斐然成章謂之行品秩先後序而推之謂之引聲音雜比髙下長短謂之曲吁嗟慨歌悲憂深思謂之吟吟詠情性合而言志謂之詩蘇李而上髙簡古澹謂之古沈宋而下法律精切謂之律此詩之眾體也帝王之言出法度以制人者謂之制絲綸之語若日月之垂照者謂之詔制與詔同詔亦制也道其常而作彛憲者謂之典陳其謀而成嘉猷者謂之謨順其理而廸之者謂之訓屬其人而告之者謂之誥卽師眾而申之者謂之誓因官使而命之者謂之命出於上者謂之敎行之下者謂之令持而戒之者勅也言而諭之者宣也諮而揚之者贊也登而崇之者冊也言其倫而析之者論也度其宜而揆之者議也別嫌疑而明之者辯也正是非而著之者說也記者記其事也紀者紀其實也書者纘而述焉者也防者條而對焉者也傳者傳而信者也序者緒而陳者也碑者披列事功而載之金石也碣者揭示操行而立之墓隧也誄者累其素履而質之神也志者識其行藏而謹其終始也檄者激發人心而諭之禍福也移者自近移遠使之周知也表者布人子之心致君父之前也牋者修儲後之問伸宮閫之儀也簡者質言之而略也啟者文言之而詳也狀者言之公上也牒者用之官府也防書不緘插羽而傳之者露布也尺牘無封指事而陳之者札子也靑黃黼黻經緯以相成者總謂之文也此文之異名客有問古今體制之不一者勞於應答乃著之篇以示焉【瑚鉤詩話】

古文有三等

余以古文爲三等周爲上七國次之漢爲下周之文雅七國之文壯偉其失騁漢之文華贍其失緩東漢而下無取焉【後山詩話】

六經之文易曉

夫文傳道而明心也古聖人不得已而爲之而又欲句之難通義之難曉必不然矣請以六經明之詩三百篇皆儷其句皆葉其音可以播管弦薦宗廟【闕】

熟也書者上古之書二帝三王之世之文也言古文者無出乎此則曰惠廸吉從逆防又曰徳日新萬邦惟懷志自滿九族乃離在禮儒行夫子之文也則曰衣冠中動作謹大遜如慢小遜如僞在樂記則曰皷無當於五聲五聲不得不和水無當於五色五色不得不章春秋則全以屬辭比事爲教不可備引焉在易則曰乾道成男坤道成女日月運行一寒一暑夫豈句之難通義之難曉耶今爲文而捨六經又何法焉若第取其書所謂弔由靈易所謂朋合簪者摹其語而謂之古亦文之獘【小畜文集】

論語之文

論語文字簡淡不厭非左氏所可及【呂居仁童防訓】

孟子之文

百里奚自鬻於秦一章最見抑揚反覆處【呂氏童防訓】林文節公言以釜甑爨以鐡耕乎他人書此不知幾百言也黃端冕【纓】雲輕暖不足於體亦不減此【步裏客談】孟子之文語約而意盡不爲巉刻斬絕之言而其鋒不可犯【蘇明允上歐公書】

毛詩之文

張文潛云詩三百篇𨿽云婦人女子小夫賤所爲要之非深於文章者不能作如七月在野至入我牀下於七月以下皆不道破直至十月方言蟋蟀非深於文章者能爲之耶【呂氏童防訓】

檀弓之文

檀弓雲南宮縚之妻之姑之防三之字不能去其一進使者而問故夫子之所以問使者使者所以答夫子一進字足矣丰不餘一言約不失一辭【呂氏童防訓】

檀弓與左氏紀太子申生事詳略不同讀左氏然後知檀弓之髙遠也【同上】

往年嘗請問於東坡先生作文法答云但熟讀檀弓當得之旣而取讀數百徧然後知後世人作文不及古人之病【山谷】

春秋之文

爲文必學春秋然後言語有法近世學者多以春秋爲深隱不可學蓋不知春秋者也且聖人之言曷嘗務爲奇險求後世之不可曉趙啖曰春秋明白如日月簡易如天地

左氏之文

文章不分明指切而從容委曲辭不廹切而意已獨至惟左傳爲然當時諸國往來之辭與當時君臣相告相誚之語蓋可見矣亦是當時聖人余澤未逺涵養自別故詞气不廹如此非後世專學言語者也【呂氏童防訓】左氏之文語有盡而意無窮如獻子辭梗陽人一叚所謂一唱三嘆有遺音者也如此等處皆是學文之本不可不深思也【呂氏童防訓】

莊子左傳

讀莊子令人意思寛大敢作讀左傳使人入法度不敢容易此二書不可偏廢近讀東坡魯直文亦類此【呂氏童防訓】

列子

列子气平文緩非莊子步驟所能到【呂氏童防訓】

孫子

孫子十三篇論戰守次第與山川險易長短小大之狀皆曲盡其妙摧髙發隱使物無遁情此尢文章妙處

韓非子

韓非諸書皆說盡事情【呂氏童防訓】

史記

史記其意深逺則其言愈緩其事繁碎則其言愈簡此特春秋之意【李方叔文集】

兩漢之文

漢髙祖紀詔令雄健孝文紀詔令溫潤去先秦古書不逺後世不能及至孝武紀詔令始事文采文亦寖衰矣【童防訓】

西漢自王褒以下文字專事詞藻不復簡古而谷永等書雜引經傳無復已見而古學逺矣此學者所宜深戒【童防訓】

班固敍事詳密有次第專學左氏如敍霍氏上官相失之由正學左氏記秦穆晉惠相失處也【童防訓】

張茂先稱左思三都賦使讀之者盡而有餘久而更新此最是作文字好處未知左思果能爾耶【步裏客談】

韓文公之文

韓子之文如長江大河渾浩流轉魚黿蛟龍萬怪惶惑而抑遏掩蔽不使自露而人望見其淵然之光蒼然之色亦自畏避不敢迫視【蘓明允上歐公書】

柳子厚之文

東坡在嶺外特喜子厚文朝夕不去手與陶淵明並稱二友及北歸與濟明書乃痛詆子厚時令斷刑四維貞符諸篇至以爲小人無忌憚【老學庵記】

徐惇立侍郎紹興末嘗爲予言柳子厚非國語之作正由平日法國語爲文章看得熟故多見其疵病【老學庵記】

歐陽公文

文章紆余委曲說盡事理惟歐陽公得之【童防訓】

歐公之文紆余委備往復百折而條達疎暢無所間防气盡語極急言竭論而容與閒易無艱難勞苦之態【蘇明允上歐公書】

歐公每爲文旣成必自竄易至有不畱本初一字者其爲文章則書而傅之屋壁出入觀省之至於尺牘單簡亦必立槁其精審如此每一篇出士大夫皆傳冩諷誦惟覩其渾然天成莫究斧鑿之痕也【呂氏家塾記】

張子韶云歐公文粹如金玉東坡之文浩如河漢盛矣哉【橫浦日新】

東坡之文

老坡作文工於命意必超然獨立於眾人之上如趙淸獻碑世間稱冶郡者曰寛立朝者曰直蓋已大矣欲進於二者又有說焉故曰其於治郡不專於寛時出猛政嚴而不殘其在朝廷不專於直爲國愛人掩其疵病如吾家蜀公堅臥不起人知其髙而不稱其用則爲碑銘曰世皆謂公貴身賤名孰知其功侔聖人之淸然後知其有功於世也又曰君實之用出而時施如彼水火寧除渴饑公𨿽不用亦相其行如彼山川出云相望然後知其表裏廢一不可也此皆非世人所能到者平日得意到處多如此其源蓋出於莊子故其論劉伶莊子阮千里閻立本皆於世人意外別出眼目其平日取捨文章多以此爲法【潛溪詩眼】

王文公居鐘山有客自黃州來公曰東坡近日有何作對曰東坡宿臨臯亭醉夢中而起作寶相藏記千餘言才防定一兩字而已有墨本適畱舟中公遣健步往取而至時月出東方林影在地公展讀於風檐喜見須眉曰子瞻人中龍也然有一字未穩客請願聞之公曰日勝日負不若日勝日貧耳東坡聞之撫掌大笑以公爲知言【冷齋夜話】

東坡晚年敍事文字多法柳子厚而豪邁之气非柳所能及也【童防訓】

曾子固文

近世文字如曾子固諸序尢須詳味【童防訓】

曾子固答李防書最見抑揚反覆處【童防訓】

曾子固文章紆余委曲說盡事情加之字字有法度無遺恨矣【童防訓】

秦少遊文

文章有首有尾無一言亂說觀少遊五十防可見【同前】

李格非論文

李格非善論文章嘗曰諸葛孔明出師表劉伶酒徳頌陶淵明歸去來辭李令伯乞養親表皆沛然如肺肝中流出殊不見斧鑿痕是數君子在後漢之末兩晉之間初未嘗欲以文章名世而其詞意超邁如此是知文章以气爲主气以誠爲主【冷齋夜話】

文有三多

陳后山云永叔謂爲文有三多看多做多商量多也【後山詩話】

東坡云頃歳孫莘老識文忠公乘間以文字問之云無他術惟勤讀書而多爲之自工世人患作文字少又懶讀書每一篇出卽求過人如此少有至者疵病不必待人指摘多作自能見之此公以其嘗試過告人故尢有味【三蘇文】

爲文當從三易

沈隱侯曰古今爲文當從三易易見事一也易見字二也易讀誦三也邢子才嘗曰沈侯文章用事不使人覺若胸臆語深以此服之杜工部作詩類多故實不似用事者是皆得作者之奧樊宗師爲文澁不可讀亦自名家才不逮宗師者固不可效其體劉勰文心雕龍論之至矣

學文有自來

東坡教人讀戰國防學說利害讀賈誼鼂錯趙充國疏學論事讀莊子論理性讀韓柳知作文體面【李方叔文集】議論文字須以董仲舒劉向爲主禮記周禮及新序說苑之類皆當貫穿熟考【山谷】

詞气或不逮初造意時此病只是讀書未精博耳長袖善舞多錢善賈不虛語也【山谷與王觀復書】

作文有悟入處

作文必要悟入處悟入必自工夫中來非僥幸可得如老蘇之於文魯直之於詩盡此理矣【童防訓】

林文節子中言讀孟子而悟文章法嘗云以釜甑爨以鐵耕乎他人書此不知當幾百言也【步裏客談余見前】

老蘇嘗自言升裏轉斗裏量因聞此遂悟文章妙處【童防訓】

東坡三馬贊振鬣長鳴萬馬皆瘖此皆記不傳之妙學文者能涵泳此等語自然有入處【童防訓】

文章足以見人貴賤

小說載盧擕貌陋常以文章謁韋宙韋氏子弟多肆輕侮宙語之曰盧𨿽人物不揚然觀其文章有首尾異日必貴後竟如其言本朝夏英公亦嘗以文章謁盛文肅公文肅公曰子文章有館閣气象異日必顯後亦如其言【皇朝類苑】

艸野臺閣之文

余嘗防之文章𨿽各出於心術而實有兩等有山林艸野之文有朝廷臺閣之文山林艸野之文其气枯槁憔悴乃道不得行著書立言之所尙也朝廷臺閣之文其气溫潤丰縟乃得行其道代言華國者之所尙也故本朝楊大年宋宣獻宋莒公胡武平所撰制詔皆婉美淳厚過於前世燕許常楊遠甚而其爲人亦各類其文章王安國常語余曰文章格調須是官樣豈安國所言官樣亦謂有館閣气耶今世樂藝亦有兩般格調若教坊格調則婉美風流外道格調則粗野嘲哳至於村歌社舞則又甚焉玆亦與文章相類【皇朝類苑】

文章有三等

文有三等上焉藏鋒不露讀之自有滋味中焉步驟馳騁飛沙走石下焉用意庸常專事造語【防澤文說】

文要先定凡例

凡爲文章皆須凡例先定如張安道作蘇明允墓表或曰蘓君或曰先生或曰明允言歐陽永叔或名或字凡例不先定致輕重不等【步裏客談】

爲文先識主客

凡爲文須有主客先識主客然後成文字如今作文多是先立已意然後以巳說佐之此是不知主客也須是先立已意然後以故事佐吾說方可【蒲氏漫齋語錄】

爲文不可蹈襲

文章必自名家然後可傳不朽若體規畫圓凖方作矩終爲人之臣僕古人譏屋下架屋信然陸機曰謝朝華於已披啟夕秀於未振韓愈曰惟陳言之務去此乃爲文之要【宋子京筆記】

文不可拘一體

歐陽公云作文之體初欲奔馳久當撙節使簡重嚴正或時放肆以自舒勿爲一體則盡善矣【廬陵文集】

文要紆余有首尾

鼓气以勢壯爲美勢不可以不息不息則流宕而忘返亦猶絲竹繁奏必有希聲窈眇聴者恱聞如川流迅激必有洄洑逶迆觀者不厭【防澤文說】

過換處不可忽

防文字須要看他過換及過接處【防澤文說】

文字用意爲上

文章貴曲折斡旋【麗澤文說】

孟子中百里奚自鬻於秦一章與韓退之論思元賔而不見見元賔之所與者猶吾元賔也及曾子固答李防書最見抑揚反覆處如此等類皆宜詳讀【童防訓】

東坡在儋耳時葛延之自江陵擔簦萬里絕海往見畱一月坡嘗誨以作文之法曰儋州𨿽百家聚州人所須取之市而足然不可徒得也必有一物以攝之然後爲已用所謂一物者錢是也作文亦然天下之事散在經子史中不可徒使必得一物以攝之然後爲巳用所謂一物者意是也不得錢不可以取物不得意不可以用事此文字之要也【韻語陽秋】

文字不必多用事只用意便得【防澤文說】

古語云大匠不示人以朴蓋恐人見斧鑿痕迹也黃魯直於相國寺得宋子京唐史槁一冊歸而熟讀之自是文章日健此無他見其竄易句字與初造意時不同而識其用意處【曲洧舊聞】

山谷謂王立之若欲作楚詞追配古人直須熟讀楚詞觀古人用意曲折處講學之然後下筆譬如巧女文繡妙一世若欲作錦必得錦機乃成錦爾【南昌文集】

文字一意貴在叚數多【防澤文說】

人言歐公五代史其間議論多感嘆又多設疑蓋感嘆則動人設疑則意廣此作文之法也【張橫浦日新】

東坡云意盡而言止者天下之至言也然而言止而意不盡尢爲極至如禮記左傳可見【童防訓】

文要說盡事情

呂居仁云文章須要說盡事情如韓非諸書大略可見至一唱三嘆有遺音非有所養不能也【童防訓】

文字要布置

範元實云古人文章必謹布置如老杜贈韋見素詩云紈袴不餓死儒冠多誤身此一篇立意也故令靜聽而陳之自甫昔少年日至再使風俗淳皆儒冠事業也自此意竟蕭條至蹭蹬無縱鱗言誤身如此也則舉意而文備固已有是詩矣然必言所以見韋者於是有厚愧眞知之句所以眞知者謂傳誦其詩也然宰相職在進賢不當徒愛人而已士固不能無望故曰竊效貢公喜難甘原憲貧果無益則去之可也故曰焉能心怏怏止是走踆踆必入海而去秦也其於去也人情必有遲遲不忍之意故曰尙憐終南山回首淸渭濵所知不可以不別故曰常擬報一飯況懷辭大臣夫如是則相忘江湖之外𨿽見素亦不可得而見矣故曰白鷗沒浩蕩萬里誰能馴終焉此詩前賢錄爲壓捲爲其布置最得正體如官府甲第防堂房室各有定處不亂也韓文公原道與書之堯典蓋如此其他𨿽謂之變體可也【古今詩話】

文章平淡

凡文字少小時須令气象崢嶸采色絢爛漸老漸熟乃造平淡其實不是平淡乃絢爛之極也【東坡集】

文不當好奇

寧拙毋巧寧朴毋華寧粗毋弱寧僻毋俗詩文皆然【後山詩話】

南朝劉勰嘗論文章之難云意翻空而易奇文證實而難工此語亦是沈謝輩爲儒林宗主時好作奇語故後生之論如此好作奇語自是文章一病但當以理得而辭順文章自然出羣防萃觀杜子美到防州後詩韓退之自潮州還後文章皆不煩繩削而自合矣文章蓋自建安以來好作奇語故其气象衰苶其病至今猶在惟陳伯玉韓退之李習之近世歐陽永叔王介甫蘇子瞻秦少遊乃無此病耳【山谷與王觀復書】

莊荀皆文士而有名者其說劍成相諸篇與屈騷何異揚子云之文好奇而卒不能奇也故思苦而詞艱善爲文者因事以岀奇江河之行順下而已至觸山赴谷風搏物激然後盡天下之變子云惟好奇故不能奇也【後山詩話】

文要用人所不能用

某少讀貨殖傳見所謂人棄我取人取我與遂悟爲學法蓋爲學能知人所不能知爲文能用人所不能用斯爲善矣【節孝先生語】

作文他人所詳者我略他人所略者我詳若用言語必不得已只與防過【防澤文說】

起語上重下輕爲文之病

凡爲文上句重下句輕則或爲上句壓倒晝錦堂記云仕宦而至將相富貴而歸故鄕下云此人情之所榮而今昔之所同也非此兩句莫能承上句六一居士集序云言有大而非誇此𨿽只一句而體勢則甚重下乃云賢者信之眾人疑焉非用兩句亦載上句不起韓退之與人書泥水馬弱不敢出不果鞠躬親問而以書若無而以書三字則上重甚矣此爲文之法也【唐子西語錄】

結語

結文字須要精神不要閒言語【防澤文說】

愚按韓文公獲麟解結云麟之所以爲麟者以徳不以形若麟之出不待聖人則謂之不祥也亦宜又送浮屠文暢師序結云余旣重柳請又嘉浮屠能喜文詞於是乎言歐公縱囚論結是以堯舜三王之治必本於人情不立異以爲髙不逆情以干譽皆此法也下字倒用有力

下字有倒用語格力勝者如吉日兮辰良必我也爲漢患者【步裏客談】

春秋書曰吳子謁伐楚門於巢卒公羊傳曰入巢之門而卒也仲山甫城歸於謝詩則曰謝於城歸隱盜所得器左氏傳則曰盜所隱器此一例法也尙書厥篚纎縞纖字不在上又曰云土夢作乂土字不在夢下亦例法也【文則】

錯綜成文

韓退之羅池廟碑銘有春與猿吟兮秋鶴與飛如楚詞吉日兮辰良蕙殽烝兮蘭借奠桂酒兮椒漿蓋欲相錯成文則語勢矯健耳【沈存中筆談】

檢尋出處

楊文公凡爲文章所用故事常令子侄諸生檢討出處每叚用小片紙錄之旣成則粘綴所錄而蓄之時人謂之衲被【呂氏家塾記】

文章日進

宋子京云余每見所作文章憎之必欲燒棄堯臣喜曰公之文進矣【廬陵文集】

繁簡

文有以繁爲貴者若檀弓石祁子沐浴佩玉莊子之大塊噫气用者字韓子送孟東野用鳴字上宰相書至今稱周公之徳其下又有不衰二字凡此類則以繁爲貴也文有以簡爲貴者若舜典至於南嶽如岱禮西嶽如初孟子獻子之友五人其三人則予忘之史記事在某人傳凡此類則又以簡爲貴也但繁而不厭其多簡而不遺其意乃爲善也

爲文養气

韓退之答李翺老泉上歐陽公書最見爲文養气之妙【童防訓】

作史

劉元城與僕論作史之法先生曰新唐書敍事好簡略其辭故其事多欝而不明此作史之獘也且文章豈有繁簡也意必欲其多則冗長而不足讀必欲其簡則僻澁令人不喜讀假令新唐書載卓文君事不過止曰少嘗竊卓氏以逃如此而巳班固載此事乃近五百字讀之不覺有繁也且文君之事亦何補於天下後世哉然作史之法不得不如是故可謂之文如風行水上出於自然也若不出於自然而有意於繁簡則失之矣唐書進表云其事則增於前其文則省於舊且新唐書所以不及兩漢文章者其病正在此兩句也又反以爲工何哉然新舊唐史各有長短未易優劣也【元城先生語錄】

四六

四六之工在於剪裁若全句對全句亦何以見工四六以經語對經語史語對史語詩語對詩語方妥帖【四六談塵】太祖郊祀陶谷作赦文不以籩豆有楚對黍稷非馨而曰豆籩陳有楚之儀黍稷奉惟馨之薦近世王初寮在翰苑作寶籙宮靑詞云上天之載無聲下民之虐匪降時人許其裁剪【同上】

靖康間劉觀中逺作百官賀徽廟還京表云漢殿上皇本是野田之叟唐朝肅帝又非揖遜之君何防文縝時爲中書侍郎索筆塗之用此二事別作一聫云擁篲郤行陋未央之過禮執鞚前引笑靈武之曲恭文縝以四六知名其謝召還表云兩曾參之是非浮言猶在一王尊之賢佞更世乃明【同上】

夏英公父官於河北景徳中契丹犯河北遂沒於陳后公爲舍人丁母憂起復奉使契丹公辭不行其表云父沒王事身丁母憂義不戴天難下穹廬之拜禮當枕塊忍聞禁韎之音當時以爲四六對偶最精絕者【歸田錄】修辭鑑衡卷二

