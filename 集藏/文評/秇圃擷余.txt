

欽定四庫全書

集部九

秇圃擷余

詩文評類

提要

【臣】等謹案秇圃擷餘一卷明王世懋撰世懋有閩部疏已著錄是編雜論詩格大防宗其兄世貞之說而成書在藝苑巵言之後已稍覺摹古之流故𨿽盛推何李而一則曰我朝越宋繼唐正以豪傑數輩得使事三昧第恐數十年後必有厭而掃除者則其濫觴末弩爲之也一則曰李於鱗七律俊傑響亮余兄推轂之海內爲詩者爭事剽竊紛紛刻鶩至使人厭一則曰嘗謂作詩初命一題神情不屬便有一種供給應付之語畏難卻思卽以充數能破此一闗沈思忽至種種眞相見矣一則曰徐昌谷髙子業皆巧於用短徐能以髙韻勝髙能以深情勝更千百年李何尙有廢興二君必無絕響皆能不爲黨同伐異之言其論鄭繼之亦平允未可與七子誇談同類而觀也乾隆四十六年四月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

秇圃擷余

明王世懋撰

詩四始之體惟頌專爲郊廟頌述功徳而作其它率因觸物比類宣其性情恍惚遊衍往往無定以故說詩者人自爲見若孟軻荀卿之徒及漢韓嬰劉向等或因事傅防或旁解曲引而春秋時王公大夫賦詩以昭儉汰亦各以其意爲之蓋詩之來固如此後世惟十九首猶存此意使人擊節詠嘆而未能盡究指歸次則阮公詠懷亦自深於寄托潘陸而後𨿽爲四言詩聨比牽合蕩然無情蓋至於今餞送投贈之作七言四韻援引故事麗以姓名象以品地而拘攣極矣豈所謂詩之極變乎故余謂十九首五言之詩經也潘陸而後四言之排律也當以質之識者

今人作詩必入故事有持淸虛之說者謂盛唐詩卽景造意何嘗有此是則然矣然亦一家言未盡古今之變也古詩兩漢以來曺子建出而始爲宏肆多生情態此一變也自此作者多入史語然不能入經語謝靈運出而易辭莊語無所不爲用矣剪裁之妙千古爲宗又一變也中間何庾加工沈宋增麗而變態未極七言猶以閒雅爲致杜子羙出而百家稗官都作雅音馬浡牛溲咸成郁致於是詩之變極矣子羙之後而欲令人毀靚妝張空弮以當市肆萬人之觀必不能也其援引不得不日加而繁然病不在故事顧所以用之何如耳善使故事者勿爲故事所使如禪家云轉法華勿爲法華轉使事之妙在有而若無實而若虛可意悟不可言傳可力學得不可倉卒得也宋人使事最多而最不善使故詩道衰我朝越宋繼唐正以有豪傑數軰得使事三昧耳苐恐二十年後必有厭而掃除者則其濫觴末弩爲之也

作古詩先須辧體無論兩漢難至苦心摹仿時隔一塵卽爲建安不可墮落六朝一語爲三謝縱極排麗不可雜入唐音小詩欲作王韋長篇欲作老杜便應全用其體苐不可羊質虎皮虎頭蛇尾詞曲家非當家本色𨿽麗語博學無用況此道乎

詩有古人所不忌而今人以爲病者摘瑕者因而酷病之將並古人無所容非也然今古寛嚴不同作詩者旣知是瑕不妨並去如太史公蔓辭累句常多班孟堅洗削殆盡非謂班勝於司馬顧在班分量宜爾今以古人詩病後人宜避者略具數條以見其餘如有重韻者若任彥升哭範僕射一詩三壓情字老杜排律亦時誤有重韻有重字者若沈云卿天長地濶之三何至王摩詰尢多若暮云空磧玉靶角弓二馬俱壓在下一從歸白社不復到靑門靑菇臨水映白鳥向山翻靑白重出此皆是失防檢處必不可借以自文也又如風雲雷雨有二聨中接用者一二三四有八句中六見者今可以爲法邪此等病盛唐常有之獨老杜最少蓋其詩卽景後必下意也又其最隠者如雲卿嵩山石淙前聨云行漏香罏次聨云神鼎帝壺俱壓末字岑嘉州云隨馬雨洗兵花迎蓋桞拂旌四言一法摩詰獨坐悲雙髩白髮終難變語異意重九成宮避暑三四衣上鏡中五六林下巖前在彼正自不覺今用之能無受人揶揄至於失拈之句摩詰嘉州特多殊不妨其羙然就至羙中亦覺有防缺防如吾人不能運便自誦不流暢不爲可也至於首句出韻晚唐作俑宋人濫觴尢不可學六臣注文選極鄙繆無足道乃至王導謝同時而拒苻堅諸如此類不少惟李善注旁引諸家句字必有援據大資博雅然亦有牽合古書而不究章防如曺顏逺思友人詩淸陽未可俟善引詩以爲淸陽婉兮人之眉目間也然於章法句法通未體貼其詩本言霖潦陰與歐陽子別旬朔而思之甚故曰褰裳以應潦也淸陽未可俟猶曰河淸難俟耳蓋以淸陽反霖潦陰也其意自指日出或卽靑陽而誤加三防如上褰裳誤作寒裳字耳何必泥毛詩淸陽令句不可解耶又如晨風之訓爲鷹而李陵晨風自從風解翠防者山半也古詩亦有別用者豈可盡泥

唐律由初而盛由盛而中由中而晚時代聲調故自必不可同然亦有初而逗盛盛而逗中中而逗晚者何則逗者變之漸也非逗故無繇變如四詩之有變風變雅便是離騷逺祖子羙七言律之有抝體其猶變風變雅乎唐律之由盛而中極是盛衰之介然王維錢起實相倡酬子羙全集半是大歷以後其間逗漏實有可言聊指一二如右丞明到衡山篇嘉州函谷磻溪句隠隠錢劉盧李間矣至於大歷十才子其間豈無盛唐之句蓋聲气猶未相隔也學者固當嚴於格調然必謂盛唐人無一語落中中唐人無一語入盛則亦固哉其言詩矣少陵故多變態其詩有深句有雄句有老句有秀句有麗句有險句有拙句有累句後世別爲大家特髙於盛唐者以其有深句雄句老句也而終不失爲盛唐者以其有秀句麗句也輕淺子弟往往有薄之者則以其有險句拙句累句也不知其愈險愈老正是此老獨得處故不足難之獨拙累之句吾不能爲掩瑕𨿽然更千百世無能勝之者何要曰無露句耳其意何嘗不自髙自任然其詩曰文章千古事得失寸心知曰新詩句句好應任老夫傳溫然其辭而隠然言外何嘗有所謂吾道主盟代興哉自少陵逗漏此趣而大智大力者發揮畢盡至使吠聲之徒羣肆撏剝遐哉唐音永不可復噫嘻愼之

律詩句有必不可入古者古詩字有必不可爲律者然不多熟古詩未有能以律詩髙天下者也初學輩不知苦辣往往謂五言古詩易就率爾成篇因自詫好古薄后世律不爲不知律尙不工豈能工古徒爲兩失而巳詞人拈筆成律如左右逢源一遇古體竟日吟哦常恐失卻本相樂府兩字到老揺手不敢輕道李西涯楊鐵崖都曾做過何嘗是來

唐人無五言古就中有酷似樂府語而不傷气骨者得杜工部四語曰兔絲附蓬麻引蔓故不長嫁女與徵夫不如棄路傍不必其調云何而直是見道者得王右丞四語曰曽是巢許淺始知堯舜深蒼生詎有物黃屋如喬林

太白逺別離篇意最參錯難解小時誦之都不能尋意緒範徳機髙廷禮勉作解事語了與詩意無闗細繹之始得作者意其太白晚年之作邪先是肅宗卽位靈武宗不得已稱上皇迎歸大內又爲李輔國刼而幽之太白憂憤而作此詩因今度古將謂堯舜事亦有可疑曰堯舜禪禹罪肅宗也曰龍魚防虎誅輔國也故隠其辭托興英皇而以逺別離名篇風人之體善刺欲言之無罪耳然幽囚野死則已露本相矣古來原有此種傳奇議論曺丕下壇曰舜禹之事吾知之矣太白故非創語試以此意尋次讀之自當手舞足蹈

李於鱗七言律俊潔響亮余兄極推轂之海內爲詩者爭事剽竊紛紛刻鶩至使人厭余謂學於鱗不如學老杜學老杜尙不如學盛唐何者老杜結搆自爲一家言盛唐散漫無宗人各自以意象聲響得之政如韓桞之文何有不從左史來者彼學而成爲韓爲桞吾卻又從韓桞學便落一塵矣輕薄子遽笑韓桞非古與夫一字一語必步趨二家者皆非也

今人作詩多從中對聨起往往得聨多而韻不協勢旣不能易韻以就我又不忍以長物棄之因就一題衍爲眾律然聨𨿽旁出意盡聨中而起結之意每苦無餘於是別生支節而傅防或卽一意以支吾掣衿露肘浩博之士猶然架屋疊牀貧儉之才彌窘所以秋興八首寥寥難繼不其然乎每每思之未得其解忽悟少陵諸作多有漫興時於篇中取題意興不局豈非栢梁之餘材剏爲別館武昌之剰竹貯作船釘英雄欺人頗窺伎倆有識之士能無取裁

談秇者有謂七言律一句不可兩入故事一篇中不可重犯故事此病犯者故少能拈出亦見精嚴然吾以爲皆非妙悟也作詩到神情傳處隨分自佳下得不覺痕迹縱使一句兩入兩句重犯亦自無傷如太白峨眉山月歌四句入地名者五然古今目爲絕唱殊不厭重蜂腰鶴膝雙聲疊韻休文三尺法也古今犯者不少寜盡被汰邪

於鱗選唐七言絕句取王龍標秦時明月漢時闗爲第一以語人多不服於鱗意止撃節秦時明月四字耳必欲壓捲還當於王翰葡萄羙酒王之渙黃河逺上二詩求之

晚唐詩萎薾無足言獨七言絕句膾炙人口其妙至欲勝盛唐愚謂絕句覺妙正是晚唐未妙處其勝盛唐乃其所以不及盛唐也絕句之源出於樂府貴有風人之致其聲可歌其趣在有意無意之間使人莫可捉著盛唐惟靑蓮龍標二家詣極李更自然故居王上晚唐快心露骨便非本色議論髙處逗宋詩之徑聲調卑處開大石之門

今世五尺之童才拈聲律便能薄棄晚唐自傅初盛有稱大歷而下色便赧然然使誦其詩果爲初邪盛邪中邪晚邪大都取法固當上宗論詩亦莫輕道詩必自運而後可以辧體詩必成家而後可以言格晚唐詩人如溫庭筠之才許渾之致見豈五尺之童下直風防使然耳覽者悲其衰運可也故予謂今之作者但須眞才實學本性求情且莫理論格調

李頎七言律最響亮整肅忽於逺公遁迹詩第二句下一抝體餘七句皆平正一不合也開山二字最不古二不合也開山幽居文理不接三不合也重上一山字四不合也余謂必有誤苦思得之曰必開士也易一字而對仗流轉盡祛四失矣余兄大喜遂以書秇苑巵言余後觀郎士元詩云髙僧本姓竺開士舊名林乃知襲用頎詩益以自信

詩稱發端之妙者謝宣城而後王右軍一人而已郎士元詩起句雲暮蟬不可聽落葉豈堪聞合掌可笑髙仲武乃云昔人謂謝眺工於發端比之於今有慚沮矣若謂出於譏戲何得入選果謂發端工乎謝宣城地下當撫掌大笑

崔郎中作黃鶴樓詩靑蓮短气後題鳯凰臺古今目爲勍敵識者謂前六句不能當結語深悲慷慨差足勝耳然余意更有不然無論中二聨不能及卽結語亦大有辧言詩須道興比賦如日暮鄕闗興而賦也浮雲蔽日比而賦也以此思之使人愁三字𨿽同孰爲當乎日暮鄕闗煙波江上本無指著登臨者自生愁耳故曰使人愁煙波使之愁也浮雲蔽日長安不見逐客自應愁寜須使之靑蓮才情標映萬載寜以餘言重輕尺有所短寸有所長竊以爲此詩不逮非一端也如有罪我者則不敢辭

常徴君贈王龍標詩有松際露防月淸光猶爲君之句膾炙人口然王子安詠風詩云日落山水靜爲君起松聲則已先標此義矣二詩句雅堪作配未易優劣也錢員外詩長信宜春句於晴雪妙極形容膾炙人口其源得之初唐然從初竟落中唐了不與盛唐相闗何者愈巧則愈逺

杜必簡性好矜誕至欲衙官屈宋然詩自佳華於子昂質於沈宋一代作家也流芳未冺乃有杜陵鬯其家風盛哉然布衣光大許身稷契屈宋又不足言矣

一日偶誦賈島桑幹絕句見謝枋得注云旅寓十年交遊歡愛與故鄕無異一旦別去豈能無情渡桑幹而望並州反以爲故鄕也不覺大笑拈以問玉山程生曰詩如此解否程生曰向如此解余謂此島自思鄕作何曽與並州有情其意恨久客並州逺隔故鄕今非惟不能歸反北渡桑幹還望並州又是故鄕矣並州且不得住何況得歸咸陽此島意也謝注有分毫相似否程始嘆賞以爲聞所未聞不知向自聽夢中語耳

古人云秀色若可餐余謂此言惟毛嬙西施昭君太眞曺植謝朓李白王維可以當之而司馬長卿夫婦各擅尢以爲難至於平原淸河急難並秀飛燕合徳孿生雙絕亦各際其盛矣近世無絕代佳人詩人乃似不乏詩有必不能廢者𨿽眾體未備而獨擅一家之長如孟浩然洮洮易盡止以五言雋永千載並稱王孟我明其徐昌谷髙子業乎二君詩大不同而皆巧於用短徐能以髙韻勝有蟬蛻軒舉之風髙能以深情勝有秋閨愁婦之態更千百年李何尙有廢興二君必無絕響所謂成一家言斷在君采稚欽之上庭實而下益無論矣髙季廸才情有餘使生正李何之間絕塵破的未知鹿死誰手楊張徐故是艸昧之雄勝國餘業不中與髙作僕

子羙而後能爲其言而眞足追配者獻吉於鱗兩家耳以五言言之獻吉以气合於鱗以趣合夫人語趣似髙於气然須學者自詠自求誰當更合七言律獻吉求似於句而求專於骨於鱗求似於情而求勝於句然則無差乎曰噫於鱗秀

余嘗服明卿五七言律謂他人詩多於髙處失穩明卿詩多於穩處藏髙與於鱗作身後戰塲未知鹿死誰手家兄讞獄三輔時五言詩刻意老杜深情老句便自旗鼓中原所未滿者意多於景耳靑州而後情景雜出似不必盡宗矣

每一題到茫然思不相屬幾謂無措沈思久之如瓴水去窒亂絲抽緒種種縱橫坌集卻於此時要下剪裁手段寜割愛勿貪多又如數萬健兒人各自爲一營非得大將軍方略不能整頓攝服使一軍無嘩若爾朱榮處貼葛榮百萬眾求之詩家誰當爲比

生平閉目揺手不道長慶集如吾吳唐伯虎則尢長慶之下乘也閻秀卿刻其悵悵擁鼻二詩餘每見之輒悢悢悲歌不已詞人云何物是情濃少年軰酷愛情詩如此情少年那得解友人張伯起詩云而今秋老春情薄漠漠寒江水自流袁魯望亟爲余稱之伯起於是時年僅彊立其於情故早逹此道中項槖甘羅也今伯起風流如故而魯望巳數載異物悲夫

世人厭常喜新之罪夷於貴耳賤目自李何之後繼以於鱗海內爲其家言者多遂防刻鶩之厭驟而一士能爲樂府新聲倔彊無識者便謂不經人道語目曰上乘足使耆宿盡廢不知詩不在體顧取諸情性何如耳不惟情性之求而但以新聲取異安知今日不經人道語不爲異日陳陳之粟乎嗚呼才難豈惟才難識亦不易作詩道一淺字不得攺道一深字又不得其妙政在不深不淺有意無意之間

嘗謂作詩者初命一題神情不屬便有一種供給應付之語畏難怯思卽以充役故每不得佳余戲謂河下輿須驅遣另換正身能破此一闗沈思忽至種種眞相見矣

閩人家能占而不甚工詩國初林鴻髙廷禮唐泰輩皆稱能詩號閩南十才子然出楊徐下逺甚無論季廸其後气骨崚崚差堪旗鼓中原者僅一鄭善夫耳其詩𨿽多摹杜猶是邊徐薛王之亞林尙書貞恆修福志志善夫云時非天寶地靡拾遺殆無病而呻吟云至以林釴傅汝舟相伯仲又云釴與善夫頗爲鄕論所訾過矣閩人三百年來僅得一善夫詩卽瑕當爲掩善夫𨿽無奇節不至作文人無行殆非實錄也友人陳玉叔謂數語卻中善夫之病餘謂以入詩品則爲雅譚入傳記則傷厚道玉叔大以爲然林公餘早年知已獨此一段不敢傅防此非特爲善夫亦爲七閩文人吐气也

秇圃擷余

