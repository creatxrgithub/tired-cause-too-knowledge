捫虱新話

一﹑文章以气韻爲主

文章以气韻爲主﹐气韻不足﹐𨿽有詞藻﹐要非佳作也。乍讀淵明詩﹐頗似枯淡﹐久久有味。東坡晚年酷好之﹐謂李杜不及也。此無他﹐韻勝而已。韓退之詩﹐世謂押韻之文爾﹐然自有一種風韻。如《庭楸》詩﹕「朝日出其東﹐我嘗坐西偏。夕日在其西﹐我常坐東邊。當晝日在上﹐我坐中央焉。」不知者便謂語無功夫﹐蓋是未窺見古人妙處爾。且如老杜云「黃四娘家花滿蹊﹐千朵萬朵壓枝低。」此又可嫌其太易乎﹖論者謂子美「無數蜻蜓齊上下﹐一雙鸂鶒對浮沈。」便有「關關雎鳩﹐在河之洲」气象。予亦謂淵明「藹藹遠人村﹐依依墟裏煙。犬吠深巷中﹐雞鳴桑樹顚」﹐當與《豳風•七月》相表裏﹐此殆難與俗人言也。予每見人愛誦「影搖千尺龍蛇動﹐聲撼半天風雨寒」之句以爲工﹐此如見富家子弟﹐非無福相﹐但未免俗耳。若比之「霜皮澑雨四十圍﹐黛色參天二千尺」﹐便覺气韻不侔也。達此理者﹐始可論文。﹝上集卷一﹐下同﹞

二﹑詩之雅頌卽今之琴操

詩三百篇﹐孔子皆被之弦歌﹐古人賦詩見志﹐蓋不獨誦其章句﹐必有聲韻之文﹐但今不傳爾。琴中有《鵲巢操》《騶虞操》《伐檀》《白駒》等操﹐皆今詩文﹐則知當時作詩皆以歌也。又﹐琴古人有謂之「雅琴」﹑「頌琴」者﹐蓋古之爲琴﹐皆以歌乎詩﹐古之雅﹑頌卽今之琴操爾。雅﹑頌之聲固自不同﹐鄭康成乃曰《豳風》兼雅﹑頌。夫歌風焉得與雅﹑頌兼乎﹖舜《南風歌》﹑楚《白雪辭》﹐本合歌舞﹔漢帝《大風歌》﹑項羽《垓下歌》﹐亦入琴曲。今琴家遂有《大風起》《力拔山》之操﹐蓋以始語名之爾。然則古人作歌﹐固可彈之於琴﹐今世不復知此。予讀《文中子》﹐見其與楊素﹑蘇瓊﹑李徳林語﹐歸而援琴鼓蕩之什﹐乃知其聲至隋末猶存。

三﹑畫工善體詩人之意

唐人詩有「嫩綠枝頭紅一點﹐動人春色不須多」之句﹐聞舊時嘗以此試畫工。眾工竟於花卉上妝點春色﹐皆不中選。惟一人於危亭縹緲隱映處﹐畫一美婦人憑欄而立﹐眾工遂服。此可謂善體詩人之意矣。唐明皇嘗賞千葉蓮花。因指妃子謂左右曰「何如此解語花也﹖」而當時語云「上宮春色﹐四時在目。」蓋此意也。然彼世俗畫工者﹐乃亦解此耶﹖

四﹑韓以文爲詩杜以詩爲文

韓以文爲詩﹐杜以詩爲文﹐世傳以爲戲。然文中要自有詩﹐詩中要自有文﹐亦相生法也。文中有詩﹐則句語精確﹔詩中有文﹐則詞調流暢。謝玄暉曰「好詩圓美流轉如彈丸。」此所謂詩中有文也。唐子西曰「古人𨿽不用偶儷﹐而散句之中暗有聲調﹐步驟馳騁﹐亦有節奏。」此所謂文中有詩也。前代作者皆知此法﹐吾請無出韓杜。觀子美到夔州以後詩﹐簡易純熟﹐無斧鑿痕﹐信是如彈丸矣。退之《畫記》﹐鋪排收放﹐字字不虛﹐但不肯入韻耳。或者謂其殆似甲乙帳﹐非也。以此知杜詩﹑韓文﹐闕一不可。世之議者遂謂子美無韻語殆不堪讀﹐而以退之之詩但爲押韻之文者﹐是果足以爲韓杜病乎﹖文中有詩﹐詩中有文﹐知者領予此語。﹝《艸堂》﹞

五﹑文章由人所見

文章似無定論﹐殆是由人所見爲髙下爾。只如楊大年﹑歐陽永叔皆不喜杜詩﹐二公豈爲不知文者﹐而好惡如此。晏元獻公嘗喜誦梅聖兪「寒魚猶著底﹐白鷺已飛前」之句﹐聖兪以爲「此非我之極致者」﹐豈公偶得意於其間乎﹖歐公亦云「吾平生作文﹐惟尹師魯一見展捲疾讀﹐五行俱下﹐便曉人深意處。」然則於餘人當有所不曉者多矣。所謂文章如精金美玉﹐市有定價﹐不可以口舌增損者﹐殆虛語耶﹖𨿽然《陽春》《白雪》而和者數人﹐《折楊》《黃華》則嗑然而笑﹐自古然矣。吾觀昔人於小詩皆句鍛月煉﹐至謂「吟安一个字﹐撚折數莖須」者﹐其用意如此。乃知老杜曰「更覺良工心獨苦」﹐不獨論畫也。

六﹑東坡文字好謾罵

魯直嘗言「東坡文字妙一世﹐其短處在好罵爾。」予觀山谷渾厚﹐坡似不及。坡蓋多與物忤﹐其遊戲翰墨﹐有不可處﹐輒見之詩。然嘗有句云「多生綺語摩不盡﹐尙有宛轉詩人情。猿吟鶴唳本無意﹐不知下有行人行。」蓋其自敍如此。又嘗自言「性不愼語言﹐與人無親疏﹐輒輸寫肝膽﹐有所不盡﹐如茹物不下﹐必盡吐乃已。而世或記疏以爲怨咎坡。」此語蓋實錄也。坡自晚年更涉世患﹐痛自摩治﹐盡去圭角﹐方更純熟。故其詩曰「我生本彊鄙﹐少以气自擠。扁舟到江海﹐赤手攬象犀。還來輒自悟﹐畱气下暖臍。」觀此詩便可想見其爲人矣。大抵髙人勝士類是﹐不能徇俗俯仰﹐其謾罵玩侮亦其常事。但後生愼勿襲其轍﹐或當如魯直所言爾。然予觀坡題李白畫像云「西望太白橫峨岷﹐眼髙四海空無人。平生不識髙將軍﹐手涴吾足乃敢嗔。」又嘗有詩曰「七尺顧軀走世塵﹐十圍便腹貯天眞。此中空洞渾無物﹐何止容君數百人。」且自言「我所謂君者﹐自王茂洪之流爾。豈謂此等輩哉﹗」乃知坡𨿽好罵﹐尙有事在。

七﹑歐陽公喜梅聖兪蘇子美詩

韓退之與孟東野爲詩友﹐近歐陽公復得梅聖兪﹐謂可比肩韓孟。故公詩云「猶喜共量天下士﹐亦勝東野亦勝韓」也﹐蓋嘗目聖兪爲詩老云。公亦最重蘇子美﹐稱爲「蘇梅」。子美喜爲健句﹐而梅詩乃務爲淸切閒淡之語。公有《水谷夜行》詩﹐各述其體。然子美嘗曰「吾不幸寫字﹐人以比周越﹔作詩﹐人以比堯臣。」此又可笑。

八﹑前輩文人相獎借

歐陽公不得不收東坡﹐所謂「老夫當避路﹐放他出一頭地」者﹐其實掩抑渠不得也。東坡亦不得不收秦少遊﹑黃魯直輩﹐少遊歌詞當在東坡上﹐少遊不遇東坡﹐當能自立﹐必不在人下也。然提獎成就﹐坡力爲多。

九﹑文體

以文體爲詩﹐自退之始﹔以文體爲四六﹐自歐公始。

一○﹑評詩句可作畫本

東坡詠梅有「竹外一枝斜更好」之句﹐此便是坡作《夾竹梅花圖》﹐但未下筆耳。每詠其句﹐便如行孤山籬落間﹐風光物彩來照映﹐人接應不暇也。近讀山谷文字云「適人以桃杏雜花擁一枝梅見惠﹐谷爲作詩。不知惠者何人﹐然能如此安排﹐亦是不凡。正如市倡東塗西抹中﹐忽見謝家夫人﹐蕭散自有林下風气﹐益復可喜。」竊謂此語便可與坡詩對﹐畫作兩幅圖子也。戲錄於此﹐將與好事者以爲畫本。

一一﹑論詩人下句優劣

詩人有俱指一物﹐而下句不同者﹐以類觀之﹐方見優劣。王右丞云「徧插茱萸少一人。」朱放云「學他年少插茱萸。」子美云「醉把茱萸子細看。」此三句皆言茱萸。當以杜爲優。又如子美云「魚吹細浪搖歌扇。」李洞云「魚弄晴波影上簾。」韓偓云「池面魚吹柳絮行。」此三句皆言魚戲﹐而韓當爲優。又如白公云「梨花一枝春帶雨。」李賀云「桃花亂落如紅雨。」王勃云「珠簾暮捲西山雨。」此三句皆言雨﹐而王當爲優。學詩者以此求之﹐思過半矣。

一二﹑文字各有所主未可優劣論

撒鹽空中﹐此米雪也﹔柳絮因風﹐此鵝毛雪也。然當時但以道蘊之語爲工。予謂《詩》云「如彼雨雪﹐先集維霰。」「霰」卽今所謂米雪耳。乃知謝氏二句﹐當各有所謂﹐固未可優劣論也。東坡遂有「柳絮才髙不道鹽」之句﹐此是且圖對偶親切耳。

一三﹑借西子形容西湖

東坡酷愛西湖﹐嘗作詩云「若把西湖比西子﹐淡妝濃抹總相宜。」識者謂此兩句已道盡西湖好處。公又有詩云「雲山已作歌眉斂﹐山下碧流淸似眼。」予謂此詩又是爲西子寫生也。要識西子﹐但看西湖﹔要識西湖﹐但看此詩。

一四﹑詩評乃花譜

予嘗與林邦翰論詩及四雨字句﹐邦翰云「『梨花一枝春帶雨』句𨿽佳﹐不免有脂粉气﹐不似『朱簾暮捲西山雨』﹐多少豪傑。」予因謂樂天句似茉莉花﹐王勃句似含笑花﹐李長吉「桃花亂落如紅雨」似檐葡花。而王荊公以爲總不似「院落深沈杏花雨」﹐乃似闍提花。邦翰撫掌曰「吾子此論不獨詩評﹐乃花譜也。」﹝上集卷二﹐下同﹞

一五﹑帝王文章富貴气象

帝王文章自有一般富貴气象。國初江南遣徐鉉來朝﹐鉉欲以辧勝﹐至誦後主月詩云云。太祖皇帝但笑曰「此寒士語爾﹐吾不爲也。吾微時﹐夜至華陰道中逢月出﹐有句云﹕『未離海底千山暗﹐才到中天萬國明。』」鉉聞不覺駭然驚服。太祖𨿽無意爲文﹐然出語雄傑如此。予觀李氏據江南全盛時﹐宮中詩曰「簾日已髙三丈透﹐金鑪次第添香獸﹐紅錦地衣隨步皺。佳人舞點金釵澑﹐酒惡時將花蕊嗅﹐別殿時聞簫鼓奏。」議者謂與「時挑野菜和根煮﹐旋斫生柴帶葉燒」者異矣。然此盡是尋常說富貴語﹐非萬乘天子體。予蓋聞太祖一日與朝臣議論不合﹐嘆曰「安得桑維翰者與之謀事乎﹖」左右曰「縱維翰在﹐陛下亦不能用之。」蓋維翰愛錢﹐太祖曰「窮措大眼孔小﹐賜與十萬貫﹐則塞破屋子矣。」以此言之﹐不知彼所謂「金鑪」﹑「香獸」﹑「紅錦」﹑「地衣」當費得幾萬貫﹖此語得無是措大家眼孔乎﹖

一六﹑林子山詩

林子山詩亦多佳句﹐其自敍﹕「過門人指朝郎宅﹐入室渾如野老家。」人皆許其有隱者之致。然輕薄子猶誦其《出山》詩云「尺書中夜至﹐淸曉卽揚鞭。」人謂子山「三詔不起」﹐於是聞者莫不絕倒。

一七﹑詩人多寓意於酒婦人

荊公編李杜韓歐四家詩﹐而以歐公居太白之上﹐曰「李白詩語迅快﹐無疏脫處﹐然其識污下﹐十句九句言婦人﹑酒爾。」予謂詩者﹐妙思逸想所寓而已。太白之神气﹐當遊戲萬物之表﹐其於詩特寓意焉耳﹐豈以婦人﹑酒能敗其志乎﹖不然﹐則淵明篇篇有酒﹐謝安石每遊山必攜妓﹐亦可謂其識不髙耶﹖歐公文字寄興髙遠﹐多喜爲風月閒適之語﹐蓋是效太白爲之﹐故東坡作歐公集序亦云「詩賦似李白。」此未可以優劣論也。黃魯直初作艷歌小詞﹐道人法秀謂其以筆墨誨淫﹐於我法中當墮泥犁之獄。魯直自是不復作。以魯直之言能誨淫﹐則可﹔以爲其識污下﹐則不可。﹝上集卷三﹐下同﹞

一八﹑韓文杜詩無一字無來處

文人自是好相采取﹐韓文杜詩號不蹈襲者﹐然無一字無來處﹐乃知世間所有好句﹐古人皆已道之﹐能者時復暗合孫吳爾。大抵文字中自立語最難﹐用古人語又難於不露筋骨﹐此除是具倒用大司農印手段始得。

一九﹑文貴精工

世傳歐陽公平昔爲文﹐每艸就﹐紙上淨訖﹐卽黏掛齋壁﹐臥興看之﹐屢思屢攺﹐至有終篇不畱一字者。蓋其精如此。大抵文以精故工﹐以工故傳遠﹐三折肱始爲良醫﹐百步穿楊始名善射﹐其可傳者皆不苟者也。唐人多以小詩著名﹐然率皆旬鍛月煉以故﹐其人𨿽不甚顯﹐而詩皆可傳﹐豈非以其精故耶﹖然人說楊大年每遇作文﹐則與門人賓客投壺弈棋﹐語笑喧嘩而不妨屬思﹐以小方紙細書﹐揮翰如飛﹐文不加點﹐每盈一幅則命門人傳錄﹐頃刻之際成數千言﹐以此似爲難及。然歐公﹑大年要皆是大手﹐歐公豈不能與人鬥捷哉﹖殆不欲苟作云爾。

二○﹑東坡不獨是行腳僧乃苦行僧

東坡嘗言﹕見今正是行腳僧﹐但喫些酒肉耳。予謂坡不獨是行腳僧﹐乃苦行僧也。坡蓋自謫黃州後﹐便見學道工夫。晚年筆墨挾海上風濤之气﹐益窮益工﹐此則苦行僧又不及也。﹝上集卷四﹐下同﹞

二一﹑文章忌俗與太淸

予嘗與僧惠空論今之詩僧﹐如病可﹑瘦權輩要皆能詩﹐然嘗病其太淸。予因誦東坡《陸道士墓志》﹐坡嘗語陸云「予神淸而骨寒﹐其淸足以仙﹐其寒亦足以死。」此語𨿽似相法﹐其實與文字同一關捩。蓋文字固不可犯俗﹐而亦不可太淸﹐如人太淸則近寒﹐要非富貴气象﹐此固文字所忌也。觀二僧詩﹐正所謂「其淸足以仙﹐其寒亦足以死」者也。空云「吾往在豫章﹐蓋從李商老遊。一日亦論至可師處﹐商老曰﹕『可詩句句是廬山景物﹐試拈卻廬山﹐不知當道何等語﹖』亦以爲有太淸之病。」予笑謂空曰「商老此語﹐無乃暗合孫吳耶﹖」

二二﹑心無定見故無定論

天下無定境﹐亦無定見。喜怒哀樂﹐愛惡取捨﹐山河大地﹐皆從此心生。……杜子美曰「感時花濺淚﹐恨別鳥驚心。」至於《悶》詩則曰「捲簾惟白水﹐隱幾亦靑山。」山水花鳥﹐此平時可喜之物﹐而子美於恨悶中惟恐見之。蓋此心未淨﹐則平時可喜者﹐適足與詩人才子作愁具爾﹐是則果有定見乎﹖論者多怪孟東野方嘆出門之礙﹐而復誇馬蹄之疾﹐以爲唐詩人多不聞道。此無他﹐心見不同爾。

二三﹑梅聖兪河豚詩歐公食車螯詩

梅聖兪河豚詩云「但言美無度﹐誰知死如麻。」歐公食車螯詩亦云「但知美無厭﹐誰謂來甚遐。」然已覺牽彊﹐不似梅詩爲切題。

二四﹑詠梅

客有誦陳去非墨梅詩於予者﹐且曰「信古人未曾到此。」予摘其一曰﹔「『粲粲江南萬玉妃﹐別來幾度見春歸。相逢京洛渾依舊﹐只是緇塵染素衣。』世以簡齋詩爲新體﹐豈此類乎﹖」客曰「然。」予曰「此東坡句法也。坡梅花絕句云﹕『月地云階漫一樽﹐玉兒終不負東昏。臨春結綺荒荊棘﹐誰信幽香是返魂。』簡齋亦善奪胎耳。簡齋又有臘梅詩曰﹕『奕奕金仙面﹐排行立曉晴。殷勤夜來雪﹐少住作殊纓。』亦此法也。」

二五﹑文章知難者少

文章不使事最難﹐使事多亦最難。不使事難於立意﹐使事多艱於遣辭。能立意者﹐未必能造語﹔能遣辭者﹐未必能免俗﹐此又其最難者。大抵爲文者多﹐知難者少。

二六﹑韓文公排斥靈師意微而顯

退之送惠師﹑靈師﹑文暢﹑澄觀等詩﹐語皆排斥﹐獨於靈師似若褒惜而意實微顯。如「圍棋六博醉﹐花月羅嬋娟」之句﹐此豈道人所宜爲者﹖其卒章云「方將斂之道﹐且欲冠其顚。」於澄觀詩亦云「我欲收斂加冠巾。」此便是勒令還俗也。退之又嘗有詩云「我寧屈曲自世間﹐安能從汝巢神仙﹖」故作謝自然﹑誰氏子等詩﹐尢爲切齒。然於華山女詩﹐乃獨假借﹐末句云「仙梯難攀俗緣重﹐浪憑靑鳥通丁寧。」與記夢詩語便不同﹐不知何以得此﹖﹝下集卷一﹐下同﹞

二七﹑詩有格髙有韻勝

予每論詩﹐以陶淵明﹑韓﹑杜諸公皆爲韻勝。一日見林倅於徑山﹐夜話及此。林倅曰「詩有格有韻﹐故自不同。如淵明詩是其格髙﹐謝靈運池塘春艸之句乃其韻勝也。格髙似梅花﹐韻勝似海棠花。」予時聽之﹐矍然若有所悟。自此讀詩頓進﹐便覺兩眼如月﹐盡見古人旨趣。然恐前輩或有所未聞。

二八﹑東坡詩用事多誤

東坡詩用事多有誤處。《虢國夫人夜遊圖》詩云「當時亦笑潘麗華﹐不知門外韓擒虎。」按﹐陳後主張貴妃名麗華﹐韓擒虎平陳﹐後主﹑麗華俱見收。而齊東昏侯有潘淑妃﹐初不名麗華也。又按梅花絕句云「月地云階漫一樽﹐玉兒終不負東昏。臨春結綺荒荊棘﹐誰信幽香是返魂。」此亦張麗華事﹐而坡作東昏侯事用之。坡又有詩云「全勝倉公飲上池。」《史記》﹕飲上池乃是扁鵲。又詩云「縱令司馬能鑱石﹐柰有中郎解摸金。」而袁紹檄曹操蓋云「發丘中郎」﹑「摸金校尉」。又詩云「市區收罷魚豚稅﹐來與彌陀共一龕。」褚遂良云「一食淸齋﹐彌勒同龕。」非「彌陀」也。此類非一﹐蓋維大才可以闊略﹐餘人正不可學。

二九﹑荊公詩極精巧

荊公晚年詩極精巧﹐如「術落山林成自獻﹐潮回洲渚得橫陳」﹐「一水護田將綠繞﹐兩山排闥送靑來」之類﹐可見其琢句工夫﹐然論者猶恨其雕刻太過。公嘗讀杜荀鶴雪詩云「江湖不見飛禽影﹐巖谷惟聞拆竹聲。」攺云宜作「禽飛影」﹑「竹拆聲」。又王仲至試館職詩云「日斜奏罷長楊賦﹐閒拂塵埃看畫墻。」公又攺爲「奏賦長楊罷﹐」云「如此語健。」此亦是一癖。

三○﹑杜詩髙妙

老杜詩當是詩中六經﹐他人詩乃諸子之流也。杜詩有髙妙語﹐如雲﹕「王侯與螻蟻﹐同盡隨丘墟。願聞第一義﹐回向心地初。」可謂深入理窟﹐晉宋以來詩人無此句也。「心地初」﹐乃《莊子》所謂「遊心於淡﹐合气於漠」之義。﹝《艸堂》﹞

三一﹑題滄浪亭

蘇子美居姑蘇﹐買水石作滄浪亭。歐陽公以詩寄題﹐有云「荒灣野水气象古﹐髙林翠阜相回環。」此兩句最爲著題。予嘗訪其遺迹﹐地經兵火﹐已數易主矣。今屬韓郡王府﹐亭非舊創也。然荒灣野水﹐髙林翠阜﹐猶可想象當時景物。予每至其上﹐徘徊不能去﹐因思古人「柳塘春水漫」與「池塘生春艸」之句﹐似專爲此亭設也﹐非意到目見不知其妙。予嘗有《遊西園》詩戲述其事﹐其卒章云「不到滄浪亭上望﹐那知此句是天成。」蓋謂此也。

三二﹑作詩如作雜劇臨了打諢方是出場

山谷嘗言作詩正如作雜劇﹐初時布置﹐臨了須打諢﹐方是出場。予謂雜劇出場﹐誰不打諢﹐只是難得切題可笑爾。山谷蓋是讀秦少章詩﹐惡其終篇無所歸﹐故有此語。然東坡嘗有謝賜禦書詩曰「小臣願對紫薇花﹐試艸尺書招贊普。」秦少章一見﹐便曰「如何便說到這里﹖」少章之意﹐蓋謂東坡不當合鬧﹐然亦是不會看雜劇也。據坡自注云﹕時熙河新獲鬼章﹐是日涇原復奏夏賊數十萬人皆遁去。故其詩云「莫言弄墨數行書﹐須信時平由主聖。犬羊散盡沙漠空﹐捷烽夜到甘泉宮。似聞指揮築上郡﹐已覺談笑無西戎。」乃知坡詩意自有在。

三三﹑歐陽公詩仿韓退之赤藤杖歌

韓文公嘗作《赤藤杖歌》云「赤藤爲杖世未窺﹐臺郎始攜自滇池。共傳滇神出水獻﹐赤龍拔須血淋漓。」又云「羲和操火鞭﹐暝到西極睡所遺。」此歌𨿽窮極物理﹐然恐非退之極致者﹐歐陽公遂每每效其體﹐作《淩溪大石》云「山經地誌不可究﹐遂令異說爭紛紜。皆云女媧初鍛煉﹐融結一气凝精純。仰觀蒼蒼補其缺﹐染此紺碧瑩且溫。或疑古者燧人氏﹐鉆以出火爲炮燔。苟非聖人親手迹。不爾孔穴誰雕剜﹖」又云「漢使把漢節﹐西北萬里窮昆侖﹐行經於闐得寶玉﹐流入中國隨河源。沙磨水激自穿穴﹐所以鐫鑿無瑕痕。」觀其立意﹐故欲追仿韓作﹐然頗覺煩冗﹐不及韓公爲渾成爾。公又有《石篆詩》云「我疑此字非筆墨﹐又疑人力非能爲。始從天地胚胎判﹐元气結此髙崔巍。當時野鳥踏山石﹐萬古遺迹於蒼崖。山祗不欲人屢見﹐每吐雲霧深藏埋。」《紫石硯屏歌》云「月從海底來﹐行向天東南。正當天中時﹐下照萬丈潭。潭中無風月不動﹐倒影射入紫石巖。月光水潔石瑩淨﹐感此陰魄來中潛。自從月入此石中﹐天有兩曜分爲三。」公又嘗作《吳學士石屏歌》云「吾嗟入愚不見天地造物之初難﹐乃云萬物生自然。豈知鐫鑿刻劃醜與妍﹐千狀萬態不可憚﹐神愁鬼泣日夜不得閒。」此三篇亦前篇之意也﹐其法蓋出於退之。然《石屏歌》云「又疑鬼神好勝憎吾儕﹐欲極奇怪窮吾才。」而《洛陽牡丹圖詩》又云「又疑人心愈巧僞﹐天欲鬥巧窮精微。」二詩殆是一意﹐自不宜兩用。﹝下集卷二﹐下同﹞

三四﹑鄭康成注毛詩牽合周禮沈存中論詩亦有此癖

詩人之語﹐要是妙思逸興所寓﹐固非繩墨度數所能束縛﹐蓋自古如此。予觀鄭康成注《毛詩》乃一一要合周禮﹐《定之方中》云「騋牝三千」﹐則云「國馬之制﹐天子十有二閒馬六種三千四百五十六匹﹐邦國六閒馬四種千二百九十六匹﹐衛之先君兼邶鄘而有之﹐而馬數過制。」《采芑》云「其車三千」﹐則云「司馬法兵車一乘﹐甲士三人﹐步卒七十二人﹐宣王承亂羨卒盡起。」《甫田》云「歲取十千」﹐則以爲井田之法一成之數。《棫朴》云「六師及之」﹐則必爲殷末之制﹐未有周禮﹐周禮五師爲軍﹐軍萬二千五百人。如此之類﹐皆是束縛太過。不知詩人本一時之言﹐不可一一牽合也。康成蓋長於禮學﹐以禮而言詩﹐過矣。近世沈存中論詩亦有此癖﹐遂謂老杜「霜皮澑雨四十圍﹐黛色參天二千尺」爲太細長。而說者辧之曰「只如杜詩有云﹕『大城鐵不如﹐小城萬丈餘。』世間豈有萬丈城哉﹖亦言其勢如此爾。」予謂周詩云「崧髙維嶽﹐峻極於天。」嶽之峻﹐亦豈能極天﹖所謂不以辭害意者也。文與可嘗有詩與東坡曰「擬將一段鵝溪絹﹐掃取寒梢萬丈長。」坡戲謂與可曰「竹長萬丈﹐當用絹一百五十匹。知公倦於筆硯﹐願得此絹而已。」與可無以答﹐則曰「吾言妄矣。」世豈有萬丈竹哉﹖坡從而實之﹐遂答其詩曰「世間亦有千尋竹﹐月落庭空影許長。」與可因以所畫篔簹偃谷竹遺坡曰「此竹數尺爾﹐而有萬丈之勢。」觀二公談笑之語如此﹐可見詩人之意。若使存中見之﹐無乃又道太細長耶﹖

三五﹑李杜韓柳優劣

唐世詩稱李杜﹐文章稱韓柳。今杜詩語及太白無慮十數篇﹐而太白未嘗有與杜子美詩﹐只有飯顆一篇﹐意頗輕甚。論者謂以此可知子美傾倒太白至矣。晏元獻公嘗言韓退之扶導聖教﹐剗除異端﹐自其所長。若其祖述墳典﹐憲章騷雅﹐上傳三古﹐下籠百氏﹐橫行闊視於綴述之場者﹐子厚一人而已矣。然學者至今但雷同稱說﹐其實李杜韓柳豈無優劣﹖達者觀之﹐自可默諭。﹝下集卷三﹐下同﹞

三六﹑吳中橙虀鱸鯰桃水肥鱖景致

東坡居吳中久﹐頗熟其風土。嘗作詩云「荷盡已無擎雨蓋﹐菊殘猶有傲霜枝。一年好景君須記﹐正是橙黃橘綠時。」論者謂非吳人不知其爲佳也。坡又嘗作《文與可洋州園池詩》曰「金橙縱復里人知﹐不見鱸魚價自低。須是松江煙雨裏﹐小舡燒薤搗香虀。」又云「溶溶春港漾晴暉﹐蘆筍生時柳絮飛。不見江南三月裏﹐桃花流水鱖魚肥。」予謂橙﹑虀﹑鱸鱠﹑桃花﹑肥鱖﹐似此景致﹐亦豈北人所有﹖

三七﹑花卿

世人謂杜子美《贈花卿詩》有「此曲只應天上有﹐人間那得幾回聞」之句﹐因誤認花卿爲歌妓者多矣。按﹐花卿蓋西川牙將﹐嘗與西川節度崔光遠平段子璋﹐遂大掠東川﹐故子美復有《戲贈花卿歌》﹐其卒章云「人道我卿絕代無﹐天子何不喚取守京都﹖」當時花卿跋扈不法﹐有僭用禮樂之意﹐子美所贈蓋微而顯者也。不然﹐豈天上有曲而人間不得聞乎﹖

三八﹑歐陽公不能變詩格

歐陽公詩猶有國初唐人風气﹐公能變國朝文格﹐而不能變詩格。及荊公﹑蘇﹑黃輩出﹐然後詩格遂極於髙古。

三九﹑杜詩意度閒雅不減淵明

陶淵明詩﹕「采菊東籬下﹐悠然見南山。」采菊之際﹐無意於山﹐而景與意會﹐此淵明得意處也。而老杜亦曰「夜闌接軟語﹐落月如金盆。」予愛其意度閒雅不減淵明﹐而語句雄鍵過之。每詠此二詩便覺當時淸景盡在目前﹐而二公寫之筆端殆若天成﹐玆爲可貴。﹝《艸堂》﹞

四○﹑擬淵明作詩

山谷嘗謂﹕白樂天﹑柳子厚俱效陶淵明作詩﹐而惟柳子厚詩爲近。然以予觀之﹐子厚語近而气不近﹐樂天气近而語不近﹐子厚气淒愴﹐樂天語散緩﹐𨿽各得其一﹐要於淵明詩未能盡似也。東坡亦嘗和陶詩百餘篇﹐自謂不甚愧淵明﹐然坡詩語亦微傷巧﹐不若陶詩體合自然也。要知淵明詩﹐須觀江文通《雜體詩》中擬淵明作者﹐方是逼眞。﹝下集卷四﹐下同﹞

四一﹑作詩狂怪似豁達李老

東坡嘗言﹕作詩狂怪﹐至盧仝﹑馬異極矣。若更求奇﹐便作杜默。默之歌詩﹐坡以爲山東學究飲村酒﹐食瘴死牛肉﹐醉飽後所發者也﹐尙足言詩乎﹖予聞慶曆中﹐京師有民自號豁達李老者﹐每好吟詠而詞多鄙俚。故予亦嘗戲謂﹕作詩平易至白樂天﹑杜荀鶴極矣﹐若更淺近﹐又是豁達李老。

四二﹑文章關紐

文章要須於題外立意﹐不可以尋常格律而自窘束。東坡嘗有詩曰「論畫以形似﹐見與兒童鄰。作詩必此詩﹐定非知詩人。」此便是文章關紐也。予亦嘗有和人詩云「鮫綃巧織在深泉﹐不與人間機杼聯。要知妙在筆墨外﹐第一莫爲醒者傳。」竊自以爲得坡公遺意﹐但不知句法古人多少﹖

四三﹑王右丞畫渡水羅漢

王右丞作雪裏芭蕉﹐蓋是戲弄翰墨﹐不顧寒暑。今世傳右丞所畫渡水羅漢﹐亦是意也。而山谷云「阿羅皆具神通﹐何至拖泥帶水如此﹖使右丞作羅漢畫如此﹐何處有王右丞耶﹖」山谷意以爲右丞當畫羅漢﹐不當作羅漢渡水也。然予觀韓子蒼《題孫子邵王摩詰渡水羅漢》詩云「問渠褰裳欲何往﹖倉惶徙以滄江上。至人入水固不濡﹐何以有此恐怖狀﹖我知摩詰意未眞﹐欲以筆端調世人。此水此渡俱非實﹐摩詰亦未嘗下筆。」以此觀之﹐古人作畫自有指趣﹐不知山谷何爲作此語﹖豈猶未能玩意筆墨之外耶﹖

