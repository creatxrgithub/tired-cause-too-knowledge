

提要

《作義要訣》一卷﹐元倪士毅撰。士毅有《四書輯釋》﹐已著錄。是編皆當時經義之體例。自宋神宗熙寧四年﹐始以經義試士。元太宗從耶律楚材之請﹐以三科選舉﹐經義亦居其一。至仁宗皇慶二年﹐酌議科舉條制﹐乃定蒙古﹑色目人第一場﹐經問五條﹔漢人﹑南人﹐第一場﹐經疑二問﹐限三百字以上﹐不拘格律。元統以後﹐蒙古﹑色目人亦增經義﹐一道明以來科舉之文﹐實因是而引伸者也。是書所論𨿽規模淺狹﹐未究文章之本原﹐然如雲﹕「第一要識明道理透徹﹔第二要識得經文本旨分曉﹔第三要識得古今治亂安危之大體」。又云「長而轉換新意﹐不害其爲長﹔短而曲折意盡﹐不害其爲短﹔務髙則多渉乎僻﹔欲新則類乎怪﹔下字惡乎俗而造作太過﹐則語澀﹔立意惡乎同而搜索太甚﹐則理背」。皆後來制義之鑑也。國家設科取士﹐仍以經義爲先。我皇上聖訓諄諄﹐釐正文體﹐操觚之士皆知以先正爲步趨。是書又在明前。法𨿽小異而理則相通﹐錄而存之﹐或亦先河後海之義歟。原序稱兼采謝氏﹑張氏之說﹐《永樂大典》注﹕其說已載「舉業筌蹄」卷中﹐故不復錄。今是捲適佚﹐姑仍舊本闕之﹐然大旨則已具於此矣。

自序

按﹕宋初因唐制取士試詩賦﹝省題詩及八韻律賦﹞﹐至神宗朝王安石爲相﹑熈寧四年辛亥﹐議更科舉法﹐罷詩賦﹐以經義論策試士﹐各占治《詩﹑書﹑易﹑周禮﹑禮記》一經﹐此經義之始也。宋之盛時如張公才叔《自靖義》﹐正今日作經義者所當以爲標凖﹐至宋季則其篇甚長﹐有定格律﹕首有破題﹐破題之下有接題﹝接題﹐第一接﹐或二三句﹐或四句下反接﹐亦有正說而不反說者﹞﹐有小講﹝小講後有引入題語﹐有小講上叚﹐上叚畢有﹐過叚語﹐然後有下叚﹞﹐有繳結。以上謂之冒子﹐然後入官題﹐官題之下有原題﹝原題有起語﹑應語﹑結語﹐然後有正叚﹐或又有反叚﹐次有結繳﹞﹐有大講﹝有上叚﹐有過叚﹐有下叚﹞﹐有餘意﹝亦曰從講﹞﹐有原經﹐有結尾。篇篇按此次序﹐其文多拘於捉對﹐大抵冗長﹐繁複可厭﹐宜今日又變更之。今之經義﹐不拘格律﹐然亦當分冒題﹑原題﹑講題﹑結題四叚。愚往年見宏齋曹公《宋季書義說》﹐嘗取其可用於今日者﹐摘錄之。玆又見南窻謝氏﹑臨川章氏及諸家之說﹐遂重加編輯﹐條具於左﹐以便初學云。

作義要訣

宏齋曹氏﹝涇﹞曰﹕

作文各自有體﹐或簡或詳﹐或雄健或穩妥﹐不可以一律論。蓋文气隨人資稟﹐淸濁厚薄﹐所賦不同則文辭隨之然。未有無法度而可以言文者。法度者何﹖有開必有合﹐有喚必有應﹐首尾當照應﹐抑揚當相發﹐血脈宜串﹐精神宜壯﹐如人一身自首至足缺一不可﹐則是一篇之中﹐逐叚逐節﹐逐句逐字﹐皆不可以不宻也。

又曰﹐文字大槪以純者爲合格﹐健者爲有气。合格者中程度﹐有气者起人眼目。然今人作文於二者皆易有病﹐蓋﹐似純者﹐無气焰則率略﹐委靡又不足以起人眼目﹔似健者﹐多艸野則夾雜怪僻﹐又不可以合有司程度。如愚所見﹐當於規矩之中﹐用老蒼之體﹐庶幾合格﹐則不爲有司所擯﹐出奇則又非低手可及。必識此意乃可進步。

又論立說大要曰﹕

主張題目﹐第一要識得道理透徹。第二要識得經文本旨分曉。第三要識得古今治亂安危之大體。然後一見題目﹐胸中便有稱量。然又須多看他人立意及自知歷練﹐則胸中自然開廣。又不要雷同﹐須將文公四書子細玩味﹐及伊洛議論大槪皆要得知。則不但區處性理題目有斷制﹐凡是題目﹐皆識輕重﹐皆區處得理。

到若所謂經旨者﹐亦試言其槪﹕唐虞題目﹐須要識得他气象渾厚處﹕湯武徵伐須要見他不得已處﹔商盤周誥須要見忠厚處﹔如大禹治水之行﹔所無事太甲之悔過﹔伊尹一徳之告歸﹔盤庚遷亳之爲民﹔髙宗之有志中興﹔洛誥之倚重周公﹔及周公切切告歸之意﹔君奭之挽畱﹐與夫無逸之本旨及化商﹐一切事體皆大勢所重也﹐則就這上立意得切者最好。自此之外亦難盡言﹐或題目散﹐頭緒多﹐我須與他提一个大頭腦。如王會龍省試義﹐提道字符串是也。

『其題目云﹕道積於厥躬。惟斆﹐學半。念終始典於學。厥徳修罔覺。監於先王成憲﹐其永無愆﹐惟說式克欽承﹐旁招俊乂……

王會龍義起語云﹕人君﹐道與心爲一﹐旣欲參古人之善而無愧﹔大臣心與君爲一﹐尢欲取天下之善而無遺。蓋道無終窮﹐不在吾身﹐則在古人﹐不在古人﹐則在天下﹐君不白﹝自﹖﹞聖而益求乎﹖古臣不恃君之聖﹐而益求乎賢﹐此所以能致其君之備道也歟。』

或捉題字做綱目﹐亦如王會龍之提道字是也。或用經句﹐最切者﹐如周明之百志﹐惟熈題以勿忘勿助爲主是也。

『明之義﹐愚未之見。如林逢龍《太學發解義》以「有徳必有言」爲主﹐亦是也。

其題目云﹕徳無常師﹐主善爲師﹐善無常主﹐協於克一﹐俾萬姓咸曰大哉王言。

逢龍接題云﹕有徳者必有言﹐惟徳之會於吾君者﹐旣極其精微則言之﹐散於天下者皆稱其廣大﹐有如徳之所在。茍擇焉而不精則言之﹐所發必語焉而不詳矣。何以爲大公至正之論﹐而息夫人之異論也哉。此伊尹之告太甲﹐蓋欲其以徳之一爲言之大也。』

餘皆不可以盡言﹐但要緊者一﹐題須要截得住﹐須提得緊﹐要處重﹐其細碎處﹐放輕不妨﹐有道理﹐合經旨﹐又不雷同﹐又教人一見便曉如此﹐便是主張。大槪以此立意﹐以此用工﹐自當有所見也。

或曰行文關鍵多則響﹐常讀熟做﹐熟則行文自熟。凡做商周題﹐用唐虞事﹐則精神壯觀。做唐虞題﹐用商周事﹐則不甚好。大凡﹐義不必長亦不必短﹐在措辭如何耳。長而轉換新意﹐不害其爲長。短而曲折意盡﹐不害其爲短。務髙則多涉乎僻﹔欲新則類入於怪。晦則讀之使人厭﹔淺則讀之使人輕。下字惡夫俗而造作太過則語澀﹔立意惡夫同而搜索太甚則理背。皆學者所當知也。又﹐凡做君題﹑國家題﹐反處不可太甚﹐只須輕輕說過。

存庵胡氏初翁曰﹕聞之前軰﹐凡做唐虞題目﹐不尙反﹐蓋彼時無此等不好气象也。

○論冒題

或曰破題。爲一篇綱領﹐至不可「茍句法﹐以體面爲貴而包括欲其盡」。題句多則融化不見﹐其不足﹔題字少則敷演不見﹐其有餘。命意渾涵而不失於迂﹐用字親切而不病於俗﹐斯得之矣。接題所以承接破題之意﹐一篇主意要盡見於二三句中﹐尢不可不用工也。

或曰冒頭如人頭﹐面著不得十分多肉﹐肉多則嫌有肥气﹐不雅觀也。

○原題

宏齋曹氏曰﹕原題之體﹐其文當圓﹐其體當似論前軰考校﹐多於題下看人筆端﹐須是見識髙﹐看文字多﹐方於此有議論。慷慨之體﹐中間最不要露圭角﹐又不要作成叚對文﹐只要參差呼喚圓轉可觀。大抵是喚起之後﹐便應一應﹐結一結﹐然後正一叚反一叚。又﹐總繳結此爲正體﹐其反說者不必多﹐比正叚宜減大半。又﹐或有於正叚後復作一叚﹐或是引事﹐或是譬諭﹐如此議論﹐竟不必作反叚亦可也。

○講題

愚按﹐舊義必有餘意及考經﹝亦曰原經﹞。今日固不拘此﹐然遇可用處﹐亦宜用之﹐但不必拘泥耳。宏齋論「余意﹑原經」二條摘錄於後﹐變而通之存乎其人﹐若用亦只數句點綴足矣﹐不可失之太多也。

宏齋曹氏曰﹕所謂余意﹐乃是本題主意外﹐尙有未盡之意則於此發之。須是意新又不背主意﹐仍於主意有情乃可。這个有數樣﹕本意所輕者﹐於此卻微與提起﹔本題頭緒多者﹐此處與貫而一之﹔本意作兩倂不相關者﹐此處與發明之﹔本意有自本至效者﹐此又翻轉來言之。若只是本題意﹐又來說作一片﹐全無些斡運﹐則徒勞耳。

又曰﹕當初所以有原經者﹐須是說這个題目「其來歷﹑次第如何或是誰人做底事﹑他這事是如何或是誰人說底話﹑他這話是如何要推尋來因究竟」﹐下梢結煞﹐方謂之原經也。第一要認他先後次序﹐倫理分曉﹐及提得个血脈端正﹐然後擺布做來。

且如大槪稱頌事實之題﹐當旁引事實來證主意﹐分輕重呼喚﹐方引入本題出處﹐更自與他照應議論﹐然後結之。此格甚平正﹐初無難也。

若是吿戒之題﹐須要認他先後次序﹐如太甲上中下三篇﹐及一徳之書﹐盤庚上中下三篇﹐周家大誥﹐東徵召誥﹐營洛多士﹐遷商民。這个先後之次截然﹐最要鋪擺仔細。

又﹐不但篇目次第﹐只一段中亦要分次第﹐不可截斷﹐如本題系是在前﹐則起頭宜作議論一喚﹐喚動卽就題目說來﹐便就此解他正意﹐這回方才迆■﹝辶裏﹞轉去﹐尋後面事使去云。不特此爾﹐後面又作如此說﹐下梢又是如何﹐卻於本題後引來擁從而結之﹐此一體也。如本題﹐系是在後則﹐當起頭﹐逐一原去﹐其初是如何﹐中間又如何﹐乃引入本題﹐卻作一小片議論而結之。又一體也。引事不在多﹐只要精切﹐或得一句最切﹐只就此一句發明﹐全靠善於斡運耳。凡引事﹐寧可眞而少﹐不可多而雜﹑最要識此意﹑要知大槪。起頭多是引證。中間便當喚出出處﹐然後便當解意分曉結之。此又大槪原經之法也。

○結題

宏齋曹氏曰﹕結尾亦要識體格﹐不但用事證題而已。若本題系有大節目事體﹐則宜就此究竟到實結裹處結之﹐此爲議論到底﹐是一格也。

本題用經句﹐主張有來歷者﹐宜於結尾喚起﹐出處狀得分曉。此有根據﹑有首尾文字﹐是一格也。

此外又有定格。說唐虞治體﹐宜以成王對之。說盤庚遷亳事﹐宜以周家化商事証之。皇極之說宜以聖門事証之。二典三謨亦然。湯武徵伐宜相照證﹐周召告歸可互參考三後化商。皆要相串最宜。識此意﹐其他方可泛引事證耳。

又或本題中實有議論未盡而道理實有當發揮者﹐又當作一叚議論﹐不必用事﹐亦可也引事之體旣引狀本題後﹐又須更喚一喚﹐以已意慷慨議論﹐斷制﹐主意教他響朗﹐然後結之﹐此可以見人筆力﹐宜耐心加工也。

○總論

以上亦據所見略言之耳。其詳不可盡也。在乎卽類推之﹐以心體之﹐自求其意於外而得胸中之活法﹐乃有實工夫耳。要是下筆之時﹐說得首尾照應﹐串得鍼綫細宻﹐步步思量主意﹐句句挑得明緊﹐教他讀去順澑又大槪。文字﹐全在呼喚。有時數句全在數个字挑剔得好﹐須是十倍精神。自此之外﹐又有一項法度﹕一篇之中凡有攺叚接頭處﹐當教他轉得全不費力而又有新體﹐此𨿽小節﹐亦看人手叚﹐如陳懋欽省試﹐會其有極義﹐自接題小講及原題講叚﹐原經結尾﹐一切轉頭處並不用尋常套子﹐如「嘗謂」﹑「今夫」之類﹝舊義多用「嘗謂」二字作原題起語﹐「今夫」二字作大講起語﹞﹐蓋只教他人不見痕迹而又自轉換最妙者﹐江萬里易義之體﹐分明是於此處出奇﹐亦法之可法者也。然亦不甚緊要因筆漫及之。

