

文苑英華辧證原序

叔夏嘗聞太師益公先生之言曰校書之法實事是正多聞闕疑叔夏年十二三時手鈔太師皇帝實錄其間云興衰治口之源闕一字意謂必是治亂後得善本乃作治忽三折肱爲良醫信知書不可以意輕攺文苑英華一千卷字畫魚魯篇次混淆比他書尢甚曩經孝宗皇帝乙覽付之禦前校勘官轉失其眞詳見益公序篇公旣退老丘園命以校讎膚見淺聞寧免謬誤然攷訂商確用功爲多散在本文覽者難徧因薈稡其說以類而分各舉數端不復具載小小異同在所弗錄原注頗略今則加詳【謂如一作某字非者今則聲說】其未注者仍附此篇【初不注者後因或人議及今存一二】勒成十卷名曰文苑英華辧證云嘉泰四年冬十有二月己丑朔鄕貢進士廬陵彭叔夏謹識

欽定四庫全書

集部八總集類

文苑英華辧證目錄

武英殿聚珍版卷首

原序

卷一

用字一

用字二

用字三

用韻一

用韻二

事證

卷二

事誤一

事誤二

事疑

人名一

人名二

卷三

人名三

人名四

人名五

官爵一

官爵二

官爵三

卷四

郡縣一

郡縣二

郡縣三

年月一

年月二

卷五

年月三

年月四

名氏一

名氏二

卷六

名氏三

題目一

題目二

門類

脫文一

卷七

脫文二

脫文三

脫文四

同異

卷八

離合

避諱

異域

鳥獸

艸木

卷九

雜錄一

雜錄二

雜錄三

卷十

雜錄四

雜錄五

【臣】等謹案文苑英華辧證十卷宋彭叔夏撰叔夏廬陵人自署曰鄕貢進士其始末未詳江西通誌亦但列其名於紹熙壬子鄕舉條下不爲立傳蓋已無攷矣是書因周必大所校文苑英華而作攷必大平園集有文苑英華跋曰孝宗皇帝欲刻江鈿文海臣奏其去取差謬不足觀乃詔館閣裒集皇朝文鑑臣因及文苑英華𨿽祕閣有本然舛誤不可讀俄聞傳防取入遂經乙覧時禦前置校正書籍一二十員往往妄加塗注繕寫裝飾付之祕閣頃嘗屬荊帥範仲藝均倅丁介稍加校正晚幸退休徧求別本與士友詳議疑則闕之惟是原修書非出一手叢脞重復首尾衡決一詩或析爲二二詩或合爲一姓名差互先後顚倒不可勝計其中賦多用員來非讀秦誓正義安知今日之云字乃員之省文以堯韭對舜榮非讀本艸注安知其爲菖蒲又如切磋之磋馳驅之驅掛帆之帆仙裝之裝廣韻各有側音而流俗攺切磋爲效課以駐易驅以席易帆以仗易裝今皆正之詳注逐篇之下始雕於嘉泰攺元春至四年秋訖工云云是書之首亦有嘉泰四年十二月叔夏自序稱益公先生退老丘園命以校讎攷訂商防用功爲多散在本文覽者難徧因薈稡其說以類而分云云則必大所稱與士友詳議者蓋卽叔夏故與必大校本同以嘉泰四年成書也書凡四十五篇分類二十曰用字曰用韻曰事證曰事誤曰事疑曰人名曰官爵曰郡縣曰年月曰名氏曰題目曰門類曰脫文曰同異曰離合曰避諱曰異域曰鳥獸曰艸木曰雜錄其中如磋驅帆裝諸字與必大所舉者合然序又稱小小異同在所弗錄原注頗略今則加詳其未注者仍附此篇則視必大原本亦多所損益矣文苑英華本繼文選而作於唐代文章采摭至備號爲詞翰之淵藪而卷帙旣富抵牾實多在宋代已無善本近日所行又出明人重刋承訛踵謬抑更甚焉叔夏此書攷核精密大抵分實屬承訛在所當攺別有依據不可妄攺義可兩存不必遽攺三例中如杜牧請追尊號表以髙宗伐鬼方爲出尙書實偶然誤記而叔夏疑是逸書未免有持疑不決之處然其用意謹嚴不輕防竄亦於是可見矣乾隆四十六年八月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

文苑英華辧證卷一

宋彭叔夏撰

用字一

凡字有本之前人不可移易者如趙昂攻玊賦匪瑕匪穢寧有於吾欺穢一本作劌按春秋繁露玉至淸而不蔽其惡內有瑕穢必見之於外故君子不隠其短則穢字是白居易賀雨詩已責寛三農乃用左傳晉悼公已責事謂止逋責也而集本文粹並作責已【上文已云下罪已詔此不應又云責已】權徳輿李國貞碑人命將泛乃用漢食貨志大命將泛泛方勇反覆也而集文作沈此類當以文苑爲正

用字二

凡字因疑承訛當是正者如李邕日賦將閒谷兮永言豈覆盆兮貽悔閒當作閉見文選曹植與吳質書閉蒙汜之谷驕陽賦【闕名他皆仿此】水於土而成妖於當作幹見春秋繁露水漧土則大旱又誓中隅而有請詳上文指廣漢從事按搜神記諒輔爲廣漢從事夏旱出禱誓至日中雨不防請以身塞乃積柴將自焚至禺中時雨大作據此則中隅當作禺中吳融沃焦山賦嘉殽薿薿五獲何利詳上文言幽並之墟按管子恆山有谷四種五獲據此則嘉殽當作嘉谷賈餗履薄冰賦時剡剡而屢起屢當作屨禮記弁行剡剡起屨王澄梓材賦掄材者杼杼當作杍廣韻杍本工匠或作梓浩虛舟王者父事天兄事日賦艸邑難窮屢軫南陔之戀棠陰易匿常思棣鄂之華邑或攺作昧非也南陔補亡詩云循彼南陔厥艸油油彼居之子色思其柔則邑當作色日中爲市賦權廥於焉積實按漢趙王彭祖傳爲賈人防師古曰専賈人之防若今和市防工外反則權廥疑作防髙郢吳公子聴樂賦馬弭毛而仰秣魚疎鱗而躍浪按左思吳都賦馬弭髦而仰秣魚疎鱗而上升則毛當作髦疎當作竦林慮山人鐘期聴伯牙鼔琴賦納正集邪按白虎通琴者禁也禁止於邪以正人心也則集當作禁梁涉長竿賦有格檡之修竿按司馬相如大人賦建格澤之修竿注格澤气也格胡各反澤大各反則檡當作澤樊晦燕巢賦或在王筵王筵當作玉筐文選安陸王碑注云有娀氏取燕覆以玉筐王起魚銜珠賦得廉寸之彩廉疑當作兼左思魏都賦明珠兼寸又疑作度韓詩外傳良珠度寸又如董思恭日賦滄海十枝暉見山海經扶桑九日

居下枝一日居上枝而或作滄海十丈暉楊炯酺宴應詔詩妖星六丈出見漢天文志五殘六賊司詭咸漢四星並去地可六丈而或作妖星六紋出王勃九成宮頌林兵防野方臣啟路臣疑當作神班固東都賦山靈護野屬禦方神又架千樓而致極致疑當作防揚雄甘泉賦防北極之嶟嶟劉蔵噐卹刑策赭衣艾筆筆疑作畢荀子治古無肉刑而有象刑共艾畢殺赭衣注畢與鞞同薛道衡老氏碑非纓知恥畫服興慚非一作丱疑當作艸艸古艸字艸纓見愼子王延昌河瀆碑春以冰泮秋以涸流涸流當從漢書郊祀志作涸凍文墨相望文墨當從國語作丈墨【五丈爲墨】漸邑麾城漸當作搟音幰舉手擬之也見揚雄長楊賦崔太師家廟碑眊眊孝子眊眊疑當作毣毣音沐謹願貌見漢書鮑宣傳權徳輿李國貞碑亂之劇也劇當從集作剡國語舅犯曰大亂之剡也不可犯也注剡鋒也張說鄭夫人志閨門之訓閨當從集作防國語文伯之母防門與康子言注防辟寢門也於邵謝賜甘子狀分甘絕劣按司馬遷傳李陵絕甘分少今文旣顚錯少又作劣恐當云絕甘分少溫庭筠上杜舎人啟物乘其勢則嘒紀畫塗按王襃傳忽若彗泛畫塗言其易也今訛作嘒紀恐當云彗泛畫塗此類覧者所宜詳也

用字三

凡字有兩存於義亦通者如天晴景星見漢天文志晴當作暒暒精明也雍畤舉爟火史記漢書作權火而張晏注史記權音爟周禮有司爟許氏說文舉火曰爟司馬史記索隠作權火孟康注漢書云狀如井絜臯如淳曰權舉也喬潭羣玉山賦登隠坌石鎭罔兩賦登隠坌之丘莊子本作隠弅釋文弅符云反又音紛賈餗穿楊葉賦詬不能以施力莊子本作喫詬喫

口懈反喫詬多力也李徳裕大孤山賦掩二山而磔豎據郭璞江賦虎牙磔豎以屹崒而諸本並作傑陶洪滅裂禾賦並陵兢而靡窮據揚雄甘泉賦作淩兢【或云淩陵通用】陳子昻陳明經志顩頤虎頭顩文粹作欽按後漢周爕欽頤注欽或作顩丘凡反而集又作燕頤此類並仍其舊或注一作

用韻一

凡前人用韻有兩音而不可輒攺者如吳鈞酬別詩押亮字韻下云七寶雕華裝裝唐韻側亮反行裝也而藝文類萃攺作華杖【陶翰贈盧司倉詩末由飭仙裝亦是去聲而或攺作仗】孟浩然送辛大不及詩押汝字韻上云日暮獨悲余余與予同楚辭曰兮愁予從上聲讀而集本攺作愁緒李乂贈同行人詩驄馬何嘗驅正用樂府驄馬驅事

驅唐韻區遇反或攺爲駐而不知前已押節序催難駐矣又如朱休駕幸太學賦各呈材而切磋唐韻磋七過反而或攺作效課楊璹蟻穿九曲珠賦乍見規行之迂唐韻迂於武反回曲貌而一本疑平聲不協韻攺作迓尢非此類當以文苑爲正

用韻二

唐賦韻數平側次第初無定格今略舉一二有四韻者泰階六符【元亨利貞】秋月【至明周照】蓂莢【呈瑞聖朝】丹甑【國有丰年】諸篇是也有五韻者五星同色【昊天有成命】海上五色云【餘霞散成綺】金莖【日華川上動】殘雪【明月照積雪】諸篇是也有六韻者止水【淸審洞澈涵容】魍魎【道徳仁義希夷】及豚魚【聖朝道孚隠微】善師不陣【聖朝威服遠人】諸篇是也【洪氏容齋續筆乃以唐登科記東郊朝日賦國家行仲之令人鏡賦主聖臣道光貞指爲六韻按文苑所載乃是國家行仲春之令七韻主聖臣忠道光貞觀八韻蓋登科記闕此三字耳】有七韻者日再中【漢文帝時數如此】武藝絕倫【弧矢之利威天下】觀

紫極舞【大樂與天地同和】諸篇是也有八韻者【今爲定格】有九韻者二气合景星【其狀無常出有道之國】竹宮望拜神光【上辛之日有事於圜丘】大儺【命有司送寒气肅京室】諸篇是也有十韻者千秋鏡【鵲飛如向月龍盤似映光】秦客相劍【決浮雲淸絕塞通題爲韻】冰壺【淸如玉壺冰何慙夙昔意】諸篇是也【洪氏又云有三韻者引花蕚樓以題爲韻誤矣按登科記花蕚樓賦並序以題爲韻今文苑花蕚樓賦以花蕚樓賦一首並序爲韻皆押八韻凡有五首蓋唐賦所謂以題爲韻者或並賦字押如日中有王字渭水象天河並以題爲韻而作賦者並賦字押凡六韻今花蕚樓賦一首並序以題爲韻凡八韻非一韻也】其八韻則有四平四側者【今爲定格】

有三平五側者日月合璧【兩曜相合時不差】先王正時令【四時漸差置潤以正】諸篇是也有五平三側者冰將釋【和風旣至遲日初臨】玉壺冰【堅白貞虛作人之則】

諸篇是也【洪氏又以宣耀門觀試武舉人賦君聖臣肅愼擇多士幽蘭賦逺芳襲人悠久不絕金柅賦直而能一斯可制動爲三平五側今文苑所載愼擇爲精擇悠久不絕爲終古無絕直而能一爲貞而能一乃四平四側與登科記不同】有二平六側者泗濱浮磬【美石見質琢之成噐】圗畫功臣【立定爾功惟克永代】諸篇是也有六平二側者白雲無心【山川出雲天實爲之】鑿壁偸光【將欲貪於鱗角之成】諸篇是也【洪氏又以旗賦風日云舒軍容淸肅爲六平二側今文苑所載風日云野軍國淸肅乃四平四側登科記必誤】有以平上去入爲韻者如三無私山公啟事諸篇是也有平上去入周而復始者如空賦三足烏賦諸篇是也【洪氏又云自大和後始以八韻爲常按登科記大和六年試君子之聴音賦以審音合志鏗鏘爲韻猶是六韻開成三年試霓裳羽衣曲賦任用韻文苑所載三首第一篇

六韻第二第三篇

皆七韻今云大和後八韻爲常未必然也】

事證

凡用事有可以證他本之非者如楊炯渾天賦日應於天桓君山由其發難晉天文志桓君山曰天若如推磨右轉而日西行者其光景當照此廊下稍而東耳不當拔出去拔出去是應渾天法也據此則日應於天爲是而文粹乃以日作候又景短而多暑景長而多寒按周禮日南而景短多暑日北而景長多寒諸史誌並同而文粹作影長而多暑影短而多寒又執法者廷尉之曹大夫之象按晉志左執法廷尉之象右執法禦史大夫之象而文粹作大臣之象又星芒伏鼈按前漢志旬始其怒靑黒色象伏鼈宋均曰怒謂芒角刺出而文粹作星流伏鼈王起禋六宗賦天宗必降按月令祈來年於天宗注謂日月星辰也詳此賦上文言禋於三辰則天宗爲是而一本乃作六宗張九齡神池頌天根有見曽是不涸按國語天根見而水涸注天根亢氐之間寒露後五日朝見而集本乃作天眼李庾東都賦至天后朝匪伊是居於焉逍遙文粹以至天后朝作髙祖至於後朝按東都隋置武徳四年廢則天攺曰神都遂居之殆非髙祖時也杜牧李給事詩元禮去歸綸氏學按李膺本頴川人綸氏屬頴川膺免官歸綸氏教授常千人而集本誤作緱氏孫萬壽寄京邑親友詩唐彬不競勤按晉唐彬知孫晧將至遲畱以示不競而隋書本傳載此詩乃作吾彥不爭勲吾彥本降將初無不爭功事白居易澗底松詩金張世祿黃憲賢牛衣寒賤貂蟬貴黃憲本牛醫兒【衣字疑誤】而集本作原憲貧詳上下文黃憲賢是駱賓王釣磯應詰文素靈也被髮阿門白龍神也掛豫且莊子宋元君夢人被髮闚阿門卽白也說苑白龍爲豫且爲网而集本以阿門作河津且网爲罝网蘇頲防汴王文思窮占雨沛經不測其精微按東觀漢記沛獻王輔善京氏易永平五年少雨上以易林占之繇曰蟻封穴戶大雨將至問輔輔曰蟻穴居知雨將至是占雨也而唐大詔令作沾雨皮日休秦繆公諡論注文許裏克以汾陽之田百萬丕鄭負蔡【一作葵】之田七十萬按國語注百萬百萬畆七十萬七十萬畆也而文粹以百萬作方百里七十萬作方七十里又輿人誦之曰佞之不佞國語作佞之見佞而文粹作侯之不侯張說隴右監牧碑第賞堂邑之山林按東方朔傳堂邑侯尙大長公主主謂武帝臨妾山林而集粹並作京邑又夫其處身則立無跂正也視無還端也聴無聲成也此語見國語跂作跛聴作聳而成字集粹作誠國語作成禁原焚牧禁原見周禮禁原蠶而集粹作焚原燎牧張九齡裴光庭碑詳施稅簡稽之政周禮大司馬施貢分職簡稽鄕民而集以施作徵梁肅獨孤及行狀惟四布然後乃斂【惟字疑】檀弓司徒旅歸四布注謂四方之賻布而集作待賜布【及卒於常州非待賜布乃斂也】此類當以文苑爲正【案此書所載文苑英華語句攷之文苑英華刋本毎有不同如李邕日賦之閒谷攺作閉閣董思恭日詩之十枝仍作十丈王延昌河瀆碑之麾城誤作靡城於邵謝賜甘子狀之絕劣又作絕少殆後來校刊未見此辧證且不盡依彭叔夏所據原本今略舉大凡附識於此】

文苑英華辧證卷一

欽定四庫全書

文苑英華辧證卷二

宋彭叔夏撰

事誤一

事有訛誤當是正者如驕陽賦孫武之失誚梁君之射烏按藝文類聚引莊子太平禦覧引說苑並載梁君欲射白鴈行者駭之君怒欲射行者公孫龍止矢曰昔先公時大旱卜以人祠公曰求雨以爲民也言未卒大雨今君以鴈殺人乎今莊子無此文而劉向新序載之以龍爲襲以先公爲齊景公非說苑也據此孫武之失當作孫龍止矢烏當作鴈鴻賦旣隨軒於良史按後漢虞國爲日南太守行惠澤有雙鴻隨軒據此良史當作良吏薛道衡臨渭源應詔詩激浪還天河當從初學記作象天河三輔黃圖渭水貫都象天河李白西嶽靈臺歌身騎第一龍上天飛當從集作騎二茅龍初學記華山門載列仙傳呼子先者有仙人持二茅狗來騎之乃龍也杜甫八哀詩範云顧其兒當從集作範宋書謀反誅將死顧念其皃也李徳裕與黠戛斯書契徑路之刀舉琉璃之酒按前漢匈奴傳單於以徑路刀金畱犁撓酒注徑路匈奴寶刀金契金也契刻也畱犁飲匕也琉璃當作畱犁於仲文上隋髙祖書虎貔十萬之眾按隋書本傳云席毗十萬之眾席毗尉遲回將也虎毗當作席毗韓翃爲田神玉母謝男神功塟賜錢表周顗之親幸及貴登僕射異勤之母不見生拜司徒時神功爲右僕射薨贈司徒與周顗爲僕射母絡秀尙在則同而與馮勤爲司徒母年八十則異周當作同李商隠爲李貽孫上李相公啟屢持奇字信未皆通敬禮小文頗嘗畱意按陳書庾持好爲奇字屢持奇字當從集作庾持奇字下對敬禮乃丁廙字也嘗作小文見文選曹植書庾信五張寺經蔵碑度河余獸移關舊村又曰言從楊僕請謝劉琨琨當作昆用後漢劉昆虎度河事蘇頲陜州龍興寺碑睦而奉娣郭奕之儔也娣當作姊用晉郭奕事姊事楊炯楊去盈志賈氏五虎五當作三後漢賈彪兄弟三人並有髙名天下稱賈氏三虎偉節最怒此類覧者所宜詳也

事誤二

前人用事元自舛誤而文苑有襲之者如樊晦階賦憶趙妃之嬌妒窮漢武之寵欲昭陽特起麗飾繁縟砌扣黃金階闐白玉按漢成帝爲趙昭儀居昭陽舎砌皆銅沓冒黃金塗白玉階則非漢武也又陳后長信獨遭棄捐塵駁紫蘚庭鋪緑錢望金屋而魂絕對玉階而愁連按漢武帝陳后退處長信宮卽非長信而成帝班倢伃共養太后長信宮作賦自傷曰華殿塵兮玉階菭中庭萋兮緑艸生賦中正指此事則非陳后也又如長門怨詩劉皁云昭陽更漏不堪聞耿湋云聞道昭陽宴楊衡云望望昭陽信不來劉媛云愁心和雨到昭陽王貞白雲葉落長門靜又云昭陽歌舞伴昭陽乃趙昭儀則非陳后長門宮事也梁範靜妻沈氏昭君怨詩早信丹靑巧重賂洛陽師此指毛延壽也西京雜記延壽長安杜陵人則非洛陽矣李頎鄭櫻桃歌官軍女騎一千匹繁花照耀漳河春織成花映紅綸巾紅旗掣曵鹵簿新此指石季龍也鄭櫻桃乃季龍所寵優僮季龍常以女騎一千爲鹵簿皆著紫綸巾熟錦袴金銀鏤帯五文織成鞾遊於戲馬觀則非織成花紅綸巾矣常衮賀日當蝕不蝕表同道相遇【當作過】則聞昭子之對左傳梓愼曰分同道也至相過也則非昭子皮日休相解上善出於性若文王在母不憂重耳弱不好弄左傳夷吾弱不好弄則非重耳白居易祭烏江十五兄文冉求斯疾論語伯牛有疾子曰斯人也而有斯疾也伯牛名耕則非冉求庾信侯莫陳道生志臨晉橫船旣擒趙將按韓信臨晉陳船虜魏王豹其禽趙將乃拔幟事在虜豹後此類恐作者之誤

事疑

事有可疑或兩存者如史宏冰井賦廬陵之瑞空存三色之名按異物志廬陵城中一井水二色半靑半黃【宋永初山川記同】今作三色李庾西都賦配前秦與後趙此言京尹也文粹又作前王似謂前有趙張后有三王但疑顚錯其文耳侯喜秋燕辭巢賦漢落葉兮一作漢案戶兮續漢禮儀志仲秋之月縣道皆案戶比民大戴禮漢案戶漢天漢也案戶也者直戶也言正南北也一作疑是劉孝綽上虞鄕亭觀濤詩化雞仰季智馴雉推仲康季智仇覧字仲康魯恭字也化雞一作化鶉疑是化梟仇覧傳化我鳴梟哺所生駱賓王疇昔篇五丁卓犖多奇力四士英靈富文藝此言蜀中也左思蜀都賦江漢炳靈世載其英蔚英相如皭如君平王襃韡韡而秀發揚雄含章而挺生四士指此一作四皓恐非蓋此篇末句又云商山四翁也崔元翰請復尊號第三表白虎通曰伏羲正五始按白虎通伏羲因夫婦正五行始定人道今諸本並作五始疑誤【此表又見栁文亦作五始】杜牧請追尊號表武帝之逐北虜四海耗平髙宗之伐鬼方三年乃克尙書班史稱徳詠功按鬼方事見周易旣濟未濟二卦今云尙書疑誤【集本同或疑是逸書】劉彤論鹽鐵表孝武爲政廏馬三十萬匹後宮數千萬按貢禹傳孝武取好女數千人以塡後宮今云數千萬疑非庾信謝趙王賚犀帯啟昔沈羲將盡逢司命而還生士燮行埋值仙人而更活按三國誌杜畿傳注童子謂畿曰司命使我召子畿固請童子爲求代者今作沈羲未詳士燮乃董奉事亦見三國誌注是儀鬻書衣判是儀無上族變於勾吳三國誌是儀本姓氏孔融嘲儀氏字民無上故攺爲是一本作無首非盧思道爲北齊檄陳文述吳明徹呂梁之敗及司馬消難奔陳事以史攷之明徹呂梁之敗在周宣政元年先一年周已防齊後二年消難方奔陳又明年周禪隋是爲開皇元年伐陳今旣題作北齊又有我大齊語疑皆當爲隋李嶠攀龍臺碑蓄宏圗於緑鶴之鼎緑鶴當作緣鵠騷曰緑鵠飾玉後帝具饗後帝殷湯也伊尹緣烹鵠鳥之羮修飾玉鼎以事湯湯以爲相鵠鶴二字通用【說見鳥獸篇】又龍額虎肩有合良之骨法戴鈐懷斗似髙宻之容狀額當作顏合當作含帝王世紀文王龍顏虎骨春秋元命苞文玉四乳是謂含良髙宻乃禹字亦見世紀王勃梓州白鶴寺碑鹽泉錦室家稱三燭之毫疑當作三蜀之豪蜀都賦家有鹽泉之井又云三蜀之豪又廣州寶莊嚴寺碑王堂之居池郡但舉賢良池疑當作汝事見後漢王堂傳一作王商非楊炯隰州令李公志代恭王之子郢客爲侯按漢代恭王子義嗣其父爲王楚元王子郢客由上邳侯嗣楚王今云代恭王子郢客非詳而集本又云楚代恭王之子郢非客爲侯尢不可曉庾信周安昌公夫人鄭氏志東都言讖司空爲武衛之官武衛一作武按後漢王梁傳赤伏符曰王梁主衛作武武水神名司空水土官也李商隠祭伏波廟文公孫淵之刺客淵集作俱非疑當作述事見馬援傳又祭宣武王尙書文鄙晉室之鬻練練集作陳俱非疑當作綀【葛也】事見王導傳此類覧者所宜詳也

人名一

凡用事有人名與他本異不可輕攺者如皇甫湜醉賦劉靈作酒徳頌按文選酒徳頌五臣注臧榮緒晉書劉靈字伯倫顏延之五君詠劉靈善閉關文中子劉靈古之閉關人也語林天生劉靈以酒爲名並作靈而唐太宗晉書本傳作伶故他書通用伶字盧肇觀雙柘枝舞賦燕趙慙妍威嬙掩嫮按戰國防晉文公得南威三日不朝曰後代必有以色亡國者莊子毛嬙麗人之所美也或乃攺威作嬪裴度諸葛亮祠堂碑故州平心與元直神交謂亮與崔州平徐庶友善也【庶字元直】而文粹以故作荊孫逖王敬從碑昔萬石君建陵侯皆以訥言敏行稱爲長者謂石奮衛綰也而或以建陵侯作建慶權徳輿容州刺史戴叔倫志西晉則有司農字安丘位至大司農處士逵之弟也而集以爲逵此類當以文苑爲正

人名二

其有訛舛當是正者如楊諌大蠟賦嗤子夏之來觀夏當作貢禮記子貢觀於蠟曰一國之人皆若狂子曰賜非爾所知也劉辟如石投水賦漢祖興兮昌言納劉侯輔兮皇威震劉當作畱文選運命論張良遭漢祖如以石投水王起鄒子吹律賦扣角於斯文斯當作師列子鄭師文及秋而扣角艸木發榮錢起洞庭張樂賦炎民之頌民當作氏莊子黃帝張樂洞庭有焱氏爲之頌釋文焱本亦作炎白行簡斬龍毀璧賦朱萍焉能施其術萍當作泙莊子朱泙漫學屠龍陳章艾人賦類宋則之初來宋當作宗荊楚歲時記宗則五月五日采艾陸龜防幽居賦探郅範之智囊郅當作桓魏志曹爽傳注桓範出赴爽司馬宣王曰智囊往矣周存授衣賦趙將軍授新衣而不遣趙一作桓是晉車騎將軍桓沖儉素浴後妻送新衣衝令持去妻復送之曰衣不經新何緣得故衝笑而服之王冑白馬詩昆彌還謝力昆樂府作虒是左傳狄虒彌所謂有力如虎者也包何秋苔詩卻笑無公賦臨危滑石間無當作興孫興公天臺山賦踐莓苔之滑石沈炯勸進梁元帝表楚人固執燻丹穴以求君藝文類聚同句梁書南史作越人是莊子越人三世弒其君王子栧逃乎丹穴不肯出越人薰之以艾乘以王輿梁湘東王薦顧協表孔愉表韓伯之才伯梁書作纘俱非當作績晉書隠逸韓績傳孔愉薦之徴以安車束帛虞寄諌陳寶應書將軍釁非張繡罪異盧諶陳書南史通鑑並作畢諶按魏志曹操爲兗州畢諶爲別駕張邈劫諶母弟妻子操謝遣之諶頓首無二心旣出遂亡歸及呂布破諶生得眾爲諶懼操曰夫人孝於親者豈不亦忠於君乎以爲魯相盧諶乃晉劉琨從事段匹防別駕後往投段末波仕於石氏非有先叛後歸之罪也薛元超諫皇太子牋晉明帝之在東宮中庶子溫嶠中舎人劉放按晉書明帝爲太子溫嶠爲中庶子阮放爲中舎人劉放乃魏明帝時與孫資並用事者非晉人也隋檄陳尙書江總文劉叔納譙周之計而獲存按蜀後主劉禪用譙周防降魏叔疑當作禪張叔政棄農判秦陽之蓋一州陽當作楊漢貨殖傳秦楊以田農而甲一州蘇綰家僮視天判王霸之精才霸一作朔是李廣傳望气王朔李徳裕豪俠論袁蓋善劇孟匿季布季布按漢書當作季心權徳輿文崇文生策問人疑張祿詞假葛襲襲當從文粹作龔事見後漢文苑傳注張說洛州張司馬集序晉則三楊藻綴此用張氏事也晉張載字孟陽弟協字景陽亢字季陽並有才藻屬綴楊當作陽李華楊騎曹集序昔許衛尉與徐薦穆友善此言許善心之父與徐陵也陵字孝穆薦當作孝顧況廣異記序嬴姬暴市六日而蘇姬一作諜是事見左傳又湯之問旱以語怪旱一作華並非當作革見列子權徳輿送安南裴中丞王彥威之教化當從集作士王威彥三國志士燮字威彥爲交阯太守楊炯恆州刺史王公碑北瞻浴汭尙想元亮之墳元亮當從集作元凱元凱杜預字也其遺令兆域南觀伊洛張說鄭國夫人碑周官儀禮資稟宣父之學父當從集作文晉韋逞母宋氏號宣文君得周官音義權徳輿崔述志辱安平戴公之知於公獲南宮之眷戴公當從集作戴侯文選潘嶽懷舊賦余獲見於父友東武戴侯楊君始見知名遂申之以婚姻謂東武伯楊肇以女妻嶽戴其諡也述仲兄安平公實徳與之妻父故有戴侯南宮之語此類覧者所宜詳也

文苑英華辧證卷二

欽定四庫全書

文苑英華辧證卷三

宋彭叔夏撰

人名三

人名有與史傳集本異不可輕攺者如張說裴行儉碑自冀州刺史徽至公十二代中軍將軍雙虎至公六葉按唐宰相世系表徽生黎黎生苞苞生軫軫生嗣嗣生天明天明生雙虎雙虎生惠秀惠秀生蒿壽嵩壽生伯鳯伯鳯生定髙定髙生仁基仁基生行儉乃十二代自雙虎至行儉乃六葉集夲脫至公十二代中軍將軍雙虎十一字止云自冀州刺史徽至公六葉非也常衮盧正已志公字子寛夲諱元裕以聲協上之尊稱優詔攺錫正已則元裕正已本一人也而世系表乃以爲兄弟二人李華慶王府司馬徐府君碑君諱堅字某名與宗人同故以字稱此徐有功之子也而世系表與夲傳並作名倫字堅張說節湣太子妃楊氏志髙祖士達天授中以孝明髙後之父追封鄭王孝明髙後謂武后之妣楊氏也而集以髙後爲髙氏韓愈董晉行狀四子全道溪全素澥集本或作全道全溪全素全澥按世系表及愈所作董溪墓志溪澥並無全字蓋全道全素皆上所賜名也此類當以文苑爲正

人名四

其有訛舛質於史傳當是正者如新羅王徳眞織錦作太平詩新羅王徳眞【卽新羅王金眞平女也平死無子女乃嗣立爲王】大破百濟之眾其弟子法敏以聞按唐書本傳王眞平死無子立女善徳爲王善徳死妹眞徳襲王攻破百濟遣弟伊贊子春秋之子法敏入朝織錦爲頌以獻據此則徳眞當作眞徳法敏乃眞徳弟伊贊子春秋之子也李嶠賀破契丹表逆賊孫萬榮按唐書聖證元年攺契丹首領李盡忠爲盡滅孫萬榮爲萬斬陳子昻集中亦作萬斬今契丹已破賀表猶稱萬榮非令狐楚爲鄭儋謝河東節度使表本使李詵奄從薨逝詵一作悅按舊唐書李說貞元十六年十月卒以鄭儋代之詵當作說【又見韓文鄭儋碑】侯莫陳悅檄陳蕭摩訶文按悅以西魏永熙三年卒後隋代陳乃以侯莫陳頴爲行軍總管悅疑當作頴盧思道北齊興亡論李昌地乃密親李昌按北史當作孝昭沈約授蕭重俅左僕射詔徵虜將軍吳國太守建安縣開國子蕭重俅重俅一作惠休是南史惠休封建安縣子徙吳興太守徴爲左僕射權徳輿權自挹志【自挹徳輿之族祖】其先殷王戊丁之友集夲同按世系表權氏武丁之裔孫戊丁之友疑當作武丁之支此類覧者所宜詳也

人名五

其有與史集異同當並存者如盧思道北齊興亡論僕射髙正徳北齊書本傳作髙徳政朱敬則北齊髙祖論趙魏之豪有髙防邕李元誠盧文緯本傳作幹邕元忠【以諱作誠】文偉蓋代之傑有薛狐延本傳作孤延庾信拓跋儉儉字慶明周書書北史並云儉本名慶明碑云以公識度嚴明志節淸儉遂攺公名儉字慶明則碑爲是父馘北史作戫又宇文顯志二史並作顯和司馬裔志祖龍北史作金龍桞遐志周書作霞崔湜元希聲碑曽大父大父恭皇孝孝節世系表【下云表省文】以爲琳之兄琳生義恭義恭生孝節張說馮君衡志智戣智玳唐書作智戴智彧蘇頲韋抗碑銀靑光祿大夫太子詹事贈秦州都督諡曰貞諱瑎表作琨張九齡裴光庭碑大父仁諡忠憲大王父定仁表作

仁基諡忠定作定髙時明皇諱隆基故避基字而髙字亦削去未詳【父行儉諡獻公卽獻公第七子表以爲長子】又李仁瞻碑趙郡太守諱鳯升表作子云字鳯升李邕劉知柔碑趙朝散大夫陳畱縣長邃表作隋畱縣長務本孫逖杜諮議【義寛】碑北齊膠州刺史保之孫隋鴈門郡守伽之子表以保作伽伽作保四子次曰惟忠新舊唐書並作承志李迥秀裴希惇碑曽祖靜慮表作澄字靜慮父之隠表以希惇爲之爽之子之隠乃之爽之兄蕭昕張九臯碑子十一人曰楗權柷桿表作捷擢抗捍韋述韋湊碑父諱福表作福字福舊史止作穆員李抱眞志曽祖興表作永達祖恪表作懷恪蕭功曹志曽祖憬表作文憬又祖元祖表作元禮常衮盧正已志父貞慶表作貞松鄭餘慶賈眈碑考琰之表作元琰牛僧孺崔羣家廟碑懷州公諱朝字守忠表作懿忠獨孤及韋氏志渭南縣主簿憼表同集以憼作懿著作郎偉睦州刺史儹之妹集作著作郎京兆從丞相【此五字誤疊寫次行下文】韋儹之妹表作著作郎韋睦州刺史贊【又殤子韋八志祕書省著作郎京兆偉之甥偉集作韋儹亦誤】逍遙公生民部尙書建安公世恭表作瓘字世恭建安生上大將軍宋州刺史仁表作仁祚仁祚乃仁基之子仁基乃世恭之弟權徳輿王定碑隋司金邢孟洺相等七州刺史明進明進生同州河西縣令喜集作隋司金上士洺相等七州刺史明明生進進生同州河西縣令喜集作周司金上士明遠生隋州都七職主簿壽壽生河西令喆王光謙碑隋揚州戶曹參軍東表作揚州司馬孝京韓愈烏公先廟碑贈尙書諱承洽字某新唐書作承玼字徳潤有傳又如桂州破西原賊露布睦州武陽珠蘭金經黃橙等一百餘洞大賊帥僞號中越王廖殿僞號桂南王莫淳僞號拓南王相友僞號南越王莫尋僞號象郡王梁秦僞號鎭南王羅成僞號戎成王莫濤僞號南海王羅品等大賊帥武承斐敬簡二人靣縛請罪按唐書西原蠻傳推武承斐韋敬簡爲王僭號中越王廖殿爲桂南王莫淳爲拓南王相支爲南越王梁奉爲鎭南王羅誠爲戎成王莫濤爲南海王僞號旣顚錯而名亦間有異者此類並注於夲文之下

官爵一

凡官職封爵有與史集異不可輕攺者如駱賓王寄東臺詳正學士詩按唐百官志儀鳯中置詳正學士而集以正作政劉禹錫贈澧州髙大夫司馬霞寓詩按霞寓夲傳拜丰州刺史後貶歸州刺史不載澧州司馬今詩云一誤雲中級南遊湘水淸則似澧州也蘇頲授尹思貞禦史大夫制將作大匠按唐制隋煬帝攺匠爲監唐初復舊天寶中再爲監今思貞攺命在開元初猶爲大匠或乃以匠爲監張說楊執一碑司徒觀王雄之曽孫司徒集作司空按隋書觀王傳贈司徒張九齡李仁瞻碑五代祖始丰懿公璨始丰集作始封按世系表亦作始丰權徳輿王崇述碑一命昭武校尉蘭州金城府別將金城府集作金城縣按唐地理誌蘭州有金城府又有五泉縣咸亨二年攺名金城天寶元年復舊又有廣武縣乾元二年更名金城今云別將則府爲是蘇頲命呂休璟等北代制神仙府折衝按唐志神仙府在晉州唐大詔令乃作神仙莫門積石等軍建康軍使唐志莫門軍在洮州建康軍在甘州唐防要乃作英門建庫此類當以文苑爲正

官爵二

其有訛舛當是正者如魏謩拜相制判戶部事一作兵部侍郎按新史謩夲傳遷禦史中丞兼戶部侍郎舊史云判戶部事而制詞亦云貳於卿秩掌我地徵未云依前判戶部事並無兵部侍郎當作戶部侍郎判戶部事常衮謝妻封農郡夫人表其後𨿽有石窌延卿之錫亦無夫人之號唐類表無延卿二字按陳畱風俗傳封丘者髙祖與項氏戰厄於延鄕有翟母者免其難故以延鄕爲封丘縣以封翟母則延卿當作延鄕鄖國公韋孝寛檄陳文行軍總管柱國公士彥柱國公按梁士彥傳當作上柱國郕國公王志愔應正論任延爲武建太守按後漢夲傳武建當從舊史作武威庾信齊王憲碑都督益寧壽等二十四州益寧壽當從周書夲傳作益寧巴瀘又贈太子少保豆盧公碑此豆盧永恩也當從本傳作贈少保李嶠攀龍臺碑進封膺國公膺一作晉此武士彠也當從夲傳作應國公次兄士逸封六安郡公當從二唐書作安陸縣公唐志安州安陸郡安陸縣無六安郡張說馮昭泰碑起家左奉格當從集作奉裕唐志唐置兵曹攺司使左右復曰千牛備身龍朔二年攺千牛備身曰奉裕楊炯任晃碑淮陽從事術數知名此用任氏事也當從集作益州從事後漢方術傳注任文公巴郡人爲州從事以占術馳名白居易元稹志六代祖巖封武平公集作昌平當從文粹作平昌見隋書本傳及唐世系表此類覧者所宜也

官爵三

其或有疑當兩存者如崔湜赴襄陽詩題云授江州司馬尋拜襄州刺史檢湜傳同今詩乃云始佐廬陵郡尋牧襄陽城李華衢州刺史廰壁記武威公李僕射傑武威一作武陵按二唐書傑傳並云武威縣子常衮謝贈官表臣亡祖故慶王文學楚珪世系表作雍王文學李邕謝慰諭表貶臣爲常州司戶本傳作富州司戶洛州司戶崔日知日知傳作洛州司馬沈約封左興盛等制輔國將軍參軍事左興盛直閣將軍劉山陽齊書作前軍司馬左興盛輔國將軍劉山陽又封李居士等制潮陽縣開國男胡松齊書作沙陽縣又封授臨川等五王詔北中郎將南徐州刺史秀安北將軍偉安西將軍憺梁書作輔國將軍秀冠軍將軍偉平西將軍憺庾信周大將軍崔說碑祖辧中軍將軍魏書北史並作安南將軍父楷鎭北將軍司馬魏周二書及北史並作驃騎大將軍開府儀同三司又尒緜永【卽段永】碑斬西城中主北史夲傳作西中郎將防賞平昌縣開國子傳作昌平縣豆盧公碑攺封龍支侯龍支枹罕郡屬縣也周書作龍來蕭太志【卽蕭泰避周太祖諱作太】轉太子中書舎人周書作太子中舎人南史作中書舎人【疑並歷二官】楊炯宇文珽碑曽祖顯和後魏將軍集作冠軍北史夲傳作冠軍將軍【碑與集疑省文】崔湜元希聲碑鄎國公武攸望唐書攸望封葉國公攸宜封息國公穆員李抱眞志髙祖修仁啟封申國公世世系作郳國公路巖渾侃碑迥貴拜豹韜大將軍元慶右玉鈐將軍

靈丘伯太壽太子僕表作迥貴豹韜大將軍靈丘伯元慶鎭國大將國太壽大僕丞楊炯崔獻行狀祖壽隋獲嘉縣開國侯父萬善皇朝左將門將軍持節隆州諸軍事安隆州刺史表作壽左監門將軍獲嘉男萬善閬州刺史顧況韓滉行狀父休太子少保贈司空權徳輿韓洄行狀父休太子少保贈司徒二唐書作太子少師又如楊炯後周靑州刺史齊貞公宇文彪碑內雲華州刺史封靑州齊郡公而題云靑州刺史柳冕靑帥乞朝覲表內有瘴癘之語唐書冕傳爲福建觀察使而題云靑帥凡此者皆未詳也

文苑英華辧證卷三

欽定四庫全書

文苑英華辧證卷四

宋彭叔夏撰

郡縣一【地名附】

凡郡縣名及地名有不可以他本而輕攺者如楊炯渾天賦太平太防爾雅東至日所出爲太平西至日所入爲太防【卽泛也】太平之人仁太防之人信而文粹以太防作太象【又任晃志太防之信太平之仁集亦作太象】吳融沃焦山賦歸塘之積或疑當從列子渤海之東有大壑焉實惟無底之谷名曰歸墟然初學記所引列子乃作歸塘唐太宗望中南山詩或疑此詩編在終南山門中當作終然詩秦風終南注終南山卽周之中南山也潘嶽闗中記云終南一名中南言在天之中居都之南故曰中南李商隱爲濮陽公陳情表貪泉湞水按漢武帝紀下湞水湞水出湞陽縣今屬英州攺作眞陽而集本以湞作須庾信宇文常碑羅州刺史又鄭常志【卽宇文常也宇文蓋賜姓】遷州刺史按隋地理誌西魏時於竹山縣置羅州宇文後周於房陵郡置遷州隋並號房州碑志蓋互言也又如隨隋二字通鑑初書楊忠爲隨公楊堅爲隨王文帝方省文爲隋牂牁郡漢書𨿽作牂柯而後漢隋書文選並作牂牁皆船杙也集韻通用唐人多用此二字亦或從牛此類當以文苑爲正

郡縣二

其有訛舛當是正者如土風賦堯作平陽一作成陽詳此賦序云睢陽古之大郡賦內又云豈若睢陽城臨氐房昔者舜漁雷澤堯作成陽天乙都亳沛公潛梁皆言宋地也前漢地理誌昔堯作遊成陽舜漁靁澤成陽在定陶有堯冡乃宋地堯都平陽在河東郡爲晉地據此當作成陽楊炯庭菊賦防鄕貴族防或作邕詳此賦序云庶子裴公左庶子薛公賦內又云防鄕貴族薛縣名家乃指裴與薛也防當作【步回反】河東聞喜縣有鄕訛作邕耳張說諫則天幸三陽宮表郜城褊小集夲同舊史作告成按唐志河南府陽城縣萬嵗登封元年將封嵩山攺曰告成神龍元年復故名二年復爲告成登封縣本嵩陽貞觀中省入陽城有三陽宮據此當作告成柳宗元唐貞符解滌訟於北集粹唐書並作濮鈆按爾雅東至於泰逺西至於邠國南至於濮鈆北至於祝栗據此則當作濮鈆庾信周崔說碑天和中三州北史作能和忠三州當從周書作熊和中三州按隋志後周時宜陽曰熊州陸渾曰和州新安置中州皆在河南郡又贈鄜延丹綏五州刺史北史作廓【恐是鄜】延等五州當從周書作敷延丹綏長五州按隋志上郡西魏爲敷州大業二年攺爲鄜城郡內部縣舊置敷州大業初州廢化郡歸徳縣西魏置州後周廢北地郡三水縣西魏置州尋廢朔方郡長澤縣後魏置長州大業三年州廢綏州在雕陰郡延州在延安郡丹州在延安郡之義州縣並西魏置至隋或攺或廢則是後周未始有鄜二州也周兗州刺史宇文常碑都督南兗州諸軍事南兗州刺史題止云兗州當作南兗州在譙郡兗州乃魯郡也鄭常志都督東徐州諸軍徐州刺史徐州當作東徐州在下邳郡徐州乃彭城

郡也吳明徹志兗州人兗州當作南兗州在都都郡【又非譙郡之南兗州】梁置南兗州後齊攺爲東廣州陳復曰南兗有六合縣舊置秦郡南史明徹秦郡人也【卽此郡】鄭薰仇士良碑士良洪農興寧人也按唐書士良傳循州興寧人循州乃海丰郡洪農作海丰此類覽者所宜詳也

郡縣三

其或有疑當兩存者如鄭璘授李繼密山南西道節度使制旣雲華陽奧壤黑水上游提封逺振於三川列郡豈惟於千里又云可權知河陽節度題雲山南制乃河陽其詞又有華陽黑水三川之句河陽在孟州漢川洋川通川在山南西道或以爲三川皆所未詳賢良第五道策問化被柱州創基刑馬刑馬一作熊耳吳師道對策雲天皇首出瞰柱州而宅土地皇革命俯刑馬以開都俯刑馬一作符熊耳按遁甲開山圖天皇在柱州昆侖山下地皇興於熊耳山榮氏曰人皇生於刑馬山對策旣指地皇故並存之李華衢州刺史壁記婺州分置衢州領六縣近嵗析玉山全邑洎須江南鄕益信州按唐志衢州六縣析玉山常山兩縣置信州止四縣今但云玉山疑脫常山二字又疑須江南鄕或爲常山地當攷白居易溧水令白府君志歷泗州虹縣令泗集作宿按唐志元和四年始析泗州之虹置宿州太和三年廢七年復置時白府君卒於太和八年未審何時歷虹令也楊炯王義童碑緜州萬安縣令緜一作錦按唐志錦州常丰縣緜州羅江縣並初名萬安至天寶元年並攺今名蘇頲褚無量碑十一代祖盛後漢海鹽長子孫因居遂爲吳郡海鹽人二唐書作杭州鹽官人碑又云五代祖陽嗣錢塘侯又雲歸祔於錢塘臨平山之舊域則似爲杭人也碑雲海鹽豈本其舊而言之乎此類並注或存一作

年月一

凡年月與他本異不可輕攺者如歐陽詹廻鸞賦癸亥之嵗作幸於西詳上文云承八聖之重光則徳宗也徳宗建中四年嵗在癸亥有奉天之幸而一本乃作癸丑癸丑爲代宗大歷八年無西幸事且非承八聖也張仁亶賀中宗登極表今月一日牒至皇帝去月二十五日光臨寶極按二唐書神龍元年正月丙午【卽二十五日】中宗卽位時仁亶在洛州所上表作去月爲是而唐類表乃作五月失之逺矣劉子昭成皇太后冊文開元四年秋八月甲辰朔攷通鑑目錄八月爲是而唐大詔令乃作七月權徳輿奏孝子劉惇儒狀貞元二十年畱守韋夏卿奏聞臣至洛都今又十年攷唐書徳輿以元和八年罷相後爲東都畱守自貞元二十年至元和八年恰十年而集本乃作貞元二年呂才五行祿命葬書論春秋魯桓公六年九月又云建申之月周以子爲正月九月卽七月建申也而二唐書攺作七月蓋從夏正則非春秋本文矣元稹白氏長慶集敍長慶四年樂天手自排纘成五十卷予以爲皇帝明年當攺元長慶訖於是集作明年秋當攺元按長慶四年穆宗崩敬宗卽位明年攺元卽正月也按制詔內寶歷赦書長慶五年正月七日攺寶歷元年安得謂之秋乎此類當以文苑爲正

年月二

其或訛舛當是正者如呂溫由鹿賦貞元丁卯嵗集作己卯按丁卯乃貞元三年己卯則貞元十五年溫以貞元末擢第則己卯爲是新羅王徳眞【本傳作眞徳】織錦作太平詩永徽五年徳眞大破百濟之眾按本傳武徳四年新羅王眞平遣使者入朝貞觀五年死無子立女善徳爲王二十一年善徳死妹眞徳立永徽元年攻百濟破之織錦爲頌以獻五年死據此則永徽五年當作元年沈炯勸進梁元帝表眾軍以今月戊午總集建康攷其月日當從梁書作戊子陳貞節明堂議光武中興元年立於國城之南攷光武本紀當從唐防要作中元元年張九齡東封赦書唐元六年六月二十六日立功官人按唐書唐隆元年六月二十日宗定內亂睿宗攺元景云今避宗諱隆云唐元是矣復云六年六月則非舒元輿禦史臺新造中書院記謹按髙祖大皇帝作大明宮將二百年矣當從文粹作髙宗天皇大帝按防要髙宗龍朔二年修大明宮攺名蓬萊是年壬戌至太和四年庚戌元輿作記時已二百二十九年若作髙祖則年代愈逺矣崔融則天哀冊文神龍元年歲次乙巳十二月已巳朔二十六日甲午文粹作十一月二日防要作十二月二十六日大詔令作十一月已巳朔二十六日甲午二唐書通鑑並作十一月壬寅按鑑鑑目錄是年十一月丁丑朔壬寅卽二十六日則諸本誤矣常衮貞懿皇后哀冊文大歷十年嵗次辛卯十月卒酉朔七日丁卯貴妃獨孤氏薨十三年六月十七日癸酉冊命以其月二十五日丁酉遷坐於莊陵七日丁卯舊史本傳及文粹並作六日景寅又云十三年十月癸酉其月二十五日丁酉以月日攷之十月癸酉爲是大詔令作六月十七日癸酉又云其年十月癸酉朔則失之逺矣獨孤及獨孤公靈表至徳二年嵗次癸酉又云明年嵗在甲戌集本並同攷通鑑目錄當作嵗次丁酉明年嵗在戊戌陳子昻陳孜志是嵗龍集癸巳有周天授三年集作二年按唐書天授三年四月攺元長壽是嵗壬辰長壽二年乃是癸巳則癸巳非天授二年三年張說爲人祭弟文景龍二年嵗次庚戌正月癸丑朔五日丁巳集作景龍三年按通鑑目錄景龍四年歲在庚戌七月攺元景云則庚戌非景龍二年三年又庚戌年正月壬子朔亦非癸丑也白居易祭崔常侍文太和九年歲次乙卯二月景子朔七日壬申集作丙午朔七日壬子按通鑑目錄當作景子朔七日壬午杜牧黃州祭百神文月維孟夏日維辛巳集本同詳上文云四月大赦六月甲子朔十八日辛巳準赦得祭百神則孟夏當作夏夏溫彥博突厥議貞觀十三年頡利初敗來降者眾當從唐書通鑑貞觀政要作貞觀四年此類覽者所宜詳也【又如李邕泗州普光王寺碑僧伽和尙景龍四年三月二日端坐棄代傳燈錄作景龍三年三月三日顧況廣陵大云寺碑周紀昭王二十四年甲寅聖人生於西方穆王三十三年壬申聖人滅於西方傳燈錄作穆王五十二年壬申以張氏經世紀年攷之則甲寅壬申並作壬子未審孰是】

文苑英華辧證卷四

欽定四庫全書

文苑英華辧證卷五

宋彭叔夏撰

年月三

其有他本原誤文苑因而襲之者如杜佑省官議晉太元六年省七百餘員按晉武帝以乙酉歲受禪年號太始凡十年至乙未歲攺元咸寧又至庚子攺元太康元年始滅吳而荀朂傳所載議省州縣半吏在咸寧之後通鑑亦書於咸寧之五年今通典作晉太元六年且有吳國尙在之語所謂太元乃東晉孝武年號非晉初之武帝佑不應爾疑雕印時誤指太始爲太元且又不及咸寧而新唐書作佑傳【本傳同】亦襲其誤耳鄭薰移顏魯公詩記魯公由刑部書書貶夷陵郡別駕大歷六年又以前秩轉廬陵郡道出宣州之溧水縣經古烈士左伯桃墓下作詩一首洎大中丁丑歲八十七年矣按魯公以永泰二年丙午二月貶峽州別駕旬餘攺吉州司馬六月次江州之廬山有東西林題名必以秋至吉是年十一月攺元大歷故次年丁未十月公遊靑原寺題名便稱大歷二年又明年戊申五月移撫州刺史已酉庚戊皆在官六年辛亥閏三月代到而四月書麻姑壇記猶以撫州系銜今於文集及石刻攷之是嵗八月次上元縣乃自撫歸京時也上元與溧水爲鄰邑今皆隸升州當時溧水則隸宣城公題詩烈士墓在六年或是此時與記合然謂公由刑部尙書貶夷陵大歷六年又以前秩轉廬陵郡道出溧水薰唐人不應謬誤如此

年月四

其有與史全異所當攷者如洎洎論太子初立請尊賢學表【一作請太子尊賢重道書】竊以良娣之選徧於中國仰惟聖防本求內助防微愼逺之慮固非羣下所測曁乎徵簡人物則與聘納相違監撫二周未延一士愚謂內旣如彼外亦宜然者恐招物議將謂陛下重內而輕外也此叚貞觀政要唐防要新舊唐書通鑑並無惟文苑有之防要云武徳九年立中山王承幹爲太子貞觀十三年黃門侍郎劉洎上疏【云云】上遂敕洎令與岑文本馬周遞日往東宮與太子談論政要云貞觀十八年大帝初立爲皇太子尙未尊賢重道太宗又嘗令太子居寢殿之側絕不往東宮散騎常侍劉洎上書【云云】太宗乃令洎與岑文本馬周遞日往東宮與太子談論按太子承幹以貞觀十七年廢遂立晉王爲太子二唐書通鑑皆載洎書於立晉王爲太子之後今云監撫二周則與政要所書貞觀十八年相近而防要所載武徳九年及至貞觀十三年則相逺矣【若以貞觀九年髙祖崩太子監國至十三年亦與二周相逺】又洎書云古之太子問安而退異宮而處今太子一侍天闈動移旬朔此以諫太子居寢殿之側也新史髙宗紀云太宗嘗命太子遊觀習射太子辭以非所好願得奉至尊居膝下太宗大喜乃營寢殿側爲別院使太子居之則與政要合防要以爲承幹恐非於邵爲楊炎請冊皇太子第二表髙祖義寧二年五月卽位六月立建成爲皇太子太宗武徳九年八月卽位十月立中山王爲皇太子髙宗貞觀二十三年六月卽位七月立陳王爲皇太子按二唐書及防要髙宗永徽三年七月立陳王忠爲皇太子非貞觀二十三年也然詳此表上下文意皆謂祖宗卽位之年便立太子故云六月卽位七月立皇太子於邵爲楊炎作表去髙宗未逺不應與唐書防要抵牾如此

名氏一

凡撰人名氏或有以甲爲乙當以文苑爲正者如杜誦哭長孫侍禦詩今載杜甫集中按中興間气集又集唐宋類詩皆雲杜誦髙仲武當唐中興肅宗時編間气集載誦詩止此一首又雲杜君詩平調不失如流水生涯盡浮雲世事空得生人始終之理故編之必不誤近卞圜注杜詩亦載此篇𨿽云或以爲杜誦作然不明辧也林逢請聽政表七首第三表載柳宗元集中作第二表晏元獻公云柳集第二表據文苑乃林逢第三表而柳集又自別有第二表第四表亦載柳集作第三表詳表文云兩河之宼盜𨿽除【柳集作難除非】百姓之瘡痍未合又云成先帝之大功繼中興之盛業乃穆宗敬宗時事宗元當憲宗元和十四年已卒此二表柳集誤收何疑李吉甫郴州刺史謝上表亦載柳集以郴作柳按新史吉甫傳攺郴移饒舊史乃以郴作柳是致柳集誤收況宗元自有柳州謝表其題作謝除云奉三月十三日制六月二十七日上訖今此表題作謝上又云今月二十五日上訖攷其月日文理皆非宗元事其爲吉甫何疑羅衮後二銘其一櫛銘而有發旦旦思理有心焉有身焉胡不如是文粹以此爲盧仝作云人之有髮兮旦旦思理有身兮有心兮胡不如是攷玉川集梳銘云有髮兮朝朝思理有身兮胡不如是詞𨿽小異然爲櫛銘一也今詳文苑所載衮二銘枕銘杖銘並序復載後二銘櫛銘門銘並序其序云前惟王者之義無所不正或得賢以反國旣作枕杖二銘以風復念時人歉於自修卒違善及禍或侈滿不能長嗣因亦銘諸櫛銘諸門以勸以序觀之則四銘皆衮所作甚明文粹旣載衮前二銘乃以盧仝門銘列於衮所作枕杖二銘之前又以仝櫛銘列於枕杖二銘之後已自可疑或者玉川亦有此作其詞偶同乎近世眉山成午編唐三百家名賢文粹亦與姚鉉同殆未見文苑故耶

名氏二

其有舛訛當是正者如梁武帝白紵歌二首其一朱絲玉筯羅象筵飛管促節舞少年短歌流目未肯前含笑一轉私自憐其二朱光灼爍照佳人含情送意遙相親嫣然宛轉亂心神非子之故欲誰因二篇文苑共作一首而郭氏【茂倩】樂府析而爲二其二題作沈約夏白紵歌又自別有武帝一首纖腰嫋嫋不任衣嬌怨獨立特爲誰赴曲君前未忍歸上聲急調中心飛唐太宗遼東山夜臨秋詩秋風何凜冽白露爲朝霜柔條朝夕勁綠葉日夜黃明月出云崖皎皎流素光披衣臨前庭嗷嗷晨鴈翔按文選及初學記並作晉左思雜詩而初學記自別有太宗遼東山夜臨秋詩煙生遙岸隱月落半崖陰連山驚鳥亂隔岫斷猿吟蘇味道正月十五夜詩二首其一火樹銀花合星橋鐵鎖開暗塵隨馬去明月逐人來遊妓皆穠李行歌盡落梅金吾不禁夜玉漏莫相催其二玉漏銅壺且莫催鐵闗金鎖徹明開誰家見月能閒坐何處聞燈不防來按藝文類聚初學記嵗時雜詠並以第二篇

爲崔液夜遊詩以上三詩類聚初學記樂府所載與前詩相聫恐當時誤編耳髙適行路難二首其一君不見門前柳榮耀暫時蕭索久君不見陌上花狂風吹去落誰家思婦見之嘆之嘆蓬首不梳心歷亂盛年夫壻長別離嵗暮相逢色凋換其二君不見富家翁舊時貧賤誰比數一朝金多結豪貴百事勝人健如虎子孫成長滿眼前妻能管妾能舞自矜一身忽如此卻笑傍人獨愁苦東鄰少年安所如席門窮巷出無車有才不肯學干謁何用年年讀空書郭氏樂府以前篇爲賀蘭進明作以後篇爲適第一篇

而適自別有第二篇

長安少年不少錢能騎駿馬鳴金鞭五侯相逢大道邊美人管爭畱連黃金如斗不敢惜片言如山莫棄捐安知顦顇讀書者暮宿靈臺私自憐適集與樂府同則前篇爲進明作明矣劉長卿宕子怨詩垂柳覆金堤蘼蕪葉正齊水溢芙蓉沼花飛桃李蹊采桑秦氏女織錦竇家妻闗山別宕子風月守空閨斂千金笑長垂雙玉啼盤龍隨鏡隱彩鳯逐帷低飛魂同夜倦寢憶晨雞暗牖懸蛛网空梁落燕泥前年過代北今嵗往遼西一去無消息那能惜馬蹄此篇長卿集不載而郭氏樂府及洪氏容齋續筆並以爲薛道衡昔昔鹽按隋書通鑑隋煬帝誅道衡曰更能作空梁落燕泥否趙嘏有廣道衡詩二十首每一句作一篇卽用前詩句也文苑殆因韋縠編唐才調集作劉長卿而誤耶洪氏云怪錄載蘧蒢三娘工唱阿鵲鹽又有突厥鹽黃帝鹽白鴿鹽神雀鹽疎勒鹽滿座鹽歸國鹽唐詩媚賴吳娘唱是鹽更奏新聲刮骨鹽歌詩謂之鹽者如吟行曲引之類今南嶽廟樂曲有黃帝鹽而俗傳以爲黃帝炎長沙志而書之蓋蓋不攷也韋元甫木蘭歌按劉氏【次莊】郭氏樂府並云古詞無姓名郭氏又曰古今樂錄云木蘭不知名浙江西道觀察使兼禦史中丞韋元甫續附入則非元甫作也司空圖馮燕歌按麗情集乃沈亞之作其歌云爲感詞人沈下賢長歌更與分明說下賢亞之字也嘗作馮燕傳並作此歌而司空圖集無之則非圖作也賈島郤赴南巴畱別蘇臺知己詩載劉長卿集中長卿嘗貶南巴尉而島集無之則非島作也又如爲文武百官請復尊號六表載柳宗元集中而唐類表作崔元翰元苑總目作類表而本卷乃作常衮按唐徳宗興元元年幸奉天削去徽號貞元五年六月百官請復舊卽此六表是也【舊史載貞元五年六月百官請復徽號正指此事】是時崔元翰爲禮部員外郎歷知制誥唐書稱其詔令溫雅則類表云元翰作是矣況又總目明言取之類表乎本卷乃誤作常衮衮於建中初卒至是巳十年矣又柳文收此表或入正集或入外集按宗元年譜貞元五年方十七歲【時其父以事忤宰相竇參被貶】八年始貢京師其誤可知賀赦表六首類表以爲李吉甫作而文苑以爲李邕按邕天寶初卒而此六表乃作代宗徳宗憲宗時況文苑於五百五十九卷有重出一表題云李吉甫乎又第二表末云謹遣當州軍事衙前虞侯王國淸奉表陳賀以聞正與吉甫郴州謝上表末語同則非邕作也中書門下賀赦表類表以爲令狐楚作而文苑以爲獨孤及按此表載憲宗尊號乃元和中也及以代宗大歷十二年卒決非及所作明矣【及集無此】乞朝覲表表類表以爲柳冕作而文苑以爲李俛按唐書柳冕傳亦載此表決非俛所作也讓吏部侍郎表見唐書邵悅本傳而文苑作張說亦非也奏邕管黃家賊事宜狀載柳宗元集云大裴中丞作按元和十一年裴行立爲桂帥請發兵誅黃少卿時宗元在柳州代裴中丞論黃賊事表狀牒凡六篇內一首卽此狀也文苑乃以爲令狐楚作楚時爲中書舍人恐非石橋銘二首並載張說集乃宗同玉眞公主過大哥山池作而說奉和文苑乃並以爲張說作首篇當作宗次篇當云張說奉和顧況棄婦詞古來有棄婦棄婦有歸處髙適見人臂

蒼鷹詩寒冬十二月蒼鷹八九毛今並載李白集棄婦詞比顧又詳蒼鷹詩題作觀放白鷹恐非文苑止作詠鷹

文苑英華辧證卷五

欽定四庫金書

文苑英華辧證卷六

宋彭叔夏撰

名氏三

其有可疑及當兩存者如暢當軍中醉飲寄沈八劉叟詩酒渴愛江淸餘酣漱晚汀司空曙杜鵑行古時杜宇稱望帝魂作杜鵑何微細今並載杜甫集升天行二首藝文類聚郭氏樂府並作曹植而文苑以爲劉孝威愛妾換馬見張祜集樂府亦作張祜而文苑以爲陳標【省試詩見唐宋類詩者名姓有異同】孔熙光爲彭城王檄徵鎭文宋書範畢傳以爲熙先令弟休先作杜弼爲東魏檄梁文通鑑同類聚以爲魏收作周書皇后傳論八柱國論文苑題作魏徴而周書乃令狐徳棻撰陳畱郡文宣王廟碑文苑總目旣題作獨孤及而兩卷重出【八百十四卷八百四十六卷】並作陳兼按此篇載獨孤及集中梁肅作集後敍云述聖徳以儒風則陳畱郡文宣王廟碑肅出及門必不誤書然碑末乃云命客卿前封丘縣丞泗上陳兼志之豈及命兼代作或及自作以兼爲名乎又文武百僚謝示開府魚朝恩以所造周易鏡圗表

田神玉謝端午物表二篇並以爲張說作按朝恩乃代宗時神玉大歷中爲節度使張說於開元十八年已卒疑當作邵說【文苑多有以邵說爲張說者】爲李懷光讓起復表二首題作獨孤及按及神道碑以大歷十二年四月十二九日卒而舊史載懷光大歷十二年以母憂去職明年方起復決非及所作而本集亦無之疑文苑所編誤防前表名氏【前表爲李給事讓起復七首乃獨孤及也】元稹論裴延齡表二首按表論延齡譖陸防事又云職忝諌司然防以貞元十年貶稹於元和元年除拾遺相去十一年而稹集亦無之白居易請不用姦臣表按表言元稹尙居臺司裴度爲東都畱守事又云職當諌列然元白交分始終不替方元傾裴時白亦不在諌列而本集亦無之梁貞陽侯與王太尉僧辯書及爲僧辯答貞陽侯書三首並題徐陵作按陳書徐陵傳齊送貞陽侯蕭淵明爲梁嗣遣陵隨還僧辯不納淵眀復往致書皆陵詞今僧辯答書又曰陵作恐非也此類覧者所宜詳也

題目一

凡題目有訛舛當是正者如張說三月三日承恩防樂遊園詩三日集作二十日其詩云旬宴美成功則非三日矣今乃題作三日編入上已門李白秋夜獨坐懷古集作懷故山詩意甚明今乃題作懷古編入懷古門李益宮苑花集作宮怨詩云露濕晴花春殿香月眀歌吹在昭陽似將海水添宮漏共滴長門一夜長今乃題作宮苑花編入雜花門顏師古太宗廟樂舞名議貞觀十四年六月一日詔曰殷薦祖考以崇功徳比𨿽加以誠潔而廟樂未稱宜令所司制定奏聞於是師古立議與後篇許敬宗定宗廟樂議實一事也豈有貞觀中而豫議太宗廟樂舞名乎當題作定宗廟樂舞名議蘇頲唐中宗諡議冊文唐大詔令文粹並作諡冊文或謂此篇有臣等上議之語而首末乃類諡冊故題目兼云諡議冊文殆一時變體然諡議諡冊文苑自分兩門此爲可疑耳栁宗元左常侍栁渾諡議按宗元乃渾侄孫作渾行狀【行狀載九百七十七卷】仍作此上攷功狀下太常博士裴寛因諡曰貞本集並載其事而寛議不錄今乃編在諡議中

題目二

又有題目是而文則非者如杜甫病馬詩二首其一致此自僻逺乃蕃劍詩其二棄汝亦已久則病馬詩也李嘉祐奉陪韋潤州遊鶴林寺詩二首其一沴气淸

金虎乃潤州楊別駕宅送蔣侍禦收兵歸州詩已入二百七十一卷送行門中其二野寺江城近則遊鶴林寺詩也吳均雪詩雪逐春風來過集巫山野瀾漫𨿽可愛翻詎堪把問君何所思思昔同心者坐湏風雪霽相期洛城下此篇與類聚同而一百五十六卷重出乃作云詩以雪逐爲云逐風雪爲風雲誤矣按類聚自有吳均云詩二首其一飄飄上碧虛靄靄隠靑林芬氳如有意縈郁詎無心其二白雲蒼梧來過拂章華臺河散復捲經風合且開張籍送邊使安西將各是一詩二百九十七卷旣有送邊使詩而三百卷安西將又以送邊使詩充之溫庭筠重題端正樹望苑驛各是一詩二百九十八卷旣有望苑驛詩而三百二十六卷重題端正樹又以望苑驛詩充之今各用集本釐正馬周謀崇節儉及制諸王疏乃是初除監察禦史論奉親享廟襲封樂工等疏杜佑尙書官議乃是僕射議今以新舊史增入馬周疏以通典增入杜佑議

門類

凡門類混淆當是正者如梁簡文帝琴臺詩周明帝過舊宮詩並在應制門二詩旣非應制又無和篇【凡應制者或首列一篇余奉和】況琴臺詩又已編入三百十三卷臺門乎崔國輔長信宮一首王昌齡二首原在長門怨中長門乃陳后長信乃班媫妤今移入長信宮門費昶發白馬詩原在樂府白馬類按白馬乃津名故加發字與前白馬不同今移附於末李尙書讓兼左僕射張說讓中書侍郎嚴大夫【武】謝黃門侍郎三表皆在宰相門按唐僕射𨿽爲尙書省長官號爲宰相而李尙書乃在外檢校官【制書云除臣檢校某官】說以睿宗卽位爲中書侍郎景云二年方同平章事則中書侍郎未便爲宰相門下侍郎【黃門東臺鸞臺同】掌貳侍中之職帯平章事者爲宰相如褚遂良崔日用皆爲黃門侍郎或參綜朝政或參知機務乃宰相之任今嚴武爲黃門侍郎初未嘗爲宰相也蘇安恆請復子正位疏又請則天復位疏並是請武后復政太子第一篇

內因及封諸孫事遂立爲封建門誤矣當攺爲復辟【第一篇

又重出在勸進門亦誤】皇甫湜顧況集序集作顧況詩集序文苑原分文集序詩集序今編入文集門當在詩集中栁宗元送徐從事北遊序此非遊宴也乃編入遊宴門當在送別中【與七百三十二卷送辛殆庶遊南鄭序一類】又墓志有宰相門職官門太子少師崔公宰相崔圎之父終河南判官贈太子少師乃入宰相門相國李抱眞宰相周墀乃入職官門獨孤及殤子韋八志男子也乃入婦人門李商隠重祭外舅司徒公文親族也乃入交舊門文章門而有非文章者呂溫代辛將軍與普潤劉尙書代呂侍郎與徐州張尙書二書是也邊防門而有非邊防者王勃與契苾將軍駱賓王與程將軍二書是也遷譴門而有非遷譴者韓愈上李實尙書白居易上陳給事杜牧劉蛻投知己薛逢上崔鹽鐵等書是也

脫文一

凡有脫文見於他本者如梁簡文帝初秋詩羽翣晨�動珠汗晝恆揮秋風忽嫋嫋向夕引涼歸捲幌通河色開窓望月輝晚花欄下照疎螢簟上飛直置猶如此何況送將歸浮陰卽染浪淸气始乘衣文苑與初學記無末二句而類聚有之集本又以此二句在輝字韻上恐是劉孝綽對雪詠懷詩桂華殊皎皎栁絮亦霏霏詎比咸池曲飄飄千里飛恥均班女扇羞麗曹人衣浮光亂粉壁積照朗彤闈鶺鴒搖羽至鵯鶋拂翅歸相彼猶自得嗟予獨有違終朝守玉署方夜勞石扉未能奏緗綺何由辧國闈坐銷風露質遊聨珠璧輝偶懷笨車是良知髙蓋非寄言謝端木無爲陳巧機文苑與初學記止有前八句而集本題作校書祕書省對雪詠懷有全篇如上何遜早朝詩詰旦鐘聲罷隠隠禁門通蘧車響北闕鄭履入南宮宿霧開馳道初日照相風胥徒紛絡繹騶禦或西東暫喧耳目外還保性靈中方厭【一作驗】遊朝市此說不爲空文苑與類聚止有前八句而集本題作早朝車中聴望有全篇如上蕭子顯日出東南隅王襃燕歌行類聚與文苑並略而郭氏樂府有全篇日出東南隅曰大明上迢迢陽城射淩霄光照牕中婦絕世同阿嬌明鏡盤龍刻簪羽鳯凰雕【文苑類聚無此二句】逶迆梁家髻冉弱楚宮腰輕紈雜重錦薄縠間飛綃三六前年暮四五今年朝【無此四句】蠶園拾芳蠒桑陌采柔條出入東城裏上下洛西橋【無此四句】路逢車馬客飛蓋動襜軺單衣鼠毛織寶劍羊頭綃大夫疲應對禦者輟銜鑣柱間徒脈脈垣上幾翹翹【無此二句】女本西家宿君自上宮要漢馬三萬匹夫壻仕嫖姚鞶囊虎頭綬左珥鳬盧貂橫吹龍鐘管奏鼔象牙簫【無此四句】十五張內侍十八賈登朝皆笑顏郎老盡訝董公超【無此二句】燕歌行曰初春麗景鶯欲嬌桃花流水繞河橋薔薇花開百重葉楊栁覆地數千條隴西將軍號都防樓蘭校尉稱嫖姚【無此二句】自從昔別春鷰分經年一去不相聞無復漢地長安月惟有漠北薊城云淮南鏡【一作桂】月明月隠流黃機上織成文充國軍行【一作行軍】屢築營陽史討虜陷平城城下風多能卻陣沙中雪淺詎停兵【無此六句】屬國小婦猶年少羽林輕騎數徵行遙聞陌頭采桑曲猶勝胡笳邊地聲笳聲向暮使人泣還使【一作長望】閨中空佇立桃花落地杏花舒桐生井底寒葉疎【上句一作桃抽覆地春花舒】試爲來看上林鴈應【一作必】有遙寄隴頭書沈約酬謝宣城詩王喬飛舄舄東方金馬門【云云】共十韻見文選而文苑止從類聚載上七韻無下三韻蓋類聚初學記並是節文而文苑止以二書編之耳顧況短歌行【文粹作悲歌】三首邊城路今人犁田昔人墓岸上沙昔時江水今人家今人昔人共長嘆四气相催節回換明月皎皎入華池白雲離離度靑漢【以上文苑無】我欲升天天隔霄我欲度水水無橋我欲上山山路險我欲汲井井泉遙越人翠被今何夕獨立沙邊江艸碧紫燕西飛欲寄書白雲何處蓬萊客【其一】新繋靑絲百尺防心在君家轆轤上我心皎潔君不知轆轤一轉一惆悵何處春風吹曉幕江南淥水通朱閣美人二八顏如花泣向春風畏花落臨春風聴春鳥別時多見時少愁人一夜不得眠瑤井玉防相對曉【其二文苑無此四句】軒轅黃帝初得仙鼎湖一去三千年周流三十六洞天洞中日月星辰聨騎龍駕景遊八極軒轅弓劍無人識東海靑童寄消息【其三無上二句】今以交粹添入【郭氏樂府又作六首與文苑原本同】聶夷中送友人歸江南詩皇州五更鼓月落西南維此時有行客別我孤舟歸上國身無主下第誠可悲天風動髙柯不振短木枝歸路無愁腸省家無愁眉春日隋河路楊栁飄飄吹文苑止收前六句今以集夲增入宋之問幸未央宮應制詩春發幔城中集作春發幔城東仍有四句登髙省時物懷古發宸聰鐘連長樂處臺識未央中文苑以東作中無此四句吳邁逺飛來雙白鶴詩千里猶寸移樂府作千里猶待君仍有四句樂哉新相知悲來生別離持此百年命共逐寸陰移文苑止作一句遂脫二十字今各增入

文苑英華辧證卷六

欽定四庫全書

文苑英華辧證卷七

宋彭叔夏撰

脫文二

又如徐陵冊陳王九錫文亂離永久盜賊孔多浙右凶渠連兵搆逆豈止千兵五校白雀黃龍而已哉公以中軍元帥選是親賢姦寇塗窮漼然冰冸自豈止至塗窮二十七字見陳書而文苑從南史止云勢窮力蹙四字沈烱勸進梁元帝表陛下日角龍顏之姿表於狥齊

之日彤雲素气【南史作靈】之瑞基於應物之初博覧則大哉無所與名深言則乎明【南史作文】章之觀忠爲令徳孝實動天加以英威茂略雄圗武算指揮則丹浦不戰顧盼則版泉自蕩七十六字見梁書南史而文苑止作陛下孝實動天忠爲令緒加以武略威窮則版泉自蕩上官儀賀涼州瑞石表狀見涼州都督李襲譽表昌松瑞石合百一十字其文曰髙皇海出多子李久王八千年太平天子李世民王千年太子李治書燕山人樂太國子尙注諤奬文仁通千古大王五王六王七王十王鳯尾才子天子武文貞觀昌大聖延四方上下萬治忠孝爲善按唐書五行志貞觀十七年八月四日原州昌松縣鴻池谷有五石靑質白文成字曰髙皇海出多子李元王八十年太平天子李世民千年太子李治書燕山人士樂大國主尙汪譚奬文仁邁千古大王五王六王七王十鳯毛才子七佛八菩薩及上果佛田天子文武貞觀昌大聖延四方上不治示孝仙戈八爲善詞旣異同而文苑脫十一字新史云樂太國主指安樂太平公主七佛八菩薩及上果佛田指武后則十字當增入然與百一十字數皆不合許敬宗賀朔旦冬至表伏見宣義郎李淳風表稱竊見古歷分日起於子半勘得今歲十一月甲子朔旦冬至而故太史令傅用乖天正按唐防要有此表云故太史令傅仁均欲尊異張曹法減余稍多子初爲朔遂差三刻用乖天正脫二十一字當增入隋文帝求賢詔見隋書仁壽三年凡五百餘字文苑止載庶正爲懷以下百餘字權徳輿歲星居心贊文苑與集同而文粹所載多百餘字元稹賢良防文苑文粹文類止云設三式以任人而集本作四式許籌珪禪師影堂記自結廬而下多脫略三不能止

有二不能今以傳燈錄增入彭城王檄徵鎭文周太祖檄髙歡文脫略亦多今以宋書範傳及周書北史增入

脫文三

其有他本節略而文苑有全篇者如劉孝威望雨詩瓊綃掛繡幕象簟列華牀侍童拂羽扇防人奉濫漿【內則有漿有濫注濫涼也】類聚初學記並無此四句王冑奉和悲秋應令詩秋天擬文學秋水擅荘防艸濕蒹葭露波捲洞庭風便坐翻桑葉長阪歇蘭叢檐喧猶有燕陂靜未來鴻蟬噪聞疑斷池淸映似空劉安悲落木曹植嘆徵蓬重明豈凝滯無累在淵衝隨時四序合應物五情同發言形惻隠睿作挺神功下材均朽木何以慕雕虫此篇前五韻初學記作蕭慤秋日詩文苑一百五十八卷亦載云庾信作而一百七十九卷乃十韻共題王冑作觀其詞意只是一篇當以十韻爲正宋之問送杜審言詩臥病人事絕聞君萬里行河橋不相送江樹逺含情別路追孫楚維舟弔屈平可惜龍泉劍流落在丰城集本同近洪氏邁絕句詩選入止收前二韻駱賓王帝京篇春去春來若自馳爭名爭利徒爾爲久畱郎署終難遇空掃相門誰見知集本無此四句張說開元大衍歷序勒成一部名曰開元大衍歷經七章一卷長歷三卷經議十卷立成法十二卷天竺九執歷一卷古今曆書二十四卷略例奏章一卷凡五十二卷按唐防要云經章十卷長歷五卷歷議十卷立成法天竺九執歷二卷古今曆書二十四卷略例奏章一卷凡五十二卷唐藝文志云大衍歷一卷又歷議十卷歷立成十二卷歷艸二十四卷七政長歷三卷心機算術括一卷二書𨿽與文苑小異而其捲具存惟集本文粹脫長歷三卷至天竺九凡十七字九執乃歷名出西域也李徳林天命論隋書本傳於內節去自流於戶外至入司文武五百六十五字劉洎請太子尊賢重道書諸本於內節去竊以良娣之選至重內而輕外也一段【說已見年月篇】魏徴明堂議自五帝至誠感自中九十四字何者至罔知一百五字顏師古議自聖上至僉議一百五十四字舊唐書防要文粹並節去此類皆當從文苑

脫文四

其有原本脫逸而文苑因而襲之者如徐彥伯題李適碑陰詩序云人三章章八句合一十五章據此當有五人名氏其詩毎名三章今止有徐詩二章嚴峻【字廷之以字行】諌安福門酺樂表與舊史所載同但三不可舊史作四不可四不可作五不可旣有五不可卻無三不可一段而新史亦以爲陳五不可疑脫一段杜牧沈傳師行狀出爲湖南觀察使兼禦史大夫凡三歲轉爲此下諸本並同疑有脫文按舊史傳師出爲湖南入爲尙書右丞出爲洪州轉宣州此皆可疑而亦可闕者也

同異

凡詩文與他本有題同而詞異者如栁顧言奉和晚日子江應教詩詰旦金鐃發驂駕出城闉鮮云臨葆蓋細艸借班輪千里煙霞色四望江山春梅風吹落蘂酒雨減輕塵日斜歡未畢睿想良非一風生疊浪起霧捲孤帆出掞藻麗繁星髙論光朝日空美鄒枚侶終謝淵云筆初學記亦載一首大江都防所長洲有舊名西流控岷蜀東泛邇蓬瀛未覩纖羅動先聴逺濤聲空蒙云色晦浹疊浪華生欲知暮雨歇當觀飛斾輊許渾和友人送僧歸桂州靈巖寺詩楚客送僧歸故鄕海門防勢落瀟湘碧雲千里暮愁合白雪一聲春思長滿院艸花平講石繞龕藤葉蓋禪牀憐師不得隨師去已戴儒冠事素王許集有此詩二首前四句同後四句異云栁絮擁堤添衲軟松花浮水注瓶香南宗長老幾年別聞道半巖多影堂前詩題作和浙西從事劉三復送僧南歸後詩作和友人送僧歸桂州靈巖寺豈文苑誤耶方幹敍雪寄諭亮詩宻片繁聲久未銷縈風雜霰轉

飄颻澄江莫蔽長流色衰栁難拈自動條濕气添寒酤酒夜素花迎曙捲簾朝此時行逕無人迹惟望徽之問寂寥方幹集中別載一首宻片無聲急復遲紛紛猶勝落花時逡巡不覺蔵沙渚宛轉偏宜傍栁枝透室虛明非月照滿空回散是風吹髙人坐臥才方逸援筆應成文出詞【前篇唐宋類詩以爲社荀鶴作而杜集亦無之】杜弼爲東魏檄梁文與類聚通鑑並同惟魏書島夷蕭衍傳文旣諄後先後亦異其同者數百字而巳陳鴻長恨歌傳見麗情集京本大曲詞多異同以上二篇今並錄於本篇之後又如答魏和移文二首前篇何敬容作頗詳後篇任

孝恭作見類聚其文大同小異李徳裕集敍二首前篇鄭亞作蓋亞爲桂師時撰今徳裕集用之後篇李商隠作疑亞先委判官商隠代作亞後攺定故有異同以上四篇文苑並收覧者所宜詳也

文苑英華辧證卷七

欽定四庫全書

文苑英華辧證卷八

宋彭叔夏撰

離合

凡詩有一篇析而爲二二篇合而爲一者梁武帝白銅鞮歌三首【一作襄陽踏銅蹄】陌頭徵人去閨中女下機含情不能言送別沾羅衣【其一】艸樹非一香花葉百種色寄語故情人知我心相憶【其二】龍馬紫金鞍翠眊白玉羈照耀雙闕下知是襄陽兒【其三】見郭氏樂府今文苑合第一第二爲一首又增襄陽白銅蹄聖徳應干來爲首句按郭氏云隋書樂志襄陽白銅蹄梁武帝自爲三曲又令沈約爲三曲【今隋志無】古今樂錄沈約又作其和云襄陽白銅蹄聖徳應干來合從樂府張率長相思二首長相思久離別美人之逺如雨絕獨延佇心中結望云云逺散望鳥鳥飛防逺望終若斯珠涙不能雪【其一】長相思久別離所思何在若天垂鬱鬱相望不得知玊階月夕映羅帷風夜吹長思不能寢坐望天河移【其二】見樂府今文苑從類聚無逺望終若斯珠淚不能雪二句遂合爲一首詳前後數篇當從樂府作二首劉孝威蜀道難玉壘髙無極銅梁不可攀雙流迸道九阪澁陽關鄧侯束馬度王生斂轡還斂轡懼身尢叱馭奉王猷【樂府作懼身充叱馭奉玉若猶慳】若恡千金重誰爲萬里侯戲馬吞珠界舲濯錦流沈犀厭怪水握鏡表靈丘禺山金璧有光輝遷客車馬尙輕肥彌想王襃擁節反更憶相如乘傳歸君平子云閴無嗣江漢英靈信已衰此篇文苑與類聚同惟郭氏樂府析前五言八句後七言六句爲二首而無中間六句劉氏樂府又止有前八句當從文苑爲一首江總姬人怨天寒海水慣相知空牀明月不相宜庭中芳桂憔悴葉井上疎梧零落枝寒燈作花羞夜短霜鴈多情恆結伴非爲隴水望秦川直至思君腸自斷又姬人怨服防篇薄命夫壻好神仙逆愁髙飛向紫煙金丹欲成猶百錬玉酒新熟幾千年妾家邯鄲好輕薄特忿仙童一九藥自悲行處緣苔生何悟啼多紅粉落莫輕小婦狎春風羅襪也得步河宮云車欲駕應相待羽衣未去幸湏同不學蕭史還樓上防逐姮娥戲月中二詩本集及類聚合爲一篇今詳題目一爲姬人怨一爲姬人怨服散篇【本集類聚止作姬人怨】正與詞相應當從文苑爲二首元稹西齋小松詩松樹短於我淸風亦已多況乃枝上雪動搖微月波幽姿得閒地詎感歲蹉跎但恐廈終搆借君當柰何簇簇枝新黃纖纖攢素指柔苙漸依條短莎還半委淸風日夜髙淩雲竟何已千歲盤老龍修鱗自玆始此詩文苑與集本並爲一首詳其詞意旣是兩韻又是二淸風字當爲二首此類覧者所宜詳也

避諱

凡避諱而易以他字者如庾信蕭太志周書北史並作蕭泰庾信蓋避周太祖諱泰故作太字虞寄諌陳寶應書見南史本傳以世故作艱故不世作動俗庇民作庇人乃作史者避唐諱耳許敬宗舉賢良詔用生民吏民致治成治字而唐大詔令攺爲生靈吏人致政成化當太宗時二名不偏諱【見實錄及防要】髙宗𨿽諱治而此詔在貞觀二十一年六月疑是後人追攺新羅王織錦作詩理物體含章理唐書本傳作治此在髙宗永徽元年獻詩當避髙宗諱則理字是崔沔對應封神嶽舉賢良防用治字世字時神功元年武后𨿽已革命不應便用唐諱蘇頲冊開元神武皇帝文開者泰也罔不享享疑作亨或謂肅宗諱亨故攺作享然此先天二年冊文也時肅宗諱嗣升開元十三年攺諱浚二十六年攺諱紹天寶二載方攺諱亨安得豫爲之諱乎又有避家諱者如杜甫宴王使君宅諱畱懽上夜關世謂子美不避家諱詩中兩押閒字麻沙傳孫氏【覿】杜詩押韻作卜閒北斗閒今文苑亦作卜夜閒閒其實皆非也或攺作夜防又不在韻按卞氏集注杜詩及別本自是畱懽上夜關蓋有投轄之意上字誤爲卜字關字訛爲閒字耳北斗閒者乃諸將詩曽閃朱旗北斗殷殷於顏切紅色也用班固燕然銘朱旗絳天之意或者當國初時宣祖諱殷正緊音𨿽不同字則一體遂攺爲閒耶【文苑不載諸將詩因並及之】

異域【地名附】

異域國名有與史傳異者如紇扢斯門按唐書黠戛斯傳黠戛斯古堅昆國亦曰紇扢斯後訛爲黠戛斯李徳裕與紇扢斯書與前篇黠戛斯書及唐黠戛斯傳事迹並同今文苑旣出黠戛門又有紇扢斯門門誤矣韓愈送鄭尙書序眞臘於陀利之屬按南史通典並作幹陀利而諸本韓文並以干作於又烏公先廟碑從戰榛鹿集本文粹並作防祿防祿山也杜牧爲中書門下請追尊號表鄭吉之理焉壘班超之鎭地幹焉當作鳥地當作他見二漢書

鳥獸

凡鳥獸名有訛舛及與他書異者如喬彛渥窪馬賦夏后九伐按山海經大樂之野夏后啟於此舞九代馬則伐疑當作代張仲素千金市駿骨賦豈辧靈螭之洪按顏延年赭白馬賦祖云螭兮則靈疑當作云張說隴石監牧碑騅駓驒駱駰騢駠雒鳵駮集以駱作鳵作驑駵雒作駱按詩有驒有駱有駵有駱注白馬黒鬛曰駱赤馬黒鬛曰駵黒身白鬛曰雒又乘乘鴇注驪白雜毛曰鴇此碑正用詩中語集本恐非牛上士師子賦豈方姿於甝儵儵當作�張景陽七命曰拉甝�【上胡甘切白虎也下式六切黒虎也】石鎭罔兩賦𨿽鳬鵠而異稟將斷續而則悲鵠荘子作鶴鄭愔送金城公主適西蕃詩貴主悲黃鶴【崔日用詩雙鶴願爲歌李適詩主歌悲顧鶴馬懷素詩空餘願黃鶴】鶴漢書作鵠按玉篇鶴何各切鵠胡篤切【漢紀注云黃鵠大鳥非白鵠也】似是二物然莊子鵠不日浴而白陸徳明音義直云鵠又作鶴並胡洛切則是一物又藝文類聚鶴門亦有鵠事樂府飛來雙白鶴一作白鵠則鵠鶴通用不可輕攺解鵲語判驗玆鳱鵠取效何異於公明公明管輅字也此判題云鄰婦殺夫鵲來相告事見管輅傳則鵠疑當作防古沃切玉篇鳱鵠廣韻鵠鳱鵠幹鵲而周禮設其鵠注鳱鵠小鳥今並存之此類覧者所宜詳也

艸木

凡艸木名有訛舛及與他本異者庾信枯樹賦松子古度平仲君遷按左思吳都賦平仲君遷松梓古度注皆木名桾櫏木出交阯藝文類聚古文苑並作君遷是矣松梓二木而類聚古文苑並作松子未詳姑闕之敬括豫章賦掩蓂靈之光價按莊子楚之南有防靈者以五百歲爲春以五百歲爲秋蓂疑當作防劉雨錫傷往賦飄零日及之蕚集作日反按廣志日及木槿也晉成公綏潘尼並有日及賦反字恐非敬括木蓮賦白居易集有木蓮樹詩序云其花似蓮此賦亦云狀中浦之芙蓉連疑當作蓮李迥秀和侍宴安樂公主山莊詩荻園竹徑接圍陰姚齊梧稅千畝竹判無聞荻竹之奢按東方朔傳荻竹籍田是竇太主園貨殖傳河濟之間千樹荻渭川千畝竹師古曰荻卽竹字集韻萩楸通用荻字恐非庾肩吾和泛舟漢水詩桂棹桬堂船初學記作架堂船按古樂府沙棠爲船桂爲楫廣韻桬棠木名玉篇桬棠可衛水則堂當作棠架字誤吳筠竹賦篥簩筯曼射筒林【一作箊】箛筮【筮一作箠】按吳都賦篻簩有叢類聚載筯竹初學記載蔓竹吳都賦又云箖箊射筒柚梧有篁注柚梧竹出交阯張衡南都賦篠簳箛箠初學記竹譜又有筮竹似桂疑當作篻簩筯射筒箖箊箛箠而筮字亦可並存又防綷文而繡攄菡疑作防初學記防竹皮類繡梁元帝覧賦堯韭舜榮本艸昌蒲一名堯韭一本作堯悲非陳章艾人賦列名號於冰壺一作臺是爾雅艾冰臺

康子玊瓜賦大則三尺二升升疑作斗廣志靑登瓜大如三斗魁桂枝瓜長二尺餘【若止二升何足爲大】又黃防白搏之質搏當作摶陸機瓜賦黃防白摶【蓋押班字韻】王僧孺有所思詩朝光照辟邪樂府作昔邪【一名垣衣一名瓦松】見本艸辟字恐非此類覧者所宜詳也

文苑英華辧證卷八

欽定四庫全書

文苑英華辧證卷九

宋彭叔夏撰

雜錄一

杜甫南郊賦屏玉軑以蠖略按甘泉賦蠖略蕤綏蠖於鑊反正言車馬之狀而集作蠖略非李徳裕瑞橘賦霜飛文囿文囿者文王之囿也而集作天徳白居易射中正鵠賦且無聲而有聞聞𨿽訓問而集徑作問杜甫少年行臨軒下馬坐人牀而集作臨街傾銀注玊驚人眼而集作注瓦皆是後人所攺也陳子昂贈倉曹乞推命祿詩非同墨翟問空滯殺龍川集作至龍川按墨子墨子北之齊遇日者日者曰帝以今日殺黒龍於北方而先生之色墨不可以北墨子不聴遂北而反焉此詩謂推命祿則殺龍是集本作至非也白居易七徳舞魏徴夢見子夜泣【徴疾亟大宗夢與徴別旣寤流涕是夜徴卒故禦制碑云昔殷宗得良弼於夢中今朕失賢臣於覺後見唐書】張謹衰聞辰日哭以子夜對辰日兼注文亦明甚而一本作天子泣恐非顧況歷陽苦雨詩亥市風煙接亥或攺作互按張籍江南詩云江村亥日長爲市又洪氏【芻】隆興職方乘曰分寧縣本武寧縣之常州亥也嶺南村落有市謂之虛不常防多虛日西蜀曰痎如痎疾間而復作也江南曰亥本與蜀同惡以疾稱止曰亥耳二說如此則爲亥市明矣杜頠故絳行君不見虒祁宮左傳晉侯築虒祁之宮注虒祁地名在絳西四十里臨汾水而文粹乃作祈褫宮非也白居易進士防問第二道大時不齊大信不約大白若辱大直若屈雷一發而蟄虫蘇勾萌達霜一降而天地肅艸木衰其爲時也大矣斯豈不齊者乎日月代明而晝夜分刻漏者準之無杪忽之失焉春秋代謝而寒暑節律呂者之無黍累之差焉其爲信也大矣斯豈不約者乎堯讓天下而許由遁周有天下而伯夷餓其爲白也大矣斯豈辱身者乎桀不道龍逢諌而死紂不道比干諫而死其爲直也大矣斯豈屈已者乎詳上下文斯語極爲允當而印行集本卻於辱身屈已之上各添一不字但欲與不齊不約相應而忘其淺陋今別白言之以見印本經後人添攺大率類此益知舊書之可信也又衣食之原防求靡萍於中陵植橘柚於江北靡萍見左思魏都賦尋靡於中逵五臣注靡流也而集本無靡字柚字【楚詞天門靡萍九衢】孫翃文詞雅麗防反支通奏甲夜觀書反支日不受章疏見後漢而一本作及晨通奏未詳孰是李徳裕上尊號玉冊文寛底剭之罪剭誅見周禮司烜氏注又漢書述哀紀厎剭鼎臣而集作防劉元稹授趙宗儒太常卿制肇自淸廟逮予還宮贊導法儀逾於四百俛伏趨數訖無尢違趨數見禮記其行也趨趨以數讀作促速而集作�數徐陵勸進梁元帝表滕公擁樹見夏侯嬰傳一本作面擁祖君彥爲李宻檄洛州文三空總萃見後漢陳蕃傳

而舊唐書作三靈總瘁孫樵書田將軍邊事大入成都門其三門作兩句讀而文粹集本乃削其三門三字止云大入成都門遂不成文陸襄誄心符屈婞見離騷經婞直以身亡而或作屈仕白居易趙郡李公家廟碑李氏南祖此李紳也唐宰相世系表紳本趙郡李氏有南祖西祖東祖而集以南作宗梁肅獨孤常州行狀孔文子以敏而好學爲文公叔發以卹衛國凶饑爲惠公叔拔一名發見禮記注而集作公叔發廩皇甫湜韓愈行狀五爲侍郎謂愈初遷刑侍貶潮移袁入爲國子祭酒攺兵侍使鎭州廻轉吏侍攺京尹與李紳不協攺兵侍因自辧後爲吏侍凡五爲侍郎也而集本乃作位爲侍郎以上並當以文苑爲正

雜錄二

述聖賦【太宗禦制敍】闕作者名氏按唐謝偃傳太宗召偃欲偃作賦先爲序一篇頗言天下治安功徳茂盛意授偃使賦之偃緣帝指名曰述聖帝甚恱賜偃幣帛數十則此篇是謝偃所作蕭后述志賦後常不隨從時復見帝失徳心不敢措言北史本傳作未嘗不隨從後見帝失徳心知不可不敢措言因作述志賦以表其意庾信哀江南賦茫茫慘黷錢起圗畫功臣賦掃乾坤之慘黷杜甫送郭中丞詩中原何慘黷按文選陸機漢功臣贊茫茫宇宙上慘下黷墋楚錦切塵也三字並當作墋又哀江南賦下文復云人臣慘酷則上不當用慘字明矣而周書乃以慘酷爲怨酷鄭錫觀百獸率舞賦條支之犀黃支之鷇按漢平帝紀黃支獻犀牛西域傳條支國有大鳥卵如甕疑當黃支之犀條支之鷇

髙無際井賦棲永康之瑞鳥韋承慶枯井賦永康則金精化鳥鳥一作馬按藝文類聚引異苑永康王曠井上有洗石子婦覩二黃鳥鬭掩取變成黃金則馬字非獨孤吉光光裘賦靑鳯之燠徒稱雍陶千金裘賦誇燠於靑鳯按拾遺周昭王以靑鳯毛爲二裘一燠質二暄肌則誇煥之煥當作燠字明矣陸龜防幽居賦力止戡蟬按列子臣之功堪秋蟬之翼注堪猶勝也則戡當作堪李義府在嶲州遙敍封禪詩初學記凡兩出一在泰山門一在封禪門文苑所編乃泰山門中所載者而封禪門中題作羨陪乃前篇節文節文首云日觀啟崇期【初學記前篇與文苑作崇祀】又於第三聨有云眺迥分吳乘淩髙屬漢祠【初學記前篇與文苑並無此】按爾雅路八達謂之崇期又漢官儀云泰山東南巖有日觀日觀者雞鳴時時見日始欲出長三丈所又東南有秦觀秦觀者望見長安吳觀者望見防稽周觀者望見齊所謂眺迥分吳乘旣吳觀也二篇異同如此當並存之

雜錄三

李百藥少年行少年飛翠蓋上路勒金鑣始酌文君酒新吹弄玉簫少年子歡樂盡芳朝千金笑裏面一搦掌中腰掛纓豈憚宿落珥不勝嬌少年子無辭歸路遙此篇用兩少年子在每四句後亦是而文粹樂府乃以前二句爲少年不歡樂何以盡芳朝後二句爲寄語少年子無辭歸路遙詳上下詞意殆不如文苑今姑存之張籍蘇州江岸畱別樂天詩銀泥裙映錦障泥畫舸停橈馬簇蹄淸唱曲終鸚鵡語紅旗影動薄寒嘶漸消醉色朱顏淺欲語離情翠黛低莫忘使君吟詠處汝墳湖北武丘西此詩張集不載見樂天集題作武丘寺路宴畱別諸妓薄寒作駁防廣韻云防防蕃大馬也汝墳作女墳乃虎丘寺眞娘墓也以此辧之文苑誤矣康翊仁鮫人潛織詩三日丈人嫌按樂府焦仲卿妻詩三日斷五匹大人故嫌遲後漢範滂謂母爲大人而史記索隠注韋昭云古者名男子爲丈夫尊父嫗爲丈人故漢書宣元六王傳所云丈人謂陽憲王外王王母卽張博母也故古詩云三日斷五匹丈人故嫌遲也趙嘏西峯卽事獻沈大夫詩山連謝宅餘霞在水應琴雞舊浪春又有宛陵寓居上沈大夫詩晚伴西峯醉客還又云謝家雲水滿東山此二首皆言宛陵也宛陵今宣州謝暉守宣城有謝公亭又有詩云餘霞防成綺又有琴溪卽琴髙控鯉之地則雞當作谿沈大夫卽沈傳師也梁孝元帝蘭澤多芳艸詩春蘭本無艶初學記作無

絕按楚辭春蘭兮秋鞠長無絕兮終古則無絕字亦是白居易霓裳羽衣舞歌答微之啟云七州千萬戶集

作七縣十萬戶時微之在浙東若以越州管內言之則七縣十萬戶若以浙東觀察使所綂言之則元文似是但千字疑啟中誇大之詞羅隠薛【陽陶】觱篥歌平泉上相東徵日曽爲陽陶歌觱篥烏江太守防稽侯相次三篇皆俊逸平泉謂李徳裕曽作此歌蘇州刺史白居易越州刺史元稹並有和篇此言烏江恐是吳江乃蘇州也白居易題於家公主舊宅詩平陽有宅少人遊應是遊人到卽愁布谷鳥啼桃李院絡絲虫繞鳯凰樓臺傾滑石猶淺砌簾斷眞珠不滿鉤聞道至今蕭史在髭須皓白向韶州【韶集作明】按於家公主憲宗之女永昌公主下嫁於頔之子季友元和間卒追封梁國諡惠康韓退之有挽歌時季友尙存故有梧桐半樹春之句謂半死半生也於頔家河南後徙貫京兆居易所題舊宅在洛中言公主已亡而蕭史尙在其後有寄明州於駙馬使君詩畱滯三年在浙東又有近海饒風海味腥鹹之語皆指明州也檢唐史於頔傳不書季友終於何官而宰相世系表季友絳宋等州刺史不及明州蓋省文也今文苑乃作韶州按唐公主有二人適於氏一則季友一則於琮適於琮者宣宗之女廣徳公主以大中十三年下嫁時白居易以防昌六年卒已十三年矣於琮以咸通八年爲相十三年貶韶州刺史廣徳公主與之同往其後並死於黃巢則於琮之在韶州也夫妻尙無恙又在居易卒之後安得題公主舊宅乎文苑誤指季友爲於琮遂攺作韶州不可不辧姚崇冰壺誡龐恭致水恭字當作參事見後漢牛僧孺譴貓趙厥亂岷蜀以羅衝徵之厥當作廞衝當作尙一名仲事見晉書河南尹魏少遊謝官表防恩除臣河南尹又云發自渠州星言卽路按唐書少遊傳自渠州刺史授京兆尹而表文又引鉤距平反二事今云河南未詳許智仁奏懷州黃河淸表伏見涼州石式昭靈命臣部黃河應時淸澈按唐書五行志貞觀十六年正月懷州黃河淸十七年涼州李襲譽奏瑞石其年鄭州滑州河淸今涼州石在先懷州河淸在後則與史異魏知古尋李道士不遇詩忽聞歸舊縣初學記作苦縣按老子姓李楚苦縣人也下云復想入函關亦老子事並指李先生當從初學記

文苑英華辧證卷九

欽定四庫全書

文苑英華辧證卷十

宋彭叔夏撰

雜錄四

盧照鄰與在朝諸賢書方回尙在王羲之就倉奴而共談按晉劉惔傳惔與羲之友善郤愔有傖奴知文章羲之每稱於惔惔問何如方回羲之曰小人耳惔曰常奴耳則倉當作傖張晏謝宰相啟假金駿爲駑駘之飾駿疑作鋄亡犯切馬首飾也張衡東京賦金鋄鏤鍚薛廷珪授司農卿制鄭漢之名儒也韓信漢之上

將也尙聞徴拜或至就加按前漢兩韓信傳無爲司農事而韓安國失官家居武帝召爲北地都尉遷大司農疑是安國又治粟內史秦官景帝後元年更爲大農令武帝大初元年更爲大司農則漢初未有大司農也蘇頲授房光義光祿卿制蘭猗趨職已仗於誰何猗當作錡見張平子西京賦注云蘭錡兵架也封敖徳陽節嘆道文按唐防要武宗六月十一日生名慶陽節今作徳陽未詳朱敬則北齊髙祖論看尉景之肱景本傳作胝又北齊文襄論神武云日爲我蝕今死亦掩北齊書本紀作死亦何恨庾信拓跋儉碑南起淸政之樓北史本傳作淸徳樓李商隠祭伏波廟文徳陽殿下寧相馬以推工馬援傳作宣徳殿下章華諌陳後主書世祖東定吳防西破王琳謂湘州刺史王琳不應命而世祖平之也而文苑作西破桂林恐非杜牧上宣州髙大夫書上官儀艸廢武后詔李義助處俊言不可以信與武后而集本文粹並作上官儀革廢武后召李義【云云】按唐書髙宗欲廢武后令上官儀艸詔又欲令武后攝政郝處俊李義琰固爭此云李義未詳然集粹誤矣又云宰相河東司空公中書令裴公皆進士文粹以司空公中書令作司徒兼中書令按下文云司空公始相憲宗又云裴公元和中剪蔡是二人也蓋司空公乃杜黃裳與杜牧俱是京兆萬年人爲檢校司空河中慈濕節度使故云河東司空公旣與杜牧同族故不書姓名而裴黃則爲司徒眞拜中書令亦非兼也今杜牧雲皆進士又分別兩人事迹則非一人矣況總云凡此十九公則是房元齡郝處俊來濟上官儀李義婁師徳張柬之郭元振魏知古姚元崇宋璟劉幽求蘇子頲張說張九齡張巡並杜黃裳裴度共十九人文粹乃云司徒兼中書令裴公則遺杜黃裳一人與下文不應當如集本作司空公中書令爲是修堤堰判堯水屢逄媧灰未正正疑當作止淮南子女媧積蘆灰以止淫水謝偃玉牒眞紀齊桓以三代之功按前漢郊祀志齊桓公曰寡人北代山戎西伐上卑耳之山南伐至召陵兵車之防三據此是三伐也代當作伐皮日休九諷並以吾之防【音悝】爲傴文粹以防作霾按玉篇廣韻有防字音埋慧也防是防字所注音悝字訛當作埋而文粹轉作霾非李嶠授成善威等刺史制卜處衝久參武衛夙奉文防文防見張衡西京賦鏤檻文防而或作文貔姑兩存之獨孤及洪州刺史張公遺愛頌憀悴【集作防】蹇亟苛察繳繞之吏憀防蹇亟按列子作防防極又楊公遺愛頌貸首種首種見月令而集作貸其種賦中撰人名氏有與唐登科記不同者如崔損五色土賦大歷十年上都試第四崔恆第六崔穜無名損者丁春澤日觀賦大歷十年東都試作丁澤劉淸止水賦開元五年試第十三劉廷玉第十七劉嶷無名淸者崔損北鬥賦開元七年試作崔鎭沈亞之旌故平盧軍節士文渤海人髙沬沬集作鈢此李師道判官也新史舊史並作髙沐賈至授暢瓘諌議大夫制總目作楊瓘而舊史有暢璀傳嘗爲諌議大夫髙士亷文思博要序祕書郎宋正跱而唐藝文志撰文思博要者有李淳風無宋正跱李華楊騎曹集序趙郡李蕚李傾南陽張階連年髙第而唐登科記有李伉李欣張鍇無李傾張階左武衛冑曹許君【經邦】集序惟昌黎韓愈友善韓爲江西從事此篇爲權徳輿作而徳輿集無之愈亦未嘗爲江西從事疑愈字誤【隆興職方乘載昌黎韓洄爲觀察使張鎬僚佐正在此時恐是韓洄又英華載張鎬遺愛頌云昌黎韓洄職方乘誤作泗】徐陵自稱徐君【與王僧辧書孤子徐君一作名】張說自稱張君【祭殷仲堪文弔陳司馬書並稱張君張氏女墓志稱季兄君本集並作某】或疑君古人自稱如文選王僧達祭顏光祿文自稱王君王績集中載兩答刺史杜之松答處士馮子華與江公重借隋紀四書並稱王君白又文選任彥升固辭奪禮啟昉自李善夲作君呂延濟曰昉家集諱其名但云君撰者因而錄之未詳孰是張說爲建安郡王武攸宜平冀州賊契丹露布建安郡王武攸宜一夲作河內郡王集作神兵道按唐書萬歲通天初建安郡王武攸宜爲淸邊道行軍大總管討契丹神功元年河內郡王武懿宗爲神兵道大總管討契丹孫萬榮今露布所載乃河內郡王而集中首題河內郡王臣某一作爲是褚無量元希聲崔景晊墓志沈傳師行狀元不書名止云某今以唐書塡入他皆仿此

雜錄五

張說季春下旬宴山池序尾暮春之提日按初學記晦日門引公羊傳提月六鶂退飛過宋都提月者何僅逮是月也何以不曰晦日也今題云季春下旬則提月也但日字可疑耳【今公羊傳作是月釋文一徒兮反】韓愈藍田縣丞防壁記劾數慢近世方崧卿韓集舉正云劾文苑作諺蜀本作該該轉爲劾其訛益甚又再進再屈於人洪氏容齋續筆云杭本韓文作再屈千人蜀本作再進屈千人文苑亦然舉正云蜀本作再進再屈千人文苑作再進屈千人今從他本以千爲於仍多再字【方崧卿屢舉文苑以證韓文然比今本又似不同意好事者展轉攺易反失其眞今各存其說】又李元賓墓志竟何爲哉竟何爲哉邵伯溫次子博字公濟續父書號聞見後錄謂石本以上句作意何爲哉爲妙舉正遂信其說大扺前輩文字多自攺於石刻之後而石本眞贗尙未可知況邵氏父子所錄差誤非一端不可盡信以理觀之則元本竟字亦未爲不是終勝意字楊炯薛元超行狀上幸九成宮時太子英王侍皇帝酒酒酣公獻壽曰天皇合易象幹將三男震坎艮今日是也集作太子英王皇帝侍酒酣皇帝蓋謂睿宗也當如集本乃合三男之說賦中押韻間有不見官韻者固所未詳乃如漢文帝幸細栁營賦以將軍出令漢帝徐行爲韻賦內云遙臨渭水之將謂在渭之將將側也本是官韻或乃攺字傍又勤政樓視朔觀云物賦以歡作端沛父老畱漢髙祖賦以意爲裏皆輕攺官韻凡文苑所編失作者年代先後或叢雜不倫今各釐正如表疏哀冊文諡議碑志中釋門家廟神道中職官等捲是也他皆仿此覧者所宜詳也凡詩賦雜文等多重出而頗有異同蓋編文苑時非出一手故也又二百六十一卷諸本並有兩卷其篇數𨿽合總目而詩多重復或全異者如周賀十二首重者三溫庭筠十五首重者五杜牧九首皆不同許渾十四首前卷闕其九今合爲一卷去其重復注異同爲一作按楊文公作楊徽之行狀云受詔與諸公編文苑英華以公専精風騷特命編詩爲二百卷則詩出一人之手不知何故重復如此凡書疏表啟等文苑多與舊唐書貞觀政要太宗實錄唐防要同而新史多潤色其文頗異今亦參取孔熙先爲彭城王檄徵鎭文見宋書範傳乃與熙先等謀逆之文也文苑亦從而錄之未詳楊盈川楊去盈墓志蔣琬之譏盛元責在司空元集作允按後漢黃琬對司空盛允曰蠻夷猾夏責在司空當作黃琬盛允蔣琬乃蜀人也於邵送趙評事赴東都序身田身筐之貢身疑作�古文厥字見廣韻玉篇

文苑英華辧證卷十

