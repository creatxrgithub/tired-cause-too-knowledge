淸文精選劉文武編

吳偉業張南垣傳

張南垣名漣﹐南垣其字﹐華亭人﹐徙秀州﹐又爲秀州人。少學畫﹐好寫人像﹐兼通山水﹐遂以其意壘石﹐故他藝不甚著﹐其壘石最工﹐在他人爲之莫能及也。百餘年來﹐爲此技者類學嶄巖嵌特﹐好事之家羅取一二異石﹐標之曰峯﹐皆從他邑輦致﹐決城闉﹐壞道路﹐人牛喘汗﹐僅得而至。絡以巨絙﹐錮以鐵汁﹐刑牲下拜﹐劖顏刻字﹐鉤塡空靑﹐穹窿巖巖﹐若在喬嶽﹐其難也如此。而其旁又架危梁﹐梯鳥道﹐遊之者鉤巾棘履﹐拾級數折﹐傴僂入深洞﹐捫壁投罅﹐瞪盻駭栗。南垣過而笑曰「是豈知爲山者耶﹗今夫羣峯造天﹐深巖蔽日﹐此夫造物神靈之所爲﹐非人力所得而致也。況其地輒跨數百里﹐而吾以盈丈之址﹐五尺之溝﹐尢而效之﹐何異市人搏土以欺兒童哉﹗惟夫平岡小阪﹐陵阜陂陁﹐版築之功﹐可計日以就﹐然後錯之以石﹐棋置其間﹐繚以短垣﹐翳以密筿﹐若似乎奇峯絕嶂﹐累累乎墻外﹐而人或見之也。其石脈之所奔注﹐伏而起﹐突而怒﹐爲獅蹲﹐爲獸攫﹐田鼻含呀﹐牙錯距躍﹐決林莽﹐犯軒檻而不去﹐若似乎處大山之麓﹐截溪斷谷﹐私此數石者爲吾有也。方壙石洫﹐易以曲岸回沙﹔邃闥雕楹﹐攺爲靑扉白屋。樹取其不雕者﹐松杉檜栝﹐雜植成林﹔石取其易致者﹐太湖堯峯﹐隨意布置。有林泉之美﹐無登頓之勞﹐不亦可乎﹗」華亭董宗伯玄宰﹑陳徵君仲醇亟稱之曰「江南諸山﹐土中戴石﹐黃一峯﹑吳仲圭常言之﹐此知夫畫脈者也。」羣公交書走幣﹐歲無慮數十家。有不能應者﹐用爲大恨﹐顧一見君﹐驚喜歡笑如初。

君爲人肥而短黑﹐性滑稽﹐好舉里巷諧媟以爲撫掌之資。或陳語舊聞﹐反以此受人啁弄﹐亦不顧也。與人交﹐好談人之善﹐不擇髙下﹐能安異同﹐以此遊於江南諸郡者五十餘年。自華亭﹑秀州外﹐於白門﹑於金沙﹑於海虞﹑於婁東﹑於鹿城﹐所過必數月。其所爲園﹐則李工部之橫云﹑虞觀察之予園﹑王奉常之樂郊﹑錢宗伯之拂水﹑吳吏部之竹亭爲最著。經營粉本﹐髙下濃淡﹐早有成法。初立土山﹐樹石未添﹐巖壑已具﹐隨皴隨攺﹐煙雲渲染﹐補入無痕。卽一花一竹﹐疏密欹斜﹐妙得俯仰。山未成﹐先思著屋﹐屋未就﹐又思其中之所施設﹐窗櫺幾榻﹐不事雕飾﹐雅合自然。主人解事者﹐君不受促迫﹐次第結構﹐其或任情自用﹐不得已骫骳曲折﹐後有過者﹐輒嘆息曰「此必非南垣意也。」

君爲此技旣久﹐土石艸樹﹐咸能識其性情。每創手之日﹐亂石林立﹐或臥或倚﹐君躊躇四顧﹐正勢側峯﹐橫支豎理﹐皆默識在心﹐借成眾手。常髙坐一室﹐與客談笑﹐呼役夫曰「某樹下某石可置某處。」目不轉視﹐手不再指﹐若金在冶﹐不假斧鑿。甚至施竿結頂﹐懸而下縋﹐尺寸勿爽﹐觀者以此服其能矣。人有學其術者﹐以爲曲折變化﹐此君生平之所長﹐盡其心力以求仿佛﹐初見或似﹐久觀輒非。而君獨規模大勢﹐使人於數日之內﹐尋丈之間﹐落落難合﹐及其旣就﹐則天墮地出﹐得未曾有。曾於友人齋前作荊﹑關老筆﹐對峙平墄﹐已過五尋﹐不作一折﹐忽於其顚﹐將數石盤互得勢﹐則全體飛動﹐蒼然不羣。所謂他人爲之莫能及者﹐蓋以此也。

君有四子﹐能傳父術。晚歲辭涿鹿相國之聘﹐遣其仲子行﹐退老於鴛湖之側﹐結廬三楹。余過之謂余曰「自吾以此術遊江以南也﹐數十年來﹐名園別墅易其故主者﹐比比多矣。蕩於兵火﹐沒於荊榛﹐奇花異石﹐他人輦取以去﹐吾仍爲之營置者﹐輒數見焉。吾懼石之不足畱吾名﹐而欲得子文以傳之也。」余曰「柳宗元爲《梓人傳》﹐謂有得於經國治民之旨。今觀張君之術﹐𨿽庖丁解牛﹐公輸刻鵠﹐無以復過﹐其藝而合於道者歟﹗君子不作無益﹐穿池築臺﹐《春秋》所戒﹐而王公貴人﹐歌舞般樂﹐侈欲傷財﹐獨此爲耳目之觀﹐稍有合於淸淨。且張君因深就髙﹐合自然﹐惜人力﹐此學愚公之術而變焉者也﹐其可傳也已。」作《張南垣傳》。彭士望九牛壩觀觝戲記

樹廬叟負幽憂之疾於九牛壩茅齋之下。戊午閏月除日﹐有爲角觝之戲者﹐踵門告曰「其亦有以娛公﹖」叟笑而頷之。因設場於溪樹之下。密雲未雨﹐風木泠然﹐陰而不燥。於是鄰幼生周氏之族之賓之友戚﹐山者牧樵﹐耕者犁犢﹐行擔簦者﹐水桴輯者﹐咸停釋而聚觀焉。

初則累重案﹐一婦仰臥其上﹐豎雙足承八歲兒﹐氏覆臥起﹐或鵠立合掌拜跪﹐又或兩肩接足﹐兒之足亦仰豎﹐伸縮自如﹔間又一足承兒﹐兒拳曲如蓮出水狀。其下則二男子一婦一女童﹐與一老婦鳴金鼓﹐俚歌雜佛曲和之。良久乃下。又一婦登場﹐如前臥﹐豎承一案﹐旋轉周四角﹐更反側背面承之﹐兒復立案上﹐拜起如前儀。兒下﹐則又承一木槌﹐槌長尺有半﹐徑半之。兩足圓轉﹐或豎拋之而復承之。婦旣罷﹐一男子登焉﹐足仍豎﹐承一梯可五級﹐兒上至絕頂﹐復倒豎穿級而下。叟憫其勞﹐令暫息﹐飲之酒。

其人更移場他處﹐擇艸淺平坡地﹐去瓦石。乃接木爲蹻﹐距地八尺許﹐一男子履其上﹐傅粉墨揮扇雜歌笑﹐闊步坦坦﹐時或跳躍﹐後更舞大刀﹐回翔中節。此戲吾鄕曁江左時有之﹐更有髙丈餘者﹐但步不能舞。最後設軟索﹐髙丈許﹐長倍之﹐女童履焉。手持一竹竿﹐兩頭載石如持衡﹐行至索盡處﹐輒倒步﹐或仰臥﹐或一足立﹐或偃行﹐或負竿行如擔﹐或時墜掛復躍起。下鼓歌和之﹐說白俱有名目﹐爲時最久﹐可十許刻。女下﹐婦索帕蒙雙目爲瞽者﹐番躍而登﹐作盲狀﹐東西探步﹐時跌若墜﹐復搖晃似戰懼﹐久之乃已。仍持竿﹐石加重﹐蓋其衡也。

方登場時﹐觀者見其險﹐咸爲之股栗﹐毛髮豎﹐目炫暈﹐惴惴惟恐其傾墜。叟視場上人﹐皆暇整從容而靜﹐八歲兒亦齋慄如先輩主敬﹐如入定僧。此皆誠一之所至﹐而專用之於習。慘澹攻苦﹐屢蹉跌而不遷﹔審其機以應其勢﹐以得其致力之所在﹐習之又久﹐乃至精熟﹐不失毫茫﹐乃始出而行世﹐舉天下之至險阻者皆爲簡易。夫曲藝則亦有然者矣﹗以是知至巧出於至平。蓋以志凝其气﹐气動其天﹐非鹵莽滅裂之所能效此。其意莊生知之﹐私其身不以用於天下﹔儀﹑秦亦知之﹐且習之﹐以人國戲﹐私富貴﹐以自賊其身與名。莊所稱僚之弄丸﹑庖丁之解牛﹑傴僂之承蜩﹑紀渻子之養雞﹐推之伯昏瞀人臨千仞之蹊﹐足逡巡垂二分在外﹔呂梁丈人出沒於懸水三十仞﹐流沫四十里之間﹐何莫非是。其神全也。叟又以視觀者﹐久亦忘其爲險﹐無異康莊大道中﹐與之俱化。甚矣﹗習之能移人也。

其人爲叟言﹕祖自河南來零陵﹐傳業者三世﹐徒百餘人﹐家有薄田﹐頗苦賦役﹐攜其婦與婦之娣姒﹐兄之子﹐提抱之嬰孩﹐糊其口於四方﹐贏則以供田賦。所至江﹑浙﹑兩粵﹑滇﹑黔﹑口外絕徼之地﹐皆步擔﹐器具不外貸﹐諳艸木之性﹐捃摭續食﹐亦以哺其兒。叟視其人衣敝緼﹐飄泊羈窮﹐陶然有自樂之色。羣居甚和適﹐男女五六歲卽授技﹐老而休焉﹐皆有以自給。以道路爲家﹐以戲爲田﹐傳授爲世業。其肌體爲寒暑風雨冰雪之所頑﹐智意爲跋涉艱遠人情之所儆怵磨厲。男婦老稚皆頑鈍﹐儇敏機利﹐捷於猿猱﹐而其性曠然如麋鹿。叟因之重有感矣。

先王之教﹐久矣夫不明不作。其人恬自處於優笑巫覡之間﹐爲夏仲禦之所深疾﹐然益知天地之大﹐物各遂其生成﹐稗稻並實﹐無偏頗也。彼固自以爲戲﹐所遊歷幾千萬里﹐髙明巨麗之家﹐以迄三家一門之村市﹐亦無不以戲視之﹐叟獨以爲有所用。身老矣﹐不能事洴澼絖﹐亦安所得以試其不龜手之藥﹐托空言以記之﹖固哉﹗王介甫謂「雞鳴狗盜之出其門﹐士之所以不至。」不能致雞鳴狗盜耳﹐呂惠卿輩之諂謾﹐曾雞鳴狗盜之不若。雞鳴狗盜之出其門﹐益足以致天下之奇士﹐而孟嘗未足以知之﹔信陵﹑燕昭知之﹐所以收漿﹑博﹑屠者之用﹐千金市死馬之骨﹐而遂以報齊怨。宋亦有張元﹑吳昊﹐𨿽韓﹑範不能用﹐以資西夏。寧無復以叟爲戲言也﹐悲夫﹗黃宗羲原君

有生之初﹐人各自私也﹐人各自利也。天下有公利而莫或興之﹐有公害而莫或除之﹐有人者出﹐不以一己之利爲利﹐而使天下受其利﹔不以一己之害爲害﹐而使天下釋其害。此其人之勤勞﹐必千萬於天下之人。夫以千萬倍之勤勞﹐則己又不享其利﹐必非天下之人情所欲居也。故古人之君﹐量而不欲入者﹐許由﹑務光是也﹔入而又去之者﹐堯﹑舜是也﹔初不欲入而不得去者﹐禹是也。豈古之人有所異哉﹖好逸惡勞﹐亦猶夫人之情也。

後之爲人君者不然。以爲天下利害之權皆出於我﹐我以天下之利盡歸於己﹐以天下之害盡歸於人﹐亦無不可。使天下之人不敢自私﹐不敢自利﹐以我之大私爲天下之公。始而慚焉﹐久而安焉﹐視天下爲莫大之產業﹐傳之子孫﹐受享無窮。漢髙帝所謂「某業所就﹐孰與仲多」者﹐其逐利之情﹐不覺溢之於辭矣。

此無他﹐古者以天下爲主﹐君爲客﹐凡君之所畢

世而經營者﹐爲天下也。今也以君爲主﹐天下爲客﹐凡天下之無地而得安寧者﹐爲君也。是以其未得之也﹐屠毒天下之肝腦﹐離散天下之子女﹐以博我一人之產業﹐曾不慘然﹐曰「我固爲子孫創業也。」其旣得之也﹐敲剝天下之骨髓﹐離散天下之子女﹐以奉我一人之淫樂﹐視爲當然﹐曰「此我產業之花息也。」然則爲天下之大害者﹐君而已矣﹗向使無君﹐人各得自私也﹐人各得自利也。嗚呼﹗豈設君之道固如是乎﹖

古者天下之人愛戴其君﹐比之如父﹐擬之如天﹐誠不爲過也。今也天下之人﹐怨惡其君﹐視之如寇仇﹐名之爲獨夫﹐固其所也。而小儒規規焉以君臣之義無所逃於天地之間﹐至桀紂之暴﹐猶謂湯武不當誅之﹐而妄傳伯夷﹑叔齊無稽之事﹐乃兆人萬姓崩潰之血肉﹐曾不異夫腐鼠。豈天地之大﹐於兆人萬姓之中﹐獨私其一人一姓乎﹖是故武王聖人也﹐孟子之言﹐聖人之言也。後世之君﹐欲以如父如天之空名﹐禁人之窺伺者﹐皆不便於其言﹐至廢孟子而不立﹐非導源於小儒乎﹖

𨿽然﹐使後之爲君者﹐果能保此產業﹐傳之無窮﹐亦無怪乎其私之也。旣以產業視之﹐人之欲得產業﹐誰不如我﹖攝緘縢﹐固扃鐍﹐一人之智力﹐不能勝天下欲得之者之眾。遠者數世﹐近者及身﹐其血肉之崩潰﹐在其子孫矣。昔人願世世無生帝王家﹐而毅宗之語公主﹐亦曰「若何爲生我家﹗」痛哉斯言﹗回思創業時﹐其欲得天下之心﹐有不廢然摧沮者乎﹖是故明乎爲君之職分﹐則唐﹑虞之世﹐人人能讓﹐許由﹑務光非絕塵也﹔不明乎爲君之職分﹐則市井之間﹐人人可欲﹐許由﹑務光所以曠後世而不聞也。然君之職分難明﹐以俄頃淫樂﹐不易無窮之悲﹐𨿽愚者亦明之矣。顧炎武廉恥

《五代史﹟馮道傳﹟論》曰﹕禮義廉恥﹐國之四維﹐四維不張﹐國乃滅亡。善乎﹐管生之能言也﹗禮義﹐治人之大法﹔廉恥﹐立人之大節﹔蓋不廉則無所不取﹐不恥則無所不爲。人而如此﹐則禍敗亂亡﹐亦無所不至﹔況爲大臣而無所不取﹐無所不爲﹐則天下其有不亂﹐國家其有不亡者乎﹖然而四者之中﹐恥尢爲要。故夫子之論士﹐曰「行己有恥。」孟子曰「人不可以無恥。無恥之恥﹐無恥矣。」又曰「恥之於人大矣﹐爲機變之巧者﹐無所用恥焉。」所以然者﹐人之不廉﹐而至於悖禮犯義﹐其原皆生於無恥也。故士大夫之無恥﹐是謂國恥。

吾觀三代以下﹐世衰道微﹐棄禮義﹐捐廉恥﹐非一朝一夕之故。然而松柏後凋於歲寒﹐雞鳴不已於風雨﹐彼昏之日﹐固未嘗無獨醒之人也﹗頃讀《顏氏家訓》有云「齊朝一士夫嘗謂吾曰﹕『我有一兒﹐年已十七﹐頗曉書疏﹐教其鮮卑語﹐及彈琵琶﹐稍欲通解﹐

以此伏事公卿﹐無不寵愛。』吾時俯而不答。異哉﹐此人之教子也﹗若由此業自致卿相﹐亦不願汝曹爲之。」嗟乎﹗之推不得已而仕於亂世﹐猶爲此言﹐尙有《小宛》詩人之意﹐彼閹然媚於世者﹐能無愧哉﹗

羅仲素曰﹕教化者朝廷之先務﹐廉恥者士人之美節﹔風俗者天下之大事。朝廷有教化﹐則士人有廉恥﹔士人有廉恥﹐則天下有風俗。

古人治軍之道﹐未有不本於廉恥者。《吳子》曰「凡制國治軍﹐必教之以禮﹐勵之以義﹐使有恥也。夫人有恥﹐在大足以戰﹐在小足以守矣。」《尉繚子》言「國必有慈孝廉恥之俗﹐則可以死易生。」而太公對武王﹕「將有三勝﹐一曰禮將﹐二曰力將﹐三曰止欲將。故禮者﹐所以班朝治軍而兔苴之武夫﹐皆本於文王后妃之化﹔豈有淫芻蕘﹐竊牛馬﹐而爲暴於百姓者哉﹗」《後漢書》﹕張奐爲安定屬國都尉﹐「羌豪帥感免恩徳﹐上馬二十匹﹐先零酋長又遺金鐻八枚﹐奐並受之﹐而召主簿於諸羌前﹐以酒酹地曰﹕『使馬如羊﹐不以入﹔使金如粟﹐不以入懷。』悉以金馬還之。羌性貪而貴吏淸﹐前有八都尉率好財貨﹐爲所患苦﹐及奐正身潔己﹐威化大行」。嗚呼﹗自古以來﹐邊事之敗﹐有不始於貪求者哉﹖吾於遼東之事有感。

杜子美詩﹕安得廉頗將﹐三軍同晏眠﹗一本作「廉恥將」。詩人之意﹐未必及此﹐然吾觀《唐書》﹐言王佖爲武靈節度使﹐先是﹐土蕃欲成烏蘭橋﹐每於河

壖先貯材木﹐皆爲節帥遣人潛載之﹐委於河流﹐終莫能成。蕃人知佖貪而無謀﹐先厚遺之﹐然後並役成橋﹐仍築月城守之。自是朔方禦寇不暇﹐至今爲患﹐由佖之黷貨也。故貪夫爲帥而邊城晚開。得此意者﹐郢書燕說﹐或可以治國乎﹗顧炎武與友人論門人書

伏承來教﹐勤勤懇懇﹐閔其年之衰暮﹐而悼其學之無傳﹐其爲意甚盛。然欲使之效曩者二三先生﹐招門徒﹐立名譽﹐以光顯於世﹐則私心有所不願也。若乃西漢之傳經﹐弟子常千餘人﹐而位富者至公卿﹐下者亦爲博士﹐以名其學﹐可不謂榮歟﹐而班史乃斷之曰「蓋祿利之路然也。」故以夫子之門人﹐且學幹祿。子曰「三年學﹐不至於穀﹐不易得也。」而況於今日乎﹖

今之爲祿利者﹐其無藉於經術也審矣。窮年所習不過應試之文﹐而問以本經﹐猶茫然不知爲何語﹐蓋舉唐以來帖括之淺而又廢之。其無意於學也﹐傳之非一世矣﹐矧納貲之例行﹐而且不識字者可爲郡邑博士﹗惟貧而不能徙業者﹐百人之中尙有一二。讀書而又皆躁競之徒﹐欲速成以名於世﹐語之以五經則不願學﹐語之以白沙﹑陽明之語錄﹐則欣然矣﹐以其襲而取之易也。其中小有才華者﹐頗好爲詩﹐而今日之詩﹐亦可

以不學而作。吾行天下見詩與語錄之刻﹐堆幾積案﹐殆於瓦釜雷鳴﹐而叩之以二南﹑雅頌之義﹐不能說也。於此時而將行吾之道﹐其誰從之﹖「大匠不爲拙工攺廢繩墨﹐羿不爲拙射變其彀率。」若徇眾人之好而自貶其學﹐以來天下之人﹐而廣其名譽﹐則是枉道以從人﹐而我亦將有所不暇。惟是斯道之在天下﹐必有時而興﹐而君子之教人有私淑艾者﹐𨿽去之百世而猶若同堂也。所著《日知錄》三十餘卷﹐平生之志與業皆在其中﹐惟多寫數本以貽之同好﹐庶不爲惡其害己者之所去﹐而有王者起﹐得以酌取焉﹐其亦可以畢區區之願矣。

夫道之污隆﹐各以其時﹐若爲己而不求名﹐則無不可以自勉。鄙哉硜硜所以異於今之先生者如此。髙明何以教之﹗侯方域癸未去金陵日與阮光祿書

僕竊聞君子處己﹐不欲自恕而苛責他人以非其道。今執事之於僕﹐乃有不然者﹐願爲執事陳之。

執事﹐僕之父行也。神宗之末﹐與大人同朝﹐相得甚歡。其後乃有欲終事執事而不能者﹐執事當自追憶其故﹐不必僕言之也。大人削官歸﹐僕時方少﹐每侍﹐未嘗不念執事之才而嗟惜者彌日。及僕稍長﹐知讀書﹐求友金陵﹐將戒途﹐而大人送之曰「金陵有禦史成公勇者﹐𨿽於我爲後進﹐我常心重之。汝至﹐當以爲師。又有老友方公孔炤﹐汝當持刺拜於牀下。」語不及執事。及至金陵﹐則成公已得罪去﹐僅見方公﹐而其子以智者﹐僕之夙交也﹐以此晨夕過從。執事與方公﹐同爲父行﹐理當謁﹐然而不敢者﹐執事當自追憶其故﹐不必僕言之也。今執事乃責僕與方公厚﹐而與執事薄。噫﹐亦過矣。

忽一日﹐有王將軍過僕甚恭。每一至﹐必邀僕爲詩歌﹐旣得之﹐必喜﹐而爲僕貰酒奏伎﹐招遊舫﹐攜山屐﹐殷殷積旬不倦。僕初不解﹐旣而疑以問將軍﹐將軍乃屏人以告僕曰「是皆阮光祿所願納交於君者也﹐光祿方爲諸君所詬﹐願更以道之君之友陳君定生﹑吳君次尾﹐庶稍湔乎。」僕容謝之曰「光祿身爲貴卿﹐又不少佳賓客﹐足自娛﹐安用此二三書生爲哉﹐僕道之兩君﹐必重爲兩君所絕。若僕獨私從光祿遊﹐又竊恐無益光祿。辱相款八日﹐意良厚﹐然不得不絕矣。」凡此皆僕平心稱量﹐自以爲未甚太過﹐而執事顧含怒不已﹐僕誠無所逃罪矣﹗

昨夜方寢﹐而楊令君文驄叩門過僕曰「左將軍兵且來﹐都人洶洶﹐阮光祿揚言於淸議堂﹐云子與有舊﹐且應之於內﹐子盍行乎。」僕乃知執事不獨見怒﹐而且恨之﹐欲置之族滅而後快也。僕與左誠有舊﹐亦已奉熊尙書之教﹐馳書止之﹐其心事尙不可知。若其犯順﹐則賊也﹔僕誠應之於內﹐亦賊也。士君子稍知禮義﹐何至甘心作賊﹗萬一有焉﹐此必日暮途窮﹐倒行而逆施﹐若昔日干兒義孫之徒﹐計無復之﹐容出於此。而僕豈其人耶﹐何執事文織之深也﹗

竊怪執事常願下交天下士﹐而展轉蹉跎﹐乃至嫁禍而滅人之族﹐亦甚違其本念。倘一旦追憶天下士所以相遠之故﹐未必不悔﹐悔未必不攺。果悔且攺﹐靜待之數年﹐心事未必不暴白。心事果暴白﹐天下士未必不接踵而至執事之門。僕果見天下士接踵而至執事之門﹐亦必且隨屬其後﹐長揖謝過﹐豈爲晚乎﹖而柰何阻毒左計一至於此﹗

僕今已遭亂無家﹐扁舟短棹﹐措此身甚易。獨惜執事忮機一動﹐長伏艸莽則已﹐萬一復得志﹐必至殺盡天下士以酧其宿所不快﹐則是使天下士終不復至執事之門﹐而後世操簡書以議執事者﹐不能如僕之詞微而義婉也。僕且去﹐可以不言﹐然恐執事不察﹐終謂僕於長者傲﹐故敢述其區區﹐不宣。侯方域李姬傳

李姬者名香﹐母曰貞麗。貞麗有俠气﹐嘗一夜博﹐輸千金立盡。所交接皆當世豪傑﹐尢與陽羨陳貞慧善也。姬爲其養女﹐亦俠而慧﹐略知書﹐能辧別士大夫賢杏﹐張學士溥﹑夏吏部允彜急稱之。少風調皎爽不羣。十三歲﹐從吳人周如松受歌玉茗堂四傳奇﹐皆能盡其音節。尢工琵琶詞﹐然不輕發也。

雪苑侯生﹐己卯來金陵﹐與相識。姬嘗邀侯生爲詩﹐而自歌以償之。初﹐皖人阮大鋮者﹐以阿附魏忠賢論城旦﹐屏居金陵﹐爲淸議所斥﹐陽羨陳貞慧﹑貴池吳應箕實首其事﹐持之力。大鋮不得已﹐欲侯生爲解之﹐乃假所善王將軍﹐日載酒食與侯生遊。姬曰「王將軍貧﹐非結客者﹐公子盍叩之﹖」侯生三問﹐將軍乃屏人述大鋮意。姬私語侯生曰「妾少從假母識陽羨君﹐其人有髙義﹐聞吳君尢錚錚﹐今皆與公子善﹐柰何以阮公負至交乎﹗且以公子之世望﹐安事阮公﹗公子讀萬卷書﹐所見豈後於賤妾耶﹖」侯生大乎稱善﹐醉而臥。王將軍者殊怏怏﹐因辭去﹐不復通。

未幾﹐侯生下第。姬置酒桃葉渡﹑歌琵琶詞以送之﹐曰「公子才名文藻﹐雅不減中郎。中郎學不補行﹐今琵琶所傳詞固妄﹐然嘗暱董卓﹐不可掩也。公子豪邁不羈﹐又失意﹐此去相見未可期﹐願終自愛﹐無忘妾所歌琵琶詞也﹗妾亦不復歌矣﹗」

侯生去後﹐而故開府田仰者﹐以金三百鍰﹐邀姬一見。姬固卻之。開府慚且怒﹐且有以中傷姬。姬嘆曰「田公豈異於阮公乎﹖吾向之所贊於侯公子者謂何﹖今乃利其金而赴之﹐是妾賣公子矣﹗」卒不往。魏禧吾廬記

季子禮﹐旣倦於遊﹐南極瓊海﹐北抵燕﹐於是作屋於勺庭之左肩﹐曰「此眞吾廬矣﹗」名曰吾廬。

廬於翠微址最髙﹐羣山宮之﹐平疇崇田﹐參錯其下﹐目之所周﹐大約數十里﹐故視勺庭爲勝焉。

於是髙下其徑﹐折而三之。松鳴於屋上﹐桃﹑李﹑梅﹑梨﹑梧桐﹑桂﹑辛夷之華﹐蔭於徑下﹐架曲直之木爲檻﹐堊以蜃灰﹐光耀林木。

客曰「斗絕之山﹐取蔽風雨足矣。季子舉債而飾之﹐非也。」或曰「其少衰乎﹖其將懷安也。」

方季子之南遊也﹐驅車瘴癩之鄕﹐蹈不測之波﹐去朋友﹐獨身無所事事﹐而之瓊海。至則颶風夜發屋﹐臥星露之下﹐兵變者再﹐索人而殺之﹐金鐵鳴於堂戶﹐屍交於衢﹐流血溝瀆。客或以聞諸家﹐家人憂恐泣下﹐余談笑飲食自若也。及其北遊山東﹐方大饑﹐饑民十百爲羣﹐煮人肉而食。千里之地﹐艸絕根﹐樹無靑皮。家人聞之﹐益憂恐﹐而季子竟至燕。

客有讓餘者曰「子之兄弟一身矣﹐又惟子言之從。今季子好舉債遊﹐往往無故衝危難﹐冒險阻﹐而子不禁﹐何也﹖」余笑曰「吾固知季子之無死也。吾之視季子之舉債冒險危而遊﹐與舉債而飾其廬﹐一也。且夫人各以得行其志爲適。終身守閨門之內﹐選耎趑趄﹐蓋井而觀﹐腰舟而渡﹐遇三尺之溝﹐則色變不敢跳越﹐若是者﹐吾不彊之適江湖。好極山川之奇﹐求朋友﹐攬風土之變﹐視客死如家﹐死亂如死病﹐江湖之死如衽席﹐若是者﹐吾不彊使守其家。孔子曰﹕『志士不忘在溝壑。』夫若是者﹐吾所不能而子弟能之﹐其志且樂爲之﹐而吾何暇禁﹖」

季子爲餘言﹐渡海時舟中人眩怖不敢起﹐獨起視海中月﹐作《乘月渡海歌》一首。兵變﹐闔而坐﹐作《海南道中詩》三十首。余乃笑吾幸不憂恐泣下也。

廬旣成﹐易堂諸子﹐自伯兄而下皆有詩﹔四方之士聞者﹐咸以詩來會﹐而余爲之記。魏禧大鐵椎傳

庚戌十一月﹐予自廣陵歸﹐與陳子燦同舟。子燦年二十八﹐好武事﹐予授以左氏兵謀兵法﹐因問「數遊南北﹐逢異人乎﹖」子燦爲述大鐵椎﹐作《大鐵椎傳》。

大鐵椎﹐不知何許人﹐北平陳子燦省兄河南﹐與遇宋將軍家。宋﹐懷慶靑華鎭人﹐工技擊﹐七省好事者皆來學﹐人以其雄健﹐呼宋將軍云。宋弟子髙信之﹐亦懷慶人﹐多力善射﹐長子燦七歲﹐少同學﹐故嘗與過宋將軍。

時座上有健啖客﹐貌甚寢﹐右脇夾大鐵椎﹐重四五十斤﹐飲食拱揖不暫去。柄鐵折疊環復﹐如鎖上練﹐引之長丈許。與人罕言語﹐語類楚聲。扣其鄕及姓字﹐皆不答。

旣同寢﹐夜半﹐客曰「吾去矣﹗」言訖不見。子燦見窗戶皆閉﹐驚問信之。信之曰「客初至﹐不冠不襪﹐以藍手巾裹頭﹐足纏白布﹐大鐵椎外﹐一物無所持﹐而腰多白金。吾與將軍俱不敢問也。」子燦寐而醒﹐客則鼾睡炕上矣。

一日﹐辭宋將軍曰「吾始聞汝名﹐以爲豪﹐然皆不足用。吾去矣﹗」將軍彊畱之﹐乃曰「吾數擊殺響馬賊﹐奪其物﹐故仇我。久居﹐禍且及汝。今夜半﹐方期我決鬥某所。」宋將軍欣然曰「吾騎馬挾矢以助戰。」客曰「止﹗賊能且眾﹐吾欲護汝﹐則不快吾意。」宋將軍故自負﹐且欲觀客所爲﹐力請客﹐客不得已﹐與偕行。將至斗處﹐送將軍登空堡上﹐曰「但觀之﹐愼弗聲﹐令賊知也。」

時雞鳴月落﹐星光照曠野﹐百步見人。客馳下﹐吹觱篥數聲。頃之﹐賊二十餘騎四面集﹐步行負弓矢從者百許人。一賊提刀突奔客﹐客大呼揮椎﹐賊應聲落馬﹐馬首裂。眾賊環而進﹐客奮椎左右擊﹐人馬僕地﹐殺三十許人。宋將軍屏息觀之﹐股票欲墮。忽聞客大呼曰「吾去矣。」塵滚滚東向馳去。後遂不復至。

魏禧論曰﹕子房得力士﹐椎秦皇帝博浪沙中﹐大鐵椎其人與﹖天生異人﹐必有所用之。予讀陳同甫《中興遺傳》﹐豪俊俠烈魁奇之士﹐泯泯然不見功名於世者又何多也﹖豈天之生才不必爲人用與﹖抑用之自有時與﹖子燦遇大鐵椎爲壬寅歲﹐視其貌當年三十﹐然則大鐵椎今四十耳。子燦又嘗見其寫市物帖子﹐甚工楷書也。汪琬傳是樓記

昆山徐健菴先生﹐築樓於所居之後﹐凡七楹。間命工木爲櫥﹐貯書若干萬卷﹐區爲經史子集四種﹐經則傳注義疏之書附焉﹐史則日錄家乘山經野史之書附焉﹐子則附以卜筮醫藥之書﹐集則附以樂府詩餘之書﹐凡爲櫥者七十有二﹐部居類匯﹐各以其次﹐素標緗帙﹐啟鑰燦然。於是先生召諸子登斯樓而詔之曰「吾何以傳女曹哉﹖吾徐先世﹐故以淸白起家﹐吾耳目濡染舊矣。蓋嘗慨夫爲人之父祖者﹐每欲傳其土田貨財﹐而子孫未必能世富也﹔欲傳其金王珍玩﹑鼎彜尊斝之物﹐而又未必能世寶也﹔欲傳其園池臺榭﹑舞歌輿馬之具﹐而又未必能世享其娛樂也。吾方以此爲鑑。然則吾何以傳女曹哉﹖」因指書而欣然笑曰「所傳者惟是矣﹗」遂名其樓爲「傳是」﹐而問記於琬。琬衰病不及爲﹐則先生屢書督之﹐最後復於先生曰﹕

甚矣﹐書之多厄也﹗由漢氏以來﹐人主往往重官賞以購之﹐其下名公貴卿﹐又往往厚金帛以易之﹐或親操翰墨﹐及分命筆吏以繕錄之。然且裒聚未幾﹐而輒至於散佚﹐以是知藏書之難也。琬顧謂藏之之難不若守之之難﹐守之之難不若讀之之難﹐尢不若躬體而心得之之難。是故藏而勿守﹐猶勿藏也﹔守而弗讀﹐猶勿守也。夫旣已讀之矣﹐而或口與躬違﹐心與迹忤﹐采其華而忘其實﹐是則呻佔記誦之學所爲嘩眾而竊名者也﹐與弗讀奚以異哉﹗

古之善讀書者﹐始乎博﹐終乎約﹐博之而非誇多斗靡也﹐約之而非保殘安陋也。善讀書者根柢於性命而究極於事功﹕沿流以溯源﹐無不探也﹔明體以適用﹐無不達也。尊所聞﹐行所知﹐非善讀書者而能如是乎﹗

今健菴先生旣出其所得於書者﹐上爲天子之所器重﹐次爲中朝士大夫之所矜式﹐藉是以潤色大業﹐對揚休命﹐有餘矣﹐而又推之以訓敕其子姓﹐俾後先躋巍科﹐取仕﹐翕然有名於當世﹐琬然後喟焉太息﹐以爲讀書之益弘矣哉﹗循是道也﹐𨿽傳諸子孫世世﹐何不可之有﹖

若琬則無以與於此矣。居平質駑才下﹐患於有書而不能讀。延及暮年﹐則又跧伏窮山僻壤之中﹐耳目固陋﹐舊學消亡﹐蓋本不足以記斯樓。不得已勉承先生之命﹐姑爲一言復之﹐先生亦恕其老誖否耶﹖汪琬江天一傳

江天一﹐字文石﹐徽州歙縣人。少喪父﹐事其母﹐及撫弟天表﹐具有至性。嘗語人曰「士不立品者﹐必無文章。」前明崇禎間﹐縣令傅巖奇其才﹐每試輒拔置第一。年三十六﹐始得補諸生。家貧屋敗﹐躬畚土築垣以居。覆瓦不完﹐盛暑則暴酷日中。雨至﹐淋漓蛇伏﹐或張敝蓋自蔽。家人且怨且嘆﹐而天一挾書吟誦自若也。

天一𨿽以文士知名﹐而深沈多智﹐尢爲同郡金僉事公聲所知。當是時﹐徽人多盜﹐天一方佐僉事公﹐用軍法團結鄕人子弟﹐爲守禦計。而會張獻忠破武昌﹐總兵官左良玉東遁﹐麾下狼兵嘩於途﹐所過焚掠。將抵徽﹐徽人震恐﹐僉事公謀往拒之﹐以委天一。天一腰刀帓首﹐黑夜跨馬﹐率壯士馳數十里﹐與狼兵鏖戰祁門﹐斬馘大半﹐悉奪其馬牛器械﹐徽賴以安。

順治二年﹐夏五月﹐江南已破﹐州縣望風內附﹐而徽人猶爲明拒守。六月﹐唐藩自立於福州﹐聞天一名﹐

授監紀推官。先是﹐天一言於僉事公曰「徽爲形勝之地﹐諸縣皆有阻隘可恃﹐而績谿一面當孔道﹐其地獨平﹐是宜築關於此﹐多用兵據之﹐以與他縣相犄角。」遂築叢山關。已而淸師攻績谿﹐天一日夜援兵登陴﹐不少怠。間出逆戰﹐所殺傷略相當。於是淸師以少騎綴天一於績溪﹐而別從新嶺入﹐守嶺者先潰﹐城遂陷。

大帥購天一甚急。天一知事不可爲﹐遽歸﹐囑其母於天表﹐出門大呼﹕「我江天一也﹗」遂被執。有知天一者﹐欲釋之。天一曰「若以我畏死邪﹖我不死﹐禍且族矣。」遇僉事公於營門﹐公目之曰「文石﹗汝有老母在﹐不可死﹗」笑謝曰「焉有與人共事而逃其難者乎﹖公幸勿爲吾母慮也。」至江寧﹐總督者欲不問﹐天一昂首曰「我爲若計﹐若不如殺我﹔我不死﹐必復起兵﹗」遂牽詣通濟門。旣至﹐大呼髙皇帝者三﹐南向再拜訖﹐坐而受刑。觀者無不嘆息泣下。越數日﹐天表往收其屍﹐瘞之。而僉事公亦於是日死矣。

當狼兵之被殺也﹐鳳陽督馬士英怒﹐疏劾徽人殺官軍狀﹐將致僉事公於死。天一爲賫辧疏﹐詣闕上之﹔復作《吁天說》﹐流涕訴諸貴人﹐其事始得白。自兵興以來﹐先後治鄕兵三年﹐皆在僉事公幕。是時﹐幕中諸俠客號知兵者以百數﹐而公獨推重天一﹐凡內外機事悉取決焉。其後竟與公同死。𨿽古義烈之士﹐無以尙也。予得其始末於翁君漢津﹐遂爲之傳。

汪琬曰﹕方勝國之末﹐新安士大夫死忠者有汪公偉﹑淩公駉與僉事公三人﹐而天一獨以諸生殉國。予聞天一遊淮安﹐淮安民婦馮氏者刲肝活其姑﹐天一徵諸名士作詩文表章之﹐欲疏於朝﹐不果。蓋其人好奇尙气類如此。天一本名景﹐別自號石嫁樵夫﹐翁君漢津云。林嗣環口技

京中有善口技者。會賓客大宴﹐於廳事之東北角施八尺屏障﹐口技人坐屏障中﹐一桌﹑一椅﹑一扇﹑一撫尺而已。眾賓團坐。少頃﹐但聞屏障中撫尺二下﹐滿堂寂然﹐無敢嘩者。

遙遙聞深巷犬吠聲﹐便有婦人驚覺欠伸﹐搖其夫語猴褻事。夫囈語﹐初不甚應﹐婦搖之不止﹐則二人語漸間雜﹐牀又從中戛戛。旣而兒醒﹐大啼。夫令婦撫兒乳﹐兒含乳啼﹐婦拍而嗚之。夫起溺﹐婦亦抱兒起溺。牀上又一大兒醒﹐狺狺不止。當是時﹐婦手拍兒聲﹐口中嗚聲﹐兒含乳啼聲﹐大兒初醒聲﹐牀聲﹐夫叱大兒聲﹐溺瓶中聲﹐溺桶中聲﹐一齊湊發﹐眾妙畢備。滿座賓客無不伸頸側目﹐微笑默嘆﹐以爲妙絕也。

旣而夫上牀寢。婦又呼大兒溺﹐畢﹐都上牀寢。小兒亦漸欲睡。夫齁聲起﹐婦拍兒亦漸拍漸止。微聞有鼠作作索索﹐盆器傾側﹐婦夢中咳嗽之聲。賓客意少舒﹐稍稍正坐。

忽一人大呼「火起」﹐夫起大呼﹐婦亦起大呼﹐兩兒齊哭。俄而百千人大呼﹐百千兒哭﹐百千狗吠﹐中間力拉崩倒之聲﹐火爆聲﹐呼呼風聲﹐百千齊作﹔又夾百千求救聲﹐曳屋許許聲﹐搶奪聲﹐潑水聲。凡所應有﹐無所不有。𨿽人有百手﹐手有百指﹐不能指其一端﹔人有百口﹐口有百舌﹐不能名其一處也。於是賓客無不變色離席﹐奮袖出臂﹐兩股戰戰﹐幾欲先走。

而忽然撫尺一下﹐眾響畢絕。撤屏視之﹐一人﹑一桌﹑一椅﹑一扇﹑一撫尺而已。邵長蘅閻典史傳

閻典史者﹐名應元﹐字麗亨﹐其先浙江紹興人也。四世祖某﹐爲錦衣校尉﹐始家北直隸之通州﹐爲通州人。應元起掾史﹐官京倉大使。崇禎十四年﹐遷江陰縣典史。始至﹐有江盜百艘﹐張幟乘潮闌入內地﹐將薄城﹐而會縣令攝篆旁邑﹐丞簿選愞怖急﹐男女奔竄。應元帶刀鞬出﹐躍馬大呼於市曰「好男子﹐從我殺賊護家室﹗」一時從者千人﹐然苦無械。應元又馳竹行呼曰「事急矣﹐人假一竿﹐值取諸我。」千人者布列江岸﹐矛若林立﹐土若堵墻。應元往來馳射﹐發一矢﹐輒殪一賊。賊連斃者三﹐气懾﹐揚帆去。巡撫狀聞﹐以欽依都司掌徼巡縣尉﹐得張黃蓋﹐擁纛﹐前驅淸道而後行。非故事﹐邑人以爲榮。久之﹐僅循資遷廣東英徳縣主簿﹐而陳明選代爲尉。應元以母病未行﹐亦會國變﹐挈家僑居邑東之砂山。是歲乙酉五月也。

當是時﹐本朝定鼎攺元二年矣。豫王大軍渡江﹐金陵降﹐君臣出走。弘光帝尋被執。分遣貝勒及他將﹐略定東南郡縣。守土吏或降或走﹐或閉門旅拒﹐攻之輒拔﹔速者功在漏刻﹐遲不過旬日。自京口以南﹐一月間下名城大縣以百數。而江陰以彈丸下邑﹐死守八十餘日而後下﹐蓋應元之謀居多。

初﹐薙發令下﹐諸生許用徳者﹐以閏六月朔懸明太祖禦容於明倫堂﹐率眾拜且哭﹐士民蛾聚者萬人﹐欲奉新尉陳明選主城守。明選曰「吾智勇不如閻君﹐此大事﹐須閻君來。」乃夜馳騎往迎應元。應元投袂起﹐率家丁四十人﹐夜馳入城。是時城中兵不滿千﹐戶裁及萬﹐又無所出。應元至﹐則料尺籍﹐治樓櫓﹐令戶出一男子乘城﹐餘丁傳餐。已﹐乃發前兵備道曾化龍所制火藥火器貯堞樓。已﹐乃勸輸巨室﹐令曰「輸不必金﹐出粟﹑菽﹑帛﹑布及他物者聽。」國子上捨程壁首捐二萬五千金。捐者集。於是圍城中有火藥三百罌﹐鉛丸﹑鐵子千石﹐大炮百﹐鳥機千張﹐錢千萬緡﹐粟﹑麥﹑豆萬石﹐他酒﹑酤﹑鹽﹑鐵﹑芻﹑槁稱是。已﹐乃分城而守﹕武舉黃略守東門﹐把總某守南門﹐陳明選守西門﹐應元自守北門﹐仍徼巡四門。部署甫定﹐而外圍合。

時大軍薄城下者已十萬﹐列營百數﹐四面圍數十重﹐引弓仰射﹐頗傷城上人。而城上礧炮﹑機弩乘髙下﹐大軍殺傷甚眾。乃駕大炮擊城﹐城垣裂。應元命用鐵葉裹門板﹐貫鐵縆護之﹔取空棺實以土﹐障隤處。又攻北城﹐北城穿。下令人運一大石塊﹐於城內更築堅壘﹐一夜成。會城中矢少﹐應元乘月黑﹐束槁爲人﹐人竿一燈﹐立陴間﹐匝城﹐兵土伏垣內﹐擊鼓叫噪﹐若將縋城斫營者。大軍驚﹐矢發如雨﹔比曉﹐獲矢無算。又遣壯士夜縋城入營﹐順風縱火﹔軍亂﹐自蹂踐相殺死者數千。

大軍卻﹐離城三里止營﹐帥劉良佐擁騎至城下﹐呼曰「吾與閻君雅故﹐爲我語閻君﹐欲相見。」應元立城上與語。劉良佐者﹐故弘光四鎭之一﹐封廣昌伯﹐降本朝總兵者也。遙語應元﹕「弘光已走﹐江南無主﹐君早降﹐可保富貴。」應元曰「某明朝一典史耳﹐尙知大義。將軍胙土分茅﹐爲國重鎭﹐不能保障江淮﹐乃爲敵前驅﹐何面目見吾邑義士民乎﹖」良佐慚退。

應元偉軀幹﹐面蒼黑﹐微髭。性嚴毅﹐號令明肅﹐犯法者﹐鞭笞貫耳﹐不稍貰﹔然輕財﹐賞賜無所恡。傷者手爲裹創﹐死者厚棺斂﹐酹醊而哭之﹔與壯士語﹐必稱「好兄弟」﹐不呼名。陳明選寬厚嘔煦﹐每巡城﹐拊循其士卒﹐相勞苦﹐或至流涕。故兩人皆能得士心﹐樂爲之死。

先是﹐貝勒統軍略地蘇﹑松者﹐旣連破大郡﹐濟師來攻。面縛兩降將﹐跪城下說降﹐涕泗交頤。應元罵曰「敗軍之將﹐被禽不速死﹐奚喋喋爲﹗」又遣人諭令﹕「斬四門首事各一人﹐卽撤圍。」應元厲聲曰「寧斬吾頭﹐柰何殺百姓﹗」叱之去。會中秋﹐給軍民賞月錢﹐分曹攜具﹐登城痛飲﹔而許用徳制樂府五更轉曲﹐令善謳者曼聲歌之﹐歌聲與刁鬥﹑笳吹聲相應﹐竟三夜罷。

貝勒旣覘知城中無降意﹐攻愈急﹔梯衝死士﹐鎧冑皆鑌鐵﹐刀斧及之﹐聲鏗然﹐鋒口爲缺。炮聲徹晝夜﹐百里內地爲之震。城中死傷日積﹐巷哭聲相聞。應元慷慨登陴﹐意气自若。旦日﹐大雨如注。至日中﹐有紅光一縷起土橋﹐直射城西。城俄陷﹐大軍從煙焰霧雨中﹐蜂擁而上。應元率死士百人﹐馳突巷戰者八﹐所當殺傷以千數﹔再奪門﹐門閉不得出。應元度不免﹐踴身投前湖﹐水不沒頂。而劉良佐令軍中﹐必欲生致應元﹐遂被縛。良佐箕踞乾明佛殿﹐見應元至﹐躍起持之哭。應元笑曰「何哭﹖事至此﹐有一死耳。」見貝勒﹐挺立不屈。一卒持槍刺應元貫脛﹐脛折踣地。日暮﹐擁至棲霞禪院。院僧夜間大呼「速斫我﹗」不絕口。俄而寂然。應元死。

凡攻守八十一日﹐大軍圍城者二十四萬﹐死者六萬七千﹐巷戰死者又七千﹐凡損卒七萬五千有奇。城中死者﹐無慮五六萬﹐屍骸枕藉﹐街巷皆滿﹐然竟無一人降者。

城破時﹐陳明選下騎搏戰﹐至兵備道前被殺。身負重創﹐手握刀﹐僵立倚壁上不僕。或曰﹕闔門投火死。

論曰﹕《尙書﹟序》曰「成周旣成﹐遷殷頑民。」而後之論者﹐謂於周則頑民﹐殷則義士。夫跖犬吠堯﹐鄰女詈人﹐彼固各爲其主。予童時﹐則聞人嘖嘖談閻典史事﹐未能記憶也。後五十年﹐從友人家見黃晞所爲死守孤城狀﹐乃摭其事而傳之﹐微夫應元﹐固明朝一典史也﹔顧其樹立﹐乃卓卓如是﹗嗚呼﹐可感也哉﹗方苞書左忠毅公逸事

先君子嘗言﹐鄕先輩左忠毅公視學京畿﹐一口風雪嚴寒﹐從數騎出﹐微行入古寺。廡下一生伏案臥﹐文方成艸﹐公閱畢﹐卽解貂覆生﹐爲掩戶。叩之寺僧﹐則史公可法也。及試﹐吏呼名至史公﹐公瞿然注視﹐呈捲卽面署第一。召入﹐使拜夫人﹐曰「吾諸兒碌碌﹐他日繼吾志事﹐惟此生耳﹗」

及左公下廠獄﹐史朝夕獄門外﹐逆閹防伺甚嚴﹐𨿽家僕不得近。久之聞左公被炮烙﹐旦夕且死﹐持五十金﹐涕泣謀於禁卒﹐卒感焉。一日使史更敝衣﹐艸屨背筐﹐手長饞﹐爲除不潔者。引入﹐微指左公處﹐則席地倚墻而坐﹐面額焦爛不可辧﹐左膝以下筋骨盡脫矣。史前跪﹐抱公膝而嗚咽。公辧其聲﹐而日不可開﹐乃奮臂以指撥眥﹐日光如炬﹐怒曰「庸奴﹗此何地也﹐而汝來前﹗國家之事糜爛至此﹐老夫已矣﹐汝復輕身而昧大義﹐天下事誰可支柱者﹖不速去﹐無俟姦人構陷﹐吾今卽撲殺汝。」因摸地上刑械﹐作投擊勢。史噤不敢發聲﹐趨而出。後常流涕述其事以語人﹐曰「吾師肺肝﹐皆鐵石所鑄造也﹗」

崇禎末﹐流賊張獻忠出沒蘄黃潛桐間﹐史公以鳳廬道奉檄守禦。每有警﹐輒數月不就寢﹐使將士更休﹐而自坐幄幕外。擇健卒十人﹐令二人蹲踞﹐而背倚之﹔漏鼓移﹐則番代。每寒夜起立﹐振衣裳﹐甲上冰霜迸落﹐鏗然有聲。或勸以少休﹐公曰「吾上恐負朝廷﹐下恐愧吾師也。」史公治兵﹐往來桐城﹐必躬造左公第﹐候太公太母起居﹐拜夫人於堂上。余宗老塗山﹐左公甥也﹐與先君子善﹐謂獄中語乃親得之於史公云。方苞獄中雜記

康熙五十一年三月﹐余在刑部獄﹐見死而由竇出者﹐日三四人。有洪洞令杜君者﹐作而言曰「此疫作也。今天時順正﹐死者尙稀﹐往歲多至日十數人。」余叩所以﹐杜君曰「是疾易傳染﹐遘者𨿽戚屬﹐不敢同臥起。而獄中爲老監者四﹐監五室。禁卒居中央﹐牖其前以通明﹐屋極有窗以達气。旁四室則無之﹐而系囚常二百餘。每薄暮下管鍵﹐矢溺皆閉其中﹐與飲食之气相薄﹔又﹐隆冬﹐貧者席地而臥﹐春气動﹐鮮不疫矣。獄中成法﹐質明啟鑰﹐方夜中﹐生人與死者並踵頂而臥﹐無可旋避﹐此所以染者眾中。又可怪者﹐大盜﹑積賊﹑殺人重囚﹐气傑旺﹐染此者十不一二﹐或隨有瘳。其駢死者皆輕系及牽連佐證﹐法所不及者。」余曰「京師有京兆獄﹐有五城禦史司坊﹐何故刑部系囚之多至此﹖」杜君曰「邇年獄訟﹐情稍重﹐京兆﹑五城卽不敢專決﹔又九門提督所訪緝糾詰﹐皆歸刑部﹔而十四司正副郎好事者及書吏﹑獄官﹑禁卒﹐皆利系者之多﹐少有連﹐必多方鉤致。苟入獄﹐不問罪之有無﹐必械手足﹐置老監﹐俾困苦不可忍﹐然後導以取保﹐出居於外﹐量其家之所有以爲劑﹐而官與吏剖分焉。中家以上﹐皆竭資取保﹔其次﹐求脫械居監外板屋﹐費亦數十金﹔惟極貧無依﹐則械系不稍寬﹐爲標準以警其餘。或同系﹐情罪重者﹐反出在外﹐而輕者無罪者罹其毒。積憂憤﹐寢食違節﹐及病﹐又無醫藥﹐故往往至死。」余伏見聖上好生之徳﹐同於往聖﹐每質獄辭﹐必於死中求其生。而無辜者乃至此。倘仁人君子爲上昌言﹐除死刑及發塞外重犯﹐其輕系及牽連未結正者﹐別置一所以羈之﹐手足毋械。所全活可數計哉﹗或曰「獄舊有室五﹐名曰現監﹐訟而未結正者居之。倘舉舊典﹐可小補也。」杜君曰「上推恩﹐凡職官居板屋﹔今貧者轉系老監﹐而大盜有居板屋者﹐此中可細詰哉﹗不若別置一所﹐爲拔本塞源之道也。」餘同系朱翁﹑餘生及在獄同官僧某﹐遘疫死﹐皆不應重罰。又某氏以不孝訟其子﹐左右鄰械系入者監﹐號呼達旦。余感焉﹐以杜君言泛訊之﹐眾言同﹐於是乎書。

凡死刑﹐獄上﹐行刑者先俟於門外﹐使其黨入索財物﹐名曰「斯羅」。富者就其戚屬﹐貧則面語之。其極刑﹐曰「順我﹐卽先刺心﹔否則﹐四肢解盡﹐心猶不死。」其絞縊﹐曰「順我﹐始縊卽气絕﹔否則﹐三縊加別械﹐然後得死。」惟大辟無可要﹐然猶質其首。用此﹐富者賂數十百金﹐貧亦罄衣裝﹔絕無有者﹐則治之如所言。主縛者亦然﹐不如所欲﹐縛時卽先折筋骨。每歲大決﹐勾者十三四﹐畱者十六七﹐皆縛至西市待命。其傷於縛者﹐卽幸畱﹐病數月乃瘳﹐或竟成痼疾。

余嘗就老胥而問焉﹕「被於刑者﹑縛者﹐非相仇也﹐期有得耳。果無有﹐終亦稍寬之﹐非仁術乎﹖」曰「是立法以警其餘﹐且懲後也。不如此﹐則人有幸心。」主梏撲者亦然。餘同逮以木訊者三人﹕一人予三十金﹔骨微傷﹐病間月﹔一人倍之﹐傷膚﹐兼旬愈﹔一人六倍﹐卽夕行步如平常。或叩之曰「罪人有無不均﹐旣各有得﹐何必更以多寡爲差﹖」曰「無差﹐誰爲多與者﹗」孟子曰「術不可不愼。」信夫﹗

部中老胥﹐家藏僞章﹐文書下行直省﹐多潛易之﹐增減要語﹐奉行者莫辧也。其上聞及移關諸部猶未敢然。功令﹕大盜未殺人﹐及他犯同謀多人者﹐止主謀一二人立決﹔余經秋審﹐皆減等發配。獄辭上﹐中有立決者﹐行刑人先俟於門外。命下﹐遂縛以出﹐不羈晷刻。有某姓兄弟﹐以把持公倉﹐法應立決﹐獄具矣。胥某謂曰「予我千金﹐吾生若。」叩其術﹐曰「是無難﹐別具本章﹐獄辭無易﹐但取案末獨身無親戚者二人易汝名﹐俟封奏時潛易之而已。」其同事者曰「是可欺死者﹐而不能欺主讞者﹔倘復請之﹐吾輩無生理矣。」胥某笑曰「復請之﹐吾輩無生理﹐而主讞者亦各罷去。彼不能以二人之命易其官﹐則吾輩終無死道也。」竟行之﹐案末二人立決。主者口呿舌撟﹐終不敢詰。余在獄﹐猶見某姓。獄中人羣指曰「是以某某易其首者。」胥某一夕暴卒﹐人皆以爲冥謫云。

凡殺人﹐獄辭無謀﹑故者﹐終秋審入矜疑﹐卽免死。吏因以巧法。有郭四者﹐凡四殺人﹐復以矜疑減等﹐隨遇赦。將出﹐日與其徒置酒酣歌達曙。或叩以往事﹐一一詳述之﹐意色揚揚﹐若自矜詡。噫﹐渫惡吏忍於鬻獄﹐無責也﹔而道之不明﹐良吏亦多以脫人於死爲功﹐而不求其情。其枉民也﹐亦甚矣哉﹗

姦民久於獄﹐與胥卒表裏﹐頗有奇羨。山陰李姓﹐以殺人系獄﹐每歲致數百金。康熙四十八年﹐以赦出﹐居數月﹐漠然無所事。其鄕人有殺人者﹐因代承之。蓋以律非故殺﹐必久系﹐終無死法也。五十一年﹐復援赦減等謫戍。嘆曰「吾不得復入此矣﹗」故例﹐謫戍者移順天府羈候﹐時方冬停遣﹐李具狀求在獄﹐候春發遣﹐至再三﹐不得所請﹐悵然而出。劉大櫆遊萬柳堂記

昔之人貴極富溢﹐則往往爲別館以自娛﹐窮極土木之工﹐而無所愛惜。旣成﹐則不得久居其中﹐偶一至焉而已﹐有終身不得至者焉。而人之得久居其中者﹐力又不足以爲之。夫賢公卿勤勞王事﹐固將不暇於此﹐而卑庸者類欲以此震耀其鄕裏之愚。

臨朐相國馮公﹐其在廷時無可訾亦無可稱﹐而有園在都城之東南隅。其廣三十畝﹐無雜樹﹐隨地勢之髙下﹐盡植以柳﹐而榜其堂曰「萬柳之堂」。短墻之外﹐騎行者可望而見。其中徑曲而深﹐因其窪以爲池﹐而累其土以成山﹐池旁皆蒹葭﹐雲水蕭疏可愛。

雍正之初﹐予始至京師﹐則好遊者咸爲予言此地之勝。一至﹐猶稍有亭榭。再至﹐則向之飛梁架於水上者﹐今欹臥於水中矣。三至﹐則凡其所植柳﹐斬焉無一株之存。

人世富貴之光榮﹐其與時升降﹐蓋略與此園等。然則士苟有以自得﹐宜其不外慕乎富貴。彼身在富貴之中者﹐方殷憂之不暇﹐又何必朘民之膏以爲苑囿也哉﹗全祖望梅花嶺記

順治二年乙酉四月﹐江都圍急。督相史忠烈公知勢不可爲﹐集諸將而語之曰「吾誓與城爲殉﹐然倉皇中不可落於敵人之手以死﹐誰爲我臨期成此大節者﹖」副將軍史徳威慨然任之。忠烈喜曰「吾尙未有子﹐汝當以同姓爲吾後﹐吾上書太夫人﹐譜汝諸孫中。」

二十五日城陷﹐忠烈拔刀自裁﹐諸將果爭前抱持之﹐忠烈大呼「徳威」﹐徳威流涕不能執刃﹐遂爲諸將所擁而行﹐至小東門﹐大兵如林而至﹐馬副使鳴騄﹑任太守民育﹑及諸將劉都督肇基等皆死。忠烈乃膛目曰「我史閣部也。」被執至南門﹐和碩豫親王以「先生」呼之﹐勸之降。忠烈大罵而死。初忠烈遺言「我死﹐當葬梅花嶺上。」至是徳威求公之骨不可得﹐乃以衣冠葬之。

或曰「城之破也﹐有親見忠烈靑衣烏帽﹐乘白馬出天寧門投江死者﹐未嘗殞於城中也。」自有是言﹐大江南北﹐遂謂忠烈未死。已而英霍山師大起﹐皆托忠烈之名﹐仿佛陳涉之稱項燕。吳中孫公兆奎以起兵不克﹐執至白下﹐經略洪承疇與之有舊﹐問曰「先生在兵間﹐審知故揚州閣部史公果死耶﹖抑未死耶﹖」孫公答曰「經略從北來﹐審知故松山殉難督師洪公果死耶﹖抑未死耶﹖」承疇大恚﹐急呼麾下驅出斬之。嗚呼﹐神仙詭誕之說﹐謂顏太師以兵解﹐文少保亦以悟大光明法蟬脫﹐實未嘗死﹔不知忠義者﹐聖賢家法﹐其气浩然﹐長畱天地之間。何必出世入世之面目﹐神仙之說﹐所謂爲蛇畫足。卽如忠烈遺骸﹐不可問矣﹗百年而後﹐予登嶺上﹐與客述忠烈遺言﹐無不淚下如雨﹐想見當日圍城光景﹐此卽忠烈之面目﹐宛然可遇﹐是不必問其果解脫否也﹐而況冒其未死之名者哉﹖

墓旁有丹徒錢烈女之冢﹐亦以乙酉在揚﹐凡五死而得絕﹐時告其父母火之﹐無畱骨穢地﹐揚人葬之於此。江右王猷定﹑關中黃遵巖﹑粵東屈大均爲作傳銘哀詞。顧尙有未盡表章者﹕予聞忠烈兄弟自翰林可程下﹐尙有數人﹐其後皆來江都省墓。適英霍山師敗﹐捕得冒稱忠烈者﹐大將發至江都﹐令史氏男女來認之﹐忠烈之第八弟已亡﹐其夫人年少有色﹐守節﹐亦出視之﹐大將艷其色﹐欲彊娶之﹐夫人自裁而死。時以其出於大將之所逼也﹐莫敢爲之表章者。嗚呼﹐忠烈嘗恨可程在北﹐當易姓之間﹐不能仗節﹐出疏糾之﹐豈知身後乃有弟婦以女子而踵兄公之餘烈乎﹖梅花如雪﹐芳香不染﹐異日有作忠烈祠者﹐副使諸公諒在從祀之列﹐當另爲別室以祀夫人﹐附以烈女一輩也。袁枚祭妹文

乾隆丁亥冬﹐葬三妹素文於上元之羊山﹐而奠以文曰﹕

嗚呼﹗汝生於浙﹐而葬於斯﹐離吾鄕七百里矣﹔當時𨿽觭夢幻想﹐寧知此爲歸骨所耶﹖

汝以一念之貞﹐遇人仳離﹐致孤危托落﹐𨿽命之所存﹐天實爲之﹔然而累汝至此者﹐未嘗非予之過也。予幼從先生授經﹐汝差肩而坐﹐愛聽古人節義事﹔一旦長成﹐遽躬蹈之。嗚呼﹗使汝不識《詩》《書》﹐或未必艱貞若是。

予捉蟋蟀﹐汝奮臂出其間﹔歲寒虫僵﹐同臨其穴。今予殮汝葬汝﹐而當日之情形﹐憬然赴目。予九歲﹐憩書齋﹐汝梳雙髻﹐披單縑來﹐溫《緇衣》一章﹔適先生奓戶入﹐聞兩童子音瑯瑯然﹐不覺莞爾﹐連呼「則則」﹐此七月望日事也。汝在九原﹐當分明記之。予弱冠粵行﹐汝掎裳悲慟。逾三年﹐予披宮錦還家﹐汝從東廂扶案出﹐一家瞠視而笑﹐不記語從何起﹐大槪說長安登科﹑函使報信遲早云爾。凡此瑣瑣﹐𨿽爲陳迹﹐然我一日未死﹐則一日不能忘。舊事塡膺﹐思之淒梗﹐如影歷歷﹐逼取便逝。悔當時不將嫛婗情狀﹐羅縷記存﹔然而汝已不在人間﹐則𨿽年光倒流﹐兒時可再﹐而亦無與爲證印者矣。

汝之義絕髙氏而歸也﹐堂上阿奶﹐仗汝扶持﹔家中文墨﹐汝辦治。嘗謂女流中最少明經義﹑諳雅故者。汝嫂非不婉嫕﹐而於此微缺然。故自汝歸後﹐𨿽爲汝悲﹐實爲予喜。予又長汝四歲﹐或人間長者先亡﹐可將身後托汝﹔而不謂汝之先予以去也。前年予病﹐汝終宵刺探﹐減一分則喜﹐增一分則憂。後𨿽小差﹐猶尙殗殜﹐無所娛遣﹔汝來牀前﹐爲說稗官野史可喜可愕之事﹐聊資一歡。嗚呼﹗今而後﹐吾將再病﹐教從何處呼汝耶﹖

汝之疾也﹐予信醫言無害﹐遠弔揚州﹔汝又慮戚吾心﹐阻人走報﹔及至綿惙已極﹐阿奶問﹕「望兄歸否﹖」彊應曰「諾。」已予先一日夢汝來訣﹐心知不祥﹐飛舟渡江﹐果予以未時還家﹐而汝以辰時气絕﹔四支猶溫﹐一目未瞑﹐蓋猶忍死待予也。嗚呼痛哉﹗早知訣汝﹐則予豈肯遠遊﹖卽遊﹐亦尙有幾許心中言要汝知聞﹑共汝籌畫也。而今已矣﹗除吾死外﹐當無見期。吾又不知何日死﹐可以見汝﹔而死後之有知無知﹐與得見不得見﹐又卒難明也。然則抱此無涯之憾﹐天乎人乎﹗而竟已乎﹗

汝之詩﹐吾已付梓﹔汝之友﹐吾已代嫁﹔汝之生平﹐吾已作傳﹔惟汝之窀穸﹐尙未謀耳。先塋在杭﹐江廣河深﹐勢難歸葬﹐故請母命而寧汝於斯﹐便祭掃也。其傍﹐葬汝女阿印﹔其下兩冢﹕一爲阿爺侍者朱氏﹐一爲阿兄侍者陶氏。羊山曠渺﹐南望原隰﹐西望棲霞﹐風雨晨昏﹐羈魂有伴﹐當不孤寂。所憐者﹐吾自戊寅年讀汝哭姪詩後﹐至今無男﹔兩女牙牙﹐生汝死後﹐才周晬耳。予𨿽親在未敢言老﹐而齒危發禿﹐暗裏自知﹔知在人間﹐尙復幾日﹖阿品遠官河南﹐亦無子女﹐九族無可繼者。汝死我葬﹐我死誰埋﹖汝倘有靈﹐可能告我﹖

嗚呼﹗生前旣不可想﹐身後又不可知﹔哭汝旣不聞汝言﹐奠汝又不見汝食。紙灰飛揚﹐朔風野大﹐阿兄歸矣﹐猶屢屢回頭望汝也。嗚呼哀哉﹗嗚呼哀哉﹗袁枚書魯亮儕

己未冬﹐余謁孫文定公於保定制府。坐甫定﹐閽啟﹕「淸河道魯之裕白事。」余避東廂﹐窺偉丈夫年七十許﹐髙眶﹐大顙﹐白須彪彪然﹔口析水利數萬言。心異之﹐不能忘。後二十年﹐魯公卒已久﹐予奠於白下沈氏﹐縱論至於魯﹐坐客葛聞橋先生曰﹕

魯字亮儕﹐奇男子也。田文鏡督河南﹐嚴﹐提﹑鎭﹑司﹑道以下﹐受署惟謹﹐無遊目視者。魯效力麾下。

一日﹐命摘中牟李令印﹐卽攝中牟。魯爲微行﹐大布之衣﹐艸冠﹐騎驢入境。父老數百扶而道苦之﹐再拜問訊﹐曰「聞有魯公來替吾令﹐客在開封知否﹖」魯謾曰「若問云何﹖」曰「吾令賢﹐不忍其去故也。」又數里﹐見儒衣冠者簇簇然謀曰「好官去可惜﹐伺魯公來﹐盍訴之﹖」或搖手曰「咄﹗田督有令﹐𨿽十魯公奚能爲﹖且魯方取其官而代之﹐寧肯捨己從人耶﹖」魯心敬之而無言。至縣﹐見李貌溫溫奇雅。揖魯入﹐曰「印待公久矣﹗」魯拱手曰「觀公狀貌﹑被服﹐非豪縱者﹐且賢稱噪於土民﹐甫下車﹐而庫虧何耶﹖」李曰「某﹐滇南萬里外人也。別母﹐遊京師十年﹐得中牟﹐借俸迎母。母至﹐被劾﹐命也﹗」言未畢﹐泣。魯曰「吾暍甚﹐具湯浴我﹗」徑詣別室﹐且浴且思﹐意不能無動。良久﹐擊盆水誓曰「依凡而行者﹐非夫也﹗」具衣冠辭李﹐李大驚曰「公何之﹖」曰「之省。」與之印﹐不受﹔彊之曰「毋累公﹗」魯擲印鏗然﹐厲聲曰「君非知魯亮儕者﹗」竟怒馬馳去。合邑土民焚香送之。

至省﹐先謁兩司告之故。皆曰「汝病喪心耶﹖以若所爲﹐他督撫猶不可﹐況田公耶﹖」明早詣轅﹐則兩司先在。名紙未投﹐合轅傳呼魯令入。田公南向坐﹐面鐵色﹐盛气迎之﹐旁列司﹑道下文武十餘人﹐睨魯曰「汝不理縣事而來﹐何也﹖」曰「有所啟。」曰「印何在﹖」曰「在中牟。」曰「交何人﹖」曰「李令。」田公漧笑﹐左右顧曰「天下摘印者寧有是耶﹖」皆曰「無之。」兩司起立謝曰「某等教飭亡素﹐至有狂悖之員。請公並劾魯﹐付某等嚴訊朋黨情獘﹐以懲余官﹗」魯免冠前叩首﹐大言曰「固也。待裕言之﹕裕一寒士﹐以求官故﹐來河南。得官中牟﹐喜甚﹐恨不連夜排衙視事。不意入境時﹐李令之民心如是﹐士心如是﹐見其人﹐知虧帑故又如是。若明公已知其然而令裕往﹐裕沽名譽﹐空手歸﹐裕之罪也。若明公未知其然而令裕往﹐裕歸陳明﹐請公意旨﹐庶不負大君子愛才之心與聖上以孝治天下之意。公若以爲無可哀憐﹐則裕再往取印未遲。不然﹐公轅外官數十﹐皆求印不得者也﹐裕何人﹐敢逆公意耶﹖」田公默然。兩司目之退。魯不謝﹐走出﹐至屋霤外﹔田公變色下階﹐呼曰「來﹗」魯入跪。又招曰「前﹗」取所戴珊瑚冠覆魯頭﹐嘆曰「奇男子﹗此冠宜汝戴也。微汝﹐吾幾誤劾賢員。但疏去矣﹐柰何﹗」魯曰「幾日﹖」曰「五日﹐快馬不能追也。」魯曰「公有恩﹐裕能追之。裕少時能日行三百里﹔公果欲追疏﹐請賜契箭一枝以爲信﹗」公許之﹐遂行。五日而疏還。中牟令竟無恙。以此魯名聞天下。

先是﹐亮儕父某爲廣東提督﹐與三藩要盟。亮儕年七歲﹐爲質子於吳。吳王坐朝﹐亮儕黃衫﹐戴貂蟬侍側。年少豪甚﹐讀書畢﹐日與吳王帳下健兒學嬴越勾卒﹑擲塗賭跳之法﹐故武藝尢絕人云。錢大昕萬斯同先生傳

萬先生斯同字季野﹐鄞人。髙祖表﹐明都督同知。父泰﹐明崇禎丙子舉人﹐鼎革後以經史分授諸子﹐各名一家。先生其少子也﹐生而異敏﹐讀書過目不忘。八歲在客坐中背誦揚子《法言》﹐終篇不失一字。年十四五取家所藏書徧讀之﹐皆得其大意。余姚黃太衝寓甬上﹐先生與兄斯大皆師事之﹐得聞蕺山劉氏之學﹐以愼獨爲主﹑以聖賢爲必可及。是時甬上有五經會﹐先生年最少﹐遇有疑義﹐輒片言析之。束髮未嘗爲時文﹐專意古學﹐博通諸史﹐尢熟於明代掌故﹐自洪武至天啟實錄皆能閷誦。尙書徐公乾學聞其名招致之﹐其撰《讀禮通考》﹐先生予參定焉。

會詔修《明史》﹐大學土徐公元文爲總裁﹐欲薦人史局﹐先生力辭﹐乃延主其家﹐以刊修委之。元文罷﹐繼之者大學士張公玉書﹑陳公廷敬﹑尙書王公鴻緒﹐皆延請先生有加禮。先生素以明史自任﹐又病唐以後設局分修之失﹐嘗曰「昔遷﹑固才旣傑出﹐又承父學﹐故事信而言文。其後專家之書﹐才𨿽不逮﹐猶未至如官修者之雜亂也。譬如入人之室﹐始而周其堂寢匽湢﹐繼而知其蓄產禮俗﹐久之其男女少長性質剛柔﹑輕重賢愚無不習察﹐然後可制其家之事。若官修之史﹐倉卒而成於眾人﹐不暇擇其材之宜與事之習﹐是猶招市人而與謀室中之事也。吾所以辭史局而就館總裁所者﹐惟恐眾人分操割裂﹐使一代治亂賢姦之迹暗昧而不明耳。」又曰「史之難言久矣﹗非事信而言文﹐其傳不顯。李翺﹑曾鞏所譏魏晉以後﹐賢姦事迹暗昧而不明﹐由無遷﹑固之文是也。而在今則事之信尢難﹐蓋俗之偸久矣﹐好惡因心﹐而毀譽隨之﹐一家之事﹐言者三人﹐而其傳各異矣﹐況數百年之久乎﹗言語可曲附而成﹐事迹可鑿空而構﹐其傳而播之者﹐未必皆直道之行也﹔其聞而書之者﹐未必有裁別之識也。非論其世﹑知其人而具見其表裏﹐則吾以爲信而人受其枉者多矣。吾少館於某氏﹐其家有列朝實錄﹐吾讀而詳識之。長遊四方﹐就故家長老求遺書﹐考問往事﹐旁及郡誌邑乘﹑雜家志傳之文﹐靡不网羅參伍﹐而要以實錄爲指歸。蓋實錄者﹐直載其事與言而無所增飾者也。因其世以考其事﹑核其言而平心察之﹐則其人之本末十得其八九矣。然言之發或有所由﹐事之端或有所起﹐而其流或有所激﹐則非他書不能具也。凡實錄之難詳者﹐吾以它書証之﹐它書之誣且濫者﹐吾以所得於實錄者裁之﹐𨿽不敢謂具可信﹐而是非之枉於人者鮮矣。昔人於《宋史》已病其繁蕪﹐而吾所述將倍焉﹐非不知簡之爲貴也﹐吾恐後之人務博而不知所裁﹐故先爲之極﹐使知吾所取者有可損﹐而所不取者必非其事與言之眞而不可益也。」

建文一朝無實錄﹐野史因有遜國出亡之說﹐後人多信之﹐先生直斷之曰「紫禁城無水關﹐無可出之理﹐鬼門亦無其地。《成祖實錄》稱﹕『建文闔宮自焚﹐上望見宮中煙起﹐急遣中使往救﹐至已不及﹐中使出其屍於火中﹐還白上。』所謂中使者﹐乃成祖之內監也﹐安肯以後屍誑其主﹖而淸宮之日﹐中涓嬪禦爲建文所屬意者逐一毒考﹐苟無自焚實據﹐豈肯不行大索之令耶﹖且建文登極二三年﹐削奪親藩﹐曾無寬假﹐以至燕王稱兵犯闕﹐逼迫自殞。卽使出亡﹐亦是勢窮力盡﹐謂之遜國可乎﹖」由是建文之書法遂定。

在都門十餘年﹐士大夫就問無虛日﹐每月兩三會﹐聽講者常數十人。於前史體例貫穿精熟﹐指陳得失﹐皆中肯綮﹐劉知幾﹑鄭樵諸人不能及也。馬﹑班史皆有表﹐而《後漢》《三國》以下無之﹐劉知幾謂「得之不爲益﹐失之不爲損。」先生則曰「史之有表﹐所以通紀傳之窮﹐有其人已入紀傳而表之者﹐有未入紀傳而牽連以表之者﹐表立而後紀傳之文可省﹐故表不可廢。讀史而不讀表﹐非深於史者也。」

康熙壬午四月卒﹐年六十﹐所著《歷代史表》六十卷﹑《紀元匯考》四卷﹑《廟制圖考》四卷﹑《儒林宗派》八卷﹑《石經考》二卷﹐皆刊行。又有《周正匯考》八卷﹑《歷代宰輔匯考》八卷﹑《宋季忠義錄》十六卷﹑《六陵遺事》一卷﹑《庚申君遺事》一卷﹑《羣書疑辧》十二卷﹑《書學匯編》二十二卷﹑《崑河源考》二卷﹑《河渠考》十二卷﹑《石園詩文集》二十卷﹐予皆未見也。乾隆初﹐大學士張公廷玉等奉詔刊定《明史》﹐以王公鴻緒史稿爲本而增損之﹐王氏稿大半出先生手也。姚鼎登泰山記

泰山之陽﹐汶水西流﹔其陰﹐濟水東流。陽谷皆入汶﹐陰谷皆入濟。當其南北分者﹐古長城也。最髙日觀峯﹐在長城南十五里。

余以干隆三十九年十二月﹐自京師乘風雪﹐歷齊河﹑長淸﹐穿泰山西北谷﹐越長城之限﹐至於泰安﹐是月丁未﹐與知府朱孝純子穎由南麓登。四十五里﹐道皆砌石爲磴﹐其級七千有餘。泰山正南面有三谷。中谷繞泰安城下﹐酈道元所謂環水也。余始循以入﹐道少半﹐越中嶺﹐復循西谷﹐遂至其巓。古時登山﹐循東谷入﹐道有天門。東谷者﹐古謂之天門溪水﹐余所不至也。今所經中嶺及山巓崖限當道者﹐也皆謂之天門云。道中迷霧冰滑﹐磴幾不可登。及旣上﹐蒼山負雪﹐明燭天南。望晚日照城郭﹐汶水﹑䢐徠如畫﹐而半山居霧若帶然。

戊申晦﹐五鼓﹐與子穎坐日觀亭﹐待日出。大風揚積雪擊面。亭東自足下皆云漫。稍見雲中白若樗蒱數十立者﹐山也。極天云一綫異色﹐須臾成五采﹐日上正赤如丹﹐下有紅光動搖承之。或日﹐此東海也。回視日觀以西峯﹐或得日﹐或否﹐絳皜駁色﹐而皆若僂。

亭西有岱祠﹐又有碧霞元君祠。皇帝行宮在碧霞元君祠東。是日﹐觀道中石刻﹐自唐顯慶以來﹐其遠古刻盡漫失。僻不當道者﹐皆不及往。

山多石﹐少土。石蒼黑色﹐多平方﹐少圓。少雜樹﹐多松﹐生石罅﹐皆平頂。冰雪﹐無瀑水。無鳥獸音迹。至日觀數里內無樹﹐而雪與人膝齊。

桐城姚鼐記。姚鼐袁隨園君墓志銘

君錢塘袁氏﹐諱枚﹐字子才。其仕在官﹐有名績矣。解官後﹐作園江寧西城居之﹐曰隨園。世稱隨園先生﹐乃龍著云。祖諱錡﹐考諱濱﹐叔父鴻﹐皆以貧遊幕四方。君之少也﹐爲學自成。年二十一﹐自錢塘至廣西﹐省叔父於巡撫幕中。巡撫金公鉷一見異之﹐試以銅鼓賦﹐立就﹐甚瑰麗。會開博學鴻詞科﹐卽舉君。時舉二百餘人﹐惟君最少。及試報罷﹐中乾隆戊午科順天鄕試﹐次年成進士﹐攺庶吉士。散館﹐又攺發江南爲知縣﹐最後調江寧知縣。江寧故巨邑﹐難治。時尹文端公爲總督﹐最知君才。君亦遇事盡其能﹐無所回避﹐事無不舉矣。旣而去職家居。再起﹐發陜西﹐甫及陜﹐遭父喪歸﹐終居江寧。

君本以文章人翰林有聲﹐而忽擯外﹔及爲知縣﹐著才矣﹐而仕卒不進。自陜歸﹐年甫四十﹐遂絕意仕宦﹐盡其才以爲文辭歌詩。足迹造東南山水佳處皆徧。其瑰奇幽邈﹐一發於文章﹐以自喜其意。四方士至江南﹐必造隨園投詩文﹐幾無虛日。君園館花竹水石﹐幽深靜麗﹐至櫺檻器具﹐皆精好﹐所以待賓客者甚盛。與人畱連不倦﹐見人善﹐稱之不容口。後進少年詩文一言之美﹐君必能舉其詞﹐爲人誦焉。

君古文﹑四六體﹐皆能自發其思﹐通乎古法。於爲詩﹐尢縱才力所至﹐世人心所欲出不能達者﹐悉爲達之﹐士多仿其體。故《隨園詩文集》﹐上自朝廷公卿﹐下至市井負販﹐皆知貴重之。海外琉球﹐有來求其書者。君仕𨿽不顯﹐而世謂百餘年來﹐極山林之樂﹐獲文章之名﹐蓋未有及君也。

君始出﹐試爲溧水令。其考自遠來縣治﹐疑子年少﹐無吏能﹐試匿名訪諸野。皆曰「吾邑有少年袁知縣﹐乃大好官也。」考乃喜﹐入官舍。在江寧嘗朝治事﹐夜召士飲灑賦詩﹐而尢多名蹟。江寧市中以所判事﹐作歌曲﹐刻行四方。君以爲不足道﹐後絕不欲人述其吏治云。

君卒於嘉慶二年十一月十七日﹐年八十二。夫人王氏無子﹐撫從父弟樹子通爲子。旣而側室鐘氏又生子遲。孫二﹕曰初﹐曰禧。始君葬父母於所居小倉山北﹐遺命以己祔。嘉慶三年十二月乙卯﹐祔葬小倉山墓左。桐城姚鼐以君與先世有交﹐而鼐居江寧﹐從君遊最久。君歿﹐遂爲之銘曰「粵有耆龐﹐才博以丰。出不可窮﹐匪雕而工。文士是宗﹐名越海邦。藹如其衝﹐其產越中。載官倚江﹐以老以終。兩世阡同﹐銘是幽宮。」汪中哀鹽船文

乾隆三十五年十二月乙卯﹐儀徵鹽船火﹐壞船百有三十﹐焚及溺死者千有四百。是時鹽綱皆直達﹐東自泰州﹐西極於漢陽﹐轉運半天下焉。惟儀徵綰其口﹐列檣蔽空﹐束江而立﹐望之隱若城廓。一夕並命﹐郁爲枯臘﹐烈烈厄運﹐可不悲邪﹖

於時玄冥告成﹐萬物休息﹐窮陰涸凝﹐寒威凜慄﹐黑眚拔來﹐陽光西匿。羣飽方嬉﹐歌咢宴食﹐死气交纏﹐視面惟墨。夜漏始下﹐驚飆勃發﹐萬竅怒號﹐地脈湯決﹐大聲發於空廓﹐而水波山立。

於斯時也﹐有火作焉。摩木自生﹐星星如血。炎火一灼﹐百舫盡赤。靑煙睒睒﹐熛若沃雪。蒸雲气以爲霞﹐炙陰崖而焦犦。始連烖以下碇﹐乃焚如以俱沒。跳躑火中﹐明見毛髮。痛豏田田﹐狂呼气竭。轉側張皇﹐生塗未絕。倏陽焰之騰髙﹐鼓腥風而一吷。洎埃霧之重開﹐遂聲銷而形滅。齊千命於一瞬﹐指人世以長訣。發冤气之焄蒿﹐合遊氛而障日。行當午而迷方﹐揚沙礫之嫖疾。衣繒敗絮﹐墨查炭屑﹐浮江而下﹐至於海不絕。

亦有沒者善游﹐操舟若神﹐死喪之威﹐從井有仁﹐旋入雷淵﹐並爲波臣。又或擇音無門﹐投身急瀨﹐知蹈水之必濡﹐猶入險而思濟。挾驚浪以雷奔﹐勢若隮而終墜﹔逃灼爛之須臾﹐乃同歸乎死地。積哀怨於靈臺﹐乘精爽而爲厲。出寒流以浹辰﹐目睊睊而猶視。知天屬之來撫﹐懁流血以盈眥﹔訴彊死之悲心﹐口不言而以意。

若其焚剝支離﹐漫漶莫別﹐圜者如圈﹐破者如玦。積埃塡竅﹐灖指失節﹐嗟貍首之殘形﹐聚誰何而同穴。收然灰之一抔﹐辧焚余之白骨。呼嗚﹐哀哉﹗

且夫眾生乘化﹐是雲天常﹐妻孥環之﹐絕气寢牀。以死衛上﹐用登明堂﹐離而不懲﹐祀爲國殤。玆也無名﹐又非其命﹐天乎何辜﹐罹此冤橫﹗遊魂不歸﹐居人心絕。麥飯壺漿﹐臨江嗚咽。日墮天昏﹐悽悽鬼語。守哭迍醟﹐心期冥遇。惟血嗣之相依﹐尙騰哀而屬路。或舉族之沈波﹐終狐祥而無主。悲夫﹗叢冢有坎﹐泰厲有祀﹐彊飲彊食﹐馮其气類。尙羣遊之樂﹐而無爲妖祟﹗人逢其凶也邪﹖天降其酷也邪﹖夫何爲而至於此極哉﹗洪亮吉出關與畢侍郎箋

自渡風陵﹐易車而騎﹐朝發蒲阪﹐夕宿鹽池。陰雲蔽虧﹐時雨淩厲。自河以東﹐與關內稍異﹐土逼若衖﹐塗危入棧。原林黯慘﹐疑披谷口之霧﹔衢歌哀怨﹐恍聆山陽之笛。

日在西隅﹐始展黃君仲則殯於運城西寺。見其遺棺七尺﹐枕書滿篋。撫其吟案﹐則阿之遺箋尙存﹔披其繐帷﹐則城東之小史旣去。蓋相如病肺﹐經月而難痊﹔昌谷嘔心﹐臨終而始悔者也。猶復丹鉛狼藉﹐兒案紛披﹐手不能書﹐畫之以指。此則杜鵑欲化﹐猶振哀音﹔鷙鳥將亡﹐冀畱勁羽﹔遺棄一世之務﹐畱連身後之名者焉。

伏念明公﹐生則爲營薄宦﹐死則爲卹衰親。復發徳音﹐欲梓遺集。一上之身﹐玉成終始﹐聞之者動容﹐受之者淪髓。冀其遊岱之魂﹐感恩而西顧﹔返洛之旐﹐銜酸而東指。又況龔生竟夭﹐尙有故人﹔元伯𨿽亡﹐不無死友﹐他日傳公風義﹐勉其遺孤﹐風玆來祀﹐亦盛事也。

今謹上其詩及樂府共四大冊。此君生平與亮吉雅故﹐惟持論不同﹐嘗戲謂亮吉曰「予不幸早死﹐集經君訂定﹐必乖余之指趣矣。」省其遺言﹐爲之墮淚。今不敢輒加朱墨﹐皆封送閣下﹐曁與述菴廉使﹑東有侍讀﹐共刪定之。卽其所就﹐已有足傳﹐方乎古人﹐無愧作者。惟槁艸皆其手寫﹐別無副本﹐梓後尙望付其遺孤﹐以爲手澤耳。

亮吉十九日已抵潼關﹐馬上率啟﹐不宣。惲敬遊廬山記

廬山據潯陽彭蠡之會﹐環三面皆水也。凡大山得水﹐能敵其大以蕩潏之則靈。而江湖之水﹐吞吐夷曠﹐與海水異。故並海諸山多壯郁﹐而廬山有娛逸之觀。

嘉慶十有八年三月己卯﹐敬以事絕宮亭﹐泊左蠡。庚辰﹐星子﹐因往遊焉。是日往白鹿洞﹐望五老峯﹐過小三峽﹐駐獨對亭﹐振鑰頓文會堂。有桃一株﹐方花﹐右芭蕉一株﹐葉方茁。月出後﹐循貫道溪﹐歷釣臺石﹑眠鹿場﹐右轉達後山。松杉千萬爲一桁﹐橫五老峯之麓焉。

辛巳﹐由三峽澗﹐陟歡喜亭。亭廢﹐道險甚。求李氏山房遺址﹐不可得。登含鄱嶺﹐大風嘯於嶺背﹐由隧來。風止﹐攀太乙峯。東南望南昌城﹐迆北望彭澤﹐皆隔湖﹐湖光湛湛然。頃之﹐地如捲席﹐漸隱﹔復頃之﹐至湖之中﹔復頃之﹐至湖嬭﹐而山足皆隱矣。始知云之障自遠至也。於是四山皆蓬蓬然﹐而大云千萬成陣﹐起山後﹐相馳逐布空中﹐勢且雨﹐遂不至五老峯而下。窺玉淵潭﹐憩棲賢寺。回望五老峯﹐乃夕日穿漏﹐勢相倚負。返﹐宿於文會堂。

壬午﹐道萬杉寺﹐飲三分池。未抵秀峯寺裏所﹐卽見瀑布在天中。旣及門﹐因西瞻靑玉峽﹐詳睇香鑪峯﹐盥於龍井。求太白讀書堂﹐不可得。返﹐宿秀峯寺。

癸未﹐往瞻云﹐迂道繞白鶴觀。旋至寺﹐觀右軍墨池。西行﹐尋栗裏臥醉石。石大於屋﹐當澗水。途中訪簡寂觀﹐未往。返﹐宿秀峯寺﹐遇一微頭陀。

甲申﹐吳蘭雪攜廖雪鷺﹑沙彌朗園來﹐大笑﹐排闥人。遂同上黃巖﹐側足逾文殊臺﹐俯玩瀑布下注﹐盡其變。叩黃巖寺﹐跐亂石尋瀑布源﹐溯漢陽峯﹐徑絕而止。復返宿秀峯寺。蘭雪往瞻云﹐一微頭陀往九江。是夜大雨。在山中五日矣。

乙酉﹐曉望瀑布﹐倍未雨時。出山五里所﹐至神林浦﹐望瀑布益明。山沈沈蒼釅一色﹐巖谷如削平。頃之﹐香鑪峯下白雲一縷起﹐遂團團相銜出﹔復頃之﹐徧山皆團團然﹔復頃之﹐則相與爲一。山之腰皆弇之﹐其上下仍蒼釅一色﹕生平所未睹也。夫云者﹐水之徵﹐山之靈所泄也。敬故於是遊所歷﹐皆類記之﹐而於云獨記其詭變足以娛性逸情如是﹐以詒後之好事者焉。沈復閒情記趣

余憶童稚時﹐能張目對日﹐明察秋毫﹐見藐小微物﹐必細察其紋理﹐故時有物外之趣。夏蚊成雷﹐私擬作羣鶴舞空。心之所向﹐則或千或百果然鶴也。昂首觀之﹐項爲之彊。又畱蚊於素帳中﹐徐噴以煙﹐使其衝煙飛鳴﹐作靑雲白鶴觀﹐果如鶴唳云端﹐怡然稱快。於土墻凹凸處﹐花臺小艸叢雜處﹐常蹲其身﹐使與臺齊﹔定神細視﹐以叢艸爲林﹐以虫蟻爲獸﹐以土礫凸者爲丘﹐凹者爲壑﹐神遊其中﹐怡然自得。一日見二虫鬥艸間﹐觀之正濃﹐忽有龐然大物拔山倒樹而來﹐蓋一癩蝦蟆也﹐舌一葉而二虫盡爲所吞。餘年幼方出神﹐不覺呀然驚恐。神定﹐捉蝦蟆﹐鞭數十﹐驅之別院。年長思之﹐二虫之斗﹐蓋圖姦不從也。古語云「姦近殺」﹐虫亦然耶﹖貪此生涯﹐卵爲蚯蚓所哈﹝吳俊呼陽曰卵﹞﹐腫不能便。提鴨開口哈之﹐婢嫗偶釋手﹐鴨顚其頸作吞噬狀﹐驚而大哭﹐傳爲語柄。此皆幼時閒情也。

余掃墓山中﹐檢有巒紋可觀之石﹐歸與蕓商曰「用油灰疊宣州石於白石盆﹐取色勻也。本山黃石𨿽古朴﹐亦用油灰﹐則黃白相間﹐鑿痕畢露﹐將柰何﹖」蕓曰「擇石之頑劣者搗末﹐於灰痕處乘濕糝之﹐幹或色同也。」乃如其言﹐用宜興窯長方盆﹐疊起一峯﹐偏於左而凸於右﹐背作橫方紋﹐如雲林石法﹐巉巖凹凸﹐若臨江石磯狀。虛一角﹐用河泥種千瓣白萍。石上植蔦蘿﹐俗呼雲松。經營數日乃成。至深秋﹐蔦蘿蔓延滿山﹐如藤蘿之懸石壁﹐花開正紅色。白萍亦透水大放﹐紅白相間﹐神遊其中﹐如登蓬島。置之檐下﹐與蕓品題。此處宜設水閣﹐此處宜立茅亭﹐此處宜鑿六字曰「落花流水之間」﹔此可以居﹐此可以釣﹐此可以眺。胸中邱壑﹐若將移居者然。一夕﹐貓奴爭食﹐自檐而墮﹐連盆與架頃刻碎之。余嘆曰「卽此小經營﹐尙乾造物忌耶﹗」兩人不禁淚落。

友人魯半舫﹐名璋﹐字春山﹐善寫松柏或梅菊﹐工隸書﹐兼工鐵筆。余寄居其家之蕭爽樓﹐一年有半。樓共五椽﹐東向﹐余居其三。晦明風雨﹐可以遠眺。庭中木犀一株﹐淸香撩人。有廊有廂﹐地極幽靜。移居時﹐有一僕一嫗﹐並挈其小女來。僕能成衣﹐嫗能紡績。於是蕓繡﹐嫗績﹐僕則成衣﹐以供薪水。余素愛客﹐小酌必行令。蕓善不費之烹庖﹐瓜蔬魚蝦﹐一經蕓手﹐便有意外味。同人知余貧﹐每出杖頭錢﹐作竟日敍。余又好潔﹐地無纖塵﹐且無拘束﹐不嫌放縱。諸君子如梁上之燕﹐自去自來。蕓則拔釵沽酒﹐不動聲色。良辰美景﹐不放輕過。

蕭爽樓有四忌﹕談官宦陞遷﹐公廨時事﹐八股時文﹐看牌擲色。有犯必罰酒五斤。有四取﹕慷慨豪爽﹐風流蘊藉﹐落拓不羈﹐澄靜緘默。長夏無事﹐考對爲會。每會八人﹐每人各攜靑蚨二百。先拈鬮﹐得第一者爲主考﹐關防別座。第二者爲謄錄﹐亦就座。余作舉子﹐各於謄錄處取紙一條﹐蓋用印章。主考出五七言各一句﹐刻香爲限﹐行立構思﹐不準交頭私語。對就後投入一匣﹐方許就座。各人交卷畢﹐謄錄啟匣﹐並錄一冊﹐轉呈主考﹐以杜狥私。十六對中取七言三聯﹐五言三聯。六聯中取第一者卽爲後任主考﹐第二者爲謄錄。每人有兩聯不取者罰錢二十文﹐取一聯者免罰十文﹐過限者倍罰。一場﹐主考得香錢百文。一日可十場﹐積錢千文﹐酒資大暢矣。惟蕓議爲官捲﹐準坐而構思。

楊補凡爲余夫婦寫載花小影﹐神情確肖。是夜月色頗佳﹐蘭影上粉墻﹐別有幽致。星瀾醉後興發曰「補凡能爲君寫眞﹐我能爲花圖影。」余笑曰「花影能如人影否﹖」星瀾取素紙鋪於墻﹐卽就蘭影﹐用墨濃淡圖之。日間取視﹐𨿽不成畫﹐而花葉蕭疏﹐自有月下之趣。蕓甚寶之﹐各有題詠。

蘇城有南園﹑北園二處﹐菜花黃時﹐苦無酒家小飲﹔攜盒而往﹐對花冷飲﹐殊無意味。或議就近覓飲者﹐或議看花歸飲者﹐終不如對花熱飲爲快。眾議未定。蕓笑曰「明日但各出杖頭錢﹐我自擔鑪火來。」眾笑曰「諾。」眾去﹐余問曰「卿果自往乎﹖」蕓曰「非也。妾見市中賣餛飩者﹐其擔鍋竈無不備﹐盍雇之而往。妾先烹調端整﹐到彼處再一下鍋﹐茶酒兩便。」余曰「酒菜固便矣。茶乏烹具。」蕓曰「攜一砂罐去﹐以鐵叉串罐柄﹐去其鍋﹐懸於行竈中﹐加柴火煎茶﹐不亦便乎﹖」余鼓掌稱善。街頭有鮑姓者﹐賣餛飩爲業﹐以百錢雇其擔﹐約以明日午後。鮑欣然允議。明日看花者至﹐余告以故﹐眾感嘆服。飯後同往﹐並帶席墊。至南園﹐擇柳陰下團坐。先烹茗﹐飲畢﹐然後暖酒烹肴。是時風和日麗﹐徧地黃金﹐靑衫紅袖﹐越阡度陌﹐蝶蜂亂飛﹐令人不飲自醉。旣而酒肴俱熟。坐地大嚼。擔者頗不俗﹐拉與同飲。遊人見之莫不羨爲奇想。杯盤狼藉﹐各已陶然﹐或坐或臥﹐或歌或嘯。紅日將頹﹐餘思粥﹐擔者卽爲買米煮之﹐果腹而歸。蕓問曰「今日之遊樂平﹖」眾曰「非夫人之力不及此。」大笑出散。梅曾亮記棚民事

余爲董文格公作行狀﹐盡覽其奏議。其任安徽巡撫﹐奏準棚民開山事甚力﹐大旨言與棚民相告訐者﹐皆溺於龍脈風水之說﹐至有以數百畝之山﹐保一棺之土﹐棄典禮﹐荒地利﹐不可施行。而棚民能攻苦茹淡於叢山峻嶺﹐人迹不可通之地﹐開種旱谷﹐以佐稻粱。人無閒民﹐地無遺利﹐於策至便﹐不可禁止﹐以啟事端。余覽其說而是之。

及余來宣城﹐問諸鄕人。皆言未開之山﹐土堅石固﹐艸樹茂密﹐腐葉積數年﹐可二三寸﹐每天雨從樹至葉﹐從葉至士石﹐歷石罅滴瀝成泉﹐其下水也緩﹐又水下而土不隨其下。水緩﹐故低田受之不爲災﹔而半月不雨﹐髙田猶受其浸漑。今以斤斧童其山﹐而以鋤犁疏其土﹐一雨未畢﹐沙石隨下﹐奔流注壑澗中﹐皆塡污不可貯水﹐畢至窪田中乃止﹔及窪田竭﹐而山田之水無繼者。是爲開不毛之上﹐而病有谷之田﹔利無稅之傭﹐而瘠有稅之戶也。余亦聞其說而是之。

嗟夫﹗利害之不能兩全也久矣。由前之說﹐可以息事﹔由後之說﹐可以保利。若無失其利﹐而又不至如董公之所憂﹐則吾蓋未得其術也。故記之以俟夫習民事者。梅曾亮遊小盤谷記

江寧府城﹐其西北包盧龍山而止。余嘗求小盤谷﹐至其地﹐土人或曰無有。惟大竹蔽天﹐多歧路﹐曲折廣狹如一﹐探之不可窮。聞犬聲﹐乃急赴之﹐卒不見人。

熟五斗米頃﹐行抵寺﹐曰歸云堂。土田寬舒﹐居民以桂爲業。寺傍有艸徑其微﹐南出之﹐乃墜大谷。四山皆大桂樹﹐隨山陂陀。其狀若仰大盂﹐空響內貯﹐謦咳不得他逸﹔寂寥無聲﹐而耳聽常滿。淵水積焉﹐盡山麓而止。

由寺北行﹐至盧龍山﹐其中坑谷窪隆﹐若井竈齦齶之狀。或曰「遺老避兵者﹐三十六茅庵﹐七十二團瓢﹐皆當其地。」

日且暮﹐乃登山循城而歸。瞑色下積﹐月光布其上。俯視萬影摩蕩﹐若魚龍起伏波浪中。諸人皆曰「此萬竹蔽天處也。所謂小盤谷﹐殆近之矣。」同遊者﹐侯振廷舅氏﹐管君異之﹑馬君湘帆﹐歐生嶽庵﹐弟念勤﹐凡六人。龔自珍病梅館記

江寧之龍蟠﹐蘇州之鄧尉﹐杭州之西溪﹐皆產梅。或曰﹕梅以曲爲美﹐直則無姿﹔以欹爲美﹐正則無景﹔梅以疏爲美﹐密則無態。固也。此文人畫士﹐心知其意﹐未可明詔大號﹐以繩天下之梅也﹔又不可以使天下之民﹐斫直﹐刪密﹐鋤正﹐以殀梅﹑病梅爲業以求錢也。梅之欹﹑之疏﹑之曲﹐又非蠢蠢求錢之民﹐能以其智力爲也。有以文人畫士孤癖之隱﹐明告鬻梅者﹐斫其正﹐養其旁條﹐刪其密﹐夭其稚枝﹐鋤其直﹐遏其生气﹐以求重價﹐而江﹑浙之梅皆病。文人畫士之禍之烈至此哉﹗

予購三百盆﹐皆病者﹐無一完者。旣泣之三日﹐乃誓療之﹑縱之﹑順之﹐毀其盆﹐悉埋於地﹐解其棕縛﹔以五年爲期﹐必復之全之。予本非文人畫士﹐甘受詬厲﹐辟病梅之館以貯之。嗚呼﹗安得使予多暇日﹐又多閒田﹐以廣貯江寧﹑杭州﹑蘇州之病梅﹐窮予生之光陰以療梅也哉﹖龔自珍送欽差大臣侯官林公序

飲差大臣兵部尙書都察院右都禦史林公旣陛辭﹐禮部主事仁和龔自珍則獻三種決定義﹐三種旁義﹐三種答難義﹐一種歸墟義。

中國自禹﹑箕子以來﹐食貨並重。自明初開礦﹐四百餘載﹐未嘗增銀一釐﹐今銀盡明初銀也。地中實﹐地上虛﹐假使不漏於海﹐人事火患﹐歲歲約耗銀三四千兩﹐況漏於海如此乎﹖此決定義﹐更無疑義。漢世五行家﹐以食妖﹑服妖占天下之變。鴉片煙則食妖也﹐其人病魂魄﹐逆晝夜。其食者宜繯首誅﹗販者﹑造者宜刎脰誅﹗兵丁食﹐宜刎脰誅﹗此決定義﹐更無疑義。誅之不可勝誅﹐不可不絕其源﹔絕其源﹐則夷不逞﹐姦民不逞。有二不逞﹐無

武力何以勝也﹖公駐澳門﹐距廣州城遠﹐夷也。公以文臣孤入夷﹐其可乎﹖此行宜以重兵自隨﹐此正皇上頒關防使節制水師意也。此決定義﹐更無疑義。

食妖宜絕矣﹐宜並杜絕呢羽毛之至。杜之則蠶桑之利重﹐木棉之利重﹐蠶桑﹑木棉之利重﹐則中國實。又凡鐘錶﹑玻璃﹑燕窩之屬﹐悅上都之少年﹐而奪其所重者﹐皆至不急之物也﹐宜皆杜之。此一旁義。宜勒限使夷人徙澳門﹐不許畱一夷。畱夷館一所﹐爲互市之棲止。此又一旁義。火器宜講求﹐京師火器營﹐乾隆中攻金川用之﹐不知施於海便否﹖廣州有巧工能造火器否﹖胡宗憲《圖編》﹐有可約略仿用者否﹖宜下羣吏議。如帶廣州兵赴澳門﹐多帶巧匠﹐以便修整軍器。此又一旁義。

於是有儒生送難者曰「中國食急於貨。」襲漢臣劉陶舊議論以相抵。固也﹐似也﹐抑我豈護惜貨而置食於不理也哉﹖此議施之於開礦之朝﹐謂之切病﹔施之於禁銀出海之朝﹐謂之不切病。食固第一﹐貨卽第二﹐禹﹑箕子言如此矣。此一答難。於是有關吏送難者日﹕「不用呢羽﹑鐘錶﹑燕窩﹑玻璃﹐稅將絀。」夫中國與夷人互市﹐大利在利其米﹐此外皆末也。宜正告之曰﹕行將關稅定額﹐陸續請減﹐未必不蒙恩允﹔國家斷斷不恃榷關所入﹐矧所損細所益大。此又一答難。乃有迂誕書生送難者﹐則不過日「爲寬大」而已﹐曰「必毋用兵」而已。告之曰「刑亂邦用重典」﹐周公公訓也。至於用兵﹐不比陸路之用兵﹐此驅之﹐非剿之也﹔此守海口﹐防我境﹐不許其入﹐非與彼戰於海﹐戰於艅艎也。伏波將軍則近水﹐非樓船將軍﹐非橫海將軍也。況陸路可追﹐此無可追﹐取不逞夷人及姦民﹐就地正典刑﹐非有大兵陣之原野之事﹐豈古人於陸路開邊釁之比也哉﹖此又一答難。

以上三難﹐送難者皆天下黠猾遊說而貌爲老成迂拙者也。粵省僚文中有之﹐幕客中有之﹐遊客中有之﹐商估中有之﹐恐紳士中未必無之﹐宜殺一儆百。公此行此心﹐爲若輩所動﹐遊移萬一﹐此千載之一時﹐事機一跌﹐不敢言之矣﹗不敢言之矣﹗

古奉使之詩曰「憂心悄悄﹐僕夫況瘁。」悄悄者何也﹖慮嘗試也﹐慮窺伺也﹐慮泄言也。僕夫左右親近之人﹐皆大敵也。僕夫且憂形於色﹐而有況瘁之容﹐無飛揚之意﹐則善於奉使之至也。閣下其繹此詩﹗

何爲一歸墟義也﹖曰﹕我與公約﹐期公以兩期期年﹐使中國十八行省銀價平﹐物力實﹐人心定﹐而後歸報我皇上。《書》曰「若射之有志。」我之言﹐公之鵠矣。薛福成觀巴黎油畫記

光緒十六年春閏二月甲子﹐余遊巴黎蠟人館。見所制蠟人﹐悉仿生人﹐形體態度﹐發膚顏色﹐長短丰瘠﹐無不畢肖。自王公卿相以至工藝雜流﹐凡有名者﹐往往畱像於館。或立或臥﹐或坐或俯﹐或笑或哭﹐或飲或博﹐驟視之﹐無不驚爲生人者。余亟嘆其技之奇妙。譯者稱﹕「西人絕技﹐尢莫逾油畫﹐盍馳往油畫院﹐一觀普法交戰圖乎﹖」

其法爲一大圜室﹐以巨幅懸之四壁﹐由屋頂放光明入室。人在室中﹐極目四望﹐則見城堡﹑岡巒﹑溪澗﹑樹林﹐森然布列﹔兩軍人馬雜遝﹔馳者﹑伏者﹑奔者﹑追者﹑開槍者﹑燃炮者﹑搴大旗者﹑挽炮車者﹐絡繹相屬。每一巨彈墮地﹐則火光迸裂﹐煙焰迷漫﹔其被轟擊者﹐則斷壁危樓﹐或黔其廬﹐或赭其垣。而軍士之折臂斷足﹑血流殷地﹑偃仰僵僕者﹐令人目不忍睹。仰視天﹐則明月斜掛﹐雲霞掩映﹔俯視地﹐則綠艸如茵﹐川原無際。幾自疑身外卽戰場﹐而忘其在一室中者。迨以手捫之﹐始知其爲壁也﹑畫也﹑皆幻也。余聞法人好勝﹐何以自繪敗狀﹐令人喪气若此﹖譯者曰「所以昭炯戒﹐激眾憤﹑圖報復也。」則其意深長矣。

夫普法之戰﹐迄今𨿽爲陳迹﹐而其事信而有徵。然者此畫果眞邪﹑幻邪﹖幻者而同於眞邪﹖眞者而同於幻邪﹖斯二者蓋皆有之。林紓記超山梅花

夏容伯同聲﹐嗜古士也﹐隱於棲溪。余與陳吉士﹑髙嘯桐買舟訪之。約尋梅於超山。由溪上易小舟﹐循淺瀨至超山之北。沿岸已見梅花。里許﹐遵陸至香海樓﹐觀宋梅。梅身半枯﹐側立水次﹔古幹詰屈﹐苔蟠其身﹐齒齒作鱗甲。年久﹐苔色幻爲銅靑。旁列十餘樹﹐容伯言皆明產也。景物淒黯無可紀﹐余索然將返。容伯導余過唐玉潛祠下﹐花乃大盛﹕縱橫交糾﹐玉雪一色﹔步武髙下﹐沿梅得徑。遠馥林麓﹐近偃陂陀﹔叢芬積縞﹐彌滿山谷。幾四里始出梅窩﹐陰松列隊﹐下聞溪聲﹐余來船已停瀨上矣。余以步﹐船人以水﹐沿溪行﹐路盡適相值也。是晚仍歸棲溪。

遲明﹐復以小舟繞出山南﹐花益多於山北。野水古木﹐渺滯翳﹐小徑岐出爲八﹑九道﹐抵梅而盡。至乾元觀﹐觀所謂水洞者。潭水淸冽﹐怪石怒起水上﹐水附壁而止。石狀豁閜﹐陰綠慘淡。石脈直接旱洞。旱洞居觀右偏。三十餘級﹐及洞口﹐深窈沈黑中﹐有風水蕩擊之聲。同遊陳寄湖﹑滌寮兄弟﹐犦管入﹐不竟洞而出。潭之右偏﹐鐫「海云洞」三大字﹐宋趙淸獻筆也。尋丁酉軒父子石像﹐已剝落﹐詩碣猶隱隱可讀。容伯飯我觀中。余舉觴嘆息﹐以生平所見梅花﹐咸不如此之多且盛也。容伯言「冬雪霽後﹐花益奇麗﹐過於西溪。」然西溪余兩至﹐均失梅候。今但作《超山梅花記》﹐一寄容伯﹐一寄余友陳壽慈於福州。壽慈亦嗜梅者也。林紓湖之魚

林子啜茗於湖濱之肆﹐叢柳蔽窗﹐湖水皆黯碧如染﹐小魚百數來會其下。

戲嚼豆脯唾之﹐羣魚爭喋﹔然隨喋隨逝﹐繼而存者﹐三四魚焉。再唾之﹐墜綴葑艸之上﹐不食矣。始謂魚之逝者皆飽也。尋丈之外﹐水紋攢動﹐爭喋他物如故。

余方悟﹕釣者將下鉤﹐必先投食以引之。魚圖食而並吞鉤。久乃知﹐凡下食者皆將有鉤矣。然則名利之藪﹐獨無鉤乎﹖不及其盛下食之時而去之﹐其能脫鉤而逝者幾何也﹖﹗章炳麟鄒容傳

鄒容﹐字威丹﹐四川巴人。父某﹐行商隴蜀間﹐略知書。容少慧敏﹐年十二﹐誦「九經」﹑《史記》《漢書》皆上口。父以科甲期之﹐君弗欲﹐時喜雕刻﹐父怒﹐輒榜笞至流血﹐然愈重愛。容稍長﹐從成都呂翼文學。與人言﹐指天畫地﹐非堯舜﹐薄周孔﹐無所避。翼文懼﹐擯之。父令就日本學﹐時年十七矣。與同學鈕永建規設中國協會﹐未就。學二歲﹐陸軍學生監督姚甲有姦私事﹐容偕五人排闥入其邸中﹐榜頰數十﹐持剪刀斷其辮髮。事覺﹐潛歸上海﹐與章炳麟見於愛國學社。是時﹐社生多習英吉利語﹐容調之曰「諸君堪爲賈人耳。」社生皆怒﹐欲毆之。廣州大駔馮鏡如﹐故入英吉利籍﹐方設國民議政廳於上海﹐招容﹐容詰鏡如曰「若英吉利人﹐此國民者﹐中國民邪﹖英吉利國民邪﹖」鏡如慚﹐事中寢。

容旣明習國史﹐學於翼文﹐復通曉《說文》部居。疾異族如仇讎﹐乃艸《革命軍》以擯滿洲。自念語過淺露﹐就炳麟求修飾。炳麟曰「感恆民當如是。」序而刻之。會虜遣江蘇候補道兪明震檢察革命黨事﹐將逮愛國學社教習吳脁。脁故惎容﹑炳麟﹐又幸脫禍﹐直詣明震自歸﹐且以《革命軍》進。明震緩脁﹐脁逸﹐遂名捕容﹑炳麟。容在獄﹐日就炳麟說經﹐亦時時講佛典﹐炳麟以《因明人正理論》授之﹐曰「學此﹐可以解三年之憂矣。」明年﹐獄決﹐容﹑炳麟皆罰作。西人遇囚無狀。容不平﹐又啖麥飯不飽﹐益憤激﹐內熱溲膏。炳麟謂容曰「子素不嗜聲色﹐又未近女﹐今不夢寐而髓自出﹐宜懲忿自攝持﹐不者至春當病溫。」明年正月﹐疾果發。體溫溫不大熱﹐但欲寐﹔又懊煩冤﹐不得臥﹔夜半獨語罵人﹐比旦皆不省。炳麟知其病少陰也﹐念得中工﹐進黃連﹑阿膠﹐雞子黃湯﹐病日已矣。則告獄卒長﹐請自爲持脈疏湯藥﹐弗許﹔請召日本醫﹐弗許。病四十日﹐二月二十九日夜半卒於獄中﹐年二十一矣。詰朝日加巳﹐炳麟往撫其屍﹐目不瞑。內外嘩言﹕西醫受賄﹐下毒藥殺之。疑不能明。然西醫視獄囚至微賤﹐凡病皆令安坐待命﹐勿與藥。獄囚五百﹐歲瘐死者率一百六十人。容疾始發﹐而醫不知其劇﹔比日久﹐病能已著﹐顧予以熱病常藥﹐亦下毒之次也。

容卒之歲﹐日本與露西亞始成。徐珂馮婉貞勝英人於謝莊

咸豐庚申﹐英法聯軍自海入侵﹐京洛騷然。距圓明園十里﹐有村曰謝莊﹐環村居者皆獵戶。中有魯人馮三保者﹐精技擊。女婉貞﹐年十九﹐姿容妙曼﹐自幼好武術﹐習無不精。是年﹐謝莊辦團﹐以三保勇而多藝﹐推爲長。築石砦土堡於要隘﹐樹幟曰「謝莊團練馮」。一日晌午﹐諜報敵騎至﹐旋見一白酋督印度卒約百人﹐英將也﹐馳而前。三保戒團眾裝藥實彈﹐毋妄發﹐曰「此勁敵也﹐度不中而輕發﹐徒糜彈藥﹐無益吾事。愼之﹗」

時敵軍已近砦﹐槍聲隆然﹐砦中人踡伏不少動。旣而敵行益邇﹐三保見敵勢可乘﹐急揮幟﹐曰「開火﹗」開火者﹐軍中發槍之號也。於是眾槍齊發﹐敵人紛墮如落葉。及敵槍再擊﹐砦中人又騖伏矣﹐蓋籍砦墻爲蔽也。攻一時﹐敵退﹐三保亦自喜。婉貞獨戚然曰「小敵去﹐大敵來矣﹗設以炮至﹐吾村不齏粉乎﹖」三保瞿然曰「何以爲計﹖」婉貞曰「西人長火器而短技擊﹐火器利襲遠﹐技擊利巷戰。吾村十里皆平原﹐而與之競火器﹐其何能勝﹖莫如以吾所長﹐攻敵所短。操刀挾盾﹐猱進鷙擊﹐徼天之幸﹐或能免乎﹗」三保曰「悉吾村之眾﹐精技擊者不過百人。以區區百人﹐投身大敵﹐與之撲斗﹐何異以孤羊投狼羣﹖小女子毋多談﹗」婉貞微嘆曰「吾村亡無日矣﹗吾必盡吾力以拯吾村﹗拯吾村﹐卽以衛吾父。」於是集謝莊少年之精技擊者而詔之曰「與其坐而待亡﹐孰若起而拯之﹖諸君無意則已﹐諸君而有意﹐瞻予馬首可也。」眾皆感奮。

婉貞於是率諸少年結束而出﹐皆玄衣白刃﹐剽疾如猿猴。去村四里有森林﹐陰翳蔽日﹐伏焉。未幾﹐敵兵果舁炮至﹐蓋五六百人也。挾刃奮起﹐率眾襲之。敵出不意﹐大驚擾﹐以槍上刺刀相搏擊﹐而便捷猛鷙終弗逮。婉貞揮刀奮斫﹐所當無不披靡﹐敵乃紛退。婉貞大呼曰「諸君﹗敵人遠吾﹐欲以火器困吾也﹐急逐弗失﹗」於是眾人竭力撓之﹐彼此錯雜﹐紛紜拏斗﹐敵槍終不能發﹐日暮﹐所擊殺者無慮百十人。敵棄炮倉皇遁﹐謝莊遂安。梁啟超少年中國說

日本人之稱我中國也﹐一則曰老大帝國﹐再則曰老大帝國。是語也﹐蓋襲譯歐西人之言也。嗚呼﹗我中國其果老大矣乎﹖任公曰﹕晉﹗是何言﹗是何言﹗吾心目中有一少年中國在。

欲言國之老少﹐請先言人之老少。老年人常思旣往﹐少年人常思將來。惟思旣往也﹐故生畱戀心﹔惟思將來也﹐故生希望心。惟畱戀也﹐故保守﹔惟希望也﹐故進取。惟保守也﹐故永舊﹔惟進取也﹐故日新。惟思旣往也﹐事事皆其所已經者﹐故惟知照例﹔惟思將來也﹐事事皆其所未經者﹐故常敢破格。老年人常多憂慮﹐少年人常好行樂。惟多憂也﹐故灰心﹔惟行樂也﹐故盛气。惟灰心也﹐故怯懦﹔惟盛气也﹐故豪壯。惟怯懦也﹐故苟且﹔惟豪壯也﹐故冒險。惟苟且也﹐故能滅世界﹔惟冒險也﹐故能造世界。老年人常厭事﹐少年人常喜事。惟厭事也﹐故常覺一切事無可爲者﹔惟好事也﹐故常覺一切事無不可爲者。老年人如夕照﹐少年人如朝陽。老年人如瘠牛﹐少年人如乳虎。老年人如僧﹐少年人如俠。老年人如字典﹐少年人如戲文。老年人如鴉片煙﹐少年人如潑蘭地酒。老年人如別行星之隕石﹐少年人如大洋海之珊瑚島。老年人如埃及沙漠之金字塔﹐少年人如西比利亞之鐵路。老年人如秋後之柳﹐少年人如春前之艸。老年人如死海之瀦爲澤﹐少年人如長江之初發源。此老年人與少年人性格不同之大略也。任公曰﹕人固有之﹐國亦宜然。

任公曰﹕傷哉﹐老大也﹗潯陽江頭琵琶婦﹐當明月繞船﹐楓葉瑟瑟﹐衾寒於鐵﹐似夢非夢之時﹐追想洛陽塵中春花秋月之佳趣。西宮南內﹐白髮宮娥﹐一燈如穗﹐三五對坐﹐談開元﹑天寶間遺事﹐譜《霓裳羽衣曲》。靑門種瓜人﹐左對孺人﹐顧弄孺子﹐憶侯門似海珠履雜遝之盛事。拿破倫之流於厄蔑﹐阿剌飛之幽於錫蘭﹐與三兩監守吏﹐或過訪之好事者﹐道當年短刀匹馬馳騁中原﹐席捲歐洲﹐血戰海樓﹐一聲叱吒﹐萬國震恐之丰功偉烈﹐初而拍案﹐繼而撫髀﹐終而攬鏡。嗚呼﹐面皴齒盡﹐白髮盈把﹐頹然老矣﹗若是者﹐捨幽郁之外無心事﹐捨悲慘之處無天地﹔捨頹唐之外無日月﹐捨嘆息之外無音聲﹔捨待死之外無事業。美人豪傑且然﹐而況尋常碌碌者耶﹖生平親友﹐皆在墟墓﹔起居飲食﹐待命於人。今日且過﹐遑知他日﹖今年且過﹐遑卹明年﹖普天下灰心短气之事﹐未有甚於老大者。於此人也﹐而欲望以拿云之手段﹐回天之事功﹐挾山超海之意气﹐能乎不能﹖

嗚呼﹗我中國其果老大矣乎﹖立乎今日以指疇昔﹐唐虞三代﹐若何之郅治﹔秦皇漢武﹐若何之雄傑﹔漢唐來之文學﹐若何之隆盛﹔康乾間之武功﹐若何之烜赫。歷史家所鋪敍﹐詞章家所謳歌﹐何一非我國民少年時代良辰美景﹑賞心樂事之陳迹哉﹗而今頹然老矣﹗昨日割五城﹐明日割十城﹐處處雀鼠盡﹐夜夜雞犬驚。十八省之土地財產﹐已爲人懷中之肉﹔四百兆之父兄子弟﹐已爲人注籍之奴﹐豈所謂「老大嫁作商人婦」者耶﹖嗚呼﹗憑君莫話當年事﹐憔悴韶光不忍看﹗楚囚相對﹐岌岌顧影﹐人命危淺﹐朝不慮夕。國爲待死之國﹐一國之民爲待死之民。萬事付之柰何﹐一切憑人作弄﹐亦何足怪﹗

任公曰﹕我中國其果老大矣乎﹖是今日全地球之一大問題也。如其老大也﹐則是中國爲過去之國﹐卽地球上昔本有此國﹐而今漸澌滅﹐他日之命運殆將盡也。如其非老大也﹐則是中國爲未來之國﹐卽地球上昔未現此國﹐而今漸發達﹐他日之前程且方長也。欲斷今日之中國爲老大耶﹖爲少年耶﹖則不可不先明「國」字之意義。夫國也者﹐何物也﹖有土地﹐有人民﹐以居於其土地之人民﹐而治其所居之土地之事﹐自制法律而自守之﹔有主權﹐有服從﹐人人皆主權者﹐人人皆服從者。夫如是﹐斯謂之完全成立之國﹐地球上之有完全成立之國也﹐自百年以來也。完全成立者﹐壯年之事也。未能完全成立而漸進於完全成立者﹐少年之事也。故吾得一言以斷之曰﹕歐洲列邦在今日爲壯年國﹐而我中國在今日爲少年國。

夫古昔之中國者﹐𨿽有國之名﹐而未成國之形也。或爲家族之國﹐或爲酋長之國﹐或爲諸侯封建之國﹐或爲一王專制之國。𨿽種類不一﹐要之﹐其於國家之體質也﹐有其一部而缺其一部。正如嬰兒自胚胎以迄成童﹐其身體之一二官支﹐先行長成﹐此外則全體𨿽粗具﹐然未能得其用也。故唐虞以前爲胚胎時代﹐殷周之際爲乳哺時代﹐由孔子而來至於今爲童子時代。逐漸發達﹐而今乃始將入成童以上少年之界焉。其長成所以若是之遲者﹐則歷代之民賊有窒其生機者也。譬猶童年多病﹐轉類老態﹐或且疑其死期之將至焉﹐而不知皆由未完成未成立也。非過去之謂﹐而未來之謂也。

且我中國疇昔﹐豈嘗有國家哉﹖不過有朝廷耳﹗我黃帝子孫﹐聚族而居﹐立於此地球之上者旣數千年﹐而問其國之爲何名﹐則無有也。夫所謂唐﹑虞﹑夏﹑商﹑周﹑秦﹑漢﹑魏﹑晉﹑宋﹑齊﹑梁﹑陳﹑隋﹑唐﹑宋﹑元﹑明﹑淸者﹐則皆朝名耳。朝也者﹐一家之私產也。國也者﹐人民之公產也。朝有朝之老少﹐國有國之老少。朝與國旣異物﹐則不能以朝之老少而指爲國之老少明矣。文﹑武﹑成﹑康﹐周朝之少年時代也。幽﹑厲﹑桓﹑赧﹐則其老年時代也。髙﹑文﹑景﹑武﹐漢朝之少年時代也。元﹑平﹑桓﹑靈﹐則其老年時代也。自余歷朝﹐莫不有之。凡此者謂爲一朝廷之老也則可﹐謂爲一國之老也則不可。一朝廷之老旦死﹐猶一人之老且死也﹐於吾所謂中國者何與焉。然則﹐吾中國者﹐前此尙未出現於世界﹐而今乃始萌芽云爾。天地大矣﹐前途遼矣。美哉我少年中國乎﹗

瑪志尼者﹐意大利三傑之魁也。以國事被罪﹐逃竄異邦。乃創立一會﹐名曰「少年意大利」。舉國志士﹐雲湧霧集以應之。卒乃光復舊物﹐使意大利爲歐洲之一雄邦。夫意大利者﹐歐洲之第一老大國也。自羅馬亡後﹐土地隸於教皇﹐政權歸於奧國﹐殆所謂老而瀕於死者矣。而得一瑪志尼﹐且能舉全國而少年之﹐況我中國之實爲少年時代者耶﹗堂堂四百餘州之國土﹐凜凜四百餘兆之國民﹐豈遂無一瑪志尼其人者﹗

襲自珍氏之集有詩一章﹐題曰《能令公少年行》。吾嘗愛讀之﹐而有味乎其用意之所存。我國民而自謂其國之老大也﹐斯果老大矣﹔我國民而自知其國之少年也﹐斯乃少年矣。西諺有之曰「有三歲之翁﹐有百歲之童。」然則﹐國之老少﹐又無定形﹐而實隨國民之心力以爲消長者也。吾見乎瑪志尼之能令國少年也﹐吾又見乎我國之官吏士民能令國老大也。吾爲此懼﹗夫以如此壯麗濃鬱翩翩絕世之少年中國﹐而使歐西日本人謂我爲老大者﹐何也﹖則以握國權者皆老朽之人也。非哦幾十年八股﹐非寫幾十年白折﹐非當幾十年差﹐非捱幾十年俸﹐非遞幾十年手本﹐非唱幾十年喏﹐非磕幾十年頭﹐非請幾十年安﹐則必不能得一官﹑進一職。其內任卿貳以上﹐外任監司以上者﹐百人之中﹐其五官不備者﹐殆九十六七人也。非眼盲則耳聾﹐非手顫則足跛﹐否則半身不遂也。彼其一身飲食步履視聽言語﹐尙且不能自了﹐須三四人左右扶之捉之﹐乃能度日﹐於此而乃欲責之以國事﹐是何異立無數木偶而使治天下也﹗且彼輩者﹐自其少壯之時旣已不知亞細亞﹑歐羅巴爲何處地方﹐漢祖唐宗是那朝皇帝﹐猶嫌其頑鈍腐敗之未臻其極﹐又必搓磨之﹐陶冶之﹐待其腦髓已涸﹐血管已塞﹐气息奄奄﹐與鬼爲鄰之時﹐然後將我二萬里山河﹐四萬萬人命﹐一舉而界於其手。嗚呼﹗老大帝國﹐誠哉其老大也﹗而彼輩者﹐積其數十年之八股﹑白折﹑當差﹑捱俸﹑手本﹑唱諾﹑磕頭﹑請安﹐千辛萬苦﹐千苦萬辛﹐乃始得此紅頂花翎之服色﹐中堂大人之名號﹐乃出其全副精神﹐竭其畢生力量﹐以保持之。如彼乞兒拾金一錠﹐𨿽轟雷盤旋其頂上﹐而兩手猶緊抱其荷包﹐他事非所顧也﹐非所知也﹐非所聞也。於此而告之以亡國也﹐瓜分也﹐彼烏從而聽之﹐烏從而信之﹗卽使果亡矣﹐果分矣﹐而吾今年七十矣﹐八十矣﹐但求其一兩年內﹐洋人不來﹐彊盜不起﹐我已快活過了一世矣﹗若不得已﹐則割三頭兩省之土地奉申賀敬﹐以換我幾个衙門﹔賣三幾百萬之人民作僕爲奴﹐以贖我一條老命﹐有何不可﹖有何難辦﹖嗚呼﹗今之所謂老後﹑老臣﹑老將﹑老吏者﹐其修身齊家治國平天下之手段﹐皆具於是矣。西風一夜催人老﹐凋盡朱顏白盡頭。使走無常當醫生﹐攜催命符以祝壽﹐嗟乎痛哉﹗以此爲國﹐是安得不老且死﹐且吾恐其未及歲而殤也。

任公曰﹕造成今日之老大中國者﹐則中國老朽之冤業也。制出將來之少年中國者﹐則中國少年之責任也。彼老朽者何足道﹐彼與此世界作別之日不遠矣﹐而我少年乃新來而與世界爲緣。如僦屋者然﹐彼明日將遷居他方﹐而我今日始入此室處。將遷居者﹐不愛護其窗櫳﹐不潔治其庭廡﹐俗人恆情﹐亦何足怪﹗若我少年者﹐前程浩浩﹐後顧茫茫。中國而爲牛爲馬爲奴隸﹐則烹臠箠鞭之慘酷﹐惟我少年當之。中國如稱霸宇內﹐主盟地球﹐則指揮顧盼之尊榮﹐惟我少年享之。於彼气息奄奄與鬼爲鄰者何與焉﹖彼而漠然置之﹐猶可言也。我而漠然置之﹐不可言也。使舉國之少年而果爲少年也﹐則吾中國爲未來之國﹐其進步未可量也。使舉國之少年而亦爲老大也﹐則吾中國爲過去之國﹐其澌亡可翹足而待也。故今日之責任﹐不在他人﹐而全在我少年。少年智則國智﹐少年富則國富﹔少年彊則國彊﹐少年獨立則國獨立﹔少年自由則國自由﹐少年進步則國進步﹔少年勝於歐洲則國勝於歐洲﹐少年雄於地球則國雄於地球。紅日初升﹐其道大光。河出伏流﹐一瀉汪洋。潛龍騰淵﹐鱗爪飛揚。乳虎嘯谷﹐百獸震惶。鷹隼試翼﹐風塵吸張。奇花初胎﹐矞矞皇皇。幹將發硎﹐有作其芒。天戴其蒼﹐地履其黃。縱有千古﹐橫有八荒。前途似海﹐來日方長。美哉我少年中國﹐與天不老﹗壯哉我中國少年﹐與國無疆﹗

