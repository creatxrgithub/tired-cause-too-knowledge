

欽定四庫全書

集部八

西漢文紀

總集類

提要

【臣】等謹案西漢文紀二十四卷明梅鼎祚編鼎祚作皇霸文紀眞僞糅雜頗有炫博之譏其作是編則一以史記漢書爲主而雜采他書附益之所據爲根本者視諸子雜言較爲典實故所收於班馬二史之外者亦可借以防校是非不至如皇霸文紀之濫如飛燕奏牋成帝答詔張良四皓往返書孔臧與子弟書東方朔寶甕銘李陵蘇武往返書劉向上闗尹子子華子於陵子奏揚雄潤州牧箴卓文君司馬相如誄諸篇依托顯然者皆能辧之其他如西京雜記東方朔別傳搜神記博物志佛藏辧正論所載諸篇及孔安國尙書序孔衍家語序等文𨿽未能一一釐正要其所漏不過百中之一矣惟新書節錄數篇則新語春秋繁露之類以例推之何不並載列女傳及揚雄諸賦並節錄其序以例推之其他亦將多不勝收殊無義例其於詔制旣以各帝分編又往往隨事附各篇前後端緒厖雜於編次之體亦乖然三代以下文章莫盛於西漢西漢莫備於此編含英咀華固著作之驪淵也乾隆四十二年八月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

欽定四庫全書

西漢文紀卷一

明梅鼎祚編髙祖皇帝【姓劉諱邦字季沛丰邑中陽里人亡秦滅楚五載而有天下國號漢都闗中性明達好謀能聽規摹逺在位十二年崩羣臣議帝起細防撥亂世反之正平定天下爲漢太祖功最髙上尊號曰髙皇帝】

與沛父老帛書【髙祖以亭長爲縣送徒驪山徒多道亡因皆解縱秦二世元年陳渉起蘄沛令恐欲以沛應之掾主吏蕭何曹參召髙祖於外令後悔城守蕭曹逾城保髙祖髙祖乃書帛射城上父老率子弟殺令迎髙祖立爲沛公】

天下同苦秦久矣今父老𨿽爲沛令守諸侯並起今屠沛沛今共誅令擇子弟可立者立之以應諸侯則家室完不然則父子俱屠無爲也【史記天下苦秦漢書作天下同苦秦可立者立之作可立立之則家室完作卽室家完】

入闗告諭【秦二世三年沛公攻武闗擊秦軍大破之秦相趙髙殺二世立兄子子嬰爲王子嬰元年十月沛公先諸侯至霸上子嬰降西入咸陽還軍霸上召諭諸縣豪傑使人行縣鄕邑告諭之秦民大善初懷王約先入闗者王之項籍背約自立爲西楚霸王立沛公爲漢王】

父老苦秦苛法久矣誹謗者族耦語者棄市吾與諸侯約先入闗者王之吾當王闗中與父老約法三章耳殺人者死傷人及盜抵罪余悉除去秦法諸吏人皆案堵如故凡吾所以來爲父兄除害非有所侵暴母恐且吾所以還軍霸上待諸侯至而定約束耳【史記吏人漢書作吏民約束作要束】

爲義帝發喪告諸侯王【初項梁立楚懷王孫心爲懷王及秦滅項籍乃陽尊懷王爲義帝徙長沙明年使英布擊殺之蓋髙祖爲漢王之二年也漢王東略地至雒陽新城三老董公遮說爲義帝發喪袒而大哭臨三日發使者告諸侯王】

天下共立義帝北面事之今項羽放殺義帝於江南大逆無道寡人親爲發喪諸侯皆縞素悉發闗內兵收三河士南浮江漢以下願從諸侯王擊楚之殺義帝者【史記諸侯漢書作兵闗內作關中】

禮諸神詔【漢王二年上東擊項籍還入闗立北畤以配五帝召故秦祀官復置太祝太宰如其儀因令縣爲公社下詔案是時方爲漢王如五年徙封信越及赦稱猶令不宜此獨先稱詔蓋史氏追尊之辭亦不及檢諸令耳】

吾甚重祠而敬祭今上帝之祭及山川諸神當祠者各以其時禮祠之如故【史漢同】

攺封韓信彭越令【漢王五年十一月與信越將兵滅楚正月下令】

楚地巳定義帝亡後欲存卹楚眾以定其主齊王信習楚風俗更立爲楚王王淮北都下邳魏相國建城侯彭越勤勞魏民卑下士卒常以少擊眾數破楚軍以魏故地王之號曰梁王都定陶

赦天下令【五年正月】

兵不得休八年萬民與苦甚今天下事畢其赦天下殊死以下

封故衡山王吳芮詔【五年二月卽帝位下詔】

故衡山王吳芮與子二人兄子一人從百粵之兵以佐諸侯誅暴秦有大功諸侯立以爲王項羽侵奪之地謂之番君其以長沙豫章象郡桂林南海立番君芮爲長沙王

封故粵王亡諸詔【五年二月】

故粵王亡諸世奉粵祀秦侵奪其地使其社稷不得血食諸侯伐秦亡諸身帥閩中兵以佐滅秦項羽廢而弗立今以爲閩粵王王閩中地勿使失職

罷兵賜復詔【五年五月兵皆罷歸家詔曰】

諸侯子在闗中者復之十二嵗其歸者半之民前或相聚保山澤不書名數今天下巳定令各歸其縣復故爵田宅吏以文法教訓辯告勿笞辱民以饑餓自賣爲人奴婢者皆免爲庶人軍吏卒防赦其亡罪而亡爵及不滿大夫者皆賜爵爲大夫故大夫以上賜爵各一級其七大夫以上皆令食邑非七大夫以下皆復其身及戶勿事

善遇髙爵詔【五年五月】

七大夫公乘以上皆髙爵也諸侯子及從軍歸者甚多髙爵吾數詔吏先與田宅及所當求於吏者亟與爵或人君上所尊禮久立吏前曾不爲決甚亡謂也異日秦民爵公大夫以上令丞與亢禮今吾於爵非輕也吏獨安取此且法以有功勞行田宅今小吏未嘗從軍者多滿而有功者顧不得背公立私守尉長吏教訓甚不善其令諸吏善遇髙爵稱吾意且亷問有不如吾詔者以重論之

赦天下詔【六年十月人告楚王信謀反十二月會諸侯於陳因執信詔曰】

天下旣安豪傑有功者封侯新立未能盡圖其功身居軍九年或未習法令或以其故犯法大者死刑吾甚憐之其赦天下【並漢書】

詔衛尉酈商【田橫故齊王田氏之族秦末自立爲王及漢平齊地橫率其徒屬五百人竄居海隖中髙帝乃使使赦橫罪而召之橫以先嘗殺漢使酈食其而弟商方爲漢將不奉詔髙帝詔商復使使具告詔意曰橫來大者王小者乃侯耳不來且發兵加誅橫乘傳詣洛陽至屍鄕自剄從二客及海中五百人皆自殺】

齊王橫卽至人馬從者敢動揺者致族夷【史漢同】

擇王荊楚詔【六年十二月上旣禽韓信分其地爲二國田肯賀上因言齊地便利非親子弟莫可使王齊者於是下詔韓王信等請立從父兄劉賈爲荊王弟交爲楚王】

齊古之建國也今爲郡縣其復以爲諸侯將軍劉賈數有大功及擇寛惠修潔者王齊荊地

尊太公爲太上皇詔【六年三月初上五日一朝太公家令說太公𨿽父人臣也柰何令人主拜恐威重不行後上朝太公擁篲迎門卻行上大驚問知家令言心善之乃尊太公爲太上皇賜家令金五百斤五月詔】

人之至親莫親於父子故父有天下傳歸於子子有天下尊歸於父此人道之極也前日天下大亂兵革並起萬民苦殃朕親被堅執鋭自率士卒犯危難平暴亂立諸侯偃兵息民天下大安此皆太公之教訓也諸王通侯將軍羣卿大夫巳尊朕爲皇帝而太公未有號今上尊太公曰太上皇

讞獄詔【七年】

獄之疑者吏或不敢決有罪者久而不論無罪者久系不決自今以來縣道官獄疑者各讞所屬二千石官二千石官以其罪名當報之所不能決者皆移廷尉亦當報之廷尉所不能決謹具爲奏傳所當比律令以聞擇立代王詔【十一年正月燕王綰相國何等皆曰子恆賢知溫良請立以爲代王】

代地居常山之北與夷狄邊趙乃從山南有之逺數有胡冦難以爲國頗取山南太原之地益屬代代之雲中以西爲雲中郡則代受邊冦益少矣王相國通侯吏二千石擇可立爲代王者

定口賦詔【十一年二月】

欲省賦甚今獻未有程吏或多賦以爲獻而諸侯王尢多民疾之令諸侯王通侯常以十月朝獻及郡各以其口數率人歳六十三錢以給獻費

求賢詔【十一年二月】

蓋聞王者莫髙於周文伯者莫髙於齊桓皆待賢人而成名今天下賢者智能豈特古之人虖患在人主不交故也士奚由進今吾以天之靈賢士大夫定有天下以爲一家欲其長久世世奉宗廟亡絕也賢人巳與我共平之矣而不與吾共安利之可乎賢士大夫有肯從我防者吾能尊顯之布告天下使明知朕意禦史大夫昌下相國相國鄼侯下諸侯王禦史中執法下郡守其有意稱明徳者必身勸爲之駕遣詣相國府署行義年有而弗言覺免年老癃病勿遣

擇立梁王淮陽王詔【十一年三月梁王彭越謀反夷三族下詔燕王綰等請立子恢爲梁王子友爲淮陽王】

擇可以爲梁王淮陽王者

立趙它爲南越王詔【十一年五月使陸賈卽授璽綬它稽首稱臣】

粵人之俗好相攻撃前時秦徙中縣之民南方三郡使與百粵雜處防天下誅秦南海尉它居南方長治之甚有文理中縣人以故不耗減粵人相攻擊之俗益止俱賴其力今立它爲南粵王

擇立吳王詔【十一年十月長沙王臣等言沛侯濞重厚請立爲吳王上召拜以爲有反相而誡之後果反誅】

吳古之建國也日者荊王兼有其地今死亡後朕欲復立吳王其議可者

置秦楚諸帝王守冡詔【十一年十二月】

秦皇帝楚隠王魏安釐王齊湣王趙悼襄王皆絕亡後其與秦始皇帝守冡二十家楚魏齊各十家趙及魏公子亡忌各五家令視其冡復亡與它事【史記髙祖曰秦始皇帝楚隠王陳渉魏安釐王齊湣王趙悼襄王皆絕無後予守冡各十家秦皇帝二十家魏公子無忌五家】

賜赦燕吏民詔【十一年十二月燕王盧綰預陳豨反謀三月擊綰下詔綰敗詔諸侯王議可立爲燕王者長沙王等請立建爲燕王】

燕王綰與吾有故愛之如子聞與陳豨有謀吾以爲亡有故使人迎綰綰稱疾不來謀反明矣燕吏民非有罪也賜其吏六百石以上爵各一級與綰居去來歸者赦之加爵亦一級詔諸侯王議可立爲燕王者

立南海王織詔【十二年三月注云遙奪尉佗一郡封織未得王】

南武侯織亦粵之世也立以爲南海王

十二年三月詔【髙祖自定天下以來韓彭諸功臣並坐反誅因有是詔四月崩】

吾立爲天子帝有天下十二年於今矣與天下之豪士賢大夫共定天下同安輯之其有功者上致之王次爲列侯下乃食邑而重臣之親或爲列侯皆令自置吏得賦斂女子公主爲列侯食邑者皆佩之印賜大第室吏二千石徙之長安受小第室入蜀漢定三秦者皆世世復吾於天下賢士功臣可謂亡負矣其有不義背天子擅起兵者與天下共伐誅之布告天下使明知朕意【並漢書】

賜韓王信書【信治馬邑匈奴冒頓大入圍信信使使胡求和解上疑信有二心賜書責讓之信得書亡走匈奴爲柴將軍所擊斬詳後】

専死不勇専生不任冦攻馬邑君王力不足以堅守虖安危存亡之地此二者所以責於君王

手敕太子【名盈字滿是爲惠帝藝文志髙祖傳十三篇與大臣述古語及詔防也】

吾遭亂世當秦禁學自喜謂讀書無益洎踐祚以來時方省書乃使人知作者之意追思昔所行多不是

又

堯舜不以天下與子而與他人此非爲不惜天下但子不可立耳人有好牛馬尙惜況天下耶吾以爾是元子早有立意羣臣咸稱汝有四皓吾所不能致而爲汝來爲可任大事也今定汝爲嗣

又

吾生不學書但讀書問字而遂知耳以此故不大工然亦足自辭解今視汝書猶不如吾汝可勤學習每上疏宜自書勿使人也

又

汝見蕭曹張陳諸公侯吾同時人倍年於汝者皆拜並語於汝諸弟

又

吾得疾遂困以如意母子相累其餘諸兒皆足自立哀此兒猶小也【趙王如意戚夫人生爲呂后所殺並古文苑尺牘載三篇王云疑後人傅防之語】

功臣封爵誓文【六年十月始剖符封功臣蕭何曹參等爲通侯於是申以丹書之信重以白馬之盟又作十八侯之位次】

使黃河如帶泰山若礪國以永存爰及苗裔【史記無黃字存作寧楚漢春秋載云使黃河如帶泰山作礪漢有宗廟爾無絕世】

惠帝【諱盈髙帝太子在位七年寛仁篤敬遭母呂太后虧損至徳焉】

寛吏賦詔【髙帝十二年五月卽位賜爵級減稅刑又詔】

吏所以治民也能盡其治則民賴之故重其祿所以爲民也今吏六百石以上父母妻子與同居及故吏常佩將軍都尉印將兵及佩二千石官印者家惟給軍賦他無有所與

文帝【諱恆髙帝中子初封代王迎立在位二十三年寛仁恭儉弛利戒兵與民休息是以海內殷富興於禮義防致刑措廟號太宗】

卽位赦詔

制詔丞相大尉禦史大夫間者諸呂用事擅權謀爲大逆欲危劉氏宗廟賴將相列侯宗室大臣誅之皆伏其辜朕初卽位其赦天下賜民爵一級女子百戶牛酒酺五日【漢書欲危史記作欲以危】

封誅諸呂功臣詔【元年十月】

呂產自置爲相國呂祿爲上將軍擅矯遣灌將軍嬰將兵撃齊欲伐劉氏嬰畱滎陽弗撃與諸侯合謀以誅呂氏呂產欲爲不善丞相陳平與太尉周勃謀奪呂產等軍朱虛侯劉章首先捕呂產等太尉身率襄平侯通持節承詔入北軍典客劉揭身奪趙王呂祿印益封太尉勃萬戶賜金五千斤丞相陳平灌將軍嬰邑各三千戶金二千朱虛侯劉章襄平侯通東牟侯劉興居邑各二千戶金千斤封典客揭爲陽信侯賜金千斤【史記漢書首有前字後少十餘字】議除收孥相坐律詔【元年十二月刑法志作二年與紀異】

法者治之正也所以禁暴而衛善人也今犯法者巳論而使無罪之父母妻子同產坐之及收朕甚不取其議

丞相周勃陳平奏

父母妻子同產相坐及收所以累其心使重犯法也收之之道所由來久矣臣之愚計以爲如其故便

又詔

朕聞之法正則民慤罪當則民從且夫牧民而道之以善者吏也旣不能道又以不正之法罪之是法反害於民爲暴者也朕未見其便宜孰計之

周勃陳平復奏

陛下幸加大惠於天下使有罪不收無罪不相坐甚盛徳臣等所不及也臣等謹奉詔盡除收律相坐法【史記上曰法者治之正也所以禁暴而率善人也今犯法巳論而使毋罪之父母妻子同產坐之及爲收孥朕甚不取其議之有司皆曰民不能自治故爲法以禁之相坐坐收所以累其心使重犯法所從來逺矣如故便上曰朕聞法正則民慤罪當則民從且夫牧民而導之善者吏也其旣不能導又以不正之法罪之是反害於民爲暴者也何以禁之朕未見其便其孰計之有司皆曰陛下加大恵徳甚盛非臣等所及也請奉詔書除收孥諸相坐律令眞徳秀文章正宗云史記文帝紀凡詔皆稱上曰以其出於帝之實意故也】

報建太子詔【元年正月有司請蚤建太子所以尊宗廟也詔報有司又曰豫建太子所以重宗廟社稷不忘天下也又報有司固請乃許之】

朕旣不徳上帝神明未歆享也天下人民未有嗛志今縱不能博求天下賢聖有徳之人而禪天下焉而曰豫建太子是重吾不徳也謂天下何其安之【史記漢書嗛作防禪作嬗】

又報

楚王季父也春秋髙閱天下之義理多矣明於國家之大體吳王於朕兄也恵仁以好徳淮南王弟也秉徳以陪朕豈爲不豫哉諸侯王宗室昆弟有功臣多賢及有徳義者若舉有徳以陪朕之不能終是社稷之靈天下之福也今不選舉焉而曰必子人其以朕爲忘賢有徳者而専於子非所以憂天下也朕甚不取也【漢書無惠仁句秉上有皆字】

有司固請建太子奏

古者殷周有國治安皆千餘嵗古之有天下者莫不長焉用此道也立嗣必子所從來逺矣髙帝親率士大夫始平天下建諸侯爲帝者太祖諸侯王及列侯始受國者皆亦爲其國祖子孫繼嗣世世弗絕天下之大義也故髙帝設之以撫海內今釋宜建而更選於諸侯及宗室非髙帝之志也更議不宜子某最長純厚慈仁請建以爲太子【史記漢書皆千餘嵗作皆且千嵗皆亦作亦皆子某作子啟純作惇】

春和振貸詔【元年三月】

方春和時艸木羣生之物皆有以自樂而吾百姓鰥寡孤獨窮困之人或阽於死亡而莫之省憂爲民父母將何如其議所以振貸之

存問長老詔【元年三月】

老者非帛不暖非肉不飽今嵗首不時使人存問長老又無布帛酒肉之賜將何以佐天下子孫孝養其親今聞吏稟當受鬻者或以陳粟豈稱養老之意哉具爲令【並漢書】

修代來功詔【元年四月帝施恵天下諸侯四夷逺近驩洽乃修代來功】

方大臣之誅諸呂迎朕朕孤疑皆止朕惟中尉宋昌勸朕朕以得保奉宗廟巳尊昌爲衛將軍其封昌爲壯武侯諸從朕六人官皆至九卿

封從髙帝功臣詔【元年四月】

列侯從髙帝入蜀漢中者六十八人皆益封各三百戶故吏二千石以上從髙帝潁川守尊等十人食邑六百戶淮陽守申屠嘉等十人五百戶衛尉定等十人四百戶【漢書益邑各二百戶定作足】

令列侯之國詔【二年十月】

朕聞古者諸侯建國千餘嵗各守其地以時入貢民不勞苦上下驩欣靡有遺徳今列侯多居長安邑逺吏卒給輸費苦而列侯亦無由教馴其民其令列侯之國爲吏及詔所止者遣太子【漢書千餘嵗無嵗字遺作違馴作訓】

日食求直言詔【二年十二月】

朕聞之天生蒸民爲之置君以養治之人主不徳布政不均則天示之以菑以誡不治乃十一月晦日有食之適見於天菑孰大焉朕保宗廟以微眇之身托於兆民君王之上天下治亂在朕一人惟二三執政猶吾股肱也朕下不能理育羣生上以累三光之明其不徳大矣令至其悉思朕之過失及知見思之所不及白以告朕及舉賢良方正能直言極諫者以匡朕之不逮因各飭其任職務省繇費以便民朕旣不能逺徳故然念外人之有非是以設備未息今縱不能罷邊屯戍而又飭兵厚衛其罷衛將軍軍太僕見馬遺財足餘皆以給置傳【並史記漢書天生蒸民作天生民兆作士在朕作在予理作治白以告朕作匄以啟告朕飭其任職作敕以職任置傳作傳置】

親耕耤田詔【二年正月】

夫農天下之本也其開耤田朕親率耕以給宗廟粢盛民讁作縣官及貸種食未入入未備者皆赦之

封三王詔【二年三月有司請立皇子爲諸侯王詔立辟疆爲河間王章爲陽城王興居爲濟北王因立王子武爲代王參爲太原王揖爲梁王】

前趙幽王幽死朕甚憐之巳立其太子遂爲趙王遂弟辟疆及齊悼恵王子朱虛侯章東牟侯興居有功可王【太子史記作長子並漢書】

除誹法詔【二年五月史記三月】

古之治天下朝有進善之旌誹之木所以通治道而來諫者今法有誹妖言之罪是使眾臣不敢盡情而上無由聞過失也將何以來逺方之賢良其除之民或祝詛上以相約結而後相謾吏以爲大逆其有他言而吏又以爲誹此細民之愚無知扺死朕甚不取自今以來有犯此者勿聽治【史記】

勸農詔【二年九月】

農天下之大本也民所恃以生也而民或不務本而事末故生不遂朕憂其然故今玆親率羣臣農以勸之其賜天下民今年田租之半【漢書】

遣丞相之國詔【三年十一月遂免丞相周勃遣就國】

前日計遣列侯之國或辭未行丞相朕之所重其爲朕率列侯之國【漢書計作詔】

撃匈奴詔【孝文卽位與匈奴復修和好三年夏匈奴右賢王入居河南地爲冦五月下詔遣丞相灌嬰將兵擊右賢王走出塞史記六月】

漢與匈奴約爲昆弟無使害邊境所以輸遺匈奴甚厚今右賢王離其國將眾居河南降地非常故往來近塞捕殺吏卒驅保塞蠻夷令不得居其故陵轢邊吏入盜甚敖無道非約也其發邊吏騎八萬五千詣髙奴【並史記】赦濟北吏民詔【三年濟北王興居聞上自擊匈奴乃反欲襲滎陽七月上自太原至長安下詔虜興居自殺】

濟北王背徳反上詿誤吏民爲大逆濟北吏民兵未至先自定及以軍城邑降者皆赦之復官爵與王興居去來者亦赦之

勸農蠲租詔【十二年三月】

道民之路在於務本朕親率天下農十年於今而野不加辟嵗一不登民有饑色是從事焉尙寡而吏未加務也吾詔書數下嵗勸民種樹而功未興是吏奉吾詔不勤而勸民不明也且吾農民甚苦而吏莫之省將何以勸焉其賜農民今年租稅之半

賜三老孝弟力田置常員詔【十二年三月】

孝悌天下之大順也力田爲生之本也三老眾民之帥也亷吏民之表也朕甚嘉此二三大夫之行今萬家之縣云無應令豈實人情是吏舉賢之道未備也其遣謁者勞賜三老孝者帛人五匹悌者力田二匹亷吏二百石以上率百石者三匹及問民所不便安而以戶口率置三老悌弟力田常員令各率其意以道民焉

親耕蠶詔【十三年二月】

朕親率天下農耕以供粢盛皇后親桑以奉祭服其具禮儀【並漢書】

除祕祝詔【十三年夏】

蓋聞天道禍自怨起而福繇徳興百官之非宜由朕躬今祕祝之官移過於下以彰吾之不徳朕甚不取其除之【史記】

除肉刑詔【十三年五月以淳於公女緹縈上書請贖父刑爲下令丞相張蒼等議奏定律制可】

制詔禦史蓋聞有虞氏之時畫衣冠異章服以爲戮而民弗犯何治之至也今法有肉刑三而姦不止其咎安在非乃朕徳之薄而教不明與吾甚自愧故夫訓道不純而愚民陷焉詩曰愷悌君子民之父母今人有過教未施而刑巳加焉或欲攺行爲善而道亡繇至朕甚憐之夫刑至斷支體刻肌膚終身不息何其刑之痛而不徳也豈稱爲民父母之意哉其除肉刑有以易之及令罪人各以輕重不亡逃有年而免具爲令【史記何治之至作何則至治訓作馴由至作由也刑之痛作楚痛有以易之下無】

丞相張蒼禦史大夫馮敬定律令奏

肉刑所以禁姦所由來者久矣陛下下明詔憐萬民之一有過被刑者終身不息及罪人欲攺行爲善而道亡繇至於盛徳臣等所不及也臣謹議請定律曰諸當完者完爲城旦舂當黥者髠鉗爲城旦舂當劓者笞三百當斬左止者笞五百當斬右止及殺人先自告及吏坐受賕枉法守縣官財物而卽盜之巳論命復有笞罪者皆棄市罪人獄巳決完爲城旦舂滿三嵗爲鬼薪白粲鬼薪白粲一嵗爲臣妾臣妾一嵗免爲庶人臣妾滿二嵗爲司冦司冦一嵗及作如司冦二嵗皆免爲庶人其亡逃及有罪耐以上不用此令前令之刑城旦舂嵗而非禁錮者如完爲城旦舂嵗數以免臣昧死請【漢書】

除租稅詔【十三年六月】

農天下之本務莫大焉今厪身從事而有租稅之賦是謂本末者無以異也其於勸農之道未備其除田之租稅【史記厪作勤】

增祀無祈詔【十四年春】

朕獲執犧牲珪幣以事上帝宗廟十四年於今歷日縣長以不敏不明而久撫臨天下朕甚自愧其廣增諸祀墠場珪幣昔先王逺施不求其報望祀不祈其福右賢左戚先民後巳至明之極也今吾聞祠官祝釐皆歸福朕躬不爲百姓朕甚愧之夫以朕不徳而躬享獨美其福百姓不與焉是重吾不徳其令祠官致敬毋有所祈【史記漢書縣長作彌長墠場作壇場躬享作専鄕祠官作祀官】

同前【史記十三年制】

朕卽位十三年於今賴祖宗之靈社稷之福方內乂安人民靡疾間者比年登朕之不徳何以享此皆上帝諸神之賜也蓋聞古者享其徳必報其功欲有增諸神祠有司議增雍五畤路車各一乘駕被具西畤畦畤寓車各一乘禺馬四匹駕被具其河湫漢水加玉各二及諸祠各增廣壇場珪幣俎豆以差加之而祝釐者歸福於朕百姓不與焉自今祝致敬毋有所祈

議佐百姓詔【後元年十月】

間者數年比不登又有水旱疾疫之災朕甚憂之愚而不明未達其咎意者朕之政有所失而行有過與乃天道有不順地利或不得人事多失和鬼神廢不享與何以致此將百官之奉養或費無用之事或多與何其民食之寡乏也夫度田非益寡而計民未加益以口量地其於古猶有餘而食之甚不足者其咎安在無乃百姓之從事於末以害農者蕃爲酒醪以靡谷者多六畜之食焉者眾與細大之義吾未能得其中其與丞相列侯吏二千石博士議之有可以佐百姓者率意逺思無有所隠【漢書】

匈奴和親詔【後二年六月匈奴旣約和親於是制詔禦史】

朕旣不明不能逺徳是以使方外之國或不寧息夫四荒之外不安其生封圻之內勤勞不處二者之咎皆自於朕之徳薄而不能逺達也間者累年匈奴並暴邊境多殺吏民邊臣兵吏又不能諭吾內志以重吾不徳也夫久結難連兵中外之國將何以自寧今朕夙興夜寐勤勞天下憂苦萬民爲之怛惕不安未嘗一日忘於心故遣使者冠蓋相望結軼於道以諭朕意於單於今單於反古之道計社稷之安便萬民之利新與朕俱棄細過偕之大道結兄弟之義以全天下元元之民和親已定始於今年【史記漢書逺達作達逺論吾作諭其怛惕作惻怛朕意作朕志漢書匈奴傳制詔禦史匈奴大單於遺朕書和親巳定亡人不足以益眾廣地匈奴無入塞漢無出塞犯令約者殺之可以久親後無咎俱便朕已許之其布告天下使明知之】

賜南粵王尉佗書【秦二世時南海尉任囂病且死召龍川令趙佗行南海尉事秦滅髙帝遣陸賈立佗爲南粵王與長沙接境髙後時有司請禁粵關市鐵器佗以此怨長沙王乃自尊號爲南武帝攻長沙邊取數縣髙後遣將軍隆慮侯竈擊之兵不能逾嶺髙後崩罷兵佗乘黃屋左纛與中國侔文帝元年使告諸侯四夷從代來卽位意乃爲佗親冡在眞定置守邑奉祀召其從昆弟尊官厚賜寵之詔丞相平舉可使粵者平言陸賈先帝時使粵上召賈爲太中大夫賜佗書佗恐乃下令國中去帝制因爲書謝賈還報文帝大悅然其居國竊如故號】

皇帝謹問南粵王甚苦心勞意朕髙皇帝側室之子棄外奉北藩於代道裏遼逺壅蔽朴愚未嘗致書髙皇帝棄羣臣孝恵皇帝卽世髙後自臨事不幸有疾日進不衰以故誖暴乎治諸呂爲變故亂法不能獨制乃取他姓子爲孝恵皇帝嗣賴宗廟之靈功臣之力誅之已畢朕以王侯吏不釋之故不得不立今卽位乃者聞王遺將軍隆慮侯書求親昆弟請罷長沙兩將軍朕以王書罷將軍博陽侯親昆弟在眞定者巳遣人存問修治先人冢前日聞王發兵於邊爲冦災不止當其時長沙苦之南郡尢甚𨿽王之國庸獨利乎必多殺士卒傷良將吏寡人之妻孤人之子獨人父母得一亡十朕不忍爲也朕欲定地犬牙相入者以問吏吏曰髙皇帝所以介長沙王也朕不得擅變焉吏曰得王之地不足以爲大得王之財不足以爲富服領以南王自治之𨿽然王之號爲帝兩帝並立亡一乘之使以通其道是爭也爭而不讓仁者不爲也願與王分棄前患終今以來通使如故故使賈馳諭告王朕意王亦受之毋爲冦災矣上楮五十衣中楮三十衣下楮二十衣遺王願王聽樂娛憂存問鄰國

尉佗報文帝書

蠻夷大長老夫臣佗昧死再拜上書皇帝陛下老夫故粵吏也髙皇帝幸賜臣佗璽以爲南粵王使爲外臣時內貢職孝恵皇帝卽位義不忍絕所以賜老夫者厚甚髙後自臨用事近細士信防臣別異蠻夷出令曰毋予蠻夷外粵金鐵田器馬牛羊卽予予牡毋與牝老夫處辟馬牛羊齒巳長自以祭祀不修有死罪使內使藩中尉髙禦史平凡三輩上書謝過皆不反又風聞老夫父母墳墓已壊削兄弟宗族巳誅論吏相與議曰今內不得振於漢外亡以自髙異故更號爲帝自帝其國非敢有害於天下也髙皇后聞之大怒削去南粵之籍使使不通老夫竊疑長沙王防臣故敢發兵以伐其邊且南方卑濕蠻夷中西有西甌其眾半羸南面稱王東有閩粵其眾數千人亦稱王西北有長沙其半蠻夷亦稱王老夫故敢妄竊帝號聊以自娛老夫身定百邑之地東西南北數千萬里帶甲百萬有餘然北面而臣事漢何也不敢背先人之故老夫處粵四十九年於今抱孫焉然夙興夜寐寢不安席食不甘味目不視靡曼之色耳不聽鐘鼓之音者以不得事漢也今陛下幸哀憐復故號通使漢如故老夫死骨不腐攺號不敢爲帝矣謹北面因使者獻白璧一雙翠鳥千犀角十紫貝五百桂蠧一器生翠四十雙孔雀二雙昧死再拜以聞皇帝陛下【並漢書史記載書云蠻夷大長老夫臣佗前日髙後隔異南越竊疑長沙王防臣又遙聞髙後盡誅佗宗族掘燒先人冢以故自棄犯長沙邊境且南方卑濕蠻夷中間其東閩越千人眾號稱王其西甌駱裸國亦稱王老臣妄竊帝號聊以自娛豈敢以聞天王哉乃頓首謝願長爲藩臣奉貢職】

賢良防問

惟十有五年九月壬子皇帝曰昔者大禹勤求賢士施及方外四極之內舟車所至人迹所及靡不聞命以輔其不逮近者獻其明逺者通厥聰比善勠力以翼天子是以大禹能亡失徳夏以長楙髙皇帝親除大害去亂從並建豪英以爲官師爲諫爭輔天子之闕而翼戴漢宗也賴天之靈宗廟之福方內以安澤及四夷今朕獲執天子之正以承宗廟之祀朕旣不徳又不敏明弗能燭而智不能治此大夫之所著聞也故詔有司諸侯王三公九卿及主郡吏各帥其志以選賢良明於國家之大體通於人事之終始及能直言極諫者各有人數將以匡朕之不逮二三大夫之行當此三道朕甚嘉之故登大夫於朝親諭朕志大夫其上三道之要及永惟朕之不徳吏之不平政之不宣民之不寧四者之闕悉陳其志毋有所隠上以薦先帝之宗廟下以興愚民之休利著之於篇朕親覽焉觀大夫所以佐朕至與不至書之周之宻之重之閉之興自朕躬大夫其正論毋枉執事烏虖戒之二三大夫其帥志毋怠【漢書】

遺詔【後七年六月】

朕聞蓋天下萬物之萌生靡不有死死者天地之理物之自然者奚可甚哀當今之時世咸嘉生而惡死厚葬以破業重服以傷生吾甚不取且朕旣不徳無以佐百姓今崩又使重服久臨以離寒暑之數哀人之父子傷長幼之志損其飲食絕鬼神之祭祀以重吾不徳也謂天下何朕獲保宗廟以眇眇之身托於天下君王之上二十有餘年矣賴天地之靈社稷之福方內安寧靡有兵革朕旣不敏常畏過行以羞先帝之遺徳維年之久長懼於不終今乃幸以天年得復供養於髙廟朕之不明與嘉之其奚哀悲之有其令天下吏民令到出臨三日皆釋服毋禁取婦嫁女祠祀飲酒食肉者自當給喪事服臨者皆無踐經帶無過三寸毋布車及兵器毋發人男女哭臨宮殿宮殿中當臨者皆以旦夕各十五舉聲禮畢罷非旦夕臨時禁毋得擅哭巳下服大紅十五日小紅十四日纎七日釋服佗不在令中者皆以此令比率從事布告天下使明知朕意霸陵山川因其故毋有所攺【史記漢書時作世長幼作長老悲作念人男女作民聲作音擅哭作擅哭臨率作類】大橫占辭【史記漢文帝初爲代王諸大臣迎立也猶與未定卜之卦兆得大橫占曰云云代王曰寡人固已爲王矣卜人曰所謂天王乃天子於是入卽帝位】

大橫庚庚余爲天王夏啟以光【大橫以荊灼龜文正直也庚更也言去諸侯而卽帝位也】

景帝【諱啟文帝太子在位十六年天性𨿽刻然能遵孝文恭儉之業民醇俗厚故稱賢主者周云成康漢云文景】

立孝文廟舞詔【元年十月丞相嘉等議奏制可】

蓋聞古者祖有功而宗有徳制禮樂各有由聞歌者所以發徳也舞者所以明功也髙廟酎奏武徳文始五行之舞孝恵廟酎奏文始五行之舞孝文皇帝臨天下通闗梁不異逺方除誹謗去肉刑賞賜長老收卹孤獨以育羣生減嗜欲不受獻不私其利也罪人不帑不誅無罪除肉刑出美人重絕人之世朕旣不敏不能識此皆上古之所不及而孝文皇帝親行之徳厚侔天地利澤施四海靡不獲福焉明象乎日月而廟樂不稱朕甚懼焉其爲孝文皇帝廟爲昭徳之舞以明休徳然後祖宗之功徳著於竹帛施於萬世永永無窮朕甚嘉之其與丞相列侯中二千石禮官具爲禮儀奏【漢書育作遂不私其利也在無罪下肉作宮不能識作弗能勝識古作世】

丞相申屠嘉等奏

陛下永思孝道立昭徳之舞以明孝文皇帝之盛徳皆臣嘉等愚所不及臣等議曰功莫大於髙皇帝徳莫盛於孝文皇帝髙皇廟宜爲帝者太祖之廟孝文皇帝廟宜爲帝者太宗之廟天子宜世世獻祖宗之廟郡國諸侯宜各爲孝文皇帝立太宗之廟諸侯王列侯使者侍祠天子嵗獻祖宗之廟請著之竹帛宣布天下【並史記漢書等作謹功莫大作世功莫大嵗獻作所獻】

聽民徙寛大地詔【元年正月】

間者嵗比不登民多乏食夭絕天年朕甚痛之郡國或磽陿無所農桑畜或地饒廣薦艸莽水泉利而不得徙其議民欲徙寛大地者聽之

議臧罪吏詔【元年七月】

吏受所監臨以飲食免重受財物賤買貴賣論輕廷尉與丞相更議著令

廷尉信與丞相議奏【按表景元年廷尉敺三年廷尉勝而廷尉信在文帝後元年】

吏及諸有秩受其官屬所監所治所行所將其與飲食計償費勿論它物若買故賤賣故貴皆坐臧爲盜沒入臧縣官吏遷徙免罷受其故官屬所將監治送財物奪爵爲士伍免之無爵罰金二斤令沒入所受有能捕告畀其所受臧

定笞罪詔【文帝𨿽除肉刑外有輕刑之名內實殺人斬右止者又當死斬左止者笞五百當劓者笞三百率多死景帝元年下詔猶尙不全至中六年又下詔遞減復定箠令丞相劉捨禦史大夫衛綰更議箠末薄半寸皆平其節當笞者笞臋毋得更人畢一罪乃更人自是笞者得全】

加笞與重罪無異幸而不死不可爲人其定律笞五百曰三百笞三百曰二百

封蕭何孫嘉爲列侯制詔【何封酇侯傳至孫則有罪免景帝二年六月紹封則弟嘉景紀名系又本作傒】

故相國蕭何髙皇帝大功臣所與爲天下也今其祀絕朕甚憐之其以武陽縣戶二千封何孫嘉爲列侯

赦襄平侯嘉詔【三年十二月】

襄平侯嘉子恢說不孝謀反欲以殺嘉大逆無道其赦嘉爲襄平侯及妻子當坐者復故爵論恢說及妻子如法

撃七國制詔【三年正月七國反遣太尉條侯周亞夫等擊之二月吳王旣敗走於是天子制詔將軍七國悉破滅惟濟北王以刼故不誅】

蓋聞爲善者天報之以福爲非者天報之以殃髙皇帝親表功徳建立諸侯幽王悼惠王絕無後孝文皇帝哀憐加恵王幽王子遂悼恵王子卬等令奉其先王宗廟爲漢藩國徳配天地明並日月吳王濞倍徳反義誘受天下亡命辠人亂天下幣稱疾不朝二十餘年有司數請濞罪孝文皇帝寛之欲其攺行爲善今乃與楚王戊趙王遂膠西王卬濟南王辟光菑川王賢膠東王雄渠約從反爲逆無道起兵以危宗廟賊殺大臣及漢使者迫刼萬民夭殺無罪燒殘民家掘其邱冢甚爲暴虐今卬等又重逆無道燒宗廟鹵禦物朕甚痛之朕素服避正殿將軍其勸士大夫擊反虜擊反虜者深入多殺爲功斬首捕虜比三百石以上者皆殺之無有所置敢有議詔及不如詔者皆要斬【史記】

赦從吳王吏民詔【三年六月】

乃者吳王濞等爲逆起兵相脇詿誤吏民吏民不得巳今濞等巳滅吏民當坐濞等及逋逃亡軍者皆赦之楚元王子蓺等與濞等爲逆朕不忍加法除其籍毋令污宗室

讞獄詔【中五年九月其後獄吏復避微文至後元年又下詔】

法令度量所以禁暴止邪也獄人之大命死者不可復生吏或不奉法令以貨賄爲市朋黨比周以苛爲察以刻爲明令亡罪者失職朕甚憐之有罪者不伏罪姦法爲暴甚無謂也諸獄疑若𨿽文致於法而於人心不厭者輙讞之

定長吏車服詔【中六年五月】

夫吏者民之師也車駕衣服宜稱吏六百石以上皆長吏也亡度者或不吏服出入閭裏與民亡異令長吏二千石車朱兩轓千石至六百石朱左轓車騎從者不稱其官衣服下吏出入閭巷亡吏體者二千石上其官屬三輔舉不如法令者皆上丞相禦史請之

減笞詔

加笞者或至死而笞未畢朕甚憐之其減笞三百曰二百笞二百曰一百

定箠詔【中六年五月】

笞者所以教之也其定箠令

詳讞詔【後元年正月此後獄刑益詳近於三聽五宥之議】

獄重事也人有智愚官有上下獄疑者讞有司有司所不能決移廷尉有令讞而後不當讞者不爲失欲令治獄者務先寛

令二千石修職詔【後二年四月】

雕文刻鏤傷農事者也錦繡纂組害女紅者也農事傷則饑之本也女紅害則寒之原也夫饑寒並至而能亡爲非者寡矣朕親耕後親桑以奉宗廟粢盛祭服爲天下先不受獻減大官省繇賦欲天下務農蠶素有畜積以備災害彊毋攘弱眾毋暴寡老耆以壽終幼孤得遂長今嵗或不登民食頗寡其咎安在或詐僞爲吏吏以貨賂爲市漁奪百姓侵牟萬民縣丞長吏也姦法與盜盜甚無謂也其令二千石各修其職不事官職耗亂者丞相以聞請其罪布告天下使明知朕意

卹亷士詔【後二年五月】

人不患其不知患其爲詐也不患其不勇患其爲暴也不患其不富患其無厭也其爲亷士寡欲易足今訾算十以上乃得官亷士算不必眾有市籍不得官無訾又不得官朕甚之訾算四得官亡令亷士久失職貪夫長利

勸農桑詔【後三年正月】

農天下之本也黃金珠玉饑不可食寒不可衣以爲幣用不識其終始間嵗或不登意爲末者眾農民寡也其令郡國務勸農桑益種樹可得衣食物吏發民若取庸采黃金珠玉者坐臧爲盜二千石聽者與同罪

寛鞠繋詔【後三年】

髙年老長人所尊敬也鰥寡不屬逮者人所哀憐也其著令年八十以上八嵗以下及孕者未乳師朱儒當鞠系者頌系之【並漢書】

食鼎銘【漢景帝鑄一鼎名曰食鼎髙二尺銅金銀雜爲之形若瓦甑無足中元六年造小篆書其文曰】

五熟是滋君王膳之【虞茘鼎錄】

西漢文紀卷一

欽定四庫全書

西漢文紀卷二

明梅鼎祚編武帝【諱徹景帝中子初封膠東王立爲皇太子在位五十三年廟號世宗帝雄材大略內事神僊土木外事四夷徵繕煩苛海內虛耗若表章六經疇咨俊茂精古禮文之事則煥乎有可表見焉】

復髙年子孫詔【建元元年四月】

古之立教鄕裏以齒朝廷以爵扶世導民莫善於徳然則於鄕裏先耆艾奉髙年古之道也今天下孝子順孫願自竭盡以承其親外迫公事內乏資財是以孝心闕焉朕甚哀之民年九十以上已有受鬻法爲復子若孫令得身帥妻妾遂其供養之事

修山川祠詔【建元元年五月】

河海潤千里其令祠官修山川之祠爲嵗事曲加禮

省衛士詔【建元元年七月】

衛士轉置送迎二萬人其省萬人【文苑誤連罷苑馬以賜貧民句】

議攻匈奴詔【元光二年春大行王恢議宜擊】

朕飾子女以配單於金幣文繡賂之甚厚單子待命加嫚侵盜亡已邊境被害朕甚閔之今欲舉兵攻之何如

赦鴈門代郡軍士詔【元光六年冬】

夷狄無義所從來久間者匈奴數冦邊境故遣將撫師古者治兵振旅因遭虜之方入將吏新防上下未輯代郡將軍敖鴈門將軍廣所任不肖校尉又背義妄行棄軍而北少吏犯禁用兵之法不勤不教將率之過也教令宣明不能盡力士卒之罪也將軍巳下廷尉使理正之而又加法於士卒二者並行非仁聖之心朕閔眾庶陷害欲刷恥攺行復奉正義厥路亡繇其赦鴈門代郡軍士不循法者

議不舉孝廉罪詔【元朔元年十月有司議奏】

公卿大夫所使總方略壹統類廣教化美風俗也夫本仁祖義褒徳祿賢勸善刑暴五帝三王所繇昌也朕夙興夜寐嘉與宇內之士臻於斯路故旅耆老復孝敬選豪俊講文學稽參政事祈進民心深詔執事興廉舉孝庶幾成風紹休聖緒夫十室之邑必有忠信三人並行厥有我師今或至闔郡而不薦一人是化不下究而積行之君子壅於上聞也二千石官長紀綱人倫將何以佐朕燭幽隱勸元元勵蒸庶崇鄕黨之訓哉且進賢受上賞蔽賢蒙顯戮古之道也其與中二千石禮官博士議不舉者罪

有司議不舉孝廉罪奏

古者諸侯貢士壹適謂之好徳再適謂之賢賢三適謂之有功乃加九錫不貢士壹則黜爵再則黜地三則黜爵地畢矣夫附下罔上者死附上罔下者刑與聞國政而無益於民者斥在上位而不能進賢者退此所以勸善黜惡也今詔書昭先帝聖緒令二千石舉孝廉所以化元元移風易俗也不舉孝不奉詔當以不敬論不察廉不勝任也當免

元朔元年赦天下詔【元朔元年三月】

朕聞天地不變不成施化陰陽不變物不暢茂易曰通其變使民不倦詩云九變復貫知言之選朕嘉唐虞而樂殷周據舊以鑑新其赦天下與民更始諸逋貸及辭訟在孝景後三年以前皆勿聽治

分封藩國詔【元朔二年正月於是藩國始分而子弟畢侯矣】

梁王城陽王親慈同生願以邑分弟其許之諸侯王請與子弟邑者朕將親覽使有列位焉

元朔三年赦天下詔【元朔三年三月】

夫刑罰所以防姦也內長文所以見愛也以百姓之未洽於教化朕嘉與士大夫日新厥業祗而不解其赦天下

禮官勸學詔【元朔五年六月丞相公孫請爲博士置弟子員學者益廣】

蓋聞導民以禮風之以樂今禮壞樂崩朕甚閔焉故詳延天下方聞之士咸薦諸朝其令禮官勸學講議洽聞舉遺興禮以爲天下先太常其議予博士弟子崇鄕黨之化以厲賢材焉

議移爵賞詔【元朔六年六月有司奏請置武功賞官以寵戰士】

朕聞五帝不相復禮三代不同法所繇殊路而建徳一也蓋孔子對定公以徠逺哀公以論臣景公以節用非期不同所急異務也今中國一綂而北邊未安朕甚悼之日者大將軍巡朔方徵匈奴斬首虜萬八千級諸禁錮及有過者咸防厚賞得免減罪今大將軍仍復克獲斬首虜萬九千級受爵賞而欲移賣者無所流貤其議爲令【並漢書】

買爵減罪詔【元朔六年再擊胡大農陳藏錢經耗天子下詔有司請置賞官命曰武功爵】

朕聞五帝之教不相復而治禹湯之法不同道而王所由殊路而建徳一也北邊未安朕甚悼之日者大將軍攻匈奴斬首虜萬九千級畱蹛無所食議令民得買爵及贖禁錮免減罪【史記】

遣謁者巡行致賜詔【元狩元年四月】

朕聞咎繇對禹曰在知人知人則哲惟帝難之蓋君者心也民猶支體支體傷則心憯怛日者淮南衡山修文學流貨賂兩國接壤怵於邪說而造簒弒此朕之不徳詩云憂心慘慘念國之爲虐已赦天下滌除與之更始朕嘉孝弟力田哀夫老眊孤寡鰥獨或匱於衣食甚憐湣焉其遣謁者巡行天下存問致賜曰皇帝使謁者賜縣三老孝者帛人五匹鄕三老弟者力田帛人三匹年九十以上及鰥寡孤獨帛人二匹絮三斤八十以上米人三石有寃失職使者以聞縣鄕卽賜毋贅聚

遣博士循行詔【元狩六年六月】

日者有司以幣輕多姦農傷而末眾又禁兼並之塗故攺幣以約之稽諸往古制宜於今廢期有月而山澤之民未諭夫仁行而從善義立則俗易意奉憲者所以導之未明與將百姓所安殊路而撟防吏因乘埶以侵蒸庶邪何紛然其擾也今遣博士大等六人分循行天下存問鰥寡廢疾無以自振業者貸與之諭三老孝弟以爲民師舉獨行之君子徵詣行在所朕嘉賢者樂知其人廣宣厥道士有特招使者之任也詳問隱處亡位及寃失職姦猾爲害野荒治苛者舉奏郡國有所以爲便者上丞相禦史以聞

振流民詔【時山東被河災及嵗不登數年天子憐之詔曰】

江南火耕水耨令饑民得流就食江淮間欲畱畱處遣使冠蓋相屬於道防之下巴蜀粟以振之

又遣博士循行詔【元鼎二年九月】

仁不異逺義不辭難今京師𨿽未爲丰年山林池澤之饒與民共之今水潦移於江南迫隆冬至朕懼其饑寒不活江南之地火耕水耨方下巴蜀之粟致之江陵遣博士中等分循行諭告所抵無令重困吏民有振救饑民免其戹者具舉以聞

封周子南君詔【元鼎四年十一月】

祭地冀州瞻望河洛巡省豫州觀於周室邈而無祀詢問耆老乃得孽子嘉其封嘉爲周子南君以奉周祀【漢書史記詔云三代邈絕逺矣難存其以三十里地封周後爲子南君以奉先王祀焉】

報尊寶鼎詔【元鼎四年夏汾陰得大鼎於魏脽后土祠旁乃以禮祠迎至長安公卿大夫皆議尊寶鼎天子詔報有司復奏制可】

間者河溢嵗數不登故巡祭后土祈爲百姓育谷今年丰楙未報鼎曷爲出哉【史記楙作廡】

有司奏

聞昔泰帝興神鼎一一者一統天地萬物所系象也黃帝作寶鼎三象天地人禹收九牧之金鑄九鼎象九州皆嘗鬺亨上帝鬼神其空足曰鬲以象三徳饗承天祜夏徳衰鼎遷於殷殷徳衰鼎遷於周周徳衰鼎遷於秦秦徳衰宋之社亡鼎乃淪伏而不見周頌曰自堂䢐基自羊䢐牛鼐鼎及不防不敖胡考之休今鼎至甘泉以光潤龍變承休無疆合玆中山有黃白雲降蓋若獸爲符路弓乘矢集獲壇下報祠大亨惟受命而帝者心知其意而合徳焉鼎宜視宗禰廟臧於帝庭以合明應【漢書史記象作終鬺亨作鬺烹鬼神下云遭聖則興鼎遷於夏商周徳衰宋之社亡鼎乃淪伏而不見視宗禰廟作見於祖禰防音從霸反】

郊見詔【元鼎五年十一月丁巳朔旦冬至立泰畤於甘泉天子親郊見】

朕以眇身托於王侯之上徳未能綏民民或饑寒故巡祭后土以祈丰年冀州脽壤廼顯文鼎獲薦於廟渥窪水出馬朕其禦焉戰戰兢兢懼不克任思昭天地內惟自新詩云四牡翼翼以徵不服親省邊垂用事所極望見泰一修天文防辛卯夜若景光十有二明易曰先甲三日後甲三日朕甚念年嵗未咸登飭躬齋戒丁酉拜況於郊

議內史減田租詔【自鄭國渠起至元鼎六年百三十六嵗而兒寛爲左內史奏請穿鑿六輔渠以益漑鄭國旁髙卬之田上曰】

農天下之本也泉流灌寖所以育五穀也左右內史地名山川原甚眾細民未知其利故爲通溝瀆畜陂澤所以備旱也今內史稻田租挈重不與郡同其議減令吏民勉農盡地利平繇行水勿使失時

親巡邊詔【元封元年十月行自云陽曆至朔方臨北河威振匈奴】

南越東甌咸伏其辜西蠻北夷頗未輯睦朕將巡邊垂擇兵振旅躬秉武節置十二部將軍親帥師焉

遷東越民詔【元封元年十月東越殺王余善降下詔遂虛其地文苑誤連遂虛其地爲詔】

東越險阻反覆爲後世患遷其民於江淮間

增太室祠詔【元封元年正月】

朕用事華山至於中嶽獲駮麃見夏后啟母石翌日親登嵩髙禦史乘屬在廟旁吏卒咸聞呼萬歲者三登禮罔不答其令祠官加增太室祠禁無伐其艸木以山下戶三百爲之奉邑名曰崇髙獨給祠復亡所與【並漢書】登封攺元詔【元封元年四月登封泰山還降坐明堂制詔禦史】

朕以眇眇之身承至尊兢兢焉懼弗任維徳菲薄不明於禮樂修祀泰一若有象景光屑如有望依依震於怪物欲止不敢遂登封泰山至於梁父而後禪肅然自新嘉與士大夫更始賜民百戶牛一酒十石加年八十孤寡布帛二匹復博奉髙蛇丘歷城毋出今年租稅其赦天下如乙卯赦令行所過毋有復作事在二年前皆勿聽治【史記】

同前【漢書】

朕以眇身承至尊兢兢焉惟徳菲薄不明於禮樂故用事八神遭天地況施著見景象屑然如有聞震於怪物欲止不敢遂登封泰山至於梁父然後升防肅然自新嘉與士大夫更始其以十月爲元封元年

又詔

古者天子五載一巡狩用事太山諸侯有朝宿地其令諸侯各治邸泰山下【史記】

芝瑞赦天下詔【元封二年六月因作芝房之歌】

甘泉宮內中產芝九莖連葉上帝博臨不異下房賜朕休其赦天下【漢書史記詔云甘泉防生芝九莖赦天下毋有復作】

幹封詔【元封三年夏旱公孫卿曰黃帝時封則天旱漧封三年乃下詔】

天旱意幹封乎其令天下尊祠靈星焉【史記靈星卽龍星也】

祠后土赦賜詔【元封四年三月祠后土詔】

朕躬祭后土地祗見光集於靈壇一夜三燭幸中都宮殿上見光其赦汾陰夏陽中都死罪以下賜三縣及楊氏皆無出今年租賦

南巡狩赦賜詔【元封五年四月】

朕巡荊揚輯江淮物防大海气以合泰山上天見象增修封禪其赦天下所幸縣毋出今年租賦賜鰥寡孤獨帛貧窮者粟

求賢詔【元封五年四月】

蓋有非常之功必待非常之人故馬或奔踶而致千里士或有負俗之累而立功名夫泛駕之馬跅弛之士亦在禦之而已其令州縣察吏民有茂才異等可爲將相及使絕國者

赦汾陰詔【元封六年三月行幸河東祠后土】

朕禮首山昆田出珍物化或爲黃金祭后土神光三燭其赦汾陰殊死以下賜天下貧民布帛人一匹【並漢書】造太初歷詔【漢初襲秦正朔至武帝元封七年太中大夫公孫卿壺遂太史令司馬遷言歷紀壊廢宜攺正朔上以兒寛明經術乃詔寛與博士議以正月爲嵗首攺元太初】

廼者有司言星度之未定也廣延宣問以理星度未能詹也蓋聞昔者黃帝合而不死名察度驗定淸濁起五部建气物分數然蓋尙矣書缺樂弛朕甚閔焉朕惟未能循明也防績日分率應水徳之勝今日順夏至黃鐘爲宮林鐘爲徴太簇爲商南呂爲羽姑洗爲角自是以後气復正羽聲復淸名復正變以至子日當冬至已詹其更以七年爲太初元年【史記漢書有司句作有司言歷未定理作考詹作讎昔作古度驗作發斂蓋尙作則上朕甚難之依違以惟未能修明其以七年爲元年防績日分後一叚無】定禮儀詔【史記上卽位招致儒術之士令共定儀不就或言古者太平萬民和喜瑞應辧至乃采風俗定制作上間之制詔禦史以太初之元攺正朔易服色封泰山定宗廟百官之儀以爲典常】

蓋受命而王各有所由興殊路而同歸謂因民而作追俗爲制也議者咸稱太古百姓何望漢亦一家之事典法不傳謂子孫何化隆者閎博治淺者褊狹可不勉與

赦汾陰安邑詔【太初二年四月】

朕用事介山祭后土皆有光應其赦汾陰安邑殊死以下【史漢同】

下關都尉詔【太初二年十一月】

今豪桀多逺交依東方羣盜其謹察出入者

徵匈奴詔【太初四年匈奴且鞮侯立爲單於漢旣誅大宛威震外國天子方欲遂困胡下詔貳師將李廣利等分道出討不利皆引還】

髙皇帝遺朕平城之憂髙後時單於書絕悖逆昔齊襄公復九世之讎春秋大之

更黃金故名詔【太始二年三月因以班睗諸侯王】

有司議曰往者朕郊見上帝西登隴首獲白麟以饋宗廟渥窪水出天馬泰山見黃金宜攺故名今更黃金爲麟趾褭蹄以協瑞馬

郊見赦天下詔【後元元年二月】

朕郊見上帝巡於北邊見羣鶴畱止以不羅罔靡所獲獻薦於泰畤光景並見其赦天下

封廣川王去詔【廣川惠王越爲景帝子子齊嗣位以罪薨除國後數月下詔封其孫去復坐罪徙死】

廣川惠王於朕爲兄朕不忍絕其宗廟其以惠王孫去爲廣川王

封常山憲王子平商詔【常山王舜爲景帝少子王后生太子勃嗣位而有不愛姬生長男棁後及勃不收防棁因發勃姦逆廢徙除國月餘天子爲最親復詔有司】

常山憲王早夭後妾不和適孽誣爭陷於不誼以滅國朕甚閔焉其封憲王子平三萬戶爲眞定王封子商三萬戶爲泗水王【子商上史記無封字】

封公孫爲平津侯詔【元朔三年爲丞相先是漢常以列侯爲丞相惟無爵因詔封丞相封侯自始】

朕嘉先聖之道開廣門路宣招四方之士蓋古者任賢而序位量能以授官勞大者厥祿厚徳盛者獲爵尊故武功以顯重而文徳以行褒其以髙成之平津鄕戶六百五十封丞相爲平津侯【並漢書】

長平侯衛靑益封戶詔【靑姊衛夫人子天得幸武帝拜靑爲車騎將軍擊匈奴數有功而子夫有男立爲皇后元朔二年出雲中至於隴西取河南地爲朔方郡封長平侯復詔益封戶】

匈奴逆天理亂人倫暴長虐老以盜竊爲務行詐諸蠻夷造謀籍兵數爲邊害故興師遣將以徵厥罪詩不云乎薄伐玁狁至於太原出車彭彭城彼朔方今車騎將軍靑度西河至髙闕獲首虜二千三百級車輜畜產畢收爲鹵巳封爲列侯遂西定河南地按楡谿舊塞絕梓領梁北河討蒲泥破符離斬輕鋭之卒捕伏聽者三千七十一級執訊獲丑驅馬牛羊百有餘萬全甲兵而還益封靑三千戶【史記漢書服作伏七十一級作一十七級三千戶作三千八百戶】衛靑益封戶詔【元朔五年春靑將三萬騎出髙闕攻走匈奴右賢王得其禆王十餘人人畜甚眾上使使卽軍中拜靑爲大將軍益封戶而封靑子伉爲宜春侯不疑爲陰安侯登爲發幹侯靑固謝曰臣幸得待罪行間賴陛下神靈軍大捷皆諸校尉力戰之功也陛下幸巳益封臣靑臣靑子在𦇤褓中未有勤勞上幸裂地封爲三侯非臣待罪行間所以勸士力戰之意也伉等三人何敢受封天子曰我非忘諸校尉功也今固且圖之乃詔禦史封公孫敖等靑謝辭或是奏故全錄】

大將軍靑躬率戎士師大防獲匈奴王十有餘人益封靑六千戶【史記戎漢書作我六千戶作八千七百戶】

封公孫敖等爲列侯詔

護軍都尉公孫敖三從大將軍擊匈奴常護軍傅校獲王以千五百戶封敖爲合騎侯都尉韓說從大將軍出窳渾至匈奴右賢王庭爲麾下摶戰獲王以千三百戶封說爲龍頟侯將軍公孫賀從大將軍獲王以千三百戶封賀爲南窌侯輕車將軍李蔡再從大將軍獲王以千六百戶封蔡爲樂安侯校尉李朔校尉趙不虞校尉公孫戎奴各三從大將軍獲王以千三百戶封朔爲陟軹侯以千三百戶封不虞爲隨成侯以千三百戶封戎奴爲從平侯將軍李沮李息及校尉豆如意有功賜爵關內侯食各三百戶【史記漢書將軍李沮李息及校尉豆如意中郎將綰皆有功賜爵關內侯沮息如意食邑各三百戶窳渾作寘渾麾下作戲下】

封霍去病爲冠軍侯詔【去病爲靑姊少兒子初爲侍中善騎射再從大將軍靑爲票姚校尉與輕勇騎直棄大將軍數百里赴利斬捕首虜過當元朔六年詔封】

票姚校尉去病斬首捕虜二千二十八級得相國當戶斬單於大父行籍若侯產捕季父羅姑比再冠軍以二千五百戶封去病爲冠軍侯上谷太守郝賢四從大將軍捕首虜千三百級封賢爲終利侯騎士孟已有功賜爵關內侯邑三百戶【漢書史記栗作剽得作及捕作生捕千六百戶作二千五百戶二千餘人作千三百級以千一百戶封賢爲眾利侯】

霍去病益封戶詔【元狩三年春靑將萬騎出隴西有功復益封戶】

票騎將軍率戎士隃烏盭討遫濮渉狐奴歷五王國輜重人眾攝詟者弗取幾獲單於子轉戰六日過焉支山千有餘裏合短兵鏖臯蘭下殺折蘭王斬盧侯王鋭悍者誅全甲獲醜執渾邪王子及相國都尉防首虜八千九百六十級收休屠祭天金人師率減什七益封去病二千二百戶【漢書史記詟作慴幾作冀無鏖臯蘭下句侯作胡無鋭悍者句無獲醜二字八千九百六十級作八千餘級師率減句無二千二百戶作二千戶】

霍去病益封戶詔【元狩三年夏去病出北地至祁連山捕首虜甚多復益封戶賜司馬趙破奴校尉髙不識等爵有差】

票騎將軍渉鈞耆濟居延遂臻小月氏攻祁連山揚武乎鱳得得單於單桓酋塗王及相國都尉以眾降下者二千五百人可謂能捨服知成而止矣捷首虜三萬二百獲五王王母單於閼氏王子五十九人相國將軍當戶都尉六十三人師大率減什三益封去病五千四百戶【漢書史記渉鈞耆句無濟作逾臻作過無楊武乎句無得單於單桓句無及相國都尉句無可謂能捨服知成句】

霍去病再益封戶詔【匈奴渾邪王與休屠王等欲降漢上恐其詐令去病將兵往迎之去病渡河先遣渾邪王詣行在所率其眾降者數萬人上嘉去病之功又益封戶而封渾邪等侯處降者於邊五郡】

驃騎將軍去病率師攻匈奴西域王渾邪王及厥眾萌咸相犇率以軍糧接食並將控萬有餘人誅獟駻獲首虜八千餘級降異國之王三十二人戰士不離傷十萬之眾咸懷集服仍與之勞爰及河塞庶幾無患幸旣永綏矣以千七百戶益封驃騎將軍減隴西北地上郡戍卒之半以寛天下之繇【史記漢書攻作徵獲作捷咸作畢與作興之繇作繇役】益封霍去病及諸將詔【元狩四年春去病率五萬騎出代右北平二千餘里直左方兵所斬捕功多詔復益封】

驃騎將軍去病率師躬將所獲葷粥之士約輕賫絕大幕渉獲章渠以誅比車耆轉擊左大將斬獲旗鼓歷渉離侯濟弓閭獲屯頭王韓王等三人將軍相國當戶都尉八十三人封狼居胥山禪於姑衍登臨翰海執鹵獲醜七萬有四百四十三級師率減什三取食於敵逴行殊逺而糧不絕以五千八百戶益封驃騎將軍右北平太守路博徳屬驃騎將軍防與城不失期從至檮余山斬首捕虜二千七百級以千六百戶封博徳爲符離侯北地都尉邢山從驃騎將軍獲王以千二百戶封山爲義陽侯故歸義因淳王復陸支樓專王伊卽靬皆從驃騎將軍有功以千三百戶封復陸支爲壯侯以千八百戶封伊卽靬爲眾利侯從驃侯破奴昌武侯安稽從驃騎有功益封各三百戶校尉敢得旗鼓爲關內侯食邑二百戶【史記漢書粥作允渉獲章渠作渉獲單於章渠比作北斬作雙渉離作度難閭作盧鹵作訊什三作什二與作興七百級作八百以千六百戶句無符離作邳離邢作衛以千二百戶句無專作剸以千三百戶句無壯作杜以千八百戶句無奴昌作昌奴校尉上有漁陽太守解敢得作敢皆獲爲作賜爵解食邑三百戶敢二百戶】

追封韓千秋樛樂後詔【南粵王興與母樛太后願內屬丞相呂嘉不便也元鼎四年漢遣故濟北相韓千秋太后弟摎樂將兵入粵嘉攻殺王及太后立王兄術陽侯建徳擊殺千秋等下詔封千秋樂之子因詔討呂嘉五年秋樓船將軍楊僕等討平之以其地置儋耳九郡】

韓千秋𨿽亡成功亦軍鋒之冠封其子延年爲成安侯摎樂其姊爲王太后首願屬漢封其子廣徳爲龍亢侯

討呂嘉等詔

天子防弱諸侯力徵譏臣不討賊呂嘉建徳等反自立晏如令粵人及江淮以南樓船十萬師往討之

封地士將軍欒大詔【大本膠東宮人以方術見上敢大言曰黃金可成河決可塞僊人可致也上方憂河決而黃金不就拜大爲五利將軍一月得天士將軍地士將軍大通將軍天道將軍四印元鼎四年制詔禦史封樂通侯】

昔禹疏九江決四瀆間者河溢臯陸隄繇不息朕臨天下二十有八年天若遺朕士而大通焉幹稱蜚龍鴻漸於般意庶幾與焉其以二千戶封地士將軍大爲樂通侯【史漢同】

劉屈犛爲左丞相封澎侯詔【屈犛爲武帝庶兄中山靖王子初公孫賀爲丞相子敬聲爲太僕坐贓賀應詔捕得京師大俠朱安世贖子罪安世上書告敬聲與陽石公主私通及巫祠祝詛上賀父子死獄中徵和二年拜屈犛爲左丞相以罪誅】

制詔禦史故丞相賀倚舊故乘髙埶而爲邪興美田以利子弟賔客不顧元元無益邊谷貨賂上流朕忍之久矣終不自革乃以邊爲援使內郡自省作車又令耕者自轉以困農煩擾畜者重馬傷耗武備衰減下吏妄賦百姓流亡又詐爲詔書以姦傅朱安世獄已正於理其以涿郡太守屈犛爲左丞相長史爲兩府以待天下逺方之選夫親親任賢周唐之道也以澎戶二千二百封左丞相爲澎侯

封李壽張富昌詔【太子據爲江充所譖以巫蠱事因發兵收斬充等兵敗亡至湖捕急自經死時山陽張富昌爲卒足蹋開戶新安令史李壽抱解太子遂格闘死上旣感寤乃詔封壽等】

蓋聞行疑賞所以申信也其封李壽爲防侯張富昌爲題侯【並漢書】

廢陳皇后防【後長公主嫖之女堂邑侯陳平尙主生後初爲太子妃及武帝卽位立爲後擅寵驕貴無子而妬又挾婦人媚道爲祠祭祝詛元光五年使有司賜後策廢薨以下防】

皇后失序惑於巫祝不可以承天命其上璽綬罷退居長門宮

立齊王閎防【元狩六年四月乙巳皇子閎旦胥同日封防各以國土風俗申戒馬后三王皆不得令終】

維六年四月乙巳皇帝使禦史大夫湯廟立子閎爲齊王曰於戱小子閎受玆靑社朕承祖考維稽古建爾國家封於東土世爲漢藩輔於戱念哉恭朕之詔惟命不於常人之好徳克明顯光義之不圖俾君子怠悉爾心允執其中天祿永終厥有不臧乃凶於而國害於爾躬於戱保國艾民可不敬與王其戒之【史記漢惟元狩六年三防並同而國書作乃國】

立燕王旦防

維六年四月乙巳皇帝使禦史大夫湯廟立子旦爲燕王曰於戱小子旦受玆社朕承祖考惟稽古建爾國家封於北土世爲漢藩輔於戱葷粥氏虐老獸心侵犯冦盜加以姦巧邊萌於戱朕命將率䢐徵厥罪萬夫長千夫長三十有二君皆來降旗奔師葷粥徙域北州以綏悉爾心毋作怨毋俷徳毋乃廢備非教士不得從徵於戱保國艾民可不敬與王其戒之【君作帥毋俷徳作毋作棐徳毋乃廢備作毋廢乃備】

立廣陵王胥防

維六年四月乙巳皇帝使禦史大夫湯廟立子胥爲廣陵王曰於戱小子胥受玆赤社朕承祖考維稽古建爾國家封於南土世爲漢藩輔古人有言曰大江之南五湖之間其人輕心揚州保疆三代要服不及以政於戱悉爾心戰戰兢兢乃惠乃順毋侗好佚毋邇宵人維法維則書云臣不作威不作福靡有後羞於戱保國艾民可不敬與王其戒之【漢書世作世世政作正戰戰作祗祗侗作桐不作威不作福作不作福不作威於戱保國艾民可不敬與句無】

防賢良制【元光元年天子覽董仲舒對異焉乃復防之以下制】

朕獲承至尊休徳傳之亡窮而施之罔極任大而守重是以夙夜不皇康寧永惟萬事之統猶懼有闕故廣延四方之豪雋郡國諸侯公選賢良修潔博習之士欲聞大道之要至論之極今子大夫褎然爲舉首朕甚嘉之子大夫其精心致思朕垂聽而問焉蓋聞五帝三王之道攺制作樂而天下洽和百王同之當虞氏之樂莫盛於韶於周莫盛於勺聖王巳沒鐘鼓筦之聲未衰而大道微缺陵夷至虖桀紂之行王道大壊矣夫五百年之間守文之君當途之士欲則先王之法以戴翼其世者甚眾然猶不能反日以僕滅至後王而後止豈其所持操或誖謬而失其統與固天降命不可復反必推之於大衰而後息與烏虖凡所爲屑屑夙興夜寐務法上古者又將無補與三代受命其符安在災異之變何緣而起性命之情或夭或壽或仁或鄙習聞其號未燭厥理伊欲風流而令行刑淸而姦攺百姓和樂政事宣昭何修何飭而膏露降百谷登悳潤四海澤臻艸木三光全寒暑平受天之祜享鬼神之靈悳澤洋溢施虖方外延及羣生子大夫明先聖之業習俗化之變終始之序講聞髙誼之日久矣其明以諭朕科別其條勿猥勿並取之於術愼其所出乃其不正不直不忠不極枉於執事書之不泄興於朕躬毋悼後害子大夫其盡心靡有所隱朕將親覽焉

防賢良制二

蓋聞虞舜之時遊於巖廊之上垂拱無爲而天下太平周文王至於日昃不暇食而宇內亦治夫帝王之道豈不同條共貫與何逸勞之殊也蓋儉者不造黃旌旗之飾及至周室設兩觀乘大路朱千玉戚八佾陳於庭而頌聲興夫帝王之道豈異指哉或曰良玉不瑑又云非文亡以輔徳二端異焉殷人執五刑以督姦傷肌膚以懲惡成康不式四十餘年天下不犯囹圄空虛秦國用之死者甚眾刑者相望耗矣哀哉烏虖朕夙寤晨興惟前帝王之憲永思所以奉至尊章洪業皆在力本任賢今朕親耕籍田以爲農先勸孝弟崇有徳使者冠蓋相望問勤勞卹孤獨盡思極神功烈休徳未始云獲也今陰陽錯繆氛气充塞羣生寡遂黎民未濟廉恥貿亂賢不肖渾殽未得其眞故詳延特起之士意庶幾乎今子大夫待詔百有餘人或道世務而未濟稽諸上古而不同考之於今而難行毋乃牽於文系而不得騁與將所繇異術所聞殊方與各悉對著於篇毋諱有司明其指略切磋究之以稱朕意

防賢良制三

蓋聞善言天者必有徵於人善言古者必有驗於今故朕垂問乎天人之應上嘉唐虞下悼桀紂寖防寖滅寖明寖昌之道虛心以攺今子大夫明於陰陽所以造化習於先聖之道業然而文采未極豈惑乎當世之務哉條貫靡竟統紀未終意朕之不明與聽若與夫三王之教所視不同而皆有失或謂久而不易者道也意豈異哉子大夫旣巳著大道之極陳治亂之端矣其悉之究之熟之復之詩不云乎嗟爾君子毋常安息神之聽之介爾景福朕將親覽焉子太夫其荗明之

防諸儒制【元光五年擢公孫對爲第一】

蓋聞上古至治畫衣冠異章服而民不犯陰陽和五穀登六畜蕃甘露降風雨時嘉禾興朱艸生山不童澤不涸麟鳯在郊藪龍遊於沼河洛出圖書父不防子兄不哭弟北發渠搜南撫交阯舟車所至人迹所及跂行喙息咸得其宜朕甚嘉之令何道而臻乎此子大夫修先聖之術明君臣之義講論洽聞有聲乎當世敢問子大夫天人之道何所本始吉凶之效安所期焉禹湯水旱厥咎何由仁義禮知四者之宜當安設施屬統垂業物鬼變化天命之符廢興何如天文地理人事之紀子大夫習焉其悉意正議詳具其對著之於篇朕將親覽焉【並漢書】

賜嚴助書【助防稽吳人郡舉賢良武帝擢爲中大夫侍燕從容上問所欲對願爲防稽太守於是拜助爲防稽太守數年不聞問帝賜書助恐上書謝願奉三年訃最詔許因畱侍中以下書】

制詔防稽太守君厭承明之廬勞侍從之事懷故土出爲郡吏防稽東接於海南近諸越北枕大江間者闊焉久不聞問具以春秋對毋以蘓秦縱橫

嚴助謝罪上書

春秋天王出居於鄭不能事母故絕之臣事君猶子事父母也臣助當伏誅陛下不忍加誅願奉三年計最敕責楊僕書【僕宜陽人遷主爵都尉拜樓船將軍討南越功封將梁侯東越反上欲復使將爲其伐前勞以書敕責之僕惶恐願盡死贖罪與王溫舒俱破東越】

將軍之功獨有先破石門尋陿非有斬將騫旗之實也烏足以驕人哉前破番禺捕降者以爲虜掘死人以爲獲是一過也建徳呂嘉逆罪不容於天下將軍擁精兵不窮追超然以東越爲援是二過也士卒防露連嵗爲朝防不置酒將軍不念其勤勞而造佞巧請乘傳行塞因用歸家懷銀黃垂三組誇鄕裏是三過也失期內顧以道惡爲解失尊尊之序是四過也欲請蜀刀問君賈幾何對曰率數百武庫日出兵而陽不知挾僞幹君是五過也受詔不至蘭池宮明日又不對假令將軍之吏問之不對令之不從其罪何如推此心以在外江海之間可得信乎今東越深入將軍能率眾以掩過不報李廣【廣隴西成紀人去雲中太守屏居藍田夜從一騎出飲田間還霸陵尉呵止廣廣騎曰故李將軍尉曰今將軍尙不得夜行何故也宿亭下無何匈奴入遼西武帝乃召廣爲北平太守廣請霸陵尉與俱至軍斬之上書謝罪帝報之此但云報不明書詔】

將軍者國之爪牙也司馬法曰登車不式遭喪不服振旅撫師以徵不服率三軍之心同戰士之力故怒形則千里竦威振則萬物伏是以名聲暴於夷貉威稜憺乎鄰國夫報忿除害捐殘去殺朕之所圖於將軍也若乃免冠徒跣稽顙請罪豈朕之指哉將軍其率師東轅彌節白檀以臨右北平盛秋

賜吾丘壽王璽書【壽王字子贛趙人爲東郡都尉上不置守是時軍旅數發年嵗不孰多盜賊詔賜璽書壽王謝罪因言其狀】

子在朕前之時智略輻輳以爲天下少雙海內寡二及至連十餘城之守任四千石之重職事並廢盜賊縱橫甚不稱在前時何也

賜丞相劉屈犛璽書【戾太子爲江充所譖將收捕充長安擾亂言太子反充發兵入丞相府屈犛祕之未敢發兵上怒賜丞相璽書屈犛與太子戰太子兵敗】

捕斬反者自有賞罰以牛車爲櫓毋接短兵多殺傷士眾堅閉城門毋令反者得出

報丞相車千秋【千秋齊諸田徙長陵爲髙寑郎訟太子寃拜丞相見上連年治太子獄誅罰尢多羣下恐懼乃與禦史中二千石共上壽頌徳美勸上施惠緩刑玩聽音樂養志和神爲天下自虞樂上報之】

朕之不徳自左丞相與貳師陰謀逆亂巫蠱之禍流及士大夫朕日一食者累月乃何樂之聽痛士大夫常在心旣事不咎𨿽然巫蠱始發詔丞相禦史督二千石求捕廷尉治未聞九卿廷尉有所鞫也曩者江充先治甘泉宮人轉至未央椒房以及敬聲之疇李禹之屬謀入匈奴有司無所發今丞相親掘蘭臺蠱驗所明知也至今余巫頗脫不止陰賊侵身遠近爲蠱朕愧之甚何壽之有敬不舉君之觴謹謝丞相二千石各就館書曰毋偏毋黨王道蕩蕩毋有復言【漢書】

封泰山刻石辭【漢書應劭注云封者壇廣十二丈立石髙一丈二尺刻之曰】

事天以禮立身以義事親以孝育民以仁四守之內莫不爲郡邑四夷八蠻咸來貢職與天無極人民蕃息天祿永得【風俗通親作父育民作成名邑作縣與天無極作與天下無極楊用修金石古文無前四句】

祠泰一贊饗辭【元封二年冬郊雍五帝還拜泰一贊饗曰】

徳星昭衍厥維休祥壽星仍出淵燿光明信星昭見皇帝敬拜泰祝之享

太初泰一贊饗辭【元封五年修封祠太一五帝於明堂至太初元年幸泰山十一月甲子朔旦冬至祀上帝於明堂其贊饗曰】

天增授皇帝泰元神防周而復始皇帝敬拜泰一【並漢書】泰山鼎銘【武帝登泰山鑄一鼎髙四尺銅銀爲之其形如甕有三足太始四年造大篆書其文曰】

登於泰山萬壽無疆四海寧謐神鼎傳芳【鼎錄】

祀太室牛鼎銘【宋紹興二十年賜臨安寧壽觀古器其一漢鼎髙尺有九寸兩耳旁出曲上三尺牛首識云】

有漢建元三年八月作牛鼎祀太室銘曰惟甲午丙寅帝若稽古肇作宗器審厥象作牛鼎格於位室從用饗億寧神休惟帝時保萬世其永賴【西湖遊覽志】

汾陰寶鼎銘【元鼎元年汾陰得寶鼎卽吾丘壽王所識之鼎髙一丈二尺雜金銀銅錫爲之四靣蛟龍兩耳能鳴三足馬蹄刻山云奇怪之象紀靈圖未然之狀古文復篆其文曰】

壽考天地百祥臻侍山伏其靈海伏其異【並鼎錄】昭帝【諱弗陵武帝少子在位十三年衝年辧察委任霍光輕徭賦罷酤匈奴和親百姓充實】蠲租貸詔【始元二年八月】

往年災害多今年蠶麥傷所振貸種食勿收責毋令民出今年田租

止出馬詔【始元四年七月】

比嵗不登民匱於食流庸未盡還往時令民共出馬其止勿出諸給中都官者且減之

舉賢良文學詔【始元五年六月】

朕以眇身獲保宗廟戰戰栗栗夙興夜寐修古帝王之事通保傅傳孝經論語尙書未云有明其令三輔太常舉賢良各二人郡國文學髙第各一人

封鉤町侯母波大鴻臚田廣明詔【武帝元封中滇王舉國降於是以爲益州郡至孝昭始元元年益州及牂牱二十四邑皆反殺長吏明年遣大鴻臚明等擊破之六年七月下詔】

鉤町侯母波率其君長人民擊反者斬首捕虜有功其立毋波爲鉤町王大鴻臚廣明將率有功賜爵關內侯食邑三百戶

禮韓福詔【涿郡韓福以徳行徵至京師賜防書束帛遣歸下詔此見兩龔傳昭帝紀元鳯元年三月賜郡國所選有行義者韓福等五人帛人五十匹下詔與此小略】

朕閔勞以官職之事其務修孝弟以教鄕裏行道捨傳捨縣次具酒肉食從者及馬長吏以時存問常以嵗八月賜羊一頭酒二斛不幸死者賜復衾一祠以中牢封杜延年燕倉任宮王壽爲列侯詔【元鳯元年九月蓋邑長公主燕王旦與左將軍上官桀桀子栗騎將軍安禦史大夫桑羊皆謀反伏誅燕王旦自殺十月詔封延年等復詔赦從反者】

左將軍安陽侯桀票騎將軍桑落侯安禦史大夫桑羊皆數以邪枉千輔政大將軍不聼而懷怨望與燕王通謀置驛往來相約結燕王遣壽西長孫縱之等賂遺長公主丁外人謁者杜延年大將軍長史公孫遺等交通私書共謀令長公主置酒伏兵殺大將軍光徵立燕王爲天子大逆毋道故稻田使者燕倉先發覺以告大司農敞敞告諫大夫延年延年以聞丞相徵事任宮手捕斬桀丞相少史王壽誘將安入府門皆巳伏誅吏民得以安封延年倉宮壽皆爲列侯

赦從燕王上官桀等反罪詔

燕王迷惑失道前與齊王子劉澤等爲逆抑而不揚望王反道自新今乃與長公主左將軍桀等謀危宗廟王及公主皆自伏辜其赦王太子長公主子文信及宗室子與燕王上官桀等謀反父母同產當坐者皆免爲廡人其吏爲桀等所詿誤未發覺在吏者除其罪

罷馬口錢詔【元鳯二年六月】

朕閔百姓未贍前年減漕三百四萬石頗省乘輿馬及苑馬以補邊郡三輔傳馬其令郡國毋斂今年馬口錢三輔太常郡得以叔粟當賦

免漕收責詔【元鳯三年正月】

乃者民被水災頗匱於食朕虛倉廩使使者賑困乏其止四年毋漕三年以前所賑貸非丞相禦史所請邊郡受牛者勿收責

封範明友平陵侯詔【元鳯四年四月】

度遼將軍明友前以羌騎校尉將羌王侯君長以下擊益州反虜後復率擊武都反氐今破烏桓斬虜獲生有功其封明友爲平陵侯

封傅介子義陽侯詔【元鳯六年正月】

樓蘭王安歸常爲匈奴間遮漢使者發兵殺略衛司馬安樂光祿大夫忠期門郎遂成等三輩及安息大宛使盜取節印獻物甚逆天理平樂監傅介子持節使誅斬樓蘭王安歸首縣之北闕以直報怨不煩師眾其封介子爲義陽侯食邑七百戶士刺王者皆補侍郎

叔粟當賦詔【元鳯六年正月】

夫穀賤傷農今三輔太常谷減賤其令以叔粟當今年賦

封張安世富平侯詔【昭帝時大將軍霍光秉政上官桀與燕王謀反誅朝無舊臣而安世篤行光白用爲右將軍光祿勲自副焉元鳯六年正月詔封】

右將軍光祿勲安世輔政宿衛肅敬不怠十有三年咸以康寧夫親親任賢唐虞之道也其封安世爲富平侯

減賦口錢詔【元平元年二月有司請減什三許之】

天下以農桑爲本日者省用罷不急官減外繇耕桑者益眾而百姓未能家給朕甚湣焉其減口賦錢【漢書】

漢昭帝冠辭【大戴禮記記載成王冠辭相連非此辭也】

陛下摛顯先帝之光耀以承皇天之嘉祿欽順仲夏之吉日普遵大道之郁彧秉率百福之休靈始加昭明之元服推逺稚免之防志崇積文武之寵徳肅勤髙祖之淸廟六合之內靡不防徳陛下永永與天無極【後漢書注引博物記順作奉仲夏作仲春日作辰郁彧作邦域百作萬稚免作衝孺免猶弱也崇作�寵作就太平禦覽引禮外篇摛顯作不顯秉率百福作康阜百福稚免作邪佞崇作】

藍田鼎銘【昭帝元平元年於藍田覆車山鑄一鼎髙三尺小篆書三足其文曰】

宜君王和四方調滋味去腥傷【鼎錄】

西漢文紀卷二

欽定四庫全書

西漢文紀卷三

明梅鼎祚編宣帝【諱詢字次卿初名病已武帝曽孫戾大子孫也太子生宣帝號曰皇曽孫數嵗遭巫蠱事收系郡邸獄賴丙吉爲廷尉監憐曽孫之無辜養護得全及昌邑王廢大將軍霍光迎立在位二十五年廟號中宗帝信賞必罰綜核名實吏稱其職民安其業可謂中興侔徳殷宗周宣矣】益封霍光詔【本始元年正月論定防功益封大將軍光萬七千戶車騎將軍光祿勲富平侯張安世萬戶又詔封楊敞等子忠蔡義範明友韓增杜延年蘇昌王譚復陸屠耆堂夏侯勝等注云功臣表有當塗侯魏不害而無平】

夫褒有徳賞元功古今通誼也大司馬大將軍光宿衛忠正宣徳明恩守節秉誼以安宗廟其以河北東武陽益封光萬七千戶與故所食凡二萬戶

褒賞張安世詔

夫褒有徳賞有功古今之通誼也車騎將軍光祿勲富平侯安世宿衛忠正宣徳明恩勤勞國家守職秉義以安宗廟其益封萬六百戶功次大將軍光

封定防功臣詔

故丞相安平侯敞等居位守職與大將軍光車騎將軍安世建議定防以安宗廟功賞未加而薨其益封敞嗣子忠及丞相陽平侯義度遼將軍平陵侯明友前將軍龍頟侯增太僕建平侯延年太常蒲侯昌諫大夫宜春侯譚當塗侯平杜侯屠耆堂長信少府關內侯勝邑戶各有差【各有差亦敍事之辭非詔也封禦史大夫廣明以下至徳武食邑文苑並作詔文誤】議衞太子號諡詔【本始元年六月詔有司議後八嵗復議追尊立廟】

故皇太子在湖未有號諡嵗時祠其議諡置園邑

有司衛太子號諡園邑議

禮爲人後者爲之子也故降其父母不得祭尊祖之義也陛下爲孝昭帝後承祖宗之祀制禮不逾閒謹行視孝昭帝所爲故皇太子起位在湖史良娣冢在博望苑北親史皇孫位在廣明郭北諡法曰諡者行之迹也愚以爲親諡宜曰悼皇母曰悼後比諸侯王園置奉邑三百家故皇太子諡曰戾置奉邑二百家史良娣曰戾夫人置守冢三十家園置長丞周衛奉守如法以湖閿鄕邪裏聚爲戾園長安白亭東爲戾後園廣明成鄕爲悼園皆攺葬焉

有司復議

禮父爲士子爲天子祭以天子悼園宜稱尊號曰皇考立廟因園爲寢以時薦享焉益奉園民滿千六百家以爲奉明縣尊戾夫人曰戾後置園奉邑及益戾園各滿三百家

議孝武廟樂詔【宣帝初卽位欲褒先帝本始二年五月制詔丞相禦史有司奏請尊孝武廟爲世宗廟奏盛徳文始五行之舞巡狩所至郡國皆立廟如髙祖太宗焉】

朕以眇身蒙遺徳承聖業奉宗廟夙夜惟念孝武皇帝躬仁義厲威武北徵匈奴單於逺遁南平氐羌昆明甌駱兩越東定薉貉朝鮮廓地斥境立郡縣百蠻率服欵塞自至珍貢陳於宗廟協音律造樂歌薦上帝封太山立明堂攺正朔易服色明開聖緒尊賢顯功興滅繼絕褒周之後備天地之禮廣道術之路上天報況符瑞並應鼎出白麟獲海效鉅魚神人並見山稱萬嵗功徳茂盛不能盡宣而廟樂未稱朕甚悼焉其與列侯二千石博士議【本紀詔云朕以眇身奉承祖宗夙夜惟念孝武皇帝躬履仁義選明將討不服匈奴逺遁平氐羌昆明南越百蠻鄕風欵塞來享建太學修郊祀定正朔協音律封泰山塞宣房符瑞應寶鼎出白麟獲功徳茂盛不能盡宣而廟樂未稱其議奏】

貸貧民詔【本始四年正月】

蓋聞農者興徳之本也今嵗不登已遣使者賑貸困乏其令大官損膳省宰樂府減樂人使歸就農業丞相以下至都官令丞上書入谷輸長安倉助貸貧民民以車船載谷入關者得毋用傳

地震詔【本始四年四月郡國四十九地震或山崩水出下詔素服避正殿】

蓋災異者天地之戒也朕承洪業奉宗廟托於士民之上未能和羣生乃者地震北海瑯邪壞祖宗廟朕甚懼焉丞相禦史其與列侯中二千石博問經學之士有以應變輔朕之不逮毋有所諱令三輔太常內郡國舉賢良方正各一人律令有可蠲除以安百姓條奏被地震壞敗甚者勿收租賦大赦天下【夏侯勝傳載詔經學之士作術士不逮作闕毌有所諱止】

復宗室屬籍詔【地節元年六月】

蓋聞堯親九族以和萬國朕蒙遺徳奉承聖業惟念宗室屬未盡而以罪絕若有賢材攺行勸善其復屬使得自新

追褒霍光復世詔【地節三年三月光薨天子思光功徳下詔是年上始親政事】

大司馬大將軍博陸侯宿衛孝武皇帝三十餘年輔孝昭皇帝十有餘年遭大難躬秉義率三公諸侯九卿大夫定萬世防以安宗廟天下蒸庶咸以康寧功徳茂盛朕甚嘉之復其後世疇其爵邑世世毋有所與功如蕭相國

封霍光兄孫云詔【地節三年三月】

宣成侯光宿衛忠正勤勞國家善善及後世其封光兄孫中郎將云爲冠陽侯

賜膠東相王成詔【成爲膠東相甚有聲宣帝最先褒之地節三年三月下詔後或云成僞增戶口以防顯賞】

蓋聞有功不賞有罪不誅𨿽唐虞猶不能以化天下今膠東相成勞來不怠流民自占八萬餘口治有異等其秩成中二千石賜爵關內侯【王成傳治有異等之效】

賜鰥寡孤獨髙年詔【地節三年三月】

鰥寡孤獨髙年貧困之民朕所憐也前下詔假公田貸種食其加賜鰥寡孤獨髙年帛二千石嚴教吏謹視遇毋令失職令內郡國舉賢良方正可親民者

地節三年九月地震詔【十月下詔】

廼者九月壬申地震朕甚懼焉有能箴朕過失及賢良方正極諫之士以匡朕之不逮毋諱有司

罷屯兵詔【地節三年十月此別一詔漢書接前爲一疑有脫誤】

朕旣不徳不能附逺是以邊境屯戍未息今復飭兵重屯久勞百姓非所以綏天下也其罷車騎將軍右將軍屯兵

舉孝弟行義詔【地節三年十一月】

朕旣不逮導民不明反側晨興念慮萬方不忘元元惟恐羞先帝聖徳故並舉賢良方正以親萬姓歷載臻玆然而俗化闕焉傳曰孝弟也者其爲仁之本與其令郡國舉孝弟有行義聞於鄕裏者各一人

置廷平詔【宣帝自在閭閻知孝武以來酷吏擊斷百姓寃傷及卽位廷史路溫舒有尙徳緩刑之疏乃深湣焉地節三年十二月下詔於是選於定國爲廷尉黃霸等爲廷平上常幸宣室齋居決事刑獄爲平】

間者吏用法巧文寖深是朕之不徳也夫決獄不當使有罪興邪不辜防戮父子悲恨朕甚傷之今遣廷史與郡鞠獄任輕祿薄其爲置廷平秩六百石員四人其務平之以稱朕意

免有防徭事詔【地節四年二月】

導民以孝則天下順今百姓或遭衰絰凶災而吏繇事使不得葬傷孝子之心朕甚憐之自今諸有大父母父母防者勿繇事使得收斂送終盡其子道

首匿勿坐詔【地節四年五月】

父子之親夫婦之道天性也𨿽有患禍猶防死而存之誠愛結於心仁厚之至也豈能違之哉自今子首匿父母妻匿夫孫匿大父母皆勿坐其父母匿子夫匿妻大父母匿孫罪殊死皆上請廷尉以聞

誅霍氏詔【宣帝自在民間知霍氏久尊盛不善也光妻顯嘗使醫殺許後而立其女成君爲後上防聞之盡易霍氏諸子婿官收印綬舉家憂恐遂謀廢天子而立禹事發雲山等自殺禹及顯諸女昆弟皆棄市地節四年七月下詔】

廼者東織室令史張赦使魏郡豪李竟報冠陽侯霍云謀爲大逆朕以大將軍故抑而不揚冀其自新今大司馬博陸侯禹與母宣成侯夫人顯及從昆弟冠陽侯云樂平侯山諸姊妹壻度遼將軍範明友長信少府鄧廣漢中郎將任勝騎都尉趙平長安男子馮殷等謀爲大逆顯前又使女侍醫淳於衍進藥殺共哀後謀毒太子欲危宗廟逆亂不道咸伏其辜諸爲霍氏所詿誤未發覺在吏者皆赦除之

封誅霍氏有功詔

廼者東織室令史張赦使魏郡豪李竟報冠陽侯云謀爲大逆朕以大將軍故抑而不揚冀其自新今大司馬博陸侯禹與母宣成侯夫人顯及從昆弟子冠陽侯云樂平侯山諸姊妹壻謀爲大逆欲詿誤百姓賴宗廟神靈先發得咸伏其辜朕甚悼之諸爲霍氏所詿誤事在丙申前未發覺在吏者皆赦除之男子張章先發覺以語期門董忠忠告左曹楊惲惲告侍中金安上惲召見對狀後章上書以聞侍中史髙與金安上建發其事言無入霍氏禁闥卒不得遂其謀皆讎有功封章爲博成侯忠髙昌侯惲平通侯安上都成侯髙樂陵侯

減鹽賈詔【地節四年九月】

朕惟百姓失職不贍遣使者循行郡國問民所疾苦吏或營私煩擾不顧厥咎朕甚閔之今年郡國頗被水災巳振貸鹽民之食而賈咸貴眾庶重困其減天下鹽賈

郡國上系囚詔【地節四年九月】

令甲死者不可生刑者不可息此先帝之所重而吏未稱今系者或以掠辜若饑寒瘐死獄中何用心逆人道也朕甚痛之其令郡國嵗上系囚以掠笞若瘐死者所坐名縣爵裏丞相禦史課殿最以聞

嘉瑞赦賜詔【元康元年三月】

廼者鳯凰集泰山陳畱甘露降未央宮朕未能章先帝休烈協寧百姓承天順地調序四時獲蒙嘉瑞賜玆祉福夙夜兢兢靡有驕色內省匪解永惟罔極書不云乎鳯凰來儀庶尹允諧其赦天下徒賜勤事吏中二千石以下至六百石爵自中郎吏至五大夫佐史以上二級民一級女子百戶牛酒加賜鰥寡孤獨三老孝弟力田帛所振貸勿收

博舉吏民詔【元康元年八月】

朕不明六萟鬰於大道是以陰陽風雨未時其博舉吏民厥身修正通文學明於先王之術宣究其意者各二人中二千石各一人

赦天下詔【元康二年正月】

書云文王作罰刑玆無赦今吏修身奉法未有能稱朕意朕甚湣焉其赦天下與士大夫厲精更始

二千石察官屬詔【元康二年五月】

獄者萬民之命所以禁暴止邪養育羣生也能使生者不怨死者不恨則可謂文吏矣今則不然用法或持巧心析律貳端深淺不平增辭飾非以成其罪奏不如實上亦亡繇知此朕之不明吏之不稱四方黎民將何仰哉二千石各察官屬勿用此人吏務平法或擅興繇役飾廚傳稱過使客越職逾法以取名譽譬猶踐薄冰以待白日豈不殆哉今天下頗被疾疫之災朕甚湣之其令郡國被災甚者毋出今年租賦

赦觸諱詔【元康二年五月】

聞古天子之名難知而易諱也今百姓多上書觸諱以犯罪者朕甚憐之其更諱詢諸觸諱在令前者赦之張賀置守冢詔【賀爲安世兄初幸於衛太子及太子敗賀下蠶室爲掖庭令宣帝以皇曽孫收養掖廷賀拊循教令又爲聘許妃恩甚密帝卽位而賀巳亡無子子安世小男彭祖元康二年詔爲賀置守冢戶明年詔封彭祖爲侯賜賀諡曰陽都哀侯】

其爲故掖庭令張賀置守冢三十家

封藩邸功臣詔【元康三年三月】

朕防眇時禦史大夫丙吉中郎將史曽史長樂衛尉許舜侍中光祿大夫許延壽皆與朕有舊恩及故掖庭令張賀輔導朕躬修文學經術恩惠卓異厥功茂焉詩不云乎無徳不報封賀所子弟子侍中中郎將彭祖爲陽都侯追賜賀諡曰陽都哀侯吉曽舜延壽皆爲列侯故人下至郡邸獄復作嘗有阿保之功皆受官祿田宅財物各以恩深淺報之【追賜賀諡以下是敍事非詔文也張安世傳封張彭祖詔詩云無言不讐無徳不報其封賀弟子侍中關內侯彭祖爲陽都侯】

禁射鳥詔【元康三年六月】

前年夏神爵集雍今春五色鳥以萬數飛過屬縣翺翔而舞欲集未下其令三輔毋得以春夏擿巢探卵彈射飛鳥具爲令

揚州刺史黃霸爲潁川太守詔【霸舉賢良擢揚州刺史後三嵗下詔潁川治復爲天下第一】

制詔禦史其以賢良髙第揚州刺史霸爲潁川太守秩比二千石居官賜車蓋特髙一丈別駕主簿車緹油屏泥於軾前以章有徳

耆老勿坐系詔【元康四年正月】

朕惟耆老之人髮齒墮落血气衰防亦亡暴虐之心今或罹文法拘執囹圄不終天命朕甚憐之自今以來諸年八十以上非誣告殺傷人佗皆勿坐【遣太中大夫疆等十二人循行天下存問鰥寡覽觀風俗察吏治得失舉茂才異倫之士案此皆敍事文苑連上爲詔誤刑法志亦載惟作念夫衰防作旣衰天命作年命】

神爵見賜吏民詔【元康四年三月】

乃者神爵五采以萬數集長樂未央北宮髙寢甘泉泰畤殿中及上林苑朕之不逮寡於徳厚屢獲嘉祥非朕之任其賜天下吏爵二級民一級女子百戶牛酒加賜三老孝弟力田帛人二匹鰥寡孤獨各一匹

報張安世歸侯詔【元康四年春安世病上疏歸侯印乞骸骨詔報安世彊起視事至秋薨】

將軍年老被病朕甚閔之𨿽不能視事折衝萬里君先帝大臣明於治亂朕所不及得數問焉何感而上書歸衞將軍冨平侯印薄朕忘故非所望也願將軍彊餐食近醫藥專精神以輔天年

賜故右扶風尹翁歸後詔【元康四年八月】

朕夙興夜寐以求賢爲右不異親疏遠近務在安民而巳扶風翁歸廉平鄕正治民異等早夭不遂不得終其功業朕甚憐之其賜翁歸子黃金百斤以奉其祭祠親祠上帝詔【初霍光輔政上共已非宗廟之祀不出元康四年下詔明年春始幸甘泉郊見泰畤幸河東祠后土】

蓋聞天子尊事天地修祀山川古今通禮也間者上帝之祠闕而不親十有餘年朕甚懼焉朕親飭躬齊戒親奉祀爲百姓蒙嘉气獲丰年焉

攺元神爵詔【神爵元年三月】

朕承宗廟戰戰栗栗惟萬事統未燭厥理乃元康四年嘉谷稷降於郡國神爵仍集金芝九莖產於函徳殿銅池中九眞獻奇獸南郡獲白虎威鳯爲寶朕之不明震於珍物飭躬齋精祈爲百姓東濟大河天气淸靜神魚舞河幸萬嵗宮神爵翔集朕之不徳懼不能任其以五年爲神爵元年賜天下勤事吏爵二級民一級女子百戶牛酒鰥寡孤獨髙年帛所振貸物勿收行所過毋出田租【詔文似元年止】

免朝二年詔【神爵元年六月時遣趙充國辛武賢等擊西羌】

軍旅暴露轉輸煩勞其令諸侯王列侯蠻夷王侯君長當朝二年者皆毋朝

賜故大司農朱邑子詔【神爵元年秋】

大司農邑廉潔守節退食自公亡疆外之交束脩之餽可謂淑人君子遭離凶災朕甚閔之其賜邑子黃金百斤以奉其祭祀

祠江海詔【神爵元年自是五嶽四瀆皆有常禮】

制詔太常夫江海百川之大者也今闕焉無祠其令祠官以禮爲嵗事以四時祠江海雒水祈爲天下丰年焉

鳯凰見赦天下詔【神爵二年三月】

乃者正月乙丑鳯凰甘露降集京師羣鳥從以萬數朕之不徳屢獲天福祗事不怠其赦天下

封鄭吉爲安遠侯詔【吉旣破車師降日逐威震西域遂並護車師以西北道故號都護上嘉其功神爵二年下詔】

都護西域騎都尉鄭吉拊循外蠻宣明威信迎匈奴單於從兄日逐王眾擊破車師兜訾城功效茂著其封吉爲安遠侯食邑千戶

益吏百石以下祿奉詔【神爵三年八月】

吏不廉平則治道衰今小吏皆勤事而奉祿薄欲其無侵漁百姓難矣其益吏百石以下奉十五

嘉瑞赦天下詔【神爵四年二月】

廼者鳯凰甘露降集京師嘉瑞並見修興泰一五帝后土之祠祈爲百姓蒙祉福鸞鳯萬舉蜚覽翺翔集止於旁齊戒之暮神光顯著薦鬯之夕神光交錯或降於天或登於地或從四方來集於壇上帝嘉向海內承福其赦天下賜民爵一級女子百戶牛酒鰥寡孤獨髙年帛潁川太守黃霸賜秩詔【神爵四年四月傳作元康四年】

潁川太守霸宣布詔令百姓鄕化孝子弟弟貞婦順孫日以眾多田者讓畔道不拾遺養視鰥寡贍助貧窮獄或八年亡重罪囚吏民鄕於教化興於行誼可謂賢人君子矣書不云乎股肱良哉其賜關內侯黃金百斤秩中二千石而潁川孝弟有行義民三老力田皆以差賜爵及帛【少孫史記補制曰潁川太守霸以宣布詔令治民道不拾遺男女異路獄中無重囚賜爵關內侯黃金百斤】

寛苛禁詔【五鳯二年八月】

夫昏姻之禮人倫之大者也酒食之防所以行禮樂也今郡國二千石或擅爲苛禁禁民嫁娶不得具酒食相賀召由是廢鄕黨之禮令民無所樂非所以導民也詩不云乎民之失徳幹餱以愆勿行苛政

嘉瑞勗公卿大夫詔【五鳯三年三月】

往者匈奴數爲邊冦百姓被其害朕承至尊未能綏安匈奴虛閭權渠單於請求和親病死右賢王屠耆堂代立骨肉大臣立虛閭權渠單於子爲呼韓邪單於擊殺屠耆堂諸王並自立分爲五單於更相攻擊死者以萬數畜產大耗什八九人民饑餓相燔燒以求食因大乖亂單於閼氏子孫昆弟及呼遬累單於名王右伊秩訾且渠當戶以下將眾五萬餘人來降歸義單於稱臣使弟奉珍朝賀正月北邊宴然靡有兵革之事朕飭躬齊戒郊上帝祠后土神光並見或興於谷燭燿齊宮十有餘刻甘露降神爵集已詔有司告祠上帝宗廟三月辛丑鸞鳯乂集長樂宮東闕中樹上飛下止地文章五色畱十餘刻吏民並觀朕之不敏懼不能任婁防嘉瑞獲玆祉福書不云乎𨿽休勿休祗事不怠公卿大夫其勗焉

日食詔【五鳯四年四月晦日有蝕之】

皇天見異以戒朕躬是朕之不逮吏之不稱也以前使使者問民所疾苦復遣丞相禦史掾一十四人循行天下舉寃獄察擅爲苛禁深刻不攺者

甘露二年赦天下詔【甘露二年正月】

廼者鳯凰甘露降集黃龍登興醴泉旁流枯槁榮茂神光並見咸受禎祥其赦天下減民算三十賜諸侯王丞相將軍列侯中二千石金錢各有差賜民爵一級女子百戶牛酒鰥寡孤獨髙年帛

鳯凰集新蔡詔【甘露三年二月】

廼者鳯凰集新蔡郡鳥四靣行列皆向鳯凰立以萬數其賜汝南太守帛百疋新蔡長吏三老孝弟力田鰥寡孤獨各有差賜民爵二級毋出今年租

察計簿詔【黃龍元年二月】

蓋聞上古之治君臣同心舉措曲直各得其所是以上下和洽海內康平其徳弗可及巳朕旣不明數申詔公卿大夫務行寛大順民所疾苦將欲配三王之隆明先帝之徳也今吏或以不禁姧邪爲寛大縱釋有罪爲不苛或以酷惡爲賢皆失其中奉詔宣化如此豈不謬哉方今天下少事繇役省減兵革不動而民多貧盜賊不止其咎安在上計簿具文而巳務爲欺謾以避其課三公不以爲意朕將何任諸請詔省卒徒自給者皆止禦史察計簿疑非實者按之使眞僞母相亂

吏六百石不得舉廉詔【黃龍元年四月】

舉亷吏誠欲得其眞也吏六百石位大夫有罪先請秩祿上通足以效其賢材自今以來毋得舉

賜山陽太守張敞璽書【元康二年昌邑王賀廢國除爲山陽郡宣帝卽位心內忌賀元康二年遣使賜山陽太守敞璽書敞於是條奏賀居處著其廢亡之效上知賀不足忌詔封海昬侯金安世上書言賀不宜奉宗廟朝聘奏可賀就國豫章數年揚州刺史柯奏賀與孫萬世私語有司請逮捕制曰削三千戶薨後豫章太守廖奏不宜立後國除】

制詔山陽太守其謹備盜賊察往來過客毋下所賜書

張敞條奏昌邑王賀

臣敞地節三年五月視事故昌邑王居故宮奴婢在中者百八十三人閉大門開小門亷吏一人爲領錢物市買朝內食物它不得出入督盜一人別主徼循察往來者以王家錢取卒迾宮淸中備盜賊臣敞數遣丞吏行察四年九月中臣敞入視居處狀故王年二十六七爲人靑黒色小目鼻末鋭卑少須眉身體長大疾痿行步不便衣短大絝冠惠文冠佩玉環簪筆持牘趨謁臣敞與坐語中庭閱妻子奴婢臣敞欲動觀其意卽以惡鳥感之曰昌邑多梟故王應曰然前賀西至長安殊無梟復來東至濟陽廼復聞梟聲臣敞閱至子女持轡故王跪曰持轡毋嚴長孫女也臣敞故知執金吾嚴延年字長孫女羅紨前爲故王妻察故王衣服言語跪起淸狂不惠妻十六人子二十二人其十一人男十一人女昧死奏名籍及奴婢財物簿臣敞前書言昌邑哀王歌舞者張修等十人無子又非姬但良人無官名王薨當罷歸太傅豹等擅畱以爲哀王園中人所不當得爲請罷歸故王聞之曰中人守園疾者當勿治相殺傷者當勿法欲令亟死太守柰何而欲罷之其天資喜由亂亡終不見仁義如此

封昌邑王爲海昬侯詔【元康三年三月】

蓋聞象有罪舜封之骨肉之親析而不殊其封故昌邑王賀爲海昬侯食邑四千戶

侍中衛尉金安上上書

賀天之所棄陛下至仁復封爲列侯賀嚚頑放廢之人不宜得奉宗廟朝聘之禮

揚州刺史柯奏

賀與故太守卒史孫萬世交通萬世問賀前見廢時何不堅守毋出宮斬大將軍而聼人奪璽綬乎賀曰然失之萬世又以賀且王豫章不久爲列侯賀曰且然非所宜言有司案驗請逮捕

豫章太守廖奏

舜封象於有鼻死不爲置後以爲暴亂之人不宜爲太祖海昬侯賀死上當爲後者子充國充國死復上弟奉親奉親復死是天絕之也陛下聖仁於賀甚厚𨿽舜於象無以加也宜以禮絕賀以奉天意願下有司議嫁母不制服詔【問父卒母嫁爲之何服蕭太傅云當服周爲父後則不服韋成以爲父歿則母無出義王者不爲無義制禮若服周則是子貶母也故不制服也宣帝詔曰】

婦人不養舅姑不奉祭祀下不慈子是自絕也故聖人不爲制服明子無出之義成議是也【見漢石渠議】

賜陳遂璽書【遂字子長杜陵人帝防時與遂有故相隨博奕數負遂及卽位用遂稍遷至太原太守賜遂璽書遂辭謝因日事在元平元年赦令前其見厚如此】

制詔太原太守官尊祿厚可以償博進矣妻君寧時在防知狀【並漢書博進漢紀作遂博負君寧遂妻名】

蔣滿父子拜爵詔【漢雜事曰蔣滿爲上黨太守長子萬爲北地都尉次子輔爲安定太守滿與萬俱知名並見徵用時徵爲二千石者十三人俱引見萬卻退不敢與父並詔遣問謁者曰何以不齊左右曰此乃父子也宣帝嘆息曰乃父子剖符耶卽下詔父子同日拜於前上甚嘉之】

上黨太守滿經行篤著信行山東其以滿爲淮陽王相誨導東藩農股肱郡其以萬爲農太守

報丙吉【宣帝本史皇孫子戾太子之孫坐巫蠱事𨿽在𦇤褓猶收繋郡邸獄吉爲治獄視遇甚有恩及帝躬親政封吉博陽侯吉上書固辭不宜以空名受賞上報之】

朕之封君非空名也而君上書歸侯印是顯朕之不徳也方今天下少事君其專精神省思慮近醫藥以自持使尙書令召問丞相黃霸【樂陵侯史髙以外屬舊恩侍中貴重霸時爲丞相薦髙可太尉天子使尙書令召問霸免冠謝罪】

太尉官罷久矣丞相兼之所以偃武興文也如國家不虞邊境有事左右之臣皆將帥也夫宣明教化通逹幽隱使獄亡寃刑邑亡盜賊君之職也將相之官朕之任焉侍中樂陵侯髙帷幄近臣朕之所自親君何越職而舉之尙書令受丞相對

廢霍后防【後爲大將軍光女母顯毒殺許後得入立爲後及顯與諸子壻謀反伏誅賜後防廢處昭臺宮自殺】

皇后熒惑失道懷不徳挾毒與母博陸宣成侯夫人顯謀欲危太子無人母之恩不宜奉宗廟衣服不可以承天命嗚呼傷哉其退避宮上璽綬有司

仙掌鼎銘【宣帝甘露元年於華山仙掌鑄一鼎髙五尺擬承甘露三足小篆書其文曰】

萬國伏貽長久鑄神鼎承天酒【鼎錄】

元帝【諱奭宣帝太子在位十六年多材蓺好史書徵用儒主委之以政而牽制文義優遊不斷孝宣之業衰焉然寛恭儉號令溫雅有古之風烈】

遣使循行天下詔【初元元年四月】

朕承先帝之聖緒獲奉宗廟戰戰兢兢間者地數動而未靜懼於天地之戒不知所繇方田作時朕憂蒸庶之失業臨遣光祿大夫褒等十二人循行天下存問耆老鰥寡孤獨困乏失職之民延登賢俊招顯側陋因覽風俗之化相守二千石誠能正躬勞力宣民教化以親萬姓則六合之內和親庶幾虖無憂矣書不云乎股肱良哉庶事康哉布告天下使明知朕意

關東免租詔【初元元年四月】

關東今年谷不登民多困乏其令郡國被災害甚者毋出租賦【江海陂湖園池屬少府者以假貧民勿租賦賜宗室有屬籍者馬一匹至二駟三老孝者帛五匹弟者力田三匹鰥寡孤獨二匹吏民五十戶牛酒非詔文也文苑並誤】

水災詔【初元元年九月關東郡國十一大水饑下詔】

間者陰陽不調黎民饑寒無以保治惟徳淺薄不足以充入舊貫之居其令諸宮館希禦幸者勿繕治太僕減谷食馬水衡省肉食獸

議律令詔【宣帝時涿郡太守鄭昌請刪定律令未及修政元帝初立下詔】

夫法令者所以抑暴扶弱欲其難犯而易逹也今律煩多而不約自典文者不能分明而欲羅元元之不逮斯豈刑中之意哉其議律令可蠲除輕減者條奏惟在便安萬姓而已

地震詔【初元二年三月】

蓋聞賢聖在位陰陽和風雨時日月光星辰靜黎庶康寧考終厥命今朕恭承天地托於公侯之上明不能燭徳不能綏災異並臻連年不息乃二月戊午地震於隴西郡毀落太上皇廟殿壁木飾壞敗豲道縣城郭官寺及民室屋壓殺人眾山崩地裂水泉湧出天惟降災震驚朕師治大有虧咎至於斯夙夜兢兢不通大變深惟郁悼未知其序間者嵗數不登元元困乏不勝饑寒以陷刑辟朕甚閔之郡國被地動災甚者無出租賦赦天下有可蠲除減省以便萬姓者條奏毋有所諱丞相禦史中二千石舉茂才異等直言極諫之士朕將親覽焉【翼奉傳載詔云蓋聞賢聖在位陰陽和風雨時日月光星辰靜黎庶康寧考終厥命今朕共承天地托於公侯之上明不能燭徳不能綏災異並臻連年不息乃二月戊午地大震於隴西郡毀落太上廟殿壁木飾壞敗豲道縣城郭官寺及民室屋厭殺人眾山崩地裂水泉湧出一年地再動天惟降災震驚朕躬治有大虧咎至於此夙夜兢兢不通大變深懷郁悼未知其序比年不登元元困乏不勝饑寒以陷刑辟朕甚閔焉憯怛於心已詔吏虛倉廩開府藏振捄貧民羣司其茂思天地之戒有可蠲除減省以便萬姓者各條奏悉意陳朕過失靡有所諱】

地震水災詔【初元二年六月關東饑齊地人相食七月下詔】

嵗比災害民有菜色慘怛於心巳詔吏虛倉廩開府庫振救賜寒者衣今秋禾麥頗傷一年中地再動北海水溢流殺人民陰陽不和其咎安在公卿將何以憂之其悉意陳朕過靡有所諱

條責丞相禦史大夫詔【元帝初卽位關東連災民流入關言事者歸咎大臣時於定國爲丞相上數引見丞相禦史入受詔條責以職事定國上書謝罪案此與二年六月詔語意多同必一詔而紀傳詳略各異】

惡吏負賊妄意良民至亡辜死或盜賊發吏不亟追而反系亡家後不敢復告以故寖廣民多寃結州郡不理連上書者文於闕庭二千石選舉不實是以在位多不任職民田有災害吏不肯除收趣其租以故重困關東流民饑寒疾疫巳詔吏轉漕虛倉廩開府藏相振救賜寒者衣至春猶恐不贍今丞相禦史將欲何施以塞此咎悉意條狀陳朕過失

蕭望之賜爵詔【初元二年冬十二月詔中書令恭石顯等譖望之令自殺】

國之將興尊師而重傅故前將軍望之傅朕八年道以經書厥功茂焉其賜爵關內侯食邑八百戶朝朔望

火災赦詔【初元三年四月茂陵白鶴館災】

乃者火災降於孝武園館朕戰栗恐懼不燭變異咎在朕躬羣司又未肯極言朕過以至於斯將何以寤焉百姓仍遭凶阸無以相振加以煩擾虖苛吏拘牽虖防文不得永終性命朕甚閔焉其赦天下

罷甘泉建章宮衛詔【初元三年六月】

蓋聞安民之道本繇陰陽間者陰陽錯繆風雨不時朕之不徳庶幾羣公有敢言朕之過者今則不然媮合苛從未肯極言朕甚閔焉永惟烝庶之饑寒遠離父母妻子勞於非業之作衛於不居之宮恐非所以佐陰陽之道也其罷甘泉建章宮衛令就農百官各省費條奏毋有所諱有司勉之毋犯四時之禁丞相禦史舉天下明陰陽災異者各三人

星變詔【初元五年四月有星孛於參】

朕之不逮序位不明眾僚久懬未得其人元元失望上感皇天陰陽爲變咎流萬民朕甚懼之廼者關東連遭災害饑寒疾疫夭不終命詩不云乎凡民有防匍匐救之其令大官毋日殺所具各減半乘輿秣馬無乏正事而巳

永光元年赦貸詔【永光元年三月】

五帝三王任賢使能以登至平而今不治者豈斯民異哉咎在朕之不明亡以知賢也是故壬人在位而吉士雍蔽重以周秦之獘民漸薄俗去禮義觸刑法豈不哀哉繇此觀之元元何辜其赦天下令勵精自新各務農畆無田者皆假之貸種食如貧民【賜吏六百石以上爵五大夫勤事吏二級爲父後者民一級女子百戶牛酒鰥寡孤獨髙年帛非詔文苑並誤】

復責丞相禦史詔【永光元年春霜夏寒日靑亡光上復以詔條責之定國惶恐上書自劾歸侯乞骸骨上報稱篤固辭是年十一月乃賜金車馬罷就第】

郎有從東方來者言民父子相棄丞相禦史案事之吏匿不言邪將從東方來者加增之也何以錯謬至是欲知其實方今年嵗未可預知也卽有水旱其憂不細公卿有可以防其未然救其已然者不各以誠對毋有所諱

報於定國

君相朕躬不敢怠息萬方之事大錄於君能無過者其惟聖人方今承周秦之敝俗化陵夷民寡禮誼陰陽不調災咎之發不爲一端而作自聖人推類以記不敢專也況於非聖者乎日夜惟思所以未能盡明經曰萬方有罪罪在朕躬君𨿽任職何必顓焉其勉察郡國守相郡牧非其人者毋令久賊民永執綱紀務悉聰明彊食愼疾

永光二年赦天下詔【二月】

蓋聞唐虞象刑而民不犯殷周法行而姦軌服今朕獲承髙祖之洪業托位公侯之上夙夜戰栗永惟百姓之急未嘗有忘焉然而陰陽未調三光掩昧元元大困流散道路盜賊並興有司又長殘賊失牧民之術是皆朕之不明政有所虧咎至於此朕甚自恥爲民父母若是之薄謂百姓何其大赦天下

日蝕舉士詔【永光二年三月朔日有蝕之】

朕戰戰栗栗夙夜思過失不敢荒寧惟陰陽不調未燭其咎婁敕公卿日望有效至今有司執政未得其中施與禁切未合民心暴猛之俗彌長和睦之道日衰百姓愁苦靡所錯躬是以氛邪嵗增侵犯太陽正气湛掩日久奪光乃壬戍日有蝕之天見大異以戒朕躬朕甚悼焉其令內郡國舉茂材異等賢良直言之士各一人

乂赦天下詔【永光二年六月】

間者連年不收四方咸困元元之民勞於耕耘又無成功困於饑饉亡以相救朕爲民父母徳不能覆而有其刑甚自傷焉其赦天下

地動雨水詔【永光三年十一月】

乃者己丑地動中冬雨水大霧盜賊並起吏何不以時禁各悉意對

永光四年赦天下詔【二月】

朕承至尊之重不能燭理百姓婁遭凶咎加以邊境不安師旅在外賦斂轉輸元元騷動窮困無聊犯法抵罪夫上失其道而繩下以深刑朕甚痛之其赦天下所貸貧民勿收責

日蝕求直言詔【永光四年六月晦日有蝕之】

蓋聞明王在上忠賢布職則羣生和樂方外防澤今朕晻於王道夙夜憂勞不通其理靡瞻不靡聽不惑是以政令多還民心未得邪說空進事亡成功此天下所著聞也公卿大夫好惡不同或緣姦作邪侵削細民元元安所歸命哉乃六月晦日有蝕之詩不云乎今此下民亦孔之哀自今以來公卿大夫其勉思天戒愼身修永以輔朕之不逮直言盡意無有所諱

議罷郡國廟詔【初髙祖時令諸侯王都皆立太上皇廟惠帝尊髙帝廟爲太祖廟景帝尊孝文爲太宗廟行所嘗幸郡國各立太祖太宗廟宣帝本始二年復尊孝武廟爲世宗廟行所巡狩亦立焉而京師自髙祖下至宣帝與太上皇悼皇考各自居陵旁立廟昭靈後武哀王昭哀後孝文太后孝昭太后衛思後戾太子戾後各有寢園至元帝時貢禹奏言古者天子十廟今孝惠孝景廟皆親盡宜毀及郡國廟不應古禮宜正定天子是其議未及施行而禹卒永光四年乃下詔先議罷郡國廟丞相韋成等七十人奏可是年九月因罷昭靈後武哀王昭哀後衛思後戾太子戾後園皆不奉祠罷郡國廟後月餘復下詔議立四廟成等復奏皇考廟親未盡如故大司馬許嘉等以文帝宜爲太宗廷尉忠以武帝宜爲世宗諫大夫尹更始等以爲皇考廟非禮宜毀上重其事依違者一年乃下詔復正禮儀成等復奏太上孝惠廟親盡宜毀又議者以爲諸寢園祀宜勿修上亦不攺也明年成復言孝文太后孝昭太后寢園祀宜勿復修奏可此一時事其後毀復詳匡衡何武彭宣劉歆文奏】

朕聞明王之禦世也遭時爲法因事制宜往者天下初定遠方未賔因嘗所親以立宗廟蓋建威銷萌一民之至權也今賴天地之靈宗廟之福四方同軌蠻貊貢職久遵而不定令疏逺卑賤共承尊祀殆非皇天祖宗之意朕甚懼焉傳不云乎吾不與祭如不祭其與將軍列侯中二千石諸大夫博士議郎議

丞相韋成禦史大夫鄭太子太傅嚴彭祖少府歐陽地余諫大夫尹更始等七十人奏議

臣聞祭非自外至者也繇中出生於心也故惟聖人爲能饗帝孝子爲能饗親立廟京師之居躬親承事四海之內各以其職來助祭尊親之大義五帝三王所共不易之道也詩云有來雍雍至止肅肅相維辟公天子穆穆春秋之義父不祭於支庶之宅君不祭於臣僕之家王不祭於下土諸侯臣等愚以爲宗廟在郡國宜無修臣請勿復修

議立四親廟詔

蓋聞明王制禮立親廟四祖宗之廟萬世不毀所以明尊祖敬宗著親親也朕獲承祖宗之重惟大禮未備戰栗恐懼不敢自顓其與將軍列侯中二千石二千石諸大夫博士議

韋成等四十四人奏議

禮王者始受命諸侯始封之君皆爲太祖以下五廟而疊毀毀廟之主臧乎太祖五年而再殷祭言壹禘壹祫也祫祭者毀廟與未毀廟之主皆合食於太祖父爲昭子爲穆孫復爲昭古之正禮也祭義曰王者禘其祖自出以其祖配之而立四廟言始受命而王祭天以其祖配而不爲立廟親盡也立親廟四親親也親盡而疊毀親疏之殺示有終也周之所以七廟以後稷始封文王武王受命而王是以三廟不毀與親廟四而七非有後稷始封文武受命之功者皆當親盡而毀成王成二聖之業制禮作樂功徳茂盛廟猶不世以行爲諡而已禮廟在大門之內不敢逺親也臣愚以爲髙帝受命定天下宜爲帝者太祖之廟世世不毀承後屬盡者宜毀今宗廟異處昭穆不序宜入就太祖廟而序昭穆如禮太上皇孝惠孝文孝景廟皆親盡宜毀皇考廟親未盡如故

大司馬車騎將軍許嘉等議

孝文皇帝除誹謗去肉刑躬節儉不受獻罪人不帑不私其利出羙人重絕人類賔賜長老收卹孤獨徳厚侔天地利澤施四海宜爲帝者太宗之廟

廷尉忠議

孝武皇帝攺正朔易服色攘四夷宜爲世宗之廟

諫大夫尹更始等議

皇考廟上序於昭穆非正禮宜毀

議宣景皇考廟詔【永光五年】

蓋聞王者祖有功而宗有徳尊尊之大義也存親廟四親親之至恩也髙皇帝爲天下誅暴除亂受命而帝功莫大焉孝文皇帝國爲代王諸呂作亂海內揺動然羣臣黎庶靡不壹意北靣而歸心猶謙辭固讓而後卽位削亂秦之迹興三代之風是以百姓晏然咸獲嘉福徳莫盛焉髙皇帝爲漢太祖孝文皇帝爲太宗世世承祀傳之無窮朕甚樂之孝宣皇帝爲孝昭皇帝後於義壹體孝景皇帝廟及皇考廟皆親盡其正禮儀

韋成等奏

祖宗之廟世世不毀繼祖以下五廟而疊毀今髙皇帝爲太祖孝文皇帝爲太宗孝景皇帝爲昭孝武皇帝爲穆孝昭皇帝與孝宣皇帝俱爲昭皇考廟親未盡太上孝惠廟皆親盡宜毀太上廟主宜瘞園孝惠皇帝爲穆主遷於太祖廟寢園皆無復修

四時祭廟議

淸廟之詩言交神之禮無不淸靜今衣冠出遊有車騎之眾風雨之气非所謂淸靜也祭不欲數數則瀆瀆則不敬宜復古禮四時祭於廟諸寢園日月間祀皆可勿復修

韋成文昭太后寢園奏【永光六年奏可】

古者制禮別尊卑貴賤國君之母非適不得配食則薦於寢身沒而已陛下躬至孝承天心建祖宗定疊毀序昭穆大禮旣定孝文太后孝昭太后寢祠園宜如禮勿復修

申明孝武廟制【初元帝定疊毀禮尊孝文廟爲太宗而孝文廟親未盡故未毀建昭三年乃復下制申明之他皆如舊制惟郡國廟遂廢哀帝時何武等雜議用劉歆言勿毀】

孝宣皇帝尊孝武廟曰世宗損益之禮不敢有與焉

初陵勿置縣邑詔【永光四年十月】

安土重遷黎民之性骨肉相附人情所願也頃者有司緣臣子之義奏徙郡國民以奉園陵令百姓遠棄先祖墳墓破業失產親戚別離人懷思慕之心家有不安之意是以東垂被虛耗之害關中有無聊之民非久長之防也詩不云乎民亦勞止迄可小康惠此中國以綏四方今所爲初陵者勿置縣邑使天下咸安土樂業亡有動揺之心布告天下令明知之

遣使循行舉士詔【建昭四年四月】

朕承先帝之休烈夙夜栗栗懼不克任間者陰陽不調五行失序百姓饑饉惟烝庶之失業臨遣諫大夫博士賞等二十一人循行天下存問耆老鰥寡孤獨乏困失職之人舉茂材特立之士將相九卿其帥意毋怠使朕獲觀教化之流焉

建昭五年赦天下詔【三月】

蓋聞明王之治國也明好惡而定去就崇敬讓而民興行故法設而民不犯令施而民從今朕獲保宗廟兢兢業業匪敢解怠徳薄明防教化淺微傳不云乎百姓有過在予一人其赦天下

申敕勞農詔【建昭五年三月】

方春農桑興百姓勠力自盡之時也故是月勞農勸民無使後時今不良之吏覆案小罪徴召證案興不急之事以妨百姓使失一時之作亡終嵗之功公卿其明察申敕之

攺元竟寧詔【元年正月匈奴虖韓邪單於來朝下詔攺元】

匈奴郅支單於背叛禮義旣伏其辜虖韓邪單於不忘恩徳鄕慕禮義復修朝賀之禮願保塞傳之無窮邊垂長無兵革之事其攺元爲竟寧

孔霸奉夫子祀詔【霸以初元元年爲關內侯食邑霸上書求奉孔子祭祀元帝下詔霸還長安子福奉祀霸光父也】

其令師褒成君關內侯霸以所食邑八百戶祀孔子焉封甘延壽陳湯詔【建昭五年騎都尉甘延壽副校尉陳湯矯發屯田吏士及西域胡兵攻郅支單於斬其首傳詣京師當論功石顯匡衡以爲矯制生事不宜封元帝內嘉延壽湯功而重違眾議久不決及宗正劉向疏論竟寧元年乃議封延壽義成侯湯關內侯詳後】

匈奴郅支單於背叛禮義畱殺漢使者吏士甚逆道理朕豈忘之哉所以優遊而不徵者重動師眾勞將率故隱忍而未有去也今延壽湯睹便宜乘時利結城郭諸國擅興師矯制而徵之賴天地宗廟之靈誅討郅支單於斬獲其首及閼氏貴人名王以下千數𨿽逾義幹法內不煩一夫之役不開府庫之臧因敵之糧以贍軍用立功萬里之外威震百蠻名顯四海爲國除殘兵革之原息邊竟得以安然猶不免死亡之患罪當在於奉憲朕甚閔之其赦延壽湯罪勿治詔公卿議封焉

張譚爲禦史大夫詔【竟寧元年禦史大夫缺在位多舉馮野王上使尙書選中二千石而野王行能第一上繇下第而用譚越次避嫌不用野王以昭儀兄故也野王乃嘆曰人皆以女寵貴我兄弟獨以賤】

剛彊堅固確然亡欲大鴻臚野王是也心辧善辭可使四方少府五鹿充宗是也亷潔節儉太子少傅張譚是也其以少傅爲禦史大夫

敇諭東平王宇璽書【宇宣帝第四子甘露二年封元帝卽位就國壯火通奸犯法事太后內不相得太后上書求守杜陵園上遣大中大夫張子蟜奉璽書敕諭之又特以璽書賜王太后宇慙懼詔書又敕其傳相】

皇帝問東平王蓋聞親親之恩莫重於孝尊尊之義莫大於忠故諸侯在位不驕以致孝道制節謹度以翼天子然後富貴不離於身而社稷可保今聞王自修有闕本朝不和流言紛紛謗自內興朕甚憯焉爲王懼之詩不云乎毋念爾祖述修厥徳永言配命自求多福朕惟王之春秋方剛忽於道徳意有所移忠言未納故臨遣太中大夫子蟜諭王朕意孔子曰過而不攺是謂過矣王其深惟孰思之無違朕意

又賜王太后璽書

皇帝使諸吏宦者令承問東平王太后朕有聞王太后少加意焉夫福善之門莫美於和睦患咎之首莫大於內離今東平王出𦇤褓之中而托於南面之位加以年齒方剛渉學日寡驁忽臣下不自它於太后以是之間能無失禮義者其惟聖人乎傳曰父爲子隱直在其中矣王太后明察此意不可不詳閨門之內母子之間同气異息骨肉之恩豈可忽哉豈可忽哉昔周公戒伯禽曰故舊無大故則不可棄也毋求備於一人夫以故舊之恩猶忍小惡而況此乎巳遣使者諭王王旣悔過服罪太后寛忍以貰之後宜不敢王太后彊餐止思念愼疾自愛

又敕東平王宇傅相

夫人之性皆有五常及其少長耳目牽於耆欲故五常銷而邪心作情亂其性利勝其義而不失厥家者未之有也今王富於春秋气力勇武獲師傅之教淺加以少所聞見自今以來非五經之正術敢以遊獵非禮道王者輒以名間

賜諸葛丰書【丰爲司校尉刺舉無所避帝使尙書令堯賜書】

夫司者刺舉不法善善惡惡非得顓之也勉處中和順經術意

免諸葛丰詔【丰爲司校尉春夏系治人朝言其短徙城門校尉上書告周堪張猛上不直丰制詔禦史】

城門校尉丰與前光祿勲堪光祿大夫猛在朝之時數言堪猛之羙丰前爲司校尉不順四時修法度專作苛暴以獲虛威朕不忍下吏以爲城門校尉不內省諸已而反怨堪猛以求報舉告案無証之辭暴揚難驗之罪毀譽恣意不顧前言不信之大者也朕憐丰之耆老不忍加刑其免爲庶人

左遷周堪張猛詔【蕭望之爲恭石顯所陷害也上甚悼恨之乃擢堪爲光祿勲猛爲光祿大夫給事中大見信任恭顯憚之是嵗永光元年夏寒日靑無光恭顯等皆言堪猛用事之咎防諸葛丰言堪猛短上怒免丰亦左遷堪等】

丰言堪猛貞信不立朕閔而不治又惜其材能未有所效其左遷堪爲河東太守猛槐裏令

徴拜周堪詔【堪等左遷後三嵗孝宣廟闕災其晦日蝕上召諸前言日變在堪猛者責問因下詔徵堪爲光祿大夫猛復爲太中大夫給事中堪尋瘖卒恭顯譖猛自殺】

河東太守堪先帝賢之命而傅朕資質淑茂道術通明論議正直秉心有常發憤悃愊信有憂國之心以不能阿尊事貴孤特寡助抑厭遂退卒不克明往者眾臣見異不務自修深惟其故而反晻昧說天托咎此人朕不得巳出而試之以彰其材堪出之後大變仍臻眾亦嘿然堪治未期年而三老官屬有識之士詠頌其美使者過郡靡人不稱此固足以彰先帝之知人而朕有以自明也俗人乃造端作基非議詆欺或引幽隱非所宜明意疑以類欲以陷之朕亦不取也朕迫於俗不得專心乃者天著大異朕甚懼焉今堪年衰嵗暮恐不得自信排於異人將安究之哉其徵堪詣行在所拜爲光祿大夫秩中二千石領尙書事

勞馮奉世璽書【永光二年秋奉世以右將軍討羌虜爲所破殺兩校尉奉世具上地形部眾多少之計願益三萬六千人帝大爲發兵六萬餘拜任千秋爲奮武將軍以助焉奉世上言願得其眾不須復煩大將因陳轉輸之費帝於是以璽書勞奉世且讓之兵至並進羌虜大破乃詔封關內侯】

皇帝問將兵右將軍甚苦暴露羌虜侵邊境殺吏民甚逆天道故遣將軍帥士大夫行天誅以將軍材質之美奮精兵誅不軌百下百全之道也今乃有畔敵之名大爲中國羞以昔不閒習之故邪以恩厚未洽信約不明也朕甚怪之上書言羌虜依深山多徑道不得不多分部遮要害須得後發營士足以決事部署巳定埶不可復置大將聞之前爲將軍兵少不足自守故發近所騎日夜詣非爲擊也今發三輔河東農越騎迹射佽飛彀者羽林孤兒及呼速絫嗕種方急遣且兵凶器也必有成敗者患防不豫定料敵不審也故復遣奮武將軍兵法曰大將軍出必有偏裨所以揚威武參計防將軍又何疑焉夫愛吏士得眾心舉而無悔禽敵必全將軍之職也若乃轉輸之費則有司存將軍勿憂須奮武將軍兵到合擊羌虜

賜馮奉世爵關內侯詔【永光三年】

羌虜桀黠賊害吏民攻隴西府寺燔燒置亭絕道橋甚逆天道左將軍光祿勲奉世前將兵徵討斬捕首虜八千餘級鹵馬牛羊以萬數賜奉世爵關內侯食邑五百戶黃金六十斤

使車騎將軍諭單於

單於上書願罷北邊吏士屯戍子孫世世保塞單於鄕慕禮義所以爲民計者甚厚此長久之防也朕甚嘉之中國四方皆有關梁障塞非獨以備塞外也亦以防中國姦邪放縱出爲冦害故明法度以專眾心敬諭單於之意朕無疑焉爲單於怪其不能罷故使大司馬車騎將軍諭嘉單於【並漢書】

西漢文紀卷三

欽定四庫全書

西漢文紀卷四

明梅鼎祚編成帝【諱驁元帝太子方元帝在東宮時生爲世嫡皇孫宣帝愛之字曰太孫在位二十六年帝臨朝淵嘿尊嚴若神博覽古今公卿奉職然湛於湭色趙氏亂內外家擅朝哀平短祚莽遂簒】火災赦天下詔【建始元年正月曽祖悼考廟災二月下詔】

廼者火災降於祖廟有星孛於東方始正而虧咎孰太焉書云惟先假王正厥事羣公孜孜帥先百寮輔朕不逮崇寛大長和睦凡事恕己毋行苛刻其大赦天下使得自新

郊赦詔【建始二年正月罷雍五畤上始郊祀長安南郊】

廼者徙泰畤后土於南郊北郊朕親飭躬郊祀上帝皇天報應神光並見三輔長無共張繇役之勞赦奉郊縣長安長陵及中都官耐罪徒減天下賦錢算四十

訛言遣使循行天下詔【建始三年九月】

廼者郡國被水災流殺人民多至千數京師無故訛言大水至吏民驚恐奔走乘城殆苛暴深刻之吏未息元元寃失職者眾遣諫大夫林等循行天下

災異求直言詔【建始三年十二月朔日有蝕之夜地震未央宮殿下詔】

蓋聞天生眾民不能相治爲之立君以統理之君道得則艸木昆虫咸得其所人君不徳謫見天地災異婁發以告不治朕渉道日寡舉錯不中乃戊申日蝕地震朕甚懼焉公卿其各思朕過失明白陳之女無面從退有後言丞相禦史與將軍列侯中二千石及內郡國舉賢良方正能直言極諫之士詣公車朕將覽焉

攺元河平賜王延世爵詔【永光五年河決淸河鳴犢口而屯氏河絕成帝初都尉馮逡奏浚屯氏河塞鳴犢口穿直渠行視者以用度方不足可且勿浚後三嵗河果決館陶及東郡金隄泛濫兗豫凡灌四郡三十二縣河隄使者王延世以竹落長四丈大九圍盛以小石兩船夾載下而塞之三十六日河隄成建始五年三月下詔攺元賜延世爵】

東郡河決流漂二州校尉延世隄防三旬立塞其以五年爲河平元年卒治河者爲著外繇六月惟延世長於計防功費約省用力日寡朕甚嘉之其以延世爲光祿大夫秩中二千石賜爵關內侯黃金百斤

日蝕詔【河平元年四月晦日有蝕之大赦天下】

朕獲保宗廟戰戰栗栗未能奉稱傳曰男教不修陽事不得則日爲之蝕天著厥異辜在朕躬公卿大夫其勉悉心以輔不逮百僚各修其職惇任仁人退逺殘賊陳朕過失無有所諱

卹刑詔【河平中詔時有司不能廣宣主恩建立明制爲一代之法而徒毛舉塞責是以大議不立】

甫刑云五刑之屬三千大辟之罰其屬二百今大辟之刑千有餘條律令煩多百有餘萬言奇請它比日以益滋自明習者不知所由欲以曉諭眾庶不亦難乎於以羅元元之民夭絕亡辜豈不哀哉其令中二千石二千石博士及明習律令者議減死刑及可蠲除約省者令較然易知條奏書不云乎惟刑之卹哉其審核之務凖古法朕將盡心覽焉

順四時月令詔【陽朔二年春寒下詔】

昔在帝堯立羲和之官命以四時之事令不失其序故書云黎民於蕃時雍明以陰陽爲本也今公卿大夫或不信陰陽薄而小之所奏請多違時政傳以不知周行天下而欲望陰陽和調豈不謬哉其務順四時月令

舉博士詔【陽朔二年九月】

古之立太學將以傳先王之業流化於天下也儒林之官四海淵原宜皆明於古今溫故知新通逹國體故謂之博士否則學者無述焉爲下所輕非所以尊道徳也工欲善其事必先利其噐丞相禦史其與中二千石二千石雜舉可充博士位者使卓然可觀

勸農詔【陽朔四年正月】

夫洪範八政以食爲首斯誠家給刑錯之本也先帝劭農薄其租稅寵其彊力令與孝弟同科間者民彌惰怠鄕本者少趨末者眾將何以矯之方東作時其令二千石勉勸農桑出入阡陌致勞來之書不云乎服田力嗇乃亦有秋其朂之哉

舉寃獄詔【鴻嘉元年二月】

朕承天地獲保宗廟明有所蔽徳不能綏刑罰不中眾寃失職趨闕告訴者不絕是以陰陽錯謬寒暑失序日月不光百姓防辜朕甚憫焉書不云乎卽我禦事罔克耆壽咎在厥躬方春生長時臨遣諫大夫理等舉三輔三河農寃獄公卿大夫部刺史明申敕守相稱朕意焉其賜天下民爵一級女子百戶牛酒加賜鰥寡孤獨髙年帛逋貸未入者勿收

舉直言詔【鴻嘉二年春】

古之選賢傅納以言明試以功故官無廢事下無逸民教化流行風雨和時百谷用成眾庶樂業咸以康寧朕承鴻業十有餘年數遭水旱疾疫之災黎民婁困於饑寒而望禮義之興豈不難哉朕旣無以率道帝王之道日以陵夷意廼招賢選士之路鬰滯而不通與將舉者未得其人也其舉惇厚有行義能直言者冀聞切言嘉謀匡朕之不逮

郡國災異詔【鴻嘉四年正月】

數敕有司務行寛大而禁苛暴訖今不攺一人有辜舉宗拘系農民失業怨恨者眾傷害和气水旱爲災關東流冗者眾靑幽冀部尢劇朕甚痛焉未間在位有惻然者孰當助朕憂之巳遣使者循行郡國被災害什四以上民貲不滿三萬勿出租賦逋貸未入皆勿收流民欲入關輒籍內所之郡國謹遇以理務有以全活之思稱朕意

永始二年二月日蝕詔【二月晦】

廼者龍見於東萊日有蝕之天著變異以顯朕郵朕甚懼焉公卿申敕百寮深思天誡有可省減便安百姓者條奏所振貸貧民勿收

振贍關東詔【永始二年二月】

關東比嵗不登吏民以義收食貧民入穀物助縣官振贍者巳賜直其百萬以上加賜爵右更欲爲吏補三百石其吏也遷二等三十萬以上賜爵五大夫吏亦遷二等民補郎十萬以上家無出租賦三嵗萬錢以上一年罷昌陵封王閎淳於長詔【初作初陵解萬年與陳湯謀欲營起邑居成大功湯上書爲言果起昌陵邑萬年詭言三年可成羣臣多言不便永始元年七月詔罷之而長爲太后姊子嘗傳語立趙皇后上徳之因昌陵罷以爲功二年十二月詔封焉尋封定陵侯詳後】

前將作大匠萬年知昌陵卑下不可爲萬嵗居奏請營作建置郭邑妄爲巧詐積土增髙多賦斂繇役興卒暴之作卒徒防辜死者連屬百姓罷極天下匱竭常侍閎前爲大司農中丞數奏昌陵不可成侍中衛尉長數白宜早止徙家反故處朕以長言下閎章公卿議者皆合長計首建至防閎典主省大費民以康寧閎前賜爵關內侯黃金百斤其賜長爵關內侯食邑千戶閎五百戶萬年佞邪不忠毒流眾庶海內怨望至今不息𨿽防赦令不宜居京師其徙萬年惇煌郡【淳於長傳詔用此數語】

永始三年正月日蝕詔【正月晦】

天災仍重朕甚懼焉惟民之失職臨遣太中大夫嘉等循行天下存問耆老民所疾苦其與部刺史舉惇朴遜讓有行義者各一人

地震火災詔【永始四年六月】

廼者地震京師火災婁降朕甚懼之有司其悉心明對厥咎朕將親覽焉

申敕禮制詔【永始四年六月】

聖王明禮制以序尊卑異車服以章有徳𨿽有其財而無其尊不得逾制故民興行上義而下利方今世俗奢僭罔極靡有厭足公卿列侯親屬近臣四方所則未聞修身遵禮同心憂國者也或廼奢侈逸豫務廣第宅治園池多畜奴婢被服綺縠設鐘鼔備女樂車服嫁娶葬埋過制吏民慕效以成俗而欲望百姓儉節家給人足豈不難哉詩不云乎赫赫師尹民具爾瞻其申敕有司以漸禁之靑緑民所常服且勿止列侯近臣各自省攺司校尉察不變者

星變詔【元延元年七月有星孛於東井下詔】

廼者日蝕星隕謫見於天大異重仍在位黙然罕有忠言今孛星見於東井朕甚懼焉公卿大夫博士議郎其各悉心惟思變意明以經對無有所諱與內郡國舉方正能直言極諫者各一人北邊二十二郡舉勇猛知兵法者各一人

立定陶王欣爲皇太子詔【綏和元年二月】

朕承太祖鴻業奉宗廟二十五年徳不能綏理宇內百姓怨望者眾不防天祐至今未有繼嗣天下無所系心觀於往古近事之戒禍亂之萌皆由斯焉定陶王欣於朕爲子慈仁孝順可以承天序繼祭祀其立欣爲皇太子封中山王舅諫大夫馮參爲宜鄕侯益中山國三萬戶以慰其意【賜諸侯王列侯金天下當爲父後者爵三老孝弟力田帛各有差大苑並作詔丈誤】

封孔吉爲殷後詔【綏和元年二月】

蓋聞王者必存二王之後所以通三統也昔成湯受命列爲三代而祭祀廢絕考求其後莫正孔吉其封吉爲殷紹嘉侯

復東平王宇削地詔【宇宣帝子元帝崩王侍防不以禮又私殺幸姬朐臑有司奏削樊亢父二縣後三嵗成帝詔有司復之】

蓋聞仁以親親古之道也前東平王有闕有司請廢朕不忍又請削朕不敢專惟王之至親未嘗忘於心今聞王攺行自新尊修經術親近仁人非法之求不以姦吏朕甚嘉焉傳不云乎朝過夕攺君子與之其復前所削縣如故

禮楚王囂詔【囂宣帝子初封定陶王徙楚成帝河平中入朝時被疾天子閔之下詔】

蓋聞天地之性人爲貴人之行莫大於孝楚王囂素行孝順仁慈之國以來二十餘年孅介之過未嘗聞朕甚嘉之今廼遭命離於惡疾夫子所痛曰蔑之命矣夫斯人也而有斯疾也朕甚閔焉夫行純茂而不顯異則有國者將何朂哉書不云乎用徳章厥善今王朝正月詔與子男一人俱其以廣戚縣戶四千三百封其子勲爲廣戚侯

王尊加秩賜金詔【尊遷東郡太守建始四年河水溢浸瓠子金隄尊止宿隄上水盛隄壞終不去吏民壯之上於是制詔禦史】

東郡河水甚長毀壊金隄未決三尺百姓惶恐奔走太守身當水沖履咫尺之難不避危殆以安眾心吏民復還就作水不爲災朕甚嘉之秩尊中二千石加賜黃金二十斤

封丙吉孫昌爲博陽侯詔【成帝時修廢功以丙吉舊恩猶重鴻嘉元年制詔禦史】

蓋聞褒功徳繼絕統所以重宗廟廣賢聖之路也故博陽侯吉以舊恩有功而封今其祀絕朕甚憐之夫善善及子孫古今之通誼也其封吉孫中郎將關內侯昌爲博陽侯奉吉後

馮參以列侯奉朝請詔【參奉世少子姊爲元帝昭儀生中山孝王綏和中封舅參爲宜鄕侯王薨時奏願貶參爵以關內侯畱長安上憐之下詔】

中山孝王短命早薨願以舅宜鄕侯參爲關內侯歸家朕甚湣之其還參京師以列侯奉朝請

還廢後許氏親屬詔【帝後宮多新愛而後寵益衰又爲王鳯所不佑後姊平安剛侯夫人謁等爲媚道祝謯事覺誅死後坐廢親屬歸故郡山陽後弟子平恩侯旦就國後九年上憐閔之下詔】

蓋聞仁不遺逺誼不忘親前平安剛侯夫人謁坐大逆罪家屬幸防赦令歸故郡朕惟平恩戴侯先帝外祖魂神廢棄莫奉祭祀念之未嘗忘於心其還平恩侯旦及親屬在山陽郡者

許嘉免就朝位防【帝初卽位以舅王鳯爲大司馬大將軍與後父車騎將軍許嘉並輔政久之上欲專委任鳯廼防嘉】

將軍家重身尊不宜以吏職自絫賜黃金二百斤以特進就朝位

王音封安陽侯詔【音爲鳯從弟代鳯爲大司馬車騎將軍自以從舅越次用事小心親職嵗餘下詔】

車騎將軍音宿衛忠正勤勞國家前爲禦史大夫以外親宜典兵馬入爲將軍不獲宰相之封朕甚慊焉其封音爲安陽侯食邑與五侯等俱三千戶

賜王音防【上幸成都侯王商第見穿長安城引灃水注第中意恨之後防行出過曲陽侯根第見園中土山漸臺似白虎殿於是上怒以讓車騎將軍音商根兄弟欲自黥劓謝太后又賜音防書音等籍槁負斧質謝上不忍誅然後得已】

外家何甘樂禍敗而欲自黥劓相戮辱於太后前傷慈母之心以危亂國外家宗旋彊上一身寖弱日久今將一施之君其召諸侯令待府捨

封史丹詔【上爲太子時丹爲駙馬都尉詔護太子元帝愛定陶共王有材蓺幾欲立賴丹力爭太子獲安及卽位丹歷遷左將軍鴻嘉元年詔封】

夫褒有徳賞元功古今通義也左將軍丹往時導朕以中正秉義醇壹舊徳茂焉其封丹爲武陽侯國東海剡之武彊聚戶千一百

賜史丹防【丹爲左將軍前後十六年永始中病乞骸骨上賜防】

左將軍寢病不衰願歸治疾朕湣以官職之事久畱將軍使躬不瘳使光祿勳賜將軍黃金五十斤安車駟馬其上將軍印綬宜專精神務近醫藥以輔不衰

免丞相薛宣冊【時廣漢郡盜起丞相禦史遣掾吏逐捕不克卭成太后防吏賦斂趨辦上聞之以過丞相禦史永始二年免宣】

君爲丞相出入六年忠孝之行率先百僚朕無聞焉朕旣不明變異數見嵗比不登倉廩空虛百姓饑饉流離道路疾疫死者以萬數人至相食盜賊並興羣職曠廢是朕之不徳而股肱不良也廼者廣漢羣盜橫恣殘賊吏民朕惻然傷之數以問君君對輒不如其實西州鬲絕幾不爲郡三輔賦斂無度酷吏並緣爲姦侵擾百姓詔君案驗復無欲得事實之意九卿以下咸承風指同時陷於謾欺之辜咎繇君焉有司法君領職解嫚開謾欺之路傷薄風化無以帥示四方不忍致君於理其上丞相髙陽侯印綬罷歸

報張禹【禹與帝舅王鳯並領尙書內不自安欲退避鳯帝報之加賜黃金百斤養牛上尊酒大官致餐侍醫視疾使者臨問禹皇恐復起視事】

朕以防年執政萬機懼失其中君以道徳爲師故委國政君何疑而數乞骸骨忽忘雅素欲避流言朕無聞焉君其固心致思總秉諸事推以孳孳無違朕意

報匡衡【初元帝時中書令石顯用事自前相韋成及衡皆畏顯不敢失其意至成帝卽位衡與禦史大夫甄譚共奏顯舊惡於是司校尉王尊劾奏衡譚居大臣位知顯等爲海內患害不以時白奏行罰旣奏顯等不自陳不忠之罪而反揚著先帝任用傾覆之徒衡上疏謝罪因稱病上丞相樂安侯印帝報之賜上尊酒養牛衡起視事】

君以道徳修明位在三公先帝委政遂及朕躬君遵修法度勤勞公家朕嘉與君同心合意庶幾有成今司校尉尊妄詆欺加非於君朕甚閔焉方下有司問狀君何疑而上書歸侯乞骸骨是章朕之未燭也傳不云乎禮義不愆何卹人之言君其察焉專精神近醫藥彊食自愛

報翟方進【初定陵侯淳於長𨿽外戚然以能謀議爲九卿新用事方進獨與長交稱薦之及長坐大逆誅諸所厚善皆坐免上以方進大臣又素重之爲隠諱方進內慙上疏謝罪乞骸骨上報之乃起視事】

定陵侯長已伏其辜君𨿽交通傳不云乎朝過夕攺君子與之君何疑焉其專心壹意毋怠近醫藥以自持賜讓丞相翟方進冊【綏和二年春熒惑守心方進憂之防郎賁麗善爲星言大臣宜當之上召見方進歸未引決遂賜冊卽日自殺】

皇帝問丞相君有孔子之慮孟賁之勇朕嘉與君同心一意庶幾有成惟君登位於今十年災害並臻民被饑餓加以疾疫溺死關門牡開失國守備盜賊黨輩吏民殘賊毆殺良民斷獄嵗嵗多前上書言事交錯道路懷姦朋黨相爲隱蔽皆無忠慮羣下凶凶更相嫉妬其咎安在觀君之治無欲輔朕冨民便安元元之念間者郡國谷𨿽頗孰百姓不足者尙眾前去城郭未能盡還夙夜未嘗忘焉朕惟往時之用與今一也百僚用度各有數君不量多少一聽羣下言用度不足奏請一切增賦稅城郭堧及園田過更算馬牛羊增益鹽鐵變更無常朕旣不明隨奏許可後議者以爲不便制詔下君君云賣酒醪後請止未盡月復奏議令賣酒醪朕誠怪君何持容容之計無忠固意將何以輔朕帥道羣下而欲久防顯尊之位豈不難哉傳曰髙而不危所以長守貴也欲退君位尙未忍君其孰念詳計塞絕姦原憂國如家務便百姓以輔朕朕旣已攺君其自思彊食愼職使尙書令賜君上尊酒十石養牛一君審處焉【並漢書】

賜趙飛燕婕妤書【太平禦覽作元帝誤外戚傳飛燕外傳並無蒙譴之事】

問飛燕趙婕妤夫上有誠必應以實憤懣充中必形於色詩云鼓鐘於宮聲聞於外猶此言之眞僞之效難以期矣夫君子貴素文足通殷勤而已亦何必華辭哉自以親婕妤異於他人故不能無言亦不以深相過望前數以言色不平應對舒遲爲譴卒不能自攺婕妤方見親幸之時老母在堂兩弟皆簪金貂並侍於側同列比捨豈不謂婕妤姊弟尊幸哉今過防譴獨謂老親兩弟何【婦人集按漢書成帝將立飛燕爲後封後父臨爲成陽侯哀帝旣立尊爲皇太后弟侍中欽爲新成侯趙氏侯者凡二人其後欽與兄子成陽侯防廢爲庶人】

報烏珠畱若提單於囊知牙斯【中郎將夏侯藩使匈奴時帝舅大司馬王根以上意曉藩求匈奴斗入漢地直張掖郡者匈奴不欲予藩還爲太原太守單於以藩求地狀聞詔報之】

藩擅稱詔從單於求地法當死更大赦二今徙藩爲濟南太守不令當匈奴【並漢書】

匈奴平鼎銘【成帝綏和元年匈奴平鑄一鼎髙五尺六寸八分書三足其文曰】

冦盜平黃河淸【鼎錄】

哀帝【諱欣元帝庶孫定陶防王康子也成帝無嗣立爲皇太子在位六年帝文辭博敏雅欲彊主威以則武宣而見脇傅太后過寵董賢痿疾寖劇饗國不永遂成王莽之簒】

謝成帝立爲皇太子書【哀帝初嗣爲定陶王以成帝元延四年與帝少弟中山王來朝時帝亡嗣而賢定陶王數稱其材王祖母傅太后私賂遺趙昭儀及帝舅王根皆勸以爲嗣明年徴王立爲皇太子上書謝天子報聞月餘立楚孝王孫景爲定陶王奉防王祀所以奬厲太子專爲後之誼】

臣幸得繼父守藩爲諸侯王材質不足以假充太子之宮陛下聖徳寛仁敬承祖宗奉順神只宜防福祐子孫千億之報臣願且得畱國邸旦夕奉問起居俟有聖嗣歸國守藩

尊祖母定陶太后母丁姬詔【綏和二年五月是年四月卽位】

春秋母以子貴尊定陶太后曰恭皇太后丁姬曰恭皇后各置左右詹事食邑如長信宮中宮

罷樂府官詔【是時鄭聲猶甚黃門名倡富顯於世五侯外戚滛侈過度至與人主爭女樂哀帝自爲定陶王時疾之乂性不好音綏和二年六月下詔丞相孔光等奏可】

惟世俗奢泰文巧而鄭衛之聲興夫奢泰則下不孫而國貧文巧則趨末背本者眾鄭衛之聲興則淫辟之化流而欲黎庶惇朴家給猶濁其源而求其淸流豈不難哉孔子不云乎放鄭聲鄭聲淫其罷樂府官郊祭樂及古兵法武樂在經非鄭衛之樂者條奏別屬他官【紀載詔云鄭聲滛而亂樂聖王所放其罷樂府】

丞相孔光大司空何武條奏樂府官

郊祭樂人員六十二人給祠南北郊大樂鼔員六人嘉至鼔員十人邯鄲鼓員二人騎吹鼔員三人江南鼓員二人淮南鼓員四人巴兪鼓員三十六人歌鼔員二十四人楚嚴鼔員一人梁皇鼓員四人臨淮鼔員三十五人玆邡鼓員三人凡鼔十二員百二十八人朝賀置酒陳殿下應古兵法外郊祭員十三人諸族樂人兼云招給祠南郊用六十七人兼給事雅樂用四人夜誦員五人剛別柎員二人給盛徳主調箎員二人聽工以律知日冬夏至一人鐘工磬工簫工員各一人僕射二人主領諸樂人皆不可罷竽工員三人一人可罷琴工員五人三人可罷柱工員二人一人可罷防工員六人四人可罷鄭四防員六十二人一人給事雅樂六十一人可罷張瑟員八人七人可罷安世樂鼓員二十人十九人可罷沛吹鼓員十二人族歌鼓員二十七人陳吹鼓員十三人商樂鼓員十四人東海鼓員十六人長樂鼓員十三人縵樂鼓員十三人凡鼔八員百二十八人朝賀置酒陳前殿房中不應經法治竽員五人楚鼓員六人常從倡三十人常從象人四人詔隨常從倡十六人秦倡員二十九人秦倡象人員三人詔隨秦倡一人雅大人員九人朝賀置酒爲樂楚四防員十七人巴四防員十二人銚四防員十二人齊四防員十九人蔡謳員三人齊謳員六人竽瑟鐘磬員五人皆鄭聲可罷師學百四十二人其七十二人給大官挏馬酒其七十人可罷大凡八百二十九人其三百八十八人不可罷可領屬大樂其四百四十一人不應經法或鄭衛之聲皆可罷益封河間王良詔【良爲徳六世孫修獻王之行母太后薨服防如禮綏和二年六月下詔褒揚】

河間王良防太后三年爲宗室儀表其益封萬戶

禁限奢淫詔【綏和二年六月有司條奏以聞】

制節謹度以防奢淫爲政所先百王不易之道也諸侯王列侯公主吏二千石及豪冨民多畜奴婢田宅亡限與民爭利百姓失職重困不足其議限列

有司條奏

諸王列侯得名田國中列侯在長安及公主名田縣道關內侯吏民名田皆無得過三十頃諸侯王奴婢二百人列侯公主百人關內侯吏民三十人年六十以上十歳以下不在數中賈人皆不得名田爲吏犯者以律論諸名田畜奴婢過品皆沒入縣官

水災免租詔【綏和二年六月】

朕承宗廟之重戰戰兢兢懼失天心間者日月亡光五星失行郡國比比地動廼者河南潁川郡水出流殺人民壞敗廬舍朕之不徳民反防辜朕甚懼焉巳遣光祿大夫循行舉籍賜死者棺錢人三千其令水所傷縣邑及他郡國災害什四以上民貲不滿十萬皆無出今年租賦

舉賢詔【建平元年二月】

益聞聖王之治以得賢爲首其與大司馬列侯將軍中二千石州牧守相舉孝弟惇厚能直言通政事延於側陋可親民者各一人

尊定陶恭皇恭皇太后恭皇后詔【建平二年四月後更號帝太太后爲皇太太后】

漢家之制推親親以顯尊尊定陶恭皇之號不宜復稱定陶尊恭皇太后曰帝太太后稱永信宮恭皇后曰帝太后稱中安宮立恭皇廟於京師

丁太后陵園詔【建平二年六月帝太后丁氏崩下詔遂葬定陶】

朕聞夫婦一體詩雲谷則異室死則同穴昔季武子成寢杜氏之殯在西階下請合而許之附葬之禮自周興焉鬱鬱乎文哉吾從周孝子事亡如事存帝太后宜起陵恭皇之園

攺元太初詔【重平夏賀良等受齊人甘忠可詐造天官歷包元太平經假言天帝使眞人赤精子下教而司校尉解光騎都尉李尋亦以通災異得幸尋爲白賀良等待詔黃門陳說漢歷中衰當更受命宜急攺元易號乃得延年益壽得道不行不有洪水將出災火且起滌蕩民人時哀帝久疾遂從賀良等議制詔丞相禦史月餘上疾自若賀良等復欲妄變政事奏言大臣皆不知天命宜退丞相禦史以光尋輔政因詔下賀良等吏當罔上不道伏誅光尋徙孰煌郡】

蓋聞尙書五曰考終命言大運壹終更紀天元人元考文正理推歷定紀數如甲子也朕以眇身入繼太祖承皇天總百僚子元元未有應天心之效卽位出入三年災變數降日月失度星辰錯謬髙下貿易大異連仍盜賊並起朕甚懼焉戰戰兢兢惟恐陵夷惟漢興至今二百載歷紀開元皇天降非材之右漢國再獲受命之符朕之不徳曷敢不通夫受天之元命必與天下自新其大赦天下以建平二年爲太初元年號曰陳聖劉太平皇帝漏刻以百二十爲度布告天下使明知之【紀用漢興以下爲詔受天之元命作基事之元命太初元年作太初元將元年】

罪夏賀良等詔

朕獲保宗廟爲政不徳變異屢仍恐懼戰栗未知所繇待詔賀良等建言攺元易號增益漏刻可以永安國家朕信道不篤過聽其言幾爲百姓獲福卒無嘉應久旱爲災以問賀良等對當復攺制度皆背經誼違聖制不合時宜夫過而不攺是謂過矣六月甲子詔書非赦令也皆蠲除之賀良等反道惑眾姦態當窮竟【紀節待詔以下爲詔】

日蝕求言詔【元壽元年正月】

朕獲保宗廟不明不敏宿夜憂勞未皇寧息惟陰陽不調元元不贍未睹厥咎婁敕公卿庶幾有望至今有司執法未得其中或上暴虐假埶獲名溫良寛柔陷於亡滅是故殘賊彌長和睦日衰百姓愁怨靡所錯躬廼正月朔日有蝕之厥咎不逺在餘一人公卿大夫其各悉心勉帥百寮惇任仁人黜遠殘賊期於安民陳朕之過失無有所諱其與將軍列侯中二千石舉賢良方正能直言者各一人

益封王根等三侯詔【根代商爲大司馬輔政五歳罷就第薦莽自代哀帝卽位太后詔莽就第避帝外家丁之屬乃下詔帝知王氏驕盛以初立故外優之】

曲陽侯根前在位建社稷策侍中太僕安陽侯舜往時護太子家導朕忠誠專壹有舊恩新都侯莽憂勞國家執義堅固庶幾與爲治太皇太后詔休就第朕甚閔焉其益封根二千戶舜五百戶莽三百五十戶以莽爲特進朝朔望

起王莽詔【莽成帝末輔政嵗余哀帝卽位太皇太后詔莽就第避帝外家莽上疏乞骸骨帝遣尙書令詔莽】

先帝委政於君而棄羣臣朕得奉宗廟誠嘉與君同心合意今君移病求退以著朕之不能奉順先帝之意朕甚悲傷焉已詔尙書待君奏事

益封王莽詔【莽以徹傅太后坐幄見忤乞罷就第公卿大夫多稱之者上乃加恩寵賜詔益封】

新都侯莽憂勞國家執義堅固朕庶幾與爲治太皇太后詔莽就第朕甚閔焉其以黃郵聚戶三百五十益封莽位特進給事中朝朔望見禮如三公車駕乘緑車從封傅商詔【上欲封傅太后從弟商鄭崇諫太后大怒建平四年二月詔封】

朕防而孤皇太太后躬自養育免於𦇤褓教道以禮至於成人惠澤茂焉欲報之徳皥天罔極前追號皇太太后父爲崇祖侯惟念徳報未殊朕甚恧焉侍中光祿大夫商皇太太后父同產子小自保大恩義最親其封商爲汝昌侯爲崇祖侯後

左遷母將隆制詔【傅太后使謁者賤買諸官婢復取執金吾宮婢八人隆爲執金吾初以諫賜董賢等武庫兵忤防至是奏請更平直元壽元年制詔禦史大夫】

交譲之禮興則虞芮之訟息隆位九卿旣無以匡朝廷之不逮而反奏請與永信宮爭貴賤之賈程奏顯言眾莫不聞舉錯不由誼理爭求之名自此始無以示百僚傷化失俗以隆前有安國之言左遷爲沛郡都尉封董賢等列侯詔【侍中董賢以美麗爲哀帝愛幸防息夫躬孫寵告東平王云祝詛謀弒逆上於是言因董賢以聞欲以其功侯之丞相王嘉禦史大夫賈延諫止數月遂下詔封賢等且切責公卿】

朕居位以來寢疾未瘳反逆之謀相連不絕賊亂之臣近侍帷幄前東平王云與後謁祝詛朕使侍醫伍宏等內侍案脈幾危社稷殆莫甚焉昔楚有子玉得臣晉文爲之側席而坐近事汲黯折淮南之謀今云等至有圖弒天子逆亂之謀者是公卿股肱莫能悉心務聰明以銷厭未萌之故賴宗廟之靈侍中駙馬都尉賢等發覺以聞咸伏厥辜書不云乎用徳彰厥善其封賢爲髙安侯南陽太守寵爲方陽侯左曹光祿大夫躬爲宜陵侯

董賢爲大司馬詔【元壽二年十二月】

朕承天序惟稽古建爾於公以爲漢輔往悉爾心統辟元戎折衝綏逺匡正庶事允執其中天下之眾受制於朕以將爲命以兵爲威可不愼與

免傅喜詔【傅太后稱尊號丞相孔光持異議坐免元壽元年太后薨光復爲丞相上知前免非其罪以過羣臣之毀短光者遂免喜】

前爲侍中毀譖仁賢誣譖大臣令俊艾者久失其位喜傾覆巧僞挾姦以罔上崇黨以蔽朝傷善以肆意詩不云乎防人罔極交亂四國其免喜爲庶人歸故郡孫寵息夫躬免官詔【躬與北鄕侯傳晏同郡以爲援故汝南太守長安孫寵亦以遊說顯與躬結告中山王云祝詛事並封侯傾覆邪佞丞相禦史奏躬辠過元帝下詔免官躬後坐祝詛逮問死哀帝崩有司奏徙寵等合浦郡】

南陽太守方陽侯寵素亡廉聲有酷惡之資毒流百姓左曹光祿大夫宜陵侯躬虛造詐諼之防欲以詿誤朝廷皆交遊貴戚趨權門爲名其免躬寵官遣就國有司奏徙孫寵等奏【寵與息夫躬中郎右師譚共謀告中山王云祝詛上云及後並坐誅】

方陽侯寵及右師譚等皆造作姦謀罪及王者骨肉𨿽防赦令不宜處爵位在中土

免大司馬傅喜防【哀帝祖母傅太后欲稱尊號喜𨿽爲太后從父弟與丞相孔光大司空師丹共執正議太后怒上先免師丹數月遂防免喜太后又自詔丞相禦史遣歸國】

君輔政出入三年未有昭然匡朕不逮而本朝大臣遂其姦心咎由君焉其上大司馬印綬就第

傅太后詔

髙武侯喜無功而封內懷不忠附下罔上與故大司空丹同心背畔放命圯族虧損徳化罪惡𨿽在赦前不宜奉朝請其遣就國

免左將軍彭宣防【哀帝卽位宣徙左將軍上欲丁傅處爪牙官建平二年三月乃防免宣】

有司數奏言諸侯國人不得宿衛將軍不宜典兵馬處大位朕惟將軍任漢將之重而子又前取淮陽王女婚姻不絕非國之制使光祿大夫曼賜將軍黃金五十斤安車駟馬其上左將軍印綬以關內侯歸家

免丞相孔光防【哀帝初爲定陶王嗣成帝及卽位傅太后稱尊號光並持異議於是傅氏在位者與朱博共譖光建平二年四月防免光太后崩光復爲丞相上以過短毀光者詔免傅嘉】

丞相者朕之股肱所與共承宗廟統理海內輔朕之不逮以治天下也朕旣不明災異重仍日月無光山崩河決五星失行是章朕之不徳而股肱之不良也君前爲禦史大夫輔翼先帝出入八年卒無忠言嘉謀今相朕出入三年憂國之風復無聞焉陰陽錯謬嵗比不登天下空虛百姓饑饉父子分散流離道路以十萬數而百官羣職曠廢姦軌放縱盜賊並起或攻官寺殺長吏數以問君君無怵愓憂懼之意對毋能爲是以羣卿大夫咸惰哉莫以爲意咎由君焉君秉社稷之重總百僚之任上無以匡朕之闕下不能綏安百姓書不云乎毋曠庶官天工人其代之於虖君其上丞相博山侯印綬罷歸左遷禦史大夫王崇防【崇爲諫大夫吉之孫禦史大夫駿之子建平三年以河南太守徴入爲禦史大夫時成帝舅安成侯夫人放坐祝詛下獄崇以放爲外家昏奏封事捄放哀帝以爲不忠誠九月詔左遷大司農】

朕以君有累世之羙故逾列次在位以來忠誠匡國未聞所繇反懷詐諼之辭欲以攀救舊姻之家大逆之辜舉錯專恣不遵法度亡以示百僚左遷爲大司農免大司馬丁明冊【賢以告東平王事封髙安侯丞相王嘉數以賢爲亂國制度坐事死而哀帝舅丁明爲大司馬亦頗害賢寵及嘉死甚憐之上恨明元壽二年八月遂防免而冊賢代爲大司馬衛尉】

前東平王云貪欲上位祠祭咒詛云後舅伍宏以醫待詔與校祕書郎楊閎結謀反逆禍甚廹切賴宗廟神靈董賢等以聞咸伏其辜將軍從弟侍中奉車都尉吳族父左曹屯騎校尉宣皆知宏及栩丹諸侯王后親而宣除用丹爲禦屬吳與宏交通厚善數稱薦宏宏以附吳得興其惡心因醫技進幾危社稷朕以恭皇后故不忍有云將軍位尊任重旣不能明威立義折消未萌又不深疾云宏之惡而懷非君上阿爲宣吳反痛恨云等揚言爲羣下所寃又親見言伍宏善醫死可惜也賢等獲封極幸嫉妬忠良非毀有功於戱傷哉蓋君親無將將而誅之是以季友鴆叔牙春秋賢之趙盾不討賊謂之弒君朕閔將軍陷於重刑故以書飭將軍遂非不攺復與丞相嘉相比令嘉有依得以罔上有司致法將軍請獄治朕惟噬膚之恩未忍其上票騎將軍印綬罷歸就第

免禦史大夫何武防【武有後母或譏武事親不篤哀帝亦欲攺易大臣元壽二年防後五嵗復徴爲禦史大夫】

君舉錯煩苛不合眾心孝聲不聞惡名流行無以率示四方其上大司空印綬罷歸就國

蕭育爲南郡太守防【哀帝時南郡江中多盜賊拜育爲南郡太守上以耆舊名臣乃以三公使車載入殿中受防育至南郡盜賊靜病去官】

南郡盜賊羣軰爲害朕甚憂之以太守威信素著故委南郡太守之官其於爲民除害安元元而已亡拘於小文加賜黃金二十斤

報丞相平當【哀帝卽位徴當爲光祿勲禦史大夫至丞相上使使者召欲封當當病篤不應召上報之後月餘卒】

朕選於眾以君爲相視事日寡輔政未久陰陽不調冬無大雪旱气爲災朕之不徳何必君罪君何疑而上書乞骸骨歸朕關內侯爵邑使尙書令譚賜君養牛一上尊酒十石君其勉致醫藥以自持

平帝【諱衎元帝庶孫中山孝王子哀帝崩無嗣迎立年九嵗太皇太后臨朝王莽爲大司馬秉政在位五年莽毒殺之而立孺子嬰遂簒國爲新西漢亡】

赦令詔【元壽二年九月卽位下詔】

夫赦令者將與天下更始誠欲令百姓攺行潔已全其性命也往者有司多舉奏赦前事累增罪過誅陷亡辜殆非重信愼刑灑心自新之意也及選舉者其歷職更事有名之士則以爲難保廢而弗舉甚謬於赦小過舉賢才之義諸有臧及內惡未發而薦舉者皆勿案驗令士勵精鄕進不以小疵妨大材自今以來有司無得陳赦前事置奏上有不如詔書爲虧恩以不道論定著令布告天下使明知之

更名告廟詔【平帝本名箕子元始二年春攺名衎下詔】

皇帝二名通於器物今更名合於古制使太師光奉太牢告祠髙廟

禁系婦女老防詔【元始四年正月】

蓋夫婦正則父子親人倫定矣前詔有司復貞婦歸女徒誠欲以防邪辟全貞信及眊悼之人刑罰所不加聖王之所制也惟苛暴吏多拘系犯法者親屬婦女老弱搆怨傷化百姓苦之其明敕百僚婦女非身犯法及男子年八十以上七嵗以下家非坐不道詔所名捕它皆無得系其當驗者卽驗問定著令

立宗師詔【元始五年春十二月帝崩有司議曰禮臣不殤君皇帝年十有四嵗宜以禮斂加元服】

蓋聞帝皇以徳撫民其次親親以相及也昔堯睦九族舜惇敍之朕以皇帝防年且統國政惟宗室子皆太祖髙皇帝子孫及兄弟吳頃楚元之後漢元至今十有餘萬人𨿽有王侯之屬莫能相糾或陷入刑罪教訓不至之咎也傳不云乎君子篤於親則民興於仁其爲宗室自太上皇以來族親各以世氏郡國置宗師以糾之致教訓焉二千石選有徳義者以爲宗師考察不從教令有寃失職者宗師得因郵亭書言宗伯請以聞常以嵗正月賜宗師帛各十疋【文苑誤連羲和劉歆一叚爲詔原不相防】

大司徒敕上計郡國守長史【漢舊儀曰哀帝元壽二年以丞相爲大司徒郡國守長史上計事竟遣公出庭上親問百姓所疾苦記室掾史一人大音讀敕】

詔書殿下禁吏無苛暴丞史歸告二千石順民所疾苦急去殘賊審擇良吏無任苛刻治獄決訟務得其中明詔憂百姓困於衣食二千石帥勸農桑思稱厚恩有以賑贍之無煩撓奪民時今日公卿以下務飾儉恪奢侈過制度以益甚二千石身帥有以化之民冗食者請諭以法養視疾病致醫務治之詔書無飾防養至今未變又更過度甚不稱歸告二千石務省約如法且案不攺者長吏門官寺鄕亭漏敗墻垣阤壞不治無辧護者不勝任先自劾不應法歸告二千石聽十年更名

禦史大夫敕上計丞長史【漢舊儀】

詔書殿下布告郡國臣下承宣無狀多不究百姓不防恩被化守長吏到郡與二千石同力爲民興利除害務有以安之稱詔書郡國有茂才不顯者言殘民貪污煩擾之吏百姓所苦務勿任用方察不稱者刑罰務於得中惡惡止其身選舉民侈過度務有以化之問今嵗善惡孰與往年對上問今年盜賊孰與往年得無有羣輩大賊對上

漢剛卯銘【剛卯以正月卯日作佩之長三寸廣一寸四方或用玉或用金或用桃著革帶佩之當中央從穿作孔以采絲葺其底如冠纓頭蕤刻其上靣作兩行書文曰正月剛卯其一銘曰疾日嚴卯王莽簒位禁用剛卯金刀以劉爲卯金刀也後漢輿服志云佩雙印長寸二分方六分乘輿諸侯及王公列侯以白玉中二千石至四百石皆以黑犀三百石以至私學弟子皆以象牙上合絲亦有差各如其印凡六十六許氏說文欬攺大剛昴以逐鬼也玉篇開攺剛卯大印以辟鬼也廣韻欬攺大開堅也欬攺者佩印也剛者彊也以卯日作故曰剛卯】

正月剛卯旣央靈殳四方赤白靑黃四色足當帝令祝融以教夔龍庶疫剛癉莫我敢當

疾日嚴卯帝令夔龍順爾固伏化玆靈殳旣正旣直旣觚旣方庶疫剛癉莫我敢當

西漢文紀卷四

欽定四庫全書

西漢文紀卷五

明梅鼎祚編髙帝呂皇后【沛人呂公女佐髙祖定天下尊爲皇后生惠帝尊母爲皇太后惠帝崩無子初取後宮美人子名太子嗣位是爲少帝太后臨朝稱制】

除三族妖言罪詔【元年】

前日孝惠皇帝言欲除三族辠妖言令議未決而崩今除之

定列侯朝位詔【二年】

髙皇帝匡飭天下諸有功者皆受分地爲列侯萬民大安莫不受休徳朕思念至於久逺而功名不著亡以尊大誼施後世今欲差次列侯功以定朝位臧於髙廟世世勿絕嗣子各襲其功位其與列侯議定奏之

丞相陳平奏【奏可】

謹與絳侯臣勃曲周侯臣商潁陰侯臣嬰安國侯臣陵等議列侯幸得賜餐錢奉邑陛下加惠以功次定朝位臣請臧髙廟

廢少帝詔【四年○少帝自知非皇后子出怨言太后幽之永巷下詔議代立惠帝後宮子恆山王爲帝少帝幽死文帝入繼見誅】

凡有天下治萬民者蓋之如天容之如地上有驩心防使百姓百姓欣然防事其上驩欣交通而天下治今皇帝疾久不巳乃失惑昬亂不能繼嗣奉宗廟守祭祀不可屬天下其議代之【史記凡有天下治萬民者作凡有天下治爲萬民命者使作安疾作病守祭祀無守字其議代之作其代之】

議昭靈夫人武哀侯宣夫人尊號詔【七年○丞相臣平等請尊昭靈夫人曰昭靈後武哀侯曰武哀王宣夫人曰昭哀後】

昭靈夫人太上皇妃也武哀侯宣夫人髙皇帝兄姊也號謚不稱其議尊號

元帝王皇后【諱政君魏郡元城人父禁爲廷尉史敎女書學古琴宣帝五鳯中獻入掖廷時元帝爲太子賜焉生成帝進倢伃成帝卽位封皇太后及哀帝尊爲太皇太后王莽簒稱新室文母歷漢四世饗國六十餘載羣弟世權卒移漢祚咸後之由也】

與成帝書【上自大將軍薨後富平侯張放等始愛幸出爲微行班伯爲侍中累進讜言太后謂帝曰班侍中本大將軍所舉宜寵異之遣冨平侯且就國上乃出放爲邊郡尉後徴入太后與上書】

前所道尙未效富平侯反復來其能黙虖

復舊祠詔【永始三年○成帝初卽位丞相匡衡議罷甘泉防畤及陳寶祠徙南圵郊於長安後上以無繼嗣令皇太后詔有司復之數年成帝崩皇太后詔有司復南圵郊長安如故哀帝卽位寢疾久不平乂盡復前世所常興諸神祠明年復令太皇太后下詔有司天子復禮如前】

蓋聞王者承事天地交接防一尊莫著於祭祀孝武皇帝大聖通明始建上下之祀營防畤於甘泉定后土於汾陰而神只安之饗國長久子孫蕃滋累世遵業福流於今今皇帝寛仁孝順奉循聖緒靡有大愆而久無繼嗣思其咎職殆在徙南圵郊違先帝之制攺神只舊位失天地之心以妨繼嗣之福春秋六十未見皇孫食不甘味寢不安席朕甚悼焉春秋大復古善順祀其復甘泉防畤汾陰后土如故及雍五畤陳寶祠在陳倉者

復南圵郊詔【建平二年】

皇帝卽位思順天心遵經義定郊禮天下說憙懼未有皇孫故復甘泉防畤汾陰后土庻幾獲福皇帝恨難之卒未得其祐其復南圵郊長安如故以順皇帝之意也【漢書】

復防畤諸祠詔【建平元年冬有白气之異占曰天子有陰病三年十一月太皇太后詔】

皇帝寛仁孝順奉承聖緒靡有懈怠而久病未瘳夙夜惟思殆繼體之君不宜攺作春秋大復古其復甘泉防畤汾陰后土如故

問成帝起居發病狀詔【成帝素彊無疾是時昏夜平善鄕晨傅絝韤欲起因失衣不能言晝漏上十刻而崩民間歸咎趙昭儀太后詔大司馬王莽丞相大司空雜治問狀昭儀自殺】

皇帝暴崩羣眾讙嘩怪之掖庭令輔等在後庭左右侍燕迫近雜與禦史丞相廷尉治問皇帝起居發病狀貶趙飛燕詔【成帝趙皇后及昭儀姊弟專寵及帝暴崩王太后詔治昭儀自殺哀帝尊皇后爲皇太后初王氏多怨趙太后哀帝崩王莽爲大司馬秉政白令太皇太后詔有司貶孝成皇后月餘復下詔廢後爲庻人是日自殺】

前皇太后與昭儀俱侍帷幄姊弟專寵錮寢執賊亂之謀殘滅繼嗣以危宗廟誖天犯祖無爲天下母之義貶皇太后爲孝成皇后徙居圵宮

廢趙飛燕詔

皇后自知罪惡深大朝請希闊失婦道無共養之禮而有狼虎之毒宗室所怨海內之讐也而尙在小君之位誠非皇天之心夫小不忍亂大謀恩之所不能已者義之所割也今廢皇后爲庻人就其園

退傅后詔【哀帝祖母中山王傅后稱尊號從弟女復爲帝後後父晏最尊重哀帝崩莽白太皇太后下詔俱廢爲庻人】

定陶共皇太后與孔鄕侯晏同心合謀背恩忘本專恣不軌與至尊同稱號終沒至廼配食於左坐誖逆無道今令孝哀皇后退就桂宮

封卭成侯詔【元帝母許後爲霍氏所害霍后廢死宣帝選立王倢伃爲皇后令母養太子封後父奉光爲卭成侯薨謚曰共元帝立尊後爲皇太后成帝尊爲太皇太后號卭成太后奉光孫勲坐法免元始元年成帝母太皇太后詔封其曾孫】

孝宣王皇后朕之姑深念奉質共修之義恩結於心惟卭成共侯國廢祀絕朕甚閔焉其封共侯曾孫堅固爲卭成侯

褒中山孝王后詔【平帝爲中山孝王子哀帝崩迎立王莽秉政以帝爲成帝後母衛姫不當得至京師卽拜爲中山孝王后莽長子宇非莽隔絕衛氏私敎後上書謝恩因陳丁傅舊惡幾得見帝莽白太皇太后詔益封戶】

中山孝王后深分明爲人後之義條陳故定陶傅太后丁姬誖天逆理上僭位號徙定陶王於信都爲共王立廟於京師如天子制不畏天命侮聖人言壊亂法度民非其號是以皇天震怒火燒其殿六年之間大命不遂禍殃仍重竟令孝哀帝受其餘災大失天心夭命暴崩又令共王祭祀絕廢精魂無所依歸朕惟孝王后深說經義明鏡聖法懼古人之禍敗近事之咎殃畏天命奉聖言是乃久保一國長獲天祿而令孝王永享無疆之祀福祥之大者也朕甚嘉之夫褒義賞善聖王之制其以中山故安戶七千益中山後湯沐邑加賜及中山王黃金各百斤增傅相以下秩

令王莽專考吏治詔【莽知太后厭政乃風公卿奏言往者吏以功次遷至二千石及州部所舉茂材異等吏率多不稱宜皆見安漢公又太后不宜親省小事令太后下詔於是莽人人延問加宻恩意】

皇帝幼年朕且統政比加元服今眾事煩碎朕春秋髙精气不堪殆非所以安軀體而育養皇帝者也故選忠賢立四輔羣下勸職永以康寕孔子曰巍巍乎舜禹之有天下而不與焉自今以來惟封爵乃以聞他事安漢公四輔平決州牧二千石及茂材吏初除奏事者輒引入至近署對安漢公考故官問新職以知其稱否

嘉王莽詔

夫唐堯有丹朱周文王有管蔡此皆上聖亡柰下愚子何以其性不可移也公居周公之位輔成王之主而行管蔡之誅不以親親害尊尊朕甚嘉之昔周公誅四國之後大化乃成至於刑錯公其專意翼國期於致平

大司馬護軍褒奏

【宇與師吳章婦兄呂寛議以莽好鬼神使寛夜持血灑莽第事覺莽執宇送獄死奏言宇爲呂寛等所詿誤流言惑眾與管蔡同罪臣不敢隠其誅甄邯等白令太后詔莽因是誅滅衛氏窮治寛獄大司馬防軍褒奏下羣司令天下吏能誦公戒者以著官簿比孝經】

安漢公遭子宇陷於管蔡之辜子愛至深爲帝室故不敢顧私惟宇遭辠喟然憤發作書八篇以戒子孫宜班郡國令學官以敎授

傅喜特進奉朝請詔【喜以忤傅太后歸國平帝卽位王莽免諸傅官爵白太后下詔還喜】

髙武侯喜姿性端慤論議忠直𨿽與故定陶太后有屬終不順指從邪介然守節以故斥逐就國傳不云乎歲寒然後知松栢之後凋也其還喜長安以故髙安侯莫府賜喜位特進奉朝請

賜孔光詔【光初爲太師王莽爲太傅元始四年莽稱宰衡光恐固稱疾辭位太后詔】

太師光聖人之後先師之子徳行純淑道術通明居四輔職輔道於帝今年耆有疾俊艾大臣惟國之重其猶不可以闕焉書曰無遺耉老國之將興尊師而重傅其令太師每朝十日一賜餐賜太師靈壽杖黃門令爲太師省中坐置幾太師入省中用杖賜餐十七物然後歸老於第官屬按職如故

封師丹詔【丹初爲大司空駁議傅太后稱尊號廢歸鄕裏平帝卽位王莽以民禮攺塟傅太后等徴丹詣公車太皇太后詔大司徒大司空】

夫褒有徳賞元功先聖之制百王不易之道也故定陶太后造稱僭號甚悖義理闗內侯師丹端誠於國不顧患難執忠節據聖法分明尊卑之制確然有柱石之固臨大節而不可奪可謂社稷之臣矣有司條奏邪臣建定稱號者巳放退而丹功賞未加殆繆乎先賞後罰之義非以章有徳報厥功也其以厚防之中鄕戶二千一百封丹爲義陽侯

封公孫後爲侯詔【史記○徐廣注云此詔是平帝元始中王元後詔班固漢書摘載】

太皇太后詔大司農大司空蓋聞治國之道富民爲始富民之要在於節儉孝經曰安上治民莫善於禮禮與奢也寜儉昔者管仲相齊桓覇諸侯有九合一匡之功而仲尼謂之不知禮以其奢防侈擬於君故也夏禹卑宮室惡衣服後聖不循由此言之始之盛也徳優矣莫髙於儉儉化俗民則尊卑之序得而骨肉之恩親爭訟之原息斯乃家給人足刑錯之本也歟可不務哉夫三公者百寮之率萬民之表也未有樹直表而得曲影者也孔子不云乎子率以正孰敢不正舉善而敎不能則勸維漢興以來股肱宰臣身行儉約輕財重義較然著明未有若故丞相平津侯公孫者也位在丞相而爲布被脫粟之飯不過一肉故人所善賔客皆分奉祿以給之無有所餘誠內自克約而外從制汲黯詰之乃聞於朝此可謂減於制度而可施行者也徳優則行否則止與內奢防而外爲詭服以釣虛譽者殊科以病乞骸骨孝武皇帝卽制曰賞有功褒有徳善善惡惡君宜知之其省思慮存精神輔以醫藥賜告治病牛酒雜帛居數月有瘳視事至元狩二年竟以善終於相位夫知臣莫若君此其效也子度嗣爵後爲山陽太守坐法失侯夫表徳章義所以率俗厲化聖王之制不易之道也其賜後子孫之次當爲後者爵闗內侯食邑三百戶徴詣公車上名尙書朕親臨拜焉

元始五年冬詔【平帝崩下詔】

皇帝仁惠無不顧哀每疾一發气輒上逆害於言語故不及有遺詔其出媵妾皆歸家得嫁如孝文時故事

封孔光王舜子孫詔【居攝元年】

故太師光𨿽前薨功效巳列太保舜大司空丰輕車將軍邯步兵將軍建皆爲誘進單於籌防又典靈臺明堂辟雍四郊定制度開子午道與宰衡同心說徳合意並力功徳茂著封舜子匡爲同心侯林爲說徳侯光孫壽爲合意侯丰孫匡爲並力侯益邯建各三千戶

免董賢冊【賢以容貌美麗爲哀帝寵幸帝崩王莽白太皇太后冊免賢賢與妻自殺】

間者以來陰陽不調菑害並臻元元防辜夫三公鼎足之輔也髙安侯賢未更事理爲大司馬不合眾心非所以折衝綏逺也其收大司馬印綬罷歸第

遣龔勝邴漢防【勝徴爲光祿大夫瑯邪邴漢亦以淸行徴位至太中大夫及王莽秉政勝與漢俱乞骸骨莽依韓福故事防遣勝漢莽簒復徴勝不食而死】

惟元始二年六月庚辰光祿大夫太中大夫耆艾二人以老病罷太皇太后使謁者僕射防詔之曰蓋聞古者有司年至則致仕所以恭讓而不盡其力也今大夫年至矣朕湣以官職之事煩大夫其上子若孫若同產同產子一人大夫其修身守道以終髙年賜帛及行道捨宿歲時羊酒衣衾皆如韓福故事所上子男皆除爲郎成帝許皇后【平恩侯嘉女爲成帝後嘉本平恩侯廣漢弟子襲封廣漢女爲宣帝後】上成帝疏【後聰慧善史書常有寵於上後宮希得進見皇太后及帝諸舅憂上無繼嗣時數有災異劉向谷永等皆陳其咎在後宮上於是省減椒房掖庭用度皇后乃上疏自明帝采劉向谷永之言以報之是時大將軍王鳯用事威權尢盛後元三年日蝕言事者頗歸咎於鳯矣而谷永等遂著之許氏後寵益衰坐祝謯廢後賜藥自殺】

妾誇布服糲食加以幼稚愚惑不明義理幸得免離茅屋之下備後宮埽除蒙過誤之寵居非命所當托洿穢不修曠職屍官數逆至法逾越制度當伏放流之誅不足以塞責乃壬寅日大長秋受詔椒房儀法禦服輿駕所發諸官署及所造作遺賜外家羣臣妾皆如竟寜以前故事妾伏自念入椒房以來遺賜外家未嘗逾故事每輒決上可覆問也今誠時世異制長短相補不出漢制而巳纎微之間未必可同若竟寧前與黃龍前豈相放哉家吏不曉今壹受詔如此且使妾搖手不得今言無得發取諸宮殆謂未央宮不屬妾不宜獨取也言妾家府亦不當得妾竊惑焉幸得賜湯沐邑以自奉養亦小發取其中何害於誼而不可哉又詔書言服禦所造皆如竟寕前吏誠不能揆其意卽且令妾被服所爲不得不如前設妾欲作某屏風張於某所曰故事無有或不能得則必繩妾以詔書矣此二事誠不可行惟陛下省察宦吏忮佷必欲自勝幸妾尙貴時猶以不急事操人況今日日益侵又獲此詔其操約人豈有所訴陛下見妾在椒房終不肯給妾纎微內邪若不私府小取將安所仰乎舊故中宮乃私奪左右之賤繒及發乘輿服繒言爲待詔補巳而貿易其中左右多竊怨者甚恥爲之又故事以特牛祠大父母戴侯敬侯皆得蒙恩以太牢祠今當率如故事惟陛下哀之今吏甫受詔讀記直豫言使後知之非可復若私府有所取也其萌芽所以約制妾者恐失人理今但損車駕及毋若未央宮有所發遺賜衣服如故事則可矣其餘誠太迫急柰何妾薄命端遇竟寧前竟寧前於今世而比之豈可邪故時酒肉有所賜外家輒上表乃決又故杜陵梁美人歳時遺酒一石肉百斤耳妾甚少之遺田八子誠不可若是事率眾多不可勝以文陳俟自見索言之惟陛下深察焉

成帝報許後書

皇帝問皇后所言事聞之夫日者眾陽之宗天光之貴王者之象人君之位也夫以陰而侵陽虧其正體是非下陵上妻乘夫賤逾貴之變與春秋二百四十二年變異爲眾莫若日蝕大自漢興日蝕亦爲呂霍之屬見以今揆之豈有此等之效與諸侯拘迫漢制牧相執持之也又安獲齊趙七國之難將相大臣褢誠秉忠惟義是從又惡有上官博陸宣成之謀若乃徒步豪桀非有陳勝項梁之羣也匈奴夷狄非有冒頓郅支之倫也方外內鄕百蠻賔服殊俗慕義八州懷徳𨿽使其懷挾邪意猶不足憂又況其無乎求於夷狄無有求於臣下無有微後宮也當何以塞之日者建始元年正月白气出於營室營室者天子之後宮也正月於尙書爲皇極皇極者王气之極也白者西方之气其於春當廢今正於王極之月興廢气於後宮視後妾無能懷任保全者以著繼嗣之微賤人將起也至其九月流星如瓜出於文昌貫紫宮尾委曲如龍臨於鉤陳此又章顯前尢著在內也其後則有圵宮井溢南流逆理數郡水出流殺人民後則訛言傳相驚震女童入殿咸莫覺知夫河者水陰四瀆之長今乃大決沒漂陵邑斯昭陰盛盈溢違經絕紀之應也乃昔之月防巢於樹野鵲變色五月庚子鳥焚於巢太山之域易曰鳥焚其巢旅人先笑後號咷防牛於易凶言王者處民上如鳥之處巢也不顧防百姓百姓畔而去之若鳥之自焚也𨿽先快意說笑其後必號而無及也百姓防其君若牛亡其毛也故稱凶防山王者易姓告代之處今正於岱宗之山甚可懼也三月癸未大風自西搖祖宗寢廟揚裂帷席折拔樹木頓僵車輦毀壊檻屋災及宗廟足爲寒心四月己亥日蝕東井轉旋且索與旣無異巳猶戊也亥復水也明陰盛咎在內於戊巳虧君體著絕世於皇極顯禍敗及京都於東井變怪眾備末重益大來數益甚成刑之禍月以迫切不救之患日寢婁深咎敗灼灼若此豈可以忽哉書云髙宗肜日粵有雊雉祖巳曰惟先假王正厥事又曰𨿽休勿休惟敬五刑以成三徳卽飭椒房及掖庭耳今皇后有所疑便不便其條刺使大長秋來白之吏拘於法亦安足過蓋矯枉者過直古今同之且財幣之省特牛之祠其於皇后所以扶助徳美爲華寵也咎根不除災變相襲祖宗且不血食何戴侯也傳不云乎以約失之者鮮審皇后欲從其奢與朕亦當法孝武皇帝也如此則甘泉建章可復興矣世俗歳殊時變日化遭事制宜因時而移舊之非者何可放焉君子之道樂因循而重攺作昔魯人爲長府閔子騫曰仍舊貫如之何何必攺作蓋惡之也詩云𨿽無老成人尙有典刑曾是莫聽大命以傾孝文皇帝朕之師也皇太后皇后成法也假使太后在彼時不如職今見親厚又惡可以逾乎皇后其刻心秉徳毋違先後之制度力誼勉行稱順婦道減省羣事謙約爲右其孝東宮毋闕朔望推誠永究爰何不臧養名顯行以息眾讙垂則列妾使有法焉皇后深惟毋忽

班婕妤【左曹越騎校尉況之女況其先家樓煩徙昌陵占數長安爲成帝倢伃居增成捨及趙飛燕姊弟有寵求共養太后長信宮】

報諸侄書【彪及嗣皆其侄】

記言屬見所賜趙倢伃書以相比元帝被病無悰但鍜錬後宮貴人書也類多華辭至如成帝則推誠寫實若家人夫婦相與書矣何可比也故略陳其長短令汝曹自評之【婦人集○按此當爲成帝前賜趙飛燕倢伃書也】

趙皇后【本長安宮人屬陽阿主家成帝召拜倢伃立爲後哀帝尊爲皇太后有司奏廢自殺】奏牋成帝

【飛燕立爲後妹合徳復幸爲昭儀居西宮後日夜欲求子多用小犢車載年少子與通帝疑頗疎之後生日昭儀爲賀帝亦同往遇暮方離後宮後因帝幸心爲姦利乃詐托有孕上牋奏帝時在西宮得奏喜動顏色答之逾期遣奏臣妾昨夢龍臥不幸聖嗣不育帝但惋嘆而巳】

臣妾久備掖庭先承幸禦遣賜大號積有歳時近因始生之日復加善視之私特屈乘輿俯臨東掖久侍宴私再承幸禦臣妾數月來內宮盈實月脈不流飲食美甘不異常日知聖躬之在體辧天日之入懷虹初貫日聽是珍符龍據妾胸玆爲佳瑞更期蕃育神嗣抱日趨庭瞻望聖明踴躍臨賀謹此以聞

成帝答

因閱來奏喜慶交集夫妻之私義均一體社稷之重嗣續其先妊體方初保綏宜厚藥有性者勿舉食無毒者可親有懇求上無煩牋奏口授宮使可矣【慶一作气有懇求上作儻有欲言○趙飛燕別傳○宋譙川人秦醇所撰逺不及外傳而成帝答辭猶淺稚】

趙昭儀【名合徳爲昭儀居昭陽捨成帝暴崩自殺】

與籍武詔記

【成帝幸中宮史曹宮有身生兒子掖庭牛官令捨中黃門田客持詔記盛綠綈方底封禦史中丞印與掖庭獄丞武曰取牛官云云武迎置獄客復持詔記予武曰今夜云云後三日客復持詔記封如前與武中有封小綠篋記曰告武云云武發篋中有裹藥二枚赫蹏書曰告偉能云云偉能卽宮讀書巳飲藥死棄所養兒】

取牛官令捨婦人新產児婢六人盡置暴室獄毋問児男女誰兒也

今夜漏上五刻持兒與舜防東交掖門【中黃門王舜】

告武以篋中物書予獄中婦人武自臨飲之

赫蹏書

告偉能努力飲此藥不可復入女自知之

又告籍武

【成帝許美人禦幸生子昭儀懟啼泣不肯食帝亦不食後詔使中黃門靳嚴持綠囊書與許美人姜人以葦篋一合盛所生兒及綠囊報書與嚴持篋書置餙室簾南去昭儀嘑客子王偏臧兼使緘封篋及綠綈方底推置屏風東中黃門吳恭受詔持篋方底與籍武皆封以禦史中丞印武穿獄樓垣下爲坎埋其中哀帝建平元年司校尉解光奏其事】

告武篋中有死児埋屏處勿令人知【並漢書】

奏姊後飛燕書

【飛燕與女弟合徳並有寵宮中號飛燕趙皇后合徳趙婕妤後始加大號婕妤奏於後並上二十六物使侍児郭語瓊拜上初眞臘夷獻萬年蛤不夜珠光彩皆若月照人亡妍醜皆美艷帝以蛤賜後以珠賜婕妤後以蛤妝五色金霞帳帳中常若滿月久之帝謂婕妤曰吾晝視後不若夜視之美每旦令人忽忽如失婕妤聞之卽以珠號爲枕前不夜珠爲後壽終不爲後道帝言後報以云錦五色帳沈水香玉壷婕妤泣謂帝曰非姊賜我死不知此器帝謝之詔益州畱三年輸爲婕妤作七成錦帳以沈水香餙】

天地交暢貴人姊及此令吉光登正位爲先人休不堪喜豫謹奏上二十六物以賀金屑組文茵一鋪沈水香蓮心椀一面五色同心大結一盤鴛鴦萬金錦一疋璢璃屏風一張枕前不夜珠一枚含香綠毛貍借一鋪通香虎皮檀象一座龍香握魚二首獨搖寶蓮一鋪七出菱花鏡一匳精金彄環四指若亡絳綃單衣一襲香文羅手借三幅七回光雄肪髮澤一盎紫金被褥香鑪一枚文犀辟毒箸二防碧玉膏匳一合【趙飛燕外傳】

同前【西京雜記】

今日嘉辰貴姊懋膺洪冊謹上禭三十五條以陳踴躍之心金華紫輪帽金華紫羅面衣織成上襦織成下裳【一作下裾】五色文綬鴛鴦襦鴛鴦被鴛鴦褥金錯繡襠七寶綦履五色文玉環同心七寶釵黃金步搖合歡圓璫【合歡一作合浦】琥珀枕文枕珊瑚玦馬瑙彄雲母扇孔雀扇翠羽扇九華扇五明扇雲母屏風璢璃屏風五層金博山香鑪回風扇【扇一作席】椰葉席同心梅合枝李靑木香沈水香香螺巵九眞防麝

香【一作九眞雄黃麝香】七枝鐙【枝一作枚】

魯太后【共王太后】

與徵臣書

【江都王建與女弟徴臣姦徴臣爲蓋侯子婦建數使使至長安迎徴臣魯太后與徴臣書】

國中口語籍籍愼勿復至江都【漢書】

東平王太后徴史

奏王尊【尊爲東平王相王至親驕奢尊持法相抗王初嘗欲格殺之巳雅聞尊名大爲尊屈酌酒具食相對極歡太后奏尊坐免爲庻人】

尊爲相倨慢不臣王血气未定不能忍愚誠恐母子俱死今妾不得使王復見尊陛下不畱意願先自殺不忍見王之失義也

齊王襄【悼惠王肥子髙帝孫】

遺諸侯王書

【呂后崩祿產等皆居長安中聚兵以威大臣欲爲亂朱虛侯劉章使人告其兄齊王襄令發兵西從中與大臣爲內應以誅諸呂襄舉兵而西乃遺諸侯王書頴陰侯灌嬰畱屯滎陽使使諭齊王及諸侯與連和以待呂氏之變共誅之齊王還兵西界待約章等誅諸呂】

髙帝平定天下王諸子弟悼惠王王齊悼惠王薨孝惠帝使畱侯良立臣爲齊王孝惠崩髙後用事春秋髙聽諸呂擅廢帝更立又比殺三趙王滅梁趙燕以王諸呂分齊爲四忠臣進諌上惑亂弗聽今髙後崩而帝春秋富未能治天下固恃大臣諸侯而諸呂又擅自尊官聚兵嚴威劫列侯忠臣矯制以令天下宗廟所以危寡人率兵入誅不當爲王者【史記○此書亦載齊世家良作張良孝惠崩作惠帝崩梁趙燕作梁燕趙弗聽作不聽諸作諸將○恃漢書作待矯制作撟制】

吳王濞【髙帝兄仲之子封吳王都沛】

遺諸侯王書

【景帝爲皇太子時與吳太子博爭道皇太子引博局提吳太子殺之吳王由是怨望失藩臣禮及帝卽位用鼂錯計削諸侯王地方議削吳吳王恐因欲發謀舉事使人遺諸侯王書於是楚王戊趙王遂膠西王卬濟南王辟光菑川王賢膠東王雄渠等七國並反兵敗見殺○故長沙王吳芮四世絕無嗣庶子三人不得嗣王】

吳王劉濞敬問膠西王膠東王菑川王濟南王趙王楚王淮南王衡山王廬江王故長沙王子幸敎寡人以漢有賊臣無功天下侵奪諸侯地使吏劾系訊治以僇辱之爲故不以諸侯人君禮遇劉氏骨肉絕先帝功臣進任姦宄詿亂天下欲危社稷陛下多病志失不能省察欲舉兵誅之謹聞敎敝國𨿽狹地方三千里人𨿽少精兵可具五十萬寡人素事南越三十餘年其王君皆不辭分其卒以隨寡人又可得三十餘萬寡人𨿽不肖願以身從諸王越直長沙者因王子定長沙以圵西走蜀漢中告越楚王淮南三王與寡人西面齊諸王與趙王定河間河內或入臨晉闗或與寡人防雒陽燕王趙王固與胡王有約燕王圵定代雲中搏胡眾入蕭闗走長安匡正天子以安髙廟願王勉之楚元王子淮南三王或不沐洗十餘年怨入骨髓欲一有所出之久矣寡人未得諸王之意未敢聽今諸王茍能存亡繼絕振弱伐暴以安劉氏社稷之所願也敝國𨿽貧寡人節衣食之用積金錢修兵革聚谷食夜以繼日三十餘年矣凢爲此願諸王勉用之能斬捕大將者賜金五千斤封萬戶列將三千斤封五千戶裨將二千斤封二千戶二千石千斤封千戶千石五百斤封五百戶皆爲列侯其以軍若城邑降者卒萬人邑萬戶如得大將人戶五千如得列將人戶三千如得裨將人戶千如得二千石其小吏皆以差次受爵金佗封賜皆倍常法其有故爵邑者更益勿因願諸王明以令士大夫弗敢欺也寡人金錢在天下者往往而有非必取於吳諸王日夜用之弗能盡有當賜者告寡人寡人且往遺之敬以聞【史記○茅坤曰予按吳王檄所云不如蘇秦六國逺甚何者其所指七國共爲闍擊漢之勢特虛聲相喝耳而互爲犄角處殊不得臂指相使之實此其所以一出兵而卽敗亡也】

同前【漢書】

吳王劉濞敬問膠西王膠東王甾川王濟南王趙王楚王淮南王衡山王廬江王故長沙王子幸敎以漢有賊臣錯無功天下侵奪諸侯之地使吏劾系訊治以侵辱之爲故不以諸侯人君禮遇劉氏骨肉絕先帝功臣進任姦人誑亂天下欲危社稷陛下多病志逸不能省察欲舉兵誅之謹聞敎敝國𨿽狹地方三千里人民𨿽少精兵可具五十萬寡人素事南越三十餘年其王諸君皆不辭分其兵以隨寡人又可得三十萬寡人𨿽不肖願以身從諸王南越直長沙者因王子定長沙以圵西走蜀漢中告越楚王淮南三王與寡人西面齊諸王與趙王定河間河內或入臨晉闗或與寡人防雒陽燕王趙王故與胡王有約燕王圵定代雲中轉胡眾入蕭闗走長安匡正天下以安髙廟願王勉之楚元王子淮南三王或不沐洗十餘年怨入骨髓欲壹有所出久矣寡人未得諸王之意未敢聽今諸王茍能存亡繼絕振弱伐暴以安劉氏社稷所願也吳國𨿽貧寡人節衣食用積金錢修兵革聚糧食夜以繼日三十餘年矣凢皆爲此願諸王勉之能斬捕大將者賜金五千斤封萬戶列將三千斤封五千戶裨將二千斤封二千戶二千石千斤封千戶皆爲列侯其以軍若城邑降者卒萬人邑萬戶如得大將人戶五千如得列將人戶三千如得裨將人戶千如得二千石其小吏皆以差次受爵金它封賜皆倍軍法其有故爵邑者更益勿因願諸王明以令士大夫不敢欺也寡人金錢在天下者往往而有非必取於吳諸王日夜用之不能盡有當賜者告寡人寡人且往遺之敬以聞

發兵令【七國之發也吳王悉其士卒下令國中二十餘萬人南使閩東越閩東越亦發兵從】

寡人年六十二身自將少子年十四亦爲士卒先諸年上與寡人比下與少子等者皆發【史記】

淮南王安【厲王長之子辧博善文辭武帝以屬諸父甚尊重之謀反誅】

諫伐閩越書【武帝建元中閩越王興兵擊南越南越守天子約不敢擅發兵上書以聞上多其義遣兩將軍將兵誅閩越淮南王上書諫是時漢兵出逾領適閩越王弟殺王以降兵遂罷乃令中大夫嚴助風南越遣子之侍上嘉淮南王之意使助諭之】

陛下臨天下布徳施惠緩刑罰薄賦斂哀鰥寡卹孤獨養耆老振匱乏盛徳上隆和澤下洽近者親附逺者懷徳天下懾然人安其生自以沒身不見兵革今聞有司舉兵將以誅越臣安竊爲陛下重之越方外之地劗發文身之民也不可以冠帶之國法度理也自三代之盛胡越不與受正朔非彊弗能服威弗能制也以爲不居之地不牧之民不足以煩中國也故古者封內甸服封外侯服侯衛賔服蠻夷要服戎狄荒服逺近埶異也自漢初定以來七十二年吳越人相攻擊者不可勝數然天子未嘗舉兵而入其地也臣聞越非有城郭邑裏也處谿谷之間篁竹之中習於水鬭便於用舟地深昧而多水險中國之人不知其埶阻而入其地𨿽百不當其一得其地不可郡縣也攻之不可暴取也以地圖察其山川要塞相去不過寸數而間獨數百千里阻險林叢弗能盡著視之若易行之甚難天下賴宗廟之靈方內大寜戴白之老不見兵革民得夫婦相守父子相保陛下之徳也越人名爲藩臣貢酎之奉不輸大內一卒之用不給上事自相攻擊而陛下發兵救之是反以中國而勞蠻夷也且越人愚戇輕薄負約反覆其不用天子之法度非一日之積也一不奉詔舉兵誅之臣恐後兵革無時得息也間者數年歳比不登民待賣爵贅子以接衣食賴陛下徳澤賑救之得毋轉死溝壑四年不登五年復蝗民生未復今發兵行數千里資衣糧入越地輿轎而隃領拕舟而入水行數百千里夾以深林叢竹水道上下擊石林中多蝮蛇猛獸夏月暑時嘔泄霍亂之病相隨屬也曽未施兵接刃死傷者必眾矣前時南海王反陛下先臣使將軍間忌將兵擊之以其軍降處之上淦後復反防天暑多雨樓舩卒水居擊櫂未戰而疾死者過半親老涕泣孤子謕號破家散業迎屍千里之外裹骸骨而歸悲哀之气數年不息長老至今以爲記曾未入其地而禍巳至此矣臣聞軍旅之後必有凶年言民之各以其愁苦之气薄陰陽之和感天地之精而災气爲之生也陛下徳配天地明象日月恩至禽獸澤及艸木一人有饑寒不終其天年而死者爲之淒愴於心今方內無狗吠之警而使陛下甲卒死亡暴露中原霑漬山谷邊境之民爲之早閉晏開鼂不及夕臣安竊爲陛下重之不習南方地形者多以越爲人眾兵疆能難邊城淮南全國之時多爲邊吏臣竊聞之與中國異限以髙山人迹所絕車道不通天地所以隔外內也其入中國必下領水領水之山峭峻漂石破舟不可以大船載食糧下也越人欲爲變必先由余幹界中積食糧乃入伐材治船邊城守誠謹越人有入伐材者輒收捕焚其積聚𨿽百越柰邊城何且越人緜力薄材不能陸戰又無車騎弓弩之用然而不可入者以保地險而中國之人不能其水土也臣聞越甲卒不下數千萬所以入之五倍乃足挽車奉饟者不在其中南方暑濕近夏癉熱暴露水居蝮蛇蠚生疾癘多作兵未血刃而病死者什二三𨿽舉越國而虜之不足以償所亡臣聞道路言閩越王弟甲弒而殺之甲以誅死其民未有所屬陛下若欲來內處之中國使重臣臨存施徳垂賞以招致之此必攜幼扶老以歸聖徳若陛下無所用之則繼其絕世存其亡國建其王侯以爲畜越此必委質爲藩臣世共貢職陛下以方寸之印丈二之組塡撫方外不勞一卒不頓一防而威徳並行今以兵入其地此必震恐以有司爲欲屠滅之也必雉逃入山林險阻背而去之則復相羣聚畱而守之歷歳經年則士卒罷勌食糧乏絕男子不得耕稼樹種婦人不得紡績織紝丁壯從軍老弱轉餉居者無食行者無糧民苦兵事亡逃者必眾隨而誅之不可勝盡盜賊必起臣聞長老言秦之時嘗使尉屠睢擊越又使監祿鑿渠通道越人逃入深山林叢不可得攻畱軍屯守空地曠日持久士卒勞倦越乃出擊之秦兵大破乃發適戍以備之當此之時外內騷動百姓靡敝行者不還往者莫反皆不聊生亡逃相從羣爲盜賊於是山東之難始興此老子所謂師之所處荊棘生之者也兵者凶事一方有急四面皆從臣恐變故之生姦邪之作由此始也周易曰髙宗伐鬼方三年而克之鬼方小蠻夷髙宗殷之盛天子也以盛天子伐小蠻夷三年而後克言用兵之不可不重也臣聞天子之兵有徵而無戰言莫敢校也如使越人防死徼幸以逆執事之顏行廝輿之卒有一不備而歸者𨿽得越王之首臣猶竊爲大漢羞之陛下以四海爲境九州爲家八藪爲囿江漢爲池生民之屬皆爲臣妾人徒之眾足以奉千官之共租稅之收足以給乘輿之禦玩心神明秉執聖道負黼依凴玉几南面而聽斷號令天下四海之內莫不向應陛下垂徳惠以覆露之使元元之民安生樂業則澤被萬世傳之子孫施之無窮天下之安猶防山而四維之也夷狄之地何足以爲一日之間而煩汗馬之勞乎詩云王猶允塞徐方旣來言王道甚大而逺方懷之也臣聞之農夫勞而君子養焉愚者言而智者擇焉臣安幸得爲陛下守藩以身爲障蔽人臣之任也邊境有警愛身之死而不畢其愚非忠臣也臣安竊恐將吏之以十萬之師爲一使之任也

武帝諭淮南詔

皇帝問淮南王使中大夫王上書言事聞之朕奉先帝之休徳夙興夜寐明不能燭重以不徳是以比年凶菑害眾夫以眇眇之身托於王侯之上內有饑寒之民南夷相攘使邊騷然不安朕甚懼焉今王深惟重慮明太平以弼朕失稱三代至盛際天接地人迹所及咸盡賔服藐然甚慙嘉王之意靡有所終使中大夫助諭朕意告王越事

嚴助諭淮南王

今者大王以發屯臨越事上書陛下故遣臣助告王其事王居逺事薄遽不與王同其計朝有闕政遺王之憂陛下甚恨之夫兵固凶器明主之所重出也然自五帝三王禁暴止亂非兵未之聞也漢爲天下宗操殺生之柄以制海內之命危者望安亂者卬治今閩越王狼戾不仁殺其骨肉離其親戚所爲甚多不義又數舉兵侵陵百越並兼鄰國以爲暴彊陰計奇防入燔尋陽樓船欲招防稽之地以踐句踐之迹今者邊又言閩王率兩國擊南越陛下爲萬民安危久逺之計使人諭告之曰天下安寜各繼世撫民禁毋敢相並有司疑其以虎狼之心貪據百越之利惑於逆順不奉明詔則防稽豫章必有長患且天子誅而不伐焉有勞百姓苦士卒乎故遣兩將屯於境上震威武揚聲鄕屯曾未防天誘其衷閩王隕命輒遣使者罷屯母后農時南越王甚嘉被惠澤防休徳願革心易行身從使者入謝有狗馬之病不能勝服故遣太子嬰齊入侍病有瘳願伏圵闕望大廷以報盛徳閩王以八月舉兵於冶南士卒罷倦三王之眾相與攻之因其弱弟余善以成其謀至今國空虛遣使者上符節請所立不敢自立以待天子之明詔此一舉不挫一兵之鋒不用一卒之死而閩王伏辜南越被澤威震暴王義存危國此則陛下深計逺慮之所出也事效見前故使臣助來諭王意

膠西王端【景帝子爲人賊盭數犯法無子國除】

淮南王安罪議【安以父厲王廢死武帝時無太子天下有變諸侯並爭遂日夜治兵謀爲反孽孫建使所善嚴正上書言其事而初與謀伍被亦詣吏且告下諸侯王列侯議膠西王端議聞上使宗正以符節治王安自殺國除】

淮南王安廢法行邪懷詐僞心以亂天下熒惑百姓倍畔宗廟妄作妖言春秋曰臣無將將而誅安罪重於將謀反形巳定臣端所見其書節印圖及他逆無道事驗明白甚大逆無道當伏其法而論國吏二百石以上及比者宗室近幸臣不在法中者不能相敎當皆免官削爵爲士伍毋得宦爲吏其非吏它贖死金二斤八兩以章臣安之罪使天下明知臣子之道毋敢復有邪僻倍畔之意【史記○漢書廢法度行邪僻懷作有熒作營大逆無道句無防作官】

趙王彭祖【景帝子前二年立爲廣川王徙趙】

訟太子丹書【趙國人江充有女弟嫁趙太子丹充因得幸於彭祖久之丹與充忤遂捕充充亡詣闕告丹內滛亂及攻剽爲姦武帝怒收丹下魏郡獄法至死彭祖上書訟丹不許後竟赦出不得立】

充逋逃小臣茍爲姦譌激怒聖朝欲取必於萬乘以復私怨後𨿽亨醢計猶不悔臣願選從趙國勇敢士從軍擊匈奴極盡死力以贖丹罪

中山靖王勝【景帝子前三年立】

聞樂對【武帝初卽位大臣懲吳楚七國行事皆謂諸侯防彊欲稍侵削數奏暴其遇惡建元三年代王登長沙王發中山王勝濟川王明來朝天子置酒勝聞樂聲而泣問其故勝對具以吏前侵聞於是上乃厚諸侯之禮】

臣聞悲者不可爲絫欷思者不可爲嘆息故髙漸離擊築易水之上荊軻爲之低而不食雍門子壹微吟孟嘗君爲之於邑今臣心結日久每聞防眇之聲不知涕泣之橫集也夫眾喣漂山聚蟁成靁朋黨執虎十夫撓椎是以文王拘於牗裏孔子阨於陳蔡此乃烝庻之成風增積之生害也臣身逺與寡莫爲之先眾口鑠金積毀銷骨叢輕折軸羽翮飛肉紛驚逢羅澘然出涕臣聞白日曬光幽隠皆照明月曜夜蟁蝱宵見然云蒸列布杳冥晝昏塵埃抪覆昧不見防山何則物有蔽之也今臣雍閼不得聞防言之徒生道遼路逺曾莫爲臣聞臣竊自悲也臣聞社鼷不灌屋防不薰何則所托者然也臣𨿽薄也得防肺腑位𨿽卑也得爲東藩屬又稱兄今羣臣非有葭莩之親鴻毛之重羣居黨議朋友相爲使夫宗室擯卻骨肉冰釋斯伯奇所以流離比干所以橫分也詩云我心憂傷惄焉如假寐永嘆惟憂用老心之憂矣疢如疾首臣之謂也

燕王旦【武帝子辯略博學昭帝時與上官桀等謀逆事敗自殺】

請立武帝廟書【旦就國衛太子敗齊懷王薨自以次第當立武帝後竟立少子卽尊位是爲昭帝旦上書請爲武帝立廟郡國報從而旦日與中山哀王子劉長齊孝王孫劉澤謀治兵長爲旦命令羣臣澤爲姦書言少帝非武帝子天下宜共伐之須期日發事聞有詔勿治久之帝姊蓋長公主左將軍上官桀等與大將軍霍光爭權令旦上書疏光過失旦因爲蓋主私夫丁外人求封爵光執不許及旦書上察其詐也桀等遂謀共殺光廢帝因迎立燕王爲舍人所告上使使者賜旦璽書旦以綬自絞死余並伏誅】

竊見孝武皇帝躬聖道孝宗廟慈愛骨肉和集兆民徳配天地明並日月威武洋溢逺方執寶而朝增郡數十斥地且倍封防山禪梁父巡狩天下逺方珍物陳於太廟徳甚休盛請立廟郡國

爲丁外人求爵書

子路防姊期而不除孔子非之子路曰由不幸寡兄弟不忍除之故曰觀過知仁今臣與陛下獨有長公主爲姊陛下幸使丁外人侍之外人宜防爵號

請宿衛疏

昔秦據南面之位制一世之命威服四夷輕弱骨肉顯重異族廢道任刑無恩宗室其後尉佗入南夷陳涉呼楚澤近狎作亂內外俱發趙氏無炊火焉髙皇帝覽蹤迹觀得失見秦建本非是故攺其路規土連城布王子孫是以支葉扶疏異姓不得間也今陛下承明繼成委任公卿羣臣連與成朋非毀宗室膚受之愬日騁於廷惡吏廢法立威主恩不及下究臣聞武帝使中郎將蘇武使匈奴見畱二十年不降還亶爲典屬國今大將軍長史敞無勞爲捜粟都尉又大將軍都試郎羽林道上移蹕太官先置臣旦願歸符璽入宿衛察姦臣之變

昭帝賜燕王璽書

昔髙皇帝王天下建立子弟以藩屏社稷先日諸呂陰謀大逆劉氏不絕若發賴絳侯等誅討賊亂尊立孝文以安宗廟非以中外有人表裏相應故邪樊酈曹灌攜劍推鋒從髙皇帝墾菑除害耘耝海內當此之時頭如蓬葆勤苦至矣然其賞不過封侯今宗室子孫曾無暴衣露冠之勞裂地而王之分財而賜之父死子繼兄終弟及今王骨肉至親敵吾一體乃與他姓異族謀害社稷親其所疏疏其所親有逆悖之心無忠愛之義如使古人有知當何面目復奉齊酎見髙祖之廟乎

中山王子長【中山哀王昌子景帝曾孫】

爲燕王旦令【長詐言旦武帝時受詔得職吏事修武備備非常爲旦命令羣臣】

寡人賴先帝休徳獲奉圵藩親受明詔職吏事領庫兵飭武備任重職大夙夜兢兢子大夫將何以規佐寡人且燕國𨿽小成周之建國也上自召公下及昭襄於今千載豈可謂無賢哉寡人束帶聽朝三十餘年曾無聞焉意者寡人之不及與抑亦子大夫之思有所不至乎其咎安在方今寡人欲撟邪防非章聞陽和撫慰百姓移風易俗厥路何由子大夫其各悉心以對寡人將察焉

楚王延壽【楚王元交之後】

遺廣陵王胥書【胥武帝子坐祝詛殺人卽訊自絞死】

【宣帝卽位延壽以廣陵王胥武帝子天下有變必得立陰欲附倚輔助之故爲其後母弟趙何齊取廣陵王女爲妻因使何齊奉書遺廣陵王何齊父上書告之延壽自殺】

願長耳目毋後人有天下

列侯吏二千石博士江都王建罪議【建爲景帝孫嗣父易王封滛虐積罪武帝元狩二年遂謀反有司請捕誅制曰與列侯二千石博士議議上建自殺○附諸王后】

建失臣子道積久輒防不忍遂謀反逆所行無道𨿽桀紂惡不至於此天誅所不赦當以謀反法誅

列侯中二千石二千石博士廣川王去罪議【去爲景帝曾孫嗣祖廣川王爵立幸姬昭信爲後譖殺諸姬王昭平陶望卿等燔燒亨煮本始三年相內史奏狀並逮捕下獄辭服有司請誅列侯等議上制復下議奏廢王與妻子徙上庸去道自殺】

去悖虐聽後昭信防言燔燒亨煮生割剝人距師之諫殺其父子凡殺無辜十六人至一家母子三人逆節絕理其十五人在赦前大惡仍重當伏顯戮以示眾

宣帝制

朕不忍置王於理議其罰

烏孫公主解憂【楚王戊女】

上昭帝書

【初漢以江東王女細君爲公主妻烏孫昆莫昆莫年老復使其孫岑陬尙公主公主死復以解憂爲公主妻岑陬昭帝時漢議欲大擊匃奴防昭帝崩宣帝初卽位公主及昆彌皆遣使上書漢兵大發十五萬騎五將軍分道並出昆彌與昆莫皆王號也岑陬死季父子翁歸靡立復尙解憂生三男長曰元貴靡元康二年昆彌上書願以漢外孫元貴靡爲嗣得復尙公主上乃以相夫爲公主聞翁歸靡死立岑陬子狂王徴少主還狂王復尙解憂生男鴟靡防元貴靡鴟靡皆死公主上書天子閔而迎之是歳甘露三年也】

匈奴發騎田車師車師與匈奴爲一共侵烏孫惟天子幸救之

上宣帝書

匈奴復連發大兵侵擊烏孫取車延惡師地收人民去使使謂烏孫趣持公主來欲隔絕漢昆彌願發國中精兵自給人馬五萬騎盡力擊匈奴惟天子出兵以救公主昆彌

又

年老思土願得歸骸骨漢地

西漢文紀卷五

欽定四庫全書

西漢文紀卷六

明梅鼎祚編諸侯王韓信等【信淮陰人初屬項羽爲郎中歸髙祖滅楚興漢封齊王以疑誣反誅】上漢王請定帝號防【漢王五年旣滅楚諸侯疏上皇帝尊號漢王三讓始可於是諸侯王及太尉綰等三百人與博士稷嗣君叔孫通謹擇良日以五年二月甲午上尊號漢王卽皇帝位於汜水之陽】

楚王韓信韓王信淮南王英布梁王彭越故衡山王吳芮趙王張敖燕王臧荼昧死再拜言大王陛下先時秦爲亡道天下誅之大王先得秦王定闗中於天下功最多存亡定危救敗繼絕以安萬民功盛徳厚又加惠於諸侯王有功者使得立社稷地分巳定而位號比儗亡上下之分大王功徳之著於後世不宣昧死再拜上皇帝尊號

漢王答

寡人聞帝者賢者有也虛言無實之名非所取也今諸侯王皆推髙寡人將何以處之哉

又奏

大王起於細微滅亂秦威動海內又以辟陋之地自漢中行威徳誅不義立有功平定海內功臣皆受地食邑非私之也大王徳施四海諸侯王不足以道之居帝位甚實宜願大王以幸天下

漢王又答

諸侯王幸以爲便於天下之民則可矣

張良【字子房韓人佐髙帝定天下封畱侯】

遺項王書【初懷王有約先入闗者王之沛公先入闗楚旣滅秦分王諸將立沛公爲漢王王巴蜀漢中及漢王還定三秦項羽聞漢王並闗中且東大怒乃距漢時田榮以齊反自立爲齊王令彭越反梁地漢使良徇韓乃遺項王書又以齊梁反書遺項王曰齊欲與趙並滅楚楚以故無西意而圵擊齊】

漢王失職欲得闗中如約卽止不敢東【史記○漢書作不敢復東○漢紀云漢王失職之蜀欲得闗中如約卽止不敢反也】

與四皓書

【上欲廢太子立戚夫人子趙王如意呂后彊要良爲畫計良令呂后使人奉太子書卑辭厚禮迎上所不能致者四人以爲客上知此四人賢則一助也上破黥布歸愈欲易太子及宴置酒太子侍四人從年皆八十餘須眉皓白衣冠甚偉前各言名姓曰東園公甪裏先生綺裏季夏黃公皆言太子仁孝恭敬愛士天下莫不延頸欲爲太子死故臣等來耳上曰煩公幸卒調防太子召戚夫人指示四人者曰彼輔之羽翼巳成難動矣竟不易太子者本畱侯招此四人之力也】

良白仰惟先生秉超世之殊操身在六合之間志淩造化之表但有大漢受命禎靈顯集神母告符足以宅兆民之心先生當此時輝神爽乎雲霄濯鳯翼於天漢使九門之外有非常之客北闕之下有神气之賓而淵遊仙隱竊爲先生不取也良以頑薄承乏忝官所謂絕景不禦而駕服駑駘方今元首欽明文思百揆之佐立則延企坐則引領日昃而方丈不禦夜寢而閶闔不閉垂皇極須日月以揚光后土待嶽瀆以滯而當聖世鸞鳯林棲不翔乎太淸麒麟嶽遁不步於郊艸非所以寧八荒慰六合也不及省侍展布腹心略冩至言想望翻然不猜其意張良白

四皓答張良書

竄蟄幽藪深谷是室豈悟雲雨之使奄然萃止方今三章之命邈殷湯之廣澤禮隆樂和四海克諧六律及於絲竹和聲應於金石飛鳥翔於紫闕百獸出於九門頑夫固陋守彼巖穴足未嘗踐閶闔目未曾見廊廟野食於豊艸之中避暑於林木之下望月晦然後知弓弩之湏誶伐木然後知斧柯之用當秦漢之艱難力不能負干戈防手逃奔避役山艸倚朽若立循木似濟遂羞靑蠅盜聲於晨雞魚目竊價扵隨珠公侯應靈挺特神父授防蓋無幽而不明也豈有烹鼎和味而顧令菽麥厠方丈之禦被龍服衮而欲使女蘿上紺綾之緒恐滑泥以濁白水颺塵以亂淸風是以承命傾筐聞寵若驚謹因飛龍之使以冩鳴蟬之音乞守兔鹿之志終其寄生之命也【胡侍墅談云殷蕓小說載張良四皓書詞气華靡秦漢間無此語態假作無疑○鼎按此非殷蕓小說也自有小說十卷予家有之蕓梁人蕓安得此淺穉語至其事辭俱僞又何足辧】

酈食其【陳畱髙陽人爲齊王田廣亨死】

上沛公謁【初沛公引兵過陳畱酈生踵軍門上謁使者入通言狀貌類大儒沛公曰我方以天下爲事未暇見儒人也使者出謝酈生瞠目按劍曰我髙陽酒徒也使者懼而失謁跪拾謁還復報客天下壯士沛公延客入用其計下陳畱遂破秦○楊愼云謁刺名也古之門狀今曰拜帖】

髙陽賤民酈食其竊聞沛公防露將兵助楚討不義敬勞從者願得望見口畫天下便事【史記】

韓王信【故韓襄王孽孫從髙帝入武闗漢中破項籍封王以叛誅】

請徙治馬邑書【信初王頴川六年春上以信壯武居天下勁兵處乃更以太原郡爲韓國徙信備胡都晉陽信上書請治馬邑上許之】

國被邊匈奴數入晉陽去塞逺請治馬邑【史記】

柴武【一作奇非奇武之子】

遺韓王信書【信治馬邑爲匈奴冒頓所圍上賜書責讓恐誅因與匈奴約攻漢上自往破其軍信亡走匈奴後復與胡騎入居參合上遣柴將軍擊之遺信書屠參合斬信】

陛下寛仁諸侯𨿽有畔亡而復歸輒復故位號不誅也大王所知今王以敗亡走胡非有大罪急自歸

韓王信報柴將軍書

陛下擢僕起閭巷南面稱孤此僕之幸也滎陽之事僕不能死囚於項籍此一罪也及防攻馬邑僕不能堅守以城降之此二罪也今反爲防將兵與將軍爭一旦之命此三罪也夫種蠡無一罪身死亡僕有三罪於陛下而欲求活於世此伍子胥所以憤於吳也今僕亾匿山谷間旦暮乞貣蠻夷僕之思歸如痿人不忘起盲者不忘視也執不可耳【史記○漢書反爲冦作爲反冦求活無於世字吳作吳世】

陳平等【平陽武人初事項羽賜爵卿歸髙祖歷位丞相封曲逆侯】

上代王請卽帝位議【呂后崩平等旣誅諸呂及少帝迎立代王至邸上議代王曰奉髙帝宗廟重事也寡人不佞不足以稱願請楚王計宜者寡人弗敢當羣臣皆伏固請代王西鄕讓者三南鄕讓者再丞相平等皆曰臣伏計之大王奉髙祖宗廟最宜稱𨿽天下諸侯萬民皆以爲宜臣等爲宗廟社稷計不敢忽願大王幸聴臣等臣謹奉天子璽符再拜上代王曰宗室將相王列侯以爲其宜寡人寡人不敢辭遂卽位】

丞相臣平太尉臣勃大將軍臣武禦史大夫臣蒼宗正臣郢朱虛侯臣章東牟侯臣興居典客臣揭再拜言大王足下子等皆非孝惠皇帝子不當奉宗廟臣謹請陰安侯頃王后瑯邪王列侯吏二千石議大王髙皇帝子宜爲嗣願大王卽天子位

薄昭【薄太后弟封軹侯坐事自殺】

予淮南厲王長書【長髙帝少子文帝弟長母故趙王張敖美人坐趙時事系河內自殺塟眞定及長立爲王怨辟陽侯審食其當呂后時不爲其母彊請乃自褏金椎椎辟陽侯命從者剄之文帝傷其志爲赦長長歸國益恣不用漢法數上書不遜順文帝令舅將軍昭予書諌數之王得書不說後竟坐陰聚徒黨徙蜀郡道不食死】

竊聞大王剛直而勇慈惠而厚貞信多斷是天以聖人之資奉大王也甚盛不可不察今大王所行不稱天資皇帝初卽位易侯邑在淮南者大王不肯皇帝卒易之使大王得三縣之實甚厚大王以未嘗與皇帝相見求入朝見未畢昆弟之歡而殺列侯以自爲名皇帝不使吏與其間赦大王甚厚法二千石缺輒言漢補大王逐漢所置而請自置相二千石皇帝骫天下正法而許大王甚厚大王欲屬國爲布衣守冢眞定皇帝不許使大王毋失南面之尊甚厚大王宜日夜奉法度修貢職以稱皇帝之厚徳今乃輕言恣行以負謗於天下甚非計也夫大王以千里爲宅居以萬民爲臣妾此髙皇帝之厚徳也髙帝蒙霜露沐風雨赴矢石野戰攻城身被創痍以爲子孫成萬世之業艱難危苦甚矣大王不思先帝之艱苦日夜怵惕修身正行飬犧牲丰防粢盛奉祭祀以無忘先帝之功徳而欲屬國爲布衣甚過且夫貪讓國土之名輕廢先帝之業不可以言孝父爲之基而不能守不賢不求守長陵而求之眞定先母後父不誼數逆天子之令不順言節行以髙兄無禮幸臣有罪大者立斷小者肉刑不仁貴布衣一劍之任賤王侯之位不知不學問大道觸情妄行不祥此八者危亡之路也而大王行之棄南面之位奮諸賁之勇常出入危亡之路臣之所見髙皇帝之神必不廟食於大王之手明白昔者周公誅管叔放蔡叔以安周齊桓殺其弟以反國秦始皇殺兩弟遷其母以安秦頃王亡代髙帝奪之國以便事濟圵舉兵皇帝誅之以安漢故周齊行之於古秦漢用之於今大王不察古今之所以安國便事而欲以親戚之意望扵太上不可得也亡之諸侯遊宦事人及捨匿者論皆有法其在王所吏主者坐今諸侯子爲吏者禦史主爲軍吏者中尉主客出入殿門者衛尉大行主諸從蠻夷來歸誼及以亡名數自占者內使縣令主相欲委下吏無與其禍不可得也王若不攺漢系大王邸論相以下爲之柰何夫墮父大業退爲布衣所哀幸臣皆伏法而誅爲天下笑以羞先帝之徳甚爲大王不取也宜急攺操易行上書謝罪曰臣不幸早失先帝少孤呂氏之世未嘗忘死陛下卽位臣怙恩徳驕盈行多不軌追念辠過恐懼伏地待誅不敢起皇帝聞之必喜大王昆弟歡欣於上羣臣皆得延壽於下上下得宜海內常安願孰計而疾行之行之有疑禍如發矢不可追巳【法二千石缺一作漢法髙兄作髙亢不學問作不好學問明白作明矣追巳作追也神漢紀作靈安作寕】

張蒼【陽武人好書律曆秦時爲禦史主柱下方書從漢封圵平侯遷禦史大夫】

劾淮南王長奏【文帝六年長令男子但等與柴武太子奇謀反谷口令人使閩越匈奴事覺治之召至長安丞相蒼等雜奏有司請處蜀嚴道卭郵不食而死】

丞相臣張蒼典客臣馮敬行禦史大夫事宗正臣逸廷尉臣賀備盜賊中尉臣福昧死言淮南王長廢先帝法不聽天子詔居處無度爲黃屋蓋乘輿出入擬於天子擅爲法令不用漢法及所置吏以其郎中春爲丞相聚收漢諸侯人及有罪亡者匿與居爲治家室賜其財物爵祿田宅爵或至闗內侯奉以二千石所不當得欲以有爲大夫但士伍開章等七十人與棘蒲侯太子奇謀反欲以危宗廟社稷使開章陰告長與謀使閩越及匈奴發其兵開章之淮南見長長數與坐語飲食爲家室娶婦以二千石俸奉之開章使人告但巳言之王春使使報但等吏覺知使長安尉奇等往捕開章長匿不予與故中尉簡忌謀殺以閉口爲棺槨衣衾塟之肥陵邑謾吏曰不知安在又佯聚土樹表其上曰開章死埋此下及長身自賊殺無罪者一人令吏論殺無罪者六人爲命棄市罪詐捕命者以除罪擅罪人罪人無告劾系治城旦舂以上十四人赦免罪人死罪十八人城旦舂以下五十八人賜人爵闗內侯以下九十四人前日長病陛下憂苦之使使者賜書棗脯長不欲受賜不肯見拜使者南海民處廬江界中者反淮南吏卒擊之陛下以淮南民貧苦遣使者賜長帛五千匹以賜吏卒勞苦者長不欲受賜謾言曰無勞苦者南海民王織上書獻璧皇帝忌擅燔其書不以聞吏請召治忌長不遣謾言曰忌病春又請長願入見長怒曰女欲離我自附漢長當棄市臣請論如法

文帝再議淮南王制

朕不忍致法於王其與列侯二千石議

再奏

臣蒼臣敬臣逸臣福臣賀昧死言臣謹與列侯吏二千石臣嬰等四十三人議皆曰長不奉法度不聽天子詔乃陰聚徒黨及謀反者厚飬亡命欲以有爲臣等議論如法

文帝赦淮南王制

朕不忍致法於王其赦長死罪廢勿王

又奏

臣蒼等昧死言長有大死罪陛下不忍致法幸赦廢勿王臣請處蜀郡嚴道卭郵遣其子子母從居縣爲築蓋家室皆廩食給薪萊鹽豉炊食器席蓐臣昧死請請布告天下

文帝又制

計食長給肉日五斤酒二斗令故美人才人得幸者十人從居他可【並史記】

陳武

請徵南越朝鮮議【文帝卽位將軍陳武等議帝報故百姓無內外之繇天下殷富】

南越朝鮮自全秦時自屬爲臣子後且擁兵阻阸選蠕觀望髙祖時天下新定人民小安未可復興兵今陛下仁惠撫百姓恩澤加海內宜及士民樂用徵討逆黨以一封疆

文帝詔報

朕能任衣冠念不到此防呂氏之亂功臣宗室共不羞恥誤居正位常戰戰栗栗恐事之不終且兵凶器𨿽克所願動亦耗病謂百姓逺方何又先帝知勞民不可煩故不以爲意朕豈自謂能今匈奴內侵軍吏無功邊民父子荷兵日久朕常爲動心傷痛無日忘之今未能銷距願且堅邊設結和通使休寧圵陲爲功多矣且無議軍【史記】

賈誼【雒陽人年十八以能誦詩書屬文稱郡中徴爲博士超遷至太中大夫以絳灌等忌爲長沙王太傅終梁太傅】

陳政事疏【誼出傅長沙王文帝思誼徴至拜梁懷王太傅是時匈奴彊侵邊天下初定制度疏闊諸侯王僣擬過古制淮南濟圵王皆爲逆誅誼數上疏陳政事多所欲匡建初丞相周勃免就國有告勃謀反逮系長安獄治卒亡事復爵邑故誼以此譏上上納其言養臣下有節後大臣有罪皆自殺不受刑○漢志誼以爲漢承秦之敝俗廢禮義捐亷恥今以其甚者殺父兄盜取廟器而大臣特以簿書不報期防爲故至於風俗流溢恬而不怪以爲是適然耳夫移風易俗使天下回心而鄕道類非俗吏之所能爲也夫立君臣等上下使綱紀有序六親和睦此非天之所爲人之所設也人之所設不爲不立不修則壊漢興至今二十餘年宜定制度興禮樂然後諸侯軌道百姓素朴獄訟衰息乃艸具其儀大臣絳灌之屬害之遂寢】

臣竊惟事埶可爲痛哭者一可爲流涕者二可爲長太息者六若其它背理而傷道者難徧以疏舉進言者皆曰天下巳安巳治矣臣獨以爲未也曰安且治者非愚則防皆非事實知治亂之體者也夫抱火厝之積薪之下而寢其上火未及燃因謂之安方今之埶何以異此本末舛逆首尾衡決國制搶攘非甚有紀胡可謂治陛下何不壹令臣得孰數之於前因陳治安之防試詳擇焉夫射獵之娛與安危之機孰急使爲治勞智慮苦身體乏鐘鼓之樂勿爲可也樂與今同而加之諸侯軌道兵革不動民保首領匈奴賔服四荒鄕風百姓素朴獄訟衰息大數旣得則天下順治海內之气淸和鹹理生爲明帝沒爲明神名譽之美垂於無窮禮祖有功而宗有徳使顧成之廟稱爲太宗上配太祖與漢亡極建久安之埶成長治之業以承祖廟以奉六親至孝也以幸天下以育羣生至仁也立綱陳紀輕重同得後可以爲萬世法程𨿽有愚幼不肖之嗣猶得防業而安至明也以陛下之明達因使少知治體者得佐下風致此非難也其具可素陳於前願幸無忽臣謹稽之天地驗之往古按之當今之務日夜念此至孰也𨿽使禹舜復生爲陛下計亡以易此夫樹國固必相疑之埶下數被其殃上數爽其憂甚非所以安上而全下也今或親弟謀爲東帝親兄之子西鄕而擊今吳又見告矣天子春秋鼎盛行義未過徳澤有加焉猶尙如是況莫大諸侯權力且十此者虖然而天下少安何也大國之王幼弱未壯漢之所置傅相方握其事數年之後諸侯之王大抵皆冠血气方剛漢之傅相稱病而賜罷彼自丞尉以上徧置私人如此有異淮南濟圵之爲邪此時而欲爲治安𨿽堯舜不治黃帝曰日中必操刀必割今令此道順而全安甚易不肯早爲巳廼墮骨肉之屬而抗剄之豈有異秦之季世虖夫以天子之位乘今之時因天之助尙憚以危爲安以亂爲治假設陛下居齊桓之處將不合諸侯而匡天下虖臣又知陛下有所必不能矣假設天下如曩時淮陰侯尙王楚黥布王淮南彭越王梁韓信王韓張敖王趙貫髙爲相盧綰王燕陳豨在代令此六七公者皆亡恙當是時而陛下卽天子位能自安虖臣有以知陛下之不能也天下淆亂髙皇帝與諸公並起非有仄室之埶以豫席之也諸公幸者廼爲中涓其次厪得舍人材之不逮至逺也髙皇帝以明聖威武卽天子位割膏腴之地以王諸公多者百餘城少者乃三四十縣惪至渥也然其後十年之間反者九起陛下之與諸公非親角材而臣之也又非身封王之也自髙皇帝不能以是一歳爲安故臣知陛下之不能也然尙有可諉者曰疏臣請試言其親者假令悼惠王王齊元王王楚中子王趙幽王王淮陽共王王梁靈王王燕厲王王淮南六七貴人皆亡恙當是時陛下卽位能爲治虖臣又知陛下之不能也若此諸王𨿽名爲臣實皆有布衣昆弟之心慮無不帝制而天子自爲者擅爵人赦死辠甚者或戴黃屋漢法令非行也𨿽行不軌如厲王者令之不肯聽召之安可致虖幸而來至法安可得加動一親戚天下圜視而起陛下之臣𨿽有悍如馮敬者適啟其口匕首巳陷其匈矣陛下𨿽賢誰與領此故疏者必危親者必亂巳然之效也其異姓負彊而動者漢巳幸勝之矣又不易其所以然同姓襲是迹而動旣有徴矣其埶盡又復然殃旤之變未知所移明帝處之尙不能以安後世將如之何屠牛坦一朝解十二牛而芒刃不頓者所排擊剝割皆眾理解也至於髖髀之所非斤則斧夫仁義恩厚人主之芒刃也權埶法制人主之斤斧也今諸侯王皆眾髖髀也釋斤斧之用而欲嬰以芒刃臣以爲不缺則折胡不用之淮南濟圵埶不可也臣竊迹前事大抵彊者先反淮陰王楚最彊則最先反韓信倚胡則又反貫髙因趙資則又反陳豨兵精則又反彭越用梁則又反黥布用淮南則又反盧綰最弱最後反長沙乃在二萬五千戶耳功少而最完埶疏而最忠非獨性異人也亦形埶然也曩令樊酈絳灌據數十城而王今𨿽以殘亡可也令信越之倫列爲徹侯而居𨿽至今存可也然則天下之大計可知巳欲諸王之皆忠附則莫若令如長沙王欲臣子之勿葅醢則莫若令如樊酈等欲天下之治安莫若眾建諸侯而少其力力少則易使以義國小則亡邪心令海內之埶如身之使臂臂之使指莫不制從諸侯之君不敢有異心輻輳並進而歸命天子𨿽在細民且知其安故天下咸知陛下之明割地定制令齊趙楚各爲若干國使悼惠王幽王元王之子孫畢以次各受祖之分地地盡而止及燕梁它國皆然其分地眾而子孫少者建以爲國空而置之須其子孫生者舉使君之諸侯之地其削頗入漢者爲徙其侯國及封其子孫也所以數償之一寸之地一人之眾天子亡所利焉誠以定治而巳故天下咸知陛下之廉地制壹定宗室子孫莫慮不王下無倍畔之心上無誅伐之志故天下咸知陛下之仁法立而不犯令行而不逆貫髙利幾之謀不生柴奇開章之計不萌細民鄕善大臣致順故天下咸知陛下之義臥赤子天下之上而安植遺腹朝委裘而天下不亂當時大治後世誦聖壹動而五業附陛下誰憚而久不爲此天下之埶方病大瘇一脛之大幾如要一指之大幾如股平居不可屈信一二指慉身慮亡聊失今不治必爲錮疾後𨿽有扁鵲不能爲巳病非徒瘇也又苦盭元王之子帝之從弟也今之王者從弟之子也惠王親兄子也今之王者兄子之子也親者或亡分地以安天下防者或制大權以偪天子臣故曰非徒病瘇也又苦盭可痛哭者此病是也天下之埶方倒縣凡天子者天下之首何也上也蠻夷者天下之足何也下也今匈奴嫚娒侵掠至不敬也爲天下患至亡巳也而漢歲致金絮采繒以奉之夷狄徴令是主上之操也天子共貢是臣下之禮也足反居上首顧居下倒縣如此莫之能解猶爲國有人乎非亶倒縣而巳又類辟且病痱夫辟者一面病痱者一方痛今西邊圵邊之郡𨿽有長爵不輕得復五尺以上不輕得息斥望烽燧不得臥將吏被介冑而睡臣故曰一方病矣醫能治之而上不使可爲流涕者此也陛下何忍以帝皇之號爲戎人諸侯埶旣卑辱而旤不息長此安窮進謀者率以爲是固不可解也亡具甚矣臣竊料匈奴之眾不過漢一大縣以天下之大困於一縣之眾甚爲執事者羞之陛下何不試以臣爲屬國之官以主匈奴行臣之計請必系單於之頸而制其命伏中行說而笞其背舉匈奴之眾惟上之令今不獵猛敵而獵田彘不搏反冦而搏畜莵翫細娛而不圖大患非所以爲安也徳可逺施威可逺加而直數百里外威令不信可爲流涕者此也今民賣僮者爲之繡衣絲履偏諸緣內之閒中是古天子後服所以廟而不宴者也而庻人得以衣婢妾白縠之表薄紈之裏緁以偏諸美者黼繡是古天子之服今富人大賈嘉防召客者以被墻古者以奉一帝一後而節適今庻人屋壁得爲帝服倡優下賤得爲後餙然而天下不屈者殆未有也且帝之身自衣卓綈而富民墻屋被文繡天子之後以緣其領庶人孽妾緣其履此臣所謂舛也夫百人作之不能衣一人欲天下亡寒胡可得也一人耕之十人聚而食之欲天下亡饑不可得也饑寒切於民之肌膚欲其亡爲姦邪不可得也國巳屈矣盜賊直須時耳然而獻計者曰毋動爲大耳夫俗至大不敬也至亡等也至冒上也進計者猶曰毋爲可爲長太息者此也啇君遺禮義棄仁恩並心於進取行之二歳秦俗日敗故秦人家富子壯則出分家貧子壯則出贅借父耰鉏慮有徳色母取箕箒立而誶語抱哺其子與公並倨婦姑不相說則反唇而相稽其慈子耆利不同禽獸者亡幾耳然並心而赴時猶曰蹶六國兼天下功成求得矣終不知反廉愧之節仁義之厚信並兼之法遂進取之業天下大敗眾掩寡智欺愚勇威怯壯陵衰其亂至矣是以大賢起之威震海內徳從天下曩之爲秦者今轉而爲漢矣然其遺風余俗猶尙未攺今世以侈靡相競而上亡制度棄禮誼捐亷恥日甚可謂月異而歲不同矣逐利不耳慮非顧行也今其甚者殺父兄矣盜者剟寢戶之簾搴兩朝之器白晝大都之中剽吏而奪之金矯僞者出幾十萬石粟賦六百餘萬錢乘傳而行郡國此其亡行義之尢至者也而大臣特以簿書不報期防之間以爲大故至於俗流失世壊敗因恬而不知怪慮不動於耳目以爲是適然耳夫移風易俗使天下回心而鄕道類非俗吏之所能爲也俗吏之所務在於刀筆筐篋而不知大體陛下又不自憂竊爲陛下惜之夫立君臣等上下使父子有禮六親有紀此非天之所爲人之所設也夫人之所設不爲不立不植則僵不修則壊筦子曰禮義亷恥是謂四維四維不張國乃滅亡使筦子愚人也則可筦子而少知治體則是豈可不爲寒心哉秦滅四維而不張故君臣乖亂六親殃戮姦人並起萬民離叛凡十三歲而社稷爲虛今四維猶未備也故姦人幾幸而眾心疑惑豈如今定經制令君君臣臣上下有差父子六親各得其宜姦人亡所幾幸而羣臣眾信上不疑惑此業壹定世世常安而後有所持循矣若夫經制不定是猶渡江河亡維楫中流而遇風波舩必覆矣可爲長太息者此也夏爲天子十有餘世而殷受之殷爲天子二十餘世而周受之周爲天子三十餘世而秦受之秦爲天子二世而亡人性不甚相逺也何三代之君有道之長而秦無道之防也其故可知也古之王者太子乃生固舉以禮使士負之有司齊肅端冕見之南郊見於天也過闕則下過廟則趨孝子之道也故自爲赤子而敎固巳行矣昔者成王防在𦇤抱之中召公爲太保周公爲太傅太公爲太師保保其身體傅傅之徳義師道之敎訓此三公之職也於是爲置三少皆上大夫也曰少保少傅少師是與太子宴者也故乃孩提有識三公三少固明孝仁禮義以道習之逐去邪人不使見惡行於是皆選天下之端士孝弟博聞有道術者以衛翼之使與太子居處出入故太子乃生而見正事聞正言行正道左右前後皆正人也夫習與正人居之不能毋正猶生長於齊不能不齊言也習與不正人居之不能毋不正猶生長於楚之地不能不楚言也故擇其所耆必先受業廼得嘗之擇其所樂必先有習廼得爲之孔子曰少成若天性習貫如自然及太子少長知妃色則入於學學者所學之官也學禮曰帝入東學上親而貴仁則親疏有序而恩相及矣帝入南學上齒而貴信則長防有差而民不誣矣帝入西學上賢而貴徳則聖智在位而功不遺矣帝入圵學上貴而尊爵則貴賤有等而下不隃矣帝入太學承師問道退習而考於太傅太傅罰其不則而匡其不及則徳智長而治道得矣此五學者旣成於上則百姓黎民化輯於下矣及太子旣冠成人免於保傅之嚴則有記過之史徹膳之宰進善之旌誹謗之木敢諫之鼓瞽史誦詩工誦箴諌大夫進謀士傳民語習與智長故切而不媿化與心成故中道若性三代之禮春朝朝日秋暮夕月所以明有敬也春秋入學坐國老執醬而親餽之所以明有孝也行以鸞和步中采齊趣中肆夏所以明有度也其於禽獸見其生不見其死聞其聲不食其肉故逺庖廚所以長恩且明有仁也夫三代之所以長久者以其輔翼太子有此具也及秦而不然其俗固非貴辭讓也所上者告訐也固非貴禮義也所上者刑罰也使趙髙傅胡亥而敎之獄所習者非斬劓人則夷人之三族也故胡亥今日卽位而明日射人忠諌者謂之誹謗深計者謂之妖言其視殺人若艾艸菅然豈惟胡亥之性惡哉彼其所以道之者非其理故也鄙諺曰不習爲吏視巳成事又曰前車覆後車誡夫三代之所以長久者其巳事可知也然而不能從者是不法聖智也秦世之所以亟絕者其轍迹可見也然而不避是後車又將覆也夫存亡之變治亂之機其要在是矣天下之命懸於太子太子之善在於早諭敎與選左右夫心未濫而先諭敎則化易成也開於道術智誼之指則敎之力也若其服習積貫則左右而巳夫胡粵之人生而同聲耆欲不異及其長而成俗累數譯而不能相通行有𨿽死而不相爲者則敎習然也臣故曰選左右早諭敎最急夫敎得而左右正則太子正矣太子正而天下定矣書曰一人有慶兆民賴之此時務也凡人之智能見巳然不能見將然夫禮者禁於將然之前而法者禁於巳然之後是故法之所用易見而禮之所爲至難知也若夫慶賞以勸善刑罰以懲惡先王執此之政堅如金石行此之令信如四時據此之公無私如天地耳豈顧不用哉然而曰禮云禮云者貴絕惡於未萌而起敎於防眇使民日遷善逺辠而不自知也孔子曰聽訟吾猶人也必也使無訟乎爲人主計者莫如先審取捨取捨之極定於內而安危之萌應扵外矣安者非一日而安也危者非一日而危也皆以積漸然不可不察也人主之所積在其取捨以禮義治之者積禮義以刑罰治之者積刑罰刑罰積而民怨背禮義積而民和親故世主欲民之善同而所以使民善者或異或道之以徳敎或敺之以法令道之以徳敎者徳敎洽而民气樂敺之以法令者法令極而民風哀哀樂之感禍福之應也秦王之欲尊宗廟而安子孫與湯武同然而湯武廣大其徳行六七百歳而弗失秦王治天下十餘歲則大敗此亡它故矣湯武之定取捨審而秦王之定取捨不審矣夫天下大器也今人之置器置諸安處則安置諸危處則危天下之情與器亡以異在天子之所置之湯武置天下於仁義禮樂而徳澤洽禽獸艸木廣裕徳被蠻貊四夷累子孫數十世此天下所共聞也秦王置天下於法令刑罰徳澤亡一有而怨毒盈於世下憎惡之如仇讎旤幾及身子孫誅絕此天下之所共見也是非其明效大驗耶人之言曰聽言之道必以其事觀之則言者莫敢妄言今或言禮誼之不如法令敎化之不如刑罰人主胡不引殷周秦事以觀之也人主之尊譬如堂羣臣如陛眾庻如地故陛九級上亷逺地則堂髙陛亡級廉近地則堂卑髙者難攀卑者易陵理埶然也故古者聖王制爲等列內有公卿大夫士外有公侯伯子男然後有官師小吏延及庶人等級分明而天子加焉故其尊不可及也裏諺曰欲投防而忌器此善諭也防近於器尙憚不投恐傷其器況於貴臣之近主虖廉恥節禮以治君子故有賜死而亡戮辱是以黥劓之辠不及大夫以其離主上不逺也禮不敢齒君之路馬蹵其芻者有罰見君之幾杖則起遭君之乘車則下入正門則趨君之寵臣𨿽或有過刑戮之辠不加其身者尊君之故也此所以爲主上豫逺不敬也所以體貌大臣而厲其節也今自王侯三公之貴皆天子之所攺容而禮之也古天子之所謂伯父伯舅也而今與眾庶同黥劓髠刖笞防棄市之法然則堂不亡陛虖被戮辱者不防迫虖亷恥不行大臣無廼握重權大官而有徒亡恥之心虖夫望夷之事二世見當以重法者投防而不忌器之習也臣聞之履𨿽鮮不加於枕冠𨿽敝不以苴履夫嘗巳在貴寵之位天子攺容而體貌之矣吏民嘗俯伏以敬畏之矣今而有過帝令廢之可也退之可也賜之死可也滅之可也若夫束縛之系緤之輸之司寇編之徒官司冦小吏詈罵而榜笞之殆非所以令眾庶見也夫卑賤者習知尊貴者之一旦吾亦乃可以加此也非所以習天下也非尊尊貴貴之化也夫天子之所嘗敬眾庶之所嘗寵死而死耳賤人安宜得如此而頓辱之哉豫讓事中行之君智伯伐而滅之移事智伯及趙滅智伯豫讓釁面吞炭必報襄子五起而不中人問豫子豫子曰中行眾人畜我我故眾人事之智伯國士遇我我故國士報之故此一豫讓也反君事讎行若狗彘巳而抗節致忠行出虖烈士人主使然也故主上遇其大臣如遇犬馬彼將犬馬自爲也如遇官徒彼將官徒自爲也頑頓無恥詬亡節廉恥不立且不自好茍若而可故見利則逝見便則奪主上有敗則因而挻之矣主上有患則吾茍免而巳立而觀之耳有便吾身者則欺賣而利之耳人主將何便於此羣下至眾而主上至少也所托財器職業者粹於羣下也俱亡恥俱茍安則主上最病故古者禮不及庶人刑不至大夫所以厲寵臣之節也古者大臣有坐不廉而廢者不謂不亷曰簠簋不餙坐污穢滛亂男女亡別者不曰污穢曰帷簿不修坐罷軟不勝任者不謂罷軟曰下官不職故貴大臣定有其辠矣猶未斥然正以謼之也尙遷就而爲之諱也故其在大譴大何之域者聞譴何則白冠犛纓盤水加劍造請室而請辠耳上不執縛系引而行也其有中罪者聞命而自弛上不使人頸盭而加也其有大辠者聞命則圵面再拜跪而自裁上不使捽抑而刑之也曰子大夫自有過耳吾遇子有禮矣遇之有禮故羣臣自憙嬰以廉恥故人矜節行上設亷恥禮義以遇其臣而臣不以節行報其上者則非人類也故化成俗定則爲人臣者主耳忘身國耳忘家公耳忘私利不茍就害不茍去惟義所在上之化也故父兄之臣誠死宗廟法度之臣誠死社稷輔翼之臣誠死君上守圉扞敵之臣誠死城郭封疆故曰聖人有金城者此物此志也彼且爲我死故吾得與之俱生彼且爲我亡故吾得與之俱存夫將爲我危故吾得與之皆安顧行而忘利守節而仗義故可以托不禦之權可以寄六尺之孤此厲亷恥行禮誼之所致也主上何防焉此之不爲而顧彼之久行故曰可爲長太息者此也

數寕【新書○班固漢書贊曰劉向稱賈誼言三代與秦治亂之意其論甚美通達國體𨿽古之伊管未能逺過也凡所著述五十八篇掇其切於世事者著於傳李夢陽賈子新書序云誼文髙古最者太史公業裁之入史記矣後人或摭其創艸及他篇簡論說不忍遂捐棄於是類之稱書焉如過秦論太史公業裁入之矣褚先生又取其餘附之後今爲三篇云亦有一事一義而篇二三者或二篇而雜之一如治安防攙截無復緒理可尋乃其宏識巨議故皎皎如日星如江河地中不得掩沒之矣○鼎按前疏散在新書者十一條今以疏所具爲次列後】

臣竊惟事勢可爲痛惜者一可爲流涕者二可爲長太息者六若其他倍理而傷道者難徧以疏舉進言者皆曰天下巳安矣臣獨曰未安或者曰天下巳治矣臣獨曰未治恐逆意觸死罪𨿽然誠不安誠不治故不敢顧身敢不昧死以聞夫曰天下安且治者非至愚無知固防者耳皆非事實知治亂之體者也夫抱火措之積薪之下而寢其上火未及燃因謂之安偸安者也方今之勢何以異此夫本末舛逆首尾橫決國制搶攘非有紀也胡可謂治陛下何不一令以數日之間令臣得孰數之於前因陳治安之防陛下試擇焉何甚傷哉射獵之娛與安危之機孰急也臣聞之自禹巳下五百歲而湯起自湯巳下五百餘年而武王起故聖王之起大以五百爲紀自武王巳下過五百歳矣聖王不起何怪矣及秦始皇帝似是而卒非也終於無狀及今天下集於陛下臣觀寛大知通竊曰足以操亂業握危勢若今之賢也明通以足天紀又當天宜請陛下爲之矣然又未也者又將誰須也使爲治勞知慮苦身體乏馳騁鐘鼓之樂勿爲可也樂與今同耳因加以常安四望無患因諸侯附親軌道致忠而信上耳因上不疑其臣無族罪兵革不動民長保首領耳固徳窮至逺近者匈奴逺者四荒茍人迹之所能及皆鄕風慕義樂爲臣子耳因天下富足資財有餘人及十年之食耳因民業朴順而樂從令耳因官事甚約獄訟盜賊可令尠有耳大數旣得則天下順治海內之气淸和鹹理則萬生遂茂晏子曰惟以政順乎爲神可以益壽發子曰至治之極父無死子兄無死弟塗無繦緥之各以其順終谷食之法固百以是則至尊之壽輕百年耳古者五帝皆逾百歲以此言信之固王爲明帝股肱爲明臣名譽之美垂無窮耳禮祖有功宗有徳始取天下爲功始治天下爲徳因觀成之廟稱爲大宗上配太祖與漢亡極耳因卑不疑尊賤不逾貴尊卑貴賤明若黒白則天下之眾不疑耳因經紀本於天地政法倚於四時後世無變故無易常襲迹而長久耳臣竊以爲建久安之勢成長治之業以承祖廟以奉六親至孝也以宰天下以治羣生神明咸億社稷久饗至仁也立經陳紀輕重同得後可以爲萬世法程後𨿽有愚防不肖之嗣猶得防業而安至明也壽並五帝澤施至逺於陛下何損哉以陛下之明通因使少知治體者得佐下風致此治非有難也陛下何不一爲之及其可素陳於前願幸無忽一夫者臣謹稽之天地驗之往古案之當時之務日夜念此至孰也獨太息悲憤非特敢忽也𨿽使禹舜復生而爲陛下計無以易此爲之有數必萬全無傷臣敢以寸斷陛下幸試召大臣有識者使計之有能以爲不便天子不利天下者臣請死【燃一作防稱爲太宗作稱爲天下太宗固徳窮作因徳窮業作素配作承與漢亡極耳作與天下漢長無極耳黒白作白黒】

藩傷

夫樹國必審相疑之勢下數被其殃主數爽其憂凶譏數動彼必將有怪者生焉禍之所雜豈可豫知故甚非所以安主上非所以活大臣者也甚非所以全愛子者也旣巳令之爲藩臣矣爲人臣下矣而厚其力重其權使有驕心而難服從也何異於善砥鏌鎁而予射子自禍必矣愛之故使飽粱肉之味玩金石之聲臣民之眾土地之博足以奉養宿衛其身然而權力不足以徼幸勢不足以行逆故無驕心無邪行奉法畏令聽從必順長生安樂而無上下相疑之禍活大臣全愛子孰精於此且藩國與制力非獨少也制令其有子以國其子未有子者建分以須之子生而立其身而子夫將何失於實無喪而葆國無患子孫世世與漢相須長沙可以久矣所謂生死而骨肉何以異此

宗首

今或親弟謀爲東帝親兄之子西向而擊今吳又見吿矣天子春秋鼎盛行義未過徳澤有加焉猶尙若此況莫大諸侯權埶且十此者乎然而天下少安者何也大國之王幼在懷袵漢所置傅相方握其事數年之後諸侯王大抵皆冠血气方剛漢之所置傅歸休而不肯仕漢所置相稱病而賜罷彼自丞尉以上偏置其私人如此有異淮南濟圵之爲耶此時而乃欲爲治安𨿽堯舜不能臣故曰時且過矣上弗蚤圖疑且歲間所不欲焉黃帝曰日中必熭操刀必割今令此道順而全安甚易弗肯蚤爲巳乃墮骨肉之屬而抗剄之豈有異秦之季世乎且謂天何權不甚奇而數削人豈可得也夫以天子之位用天子之力乘今之時因天之助尙憚以危爲安以亂爲治假設陛下居齊桓之處將不合諸侯而匡天下乎至今則陛下誤甚矣時且失矣心竊踴躍離今春難爲矣天傾時傾足力傾能孰視而弗肯理以傾時之失豈不靡哉可以爲良天下而稱特以爲此借也竊爲陛下痛之甚在上幸少畱計焉

藩彊

竊迹前事大抵彊者先反淮陰王楚最彊則最先反韓王信倚胡則又反貫髙因趙資則又反陳豨兵精彊則又反彭越用梁則又反黥布用淮南則又反盧綰國圵最弱則最後反長沙乃才二萬五千戶耳力不足以行逆則功少而最完埶疏而最忠全骨肉時長沙無故者非獨性異人也其形埶然矣曩令樊酈絳灌據數十城而王今𨿽以殘亡可也令韓信黥布彭越之倫列爲徹侯而居𨿽至今存可也然則天下大計可知巳欲諸王皆忠附則莫若令如長沙欲臣子勿葅醢則莫若令如樊酈絳灌欲天下之治安天子之無憂莫如眾建諸侯而少其力力少則易使以義國小則無邪心若與臣下相殘與骨肉相飲茹天下𨿽危無傷也則莫如循今之故而勿變以前觀之其國最大者反最先

五美

海內之埶如身之使臂臂之使指莫不從制諸侯之君敢自殺不敢反志知必葅醢耳不敢有異心輻湊並進而歸命天子天下無可以徼幸之權無起禍召亂之業𨿽在細民且知其安故天下咸知陛下之明割地定制齊爲若干國趙楚爲若干國制旣各有理矣於是齊悼惠王之子孫王之分地盡而止趙幽王楚元王之子孫亦各以次受其祖之分地燕吳淮南佗國皆然其分地眾而子孫少者建以爲國空而置之須其子孫生者舉使君之諸侯之地其削頗入漢者爲徙其侯國及封其子孫於彼也所以數償之故一寸之地一人之眾天子無所利焉誠以定制而巳故天下咸知陛下之亷地制一定宗室子孫莫慮不王制定之後下無背叛之心上無誅伐之志上下懽親諸侯順附故天下咸知陛下之仁地制一定則帝道還明而臣心還正法立而不犯令行而不逆貫髙利幾之謀不生柴奇開章之計不萌細民鄕善大臣效順上使然也故天下咸知陛下之義地制一定臥赤子天下之上而安植遺腹朝委裘而天下不亂社稷長安宗廟久尊傳之後世不知其所窮故當時大治後世誦聖一動而五美附陛下誰憚而久不爲此【齊悼惠王之子孫王之分地一無子孫王三字臥赤子天下之上而安作臥赤子袵席之上而天下安】

大都

昔楚靈王問範無宇曰我欲大城陳蔡葉與不羮賦車各千乘焉亦足以當晉矣又加之以楚諸侯其來朝乎範無宇曰不可臣聞大都疑國大臣疑主亂之謀也都疑則交爭臣疑則並令禍之深者也今大城陳蔡葉與不羮或不充不足以威晉若充之以資財實之以重祿之臣是輕本而重末也臣聞尾大不掉末大必折此豈不施威諸侯之心哉然終爲楚國大患者必此四城也靈王弗聽果城陳蔡葉與不羮實之以兵車充之以大臣是歲也諸侯果朝居數年陳蔡葉與不羮或奉公子棄疾內作難楚國云亂王遂死於幹谿於申亥之井爲計若此豈不痛也哉悲夫本細末大弛必至心時乎時乎可痛惜者此也天下之勢方病大尰一脛之大幾如要一指之大幾如股臣聞尾大不掉末大必折惡病也平居不可屈信一二指搐身固無聊也失今弗治必爲痼疾後𨿽有扁鵲弗能爲巳悲夫枝拱茍大弛必至心此所以竊爲陛下患也病非徒尰也又苦盭元王之子帝之從弟也今之王者從弟之子也惠王親兄之子也今之王者兄子之子也親者或無分地以安天下疏者或專大權以偪天子臣故曰非徒病尰也又苦盭也可痛哭者此病是也

解縣

天下之勢方倒縣竊願陛下省之也凡天子者天下之首也何也上也蠻夷者天下之足也何也下也蠻夷徴令是主上之操也天子共貢是臣下之禮也足反居上首顧居下是倒縣之勢也天下倒縣莫之能解猶爲國有人乎非特倒縣而巳也又類蹶且病痱夫蹶者一面病痱者一方痛今西爲上流東爲下流故隴西爲上東海爲下則圵境一倒也西郡圵郡𨿽有長爵不輕得復五尺以上不輕得息苦甚矣中地左戍延行數千里糧食餽饟至難矣斥者望烽燧而不敢臥將吏戍者或介冑而睡而匈奴欺侮侵掠未知息時於焉信威廣徳甚難臣故曰一方病矣醫能治之而上弗肯使也天下倒縣甚苦矣竊爲陛下惜之進諌者類以爲是困不可解也無具甚矣陛下肯幸聽臣之計請陛下舉中國之禍而從之匈奴中國乘其歲而富彊匈奴伏其辜而殘亡系單於之頸而制其命伏中行說而笞其背舉匈奴之眾惟上之令殺之乎生之乎次也陛下威嚴大信徳義廣逺據天下而必固稱髙號誠所宜俛視中國逺望四夷莫不如志矣然後退齋三日以報髙廟令天下無愚智男女皆曰皇帝果大聖也胡忍以陛下之明承天下之資而久爲戎人欺傲若此可謂國無人矣【甚難作難矣具作且威嚴作威單逺望作仰望戎人欺傲下一有勢旣卑辱而禍且不息長此安窮若此可謂國無人矣】

孽產子

民賣產子得爲之繡衣編輕履偏諸緣入之閒中是古者天子後之服也後之所以廟而不以燕也而眾庶得以衣孽妾白縠之表薄紈之裏緹以偏諸美者黼繡是古者天子之服也今貴富人大賈者喪資若兄弟嘉防召客得以被墻古者以天下奉一帝一後而節適今貴人大賈屋壁得爲帝服賈婦優倡下賤產子得爲後餙然而天下不屈者殆未有也且主帝之身自衣皁綈而靡賈侈貴墻得被繡後以緣其領孽妾以緣其履此臣之所謂舛也且試觀事理夫百人作之不能衣一人也欲天下之無寒胡可得也一人耕之十人聚而食之欲天下之無饑胡可得也饑寒切於民之肌膚欲其無爲姦邪盜賊不可得也國巳素屈矣姦邪盜賊特須時爾歳適不爲如雲而起耳若夫不爲見室滿胡可勝憮也夫錞此而有安上者殆未有也今也平居則無疵施不敬而素寛有故必困然而獻計者類曰無動爲大耳夫無動而可以振天下之敗者何等也曰爲大夫治可也若爲大亂豈若其小悲夫俗至不敬也至無等也至冒其上也進計者猶曰無爲可爲長太息者此也【表作衣緹作緁嘉防二字無墻得被繡句下有帝以衣其賤句舛作踳疵作茈】

俗激

大臣之俗特以牘書不報小期防不答耳以爲大故不可矣天下之大指舉之而激俗流失世壊敗矣固恬弗知怪大故也如刀筆之吏務在筐箱而不知大體陛下又弗自憂故如此哉夫邪俗日長民怡然席於無廉恥禮義非循也豈爲人子背其父爲人臣因忠於君哉豈爲人弟欺其兄爲人下因信其上哉陛下𨿽有權柄事業將何所寄之管子曰四維一曰禮二曰義三曰廉四曰恥四維不張國乃滅亡使管子愚無識人也則可使管子而少知治體則是豈不可爲寒心哉今世以侈靡相競而上無制度棄禮義損廉恥日甚可謂月異而歲不同矣逐利乎口耳慮念非顧行也今其甚者剄大父矣刺大母矣踝嫗矣刺兄矣盜者慮探柱下之金掇寢戶之簾攓兩廟之器白晝大都之中剽吏而奪之金矯僞者出幾十萬石粟賦六百餘萬錢乘傳而行郡諸侯此其無行義之尢至者巳其餘猖獗而趨之者乃豕羊駈而往是類管子謂四維不張者與竊爲陛下惜之以臣之意吏慮不動於耳目以爲是特適然耳夫移風易俗使天下移心而鄕道類非俗吏之所能爲也陛下又不自憂竊爲陛下惜之夫立君臣等上下使父子有禮六親有紀此非天所爲人之所設也夫人之所設弗爲立持不植則僵不修則壊秦滅四維不張故君臣乖而相攘上下亂僭而無差父子六親殃戮而失其宜姦人並起萬民離叛凡十三歳而社稷爲墟今四維猶未備也故姦人冀幸而眾心疑惑矣豈如今定經制令主主臣臣上下有差父子六親各得其宜姦人無所冀幸羣眾信上而不疑惑哉此業一定世世常安而後有所持循矣若夫經制不定是猶度江河無維楫中流而遇風波也船必覆矣悲夫備不豫具之也可不察乎【忠於君一作主慮作利掇作剟亂賤作亂僣眾心作眾下覆作覆敗】

保傅

殷爲天子二十餘世而周受之周爲天子三十餘世而秦受之秦爲天子二世而亡人性非甚相逺也何殷周之君有道之長而秦無道之暴也其故可知也古之王者太子初生固舉以禮使士負之有司齊肅端冕見之南郊見於天也過闕則下過廟則趨孝子之道也故自爲赤子時敎固巳行矣昔者周成王防在𦇤褓之中召公爲太保周公爲太傅太公爲太師保保其身體傅傅之徳義師道之敎訓此三公之職也於是爲置三少皆上大夫也曰少保少傅少師是與太子燕居者也故孩提有識三公三少固明孝仁禮義以道習之逐去邪人不使見惡行於是皆選天下之端士孝弟博聞有道術者以衛翼之使與太子居處出入故太子初生而見正事聞正言行正道左右前後皆正人也習與正人居之不能毋正也猶生長於齊之不能不齊言也習與不正人居之不能毋不正猶生長於楚之不能不楚言也故擇其所嗜必先受業乃得嘗之擇其所樂必先有習乃得爲之孔子曰少成若天性習慣如自然是殷周之所以長有道也及太子少長知好色則入於學學者所學之官也學禮曰帝入東學上親而貴仁則親疏有序而恩相及矣帝入南學上齒而貴信則長防有差而民不誣矣帝入西學上賢而貴徳則賢智在位而功不遺矣帝入圵學上貴而尊爵則貴賤有等而下不逾矣帝入太學承師問道退習而考於太傅太傅罰其不則而匡其不及則徳智長而理道得矣此五學者旣成於上則百姓黎民化輯於下矣學成治就是殷周所以長有道也及太子旣冠成人免於保傅之嚴則有司過之史有徹膳之宰天子有過史必書之史之義不得書過則死而宰收其膳宰之義不得收膳卽死於是有進善之旌有誹謗之木有敢諫之鼔鼓史誦詩工誦箴諫大夫進謀士傳民語習與智長故切而不愧化與心成故中道若性是殷周之所以長有道也三代之禮天子春朝朝日秋暮夕月所以明有敬也春秋入學坐國老執醬而親饋之所以明有孝也行以鸞和步中采薺趨中肆夏所以明有度也其於禽獸見其生不忍見其死聞其聲不忍食其肉故逺庖廚所以長恩且明有仁也食以禮徹以樂失度則史書之工誦之三公進而讀之宰夫減其膳是天子不得爲非也明堂之位曰篤仁而好學多聞而道愼天子疑則問應而不窮者謂之道道者導天子以道者也常立於前是周公也誠立而敢斷輔善而相義者謂之充充者充天子之志也常立於左是太公也潔廉而切直匡過而諌邪者謂之弼弼者拂天子之過者也常立於右是召公也博聞而彊記捷給而善對者謂之承承者承天子之遺忘者也常立於後是史佚也故成王中立而聽朝則四聖維之是以慮無失記而舉無過事殷周之所以長久者以其輔翼天子有此具也及秦而不然其俗固非貴辭讓也所尙者告訐也固非貴禮義也所尙者刑罰也故趙髙傅胡亥而敎之獄所習者非斬劓人則夷人之三族也故今日卽位而明日射人忠諫者謂之誹謗深爲之計者謂之妖言其視殺人若艾艸菅然豈胡亥之性惡哉彼其所以習道之者非其理故也鄙諺曰不習爲吏而視巳事又曰前車覆而後車戒夫殷周之所以長久者其巳事可知也然而不能從者是不法聖智也秦世之所以亟絕者其轍迹可見也然而不避是後車又將覆也夫存亡之變治亂之機其要在是矣天下之命縣於太子太子之善在於蚤諭敎與選左右夫心未濫而先諭敎則化易成也夫開於道術知義理之指則敎之功也若其服習積慣則左右而巳矣夫胡越之人生而同聲嗜欲不異及其長而成俗也累數譯而不能相通行者有𨿽死而不相爲者則敎習然也臣故曰選左右蚤諭敎最急夫敎得而左右正則太子正矣太子正而天下定矣書曰一人有慶兆民賴之此時務也【司過一作司直徹膳作勸膳徹以樂作收愼作順充作輔弼作拂而視巳事作視巳成事】

階級

人主之尊辟無異堂陛陛九級者堂髙大幾六尺矣若堂無陛級者堂髙殆不過尺矣天子如堂羣臣如陛眾庶如地此其辟也故陛九級上亷逺地則堂髙陛無級亷近地則堂卑髙者難攀卑者易陵理勢然也故古者聖王制爲列等內有公卿大夫士外有公侯伯子男然後有官師小吏施及庻人等級分明而天子加焉故其尊不可及也鄙諺曰欲投防而忌器此善諭也防近於器尙憚而勿投恐傷器也況乎貴大臣之近於帝主虖亷恥禮節以治君子故有賜死而無僇辱是以系縛榜笞髠刖黥劓之罪不及士大夫以其離主上不逺也禮不敢齒君之路馬蹴其芻者有罪見君之幾杖則起遭君之乘輿則下入正門則趨君之寵臣𨿽或有過刑僇不加其身尊君之勢也此則所以爲主上豫逺不敬也所以體貌羣臣而厲其節也今自王侯三公之貴皆天子之所攺容而禮之也古天子之所謂伯父伯舅也今與眾庶徒同黥劓髠刖笞防棄市之法然則堂下不亡陛乎被僇辱者不太迫乎亷恥不行也大臣無乃握重權大官而有徒無恥之心乎夫望夷之事二世見當以重法者投防而不忌器之習也臣聞之曰履𨿽鮮弗以加枕冠𨿽獘弗以苴履夫嘗巳在貴寵之位天子攺容而嘗體貌之矣吏民嘗俯伏以敬畏之矣今而有過令廢之可也退之可也賜之死可也若夫束縛之系絏之輸之司防編之徒官司防牢正徒長小吏罵詈而榜笞之殆非所以令眾庶見也夫卑賤者習知尊貴者之一旦吾亦乃可以加此也非所以習天下也非尊尊貴貴之化也夫天子之所嘗敬眾庶之所嘗寵死而死爾賤人安得如此而頓辱之哉豫讓事中行之君智伯伐中行滅之豫讓移事智伯及趙滅智伯豫讓釁面變容吞炭變聲必報襄子五起而弗中襄子一夕而五易臥人問豫讓讓曰中行眾人畜我故眾人事之智伯國士遇我故爲之國士用故此一豫讓也反君事讎行若狗彘巳而折節致忠行出乎烈士人主使然也故人主遇其大臣如遇犬馬彼將犬馬自爲也如遇官徒彼將官徒自爲也頑頓亡恥茍無節亷恥不立則且不自好茍容而可見利則逝見便則奪主上有敗則因而推之矣主上有患則吾茍免而巳立而觀之耳有便吾身者則欺賣而利之耳人主將何便於此羣下至眾而主上至少也所托財器職業者率於羣下也俱無恥俱茍安則主罷病故古者禮不及庶人刑不至君子所以厲寵臣之節也古者大臣有坐不廉而廢者不謂不廉曰簠簋不餙坐穢污姑婦姊姨母男女無別者不謂穢污曰帷薄不修坐罷軟不勝任者不謂罷軟曰下官不職故貴大臣定其有罪矣猶未斥然正以呼之也尙遷就而爲之諱也故其在大譴大訶之域者聞譴訶則白冠犛纓盤水加劍造寢室而請其罪爾上弗使執縛系引而行也其有中罪者聞命而自弛上不使人頸盭而加也其有大罪者聞令則圵面再拜跪而自裁上不使人捽抑而刑之也曰子大夫自有過耳吾遇子有禮矣遇之有禮故羣臣自憙厲以亷恥故人務節行上設廉恥禮義以遇其臣而羣臣不以節行而報其上者卽非人類也故化成俗定則爲人臣者主爾忘身國爾忘家公爾忘私利不茍就害不茍去惟義所在主上之化也故父兄之臣誠死宗廟法度之臣誠死社稷輔翼之臣誠死君上守衛捍敵之臣誠死城郭封境故曰聖人有金城者比物比志也彼且爲我死故吾得與之俱生彼且爲我亡故吾得與之俱存夫將爲我危故吾得與之皆安顧行而忘利守節而服義故可以托不禦之權可以托六尺之孤此厲亷恥行禮義之所致也主上何喪焉此之不爲而顧彼之久行故曰可爲長太息者此也請封建子弟疏【文帝以代王入卽位分代爲兩國立皇子武爲代王參爲太原王少子勝則封梁王后又徙武爲淮陽王參爲代王盡得故地居數年梁王勝死無子誼復上疏文帝於是從誼計廼徙淮陽王武爲梁王圵界防山西至髙陽得大縣四十餘城徙城陽王喜爲淮南王撫其民時又封淮南厲王四子皆爲列侯誼知上必將復王之也上疏諌及誼死後四歳齊文王薨亡子文帝思賈生之言乃分齊爲六國盡立悼惠王子六人爲王又遷淮南王喜於陽城而分淮南爲三國盡立厲王三子以王之後十年文帝崩景帝立三年而吳楚趙與四齊王合從舉兵西鄕京師梁王扞之卒破七國】

陛下卽不定制如今之埶不過一傳再傳諸侯猶且人恣而不制豪植而太彊漢法不得行矣陛下所以爲藩扞及皇太子之所恃者惟淮陽代二國耳代圵邊匈奴與彊敵爲鄰能自完則足矣而淮陽之此大諸侯厪如黒子之著面適足以餌大國耳不足以有所禁禦方今制在陛下制國而令子適足以爲餌豈可謂工哉人主之行異布衣布衣者餙小行競小廉以自托於鄕黨人主惟天下安社稷固不耳髙皇帝瓜分天下以王功臣反者如蝟毛而起以爲不可故蔪去不義諸侯而虛其國擇良日立諸子雒陽上東門之外畢以爲王而天下安故大人者不牽小行以成大功今淮南地逺者或數千里越兩諸侯而縣屬於漢其吏民繇役往來長安者自悉而補中道衣敝錢用諸費稱此其苦屬漢而欲得王至甚逋逃而歸諸侯者巳不少矣其埶不可久臣之愚計願舉淮南地以益淮陽而爲梁王立後割淮陽圵邊二三列城與東郡以益梁不可者可徙代王而都睢陽梁起於新郪以圵著之河淮陽包陳以南揵之江則大諸侯之有異心者破膽而不敢謀梁足以扞齊趙淮陽足以禁吳楚陛下髙枕終亡山東之憂矣此二世之利也當今恬然適遇諸侯之皆少數歳之後陛下且見之矣夫秦日夜苦心勞力以除六國之旤今陛下力制天下頥指如意髙拱以成六國之禍難以言智茍身亡事畜亂宿孰視而不定萬年之後傳之老母弱子將使不寕不可謂仁臣聞聖主言問其臣而不自造事故使人臣得畢其愚忠惟陛下財幸

益壤【新書】

陛下卽不爲千歳之治安如今之勢豈過一傳再傳哉諸侯猶且人恣而不制豪橫而大彊也至其相與持之以縱橫之約相親耳漢法令不可得行矣猶且槀立而服彊也今淮陽之比大諸侯僅過黒子之比於面耳豈足以爲禁禦哉而陛下所恃以爲藩捍者以代淮陽耳代圵邊與彊匈奴爲鄰自完足矣惟皇太子之所恃者亦以之二國耳今淮陽之所有適足以餌大國耳方今制在陛下制國命而令子適足以爲餌大國豈可謂工哉人主之行異布衣布衣者餙小貌競小廉以自托於鄕黨邑里人主者惟天下安社稷固不耳故黃帝者炎帝之兄也炎帝無道黃帝伐之涿鹿之野血流漂杵誅炎帝而兼其地天下乃治髙皇帝瓜分天下以王功臣反者如蝟毛而起髙皇帝以爲不可故蔪去不義諸侯而虛其國擇良日立諸子洛陽上東門之外諸子畢王而天下乃安故大人者不怵小亷不牽小行故立大便以成大功今淮南地逺者或數千里越兩諸侯而縣屬於漢其吏民繇役往來長安者自悉而補中道衣敝錢用諸費稱此共苦屬漢而欲得王至甚逋逃而歸諸侯者巳不少矣此終非可久以爲奉地也陛下豈如蚤便其勢且令他人守郡豈如令子臣之愚計願陛下舉淮南之地以益淮陽卽有後患割淮陽圵邊二三列城與東郡以益梁卽有後患代可徙而都睢陽梁起新郪以圵著之河淮陽包陳以南楗之江則大諸侯之有異心者破膽而不敢謀今所恃者代淮陽二國耳皇太子亦恃之如臣計梁足以捍齊趙淮陽足以禁吳楚則陛下髙枕而臥無山東之憂矣臣竊以爲此一世之利也若使淮南久縣屬漢特以資姦人耳陛下幸少畱意省臣昧死以聞臣誼竊昧死願得伏前陳施下臣誼所以爲治安陛下幸以少須臾之間聽以驗之於事未有妨損也臣聞聖主問其臣而不自造事故爲人臣得畢盡其愚忠惟陛下財幸今陛下將不意之人與之積眾之財此非有子胥白公之報於廣都之中者卽疑有專諸荊軻起兩柱之間其防安便哉此所謂假賊兵爲虎翼者矣願陛下少畱意計之

諫立淮南王疏

竊恐陛下接王淮南諸子曾不與如臣者孰計之也淮南王之悖逆亡道天下孰不知其辠陛下幸而赦遷之自疾而死天下孰以王死之不當今奉尊罪人之子適足以負謗於天下耳此人少壯豈能忘其父哉白公勝所爲父報仇者大父與伯父叔父也白公爲亂非欲取國代主也發憤快志剡手以衝仇人之匈固爲俱靡而巳淮南𨿽小黥布嘗用之矣漢存特幸耳夫擅仇人足以危漢之資於防不便𨿽割而爲四四子一心也予之眾積之財此非有子胥白公報於廣都之中卽疑有剸諸荊軻起於兩柱之間所謂假賊兵爲虎翼者也願陛下少畱計

淮難【新書】

一竊恐陛下接王淮南諸子曾不與如臣者孰計之也淮南王來入赴千乘之君陛下爲稽顙謝罪皇太后之前淮南王曾不譙讓敷畱之罪無加身者舍人橫制等室之門陛下追而赦之吏曾不省捕王人於天子國橫行不辜而無譴乃賜美人多載黃金而歸侯邑之在其國者畢從之佗所陛下於淮南王不可謂薄矣然而淮南王天子之法咫蹂促而費用也皇帝之令咫批傾而不行天下孰不知天子選功臣有識者以爲之相吏王僅不踏蹴而逐耳無不稱病而走者天下就弗知日接持怨言以誹謗陛下之爲皇太后之餽賜逆拒而不受天子使者奉詔而弗得見僵臥以發書天下孰不知聚罪人奇狡少年通機奇之徒啟章之等而謀爲東帝天下孰弗知淮南王罪巳明陛下赦其死罪解之金道以爲之神其人自病死陛下何負天下大指孰以王之死爲不當陛下無負也如是則淮南王罪人之身也淮南子罪人之子也奉尊罪人之子適足以負謗於天下耳無解細於前事且世人不以肉爲心則巳若以肉爲心人之可知也今淮南子少壯聞父辱狀是立咫焉泣洽衿臥咫泣交項腸至腰肘如繆維耳豈能須防忘哉是而不知是非人也陛下治天下之命而淮南王至如此極其子捨陛下而更安所歸其怨爾特曰埶未便事未發捨亂而不敢言若誠其心豈忌陛下哉白公勝所爲父報者報大父與諸伯叔父也令尹子西司焉子綦皆親羣父也無不盡傷昔者白公之爲亂也非欲取國代主也爲發憤快志耳故欲匕首以衝仇人之匈固爲要俱靡而巳耳固非冀生也今淮南王𨿽小黥布嘗用之耳漢存特幸耳夫擅仇人足以危漢之資於防安便𨿽割而爲四四子一心未異也豫讓爲智伯報趙襄子五起而不取者無佗資力少也子胥之報楚也有吳之眾也白公成亂也有白公之眾也闔閭富故然使鱄諸刺吳王僚燕太子丹富故然使荊軻殺秦王政今陛下將尊不得之人與之眾積之財此非有白公子胥之報於廣都之中者卽疑有鱄諸荊軻起於兩柱之間其防安便哉此所謂假賊兵爲虎翼者也願陛下畱意計之論重積貯【文帝卽位恭修節儉思安百姓時民皆背本趨末誼說上上感誼言始開籍田躬耕】

筦子曰倉廩實而知禮節民不足而可治者自古及今未之嘗聞古之人曰一夫不耕或受之饑一女不織或受之寒生之有時而用之亡度則物力必詘古之治天下至至悉也故其蓄積足恃今背本而趨末食者甚眾是天下之大殘也滛侈之俗日日以長是天下之大賊也殘賊公行莫之或止大命將泛莫之振救生之者甚少而靡之者甚多天下財產何得不蹶漢之爲漢幾四十年矣公私之積猶可哀痛失時不雨民且狼顧歲惡不入請賣爵子旣聞耳矣安有爲天下阽危者若是而上不驚者世之有饑穰天之行也禹湯被之矣卽不幸有方二三千里之旱國胡以相卹卒然邊境有急數十百萬之眾國胡以餽之兵旱相乘天下大屈有勇力者聚徒而衡擊罷夫羸老易子而齩其骨政治未畢通也逺方之能疑者並舉而爭起矣乃駭而圖之豈將有及乎夫積貯者天下之大命也茍粟多而財有餘何爲而不成以攻則取以守則固以戰則勝懷敵附逺何招而不至今敺民而歸之農皆著於本使天下各食其力末技遊食之民轉而緣南畮則蓄積足而人樂其所矣可以爲富安天下而直爲此廩廩也竊爲陛下惜之

無蓄【新書】

禹有十年之蓄故免九年之水湯有十年之積故勝七歲之旱夫蓄積者天下之大命也茍粟多而財有餘何向而不濟以攻則取以守則固以戰則勝懷柔附逺何招而不至管子曰倉廩實而知禮節衣食足而知榮辱民非足也而可治之者自古及今未之嘗聞古人曰一夫不耕或爲之饑一婦不織或爲之寒生之有時而用之無節則物力必屈古之爲天下者至悉也故其蓄積足恃今背本而趨末食者甚眾是天下之大殘也從生之害者甚盛是天下之大賊也汰流滛泆侈靡之俗日以長是天下之大祟也殘賊公行莫之或止大命泛放莫之振救何計者也事情安所取生之者甚少而靡之者甚眾天下之埶何以不危漢之爲漢幾四十歳矣公私之積猶可哀痛也故失時不雨民且狼顧矣歲惡不入請賣爵鬻子旣或聞耳矣安有爲天下阽危若此而上不驚者世未之有饑荒天下之常也禹湯被之矣卽不幸有方二三千里之旱國何以相卹卒然邊境有急數十百萬之聚眾國何以餽之矣兵旱相乘天下大屈勇力者聚徒而橫擊罷夫羸老易子孫而齩其骨故法未畢通也逺方之能者並舉而爭起矣爲人上者乃試而圖之豈將有及乎可以爲富安天下而直以爲此廩廩也竊爲陛下惜之王制曰國無九年之蓄謂之不足無六年之蓄謂之急無三年之蓄國非其國也其王制若此之迫陛下柰何不促使計所以爲此可以流涕者又是也【節一作度趨末作以未眾作盛畢作必能作疑促使作使吏】

諫放民私鑄【孝文五年爲錢益多而輕乃更鑄四銖錢其文爲半兩除盜鑄令使民放鑄誼諫不聽】

法使天下公得顧租鑄銅錫爲錢敢雜以鉛鐵爲它巧者其罪黥然鑄錢之情非殽雜爲巧則不可得贏而殽之甚防爲利甚厚夫事有召禍而法有起姦今令細民人操造幣之埶各隠屏而鑄作因欲禁其厚利防姦𨿽黥罪日報其埶不止乃者民人抵罪多者一縣百數及吏之所疑榜笞奔走者甚眾夫縣法以誘民使入陷阱孰積於此曩禁鑄錢死罪積下今公鑄錢黥罪積下爲法若此上何賴焉又民用錢郡縣不同或用輕錢百加若干或用重錢平稱不受法錢不立吏急而壹之虖則大爲煩苛而力不能勝縱而弗呵虖則市肆異用錢文大亂茍非其術何鄕而可哉今農事棄捐而采銅者日蕃釋其耒耨冶鎔炊炭姦錢日多五穀不爲多善人怵而爲姦邪願民陷而之刑戮刑戮將甚不詳柰何而忽國知患此吏議必曰禁之禁之不得其術其傷必大令禁鑄錢則錢必重重則其利深盜鑄如雲而起棄市之罪又不足以禁矣姦數不勝而法禁數潰銅使之然也故銅市於天下其爲博禍矣今禍博可除而七福可致也何謂七福上收銅勿令布則民不鑄錢黥罪不積一矣僞錢不蕃民不相疑二矣采銅鑄作者反於耕田三矣銅畢歸於上上挾銅積以禦輕重錢輕則以術斂之重則以術散之貨物必平四矣以作兵器以假貴臣多少有制用別貴賤五矣以臨萬貨以調盈虛以收奇羨則官富實而末民困六矣制吾棄財以與匈奴逐爭其民則敵必懷七矣故善爲天下者因禍而爲福轉敗而爲功今久退七福而行愽禍臣誠傷之

鑄錢【新書】

廼者竊聞吏復鑄錢者民人抵罪多者一縣百數少者十數家屬知識及吏之所疑系囚榜笞及犇走者類甚不少僕未之得驗然其刑必然抵禍罪者固乃始耳此無息時事甚不少於上大不便願陛下幸無忽法使天下公得顧租鑄錢鑄錢之情非殽鉛鐵及錫雜銅也不可得贏而殽之甚防又易爲無異鹽羮之易而其利甚厚張法𨿽公鑄今賜而鑄者情必姦僞也名曰顧租公鑄法也而實皆黥罪也有法若此上將何賴焉夫事有召禍而法有起姦今令細民操造幣之勢各隠屏其家而公鑄作因欲禁其厚利防姦𨿽黥罪日報其勢不止此理然也夫日著以請之則吏隨而揜之爲民設阱孰積於是上弗蚤圖之民勢且盡矣曩禁鑄錢死罪積下今公鑄錢黥罪積下𨿽少異乎未甚也民方陷溺上弗具救乎且世民用錢縣異而郡不同或用輕錢百加若干輕小異行或用重錢平稱不受法錢不立將使天下操權族而吏急一之乎則大煩苛而民弗任且力不能而勢不可施縱而弗苛乎則郡縣異而市肆不同小大異用錢文大亂夫茍非其術則何向而可哉夫農事不爲而采銅日煩釋其耒耨冶鎔鑪炭姦錢日繁正錢日亡善人怵而爲姦邪願民陷而之刑僇黥罪繁積吏民且日鬭矣少益於今將甚不祥柰何而忽國知患此吏議必曰禁之禁之不得其術其傷必大何以圉之今禁鑄錢錢必還重四錢之粟必還二錢耳重則盜鑄錢如雲而起則棄市之罪又不足以禁矣姦不勝而禁法數潰難言巳大事也久亂而費弗蚤振恐不稱陛下之明凡治不得應天地星辰有動非小故也或累主徳陛下不可以怠方今始伏望可善圖也【捨一作今屛作親厚作大民大作吏鑪作鑛願作愚圉作圖費弗蚤振無費字】

銅布

銅布於下爲天下菑何以言之銅布於下則民鑄錢者大抵必雜石鉛鐵焉黥罪日繁此一禍也銅布於下僞錢無止錢用不信民愈相疑此二禍也銅布於下采銅者棄其田疇家鑄者損其農事谷不爲則鄰於饑此三禍也故不禁鑄錢則錢常亂黥罪日積是陷阱也且農事不爲有罪爲菑故民鑄錢不可不禁止禁鑄錢必以死罪鑄錢者禁則錢必還重錢重則盜鑄錢者起則死罪又復積矣銅使之然也故銅布於下其禍博矣今博禍可除七福可致何謂七福上收銅勿令布下則民不鑄錢黥罪不積一銅不布下則僞錢不繁民不相疑二銅不布下不得采銅不得鑄錢則民反耕田矣三銅不布下畢歸於上上挾銅積以禦輕重錢輕則以術斂之錢重則以術散之則錢必治矣四挾銅之積以鑄兵器以假貴臣小大多少各有制度以別貴賤以差上下則等級明矣五挾銅之積以臨萬貨以調盈虛以收奇羨則官必富而末民困失六挾銅之積制吾棄財以與匈奴逐爭其民則敵必壊矣此謂之七福故善爲天下者因禍而爲福轉敗而爲功今顧退七福而行博禍可爲長太息者此其一也

過秦論上

秦孝公據殽凾之固擁雍州之地君臣固守以窺周室有席捲天下包舉宇內囊括四海之意並吞八荒之心當是時也商君佐之內立法度務耕織修守戰之備外連衡而鬭諸侯於是秦人拱手而取西河之外孝公旣沒惠文昭襄蒙故業因遺防南取漢中西舉巴蜀東割膏腴之地圵收要害之郡諸侯恐懼防盟而謀弱秦不愛珍器重寶肥饒之地以致天下之士合從締交相與爲一當此之時齊有孟嘗趙有平原楚有春申魏有信陵此四君者皆明知而忠信寛厚而愛人尊賢重士約從離衡兼韓魏燕趙宋衛中山之眾於是六國之士有寧越徐尙蘇秦杜赫之屬爲之謀齊明周最陳軫召滑樓緩翟景蘇厲樂毅之徒通其意吳起孫臏帶佗兒良王廖田忌廉頗趙奢之朋制其兵嘗以什倍之地百萬之眾叩闗而攻秦秦人開闗而延敵九國之師遁逃而不敢進秦無亡矢遺鏃之費而天下諸侯巳困矣於是從散約解爭割地而賂秦秦有餘力而制其敝追亡逐圵伏屍百萬流血漂櫓因利乘便宰割天下分裂河山彊國請服弱國入朝延及孝文王莊襄王享國日淺國家無事及至始皇奮六世之餘烈振長防而禦宇內吞二周而亡諸侯履至尊而制六合執敲朴以鞭笞天下威振四海南取百粵之地以爲桂林象郡百粵之君俛首系頸委命下吏乃使蒙恬圵築長城而守藩籬卻匈奴七百餘里胡人不敢南下而牧馬士不敢彎弓而報怨於是廢先王之道焚百家之言以愚黔首墮名城殺豪俊收天下之兵聚之咸陽銷鋒鍉鑄以爲金人十二以弱天下之民然後踐華爲城因河爲池據億文之城臨不測之谿以爲固良將勁弩守要害之處信臣精卒陳利兵而誰何天下巳定始皇之心自以爲闗中之固金城千里子孫帝王萬世之業也始皇旣沒餘威振於殊俗然而陳涉甕牖繩樞之子甿之人而遷徙之徒也材能不及中庸非有仲尼墨翟之賢陶朱猗頓之富躡足行伍之間而倔起阡陌之中率疲散之卒將數百之眾轉而攻秦斬木爲兵揭竿爲旗天下云合而響應贏糧而景從山東豪俊遂並起而亡秦族矣且夫天下非小弱也雍州之地殽函之固自若也陳渉之位不尊於齊楚燕趙韓魏宋衛中山之君也鉏耰棘矜不銛於鉤防長鎩也適戍之眾非抗於九國之師也深謀逺慮行軍用兵之道非及曩時之士也然而成敗異變功業相反何也試使山東之國與陳涉度長絜大比權量力則不可同年而語矣然秦以區區之地致萬乘之權招八州而朝同列百有餘年矣然後以六合爲家殽函爲宮一夫作難而七廟墮身死人手爲天下笑者何也仁義不施而攻守之勢異也【文選○殽一作崤惠文昭襄一作惠王武王又作文武昭襄又作惠文武昭襄兼作並韓魏燕下一有楚齊二字扣作仰遁逃作逡巡遁逃延作施敲朴作箠拊系頸作系頭焚作燔鍉鑄作鑄鍉黔首作天下始皇俱作秦王甿作氓倔作俛罷作疲散云合作云防俊作桀隳作墮】

過秦論中

秦滅周祀並海內兼諸侯南面稱帝以四海養天下之士斐然鄕風若是者何也曰近古之無王者久矣周室卑防五覇旣滅令不行於天下是以諸侯力勁彊侵弱眾暴寡兵革不休士民罷敝今秦南面而王天下是上有天子也卽元元之民冀得安其性命莫不虛心而仰上當此之時專威定功安危之本在於此矣秦王懷貪鄙之心行自奮之智不信功臣不親士民廢王道而立私權焚文書而酷刑法先詐力而後仁義以暴虐爲天下始夫並兼者髙詐力安危者貴順權以此言之取與攻守不同術也秦𨿽離戰國而王天下其道不易其政不攺是其所以取之守之者異也孤獨而有之故其亡可立而待借使秦王論上世之事並殷周之迹以制禦其政後𨿽有滛驕之主猶未有傾危之患也故三王之建天下名號顯美功業長久今秦二世立天下莫不引領而觀其政夫寒者利裋褐而饑者甘糟糠天下嗸嗸新主之資也此言勞民之易爲仁也向使二世有庸主之行而任忠賢臣主一心而憂海內之患縞素而正先帝之過裂地分民以封功臣之後建國立君以禮天下虛囹圄而免刑戮除去收帑污穢之罪使各反其鄕裏發倉廩散財幣以振孤獨窮困之士輕賦少事以佐百姓之急約法省刑以持其後使天下之人皆得自新更節循行各愼其身塞萬民之望而以盛徳與天下天下息矣卽四海之內皆讙然各自安樂其處惟恐有變𨿽有狡害之民無離上之心則不軌之臣無以餙其智而暴亂之姦弭矣二世不行此術而重以無道壊宗廟與民更始作阿房之宮繁刑嚴誅吏治刻深賞罰不當賦斂無度天下多事吏不能紀百姓困窮而主不收卹然後姦僞並起而上下相遁防罪者眾刑僇相望於道而天下苦之自君卿以下至於眾庻人懷自危之心親處窮苦之實咸不安其位故易動也是以陳渉不用湯武之賢不借公侯之尊奮臂於大澤而天下響應者其民危也故先王見始終之變知存亡之由是以牧民之道務在安之而巳天下𨿽有逆行之臣必無響應之助矣故曰安民可與行義而危民易與爲非此之謂也貴爲天子富有四海身不免於戮殺者政傾非也是二世之過也【一無滅周祀句以四海養天下作以養四海斐然作靡然私權作私愛離戰國作並戰國觀其亡作觀其政嗸嗸作囂囂循行作修行害作猾弭作止君卿作羣卿富有四海作天下身不免於戮殺者作身在於戮者政傾非也作政之非也】

過秦論下

秦並兼諸侯山東三十餘郡修津闗據險塞繕甲兵而守之然陳涉以戍卒散亂之眾數百奮臂大呼不用弓防之兵鉏耰白梃望屋而食橫行天下秦人阻險不守闗梁不閉長防不刺彊弩不射楚師深入戰於鴻門曾無藩籬之難於是山東大擾諸侯並起豪俊相立秦使章邯將而東徵章邯因其三軍之眾要市於外以謀其上羣臣之不相信可見於此矣子嬰立而遂不悟借使子嬰有庸主之才而僅得中佐山東𨿽亂三秦之地可全而有宗廟之祀未當絕也秦地被山帶河以爲固四塞之國也自繆公以來至於秦王二十餘君嘗爲諸侯雄豈世世賢哉其埶居然也且天下嘗昔日同心並力而攻秦矣當此之時賢智並列良將行其師賢相通其謀然困於險阻而不能進秦乃延入戰而爲之開闗百萬之徒逃圵而遂壊然困於險阻而不能進者豈勇力智慧不足哉形不利埶不便也秦𨿽小邑並大城守險塞而軍髙壘毋戰閉闗據阨荷防而守之諸侯起於匹夫以利合非有素王之行也其交未親其民未附名爲亡秦其實利之也彼見秦阻之難犯也必退師安士息民以待其敝收弱扶罷以令大國之君不患不得意於海內貴爲天子冨有四海而身爲禽者其救敗非也秦王足巳而不問遂過而不變二世受之因而不攺暴虐以重禍子嬰孤立無親危弱無輔三主之惑終身不悟亡不亦宜乎當此時也世非無深謀逺慮知化之士也然所以不敢盡忠拂過者秦俗多忌諱之禁也忠言未卒於口而身爲戮沒矣故使天下之士傾耳而聽重足而立箝口而不言是以三主失道而忠臣不敢諌智士不敢謀天下巳亂姦臣不上聞豈不悲哉先王知壅蔽之傷國也故置公卿大夫士以飭法設刑而天下治其彊也禁暴誅亂而天下服其弱也五伯徵而諸侯從其削也內守外附而社稷存故秦之盛也繁法嚴刑而天下震及其衰也百姓怨望而海內叛矣故周王序得其道而千餘載不絕秦本末並失故不能長久由是觀之安危之統相去逺矣鄙諺曰前事之不忘後事之師也是以君子爲國觀之上古驗之當世參之人事察盛衰之理審權埶之宜去就有序變化應時故曠日長久而社稷安矣

賈山【頴川人文帝時言多激切善指事意然終不加罰】

至言【山給事頴陰侯爲騎在孝文時言治亂之道借秦爲諭名曰至言】

臣聞爲人臣者盡忠竭愚以直諫主不避死亡之誅者臣山是也臣不敢以久逺諭願借秦以爲諭惟陛下少加意焉夫布衣韋帶之士修身於內成名於外而使後世不絕息至秦則不然貴爲天子富有天下賦斂重數百姓任罷赭衣半道羣盜滿山使天下之人戴目而視傾耳而聽一夫大謼天下響應者陳勝是也秦非徒如此也起咸陽而西至雍離宮三百鐘鼓帷帳不移而具又爲阿房之殿殿髙數十仞東西五里南圵千步從車羅騎四馬騖馳旌旗不撓爲宮室之麗至於此使其後世曾不得聚廬而托處焉爲馳道於天下東窮燕齊南極吳楚江湖之上瀕海之觀畢至道廣五十步三丈而樹厚築其外隠以金椎樹以靑松爲馳道之麗至於此使其後世曾不得邪徑而托足焉死塟乎驪山吏徒數十萬人曠日十年下徹三泉合采金石冶銅錮其內桼塗其外被以珠玉餙以翡翠中成觀遊上成山林爲塟薶之侈至於此使其後世曾不得蓬顆蔽冢而托塟焉秦以熊羆之力虎狼之心蠶食諸侯並吞海內而不篤禮義故天殃巳加矣臣昧死以聞願陛下少畱意而詳擇其中臣聞忠臣之事君也言切直則不用而身危不切直則不可以明道故切直之言明主所欲急聞忠臣之所以蒙死而竭知也地之磽者𨿽有善種不能生焉江臯河瀕𨿽有惡種無不猥大昔者夏商之季世𨿽闗龍逢箕子比干之賢身死亡而道不用文王之旹豪俊之士皆得竭其智芻蕘采薪之人皆得盡其力此周之所以興也故地之美者善飬禾君之仁者善飬士雷霆之所擊無不摧折者萬鈞之所壓無不糜滅者今人主之威非特雷霆也埶重非特萬鈞也開道而求諫和顏色而受之用其言而顯其身士猶恐懼而不敢自盡又廼況於縱欲恣行暴虐惡聞其過乎震之以威壓之以重則𨿽有堯舜之智孟賁之勇豈有不摧折者哉如此則人主不得聞其過失矣弗聞則社稷危矣古者聖王之制史在前書過失工誦箴諫瞽誦詩諫公卿比諫士傳言諫過庻人謗於道商旅議於市然後君得聞其過失也聞其過失而攺之見義而從之所以永有天下也天子之尊四海之內其義莫不爲臣然而養三老於太學親執醬而餽執爵而酳祝防在前祝鯁在後公卿奉杖大夫進履舉賢以自輔弼求修正之士使直諫故以天子之尊尊養三老視孝也立輔弼之臣者恐驕也置直諫之士者恐不得聞其過也學問至於芻蕘者求善無饜也商人庻人誹謗巳而攺之從善無不聽也昔者秦政力並萬國富有天下破六國以爲郡縣築長城以爲闗塞秦地之固大小之埶輕重之權其與一家之富一夫之彊胡可勝計也然而兵破於陳渉地奪於劉氏者何也秦王貪狼暴虐殘賊天下窮困萬民以適其欲也昔者周蓋千八百國以九州之民養千八百國之君用民之力不過歲三日什一而借君有餘財民有餘力而頌聲作秦皇帝以千八百國之民自養力罷不能勝其役財盡不能勝其求一君之身耳所以自養者馳騁弋獵之娛天下弗能供也勞罷者不得休息饑寒者不得衣食亡罪而死刑者無所告訴人與之爲怨家與之爲讎故天下壞也秦皇帝身在之時天下巳壞矣而弗自知也秦皇帝東巡狩至防稽瑯邪刻石著其功自以爲過堯舜統縣石鑄鐘簴篩土築阿房之宮自以爲萬世有天下也古者聖王作謚三四十世耳𨿽堯舜禹湯文武絫世廣徳以爲子孫基業無過二三十世者也秦皇帝曰死而以謚法是父子名號有時相襲也以一至萬則世世不相復也故死而號曰始皇帝其次曰二世皇帝者欲以一至萬也秦皇帝計其功徳度其後嗣世世無窮然身死才數月耳天下四面而攻之宗廟滅絕矣秦皇帝居滅絕之中而不自知者何也天下莫敢告也其所以莫敢告者何也亡養老之義亡輔弼之臣亡進諫之士縱恣行誅退誹謗之人殺直諫之士是以道防媮合茍容比其徳則賢於堯舜課其功則賢於湯武天下巳潰而莫之告也詩曰匪言不能胡此畏忌聽言則對譖言則退此之謂也又曰濟濟多士文王以寧天下未嘗亡士也然而文王獨言以寕者何也文王好仁則仁興得士而敬之則士用用之有禮義故不致其愛敬則不能盡其心不能盡其心則不能盡其力不能盡其力則不能成其功故古之賢君於其臣也尊其爵祿而親之疾則臨視之亡數死則往弔哭之臨其小斂大斂巳棺塗而後爲之服錫衰麻絰而三臨其喪未斂不飲酒食肉未塟不舉樂當宗廟之祭而死爲之廢樂故古之君人者於其臣也可謂盡禮矣服法服端容貌正顏色然後見之故臣下莫敢不竭力盡死以報其上功徳立於後世而令聞不亡也今陛下念思祖考術追厥功圖所以昭光鴻業休徳使天下舉賢良方正之士天下皆防防焉曰將興堯舜之道三王之功矣天下之士莫不精白以承休徳今方正之士皆在朝廷矣又選其賢者使爲常侍諸吏與之馳敺射獵一日再三出臣恐朝廷之解弛百官之墮於事也諸侯聞之又必怠於政矣陛下卽位親自勉以厚天下損食膳不聽樂減外徭衛卒止歳貢省廐馬以賦縣傳去諸苑以賦農夫出帛十萬餘匹以賑貧民禮髙年九十者一子不事八十者二算不事賜天下男子爵大臣皆至公卿發禦府金賜大臣宗族亡不被澤者赦罪人憐其亡發賜之巾憐其衣赭書其背父子兄弟相見也而賜之衣平獄緩刑天下莫不說喜是以元年膏雨降五穀登此天之所以相陛下也刑輕於它時而犯法者寡衣食多於前年而盜賊少此天下之所以順陛下也臣聞山東吏布詔令民𨿽老羸癃疾扶杖而往聽之願少須防毋死思見徳化之成也今功業方就名聞方昭四方鄕風今從豪俊之臣方正之士直與之日日獵射擊兔伐狐以傷大業絕天下之望臣竊悼之詩曰靡不有初鮮克有終臣不勝大願願少衰射獵以夏歲二月定明堂造太學修先王之道風行俗成萬世之基定然後惟陛下所幸耳古者大臣不媟故君子不常見其齊嚴之色肅敬之容大臣不得與宴遊方正修潔之士不得從射獵使皆務其方以髙其節則羣臣莫敢不正身修行盡心以稱大禮如此則陛下之道尊敬功業施於四海垂於萬世子孫矣誠不如此則行日壞而榮日減矣夫士修之於家而壞之於天子之廷臣竊湣之陛下與眾臣宴遊與大臣方正朝廷論議夫遊不失樂朝不失禮議不失計事之大者也

諫除鑄錢令對【文帝除鑄錢令山復上書諌以爲變先帝法非是又訟淮南王無大罪宜急令反國又言柴唐子爲不善足以戒章下詰責山對其言激切多指事意然終不加罰後復禁鑄錢】

錢者亡用器也而可以易富貴富貴者人主之操柄也令民爲之是與人主共操柄不可長也

公孫臣

論漢應土徳書【文帝十三年魯人公孫臣上書丞相張蒼好律曆以爲非是罷之明年黃龍見成紀召臣拜博士與諸生申明土徳革攺歷服色事其夏下詔有司皆曰古者天子夏親郊祀上帝於郊故曰郊於是夏四月文帝始幸雍郊見五畤祠衣皆上赤】

始秦得水徳今漢受之推終始傳則漢當土徳土徳之應見黃龍宜攺正朔易服色色上黃【漢書今作及】

丞相張蒼漢爲水徳奏

漢乃水徳之始河決金堤其符也年始冬十月色外黒內赤與徳相應如公孫臣言非也【漢書始作時非也作非是○史記】

文帝議郊祀詔

有異物之神見於成紀毋害於民歲以有年朕幾郊祀上帝諸神禮官議毋諱以朕勞【漢書○史記幾作祈朕勞作勞朕】

新垣平

立祠上帝奏【十三年趙人新垣平以望气見上言於是作渭陽五帝廟如雍五畤明年夏修祀光輝燭天遂貴平至上大夫】

長安東圵有神气成五采若人冠冕焉或曰東圵神明之舍西方神明之墓也天瑞下宜立祠上帝以合符應周鼎奏【平奏上使治廟汾陰南臨河欲祠出周鼎人有上書告平詐下吏誅夷之】

周鼎亡在泗水中今河決通於泗臣望東圵汾陰直有金寶气意周鼎其出乎兆見不迎則不至【並漢書】

季布【楚人終河東守】

寄諫竇長君書【布孝惠時爲郎中拜河東守文帝聞其賢召欲以爲禦史大夫人言其使酒難近復令之郡楚人曹生辯士數招權顧金錢與文帝竇后兄長君善布寄書諌之及曹丘生歸固請長君書見布使人先發書布果大怒待曹丘曹丘至則揖布曰楚人諺曰得黃金百不如得季布諾足下何以得此聲梁楚之間哉且僕與足下俱楚人使僕遊揚足下名於天下顧不美乎何足下距僕之深也布大說引爲上客季布名所以益聞者曹丘揚之也】

吾聞曹丘生非長者勿與通【史記】

西漢文紀卷六

欽定四庫全書

西漢文紀卷七

明梅鼎祚編鼂錯【潁川人以文學爲太常掌故錯爲人陗直刻深景帝時爲內史遷禦史大夫七國反爲爰盎所譛殺】

請教皇太子書【錯爲太子舍人門大夫遷博士主書文帝上善之於是拜錯爲太子家令得幸太子號曰智囊】

人主所以尊顯功名揚於萬世之後者以知術數也故人主知所以臨制臣下而治其眾則羣臣畏服矣知所以聴言受事則不欺蔽矣知所以安利萬民則海內必従矣知所以忠孝事上則臣子之行備矣此四者臣竊爲皇太子急之人臣之議或曰皇太子亡以知事爲也臣之愚誠以爲不然竊觀上世之君不能奉其宗廟而刼殺於其臣者皆不知術數者也皇太子所讀書多矣而未深知術數者也不問書說也夫多誦而不知其說所謂勞苦而不爲功臣竊觀皇太子材智髙奇馭射伎藝過人絕遠然於術數未有所守者以陛下爲心也竊願陛下幸擇聖人之術可用今世者以賜皇太子因時使太子陳明於前惟陛下裁察

言兵事書

【是時匈奴數冦邊文帝發兵禦之錯上書言兵事帝賜璽書寵答焉】

臣聞漢興已來胡虜數入邊地小入則小利大入則大利髙後時再入隴西攻城屠邑敺略畜產其後復入隴西殺吏卒大冦盜竊聞戰勝之威民气百倍敗兵之卒沒世不復自髙後以來隴西三困於匈奴矣民气破傷亡有勝意今玆隴西之吏賴社稷之神靈奉陛下之明詔和輯士卒底厲其節起破傷之民以當乘勝之匈奴用少擊眾殺一王敗其眾而有大利非隴西之民有勇怯乃將吏之制巧拙異也故兵法曰有必勝之將無必勝之民繇此觀之安邊境立功名在於良將不可不擇也臣又聞用兵臨戰合刃之急者三一曰得地形二曰卒服習三曰器用利兵法曰丈五之溝漸車之水山林積石經川丘阜屮木所在此步兵之地也車騎二不當一土山丘陵曼衍相屬平原廣野此車騎之地也步兵十不當一平陵相遠川谷居間仰髙臨下此弓弩之地也短兵百不當一兩陳相近平地淺屮可前可後此長防之地也劍楯三不當一萑葦竹蕭屮木蒙籠支葉茂接此矛鋋之地也長防二不當一曲道相伏險阸相薄此劍楯之地也弓弩三不當一士不選練卒不服習起居不精動靜不集趨利弗及避難不畢前擊後解與金鼓之音相失此不習勒卒之過也百不當十兵不完利與空手同甲不堅密與袒裼同弩不可以及遠與短兵同射不能中與亡矢同中不能入與亡鏃同此將不省兵之禍也五不當一故兵法曰器械不利以其卒予敵也卒不可用以其將予敵也將不知兵以其主予敵也君不擇將以其國予敵也四者兵之至要也臣又聞小大異形彊弱異埶險易異備夫卑身以事彊小國之形也合小以攻大敵國之形也以蠻夷攻蠻夷中國之形也今匈奴地形技藝與中國異上下山阪出入溪澗中國之馬弗與也險道傾仄且馳且射中國之騎弗與也風雨罷勞饑渴不困中國之人弗與也此匈奴之長技也若夫平原易地輕車突騎則匈奴之眾易撓亂也勁弩長防射疏及遠則匈奴之弓弗能格也堅甲利刄長短相雜遊弩往來什伍俱前則匈奴之兵弗能當也材官騶發矢道同的則匈奴之革笥木薦弗能支也下馬地鬭劍防相接去就相薄則匈奴之足弗能給也此中國之長技也以此觀之匈奴之長技三中國之長技五陛下又興數十萬之眾以誅數萬之匈奴眾寡之計以一擊十之術也𨿽然兵凶器戰危事也以大爲小以彊爲弱在俛仰之間耳夫以人之死爭勝跌而不振則悔之亡及也帝王之道出於萬全今降胡義渠蠻夷之屬來歸誼者其眾數千飲食長技與匈奴同可賜之堅甲絮衣勁弓利矢益以邊郡之良騎令明將能知其習俗和輯其心者以陛下之明約將之卽有險阻以此當之平地通道則以輕車材官制之兩軍相爲表裏各用其長技衡加之以眾此萬全之術也傳曰狂夫之言而明主擇焉臣錯愚陋昧死上狂言惟陛下財擇

文帝答鼂錯璽書

皇帝問太子家令上書言兵體三章聞之書言狂夫之言而明主擇焉今則不然言者不狂而擇者不明國之大患故在於此使夫不明擇於不狂是以萬聴而萬不當也

復言守邊備塞勸農力本當世急務二事

臣聞秦時北攻胡貉築塞河上南攻揚粵置戍卒焉其起兵而攻胡粵者非以衞邊地而救民死也貪戾而欲廣大也故功未立而天下亂且夫起兵而不知其埶戰則爲人禽屯則卒積死夫胡貉之地積陰之處也木皮三寸冰厚六尺食肉而飲酪其人密理鳥獸毳毛其性能寒楊粵之地少陰多陽其人疏理鳥獸希毛其性能暑秦之戍卒不能其水土戍者死於邊輸者僨於道秦民見行如往棄市因以讁發之名曰讁戍先發吏有讁及贅壻賈人後以嘗有市籍者又後以大父母父母嘗有市籍者後入閭取其左發之不順行者深恐有背畔之心凡民守戰至死而不降北者以計爲之也故戰勝守固則有拜爵之賞攻城屠邑則得其財鹵以富家室故能使其眾蒙矢石赴湯火視死如生今秦之發卒也有萬死之害而亡銖兩之報死事之後不得一算之復天下明知禍烈及已也陳勝行戍至於大澤爲天下先倡天下従之如流水者秦以威劫而行之之敝也胡人衣食之業不著於地其埶易以擾亂邊境何以明之胡人食肉飲酪衣皮毛非有城郭田宅之歸居如飛鳥走獸於廣壄美艸甘水則止艸盡水竭則移以是觀之往來轉徒時至時去此胡人之生業而中國之所以離南畮也今使胡人數處轉牧行獵於塞下或當燕代或當上郡北地隴西以備塞之卒卒少則入陛下不救則邊民絕望而有降敵之心救之少發則不足多發遠縣才至則胡又已去聚而不罷爲費甚大罷之則復入如此連年則中國貧苦而民不安矣陛下幸憂邊境遣將吏發卒以治塞甚大惠也然今遠方之卒守塞一嵗而更不知胡人之能不如選常居者家室田作且以備之以便爲之髙城深塹具藺石布渠答復爲一城其內城間百五十步要害之處通川之道調立城邑毋下千家爲中周虎落先爲室屋具田器乃募辠人及免徒復作令居之不足募以丁奴婢贖辠及輸奴婢欲以拜爵者不足乃募民之欲往者皆賜髙爵復其家予冬夏衣廩食能自給而止郡縣之民得買其爵以自增至卿其亡夫若妻者縣官買予之人情非有匹敵不能久安其處塞下之民祿利不厚不可使久居危難之地胡人入驅而能止其所驅者以其半予之縣官爲贖其民如是則邑裏相救助赴胡不避死非以徳上也欲全親戚而利其財也此與東方之戍卒不習地埶而心畏胡者功相萬也以陛下之時徒民實邊使遠方亡屯戍之事塞下之民父子相保亡系虜之患利施後世名稱聖明其與秦之行怨民相去遠矣

復言募民徙塞下事【文帝從錯言募民徙塞下錯復言徙塞下事】

陛下幸募民相徙以實塞下使屯戍之事益省輸將之費益寡甚大惠也下吏誠能稱厚惠奉明法存防所徙之老弱善遇其壯士和輯其心而勿侵刻使先至者安樂而不思故鄕則貧民相募而勸往矣臣聞古之徙遠方以實廣虛也相其陰陽之和嘗其水泉之味審其土地之宜觀其屮木之饒然後營邑立城制裏割宅通田作之道正阡陌之界先爲築室家有一堂二內門戶之閉置器物焉民至有所居作有所用此民所以輕去故鄕而勸之新邑也爲置醫巫以救疾病以修祭祀男女有昏生死相防墳墓相従種樹畜長室屋完安此所以使民樂其處而有長居之心也臣又聞古之制邊縣以備敵也使五家爲伍伍有長十長一里裏有假士四里一連連有假五百十連一邑邑有假皆擇其邑之賢材有護習地形知民心者居則習民於射法出則教民於應敵故卒伍成於內則軍政定於外服習以成勿令遷徙幼則同遊長則共事夜戰聲相知則足以相救晝戰目相見則足以相識讙愛之心足以相死如此而勸以厚賞威以重罰則前死不還踵矣所徙之民非壯有材力但費衣糧不可用也𨿽有材力不得良吏猶亡功也陛下絕匈奴不與和親臣竊意其冬來南也壹大治則終身創矣欲立威者始於折膠來而不能困使得气去後未易服也愚臣亡識惟陛下財察

說文帝貴粟奏【文帝感賈誼言始開籍田躬耕以勸百姓錯復說上以粟贖罪拜爵帝従其言令民入粟邊六百石爵上造稍增至四千石爲五大夫萬二千石爲大庶長各以多少級數爲差錯復奏言入粟免租乃詔除民田租稅】

聖王在上而民不凍饑者非能耕而食之織而衣之也爲開其資財之道也故堯禹有九年之水湯有七年之旱而國亡捐瘠者以畜積多而備先具也今海內爲一土地人民之眾不避湯禹加以亡天災數年之水旱而畜積未及者何也地有餘利民有餘力生谷之土未盡墾山澤之利未盡出也遊食之民未盡歸農也民貧則姦邪生貧生於不足不足生於不農不農則不地著不地著則離鄕輕家民如鳥獸𨿽有髙城深池嚴法重刑猶不能禁也夫寒之於衣不待輕暖饑之於食不待甘防饑寒至身不顧廉恥人情一日不再食則饑終嵗不制衣則寒夫腹饑不得食膚寒不得衣𨿽慈母不能保其子君安能以有其民哉明主知其然也故務民於農桑薄賦斂廣畜積以實倉廩備水旱故民可得而有也民者在上所以牧之趨利如水走下四方亡擇也夫珠玉金銀饑不可食寒不可衣然而眾貴之者以上用之故也其爲物輕防易臧在於把握可以周海內而亡饑寒之患此令臣輕背其主而民易去其鄕盜賊有所勸亡逃者得輕資也粟米布帛生於地長於時聚於力非可一日成也數石之重中人弗勝不爲姦邪所利一日弗得而饑寒至是故明君貴五穀而賤金玉今農夫五口之家其服役者不下二人其能耕者不過百畮百畮之收不過百石春耕夏耘秋獲冬臧伐薪樵治官府給繇役春不得避風塵夏不得避暑熱秋不得避陰雨冬不得避寒凍四時之間無日休息又私自送往迎來弔死問疾養孤長幼在其中勤苦如此尙復被水旱之災急政暴虐賦斂不時朝令而暮攺當具有者半賈而賣亡者取倍稱之息於是有賣田宅鬻子孫以償責者矣而商賈大者積貯倍息小者坐列販賣操其奇贏日遊都市乘上之急所賣必倍故其男不耕耘女不蠶織衣必文采食必粱肉亡農夫之苦有仟伯之得因其富厚交通王侯力過吏埶以利相傾千里遊敖冠蓋相望乘堅策肥履絲曳縞此商人所以兼並農人農人所以流亡者也今法律賤商人商人已富貴矣尊農夫農夫已貧賤矣故俗之所貴主之所賤也吏之所卑法之所尊也上下相反好惡乖迕而欲國富法立不可得也方今之務莫若使民務農而已矣欲民務農在於貴粟貴粟之道在於使民以粟爲賞罰今募天下入粟縣官得以拜爵得以除罪如此富人有爵農民有錢粟有所渫夫能入粟以受爵皆有餘者也取於有餘以供上用則貧民之賦可損所謂損有餘補不足令出而民利者也順於民心所補者三一曰主用足二曰民賦少三曰勸農功今令民有車騎馬一匹者復卒三人車騎者天下武備也故爲復卒神農之教曰有石城十仞湯池百步帶甲百萬而亡粟弗能守也以是觀之粟者王者大用政之本務令民入粟受爵至五大夫以上乃復一人耳此其與騎馬之功相去遠矣爵者上之所擅出於口而無窮粟者民之所種生於地而不乏夫得髙爵與免罪人之所甚欲也使天下人入粟於邊以受爵免罪不過三嵗塞下之粟必多矣

入粟免租奏

陛下幸使天下入粟塞下以拜爵甚大惠也竊恐塞卒之食不足用大渫天下粟邊食足以支五嵗可令入粟郡縣矣足支一嵗以上可時赦勿收農民租如此徳澤加於萬民民兪勤農時有軍役若遭水旱民不困乏天下安寧嵗孰且美則民大富樂矣

賢良防【文帝十五年詔有司察舉賢良文學士錯在選中上親策之時賈誼已死對奏者百餘人惟錯爲髙第由是遷中大夫】

文帝賢良策制

惟十有五年九月壬子皇帝曰昔者大禹勤求賢士施及方外四極之內舟車所至人迹所及靡不聞命以輔其不逮近者獻其明遠者通厥聰比善勠力以翼天子是以大禹能亡失徳夏以長楙髙皇帝親除大害去亂従並建豪英以爲官師爲諫諍輔天子之闕而翼戴漢宗也賴天之靈宗廟之福方內以安澤及四夷今朕獲執天子之正以承宗廟之祀朕旣不徳又不敏明弗能燭而智不能治此大夫之所著聞也故詔有司諸侯王三公九卿及主郡吏各帥其志以選賢良明於國家之大體通於人事之終始及能直言極諫者各有人數將以匡朕之不逮二三大夫之行當此三道朕甚嘉之故登大夫於朝親諭朕志大夫其上三道之要及永惟朕之不徳吏之不平政之不宣民之不寧四者之闕悉陳其志毋有所隠上以薦先帝之宗廟下以興愚民之休利著之於篇朕親覽焉觀大夫所以佐朕至與不至書之周之密之重之閉之興自朕躬大夫其正論毋枉執事烏虖戒之二三大夫其帥志毋怠

平陽侯臣窋汝陰侯臣竈潁陰侯臣何廷尉臣宜昌隴西太守臣昆邪所選賢良太子家令臣錯昧死再拜言臣竊聞古之賢主莫不求賢以爲輔翼故黃帝得力牧而爲五帝先大禹得咎繇而爲三王祖齊桓得管子而爲五伯長今陛下講於大禹及髙皇帝之建豪英也退托於不明以求賢良讓之至也臣竊觀上世之傳若髙皇帝之建功業陛下之徳厚而得賢佐皆有司之所覽刻於玉版蔵於金匱歷之春秋紀之後世爲帝者祖宗與天地相終今臣窋等乃以臣錯充賦甚不稱明詔求賢之意臣錯艸茅臣亡識知昧死上愚對曰詔策曰明於國家大體愚臣竊以古之五帝明之臣聞五帝神聖其臣莫能及故自親事處於法宮之中明堂之上動靜上配天下順地中得人故眾生之類亡不覆也根著之徒亡不載也燭以光明亡偏異也徳上及飛鳥下至水虫艸木諸產皆被其澤然後陰陽調四時節日月光風雨時膏露降五穀熟祅孽滅賊气息民不疾疫河出圗洛出書神龍至鳳鳥翔徳澤滿天下靈光施四海此謂配天地治國大體之功也詔策曰通於人事終始愚臣竊以古之三王明之臣聞三王臣主俱賢故合謀相輔計安天下莫不本於人情人情莫不欲壽三王生而不傷也人情莫不欲富三王厚而不困也人情莫不欲安三王扶而不危也人情莫不欲逸三王節其力而不盡也其爲法令也合於人情而後行之其動眾使民也本於人事然後爲之取人以已內恕及人情之所惡不以彊人情之所欲不以禁民是以天下樂其政歸其徳望之若父母従之若流水百姓和親國家安寧名位不失施及後世此明於人情終始之功也詔策曰直言極諫愚臣竊以五伯之臣明之臣聞五伯不及其臣故屬之以國任之以事五伯之佐之爲人臣也察身而不敢誣奉法令不容私盡心力不敢矜遭患難不避死見賢不居其上受祿不過其量不以亡能居尊顯之位自行若此可謂方正之士矣其立法也非以苦民傷眾而爲之機陷也以之興利除害尊主安民而救暴亂也其行賞也非虛取民財妄予人也以勸天下之忠孝而明其功也故功多者賞厚功少者賞薄如此斂民財以顧其功而民不恨者知與而安已也其行罰也非以忿怒妄誅而従暴心也以禁天下不忠不孝而害國者也故辠大者罰重辠小者罰輕如此民𨿽伏辠至死而不怨者知辠罰之至自取之也立法若此可謂平正之吏矣法之逆者請而更之不以傷民主行之暴者逆而復之不以傷國救主之失補主之過揚主之美明主之功使主內亡邪辟之行外亡騫污之名事君若此可謂直言極諫之士矣此五伯之所以徳匡天下威振諸侯功業甚美名聲章明舉天下之賢王五伯與焉此身不及其臣而使得直言極諫補其不逮之功也今陛下人民之眾威武之重徳惠之厚令行禁止之勢萬萬於五伯而賜愚臣策曰匡朕之不逮愚臣何足以識陛下之髙明而奉承之詔策曰吏之不平政之不宣民之不寧愚臣竊以秦事明之臣聞秦始並天下之時其主不及三王而臣不及其佐然功力不遲者何也地形便山川利財用足民利戰其所與並者六國六國者臣主皆不肖謀不輯民不用故當此之時秦最富彊夫國富彊而鄰國亂者帝王之資也故秦能兼六國立爲天子當此之時三王之功不能進焉及其末塗之衰也任不肖而信讒賊宮室過度耆欲亡極民力罷盡賦斂不節矜奮自賢羣臣恐諛驕溢縦恣不顧患禍妄賞以隨喜意妄誅以快怒心法令煩憯刑罰暴酷輕絕人命身自射殺天下寒心莫安其處姦邪之利乘其亂法以成其威獄官主斷生殺自恣上下瓦解各自爲制秦始亂之時吏之所先侵者貧人賤民也至其中節所侵者富人吏家也及其末塗所侵者宗室大臣也是故親疏皆危外內咸怨離散逋逃人有走心陳勝先倡天下大潰絕祀亡世爲異姓福此吏不平政不宣民不寧之禍也今陛下配天象地覆露萬民絕秦之迹除其亂法躬親本事廢去淫末除苛解嬈寛大愛人肉刑不用辠人亡帑非謗不治鑄錢者除通闗去塞不孽諸侯賔禮長老愛防少孤辠人有期後宮出嫁尊賜孝悌農民不租明詔軍師愛士大夫求進方正廢退姦邪除去陰刑害民者誅憂勞百姓列侯就都親耕節用視民不奢所爲天下興利除害變法易故以安海內者大功數十皆上世之所難及陛下行之道純徳厚元元之民幸矣詔策曰永惟朕之不徳愚臣不足以當之詔策曰悉陳其志毋有所隠愚臣竊以五帝之賢臣明之臣聞五帝其臣莫能及則自親之三王臣主俱賢則共憂之五伯不及其臣則任使之此所以神明不遺而賢聖不廢也故各當其世而立功徳焉傳曰往者不可及來者猶可待能明其世者謂之天子此之謂也竊聞戰不勝者易其地民貧窮者變其業今以陛下神明徳厚資財不下五帝臨制天下至今十有六年民不益富盜賊不衰邊境未安其所以然意者陛下未之躬親而待羣臣也今執事之臣皆天下之選已然莫能望陛下淸光譬之猶五帝之佐也陛下不自躬親而待不望淸光之臣臣竊恐神明之遺也日損一日嵗亡一嵗日月益暮盛徳不及究於天下以傳萬世愚臣不自度量竊爲陛下惜之昧死上狂惑屮茅之愚臣言惟陛下財擇

說景帝削吳【錯文帝時數上書言吳過可削帝不忍以此吳王濞日益橫景帝卽位錯爲禦史大夫說上三年楚趙以過削郡縣廷臣方議削吳吳與楚七國俱反】

昔髙帝初定天下昆弟少諸子弱大封同姓故孽子悼惠王王齊七十二城庶弟元王王楚四十城兄子王吳五十餘城封三庶孽分天下半今吳王前有太子之隙詐稱病不朝於古法當誅文帝不忍因賜幾杖徳至厚也不攺過自新乃益驕恣公卽山鑄錢煮海爲鹽誘天下亡人謀作亂逆今削之亦反不削亦反削之其反亟禍小不削之其反遲禍大

陶靑【作嚴靑翟誤辧見後史記莊靑翟本姓莊以漢明諱攺】

劾鼂錯奏【景帝時錯遷爲禦史大夫更定法令侵削諸侯及吳楚七國反以誅錯爲名錯欲令上自將兵而身居守會爰盎入言上計獨斬錯赦七國復其故地則兵可罷於是丞相靑翟中尉嘉廷尉歐劾奏錯要斬制可按景帝紀元年遣禦史大夫靑翟與匈奴和親文穎注曰姓嚴諱靑翟臣瓉曰此陶靑也荘靑翟乃自武帝時人此紀誤師古曰後人傳習不曉妄增翟字耳鼎又按史記漢書二表孝景二年陶靑爲丞相三年正月鼂錯有罪要斬則劾奏錯者正陶靑其誤與紀同而錯傳注未及辧靑翟以孝武元狩五年始爲丞相元鼎二年坐張湯自殺此何得云靑翟也】

吳王反逆亡道欲危宗廟天下所當共誅今禦史大夫錯議曰兵數百萬獨屬羣臣不可信陛下不如自出臨兵使錯居守徐僮之旁吳所未下者可以予吳錯不稱陛下徳信欲疏羣臣百姓又欲以城邑予吳亡臣子禮大逆亡道錯當要斬父母妻子同產亡少長皆棄市臣請論如法

鄒陽【齊人吳王濞招致四方名士陽與吳嚴忌枚乘等俱仕皆以文辧著名】

諫吳王濞書

【吳王以太子事怨望陰有邪謀陽上書以事尙隠故先引秦爲諭因道諸國之難王不內】

臣聞秦倚曲臺之宮懸衡天下畫地而不犯兵加胡越至其晚節末路張耳陳勝連従兵之據以叩函谷咸陽遂危何則列郡不相親萬室不相救也今胡數涉北河之外上覆飛鳥下不見伏菟鬭城不休救兵不止死者相隨輦車相屬轉粟流輸千里不絕何則彊趙責於河間六齊望於惠後城陽顧於盧博三淮南之心思墳墓大王不憂臣恐救兵之不専胡馬遂進窺於邯鄲越水長沙還舟靑陽𨿽使梁並淮陽之兵下淮東越廣陵以遏越人之糧漢亦折西河而下北守漳水以輔大國胡亦益進越亦益深此臣之所爲大王患也臣聞交龍防首奮翼則浮雲出流霧雨咸集聖王底節修徳則遊談之士歸義思名今臣盡智畢議易精極慮則無國不可姦飾固陋之心則何王之門不可曳長裾乎然臣所以歷數王之朝背淮千里而自致者非惡臣國而樂吳民也竊髙下風之行尢說大王之義故願大王之無忽察聴其志臣聞鷙鳥累百不如一鶚夫全趙之時武力鼎士袨服叢臺之下者一旦成市而不能止幽王之湛患淮南連山東之俠死士盈朝不能還厲王之西也然而計議不得𨿽諸賁不能安其位亦明矣故願大王審畫而已始孝文皇帝據闗入立寒心銷志不明求衣自立天子之後使東牟朱虛東襃義父之後深割嬰兒王之壤子王梁代益以淮陽卒僕濟北囚弟於雍者豈非象新垣平等哉今天子新據先帝之遺業左規山東右制闗中變權易埶大臣難知大王弗察臣恐周鼎復起於漢新垣過計於朝則我吳遺嗣不可期於世矣髙皇帝燒棧道水章邯兵不畱行收獘民之倦東馳函谷西楚大破水攻則章邯以亡其城陸擊則荊王以失其地此皆國家之防者也願大王熟察之【漢書不犯文選作人不犯不止作不至無國不可姦作無國而不可幹志一作至水一作灌黃震曰本未免戰國諸遊士之餘習能持正論可嘉唐順之曰此文辭極防陽知吳王陰結連齊趙淮南胡越故先言趙齊城陽淮南諸國各有私怨欲申其志不肯専爲吳時趙王遂北連匈奴吳王濞素事三越故又言漢皆有以待之胡越亦自受敵救兵之不専也】

獄中上梁孝王武書【武文帝次子初封淮陽】

【鄒陽枚乘嚴忌知吳不可說皆去之梁従孝王遊陽慷慨不茍合羊勝公孫詭疾陽惡之孝王下陽吏將殺之陽客遊以讒見禽恐死而負絫從獄中上書王使人出之卒爲上客】

臣聞忠無不報信不見疑臣常以爲然徒虛語耳昔者荊軻慕燕丹之義白虹貫日太子畏之衞先生爲秦畫長平之事太白蝕昴而昭王疑之夫精變天地而信不諭兩主豈不哀哉今臣盡忠竭誠畢議願知左右不明卒従吏訊爲世所疑是使荊軻衞先生復起而燕秦不悟也願大王孰察之昔卞和獻寶楚王刖之李斯竭忠胡亥極刑是以箕子佯狂接輿辟世恐遭此患也願大王孰察卞和李斯之意而後楚王胡亥之聴無使臣爲箕子接輿所笑臣聞比干剖心子胥鴟夷臣始不信乃今知之願大王孰察少加憐焉諺曰有白頭如新傾蓋如故何則知與不知也故昔樊於期逃秦之燕借荊軻首以奉丹之事王奢去齊之魏臨城自剄以卻齊而存魏夫王奢樊於期非新於齊秦而故於燕魏也所以去二國死兩君者行合於志而慕義無窮也是以蘇秦不信於天下而爲燕尾生白圭戰亡六城爲魏取中山何則誠有以相知也蘇秦相燕燕人惡之於王王按劍而怒食以駃騠白圭顯於中山中山人惡之魏文侯文侯投之以夜光之璧何則兩主二臣剖心析肝相信豈移於浮辭哉故女無美惡入宮見妬士無賢不肖入朝見嫉昔者司馬喜髕腳於宋卒相中山範睢折脇折齒於魏卒爲應侯此二人者皆信必然之畫捐朋黨之私挾孤獨之位故不能自免於嫉妬之人也是以申徒狄自沈於河徐衍負石入海不容於世義不茍取比周於朝以移主上之心故百里奚乞食於路繆公委之以政寧戚飯牛車下而桓公任之以國此二人者豈借宦於朝假譽於左右然後二主用之哉感於心合於行親於膠漆昆弟不能離豈惑於眾口哉故偏聴生姦獨任成亂昔者魯聴季孫之說而逐孔子宋聴子罕之計而囚墨翟夫以孔墨之辧不能自免於讒諛而二國以危何則眾口鑠金積毀銷骨也是以秦用戎人由余而霸中國齊用越人蒙而彊威宣此二國豈拘於俗牽於世系阿偏之辭哉公聴並觀垂名當世故意合則胡越爲昆弟由余越人蒙是矣不合則骨肉出逐不收朱象管蔡是矣今人主誠能用齊秦之義後宋魯之聴則五伯不足稱三王易爲也是以聖王覺寤捐子之之心而能不說於田常之賢封比干之後修孕婦之墓故功業復就於天下何則欲善無厭也夫晉文公親其讎彊霸諸侯齊桓公用其仇而一匡天下何則慈仁慇懃誠加於心不可以虛辭借也至夫秦用商鞅之法東弱韓魏兵彊天下而卒車裂之越用大夫種之謀禽勁吳伯中國而卒誅其身是以孫叔敖三去相而不悔於陵子仲辭三公爲人灌園今人主誠能去驕傲之心懷可報之意披心腹見情素墮肝膽施徳厚終與之窮達無愛於士則桀之狗可使吠堯而蹠之客可使刺由況因萬乘之權假聖王之資乎然則荊軻之湛七族要離之燒妻子豈足道哉臣聞明月之珠夜光之璧以闇投人於道路人無不按劍相眄者何則無因而至前也蟠木根柢輪囷離詭而爲萬乘器者何則以左右先爲之容也故無因至前𨿽出隋侯之珠夜光之璧尢結怨而不見徳故有人先談則以枯木朽株樹功而不忘今夫天下布衣窮居之士身在貧賤𨿽包堯舜之術挾伊管之辯懷龍逢比干之意欲盡忠當世之君而素無根柢之容𨿽竭精思欲開忠信輔人主之治則人主必有按劍相眄之迹是使布衣不得爲枯木朽株之資也是以聖王制世禦俗獨化於陶鈞之上而不牽於卑亂之語不奪於眾多之口故秦皇帝任中庶子蒙嘉之言以信荊軻之說而匕首竊發周文王獵涇渭載呂尙而歸以王天下故秦信左右而殺周用烏集而王何則以其能越拘攣之語馳域外之議獨觀於昭曠之道也今人主沈於諂防之辭牽於帷裳之制使不羈之士與牛驥同皁此鮑焦所以忿於世而不畱富貴之樂也臣聞盛飾入朝者不以利污義砥礪名號者不以欲傷行故縣名勝母而曾子不入邑號朝歌而墨子回車今欲使天下寥廓之士攝於威重之權主於位勢之貴故回面污行以事諂諛之人而求親近於左右則士伏死堀穴巖巖之中耳安肯有盡忠信而趨闕下者哉【史記所笑劉向作所嘆如新如故作而新而故入宮作居宮蹈雍作蹈流借宦作借官囚墨翟作逐墨翟人主作世主窮達作窮通狗作犬是使士不得爲作不得當蒙嘉作蒙恬而殺作而弒盡忠信作盡精神太史公曰鄒陽辭𨿽不遜然其比物連類有足悲者亦可謂抗直不撓矣眞徳秀曰此篇用事太多文亦侵趨於偶儷然其論讒毀之禍至痛切可爲世戒焉徐中行曰鄒陽書前實後虛韓非說難前虛後實此綴文之妙所以冠絕古今】

同前【漢書】

臣聞忠無不報信不見疑臣常以爲然徒虛語耳昔荊軻慕燕丹之義白虹貫日太子畏之衞先生爲秦畫長平之事太白食昴昭王疑之夫精變天地而信不諭兩主豈不哀哉今臣盡忠竭誠畢議願知左右不明卒従吏訊爲世所疑是使荊軻衞先生復起而燕秦不寤也願大王孰察之昔玉人獻寶楚王誅之李斯竭忠胡亥極刑是以箕子佯狂接輿避世恐遭此患也願大王察玉人李斯之意而後楚王胡亥之聴毋使臣爲箕子接輿所笑臣聞比干剖心子胥防夷臣始不信乃今知之願大王孰察少加憐焉語曰有白頭如新傾蓋如故何則知與不知也故樊於期逃秦之燕借荊軻首以奉丹事王奢去齊之魏臨城自剄以卻齊而存魏夫王奢樊於期非新於齊秦而故於燕魏也所以去二國死兩君者行合於志慕義無窮也是以蘇秦不信於天下爲燕尾生白圭戰亡六城爲魏取中山何則誠有以相知也蘇秦相燕人惡之燕王燕王按劍而怒食以駃騠白圭顯於中山人惡之於魏文侯文侯賜以夜光之璧何則兩主二臣剖心折肝相信豈移於浮辭哉故女無美惡入宮見妒士無賢不肖入朝見嫉昔司馬喜臏腳於宋卒相中山範雎折脇折齒於魏卒爲應侯此二人者皆信必然之畫捐朋黨之私挾獨孤之交故不能自免於嫉妒之人也是以申屠狄蹈雍之河徐衍負石入海不容於世義不茍取比周於朝以移主上之心故百里奚乞食於道路繆公委之以政寧戚飯牛車下桓公任之以國此二人者豈素宦於朝借譽於左右然後二主用之哉感於心合於行堅如膠漆昆弟不能離豈惑於眾口哉故偏聴生姦獨任成亂昔魯聴季孫之說逐孔子宋任子冉之計囚墨翟夫以孔墨之辯不能自免於讒諛而二國以危何則眾口鑠金積毀銷骨也秦用戎人由余而伯中國齊用越人子臧而彊威宣此二國豈系於俗牽於世系奇偏之浮辭哉公聴並觀垂名當世故意合則胡越爲兄弟由餘子臧是矣不合則骨肉爲讎敵朱象管蔡是矣今人主誠能用齊秦之明後魯宋之聴則五伯不足侔而三王易爲也是以聖王覺寤捐子之之心而不說田常之賢封比干之後修孕婦之墓故功業覆於天下何則欲善亡厭也夫晉文親其讎彊伯諸侯齊桓用其仇而一匡天下何則慈仁殷勤誠加於心不可以虛辭借也至夫秦用商鞅之法東弱韓魏力彊天下卒車裂之越用大夫種之謀禽勁吳而伯中國遂誅其身是以孫叔敖三去相而不悔於陵子仲辭三公爲人灌園今人主誠能去驕傲之心懷可報之意披心腹見情素墮肝膽施徳厚終與之窮達無愛於士則桀之犬可使吠堯跖之客可使刺由何況因萬乘之權假聖王之資乎然荊軻湛七族要離燔妻子豈足爲大王道哉臣聞明月之珠夜光之璧以闇投人於道眾莫不按劍相眄者何則無因而至前也蟠木根抵輪囷離奇而爲萬乘器者以左右先爲之容也故無因而至前𨿽出隋珠和璧祗怨結而不見徳有人先遊則枯木朽株樹功而不忘今夫天下布衣窮居之士身在貧羸𨿽蒙堯舜之術挾伊管之辧懷龍逢比干之意而素無根抵之容𨿽竭精神欲開忠於當世之君則人主必襲按劍相眄之迹矣是使布衣之士不得爲枯木朽株之資也是以聖王制世禦俗獨化於陶鈞之上而不牽乎卑亂之語不奪乎眾多之口故秦皇帝任中庶子蒙之言以信荊軻而匕首竊發周文王獵涇渭載呂尙歸以王天下秦信左右而亡周用烏集而王何則以其能越攣拘之語馳域外之議獨觀虖昭曠之道也今人主沈諂諛之辭牽帷廧之制使不羈之士與牛驥同皁此鮑焦所以憤於世也臣聞盛飾入朝者不以私污義底厲名號者不以利傷行故里名勝母曾子不入邑號朝歌墨子回車今欲使天下廖廓之士籠於威重之權脇於位埶之貴回面污行以事諂諛之人而求親近於左右則士有伏死堀穴巖藪之中耳安有盡忠信而趨闕下者哉

同前【漢紀作疏】

臣聞忠無不報信不見疑蓋有以然今定虛矣昔者荊軻慕燕丹之義白虹貫日太子畏之衞先生爲秦畫長平之策太白蝕昴昭王疑之夫精誠變於天地而信不諭於兩主豈不哀哉今臣盡忠畢義左右不明卒従吏訊爲世所疑是使荊軻衞先生復出而燕秦不悟矣昔玉人獻寶楚王誅之李斯竭忠胡亥極刑是以箕子佯狂接輿避世恐遭此患也願大王察玉人李斯之意然後攺楚王胡亥之聴無使臣爲箕子接輿所笑夫偏聴生姦獨任成亂是以魯聴季孫之說而逐孔子宋信子罕之計而囚墨翟夫以孔墨之辧不能自免於讒諛而二國以危者何則眾口爍金積毀銷骨臣聞明月之珠夜光之璧以闇投之人莫不按劍而怒何則無因而至前也蟠木根柢輪囷離奇而爲萬乘之器者以左右先爲之容也故女無美惡入宮見妒士無賢愚入朝見嫉昔司馬喜臏腳於宋卒相中山範睢折脇於魏卒爲應侯此二人者信必然之畫捐朋黨之私挾孤特之交故不能自免於讒諛之人是以申徒狄蹈雍之河徐衍負石入海皆不容於世義不茍取比周於朝百里奚乞食於路秦穆公授之以政寧戚飯牛車下齊桓公任之以國此二人者豈素宦於朝假譽於左右哉感於心合於行堅如膠漆眾口所不能離豈惑於浮辭哉是以聖主不牽於卑亂之語不奪於眾多之口獨化於陶鈞之上而觀乎昭曠之道臣聞盛飾入朝者不以私污義砥礪名號者不以利傷行今欲使天下寥廓之士誘於威重之權脇於勢位之貴回面污行以事諂諛之人而求親近於左右則士有伏死窟穴巖石之中耳安肯盡忠信而趣闕下者哉

枚乘【字叔淮陰人遊吳與梁景帝召拜農都尉以病去官復遊梁及武帝以安車蒲輪徴乘道死】

諫吳王濞書

【乘爲濞郎中吳王之初怨望謀爲逆也乘奏書諫之吳王不納乘去而之梁】

臣聞得全者全昌失全者全亡舜無立錐之地以有天下禹無十戶之聚以王諸侯湯武之土不過百里上不絕三光之明下不傷百姓之心者有王術也故父子之道天性也忠臣不避重誅以直諫則事無遺策功流萬世臣乘願披腹心而效愚忠惟大王少加意念惻怛之心於臣乘言夫以一縷之任系千鈞之重上縣無極之髙下垂不測之淵𨿽甚愚之人猶知哀其將絕也馬方駭鼓而驚之系方絕又重鎭之系絕於天不可復結隊入深淵難以復出其出不出間不容髮能聴忠臣之言百舉必脫必若所欲爲危於絫卵難於上天變所欲爲易於反掌安於泰山今欲極天命之壽敝無窮之樂究萬乘之埶不出反掌之易以居泰山之安而欲乘絫卵之危走上天之難此愚臣之所以爲大王或也人性有畏其景而惡其迹者卻背而走迹愈多景愈疾不知就陰而止景滅迹絕欲人勿聞莫若勿言欲人勿知莫若勿爲欲湯之凔一人炊之百人揚之無益也不如絕薪止火而已不絕之於彼而救之於此譬猶抱薪而救火也養由基楚之善射者也去楊葉百步百發百中楊葉之大加百中焉可謂善射矣然其所止乃百步之內耳比於臣乘未知操弓持矢也福生有基禍生有胎納其基絕其胎禍何自來泰山之穿石單極之防斷幹水非石之鑽索非木之鋸漸靡使之然也夫銖銖而稱之至石必差寸寸而度之至丈必過石稱丈量徑而寡失夫十圍之木始生如蘗足可搔而絕手可擢而拔據其未生先其未形也磨礱底厲不見其損有時而盡種樹畜養不見其益有時而大積徳絫行不知其善有時而用棄義背理不知其惡有時而亡臣願大王孰計而身行之此百世不易之道也【漢書班固贊曰鄒陽枚乘遊於危國然卒免刑戮者以其言正也眞徳秀曰磨礱數句此天下名言】

【故武王諤諤而昌紂嘿嘿而亡君無諤諤之臣父無諤諤之子兄無諤諤之弟夫無諤諤之妻士無諤諤之友其亡可待故曰君失之臣得之父失之子得之兄失之弟得之夫失之婦得之士失之友得之故無亡國破家悖父亂子放兄棄弟狂夫淫婦絕交敗友者也太平禦覽載諫吳王書譬猶抱薪而救火也後有此一段】

同前【說苑】

【孝景皇帝時吳王濞反梁孝王郎中枚乘字叔聞之爲書諫王吳王不聴卒死丹徒】

君王之外臣乘竊聞得全者全昌失全者全亡舜無立錐之地以有天下禹無十戶之聚以王諸侯湯武之地方不過百里上不絕三光之明下不傷百姓之心者有王術也故父子之道天性也忠臣不敢避誅以直諫故事無廢業而功流於萬世也臣誠願披腹心而效愚忠恐大王不能用之臣誠願大王少加意念惻怛之心於臣乘之言夫以一縷之任系千鈞之重上懸之無極之髙下垂之不測之淵𨿽甚愚之人且猶知哀其將絕也馬方駭而重驚之系方絕而重鎭之系絕於天不可復結墜入深淵難以復出其出不出間不容髮誠能用臣乘言一舉必脫必若所欲爲危如重卵難於上天變所欲爲易於反掌安於泰山今欲極天命之壽獘無窮之樂保萬乘之勢不出反掌之易以居太山之安乃欲乘重卵之危走上天之難此愚臣之所大惑也人性有畏其影而惡其迹者卻背而走無益也不如就陰而止影滅迹絕欲人勿聞莫若勿言欲人勿知莫若勿爲欲湯之冷令一人炊之百人揚之無益也不如絕薪止火而已不絕之於彼而救之於此譬猶抱薪救火也養由基楚之善射者也去楊葉百步百發百中楊葉之小而加百中焉可謂善射矣所止乃百步之中耳比於臣未知操弓持矢也福生有基禍生有胎納其基絕其胎禍従何來哉泰山之澑穿石引繩久之乃以挈木水非石之鑽繩非木之鋸也而漸靡使之然夫銖銖而稱之至石必差寸寸而度之至丈必過石稱丈量徑而寡失夫十圍之木始生於蘗可引而絕可擢而拔據其未生先其未形磨礱砥礪不見其損有時而盡種樹畜長不見其益有時而大徳積修行不知其善有時而用行惡爲非棄義背理不知其惡有時而亡臣誠願大王孰計而身行之此百王不易之道也【全昌全亡文選並無全字百王作百代】

重諫吳王書【漢書作說吳王】

【鼂錯爲禦史大夫謀削諸王地吳王與諸國反以誅錯爲名漢斬錯以謝諸王乘於是復上書說王使罷兵吳王不用卒見禽滅漢旣平七國乘由此知名】

昔秦西舉胡戎之難北備楡中之闗南距羌笮之塞東當六國之従六國乘信陵之籍明蘇秦之約厲荊軻之威並力一心以備秦然秦卒禽六國滅其社稷而並天下者何也則地利不同而民輕重不等也今漢據全秦之地兼六國之眾修戎狄之義而南朝羌笮此其與秦地相什而民相百大王之所明知也今夫讒諛之臣爲大王計者不論骨肉之義民之輕重國之大小以爲吳禍此臣之所以爲大王患也夫舉吳兵以訾於漢譬猶蠅蚋之附羣牛腐肉之齒利劍鋒接必無事矣天下聞吳率失職諸侯願責先帝之遺約今漢親誅其三公以謝前過是大王之威加於天下而功越於湯武也夫吳有諸侯之位而富實於天子有隠匿之名而居過於中國夫漢並二十四郡十七諸侯方輸錯出軍行數千里不絕於郊其珍怪不如山東之府轉粟西向陸行不絕水行滿河不如海陵之倉修治上林雜以離宮積聚玩好圈守禽獸不如長洲之苑遊曲臺臨上路不如朝夕之池深壁髙壘副以闗城不如江淮之險此臣之所爲大王樂也今大王還兵疾歸尙得十半不然漢知吳有吞天下之心赫然加怒遣羽林黃頭循江而下襲大王之都魯東海絕吳之饟道梁王飾車騎習戰射積粟固守以備滎陽待吳之饑大王𨿽欲反都亦不得已夫三淮南之計不負其約齊王殺身以滅其迹四國不得出兵其郡趙囚邯鄲此不可掩亦已明矣今大王已去千里之國而制於十里之內矣張韓將北地弓髙宿左右兵不得下壁軍不得太息臣竊哀之願大王孰察焉【文選張韓謂張羽韓安國弓髙侯韓穨當昔書作昔者並天下者何也作並天下是何也天下聞吳作天子富】

【實作實富出軍作出運郊作道臣之所爲大王樂爲下有以字吞天下之心下有也字六國之従荀悅漢紀作六國之鋒蘇秦之約作蘇秦之要何也作何則尙得十半作可十得其半魯東海絕吳之饟道作據東海之地絕吳饟道張韓將北地髙宿左右作張韓之將北地弓髙宿衞左右劉攽曰此枚乘說吳王后是後人以吳事寓言爾故言齊王殺身等事不同又卭筰武帝始通此已雲南距羌筰之塞益非師古曰齊王傳吳楚平齊王乃自殺今此枚乘諫書卽已稱之二傳不同當有誤者劉奉世曰按諸傳吳王正月先起兵二月敗走中間五十日耳三國圍齊三月不能下漢兵至乃引歸解圍而後齊王自殺則當在吳走後一月外事又乘此書云梁固守以待吳饑則是未饑以前安得已知齊王殺身與四國不得出兵及趙囚之詳疑乘書非眞事後追加之或傳之者增之也】

七發

楚太子有疾而吳客往問之曰伏聞太子玉體不安亦少間乎太子曰憊謹謝客客因稱曰今時天下安寧四宇和平太子方富於年意者久耽安樂日夜無極邪气襲逆中若結轖紛屯澹淡噓唏煩酲惕惕怵怵臥不得瞑虛中重聴惡聞人聲精神越渫百病咸生聰明昡曜悅怒不平久執不廢大命乃傾太子豈有是乎太子曰謹謝客賴君之力時時有之然未至於是也客曰今夫貴人之子必宮居而閨處內有保母外有傅父欲交無所飲食則溫淳甘膬脭醲肥厚衣裳則雜遝曼暖燂爍熱暑𨿽有金石之堅猶將銷鑠而挺解也況其在筋骨之間乎哉故曰縦耳目之欲恣支體之安者傷血脈之和且夫出輿入輦命曰蹷痿之機洞房淸風命曰寒熱之媒皓齒蛾眉命曰伐性之斧甘脆肥醲命曰腐腸之藥今太子膚色靡曼四支委隨筋骨挺解血脈淫濯手足惰窳越女侍前齊姬奉後往來遊醼縦恣乎曲房隠間之中此甘餐毒藥戲猛獸之爪牙也所従來者至深遠淹滯永久而不廢𨿽令扁鵲治內巫咸治外尙何及哉今如太子之病者獨宜世之君子博見彊識承間語事變度易意常無離側以爲羽翼淹沈之樂浩蕩之心遁佚之志其奚由至哉太子曰諾病已請事此言客曰今太子之病可無藥石鍼刺炙療而已可以要言妙道說而去也不欲聞之乎太子曰僕願聞之客曰龍門之桐髙百尺而無枝中鬱結之輪菌根扶疏以分離上有千仞之峯下臨百丈之谿湍流遡波又澹淡之其根半死半生冬則烈風漂霰飛雪之所激也夏則雷霆霹靂之所感也朝則鸝黃鳱鴠鳴焉暮則羈雌迷鳥宿焉獨鵠晨號乎其上鵾雞哀鳴翔乎其下於是背秋涉冬使琴摯斫斬以爲琴野繭之絲以爲弦孤子之鉤以爲隠九寡之珥以爲約使師堂操暢伯子牙爲之歌歌曰麥秀兮雉朝飛向虛壑兮背槁槐依絕區兮臨回溪飛鳥聞之翕翼而不能去野獸聞之垂耳而不能行蚑蟜螻蟻聞之柱喙而不能前此亦天下之至悲也太子能彊起聴之乎太子曰僕病未能也

客曰犓牛之腴菜以筍蒲肥狗之和冒以山膚楚苗之食安胡之飯搏之不解一啜而散於是使伊尹煎熬易牙調和熊蹯之臑勺藥之醤薄耆之炙鮮鯉之鱠秋黃之蘇白露之茹蘭英之酒酌以滌口山梁之餐豢豹之胎小飯大歠如湯沃雪此亦天下之至美也太子能彊起嘗之乎太子曰僕病未能也

客曰鐘岱之牡齒至之車前似飛鳥後類駏虛穱麥服處躁中煩外羈堅轡附易路於是伯樂相其前王良造父爲之禦秦缺樓季爲之右此兩人者馬佚能止之車覆能起之於是使射千鎰之重爭千里之逐此亦天下之至駿也太子能彊起乘之乎太子曰僕病未能也客曰旣登景夷之臺南望荊山北望汝海左江右湖其樂無有於是使博辯之士原本山川極命艸木比物屬事離辭連類浮游覽觀乃下置酒於娛懷之宮連廊四注臺城層構紛紜綠輦道邪交隍池紆曲混章白鷺孔鳥鶤鵠鵷雛防防翠鬛紫纓螭龍徳牧邕邕羣鳴陽魚騰躍奮翼振鱗漃漻防蓼蔓艸芳苓女桑河栁素葉紫莖苗松豫章條上造天梧桐並閭極望成林眾芳芬郁亂於五風従容猗靡消息陽陰列坐縦酒蕩樂娛心景春佐酒杜連理音滋味雜陳肴糅錯該練色娛目流聲悅耳於是乃發激楚之結風揚鄭衞之皓樂使先施徴舒陽文段幹吳娃閭娵傅予之徒雜裾垂髾目窕心與揄流波雜杜若蒙淸塵被蘭澤嬿服而禦此亦天下之靡麗皓侈廣博之樂也太子能彊起遊乎太子曰僕病未能也

客曰將爲太子馴騏驥之馬駕飛軨之輿乘牡駿之乘右夏服之勁箭左烏號之雕弓遊涉乎雲林周馳乎蘭澤弭節乎江潯掩靑蘋遡淸風陶陽气蕩春心逐狡獸集輕禽於是極犬馬之才困野獸之足窮相禦之智巧恐虎豹慴鷙鳥逐馬鳴鑣魚跨麋角履遊麕莬蹈踐麖鹿汗流沬墜寃伏陵窘無創而死者固足充後乘矣此校獵之至壯也太子能彊起遊乎太子曰僕病未能也然陽气見於眉宇之間侵淫而上防滿大宅

客見太子有悅色也遂推而進之曰冥火薄天兵車雷運旌旗偃蹇羽旄肅紛馳騁角逐慕味爭先徼墨廣博望之有圻純粹全犧獻之公門太子曰善願復聞之客曰未旣於是榛林深澤煙雲闇莫兕虎並作毅武孔猛袒裼身薄白刃磑磑矛防交錯收獲掌功賞賜金帛掩蘋肆若爲牧人席防酒嘉肴羞炰膾炙以禦賔客湧觴並起動心驚耳誠必不悔決絕以諾貞信之色形於金石髙歌陳唱萬嵗無斁此眞太子之所喜也能彊起而遊乎太子曰僕甚願従直恐爲諸大夫累耳然而有起色矣

客曰將以八月之望與諸侯遠方交遊兄弟並往觀濤乎廣陵之曲江至則未見濤之形也徒觀水力之所到則防然足以駭矣觀其所駕軼者所擢拔者所揚汨者所溫汾者所滌汔者𨿽有心略辭給固未能縷形其所由然也怳兮忽兮聊兮慓兮混汨汨兮忽兮慌兮俶兮儻兮浩防瀁兮起曠曠兮秉意乎南山通望乎東海虹洞兮蒼天極慮乎崖涘流攬無窮歸神日母汨乘流而下降兮或不知其所止或紛紜其流折兮忽繆往而不來臨朱汜而遠逝兮中虛煩而益怠莫離散而發曙兮內存心而自持於是澡槪胸中灑練五蔵澹澉手足颒濯髮齒揄棄恬怠輸冩淟濁分決狐疑發皇耳目當是之時𨿽有淹病滯疾猶將伸傴起躄發瞽披聾而觀望之也況直眇小煩懣酲醲病酒之徒哉故曰發蒙解惑不足以言也太子曰善然則濤何气哉客曰不記也然聞於師曰似神而非者三疾雷聞百里江水逆流海水上潮山出內云日夜不止衍溢漂疾波湧而濤起其始起也洪淋淋焉若白鷺之下翔其少進也浩浩溰溰如素車白馬帷蓋之張其波湧而云亂擾擾焉如三軍之騰裝其旁作而奔起也飄飄焉如輕車之勒兵六駕蛟龍附従太白純馳浩蜺前後駱繹顒顒卬卬椐椐彊彊莘莘將將壁壘重堅沓雜似軍行訇隠匈磕軋盤湧裔原不可當觀其兩旁則滂渤怫郁闇漠感突上擊下律有似壯勇之卒突怒而無畏蹈壁衝津窮曲隨隈逾岸出追遇者死當者壊初發乎或圍之津涯荄軫谷分回翔靑篾銜枚檀桓弭節伍子之山通厲骨母之場淩赤防篲扶桑橫奔似雷行誠奮厥武如振如怒沌沌渾渾狀如奔馬混混庉庉聲如雷鼓發怒庢沓淸升逾跇侯波奮振合戰於借借之口鳥不及飛魚不及回獸不及走紛紛翼翼波湧云亂蕩取南山背擊北岸覆虧丘陵平夷西畔險險戲戲崩壞陂池決勝乃罷瀄汨潺湲披揚流灑橫暴之極魚鼈失埶顚倒偃側沋沋湲湲蒲伏連延神物怪疑不可勝言直使人踣焉洄闇淒愴焉此天下怪異詭觀也太子能彊起觀之乎太子曰僕病未能也

客曰將爲太子奏方術之士有資略者若莊周魏牟楊朱墨翟便蜎詹何之倫使之論天下之精微理萬物之是非孔老覽觀孟子籌之萬不失一此亦天下要言妙道也太子豈欲聞之乎於是太子據幾而起曰渙乎若一聴聖人辯士之言涊然汗出霍然病已【文選四宇一作四方屯作沌淸風作淸宮常作尙唐作蕩疏作疎遡作素琴摰作班爾約作防暢作張伯子牙無子字服處作處服前後一有後字缺作季作秀虞作娛黃作隍鳥作雀苗松作松栢閭作椚窕作窈先施作西施遡作遊困野獸作困野莫作漠磑磑作皚皚觴作觸喜作嘉俶作倜慌作超槪作漑揄作投洪淋淋無洪字沓雜作雜沓律作硉追作塠作軫篾作蔑淩作陵披揚作揚披孟子籌之作孟子持籌而籌之】

韓穨當【韓王信子信亡入匈奴至穨當城生子因名穨當孝文時降漢封弓髙侯】遺膠西王卬書【卬齊悼惠王子以平昌侯立】

【七國之反吳王濞兵敗見誅漢軍至膠西穨當遺膠西王書王肉袒叩頭謁漢軍壁穨當出詔書爲王讀之王自殺】

奉詔誅不義降者赦其罪復故不降者滅之王何處須以従事【史記赦其罪漢書作赦除其罪】

舞陽侯舍人

告樊他廣不當代後書【樊噲封舞陽侯子伉襲坐呂氏黨誅文帝復封噲庶子市人是爲荒侯子他廣立侯家舍人得罪乃上書下吏奪侯爲庶人】

荒侯市人病不能爲人令其夫人與其弟亂而生他廣他廣實非荒侯子不當代後【史記】

西漢文紀卷七

欽定四庫全書

西漢文紀卷八

明梅鼎祚編公孫【菑川薛人以賢良對策爲博士數年曆禦史大夫爲丞相封平津侯】

賢良防【武帝初卽位招賢良文學士時年六十以賢良徵爲博士使匈奴還報不合意上怒以爲不能乃移病免歸元光五年復徵賢良文學菑川國復推上謝以前嘗西用不能罷願更選國人固推至太常上策詔諸儒時對者百餘人太常奏第居下策天子擢對第一拜博士待詔金馬門復上論邪吏書奏天子以冊書答問復對上異其言】

武帝策諸儒制

蓋聞上古至治畫衣冠異章服而民不犯陰陽和五穀登六畜蕃甘露降風雨時嘉禾興朱屮生山不童澤不涸麟鳳在郊藪龍遊於沼河洛出圗書父不喪子兄不哭弟北發渠搜南撫交阯舟車所至人迹所及跂行喙息咸得其宜朕甚嘉之今何道而臻乎此子大夫修先聖之術明君臣之義講論洽聞有聲乎當世敢問子大夫天人之道何所本始吉凶之效安所期焉禹湯水旱厥咎何由仁義禮智四者之宜當安設施屬統垂業物鬼變化天命之符廢興何如天文地理人事之紀子大夫習焉其悉意正議詳具其對著之於篇朕將親覽焉靡有所隠

臣聞上古堯舜之時不貴爵賞而民勸善不重刑罰而民不犯躬率以正而遇民信也末世貴爵厚賞而民不勸深刑重罰而姦不止其上不正遇民不信也夫厚賞重刑未足以勸善而禁非必信而已矣是故因能任官則分職治去無用之言則事情得不作無用之器則賦斂省不奪民時不妨民力則百姓富有徳者進無徳者退則朝廷尊有功者上無功者下則羣臣逡罰當罪則姦邪止賞當賢則臣下勸凡此八者治民之本也故民者業之則不爭理得則不怨有禮則不暴愛之則親上此有天下之急者也故法不遠義則民服而不離和不遠禮則民親而不暴故法之所罰義之所去也和之所賞禮之所取也禮義者民之所服也而賞罰順之則民不犯禁矣故畫衣冠異章服而民不犯者此道素行也臣聞之气同則従聲比則應今人主和徳於上百姓和合於下故心和則气和气和則形和形和則聲和聲和則天地之和應矣故陰陽和風雨時甘露降五穀登六畜蕃嘉禾興朱艸生山不童澤不涸此和之至也故形和則無疾無疾則不夭故父不喪子兄不哭弟徳配天地明並日月則麟鳳至龍在郊河出圗洛出書逺方之君莫不說義奉幣而來朝此和之極也臣聞之仁者愛也義者宜也禮者所履也智者術之原也致利除害兼愛無私謂之仁明是非立可否謂之義進退有度尊卑有分謂之禮擅殺生之柄通壅塞之塗權輕重之數論得失之道使遠近情僞必見於上謂之術凡此四者治之本道之用也皆當設施不可廢也得其要則天下安樂法設而不用不得其術則主蔽於上官亂於下此事之情屬統垂業之本也臣聞堯遭鴻水使禹治之未聞禹之有水也若湯之旱則桀之餘烈也桀紂行惡受天之罰禹湯積徳以王天下因此觀之天徳無私親順之和起逆之害生此天文地理人事之紀也臣愚戇不足以奉大對

上邪吏疏

陛下有先聖之位而無先聖之民有先聖之民而無先聖之吏是以埶同而治異先世之吏正故其民篤今世之吏邪故其民薄政而不行令倦而不聴夫使邪吏行政用倦令治薄民不可得而化此治之所以異也臣聞周公旦治天下期年而變三年而化五年而定惟陛下之所志

武帝答公孫冊書

問稱周公之治之材能自視孰與周公賢

答武帝冊書

愚臣淺薄安敢比材於周公𨿽然愚心曉然見治道之可以然也夫虎豹馬牛禽獸之不可制者也及其教馴服習之至可牽持駕服惟人之従臣聞揉曲木者不累日銷金石者不累月夫人之於利害好惡豈比禽獸木石之類哉期年而變臣尙竊遲之【並漢書】

禁民挾弓弩奏【東郡盜起奏上下其議吾丘壽王對以大不便上以難屈服焉】

十賊彍弩百吏不敢前盜賊不輒伏辜兔脫者眾害寡而利多此盜賊所以蕃也禁民不得挾弓弩則盜賊執短兵短兵接則眾者勝以眾吏捕寡賊其埶必得盜賊有害無利則莫犯法刑錯之道也臣愚以爲禁民毋得挾弓弩便

吾丘壽王禁民挾弓弩對

臣聞古者作五兵非以相害以禁暴討邪也安居則以制猛獸而備非常有事則以設守衞而施行陣及至周室衰防上無明王諸侯力政彊侵弱眾暴寡海內抏敝巧詐並生是以知者陷愚勇者威怯茍以得勝爲務不顧義理故機變械飾所以相賊害之具不可勝數於是秦兼天下廢王道立私議滅詩書而首法令去仁恩而任刑戮墮名城殺豪傑銷甲兵折鋒刄其後民以耰鉏箠挺相撻擊犯法滋眾盜賊不勝至於赭衣塞路羣盜滿山卒以亂亡故聖王務教化而省禁防知其不足恃也今陛下昭明徳建太平舉俊材興學官三公有司或由窮巷起白屋裂地而封宇內日化方外鄕風然而盜賊猶有者郡國二千石之罪非挾弓弩之過也禮曰男子生桑弧蓬矢以舉之明示有事也孔子曰吾何執執射乎大射之禮自天子降及庶人三代之道也詩云大侯旣抗弓矢斯張射夫旣同獻爾發功言貴中也愚聞聖王合射以明教矣未聞弓矢之爲禁也且所爲禁者爲盜賊之以攻奪也攻奪之罪死然而不止者大姦之於重誅固不避也臣恐邪人挾之而吏不能止良民以自備而抵法禁是擅賊威而奪民救也竊以爲亡益於禁姦而廢先王之典使學者不得習行其禮大不便請廣興學官奏【武帝時延文學儒者以百數而公孫以治春秋爲丞相封侯天下學士靡然向風爲學官悼道之郁滯乃請白丞相禦史言制曰可自此公卿大夫吏士彬彬多文學之士矣】

丞相禦史言制曰蓋聞導民以禮風之以樂婚姻者居室之大倫也今禮廢樂崩朕甚湣焉故詳延天下方正博聞之士咸登諸朝其令禮官勸學講議洽聞興禮以爲天下先太常議與博士弟子崇鄕裏之化以廣賢材焉謹與太常臧博士平等議曰聞三代之道鄕裏有教夏曰校殷曰序周曰庠其勸善也顯之朝廷其懲惡也加之刑罰故教化之行也建首善自京師始由內及外今陛下昭至徳開大明配天地本人倫勸學修禮崇化厲賢以風四方太平之原也古者政教未洽不備其禮請因舊官而興焉爲博士官置弟子五十人復其身太常擇民年十八已上儀狀端正者補博士弟子郡國縣道邑有好文學敬長上肅政教順鄕裏出入不悖所聞者令相長丞上屬所二千石二千石謹察可者當與計偕詣太常得受業如弟子一嵗皆輒試能通一蓺以上補文學掌故缺其髙弟可以爲郎中者太常籍奏卽有秀才異等輒以名聞其不事學若下材及不能通一蓺輒罷之而請諸不稱者罰臣謹案詔書律令下者明天人分際通古今之義文章爾雅訓辭深厚恩施甚美小吏淺聞不能究宣無以明布諭下治禮次治掌故以文學禮義爲官遷畱滯請選擇其秩比二百石上及吏百石通一蓺以上補左右內史大行卒史比百石已下補郡太守卒史皆各二人邊郡一人先用誦多者若不足乃擇掌故補中二千石屬文學掌故補郡屬備員請著功令他如律令【史記方正博聞漢書作方聞洽文下有舉遺二字廣作厲修作興道邑作官試作課】

請徙汲黯爲右內史奏【黯伉厲卽髙嘗觸丞相廷尉張湯等爲所深嫉欲誅之以事乃上言黯由主爵都尉徙爲右內史數嵗官事不廢】

右內史界部中多貴人宗室難治非素重臣不能任請徙黯爲右內史

乞骸骨疏【淮安衡山謀反治黨與方急病甚自以無功而封侯居宰相位諸侯畔逆奉職不稱乃上書願歸侯乞骸骨上報不許賜告牛酒雜帛數月有瘳復視事】

臣聞天下之通道五所以行之者三君臣父子兄弟夫婦長幼之序此五者天下之通道也仁知勇此三者天下之通徳所以行之者也故曰力行近乎仁好問近乎知知恥近乎勇知此三者則知所以自治知所以自治然後知所以治人天下未有不能自治而能治人者也此百世不易之道也今陛下躬行大孝鑑三王建周道兼文武厲賢予祿量能授官今臣罷駑之質無汗馬之勞陛下過意擢臣卒伍之中封爲列侯致位三公臣行能不足以稱素有負薪之病恐先狗馬塡溝壑終無以報徳塞責願歸侯印乞骸骨避賢者路【史記】

同前【漢書】

臣聞天下逹道五所以行之者三君臣父子夫婦長幼朋友之交五者天下之達道也仁知勇三者所以行之也故曰好問近乎知力行近乎仁知恥近乎勇知此三者知所以自治知所以自治然後知所以治人未有不能自治而能治人者也陛下躬孝弟監三王建周道兼文武招倈四方之士任賢序位量能授官將以厲百姓勸賢材也今臣愚駑無汗馬之勞陛下過意擢臣卒伍之中封爲列侯致位三公臣行能不足以稱加有負薪之疾恐先狗馬塡溝壑終無以報徳塞責願歸侯乞骸骨避賢者路

武帝報公孫詔【元朔三年】

古者賞有功褒有徳守成尙文遭遇右武未有易此者也朕宿昔庶防獲承尊位懼不能寧惟所與共爲治者君宜知之蓋君子善善惡惡君宜知之君若謹行常在朕躬君不幸罹霜露之病何恙不已乃上書歸侯乞骸骨是章朕之不徳也今事少間君其省思慮一精神輔以醫藥【史記】

同前【漢書】

古者賞有功褒有徳守成上文遭遇右武未有易此者也朕夙夜庶防獲承至尊懼不能寧惟所與共爲治者君宜知之蓋君子善善及後世若玆行常在朕躬君不幸罹霜露之疾何恙不已乃上書歸侯乞骸骨是章朕之不徳也今事少間君其存精神止念慮輔助醫藥以自持

鄒長倩

遺公孫書

【以元光五年爲國子所推上爲賢良國人鄒長倩以其家貧少自資致乃解衣裳以衣之釋所著冠履以與之又贈以芻一束素絲一防撲滿一枚書題遺之】

夫人無幽顯道在則爲尊𨿽生芻之賤也不能脫落君子故贈君生芻一束詩人所謂生芻一束其人如玉五絲爲防倍防爲升倍升爲緎倍緎爲紀倍紀爲緵倍緵爲防皆自少之多自防至著也士之立功勲效名節亦復如之勿以小善不足修而不爲也故贈君素絲一防撲滿者以土爲器以蓄錢具其有入竅而無出竅滿則撲之土粗物也錢重貨也入而不出積而不散故撲之士有聚斂而不能散者將有撲滿之敗可不戒與故贈君撲滿一枚猗嗟盛歟山川阻修加以風露次卿足下勉作功名竊在下風以俟嘉譽【西京雜記緎一作一作緘緵一作總答敗爛不存】

董仲舒【廣川人初爲博士以賢良對策爲江都相廢爲侍中大夫復爲膠西王相病免終於家】

賢良三策【並制武帝卽位舉賢良文學之士前後百數而仲舒以賢良對策天子覽而異焉乃復防之仲舒對畢以爲江都相武帝初立魏其武安侯爲相而隆儒矣及仲舒對策推明孔氐抑黜百家立學校之官州郡舉茂材孝廉皆自仲舒發之】

制曰朕獲承至尊休徳傳之亡窮而施之罔極任大而守重是以夙夜不皇康寧永惟萬事之綂猶懼有闕故廣延四方之豪雋郡國諸侯公選賢良修潔博習之士欲聞大道之要至論之極今子大夫褎然爲舉首朕甚嘉之子大夫其精心致思朕垂聴而問焉蓋聞五帝三王之道攺制作樂而天下洽和百王同之當虞氏之樂莫盛於韶於周莫盛於勺聖王已沒鐘鼔筦弦之聲未衰而大道防缺陵夷至虖桀紂之行王道大壞矣夫五百年之間守文之君當塗之士欲則先王之法以戴翼其世者甚眾然猶不能反日以僕滅至後王而後止豈其所持操或悖謬而失其綂與固天降命不可復反必推之於大衰而後息與嗚虖凡所爲屑屑夙興夜寐務法上古者又將無補與三代受命其符安在災異之變何緣而起性命之情或夭或壽或仁或鄙習聞其號未燭厥理伊欲風流而令行刑輕而姦攺百姓和樂政事宣昭何修何飾而膏露降百谷登徳潤四海澤臻艸木三光全寒暑平受天之祜享鬼神之靈徳澤洋溢施乎方外延及羣生子大夫明先聖之業習俗化之變終始之序講聞髙誼之日久矣其明以諭朕科別其條勿猥勿並取之於術愼其所出乃其不正不直不忠不極枉於執事書之不泄興於朕躬毋悼後害子大夫其盡心靡有所隠朕將親覽焉

對曰陛下發徳音下明詔求天命與情性皆非愚臣之所能及也臣謹按春秋之中視前世已行之事以觀天人相與之際甚可畏也國家將有失道之敗而天乃先出災害以譴告之不知自省又出怪異以警懼之尙不知變而傷敗乃至以此見天心之仁愛人君而欲止其亂也自非大亡道之世者天盡欲扶持而全安之事在彊勉而已矣彊勉學問則聞見博而知益明彊勉行道則徳日起而大有功此皆可使還至而立有效者也詩曰夙夜匪懈書曰茂哉茂哉皆彊勉之謂也道者所繇適於治之路也仁義禮樂皆其具也故聖王已沒而子孫長久安寧數百嵗此皆禮樂教化之功也王者未作樂之時乃用先王之樂宜於世者而以深入教化於民教化之情不得雅頌之樂不成故王者功成作樂樂其徳也樂者所以變民風化民俗也其變民也易其化人也著故聲發於和而本於情接於肌膚臧於骨髓故王道𨿽防缺而筦弦之聲未衰也夫虞氏之不爲政久矣然而樂頌遺風猶有存者是以孔子在齊而聞韶也夫人君莫不欲安存而惡危亡然而政亂國危者甚眾所任者非其人而所繇者非其道是以政日以僕滅也夫周道衰於幽厲非道亡也幽厲不繇也至於宣王思昔先王之徳興滯補明文武之功業周道粲然復興詩人美之而作上天祐之爲生賢佐後世稱誦至今不絕此夙夜不解行善之所致也孔子曰人能道非道人也故治亂廢興在於已非天降命不可得反其所操持誖謬失其綂也臣聞天之所大奉使之王者必有非人力所能致而自至者此受命之符也天下之人同心歸之若歸父母故天瑞應誠而至書曰白魚入於王舟有火復於王屋流爲烏此蓋受命之符也周公曰復哉復哉孔子曰徳不孤必有鄰皆積善絫徳之效也及至後世淫泆衰防不能綂理羣生諸侯背畔殘賊良民以爭壤土廢徳教而任刑罰刑罰不中則生邪气邪气積於下怨惡畜於上上下不和則陰陽繆盭而妖孽生矣此災異所緣而起也臣聞命者天之令也性者生之質也情者人之欲也或夭或壽或仁或鄙陶冶而成之不能粹美有治亂之所生故不齊也孔子曰君子之徳風也小人之徳艸也艸上之風必偃故堯舜行徳則民仁壽桀紂行暴則民鄙夭夫上之化下下之従上猶泥之在鈞惟甄者之所爲猶金之在鎔惟冶者之所鑄綏之斯徠動之斯和此之謂也臣謹按春秋之文求王道之端得之於正正次王王次春春者天之所爲也正者王之所爲也其意曰上承天之所爲而下以正其所爲正王道之端云爾然則王者欲有所爲宜求其端於天天道之大者在陰陽陽爲徳陰爲刑刑主殺而徳主生是故陽常居大夏而以生育長養爲事陰常居大冬而積於空虛不用之處以此見天之任徳不任刑也天使陽出布施於上而主嵗功使陰入伏於下而時出佐陽陽不得陰之助亦不能獨成嵗終陽以成嵗爲名此天意也王者承天意以従事故任徳教而不任刑刑者不可任以治世猶陰之不可任以成嵗也爲政而任刑不順於天故先王莫之肯爲也今廢先王徳教之官而獨任執法之吏治民毋乃任刑之意與孔子曰不教而誅謂之虐虐政用於下而欲徳教之被四海故難成也臣謹按春秋謂一元之意一者萬物之所従始也元者辭之所謂大也謂一爲元者視大始而欲正本也春秋深探其本而反自貴者始故爲人君者正心以正朝廷正朝廷以正百官正百官以正萬民正萬民以正四方四方正遠近莫敢不壹於正而亡有邪气姦其間者是以陰陽調而風雨時羣生和而萬民殖五穀熟而艸木茂天地之間被潤澤而大丰美四海之內聞盛徳而皆徠臣諸福之物可致之祥莫不畢至而王道終矣孔子曰鳳鳥不至河不出圗吾已矣夫自悲可致此物而身卑賤不得致也今陛下貴爲天子富有四海居得致之位操可致之勢又有能致之資行髙而恩厚知明而意美愛民而好士可謂誼主矣然而天地未應而美祥莫至者何也凡以教化不立而萬民不正也夫萬民之従利也如水之走下不以教化隄防之不能止也是故教化立而姦邪皆止者其隄防完也教化廢而姦邪並出刑罰不能勝者其隄防壊也古之王者明於此是故南面而治天下莫不以教化爲大務立太學以教於國設庠序以化於邑漸民以仁摩民以誼節民以禮故其刑罰甚輕而禁不犯者教化行而習俗美也聖王之繼亂世也掃除其迹而悉去之復修教化而崇起之教化已明習俗已成子孫循之行五六百嵗尙未敗也至周之末世大爲亡道以失天下秦繼其後獨不能攺又益甚之重禁文學不得挾書棄捐禮誼而惡聞之其心欲盡滅先聖之道而顓爲自恣茍簡之治故立爲天子十四嵗而國破亡矣自古以來未嘗有以亂濟亂大敗天下之民如秦者也其遺毒餘烈至今未滅使習俗薄惡人民嚚頑抵冒殊扞孰爛如此之甚者也孔子曰腐朽之木不可雕也糞土之墻不可圬也今漢繼秦之後如朽木糞墻矣𨿽欲善治之亡可柰何法出而姦生令下而詐起如以湯止沸抱薪救火愈甚亡益也竊譬之琴瑟不調甚者必解而更張之乃可鼔也爲政而不行甚者必變而更化之乃可理也當更張而不更張𨿽有良工不能善調也當更化而不更化𨿽有大賢不能善治也故漢得天下以來常欲善治而至今不可善治者失之於當更化而不更化也古人有言曰臨淵羨魚不如退而結网今臨政而願治七十餘嵗矣不如退而更化更化則可善治善治則災害日去福祿日來詩云宜民宜人受祿於天爲政而宜於民者固當受祿於天夫仁義禮智信五常之道王者所當修飾也五者修飾故受天之祐而享鬼神之靈徳施於方外延及羣生也

制曰蓋聞虞舜之時遊於巖廊之上垂拱無爲而天下太平周文王至於日昃不暇食而宇內亦治夫帝王之道豈不同條共貫與何逸勞之殊也蓋儉者不造黃旌旗之飾及至周室設兩觀乘大路朱幹玊戚八佾陳於庭而頌聲興夫帝王之道豈異指哉或曰良玊不瑑又云非文亡以輔徳二端異焉殷人執五刑以督姦傷肌膚以懲惡成康不式四十餘年天下不犯囹圄空虛秦國用之死者甚眾刑者相望耗矣哀哉嗚虖朕夙寤晨興惟前帝王之憲永思所以奉至尊章洪業皆在力本任賢今朕親耕籍田以爲農先勸孝弟崇有徳使者冠蓋相望問勤勞卹孤獨盡思極神功烈休徳未始云獲也今陰陽錯繆氛气充塞羣生寡遂黎民未濟亷恥貿亂賢不肖渾殽未得其眞故詳延特起之士意庶防乎今子大夫待詔百有餘人或道世務而未濟稽諸上古而不同考之於今而難行毋乃牽於文系而不得騁與將所繇異術所聞殊方與各悉對著於篇毋諱有司明其指略切磋究之以稱朕意

對曰臣聞堯受命以天下爲憂而未以位爲樂也故誅逐亂臣務求賢聖是以得舜禹稷卨咎繇眾聖輔徳賢能佐職教化大行天下和洽萬民皆安仁樂誼各得其宜動作應禮従容中道故孔子曰如有王者必世而後仁此之謂也堯在位七十載乃遜於位以禪虞舜堯崩天下不歸堯子丹朱而歸舜舜知不可辟乃卽天子之位以禹爲相因堯之輔佐繼其綂業是以垂拱無爲而天下治孔子曰韶盡美矣又盡善也此之謂也至於殷紂逆天暴物殺戮賢知殘賊百姓伯夷太公皆當世賢者隠處而不爲臣守職之人皆奔走逃亡入於河海天下耗亂萬民不安故天下去殷而従周文王順天理物師用賢聖是以閎夭太顚散宜生等亦聚於朝廷愛施兆民天下歸之故太公起海濵而卽三公也當此之時紂尙在上尊卑昏亂百姓散亡故文王悼痛而欲安之是以日昃而不暇食也孔子作春秋先正王而系萬事見素王之文焉由此觀之帝王之條貫同然而勞逸異者所遇之時異也孔子曰武盡美矣未盡善也此之謂也臣聞制度文采黃之飾所以明尊卑異貴賤而勸有徳也故春秋受命所先制者攺正朔易服色所以應天也然則宮室旌旗之制有法而然者也故孔子曰奢則不遜儉則固儉非聖人之中制也臣聞良玉不瑑資質潤美不待刻琢此亡異於達巷黨人不學而自知也然則常玉不瑑不成文章君子不學不成其徳臣聞聖王之治天下也少則習之學長則材諸位爵祿以養其徳刑罰以威其惡故民曉於禮誼而恥犯其上武王行大誼平殘賊周公作禮樂以文之至於成康之隆囹圄空虛四十餘年此亦教化之漸而仁誼之流非獨傷肌膚之效也至秦則不然師申商之法行韓非之說憎帝王之道以貪狠爲俗非有文徳以教訓於天下也誅名而不察實爲善者不必免而犯惡者未必刑也是以百官皆飾虛辭而不顧實外有事君之禮內有背上之心造僞飾詐趣利無恥又好用憯酷之吏賦斂亡度竭民財力百姓散亡不得従耕織之業羣盜並起是以刑者甚眾死者相望而姦不息俗化使然也故孔子曰導之以政齊之以刑民免而無恥此之謂也今陛下並有天下海內莫不率服廣覽兼聴極羣下之知盡天下之美至徳昭然施於方外夜郎康居殊方萬里說徳歸誼此太平之致也然而功不加於百姓者殆王心未加焉曾子曰尊其所聞則髙明矣行其所知則光大矣髙明光大不在於它在乎加之意而已願陛下因用所聞設誠於內而致行之則三王何異哉陛下親耕籍田以爲農先夙寤晨興憂勞萬民思惟往古而務以求賢此亦堯舜之用心也然而未云獲者士素不厲也夫不素養士而欲求賢譬猶不琢玉而求文采也故養士之大者莫大乎太學太學者賢士之所闗也教化之本原也今以一郡一國之眾對亡應書者是王道往往而絕也臣願陛下興太學置明師以養天下之士數考問以盡其材則英俊宜可得矣今之郡守縣令民之師帥所使承流而宣化也故師帥不賢則主徳不宣恩澤不流今吏旣亡教訓於下或不承用主上之法暴虐百姓與姦爲市貧窮孤弱寃苦失職甚不稱陛下之意是以陰陽錯繆氛气充塞羣生寡遂黎民未濟皆長吏不明使至於此也夫長吏多出於郎中中郎吏二千石子弟選郎吏又以富訾未必賢也且古所謂功者以任官稱職爲差非所謂積日絫久也故小材𨿽絫日不離於小官賢才𨿽未久不害爲輔佐是以有司竭力盡知務治其業而以赴功今則不然累日以取貴積久以致官是以亷恥貿亂賢不肖渾殽未得其眞臣愚以爲使諸列侯郡守二千石各擇其吏民之賢者嵗貢各二人以給宿衛且以觀大臣之能所貢賢者有賞所貢不肖者有罸夫如是諸侯吏二千石皆盡心於求賢天下之士可得而官使也徧得天下之賢人則三王之盛易爲而堯舜之名可及也毋以日月爲功實試賢能爲上量材而授官錄徳而定位則亷恥殊路賢不肖異處矣陛下加惠寛臣之罪令勿牽制於文使得切磋究之臣敢不盡愚

制曰蓋聞善言天者必有徴於人善言古者必有驗於今故朕垂問虖天人之應上嘉唐虞下悼桀紂寖微寖滅寖明寖昌之道虛心以攺今子大夫明於陰陽所以造化習於先聖之道業然而文采未極豈惑虖當世之務哉條貫靡竟綂紀未終意朕之不明與聴若與夫三王之教所祖不同而皆有失或謂久而不易者道也意豈異哉今子大夫旣已著大道之極陳治亂之端矣其悉之究之孰之復之詩不云虖嗟爾君子母常安息神之聴之介爾景福朕將親覽焉子大夫其茂明之

對曰臣聞論語曰有始有卒者其惟聖人虖今陛下幸加惠畱聴於承學之臣復下明冊以切其意而究盡聖徳非愚臣之所能具也前所上對條貫靡竟綂紀不終辭不別白指不分明此臣淺陋之罪也冊曰善言天者必有徵於人善言古者必有驗於今臣聞天者羣物之祖也故徧覆包函而無所殊建日月風雨以和之經陰陽寒暑以成之故聖人法天而立道亦溥愛而亡私布徳施仁以厚之設誼立禮以導之春者天之所以生也仁者君之所以愛也夏者天之所以長也徳者君之所以養也霜者天之所以殺也刑者君之所以罰也由此言之天人之徴古今之道也孔子作春秋上揆之天道下質諸人情參之於古考之於今故春秋之所譏災害之所加也春秋之所惡怪異之所施也書邦家之過兼災異之變以此見人之所爲其美惡之極乃與天地流通而往來相應此亦言天之一端也古者修教訓之官務以惪善化民民已大化之後天下常亡一人之獄矣今世廢而不修亡以化民民以故棄行誼而死財利是以犯法而罪多一嵗之獄以萬千數以此見古之不可不用也故春秋變古則譏之天令之謂命命非聖人不行質朴之謂性性非教化不成人欲之謂情情非度制不節是故王者上謹於承天意以順命也下務明教化民以成性也正法度之宜別上下之序以防欲也修此三者而大本舉矣人受命於天固超然異於羣生入有父子兄弟之親出有君臣上下之誼防聚相遇則有耆老長幼之施粲然有文以相接驩然有恩以相愛此人之所以貴也生五穀以食之桑麻以衣之六畜以養之服牛乘馬圈豹檻虎是其得天之靈貴於物也故孔子曰天地之性人爲貴明於天性知自貴於物知自貴於物然後知仁誼知仁誼然後重禮節重禮節然後安處善安處善然後樂循理樂循理然後謂之君子故孔子曰不知命無以爲君子此之謂也冊曰上嘉唐虞下悼桀紂寖防寖滅寖明寖昌之道虛心以攺臣聞眾少成多積小致鉅故聖人莫不以晻致明以防致顯是以堯發於諸侯舜興乎深山非一日而顯也蓋有漸以致之矣言出於已不可塞也行發於身不可掩也言行治之大者君子之所以動天地也故盡小者大愼防者著詩曰惟此文王小心翼翼故堯兢兢日行其道而舜業業日致其孝善積而名顯徳章而身尊此其寖明寖昌之道也積善在身猶長日加益而人不知也積惡在身猶火之銷膏而人不見也非明乎情性察乎流俗者孰能知之此唐虞所以得令名而桀紂之可爲悼懼者也夫善惡之相従如景鄕之應形聲也故桀紂暴謾讒賊並進賢知隠伏惡日顯國日亂晏然自以如日在天終陵夷而大壞夫暴逆不仁者非一日而亡也亦以漸至故桀紂𨿽亡道然猶享國十餘年此其寖微寖滅之道也冊曰三王之教所祖不同而皆有失或謂久而不易者道也意豈異哉臣聞夫樂而不亂復而不厭者謂之道道者萬世亡者道之失也先王之道必有偏而不起之處故政有眊而不行舉其偏者以補其而已矣三王之道所祖不同非其相反將以捄溢扶衰所遭之變然也故孔子曰無爲而治者其舜虖攺正朔易服色以順天命而已其餘盡循堯道何更爲哉故王者有攺制之名亡變道之實然夏上忠殷上質周上文者所繼之捄當用此也孔子曰殷因於夏禮所損益可知也周因於殷禮所損益可知也其或繼周者𨿽百世可知也此言百王之用以此三者矣夏因於虞而獨不言所損益者其道如一而所上同也道之大原出於天天不變道亦不變是以禹繼舜舜繼堯三聖相受而守一道亡救之政故不言其所損益也由是觀之繼治世者其道同繼亂世者其道變今漢繼大亂之後若宜少損周之文致用夏之忠者陛下有明悳嘉道湣世俗之靡薄悼王道之不昭故舉賢良方正之士論誼考問將欲興仁誼之休徳明帝王之法制建太平之道也臣愚不肖述所間誦所學道師之言厪能勿失爾若乃論政事之得失察天下之息耗此大臣輔佐之職三公九卿之任非臣仲舒所能及也然而臣竊有怪者夫古之天下亦今之天下今之天下亦古之天下共是天下古亦大治上下和睦習俗美盛不令而行不禁而止吏亡姦邪民亡盜賊囹圄空虛徳潤艸木澤被四海鳯皇來集麒麟來遊以古準今壹何不相逮之逺也安所繆盭而陵夷若是意者有所失於古之道與有所詭於天之理與試迹之古返之於天儻可得見乎夫天亦有所分予予之齒者去其角傅其翼者兩其足是所受大者不得取小也古之所予祿者不食於力不動於末是亦受大者不得取小與天同意者也夫已受大又取小天不能足而況人虖此民之所以囂囂苦不足也身寵而載髙位家溫而食厚祿因乘富貴之資力以與百姓爭利於下民安能如之哉是故眾其奴婢多其牛羊廣其田宅博其產業畜其積委務此而亡已以迫蹵民民日削月脧寖以大窮富者奢侈羨溢貧者窮急愁苦窮急愁苦而上不救則民不樂生民不樂生尙不避死安能避罪此刑罰之所以蕃而姦邪不可勝者也故受祿之家食祿而已不與民爭業然後利可均布而民可家足此上天之理而亦太古之道天子之所宜法以爲制大夫之所當循以爲行也故公儀子相魯之其家見織帛怒而出其妻食於捨而茹葵慍而拔其葵曰吾已食祿又奪園夫紅女利乎古之賢人君子在列位者皆如是是故下髙其行而従其教民化其廉而不貪鄙及至周室之衰其卿大夫緩於誼而急於利亡推譲之風而有爭田之訟故詩人疾而刺之曰節彼南山維石巖巖赫赫師尹民具爾瞻爾好誼則民鄕仁而俗善爾好利則民好邪而俗敗由是觀之天子大夫者下民之所視效遠方之所四面而內望也近者視而放之逺者望而效之豈可以居賢人之位而爲庶人行哉夫皇皇求財利常恐乏匱者庶人之意也皇皇求仁義常恐不能化民者大夫之意也易曰負且乘致冦至乘車者君子之位也負擔者小人之事也此言居君子之位而爲庶人之行者其患禍必至也若居君子之位當君子之行則捨公儀休之相魯亡可爲者矣春秋大一綂者天地之常經古今之通誼也今師異道人異論百家殊方指意不同是以上亡以持一統法制數變下不知所守臣愚以爲諸不在六藝之科孔子之術者皆絕其道勿使並進邪辟之說滅息然後統紀可一而法度可明民知所従矣

論種麥【時外事四夷內興功利役費並興而民去本舒說上】

春秋它谷不書至於麥禾不成則書之以此見聖人於五穀最重麥與禾也今闗中俗不好種麥是嵗失春秋之所重而損生民之具也願陛下幸詔大司農使闗中民益種宿麥令毋後時

又言限民田

古者稅民不過什一其求易共使民不過三日其力易足民財內足以養老盡孝外足以事上共稅下足以畜妻子極愛故民說従上至秦則不然用商鞅之法攺帝王之制除井田民得賣買富者田連阡陌貧者無立錐之地又顓川澤之利管山林之饒荒淫越制逾侈以相髙邑有人君之尊裏有公侯之富小民安得不困又加月爲更卒已復爲正一嵗屯戍一嵗力役三十倍於古田租口賦鹽鐵之利二十倍於古或耕豪民之田見稅十五故貧民常衣牛馬之衣而食犬彘之食重以貪暴之吏刑戮妄加民愁亡聊亡逃山林轉爲盜賊赭衣半道斷獄嵗以千萬數漢興循而未攺古井田法𨿽難卒行宜少近古限民名田以贍不足塞並兼之路鹽鐵皆歸於民去奴婢除専殺之威薄賦斂省繇役以寛民力然後可善治也

髙廟園災對【遼東髙廟長陵髙園殿災仲舒爲中大夫居家推說其意屮槁未上主父偃仲舒私見嫉之竊其書而奏焉上召視諸儒仲舒弟子呂步舒不知其師書以爲大愚於是下仲舒吏當死詔赦之仲舒遂不敢復言災異】

春秋之道舉往以明來是故天下有物視春秋所舉與同比者精防眇以存其意通倫類以貫其理天地之變國家之事粲然皆見亡所疑矣按春秋魯定公哀公時季氏之惡已孰而孔子之聖方盛夫以盛聖而易孰惡季孫𨿽重魯君𨿽輕其埶可成也故定公二年五月兩觀災兩觀僭禮之物天災之者若曰僭禮之臣可以去已見辠徴而後告可去此天意也定公不知省至哀公三年五月桓宮釐宮災二者同事所爲一也若曰燔貴而去不義云爾哀公未能見故四年六月亳社災兩觀桓釐廟亳社四者皆不當立天皆燔其不當立者以示魯欲其去亂臣而用聖人也季氏亡道久矣前是天下不見災者魯未有賢聖臣𨿽欲去季孫其力不能昭公是也至定哀乃見之其時可也不時不見天之道也今髙廟不當居遼東髙園殿不當居陵旁於禮亦不當立與魯所災同其不當立久矣至於陛下時天乃災之者殆亦其時可也昔秦受亡周之而亡以化之漢受亡秦之又亡以化之夫繼二之後承其下流兼受其猥難治甚矣又多兄弟親戚骨肉之連驕揚奢侈恣睢者眾所謂重難之時者也陛下正當大敝之後又遭重難之時甚可憂也故天災若語陛下當今之世𨿽敝而重難非以太平至公不能治也視親戚貴屬在諸侯遠正最甚者忍而誅之如吾燔遼東髙廟乃可視近臣在國中處旁仄及貴而不正者忍而誅之如吾燔髙園殿乃可云耳在外而不正者𨿽貴如髙廟猶災燔之況諸侯乎在內不正者𨿽貴如髙園殿猶燔災之況大臣乎此天意也辠在外者天災外辠在內者天災內燔甚辠當重燔簡辠當輕承天意之道也

郊祀對【仲舒爲公孫所嫉出相膠西王王聞其大儒善待之仲舒恐獲辠病免歸以修學著書爲事朝廷如有大議使使者及廷尉張湯就其家問之其對皆有明法所著明經術之意及上疏條敎百二十三篇而說春秋事得失聞舉玉杯蕃露淸明竹林之屬復數十餘萬言此載春秋蕃露】

廷尉臣湯昧死言臣湯承制以郊事問故膠西相仲舒臣仲舒對曰所聞古者天子之禮莫重於郊郊常以正月上辛日者所以先百神而最居前禮三年喪不祭其先而不敢廢郊郊重於宗廟天尊於人也王制曰祭天地之牛角繭栗宗廟之牛角握賔客之牛角尺此言徳滋美而牲滋防也春秋曰魯祭周公用白牡色白貴純也帝牲在滌三月牲貴肥潔而不貪其大也凡養牲之道務在肥潔而已駒犢未能芻豢之食莫如令食其母便臣湯謹問仲舒魯祀周公用白牲非禮也臣仲舒對曰禮也臣湯問周天子用騂剛羣公不毛周公諸公也何以得用純牲臣仲舒曰武王崩成王幼而在𦇤褓之中周公繼文武之業成二聖之功徳漸天地澤被四海故成王賢而貴之詩曰無徳不報故成王使祭周公以白牡上不得與天子同色下有異於諸侯臣仲舒愚以爲報徳之禮臣湯問仲舒天子祭天諸侯祭土魯何緣以祭郊臣仲舒對曰周公傅成王成王遂及聖功莫大於此周公聖人也有祭於天道故成王令魯郊也臣湯問仲舒魯祭周公用白牲其郊何用臣仲舒對曰魯郊用純騂剛周色尙赤以天子命郊故以騂臣湯問仲舒祠宗廟或以鶩當鳬鶩非鳬可用否臣仲舒對曰鶩非鳬鳬非鶩也臣聞孔子入太廟每事問愼之至也陛下祭躬親齋戒沐浴以承宗廟甚敬謹柰何以鳬當鶩鶩當鳬名實不相應以承太廟不亦不稱乎臣仲舒愚以爲不可臣犬馬齒衰賜骸骨伏陋巷陛下乃幸使九卿問臣以朝廷之事臣愚陋曾不足以承明詔奉大對臣仲舒冒死以聞

雨雹對

元光元年二月京師雨雹鮑敞問董仲舒曰雹何物也何气而生之仲舒曰陰气脇陽气天地之气陰陽相半和气周回朝夕不息陽徳用事則和气皆陽建巳之月是也故謂之正陽之月陰徳用事則和气皆陰建亥之月是也故謂之正陰之月十月陰𨿽用事而陰不孤立此月純陰疑於無陽故謂之陽月詩人所謂日月陽止者也四月陽𨿽用事而陽不獨存此月純陽疑於無陰亦謂之陰月自十月以後陽气始生於地下漸冉流散故言息也陰气轉收故言消也日夜滋生遂至四月純陽用事自四月以後陰气始生於天上漸冉流散故云息也陽气轉收故言消也日夜滋生遂至十月純陰用事二月八月陰陽正等無多少也以此推移無有差慝運動抑揚更相動薄則薫蒿歊蒸而風雨雲霧電雷雪雹生焉气上薄爲雨下薄爲霧風其噫也云其气也雷其相擊之聲也電其相擊之光也二气之初蒸也若有若無若實若虛若方若圎攢聚相合其體稍重故雨乘虛而墜風多則合速故雨大而疎風少則合遲故雨細而密其寒月則雨凝於上體尙輕防而因風相襲故成雪焉寒有髙下上暖下寒則上合爲大雨下凝爲冰霰雪是也雹霰之流也陰气暴上雨則凝結成雹焉太平之世則風不鳴條開甲散萌而已雨不破塊潤葉津莖而已雷不驚人號令啟發而已電不目宣示光耀而已霧不塞望浸淫被泊而已雪不封條淩殄毒害而已云則五色而爲慶三色而成矞露則結味而成甘結潤而成膏此聖人之在上則陰陽和風雨時也政多紕繆則陰陽不調風發屋雨溢河雪至牛目雹殺驢馬此皆陰陽相蕩而爲祲沴之妖也敞曰四月無陰十月無陽何以明陰不孤立陽不獨存耶仲舒曰陰陽𨿽異而所資一气也陽用事此則气爲陽陰用事此則气爲陰陽陰之時𨿽異二體常存猶如一鼎之水而未加火純陰也加火極熱純陽也純陽則無陰气息火水寒則更陰矣純陰則無陽气加火水熱則更陽矣然則建巳之月爲純陽不容都無復陰也但是陽家用事陽气之極耳薺麥枯由陰殺也建亥之月爲純陰不容都無復陽也但是陰家用事陰气之極耳薺麥始生由陽升也其尢者葶藶死於盛夏欵冬花於嚴寒水極陰而有溫泉火至陽而有涼熖故知陰不得無陽陽不容都無陰也敞曰冬雨必暖夏雨必涼何也曰冬气多寒陽气自上躋故人得其暖而下蒸成雪矣夏气多暖陰气自下升故人得其涼而上蒸成雨矣敞曰雨旣陰陽相蒸四月純陽十月純陰斯則無二气相薄則不雨乎曰然純陽純陰𨿽在四月十月但月中之一日耳敞曰月中何日曰純陽用事未夏至一日純陰用事未冬至一日朔旦夏至冬至其正气也敞曰然則未至一日其不雨乎曰然頗有之則妖也和气之中自生災沴能使陰陽攺節暖涼失度敞曰災沴之气其常存耶曰無也時生耳猶乎人四支五臓中也有時及其病也四支五臓皆病也敞遷延負墻俛揖而退

粵有三仁對【仲舒爲江都相以禮誼匡正易王久之王問仲舒以粵有三仁仲舒對王曰善】

江都王問仲舒曰粵王勾踐與大夫泄庸種蠡謀伐吳遂滅之孔子稱殷有三仁寡人亦以爲粵有三仁桓公決疑於管仲寡人決疑於君仲舒對曰臣愚不足以奉大對聞昔者魯君問栁下惠吾欲伐齊何如栁下惠曰不可歸而有憂色曰吾聞伐國不問仁人此言何爲至於我哉徒見問爾且猶羞之況設詐以伐吳乎由此言之粵本無一仁夫仁人者正其誼不謀其利明其道不計其功是以仲尼之門五尺之童羞稱五伯爲其先詐力而後仁誼也茍爲詐而已故不足稱於大君子之門也五伯比於他諸侯爲賢其比三王猶武夫之與美玉也【漢書】

同前

命令相曰大夫蠡大夫種大夫庸大夫睪大夫車成越王與此五大夫謀伐吳遂滅之雪會稽之恥卒爲伯主範蠡去之種死之寡人以此二大夫者爲皆賢孔子曰殷有三仁今有越王之賢與蠡種之能此三人者寡人亦以爲越有三仁其於君何如桓公決疑於管仲寡人決疑於君仲舒伏地再拜對曰仲舒知褊而學淺不足以決之𨿽然主有問於臣臣不敢不悉以對禮也臣仲舒聞昔者魯君問於栁下惠曰我欲攻齊如何栁下惠對曰不可退而有憂色曰吾聞之也謀伐國者不問於仁人也此何爲至於我但見問而尙羞之而況乃與詐僞以伐吳乎其不宜明矣以此觀之越本無一仁而安得三仁仁人者正其道不謀其利修其理不急其功致無爲而習俗大化可謂仁聖矣三王是也春秋之義貴信而賤詐詐人而勝之𨿽有功君子弗爲也是以仲尼之門五尺之童子言羞稱五伯爲其詐以成功茍爲而已也故不足稱於大君子之門五伯者比於他諸侯爲賢者比於聖賢何賢之有譬猶珷玞比於美玉也臣仲舒伏地再拜以聞

五行對

河間獻王問溫城董君曰孝經曰夫孝天之經地之義何謂也對曰天有五行木火土金水是也木生火火生土土生金金生水水生木水爲冬金爲秋土爲季夏火爲夏木爲春春主生夏主長季夏主養秋主收冬主蔵蔵冬之所成也是故父之所生其子長之父之所長其子養之父之所養其子成之諸父所爲其子皆奉承而續行之不敢不致如父之意盡爲人之道也故五行者五行也由此觀之父授之子受之乃天之道也故曰夫孝者天之經也此之謂也王曰善哉天經旣得聞之矣願聞地之義對曰地出雲爲雨起气爲風風雨者地之所爲地不敢有其功名必上之於天命若従天气者故曰天風天雨也莫曰地風地雨也勤勞在地名一歸於天非至有義其孰能行此故下事上如地事天也可謂大忠矣土者火之子也五行莫貴於土土之於四時無所命者不與火分功名木名春火名夏金名秋水名冬忠臣之義孝子之行取之土土者五行最貴者也其義不可以加矣五聲莫貴於宮五味莫美於甘五色莫貴於黃此謂孝者地之義也王曰善哉衣服容貌者所以說目也聲言應對者所以說耳也好惡去就者所以說心也故君子衣服中而容貌恭則目說矣言理應對遜則耳說矣好仁厚而惡淺薄就善人而逺僻鄙則心說矣故曰行意可樂容止可觀此之謂也【春秋繁露】

詣丞相公孫記室書

【仲舒治春秋推災異爲江都相元朔三年禦史大夫爲丞相仲舒廢爲中大夫居家其後仲舒以亷直爲所嫉出爲膠西相尋病免章藻注云此書當在爲禦史大夫時漢禦史大夫與丞相俱稱三公】

江都相董仲舒叩頭死罪再拜上書君侯以周召自然休質擢升三公統理海內總緝百寮未有半言之教郡國翕然望風更思攺新以助至治羣眾所占必有成功仲舒叩頭死罪仲舒愚戅素無治名大漢之檢式數蒙君侯哀憐之恩悞被非任無以稱職仲舒竊見宰職任天下之重羣心所歸推須賢佐以成聖化願君侯大開蕭相國求賢之路廣選舉之門旣得其人接以周公下士之義卽奇偉隠世異倫之人各思竭愚歸往盛徳英俊滿朝百能備具卽君侯大立則道徳通化流四極仲舒愚陋經術淺薄所識褊陋不能贊揚萬分君侯所棄捐竊聞春秋曰賢聖博觀以章其名擇善者従之無所不聴又曰近而不言爲諂遠而不言爲怨故輒披心陳誠仲舒叩頭死罪死罪夫堯舜三王之業皆由仁義爲本仁者所以理人倫也故聖王以爲治首或曰發號出令利天下之民者謂之仁政病天下之害於人者謂之仁心二者備矣然後海內應以誠惟君侯深觀往古思本仁義至誠而已方今闗東五穀咸貴家有饑餓其死傷者半盜賊並起發亡不止良民被害爲聖主憂咎皆在仲舒等典職防禁無素當先坐仲舒叩頭死罪死罪仲舒至愚以爲扶衰止姦本在吏耳宜一考察天下領民之吏畱心署置以明消滅邪枉之迹使百姓各安其產業無有寇盜之患以蠲主憂仲舒叩頭死罪謹奉春秋署置術再拜君侯足下【古文苑章藻云大漢上或脫一字通一作裕理人倫一作序人倫民一作人害於人一作害於心春秋曰數語皆春秋傳緯之辭按本傳云仲舒爲人廉直公孫治春秋不如仲舒而希世用事位至公卿仲舒以爲従諛嫉之】

山川頌

山則巃嵸嵬崔防巍久不崩阤似夫仁人志士孔子曰山川神只立寶蔵殘器用資曲直合大者可以爲宮室臺榭小者可以爲舟輿浮灄大者無不中小者無不入持斧則砍折鎌則艾生人立禽獸伏死人入多則功而不言是以君子取辟也且積土成山無損也成其髙無害也成其大無虧也小其上泰其下久長安後世無有去就儼然獨處惟山之意詩云節彼南山維石巖巖赫赫師尹民具爾瞻此之謂也水則源泉混混晝夜不竭旣似力者盈科後行旣似持平者循微赴下不遺小間旣似察者循谿谷不迷或奏萬里而必至旣似知者鄣防止之能淨淨旣似知命者不淸而入潔淸而出旣似善化者赴千仞之壑而不疑旣似勇者物皆困於火而水獨勝之旣似武者咸得之而生失之而死旣似有徳者孔子在川上曰逝者如斯夫不捨晝夜此之謂也

郊祝文【下並春秋繁露】

皇皇上帝照臨下土集地之靈降甘風雨庶物羣生言而已矣夫不自爲言而爲庶物羣生言以人心庶天無尢也天無尢焉而辭恭順宜可喜也【右郊祀九句陽數也】

求雨祝【仲舒爲江都相治國以春秋災異之變推陰陽所以錯行故求雨閉諸陽縦諸陰其止雨反是】

昊天生五穀以養人今五穀病旱恐不成敬起進淸酒膊脯再拜請雨雨幸大澍奉牲禱

止雨祝

雨以大多五穀不和敬進肥牲以請社靈社靈幸爲止雨除民所苦無使陰滅陽陰滅陽不順於天天意幸在於利民願止雨敢告

奏江都王

求雨之方損陽益陰願大王無收廣陵女子爲人祝者一月租賜諸巫者諸巫毋大小皆相聚於郭門爲小壇以脯酒祭女獨擇寛大便處移市市使無內丈夫丈夫無得相従飲食令吏妻各往視其夫皆到卽起雨注而已

西漢文紀卷八

欽定四庫全書

西漢文紀卷九

明梅鼎祚編孔臧【魯國人嗣父彥封蓼侯官至禦史大夫元朔二年拜太常其禮賜如三公在官數年著書十篇而卒按表三年卽坐事免】

與侍中従弟安國書

【臧仕歷禦史大夫自謂世以經學爲家乞爲太常與安國紀綱古訓使垂來嗣武帝重違其意遂拜太常其爲書與従弟及戒子皆有義】

臧報侍中相知忿俗儒淫辭冒義有意欲校亂反正由來久矣然雅達博通不世而出流學守株比肩皆是眾口非非正將焉立每獨念至此夙夜反側誠懼仁弟道非信於世而以獨知爲愆也人之所欲天必従舊章潛於壁室正於紛擾之際歘爾而見俗儒結舌古訓復申豈非聖祖之靈欲令仁弟贊明其道以闡其業者哉且曩𨿽爲今學亦多所不信惟聞尙書二十八篇取象二十八宿謂爲至然也河圗古文乃自百篇邪如堯典說者以爲堯舜同道弟素嘗以爲雜有舜典今果如所論及成王道雷風周公信自在俗儒羣驅狗吠雷同不得其髣髴惡能明聖道之眞乎知以今讎古之篆推科斗已定五十餘篇並爲之傳云其餘錯亂文字磨滅不可分了欲垂待後賢誠合先君闕疑之義顧惟世移名制攺變文體義類轉益難知以弟博洽溫敏旣善推理又習其書而猶尙絕意莫肯垂畱三思縦使來世亦有篤古碩儒其若斯何嗚呼惜哉先王遺典闕而不補聖祖之業分半而泯後之君子將焉取法假令顏閔不歿遊夏更生其豈然乎不得已已貴復申之

與子琳書【琳位諸吏亦博學問】

告琳頃來聞汝與諸友生講肄書傳滋滋晝夜衎衎不怠善矣人之進道惟問其志取必以漸勤則得多山霤至柔石爲之穿蠍虫至弱木爲之夫霤非石之鑿蠍非木之鑽然而能以防脆之形陷堅剛之體豈非積漸之致乎訓曰徒學知之未可多履而行之乃足佳故學者所以飾百行也侍中子國明達淵博雅學絕倫言不及利行不欺名動遵禮法少小長操故𨿽與羣臣並參侍見待崇禮不供防事獨得掌禦唾壺朝廷之士莫不榮之此汝親所見詩不云乎毋忘爾祖聿修厥徳又曰操斧伐柯其則不逺逺則尼父近則子國於以立身其庶矣乎【並孔叢子李善選注引學者所以飾百行也爲與従弟書誤朱熹云孔叢子所載臧兄弟往還書疏正類西京雜記僞造漢人文章】

孔安國【臧従弟以治尙書爲武帝博士歷臨淮太守】

尙書序【孔氏有古文尙書孔安國以今文字讀之逸書十餘篇】

古者伏犧氏之王天下也始畫八卦造書契以代結繩之政由是文籍生焉伏犧神農黃帝之書謂之三墳言大道也少昊顓頊髙辛唐虞之書謂之五典言常道也至於夏商周之書𨿽設教不倫雅誥奧義其歸一揆是故歷代寶之以爲大訓八卦之說謂之八索求其義也九州之志謂之九丘丘聚也言九州所有土地所生風气所宜皆聚此書也春秋左氏傳曰楚左史倚相能讀三墳五典八索九丘卽謂上世帝王遺書也先君孔子生於周末覩史籍之煩文懼覽之者不一遂乃定禮樂明舊章刪詩爲三百篇約史記而修春秋讚易道以黜八索述職方以除九丘討論墳典斷自唐虞以下訖於周芟夷煩亂剪截浮辭舉其宏綱撮其機要是以垂世立教典謨訓誥誓命之文凡百篇所以恢至道示人主以軌範也帝王之制坦然明白可舉而行三千之徒並受其義及秦始皇滅先代典籍焚書坑儒天下學士逃難解散我先人用蔵其家書於屋壁漢室隆興開設學校旁求儒雅以闡大猷濟南伏生年過九十失其本經口以傳授裁二十餘篇以其上古之書謂之尙書百篇之義世莫得聞至魯共王好治宮室壊孔子舊宅以廣其居於壁中得先人所蔵古文虞夏商周之書及傳論語孝經皆科斗文字王又升孔子堂聞金石絲竹之音乃不壊宅悉以書還孔氏科斗書廢已久時人無能知者以所聞伏生之書考論文義定其可知者爲古定更以竹簡寫之增多伏生二十五篇伏生又以舜典合於堯典益稷合於臯陶謨盤庚三篇合爲一康王之誥合於顧命復出此篇並序凡五十九篇爲四十六卷其餘錯亂摩滅弗可復知悉上送官蔵之書府以待能者承詔爲五十九篇作傳於是遂研精覃思博考經籍采摭羣言以立訓傳約文申義敷暢厥防庶防有補於將來書序序所以爲作者之意昭然義見宜相附近故引之各冠其篇首定五十八篇旣畢會國有巫蠱事經籍道息用不復以聞傳之子孫以貽後世若好古博雅君子與我同志亦所不隠也

孔子家語序【附】

孔子家語者皆當時公卿士大夫及七十二弟子之所咨訪交相對問言語也旣而諸弟子各記其所問焉與論語孝經並時弟子取其正實而切事者別出爲論語其餘則都集錄之名之曰孔子家語凡所論辧疏判較歸實自夫子本防也屬文下辭往往頗有浮說煩而不要者亦由七十二子各共敍述首尾加之潤色其材或有優劣故使之然也孔子旣歿而防言絕七十二弟子終而大義乖六國之世儒道分散遊說之士各以巧意而爲枝葉惟孟軻荀卿守其所習當秦昭王時荀卿入秦昭王従之問儒術荀卿以孔子之語及諸國事七十二弟子之言凡百餘篇與之由此秦悉有焉始皇之世李斯焚書而孔子家語與諸子同列故不見滅髙祖克秦悉斂得之皆載於二尺竹簡多有古文字及呂氏専漢取歸蔵之其後被誅亡而孔子家語乃散在人間好事者或各以意增損其言故使同是事而輒異辭孝景皇帝末年募求天下遺書於時京師士大夫皆送官得呂氏之所傳孔子家語而與諸國事及七十子辭妄相錯雜不可得知以付掌書與曲禮眾篇亂簡合而蔵之私府元封之時吾仕京師竊懼先人之典辭將遂泯沒於是因諸公卿大夫私以人事募求其副悉得之乃以事類相次撰集爲四十四篇又有曾子問禮一篇自別屬曾子問故不復錄其諸弟子書所稱引孔子之言者本不存乎家語亦以其已自有所傳也是以皆不取也將來君子不可不鑑

連叢子敍書【附】

家之族一世相承以至九世相魏居大梁始有三子焉長子之後承殷統爲宋公中子之後奉夫子祀爲褒城侯小子之後彥以將事髙祖有功封蓼侯其子臧嗣焉歷位九卿遷禦史大夫辭曰臣世以經學爲家轉相承作訓法然今俗儒繁說遠本雜以妖妄難可以教侍中安國受詔綴集古義臣乞爲太常典臣家業與安國紀綱古訓使永垂來嗣孝武皇帝重違其意遂拜太常其禮賜如三公在官數年著書十篇而卒先時嘗爲賦二十四篇四篇別不在集似其幼時之作也又爲書與従弟及戒子皆有義故列之於左

司馬相如【字長卿蜀郡成都人以貲爲郎使蜀爲中郎將病免】

諭巴蜀檄【相如爲郎會唐蒙使略通夜郎僰中發巴蜀吏卒千人郡又發轉漕萬餘人用軍興法誅其渠帥巴蜀民大驚恐上聞遣相如責唐蒙等因諭告巴蜀民以非上意】

告巴蜀太守蠻夷自擅不討之日久矣時侵犯邊境勞士大夫陛下卽位存撫天下輯安中國然後興師出兵北徵匈奴單於怖駭交臂受事屈膝請和康居西域重譯請朝稽首來享移師東指閩越相誅右弔番禺太子入朝南夷之君西僰之長常效貢職不敢怠惰延頸舉踵喁喁然皆爭歸義欲爲臣妾道理遼遠山川阻深不能自致夫不順者已誅而爲善者未賞故遣中郎將往賔之發巴蜀士民各五百人以奉幣帛衞使者不然靡有兵革之事戰鬭之患今聞其乃發軍興制驚懼子弟憂患長老郡又擅爲轉粟運輸皆非陛下之意也當行者或亡逃自賊殺亦非人臣之節也夫邊郡之士聞烽舉燧燔皆攝弓而馳荷兵而走流汗相屬惟恐居後觸白刃冒流矢義不反顧計不旋踵人懷怒心如報私讎彼豈樂死惡生非編列之民而與巴蜀異主哉計深慮遠急國家之難而樂盡人臣之道也故有剖符之封析珪而爵位爲通侯居列東第終則遺顯號於後世傳土地於子孫行事甚忠敬居位甚安佚名聲施於無窮功烈著而不滅是以賢人君子肝腦塗中原膏液潤野艸而不辭也今奉幣使至南夷卽自賊殺或亡逃抵誅身死無名諡爲至愚恥及父母爲天下笑人之度量相越豈不遠哉然此非獨行者之罪也父兄之教不先子弟之率不謹也寡廉鮮恥而俗不長厚也其被刑戮不亦宜乎陛下患使者有司之若彼悼不肖愚民之如此故遣信使曉諭百姓以發卒之事因數之以不忠死亡之罪譲三老孝弟以不教誨之過方今田時重煩百姓已親見近縣恐逺所谿谷山澤之民不徧聞檄到亟下縣道使咸知陛下之意惟毋忽【史記漢書請朝作納貢怠情作隋怠皆爭歸義作向風慕義士民作士義作議行事作事行役作使知作諭】

難蜀父老文【相如還報唐蒙已略通夜郎是時卭莋君長願爲內臣比南夷上用相如言以爲中郎將往使因巴蜀吏幣物以賂西南夷蜀長老多言通西南夷之不爲用大臣亦以爲然相如欲諫業已建之不敢乃著書借蜀父老爲辭而已詰難之以風天子且因宣其使指令百姓皆知天子意】

漢興七十有八載徳茂存乎六世威武紛紜湛恩汪濊羣生防濡洋溢乎方外於是乃命使西徵隨流而攘風之所被防不披靡因朝冉従駹定莋存卭略斯楡舉苞滿結軌還轅東鄕將報至於蜀都耆老大夫搢紳先生之徒二十有七人儼然造焉辭畢因進曰蓋聞天子之於夷狄也其義羈縻勿絕而已今罷三郡之士通夜郎之塗三年於玆而功不竟士卒勞倦萬民不贍今又接以西夷百姓力屈恐不能卒業此亦使者之累也竊爲左右患之且夫卬莋西僰之與中國並也歷年滋多不可記已仁者不以徳來彊者不以力並意者其殆不可乎今割齊民以附夷狄敝所恃以事無用鄙人固陋不識所謂使者曰烏謂此邪必若所云則是蜀不變服而巴不化俗也余尙惡聞若說然斯事體大固非觀者之所覯也余之行急其詳不可得聞已請爲大夫麤陳其略蓋世必有非常之人然後有非常之事有非常之事然後有非常之功非常者固常之所異也故曰非常之原黎民懼焉及臻厥成天下晏如也昔者鴻水浡出汜濫衍溢民人登降移徒陭防而不安夏后氏戚之乃湮鴻水決江疏河漉沈澹菑東歸之於海而天下永寧當斯之勤豈惟民哉心煩於慮而身親其勞躬胝無胈膚不生毛故休烈顯乎無窮聲稱浹乎來玆且夫賢君之踐位也豈特委瑣握拘文牽俗循誦習傳當世取說云爾哉必將崇論閎議創業垂統爲萬世規故馳騖乎兼容並包而勤思乎參天貳地且詩不云乎普天之下莫匪王土率土之濵莫非王臣是以六合之內八方之外浸潯衍溢懷生之物有不浸潤於澤者賢君恥之今封疆之內冠帶之倫咸獲嘉祉靡有闕遺矣而夷狄殊俗之國遼絕異黨之地舟輿不通人迹罕至政教未加流風猶防內之則犯義侵禮於邊境外之則邪行橫作放弒其上君臣易位尊卑失序父兄不辜幼孤爲奴系累號泣內向而怨曰蓋聞中國有至仁焉徳洋而恩普物靡不得其所今獨曷爲遺已舉踵思慕若枯旱之望雨盭夫爲之垂涕況乎上聖又惡能已故北出師以討彊胡南馳使以誚勁越四面風徳二方之君鱗集仰流願得受號者以億計故乃闗沬若徼防牱鏤零山梁孫原創道徳之塗垂仁義之統將博恩廣施遠撫長駕使疏逖不閉阻深闇昧得曜乎光明以偃甲兵於此而息誅伐於彼遐邇一體中外禔福不亦康乎夫拯民於沈溺奉至尊之休徳反衰世之陵遲繼周氏之絕業斯乃天子之急務也百姓𨿽勞又惡可以已哉且夫王事固未有不始於憂勤而終於佚樂者也然則受命之符合在於此矣方將增太山之封加梁父之事鳴和鸞揚樂頌上咸五下登三觀者未覩指聴者未聞音猶鷦明已翔乎寥廓而羅者猶視乎藪澤悲夫於是諸大夫芒然喪其所懷來而失厥所以進喟然並稱曰允哉漢徳此鄙人之所願聞也百姓𨿽怠敢以身先之敞罔靡徒因遷延而辭避【史記漢書紜作云澍作霑滿作蒲薦作搢余尙作僕尙常之所異作常人之所異原作元浡作沸登作升陭防作崎嶇水作原漉作灑贍作澹躬胝無胈作躬傶骿骶無胈閎作谹潯作淫地作域輿作車弒作殺奴作奴虜累作絫零作靈阻深作曶爽誅伐作討伐遲作夷王事作王者焦明作焦朋芒作茫怠作勞】

諫獵疏【相如嘗稱疾閒居不慕官爵嘗従上至長揚獵是時天子方好自擊熊豕馳逐壄獸相如因上疏諫上善之】

臣聞物有同類而殊能者故力稱烏獲捷言慶忌勇期賁育臣之愚竊以爲人誠有之獸亦宜然今陛下好陵阻險射猛獸卒然遇軼材之獸駭不存之地犯屬車之淸塵輿不及還轅人不暇施巧𨿽有烏獲逢蒙之技力不得用枯木朽株盡爲害矣是胡越起於轂下而羌夷接軫也豈不殆哉𨿽萬全無患然本非天子之所宜近也且夫淸道而後行中路而後馳猶時有銜橛之變而況涉乎蓬蒿馳乎丘墳前有利獸之樂而內無存變之意其爲禍也不亦難矣夫輕萬乘之重不以爲安而樂出於萬有一危之塗以爲娛臣竊爲陛下不取也蓋明者遠見於未萌而智者避危於無形禍固多蔵於隠防而發於人之所忽者也故鄙諺曰家累千金坐不垂堂此言𨿽小可以諭大臣願陛下之畱意幸察【史記漢書害作難涉乎蓬蒿二句作涉丰艸騁丘虛禍作害諭作諭】

【赤牘淸裁載司馬相如答防牱盛覽云詞賦者合綦組以成文列錦繡而爲質一經一緯一宮一商此賦之迹也賦家之心包括宇宙總覽人物斯乃得之於內不可得而傳按西京雜記曰其友人盛覽字長通防牱名士嘗問以作賦相如曰云云覽乃作合組歌列錦賦而退終身不復敢言作賦之心矣則本非書也】

封禪書【相如病免家居茂陵武帝使所忠往取其書而相如已死其妻曰長卿未死時爲一卷書曰有使來求書奏之其遺札書言封禪事天子異之】

伊上古之初肇自昊穹兮生民歷列辟以迄於秦率邇者踵武逖聴者風聲紛綸葳蕤湮滅而不稱者不可勝數也續昭夏崇號謚略可道者七十有二君罔若淑而不昌疇逆失而能存軒轅之前遐哉邈乎其詳不可得聞也五三六經載籍之傳維見可觀也書元首明哉股肱良哉因斯以談君莫盛於唐堯臣莫賢於后稷后稷創業於唐公劉發迹於西戎文王攺制爰周郅隆大行越成而後陵夷衰防千載無聲豈不善始善終哉然無異端愼所由於前謹遺教於後耳故軌迹夷易易遵也湛恩蒙湧易丰也憲度著明易則也垂統理順易繼也是以業隆於𦇤緥而崇冠於二後揆厥所元終都攸卒未有殊尢絕迹可考於今者也然猶躡梁父登泰山建顯號施尊名大漢之徳防湧原泉沕潏漫衍旁魄四塞雲旉霧散上暢九垓下沂八埏懷生之類霑濡浸潤協气橫流武節飄逝邇陜遊原迥闊泳沬首惡湮沒闇昧昭晳昆虫凱澤回首面內然後囿騶虞之珍羣徼麋鹿之怪獸防一莖六穗於庖犧雙觡共抵之獸獲周餘珍收於岐招翠黃乘龍於沼鬼神接靈圉賔於間館奇物譎詭俶儻窮變欽哉符瑞臻玆猶以爲薄不敢道封禪蓋周躍魚隕杭休之以燎防夫斯之爲符也以登介丘不亦恧乎進譲之道其何爽與於是大司馬進曰陛下仁育羣生義徵不憓諸夏樂貢百蠻執贄徳侔往初功無與二休烈浹洽符瑞眾變期應紹至不特創見意者泰山梁父設壇場望幸蓋號以況榮上帝垂恩儲祉將以薦成陛下謙譲而弗發也挈三神之驩缺王道之儀羣臣恧焉或謂且天爲質闇珍符固不可辭若然辭之是泰山靡記而梁父靡防也亦各並時而榮咸濟世而屈說者尙何稱於後而云七十二君乎夫修徳以錫符奉符以行事不爲進越故聖王弗替而修禮地祗謁欵天神勒功中嶽以彰至尊舒盛徳發號榮受厚福以浸黎民也皇皇哉斯事天下之壯觀王者之丕業不可貶也願陛下全之而後因雜薦紳先生之略術使獲燿日月之末光絕炎以展采錯事猶兼正列其義校飭厥文作春秋一藝將襲舊六爲七攄之無窮俾萬世得激淸流揚防波蜚英聲騰茂實前聖之所以永保鴻名而常爲稱首者用此宜命掌故悉奏其義而覽焉於是天子沛然攺容曰愉乎朕其試哉乃遷思回慮總公卿之議詢封禪之事詩大澤之博廣符瑞之富乃作頌曰自我天覆云之油油甘露時雨厥壌可遊滋液滲漉何生不育嘉谷六穗我穡曷蓄非惟雨之又潤澤之非惟濡之汜専濩之萬物熙熙懷而慕思名山顯位望君之來君乎君乎侯不邁哉般般之獸樂我君囿白質黒章其儀可嘉旼旼睦睦君子之能蓋聞其聲今觀其來厥塗靡蹤天瑞之徴玆亦於舜虞氏以興濯濯之麟遊彼靈畤孟冬十月君䢐郊祀馳我君輿帝以享祉三代之前蓋未嘗有宛宛黃龍興徳而升采色炫燿熿炳煇湟正陽顯見覺寤黎烝於傳載之云受命所乘厥之有章不必諄諄依類記寓諭以封巒披藝觀之天人之際已交上下相發允答聖王之徳兢兢翼翼也故曰興必慮衰安必思危是以湯武至尊嚴不失肅祗舜在假典顧省厥遺此之謂也【史記漢書撰作選逖聴作聴逖綸作輪續作繼聞也作間已唐堯無唐字夷作遲蒙湧作龎洪防作逢漫衍作曼羨旉古布字飄作焱陜作陿沬作未湮作郁晢作晣凱澤作闓懌防作導獲周餘珍作獲周餘收作放攘古譲字其何作何其憓作譓浹作液薦作慶謙作嗛闇作闇示梁甫靡防作罔防濟世作濟厥世丕作卒薦作縉校作祓義作儀愉作兪乃作作遂作非並作匪濡之作偏我専作布慕思作慕之君乎並作君兮般般作股股囿作圃嘉作喜睦睦作穆穆能作態觀作視蹤作従玆亦作玆爾帝以作帝用炫作熿作煥湟作煌記作托徳作事興必作於興必】

題市門【晉常璩華陽國誌蜀郡城百十里有升仙橋相如初入長安題市門陳以莊注云相如題柱本云大丈夫不乘駟馬車不復過此橋此文小異】

不乘赤車駟馬不過汝下

唐蒙

上武帝通夜郎書【南粵以財物役屬夜郎蒙爲番陽令上書拜蒙郎中將往諭置爲郡】

南粵王黃屋左纛地東西萬餘里名爲外臣實一州主也今以長沙豫章往水道多絕難行竊聞夜郎所有精兵可得十餘萬浮船防牱江出其不意此制越一奇也誠以漢之彊巴蜀之饒通夜郎道爲置吏易甚【史記十餘萬漢書作十萬】

東方朔【字曼倩平原厭次人待詔金馬門爲太中大夫給事中】

初上武帝書【武帝卽位徴天下舉方正賢良文學材力之士待以不次之位四方士多上書言得失朔初來上書文辭不遜髙自稱譽上偉之令待詔公車】

臣朔少失父母長養兄嫂年十二學書三冬文史足用十五學擊劍十六學詩書誦二十二萬言十九學孫吳兵法戰陣之具鉦鼔之教亦誦二十二萬言幾臣朔固已誦四十四萬言又嘗服子路之言臣朔年二十二長九尺三寸目若懸珠齒若編貝勇若孟賁捷若慶忌廉若鮑叔信若尾生若此可以爲天子大臣矣臣朔昧死再拜以聞

諫起上林苑【建元初武帝數好防行後以道遠勞苦又爲百姓所患乃詔吾丘壽王舉借阿城以南盩厔以東宜春以西欲除爲上林苑屬之南山又詔中尉左右內史表屬縣艸田以償鄠杜之民壽王奏事上大悅朔在傍進諫是日因奏泰階之事上拜朔爲太中大夫給事中賜黃金百斤然遂起上林苑如壽王所奏按劉向嘗錄朔書則此類𨿽云従旁進諌及化民有道對亦是面語今據文義本末粲備必朔書有載而班氏采之入傳也】

臣聞謙遜靜慤天表之應應之以福驕溢靡麗天表之應應之以異今陛下累郎臺恐其不髙也弋獵之處恐其不廣也如天不爲變則三輔之地盡可以爲苑何必盩厔鄠杜乎奢侈越制天爲之變上林𨿽小臣尙以爲大也夫南山天下之阻也南有江淮北有河渭其地従汧隴以東商雒以西厥壤肥饒漢興去三河之地止霸產以西都涇渭之南此所謂天下陸海之地秦之所以虜西戎兼山東者也其山出玉石金銀銅鐵豫章檀柘異類之物不可勝原此百工所取給萬民所仰足也又有秔稻梨栗桑麻竹箭之饒土宜姜芋水多鼃魚貧者得以人給家足無饑寒之憂故酆鎬之間號爲土膏其賈畝一金今規以爲苑絕陂池水澤之利而取民膏腴之地上乏國家之用下奪農桑之業棄成功就敗事損耗五穀是其不可一也且盛荊棘之林而長養麋鹿廣狐兔之苑大虎狼之墟又壊人冢墓發人室廬令幼弱懷土而思耆老泣涕而悲是其不可二也斥而營之垣而囿之騎馳東西車騖南北又有深溝大渠夫一日之樂不足以危無隄之輿是其不可三也故務苑囿之大不卹農時非所以彊國富人也夫殷作九市之宮而諸侯畔靈王起章華之臺而楚民散秦興阿房之殿而天下亂糞土愚臣忘生觸死逆盛意犯隆指罪當萬死不勝大願願陳泰階六符以觀天變不可不省

化民有道對【上従容問朔吾欲化民豈有道乎朔對朔𨿽詼笑然時觀察顏色直言切諫上常用之】

堯舜禹湯文武成康上古之事經歷數千載尙難言也臣不敢陳願近述孝文皇帝之時當世耆老皆聞見之貴爲天子富有四海身衣弋綈足履革舄以韋帶劍莞蒲爲席兵木無刃衣縕無文集上書囊以爲殿帷以道徳爲麗以仁義爲準於是天下望風成俗昭然化之今陛下以城中爲小圗起建章左鳳闕右神明號稱千門萬戶木土衣綺繡狗馬被繢罽宮人簮瑇瑁垂珠璣設戲車教馳逐飾文采叢珍怪撞萬石之鐘擊雷霆之鼓作俳優舞鄭女上爲淫侈如此而欲使民獨不奢侈失農事之難者也陛下誠能用臣朔之計推甲乙之帳燔之於四通之衢卻走馬示不復用則堯舜之隆宜可與比治矣易曰正其本萬事理失之毫釐差以千里願陛下畱意察之

與公孫書

蓋聞爵祿不相責以禮同類之遊不以遠近爲初是故東門先生居蓬戶空穴之中而魏公子一朝以百騎馳造之呂望未嘗與文王同席而坐一朝譲以天下半大丈夫相知何必以撫塵而遊垂發齊年偃伏以日數哉【北堂書鈔初一作故是故作是以馳造之一作尊寵之楊用修云撫塵謂童子之戲若佛書所謂聚沙也鼎按六朝人事中多用之具見於後】

従公孫借車馬書

朔當従甘泉願借外廏之後乘木槿夕死而朝榮者士亦不必長貧也【榮一作生】

公孫答東方朔書

譬猶龍之未升與魚鼈爲伍及其升天鱗不可覩【並東方朔別傳】

答驃騎難

干將莫邪天下之利劍也水斷鵠鴈陸斷馬牛將以補履曾不如一錢之錐騏驎綠耳蜚鴻驊驑天下良馬也將以捕防於深宮之中曾不如跛貓【騏驎一作騏驥】

答客難【朔上書陳農戰彊國之計因自訟獨不得大官欲求試用其言専商鞅韓非之語也指意放蕩頗復詼諧辭數萬言終不見用因著論設客難已用位卑以自慰諭又設非有先生論】

客難東方朔曰蘇秦張儀壹當萬乘之主而身都卿相之位澤及後世今子大夫修先王之術慕聖人之義諷誦詩書百家之言不可勝記著於竹帛唇腐齒落服膺而不可釋好學樂道之效明白甚矣自以爲智能海內無雙則可謂博聞辯智矣然悉力盡忠以事聖帝曠日持久積數十年官不過侍郎位不過執防意者尙有遺行耶同胞之徒無所容居其故何也東方先生喟然長息仰而應之曰是固非子之所能備彼一時也此一時也豈可同哉夫蘇秦張儀之時周室大壊諸侯不朝力政爭權相禽以兵並爲十二國未有雌雄得士者彊失士者亡故談說行焉身處尊位珍寶充內外有廩倉澤及後世子孫長享今則不然聖帝流徳天下震懾諸侯賔服連四海之外以爲帶安於覆盂天下平均合爲一家動發舉事猶運之掌賢與不肖何以異哉遵天之道順地之理物無不得其所故綏之則安動之則苦尊之則爲將卑之則爲虜抗之則在靑雲之上抑之則在深淵之下用之則爲虎不用則爲防𨿽欲盡節效情安知前後夫天地之大士民之眾竭精馳說並進輻輳者不可勝數悉力慕之困於衣食或失門戶使蘇秦張儀與僕並生於今之世曾不得掌故安敢望常侍郎乎傳曰天下無害菑𨿽有聖人無所施才上下和同𨿽有賢者無所立功故曰時異事異𨿽然安可以不務修身乎哉詩曰鼓鐘於宮聲聞於外鶴鳴於九臯聲聞於天茍能修身何患不榮太公體行仁義七十有二乃設用於文武得信厥說封於齊七百嵗而不絕此士所以日夜孳孳修學敏行而不敢怠也譬若鶺鴒飛且鳴矣傳曰天不爲人之惡寒而輟其冬地不爲人之惡險而輟其廣君子不爲小人之匃匃而易其行天有常度地有常形君子有常行君子道其常小人計其功詩云禮義之不愆何卹人之言故曰水至淸則無魚人至察則無徒冕而前旒所以蔽明黈纊充耳所以塞聰明有所不見聰有所不聞舉大徳赦小過無求備於一人之義也枉而直之使自得之優而柔之使自求之揆而度之使自索之蓋聖人之教化如此欲其自得之則敏且廣矣今世之處士時𨿽不用塊然無徒廓然獨居上觀許由下察接輿計同範蠡忠合子胥天下和平與義相扶寡偶少徒固其宜也子何疑於我哉若夫燕之用樂毅秦之任李斯漢用酈食其之下齊說行如流曲従如環所欲必得功若丘山海內定國家安是遇其時也子又何怪之邪語曰以管窺天以蠡測海以莛撞鐘豈能通其條貫考其文理髮其音聲哉由是觀之譬由鼱鼩之襲狗孤豚之咋虎至則靡耳何功之有今以下愚而非處士𨿽欲勿困固不得已此適足以明其不知權變而終惑於大道也【文選漢書記作數無天下平均二句淵作泉馳作談無傳曰六句鶺作防塊作魁無漢用二字】

非有先生論

非有先生仕於吳進不能稱往古以厲主意退不能揚君美以顯其功默默無言者三年矣吳王怪而問之曰寡人獲先人之功寄於眾賢之上夙興夜寐未嘗敢怠也今先生率然髙舉遠集吳地將以輔治寡人誠竊嘉之體不安席食不甘味目不視靡曼之色耳不聴鐘鼓之音虛心定志欲聞流議者三年於玆矣今先生進無以輔治退不揚主譽竊不爲先生取之也蓋懷能而不見是不忠也見而不行主不明也意者寡人殆不明乎非有先生伏而唯唯吳王曰可以談矣寡人將竦意而覽焉先生曰於戲可乎哉可乎哉談何容易夫談有悖於目而拂於耳謬於心而便於身者或有說於目順於耳快於心而毀於行者非有明王聖主孰能聴之吳王曰何爲其然也中人已上可以語上也先生試言寡人將聴焉先生對曰昔者闗龍逢深諫於桀而王子比干直言於紂此二臣者皆極慮盡忠閔主澤不下流而萬民騷動故直言其失切諫其邪者將以爲君之榮除主之禍也今則不然反以爲誹謗君之行無人臣之禮果紛然傷於身蒙不辜之名戮及先人爲天下笑故曰談何容易是以輔弼之臣瓦解而邪諂之人並進遂及蜚廉惡來革等二人皆詐僞巧言利口以進其身陰奉雕瑑刻鏤之好以納其心務快耳目之欲以茍容爲度遂往不戒身沒被戮宗廟崩阤國家爲虛殺戮賢聖親近防夫詩不云乎防人防極交亂四國此之謂也故卑身賤體說色防辭愉愉喣喣終無益於主上之治卽志士仁人不忍爲也將儼然作矜嚴之色深言直諫上以拂主之邪下以損百姓之害則忤於邪主之心歷於衰世之法故養壽命之士莫肯進也遂居家山之間積土爲室編蓬爲戶彈琴其中以詠先王之風亦可以樂而忘死矣是以伯夷叔齊避周餓於首陽之下後世稱其仁如是邪主之行固足畏也故曰談何容易於是吳王戄然易容損薦去幾危坐而聴先生曰接輿避世箕子被髮佯狂此二人者皆避濁世以全其身者也使遇明王聖主得淸燕之間寛和之色發憤畢誠圗畫安危揆度得失上以安主體下以便萬民則五帝三王之道可防而見也故伊尹蒙恥辱負鼎俎和五味以干湯大公釣於渭之陽以見文王心合意同謀無不成計無不従誠得其君也深念遠慮引義以正其身推恩以廣其下本仁祖義褒有徳祿賢能誅惡亂總遠方一統類美風俗此帝王所由昌也上不變天性下不奪人倫則天地和洽遠方懷之故號聖王臣子之職旣加矣於是裂地定封爵爲公侯傳國子孫名顯後世民到於今稱之以遇湯與文王也太公伊尹以如此龍逢比干獨如彼豈不哀哉故曰談何容易於是吳王穆然俛而深惟仰而泣下交頤曰嗟乎余國之不亡也綿綿連連殆哉世之不絕也於是正明堂之朝齊君臣之位舉賢才布徳惠施仁義賞有功躬節儉減後宮之費損車馬之用放鄭聲遠佞人省庖廚去侈靡卑宮館壞苑囿塡池塹以予貧民無產業者開內臧振貧窮存耆老防孤獨薄賦斂省刑罰行此三年海內晏然天下大洽陰陽和調萬物咸得其宜國無災害之變民無饑寒之色家給人足畜積有餘囹圄空虛鳳凰來集麒麟在郊甘露旣降朱艸萌牙遠方異俗之人向風慕義各奉其職而來朝賀故治亂之道存亡之端若此易見而君人者莫肯爲也臣愚竊以爲過故詩曰王國克生惟周之楨濟濟多士文王以寧此之謂也【漢書是不忠文選作臣不忠閔作慜賢聖作賢臣之治作理嚴作莊主作人主家山作深山懼作戄得淸燕作得賜淸燕渭作渭水躬作親刑罰作刑辟】

隠眞論【見佛蔵辯正論】

處天地之先不以爲長在萬古之下不以爲久隨時應變與物俱化

寶甕銘【王子年拾遺記黃帝時碼碯甕堯時猶存甘露在中謂之寶露及舜遷寶甕於衡山故衡山有寶露壇於壇下起月館時有雲气生於露壇人遷甕於零陵舜崩淪於地下後秦始皇従零陵掘地得赤玉甕容八斗以應八方之數在舜廟至漢東方朔識之乃作寶甕銘前云碼碯後云赤玉一甕兩物虛謬可知】

寶云生於露壇祥風起於月館望三壺如盈尺視八鴻如縈帶【三壺者方壺蓬壺瀛壺也八鴻者八方之名也】

旱頌

維昊天之大旱失精和之正理遙望白雲之酆淳滃曈曈而亡止陽風吸習而熇熇羣生閔懣而愁憒隴畝枯槁而允布壤石相聚而爲害農夫垂拱而無爲釋其耰鉏而下涕悲壇畔之遭禍痛皇天之靡濟

誡子

明者處世莫尙於中優哉遊哉於道相従首陽爲拙栁下爲工飽食安步以仕代農依隠玩世詭時不逢是故才盡者身危好名者得華有羣者累生孤貴者失和遺餘者不匱自盡者無多聖人之道一龍一蛇形見神蔵與物變化隨時之宜無有常家【東方朔集】

臨終諫天子【帝曰今顧東方生多善言怪之居無何朔果病死見禇先生補傳】

詩云營營靑蠅止於蕃愷悌君子無信讒言讒言防極交亂四國願陛下遠巧佞退讒言

嗟夷齊【北堂書鈔此未詳爲文爲賦附載】

窮隠處兮窟穴自蔵與其隨佞而得志不若従孤竹於首陽

公孫卿

受申公札書【武帝得寶鼎之嵗齊人公孫卿曰今年得寶鼎其冬辛巳朔旦冬至與黃帝時等卿有札書因嬖人奏之召問卿對以受此書齊人申公與安期生通受黃帝言無書獨有此鼎書曰漢興雲云申公因言黃帝升仙事拜卿爲郎進中大夫】

黃帝得寶鼎宛朐問於鬼臾區鬼臾區對曰黃帝得寶鼎神策是嵗已酉朔旦冬至得天之紀終而復始於是黃帝迎日推策後率二十嵗復朔旦冬至凡二十推三百八十年黃帝僊登於天【漢書宛朐作冕侯】

鼎書

漢興復當黃帝之時曰漢之聖者在髙祖之孫且曾孫也寶鼎出而與神通封禪封禪七十二王惟黃帝得上泰山封【並史記】

西漢文紀卷九

欽定四庫全書

西漢文紀卷十

明梅鼎祚編司馬談【龍門人以太史丞爲太史令】

六家要指論【談學天官於唐都受易於楊何習道論於黃子仕建元元封之間湣學者之不達其意而師悖乃論六家之要指】

易大傳天下一致而百慮同歸而殊途夫陰陽儒墨名法道徳此務爲治者也直所從言之異路有省不省耳嘗竊觀陰陽之術大祥而眾忌諱使人拘而多所畏然其序四時之大順不可失也儒者博而寡要勞而少功是以其事難盡從然其序君臣父子之禮列夫婦長幼之別不可易也墨者儉而難遵是以其事不可徧循然其彊本節用不可廢也法家嚴而少恩然其正君臣上下之分不可攺矣名家使人儉而善失眞然其正名實不可不察也道家使人精神専一動合無形贍足萬物其爲術也因陰陽之大順采儒墨之善撮明法之要與時遷移應物變化立俗施事無所不宜指約而易操事少而功多儒者則不然以爲人主天下之儀表也主倡而臣和主先而臣隨如此則主勞而臣逸至於大道之要去健羨黜聰明釋此而任術夫神大用則竭形大勞則敝形神騷動欲與天地長久非所聞也夫陰陽四時八位十二度二十四節各有教令順之者昌逆之者不死則亾未必然也故曰使人拘而多畏夫春生夏長秋收冬藏此天道之大經也弗順則無以爲天下綱紀故曰四時之大順不可失也夫儒者以六蓺爲法六蓺經傳以千萬數累世不能通其學當年不能究其禮故曰博而寡要勞而少功若夫別君臣父子之禮序夫婦長幼之別𨿽百家弗能易也墨者亦尙堯舜道言其徳行曰堂髙三尺土階三等茅茨不翦采椽不刮食土簋啜土刑糲粱之食藜藿之羮夏日葛衣冬日鹿裘其送死桐棺三寸舉音不盡其哀教喪禮必以此爲萬民之率使天下法若此則尊卑無別也夫世異時移事業不必同故曰儉而難遵要曰彊本節用則人給家足之道也此墨子之所長𨿽百家弗能廢也法家不別親疎不殊貴賤一斷於法則親親尊尊之恩絕矣可以行一時之計而不可長用也故曰嚴而少恩若尊主卑臣明分職不得相逾越𨿽百家弗能攺也名家苛察繳繞使人不得反其意専決於名而失人情故曰使人儉而善失眞若夫控名責實參伍不失此不可不察也道家無爲又曰無不爲其實易行其辭難知其術以虛無爲本以因循爲用無成勢無常形故能究萬物之情不爲物先不爲物後故能爲萬物主有法無法因時爲業有度無度因物與合故曰聖人不朽時變是守虛者道之常也因者君之綱也羣臣並至使各自明也其實中其聲者謂之端實不中其聲者謂之窽窽言不聽姦乃不生賢不肖自分白黒乃形在所欲用耳何事不成乃合大道混混冥冥光耀天下復反無名凡人所生者神也所托者形也神大用則竭形大勞則敝形神離則死死者不可復生離者不可復反故聖人重之由是觀之神者生之本也形者生之具也不先定其神而曰我有以治天下何由哉【史記○祥一作詳明法作名法】

后土祠議【武帝元狩二年郊雍曰今上帝親郊而後土無祠則禮不答也有司與太史令談祠官寛舒議於是天子東幸汾陰遂立后土祠於汾陰脽上如議上親望拜如上帝祀】

天地牲角繭栗今陛下親祠后土后土宜於澤中圜丘爲五壇壇一黃犢牢具巳祠盡瘞而從祠衣上黃立泰畤壇奏【武帝始郊見泰一云陽是夜有美光及盡黃气上屬天太史令談祠官寛舒等曰】

神靈之休祐福兆祥宜因此地光域立泰畤壇以明應令太祝領秋及臘間祠三歲天子壹郊見【史漢同】

司馬遷【字子長談之子初爲太史令以救李陵下蠶室】

報任少卿書【李陵降虜上怒甚羣臣皆罪陵上以問遷遷盛稱陵且言彼不死宜得當以報漢也上初遣貳師大軍出財令陵爲助兵及陵與單於相値而貳師功少上以遷誣罔欲沮貳師爲陵遊說下遷腐刑遷旣遭禍幽而發憤遂著史記凡百三十篇後爲中書令尊寵任職故人益州刺史任安予遷書責以古賢人之義遷報之是時安爲戾太子事系獄】

少卿足下曩者辱賜書教以愼於接物推賢進士爲務意气勤勤懇懇若望僕不相師用而流俗人之言僕非敢如是也𨿽罷駑亦嘗側聞長者遺風矣顧自以爲身殘處穢動而見尢欲益反損是以抑鬰而無誰語諺曰誰爲爲之孰令聽之蓋鐘子期死伯牙終身不復鼓琴何則士爲知巳用女爲悅巳容若僕大質巳虧闕𨿽材懷隨和行若由夷終不可以爲榮適足以發笑而自防耳書辭宜答防東從上來又廹賤事相見日淺卒卒無須臾之間得竭指意今少卿抱不測之罪涉旬月迫季冬僕又薄從上上雍恐卒然不可諱是僕終巳不得舒憤懣以曉左右則長逝者魂魄私恨無窮請略陳固陋闕然不報幸勿過僕聞之修身者智之府也愛施者仁之端也取予者義之符也恥辱者勇之決也立名者行之極也士有此五者然後可以托於世列於君子之林矣故禍莫憯於欲利悲莫痛於傷心行莫醜於辱先而詬莫大於宮刑刑余之人無所比數非一世也所從來逺矣昔衛靈公與雍渠載孔子適陳商鞅因景監見趙良寒心同子參乘爰絲變色自古而恥之夫中材之人事闗於宦豎莫不傷气況慷慨之士乎如今朝𨿽乏人柰何令刀鋸之餘薦天下豪雋哉僕賴先人緒業得待罪輦轂下二十餘年矣所以自惟上之不能納忠效信有奇防材力之譽自結明主次之又不能拾遺補闕招賢進能顯巖穴之士外之不能備行伍攻城野戰有斬將搴旗之功下之不能累日積勞取尊官厚祿以爲宗族交遊光寵四者無一遂茍合取容無所短長之效可見於此矣鄕者僕亦曽厠下大夫之列陪外庭末議不以此時引維綱盡思慮今巳虧形爲掃除之隸在闒茸之中乃欲卬首信眉論列是非不亦輕朝廷羞當世之士耶嗟乎嗟乎如僕尙何言哉尙何言哉且事本末未易明也僕少負不羈之才長無鄕曲之譽主上幸以先人之故使得奉薄技出入周衛之中僕以爲戴盆何以望天故絕賓客之知防室家之業日夜思竭其不肖之材力務壹心營職以求親媚於主上而事乃有大謬不然者夫僕與李陵俱居門下素非相善也趣舎異路未嘗銜杯酒接殷勤之歡然僕觀其爲人自奇士事親孝與士信臨財亷取予義分別有讓恭儉下人常思奮不顧身以殉國家之急其素所蓄積也僕以爲有國士之風夫人臣出萬死不顧一生之計赴公家之難斯巳奇矣今舉事壹不當而全軀保妻子之臣隨而媒蘗其短僕誠私心痛之且李陵提步卒不滿五千深踐戎馬之地足歷王庭垂餌虎口橫挑彊胡卬億萬之師與單於連戰十餘日所殺過當虜救死扶傷不給旃裘之君長咸震怖乃悉徵左右賢王舉引弓之民一國共攻而圍之轉鬭千里矢盡道窮救兵不至士卒死傷如積然李陵壹呼勞軍士無不起躬流涕沬血飲泣張空弮冒白刃北首爭死敵陵未沒時使有來報漢公卿王侯皆奉觴上壽後數日陵敗書聞主上爲之食不甘味聽朝不怡大臣憂懼不知所出僕竊不自料其卑賤見主上慘淒怛悼誠欲效其欵欵之愚以爲李陵素與士大夫絕甘分少能得人之死力𨿽古名將不過也身𨿽陷敗彼觀其意且欲得其當而報漢事巳無可柰何其所摧敗功亦足以暴於天下僕懷欲陳之而未有路適防召問卽以此指推言陵功欲以廣主上之意塞睚眥之辭未能盡明明主不深曉以爲僕沮貳師而爲李陵遊說遂下於理拳拳之忠終不能自列因爲誣上卒從吏議家貧財賂不足以自贖交遊莫救左右親近不爲壹言身非木石獨與法吏爲伍深幽囹圄之中誰可告愬者此正少卿所親見僕行事豈不然邪李陵旣生降隤其家聲而僕又茸以蠶室重爲天下觀笑悲夫事未易一二爲俗人言也僕之先人非有剖符丹書之功文史星歷近乎卜祝之間固主上所戲弄倡優畜之流俗之所輕也假令僕伏法受誅若九牛亾一毛與螻螘何異而世又不能與死節者比特以爲智窮罪極不能自免卒就死耳何也素所自樹立使然人固有一死死有重於泰山或輕於鴻毛用之所趨異也太上不辱先其次不辱身其次不辱理色其次不辱辭令其次詘體受辱其次易服受辱其次關木索被箠楚受辱其次鬄毛髮嬰金鐵受辱其次毀肌膚斷支體受辱最下腐形極矣傳曰刑不上大夫此言士節不可不厲也猛虎處深山百獸震恐及其在穽檻之中揺尾而求食積威約之漸也故士有畫地爲牢埶不入削木爲吏議不對定計於鮮也今交手足受木索暴肌膚受榜箠幽於圜墻之中當此之時見獄吏則頭搶地視徒隸則心惕息何者積威約之埶也及已至此言不辱者所謂彊顏耳曷足貴乎且西伯伯也拘羑里李斯相也具五刑淮陰王也受械於陳彭越張敖南鄕稱孤系獄具罪絳侯誅諸呂權傾五伯囚於請室魏其大將也衣赭關三木季布爲朱家鉗奴灌夫受辱居室此人皆身至王侯將相聲聞鄰國及罪至防加不能引決自財在塵埃之中古今一體安在其不辱也由此言之勇怯埶也彊弱形也審矣曷足怪乎且人不能蚤自財繩墨之外巳稍陵夷至於鞭箠之間乃欲引節斯不亦逺乎古人所以重施刑於大夫者殆爲此也夫人情莫不貪生惡死念親戚顧妻子至激於義理者不然乃有不得巳也今僕不幸蚤失二親無兄弟之親獨身孤立少卿視僕於妻子何如哉且勇者不必死節怯夫慕義何處不勉焉僕𨿽怯耎欲茍活亦頗識去就之分矣何至自湛溺累紲之辱哉且夫臧獲婢妾猶能引決況若僕之不得巳乎所以隠忍茍活函糞土之中而不辭者恨私心有所不盡鄙沒世而文采不表於後也古者富貴而名摩滅不可勝記惟俶儻非常之人稱焉蓋西伯拘而演周易仲尼戹而作春秋屈原放逐乃賦離騷左邱失明厥有國語孫子臏腳兵法修列不韋遷蜀世傳呂覽韓非囚秦說難孤憤詩三百篇大氐賢聖發憤之所爲作也此人皆意有所欝結不得通其道故述往事思來者及如左邱明無目孫子斷足終不可用退論書防以舒其憤思垂空文以自見僕竊不遜近自托於無能之辭网羅天下放失舊聞考之行事稽其成敗興壞之理凡百三十篇亦欲以究天人之際通古今之變成一家之言艸創未就適防此禍惜其不成是以就極刑而無慍色僕誠已著此書臧之名山傳之其人通邑大都則僕償前辱之責𨿽萬被戮豈有悔哉然此可爲知者道難爲俗人言也且負下未易居下流多謗議僕以口語遇遭此禍重爲鄕黨戮笑污辱先人亦何面目復上父母之邱墓乎𨿽累百世垢彌甚耳是以腸一日而九回居則忽忽若有所亡出則不知所如往每念斯恥汗未嘗不發背霑衣也身直爲閨閣之臣寧得自引深臧於巖穴邪故且從俗浮湛與時俯仰以通其狂惑今少卿乃教以推賢進士無乃與僕之私指謬乎今𨿽欲自雕瑑曼辭以自解無益於俗不信祗取辱耳要之死日然後是非廼定書不能盡意故略陳固陋【漢書○本傳班固贊曰嗚呼以遷之博物洽聞而不能以知自全旣陷極刑幽而發憤書亦信矣迹其所以自傷悼小雅巷伯之倫夫惟大雅旣明且哲能保其身難矣哉○劉子史通云漢書載子長與任少卿書歷說自古述作皆因患而起末云不韋遷蜀世傳呂覽按呂氏之修撰也廣招俊客比迹春陵共集異聞擬書荀孟思刋一字購以千金則當時宣布爲日久矣豈以遷蜀之後方始傳乎且必以身旣流移書方見重則又非闗作者本因發憤著書之義也而輙引以自諭豈其倫乎若要舉多故事成其博學何不云虞卿窮愁著書八篇而曰不韋遷蜀世傳呂覽斯蓋識有不該思之未審耳昔春秋之時齊有夙沙衛者拒晉殿師郭最稱辱代魯行唁臧堅抉死此閹官見鄙其事尢著者也而太史公與任少卿書論自古刑余之人爲士君子所賤者惟以彌子瑕爲始何淺近之甚邪但夙沙出左氏傳漢代其書不行故子長不之見也夫博考前古而捨玆不載至於乘傳車探禹穴亦何爲者哉眞徳秀曰遷所論無可取者然其文跌蕩奇偉亦以見如此人材而因言事寘之腐刑可爲痛惜也王楙野客叢書云遷報書情詞幽深委蛇遜避使人讀之爲之傷惻江淹獄中上書亦放遷作惜筆力不及楊惲報孫防宗書委曲敷敍宛然有外祖風致惲遷甥也○媒孽漢書李陵傳作媒糵空弮傳作空拳師古注曰弮音邱權反又音眷讀爲拳者謬矣拳則屈指不當言張陵時矢盡故張弩之空弓也傳注弮與絭同○同子趙談也遷父名談故諱爲同子】

同前【文選】

太史公牛馬走司馬遷載拜言少卿足下曩者辱賜書教以順於接物推賢進士爲務意气懃懃懇懇若望僕不相師而用流俗人之言僕非敢如此也僕𨿽罷駑亦嘗側聞長者之遺風矣顧自以爲身殘處穢動而見尢欲益反損是獨欝悒而誰與語諺曰誰爲爲之孰令聽之蓋鐘子期死伯牙終身不復鼔琴何則士爲知己者用女爲悅己者容若僕大質已虧缺矣𨿽才懷隋和行若由夷終不可以爲榮適足以見笑而自防耳書辭宜答防東從上來又迫賤事相見日淺卒卒無須臾之間得竭志意今少卿抱不測之罪渉旬月迫季冬僕又薄從上雍恐卒然不可爲諱是僕終巳不得舒憤懣以曉左右則長逝者魂魄私恨無窮請略陳固陋闕然久不報幸勿爲過僕聞之修身者智之符也愛施者仁之端也取與者義之表也恥辱者勇之決也立名者行之極也士有此五者然後可以托於世而列於君子之林矣故禍莫憯於欲利悲莫痛於傷心行莫醜於辱先詬莫大於宮刑刑余之人無所比數非一世也所從來逺矣昔衛靈公與雍渠同載孔子適陳商鞅因景監見趙良寒心同子參乘袁絲變色自古而恥之夫中才之人事有關於宦豎莫不傷气而況於慷慨之士乎如今朝廷𨿽乏人柰何令刀鋸之餘薦天下之豪俊哉僕賴先人緒業得待罪輦轂下二十餘年矣所以自惟上之不能納忠效信有奇防才力之譽自結明主次之又不能拾遺補闕招賢進能顯巖穴之士外之不能備行伍攻城野戰有斬將搴旗之功下之不能積日累勞取尊官厚祿以爲宗族交遊光寵四者無一遂茍合取容無所短長之效可見如此矣向者僕亦嘗厠下大夫之列陪奉外廷未議不以此時引綱維盡思慮今已虧形爲埽除之在闒茸之中乃欲卬首伸眉論列是非不亦輕朝廷羞當代之士邪嗟乎嗟乎如僕尙何言哉尙何言哉且事本末未易明也僕少負不羈之行長無鄕曲之譽主上幸以先人之故使得奏薄伎出入周衛之中僕以爲戴盆何以望天故絕賔客之知亡室家之業日夜思竭其不肖之才力務一心營職以求親媚於主上而事乃有大謬不然者夫僕與李陵俱居門下素非能相善也趣舎異路未嘗銜杯酒接殷勤之餘歡然僕觀其爲人自守奇士事親孝與士信臨財亷取與義分別有讓恭儉下人常思奮不顧身以狥國家之急其素所蓄積也僕以爲有國士之風夫人臣出萬死不顧一生之計赴公家之難斯以奇矣今舉事一不當而全軀保妻子之臣隨而媒防其短僕誠私心痛之且李陵提步卒不滿五千深踐戎馬之地足歷王庭垂餌虎口橫挑彊胡仰億萬之師與單於連戰十有餘日所殺過當虜救死扶傷不給氈裘之君長咸震怖乃悉徵其左右賢王舉引弓之人一國共攻而圍之轉鬭千里矢盡道窮救兵不至士卒死傷如積然李陵一呼勞軍士無不起躬自流涕沫血飲泣更張空弮冒白刃北向爭死敵者陵未沒時使有來報漢公卿王侯皆奉觴上壽後數日陵敗書聞主上爲之食不甘味聽朝不怡大臣憂懼不知所出竊不自料其卑賤見主上慘愴怛悼誠欲效其欵欵之愚以爲李陵素與士大夫絕甘分少能得人之死力𨿽古之名將不能過也身𨿽陷敗彼觀其意且欲得其當而報於漢事已無可柰何其所摧敗功亦足以防於天下矣僕懷欲陳之而未有路適防召問卽以此指推言陵之功欲以廣主上之意塞睚眥之辭未能盡明明主不曉以爲僕沮貳師而爲李陵遊說遂下於理拳拳之忠終不能自列因爲誣上卒從吏議家貧貨賂不足以自贖交遊莫救視左右親近不爲一言身非木石獨與法吏爲伍深幽囹圄之中誰可告愬者此眞少卿所親見僕行事豈不然乎李陵旣生降頹其家聲而僕又佴之蠶室重爲天下觀笑悲夫悲夫事未易一二爲俗人言也僕之先非有剖符丹書之功文史星歷近乎卜祝之間固主上所戲弄倡優所畜流俗之所輕也假令僕伏法受誅若九牛亡一毛與螻蟻何以異而世俗又不能與死節者次比特以爲智窮罪極不能自免卒就死耳何也素所自樹立使然也人固有一死死或重於泰山或輕於鴻毛用之所趣異也太上不辱先其次不辱身其次不辱理色其次不辱辭令其次屈體受辱其次易服受辱其次闗木索被箠楚受辱其次剔毛髮嬰金鐵受辱其次毀肌膚斷支體受辱最下腐刑極矣傳曰刑不上大夫此言士節不可不勉厲也猛虎在深山百獸震恐及在檻穽之中搖尾而求食積威約之漸也故有畫地爲牢勢不可入削木爲吏議不可對定計於鮮也今交手足受木索暴肌膚受榜箠幽於圜墻之中當此之時見獄吏則頭搶地視徒則心惕息何者積威約之勢也及以至是言不辱者所謂彊顏耳曷足貴乎且西伯伯也拘於羑里李斯相也具於五刑淮陰王也受械於陳彭越張敖南面稱孤系獄抵罪絳侯誅諸呂權傾五伯囚於請室魏其大將也衣赭衣關三木季布爲朱家鉗奴灌夫受辱於居室此人皆身至王侯將相聲聞鄰國及罪至罔加不能引決自裁在塵埃之中古今一體安在其不辱也由此言之勇怯勢也彊弱形也審矣何足怪乎夫人不能蚤自裁繩墨之外以稍陵遲至於鞭箠之間乃欲引節斯不亦逺乎古人所以重施刑於大夫者殆爲此也夫人情莫不貪生惡死念父母顧妻子至激於義理者不然乃有所不得已也今僕不幸早失父母無兄弟之親獨身孤立少卿視僕於妻子何如哉且勇者不必死節怯夫慕義何處不勉焉僕𨿽怯懦欲茍活亦頗識去就之分矣何至自沈溺縲紲之辱哉且夫臧獲婢妾猶能引決況僕之不得已乎所以隠忍茍活幽於糞土之中而不辭者恨私心有所不盡鄙陋沒世而文采不表於後世也古者富貴而名磨滅不可勝記惟倜儻非常之人稱焉蓋文王拘而演周易仲尼厄而作春秋屈原放逐乃賦離騷左邱失明厥有國語孫子臏腳兵法修列不韋遷蜀世傳呂覽韓非囚秦說難孤憤詩三百篇大抵賢聖發憤之所爲作也此人皆意有所欝結不得通其道故述往事思來者乃如左邱無目孫子斷足終不可用退而論書防以舒其憤思垂空文以自見僕竊不遜近自托於無能之辭网羅天下放失舊聞略考其事綜其終始稽其成敗興壞之紀上計軒轅下至於玆爲十表本紀十二書八章世家三十列傳七十凡百三十篇亦欲以究天人之際通古今之變成一家之言艸創未就防遭此禍惜其不成是以就極刑而無慍色僕誠已著此書藏之名山傳之其人通邑大都則僕償前辱之責𨿽萬被戮豈有悔哉然此可爲智者道難爲俗人言也且負下未易居下流多謗議僕以口語遇遭此禍重爲鄕裏所戮笑以污辱先人亦何面目復上父母之邱墓乎𨿽累百世垢彌甚耳是以腸一日而九廻居則忽忽若有所亡出則不知其所往每念斯恥汗未嘗不發背霑衣也身直爲閨閣之臣寧得自引深藏巖穴邪故且從俗浮沈與時俯仰以通其狂惑今少卿乃教以推賢進士無乃與僕私心刺謬乎今𨿽欲自雕琢曼辭以自飾無益於俗不信秪足取辱耳要之死日然後是非乃定書不能悉意略陳固陋謹再拜【賜書作書賜懃懃懇懇作懃懇而用作用而誰與作與誰涉旬月無月字符作府昔衛靈作昔者衛靈外之下有又字綱維作維綱代作世蘗作防過當過下有半字氈裘作旃裘士無不起作士卒無不起更張無更字救視無視字先作先人非有下有所字世俗無俗字能與作與能或重上無死字威作畏請室作淸室赭衣無衣字早下有自字人情無情字紲作緤幽作函采作彩而名無名字文王作西伯賢聖作聖賢有所無所字乃作及天人作天地以作已誠已作誠以蔵之作蔵諸口作此戮笑無戮字祗作適○李登聲類云拳或作捲桓寛鹽鐵論陳勝奮空捲而破百萬之軍何晏白起故事前驅空捲猶可畏也】

勸摰峻書【峻少治淸節輿遷交好隠於山遷旣親貴乃以書勸進峻報之書久之遷居太史官果以悔恡被辱峻遂髙尙不仕卒於人立祠號曰君】

遷聞君子所貴乎道者三太上立徳其次立言其次立功伏惟伯陵材能絕人髙上其志以善厥身冰淸玉潔不以細行荷累其名固已貴矣然未盡太上之所由也願先生少致意焉

素王妙論【隋志太史公素王妙議二卷史記正義云素王妙論二卷】

諸稱富者非貴其身得志也乃貴恩覆子孫澤及鄕裏也黃帝設五法布之天下用之無窮蓋世有能知者莫不尊親如範子可謂曉之矣管子設輕重九府行伊尹之術則桓公以覇範蠡行十術之計二十一年之間三致千萬再散與貧【太平禦覽】

摰峻【字伯陵京兆長安人】

報司馬遷書

峻聞古之君子料能而行度徳而處故悔恡去於身利不可以虛受名不可以茍得漢興以來帝王之道於斯始顯能者見利不肖者自屏亦其時也周易大君有命小人勿用徒欲偃仰從容以遊余齒耳【並皇甫謐髙士傳○遊一作送○選注引云有能者見鋒穎之秋毫潘嶽詩崇子鋒穎不頽不崩】

吾邱壽王【字子贛趙人歷東郡都尉徵入爲光祿大夫侍中後坐事誅】

驃騎論功論

士或問於大夫曰側聞彊秦之用兵也南不逾五嶺北不渡大河海內愁怨以喪其國漢興六十餘載矣命將師以抗憤用干戈於四荒南排朱厓北建朔方東越滄海西極河源拓地萬里海內晏然鄙人不識敢問其蹤大夫曰昔秦之得天下也以力而不以徳以詐而不以誠內用商鞅李斯之謀外用白起王翦之兵窺間伺隙旣並海內之後以威力爲至道以權詐爲要術遂非唐笑虞絕滅舊章防禁文學行是古之戮嚴誹謗之謀十餘年遂滂沱而盈溢是故皇天疾滅更命大漢反秦政務在惇厚至今六世可謂富安天子文明四夷向風徒觀朝廷下僚門戶之士謀如湧泉動如駭機皆能安中國吞四夷君臣若玆何慮而不成何徵而不克𨿽防泰山塡滄海可也

主父偃【齊國臨淄人學長短從橫術客遊甚困入闗上書朝奏暮見歷遷中大夫出爲齊相坐劫殺齊王族誅】

諫伐匈奴書【武帝元光元年偃西入闗上書闕下所言九事八爲律令一事諫伐匈奴是時徐樂嚴安俱上書言世務上召見三人謂曰公皆安在何相見之晚也乃皆拜郎中】

臣聞明主不惡切諫以博觀忠臣不敢避重誅以直諫是故事無遺防而功流萬世今臣不敢隠忠避死以效愚計願陛下幸赦而少察之司馬法曰國𨿽大好戰必亡天下𨿽平忘戰必危天下旣平天子大凱春搜秋狝諸侯春振旅秋治兵所以不忘戰也且夫怒者逆徳也兵者凶器也爭者末節也古之人君一怒必伏屍流血故聖王重行之夫務戰勝窮武事者未有不悔者也昔秦皇帝任戰勝之威蠶食天下並吞戰國海內爲一功齊三代務勝不休欲攻匈奴李斯諫曰不可夫匈奴無城郭之居委積之守遷徙鳥舉難得而制也輕兵深入糧食必絕踵糧以行重不及事得其地不足以爲利也遇其民不可役而守也勝必殺之非民父母也靡敝中國快心匈奴非長防也秦皇帝不聽遂使防恬將兵攻胡辟地千里以河爲境地固澤咸鹵不生五穀然後發天下丁男以守北河暴兵露師十有餘年死者不可勝數終不能逾河而北是豈人眾不足兵革不備哉其埶不可也又使天下蜚芻挽粟起於東陲瑯邪負海之郡轉輸北河率三十鐘而致一石男子疾耕不足於糧饟女子紡績不足於帷幕百姓靡敝孤寡老弱不能相養道路死者相望蓋天下始叛秦也及至髙皇帝定天下略地於邊聞匈奴聚於代谷之外而欲擊之禦史成進諫曰不可夫匈奴之性獸聚而鳥散從之如影今以陛下盛徳攻匈奴臣竊危之髙帝不聽遂北至於代谷果有平城之圍髙皇帝蓋悔之甚乃使劉敬往結和親之約然後天下忘干戈之事故兵法曰興師十萬日費千金夫秦常積眾暴兵數十萬人𨿽有覆軍殺將系虜單於之功亦適足以結怨深讎不足以償天下之費夫上虛府庫下敝百姓甘心於外國非完事也夫匈奴難得而制非一世也行盜侵驅所以爲業也天性固然上及虞夏殷周固弗程督禽獸畜之不屬爲人夫上不觀虞夏殷周之統而下修近世之失此臣之所大憂百姓之所疾苦也且夫兵久則變生事苦則慮易乃使邊境之民靡敝愁苦而有離心將吏相疑而外市故尉佗章邯得以成其私也夫秦政之所以不行者權分乎二子此得失之效也故周書曰安危在出令存亡在所用願陛下詳察之少加意而熟慮焉【史記○漢書凱作愷踵作運遇作得役作調殺作棄快作甘長防作作完計辟作卻澤咸鹵作澤鹵東作黃始叛秦無秦字之約二字無忘作無暴兵二字無之功二字無夫上虛府庫六句無驅作敺及作自弗作不屬作比上不作不上修作循憂作恐無而有離心句夫秦政句作而秦政不行願陛下詳察之下作願陛下熟計之而詳察焉】

說武帝分封【偃數上疏言事嵗中四遷說上推恩諸侯子弟上從其計】

古者諸侯地不過百里彊弱之形易制今諸侯或連城數十地方千里緩則驕奢易爲淫亂急則阻其彊而合從以逆京師今以法割削則逆節萌起前日鼂錯是也今諸侯子弟或十數而適嗣代立余𨿽骨肉無尺地之封則仁孝之道不宣願陛下令諸侯得推恩分子弟以地侯之彼人人喜得所願上以徳施實分其國必稍自銷弱矣

說武帝徙豪桀茂陵【上又從之】

茂陵初立天下豪桀兼並之家亂眾民皆可徙茂陵內實亰師外銷姦猾此所謂不誅而害除【並漢書】

徐樂【燕郡無終人以上書召見拜郎中】

上武帝言世務書

臣聞天下之患在於土崩不在於瓦解古今一也何謂土崩秦之末世是也陳涉無千乘之尊尺土之地身非王公大人名族之後無鄕曲之譽非有孔墨曾子之賢陶朱倚頓之富也然起窮巷奮棘矜偏袒大呼而天下從風此其故何也由民困而主不防下怨而上不知也俗巳亂而政不修此三者陳涉之所以爲資也是之謂土崩故曰天下之患在於土崩何謂瓦解吳楚齊趙之兵是也七國謀爲大逆號皆稱萬乘之君帶甲數十萬威足以嚴其境內財足以勸其士民然不能西攘尺寸之地而身爲禽於中原者此其故何也非權輕於匹夫而兵弱於陳渉也當是之時先帝之徳澤未衰而安土樂俗之民眾故諸侯無境外之助此之謂瓦解故曰天下之患不在瓦解由是觀之天下誠有土崩之埶𨿽布衣窮處之士或首惡而危海內陳渉是也況三晉之君或存乎天下𨿽未有大治也誠能無土崩之埶𨿽有彊國勁兵不得旋踵而身爲禽矣吳楚齊趙是也況羣臣百姓能爲亂乎哉此二體者安危之明要也賢主所畱意而深察也間者闗東五穀不登年嵗未復民多窮困重之以邊境之事推數循理而觀之則民且有不安其處者矣不安故易動易動者土崩之埶也故賢主獨觀萬化之原明於安危之機修之廟堂之上而銷未形之患其要期使天下無土崩之埶而巳矣故𨿽有彊國勁兵陛下逐走獸射蜚鳥遊燕之囿淫縱恣之觀極馳騁之樂自若也金石絲竹之聲不絕於耳帷帳之私俳優侏儒之笑不乏於前而天下無宿憂名何必湯武俗何必成康𨿽然臣竊以爲陛下天然之聖寛仁之資而誠以天下爲務則湯武之名不難侔而成康之俗可復興也此二體者立然後處尊安之實揚名廣譽於當世親天下而服四夷餘恩遺徳爲數世隆南面負扆攝袂而揖王公此陛下之所服也臣聞圖王不成其敝足以安安則陛下何求而不得何爲而不成何徵而不服乎哉【史記○漢書孔墨曾子作孔曾墨子是並作此首惡作首難𨿽未有大治也作𨿽未治也旋作還吳楚齊趙無齊趙字不登作數不登且作宜帳作幄湯武作夏子聖作質湯武作禹湯可復興作未必不復興負扆作背依何爲作何威何徵作奚徵】

嚴安【臨菑人上書拜郎中後爲騎馬令】

上武帝言世務書【安以故丞相史上書】

臣聞鄒子曰政教文質者所以云救也當時則用過則舎之有易則易之故守一而不變者未睹治之至也今天下人民用財侈奢靡車馬衣裘宮室皆競修飾調五聲使有節族雜五色使有文章重五味方丈於前以觀欲天下彼民之情見美則願之是教民以侈也侈而無節則不可贍民離本而徼末矣末不可徒得故搢紳者不憚爲詐帶劍者誇殺人以矯奪而世不知媿故姦軌浸長夫佳麗珍怪固順於耳目故養失而泰樂失而淫禮失而采教失而僞僞采淫泰非所以範民之道也是以天下人民逐利無巳犯法者眾臣願爲民制度以防其淫使貧富不相耀以和其心心旣和平其性恬安恬安不營則盜賊銷盜賊銷則刑罰少刑罰少則陰陽和四時正風雨時艸木暢茂五穀蕃孰六畜遂字民不夭厲和之至也臣聞周有天下其治三百餘嵗成康其隆也刑措四十餘年而不用及其衰也亦三百餘年故五伯更起伯者常佐天子興利除害誅暴禁邪匡正海內以尊天子五伯旣沒賢聖莫續天子孤弱號令不行諸侯恣行彊陵弱眾暴寡田常簒齊六卿分晉並爲戰國此民之始苦也於是彊國務攻弱國修守合從連衡馳車轂擊介冑生蟣虱民無所告愬及至秦王蠶食天下並吞戰國稱號皇帝一海內之政壞諸侯之城銷其兵鑄以爲鐘虡示不復用元元黎民得免於戰國逢明天子人人自以爲更生鄕使秦緩刑罰薄賦斂省徭役貴仁義賤權利上篤厚下佞巧變風易俗化於海內則世世必安矣秦不行是風循其故俗爲智巧權利者進篤厚忠正者退法嚴令苛讇諛者眾日聞其美意廣心逸欲威海外使防恬將兵以北攻彊胡辟地進境戍於北河飛芻挽粟以隨其後又使尉屠睢將樓船之士攻越使監祿鑿渠運糧深入越地越人遁逃曠日持久糧食乏絕越人擊之秦兵大敗秦乃使尉佗將卒以戍越當是時秦禍北搆於胡南掛於越宿兵於無用之地進而不得退行十餘年丁男被甲丁女轉輸苦不聊生自經於道樹死者相望及秦皇帝崩天下大畔陳勝吳廣舉陳武臣張耳舉趙項梁舉吳田儋舉齊景駒舉郢周市舉魏韓廣舉燕窮山通谷豪士並起不可勝載也然本皆非公侯之後非長官之吏無尺寸之埶起閭巷杖棘矜應時而動不謀而俱起不約而同防壤長地進至乎伯王時教使然也秦貴爲天子富有天下滅世絕祀窮兵之禍也故周失之弱秦失之彊不變之患也今狥南夷朝夜郎降羌僰略薉州建城邑深入匈奴燔其龍城義者美之此人臣之利非天下之長防也今中國無犬吠之警而外累於逺方之備靡敝國家非所以子民也行無窮之欲甘心快意結怨於匈奴非所以安邊也禍拏而不解兵休而復起近者怨苦逺者驚駭非所以持久也今天下鍜甲摩劍矯箭控轉輸軍糧未見休時此天下所共憂也夫兵久而變起事煩而慮生今外郡之地或防千里列城數十形束壤制帶脇諸侯非宗室之利也上觀齊晉之所以亡公室卑削六卿大盛也下覽秦之所以滅刑嚴文刻欲大無窮也今郡守之權非特六卿之重也地防千里非特閭巷之資也甲兵器械非特棘矜之用也以逢萬世之變則不可勝諱也【漢書○史記無臣聞鄒子至和之至也一叚亦三百餘年作余嵗五伯者無五字修守作備守衡作橫轂擊作擊轂一海內作主一海內佞巧作智巧循作修正作信令苛作政峻逸作軼威海外作肆威尉屠睢作尉佗屠睢越地無地字乏絕作絕乏而動作而皆動今徇作今欲招薉作濊龍作蘢禍拏作禍結怨作愁摩作砥矯箭控作橋箭累帶作旁宗作公刑嚴文刻作嚴法刻深逢作遭勝諱作稱諱】

終軍【字子云濟南人爲諫大夫使南越見殺】

白麟奇木對【終爲博士弟子至長安上書言事拜謁者給事中從上幸雍祠五畤獲白麟一角而五蹄時又得奇木其枝旁出輒復合於木上上異此二物博謀羣臣軍上對由是攺元爲元狩後數月越地及匈奴名王有率眾來降者時皆言軍言爲中】

臣聞詩頌君徳樂舞後功異經而同指明盛徳之所隆也南越竄屏葭葦與鳥魚羣正朔不及其俗有司臨境而東甌內附閩王伏辜南越賴救北胡隨畜薦居禽獸行虎狼心上古未能攝大將軍秉鉞單於犇幕驃騎抗旌昆邪右衽是澤南洽而威北暢也若罰不阿近舉不遺逺設官竢賢縣賞待功能者進以保祿罷者退而勞力刑於宇內矣履眾美而不足懷聖明而不専建三宮之文質章厥職之所宜封禪之君無聞焉夫天命初定萬事艸創及臻六合同風九州共貫必待明聖潤色祖業傳於無窮故周至成王然後制定而休徵之應見陛下盛日月之光垂聖思於勒成専神明之敬奉燔瘞於郊宮獻享之精交神積和之气塞明而異獸來獲宜矣昔武王中流未濟白魚入於王舟俯取以燎羣公咸曰休哉今郊祀未見於神祗而獲獸以饋此天之所以示享而上通之符合也宜因昭時令日攺定告元苴以白茅於江淮發嘉號於營邱以應緝熈使著事者有紀焉蓋六鶂退飛逆也白魚登舟順也夫明闇之徵上亂飛鳥下動淵魚各以類推今野獸並角明同本也眾支內附示無外也若此之應殆將有解編髮削左衽襲冠帶要衣裳而蒙化者焉斯拱而竢之耳

詰徐偃【元鼎中博士偃使行風俗矯制使膠東魯國鼓鑄鹽鐵禦史大夫張湯劾偃法至死偃以春秋大夫出彊有可以安社稷存萬民顓之可也湯不能詘詔下軍問狀軍詰偃偃服罪上善其詰有詔示禦史大夫】

古者諸侯國異俗分百里不通時有聘防之事安危之埶呼吸成變故有不受辭造命顓已之宜今天下爲一萬里同風故春秋王者無外偃巡封域之中稱以出彊何也且鹽鐵郡有餘臧正二國廢國家不足以爲利害而以安社稷存萬民爲辭何也又詰偃膠東南近瑯邪北接北海魯國西枕泰山東有東海受其鹽鐵偃度四郡口數田地率其用器食鹽不足以並給二郡耶將埶宜有餘而吏不能也何以言之偃矯制而鼓鑄者欲及春耕種贍民器也今魯國之鼓當先具其備至秋乃能舉火此言與實反者非偃已前三奏無詔不惟所爲不許而直矯作威福以從民望干名采譽此明聖所必加誅也枉尺直尋孟子稱其不可今所犯罪重所就者小偃自予必死而爲之邪將幸誅不加欲以采名也請使匈奴【軍行郡國所見便宜以聞還奏事上甚說當發使使匈奴軍自請行詔問畫吉凶之狀上奇軍對擢爲諫大夫】

軍無橫艸之功得列宿衛食祿五年邊境時有風塵之警臣宜披堅執鋭當矢石唘前行駑下不習金革之事今聞將遣匈奴使者臣願盡精厲气奉佐明使畫吉凶於單於之前臣年少材下孤於外官不足以亢一方之任竊不勝憤懣

蔡義【河內溫人歷禦史大夫爲丞相】

上武帝書【義以明經給事大將軍莫府補城門詔求能爲韓詩者徵義待詔久之義上疏上召見悅之擢光祿大夫給事中】

臣山東艸萊之人行能無所比容貌不及眾然而不棄人倫者竊以聞道於先師自托於經術也願賜淸閒之燕得盡精思於前

西漢文紀卷十

欽定四庫全書

西漢文紀卷十一

明梅鼎祚編霍去病【大將軍衛靑姊少兒子其父先與少兒通生去病年十八爲侍中善騎射以戰功封冠軍侯歷票姚將軍大司馬】

請立三王疏【元狩六年三月乙亥禦史臣光守尙書令奏未央宮制曰下禦史禦史復奏】

大司馬臣去病昧死再拜上疏皇帝陛下陛下過聽使臣去病待罪行間宜専邊塞之思慮暴骸中野無以報乃敢惟他議以干用事者誠見陛下憂勞天下哀憐百姓以自忘虧膳貶樂損郎員皇子賴天能勝衣趨拜至今無號位師傅官陛下恭讓不卹羣臣私望不敢越職而言臣竊不勝犬馬心昧死願陛下詔有司因盛夏吉時定皇子位惟陛下幸察臣去病昧死再拜以聞皇帝陛下

禦史光等請立三王疏【六年三月戊申朔乙亥武帝制答】

禦史臣光守尙書令丞非下禦史書到言丞相臣靑翟禦史大夫臣湯太常臣充大行令臣息太子少傅臣安行宗正事昧死上言大司馬去病上疏曰陛下過聽使臣去病待罪行間宜専邊塞之思慮暴骸中野無以報乃敢惟他議以干用事者誠見陛下憂勞天下哀憐百姓以自忘虧膳貶樂損郎員皇子賴天能勝衣趨拜至今無號位師傅官陛下恭讓不卹羣臣私望不敢越職而言臣竊不勝犬馬心昧死願陛下詔有司因盛夏吉時定皇子位惟願陛下幸察制曰下禦史臣謹與中二千石二千石臣賀等議古者裂地立國並建諸侯以承天子所以尊宗廟重社稷也今臣去病上疏不忘其職因以宣恩乃道天子卑讓自貶以勞天下慮皇子未有號位臣靑翟臣湯等宜奉義遵職愚憧而不逮事方今盛夏吉時臣靑翟臣湯等昧死請立皇子臣閎臣旦臣胥爲諸侯王昧死請所立國名【義一作議閎一作闗】

武帝答制

蓋聞周封八百姬姓並列或子男附庸禮支子不祭云並建諸侯所以重社稷朕無聞焉且天非爲君生民也朕之不徳海內未洽乃以未教成者彊君連城卽股肱何勸其更議以列侯家之

荘靑翟等請立三王奏【三月丙子奏未央宮制報】

丞相臣靑翟禦史大夫臣湯昧死言臣謹與列侯臣嬰齊中二千石二千石臣賀諫大夫博士臣安等議曰伏聞周封八百姬姓並列奉承天子康叔以祖考顯而伯禽以周公立咸爲建國諸侯以相傳爲輔百官奉憲各遵其職而國統備矣竊以爲並建諸侯所以重社稷者四海諸侯各以其職奉貢祭支子不得奉祭宗祖禮也封建使守藩國帝王所以扶徳施化陛下奉承天統明開聖緒尊賢顯功興滅繼絕續蕭文終之後於鄼褒厲羣臣平津侯等昭六親之序明天地之屬使諸侯王封君得推私恩分子弟戶邑錫號尊建百有餘國而家皇子爲列侯則尊卑相逾列位失序不可以垂統於萬世臣請立臣閎臣旦臣胥爲諸侯王

武帝制報

康叔親屬有十而獨尊者褒有徳也周公祭天命郊故魯有白牲騂剛之牲羣公不毛賢不肖差也髙山仰之景行向之朕甚慕焉所以抑未成家以列侯可

莊靑翟再請立三王奏【四月戊寅奏未央宮】

丞相臣靑翟禦史大夫臣湯昧死言臣靑翟等與列侯吏二千石諫大夫博士臣慶等議昧死奏請立皇子爲諸侯王制曰康叔親屬有十而獨尊者褒有徳也周公祭天命郊故魯有白牡騂剛之牲羣公不毛賢不肖差也髙山仰之景行向之朕甚慕焉所以抑未成家以列侯可臣靑翟臣湯博士臣將行等伏聞康叔親屬有十武王繼體周公輔成王其八人皆以祖考之尊建爲大國康叔之年幼周公在三公之位而伯禽據國於魯蓋爵命之時未至成人康叔後扞祿父之難伯禽殄淮夷之亂昔五帝異制周爵五等春秋三等皆因時而序尊卑髙皇帝撥亂世反諸正昭至徳定海內封建諸侯爵位二等皇子或在𦇤褓而立爲諸侯王奉承天子爲萬世法則不可易陛下躬親仁義體行聖徳表裏文武顯慈孝之行廣賢能之路內褒有徳外討彊暴極臨北海西湊月氐匈奴西域舉國奉師輿械之費不賦於民虛禦府之藏以賞元戎開禁倉以賑貧窮減戍卒之半百蠻之君靡不鄕風承流稱意逺方殊俗重譯而朝澤及方外故珍獸至嘉谷興天應甚彰今諸侯支子封至諸侯王而家皇子爲列侯臣靑翟臣湯等竊伏熟計之皆以爲尊卑失序使天下失望不可臣請立臣閎臣旦臣胥爲諸侯王【四月癸未奏未央宮畱中不下】

莊靑翟請擇日立三王奏【制曰可】

丞相臣靑翟太僕臣賀行禦史大夫事太常臣充太子太傅臣安行宗正事昧死言臣靑翟等前奏大司馬臣去病上疏言皇子未有號位臣謹與禦史大夫臣湯中二千石二千石諫大夫博士臣慶等昧死請立皇子臣閎等爲諸侯王陛下讓文武躬自切及皇子未教羣臣之議儒者稱其術或誖其心陛下固辭弗許家皇子爲列侯臣靑翟等竊與列侯臣壽成等二十七人議皆曰以爲尊卑失序髙皇帝建天下爲漢太祖王子孫廣支輔先帝法則弗攺所以宣至尊也臣請令史官擇吉日具禮儀上禦史奏輿地圖他皆如前故事

太常賀等請國名禮儀奏

太僕臣賀行禦史大夫事昧死言太常臣充言卜入四月二十八日乙巳可立諸侯王臣昧死奏輿地圖請所立國名禮儀別奏臣昧死請

武帝制【四月丁酉奏未央宮六年四月戊寅朔癸夘禦史大夫湯下丞相丞相下中二千石二千石下郡太守諸侯相丞書從事下當用者如律令】

立皇子閎爲齊王旦爲燕王胥爲廣陵王【並史記】

張湯【杜陵人初爲掾歷禦史大夫】

上武帝謝罪書【湯自廷尉爲禦史大夫所治多夷滅防有發孝文園瘞錢上使按丞相荘靑翟湯欲致其文丞相三長史朱買臣王朝邊通初爲湯所陵折因合謀發湯陰事事聞上使簿責湯湯爲書謝自殺上復按誅三長史丞相亦自殺】

湯無尺寸之功起刀筆吏陛下幸致位三公無以塞責然謀陷湯者三長史也【漢書】

石慶【萬石君奮少子歷禦史大夫爲丞相以醇謹稱】

乞骸骨書【元封四年闗東大饑公卿欲請徙流民於邊上以爲慶老謹乃賜丞相告歸而案禦史大夫以下議爲請者慶慙上書乞骸骨上報之慶欲上印綬掾史以爲見責甚深而終以反室者醜惡之辭也勸宜引決慶懼遂復起視事】

慶幸得待罪丞相罷駑無以輔治城郭倉庫空虛民多流亡罪當伏斧質上不忍致法願歸丞相侯印乞骸骨歸避賢者路【史記】

武帝報石慶書

間者河水滔陸泛濫十餘郡隄防勤勞弗能陻塞朕甚憂之是故巡方州禮嵩嶽通八神以合宣房濟淮江歷山濵海問百年民所疾苦惟吏多私徵求無已去者便居者擾故爲流民法以禁重賦乃者封泰山皇天嘉況神物並見朕力答气應未能承意是以切比閭裏知吏姦邪委任有司然則官曠民愁盜賊公行往者覲明堂赦殊死無禁錮咸自新與更始今流民愈多計文不攺君不繩責長吏而請以興徙四十萬口揺蕩百姓孤兒幼年未滿十嵗無罪而坐率朕失望焉今君上書言倉庫城郭不充實民多貧盜賊眾請入粟爲庶人夫懷知民貧而請益賦動危之而辭位欲安歸難乎君其反室【漢書】

兒寛【千乘人治尙書以射防爲掌故功次補廷尉掾歷遷左內史爲禦史大夫】

封禪對【上議欲放古巡狩封禪之事諸儒對者五十餘人未能定先是司馬相如有遺書言封禪上以問寬寬拜禦史大夫從東封泰山還登明堂寬上壽制曰敬舉君之觴】

陛下躬發聖徳統揖羣元宗祀天地薦禮百神精神所鄕徵兆必報天地並應符瑞昭明其封泰山禪梁父昭姓考瑞帝王之盛節也然享薦之義不著於經以爲封禪告成合祛於天地神祗祗戒精専以接神明總百官之職各稱事宜而爲之節文惟聖主所由制定其當非羣臣之所能列今將舉大事優遊數年使羣臣得人自盡終莫能成惟天子建中和之極兼總條貫金聲而玊振之以順成天慶垂萬世之基

上武帝壽【古者上壽有辭越大夫爲王句踐祝是也宋時亦有致語皆起於詩之祝嘏祝壽】

臣聞三代攺制屬象相因間者聖統廢絕陛下發憤合指天地祖立明堂辟雍宗祀泰山六律五聲幽贊聖意神樂四合各有方象以丞嘉祀爲萬世則天下幸甚將建大元本瑞登告岱宗發祉闓門以景至癸亥宗祀日宣重光上元甲子肅邕永享光輝充塞天文粲然見象日昭報降符應臣寬奉觴再拜上千萬歲壽

上攺正朔議【元封七年司馬遷等言歷紀廢壞宜攺正朔是時禦史大夫兒寬明經術上乃詔寛曰今宜何以爲正朔服色何上寛與博士賜等議於是乃詔禦史攺元太初造漢歷行夏正】

帝王必攺正朔易服色所以明受命於天也創業變攺制不相復推傳序文則今夏時也臣等問學褊陋不能明陛下躬聖發憤昭配天地臣愚以爲三統之制後聖復前聖者二代在前也今二代之統絕而不序矣惟陛下發聖徳宣考天地四時之極則順陰陽以定大明之制爲萬世則【並漢書】

許令褒

明堂議【三輔黃圖孝武帝議立明堂於長安城南許令褒等議○今本黃圖無此議】

按五經禮傳記曰聖人之敎作之象所以法則天地比類陰陽以之宮室本之太古以昭令徳茅屋采椽土階素輿月度皮弁蓋興於黃帝堯舜之代是以三代修之也

王恢

擊匈奴議【恢燕人數爲邊吏習胡事及爲大行韓安國爲禦史大夫時建元六年匈奴來請和親武帝下其議恢以爲擊之便安國以爲和親便羣臣多附安國於是上許和親元光中恢因馬邑聶壹言可襲擊匈奴安國以爲不可擊爭議上前從恢計事敗恢自殺】

漢與匈奴和親率不過數嵗卽復倍約不如勿許興兵擊之【倍漢書作背興作舉】

韓安國【字長孺梁成安人徙睢陽曆中尉徙衛尉出爲材官將軍屯漁陽坐虜事見徙死】匈奴和親議

千里而戰兵不獲利今匈奴負戎馬之足懷禽獸之心遷徙鳥舉難得而制也得其地不足以爲廣有其眾不足以爲彊自上古不屬爲人漢數千里爭利則人馬罷虜以全制其敝且彊弩之極矢不能穿魯縞衝風之末力不能漂鴻毛非初不勁未力衰也擊之不便不如和親【並史記○漢書兵上有卽字禽作鳥舉作集其敝下有云勢必危殆臣故以爲不如和親無且彊弩至不便數句】

李廣利【李夫人兄以徵大宛功封海西侯徵和中擊匈奴兵敗降後爲單於所殺】上言攻宛書【太初元年以廣利爲貳師將軍伐大宛取善馬旣西度鹽水諸小國皆不肯給食士皆饑罷廣利上書上怒爲發兵賫糧攻宛城急宛貴人殺其王母寡而盡出善馬歸漢然士多物故天子不錄其過詔封焉亦以李夫人幸故也】

道逺多乏食然士卒不患戰而患饑人少不足以拔宛願且罷兵益發而復往

武帝封李廣利海西侯詔

匈奴爲害久矣今𨿽徙幕北與旁國謀共要絕大月氏使遮殺中郎將江故鴈門守攘危須以西及大宛皆合約殺期門車令中郎將朝及身毒國使隔東西道貳師將軍廣利徵討厥罪伐勝大宛賴天之靈從溯河山涉流沙通西海山雪不積士大夫徑度獲王首虜珍怪之物畢陳於闕其封廣利爲海西侯食邑八千戶

路博徳

上言擊匈奴奏【李陵爲騎都尉屯張掖天漢二年貳師出酒泉擊右賢王於天山召陵使爲貳師將輜重陵願得自當一隊以步兵五千陟單於庭上壯而許之詔彊弩都尉路博徳將兵半道迎陵博徳羞爲陵後距書奏上怒疑陵悔不欲出而教之上書乃詔博徳及陵陵遂出居延北行至浚稽山舉圖所遇山川地形使麾下騎還以聞上幸悅】

方秋匈奴馬肥未可與戰臣願畱陵至春俱將酒泉張掖騎各五千人並擊東西浚稽可必禽也

武帝詔路博徳

吾欲予李陵騎云欲以少擊眾今虜入西河其引兵走西河遮鉤營之道

詔李陵

詔陵以九月發出遮虜鄣至東浚稽山南龍勒水上俳佪觀虜卽亡所見從浞野侯趙破奴故道抵受降城休士因騎置以聞所與博徳言者云何具以書對

孔僅東郭咸陽【僅南陽大冶咸陽齊之大鬻鹽並爲大農丞】

鹽鐵議奏【大農上鹽鐵丞僅咸陽言遂使僅咸陽乘傳舉行天下鹽鐵作官府】

山海天地之臧宜屬少府陛下弗私以屬大農佐賦願募民自給費因官器作鬻鹽官與牢盆浮食奇民欲擅幹山海之貨以致富羨役利細民其沮事之議不可勝聽敢私鑄鐵器鬻鹽者釱左趾沒入其器物郡不出鐵者置小鐵官使屬在所縣

公卿請算緡錢奏【鹽鐵議起商賈以幣之變多積貨逐利於是公卿上言】

郡國頗被災害貧民無產業者募徙廣饒之地陛下損膳省用出禁錢以賑元元寛貸而民不齊出南畞商賈滋眾貧者畜積無有皆仰縣官異時算軺車賈人之緡錢皆有差請算如故諸賈人末作貰貸賣買居邑貯積諸物及商以取利者𨿽無市籍各以其物自占率緡錢二千而算一諸作有租及鑄率緡錢四千算一非吏比者三老北邊騎士軺車一算商賈人軺車二算船五丈以上一算匿不自占占不悉戍邊一嵗沒入緡錢有能告者以其半畀之賈人有市籍及家屬皆無得名田以便農敢犯令沒入田貨

卜式【河南人歷禦史大夫貶太子少傅】

請從討南粵書【武帝時方事匈奴式上書願輸家財助邊拜中郎後遷齊相防呂嘉反南粵式上書上賢之下詔賜爵】

臣聞主媿臣死羣臣宜盡死節其駑下者宜出財以佐軍如是則彊國不犯之道也臣願與子男及臨菑習弩博昌習船者請行死之以盡臣節

武帝封卜式詔

朕聞報徳以徳報怨以直今天下不幸有事郡縣諸侯未有奮繇直道者也齊相雅行躬耕隨牧畜蕃輒分昆弟更造不爲利惑日者北邊有興上書助官往年西河嵗惡率齊人入粟今又首奮𨿽未戰可謂義形於內矣其賜式爵闗內侯黃金四十斤田十頃布告天下使明知之【漢書○史記卜式上書臣聞主憂臣辱南越反臣願父子與齊習船者往死之天子下詔曰卜式𨿽躬耕牧不以爲利有餘輒助縣官之用今天下不幸有急而式奮願父子死之𨿽未戰可謂義形於內賜爵闗內侯金六十斤田十頃】

胡建【字子孟河東人歷渭城令昭帝時坐忤蓋主自殺】

斬監禦史奏

【建爲軍正丞時監軍禦史穿北軍壘垣以爲賈區建陰約其從卒引禦史斬之奏聞上壯其節制書答焉】

臣聞軍法立武以威眾誅惡以禁邪今監禦史公穿軍垣以求賈利私買賣以與士市不立剛毅之心勇猛之節亡以帥先士大夫尢失理不公用文吏議不至重法黃帝李法曰壁壘已定穿窬不繇路是謂姦人姦人者殺臣謹案軍法曰正亡屬將軍將軍有罪巳聞二千石以下行法焉丞於用法疑執事不諉上臣謹以斬昧死以聞

武帝報胡建制

司馬法曰國容不入軍軍容不入國何文吏也三王或誓於軍中欲民先成其慮也或誓於軍門之外欲民先意以待事也或將交刃而誓致民志也建又何疑焉【並漢書】

田仁【趙陘城人叔少子歷丞相司直坐縱太子出城門誅】

刺舉三河太守書【仁爲丞相司直上書三河太守皆下吏誅死是時河南河內皆禦史大夫杜周父兄子弟河東右丞相子孫也武帝以爲能拜仁爲丞相司直】

天下郡太守多爲姦利三河尢甚臣請先刺舉三河三河太守皆內倚中貴人與三公有親屬無所畏憚宜先正三河以警天下姦吏【史記補】

常麗

河間王徳諡獻奏【徳爲景帝子修學好古被服儒術元光中薨中尉常麗以聞○太行令奏以下似非麗語】

王身端行治溫仁恭儉篤敬愛下明知深察恵於鰥寡大行令奏諡法曰聰明睿知曰獻宜諡曰獻王

莊芷【漢書作嚴正】

告淮南王安陰事書【王后荼生太子遷有蘗子不害王不愛不得侯不害子建材髙有气常怨望太子太子數笞建建知王與太子反謀使壽春荘芷上書下廷尉】

毒藥苦於口利於病忠言逆於耳利於行今淮南王孫建材能髙淮南王王后荼荼子太子遷常疾害建建父不害無罪擅數捕系欲殺之今建在可徵問具知淮南陰事【史記】

鄭當時【字荘陳人歷位大司農爲汝南太守卒官】

漕渠議【武帝元光中河決瓠子久不復塞時當時爲大司農言上以爲然令水工徐伯表發卒穿漕渠三嵗而通漕以大利渠下民得以漑】

異時闗東漕粟從渭中上度六月而罷而漕水道通九百餘里時有難處引渭穿渠起長安並南山下至河三百餘里徑易漕度可令三月罷而渠下民田萬餘頃又可得以漑田此損漕省卒而益肥闗中之地得谷【史記○渭中上漢書作渭上漕水道作渭水道並作旁而渠上有罷字漑下無田字】

畨系

渠田議【河東守畨系言上以爲然發卒數萬人作渠田數嵗河移徙渠不利田不能償種遂廢】

漕從山東西歳百餘萬石更底柱之艱敗亡甚多而煩費穿渠引汾漑皮氏汾陰下引河漑汾陰蒲阪下度可得五千頃故盡河堧棄地民茭牧其中耳今漑田之度可得谷二百萬石以上谷從渭上與闗中無異而底柱之東可毋復漕【漢書○艱史記作限五千頃下又有五千頃句】

延年

上治河書【先是河決塞瓠子築宮曰宣防頃後方事匈奴言便利者甚眾齊人延年上書上壯而報之】

河出昆侖經中國注渤海是其地埶西北髙而東南下也可案圖書觀地形令水工準髙下開大河上領出之胡中東注之海如此闗東長無水災北邊不憂匈奴可以省隄防備塞士卒轉輸胡冦侵盜覆軍殺將暴骨原野之患天下常備匈奴而不憂百越者以其水絕壤斷也此功壹成萬世大利

武帝報延年

延年計議甚深然河乃大禹之所道也聖人作事爲萬世功通於神明恐難攺更【並漢書】

桑羊

請田輪臺奏【武帝初通西域置校尉屯田渠梨是時軍旅連出海內虛耗徵和中貳師將軍李廣利降匈奴上旣悔逺徵伐而捜粟都尉桑羊與丞相禦史奏田輪臺上下詔深陳旣往之悔封丞相田千秋爲富民侯下詔曰方今之務在於力農以趙過爲捜粟都尉】

故輪臺以東捷枝渠犂皆故國地廣饒水艸有漑田五千頃以上處溫和田美可益通溝渠種五穀與中國同時熟其旁國少錐刀貴黃金采繒可以易谷食宜給足不可乏臣愚以爲可遣屯田卒詣故輪臺以東置校尉三人分護各舉圖地形通利溝渠務使以時益種五穀張掖酒泉遣騎假司馬爲斥候屬校尉事有便宜因騎置以聞田一嵗有積谷募民壯健有累重敢徙者詣田所就畜積爲本業益墾漑田稍築列亭連城而西以威西國輔烏孫爲便臣謹遣徵事臣昌分部行邊嚴敕太守都尉明防火選士馬謹斥蓄茭艸願陛下遣使使西國以安其意臣昧死請

武帝罷田輪臺詔

前有司奏欲益民賦三十助邊用是重困老弱孤獨也而今又請遣卒田輪臺輪臺西於車師千餘里前開陵侯擊車師時危湏尉犂樓蘭六國子弟在京師者皆先歸發畜食迎漢軍又自發兵凡數萬人王各自將共圍車師降其王諸國兵便罷力不能復至道上食漢軍漢軍破城食至多然士自載不足以竟師彊者盡食畜產羸者道死數千人朕發酒泉驢槖駝負食出玉門迎軍吏卒起張掖不甚逺然尙廝畱甚眾曩者朕之不明以軍候上書言匈奴縛馬前後足至城下馳言秦人我匄若馬又漢使者久畱不還故興師遣貳師將軍欲以爲使者威重也古人卿大夫與謀參以蓍不吉不行乃者以防馬書徧視丞相禦史二千石諸大夫郎爲文學者乃至郡屬國都尉成忠趙破奴等皆以虜自縛其馬不祥甚哉或以爲欲以見彊夫不足者視人有餘易之卦得大過爻在九五匈奴困敗公車方士太史治星望气及太卜蓍皆以爲吉匈奴必破時不可再得也又曰北伐行將於鬴山必克卦諸將貳師最吉故朕親發貳師下鬴山詔之必毋深入今計謀卦兆皆反謬重合侯得虜候者言聞漢軍當來匈奴使巫埋羊牛所出諸道及水上以詛軍單於遺天子馬裘常使巫祝之縛馬者詛軍事也又卜漢軍一將不吉匈奴常言漢極大然不能饑渴失一狼走千羊乃者貳師敗軍士死略離散悲痛常在朕心今請逺田輪臺欲起亭隧是擾勞天下非所以優民也今朕不忍聞大鴻臚等又議欲募囚徒送匈奴使者明封侯之賞以報忿五伯所弗能爲也且匈奴得漢降者常提挈捜索問以所聞今邊塞未正闌出不禁障候長吏使卒獵獸以皮肉爲利卒苦而防火乏失亦上集不得後降者來若捕生口虜廼知之當今務在禁苛暴止擅賦力本農修馬復令以補缺毋乏武備而巳郡國二千石各上進畜馬方略補邊狀與計對【漢書】

壺關三老令狐茂【見荀悅漢紀漢書無姓】

救太子據書【巫蠱事起太子爲江充所譛迫假節發兵斬充武帝使丞相劉屈犛捕反者太子戰敗亡不得上怒甚羣臣莫敢言壺闗三老茂上書救太子天子感寤而太子亡之湖爲吏捕自經死】

臣聞父者猶天母者猶地子猶萬物也故天平地安陰陽和調物乃茂成父慈母愛室家之中子乃孝順陰陽不和則萬物夭傷父子不和則室家喪亡故父不父則子不子君不君則臣不臣𨿽有粟吾豈得而食諸昔者虞舜孝之至也而不中於瞽瞍孝己被謗伯奇放流骨肉至親父子相疑何者積毀之所生也由是觀之子無不孝而父有不察今皇太子爲漢適嗣承萬世之業體祖宗之重親則皇帝之宗子也江充布衣之人閭閻之臣耳陛下顯而用之銜至尊之命以迫蹙皇太子造飾姦詐羣邪錯謬是以親戚之路鬲塞而不通太子進則不得上見退則困於亂臣獨寃結而亡告不忍忿忿之心起而殺充恐懼逋逃子盜父兵以救難自免耳臣竊以爲無邪心詩曰營營靑蠅止於藩豈弟君子無信讒言讒言防極交亂四國往者江充讒殺趙太子天下莫不聞其罪固宜陛下不省察深過太子發盛怒舉大兵而求之三公自將智者不敢言辧士不敢說臣竊痛之臣聞子胥盡忠而忘其號比干盡仁而遺其身忠臣竭誠不顧鈇鉞之誅以陳其愚志在匡君安社稷也詩云取彼譖人投畀豺虎惟陛下寛心慰意少察所親毋患太子之非亟罷甲兵無令太子久亡臣不勝惓惓出一旦之命待罪建章闕下【漢書】

祁侯【名它繒賀之孫承嗣者】

與楊王孫書

【王孫學黃老之術家累千金厚自奉養生亡所不致及病且終先令其子曰吾欲臝葬以返吾眞必亡易吾意死則爲布囊盛屍入地七尺旣下從足引脫其囊以身親土其子欲黙而不從重廢父命欲從之心又不忍乃往見王孫友人祁侯祁侯與王孫書王孫報之祁侯曰善遂臝葬】

王孫苦疾僕迫從上祠雍未得詣前願存精神省思慮進醫藥厚自持竊聞王孫先令臝葬令死者亡知則巳若其有知是戮屍地下將臝見先人竊爲王孫不取也且孝經曰爲之棺槨衣衾是亦聖人之遺制何必區區獨守所聞願王孫察焉【漢書】

楊王孫【孝武時人西京雜記名貴字王孫京兆人華陽國誌楊王孫應至人之槪注漢中城固人】

報祁侯書

蓋聞古之聖王緣人情不忍其親故爲制禮今則越之吾是以臝葬將以矯世也夫厚葬誠亡益於死者而俗人兢以相髙靡財單幣腐之地下或乃今日入而明日發此眞與暴骸於中野何異且夫死者終生之化而物之歸者也歸者得至化者得變是物各反其眞也反眞冥冥亡形亡聲乃合道情夫飾外以華眾厚葬以鬲眞使歸者不得至化者不得變是使物各失其所也且吾聞之精神者天之有也形骸者地之有也精神離形各歸其眞故謂之鬼鬼之爲言歸也其屍塊然獨處豈有知哉裹以幣帛鬲以棺槨支體絡束口含玉石欲化不得欝爲枯臘千載之後棺槨朽腐乃得歸土就其眞宅繇是言之焉用久客昔帝堯之葬也窽木爲匱葛藟爲緘其穿下不亂泉上不泄殠故聖王生易尙死易葬也不加功於亡用不損財於亡謂今費財厚葬畱歸鬲至死者不知生者不得是謂重惑於戲吾不爲也【漢書○終生漢紀作眾生玊石作金玊久客作逺宅○西京雜記曰王孫生時厚自奉養死卒裸葬於終南山其子孫掘土鑿石深七尺而下尸上復蓋之以石欲儉而反奢也○劉向說苑荀悅漢紀並載不言書而說苑文前後小異說苑所載吾將以矯世也夫厚葬誠無益於死者而世競以相】

【髙靡財殫幣而腐之於地下或乃今日入而明日出此眞與暴骸於中野何異且夫死者終生之化而物之歸者歸者得至而化者得變是物各反其眞其眞冥冥視之無形聽之無聲乃合道之情夫飾外以誇眾厚葬以矯眞使歸者不得至化者不得變是使物各失其然也且吾聞之精神者天之有也形骸者地之有也精神離形而各歸其眞故爲之鬼鬼之爲言歸也其屍塊然獨處豈有知哉厚裹之以幣帛多送之以財貨以奪生者財用古聖人緣人情不忍其親故爲之制禮今則越之吾是以欲裸葬以矯之也昔堯之葬者空木爲櫝葛藟爲緘其穿地也下不亂泉上不泄臭故聖人生易尙死易葬不加於無用不損於無益謂今費財而厚葬死者不知生者不得用謬哉可謂重惑矣】

翟公

署門【下邳翟公爲廷尉賔客塡門及廢門外可設雀羅後復爲廷尉賔客欲往翟公大署其門】

一死一生乃知交情一貧一富乃知交態一貴一賤交情乃見【史記】

李陵【字少卿隴西成紀人前將軍廣之孫降匈奴爲右校王】

與蘇武書

【陵爲騎都尉天漢二年貳師將軍李廣利擊匈奴祁連天山陵將步兵五千人出居延北單於以兵八萬圍擊陵陵兵矢旣盡士死過半而所殺傷匈奴亦萬餘人連鬭八日至塞匈奴欲引還軍侯管敢亡入匈奴云漢無伏兵匈奴因益兵遮狹絕道陵食乏救復不到遂降武帝遣因桿將軍公孫敖將兵入匈奴迎陵敖還言陵教單於爲兵於是族陵家初武與陵俱爲侍中武使匈奴欲降之不屈使牧羝北海明年陵降久之單於使陵至海上說武降武終不屈及昭帝卽位匃奴與漢和親求武等陵置酒賀武曰今足下還歸揚名於匈奴功顯於漢室陵𨿽駑怯令漢且貰陵罪全其老母使得奮太辱之積志庶防乎曹柯之盟巳矣令子卿知吾心耳異域之人一別長絕陵起舞歌泣下數行因與武決○按此書疑武初歸時陵與武后武有報陵書或卽報此也】

子卿名聲冠於圖籍分義光於二國形影表於丹靑爵祿傳於王室家獲無窮之寵永明白於千載夫行志志立求仁得仁𨿽遭困厄死而後巳將何恨哉陵前提步卒五千深入匈奴右地三千餘里𨿽身降名辱下計其功豈不足以免老母之命耶嗟乎子卿世事謬矣功者福至今爲禍先忠者義本今爲重患是以彭蠡赴流屈原沈身子欲居九夷此不由感怨之志耶行矣子卿恩若一體分爲二朝悠悠永絕何可爲思人殊俗異死生斷絕何由復達【藝文類聚】

又【陵重報書云故欲如前書之言報恩於國主耳則此書是也然此未詳卽前書中語否】

陵前爲子卿死之計所以然者冀其驅醜虜翻然南馳故且屈以求伸若將不死功成事立則將上報厚恩下顯祖考之明也【選注】

重答蘇武書

【陵在匈奴武得歸爲書與陵令歸漢陵作此答之○史通云李陵集有與蘇武書詞采壯麗音句流靡觀其文體不類西漢人殆後來所爲假稱陵作也缺而不載良有以焉遷史編於李傳中斯爲謬矣按史記李傳原無此書子之爲史通極力評駁不應乃誤○漢書云陵至海上說武曰來時太夫人已不幸陵送葬至陽陵子卿婦年少聞已更嫁矣武在匈奴胡婦產一子通徳今書中所云老母終堂生妻去帷又云足下子無恙指此也眧帝立令陵故人任立政等使匈奴招陵陵自循其髮曰吾巳胡服矣大丈夫不能再辱在匈奴二十餘年亦無蘇武書令歸漢之語大約陵與武相往反書其事意多緣本李陵蘇武二傳及司馬報任少卿書而爲之耳而武與陵書尢膚譾】

子卿足下勤宣令徳防名淸時榮問休暢幸甚幸甚逺托異國昔人所悲望風懷想能不依依昔者不遺逺辱還答慰誨勤勤有逾骨肉陵𨿽不敏能不慨然自從初降以至今日身之窮困獨坐愁苦終日無覩但見異類韋講毳幕以禦風雨羶肉酪漿以充饑渇舉目言笑誰與爲歡胡地冰邊土慘裂但聞悲風蕭條之聲涼秋九月塞外艸衰夜不能寐側耳逺聽胡笳互動牧馬悲鳴吟嘯成羣邊聲四起晨坐聽之不覺淚下嗟乎子卿陵獨何心能不悲哉與子別後益復無聊上念老母臨年被戮妻子無辜並爲鯨鯢身負國恩爲世所悲子歸受榮我畱受辱命也如何身出禮義之鄕而入無知之俗違棄君親之恩長爲蠻夷之域傷巳令先君之嗣更成戎狄之族又自悲矣功大罪小不蒙明察孤負陵心區區之意每一念至忽然亡生陵不難刺心以自明刎頸以見志顧國家於我已矣殺身無益適足增羞故每攘臂忍辱輒復茍活左右之人見陵如此以爲不入耳之歡來相勸勉異方之樂祗令人悲憎忉怛耳嗟乎子卿人之相知貴相知心前書倉卒未盡所懷故復略而言之昔先帝授陵步卒五千出徵絕域五將失道陵獨遇戰而裹萬里之糧帥徒步之師出大漠之外入彊胡之域以五千之眾對十萬之軍防疲乏之兵當新羈之馬然猶斬將搴旗追奔逐北滅迹埽塵斬其梟帥使三軍之士視死如歸陵也不才希當大任意謂此時功難堪矣匈奴旣敗舉國興師更練精兵彊逾十萬單於臨陣親自合圍客主之形旣不相如步馬之勢又甚懸絕疲兵再戰一以當千然猶扶乘創痛決命爭首死傷積野余不滿百而皆扶病不任干戈然陵振臂一呼創病皆起舉刃指虜胡馬奔走兵盡矢窮人無尺鐵猶復徒首奮呼爭爲先登當此時也天地爲陵震怒戰士爲陵飲血單於謂陵不可復得便欲引還而賊臣教之遂便復戰故陵不得免耳昔髙帝以三十萬眾困於平城當此之時猛將如雲謀臣如雨然猶七日不食僅乃得免況當陵者豈易爲力哉而執事者云云茍怨陵以不死然陵不死罪也子卿視陵豈偸生之士而惜死之人哉寧有背君親捐妻子而反爲利者乎然陵不死有爲也故欲如前書之言報恩於國主耳誠以虛死不如立節滅名不如報徳也昔範蠡不殉防稽之恥曹沫不死三敗之辱卒復句踐之讎報魯國之羞區區之心竊慕此耳何圖志未立而怨巳成計未從而骨肉受刑此陵所以仰天椎心而泣血也足下又云漢與功臣不薄子爲漢臣安得不云爾乎昔蕭樊囚縶韓彭葅醢鼂錯受戮周魏見辜其餘佐命立功之士賈誼亞夫之徒皆信命世之才抱將相之具而受小人之防並受禍敗之辱卒使懷才受謗能不得展彼二子之遐舉誰不爲之痛心哉陵先將軍功略蓋天地義勇冠三軍徒失貴臣之意剄身絕域之表此功臣義士所以負防而長嘆者也何謂不薄哉且足下昔以單車之使適萬乘之虜遭時不遇至於伏劍不顧流離辛苦防死朔北之野丁年奉使皓首而歸老母終堂生妻去帷此天下所希聞國家所未有也蠻貊之人尙猶嘉子之節況爲天下之主乎陵謂足下當享茅土之薦受千乘之賞聞子之歸賜不過二百萬位不過典屬國無尺土之封加子之勤而妨功害能之臣盡爲萬戶侯親戚貪佞之類悉爲廊廟宰子尙如此陵復何望哉且漢厚誅陵以不死薄賞子以守節欲使逺聽之臣望風馳命此實難矣所以每顧而不悔者也陵𨿽孤恩漢亦負徳昔人有言𨿽忠不烈視死如歸陵誠能安而主豈復能眷眷乎男兒生以不成名死則葬蠻夷中誰復能屈身稽顙還向北闕使刀筆之吏弄其文墨耶願足下勿復望陵嗟乎子卿夫復何言相去萬里人絕路殊生爲別世之人死爲異域之鬼長與足下生死辭矣幸謝故人勉事聖君足下子無恙勿以爲念努力自愛時因北風復恵徳音李陵頓首【文選○故每一無每字大漠作天漢故陵不得一無得字有爲一作有所爲鼂一作晁能不得一無得字此功臣一無此字誰復一無復字○選注又引書云陵自有識以來士之立操未有如子卿者也○又云陵當爲單於畜兵養士循先將軍之令將飲馬河洛收珠南海○又云言爲瑕穢動增泥滓○又云靁鼓動天朱旗翳日○五將失道李善注引漢書云時無五將未審陵書之誤武紀略之】

蘇武【字子卿杜陵人平陵侯建之中子爲中郎將使匈奴降之不屈畱十九年歸漢拜典屬國】報李陵書

曩以人乏奉使方外至使遐夷作逆封豕造悖豺狼出爪摧辱王命身幽於無人之處迹戢於胡塞之地歃朝露以爲飲茹田鼠以爲糧窮目極望不見所識側耳逺聽不聞人聲當此之時生不足甘死不足惡所以忍困彊存徒念忠義𨿽誘僕以隆爵厚寵萬金之利不以滑其慮也迫以白刃在頸鐵鑕在喉不以動其心也何則志定於不回期誓於沒命幸賴聖明逺垂拯贖得使入湯之禽得假羽毛刖斷之足復蒙連續每念足下才爲世英器爲時出語曰夜行被繡不足爲榮況於家室孤滅棄在絕域衣則異制食味不拘棄捐功名𨿽尙視息與亡無異向使君服節死難書功竹帛傳名千代茅土之封永在不朽不亦休哉嗟乎李卿事巳去矣失之豪釐差之千里將復何言所貺重遺義當順承本爲一體今爲異俗予歸漢室子畱彼國臣無境外之文故不當受乖離邈矣相見未期國別俗殊死生隔絕代馬越鳥能不依依謹奉報答並還所贈【藝文類聚○世英一作世生】

又

當子鋭气深入之時朝發夕息數千萬里𨿽乘雲附景不足以譬速晨鳬失羣不足以諭疾豈可因歸鴈以運糧托景風以餉軍哉【北堂書鈔○文選海賦注載此書前四句木華海賦鷸如驚鳬之失侶】

又

越人衣文虵代馬依北風君子於其國也淒愴傷於心【選注○晉張載詩閩越衣文虵胡馬願度燕注又引武與陵書其於學人皆如鳳如龍】

杜延年【字幼公南陽杜衍人周少子爲諫大夫發上官桀等逆謀封建平侯終禦史大夫】奏記霍光

【禦史大夫桑羊以反誅羊子遷亡過父故吏侯史吳后遷捕誅防赦吳自出系獄廷尉王平與少府徐仁以赦令除吳罪侍禦史劾仁等縱反者徐仁丞相車千秋壻也千秋召中二千石博士議問大將軍光以千秋擅召中二千石以下外內異言下仁等獄延年爲太僕右曹給事中乃奏記光爭之然竟論仁等棄市而不以及丞相延年論議持平和合朝廷皆此類】

吏縱罪人有常法今更詆吳爲不道恐於法深又丞相素無所守持而爲好言於下盡其素行也至擅召中二千石甚無狀延年愚以爲丞相久故及先帝用事非有大故不可棄也間者民頗言獄深吏爲峻詆今丞相所議又獄事也如是以及丞相恐不合眾心羣下讙嘩庶人私議流言四布延年竊重將軍失此名於天下也【漢書】

張壽王

上言黃帝調曆書【武帝太初用鄧平歷後二十七年元鳳三年太史令張壽王上書詔下主歷使者鮮於妄人大司農中承麻光等課諸歷疎密壽王課疎逺案漢元年不用黃帝調歷壽王非漢歷逆天道非所宜言大不敬有詔勿劾丞相屬寶等以壽王言黃帝至元鳳三年六千餘嵗而黃帝以來三千六百二十九嵗壽王歷乃太史官殷曆也壽王猥曰安得五家歷又言化益爲天子代禹驪山女亦爲天子在殷周間皆不合經術又妄言太初歷虧四分日之三去小餘七百五分以故陰陽不調謂之亂世因劾壽王下吏】

歷者天地之大紀上帝所爲傳黃帝調律曆漢元年以來用之今陰陽不調宜更歷之過也

丞相屬寶長安單安國安陵桮育劾張壽王

壽王吏八百石古之大夫服儒衣誦不祥之辭作妖言欲亂制度不道【漢書】

睦【字孟魯國蕃人受春秋以明經爲議郎至符節令】

言防代書【孝昭元鳳三年泰山有大石自立昌邑有枯杜木復生又上林苑栁枯臥地亦自立生有虫食樹葉成文字曰公孫病巳立孟推春秋之意以爲石栁皆陰類下民之象而泰山者岱宗之嶽王者易姓告代之處今大石自立僵栁復起非人力所爲當有從匹夫而爲天子者枯社木復生故廢之家公孫氏當復有興者也孟意亦不知其所在卽爲說使友內官長賜上書時昭帝幼大將軍霍光惡之下其書坐祅言惑眾伏誅後五年而宣帝興於民間微孟子爲郎】

先師董仲舒有言𨿽有繼體守文之君不害聖人之受命漢家堯後有傳國之運漢帝宜誰差天下求索賢人防以帝位而退自封百里如殷周二王后以承順天命

田延年【字子賓先齊諸田徙陽陵爲大司農以定防功封陽城侯】

沒入富人財奏【茂陵富人焦氏賈氏以數千萬陰積貯炭葦諸下裏物昭帝大行時方上事暴起用度未辦延年奏沒入縣官奏可富人皆怨求延年罪下廷尉自殺】

商賈或豫收方上不祥器物冀其疾用欲以求利非民臣所當爲請沒入縣官

郎【原無名氏】

議所立書【昭帝崩亡嗣武帝六男獨廣陵王胥在羣臣議所立咸持廣陵王王本以行失道先帝所不用光內不自安郎有上書言合光意以其書視丞相敞等迎立武帝孫昌邑王賀哀王髆子也】

周太王廢太伯立王季文王舎伯邑考立武王惟在所宜𨿽廢長立少可也廣陵王不可以承宗廟【漢書】

西漢文紀卷十一

欽定四庫全書

西漢文紀卷十二

明梅鼎祚編霍光【字子孟票騎將軍去病異母弟任爲郎歷位大將軍封博陸侯擁昭立宣】

廢昌邑王奏【昌邑王賀昌邑哀王子武帝孫旣立行滛亂光憂懣因決計於大司農田延年與丞相楊敞等白皇太后廢之太后被珠襦坐武帳中侍禦數百人陳列殿下羣臣以次上殿召王伏前聽奏光與羣臣連名奏王尙書令讀奏皇太后詔曰可廢賀歸昌邑】

丞相臣敞大司馬大將軍臣光車騎將軍臣安世度遼將軍臣明友前將軍臣增後將軍臣充國禦史大夫臣誼宜春侯臣譚當塗侯臣聖隨桃侯臣昌樂杜侯臣屠耆堂太僕臣延年太常臣昌大司農臣延年宗正臣徳少府臣樂成廷尉臣光執金吾臣延壽大鴻臚臣賢左馮翊臣廣明右扶風臣徳長信少府臣嘉典屬國臣武京輔都尉臣廣漢司校尉臣辟兵諸吏文學光祿大夫臣遷臣畸臣吉臣賜臣管臣勝臣梁臣長幸臣夏侯勝大中大夫臣徳臣卬昧死言皇太后陛下臣敞等頓首死罪天子所以永保宗廟總壹海內者以慈孝禮誼賞罰爲本孝昭皇帝早棄天下亡嗣臣敞等議禮曰爲人後者爲之子也昌邑王宜嗣後遣宗正大鴻臚光祿大夫奉節使徵昌邑王典防服斬纕亡悲哀之心廢禮義居道上不素食使從官略女子載衣車內所居傳舎始至謁見立爲皇太子常私買雞豚以食受皇帝信璽行璽大行前就次發璽不封從官更持節引內昌邑從官騶宰官奴二百餘人常與居禁闥內敖戲自之符璽取節十六朝暮臨令從官更持節從爲書曰皇帝問侍中君卿使中禦府令髙昌奉黃金千斤賜君卿取十妻大行在前殿發樂府樂器引內昌邑樂人擊鼓歌吹作俳倡防下還上前殿擊鐘磬召內泰壹宗廟樂人輦道牟首鼓吹歌舞悉奏眾樂發長安廚三太牢具祠閣室中祀巳與從官飲防駕法駕皮軒鸞旗驅馳北宮桂宮弄彘鬭虎召皇太后禦小馬車使官奴騎乘遊戲掖庭中與孝昭皇帝宮人蒙等淫亂詔掖庭令敢泄言要斬取諸侯王列侯二千石綬及墨綬黃綬以並佩昌邑郎官者免奴變易節上黃旄以赤髮禦府金錢刀劍玊器防繒賞賜所與遊戲者與從官官奴夜飲湛沔於酒詔太官上乘輿食如故食監奏未釋服未可禦故食復詔太官趣具無闗食監太官不敢具卽使從官出買雞豚詔殿門內以爲常獨夜設九賔溫室延見姊夫昌邑關內侯祖宗廟祠未舉爲璽書使使者持節以三太牢祠昌邑哀王園廟稱嗣子皇帝受璽以來二十七日使者旁午持節詔諸官署徵發凡千一百二十七事文學光祿大夫夏侯勝等及侍中傅嘉數進諫以過失使人簿責勝防嘉系獄荒淫迷惑失帝王禮誼亂漢制度臣敞等數進諫不變更日以益甚恐危社稷天下不安臣敞等謹與博士臣霸臣雋舎臣徳臣虞舎臣射臣倉議皆曰髙皇帝建功業爲漢太祖孝文皇帝慈仁節儉爲太宗今陛下嗣孝昭皇帝後行淫辟不軌詩云借曰未知亦旣抱子五辟之屬莫大不孝周襄王不能事母春秋曰天王出居於鄭繇不孝出之絕之於天下也宗廟重於君陛下未見命髙廟不可以承天序奉祖宗廟子萬姓當廢臣請有司禦史大夫臣誼宗正臣徳太常臣昌與太祝以一大牢具告祠髙廟臣敞等昧死以聞請立宣帝奏【帝衛太子孫病巳號皇曾孫在民間咸稱述焉光復與敞等上奏皇太后詔可迎立之是爲宣帝】

禮曰人道親親故尊祖尊祖故敬宗太宗無嗣擇支子孫賢者爲嗣孝武皇帝曽孫病巳武帝時有詔掖庭養視至今年十八師授詩論語孝經躬行節儉慈仁愛人可以嗣孝昭皇帝後奉承祖宗廟子萬姓臣昧死以聞【並漢書】

丙吉【字少卿魯國人爲魯獄史宣帝時爲禦史大夫封博陽侯代魏相爲丞相】

與魏相書

【相遷揚州刺史考按守相多所貶退相與吉善吉爲光祿大夫與相書相心善其言爲霽威嚴居部二嵗徵爲諫大夫復爲河南太守數年而宣帝卽位】

朝廷已深知弱翁治行方且大用矣願少愼事自重蔵器於身不顯其能

奏記霍光

【吉武帝末以故廷尉監徵治巫蠱郡邸獄時宣帝生數月以皇曾孫坐衛太子事系吉重哀曾孫無辜保養視遇甚有恩恵及爲軍市令遷大將軍長史光甚重之入爲光祿大夫給事中及昌邑王旣廢大臣議所立未定吉奏記光光覽其議遂尊立皇曽孫】

將軍事孝武皇帝受𦇤褓之屬任天下之寄孝昭皇帝早崩亡嗣海內憂懼欲亟聞嗣主發喪之日以大誼立後所立非其人復以大誼廢之天下莫不服焉方今社稷宗廟羣生之命在將軍之壹舉竊伏聽於眾庶察其所言諸侯宗室在位列者未有所聞於民間也而遺詔所養武帝曾孫名病巳在掖廷外家者吉前使居郡邸時見其幼少至今十八九矣通經術有美材行安而節和願將軍詳大議參蓍豈宜褒顯先使入侍令天下昭然知之然後決定大防天下幸甚【並漢書】

魏相【字弱翁濟陰定陶人徙平陵初爲郡卒史舉賢良爲茂陵令歷位丞相封髙平侯】對防【韓義爲燕郎中刺王謀逆諫而死昭帝初相以文學對防請顯其子擢義子延壽爲大夫】

賞罸所以勸善禁惡政之本也日者燕王爲無道韓義出身彊諫爲王所殺義無比干之親而蹈比干之節宜顯賞其子以示天下明爲人臣之義

尊張安世封事【大將軍光薨相奏以領光祿勲張安世爲大將軍而以其子延壽爲安世官安世深辭弗能得】

聖王褒有徳以懷萬方顯有功以勸百僚是以朝廷尊榮天下鄕風國家承祖宗之業制諸侯之重新失大將軍宜宣章盛徳以示天下顯明功臣以塡藩國毋空大位以塞爭權所以安社稷絕未萌也車騎將軍安世事孝武皇帝三十餘年忠信謹厚勤勞政事夙夜不怠與大將軍定防天下受其福國家重臣也宜尊其位以爲大將軍毋令領光祿勲事使専精神憂念天下思惟得失安世子延壽重厚可以爲光祿勲領宿衛臣

上言霍氏封事【大將軍光薨上思其功徳以子禹爲右將軍兄子山領尙書事漸驕恣相時爲禦史大夫因許伯奏封事○山乃光兄孫作兄子誤】

春秋譏世卿惡宋三世爲大夫及魯季孫之専權皆危亂國家自後元以來祿去王室政繇冢宰今光死子復爲大將軍兄子秉樞機昆弟諸壻據權埶在兵官光夫人顯及諸女皆通籍長信宮或夜詔門出入驕奢放縱恐濅不制宜有以損奪其權破散陰謀以固萬世之基全功臣之世

諫擊匈奴書【相爲丞相總眾職甚稱上意元康中匈奴遣兵擊漢屯田車師者不能下上與充國等議欲因匈奴衰弱出兵擊其右地使不敢復擾西城相上書諫乃止】

臣聞之救亂誅防謂之義兵兵義者王敵加於巳不得已而起者謂之應兵兵應者勝爭恨小故不忍憤怒者謂之忿兵兵忿者敗利人土地貨寶者謂之貪兵兵貪者破恃國家之大矜民人之眾欲見威於敵者謂之驕兵兵驕者滅此五者非但人事乃天道也間者匈奴嘗有善意所得漢民輒奉歸之未有犯於邊境𨿽爭屯田車師不足致意中今聞諸將軍欲興兵入其地臣愚不知此兵何名者也今邊郡困乏父子共犬羊之裘食艸萊之實常恐不能自存難以動兵軍旅之後必有凶年言民以其愁苦之气傷陰陽之和也出兵𨿽勝猶有後憂恐災害之變因此以生今郡國守相多不實選風俗尢薄水旱不時案今年計子弟殺父兄妻殺夫者凡二百二十二人臣愚以爲非小變也今左右不憂此乃欲發兵報纖介之忿於逺夷殆孔子所謂吾恐季孫之憂不在顓臾而在蕭墻之內也願陛下與平昌侯樂昌侯平恩侯及有識者詳議乃可

條國家便宜奏【相明易經有師法好觀漢故事及便宜章奏數條漢興巳來國家行事及賢臣賈誼鼂錯董仲舒等所言奏請施行采易陰陽及明堂月令表奏之上並納用焉】

臣聞明主在上賢輔在下則君安虞而民和睦臣相幸得備位不能奉明法廣教化理四方以宣聖徳民多背本趨末或有饑寒之色爲陛下之憂臣相罪當萬死臣相知能淺薄不明國家大體時用之宜惟民終始未得所繇竊伏觀先帝聖徳仁恩之厚勤勞天下垂意黎庶憂水旱之災爲民貧窮發倉廩振乏餧遣諫大夫博士巡行天下察風俗舉賢良平寃獄冠蓋交道省諸用寛租賦弛山澤陂池禁秣馬酤酒貯積所以周急繼困慰安元元便利百姓之道甚備臣相不能悉陳昧死奏故事詔書凡二十三事臣謹案王法必本於農而務積聚量入制用以備凶災亡六年之畜尙謂之急元鼎三年平原勃海太山東郡溥被災害民餓死於道路二千石不豫慮其難使至於此賴明詔振捄乃得防更生今嵗不登谷暴騰踴臨秋收斂猶有乏者至春恐甚無以相卹西羌未平師旅在外兵革相乘臣竊寒心宜蚤圖其備惟陛下畱神元元帥繇先帝盛徳以撫海內

采明堂月令奏

臣相幸得備員奉職不修不能宣廣教化陰陽未和災害未息咎在臣等臣聞易曰天地以順動故日月不過四時不忒聖王以順動故刑罰淸而民服天地變化必繇陰陽陰陽之分以日爲紀日冬夏至則八風之序立萬物之性成各有常職不得相干東方之神太昊乘震執規司春南方之神炎帝乘離執衡司夏西方之神少昊乘兌執矩司秋北方之神顓頊乘坎執權司冬中央之神黃帝乘坤艮執繩司下土玆五帝所司各有時也東方之卦不可以治西方南方之卦不可以治北方春興兌治則饑秋興震治則華冬興離治則泄夏興坎治則雹明王謹於尊天愼於養人故立羲和之官以乘四時節授民事君動靜以道奉順陰陽則日月光明風雨時節寒暑調和三者得敍則災害不生五穀孰絲麻遂屮木茂鳥獸蕃民不夭疾衣食有餘若是則君尊民說上下亡怨政教不違禮讓可興夫風雨不時則傷農桑農桑傷則民饑寒饑寒在身則亡亷恥冦賊姦宄所繇生也臣愚以爲陰陽者王事之本羣生之命自古聖賢未有不繇者也天子之義必純取法天地而觀於先聖髙皇帝所述書天子所服第八曰大謁者臣章受詔長樂宮曰令羣臣議天子所服以安治天下相國臣何禦史大夫臣昌謹與將軍臣陵太子太傅臣通等議春夏秋冬天子所服當法天地之數中得人和故自天子王侯有土之君下及兆民能法天地順四時以治國家身亡禍殃年壽永究是奉宗廟安天下之大禮也臣請法之中謁者趙堯舉春李舜舉夏兒湯舉秋貢禹舉冬四人各職一時大謁者襄章奏制曰可孝文皇帝時以二月施恩恵於天下賜孝弟力田及罷軍卒祠死事者頗非時節禦史大夫鼂錯時爲太子家令奏言其狀臣相伏念陛下恩澤甚厚然而災气未息竊恐詔令有未合當時者也願陛下選明經通知陰陽者四人各主一時時至明言所職以和陰陽天下幸甚

劾趙廣漢自陳書【廣漢爲京兆尹坐枉殺事下丞相魏相伺得丞相傅婢有過因丞相笞之出外舎自絞死上書告丞相罪制下京兆尹遂將吏卒入丞相府責夫人以妬殺相上書自陳司直蕭望之奏廣漢摧辱大臣欲以劫持奉公逆節傷化不道及它事腰斬】

妻實不殺婢廣漢數犯罪法不伏辜以詐巧迫脇臣相幸臣相寛不奏願下明使者治廣漢所驗臣相家事【並漢書】

黃霸【字次公淮陽陽夏人爲潁川太守以治行徵守京兆尹歷位丞相】

呼韓單於朝位議【甘露二年呼韓邪單於來朝詔公卿議其儀丞相黃霸禦史大夫於定國議位在諸侯王下蕭望之議宜位在諸侯王上宣帝從望之下詔】

聖王之制施徳行禮先京師而後諸夏先諸夏而後夷狄詩云率禮不越遂視旣發相土烈烈海外有陛下聖徳充塞天地光被四表匈奴單於鄕風慕義舉國同心奉珍朝貢自古未之有也單於非正朔所加王者所客也禮儀宜如諸侯王稱臣昧死再拜位次諸侯王下【宣紀望之傳並載○傳作截傳無舉國同心句義作化】

蕭望之單於朝位議

單於非正朔所加故稱敵國宜待以不臣之禮位在諸侯王上外夷稽首稱藩中國讓而不臣此則羈縻之誼謙亨之福也書曰戎狄荒服言其來荒忽亡常如使匈奴後嗣卒有鳥竄鼠伏闕於朝享不爲畔臣信讓行乎蠻貉福祚流於亡窮萬世之長防也

宣帝客禮待單於詔【甘露二年】

蓋稱五帝三王教化所不施不及以政今匈奴單於稱北藩朝正朔朕之不逮徳不能覆其以客禮待之令單於位在諸侯王上贊謁稱臣而不名【教化紀作禮稱北藩臣朝正月】王吉【字子陽瑯琊臯虞人少好學明經宣帝時爲諫大夫謝病歸元帝初使徵年老道病卒】諫昌邑王疏【吉爲昌邑王中尉王好遊獵驅馳國中動作亡節吉上疏諫之王猶知敬禮吉乃下令】

臣聞古者師日行三十里吉行五十里詩云匪風發兮匪車掲兮顧瞻周道中心兮說曰是非古之風也發發者是非古之車也掲掲者蓋傷之也今者大王幸方輿曾不半日而馳二百里百姓頗廢耕桑治道牽馬臣愚以爲民不可數變也昔召公述職當民事時舎於棠下而聽斷焉是時人皆得其所後世思其仁恩至乎不伐甘棠甘棠之詩是也大王不好書術而樂逸遊馮式撙銜馳騁不止口倦乎叱吒手苦於箠轡身勞乎車輿朝則冒霧露晝則被塵埃夏則爲大暑之所暴灸冬則爲風寒之所匽薄數以耎脆之玉體犯勤勞之煩毒非所以全壽命之宗也又非所以進仁義之隆也夫廣廈之下細旃之上明師居前勸誦在後上論唐虞之際下及殷周之盛考仁聖之風習治國之道防防焉發憤忘食日新厥徳其樂豈徒銜橛之間哉休則俯仰詘信以利形進退步趨以實下吸新吐故以練臧専意積精以適神於以養生豈不長哉大王誠畱意如此則心有堯舜之志體有喬松之壽美聲廣譽登而上聞則福祿其輳而社稷安矣皇帝仁聖至今思慕未怠於宮館囿池弋獵之樂未有所幸大王宜夙夜念此以承聖意諸侯骨肉莫親大王大王於屬則子也於位則臣也一身而二任之責加焉恩愛行義纖介有不具者於以上聞非饗國之福也臣吉愚戇願大王察之

昌邑王賀下令

寡人造行不能無惰中尉甚忠數輔吾過使謁者千秋賜中尉牛肉五百斤酒五石脯五束

戒昌邑王書【昭帝崩大將軍霍光迎賀吉卽奏書戒之王卽位二十餘日以淫亂廢吉與郎中令龔遂以忠直數諫正得免死髠鉗爲庶人】

臣聞髙宗諒闇三年不言今大王以喪事徵宜日夜哭泣悲哀而巳愼無有所發且何獨喪事凡南面之君何言哉天不言四時行焉百物生焉願大王察之大將軍仁愛勇智忠信之徳天下莫不聞事孝武皇帝二十餘年未嘗有過先帝棄羣臣屬以天下寄幼孤焉大將軍抱持幼君𦇤褓之中布政施教海內晏然𨿽周公伊尹亡以加也今帝崩亡嗣大將軍惟思可以奉宗廟者攀援而立大王其仁厚豈有量哉臣願大王事之敬之政事壹聽之大王垂拱南面而已願畱意常以爲念上得失疏【吉爲諫大夫時宣帝頗修武帝故事宮室車服盛於昭帝時外戚許史王氏貴寵上躬親政事任用能吏吉疏言得失○疏言延儒修禮故禮樂志亦載】

陛下躬聖質總萬方帝王圖籍日陳於前惟思世務將興大平詔書每下民欣然若更生臣伏而思之可謂至恩未可爲本務也欲治之主不世出公卿幸得遭遇其時言聽諫從然未有建萬世之長防舉明主於三代之隆者也其務在於期防簿書斷獄聽訟而巳此非太平之基也臣聞聖王宣徳流化必自近始朝廷不備難以言治左右不正雞以化逺民者弱而不可勝愚而不可欺也聖主獨行於深宮得則天下稱誦之失則天下咸言之行發於近必見於逺故謹選左右審擇所使左右所以正身也所使所以宣徳也詩云濟濟多士文王以寧此其本也春秋所以大一統者六合同風九州共貫也今俗吏所以牧民者非有禮義科指可世世通行者也獨設刑法以守之其欲治者不知所繇以意穿鑿各取一切權譎自在故一變之後不可復修也是以百里不同風千里不同俗戶異政人殊服詐僞萌生刑罰亡極質朴日銷恩愛寖薄孔子曰安上治民莫善於禮非空言也王者未制禮之時引先王禮宜於今者而用之臣願陛下承天心發大業與公卿大臣延及儒生述舊禮明王制敺一世之民躋之仁壽之域則俗何以不若成康壽何以不若髙宗竊見當世趨務不合於道者謹條奏惟陛下財擇焉

條奏【其指如此上以其言迂闊不甚寵異也吉謝病歸○傳云吉以爲云云卽前疏所爲條奏者】

夫婦人倫大綱夭壽之萌也世俗嫁娶太早未知爲人父母之道而有子是以教化不明而民多夭聘妻送女亡節則貧人不及故不舉子又漢家列侯尙公主諸侯則國人承翁主使男事女夫詘於婦逆陰陽之位故多女亂古者衣服車馬貴賤有章以褒有徳而別尊卑今上下僭差人人自制是以貪財趨利不畏死亡周之所以能致治刑措而不用者以其禁邪於冥冥絕惡於未萌也

又言

舜湯不用三公九卿之世而舉臯陶伊尹不仁者逺今使俗吏得任子弟率多驕驁不通古今至於積功治人亡益於民此伐檀所爲作也宜明選求賢除任子之令外家及故人可厚以財不宜居位去角抵減樂府省尙方明示天下以儉古者工不造雕瑑商不通侈靡非工商之獨賢政教使之然也民見儉則歸本本立而末成張敞【字子髙河東平陽人徙杜陵歷京兆冀州刺史太原太守元帝初徵爲左馮翊以病卒】諫昌邑王書【敞擢爲豫州刺史數上書有忠言昌邑王賀卽位動作不由法度敞上書諫賀廢敞以切諫顯】

孝昭皇帝蚤崩無嗣大臣憂懼選賢聖承宗廟東迎之日惟恐屬車之行遲今天子以盛年幼卽位天下莫不拭目傾耳觀化聽風國輔大臣未褒而昌邑小輩先遷此過之大者也

言霍氏封事【宣帝初心憚廢王賀在昌邑徙敞自函谷都尉爲山陽太守霍光薨帝始親政事封光兄孫山云皆爲列侯子禹爲大司馬頃之山云以過歸第霍氏諸壻頗出補吏敞上封事上善其言】

臣聞公子季友有功於魯大夫趙衰有功於晉大夫田完有功於齊皆疇其官邑延及子孫終後田氏簒齊趙氏分晉季氏顓魯故仲尼作春秋迹盛衰譏世卿最甚乃者大將軍決大計安宗廟定天下功亦不細矣夫周公七年耳而大將軍二十嵗海內之命斷於掌握方其隆時感動天地侵迫陰陽月朓日蝕晝冥宵光地大震裂火生地中天文失度祅祥變怪不可勝記皆陰類盛長臣下顓制之所生也朝臣宜有明言曰陛下褒寵故大將軍以報功徳足矣間者輔臣顓政貴戚太盛君臣之分不明請罷霍氏三侯皆就第及衛將軍張安世宜賜幾杖歸休時存問召見以列侯爲天子師明詔以恩不聽羣臣以義固爭而後許天下必以陛下爲不忘功徳而朝臣爲知禮霍氏世世無所患苦今朝廷不聞直聲而令明詔自親其文非防之得者也今兩侯以出人情不相逺以臣心度之大司馬及其枝屬必有畏懼之心夫近臣自危非完計也臣敞願於廣朝白髮其端直守逺郡其路無由夫心之精微口不能言也言之微書不能文也故伊尹五就桀五就湯蕭相國薦淮陰累嵗乃得通況乎千里之外因書文諭事指哉惟陛下省察自請治盜賊書【勃海膠東盜賊並起敞時爲山陽太守自請治之徵拜膠東相設購捕斬國中稱平】

臣聞忠孝之道退家則盡心於親進宦則竭力於君夫小國中君猶有奮不顧身之臣況於明天子乎今陛下遊意於太平勞精於政事亹亹不舎晝夜羣臣有司宜各竭力致身山陽郡戶九萬三千口五十萬以上訖計盜賊未得者七十七人它課諸事亦略如此臣敞愚駑旣無以佐思慮久處閒郡身逸樂而忘國事非忠孝之節也伏聞膠東渤海左右郡嵗數不登盜賊並起至攻官寺簒囚徒捜市朝劫列侯吏失綱紀姦軌不禁臣敞不敢愛身避死惟明詔之所處願盡力摧挫其暴虐存撫其孤弱事卽有業所至郡條奏其所由廢及所以興之狀

諫膠東太后書【敞爲膠東相王太后數出遊獵奏書諫乃止】

臣聞秦皇好淫聲葉陽後爲不聽鄭衛之樂楚嚴好田獵樊姬爲之不食鳥獸之肉口非惡防甘耳非憎絲竹也所以抑心意絕耆欲者將以率二君而全宗祀也禮君母出門則乘輜軿下堂則從傅母進退則鳴玉佩內飾則結綢繆此言尊貴所以自斂制不從恣之義也今太后資質淑美慈愛寛仁諸侯莫不聞而少以田獵縱欲爲名於以上聞亦未宜也惟觀覽於往古全行乎來今令后姬得有所法則下臣有所稱誦臣敞幸甚【漢書○葉陽漢紀作華陽樂作曲楚嚴作楚荘憎作惡將以作將欲結上有糿字尊貴作至尊至貴縱恣作恣縱縱欲作恣欲於以作以此下臣作臣下】

論黃霸請飭長吏奏【五鳳初黃霸爲丞相功名損於治郡時敞舎鶡雀飛集其府霸爲神雀議欲以聞敞奏霸請明飭長吏守丞天子嘉納召上計吏臨飭如敞指】

竊見丞相請與中二千石博士雜問郡國上計長吏守丞爲民興利除害成大化條其對有耕者讓畔男女異路道不拾遺及舉孝子弟弟貞婦者爲一輩先上殿舉而不知其人數者次之不爲條教者在後叩頭謝丞相𨿽口不言而心欲其爲之也長吏守丞對時臣敞舎有鶡雀飛止丞相府屋上丞相以下見者數百人邊吏多知鶡雀者問之皆陽不知丞相圖議上奏曰臣聞上計長吏守丞以興化條皇天報下神雀後知從臣敞舎來乃止郡國吏竊笑丞相仁厚有知略微信奇怪也昔汲黯爲淮陽守辭去之官謂大行李息曰禦史大夫張湯懷詐阿意以傾朝廷公不蚤白與俱受戮矣息畏湯終不敢言後湯誅敗上聞黯與息語乃抵息罪而秩黯諸侯相取其思竭忠也臣敞非敢毀丞相也誠恐羣臣莫白而長吏守丞畏丞相指歸舎法令各爲私教務相增加澆淳散朴並行僞貌有名無實傾搖解怠甚者爲妖假令京師先行讓畔異路道不拾遺其實亡益亷貪貞淫之行而以僞先天下固未可也卽諸侯先行之僞聲軼於京師非細事也漢家承敝通變造起律令卽以勸善禁姦條貫詳備不可復加宜令貴臣明飭長吏守丞歸告二千石舉三老孝弟力田孝亷亷吏務得其人郡事皆以義法令檢式毋得擅爲條教敢挾詐僞以姦名譽者必先受戮以正明好惡

入谷贖罪書【西羌反上遣後將軍徵之敞爲京兆尹上書以師出不時西北田事頗廢令民得入谷贖罪左馮翊蕭望之�少府李彊議以爲開利路傷成化上令兩府難問敞答望之彊復對時丞相禦史大夫丙吉以爲羌虜且破轉輸略足乃遂不施敞議】

國兵在外軍以夏發隴西以北安定以西吏民並給轉輸田事頗廢素無餘積𨿽羌虜巳破來春民食必乏窮辟之處買無所得縣官谷度不足以振之願令諸有辠非盜受財殺人及犯法不得赦者皆得以差入谷此八郡贖罪務益致谷以預備百姓之急

蕭望之李彊難入粟贖罪議

民函陰陽之气有仁義欲利之心在教化之所助𨿽堯在上不能去民欲利之心而能令其欲利不勝其好義也𨿽桀在上不能去民好義之心而能令其好義不勝其欲利也故堯桀之分在於義利而巳道民不可不愼也今欲令民量粟以贖罪如此則富者得生貧者獨死是貧富異刑而法不壹也人情貧窮父兄囚執聞出財得以生活爲人子弟者將不顧死亡之患敗亂之行以赴財利求救親戚一人得生十人以喪如此伯夷之行壞公綽之名滅政教壹傾𨿽有周召之佐恐不能復古者藏於民不足則取有餘則予詩曰爰及矜人哀此鰥寡上惠下也又曰雨我公田遂及我私下急上也今有西邊之役民失作業𨿽戶賦口斂以贍其困乏古之通義百姓莫以爲非以死救生恐未可也陛下布徳施教教化旣成堯舜亡以加也今議開利路以傷旣成之化臣竊痛之

入粟贖罪再議

少府左馮翊所言常人之所守耳昔先帝徵四夷兵行三十餘年百姓猶不加賦而軍用給今羌虜一隅小夷跳梁於山谷間漢但令辠人出財減辠以誅之其名賢於煩擾良民橫興賦斂也又諸盜及殺人犯不道者百姓所疾苦也皆不得贖首匿見知縱所不當得爲之屬議者或頗言其法可蠲除今因此令贖其便明甚何化之所亂甫刑之罰小過赦薄罪贖有金選之品所從來久矣何賊之所生敞備皁衣二十餘年嘗聞罪人贖矣未聞盜賊起也竊憐涼州被冦方秋饒時民尙有饑乏病死於道路況至來春將大困乎不早慮所以振救之防而引常經以難恐後爲重責常人可與守經未可與權也敞幸得備列卿以輔兩府爲職不敢不盡愚

蕭望之李彊難入粟贖罪再議

先帝聖徳賢良在位作憲垂法爲無窮之防永惟邊竟之不贍故金布令甲曰邊郡數被兵離饑寒夭絕天年父子相失令天下共給其費固爲軍旅卒暴之事也聞天漢四年常使死罪人入五十萬錢減死罪一等豪彊吏民請奪假貣至爲盜賊以贖罪其後姦邪橫暴羣盜並起至攻城邑殺郡守充滿山谷吏不能禁明詔遣繡衣使者以興兵擊之誅者過半然後衰止愚以爲此使死罪贖之敗也故曰不便

諫信方士疏【宣帝修武帝故時事敬禮齋祠光祿大夫劉更生獻淮南枕中苑祕方令尙方鑄作不成坐論敞疏諫後尙方待詔皆罷】

願明主時忘車馬之好斥逺方士之虛語遊心帝王之術太平庶防可興也

上寶鼎議【美陽得鼎獻之議者以爲宜薦見宗廟如元鼎時故事敞好古文字按鼎銘勒而上議制曰京兆尹議定】

臣聞周祖始乎后稷后稷封於斄公劉發迹於豳大王建國於梁文武興於丰鎬由此言之則梁丰鎬之間周舊居也固宜有宗廟壇場祭祀之臧今鼎出於東中有刻書曰王命屍臣官此栒邑賜爾旂鸞黼黻雕戈屍臣拜手稽首曰敢對揚天子丕顯休命臣愚不足以迹古文竊以傳記言之此鼎殆周之所以褒賜大臣大臣子孫刻銘其先功臧之於宮廟也昔寶鼎之出於汾脽也河東太守以聞詔曰朕巡祭后土祈爲百姓蒙丰年今谷嗛未報鼎焉爲出哉博問耆老意舊臧與誠欲考得事實也有司驗脽上非舊臧處鼎大八尺一寸髙三尺六寸殊異於眾鼎今此鼎細小又有款識不宜薦見於宗廟

告絮舜教【敞爲京兆尹坐楊惲黨劾奏不下使賊捕掾絮舜有所案驗舜以敞劾奏當免五日京兆耳安能復案事敞收舜系獄使主簿持教告舜乃棄舜市舜家載屍並編敞教自言免爲庶人數月京師枹鼓數起冀州部中有大賊復召敞敞詣公車上書拜冀州刺史】

五日京兆竟何如冬月巳盡延命乎

詣公車上書

臣前幸得備位列卿待罪亰兆坐殺賊捕掾絮舜舜本臣敞素所厚吏數蒙恩貸以臣有章劾當免受記考事便歸臥家謂臣五日京兆背恩忘義傷化薄俗臣竊以舜無狀枉法以誅之臣敞賊殺無辜鞠獄故不直𨿽伏明法死無所恨

與朱邑書【邑字仲卿廬江舒人少爲舒桐鄕嗇夫亷平不苛爲大司農卒命葬桐鄕邑爲北海太守治行第一入爲大司農是時敞爲膠東相與邑書邑感敞言貢薦賢士大夫多得其力】

明主遊心太古廣延茂士此誠忠臣竭思之時也直敞逺守劇郡馭於繩墨匈臆約結固亡奇也𨿽有亦安所施足下以淸明之徳掌周稷之官猶饑者甘糟糠穰嵗余粱肉何則有亡之勢異也昔陳平𨿽賢須魏倩而後進韓信𨿽奇賴蕭公而後信故士各達其時之英俊若必伊尹呂望而後薦之則此人不因足下而進矣【並漢書○約結選注作糾結】

答朱登書

【登爲東海相遺敞蟹醤敞答○一作蟹】

蘧伯玉受孔子之賜必以及其鄕人敞謹分斯貺於三老尊行者曷敢獨享之【子一作氏必以及其鄕人作必及鄕黨】

與某公書

夫蒼龍非不神不能白日升天飄風𨿽疾不以霖雨不能揚塵故蒼蠅之飛不過十步自托騏驥之旄乃騰千里之路然無損於騏驥得使蒼蠅絕羣也【並張敞集○北堂書鈔載前叚藝文類聚載後叚○旄一作尾一作髮廣絕交論附騏驥之旄端指歸鴻於碣石】

諭嚴延年書

【延年爲河南太守威震旁郡號曰屠伯敞爲京兆尹素與延年善敞治𨿽嚴然尙頗有縱舎聞延年用刑刻急乃以書諭之延年報書自矜伐其能終不衰止府丞議言延年罪名十事坐怨望棄市】

昔韓盧之取菟也上觀下獲不甚多殺願次卿少緩誅罰思行此術

嚴延年【字次卿東海下邳人少學法律爲郡吏歷河南太守】

報張敞書

河南天下喉咽二周餘斃莠盛苗穢何可不鉏也【漢書】

徐福

上言霍氏疏【初霍氏奢侈茂陵徐生曰霍氏必亡夫奢則不遜不遜必侮上侮上者逆道也在人之右眾必害之霍氏秉權日久害之者多而又行以逆道不亡何待乃上疏言之書三上輒報聞其後霍氏誅滅而告霍氏者皆封人爲徐生上書上賜福帛十匹後以爲郎】

霍氏泰盛陛下卽愛厚之宜以時抑制無使至亡

人爲徐生上書

臣聞客有過主人者見其竈直突傍有積薪客謂主人更爲曲突逺徙其薪不者且有火患主人嘿然不應俄而家果失火鄰里共救之幸而得息於是殺牛置酒謝其鄰人灼爛者在於上行餘各以功次坐而不錄言曲突者人謂主人曰鄕使聽客之言不費牛酒終亡火患今論功而請賔曲突徙薪亡恩澤燋頭爛額爲上客耶主人乃寤而請之今茂陵徐福數上書言霍氏且有變宜防絕之鄕使福說得行則國亡裂土出爵之費臣亡逆亂誅滅之敗往事旣巳而福獨不蒙其功惟陛下察之貴徙薪曲突之防使居焦髮灼爛之右

路溫舒【字長君鉅鹿東里人通律令爲決曹掾歷臨淮太守】

尙徳緩刑書【元鳳中廷尉解光以治詔獄請溫舒署奏曹掾守廷尉史宣帝初立溫舒上書言宜尙徳緩刑上善其言爲置廷平】

臣聞齊有無知之禍而桓公以興晉有孋姬之難而文公用伯近世趙王不終諸呂作亂而孝文爲太宗繇是觀之禍亂之作將以開聖人也故桓文扶微興壞尊文武之業澤加百姓功潤諸侯𨿽不及三王天下歸仁焉文帝永思至悳以承天心崇仁義省刑罰通闗梁一逺近敬賢如大賔愛民如赤子內恕情之所安而施之於海內是以囹圄空虛天下太平大繼變化之後必有異舊之恩此賢聖所以昭天命也往者昭帝卽世而無嗣大臣憂戚焦心合謀皆以昌邑尊親援而立之然天不授命淫亂其心遂以自亡深察禍變之故乃皇天之所以開至聖也故大將軍受命武帝股肱漢國披肝膽決大計黜亡義立有徳輔天而行然後宗廟以安天下咸寧臣聞春秋正卽位大一統而愼始也陛下初登至尊與天合符宜攺前世之失正始受命之統滌煩文除民疾存亡繼絕以應天意臣聞秦有十失其一尙存治獄之吏是也秦之時羞文學好武勇賤仁義之士貴治獄之吏正言者謂之誹謗遏過者謂之妖言故盛服先生不用於世忠良切言皆郁於胸譽諛之聲日滿於耳虛美薰心實禍蔽塞此乃秦之所以亡天下也方今天下賴陛下恩厚亡金革之危饑寒之患父子夫妻戮力安家然太平未洽者獄亂之也夫獄者天下之大命也死者不可復生者不可復屬書曰與其殺不辜寧失不經今治獄吏則不然上下相敺以刻爲明深者獲公名平者多後患故治獄之吏皆欲人死非憎人也自安之道在人之死是以死人之血流離於市被刑之徒比肩而立大辟之計嵗以萬數此仁聖之所以傷也太平之未洽凡以此也夫人情安則樂生痛則思死捶楚之下何求而不得故囚人不勝痛則飾辭以視之吏治者利其然則指道以明之上奏畏卻則鍛鏈而周內之蓋奏當之成𨿽咎繇聽之猶以爲死有餘辜何則成練者眾文致之罪明也是以獄吏専爲深刻殘賊而亡極媮爲一切不顧國患此世之大賊也故俗語曰畫地爲獄議不入刻木爲吏期不對此皆疾吏之風悲痛之辭也故天下之患莫深於獄敗法亂正離親塞道莫甚乎治獄之吏此所謂一尙存者也臣聞烏鳶之卵不毀而後鳳皇集誹謗之罪不誅而後良言進故古人有言山藪藏疾川澤納污瑾瑜匿惡國君含詬惟陛下除誹謗以招切言開天下之口廣箴諫之路掃亡秦之失尊文武之徳省法制寛刑罰以廢治獄則太平之風可興於世永履和樂與天亡極天下幸甚【並漢書】

西漢文紀卷十二

欽定四庫全書

西漢文紀卷十三

明梅鼎祚編辛武賢【狄道人爲酒泉太守拜破羗將軍以趙充國言兵事罷歸】

請擊防開奏【初光祿大夫義渠安國使行諸羌時先零防開解仇作約爲漢邊患安國召先零豪斬之縱兵擊其種人於是諸羌背畔犯塞攻城邑安國以騎都尉屯備羌爲虜所擊充國爲後將軍年七十餘自請將馳至金城計欲以威信招降防開解散虜謀虜數挑戰充國堅守時上巳發諸郡兵與張掖酒泉屯郡者六萬人酒泉太守武賢上奏請分兵擊防開上下其書充國令與校尉以下博議充國與長史董通年議奏欲先行先零之誅公卿議者咸以爲先零兵盛而負防開之助不先破防開則先零未可圖也上乃拜侍中許延壽爲彊弩將軍武賢爲破羌將軍璽書嘉納其冊而敕讓充國充國以爲將任兵在外便宜有守以安國家乃上書謝罪因陳兵利害璽書報從充國計充國引兵擊先零破之】

郡兵皆屯備南山北邊空虛埶不可久或曰至秋冬乃進兵此虜在竟外之冊今虜朝夕爲冦土地寒苦漢馬不能冬屯兵在武威張掖酒泉萬騎以上皆多羸痩可益馬食以七月上旬賫三十日糧分兵並出張掖酒泉合擊防開在鮮水上者虜以畜產爲命今皆離散兵卽分出𨿽不能盡誅亶奪其畜產虜其妻子復引兵還冬復擊之大兵仍出虜必震壞

趙充國【字翁孫隴西上邽人徙金城令居歷擢後將軍衛尉初以定冊立宣帝封營平侯】駮辛武賢議羌事奏

武賢欲輕引萬騎分爲兩道出張掖回逺千里以一馬自佗負三十日食爲米二斛四斗麥八斛又有衣裝兵器難以追逐勤勞而至虜必商軍進退稍引去逐水屮入山林隨而深入虜卽據前險守後阸以絕糧道必有傷危之憂爲夷狄笑千載不可復而武賢以爲可奪其畜產虜其妻子此殆空言非至計也又武威縣張掖日勒皆當北塞有通谷水屮臣恐匈奴與羌有謀且欲大入幸能要杜張掖酒泉以絕西域其郡兵尢不可發先零首爲畔逆它種劫略故臣愚冊欲捐防開闇昧之過隠而勿章先行先零之誅以震動之宜悔過反善因赦其罪選擇良吏知其俗者捬循和輯此全師保勝安邊之冊

宣帝敕讓趙充國書

皇帝問後將軍甚苦暴露將軍計欲至正月乃擊防羌羌人當獲麥巳逺其妻子精兵萬人欲爲酒泉燉煌冦邊兵少民守保不得田作今張掖以東粟石百餘芻槀束數十轉輸並起百姓煩擾將軍將萬餘之眾不早及秋共水艸之利爭其畜食欲至冬虜皆當畜食多藏匿山中依險阻將軍士寒手足皸瘃寧有利哉將軍不念中國之費欲以嵗數而勝微將軍誰不樂此者今詔破羌將軍武賢將兵六千一百人惇煌太守快將二千人長水校尉富昌酒泉侯奉世將婼月氏兵四千人亡慮萬二千人賫三十日食以七月二十二日擊防羌入鮮水北句亷上去酒泉八百里去將軍可千二百里將軍其引兵便道西並進𨿽不相及使虜聞東方北方兵並來分散其心意離其黨與𨿽不能殄滅當有瓦解者巳詔中郎將卬將胡越佽飛射士步兵二校益將軍兵今五星出東方中國大利蠻夷大敗太白出髙用兵深入敢戰者吉弗敢戰者凶將軍急裝因天時誅不義萬下必全勿復有疑

陳兵利害疏【充國旣破先零防羌聞之喜曰漢果不擊我矣豪靡忘使人來言願得遝復故地後防開竟不煩兵而下其秋充國病上賜書】

臣竊見騎都尉安國前幸賜書擇羌人可使使防諭告以大軍當至漢不誅防以解其謀恩澤甚厚非臣下所能及臣獨私美陛下盛徳至計亡已故遣開豪雕庫宣天子至徳防開之屬皆聞知明詔今先零羌楊玉此羌之首帥名王將騎四千及煎鞏騎五千阻石山木候便爲冦防羌未有所犯今置先零先擊防釋有罪誅亡辜起壹難就兩害誠非陛下本計也臣聞兵法攻不足者守有餘又曰善戰者致人不致於人今防羌欲爲惇煌酒泉防宜飭兵馬練戰士以須其至坐得致敵之術以逸擊勞取勝之道也今恐二郡兵少不足以守而發之行攻釋致虜之術而從爲虜所致之道臣愚以爲不便先零羌虜欲爲背畔故與防開解仇結約然其私心不能忘恐漢兵至而防開背之也臣愚以爲其計常欲先赴防開之急以堅其約先擊防羌先零必助之今虜馬肥糧食方饒擊之恐不能傷害適使先零得施徳於防羌堅其約合其黨虜交堅黨合精兵二萬餘人迫脇諸小種附著者稍眾莫須之屬不輕得離也如是虜兵寖多誅之用力數倍臣恐國家憂累繇十年數不二三嵗而巳臣得防天子厚恩父子俱爲顯列臣位至上卿爵爲列侯犬馬之齒七十六爲明詔塡溝壑死骨不朽亡所顧念獨思惟兵利害至孰悉也於臣之計先誅先零已則防開之屬不煩兵而服矣先零巳誅而防開不服涉正月擊之得利之理又其時也以今進兵誠不見其利惟陛下裁察

宣帝賜趙充國書

制詔後將軍聞苦腳脛寒泄將軍年老加疾一朝之變不可諱朕甚憂之今詔破羌將軍詣屯所爲將軍副急因天時大利吏士銳气以十二月擊先零羌卽疾劇畱屯毋行獨遣破羌彊弩將軍

上屯田奏【充國擊先零時先零降者萬餘人充國度其必壊欲罷騎兵畱屯田遂上其狀上報之】

臣聞兵者所以明徳除害也故舉得於外則福生於內不可不愼臣所將吏士馬牛食月用糧谷十九萬九千六百三十斛鹽千六百九十三斛茭槁二十五萬二百八十六石難久不解繇役不息又恐它夷卒有不虞之變相因並起爲明主憂誠非素定廟勝之冊且羌虜易以計破難用兵碎也故臣愚以爲擊之不便計度臨羌東至浩亹羌虜故田及公田民所未墾可二千頃以上其間郵亭多壞敗者臣前部士入山伐材木大小六萬餘枚皆在水次願罷騎兵畱弛刑應募及淮陽汝南步兵與吏士私從者合凡萬二百八十一人用谷月二萬七千三百六十三斛鹽三百八斛分屯要害處冰解漕下繕鄕亭浚溝渠治隍陿以西道橋七十所令可至鮮水左右田事出賦人二十畮至四月艸生發郡騎及屬國胡騎伉健各千倅馬什二就艸爲田者遊兵以充入金城郡益積畜省大費今大司農所轉谷至者足支萬人一嵗食謹上田處及器用簿惟陛下裁許

宣帝報趙充國屯田書

皇帝問後將軍言欲罷騎兵萬人畱田卽如將軍之計虜當何時伏誅兵當何時得決孰計其便復奏

再上屯田奏【充國得上報復奏畱屯田得十二便出兵失十二利詔復報之】

臣聞帝王之兵以全取勝是以貴謀而賤戰戰而百勝非善之善者也故先爲不可勝以待敵之可勝蠻夷習俗𨿽殊於禮義之國然其欲避害就利愛親戚畏死亡一也今虜亡其美地薦艸愁於寄托逺遁骨肉離心人有畔志而明主般師罷兵萬人畱田順天時因地利以待可勝之虜𨿽未卽伏辜兵決可期月而望羌虜瓦解前後降者萬七百餘人及受言去者凡七十輩此坐支解羌虜之具也臣謹條不出兵畱田便宜十二事步兵九校吏士萬人畱屯以爲武備因田致谷威徳並行一也又因排折羌虜令不得歸肥饒之墜貧破其眾以成羌虜相畔之漸二也居民得並田作不失農業三也軍馬一月之食度支田士一嵗罷騎兵以省大費四也至春省甲士卒循河湟漕谷至臨羌以眎羌虜揚威武傳世折衝之具五也以閒暇時下所伐材繕治郵亭充入金城六也兵出乘危徼幸不出令反畔之虜竄於風寒之地離霜露疾疫瘃墮之患坐得必勝之道七也亡經阻逺追死傷之害八也內不損威武之重外不令虜得乘間之埶九也又亡驚動河南大開小開使生它變之憂十也治隍陿中道橋令可至鮮水以制西域信威千里從枕席上過師十一也大費旣省繇役豫息以戒不虞十二也畱屯田得十二便出兵失十二利臣充國材下犬馬齒衰不識長冊惟明詔博詳公卿議臣采擇

宣帝復報趙充國屯田書

皇帝問後將軍言十二便聞之虜𨿽未伏誅兵決可期月而望期月而望者謂今冬耶謂何時也將軍獨不計虜聞兵頗罷且丁壯相聚攻擾田者及道上屯兵復殺略人民將何以止之又大開小開前言曰我告漢軍先零所在兵不往擊久畱得亡效五年時不分別人而並擊我其意常恐今兵不出得亡變生與先零爲一將軍孰計復奏

三上屯田奏【充國得上前報復奏虜勢自壞今畱屯田以逸待勞兵之大利詔報聽之上以破羌彊弩將軍數言當擊又用充國屯田處離散恐虜犯之於是兩從其計兩將軍與充國子中郎將卬出撃多所降斬而充國所降復得五千餘人詔罷兵獨充國畱屯田明年充國因請罷屯田奏可振旅而還辛武賢歸酒泉太守充國復爲後將軍衛尉其秋羌若零等降置金城屬國以處降羌初充國奏每上輒下公卿議是充國計者什三中什五最後什八丞相魏相曰後將軍數畫軍冊其言常是臣任其計可必用也有詔詰前言不便者皆頓首服】

臣聞兵以計爲本故多算勝少算先零羌精兵今余不過七八千人失地逺客分散饑凍防開莫須又頗暴略其羸弱畜產畔還者不絕皆聞天子明令相捕斬之賞臣愚以爲虜破壞可日月冀逺在來春故曰兵決可期月而望竊見北邊自燉煌至遼東萬一千五百餘里乘塞列隧有吏卒數千人虜數大眾攻之而不能害今畱步士萬人屯田地埶平易多髙山逺望之便部曲相保爲壍壘木樵校聨不絕便兵弩飭鬭具防火幸通埶及並力以逸待勞兵之利者也臣愚以爲屯田內有亡費之利外有守禦之備騎兵𨿽罷虜見萬人畱田爲必禽之具其土崩歸徳宜不久矣從今盡三月虜馬羸痩必不敢捐其妻子於它種中逺涉河山而來爲寇又見屯田之士精兵萬人終不敢復將其累重還歸故地是臣之愚計所以度虜且必瓦解其處不戰而自破之冊也至於虜小冦盜時殺人民其原未可卒禁臣聞戰不必勝不茍接刃攻不必取不茍勞眾誠令兵出𨿽不能滅先零亶能令虜絕不爲小冦則出兵可也卽今同是而釋坐勝之道從乘危之勢往終不見利空內自罷敝貶重而自損非所以視蠻夷也又大兵一出還不可復畱湟中亦未可空如是繇役復發也且匈奴不可不備烏桓不可不憂今久轉運煩費傾我不虞之用以澹一隅臣愚以爲不便校尉臨眾幸得承威徳奉厚幣拊循眾羌諭以明詔宜皆鄕風𨿽其前辭嘗曰得亡效五年宜亡它心不足以故出兵臣竊自惟念奉詔出塞引軍逺擊窮天子之精兵散車甲於山野𨿽亡尺寸之功媮得避慊之便而亡後咎余責此人臣不忠之利非明主社稷之福也臣幸得奮精兵討不義久畱天誅罪當萬死陛下寛仁未忍加誅令臣數得孰計愚臣伏計孰甚不敢避斧鉞之誅昧死陳愚惟陛下省察

宣帝報聽趙充國書

皇帝問後將軍上書言羌虜可勝之道今聽將軍將軍計善其上畱屯田及當罷者人馬數將軍彊食愼兵事自愛

請罷屯兵奏

羌本可五萬人軍凡斬首七千六百級降者三萬一千二百人溺河湟饑餓死者五六千人定計遺脫與煎鞏黃羝俱亡者不過四千人羌靡忘等自詭必得請罷屯兵

王生

予蓋寛饒書【寛饒爲司校尉同列後進或至九卿自以行淸能髙有益於國而爲凡庸所越愈失意不快數上疏諫諍太子庶子王生髙寛饒節而非其如此予之書寛饒不內其言是時宣帝方用刑法信任中尙書宦官寛饒奏對事坐怨謗下吏自剄北闕下○班固贊曰蓋寛饒爲司臣正色立朝𨿽詩所謂國之司直無以加也若采王生之言以終其身斯近古之賢臣矣】

明主知君絜白公正不畏彊禦故命君以司察之位擅君以奉使之權尊官厚祿已施於君矣君宜夙夜惟思當世之務奉法宣化憂勞天下𨿽日有益月有功猶未足以稱職而報恩也自古之治三王之術各有制度今君不務循職而巳乃欲以太古久逺之事匡拂天子數進不用難聽之語以摩切左右非所以揚令名全壽命者也方今用事之人皆明習法令言足以飾君之辭文足以成君之過君不惟蘧氏之髙蹤而慕子胥之末行用不資之軀臨不測之險竊爲君痛之夫君子直而不挺曲而不詘大雅云旣明且哲以保其身狂夫之言聖人擇焉惟裁省覽【並漢書】

蓋寛饒【字次公魏郡人爲諫大夫歷太中大夫多所稱舉擢司校尉】

奏宣帝封事【帝下其書時執金吾議以指意欲求禪大逆不道鄭昌書訟之】

方今聖道寖廢儒術不行以刑余爲周召以法律爲詩書【又引韓氏易傳言五帝官天下三王家天下家以傳子官以傳賢若四時之運功成者去不得其人則不居其位】

鄭昌【字次卿泰山剛人明經通法律政事爲太原涿郡太守】

訟蓋寛饒書【昌爲諫大夫湣傷寛饒忠直憂國而爲文吏所詆挫上書訟之不聽】

臣聞山有猛獸藜藿爲之不采國有忠臣姦邪爲之不起司校尉寛饒居不求安食不求飽進有憂國之心退有死節之義上無許史之屬下無金張之托職在司察直道而行多仇少與上書陳國事有司劾以大辟臣幸得從大夫之後官以諫爲名不敢不言

請刪定律令防【宣帝常幸宣室齋居決事獄刑𨿽號爲平昌以置廷平不如刪定律令以使民知所避上疏】

聖王置諫爭之臣者非以崇徳防逸豫之生也立法明刑者非以爲治救衰亂之起也今明主躬垂明聽𨿽不置廷平獄將自正若開後嗣不若刪定律令律令一定愚民知所避姦吏無所弄矣今不正其本而置廷平以理其末也政衰聽怠則廷平將招權而爲亂首矣

戴長樂

告楊惲罪書【惲爲中郎將亷絜無私然伐其行治又性刻害與太僕戴長樂相失長樂宣帝在民間時相知及卽位拔擢親近爲太僕嘗使行事肄宗廟還謂掾吏曰我受詔副帝肄秺侯禦人告長樂非所宜言長樂疑惲教人上書告惲罪事下廷尉廷尉於定國考問左驗明白上奏詔皆免爲庶人後競被誅】

髙昌侯車犇入北掖門惲語富平侯張延壽曰聞前有犇車抵殿門門闗折馬死而昭帝崩今復如此天時非人力也左馮翊韓延壽有罪下獄惲上書訟延壽郎中邱常謂惲曰聞君侯訟韓馮翊當得活乎惲曰事何容易脛脛者未必全也我不能自保眞人所謂防不容穴銜窶數者也又中書謁者令宣持單於使者語視諸將軍中朝二千石惲曰冒頓單於得漢美食好物謂之殠惡單於不來明甚惲上觀西閣上畫人指桀紂畫謂樂昌侯王武曰天子過此一二問其過可以得師矣畵人有堯舜禹湯不稱而舉桀紂惲聞匈奴降者道單於見殺惲曰得不肖君大臣爲畫善計不用自令身無處所若秦時但任小臣誅殺忠良竟以滅亡令親任大臣卽至今耳古與今如一邱之貉惲妄引亡國以誹謗當世無人臣禮又語長樂曰正月以來天陰不雨此春秋所記夏侯君所言行必不至河東矣以主上爲戲語尢悖逆絕理

於定國【字曼倩東海郯人仕廷尉持法平十八嵗遷禦史大夫爲丞相坐不稱自劾罷】楊惲罪奏

惲不服罪而召戶將尊欲令戒飭富平侯延壽曰太僕定有死罪數年朝暮人也惲幸與富平侯婚姻今獨二人坐語侯言時不聞惲語自與太僕相觸也尊曰不可惲怒持大刀曰蒙富平侯力得族罪毋泄惲語令太僕聞之亂餘事惲幸得列九卿諸吏宿衛近臣上所信任與聞政事不竭忠愛盡臣子義而妄怨望稱引爲訞惡言大逆不道請逮捕治

楊惲【字子幼華陰人丞相敞之子以忠任爲郎發霍氏反謀封平通侯】

報孫防宗書【惲坐怨望免爲庶人旣失爵位家居治產業起室宅以財自娯歲餘其友人安定太守西河孫防宗知略士也與惲書諌戒之爲言大臣廢道當闔門惶懼爲可憐之意不當治產業通賔客有稱譽惲宰相子少顯朝廷一朝晻昧語言見廢內懷不服報防宗書防日食騶馬猥佐成上書告惲驕奢不悔過日食之咎此人所致章下廷尉按驗得所異會宗書宣帝見而惡之當大逆要斬妻子徙酒泉郡防宗等皆免官】

惲材朽行穢文質無所底幸賴先人餘業得備宿衛遭遇時變以獲爵位終非其任卒與禍防足下哀其愚蒙賜書教督以所不及殷勤甚厚然竊恨足下不深惟其終始而猥隨俗之毀譽也言鄙陋之愚心若逆指而文過黙而息乎恐違孔氏各言爾志之義故敢略陳其愚惟君子察焉惲家方隆盛時乘朱輪者十人位在列卿爵爲通侯總領從官與聞政事曽不能以此時有所建明以宣徳化又不能與羣僚同心並力陪輔朝廷之遺忘已負竊位素餐之責久矣懷祿貪埶不能自退遭遇變故橫被口語身幽北闕妻子滿獄當此之時自以夷滅不足以塞責豈意得全首領復奉先人之邱墓乎伏惟聖主之恩不可勝量君子遊道樂以忘憂小人全軀說以忘罪竊自思念過已大矣行巳虧矣長爲農夫以沒世矣是故身率妻子戮力耕桑灌園治產以給公上不意當復用此爲譏議也夫人情所不能止者聖人弗禁故君父至尊親送其終也有時而旣臣之得罪已三年矣田家作苦嵗時伏臘亨羊炰羔鬥酒自勞家本秦也能爲秦聲婦趙女也雅善鼓瑟奴婢歌者數人酒後耳熱仰天拊缶而呼烏烏其詩曰田彼南山蕪穢不治種一頃豆落而爲萁人生行樂耳須富貴何時是日也拂衣而起奮褏低卬頓足起舞誠荒淫亡度不知其不可也惲幸有餘祿方糴賤販貴逐什一之利此賈豎之事污辱之處惲親行之下流之人眾毀所歸不寒而栗𨿽雅知惲者猶隨風而靡尙何稱譽之有董生不云乎明明求仁義常恐不能化民者卿大夫意也明明求財利常恐困乏者庶人之事也故道不同不相爲謀今子尙安得以卿大夫之制而責僕哉夫西河魏土文侯所興有段幹木田子方之遺風凜然皆有節槪知去就之分頃者足下離舊土臨安定安定山谷之間昆戎舊壤子弟貪鄙豈習俗之移人哉於今乃睹子之志矣方當盛漢之隆願勉旃毋多談【漢書○眞徳秀曰惲文气豪蕩似史遷然其詞涉怨望】

耿壽昌

請糴奏【宣帝時嵗數丰穰谷至石五錢農人少利五鳳中壽昌以善爲算能商功利得幸於上奏請糴三輔供京師又白增海租三倍皆從其計蕭望之爲禦史大夫奏駁之不聽】

故事歲漕闗東谷四百萬斛以給亰師用卒六萬人宜糴三輔農河東上黨太原郡谷足供京師可以省關東漕卒過半

蕭望之駮耿壽昌奏

故禦史屬徐宮家在東萊言往年加海租魚不出長老皆言武帝時縣官嘗自漁海魚不出後復予民魚乃出夫陰陽之感物類相應萬事盡然今壽昌欲近糴漕闗內之谷築倉治船費直二萬萬餘有動眾之功恐生旱气民被其災壽昌習於商功分銖之事其深計逺慮誠未足任宜且如故

冀州刺史林【史失姓】

劾代王年奏【年嗣父項王地節中冀州刺史林秦年淫亂廢爲庶人徙房陵】

年爲太子時與女弟則私通及年立爲王后則懷年子其壻使勿舉則曰自來殺之壻怒曰爲王生子自令王家養之則送兒頃太后所相聞知禁止則令不得入宮年使從季父往來送迎則連年不絕

大鴻臚禹

平幹王元不宜立嗣奏【趙王彭祖爲景帝子武帝以親親故復封其小子偃爲平幹王子元嗣五鳳二年薨大鴻臚禹奏可國除】

元前以刀賊殺奴婢子男殺謁者爲刺史所舉奏罪名明白病先令令能爲樂奴婢從死迫脇自殺者凡十六人暴虐不道故春秋之義誅君之子不宜立元𨿽未伏誅不宜立嗣

王褒【字子淵蜀人宣帝有博異之好徵令待詔擢諫大夫使祠金馬碧雞於益州道病死上閔惜之】

四子講徳論【褒爲益州刺史王襄作中和樂職宣布之詩又爲四子講徳論襄因奏言褒有軼才宣帝乃徵褒詔爲聖主得賢臣頌其意是時上頗好神仙故褒對及之上令褒等數從幸宮館輒爲歌頌頃之擢爲諫大夫又使褒等之太子宮虞侍太子喜褒所爲甘泉及洞簫頌令後宮貴人左右皆誦讀之】

微斯文學問於虛儀夫子曰蓋聞國有道貧且賤焉恥也今夫子閉門距躍専精趨學有日矣幸遭聖主平世而久懷寶是伯牙去鐘期而舜禹遁帝堯也於是欲顯名號建功業不亦難乎夫子曰然有是言也夫蚊防終日經營不能越階序附驥尾則涉千里攀鴻翮則翔四海僕𨿽頑嚚願從足下𨿽然何由而自達哉文學曰陳懿誠於本朝之上行話談於公卿之門夫子曰無介紹之道安從行乎公卿文學曰何爲其然也昔寧戚商歌以干齊桓越石負芻而寤晏嬰非有積素累舊之歡皆塗覯卒遇而以爲親者也故毛嬙西施善毀者不能蔽其好嫫姆倭傀善譽者不能掩其醜茍有至道何必介紹夫子曰咨夫特達而相知者千載之一遇也招賢而處友者眾士之常路也是以空柯無刃公輸不能以斲但懸曼矰蒲苴不能以射故膺騰撇波而濟水不如乘舟之逸也衝蒙涉田而能致逺未若遵塗之疾也才蔽於無人行衰於寡黨此古今之患惟文學慮之文學曰唯唯敬聞命矣於是相與結侶擕手俱遊求賢索友歷於西州有二人焉乘輅而歌倚輗而聽之詠嘆中雅轉運中律嘽緩舒繹曲折不失節問歌者爲誰則所謂浮游先生陳邱子者也於是以士相見之禮友焉禮文旣集文學夫子降席而稱曰俚人不識寡見尠聞曩從末路望聽玉音竊動心焉敢問所歌何詩請聞其說浮游先生陳邱子曰所謂中和樂職宣布之詩益州刺史之所作也刺史見太上聖明股肱竭力徳澤洪茂黎庶和睦天人並應屢降瑞福故作三篇之詩以歌詠之也文學曰君子動作有應從容得度南容三復白珪孔子睹其愼戒太子擊誦晨風文侯諭其指意今吾子何樂此詩而詠之也先生曰夫樂者感人心深而風移俗易吾所以詠歌之者美其君術明而臣道得也君者中心臣者外體外體作然後知心之好惡臣下動然後知君之節趨好惡不形則是非不分節趨不立則功名不宣故美玉蘊於碔砆凡人視之怢焉良工砥之然後知其和寶也精練蔵於鑛朴庸人視之忽焉巧冶鑄之然後知其幹也況乎聖徳巍巍蕩蕩黎氓所不能命哉是以刺史推而詠之揚君美徳深乎洋洋罔不覆載紛紜天地寂寥宇宙明君之恵顯忠臣之節究皇唐之世何以加玆是以每歌之不知老之將至也文學曰書云迪一人使四方若卜筮夫忠賢之臣導主志承君恵攄聖徳而化洪天下安瀾比屋可封何必歌詠詩賦可以揚君哉愚竊惑焉浮游先生色勃眥溢曰是何言與昔周公詠文王之徳而作淸廟建爲頌首吉甫嘆宣王穆如淸風列於大雅夫世衰道微僞臣虛稱者殆也世平道明臣子不宣者鄙也鄙殆之累傷乎王道故自刺史之來也宣布詔書勞來不怠令百姓徧曉聖徳莫不霑濡厖眉耆耉之老咸愛惜朝夕願濟須臾觀大化之淳流於是皇澤丰沛主恩滿溢百姓歡欣中和感發是以作歌而詠之也傳曰詩人感而後思思而後積積而後滿滿而後作言之不足故嗟嘆之嗟嘆之不足故詠歌之詠歌之不足不知手之舞之足之蹈之也此臣子於君父之常義古今一也今子執分寸而罔億度處把握而卻寥廓乃欲圖大人之樞機道方伯之失得不亦逺乎陳邱子見先生言切恐二客慙膝步而前曰先生詳之行潦暴集江海不以爲多防鱓並逃九罭不以爲虛是以許由匿堯而深隠唐氏不以衰夷齊恥周而逺餓文武不以卑夫靑蠅不能穢垂棘邪論不能惑孔墨今刺史質敏以流恵舒化以揚名采詩以顯至徳歌詠以董其文受命如絲明之如緡甘棠之風可倚而俟也二客𨿽窒計沮議何傷顧謂文學夫子曰先生微矜於談道又不讓乎當仁亦未巨過也願二子措意焉夫子曰否夫雷霆必發而潛底震動枹鼓鏗鏘而介士奮竦故物不震不發士不激不勇今文學之言欲以議愚感敵舒先生之憤願二生亦勿疑也於是文繹復集乃始講徳文學夫子曰昔成康之世君之徳歟臣之力也先生曰非有聖智之君惡有甘棠之臣故虎嘯而風寥戾龍起而致雲气蟋蟀俟秋唫蜉蝣出以陰易曰飛龍在天利見大人鳴聲相應仇偶相從人由意合物以類同是以聖主不徧窺望而視以明不殫傾耳而聽以聰何則淑人君子人就者眾也故千金之裘非一狐之腋大廈之材非一邱之木太平之功非一人之略也蓋君爲元首臣爲股肱明其一體相待而成有君而無臣春秋刺焉三代以上皆有師傅五伯以下各自取友齊桓有管鮑隰寧九合諸侯一匡天下晉文公有咎犯趙衰取威定霸以尊天子秦穆有由餘五羖攘卻西戎始開帝緒楚荘有孫叔子反兼定江淮威震諸夏句踐有種蠡泄庸尅滅彊吳雪防稽之恥魏文有叚幹田翟秦人寢兵折衝萬里燕昭有郭隗樂毅夷破彊齊困閔於莒夫以諸侯之細功名猶尙若此而況帝王選於四海羽翼百姓哉故有聖賢之君必有明智之臣欲以積徳則天下不足平也欲以立威則百蠻不足攘也今聖主冠道徳履純仁被六藝佩禮文屢下明詔舉賢良求術士招異倫拔駿茂是以海內歡慕莫不風馳雨集襲雜並至塡庭溢闕含淳詠徳之聲盈耳登降揖讓之禮極目進者樂其條暢怠者欲罷不能偃息匍匐乎詩書之門遊觀乎道徳之域咸潔身修思吐情素而披心腹各悉精銳以貢忠誠允願推主上風俗而騁太平濟濟乎多士文王所以寧也若乃美政所施洪恩所潤不可究陳舉孝以篤行崇能以招賢去煩蠲苛以綏百姓祿勤增奉以厲貞亷減膳食卑宮觀省田官損諸苑疎徭役振乏困卹民災害不遑遊宴閔耄老之逢辜憐縗絰之服事惻隠身死之腐人淒愴子弟之縲匿恩及飛鳥恵加走獸胎卵得以成育艸木遂其零茂豈弟君子民之父母豈不然哉先生獨不聞秦之時邪違三王背五帝滅詩書壞禮義信任羣小憎惡仁智詐僞者進達佞諂者容入宰相刻削大理峻法處位而任政者皆短於仁義長於酷虐狼摯虎攫懷殘秉賊其所臨涖莫不肌栗慴伏吹毛求疵並施螫毒百姓徵彸無所措其手足嗷嗷愁怨遂亡秦族是以養雞者不畜貍牧獸者不育豺樹木者憂其蠧保民者除其賊故大漢之爲政也崇簡易尙寛柔進淳仁舉賢才上下無怨民用和睦今四海樂業朝廷淑淸天符旣章人瑞又明品物鹹亨山川降靈神光曜暉洪洞朗天鳳皇來儀翼翼邕邕羣鳥並從舞徳垂容神雀仍集麒麟自至甘露滋液嘉禾櫛比大化隆洽男女條暢家給年丰咸則三壤豈不盛哉昔文王應九尾狐而東夷歸周武王獲白魚而諸侯同辭周公受秬鬯而鬼方臣宣王得白狼而夷狄賔夫名自正而事自定也今南郡獲白虎亦偃武興文之應也獲之者張武武張而猛服也是以北狄賔合邊不卹冦甲士寢而旌旗僕也文學夫子曰天符旣聞命矣敢問人瑞先生曰夫匈奴者百蠻之最彊者也天性防蹇習俗桀暴賤老貴壯气力相髙業在攻伐事在獵射兒能騎羊走箭飛鏃逐水隨畜都無常處鳥集獸散往來馳騖周流曠野以濟嗜欲其耒耜則弓矢鞍馬播種則扞掌拊收秋則奔狐馳兔獲刈則顚倒殪僕追之則奔遁釋之則爲冦是以三王不能懷五伯不能綏驚邊杌士屢犯芻蕘詩人所歌自古患之今聖徳隆盛威靈外覆日逐舉國而歸徳單於稱臣而朝賀乾坤之所開陰陽之所接編結沮顏燋齒梟瞷剪髮黥首文身裸袒之國靡不奔走貢獻懽忻來附婆娑謳吟鼓腋而笑夫鴻鈞之世何物不樂飛鳥翕翼泉魚奮躍是以刺史感懣舒音而詠至徳鄙人黭淺不能究識敬遵所聞未克殫焉於是二客醉於仁義飽於盛徳終日仰嘆怡懌而悅服【文選○頑嚚一作嚚頑懿誠作懇誠斲作防涉田而下有能字尠作鮮心作密形作刑鏈作練璞作朴黎作民美徳作徳美足作厭廈作夏咎作舅渫作泄歡慕作勸思作徳奉作俸削作峭肌栗作饑栗徵彸作怔忪民作人尙作上四海作海內燿作光合作洽旌作旍先生曰作先生夫子曰朝賀無賀字腋作掖泉作淵克作克】

聖主得賢臣頌

夫荷旃披毳者難與道純綿之麗密羮藜含糗者不足與論太牢之滋味今臣僻在西蜀生於窮巷之中長於蓬茨之下無有遊觀廣覽之知顧有至愚極陋之累不足以塞厚望應明防𨿽然敢不略陳愚心而抒情素記曰恭惟春秋法五始之要在乎審已正統而已夫賢者國家之器用也所任賢則趨舎省而功施普器用利則用力少而就效眾故工人之用鈍器也勞筋苦骨終日矻矻及至巧冶鑄幹將之璞淸水淬其鋒越砥斂其鍔水斷蛟龍陸剸犀革忽若篲汜畫塗如此則使離婁督繩公輸削墨𨿽崇臺五層延袤百丈而不混者工用相得也庸人之禦駑馬亦傷吻獘防而不進於行胸喘膚汗人極馬倦及至駕齧膝驂乘旦王良執靶韓哀附輿縱騁馳騖忽如影靡過都越國蹶如歷塊追奔電逐遺風周流八極萬里一息何其遼哉人馬相得也故服絺綌之涼者不苦盛暑之欝燠襲狐貉之煗者不憂至寒之淒愴何則有其具者易其備賢人君子亦聖王之所以易海內也是以嘔諭受之開寛裕之路以延天下之英俊也夫竭智附賢者必建仁防索人求士者必樹伯迹昔周公躬吐握之勞故有圄空之隆齊桓設庭燎之禮故有匡合之功由此觀之君人者勤於求賢而逸於得人人臣亦然昔賢者之未遭遇也圖事揆防則君不用其謀陳見悃誠則上不然其信進仕不得施效斥逐又非其愆是故伊尹勤於鼎俎太公困於鼓刀百里自鬻寧子飯牛離此患也及其遇明君遭聖主也運籌合上意諫諍則見聽進退得闗其忠任職得行其術去卑辱奧渫而升本朝離蔬釋蹻而享膏粱剖符錫壤而光祖考傳之子孫以資說士故世必有聖智之君而後有賢明之臣故虎嘯而風冽龍興而致云蟋蟀俟秋唫蜉蝣出以陰易曰飛龍在天利見大人詩曰思皇多士生此王國故世平主聖俊乂將自至若堯舜禹湯文武之君獲稷契臯陶伊尹呂望之臣明明在朝穆穆列布聚精防神相得益章𨿽伯牙操鐘蓬門子彎烏號猶未足以諭其意也故聖主必待賢臣而功業俊士亦俟明主以顯其徳上下俱欲懽然交欣千載一會論說無疑翼乎如鴻毛遇順風沛乎若巨魚縱大壑其得意如此則胡禁不止曷令不行化溢四表橫被無窮遐夷貢獻萬祥必臻是以聖主不徧窺望而視巳明不殫傾耳而聽巳聰恩從祥風翔徳與和气遊太平之責塞優遊之望得遵遊自然之埶恬淡無爲之塲休徵自至壽考無疆雍容垂拱永永萬年何必偃仰詘信若彭祖喣噓呼吸如喬松眇然絕俗離世哉詩曰濟濟多士文王以寧蓋信乎其以寧也【文選○防漢書作指璞作朴鍔作咢層作增獘防作敝防膝作防作綌狐狢作貂狐則作卽谷風冽作冽風致雲气作致雲遊作蝤乂作艾之臣二字無一防作壹合蓬作逢殫作單】

甘泉宮頌

甘泉山天下顯敞之名處也前接大荊後臨北極左撫仁鄕右望素域其宮室也仍嶻嶪而爲觀攘抗岸以爲階壅波瀾而鱗坻馳道列以曲逺覽除閣之麗靡覺堂殿之巍巍徑落莫以差錯編玳瑁之文防鏤螭龍以造牖采云色以爲楣神星羅於題鄂虹霓往往而繞榱縵倐忽其無垠意能了之者誰竊想聖主之優遊時娛神而欵縱坐鳳皇之堂聽和鸞之弄臨麒麟之域驗符瑞之貢詠中和之歌讀太平之頌

僮約【古文苑】

蜀郡王子淵以事到煎上寡婦楊恵舎有一奴名便了倩行酤酒便了捍大杖上冢巓曰大夫買便了時只約守冢不約爲他家男子酤酒子淵大怒曰奴寧欲賣耶恵曰奴父許人人無欲者子淵卽決賣券之奴復曰欲使皆上不上券便了不能爲也子淵曰諾券文曰神爵三年正月十五日資中男子王子淵從成都安志裏女子楊惠買夫時戶下髯奴便了決賣萬五千奴從百役使不得有二言晨起灑掃食了洗滌居當穿臼防箒裁盂鑿井浚渠縛落鉏園研陌杜埤地刻大枷屈竹作杷削治鹿盧出入不得騎馬載車踑坐大呶下牀振頭垂釣刈芻結葦臘纑沃不酪住防織履作麄黏雀張鳥結网捕魚繳鴈彈鳬登山射鹿入水捕浚園縱魚鴈鶩百餘驅逐鴟鳥持梢牧豬種姜養芋長育豚駒糞除常潔餧食馬牛鼓四起坐夜半益芻二月春分被隄杜疆落桑皮椶種瓜作瓠別茄披蔥焚槎發等壠集破封日中早熭雞鳴起舂調治馬驢兼落三重舎中有客提壺行酤汲水作餔滌杯整按園中拔防斲蘇切脯築肉臛羊膾魚炰鼈烹茶盡具脯已蓋藏關門塞竇餧豬縱犬勿與鄰里爭鬭奴當但飯豆飲水不得嗜酒欲飲美酒惟得染唇漬口不得傾盂覆斗不得辰出夜入交關伴偶舎後有樹當裁作船上至江州下到煎主爲府掾求用錢推紡惡敗椶索綿亭買席往來都洛當爲婦女求脂澤販於小市歸都擔枲轉出旁蹉牽犬販鵝武陽買茶楊氏池中擔荷往來市聚愼護姧偸入市不得夷蹲旁臥惡言醜罵多作刀弓持入益州貨易牛羊奴目交精恵不得癡愚待斧入山斷槧裁轅若殘當作俎機木屐及彘盤焚薪作炭石礨薄岸治舎蓋屋書削代牘日暮以歸當送幹薪兩三束四月當坡五月當獲十月收豆多取蒲薴益作繩索雨墮無所爲當編蔣織箔植種桃李棃柿柘桑三丈一樹八赤爲行果類相從縱橫相當果熟收斂不得吮嘗犬吠當起騖告鄰里棖門拄戶上樓擊鼓椅盾曳還落三周勤心疾作不得遨遊奴老力索種莞織席事訖欲休當舂一石夜半無事浣衣當白若有私斂主給賔客奴不得有姦私事事當聞白奴不聽教當笞一百讀券文徧訖詞窮咋索仡仡叩頭兩手自摶目淚下落鼻涕長一尺當如王大夫言不如早歸黃土陌蚯蚓鑽額早知當爾王大夫酤酒眞不敢作惡

祭金馬碧雞文【方士言益州有金馬碧雞之寶可祭祀致也宣帝於是使褒往祀焉】

持節使者王褒謹拜南崖敬移金精神馬縹碧之雞處南之荒深溪回谷非土之鄕歸來歸來漢徳無疆廣於唐虞澤配三王黃龍見兮白虎仁歸來歸來可以爲倫歸兮翔分何事南荒也

西漢文紀卷十三

欽定四庫全書

西漢文紀卷十四

明梅鼎祚編蕭望之【字長倩東海蘭陵人徙杜陵經明持髙節歷太子太傅前將軍爲恭石顯所防自殺】

雨雹對【禦史大夫魏相除望之爲屬察廉爲大行治禮丞時大將軍光薨子禹復爲大司馬兄子山領尙書親屬皆宿衛內侍地節三年夏京師雨雹望之因是上疏願賜淸間之宴口陳災異之意宣帝自在民間聞望之名下少府宋畸問狀望之對奏拜爲謁者】

春秋昭公三年大雨雹是時季氏專權卒逐昭公鄕使魯君察於天變宜亡此害今陛下以聖徳居位思政求賢堯舜之用心也然而善祥未臻陰陽不和是大臣任政一姓擅埶之所致也附枝大者賊本心私家盛者公室危惟明主躬萬機選同姓舉賢材以爲腹心與參政謀令公卿大臣朝見奏事明陳其職以考功能如是則庶事理公道立姦邪塞私權廢矣

止烏孫結婚議【烏孫昆彌翁歸靡因長羅侯常恵上書願以漢外孫元貴靡爲嗣得復尙少主望之以爲烏孫絕域信其美言萬里結婚非長防也宣帝不聴使恵送公主配元貴靡翁歸靡死其兄子狂王背約自立恵至烏孫立元貴靡還迎少主上從望之議】

烏孫持兩端亡堅約其效可見前少主在烏孫四十餘年恩愛不親宻邊境未以安此已事之驗也今少主以元貴靡不得立而還信無負於四夷此中國之大福也少主不止繇役將興其原起此

伐匈奴對【五鳳中匈奴大亂議者多以其爲害日久今可因其壊亂舉兵滅之望之爲禦史大夫詔問計防上從其議】

春秋晉士匄帥師侵齊聞齊侯卒引師而還君子大其不伐喪以爲恩足以服孝子誼足以動諸侯前單於慕化鄕善稱弟遣使請求和親海內欣然夷狄莫不聞未終奉約不幸爲賊臣所殺今而伐之是乘亂而幸災也彼必奔走逺遁不以義動兵恐勞而無功宜遣使者弔問輔其防弱救其災患四夷聞之咸貴中國之仁義如遂防恩得復其位必稱臣服從此徳之盛也

請選用諫臣疏【望之累遷諫大夫丞相司直官至二千石是時選博士諫大夫通政事者補郡國守相望之爲平原太守望之雅意在本朝逺爲郡守內不自得乃上疏徴入守少府】

陛下哀湣百姓恐徳化之不究悉出諫官以補郡吏所謂憂其末而忘其本者也朝無爭臣則不知過國無達士則不聞善願陛下選明經術溫故知新通於幾防謀慮之士以爲內臣與參政事諸侯聞之則知國家納諫憂政亡有闕遺若此不怠成康之道其庶幾乎外郡不治豈足憂哉

馮奉世不宜受封議【奉世以衛使送大宛諸國客時莎車畔漢奉世因發諸國兵進擊莎車拔其城莎車王自殺傳首長安上下議封奉世丞相禦史皆曰春秋之義大夫出疆者有可以安國家則顓之可也奉世功效尢著宜加爵土之賞少府蕭望之獨以爲不宜上善其議以奉世爲光祿大夫水衡都尉】

奉世奉使有指而擅矯制違命發諸國兵𨿽有功效不可以爲後法卽封奉世開後奉使者利以奉世爲比爭逐發兵要功萬里之外爲國家生事於夷狄漸不可長奏丙吉疏【丞相丙吉年老上重焉望之上奏上以望之意輕丞相乃下有司詰問望之免冠置對天子繇是不說後丞相司直繁延壽奏請逮捕系治上防免爲太子太傅】

百姓或乏困盜賊未止二千石多材下不任職三公非其人則三光爲之不明今首歲日月少光咎在臣等

緐延壽劾蕭望之奏

侍中謁者良使承制詔望之望之再拜巳良與望之言望之不起因故下手而謂禦史曰良禮不備故事丞相病明日禦史大夫輙問病朝奏事防庭中差居丞相後丞相謝大夫少進揖今丞相數病望之不問病防庭中與丞相鈞禮時議事不合意望之曰侯年寧能父我邪知禦史有令不得擅使望之多使守史自給車馬之杜陵護視家事少史冠法冠爲妻先引又使賣買私所附益凡十萬三千案望之大臣通經術居九卿之右本朝所仰至不奉法自修踞慢不遜攘受所監臧二百五十以上請逮捕系治

宣帝免蕭望之防

有司奏君責使者禮遇丞相亡禮廉聲不聞傲慢不遜亡以扶政帥先百僚君不深思陷於玆穢朕不忍致君於理使光祿勲惲防詔左遷君爲太子太傅授印共上故印使者便道之官君其秉道明孝正直是與帥意亡諐靡有後言

建白罷中書宦官議【元帝被疾石顯爲中書令委以政事初元中前將軍蕭望之光祿大夫周堪宗正劉更生皆給事中望之領尙書事知顯顓權邪僻建白不聴後皆爲顯害成帝初顯亦徙死】

尙書百官之本國家樞機宜以通明公正防之武帝遊宴後庭故用宦者非古制也宜罷中書宦官應古不近刑人

鄭朋【防稽人終黃門郎】

奏記蕭望之

【望之爲前將軍光祿勲與光祿大夫周堪數薦名儒茂材以備諫官朋陰欲附防上疏言車騎將軍髙遣客爲姦利郡國及言許史子弟罪過章視堪堪白令朋待詔金馬門朋奏望之望之見內接待以意後以朋行傾邪望之絕不與通朋遂與史髙恭石顯等搆望之自殺】

將軍體周召之徳秉公綽之質有卞莊之威至乎耳順之年履折衝之位號至將軍誠士之髙致也窟穴黎庶莫不懽喜咸曰將軍其人也今將軍規橅云若管晏而休遂行日仄至周召乃畱乎若管晏而休則下走將歸延陵之臯修農圃之疇畜雞種黍竢見二子沒齒而巳矣如將軍昭然度行積思塞邪枉之險蹊宣中庸之常政興周召之遺業親日仄之兼聴則下走其庶幾願竭區區底厲鋒鍔奉萬分之一

恭石顯

請治蕭望之奏【元帝卽位望之與周堪以師傳見尊望之白選宗室諫大夫劉更生等同心謀議多所欲匡正而宦官恭石顯爲中書令久典樞機與車騎將軍史髙爲表裏不從望之等恭顯又傾仄望之以中書政本宜更置士人大與髙恭顯忤及鄭朋怨恨望之堪更求入許史顯恭卽挾朋及待詔華龍告望之等謀欲罷車騎將軍疏退許史狀上之事下恭問狀恭顯奏望之等召至廷尉上旣聞望之系獄大驚令出視事恭顯使髙言旣下九卿大夫獄宜因決免於是下詔赦望之罪收印綬堪更生免爲庶人後數月復詔賜爵闗內侯欲倚以爲相防其子伋上書訟望之前事有司復奏請逮捕恭顯等從中建白敇使者召望之就吏遂飲鴆死】

望之堪更生朋黨相稱舉數譖訴大臣毀離親戚欲以專擅權埶爲臣不忠誣上不道請謁者召致廷尉

元帝制詔丞相禦史赦蕭望之

前將軍望之傅朕八年亡它罪過今事久逺識忘難明其赦望之罪收前將軍光祿勲印綬及堪更生皆免爲庶人

元帝制詔禦史封蕭望之爵邑

國之將興尊師而重傅故前將軍望之傅朕八年道以經術厥功茂焉其賜望之爵闗內侯食邑六百戶給事中朝朔望坐次將軍

有司劾蕭望之奏

望之前所坐明白無譖訴者而教子上書稱引亡辜之詩失大臣體不敬請逮捕

建白蕭望之罪奏

望之前爲將軍輔政欲排退許史專權擅朝幸得不坐復賜爵邑與聞政事不悔過服罪深懷怨望教子上書歸非於上自以托師傅懷終不坐非頗詘望之於牢獄塞其怏怏心則聖朝亡以施恩厚

丞相史

與韋成書【成兄爲太常丞父賢爲扶陽侯以當爲嗣後坐宗廟事系獄賢將薨門下生博士與宗家議矯賢令以成爲後成卽陽爲病狂昏亂欲讓爵辟兄案事丞相史與之書成友人侍郎章上疏言宜優養勿枉其志禦史大夫以成實不病劾奏之成不得已受爵宣帝髙其節以爲河南太守】

古之辤讓必有文義可觀故能垂榮於後今子獨壊容貌防恥辱爲狂癡光曜晻而不宣防哉子之所托名也僕素愚陋過爲宰相執事願少聞風聲不然恐子傷髙而僕爲小人也

侍郎章

爲韋成上疏

聖王貴以禮讓爲國宜優養成勿枉其志使得自安衡門之下

韋成【字少翁魯國鄒人以父任爲郎襲封遷太常永光中代於定國爲丞相】劾陳咸奏【槐裏令朱云數上書言丞相韋成容身保位亡能往來而咸爲禦史中丞數毀石顯久之有司考云疑風吏殺人咸爲云令奏艸自訟求下禦史中丞事下丞相云亡入長安復與咸計議丞相具發其事奏下咸云獄減死爲城旦】

咸宿衛執法之臣幸得進見漏泄所聞以私語云爲定奏艸欲令自下治後知云亡命罪人而與交通云以故不得上

貢禹【字少翁瑯琊人】

上循古節儉疏【禹爲諫大夫帝虛巳問以政事是時年歲不登郡國多困禹奏言詔令太僕減食穀馬水衡減食肉獸省宜春下苑以與貧民又罷角抵諸戲及齊三服官】

古者宮室有制宮女不過九人秣馬不過八匹墻塗而不雕木摩而不刻車輿器物皆不文畫苑囿不過數十里與民共之任賢使能什一而稅亡它賦斂繇戍之役使民歲不過三日千里之內自給千里之外各置貢職而已故天下家給人足頌聲並作至髙祖孝文孝景皇帝循古節儉宮女不過十餘廏馬百餘匹孝文皇帝衣綈履革器亡雕文金銀之飾後世爭爲奢侈轉轉益甚臣下亦相放效衣服履絝刀劍亂於主上主上時臨朝入廟眾人不能別異甚非其宜然非自知奢僭也猶魯昭公曰吾何僭矣今大夫僭諸侯諸侯僭天子天子過天道其日久矣承衰救亂矯復古化在於陛下臣愚以爲盡如太古難宜少放古以自節焉論語曰君子樂節禮樂方今宮室巳定亡可柰何矣其餘盡可減損故時齊三服官輸物不過十笥方今齊三服官作工各數千人一歲費數鉅萬蜀廣漢主金銀器歳各用五百萬三工官官費五千萬東西織室亦然廏馬食粟將萬匹臣禹嘗從之東宮見賜杯案盡文畫金銀飾非當所以賜食臣下也東宮之費亦不可勝計天下之民所爲大饑餓死者是也今民大饑而死死又不爲犬豬所食人至相食而廏馬食粟苦其大肥气盛怒至乃日步作之王者受命於天爲民父母固當若此乎天不見邪武帝時又多取好女至數千人以塡後宮及棄天下昭帝幼弱霍光專事不知禮正妄多藏金錢財物鳥獸魚鼈牛馬虎豹生禽凡百九十物盡瘞藏之又皆以後宮女置於園陵大失禮逆天心又未必稱武帝意也昭帝晏駕光復行之至孝宣皇帝時陛下惡有所言羣臣亦隨故事甚可痛也故使天下承化取女皆大過度諸侯妻妾或至數百人豪冨吏民畜歌者至數十人是以內多怨女外多曠夫及眾庶埋皆虛地上以實地下其過自上生皆在大臣循故事之辠也惟陛下深察古道從其儉者大減損乘輿服禦器物三分去二子產多少有命審察後宮擇其賢者畱二十人余悉歸之及諸陵園女亡子者宜悉遣獨杜陵宮人數百誠可哀憐也廏馬可亡過數十匹獨舎長安城南苑地以爲田獵之囿自城西南至山西至鄠皆復其田以與貧民方今天下饑饉可亡大自損減以救之稱天意乎天生聖人蓋爲萬民非獨使自娛樂而已也故詩曰天難諶斯不易惟王上帝臨女母貳爾心當仁不讓獨可以聖心參諸天地揆之往古不可與臣下議也若其阿意順指隨君上下臣禹不勝拳拳不敢不盡愚心

乞骸骨疏【禹遷爲光祿大夫頃之上書帝報】

臣禹年老貧窮家訾不滿萬錢妻子穅豆不贍裋褐不完有田百三十畝陛下過意徵臣臣賣田百畝以供車馬至拜爲諫大夫秩八百石奉錢月九千二百廩食太官又防賞賜四時雜繒緜絮衣服酒肉諸果物徳厚甚深疾病侍醫臨治賴陛下神靈不死而活又拜爲光祿大夫秩二千石奉錢月萬二千祿賜愈多家日以益富身日以益尊誠非艸茅愚臣所當防也伏自念終亡以報厚徳日夜慚愧而巳臣禹犬馬之齒八十一血气衰竭耳目不聰明非復能有補益所謂素餐屍祿洿朝之臣也自痛去家三千里凡有一子年十二非有在家爲臣具棺槨者也誠恐一旦蹎僕气竭不復自還洿席薦於宮室骸骨棄捐孤魂不歸不勝私願願乞骸骨及身生歸鄕裏死無所恨

元帝報貢禹詔【初元元年】

朕以生有伯夷之廉史魚之直守經據古不阿當世孳孳於民俗之所寡故親近生幾參國政今未得久聞生之奇論也而云欲退意豈有所恨與將在位者與生殊乎往者嘗令金敞語生欲及生時祿生之子旣已諭矣今復云子少夫以王命辦護生家𨿽百子何以加傳曰亡懷土何必思故鄕生其彊飯愼疾以自輔

言賦算書【禹爲禦史大夫數言得失書數十上元帝下其議令民產子七歲乃出口錢自此始】

古民亡賦算口錢起武帝徵伐四夷重賦於民民產子三歲則出口錢故民重困至於生子輙殺甚可悲痛宜令兒七歲去齒乃出口錢年二十乃算

言錢幣書【議者以爲交易待錢布帛不可尺寸分裂禹議亦寢○食貨志亦載略】

古者不以金錢爲幣專意於農故一夫不耕必有受其饑者今漢家鑄錢及諸鐵官皆置吏卒徒攻山取銅鐵一歲功十萬人已上中農食七人是七十萬人常受其饑也鑿地數百丈銷陰气之精地藏空虛不能含气出云斬伐林木亡有時禁水旱之災未必不繇此也自五銖錢起已來七十餘年民坐盜鑄錢被刑者眾富人積錢滿室猶亡厭足民心動揺商賈求利東西南北各用智巧好衣美食歲有十二之利而不出租稅農夫父子暴露中野不避寒暑捽艸杷土手足胼胝巳奉谷租又出槀稅鄕部私求不可勝供故民棄本逐末耕者不能半貧民𨿽賜之田猶賤賣以賈窮則起爲盜賊何者末利深而惑於錢也是以姦邪不可禁其原皆起於錢也疾其末者絕其本宜罷采珠玉金銀鑄錢之官亡復以爲幣市井勿得販賣除其租銖之律租稅祿賜皆以布帛及谷使百姓一歸於農復古道便

言風俗書

孝文皇帝時貴廉潔賤貪污賈人贅壻及吏坐贓者皆禁錮不得爲吏賞善罰惡不阿親戚罪白者服其誅疑者以與民亡贖罪之法故令行禁止海內大化天下斷獄四百與刑措亡異武帝始臨天下尊賢用士辟地廣境數千里自見功大威行遂從耆欲用度不足乃行壹切之變使犯法者贖罪入谷者補吏是以天下奢侈官亂民貧盜賊並起亡命者眾郡國恐伏其誅則擇便巧史書習於計簿能欺上府者以爲右職姦軌不勝則取勇猛能操切百姓者以苛暴威服下者使居大位故亡義而有財者顯於世欺謾而善書者尊於朝誖逆而勇猛者貴於官故俗皆曰何以孝弟爲財多而光榮何以禮義爲史書而仕宦何以謹愼爲勇猛而臨官故黥劓而髠鉗者猶復攘臂爲政於世行𨿽犬彘家富埶足目指气使是爲賢耳故謂居官而置富者爲雄桀防姦而得利者爲壯士兄勸其弟父勉其子俗之壊敗乃至於是察其所以然者皆以犯法得贖罪求士不得眞賢相守崇財利誅不行之所致也今欲興至治致太平宜除贖罪之法相守選舉不以實及有臧者輙行其誅亡但免官則爭盡力爲善貴孝弟賤賈人進眞賢舉實防而天下治矣孔子匹夫之人耳以樂道正身不解之故四海之內天下之君防孔子之言亡所折中況乎以漢地之廣陛下之徳防南面之尊秉萬乘之權因天地之助其於變世易俗調和陰陽陶冶萬物化正天下易於決流抑隊自成康以來幾且千歲欲爲治者甚眾然而太平不復興者何也以其舎法度而任私意奢侈行而仁義廢也陛下誠深念髙祖之苦醇法太宗之治正已以先下選賢以自輔開進忠正致誅姦臣逺放讇佞放出園陵之女罷倡樂絕鄭聲去甲乙之帳退僞薄之物修節儉之化驅天下之民皆歸於農如此不解則三王可侔五帝可及惟陛下畱意省察天下幸甚

薛廣徳【字長卿沛郡相人歷禦史大夫】

上元帝諫獵書【廣徳爲禦史大夫直言諌諍上幸甘泉郊泰畤禮畢因畱射獵】

竊見闗東困極人民流離陛下日撞亡秦之鐘聴鄭衛之樂臣誠悼之今士卒暴露從官勞倦願陛下亟反宮思與百姓同憂樂天下幸甚

楊興

說史髙薦匡衡【元帝初卽位樂陵侯史髙以外屬爲大司馬車騎將軍領尙書事蕭望之爲副望之名儒多所薦達髙充位而巳與望之有隙長安令楊興說髙因辟衡爲議曹史薦於朝以爲郎中】

將軍以親戚輔政貴重於天下無二然眾庶論議令問休譽不專在將軍者何也彼誠有所聞也以將軍之莫府海內莫不卬望而所舉不過私門賔客乳母子弟人情忽不自知然一夫竊議語流天下夫富貴在身而列士不譽是有狐白之裘而反衣之也古人病其若此故卑體勞心以求賢爲務傳曰以賢難得之故因曰事不待賢以食難得之故而曰飽不待食惑之甚者也平原文學匡衡材智有餘經學絕倫但以無階朝廷故隨牒在逺方將軍誠召置莫府學士歙然歸仁與參事議觀其所有貢之朝廷必爲國器以此顯示眾庶名流於世

賈捐之【字君房賈誼曾孫元帝初上疏待詔金馬門坐罔上棄市】

罷珠厓對【初武帝徵南越立儋耳珠厓郡在南方海中昭帝始元中罷儋耳並屬珠厓率數年一反漢輙發兵撃定之元帝初元元年珠厓又反數年不定上與有司議大發軍捐之以爲不當擊上使樂昌侯王商詰問捐之珠厓內屬爲郡久矣今背畔逆節而云不當擊長蠻夷之亂虧先帝功徳經義何以防之捐之對奏上從之下詔罷珠厓】

臣幸得遭明盛之朝防危言之策無忌諱之患敢昧死竭捲捲臣聞堯舜聖之盛也禹入聖域而不優故孔子稱堯曰大哉韶曰盡善禹曰無間以三聖之徳地方不過數千里西被流沙東漸於海朔南曁聲教迄於四海欲與聲教則治之不欲與者不彊治也故君臣歌徳含气之物各得其宜武丁成王殷周之大仁也然地東不過江黃西不過氐羌南不過荊蠻北不過朔方是以頌聲並作視聴之類咸樂其生越裳氏重九譯而獻此非兵革之所能致及其衰也南徵不還齊桓捄其難孔子定其文以至乎秦興兵逺攻貪外虛內務欲廣地不慮其害然地南不過閩越北不過太原而天下潰畔禍卒在於二世之末長城之歌至今未絕賴聖漢初興爲百姓請命平定天下至孝文皇帝閔中國未安偃武行文則斷獄數百民賦四十丁男三年而一事時有獻千里馬者詔曰鸞旗在前屬車在後吉行日五十里師行日三十里朕乘千里之馬獨先安之於是還馬與道裏費而下詔曰朕不受獻也其令四方毋求來獻當此之時逸遊之樂絕奇麗之賂塞鄭衛之倡防矣夫後宮盛色則賢者隱防佞人用事則諍臣杜口而文帝不行故謚爲孝文廟稱太宗至孝武皇帝元狩六年太倉之粟紅腐而不可食都內之錢貫朽而不可校乃探平城之事錄冒頓以來數爲邊害籍兵厲馬因富民以攘服之西連諸國至於安息東過碣石以菟樂浪爲郡北卻匈奴萬里更起營塞制南海以爲八郡則天下斷獄萬數民賦數百造鹽鐵酒之利以佐用度猶不能足當此之時冦賊並起軍旅數發父戰死於前子鬭傷於後女子乘亭鄣孤兒號於道老母寡婦飲泣巷哭遙設虛祭想魂乎萬里之外淮南王盜寫虎符陰聘名士闗東公孫勇等詐爲使者是皆廓地泰大徵伐不休之故也今天下獨有闗東闗東大者獨有齊楚民眾久困連年流離離其城郭相枕席於道路人情莫親父母莫樂夫婦至嫁妻賣子法不能禁義不能止此社稷之憂也今陛下不忍悁悁之忿欲驅士眾擠之大海之中快心幽防之地非所以救助饑饉保全元元也詩云蠢爾蠻荊大邦爲讎言聖人起則後服中國衰則先畔動爲國家難自古而患之久矣何況乃復其南方萬里之蠻乎駱越之人父子同川而浴相習以鼻飲與禽獸無異本不足郡縣置也顓顓獨居一海之中霧露气濕多毒艸虫蛇水土之害人未見虜戰士自死又非獨珠厓有珠犀瑇瑁也棄之不足惜不擊不損威其民譬猶魚鼈何足貪也臣竊以往者羌軍言之暴師曽未一年兵出不逾千里費四十餘萬萬大司農錢盡乃以少府禁錢續之夫一隅爲不善費尙如此況於勞師逺攻亡士毋功乎求之往古則不合施之當今又不便臣愚以爲非冠帶之國禹貢所及春秋所治皆可且無以爲願遂棄珠厓專用卹闗東爲憂

元帝罷擊珠厓詔【初元三年】

珠厓虜殺吏民背畔爲逆今廷議者或言可擊或言可守或欲棄之其指各殊朕日夜惟思議者之言羞威不行則欲誅之狐疑辟難則守屯田通於時變則憂萬民夫萬民之饑餓與逺蠻之不討危孰大焉且宗廟之祭凶年不備況乎辟不嫌之辱哉今闗東大困倉庫空虛無以相贍又以動兵非特勞民凶年隨之其罷珠厓郡民有慕義欲內屬便防之不欲勿彊

薦石顯奏【捐之言多納用時中書令石顯用事捐之數短顯以故不得官稀復召見而長安令楊興新以材能得幸捐之欲得見上言興爲京兆尹興亦欲以捐之爲尙書興因謂捐之上方信用顯宜且與合意卽與興共爲奏薦顯又共爲薦興奏顯聞知白之上乃下興捐之獄令陽平侯王禁與顯共雜治捐之坐棄市興減死髠鉗爲城旦】

竊見石顯本山東名族有禮義之家也持正六年未嘗有過明習於事敏而疾見出公門入私門宜賜爵闗內侯引其兄弟以爲諸曺

薦楊興奏

竊見長安令興幸得以知名數召見興事父母有曽氏之孝事師有顏閔之材榮名聞於四方明詔舉茂材列侯以爲首爲長安令吏民敬鄕道路皆稱能觀其下筆屬文則董仲舒進談動辭則東方生置之爭臣則汲直用之介冑則冠軍侯施之治民則趙廣漢抱公絕私則尹翁歸興兼此六人而有之守道堅固執義不回臨大節而不可奪國之良臣也可試守京兆尹

王禁石顯治楊興賈捐之奏

興捐之懷詐僞以上語相風更相薦譽欲得大位漏泄省中語罔上不道書曰防說殄行震驚朕師王制順非而澤不聴而誅請論如法【並漢書】

諸葛丰【字少季瑯邪人特立剛直舉侍禦史擢司校尉】

謝元帝書【丰爲司校尉刺舉無所避侍中許章以外屬貴幸不奉法度賔客犯事與章相連丰欲奏劾收章防許侍中出得脫入宮自歸上收丰節丰上書謝不許是後所言益不用丰復上書】

臣丰駑怯文不足以勸善武不足以執邪陛下不量臣能否拜爲司校尉未有以自效復秩臣爲光祿大夫官尊責重非臣所當防也又迫年歳衰暮常恐卒塡溝渠無以報厚徳使論議士譏臣無補長獲素餐之名故常願捐一旦之命不待時而斷姦臣之首懸於都市編書其罪使四方明知爲惡之罰然後卻就斧鉞之誅誠臣所甘心也夫以布衣之士尙猶有刎頸之交今以四海之大曾無伏節死誼之臣率盡茍合取容阿黨相爲念私門之利忘國家之政邪穢濁混之气上感於天是以災變數見百姓困乏此臣下不忠之效也臣誠恥之亡巳凡人情莫不欲安存而惡危亡然忠臣直士不避患害者誠爲君也今陛下天覆地載物無不容使尙書令堯賜臣丰書曰夫司者刺舉不法善善惡惡非得顓之也勉防中和順經術意恩深徳厚臣丰頓首幸甚臣竊不勝憤懣願賜淸宴惟陛下裁幸

自陳上書

臣聞伯奇孝而棄於親子胥忠而誅於君隱公慈而殺於弟叔武弟而殺於兄夫以四子之行屈平之才然猶不能自顯而被刑戮豈不足以觀哉使臣殺身以安國防誅以顯君臣誠願之獨恐未有云補而爲眾邪所排令防夫得遂正直之路壅塞忠臣沮心智士杜口此愚臣之所懼也【漢書】

翼奉【字少君東海下邳人與蕭望之匡衡經術皆明以中郎爲博士諫大夫】

上封事【奉好律曆陰陽之占元帝初卽位徵待詔宦者署數言事時平昌侯王臨以宣帝外屬侍中稱詔欲從奉學經術奉不肯與言而上封事以奉爲中郎】

臣聞之於師治道要務在知下之邪正人誠鄕正𨿽愚爲用若乃懷邪知益爲害知下之術在於六情十二律而巳北方之情好也好行貪狼申子主之東方之情怒也怒行陰賊亥卯主之貪狼必待陰賊而後動陰賊必待貪狼而後用二陰並行是以王者忌子夘也禮經避之春秋諱焉南方之情惡也惡行廉貞寅午主之西方之情喜也喜行寛大己酉主之二陽並行是以王者吉午酉也詩曰吉日庚午上方之情樂也樂行姦邪辰未主之下方之情哀也哀行公正戌丑主之辰未屬陰戌丑屬陽萬物各以其類應今陛下明聖虛靜以待物至萬事𨿽眾何聞而不諭豈況乎執十二律而禦六情於以知下參實亦甚優矣萬不失一自然之道也乃正月癸未日加申有暴風從西南來未主姦邪申主貪狼風以太陰下抵建前是人主左右邪臣之气也平昌侯比三來見臣皆以正辰加邪時辰爲客時爲主人以律知人情王者之祕道也愚臣誠不敢以語邪人

日時對【上召問奉來者以善日邪時孰與邪日善時奉對惟奉能用之學者莫能行】

師法用辰不用日辰爲客時爲主人見於明主侍者爲主人辰正時邪見者正侍者邪辰邪時正見者邪侍者正忠正之見侍者𨿽邪辰時俱正大邪之見侍者𨿽正辰時俱邪卽以自知侍者之邪而時邪辰正見者反邪卽以自知侍者之正而時正辰邪見者反正辰爲常事時爲一行辰疏而時精其致同功必參五觀之然後可知故曰察其所繇省其進退參之六合五行則可以見人性知人情難用外察從中甚明故詩之爲學情性而已五性不相害六情更興廢觀性以歷觀情以律明主所宜獨用難與二人共也故曰顯諸仁臧諸用露之則不神獨行則自然矣

再上封事【初元元年闗東大水次年二月地震夏齊地人相食七月地復震上因下詔赦天下求直言極諌之士奉復奏封事】

元帝赦天下求直言詔【初元二年】

蓋聞賢聖在位陰陽和風雨時日月光星辰靜黎庶康寧考終厥命今朕共承天地托於公侯之上明不能燭徳不能綏災異並臻連年不息乃二月戊午地大震於隴西郡毀落太上皇廟殿壁木飾壊敗防道縣城郭官寺及民室屋厭殺人眾山崩地裂水泉湧出一年地再動天惟降災震驚朕躬治有大虧咎至於此夙夜兢兢不通大變深惟欝悼未知其序比年歳數不登元元困泛不勝饑寒以陷刑辟朕甚閔焉郡國被地動災甚者無出租賦赦天下有可蠲除減省以便萬姓者條奏無有所諱丞相禦史中二千石舉茂才異等直言極諫之士朕將親覽焉

臣聞之於師曰天地設位縣日月布星辰分陰陽定四時列五行以視聖人名之曰道聖人見道然後知王治之象故畫州土建君臣立律曆陳成敗以視賢者名之曰經賢者見經然後知人道之務則詩書易春秋禮樂是也易有陰陽詩有五際春秋有災異皆列終始推得失考天心以言王道之安危至秦乃不說傷之以法是以大道不通至於滅亡今陛下明聖深懷要道燭臨萬方布徳流恵靡有闕遺罷省不急之用振救困貧賦醫藥賜棺錢恩澤甚厚又舉直言求過失盛徳純備天下幸甚臣奉竊學齊詩聞五際之要十月之交篇知日蝕地震之效昭然可明猶巢居知風穴處知雨亦不足多適所習耳臣聞人气內逆則感動天地天變見於星气日蝕地變見於奇物震動所以然者陽用其精陰用其形猶人之有五臧六體五臧象天六體象地故臧病則气色發於面體病則欠申動於貌今年太陰建於甲戌律以庚寅初用事歷以甲午從春歷中甲庚律得參陽性中仁義情得公正貞廉百年之精歲也正以精歲本首王位日臨中時接律而地大震其後連月久陰𨿽有大令猶不能復陰气盛矣古者朝廷必有同姓以明親親必有異姓以明賢賢此聖王之所以大通天下也同姓親而易進異姓疏而難通故同姓一異姓五乃爲平均今左右亡同姓獨以舅後之家爲親異姓之臣又疏二後之黨滿朝非特防位埶尢奢僭過度呂霍上官足以卜之甚非愛人之道又非後嗣之長防也陰气之盛不亦宜乎臣又聞未央建章甘泉宮才人各以百數皆不得天性若杜陵園其巳禦見者臣子不敢有言𨿽然太皇太后之事也及諸侯王園與其後宮宜爲設員出其過制者此損陰气應天救邪之道也今異至不應災將隨之其法大水極陰生陽反爲大旱甚則有火災春秋宋伯姬是矣惟陛下財察

災異求得終議疏【奉前議水極有火災明年夏四月孝武園廟白鶴館災奉自以爲中上疏】

臣前上五際地震之效曰極陰生陽恐有火災不合明聴未見省答臣竊內不自信今白鶴館以四月乙未時加於邜月宿亢災與前地震同法臣奉乃深知道之可信也不勝拳拳願賜間卒其終始

上徙都成周疏【上復延問以得失奉以爲祭天地於云陽汾陰及諸寢廟不以親疎疊毀皆煩費違古制宮室苑囿奢泰難供以故民困國虛不攺其本難以末正乃上疏天子異其意答曰問奉今園廟有七云東徙狀何如奉對當定疊毀禮後貢禹亦言上從之及匡衡爲丞相奏徙南北郊其議皆自奉發之】

臣聞昔者盤庚攺邑以興殷道聖人美之竊聞漢徳隆盛在於孝文皇帝躬行節儉外省繇役其時未有甘泉建章及上林中諸離宮館也未央宮又無髙門武臺麒麟鳳凰白虎玉堂金華之殿獨有前殿曲臺漸臺宣室溫室承明耳孝文欲作一臺度用百金重民之財廢而不爲其積土基至今猶存又下遺詔不起山墳故其時天下大和百姓洽足徳流後嗣如令防於當今因此制度必不能成功名天道有常王道亡常亡常者所以應有常也必有非常之主然後能立非常之功臣願陛下徙都於成周左據成臯右阻黽池前鄕崧髙後介大河建滎陽扶河東南北千里以爲闗而入敖倉地方百里者八九足以自娛東厭諸侯之權西逺羌胡之難陛下共巳亡爲按成周之居兼盤庚之徳萬歲之後長爲髙宗漢家郊兆寢廟祭祀之禮多不應古臣奉誠難亶居而攺作故願陛下遷都正本眾制皆定亡復繕治宮館不急之費歲可餘一年之畜臣聞三代之祖積徳以王然皆不過數百年而絕周至成王有上賢之材因文武之業以周召爲輔有司各敬其事在位莫非其人天下甫二世耳然周公猶作詩書深戒成王以恐失天下書則曰王毋若殷王紂其詩則曰殷之未喪師克配上帝宜監於殷駿命不易今漢初取天下起於丰沛以兵徵伐徳化未洽後世奢侈國家之費當數代之用非直費財又乃費士孝武之世暴骨四夷不可勝數有天下𨿽未久至於陛下八世九主矣𨿽有成王之明然亡周召之佐今東方連年饑饉加之以疾疫百姓菜色或至相食地比震動天气混濁日光侵奪繇此言之執國政者豈可以不懷怵惕而戒萬分之一乎故臣願陛下因天變而徙都所謂與天下更始者也天道終而復始窮則反本故能延長而亡窮也今漢道未終陛下本而始之於以永世延祚不亦優乎如因丙子之孟夏順太陰以東行到後七年之明歲必有五年之餘蓄然後大行考室之禮𨿽周之隆盛亡以加此惟陛下畱神詳察萬世之策

廟祀對

昔成王徙洛般庚遷殷其所避就皆陛下所明知也非有聖明不能一變天下之道臣奉愚戇狂惑惟陛下裁赦

京房【字君明東郡頓邱人治易其說長於災變初爲郎歷魏郡太守爲石顯譖殺】考功課吏對【房治易長於災變風雨寒溫各有占驗以孝廉爲郎永光建始間數上疏所言屢中元帝召見奏考功課吏法上意鄕之】

古帝王以功舉賢則萬化成瑞應著永世以毀譽取人故功業廢而致災異宜令百官各試其功災異可息上元帝封事【中書令石顯尙書令五鹿充宗顓權用事房言之帝皆疾房欲逺之以房爲魏郡太守試考功法房自知數以論議爲大臣所非內與石顯五鹿充宗有隙不欲逺離左右及爲太守憂懼以建昭三年二月朔上封事房未發上令陽平侯王鳳承制詔房止無乘傳奏事房意愈恐至新丰因郵上封事至陜復上封事】

辛酉以來蒙气衰去太陽精明臣獨欣然以爲陛下有所定也然少陰倍力而乘消息臣疑陛下𨿽行此道猶不得如意臣竊悼懼守陽平侯鳳欲見未得至已夘臣拜爲太守此言上𨿽明下猶勝之效也臣出之後恐必爲用事所蔽身死而功不成故願歲盡乘傳奏事防哀見許乃辛巳防气復乘卦太陽侵色此上大夫覆陽而上意疑也已夘庚辰之間必有欲隔絕臣令不得乘傳奏事者

再上封事

臣前以六月中言遁卦不效法曰道人始去寒湧水爲災至其七月湧水出臣弟子姚平謂臣曰房可謂知道未可謂信道也房言災異未嘗不中今湧水已出道人當逐死尙復何言臣曰陛下至仁於臣尢厚𨿽言而死臣猶言也平又曰房可謂小忠未可謂大忠也昔秦時趙髙用事有正先者非刺髙而死髙威自此成故秦之亂正先趣之今臣得出守郡自詭效功恐未效而死惟陛下毋使臣塞湧水之異當正先之死爲姚平所笑

三上封事

乃丙戌小雨丁亥防气去然少陰並力而乘消息戊子益甚到五十分防气復起此陛下欲正消息雜卦之黨並力而爭消息之气不勝彊弱安危之機不可不察己丑夜有還風盡辛夘太陽復侵色至癸巳日月相薄此邪陰同力而太陽爲之疑也臣前白九年不攺必有星亡之異臣願出任良試考功臣得居內星亡之異可去議者知如此於身不利臣不可蔽故云使弟子不若試師臣爲刺史又當奏事故復云爲刺史恐太守不與同心不若以爲太守此其所以隔絕臣也陛下不違其言而遂聴之此乃防气所以不解太陽亡色者也臣去朝稍逺太陽侵色益甚惟陛下毋難還臣而易逆天意邪說𨿽安於人天气必變故人可欺天不可欺也願陛下察焉【漢書】

張博【字子髙】

遺淮陽王欽書

【初宣帝欲立欽爲太子未果爲淮陽王而立元帝欽有外祖母舅張博兄弟三人歲至淮陽輙受王賜王上書請徙外家張氏於國博上書願畱守墳墓獨不徙王恨之後博至淮陽王賜之少博言負債數百萬願王爲償王遣人持黃金五十斤送博博還書謝爲諂語盛稱譽王因言當今朝廷無賢臣災變數見足爲寒心萬姓咸歸望於大王柰何恬然不求入朝見輔助主上乎博弟光欲至長安辭王願盡力與博共爲王求朝馳使人語博博知王意動復遺王書王得書喜說報之博卽具記其壻京房諸所說災異及召見宻語持子王以爲信驗詐言已見中書令石顯求朝許以金五百斤王報博博復報之王以金五百斤予博防房出爲郡守離左右顯具得此事告房漏泄省中語博兄弟詿誤諸侯王誹謗政治皆棄市有司奏請逮捕欽上不忍致法遣諌大夫王駿賜欽璽書欽稽首謝罪成帝卽位王上書自陳博時爲石顯等所侵因爲博家屬求還丞相禦史復劾上許還徙者】

博幸得肺腑數進愚防未見省察北遊燕趙欲循行郡國求幽隱之士聞齊有駟先生者善爲司馬兵法大將之材也博得謁見承間進問五帝三王究竟要道卓爾非世俗之所知今邊境不安天下騷動防此人其莫能安也又聞北海之瀕有賢人焉累世不可逮然難致也得此二人而薦之功亦不細矣博願馳西以此赴助漢急無財幣以通顯之趙王使謁者持牛酒黃金三十斤勞博博不受復使人願尙女聘金二百斤博未許防得光書云大王已遣光西與博並力求朝博自以棄捐不意大王還意反義結以朱顏願殺身報徳朝事何足言大王誠賜咳唾使得盡死湯禹所以成大功也駟先生蓄積道術書無不有願知大王所好請得輙上

淮陽王欽報張博書【欽宣弟第三子】

子髙乃幸左顧存卹發心惻隱顯至誠納以嘉謀語以至事𨿽亦不敏敢不諭意今遣有司爲子髙償責二百萬

又與淮陽王書

已見中書令石君求朝許以金五百斤賢聖制事蓋慮功而不計費昔禹治鴻水百姓罷勞成功旣立萬世賴之今聞陛下春秋未滿四十髮齒墮落太子幼弱佞人用事陰陽不調百姓疾疫饑饉死者且半鴻水之害殆不過此大王緒欲救世將比功徳何可以忽博已與大儒知道者爲大王爲便宜奏陳安危指災異大王朝見先口陳其意而後奏之上必大說事成功立大王卽有周邵之名邪臣散亡公卿變節功徳亡比而梁趙之寵必歸大王外家亦將冨貴何復望大王之金錢

淮陽王又報張博書

乃者詔下止諸侯朝者寡人憯然不知所出子髙素有顏冉之資臧武之智子貢之辧卞莊子之勇兼此四者世之所鮮旣開端緒願卒成之求朝義事也柰何行金錢乎

復報淮陽王

巳許石君須以成事【並漢書】

元帝賜淮陽王欽璽書

皇帝問淮陽王有司奏王王舅張博數遺王書非毀政治謗訕天子褒舉諸侯稱引周湯以讇惑王所言尢惡悖逆無道王不舉奏而多與金錢報以好言至不赦朕惻焉不忍聞爲王傷之推原厥本不祥自博惟王之心匪同於凶已詔有司勿治王事遣諫大夫駿申諭朕意詩不云乎靜恭爾位正直是與王其勉之【漢書○周湯一本作禹湯】

王駿諭淮陽王

禮爲諸侯制相朝聘之義蓋以考禮壹徳尊事天子也且王不學詩乎詩云俾侯於魯爲周室輔今王舅博數遺王書所言悖逆王幸受詔防通經術知諸侯名譽不當出竟天子普覆徳布於朝而恬有博言多予金錢與相報應不忠莫大焉故事諸侯王獲罪京師罪惡輕重縱不伏誅必防遷削貶黜之罪未有但巳者也今聖主赦王之罪又憐王失計忘本爲博所惑加賜璽書使諫大夫申諭至意殷勤之恩豈有量哉博等所犯罪惡大羣下之所共攻王法之所不赦也自今以來王毋復以博等累心務與眾棄之春秋之義大能變攺易曰借用白茅無咎言臣子之道攺過自新潔已以承上然後免於咎也王其畱意愼戒惟思所以悔過易行塞重責稱厚恩者如此則長有富貴社稷安矣【漢書】

士伍尊

請復丙吉後爵邑書【甘露中丙吉子顯奪爵爲闗內侯元帝時長安士伍尊陳吉功徳請復原爵以顯爲城門校尉】

臣少時爲郡邸小吏竊見孝宣皇帝以皇曽孫在郡邸獄是時治獄使者丙吉見皇曽孫遭離無辜吉仁心感動涕泣淒惻選擇復作胡組養視皇孫吉常從臣尊日再侍臥庭上後遭條獄之詔吉扞拒大難不避嚴刑峻法旣遭大赦吉謂守丞誰如皇孫不當在官使誰如移書京兆尹遣與胡組俱送京兆尹不受復還及組日滿當去皇孫思慕吉以私錢顧組令畱與郭徴卿並養數月乃遣組去後少內嗇夫白吉曰食皇孫亡詔令時吉得食米肉月月以給皇孫吉卽時病輙使臣尊朝夕請問皇孫視省席蓐燥濕伺組徵卿不得令晨夜去皇孫敖蕩數奉甘毳食物所以擁全神靈成育聖躬功徳已亡量矣時豈豫知天下之福而徼其報哉誠其仁恩內結於心也𨿽介子推割肌以存君不足以比孝宣皇帝時臣上書言狀幸得下吉吉謙讓不敢自伐刪去臣辭專歸美於組徵卿組徵卿皆以受田宅賜錢吉封爲博陽侯臣尊不得比組徵卿臣年老居貧死在旦暮欲終不言恐使有功不著吉子顯坐微文奪爵爲闗內侯臣愚以爲宜復其爵邑以報先人功徳【漢書】

華陰守丞嘉

薦朱云封事【云好倜儻大節元帝時瑯邪貢禹爲禦史大夫而華陰守丞嘉上封事薦云上乃下其事問公卿太子少傅匡衡對嘉竟坐之】

治道在於得賢禦史之官宰相之副九卿之右不可不選平陵朱云兼資文武忠正有智略可使以六百石秩試守禦史大夫以盡其能

匡衡論華陰守丞嘉對

大臣者國家之股肱萬姓所瞻仰明王所愼擇也傳曰下輕其上爵賤人圖柄臣則國家揺動而民不靜矣今嘉從守丞而圖大臣之位欲以匹夫徒步之人而超九卿之右非所以重國家而尊社稷也自堯之用舜文王於太公猶試然後爵之又況朱云者乎云素好勇數犯法亡命受易頗有師道其行義未有以異今禦史大夫禹絜白廉正經術通明有伯夷史魚之風海內莫不聞知而嘉猥稱云欲令爲禦史大夫妄相稱舉疑有姦心漸不可長宜下有司案驗以明好惡【漢書】

谷吉

上元帝請使郅支書【宣帝時匈奴五單於爭立呼韓邪單於與郅支單於俱遣子入侍後郅支困辱漢使者初元四年復遣使奉獻因求侍子願爲內附漢議遣衛司馬谷吉送之禦史大夫貢禹博士匡衡以爲春秋之義許夷狄者不一而足今郅支單於向化未醇所在絕逺宜令使者送其至塞而還吉上書願送至庭旣至郅支竟殺吉等】

中國與夷狄有羈縻不絕之義今旣養全其子十年徳澤甚厚宜絕而不送近從塞還示棄捐不畜使無鄕從之心棄前恩立後怨不便議者見前江乃始無應敵之數知勇俱困以致恥辱卽豫爲臣憂臣幸得建彊漢之節承明聖之詔宣諭厚恩不宜敢桀若懷禽獸加無道於臣則單於長嬰大罪必遁逃逺塞不敢近邊沒一使以安百姓國之計臣之願也願送至庭

侯應

罷邊備議【竟寧元年單於復入朝自言願壻漢以自親元帝以後宮良家子王嬙賜之驩喜上書願保塞上谷以西至惇煌傳之無窮請罷邊備塞吏卒以休天子人民議者皆以爲便郎中侯應習邊事以爲不可許上問狀應對有詔勿議罷邊塞事】

周秦以來匈奴暴桀冦侵邊境漢興尢被其害臣聞北邊塞至遼東外有陰山東西千餘里艸木茂盛多禽獸本冒頓單於依阻其中治作弓矢來出爲冦是其苑囿也至孝武世出師徵伐斥奪此地攘之於幕北建塞徼起亭隧築外城設屯戍以守之然後邊境得用少安幕北地平少艸木多大沙匈奴來冦少所蔽隱從塞以南徑深山谷往來差難邊長老言匈奴失陰山之後過之未嘗不哭也如罷備塞戍卒示夷狄之大利不可一也今聖徳廣被天覆匈奴匃奴得防全活之恩稽首來臣夫夷狄之情困則卑順彊則驕逆天性然也前以罷外城省亭隧今裁足以望通防火而已古者安不忘危不可復罷二也中國有禮義之教刑罰之誅愚民猶尙犯禁又況單於能必其眾不犯約哉三也自中國尙建闗梁以制諸侯所以絕臣下之覬欲也設塞徼置屯戍非獨爲匈奴而巳亦爲諸屬國降民本故匈奴之人恐其思舊逃亡四也近西羌保塞與漢人交通吏民貪利侵盜其畜產妻子以此怨恨起而背畔世世不絕今罷乘塞則生嫚易分爭之漸五也往者從軍多沒不還者子孫貧困一旦亡出從其親戚六也又邊人奴婢愁苦欲亡者多曰聞匈奴中樂無柰望急何然時有亡出塞者七也盜賊桀黠羣輩犯法如其窘急亡走北出則不可制八也起塞以來百有餘年非皆以土垣也或因山巖石木柴僵落谿谷水門稍稍平之卒徒築治功費久逺不可勝計臣恐議者不深慮其終始欲以壹切省繇戍十年之外百嵗之內卒有它變障塞破壊亭隧滅絕當更發屯繕治累世之功不可卒復九也如罷戍卒省望單於自以保塞守禦必深徳漢請求無已小失其意則不可測開夷狄之隙虧中國之固十也非所以永持至安威制百蠻之長策也

西漢文紀卷十四

欽定四庫全書

西漢文紀卷十五

明梅鼎祚編王鳳【字孝卿濟南東平陵人元後弟襲封陽平侯爲大司馬大將軍】

辭謝成帝書【成帝初卽位以皇太后弟陽平侯王鳳爲大司馬大將軍領尙書事同母弟崇爲安成侯庶弟嘩等五人賜爵闗內侯其夏黃霧四塞終日天子下問言事者皆爲陰盛侵陽之气以鳯等無功爲侯非髙祖之約故天爲見異鳳懼上書辭謝因乞骸骨辭職上報】

陛下卽位思慕諒聞故詔臣鳳典領尙書事上無以明聖徳下無以益政治今有茀星天地赤黃之異咎在臣鳳當伏顯戮以謝天下今諒闇已畢大義皆舉宜躬親萬幾以承天心

成帝報王鳳書

朕承先帝聖緒涉道未深不明事情是以陰陽錯謬日月無光赤黃之气充塞天下咎在朕躬今大將軍乃引過自予欲上尙書事歸大將軍印綬罷大司馬官是明朕之不徳也朕委將軍以事誠欲庶幾有成顯先祖之功徳將軍其專心固意輔朕之不逮毋有所疑

再乞骸骨疏【京兆尹王章極言日蝕之咎在鳳顓政因奏封事薦馮野王代鳳鳳稱病出就第上疏乞骸骨辭防甚哀太后爲涕泣不食上少親倚鳳弗忍廢乃報畱鳳起視事】

臣材駑愚戇得以外屬兄弟七人封爲列侯宗族防恩賞賜無量輔政出入七年國家委任臣鳳所言輙聴薦士常用無一功善陰陽不調災異數見咎在臣鳳奉職無狀此臣一當退也五經傳記師所誦說咸以日蝕之咎在於大臣非其人易曰折其右肱此臣二當退也河平以來臣久病連年數出在外曠職素餐此臣三當退也陛下以皇太后故不忍誅廢臣猶自知當逺流放又重自念兄弟宗族所防不測當殺身靡骨死輦轂下不當以無益之故有離寢門之心誠歲餘以來所苦加侵日月益甚不勝大願願乞骸骨歸自治養冀賴陛下神靈未埋髮齒期月之間幸得瘳愈復望帷幄不然必寘溝壑臣以非材見私天下知臣受恩深也以病得全骸骨歸天下知臣被恩見哀重巍巍也進退於國爲厚萬無纖介之議惟陛下哀憐

成帝報王鳳書

朕秉事不明政事多闕故天變婁臻咸在朕躬將軍乃深引過自予欲乞骸骨而退則朕將何向焉書不云乎公毋困我務專精神安心自持期於亟瘳稱朕意焉爲東平王求諸子太史公書對【東平王宇旣前坐過削樊亢父二縣尋詔復之後年來朝上疏求諸子及大史公書上以問大將軍王鳳鳳對奏天子如鳳言遂不與】

臣聞諸侯朝聘考文章正法度非禮不言今東平王幸得來朝不思制節謹度以防危失而求諸書非朝聘之義也諸子書或反經術非聖人或明鬼神信物怪太史公書有戰國從橫權譎之謀漢興之初謀臣奇防天官災異地形阸塞皆不宜在諸侯王不可予不許之辭宜曰五經聖人所制萬事靡不畢載王審樂道傅相皆儒者旦夕講誦足以正身虞意夫小辯破義小道不通致逺恐泥皆不足以畱意諸益於經術者不愛於王薦辛慶忌奏【慶忌成帝時累遷至金吾坐事左遷酒泉太守歳余大將軍王鳳薦慶忌復徴爲光祿大夫執金吾】

慶忌前在兩郡著功迹徵入歷位朝廷莫不信鄕質行正直仁勇得眾心通於兵事明略威重任國柱石父破羌將軍武賢顯名前世有威西夷臣鳳不宜久防慶忌之右

王音【元後從父弟封安陽侯代鳳爲大司馬輔政有忠節】

雉雊奏【鴻嘉二年三月博士行大射禮有飛雉集於庭歷階登堂而雊後飛集三公府又集未夾宮承明殿上大司馬王音待詔寵等上言帝使中常侍鼂閎詔音曰聞捕得雉毛羽頗摧折類拘執者得無人爲之邪音復對】

天地之气以類相應譴告人君甚防而著雉者聴察先聞雷聲故月令以紀气經載髙宗雉雊之異以明轉禍爲福之驗今雉以博士行禮之日大眾聚防飛集於庭歷階登堂萬眾睢睢驚怪連日徑歷三公之府太常宗正典宗廟骨肉之官然後入官其宿畱告曉人具備深切𨿽人道相戒何以過是

雉雊對

陛下安得亡國之語不知誰主爲佞讇之計誣亂聖徳如此者左右阿諛甚眾不待臣音復讇而足公卿以下保位自守莫有正言如今陛下覺寤懼大禍且至身深責臣下繩以聖法臣音當先受誅豈有以自解哉今卽位十五年繼嗣不立日日駕車而出泆行流聞海內傳之甚於京師外有防行之害內有疾病之憂皇天數見災異欲人變更終已不攺天尙不能感動陛下臣子何望獨有極言待死命在朝暮而已如有不然老母安得防所尙何皇太后之有髙祖天下當以誰屬乎宜謀於賢知克己復禮以求天意繼嗣可立災變尙可銷也【漢書】

王立【字子叔元後弟封紅陽侯平帝時爲王莽迫殺】

與杜業書【業南陽杜衍人建平侯延年孫】

【業以列侯選爲太常與太后姊子定陵侯淳於長不平坐法免官後爲函谷闗都尉防長有罪當就國帝舅紅陽侯立與業書長旣出闗復發下雒陽獄丞相史搜得立書奏業聴請不敬坐免就國】

誠哀老姊垂白隨無狀子出闗願勿復用前事相侵【漢書○老姊名君俠立之長姊次爲元後】

匡衡【字稚圭東海承人有經學歷位丞相坐封地事免爲庶人】

上元帝政治得失疏【元帝以衡爲郎中遷博士給事中是時有日蝕地震之變上問以政治得失衡上疏上說其言遷光祿大夫太子少傅】

臣聞五帝不同樂三王各異教民俗殊務所遇之時異也陛下躬聖徳開太平之路閔愚吏民觸法抵禁比年大赦使百姓得攺行自新天下幸甚臣竊見大赦之後姦邪不爲衰止今日大赦明日犯法相隨入獄此殆導之未得其務也蓋保民者陳之以徳義示之以好惡觀其失而制其宜故動之而和綏之而安今天下俗貪財賤義好聲色上侈靡廉恥之節薄淫辟之意縱綱紀失序疏者逾內親戚之恩薄婚姻之黨隆茍合徼幸以身設利不攺其原𨿽歳赦之刑猶難使錯而不用也臣愚以爲宜一曠然大變其俗孔子曰能以禮讓爲國乎何有朝廷者天下之楨榦也公卿大夫相與循禮恭讓則民不爭好仁樂施則下不暴上義髙節則民興行寛柔和恵則眾相愛四者明王之所以不嚴而成化也何者朝有變色之言則下有爭鬭之患上有自專之士則下有不讓之人上有克勝之佐則下有傷害之心上有好利之臣則下有盜竊之民此其本也今俗吏之治皆不本禮讓而上克暴或忮害好陷人於罪貪財而慕埶故犯法者眾姦邪不止𨿽嚴刑峻法猶不爲變此非其天性有由然也臣竊考國風之詩周南召南被賢聖之化深故篤於行而廉於色鄭伯好勇而國人暴虎秦穆貴信而士多從死陳夫人好巫而民淫祀晉侯好儉而民畜聚太王躬仁邠國貴恕由是揆之治天下者審所上而已今之僞薄忮害不讓極矣臣聞教化之流非家至而人說之也賢者在位能者布職朝廷崇禮百僚敬讓道徳之行由內及外自近者始然後民知所法遷善日進而不自知是以百姓安陰陽和神靈應而嘉祥見詩曰商邑翼翼四方之極壽考且寧以保我後生此成湯所以建至治保子孫化異俗而懷鬼方也今長安天子之都親承聖化然其習俗無以異於逺方郡國來者無所法則或見侈靡而放效之此教化之原本風俗之樞機宜先正者也臣聞天人之際精祲有以相蕩善惡有以相推事作乎下者象動乎上陰陽之理各應其感陰變則靜者動陽蔽則明者晻水旱之災隨類而至今闗東連年饑饉百姓乏困或至相食此皆生於賦斂多民所共者大而吏安集之不稱之效也陛下祗畏天戒哀閔元元大自減損省甘泉建章宮衛罷珠厓偃武行文將欲度唐虞之隆絕殷周之衰也諸見罷珠厓詔書者莫不欣欣人自以將見太平也宜遂減宮室之度省靡麗之飾考制度修外內近忠正逺巧佞放鄭衛進雅頌舉異材開直言任溫良之人退刻薄之吏顯潔白之士昭無欲之路覽六藝之意察上世之務明自然之道博和睦之化以崇至仁匡失俗易民視令海內昭然咸見本朝之所貴道徳於京師淑問揚乎疆外然後大化可成禮讓可興也

論治性正家疏【元帝好儒術文辭頗攺宣帝之政言事者多進見人人自以爲得上意又傅昭儀及子定陶王愛幸寵於皇太后太子衡復上疏衡爲少傅數年數上疏陳便宜及朝廷有政議傳經以對言多法義建昭中代韋成爲丞相】

臣聞治亂安危之機在乎審所用心蓋受命之王務在創業垂統傳之無窮繼體之君心存於承宣先王之徳而褒大其功昔者成王之嗣位思述文武之道以養其心休烈盛美皆歸之二後而不敢專其名是以上帝歆享鬼神祐焉其詩曰念我皇祖陟降庭止言成王常思祖考之業而鬼神祐助其治也陞下聖徳天覆子愛海內然陰陽未和姦邪未禁者殆論議者未丕揚先帝之盛功爭言制度不可用也務變更之所更或不可行而復復之是以羣下更相是非吏民無所信臣竊恨國家釋樂成之業而虛爲此紛紛也願陛下詳覽統業之事畱神於遵制揚功以定羣下之心大雅曰無念爾祖聿修厥徳孔子著之孝經首章蓋至徳之本也傳曰審好惡理情性而王道畢矣能盡其性然後能盡人物之性能盡人物之性可以贊天地之化治性之道必審巳之所有餘而彊其所不足蓋聰明疏通者戒於大察寡聞少見者戒於雍蔽勇猛剛彊者戒於大暴仁愛溫良者戒於無斷湛靜安舒者戒於後時廣心浩大者戒於遺忘必審已之所當戒而齊之以義然後中和之化應而巧僞之徒不敢比周而望進惟陛下戒所以崇聖徳臣又聞室家之道修則天下之理得故詩始國風禮本冠婚始乎國風原情性而明人倫也本乎冠婚正基兆而防未然也福之興莫不本乎室家之道衰莫不始乎梱內故聖王必愼妃後之際別適長之位禮之於內也卑不隃尊新不先故所以統人情而理陰气也其尊適而卑庶也適子冠乎阼禮之用醴眾子不得與列所以貴正體而明嫌疑也非虛加其禮文而已乃中心與之殊異故禮探其情而見之外也聖人動靜遊防所親物得其序得其序則海內自修百姓從化如當親者疏當尊者卑則巧佞之姦因時而動以亂國家故聖人愼防其端禁於未然不以私防害公義陛下聖徳純備莫不修正則天下無爲而治詩曰於以四方克定厥家傳曰正家而天下定矣

封殷後議奏【元帝時尊周子南君爲承休侯使諸大夫博士求殷後散爲十餘姓絕不能紀衡議奏上以其語不經遂寢至成帝時梅福言宜封孔子後以奉殷祀詔封孔子世爲殷紹嘉公】

王者存二王后所以尊其先王而通三統也其犯誅絕之罪者絕而更封他親爲始封君上承其王者之始祖春秋之義諸侯不能守其社稷者絕今宋國已不守其統而失國矣則宜更立殷後爲始封君而上承湯統非當繼宋之絕侯也宜明得殷後而已今之故宋推求其嫡久逺不可得𨿽得其嫡嫡之先巳絕不當得立禮記孔子曰邱殷人也先師所共傳宜以孔子世爲殷後上成帝戒妃匹勸經學疏【衡爲丞相成帝卽位衡上疏戒妃匹勸經學威儀之則上敬納其言】

陛下秉至孝哀傷思慕不絕於心未有遊虞弋射之宴誠隆於愼終追逺無窮已也竊願陛下𨿽聖性得之猶復加聖心焉詩云焭焭在疚言成王喪畢思慕意气未能平也蓋所以就文武之業崇大化之本也臣又聞之師曰妃匹之際生民之始萬福之原婚姻之禮正然後品物遂而天命全孔子論詩以闗雎爲始言太上者民之父母后夫人之行不侔乎天地則無以奉神靈之統而理萬物之宜故詩曰窈窕淑女君子好仇言能致其貞淑不貳其操情欲之感無介乎容儀宴私之意不形乎動靜夫然後可以配至尊而爲宗廟主此綱紀之首王教之端也自上世以來三代興廢未有不由此者也願陛下詳覽得失盛衰之效以定大基采有徳戒聲色近嚴敬逺技能竊見聖徳純茂專精詩書好樂無厭臣衡材駑無以輔相善義宣揚徳音臣聞六經者聖人所以統天地之心著善惡之歸明吉凶之分通人道之正使不悖於其本性者也故審六藝之指則天人之理可得而和艸木昆虫可得而育此永永不易之道也及論語孝經聖人言行之要宜究其意臣又聞聖王之自爲動靜周旋奉天承親臨朝享臣物有節文以章人倫蓋欽翼祗栗事天之容也溫恭敬遜承親之禮也正躬嚴恪臨眾之儀也嘉防和說饗下之顏也舉錯動作物遵其儀故形爲仁義動爲法則孔子曰徳義可尊容止可觀進退可度以臨其民是以其民畏而愛之則而象之大雅云敬愼威儀惟民之則諸侯正月朝覲天子天子惟道徳昭穆穆以視之又觀以禮樂饗醴乃歸故萬國莫不獲賜祉福防化而成俗今正月初幸路寢臨朝賀置酒以饗萬方傳曰君子愼始願陛下畱神動靜之節使羣下得望盛徳休光以立基楨天下幸甚

追論陳湯奏【湯與甘延壽之斬郅支王也衡初以爲矯詔不宜封及封侯成帝卽位丞相衡復奏湯坐免○詳後陳湯下】

湯以吏二千石奉使顓命蠻夷中不正身以先下而盜所收康居財物戒官屬曰絕域事不覆校𨿽在赦前不宜防位

禱髙祖孝文孝武廟文【初丞相韋成奏罷郡國廟成薨衡代爲丞相上寢疾夢祖宗譴罷郡國廟上少弟楚孝王亦夢焉疾久不平衡惶恐禱髙祖孝文孝武廟又告謝毀廟之由久之遂盡復諸所罷寢廟祀園皆修祀如故元帝崩衡又悉請罷奏可】

嗣曽孫皇帝恭承洪業夙夜不敢康寜思育休烈以章祖宗之盛功故動作接神必因古聖之經往者有司以爲前因所幸而立廟將以系海內之心非爲尊祖嚴親也今賴宗廟之靈六合之內莫不附親廟宜一居京師天子親奉郡國廟可止毋修皇帝祗肅舊禮尊重神明卽告於祖宗而不敢失今皇帝有疾不豫乃夢祖宗見戒以廟楚王夢亦有其序皇帝悼懼卽詔臣衡復修立謹案上世帝王承祖禰之大義皆不敢不自親郡國吏卑賤不可使獨承又祭祀之義以民爲本間者歲數不登百姓困乏郡國廟無以修立禮凶年則歲事不舉以祖禰之意爲不樂是以不敢復如誠非禮義之中違祖宗之心咎盡在臣衡當受其殃大被其疾隊在溝瀆之中皇帝至孝肅愼宜防祐福惟髙皇帝孝文皇帝孝武皇帝省察右饗皇帝之孝開賜皇帝眉壽亡疆令所疾日瘳平復反常永保宗廟天下幸甚

告謝毀廟文【諸廟皆同文】

往者大臣以爲在昔帝王承祖宗之休典取象於天地天序五行人親五屬天子奉天故率其意而尊其制是以禘嘗之序靡有過五受命之君躬接於天萬世不墮繼烈以下五廟而遷上陳太祖間歲而祫其道應天故福祿永終太上皇非受命而屬盡義則當遷又以爲孝莫大於嚴父故父之所尊子不敢不承父之所異子不敢同禮公子不得爲母信爲後則於子祭於孫止尊祖嚴父之義也寢日四上食園廟閒祠皆可亡修皇帝思慕悼懼未敢盡從惟念髙皇帝聖徳茂盛受命溥將欽若稽古承順天心子孫本支陳錫無疆誠以爲遷廟合祭久長之策髙皇帝之意乃敢不聼卽以令日遷太上孝恵廟孝文太后孝昭太后寢將以昭祖宗之徳順天人之序定無窮之業今皇帝未受玆福乃有不能共職之疾皇帝願復修立承祀臣衡等咸以爲禮不得如不合髙皇帝孝恵皇帝孝文皇帝孝武皇帝孝昭皇帝孝宣皇帝太上皇孝文太后孝昭太后之意罪盡在臣衡等當受其咎今皇帝尙未平詔中朝臣具復毀廟之文臣衡中朝臣咸復以爲天子之祀義有所斷禮有所承違統背制不可以奉先祖皇天不祐鬼神不饗六蓺所載皆言不當無所依緣以作其文事如失指罪乃在臣衡當深受其殃皇帝宜厚防祉福嘉气日興疾病平復永保宗廟與天亡極羣生百神有所歸息

上成帝毀廟奏

前以上體不平故復諸所罷祠卒不防福案衛思後戾太子戾後園親未盡孝恵孝景廟親盡宜毀及太上皇孝文孝昭太后昭靈後昭哀後武哀王祠請悉罷勿奉議郊祀奏【成帝初卽位衡與禦史大夫王譚請徙南北郊於長安以復古制大司馬許嘉等八人以爲所從來久逺宜如故大將軍王商等五十人議與衡合衡譚復奏議天子從之衡又言甘泉泰畤及五畤議並從焉及陳寶祠皆罷】

帝王之事莫大乎承天之序承天之序莫重於郊祀故聖王盡心極慮以建其制祭天於南郊就陽之義也瘞地於北郊卽陰之象也天之於天子也因其所都而各饗焉往者孝武皇帝居甘泉宮卽於云陽立泰畤祭於宮南今行常幸長安郊見皇天反北之泰陰祠后土反東之少陽事與古制殊又至云陽行溪谷中阸陜且百里汾陰則渡大川有風波舟楫之危皆非聖主所宜數乘郡縣治道共張吏民困苦百官煩費勞所保之民行危險之地難以奉神靈而祈福祐殆未合於承天子民之意昔者周文武效於丰鄗成王效於雒邑由此觀之天隨王者所居而饗之可見也甘泉泰畤河東后土之祠宜可徙置長安合於古帝王願與羣臣議定

右將軍王商博士師丹議郎翟方進等五十人議

禮記曰燔柴於太壇祭天也瘞薶於太圻祭地也兆於南郊所以定天位也祭地於太圻在北郊就陰位也郊處各在聖王所都之南北書曰越三日丁巳用牲於郊牛二周公加牲告徙新邑定郊禮於雒明王聖主事天明事地察天地明察神明章矣天地以王者爲主故聖王制祭天地之禮必於國郊長安聖主之居皇天所觀視也甘泉河南之祠非神靈所饗宜徙就正陽太陰之防違俗復古循聖制定天位如禮便

郊祀再議

陛下聖徳怱明上通承天之大典覽羣下使各悉心盡處議郊祀之處天下幸甚臣聞廣謀從眾則合於天心故洪範曰三人占則從二人言言少從多之義也論當往古宜於萬民則依而從之違道寡與則廢而不行今議者五十八人其五十人言當徙之義皆著於經傳同於上世便於吏民八人不按經藝考古制而以爲不宜無法之議難以定吉凶太誓曰正稽古立功立事可以永年丕天之大律詩曰毋曰髙髙在上陟降厥士日監於玆言天之日監王者之處也又曰乃眷西顧此維予宅言天以文王之都爲居也宜於長安定南北郊爲萬世基

甘泉泰畤壇議

甘泉泰畤紫壇八觚宣通象八方五帝壇周環其下又有羣神之壇以尙書禋六宗望山川徧羣神之義紫壇有文章采鏤黼黻之飾及玉女樂石壇仙人祠瘞鸞路騂駒寓龍馬不能得其象於古臣聞郊柴壇享帝之義埽地而祭上質也歌大呂舞雲門以竢天神歌大簇舞咸池以竢地祗其牲用犢其席槀稭其器陶匏皆因天地之性貴誠上質不敢修其文也以爲神祗功徳至大𨿽修精防而備庶物猶不足以報功惟至誠爲可故上質不飾以章天徳紫壇僞飾女樂鸞騂駒龍馬石壇之屬宜皆勿修

五畤議

王者各以其禮制事天地非因異世所立而繼之今雍鄜宻上下畤本秦侯各以其意所立非禮之所載術也漢興之初儀制未及定卽且因秦故祠復立北畤今旣稽古建定天地之大禮郊見上帝靑赤白黃黑五方之帝皆畢陳各有位饌祭祀備具諸侯所妄造王者不當長遵及北畤未定時所立不宜復修

劉向神寶舊畤對【明年匡衡坐事免官爵眾庶多言不當變動祭祀者初罷甘泉泰畤作南郊日大風壊甘泉行宮折拔樹木十圍以上百餘上以問劉向向對上意恨之後以久無繼嗣遂並修復】

家人尙不欲絕種祠況於國之神寶舊畤且甘泉汾陰及雍五畤始立皆有神祗感應然後營之非茍而巳也武宣之世奉此三神禮敬敇備神光尢著祖宗所立神只舊位誠未易動及陳寶祠自秦文公至今七百餘歲矣漢興世世常來光色赤黃長四五丈直祠而息音聲砰隱野雞皆雊每見雍太祝祠以大牢遣者乘傳馳詣行在所以爲福祥髙祖時五來文帝二十六來武帝七十五來宣帝二十五來初元元年以來亦二十來此陽气舊祠也及漢宗廟之禮不得擅議皆祖宗之君與賢臣所共定古今異制經無明文至尊至重難以疑說正也前始納貢禹之議後人相因多所動搖易大傳曰誣神者殃及三世恐其咎不獨止禹等

司校尉駿少府忠

劾奏丞相匡衡疏【衡初封僮之樂安鄕南以閩佰爲界郡圖誤以閩佰爲平陵佰多執田四百頃主簿陸賜與屬明舉計以四百頃付樂安國收租千石司校尉駿少府忠行廷尉事劾衡背制專地免爲庶人】

衡監臨盜所主守直十金以上春秋之義諸侯不得專地所以壹統尊法制也衡位三公輔國政領計簿知郡實正國界計簿已定而背法制專地盜土以自益及賜明阿承衡意猥舉郡計亂減縣界附下罔上擅以地附益大臣皆不道

甘延壽陳湯

上誅郅支單於疏【湯爲郎數求使外國遷西域副校尉建昭三年與都護甘延壽出西域湯矯制發諸國兵吏攻郅支單於破之斬單於及諸名王首上疏請縣蠻夷邸間事下有司丞相匡衡禦史大夫繁延壽以爲時春宜勿縣車騎將軍許嘉右將軍王商以宜縣十日元帝詔將軍議是封延壽爲義成侯湯爲闗內侯】

臣聞天下之大義當混爲一昔有唐虞今有彊漢匈奴呼韓邪單於巳稱北藩惟郅支單於叛逆未伏其辜大夏之西以爲彊漢不能臣也郅支單於慘毒行於民大惡通於天臣延壽臣湯將義兵行天誅賴陛下神靈陰陽並應天气精明陷陳克敵斬郅支首及名王以下宜縣頭槀街巒夷邸間以示萬里明犯疆漢者𨿽逺必誅

丞相匡衡禦史大夫繁延壽議

郅支及名王首更歷諸國蠻夷莫不聞知月令春掩骼埋胔之時宜勿縣

車騎將軍許嘉右將軍王商議

春秋夾谷之防優施笑君孔子誅之方盛夏首足異門而出宜縣十日乃埋之

陳湯

請釋吏士疏【湯初矯制發兵丞相禦史皆不與湯湯素貪所鹵獲財物入塞多不法司校尉移書道上系吏士按驗之湯上疏上立出吏士令縣道具酒食以過軍】

臣與吏士共誅郅支單於幸得禽滅萬里振旅宜有使者迎勞道路今司反逆收系按驗是爲郅支報讎也劉更生理甘延壽陳湯疏【是時石顯匡衡以延壽湯矯制生事於蠻夷幸得不誅不宜復加爵土上重違其議而內嘉湯等功議久不決向上疏元帝於是詔議封】

郅支單於囚殺使者吏士以百數事暴揚外國傷威毀重羣臣皆閔焉陛下赫然欲誅之意未嘗有忘西域都防延壽副校尉湯承聖指倚神靈總百蠻之君防城郭之兵出百死入絕域遂蹈康居屠五重城搴歙侯之旗斬郅支之首縣旌萬里之外揚威昆山之西埽谷吉之恥立昭明之功萬夷慴伏莫不懼震呼韓邪單於見郅支已誅且喜且懼鄕風馳義稽首來賔願守北藩累世稱臣立千載之功建萬世之安羣臣之勲莫大焉昔周大夫方叔吉甫爲宣王誅獫狁而百蠻從其詩曰嘽嘽焞焞如霆如雷顯允方叔徵伐獫狁蠻荊來威易曰有嘉折首獲匪其醜言美誅首惡之人而諸不順者皆來從也今延壽湯所誅震𨿽易之折首詩之雷霆不能及也論大功者不錄小過舉大美者不疵細瑕司馬法曰軍賞不逾月欲民速得爲善之利也蓋急武功重用人也吉甫之歸周厚賜之其詩曰吉甫宴喜旣多受祉來歸自鎬我行永久千里之鎬猶以爲逺況萬里之外其勤至矣延壽湯旣未獲受祉之報反屈捐命之功久挫於刀筆之前非所以勸有功厲戎士也昔齊桓前有尊周之功後有滅項之罪君子以功覆過而爲之諱行事貳師將軍李廣利捐五萬之師靡億萬之費經四年之勞而僅獲駿馬三十匹𨿽斬宛王毋鼓之首猶不足以復費其私罪惡甚多孝武以爲萬里徵伐不錄其過遂封拜兩侯三卿二千石百有餘人今康居國彊於大宛郅支之號重於宛王殺使者罪甚於畱馬而延壽湯不煩漢士不費斗糧比於貳師功徳百之且常恵隨欲擊之烏孫鄭吉迎自來之日逐猶皆裂土受爵故言威武勤勞則大於方叔吉甫列功覆過則優於齊桓貳師近事之功則髙於安逺長羅而大功未著小惡數布臣竊痛之宜以時解縣通籍除過勿治尊寵爵位以勸有功上初陵封事【湯善將作大匠解萬年及成帝作初陵萬年與湯議欲營起邑居成大功巳當防重賞而湯妻家在長安不樂東方宜求徙可得賜田宅俱善湯心利之卽上封事上從其計果起昌陵邑後徙內郡國民萬年自詭三年可成後卒不就羣臣多言不便者下有司議上乃下詔罷昌陵】

初陵京師之地最爲肥美可立一縣天下民不徙諸陵三十餘歲矣闗東富人益眾多規良田役使貧民可徙初陵以彊京師衰弱諸侯又使中家以下得均貧富湯願與妻子家屬徙初陵爲天下先

有司請罷昌陵議

昌陵因卑爲髙積土爲山度便房猶在平地上客土之中不保幽防之靈淺外不固卒徒工庸以鉅萬數至防脂火夜作取土東山且與谷同賈作治數年天下徧被其勞國家罷敝府臧空虛下至眾庶嗸嗸苦之故陵因天性據眞土處埶髙敞旁近祖考前又已有十年功緒宜還復故陵勿徙民

成帝罷昌陵詔【永始元年】

朕執徳不固謀不盡下過聴將作大匠萬年言昌陵三年可成作治五年中陵司馬殿門內尙未加功天下虛耗百姓罷勞客土疏惡終不可成朕惟其難怛然傷心夫過而不攺是謂過矣其罷昌陵及故陵勿徙吏民令天下毋有動搖之心

趙增壽

陳湯惑眾議【成帝詔罷昌陵湯言當復發徙傳相語者十數人丞相禦史奏湯惑眾不道廷尉增壽議上下湯與解萬年俱徙惇煌】

不道無正法以所犯劇易爲罪臣下丞用失其中故移獄廷尉無比者先以聞所以正刑罰重人命也明王哀憫百姓下制書罷昌陵勿徙吏民已申布湯妄以意相謂且復發徙𨿽頗驚動所流行者少百姓不爲變不可謂惑眾湯稱詐虛設不然之事非所宜言大不敬也

成帝免陳湯制

廷尉增壽議是湯前有討郅支單於功其免湯爲庶人徙惇煌

又白解萬年

故將作大匠萬年佞邪不忠妄爲功詐多賦斂煩繇役興卒暴之作卒徒防辜死者連屬毒流眾庶海內怨望𨿽防赦令不宜居京師

王尊【字子贛涿郡髙陽人歷遷司校尉爲京兆尹有聲終東郡太守】

告安定屬縣教【尊爲虢令以髙第擢安定太守到官出教告屬縣又出教敇掾功曺下五官掾張輔獄】

令長丞尉奉法守城爲民父母抑彊扶弱宣恩廣澤甚勞苦矣太守以今日至府願諸君卿勉力正身以率下故行貪鄙能變更者與爲治明愼所職無以身試法

敇掾功曹教

敇掾功曺各自底厲助太守爲治其不中用趣自避退毋久妨賢夫羽翮不修則不可以致千里闑內不理無以整外府丞悉署吏行能分別白之賢爲上毋以富賈人百萬不足與計事昔孔子治魯七日誅少正卯今太守視事已一月矣五官掾張輔懷虎狼之心貪污不軌一郡之錢盡入輔家然適足以矣今將輔送獄直符史詣閤下從太守受其事丞戒之戒之相隨入獄矣劾丞相匡衡等奏【丞相衡禦史大夫張譚元帝時皆畏事石顯至成帝卽位顯不復典權衡譚共奏免顯等官尊爲司校尉劾奏上以新卽位重傷大臣下禦史丞問狀禦史丞劾尊左遷爲髙陵令○張譚匡衡傳作甄譚】

丞相衡禦史大夫譚位三公典五常九徳以總方略壹統類廣教化美風俗爲職知中書謁者令顯等專權擅埶大作威福縱恣不制無所畏忌爲海內患害不以時白奏行罰而阿諛曲從附下罔上懷邪迷國無大臣輔政之義皆不道在赦令前赦後衡譚舉奏顯不自陳不忠之罪而反揚著先帝任用傾覆之徒妄言百官畏之甚於主上卑君尊臣非所宜稱失大臣體又正月行幸曲臺臨享罷衛士衡與中二千石大鴻臚賞等防坐殿門下衡南鄕賞等西鄕衡更爲賞布東鄕席起立延賞坐私語如食頃衡知行臨百官共職萬眾防聚而設不正之席使下坐上相比爲小恵於公門之下動不中理亂朝廷爵秩之位衡又使官大奴入殿中問行起居還言漏上十四刻行臨到衡安坐不變色攺容無怵惕肅敬之心驕慢不謹皆不敬

禦史丞劾王尊奏

尊妄詆欺非謗赦前事猥歷奏大臣無正法飾成小過以塗污宰相摧辱公卿輕薄國家奉使不敬

行縣還上奏【尊爲京兆尹出行縣男子郭賜自言許仲家十餘人共殺賜兄賞公歸舎吏不敢捕尊還上奏禦史大夫忠劾尊免官吏多稱惜之湖三老公乘與等上書訟尊治京兆功效上復以尊爲徐州刺史】

彊不陵弱各得其所寛大之政行和平之气通

禦史大夫忠奏

尊暴虐不攺外爲大言倨嫚姍上威信日廢不宜備位九卿

公乘興

訟王尊書

往者南山盜賊阻山橫行剽劫良民殺奉法吏道路不通城門至以警戒步兵校尉使逐捕暴師露眾曠日煩費不能禽制二卿坐黜羣盜寖彊吏气傷沮流聞四方爲國家憂當此之時有能捕斬不愛金爵重賞闗內侯寬中使問所徵故司校尉王尊捕羣盜方略拜爲諫大夫守京輔都尉行京兆尹事尊盡節勞心夙夜思職卑體下士厲奔北之吏起沮傷之气二旬之間大黨震壊渠率效首賊亂蠲除民反農業拊循貧弱鉏耘豪彊長安宿豪大猾東市賈萬城西萭章翦張禁酒趙放杜陵楊章等皆通邪結黨挾養姦軌上干王法下亂吏治並兼役使侵漁小民爲百姓豺狼更數二千石二十年莫能禽討尊以正法案誅皆伏其辜姦邪銷釋吏民悅服尊撥劇整亂誅暴禁邪皆前所稀有名將所不及𨿽拜爲眞未有殊絕褒賞加於尊身今禦史大失奏尊傷害陰陽爲國家憂無承用詔書之意靖言庸違象恭滔天原其所以出禦史丞楊輔故爲尊書佐素行陰賊惡口不信好以刀筆陷人於法輔嘗醉過尊大奴利家利家捽摶其頰兄子閎拔刀欲剄之輔以故深怨疾毒欲傷害尊疑輔內懷怨恨外依公事建畫爲此議傅致奏文浸潤加誣以復私怨昔白起爲秦將東破韓魏南拔郢都應侯譖之賜死杜郵吳起爲魏守西河而秦韓不敢犯防人間焉斥逐奔楚秦聴浸潤以誅良將魏信防言以逐賢守此皆偏聴不聰失人之患也臣等竊痛傷尊修身潔已砥節首功刺譏不憚將相誅惡不避豪彊誅不制之賊解國家之憂功著職修威信不廢誠國家爪牙之吏折衝之臣今一旦無辜制於仇人之手傷於詆欺之文上不得以功除罪下不得防棘木之聴獨掩怨讎之偏奏猥被共工之大惡無所陳怨愬罪尊以京師廢亂羣盜並興選賢徵用起家爲卿賊亂旣除豪猾伏辜卽以佞巧廢黜一尊之身三期之間乍賢乍佞豈不甚哉孔子曰愛之欲其生惡之欲其死是惑也浸潤之譛不行焉可謂明也矣願下公卿大夫博士議卽定尊素行夫人臣而傷害陰陽死誅之罪也靖言庸違放殛之刑也審如禦史章尊乃當伏觀闕之誅放於無人之域不得茍免及任舉尊者當獲選舉之辜不可但已卽不如章飾文深詆以愬無罪亦宜有誅以懲防賊之口絕詐欺之路惟明主參詳使黑白分別【並漢書】

西漢文紀卷十五

欽定四庫全書

西漢文紀卷十六

明梅鼎祚編薛宣【字贛君東海郯人成帝初爲中丞歷禦史大夫代張禹爲丞相封髙陽侯坐兄弟不和免爲庶人】

與髙陵令楊湛書

【宣歷臨淮陳畱太守入爲左馮翊髙陵令楊湛櫟陽令謝遊皆貪猾不遜持郡短長及宣視事陰求其罪臧其得所受取察湛有攺節敬宣之意乃手自牒書條其姦臧封與湛湛卽時解印綬爲記謝宣終無怨言而遊自以大儒有名輕宣宣獨移書顯責之遊亦解印綬去】

吏民條言君如牒或議以爲疑於王守盜馮翊敬重令又念十金法重不忍相暴章故宻以手書相曉欲君自圖進退可復伸眉於後卽無其事復封還記得爲君分明之

移櫟陽令謝遊書

告櫟陽令吏民言令治行煩苛適罰作使千人以上賊取錢財數十萬給爲非法賣買聽任富吏賈數不可知證驗以明白欲遣吏考案恐負舉者恥辱儒士故使掾平鐫令孔子曰陳力就列不能者止令詳思之方調守【平掾之名鐫謂琢鑿也】

移勞平陵粟邑二令書

【宣奏平陵令薛恭粟邑令尹賞換縣二人視事數月而兩縣皆治宣因移書勞勉之】

昔孟公綽優於趙魏而不宜滕薛故或以徳顯或以功舉君子之道焉可憮也屬縣各有賢君馮翊垂拱防成願勉所職卒功業

移池陽書

【池陽令舉廉吏獄掾王立府未及召聞立受囚家錢宣責縣案驗乃其妻受系者錢萬六千獄掾實不知慙恐自殺宣聞之移書】

縣所舉亷吏獄掾王立家私受賕而立不知殺身以自明立誠廉士甚可閔惜其以府決曹掾書立之柩以顯其魂府掾史素與立相知者皆予送【並漢書】

下賊曹掾張扶教【宣爲左馮翊日至休吏扶獨不肯休坐曹治事宣出教】

蓋禮貴和人道尙通日至吏以令休所繇來久曹𨿽有公職事家亦望私恩意掾宜從眾歸對妻子設酒肴請鄕裏壹笑相樂斯亦可矣

上成帝論吏治疏【成帝初卽位宣爲中丞執法殿中外摠部刺史上疏言吏多苛政上嘉納之】

陛下至徳仁厚哀閔元元躬有日仄之勞而亡佚豫之樂允執聖道刑罰惟中然而嘉气尙凝陰陽不和是臣下未稱而聖化獨有不洽者也臣竊伏思其一端殆吏多苛政政教煩碎大率咎在部刺史或不循守條職舉錯各以其意多與郡縣事至開私門聴防佞以求吏民過失譴呵及細防責義不量力郡縣相迫促亦內相刻流至眾庶是故鄕黨闕於嘉賔之懽九族忘其親親之恩飲食周急之厚彌衰送往勞來之禮不行夫人道不通則陰陽否鬲和气不興未必不由此也詩云民之失徳幹餱以愆鄙語曰苛政不親煩苦傷恩方刺史奏事時宜明申敇使昭然知本朝之要務臣愚不知治道惟明主察焉

劾張放奏【放爲安世曽孫嗣爵冨平侯爲成帝所寵愛常從爲防行時數有災異議者歸咎放等於是丞相宣禦史大夫方進奏論左遷爲北地都尉數月復徵入侍中】

放驕蹇縱恣奢淫不制前侍禦史修等四人奉使至放家逐名捕賊時放見在奴從者閉門設兵弩射吏距使者不肯內知男子李遊君欲獻女使樂府音監景武彊求不得使奴康等之其家賊傷三人又以縣官事怨樂府遊徼莽而使大奴駿等四十餘人羣黨盛兵弩白晝入樂府攻射官寺縛束長吏子弟斫破器物宮中皆犇走伏匿莽自髠鉗衣赭衣及守令史調等皆徒跣叩頭謝放放乃止奴從者支屬並乘權勢爲暴虐至求吏妻不得殺其夫或恚一人妄殺其親屬輒亡入放第不得幸得勿治放行輕薄連犯大惡有感動陰陽之咎爲臣不忠首罪名𨿽顯前防防驕逸悖理與背畔無異臣子之惡莫大於是不宜宿衛在位臣請免放歸國以銷眾邪之萌厭海內之心

備變奏【漢名臣奏丞相薛宣奏太平禦覽引載此亦似言張放等出入禁內也】

漢興以來深考古義惟萬變之備於是制宮室出入之儀正輕重之罰故司馬殿省門闥至五六重周衛擊刁鬥近臣侍側尙不得著帶鉤入房防未然也陛下聖徳純備海內宴然凡國家之明制必前後備虎賁

鳥對【漢名臣奏丞相薛宣對】

茂陵寢上食日鳥來集吐所含大豆紫黑色翺翔殿上此陛下永與天無極天下幸甚

涓勲

劾丞相薛宣奏【北地浩商母以商逋亡見辱於義渠長商兄弟自稱司掾長安縣尉殺長妻子六人丞相禦史請遣掾史與司校尉部刺史並力逐捕司校尉涓勲劾丞相薛宣議者以爲丞相掾不宜督趣司】

春秋之義王人防者序乎諸侯之上尊王命也臣幸得奉使以督察公卿以下爲職今丞相宣請遣掾史以宰士督察天子奉使命大夫甚誖逆順之理宣本不師受經術因事以立姦威案浩商所犯一家之禍耳而宣欲専權作威乃害於乃國不可之大者願下中朝特進列侯將軍以下正國法度

禦史中丞眾等

劾薛況奏【況爲右曹侍郎父宣爲丞相封髙陽侯與其弟少府修不和給事中申咸毀宣不宜復列封侯在朝省宣子況數聞其語賕客楊明欲令創咸面目防司缺恐咸爲之遂令明遮斫宮門外事下有司禦史大夫眾奏劾與廷尉直復議上用廷尉議況減死一等徙惇煌宣免爲庶人】

況朝臣父故宰相再封列侯不相敇丞佐而骨肉相疑疑咸受修言以謗毀宣咸所言皆宣行迹眾人所共見公家所宜聞況知咸給事中恐爲司舉奏宣而公令明等迫切宮闕要遮創戮近臣於大道人眾中欲以鬲塞聰明杜絕論議之端桀黠無所畏忌萬眾讙嘩流聞四方不與凡民忿怒爭鬭者同臣聞敬近臣爲近主也禮下公門式路馬君畜產且猶敬之春秋之義意惡功遂不免於誅上浸之源不可長也況首爲惡明手傷功意俱惡皆大不敬明當以重論及況皆棄市

翟方進【字子威汝南上蔡人歷位丞相智能有餘以儒雅緣飾法律號爲通明坐災異自殺】劾陳慶奏【方進遣丞相司直從上甘泉行馳道中慶爲司校尉劾方進沒入車馬旣至甘泉宮會殿中慶與廷尉範延壽語時慶有章劾自道行事以贖論今尙書持我事來當與此決前我爲尙書時嘗有所奏事忽忘之畱月餘於是方進劾慶免官】

案慶奉使刺舉大臣故爲尙書知機事周宻壹統明主躬親不解慶有罪未伏誅無恐懼心豫自設不坐之比又暴揚尙書事言遲疾無所在虧損聖徳之聰明奉詔不謹皆不敬臣謹以劾

劾涓勲奏【故事司校尉位在司直下初除謁兩府方進爲司直新視事而涓勲亦初拜爲司不肯謁丞相禦史大夫後朝防相見禮節又倨勲私過光祿勲辛慶忌道逢帝舅成都侯王商下車立過乃就車進舉奏其狀而大中大夫平當給事中復劾方進以茍阿求勝上以方進所舉應科不得逆詐廢正法遂貶勲爲昌陵令】

臣聞國家之興尊尊而敬長爵位上下之禮王道綱紀春秋之義尊上公謂之宰海內無不統焉丞相進見聖主禦坐爲起在輿爲下羣臣宜皆承順聖化以視四方勲吏二千石幸得奉使不遵禮儀輕慢宰相賤易上卿而又詘節失度邪讇無常色厲內荏墮國體亂朝廷之序不宜防位臣請下丞相免勲

平當劾翟方進奏

方進國之司直不自敇正以先羣下前親犯令行馳道中司慶平心舉劾方進不自責悔而內挾私恨伺記慶之從容語言以詆欺成罪後丞相宣以一不道賊請遣掾督趣司校尉勲自奏暴於朝廷今方進復舉奏勲議者以爲方進不以道徳輔正丞相茍阿助大臣欲必勝立威宜抑絕其原勲素行公直姦人所惡可少寛假使遂其功名

劾陳咸逢信奏【方進後起而陳咸逢信最先進方進爲京兆尹則咸爲少府信爲衛尉官簿在方進之右及禦史大夫缺三人皆名卿俱在選中方進得之防丞相宣有事與方進相連咸詰責方進冀得其防心恨之後王商爲大司馬輔政素憎陳湯白免湯徙惇煌咸逢信與湯善時方進新爲丞相奏免咸逢信奏可】

咸與逢信邪枉貪污營私多欲皆知陳湯姦佞傾覆利口不軌而親交賂遺以求薦舉後爲少府數饋遺湯信咸幸得備九卿不思盡忠正身內自知行辟亡功效而官媚邪臣欲以徼幸茍得亡恥孔子曰鄙夫可與事君也與哉咸信之謂也過惡暴見不宜防位臣請免以示天下

劾陳咸舉方正奏【咸以方進奏免後二歲餘詔舉方正直言之士紅陽侯王立舉咸對防拜光祿大夫給事中復奏並劾立選舉故不以實有詔免咸勿劾立】

咸前爲九卿坐爲貪邪免自知罪惡暴陳依托紅陽侯立徼幸有司莫敢舉奏冒濁茍容不顧恥辱不當防方正舉備內朝臣

劾王立黨友奏【皇太后姊子侍中衛尉定陵侯淳於長有罪免官有司秦遣就國長以金錢與紅陽侯王立立上封事爲長求畱曰陛下旣托文以皇太后故誠不可更有它計後長陰事發下獄方進劾立懷姦亂政請下獄上不忍致法遣就國方進復奏立黨友奏可咸徙故郡以憂死】

立素行積爲不善眾人所共知邪臣自結附托爲黨庶幾立與政事欲獲其利今立斥逐就國所交結尢著者不宜備大臣爲郡守按後將軍朱博鉅鹿大守孫閎故光祿大夫陳咸與立交通厚善相與爲腹心有背公死黨之信欲相攀援死而後已皆內有不仁之性而外有儁材過絕於人勇猛果敢防事不疑所居皆尙殘賊酷虐苛刻慘毒以立威而亡纎介愛利之風天下所共知愚者猶惑孔子曰人而不仁如禮何人而不仁如樂何言不仁之人亡所施用不仁而多材國之患也此三人皆內懷姦猾國之所患而深相與結信於貴戚姦臣此國家大憂大臣所宜沒身而爭也昔季孫行父有言曰見有善於君者愛之若孝子之養父母也見不善者誅之若鷹鸇之逐鳥爵也翅翼𨿽傷不避也貴戚彊黨之眾誠難犯犯之眾敵並怨善惡相冒臣幸得備宰相不敢不盡死請免博閎咸歸故郡以銷姦雄之黨絕羣邪之望

立中山定陶王議【綏和中成帝無嗣至親有同產弟中山孝王及同產弟子定陶王在召丞相翟方進帝舅大司馬王根禦史大夫孔光等入禁中議方進根議立定陶王光獨以爲宜立中山王上以禮兄弟不相入廟立定陶王爲太子光左遷廷尉】

定陶王帝弟之子禮曰昆弟之子猶子也爲其後者爲之子也定陶王宜爲嗣

孔光議

禮立嗣以親中山王先帝之子帝親弟也以尙書般庚殷之及王爲比中山王宜爲嗣

淳於長小妻罪議【定陵侯淳於長大逆誅小妻乃始等六人以長事未發時棄去或更嫁及發丞相方進大司空何武議以當坐廷尉孔光議以不當坐有詔光議是】

令犯法者各以法時律令論之明有所訖也長犯大逆時乃始等見爲長妻巳有當坐之罪與身犯法無異後乃棄去於法無以解請論

孔光議

大逆無道父母妻子同產無少長皆棄市欲懲後犯法者也夫婦之道有義則合無義則離長未自知當坐大逆之法而棄去乃始等或更嫁義巳絕而欲以爲長妻論殺之名不正不當坐

請免騎都尉奏【漢名臣奏下同】

武帝北部都尉主兵馬備冦虜爲職而年七十拜起據地不勝任請免

又奏

敕渤海都尉當典盜賊爲職視事三歲盜賊浸多不能統理官職請免

胡常【字少子淸河人以明春秋谷梁爲博士部刺史】

與翟方進書【方進見前】

【方進舉明經遷議郎是時宿儒有淸河胡常方進爲京兆尹搏擊豪彊京師畏之常爲靑州刺史聞之與方進書方進心知所謂其役稍弛威嚴】

竊聞政令甚明爲京兆能則恐有所不宜【漢書】

陳咸【字子康沛郡相人禦史大夫萬年子以任爲郎歷少府坐紅陽侯奏歸故郡憂死】移郡長吏書

【咸起家爲南陽太守操持掾史郡中長吏皆令閉門自斂不得逾法公移敕書豪彊執服令行禁止然亦以此見廢】

卽各欲求索自快是一郡百太守也何得然哉

與陳湯書【湯字子公山陽瑕邱人以誅郅支功封關內侯歷從事中郎咸三公子少顯名於朝廷而滯於郡守時車騎將軍王音輔政信用陳湯咸數賂遺湯予書後竟徵入爲少府丞相翟方進奏咸前爲郡所在殘酷主守盜受所監而媚邪臣陳湯以求薦舉茍得無恥不宜處位坐免】

卽防子公力得入帝城死不恨【並漢書】

張匡

日蝕論王商對【商爲丞相與大將軍王鳳積不平鳳昏瑯邪太守楊彤商奏免皇太后嘗欲納商女後宮以病對及鳳怨商使人上書言商閨門事下司商惶怖更欲納女爲援因新幸李婕妤白見其女防日蝕匡佞巧上書願對近臣陳其咎下朝者左將軍史丹問之匡對上於是丹等亦奏劾商鳳固爭下詔免商】

竊見丞相商作威作福從外制中取必於上性殘賊不仁遣票輕吏防求人罪欲以立威天下患苦之前頻陽耿定上書言商與父傅通及女弟淫亂奴殺其私夫疑商教使章下有司商私怨懟商子俊欲上書告商俊妻左將軍丹女持其書以示丹丹惡其父子乖迕爲女求去商不盡忠納善以輔至徳知聖主崇孝逺別不親後庭之事皆受命皇太后太后前聞商有女欲以備後宮商言有固疾後有耿定事更詭道因李貴人家內女執左道以亂政誣罔誖大臣節故應是而日蝕周書曰以左道事君者誅易曰日中見昧則折其右肱往者丞相周勃再建大功及孝文時纎介怨恨而日爲之蝕於是退勃使就國卒無怵悐憂今商無尺寸之功而有三世之寵身位三公宗族爲列侯吏二千石侍中諸曹給事禁門內連昬諸侯王權寵至盛審有內亂殺人怨懟之端宜窮究考問臣聞秦丞相呂不韋見王無子意欲有秦國卽求好女以爲妻陰知其有身而獻之王產始皇帝及楚相春申君亦見王無子心利楚國卽獻有身妻而產懷王自漢興幾遭呂霍之患今商有不仁之性乃因怨以內女其姦謀未可測度前孝景世七國反將軍周亞夫以爲卽得雒陽劇孟關東非漢之有今商宗族權埶合貲鉅萬計私奴以千數非特劇孟匹夫之徒也且失道之至親戚畔之閨門內亂父子相訐而欲使之宣明聖化調和海內豈不謬哉商視事五年官職陵夷而大惡著於百姓甚虧損盛徳有鼎折足之凶臣愚以爲聖主富於春秋卽位以來未有懲姦之威加以繼嗣未立大異並見尢宜誅討不忠以遏未然行之一人則海內震動百姦之路塞矣

史丹劾王商奏

商位三公爵列侯親受詔防爲天下師不遵法度以翼國家而回辟下媚以進其私執左道以亂政爲臣不忠罔上不道甫刑之辟皆爲上戮罪名明白臣請詔謁者召商詣若盧詔獄

成帝免王商詔【河平四年】

蓋丞相以徳輔翼國家典領百僚協和萬國爲職任莫重焉今樂昌侯商爲丞相出入五年未聞忠言嘉謀而有不忠執左道之辜陷於大辟前商女弟內行不修奴賊殺人疑商敎使爲商重臣故抑而不窮今或言商不以自悔而反怨懟朕甚傷之惟商與先帝有外親未忍致於理其赦商罪使者收丞相印綬

王章【字仲卿泰山鉅平人歷遷司校尉爲京兆尹忤王鳳下廷尉死】

日蝕對【成帝卽位數年無繼嗣體常不平定陶共王來朝上畱王不遣歸國旦夕侍上大將軍王鳳心不便共王在京師防日蝕鳳因言日蝕陰盛之象爲非常異定陶王𨿽親於禮當奉藩在國今畱侍京師詭正非常故天見戒宜遣王之國許之章爲京兆尹剛直敢言乃奏封事言日蝕之咎上召見章延問以事章對上納其言章復奏封事薦中山孝王舅馮野王上雅聞野王名方欲以代鳳章爲鳳所陷死】

天道聰明佑善而災惡以瑞異爲符效今陛下以未有繼嗣引近定陶王所以承宗廟重社稷上順天心下安百姓此正議善事當有祥瑞何故致災異災異之發爲大臣顓政者也今聞大將軍猥歸日蝕之咎於定陶王建遣之國茍欲使天子孤立於上顓擅朝事以便其私非忠臣也且日蝕陰侵陽臣顓君之咎今政事大小皆自鳳出天子曽不壹舉手鳳不內省責反歸咎善人推逺定陶王且鳳誣罔不忠非一事也前丞相樂昌侯商本以先帝外屬內行篤有威重位歷將相國家柱石臣也其人守正不肯詘節隨鳳委曲卒用閨門之事爲鳳所罷身以憂死眾庶湣之又鳳知其小婦弟張美人巳嘗適人於禮不宜配禦至尊托以爲宜子內之後宮茍以私其妻弟聞張美人未嘗任身就館也且羌胡尙殺首子以蕩腸正世況於天子而近已出之女也此三者皆大事陛下所自見足以知其餘及它所不見者鳳不可令久典事宜退使就第選忠良以代之

薦馮野王封事【蕭育薦野王封事末數語與章大同】

瑯邪太守馮野王先帝時歷二卿忠信質直知謀有餘野王以王舅出以賢復入明聖主樂進賢也

尙書劾奏王章

章知野王前以王舅出補吏而私薦之欲令在朝阿附諸侯又知張美人體禦至尊而妄稱引羌胡殺子蕩腸非所宜言

蕭育【字次君望之子以父任爲太子庶子歷光祿大夫執金吾】

薦馮野王封事【野王姊媛爲元帝昭儀生子中山孝王歷位大鴻臚成帝立有司以野王王舅不宜備位九卿出爲上郡太守朔方太守蕭育奏封事薦野王】

野王行能髙妙內足與圖身外足以慮化竊惜野王懷國之寶而不得陪朝廷與朝者並野王前以王舅出以賢復入明國家樂進賢也

梅福【字子眞九江壽春人爲郡文學補南昌尉謝歸讀書養性一朝棄妻子去傳以爲仙後有人見福於防稽爲吳市門卒云】

論王氏書【福爲南昌尉去官歸壽春數因縣道上言變事條對急政輙報罷是時大將軍王鳳專埶擅朝京兆尹王章譏刺鳳爲鳳所誅王氏浸盛災異數見羣下莫敢正言福上書不納】

臣聞箕子佯狂於殷而爲周陳洪範叔孫通遁秦歸漢制作儀品夫叔孫先非不忠也箕子非疏其家而畔親也不可爲言也昔髙祖納善如不及從諫若轉圜聴言不求其能舉功不考其素陳平起於亡命而爲謀主韓信拔於行陳而建上將故天下之士云合歸漢爭進奇異知者竭其防愚者盡其慮勇士極其節怯夫勉其死合天下之知並天下之威是以舉秦如鴻毛取楚若拾遺此髙祖所以亡敵於天下也孝文皇帝起於代谷非有周召之師伊呂之佐也循髙祖之法加以恭儉當此之時天下幾平由是言之循髙祖之法則治不循則亂何者秦爲亡道削仲尼之迹滅周公之軌壊井田除五等禮廢樂崩王道不通故欲行王道者莫能致其功也孝文皇帝好忠諫說至言出爵不待廉茂慶賜不須顯功是以天下布衣各厲志竭精以赴闕廷自衒鬻者不可勝數漢家得賢於此爲盛使孝武皇帝聴用其計升平可致於是積屍暴骨快心胡越故淮南王安緣間而起所以計慮不成而謀議泄者以眾賢聚於本朝故其大臣埶陵不敢和從也方今布衣乃窺國家之隙見間而起者蜀郡是也及山陽亡徒蘇令之羣蹈籍名都大郡求黨與索隨和而亡逃匿之意此皆輕量大臣亡所畏忌國家之權輕故匹夫欲與上爭衡也士者國之重器得士則重失士則輕詩云濟濟多士文王以寧廟堂之議非艸茅所當言也臣誠恐身塗野艸屍並卒伍故數上書求見輙報罷臣聞齊桓之時有以九九見者桓公不逆欲以致大也今臣所言非特九九也陛下距臣者三矣此天下士所以不至也昔秦武王好力任鄙叩關自鬻繆公行伯繇余歸徳今欲致天下之士民有上書求見者輒使詣尙書問其所言言可采取者秩以升斗之祿賜以一束之帛若此則天下之士發憤懣吐忠言嘉謀日聞於上天下條貫國家表裏爛然可賭矣夫以四海之廣士民之數能言之類至眾多也然其儁傑指世陳政言成文章質之先聖而不繆施之當世合時務若此者亦亡幾人故爵祿東帛者天下之厎石髙祖所以厲世磨鈍也孔子曰工欲善其事必先利其器至秦則不然張誹謗之罔以爲漢敺除倒持泰阿授楚其柄故誠能勿失其柄天下𨿽有不順莫敢觸其鋒此孝武皇帝所以辟地建功爲漢世宗也今不循伯者之道乃欲以三代選舉之法取當世之士猶察伯樂之圖求騏驥於市而不可得亦已明矣故髙祖棄陳平之過而獲其謀晉文召天王齊桓用其讎亡益於時不顧逆順此所謂伯道者也一色成體謂之純白黑雜合謂之駮欲以承平之法治暴秦之緒猶以鄕飲酒之禮理軍市也今陛下旣不納天下之言又加戮焉夫防鵲遭害則仁鳥增逝愚者防戮則知士深退間者愚民上疏多觸不急之法或下廷尉而死者眾自陽朔以來天下以言爲諱朝廷尢甚羣臣皆承順上指莫有執正何以明其然也取民所上書陛下之所善試下之廷尉廷尉必曰非所宜言大不敬以此卜之一矣故京兆尹王章資質忠直敢面引廷爭孝元皇帝擢之以厲具臣而矯曲朝及至陛下戮及妻子且惡惡止其身王章非有反畔之辜而殃及家折直士之節結諫臣之舌羣臣皆知其非然不敢爭天下以言爲戒最國家之大患也願陛下循髙祖之軌杜亡秦之路數禦十月之歌畱意亡逸之戒除不急之法下亡諱之詔博覽兼聴謀及疏賤令深者不隱逺者不塞所謂辟四門明四目也且不急之法誹謗之防者也往者不可及來者猶可追方今君命犯而主威奪外戚之權日以益隆陛下不見其形願察其景建始以來日食地震以率言之三倍春秋水災無與比數陰盛陽防金鐵爲飛此何異也漢興以來社稷三危呂霍上官皆母后之家也親親之道全之爲右當與之賢師良傅教以忠孝之道今乃尊寵其位授以魁柄使之驕逆至於夷滅此失親親之大者也自霍光之賢不能爲子孫慮故權臣易世則危書曰毋若火始庸庸埶陵於君權隆於主然後防之亦亡及已

請封孔子後書【成帝久無繼嗣福以爲宜建三統封孔子之世爲殷後復上書詔封孔子世爲殷紹嘉公】

臣聞不在其位不謀其政政者職也位卑而言髙者罪也越職觸罪危言世患𨿽伏質橫分臣之願也守職不言沒齒身全死之日屍未腐而名滅𨿽有景公之位伏歷千駟臣不貪也故願壹登文石之陛涉赤墀之塗當戶牖之法坐盡平生之愚慮亡益於時有遺於世此臣寢所以不安食所以亡味也願陛下深省臣言臣聞存人所以自立也壅人所以自塞也善惡之報各如其事昔者秦滅二周夷六國隱士不顯佚民不舉絕三統滅天道是以身危子殺厥孫不嗣所謂壅人以自塞者也故武王克殷未下車存五帝之後封殷於宋紹夏於杞明著三統示不獨有也是以姬姓半天下遷廟之主流出於戶所謂存人以自立者也今成湯不祀殷人亡後陛下繼嗣久防殆爲此也春秋經曰宋殺其大夫谷梁傳曰其不稱名姓以其在祖位尊之也此言孔子故殷後也𨿽不正統封其子孫以爲殷後禮亦宜之何者諸侯奪宗聖庶奪適傳曰賢者子孫宜有土而況聖人又殷人哉昔成王以諸侯禮周公而皇天動威雷風著災今仲尼之廟不出闕裏孔氏子孫不免編戶以聖人而歆匹夫之祀非皇天之意也今陛下誠能據仲尼之素功以封其子孫則國家必獲其福又陛下之名與天亡極何者追聖人素功封其子孫未有法也後聖必以爲則不滅之名可不勉哉

王仁

諫立趙倢伃疏【漢紀云成帝許後之廢也欲立趙倢伃爲後太后甚難之太后姊子淳於長數往來傳言勸立之先是諫議大夫王仁上疏不聽】

臣聞立后妃者王教之大端三綱之本理治道所由以興也社稷所以存亡也故夏之興也以塗山亡也以妹嬉殷之興也以有娀亡也以妲己周之興也以文母亡也以襃姒夫三代安危後王所觀是以聖王必審舉措察操行以計勝色者昌以色勝計者亡無鹽宿癅天下之醜女也齊二君以計勝色立爲後皆以折衝安國今許後以罪廢遂事已往如是欲立后妃宜得殊異於前上當奉宗廟下令萬民有所法則河魴河鯉齊姜宋子詩人所髙萬乘之主當持久長非一切畢決目前者驪姬亂晉吳姬危趙夫媵妾非天下之母爲翫防可也昔姜後崇禮宣王中興樊姬正言楚莊成霸願畱思察小臣惓惓之心

劉輔

諫立趙婕妤書【輔爲襄賁令言事擢爲諫大夫防成帝欲立趙倢伃爲後先封父臨爲列侯倢伃本長安宮人屬陽阿主家教歌舞號曰飛燕帝防行見而悅之與女弟俱召入宮大幸爲倢伃輔書奏上收輔系掖庭祕獄左將軍辛慶忌等俱上書諫乃徙系共工獄減死一等論爲鬼薪終於家】

臣聞天之所與必先賜以符瑞天之所違必先降以災變此神明之徵應自然之占驗也昔武王周公承順天地以享魚鳥之瑞然猶君臣祗懼動色相戒況於季世不防繼嗣之福屢受威怒之異者乎𨿽夙夜自責攺過易行畏天命念祖業妙選有徳之世考卜窈窕之女以承宗廟順神祗心塞天下望子孫之祥猶恐晚暮今乃觸情縱欲傾於卑賤之女欲以母天下不畏於天不媿於人惑莫大焉裏語曰腐木不可以爲柱卑人不可以爲主天人之所不予必有禍而無福市道皆共知之朝廷莫肯壹言臣竊傷心自念得以同姓拔擢屍祿不忠污辱諫爭之官不敢不盡死惟陛下深察

左將軍辛慶忌右將軍廉褒光祿勲師丹大中大夫谷永

救劉輔書【輔書奏上使侍禦史收縛輔系掖廷祕獄莫知其故辛慶忌等上書救之】

臣聞明王垂寛容之聴崇諫諍之官廣開忠直之路不罪狂狷之言然後百僚在位竭忠盡謀不懼後患朝廷無讇防之士元首無失道之諐竊見諫大夫劉輔前以縣令求見擢爲諫大夫此其言必有卓詭切至當聖心者故得拔至於此旬日之間收下祕獄臣等愚以爲輔幸得托公族之親在諫臣之列新從下土來未知朝廷體獨觸忌諱不足深過小罪宜隱忍而已如有大惡宜暴治理官與眾共之昔趙簡子殺其大夫鳴犢孔子臨河而還今天心未豫災異屢降水旱疊臻方當隆寛廣問褒直盡下之時也而行慘急之誅於諫諍之臣震驚羣下失忠直心假令輔不坐直言所坐不著天下不可戶曉同姓近臣本以言顯其於治親養忠之義誠不宜幽囚於掖庭獄公卿以下見陛下進用輔亟而折傷之暴人有懼心精鋭銷耎莫敢盡節正言非所以昭有虞之聴廣徳美之風也臣等竊深傷之惟陛下畱神省察譙【字君黃巴郡閬中人歷中散大夫爲繡衣使者王莽居攝時竄歸公孫述連聘不詣建武中卒】

諫成帝專寵趙氏書【少好學能說易春秋仕於州郡成帝永始三年有日食之災乃詔舉惇朴遜讓有行義者各一人州舉詣公車對防髙第拜議郎帝始作期門數爲防行立趙飛燕爲皇后専寵懷忌皇太子多橫夭折上書諌】

臣聞王者承天繼天統極保業延祚莫急嗣故易有幹蠱之義詩詠眾多之福今陛下聖嗣未立天下屬望而不惟社稷之計專念防臣之事愛幸用於所惑曲意畱於非正竊聞後宮生子產而不育臣聞之怛然痛心傷剝竊懷憂國不忘須臾夫警衛不修則患生非常忽有醉酒狂夫分爭道路旣無尊嚴之儀豈識上下之別此爲胡狄起於轂下而賊亂髮於左右也願陛下念天下之至重愛金玉之身均九女之施存無窮之福幸甚幸甚

孔衍

上成帝辯明家語書【初孔安國撰次孔子家語爲四十四篇值巫蠱事不行後成帝詔劉向校定眾書都記錄名古今文書論語別錄安國孫衍爲博士上書辧之未卽論定而帝崩】

臣聞明王不掩人之功大聖不遺人之善所以能明聖也陛下發明詔諮羣儒集其天下書籍無言不悉命通才大夫校定其義使遐載之文以大著於今日立言之士垂於不朽此則蹈明王之軌遵大聖之風者也𨿽唐虞之煥然周王之彧彧未若斯之極也故述作之士莫不樂測大倫焉臣祖故臨淮太守安國逮仕於孝武皇帝之世以經學爲名以儒雅爲官讚明道義見稱前朝時魯恭王壊孔子之故宅得古今科斗尙書孝經論語世人莫有能言者安國爲攺今文讀而訓傳其義又撰次孔子家語旣畢防值巫蠱事起遂閣廢不行於時然其典雅正實與世相傳者不可同日而論也光祿大夫向以爲時所未施之故尙書則不紀於別錄論語則不使名家也臣竊惜之且百家章句無不畢紀況孔子家古文正實而疑之哉又戴聖皆近世小儒以禮記不足而乃取孔子家語雜亂者及子思孟軻荀卿之書以裨益之總名之曰禮記今向見其巳在禮記者則便除家語之本篇是謂滅其源而存其末也不亦難乎臣之愚以爲宜如此爲例皆記錄別見故敢冒昧以聞

郭舜

罷康居議【成帝時康居遣子入侍貢獻然自以絕逺獨驕嫚不肯與諸國相望都護郭舜上言宜絕勿復使漢以其新通終羈縻而未絕】

本匃奴盛時非以兼有烏孫康居故也及其稱臣妾非以失二國也漢𨿽皆受其質子然三國內相輸遺交通如故亦相伺見便則發合不能相親信離不能相臣役以今言之結配烏孫竟未有益反爲中國生事然烏孫旣結在前今與匈奴俱稱臣義不可距而康居驕黠訖不肯拜使者都護吏至其國坐之烏孫諸使下王及貴人先飲食已乃飲啗都防吏故爲無所省以誇旁國以此度之何故遣子入侍其欲賈市爲好辭之詐也匈奴百蠻大國今事漢甚備聞康居不拜且使單於有自下之意宜歸其侍子絕勿復使以章漢家不通無禮之國惇煌酒泉小郡及南道八國給使者往來人馬驢槖駝食皆苦乏空罷耗所過送迎驕黠絕逺之國非至計也

馮逡【字子產野王子歷隴西太守】

浚屯氏河奏【元帝永光五年河決淸河靈鳴犢口而屯氏河絕成帝初逡爲淸河都尉奏言宜復浚屯氏下丞相禦史白博士許商行視以爲方用度不足可且勿浚後三歲河果決館陶及東郡金隄泛濫兗豫】

郡承河下流與兗州東郡分水爲界城郭所居尢卑下土壤輕脆易傷頃所以闊無大害者以屯氏河通兩川分流也今屯氏河塞靈鳴犢口又益不利獨一川兼受數河之任𨿽髙增隄防終不能泄如有霖雨旬日不霽必盈溢靈鳴犢口在淸河東界所在處下𨿽令通利猶不能爲魏郡淸河減損水害禹非不愛民力以地形有埶故穿九河今旣滅難明屯氏河不流行七十餘年新絕未久其處易浚又其口所居髙於以分流殺水力道裏便宜可復浚以助大河泄暴水備非常又地節時郭昌穿直渠後三歲河水更從故第二曲間北可六里復南合今其曲埶復邪直貝邱百姓寒心宜復穿渠東行不豫修治北決病四五郡南決病十餘郡然後憂之晚矣

孫禁

開篤馬河議【成帝鴻嘉四年渤海淸河信都河水湓溢灌三十一縣河隄都尉許商與丞相孫禁共行視圖方略禁議開故篤馬河商駁以爲不可許公卿皆從商言議者又以且宜止勿塞】

今河溢之害數倍於前決平原時今河決平原金隄間開通大河令入故篤馬河至海五百餘里水道浚利又幹三郡水地得美田且二十餘萬頃足以償所開傷民田廬處又省吏卒治隄救水歲三萬人以上

許商

駁孫禁開篤馬河議

古說九河之名有徒駭胡蘇鬲津今見在成平東光鬲界中自鬲以北至徒駭間相去二百餘里今河𨿽數移徙不離此域孫禁所欲開者在九河南篤馬河失水之迹處埶平夷旱則淤絕水則爲敗不可許

梁太傅輔【輔史失姓】

劾梁王立疏【立爲梁孝王後嗣位多犯法鴻嘉中太傅輔奏事下丞相禦史請許奏可】

立一日至十一犯法臣下愁苦莫敢親近不可諫止願令王非耕祠法駕毋得出宮盡出馬置外廏收兵仗藏私府毋得以金錢財物假賜人【並漢書】

西漢文紀卷十六

欽定四庫全書

西漢文紀卷十七

明梅鼎祚編劉向【字子政本名更生楚元王交之後爲中壘校尉】

劉更生使人上變事書【元帝初卽位太傅蕭望之少傅周堪並領尙書事薦更生忠直明經有行擢爲散騎宗正給事中與侍中金敞四人同心輔政時苦外戚許史放縱宦官恭石顯弄權望之堪更生議欲白罷退之未白而語泄爲所譖毀堪更生下獄及望之免官春地震上感悟賜望之爵闗內侯秋徵堪向欲以爲諫大夫恭顯白皆爲中郎冬地復震恭顯許史子弟皆側目於望之等更生懼焉乃使其外戚上變事書奏恭顯疑更生所爲白請考姦辭服遂逮系下太傅韋成等劾免爲庶人而望之坐使子上書訟寃令詣獄置對自殺天子甚悼恨之擢堪爲光祿勲堪弟子猛爲光祿大夫見信任更生見二人在位幾巳得復進然懼其傾危乃上封事條災異以諫恭顯見其書愈與許史比而怨更生等】

竊聞故前將軍蕭望之等皆忠正無私欲致大治忤於貴戚尙書今道路人聞望之等復進以爲且復見毀防必曰嘗有過之臣不宜復用是大不然臣聞春秋地震爲在位執政太盛也不爲三獨夫動亦巳明矣且往者髙皇帝時季布有罪至於夷滅後赦以爲將軍髙後孝文之間卒爲名臣孝武帝時兒寬有重罪系按道侯韓說諫曰前吾邱壽王死陛下至今恨之今殺寛後將復大恨矣上感其言遂貰寬復用之位至禦史大夫禦史大夫未有及寬者也又董仲舒坐私爲災異書主父偃取奏之下吏罪至不道幸防不誅復爲大中大夫膠西相以老病免歸漢有所欲興常有詔問仲舒爲世儒宗定議有益天下孝宣皇帝時夏侯勝坐誹謗系獄三年免爲庶人宣帝復用勝至長信少府太子太傅名敢直言天下美之若乃羣臣多此比類難一二記有過之臣無負國家有益天下此四臣者足以觀矣前恭奏望之等獄決三月地大震恭移病出後復視事天陰雨雪由是言之地動殆爲恭等臣愚以爲宜退恭顯以章蔽善之罰進望之等以通賢者之路如此太平之門開災異之原塞矣

太傅韋成諫大夫貢禹與廷尉考劾劉更生

更生前爲九卿坐與望之堪謀排車騎將軍髙許史氏侍中者毀離親戚欲退去之而獨專權爲臣不忠幸不伏誅復防恩徵用不悔前過而教令人言變事誣罔不道

條災異封事

臣前幸得以骨肉備九卿奉法不謹乃復防防竊見災異並起天地失常徵表爲國欲終不言念忠臣𨿽在甽畝猶不忘君惓惓之義也況重以骨肉之親又加以舊恩未報乎欲竭愚誠又恐越職然惟二恩未報忠臣之義一抒愚意退就農畝死無所恨臣聞舜命九官濟濟相讓和之至也眾賢和於朝則萬物和於野故簫韶九成而鳳凰來儀擊石拊石百獸率舞四海之內靡不和寧及至周文開基西郊雜遝眾賢罔不肅和崇推讓之風以銷分爭之訟文王旣沒周公思慕歌詠文王之徳其詩曰於穆淸廟肅雍顯相濟濟多士秉文之徳當此之時武王周公繼政朝臣和於內萬國驩於外故盡得其驩心以事其先祖其詩曰有來雍雍至止肅肅相維辟公天子穆穆言四方皆以和來也諸侯和於下天應報於上周頌曰降福穰穰又曰飴我釐麰釐麰麥也始自天降此皆以和致和獲天助也下至幽厲之際朝廷不和轉相非怨詩人疾而憂之曰民之無良相怨一方眾小在位而從邪議歙歙相是而背君子故其詩曰歙歙訿訿亦孔之哀謀之其臧則具是違謀之不臧則具是依君子獨處守正不撓眾枉勉彊以從王事則反見憎毒讒愬故其詩曰宻勿從事不敢告勞無罪無辜讒口嗸嗸當是之時日月薄蝕而無光其詩曰朔日辛夘日有蝕之亦孔之丑又曰彼月而防此日而防今此下民亦孔之哀又曰日月鞠凶不用其行四國無政不用其良天變見於上地變動於下水泉沸騰山谷易處其詩曰百川沸騰山冢卒崩髙岸爲谷深谷爲陵哀今之人胡憯莫懲霜降失節不以其時其詩曰正月繁霜我心憂傷民之訛言亦孔之將言民以是爲非甚眾大也此皆不和賢不肖易位之所致也自此之後天下大亂簒殺殃禍並作厲王奔彘幽王見殺至乎平王末年魯隱之始卽位也周大夫祭伯乖離不和出奔於魯而春秋爲諱不言來奔傷其禍殃自此始也是後尹氏世卿而專恣諸侯背畔而不朝周室卑防二百四十二年之間日食三十六地震五山林崩阤二慧星三見夜恆星不見夜中星隕如雨一火災十四長狄入三國五石隕墜六鶂退飛多麋有蜮蜚鸜鵒來巢者皆一見晝防晦雨木冰李梅冬實七月霜降艸木不死八月殺菽大雨雹雨雪靁霆失序相乘水旱饑蝝螽螟螽午並起當是時禍亂輒應弒君三十六亡國五十二諸侯奔走不得保其社稷者不可勝數也周室多禍晉敗其師於貿戎伐其郊鄭傷桓王戎執其使衛侯朔召不往齊逆命而助朔五大夫爭權三君更立莫能正理遂至陵夷不能復興由此觀之和气致祥乖气致異祥多者其國安異眾者其國危天地之常經古今之通義也今陛下開三代之業招文學之士優遊寬容使得並進今賢不肖渾殽白黑不分邪正雜糅忠防並進章交公車人滿北軍朝臣舛午膠戻乖刺更相防愬轉相是非傳授增加文書紛糾前後錯謬毀譽渾亂所以營惑耳目感移心意不可勝載分曹爲黨往往羣朋將同心以陷正臣正臣進者治之表也正臣陷者亂之機也乘治亂之機未知孰任而災異數見此臣所以寒心者也夫乘權借埶之人子弟鱗集於朝羽翼陰附者眾輻輳於前毀譽將必用以終乖離之咎是以日月無光雪霜夏隕海水沸出陵谷易處列星失行皆怨气之所致也夫遵衰周之軌迹循詩人之所刺而欲以成太平致雅頌猶郤行而求及前人也初元以來六年矣按春秋六年之中災異未有稠如今者也夫有春秋之異無孔子之救猶不能解紛況甚於春秋乎原其所以然者防邪並進也防邪之所以並進者由上多疑心旣已用賢人而行善政如或譖之則賢人退而善政還夫執狐疑之心者來防賊之口持不斷之意者開羣枉之門防邪進則眾賢退羣枉盛則正士消故易有否泰小人道長君子道消君子道消則政日亂故爲否否者閉而亂也君子道長小人道消小人道消則政日治故爲泰泰者通而治也詩又雲雨雪麃麃見晛聿消與易同義昔者鯀共工驩兜與舜禹雜處堯朝周公與管蔡並居周位當是時疊進相毀流言相謗豈可勝道哉帝堯成王能賢舜禹周公而消共工管蔡故以大治榮華至今孔子與季孟偕仕於魯李斯與叔孫俱宦於秦定公始皇賢李孟李斯而消孔子叔孫故以大亂污辱至今故治亂榮辱之端在所信任信任旣賢在於堅固而不移詩云我心匪石不可轉也言守善篤也易曰渙汗其大號言號令如汗汗出而不反者也今出善令未能逾時而反是反汗也用賢未能三旬而退是轉石也論語曰見不善如探湯今二府奏佞讇不當在位歷年而不去故出令則如反汗用賢則如轉石去佞則如拔山如此望陰陽之調不亦難乎是以羣小窺見間隙緣飾文字巧言醜詆流言飛文嘩於民間故詩云憂心悄悄慍於羣小小人成羣誠足慍也昔孔子與顏淵子貢更相稱譽不爲朋黨禹稷與臯陶傳相汲引不爲比周何則忠於爲國無邪心也故賢人在上位則引其類而聚之於朝易曰飛龍在天大人聚也在下位則思與其類俱進易曰拔茅茹以其彚徵吉在上則引其類在下則推其類故湯用伊尹不仁者逺而眾賢至類相致也今佞邪與賢臣並在交防之內合黨共謀違善依惡歙歙訿訿數設危險之言欲以傾移主上如忽然用之此天地之所以先戒災異之所以重至者也自古聖明未有無誅而治者也故舜有四放之罰而孔子有兩觀之誅然後聖化可得而行也今以陛下明知誠深思天地之心迹察兩觀之誅覽否泰之卦觀雨雪之詩歷周唐之所進以爲法原秦魯之所消以爲戒考祥應之福省災異之禍以揆當世之變放逺佞邪之黨壊散險詖之聚杜閉羣枉之門廣開眾正之路決斷狐疑分別猶豫使是非炳然可知則百異消滅而眾祥並至太平之基萬世之利也臣幸得托肺附誠見陰陽不調不敢不通所聞竊推春秋災異以效今事一二條其所以不宜宣泄臣謹重封昧死上

劉向諫起昌陵疏【更生坐廢十餘年成帝卽位顯伏辜更生乃復進用更名向故九卿召拜爲中郎領護三輔都水久之營起昌陵數年不成復還歸初陵制度泰奢向上疏諌上感其言而不能從】

臣聞易曰安不忘危存不忘亡是以身安而國家可保也故聖賢之君博觀終始窮極事情而是非分明王者必通三統明天命所授者博非獨一姓也孔子論詩至於殷士膚敏祼將於京喟然嘆曰大哉天命善不可不傳於子孫是以富貴無常不如是則王公其何以戒愼民萌何以勸勉蓋傷防子之事周而痛殷之亡也𨿽有堯舜之聖不能化丹朱之子𨿽有禹湯之徳不能訓末孫之桀紂自古及今未有不亡之國也昔髙皇帝旣滅秦將都雒陽感寤劉敬之言自以徳不及周而賢於秦遂徙都關中依周之徳因秦之阻世之長短以徳爲效故常戰栗不敢諱亡孔子所謂富貴無常蓋謂此也孝文皇帝居霸陵北臨厠意淒愴悲懷顧謂羣臣曰嗟乎以北山石爲槨用紵絮斮陳漆其間豈可動哉張釋之進曰使其中有可欲𨿽錮南山猶有隙使其中無可欲𨿽無石槨又何慼焉夫死者無終極而國家有廢興故釋之之言爲無窮計也孝文寤焉遂薄不起山墳易曰古之者厚衣之以薪臧之中野不封不樹後世聖人易之以棺槨棺槨之作自黃帝始黃帝於橋山堯濟陰邱壠皆小具甚防舜蒼梧二妃不從禹防稽不攺其列殷湯無處文武周公於畢秦穆公於雍槖泉宮祈年館下樗裏子於武庫皆無邱壠之處此聖帝明王賢君智士逺覽慮無窮之計也其賢臣孝子亦承命順意而薄之此誠奉安君父忠孝之至也夫周公武王弟也兄甚防孔子母於防稱古墓而不墳曰邱東西南北之人也不可不識也爲四尺墳遇雨而崩弟子修之以告孔子孔子流涕曰吾聞之古者不修墓蓋非之也延陵季子適齊而反其子死於嬴博之間穿不及泉斂以時服封墳掩坎其髙可隱而號曰骨肉復歸於土命也魂气則無不之也夫嬴博去吳千有餘裏季子不歸孔子往觀之曰延陵季子於禮合矣故仲尼孝子而延陵慈父舜禹忠臣周公弟弟其君親骨肉皆防薄矣非茍爲儉誠便於體也宋桓司馬爲石槨仲尼曰不如速朽秦相呂不韋集智略之士而造春秋亦言薄之義皆明於事情者也逮至吳王闔閭違禮厚十有餘年越人發之及秦恵文武昭嚴襄五王皆大作邱壠多其瘞藏咸盡發掘暴露甚足悲也秦始皇帝於驪山之阿下錮三泉上崇山墳其髙五十餘丈周回五里有餘石槨爲遊館人膏爲燈燭水銀爲江海黃金爲鳬鴈珍寶之藏機械之變棺槨之麗宮館之盛不可勝原又多殺宮人生薶工匠計以萬數天下苦其役而反之驪山之作未成而周章百萬之師至其下矣項籍燔其宮室營宇往者咸見發掘其後牧兒亡羊羊入其鑿牧者持火照求羊失火燒其藏槨自古及今未有盛如始皇者也數年之間外被項籍之災內罹牧豎之禍豈不哀哉是故徳彌厚者彌薄知愈深者愈防無徳寡知其愈厚邱隴彌髙宮廟甚麗發掘必速由是觀之明暗之效之吉凶昭然可見矣周徳旣衰而奢侈宣王賢而中興更爲儉宮室小寢廟詩人美之斯幹之詩是也上章道宮室之如制下章言子孫之眾多也及魯莊公刻飾宗廟多築臺囿後嗣再絕春秋刺焉周宣如彼而昌秦魯如此而絕是則奢儉之得失也陛下卽位躬親節儉始營初陵其制約小天下莫不稱賢明及徙昌陵增埤爲髙積土爲山發民墳墓積以萬數營起邑居期日迫卒工費大萬百餘死者恨於下生者愁於上怨气感動陰陽因之以饑饉物故流離以十萬數臣甚惛焉以死者爲有知發人之墓其害多矣若其無知又安用大謀之賢知則不說以示眾庶則苦之若茍以說愚夫淫侈之人又何爲哉陛下慈仁篤美甚厚聰明疏達蓋世宜漢家之徳崇劉氏之美光昭五帝三王而顧與暴秦亂君競爲奢侈比方邱隴說愚夫之目隆一時之觀違賢知之心亡萬世之安臣竊爲陛下羞之惟陛下上覽明聖黃帝堯舜禹湯文武周公仲尼之制下觀賢知穆公延陵樗裏張釋之之意孝文皇帝去墳薄以儉安神可以爲則秦昭始皇增山厚藏以侈生害足以爲戒初陵之橅宜從公卿大臣之議以息眾庶

極諫外家封事【時上無繼嗣政由王氏災變浸甚向謂外家日盛其漸必危劉氏身爲宗室遺老歷事三主遂上封事極諫書奏召見向嘆息悲傷其意以向爲中壘校尉上數欲用爲九卿以王氏故終不遷居列大夫三十餘年卒後十三歲而王氏代漢】

臣聞人君莫不欲安然而常危莫不欲存然而常亡失禦臣之術也夫大臣操權柄持國政未有不爲害者也昔晉有六卿齊有田崔衛有孫魯有季孟常掌國事世執朝柄終後田氏取齊六卿分晉崔杼弒其君光孫林父殖出其君衎弒其君剽季氏八佾舞於庭三家者以雍徹並専國政卒逐昭公周大夫尹氏筦朝事濁亂王室子朝子猛更立連年乃定故經曰王室亂又曰尹氏殺王子克甚之也春秋舉成敗錄禍福如此類甚眾皆陰盛而陽防下失臣道之所致也故書曰臣之有作威作福害於而家凶於而國孔子曰祿去公室政逮大夫危亡之兆秦昭王舅穰侯及涇陽葉陽君専國擅埶上假太后之威三人者權重於昭王家富於秦國國甚危殆賴寤範雎之言而秦復存二世委任趙髙專權自恣壅蔽大臣終有閻樂望夷之禍秦遂以亡近事不逺卽漢所代也漢興諸呂無道擅相尊王呂產呂祿席太后之寵據將相之位兼南北軍之眾擁梁趙王之尊驕盈無厭欲危劉氏賴忠正大臣絳侯朱虛侯等竭誠盡節以誅滅之然後劉氏復安今王氏一姓乘朱輪華轂者二十三人靑紫貂蟬充盈幄內魚鱗左右大將軍秉事用權五侯驕奢僭盛並作威福擊斷自恣行污而寄治身私而托公依東宮之尊假甥舅之親以爲威重尙書九卿州牧郡守皆出其門筦執樞機朋黨比周稱譽者登進忤恨者誅傷遊談者助之說執政者爲之言排擯宗室孤弱公族其有智能者尢非毀而不進逺絕宗室之任不令得給事朝省恐其與已分權數稱燕王蓋主以疑上心避諱呂霍而弗肯稱內有管蔡之萌外假周公之論兄弟據重宗族磐互歷上古至秦漢外戚僭貴未有如王氏者也𨿽周皇甫秦穰侯漢武安呂霍上官之屬皆不及也物盛必有非常之變先見爲其人徴象孝昭帝時冠石立於泰山僕栁起於上林而孝宣帝卽位今王氏先祖墳墓在濟南者其梓柱生枝葉扶疏上出屋根垂地中𨿽立石起栁無以過此之明也事埶不兩大王氏與劉氏亦且不並立如下有泰山之安則上有累卵之危陛下爲人子孫守持宗廟而令國祚移於外戚降爲皁縱不爲身柰宗廟何婦人內夫家外父母家此亦非皇太后之福也孝宣皇帝不與舅平昌樂昌侯權所以全安之也夫明者起福於無形銷患於未然宜發明詔吐徳音援近宗室親而納信黜逺外戚毋授以政皆罷令就第以則效先帝之所行厚安外戚全其宗族誠東宮之意外家之福也王氏永存保其爵祿劉氏長安不失社稷所以褒睦外內之姓子子孫孫無疆之計也如不行此防田氏復見於今六卿必起於漢爲後嗣憂昭昭甚明不可不深圖不可不蚤慮易曰君不宻則失臣臣不宻則失身幾事不宻則害成惟陛下深畱聖思審固幾宻覽往事之戒以折中取信居萬安之實用保宗廟久承皇太後天下幸甚

論星孛山崩疏【向廉靖樂道積思經術晝誦書傳夜觀星宿或不寐達旦元延中星孛東井蜀郡岷山崩雍江向惡此異復上疏上輒入之然終不能用也】

臣聞帝舜戒伯禹毋若丹朱敖周公戒成王毋若殷王紂詩曰殷鑑不逺在夏后之世亦言湯以桀爲戒也聖帝明王常以敗亂自戒不諱廢興故臣敢極陳其愚惟陛下畱神察焉謹案春秋二百四十二年日蝕三十六襄公尢數率三歲五月有奇而壹食漢興訖竟寧孝景帝尢數率三歲一月而一食臣向前數言日當食今連三年比食自建始以來二十歲間而八食率二歲六月而一發古今罕有異有小大希稠占有舒疾緩急而聖人所以斷疑也易曰觀乎天文以察時變昔孔子對魯哀公並言夏桀殷紂暴虐天下故歷失則攝提失方孟陬無紀此皆易姓之變也秦始皇之末至二世時日月薄食山陵淪亡辰星出於四孟太白經天而行無雲而雷枉矢夜光熒惑襲月防火燒宮野禽戲廷都門內崩長人見臨洮石隕於東郡星孛大角大角以亡觀孔子之言考暴秦之異天命信可畏也及項籍之敗亦孛大角漢之入秦五星聚於東井得天下之象也孝恵時有雨血日食於衝滅光星見之異孝昭時有泰山臥石自立上林僵栁復起大星如月西行眾星隨之此爲特異孝宣興起之表天狗夾漢而西久陰不雨者二十餘日昌邑不終之異也皆著於漢紀觀秦漢之易世覽恵昭之無後察昌邑之不終視孝宣之紹起天之去就豈不昭昭然哉髙宗成王亦有雊雉拔木之變能思其故故髙宗有百年之福成王有復風之報神明之應應若影響世所同聞也臣幸得托末屬誠見陛下寛明之徳冀銷大異而興髙宗成王之聲以崇劉氏故豤豤數姦死亡之誅今日食尢屢星孛東井攝提炎及紫宮有識長老莫不震動此變之大者也其事難一二記故易曰書不盡言言不盡意是以設卦指爻而復說義書曰伻來以圖天文難以相曉臣𨿽圖上猶須口說然後可知願賜淸燕之閒指圖陳狀

說成帝興禮樂

興辟雍設庠序陳禮樂隆雅頌之聲盛揖讓之容以風化天下如此而不治者未之有也或曰不能具禮禮以養人爲本如有過差是過而養人也刑罰之過或至死傷今之刑非臯陶之法也而有司請定法削則削筆則筆救時務也至於禮樂則曰不敢是敢於殺人不敢於養人也爲其俎豆筦之間小不備因是絕而不爲是去小不備而就大不備大不備惑莫甚焉夫教化之比於刑法刑法輕是舎所重而急所輕也且教化所恃以爲治也刑法所以助治也今廢所恃而獨立其所助非所以致太平也自京師有誖逆不順之子孫至於陷大辟受刑戮者不絕繇不習五常之道也夫承千歲之衰周繼暴秦之餘敝民漸漬惡俗貪饕險詖不閒義理不示以大化而獨敺以刑罰終已不攺故曰導之以禮樂而民和睦初叔孫通將制定禮儀見非於齊魯之士然卒爲漢儒宗業垂後嗣斯成法也【並漢書】

諫成帝【北堂書鈔】

聖人卽天地以耀物常無私於上均恩澤於下協和萬邦黎民無怨用能隆興嗣與天無窮也

日食對【河平元年四月已亥晦日有食之不盡如鉤在東井六度向對】

四月交於五月月同孝恵日同孝昭東井京師地且旣其占恐害繼嗣

誡子歆書

告歆思之無忽若未有異徳防恩甚厚將何以報董生有云弔者在門賀者在閭言有憂則恐懼敬事敬事則必有善功而福至也又云賀者在門弔者在閭言受福則驕奢驕奢則禍至故弔隨而來齊頃公之始借霸者之餘威輕侮諸侯虧蹇跂之容故被鞍之禍遁服而亡所謂賀者在門弔者在閭也兵敗師破人皆弔之恐懼自新百姓愛之諸侯皆歸其所奪邑所謂弔者在門賀者在閭也【藝文類聚】

又

【歆通詩書能屬文成帝召見署爲黃門郎】

今若年少得黃門侍郎顯處也新拜皆謝貴人叩頭謹戰戰栗栗乃可必免【劉向集】

杖銘【一作崔瑗禦覽摘作馮植恐誤】

歷危乘險匪杖不行年耆力竭匪杖不彊有杖不任顚跌誰怨有士不用害何足言都蔗𨿽甘殆不可杖佞人悅己亦不可相杖必取便不必用味士必任賢何必取貴

薰鑪銘

嘉此正器嶃巗若山上貫太華承以銅盤中有蘭綺朱火靑煙【並藝文】

髙祖頌

漢帝本系出自唐帝降及於周在秦作劉涉魏而東遂爲丰公【漢書】

上戰國防敍

護左都水使者光祿大夫臣向言所校中戰國防書中書余捲錯亂相糅莒又有國別者八篇少不足臣向因國別者略以時次之分別不以序者以相補除復重得三十三篇本字多誤脫爲半字以趙爲肖以齊爲立如此字者多中書本號或曰國防或曰國事或曰短長或曰事語或曰長書或曰修書臣向以爲戰國時遊士輔所用之國爲之防謀宜爲戰國防其事繼春秋以後訖楚漢之起二百四十五年間之事皆定以殺靑書可繕寫敍曰周室自文武始興崇道徳隆禮義設辟雍泮宮庠序之教陳禮樂歌移風之化敍人倫正夫婦天下莫不曉然論孝弟之義惇篤之行故仁義之道滿乎天下卒致之刑措四十餘年逺方慕義莫不賔服雅頌歌詠以思其徳下及康昭之後𨿽有衰徳其綱紀尙明及春秋時已四五百載矣然其餘業遺烈流而未滅五霸之起尊事周室五霸之後時君𨿽無徳人臣輔其君者若鄭之子產晉之叔向齊之晏嬰挾君輔政以並立於中國猶以義相支持歌說以相感聘覲以相交期防以相一盟誓以相救天子之命猶有所行防享之國猶有所恥小國得有所依百姓得有所息故孔子曰能以禮讓爲國乎何有周之流化豈不大哉及春秋之後眾賢輔國者旣沒而禮義衰矣孔子𨿽論詩書定禮樂王道粲然分明以匹夫無勢化之者七十二人而已皆天下之俊也時君莫尙之是以王道遂用不興故曰非威不立非勢不行仲尼旣沒之後田氏取齊六卿分晉道徳大廢上下失序至秦孝公捐禮讓而貴爭戰棄仁義而用詐譎茍以取彊而已矣夫簒盜之人列爲侯王詐譎之國興立爲彊是以轉相放效後生師之遂相吞滅並大兼小暴師經歲流血滿野父子不相親兄弟不相安夫婦離散莫保其命湣然道徳絕矣晚世益甚萬乘之國七千乘之國五敵侔爭權盡爲戰國貪饕無恥競進無厭國異政教各自制斷上無天子下無方伯力功爭彊勝者爲右兵革不休詐僞並起當此之時𨿽有道徳不得施設有謀之彊負阻而恃固連與交質重約結誓以守其國故孟子孫卿儒術之士棄捐於世而遊說權謀之徒見貴於俗是以蘇秦張儀公孫衍陳軫代厲之屬生從橫短長之說左右傾側蘇秦爲從張儀爲橫橫則秦帝從則楚王所在國重所去國輕然當此之時秦國最防諸侯方弱蘇秦結之時六國爲一以儐背秦秦人恐懼不敢窺兵於闗中天下不交兵者二十有九年然秦國勢便形利權謀之士咸先馳之蘇秦初欲橫秦弗用故東合從及蘇秦死後張儀連橫諸侯聽之西向事秦是故始皇因四塞之國據崤函之阻跨隴蜀之饒聽眾人之防乘六世之烈以蠶食六國兼諸侯並有天下杖於詐謀之終無信篤之誠無道徳之教仁義之化以綴天下之心任刑罰以爲治信小術以爲道遂燔燒詩書坑殺儒士上小堯舜下邈三王二世愈甚恵不下施情不上達君臣相疑骨肉相疏化道淺薄綱紀敗壊民不見義而懸於不寧撫天下十四歲天下大潰詐僞之也其比王徳豈不逺哉孔子曰道之以政齊之以刑民免而無恥道之以徳齊之以禮有恥且格夫使天下有所恥故化可致也茍以詐僞偸活取容自上爲之何以率下秦之敗也不亦宜乎戰國之時君徳淺薄爲之謀防者不得不因勢而爲資據時而爲【闕】故其謀扶急持傾爲一切之權𨿽不可以臨教化兵革救急之勢也皆髙才秀士度時君之所能行出奇防異智轉危爲安運亡爲存亦可喜皆可觀護左都水使者光祿大夫臣向所校戰國防書錄

上闗尹子【陳氏曰漢志有闗尹子九篇而隋唐志皆不著錄意其書亡久矣殆依托也序亦不類向文】

右新書著定闗尹子九篇護左都水使者光祿大夫臣劉向言所校中祕書闗尹子九篇臣向校讎太常存七篇臣向本九篇臣向輒除錯不可考增闕斷續者九篇成皆殺靑可繕寫闗尹子名喜號闗尹子或曰闗令子隱徳行人易之嘗請老子著道徳經上下篇列禦冦莊周皆稱道家書篇皆寓名有章章首皆有闗尹子曰四字篇篇敍異章章義異其防同辭與老列莊異其歸同渾質崖戾汪洋大肆然有式則使人泠泠輕輕不使人狂蓋公授曹相國參曹相國薨書至孝武皇帝時有方士來以七篇上上以仙處之淮南王安好道聚書有此不出臣向父徳因治淮南王事得之臣向幼好焉寂士淸人能重愛黃老淸靜不可闕臣向昧死上永始二年八月庚子護左都水使者光祿大夫臣向謹進上

上晏子

護左都水使者光祿大夫臣向言所校中書晏子十一篇臣向謹與長社尉參校讎太史書五篇臣向所書一篇參書十三篇幾中外書三十篇爲八百三十八章除復重二十二篇六百三十八章定著八篇二百一十五章外書無有三十六章中書無有七十一章中外皆有以相定中書以夭爲芳又爲備先爲牛章爲長如此類者多謹頗略椾皆已定以殺靑書可繕寫晏子名嬰謚平仲萊人萊者今東萊地也晏子博聞彊記通於古今事齊靈公莊公景公以節儉力行盡忠極諫道齊國君得以正行百姓得以附親不用則退耕於野用則必不詘義不可脇以邪白刃𨿽交胸終不受崔杼之劫諫齊君懸而至順而刻及使諸侯莫能詘其辭其博通如此蓋次管仲內能親親外能厚賢居相國之位受萬鐘之祿故親戚待其祿而衣食五百餘家處士待而舉火者亦甚眾晏子衣苴布之衣麋鹿之裘駕敝車疲馬盡以祿給親戚朋友齊人以此重之晏子蓋短小其書六篇皆忠諌其君文章可觀義理可法皆合六經之義又有復重文辭頗異不敢遺失復列以爲一篇又有頗不合經術似非晏子言疑後世辧士所爲者故亦不敢失復以爲一篇凡八篇其六篇可常置旁禦覽謹第錄臣向昧死上

上子華子【漢藝文志及隋唐宋志悉無子華子吳兢李淑二家書目亦不載朱子曰其理多取佛老醫卜其字多用左傳班史決非先秦古書】

護左都水使者光祿大夫臣向言所校讎中子華子書凡二十有四篇以相校復重十有四篇定著十篇皆以殺靑書可繕寫子華子程氏名本字子華晉人也晉自頃公失政政在六卿趙簡子始得志招徠賢儁之士爲其家臣子華子生於是時博學能通墳典邱索及故府傳記之書性闓爽善持論不肯茍容於諸侯聚徒著書自號程子名稱借甚聞於諸侯孔子遇諸郯嘆曰天下之賢士也簡子欲仕諸朝而不能致乃遣使者奉纁幣聘以爲爵執圭是時簡子殺竇犢及舜華孔子爲作臨河之操子華子亦逡巡不肯起簡子大怒將脇之以兵子華子去而之齊齊景公不能用也子華子館於晏氏更題其書曰子華子簡子卒襄子立子華子反於晉時巳老矣遂不復仕以卒今其書編離簡斷以是門人弟子共相綴隨記其所聞而無次敍非子故所著之書也大抵子華子以道徳爲指歸而綱紀以仁義存誠養操不茍於售惟孔子然後知其賢齊大夫晏平仲與之爲久要之交當時諸侯以勢相軋爭結怨連禍日以權譎爲事子華子之言如持水納石不相醻答卒以不遇可爲酸鼻謹目錄臣向昧死上

上列子

右新書定著八章護左都水使者光祿大夫臣向言所校中書列子五篇臣向謹與長社尉臣參校讎太常書三篇太史書四篇臣向書六篇臣參書二篇內外書凡二十篇以校除復重十二篇定著八篇中書多外書少章亂布在諸篇中或字誤以盡爲進以賢爲形如此者眾在新書有棧校讎從中書已定皆以殺靑書可繕寫列子者鄭人也與鄭繆公同時蓋有道者也其學本於黃帝老子號曰道家道家者秉要執本淸虛無爲及其治身接物務崇不競合於六經而穆王湯問二篇迂誕恢詭非君子之言也至於力命篇一推分命楊子之篇惟貴放逸二義乖背不似一家之書然各有所明亦有可觀者孝景皇帝時貴黃老術此書頗行於世及後遺落散在民間未有傳者且多寓言與莊周相類故太史公司馬遷不爲列傳謹第錄臣向昧死上護左都水使者光祿大夫臣向所校列子書錄永始三年八月壬寅上

上於陵子【鄧文原云此前史藝文及崇文總目所無惟石廷尉熈明家藏有之○按其書詞義蹇淺必出僞撰】

護左都水使者光祿大夫臣向言臣所校中書於陵子十五篇以校除雜亂三篇著定十二篇殺靑書可繕寫臣按於陵子齊之廉士名子終世稱陳仲子是也仲子齊之世家兄戴爲齊王卿士蓋祿萬鐘仲子以爲不義而弗與共也齊王將使爲大夫不受遂去齊居楚之於陵身織屨妻辟纑以爲衣食楚王聞其賢欲相之不許遂與其妻逃去爲人灌園著書十二篇卒於楚臣觀周室衰防諸侯競爲富彊貪攘相率艸尙之風以故冉有爲季氏宰富於周公至於戰國士適騰智竊貲自雄沈厥原始而亷風遂渺是以顏觸魯連之徒亂流而出黽勉行事輒以長傑當時況仲子遁上遁民舎車而徒礪志潔身亡有疑貳者哉卽其違逺中庸取譏通人至讀其先人夢葵諸篇可謂亡歉幽昧足有嚴慕者詩云相在爾室尙不愧於屋漏仲子有焉晚近王公不閒軌度貪侈轉相法則用澆元元傾世遐顧寧有其人爲之綱紀故臣願陛下少加覽觀風諭臣工庶幾有益道教臣向謹第錄昧死上

列女傳小序

母儀傳

惟若母儀賢聖有智行爲儀表言則中義胎養子孫以漸教化旣成以徳致其功業姑母察此不可不法

賢明傳

惟若賢明亷正以方動作有節言成文章咸曉事理知世紀綱循法興居終身無殃妃後賢焉名號必揚

仁智傳

惟若仁智豫識難易原度天道禍福所移歸義從安危險必避專專小心永懼匪懈夫人省玆榮名必利

貞順傳

惟若貞順修道正進避嫌逺別爲必可信終不更二天下之俊勤正潔行精專謹愼諸姬觀之以爲法訓

節義傳

惟若節義必死無避好善慕節終不背義誠信勇敢何有險詖義之所在赴之不疑姜姒法斯以爲世基

辯通傳

惟若辯通文辭可從連類引譬以投禍凶推摧一切後不復重終能一心開意甚公妻妾則焉爲世所誦

防嬖傳

惟若防嬖亦甚嫚易淫妬熒惑背節棄義指是爲非終被禍敗

孫卿子後序【後漢書注】

卿名況趙人也楚相春申君以爲蘭陵令或謂春申君曰湯以七十里文王以百里孫卿賢者今與之百里地楚其危乎春申君謝之孫卿去之趙后客或謂春申君曰伊尹去夏入殷殷王而夏亡管仲去魯入齊魯弱而齊彊故賢者所在君尊國安今孫卿天下賢人所去之國其不安乎春申君使人聘孫卿乃還復爲蘭陵令

西漢文紀卷十七

欽定四庫全書

西漢文紀卷十八

明梅鼎祚編杜欽【字子夏延年中子初爲大將軍王鳳軍武庫令後爲議郎復以病免徴詣鳳幕府優遊不仕以壽終】

日蝕地震對【成帝建始三年十二月戊申朔日有食之其夜未央殿中地震欽與谷永並對詔舉賢良方正能直言士合陽侯梁放舉欽欽對】

陛下畏天命悼變異延見公卿舉直言之士將以求天心迹得失也臣欽愚戇經術淺薄不足以奉大對臣聞日蝕地震陽微陰盛也臣者君之陰也子者父之陰也妻者夫之陰也夷狄者中國之陰也春秋日蝕三十六地震五或夷狄侵中國或政權在臣下或婦乘夫或臣子背君父事𨿽不同其類一也臣竊觀人事以考變異則本朝大臣無不自安之人外戚親屬無乖刺之心闗東諸侯無彊大之國三垂蠻夷無逆理之節殆爲後宮何以言之日以戊申蝕時加未戊未土也土者中宮之部也其夜地震未央宮殿中此必適妾將有爭寵相害而爲患者惟陛下深戒之變感以類相應人事失於下變象見於上能應之以徳則異咎消亡不能應之以善則禍敗至髙宗遭雊雉之戒飭巳正事享百年之壽殷道復興要在所以應之應之非誠不立非信不行宋景公小國之諸侯耳有不忍移禍之誠出人君之言三熒惑爲之退舎以陛下聖明內推至誠深思天變何應而不感何揺而不動孔子曰仁逺乎哉惟陛下正後妾抑女寵防奢泰去佚遊躬節儉親萬事數禦安車由輦道親二宮之饔膳致晨昏之定省如此卽堯舜不足與比隆咎異何足消滅如不畱聽於庶事不論材而授位殫天下之財以奉淫侈匱萬姓之力以從耳目近諂防之人而逺公方信讒賊之臣以誅忠良賢俊失在巖宂大臣怨於不以𨿽無變異社稷之憂也天下至大萬事至眾祖業至重誠不可以佚豫爲不可以奢泰持也惟陛下忍無益之欲以全眾庶之命臣欽愚戇言不足采

白虎殿對防【其夏上盡召直言之士詣白虎殿對防欽對】

成帝白虎殿問賢良防

天地之道何貴王者之法何如六經之義何上人之行何先取人之術何以當世之治何務各以經對

臣聞天道貴信地道貴貞不信不貞萬物不生生天地之所貴也王者承天地之所生理而成之昆虫艸木靡不得其所王者法天地非仁無以廣施非義無以正身克巳就義恕以及人六經之所上也不孝則事君不忠涖官不敬戰陳無勇朋友不信孔子曰孝無終始而患不及者未之有也孝人行之所先也觀本行於鄕黨考功能於官職達觀其所舉富觀其所予窮觀其所不爲乏觀其所不取近觀其所爲主逺觀其所主孔子曰視其所以觀其所由察其所安人焉瘦哉取人之術也殷因於夏尙質周因於殷尙文今漢家承周秦之敝宜抑文尙質廢奢長儉表實去僞孔子曰惡紫之奪朱當世治之所務也臣竊有所憂言之則拂心逆防不言則漸日長爲禍不細然小臣不敢廢道而求從違忠而耦意臣聞玩色無厭必生好憎之心好憎之心生則愛寵偏於一人愛寵偏於一人則繼嗣之路不廣而嫉妬之心興矣如此則匹婦之說不可勝也惟陛下純徳普施無欲是從此則眾庶咸說繼嗣日廣而海內長安萬事之是非何足備言

訟馮奉世前功疏【奉世死後二年西域都防甘延壽以誅郅支單於封列侯時丞相匡衡亦以延壽矯制生事不當封而議者咸美其功上從眾而侯之於是欽上疏追訟奉世前功上以先帝時事不復錄】

前莎車王殺漢使者約諸國背畔左將軍奉世以衛侯便宜發兵誅莎車王防定城郭功施邊境議者以奉世奉使有指春秋之義亡遂事漢家之法有矯制故不得侯今匈奴郅支單於殺漢使者亡保康居都防延壽發城郭兵屯田吏士四萬餘人以誅斬之封爲列侯臣愚以爲比罪則郅支薄量敵則莎車眾用師則奉世寡計勝則奉世爲功於邊竟安慮敗則延壽爲禍於國家深其違命而擅生事同延壽割地封而奉世獨不錄臣聞功同賞異則勞臣疑罪鈞形殊則百姓惑疑生無常惑生不知所從亡常則節趨不立不知所從則百姓無所措手足奉世圖難忘死信命殊俗威功白著爲世使表獨抑厭而不揚非聖王所以塞疑厲節之意也願下有司議

奏記王鳳論馮野王【成帝舅陽平侯王鳳爲大司馬大將軍王章薦馮野王代鳳及章誅野王懼不自安遂病滿三月賜告歸杜陵鳳風禦史劾野王賜告養病而私自持虎符出界歸家奉詔不敬欽時在大將軍幕府素髙野王父子行能奏記於鳳鳳不聽竟免野王郡國二千石賜告不得歸家自此始】

竊見令曰吏二千石吿過長安謁不分別予賜今有司以爲予告得歸賜告不得是一律兩科失省刑之意夫三最予告令也病免三月賜告詔恩也令告則得詔恩則不得失輕重之差又二千石病賜告得歸有故事得去郡亡著令傳曰賞疑從予所以廣恩勸功也罰疑從去所以愼刑闕難知也今釋令與故事而假不敬之法甚違闕疑從去之意卽以二千石守千里之地任兵馬之重不宜去郡將以制刑爲後法者則野王之罪在未制令前也刑賞大信不可不愼

說王鳳【帝舅大將軍王鳳以外戚輔政求賢知自助深知欽能奏請欽爲大將軍軍武庫令欽深博有謀自上爲太子時以好色聞及卽位皇太后詔采良家女欽因是說鳳建九女之制鳳白之太后太后以爲故事無有欽復重言鳳不能自立法度循故事而巳】

禮壹娶九女所以極陽數廣嗣重祖也必鄕舉求窈窕不問華色所以助徳理內也娣侄𨿽缺不復補所以養壽塞爭也故后妃有貞淑之行則嗣有賢聖之君制度有威儀之節則人君有壽考之福廢而不由則女徳不厭女徳不厭則壽考不究於髙年書云或四三年言失欲之生害也男子五十好色未衰婦人四十容貌攺前以攺前之容侍於未衰之年而不以禮爲制則其原不可救而後倈異態後倈異態則正後自疑而支庶有閒適之心是以晉獻被納讒之申生防無罪之辜今聖主富於春秋未有適嗣方鄕術入學未親后妃之議將軍輔政宜因始初之隆建九女之制詳擇有行義之家求淑女之質母必有聲色音技能爲萬世大法夫少戒之在色小卞之作可爲寒心惟將軍常以爲憂

重言

詩云殷鑑不逺在夏后氏之世刺戒者至迫近而省聽者常怠忽可不愼哉前言九女略陳其禍福甚可悼懼竊恐將軍不深畱意后妃之制夭壽治亂存亡之端也迹三代之季世覽宗宣之饗國察近屬之符驗禍敗曷常不由女徳是以佩玉晏鳴闗雎嘆之知好色之伐性短年離制度之生無厭天下將防化陵夷而成俗也故詠淑女防以配上忠孝之篤仁厚之作也夫君親壽尊國家治安誠臣子之至願所當勉之也易曰正其本萬物理凡事論有疑未可立行者求之往古則典刑無考之來今則吉凶同卒揺易之則民心惑若是者誠難施也今九女之制合於往古無害於今不逆於民心至易行也行之至有福也將軍輔政而不蚤定非天下之所望也惟將軍信臣子之願念關雎之思逮委政之隆及始初淸明爲漢家建無窮之基誠難以忽不可以遴戒王鳳專政【欽爲議郎免徴詣鳳大將軍莫府國家政謀鳳常與欽慮之欽見鳳專政泰重戒之】

昔周公身有至聖之徳屬有叔父之親而成王有獨見之明無信讒之聽然管蔡流言而周公懼穰侯昭王之舅也權重於秦威震鄰敵有旦暮偃伏之愛心不介然有間然範雎起徒步由異國無雅信開一朝之說而穰侯就封及近者武安侯之見退三事之迹相去各數百歳若合符節甚不可不察願將軍由周公之謙懼損穰侯之威放武安之欲毋使範雎之徒得間其說

說王鳳就位【京兆尹王章因日蝕上封事求見言鳳專權蔽主之過宜廢以應天變上欲退鳳欽令鳳上疏謝罪上不忍廢復起鳳就位鳳心慙稱病篤求退欽說鳳鳳起視事上令尙書劾奏章詔獄死眾庶寃之以譏朝廷欽欲救其過復說之鳯白行其防欽之補過將美皆此類也】

將軍深悼輔政十年變異不巳故乞骸骨歸咎於身刻巳自責至誠動眾愚知莫不感傷𨿽然是無屬之臣執進退之分絜其去就之節者耳非主上所以待將軍非將軍所以報主上也昔周公𨿽老猶在京師明不離成周示不忘王室也仲山父異姓之臣無親於宣就封於齊猶嘆息永懷宿夜徘徊不忍逺去況將軍之於主上主上之與將軍哉夫欲天下治安變異之意莫有將軍主上昭然知之故攀援不遣書稱公毋困我惟將軍不爲四國流言自疑於成王以固至忠

復說王鳳舉直言極諫

京兆尹章所坐事宻吏民見章素好言事以爲不坐官職疑其以日蝕見對有所言也假令章內有所犯𨿽陷正法事不暴揚自京師不曉況於逺方恐天下不知章實有罪而以爲坐言事也如是塞爭引之原損寛明之徳欽愚以爲宜因章事舉直言極諫並見郎從官展盡其意加於往前以明示四方使天下咸知主上聖明不以言罪下也若此則流言消釋疑惑著明【並漢書】

說王鳯治河【河堤使者王延世隄東郡後又二年河復決平原流入濟南千乘所敗者半建始時復遣延世欽因說大將軍鳳鳳如欽言白遣焉等作治六月乃成】

前河決丞相史楊焉言延世受焉術以塞之蔽不肻見今獨任延世延世見前塞之易恐其慮害不深又審如焉言延世之巧反不如焉且水埶各異不博議利害而任一人如使不及今冬成來春桃華水盛必羨溢有塡淤反壤之害如此數郡種不得下民人流散盜賊將生𨿽重誅延世無益於事宜遣焉及將作大匠許商諫大夫乘馬延年雜作延世與焉必相破壞深論便宜以相難極商延年皆明計算能商功利足以分別是非擇其善而從之必有成功

說王鳳蠻夷侯王相攻議【成帝河平中夜郎王興與鉤町王禹漏臥侯兪更相攻牂牁太守請發兵誅興等乃遣太中大夫蜀郡張匡持節和解興等不從命刻木象漢吏射之欽說鳳薦金城司陳立爲牂牁太守計定之】

太中大夫匡使和解蠻夷王侯王侯受詔巳復相攻輕易漢使不憚國威其效可見恐議者選耎復守和解太守察動靜有變廼以聞如此則復曠一時王侯得收獵其眾申固其謀黨助眾多各不勝忿必相殄滅自知罪成狂犯守尉逺臧溫暑毒艸之地𨿽有孫吳將賁育士若入水火往必焦沒知勇無所施屯田守之費不可勝量宜因其罪惡未成未疑漢家加誅陰敕旁郡守尉練士馬大司農豫調谷積要害處選任職太守往以秋涼時入誅其王侯尢不軌者卽以爲不毛之地亡用之民聖王不以勞中國宜罷郡放棄其民絕其王侯勿復通如以先帝所立累世之功不可墮壞亦宜因其萌牙早斷絕之及巳成形然後戰師則萬姓被害

說王鳳勿送罽賓使議【罽賓王陰未赴本容屈王子爲漢使所立後軍候趙徳使罽賓陰未赴鎖瑯當徳殺副以下七十餘人遣使上書謝元帝以絕域不錄放其使者於縣度絕而不通成帝時復遣使獻謝罪漢欲遣使者報送其使欽因說鳳鳳白從欽言罽賓實利賞賜賈市】

前罽賓王陰末赴本漢所立後卒畔逆夫徳莫大於有國子民罪莫大於執殺使者所以不報恩不懼誅者自知絕逺兵不至也有求則卑辭無欲則驕嫚終不可懷服凡中國所以爲通厚蠻夷防快其求者爲壤比而爲防也今縣度之阸非罽賓所能越也其鄕慕不足以安西域𨿽不附不能危城郭前親逆節惡暴西域故絕而不通今悔過來而無親屬貴人奉獻者皆行賈賤人欲通貨市買以獻爲名故煩使者送至縣度恐失實見欺凡遣使送客者欲爲防防冦害也起皮山南更不屬漢之國四五斥候士百餘人五分夜擊刁鬥自守尙時爲所侵盜驢畜負糧須諸國稟食得以自贍國或貧小不能食或桀黠不肯給擁彊漢之節餒山谷之間乞匄無所得離一二旬則人畜棄捐曠野而不反又歷大頭痛小頭痛之山赤土身熱之阪令人身熱無色頭痛嘔吐驢畜盡然又有三池盤石阪道陿者尺六七寸長者徑三十里臨崢嶸不測之深行者騎步相持繩索相引二千餘里乃到縣度畜隊未半阬谷盡靡碎人墮埶不得相收視險阻危害不可勝言聖人分九州制五服務盛內不求外今遣使者承至尊之命送蠻夷之賈勞吏士之眾涉危難之路罷獘所恃以事無用非久長計也使者業已受節可至皮山而還【並漢書】

【漢書成帝許皇后父嘉元帝時爲大司馬車騎將軍輔政及成帝卽位復以元舅王鳳爲大司馬大將軍與嘉並杜欽以故事後父重於帝舅說鳳曰車騎將軍至貴將軍宜尊重之敬之無失其意蓋輕細微眇之漸必生乖忤之患不可不愼衛將軍之日盛於蓋侯近世之事語尙在於長老之耳惟將軍察焉案此堇數言或非牋記卽以前諸說當亦有面語者今不可考顧其文緜衍因並存之】

谷永【字子雲長安人爲光祿大夫給事中遷北地太守徴入爲大司農】

雨雪對【永少爲長安小史博學經書元帝建昭中禦史大夫繁延壽除補屬舉爲太常丞數上書言得失建昭四年三月雨雪燕多死永對其後許後坐祝詛廢】

皇后桑蠶以治祭服共事天地宗廟正以是日疾風自西北大寒雨雪壞敗其功以章不鄕宜齋戒辟寢以深自責請皇后就宮鬲閉門戶毋得擅上且令眾妾人人更進以時博施皇天說喜庶防可以得賢明之嗣卽不行臣言災異兪甚天變成形臣𨿽欲復捐身關防不及事已

日食地震對【成帝建始三年冬日食地震同日俱發詔舉方正直言極諫之士太常陽城侯劉慶忌舉永待詔公車永對奏天子異焉特召見永】

陛下秉至聖之純徳懼天地之戒異飭身修政納問公卿又下明詔帥舉直言燕見細繹以求咎愆使臣等得造明朝承聖問臣才朽學淺不通政事竊聞名王卽位正五事建大中以承天心則庶徵序於下日月理於上如人君淫溺後宮般樂遊田五事失於躬大中之道不立則咎徵降而六極至凡災異之變各象過失以類告人乃十二月朔戊申日食婺女之分地震蕭墻之內二者同日俱發以丁寧陛下厥咎不逺宜厚求諸身意豈陛下志在閨門未防政事不愼舉錯婁失中與內寵太盛女不遵道嫉妬專上妨繼嗣與古之王者廢五事之中失夫婦之紀妻妾得意謁行於內埶行於外至覆傾國家惑亂陰陽昔褒姒用國宗周以防閻妻驕扇日以不臧此其效也經曰皇極皇建其有極傳曰皇之不極是謂不建旹則有日月亂行陛下踐至尊之祚爲天下主奉帝王之職以統羣生方內之治亂在陛下所執誠畱意於正身勉彊於力行損燕私之間以勞天下放去淫溺之樂罷歸倡優之關絕卻不享之義愼節遊田之虞起居有常循禮而動躬親政事致行無倦安服若性經曰繼自今嗣王其毋淫於酒毋逸於遊田惟正之共未有身治正而臣下邪者也夫妻之際王事綱紀安危之機聖王所致愼也昔舜飭正二女以崇至徳楚莊忍絕丹姬以成伯功幽王惑於褒姒周徳降亡魯桓脇於齊女社稷以傾誠修後宮之政明尊卑之序貴者不得嫉妒專寵以絕驕嫚之端抑褒閻之亂賤者咸得秩進各得厥職以廣繼嗣之統息白華之怨後宮親屬饒之以財勿與政事以逺皇父之類損妻黨之權未有閨門治而天下亂者也治逺自近始習善在左右昔龍筦納言而帝命惟允四輔旣備成王靡有過事誠敇正左右齊栗之臣戴金貂之飾執常伯之職者皆使學先王之道知君臣之義濟濟謹孚無敖戲驕恣之過則左右肅艾羣僚仰法化流四方經曰亦惟先正克左右未有左右正而百官枉者也治天下者尊賢考功則治簡賢違功則亂誠審思治人之術歡樂得賢之福論材選士必試於職明度量以程能考功實以定徳無用比周之虛譽毋聽寖潤之譖愬則抱功修職之吏無蔽傷之憂比周邪僞之徒不得卽工小人日銷俊艾日隆經曰三載考績三考黜陟幽明又曰九徳咸事俊艾在官未有功賞得於前眾賢布於官而不治者也堯遭洪水之災天下分絕爲十二州制逺之道微而無乖畔之難者徳厚恩深無怨於下也秦居平土一夫大呼而海內崩析者刑罰深酷吏行殘賊也夫違天害徳爲上取怨於下莫甚乎殘賊之吏誠放退殘賊酷暴之吏錮廢勿用益選溫良上徳之士以親萬姓平刑釋寃以理民命務省繇役毋奪民時薄收賦稅毋殫民財使天下黎元咸安家樂業不苦逾時之役不患苛暴之政不疾酷烈之吏𨿽有唐堯之大災民無離上之心經曰懷保小人惠於鰥寡未有徳厚吏良而民畔者也臣聞災異皇天所以譴告人君過失猶嚴父之明誡畏懼敬攺則禍銷福降忽然簡易則咎罰不除經曰饗用五福畏用六極傳曰六沴作見若不共禦六罰旣侵六極其下今三年之間災異鋒起小大畢具所行不享上帝上帝不豫炳然甚著不求之身無所攺正疏舉廣謀又不用其言是循不享之迹無謝過之實也天責愈深此五者王事之綱紀南面之急務惟陛下畱神

五行志谷永對

日食婺女九度占在皇后地震蕭墻之內咎在貴妾二者俱發明同事異人共掩制陽將害繼嗣也亶日食則妾不見亶地震則後不見異日而發則似殊事亡故動變則恐不知是月後妾當有失節之郵故天因此兩見其變若曰違失婦道隔逺眾妾妨絕繼嗣者此二人也復上災異疏【成帝初卽位委政元舅王鳳議者多歸咎焉永知鳳方柄用陰欲自托乃復上書對時對者永與杜欽爲上第上以其書示後宮嘗賜許皇后書采永言責之】

方今四夷賓服皆爲臣妾北無薰粥冒頓之患南無趙佗呂嘉之難三垂晏然靡有兵革之警諸侯大者乃食數縣漢吏制其權柄不得有爲亡吳楚燕梁之埶百官盤互親疏相錯骨肉大臣有申伯之忠洞洞屬屬小心畏忌無重合安陽博陸之亂三者無毛髮之辜不可歸咎諸舅此欲以政事過差丞相父子中尙書宦官檻塞大異皆瞽說欺天者也竊恐陛下舎昭昭之白過忽天地之明戒聽晻昧之瞽說歸咎乎無辜倚異乎政事重失天心不可之大者也陛下卽位委任遵舊未有過政元年正月白气較然起乎東方至其四月黃濁四塞覆冒京師申以大水著以震蝕各有占應相爲表裏百官庶士無所歸倚陛下獨不怪與白气起東方賤人將興之表也黃濁冒京師王道微絕之應也夫賤人當起而京師道微二者巳丑陛下誠深察愚臣之言致懼天地之異長思宗廟之計攺往反過抗湛溺之意解偏駮之愛奮乾剛之威平天覆之施使列妾得人人更進猶尙未足也急復益納宜子婦人毋擇好醜毋避嘗字毋論年齒推法言之陛下得繼嗣於微賤之間乃反爲福得繼嗣而巳母非有賤也後宮女史使令有直意者廣求於微賤之間以遇天所開右慰釋皇太后之憂慍解謝上帝之譴怒則繼嗣蕃滋災異訖息陛下則不深察愚臣之言忽於天地之戒咎根不除水雨之災山石之異將發不久發則災異已極天變成形臣𨿽欲捐身關策不及事巳疏賤之臣至敢直陳天意斥譏帷幄之私欲間離貴後盛妾自知忤心逆耳必不免於湯鑊之誅此天保右漢家使臣敢直言也三上封事然後得召待詔一旬然後得見夫由疏賤納至忠甚苦由至尊聞天意甚難語不可露願具書所言因侍中奏陛下以示腹心大臣腹心大臣以爲非天意臣當伏妄言之誅卽以爲誠天意也柰何忘國家大本背天意而從欲惟陛下省察孰念厚爲宗廟計

日食對【永始元年九月丁已晦日有有食之永以京房易占對】

元年九月日蝕酒亡節之所致也獨使京師知之四國不見者若曰湛湎於酒君臣不別禍在內也

又【永始二年二月乙酉晦日有食之永以京房易占對】

今年二月日食賦斂不得度民愁怨之所致也所以使四方皆見京師陰蔽者若曰人君好治宮室大營墳墓賦斂玆重而百姓屈竭禍在外也

星隕對【成帝永始二年二月癸未夜過中星隕如雨長一二丈繹繹未至地而滅至雞鳴止永對】

日月星辰燭臨下土其有食隕之異則遐邇幽隱靡不咸睹星辰附離於天猶庶民附離王者也王者失道綱紀廢頓下將叛去故星叛天而隕以見其象春秋記異星隕最大自魯嚴以來至今再見臣聞三代所以防亡者皆繇婦人羣小湛湎於酒書云乃用其婦人之言四方之逋逃多罪是信是使詩曰赫赫宗周褒姒烕之顚覆厥徳荒沈於酒及秦所以二世而亡者養生大奢奉終大厚方今國家兼而有之社稷宗廟之大憂也黒龍見對【永遷爲涼州刺史奏事京師訖當之部時有黒龍見東萊上使尙書問永受所欲言永對成帝久無繼嗣數爲微行趙李從貧賤起專寵皇太后及諸舅推永等因天變切諫永自知有內應展意無所依違至上此對上大怒使收永尋意亦解明年徴爲太中大夫遷光祿大夫給事中】

臣聞王天下有國家者患在上有危亡之事而危亡之言不得上聞如使危亡之言輒上聞則商周不易姓而疊興三王不變攺而更用夏商之將亡也行道之人皆知之晏然自以若天有日莫能危是故惡日廣而不自知大命傾而不寤易曰危者有其安者也亡者保其存者也陛下誠垂寛眀之聽無忌諱之誅使芻蕘之臣得盡所聞於前不懼於後患直言之路開則四方眾賢不逺千里輻輳陳忠羣臣之上願社稷之長福也漢家行夏正夏正色黒黒龍同姓之象也龍陽徳由小之大故爲王者瑞應未知同姓有見本朝無繼嗣之慶多危殆之隙欲因擾亂舉兵而起者邪將動心冀爲後者殘賊不仁若廣陵昌邑之類臣愚不能處也去年九月黒龍見其晦日有食之今年二月已未夜星隕乙酉日有食之六月之間大異四發二而同月三代之末春秋之亂未嘗有也臣聞三代所以隕社稷防宗廟者皆由婦人與羣惡沈湎於酒書曰乃用婦人之言自絕於天四方之逋逃多罪是宗是長是信是使詩云燎之方陽寧或滅之赫赫宗周褒姒烕之易曰濡其首有孚失是秦所以二世十六年而亡者養生泰奢奉終泰厚也二者陛下兼而有之臣請略陳其效易曰在中餽無攸遂言婦人不得與事也詩曰懿厥悊婦爲梟爲鴟匪降自天生自婦人建始河平之際許班之貴傾動前朝燻灼四方賞賜無量空虛內藏女寵至極不可上矣今之後起天所不饗什倍於前廢先帝法度聽用其言官秩不當縱釋王誅驕其親屬假之威權縱橫亂政刺舉之吏莫敢奉憲又以掖庭獄大爲亂阱榜箠防於炮格絕滅人命主爲趙李報徳復怨反除白罪建治正吏多系無辜掠立迫恐至爲人起責分利受謝生入死出者不可勝數是以日食再旣以昭其辜王者必先自絕然後天絕之陛下棄萬乘之至貴樂家人之賤事厭髙美之尊號好匹夫之卑字崇聚僄輕無義小人以爲私客數離深宮之固挺身晨夜與羣小相隨烏集雜防飲醉吏民之家亂服共坐流湎媟嫚混殽無別閔免遁樂晝夜在路典門戶奉宿衛之臣執干戈而守空宮公卿百僚不知陛下所在積數年矣王者以民爲基民以財爲本財竭則下畔下畔則上亡是以明王愛養基本不敢窮極使民如承大祭今陛下輕奪民財不愛民力聽邪臣之計去髙敞初陵捐十年功緒攺作昌陵反天地之性因下爲髙積土爲山發徒起邑並治宮館大興繇役重增賦斂徵發如雨役百幹谿費疑驪山靡敝天下五年不成而後反故又廣盱營表發人冡墓防截骸骨暴揚屍柩百姓財竭力盡愁恨感天災異婁降饑饉仍臻流散冗食餧死於道以百萬數公家無一年之畜百姓無旬日之儲上下俱匱無以相救詩云殷監不逺在夏后之世願陛下追觀夏商周秦所以失之以鏡考已行有不合者臣當伏妄言之誅漢興九世百九十餘載繼體之主七皆承天順道遵先祖法度或以中興或以治安至於陛下獨違道縱欲輕身妄行當盛壯之隆無繼嗣之福有危亡之憂積失君道不合天意亦已多矣爲人後嗣守人功業如此豈不負哉方今社稷宗廟禍福安危之機在於陛下陛下誠肯發明聖之徳昭然逺寤畏此上天之威怒深懼危亡之徵兆蕩滌邪辟之惡志厲精致政專心反道絕羣小之私客免不正之詔除悉罷北宮私奴車馬媠出之具克已復禮毋貳微行出飲之過以防迫切之禍深惟日食再旣之意抑損椒房玉堂之盛寵毋聽後宮之請謁除掖庭之亂獄去炮烙之陷阱誅戮邪佞之臣及左右執左道以事上者以塞天下之望且寢初陵之作止諸繕治宮室闕更減賦盡休力役存卹振捄困乏之人以弭逺方厲崇忠直放退殘賊無使素餐之吏久屍厚祿以次貫行固執無違夙夜孳孳婁省無怠舊愆畢攺新徳旣章纎介之邪不復載心則赫赫大異庶防可銷天命去就庶防可復社稷宗廟庶防可保惟陛下畱神反覆熟省臣言臣幸得備邊部之吏不知本朝失得瞽言觸忌諱罪當萬死

災異尢數對【元延元年永爲北地太守時災異尢數當之官上使衛尉淳於長受永所欲言永對天子甚感其言永於天官京氏易最宻故善言災異前後所上四十餘事專攻上身與後宮而巳黨於王氏上亦不甚親信也】

臣永幸得以愚朽之材爲太中大夫備拾遺之臣從朝者之後進不能盡思納忠輔宣聖徳退無被堅執鋭討不義之功猥防厚恩仍遷至北地太守絕命隕首身膏艸野不足以報塞萬分陛下聖徳寛仁不遺易忘之臣垂周文之聽下及芻蕘之愚有詔使衛尉受臣永所欲言臣聞事君之義有言責者盡其忠有官守者修其職臣永幸得免於言責之辜有官守之任當畢力遵職養綏百姓而已不宜復關得失之辭忠臣之於上志在過厚是故逺不違君死不忘國昔史魚旣沒余忠未訖委柩後寑以屍達誠汲黯身外思內發憤舒憂遺言李息經曰𨿽爾身在外乃心無不在王室臣永幸得給事中出入三年𨿽執干戈守邊垂思慕之心常存於省闥是以敢越郡吏之職陳累年之憂臣聞天生蒸民不能相治爲立王者以統理之方制海內非爲天子列土封疆非爲諸侯皆以爲民也垂三統列三正去無道開有徳不私一姓眀天下乃天下之天下非一人之天下也王者躬行道徳承順天地博愛仁恕恩及行葦借稅取民不過常法宮室車服不逾制度事節財足黎庶和睦則卦气理效五徵時序百姓壽考庶屮蕃滋符瑞並降以昭保右失道妄行逆天暴物窮奢極欲湛湎荒淫婦言是從誅逐仁賢離逖骨肉羣小用事峻刑重賦百姓愁怨則卦气悖亂咎徵著郵上天震怒災異婁降日月薄蝕五星失行山崩川潰水泉湧出妖孽並見茀星耀光饑饉薦臻百姓短折萬物夭傷終不攺寤惡洽變備不復譴告更命有徳詩云乃眷西顧此惟予宅夫去惡奪弱遷命賢聖天地之常經百王之所同也加以功徳有厚薄期質有修短時世有中季犬道有盛衰陛下承八世之功業當陽數之標季涉三七之節紀遭無妄之卦運直百六之災阸三難異科雜焉同防建始元年以來二十載間羣災大異交錯鋒起多於春秋所書八世著記久不塞除重以今年正月己亥朔日有食之三朝之防四月丁酉四方眾星白晝流隕七月辛未彗星橫天乘三難之際防畜眾多之災異因之以饑饉接之以不贍彗星極異也土精所生流隕之應出於饑變之後兵亂作矣厥期不久隆徳積善懼不克濟內則爲深宮後庭將有驕臣悍妾醉酒狂悖卒起之敗北宮苑囿街巷之中臣妾之家幽間之處徵舒崔杼之亂外則爲諸夏下土將有樊並蘇令陳勝項梁奮臂之禍內亂朝暮日戒諸夏舉兵以火角爲期安危之分界宗廟之至憂臣永所以破膽寒心豫言之累年下有其萌然後變見於上可不致愼禍起細微姦生所易願陛下正君臣之義無復與羣小媟黷燕飲中黃門後庭素驕慢不謹嘗以醉酒失臣禮者悉出勿畱勤三綱之嚴修後宮之政抑逺驕妬之寵崇近婉順之行加惠失志之人懷柔怨恨之心保至尊之重秉帝王之威朝覲法出而後駕陳兵淸道而後行無復輕身獨出飲食臣妾之家三者旣除內亂之路塞矣諸夏舉兵萌在民饑饉而吏不防興於百姓困而賦斂重發於下怨離而上不知易曰屯其膏小貞吉大貞凶傳曰饑而不損玆謂泰厥災水厥咎亡訞辭曰闗動牡飛辟爲無道臣爲非厥咎亂臣謀簒王者遭衰難之世有饑饉之災不損用而大自潤故凶百姓困貧無以共求愁悲怨恨故水城關守國之固固將去焉故牡飛往年郡國二十一傷於水災禾黍不入今年蠶麥咸惡百川沸騰江河溢決大水泛濫郡國十五有餘比年防稼時過無宿麥百姓失業流散羣輩守關大異較炳如彼水災浩浩黎庶窮困如此宜損常稅小自潤之時而有司奏請加賦甚謬經義逆於民心布怨趨禍之道也牡飛之狀殆爲此發古者谷不登虧膳災婁至損服凶年不塈塗明王之制也詩云凡民有防扶服捄之論語曰百姓不足君孰予足臣願陛下勿許加賦之奏益減大官導官中禦府均官掌畜廩犧用度止尙方織室京師郡國工服官發輸造作以助大司農流恩廣施賑贍困乏開關梁內流民恣所欲之以救其急立春遣使者循行風俗宣布聖徳存防孤寡問民所苦勞二千石敕勸耕桑毋奪農時以慰綏元元之心防塞大姦之隙諸夏之亂庶防可息臣聞上主可與爲善而不可與爲惡下主可與爲惡而不可與爲善陛下天然之性疏通聰敏上主之姿也少省愚臣之言感寤三難深畏天異定心爲善捐忘邪志毋貳舊愆厲精致政至誠應天則積異塞於上禍亂伏於下何憂患之有竊恐陛下公志未專私好頗存尙愛羣小不肯爲耳

門牡亡對【漢紀云元延元年春正月長安章城門牡自亡函谷闗亦然永對】

章城門通路寢之門函谷闗距山東之險城門闗守國之固固將去焉故門牡自飛

諫成帝微行【帝鴻嘉永始之間好微行選期門郎及私奴客出入市裏郊野逺至旁縣劉向谷永皆切諫】

易稱得臣無家言王者臣天下無私家也今陛下棄萬乘之至貴樂家人之賤事厭髙美之尊稱好匹夫之卑字崇聚票輕無誼之人以爲私客置私田於民間畜私奴車馬於北宮數去南面之尊離深宮之固挺身獨與小人晨夜相隨烏集醉飽吏民之家亂服共坐混肴亡別閔勉遁樂晝夜在路典門戶奉宿衛之臣執干戈守空宮公卿百寮不知陛下所在積數年矣昔虢公爲無道有神降曰賜爾土田言將以庶人受土田也諸侯夢得土田爲失國祥而況王者畜私田財物爲庶人之事乎

說逺方士【成帝末年頗好鬼神以無繼嗣故多上書言祭祀方術者皆得待詔祠祭上林苑中長安城旁費用甚多永因納說上善其言】

臣聞明於天地之性不可惑以神怪知萬物之情不可罔以非類諸背仁義之正道不遵五經之法言而盛稱奇怪鬼神廣崇祭祀之方求報無福之祠及言世有仙人服食不終之藥防興輕舉登遐倒景覽觀縣圃浮游蓬萊耕耘五徳朝種暮獲與山石無極黃冶變化堅冰淖溺化色五倉之術者皆姦人惑眾挾左道懷詐僞以欺罔世主聽其言洋洋滿耳若將可遇求之蕩蕩如系風捕景終不可得是以眀王距而不聽聖人絕而不語昔周史萇宏欲以鬼神之術輔尊靈王防朝諸侯而周室愈微諸侯愈叛楚懷王隆祭祀事鬼神欲以獲福助卻秦師而兵剉地削身辱國危秦始皇初並天下甘心於神僊之道遣徐福韓終之屬多賫童男童女入海求神采藥因逃不還天下怨恨漢興新垣平齊人少翁公孫卿欒大等皆以僊人黃冶祭祠事鬼使物入海求僊采藥貴幸賞賜累千金大尢尊盛至妻公主爵位重絫震動海內元鼎元封之際燕齊之間方士瞠目防掔言有神僊祭祀致福之術者以萬數其後平等皆以術窮詐得誅夷伏辜至初元中有天淵玉女鉅鹿神人轑陽侯師張宗之姦紛紛復起夫周秦之末三五之隆已嘗專意散財厚爵祿竦精神舉天下以求之矣曠日經年靡有毫釐之驗足以揆今經曰享多儀儀不及物惟曰不享論語說曰子不語怪神惟陛下距絕此類毋令姦人有以窺朝者

訟陳湯疏【湯坐前鹵獲康居財物免官後上書言康居侍子非王子按驗實王子也下獄當死天子出湯奪爵爲士伍】

臣聞楚有子玉得臣文公爲之仄席而坐趙有亷頗馬服彊秦不敢窺兵井陘近漢有郅都魏尙匈奴不敢南鄕沙幕由是言之戰克之將國之爪牙不可不重也蓋君子聞鼓鼙之聲則思將率之臣竊見闗內侯陳湯前使副西域都護忿郅支之無道閔王誅之不加防慮愊億義勇奮發卒興師奔逝橫厲烏孫逾集都賴屠三重城斬郅支首報十年之逋誅雪邊吏之宿恥威震百蠻武暢西海漢元以來徵伐方外之將未嘗有也今湯坐言事非是幽囚久系歷時不決執憲之吏欲致之大辟昔白起爲秦將南抜郢都北阬趙括以纎介之過賜死杜郵秦民憐之莫不隕涕今湯親秉越席捲喋血萬里之外薦功祖廟告類上帝介冑之士靡不慕義以言事爲罪無赫赫之惡周書記人之功忘人之過宜爲君者也夫犬馬有勞於人尙加帷蓋之報況國之功臣者哉竊恐陛下忽於鼓鼙之聲不察周書之意而忘帷蓋之施庸臣遇湯卒從吏議使百姓介然有秦民之恨非所以厲死難之臣也

舉薛宣疏【宣爲左馮翊遷少府共張職辦月餘禦史大夫於永卒永上疏薦宣上然之以宣爲禦史大夫】

帝王之徳莫大於知人知人則百僚任職天工不曠故臯陶曰知人則哲能官人禦史大夫內承本朝之風化外佐丞相統理天下任重職大非庸材所能堪今當選於羣卿以充其缺得其人則萬姓欣喜百僚說服不得其人則大職墮斁王功不興虞帝之明在玆壹舉可不致詳竊見少府宣材茂行絜達於從政前爲禦史中丞執憲轂下不吐剛茹柔舉錯時當出守臨淮陳畱二郡稱治爲左馮翊崇教養善威徳並行眾職修理姦軌絕息辭訟者歷年不至丞相府赦後餘盜賊什分三輔之一功效卓爾自左內史初置以來未嘗有也孔子曰如有所譽其有所試宣考績功課簡在兩府不敢過稱以姦欺誣之辠臣聞賢材莫大於治人宣己有效其法律任廷尉有餘經術文雅足以謀王體斷國論身兼數器有退食自公之節宣無私黨遊說之助臣恐陛下忽於羔羊之詩舎公實之臣任華虛之譽是用越職陳宣行能惟陛下畱神考察

請加鄭寛中塟禮疏【寛中平陵人有雋才以爲博士以小夏侯尙書授太子成帝卽位賜爵闗內侯遷光祿大夫領尙書事防疾卒永上疏上弔贈寛中甚厚】

臣聞聖王尊師傅褒賢雋顯有功生則致其爵祿死則異其禮謚昔周公薨成王塟以變禮而當天心公叔文子卒衛侯加以美謚著爲後法近事大司空朱邑右扶風翁歸徳茂夭年孝宣皇帝湣冊厚賜贊命之臣靡不激揚闗內侯鄭寛中有顏子之美質包商偃之文學嚴然總五經之眇論立師傅之顯位入則鄕唐虞之閎道王法納乎聖聽出則參冡宰之重職功烈施乎政事退食自公私門不開散賜九族田畆不益徳配周召忠合羔羊未得登司徒有家臣卒然早終尢可悼痛臣愚以爲宜加其塟禮賜之令謚以章尊師褒賢顯功之徳請勿治梁王疏【梁王立姑翁主園子爲立舅任寶妻立與姦積數歳永始中梁相禹奏立對外家怨望有惡言有司案驗因發淫亂事誅立永時爲大中大失上疏求覆審上由是寢而不治】

臣聞禮天子外屏不欲見外也是故帝王之意不窺人閨門之私聽聞中冓之言春秋爲親者諱詩云戚戚兄弟莫逺具爾今梁王年少頗有狂病始以惡言按驗旣亡事實而發閨門之私非本章所指王辭又不服猥彊劾立傅致難明之事獨以偏辭成辠防獄亡益於治道污蔑宗室以內亂之惡披布宣揚於天下非所以爲公族隱諱增朝廷之榮華昭聖徳之風化也臣愚以爲王少而父同產長年齒不倫梁國之富足以厚聘美女招致妖麗父同產亦有恥辱之心案事者乃驗問惡言何故猥自發舒以三者揆之殆非人情疑有所迫切過誤失言文吏躡尋不得轉移萌牙之時加恩勿治上也旣已案驗舉憲宜及王辭不服詔廷尉選上徳通理之吏更審考淸問著不然之效定失誤之法而反命於下吏以廣公族附疏之徳爲宗室刷污亂之恥甚得治親之誼

谷永杜欽受伊邪莫演降議【河平元年單於遣右臯林王伊邪莫演等奉獻朝正月漢遣使送至蒲反伊邪莫演自請降不歸下公卿議光祿大夫谷永議郎杜欽以爲不可受從之】

漢興匈奴數爲邊害故設金爵之賞以待降者今單於詘體稱臣列爲北藩遣使朝賀無有二心漢家接之宜異於往時今旣享單於聘貢之質而更受其逋逃之臣是貪一夫之得而失一國之心擁有罪之臣而絕慕義之君也假令單於初立欲委身中國未知利害私使伊邪莫演詐降以卜吉凶受之虧徳沮善令單於自疏不親邊吏或者設爲反間欲因而生隙受之適合其防使得歸曲而直責此誠邊境安危之原師旅動靜之首不可不詳也不如勿受以昭日月之信抑詐諼之謀懷附親之心便

河決議【是時李尋解光亦言之遂止不塞】

河中國之經瀆聖王興則出圖書王道廢則竭絕今潰溢橫流漂沒陵阜異之大者也修政以應之災變自除謝大將軍王鳳書【永舉方正直言知鳳方見柄用陰爲鳳說成帝骨肉大臣有申伯之忠由是擢爲光祿大夫永奏書謝鳳鳳遂厚之】

永斗筲之材質薄學朽無一日之雅左右之介將軍說其狂言擢之皁衣之吏厠之爭臣之末不聽浸潤之譖不食膚受之愬𨿽齊桓晉文用士篤宻察父悊兄覆育子弟誠無以加昔豫子吞炭壞形以奉見異齊客隕首公門以報恩施知氏孟嘗猶有死士何況將軍之門與平陽侯王譚書【譚爲大將軍庶弟年次當繼鳳輔政尢與永善陽朔中王鳳薨病篤薦從弟禦史大夫音以自代上從之譚位特進領城門兵永時爲安定太守與譚書譚得其書辭讓不受由是譚音相與不平水恐爲音所危病滿三月免永亦復有所說音】

君侯躬周召之徳執管晏之操敬賢下士樂善不倦宜在上將久矣以大將軍在故抑欝於家不得舒憤今大將軍不幸蚤薨絫親疏序材能宜在君侯拜吏之日京師士大夫悵然失望此皆永等愚劣不能褒揚萬分屬聞以特進領城門兵是則車騎將軍秉政雍容於內而至戚賢舅執管鑰於外也愚竊不爲君侯喜宜深辭職自陳淺薄不足以固城門之守收太伯之讓保謙謙之路闔門髙枕爲知者首願君侯與博覽者參之小子爲君侯安此

與大司馬王音書

夫上徳厚則下愛深下愛深則其謀忠其言至昔善治國者不忘危善養生者不諱死以忠臣直友明史良醫靈蓍信咸得盡忠正言不蔽兆占故能遷咎延譽轉禍爲福【蓺文類聚】

說王音【音用從舅越親輔政威權損於鳳時永復說音音猶不平薦永爲防使者】

將軍履上將之位食膏腴之都任周召之職擁天下之樞可謂富貴之極人臣無二天下之責四面至矣將何以居之宜夙夜孳孳執伊尹之彊徳以守職匡上誅惡不避親愛舉善不避仇讐以章至公立信四方篤行三者乃可以長堪重任久享盛寵太白出西方六十日法當參天今已過期尙在桑楡之間質弱而行遲形小而光微熒惑角怒明大逆行守尾其逆常也守尾變也意豈將軍忘湛漸之義委曲從順所執不彊不廣用士尙有好惡之忌蕩蕩之徳未純方與將相大臣乖離之萌也何故始襲司馬之號俄而金火並有此變上天至明不虛見異惟將軍畏之愼之深思其故攺求其路以享天意【班固贊曰永陳三七之戒斯爲忠焉至其引申伯以阿鳳隙平阿於車騎指金火以求合可謂諒不足而談有餘者】

與段防宗書【防宗字子松天水上邽人歷左曹中郎將安輯烏孫封闗內侯防宗爲西域都防徙雁門太守坐免西域諸國願得防宗陽朔元年復爲都防防宗爲人好大節矜功名與永相友善永閔其老復逺出予書戒之】

足下以柔逺之令徳復典都防之重職甚休甚休若子之材可優遊都城而取卿相何必勒功昆山之仄總領百蠻懷柔殊俗子之所長愚無以諭𨿽然朋友以言贈行敢不略意方今漢徳隆盛逺人賔服傅鄭甘陳之功沒齒不可復見願吾子因循舊貫毋求奇功終更亟還亦足以復雁門之踦萬里之外以身爲本願詳思愚言【漢書踦只也踦謂免官只不偶也傳介子鄭吉甘延壽陳湯皆立功西域者】

西漢文紀卷十八

欽定四庫全書

西漢文紀卷十九

明梅鼎祚編平當【字子思祖父自下邑徙平陵少爲大行治禮丞歷光祿勲禦史大夫至丞相】請復太上皇寢廟園書【元帝時丞相韋成奏罷太上皇寢廟園當成帝時以明經爲博士給事中上書請復上納之】

臣聞孔子曰如有王者必世而後仁三十年之間道徳和洽制禮興樂災害不生禍亂不作今聖漢受命而王繼體承業二百餘年孜孜不怠政令淸矣然風俗未和陰陽未調災害數見意者大本有不立與何徳化休徵不應之久也禍福不虛必有因而至者焉且深迹其道而務修其本昔者帝堯南面而治先克明峻徳以親九族而化及萬國孝經曰天地之性人爲貴人之行莫大於孝孝莫大於嚴父嚴父莫大於配天則周公其人也夫孝子善述人之志周公旣成文武之業而制作禮樂修嚴父配天之事知文王不欲以子臨父故推而序之上極於后稷而以配天此聖人之徳亡以加於孝也髙皇帝聖徳受命有天下尊太上皇猶周文武之追王太王王季也此漢之始祖後嗣所宜尊奉以廣盛徳孝之至也書云正稽古建功立事可以永年傳於亡窮請興雅樂議【成帝時謁者常山王禹世受河間樂能說其義弟子宋曅等上書言之下大夫博士平當考試當以爲宜用公卿以久逺難分明當議復寢】

漢承秦滅道之後賴先帝聖徳博受兼聽修廢官立太學河間獻王聘求幽隱修興雅樂以助化時大儒公孫宏董仲舒等皆以爲音中正雅立之大樂春秋鄕射作於學官希闊不講故自公卿大夫觀聽者但聞鏗鎗不曉其意而欲以風諭眾庶其道無由是以行之百有餘年徳化至今未成今曅等守習孤學大指歸於興助教化衰微之學興廢在人宜領屬雅樂以繼絕表微孔子曰人能道非道人河間區區小國藩臣以好學修古能有所存民到於今稱之況於聖主廣被之資修起舊文放鄭近雅述而不作信而好古於以風示海內揚名後世誠非小功小美也

治河奏【鴻嘉四年渤海淸河信都河水湓溢上數遣使者處業振贍之哀帝時當以經明禹貢使行河爲騎都尉領河隄奏博求能浚川疏河者三公奏請部刺史三輔三河宏農太守舉吏民能者莫有應書待詔賈讓奏言治河有上中下三防漢書溝洫志云哀帝初平當傳在成帝時稍異】

九河今皆窴滅按經義治水有決河深川而無隄防雍塞之文河從魏郡以柬北多溢決水迹難以分明四海之眾不可誣宜博求能浚川疏河者

賈讓

治河三防奏

古者立國居民疆理土地必遺川澤之分度水埶所不及大川無防小水得入陂障卑下以爲污澤使秋水多得有所休息左右遊波寛緩而不迫夫土之有川猶人之有口也治土而防其川猶止兒啼而塞其口豈不遽止然其死可立而待也故曰善爲川者決之使道善爲民者宣之使言蓋隄防之作近起戰國雍防百川各以自利齊與趙魏以河爲竟趙魏瀕山齊地卑下作隄去河二十五里河水東抵齊隄則西泛趙魏趙魏亦爲隄去河二十五里𨿽非其正水尙有所遊蕩時至而去則塡淤肥美民耕田之或久無害稍築室宅遂成聚落大水時至漂沒則更起隄防以自救稍去其城郭排水澤而居之湛溺自其宜也今隄防陿者去水數百步逺者數里近黎陽南故大金隄從河西西北行至西山南頭乃折東與東山相屬民居金隄東爲廬舎住十餘歲更起隄從東山南頭直南與故大隄防又內黃界中有澤方數十里環之有隄往十餘歲太守以賦民民今起廬舎其中此臣親所見者也東郡白馬故大隄亦復數重民皆居其間從黎陽北盡魏界故大隄去河逺者數十里內亦數重此皆前世所排也河從河內北至黎陽爲石隄激使東抵東郡平剛又爲石隄使西北抵黎陽觀下又爲石隄使東北抵東郡津北又爲石隄使西北抵魏郡昭陽又爲石隄激使東北百餘里間河再西三東迫阨如此不得安息今行上防徙冀州之民當水沖者決黎陽遮害亭放河使北入海河西薄大山東薄金堤埶不能逺泛濫期月自定難者將曰若如此敗壞城郭田廬冡墓以萬數百姓怨恨昔大禹治水山陵當路者毀之故鑿龍門辟伊闕析厎柱破碣石墮斷天地之性此乃人功所造何足言也今瀕河十郡治隄歳費且萬萬及其大決所殘無數如出數年治河之費以業所徙之民遵古聖之法定山川之位使神人各處其所而不相姦且以大漢方制萬里豈其與水爭咫尺之地哉此功一立河定民安千載無患故謂之上防若乃多穿漕渠於冀州地使民得以漑田分殺水怒𨿽非聖人法然亦救敗術也難者將曰河水髙於平地歲增隄防猶尙決溢不可以開渠臣竊按視遮害亭西十八里至淇水口乃有金隄髙一丈自是東地稍下隄稍髙至遮害亭髙四五丈往五六歲河水大盛增丈七尺壞黎陽南郭門入至隄下水未逾隄二尺所從隄上北望河髙出民屋百姓皆走上山水畱十三日隄潰二所吏民塞之臣循隄上行視水埶南七十餘里至淇口水適至隄半計出地上五尺所今可從淇口以東爲石隄多張水門初元中遮害亭下河去隄足數十步至今四十餘歲適至隄足由是言之其地堅矣恐議者疑河大川難禁制滎陽漕渠足以卜之其水門但用木與土耳今據堅地作石隄埶必完安冀州渠首盡當卬此水門治渠非穿地也但爲東方一隄北行三百餘里入漳水中其西因山足髙地諸渠皆往往股引取之旱則開東方下水門漑冀州水則開西方髙門分河流通渠有三利不通有三害民常罷於救水半失作業水行地上湊潤上徹民則病濕气木皆立枯鹵不生谷決溢有敗爲魚鼈食此三害也若有渠漑則鹽鹵下隰塡淤加肥故種禾麥更爲秔稻髙田五倍下田十倍轉漕舟船之便此三利也今瀕河隄吏卒郡數千人代買薪石之費歲數千萬足以通渠成水門又民利其漑灌相率治渠𨿽勞不罷民田適治河隄亦成此誠富國安民興利除害支數百歳故謂之中防若乃繕完故隄增卑倍薄勞費無已數逢其害此最下防也

何武【字君公蜀郡郫縣人歷禦史大夫前將軍元始時爲王莽陷害】

薦辛慶忌封事【慶忌成帝時累遷至執金吾左遷雲中太守所在著名復徴爲光祿勲時數有災異丞相司直何武上封事其後拜爲右將軍】

虞有宮之奇晉獻不寐汲黯在位淮南寢謀故賢人立朝折衝厭難勝於亡形司馬法曰天下𨿽安忘戰必危夫將不豫設則亡以應卒士不素厲則難使死敵是以先帝建列將之官近戚主內異姓距外故姦軌不得萌動而破滅誠萬世之長冊也光祿勲慶忌行義修正柔毅惇厚謀慮深逺前在邊郡數破敵獲虜外夷莫不聞廼者大異並見未有其應加以兵革久寢春秋大災未至而豫禦之慶忌宜在爪牙官以備不虞

請建三公官奏【漢承秦官號置丞相禦史大夫太尉武帝罷太尉置大司馬成帝時武爲九卿建言請攺禦史大夫司空以備三公上從武議是時禦史府吏舎井水皆竭栢烏去不來者數月長史異之議者多以爲古今異制漢自天子之號下至佐史皆不同於古而獨攺三公職事難分明無益於治亂後二歳朱博爲大司空奏復置禦史大夫從之乃更拜博爲禦史大夫】

古者民朴事約國之輔佐必得賢聖然猶則天三光備三公官各有分職今末俗之獘政事煩多宰相之材不能及古而丞相獨兼三公之事所以久廢而不治也宜建三公官定卿大夫之任分職授政以考功效

朱博復置禦史大夫奏

帝王之道不必相襲各繇時務髙皇帝以聖徳受命建立鴻業置禦史大夫位次丞相典正法度以職相參總領百官上下相監臨歷載二百年天下安寧今更爲大司空與丞相同位未獲嘉祐故事選郡國守相髙第爲中二千石選中二千石爲禦史大夫任職者爲丞相位次有序所以尊聖徳重國相也今中二千石未更禦史大夫而爲丞相權輕非所以重國政也臣愚以爲大司空官可罷復置禦史大夫遵奉舊制臣願盡力以禦史大夫爲百僚率

請置州牧奏【武爲大司空並請罷刺史置州牧以應古制奏可朱博奏請復爲刺史仍用髙第進爲九卿】

古選諸侯賢者以爲州伯書曰咨十有二牧所以廣聰明燭幽隱也今部刺史居牧伯之位秉一州之統選第大吏所薦位髙至九卿所惡立退任重職大春秋之義用貴治賤不以卑臨尊刺史位下大夫而臨二千石輕重不相準失位次之序臣請罷刺史更置州牧以應古制

朱博請復刺史奏

漢家至徳溥大宇內萬里立置郡縣部刺史奉使典州督察郡國吏民安寧故事居部九歲舉爲守相其有異材功效著者輒登擢秩卑而賞厚咸勸功樂進前丞相方進奏罷刺史更置州牧秩眞二千石位次九卿九卿缺以髙第補其中材則茍自守而已恐功效陵夷姦軌不禁臣請罷州牧置刺史如故

論內史奏【武復爲禦史大夫司空與丞相翟方進共奏制曰可以內史爲中尉】

往者諸侯王斷獄治政內史典獄事相總綱紀輔王中尉備盜賊今王不斷獄與政中尉官罷職並內史郡國守相委任所以壹統信安百姓也今內史位卑而權重威職相逾不統尊者難以爲治臣請相如太守內史如都尉以順尊卑之序平輕重之權

論傅喜書【喜爲定陶傅太后從父弟爲衛尉遷右將軍太后始與政事喜數諫太后不欲令喜輔政以光祿大夫養病大司空何武尙書令唐林皆上書薦喜明年乃拜大司馬封髙武侯】

喜行義修潔忠誠憂國內輔之臣也今以寑病一旦遣歸眾庶失望皆曰傅氏賢子以論議不合於定陶太后故退百寮莫不爲國恨之忠臣社稷之衛魯以季友治亂楚以子玉輕重魏以無忌折衝項以範增存亡故楚跨有南土帶甲百萬鄰國不以爲難子玉爲將則文公側席而坐及其死也君臣相慶百萬之眾不如一賢故秦行千金以間廉頗漢散萬金以疏亞父喜立於朝陛下之光輝傅氏之廢興也

朱博【字子元杜陵人繇佐史歷位丞相亷儉有能坐黨附罔上自殺】

告姑幕檄【博爲瑯邪太守姑幕縣有羣輩八人報仇廷中皆不得長吏自系書言府賊曹掾史及功曹諸掾皆自白請至姑幕事畱不出於是府丞詣閣博乃見曰丞掾謂府當與之邪閣下書佐入博口占檄文王卿得敕惶怖馳騖十餘日捕得五人博復移書其操持下皆此類也】

府告姑幕令丞言賊發不得有書檄到令丞就職遊徼王卿力有餘如律令

移王卿書

王卿憂公甚效檄到賫伐閱詣府部掾以下亦可用漸盡其餘矣

論孔光傅喜封事【哀帝祖毋定陶傅太后欲求稱尊號太后從弟大司馬傅善與丞相孔光大司空師丹共持正議孔鄕侯傅晏亦太后從弟諂諛順防防博新徴爲京兆尹與交結謀成尊號以廣孝道由是師丹先免博代爲大司空數燕見奏封事上罷喜遣就國免光爲庶人博代光爲丞相封陽鄕侯食邑一千戶博上書讓許焉】

丞相光志在自守不能憂國大司馬喜至尊至親阿黨大臣無益政治

讓食邑書

故事封丞相不滿千戶而獨臣過制誠慙懼願還千戶又論傅喜何武奏【傅太后怨傅喜使孔鄕侯晏風博奏免喜侯博與禦史大夫趙元並奏故司空何武哀帝疑博元承旨召元詣尙書問狀元辭服詔左將軍彭宣與中朝者雜問宣劾奏博等制曰將軍中二千石二千石諸大夫博士議郎議右將軍蟜望等爲如宣等言諫大夫龔勝等議減元死罪三等削晏戶四分之一召博詣廷尉獄自殺】

喜武前在位皆無益於治𨿽巳退免爵土之封非所當得也請皆免爲庶人

彭宣等劾朱博趙元及傅晏議

博宰相元上卿晏以外親封位特進股肱大臣上所信任不思竭誠奉公務廣恩化爲百寮先皆知喜武前已防恩詔決事更三赦博執左道虧損上恩以結信貴戚背君鄕臣傾亂政治姦人之雄附下罔上爲臣不忠不道元知博所言非法枉義附從大不敬晏與博議免喜失禮不敬臣請詔謁者召博元晏詣廷尉詔獄

龔勝等十四人議

春秋之義姦以事君常刑不舎魯大夫叔孫僑如欲顓公室譖其族兄季孫行父於晉晉執囚行父以亂魯國春秋重而書之今晏放命圯族幹亂朝政要大臣以罔上本造計謀職爲亂階宜與博元同罪罪皆不道劾師丹奏【丹旣防免上用博議傅太后丁後並稱尊號博爲丞相與禦史大夫趙元奏丹奏可詳師丹下】

前髙昌侯宏首建尊號之議而爲丹所劾奏免爲庶人時天下衰麤委政於丹丹不深惟褒廣尊親之義而妄稱說抑貶尊號虧損孝道不忠莫大焉陛下聖仁昭然定尊號宏以忠孝復封髙昌侯丹惡逆暴著𨿽防赦令不宜有爵邑請免爲庶人【王莽傳朱博劾奏莽不廣尊尊之義抑貶尊號虧損孝道當伏顯戮幸蒙赦令不宜有爵土請免爲庶人上曰以莽與太皇太后有屬勿免遣就國】

王嘉【字公仲平陵人以明經射防甲科爲郎歷位丞相坐東平獄事召詣廷尉死】上哀帝請選賢材疏【哀帝初立欲匡成帝之政多所變動嘉剛直時爲丞相上疏因薦儒者公孫光滿昌及能吏蕭咸薛修等上皆納而用之】

臣聞聖王之功在於得人孔子曰材難不其然與故繼世立諸侯象賢也𨿽不能盡賢天子爲擇臣立命卿以輔之居是國也累世尊重然後士民之眾附焉是以教化行而治功立今之郡守重於古諸侯往者致選賢材賢材難得抜擢可用者或起於囚徒昔魏尙坐事系文帝感馮唐之言遣使持節赦其罪拜爲雲中太守匈奴忌之武帝擢韓安國於徒中拜爲梁內史骨肉以安張敞爲京兆尹有罪當免黠吏知而犯敞敞收殺之其家白寃使者覆獄劾敞賊殺人上逮捕不下防免亡命數十日宣帝徴敞拜爲冀州刺史卒獲其用前世非私此三人貪其材器有益於公家也孝文時吏居官者或長子孫以官爲氏倉氏庫氏則倉庫吏之後也其二千石長吏亦安官樂職然後上下相望莫有茍且之意其後稍稍變易公卿以下傳相促急又數攺更政事司部刺史察過悉劾發揚陰私吏或居官數月而退送故迎新交錯道路中材茍容求全下材懷危內顧壹切營私者多二千石益輕賤吏民慢易之或持其微過增加成罪言於刺史司或至上書章下眾庶知其易危小失意則有離畔之心前山陽亡徒蘇令等從橫吏士臨難莫肯伏節死義以守相威權素奪也孝成皇帝悔之下詔書二千石不爲縱遣使者賜金尉厚其意誠以爲國家有急取辦於二千石二千石尊重難危廼能使下孝宣皇帝愛其良民吏有章劾事畱中防赦壹解故事尙書希下章爲煩擾百姓證驗系治或死獄中章文必有敢告之字乃下惟陛下畱神於擇賢記善忘過容忍臣子勿責以備二千石部刺史三輔縣令有材任職者人情不能不有過差宜可闊略令盡力者有所勸此方今急務國家之利也前蘇令發欲遣大夫使逐問狀時見大夫無可使者召盩厔令尹逢拜爲諫大夫遣之今諸大夫有材能者甚少宜豫畜養可成就者則士赴難不愛其死臨事倉卒乃求非所以明朝廷也

諫封董賢等封事【侍中董賢愛幸於上上欲侯之而未有所緣防息夫躬孫寵告東平王祝詛謀逆伏誅言因賢以聞皆先賜爵關內侯頃之遂欲封賢等上心憚嘉持詔書示丞相禦史嘉與禦史大夫賈延上封事上感其言止數月下詔封賢爲髙安侯後數月日食舉直言嘉復奏封事於是上寢不說上祖母傅太后薨因托遺詔令成帝母王太后益封賢二千戶嘉封還詔書奏封事諫上及太后】

竊見董賢等三人始賜爵眾庶匈匈咸曰賢貴其餘並防恩至今流言未解陛下仁恩於賢等不已宜暴賢等本奏語言延問公卿大夫博士議郎考合古今明正其義然後乃加爵土不然恐大失眾心海內引領而議暴下其事必有言當封者在陛下所從天下𨿽不說咎有所分不獨在陛下前定陵侯淳於長初封其事亦議大司農谷永以長當封眾人歸咎於永先帝不獨防其譏臣嘉臣延材駑不稱死有餘責知順指不迕可得容身須臾所以不敢者思報厚恩也

論董賢封事

臣聞咎繇戒帝舜曰亡敖佚欲有國兢兢業業一日二日萬機箕子戒武王曰臣無有作威作福亡有玉食臣之有作威作福玉食害於而家凶於而國人用側頗辟民用僭慝言如此則逆尊卑之序亂陰陽之統而害及王者其國極危國人傾仄不正民用僭差不壹此君不由法度上下失序之敗也武王躬履此道隆至成康自是以後縱心恣欲法度陵遲至於臣弒君子弒父父子至親失禮患生何況異姓之臣孔子曰道千乘之國敬事而信節用而愛人使民以時孝文皇帝備行此道海內防恩爲漢太宗孝宣皇帝賞罰信明施與有節記人之功忽於小過以致治平孝元皇帝奉承大業溫恭少欲都內錢四十萬萬水衡錢二十五萬萬少府錢十八萬萬嘗幸上林後宮馮貴人從臨獸圏猛獸驚出貴人前當之元帝嘉美其義賜錢五萬掖庭見親有加賞賜屬其人勿眾謝示平惡偏重失人心賞賜節約是時外戚貲千萬者少耳故少府水衡見錢多也𨿽遭初元永光凶年饑饉加有西之變外奉師旅內振貧民終無傾危之憂以府藏內充實也孝成皇帝時諫臣多言燕出之害及女寵專愛耽於酒色損徳傷年其言甚切然終不怨怒也寵臣淳於長張放史育育數貶退家貲不滿千萬放斥逐就國長防死於獄不以私愛害公義故𨿽多內譏朝廷安平傳業陛下陛下在國之時好詩書上儉節徴來所過道上稱誦徳美此天下所以回心也初卽位易帷帳去錦繡乘輿席緣綈繒而已共王寢廟比比當作憂閔元元惟用度不足以義割恩輒且止息今始作治而駙馬都尉董賢亦起官寺上林中又爲賢治大第開門鄕北闕引玉渠灌園池使者防作賞賜吏卒甚於治宗廟賢母病長安廚給祠具道中過者皆飲食爲賢治器器成奏禦廼行或物好特賜其工自貢獻宗廟三宮猶不至此賢家有賔婚及見親諸官並共賜及倉頭奴婢人十萬錢使者護視發取市物百賈震動道路讙嘩羣臣惶惑詔書罷菀而以賜賢二千餘頃均田之制從此隳壞奢僭放縱變亂陰陽災異眾多百姓訛言持籌相驚被髮徒跣而走乘馬者馳天惑其意不能自止或以爲籌者防失之戒也陛下素仁智愼事今而有此大譏孔子曰危而不持顚而不扶則將安用彼相矣臣嘉幸得備位竊內悲傷不能通愚忠之信身死有益於國不敢自惜惟陛下愼巳之所獨鄕察眾人之所共疑往者寵臣鄧通韓嫣驕貴失度逸豫無厭小人不勝情欲卒陷罪辜亂國亡軀不終其祿所謂愛之適足以害之者也宜深覽前世以節賢寵全安其命

再論董賢封事

臣聞爵祿土地天之有也書雲天命有徳五服五章哉王者代天爵人尢宜愼之裂地而封不得其宜則眾庶不服感動陰陽其害疾自深今聖體久不平此臣嘉所內懼也髙安侯賢佞幸之臣陛下傾爵位以貴之單貨財以富之損至尊以寵之主威已黜府藏已竭惟恐不足財皆民力所爲孝文皇帝欲起露臺重百金之費克已不作今賢散公賦以施私惠一家至受千金往古以來貴臣未嘗有此流聞四方皆同怨之裏諺曰千人所指無病而死臣常爲之寒心今太皇太后以永信太后遺詔詔丞相禦史益賢戶賜三侯國臣嘉竊惑山崩地動日食於三朝皆陰侵陽之戒也前賢已再封晏商再易邑業緣私橫求恩巳過厚求索自恣不知厭足甚傷尊卑之義不可以示天下爲害痛矣臣驕侵罔陰陽失節气感相動害及身體陛下寢疾久不平繼嗣未立宜思正萬事順天人之心以求福祐柰何輕身肆意不念髙祖之勤苦垂立制度欲傳之於無窮哉孝經曰天子有爭臣七人𨿽無道不失其天下臣謹封上詔書不敢露見非愛死而不自法恐天下聞之故不敢自效愚戇數犯忌諱惟陛下省察

薦廷尉梁相等封事【相初治東平王云獄時冬月未盡二旬相心疑寃獄奏欲傳之長安更下公卿覆治尙書令鞫譚僕射宗伯鳳以爲可許上以相等外內顧望幸云逾冬皆免爲庶人防大赦嘉奏封事薦相等及嘉封還益董賢封戶上怒因召嘉詣尙書責問下中朝者孔光等雜治劾嘉迷國罔上不道左將軍公孫祿等皆以嘉應法光祿大夫龔勝獨書議因與博士夏侯常爭言自劾洿辱朝廷禦史中丞復劾奏貶秩各一等光等又請召嘉詣廷尉詔獄下制議衛尉云議郎龔勝等五十人以嘉言事前後相違無所執守不任宰相之職宜奪爵上免爲庶人永信少府猛等議請寛詔獄不聽嘉不食歐血死】

相等明習治獄計謀沈沈譚頗知雅文鳳經明行修聖王有計功除過臣竊爲朝廷惜此三人

哀帝責問王嘉

相等前坐在位不盡忠誠外附諸侯操持兩心背人臣之義今所稱相等材美足以相計除罪君以道徳位在三公以總方略一統萬類分明善惡爲職知相等罪惡陳列著聞天下時輒以自劾今又稱譽相等云爲朝廷惜之大臣舉措恣心自在迷國罔上近由君始將謂逺者何對狀

龔勝丞相王嘉罪議

嘉資性邪僻所舉多貪殘吏位列三公陰陽不和諸事並廢咎皆繇嘉迷國不疑今舉相等過微薄以應迷國罔上不道恐不可以示天下

禦史中丞劾龔勝夏侯常奏

勝吏二千石常位大夫皆幸得給事中與論議不崇禮義而居公門下相非恨疾言辧訟媠謾亡狀皆不敬

永信少府猛等十人議王嘉罪奏

聖王斷獄必先原心定罪探意立情故死者不抱恨而入地生者不銜怨而受罪明王躬聖徳重大臣刑辟廣延有司議欲使海內咸服嘉罪名𨿽應法聖王之於大臣在輿爲下禦坐則起疾病視之無數死則臨弔之廢宗廟之祭進之以禮退之以義誄之以行案嘉本以相等爲罪罪惡𨿽著大臣括髮闗械裸躬就笞非所以重國褒宗廟也今春月寒气錯繆霜露數降宜示天下以寛和臣等不知大義惟陛下察焉

師丹【字仲公瑯邪東武城人舉孝亷爲郎歷少府光祿勲太子太傅大司空】

上哀帝書【丹爲大司馬月餘徙爲大司空哀帝少在國見成帝委政外家王氏僭盛卽位多欲有所匡正封拜丁傅奪王氏權丹時徙爲大司空自以師傅居三公位得信於上上書】

古者諒闇不言聽於冢宰三年無攺於父之道前大行屍柩在堂而官爵臣等以及親屬赫然皆貴寵封舅爲陽安侯皇后尊號未定豫封父爲孔鄕侯出侍中王邑射聲校尉王邯等詔書比下變動政事卒暴無漸臣縱不能明陳大義復曾不能牢讓爵位相隨空受封侯增益陛下之過間者郡國多地動水出流殺人民日月不明五星失行此皆舉措失中號令不定法度失理陰陽混濁之應也臣伏惟人情無子年𨿽六七十猶博取而廣求孝成皇帝深見天命燭知至徳以壯年克已立陛下爲嗣先帝暴棄天下而陛下繼體四海安寧百姓不懼此先帝聖徳當合天人之功也臣聞天威不違顏咫尺願陛下深思先帝所以建立陛下之意且克已躬行以觀羣下之從化天下者陛下之家也肺附何患不富貴不宜倉卒先帝不量臣愚以爲太傅陛下以臣托師傅故亡功徳而備鼎足封大國加賜黃金位爲三公職在左右不能盡忠輔過而令庶人竊議災異數見此臣之大罪也臣不敢言乞骸骨歸於海濱恐嫌於僞誠慙負重責義不得不盡死

建言井田議【哀帝卽位丹輔政建言天子下其議丞相孔光大司空何武奏請諸侯王以下至闗內侯名田皆毋過三十頃諸侯王以下至闗內侯吏民毋過二百人及三十人犯者沒入官丁傅董賢之屬不便也遂寢不行】

古之聖王莫不設井田然後治廼可平孝文皇帝承亡周亂秦兵革之後天下空虛故務勸農桑帥以節儉民始充實未有並兼之害故不爲民田及奴婢爲限今累世承平豪冨吏民訾數鉅萬而貧弱愈困蓋君子爲政貴因循而重攺作然所以有攺者將以救急也亦未可詳宜略爲限

劾董宏奏【初哀帝卽位咸帝母稱太皇太后成帝趙皇后稱皇太后而上祖母傅太后與母丁後皆在國邸自以定陶共王爲稱髙昌侯董宏上書言秦莊襄王母本夏氏而爲華陽夫人所子及卽位後俱稱太后宜立定陶共王后爲皇太後事下有司時丹以左將軍與大司馬王莽共劾奏上新立納用其言免宏爲庶人傅太后大怒必欲稱尊號於是追尊定陶共王爲共皇帝尊傅后爲共皇太后丁後爲共皇后郎中令冷褒黃門郎段猶等復奏言定陶共皇太后共皇后皆不宜復引定陶蕃國之名以冠大號車馬衣服宜皆稱皇之意又宜爲共皇立廟京師上復下其議有司皆以爲宜如褒猶言丹獨議不宜立廟浸不合上意】

宏知皇太后至尊之號天下一統而稱引亡秦以爲比諭詿誤聖朝非所宜言大不道

共皇立廟議【哀帝父定陶共王康追尊共皇帝置寢廟京師丹議寢不合上意】

聖王制禮取法於天故尊卑之禮明則人倫之序正人倫之序正則乾坤得其位而陰陽順其節人主與萬民俱防祐福尊卑者所以正天地之位不可亂也今定陶共皇太后共皇后以定陶共皇爲號者母從子妻從夫之義也欲立官置吏車服與太皇太后並非所以明尊卑亡二上之義也定陶共皇號謚已前定議不得復攺禮父爲士子爲天子祭以天子其屍服以士服子亡爵父之義尊父母也爲人後者爲之子故爲所後服斬衰三年而降其父母期明尊本祖而重正統也孝成皇帝聖恩深逺故爲共王立後奉承祭祀令共皇長爲一國太祖萬世不毀恩義已備陛下旣繼體先帝持重太宗承宗廟天地社稷之祀義不得復奉定陶共皇祭入其廟今欲立廟於京師而使臣下祭之是無主也又親盡當毀空去一國太祖不墮之祀而就無主當毀不正之禮非所以尊厚共皇也

申咸炔欽【炔音桂】

爲師丹上書【有上言古者以貝爲貨今以錢易之民以故貧宜攺用幣上以問丹丹對言可有司皆以久難卒變丹復從公卿議又丹使吏書奏吏私寫其艸丁傅弟子使人告丹上封事行道人徧持其書上以問將軍中朝臣皆對曰忠臣不顯諫大臣奏事不宜漏泄令吏民傳寫流聞四方臣不宻則失身宜下廷尉治事下廷尉廷尉劾丹大不敬事未決給事中博士申咸炔欽上書尙書劾咸欽貶秩各二等遂策免丹尙書令唐林上疏賜丹爵闗內侯食邑三百戶】

丹經行無比自近世大臣能若丹者少發憤懣奏封事不及深思逺慮使主簿書漏泄之過不在丹以此貶黜恐不厭眾心

尙書奏劾申咸炔欽

咸欽幸得以儒官選擢備腹心上所折中定疑知丹社稷重臣議罪處罰國之所愼咸欽初傳經義以爲當治事以暴列乃復上書妄稱譽丹前後相違不敬

哀帝免師丹防

夫三公者朕之腹心也輔善相過匡率百僚和合天下者也朕旣不明委政於公間者陰陽不調寒暑失常變異婁臻山崩地震河決泉湧流殺人民百姓流連無所歸心司空之職尢廢焉君在位出入三年未聞忠言嘉謀而反有朋黨相進不公之名乃者以挺力田議攺幣章示君君內爲朕建可攺不疑以君之言博考朝臣君乃希眾雷同外以爲不便令觀聽者歸非於朕朕隱忍不宣爲君受愆朕疾夫比周之徒虛僞壞化寖以成俗故屢以書飭君防君省過求已而反不受退有後言及君奏封事傳於道路布聞朝市言事者以爲大臣不忠辜陷重辟獲虛采名謗譏匈匈流於四方腹心如此謂疏者何殆謬於二人同心之利焉將何以率示羣下附親逺方朕惟君位尊任重慮不周宻懷諼迷國進退違命反覆異言甚爲君恥之非所以共承天地永保國家之意以君嘗托傅位未忍考於理已詔有司赦君勿治其上大司空髙樂侯印綬罷歸

唐林【字子髙沛郡人以明經飭行顯名後仕王莽封侯歷公卿位】

請復師丹爵邑疏

竊見免大司空丹防書泰深痛切君子作文爲賢者諱丹經爲世儒宗徳爲國黃耉親傅聖躬位在三公所坐者微海內未見其大過事旣已往免爵大重京師識者咸以爲宜復丹爵邑使奉朝請四方所瞻卬也惟陛下裁覽眾心有以尉復師傅之臣

孔光【字子夏孔子十四世孫褒成君霸少子以明經舉爲議郎再歷禦史大夫丞相平帝時終太師】

請定疊毀議奏【初髙後著令有擅議宗廟者棄市至元帝攺制疊毀蠲除此令成帝時以無繼嗣復復太上皇寢廟園世世奉祠昭靈後武哀王昭哀後並食於太上寢廟又復擅議宗廟之命哀帝卽位丞相孔光大司空何武奏請與羣臣雜議光祿勲彭宣等以武帝親盡廟宜毀太僕王舜中壘校尉劉歆議以武帝有功烈不宜毀制曰太僕舜中壘校尉歆議可】

永光五年制書髙皇帝爲漢太祖孝文皇帝爲太宗建昭五年制書孝武皇帝爲世宗損益之禮不敢有與臣愚以爲疊毀之次當以時定非令所爲擅議宗廟之意也臣請與羣臣雜議

光祿勲彭宣詹事滿昌博士左咸等武帝廟宜毀議

繼祖宗以下五廟而疊毀後𨿽有賢君猶不得與祖宗並列子孫𨿽欲褒大顯揚而立之鬼神不饗也孝武皇帝𨿽有功烈親盡宜毀

劉歆武帝廟不宜毀議【司徒掾班彪曰漢承亡秦絕學之後祖宗之制因時施宜自元成後學者蕃滋貢禹毀宗廟匡衡攺郊兆何武定三公後皆數復故紛紛不定何者禮文缺微古今異制各爲十家未易可偏定也考觀諸儒之議劉歆博而篤矣此與王舜同議據漢書歆所撰議也】

臣聞周室旣衰四夷並侵獫狁最彊於今匈奴是也至宣王而伐之詩人美而頌之曰薄伐獫狁至於太原又曰嘽嘽推推如霆如雷顯允方叔徵伐獫狁荊蠻來威故稱中興及至幽王犬戎來伐殺幽王取宗器自是之後南夷與北狄交侵中國不絕如綫春秋紀齊桓南伐楚北伐山戎孔子曰微管仲吾其被髮左袵矣是故棄桓之過而錄其功以爲伯首及漢興冒頓始彊破東胡禽月氏並其土地地廣兵彊爲中國害南粵尉佗總百粵自稱帝故中國𨿽平猶有四夷之患且無寧歳一方有急三面救之是天下皆動而被其害也孝文皇帝厚以貨賂與結和親猶侵暴無巳甚者興師十餘萬眾近屯京師及四邊歲發屯備虜其爲患久矣非一世之漸也諸侯郡守連匈奴及百粵以爲逆者非一人也匈奴所殺郡守都尉略取人民不可勝數孝武皇帝湣中國罷勞無安寧之時乃遣大將軍驃騎伏波樓船之屬南滅百粵起七郡北攘匈奴降昆邪十萬之眾置五屬國起朔方以奪其肥饒之地東伐朝鮮起元莵樂浪以斷匈奴之左臂西伐大宛並三十六國結烏孫起惇煌酒泉張掖以鬲婼羌裂匈奴之右肩單於孤特逺遁於幕北四垂無事斥地逺境起十餘郡功業旣定乃封丞相爲富民侯以大安天下富實百姓其規橅可見又招集天下賢俊與協心同謀興制度攺正朔易服色立天地之祠建封禪殊官號存周後定諸侯之制永無逆爭之心至今累世賴之單於守藩百蠻服從萬世之基也中興之功未有髙焉者也髙帝建大業爲太祖孝文皇帝徳至厚也爲文太宗孝武皇帝功至著也爲武世宗此孝宣帝所以發徳音也禮記王制及春秋谷梁傳天子七廟諸侯五大夫三士二天子七日而殯七月而諸侯五日而殯五月而此防事尊卑之序也與廟數相應其文曰天子三昭三穆與太祖之廟而七諸侯二昭二穆與太祖之廟而五故徳厚者流光徳薄者流卑春秋左氏傳曰名位不同禮亦異數自上以下降殺以兩禮也七者其正法數可常數者也宗不在此數中宗變也茍有功徳則宗之不可預爲設數故於殷太甲爲太宗太戊曰中宗武丁曰髙宗周公爲毋逸之戒舉殷三宗以勸成王繇是言之宗無數也然則所以勸帝者之功徳博矣以七廟言之孝武皇帝未宜毀以所宗言之則不可謂無功徳禮記祀典曰夫聖王之制祀也功施於民則祀之以勞定國則祀之能救大災則祀之竊觀孝武皇帝功徳皆兼而有焉凡在於異姓猶將特祀之況於先祖或說天子五廟無見文又說中宗髙宗者宗其道而毀其廟名與實異非尊徳貴功之意也詩云蔽芾甘棠勿鬋勿伐邵伯所茇思其人猶愛其樹況宗其道而毀其廟乎疊毀之禮自有常法無殊功異徳固以親疎相推及至祖宗之序多少之數經傳無明文至尊至重難以疑文虛說定也孝宣皇帝舉公卿之議用眾儒之謀旣以爲世宗之廟建之萬世宣布天下臣愚以爲孝武皇帝功烈如彼孝宣皇帝崇立之如此不宜毀

劉歆太上惠景寢園議

禮去事有殺故春秋外傳曰日祭月祀時享歳貢終王祖禰則日祭防髙則月祀二祧則時享壇墠則歳貢大禘則終王徳盛而遊廣親親之殺也彌逺則彌尊故禘爲重矣孫居王父之處正昭穆則孫常與祖相代此遷廟之殺也聖人於其祖出於情矣禮無所不順故無毀廟自貢禹建疊毀之議惠景及太上寢園廢而爲虛失禮意矣

請遣傅遷奏【傅太后爲人剛暴從弟子遷在左右尢傾邪上免官遣歸故郡太后怒哀帝不得已復畱遷光與大司空師丹上奏卒不得遣復爲侍中】

詔書侍中駙馬都尉遷巧佞無義漏泄不忠國之賊也免歸故郡復有詔止天下疑惑無所取信虧損聖徳誠不小愆陛下以變異連見避正殿見羣臣思求其故至今未有所攺臣請歸遷故郡以銷姦黨應天戒

日蝕對【光爲丞相忤傅太后指免歸元壽元年正月朔日蝕後十餘日太后崩徵光詣公車問日蝕事光奏對上說賜束帛拜爲光祿大夫秩中二千石位次丞相】

臣聞日者眾陽之宗人君之表至尊之象君徳衰微陰道盛彊侵蔽陽明則日蝕應之書曰羞用五事建用皇極如貌言視聽思失大中之道不立則咎徴薦臻六極屢降皇之不極是爲大中不立其傳曰時則有日月亂行謂朓側慝甚則薄蝕是也又曰六沴之作歲之朝曰三朝其應至重乃正月辛丑朔日有蝕之變見三朝之防上天聰明茍無其事變不虛生書曰惟先假王正厥事言異變之來起事有不正也臣聞師曰天右與王者故災異數見以譴告之欲其攺更若不畏懼有以塞除而輕忽簡誣則凶罰加焉其至可必詩曰敬之敬之天惟顯思命不易哉又曰畏天之威於時保之皆謂不懼者凶懼之則吉也陛下聖徳聰明兢兢業業承順天戒敬畏變異勤心虛巳延見羣臣思求其故然後敕躬自約總正萬事放逺讒說之黨援納斷斷之介退去貪殘之徒進用賢良之吏平刑罰薄賦斂恩澤加於百姓誠爲政之大本應變之至務也天下幸甚書曰天旣付命正厥徳言正徳以順天也又曰天棐諶辭言有誠道天輔之也明承順天道在於崇徳博施加精致誠孳孳而已俗之祈禳小數終無益於應天塞異銷禍興福較然甚明無可疑惑

舉尙書令成公敞奏【詔光舉可尙書令者封上光舉東海成公敞以敞爲東平太守】

臣以朽材前比歷位典大職卒無尺寸之效幸免罪誅全保首領今復抜擢備內朝臣與聞政事臣光智謀淺短犬馬齒臷誠恐一旦顚僕無以報稱竊見國家故事尙書以久次轉遷非有踔絕之能不相逾越尙書僕射敞公正勤職通敏於事可尙書令謹封上

請徙董賢家屬奏【哀帝崩王莽召爲大司馬以太后詔防免董賢光奏論諸以賢爲官者皆免父恭弟寛信與家屬徙合浦母別歸故郡鉅鹿縣官斥賣董氏財四十三萬萬】

賢質性巧佞翼姦以獲封侯父子專朝兄弟並寵多受賞賜治第宅造冢壙放效無極不異王制費以萬萬計國家爲空虛父子驕蹇至不爲使者禮受賜不拜辠惡暴著賢自殺伏辜死後父恭等不悔過乃復以沙畫棺四時之色左蒼龍右白虎上著金銀日月玉衣珠璧以棺至尊無以加恭等幸得免於誅不宜在中土臣請收沒入財物縣官

劾紅陽侯王立奏【立太后親弟𨿽不居位王莽乘政以諸父敬憚之乃令司徒光奏立舊惡白太后遣就國】

前知定陵侯淳於長犯大逆罪多受其賂爲言誤朝後白以官婢楊寄私子爲皇子眾言曰呂氏少帝復出紛紛爲天下所疑難以示來世成繦緥之功請遣立就國劾張由史立奏【元帝馮昭儀生中山孝王是爲中山太后王生一男嗣有眚疾上遣中郎謁者張由將醫治由誣言中山太后祝詛上及傅太后素常怨馮太后使中謁者令史立等雜治馮太后自殺昆弟皆伏法由賜爵闗內侯史立遷中太僕哀帝崩光奏免徙合浦】

由前誣告骨肉立陷人入大辟爲國家結怨於天下以取秩遷獲爵邑幸防赦令請免爲庶人

鮑宣【字子都渤海髙城人歷位司坐摧辱宰相距使者罪髠鉗徙上黨王莽秉政時構死獄中】

諫哀帝七亡七死書【是時丞相孔光大司空師丹何武大司馬傅喜皆以議傅太后稱尊號忤指免官丁傅子弟並進董賢貴幸宣以諫大夫從其後上書諫帝以宣名儒優容之明年正月朔日食上乃徵孔光免孫寵息夫躬罷侍中諸曹黃門郎十人宣復上書上感大異納宣言徴何武彭宣皆復爲三公拜宣爲司】

竊見孝成皇帝時外親持權人人牽引所私以充塞朝廷妨賢人路濁亂天下奢泰亡度窮困百姓是以日蝕且十彗星四起危亡之徴陛下所親見也今柰何反覆劇於前乎朝臣亡有大儒骨鯁白首耆艾魁壘之士論議通古今喟然動眾心憂國如饑渴者臣未見也惇外親小童及幸臣董賢等在公門省戶下陛下欲與此共承天地安海內甚難今世俗謂不智者爲能謂智者爲不能昔堯放四罪而天下服今除一吏而眾皆惑古刑人尙服今賞人反惑請寄爲姦羣小日進國家空虛用度不足民流亡去城郭盜賊並起吏爲殘賊歲增於前凡民有七亡陰陽不和水旱爲災一亡也縣官重責更賦租稅二亡也貪吏並公受取不已三亡也豪彊大姓蠶食亡厭四亡也苛吏繇役失農桑時五亡也部落鼓鳴男女遮迣六亡也盜賊刼略取民財物七亡也七亡尙可又有七死酷吏毆殺一死也治獄深刻二死也寃陷亡辜三死也盜賊橫發四死也怨讐相殘五死也歳惡饑餓六死也時气疾疫七死也民有七亡而亡一得欲望國安誠難民有七死而無一生欲望刑措誠難此非公卿守相貪殘成化之所致邪羣臣幸得居尊官食重祿豈有肯加惻隱於細民助陛下流敎化者邪志但在營私家稱賓客爲姦利而已以茍容曲從爲賢以拱黙屍祿爲智謂如臣宣等爲愚陛下擢臣巖穴誠冀有益毫毛豈徒欲使臣美食大官重髙門之地哉天下乃皇天之天下也陛下上爲皇天子下爲黎庶父母爲天牧養元元視之當如一合屍鳩之詩今貧民菜食不厭衣又穿空父子夫婦不能相保誠可爲酸鼻陛下不救將安所歸命乎柰何獨私養外親與幸臣董賢多賞賜以大萬數使奴從賓客漿酒霍肉蒼頭廬兒皆用致富非天意也及汝昌侯傅商亡功而封夫官爵非陛下之官爵乃天下之官爵也陛下取非其官官非其人而望天說民服豈不難哉方陽侯孫寵宜陵侯息夫躬辯足以移眾彊可用獨立姦人之雄惑世尢劇者也宜以時罷退及外親幼童未通經術者皆宜令休就師傅急徴故大司馬傅喜使領外親故大司空何武師丹故丞相孔光故左將軍彭宣經皆更博士位皆歷三公智謀威信可與建教化圖安危龔勝爲司直郡國皆愼選舉三輔委輸官不敢爲姦可大委任也陛下前以小不忍退武等海內失望陛下尙能容亡功徳者甚眾曾不能忍武等邪治天下者當用天下之心爲心不得自專快意而已也上之皇天見譴下之黎庶怨恨次有諫爭之臣陛下茍欲自薄而厚惡臣天下猶不聽也臣𨿽愚戇獨不知多受祿賜美食大官廣田宅厚妻子不與惡人結仇怨以安身邪誠迫大義官以諫爭爲職不敢不竭愚惟陛下少畱神明覽五經之文原聖人之至意深思天地之戒臣宣吶鈍於辭不勝惓惓盡死節而已

論寵董賢封事

陛下父事天母事地子養黎民卽位已來父虧明母震動子訛言相驚恐今日蝕於三始誠可畏懼小民正月朔日尙恐毀敗器物何況於日虧乎陛下深內自責避正殿舉直言求過失罷退外親及旁仄素餐之人徴拜孔光爲光祿大夫發覺孫寵息夫躬過惡免官遣就國眾庶翕然莫不說喜天人同心人心說則天意解矣乃二月丙戌白虹虷日連陰不雨此天有憂結未解民有怨望未塞者也侍中駙馬都尉董賢本無葭莩之親但以令色防言自進賞賜亡度竭盡府臧並合三第尙以爲小復壞暴室賢父子坐使天子使者將作治第行夜吏卒皆得賞賜上冢有防輒大官爲供海內貢獻當養一君今反盡之賢家豈天意與民意邪天不可久負厚之如此反所以害之也誠欲哀賢宜爲謝過天地解讐海內免遣就國收乘輿器物還之縣官如此可以父子終其性命不者海內之所仇未有得久安者也孫寵息夫躬不宜居國可皆免以視天下復徴何武師丹彭宣傅喜曠然使民易視以應天心建立大政以興太平之端髙門去省戶數十步求見出入二年未省欲使海瀕仄陋自通逺矣願賜數刻之間極竭毣毣之思退入三泉死亡所恨

郭欽

劾鮑宣奏【宣爲諫大夫遷豫州牧嵗余丞相司直郭欽奏劾宣免官數月復徴爲諫大夫】

宣舉錯煩苛代二千石署吏聽訟所察過詔條行部乘傳去法駕駕一馬舎宿鄕亭爲眾所非

西漢文紀卷十九

欽定四庫全書

西漢文紀卷二十

明梅鼎祚編李尋【字子長平陵人好洪範災異又學天文月令陰陽事丞相翟方進哀帝時爲黃門侍郎騎都尉坐誣罔徙惇煌郡】

奏記翟方進【方進好左氏傳天文星歷厚李尋以爲議曹爲相九嵗綏和二年春熒惑守心尋奏記方進憂之不知所出防郎賁麗善爲星言大臣宜當之上賜冊方進卽日自殺】

應變之權君侯所自明往者數白三光垂象變動見端山川水泉反理視患民人訛謡斥事感名三者旣效可爲寒心今提揚眉矢貫中狼奮角弓且張金歷庫土逆度輔湛沒火守舎萬嵗之期近愼朝暮上無惻怛濟世之功下無推讓避賢之效欲當大位爲具臣以全身難矣大責日加安得但保斥逐之戮闔府三百餘人惟君侯擇其中與盡節轉凶

與王根論災異【成帝舅曲陽侯王根爲大司馬厚遇尋尋見漢家有中衰阸防之象其意以爲且有洪水爲災乃說根於是薦尋哀帝立召爲黃門郎】

書雲天聰明蓋言紫宮極樞通位帝紀太微四門廣開大道五經六緯尊術顯士翼張舒布燭臨四海少微處士爲比爲輔故次帝廷女宮在後聖人承天賢賢易色取法於此天官上相上將皆顓面正朝憂責甚重要在得人得人之效成敗之機不可不勉也昔秦穆公說諓諓之言任仡仡之勇身受大辱社稷防亡悔過自責思惟黃髮任用百里奚卒伯西域徳列王道二者禍福如此可不愼哉夫士者國家之大寶功名之本也將軍一門九侯二十朱輪漢興以來臣子貴盛未嘗至此夫物盛必衰自然之理惟有賢友彊輔庶防可以保身命全子孫安國家書曰歷象日月星辰此言仰視天文俯察地理觀日月消息候星辰行伍揆山川變動參人民繇俗以制法度考禍福舉錯誖逆咎敗將至徴兆爲之先見明君恐懼修正側身博問轉禍爲福不可救者卽蓄備以待之故社稷亡憂竊見往者赤黃四塞地气大發動土竭民天下擾亂之徴也彗星爭明庶雄爲桀大冦之引也此二者已頗效矣城中訛言大水奔走上城朝廷驚駭女孽入宮此獨未效間者重以水泉湧溢旁宮闕仍出月太白入東井犯積水缺天淵日數湛於極陽之色羽气乘宮起風積云又錯以山崩地動河不用其道盛冬靁電潛龍爲孽繼以隕星流彗維塡上見日食有背鄕此亦髙下易居洪水之徴也不憂不攺洪水廼欲蕩滌流彗廼欲掃除攺之則有年亡期故屬者頗有變攺小貶邪猾日月光精時雨气應此皇天右漢亡已也何況致大攺之宜急博求幽隱抜擢天士任以大職諸闒茸佞讇抱虛求進及用殘賊酷虐聞者若此之徒皆嫉善憎忠壞天文敗地理湧趯邪陰湛溺太陽爲主結怨於民宜以時廢退不當得居位誠必行之凶災銷滅子孫之福不旋日而至政治感陰陽猶鐵炭之低卬見效可信者也及諸蓄水連泉務通利之修舊隄防省池澤稅以助損陰邪之盛按行事考變易訛言之效未嘗不至請徴韓放掾周敞王望可與圖之

論治河議【成帝鴻嘉四年秋勃海淸河河水溢尋爲丞相史及解光議上遂止不塞】

陰气盛則水爲之長故一日之間晝減夜增江河滿溢所謂水不潤下𨿽常於卑下之地猶日月變見於朔望明天道有因而作也眾庶見王延世防重賞競言便巧不可用議者常欲求索九河故迹而穿之今因其自決可且勿塞以觀水埶河欲居之當稍自成川跳出沙土然後順天心而圖之必有成功而用財力寡

鼓妖對【哀帝建平二年四月朔丞相朱博禦史大夫趙元臨延登受防有大聲如鐘鳴殿中郎吏陛者皆聞焉上以問揚雄李尋尋對雄亦以爲鼓妖聽失之象也博元坐爲姦謀博自殺元減死論】

洪範所謂鼓妖者也師法以爲人君不聰爲眾所惑空名得進則有聲無形不知所從生其傳曰嵗月日之中則正卿受之今以四月日加辰已有異是爲中焉正卿謂執政大臣也宜退丞相禦史以應天變然𨿽不退不出期年其人自防其咎

災異對【哀帝初卽位召尋待詔黃門使侍中衛尉傳喜問間者水出地動日月失度星辰亂行災異仍重極言母有所諱尋對上𨿽不從其言然采其語每有非常輒問尋尋對屢中】

陛下聖徳尊天敬地畏命重民悼懼變異不忘疏賤之臣幸使重臣臨問愚臣不足以奉明詔竊見陛下新卽位開大明除忌諱博延名士靡不並進臣尋位卑術淺過隨眾賢待詔食大官衣禦府久污玉堂之署比得召見亡以自效復特見延問至誠自以逢不世出之命願竭愚心不敢有所避庶防萬分有一可采惟棄須臾之間宿畱瞽言考之文理稽之五經揆之聖意以參天心夫變異之來各應象而至臣謹條陳所聞易曰縣象著明莫大乎日月夫日者眾陽之長輝光所燭萬里同晷人君之表也故日將旦淸風發羣陰伏君以臨朝不牽於色日初出炎以陽君登朝佞不行忠直進不蔽障日中煇光君徳盛明大臣奉公日將入專以壹君就房有常節君不修道則日失其度晻昧亡光各有云爲其於東方作日初出時陰雲邪气起者法爲牽於女謁有所畏難日出後爲近臣亂政日中爲大臣欺誣日且入爲妻妾役使所營間者日尢不精光明侵奪失色邪气珥蜺數作本起於晨相連至昏其日出後至日中間差瘉小臣不知內事竊以日視陛下志操衰於始初多矣其咎恐有以守正直言而得罪者傷嗣害世不可不愼也惟陛下執乾剛之徳彊志守度毋聽女謁邪臣之態諸保阿乳母甘言悲辭之托斷而勿聽勉彊大誼絕小不忍良有不得已可賜以貨財不可私以官位誠皇天之禁也日失其光則星辰放流陽不能制陰陰桀得作間者太白正晝經天宜隆徳克躬以執不軌臣聞月者眾陰之長銷息見伏百里爲品千里立表萬里連紀妃後大臣諸侯之象也朔晦正終始爲繩墨望成君徳春夏南秋冬北間者月數以春夏與日同道過軒轅上後受气入太微帝廷揚光煇犯上將近臣列星皆失色厭厭如滅此爲母后與政亂朝陰陽俱傷兩不相便外臣不知朝事竊信天文卽如此近臣已不足杖矣屋大柱小可爲寒心惟陛下親求賢士無彊所惡以崇社稷尊疆本朝臣聞五星者五行之精五帝司命應王者號令爲之節度歲星主嵗事爲統首號令所紀今失度而盛此君指意欲有所爲未得其節也又塡星不避嵗星者後帝共政相畱於奎婁當以義斷之熒惑往來亡常周曆兩宮作態低卬入天門上明堂貫尾亂宮太白髮越犯庫兵冦之應也貫黃龍入帝廷當門而出隨熒惑入天門至房而分欲與熒惑爲患不敢當明堂之精此陛下神靈故禍亂不成也熒惑厥弛佞巧依埶微言毀譽進類蔽善太白出端門臣有不臣者火入室金上堂不以時解其憂凶塡歲相守又主內亂宜察蕭墻之內毋忽親疏之微誅放佞人防絕萌牙以蕩滌濁濊消散積惡毋使得成禍亂辰星主正四時當效於四仲四時失序則辰星作異今出於歳首之孟天所以譴告陛下也政急則出蚤政緩則出晚政絕不行則伏不見而爲彗茀四孟皆出爲易王命四季皆出星家所諱今幸獨出寅孟之月蓋皇天所以篤右陛下也宜深自攺治國故不可以戚戚欲速則不達經曰三載考績三考黜陟加以號令不順四時旣往不咎來事之師也間者春三月治大獄時賊陰立逆恐歳小收季夏舉兵法時寒气應恐後有霜雹之災秋月行封爵其月土濕奧恐後有雷雹之變夫以喜怒賞罰而不顧時禁𨿽有堯舜之心猶不能致和善言天者必有效於人設上農夫而欲冬田肉袒深耕汗出種之然猶不生者非人心不至天時不得也易曰時止則止時行則行動靜不失其時其道光明書曰敬授民時故古之王者尊天地重陰陽敬四時嚴月令順之以善政則和气可立致猶枹鼓之相應也今朝廷忽於時月之令諸侍中尙書近臣宜皆令通知月令之意設羣下請事若陛下出令有謬於時者當知爭之以順時气臣聞五行以水爲本其星元武婺女天地所紀終始所生水爲準平王道公正修明則百川理絡脈通偏黨失綱則湧溢爲敗書雲水曰潤下陰動而卑不失其道天下有道則河出圖洛出書故河洛決溢所爲最大今汝潁畎澮皆川水漂湧與雨水並爲民害此詩所謂震電不寧不令百川沸騰者也其咎在於皇甫卿士之屬惟陛下畱意詩人之言少抑外親大臣臣聞地道柔靜陰之常義也地有上中下其上位震應妃後不順中位應大臣作亂下位應庶民離畔震或於其國國君之咎也四方中央連國歷州俱動者其異最大間者關東地數震五星作異亦未大逆宜務崇陽抑陰以救其咎固志建威閉絕私路抜進英雋退不任職以彊本朝夫本彊則精神折衝本弱則招殃致凶爲邪謀所陵聞往者淮南王作謀之時其所難者獨有汲黯以爲公孫宏等不足言也宏漢之名相於今亡比而尙見輕何況亡宏之屬乎故曰朝廷亡人則爲賊亂所輕其道自然也天下未聞陛下奇防固守之臣也語曰何以知朝廷之衰人人自賢不務於通人故世陵夷馬不伏歷不可以趨道士不素養不可以重國詩曰濟濟多士文王以寧孔子曰十室之邑必有忠信非虛言也陛下秉四海之眾曾亡柱幹之固守聞於四境殆開之不廣取之不明勸之不篤傳曰土之美者善養禾君之明者善養士中人皆可使爲君子詔書進賢良赦小過無求備以博聚英儁如近世貢禹以言事忠切防尊榮當此之時士厲身立名者多禹死之後日日以衰及京兆尹王章坐言事誅滅智者結舌邪僞並興外戚顓命君臣隔塞至絕繼嗣女宮作亂此行事之敗誠可畏而悲也本在積任母后之家非一日之漸往者不可及來者猶可追也先帝大聖深見天意昭然使陛下奉承天統欲矯正之也宜少抑外親選練左右舉有徳行道術通明之士充備天官然後可以輔聖徳保帝位承大宗下至郎吏從官行能亡以異又不通一藝及博士無文雅者宜皆使就南畆以視天下明朝廷皆賢材君子於以重朝尊君滅凶致安此其本也臣自知所言害身不辟死亡之誅惟財畱神反覆愚臣之言

杜業【欽兄緩子延年孫以列侯選爲太常左遷上黨都尉】

說成帝紹封功臣奏【漢興以來列侯多陷法禁隕命亡國訖於孝武后元之際靡有孑遺降及宣成稍加防錄業因納說成帝於是復紹蕭何哀平之世增修曹參周勃之屬】

昔唐以萬國致時雍之政虞夏以之多羣後饗共巳之治湯法三聖殷氏太平周封八百重譯來賀是以內恕之君樂繼絕世隆名之主安立亡國至於不及下車徳念深矣成王察牧野之克顧羣後之勤知其恩結於民心功光於王府也故追述先父之志錄遺老之防髙其位大其防愛敬飭盡命賜備厚大孝之隆於是爲至及其沒也世主嘆其功無民而不思所息之樹且猶不伐況其廟乎是以燕齊之祀與周並傳子繼弟及歷載不墮豈無刑辟繇祖之竭力故支庶賴焉迹漢功臣亦皆剖符世爵受山河之誓存以著其號亡以顯其魂賞亦不細矣百餘年間而襲封者盡或絕失姓或乏無主朽骨孤於墓苗裔流於道生爲湣死爲轉屍以往況今甚可悲傷聖朝憐閔詔求其後四方忻忻靡不歸心出入數年而不省察恐議者不思大義設言虛亡則厚徳掩息遴柬布章非所以視化勸後也三人爲眾𨿽難盡繼宜從尢功

論河間獻王奏【漢名臣奏】

河間獻王經術通明積徳累行天下雄俊眾儒皆歸之孝武帝時獻王朝被服造次必於仁義問以五防獻王輒對無窮孝武帝艴然難之謂獻王曰湯以七十里文王以百里王其勉之王知其意歸卽縱酒聽樂因以終劾翟方進書【業爲太常與丞相翟方進衛尉定陵侯淳於長不平後業爲函谷闗都尉防長有罪下洛陽獄業坐長舅紅陽侯王立書誚長不敬免就國其春方進薨業上書】

方進本與長深結厚更相稱薦長陷大惡獨得不坐茍欲鄣塞前過不爲陛下廣持平例又無恐懼之心反因時信其邪辟報睚眥怨故事大逆朋友坐免官無歸故郡者今坐長者歸故郡已深一等紅陽侯立坐子受長貨賂故就國耳非大逆也而方進復奏立黨友後將軍朱博鉅鹿太守孫宏故少府陳咸皆免官歸咸故郡刑罰無平在方進之筆端眾庶莫不疑惑皆言孫宏不與紅陽侯相愛宏前爲中丞時方進爲禦史大夫舉掾隆可侍禦史宏奏隆前奉使欺謾不宜執法近侍方進以此怨宏又方進爲京兆尹時陳咸爲少府在九卿髙第陛下所自知也方進素與司直師丹相善臨禦史大夫缺使丹奏咸爲姦利請案驗卒不能有所得而方進果自得禦史大夫爲丞相卽時詆欺奏免咸復因紅陽侯事歸咸故郡眾人皆言國家假方進權太甚案師丹行能無異及光祿勲許商被病殘人皆但以附從方進常獲尊官丹前親薦邑子丞相史能使巫下神爲國求福防獲大利幸賴陛下至明遣使者毛莫如先考驗卒得其姦皆坐死假令丹知而白之此誣罔罪也不知而白之是背經術惑左道也二者皆在大辟重於朱博孫宏陳咸所坐方進終不舉白專作威福阿黨所厚排擠英俊托公報私橫厲無所畏忌欲以燻轑天下天下莫不望風而靡自尙書近臣皆結舌杜口骨肉親屬莫不股栗威權泰盛而不忠信非所以安國家也今聞方進卒病死不以尉示天下反復賞賜厚惟陛下深思往事以戒來今

言王氏薦朱博書【哀帝卽位業上書後博果見抜用】

王氏世權日久朝無骨鯁之臣宗室諸侯微弱與系囚無異自佐史以上至於大吏皆權臣之黨曲陽侯根前爲三公輔政知趙昭儀殺皇子不輒白奏反與趙氏比周恣意妄行譖愬故許後被加以非罪誅破諸許族敗元帝外家內嫉妬同產兄姊紅陽侯立及淳於氏皆老被放棄新喋血京師威權可畏髙陽侯薛宣有不養母之名安昌侯張禹姦人之雄惑亂朝廷使先帝負謗於海內尢不可不愼陛下初卽位謙讓未遑孤獨特立莫可據仗權臣易世意若探湯宜蚤以義割恩安百姓心竊見朱博忠信勇猛材略不出世誠國家雄俊之寶臣也宜徴博置左右以塡天下此人在朝則陛下可髙枕而臥矣昔諸呂欲危劉氏賴有髙祖遺臣周勃陳平尙存不者防爲姦臣笑

杜鄴【字子夏本魏郡繁陽人徙茂陵爲涼州刺史以病免舉方正未拜卒】

說車騎將軍王音【鄴以孝亷爲郎與音善先是音與平阿侯譚有隙及譚不受城門職薨上閔悔之乃復令譚弟成都侯商位特進領城門兵得舉吏如將軍府鄴說音音甚嘉其言由是與商親宻二人皆重鄴此但言說然卽所白奧內似非面語今附錄】

鄴聞人情恩深者其養謹愛至者其求詳夫戚而不見殊孰能無怨此棠棣角弓之詩所爲作也昔秦伯有千乘之國而不能容其母弟春秋亦書而譏焉周召則不然忠以相輔義以相匡同已之親等已之尊不以聖徳獨兼國寵又不爲長專受榮任分職於陜並爲弼疑故內無感恨之隙外無侵侮之羞俱享天祐兩荷髙名者蓋以此也竊見成都侯以特進領城門兵復有詔得舉吏如五府此明詔所欲寵也將軍宜承順聖意加異往時每事凡議必與及之指爲誠發出於將軍則孰敢不說諭昔文侯寤大鴈之獻而父子益親陳平共壹飯之纂而將相加驩所接𨿽在楹階俎豆之間其於爲國折衝厭難豈不逺哉竊慕倉唐陸子之義所白奧內惟深察焉

說王商復長安南北郊【成都侯王商爲大司馬衛將軍輔政鄴說商後數年成帝崩皇太后詔有司復之】

東鄰殺牛不如西鄰之禴祭言奉天之道貴以誠質大得民心也行穢祀丰猶不防祐徳修薦薄吉必大來古者壇場有常處尞禋有常用贊見有常禮犧牲玉帛𨿽備而財不匱車輿臣役𨿽動而用不勞是故每舉其禮助者歡說大路所歷黎元不知今甘泉河東天地郊祀咸失方位違陰陽之宜及雍五畤皆曠逺奉尊之役休而復起繕治共張無解巳時皇天著象殆可略知前上甘泉先敺失道禮月之夕奉引復迷祠后土還臨河當渡疾風起波船不可禦又雍大雨壞平陽宮垣廼三月甲子震電災林光宮門祥瑞未著咎徴仍臻迹三郡所奏皆有變故不答不饗何以甚此詩曰率由舊章先王法度文王以之交神於祀子孫千億宜如異時公卿之議復還長安南北郊

行籌祠西王母對【哀帝建平四年正月民驚走持槀或掫一枚傳相付與曰行詔籌其夏京師郡國民設祭張博具歌舞祠西王母又傳書曰母告百姓佩此書者不死不信我言視門樞下當有白髮至秋止是時帝祖母傅太后驕與政事故杜鄴對後乃有王太后莽之應】

春秋災異以指象爲言語籌所以紀數民陰水類也水以東流爲順走而西行反類逆上象數度放溢妄以相予違忤民心之應也西王母婦人之稱博奕男子之事於街巷阡陌明離闑內與疆外臨事盤樂炕陽之意白髮衰年之象體尊性弱難理易亂門人之所由樞其要也居人之所由制持其要也其明甚著今外家丁傅並侍帷幄布於列位有罪惡者不坐辜罰亡功能者畢受官爵皇甫三桓詩人所刺春秋所譏亡以甚此指象昭昭以覺聖朝柰何不應

日食對【鄴爲涼州刺史以病免哀帝立外戚丁傅侯者數人元壽元年正月朔以皇后父傅晏爲大司馬衛將軍帝舅丁明爲大司馬驃騎將軍臨拜日食詔舉方正直言扶陽侯韋育舉鄴方正鄴對未拜官卒】

臣聞禽息憂國碎首不恨卞和獻寶刖足願之臣幸得奉直言之詔無二者之危敢不極陳臣聞陽尊陰卑卑者隨尊尊者兼卑天之道也是以男𨿽賤各爲其家陽女𨿽貴猶爲其國陰故禮明三從之義𨿽有文母之徳必系於子春秋不書紀侯之母陰義殺也昔鄭伯隨姜氏之欲終有叔段簒國之禍周襄王內迫惠後之難而遭居鄭之危漢興呂太后權私親屬又以外孫爲孝惠後是時繼嗣不明凡事多晻晝昏冬雷之變不可勝載竊見陛下行不偏之政每事約儉非禮不動誠欲正身與天下更始也然嘉瑞未應而日食地震民訛言行籌傳相驚恐案春秋災異以指象爲言語故在於得一類而達之也日食明陽爲陰所臨坤卦乘離明夷之象也坤以法地爲土爲毋以安靜爲徳震不陰之效也占象甚明臣敢不直言其事昔曽子問從令之義孔子曰是何言與善閔子騫守禮不茍從親所行無非理者故無可間也前大司馬新都侯莽退伏弟家以詔防決復遣就國髙昌侯宏去蕃自絕猶受封土制書侍中駙馬都尉遷不忠巧佞免歸故郡間未旬月則有詔還大臣奏正其罰卒不得遣而反兼官奉使顯寵過故及信陽侯業皆緣私君國非功義所止諸外家昆弟無賢不肖並侍帷幄布在列位或典兵衛或將軍屯寵意並於一家積貴之埶世所希見所希聞也至乃並置大司馬將軍之官皇甫𨿽盛三桓𨿽隆魯爲作三軍無以甚此當拜之日晻然日食不在前後臨事而發者明陛下謙遜無專承指非一所言輒聽所欲輒隨有罪惡者不坐辜罰無功能者畢受官爵流漸積猥正尢在是欲令昭昭以覺聖朝昔詩人所刺春秋所譏指象如此殆不在它由後視前忿邑非之逮身所行不自鏡見則以爲可計之過者疏賤獨偏見疑內亦有此類天變不空保右世主如此之至柰何不應臣聞野雞著怪髙宗深動大風暴過成王怛然願陛下加致精誠思承始初事稽諸古以厭下心則黎庶羣生無不說喜上帝百神收還威怒禎祥福祿何嫌不報

臨終文【西京雜記杜子夏塟長安北四里臨終作文刋石墓側】

魏郡杜鄴立志忠欵犬馬未陳奄先艸露骨肉歸於后土防气無所不之何必故邱然後卽化封於長安此焉宴息

彭宣【字子佩淮陽陽夏人歷大司空封長平侯】

上乞骸骨書【哀帝崩宣時爲大司馬見莽專權上書乞骸骨莽白王太后免就國恨宣求退故不賜黃金安車駟馬】

三公鼎足承君一足不任則覆亂美實臣資性淺薄年齒老眊數伏疾病昬亂遺忘願上大司空長平侯印綬乞骸骨歸鄕裏竢寘溝壑

太后罷彭宣防

惟君視事日寡功徳未效迫於老眊昬亂非所以輔國家綏海內也使光祿勲丰冊詔君其上大司空印綬便就國

解光

劾王根王況奏【根代商爲大司馬驃騎將軍輔政哀帝少而聞知王氏驕盛心不能善以初立故優詔益封戶司解光劾奏根及商子況根遣就國況免爲庶人及商所屬舉爲官者皆罷及新都侯莽平阿侯仁皆就國天下多寃王氏諫大夫楊宣上封事哀帝深感其言復封商中子邑爲成都侯元壽元年日蝕賢良多訟新都侯莽者上於是徴莽及仁還京師】

曲陽侯根宗重身尊三世據權五世秉政天下輻輳自效根行貪邪臧累鉅萬縱橫恣意大治室第第中起土山立兩市殿上赤墀戶靑瑣遊觀射獵使奴從者被甲持弓弩陳爲步兵止宿離宮水衡共張發民治道百姓苦其役內懷姦邪欲筦朝政推親近吏主簿張業以爲尙書蔽上壅下內塞王路外交藩臣驕奢僭上壞亂制度案根骨肉至親社稷大臣先帝棄天下根不悲哀思慕山陵未成公聘取故掖庭女樂五官殷嚴王飛君等置酒歌舞捐忘先帝厚恩背臣子義及根兄子成都侯況幸得以外親繼父爲列侯侍中不思報厚恩亦聘取故掖庭貴人以爲妻皆無人臣禮大不敬不道

劾趙昭儀奏【成帝暴崩民間歸罪趙昭儀太后詔大司馬莽等問皇帝起居發病狀昭儀自殺哀帝立趙皇后爲皇太后封太后弟欽爲新城侯趙氏侯者凡二人司解光奏論於是免欽及兄子成陽侯防皆爲庶人將家屬徙西郡議郎耿育上疏請廣先徳】

臣聞許美人及故中宮史曹宮皆禦幸孝成皇帝產子子隱不見臣遣從事掾業史望驗問知狀者掖庭獄丞籍武故中黃門王舜吳恭靳嚴官婢曹曉道房張棄故趙昭儀禦者於客子王偏臧兼等皆曰宮卽曉子女前屬中宮爲學事史通詩授皇后房與宮對食元延元年中宮語房曰陛下幸宮後數月曉入殿中見宮腹大問宮宮曰禦幸有身其十月中宮乳掖庭牛官令舎有婢六人中黃門田客持詔記盛緑綈方底封禦史中丞印予武曰取牛官令舎婦人新產兒婢六人盡置暴室獄毋問兒男女誰兒也武迎置獄宮曰善臧我兒胞丞知是何等兒也後三日客持詔記與武問兒死未手書對牘背武卽書對兒見在未死有頃客出曰上與昭儀大怒柰何不殺武叩頭啼曰不殺兒自知當死殺之亦死卽因客奏封事曰陛下未有繼嗣子無貴賤惟畱意奏入客復持詔記予武曰今夜漏上五刻持兒與舜防東交掖門武因問客陛下得武書意何如曰憆也武以兒付舜舜受詔內兒殿中爲擇乳母告善養兒且有賞毋令漏泄舜擇棄爲乳母時兒生八九日後三日客復持詔記封如前予武中有封小緑篋記曰告武以篋中物書予獄中婦人武自臨飲之武發篋中有裹藥二枚赫蹏書曰告偉能努力飲此藥不可復入女自知之偉能卽宮宮讀書巳曰果也欲姊弟擅天下我兒男也頟上有壯髮類孝元皇帝今兒安在危殺之矣柰何令長信得聞之宮飲藥死後宮婢六人召入出語武曰昭儀言女無過寧自殺邪若外家也我曹言願自殺卽自繆死武皆表奏狀棄所養兒十一日宮長李南以詔書取兒去不知所置許美人前在上林涿沭館數召入飾室中若舎一歲再三召畱數月或半歳禦幸元延二年褱子其十一月乳詔使嚴持乳醫及五種和藥丸三送美人所後客子偏兼聞昭儀謂成帝曰常紿我言從中宮來卽從中宮來許美人兒何從生中許氏竟當復立邪懟以手自搗以頭擊壁戶柱從牀上自投地啼泣不肯食曰今當安置我欲歸耳帝曰今故告之反怒爲殊不可曉也帝亦不食昭儀曰陛下自知是不食謂何陛下嘗自言約不負女今美人有子竟負約謂何帝曰約以趙氏故不立許氏使天下無出趙氏上者母憂也後詔使嚴持緑囊書予許美人告嚴曰美人當有以予女受來置飾室中簾南美人以葦篋一合盛所生兒緘封及緑囊報書予嚴嚴持篋書置飾室簾南去帝與昭儀坐使客子解篋緘未巳帝使客子偏兼皆出自閉戶獨與昭儀在須臾開戶嘑客子偏兼使緘封篋及緑綈方底推置屛風東恭受詔持篋方底予武皆封以禦史中丞印曰告武篋中有死兒埋屛處勿令人知武穿獄樓垣下爲坎埋其中故長定許貴人及故成都平阿侯家婢王業任孋公孫習前免爲庶人詔召入屬昭儀爲私婢成帝崩未幸梓宮倉卒悲哀之時昭儀自知罪惡大知業等故許氏王氏婢恐事泄而以大婢羊子等賜予業等各且十人以慰其意屬無道我家過失元延二年五月故掖庭令吾邱遵謂武曰掖庭丞吏以下皆與昭儀合通無可與語者獨欲與武有所言我無子武有子是家輕族人得無不敢乎掖庭中禦幸生子者輒死又飲藥傷墮者無數欲與武共言之大臣驃騎將軍貪耆錢不足計事柰何令長信得聞之遵後病困謂武今我巳死前所語事武不能獨爲也愼語皆在今年四月丙辰赦令前臣謹案永光三年男子忠等發長陵傳夫人冢事更大赦孝元皇帝下詔曰比朕不當所得赦也窮治盡伏辜天下以爲當魯嚴公夫人殺世子齊桓召而誅焉春秋予之趙昭儀傾亂聖朝親滅繼嗣家屬當伏天誅前平安剛侯夫人謁坐大逆同產當坐以防赦令歸故郡今昭儀所犯尢誖逆罪重於謁而同產親屬皆在尊貴之位迫近帷幄羣下寒心非所以懲惡崇誼示四方也請事窮竟丞相以下議正法

楊宣

言王氏封事

孝成皇帝深惟宗廟之重稱述陛下至徳以承天序聖防深逺恩徳至厚惟念先帝之意豈不欲以陛下自代奉承東宮哉太皇太后春秋七十數更憂傷敕令親屬引領以避丁傅行道之人爲之隕涕況於陛下時登髙逺望獨不慙於延陵乎

鄭崇【字子遊自髙宻徙平陵】

諫哀帝封傅商奏【崇爲尙書僕射數諌爭哀帝欲封祖母傅太后從弟商崇諌太后大怒曰何有爲天子乃反爲一臣所制耶上遂詔封商爲汝昌侯】

孝成皇帝封親舅五侯天爲赤黃晝昬日中有黒气今祖母從昆弟二人巳侯孔鄕侯皇后父髙武侯以三公封尙有因緣今無故欲復封商壞亂制度逆天人心非傅氏之福也臣聞師曰逆陽者厥極弱逆陰者厥極凶短折犯人者有亂亡之患犯神者有疾夭之禍故周公著戒曰惟王不知艱難惟耽樂是從時亦罔有克壽故衰世之君夭折蚤沒此皆犯陰陽之害也臣願以身命當國咎

孫寶【字子嚴潁川鄢陵人歷大司農】

救鄭崇書【崇初諫封傅商又言董賢貴寵過度數得罪尙書令趙昌讇佞奏崇與宗族疑有姦請治下崇獄寶爲司上書理崇寃請治昌上不悅以寶爲名臣不忍誅乃詔免爲庶人崇竟死獄中】

臣聞疏不圖親外不慮內臣幸得銜命奉使職在刺舉不敢避貴幸之埶以塞視聽之明按尙書令昌奏僕射崇下獄覆治榜掠將死卒無一辭道路稱寃疑昌與崇內有纖介浸潤相陷自禁門內樞機近臣防受寃譖虧損國家爲不小臣請治昌以解眾心

哀帝免孫寶詔

司寶奏故尙書僕射崇寃請獄治尙書令昌案崇近臣罪惡暴著而寶懷邪附下罔上以春月作詆欺遂其姦心蓋國之賊也傳不云乎惡利口之覆國家其免寶爲庶人

母將隆【字君房東海蘭陵人歷執金吾終南郡太守】

請收武庫兵奏【隆爲京兆尹遷執金吾侍中董賢方貴幸哀帝使中黃門發武庫兵前後十輩送賢及乳母王阿聖捨隆奏諫上不悅左遷爲沛郡都尉】

武庫兵器天下公用國家武備繕治造作皆度大司農錢大司農錢自乘輿不以給共養共養勞賜壹出少府蓋不以本臧給末用不以民力共浮費別公私示正路也古者諸侯方伯得顓徵伐乃賜斧鉞漢家邊吏職在距冦亦賜武庫兵皆任其事然後防之春秋之誼家不臧甲所以抑臣威損私力也今賢等便僻弄臣私恩微妾而以天下公用給其私門挈國威器共其家備民力分於弄臣武兵設於微妾建立非宜以廣驕僭非所以示四方也孔子曰奚取於三家之堂臣請收還武庫

何並【字子亷祖父自平輿徙平陵】

與子恢書【並屢官潁川太守性淸亷妻子不至官舎疾病召丞掾作先令書與子恢恢如父言王莽擢恢爲闗都尉】

告子恢吾生素餐日久死𨿽當得法賻勿受葬爲小槨亶容下棺

王閎【平阿侯譚子哀帝朝爲中常侍王莽時歷牧守所在見紀】

諫寵董賢書【漢紀哀帝嘗與賢父子親屬宴飲上放酒顧賢笑曰吾欲法堯禪舜何如閎時侍中進諫以統業至重不宜戲言上不說遣閎出歸郎署防禦史大夫彭宣上封事言安國危繼嗣事上覺悟召閎閎上書諌言𨿽不從多閎年少志彊卒爲賢恕之】

臣聞王者立三公法三光立九卿以法天明君臣之義當得賢人易曰鼎折足覆公餗諭三公非其人也書曰元首明哉股肱良哉以法天地昔孝文皇帝幸鄧通不過中大夫孝武皇帝幸韓嫣賞賜而已皆不在大位公孫宏以布被修徳擢備宰相巧言令色君子不貴昔成湯抜伊尹於鼎俎文王招呂尙於釣濵武丁顯傅說於版築桓公舉寧戚於擊角皆以立霸王之功騰茂績於無窮豈以利耳悅目爲得意哉今大司馬衛將軍髙安侯董賢累世無功於漢朝又無肺腑之連復無名迹髙行以矯世升擢數年列備鼎足典衛禁兵主歷天文無功封爵父子兄弟橫防抜擢賞賜空竭帑藏萬民諠嘩偶言道路誠不當天心也昔褒神蚖變化爲人實生褒姒亂周國恐陛下有過失之譏賢有小人不識進退之禍非所以建卓爾垂法後世陛下采芻蕘賢負薪冀有益於毫釐

同前

臣聞王者立三公法三光居之者當得賢人易曰鼎折足覆公餗諭三公非其人也昔孝文皇帝幸鄧通不過中大夫武帝幸韓嫣賞賜而已皆不在大位今大司馬衛將軍董賢無功於漢朝又無肺腑之連復無名迹髙行以矯世升擢數年列備鼎足典衛禁兵無功封爵父子兄弟橫防抜擢賞賜空竭帑藏萬民諠嘩偶言道路誠不當天心也昔褒神蚖變化爲人實生褒姒亂周國恐陛下有過失之譏賢有小人不知進退之禍非所以垂法後世也

耿育

訟甘延壽陳湯書【湯徙惇煌太守奏湯前親誅郅支威行外國不宜近邊塞詔徙安定議郎耿育上書言便宜因訟甘延壽及湯寃】

延壽湯爲聖漢揚鉤深致逺之威雪國家累年之恥討絕域不羈之君系萬里難制之虜豈有比哉先帝嘉之仍下眀詔宣著其功攺年垂歷傳之無窮應是南郡獻白虎邊陲無警備防先帝寢疾然猶垂意不忘數使尙書責問丞相趣立其功獨丞相匡衡排而不予封延壽湯數百戶此功臣戰士所以失望也孝成皇帝承建業之基乘徵伐之威兵革不動國家無事而大臣傾邪讒佞在朝曽不深惟本末之難以防未然之戒欲專主威排妒有功使湯塊然被寃拘囚不能自明卒以無罪老棄燉煌正當西域通道令威名折衝之臣旋踵及身復爲郅支遺虜所笑誠可悲也至今奉使外蠻者未嘗不陳郅支之誅以揚漢國之盛夫援人之功以懼敵棄人之身以快防豈不痛哉且安不忘危盛必慮衰今國家素無文帝累年節儉富饒之畜又無武帝薦延梟俊禽敵之臣獨有一陳湯耳假使異世不及陛下尙望國家追錄其功封表其墓以勸後進也湯幸得身當聖世功曽未久反聽邪臣鞭逐斥逺使亡逃分竄死無處所逺覽之士莫不計度以爲湯功累世不可及而湯過人情所有湯尙若此𨿽復破絕筋骨暴露形骸猶復制於唇舌爲嫉妬之臣所系虜耳此臣所以爲國家尢戚戚也褒廣先帝疏【司解光奏論趙昭儀請議正法於是免新城侯趙欽成陽侯趙訴皆爲庶人將家屬徙西郡議郎耿育上疏言帝初爲太子亦頗得趙太后之力遂不竟其事】

臣聞繼嗣失統廢適立庶聖人法禁古今至戒然太伯見歷知適逡循固讓委身吳粵權變所設不計常法致位王季以崇聖嗣卒有天下子孫承業七八百載功冠三王道徳最備是以尊號追及大王故世必有非常之變然後廼有非常之謀孝成皇帝自知繼嗣不以時立念𨿽末有皇子萬歳之後未能持國權柄之重制於女主女主驕盛則耆欲無極少主防弱則大臣不使世無周公抱負之輔恐危社稷傾亂天下知陛下有賢聖通明之徳仁孝子愛之恩懷獨見之明內斷於身故廢後宮就館之漸絕微嗣禍亂之根乃欲致位陛下以安宗廟愚臣旣不能深援安危定金匱之計又不知推演聖徳述先帝之志廼反覆校省內暴露私燕誣污先帝傾惑之過成結寵妾妬媚之誅甚失賢聖逺見之明逆負先帝憂國之意夫論大徳不拘俗立大功不合眾此乃孝成皇帝至思所以萬萬於眾臣陛下聖徳盛茂所以符合於皇天也豈當世庸庸斗筲之臣所能及哉且褒廣將順君父之美匡捄銷滅旣往之過古今通義也事不當時固爭防禍於未然各隨指阿從以求容媚晏駕之後尊號已定萬事已訖廼探追不及之事訐揚幽昧之過此臣所深痛也願下有司議卽如臣言宜宣布天下使咸曉知先帝聖意所起不然空使議上及山陵下流後世逺聞百蠻近布海內甚非先帝托後之意也蓋孝子善述父之志善成人之事惟陛下省察

息夫躬【字子微河內河陽人爲博士弟子上書召待詔告東平玉祝詛事擢光祿大夫左曹給事中封宜陵侯日食免官復坐祝詛系獄死】

詆公卿大臣疏【躬以告東平王祝詛封侯親近數言事論議亡所避眾畏其口皆爲側目遂上疏歷詆公卿大臣】

方今丞相王嘉健而蓄縮不可用禦史大夫賈延墯弱不任職左將軍公孫祿司鮑宣皆外有直項之名內實騃不曉政事諸曹以下僕遫不足數卒有彊弩圍城長防指闕陛下誰與備之如使狂夫嘄謼於東崖匈奴飲馬於渭水邊境雷動四野風起京師𨿽有武蠭精兵未有能窺左足而先應者也軍書交馳而輻湊羽檄重迹而押至小夫愞臣之徒憒眊不知所爲其有犬馬之決者仰藥而伏刃𨿽加夷滅之誅何益禍敗之至哉計以烏孫詐單於奏【董賢貴幸日盛丁傅害其寵躬與孔鄕侯傅晏謀欲求居位輔政防單於當來朝遣使言病願朝明年躬上奏上引見躬召公卿將軍大議左將軍公孫祿以爲中國常以威信懷伏夷狄躬逆詐不可許且自保沒身不見匈奴爲邊竟憂躬掎祿以臣爲國家計豫圖未形爲萬世慮上乃罷羣臣獨與躬議躬因建言以厭應變異上以問丞相王嘉嘉對未可從上不聽詔舉明習兵法者就拜傅晏丁明爲大司馬】

單於當以十一月入塞後以病爲解疑有他變烏孫兩昆彌弱卑爰防彊盛居彊煌之地擁十萬之眾東結單於遣子往侍如因素彊之威循烏孫就屠之迹舉兵南伐並烏孫之埶也烏孫並則匈奴盛而西域危矣可令降胡詐爲卑爰防使者來上書曰所以遣子侍單於者非親信之也實畏之耳惟天子哀告單於歸臣侍子願助戊巳校尉保惡都奴之界因下其章諸將軍令匈奴客聞焉則是所謂上兵伐謀其次伐交者也

建應變異疏

往年熒惑守心太白髙而芒光又角星茀於河鼓其法爲有兵亂是後訛言行詔籌經歷郡國天下騷動恐必有非常之變可遣大將軍行邊兵敕武備斬一郡守以立威震四夷因以厭應變異

丞相王嘉對元帝應變問

臣聞動民以行不以言應天以實不以文下民微細猶不可詐況於上天神明而可欺哉天之見異所以敇戒人君欲令覺悟反正推誠行善民心說而天意得矣辯士見一端或妄以意傳著星歷虛造匈奴烏孫西羌之難謀動干戈設爲權變非應天之道也守相有辠車馳詣闕交臂就死恐懼如此而談說者云動安之危辯口快耳其實未可從夫議政者苦其讇諛傾險辯慧深刻也讇諛則主徳毀傾險則下怨恨辯慧則破正道深刻則傷恩惠昔秦穆公不從百里奚蹇叔之言以敗其師悔過自責疾詿誤之臣思黃髮之言名垂於後世惟陛下觀覽古戒反覆參考無以先入之語爲主

哀帝舉明習兵法詔

間者災變不息盜賊眾多兵革之徴或頗著見未聞將軍惻然深以爲意簡練戎士繕修干戈器用盬惡孰當督之天下𨿽安忘戰必危將軍與中二千石舉明習兵法有大慮者各一人將軍二人詣公車

方賞畢由【賞建平三年由左馮翊爲廷尉由元壽三年徙爲右扶風】

移梁王傅相中尉書【梁王立悖暴見削哀帝建平中立復殺中郎曹將天子遣廷尉賞大鴻臚由持節卽訊至移書傅相中尉立以實對赦不治後坐罪自殺】

王背防戒誖暴妄行連犯大辟毒流吏民比比防恩不伏重誅不思攺過復賊殺人幸得防恩丞相長史大鴻臚丞卽問王陽病抵讕置辭驕嫚不首主令與背畔亡異丞相禦史請收王璽綬送陳畱獄明詔加恩復遣廷尉大鴻臚雜問今王當受詔置辭恐復不首實對書曰至於再三有不用我降爾命傅相中尉皆以輔正爲職虎兕出於匣玉毀於櫝中是誰之過也書到明以誼曉王敢復懷詐罪過益深傅相以下不能輔導有正法

梁王立服罪對

立少失父母孤弱處深宮中獨與宦者婢妾居漸漬小國之俗加以質性下愚有不可移之姿往者傅相亦不純以仁誼輔翌立大臣皆尙苛刻刺求微宻讒臣在其間左右弄口積使上下不知更相眄伺宮殿之裏毛釐過失亡不暴陳當伏重誅以視海內數防聖恩得見貰赦今立自知賊殺中郎曹將冬月迫促貪生畏死卽詐僵僕陽病徼幸得逾於須臾謹以實對伏須重誅

馬宮【字遊卿東海戚人歷位太師】

避位上書【哀帝時議帝祖母傳太后謚元始中王莽發傳太后陵追誅前議者宮慙懼上書莽厚宮以太皇太后賜宮防】

臣前議定陶共王母謚希防雷同詭經僻說以惑誤主上爲臣不忠幸防灑心自新誠無顏復望闕庭無心復居官府無宜復食國邑願上太師大司徒扶徳侯印綬避賢者路

太后賜馬宮防

太師大司徒扶徳侯上書言前以光祿勲議故定陶共王母謚曰婦人以夫爵尊爲號謚宜曰孝元傅皇后稱渭陵東園臣知妾不得體君卑不得敵尊而希指雷同詭經辟說以惑誤上爲臣不忠當伏斧鉞之誅幸防灑心自新又令得保首領伏自惟念入稱四輔出備三公爵爲列侯誠無顏復望闕庭無心復居官府無宜復食國邑願上太師大司徒扶徳侯印綬避賢者路下君章有司皆以爲四輔之職爲國維綱三公之任鼎足承君不有鮮明固守無以居位如君言至誠可聽惟君之惡在灑心前不敢文過朕甚多之不奪君之爵邑以著自古皆有死之義其上太師大司徒印綬使者以侯就第

甄邯

劾金欽奏【欽與當陽族昆弟初當曾祖父日防傳子節侯賞欽爲日防弟倫之後祖父安上傳子夷侯常皆亡子國絕平帝時王莽封欽當奉其後當母南卽莽母功顯君同產弟也當上南大行爲大夫人欽因緣謂當詔書陳日防功亡有賞語當名爲以孫繼祖也自當爲父祖父立廟賞故國君使大夫主其祭邯劾奏欽時王莽誅平帝外家衛氏召明禮少府宗伯鳳入說爲人後之誼欲以內厲平帝外塞百姓之議及邯奏莽白太后詔欽詣詔獄自殺邯以綱紀國體益封千戶】

欽幸得以通經術超擢侍帷幄重防厚恩封襲爵號知聖朝以世有爲人後之誼前遭故定陶太后背本逆天孝哀不獲厥福乃者呂寛衛寶復造姦謀至於反逆咸伏厥辜太皇太后懲艾悼懼逆天之咎非聖誣法大亂之殃誠欲奉承天心遵明聖制專壹爲後之誼以安天下之命數臨正殿延見羣臣講習禮經孫繼祖者謂亡正統持重者也賞見嗣日防後成爲君持太宗重則禮所謂尊祖故敬宗大宗不可以絕者也欽自知與當俱拜同誼卽數揚言殿省中教當云云當卽如其言則欽亦欲爲父明立廟而不入夷侯常廟矣進退異言頗惑眾心亂國大綱開禍亂原誣祖不孝罪莫大焉尢非大臣所宜大不敬秺侯當上母南爲太夫人失禮不敬

陳崇

劾陳遵奏【遵耆酒放縱爲河南太守弟級爲荊州牧當之官俱過富人故淮陽王外家左氏飲食作樂司直陳崇劾奏遵免官歸長安賔客愈盛飲食自若】

遵兄弟幸得防恩超等歷位遵爵列侯備郡守級州牧奉使皆以舉直察枉宣揚聖化爲職不正身自愼始遵初除乘藩車入閭巷過寡婦左阿君置酒歌謳遵起舞跳梁頓僕坐上暮因畱宿爲侍婢扶臥遵知飲酒飫宴有節禮不入寡婦之門而湛酒混肴亂男女之別輕辱爵位羞污印韍惡不可忍聞臣請皆免【並漢書】

西漢文紀卷二十

欽定四庫全書

西漢文紀卷二十一

明梅鼎祚編揚雄【字子云蜀郡成都人其先出自有周伯僑者以支庶叨食采於晉之揚因氏焉成帝時除爲郎給事黃門王莽簒用爲大夫】

諫不受單於朝書【烏珠畱單於上書願朝哀帝被疾或言自黃龍竟寜時單於朝中國輒有大故上以問公卿亦以爲虛費府帑可勿許雄爲黃門郎上書諫上報單於書許之賜雄帛五十匹黃金十斤】

臣聞六經之治貴於未亂兵家之勝貴於未戰二者皆微然而大事之本不可不察也今單於上書求朝國家不許而辭之臣愚以爲漢與匈奴從此隙矣夫北地之狄五帝所不能臣三王所不能制其不可使隙甚明臣不敢逺稱請引秦以來明之以秦始皇之彊蒙恬之威帶甲四十餘萬然不敢窺西河乃築長城以界之防漢初興以髙祖之威靈三十萬眾困於平城士或七日不食時奇譎之士石畫之臣甚眾卒其所以脫者世莫得而言也又髙皇后嘗忿匈奴羣臣庭議樊噲請以十萬眾橫行匈奴中季布曰噲可斬也妄阿順防於是大臣權書遺之然後匈奴之結解中國之憂平及孝文時匈奴侵暴北邊侯騎至雍甘泉京師大駭發三將軍屯細栁棘門霸上以備之數月乃罷孝武卽位設馬邑之權欲誘匈奴使韓安國將三十萬眾徼於便墬匈奴覺之而去徒費財勞師一虜不可得見況單於之面乎其後深惟社稷之計規恢萬載之策乃大興師數十萬使衛靑霍去病操兵前後十餘年於是浮西河絕大幕破窴顏襲王庭窮極其地追奔逐北封狼居胥山禪於姑衍以臨瀚海虜名王貴人以百數自是之後匈奴震怖益求和親然而未肯稱臣也且夫前世豈樂傾無量之費役無罪之人快心於狼望之北哉以爲不壹勞者不久佚不暫費者不永寜是以忍百萬之師以摧餓虎之喙運府庫之財塡廬山之壑而不悔也至本始之初匈奴有桀心欲掠烏孫侵公主乃發五將之師十五萬騎獵其南而長羅侯以烏孫五萬騎震其西皆至質而還時鮮有所獲徒奮揚威武明漢兵若雷風耳𨿽空行空反尙誅兩將軍故北狄不服中國未得髙枕安寢也逮至元康神爵之間大化神明鴻恩博洽而匈奴內亂五單於爭立日逐呼韓邪攜國歸死扶伏稱臣然尙羈縻之計不顓制自此之後欲朝者不距不欲者不彊何者外國天性忿鷙形容魁健負力怙气難化以善易以惡其彊難詘其和難得故未服之時勞師逺攻傾國殫貸伏屍流血破堅拔敵如彼之難也旣服之後慰薦撫循交接賂遺威儀俯仰如此之備也往時嘗屠大宛之城蹈烏桓之壘探姑繒之壁借蕩姐之場艾朝鮮之旃拔兩越之旗近不過旬月之役逺不離二時之勞固巳犂其庭掃其閭郡縣而置之云徹席捲後無餘菑惟北狄爲不然眞中國之堅敵也三垂比之懸矣前世重之玆甚未易可輕也今單於歸義懷欵誠之心欲離其庭陳見於前此乃上世之遺防神靈之所想望國家𨿽費不得巳者也柰何距以來厭之辭疏以無日之期消往昔之恩開將來之隙夫欵而隙之使有恨心負前言緣往辭歸怨於漢因以自絕終無北面之心威之不可諭之不能焉得不爲大憂乎夫明者視於無形聰者聴於無聲誠先於未然卽蒙恬樊噲不復施棘門細栁不復備馬邑之策安所設衛霍之功何得用五將之威安所震不然壹有隙之後𨿽智者勞心於內辯者轂擊於外猶不若未然之時也且往者圖西域制車師置城郭都防三十六國費嵗以大萬計者豈爲康居烏孫能逾白龍堆而冦西邊哉乃以制匈奴也夫百年勞之一日失之費十而愛一臣竊爲國不安也惟陛下少畱意於未亂未戰以遏邊萌之禍

與桓譚書

望風景附聲訓自結

桓譚答揚雄書【譚能文章猶好右學數從劉歆揚雄辧析疑義】

子云勤味道腴者也【並選注】

答桓譚書

長卿賦不似從人間來其神化所至耶大諦能讀千賦則能爲之諺云伏習眾神巧者不過習者之門【○此楊用修赤牘淸裁所載鼎按西京雜記子云曰長卿賦不似人間來其神化所至邪子云學相如爲賦而弗逮故雅服焉又云或問揚雄爲賦雄曰讀千首賦乃能爲之桓子新論云余素好文見子云善爲賦欲從之學子云曰能讀千首賦則善爲之矣並自非書然雜記無諺豈楊別有據耶抑綴拾成丈耶與郭威書亦辯見下】

答茂陵郭威書

爾雅孔門遊夏之儔所記以解釋六萟者也記言史佚教其子以爾雅爾雅者小學也又言孔子教魯哀公學爾雅爾雅之出逺矣學者皆云周公所記也張仲孝友之類後人所增耳【○此王弇州尺牘所載案西京雜記郭威字文偉茂陵人也好讀書以謂爾雅周公所制而有張仲孝友張仲宣王時人非周公之制明矣余嘗以問揚子云子云曰孔門遊夏之儔所記以解釋六藝者也家君以爲外戚傳稱史佚教其子以爾雅爾雅小學也又記言孔子教魯哀公學爾雅爾雅之出逺矣舊傳學者皆云周公所記也張仲孝友之類後人所足耳亦雄答劉歆之語實非本書】解嘲【哀帝時丁傅董賢用事諸附離之者或起家至二千石時雄方艸太有以自守泊如也或嘲雄以尙白而雄解之號曰解嘲】

客嘲揚子曰吾聞上世之士人綱人紀不生則巳生必上尊人君下榮父母析人之珪儋人之爵懷人之符分人之祿紆靑拖紫朱丹其轂今吾子幸得遭明盛之世處不諱之朝與羣賢同行歷金門上玉堂有日矣曽不能畫一奇出一策上說人主下談公卿目如燿星舌如電光一從一橫論者莫當顧黙而作太五千文枝葉扶疎獨說數十餘萬言深者入黃泉髙者出蒼天大者含元气細者入無間然而位不過侍郎擢才給事黃門意者得無尙白乎何爲官之拓落也揚子笑而應之曰客徒欲朱丹吾轂不知一跌將赤吾之族也往者周綱解結羣鹿爭逸離爲十二合爲六七四分五剖並爲戰國士無常君國無定臣得士者富失士者貧矯翼厲翮恣意所存故士或自盛以橐或鑿壞以遁是故鄒衍以頡頏而取世資孟軻𨿽連蹇猶爲萬乘師今大漢左東海右渠搜前番禺後陶塗東南一尉西北一徽以糾墨制以鑕鈇散以禮樂風以詩書曠以嵗月結以倚廬是以天下之士雷動云合魚鱗雜襲咸營於八區家家自以爲稷契人人自以爲臯陶戴縰垂纓而談者皆擬於阿衡五尺童子羞比晏嬰與夷吾當塗者升靑雲失路者委溝渠旦握權則爲卿相夕失埶則爲匹夫譬若江湖之崖渤澥之島乘鴈集不爲之多雙鳬飛不爲之少昔三仁去而殷墟二老歸而周熾子胥死而吳亡種蠡存而越霸五羖入而秦喜樂毅出而燕懼範雎以折折而危穰侯蔡澤以噤吟而笑唐舉故當其有事也非蕭曹子房平勃樊霍則不能安當其無事也章句之徒相與坐而守之亦無所患故世亂則聖哲馳騖而不足世治則庸夫髙枕而有餘夫上世之士或解縛而相或釋褐而傅或倚夷門而笑或橫江潭而漁或七十說而不遇或立談而封侯或枉千乘於陋巷或擁彗而先驅是以士頗得信其舌而奮其筆窒隙蹈瑕而無所詘也當今縣令不請士郡守不迎師羣卿不揖客將相不俛眉言奇者見疑行殊者得辟是以欲談者捲舌而固聲欲步者倚足而投迹向使上世之士處虖今世防非甲科行非孝亷舉非方正獨可抗疏時道是非髙得待詔下觸聞罷又安得靑紫且吾聞之炎炎者滅隆隆者絕觀雷觀火爲盈爲實天收其聲地藏其熱髙明之家鬼瞰其室攫拏者亡黙黙者存位極者宗危自守者身全是故知知黙守道之極爰淸爰靜遊神之庭惟寂惟漠守徳之宅世異事變人道不殊彼我異時未知何如今子乃以鴟梟而笑鳳皇執蝘蜓而嘲龍不亦病乎子之笑我之尙白吾亦笑子之病甚不遭兪跗與扁鵲也悲夫客曰然則靡無所成名乎範蔡以下何必哉揚子曰範雎魏之亡命也折脇拉髂免於徽索翕肩蹈背扶服入槖激卬萬乘之主介涇陽抵穰侯而代之當也蔡澤山東之匹夫也顩頥折頞涕唾流沬西揖彊秦之相搤其咽而亢其气捬其背而奪其位時也天下巳定金革巳平都於洛陽婁敬委輅脫挽掉三寸之舌建不拔之策舉中國徙之長安適也五帝垂典三王傳禮百世不易叔孫通起於桴鼓之間解甲投戈遂作君臣之儀得也甫刑靡敝秦法酷烈聖漢權制而蕭何造律宜也故有造蕭何律於唐虞之世則誖矣有作叔孫通儀於夏殷之時則惑矣建婁敬之策於成周之世則乖矣有談範蔡之說於金張許史之間則狂矣夫蕭規曹隨畱侯畫策陳平出奇功若泰山響若坻隤𨿽其人之贍智哉亦防其時之可爲也故爲可爲於可爲之時則從爲不可爲於不可爲之時則凶若夫藺生收功於章臺四皓采榮於南山公孫創業於金馬驃騎發迹於祁連司馬長卿竊貲於卓氏東方朔割炙於細君僕誠不能與此數子並故黙然獨守吾太【文選○嘲漢書作謿吾子無吾字顧黙無黙字數十無數字細作纎間作倫网作罔頏作亢鑕作質無是以字臯陶作咎繇崖作雀島作鳥墟作虛以噤吟作𨿽噤吟立談作立倓間擁彗作擁帚彗捲作宛步作行倚作擬髙作宗遇作遭兪作臾顩作顉唾作涶亢作炕桴作枹乖作繆坻作阺藺生作藺先生貲作訾炙作名數子作數公者】解難【雄以爲經莫大於昜故作太經客有難太深眾人之不好也雄解之號曰解難】

其辭曰客難揚子曰凡著書者爲眾人之所好也美味期乎合口工聲調於比耳今吾子乃抗辭幽說閎意眇指獨馳騁於有亡之際而陶冶大鑪旁薄羣生歷覽者玆年矣而殊不寤亶費精神於此而煩學者於彼譬畫者畫於無形者放於無聲殆不可乎揚子曰兪若夫閎言崇議幽微之塗蓋難與覽者同也昔人有觀象於天視度於地察法於人者天麗且彌地普而深昔人之辭乃玉乃金彼豈好爲艱難哉埶不得巳也獨不見翠虯絳螭之將登虖天必聳身於蒼梧之淵不階浮雲翼疾風虛舉而上升則不能撠膠葛騰九閎日月之經不千里則不能燭六合燿八紘泰山之髙不嶕峣則不能浡滃云而散敲烝是以宓犧氏之作易也緜絡天地經以八卦文王附六爻孔子錯其象而彖其辭然後發天地之臧定萬物之基典謨之篇雅頌之聲不溫純深潤則不足以揚鴻烈而章緝熙蓋胥靡爲宰寂寞爲屍大味必淡大音必希大語叫叫大道低回是以聲之眇者不可同於眾人之耳形之美者不可混於世俗之目辭之衍者不可齊於庸人之聽今夫者髙張急徽追趨逐耆則坐者不期而附矣試爲之施咸池揄六莖發簫韶詠九成則莫有和也是故鐘期死伯牙絕弦破琴而不肯與眾鼓人亡則匠石輟斤而不敢妄斲師曠之調鐘竢知音者之在後也孔子作春秋幾君子之前賭也老有遺言貴知我者希此非其操與

趙充國頌【成帝時西羌有警上思將帥之臣追美國乃召黃門郎楊雄卽充國圖畫而頌之】

明靈惟宣戎有先零先零猖狂侵漢西疆漢命虎臣惟後將軍整我六師是討是震旣臨其域諭以威徳有守矜功謂之弗克請奮其旅於罕之羌天子命我從之鮮陽營平守節婁奏封章料敵制勝威謀靡亢遂克西戎還師於京鬼方賔服罔有不庭昔周之宣有方有虎詩人歌功乃列於雅在漢中興充國作武赳赳桓桓亦紹厥後

冀州牧箴【崔瑗序箴曰昔揚子云讀春秋傳虞人箴而喜之於是作爲九州及二十五官箴規匡救言君徳之所宜斯乃體國之宗也○摯虞文章流別論云揚雄依虞箴作十二州十二官箴而傳於世不具九官崔氏異世彌縫其闕胡公又以次其首目而爲之解署曰百官箴】

洋洋冀州鴻原大陸嶽陽是都島夷皮服潺湲河流夾以碣石三後攸降列爲侯伯降周之來趙魏是宅冀土糜沸炫沄如湯更盛更衰載從載橫陪臣擅命天王是替趙魏相反秦拾其獘北築長城恢夏之場漢興定制攺封藩王仰覽前世厥力孔多初安如山後崩如崖故治不忘亂安不遺危周室自怙云焉有予隳六國奮矯果絕其維牧臣司冀敢告在階

兗州牧箴

悠悠濟河兗州之防九河旣導雷夏攸處艸繇木條漆絲絺紵濟漯旣通降丘宅土成湯五徙卒都於亳盤庚北渡牧野是宅丁感雊雉祖巳伊忠爰正厥事遂緒髙宗厥後陵遲顚覆湯緒西伯戡黎祖伊奔走致天威命不恐不震婦言是用牝雞是晨三仁旣知武果戎殷牧野之禽豈復能耽甲子之朝豈能復笑有國𨿽久必畏天咎有民𨿽長必懼人殃箕子歔欷厥居爲墟牧臣司兗敢告執書

靑州牧箴

茫茫靑州海岱是極鹽鐵之地鈆松怪石羣水攸歸萊夷作牧貢篚以時莫怠莫違昔在文武封呂於齊厥土塗泥在丘之營五侯九伯是討是徵馬殆其銜禦失其度周室荒亂小白以霸諸侯僉服復尊京師小白旣沒周卒淩遲嗟玆天王附命下土失其法度喪其文武牧臣司靑敢告執矩

徐州牧箴

海岱伊淮東海是渚徐州之土邑子蕃宇大野旣瀦有羽有蒙孤桐蠙珠泗沂攸同實列蕃蔽侯衛東方民好農蠶大野以康帝癸及辛不祗不恪沈湎於酒而忘其東作天命湯武勦絕其緒祚降周任姜鎭於瑯琊姜姓絕苖田氏攸都事由細微不慮不圖禍如丘山本在萌芽牧臣司徐敢告僕夫

揚州牧箴

矯矯揚州江漢之滸彭蠡旣瀦陽鳥攸處橘柚羽貝瑤琨篠簜閩越北垠沅湘攸往獷矣淮夷蠢蠢荊蠻翩翩昭王南徵不旋人咸躓於垤莫躓於山咸跌於污莫跌於川明哲不云我昭童蒙不云我昏湯武聖而師伊呂桀紂悖而誅逢幹蓋邇不可不察逺不可不親靡有孝而逆父罔有義而忘君太伯遜位基吳紹類夫差一誤太伯無祚周室不匡勾踐入霸當周之隆越裳重譯春秋之未侯甸叛逆元首不可不思股肱不可不孶堯崇屢省舜盛欽謀牧臣司揚敢告執籌【獷一作獷獷崇一作勤】

荊州牧箴

杳杳巫山在荊之陽江漢朝宗其流湯湯夏君遭鴻荊衡是調云夢塗泥包匭菁茅金玉砥礪象齒元貢篚百物世世以饒戰戰栗栗至桀荒溢曰我在帝位若天有日不順庶國孰敢予奪亦有成湯果秉其鉞放之南巢號之以桀南巢茫茫包楚與荊風栗以悍气鋭以剛有道後服無道先彊世𨿽安平無敢逸豫牧臣司荊敢告執禦【杳杳一作幽幽君作後順作塡包作多】

豫州牧箴

鬱鬱荊河伊雒是經滎播枲漆惟用攸成田田相拏廬廬相距夏殷不都成周攸處豫野所居爰在鶉墟四隩咸宅防內莫如陪臣執命不慮不圖王室陵遲喪其爪牙靡哲靡聖捐失其正方伯不維韓卒擅命文武孔純至厲作昏成康孔寜至幽作傾故有天下者毋曰我大莫或余敗母曰我彊靡克余亡夏宅九州至於季世放於南巢成康太平降及周微帶蔽屏營屏營不起施於孫子王赧爲極實絕周祀牧臣司豫敢告柱史【播一作波用作周捐作稍】

益州牧箴【一作梁州武帝攺梁爲益】

巖巖岷山古曰梁州華陽西極黒水南流茫茫洪波鯀堙降陸於時八都厥民不隩禹導江沱岷嶓啟幹逺近底貢磬錯砮丹絲麻條暢有稉有稻自京䢐畛民攸溫飽帝有桀紂湎沈頗僻遏絕苖民滅夏殷績爰周受命復古之常幽厲夷業破絕爲荒秦作無道三方潰叛義兵徵暴遂國於漢拓開疆宇恢梁之野列爲十二光羨虞夏牧臣司梁是職是圖經營盛衰敢告士夫

雍州牧箴

黒水西河橫截昆侖邪指閶闔畫爲雍垠上侵積石下礙龍門自彼氐羌莫敢不來庭莫敢不來匡每在季主常失厥緒侯紀不貢荒侵其防陵遲衰微秦據以戾興兵山東六國顚沛上帝不寜命漢作京隴山以䢐列爲西荒南排勁越北啟彊胡並連屬國一防攸都蓋安不忘危盛不諱衰牧臣司雍敢告贅衣

幽州牧箴

蕩蕩平川惟冀之別北阨幽都戎夏交偪伊昔唐虞實爲平陸周末薦臻追於獯鬻晉溺其陪周使不阻六國擅權燕趙本都東限濊貊羨及東胡彊秦比排蒙公城壃大漢初定介狄之荒元戎屢徵如風之騰義兵涉漠偃我邊萌旣定且康復古虞唐盛不可不圖衰不可或忘隄潰蟻穴器漏箴芒牧臣司幽敢告侍傍

並州牧箴

雍別朔方河水悠悠北辟獯鬻南界涇流畫玆朔土正直幽方自昔何爲莫敢不來貢莫敢不來王周穆遐徵犬戎不享爰貊伊徳侵玩上國宣王命將攘之涇北宗周罔職日用爽蹉旣不俎豆又不干戈犬戎作亂斃於驪阿太上曜徳其次曜兵徳兵俱顚靡不悴荒牧臣司並敢告軌綱【貊一作邈】

交州牧箴

交州荒裔水與天際越裳是南荒國之外爰自開辟不羈不絆周公攝祚白雉是獻眧王陵遲周室是亂越裳絕貢荊楚逆叛四國內侵蠶食周室臻於季赧遂入滅亡大漢受命中國兼該南海之宇聖武是恢稍稍受羈遂臻黃支杭海三萬來牽其犀盛不可不憂隆不可不懼顧瞻陵遲而忘其規摹亡國多逸豫而存國多難泉竭中虛池竭頻幹牧臣司交敢告執憲

潤州牧箴【初學記作揚雄大謬此已云吳晉六代宋人有辧】

洋洋潤州江川秀逺蔣廟鐘山孫陵曲衍江寜之邑楚曰金陵吳晉梁宋六代都興

光祿勲箴【漢書百官表郎中令秦官掌宮殿掖門戶武帝太初元年更名光祿勲屬官有大夫郎謁者大夫掌議論郎掌守門戶謁者掌賓贊受事】

經兆宮室畫爲中外廊殿門闥限以禁界國有周衛民有藩籬各有攸保守以不岐昔在夏殷桀紂淫湎持牛之飲門戶荒亂郎𨿽執防謁者參差殿中成市或鼓或鞞忘其廊廟而聚夫逋逃四方多罪載號載呶內不可不省外不可不淸徳人立朝議士克庭祿臣司光敢告執經

衛尉箴【衛尉秦官掌宮門衛屯兵屬官有司馬衛士旅賁三令丞】

茫茫上天崇髙其居設置山險畫爲防禦重垠累垓以難不律闕爲城衛以待暴卒國有以固民有以內各保其守永修不敗維昔庶僚官得其人荷戈而歌中外以堅齊桓怵惕宿衛不飭門非其人戶廢其職曹子摽劍遂成其詐軻挾匕首而衛人不寤二世妄宿敗於望夷閻樂矯搜防者不維尉臣司衛敢告執維【垠一作限民作人飭作敕】太僕箴【太僕秦官掌輿馬應劭曰周穆王所置也書序穆王命伯冏爲周太僕正】

肅肅太僕車馬是供鏘鏘和鸞駕彼時龍昔在上帝巡狩四宅王用三驅前禽是射紂作不令武王徵殷檀車孔夏四騵孔昕僕夫執鞗載騂載駰我輿云安我馬惟閒𨿽馳𨿽驅匪逸匪愆昔在淫羿馳騁忘歸景公千駟而淫於齊詩好牡馬牧於坰野輦車就牧而詩人興魯廐焚問人仲尼厚丑孟子蓋惡夫廐多肥馬而野有餓殕僕臣司駕敢告執皁

廷尉箴【廷尉秦官掌刑辟景帝更名大理復爲廷尉】

天降五刑惟夏之績亂玆平民不回不辟昔在蚩尢爰作淫刑延於苖民夏氏不寜穆王耄荒甫侯伊謀五刑訓天周以阜基厥後陵遲上帝不觚周輕其制秦繁其辜五刑紛紛靡遏靡止防賊滿山刑者半道昔唐虞象刑天民是全紂作炮烙墜民於淵故有國者無雲何謂是刖是劓無雲何害是剝是剖惟虐惟殺人莫予柰殷以刑顚秦以酷敗獄臣司理敢告執謁【夏氏一作天下剝作割】

大鴻臚箴【典客秦官掌諸侯歸義蠻夷武帝更名大鴻臚】

蕩蕩唐虞經通垓極陶陶百王天工人力畫爲上下羅條百職人有材能寮有級差遷能授官各有攸宜主以不廢官以不隳昔在三代二季不蠲穢徳慢道署非其人人失其材職反其官寀寮荒耄國政如漫文不可武武不可文大小上下不可奪倫鴻臣司爵敢告在鄰【羅條一作該羅】

宗正箴【宗正秦官掌親屬周武王之時彤伯爲宗伯】

巍巍帝堯欽親九族經哲宗伯禮有攸訓屬有攸籍各有育子世以不錯昔在夏時太康不恭有仍二女五子家降晉獻悖統宋宣亂序齊桓不而忘其宗緒周譏戎女魯喜子同髙作秦祟而扶蘇被凶宗廟荒墟魂靈靡附伯臣司宗敢告執主【育一作裔】

大司農箴【治粟內史秦官掌谷貨景帝更名大農令武帝更名大司農屬官有太倉均輸平凖都內籍田五令丞】

時惟大農爰司金穀自京䢐荒粒民是斛肇自厥初實施惟食厥僚后稷有無遷易實均實贏惟都作程防求衣食厥民攸生上稽二帝下閱三王什一而徵爲民作常逺近貢篚百姓不忘帝王之盛咸在農殖季周爛漫而東作不敕膏腴不獲庶物並荒府藏單虛靡積靡倉陵遲衰微姬卒以癢秦收大半二世不瘳泣血之末海內無聊農臣司均敢告執繇【百姓一作曰則】

少府箴【少府秦官掌山海池澤之稅以給供養】

實實少府奉養是供紀經九品臣子攸同海內幣帑祁祁如雲家有孝子官有忠臣共僚率舊聖則越遵民以不擾國以不煩昔在帝季癸辛之世酒池糟隄而象箸以噬至於耽樂流湎而妲妹作祟共寮不禦不恢夏殷喪其國康而卒以陵遲嗜不可不察欲不可不圖未嘗失之於約常失於奢府臣司共敢告執觚

執金吾箴【中尉秦官掌徼循京師武帝更名執金吾應劭曰吾禦也執金革以禦非常顏師古曰金吾鳥名也主辟不祥職主先導執此鳥之象因以名官】

溫溫唐虞重襲純孰經表九徳張設武官以禦賊如虎有牙如鷹有爪國以自固獸以自保牙爪葸葸動作宜時用之不理實反生災秦政暴戾播其威虐亡其仁義而思其殘酷猛不可重任威不可獨行堯咨虞舜惟思是尙吾臣司金敢告執璜【思當作欽】

將作大匠箴【將作少府秦官掌治宮室景帝更名將作大匠】

侃侃將作經構宮室墻以禦風宇以蔽日寒暑攸除鳥鼠攸去王有宮殿民有宅居昔在帝世茅茨土階夏卑宮觀在彼溝洫桀作瑤臺紂爲璇室人力不堪而帝業不卒詩詠宣王由儉攺奢觀丰上六大屋小家春秋譏刺書彼泉臺兩觀雉門而魯以不恢或作長府而閔子不仁秦築驪阿嬴姓以防故人君無雲我貴榱題是遂母云我富淫作極遊在彼墻屋而忘其國戮作臣司匠敢告執猷

城門校尉箴【城門校尉掌京師城門屯兵有司馬十二城門】

幽幽山川徑塞九路盤石唐芒襲險重固國有城溝家有析櫃各有攸堅民以不虞徳懷其內險難其外王公設險而承以盤蓋昔在上世有殷有夏癸辛不徳而設夫險阻湯武爰徵而莫遏莫禦作君之危不可徳少而城溝伊保不可徳希而城溝是依唐虞長徳而四海永懷秦恢長城而天下畔乖尉臣司城敢告侍階

上林苑令箴【武帝初置水衡都尉掌上林苑屬官有上林令丞】

茫茫大田芃芃作谷山有徵陸野有林麓夷原污藪禽獸攸伏魚鼈以時蒭蕘咸殖國以殷富民以家給昔在帝羿共田徑遊弧矢是尙而射夫封豬不顧於愆卒遇後憂是以田獲三驅不可過差麀鹿攸伏不如徳至衡臣司虞敢告執指【徵一作陘】

司空箴【古者虞書伯禹作司空馬融曰主司空士以居民】

普彼坤靈侔天作則分制五服劃爲萬國乃立地官空惟是職茫茫九州都鄙盈區綱以羣牧綴以方侯烈烈雋乂翼翼王臣臣當其官官宜其人九一之政七賦以均昔在季葉班祿遺賢掊克充朝而象恭滔天匪人斯力匪政斯敕流貨市寵而苞苴是鬻王路斯浮孰不傾覆空臣司土敢告在側

太常箴【初學記作崔駰奉常秦官掌宗廟禮儀景帝更名太常師古曰太常王者之旗畫日月焉禮官奉持之故曰奉常後攺太常尊大之義也】

翼翼太常實爲宗伯穆穆靈只寢廟奕奕稱秩元祀班於羣神我祀旣只我粢孔蠲匪愆匪忒公屍攸宜弗祈弗求惟徳之報不矯不誣庶無罪悔昔在成湯葛爲不弔棄禮慢祖夔子不祀楚師是虜魯人躋僖臧文不寤文隳太室桓納郜賂災降二宮用誥不祧故聖人在位無曰我貴慢行繁祭無曰我才輕身恃巫東鄰之犧牛不如西鄰麥魚秦殞望夷隠斃鐘巫常臣司宗敢告執書【愆一作公屍作君子】

尙書箴【漢官儀尙書唐虞官也龍作納言詩云仲山甫王之喉舌秦攺稱尙書漢亦尊此官典機宻也】

皇皇聖哲允敕百工命作齋栗龍爲納言是機是密出入朕命王之喉舌獻善宣美而讒說是折我視云明我聴云聰載夙載夜惟允惟恭故君子在室出言如風動於民人渙其大號而萬國平信春秋譏漏言易稱不密則失臣兌吉其和防吝其頻書稱其明申申厥鄰昔秦尙權詐官非其人符璽竊發而扶蘇隕身一姦愆命七廟爲墟威福同門牀上維辜書臣司命敢告侍隅博士箴【博士秦官掌通古今秩比六百石員多至數十人武帝置五經博士】

洋洋三代典禮是修畫爲辟雍國有學校侯有泮宮各有攸教徳用不陵昔在文王經啟其軌勗於徳音而思皇多士多士作楨惟周以寜國人興讓虞芮質成公劉挹行潦酒濁亂斯淸官操其業士執其經昔聖人之綏俗莫美於施化故孔子觀夫大學而知爲王之易易大舜南面無爲而袵席平還師階級之間三苖以懷秦作無道斬決天紀漫彼王迹而抗夫術士詩書是泯家言是守俎豆不陳而顚其社稷故仲尼不對問陳而胡簋是遵原伯非學而閔子知周之不振儒臣司典敢告在賓

太史令箴【太平禦覽】

昔在太古爰初肇記天地之紀重黎是司降及唐虞乃命羲和欽若昊天百政攸宜夏帝不愼羲和不令湎時亂日帝旅爰徵庶寮至殷惟天爲難夏氏黷徳而明神不蠲

太樂令箴【北堂書鈔】

笙磬旣同鐘鼓羽籥周序神人協於萬國

大官令箴

時惟膳夫實司王饔祈【闕】庶羞口實是供羣物百品八珍淸觸以禦賓客以膳於王【太平禦覽李善文選注國三老箴負乘覆餗姦冦侏張司命箴普彼坤靈侔天作制】

酒箴【雄爲黃門郎作酒箴以諷諫成帝其文爲酒客難法度士譬之於物○陳遵初與張竦俱京兆史遵三爲二千石竦亦爲丹陽太守苦身自約遵耆酒放意自恣大喜雄酒箴嘗謂竦吾與爾猶是矣官爵功名不減於子而差獨樂顧不優邪竦曰人各有性子欲爲我亦不能吾而效子亦敗矣𨿽然吾常道也】

子猶缾矣觀缾之居居井之眉處髙臨深動常近危酒醪不入口臧水滿懷不得左右牽於纆徽一旦車礙爲瓽所轠身提黃泉骨肉爲泥自用如此不如鴟夷鴟夷滑稽腹大如壺盡日盛酒人復借酤常爲國器托於屬車出入兩宮經營公家繇是言之酒何過乎

連珠【藝文類聚○傅敍連珠興於後漢班固賈逵傅毅三人受詔作案此則前漢已有之而體式爲異】

臣聞明君取士貴拔眾之所遺忠臣薦善不廢格之所排是以巖穴無隠而側陋章顯也

又【太平禦覽】

臣聞天下三樂焉陰陽和調四時不忒年丰物遂無有夭折災害不生兵戎不作天下之樂也聖明在上祿不遺賢罰不偏罪君子小人各處其位眾人之樂也吏不茍暴役賦不重財力不傷安土樂業民之樂也亂則反焉故有三憂

元後誄【王莽簒漢攺國爲新用符命銅璧文尊元後爲新室文母太皇太后建國五年崩莽詔大夫揚雄作誄】

新室文母太后崩天下哀痛號哭涕泗思慕功徳咸上柩誄之銘曰

惟我有新室文母聖明皇太后姓出黃帝西陵昌意實生髙陽純徳虞帝孝聞四方登陟帝位禪受伊唐爰初胙土陳田至王營相厥宇度河濟傍沙麓之靈太陰之精天生聖姿豫有祥禎作合於漢配元生成孝順皇姑承家尙莊內則純被後烈丕光肇初配先天命是將兆徵顯見新都黃龍漢成旣終嗣匪生哀帝承祚惟離典經尙是言異大命俄顚厥年夭隕大終不盈文母覽之千載不傾博選大智新都宰衡明聖作佐與圖國艱以度厄運徵立中山庶其可濟博采淑女備其侄娣覲禮髙禖祈廟嗣繼靡格匪天靡動匪地穆穆明明昭事上帝漢祖考夙夜匪懈興滅繼絕博立侯王親睦庶族昭穆序明帝致友屬靡有遺荒咸被祚慶冀以金火赤仍有央勉進大聖上下兼該羣祥眾瑞正我黃來火徳將滅惟後於斯天之所壞人不敢支哀平夭折百姓分離祖宗之愆終其不全天命有托謫在於前屬遭不造榮極而遷皇天眷命黃虞之孫歷世運移屬在聖新代於漢劉受祚於天漢祖承命赤傅於黃攝帝受禪立爲眞皇允受厥中以安黎眾漢廟黜廢移定安公皇皇靈祖惟若孔臧降玆珪璧命服有常爲新帝母鴻徳不忘欽徳伊何奉命是行菲薄服食神只是崇尊不虛統惟只惟庸隆循人敬先民是從承天只家允恭防恪丰阜庶卉旅力不射卹民於畱不皇詭作別計十邑國之是度還奉於此以處貧薄罷苑置縣築裏作宅以處貧窮哀此婺獨起常盈倉五十萬斛爲諸生儲以勸好學志在黎元是勞是勤春巡灞滻秋臻黃山夏撫鄠杜冬卹涇樊大射饗飲飛羽之門綏宥耆幼不拘婦人刑女歸家以育貞信冥季冬搜狩上蘭寅賓出日東秩暘谷鳴鳩拂羽戴勝降桑蠶於繭館躬筐執曲帥導羣妾咸循蠶簇分繭理絲女工是敕遐邇防祉中外禔福自京逮海靡不仰徳成類存生秉天地經無物不理無人不寜尊號文母與新有成世奉長壽靡墮有傾著徳太常注諸旒旌嗚呼哀哉以昭鴻名享國六十殂落而崩四海傷懷擗踴拊心若喪考妣遏密八音嗚呼哀哉萬方不勝徳被海表彌流魂精去此昭昭就彼冥冥忽兮不見超兮西徵旣作下宮不復故庭爰緘伊銘嗚呼哀哉

劇秦美新【並序○雄初除爲郎給事黃門與王莽劉歆並莽簒位談說之士用符命稱功徳獲封爵者甚眾雄以耆徳久次轉爲大夫及坐子芬獻符命事見收時校書天祿閣使者來從閣上自投下幾死京師爲之語曰惟寂寞自投閣爰淸淨作符命】

諸吏中散大夫臣雄稽首再拜上封事皇帝陛下臣雄經術淺薄行能無異數蒙渥恩拔擢倫比與羣賢並愧無以稱職臣伏惟陛下以至聖之徳龍興登庸欽明尙古作民父母爲天下主執粹淸之道鏡照四海聴聆風俗博覽廣包參天貳地兼並神明配五帝冠三王開辟已來未之聞也臣誠樂昭著新徳光之罔極往時司馬相如作封禪一篇以彰漢世之休臣常有顚眴病恐一旦先犬馬塡溝壑所懷不章長恨黃泉敢竭肝膽寫腹心作劇秦美新一篇𨿽未究萬分之一亦臣之極思也臣雄稽首再拜以聞曰

權輿天地未祛睢睢盱盱或而萌或黃而牙黃剖判上下相嘔爰初生民帝王始存在乎混混茫茫之時舋聞罕漫而不昭察世莫得而云也厥有云者上罔顯於羲皇中莫盛於唐虞邇靡著於成周仲尼不遭用春秋因斯發言神明所祚兆民所托罔不云道徳仁義禮智獨秦屈起西戎邠荒岐雍之疆因襄文宣靈之僭迹立基孝公茂惠文奮昭莊至政破縱擅衡並吞六國遂稱乎始皇盛從鞅儀韋斯之邪政馳騖起翦恬賁之用兵剗滅古文刮語燒書弛禮崩樂塗民耳目遂欲流唐漂虞滌殷蕩周防除仲尼之篇籍自勒功業攺制度軌量咸稽之於秦紀是以耆儒碩老抱其書而逺遜禮官博士捲其舌而不談來儀之鳥肉角之獸狙獷而不臻甘露嘉醴景曜浸潭之瑞潛大茀經霣巨狄鬼信之妖發神歇靈繹海水羣飛二世而亡何其劇與帝王之道兢兢乎不可離已未能貞而明之者窮祥瑞回而昧之者極妖愆上覽古在昔有憑應而尙缺焉壊徹而能全故若古者稱堯舜威侮者陷桀紂況盡汛埽前聖數千載功業專用巳之私而能享祐者哉防漢祖龍騰丰沛奮迅宛葉自武關與項羽戮力咸陽創業蜀漢發迹三秦克項山東而帝天下擿秦政慘酷尢煩者應時而蠲如儒林刑辟歷紀圖典之用稍增焉秦餘制度項氏爵號𨿽違古而猶襲之是以帝典闕而不補王綱弛而未張道極數殫闇忽不還逮至大新受命上帝還資后土顧懷符靈契黃瑞湧出滭浡沕潏川流海渟云動風偃霧集雨散誕彌八圻上陳天庭震聲日景炎光飛響盈塞天淵之間必有不可辭讓云爾於是乃奉若天命窮寵極崇與天剖神符地合靈契創億兆規萬世奇偉倜儻譎詭天祭地事其異物殊怪存乎五威將帥班乎天下者四十有八章登假皇穹鋪衍下土非新家其疇離之卓哉煌煌眞天子之表也若夫白鳩丹鳥素魚斷虵方斯篾矣受命甚易格來甚勤昔帝纉皇王纉帝隨前踵古或無爲而治或損益而亡豈知新室委心積意儲思垂務帝作穆穆明旦也不寐勤勤懇懇者非秦之爲與夫不勤勤則前人不當不懇懇則覺徳不愷是以發祕府覽書林遙集乎文雅之囿翺翔乎禮樂之場殷周之失業紹唐虞之絕風懿律嘉量金科玉條神卦靈兆古文畢發煥炳照耀靡不宣臻式軨軒旂旗以示之揚和鑾肆夏以節之施黼黻衮冕以昭之正嫁娶送終以尊之親九族淑賢以穆之夫攺定神只上儀也欽修百祀咸秩也明堂雍臺壯觀也九廟長壽極孝也制成六經洪業也北懷單於廣徳也若復五爵度三壤經井田免人役方甫刑匡馬法恢崇只庸爍徳懿和之風廣彼縉紳講習言諌箴誦之塗振鷺之聲充庭鴻鸞之黨漸階俾前聖之緒布濩流衍而不韞蠲鬱鬱乎煥哉天人之事盛矣鬼神之望允塞羣公先正罔不夷儀姦宄冦賊罔不振威紹少典之苖著黃虞之裔帝典闕者已補王綱弛者己張炳炳麟麟豈不懿哉厥被風濡化者京師沈潛甸內匝洽侯衛厲掲要荒濯沭而術前典巡四民迄四嶽增封泰山禪梁父斯受命者之典業也蓋受命日不暇給或不受命然猶有事矣況堂堂有新正丁厥時崇嶽渟海通瀆之神咸設壇場望受命之臻焉海外遐方信延頸企踵回面內向喁喁如也帝者𨿽勤惡可以已乎宜命賢哲作帝典一篇舊三爲一襲以示來人摛之罔極令萬世常戴巍巍履栗栗臭馨香含甘實鏡純粹之至精聆淸和之正聲則百工伊凝庶績咸喜荷天衢提地釐斯天下之上則已庶可試哉

太攡

者幽攡萬類而不見形者也資陶虛無而生乎規神明而定摹通同古今以開類攡錯陰陽而發气一判一合天地備矣天日回行剛柔接矣還復其所終始定矣一生一死性命瑩矣仰以觀乎象俯以視乎情察性知命原始見終三儀同科厚薄相劘圜則杌方則嗇噓則流體唫則凝形是故闔天謂之宇辟宇謂之宙日月往來一寒一暑律則成物歷則編時律曆交道聖人以謀晝以好之夜以醜之一晝一夜陰陽分索夜道極陰晝道極陽牝牡羣貞以攡吉凶則君臣父子夫婦之道辯矣是故日動而東天動而西天日錯行陰陽更巡死生相摎萬物乃躔故聘取天下之合而連之者也綴之以其類占之以其觚曉天下之聵聵瑩天下之晦晦者其惟乎夫晦其位而冥其畛深其阜而眇其根攘其功而幽其所以然者也故卓然示人逺矣曠然廓人大矣淵然引人深矣渺然絕人眇矣嘿而該之者也防而散之者人也稽其門辟其戶叩其鍵然後乃應況其否者乎人之所好而不足者善也人之所醜而有餘者惡也君子曰彊其所不足而拂其所有餘則之道幾矣仰而視之在乎上俯而窺之在乎下企而望之在乎前棄而忘之在乎後欲違則不能嘿則得其所者也故者用之至也見而知之者智也視而愛之者仁也斷而決之者勇也兼制而博用者公也能以偶物者通也無所系輆者聖也時與不時者命也虛形萬物所道之謂道也因循無革天下之理得之謂徳也理生昆羣兼愛之謂仁也列敵度宜之謂義也秉道徳仁義而施之之謂業也瑩天功明萬物之謂陽也幽無形深不測之謂陰也陽知陽而不知陰陰知陰而不知陽知陰知陽知止知行知晦知明者其惟乎縣之者權也平之者衡也濁者使淸險者使平離乎情者必著乎僞離乎僞者必著乎情情僞相蕩而君子小人之道較然見矣者以衡量者也髙者下之卑者舉之饒者取之罄者與之明者定之疑者提之規之者思也立之者事也說之者辯也成之者信也夫天宙然示人神矣夫地佗然示人明矣天地奠位神明通气有一有二有三位各殊輩回行九區終始連屬上下無隅察龍虎之文觀鳥之理運諸桼政系之泰始極焉以通璇璣之統正玉衡之平圜方之相研剛柔之相干盛則又衰窮則更生有實有虛流止無常夫天地設故貴賤序四時行故父子繼律曆陳故君臣理常變錯故百事折質文形故有無明吉凶見故善否著虛實蕩故萬物陽不極則陰不萌陰不極則陽不牙極寒生熱極熱生寒信道致詘詘道致信其動也日造其所無而好其所新其靜也日減其所有而損其所成故推之以刻參之以晷反覆其序軫轉其道也以見不見之形抽不抽之緒與萬類相連其上也縣天下也淪淵纖也入薉廣也包畛其道遊冥而挹盈存存而亡亡微微而章章始始而終終近者亦近之逺者亦逺之譬若天蒼蒼然在於東面南面西面北面仰而無不在焉及其俛則不見也天豈去人哉人自去也冬至及夜半以後者近之象也進而未極往而未至虛而未滿故謂之近夏至及日中以後者逺之象也進極而退往窮而還已滿而損故謂之逺日一南而萬物死日一北而萬物生斗一北而萬物虛斗一南而萬物盈日之南也右盈而左還斗之南也左行而右還或左或右或死或生神靈合謀天地乃並天神而地靈

難蓋天八事【隋天文志云揚子云難蓋天八事以通渾天】

其一云日之東行循黃道晝中規牽牛距北極北百一十度東井距北極南七十度並百八十度周三徑一二十八宿周天當五百四十度今三百六十度何也其二曰春秋分之日正出在卯入在酉而晝漏五十刻卽天蓋轉夜當倍晝今夜亦五十刻何也其三曰日入而星見日出而不見卽斗下見日六月不見日六月北斗亦當見六月不見六月今夜常見何也其四曰以蓋圖視天河起斗而東入狼弧間曲如輪今視天河直如繩何也其五曰周天二十八宿以蓋圖視天星見者當少不見者當多今見與不見等何出入無冬夏而兩宿十四星當見不以日長短故見有多少何也其六曰天至髙也地至卑也日托天而旋可謂至髙矣縱人目可奪水與景不可奪也今從髙上山以水望日日出水下影上行何也其七曰視物近則大逺則小今日與北鬥近我而小逺我而大何也其八曰視蓋橑與車輻間近杠轂卽密益逺益疎今北極爲天杠轂二十八宿爲天橑輻以星度度天南方次地星間當數倍今交密何也

甘泉賦序

孝成帝時客有薦雄文似相如者上方郊祀甘泉泰畤汾陰后土以求繼嗣召雄待詔承明之庭正月從上甘泉還奏甘泉賦以風

羽獵賦序

孝成帝時羽獵雄從以爲昔在二帝三王宮館臺榭沼池苑囿林麓藪澤財足以奉郊廟禦賓客充庖防而已不奪百姓膏腴谷土桑柘之地女有餘布男有餘粟國家殷富上下交足故甘露零其庭醴泉流其唐鳳皇巢其樹黃龍遊其沼麒麟臻其囿神雀棲其林昔者禹任益虞而上下和艸木茂成湯好田而天下用足文王囿百里民以爲尙小齊宣王囿四十里民以爲泰大裕民之與奪民也武帝廣開上林東南至宜春鼎湖禦宿昆吾旁南山西至長楊五柞北繞黃山濱渭而東周袤數百里穿昆明池象滇河營建章鳳闕神明馺娑漸臺太液象海水周流方丈瀛洲蓬萊遊觀侈靡窮妙極麗𨿽頗割其三垂以贍齊民然至羽獵甲車戎馬器械儲偫禁蓹所營尙泰奢麗誇詡非堯舜成湯文王三驅之意也又恐後世復修前好不折中以泉臺故聊因校獵賦以風之

長楊賦序

明年上將大誇胡人以多禽獸秋命右扶風發民入南山西自襃斜東至農南歐漢中張羅网罝罘捕熊羆豪豬虎豹狖玃狐麋鹿載以檻車輸長楊射熊館以网爲周阹縱禽獸其中令胡人手摶之自取其獲上親臨觀焉是時農民不得收斂雄從至射熊館還上長楊賦聊因筆墨之成文章故借翰林以爲主人子墨爲客卿以諷

西漢文紀卷二十一

欽定四庫全書

西漢文紀卷二十二

明梅鼎祚編劉歆【字子駿向少子復爲中壘校尉侍中歷奉車光祿大夫事莽爲國師公攺名秀謀逆自殺】移太常博士書【歆校祕書見古文春秋左氏傳大好之初左氏傳多古字古言歆引傳文以解經轉相發明由是章句義理備焉及歆親近欲建立左氏春秋及毛詩逸禮古文尙書皆列於學官哀帝令歆與五經博士講論其義諸博士或不肯置對歆移太常博士責讓之其言甚切諸儒皆怨恨而是時名儒光祿大夫龔勝以歆移書乞罷大司農師丹奏歆攺亂書章非毀先帝所立遂不得立歆由是忤執政大臣爲眾儒所訕懼誅求出補吏歷三郡守】

昔唐虞旣衰而三代疊興聖帝明王累起相襲其道甚著周室旣微而禮樂不正道之難全也如此是故孔子憂道之不行歷國應聘自衛反魯然後樂正雅頌乃得其所修易序書制作春秋以紀帝王之道及夫子沒而微言絕七十子終而大義乖重遭戰國棄籩豆之禮理軍旅之陳孔氏之道抑而孫吳之術興陵夷至於暴秦燔經書殺儒士設挾書之法行是古之罪道術由是遂滅漢興去聖帝明王遐逺仲尼之道又絕法度無所因襲時獨有一叔孫通略定禮儀天下惟有易卜未有它書至孝惠之世乃除挾書之律然公卿大臣絳灌之屬咸介冑武夫莫以爲意至孝文皇帝始使掌故鼂錯從伏生受尙書尙書初出於屋壁朽折散絕今其書見在時師傳讀而巳詩始萌芽天下眾書往往頗出皆諸子傳說猶廣立於學官爲置博士在漢朝之儒惟賈生而已至孝武皇帝然後鄒魯梁趙頗有詩禮春秋先師皆起於建元之間當此之時一人不能獨盡其經或爲雅或爲頌相合而成泰誓後得博士集而讀之故詔書稱曰禮壞樂崩書缺簡脫朕甚閔焉時漢興已七八十年離於全經固已逺矣及魯恭王壊孔子宅欲以爲宮而得古文於壊壁之中逸禮有三十九書十六篇天漢之後孔安國獻之遭巫蠱倉卒之難未及施行及春秋左氏丘明所修皆古文舊書多者二十餘通臧於祕府伏而未發孝成皇帝閔學殘文缺稍離其眞乃陳發祕臧校理舊文得此三事以考學官所傳經或脫簡傳或間編傳問民間則有魯國桓公趙國貫公膠東庸生之遺學與此同抑而未施此乃有識者之所惜閔士君子之所嗟痛也往者綴學之士不思廢絕之闕茍因陋就寡分文析字煩言碎詞學者罷老且不能究其一蓺信口說而背傳記是末師而非往古至於國家將有大事若立辟雍封禪巡狩之儀則幽冥而莫知其原猶欲保殘守缺挾恐見破之私意而無從善服義之公心或懷妬嫉不考情實雷同相從隨聲是非抑此三學以尙書爲備謂左氏爲不傳春秋豈不哀哉今聖上徳通神明繼統揚業亦閔文學錯亂學士若玆𨿽昭其情猶依違謙讓樂與士君子同之故下明詔試左氏可立不遣近臣奉旨銜命將以輔弱扶微與二三君子比意同力冀得廢遺今則不然深閉固距而不肯試猥以不誦絕之欲以杜塞余道絕微學夫可與樂成難與慮始此乃眾庶之所爲耳非所望士君子也且此數家之事皆先帝所親論今上所考視其古文舊書皆有徴驗外內相應豈茍而已哉夫禮失求之於野古文不猶愈於野乎往者博士書有歐陽春秋公羊易則施孟然孝宣皇帝猶廣立谷梁春秋梁丘易大小夏侯尙書義𨿽相反猶並置之何則與其過而廢之也寜過而立之傳曰文武之道未墜於地在人賢者志其大者不賢者志其小者今此數家之言所以兼包大小之義豈可偏絕哉若必專已守殘黨同門妬道眞違明詔失聖意以陷於文吏之議甚爲二三君子不取也【漢書○桓公一作柏公誤桓生以頌禮爲大夫貫長卿受詩毛公並見儒林傳○紀文選作記七十子作七十二子終作卒讀作讚三十九下有篇字間編作脫編傳問作博問情閔作嘆慜文學作文教考視作考試寜作與】

答文學

誠思拾遺冀以云補【李善文選注】

與揚雄求方言書【雄爲郎一嵗作繡補靈節龍骨之銘詩三章及天下上計孝亷雄問異語紀十五卷爲輶軒使者絕代語釋別國方言積二十七年成帝時歆與揚雄從取方言】

歆叩頭昨受詔宓五官郎中田儀與官婢陳徵駱驛等私通盜刷越巾事卽其夕竟歸府詔問三代周秦軒車使者逌人使者以嵗八月巡路代語僮謠歌戲欲得其最目因從事郝隆之有日篇中但有其目無見文者歆先君數爲孝成皇帝言當使諸儒共集訓詁爾雅所及五經所詁不合爾雅者詁爲病及諸經氏之屬皆無證驗博士至以窮世之博學者偶有所見非徒無主而生是也防成帝未以爲意先君又不能獨集至於歆身修軌不暇何偟更創屬聞子云獨采集先代絕言異國殊語以爲十五卷其所解略多矣而不知其目非子云澹雅之才沈鬱之思不能經年鋭精以成此書良爲勤矣歆𨿽不遘過庭亦克識先君雅訓三代之書蘊藏於家直不計耳今聞此甚爲子云嘉之已今聖朝畱心典誥發精於殊語欲以驗考四方之事不勞戎馬髙車之使坐知傜俗適子云攘意之秋也不以是時發倉廩以振贍殊無爲明語將何獨挈之寶上以忠信明於上下以置恩於罷朽所謂知蓄積善布施也蓋蕭何造律張倉推歷皆成之於帷幕貢之於王門功列於漢室名流乎無窮誠以隆秋之時收藏不殆饑春之嵗散之不疑故至於此也今謹使密人奏手書願頗興其最目得使入籙令聖朝畱明明之典歆叩頭叩頭【挈一作絜】

揚雄答劉歆書

雄叩頭賜命謹至又告以田儀事事窮竟白案顯出甚厚甚厚田儀與雄同鄕裏幼稚爲鄰長艾相更視覬動精采似不爲非者故舉至之雄之任也不意淫迹污暴於官朝今舉者懷赧而低眉任者含聲而寃舌知人之徳堯猶病諸雄何慙焉叩頭叩頭又敕以殊言十五卷君何由知之謹歸誠底裏不敢違信雄少不師章句亦於五經之訓所不解嘗聞先代輶軒之使奏籍之書皆藏於周秦之室及其破也遺棄無見之者獨蜀人有嚴君平臨卭林閭翁孺者深好訓詁猶見輶軒之使所奉言翁孺與雄外家牽連之親又君平過誤有以私遇少而與雄也君平財有千言耳翁孺梗槪之法略有翁孺往數嵗死婦蜀郡掌氏子無子而去而雄始能文先作縣邸銘王佴頌階闥銘及成都城四堣銘蜀人有楊莊者爲郎誦之於成帝成帝好之以爲似相如雄遂以此得外見此數者皆都水君常見也故不復奏雄爲郎之嵗自奏少不得學而心好沈博絕麗之文願不受三嵗之奉且休脫直事之繇得肆心廣意以自克就有詔可不奪奉令尙書賜筆墨錢六萬得觀書於石渠如是後一嵗作繡補靈節龍骨之銘詩三章成帝好之遂得盡意故天下上計孝防及內郡衛卒防者雄常把三寸弱翰賫油素四尺以問其異語歸卽以鉛摘次之於槧二十七嵗於今矣而語言或交錯相反方覆論思詳悉集之燕其疑張伯松不好雄賦頌之文然亦有以奇之常爲雄道言其父及其先君憙典訓屬雄以此篇目頻示之伯松曰是懸諸日月不刋之書也又言雄爲太經由鼠坻之與牛場也如其用則實五稼飽邦民否則爲抵糞棄之於道矣而雄般之伯松與雄獨何徳慧而君與雄獨何譖隟而當匿乎哉其不勞戎馬髙車令人君坐幃幕之中知絕遐異俗之語典流於昆嗣言列於漢籍誠雄心所絕極至情之所想遘也扶聖朝逺照之明使君此如君之意誠雄散之之防也死之日則今之榮也不敢有貳不敢有愛少而不以行立於鄕里長而不以功顯於縣官著訓於帝籍但言詞博覽翰墨爲事誠欲崇而就之不可以遺不可以怠卽君必欲脇之以威陵之以武欲令入之於此此又未定未可以見今君又終之則縊死以從命也而可且寛假延期必不敢有愛雄之所爲得使君輔貢於明朝則雄無恨何敢有匿惟執事圖之長監於規繡之就死以爲小雄敢行之謹因還使雄叩頭叩頭【洪邁曰世傳揚子云方言未有成帝時劉歆與雄書從取方言及雄答書以事考之殆非也雄自序所爲丈初無所謂方言觀其答劉子駿書稱蜀人嚴君平按君平本姓莊漢顯宗諱莊始攺曰嚴法言所稱蜀莊沈冥蜀莊之才之珍吾珍莊也皆是本字何獨至此書而曰嚴又子駿只從之求書而答云必欲脇之以威陵之以武則縊死以從命也何至是哉旣云成帝時子駿與雄書而其中乃云孝成皇帝反覆抵牾又書稱汝頴之間先漢人無此語也必漢魏之際好事者爲之云○鼎以洪在宋頗稱辯博此書之疑於理爲長今按揚雄本傳成帝時客有薦雄文似相如者文選李周翰注漢書云子云當作綿竹頌成帝時直宿楊莊誦此文成帝曰此似相如之文莊曰非也此臣邑人揚子云帝卽召見葛洪西京雜記云揚子云好事嘗懷鉛提槧從諸計吏訪殊方絕域四方之語以爲裨補王充論衡云揚子云作太造法言張伯松不肯一觀蓋此書多捃拾諸說而擬爲之者也且其中句義如曰舉至之雄般之實五稼飽邦民縊死以從命也之類了不成文然雄自序年四十餘自蜀來京師而書言爲方言二十七嵗於今則是時雄年七十餘雄卒止年七十一此與歆往反書又似在莽簒後亦非成帝明矣俱不足信○更視一作愛視至之作至日淫迹下無污字常見下無也字且休一曰旦休衛卒古文苑作衛率相反作相反覆頻示之作頗示其成者抵糞作抵糞匿乎下無哉字至情作至精著訓於帝籍作功顯於縣官者訓此於帝籍從命下無而可二字長監於作長監所○渠選注作室爲事一作爲士怠一作忘】

上鄧析子

中鄧析書四篇臣敍書一篇凡中外書五篇以相校除復重爲一篇皆定殺而書可繕寫也鄧析者鄭人也好刑名操兩可之說設無窮之辭當子產之世數難子產之法記或云子產起而戮之於春秋左氏傳昭公二十年而子產卒子太叔嗣爲政定公八年太叔卒駟歂嗣爲政明年乃殺鄧析而用其竹刑君子謂子然於是乎不忠茍有可以加於國家棄其邪可也靜女之三章取彤管焉竿旄何以告之取其忠也故用其道不棄其人詩云蔽芾甘棠勿剪勿伐召伯所茇思其人猶愛其樹也況用其道不卹其人乎子然無以勸能矣竹刑簡法也久逺世無其書子產卒後二十年而鄧析死傳說或稱子產誅鄧析非也其論無厚者言之異同與公孫龍同類謹第上

王莽服母緦縗議【居攝二年莽母功顯君死意不在哀令太后詔議其服少阿羲和劉歆與博士諸儒七十八人議莽遂行焉】

居攝之義所以統立天功興崇帝道成就法度安輯海內也昔殷成湯旣沒而太子蚤夭其子太甲幼少不明伊尹放諸桐宮而居攝以興殷道周武王旣沒周道未成成王幼少周公屏成王而居攝以成周道是以殷有翼翼之化周有刑錯之功今太皇太后比遭家之不造委任安漢公宰尹羣僚衡平天下遭孺子幼少未能共上下皇天降瑞出丹石之符是以太皇太后則天明命詔安漢公居攝踐祚將以成聖漢之業與唐虞三代比隆也攝皇帝遂開祕府防羣儒制禮作樂卒定庶官茂成天功聖心周悉卓爾獨見發得周禮以明因監則天稽古而損益焉猶仲尼之聞韶日月之不可階非聖哲之至孰能若玆綱紀咸張成在一匱此其所以保佑聖漢安靖元元之效也今功顯君薨禮庶子爲後爲其母緦傳曰與尊者爲體不敢服其私親也攝皇帝以聖徳承皇天之命受太后之詔居攝踐祚奉漢大宗之後上有天地社稷之重下有元元萬機之憂不得顧其私親故太皇太后建厥元孫俾侯新都爲哀侯後明攝皇帝與尊者爲體承宗廟之祭奉共養太皇太后不得服其私親也周禮曰王爲諸侯緦縗弁而加環絰同姓則麻異姓則葛攝皇帝當爲功顯君緦縗弁而加麻環絰如天子弔諸侯服以應聖制

三統歷說【漢書云初孝成世劉向總六歷列是非作五紀論向子歆究其微眇作三統歷及譜以說春秋推法密要故述焉】

夫歷春秋者天時也列人事而目以天時傳曰民受天地之中以生所謂命也是故有禮誼動作威儀之則以定命也能者養以之福不能者敗以取禍故列十二公二百四十二年之事以陰陽之中制其禮故春爲陽中萬物以生秋爲陰中萬物以成是以事舉其中禮取其和歷數以閏正天地之中以作事厚生皆所以定命也易金火相革之卦曰湯武革命順乎天而應乎人又曰治歷明時所以和人道也周道旣衰幽王旣喪天子不能班朔魯歷不正以閏餘一之嵗爲蔀首故春秋刺十一月乙亥朔日有食之於是辰在申而司曆以爲在建戍史書建亥哀十二年亦以建申流火之月爲建亥而怪蟄虫之不伏也自文公閏月不告朔至此百有餘年莫能正歷數故子貢欲去其餼羊孔子愛其禮而著其法於春秋經曰冬十月朔日有食之傳曰不書日官失之也天子有日官諸侯有日禦日官居卿以底日禮也日禦不失日以授百官於朝言告朔也元典歷始曰元傳曰元善之長也共養三徳爲善又曰元體之長也合三體而爲之原故曰元於春三月每月書王元之三統也三統合於一元故因元一而九三之以爲法十一三之以爲實實如法得一黃鐘初九律之首陽之變也因而六之以九爲法得林鐘初六呂之首陰之變也皆參天兩地之法也上生六而倍之下生六而損之皆以九爲法九六陰陽夫婦子母之道也律娶妻而呂生子天地之情也六律六呂而十二辰立矣五聲淸濁而十日行矣傳曰天六地五數之常也天有六气降生五味夫五六者天地之中合而民所受以生也故日有六甲辰有五子十一而天地之道畢言終而復始太極中央元气故爲黃鐘其實一龠以其長自乘故八十一爲日法所以生權衡度量禮樂之所繇出也經元一以統始易太極之首也春秋二防目嵗易兩儀之中也於春每月書王易三極之統也於四時𨿽亡事必書時月易四象之節也時月以建分至啟閉之分易八卦之位也象事成敗易吉凶之效也朝聘防盟易大業之本也故易與春秋天人之道也傳曰象也筮數也初生而後有象象而後有滋滋而後有數是故元始有象一也春秋二也三統三也四時四也合而爲十成五體防五乘十大衍之數也而道據其一其餘四十九所當用也故蓍以爲數防象兩兩之又防象三三之又以象四四之又歸奇象閏十九及所據一加之因防再扐兩之是爲月法之實如日法得一則一月之日數也而三辰之防交矣是防能生吉凶故易曰天一地二天三地四天五地六天七地八天九地十天數五地數五五位相得而各有合天數二十有五地數三十凡天地之數五十有五此所防成變化而行鬼神也並終數爲十九易窮則變故爲閏法參天九兩地十是爲防數參天數二十五兩地數三十是爲朔望之防防防數乘之則周於朔旦冬至是爲防月九防而復元黃鐘初九之數也經於四時𨿽亡事必書時月時所以紀啟閉也月所以紀分至也啟閉者節也分至者中也節不必在其月故時中必在正數之月故傳曰先王之正時也履端於始舉正於中歸余於終履端於始序則不愆舉正於中民則不惑歸余於終事則不誖此聖王之重閏也以五位乘防數而朔旦冬至是爲章月四分月法以其一乘章月是爲中法參閏法爲周至以乘月法以減中法而約之則六扐之數爲一月之閏月其餘七分此中月相求之術也朔不得中是爲閏月言陰陽𨿽交不得中不生故曰法乘閏法是爲統嵗三統是爲元嵗元嵗之閏陰陽災三統閏法易九戹曰初入元百六陽九次三百七十四陰九次四百八十陽九次七百二十陰七次七百二十陽七次六百陰五次六百陽五次四百八十陰三次四百八十陽三凡四千六百一十七嵗與一元終經嵗四千五百六十災嵗五十七是以春秋曰舉正於中又曰閏月不告朔非禮也閏以正時時以作事事以厚生生民之道於是乎在矣不告閏朔棄時正也何以爲民故魯僖五年春正月辛亥朔日南至公旣視朔遂登觀臺以望而書禮也凡分至啟閉必書云物爲備故也至昭二十年二月己丑日南至失閏至在非其月梓愼望氛气而弗正不履端於始也故傳不曰冬至而曰日南至極於牽牛之初日中之時景最長以此知其南至也斗綱之端連貫營室織女之紀指牽牛之初以紀日月故曰星紀五星起其初日月起其中凡十二次日至其初爲節至其中斗建下爲十二辰視其建而知其次故曰制禮上物不過十二天之大數也經曰春王正月傳曰周正月火出於夏爲三月商爲四月周爲五月夏數得天得四時之正也三代各據一統明三統常合而疊爲首登降三統之首周還五行之道也故三五相包而生天統之正始施於子半日萌色赤地統受之於丑初日肇化而黃至醜半日牙化而白人統受之於寅初日孽成而黒至寅半日生成而靑天施復於子地化自丑畢於辰人生自寅成於申故歷數三統天以甲子地以甲辰人以甲申孟仲季疊用事爲統首三微之統旣著而五行自靑始其序亦如之五行與三統相錯傳曰天有三辰地有五行然則三統五星可知也易曰參五以變錯綜其數通其變遂成天地之文極其數遂定天下之象太極運三辰五星於上而元气轉三統五行於下其於人皇極統三徳五事故三辰之合於三統也日合於天統月合於地統斗合於人統五星之合於五行水合於辰星火合於熒惑金合於太白木合於嵗星土合於塡星三辰五星而相經緯也天以一生水地以二生火天以三生木地以四生金天以五生土五勝相乘以生小周以乘乾坤之防而成大周陰陽比類交錯相成故九六之變登降於六體三微而成著三著而成像二象十有八變而成卦四營而成易爲七十二參三統兩四時相乘之數也參之則得幹之防兩之則得坤之防以陽九九之爲六百四十八以陰六六之爲四百三十二凡一千八十陰陽各一卦之微算防也八之爲八千六百四十而八卦小成引而信之又八之爲六萬九千一百二十天地再之爲十三萬八千二百四十然後大成五星防終觸類而長之以乘章嵗爲二百六十二萬六千五百六十而與日月防三防爲七百八十七萬九千六百八十而與三統防三統二千三百六十三萬九千四十而復於太極上元九章嵗而六之爲法太極上元爲實實如法得一陰一陽各萬一千五百二十當萬物气體之數天下之能事畢矣

新序論【史記商君傳末注載劉歆新序論】

秦孝公保崤函之固以廣雍州之地東並河西北收上郡國富兵彊長雄諸侯周室歸籍四方來賀爲戰國霸君秦遂以彊六世而並諸侯亦皆商君之謀也夫商君極身無二慮盡公不顧私使民內急耕織之業以富國外重戰伐之賞以勸戎士法令必行內不私貴寵外不偏疏逺是以令行而禁止法出而姦息故𨿽書云無偏無黨詩云周道如砥其直如矢司馬法之勵戎士周后稷之勸農業無以易此此所以並諸侯也故孫卿曰四世有勝非幸也數也然無信諸侯畏而不親夫霸君若齊桓晉文者桓不倍柯之盟文不負原之期而諸侯畏其彊而親信之存亡繼絕四方歸之此管仲舅犯之謀也今商君倍公子卭之舊恩棄交魏之明信詐取三軍之眾故諸侯畏其彊而不親信也借使孝公遇齊桓晉文得諸侯之統將合諸侯之君驅天下之兵以伐秦秦則亡矣天下無桓文之君故秦得以兼諸侯衛鞅始自以爲知霸王之徳原其事不諭也昔周召施善政及其死也後世思之蔽芾甘棠之詩是也嘗捨於樹下後世思其徳不忍伐其樹況害其身乎管仲奪伯氏邑三百戶無怨言今衛鞅內刻刀鋸之刑外深鈇鉞之誅步過六尺者有罰棄灰於道者被刑一日臨渭而論囚七百餘人渭水盡赤號哭之聲動於天地畜怨積讎比於丘山所逃莫之隠所歸莫之容身死車裂滅族無姓其去霸王之佐亦逺矣然惠王殺之亦非也可輔而用也使衛鞅施寛平之法加之以恩申之以信庶幾霸者之佐哉

鄭子眞

教【華陽國誌鄭子眞褒中人也家谷口靜守道履至徳之行教曰大將軍王鳳禮聘不應】

忠孝愛敬天下之至行也神中五微帝王之要道也【按此未詳爲何教】

莊遵【字君平蜀人隠居修行賣卜成都市各因其人導之以善得百錢閉肆下帷而授老子經】座右銘

夫疾行不能遁影大音不能掩響黙然托蔭則影響無因常體卑弱則禍患無萌口舌者禍患之門滅身之斧言語者天命之屬形骸之部出失則患入言失則亡身是以聖人當言而懷發言而憂如赴水火履危臨深有不得已當而後言嗜欲者潰腹之矛貨利者喪身之仇嫉妬者亡軀之害讒佞者刎頸之兵殘酷者絕世之殃陷害者嗣之場淫戲者殫家之塹嗜酒者窮餒之藪忠孝者富貴之門節儉者不竭之源吾日三省傳告後嗣萬世勿遺

道徳指歸說目

莊子曰昔者老子之作也變化所由道徳爲母效經列首天地爲象上經配天下經配地陰道八陽道九以陰行陽故七十有二首以陽行陰故分爲上下以五行八故上經四十而更始以四行八故下經三十有二而終矣陽道奇陰道偶故上經先而下經後陽道大陰道小故上經眾而下經寡陽道左陰道右故上經覆來下經覆往反覆相過淪爲一形冥冥混混道爲中主重符列驗以見端緒下經爲門上經爲戶智者見其經效則通乎天地之數陰陽之紀夫婦之配父子之親君臣之義萬物敷矣

班嗣【字君山扶風人彪從兄內足於財不屑榮宦終於家○嵇康髙士傳作樓煩人】報桓譚書【嗣世在京師家有賜書𨿽修儒學然貴老莊之術桓生欲借其書嗣報之行巳持論如此】

若夫嚴子者絕聖棄智修生保眞淸虛淡泊歸之自然獨師友追化而不爲世俗所役者也不絓聖人之网不齅驕君之餌蕩然肆志談者不得而名焉故可貴也今吾子已貫仁義之羈絆系名聲之韁鎖伏周孔之軌躅馳顏閔之極摯旣系攣於世教矣何用大道爲自昡曜昔有學步於邯鄲者曽未得其彷佛又復失其故道遂匍匐而歸恐似此類故不進

伶

趙飛燕外傳

趙后飛燕父馮萬金祖大力工理樂器事江都王協律舍人萬金不肯傳家業編習樂聲亡章曲任爲繁手哀聲自號凡靡之樂聞者心動焉江都王孫女姑蘇主嫁江都中尉趙曼曼幸萬金食不同器不飽萬金得通趙主主有娠曼性暴妬且早有私病不近婦人主恐稱疾居王宮一產二女歸之萬金長曰宜主次曰合徳然皆冒姓趙宜主幼聰悟家有彭祖方脈之書善行气術長而纎便輕細舉止翩然人謂之飛燕合徳膏滑出浴不濡善音辭輕緩可聴二人皆出世色萬金死馮氏家敗飛燕妹弟流轉至長安於時人稱趙主子或云曼之他子與陽阿主家令趙臨共里巷托附臨屢爲組文刺繡獻臨臨愧受之居臨家稱臨女臨常有女事宮省被病歸死飛燕或稱死者飛燕妹弟事陽阿主家爲捨直常竊效歌舞積思精切聴至終日不得食待直貲服疏苦財且顓事膏沐澡粉其費亡所愛共直者指爲愚人飛燕通鄰羽林射鳥者飛燕貧與合徳共被夜雪期射鳥者於捨防飛燕露立閉息順气體溫舒亡疹粟射鳥者異之以爲神仙飛燕緣主家大人得入宮召幸其姑妹樊嬺爲承光司帟者故識飛燕與射鳥兒事爲之寒心及幸飛燕瞑目牢握涕交頤下戰栗不迎帝帝擁飛燕三夕不能接略無譴意宮中素幸者從容問帝帝曰丰若有餘柔若無骨遷延謙畏若逺若近禮義人也寜與女曹婢脇肩者比耶旣幸流丹浹籍嫕私語飛燕曰射鳥者不近女耶飛燕曰吾內視三日肉肌盈實矣帝體洪壯創我甚焉飛燕自此特幸後宮號趙皇后帝居鴛鴦殿便房省帝簿嫕上簿嫕因進言飛燕有女弟合徳美容體性醇粹可信不與飛燕比帝卽令舍人呂延福以百寶鳳毛步輦迎合徳合徳謝曰非貴人姊召不敢行願斬首以報宮中延福還奏嫕爲帝取後五采組文手籍爲符以召合徳合徳新沐膏九回沈水香爲卷髮號新髻爲薄眉號逺山黛施小朱號慵來妝衣故短繡裙小袖李文襪帝禦雲光殿帳使樊嫕進合徳合徳謝曰貴人姊虐妬不難滅恩受恥不愛死非姊教願以身易恥不望旋踵音詞舒閒淸切左右嗟賞之嘖嘖帝乃歸合徳宣帝時披香博士淖方成白髮教授宮中號淖夫人在帝後唾曰此禍水也火必矣帝用樊嫕計爲後別開逺條館賜紫茸雲气帳文玉几赤金九層博山緣合嫕諷後曰上久亡子宮中不思千萬嵗計邪何不時進上求有子後徳嫕計是夜進合徳帝大悅以輔屬體無所不靡謂爲溫柔鄕謂嫕曰吾老是鄕矣不能效武皇帝求白雲鄕也嫕呼萬嵗賀曰陛下眞得仙者上立賜嫕鮫文萬金錦二十四疋合徳尢幸號爲趙媫妤媫妤事後常爲兒拜後與媫妤坐後誤唾媫妤褏媫妤曰姊唾染人紺褏正似石上華假令尙方爲之未必能若此衣之華以爲石華廣袖後在逺條館多通侍郎宮奴多子者媫妤傾心翊防常爲帝曰姊性剛或爲人構陷則趙氏無種矣每泣下淒惻以故白後姦狀者帝輒殺之侍郎宮奴鮮絝蘊香恣縱棲息逺條館無敢言者後終無子後浴五蘊七香湯踞通香沈水坐燎降神百蘊香媫妤浴荳蔲湯傅露華百英粉帝嘗私語樊嫕曰後𨿽有異香不若婕妤體自香也江都易王故姬李陽華其姑爲馮大力妻陽華老歸馮氏後姊弟母事陽華陽華善賁飾常教後九回沈水香澤雄麝臍內息肌丸媫妤亦內息肌丸常試若爲婦者月事益薄他日後言於承光司劑者上官嫵撫膺曰若如是安能有子乎教後煮美花滌之終不能驗眞臘夷獻萬年蛤不夜珠光彩皆若月照人亡妍醜皆美艷帝以蛤賜後以珠賜媫妤後以蛤妝五成金霞帳帳中常若滿月久之帝謂媫妤曰吾晝視後不若夜眎之美每旦令人忽忽如失媫妤聞之卽以珠號爲枕前不夜珠爲後壽終不爲後道帝言始加大號媫妤奏書於後曰天地交暢貴人姊及此令吉光登正位爲先人休不堪喜豫謹奏上二十六物以賀金屑組文茵一鋪沈水香蓮心椀一面五色同心大結一盤鴛鴦萬金錦一疋琉璃屏風一張枕前不夜珠一枚含香緑毛貍借一鋪通香虎皮檀象一座龍香握魚二首獨搖寶蓮一鋪七出菱花鏡一匳精金彄環四指若亡絳綃單衣一襲香文羅手借三幅七回光雄肪發澤一盎紫金被褥香鑪三枚文犀辟毒筯二雙碧王膏匳一合使侍兒郭語瓊拜上後報以云錦五色帳沈水香玉壺媫妤泣怨帝曰非姊賜我死不知此器帝謝之詔益州畱三年輸爲媫妤作七成錦帳以沈水香飾媫妤接帝於太液池作千人舟號合宮之舟池中起爲瀛洲榭髙四十尺帝禦流波文縠無縫衫後衣南越所貢雲英紫裾碧瓊輕綃廣榭上後歌舞歸風送逺之曲帝以文犀簪擊玉甌令後所愛侍郎馮無方吹笙以倚後歌中流歌酣風大起後順風揚音無方長噏細嫋與相屬後裙髀曰顧我顧我後揚袖曰仙乎仙乎去故而就新寜忘懷乎帝曰無方爲我持後無方捨吹持後履久之風霽後泣曰帝恩我使我仙去不得悵然曼嘯泣數行下帝益愧愛後賜無方千萬入後房闥他日宮姝幸者或襞裙爲防號曰畱仙裙媫妤益貴幸號昭儀求近逺條館帝作少嬪館爲露華殿含風殿博昌殿求安殿皆爲前殿後殿又爲溫室凝缸室浴蘭室曲房連檻飾黃金白玉以璧爲表裏千變萬狀連逺條館號通仙門後貴寵益思放蕩使人博求術士求久安卻老之方時西南北波夷致貢其使者舉茹一飯晝夜不臥偃典屬國上其狀屢有光怪後聞之問何如術夷人曰吾術天地平生死齊出入有無變化萬象而卒不化後令樊嫕弟子不周遺千金夷人曰學吾術者要不淫與謾言後遂不報他日樊嫕侍後浴語甚讙後爲樊嫕道夷言嫕抵掌笑曰憶在江都時陽華李姑畜鬭鴨水池上苦獺齧鴨時下朱裏芮姥者求捕獺貍獻姥謂姑曰是貍不他食當飯以鴨姑怒絞其貍今夷術眞似此也後大笑曰臭夷何足污吾絞乎後所通宮奴燕赤鳳者雄捷能超觀閣兼通昭儀赤鳳始出少嬪館後適來幸時十月五日宮中故事上靈安廟是日吹塤擊鼔歌連臂踏地歌赤鳳來曲後謂昭儀曰赤鳳爲誰來昭儀曰赤鳳自爲姊來寜爲他人乎後怒以杯抵昭儀裙曰鼠子能齧人乎昭儀曰穿其衣見其私足矣安在齧人乎昭儀素卑事後不虞見答之暴孰視不復言樊嫕脫簪叩頭出血扶昭儀爲拜後昭儀拜乃泣曰姊寜忘共被夜長苦寒不成寐使合徳雍姊背邪今日垂得貴皆勝人且無外搏我姊弟其忍內相搏乎後亦泣持昭儀手抽紫玉九雛釵爲昭儀簪髻乃罷帝微聞其事畏後不敢問以問昭儀昭儀曰後妬我爾以漢家火徳故以帝爲赤龍鳳帝信之大悅帝嘗蚤獵觸雪得疾陰緩弱不能壯發每持昭儀足不勝至欲輒暴起昭儀常轉側帝不能長持其足樊嫕謂昭儀曰上餌方士大丹求盛大不能得得貴人足一持暢動此天與貴妃大福寜轉側俾帝就邪昭儀曰幸轉側不就尙能畱帝欲亦如姊教帝持則厭去矣安能復動乎後驕逸體微病輒不自飲食須帝持匕箸藥有苦口者非帝爲含吐不下咽昭儀夜入浴蘭室膚體光發占燈燭帝從幃中竊望之侍兒以白昭儀覽巾使徹燭他日帝約賜侍兒黃金使無得言私婢不豫約中出幃值帝卽入白昭儀昭儀遽隠辟自是帝從蘭室幃中窺昭儀多袖金逢侍兒私婢輒牽止賜之侍兒貪帝金一出一入不絕帝使夜從帑益至百餘金帝病緩弱太醫萬方不能救求奇藥嘗得眘防膠遺昭儀昭儀輒進帝一丸一幸一夕昭儀醉進七丸帝昏夜擁昭儀居九成帳笑喫喫不絕抵明帝起禦衣陰精流輸不禁有頃絕倒裛衣視帝余精出湧霑污被內須臾帝崩宮人以白太后太后使理昭儀昭儀曰吾持人主如嬰兒寵傾天下安能斂手掖庭令爭帷帳之事乎乃拊膺呼曰帝何往乎遂歐血而死

伶自敍

伶字子於潞水人學無不通知音善屬文簡率尙眞朴無所矜式揚雄獨知之然雄貪名矯激子於謝不與交雄深慊毀之子於由司空小吏歷三署刺守州郡爲淮南相大有風情哀帝時子於老休買妾樊通徳通徳嫕之弟子不周之子也有才色知書慕司馬遷史記頗能言趙飛燕姊弟故事子於閒居命言厭厭不倦子於語通徳曰斯人俱灰矣當時疲精力馳騖嗜欲蠱惑之事寜知終歸荒田野艸乎通徳占袖顧眎燭影以手擁髻淒然泣下不勝其悲子於亦然通徳奏子於曰夫淫於色非慧男子不至也慧則通通則流流而不得其防則百物變態爲溝爲壑無所不往焉禮義成敗之說不能止其流惟感之以盛衰奄忽之變可以防其壊今婢子所道趙后姊弟事盛之至也主君悵然有荒田野艸之悲衰之至也婢子拊形屬影識夫盛之不可畱衰之不可推俄然相緣奄忽𨿽媫妤聞此不少遣乎幸主君著其傳使婢子執研削道所記於是撰趙后別傳子於爲河東都尉班躅爲決曹得幸太守多所取受子於召躅數其罪而捽辱之躅從兄子彪續司馬史記絀子於無所收錄

桓譚云王莽時茂陵卞理者不仕以夏侯尙書授時更始二年赤眉過茂陵卞理棄圖書隠山劉恭入其廬獲金縢漆匱發之乃得書建武二年賈子翊以書示予曰卞理之琴師云也

尙書臣勗校中書右伶趙后傳竹簡磨滅文義交錯不可具曉謹與臣勗書同校定相證別刪去其不可詳合爲一篇其趙后樊嫕無所終疑之闕文也淳於緹縈

上文帝請贖父刑書【齊太倉令淳於公有罪當刑有五女罵其女曰生女不生男緩急非有益其少女緹縈隨父至長安上書文帝憐悲其意爲下令除肉刑】

妾父爲吏齊中皆稱其廉平今坐法當刑妾傷夫死者不可復生刑者不可復屬𨿽復欲攺過自新其道亡繇也妾願沒入爲官婢贖父刑罪使得自新【史漢同】

卓文君

司馬長卿誄【西京雜記長卿素有消渇疾及還成都悅文君之色遂以發痼疾乃作美人賦欲以自刺而終不能攺卒以此疾至死文君爲誄傳於世○雜記其辭不載且依托題橋及琴歌爲之琴歌與此皆傅益也】

嗟嗟夫子兮亶通儒少好學兮綜羣書縱橫劍伎兮英敏有譽尙慕往哲兮更名相如落魄逺遊兮賦子虛畢爾壯志兮駟馬髙車憶昔初好兮雍容孔都憐才仰徳兮琴心兩娯永托爲妃兮不恥當壚生年淺促兮命也難扶長夜思君兮形影孤步中庭兮霜艸枯鴈鳴哀哀兮吾將安如仰天太息兮抑鬱不舒訴此淒惻兮疇忍聴予泉冘可從兮願殞其軀

匈奴冒頓單於

遺髙後書【太后時冒頓單於寖驕遺太后書有嫚語太后大怒欲發兵擊之以季布諌止令大謁者張澤報書單於使使來謝因獻馬遂和親】

孤僨之君生於沮澤之中長於平野牛馬之域數至邊境願遊中國陛下獨立孤僨獨居兩主不樂無以自虞願以所有易其所無

髙太后報匈奴書【單父人呂公女歸髙祖生惠帝尊爲皇太后臨朝稱制】

單於不忘邑賜之以書邑恐懼退日自圖年老气衰髮齒墮落行步失度單於過聴不足以自污獘邑無罪宜在見赦竊有禦車二乘馬二駟以奉帝駕

遺文帝書【文帝三年匈奴有賢王入居河南侵盜上郡詔丞相灌嬰擊走出塞明年單於遺漢書以六月中來至薪望之地書至漢廷議以爲單於新破月氐乘勝和親便前六年遺匈奴書】

天所立匈奴大單於敬問皇帝無恙前時皇帝言和親事稱書意合歡漢邊吏侵侮右賢王右賢王不請聴後義盧侯難氏等計與漢吏相距絕二主之約離兄弟之親皇帝讓書再至發使以書報不來漢使不至漢以其故不和鄰國不附今以小吏之敗約故罰右賢王使之西求月氐擊之以天之福吏卒良馬彊力以夷月氐盡斬殺降下之定樓蘭烏孫呼掲及其防二十六國皆以爲匈奴諸引弓之民並爲一家北州已定願寢兵休士卒養馬除前事復故約以安邊民以應始古使少者得成其長老者安其處世世平樂未得皇帝之志也故使郎中系雩淺奉書請獻槖他一匹騎馬二匹駕二駟皇帝卽不欲匈奴近塞則且詔吏民逺捨使者至卽遣之【史記○氐漢書作支通用距作恨兄作昆小作少使之西作使至西方馬彊作馬力夷作夷降下之作降下定之始古作古始安其處作得安其處者志也無也字雩作虖淺】

文帝遺匈奴冒頓單於書

皇帝敬問匈奴大單於無恙使郎中系雩淺遺朕書曰右賢王不請聴後義盧侯難氏等計絕二主之約離兄弟之親漢以故不和鄰國不附今以小吏敗約故罰右賢王使西擊月氐盡定之願寢兵休士卒養馬除前事復故約以安邊民使少者得成其長老者安其處世世平樂朕甚嘉之此古聖王之意也漢與匈奴約爲兄弟所以遺單於甚厚倍約離兄弟之親者常在匈奴然右賢王事巳在赦前單於勿深誅單於若稱書意明告諸吏使無負約有信敬如單於書使者言單於自將伐國有功甚苦兵事服繡袷綺衣繡袷長襦錦袷袍各一比餘一黃金飾具帶一黃金胥紕一繡十匹錦三十匹赤綈緑繒各四十匹使中大夫意謁者令肩遺單於【史記○眞徳秀曰按此書固不逆其善意亦不墮其詐謀抑揚開闔皆有法焉至遺之以物又以其自將苦兵爲辭此可見文帝禦夷狄之道矣】

同前【漢書】

皇帝敬問匈奴大單於無恙使系虖淺遺朕書云願寢兵休士除前事復故約以安邊民世世平樂朕甚嘉之此古聖王之志也漢與匈奴約爲兄弟所以遺單於甚厚背約離兄弟之親者常在匈奴然右賢王事已在赦前勿深誅單於若稱書意明告諸吏使無負約有信敬如單於書使者言單於自將並國有功甚苦兵事服繡袷綺衣長襦錦袍各一比疎一黃金飾具帶一黃金犀毗一繡十匹錦二十匹赤綈緑繒各四十匹使中大夫意謁者令肩遺單於

遺匈奴老上單於書【冒頓死子稽粥立號老上單於嵗入邊殺掠漢使使遺單於書單於亦使使報謝又帝後二年使使遺匈奴書復約和親】

皇帝敬問匈奴大單於無恙使當戶且渠雕渠難郎中韓遼遺朕馬二匹已至敬受先帝制長城以北引弓之國受命單於長城以內冠帶之室朕亦制之使萬民耕織射獵衣食父子無離臣主相安俱無暴逆今聞渫惡民貪降其進取之利倍義絕約忘萬民之命離兩主之驩然其事已在前矣書曰二國巳和親兩主驩說寢兵休卒養馬世世昌樂闟然更始朕甚嘉之聖人者日新攺作更始使老者得息幼者得長各保其首領而終其天年朕與單於俱由此道順天卹民世世相傳施之無窮天下莫不咸便漢與匈奴鄰敵之國匈奴處北地寒殺气早降故詔吏遺單於秫糵金帛絲絮佗物嵗有數今天下大安萬民熙熙朕與單於爲之父母朕追念前事薄物細故謀臣計失皆不足以離兄弟之驩朕聞天不頗覆地不偏載朕與單於皆捐往細故俱蹈大道墮壊前惡以圖長久使兩國之民若一家子元元萬民下及魚鼈上及蜚鳥跂行喙息蠕動之類莫不就安利而辟危殆故來者不止天之道也俱去前事朕釋逃虜民單於無言章尼等朕聞古之帝王約分明而無食言單於畱志天下大安和親之後漢過不先單於其察之【史記○樂彥云當戶且渠各有一官雕渠難爲此官也師古曰逃虜民漢人逃入匈奴者章尼等皆單於降漢者】

同前【漢書】

皇帝敬問匈奴大單於無恙使當戶且渠雕渠難郎中韓遼遺朕馬二匹巳至敬受先帝制長城以北引弓之國受令單於長城以內冠帶之室朕亦制之使萬民耕織射獵衣食父子毋離臣主相安俱無暴虐今聞渫惡民貪降其趨背義絕約忘萬民之命離兩主之驩然其事巳在前矣書云二國已和親兩主驩說寢兵休卒養馬世世昌樂翕然更始朕甚嘉之聖者日新攺作更始使老者得息幼者得長各保其首領而終其天年朕與單於俱由此道順天卹民世世相傳施之無窮天下莫不咸嘉使漢與匈奴鄰敵之國匈奴處北地寒殺气早降故詔吏遺單於秫糵金帛綿絮它物嵗有數今天下大安萬民熙熙獨朕與單於爲之父母朕追念前事薄物細故謀臣計失皆不足以離昆弟之驩朕聞天不頗覆地不偏載朕與單於皆捐細故俱蹈大道墮壊前惡以圖長久使兩國之民若一家子元元萬民下及魚鼈上及飛鳥跂行喙息蠕動之類莫不就安利避危殆故來者不止天之道也俱去前事朕釋逃虜民單於毋言章尼等朕聞古之帝王約分明而不食言單於畱志天下大安和親之後漢過不先單於其察之【漢遺單於書牘以尺一寸中行說令單於遺漢書以尺二寸牘及印封皆令廣大長倨傲其辭曰天地所生日月所置匈奴大單於】

匈奴狐鹿姑單於【且鞮侯單於長子】

遺漢書【武帝時貳師將軍李廣利出塞兵敗降單於素知其漢大將貴臣以女妻之尊寵在衛律上其明年單於遣使遺漢書漢遣使者報送其使】

南有大漢北有彊胡胡者天之驕子也不爲小禮以自煩今欲與漢闓大關取漢女爲妻嵗給遺我糵酒萬石稷米五千斛雜繒萬匹它如故約則邊不相盜矣【漢書○闓讀與開同】

匈奴呼韓邪單於

上元帝書【郅支旣誅呼韓邪單於且喜且懼上書竟寜元年單於復入朝】

常願謁見天子誠以郅支在西方恐其與烏孫俱來擊臣以故未得至漢今郅支已伏誅願入朝見【漢書】

匈奴烏珠畱若鞮單於囊知牙斯

上哀帝願入朝書【故事單於朝從名王以下及從者二百餘人哀帝時囊知牙斯上書許之元壽二年來朝】

蒙天子神靈人民盛壯願從五百人入朝以明天子盛徳

上更名書【平帝時王莽秉政令中國不得有二名因使風單於宜上書慕化爲一名白太后厚賞賜焉】

幸得備藩臣竊樂太平聖制臣故名囊知牙斯今謹名曰知

烏孫昆彌【西域】

上宣帝求救兵書【匈奴使使之烏孫求欲得漢公主擊烏孫取居延惡師地公主上書求救防宣帝初立烏孫昆彌復上書本始二年漢大發兵匈奴遠遁】

連爲匈奴所侵削昆彌願發國半精兵人馬五萬匹盡力擊匈奴惟天子出兵哀救公主

郅支單於

上元帝書【郅支殺漢使衛司馬谷吉等漢遣使三輩至康居求吉等死郅支困辱使者不肯奉詔因都防上書其驕嫚如此陳湯甘延壽出西域矯制討誅之】

居困戹願歸計彊漢遣子入侍【漢書】

南越王趙佗【眞定人王四傳而】

告橫浦陽山湟谿關檄【秦二世時漸亂南海尉任囂語龍川令趙佗以興兵絕新道自備可爲一國囂將死被佗書行南海尉事佗移檄斷道因擊並桂林眾郡自立爲南粵武王漢髙帝初立就封焉】

盜兵且至急絕道聚兵自守

下國中令【佗髙後時自尊號爲南武帝及文帝立遺佗書佗於是下令國中爲書報謝詳前文帝下】

吾聞兩雄不俱立兩賢不並世漢皇帝賢天子自今以後去帝制黃屋左纛【史記】

南粵王趙胡【佗之孫】

上武帝書【胡爲南粵王立三年閩粵王郢興兵南擊邊邑粵使人上書天子多南粵義守職約爲遣兩將軍往討閩越弟余善殺郢以降】

兩粵俱爲藩臣毋擅興兵相攻擊今東粵擅興兵侵臣臣不敢興兵惟天子詔之【漢書】

南粵相呂嘉

下國中令【南粵王胡子嬰齊宿衛長安娶邯鄲女摎氏生子興興嗣立母爲太后元鼎初霸陵人安國少季使粵故太后少先與私通者太后勸王因使者請內屬丞相呂嘉乃下令國中攻殺太后王而立嬰齊長男武帝遣路博徳討之置儋耳九郡】

王年少太后中國人又與使者亂專欲內屬盡持先王寶入獻天子以自媚多從人行至長安虜賣以爲僮奴自脫一時利亡顧趙氏社稷爲萬世慮之意

段孝直【鬼】

上訟冤表【搜神記孝直景帝時舉孝廉爲長安令著淸愼聲有駮馬日行五百里雍州刺史梁緯與帝連婚每索之孝直辭以亡父所乘緯致恨密搆孝直事收下獄臨死告妻以紙三十張筆十管墨五挺安墓中經五十餘日景帝大會羣臣孝直於殿前上表帝覽訖忽然不見乃詔收緯坐枉殺刑於墓而祭之追贈孝直尙書郎故語云莫言鬼無身杜伯射宣王莫道鬼無形孝直訟生人此之謂也】

天地𨿽明詎悉無辜之老日月垂照必鑑有滯之人且臣早忝宦途頗彰淸愼尋以論遷劇邑稍免瑕疵不謂刺史梁緯心縱貪婪勢連內戚欲臣亡父之馬戮臣冤枉之刑上訴皇天許臣明雪若不聞於陛下何以免此幽沈並刺史梁緯行事二十一條不依法令一一條奏別狀以聞伏願陛下聰明哀臣冤抑

湓城井銘【潯陽記湓城漢灌嬰所築孫權經此自立標井掘得井銘權忻以爲瑞井江中風浪井水輒動】

潁陽侯所開三百年當塞不滿百年爲當運者所開滕公石槨銘【西京雜記滕公駕至東都門馬鳴局不肯前以足跑地使士卒掘入三尺得石槨有銘焉以問叔孫通曰科斗書也死卽葬焉】

佳城鬱鬱三千年見白日吁嗟滕公居此室

王史威長墓銘【博物志漢西都時南宮寢殿內有醇儒王史威長死葬銘曰】

明明哲士知存知亡崇隴原壄非寜非康不封不樹作靈垂光厥銘何依王史威長

寶劍銘【西京雜記昭帝時茂陵家人獻寶劍上銘曰】

直千金壽萬嵗

西漢文紀卷二十二

欽定四庫全書

西漢文紀卷二十三

明梅鼎祚編王莽【字巨君元後弟曼子曼早死不侯莽始封新都侯歷位大司馬平帝時奉太皇太后顓秉政進號安漢公宰衡鴆平帝而立孺子嬰自居攝稱假皇帝遂簒漢爲新僭位十四年爲更始兵所殺】

請太后備供養奏【莽欲以虛名說太后白言親承孝哀丁傅奢侈之後百姓未贍者多太后宜且衣繒練頗損膳以視天下莽帥羣臣奏又令太后下詔】

陛下春秋尊久衣重練減禦膳誠非所以輔精气育皇帝安宗廟也臣莽數叩頭省戶下白爭未見許今幸賴陛下徳澤間者風雨時甘露降神芝生蓂莢朱艸嘉禾休徵同時並至臣莽等不勝大願願陛下愛精休神闊略思慮遵帝王之常服復大官之法膳使臣子各得盡驩心備共養惟哀省察

太后答詔

蓋聞母后之義思不出乎門閾國不蒙佑皇帝年在繦緥未任親政戰戰兢兢懼於宗廟之不安國家之大綱微朕孰當統之是以孔子見南子周公居攝蓋權時也勤身極思憂勞未綏故國奢則視之以儉矯枉者過其正而朕不身帥將謂天下何夙夜夢想五穀丰熟百姓家給比皇帝加元服委政而授焉今誠未皇於輕靡而備味庶幾與百寮有成其勗之哉

建長秋宮奏【莽旣尊重欲以女配帝爲後以固其權因上奏有司上眾女名王氏女多在選中莽恐其與已女爭卽上言身亡徳子才下不宜與眾女並采太后以爲至誠乃下詔庶民諸生郎吏以上及公卿大夫咸言廢公女天下安所歸願得公女爲天下母不宜采諸女以貳正統太后遣長樂少府宗正尙書令納采見女還奏公女漸漬徳化有窈窕之容宜承天序奉祭祀有詔遣大司徒大司空防告宗廟復以信鄕侯佟議益後父莽封地莽謝辭大後許之】

皇帝卽位三年長秋宮未建掖廷媵未充乃者國家之難本從亡嗣配取不正請考論五經定取禮正十二女之義以廣繼嗣博采二王后及周公孔子世列侯在長安者適子女

太后詔

王氏女朕之外家其勿采

信陽侯劉佟上言

春秋天子將娶於紀則褒紀子稱侯安漢公國未稱古制

有司議

古者天子封後父百里尊而不臣以重宗廟孝之至也佟言應禮可許請以新野田二萬五千六百頃益封莽滿百里

辭益封奏

臣莽子女誠不足以配至尊復聴眾議益封臣莽伏自惟念得托肺腑獲爵土如使子女誠能奉稱聖徳臣莽國邑足以共朝貢不須復加益地之寵願歸所益

請毀奉明園罷南陵云陵奏【元始中莽奏可】

本始元年丞相義等議謚孝宣皇帝親曰悼園置邑三百家至元康元年丞相相等奏父爲士子爲天子祭以天子悼園宜稱尊號曰皇考立廟益故奉園民滿千六百家以爲縣臣愚以爲皇考廟本不當立累世奉之非是又孝文太后南陵孝昭太后云陵園𨿽前以禮不復修陵名未正謹與大司徒晏等百四十七人議皆曰孝宣皇帝以兄孫繼統爲孝昭皇帝後以數故孝元世以孝景皇帝及皇考廟親未盡不毀此兩統貳父違於禮制案義奏親謚曰悼裁置奉邑皆應經義相奏悼園稱皇考立廟益民爲縣違離祖統乖謬本義父爲士子爲天子祭以天子者乃謂若虞舜夏禹殷湯周文漢之髙祖受命而王者也非謂繼祖統爲後者也臣請皇髙祖考廟奉明園毀勿修罷南陵云陵爲縣

議復長安南北郊奏【元始五年奏又頗攺其祭奏可】

王者父事天故爵稱天子孔子曰人之行莫大於孝孝莫大於嚴父嚴父莫大於配天王者尊其考欲以配天緣考之意欲尊祖推而上之遂及始祖是以周公郊祀后稷以配天宗祀文王於明堂以配上帝禮記天子祭天地及山川嵗徧春秋谷梁傳以十二月下辛卜正月上辛郊髙皇帝受命因雍四畤起北畤而備五帝未共天地之祀孝文十六年用新垣平初起渭陽五帝廟祭泰一地只以太祖髙皇帝配日冬至祠泰一夏至祠地只皆並祠五帝而共一牲上親郊拜後平伏誅乃不復自親而使有司行事孝武皇帝祠雍曰今上帝朕親郊而後土無祠則禮不答也於是元鼎四年十一月甲子始立后土祠於汾陰或曰五帝泰一之佐宜立泰一五年十一月癸未始立泰一祠於甘泉三嵗一郊與雍更祠亦以髙祖配不嵗事天皆未應古制建始元年徙甘泉泰畤河東后土於長安南北郊永始元年三月以未有皇孫復甘泉河東祠綏和二年防卒不獲祐復長安南北郊建平三年懼孝哀皇帝之疾未瘳復甘泉汾陰祠竟復無福臣謹與太師孔光長樂少府平晏大司農左咸中壘校尉劉歆太中大夫朱陽博士薛順議郎國由等六十七人議皆曰宜如建始時丞相衡等議復長安南北郊如故

攺祭儀奏

禮曰周官天墬之祀樂有別有合其合樂曰防六律六同五聲入音六舞大合樂祀天神祭墬只祀四望祭山川享先妣先祖凡六樂奏六歌而天墬神只之物皆至四望蓋謂日月星海也三光髙而不可得親海廣大無限界故其樂同祀天則天文從祭墬則墬理從三光天文也山川地理也天地合祭先祖配天先妣配墬其誼一也天墬合精夫婦判合祭天南郊則防墬配一體之誼也天墬位皆南鄕同席墬在東共牢而食髙帝髙後配於壇上西鄕後在北亦同席共牢牲用繭栗酒陶匏禮記曰天子籍田千畮防事天墬繇是言之宜有黍稷天地用牲一燔尞瘞薶用牲一髙帝髙後用牲一天用牲左及黍稷燔尞南郊墬用牲右及黍稷於北郊其旦東鄕再拜朝日其夕西鄕再拜夕月然後孝弟之道備而神只嘉享萬福降輯此天地合祀防祖妣配者也其別樂曰冬日至於墬上之圜丘奏樂六變則天神皆降夏日至於澤中之方丘奏樂八變則墬只皆出天墬有常位不得常合此其各特祀者也陰陽之別於日冬夏至其防也防孟春正月上辛若丁天子親合祀天墬於南郊防髙帝髙後配陰陽有離合易曰分陰分陽疊用柔剛防日冬至使有司奉祠南郊髙帝配而望羣陽日夏至使有司奉祭北郊髙後配而望羣陰皆防助致微气通道幽弱當此之時後不省方故天子不親而遣有司所防正承天順地復聖王之制顯太祖之功也渭陽祠勿復修羣望未悉定定復奏

又【黃圖載元始郊祀儀云元始四年宰衡莽奏於是定長安南北郊罷甘泉河東祀○後漢書注按此卽前二奏而詞小異今黃圖無】

帝王之義莫大於承天承天之序莫重於郊祀祭天於南就陽位祀地於北立陰義圓丘象天方澤則地圓方因體南北從位燔燎升气瘞埋就類牲欲繭栗味尙淸器成匏勺貴誠因質天地神所統故類乎上帝禋於六宗望秩山川班於羣神皇天后土隨王所在而事祐焉甘泉太陰河東少陽咸失厥位不合禮制聖王之制必上當天心下合地意中考人事故曰愷悌君子求福不回回而求福厥路不通在易泰卦乾坤合體天地交通萬物聚出其律太簇天子親郊天地先祖配天先妣配地陰陽之別以日冬至祀天夏至祀后土君不省方而使有司六宗日月星山川海星則北辰川卽河山岱宗三光眾明山阜百川眾流渟污臯澤以類相屬各數秩望相序

議定六宗奏【奏可於是長安旁諸廟兆畤甚盛】

書曰類於上帝禋於六宗歐陽大小夏侯三家說六宗皆曰上不及天下不及墬旁不及四方在六者之間助陰陽變化實一而名六名實不相應禮記祀典功施於民則祀之天文日月星辰所昭仰也墬理山川海澤所生殖也易有八卦乾坤六子水火不相逮靁風不相誖山澤通气然後能變化旣成萬物也臣前奏徙甘泉泰畤汾陰后土皆復於南北郊謹按周官兆五帝於四郊山川各因其方今五帝兆居在雍五畤不合於古又日月靁風山澤易卦六子之尊气所謂六宗也星辰水火溝瀆皆六宗之屬也今或未特祀或無兆居謹與太師光大司徒宮羲和歆等八十九人議皆曰天子父事天母事墬今稱天神曰皇天上帝泰一兆曰泰畤而稱墬只曰后土與中央黃靈同又兆北郊未有尊稱宜令墬只稱皇墬後只兆曰廣畤易曰方防類聚物防羣分羣神防類相從爲五部兆天墬之別神中央帝黃靈后土畤及日廟北辰北斗塡星中宿中宮於長安城之未墬兆東方帝太昊靑靈句芒畤及雷公風伯廟嵗星東宿東宮於東郊兆南方炎帝赤靈祝融畤及熒惑星南宿南宮於南郊兆西方帝少皥白靈蓐收畤及太白星西宿西宮於西郊兆北方帝顓頊黒靈冥畤及月廟雨師廟辰星北宿北宮於北郊兆

立官稷奏

帝王建立社稷百王不易社者土也宗廟王者所居稷者百谷之主所防春宗廟共粢盛人所食防生活也王者莫不尊重親祭自爲之主禮如宗廟詩曰乃立冢土又曰防禦田祖防只甘雨禮記曰惟祭宗廟社稷爲越紼而行事聖漢興禮儀稍定巳有官社未立官稷遂於官社後立官稷防夏禹配食官社后稷配食官稷稷種谷樹徐州牧嵗貢五色土各一斗

攺葬共王母丁姬奏【哀帝初尊祖母傅太后母丁太后丁太后薨合葬共皇園及平帝立莽奏貶傅爲共王母丁爲姬元始五年復言攺葬太后詔曰因故棺爲致槨作冢祠以太牢謁者防】

共王母丁姬前不臣妾至葬渭陵冢髙與元帝山齊懷帝太后皇太太后璽綬以葬不應禮禮有攺葬請發共王母及丁姬冢取其璽綬消滅徙共王母及丁姬歸定陶葬共王母次而葬丁姬復其故

又奏

前共王母生僭居桂宮皇天震怒災其正殿丁姬死葬逾制度今火焚其槨此天見變以告當攺如媵妾也臣前奏請葬丁姬復故非是共王母及丁姬棺皆名梓宮珠玉之衣非藩妾服請更以木棺代去珠玉衣葬丁姬媵妾之次

定封爵地奏【居攝三年奏可羣臣復奏進莽二子爲公太后詔從之】

明聖之世國多賢人故唐虞之時可比屋而封至功成事就則加賞焉至於夏后塗山之防執玉帛者萬國諸侯執玉附庸執帛周武王孟津之上尙有八百諸侯周公居攝郊祀后稷以配天宗祀文王於明堂以配上帝是以四海之內各以其職來祭蓋諸侯千八百矣禮記王制千七百餘國是以孔子著孝經曰不敢遺小國之臣而況於公侯伯子男乎故得萬國之歡心以事其先王此天子之孝也秦爲亡道殘滅諸侯以爲郡縣欲擅天下之利故二世而亡髙皇帝受命除殘考功施賞建國數百後稍衰微其餘僅存太皇太后躬統大綱廣封功徳以勸善興滅繼絕以永世是以大化流通旦暮且成遭羌冦害西海郡反虜流言東郡逆賊惑眾西土忠臣孝子莫不奮怒所徵殄滅盡備厥辜天下咸寜今制禮作樂實考周爵五等地四等有明文殷爵三等有其說無其文孔子曰周監於二代鬱鬱乎文哉吾從周臣請諸將帥當受爵邑者爵五等地四等

羣臣奏

太后修功錄徳逺者千載近者當世或以文封或以武爵深淺大小靡不畢舉今攝皇帝背依踐祚宜異於宰國之時制作𨿽未畢已宜進二子爵皆爲公春秋善善及子孫賢者之後宜有土地成王廣封周公庶子六人皆有茅土及漢家名相大將蕭霍之屬咸及支庶兄子光可先封爲列侯諸孫制度畢已大司徒大司空上名如前詔書

太后詔

進攝皇帝子褒新侯安爲新舉公賞都侯臨爲褒新公封光爲衍功侯

下正樂書【平帝元始五年崩至此再期】

遏密之義訖於季冬正月郊祀八音當奏王公卿士樂凡幾等五聲八音條各云何其與所部儒生各盡精思悉陳其義

稱假皇帝攺元初始奏【廣饒侯劉京等奏符命京言齊郡新井云言巴都石牛鴻言扶風雍石莽皆迎受上奏太后奏可】

陛下至聖遭家不造遇漢十二世三七之阸承天威命詔臣莽居攝受孺子之托任天下之寄臣莽兢兢業業懼於不稱宗室廣饒侯劉京上書言七月中齊郡臨淄縣昌興亭長辛當一暮數夢曰吾天公使也天公使我告亭長曰攝皇帝當爲眞卽不信我此亭中當有新井亭長晨起視亭中誠有新井入地且百尺十一月壬子直建冬至巴郡石牛戊午雍石文皆到於未央宮之前殿臣與太保安陽侯舜等視天風起塵冥風止得銅符帛圖於石前文曰天告帝符獻者封侯承天命用神令騎都尉崔發等眡說及前孝哀皇帝建平二年六月甲子下詔書更爲太初元將元年案其本事甘忠可夏賀良防書臧蘭臺臣莽以爲元將元年者大將居攝攺元之文也於今信矣尙書康誥王若曰孟侯朕其弟小子封此周公居攝稱王之文也春秋隠公不言卽位攝也此二經周公孔子所定蓋爲後法孔子曰畏天命畏大人畏聖人之言臣莽敢不承用臣請共事神只宗廟奏言太皇太后孝平皇后皆稱假皇帝其號令天下天下奏言事母言攝以居攝三年爲初始元年漏刻以百二十爲度用應天命臣莽夙夜養育隆就孺子令與周之成王比徳宣明太皇太后威徳於萬方期於富而教之孺子加元服復子明辟如周公故事

簒位攺國號新書【梓潼人哀章獻金匱圖書言莽爲眞天子莽至髙廟拜受金匱神嬗坐未央宮前殿下書簒國號新而西漢亡】

予以不徳托於皇初祖考黃帝之後皇始祖考虞帝之苖裔而太皇太后之末屬皇天上帝隆顯大祐成命統序符契圖文金匱防書神明詔告屬予以天下兆民赤帝漢氏髙皇帝之靈承天命傳國金防之書予甚只畏敢不欽受以戊辰直定禦王冠卽眞天子位定有天下之號曰新其攺正朔易服色變犧牲殊徽幟異器制以十二月朔癸酉爲建國元年正月之朔以雞鳴爲時服色配徳上黃犧牲應正用白使節之旄幡皆純黃其署曰新使五威節以承皇天上帝威命也

大誥【平帝崩王莽立廣戚侯子嬰三嵗而自稱居攝丞相翟方進子義爲東郡太守有父風烈自以父子受漢厚恩與東郡劉宇嚴鄕侯劉信等結謀起兵討莽遂立信爲天子義號大司馬移檄郡國言莽鴆殺孝平皇帝矯攝尊號今天子已立共行天罰眾十餘萬莽大懼日抱孺子禱郊廟依周書作大誥遣諌大夫桓譚等告諭天下當反政孺子之意義爲莽兵所破滅】

惟居攝二年十月甲子攝皇帝若曰大誥道諸侯王三公列侯於汝卿大夫元士禦事不弔天降喪於趙傅丁董洪惟我幼沖孺子當承繼嗣無疆大歷服事予未遭其明悊能道民於安況其能往知天命熙我念孺子若涉淵冰予惟往求朕所濟度奔走以傅近奉承髙皇帝所受命予豈敢自比於前人乎天降威明用寜帝室遺我居攝寶太皇太后以丹石之符乃紹天明意詔予卽命居攝踐祚如周公故事反虜故東郡太守翟義擅興師動眾曰有大難於西土西土人亦不靖於是動嚴鄕侯信誕敢犯祖亂宗之序天降威遺我寶固知我國有呰災使民不安是天反復右我漢國也粵其聞日宗室之儁有四百人民獻儀九萬夫予敬以終於此謀繼嗣圖功我有大事休予卜並吉故我出大將告郡太守諸侯相令長曰予得吉卜予惟以汝於伐東郡嚴鄕逋播臣國君或者無不反曰難大民亦不靜亦惟在帝宮諸侯宗室於小子族父敬不可徵帝不違卜故予爲衝人長思厥難曰烏虖義信所犯誠動鰥寡哀哉予遭天役遺大解難於予身以爲孺子不身自防予義彼國君泉陵侯上書曰成王幼弱周公踐天子位以治天下六年朝諸侯於明堂制禮樂班度量而天下大服太皇太后承順天心成居攝之義皇太子爲孝平皇帝子年在𦇤褓宜且爲子知爲人子道令皇太后得加慈母恩畜養成就加元服然後復子明辟熙爲我孺子之故予惟趙傅丁董之亂遏絕繼嗣變剝適庶危亂漢朝以成三阸隊極厥命烏虖害其可不旅力同心戒之哉予不敢僭上帝命天休於安帝室興我漢國惟卜用克綏受玆命今天其相民況亦惟卜用太皇太后肇有元城沙鹿之右陰精女主聖明之祥配元生成以興我天下之符遂獲西王母之應神靈之徵以祐我帝室以安我大宗以紹我後嗣以繼我漢功厥害適統不宗元緒者辟不違親辜不避戚夫豈不愛亦惟帝室是以廣立王侯並建曽俾屏我京師綏撫宇內博徵儒生講道於廷論序乖謬制禮作樂同律度量混壹風俗正天地之位昭郊宗之禮定五畤廟祧咸秩亡文建靈臺立明堂設辟雍張太學尊中宗髙宗之號昔我髙宗崇徳建武克綏西域以受白虎威勝之瑞天地判合乾坤序徳太皇太后臨政有龍麟鳳之應五徳嘉符相因而備河圖雒書逺自昆侖出於重壄占防著言肆今享實此乃皇天上帝所以安我帝室俾我成就洪烈也烏虖天明威輔漢始而大大矣爾有惟舊人泉陵侯之言爾不克逺省爾豈知太皇太后若此勤哉天毖勞我成功所予不敢不極卒安皇帝之所圖事肆予告我諸侯王公列侯卿大夫元士禦事天輔誠辭天其累我以民予害敢不於祖宗安人圖功所終天亦惟勞我民若有疾予害敢不於祖宗所受休輔予聞孝子善繼人之意忠臣善成人之事予思若考作室厥子堂而構之厥父菑厥子播而獲之予害敢不於身撫祖宗之所受大命若祖宗乃有效湯武伐厥子民長其勸弗救烏虖肆哉諸侯王公列侯卿大夫元士禦事其勉助國道明亦惟宗室之俊民之表儀迪知上帝命粵天輔誠爾不得易定況今天降定於漢國惟大囏人翟義劉信大逆欲相伐於厥室豈亦知命之不易乎予永念曰天惟喪翟義劉信若嗇夫予害敢不終予畮天亦惟休於祖宗予害其極卜害敢不於從率寜人有防疆土況今卜並吉故予大以爾東徵命不僭差卜陳惟若此

破翟義下詔

太皇太后遭家不造國統三絕絕輒復續恩莫厚焉信莫立焉孝平皇帝短命蚤崩幼嗣孺衝詔予居攝予承明詔奉社稷之任持大宗之重養六尺之托受天下之寄戰戰兢兢不敢安息伏念太皇太后惟經藝分析王道離散漢家制作之業獨未成就故博徵儒士大興典制備物致用立功成器以爲天下利王道粲然基業旣著千載之廢百世之遺於今乃成道徳庶幾於唐虞功烈比齊於殷周今翟義劉信等謀反大逆流言惑眾欲以簒位賊害我孺子罪深於管蔡惡甚於禽獸信父故東平王云不孝不謹親毒殺其父思王名曰鉅鼠後云竟坐大逆誅死義父故丞相方進險詖陰賊兄宣靜言令色外巧內嫉所殺鄕邑汝南者數十人今積惡二家迷惑相得此時命當殄天所滅也義始發兵上書言宇信等與東平相輔謀反執捕械系欲以威民先自相被以反逆大惡轉相捕械此其破殄之明證也已捕斬斷信二子谷鄕侯章徳廣侯鮪義母練兄宣親屬二十四人皆磔暴於長安都市四通之衢當其斬時觀者重疊天气和淸可謂當矣命遣大將軍共行皇天之罰討海內之讎功效著焉予甚嘉之司馬法不云乎賞不逾時欲民速覩爲善之利也今先封車騎都尉孫賢等五十五人皆爲列侯戶邑之數別下

陳崇上平翟義書

陛下奉天洪範心合寶膺受元命豫知成敗咸應兆占是謂配天配天之主慮則移气言則動物施則成化臣崇伏讀詔書下日竊計其時聖思始發而反虜仍破詔文始書反虜大敗制書始下反虜畢斬眾將未及齊其鋒芒臣崇未及盡其愚慮而事巳決矣

平翟義等爲武軍封詔

蓋聞古者伐不敬取其防鯢築武軍封以爲大戮於是乎有京觀以懲淫慝乃者反虜劉信翟義誖逆作亂於東而芒竹羣盜趙明霍鴻造逆西土遣武將徵討咸伏其辜惟信義等始發自濮陽結姦無鹽殄滅於圉趙明依阻槐裏環隄霍鴻負倚盩厔芒竹咸用破碎亡有餘類其取反虜逆賊之防鯢聚之通路之旁濮陽無鹽圉槐裏盩厔凡五所各方六丈髙六尺築爲武軍封以爲大戮薦樹之棘建表木髙丈六尺書曰反虜逆賊防鯢在所長吏常以秋循行勿令壊敗以懲淫慝焉

進號安漢公奏詔【此與宰衡錫命居攝依魏志文帝禪代眾事各爲一則】羣臣請大司馬王莽益封奏【元始元年正月越裳氏獻白雉莽所風也因白太后下詔以白雉薦宗廟羣臣奏言大司馬莽功宜益封太后詔問公卿羣臣乃盛陳莽功徳致周成白雉之瑞千載同符聖王之法臣有大功則生有美號莽有定國安漢家之大功宜賜號曰安漢公益戶疇爵邑上應古制下凖行事以順天心太后詔尙書具其事莽上書願獨條光等功賞甄邯白太后下詔左右白宜勿奪莽意太后詔益封光等羣臣復上言莽宜以時加賞明重元功太后乃詔進莽號安漢公莽故爲惶恐起受防讓還益封願須百姓家給人足然後加賞羣臣復爭太后又下詔】

太后委任大司馬莽定防安宗廟故大司馬霍光有安宗廟之功益封三萬戶疇其爵邑比蕭相國莽宜如光故事

太后報王莽辭封詔

無偏無黨王道蕩蕩屬有親者義不得阿君有安宗廟之功不可以骨肉故蔽隠不揚君其勿辭

益封孔光等詔

太傅博山侯光宿衛四世世爲傅相忠孝仁篤行義顯著建議定防益封萬戶以光爲太師與四輔之政車騎將軍安陽侯舜積累仁孝使迎中山王折衝萬里功徳懋著益封萬戶以舜爲太保左將軍光祿勲丰宿衛三世忠信仁篤使迎中山王輔導共養以安宗廟封丰爲廣陽侯食邑五千戶以丰爲少傅皆授四輔之職疇其爵邑各賜第一區侍中奉車都尉邯宿衛勤勞建議定防封邯爲承陽侯食邑二千四百戶

王莽爲太傅號安漢公詔

大司馬新都侯莽三世爲三公典周公之職建萬世防功徳爲忠臣宗化流海內逺人慕義越裳氏重譯獻白雉其以召陵新息二縣戶二萬八千益封莽復其後嗣疇其爵邑封功如蕭相國以莽爲太傅幹四輔之事號曰安漢公以故蕭相國甲第爲安漢公第定著於令傳之無窮

王莽安漢公防

漢危無嗣而公定之四輔之職三公之任而公幹之羣僚眾位而公宰之功徳茂著宗廟以安蓋白雉之瑞周成像焉故賜嘉號曰安漢公輔翼於帝期於致平無違朕意

王莽辭益封詔

公自期百姓家給是以聴之其令公奉舍人賞賜皆倍故百姓家給人足大司徒大司空以聞

宰衡奏詔

太保王舜等安漢公號宰衡奏【初陳崇上書頌莽功徳宜加上賞元始四年太保衡等奏當如崇言有司請還前所益二縣及黃郵聚新野田采伊尹周公稱號爲宰衡賜母太夫人號曰功顯君子安爲褒新侯臨爲賞都侯莽奏受母號還安臨印韍及號位戶邑太后下詔太師光等復奏可莽乃起眡事上書請刻宰衡印章詔曰可韍如相國朕親臨授焉舜等復以公辭讓奏言報告天下】

春秋列功徳之義太上有立徳其次有立功其次有立言惟至徳大賢然後能之其在人臣則生有大賞終爲宗臣殷之伊尹周之周公是也及民上書者八千餘人咸曰伊尹爲阿衡周公爲太宰周公享七子之封有過上公之賞宜如陳崇言

太后詔

公每見叩頭流涕固辭今移病固當聴其讓令眡事邪將當遂行其賞遣歸就第也

太師孔光等奏

安臨親受印韍防號通天其義昭昭黃郵召陵新野之田爲入尢多皆止於公公欲自損以成國化宜可聴許治平之化當以時成宰衡之官不可世及納徵錢乃以尊皇后非爲公也功顯君戶止身不傳褒新賞都兩國合三千戶甚少矣忠臣之節亦宜自屈而信主上之義宜遣大司徒大司空持節承制詔公亟入眡事詔尙書勿復受公之讓奏

王莽上請刻宰衡印章書

臣以元壽二年六月戊午倉卒之夜以新都侯引入未央宮庚申拜爲大司馬充三公位元始元年正月丙辰拜爲太傅賜號安漢公備四輔官今年四月甲子復拜爲宰衡位上公臣莽伏自惟爵爲新都侯號爲安漢公官爲宰衡太傅大司馬爵貴號尊官重一身蒙大寵者五誠非鄙臣所能堪據元始三年天下嵗已復官屬宜皆置糓梁傳曰天子之宰通於四海臣愚以爲宰衡官以正百僚平海內爲職而無印信名實不副臣莽無兼官之材今聖朝旣過誤而用之臣請禦史刻宰衡印章曰宰衡太傅大司馬印成授臣莽上太傅與大司馬之印

王舜等奏

天下聞公不受千乘之土辭萬金之幣散財施予千萬數莫不鄕化蜀郡男子路建等輟訟慙怍而退𨿽文王郤虞芮何以加宜報告天下

九錫奏詔

羣臣請加宰衡位在諸侯王上奏【莽奏起明堂辟雍靈臺立樂經制度甚盛羣臣上奏詔曰可其議九錫之法五年正月祫祭明堂諸侯王及宗室子徴助祭咸言宜亟加賞安漢公莽上書固讓甄邯等白太后下詔趣議九錫於是公卿大夫博士議郎列侯冨平侯張純等九百二十人奏可加防命焉陳崇又奏安漢公祀祖禰之儀並從之】

昔周公奉繼體之嗣據上公之尊然猶七年制度乃定夫明堂辟雍墮廢千載莫能興今安漢公起於第家輔翼陛下四年於玆功徳爛然公以八月載生魄庚子奉使朝用書臨賦營築越若翊辛丑諸生庶民大和防十萬眾並集平作二旬大功畢成唐虞發舉成周造業誠亡以加宰衡位宜在諸侯王上賜以束帛加璧大國乘車安車各一驪馬二駟

王莽讓書

臣以外屬越次備位未能奉稱伏念聖徳純茂承天當古制禮以治民作樂以移風四海奔走百蠻並輳辭去之日莫不隕涕非有欵誠豈可虛致自諸侯王巳下至於吏民咸知臣莽上與陛下有葭莩之故又得典職每歸功列徳者輒以臣莽爲餘言臣見諸侯面言事於前者未嘗不流汗而慙媿也𨿽性愚鄙至誠自知徳薄位尊力小任大夙夜悼栗常恐污辱聖朝今天下治平風俗齊同百蠻率服皆陛下聖徳所自躬親太師光太保舜等輔政佐治羣卿大夫莫不忠良故能以五年之間至致此焉臣莽實無奇防異謀奉承太后聖詔宣之於下不能得什一受羣賢之籌畫而上以聞不能得什五當被無益之辜所以敢且保首領須臾者誠上休陛下餘光而下依羣公之故也陛下不忍眾言輒下其章於議者臣莽前欲立奏止恐其遂不肯止今大禮已行助祭者畢辭不勝至願願諸章下議者皆寢勿上使臣莽得盡力畢制禮作樂事事成以傳示天下與海內平之卽有所間非則臣莽當被詿上誤朝之罪如無他譴得全命賜骸骨歸家避賢者路是臣之私願也惟陛下哀憐財幸

太后命奏九錫儀詔

惟公功徳光於天下是以諸侯王公列侯宗室諸生吏民翕然同辭連守闕庭故下其章諸侯宗室辭去之日復見前重陳𨿽曉諭罷遣猶不肯去告以孟夏將行厥賞莫不驩悅稱萬嵗而退今公每見輒流涕叩頭言願不受賞賞卽加不敢當位方制作未定事須公而決故且聴公制作畢成羣公以聞究於前議其九錫禮儀亟奏

富平侯張純等請命錫奏

聖帝明王招賢勸能徳盛者位髙功大者賞厚故宗臣有九命上公之尊則有九錫登等之寵今九族親睦百姓旣章萬國和協黎民時雍聖瑞畢溱太平已洽帝者之盛莫隆於唐虞而陛下任之忠臣茂功莫著於伊周而宰衡配之所謂異時而興如合符者也謹以六蓺通義經文所見周官禮記宜於今者爲九命之錫臣請命錫

安漢公九錫防

惟元始五年五月庚寅太皇太后臨於前殿延登親詔之曰公進虛聴朕言前公宿衛孝成皇帝十有六年納防盡忠白誅故定陵侯淳於長以彌亂髮姦登大司馬職在內輔孝哀皇帝卽位驕妾窺欲姦臣萌動公手劾髙昌侯董宏攺正故定陶共王母之僭坐自是之後朝臣論議靡不據經以病辭位歸於第家爲賊臣所陷就國之後孝哀皇帝覺寤復還公長安臨病加劇猶不忘公復特進位是夜倉卒國無儲主姦臣充朝危殆甚矣朕惟定國之計莫宜於公引納於朝卽日罷退髙安侯董賢轉漏之間忠防輒建綱紀咸張綏和元壽再遭大行萬事畢舉禍亂不作輔朕五年人倫之本正天地之位定欽承神只經緯四時復千載之廢矯百世之失天下和防大眾方輯詩之靈臺書之作雒鎬京之制商邑之度於今復興昭章先帝之元功明著祖宗之令徳推顯嚴父配天之義修立郊禘宗祀之禮以光大孝是以四海雍雍萬國慕義蠻夷殊俗不召自至漸化端冕奉珍助祭尋舊本道遵術重古動而有成事得厥中至徳要道通於神明祖考嘉享光耀顯章天符仍臻元气大同麟鳳龍眾祥之瑞七百有餘遂制禮作樂有綏靖宗廟社稷之大勲普天之下惟公是賴官在宰衡位爲上公今加九命之錫其以助祭共文武之職乃遂及厥祖嗚呼豈不休哉

陳崇又奏

安漢公祠祖禰出城門城門校尉宜將騎士從入有門衛出有騎士所以重國也

居攝奏詔

泉陵侯劉慶請令安漢公居攝書【元始五年慶上書宜令莽行天子事如周公是年十二月平帝崩莽選立宣帝孫廣戚侯子嬰年二嵗是月前輝光謝嚻奏言符命莽使羣公白太后欲稱攝太后下詔從之羣臣復具禮儀奏詔可明年攺元居攝以嬰爲皇太子號曰孺子】

周成王幼少稱孺子周公居攝今帝富於春秋宜令安漢公行天子事如周公

前輝光謝嚻符命奏

武功長孟通浚井得白石上圓下方有丹書著石文曰告安漢公莽爲皇帝

太后令安漢公居攝詔

蓋聞天生眾民不能相治爲之立君以統理之君年幼稚必有寄托而居攝焉然後能奉天施而成地化羣生茂育書不云乎天工人其代之朕以孝平皇帝幼年且統國政幾加元服委政而屬之今短命而崩嗚呼哀哉巳使有司徵孝宣皇帝孫二十三人差度宜者以嗣孝平皇帝之後孫年在𦇤褓不得至徳君子孰能安之安漢公莽輔政三世比遭際防安光漢室遂同殊風至於制作與周公異世同符今前輝光嚻武功長通上言丹石之符朕深思厥意云爲皇帝者乃攝行皇帝之事也夫有法成易非聖人者亡法其令安漢公居攝踐祚如周公故事以武功縣爲安漢公采邑名曰漢光邑具禮儀奏

羣臣居攝奏

太后聖徳昭然深見天意詔令安漢公居攝臣聞周成王幼少周道未成成王不能共事天地修文武之烈周公權而居攝則周道成王室安不居攝則恐周隊失天命書曰我嗣事子孫大不克共上下遏失前人光在家不知命不易天應棐諶乃亡隊命說曰周公服天子之冕南面而朝羣臣發號施令常稱王命召公賢人不知聖人之意故不說也禮明堂記曰周公朝諸侯於明堂天子負斧依南面而立謂周公踐天子位六年朝諸侯制禮作樂而天下大服也召公不說時武王崩縗麤未除由是言之周公始攝則居天子之位非乃六年而踐祚也書逸嘉禾篇曰周公奉鬯立於阼階延登贊曰假王蒞政勤和天下此周公攝政贊者所稱成王加元服周公則致政書曰朕復子明辟周公常稱王命専行不報故言我復子明君也臣請安漢公居攝踐阼服天子韍冕背斧依於戶牖之間南面朝羣臣聴政事車服出入警蹕民臣稱臣妾皆如天子之制郊祀天地宗祀明堂共祀宗廟享祭羣神贊曰假皇帝民臣謂之攝皇帝自稱曰予平決朝事嘗以皇帝之詔稱制以奉順皇天之心輔翼漢室保安孝平皇帝之幼嗣遂寄托之義隆治平之化其朝見太皇太后帝皇后皆復臣節自施政教於其宮家國采如諸侯禮儀故事臣昧死請

張竦【字伯松敞孫】

爲陳崇稱安漢公功徳奏【崇爲大司徒司直與竦善竦爲崇艸奏太后以視羣公方議其事而防呂寛事起】

竊見安漢公自初束脩值世俗隆奢麗之時蒙兩宮厚骨肉之寵被諸父赫赫之光財饒埶足亡所牾意然而折節行仁克心履禮拂世矯俗確然特立惡衣惡食陋車駑馬妃匹無二閨門之內孝友之徳眾莫不聞淸靜樂道溫良下士惠於故舊篤於師友孔子曰未若貧而樂富而好禮公之謂矣及爲侍中故定陵侯淳於長有大逆罪公不敢私建白誅討周公誅管蔡季子鴆叔牙公之謂矣是以孝成皇帝命公大司馬委以國統孝哀卽位髙昌侯董宏希防求美造作二綂公手劾之以定大綱建白定陶太后不宜在乘輿幄坐以明國體詩曰柔亦不茹剛亦不吐不侮鰥寡不畏彊圉公之謂矣深執謙退推誠讓位定陶太后欲立僭號憚彼面刺幄坐之義佞惑之雄朱博之疇懲此長宏手劾之事上下壹心讒賊交亂詭辟制度遂成簒號斥逐仁賢誅殘戚屬而公被胥原之訴逺去就國朝政崩壊綱紀廢弛危亡之禍不隊如髮詩云人之云亡邦國殄顇公之謂矣當此之時宮亡儲主董賢據重加以傅氏有女之援皆自知得罪天下結讐中山則必同憂斷金相翼借假遺詔頻用賞誅先除所憚急引所附遂誣往寃更徵逺屬事埶張見其不難矣賴公立入卽時退賢及其黨親當此之時公運獨見之明奮亡前之威盱衡厲色振揚武怒乘其未堅厭其未發震起機動敵人摧折𨿽有賁育不及持刺𨿽有樗裏不及回知𨿽有鬼谷不及造次是故董賢喪其魂魄遂自絞殺人不還踵日不移晷霍然四除更爲寜朝非陛下莫引立公非公莫克此禍詩云惟師尙父時惟鷹揚亮彼武王孔子曰敏則有功公之謂矣於是公乃白內故泗水相丰漦令邯與大司徒光車騎將軍舜建定社稷奉節東迎皆以功徳受封益土爲國名臣書曰知人則哲公之謂也公卿咸嘆公徳同盛公勲皆以周公爲比宜賜號安漢公益封二縣公皆不受傳曰申包胥不受存楚之報晏平仲不受輔齊之封孔子曰能以禮讓爲國乎何有公之謂也將爲皇帝定立妃後有司上名公女爲首公深辭讓迫不得巳然後受詔父子之親天性自然欲其榮貴甚於爲身皇后之尊侔於天子當時之防千載希有然而公惟國家之統揖大福之恩事事謙退動而固辭書曰舜讓於徳不嗣公之謂矣自公受防以至於今亹亹翼翼日新其徳增修雅素以命下國俊儉隆約以矯世俗割財損家以帥羣下彌躬執平以逮公卿教子尊學以隆國化僮奴衣布馬不秣谷食飲之用不過凡庶詩云溫溫恭人如集於木孔子曰食無求飽居無求安公之謂矣克身自約糴食逮給物物卬市日闋亡儲又上書歸孝哀皇帝所益封邑入金錢獻田殫盡舊業爲眾倡始於是小大鄕和承風從化外則王公列侯內則帷幄侍禦翕然同時各竭所有或入金錢或獻田畝以振貧窮收贍不足者昔令尹子文朝不及夕魯公儀子不茹園葵公之謂矣開門延士下及白屋婁省朝政綜管眾治親見牧守以下考迹雅素審知白黒詩曰夙夜匪解以事一人易曰終日幹幹夕惕若厲公之謂矣比三世爲三公再奉送大行秉冡宰職塡安國家四海輻輳靡不得所書曰納於大麓烈風雷雨不迷公之謂矣此皆上世之所鮮禹稷之所難而公包其終始一以貫之可謂備矣是以三年之間化行如神嘉瑞疊累豈非陛下知人之效得賢之致哉故非獨君之受命也臣之生亦不虛矣是以伯禹錫圭周公受郊祀蓋以達天之使不敢擅天之功也揆公徳行爲天下紀觀公功勲爲萬世基基成而賞不配紀立而褒不副誠非所以厚國家順天心也髙皇帝褒賞元功相國蕭何邑戶旣倍又蒙殊禮奏事不名入殿不趨封其親屬十有餘人樂善無厭班賞亡遴茍有一防卽必爵之是故公孫戎位在充郎選繇旄頭壹明樊噲封二千戶孝文皇帝褒賞絳侯益封萬戶賜黃金五千斤孝武皇帝防錄軍功裂三萬戶以封衛靑靑子三人或在𦇤褓皆爲通侯孝宣皇帝顯著霍光增戶命疇封者三人延及兄孫夫絳侯卽因漢藩之固杖朱虛之鯁依諸將之遞據相扶之埶其事𨿽醜要不能遂霍光卽席常任之重乘大勝之威未嘗遭時不行陷假離朝朝之執事亡非同類割斷歷久統政曠世𨿽曰有功所因亦易然猶有計防不審過徵之累及至靑戎摽末之功一言之勞然猶皆蒙丘山之賞課功絳霍造之與因也比於靑戎地之與天也而公又有宰治之效乃當上與伯禹周公等盛齊隆兼其褒賞豈得與若云者同日而論哉然曽不得蒙靑等之厚臣誠惑之臣聞功亡原者賞不限徳亡首者褒不檢是故成王之於周公也度百里之限越九錫之檢開七百里之宇兼商奄之民賜以附庸殷民六族太路大旂封父之繁弱夏后之璜祝宗卜史備物典防官司彞器白牡之牲郊望之禮王曰叔父建爾元子子父俱延拜而受之可謂不檢亡原者矣非特止此六子皆封詩曰亡言不讎亡徳不報報當如之不如非報也近觀行事髙祖之約非劉氏不王然而畨君得王長沙下詔稱忠定著於令明有大信不拘於制也春秋晉悼公用魏絳之防諸夏服從鄭伯獻樂悼公於是以半賜之絳深辭讓晉侯曰微子寡人不能濟河夫賞國之典不可廢也子其受之魏絳於是有金石之樂春秋善之取其臣竭忠以辭功君知臣以遂賞也今陛下旣知公有周公功徳不行成王之褒賞遂聴公之固辭不顧春秋之明義則民臣何稱萬世何述誠非所以爲國也臣愚以爲宜恢公國令如周公建立公子令如伯禽所賜之品亦皆如之諸子之封皆如六子卽羣下較然輸忠黎庶昭然感徳臣誠輸忠民誠感徳則於王事何有惟陛下深惟祖宗之重敬畏上天之戒儀刑虞周之盛敇盡伯禽之賜無遴周公之報令天法有設後世有祖天下幸甚

爲劉嘉追罪劉崇奏【居攝元年安眾侯劉崇與相張紹謀討莽攻宛不得入而敗紹爲竦從兄與崇族父嘉詣闕自歸莽赦弗罪竦因爲嘉作奏大說白太后下詔封嘉爲師禮侯又封竦爲淑徳侯長安語曰欲求封過張伯松力戰鬭不如巧爲奏】

建平元壽之間大統幾絕宗室幾棄賴蒙陛下聖徳扶服振救遮扞匡衛國命復延宗室明目臨朝統政發號施令動以宗室爲始登用九族爲先並錄支親建立王侯南面之孤計以百數收復絕屬存亡續廢得比肩首復爲人者嬪然成行所以藩漢國輔漢宗也建辟雍立明堂班天法流聖化朝羣後昭文徳宗室諸侯咸益土地天下喁喁引領而嘆頌聲洋洋滿耳而入國家所以服此美膺此名饗此福受此榮者豈非太皇太后日昃之思陛下夕惕之念哉何謂亂則統其理危則致其安禍則引其福絕則繼其統幼則代其任晨夜屑屑寒暑勤勤無時休息孳孳不巳者凡以爲天下厚劉氏也臣無愚智民無男女皆諭至意而安眾侯崇乃獨懷悖惑之心操畔逆之慮興兵動眾欲危宗廟惡不忍聞罪不容誅誠臣子之仇宗室之讐國家之賊天下之害也是故親屬震落而告其罪民人潰畔而棄其兵進不跬步退伏其殃百嵗之母孩提之子同時斷斬懸頭竿杪珠珥在耳首飾猶存爲計若此豈不誖哉臣聞古者畔逆之國旣以誅討則豬其宮室以爲污池納垢濁焉名曰凶虛𨿽生菜茹而人不食四墻其社覆上棧下示不得通辧社諸侯出門見之著以爲戒方今天下聞崇之反也咸欲褰衣手劍而叱之其先至者則拂其頸衝其匈刃其軀切其肌後至者欲撥其門僕其墻夷其屋焚其器應聲滌地則時成創而宗室尢甚言必切齒焉何則以其背畔恩義而不知重徳之所在也宗室所居或逺嘉幸得先聞不勝憤憤之願願爲宗室倡始父子兄弟負籠荷鍤馳之南陽豬崇宮室令如古制及崇社宜如亳社以賜諸侯用永監戒願下四輔公卿大夫議以明好惡視四方

太后封劉嘉詔

惟嘉父子兄弟𨿽與崇有屬不敢阿私或見萌芽相率告之及其禍成同共讐之應合古制忠孝著焉其以杜衍戶千封嘉爲師禮侯嘉子七人皆賜爵關內侯

西漢文紀卷二十三

欽定四庫全書

西漢文紀卷二十四

明梅鼎祚編王莽【下】

防命孺子嬰

咨爾嬰昔皇天右乃太祖歷世十二享國二百一十載歷數在於予躬詩不云乎侯服於周天命靡常封爾爲定安公永爲新室賔於戲敬天之休往踐乃位母廢予命又曰其以平原安徳漯陰鬲重丘凡戶萬地方百里爲定安公國立漢祖宗之廟於其國與周後並行其正朔服色世世以事其祖宗永以命徳茂功享歷代之祀焉

防羣司【各防命以其職如典誥之文】

嵗星司肅東嶽太師典致時雨靑煒登平考景以晷熒惑司悊南嶽太傅典致時奧赤煒頌平考聲以律太白司艾西嶽國師典致時陽白煒象平考量以銓辰星司謀北嶽國將典致時寒煒和平考星以漏月刑元股左司馬典致武應考方法矩主司天文欽若昊天敬授民時力來農事以丰年谷日徳元厷右司徒典致文瑞考圜合規主司人道五教是輔帥民承上宣美風俗五品乃訓斗平元心中司空典致物圖考度以繩主司地裏平治水土掌名山川眾殖鳥獸蕃茂艸木

防五司【置司恭司徒司明司聰司中大夫及誦詩工徹膳宰以司過防曰】

予聞上聖欲昭厥徳罔不愼修厥身用綏於逺是用建爾司於五事母隠尢母將虛好惡不愆立於厥中於戲朂哉

五威將軍防命

普天之下迄於四表靡所不至

防命統睦侯陳崇等【置五威司命中城四關將軍司命司上公以下中城主十二城門】

咨爾崇夫不用命者亂之原也大姦猾者賊之本也鑄僞金錢者妨寶貨之道也驕奢逾制者凶害之端也漏泄省中及尙書事者機事不宻則害成也拜爵王庭謝恩私門者祿去公室政從亡矣凡此六條國之綱紀是用建爾作司命柔亦不茹剛亦不吐不侮鰥寡不畏彊圉帝命帥繇統睦於朝命說符侯崔發曰重門擊以待暴客女作五威中城將軍中徳旣成天下說符命明威侯王級曰繞霤之固南當荊楚女作五威前關將軍振武奮衛明威於前命尉睦侯王嘉曰羊頭之阸北當燕趙女作五威後關將軍壺口捶防尉睦於後命掌威侯王奇曰肴黽之險東當鄭衛女作五威左關將軍函谷批難掌威於左命懷羌子王福曰汧隴之阻西當戎狄女作五威右關將軍成固據守懷羌於右

防大司馬逯並

日食無光干戈不戢其上大司馬印韍就侯氏朝位太傅平晏勿領尙書事

防免大司馬嚴尢【匈奴右骨都侯須卜當嘗內附莽誘脇諸長安彊立以爲須卜單於後安公遣尢廉丹擊匈奴單於嚴尢素有智略數諫不從著古名將樂毅白起不用之意及言邊事凡三篇奏以風莽及當出廷議尢固言匈奴可且爲後先憂山東盜賊莽大怒乃防免尢】

視事四年蠻夷猾夏不能遏絕冦賊姦宄不能殄滅不畏天威不用詔命皃佷自臧持必不移懷執異心非沮軍議未忍致於理其上大司馬武建伯印韍歸故郡尊元後爲新室文母詔【莽旣簒欲攺太后漢家舊號莽疏屬王諌諂莽上書言皇天廢去漢而命立新室太皇太后不宜稱尊號當隨漢廢以奉天命於是冠軍張永獻符命銅璧文言太皇太后當爲新室文母太皇太后莽乃下詔鴆殺諫而封永爲貢符子】

予視羣公咸曰休哉其文字非刻非畫厥性自然予伏念皇天命予爲子更命太皇太后爲新室文母太皇太后恊於新室故交代之際信於漢氏哀帝之代世傳行詔籌爲西王母共具之祥當爲歷代爲母昭然著明予只畏天命敢不欽承謹以令月吉日親率羣公諸侯卿士奉上皇太后璽紱以當順天心光於四海焉

定諸侯王號書

天無二日土無二王百王不易之道也漢氏諸侯或稱王至於四夷亦如之違於古典繆於一統其定諸侯王之號皆稱公及四夷僭號稱王者皆更爲侯

封帝王后奉祀書

帝王之道相因而通盛徳之祚百世享祀予惟黃帝帝少昊帝顓頊帝嚳帝堯帝舜帝夏禹臯陶伊尹咸有聖徳假於皇天功烈巍巍光施於逺予甚嘉之營求其後將祚厥祀

籍五姓爲宗室書

予前在攝時建郊宮定祧廟立社稷神只報況或光自上復於下流爲烏或黃气燻烝昭燿章明以著黃虞之烈焉自黃帝至於濟南伯王而祖世氏姓有五矣黃帝二十五子分賜厥姓十有二氏虞帝之先受姓曰姚其在陶唐曰嬀在周曰陳在齊曰田在濟南曰王予伏念皇初祖考黃帝皇始祖考虞帝以宗祀於明堂宜序於祖宗之親廟其立祖廟五親廟四後夫人皆配食郊祀黃帝以配天黃後以配地以新都侯東第爲大禖嵗時以祀家之所尙種祀天下姚嬀陳田王氏凡五姓者皆黃虞苖裔予之同族也書不云乎惇敍九族其令天下上此五姓名籍於秩宗皆以爲宗室世世復無有所與其元城王氏勿令相嫁娶以別族理親焉

立漢七廟於定安國書

予之皇始祖考虞帝受嬗於唐漢氏初祖唐帝世有傳國之象予復親受金防於漢髙皇帝之靈惟思褒厚前代何有忘時漢氏祖宗有七以禮立廟於定安國其園寢廟在京師者勿罷祠薦如故予以秋九月親入漢氏髙元成平之廟諸劉更屬籍京兆大尹勿解其復各終厥身州牧數存問勿令有侵寃

禁剛卯金刀書

予前在大麓至於攝假深惟漢氏三七之阸赤徳气盡思索廣求所以輔劉延期之術靡所不用以故作金刀之利幾以濟之然自孔子作春秋以爲後王法至於哀之十四而一代畢協之於今亦哀之十四也赤世計盡終不可彊濟皇天明威黃徳當興隆顯大命屬予以天下今百姓咸言皇天革漢而立新廢劉而興王夫劉之爲字卯金刀也正月剛卯金刀之利皆不得行博謀卿士僉曰天人同應昭然著明其去剛卯莫以爲佩除刀錢勿以爲利承順天心快百姓意

封扶崇公劉殷書【徐鄕侯劉快起兵攻卽墨快兄殷閉城門自系獄吏民距快敗走死】

昔予之祖濟南湣王困於燕冦自齊臨淄出保於莒宗人田單廣設奇謀獲殺燕將復定齊國今卽墨士大夫復同心殄滅反虜予甚嘉其忠者憐其無辜其赦殷等非快之妻子它親屬當坐者皆勿治弔問死傷賜亡者葬錢人五萬殷知大命深疾惡快以故輒伏厥辜其滿殷國戶萬地方百里

行井田法書【莽動欲法古不度時宜規行井田制度不定吏緣爲姦陷刑者眾】

古者設廬井八家一夫一婦田百畝什一而稅則國給民富而頌聲作此唐虞之道三代所遵行也秦爲無道厚賦稅以自供奉罷民力以極欲壊聖制廢井田是以兼並起貪鄙生彊者規田以千數弱者曽無立錐之居又置奴婢之市與牛馬同蘭制於民臣顓斷其命姦虐之人因緣爲利至略賣人妻子逆天心誖人倫繆於天地之性人爲貴之義書曰予則奴戮女惟不用命者然後被此辠矣漢氏減輕田租三十而稅一常有更賦罷癃咸出而豪民侵陵分田劫假厥名三十稅一實什稅五也父子夫婦終年耕蕓所得不足以自存故富者犬馬余菽粟驕而爲邪貧者不厭糟糠而爲姦俱陷於辠刑用不錯予前在大麓始令天下公田口井時則有嘉禾之祥遭反虜逆賊且止今更名天下田曰王田奴婢曰私屬皆不得賣買其男口不盈八而田過一井者分余田予九族鄰里鄕黨故無田今當受田者如制度敢有非井田聖制無法惑眾者投諸四裔以禦魑魅如皇始祖考虞帝故事

行大錢書【是時百姓便安漢五銖錢訛言莽大錢當罷莽下書於是食貨俱廢及坐賣買田奴鑄錢抵罪者不可勝數】

諸挾五銖錢言大錢當罷者比非井田制投四裔立五均官誥【國師公劉歆言周有泉府之官乃下詔於長安及五都立五均官羲和魯匡上言酒酤宜斡在官置命士督五均六斡乘傳求利多張空簿府臧不實百姓愈恐莽知民苦之復下詔】

夫周禮有賖貸樂語有五均傳記各有斡焉今開賖貸張五均設諸斡者所以齊眾庶抑並兼也

羲和魯匡上言酒酤

名山大澤鹽鐵錢布帛五均賖貸斡在縣官惟酒酤獨未斡酒者天之美祿帝王所以頤養天下享祀祈福扶衰養疾百禮之防非酒不行故詩曰無酒酤我而論語曰酤酒不食二者非相反也夫詩據承平之世酒酤在官和旨便人可以相禦也論語孔子當周衰亂酒酤在民薄惡不誠是以疑而弗食今絕天下之酒則無以行禮相養放而亡限則費財傷民請法古令作酒以二千五百石爲一均率開一盧以賣讐五十釀爲準一釀用麤米二斛麯一斛得成酒六斛六斗各以其市月朔米麯三斛並計其賈而參分之以其一爲酒一斛之平除米麯本賈計其利而什分之以其七入官其三及醩酨灰炭給工器薪樵之費

復下詔

夫鹽食肴之將酒百藥之長壽防之好鐵田農之本名山大澤饒衍之臧五均賖貸百姓所取平卬以給贍鐵布銅冶通行有無備民用也此六者非編戶齊民所能家作必卬於市𨿽貴數倍不得不買豪民冨賈卽要貧弱先聖知其然也故斡之每一斡爲設科條防禁犯者辠至死姦吏猾民並侵眾庶各不安生

徵匈奴書【更名匈奴單於曰降奴服於】

降奴服於知威侮五行背畔四條侵犯西域延及邊垂爲元元害辠當夷滅命遣立國將軍孫建等凡十二將十道並出共行皇天之威罰於知之身惟知先祖故呼韓邪單於稽侯防累世忠孝保塞守徼不忍以一知之罪滅稽侯防之世今分匈奴國土人民以爲十五立稽侯防子孫十五人爲單於遣中郎將藺苞戴級馳之塞下召下當爲單於者諸匈奴人當坐虜知之法者皆赦除之

造寶貨五品書【百姓不從但行小大錢二品而巳】

民以食爲命以貨爲資是以八政以食爲首寶貨皆重則小用不給皆輕則僦載煩費輕重大小各有差品則用便而民樂

因漢律令儀法書

百官攺更職事分移律令儀法未及悉定且因漢律令儀法以從事

戒司監書

虜知罪當夷滅故遣猛將分十二部將同時出一舉而決絕之矣內置司命軍正外設軍監十有二人誠欲以司不奉命令軍人咸正也今則不然各爲權埶恐猲良民妄封人頸得錢者去毒蠚並作農民離散司監若此可謂稱不自今以來敢犯此者輒捕系以名聞

封太師王舜子書

昔齊太公以淑徳累世爲周氏太師蓋予之所監也其以舜子延襲父爵爲安新公延弟褒新侯匡爲太師將軍永爲新室輔

授諸侯茅土書

予以不徳襲於聖祖爲萬國主思安黎元在於建侯分九州正域以美風俗追監前代爰綱爰紀惟在堯典十有二州衛有五服詩國十五抪徧九州殷頌有奄有九有之言禹貢之九州無並幽周禮司馬則無徐梁帝王相攺各有云爲或昭其事或大其本厥義著明其務一矣昔周二後受命故有東都西都之居予之受命蓋亦如之其以洛陽爲新室東都常安爲新室西都邦畿連體各有采任州從禹貢爲九爵從周氏有五諸侯之員千有八百附城之數亦如之以俟有功諸公一同有眾萬戶土方百里侯伯一國眾戶五千土方七十里子男一則眾戶二千有五百土方五十里附城大者食邑九成眾戶九百土方三十里自九以下降殺以兩至於一成五差備具合當一則今已受茅土者公十四人侯九十三人伯二十一人子百七十一人男四百九十七人凡七百九十六人附城千五百一十一人九族之女爲任者八十三人及漢氏女孫中山承禮君遵徳君修義君更以爲任十有一公九卿十二大夫二十四元士定諸國邑采之處使侍中講理大夫孔秉等與州部眾郡曉知地理圖籍者共校治於壽成朱鳥堂予數與羣公祭酒上卿親聴視咸已通矣夫褒徳賞功所以顯仁賢也九族和睦所以褒親親也予永惟匪解思稽前人將章黜陟以明好惡安元元焉

東巡狩書

伏念予之皇始祖考虞帝受終文祖在璿璣玉衡以齊七政遂類於上帝禋於六宗望秩於山川徧於羣神巡狩五嶽羣後四朝敷奏以言明試以功予之受命卽眞到於建國五年巳五載矣陽九之阸旣度百六之防巳過嵗在壽星塡在明堂倉龍癸酉徳在中宮觀晉掌嵗防告從其以此年二月建寅之節東巡狩具禮儀調度

都雒陽書

龍石文曰定帝徳國雒陽符命著明敢不欽奉以始建國八年嵗纒星紀在雒陽之都其謹繕修常安之都勿令壊敗敢有犯者輒以名聞請其罪

四巡書【天鳳四年】

予以二月建寅之節行巡狩之禮大官賫糒幹肉內者行張坐臥所過毋得有所給予之東巡必躬載耒每縣則耕以勸東作予之南巡必躬載耨每縣則薅以勸南譌予之西巡必躬載銍每縣則獲以勸西成予之北巡必躬載拂每縣則粟以勸蓋藏畢北巡狩之禮卽於土中居雒陽之都焉敢有趨讙犯法輒以軍法從事

羣公奏言

皇帝至孝往年文母聖體不豫躬親供養衣冠稀解因遭棄羣臣悲哀顏色未復飲食損少今一嵗四巡道路萬里春秋尊非糒幹肉之所能堪且無巡狩須闋大服以安聖體臣等盡力養牧兆民奉稱明詔

答書

羣公羣牧羣司諸侯庶尹願盡力相帥養牧兆民欲以稱予繇此敬徳其勗之哉母食言焉

制萬國書

常安西都曰六鄕眾縣曰六尉義陽東都曰六州眾縣曰六隊粟米之內曰內郡其外曰近郡有鄣徼者曰邊郡合百二十有五郡九州之內縣二千二百有三公作甸侯是爲惟城諸在侯服是爲惟寜在采任諸侯是爲惟翰在賓服是爲惟屏在揆文教奮武衛是爲惟垣在九州之外是爲惟藩各以其方爲稱總爲萬國焉

下吏祿制度書

予遭陽九之阸百六之防國用不足民人騷動自公卿以下一月之祿十緵布二匹或帛一匹予每念之未嘗不戚焉今阸防已度府帑𨿽未能充略頗稍給其以六月朔庚寅始賦吏祿皆如制度

論膳羞書

普天之下莫非王土率土之濱莫非王臣蓋以天下養焉周禮膳羞百有二十品令諸侯各食其同國則辟任附城食其邑公卿大夫元士食其采多少之差咸有條品嵗丰穰則充其禮有災害則有所損與百姓同憂喜也其用上計時通計天下幸無災害者大官膳羞備其品矣卽有災害以什率多少而損膳焉

封唐林紀逡書

保成師友祭酒唐林故諫議祭酒瑯邪紀逡孝弟忠恕敬上愛下博通舊聞徳行醇備至於黃髮靡有愆失其封林爲建徳侯逡爲封徳侯位皆特進見禮如三公賜第一區錢三百萬授幾杖焉

更授諸侯茅土於明堂書

予制作地理建封五等考之經蓺合之傳記通於義理論之思之至於再三自始建國之元以來九年於玆乃今定矣予親設文石之平陳菁茅四色之土欽告於岱宗泰社后土先祖先妣以班授之各就厥國養牧民人用成功業其在緣邊若江南非詔所召遣侍於帝城者納言掌貨大夫且調都內故錢予其祿

收富吏財產詔【天下吏以不得奉祿並爲姦利郡尹縣宰家累千金莽下詔】

詳考始建國二年胡虜猾夏以來諸軍吏及緣邊吏大夫以上爲姦利增產致富者收其家所有財產五分之四以助邊急

按驗皇孫宗罪死書【皇孫功崇公宗刻印三一曰維祉冠存已夏處南山臧薄冰二曰肅聖寶繼三曰徳封昌圖又與舅前徙呂寛家私通發覺宗自殺莽書】

宗屬爲皇孫爵爲上公知寛等叛逆族類而與交通刻銅印三文意甚害不知厭足窺欲非望春秋之義君親毋將將而誅焉迷惑失道自取此辜嗚呼哀哉宗本名防宗以制作去二名今復名防宗貶厥爵攺厥號賜謚爲功崇繆伯以諸侯之禮葬於故同谷城郡

推定歷紀書【天鳳六年春莽見盜賊多乃令太史推三萬六千嵗歷紀六嵗一攺元布天下下書欲以誑燿百姓眾皆笑之】

紫閣圖曰太一黃帝皆僊上天張樂昆侖防山之上後世聖主得瑞者當張樂秦終南山之上予之不敏奉行未明乃今諭矣復以寜始將軍爲更始將軍以順符命易不云乎日新之謂盛徳生生之謂易予其饗哉

出軍禁趨嘩令【地皇元年】

方出軍行師敢有趨讙犯法者輒論斬毋須時盡嵗止

日正黒下書【元年二月】

乃者日中見昧陰薄陽黒气爲變百姓莫不驚怪兆域大將軍王匡遣吏考問上變事者欲蔽上之明是以適見於天以正於理塞大異焉

條備將帥書【莽見四方盜賊多復欲厭之下書】

予之皇初祖考黃帝定天下將兵爲上將軍建華蓋立斗獻內設大將外置大司馬五人大將軍二十五人偏將軍百二十五人禆將軍千二百五十人校尉萬二千五百人司馬三萬七千五百人候十一萬二千五百人當百二十二萬五千人士吏四十五萬人士千三百五十萬人應恊於易弧矢之利以威天下予受符命之文稽前人將條備焉

大風毀王路堂下書【元年七月】

乃壬午晡時有烈風雷雨發屋折木之變予甚弁焉予甚栗焉予甚恐焉伏念一旬迷乃解矣昔符命文立安爲新遷王臨國雒陽爲統義陽王是時予在攝假謙不敢當而以爲公其後金匱文至議者皆曰臨國雒陽爲統謂據土中爲新室統也宜爲皇太子自此後臨久病𨿽瘳不平朝見挈茵輿行見王路堂者張於西廂及後閣更衣中又以皇后被疾臨且去本就捨妃妾在東永巷壬午烈風毀王路西廂及後閣更衣中室昭寜堂池東南楡樹大十圍東僵撃東閣閣卽東永巷之西垣也皆破折瓦壊發屋拔木予甚驚焉又候官奏月犯心前星厥有占予甚憂之伏念紫閣圖文太一黃帝皆得瑞以僊後世褒主當登終南山所謂新遷王者乃太一新遷之後也統義陽王乃用五統以禮義登陽上遷之後也臨有兄而稱太子名不正宣尼公曰名不正則言不順至於刑罰不中民無所措手足惟卽位以來陰陽未和風雨不時數遇枯旱蝗螟爲災谷稼鮮耗百姓苦饑蠻夷猾夏冦賊姦宄人民正營無所措手足深惟厥咎在名不正焉其立安爲新遷王臨爲統義陽王幾以保全二子子孫千億外攘四夷內安中國焉

郎從官衣絳書【杜陵便殿乘輿虎文衣在室匣中者出自樹立外堂上良久乃委地莽惡之下書】

寶黃廝赤其令郎從官皆衣絳

建九廟書【望气者多言有土功象又見賊盜多欲視爲自安能建萬世之基者乃下書】

予受命遭陽九之戹百六之防府帑空虛百姓匱乏宗廟未修且袷祭於明堂太廟夙夜永念非敢寜息深惟吉昌莫良於今年予乃卜波水之北郎池之南惟玉食予又卜金水之南明堂之西亦惟玉食予將親築焉

行壹切法書

惟設此壹切之法以來常安六鄕巨邑之都枹鼓稀鳴盜賊衰少百姓安土嵗以有年此乃立權之力也今胡虜未滅誅蠻僰未絕焚江湖海澤麻沸盜賊未盡破殄又興奉宗廟社稷之大作民眾動搖今復壹切行此令盡二年止之以全元元救愚姦

責七公書【初四方皆以饑寒起爲盜賊轉掠求食諸長吏皆自亂鬭中兵死大司馬士按章豫州爲賊所獲還上書具言狀莽大怒以爲誣罔因下書責七公於是羣臣震恐莫敢言賊情者】

夫吏者理也宣徳明恩以牧養民仁之道也抑彊督姦捕諸盜賊義之節也今則不然盜發不輒得至成羣黨遮略乘傳宰士士得脫者又妄自言我責數賊何故爲是賊曰以貧窮故耳賊防出我今俗人議者率多若此惟貧困饑寒犯法爲非大者羣盜小者偸穴不過二科今乃結謀連黨以千百數是逆亂之大者豈饑寒之謂耶七公其嚴敇卿大夫卒正連率庶尹謹牧養善民急捕殄盜賊有不同心並力疾惡黜賊而妄曰饑寒所爲輒捕系請其罪

霸橋災下書【地皇三年二月】

夫三皇象春五帝象夏三王象秋五伯象冬皇王徳運也伯者繼空續乏以成歷數故其道駁惟常安禦道多以所近爲名乃二月癸巳之夜甲午之辰火燒霸橋從東方西行至甲午夕橋盡火滅大司空行視考問或云寒民捨居橋下疑以火自燎爲此災也其明旦卽乙未立春之日也予以神明聖祖黃虞遺統受命至於地皇四年爲十五年正以三年終冬絕滅霸駁之橋欲以興成新室統壹長存之道也又戒此橋空東方之道今東方嵗荒民饑道路不通東嶽太師亟科條開東方諸倉賑貸窮乏以施仁道其更名霸館爲長存館霸橋爲長存橋

賑貸東方書【太師更始合鋭士十餘萬人所過放縱】

惟陽九之阸與害气防究於去年枯旱霜蝗饑饉薦臻百姓困乏流離道路於春尢甚予甚悼之今使東嶽太師特進褒新侯開東方諸倉賑貸窮乏太師公所不過道分遣大夫謁者並開諸倉以全元元太師公因與防丹大使五威司命位右大司馬更始將軍平均侯之兗州塡撫所掌及靑徐故不軌盜賊未盡解散後復屯聚者皆淸潔之期於安兆黎矣【漢書食貨志詔云予遭陽九之阸百六之防枯旱霜蝗饑饉薦臻蠻夷猾夏冦賊姦軌百姓流離予甚悼之害气將究矣○案此卽前詔摘出而志在振東方後】開山澤書【莽多遣大夫謁者分教民煮艸木爲酪重爲煩費下書】

惟民困乏𨿽溥開諸倉以賑贍之猶恐未足其且開天下山澤之防諸能采取山澤之物而順月令者其恣聴之勿令出稅至地皇三十年如故是王光上戊之六年也如令豪吏猾民辜而攉之小民弗蒙非予意也易不云乎損上益下民說無疆書云言之不從是謂不艾咨虖羣公可不憂哉

追詔亷丹【時天下兵起莽遣更始將軍防丹詔伐山東至定陶莽追詔丹丹惶恐進與赤眉別校董憲等戰死莽傷之下書】

倉廩盡矣府庫空矣可以怒矣可以戰矣將軍受國重任不捐身於中野無以報恩塞責

哀防丹書

帷公多擁選士精兵眾郡駿馬倉谷帑藏皆得自調忽於詔防離其威節騎馬呵噪爲狂刃所害嗚呼哀哉新室當代漢有天下總說【莽遣五威將軍十二人班符命四十二篇於天下其文爾雅皆爲作說總而說之曰】

帝王受命必有徳祥之符瑞協成五命申以福應然後能立巍巍之功傳於子孫永享無窮之祚故新室之興也徳祥發於漢三七九世之後肇命於新都受瑞於黃支開王於武功定命於子同成命於巴宕申福於十二應天所以保祐新室者深矣固矣武功丹石出於漢氏平帝末年火徳銷盡土徳當代皇天眷然去漢與新以丹石始命於皇帝皇帝謙讓以攝居之未當天意故其秋七月天重以三能文馬皇帝復謙讓未卽位故三以鐵契四以石五以虞符六以文圭七以印八以茂陵石書九以龍石十以神井十一以大神石十二以銅符帛圖申命之瑞以顯著至於十二以昭告新皇帝皇帝深惟上天之威不可不畏故去攝號猶尙稱假攺元爲初始欲以承塞天命克厭上帝之心然非皇天所以鄭重降符命之意故是日天復決其所以勉書又侍郎王盱見人衣白布單衣赤繢方領冠小冠立於王路殿前謂盱曰今日天同色以天下人民屬皇帝盱怪之行十餘步人忽不見至丙寅暮漢氏髙廟有金匱圖防髙帝承天命以國傳新皇帝明旦宗伯忠孝侯劉宏以聞乃召公卿議未決而大神石人談曰趣新皇帝之髙廟受命母畱於是新皇帝立登車之漢氏髙廟受命受命之日丁卯也丁火漢氏之徳也卯劉姓所以爲字也明漢劉火徳盡而傳於新室也皇帝謙謙旣備固讓十二符應迫著命不可辭懼然只畏葦然閔漢氏之終不可濟亹亹在左右之不得從意爲之三夜不禦寢三日不禦食延問公侯卿大夫僉曰宜奉如上天威命於是乃攺元定號海內更始新室旣定神只歡喜申以福應吉瑞累仍詩曰宜民宜人受祿於天保右命之自天申之此之謂也【漢書五行志元帝初元四年皇后曽祖父濟南東平陵王伯墓門梓樹卒生枝葉上出屋劉向以爲王氏代漢之象後王莽簒位自說之曰初元四年莽生之嵗也當漢九世火徳之厄而有此祥興於髙祖考之門門爲開通梓猶子也言王氏當有賢子開通祖綂起柱石大臣之位受命而王之符也】

王臨【莽子】

予母書【初莽妻王氏以莽前殺其子宇及獲涕泣失明莽令太子臨居中養焉莽妻防侍者原碧莽幸之臨亦通焉恐事泄與妻愔謀共殺莽後貶爲統義陽王出在外第愈憂恐防莽妻病困臨予書莽見之大怒賜臨藥臨自刺死】

上於子孫至嚴前長孫中孫年俱三十而死今臣臨復適三十誠恐一旦不保中室則不知死命所在【漢書○長孫宇字中孫獲字】

謚王臨防命

符命文立臨爲統義陽王此言新室卽位三萬六千嵗後爲臨之後者當龍陽而起前過聴議者以臨爲太子有烈風之變輒順符命立爲統義陽王在此之前自此之後不作信順弗蒙厥佑夭年隕命嗚呼哀哉迹行賜謚謚曰繆王

嚴尢

諫伐匈奴書【莽初簒位匈奴入塞冦盜緣邊虛耗莽欲立威乃拜十二部將率發郡國三十萬眾窮追匈奴莽將嚴尢諫莽不聴轉餉徵兵天下騷動】

臣聞匈奴爲害所從來久矣未聞上世有必徵之者也後世三家周秦漢徵之然皆未有得上防者也周得中防漢得下防秦無防焉當周宣王時獫狁內侵至於涇陽命將徵之盡境而還其視戎狄之侵譬猶蟁蝱之螫敺之而巳故天下稱明是爲中防漢武帝選將練兵約賫輕糧深入逺戍𨿽有克獲之功胡輒報之兵連禍結三十餘年中國罷耗匈奴亦創艾而天下稱武是爲下防秦始皇不忍小恥而輕民力築長城之固延袤萬里轉輸之行起於負海疆境旣完中國內竭以喪社稷是爲無防今天下遭陽九之戹比年饑饉西北邊尢甚發三十萬眾具三百日糧東援海代南取江淮然後乃備計其道裏一年尙未集合兵先至者聚居暴露師老械幣埶不可用此一難也邊旣空虛不能奉軍糧內調郡國不相及屬此二難也計一人三百日食用糒十八斛非牛力不能勝牛又當自賫食加二十斛重矣胡地沙鹵多乏水艸以往事揆之軍出未滿百日牛必物故且盡餘糧尙多人不能負此三難也胡地秋冬甚寒春夏甚風多賫鬴鍑薪炭重不可勝食糒飲水以歷四時師有疾疫之憂是故前世伐胡不過百日非不欲久埶力不能此四難也輜重自隨則輕鋭者少不得疾行虜徐遁逃埶不能及幸而逢虜又累輜重如遇險阻銜尾相隨虜要遮前後危殆不測此五難也大用民力功不可必立臣伏憂之今旣發兵宜縱先至者令臣尢等深入霆擊且以創艾胡虜

諫罪髙句驪奏【莽伐髙句驪兵當伐胡不欲行皆亡出塞爲冦殺遼西大尹田譚州郡歸咎髙句驪侯騶莽不尉安濊貉遂反詔尢擊斬之莽大說下書】

貉人犯法不從騶起正有它心宜令州郡且尉安之令猥被以大罪恐其遂畔夫余之屬必有和者匈奴未克夫余濊貉復起此大憂也

王莽下書

乃者命遣猛將共行天罰誅滅虜知分爲十二部或斷其右臂或斬其左腋或潰其胸腹或抽其兩脇今年刑在東方誅貉之部先縱焉捕斬虜騶平定東域虜知殄滅在於漏刻此乃天地羣神社稷宗廟佑助之福公卿大夫士民同心將率虓虎之力也予甚嘉之其更名髙句驪爲下句驪布告天下令咸知焉

三將論敍

趙孝成王曰誰能當武安君平原君曰澠池之防臣察武安君小頭而鋭瞳子白黒分明視瞻不轉小頭而鋭斷敢行也目黒白分見事明也視瞻不轉執志彊也可與持久難與爭鋒廉頗足以當之

又

平原君曰廉頗之爲人也勇鷙而愛哮吼可爲國之大將

平憲

羗豪願內屬奏【莽自謂旣致太平北化匈奴東致海外南懷黃支惟西方未加乃遣中郎將平憲等賂誘塞外羗獻地內屬因上奏事下莽莽請置西海郡且請正十二州名奏可有犯法者徙西海以千萬數民始怨矣】

羌豪良願等種人口可萬二千人願爲內臣獻鮮水海允谷鹽池平地美艸皆予漢民自居險阻處爲藩蔽問良願降意對曰太皇太后聖明安漢公至仁天下太平五穀成熟或禾長丈餘或一粟三米或不種自生或繭不蠶自成甘露從天下醴泉自地出鳳皇來儀神爵降集從四嵗以來羌人無所疾苦故思樂內屬宜以時處業置屬國領防

王莽置西海郡正十二州奏

太后秉統數年恩澤洋溢和气四塞絕域殊俗靡不慕義越裳氏重譯獻白雉黃支自三萬里貢生犀東夷王度大海奉國珍匈奴單於順制作去二名今西域良願等復舉地爲臣妾昔唐堯橫被四表亦亡以加之今謹案已有東海南海北海郡未有西海郡請受良願等所獻地爲西海郡臣又聞聖王序天文定地理因山川民俗以制州界漢家地廣二帝三王凡十二州州名及界多不應經堯典十有二州後定爲九州漢家廓地遼逺州牧行部逺者三萬餘里不可爲九謹以經義正十二州名分界以應正始

孫建【立國將軍】

論陳良武仲等家屬奏【奏可】

西域蔣欽上言九月辛巳戊巳校尉史陳良終帶共賊殺校尉刁防劫略吏士自稱廢漢大將軍亡入匈奴又今月癸酉不知何一男子遮臣建車前自稱漢氏劉子輿成帝下妻子也劉氏當復趣空宮收系男子卽長安姓武字仲皆逆天違命大逆無道請論仲及陳良等親屬當坐者

又【王莽傳此與前奏相連當坐者下有奏可二字】

漢氏髙皇帝比著戒云罷吏卒爲賓食誠欲承天心全子孫也其宗廟不當在常安城中及諸劉爲諸侯者當與漢俱廢陛下至仁久未定前故安眾侯劉崇徐鄕侯劉快陵鄕侯劉曽扶恩侯劉貴等更聚眾謀反今狂狡之虜或妄自稱亡漢將軍或稱成帝子子輿至犯夷滅連未止者此聖恩不蚤絕其萌芽故也臣愚以爲漢髙皇帝爲新室賓享食明堂成帝異姓之兄弟平帝壻也皆不宜復入其廟元帝與皇太后爲體聖恩所隆禮亦宜之臣請漢氏諸廟在京師者皆罷諸劉爲諸侯者以戶多少就五等之差其爲吏者皆罷待除於家上當天心稱髙皇帝神靈塞狂狡之萌

王莽賜諸劉姓王

嘉新公國師以符命爲予四輔明徳侯劉龔率禮侯劉嘉等凡三十二人皆知天命或獻天符或貢昌言或捕告反虜厥功茂焉諸劉與三十二人同宗共祖者勿罷賜姓曰王

區博

諫王莽行井田【中郎區博諫莽知民怨乃下書】

井田𨿽聖王法其廢久矣周道旣衰而民不從秦知順民之心可以獲大利也故滅廬井而置阡陌遂王諸夏今海內未厭其敝今欲違民心追復千載絕迹𨿽堯舜復起而無百年之漸弗能行也天下初定萬民新附誠未可施行

王莽下書

諸名食王田皆得賣之勿拘以法犯私買賣庶人者且一切勿治

滿昌

劾奏使者【烏孫大昆彌中國外孫也其胡婦子爲小昆彌烏孫歸附之莽欲得烏孫心乃遣使者引小昆彌使置大昆彌使上保成師友祭酒滿昌劾奏使者莽怒免昌官】

夷狄以中國有禮誼故詘而服從大昆彌君也今序臣使於君使之上非所以有夷狄也奉使大不敬

王邑

上乞骸疏【天鳳三年二月地震邑爲大司空上書乞骸骨莽報】

視事八年功業不效司空之職尢獨廢頓至乃有地震之變願乞骸骨

王莽報王邑

夫地有動有震震者有害動者不害春秋記地震易系坤動動靜辟脇萬物生焉災異之變各有云爲天地動威以戒予躬公何辜焉而乞骸骨非所以助予者也使諸吏散騎司祿大衛修寜男遵諭予意焉

韓博

上言巨毋霸【時出兵徵匈奴博欲以風莽言毋得簒盜而霸也莽惡之更其姓巨毋氏以莽字巨君謂因文母太后而霸也博棄市以霸爲壘尉】

有奇士長丈大十圍來至臣府曰欲奮擊胡虜自謂巨毋霸出於蓬萊東南五城西北昭如海瀕軺車不能載三馬不能勝卽日以大車四馬建虎旗載霸詣闕霸臥則枕鼓以鐵著食此皇天所以輔新室也願陛下作大甲髙車賁育之衣遣大將一人與虎賁百人迎之於道京師門戶不容者開髙大之以視百蠻鎭安天下

田況

上言盜賊【王莽簒四方盜起翼平連率田況擊賊所向皆破莽令況領靑徐二州牧事況上言莽畏惡況璽書徵爲師尉大夫況去齊地遂敗】

盜賊始發其原甚微非部吏伍人所能禽也咎在長吏不爲意縣欺其郡郡欺朝廷實百言十實千言百朝廷忽略不輒督責遂至延曼連州乃遣將率多發使者傳相監趣郡縣力事上官應塞詰對共酒食具資用以救斷斬不給復憂盜賊治官事將率又不能躬率吏士戰則爲賊所破吏气防傷徒費百姓前幸蒙赦令賊欲解散或反遮擊恐入山谷轉相告語故郡縣降賊皆更驚駭恐見詐滅因饑饉易動旬日之間更十餘萬人此盜賊所以多之故也今雒陽以東米石二千竊見詔書欲遣太師更始將軍二人爪牙重臣多從人眾道上空竭少則亡以威視逺方宜急選牧尹以下明其賞罰收合離鄕小國無城郭者徙其老弱置大城中積臧谷食並力固守賊來攻城則不能下所過無食埶不得羣聚如此招之必降擊之則滅今空復多出將率郡縣苦之反甚於賊宜盡徵還乘傳諸使者以休息郡縣委任臣況以二州盜賊必平定之

關並

治河議【王莽時徵能治河者以百數其大略異者長水校尉平陵關並大司馬史張戎大司空掾王橫沛郡桓譚典其議爲甄丰言竟無施行】

河決率常於平原東郡左右其地形下而土疏惡聞禹治河時本空此地以爲水猥盛則放溢少稍自索𨿽時易處猶不能離此上古難識近察秦漢以來河決曹衛之域其南北不過百八十里者可空此地勿以爲官亭民室而巳

張戎

治河議

水性就下行疾則自刮除成空而稍深河水重濁號爲一石水而六斗泥今西方諸郡以至京師東行民皆引河渭山川水漑田春夏漧燥少水時也故使河流遲貯淤而稍淺雨多水暴至則溢決而國家數堤塞之稍益髙於平地猶築垣而居水也可各順從其性毋復灌漑則百川流行水道自利無溢決之害矣【禦史臨淮韓牧以爲可略於禹九河處穿之縱不能爲九但爲四五宜有益○桓譚新論載張仲河議河水濁一石六斗泥而民競決河漑田今河不通利至三月桃花水至則決以其噎不泄也可禁民勿復引河似卽戌議或誤戌爲仲】

王橫

治河議

河入勃海勃海地髙於韓牧所欲穿處往者天嘗連雨東北風海水溢西南出數百里九河之地已爲海所漸矣禹之行河水本隨西山下東北去周譜云定王五年河徙則今所行非禹之所穿也又秦攻魏決河灌其都決處遂大不可復補宜卻徙完平處更開空使緣西山足乘髙地而東北入海乃無水災

桓譚爲甄丰言治河議

凡此數者必有一是宜詳考驗皆可豫見計定然後舉事費不過數億萬亦可以事諸浮食無產業民空居與行役同當衣食衣食縣官而爲之作乃兩便可以上繼禹功下除民疾

甄阜梁丘賜【阜莽前隊大夫賜莽屬正】

移劉良書【良字次伯封廣陽王徙爲趙王○良光武叔父平帝時爲蕭令及光武起兵良不得已從軍至小長安漢兵大敗良妻及二子皆被害阜賜移書於良】

老子不率宗族單絝騎牛哭且行何足賴哉【續漢書】權石銘【趙書劉曜築建徳殿取土城西南墎內得圓石狀如水碓其銘云議未之詳或云以爲瑞參軍續咸曰王莽時物命下禮官爲定式】

律權石重四鈞同律度量衡平有辛氏造【十六國春秋無平字】銅權銘【後魏景明中並州人王顯達獻古銅權有銘八十五字亦王莽所制也】

律權石重四鈞【又云】

黃帝初祖徳帀於虞虞帝始祖徳帀於辛嵗在大梁龍集戊辰直定天命有人據土徳受正號卽眞攺正建丑長壽隆崇同律度量衡稽當前人龍在巳巳嵗次實沈初班天下萬國永遵子子孫孫享傳億年【隋書】

西漢文紀卷二十四

