

《六朝文絜》﹝淸﹞許槤選

卷一

○賦

【蕪城賦】﹝宋鮑照﹞

彌迆平原﹐南馳蒼梧漲海﹐北走紫塞雁門。柂以漕渠﹐軸以昆崗。重江復關之隩﹐四會五達之莊。當昔全盛之時﹐車掛轊﹐人駕肩﹔廛閈撲地﹐歌吹沸天。孳貨鹽田﹐鏟利銅山﹔才力雄富﹐士馬精妍。故能侈秦法﹐佚周令﹐劃崇墉﹐刳浚洫﹐圖修世以休命。是以板築雉堞之殷﹐井幹烽櫓之勤﹐格髙五嶽﹐袤廣三墳。崒若斷岸﹐矗似長云。制磁石以禦衝﹐糊赬壤以飛文。觀基扃之固護﹐將萬祀而一君。出入三代﹐五百餘載﹐竟瓜剖而豆分﹗

澤葵依井﹐荒葛罥塗。壇羅虺蜮﹐階斗麏鼯。木魅山鬼﹐野鼠城狐﹐風嗥雨嘯﹐昏見晨趨。饑鷹厲吻﹐寒鴟哧雛。伏虣藏虎﹐乳血飧膚。崩榛塞路﹐崢嶸古馗。白楊早落﹐塞艸前衰。稜稜霜气﹐蔌蔌風威。孤蓬自振﹐驚沙坐飛。灌莽杳而無際﹐叢薄紛其相依。通池旣已夷﹐峻隅又已頹。直視千里外﹐惟見起黃埃。凝思寂聽﹐心傷已摧。

若夫藻扃黼帳﹐歌堂舞閣之基﹔璇淵碧樹﹐弋林釣渚之館。吳蔡齊秦之聲﹐魚龍爵馬之玩。皆薰歇燼滅﹐光沈響絕。東都妙姬﹐南國麗人﹐蕙心紈質﹐玉貌絳唇﹐莫不埋魂幽石﹐委骨窮塵。豈憶同輿之愉樂﹐離宮之苦辛哉﹖

天道如何﹖吞恨者多。抽琴命操﹐爲蕪城之歌。歌曰「邊風急兮城上寒﹐井逕滅兮丘隴殘。千齡兮萬代﹐共盡兮何言﹗」

【月賦】﹝宋謝莊﹞

陳王初喪應﹑劉﹐端憂多暇。綠苔生閣﹐芳塵凝榭。悄焉疚懷﹐不怡中夜。乃淸蘭路﹐肅桂苑﹐騰吹寒山﹐弭蓋秋阪。臨濬壑而怨遙﹐登崇岫而傷遠。於時斜漢左界﹐北陸南躔。白露曖空﹐素月流天。沈吟齊章﹐殷勤陳篇。抽毫進牘﹐以命仲宣。

仲宣跪而稱曰「臣東鄙幽介﹐長自丘樊﹐昧道懵學﹐孤奉明恩。臣聞沈潛旣義﹐髙明旣經﹐日以陽徳﹐月以陰靈。擅扶光於東沼﹐嗣若英於西冥﹔引元兔於帝臺﹐集素娥於後庭。朒朓警闕﹐朏魄示衝。順辰通燭﹐從星澤風。增華臺室﹐揚采軒宮。委照而吳業昌﹐淪精而漢道融。

「若夫气霽地表﹐云斂天末﹐洞庭始波﹐木葉微脫。菊散芳於山椒﹐雁流哀於江瀨。升淸質之悠悠﹐降澄輝之藹藹。列宿掩縟﹐長河韜映。柔祇雪凝﹐圓靈水鏡。連觀霜縞﹐周除冰淨。君王乃厭晨歡﹐樂宵宴﹔收妙舞﹐弛淸縣﹔去燭房﹐卽月殿﹔芳酒登﹐鳴琴薦。

「若乃涼夜自淒﹐風篁成韻。親懿莫從﹐羈孤遞進。聆臯禽之夕聞﹐聽朔管之秋引。於是絲桐練響﹐音容選和。徘徊《房露》﹐惆悵《陽阿》。聲林虛籟﹐淪池滅波。情紆軫其何託﹐愬皓月而長歌。歌曰﹕

美人邁兮音塵闕﹐隔千里兮共明月﹔臨風嘆兮將焉歇﹐川路長兮不可越。

歌響未終﹐余景就畢。滿堂變容﹐回遑如失。又稱歌曰﹕

月旣沒兮露欲晞﹐歲方晏兮無與歸。佳期可以還﹐微霜沾人衣。」

陳王曰「善」。乃命執事﹐獻壽羞璧。「敬佩玉音﹐復之無斁。」

【采蓮賦】﹝梁元帝﹞

紫莖兮文波﹐紅蓮兮芰荷﹔綠房兮翠蓋﹐素實兮黃螺。

於時妖童媛女﹐蕩舟心許。鷁首徐回﹐兼傳羽杯。棹將移而藻掛﹐船欲動而萍開。爾其纖腰束素﹐遷延顧步。夏始春餘﹐葉嫩花初。恐沾裳而淺笑﹐畏傾船而斂裾。故以水濺蘭橈﹐蘆侵羅衤薦﹐菊澤未反﹐梧臺回見。荇濕沾衫﹐菱長繞釧。泛柏舟而容與﹐歌采蓮於江渚。

歌曰「碧玉小家女﹐來嫁汝南王。蓮花亂臉色﹐荷葉雜衣香。因持薦君子﹐願襲芙蓉裳。」

【蕩婦秋思賦】﹝梁元帝﹞

蕩子之別十年﹐倡婦之居自憐。登樓一望﹐惟見遠樹含煙。平原如此﹐不知道路幾千﹖天與水兮相逼﹐山與云兮共色。山則蒼蒼入漢﹐水則涓涓不測。誰復堪見鳥飛﹐悲鳴只翼﹗秋何月不淸﹐月何秋不明﹖況乃倡樓蕩婦﹐對此傷情﹗

於時露萎庭蕙﹐霜封階砌﹐坐視帶長﹐轉看腰細。重以秋水文波﹐秋云似羅。日黯黯而將暮﹐風騷騷而渡河。妾怨回文之錦﹐君思出塞之歌。相思相望﹐路遠如何﹗鬢飄蓬而漸亂﹐心懷愁而轉嘆。愁縈翠眉斂﹐啼多紅粉漫。

已矣哉﹗秋風起兮秋葉飛﹐春花落兮春日暉﹔春日遲遲猶可至﹐客子行行終不歸。

【恨賦】﹝梁江淹﹞

試望平原﹐蔓艸縈骨﹐拱木斂魂。人生到此﹐天道寧論﹗於是僕本恨人﹐心驚不已﹐直念古者﹐伏恨而死。

至如秦帝按劍﹐諸侯西馳﹔削平天下﹐同文共規。華山爲城﹐紫淵爲池。雄圖旣溢﹐武力未畢。方架黿鼉以爲梁﹐巡海右以送日。一旦魂斷﹐宮車晚出。

若乃趙王旣虜﹐遷於房陵。薄暮心動﹐昧旦神興。別艷姬與美女﹐喪金輿及玉乘。置酒欲飲﹐悲來塡膺。千秋萬歲﹐爲怨難勝﹗

至於李君降北﹐名辱身冤﹐拔劍擊柱﹐弔影慚魂。情往上郡﹐心畱雁門﹔裂帛系書﹐誓還漢恩。朝露溘至﹐握手何言﹗

若夫明妃去時﹐仰天太息。紫臺稍遠﹐關山無極。搖風忽起﹐白日西匿。隴雁少飛﹐代云寡色。望君王兮何期﹐終蕪絕兮異域。

至乃敬通見抵﹐罷歸田裏。閉關卻掃﹐塞門不仕﹐左對孺人﹐右顧稚子。脫略公卿﹐跌宕文史﹐賫志沒地﹐長懷無已。

及夫中散下獄﹐神气激揚。濁醪夕引﹐素琴晨張。秋日蕭索﹐浮雲無光。郁靑霞之奇意﹐入修夜之不暘。

或有孤臣危涕﹐孽子墜心。遷客海上﹐流戍隴陰。此人但聞悲風汨起﹐血下沾衿﹐亦復含酸茹嘆﹐銷落湮沈。

若乃騎疊迹﹐車屯軌﹔黃塵匝地﹐歌吹四起﹐無不煙斷火絕﹐閉骨泉裏。

已矣哉﹗春艸暮兮秋風驚﹐秋風罷兮春艸生。綺羅畢兮池館盡﹐琴瑟滅兮丘壠平。自古皆有死﹐莫不飲恨而吞聲。

【別賦】﹝梁江淹﹞

黯然銷魂者﹐惟別而已矣。況秦吳兮絕國﹐復燕宋兮千里。或春苔兮始生﹐乍秋風兮暫起。是以行子腸斷﹐百感淒惻。風蕭蕭而異響﹐云漫漫而奇色。舟凝滯於水濱﹐車逶遲於山側。棹容與而詎前﹐馬寒鳴而不息。掩金觴而誰禦﹐橫玉柱而沾軾。居人愁臥﹐怳若有亡。日下壁而沈彩﹐月上軒而飛光。見紅蘭之受露﹐望靑楸之離霜。巡層楹而空掩﹐撫錦幕而虛涼。知離夢之躑躅﹐意別魂之飛揚。

故別𨿽一緒﹐事乃萬族﹕

至若龍馬銀鞍﹐朱軒繡軸﹐帳飲東都﹐送客金穀。琴羽張兮簫鼓陳﹐燕趙歌兮傷美人。珠與玉兮艷莫秋﹐羅與綺兮嬌上春。驚駟馬之仰秣﹐聳淵魚之赤鱗。造分手而銜涕﹐感寂寞而傷神。

乃有劍客慚恩﹐少年報士。韓國趙廁﹐吳宮燕市﹐割慈忍愛﹐離邦去裏。瀝泣共訣﹐抆血相視。驅徵馬而不顧﹐見行塵之時起。方銜感於一劍﹐非買價於泉裏。金石震而色變﹐骨肉悲而心死。

或乃邊郡未和﹐負羽從軍。遼水無極﹐雁山參云。閨中風暖﹐陌上艸薰。日出天而曜景﹐露下地而騰文。鏡朱塵之照爛﹐襲靑气之煙熅。攀桃李兮不忍別﹐送愛子兮沾羅裙。

至如一赴絕國﹐詎相見期﹖視喬木兮故里﹐決北梁兮永辭。左右兮魂動﹐親賓兮淚滋。可班荊兮贈恨﹐惟樽酒兮敍悲。值秋雁兮飛日﹐當白露兮下時。怨復怨兮遠山曲﹐去復去兮長河湄。

又若君居淄右﹐妾家河陽﹐同瓊珮之晨照﹐共金鑪之夕香。君結綬兮千里﹐惜瑤艸之徒芳。慚幽閨之琴瑟﹐晦髙臺之流黃。春宮閟此靑苔色﹐秋帳含玆明月光。夏簟淸兮晝不暮﹐冬釭凝兮夜何長﹗織錦曲兮泣已盡﹐回文詩兮影獨傷。

儻有華陰上士﹐服食還仙。術旣妙而猶學﹐道已寂而未傳。守丹竈而不顧﹐練金鼎而方堅。駕鶴上漢﹐驂鸞騰天。暫遊萬里﹐少別千年。惟世間兮重別﹐謝主人兮依然。

下有芍藥之詩﹐佳人之歌。桑中衛女﹐上宮陳娥。春艸碧色﹐春水綠波。送君南浦﹐傷如之何﹗至乃秋露如珠﹐秋月如珪。明月白露﹐光陰往來。與子之別﹐思心徘徊。

是以別方不定﹐別理千名﹐有別必怨﹐有怨必盈﹐使人意奪神駭﹐心折骨驚。𨿽淵云之墨妙﹐嚴樂之筆精﹐金閨之諸彥﹐蘭臺之羣英﹐賦有淩雲之稱﹐辯有雕龍之聲﹐誰能摹暫離之狀﹐寫永訣之情者乎﹗

【麗人賦】﹝梁沈約﹞

有客弱冠未仕﹐締交戚裏﹐馳騖王室﹐遨遊許﹑史。歸而稱曰﹕

狹邪才女﹐銅街麗人。亭亭似月﹐嬿婉如春。凝情待價﹐思尙衣巾。芳逾散麝﹐色茂開蓮。陸離羽佩﹐雜錯花鈿。響羅衣而不進﹐隱明燈而未前。中步檐而一息﹐順長廊而回歸。池翻荷而納影﹐風動竹而吹衣。薄暮延佇﹐宵分乃至。出闇入光﹐含羞隱媚。垂羅曳錦﹐鳴瑤動翠。來脫薄妝﹐去畱余膩。沾粉委露﹐理鬢淸渠。落花入領﹐微風動裾。

【小園賦】﹝北周庾信﹞

若夫一枝之上﹐巢父得安巢之所﹔一壺之中﹐壺公有容身之地。況乎管寧藜牀﹐𨿽穿而可坐﹔嵇康鍛竈﹐旣暖而堪眠。豈必連闥洞房﹐南陽樊重之第﹔綠墀靑瑣﹐西漢王根之宅。

余有數畝獘廬﹐寂寞人外﹐聊以擬伏臘﹐聊以避風霜。𨿽復晏嬰近市﹐不求朝夕之利﹔潘嶽面城﹐且適閒居之樂。況乃黃鶴戒露﹐非有意於輪軒﹔爰居避風﹐本無情於鐘鼓。陸機則兄弟同居﹐韓康則舅甥不別。蝸角蚊睫﹐又足相容者也。

爾乃窟室徘徊﹐聊同鑿壞。桐間露落﹐柳下風來。琴號珠柱﹐書名《玉杯》。有棠梨而無館﹐足酸棗而非臺。猶得欹側八九丈﹐縱橫數十步﹐楡柳兩三行﹐梨桃百餘樹。撥蒙密兮見窗﹐行欹斜兮得路。蟬有翳兮不驚﹐雉無羅兮何懼。艸樹混淆﹐枝格相交。山爲簣覆﹐地有堂坳。藏貍並窟﹐乳鵲重巢。連珠細茵﹐長柄寒匏。可以療饑﹐可以棲遲。﹤危支﹥﹤阝區﹥兮狹室﹐穿漏兮茅茨﹐。檐直倚而妨帽﹐戶平行而礙眉。坐帳無鶴﹐支牀有龜。鳥多閒暇﹐花隨四時。心則歷陵枯木﹐發則睢陽亂絲。非夏日而可畏﹐異秋天而堪悲。

一寸二寸之魚﹐三竿兩竿之竹。雲气蔭於叢蓍﹐金精養於秋菊。棗酸梨酢﹐桃榹李薁。落葉半牀﹐狂花滿屋﹐名爲野人之家﹐是謂愚公之谷。試偃息於茂林﹐乃久羨於抽簪。𨿽有門而長閉﹐實無水而恆沈。三春負鋤相識﹐五月披裘見尋。問葛洪之藥性﹐訪京房之卜林。艸無忘憂之意﹐花無長樂之心。鳥何事而逐酒﹐魚何情而聽琴﹖

加以寒暑異令﹐乖違徳性。崔駰以不樂損年﹐吳質以長愁養病。鎭宅神以薶石﹐厭山精而照鏡。屢動莊舄之吟﹐幾行魏顆之命。薄晚閒閨﹐老幼相攜。蓬頭王霸之子﹐椎髻梁鴻之妻。燋麥兩甕﹐寒菜一畦。風騷騷而樹急﹐天慘慘而云低。聚空倉而雀噪﹐驚懶婦而蟬嘶。

昔早濫於吹噓﹐藉《文言》之慶余。門有通徳﹐家承賜書。或陪元武之觀﹐時參鳳凰之墟。觀受釐於宣室﹐賦長楊於直廬。

遂乃山崩川竭﹐冰碎瓦裂﹐大盜潛移﹐長離永滅。摧直轡於三危﹐碎平途於九折。荊軻有寒水之悲﹐蘇武有秋風之別。關山則風月淒愴﹐隴水則肝腸斷絕。龜言此地之寒﹐鶴訝今年之雪。百齡兮倏忽﹐菁華兮已晚。不雪雁門之踦﹐先念鴻陸之遠。非淮海兮可變﹐非金丹兮能轉。不暴骨於龍門﹐終低頭於馬阪。諒天造兮昧昧﹐嗟生民兮渾渾﹗

【春賦】﹝北周庾信﹞

宜春苑中春已歸﹐披香殿裏作春衣﹐新年鳥聲千種囀﹐二月楊花滿路飛。河陽一縣並是花﹐金穀從來滿園樹。一叢香艸足礙人﹐數尺遊絲卽橫路。開上林而競入﹐擁河橋而爭渡。

出麗華之金屋﹐下飛燕之蘭宮。釵朵多而訝重﹐髻鬟髙而畏風﹐眉將柳而爭綠﹐面共桃而競紅﹐影來池裏﹐花落衫中。苔始綠而藏魚﹐麥才靑而覆雉。吹簫弄玉之臺﹐鳴珮淩波之水。移戚裏而家富﹐入新丰而酒美。石橊聊泛﹐蒲桃醱醅。芙蓉玉碗﹐蓮子金杯﹐新芽竹筍﹐細核楊梅。綠珠捧琴至﹐文君送酒來。

玉管初調﹐鳴弦暫撫﹐《陽春》《淥水》之曲﹐對鳳回鸞之舞。更炙笙簧﹐還移箏柱﹐月入歌扇﹐花承節鼓。協律都尉﹐射雉中郎﹐停車小苑﹐連騎長楊。金鞍始被﹐柘弓新張。拂塵看馬埒﹐分朋入射堂。馬是天池之龍種﹐帶乃荊山之玉梁。艷錦安天鹿﹐新綾織鳳凰。

三日曲水向河津﹐日晚河邊多解神。樹下流杯客﹐沙頭度水人。鏤薄窄衫袖﹐穿珠帖領巾。百丈山頭日欲斜﹐三晡未醉莫還家。池中水影懸勝鏡﹐屋裏衣香不如花。

【鏡賦】﹝北周庾信﹞

天河漸沒﹐日輪將起。燕噪吳王﹐烏驚禦史。玉花簟上﹐金蓮帳裏。始折屏風﹐新開戶扇。朝光晃眼﹐早風吹面。臨桁下而牽衫﹐就箱邊而著釧。宿鬟尙捲﹐殘妝已薄。無復唇珠﹐才余眉萼。靨上星稀﹐黃中月落。

鏡臺銀帶﹐本出魏宮。能橫卻月﹐巧掛回風。龍垂匣外﹐鳳倚花中。鏡乃照膽照心﹐難逢難值。鏤五色之盤龍﹐刻千年之古字。山雞看而獨舞﹐海鳥見而孤鳴。臨水則池中月出﹐照日則壁上菱生。

暫設妝奩﹐還抽鏡屜。競學生情﹐爭憐今世。鬢齊故略﹐眉平猶剃。飛花塼子﹐次第須安。朱開錦蹹﹐黛蘸油檀。脂和甲煎﹐澤漬香蘭。量髻鬢之長短﹐度安花之相去。懸媚子於搔頭﹐拭釵梁於粉絮。

梳頭新罷照著衣﹐還從妝處取將歸。暫看弦系﹐懸知纈縵。衫正身長﹐裙斜假襻。眞成个鏡特相宜﹐不能片時藏匣裏﹐暫出園中也自隨。

【燈賦】﹝北周庾信﹞

九龍將暝﹐三爵行棲﹐瓊鉤半上﹐若木全低。窗藏明於粉壁﹐柳助暗於蘭閨。翡翠珠被﹐流蘇羽帳﹐舒屈膝之屏風﹐捲芙蓉之行障。捲衣秦後之牀﹐送枕荊臺之上。

乃有百枝同樹﹐四照連盤﹐香添然蜜﹐气雜燒蘭。燼長宵久﹐光靑夜寒。秀華掩映﹐蚖膏照灼。動鱗甲於鯨魚﹐焰光芒於鳴鶴。蛾飄則碎花亂下﹐風起則流星細落。

況復上蘭深夜﹐中山醑淸。楚妃畱客﹐韓娥合聲。低歌著節﹐《遊弦》絕鳴。輝輝朱燼﹐焰焰紅榮。乍九光而連采﹐或雙花而並明。寄言蘇季子﹐應知餘照情。

【對燭賦】﹝北周庾信﹞

龍沙雁塞甲應寒﹐天山月沒客衣單。燈前桁衣疑不亮﹐月下穿鍼覺最難。刺取燈花持桂燭﹐還卻燈檠下獨盤。鑄鳳銜蓮﹐圖龍並眠。燼髙疑數剪﹐心濕暫難然。銅荷承淚蠟﹐鐵鋏染浮煙。本知雪光能映紙﹐復訝燈花今得錢。

蓮帳寒檠窗拂曙﹐筠籠燻火香盈絮。傍垂細澑﹐上繞飛蛾。光淸寒入﹐焰暗風過。楚人纓脫盡﹐燕君書誤多。夜風吹﹐香气隨。郁金苑﹐芙蓉池。秦皇辟惡不足道﹐漢武胡香何物奇﹖晚星沒﹐芳蕪歇﹐還持照夜遊﹐詎減西園月﹗

卷二

○詔

【敕條制禁奢靡詔】﹝南齊武帝﹞

三季澆浮﹐舊章陵替。吉凶奢靡﹐動違矩則。或裂錦曳繡﹐以競車服之飾﹔塗金鏤石﹐以窮塋域之麗。至斑白不婚﹐露棺累葉。苟相姱衒﹐罔顧大典。可明爲條制﹐嚴勒所在﹐悉使畫一。如復違犯﹐依事糾奏。

【舉賢詔】﹝北魏孝文帝﹞

炎陽爽節﹐秋零捲澍。在予之責﹐實深悚栗。故輟膳三晨﹐以命上訴。靈鑑誠款﹐曲流雲液。𨿽休弗休﹐寧敢愆怠。將有賢人湛徳﹐髙士凝棲。𨿽加詮采﹐未能招致。其精訪幽谷﹐舉玆賢彥。直言極諫﹐匡予不及。

【與太子論彭城王詔】﹝北魏孝文帝﹞

汝第六叔父勰﹐淸規懋賞﹐與白雲俱潔。厭榮捨紱﹐以松竹爲心。吾少與綢繆﹐提攜道趣。每請解朝纓﹐恬眞邱壑。吾以長兄之重﹐末忍遠離。何容仍屈素業﹐長纓世网﹗吾百年之後﹐其聽勰辭蟬捨冕﹐遂其衝挹之性。無使成王之朝﹐翻疑姬旦之聖﹐不亦善乎﹖汝爲孝子﹐勿違吾敕。

【禁浮華詔】﹝北齊文宣帝﹞

頃者風俗流宕﹐浮競日滋。家有吉凶﹐務求勝異。婚姻喪葬之費﹐車服飲食之華﹐動竭歲資﹐以營日富。又奴僕帶金玉﹐婢妾衣羅綺﹐始以創出爲奇﹐後以過前爲麗。上下貴賤﹐無復等差。今運屬維新﹐思蠲往獘。反朴還淳﹐納民軌物。可量事具立條式﹐使儉而獲中。

○敕

【與臧燾敕】﹝宋武帝﹞

頃學尙廢馳﹐後進頹業。衡門之內﹐淸風輟響。良由戎車屢警﹐禮樂中息。浮夫近志﹐情與事染。豈可不敷崇墳籍﹐惇厲風尙﹗此境人士﹐子侄如林。明發搜訪﹐想聞令軌。然荊玉含寶﹐要俟開瑩﹔幽蘭懷馨﹐事資扇發。獨習寡悟﹐義著周典。今經師不遠﹐而赴業無聞。非惟志學者鮮﹐或是勸誘未至邪﹖想復宏之。

【爲武帝與謝朏敕】﹝梁沈約﹞

吾以菲徳﹐屬當期運。鑑與吾賢﹐思隆治道。而明不遠燭﹐所蔽者多。實寄賢能﹐匡其寡暗。嘗謂山林之志﹐上所宜宏﹔激貪厲薄﹐義等爲政。自居元首﹐臨對百司。𨿽復執文經武﹐各修厥職﹐羣才競爽﹐以致和美﹐而鎭風靜俗﹐變教論道﹐自非箕潁髙人﹐莫膺玆寄。

是用虛心側席﹐屬想淸塵﹐不得不屈玆獨往﹐同此濡足。便望釋蘿襲衮﹐出野登朝。必不以湯有慚徳﹐武未盡善﹐不降其身﹐不屈其志﹐使璧帛虛往﹐蒲輪空歸。傾首東路﹐望兼立表。

羲軒邈矣﹐古今殊事。不獲總駕崆峒﹐依風問道。今方復引領雲臺﹐虛己宣室。紆賢之愧﹐載結寢興。

卷三

○令

【與湘東王論王規令】﹝梁簡文帝﹞

威明昨宵﹐奄復殂化﹐甚可痛傷。其風韻遒上﹐神采標映。千里絕迹﹐百尺無枝。文辧縱橫﹐才學優贍。跌宕之情彌遠﹐濠梁之气特多。斯實俊民也﹗

一爾過隟﹐永歸長夜。金刀掩芒﹐長淮絕涸。去歲冬中﹐已傷劉子﹔今玆寒孟﹐復悼王生。俱往之傷﹐信非虛說。

【答羣下勸進初令】﹝梁元帝﹞

孤以不徳﹐天降之災。枕戈飲膽﹐扣心泣血。風樹之酷﹐萬始莫追﹔霜露之哀﹐百憂總萃。甫聞伯升之禍﹐彌切仲謀之悲。若封豕旣殲﹐長蛇卽戮﹐方欲追延陵之逸軌﹐繼子臧之髙讓。豈資秋亭之壇﹐安事繁陽之石﹗

侯景﹐項籍也﹔蕭棟﹐殷辛也。赤泉未賞﹐劉邦尙曰漢王﹔白旗弗懸﹐周發猶稱太子。飛龍之位﹐孰謂可躋﹖附鳳之徒﹐旣聞來議。羣公卿士﹐其諭孤之志﹐無忽。

○教

【建平王聘隱逸教】﹝梁江淹﹞

府﹑州﹑國紀綱﹕夫嬀夏已沒﹐大道不行。𨿽周惠之富﹐猶有漁潭之士﹔漢教之隆﹐亦見棲山之夫。迹絕雲气﹐意負靑天﹐皆待絳螭驤首﹐翠虯來儀。是以遺風獨扇百代﹐餘烈激厲後生。斯乃王教之助﹐古人之意焉。

吾稅駕舊楚﹐憩乘汀潭。挹於陵之操﹐想漢陰之髙。而山川遐久﹐流風亡沫。養志數人﹐並未徵采。善操將棄﹐良用慨然。宜速詳舊禮﹐各遣纁招。庶暢此幽襟﹐以旌蓬蓽。

【永嘉郡教】﹝梁丘遲﹞

貴郡控帶山海﹐利兼水陸﹐實東南之沃壤﹐一都之巨會。而曝背拘牛﹐屢空於畎畝﹔績麻治絲﹐無聞於窐巷。其有耕灌不修﹐桑楡靡樹﹐遨遊廛裏﹐酣酺卒歲﹐越伍乖鄰﹐流宕忘返。才異相如﹐而四壁獨立﹔髙慚仲蔚﹐而三徑沒人。𨿽謝文翁之正俗﹐庶幾龔遂之移風。

卷四

○策問

【永明九年策秀才問】﹝南齊王融﹞

問﹕昔周宣惰千畝之禮﹐虢公納諫﹔漢文缺三推之義﹐賈生置言。良以食惟民天﹐農爲政本。金湯非粟而不守﹐水旱有待而無遷。朕式照前經﹐寶玆稼穡。祥正而靑旗肅事﹐土膏而朱紘戒典。將使杏花菖葉﹐耕獲不愆﹔淸甽泠風﹐述遵無廢。而釋耒佩牛﹐相沿莫反﹔兼貧擅富﹐浸以爲俗。若爰井開制﹐懼驚擾愚民。舄鹵可腴﹐恐時無史白。興廢之術﹐矢陳厥謀。

【天監三年策秀才文】﹝梁任昉﹞

問﹕朕本自諸生﹐弱齡有志。閉戶自精﹐開卷獨得。九流﹑《七略》﹐頗嘗觀覽﹔六藝﹑百家﹐庶非墻面。𨿽一日萬機﹐早朝晏罷﹐聽覽之暇﹐三餘靡失。上之化下﹐艸偃風從。惟此虛寡﹐弗能動俗。

昔紫衣賤服﹐猶化齊風﹔長纓鄙好﹐且變鄒俗。𨿽徳慚往賢﹐業優前事。且夫搢紳道行﹐祿利然也。朕傾心駿骨﹐非懼眞龍。輜軿靑紫﹐如拾地芥﹔而惰遊廢業﹐十室而九。鳴鳥蔑聞﹐《子衿》不作。宏獎之路﹐斯旣然矣。猶其寂寞﹐應有良規。

卷五

○表

【爲宋公至洛陽謁五陵表】﹝宋傅亮﹞

臣裕言﹕近振旅河湄﹐揚旌西邁﹐將屆舊京﹐威懷司﹑雍。河流遄疾﹐道阻且長。加以伊洛榛蕪﹐津途久廢﹐伐木通徑﹐淹引時月。始以今月十二日﹐次故洛水浮橋。山川無攺﹐城闕爲墟。宮廟隳頓﹐鍾虡空列。觀宇之餘﹐鞠爲禾黍。廛裏蕭條﹐雞犬罕音。感舊永懷﹐痛在心目。

以其月十五日﹐奉謁五陵。墳塋幽淪﹐百年荒翳。天衢開泰﹐情禮獲申。故老掩涕﹐三軍淒感。瞻拜之日﹐憤慨交集。行河南太守毛修之等﹐旣開翦荊棘﹐繕修毀垣。職司旣備﹐蕃衛如舊。伏惟聖懷﹐遠慕兼慰﹐不勝下情。謹遣傳詔殿中中郎臣某﹐奉表以聞。

【爲蕭拜太尉楊州牧表】﹝梁江淹﹞

元文旣降﹐雕牒增輝。禮藹前英﹐寵華昔典。仰震威容﹐俯慚陋識。心魂戰慄﹐若殞若殯。

臣景能驗才﹐無假外鏡﹔撰己練志﹐久測內涯。故讓不飾迹﹐辭非謙距。寸亮尺素﹐頻觸瑤纊﹔丹情實理﹐備塵珠冕。而神居寂阻﹐九重嚴絕。徒懷漢臣伏闕之誠﹐竟無魯人回日之感﹐所以回懼鴻威﹐後奔殊令者也。

旣而永鑑隆魏﹐緬思宏晉﹐國之大政﹐在功與位。故靜民紐亂﹐不處輿臺之下﹔去勛捨徳﹐寧班衮司之上﹖咸以休對性業﹐裁成器靈﹐豈有移風變範﹐克耀倫序者乎﹖今臣績不炤民﹐忠豈宣國﹔名爵赫曦﹐僶俛優忝。陛下久超異禮之榮﹐越次殊常之秩。𨿽寢寐矜戰﹐曲垂哀亮﹔而璽冊衝正﹐愈賜砥礪。

今便肅順天誥﹐恭聞睿典。審躬酌私﹐必跋危撓。將恐氓俗由此方擾﹐軌訓以之交蕪。臣豈不勉智罄忠﹐末知所以報奉淵聖﹐輸感霄極。取諸微躬﹐長爲慚荷。

【爲蕭驃騎謝被侍中慰勞表】﹝梁江淹﹞

臣某言﹕卽日侍中﹑祕書監臣戢至﹐奉宣詔旨慰勞。便受轂中帷﹐練甲外壘。旍旄蔽景﹐輿徒競气。人懷秋嚴﹐士蓄霜斷。晦魂已掩﹐气豎未縣。稽鉞佇威﹐寢興震慨。

今王人臨郊﹐皇華降庭。煇燿望實﹐將激威武。載鶡之夫﹐迎光蹀恩﹔投石之師﹐攀炤竦惠。楚纊越醪﹐方玆慚潤。臣忝屬閫私﹐彌抱渥洽﹐不任下情。

【經通天臺奏漢武帝表】﹝陳沈炯﹞

臣聞橋山𨿽掩﹐鼎湖之竈可祠﹔有魯遂荒﹐大庭之迹無泯。伏惟陛下﹐降徳猗蘭﹐纂靈丰谷。漢道旣登﹐神仙可望。射之罘於海浦﹐禮日觀而稱功﹔橫中流於汾河﹐指柏梁而髙宴。何其甚樂﹐豈不然與﹖

旣而運屬上仙﹐道窮晏駕。甲帳珠簾﹐一朝零落。茂陵玉碗﹐遂出人間。淩雲故基﹐與原田而膴膴﹔扶風余趾﹐帶陵阜而茫茫。羈旅縲臣﹐能不落淚﹗

昔承明旣厭﹐嚴助東歸﹔駟馬可乘﹐長卿西返。恭聞故實﹐竊有愚心。黍稷非馨﹐敢望徼福。但雀臺之弔﹐空愴魏君﹔雍丘之祠﹐未光夏后。瞻仰煙霞﹐伏增淒戀。

【爲陳六宮謝表】﹝陳江總﹞

鶴籥晨啟﹐雀釵曉映。恭承盛典﹐肅荷徽章。步動云袿﹐香飄霧縠。愧纏艷粉﹐無情拂鏡﹔愁縈巧黛﹐息意臨窗。妾聞漢水贈珠﹐人間絕世﹔洛川拾翠﹐仙處無雙。或有風流行雨﹐窈窕初日﹐聲髙一笑﹐價起兩環。乃可桂殿迎春﹐蘭房侍寵。借班姬之扇﹐未掩驚羞﹔假蔡琰之文﹐寧披悚戴。

○疏

【與趙王倫薦戴淵疏】﹝晉陸機﹞

蓋聞繁弱登禦﹐然後髙墉之功顯﹔孤竹在肆﹐然後降神之曲成。是以髙世之主﹐必假遠邇之器﹔蘊匱之才﹐思托大音之和。伏見處士廣陵戴若思﹐年三十﹐淸衝履道﹐徳量允塞。思理足以研幽﹐才鑑足以辧物。安窮樂志﹐無風塵之慕﹔砥節立行﹐有井渫之潔。誠東南之遺寶﹐宰朝之奇璞也。若得托迹康衢﹐則能結軌驥騄﹔曜質廊廟﹐必能垂光玙璠矣。惟明公垂神采察﹐不使忠允之言﹐以人而廢。

卷六

○啟

【爲卞彬謝修卞忠貞墓啟】﹝梁任昉﹞

臣彬啟﹕伏見詔書﹐並鄭義泰宣敕﹐當賜修理臣亡髙祖﹑晉故驃騎大將軍﹑建興忠貞公壺墳塋。臣門緒不昌﹐天道所昧。忠搆身危﹐孝積家禍。名教同悲﹐隱淪惆悵。而年世貿遷﹐孤裔淪塞﹐遂使碑表蕪滅﹐丘樹荒毀﹐狐兔成穴﹐童牧哀歌。感慨自哀﹐日月纏迫。

陛下弘宣教義﹐非求效於方今﹔壺餘烈不泯﹐固陳力於異世。但加等之渥﹐近闕於晉典﹔樵蘇之刑﹐遠流於皇代。臣亦何人﹐敢謝斯幸﹖不任悲荷之至﹐謹奉啟事以聞。謹啟。

【送橘啟】﹝梁劉峻﹞

南中橙甘﹐靑鳥所食。始霜之旦﹐采之風味照座﹐劈之香霧噀人。皮薄而味珍﹐脈不粘膚﹐食不畱滓。甘逾萍實﹐冷亞冰壺。可以燻神﹐可以芼鮮﹐可以漬蜜。氈鄕之果﹐寧有此邪﹖

【謝始興王賜花紈簟啟】﹝梁劉孝儀﹞

麗兼桃象﹐周洽昏明。便覺夏室已寒﹐冬裘可襲。𨿽九日煎沙﹐香粉猶棄﹔三旬沸海﹐團扇可捐。

【謝東宮賚內人春衣啟】﹝梁庾肩吾﹞

階邊細艸﹐猶推綟葉之光﹔戶前桃樹﹐翻訝藍花之色。遂得裾飛合燕﹐領斗分鸞。試顧采薪﹐皆成畱客。

【謝明皇帝賜絲布等啟】﹝北周庾信﹞

臣某啟﹕奉敕垂賜雜色絲布綿絹等三十段﹑銀錢二百文。

某比年以來﹐殊有缺乏。白社之內﹐拂艸看冰﹔靈臺之中﹐吹塵視甑。懟妻狠妾﹐旣嗟且憎﹔瘠子羸孫﹐虛恭實怨。王人忽降﹐大賚先臨。天帝錫年﹐無逾此樂﹔仙童贈藥﹐未均斯喜。

張袖而舞﹐元鶴欲來﹔撫節而歌﹐行雲幾斷。所爲舟楫無岸﹐海若爲之反風﹔薺麥將枯﹐山靈爲之出雨。況復全抽素繭﹐云版疑傾﹔並落靑鳧﹐銀山或動。是知靑牛道士﹐更延將盡之命﹔白鹿眞人﹐能生已枯之骨。

𨿽復拔山超海﹐負徳未勝﹔垂露懸鍼﹐書恩不盡。蓬萊謝恩之雀﹐白玉四環﹔漢水報徳之蛇﹐明蛛一寸。某之觀此﹐寧無愧心﹗直以物受其生﹐於天不謝。謹啟。

【謝趙王賚絲布啟】﹝北周庾信﹞

某啟﹕奉教垂賚雜色絲布三十段。

去冬凝閉﹐今春嚴勁。霰似瓊田﹐淩如鹽浦。張超之壁﹐未足鄣風﹔袁安之門﹐無人開雪。覆鳥毛而不暖。然獸炭而逾寒。遠降聖慈﹐曲垂矜賑。諭其蠶月﹐殆罄桑車﹔津實秉杼﹐幾空織室。

遂令新市數錢﹐忽疑販彩﹔平陵月夜﹐驚聞搗衣。妾遇新縑﹐自然心伏﹔妻聞裂帛﹐方當含笑。莊周車轍﹐實有涸魚﹔信陵鞭前﹐元非窮鳥。仰蒙經濟﹐伏荷聖慈。

【謝趙王賚白羅袍袴啟】﹝北周庾信﹞

某啟﹕垂賚白羅袍袴一具。

程據上表﹐空諭雉頭﹔王恭入雪﹐虛稱鶴氅。末有懸機巧緤﹐變糸聶奇文﹐鳳不去而恆飛﹐花𨿽寒而不落。披千金之暫暖﹐棄百結之長寒。永無黃葛之嗟﹐方見靑綾之重。對天山之積雪﹐尙得開衿﹔冒廣夏之長風﹐猶當揮汗。白龜報主﹐終自無期﹔黃雀謝恩﹐竟知何日。

【謝騰王賚馬啟】﹝北周庾信﹞

某啟﹕奉教垂賚烏驑馬一匹。

柳谷未開﹐翻逢紫燕﹔陵源猶遠﹐忽見桃花。流電爭光﹐浮雲連影。張敞畫眉之暇﹐直走章臺﹔王濟飲酒之歡﹐長驅金埒。

○箋

【辭隨王子隆箋】﹝南齊謝朓﹞

故吏文學謝朓死罪死罪﹕卽日被尙書召﹐以朓補中軍新安王記室參軍。

朓聞潢污之水﹐願朝宗而每竭﹔駑蹇之乘﹐希沃若而中疲。何則﹖臯壤搖落﹐對之惆悵﹔岐路西東﹐或以﹤烏欠﹥唈。況乃服義徒擁﹐歸志莫從。邈若墜雨﹐翩似秋蒂。

朓實庸流﹐行能無算。屬天地休明﹐山川受納﹐褒采一介﹐抽揚小善﹐故捨耒場圃﹐奉筆兔園。東亂三江﹐西浮七澤。契闊戎旃﹐從容宴語。長裾日曳﹐後乘載脂。榮立府庭﹐恩加顏色。沐髮晞陽﹐未測涯涘﹔撫臆論報﹐早誓肌骨。

不寤滄溟未運﹐波臣自蕩﹔渤澥方春﹐旅翮先謝。淸切藩房﹐寂寥舊蓽。輕舟反溯﹐弔影獨畱。白雲在天﹐龍門不見。去徳滋永﹐思徳滋深。惟待靑江可望﹐候歸艎於春渚﹔朱邸方開﹐效蓬心於秋實。如其簪履或存﹐衽席無攺﹐𨿽復身塡溝壑﹐猶望妻子知歸。

攬涕告辭﹐悲來橫集﹐不任犬馬之誠。

卷七

○書

【登大雷岸與妹書】﹝宋鮑照﹞

吾自發寒雨﹐全行日少。加秋潦浩汗﹐山溪猥至﹐渡溯無邊﹐險徑遊歷﹐棧石星飯﹐結荷水宿﹐旅客貧辛﹐波路壯闊﹐始以今日食時﹐僅及大雷。途登千里﹐日逾十晨﹐嚴霜慘節﹐悲風斷肌﹐去親爲客﹐如何如何﹗

向因涉頓﹐憑觀川陸﹔遨神淸渚﹐流睇方曛。東顧五洲之隔﹐西眺九派之分﹐窺地門之絕景﹐望天際之孤云﹐長圖大念﹐隱心者久矣。南則積山萬狀﹐負气爭髙。含霞飲景﹐參差代雄。淩跨長隴﹐前後相屬﹐帶天有匝﹐橫地無窮。東則砥原遠隰﹐亡端靡際。寒蓬夕捲﹐古樹云平。旋風四起﹐思鳥羣歸。靜聽無聞﹐極視不見。北則陂池潛演﹐湖脈通連。薴蒿攸積﹐菇蘆所繁。棲波之鳥﹐水化之虫﹐智吞愚﹐彊捕小﹐號噪驚聒﹐紛牣其中。西則回江永指﹐長波天合。滔滔何窮﹐漫漫安竭。創古迄今﹐舳艫相接。思盡波濤﹐悲滿潭壑。煙歸八表﹐終爲野塵。而是注集﹐長寫不測﹐修靈浩蕩﹐知其何故哉﹗

西南望廬山﹐又特驚異。基壓江潮﹐峯與辰漢連接。上常積雲霞﹐雕錦縟。若華夕曜﹐巖澤气通﹐傳明散彩﹐赫似絳天。左右靑靄﹐表裏紫霄。從嶺而上﹐气盡金光﹔半山以下﹐純爲黛色。信可以神居帝郊﹐鎭控湘﹑漢者也。

若潀洞所積﹐溪壑所射﹐鼓怒之所豗擊﹐湧澓之所宕滌﹐則上窮荻浦﹐下至犭希洲﹐南薄燕瓜﹐北極雷澱。削長埤短﹐可數百里。其中騰波觸天﹐髙浪灌日﹐吞吐百川﹐寫泄萬壑。輕煙不流﹐華鼎振涾。弱艸朱靡﹐洪漣隴蹙。散渙長驚﹐電透箭疾。穹溘崩聚﹐坻飛嶺覆。回沫冠山﹐奔濤空谷。碪石爲之摧碎﹐碕岸爲之齏落。仰視大火﹐俯聽波聲﹐愁魄脇息﹐心驚慓矣﹗

至於繁化殊育﹐詭質怪章﹐則有江鵝﹑海鴨﹑魚鮫﹑水虎之類﹐豚首﹑象鼻﹑芒須﹑鍼尾之族﹐石蟹﹑土蚌﹑燕箕﹑雀蛤之儔﹐坼甲﹑曲牙﹑逆鱗﹑反舌之屬。掩沙漲﹐被艸渚﹐浴雨排風﹐吹澇弄翮。夕景欲沈﹐曉霧將合。孤鶴寒鳴﹐遊鴻遠吟。樵蘇一嘆﹐舟子再泣。誠足悲忱﹐不可說也。

風吹雷飈﹐夜戒前路。下弦內外﹐望達所屆。寒暑難適﹐汝專自愼。夙夜戒護﹐勿我爲念。恐欲知之﹐聊書所睹。臨途艸蹙﹐辭意不周。

【答新渝侯和詩書】﹝梁簡文帝﹞

垂示三首﹐風雲吐於行間﹐珠玉生於字裏﹐跨躡曹左﹐含超潘陸。雙鬢向光﹐風流已絕﹔九梁插花﹐步搖爲古。髙樓懷怨﹐結眉表色﹔長門下泣﹐破粉成痕。復有影裏細腰﹐令與眞類﹔鏡中好面﹐還將畫等。此皆性情卓絕﹐新致英奇。故知吹簫入秦﹐方識來鳳之巧﹔鳴瑟向趙﹐始睹駐云之曲。

手持口誦﹐喜荷交並也。

【與蕭臨川書】﹝梁簡文帝﹞

零雨送秋﹐輕寒迎節。江楓曉落﹐林葉初黃。登舟已積﹐殊足勞止。解維金闕﹐定在何日﹖

八區內侍﹐厭直禦史之廬﹔九棘外府﹐且息官曹之務。應分竹南川﹐剖符千里。但黑水初旋﹐未申十千之飲﹔桂宮旣啟﹐復乖雙闕之宴。文雅縱橫﹐卽事分阻﹐淸夜西園﹐眇然未克。

想徵艫而結嘆﹐望橫席而沾襟。若使弘農書疏﹐脫還鄴下﹔河南口占﹐儻歸鄕裏﹔必遲靑泥之封﹐且覯朱明之詩。白雲在天﹐蒼波無極。瞻之歧路﹐眷慨良深。愛護波潮﹐敬勗光彩。

【與劉孝綽書】﹝梁簡文帝﹞

執別灞滻﹐嗣音阻闊。合璧不停﹐旋灰屢徙。玉霜夜下﹐旅雁晨飛。想涼燠得宜﹐時候無爽。旣官寺務煩﹐簿領殷湊﹐等張釋之條理﹐同於公之明察。雕龍之才本傳﹐靈蛇之譽自髙。頗得暇逸於篇章﹐從容於文諷。

頃擁旄西邁﹐載離寒暑。曉河未落﹐拂桂棹而先徵﹔夕鳥歸林﹐懸孤颿而未息。足使邊心憤薄﹐鄕思邅回。但離闊已久﹐載勞寤寐。佇聞還驛﹐以慰相思。

【追答劉秣陵沼書】﹝梁劉峻﹞

劉侯旣重有斯難﹐值余有天倫之戚﹐竟未之致也。尋而此君長逝﹐化爲異物﹐緒言餘論﹐蘊而莫傳。或有自其家得而示餘者﹐餘悲其音徽未沫﹐而其人已亡﹔靑簡尙新﹐宿艸將列﹐泫然不知涕之無從也。

𨿽隙駟不畱﹐尺波電謝﹐而秋菊春蘭﹐英華靡絕。故存其梗槪﹐更酬其旨。若使墨翟之言無爽﹐宣室之談有徵﹐冀東平之樹﹐望咸陽而西靡﹔蓋山之泉﹐聞弦歌而赴節﹐但懸劍空壠﹐有恨如何﹗

【答謝中書書】﹝梁陶弘景﹞

山川之美﹐古來共談。

髙峯入云﹐淸流見底。兩岸石壁﹐五色交暉。靑林翠竹﹐四時俱備。曉霧將歇﹐猿鳥亂鳴﹔夕日欲頹﹐沈鱗競躍。實是欲界之仙都﹐自康樂以來﹐未復有能與其奇者。

【爲衡山侯與婦書】﹝梁何遜﹞

昔人邀遊洛汭﹐會遇陽臺﹐神仙仿佛﹐有如今別。𨿽帳前微笑﹐涉想猶存﹔而幄裏餘香﹐從風且歇。掩屏爲疾﹐引領成勞。鏡想分鸞﹐琴悲《別鶴》。心如膏火﹐獨夜自煎﹔思等流波﹐終朝不息。

始知萋萋諼艸﹐忘憂之言不實﹔團團輕扇﹐合歡之用爲虛。路邇人遐﹐音塵寂絕。一日三秋﹐不足爲諭。聊陳往翰﹐寧寫款懷﹖遲枉瓊瑤﹐慰其杼軸。

【北使還與永丰侯書】﹝梁劉孝儀﹞

足踐寒地﹐身犯朔風。暮宿客亭﹐晨炊謁捨。飄颻辛苦﹐迄屆氈鄕。雜種覃化﹐頗慕中國。兵傳李緒之法﹐樓擬衛律所治﹐而毳幕難淹﹐酪漿易饜。

王程有限﹐時及玉關。射鹿胡奴﹐乃共歸國﹔刻龍漢節﹐還持入塞。馬銜苜蓿﹐嘶立故墟﹔人獲蒲萄﹐歸種舊裏。稚子出迎﹐善鄰相勞。倦握蟹螯﹐亟覆鰕碗。未攺朱顏﹐略多白醉。用此終日﹐亦以自娛。

【與宋元思書】﹝梁吳均﹞

風煙俱淨﹐天山共色。從流飄蕩﹐任意東西。自富陽至桐廬﹐一百許裏﹐奇山異水﹐天下獨絕。水皆縹碧﹐千丈見底。遊魚細石﹐直視無礙。急湍甚箭﹐猛浪若奔。夾岸髙山﹐皆生寒樹。負勢競上﹐互相軒邈﹔爭髙直指﹐千百成峯。泉水激石﹐泠泠作響。好鳥相鳴﹐嚶嚶成韻。蟬則千轉不窮﹐猿則百叫無絕。鳶飛戾天者﹐望峯息心﹔經綸世務者﹐窺谷忘反。橫柯上蔽﹐在晝猶昏﹔疏條交映﹐有時見日。

【與顧章書】﹝梁吳均﹞

僕去月謝病﹐還覓薜蘿。梅溪之西﹐有石門山者﹐森壁爭霞﹐孤峯限日﹔幽岫含云﹐深溪蓄翠。蟬吟鶴唳﹐水響猿啼。英英相雜﹐綿綿成韻。旣素重幽居﹐遂葺宇其上。幸富菊花﹐偏饒竹實。山谷所資﹐於斯已辦。仁智所樂﹐豈徒語哉﹗

【與詹事江總書】﹝陳後主﹞

管記陸瑜﹐奄然殂化﹐悲傷悼惜﹐此情何已﹗吾生平愛好﹐卿等所悉。自以學涉儒雅﹐不逮古人﹐欽賢慕士﹐是情尢篤。梁室亂離﹐天下糜沸。書史殘缺﹐禮樂崩淪。晚生後學﹐匪無墻面﹐卓爾出羣﹐斯人而已。

吾識覽𨿽局﹐未曾以言議假人。至於片善小才﹐特用嗟賞﹔況復洪識奇士﹐此故忘言之地。論其博綜子史﹐諳究儒墨﹐經耳無遺﹐觸目成誦。一褒一貶﹐一激一揚﹐語元析理﹐披文摘句﹐未嘗不聞者心伏﹐聽者解頤。會意相得﹐自以爲布衣之賞。

吾監撫之暇﹐事隙之辰﹐頗用談笑娛情﹐琴樽間作。雅篇艷什﹐疊互鋒起。每淸風朗月﹐美景良辰﹐對羣山之參差﹐望巨波之滉瀁。或玩新花﹐時觀落葉﹔旣聽春鳥﹐又聆秋雁。未嘗不促膝舉觴﹐連情發藻。且代琢磨﹐間以嘲謔。俱怡耳目﹐並畱情致。自謂百年爲速﹐朝露可傷﹔豈謂玉折蘭摧﹐遽從短運。爲悲爲恨﹐當復何言﹗

遺迹余文﹐觸目增泫。絕弦投筆﹐恆有酸恨。以卿同志﹐聊復敍懷。涕之無從﹐言不寫意。

【爲王寬與婦義安主書】﹝陳伏知道﹞

昔魚嶺逢車﹐芝田息駕﹐𨿽見妖媱﹐終成揮忽。遂使家勝陽臺﹐爲歡非夢﹔人慚蕭史﹐相偶成仙。輕扇初開﹐欣看笑靨﹔長眉始畫﹐愁對離妝﹐猶聞徙佩﹐顧長廊之未盡﹔尙分行幰﹐冀迥陌之難回。廣攝金屏﹐莫令愁擁﹔恆開錦幔﹐速望人歸。

鏡臺新去﹐應餘落粉﹔燻鑪未徙﹐定有餘煙。淚滴芳衾﹐錦花長濕﹔愁隨玉軫﹐琴鶴恆驚。已覺錦水丹鱗﹐素書稀遠﹔玉山靑鳥﹐仙使難通。彩筆試操﹐香箋遂滿﹔行雲可託﹐夢想還勞。九重千日﹐詎憶倡家﹔單枕一宵﹐便如蕩子。當令照影雙來﹐一鸞羞鏡﹔弗使窺窗獨坐﹐嫦娥笑人。

【復王少保書】﹝陳周宏讓﹞

甚矣悲哉﹐此之爲別也。雲飛泥沈﹐金鑠蘭滅。玉音不嗣﹐瑤華莫因。家兄至自鎬京﹐致來書於窮谷。故人之迹﹐有如對面。開題申紙﹐流臉沾膝。

江南燠熱﹐橘柚冬靑﹔渭北氵互寒﹐楊楡晚葉。土風气候﹐各集所安。餐衛適時﹐寢興多福﹐甚善甚善。與弟分袂西陜﹐言反東區。𨿽保周陂﹐還依蔣徑。三荊離析﹐二仲不歸。麋鹿爲曹﹐更多悲緒。丹經在握﹐貧病莫諧﹔芝術可求﹐聊因采綴。

昔吾壯年﹐及弟富年。俱值邕熙﹐並歡衡泌。南風雅操﹐淸商妙曲。弦琴促坐﹐無乏名晨。玉瀝金華﹐冀獲難老。不虞一旦﹐翻覆波瀾。吾已愒陰﹐弟非茂齒。禽尙之契﹐各在天涯。永念生平﹐難爲胸臆。正當視陰數箭﹐排愁破涕。

人生樂耳﹐憂戚何爲﹖豈能遽悲次房﹐遊魂不返﹔遠傷金產﹐骸柩無托﹗但願愛玉體﹐珍金相﹐保期頤﹐享黃髮。猶冀蒼雁赬鯉﹐時傳尺素﹔淸風朗月﹐俱寄相思。子淵子淵﹐長爲別矣﹗握管操觚﹐聲淚俱咽。

【與陽休之書】﹝北魏祖鴻勛﹞

陽生大弟﹕吾比以家貧親老﹐時還故郡。在本縣之西界﹐有雕山焉。其處閒遠﹐水石淸麗﹐髙巖四匝﹐良田數頃。家先有野捨於斯﹐而遭亂荒廢﹐今復經始。卽石成基﹐憑林起棟。蘿生映宇﹐泉流繞階﹐月松風艸﹐緣庭綺合﹔日華雲實﹐旁沼星羅。檐下流煙﹐共霄气而舒捲﹔園中桃李﹐雜松柏而蔥蒨。時一牽裳涉澗﹐負杖登峯﹐心悠悠以孤上﹐身飄飄而將逝﹐杳然不復自知在天地間矣。

若此者久之﹐乃還所住。孤坐危石﹐撫琴對水﹔獨詠山阿﹐舉酒望月。聽風聲以興思﹐聞鶴唳以動懷。企莊生之逍遙﹐慕尙子之淸曠。首戴萌蒲﹐身衣縕襏。出藝梁稻﹐歸奉玆親。緩步當車﹐無事爲貴。斯已適矣。豈必撫麈哉﹗

而吾子旣系名聲之韁鎖﹐就良工之剞劂。振佩紫臺之上﹐鼓袖丹墀之下。采金匱之漏簡﹐訪玉山之遺文﹐敝精神於《丘》《墳》﹐盡心力於河漢。摛藻期之鞶繡﹐發議必在芬芳。玆自美耳﹐吾無取焉。嘗試論之﹕夫昆峯積玉﹐光澤者前毀﹔瑤山叢桂﹐芳茂者先折。是以東都有掛冕之臣﹐南國見捐情之士。斯豈惡梁錦﹑好蔬布哉﹐蓋欲保其七尺﹐終其百年耳。

今弟官位旣達﹐聲華已遠。象由齒﹛敝死﹜﹐膏用明煎。旣覽老氏谷神之談﹐應體畱侯止足之逸。若能翻然淸尙﹐解佩捐簪﹐則吾於玆山莊﹐可辦一得。把臂入林﹐掛巾垂枝﹔攜酒登巘﹐舒席平山。道素志﹐論舊款﹐訪丹法﹐語元書。斯亦樂矣﹐何必富貴乎﹖去矣陽子﹐途乖趣別。緬尋此旨﹐杳若天漢。已矣哉﹐書不盡言。

【與周弘讓書】﹝北周王褒﹞

嗣宗窮途﹐楊朱岐路。徵蓬長逝﹐流水不歸。舒慘殊方﹐炎涼異節。木皮春厚﹐桂樹冬榮。想攝衛惟宜﹐動靜多豫。賢兄入關﹐敬承款曲。猶依杜陵之水﹐尙保池陽之田﹐鏟迹幽蹊﹐銷聲窮谷。何其愉樂﹐幸甚幸甚﹗

弟昔因多疾﹐亟覽九仙之方﹔晚涉世途﹐常懷五嶽之舉。同夫關令﹐物色異人﹔譬彼客卿﹐服膺髙士。上經說道﹐屢聽玄牝之談﹔中藥養神﹐每稟丹砂之說。年事遒盡﹐容發衰謝。蕓其黃矣。零落無時。還念生涯﹐繁憂總集。視陰愒日﹐猶趙孟之䢐年﹔負杖行吟﹐同劉琨之積慘。河陽北臨﹐空思鞏縣﹔霸陵南望﹐還見長安。所冀書生之魂﹐來依舊壤﹔射聲之鬼﹐無恨他鄕。

白雲在天﹐長離別矣。會見之期﹐邈無日矣。援筆攬紙﹐龍鐘橫集。

【爲梁上黃侯世子與婦書】﹝北周庾信﹞

昔仙人導引﹐尙刻三秋﹔神女將梳﹐猶期九日。未有龍飛劍匣﹐鶴別琴臺﹐莫不銜怨而心悲﹐聞猿而下淚。人非新市﹐何處尋家﹔別異邯鄲﹐那應知路﹖

想鏡中看影﹐當不含啼﹔欄外將花﹐居然俱笑。分杯帳裏﹐卻扇牀前。故是不思﹐何時能憶﹖當學海神﹐逐潮風而來往﹔勿如織女﹐待塡河而相見。

【召王貞書】﹝隋楊暕﹞

夫山藏美玉﹐光照廊廡之間﹔地蘊神劍﹐气浮星漢之際。是知毛遂穎脫﹐義感平原﹔孫惠文詞﹐來遷東海。顧循寡薄﹐有懷髦彥。籍甚淸風﹐爲日久矣。未獲披覿﹐良深佇遲。

比髙天流火﹐早應涼飆﹔淩雲仙掌﹐方承淸露。想攝衛攸宜﹐與時休適。前園後圃﹐從容丘壑之情﹔左琴右書﹐蕭散煙霞之外。茂陵謝病﹐非無封禪之文﹔彭澤遺榮﹐先有《歸來》之作。優遊儒雅﹐何樂如之﹖

余屬當藩屏﹐宣條揚越。坐棠聽訟﹐事絕詠歌﹔攀桂摛詞﹐眷言髙遁。至於揚旌北渚﹐飛蓋西園﹐托乘乏應劉﹐置醴闕申穆。背淮之賓﹐徒聞其語﹔趨燕之客﹐罕值其人。

卿道冠鷹揚﹐聲髙鳳舉。儒墨泉海﹐詞章苑囿。棲遲衡泌﹐懷寶迷邦。徇玆獨善﹐良以於邑。今遣行人﹐具宣往意。側望起予﹐甚於饑渴。想便輕舉﹐副此虛心。無信投石之談﹐空慕鑿壞之逸。書不盡言﹐更慚詞費。

卷八

○移文

【北山移文】﹝南齊孔稚珪﹞

鐘山之英﹐艸堂之靈﹐馳煙驛路﹐勒移山庭﹕

夫以耿介拔俗之標﹐蕭灑出塵之想。度白雪以方潔﹐幹靑雲而直上﹐吾方知之矣。若其亭亭物表﹐皎皎霞外﹐芥千金而不盼﹐屣萬乘其如脫。聞鳳吹於洛浦﹐值薪歌於延瀨。固亦有焉。豈其終始參差﹐蒼黃翻覆﹐淚翟子之悲﹐慟朱公之哭。乍回迹以心染﹐或先貞而後黷﹐何其謬哉﹗嗚呼﹐尙生不存﹐仲氏旣往﹐山阿寂寥﹐千載誰賞﹖

世有周子﹐俊俗之士﹐旣文旣博﹐亦玄亦史。然而學遁東魯﹐習隱南郭。偶吹艸堂﹐濫巾北嶽。誘我松桂﹐欺我云壑。𨿽假容於江臯﹐乃攖情於好爵。其始至也﹐將欲排巢父﹐拉許由﹐傲百氏﹐蔑王侯。風情張日﹐霜气橫秋。或嘆幽人長往﹐或怨王孫不遊。談空空於釋部﹐核元元於道流。務光何足比﹐涓子不能儔。

及其鳴騶入谷﹐鶴書赴隴﹐形馳魄散﹐志變神動。爾乃眉軒席次﹐袂聳筵上。焚芰制而裂荷衣﹐抗塵容而走俗狀。風雲悽其帶憤﹐石泉咽而下愴。望林巒而有失﹐顧艸木而如喪。

至其鈕金章﹐綰墨綬﹐跨屬城之雄﹐冠百里之首。張英風於海甸﹐馳妙譽於浙右。道帙長擯﹐法筵久埋。敲撲喧器犯其慮﹐牒訴倥傯裝其懷。琴歌旣斷﹐酒賦無續。常綢繆於結課﹐每紛紜於折獄。籠張趙於往圖﹐架卓魯於前籙。希蹤三輔豪﹐馳聲九州牧。使我髙霞孤映﹐明月獨舉﹐靑松落陰﹐白雲誰侶﹖澗戶摧絕無與歸﹐石徑荒涼徒延佇。

至於還飆入幕﹐寫霧出楹﹐蕙帳空兮夜鶴怨﹐山人去兮曉猿驚。昔聞投簪逸海岸﹐今見解蘭縛塵纓。於是南嶽獻嘲﹐北龍騰笑﹐列壑爭譏﹐攢峯竦誚。慨遊子之我欺﹐悲無人以赴弔。故其林慚無盡﹐澗愧不歇﹐秋桂遣風﹐春蘿罷月。騁西山之逸議﹐馳東臯之素謁。

今又促裝下邑﹐浪栧上京。𨿽情殷於魏闕﹐或假步於山扃。豈可使芳杜厚顏﹐薜荔蒙恥﹐碧嶺再辱﹐丹崖重滓﹐塵遊躅於蕙路﹐污淥池以洗耳﹗宜扃岫幌﹐掩云關﹐斂輕霧﹐藏鳴湍﹐截來轅於谷口﹐杜妄轡於郊端。於是叢條瞋膽﹐疊穎怒魄﹐或飛柯以折輪﹐乍低枝而掃迹﹕請回俗士駕﹐爲君謝逋客。

【玉臺新詠序】﹝陳徐陵﹞

淩雲槪日﹐由余之所未窺﹔千戶萬門﹐張衡之所曾賦。周王璧臺之上﹐漢帝金屋之中﹐玉樹以珊瑚作枝﹐珠簾以玳瑁爲柙。其中有麗人焉。其人也﹐五陵豪族﹐充選掖庭﹔四姓良家﹐馳名永巷。亦有潁川﹑新市﹐河間﹑觀津﹐本號嬌娥﹐曾名巧笑。楚王宮裏﹐無不推其細腰﹔魏國佳人﹐俱言訝其纖手。閱詩惇禮﹐非直東鄰之自媒﹔婉約風流﹐無異西施之被教。弟兄協律﹐自小學歌﹔少長河陽﹐由來能舞。琵琶新曲﹐無待石崇﹔箜篌雜引﹐非因曹植。傳鼓瑟於楊家﹐得吹簫於秦女。

至若寵聞長樂﹐陳后知而不平﹔畫出天仙﹐閼氏覽而遙妒。至如東鄰巧笑﹐來侍寢於更衣﹔西子微顰﹐得橫陳於甲帳。陪遊馺娑﹐騁纖腰於《結風》﹔長樂鴛鴦﹐奏新聲於度曲。妝鳴蟬之薄鬢﹐照墮馬之垂鬟。反插金鈿﹐橫抽寶樹。南都石黛﹐最發雙蛾﹔北地燕脂﹐偏開兩靨。

亦有嶺上仙童﹐分丸魏帝﹔腰中寶鳳﹐授歷軒轅。金星與婺女爭華﹐麝月共嫦娥競爽。驚鸞冶袖﹐時飄韓椽之香﹔飛燕長裾﹐宜結陳王之佩。𨿽非圖畫﹐入甘泉而不分﹔言異神仙﹐戲陽臺而無別。眞可謂傾國傾城﹐無對無雙者也。加以天情開朗﹐逸思雕華﹐妙解文章﹐尢工詩賦。琉璃硯匣﹐終日隨身﹔翡翠筆牀﹐無時離手。淸文滿篋﹐非惟芍藥之花﹔新制連篇﹐寧止蒲萄之樹。九日登髙﹐時有緣情之作﹔萬年公主﹐非無誄徳之辭。其佳麗也如彼﹐其才情也如此。

旣而椒宮苑轉﹐柘館陰岑﹐絳鶴晨嚴﹐銅蠡晝靜。三星未夕﹐不事懷衾﹔五日猶賒﹐誰能理曲。優遊少託﹐寂寞多閒。厭長樂之疏鐘﹐勞中宮之緩箭。輕身無力﹐怯南陽之搗衣﹔生長深宮﹐笑扶風之織錦。𨿽復投壺玉女﹐爲歡盡於百驍﹔爭博齊姬﹐心賞窮於六箸。無怡神於暇景﹐惟屬意於新詩。可得代彼萱蘇﹐微蠲愁疾。

但往事名篇﹐當今巧制﹐分諸麟閣﹐散在鴻都。不及篇章﹐無由披覽。於是然脂暝寫﹐弄墨晨書﹐撰錄艷歌﹐凡爲十卷。曾無參與《雅》《頌》﹐亦靡濫於風人。涇渭之間﹐若斯而已。於是麗以金箱﹐裝之寶軸。三臺妙迹﹐龍伸蠖屈之書﹔五色花箋﹐河北﹑膠東之紙。髙樓紅粉﹐仍定魯魚之文﹔辟惡生香﹐聊防羽陵之蠹。靈飛六甲﹐髙擅玉函﹔《鴻烈》仙方﹐長推丹枕。

至如靑牛帳裏﹐余曲未終﹔朱鳥窗前﹐新妝已竟。方當開玆縹帙﹐散此絳繩。永對玩於書帷﹐長循環於纖手。豈如鄧學《春秋》﹐儒者之功難習﹔竇傳黃老﹐金丹之術不成。固勝西蜀豪家﹐托情窮於魯殿﹔東儲甲觀﹐流詠止於《洞蕭》。孌彼諸姬﹐聊同棄日。猗與彤管﹐麗矣香奩。

卷九

○論

【鄭眾論】﹝梁元帝﹞

漢世銜命匈奴﹐困而不辱者﹐二人而已。子卿手持漢節﹐臥伏冰霜﹔仲師固無下拜﹐隔絕水火。況復風生稽落﹐日隱龍堆﹔翰海飛沙﹐臯蘭走雪。豈不酸鼻痛心﹐憶雒陽之宮陛﹔屑泣橫悲﹐想長安之城闕﹗直以爲臣之道﹐義不爲生﹔事君之節﹐生爲義盡。豈望拔幽泉﹐出重仞﹐經長樂﹐抵未央。及還望塞亭﹐來依候火﹐傍觀上郡﹐側眺雲中。𨿽在己之願自隆﹐而於時之報未盡。

卷十

○銘

【石帆銘】﹝宋鮑照﹞

應風剖流﹐息石橫波﹐下潀地軸﹐上獵星羅。吐湘引漢﹐歙蠡吞沱﹐西曆岷﹑冢﹐北瀉淮河。眇森宏藹﹐積廣連深﹐淪天測際﹐亙海窮陰。云旌未起﹐風柯不吟﹐崩濤山墜﹐郁浪雷沈。

在昔鴻荒﹐刊啟源陸。表裏民邦﹐經緯鳥服。瞻貞視悔﹐坎水巽木﹐乃剡乃鏟﹐旣刳旣斫。飛深浮遠﹐巢潭館谷。涉川之利﹐謂易則難﹔臨淵之戒﹐曰危乃安。泊潛輕濟﹐冥表勸言。穆戎遂畱﹐昭禦不還。徒悲猿鶴﹐空駕滄煙。

君子彼想﹐祗心載惕。林簡松栝﹐水采龍鷁。覘气涉潮﹐投祭沈璧﹔揆檢含圖﹐命辰定歷。二崤虎口﹐周王夙趨﹔九折羊腸﹐漢臣電驅。潛鱗浮翼﹐爭景乘虛。衡石赬鰩﹐帝子察殂﹔靑山斷河﹐後父沈軀。川吏掌津﹐敢告訪途。

【飛白書勢銘】﹝宋鮑照﹞

秋毫精勁﹐霜素凝鮮。沾此瑤波﹐染彼松煙。超工八法﹐盡奇六文。鳥企龍躍﹐珠解泉分。輕如遊霧﹐重似崩云。絕鋒劍摧﹐驚勢箭飛。差池燕起﹐振迅鴻歸﹐臨危制節﹐中險騰機。圭角星芒﹐明麗爛逸。絲縈發垂﹐平理端密。盈尺錦兩﹐片字金鎰。故仙﹑芝煩弱﹐旣匪足雙﹔虫﹑虎瑣碎﹐又安能匹。君子品之﹐是最神筆。

【藥奩銘】﹝宋鮑照﹞

歲霣走丸﹐生厭隤墻﹐時無驟得﹐年有遐方。水玉出煙﹐靈飛生光﹐龜文電衣﹐龍采云裳。九芝八石﹐延正蕩斜。二脂六體﹐振衰返華。毛姬餌葉﹐鳳子藏花。景絕翠虯﹐气隱赬霞。深神罕別﹐妙奇不揚。或繁虎杖﹐或亂蛇牀。故不世不可以服﹐未達不可以嘗。眩睛逆目﹐是乃爲良。

【團扇銘】﹝梁庾肩吾﹞

武王玄覽﹐造扇於前。班生贍博﹐《白綺》仍傳。裁筠比霧﹐裂素輕蟬。片月內掩﹐重規外圓﹐炎隆火正﹐石鑠沙煎。淸逾蘋末﹐瑩等寒泉。恩深難恃﹐愛極則遷。秋風颯至﹐篋笥長捐。勒銘華扇﹐敢薦夏筵。

【後唐望美人山銘】﹝北周庾信﹞

髙唐疑雨﹐洛浦無舟。何處相望﹖山邊一樓。峯因五婦﹐石是三侯。險逾地肺﹐危淩天柱。禁苑斜通﹐春人恆聚。樹裏聞歌﹐枝中見舞。恰對妝臺﹐諸窗並開。斜看己識﹐試喚便回。豈同織女﹐非秋不來。

【至仁山銘】﹝北周庾信﹞

山橫鶴嶺﹐水學龍津。瑞云一片﹐仙童兩人。三秋云薄﹐九日寒新。眞花暫落﹐畫樹長春。橫石臨砌﹐飛檐枕嶺。壁繞藤苗﹐窗街竹影。菊落秋潭﹐桐疏寒井。仁者可樂﹐將由愛靜。

【梁東宮行雨山銘】﹝北周庾信﹞

山名行雨﹐地異陽臺。佳人無數﹐神女看來。翠幔朝開﹐新妝旦起。樹入牀頭﹐花來鏡裏。艸綠衫同﹐花紅面似。開年寒盡﹐正月遊春。俱除錦帔﹐並脫紅綸。天絲劇藕﹐蝶粉多塵。橫藤礙路﹐弱柳低人。誰言洛浦﹐一个河神﹖

卷十一

○碑

【相官寺碑】﹝梁簡文帝﹞

眞人西滅﹐羅漢東遊。五明盛士﹐並宣北門之教﹔四姓小臣﹐稍罷南宮之學。超洙泗之濟濟﹐比捨衛之洋洋。是以髙檐三丈﹐乃爲祀神之舍﹔連閣四周﹐並非中官之宅。雪山忍辱之艸﹐天宮陀樹之花﹐四照芬吐﹐五衢異色。能令扶解說法﹐果出妙衣。鹿苑豈殊﹐祇林何遠。

皇太子蕭緯﹐自昔藩邸﹐便結善緣。𨿽銀藏蓋寡﹐金地多闕﹐有慚四事﹐久立五根。泗川出鼎﹐尙刻之罘之石﹔岷峨作鎭﹐猶銘劍壁之山。矧伊福界﹐寧無鐫刻﹖銘曰﹕

洛陽白馬﹐帝釋天冠﹐開基紫陌﹐峻極云端。實惟爽塏﹐棲心之地。譬若淨土﹐長爲佛事。銀鋪曜色﹐玉礙金光。塔如仙掌﹐樓疑鳳皇。珠生月魄﹐鍾應秋霜。鳥依交露﹐幡承杏梁。總舒意蕊﹐室度心香。天琴夜下﹐紺馬朝翔。生滅可度﹐離苦獲常。相續有盡﹐歸乎道場。

卷十二

○誄

【陶徵士誄﹝並序﹞】﹝宋顏延之﹞

夫璇玉致美﹐不爲池隍之寶﹔桂椒信芳﹐而非園林之實。豈期深而好遠哉﹐蓋云殊性而已。故無足而至者﹐物之藉也﹔隨踵而立者﹐人之薄也。

若乃巢﹑髙之抗行﹐夷﹑皓之峻節﹐故已父老堯﹑禹﹐錙銖周漢。而綿世浸遠﹐光靈不屬﹐至使菁華隱沒﹐芳流歇絕﹐不其惜乎﹗𨿽今之作者﹐人自爲量﹐而道路同塵﹑輟途殊軌者多矣﹐豈所以昭末景﹑泛餘波﹗

有晉徵士尋陽陶淵明﹐南嶽之幽居者也。弱不好弄﹐長實素心。學非稱師﹐文取指達。在眾不失其寡﹐處言愈見其默。少而貧病﹐居無僕妾。井臼弗任﹐藜菽不給。母老子幼﹐就養勤匱。遠惟田生致親之議﹐追悟毛子捧檄之懷。初辭州府三命﹐後爲彭澤令。道不偶物﹐棄官從好。

遂乃解體世紛﹐結志區外﹐定迹深棲﹐於是乎遠。灌畦鬻蔬﹐爲供魚菽之祭﹔織絇緯蕭﹐以充糧粒之費。心好異書﹐性樂酒徳。簡棄煩促﹐就成省曠。殆所謂國爵屏貴﹑家人忘貧者與﹖有詔徵爲著作郎﹐稱疾不到。春秋若干﹐元嘉四年月日﹐卒於尋陽縣之某里。近識悲悼﹐遠士傷情。冥默福應﹐嗚呼淑貞﹗

夫實以誄華﹐名由謚髙﹐苟允徳義﹐貴賤何算焉。若其寬樂令終之美﹑好廉克己之操﹐有合謚典﹐無愆前志。故詢諸友好﹐宜謚曰靖節徵士。

其辭曰﹕

物尙孤生﹐人固介立。豈伊時遘﹐曷云世及﹖嗟乎若士﹐望古遙集。韜此洪族﹐蔑彼名級。睦親之行﹐至自非惇﹔然諾之信﹐重於布言。廉深簡潔﹐貞夷粹溫。和而能峻﹐博而不繁。依世尙同﹐詭時則異﹐有一於此﹐兩非默置。豈若夫子﹐因心違事﹐畏榮好古﹐薄身厚志。世霸虛禮﹐州壤推風。孝惟義養﹐道必懷邦。人之秉彜﹐不隘不恭。爵同下士﹐祿等上農。度量難鈞﹐進退可限。長卿棄官﹐稚賓自免。子之悟之﹐何悟之辯﹗賦詩歸來﹐髙蹈獨善。

亦旣超曠﹐無適非心。汲流舊巘﹐葺宇家林。晨煙暮藹﹐春煦秋陰﹐陳書輟捲﹐置酒弦琴。居備勤儉﹐躬兼貧病。人否其憂﹐子然其命。隱約就閒﹐遷延辭聘。非直也明﹐是惟道性。

糾纏斡流﹐冥漠報施﹐孰云與仁﹐實疑明智。謂天蓋髙﹐胡愆斯義﹖履信曷憑﹐思順何寘﹖年在中身﹐疢維痁疾﹐視死如歸﹐臨凶若吉。藥劑弗嘗﹐禱祀非卹。傃幽告終﹐懷和長畢。嗚呼哀哉﹗

敬述靖節﹐式尊遺占。存不願丰﹐沒無求贍。省訃卻賻﹐輕哀薄斂。遭壤以穿﹐旋葬而窆。嗚呼哀哉﹗

深心追往﹐遠情逐化。自爾介居﹐及我多暇。伊好之洽﹐接閻鄰捨。宵盤晝憩﹐非舟非駕。念昔宴私﹐舉觴相誨。獨正者危﹐至方則閡。哲人捲舒。布在前載﹐取鑑不遠﹐吾規子佩。爾實愀然﹐中言而發。違眾速尢﹐迕風先蹶。身才非實﹐榮聲有歇。睿音永矣﹐誰箴余闕﹖嗚呼哀哉﹗

仁焉而終﹐智焉而斃。黔婁旣沒﹐展禽亦逝。其在先生﹐同塵往世。旌此靖節﹐加彼康惠。嗚呼哀哉。

【宋孝武宣貴妃誄】﹝宋謝莊﹞

惟大明六年﹐夏四月壬子﹐宣貴妃薨。

律谷罷暖﹐龍鄕輟曉。照車去魏﹐聯城辭趙。皇帝痛掖殿之旣闃﹐悼泉途之已宮。巡步檐而臨蕙路﹐集重陽而望椒風。嗚呼哀哉﹗

天寵方降﹐王姬下姻。肅雍揆景﹐陟屺爰臻。國軫喪淑之傷﹐家凝霣庇之怨。敢撰徳於旂旒﹐庶圖芳於鐘萬。

其辭曰﹕

元丘煙熅﹐瑤臺降芬。髙唐渫雨﹐巫山郁云。誕發蘭儀﹐光啟玉度。望月方娥﹐瞻星比婺。毓徳素裏﹐棲景宸軒。處麗絺綌﹐出懋蘋繁。修詩賁道﹐稱圖照言。翼訓姒幄﹐贊軌堯門。綢繆史館﹐容與經闈。陳風緝藻﹐臨彖分微。遊藝殫數﹐撫律窮機。躊躇冬愛﹐怊悵秋暉。展如之華﹐實邦之媛。敬勤顯陽﹐肅恭崇憲。奉榮維約﹐承慈以遜。逮下延和﹐臨朋違怨。祚靈集祉﹐慶藹迎祥。皇胤璇式﹐帝女金相。聯跗齊穎﹐接萼均芳。以蕃以牧﹐燭代輝梁。視朔書氛﹐觀臺告祲。八頌扃和﹐六祈輟滲。衡總滅容﹐翚翟毀衽。掩采瑤光﹐收華紫禁。嗚呼哀哉﹗

帷軒夕攺﹐軿輅晨遷。離宮天邃﹐別殿云縣。靈衣虛襲﹐組帳空煙。巾見余軸﹐匣有遺弦。嗚呼哀哉﹗

移气朔兮變羅紈﹐白露凝兮歲將闌。庭樹驚兮中帷響﹐金釭暖兮玉座寒。純孝擗其俱毀﹐共气摧其同欒。仰昊天之莫報﹐怨凱風之徒攀。茫昧與善﹐寂寥餘慶。喪過乎哀﹐毀實滅性。世覆衝華﹐國虛淵令。嗚呼哀哉﹗

題湊旣肅﹐龜筮旣辰。階撤兩奠﹐庭引雙輴。維慕維愛﹐曰子曰身。慟皇情於容物﹐崩列辟於上旻。崇徽章而出寰甸﹐照殊策而去城闉。嗚呼哀哉﹗

經建春而右轉﹐循閭闔而徑度。旌委郁於飛飛﹐龍逶遲於步步。鏘楚挽於槐風﹐喝邊簫於松霧。涉姑繇而環回﹐望樂池而顧慕。嗚呼哀哉﹗

晨轀解鳳﹐曉蓋俄金。山庭寢日﹐隧路抽陰。重扃閟兮燈已黯﹐中泉寂兮此夜深。銷神躬於壤末﹐散靈魄於天潯。響乘气兮蘭馭風﹐徳有遠兮聲無窮。嗚呼哀哉﹗

○祭文

【祭屈原文】﹝宋顏延之﹞

惟有宋五年月日﹐湘州刺史吳郡張邵﹐恭承帝命﹐建旟舊楚。訪懷沙之淵﹐得捐珮之浦。弭節羅潭﹐艤舟汨渚。乃遣戶曹掾某﹐敬祭故楚三閭大夫屈君之靈。

蘭薰而摧﹐玉縝則折。物忌堅芳﹐人諱明潔。曰若先生﹐逢辰之缺。溫風怠時﹐飛霜急節。嬴﹑羋遘紛﹐昭﹑懷不端。謀折儀﹑尙﹐貞蔑椒﹑蘭。身絕郢闕﹐迹篇湘幹。比物荃蓀﹐連類龍鸞。聲溢金石﹐志華日月。如彼樹芳﹐實穎實發。望汨心欷﹐瞻羅思越。藉用可塵﹐昭忠難闕。

【祭顏光祿文】﹝宋王僧達﹞

維宋孝建三年九月癸丑朔﹐十九日辛未﹐王君以山羞野酌﹐敬祭顏君之靈﹕

嗚呼哀哉﹗夫徳以道樹﹐禮以仁淸。惟君之懿﹐早歲飛聲。義窮幾彖﹐文蔽班楊。性婞剛潔﹐志度淵英。登朝光國﹐實宋之華。才通漢魏﹐譽浹龜沙﹐服爵帝典﹐棲志云阿。淸交素友﹐比景共波。气髙叔夜﹐嚴方仲舉。逸翮獨翔﹐孤風絕侶。流連酒徳﹐嘯歌琴緒。遊顧移年﹐契闊宴處。春風首時﹐爰談爰賦﹔秋露未凝﹐歸神太素。明發晨駕﹐瞻廬望路﹐心淒目泫﹐情條云互。涼陰掩軒﹐娥月寢耀。微燈動光﹐幾牘誰照﹖衾衽長塵﹐絲竹罷調。攬悲蘭宇﹐屑涕松嶠。古來共盡﹐牛山有淚。非獨昊天﹐殲我明懿。以此忍哀﹐敬陳奠饋。申酌長懷﹐顧望歔欷。嗚呼哀哉﹗

【祭夫徐敬業文】﹝梁劉令嫻﹞

維梁大同五年﹐新婦謹薦少牢於徐府君之靈曰﹕

惟君徳爰禮智﹐才兼文雅﹐學比山成﹐辧同河瀉。明經擢秀﹐光朝振野。調逸許中﹐聲髙洛下。含潘度陸﹐超終邁賈。二儀旣肇﹐判合始分。簡賢依徳﹐乃隸夫君。外治徒奉﹐內佐無聞。幸移蓬性﹐頗習蘭薰。式傳琴瑟﹐相酬典墳。輔仁難驗﹐神情易促。雹碎春紅﹐霜雕夏綠。躬奉正衾﹐親觀啟足。一見無期﹐百身何贖。嗚呼哀哉﹗

生死𨿽殊﹐情親猶一。敢遵先好﹐手調姜橘。素俎空乾﹐奠觴徒溢。昔奉齊眉﹐異於今日。從軍暫別﹐且思樓中﹔薄遊未反﹐尙比飛蓬﹔如當此訣﹐永痛無窮。百年何幾﹐泉穴方同。

