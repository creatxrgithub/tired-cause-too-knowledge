

欽定四庫全書

集部八

陳文紀

總集類

提要

臣等謹案陳文紀八卷明梅鼎祚編南朝六代至陳而終文章亦至陳而極敝其時能自成家者詩惟陰鏗張正見文則徐陵沈烱以外惟江總所傳稍多而或久仕梁朝上承異代或晚歸隋主尙署前銜鼎祚兼其前後諸作割並於陳以足卷帙揆以所編他集未免自亂其例然鼎祚旣取南北朝文通爲編次茍闕其一代則源流始末有所未詳不得以泛濫譏也況永明天監相去未遙江左余風往往而在韓栁未出以前王楊之麗制燕許之鴻篇多有取材於是者亦不能以其少而廢之矣乾隆四十四年七月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

欽定四庫全書

陳文紀卷一

明梅鼎祚編武帝【姓陳名霸先字奧國吳興長城下若里人仕梁歷髙耍太守監始興郡討度景有功位司空封揀公進疊爲生裘葉因號陳都建業在珪字年廟白髙租】

壝虞荔書【嵩宇共蛟捨桀翛姚人入腠鹿棠揚暢州太中正】

【謐仕築爲逋苴撚黠骨侍兼中書舍人領太著弗崖崇亂堪簿頖裏張彪之據會稽也荔時崔烏廷髙柱丰翹遺荔吉支帝方爲臨川點札灼窗贖割荔求律已乃應命至卻髙租溺宋帝爾拉贐劫杉刓劫利】

喪亂已來賢哲凋散君才用有美聲聞許洛當今朝廷惟新廣求異雋豈可棲遲東土獨善其身今令兄子將接出都想必副朝廷虛遲也

樟位告天丈【永定牟】

皇帝臣諱敢用牡昭告於皇皇后帝梁氏以圮剝薦臻歷運有極欽若天運以命幹諱夫肇有烝民乃樹司牧選賢與能未常厥性放勛重華之世咸無意於受終當塗典午之君𨿽有心於楫讓皆以英才處萬乘髙勲禦四海故能大庇黔首光宅區縣有梁末運仍葉遘屯獯醜憑陵久移神器承聖在外非能祀夏天未悔禍復罹防逆嫡嗣廢黜宗枝僭詐天地蕩覆紀綱泯絕諱爰初投袂大拯橫流重舉義兵實勘多難廢王立帝實有厥功安國定社用盡其力是謂小康方期大道旣而煙雲表色日月呈瑞緯聚東井龍見譙邦除舊布新旣彰象遷虞事夏且恊謳謌九域八荒同布欵百神羣祀皆有誠願梁帝髙謝萬邦授以大寶諱自惟菲薄讓徳不嗣至於再三辭弗獲許僉以百姓須主萬機難曠皇靈眷命非可謙拒畏天之威用膺嘉祚永言夙志能無慙徳敬簡元辰升壇受禪告類上帝用答民心永保於我有陳惟明靈是饗

卽位大赦詔

五徳更運帝王所以禦天三正相因夏殷所以宰世𨿽色分辭翰時異文質揖讓徵伐迄用參差而育徳振民義歸一揆朕以寡昧時屬艱危國步屢屯天維三絕肆勤先後拯厥橫流借將帥之功兼猛士之力一匡天下再造黔黎梁氏以天祿永終歷數攸在遵與能之典集大命於朕躬顧惟菲徳辭不獲亮式從天睠俯恊民心受終文祖升禋上帝繼迹百王君臨萬宇若渉川水罔知攸濟寶業初建皇祚惟新思俾惠澤覃被億兆可大赦天下攺梁太平二年爲永定元年賜民爵二級文武二等鰥寡孤獨不能自存者人糓五斛逋租宿債皆勿復收其有犯鄕裏淸議髒污滛盜者皆洗除先注與之更始長徒敇系特皆原之亡官失爵禁錮奪勞一依舊典

奉梁主爲江陰王詔

禮陳杞宋詩詠二客弗臣之重歷代斯惇梁氏欽若人祗憲章在昔濟河沈璧髙謝萬邦茅賦所加宜遵舊典其以江陰郡奉梁主爲江陰王行梁正朔車旗服色一依前準宮館資待務盡優隆

勑州郡璽書【元年】

夫四王革代商周所以應天五勝相推軒羲所以當運梁徳不造防亂積年東夏崩騰西都蕩覆蕭勃干紀非惟趙倫侯景滔天逾於劉載貞陽反簒賊約連兵江左累屬於鮮卑金陵久非於梁國自有氤氳混沌之世龍圖鳯紀之前東漢興平之初西朝永嘉之亂天下分崩未有若於梁朝者也朕以虛薄屬當興運自昔登庸首淸諸越徐門浪泊靡不徵行浮海乘山所在勘定冒愬風塵騁馳師旅六延梁祀十翦疆防豈曰人謀皆由天啟梁氏以天祿斯攺期運永終欽若唐虞推其鼎玉朕東西退讓拜手陳辭避舜子於箕山之陽求支伯於滄洲之野而公卿惇逼率土翹惶天命難稽遂享嘉祚今月乙亥升禮太壇言念遷桐但有慙徳自梁氏將末頻月亢陽火運斯終秋霖奄降翌日成禮圎丘宿設埃云晚霽星象夜張朝景重輪三危之膏露晨光合璧帶五色之卿云顧惟寡薄彌慙休祉昧旦丕顯方思至治卿等擁旄方嶽相任股肱剖符名宇方寄卹隱王歷惟新念有欣慶想深求民瘼務在廉平愛惠以撫孤貧威刑以禦彊猾若有萑蒲之盜或犯戎商山谷之酋擅彊幽險皆從肆赦咸使知聞如或迷途俾在無貸今遣使人具宣往防念思善政副此虛懷

刪攺科令詔【陳承梁亂刑典疎闊武帝卽位思革其下詔議制律令三十卷惟重淸議元年十月立刪律郎刪定律令】

朕聞唐虞道盛設畫像而不犯夏商徳衰𨿽孥戮其未備泊乎末代綱目滋繁矧屬亂離憲章遺紊朕始膺寶歷思廣政樞外可搜舉良才刪攺科令羣僚博議務存平簡【隋書】

封長城矦蒨爲臨川王詔

東都齊國義乃親賢西漢城陽事兼功烈散騎常侍使持節都督會稽等十郡諸軍事宣毅將軍會稽太守長城縣矦蒨學尙淸優神防凝正文參禮樂武定妖氛心力謀猷爲家治國擁旄作守期月有成辟彼關河功逾蕭防萑蒲之盜自反耕農篁竹之豪用稟聲朔朕以虛寡屬當興運提彼三尺賓於四門王業艱難賴乎此子宜隆上爵稱是元功可封臨川郡王邑二千戶

永定二年正月乙未詔

夫設官分職因事重輕羽儀車馬隨時隆替晉之五校鳴笳啟途漢之九卿傳呼並列虞官夏禮豈曰同科殷朴周文固無恆格朕膺玆寶歷代是天工畱念官方庶允時梁天監中左右驍騎領朱衣直閣並給儀從北徐州刺史唱義之初首爲此職亂離嵗久朝典不存後生年少希聞舊則今去左右驍騎宜通文武文官則用腹心武官則用功臣所給儀從同太子二衛率此外眾官尙書詳爲條制

親祠南郊詔【二年】

朕受命君臨初移星琯孟陬嘉月備禮泰壇景昭華人祗允慶思令億兆咸與惟新且往代祅氛於今猶梗軍機未息徴賦咸繁事不獲已久知下言念黔黎無忘寢食夫罪無輕重已發覺未發覺在今昧爽以前皆赦除之西防自王琳以下並許反迷一無所問近所募義軍本擬西防並宜解遣畱家附業挽訂軍資未送者並停元年軍糧逋餘者原其半州郡縣軍戍並不得輙遣使民間務存優養若有侵擾嚴爲法制

宥沈泰部曲妻兒詔【二年】

罰不及嗣自古通典罪疑惟輕布在方策沈泰反覆無行遐邇所知昔有防功仍荷朝寄剖符名郡推轂累藩漢口班師還居方嶽良田有逾於四百食客不止於三千富貴顯榮政當如此鬼害其盈天奪之無故猖狂自投獯醜𨿽復知人則哲惟帝其難光武有蔽於龎萌魏武不知於於禁但令朝廷無我負人其部曲妻兒各令復業所在軍人若有恐脇侵掠者皆以刼論若有男女口爲人所藏並許詣臺申訴若樂隨臨川王及節將立效者悉皆聽許

下選曹詔【二年】

梁時舊仕亂離播越始還朝廷多未銓序又起兵以來軍勲甚眾選曹卽條文武簿及節將應九流者量其所擬

隆禮諸公主詔【三年】

南康始興王諸妺已有封爵依禮止是藩主此二王者有殊恆情宜隆禮數諸主儀秩及尙主可並同皇女

賑卹吳州縉州詔

開廩賑絕育民之大惠巡方卹患前王之令典朕當斯季俗膺此樂推君徳未孚民瘼猶甚重玆多壘彌疚納隍良由四聰弗達千里勿應博施之仁何其或爽殘獘之軌致此未康吳州縉州去嵗蝗旱郢田𨿽疏鄭渠終涸室靡盈積之望家有塡壑之嗟百姓不足兆民何賴近已遣中書舍人江徳藻銜命東陽與令長二千石問民疾苦仍以入臺倉見米分卹𨿽徳非旣飽庶微慰阻饑

日食服衮冕詔【有司奏舊儀禦前殿服朱紗袍通天冠詔曰】

此乃前代承用意有未同合朔仰助太陽宜備衮冕之服自今以去永可爲準

討熊曇朗詔【曇朗爲北江州刺史殺都督周文肓舉兵反】

曇朗噬逆罪不容誅分命眾軍仍事掩討方加梟磔以明刑憲

踐阼封諸子矦詔

維城宗子實固有周盤石懿親用隆大漢故會盟則異姓爲後啟土則非劉勿王所以紏合枝榦廣樹蕃屏前王懋典列代恆規從子持節員外散騎常侍明威將軍雍州刺史監南徐州擬持節通直散騎常侍貞威將軍北徐州刺史褒從子晃炅從孫假節員外散騎常侍明威將軍訬假節信威將軍北徐州刺史吉陽縣開國矦諠假節通直散騎侍郎信武將軍祏假節散騎侍郎雄信將軍靑州刺史廣梁太守詳貞威將軍通直散騎侍郎慧紀從孫敬雅敬泰並枝戚密近劬勞王室宜列河山以光利建擬可永修縣開國侯褒鐘陵縣開國矦晃建城縣開國矦炅上饒縣開國矦訬防化縣開國侯諠仍前封祏豫章縣開國侯詳遂興縣開國侯慧紀宜黃縣開國侯敬雅寧都縣開國侯敬泰平固縣開國侯各邑五百戶

贈周鐵虎詔【鐵虎隨周文育西徵玉琳敗績爲琳所獲辭气不屈見害髙祖下詔】

天地之寶所貴曰生形之徒所重惟命至如捐生立節效命酬恩追逺懷昔信宜加等散騎常侍嚴威將軍太子左衛率潼州刺史領信義太守沌陽縣開國矦鐵虎器局沈厚風力勇壯北討南徵竭忠盡力推鋒江夏致防凶徒神气彌雄肆言無撓豈直溫序見害方其理須龎徳臨危猶能瞠目忠貞如此惻愴兼深可贈中防軍將軍靑冀二州刺史加封一千戶並給鼓吹一部侯如故

文帝【名蒨字子華武帝兄始興昭烈王長子封臨川王拜侍中武帝崩遺詔徴立在位七年廟曰世祖】

與虞荔書

君東南有美聲譽洽聞自應翰飛京許共康時獘而削迹丘園保玆獨善豈使稱空谷之望邪必願便爾俶且爲出都之計惟遲披覯在於玆日【削迹尺牘作刻迹誤】

勑虞荔

【初荔母隨荔入臺卒於臺內尋而城防情禮不申由是終身蔬食布衣不聽音樂時第二弟寄寓閩中依陳寶應荔每言之輒流涕因以感疾帝以荔蔬食積久非羸疾所宜乃勑荔終不從】

能惇布素乃當爲髙卿年事已多气力稍減方欲仗委良須克壯今給卿魚肉不得固從所執也

卽位詔

上天降禍奄集邦家大行皇帝背離萬國率土崩心若防考妣龍圗寶歷眇屬朕躬運鐘擾攘事切機務南面須主西讓禮輕今便式膺景命光宅四海可大赦天下罪無輕重悉皆蕩滌逋租宿債吏民負可勿復收文武內外量加爵敍孝悌力田爲父後者賜爵一級庶祗畏在心公卿畢力勝殘去殺無待百年興言號哽深增慟絕

天嘉元年春正月大赦詔

朕以寡昧嗣篹洪業哀惸在疚治道弗昭仰惟前徳幽顯遐暢恭已不言庶防無攺𨿽宏圗懋軌日月方而淸廟廓然聖靈浸逺感尋永往瞻言罔極今四象運周三元告獻華夷胥洎玉帛駿奔思覃遺澤播之億兆其大赦天下攺永定四年爲天嘉元年鰥寡孤獨不能自存立者賜谷人五斛孝悌力田殊行異等加爵一級

親祠南郊詔【元年】

朕式饗上防奉牲玉髙禋禮畢誠敬兼且陰霾浹辰褰霽在日云物韶朗風景淸和慶動人祗忭流庶俗思俾黎元同此多祜可賜民爵一級

平王琳原宥詔【元年】

夫五運遞來三靈眷命皇王因之攺創殷周所以樂推朕統歷承基丕隆鼎運期理攸屬數祚在斯豈僥幸所至寧卜祝可求故知神器之重必在符命是以逐鹿貽譏斷虵定業亂臣賊子異世同尢王琳識暗挈瓶智慙衛足干紀亂常自貽顚沛而縉紳君子多被縶維𨿽涇渭合流蘭鮑同肆求之厥理或有脇從今九罭旣設八紘斯掩天网恢恢吞舟是漏至如伏波遊說永作漢蕃延壽脫歸終爲魏守器攺秦虞材通晉楚行藏用捨亦豈有恆宜嘉寛仁以彰雷作其衣冠士族預在凶黨悉皆原宥將帥戰兵亦同肆並隨材銓引庶收力用

蠲復詔【元年】

日者凶渠肆虐眾軍進討舟艦輸積權倩民丁師出經時役勞日久今氛祲廓淸宜有甄被可蠲復丁身夫妻三年於役不幸者復其妻子

寛賦詔【元年】

自防亂以來十有餘載編戶凋亡萬不遺一中原民庶蓋云無防頃者防難仍接算斂繁多且興師以來千金日費府藏虛竭杼軸嵗空近所置軍資本充戎備今元惡克殄八表已康兵戈靜戢息肩方在思俾余黎陶此寛賦今嵗軍糧通減三分之一尙書申下四方稱朕哀矜之意守宰明加勸課務急農桑庶鼓腹含哺復在玆日

錄序蕭莊官屬詔【元年】

蕭莊僞署文武官屬還朝者量加錄序

迎梁元帝詔【元年】

梁孝元遭離多難靈櫬播越朕昔經北面有異常倫遣使迎接以次近路江寧旣有舊塋宜卽安卜車旗禮章悉用梁典依魏漢獻帝故事

進舉賢良詔【元年】

朕以眇身屬當大寶負荷至重憂責實深而庶績未康胥怨猶結佇咨賢良發於夢想每有一言入聽片善可求何嘗不褒奬抽揚緘書紳帶而傅巖虛往穹谷尙淹蒲幣空陳旌弓不至豈當有乖則哲使艸澤遺才將時運澆流今不逮古側食長懷寢興增嘆新安太守陸山才有啟薦梁前徵西從事中郎蕭策梁前尙書中兵郎王暹並世冑淸華羽儀著族或文史足用或孝徳可稱並宜登之朝序擢以不次王公以下其各進舉賢良申薦淪屈庶眾才必萃大廈可成使棫朴載歌由庚在詠

令流移著籍詔【元年】

自頃防亂編戶播遷言念余黎良可哀惕其亡鄕失土逐食流移者今年內隨其適樂來嵗不問僑舊悉令著籍同土斷之例

令種麥詔【元年】

菽粟之貴重於珠玉自頃防戎遊手者眾民失分地之業士有佩犢之譏朕哀矜黔庶念康獘俗思俾阻饑方存富教麥之爲用要切斯甚今九秋在節萬寶可收其班宣逺近並令播種守宰親臨勸課務使及時其有尢貧量給種子

崇儉詔【元年】

污罇土鼓誠則難追畵卵雕薪或可易革梁氏末運奢麗已甚芻豢厭於胥史歌鐘列於管庫牛木被朱丹之采車馬飾金玉之珍逐欲澆流遷訛遂逺朕自諸生頗爲內足而家惇朴素室靡浮華觀覽時俗常所扼腕今妄假時乘臨馭區極屬當淪季思聞治道菲食卑宮自安儉陋俾玆薄俗獲反淳風維雕鏤淫飾非兵器及國容所須金銀珠玉衣服雜玩悉皆禁斷

春夏停刑詔【元年】

古者春夏二气不決重罪蓋以陽和布澤天秩是寛网省刑義符含育前王所以則天象地立法垂訓者也朕屬當澆季思求民瘼哀矜惻隱念甚納隍常欲式遵舊軌用長風化自今孟春訖於夏首罪人大辟事已欵者宜且申停

勲臣配食髙祖廟庭詔【二年】

姬業方闡望載渭濵漢歷旣融道通圮上若乃儲精辰宿降靈惟嶽風雲有感夢寐是求斯固舟楫鹽梅遞相表里長世建國罔或不然至於銘徳太常從祀淸廟以貽厥後來垂諸不朽者也前皇經濟區宇裁成品物靈貺式甄光膺寶命𨿽謩明濬發幽顯恊從亦文武賢能翼宣王業故大司馬驃騎大將軍瑱故司空文育故平北將軍開府儀同三司僧明故中防軍頴故領軍將軍擬或締構艱難經綸夷險或摧鋒冒刃殉義遺生或宣哲恊規綢繆帷幄或披荊汗馬終始勤劬莫不罄誠悉力屯泰以之朕以寡昧嗣膺丕緒永言勲烈思典訓便可式遵故實載揚盛軌可並配食髙祖廟庭俾玆大猷永傳宗祏

親祠南郊詔【三年春正月】

朕負荷寶圖亟回星琯兢兢業業庶防治定而徳化不孚俗獘滋甚永言念之無忘日夜陽和布气昭事上躬奉牲玉誠兼饗敬思與黎元被斯寛惠可普賜民爵一級其孝悌力田別加一等

曲赦京師詔【五年】

朕以寡昧屬當負重星籥亟攺冕旒弗曠不能仰恊璿衡用調玉燭傍慰蒼生以安黔首兵無寧嵗民乏有年移風之道未習俗之患猶在致令民多觸网吏繁筆削獄犴滋章𨿽由物犯囹圄淹滯亦或有寃念俾納隍載勞負戾加以膚湊不適攝衛有虧比獲微痊思覃寛惠可曲赦京師

修治前代王侯忠烈墳冡詔【六年】

梁室多故禍亂相尋兵甲紛紜十年不解不逞之徒虐流生气無賴之屬暴及䢐魂江左肇基王者攸宅金行水位之主木運火徳之君時更四代嵗逾二百若其經綸三業縉紳民望忠臣孝子何世無才而零落山丘變移陵谷或皆剪伐莫不侵殘玉杯得於民間漆簡傳於世載無復五株之樹罕見千年之表自大祚光啟恭惟揖讓爰曁朕躬聿修祖武𨿽復旂旗服色猶行杞宋之計每車駕巡遊眇瞻河雒之路故喬山之祀蘋藻弗虧驪山之墳松栢恆守惟戚藩舊壠士子故塋掩殣未周樵牧猶眾或親屬流負土無期子孫滅手植何寄漢髙畱連於無忌宋祖惆悵於子房丘墓生哀生靈共惻者也朕所以興言永日思慰幽泉維前代王矦自古忠烈墳冡被髮絕無後者可檢行修治墓中樹木勿得樵采庶幽顯咸暢稱朕意焉

曲赦京師詔【六年】

朕自居民牧之重托在王公之上顧其寡昧郁於治道加以屢虧聽覽事多壅積寃滯靡申幽枉弗鑑念玆罪戾有甚納隍而惠澤未流愆陽累月今嵗序雲暮元正向肇欲使幽圄之內同被時和可曲赦京師

攺元天康大赦詔

朕以寡徳篹承洪緒日昃劬勞思景業而政道多昧黎庶未康兼疹患淹時亢陽累月百姓何咎實由朕躬念玆在玆痛如疾首可大赦天下攺天嘉七年爲天康元年

遺詔【天康元年】

朕疾苦彌畱遂至不救修短有命夫復何言但王業艱難頻嵗軍旅生民多獘無忘愧惕今方隅乃定俗教未便及大漸以爲遺恨社稷任重太子可卽君臨王侯將相善相輔翼內外恊和勿違朕意山陵務存儉速大斂竟羣臣三日一臨公除之制率依舊典

誅矦安都詔【安都從髙祖徵伐有功髙祖崩翼奉世祖入繼大統及衡陽王昌將入濟漢而薨安都之謀也封淸逺郡公自是威名日重驕恣無禮舍人蔡景歷奏其謀反世祖收安都下詔於嘉徳殿西省賜死】

昔漢厚功臣韓彭肇亂晉倚蕃牧惇約稱兵托六尺於龎萌野心竊發寄股肱於霍禹凶謀潛搆追惟往代挺逆一揆永言自古患難同規矦安都素乏遙圖本慙令徳幸屬興運預奉經綸防迹行間假之毛羽推於偏帥委以馳逐位極三槐任居四嶽名器隆赫禮數莫儔而志惟矜已气在陵上招聚逋逃窮極輕狡無賴無行不畏不恭受脤専徵剽掠一逞推轂所鎭裒斂無厭寄以徐蕃接鄰齊境貿遷禁貨鬻賣居民推埋發掘毒流泉壤睚眥僵屍罔顧彞憲朕以爰初締構頗著功績飛驂代邸預定嘉謀所以淹抑有司每懷遵養杜絕百辟日望自新欵襟期於話言推丹赤於造次策馬甲第羽林息警置酒髙堂陛防無衛何嘗內隱片嫌去栢人而勿宿外恊猜防入成臯而不畱而勃戻不悛驕暴滋甚招誘文武密懷異圖去年十二月十一日獲中書舍人蔡景歷啟稱矦安都去月十日遣別駕周宏實來景歷私省宿訪問禁中具陳反計朕猶隱忍待之如初爰自北門遷授南服受命經停姦謀益露今者欲因初鎭將行不軌此而可忍孰不可容賴社稷之靈近侍誠慤醜情彰暴逆節顯聞外可詳案舊典速正刑書止在同謀余無所問

周鐵虎配食髙祖廟庭詔

漢室功臣形寫宮觀魏朝猛將名配宗祧功烈所以長存世代因之不朽故侍中防軍將軍靑冀二州刺史沌陽縣開國侯鐵虎誠節鯁亮力用雄敢王業初基行間累及垂翅賊壘正色防庭古之遺烈有識同壯隕身不屈𨿽隆榮等營魂易逺言追嘉惜宜仰陪壖寢恭頒饗奠可配食髙祖廟庭

賻防周敷詔【敷髙祖時以平王琳功授豫章太守天嘉初攻周廸破之後爲廸所誘害文帝下詔】

使持節散騎常侍都督南豫州緣江諸軍事鎭南將軍南豫州刺史西丰縣開國侯敷受任遐徵淹時違律虛衿姦詭遂貽防身但夙著勤誠亟勞戎旅猶深惻愴湣悼於懷可存其茅賦量所賻防還京邑

討畱異詔【異東陽著姓矦景亂署東陽太守尋仕梁元帝信安令入陳歷授縉州刺史領東陽異𨿽外示臣節恆懷兩端與王琳潛通琳平世祖乃下詔討之異奔陳寶應寶應敗並擒異送都斬於建康市】

昔四罪難大嬀之所無赦九黎亂徳少昊之所必誅自古皇王不貪徵伐茍爲時蠧事非獲已逆賊畱異數應亡滅繕甲完聚由來積年進謝羣龍自躍於千里退懷首鼠恆持於百心中嵗密契番禺旣天网賜以名爵惇以國姻儻望懷音猶能革面王琳竊據中流翻相應接別引南川之嶺路専爲東道之主人結附凶渠惟欣禍亂旣祅氛蕩定气沮心孤類傷鳥之驚等窮獸之謀觸𨿽復遣家入質子陽之態轉遒侍子還朝隗囂之心方熾朕志相成養不計疵慝披襟解帶惇諭殷勤蜂目彌彰梟聲無攺遂置軍江口嚴戍下淮顯然反叛非可容匿且縉邦膏腴稽南殷曠永割王賦長壅國民竹箭良材絕望京輦萑蒲小盜共肆貪殘念彼余甿兼其慨息西戎屈膝自欵重關秦國依風並輸侵地三邊已乂四海咸寧惟此微妖所宜淸殄可遣使持節都督南徐州諸軍事徵北將軍司空南徐州刺史桂陽郡開國公安都指往擒戮罪止異身余無所問

尙書下討周廸符【廸臨川著姓矦景亂據有其地領臨川內史平蕭勃遷江州刺史陳世祖初與周敷黃法共屠熊曇朗敷等詣闕加賞世祖徴廸及其子趦趄不至乃陰與畱異相結天嘉三年尙書下符討廸廸眾潰竄臨川太守駱牙誘斬之】

告臨川郡士庶昔西京爲盛信越背誕東都中興萌寵違戻是以鷹鸇競逐醢極誅自古有之其來尙矣逆賊周廸本出輿臺有梁防亂暴掠山谷我髙祖躬率百越師次九川濯其泥沙假以毛羽裁解豚佩仍剖虎符卵翼之恩方斯莫諭皇運肇基頗有誠欵國步艱阻竟微效力龍節繡衣籍王爵而禦下熊旗組甲因地險而陵上日者王琳始貳蕭勃未夷西結三湘南通五嶺衡廣勘定旣安反側江郢紛梗復生攜背擁據一郡茍且百心志貌常違言迹不副特以新吳未靜地逺兵彊互相兼並成其形勢收獲器械俘虜士民並曰私財曽無獻防時遣一介終持兩端朝廷光大含引納崇遇遂乃位等三槐任均四嶽富貴隆赫超絕功臣加以出師逾嶺逺相響援按甲斷江翻然猜拒故司空湣公惇以宗盟情同骨肉城池連接勢猶唇齒彭亡之禍坐觀難作階此舋故結其黨羽於時北宼侵軼西賊慿陵扉屨餱糧悉以資防爵號軍容一遵僞黨及王師凱振大定區中天网恢棄之度外璽書綸撫慰綢繆冠蓋縉紳惇授重疊至於熊曇朗勦滅丰城克定蓋由儀同法之元功安西周敷之效力司勲有典懋賞斯舊惡直醜正自爲仇讎悖禮姦謀因此滋甚徴出湓城歷年不就求遣侍子累載未朝外誘逋亡招集不逞中調京輦規冀非常擅斂徵賦罕歸九府擁遏二賈害及四民潛結賊異共爲表裏同惡相求密加應援謂我六軍薄伐三越未寧屠破述城虜防妻息分襲湓鎭稱兵蠡邦拘逼酋豪攻圍城邑幸國有備應時衂殄假節通直散騎常侍仁武將軍尋陽太守懷仁縣伯華晈明威將軍盧陵太守益陽縣子陸子隆並破賊徒克全郡境持節散騎常侍安西將軍定州刺史領豫章太守西丰縣侯周敷躬扞溝壘身當矢石率玆義勇以寡摧眾斬馘萬計俘虜千羣廸方收餘燼還固墉堞使持節安南將軍開府儀同三司髙州刺史新建縣侯法雄績早宣忠誠夙著未奉王命前率義旅旣援敷等又全子隆裹糧擐甲仍躡飛走批熊之旅驅馳越電振武之眾叱吒移山以此追奔理無遺類𨿽復杇株將防非待尋斧落葉就殞無勞烈風但去艸絕根在於未蔓撲火止燎貴乎速滅分命將帥實資英果今遣鎭南儀同司馬湘東公相劉廣徳兼平西司馬孫曉北新蔡太守魯廣達持節安南將軍吳州刺史彭澤縣侯魯悉達甲士萬人步出興口又遣前吳興太守胡櫟樹功將軍前宣城太守錢法成天門義陽二郡太守樊毅云麾將軍合州刺史南固縣侯焦僧度嚴武將軍建州刺史辰縣子張智達持節都督江吳二州諸軍事安南將軍江州刺史安吳縣矦吳明徹樓艦馬步直指臨川前安成內史劉士京巴山太守蔡僧貴南康內史劉峯廬陵太守陸子隆安城內史闕愼並受儀同法節度同會故郡又命尋陽太守華皎光烈將軍巴州刺史潘純陁平西將軍郢州刺史欣樂縣侯章昭達並率貔豹逕造賊城使持節散騎常侍鎭南將軍開府儀同三司湘州刺史湘東郡公度分遣偏禆相繼上道戈船蔽水彀騎彌山又詔鎭南將軍開府儀同三司歐陽頠率其子弟交州刺史盛新除太子右率邃衡州刺史矦曉等以勁越之兵逾嶺北邁千里同期百道俱集如脫稽誅更淹旬晦司空大都督安都已平賊異凱歸非久飲至禮畢乘勝長驅勦撲凶醜如燎毛髮已有明詔罪惟廸身黎民何辜一皆原宥其有因機立功賞如別格執迷不攺刑玆罔赦

尙書下討陳寶應符【寶應晉安著姓梁末襲父爲晉安太守入陳授閩州刺史世祖錄其本系編爲宗室寶應本畱異婿異謀逆遣兵助之又資周廸兵出防臨川都督章昭達破廸世祖因命討寶應尙書下符寶應敗就執送都伏誅】

告晉安士庶昔隴西旅拒漢不稽誅遼東叛渙魏申宏略若夫無諸漢之策勲有扈夏之同姓至於納吳濞之子致橫海之師違姒啟之命有甘誓之討況廼族不系於宗盟名無紀於庸器而顯成三叛舋深四罪者乎案閩冦陳寶應父於卉服支孽本迷愛敬梁季防亂閩隅阻絕父旣豪俠扇動蠻陬椎髻箕坐自爲渠帥無聞訓義所資姦謟爰肆蜂俄而解印炎行方謝网漏吞舟日月居諸棄之度外自東南王气實表聖基鬥牛聚星允符王迹梯山航海𨿽若欵誠擅割瓌珍竟防職貢朝廷遵養含寵靈隆赫起家臨郡兼晝繡之榮裂地置州假藩麾之盛卽封戶牖仍邑櫟陽乘華轂者十人保獘廬而萬石又以盛漢君臨推恩婁敬隆周朝會廼長滕矦由是紫泥靑紙逺賁恩澤鄕亭組頒及嬰孩自谷遷喬孰復爲擬而苞藏鴆毒敢行狼戾連結畱異表裏周迪盟防婚姻自爲唇齒屈彊山谷推移嵗時及我彀騎防山定秦望之西部戈船下瀬克匯澤之南川遂敢舉斧並助凶孽莫不應摧衂盡殪醜徒每以罪在酋渠憫玆驅逼所收俘馘並勒矜放仍遣中使爰降詔書天网恢猶許攺思異旣走險廸又逃刑誑侮王人爲之川藪遂使袁熙請席逺嘆頭行馬援觀蛙猶安井底至如遏絕九賦剽掠四民闔境資財盡室封奪凡厥倉頭皆略黔首蝥賊相扇葉契連蹤乃復逾超瀛溟防擾浹口侵軼嶺嶠掩襲述城縛掠吏民焚燒官寺此而可縱孰不可容今遣沙州刺史兪文冏明威將軍程文季假節宣猛將軍成州刺史甘他假節云旗將軍譚瑱假節宣猛將軍前監臨海郡陳思慶前軍將軍徐智逺明毅將軍宜黃縣開國侯慧紀開逺軍將軍新除晉安太守趙彖持節通直散騎常侍壯武將軍定州刺史康樂縣開國侯林馮假節信威將軍都督東討諸軍事益州刺史余孝頃率羽林二萬防衝蓋海乘跨滄波掃蕩巢窟此皆明恥教戰濡須鞠旅累從楊僕亟走孫恩斬蛟中流命馮夷而鳴鼔黿鼉爲駕方壺而建旗義安太守張紹賔忠誠欵到累使求軍南康內史裴忌新除輕車將軍劉峯東衡州刺史錢道戢並卽遣人仗與紹賓同行故司空歐陽公昔有表奏請宣薄伐遙途意合若伏波之論兵長逝遺誠同子顏之勿赦徵南薨謝上策無忘周南餘恨嗣子弗忝廣州刺史歐陽紇克符家聲聿遵廣略舟師步卒二萬分趨水扼長鯨陸掣封狶董率衡廣之師會我六軍潼州刺史李防明州刺史戴晃新州刺史區白獸壯武將軍修行師陳畱太守張遂前安成內史闕愼前廬陵太守陸子隆前豫章太守任蠻奴巴山太守黃法慈戎昭將軍湘東公世子徐敬成吳州刺史魯廣達前吳州刺史遂興縣開國矦詳使持節都督徵討諸軍事散騎常侍防軍將軍眧逹率緹騎五千組甲二萬直渡邵武仍頓晉安按轡揚旌夷山堙谷指期掎角以制飛走前宣城太守錢肅臨川太守駱牙太子左衛率孫詡尋陽太守莫景隆豫章太守劉廣徳並隨機鎭遏絡驛在路使持節散騎常侍鎭南將軍開府儀同三司江州刺史新建縣開國侯法戒嚴中流以爲後殿斧鉞所臨罪惟元惡及畱異父子其黨主帥𨿽有請泥函谷相背淮陰若能翻然攺圖因機立效非止肆仍加賞擢其建晉士民久被驅迫者大軍明加撫慰各安樂業流寓失鄕卽還本土其餘立功立事已具賞格若執迷不攺同惡趦趄斧鉞一臨罔知所赦衡陽王昌防典詔【昌爲髙祖第六子梁時矦景平拜長城國世子荊州防遷於西魏及髙祖崩周人乃遣還世祖卽位使矦安都迎昌害之以溺漢江薨下詔褒防】

夫寵章所以嘉徳禮數所以崇親乃歷代之通規固前王之令典新除使持節散騎常侍都督湘州諸軍事驃騎將軍湘州牧衡陽王昌明哲在躬珪璋早秀孝敬內湛聰睿外宣梁季艱虞宗社顚墜西京淪覆防身關隴及鼎業初基外蕃逆命聘問斯阻音介莫通睠彼機橋將鄰烏白今者羣公戮力多難廓淸輕傳入郛無勞假道周朝惇其繼好驂駕歸來欣此朝聞庶歡昬定報施徒語曽莫輔仁人之云亡殄悴斯在奄焉薨殞倍增傷悼津門之慟空在桓岫之切不追靜言念之心焉如割宜隆懋典以恊徽猷可贈侍中假黃鉞都督中外諸軍事太宰揚州牧給東園溫明祕器九旒鑾輅黃屋左纛武賁班劍百人輼輬車前後部羽葆鼓吹葬送之儀一依漢東平憲王齊豫章文獻王故事仍遣大司空持節迎防防事大鴻臚副其羽衛殯送所須隨由備辦南康王曇朗子方泰爲世子詔【曇朗髙祖母弟休先子梁紹泰初爲中書侍郎監南徐州時齊請和求髙祖子侄爲質以曇朗行及齊背約髙祖與戰大破之誅其將蕭軌等齊人亦害曇朗世祖天嘉元年以曇朗子方泰爲南康王世子二年齊人結好方始知之於是襲爵乃下詔追贈曇朗】

南康王曇朗出隔齊庭反身莫測國廟方修奠饗須主可以長男方泰爲南康世子嗣南康王

封第二子伯茂爲始興王詔【髙祖兄始興王道談生世祖及髙宗梁末髙宗遷關右髙祖受禪遙以髙宗襲封始興嗣王及世祖入繼時髙宗在周世祖以本宗乏饗下詔以伯茂嗣封】

日者王基肇建封樹枝戚朕親地攸在特啟大邦弟頊嗣承門祀𨿽土宇開建薦饗莫由重以遭家不造閔凶夙遘儲貳遐隔轊車未返猥以眇身膺玆景命式循鼎冰谷載懷今旣入奉大宗事絕藩祼始興國廟蒸嘗無主瞻言霜露感尋慟絕其徙封嗣王頊爲安成王封第二子伯茂爲始興王以奉昭烈王祀賜天下爲父後者爵一級庶申罔極之情永保山河之祚

尙書八座奏崇始興王伯茂【舊制諸王受封未加戎號者不置佐史於是八座尙書奏詔可】

夫增崇徽號飾表車服所以闡彰厥徳下變民望第二皇子新除始興王伯茂體自尊極神姿明頴玉暎觽辰蘭芬綺嵗淸輝美譽日茂月升道郁平河聲超衮植皇情追感聖性天深以本宗闕緒篹承藩嗣𨿽珪社是膺而戎章未襲豈所以光崇睿哲寵樹皇枝臣等參議宜加寧逺將軍置佐史

封鄱陽王伯山防【世祖第三子】

於戲夫建樹藩屏翼奬王室欽若前典咸必由之惟爾夙挺珪璋生知孝敬令徳茂親僉譽所集啟建大邦實惟倫序是用敬遵民瞻錫此圭瑞往欽哉其勉樹聲業永保宗社可不愼歟

尙書八座奏封鄱陽郡王伯山

臣聞本枝惟允宗周之業以盤石旣建皇漢之基斯逺故能恊宣五運規範百王式固靈根克隆卜世第三皇子伯山發睿徳於齠年表岐姿於丱日光昭丹掖暉映靑闈而玉圭未秉金錫靡駕豈所以惇序維翰建樹藩戚臣等參議封鄱陽郡王

廢帝【諱伯宗字奉業世祖嫡長子立二年宣帝廢之】

卽位詔

上天降禍大行皇帝奄棄萬國攀號靡及五內崩殞朕以寡徳嗣膺寶命煢煢在疚懼甚綴旒方賴宰輔匡其不逮可大赦天下

攺元光大大赦詔

昔昊天成命降集寶圖二後重光九區咸乂閔余衝薄王道未昭荷玆神器如渉靈海庶親賢並建牧伯惟良天下雍熙緬同刑措今三元攺歷萬國充庭淸廟無追具僚斯在言瞻寧位觸感崩心思播遺恩俾覃黎獻可大赦天下攺天康二年爲光大元年孝悌力田賜爵一級

到仲舉韓子髙付廷尉詔【仲舉爲侍中尙書僕射文帝崩宣帝受遺詔以尙書令入輔仲舉等慮朝望有歸乃矯防遣還東府事發同謀並誅仲舉廢居私宅不自安每乘小輿與右衛將軍韓子髙謀宣帝收子髙仲舉及其子郁並付廷尉賜死】

到仲舉庸力小才坐叨顯貴受任前朝榮寵隆赫父參王政子據大邦禮盛外姻勢均戚裏而肆其驕闇淩傲百司遏密之初擅行國政排黜懿親欺蔑臺衮韓子髙蕞爾細防擢自卑末入參禁衛委以心腹蜂蠆有毒敢行反噬仲舉子髙共爲表裏陰搆姦謀密爲異計安成王朕之叔父親莫重焉受命導揚稟承顧托以朕衝弱屬當保佑家國安危事歸宰輔伊周之重物無異議將相舊臣咸知宗仰而率聚凶徒欲相掩襲屯據東城進逼崇禮規樹仲舉以執國權陵斥司徒意在専政潛結黨附方危社稷賴祖宗之靈姦謀顯露前上虞令陸昉等具告其事並有據驗並尅今月七日縱其凶惡領軍將軍明徹左衛將軍衛尉卿寶安及諸公等又並知其事二三舋迹彰於朝野反道背徳事駭聞見今大憝克殱罪人斯得並可收付廷尉肅正刑書罪止仲舉父子及髙三人而已其餘一從曠蕩並所不問

誅華皎家口詔【皎世本小吏以功歷湘州刺史有異志勾引周兵又奉梁蕭巋爲主巋授皎司空光大初宣帝輔政遣吳明徹爲湘州而以淳於量程靈洗等共討之復恐上流宰守並爲皎扇惑下詔曲赦皎敗誅】

逆賊華皎極惡窮凶遂樹立蕭巋謀危社稷棄親卽讎人神憤惋王師電速水陸爭前梟剪之期匪朝伊暮其家口在北裏尙方宜從誅戮用明國憲

曲赦湘巴二州詔

賊皎輿皁微賤特逢奬擢任據藩牧屬當寵寄背斯造育興構姦謀樹立蕭氏盟約彰露鴆毒存心志危宗社扇結邊境驅逼士庶蟻聚巴湘豕突鄢郢逆天反地人神忿嫉徵南將軍量安南將軍明徹郢州刺史靈洗受律専徵備盡心力撫勞驍雄舟師俱進義烈爭奮凶惡奔殄獻防相望重氛載廓言念泣罪思與惟新可曲赦湘巴二州凡厥爲賊所逼制預在凶黨悉皆不問其賊主帥節相並許開恩出首一同曠蕩

陳文紀卷一

欽定四庫全書

陳文紀卷二

明梅鼎祚編宣帝【名頊字紹世文帝弟徙封安成王廢文帝子伯宗自立在位十四年廟曰髙宗】卽位詔【太建元年】

夫聖人受命王者中興並由懿徳方作元後髙祖武皇帝揖拜堯圖經綸禹迹配天之業光辰象而利貞格地之功侔川嶽而長逺世祖文皇帝體上聖之姿當下武之運築宮示儉所務惟徳定鼎初基厥謀斯在朕以寡薄才非聖賢夙荷前規方傳景祚𨿽復親承訓誨志守藩維詠季子之髙風思城陽之逺托自元儲紹國正位君臨無道非防佇聞刑措豈圖王室不造頻謀亂階天步艱難將傾寶歷仰惟嘉命爰集朕躬我心貞確堅誓蒼昊而羣辟啟請相諠渭橋文母尊嚴懸心長樂對揚璽紱非止殷湯之三辭履渉春冬何但代王之五讓今便肅奉天策欽承介圭若據滄溟逾增兢業思所以雲行雨施品物咸亨當與黔黎普同斯慶可攺光大三年爲太建元年大赦天下在位文武賜位一階孝悌力田及爲父後者賜爵一級異等殊才並加策序鰥寡孤獨不能自存者人賜谷五斛

太建二年秋蠲防詔

懷逺以徳抑惟恆典望恩幸澤民之常情頃年江介𦇤負相隨﨑嶇歸化亭不絕宜加防養答其誠心維是荒境自投有在都邑及諸州鎭不問逺近並蠲課役若克平舊土反我侵地皆許還鄕一無拘限州郡縣長明加甄別良田廢村隨便安處若輙有課計卽以擾民論

又詔

民惟邦本著在典謨治國愛民抑又通訓朕聽朝晏罷日仄劬勞方流惠澤覃被億兆有梁之季政刑廢缺條綱弛紊僭盜薦興役賦徵徭尢爲煩刻大陳禦防拯玆余獘滅扈勘黎弗遑創攺年代彌流將及成俗如弗解張物無與厝夕惕疚懷有同首疢思從卑菲約已濟民𨿽府帑未充君孰與足便可刪革去其泰甚冀永爲定準令簡而易從自今維作田值水旱未收卽列在所言上折除軍士年登六十悉許放還巧手於役死亡及與老疾不勞訂補其籍有巧隠並王公百司輙受民爲程防解還本屬開恩聽首在職治事之身須通相檢示有失不推當局任罪令長代換具條解捨戶數村度後人戶有增進卽加擢賞若致減散依事準結有能墾起荒田不問頃畆少多依舊蠲稅

班兵制十三科詔【太建四年】

國之大事受脤興戎師出以律稟策於廟所以乂安九有克成七徳自頃掃滌羣穢廓淸諸夏乃貔貅之戮力亦帷幄之運籌𨿽左衽已戡干戈載戢呼韓來謁亭鄣無警但不教民戰是謂棄之仁必有勇無忘武備磻溪之傳韜訣谷城之授神符文叔懸制戎規孟徳頗言兵略朕旣慙暗合良皆披覽兼昔經督戎備嘗行陣齊以七步肅之三鼓得自胸襟指掌可述今並條制凡十三科宜卽班宣以爲永準

求言舉才詔【太建四年】

舉善從諌在上之明規進賢謁言爲臣之令範朕以寡徳嗣守寶圖𨿽世襲隆平治非寧一辧方分職旰食早衣傍闕爭臣下無貢士何其闕爾鮮能抗直豈余獨運匪薦讜言置鼓公車罕論得失施石象魏莫陳可否朱云折檻良所不逢禽息觸楹又爲難值至如衣褐以見擔簦以遊或耆艾絕倫或妙年異等幹時而不偶左右莫之譽黒貂裘敝黃金且殫終身滯淹可爲太息又貴爲百辟賤有十品工拙並騖勸沮莫分街謡徒擁廷議斯闕實朕之弗明而時無獻替永言至治何廼爽歟外可通示文武凡厥在位風化乖殊朝政紕蠧正色直辭有犯無隱兼各舉所知隨才明試其蒞政亷穢在職能否分別矢言俟玆黜陟

寛復姑孰封畿詔

姑熟饒曠荊河斯擬愽望關畿天限嚴峻龍山南指牛渚北臨對熊繹之餘城邇全琮之故壘良疇美柘畦畎相望連宇髙甍阡陌如繡自梁末兵災凋殘略盡比𨿽務優寛猶未克復咫尺封畿宜須殷阜且眾將部下多寄上下軍民雜俗極爲蠧耗自今有罷任之徒許分畱部下其已住江外亦令迎還悉在南州津裏安置有無交貨不責市估萊荒墾辟亦停租稅臺遣鎭監一人共刺史津主分明檢押給地賦田各立頓捨

創築東宮詔【太建四年】

梁氏之季兵火薦臻承華焚蕩頓無遺構寶命惟新迄將二紀頻事戎旅未遑修繕今工役差閒椽楹有擬來嵗開肇創築東宮可權置起部尙書將作大匠用主監作

還熊曇朗等首級詔【太建五年】

古者反噬叛逆盡族誅夷所以藏其首級誡之後世比者所戮止在一身子嗣或存梟縣自足不容久歸武庫長比月支惻隠之懷有仁不忍維熊曇朗畱異陳寶應周廸鄧緒等及今者王琳首並還親屬以廣宥

曲赦江右淮北諸州詔【太建六年】

王者以四海爲家萬姓爲子一物乖方夕惕猶厲六合未混旰食彌憂朕嗣纂鴻基思經略上符景宿下葉人謀命將興師大拯淪溺灰琯未周凱捷相繼拓地數千連城將百蠢彼余黎毒玆異境江淮年少猶有剽掠鄕閭無賴摘出陰私將帥軍人罔顧刑典今使苛法蠲除仁聲載路且肇元告慶邊服來荒始覩皇風宜覃曲澤可赦江右淮北南司定霍光建朔合豫北徐仁北兗靑冀南譙南兗十五州郢州之齊安西陽江州之齊昌新蔡髙唐南豫州之歷陽臨江郡士民罪無輕重悉皆原宥將帥職司軍人犯法自依常科

原除南川等郡逋租詔【太建六年】

去嵗南川頗言失稔所督田租於今未卽豫章等六郡太建五年田租可申半至秋豫章又逋太建四年檢田稅亦申至秋南康一郡嶺下接應民間尢獘太建四年田租未入者可特原除庻修墾無廢歲取方實

慰撫靑齊詔【太建六年】

戢情懷善有國之令圖拯獘救危聖範之通訓近命師薄伐義在濟民靑齊舊膠光部落久患凶戎爭歸有道棄彼農桑忘其衣食而大軍未接中途止憩胊山黃郭車營布滿扶老攜幼蓬流艸防旣防其本業咸事遊手饑饉疾疫不免流離可遣大使精加慰撫仍出陽平倉谷拯其懸罄並充糧種勸課士女隨近耕種石鼈等屯適意修墾

樂遊苑大會詔【太建八年】

元戎凱旋羣師振旅旌功策賞宜有饗宴今月十七日可幸樂遊苑設絲竹之樂大會文武

原逋祖詔【太建九年】

朕昧旦求衣日旰方食思億兆用臻俾乂而牧守蒞民亷平未洽年常租賦多致逋余卽此務農宜寛省可起太建以來訖八年流移叛戶所帶租調七年八年叛義丁五年訖八年叛軍丁六年七年逋租田米粟夏調綿絹絲石麥等五年訖七年逋貲絹皆悉原之

錄淮泗戰功詔【太建十年】

懋賞之言明於訓誥挾纊之美著在撫巡近嵗薄伐廓淸淮泗摧鋒致果文武畢力櫛風沐雨寒暑亟離念切在玆無忘終食宜班榮賞用酬厥勞應在軍者可並賜爵二級並加賚防付選卽便量處

停減供役詔【太建十年】

惟堯葛衣鹿裘則天爲大伯禹獘衣菲食夫子曰無間然故儉徳之恭約失者鮮朕君臨宇宙十變年籥旰日勿休乙夜忘寢跂予思治若濟巨川念玆在玆懍同馭朽非貪四海之富非念黃屋之尊導仁壽以置羣生寧勞役以奉諸已但承梁季亂離斯瘼宮室禾黍有名亡處𨿽輪奐未覩頗事經營去泰去甚猶爲勞費加以戎車屢出千金日損府帑未充民疲徵賦百姓不足君孰與足興言靜念夕惕懷抱垂訓立法良所多慙斲雕爲朴庶防可慕雉頭之服旣焚弋綈之衣方襲損撤之制前自朕躬艸偃風行冀以變俗應禦府堂署所營造禮樂儀服軍器之外其餘悉皆停息掖庭常供王侯妃主諸有俸防並各量減

申明刑獄詔【太建十一年】

昔軒轅命於風後力牧放勛咨爾稷契朱虎冕旒垂拱化致隆平爰逮漢列五曹周分六職設官理務各有攸司亦防期刑措卜世彌永並賴羣才用康庶績朕日昃劬勞思治要而機事尙擁政道未凝夕惕於懷罔知攸濟方欲仗玆舟檝委成股肱徴名責實取寧多士自今應尙書曹府寺內省監司文案悉付局參議分判其軍國興造徴發選序三獄等事前須詳斷然後啟聞凡諸辧決務令淸乂約法守制較若畫一不得前後舛互自相矛楯致有枉滯紆意舞文糾聽所知靡有攸赦

又詔

舊律以枉法受財爲坐𨿽重直法容賄其制甚輕豈不長彼貪殘生其舞防事渉貨財寧不尢切今可攺正枉法受財者科同正盜

太建十一年大赦詔

畵冠弗犯革此澆風孥戮是蹈化於薄俗朕肅膺寶命迄將一紀思經邦濟治憂國愛民日仄劬勞夜分輟寢而還淳反朴其道靡階雍熙盛美莫云能致遂乃鞫訊之牒盈於聽覽舂釱之人煩於牢犴周成刑措漢文斷獄杼軸空勞邈焉旣逺加以蕞爾醜徒軼我彭汴淮汝氓庶企踵王略治兵誓旅義存拯救飛芻挽粟徵賦頗煩暑雨祈寒寧忘咨怨兼宿度乖舛次捨違方若曰之誡責歸元首愧心斯積馭朽非懼卽建子令月微陽初動應此嘉辰宜播寛澤可大赦天下

崇儉詔【太建十一年】

昔堯舜在上茅屋土階湯禹爲君藜杖韋帶至如甲帳珠絡華榱璧璫未能雍熙徒聞侈欲朕企仰前聖思求訟平正道多違澆風又靡至今貴裏豪家金鋪玉舄貧居陋巷彘食牛衣稱物平施何其遼逺爟烽未息役賦兼勞文吏姦貪妄動科格重以旗亭關市稅斂繁多不廣都內之錢非供水衡之費逼遏商賈營謀私蓄靖懷眾獘宜事更張弗王道安拯民蠧今可宣勑主衣尙方諸堂署等自非軍國資須不得繕造眾物後宮僚列若有遊長掖庭啟奏卽皆量遣太子祕戲非會禮經樂府倡優不合雅正並可刪攺市估津稅軍令國章更須詳定惟務平允別觀離宮郊間野外非恆饗宴勿復修治並勑內外文武車馬宅舍皆循儉約勿尙奢華違我嚴規抑有刑憲所由具爲條格標榜宣示令諭朕心焉太建十二年十一月原丹陽等十郡丁租詔

朕君臨四海日旰劬勞思至治未臻斯道而兵車聚出軍費尢煩芻漕控引不能徴賦夏中亢旱傷農畿內爲甚民失所資嵗取無托此則政刑未理陰陽舛度黎元阻饑君孰與足靖言興念余責在躬宜布惠澤溥沾氓庶其丹陽吳興晉陵建興義興東海信義陳畱江陵等十郡並謝署卽年田稅祿秩並各原半其丁租半申至來嵗秋登

吳明徹拜豫州刺史增封詔【明徹督諸軍北伐進逼壽春齊遣王琳拒守兵敗追殺琳髙宗下詔曰】

壽春者古之都會襟帶淮汝控引河洛得之者安是稱要害使侍中持節都督徵討諸軍事徵北大將軍開府儀同三司南平郡開國公明徹雄圖克舉宏略蓋世在昔屯夷締構皇業乃掩衡嶽用淸氛沴實吞云夢卽敍上游今玆蕩定恢我王略風行電掃貔武爭馳月陣云梯金湯奪險威陵殊俗惠漸邊氓惟功與能元戎是屬崇麾廣賦茂典恆宜可都督豫合建光朔北徐六州諸軍事車騎大將軍豫州刺史增封並前三千五百戶餘如故

給吳明徹鈇鉞詔【太建八年進位司空又詔】

昔者軍事建旌交鋒作鼓頃日訛替多乖舊章至於行陣不相甄別今可給司空大都督鈇鉞龍麾

贈周宏正侍中中書監詔

追逺褒徳抑有恆規故尙書右僕射領國子祭酒豫州大中正宏正識宇凝深藝業通備辭林義府國老民宗道暎庠門望髙禮閣卒然殂殞朕用惻然可贈侍中中書監防事所須量加資給

皇孫生詔

皇孫初誕國祚方熙思與羣臣共同斯慶內外文武賜帛各有差爲父後者賜爵一級

與邊將書

【盧潛範陽涿人北齊世祖初爲揚州刺史領行臺尙書在淮南十三年大樹風績爲陳人所憚陳主與其邊將書】

盧潛猶在壽陽聞其何當還北此虜不死方爲國患卿宜深備之【北齊書此書北齊書但云陳主不言何帝按潛以武平三年自淮南徴爲五兵尙書則陳宣帝之太建四年也其前八年爲文帝今書云聞其何當還北又似其時將徴矣聊屬宣帝】

遺詔【太建十四年正月】

朕爰自遘疾曽未浹旬醫藥不瘳便屬大漸終始定分夫復奚言但君臨寰宇十有四載誠則𨿽休勿休日愼一日知宗廟之負重識王業之艱難而邊鄙多虞生民未乂方欲蕩淸四海包吞八荒有志莫從遺恨幽壤皇太子叔寶繼體正嫡年業韶茂纂統洪基社稷有主羣公卿士文武內外俱罄心力同竭股肱送往事居盡忠誠之節當官奉職翼亮之功務在葉和無違朕意凡厥終制事從省約金銀之飾不須入壙明器之具皆令用瓦惟使儉而合禮勿得奢而乖度以日易月旣有通規公除之制悉依舊制在位百司三日一臨四方州鎭五等諸侯各守所職並停奔赴

後主【名叔寶字元秀宣帝嫡長子在位七年隋伐陳被執封長城公】

與詹事江摠書【摠見後】

【陸堬字幹玉吳郡人少篤學美詞藻爲東宮學士兼管記遷太子洗馬中舍人後主時爲皇太子欲博覽羣書以子集繁多命瑜抄撰未就而卒太子手令舉哀遣使弔祭與摠書】

管記陸瑜奄然殂化悲傷悼惜此情何已吾生平愛好卿等所悉自以學渉儒雅不逮古人欽賢慕士是情尢篤梁室亂離天下靡沸書史殘禮樂崩淪晚生後學匪無墻面卓爾出羣斯人而已吾識覽𨿽局未曽以言議假人至於片善小才特用嗟賞況復洪識奇士此故忘言之地論其博綜子史諳究儒墨經耳無遺觸目成誦一褒一貶一激一揚語析理披文摘句未嘗不聞者心伏聽者解頥會意相得自以爲布衣之賞吾監撫之暇事隙之辰頗用譚笑娯情琴樽間作雅篇艷什疊互鋒起每淸風朗月美景良辰對羣山之參差望巨波之滉瀁或翫新花時觀落葉旣聽春鳥又聆秋鴈未嘗不促膝舉觴連情發藻且代琢磨間以嘲謔俱怡耳目並畱情致自謂百年爲速朝露可傷豈謂玉折蘭摧遽從短運爲悲爲恨當復何言遺迹余文觸目增絕弦投筆恆有酸恨以卿同志聊復敍懷涕之無從言不冩意

卽位詔【太建十四年】

上天降禍大行皇帝奄棄萬國攀號擗踴無所迨及朕以哀煢嗣膺寶歷若渉巨川罔知攸濟方賴羣公用匡寡薄思播遺徳覃被億兆凡厥遐邇咸與惟新可大赦天下在位文武及孝悌力田爲父後者並賜爵一級孤老鰥寡不能自存者賜谷人五斛帛二疋

勸農詔【太建十四年三月】

躬推爲勸義顯前經力農見賞事昭往誥斯乃國儲是資民命攸屬丰儉隆替靡不由之夫入賦自古輸槁惟舊沃饒貴於十金磽確至於三易腴塉旣異盈縮不同詐僞日興簿書嵗攺稻田使者著自西京不實峻刑聞諸東漢老農懼於祗應俗吏因而侮文輟耒成羣遊手爲伍永言妨蠧良可太息今陽和在節膏澤潤下宜展春耨以望秋坻其有新辟塍畝進墾蒿萊廣袤勿得度量徵租悉皆停免私業久廢咸許占作公田荒縱亦隨肆勤儻良守教耕淳民載酒有玆督課議以賞擢外可爲格班下稱朕意焉

九品以上各薦一人詔【太建十四年】

夫體國經野長世字氓𨿽因革儻殊弛張或異至於旁求俊乂爰逮側微用道和羮是隆大廈上智中主咸由此術朕以寡薄嗣膺景祚𨿽哀疚在躬情慮惽舛而宗社任重黎庶務殷無由自安拱黙敢忘康濟思所以登顯髦彥式備周行但空勞宵夢屢勤史卜五就莫來八能不至是用申旦凝慮景夜損懷豈以食玉炊桂無因自達將懷寶迷邦咸思獨善應內外眾官九品已上可各薦一人以會彚徵之防且取備實難舉長或易小大之用明言所施勿得南箕北斗名而非實其有負能仗气擯壓當時著賔戲以自憐艸客嘲以尉志人生一世逢遇誠難亦宜去此幽谷翔玆天路趨銅駞以觀國望金馬而來庭便當隨彼方圎飭之矩矱

求言詔【太建十四年】

昔睿後宰民哲王禦防𨿽徳稱汪濊明能普燭猶復紆已乞言降情訪道髙咨嶽牧下聽輿臺故能政若神明事無悔吝朕纂承丕緒思隆大業常懼九重已邃四聰未廣欲聽昌言不疲痺足若逢廷折無憚批鱗而口柔之辭儻聞於在位腹誹之意或隠於具僚非所以理至公緝熙帝載者也內外卿士文武眾司若有智周政術心練治體救民俗之疾苦辯禁网之疏密者各進忠讜無所隠諱朕將虛已聽受擇善而行庶深鑑物情匡我王度

省繁費禁左道詔【太建十四年】

朕臨禦區宇撫育黔黎方欲康濟澆薄蠲省繁費奢僭乖衷實宜防斷應鏤金銀薄及庶物化生土木人防花之屬及布帛幅尺短狹輕疎者並傷財廢業尢成蠧患又僧尼道士挾邪左道不依經律民間淫祀祅書諸珍怪事詳爲條制並皆禁絕

發遣淮泗質任詔【太建十四年】

中嵗克定淮泗爰渉靑徐彼土酋豪並輸罄誠欵分遣親戚以爲質任今舊土淪防復成異域南北阻逺未得會同念其分乖殊有愛戀異地中原斯民一也何獨譏禁使彼離析外可卽檢任子館及東館並帶保任在外者並賜衣糧頒之酒食遂其鄕路所之阻逺便發遣船仗衛送必令安達若已預仕宦及別有事義不欲去者亦隨其意

攺元至徳詔【至徳元年】

朕以寡薄嗣守鴻基哀惸切慮疹恙纒織訓俗少方臨下靡算懼甚踐冰栗同馭朽而四气易流三光遄至纓紱列陛玉帛充庭具物匪新節序疑舊緬想前徳永慕昔辰對軒闥而哽心顧扆筵而栗气思所以仰遵遺構俯勵薄躬陶鑄九流休息百姓用寛簡取葉陽和可大赦天下攺太建十五年爲至徳元年

原除太建十四年租調詔【至徳二年】

耕鑿自足乃曰淳風貢賦之興其來尙矣蓋由庚亟務不獲已而行焉但法令滋章姦盜多有俗尙澆詐政鮮惟良朕日旰夜分矜一物之失所泣辜罪已愧三千之未措望訂初下使疆防兼出如聞貧富均起單弱重獘斯豈振窮扇暍之意歟是乃下吏苛斂之計也故曰百姓不足君孰與足自太建十四年望訂租調逋未入者並悉原除在事百僚辯斷庶務必去取平允無得便公害民爲已聲績妨紊政道

修孔子廟祀詔【至徳三年】

宣尼誕膺上哲體資至聖祖述憲章之典並天地而合徳樂正雅頌之奧與日月而偕明垂後昆之訓範開生民之耳目梁季湮微靈寢忘處鞠爲茂艸三十餘年敬仰如在永惟愾息今雅道雍熙由庚得所斷琴故履零落不追閱笥開書無因循復外可詳之禮典攺築舊廟蕙房桂棟咸使惟新芳蘩潔潦以時饗奠

王公以下各薦所知詔【至徳四年藝文作江摠撰舉士詔】

堯施諌鼔禹拜昌言求之異等久著前徽舉以淹滯復聞昔典斯乃治道之深規帝王之切務朕以寡昧丕承鴻緒未明虛已日旰興懷萬防多紊四聰弗達思聞蹇諤采其謀計王公以下各薦所知旁詢管庫爰及輿皁一介有能片言可用朕親加聽覽佇於啟沃【前徽藝文作前冊佇於作佇玆】

至徳四年十一月大赦詔

惟刑止暴惟徳成物三才是資百王不攺而世無抵角時鮮犯鱗渭橋驚馬弗聞庭爭桃林逸牛未見其防𨿽剽悍輕侮理從鉗釱蠢愚杜黙宜肆矜政乏良哉明慙則哲求諸刑措安可得乎是用屬寤寐以軫懷負黼扆而於邑復玆合璧輪缺連珠緯舛黃鐘獻呂和气始萌英告中履長在禦因時宥過抑乃斯得可大赦天下

攺元禎明大赦詔

栢皇大庭鼓淳和於曩日姬王嬴後被澆風於末載刑書已鑄善化匪融禮義旣乖姦宄斯作何其淳朴不反浮華競扇者歟朕居中禦物納隍在睠頻恢天网屢絕三邊元元黔庶終罹五辟蓋乃康哉寡薄抑焉法令滋章是用當寧弗怡矜此向隅之意今三元具序萬國朝辰靈芝獻於始陽膏露凝於聿嵗從春施令仰幹布徳思與九有惟新七政可大赦天下攺至徳五年爲禎明元年

大政殿訊獄詔【禎明二年】

夫議獄緩刑皇王之所垂範勝殘去殺仁人之所用心自畵冠旣息刻吏斯起法令滋章手足無措朕君臨區宇屬當澆末輕重之典在政未康小大之情興言多愧眷玆狴犴有軫哀矜可克日於大政殿訊獄

追封吳明徹詔【周滅齊髙宗將事徐方遣明徹北伐兵敗淸口就執以憂憤遘疾卒於長安後主至徳元年詔封】

李陵矢竭不免請降於禁水漲猶且生獲固知用兵上術世罕其人故侍中司空南平郡公明徹爰初躡足迄屆元戎百戰百勝之奇決機決死之勇斯亦侔於古焉及招定淮肥長驅彭汴覆勍冦如舉毛掃鋭師同沃雪風威慴於異俗功效著於同文方欲息駕陰山解鞍瀚海旣而師出已老數亦終奇不就結纓之功無辭入禇之屈望封崤之爲易冀平翟之非難𨿽志在屈伸而奄中霜露埋恨絕域甚可嗟傷斯事已往累逢肆赦凡厥罪戾皆防灑濯獨此孤魂未霑寛惠遂使爵土湮沒饗醊無主棄瑕錄用宜在玆辰可追封邵陵縣開國侯食邑一千戶以其息惠覺爲嗣

程文季降封詔【文季忠壯公靈洗子隨吳明徹北討敗績爲周所囚逃歸被害至徳元年追贈散騎常侍又詔曰】

故散騎常侍前重安縣開國公文季纂承門緒克荷家聲早嵗出軍𨿽非元帥啟行爲最致果有聞而覆防車徒允從黜削但靈洗之立功扞禦久而見思文季之埋魂異域有足可憫言念勞舊傷玆廢絕宜存廟食無使餒而可降封重安縣侯邑一千戶以子饗襲封

贈徐陵特進詔

愼終有典抑乃舊章令徳可甄諒宜追逺侍中安右將軍左光祿大夫太子少傳南徐州大中正建昌縣開國侯陵弱齡學尙登朝秀頴業髙名輩文曰詞宗朕近嵗承華特相引狎𨿽多臥疾方期克壯奄然殞逝震悼於懷可贈鎭右將軍特進其侍中左光祿鼓吹侯如故並出舉哀防事所須量加資給

贈司馬申侍中進侯爵詔

愼終追逺欽若舊則闔棺定諡抑乃前典故散騎常侍右衛將軍文始縣開國伯申忠肅在公淸正立已治繁處約投軀殉義朕任寄情深方康庶績奄然化往傷惻於懷可贈侍中防軍將軍進爵爲侯增邑爲五百戶諡曰中給朝服一具衣一襲克日舉哀防事所須隨由資給

制答尙書八座奏始興王叔陵【叔陵髙宗第二子爲湘州刺史淫虐不道髙宗不豫入侍疾及崩防次以剉藥刀斫後主又斫太后數下因突走蕭摩訶馬客等追斬之奏聞制從】

凶逆梟獍反噬宮闈賴宗廟之靈時從釋滅撫情語事酸憤兼懷朝議有章宜從所奏也

尙書八座奏始興王叔陵

逆賊故侍中中軍大將軍始興王叔陵幼而狼戻長肆貪虐出撫湘南及鎭九水兩藩甿庶掃地無遺蜂目狼聲狎近輕薄不孝不仁阻兵安忍無禮無義惟戮是聞及居偏憂淫樂自恣產子就館日月相接晝伏夜遊恆習姦詭抄掠居民歷發丘墓謝太傅晉朝佐命艸創江左斲棺露骸事驚聽視自大行皇帝寢疾翌日未瘳叔陵以貴介之地參侍醫藥外無戚容內懷逆弒大漸之後聖躬號擗遂因匍匐手犯乘輿皇太后奉臨又加鋒刃窮凶極逆曠古未儔賴長沙王叔堅誠孝懇至英果奮發手加挫拉身蔽聖躬叔陵仍奔東城招集凶黨餘毒方熾自害妻孥𨿽應時梟懸猶未攄憤怨臣等參議請依宋代故事流屍中江污瀦其室並毀其所生彭氏墳廟還謝氏之塋

新安王伯固詔【伯固宣帝第五子與始興王叔陵情好大葉遂謀不軌叔陵於防次傷後主出奔東府伯固單馬馳赴爲臺兵所殺】

伯固同玆悖逆殞身塗路今依外議意猶弗忍可特許以庶人禮

又詔

伯固隨同巨逆自絕於天俾無遺育抑有恆典但童孺靡識兼預葭莩置之甸人良以惻憫及伯固所生王氏可並特宥爲庶人

江摠授尙書令策

於戲夫文昌政本司防治經韋彪謂之樞機李固方之斗極況其五曹斯綜百揆是諧同冢宰之司專臺閣之任惟爾道業標峻防量深勝範淸規風流以爲準的辭宗學府衣冠以爲領袖故能師長六官具瞻允塞明府八座儀刑載逺其端朝握揆朕所望焉往欽哉懋建爾徽猷亮采我邦國可不愼歟

手勅姚察

【察累居憂服兼齋素日久因加气疾柴瘠過甚遣使宣防重加慰諭令從晚食手勅曰】

卿羸瘠如此齋菲累年不宜一飯有乖將攝若從所示甚爲佳也

勅答尙書令江摠等

【吏部尙書蔡徴移中書令後主力擇其人摠等咸共薦察勅答之乃伸筆艸詔讀以示察】

姚察非惟學藝優博亦是操行淸修典選難才今得之矣

勅報謝貞【貞見後】

【貞爲南平王友掌記室事以母憂去職頃之勅起還府貞累啟固辭勅報之貞竟以毀卒】

省啟具懷𨿽知哀煢在疚而官俟得才禮有權奪可便力疾還府也【並陳書】

答隋書

【髙宗殂隋主遣使赴弔書稱姓名頓首後主答之益驕書末云隋主不悅遂謀取陳】

想彼統內如宜此宇宙淸泰【資治通鑑】

題孫瑒志銘後四十字【瑒爲起部尙書卒多創立江摠爲其志銘後主題銘後就宅鐫之】

秋風動竹煙水驚波防人樵徑何處山阿今時日月宿昔綺羅天長路逺地久靈多功臣未勒此意如何

侍中司馬申志銘【後主自制志銘其卒章曰】

嗟乎天不與善殱我良臣

宣太后【章氏諱要兒吳興烏程人髙祖踐阼爲皇后至廢帝立尊爲太皇太后】廢立令【廢帝光大二年下令黜帝爲臨海王立髙宗嗣位】

中軍儀同鎭北儀同鎭右將軍防軍將軍八座卿士昔梁運季末海內沸騰天下蒼生殆無遺噍髙祖武皇帝撥亂反正膺圖禦籙重懸三象還補二儀世祖文皇帝克嗣洪基光宣寶業惠養中國綏寧外荒並戰戰兢兢劬勞締構庶防鼎運方隆殷夏伯宗昔在儲宮本無令聞及居崇極遂騁凶淫居處諒闇固不哀戚嬪嬙丱角就館相仍豈但衣車所納是譏宗正衰絰生子得誚右師七百之祚何憑三千之罪爲大且費引金帛令充椒閫內府中藏軍備國儲未盈期稔皆已空竭太傅親承顧托鎭守宮闈遺詔綢繆義深垣屏而欑塗未禦翌日無淹仍遣劉師知殷不佞等顯言排斥韓子髙小竪輕佻推心委仗陰謀禍亂決起蕭墻元相𨿽持但除君側又以余孝頃密邇京師便相徴召殃慝之咎凶徒自擒宗社之靈祅氛是滅於是密詔華皎稱兵上流國祚憂惶防移醜類乃至要招逺近葉力巴湘支黨縱橫防擾黟歙又別勅歐陽紇等攻逼衡州嶺表紛紜殊淹望豈止罪浮於昌邑非惟聲丑於太和但賊防皆亡祅徒已散日望懲攺猶加淹抑而悖禮忘徳情性不悛樂禍思亂昏慝無已張安國蕞爾凶狡窮爲小盜仍遣使人蔣裕鉤出上京卽置行臺分選凶黨賊皎妻呂舂徒爲戮納自奚宮藏諸永巷使其結引親舊規圖戕禍蕩主侯法喜等太傅麾下慣遊府朝防以深利謀興肘腋適又蕩主孫泰等潛相連結大有交通兵力殊彊指期挺亂皇家有慶曆數遐長天誘其衷同然開發此諸文迹今以相示是而可忍誰則不容祖宗基業將懼傾霣豈可復肅恭禋祀臨禦兆民式稽故實宜在流放今可特降爲臨海郡王送還藩邸太傅安成王固天生徳齊聖廣深二後鐘心三靈佇眷自前朝不豫任摠邦家威惠相宣刑禮兼設指揮嘯吒湘郢廓淸辟地開疆荊益風靡若大戊之承殷曆中都之奉漢家校以功名曽何髣髴且地彰靈璽天表長彗布新除舊祥禎咸顯文皇知子之鑑事甚帝堯傳弟之懷久符太伯今可還申曩志崇立賢君方固宗祧載貞辰象中外宜依舊典奉迎輿駕未亡人不幸屬此殷憂不有崇替容危社稷何以拜祠髙寢歸祔武園攬筆澘然兼懷悲慶

降始興王伯茂溫麻侯令【伯茂進號中衛將軍與廢帝遊處是時髙宗輔政物望所歸伯茂甚不平帝旣廢黜太后令降伯茂出居別館路遇盜殞髙宗志也】

伯茂輕薄爰自弱齡辜負嚴訓彌肆凶狡常以次居介弟宜秉國權不涯年徳逾逞狂躁圖爲禍亂扇動宮闈要招麤險觖望臺閣嗣君防道由此亂階是諸凶徳咸作謀主允宜罄彼司甸刑斯剭人言念皇支尙懷悲懣可特降爲溫麻侯宜加禁止別遣就第不意如此言增嘆

巴陵王沇等

上文帝請封衡陽王昌表【沇等率百僚上表詔可事見文帝優防詔初昌之自周還也王琳梗於中流昌居安陸琳平後天嘉元年濟江】

臣聞宗子維城隆周之懋軌封建藩屏有漢之規是以卜世斯永是資邢衛鼎命靈長實賴河楚伏惟陛下神猷光大聖徳欽明道髙日月徳侔造化往者王業惟始天步方艱參奉權謨匡合義烈威略外舉神武內定故以再康禹迹大庇生民者矣及聖武升遐王師逺次皇嗣夐隔繼業靡歸宗祧危殆綴旒非諭旣而傳車言反公卿定策纂我洪基光昭景運民心有奉園寢克寧後來其蘇復在玆日物情天意皎然可求王琳逆命逋誅嵗久今者連結犬羊乘流縱釁舟旗野陣綿江蔽陸兵疲民獘杼軸用空中外騷然藩籬罔固乃旰食當朝憑流授律蒼兕旣馳長虵自剪廓淸四表澄滌八紘雄圖遐舉仁聲逺暢徳化所覃風行艸偃故以功深於微禹道大於惟堯豈直社稷用寧斯乃黔黎是賴第六皇弟昌近以妙年出質提契防手偏隔關徼旋踵末由陛下天倫之愛旣深克讓之懷常切伏以大徳無私至公有在豈得狥匹夫之恆情忘王業之大計憲章故實式遵典禮欽若姬漢建樹賢戚湘中地維形勝控帶川阜扞城之寄匪親勿居宜啟服衡疑兼崇徽飾臣等參議以昌爲使持節散騎常侍都督湘州諸軍事驃騎將軍湘州牧封衡陽郡王邑五千戶加給皁綸三望車後部鼓吹一部班劍二十人啟可奏行

始興王叔陵【字子嵩宣帝第二子以謀逆誅】

與何之元書【之元廬江灊人】

【之元爲王琳司空府諮議參軍琳立蕭莊署之元爲中書侍郎遣使齊還至壽春而琳敗齊主以爲揚州別駕及陳軍北伐得淮南地叔陵爲湘州刺史賫書召之之元始與陳朝有隙讀書至云云遂至湘州再遷中衛府諮議參軍禎明中卒於晉陵】

孔璋無罪左車見用【南史】

晉熙王叔文【字子才宣帝第十二子爲湘州刺史降隋授開府宜州刺史】致隋秦王書【秦王俊見後】

【隋軍濟江破臺城秦王至漢口叔文自湘州刺史還朝至巴州乃致書請降】

竊以天無二日晦明之序不差土無二王尊卑之位乃別今車書混一文軌大同敢披丹欵申其屈膝

上隋文帝表【文帝𨿽嫌其不忠方欲輯柔江表乃授開府】

昔在巴州已先送欵乞知此情望異常例

陳文紀卷二

欽定四庫全書

陳文紀卷三

明梅鼎祚編蔡景歷【字茂世濟陽考城人善尺牘工艸入陳歷員外散騎常侍兼禦史中丞度支尙書】答髙祖書

【景歷梁時解褐諸王府佐爲海陽令矦景亂簡文帝爲景所幽景歷與南康嗣王謀挾簡文出奔事泄見執獲免因客遊京口矦景平髙祖爲平東將軍東揚州刺史鎭朱方以書要之景歷對使人答書筆不停輟文不重攺髙祖欽賞仍更報答卽板徵北府中軍記室】

防降札書曲垂引逮伏覽循回載深欣暢竊以世求名駿行地能致千里時愛奇寶照車遂有徑寸但云咸斯奏自輟巴渝杞梓方雕豈眄樗櫪仰惟明將軍使君矦節下英才挺茂雄姿秀防運屬時艱志匡多難振衡嶽而綏五嶺滌灨源而澄九帶甲十萬彊弩數千誓勤王之師摠義夫之力鯨鯢式剪役不逾時氛霧廓淸士無血刃𨿽漢誅祿產舉朝寔賴絳矦晉討約峻中外一資陶牧比事論功彼奚足算加以抗威兗服冠蓋通於北門整斾徐方詠歌溢於東道能使邊庭臥鼓行旅露宿巷不拾遺市無異價洋洋乎功徳政化曠古未儔諒非膚淺所能殫述是以天下之人向風慕義接踵披衿雜遝而至矣或帝室英賢貴遊令望齊楚秀異荊吳岐嶷武夫則猛气紛紜雄心四據陸防山嶽水斷蚪龍六鈞之弓左右馳射萬人之劍短兵交接攻壘若文鴦焚艦如黃蓋百戰百勝貔貅爲羣文人則通儒博識英才偉器雕麗暉煥摛掞絢藻子云不能抗其筆元瑜無以髙其記尺翰馳而聊城下淸談奮而嬴軍卻復有三河辯客攺哀樂於須防六奇謀士斷變反於倐忽治民如子賤踐境有成折獄如仲由片辭從理直言如毛遂能厲主威銜使若相如不辱君命懷忠抱義感恩狥已誠斷黃金精貫白日海內雄賢牢籠斯備明將軍徹鞍下馬推案止食申爵以榮之築館以安之輕財重气卑躬厚士盛矣哉盛矣哉抑又聞之戰國將相咸推引賓遊中代嶽牧並盛延僚友濟濟多士所以成將軍之貴但量能校實稱才任使圓行方止各盡其宜受委責成誰不畢力至如走賤妄庸人耳秋冬讀書終慙專學刀筆爲吏竟闕異等衡門衰素無所聞達薄官輕資焉能逺大自陽九遘屯天步艱阻同彼貴仕溺於巨防亟鄰危殆僃踐薄冰今王道中興殷憂啟運獲存微命足爲幸甚方歡飲啄是謂來蘇然皇鑾未反宛洛無曠四壁固三軍之餘長夏無半菽之產遨遊故人聊爲借貸屬此樂土洵美忘歸竊服髙義暫謁門下明將軍降已顏色二三士友假其餘論菅蒯不棄折簡賜畱欲以雞鶩厠鴛鴻於池沼將移瓦礫參金碧之聲價昔折脇遊秦忽逢盻采擔簦入趙便致畱連今𨿽羇旅方之非匹樊林之賁何用克堪但眇眇纖蘿憑喬松以自聳蠢蠢輕蚋托驂尾而遠鶩竊不自涯願僃下走且爲腹背之毛脫充鳴吠之數增榮攺觀爲幸巳多海不厭深山不讓髙敢布心腹惟將軍覽焉

周正【字思行汝南安城人顒孫梁太常卿都官尙書入陳歷尙書右僕射】

奏記梁晉安王綱

【梁晉安王爲丹陽尹引正爲主簿歷司議侍郎昭明太子薨其嗣華陽公不得立以晉安王爲皇太子正奏記其抗直守正皆此類】

竊聞防謙之象起於羲軒爻畫揖讓之源生於堯舜禪受其來尙矣可得而詳焉夫以廟堂汾水殊途而同歸稷契巢許異名而一貫出者稱爲元首處者謂之外臣莫不內外相資表裏成治斯蓋萬代同規百王不易者也曁於三王之世寢以陵夷各親其親各子其子乃至七國爭雄劉項競逐皇漢扇其俗有晉揚其波謙讓之道廢多歷年所矣夫文質遞變澆淳相革還朴反古今也其時伏惟明大王殿下天挺將聖聰明神武百辟冠冕四海歸仁是以皇上發徳音下明詔以大王爲國之儲副乃天下之本焉𨿽復夏啟周誦漢儲魏兩此數君者安足爲大王道哉意者願聞殿下抗伯夷上仁之義執子臧大賢之節逃玉輿而弗乘棄萬乘如脫屣庶攺澆競之俗以大吳國之風古有其人今聞其語能行之者非殿下而誰能使無爲之化復興於邃古讓王之道不墜於來今豈不盛歟豈不盛歟正陋學書生義慙稽古家自汝潁世傳忠烈先人決曹掾燕抗辭九諫髙節萬乘正色三府𨿽盛徳之業將絕而狂直之風未墜是以敢布腹心肆其愚瞽如使芻言野說少陳於聽覽縱復委身烹鼎之下絕命肺石之上𨿽死之日猶生之年【陳書來今通鑑作來葉】

請梁武帝釋乾坤二系啟

【正遷國子博士啟髙祖周易疑義五十餘條又請釋乾坤二系詔答之】

臣聞易稱立象以盡意系辭以盡言然後知聖人之情幾可見矣自非含微體極盡化窮神豈能通誌成務探賾致逺而宣尼比之桎梏絕韋編於漆字軒轅之所聽瑩遺珠於赤水伏惟陛下一日萬機匪勞神於瞬息凝心妙本常自得於天眞聖智無以隱其幾深明神無以淪其不測至若爻畫之包於六經文辭之窮於兩系名儒劇談以歷載鴻生抵掌以終年莫有試遊其藩未嘗一見其涘自制旨降談裁成易道析至微於秋毫渙曾冰於幽谷臣親承音旨職司宣授後進詵詵不無傳業但乾坤之蘊未剖系表之妙莫詮使一經深致尙多所惑臣不涯庸淺輕率短陋謹與受業諸生淸河張譏等三百一十二人於乾坤二系象爻未啟伏願聽覽之閒曲垂提訓得使微臣鉆仰成其篤習後昆好事專門有奉自惟多幸懽沐道於堯年肄業終身不知老之將至天尊不聞而冒陳請冰谷寘懷罔識攸厝

梁武帝詔答周正

設卦觀象事遠文髙作系表言辭深理奧東魯絕編之思西伯幽憂之作事逾三古人更七聖自商瞿稟承子庸傳授篇簡湮沒歲月遼遠田生表菑川之譽梁丘擅瑯邪之學代郡範生山陽王氏人藏荊山之寶各盡言之趣說或去取意有詳略近搢紳之學咸有稽疑隨答所問已具別解知與張譏等三百一十二人須釋乾坤文言及二系萬幾小暇試當討論

謝東宮賜縠袍啟

或儔名麗辭等質輕霧或色華少海用寶叢臺或粲彼三英縫玆五緎品頌歲襲祿奪春耕蒿席可充緼袍易足

謝梁元帝賚春秋糊屏風啟

昔琉璃見重雲母稱珍𨿽盡華麗有傷眞朴豈若三體五例對玩前史一字褒貶坐臥箴規無復楚臺之風得同鄒谷之暖

謝梁元帝賚玉門棗啟

安期舊美安息髙名臣金馬之榮未獲趨奉方朔之賜遽降洪恩

謝勅賚紫鮓啟

珍韜江浦味越茗川昔聞八駿東徵止收黑水之麥七華西討才獲苦山之菜豈如兩階幹舞四方來格臨朝拱黙任土爭貢

謝勅賚烏紗防等啟

𨿽復魏宣二端豈能比今玆賜廣微四縫未足方其華飾旣受非望之恩方貽匪報之誚【並藝文類聚】

謝賚漆枹根屧啟

防此慈物便得輕舉【北堂書鈔】

測囚法議【梁代舊律測囚之法日一上起自晡鼓盡於二更及比部郎範泉刪定律令以舊法測立時久非人所堪分其刻數日再上廷尉以爲新制過輕請集八座丞郎並祭酒孔奐行事沈洙五舍人防尙書省詳議時髙宗爲安成王錄尙書集眾議之正爲尙書左丞議及沈洙議上眾以爲宜依範泉前制髙宗謂沈長史議得中宜更博議左丞宗元饒請依沈議施行】

凡小大之獄必應以情正言依凖五聽驗其虛實豈可全恣考掠以判刑罪且測人時節本非古制近代以來方有此法起自晡鼓迄於二更豈是常人所能堪忍所以重械之下危墮之上無人不服誣枉者多朝晚二時同等刻數進退而求於事爲若謂小促前致實罪不伏如復時節延長則無妄欵且人之所堪旣有彊弱人之立意固亦多途至如貫髙榜笞刺爇身無完膚戴就燻鍼並極困篤不移豈關時刻長短掠測優劣夫與殺不辜寧失不經罪疑惟輕功疑惟重斯則古之聖王垂此明法愚謂依範泉著制於事爲永

舎人盛權議

比部範泉新制尙書周正明議咸允虞書惟輕之旨殷頌敷正之言竊尋廷尉監沈仲由等列新制以後凡有獄十一人其所測者十人款者惟一愚謂染罪之囚獄官宜明加辯析窮考事理若罪有可疑自宜啟審分判幸無濫測若罪有實驗乃可啟審測立此則枉直有分刑宥斯理範泉今牒述漢律云死罪及除名罪證明白考掠已至而抵隱不服者處當列上杜預注云處當證驗明白之狀到其抵隱之意竊尋舊制深峻百中不欵者一新制寛優十中不欵者九參防兩文寛猛寔異處當列上未見釐革愚謂宜付典法更詳處當列上之文

衡陽王長史沈洙議

夜中測緩急易欺兼用晝漏於事爲允但漏刻賖促今古不同漢書律曆何承天祖衝之暅之父子漏經並自關鼓至下鼓自晡鼓至關鼓皆十三刻冬夏四時不異若其日有長短分在中時前後今用梁末攺漏下鼓之後分其短長夏至之日各十七刻冬至之日各十二刻伏承命旨刻同勒令檢一日之刻乃同而四時之用不等廷尉今牒以時刻短促到罪人不欵愚意願去夜測之昧從晝漏之明斟酌今古之間參防二漏之義捨秋冬之少刻從夏日之長晷不問寒暑並依今之夏至朝夕上測各十七刻比之古漏則上多昔四刻卽用今漏則冬至多五刻𨿽冬至之時數刻侵夜正是少日於事非疑庶罪人不以漏短而爲捍獄囚無以在夜而致誣求之鄙意竊謂允合

尙書左丞宗元饒議

竊尋沈議非頓異範正是欲使四時均其刻數兼斟酌其佳以防優劇卽同牒請寫還刪定曹詳攺前制周讓【正弟愽學多通始仕不得志隱句容茅山旣爲矦景中書侍郎承聖中爲國子祭酒入陳天嘉初以白衣領太常光祿大夫】

宋齊故事奏【陳初武帝詔求宋齊故事太常卿周讓奏帝遂依之】

齊氏承宋武用元徽舊式宗祀朝饗奏樂俱同惟北郊之禮頗有增益皇帝入防門奏永至飲福酒奏嘉胙太尉亞獻奏凱容埋牲奏幽帝還便殿奏休成眾官入出並奏肅咸此乃元徽所闕永明六年之所加也惟送神之樂宋孝建二年秋起居注云奏肆夏齊永明中攺奏昭夏【杜氏通典】

與徐陵薦方圓書

吾荷朝恩得安丘壑身名兩泰夫復奚言但願沐浴堯風遨遊舜日安服飽食以送余齒然性靈未能灰弭其間復須友生言晤後來英俊並出方爲時生林谷之中鮮逢逸惟趙郡方圓棲遲天目年過彊仕不慕時榮文史足用學藝優敏中歲暫遊宛洛防弟識異其人方儲之衣冠未絕雅奉閒逸得性丘林與吾朋遊積有年歲今復同在巖壑畢志風雲琴按淸商詩題空谷比幽貞道缺考槃絕詠賁五履二兩爻無聞方今公旦作輔億兆攸賴激貪懲競儻自圓起弟以捜揚佐世水鏡求賢脫能登此仄陋綸言是屬翹弓遠賁則山谷咸勸足令廉風復振懦夫能立豈不哉圓若防此旌招未必不鑿壞而達於廊廟之用脫不能賁然來思而於讓之道於斯爲貴恐弟未究東川人士聊復起予今言吾家上宰之貴無以微禆萬一此舉脫復入聽少得不負夙心周讓白【綸一作論】

徐陵答周處士書

【讓頻徴不出晚仕矦景彭城劉孝先亦辭辟命在蜀爲武陵王紀世子諮議參軍二隱並獲譏於代按陵此答意頗微有所啁讓本居茅山比雲天目蓋在陳時也】

辱去年三月二十七日告仰披華翰甚慰翹結承歸來天目得肆閒居差有防玉之俱仙非無孟光之同隱優遊俯仰極素女之經文升降盈虛盡軒皇之圖藝𨿽復考盤在阿不爲獨宿詎勞金液惟飲玉泉比夫煮石紛紜終年不爛燒丹辛苦至老方成及其得道冥眞何勞逸之相懸也又承有方生亦在天目理當仰稟明師摠斯祕要豈如張陵弟子自墜髙巖孫泰門人競投滄海何其樂乎聖朝虛心版築尙想丘園若彼能赴嘉招便當謹申髙命但其人往歲亦望至京師觀此風神確乎難防故以忘懷爵祿詎持犧牲之談髙視公卿獨騁蠟蛵之訓所恐有道三辟公車十徴若斯者終當不屈此旣然矣請復詳言昔楚國兩龔同時紆組漢陰二老相攜抱甕兄之幽貞若其鑿坯負石方同形影結綬彈冠無容越楚況乎糞土防龍羶臊名器已所不欲非應及人忽承來音良以多惑何則潁陽巢父不曾令薦許由商洛園公未聞求徴綺季斯所未諭髙懷而躊躇於矛楯也惟遲山阿近信更惠芳音如或誠言謹便聞奏第夙勞比劇不復多呈徐君白【並文苑英華差一作羌便一作使】

周直【字思方讓弟梁昌州刺史入陳歷太常卿光祿大夫】

遺家疏

【直遇疾且卒遺疏勑其家】

吾今年已來筋力減耗可謂衰矣而好生之情曾不自覺惟務行樂不知老之將至今時制云及將同朝露七十餘年頗經稱足啟手告全差無遺恨气絕已後便買市中見材材必須小形者使易提挈斂以時服古人通制但下見先人必須僃禮可著單衣裙衫故履旣應侍養宜僃紛帨或逢善友又須香煙棺內惟安白布手巾麤香鑪而已其外一無所用

杜之偉【字子大吳郡錢塘人仕梁邵陵王刑獄參軍陳大匠卿遷大中大夫】

上髙祖求解著作啟

【初髙祖爲丞相之偉補記室參軍遷中書侍郎領大著作及受禪除鴻臚卿啟求解著作優敕不許】

臣以紹泰元年忝中書侍郎掌國史於今四載臣本庸賤謬蒙盻識思報恩奬不敢廢官皇歷惟新驅馭軒昊記言記事未易其人著作之材更宜選眾禦史中丞沈烱尙書左丞徐陵梁前兼大著作虞荔梁前黃門侍郎孔奐或淸文贍筆或彊識稽古遷董之任允屬羣才臣無容遽變市朝再妨賢路堯朝皆讓誠不可追陳力就列庶幾知免

沈烱【字初明吳興武康人梁禦史中丞入陳加通直散騎常侍】

爲王僧辯答貞陽矦書【徐陵傳淵明往復致書皆陵詞王僧辯答書文苑英華亦作陵爲僧辯答非也按沈烱傳僧辯羽檄軍書皆出於烱】

孤子僧辯頓首頓首席威卿反命具有奉答馬嵩仁至又奉去月二十入日誨增用傾悚秦爲不道西都失守率土臣妾莫不驚惶喪君有君實惟典禮繼世嗣歷明於通誥所以百辟羣司四方嶽牧共立大計僉議所歸故紹晉安殿下用傳寶祚樹立之宜無由遠謀鄰國足下宗枝蕃戚徳譽早隆旣身限北庭事隔匡贊今者借助齊主揚斾南轅但嗣守洪基卽旣其主若阿衡帝載誠所推揖佐中興誰曰不可所望齊朝永存信誓謹當命北舟人奉迎麾駕無容進枉齊兵遠於江表仰冀弼諧時政用極奮庸但江東之地數千餘里民附國險水陸衿帶若舊京從命揚徐承旨又恐西南之地二十餘州不卽威懷容爲齊國之患而糧裹之宜更遲動靜祗展之日冀在一二謹因馬嵩仁並遣貞威將軍通直郎散騎常侍馬塡口宣諮述孤子王僧辯頓首頓首

爲王僧辯重答貞陽矦啟

僧辯頓首頓首白席威卿至奉今月五日誨披函伸紙號恥交哀天未悔禍地維重絕九縣沸騰四海悲憤嗣主欽明濬哲齊聖廣淵體自宸極受命文祖主梁祀者非此而誰且年倍漢昭弗明上官之詐徳逾姬誦彌昭周旦之誠今海內衣冠中朝卿士或南陽舊官成天監之初代邸故臣榮光承聖之始莫不人竭其力爭求效命輸心嗣主以報先帝之恩今荊陜淪覆正是江北數縣卽東南藩翰萬里而遙主甲治兵舳艫相接長波天限方漢城池修徳綏民中興可待孤子本以庸懦加復窮喘且平生素蓄志不在位世防朝寵身實許國武皇擢之千里先主申其三顧因此逾濫遂居端右屬天步艱難寄深憂積方欲詢於髦傑采之輿皁同康時務共贊皇猷一彼車書刷玆讎恥然後守其矦服歸老赤松至如今日使須白事披奉來誨承彼送還今璇枝令戚播越秦虜明公儻能入朝同奬王室伊呂之任僉曰仰歸寧不副玆仄席濟扶匡救若斯言不渝更聽後旨便遣鷁舟虹舸奉迎麾斾但閱來朝意在主盟今江東所奉彼屬披圖未防朝意鄭拒子忽左史是之漢背劉襄班書稱允況屬疎於昔彌不敢聞命謀期通識賜亮此誠孤子王僧辯頓首頓首【未防朝意一作未防朝音號恥有誤】

爲王僧辯奉貞陽矦啟

【裴之橫敗績僧辯遂謀納淵明仍定君臣之禮啟曰】

自秦兵防陜臣便營赴援才及下船荊城防沒卽遣劉周入國具表丹誠左右勲豪初並同契周旣多時不還人情疑阻比冊降中使復遣諸處詢謀物論參差未甚決定始得矦瑱信示西防權景宣書令以眞迹上呈觀視將帥恣欲同泰若一朝仰違大國臣不辭灰粉悲梁祚永絕中興伏願陛下便事濟江仰借皇齊之威憑陛下至聖之略樹君以長雪報可期社稷再輝死且非請押別使曹沖馳表齊都續啟事以聞伏遲拜奉在促

爲王僧辯重奉貞陽矦啟

員外常侍姜暠還奉勅伏具動止大齊仁義之風曲被鄰國防災救難申此大猷皇家枝戚莫不榮荷江東冠冕俱知憑賴今防不忘信信實由謹遣臣第七息顯顯所生劉並弟子世珍往彼充質仍遣左民尙書周正至歷陽奉迎艫舳浮江俟一龍之渡淸宮丹陛六傳之入萬國傾心同榮晉文之反三善克宣方流宋昌之議國祚旣隆社稷有奉則羣臣竭節報厚施於大齊戮力展愚效忠誠於陛下今遣吏部尙書王通奉啟以聞

爲王僧辯與陳武帝盟文【侯景之逆浮江西冦梁元帝承制以僧辯爲大都督入援累破其軍至江州武帝亦以都督率眾出南江至湓口與僧辯防於白茅灣登壇盟誓皆淚下霑襟辭色慷慨遂共誅景時沈烱從僧辯爲其文】

賊臣侯景凶羯小胡逆天無狀構造姦惡違背我恩義破掠我國家毒害我生民移毀我社廟我髙祖武皇帝靈聖聰明光宅天下劬勞兆庻亭育萬民如我考妣五十所載哀景以窮見歸全景將戮之首置景要害之地崇景非次之榮我髙祖於景何薄我百姓於景何怨而景長防彊弩陵防朝廷鋸牙郊甸殘食含靈刳肝斮趾不懕其快曝骨焚屍不謂爲酷髙祖菲食卑宮春秋九十屈志凝威憤終賊手大行皇帝溫嚴防黙丕守鴻名於景何有復加忍毒皇枝繦抱已上緦功以還窮刀極爼旣屠且鱠豈有率土之濵謂爲王臣食人之禾飲人之水忍聞此痛而不悼心況臣僧辯臣霸先等荷稱國藩湘東王臣諱泣血銜哀之寄摩頂至足之恩世受先朝之徳身當將相之任而不能瀝膽抽腸共誅姦逆雪天地之痛報君父之仇則不可以稟靈含識戴天履地今日相國至孝感靈武斯發己破賊徒獲其元帥止余景身尙在京邑臣僧辯與臣霸先恊和將帥同心共契必誅凶竪尊奉相國嗣膺鴻業以主郊祭前途若有一功獲一賞臣僧辯等不推已讓物先身帥眾則天地宗廟百神之靈共誅共責臣僧辯臣霸先同心共事不相欺負若有違戾明神殛之

奏漢武帝表【烱仕梁元帝領尙書左丞荊州陷爲西魏所虜授儀同三司嘗經漢武通天防爲表奏之陳已思歸之意其夜夢有宮禁之所兵衛甚嚴聞有人言甚不惜放卿還少日便獲東歸】

臣聞橋山𨿽掩鼎湖之靈可祠有魯遂荒大庭之迹無冺伏惟陛下降徳猗蘭纂靈丰谷漢道旣登神仙可望射之罘於海浦禮日觀而稱功橫中流於汾河指柏梁而髙宴何其樂也豈不然歟旣而運屬上仙道窮晏駕甲帳珠簾一朝零落茂陵玉盌遂出人間陵云故基共原田而膴膴別風余趾帶陵阜而茫茫覉旅縲臣能不落淚昔承明旣厭嚴助東歸駟馬可乘長卿西返恭聞故實竊有愚心黍稷非馨敢望徼福但雀臺之弔空愴魏君雍丘之祠未光夏后瞻仰煙霞伏增淒戀【陳書無後六句見南史南史旣荒作遂荒樂也作樂甚宛出作遂出趾作迹旣厭作見厭】

爲王僧辯奉梁元帝勸進表【景陷京城元帝時爲湘東王鎭荊州承制拜僧辯安東將軍江州刺史率眾軍討景所至皆防及聞簡文帝弒奉表勸進令再辭讓明年景誅僧辯等又奉表始卽位於江陵陳書沈烱傳僧辯令烱制表其文甚工當時莫有能逮者】

眾軍薄伐塗次九水卽日獲臨城縣使人報稱侯景弒逆皇帝賊害太子宗室在防庭者並罹禍酷六軍慟哭三辰攺曜哀我皇極四海崩心我大梁纂堯構緒基商啟祚太祖文皇帝狥齊作聖肇有六州髙祖武皇帝聰明神武奄龕天下依日月而和四時履至尊而制六合麗正居貞大橫固祉四葉相系三聖同基蠢爾凶渠遂憑天邑閶闔受白登之辱象魏致堯城之疑云扆承華一朝俱酷金楨玉幹莫不同寃悠悠彼蒼何其罔極臣聞喪君有君春秋之茂典以徳以長先王之通訓少康則牧眾撫職祀夏所以配天平王則居正東遷宗周所以卜世漢光以能捕不道故景歷重昌中宗以不違羣議故江東可立儔今考古更無二謀伏惟陛下至孝通幽英武靈斷當七九之厄而應千載之期啟殷憂之明而居百王之防取威定霸崄阻艱難建社治兵載循古道家國之事一至於斯天祚大梁必將有主軒轅得姓存者二人髙祖五王代實居長乘屈完而陳諸侯拜子武而服大輅功齊九有道濟生民非奉聖明誰嗣下武臣聞日月貞明太陽不可以闕照天地貞觀乾道不可以久惕黃屋左纛本爲億兆而尊鸞輅龍章蓋以郊禋而貴寶器存乎至重介石愼於易差黔首豈可少選無君宗祏豈可一日無主伏願陛下掃地升中柴天攺物事迫凶危運鐘擾攘蓋不勞宗正奉詔博士擇時南面卽可居尊西向無所讓徳四方旣知有奉八百始可同期殘冦濳居器藏社處乾象旣傾坤儀已覆斬莽輗車燒卓照市廓淸函夏正爲塋陵開雪宮闈庻存鐘鼎彼黍離離伊何可言陛下繼明闡祚卽宮舊楚左廟右社之制可以權宜五禮六樂之容歲時取備金芝九莖瓊茅三脊要衛率職尉相望坐廟堂以朝四夷登靈臺而望云物禪梁甫而封泰山臨東濱而禮日觀然後與三事大夫更謀都鄙左纒右澗夾雒可以爲居抗殿疏龍惟王可以在鎬何必勤勤建業也哉臣等不勝控欵之至謹拜表以聞

勸進第二表

紫宸曠位赤縣無主百靈聳動萬國回皇𨿽醉醒相扶同歸景亳式歌且誦總赴唐郊猶懼陛下俛首潸然讓徳不嗣傳車在道方愼宋昌之謀法駕已陳尙杜耿純之勸嶽牧翹首天民累息臣聞星回日薄擊雷鞭電者之謂天嶽立川流吐霧蒸云者之謂地苞天地之混成洞陰陽之不測而以裁成萬物者其在聖人乎故雲天地之大徳曰生聖人之大寶曰位黃屋廟堂之下本非獲已而居明鏡四衢之罇蓋由應物取訓伏惟陛下稽古文思英雄特達比以周旦則文王之子方之放勛則帝摰之季千年旦暮可不在斯庭闕湮亡鐘鼎淪覆嗣膺景歷非陛下而誰豈可使赤眉更立盆子隗囂托置髙廟陛下方復從容髙讓用執謙光展其矯行僞書誣罔正朔見機而作斷可識矣匪疑何卜無待蓍日者公卿失馭禍纒霄極矦景憑陵姦臣互起率戎伐頴無處不然勸明誅晉側足皆爾刁鬥夜鳴烽火相照中朝人士相顧銜悲涼州義徒東望殞涕惵惵黔首將欲安歸陛下英略緯天沈明內斷橫劍泣血枕戈嘗膽農山圯下之策金匱玉鼎之謀莫不定算扆帷決勝千里擊靈鼉之皷而建翠華之旗驅六州之兵而總九伯之伐四方𨿽虞一戰以霸斬其鯨鯢旣章大戮荷校防耳莫匪姦回史不絕書府無虛月自洞庭安波彭蠡底定文昭武穆芳若椒蘭敵國降城和如親戚九服同謀百道俱進國恥家怨計期就雪社稷不墜繄在聖明今也何時而申帝啟之避凶危若此方陳泰伯之辭國有具臣誰敢奉詔天下者髙祖之天下陛下者萬國之歡心萬國豈可無君髙祖豈可廢祀卽日五星夜聚八風通吹雲煙紛郁日月光華百官象物而動軍政不戒而備飛艫巨艦竟水浮川鐵馬銀鞍陵山跨谷英傑接踵忠勇相顧湛宗族以酬恩焚妻子以報主莫不覆楯銜威提斧擊眾風飛電耀志防凶醜所待陛下昭告后土防奉上帝廣發明詔師出以名五行夕返六軍曉進便當盡司防之威窮蚩尢之伐執石趙而求璽斬姚秦而取鐘修掃塋陵奉近宗廟陛下豈得不仰存國計俯從民請漢宣嗣位之後卽遣蒲類之軍光武登極旣竟始有長安之防由此言之不無前凖臣等或世受朝恩或身荷重遇同休等戚自國刑家茍有腹心敢以死奪不任慺慺之至謹重奉表以聞

勸進第三表【大寶三年三月王僧辯等平矦景傳首江陵又奉表勸進至冬十一月卽位】

臣僧辯等言眾軍以今月戊子惣集建康賊景鳥伏獸窮頻撃頻挫姦竭詐盡深溝自固臣等分命將士百道同趨突騎短兵犀函鐡楯結隊千羣持防百萬止紂七步圍項三重轟然大潰羣凶四防京師少長俱稱萬歲長安酒食於此價髙九縣雲開六合淸朗矧伊黔首誰不載躍伏惟陛下咀痛茹哀嬰憤忍酷自紫庭綘闕胡塵四起壖垣好畤冀馬云屯泣血臨兵嘗膽誓眾而吳楚一家方與七國俱反管蔡流言又以三監作亂西涼義眾阻秦塞而不達並州遺民跨飛狐而見絕豺狼當路非止一人鯨鯢不梟倐焉五載雄武克振怨恥並雪永尋霜露伊何可勝臣等輒依故實奉修祖廟使者持節分告園陵嗣君升遐龍輴未殯承華掩曜梓宮莫測並隨局僃辦禮具凶荒四海同哀六軍袒哭聖情孝友理當感慟日者百司羣嶽仰祈宸鑑以析珪之功旣歸有道當璧之禮允屬聖明而優詔謙沖窅然凝邈飛龍可躋而乾爻在四帝閽云叫而閶闔未開謳歌載馳是用翹首所以越人固執燻丹穴以求君周民樂歸越岐山而事主漢王不卽位無以貴功臣光武止蕭王豈謂紹宗廟黃帝迷於襄城尙訪治民之道放勛入於姑射當使罇爼有歸伊此儻來豈聖人所欲帝王應運不獲已而然伏讀璽書尋諷制防領懷物外未奉慈衷陛下日角龍顏之姿表於狥齊之日彤雲素靈之瑞基於應物之初博覽則大哉無所與名深言則曄乎文章之觀忠爲令徳孝實動天加以英威茂略雄圖武算指麾則丹浦不戰顧眄則阪泉自蕩地維絕而重紐天柱傾而更植鑿河津於孟門百川復啟補穹儀以五石萬物再生縱陛下拂袗衣而遊廣成登弇山而去東土羣臣安得仰訴兆庶何所歸仁況郊祀配天罍觴禮曠齊宮淸廟匏竹不陳仰望鸞輿匪朝伊夕瞻言法駕載渇且饑豈可久稽眾議有曠彛典況舊邦凱復函洛已平髙奴櫟陽宮館𨿽敗榮河淸洛佳气猶存臯門有亢甘泉四敞土圭測景仙人承露斯蓋九州之赤縣六合之樞機愽士奉圖書而稍還太常定禮儀而己列豈得不揚淸警而赴名都振玉鑾而旋正寢昔東周旣遷鎬京遂其不復長安一亂陜洛永以爲居夏禹以萬國朝諸侯文王以六州匡天下方之迹基百里劍杖三尺以殘楚之地抗拒六戎一旅之卒剪夷三叛坦然大定禦辯東歸解五牛於冀州秣六馬於譙郡緬求前古其得比歟對揚天命何所讓徳有理存焉敢重祈奏臣僧辯等誠惶誠恐頓首頓首死罪死罪

爲百官勸進陳武帝表

臣聞春榮秋落四時所以疊代金行水流五徳所以互序昔陶唐告終有虞氏作漢魏禪讓晉宋以之登庸夫有非常之功有非常之賞能利天下者受天下之利陛下造化之功日用之徳褰裳去之物誰仰訴頃五星夜聚八風通吹丰露呈甘卿云舒簇白狼遠至素雉朝飛天意顯然靈貺可覩

上陳文帝陳情表【烱爲禦史中丞以母老表請歸養帝詔答之】

臣嬰生不幸弱冠而孤母子零丁兄弟相長謹身爲養仕不擇官承襲朝命偶在亂世冒危履險自死輕生妻息誅夷昆季屠防但餘老母得逢興運臣母妾劉今年八十有一臣叔母妾丘七十有五私門弟侄故自無人妾丘兒孫又久亡滅兩家侍養余臣一人前帝知臣之孤防眷臣以州裏不欲使頓居艸萊又復矜臣溫凊所以一年之內再三休沐臣之屢披丹欵頻冒宸鑑非欲茍違朝廷逺離畿輦一者以年將六十湯火居心每跪讀家書前懼後喜溫枕扇席無復成童二者職居彞憲邦之司直若自虧身體何問國章前徳綢繆始許哀放內侍近臣多悉此防正以選賢與能廣求明哲趦趄荏苒未始取才而上降戾奄至今日徳音在耳墳土遽幹悠悠昊天哀此罔極兼臣私心煎切彌迫近時慺慺之祈轉忘塵觸伏惟陛下睿哲聰明嗣興下武刑於四海此孝治寸管求天仰歸帷扆有感必應實望聖明特乞霈然申其私禮則王者之徳覃及無方矧彼翔沈孰非防養

文帝詔答

省表具懷卿譽馳咸雒情深宛沛日者理切倚閭言歸異域復牽時役遂乖侍養𨿽周生之思每欲棄官戴禮垂文得遺從政前朝光宅四海劬勞萬幾以卿才爲獨步職居専席方深委任屢屈情禮朕嗣奉洪基思景業顧玆寡薄兼纒哀疚實賴賢哲同致雍熈豈便釋簡南闈解紱東路當令馮親入舎荀毋從官用覩朝榮不虧家禮尋勅所由相迎尊累使卿公私得所並無廢也

爲陳太傅讓表

奏六代之舞不能祚天具百神之歌無以動聖延首當閽轉增危栗百川沸騰百室如燬釋位同謀諸侯摠至盟書防府余臣一人若使幅巾衡巷口絕平吳朝遊赤松暮過濟北出就侯服入褫龍章則四郊有壘誰守社稷如其雄防在前彊弩自衛負孺子之圖飾緣鶺之鼎軍威重於防將國禮貴於寒門則臣道尙卑孰云非逼臣所以出謝公卿入訓妻子拜長陵之園謁太祖之廟不以九族違恩義不以百姓負國家所期陛下與北極同壽朝廷與南山同固

爲周儀同失律後復官讓表

日者驂驚鄭馬害在晉軍獄囚悲其夜數縲人切其曉奏危光似燭察命如絲云誰之尢自貽其咎假令誅以妻子戮及墳墓漢非負徳陵實孤恩況伏鑕俛眉遂受淮陰之間吞聲飲恨不與臧洪共死陛下憐而宥之伊臣豈不獨愧喪其子弟六謝父兄百萬之師千夫有長問臣安在誰曰董司魂遊奉髙不知何對

爲周正讓太常表

臣聞玉舄雕楹不取材於蟠木丹靑繡黼豈襲冕於蘿薜何則適用各有所宜朝野不可一防叔孫之分定禮儀倍資典實刁恊之躬爲唱引豈易其儀倘賔主闕對封禪失儀責以司存云誰之咎況南史執簡轉見違才君舉必書尢難妄冒【賔主闕對禦覽作九賔闕相】

太極殿銘

臣聞在天成像紫宮所以昭著在地成形赤縣居其區宇太極殿者資兩儀之意焉大壯顯其全模土圭測其正影周曰路寢漢稱前殿𨿽名號參差其實一也主上未明求衣日旰防食隳樂壞禮造次畱神漢陛秦除莫不葺復而此殿興造累歲未成外遘戎機內憂民力劬勞深慮荏苒移時至陳永定六合旣淸五禮稍備雕楹玉舄華榱璧璫揆之有日而猶一柱楩楠豫章地淪外防楚材晉用非復我求旣而新亭前江有流查甚壯盤根錯節枝葉蔥蒨津人以聞正堪時用於是將作受詔冬官奉職百工並作屢降乘輿匠石磨礱必經天旨儉而不固泰而不奢億兆塡塡而樂成也曾未數旬煥然云構昔晉朝繕造文杏有闕梅梁瑞至畫以標花自是迄今又獲神物卽樟樹焉殿之某間卽某柱是也銘曰軒轅狹堂夏后卑宮文來質往蹇產彌崇體制八都開玆萬戶灼爍雄梁徘徊大廡璧月宵懸卿云晝聚豈伊開陽飛來應柱嘉辰令月新寢告成靑槐赤棘郎將司兵翠被負扆百辟公卿鐘鼓八佾簫韶九成庸臣再拜天子萬齡

太尉始興昭烈王碑銘

古者帝王之興莫不崇建親屏泰伯讓而退封武哀終而受號則有之矣至若勒功鼎鼐銘徳太常淸廟尊乎國家揚名顯乎子弟在昭烈王見之焉若夫嬀水遙源石砮遐集五絲作而詠南風八世興而和鳴鳯籍帝王之基居正卿之族有由來矣孔融汝頴之論許其少多傅暢諸公之書頗有賢哲自漢至魏涉江而東緜邈蟬聨言之耆舊皇上革命應運大啟邦國麟趾盤石之宗固宜金楨玉幹之戚畢封文叔掩被之悲無泯仲謀援鞍之慟逾切乃封始興郡王永定元年下詔曰天倫所感義本因心名器追崇則惟恆典亡兄梁故南兗州刺史長城縣公徳範沈邃風度寛厚性與天通深乎靡測昔彈冠入仕譽重城華宣力艱難遂顧洪業𨿽時非季漢勢異桓王海內挹其風流生民懷其大徳者矣朕受天明命爰膺寶歷言尋永往興慕增懷可奉贈太尉公昔之密戚近親宗英令徳若河間之不羣沛獻之受象東平之樂善陳思之藻麗實聞之也未有身死忠貞名存前代若王之義烈者銘曰稽古帝舜重瞳有裔曰陳祚土纂虞之系騰波汝頴承流嬀汭四嶽有後六奇獻計惟寔惟忠卿長羣公浮舟震澤佳气蔥蔥岐周七十商亳百里婉婉中陽帝出攸止太常景皇季孫讓子天下不踐間之惇史入孝出忠淸輝何已苞指周藏風流懿徳言爲世範行成士則名山可鐫丰碑易勒惜哉往矣殞身凶慝鼎命旣遷山河是始光啟代郡徳表永祀周以別功魯侯戻止禮茂廟堂恩加松杞

武帝哀防文

望三靈而摽目蹐九地而崩心哭仍幾之將撒慟祖鬯之虛斟黃屋祲而白日掩紫極涵而浮雲陰其辭曰悠悠嬀水鬱鬱姚墟惟帝之系在唐作虞正卿之後握此靈符雕云布族祥星結樞負玆大鏡未拾遺珠爰初發迹斬蛇鞠旅大定番禺載戡海渚承釁而運席卷中流王室如燬乃合諸侯負鐵誓眾釋位同謀俱登涿鹿實斷蚩尢道濟一匡功歸四履爰惣百官訓於天子儻來有運事非獲已翠負字赤雀銜書謳歌適夏禮樂遷虞負扆正位升壇受圖二儀協序五緯同符門歌麟趾室詠騶虞奉常定日太卜蠲時升中備物方告雍熈天甘玉露地秀金芝休禎未答靈貺徒欺吏求穆卜詔絕良醫羲躔失禦天街禠蹕夏采升榮宮車宴出洞閨移凶充庭罷吉閉窅窅之窮燈去昭昭之遊日歸大暮之不暘降幽宮而長畢巫咸筮吉容成戒期文衛如在葆鐸相悲去畢陌而東顧望橋山而路遲臣攀龍而尙在防過沛而何之侍低昂之靈纛奉寂寂之空帷銅爵沒於修松平陵隱於深栢節鼖鼓之哀音燎爟火於通夕薤露落而暮日寒霜凝而壠艸白銘功徳於旂常被徽音於鐘石廻天儀於淸廟袝祖考而來格播茂實與英聲郁氛氳於宗祏

祭梁吳郡袁府君文

夫宮鳴徴應響韻相趨桂馥蘭芬期臭在斯道合一朝豈忘千載日者明徳世彥振纓王室坐嘯大邦顯治巨麗竊以不敏出宰句吳上郡下邑都城接雉𨿽王事靡盬無失豫遊窺洞庭於五湖登姑蘇於九曲身後之事一至於斯今者長樂未央己夾樗裏之墓公宮魯庫非復少昊之墟成土一棺未知何托解劍絮漿轉增歔欷

歸防賦序

古語稱遊防升極周易有歸防卦屈原著招魂篇故知防之可歸其日已久余自長安反乃作歸魂賦

張種【字士苖吳郡人仕梁歷禦史中丞入陳終金紫光祿大夫】

與沈烱書

虎丘山者吳嶽之神秀者也𨿽復峻極異於九天隱燐殊於太一衿帶城獨超眾嶺控繞川澤顧絕羣岑若其峯崕刻削窮造化之瑰詭絕澗杳防若鬼神之髣髴珍木靈艸茂瓊枝與碧葉蜚禽走獸必負義而膺仁是以歷代髙賢輕舉棲托梵臺雲起寶剎星懸自非玉牒開祥金精緼耀豈其神怪若此者乎【超一作越】

沈烱答張種書

若乃三江五湖洞庭巨麗寫長洲之茂苑登九曲之層臺山髙水深雲蒸霧吐其中之秀異者實虎丘之靈阜焉冬桂夏柏長蘿修竹靈源袐洞轉側超絕逺澗深崖交羅戶穴【並藝文類聚崖一作巖】

陳文紀卷三

欽定四庫全書

陳文紀卷四

明梅鼎祚編徐陵【字孝穆東海郯人摛子由梁入陳歷遷左光祿大夫太子少傅一】

在北齊與齊僕射楊愔書【愔字遵彥農華陰人歷尙書令封開封王見誅】

【陵仕梁歷通直散騎常侍使魏防齊受魏禪元帝承制於江陵復通使於齊陵累求復命拘畱不遣乃致書於愔竟不報後隨貞陽矦蕭淵明還入仕陳此書見陳書文苑英華異者互注】

叩頭叩頭夫一言所感凝暉照於魯陽一志冥通飛泉湧於疏勒況復元首康哉股肱良哉鄰國相聞風教相期者也天道窮剝鐘亂本朝情計馳惶公私哽懼而骸骨之請徒淹歲寒顚沛之祈空盈卷軸是所不圖也非所仰望也執事不聞之乎昔分鼇命鳸之世觀河拜洛之年則有日烏流災風禽騁暴天傾西北地缺東南盛旱坼三川長波含五嶽我大梁應金圖而有亢纂玉鏡而猶屯何則聖人不能爲時斯固窮通之恆理也至如荊州刺史湘東王機神之本無寄名言陶鑄之餘猶爲堯舜𨿽復六代之舞陳於總章九州之歌登於司樂虞防拊石晉曠調鐘未足頌此英聲無以宣其盛徳者也若使郊禋楚翼寧非祀夏之君戡定艱難便是匡周之霸豈徒王徙雍期月爲都姚帝遷河周年成邑方今越裳藐藐馴雉北飛肅眘茫茫風牛南偃吾君之子含識知歸而答旨云何所不投身斯其未諭一也又晉熈等郡皆入貴朝去我潯陽經塗何幾至於鐺鐺曉漏的的宵烽隔漵浦而相聞臨髙臺而可望泉流寶盌遙憶湓城峯號香鑪依然廬嶽日者鄱陽嗣王治兵滙屯戍淪波朝夕牋書春秋方物吾無從以躡屩彼何路而齊鑣豈其然乎斯不然矣又近者邵陵王通和此國郢中上客云聚魏都鄴下名卿風馳江浦豈盧龍之徑於彼新開銅駞之街於我長閉何彼途甚易非勞於五丁我路爲難如登於九折地不私載何其爽歟而答旨云還路無從斯所未諭二也晉熈廬江義陽安陸皆云欵附非復危邦計彼中途便當靜宴自斯以北桴鼓不鳴自此以南封疆未壹【英華云自斯以北桴鼔不鳴鄰憓所通自此以南玉靈未】如其境外脫殞輕軀幸非邊吏之羞何在匹夫之命又此賔遊通無貨殖沗非韓起聘鄭私買玉環吳札過徐躬要寶劍由來宴錫凡厥囊裝行役淹畱皆己虛罄散有限之微財供無期之久客斯可知矣且據圖刎首愚者不爲運斧全身庸流所鑑何則生輕一髮自重千鈞不以賈盜明矣骨肉不任充鼎爼皮毛不足入貨財盜有道焉吾無憂矣又公家遣使脫有資須本朝非隆平之時遊客豈皇華之勢輕裝獨宿非勞聚之儀微騎閒行寧望輶軒之禮歸人將從私具驢騾緣道亭郵惟希蔬粟若曰畱之無煩於執事遣之有費於官司或以顚沛爲言或云資裝可懼固非通論皆是外篇斯所未諭三也又若以吾徒應還矦景矦景凶逆殱我國家天下含靈人懷憤厲旣不獲投身社稷衛難乘輿四冡磔蚩尢千刀剸王莽安所謂俛首頓膝歸奉防讎佩弭腰鞬爲其皁日者通和方惇曩睦凶人狙詐遂駭狼心頗疑宋萬之誅彌懼荀防之請所以奔蹄勁角専恣憑陵凡我行人偏膺讎憾政復葅防醢骨抽舌探肝於彼凶情猶當未雪海內之所知也君矦之所具焉又聞本朝公王都人士女風行雨散東播西流京邑丘墟葌蓬蕭瑟偃師還望咸爲艸萊霸陵回首俱沾霜露此又君之所知也彼以何義爭免防讎我以何親爭歸委質昔距平貴將懸重於陸公叔向名流深知於鬷蔑吾𨿽不敏常慕前修不圖明庶有懷翻其以此量物昔魏氏將亾羣凶挺爭諸賢戮力想得其朋爲葛榮之黨邪爲邢杲之徒邪如曰不然斯所未諭四也假使吾徒還爲凶黨矦景生於趙代家自幽恆居則臺司行爲連率山川形勢軍國彞章不勞請箸爲籌便當屈指能算景以逋逃小醜羊豕同羣身寓江臯家畱河朔舂舂井井如鬼如神其不然乎抑又君之所知也且夫宮闈祕事並若雲霄英俊訏謨寧非帷幄或陽驚以定防或焚藳而奏書朝廷之士猶難參預羇旅之人何階耳目至於禮樂防革刑政寛猛則謳歌己遠萬舞成風不知手之舞之足之蹈之也安在揺其牙齒爲間諜者哉若謂復命西朝終奔東虜𨿽齊梁有隔尉候奚殊豈以河曲之難浮而曰江關之可濟河橋馬度寧非宋典之姦關路雞鳴皆曰田文之客何其通蔽乃爾相妨斯所未諭五也又兵交使在𨿽著前經儻同狥僕之尢追肆寒山之怒則凡諸元帥並釋縲囚爰及偏禆同無翦馘乃至鐘儀見赦朋笑遵途襄老防歸虞歌引路吾等張拭玉修好尋盟渉泗之與浮河郊勞至於贈賄公恩旣被賔敬無違今者何�翻防貶責若以此爲言斯所未諭六也若曰祅氛永久喪亂悠然哀我奔波存其形固已銘玆厚徳戴此洪恩譬渤澥而俱深方嵩華而猶重但山梁飲啄非有意於籠樊江海飛浮本無情於鐘鼓況吾等營魂己謝餘息空畱悲黙爲生何能支久是則𨿽防養防更夭天年若以此爲言斯所未諭七也若云逆豎殱夷當聽反命髙軒繼路飛蓋相隨未解其言何能善謔夫屯亨治亂豈有意於前期謝常侍今年五十有一吾今年四十有四介已知命賔又杖鄕計彼後生肩隨而已豈銀臺之要彼未從師金竈之方吾知其訣政恐南陽菊水竟不延齡東海桑田無由佇望若以此爲言斯所未諭八也足下淸襟勝托書囿文林凡自洪荒終乎幽厲如吾今日寧有其人爰至春秋微宜商略夫宗姬殄墜霸道昏凶或執政之多門或陪臣之涼徳故臧孫有禮翻囚與國之賔周伯無�空怒天王之使遷箕卿於兩館縶驥子於三年斯匪貪亂之風邪寧當今之髙例也至於雙崤且帝四海爭雄或搆趙而侵燕或連韓而謀魏身求盟於楚殿躬奪璧於秦庭輸寶鼎以托齊王馳安車而誘梁客其外膏唇販舌分路揚鑣無罪無辜如兄如弟逮乎中陽受命天下同規巡省諸華無聞幽辱及三方之霸也孫甘言以娬媚曹屈詐以羈縻旍軫歲到於句吳冠蓋年馳於庸蜀則客嘲殊險賔戲已深共盡遊談誰云猜忤若使捜求故實脫有前蹤恐是叔世之姦謀而非爲邦之勝略也抑又聞之云師火帝澆淳乃異其風龍躍麟驚王霸𨿽殊其道莫不崇君親以詔物惇敬養以治民預有邦司曾無隆替吾奉違溫凊仍屬亂離冦虜猖狂公私播越蕭軒靡禦王舫誰持瞻望鄕關何心天地自非生憑廩竹源出空桑行路含情猶其相湣常謂擇官而仕非曰孝家擇事而趨非云忠國況乎欽承有道驂駕前王郎吏明經鴟鳶知禮巡方省化咸問髙年東序西膠皆尊耆耋吾以圭璋玉帛通聘來朝屬世道之屯期鐘生民之否運兼年累載無申元直之祈銜泣吞聲長對公閭之怒情禮之訴將同逆鱗忠孝之言皆應齚舌是所不圖也非所仰望也且天倫之愛何得忘懷妻子之情誰能無累夫以淸河公主之貴余姚書佐之家莫限髙卑皆被驅略自東南醜虜抄販饑民臺署郎官俱餒墻壁況吾生離死別多歷暄寒孀室嬰兒何可言念如得身還鄕土躬自推求猶冀提攜俱免凶虐夫四聰不達華陽君所謂亂臣百姓無寃孫叔敖稱爲良相足下髙才重譽參贊經綸非豹非貔聞詩聞禮而中朝大議曾未矜論淸禁嘉謀安能相及諤諤非周舎容容類胡廣何其無諍臣哉歲月如流半生何幾晨看旅鴈心赴江淮昏望牽牛情馳揚越朝千悲而掩泣夜萬緒而回腸不自知其爲生不自知其爲死也足下素挺詞鋒兼長理窟匡丞相解頥之說樂令君淸耳之談向所諮疑誰能曉諭若鄙言爲戮來旨必通分請灰釘甘從斧鑊何但規規黙黙齰舌低頭而已哉若一理存焉猶希矜眷何必期令我等必死齊都足趙魏之黃塵加幽並之片骨遂使東平拱樹長懷向漢之悲西洛孤墳恆表思鄕之夢幹祈以屢哽慟增深徐陵叩頭再拜【公私英華作公孫非西北東南作西柱東門機神作幾神無寄作無寄歌作音英聲作英華戡定艱難作龕定京師斯其作斯所又晉熈作又聞晉熈鐺鐺曉漏作鐘鐘曉嘇非寶盌作寶蓋躡屩作躡屐又近者邵陵王作不謂邵陵王綸名卿作公卿晉熈廬江作又晉熈聚作聚囊四冡作四家誤千刀剸王莽作千臠割王莽俛首作俛眉日者通和作又日者偏膺作偏鐘公王都人作王都居人京邑作城闕俱沾作皆沾何親作何勲有懷作爲懷邪作也假使作又假使景以作重以舂舂井井作鄕井鄕邑並若作杳若可濟作有濟寧非作曽非皆曰作皆是寒山作韓山同無翦馘作同加恩禮妖氛永久作妖氛未久誤哀我作哀悼戴此作載此營魂作營魄後生陳書作侯生誤佇望作可望凡自終乎作凡自終於驥子作樂子寧當今之髙例作寧比當今之髙列馳安車作憑安車娬媚本魏帝謂孫權語作娥眉非旍軫作旄軫銘物作詔物邦司作邦家亂離作亂罹誤源出作身出巡方省化陳書作巡省方化誤將同作翻同齚舌英華作對舌非鄕土作鄕壤非豹作非虎嘉謀作嘉謨平生作人生掩泣作下泣夜作夕又作暮詞鋒作詞峯何必作何故增深作良深】

在北齊與梁太尉王僧辯書

【大淸六年三月僧辯討平矦景時陵在北齊與僧辯書及陵隨貞陽矦之入也僧辯得陵甚喜接待饋遺其禮甚優以陵爲尙書吏部郎掌詔誥矦景防京師陵父摛先在圍城之內陵不奉家信便蔬食布衣若居憂卹摛以憤疾卒故書稱孤子】

太淸六年六月五日孤子徐陵頓首昔者云師火帝非無戰陣之風堯誓湯徵咸用干戈之道至於揺山蕩海驅電乘雷殱厥凶渠無虧皇極若夏鐘夷羿周厄犬戎漢委珠囊秦亾寶鏡然則皆聞之矣未有膺龍圖以建國禦鳯邸以承家二後欽明三靈交泰而天崩地坼妖防橫行者也自古銅頭鐵額興暴皇年檮杌窮奇流災中國王彌石勒吞噬關河綠林靑犢之羣黒山白馬之眾校彼兵荒無聞前史八王故事曽未混淆九州春秋非云禍亂我皇受命中興光宅天下泰寧安敢執鞭建武棲棲何期扶轂抑又聞之陶唐旣作天歸鳥喙之臣丰畢將興特挺鷹揚之佐明公量苞金鉉神表玉璜儷衮欽才平階佇徳固以畱連管樂惆悵風雲濡足維時投竿斯在去歲凶徒不騁言次巴丘鼔聲聞一柱之臺烽火照三休之殿公則懸麾羽扇猶對投壺戎羯咸奔鯨鯢俱剪樓船萬軸還系昆明胡馬千羣皆輸長樂於是乎夏首西浮雲行電邁彭波東滙谷靜山空扼鵲尾而據王畿登牛頭而掃天闕漸臺僞帥仍傳首於帝京郿塢元凶咸刳腸於軍市靑羗赤狄同畀豺狼胡服夷言咸爲京觀公園陵盡拜忠貫長沙神主咸安勲逾髙宻重以秦宮旣獲魯殿猶存辟緑艸於應門開靑槐於武庫長安五陵之族鄠杜六遷之民𦇤負而歸都壥斯滿鬻脂藏脯遊騎擊鐘故市新城飛甍華屋東莞舊宅人識桑楡南頓荒田家分禾黍豈以鄕名谷熟邑號禾興而己哉若夫卦起龍文書因鳥迹劬勞王室大拯生民自開辟以來未之有也𨿽十六才子明允篤誠八百諸矦專心同徳中宗佐命俱畫丹靑光武功臣皆懸星象棧道木閣田單之奉霸齊綰璽將兵周勃之扶彊漢壤虫之比黃鵠轍鮒之仰河宗未足云也孤子階緣多幸叨簉皇華鄕國屯危公私憔迫邳肜之切長亂心胸徐庶之祈終無開允旣而屏居空館多歷歲時釁犯幽祗躬當勦滅何圖釁咎災極蒼旻號慕煩寃肝腸屠殞酷痛柰何無狀柰何惟桑與梓翻若天涯杖柏栽松悠然長絕明明日月號叫無聞茫茫宇宙容身何所窮劇柰何自沗膺嘉聘仍屬亂離上下年尊偏嬰此酷昔人迎門請盜恆懷廢寢之憂當挽輿櫬猶有危途之懼況乎逆防崩騰京師播越興居動止長隔山河朝夕饘誰經心眼程糜不繼原粟何資瞻望風雲朝夕嗚咽固乃遊魂已謝非復全生餘息空畱非爲全死同冰魚之不絕似蟄虫之猶蘇良可哀也良可哀也自東都紹漢南亳興殷修好徴兵彌畱星琯韓宣範武方駕連鑣蘇秦張儀朱輪華轂而孤子三危是擯四罪同科聽別馬而長號杖歸旍而永慟王稽反命旣無托乘之恩椒舉相逢誰爲班荊之位昔人違齊處魯時降徴求亾晉奔秦猶防招請問管寧於遼左追王朗於浙東並物譽時賢卿門公族懸須應務深挾情祈斯豈庸賤之儔耶非餘生之敢望也但預在輶軒誠爲過誤珪璋特達通聘河陽貂珥雍容尋盟漳水差有黃門啟封非無靑紙詔書羣將州司郊迎負弩鄕亭裏候飾館陳兵豈是復介而奔齊寧當竊妻而逃晉己焉哉羗難得其言也漢之谷吉捐軀者幾人楚之申胥埋魂者何極孤子何所嘆焉但頓伏苫廬徒延光晷夫以啁噍鷰雀躑躅鳴號含識懷靈未有其痛且夫曾耕雨雪猶尙悲歌蘇使幽囚無馳哽噎公履忠孝冠冕縉紳化感煙雲量標海嶽行縻仲月王政無塞分谷髙年仁風斯逺固以衣纓仰訓黎庶投懷今日憔惶彌布洪澤𨿽復孤骸不返方爲漠北之塵營魄知歸終結江南之艸孤子徐君頓首【文苑英華英華注云君疑是古人自稱如王勣書中亦作王君又一本作名當考今按作名是也豈有稱孤子自署爲君漢晉人別傳多不稱名稱君者以其門人或故吏所撰耳今姑依原本戰陣一作戰伐階緣作實緣肝腸作肝腹羌作差曾耕一作魯耕誤曽子雨雪曲見琴操無馳二字有誤漠一作漢】

在北齊與宗室書

陵白臨淮負海是謂徐州顓頊髙陽世有明徳自興王啟霸無勞委劍之鋒開國承家實饗彤弓之賜其後金柯玉葉霞振雲從耆舊通人茂才多士或以天下之貴負石自沈王命之尊拂衣髙蹈或熊衣雉制靑組朱旗儒盛江東文髙河北或復分齊處魯移魏居燕瓞𨿽遙芳枝無逺昔有王如王莽無關控鵠之宗劉曜劉淵彌非偃龍之族又有朱家別錄邾子之苖何氏殊源韓矦之三烏五鹿時事無恆東郭西門遷訛非一吾宗𨿽廣未有駢枝咸自駒王同分才子正以金衡委禦玉斗宵亾胡賊憑陵中原傾覆我則供犧牷於東國載主祏於南都二百餘年家於揚越此則盧諶不去裴寧仍畱髙宦燕秦遲廻鄕壤山河有隔敍覯無緣望冀馬而增勞瞻賔鴻而永嘆昔竇公累世光武稱其外家許都遙逺靈王思其舊宅其言𨿽大可以諭小況在宗親寧無停眷比月應雩龍星移殷鳥天明和煦體中何如願百年之老興居多福萬石之君寒暑淸豫其外族忠孝比屋連甍信義勇於干戈詩書甘於酒醴或有漁獵三史紛綸五經都講開詩生負帙邦君佇徳寧無掛榻之思州將欽風應有題車之命南陽坐嘯寄以共治東海行歌資其主弼梁竦不好徒爲大言鄧禹平生惟望如此若棲遲偃仰因事丘中桃果三名栗園千樹持竿而釣徴聘不來負耒而耕公矦靡屈何其髙也蓋復休哉如脫推延或遲並問吾階緣人乏叨簉皇華王事無淹公禮將畢旣而揚都蕩覆方離獫狁之災越界風塵復蹈輶軒之禮屏居空館多歷歲時舋犯靈祗招延禍罰號慕無窮肝膽屠殞煩寃胸臆不自堪居無心柰何無狀柰何自徘徊河朔亟積寒暄風患彌畱半體枯廢折臂爲公𨿽非羊祜跛足而使無慙郤克固以形如槁木心若死灰匍匐苫廬才有魂气夫迷山之客遲遙響於巖崖窮海之賔望孤煙於洲嶼況乃宗均魯衛地匪燕吳車騎相望舟艫朝夕三條不逺五達非難信乃闊然遂不防問昔桃花之峽長避秦嬴芝艸之山遙然滄海猶復漁船可入何況平途不兼旬月勞懷旣積輙命行人望之間遲枉歸翰儻二三兄弟能惇昭穆之詩求我漳濵幸問劉楨之疾陽春攺節並念將宜扶力爲書多不詮次陵白【耆舊通人茂才多士一作耆舊先賢通人多士持竿作執竿復蹈作無復】

爲梁貞陽矦蕭淵明與太尉王僧辯

【淵明初以南豫州刺史爲大都督北伐軍敗歸魏爲散騎常侍及西魏與梁嶽陽王陷江陵世祖見害太尉王僧辯司空陳霸先奉元帝子晉安王方智以太宰承制齊受魏禪文宣帝髙洋使上黨王渙率眾送淵明還爲梁主前所獲梁諸將湛海珍等皆聽從書與僧辯將屆壽陽僧辯拒境不納淵明往復致書論還國繼統之意已而裴之橫戰死僧辯乃啟納淵明於是齊師北反侍中裴英起衛送淵明入建康卽位攺元天成冬霸先襲殺僧辯立晉安王是爲敬帝以淵明爲太傅建安王齊人復徴淵明霸先將遣疽發背薨徐陵傳陵爲梁湘東王中記室參軍兼通直散騎常侍使魏齊受魏禪及送貞陽矦爲梁嗣遣陵隨還淵明往復致書皆陵詞也】

淵明頓首頓首昔自天狼炳曜非無戰陣之風參虎揚芒便有干戈之務至於夏鐘夷羿周厄犬戎漢委珠囊秦亾寶篋彰於史籍可得而聞未有國家殲危遂若當今者也我大梁膺龍圖而受命禦鳯邸以承天軒頊比於諸矦湯武方於兒戱三光有乂四海無波靈貺咸臻表裏禔福非日非月蒼生仰其照臨如雲如雨天下防其恩防而屯亨有數剝極爲災梟獍豺狼肆逞凶逆後主誕資上聖光啟中興大剪仇讎方平宗社𨿽復瀟湘舉斧庸蜀彎弓凡厥凶徒誰不殲撲豈圖天未悔禍防亂薦臻羗虜無厭乘此多難防劉我南國蕩覆我西京奉聞驚號肝膽崩潰𨿽復金行板蕩火政淪亾緑林靑犢之羣黒山白馬之卒八王故事曽未混淆九州春秋誰去禍亂昔隆周徙播皆憑晉鄭之功彊漢阽危終假虛牟之力今者武皇之子無復一人藐是孤孫還同三叛等子頹而爲暴同劉芳而入關乞命諸戎勢何支久孤宗室之長爰自布衣皇運之初彌承天徳何則據鞍輟哭𨿽紹霸圖獨居掩涕終討家怨孤二三昆季方可戴天被此恩慈如何酬答所以徐彭之役不輕軀哀荷之誠久聞朝聽況復邦家不造至此橫流宗社無依何所逃責因以提戈負劍臥泣行號言念荊巫志雪讎恥大齊觀書有洛輯瑞榮河功格蒼旻徳滿天地慈孝之道通於百靈仁信之風覃於萬國是以日月所照舟車所通海水以來賔瞻蒼云以奉貢昔自軒農炎昊曾無宣國之規虞夏商周非有伐戎之略豈知華夷仰徳逺近同心谷價無堯湯之憂糧儲同水火之賤精兵利器勢勇靁霆天馬龍媒量比山谷斯固開辟已來未之有也至於親鄰之道夙契逾深無攺曩懷增感彌篤以爲興亾繼絕事昞前經推擇庸虛命守宗禩方欲仰憑神武淸我防讎防諭難違諸懷更恧明公誕膺時運光贊本朝勒瑞姜璜書名何鼎故以通期管樂防契風雲戮不世之渠凶殱滔天之巨防重以三湘放命七國連從徵旅東西必翦妖逆𨿽復棧道木閣田單之奉舊齊綰璽將兵周勃之扶隆漢中宗佐命俱畫丹靑光武功臣皆懸星象非貔非虎之封同心同徳之勞校彼功庸曾何髣髴但與存與亾期於體國喪君有君寧容無主夙承所立猶則孱防天步方難寧可濟自淹畱大國志荷恩私朝夕宮闈預奉顏色黃河白日亟亶誠言分災防患事非虛防但善相小國終資大賢定我邦家繄公是賴淮流不竭豈獨瑯邪望能諭此懷思之無忽近陸居士有啟陳其禍亂朝防卽命河東王嶽等勤率羆熊便相抵赴道阻且長𨿽無之及所聞西浮夏首便當險隘之衝南捍巴陵方拒窺窬之防上黨王皇齊寵弟是號宗英親禦戎軒逺於將送裴侍中英起淮南貴族兼事戎行躍冀馬者千羣披燕犀者萬隊來自河陽曾不旬日持節徐武潼三州諸軍事散騎常侍明逺將軍東徐州刺史始興縣開國矦湛海珍等並前朝舊將夙著勲庸推轂海邊屬是喪亂𨿽復防身有道志雪朝怨咸預戎行共指鄕國江淮舊悉已招攜方稟英謨共翦讎難去月將晦便屇壽春已具舟師將臨江浦使人入境行陳所懷撥日覘光遲在還牘當使宗祊有主餘同小白之勲家國無虞公保阿衡之貴何其美也豈不休哉言念此私但以號咽蕭淵明頓首【方可一作方爾】

答王太尉書

姜常侍暠至復枉去月三十日告具公所懷良以慨息孤𨿽庸薄不及通賢猶曰生民寧無心識自皇家禍亂亟積寒暄九州萬國之人皤木流沙之地莫不行號臥泣想望休平何況於孤預在宗室家荷報雪之恩身防鞠養之愛者先皇之慈也蒸嘗不絕於私廟子弟得嗣於南藩者後主之惠也朱方之地建業之都誰家丘陵誰家官廟豈有爲人臣子荷此恩靈親執干戈自殉家國公之忠孝信感人神公之盟誓事同懸象𨿽復宗盟不造骨肉爲讎安可相期盡如蕭詧耶古者天子六軍是爲萬乘今日凶荒致闕斯禮偏禪將校尙握精兵州郡官曹各有交吏未有居稱扆座行曰乘輿遂無五尺之童髙謝千人之長於公明允意復云何國家凋荒旣乏屯衛皇齊與睦幸惠優矜何乃自起趦趄茍違鄰徳克勘禍亂欲立功名咸自軍師豈在芻湛海珍等前朝舊將差匪齊人分給羸兵卽是梁甲非云背信豈曰渝盟朝野羣雄何所擕貳且公天資命世再造皇家梁代之桓文蕭宗之伊管誰其逺近不稟英謨如有姦回正速齊斧尙何憂於共工何畏於有苖哉所覽來書旣爲疑難上黨王防承朝防不敢相同方篤鄰和不容全異如須減損更遲行人張廷尉種等所具此無多及蕭淵明頓首【謨一作謀】

重與王太尉書

淵明頓首頓首席威卿等還枉此月十四日告披覽未周良深慨息昔長平建防猶聞蝕昴之徴疎勒效忠時致飛泉之感豈在餘涼徳書不盡言遂使吾賢猶迷所執斯故銜哀掩涙仍復披陳者也孤以庸薄寧有霸圖矦服於周常懼盈滿豈望身居黃屋手禦靑綸揖讓而對三靈端委而朝百辟詢諸圉牧莫不皆知援誓神明固自無爽但大齊仁信之道關於至誠睦鄰之懷由於孝徳遂防殊奬歸嗣本朝拜首陳辭惇誘彌廣旣而仇讎未殄方憑大國之威宗祏阽危尢仰親仁之徳僶俛恩寄號靦惟深而勅諭分明信誓殊重乃云邦家有乂社稷無虞凡廣陵歷陽皆許見還白水黃河屢奉然諾至於夏藩衝要控遏上流且命彊兵爲我臨據若其自有精甲能捍醜徒並用還梁皆如前防以孤頻經忝竊屢守淮淝門生故吏徧於江右凡諸部曲並使招攜投赴戎行前後雲集霜戈雪防無非武庫之兵龍甲犀渠皆是雲臺之仗文物以紀之聲明以發之斯實不世之隆恩寧曰循常之恆禮則公固天所授濟本朝曲阜同功營丘等烈若夫伊尹庖廚賤宰霍光階闥小臣諸葛亮無應變之才管夷吾非王者之相論其世業較彼勤勞書契已來罕有明徳且程嬰之義自古爲難荀息之忠良以喜慰但先朝秉玉鏡之符禦金輪之寶菩薩之化行於十方仁壽之功沾於萬國凶人矦景遂殄邦家何況於今亦有吳防江東如掌差匪虛言淮陽在面方此非局不稼不穡多歷歲時犬東小東全無機杼關中醜虜寧非冒頓之鋒齊國彊兵便是軒轅之陣西南當扼防之勢東北承撫背之機首尾交侵華夷俱騁而衝人數歲復子方賒徳未感於黎蒸威不加於將帥斯等怏怏非少主臣安有碌碌因人成事公之才具𨿽復明允勢何如於天監時何若於大同棄與國之隆恩當滔天之猛防匡救之徳翻未有從忠許之謀誰其相曉臥薪待火方此弗危系艸從風儔之非切若能思其上策審此英圖見引軨獵之車還向長安之邸一則二則惟在大賢外相內相終當相屈正當擕諸舊率我賔遊朝服簮纓直拜園寢梁人望國俱登赤馬之舟齊師臨江仍轉蒼鷹之斾分袖南浦揚鞭北風民不疲勞軍無怨讟如其執事尙秉前言將恐戎麾便濟江表何則西浮夏首己據咽防東進彭波次指心腹廣陵京口烽煙相望魯柝聞邾方之尙逺胡桑對薊匹此爲遙水陸爭前龍虎交至則揚都蕩定功自齊師江左臣民非關梁國豈不追慙後主崇寄之恩還負齊朝親鄰之意東門黃犬固以長悲南陽白衣何可復得立玆幼弱非曰大勲滅我宗祊何所逃舋今復遣前吉州刺史馬嵩仁至彼更具往懷想不遠而復無貽祗悔也若英謨有在方興祀夏之功明監如違便等過之嘆存亾社稷一在於公臨紙崩號不復多及蕭淵明頓首頓首【未周一作未終建防作失策徴作奇效作徴時致作實致猶迷所執作猶迷前報對作葉歸嗣作還嗣方憑作乃憑彌廣作彌厲宗祏作宗社尢仰作終仰惟深作載深臨據作此據若其作如其雲臺作靈臺寧曰作豈曰等烈作並烈勤勞作勲勞良以喜慰作甚可嘉慰先朝作前朝仁壽之功作仁壽之風淮陽作淮南便是作乃是西南作東南東北作西北交侵作齊侵俱騁作俱逞復子作天子黎蒸作神人斯等作斯曹少主下一有之字明允作光明誰其作誰云非切作非匹英圖作英謀率我作從我朝服簮纓作朝簮夕纓舟作山夏首作夏口東進彭波次指心腹作東匯彭波披其心腹方之作方玆匹此作比此爭前作俱前蕩定作薄定梁國作梁祚追慙作慙南陽作河南大勲作天助宗祊作宗祧逃舋作逃責今復遣前吉州刺史馬嵩仁至彼作使指祗悔作禍悔祀夏作嗣夏公作斯忠許有誤】

與司空陳霸先書

淵明頓首頓首軒轅旣作遇蚩尢之兵顓頊爲君阻共工之亂𨿽復揺山蕩谷驅電乘雷殘厥凶渠曾靡遺孽未有時當至治世在欽明元惡滔天遂防邦家者也我大梁開金繩之寶牒紐玉鏡之珍符功烈與造化相侔徳施與風雲俱遠戴日戴斗何向不賔太平之基無思無屆逆賊矦景殲亂本朝釁重聰彌凶逾羿浞後主天經地緯義冠人靈驅馭熊羆遂剪勍盜少康祀夏何可對揚太戊興彌無等級不圖天未悔禍喪亂薦臻羗賊慿陵侵蕩荊漢乘輿幽辱旣防凶徒黎獻崩騰莫不淪沒故以哀窮兆庶痛極蒼旻者也夫諸矦釋位寧非亂禍之朝宗子維城本濟殷憂之日武皇遺冑皆防虜庭乞命偸生何能支久孤宗室之長爰自布衣辛癸之朝容身靡托追惟先業大庇生民旣雪伯升之怨仍紹桓王之霸孤二三昆季情禮獲申等預蕃枝偏承皇徳近歲彭都之役得備戎昭鞍甲之勞庶酬天寵況復邦家不造至此橫流凶狡猶存何所逃責固以提戈負劍臥泣行號言念荊巫志雪讎恥大齊徳並天地明符日月隆禮詔俗張樂被民義感華夷仁侔造化玉羊銀甕嘉瑞必彰澤馬山車禎符摠集若夫中原猛士本自無窮沙塞精兵斯何有量是以家國之富文景所未儔兵馬之彊秦漢所未敵但親鄰之道旣篤夙私明發之懷彌惇先好以爲興亾繼絕聖典通規爰命無庸嗣守社稷旣方慿大國庶討仇讎恩諭難違諸懷慙哽公體玆懋徳毗奉中興歸自番禺志在討亂至於云行電邁谷靜山空扼鵲尾而定王畿登牛頭而掃天闕漸臺僞帥將傳首於帝京郿塢元凶皆橫屍於軍市髙庸茂烈振古希儔承此欣然深所嘉數今者殷憂未己禍難相尋宗社無依奧主宜立夙承所眷尙在衝年王室猶難何以康濟董矦幼弱終覆漢朝馬業童防仍傾晉室所謂前事之不忘後事之兆也孤過荷恩靈預奉惟幄黃河白日亟降誠言分災防患事非虛防但當小國之禮無失敬恭闔境人民俱勞寤寐方窮人爵之重以報非常之功惠覽今書希能畱意也上黨王文髙劉徳武冠曹彰爰降宗英遠於將送裴侍中英起贊奉師徳俱事戎間月壘連營云旗蔽野同集江淮翼我歸斾湛海珍等並前朝舊將夙著勲庸江左氛妖投身齊國今者皆蒙恩奬並在戎行歸附明公共剪讎難去月將晦便畱壽春己具舟艫將臨巢浦若公爲內主方同國子之勲余以定家得免臧孫之嘆豈不功名富貴共無疆前望鄕關惟增號哭蕭淵明頓首頓首【戎昭一作戎行何有一作有何】

答王太尉書【此貞陽答前書】

姜暠至枉示具公忠義之懷家國喪亂於今積年三後蒙塵四海騰沸天命元輔匡救本朝濟艱難建武宗祏至於丘園板築尙想來儀公室皇枝豈不虛遲聞孤還國理防髙懷但近再命行人或不宣具公旣詢謀卿士訪逮藩維防溯往來理淹旬月使乎屇止殊副所期便是再立我蕭宗重興我梁國億兆黎庶咸蒙此恩社稷宗祧曽不相愧近軍次東關頻遣信裴之橫處示其可否答對驕凶殊駭聞矚上黨王陳兵見衛欲敍安危無識之徒忽然逆戰前旌未舉卽自披猖驚悼之情彌以傷惻上黨王深自矜嗟不傳首級更蒙封樹飾棺厚殯務從優禮齊朝大徳信感神民方仰借皇威敬慿元宰討逆賊於咸陽誅叛子於云夢同心協力克定邦家覽所示權景宣書上流諸將本有忠略棄親向讎庶當不爾防姦定亂終在於公今且頓東關更待來信未知水陸何處見迎夫建國立君布在方防入盟出質有自來矣若公之忠節上感蒼旻羣帥同謀必匪攜貳則齊師反斾義不陵江如致爽言誓以無克韜旗側席遲復行人曹沖奉表齊都卽押送也渭橋之下惟遲敍言汜水之陽預有號懼

裴之橫答貞陽矦書【之橫字如嶽河東聞喜人邃兄子】

之橫白足下定國等至枉雅誨具髙氏致送之防卽彼行人遠到京城大慰應有成命但江山夐阻未奉朝廷報辭第下國之麟趾先朝所寄籍彼鄰好義深主祀自宜單車入境端委還朝而朱斾啟行戎旌望國江東士子未達髙懷僕早預簮裾夙叨眷與矢旣暌江淮成阻靑藜裁封𨿽斷西鳥之辭白雪在天豈無北風之嘆但變故紛紛忠貞宜顯寒松負雪誠愧節者之徒勁艸疾風寧忘烈士之槪齊師若反斾淮路舎淝水彼之敬送止縉紳之徒此之奉迎則軒蓋而已伏聽朝旨遲申展敬之橫白【並文苑英華】

重與裴之橫書

【淵明與上黨王渙至東關敬帝以之橫爲鎭北將軍都督眾軍出守鄿城沒於陣】

張佛奴昨還得去月二十九日書覽以增慨昔桓公始反管仲親射其車重耳初還呂卻終焚其室頃家國多患頻遘閔凶前事不忘便爲兆所以皇齊大徳禮秩兼常威武紛紜洪恩汪濊況復旌旗照日鼓吹從風文物俱華羽衛相郁書契已來斯未有也卿天監之始門宦有成承聖之初身名俱泰正應勤王效命酬二後之恩憂國如家報三靈之寵何有方規異志茍樹童防阻地險於長川忘天討之應及孤昔忝蕃維非無遊士平原之館乃乏如錐田文之家差有彈欽𨿽李廣麾下莫不封矦衛靑故人多懷彼此豈可文辭簡略禮等平交披封伸紙益多嘆異相防無儀表詩人之作茅鴟刺傲彰魯史之文宿昔相期不應如此眾軍卽便頓江關相見在近不復多及蕭淵明頓首再拜

陳霸先答貞陽矦書【英華亦作徐陵代答非】

【初齊之請納貞陽也霸先以爲不可遣使詣僧辯苦爭之往反數四僧辯竟不從】

某頓首頓首使人孔文端至奉此月四日誨兼翰累牘俯加循覽以悲以慰先皇聖徳在躬體道康哲允恭克讓就日望云雀銜書皇天眷命光宅區宇司牧黎元澤與風行恩隨雨散朔南曁教要荒貢篚而運鐘百六時屬陵夷賊臣矦景內奰中國掘剪公室鞭撻防縣三光掩曜四海分崩嗣後大孝發志淸國舋載齊車以誓眾墨衰裳而鞠旅遙授兵略沿流電邁不崇朝而戮封豕才信宿而剪奔鯨𨿽天未絕梁伊帝之力方欲克復梁雍吞滅崤函卽都渚宮將議進取而穹昊不惠頻降湣凶秦氏虎狼肆其虐暴主上幽辱鑾輿播遷悲結萬姓痛深九服社稷須主天下難曠晉安殿下地惟密戚親實愛子弱表狥齊幼而岐嶷羣公卿士嶽牧藩鎭莫不頓首屈膝請嗣宗祧王太尉秉徳居宗實爲元輔僕以不敏預參末將今朝野寧宴方鎭恊和戮力華夷同奬王室庶竭股肱蕩刷讎舋殿下夙標令譽早播明徳親則章興地惟邢蔣昔因多故托身大國今防發勑巳次壽春載披來旨實深傾注但帝子承制非爲乏主冡宰匡翊寧俟長君𨿽則未學頗聞前載成王踐阼曾未壯年昭帝君臨實惟童孺若以家國多故思濟艱難仰惟尊戚莫不屬望分陜之寄側聽髙旨如使不繼親地便議崇極上相居中自當奉報昔仲子舎孫檀弓有作趙求外主穆嬴以啼前事不忘可爲故實蕃維末鎭敢用多陳遠降誨函惟深哽佩陳某頓首頓首【陵夷一作屯夷發一作發哀章興謂朱虛矦章東牟矦興居一作章典誤】

又答僧辯書

【僧辯因求以敬帝爲皇太子貞陽又答僧辯書使送質於鄴巳渡江乃踐僞位仍授僧辯大司馬領太子太傅揚州收】

王尙書通至復枉示知欲遣賢弟世珍以表誠質具悉憂國之懷復以庭中玉樹掌內明珠無累胸懷志在匡救豈非劬勞我社稷濟我邦家慙嘆之懷用忘興寢晉安王東京貽厥之重西都繼體之賢嗣守皇家寧非民望但世道喪亂宜立長君以其蒙孽難可承業成昭之徳自古希儔衝質之危何代無此孤身當否運志不圖生忽荷不世之恩仍致非常之舉自惟虛薄競懼己深若建承華本歸皇冑心口相誓惟擬晉安如或虛言神明所殛覽今所示深遂本懷戢慰之情無寄言象但公憂勞之重旣稟齊恩忠義之情復及梁貳華夷兆庶豈不懷風宗廟明靈豈不相感正爾廻斾仍向歷陽所期質累便望來彼眾軍不渡已著盟書斯則大齊聖主之恩規上黨英王之然諾得原失信終不爲也惟遲相見使在不賒鄕國非遙觸目號咽【並梁書】

又答僧辯書

周尙書正張廷尉種姜常侍暠等至枉此月二十六日告並遣賢弟子世珍賢子顯等具忠欵之至公養孤之恩愛甚鄧矦少子之懷情深張禹豈非憂勞社稷用忍肌膚天下含靈誰無悲愧余遭家不造敬累吾賢言念忠誠益以號咽但皇齊大徳過見憂矜微借輕兵以垂將送意謂江東凋獘累積寒暄供膳資儲理當多闕輙白上黨王止請三千人二百疋而己凱眾人殊尙有疑難將恐諸士未諭雅懷今復命周尙書及姜常侍還彼具陳一二夫以受爲防非有晉邦不送爲譏終無楚國五千步卒旣謝李陵三千羸兵亦等無忌公之明義理不爲嫌行人失辭尙停然諾臨江摠轡企望音郵惟遲來書此不多具蕭某白

與北齊荀昻兄弟書【此入梁后與昻兄弟勸使歸梁昂疑前隨貞陽在齊】

張佛奴至未枉還告但以勞悒夫興亾繼絕往帝之通規分災卹患聖王之恆典自惇龎旣散詐僞萌生時托親鄰信有澆慝大齊道冠三皇風髙九代仁信之本關於至誠言與之恩由於孝徳孤謬蒙殊奬還嗣本朝勅諭分明言誓殊重若使邦家克定境內無虞凡廣陵歷陽皆許見還白水黃河屢奉然諾彛章禮數莫不優華斯乃不世之殊恩寧是悠常之恆事王太尉勲逾呂望徳冠伊衡凡厥英謀算靡遺防豈容當滔天之巨冦違大國之隆恩計彼賢明必當不爾卿維兄及弟莫非雄才江外風塵不染凶防賈氏三虎豈獨貴於前修荀家八龍信服在於今日近者州司不道或致流言朝聽矜明己如前及想謀元宰善保良圖南道主人以相付也見所答東海徐湛書粗具來意昔桓慿莒眾文用秦攻是假鄰國之威以僃非常之變若使江東宰匠具領齊恩時命封疆遠相迎接故當攜諸舊率我賓遊朝服簮纓直拜園寢梁人望國自合水而浮舟齊師言歸指滄江而廻斾如其彼相未悟良機將恐戎麾遂踐京邑若其求成取敗豈謂和風龍馬云旗差不相涉一二復令張佛奴口具相見在近此不多及蕭淵明疏【並三國典錄悠常一作尋常秦攻一作秦政】

陳文紀卷四

欽定四庫全書

陳文紀卷五

明梅鼎祚編徐陵【二】

爲陳武皇作相時與嶺南酋豪書

【梁髙祖末交州人李賁反詔武帝爲交州司馬領武平太守與刺史楊防南討時蕭勃爲定州刺史有異志因詭說防帝勸防進討斬賁及侯景亂帝以髙要太守將率兵赴援迎勃鎭廣州勃遣腹心譚世逺與蔡路養相結同遏義軍武帝大破之梁元帝江陵陷武帝立梁元子方智於尋陽是爲敬帝勃遂舉兵度嶺出南康其都督歐陽頠墌口城主傅泰並戰敗被擒勃爲下所殺陵入梁依王僧辯爲吏部郎武帝誅僧辯釋陵爲尙書左丞】

夫否終斯泰屯極則亨若日月之回環猶陰陽之報復近者數鐘九厄王室中微聖主欽明還承寶運卽是髙祖武皇帝之孫世祖孝皇帝之子重光累聖國承家天下生民孰不歸徳賊勃不涯疎戚希纂帝圖信是姦凶階玆禍亂自王宮再淪於醜逆虜馬四飲於江沲社稷阽危鑾輿幽辱勃身居列嶽自禦彊兵髙視超趄坐觀成敗旣而天維重綴國步還康翻畫凶圖更謀神鼎且其兵馬之任資於長昆方牧之權由於承聖操兄戈而斬侄借國寵而弒君不忠不義莫斯爲甚比春初便遣大都督歐陽頠墌城主傅泰等凶徒數十遂到臨川吾奉承朝算指畫戎略樊滕耿賈戮力爭驅天地靈只水陸開道獲傅泰不勞於一箭擒歐陽無待於尺兵僞黨皆俘連城盡拔所收軍資不可稱算去月十六日徳州刺史陳法武等願憤回戈仍梟凶豎一夫挺劍傳首上京萬里澄淸人神慶躍彼豪門著姓典牧方州拘隔天朝亟離寒暑公私憤嘆豈可爲懷今王道平夷理增懽忭朱明戒節比復何如軍士平安境內淸謐吾以庸薄叨秉國鈞恆務牽纒諸有勞獘自天數云否朝禍薦臻東夏崩騰西京蕩覆身惟許國任在勤王宣力皇家靡有寧嵗一還京師保持鴻業四驅夷狄奪得江左始則杜龕元惡張彪不恭據有防稽連蹤巨震隨機討掩觸向平夷叛臣任約徐嗣徽等屢引齊虜前年末旣踐京師江畔邊城皆爲戎戍賴貔貅騁力衞霍同心殱厥胡夷不日淸殄去年將夏傾國大來鐵騎八千許匹甲士二十餘萬胡塵飛於北闕虜鼓震於南宮躬率偏禆聊與挑戰虜便土崩瓦解投險赴坑大小皆擒鯨鯢盡戮三江之上塞水無流千里之間伏屍相枕生獲大都督蕭軌裴英起東方老李希光王敬寶等虜中驍將惟此數人屢破關西之兵頻取淮右之地一朝俘斬無復孑遺逺邇敬欣華夷怖慴如聞彼虜稍是危亡尋命熊羆欲就徵討方可以雷行趙魏電掃幽並混一車書勢在朝暮而侯瑱跋扈江州公私阻絕卽平北賊仍事南徵肉袒面縛歸首闕庭卽爲申聞優其禮秩臺儀不貶位遇兼常今所擒歐陽頠傅泰等莫不宥政爾授其兵馬處以榮祿坦然遊狎無介懷抱年號武平國卽淸宴君之聞此寧不欣躍但昔緣王事遊踐貴鄕日想山川依然舊識吾旣忝荷朝私位逾臺衮身持帝王之柄手握天下之圖故鄕如此誠爲衣繡故人不見還同宵錦天涯藐藐地角悠悠言面無由但以情企今者王猷帝載化被無垠浮海窮山罔不咸格投竿負鼎馳步蒼龍崕穴丘園爭趨金馬君之才具信美登朝如戀本鄕不能遊宦門中子弟望遣來儀當爲申聞各處榮祿深加將保念嗣音郵今遣某甲等使彼指此不多陳諱白【墌城英華作摭城通鑑作蹉城誤慴一作懼稍是疑誤無由一作無因咸格一作昭格】

爲陳武帝作相時與北齊廣陵城主書

【梁敬帝紹泰二年齊遣水軍儀同蕭軌等眾十萬出口向梁山戰卻頓軍保蕪湖武帝時爲司空率宗室王侯及羣臣將帥刑牲告天以齊人背約發言慷慨士卒益奮齊軍進武湖西北幕府山南吳明徹侯安都等大破之虜蕭軌東方老王敬寶李希光裴英起凡四十六人其軍士得竄至江者縛荻筏以濟中江而溺流屍京口翳水彌岸按此書當在此捷之後】

籍甚英風常懷眷屬封疆有限寤寐增勞辱此月九日告深慰情佇方秋尙熱體中何如戎帳艱辛無乃爲獘吾以庸薄謬膺臺鉉旣荷先帝拔擢之恩兼防今主責成之寄政以皇齊大徳世紹和風方借威靈庶平讎恥提擕小國願預藩臣還詔哀矜許垂容納奉勅須質便遣入朝部下諸將哀吾誠節一兒一弟無所遺恡立志立義無負上天但故丞相諸子及湛海珍等並依勅旨馳遣渡江主上又遣吏部尙書王通鴻臚卿謝岐等至和州與司馬行臺共爲盟誓而蕭軌等決信叛亾茍相陵易郁從東道馳至北郊旣逼宮闈無容靜黙兩兩相對俱有損傷彼聞人馬因此奔散且置兵之地溝澗且多兵之時投赴相積近遣張都來此具是行人所見但廣陵建業才隔一江戰塲去岸不盈五里軍人退散理反家鄕緣岸村人復有舟檝且蘆牌荻筏竟浦浮江千百爲羣前後相繼吾又勒兵按甲不聽討捕若無恐懼並應安達假使在此不可更生至彼而殂差非吾過如其枉理必是興軍見伐於有道之人加兵於無罪之國若彼王師如此又是違盟后土皇天山川社稷察其怨語寧容相祐辱告承上黨殿下及匹婁領軍應來江右師出無名此是何義小之事大差無違禮彼之陵我自是乖言天所伐匹馬無違翻見怨尢一何非理若彼鬼神有知寧可斯背鬼神無知何用盟防去嵗抑達摩等石頭天井連月亢陽三子才降連冬大雪黃袍盡沒白帳皆浮旣因之以泥塗兼加之以疾疫蕭裴旣退雲霧便除從爾以來稍成災旱定知衣冠之國禮樂相承天道不言不容都滅長江渺巨浪湯湯如鬭艦舟師詎有深利近梁山之戰卽是前車蕪湖之役可爲明鏡昔晉侯不能乘鄭馬趙將不能用楚兵一非水土難爲騁力揚州卑濕厥土塗泥如遇秋霖杳同江漢假令蚩尢重出白起還生控代馬而陵波躡胡靴而湔水終難逞效詎有成功六州勇士𨿽有百萬十姓豪傑徒勞千億不能爲患斷可知矣昔我平世天下乂安人不識於干戈時無聞於桴鼓故得凶人侯景濟我橫江天步中危實由忘戰自亂離己久人解用兵女子無愧於韓彭童兒不殊於衞霍吳鉤甚利蜀甲殊輕槊動風霜弩穿金石髙樓大艦槪日淩雲叱吒而起風雷吹噓如倒山嶽侯車騎國家重將分陜上流近隔以邊塵時虧表疏王途旣泰貢賦相望尋令子弟侍奉京邑蕭太保龍驤於賁海王儀同虎視於洞庭若望髙峯便當投袂何則凡諸將帥各防家鄕非直吾人獨憂宗社日者頻辱司馬行臺及諸公有告裴行臺當今方邵此諸賢莫非英傑其餘軍士悉是驍雄庸蜀氐羗之兵烏丸白虜之騎以此眾戰誰能禦之何爲比吾陪薄相懸何惡諸君身名俱滅來告以細柳之軍逾於灞上吾恐今之趙括不及廉頗也近張舍人至始奉嚴勅朝廷遣劉叔經仍往啟聞願達丹誠用停王赫伏計天慈理當懸照此身日月所鑑天地所明豈敢虛言欺妄宸極足下旣未知始末容有疑怪大軍多士希惠矜量非此失時騰表疏幸停師旅已存盟信庶其小國永申藩禮天心無爽邇遐一同投筆悚慨不復多白陳諱頓首【槪日一作槪月車騎一作車駐白虜一作百虜矜作務並誤一同作同知何爲至何惡諸君有脫誤】

爲陳武帝與周宰相書

【武帝以梁敬帝太平二年冬十月受禪是爲周明帝元年明帝從兄晉公字文防爲大冡宰輔政明年爲太師按此當是踐阼後與防有云去月乙亥升禮大壇則此其年十一月書也而其儀式不似與彼國相者】

昔有天地便立帝王革昊帷農遷虞斯夏莫不三靈所祐五運相推梁徳不造固天攸棄𨿽復東漢之末區宇沸騰西晉之亡生民蕩覆未足以方其禍亂譬彼防劉者也吾謬以庸薄屬當興運自昔登庸淸諸百越徐聞浪泊靡不徵行銀洞珠宮所在淸乂自還麾南極伐逆東都宣力驅馳亟淹寒暑六延梁社十剪彊冦黃帝與蚩尢七十戰魏祖在軍中三十年方厥劬勞未爲勤苦加以百神所感明靈應期萬里䢐徵虯龍表瑞於是中軍勇銳上將橫行承此休符遂興王業梁氏以天祿斯攺期運永終欽若唐風推其鼎命吾驚惶三讓拜手陳辭盈廷公卿稽顙惇偪眷言潁水徒抱素心尙想汾陽無因髙蹈猥以庸薄遂膺天寵去月乙亥升禮大壇言念遷徊但有慙愧昔賓門之始境外無交𨿽遣行人未申嘉好今上天有命光膺寶歷永興周室方同斷金我運惟新宜修朝聘今遣侍中都官尙書周正銜使長安故指有白陳某白【南極一作南拯誤梁社作梁祀驚惶三讓一作周惶固讓】爲陳主與周冡宰宇文防論邊境事書

【此書英華作爲武帝與防按書云啟稱蕭巋後梁主蕭詧以陳文帝天嘉三年薨子巋代立且云周陳欵好一紀於玆合武帝文帝僅十年則此當在宣帝初矣作武帝大誤今但攺正云陳主按蕭巋傳巋嗣位五年陳湘州刺史華皎巴州刺史戴僧朔並來附巋言其狀於周髙祖詔衞公直元定等赴之與陳將吳明徹等戰於沌口直軍不利元定遂沒巋大將軍李廣等亦爲陳人所虜長沙巴陵並陷於陳事在廢帝光大元年此書應在後】

國有三慶民有四安所謂通和是由鄰睦況周陳欵好一紀於玆懷抱相期百世方逺灌之美久勅邊吏拾橡之尢想應無忽梁氏以漸水東爲安湘小郡宜立巴州多歷年所此於荊部本包分界近得刺史符元舉啟稱蕭巋忽遣杜元茂神僧訓等將率人馬逾潰涉澌便置城隍謀爲侵軼適荷鄰徳合州見還不容今眷仍縱蕭氏元舉累移論及翻相河漢更往研問便騁鋒鏑彼軍人恃勇遂致俘擒聞此紛紜甚以驚嘆其商奄餘孽才力甚微爲暴邊城良慿大國但情均忌器不可加兵便勅軍司以禮相放且前歳所立疆城本以南平等五郡輸薦貴朝至如安湘旣屬巴郡幸承鄰惠無候渉言故下漸東惟如澧北政是標其大桶屬荊州之界耳彼此方申分好義絕規圖所貴惟和所重惟信夫以南平等郡地曠民丰云夢之田楚王爲寶吳當勁蜀晉拒彊秦資彼山川並爲州鎭朕若棄其仁義務廣封域寧容延歲並貢周朝今者和親已固山嶽而方謀尺寸之土用益兼葭之地哉幸非竊疾相見鑑容江陵小冦旣爾防劉前至之言或相誣罔一二因使人宇文平口具其懷耿耿故此相白陳諱頓首【今眷一作眷顧故下一作放下逾潰作逾淄此書多誤】

爲陳主答周主論和親書

【周武帝天和七年以其兄大冡宰晉公宇文防專政暴慢計誅之按其時乃陳宣帝之太建四年此書當是爲宣帝與周武也】

使人使持節車騎大將軍儀同三司大都督治司城使主杜子暉中軍山遂伯使副鮑宏等至省告具懷夫聖君明辟司禦兆民則天象地佇育黔首故張旜以往拭玉而來同在蒼生恢宏文武𨿽毀戈鑄防末擬上皇散馬休牛載懷偃伯非期與睦忽爽和風奚用殱師信由天討追尋曩好嘆想兼懷言覿今書甫承家難知以冡宰執政擅同淵藪令尹當朝妄專徵伐無君之讁俾墜其師無將之誅已從司冦刑名旣肅國步還康希篤親鄰敬開衷欵若二境交歡俱饗多福八荒期乂良副所懷今遣具位某甲等使不復多述陳某頓首【並文苑英華】

重答朝臣

【武帝崩六日成服時朝臣共議大行皇帝靈坐俠禦人衣服吉凶之制博士沈文阿議宜服吉劉師知議須服衰絰乃啟取陵決斷陵同文阿議謝岐等同師知議陵重答云奏聞上從師知】

老病屬纊不能多說古人爭議多成怨府傅見尢於晉代王商取陷於漢朝謹自三緘敬同髙命若萬一不死猶得展言庶與羣賢更申揚防

與顧記室書【顧野王爲安東臨川王府記室參軍疑卽其人陵天嘉六年除散騎常侍禦史中丞按此書當是其時】

吾伏事天朝本非舊殿下殊恩逺垂薦拔故常戰戰栗栗甘心痛謹庶其愚老無負明據近者旣居臺轄惟務奉公去年正月十五日尙書官大朝元凱旣集丞郎肅然忽有陳慶之兒陳暄者帽簮釘額絳布裹頭虜袍通踝胡靴至膝直來郎座徧相排抱或坐或立且歌且詠吾卽呼捨吏責列不答而走反爲憾恚妄相陷辱至六月初遂作盲書便見誣謗聖朝明鑑悉知虛罔惟云吾取徐樞爲臺郎南司檢問了不窮推承訓劾爲信言致成隳免此事寃枉天下所無吾市徐樞宅爲錢四萬任人市估文券歷然不防申理見枉虛巧二者樞是故少府卿鱗之子鱗殞身侯景之役又爲西臺所贈兗州左衞官位甚髙未知其子何忝郎署魏晉之前如爲久逺宋齊以降其例甚多如徐愛阮佃夫之子可不得郎官耶紀文卿公向璡皆爲列棘豈冗雜曹郎乎三者樞入身梁朝解褐嶽陽王小府墨曹承聖時爲故敬帝晉安王諷席文墨具存陜西官爵乃多浮濫更補臺郎不爲勝擢未知何忽推宅貨官四者徐領軍節度自啟樞爲郎勅付選序吾旣不啟據又不爲選職所可相關止是得中侯相聞爲呈啟而已以此見罪一何寃濫吾昔在承華是弟所悉行年六十無復儕儔非意餘生忽此誣謗堯有驚於防說孔將惑於拾塵𨿽復聖主機明不能悉照殿下徳髙兩獻風美二南億兆歸心衣冠有托久願通啟披訴聖明伏見軍戎多務所以不敢祈冒弟與吾遊眷亟回星紀故人如此寧不矜嘆耶侍言有便云何且爲啟聞一防神鑑照其枉直方歿幽泉無恨灰壤伏覲謁帝承明緒言多次服矜遺老曲賜湔濯則殿下前時妄澤匪復偏私遂吳良延薦之恩無王丹所舉之謬吾得方辭武騎永附梁賓𨿽媿家丞庶呈秋實緣弟深眷故此敬慿千謁非宜益懷悚慨徐陵白【文苑英華文劵作文勝誤書一作戎機𨿽媿作𨿽魏】

爲吏部尙書答諸求官人書

【陵天康元年遷吏部尙書領大著作自以梁末以來遷授失所於是提舉綱維綜覈名實時有冒進求官諠競不已者陵乃爲書宣示眾咸服焉時論比之毛玠】

自古有吏部尙書者品藻人倫簡其才能尋其門冑逐其少多量其官爵但古來數千年非無明時也非無明主也自有才用𨿽美階級不通門戶𨿽髙官資殊屈若斯人者其例甚多請問諸君此是何義夫一千錢一斛米之多少猶關相祿況復皇朝官爵理系天內典謂之爲業外書稱之爲命五行有驛馬之言六甲有官鬼之說必令驛馬時發官鬼尅身所望偕榮便當果遂如其不爾決是難諧豈可攺尙書作官鬼驅老僕爲驛馬耶若見問尙書何不分判用與不用許與不許僕答云君非屈滯豈可相期決言應果若今驛馬差爽便是乖信此關君命僕何以相答耶若朝散之流行止之屬門戶相似人才不殊選家斟酌無能爲爾若陟大位淸官悉由命夫人君賓用並是前緣故宋文帝云人豈無運命每有好官缺輒憶羊保梁武帝云世間人言有目色我特不目色範悌自此而論豈非前業且世諺云圖官在亂世覓富在荒年梁孝元帝承侯景之凶荒王太尉接荊州之禍敗爾時喪亂無復典章故使官方窮此紛雜自紹泰太平及永定中聖朝艸創爾時州州自帝郡郡稱王天下干戈尙無條序兼以府庫空虛賞賜懸乏白銀之寶難得黃紙之板易營假以官榮代於錢絹義在撫綏無計多少又有非舊非勲非地非才托節將而求官因時人以買位賣官旣賤皆爲淸顯故員外常侍路上比肩諮議參軍市中無數四軍五校車載斗量豈是朝章應其如此今衣冠禮樂日富年華主上體成王之風太傅周公之徳西戎北狄畏我王威時旣淸矣時旣平矣何可猶作亂世意而覓非分之官耶凡人所以稱屈滯者身巳不無寸能官又不及父祖旣是明時可以於邑所見諸君多逾本分猶言太屈未諭髙懷若問梁朝朱領軍等並爲卿相此不逾其本分耶此天子所用非關選序舊章秦有車府令趙髙直爲丞相漢有髙廟令田千秋亦爲丞相此復可爲例耶僕七十之嵗朝思夕計並願與諸賢爲眞善知識曾無嫌隙差可周旋非欲令君作此怨訴但旣忝衡流應須粉墨庶其允當無負朝寄耳去年疾患亦餘气息不能相答通作此書所望諸賢深明鄙意徐君白【文苑英華】

同前

自古吏部尙書者品藻人倫簡其才能尋其門冑逐其大小量其官爵梁元帝承侯景之凶荒王太尉接荊州之禍敗爾時喪亂無復典章故使官方窮此紛雜永定之時聖朝艸創干戈未息亦無條序府庫空虛賞賜懸乏白銀難得黃札易營權以官階代於錢絹義存撫接無計多少致令員外常侍路上比肩諮議參軍市中無數豈是朝章應其如此今衣冠禮樂日富年華何可猶作舊意非理望也所見諸君多逾本分猶言大屈未諭髙懷若問梁朝朱領軍異亦爲卿相此不逾其本分邪此是天子所拔非關選序梁武帝云世間人言有目色我特不目色範悌宋文帝亦云人世豈無運命每有好官缺輒憶羊保此則淸階顯職不由選也秦有車府令趙髙直至丞相漢有髙廟令田千秋亦爲丞相此復可爲例邪旣忝衡流應須粉墨所望諸賢深明鄙意【忝南史作防】

與章司空昭達書【昭達字伯通吳興武康人梁大同中爲東宮直入陳歷司空】

【歐陽紇字奉聖長沙臨湘人爲廣州刺史十餘年髙宗以其久在南服頗疑之詔徵爲左衞將軍紇懼遂反昭達爲侍中儀同討紇平之進車騎大將軍遷司空歐陽紇反髙宗令陵長子儉持節諭旨紇黙然不應懼儉阻眾不許入城置於孤園寺遣人守衞紇旣舉事儉從間道馳還髙宗命昭達討紇儉監其軍按書僕一子屯窮云云者謂此也】

君白日聖朝受命天下廓淸所餘殘凶惟有歐紇南通交管北據衡疑兄弟叔侄盤阻川洞百越之賮不供王府萬里之民不由國家明公受脤嚴冬持兵杪嵗開冰踐露焫火宵行便屇捨淮乃其神速未騁三略非勞六奇薄交旗鼓仍平醜類自太淸之末永定以來所辟疆界不過郡邑今玆赴捷二十餘州若較此功庸方玆英力漢之馬援不能爲擬吳之步隲故是相懸況孫處宗之叛徒正槌蕩主耳公私慶快豈可而言且僕一子屯窮妖徒所制五嶺遐夐存亾不測懸懷飲淚破膽復全防荷英恩保其身命餘年仰戴何力能勝今遣主師某馳往稱慶徐君呈【焫一作炬人一作接】

與王吳郡僧智書

孤子徐陵頓首昔林宗道主時人多慕徳之賓無忌雄豪天下盡希風之客況復王家沈黙謝氏混名貴公門譽華卿子而秦峯阻夐浙水悠長諮訴無因但用窮結比靑葽已戒白露方漙體中何如願聞康勝鄧仲華服衮之年荀令則擁麾之日徒云早達未可同功今日相方豈不髙視竊承富春頃嵗多難薦臻邑閈皆空黔黎將盡禦史舊榻零落不存太傅齊室荒茫無處自神麾所屇𦇤負斯歸新屋方華故田斯墾府吏閒坐長使誦經督郵無事惟慮吹笛東苞海水俱承幕府之威西洎江沱同仰惟良之化政差邊張何其神也孤子無心靦冒茍郤光陰風疾彌畱示有餘息恩將公聘窮擯虜庭博望侯極迹於黃河栘中監流滯於滄海自斯以後惟有庸賤本應埋魂趙魏析骨幽並豈意餘年復反鄕國仰屬伊公在亳渭老師周旌賁丘園采拾衡巷遂以哀駘不棄甕盎無遺還顧庸虛未應偕此竊承君侯過被以光輝屢有吹噓之言頻防薦延之澤故得周行紫閣升降丹墀防污淸朝豈不荒愧𨿽復華陰砥柱帶地窮深嵩髙維嶽極天爲重未可以方斯盛典譬此洪恩年迫桑楡豈期酬報政以川波非逺對奉無因夜夢子長之遊朝覽希道之疏浮雲西北徒懷魏帝之文行雨東南思假飛山之便窮誠已結荒系逾深方事祈寒願加珍納謹扶力白書迷乏不次孤子徐陵頓首【長使一作長史栘中監蘇武也舊作移誤】

答族人梁東海太守長孺書【其人梁末入北齊】

恩報近嵗奉使來歸辱彼河淸年中告行並惠以明鏡亟離寒暑𨿽復時陳梁鶴日照孫鸞言慰相思反增離眷劉傅三常侍還又承書札銀鉤甚麗玉疏依然開封伸紙破愁爲笑素秋方屇溽暑稍闌體中何如善保元吉藂臺之璧少海之珠何必鄕裏所在爲貴卿托身大國旣巳積年彼朝英彥理相欽挹方當交辟三命淸宦兩宮何乃濶然遲有問也吾七十之嵗崦嵫巳迫朽老之疾隨年而甚徒懷北邙之切未遂東都之期牽役承閒但有衰頓賢從君政佐佑興基中捨諶殿中並休宜自別有書問來告訪吾文章吾自歸來鄕國亟徙炎涼牽課疲朽不無辭制而應物隨時未曾編錄旣承今告輒復搜檢行人相繼別簡知音但旣乏新聲全同古樂正恐多慙於恊律致睡於文侯耳燕南趙北地角天涯言接末由但以潛欷善敬徳中郎並比境之良選皇華之上求若可輶軒別當委白君問【恩報當是君報孫鸞一作孤鸞中捨一作中書】

與李那書【那周人周書無傳周武帝遣治禦正殷不害等使陳陵書所云殷儀同及那答殷禦正者是也此陵於殷見那詩文與那書那答之】

籍甚淸徽常懷虛眷山川緬邈河渭像於經星顧望風流長安逺於朝日靑葽戒節白露爲霜君子惟宜福履多豫雍容廊廟獻納便繁畱使催書駐馬成檄車騎將軍賓客盈座丞相長史瞻對有勞脫惠箋繒慰其翹想吾棲遲茂陵之下臥病漳水之濱迫以崦嵫難爲砭藥平生壯意竊愛篇章忽覿髙文載懷勞佇此後殷儀同至止王人授館用阻班荊常在公筵敬析名作獲殷公所借陪駕終南入重陽閣詩及荊州大乘寺宜陽石像碑四首鏗鏘並奏能驚趙鞅之魂輝煥相華時瞬安丰之眼山澤晻靄松竹參差若見三峻之峯依然四皓之廟甘泉鹵薄盡在淸文扶風輦路悉陳華簡昔魏武虛帳韓王故臺自古文人皆爲詞賦未有登玆舊閣嘆此幽宮標句淸新發言哀斷豈止悲聞帝瑟泣望羊碑一詠歌梁之言便掩盈懷之淚至如披文相質意致縱橫才壯風雲義深淵海方今二乘斯悟同免化城六道知歸皆逾火宅宜陽之作特防幽衿所覩黃絹之詞彌懷白雲之頌但恨耆闍逺嶽檀特髙峯開士羅浮康公懸澑不獲銘玆雅頌耀彼幽巖循環省覽用忘饑渴握之不置恆如趙璧翫之不足同於玉枕京師長者好事才人爭造蓬門請觀髙制軒車滿路如看太學之碑街巷相塡無異華陰之市但丰城兩劍尙不俱來韓子雙環必希皆見莫不以好龍無別木雁可嗤載望瓊瑤因乏行李金風己勁玉質宜調書不盡言但聞爻系徐陵頓首【靑葽一作靑要火作大耆闍逺嶽一作賖逺二字闍作閣並誤耆闍檀特佛國山名】

李那答徐陵書

繁霜應管能響丰山之鐘云觸石又動流泉之奏矧伊物候且或防符況乃衿期相忘道術楚齊風馬吳防浮雲行李無因音塵不嗣殷禦正銜命來歸嘉言累札江南橘茂薊北桑枯陰慘陽舒行止多福足下泰山竹箭浙水明珠海內風流江南獨步扶風計吏議析祥禽平陵孝廉辯酬文豹況復麗藻星鋪雕文錦縟風雲景物義盡緣情經綸憲章辭殫表奏久以京師紙貴天下家藏調移齊右之音韻攺河西之俗豈直揚云藻翰獨畱千金嗣宗文雅惟傳好事僕世傳經術才謝劉歆家有賜書學匪班嗣弱年有意頻愛雕虫嵗月三餘無忘肄業戶牗之間時安筆硯嚬眉難巧學步非工恆經牧孺之譏屢被陳思之誚羞逢仲子類君山之鼓琴屢見子將同本初之車服不謂殷侯虛談成價遂同布鼓輕響雷門燕石空雕終慙比徳楚軍𨿽拂實愧棲桐豈若邯鄲舉袖惟聞變曲恊律飛塵必應不顧是以日南寶貝遙望歸秦合浦文犀更希還漢芳春行獻鸎其鳴矣懸豫章之牀置長安之驛厚築墻垣思逢鄭僑之聘工歌周頌佇奏延陵之樂書繒有復道意無伸李那頓首【橘茂一作橘戊歆作欣並誤】

答李顒之書【按書顒之亦北齊人】

近謬枉淸音無申窮眷忽辱來告文制兼美君山西盛族素挺風流河北辭林本所嗟賞子桓虛座寧不敬期伯喈倒屣固以相屬一日復其艸土思衣裾披素淸顏但覺形穢公輔之量不負髙名王佐之才信表天骨孺子之榻𨿽其可懸仲康之車彌軫恆眷孤子昔緣素乏叨簉皇華今日形容無關天壤殘光烱烱慮在昏明餘息綿綿待盡鐘漏安可以樹揚名士遊處盛賓來諭泰髙如爲善謔文艷質寡何似上林華而不實將同桂樹但忘年之欵昔有張裴鄰國之交非無嬰札儻哀駘可恱甕盎非疑方願投衿庶比傾蓋頃陳湯之疾嵗月增深羊祜之屙秋冬彌劇且年光遒盡觸目崩心扶力含毫諸不申具孤子徐陵頓首白【並文苑英華畏衣裾作思敝誤見後漢趙岐書辭林一作辭人昔緣作皆緣誤張裴一作張華】

薦陸瓊【瓊字伯玉吳郡吳人云公子歷吏部尙書】

【髙宗爲司徒妙簡僚佐陵時爲吏部尙書薦瓊乃除司徒左西掾】

新安王文學陸瓊見識優敏文史足用進居郎署嵗月過淹左西掾允膺玆選階次小逾其屈滯已積

安成王讓錄尙書表後啟【安成王卽宣帝】

臣聞間平就國乃盛漢之常儀郕霍無官實宗周之明典何則皇季之重非待歷階王爵之隆自髙羣辟況臣戢翼要荒亟離寒暑進慙趙勝能定楚從匪齊文馳免秦厄固以內切皇心外貽家恥甘輸重餌降禮單於列城十五如請和璧市鄕三十聊同寶劍武夫力而獲諸原微臣還而反諸敵瞻言馬駿著隴右之功追念曹彰克烏丸之虜前王子弟若此勲庸偏其反而豈可勝愧

謝兒報坐事付治中啟【陵子儉一名報歷爲禦史中丞其坐事未見有載】

夫拾金樵路髙士所羞整冠李下君子斯愼兒報不能謹潔敢觸嚴网右趾鐵系事允法科左校論輸實由恩宥老臣過庭之訓多謝古賢折笄之杖有愧前達

謝勅賜祀三皇五帝余饌啟

竊以甘泉之殿舊禮羲軒長樂之宮本圖堯舜自東京晚世曠代無聞西漢盛儀復覩今日金壺流十旬之气玉案備千品之羞昔絳羅爲薦旣延王母紫蓋爲壇允招太一同斯美號理致眾星臣以餘年豫聞淸祀如陪瑤席遂飲瓊漿

謝勅賚燭盤賞答齊國移文啟

昔班彪艸移阮瑀裁書馳譽當年遂無加賞非常大賚始自今恩𨿽賈逵之頌神雀竇攸之對鼮鼠漢臣射覆之言魏士投壺之賦方其寵錫獨有光前官燭斯燃更慙良吏宵光可學乃防耆年臣職居南史身典東觀謹述私榮傳之方策

謝賚麕啟

臣昨旣陪羽獵仍宴上林固謝長卿之文彌慙子云之賦預割鮮禽已同監浦頻防大臠更異梁王詰旦歸來猶爲飽飫虞衡所獻復降命恩賜細君以爲歡非屠門而大嚼

謝東宮賚蛤蜊啟

船俗嚴戈漁人資設於彼海童冒玆水豹望樓闕之气得波潮之下

謝賚蛤啟

鴻化【闕】雀入猶新才變秋成已聞冬獻【並藝文類聚又謝勅賚烏賊魚啟云賚逮庸臣伏增銘悚】

勸進梁元帝表【陵初爲通直散騎常侍聘魏於鄴奉表】

臣陵言臣聞封唐有聖還承帝嚳之家居代維賢終纂髙皇之祚無爲稱於革舄至治表於垂衣而撥亂反正非間前古至如金行重作源出東筦炎運猶昌枝分南頓豈得掩顯姓於軒轅非才子於顓頊莫不因時多難俱繼神宗者也伏惟皇帝陛下出震等於勛華鳴謙同於旦奭握褒秉鉞將在禦天玉縢珠衡先彰元後神祗所命非惟太室之祥圖諜斯歸何止堯門之瑞若夫大孝聖人之心中庸君子之徳固以作訓生民貽風多士一日二日研覽萬機允文允武包羅羣藝擬玆三大賓是四門歷試諸難咸熙庶績斯無得而稱也自無妄爲象鐘禍上京梟獍防劉宗社蕩墜銅頭鐵額興暴皇年封豨修虵行災中國靈心所宅下武其興望紫極而長號瞻丹陵而殞慟家寃將報天賜黃鳥之旗國害宜誅神奉狐之錄尅李軼於河津徵陶謙於海岱滕公擁樹雄气方嚴張繡交兵風神彌勇忠誠貫於日月孝義感於冰霜如雷如霆非貔非虎前驅效命元惡斯殱旣掛膽於西州方燃臍於東市蚩尢三塜寧謂嚴誅王莽千剸非云明罰靑羗赤狄同界豺狼胡服夷言咸爲京觀邦畿濟濟還見隆平宗祀愔愔方承多福自氤氳渾沌之世驪連栗陸之君卦起龍圖文因鳥迹云師火帝非無戰陣之風堯誓湯徵咸用干戈之道星躔東井時破崤潼雷震南陽初平尋邑未有援三靈之已墜救四海之羣飛赫赫明明龔行天罰如當今之盛者也於是卿云似蓋晨映姚鄕甘露如珠朝華原寢芝房感徳咸出銅池蓂莢伺辰無勞銀箭重以東漸菟西逾白狼髙栁生風扶桑銜日莫不編名屬國歸質鴻臚荒服來賓遐邇同福其文昭武穆跗萼也如彼天平地成功業也如此久應旁求掌故詢諮天官斟酌繁昌經營髙邑宗王啟霸非勞武徳之侯淸蹕無虞何事長安之邸揚龍旂以饗帝禦鳯扆以承天歷數在躬疇與爲讓去七月二十四日兼散騎常侍栁暉等至鄴伏承聖旨謙沖爲而不宰或云洛陽未復函谷無泥旋駕金陵方膺天睠愚謂大庭少昊非有定居漢祖殷宗皆無恆宅登封岱嶽猶署明堂巡狩章陵時行司何必西瞻虎踞乃建王宮南望牛頭方稱天闕抑又聞之珪旣錫蒼玉無陳乃棫朴之愆期非包茅之不貢云和之瑟久廢甘泉孤竹之管無聞方澤豈不懼歟伏願陛下因百姓之心振萬邦之命豈可逡巡固讓方求石戶之農髙謝爲君徒引箕山之客未知上徳之不徳惟見聖人之不仁率土翹瞻蒼生何望昔蘇季張儀違鄕負俗尙復招三方以事趙請六國以尊秦況臣等預奉皇華親承朝命珪璋特達通聘河陽貂珥雍容尋盟漳水加牢貶館隨世污隆瞻望鄕關誠均休戚但輕生不造命與時乖忝一介之行人同三危之逺擯承閒內殿事絕耿弇之恩封奏邊城私等劉琨之哭不勝區區之至謹拜表以聞臣陵云云【握褒秉鉞藝文作握符執鉞髙謝爲君作髙謝君臨】

讓左僕射初表

臣聞七十之嵗揚雄擬經六十之年平津對策若斯彊壯無嘆耆老臣勵則冑華軒冕才允卿相出納流譽朝野具瞻臣正國老儒宗情尙虛簡風勝業獨王當年臣種气懷沈密文史優裕東南貴秀朝廷親賢並見壯猷皆宜左執若漢武好少則微臣已老若周文愛老則有此羣才伏願天明更謀梓匠求其妙選稱是能官

又讓右僕射初表

加以言尋盟好仍屬亂離先零盜其牛馬烏孫竊其印綬子卿茹雪叔向爲凶𨿽獲東歸備離此厄昔李廣遺恨不值漢初寧戚自悲不逢堯禪臣隨望聖運實在權輿時參決勝之籌頗奏發兵之防當塗錫捨非無董昭之誠典午禪文不降張華之賞

讓五兵尙書表

臣聞仲尼大聖猶云書不盡言士衡髙才常稱文不逮意臣比衰屙日積思緒茫然頻托朋遊爲裁章表𨿽復陳琳健筆未盡愚懷孫惠辭人頗如煩飾所以髙天緬邈弗降昭回瞻拜絲綸更增憂憊臣𨿽不敏弱冠登朝伊昔承華豫遊多士晚逢興運爰濫寵私爾時四郊多壘七雄分爭國家制度日不暇給趙宮論受命之宜隨邑奉升壇之禮而參聞祕計弗解單於之兵飛箭馳書未動聊城之將不期枚乘老叟忽降時恩馮唐暮年見申明主擢宰京邑朝坐棘林遂致洛陽無雨非止長安多盜其宜屏錮用寘嚴科猶處名僚久爲叨竊但著書天祿𨿽如劉向朔望登朝轉同王隠於其朽劣尙可從容司防文昌邈然非據

讓散騎常侍表

臣聞五十知命宗師之格言六百辭滿通賢之髙槪昔墨子諸生褰裳救楚魯連隠士髙論郤秦況乎謬防知巳寧無感激洪私過誤寘以通班司憲文昌遂偕常伯今者昆吾小器諦視不見黃鈞天並奏靜聽能聞鐘鼓𨿽神農分藥岐伯提鍼防眾因緣難可匡救陛下嗣臨寶歷光闡大猷屬意銓衡畱情槱棫燕臺裝玉儻不精眞齊客吹竽諒宜澄簡南郊奉乘當求鄭黙之才西省文辭應用羅含之學

爲王儀同致仕表

尺波歸海恆嘆不居爝火爲薪猶悲假續況復星回日薄通人有乞告之言鐘鳴漏盡前史有夜行之誡五陵鼎族家傳軒冕四姓卿侯榮由恩澤𨿽虛名靡實世官非才年力方彊不能辭退今三元肇慶六呂司春得奉萬壽之杯豫參百辟之禮便釋朝衣謹遵初服方同孔光之杖載遊戶庭廣徳之車方懸私館

爲始興王讓瑯邪二郡太守表

甫離懷袖裁脫綺紈適荷隆私使膺珪組執玉不起摳衣未勝自甘泉通火細栁屯兵旁帶戎塵頗同疆場言瞻漢艸乃曰中州遙望胡桑已成邊郡誠復居藩體國應思馬駿之功論地維親宜慕蕭彰之勇

陳文紀卷五

欽定四庫全書

陳文紀卷六

明梅鼎祚編徐陵【三】

進武帝爲長城公詔

徳懋懋官功懋懋賞皇王盛則所謂元司空公南徐州刺史長城縣開國侯諱志懷寅亮風度逺體文經武明允篤誠曩者率五嶺之彊兵誅四海之讎敵固以勒功彞鼎書勲太常克定京師勤勞自重自鎭撫枌楡永寧丰沛東涼旣息北蔡無歸代馬燕犀气雄天下裹糧坐甲固敵是求方欲大討於秦崤惇修於輿睦葉謀上相爰納朕躬思所以敬答忠勲用申朝典可進爵爲長城縣公

爲梁封陳武帝初爲陳公詔【徐陵傳云自陳創業文檄軍書及禪授詔防皆陵所制而九錫尢美】

肇昔元胎剖判太素氤氳崇建人皇必憑洪宰故賢哲之後牧伯徵於四方神武之君大監治乎萬國又有一匡九合渠門之賜以隆戮帶圍溫行宮之寵斯茂時危所以貞固運泰所以光熙斯乃千載同風百王不刋之道也太傅義興公允文允武乃聖乃神固天生徳康濟黔首昔在休期早隆朝寄逺逾滄海大拯交越皇運不造書契未聞中國其亡兵凶總至哀哀噍類譬彼窮牢悠悠上天莫云斯極否終則泰元輔應期救此將崩援玆已溺乘舟履輦架險浮深經略中途畢殱羣醜洎乎石頭姑熟流髓履腸一朝指防六合淸晏是用光昭下武翼亮中都雪三後之勍讎夷三靈之巨慝堯治禹佐未始能階殷相周師固非云擬重之以屯剝餘象荊楚大崩天地無心乘輿委禦五湖薦食競謀諸夏八方棊跱莫有匡救彊臣致命黜我衝人顧影於荼孺之魂甘心於寧卿之辱卻鞍下髻求哀之路莫從竊鈇逃責容身之地無所公神兵奄至不日淸澄惟是孱防再膺天籙斯又巍巍蕩蕩無徳而稱焉加以仗玆忠義屠彼祅逆震部夷氛稽山罷祲番禺蠡澤北鄙西郊殱厥凶徒罄無遺種斯則兆民之命修短所縣率土之基興亡是賴於是刑禮兼訓防革有章中外咸平遐邇寧一用能使陽光合魄曜象呈暉棲閣遊庭抱仁含信宏勲該於厚地大道格於天羲農炎昊以來捲領垂衣之世聖人濟物未有如斯者也夫備物典策桓文是膺助理陰陽蕭曹不讓未有功髙於防縣而賞薄於伊周凡厥人祗固懷延佇實由公謙防自牧降損爲懷嘉數遲回永言增嘆豈可申玆雅尙久廢朝猷宜戒司勲敬升鴻典且重華大聖嬀汭惟賢盛徳之祀無忘公侯之門必復是以殷嘉亶甫繼后稷之官堯命羲和纂重黎之位況其本枝攸建宜誓山河者乎其進公位相國摠百揆封十郡爲陳公備九錫之禮加璽紱逺遊冠綠綟綬位在諸侯王上其鎭衞大將軍揚州牧如故

九錫策文

大哉乾元資日月以貞觀至哉坤元慿山川以載物故惟天爲大陟配者欽明惟王建國翼輔者齊聖是以文武之佐磻溪蘊其玉璜堯舜之臣濙河鏤其金版況乎體得一之鴻姿寧陽九之危厄拯橫流於碣石撲燎火於昆岑驅馭於韋彭跨蹍於齊晉神功行而靡用聖道運而無名者乎今將授公典防其敬聽朕命日者昊天不弔鐘亂於我國家网漏吞舟彊胡內贔茫茫宇宙惵惵黎元方足圓顱萬不遺一太淸否亢橋山之痛已深大寶屯如平陽之禍相繼上宰膺運康救兆民鞠旅於滇池之南揚旌於桂嶺之北懸三光於已墜謐四海於羣飛屠猰防於中原斮鯨鯢於蒙汜蕩寧上國光啟中興此則公之大造於皇家者也旣而天未悔禍夷丑薦臻南夏崩騰西京蕩覆羣胡孔熾借亂乘間推納藩枝盜假神器冡司昏撓旁引冦讎旣見貶於桐宮方謀危於漢閣皇運已殆何殊贅旒中國揺然非徒如綫公赫然投袂匡救本朝復莒齊都平戎王室朕所以還膺寶歷重履宸居挹建武之風猷謌宣王之雅頌此又公之再造於皇家者也公應務之初登庸惟始三川五嶺莫不窺臨銀洞珠宮所在寧謐孫盧肇釁越貊爲災番部阽危勢將淪殄公赤旗所指祅壘洞開白羽才防凶徒粉潰非其神武久喪南藩此又公之功也大同之末邊政不修李賁狂迷竊我交愛敢稱大號驕恣甚於尉陀據有連州雄豪熾於梁碩公英謩雄算電掃風行馳禦樓船直跨滄海新昌典徹備履艱難蘇歷嘉寧盡爲京觀三山獠洞八角蠻逖矣水寓之鄕悠哉火山之國馬援之所不屆陶璜之所未聞莫不懼我王靈爭朝邊歸賝天府獻狀鴻臚此又公之功也自冦虜陵江宮闈幽辱公枕戈嘗膽提劍撫心气湧靑霄神飛紫闥而番禺連率本目諸夷言得其朋是懷同惡公仗此忠誠乘機勦定執沛令而釁鼓平新野而據鞍此又公之功也世道初艱方隅多難勲門桀黠作亂衡嶷兵切池隍眾兼夷獠公以國盜邊警知無不爲防是同盟誅其醜類莫不魚驚鳥散面縛頭懸南土黔黎重保蘇息此又公之功也長驅嶺嶠夢想京畿緣道酋豪遞爲榛梗路養渠率全據大都蓄聚逋逃方謀阻亂百樓不戰云梯之所未窺萬弩齊張髙繃之所非敵公龍驤虎步嘯吒風雲山靡堅城野無彊陣淸祅氛於灨石滅沴气於雩都此又公之功也遷仕凶慝屯據大臯乞活類馬騰之軍流民多杜弢之眾推鋒轉鬭自北䢐南頻嵗稽誅實惟勍虜公坐揮三略遙制六奇義勇同心貔貅騁力雷奔電擊谷靜山空列郡無犬吠之驚叢祠罷孤鳴之盜此又公之功也王師討虜次屆淪波兵乏兼儲士有饑色公回麾蠡澤積糓巴丘億庾之詠斯丰壺漿之迎是眾軍民轉漕曽無砥柱之難艫舳相望如運敖倉之府犀渠貝冑顧蔑雷霆髙艦層樓仰捫霄漢故使三軍勇鋭百戰無前承此兵糧遂殄凶逆此又公之功也若夫英圖邁俗義旅如雲湓壘猜攜用淹戎略公志惟同奬師克在和鵠塞非虞鴻門是防若晉侯之誓白水如蕭王之推赤心屈禮交盟人祗感咽故能使舟師並路逺邇朋心此又公之功也姑孰襟要崤函阻慿冦虜據其關梁大盜負其扃鐍公一校裁防三雄並奮左掎右角沙潰土崩木甲殪於中原氊裘赴於江水他他借借萬計千羣鄂阪之隘斯開夷庚之道無塞此又公之功也義軍大眾俱集帝京逆豎凶徒猶屯皇邑若夫表裏山河金湯崄固疏龍首以抗殿揃華嶽以爲城雜虜慿焉彊兵自若公回玆地軸抗此天羅曽不崇朝俾無遺噍軍容甚穆國政方修物重睹於衣冠民還瞻於禮樂楚人滿道爭睹於葉公漢老銜悲俱歡於司此又公之功也內難初靜諸侯出關外郡傳烽鮮卑犯塞莫非沮渠當戶中貴名王冀馬列於淮南胡笳動於徐北公舟師步甲亙野橫江殱厥羣羝遂殫封豨莫不絓木而止戎車靡遺遇濘而旋歸驂盡殪此又公之功也公克黜禍難劬勞皇室而孫寧之黨翻啟狄心伊洛之間咸爲虜戍𨿽金陵佳气石壘天嚴朝闇戎塵夜喧胡鼓公三籌旣畫八陣斯張裁舉靈旗亦抽金僕咸俘醜類悉反髙墉異李廣之皆誅同龎元之盡赦此又公之功也任約叛渙梟聲不悛戎羯貪婪狼心無攺穹廬氊幕抵北闕而爲營烏孫天馬指東都而成陣公左甄右落箕張翼舒掃是欃槍驅其獫狁長狄之種埋於國門椎髻之酋烹於軍市抗秦坑而盡沸噎濉水而不流此又公之功也一相居中自折彜鼎五湖小守妄懷同惡公夙駕兼道秉羽杖戈玉斧將揮金鉦且戒祅酋震懾遽請灰釘爇櫬以表其含焚書以安其反側此又公之功也賊龕凶橫陵虐具區阻兵安忍慿災怙亂自古虫言鳥迹渾沌洪荒凡或防劉未此殘酷公𨿽宗居汝潁世寓東南育聖誕賢之鄕含章挺生之地眷言桑梓公私憤切卓爾英狀承規奉算戮此大憝如烹小鮮此又公之功也亂離永久羣盜孔多浙左凶渠連兵搆逆豈止千兵五校白雀黃龍而已哉公以中軍無率選是親賢姦冦途窮漼然冰泮刑溏之所文命動其大威雷門之間句踐行其嚴戮英規聖迹異代同風此又公之功也同姓有扈頑凶不賓慿借宗盟圖危社稷觀兵匯澤勢震京師驅率南蠻已爲東帝公論兵於廟堂之上決勝於罇爼之間冦賈樊滕浮江下瀨一朝揃撲無待甸師萬里澄淸非勞新息此又公之功也豫章祅冦依慿山澤繕甲完聚名歷嵗時結從連橫爰洎交廣呂嘉旣獲吳濞已摐命我還師徵其不恪連營盡拔僞黨斯擒曜聖武於匡山回神旌於蠡浱此又公之功也自八紘九野剖豆分竊帝偸王連州比縣公武靈已暢文徳又宣折簡馳書風猷斯逺至於蒼蒼浴日杳杳無雷北洎丈夫之鄕南逾女子之國莫不屈膝膜拜求吏欵關此又公之功也京師禍亂亟積寒暄雙闕低昻九門寥豁寧秦宮之可顧豈魯殿之猶存五都簮弁百僚卿士胡服縵纓咸爲戎俗髙冠厚履希復華風宋微子麥穟之歌周大夫黍離之嘆方之於斯未足爲悲矣公求衣昧旦昃食髙舂興構宮闈具瞻遐邇郊庠宗稷之典六符十等之章還聞太始之風流重覩永平之遺事此又公之功也公有濟天下之勲重之以明徳凝神體道合徳符天用百姓以爲心隨萬幾而成務恥一物非唐虞之民歸含靈於仁壽之域上徳不徳無爲以爲夏長春生顯仁藏用忠信爲寶風雨弗仁惠爲基牛羊勿踐功成治定樂奏咸云安上治民禮兼文質物色丘園衣裾里巷朝多君子野無遺賢菽粟同水火之饒工商富猗頓之旅是以天無蘊寶地有呈祥潏露卿云朝團曉映山車澤馬服馭發閒旣景煥於圖書方葳蕤於史諜髙勲逾於象緯積徳冠於嵩華固無得而稱者矣朕又聞之前王宰世茂賞尊賢式樹蕃長摠徵羣伯二南崇絕四履遐曠泱泱表海祚土維齊巖巖泰山俾侯於魯抑又勤王反鄭夾輔遷周召伯之命斯隆河陽之禮咸備況復經營宇宙寧惟斷鼇足之功濟蒼生非直鑿龍門之崄而疇庸報徳寂爾無聞朕所以垂拱當寧載懷慙悸者也今授公相國以南豫州之陳畱南丹陽宣城揚州之吳興東陽新安新寧南徐州之義興江州之鄱陽臨川十郡封公爲陳公錫玆靑土苴以白茅爰定爾邦用建冡社昔旦奭分陜俱爲保師晉鄭諸侯咸作卿士兼其內外禮實攸宜今命使持節兼太尉王通授相國印綬陳公璽紱使持節兼司空王瑒授陳公茅土金獸符第一至第五左竹使符第一至第十相國秩逾三鉉任摠百司位絕朝班禮由事革其以相國摠百揆除錄尙書之號上所假節侍中貂蟬中書監印章中外都督太傅印綬義興公印防其鎭衞大將軍揚州牧如故又加公九錫其敬聽後命以公禮爲楨幹律等銜防四維皆舉八柄有章是用錫公大輅戎輅各一牡二駟以公賤寶崇糓疏爵待農室富京坻民知榮辱是用錫公衮冕之服赤舄副焉以公調理陰陽燮諧風雅三靈允降萬國同和是用錫公軒縣之樂六佾之舞以公宣導王猷闡風教光景所照鞮象必通是用錫公朱戶以居以公抑揚淸濁褒徳進賢髦士盈朝幽人虛谷是用錫公納陛以登以公嶷然廊廟爲世鎔範折衝四表臨禦八荒是用錫公虎賁之士三百人以公執玆明罰期在刑措象恭無赦干紀必誅是用錫公斧鉞各一以公英猷逺量跨厲嵩溟抱一車書括囊寰宇是用錫公彤弓一彤矢百玈弓十玈矢千以公天經地義貫徹幽明春露秋霜允恭粢盛是用錫公秬鬯一卣圭瓚副焉陳國置丞相以下一遵舊式往欽哉其恭循朕命克相皇天建邦家允興洪業以光我髙祖之休命

梁禪位陳詔

五運更始三正疊代司牧黎庶是屬聖賢用能經緯乾坤彌綸區宇大庇黔首闡揚鴻烈革晦以明積代同軌百王踵武咸由此則梁徳湮微禍亂薦發太淸云始見困長蛇承聖之季又罹封豕爰至天成重竊神器三光亟沈七廟乏祀含生己泯鼎命斯墜我武元之祚有如綴旒靜惟屯剝夕惕載懷相國陳王有命自天降神惟嶽天地合徳晷曜齊明拯社稷之橫流提億兆之塗炭東誅逆叛北殱獯醜威加四海仁漸萬國復張崩樂重興絕禮儒館聿修戎亭虛候大功在舜盛績惟禹巍巍蕩蕩無得而稱來獻白環豈直皇虞之世入貢素雉非止隆周之日固以效珍川陸表瑞煙雲甘露醴泉旦夕凝湧嘉禾朱艸孳植郊甸道昭於悠代勲格於皇穹明明上天光華日月革故著於象代徳彰於圖防獄訟有歸謳謌爰適天之歷數實有攸在朕𨿽庸藐闇於古昔永稽崇替爲日巳久敢忘列代之遺典人只之至願乎今便遜位別宮敬禪於陳一依唐虞宋齊故事

策

咨爾陳王惟昔上古厥初生民驪連栗陸之前容成大庭之代並結繩寫鳥杳防慌惚故靡得而詳焉自羲農軒昊之君陶唐有虞之主或垂衣而禦四海或無爲而子萬姓居之如馭朽索去之如脫敝屣裁遇許由便能捨帝暫逢善捲卽以讓王故知扈璇璣非關尊貴金根玉輅示表君臨及南觀河渚東沈刻璧精華旣竭耄勤巳倦則抗首而笑惟賢是與防然作歌簡能斯授遺風餘烈昭晰圖書漢魏因循是爲故實宋齊授受又斯義我髙祖應期撫運握樞禦宇三後重光祖宗齊聖及時屬陽九封豕薦食西都失馭夷狄交侵乃臮天成輕弄鼎惵惵黔首若崩厥角微微皇極將甚綴旒惟王乃聖乃神欽明文思二儀並運四時合序天錫智勇人挺雄傑珠庭日角龍行虎步爰初投袂日乃勤王電掃番禺云撤彭蠡揃其元惡定我京畿及王賀帝貿玆冠履旣行伊霍用保衝人震澤稽陰並懷叛逆獯羯醜虜三亂皇都裁命偏師二邦自殄薄伐獫狁六戎盡殪嶺南叛渙湘郢結連賊帥旣擒凶渠傳首用能百揆時序四門允穆無思不服無逺不屇上達穹昊下漏深泉蛟魚並見謳歌攸屬況乎長彗橫天已徵布新之兆璧日斯旣實表更姓之符是以始創義師紫雲曜彩肇惟尊主黃龍負舟楛矢素翚梯山以至白環玉玦慕徳而臻若夫安國字萌本因萬物之志時乘禦宇良防樂推之心七百無常期皇王非一族昔木徳旣季而傳祚於我有梁天之歷數允集明哲式遵前典廣詢羣議王公卿尹莫不攸屬敬從人祗之願授帝位於爾躬四海困窮天祿永終王其允執厥中軌儀前式以副溥天之望禋祀上帝時膺大禮永固洪業豈不盛歟

璽書

君子者自昭明徳達人者先天弗違故能進退咸亨動靜元吉朕𨿽防寡庶乎景行何則三才剖判九有區分情性相乖亂離雲起是以建彼司牧推乎聖賢授受者任其時來皇王者本非一族人謀是與屈已從萬物之心天意斯歸鞠躬奉百靈之命謳歌所往則攘袂以膺之菁華己竭乃褰裳而去之昔在唐虞鑑於天道舉其黎獻授彼明哲𨿽復質文殊軌沿革不同歷代因循斯風靡替我大梁所以考庸太室接禮二宮月正元日受終文祖但運不常夷道無恆泰山嶽傾偃河海沸騰電目雷聲之禽鉤爪鋸牙之獸咀齧含生不知紀極二後英聖相承在天六夷貪狡爭侵中國縣王都帝人懷干紀一民尺土皆非梁地朕以不造幼罹閔凶仰慿衡佐亟移年序周成漢惠邈矣無階惟是童防必貽顚蹷若使時無聖哲世靡艱難猶當髙蹈於滄洲自求於泰伯者矣惟王應期誕秀開籙握圖性道故其難聞嘉庸已其被物干行同其燾覆日禦比其貞明登承聖於復禹之功樹鞠子於興周之業滅陸渾於伊洛殱驪戎於鎬京大小二震之驍徒東南兩越之勍冦遽行天討無遺神防於是祖述堯舜憲章文武大樂與天地同和大禮與天地同節鼓之以雷霆順之以風雨仁霑葭葦信及豚魚殷牗斯空夏臺虛設民惟大畜野有同人升平頌平無偏無黨固以雲飛紫蓋水躍黃龍東伐西徵晻映川陸榮光曖曖已冒郊廛甘露瀼瀼亟流庭苑車轍馬迹誰不率從蟠木流沙誰不懷徳祥圖逺至非惟赤伏之符靈命昭然何止黃星之气海口河目賢聖之表旣彰握旄執鉞君人之狀斯偉且自攝提無紀孟殄滅枉矢宵飛天弧曉映久矣夷羊之在牧時哉蛟龍之出泉革運之兆咸徵惟新之符並集朕所以欽若勲華屢回星琯昔者木運斯盡予髙祖受焉今歷去炎精神歸樞紐敬以火徳傳於爾陳逺鑑前王近謀羣辟明靈有悅率土同心今遣使持節兼太保侍中尙書左僕射平樂亭侯王通兼太尉司徒左長史王瑒奉皇帝璽綬受終之禮一依唐虞故事王其時陟元後寧育兆民光闡洪猷以承昊天之休命

陳文帝登阼尊皇太后詔

朕以虛薄才非濟竊守蕃維常懼盈滿豈圖蒼昊不弔國步艱難皇嗣元良藐在崤渭二臣奉迎川塗靡從六傳還朝淹畱永日今國圖無主家業事隆上奉父母之嚴規下逼羣公之廷諍遂以庸質升纂帝基對揚大化彌增號懼今宜式遵舊則奉上皇后尊號爲皇太后禦慈訓宮一依前典若中流靜宴皇嗣歸來輒當解紱於箕山之陽歸老於瑯琊之國復子明辟還承寶圖若問與夷無媿園寢

封始興王詔

漢祖天倫伯叔追封晉元世系瑯邪傳國仰惟二後重光率由前典朕昔因蕃次防繼本宗分在要荒久離寒燠天嘉紹祚別命皇枝歸自崤函禮隔登獻每至霜庭可履矚垣寢而懷悲風樹鳴條望章陵而增感今嗣王乖徳獲罪慈訓永言主奠宜自朕躬但國步時艱皇基務切復奉家業升纂帝圖重違情禮言深哽慟可以第二皇子叔陵爲始興王

皇太子臨辟雍頌

臣聞天大王大詳於道徳之言天文人文顯於爻象之說是以大君革命黔首所以庇焉聖人創物文籍所以生焉咸由此道制爲民極莫不對越上靈裁成庶類濟世育徳昭被昆虫皇帝世膺下武體資上徳握天鏡而授河圖執玉衡而運乾象皇太子耀彼重離光玆匕鬯儀天以行三善儷極以照四方惟忠惟孝自家刑國乃武乃文化成天下侍中國子祭酒新安王宗室羽儀衣冠準的惟善爲樂造次必儒粵以十一年三月二十一日受詔宣發論語題攝齊升堂摳衣卽席對揚天人開闡大訓淸言旣吐精義入神副徳爰動音辭鋒起問難泉湧辯紛綸之異定倫理之疑玉振鏘鏘雲浮雨布介王系奉聖蹤馳辯秀出信令張禹慙其師法何宴忸其訓詁穆穆焉洋洋焉此實虞朝之盛徳生民之壯觀者也臣抑又聞之魯頌聿興史克宣其懿晉雍大啟王廙逞其詞所以述休平之風揚君上之徳輕以下才敢爲頌曰皇運勃啟膺圖受命紫蓋東臨黃旗南映積仁累徳重明疊聖四海無浪三階已平儲駕戾止和鸞有聲風講肆崇儒肅成丹書貴道黃金賤籯洙泗興業闕裏增榮

太極殿銘

夫紫蓋黃旗揚都之王气長久虎踞龍蟠金陵之地體貞固天居爽塏大寢尊嚴髙應端門仰模營室歸於有徳譬彼河圖傳我休明義同商鼎太極殿者法氐象元王者之位以尊左平右墄天子之堂爲貴往朝煨燼多歷年所世道隆平宜其休復監軍鄒子度啟稱卽日忽有一大梓柱從流來泊在後渚岸嵯峨容與若漢水之仙槎揺漾波濤似新亭之龍剎孤拔靈山允彰天貺昔梁氏承聖將圖繕修東虜窺江西胡犯蹕定之方中亟興師旅揆之以日輒有災故是知秦人所止實漢祖而爲宮吳都佳气乃元皇而斯宅千櫨赫奕萬栱崚層植綠芰而動微風舒丹蓮而制流火甘泉逺望覩正殿之崢嶸函谷遙看美皇居之佳麗信可以齊三光而示宇宙防萬國而朝諸侯爰命微臣乃爲銘曰雍畤相望參差未央偃師回顧崔嵬徳陽髙捫太一正覩瑤光峨峨靈柱赫赫流樟美矣宮室嘉哉令日禦扆垂旒當朝靖蹕樂備韶夏禮兼文質帝旅無諠王旗斯謐肅肅卿士邕邕承弼漢座雕屏周人檻櫺城隅有勒殿省皆銘況復皇寢宜昭國經方流典訓永樹天庭

後堂望美人山銘【庾信集亦載】

髙堂凝雨洛浦無洲何處相望山邊一樓峯因五婦石是三侯險逾地肺危鄰天柱禁苑斜通春人恆聚樹裏聞歌枝中見舞恰對妝臺諸窓並開遙看已識試喚便回豈如織女非秋不來【雨集作石洲作舟鄰作陵恆作常並作晝試作直如作同】

麈尾銘

爰有妙物窮玆巧制員上天形平下地勢靡靡絲垂綿綿縷細入貢宜吳出先陪楚壁懸石拜帳中玉舉旣落天花亦通神語用動捨黙出處隨時揚斯雅論釋此繁疑拂靜塵暑引飾妙詞誰云質賤左右宜之

陳文皇帝哀防文

維太康元年太嵗丙戌四月丁未朔二十七日癸酉大行皇帝崩於有覺殿殯於太極之西階粵六月丙寅將遷於永寧陵禮也容車晚駕幄殿晨張旌帷具列綍翿成行哀子嗣皇帝諱擗蜃輅於丹陛攀龍帷於紫庭趨過窮於屏闈拜慟感於明靈東京飛其瑞露北陸霣其祥星乃詔雲臺之史稽采咸池之曲葉大雅於鳴金同藏書於羣玉其辭曰

若水傳帝薰風禦民重光所集世載於陳赫矣髙祖悠哉上旻蟬聨寶冑暉煥郊禋我皇誕聖膺此家慶道主衢罇神凝懸鏡洛書天表河紀靈命納揆馳芳賓門流詠稽陰克伐震野勤王亳道增構豳風防昌言瞻少昊實仗髙陽效駕軫轕淸宮未央歡覃兆庶徳洎遐荒穆齊髙寢上膳長樂肅肅承顏哀哀薦酌悼園恭儉章陵謙約大寶崇名無聞攺作纂武升歷遺愛實繁三湘九沴气云昏力折天柱才傾地門甘泉夜照細栁朝屯谷魅山鬼橫流塞源赫赫英謩赳赳雄斷徧行天討無遺神算郁掃江淮長驅巴漢九夷百越雷隨風渙北俘昆邪西戡伊靬荷負皇極劬勞庶幾勤民聽政昃食宵衣服貴綈皁風移閫闈唐山罷奏濮水韜徽訪采狂狷搜敭仄微世感中孚民惟大畜外戶無閉髙垣奚築降情儒雅凝懷庠塾禦廡爲歡臨雍彌肅禮兼三代樂備九成天資武徳地照文明墨履斯在幪巾自淸連珠合璧曜爽流精獸舞時豫禽歌頌平帝載維逺王靈維大候雨占風荒中海外憬彼鞮譯咸承冠帶是曰君臨斯爲交泰白環已貢珪克禎東河佇楫北狄思徵鉞斧將戒璁珩未鳴星淫去楚日沴悲荊億兆何釁穹旻遽傾嗚呼哀哉大禹胼胝重華腒臘仰惟勞務同斯違懌發夢無徵昭祈奚益聽茂陵之鐘皷抱喬陽之劍舄𨿽髣髴於宸儀終纒綿以號擗嗚呼哀哉三占已吉四海同奔列賵天宇崩號帝閽千門啟於閶闔萬乘警於靈輼槐風悲於輦道松雨思於郊源鑾旂動而虛蹕宿衞靜而空尊嗚呼哀哉卑陌平夷流山蟠固紀無遷市唐有通樹經白社之修途回靑門之廣路思沛邑以東臨懷周京以西顧嗚呼哀哉機神不測性道難稱充窮靡寄孺慕奚慿惟封云亭之與禪父肅玉牒之與金繩揚英聲而永久共日月而俱升嗚呼哀哉

丹陽上庸路碑

臣聞在天成像咸池屬於五潢在地成形滄海環於四瀆國險者固其金湯儲蓄者因於轉漕貨財爲禮專俟防通厥田爲上皆資滲漉大矣哉坎徳之爲用也是以握圖之主財以利民禦斗之君因之顯教上哉少昊初命水官逖矣髙陽爰重防職舜爲太尉於是九澤載疏禹作司空然後百川咸導開華山於髙掌鑿靈沼於周原莫匪神功皆由聖徳我大梁之受天明命勞已濟民有道稱皇無爲曰帝若夫云雷艸創翦商黜夏之勲鑄寶鼎於昆吾安能紀勤陳鳴鐘於丰嶽豈易揄揚斯固名言之所絕也及乎膺斯寶運大拯橫流屈至道於汾陽勞凝神於藐射聖人作樂簫韶備以九成喆王盡禮春官摠於三代豈止金門桴竹玉尺調鐘公帶獻明堂之圖匡衡建后土之議若斯而已乎天降丹鳥旣序孝經河出應龍乃周易若夫固天將聖垂意藝文五色相宣八音繁防不移漏刻才命口占禦紙風飛天章海溢皆紫庭黃竹之詞晨露卿云之藻漢之兩帝徒有詠歌魏之三祖空云詩賦以爲彭老之教終沒愛河儒墨之宗方難火宅豈如五詩八防之殊文天上人中之妙典雪山羅漢爭造論門鷲嶺名僧俱傳經藏香象之力特所未勝秋兔之毫書而莫盡忠信爲寶禳祈免於白駒明徳惟馨山川捨於騂犢至如月離金虎泥染石牛薈蔚朝興滂沲晚注而淸蹕才動纎羅不揺髙閈將臨油云自辟陽烏馭日寧懼武賁之弓飛雨彌天無待期門之蓋震維舉徳非曰尙年若發居鄷猶莊在漢濤如白馬旣礙廣陵之江山曰金牛孰辧梅湖之路專州典郡靑鳬赤馬之船皇子天孫鳴鳯飛龍之乘莫不欣斯利涉玩此修渠乍擁楫而長歌乃摐金而鳴籟斯實曠世之奇功無疆之鴻烈者也銘曰後王降徳於眾兆民髙文象緯妙義幾神業冠遷夏功逾入秦時惟大畜象及同人慧雨方霤禪枝獨春帝徳惟厚皇恩甚深觀乎禹迹見我堯心

爲司空徐州刺史侯安都徳政碑

巖巖天柱大矣周山之峯桓桓地軸壯哉昆侖之阜三光懸而不墜九土鎭以無疆承幹合徳之君則天體元之後所以並咨四鎭咸建五臣業配蒼祗功成防縣至於流名雅頌著美風詩年代悠然寂寥無紀其能繼玆歌詠者司空侯使君乎自文昭武穆胙土開家濮水盛其衣簮滎波分其緒秩仁義之道夷門美於大梁儒雅之風司徒重於彊漢自通人許劭托命於江湖髙士袁忠寄身於交越俱違建安之難獨處衡山之陽祖天資秀傑世載雄豪卓富擬於公侯班佃必於旌鼓父光祿大夫邑裏開通徳之門州縣無抗禮之客自茫茫禹迹赫赫宗周家滅驪戎國亡夷羿我髙祖武皇帝迎河圖於浪泊括地象於炎洲南興涿鹿之師北問共工之罪天生宰輔堯年致白虎之祥神賜英賢殷帝感蒼龍之傑公亦觀時佇聖嘯吒風雲跪開黃石之書髙詠池之野沈吟梁甫自比管仲之才惆悵莘郊久負伊生之嘆自羯虜侵華羣蠻縱軼後臯桂部之地四戰五達之郊郡境賢豪將謀禦難長者僉論推公主盟義士雄民星羅霧集公旣膺五聘方啟六韜率是驍徒仍開嶺嶠自大討瀟湘同玆樊酈下軍違命上策不宣敗我王師受拘勍盜大陳格於文祖咸秩具神率土依風羣靈稟朔公亦忠爲令徳天纂之謀吳帳斯開衞門無擁𨿽復季孫還魯隨武濟河國慶民歡相儔匪若卽授使持節開府儀同三司丹陽尹昔光武不尢於馮異穆公深禮於孟明終報王官之師遂舉咸陽之地斯乃聖主之宏略而名臣之逺圖者焉皇帝以陶唐啟國致玉版於河宗顓頊承家佐金天於江水經綸艸昧定鼎之業居多締構權輿斷鼇之功相半固以英聲馳於海外信義感於寰中主器攸歸當璧斯在公於是抗表長信淸宮未央從億兆以同心引公卿而定策馳輕軒於軨轕奉大駕於中都七廟之基於焉永固萬邦之本由此克寧乃復進司空公南徐州刺史於是鎭之以淸靜安之以惠和望杏惇耕瞻蒲勸穯室歌千耦家喜萬鐘陌上成陰桑中可詠春鶊始囀必具籠筐秋蟀載吟競鳴機杼或肅拜靈祀躬瞻舞雩去駕擁於風塵還旌阻於飄沐京坻嵗積非勞楚堰之泉倉廩年丰無用秦渠之水𨿽復東過小縣夏雨逐其輕輪南渡滄江秋濤弭其張蓋固不得同年而語矣若夫聽采民訟昏曉必通召引軒櫺躬親辯決立受符於前案無畱詣於後曹接務髙城之中非異甘棠之下欣欣美俗濟濟都塵以賈琮郭賀之風行建武永平之化於是州民散騎常侍王瑒等拜表宮闕請揚玆美化樹彼髙碑民欲天從允彰絲誥銘曰鬱鬱三象茫茫九州綿天慘沴浹地防劉赫矣髙祖爰淸國讎元勲佐命力牧風侯亦旣旋歸邦家有暉宮亭蠡浦奮翅髙飛電捲勍冦風行國威文身被髮作貢來綏我皇纂武攀號東序謁渭同周迎門惟呂流矢爲暴攙搶斯舉喋喋蒼黎危危刀俎自我䢐徵妖氛克平爰驅犬彘實翦長鯨北震巢浦南俘灌城靑羗捲介赤狄回兵蹈舞難逾歌謡靡宣曰我黎庶俱祈上山移兩越海變三田公爲上相復倍斯年

廣州刺史歐陽頠徳政碑

弱水導其洪源軒臺表其增殖懿哉少府師儲皇於二京盛矣司徒傳儒宗於九世廣陵邕邕族擅江右勃海赫赫名重洛陽若夫嶽鎭龍蟠星懸鶉火衡山誕其髙徳湘水降其淸輝千仭孤標萬頃無度年當小學志冠成童因孝爲心欲仁成體屯騎府君早棄榮祿易簀之日幾將毀終不杖之言深非通制遺貲巨萬富擬猗頓裁變槐楡並賑宗戚南茨大麓北眺淸湘得性於橘洲之間披書於杏壇之上三冬文史五經縱橫頻致嘉招確乎難拔旣而帝啟黃樞神亡赤伏天地崩霣川冡沸騰羣悍酋豪更爲禍亂朝披羽檄夜炤爟烽浴鐵蔽於山原摐金駭於樓堞公疲兵屢出獨據胡牀勍賊重圍尙憑書幾揚灰旣散駕棒將揮咸克凶梁以保衡服常以二主防塵三光掩曜出入逾於嘗膽殷憂獨其撫心不治第宅深符去病志梟羣醜彌同越石自禹珪旣錫堯玉已傳物變謳謡風移笙管商周之際孤竹尙其哀歌曹劉之間蘇子猶其狂哭況番禺連帥實謂宗枝迷我天機自窺梁鼎以公威名本重逼統前軍幹數難違剝象終悔髙祖永言惟舊彌念奇功卽訓皇家深朝紀檻車才至輿櫬巳焚祝史祅於夷吾壇塲延於井伯綢繆安樂造次訏謀爰珥丰貂允光金蟪但八柱之土蠻夷不賓九疑之陽兵凶嵗積以公昔在衡臯深畱夙愛仁恩可以懷猛獸威名可以懼啼兒乃授持節散騎常侍衡州刺史我皇帝從唐侯以國屈啟筮而登家一恭寶祚開定江沔三攺琁衡苞羅湘峽昔中宗屈申於處仲髙祖遺恨於平城漢武承基方通沙塞晉明紹運裁平姑孰方其盛業綽有光前踐阼之初進公位徵南將軍廣州刺史又都督東衡州二十州諸軍事宜公乃務是民天惇其分地火耕水耨彌亙原野賊盜皆偃工賈競臻鬻米商鹽盈衢滿肆新垣旣築外戶無扄脂脯豪家鐘鼎爲樂揚袪灑汗振雨流風市有千金之租田多萬箱之詠僧釋慧羨等來朝絳闕備啟丹誠乞於大路康莊式刋丰琰庶樊卿寶鼎復述臺司之功羊叟髙碑更紀徵南之徳於是跪開黃素爰登紫泥鑑此誠祈皆如所奏乃詔庸臣爲其銘曰赫赫宗陳桓桓鼎臣千乘建學五典攸因盛徳斯逺公門日新嵩髙惟嶽貺甫生申去衡移廣遷徵自鎭悠悠銅界藐藐金鄰莫逺非督無思不賓三江靡浪五嶺奚塵式歌式舞仁哉至仁公其饗福於萬斯春

晉陵太守王勵徳政碑

若夫睢陵世傳巳詳載徳之華徐州先賢亦著淸風之美偉哉文獻光啟中興郭莖表其深源何籌慙其逺慶豈惟桓氏之鳴玉張家之珥貂袁姓之朱衣楊宗之華轂又有佽飛遮列班弓夾門濯龍俯望緹騎盈道奕世如此何其盛哉君以藍田美玉大海明珠灼灼美其聲芳英英照其符彩風神雅淡識量寛和旣有崔琰之須眉非無鄭之腰帶爛爛如髙巖下電騷騷若長松裏風勢利無擾於胸襟行藏不槪於懷抱家門雍睦孝友爲風上交不諂下交不瀆脫貂救厄情靡矜釋馬窮途惟濟危殆至於网羅圖籍脂粉藝文學侶挹其精微詞宗稱其妙絕出爲仁武將軍晉陵太守五雞二彘勤防有方問羊知馬鉤鉅兼設濟北移樹累政之所未治汝南爭水連年之所無斷一朝明決曾不畱滯四民商販咸用殷阜銘曰康哉寶運美矣良臣冑自灃水源於洛濱公侯世及辛輔相因曰我民秀山川降神風情穆穆孝友恂恂學則經笥文爲世珍髙風逺矣曠代難倫鼎鉉虛職臺階未臻安知霜霰遽夭松椿碣石斯表民情旣陳徒然下拜何報陽春

司空河東康簡王墓志

夫聖人至徳天道福謙大哉堯舜貽慶長逺明兩之盛中陽纂於豢龍百世之祀皇家兆於鳴鳯違靑丘於海北應紫蓋於江南帝系王基重光累葉髙祖之建天柱列聖之補地維蕩蕩乎民無得而名焉者也王資神昴緯托曜房靈體斯孝烈不由師保月生之對曾何用於擬議日近之言亦無階於等級封河東王加侍中淑貌與金燧相宜淸顏與玉壺同照授使持節南徐州刺史武羌旅拒亭障遷移漠艸非長廣之東湖萊近荊門之北王常譏庾翼使白面之非才深慕曹彰嘆黃須之爲可火精不退奚應善言水蛭難消徒持陰徳薨於沙鎭時年一十有七追贈司空加鼓吹班劍諡曰康簡王洛北占墳河南除道葭悲煙殿之聲劍動丰城之气豈惟晉皇寵悼重瑯邪之贈官魏後髙文制蒼舒之哀誄

司空章昭達墓志

周原膴膴佳气蔥蔥王業攸興帝圖斯盛在昔光武佐命鄰縣者鄧侯髙祖元臣同郡者蕭相公臺輔之量便著綺紈瑚璉之姿無待雕琢起家爲東宮直前所奉之君則梁簡文皇帝旣而黑山巨盜慿陵上國白水彊胡防劉中夏公傾其產業募是驍雄思報皇儲累殱鯨冦屬風有象代邸方隆搜荊楚之英才資班輸之妙略百樓忽起登雲霄而俯臨萬弩俱張隨雷霆而並震揚兵於九天之上決勝於千里之中殪彼羣凶皆無旋踵陳寶應志懷反叛容引周迪資其食力更事窺窬公奉詔崇朝飲冰將力前茅後勁步驟奔馳仍同甌閩殄其巢窟若夫鳴虵之洞深谷隠於蒼天飛猨之嶺喬樹參於云日宜越艇而登嶠防燕犀而涉江威武紛紜震山風海於是咸俘僞帥悉據髙墉爰洎滄溟莫不懲艾旣而齊人無信將謀郢藩鬭艦戈船窺江淹漢公才聞羽檄遽稟師期馳襲荊鄖應時燒蕩方欲宣威隴汧大討梁華屬上將之韜光逢中臺之掩曜太建三年薨於軍幕爾乃靑烏相墓白鵲標墳林有逃車樹同華蓋前旍熊軾後乘龍轜介士發三河之民哀鐃同駟馬之曲長安傳坐恩禮盛於西京襄陽墮淚悲慟喧於南峴

裴使君墓志

君五音之候兼其方牧八陣之圖窮其巧變用能戰必勝攻必取督稱無難兵號解煩朝飛火箭夜聳云梯燧象從奔聨狼已合於是厥顏不撓極咍諸戎龎徳髙聲肆言羣逆胡夷摠至猶持子路之纓鋒刃相交終荷溫生之節每以財輕篻籜義重嵩衡割宅字貧友之孤開門延故人之殯篤好朋遊居常滿席每至鮮云藹藹披王安之衣明月團團似班姬之扇日帶花以如笑風鳴條而若歌傍列絲桐對揚文酒一石之後逾能斷獄五斗之量猶未解酲嗟乎潘嶽之詩致哀周密莊公之誄用湣相遺

爲防軍長史王質移文

比金風已勁玉露方團宜及窮秋幸逾髙塞當使孤旌不反只騎無還非止湯羅豈知堯徳其承比年民墊仍嵗蘊隆粒粟貴於隨珠分糜乏於齊鼎且氐羌旅拒已跨伊瀍胡羯慿陵方逾汾潞刺虎之勢時期卞生拾蜯之機彌驗蘇子但國家體玆明信有同皎日豈惟風雨之旦猶救匹夫宵夢之言無欺幽壤賊華皎近以臨蕃有譴作牧無章旣懼檻車之徵便憂齊斧之戮遂乃治兵楚夢竊載干戈傍引西戎共謀東夏僞周遣其衞國公宇文直等摠統獯獫爲其羽翼醜徒濟岸來攻郢城逆豎浮舟同趣夏浦王師艤棹素在中流羣帥爭驅應時殱蕩羌胡寶馬縱橫七澤之中荊楚樓船彌滿三江之上俘禽所獲水陸無遺華皎擢自蒭微叨居蕃翰情慙犬馬罔顧恩靈翻執干戈自圖家國聞諸間諜具彼鄰謀乃授冬官卽爲鄕導𨿽傷仁義之俗非敢有私期和與之情猶冀無失

又移齊文

獲去月二十日移承羯冦平殄同懷慶悅眷言鄰穆深副情佇夫天网之大固無微而不擒神武之師本無徵而不克至如戎王傾其部落逆豎道其鄕關非厥英圖殆難戡戮況復洞庭遐曠兵食殷阜西窮版屋北罄氊廬聲冠符姚勢兼聰勒庸蜀寶馬彌山不窮巴漢樓船淩波無際我之元戎上將恊力同心承稟朝謩致行明罰爲風爲火殪彼防衝如霆如雷擊其舟艦兵楚賊赴水沈沙棄甲則兩岸同奔橫屍則千里相枕江川盡滿譬睢水之無流原隰窮胡等陰山之長哭於是黑山叛邑諸城洞開白虜連羣投戈請命長沙鵩鳥靡復爲妖湘川石鷰自然還儛克翦無算縲禽不貲欲計軍俘終難巧歷所獲其龍駒驥子百千其羣更開首蓿之園方廣騊駼之廏於是衞霍甘陳虯髭瞠目心馳隴路志飲河源乘勝長驅未知所限豈如桓溫不武棄彼關中殷浩無能長玆羌賊方且西逾酒郡抵我境而置邊亭東略鹽池爲齊朝而反侵地此政亦剪妖氛未窮巢窟便聞慶捷愧佩良深

檄周文

主上恭膺寶歷嗣奉瑤圖旣稟聖人之材兼富神武之略乂安兆庶共靖戎華用戢干戈永銷鋒鏑況復追惟在楚無忘玉帛之言軫念過曹猶感盤餐之惠年馳玉節之使嵗降銀車之恩庶使懷音微悟知感而反其藏匿招我叛臣翊從瀟湘空竭關隴荊梁左右漢沔東西吁地呼天望佇哀救夫一人掩泣猶愴滿堂百姓爲心彌切宸扆大都督吳明徹臺司上將徳茂勲髙威著荊湘化聞庸蜀叱咜而平宿豫吹噓而定壽陽席捲江淮無淹望

玉臺新詠序

淩雲槪日由余之所未窺千門萬戶張衡之所曾賦周王璧臺之上漢帝金屋之中玉樹以瑚作枝珠簾以瑇瑁爲押其中有麗人焉其人也五陵豪族充選掖庭四姓良家馳名永巷亦有潁川新市河間觀津本號嬌娥曾名巧笑楚王宮內無不推其細腰衞國佳人俱言訝其纎手說詩惇禮非直東鄰之自媒婉約風流無異西施之被敎弟兄恊律自小學歌少長河陽由來能舞琵琶新曲無待石崇箜篌雜引非因曹植傳鼓瑟於楊家得吹簫於秦女以至寵聞長樂陳后知而不平畫出天仙閼氏覽而遙妬且如東鄰巧笑來侍寢於更衣西子微顰將橫陳於甲帳陪遊馺娑騁纎腰於結風長樂鴛鴦奏新聲於度曲妝明蟬之薄鬢照墜馬之垂鬟反挿金蓮橫抽寶樹南都石黛最發雙蛾北地燕支偏開兩靨亦有嶺上仙童分丸魏帝腰中寶鳳授歷軒轅金星與婺女爭華麝月共姮娥競爽驚鸞冶袖時飄韓掾之香飛燕長裾宜結陳王之佩𨿽非圖畫入甘泉而不分言異神仙戲陽臺而無別眞可謂傾國傾城無對無雙者也加以天精開朗逸思雕華妙解文章尢工詩賦琉璃研匣終日隨身翡翠筆牀無時離手淸文滿篋非惟芍藥之花新制連篇寧止葡萄之樹九日登髙時有緣情之作萬年公主非無累徳之辭其佳麗也如彼其才情也如此旣而椒宮宛轉柘館陰岑絳鶴晨嚴銅蠡畫靜三星未夕不事懷衾五日猶餘誰能理曲優遊少托寂寞多閒厭長樂之疎鐘勞中宮之緩箭輕身無力怯南宮之衣生長深宮笑扶風之織錦𨿽復投壺玉女爲歡盡於百驍爭愽齊姬心賞窮於六箸無怡神於暇景惟屬意於新詩可得代彼萱蘇防蠲愁疾但往世名篇當今巧制分諸麟閤散在鴻都不借篇章無由披覽於是然脂暝寫防筆晨書選錄艷歌凡爲十卷曾無參於雅頌亦靡濫於風人涇渭之間若斯而已於是麗以金繩裝之寶軸三臺妙札亦龍伸蠖屈之書五色花牋皆河北膠東之紙髙樓紅粉仍定魯魚之文辟惡生香聊防羽陵之蠧雲飛六甲髙擅玉函鴻烈仙方長推丹枕至如靑牛帳裏余曲旣終朱鳥窓前新妝已竟方當開玆縹帙散此緗編永對玩於書帷長循環於纎手豈如鄧學春秋儒者之功難習竇傳黃老金丹之術不成固勝西蜀豪家托情窮於魯殿東臺甲館流詠止於洞簫孌彼諸姬聊同棄日猗與彤管麗矣香奩

尹義尙

與徐僕射陵書【義尙與陵梁末使魏魏亾入齊至是陵己還南義尙猶畱鄴下】

義尙白漳濱江涘眇若天涯去鴈歸鴻云蜚難寄瞻言鄕國泣珠淚而盈懷寤寐徳音仰煙霞而疾首旣而暑往寒來愁雲滿塞河冰自結非由漢後之軍艸霧恆嚴寧假公超之術霜飄虎踞詎知朔野之寒雪覆龍岑徒憶淸江之暖眷言疇昔邈矣遐哉系仰淸顏願常丰勝雍容廊廟時宣匡奏之風偃息康莊無廢怡神之道義尙望國窮魂繁憂積嵗𨿽其未殞豈曰生年日者謬忝後車陪遊上國曾觀禮樂見季子之知音經奉侍言嗟鄭僑之博物如軍書愈疾之制碑文妙絕之詞猶貴紙於鄴中尙傳聲於許下逮乎百六之年仍罹再三之酷吉凶禮數綿歷嵗時嘗膽茹辛備同艱險每冀穹蒼有感大國矜憫以禮言歸馭驛俱反何期毳毛湮淪墜灑漳濱之水逸翮摩霄輕托蓬萊之頂信知有幸無幸見死生之殊倫才與不才驗沈浮之異趣昔秦歸趙璧還得連城晉失楚材直亾其寶自國祚中絕行李不通等避世於桃源同畱寓於仙嶺每瞻牛候馬想金陵之聖人今覩皇華知有熊之建國賓堯仕舜猶是八才緯武經文方儔四貴幸甚幸甚昔楊朱岐路悲始末之長離蘇武河梁嘆平生之永別𨿽復音塵可嗣終隔風雲夢想時通無因覯止依依望楚寸陰有待百年將半輕生若是命也如何今車書同軌行李相繼猥荷文移通賜論及輶軒旣以復命義尙未被哀矜竊以晉楚釋囚共成親好今乃拘彼求此不亦難乎夫以匹夫投分猶須坦蕩況兩國二君那宜細計彼若才如廉樂猶恐不習禁兵茍非其人畱之何益然三戰三敗卒成彊伯之功七縱七擒終仗天威之力由此言之彼此如耳徐元直西蜀之謀士關雲長劉氏之驍將須歸卽遣知叛弗追今之與古何其異趣且二國葉和長江共有如首如尾可以同規或貳或猜豈名唇齒是以隔河分防君子知其不終衷甲尋盟春秋貶其行詐伏承聖上欽明英賢佐輔方知解网之气用表無偏之化若彼之俘虜猶且防歸此之南冠何辭不遣如其茍相猜貳信不由衷𨿽篤親鄰義尙何罪不任辛酸之念輕陳萬一之情伏願仁人少存疇昔承閒之便希復開言昔張子餘年誠稱吳王之賜微躬邁影實仰含之仁載筆漣洏罔知所運【艸霧一作苦露後漢張公超能作五里霧全用此事作露非虎踞作虎渠後車作後陣並誤每瞻牛馬一遺馬字求此一作來此】

徐陵報尹義尙書

別離二國雲雨十年心想河陽言銅爵而無逺神遊漳水與金鳯而俱蜚北使還辱去冬十月十一日告忽同言敍循還巧制欣慰良深河朔年芳𨿽當淹晚白溝浼浼春流已淸紫陌依依長楊稍合體中何如豈無鄕思弟三秦世冑六輔良家文武兼能志懷開逺谷永之筆無慙古人蓋延之功髙視前彥而淹畱趙魏亟歷寒暄企望鄕關理多悲切聖朝欽明纂歷大拯生民戮巨海之奔鯨殱中原之封豕晉君之說長安逺於日邊揚雄有言交州在於天際則輸賝王府屈膝閶門川洞酋豪彊梁溟海神兵一指率土咸康方當偃伯於靈臺韜戈於武庫變大風於五禮驅蒸民於昌辰物色英聲搜揚俊傑投竿負鼎馳步蒼龍巖穴丘園爭趨金馬而弟畱河北義等周邵懷此殊才實可傷嗟吾崦嵫旣暮容鬢皤然風气彌畱砭藥無補追惟疇昔共備行人室家安危賓禮升降懸壺代哭俱歷春冬移館於箕同玆辛苦鳴蜩抱樹亟見藏冰歸鴈銜蘆多經寒食靖言念此如何可忘握翫來書彌其承臉夫以擁腫之木得免因於不才觳觫之牛自保由其無用以余鄙陋未友龔生惟嘆吾賢不同蘧瑗耳若推溝拯溺每切皇衷逸翮飄鱗見優機檻所以降尺一之書馳輶軒之使心期與國必遂還途寧謂親鄰更成難請言尋雅告所及縲囚便訪鴻臚幸無淹使聞諸司冦或有邊俘前嵗中流是維同惡燕禽望闕冀馬臨江裁頓云羅自投天网京觀之塜宜彰武功周丑之門方申明罰而聖朝好生惡殺收雷寢電兵車所獲𨿽同長萬之來恩澤從容無異荀防之禮方之於弟況擬非倫伊昔梁朝共奉嘉聘張玆大帛處彼髙閎庭奏歌鐘座延僑肸賓客之敍方於阼階田獵之禽同於君膳正以鄕關阻亂致爾拘畱家國隆平義應旋反況復韓宣屢至宰孔頻還翻爾遲回豈云鄰睦弟遂鐘儀之操對此皇華髙厚之詩一何非類關徐防樂之況三戰七擒之言此日借子之矛攻子之室彼之使客猶尙不還此於齊都豪門貴戚周行匪例事義相懸豈與大弟同年而語吾本自凡流以復衰老稍近東岱不奢擊壤之年惟欣堯俗若耶之復長保安臥時思之【若耶至此闕誤】不棄忝亞宗卿非得侵官天扆但當今芃芃在詠濟濟盈朝才冠卿云智同荀郭文辭富於江海髙論泊於雲霄趨走丹墀之門侍奉淸規之內弟來欵言至欲附所聞聨類非宜更其多惑若使良有【闕二字】猶希贈鯉之書郵驛方通復行蜚鶬之信執筆潸然不知何向【並徐陵集心想英華作目懸一指作所指燕禽作燕旗誤髙閎作髙閒敍作致髙厚作髙後誤】

陳文紀卷六

欽定四庫全書

陳文紀卷七

明梅鼎祚編袁樞【字踐言陳郡陽夏人歷尙書左僕射】

加錢藏駙馬都尉議【髙祖女先適陳畱太守錢蕆生子岊主及岊並卒梁世及髙祖受禪追封公主將議欲加蕆駙馬都尉並贈岊官樞爲都官尙書議時以樞議爲長】

昔王姬下嫁必適諸侯同姓爲主聞於公羊之說車服不系顯於詩人之篇漢氏初興列侯尙主自斯以後降嬪素族駙馬都尉置由漢武或以假諸功臣或以加於戚屬是以魏曹植表駙馬奉車趣爲一號齊職儀曰凡尙公主必拜駙馬都尉魏晉以來因爲瞻準蓋以王姬之重庶姓之輕若不加其等級寧可合而酳所以假駙馬之位乃崇於皇女也今公主早薨伉儷已絕旣無禮數致疑何須駙馬之授案杜預尙晉宣帝第二女髙陵宣公主晉武踐阼而主已亡泰始中追贈公主元凱無復駙馬之號梁文帝女新安穆公主早薨天監初王氏無追拜之事逺近二例足以據明公主所生旣未及成人之禮無勞此授今宜追贈亭侯【授南史作校】

劉師知【沛國相人歷中書舍人掌詔誥預世祖顧命以忤髙宗與到仲舉等賜死】髙祖靈座俠禦人服議【髙祖崩六日成服朝臣共議靈座俠禦人所服吉凶之制博士沈文阿議宜服吉師知爲中書舍人議當從縗舍人蔡景歷江徳藻謝岐等並同師知議文阿重議乃啟取尙書左丞徐陵決斷師知又議必應縗服岐徳藻景歷又議同劉舍人陵重答文阿猶執所見乃具錄二議奏聞竟從師知】

旣稱成服本備防禮靈筵服物皆悉縞素今𨿽無大行俠禦官事按梁昭明太子薨成服俠侍之官悉著縗斬惟著鎧不異此卽可擬愚謂六日成服俠靈座須服縗絰

蔡景歷議

𨿽不悉準按山陵有吉凶羽儀成服惟凶無吉文武俠禦不容獨鳴玉珥貂情禮二三理宜縗斬

沈文阿重議

檢晉宋山陵儀靈輿梓宮降殿各侍中奏又成服儀稱靈輿梓宮容俠禦官及香橙又檢靈輿梓宮進止儀稱直靈俠禦吉服在吉鹵簿中乂云梓宮俠禦縗絰在凶鹵簿中是則在殿吉凶兩俠禦也

徐陵斷

梓宮祔山陵靈筵祔宗廟有此分判便驗吉凶按山陵鹵簿吉部伍中公卿以下導引者爰及武賁鼓吹執蓋奉車並是吉服豈容俠禦獨爲縗絰邪斷可知矣若言公卿胥吏並服縗苴此與梓宮部伍有何差別若言文物並吉司事者凶豈容袵絰而奉華蓋縗衣而升玉輅邪同博士議

師知又議

左丞引梓宮祔山陵靈筵祔宗廟必有吉凶二部成服不容上凶愽士猶執前斷終是山陵之禮若龍駕啟殯鑾輿兼設吉凶之儀由來本備準之成服愚有未安夫防禮之制自天子達案王文憲防服明記云官品第三侍靈人二十官品第四下達士禮侍靈之數並有十人皆白布袴褶著白絹防內防女侍數如外而著齊縗或問內外侍靈是同何忽縗服有異答云若依君臣之禮則外侍斬內侍齊頃世多故禮隨事省諸矦以下臣吏蓋微至於侍奉多出義附君臣之節不全縗冠之費實闕所以因其常服止變防而已婦人侍者皆是卑君妾之道旣純服章所以備矣皇朝之典猶自不然以此而推是知服斬彼有侍靈則猶俠禦旣著白防理無彤服且梁昭明儀注今則見存二文顯證差爲成準且禮出人情可得消息凡人有防旣陳筵幾繐帷靈房變其常儀蘆箔艸廬卽其凶禮堂室之內親賔具來齊斬麻緦差池哭次冠不弔莫非素服豈見門生故吏綃縠間趨左姬右姜紅紫相揉況四海遏密率土之情是同三軍縞素爲服之制斯一遂使千門旦啟非塗堊於彤闈百僚戾止變服麤於朱韍而耀金在列鳴玉節行求之懷抱固爲未愜準以禮經彌無前事豈成服之儀譬以山陵之禮旣始終已畢故有吉凶之儀所謂成服本成防禮百司外內皆變吉容俠禦獨不何謂成服若靈無俠禦則已有則必應縗服

謝岐又議

靈筵祔宗廟梓宮祔山陵實如左丞議但山陵鹵簿備有吉凶從靈輿者儀服無變從梓宮者皆服苴縗爰至士禮悉同此制此自是山陵之儀非關成服今謂梓宮靈扆共在西階稱爲成服亦無鹵簿直是爰自胥吏上至王公四海之內必備縗絰案梁昭明太子薨略是成例豈容凡百士庶悉皆服重而侍中至於武衛最是近官反鳴玉紆靑與平吉不異左丞旣推以山陵事愚意或謂與成服有殊若爾日俠禦文武不異維侍靈之人主書宣傳齋幹應勑悉應不攺【悉皆南史作悉此日】

蔡景歷又議

俠禦之官本出五百爾日備服居廬仍於本省引上登殿豈應變服貂玉若別攝余官以充簮珥則爾日便有不成服者山陵自有吉凶二儀成服凶而不吉猶依前議同劉舍人

江徳藻乂議

愚謂祖之辰始終永畢達官有追贈須表恩榮有吉鹵簿恐由此義私家放斆因以成俗上服本變吉爲凶理不應猶襲紈綺劉舍人引王衛軍防儀及檢梁昭明故事此明據已審愽士左丞乃各盡事旣未取證須更詢詳宜諮八座

徐陵重答

老病屬纊不能多說古人爭議多成怨府傅見尢於晉代王商取防於漢朝謹自三緘敬同髙命若萬一不死猶得展言庶與羣賢更申揚防

侍中沈府君序集

陳亢有云趨庭學詩又聞君子毛萇亦曰登髙能賦可爲大夫言其善觀民風則與圖王政若沈恭子者斯乃當世賢【闕】至如惇厚之詞足以吟詠情性身之文也貞固之節可以宣被股肱邦之光也然此者君之小道猶曰余行何則徳之所本教之所由實乃孝篤天倫義感殊類有美於斯郁爲髙士則余與夫子古所謂世親者歟亦所謂友益者歟疇昔一面朅來二紀自摠角而接淸塵防長者之嘉釂屯險驟更懽娯中阻班超旣反盛憲猶存春秋美景朝遊夕宴酒酣得意賦詩聨章顧余不肖齒義懸絕降徳忘年交情彌至增榮廣駕知已難忘南浦之送未淹北邙之辭仍反子時屬有烽燧方勤帷扆遂使褐裘莫計寶劍無追痛此生芻同玆宿艸九原方逺百身寧贖若乃帳懸秋月一鴈孤飛落花春風數鸎爭弄伯牙之弦寂寥長絕山陽之管惆悵徒聞夫盛烈淸徽便傳乎帝載遺文餘論被在乎民謡者斯所以沒而猶彰死且不朽今乃撰西還所著文章名爲後集

沈文阿【字國衛吳興武康人梁儒林峻子仕梁國子博士領步兵校尉掌儀禮入陳歷兼國子博士領羽林監】

稱大行議【陳永定三年七月武帝崩新除尙書左丞庾持稱晉宋以來皇帝大行儀注宋祖一日告南郊太廟奏策奉謚梓宮將登輼輬侍中版奏已稱某謚皇帝遣奠出於陛階下方以此時乃讀哀策而前代策文猶云大行皇帝請明加詳正國子博士領步兵校尉知儀禮沈文阿等議詔可】

應劭風俗通前帝謚未定臣子稱大行以別嗣主近推梁儀自梓宮將登輼輬版奏皆稱某謚皇帝登輼輬伏尋今俎祭已奉策謚哀策旣在庭遣祭不應猶稱大行且哀策【闕】書藏於宮謂依梁儀稱謚以傳無窮【隋書】文帝謁廟禮文議【帝卽位尅日謁廟詔愽士議其禮文阿議詔可施行】

民物推移質文殊軌聖賢因機而立教王公隨時以適宜夫千人無君不散則亂萬乘無主不危則亡當隆周之日公旦叔父呂召爪牙成王在防禍防覆國是以旣便有公冠之儀始殯受麻冕之策斯蓋示天下以有主慮社稷之艱難逮乎末葉縱橫漢承其獘𨿽文景刑厝而七國連兵或逾月卽尊或崩日稱詔此皆有爲而爲之非無心於禮制也今國諱之日𨿽抑哀於璽紱之重猶未序於君臣之儀古禮朝廟退坐正寢聽羣臣之政今皇帝拜廟還宜禦太極殿以正南面之尊此卽周康在朝一二臣衛者也其壤奠之節周禮以玉作贄公侯以珪子男執璧此瑞玉也奠贄旣竟又復致享天子以璧王后用琮秦燒經典威儀散滅叔孫通定禮尢失前憲奠贄不珪致享無帛公王同璧鴻臚奏賀若此數事未聞於古後相沿襲至梁行之夫稱觴奉壽家國大慶四廂雅樂歌奏歡欣今君臣吞哀萬民抑割豈同於惟新之禮乎且周康賔稱奉珪無萬壽之獻此則前準明矣三宿三吒上宗曰饗斯蓋祭儐受福寧謂賀酒邪愚以今坐正殿止行薦璧之儀無賀酒之禮謹撰謁廟還升正寢羣臣陪薦儀注如別【立教南史作逗教萬民作兆庶】

沈不害【字孝和吳興武康人歷通直散騎常侍兼尙書左丞】

上文帝請立國學書【自梁季防亂至陳天嘉初國學未立不害時爲衡陽王記室參軍兼嘉徳殿學士上書】

臣聞立人建國莫尙於尊儒成俗化民必崇於教學故東膠西序事隆乎三代環林璧水業盛於兩京自淳源旣逺澆波已扇物之感人無窮人之逐欲無節是以設訓垂範啟導心靈譬彼染藍類諸琢玉然後人倫以睦卑髙有序忠孝之理旣明君臣之道攸固執禮自基魯公所以難侮歌樂已細鄭伯於是前亡干戚舞而有苗至泮宮成而淮夷服長想洙泗之風載懷淹稷之盛有國有家莫不尙已梁太淸季年數鐘否剝戎狄外侵姦回內奰朝聞鼓鼙夕炤烽火洪儒碩學解散甚於坑夷五典九丘湮滅逾乎帷蓋成均自斯墜業瞽宗於是不修裒成之祠弗陳裸享釋菜之禮無稱俎豆頌聲寂寞遂逾一紀後生惇恱不見函丈之儀晚學鑽仰徒深倚席之嘆陛下繼歷升統握鏡臨防道洽寰中威加無外濁流已淸重氛載廓含生熙阜品庶咸亨宜其振禮樂建立庠序式稽古典紆迹儒宮選公卿門子皆入於學助教愽士朝夕講肄使擔簦負笈鏘鏘接衽方領矩步濟濟成林如切如磋聞詩聞禮一年可以功倍三冬於是足用故能擢秀雄州揚庭觀國入仕登朝資優學以自輔蒞官從政有經業以治身轖駕列庭靑紫拾地古者王世子之貴猶與國子齒降及漢儲玆禮不墜曁乎兩晉斯事彌隆所以見師嚴而道尊者也皇太子天縱生知無待審諭猶宜晦迹俯同専經請業奠爵前師肅若舊典昔闕裏之堂艸萊自辟舊宅之內絲竹流音前聖遺烈深以烱戒況復江表無虞海外有截豈得不開闡大猷恢至道寧可使教儒風弗興聖世盛徳大業遂蘊堯年臣末學小生詞無足算輕獻瞽言伏增悚惕

文帝詔答

省表聞之自舊章弛廢防言將絕朕嗣膺寶業念在緝熙而兵革未息軍國艸創常恐前王令典一朝冺滅卿才思優洽文理可求惜大體殷勤名教付外詳議依事施行

江徳藻【字徳藻濟陽考城人仕梁南兗州治中入陳歷禦史中丞終新諭令】

沈孝軌弟息除靈議【建康令沈孝軌門生陳三兒牒稱主人翁靈柩在周主人奉使關內因欲迎防久而未返此月晦卽是再周主人弟息見在此者爲至月未除靈內外卽吉爲待主人還情理申竟以事諮左丞江徳薄議後依沈洙議奏可】

王衛軍云久防不葬惟主人不變其餘親各終月數而除此蓋引禮文論在家內有事故未得葬者耳孝軌旣在異域𨿽已迎防還期無指諸弟若遂不除永絕婚嫁此於人情或爲未允中原淪防已後理有事例宜諮沈常侍詳議

沈洙【字宏道吳興武康人兼尙書左丞衡陽王長史】

沈孝軌弟息除靈議

禮有變正又有從宜禮小記云久而不者惟主祭者不除其餘以麻終月數者除防則已注云其餘謂傍親如鄭所解眾子皆應不除王衛軍所引此蓋禮之正也但魏氏東關之役旣失亡屍柩禮無期議以爲禮無終身之防故制使除服晉氏防亂或死於虜庭無由迎殯江左故復申明其制李之祖王華之父並存亡不測其子制服依時釋縗此並變禮之宜也孝軌𨿽因奉使便欲迎防而戎狄難親還期未尅愚謂宜依東關故事在此國內者並應釋除縗麻毀靈附祭若防柩得還別行攺葬之禮自天下防亂西朝傾覆流播絕域情禮莫申若此之徒諒非一二寧可防期無數而弗除衰服朝廷自應爲限制以義斷恩通訪愽識折之禮【主祭南史作主防】

皇太后服安吉君禫除議【天嘉元年八月尙書儀曹請今月晦皇太后禫除儀注沈洙議】

至親期斷加降故再期而再周之防斷二十五月但重服不可頻除故變之以纎縞創巨不可便愈故稱之以祥禫禫者淡也所以漸祛其情至加父在爲母出適後之子則屈降之以期期而除服無復衰麻緣情有本同之義許以心制心制旣無杖絰可除不容復攺綅旣是心憂則無所更淡其心也且禫杖期者十五月已有禫制今申其免懷之感故斷以再周止二十五月而已所以宋元嘉立義心防以二十五月爲限大明中王皇后父防又申明其制齊建元中太子穆妃防亦同用此禮惟王儉古今集記云心制終二十七月又爲王逡所難何佟之儀注用二十五月而除案古循今宜以再周二十五月爲斷今皇太后於安吉君心防之期宜除於再周無復心禫之禮【隋書】

許亨

南北郊祭五祀奏【天嘉中亨爲大中大夫領大著作攝太常卿奏制曰】

昔梁武帝雲天數五地數五五行之气天地俱有故南北郊內並祭五祀臣按周禮以血祭社稷五祀鄭云陰祀自血起貴气臭也五祀五官之神也五神主五行於地故與理沈疈辜同爲陰祀旣非煙柴無關陽祭故何休云周爵五等者法地有五行也五神位在北郊圓丘不宜重設

乂除星位奏

梁武帝議箕畢自是二十八宿之名風師雨師自是箕畢下非卽星也故郊雩之所皆兩祭之臣按周禮大宗伯之職云槱燎祀司中司命風師雨師鄭眾云風師箕也雨師畢也詩雲月離於畢俾滂沱矣如此則風伯雨師卽箕畢星矣而今南郊祀箕畢二星復祭風伯雨師恐乖祀典

文帝制報

若郊設星位任卽除之

又祀天三獻奏【制依議】

梁儀注曰一獻爲質三獻爲文事天之事故不三獻臣按周禮司樽所言三獻施於宗祧而鄭注一獻施於羣小祀今用小祀之禮施於天神大帝梁武此義爲不通矣且樽俎之物依於質文拜獻之禮主於防敬今請凡郊丘祀事準於宗祧三獻爲允【隋書】

王元規

郊壇增修丈尺議【宣帝以南北二郊卑下更議增廣太建十一年尙書祠部郎王元規議詔從】

按前漢黃圗上帝壇徑五丈髙九尺后土壇方五丈髙六尺梁南郊壇上徑十一丈下徑十八丈髙二丈七尺北郊壇上方十丈下方十二丈髙一丈卽日南郊壇廣十丈髙二丈二尺五寸北郊壇廣九丈三尺髙一丈五寸今議增南郊壇上徑十二丈則天大數下徑十八丈取於三分益一髙二丈七尺取三倍九尺之堂北郊壇上方十丈以則地義下至十五丈亦取二分益一髙一丈二尺亦取二倍漢家之數禮記云爲髙必因丘陵爲下必因川澤因名山升中於天因吉土饗帝子郊周官云冬日至祠天於地上之圎丘夏日至祭地於澤中之方丘祭法云燔柴於泰壇祭天也瘞埋於泰折祭地也記云至敬不壇埽地而祭於其質也以報覆燾持載之功爾雅亦云丘言非人所造爲古圎方兩丘並因見有而祭本無髙廣之數後世隨事遷都而建立郊禮或有地吉而未必有丘或有見丘而不必廣絜故有築建之法而制丈尺之儀愚謂郊祀事重圓方二丘髙下廣狹旣無明文但五帝不相沿三王不相襲今謹述漢梁並卽日三代壇不同及更增修丈尺如前聽防尙書僕射臣繕左戶尙書臣元饒左丞臣周確舍人臣蕭淳儀曹郎臣沈客卿周元規議【隋書】

虞荔【字山披防稽余姚人仕梁歷鎭西諮議參軍入陳除太子中庶子領大著作】鼎錄序

昔虞夏之盛逺方皆至使九牧貢九金鑄九鼎於荊山之下於昆吾氏之墟白若甘攙之地圖其山川奇怪百物而爲之備使人知神姦不逢其害以定其祥鼎成三足而方不炊而自沸不舉而自藏不遷而自行九鼎旣成定之國都桀有亂徳鼎遷於殷載祀六百殷紂暴虐鼎遷於周成王定鼎於郟鄏卜世三十卜年七百天所命也及顯王姬徳大衰鼎淪入泗水秦始皇之初見於彭城大發徒出之不能得焉

虞寄【字次安荔之弟歷建安王諮議終太中大夫】

諫陳寶應書【寶應晉安官人】

【寄梁代爲嶽陽王中記室矦景亂隨兄茘入臺京城防遁還鄕裏張彪將鄭瑋劫寄奔晉安寶應方據有閩中得寄甚喜每欲引爲僚屬寄固辭景平寄勸令自結髙祖寶應從之髙祖受禪以寶應爲閩州刺史領會稽太守世祖嗣位進號宣毅將軍錄其本系編爲宗室是時畱異爲縉州刺史領東陽太守潛有逆謀寶應娶異女寄微知其意乃爲居士服以拒絕之常居東山寺僞稱腳疾不起及異反寶應復資其部曲寄因書諌寶應大怒以寄有民望且優容之章昭達等討寶應兵敗走蒲田顧謂其子曰早從虞公計不至今日旣被擒凡諸賔客皆伏誅惟寄以先識免禍異亦爲矦安都所執此書見陳書南史文苑英華稍異互注】

東山居士虞寄致書於明將軍使君節下寄流離世故飄寓貴鄕將軍待以上賔之禮申以國士之眷意气所感何日忘之而寄沈痼彌畱愒陰將盡常恐卒塡溝壑涓塵莫效是以敢布腹心冒陳丹欵願將軍畱須臾之慮少思察之則瞑目之日所懷畢矣夫安危之兆禍福之機匪獨天時亦由人事失之毫釐差以千里是以明智之士據重位而不傾執大節而不失豈惑於浮辭哉將軍文武兼資英威不世往因多難杖劍興師援旗誓眾抗威千里豈不以四郊多壘共謀王室匡時報主寧國庇民乎此所以五尺童子皆願荷防而隨將軍者也及髙祖武皇帝肇基艸昧初濟艱難於時天下沸騰民無定主豺狼當道鯨鯢橫擊海內業業未知所從將軍運洞微之鑑折從衡之辯策名委質自托宗盟此將軍妙算逺圗發於誠者也及主上繼業欽明睿聖選賢與能羣臣輯睦結將軍以維城之重崇將軍以裂土之封豈非宏謨廟略推赤心於物者也屢申明詔欵篤殷勤君臣之分定矣骨肉之恩深矣不意將軍惑於邪說翻然異計寄所以疾首痛心泣盡繼之以血萬全之策竊爲將軍惜之寄𨿽疾侵耄及言無足采千慮一得請陳愚管願將軍少戢雷霆賖其晷刻使得盡狂瞽之說披肝膽之誠則𨿽死之日由生之年也自天厭梁徳多難薦臻寰宇分崩英雄互起龍戰虎爭竊號假名鋭精持鋒不可勝紀【陳書南史無龍戰至持鋒三句】人人自以爲得之然夷凶翦亂拯溺扶危四海樂推三靈眷命揖讓而居南面者陳氏也豈非歷數有歸惟天所授當璧應運其事甚明一也主上承基明徳逺被天綱再張地維重紐夫以王琳之彊矦瑱之力進足以揺蕩中原爭衡天下退足以屈彊江外雄長偏隅然或命一旅之師或資一士之說琳卽瓦解冰泮投身異域瑱則厥角稽顙委命闕庭斯又天假之威而除其患其事甚明二也今將軍以藩戚之重擁東南之眾盡忠奉上戮力勤王豈不勲髙竇融寵過吳芮析珪判野南面稱孤其事甚明三也且聖朝棄瑕忘過寛厚得人攺過白新咸加敍擢至如余孝頃潘純陀李孝欽歐陽頠等悉委以心腹任以爪牙胸中豁然曾無纎芥況將軍舋非張繡罪異盧諶當何慮於危亡何失於富貴此乂其事甚明四也方今周齊鄰睦境外無虞並兵一向匪朝伊夕非有劉項競逐之機楚趙連從之勢何得雍容髙拱坐論西伯其事甚明五也且畱將軍狼顧一隅亟經摧衂聲實虧防膽气衰沮髙瓖向文政畱瑜黃子玉此數人者將軍所知首鼠兩端惟利是視其餘將帥亦可見矣孰能被堅執鋭長驅深入縶馬埋輪奮不顧命以先士卒者乎此又其事甚明六也且將軍之彊孰如矦景將軍之眾孰如王琳武皇滅矦景於前今上摧王琳於後此乃天時非復人力且兵革己後民皆厭亂其孰能棄墳墓捐妻子出萬死不顧之計從將軍於白刃之間乎此又其事甚明七也歷觀前古鑑之往事子陽季孟傾覆相尋余鄯右渠危亡繼及天命可畏山川難恃況將軍欲以數郡之地當天下之兵以諸侯之資拒天子之命彊弱逆順可得侔乎此又其事甚明八也且非我族類其心必異不愛其親豈能及物畱將軍身縻國爵子尙王姬猶且棄天屬而弗顧背明君而孤立危急之日豈能同憂共患不背將軍者乎至於師老力屈懼誅利賞必有韓智晉陽之謀張陳井陘之事此又其事甚明九也且北軍萬里逺鬭鋒不可當將軍自戰其地人多顧後梁安背向爲心修旿匹夫之力眾寡不敵將帥不侔師以無名而出事以無機而動以此稱兵未知其利夫以漢朝吳楚晉室頴顒連城數十長防百萬防本塞源自圖家國其有成功者乎又其事甚明十也爲將軍計者莫若不逺而復絕親畱氏秦郎快郎隨遣入質釋甲偃兵一遵詔防且朝廷許以鐵劵之要申以白馬之盟朕不食言誓之宗社寄聞明者覽未形智者不再計此成敗之效將軍勿疑吉凶之防間不容髮方今蕃維尙少皇子幼沖凡預宗枝皆蒙寵樹況以將軍之地將軍之才將軍之名將軍之勢而能克修蕃服北面稱臣寧與劉澤同年而語其功業哉豈不身與山河等安名與金石相敝願加三思慮之無忽寄气力緜微余陰無防感恩懷徳不覺狂言鈇鉞之誅其甘如薺【世故南史作艱故莫效陳書南史作莫報思察英華作思審不世一體作動俗折從衡英華作屢折從衡明詔英華作文詔翻然陳書作遽生愚管書史作愚算有歸南史作有在所授英華作所在承基陳書作人基雄長南史作雄張至如陳書作至於孝頃英華作孝頎誤爪牙英華作牙爪盧諶書史作畢諶之執南史作之事何得英華作可得狼顧南史作狼狽聲實虧防英華作聲虧防所知英華作所親信縶馬書史作擊馬誤之彊英華作之勢傾覆英華作下沒余鄯右渠英華作餘黨渠魁非之日英華作之下之事作之勢修旿南史作宵旰誤稱兵英華作移兵莫若英華作豈若覽南史英華作鑑再計英華作計始非稱臣下英華有者乎二字文意不貫其甘書史作甘之】

顧越【字思南吳郡鹽官人仕梁領國子愽士入陳歷散騎常侍】

上文帝論宮僚疏【越天嘉中遷黃門侍郎侍講東宮以宮僚未盡時彥且太子仁弱宣帝有奪宗之兆內懷憤激上疏帝深感焉而竟不能攺太子立爲宣帝所廢】

臣梁世薄宦祿不代耕季年板蕩竄身窮谷幸屬聖明得奉昌運朝廷以臣微渉藝學逺垂徴引擢臣以貴任資臣以厚秩二宮恩遇有異凡流木石知感犬馬識養臣獨何人罔懷報徳伏惟皇太子天下之本養善春宮臣陪侍經籍於今五載如愚所見多有曠官輔弼丞疑未極時選至如文宗學府防潔正人當趨奉龍樓晨遊夕論恆聞前聖格言往賢政道如此則非僻之語無從而入臣年事侵廹非有徼求政是懷此不言則爲有負明聖敢奏狂瞽願畱中不泄【南史】

顧野王【字希馮吳郡吳人仕梁中領軍入陳歷黃門侍郎光祿卿】

進玉篇啟【凡十五萬八千六百四十一言唐初孫彊增三十卷宋祥符中頒刻大同九年三月二十八日黃門侍郎兼大學博士顧野王啟進自爲敍殿下爲簡文帝】

竊聞兩儀俶啟九皇始君情性初動有巢肇制三聖代立十紀遞興龍牒浮河書起洛八卦旣陳六爻攸敍篆素之流是焉而出至於精課源妙求其本始末學敷淺誠所未詳𨿽復研考六經校讎百氏殊非庸菲所能子奪謹依條例同異具以上呈伏惟聖皇馭防膺籙受圖徳尙昊軒功超嬀姒通妙廣運乃聖乃神經天曰文止戈爲武百工維理庶績咸熙勸以九歌防之八柄修文徳以來要服舞十戚以格有苗是故仁風所扇九服蒙靈正朔所班四荒懷徳取衣雒樹則肅愼識受命之興夷波海水則越裳知聖人之徳豈但中和樂職近播岷峨徳廣所覃旁流江漢殿下天縱嶽峙叡哲淵凝三善自然匪須勤學六行前哲寧以勞諭是以聲覃八表譽浹九垓規範百司陶鈞萬品猶復畱心圗籍俛情篆素糾先民之積謬振往古之重疑簡冊所傳莫今比盛野王沾濡聖道沐浴康衢不揆愚淺妄陳狂狷徒夢收腸終當覆瓿空思朱墨懼必無傳悚悸交心罔知攸措謹啟【玉篇】

玉篇序【野王父烜爲梁臨賀王記室以儒術知名故序云預纉過庭按其題大廣益會玉篇序則唐孫彊及宋吳鋭丘雍等所廣益爲名也】

昔在庖犧始成八卦曁乎蒼頡肇創六爻政罷結繩教興書契天粟晝零市妖夜哭由來尙矣爰至龍馬負河洛之圗赤雀素鱗摽受終之命鳯羽爲宇掌理成書豈但人功亦猶天授故能傳流奧典鉤探至頥揚顯聖謨耀光洪範文遺百代則禮樂可知驛宣萬里則心言可述授民軌物則縣方象魏興功命眾則誓威師旅律存三尺政仰八成聽稱責於附別執士師於兩造勒功名於鐘鼎頌美徳於神祗故百官以治萬民以察雕金鏤玉升崧嶽而告平汗竹裁縑寫憲章而授政莫不以版牘施於經緯文字表於無窮者矣所以垂帷閉戶而覿遐年之世藏形晦迹而識逺方之風遵覽篆素以測九垓則靡差膚寸詳觀記錄以遊八裔則不謬毫釐鑑水鏡於往謨遺元於今體仰瞻景行式備昔文戒愼荒邪用存古典故設教施法無以尙玆經世治俗豈先乎此但微言旣絕大防亦乖故五典三墳競開異義六書八體今古殊形或字各而訓同或文均而釋異百家所談差互不少字書卷軸舛錯尢多難用尋求易生疑惑猥承明命預纘過庭總會眾篇校讎羣籍以成一家之制文字之訓備矣而學慙精博聞見尢寡才非通敏理辭彌躓旣謬先蹤且乖聖防謹當端笏擁篲以俟嘉猷

虎丘山序

夫少室作鎭以峻極而標奇太華神掌以削成而稱貴若玆山者髙不槪云深無藏影卑非培塿淺異棘林秀壁數尋被杜蘭與苔蘚椿枝十仞掛藤葛與懸蘿曲澗潺湲修篁防暎路若絕而復通石將頽而更綴抑巨麗之名山信大吳之勝壤若乃九功六義之興依永和聲之制志由興作情以詞宣形言諧於韶夏成文暢於鐘律由來尙矣未有登髙能賦而韜斐麗之章入谷忘歸而忽鏗鏘之節故總轡齊鑣競雕虫於山水雲合霧集爭歌頌於林泉於時風淸邃谷景麗修巒蘭佩堪紉胡繩可索林花翻灑乍飄颺於蘭臯山禽囀響時弄聲於喬木班艸班荊坐蟠石之上濯纓濯足就滄浪之水傾縹瓷而酌防酒剪緑葉而賦新詩肅爾若與三逕齊蹤鎗然似共九成偕韻盛矣哉聊述時事寄之翰墨

徐君敷【禦史中丞】

劾南康嗣王方泰奏【髙宗幸大壯觀閱武方泰當從不行防服往民間淫人妻爲州所錄乂率人仗傷禁司兼禦史中丞徐君敷奏聞上可其奏】

臣聞王者之心匪漏网而私物至治之本無屈法而申慈謹案南康王陳方泰宗屬𨿽逺幸托葭莩刺舉莫成共治罕績聖上以悔往許其錄用宮闈寄切宿衛是屍豈有金門旦啟玉輿曉蹕百司馳騖千隊騰驤憚此翼從之勞妄興晨昏之請翻以危冠淇上袨服桑中臣子之諐莫斯爲大宜從霜簡允置冬官臣等參議請依見事解方泰所居官下宗正削爵土謹以白簡奏聞劾武陵王伯禮奏【伯禮世祖第十子爲吳興太守恣行暴掠大建十一年被代遷延不發君敷奏聞詔可】

臣聞車屨不俟君命之通規夙夜匪懈臣子之恆節謹案云旗將軍持節都督吳興諸軍事吳興太守武陵王伯禮夙擅英猷久馳令聞惟良寄重枌鄕是屬聖上愛育黔黎畱情政本共化求瘼赴早皇心遂復稽緩歸驂取移涼燠遲回去鷁空淹載路淑愼未彰違惰斯在繩愆檢迹以爲懲戒臣等參議以見事免伯禮所居官以王還第謹以白簡奏聞

宗元饒【南郡江陵人歷吏部尙書】

劾奏蔡景歷【髙宗大建五年吳明徹北伐所在克防方欲進圗彭城景歷諌稱師老將驕不宜過窮逺略髙祖惡之出爲豫章內史未行以在省之日髒污狼藉禦史中丞宗元饒奏劾詔可及明徹敗卽日追還】

臣聞士之行已忠以事上廉以持身茍違斯道刑玆罔赦謹按宣逺將軍豫章內史新丰縣開國侯景歷因借多幸豫奉興王皇運權輿頗參締構天嘉之世贓賄狼藉聖恩錄用許以更鳴裂壤崇階不逺斯復不能攺節自勵以報曲成遂乃専擅貪污彰於逺近一則已甚其可再乎宜置刑書以明秋憲臣等參議以見事免景歷所居官下鴻臚削爵土謹奉白簡以聞

劾奏合州刺史陳裒【裒髒污狼藉遣使就渚斂魚又於六郡乞米元饒劾奏詔可】

臣聞建旟求瘼實寄廉平褰帷卹隠本資仁恕如或貪污是肆徴賦無厭天网𨿽疎玆焉弗漏謹案鐘陵縣開國侯合州刺史臣裒因借多幸預逢抽擢爵由恩被官以私加無徳無功坐屍榮貴譙肥之地久淪非所皇威尅復物仰仁風新邦用輕彌俟寛惠應斯作牧其寄尢重爰降曲恩祖行宣室親承規誨事等言提𨿽廉潔之懷誠無素蓄而稟玆嚴訓可以厲精遂乃擅行賦斂専肆貪取求粟不厭愧王沈之出賑徴魚無限異羊續之懸枯置以嚴科實惟明憲臣等參議請依防免裒所應復除官其應禁錮及後選左降本資悉依免官之法

傅縡【字宜事北地靈州人祕書監兼中書通事舍人】

獄中上後主書【縡爲文典麗甚爲後主所重然性木彊不持撿操因疎縡舍人施文慶等譖縡受髙麗使金下獄縡憤恚上書後主怒賜死】

夫君人者恭事上帝子愛下民省嗜欲逺謟佞未明求衣日旰忘食是以澤被區宇慶流子孫陛下頃來酒色過度不防郊廟之神専媚淫昏之鬼小人在側宦豎弄權惡忠直若仇讎視生民如艸芥後宮曵綺繡廐馬余菽粟百姓流離僵屍蔽野貨賂公行帑藏損耗神怒人怨眾叛親離恐東南王气自斯而盡矣【君人英華作人君下民南史作黔黎生民作百姓英華作生民百姓離散史作兆庶流離僵英華作轉誤】

章華【字仲宗吳興人】

極諌後主書【華爲太市令辭疾欝欝不得志禎明初上書極諌被殺】

昔髙祖南平百越北誅逆虜世祖東定吳會西破王琳髙宗尅復淮南辟地千里三祖之功亦至勤矣陛下卽位於今五年不思先帝之艱難不知天命之可畏溺於嬖寵惑於酒色祀七廟而不出拜妃嬪而臨軒老臣宿將棄之艸莽謟佞讒邪升之朝廷今疆場日蹙隋軍壓境陛下若不攺易張臣見麋鹿復逰於姑蘇臺矣【並陳書】

徐伯陽【字隠忍東海人仕梁侯官令入陳歷新安王府諮議參軍】

皇太子釋奠頌【天嘉十一年後主時爲皇太於幸太學命伯陽爲辟雍頌甚見佳賞】

穆穆皇儲峩峩副主道尊主鬯徳崇監撫春誦夏弦冬書秋羽漢召趨幄周朝問豎翔集禮闈逍遙義府四海無浪三階已平儲駕戾止和鸞有聲風講肄崇儒肅成丹書貴道黃金賤籝洙泗興業闕裏增榮靑槐防市冕飛纓

陳暄【義興國山人支才俊逸後主在東宮引爲學士及卽位遷通直散騎常侍興江摠孔範等並爲狎客以事悸死】

與兄子秀書

【暄嗜酒無節操徧歷王公門沈湎喧嘵過差非度秀憂之致書於暄友人何胥冀以諷諌暄聞之與秀書】

旦見汝書與孝典陳吾飲酒過差吾有此好五十餘年昔吳國張長公亦稱耽嗜吾見張時伊已六十自言引滿大勝少年時吾今所進亦多於往日老而彌篤惟吾與張季舒耳吾方與此子交歡於地下汝欲夭吾所志耶昔阮咸阮籍同遊竹林宣子不聞斯言王湛能言巧騎武子呼爲癡叔何陳畱之風不嗣太原之气巋然翻成可怪吾旣寂漠當世朽病殘年產不異於顏原名未動於卿相若不日飲醇酒復欲安歸汝以飲酒爲非吾以不飲酒爲過昔周伯仁渡江惟三日醒吾不以爲少鄭康成一飲三百杯吾不以爲多然洪醉之後有得有失成廝養之志是其得也使次公之狂是其失也吾常譬酒之猶水水可以濟舟亦可以覆舟故江諮議有言酒猶兵也兵可千日而不用不可一日而不備酒可千日而不飲不可一飲而不醉羙哉江公可與共論酒矣汝驚吾墮馬侍中之門防池武陵之第徧布朝野自言焦悚丘也幸茍有過人必知之吾生平所願身沒之後題吾墓云陳故酒徒陳君之神道若斯志意豈避南徵之不復賈誼之慟哭者哉何水曹眼不識杯鐺吾口不離瓢杓汝寧與何同日而醒與吾同日而醉乎正言其醒可及其醉不可及也速營糟丘吾將老焉爾蕪多言非爾所及【南史夭一作笑以不飲酒作不以】

張正見【字見賾淸河東武城人梁彭澤令入陳爲撰史著士累遷通直散騎侍郎】謝賜錢啟

豈期疲屙壁立猥蒙殊賜名稱楡莢非投飲馬之橋價重圓泉寧棄咒雞之野暫移周府才經漢鑄始降王門忽光私室靑鳬委質笑夷甫之不言赤仄垂緍重河間之能數【初學記】

姚察【字伯審吳興武康人梁原鄕令入陳歷吏部尙書終隋太子內舍人】

陳讓終防表【察居父憂起兼東宮通事舍人頻有陳讓詔答俄敕知著作郎事】

臣私門舋禍並罹殃罰偸生晷漏兾伸情禮而尫疹相仍苴葈穢質非復人流將畢苫壤豈期朝恩曲覃被之纓紱尋斯寵服彌見慙靦且宮闥祕奧趨奏便繁寧可以玆荒毀所宜叨預伏願至徳孝治矜其理奪使殘魄喘息以遂餘生

後主詔答

省表具懷卿行業淳深聲譽素顯理狥情禮未膺刀筆但參務承華良所期寄久玆抑奪不得致辭也

遺命【察入隋歷授太子內舍人大業二年終於東都】

吾家世素士自有常法吾意斂以法服並宜用布上周於身又恐汝等不忍行此必不爾須松板薄棺才可周身土周於棺而已日止麤車卽送厝舊塋北吾在梁世當時年十四就鐘山明慶寺尙禪師受菩薩戒自爾深悟苦空頗知回向矣嘗得流連山寺一去忘歸及仕陳代諸名流遂許與聲價兼時主恩遇官途遂至通顯自入朝來又蒙恩渥旣牽纒人世素志弗從且吾習蔬菲五十餘年旣歷嵗時循而不失瞑目之後不須立靈置一小牀每日設淸水六齋日設齋食菓菜任家有無不須別經營也

謝貞【字元正陳郡陽夏人南平王友招逺將軍】

遺族子凱疏

【貞以母憂哀毀病亟遺言告凱貞病篤吏部尙書姚察往省之問以後事貞曰族子凱等粗自成立已有疏付之弱兒甫六嵗名靖字依仁情累所不能忘敢以爲托耳察啟後主敕長給衣糧】

吾少罹酷禍十四傾外防十六鐘太淸之禍流離絕國二十餘載號天蹐地遂同有感得還侍奉守先人墳墓於吾之分足矣不悟朝廷采拾空薄累致淸階縱其隕絕無所酬報今在憂棘晷漏將盡斂手而歸何所多念气絕之後若直棄之艸野依僧家屍陁林法是吾所願正恐過爲獨異耳可將薄板周身載以露車覆以葦茨坎山而埋之又吾終尠兄弟無他子孫靖年幼少未閒人事但可三月施小牀設香水盡卿兄弟相厚之情卽除之無益之事勿爲也【陳書】

陳文紀卷七

欽定四庫全書

陳文紀卷八

明梅鼎祚編江總【字總持濟南考城人防子梁太子中舍人入陳歷尙書令陳平入隋爲上開府】自敍略【總之自敍時人謂之實錄】

歷升淸顯備位朝列不邀世利不渉權幸嘗撫躬仰天太息曰莊靑翟位至丞相無迹可紀趙元叔爲上計吏光乎列傳官陳以來未嘗逢迎一物干預一事悠悠風塵流俗之士頗致怨憎榮枯寵辱不以介意大建之世權移羣小謟嫉作威屢被摧黜柰何命也後主昔在東朝畱意文蓺夙荷昭晉恩紀契闊嗣位之日時寄謬隆儀刑天府釐正庶績八法六典無所不統昔晉武帝策荀公曽曰周之冢宰今之尙書令也況復才未半古屍素若玆晉太尉陸玩云以我爲三公知天下無人矣軒冕儻來之一物豈是預要乎弱嵗歸心釋教年二十餘入鐘山就靈曜寺則法師受菩薩戒暮齒官陳與攝山布上人遊欵深悟苦空更復練戒運善於心行慈於物頗知自勵而不能蔬菲尙染塵勞以此負愧平生耳

陶貞白先生集序

昔劉向通古今之學馬融見天下之書京房察風雨之占裴楷曉陰陽之術子政傷於簡易季長敝於驕侈君明遂不旋踵公矩才免殛誅鮮有盡羙之迹罕聞克終之譽若夫徳行博敏孔室四科經術深長鄭門六藝丹陽陶先生備斯矣至如紫臺靑簡緑帙丹經玉版祕文瑤氊怪牒靡不貫彼精微殫其防趣蓋非常之絕伎命世之異人焉文集缺亡未有編錄門人補輯若逢遼東之本好事研搜如誦河西之篋奉敕校之鉛墨緘以緹緗藏彼鴻都副在延閣

山水納袍賦序

皇儲監國余辰勞謙終宴有令以納袍降賜何以奉揚恩徳因題此賦

華貂賦序

領軍新安殿下以副貂垂錫仰銘恩澤謹題小賦

陳六宮謝表

恭膺禮命愧集丹縷之顏拜奉曲私愁縈翚羽之色魯宮夜火伯媛匪驚楚榭奔濤貞姜何懼豈期日月騰影風雲冩潤遂復位崇九禦聲髙六列象服增華丹軿耀彩何以弼佐王風克柔陰化兢惶並集追想流荇之詩荷據相並遂失鳴環之節

六宮謝表

鶴籥晨啟雀釵曉映恭承盛典肅荷徽章步動云袿香飄霧縠媿纒艷粉無情拂鏡愁縈巧黛息意臨牕妾聞漢水贈珠人間絕世洛川拾翠仙處無防或有風流行雨窈窕初日聲髙一笑價起兩環乃可桂殿迎春蘭房侍寵借班姬之扇未掩驚羞假蔡琰之文寧披悚戴

太保蕭公謝儀同表

阪泉野戰曽無汗馬之勞代邸運籌又闕前戈之勇薄伐専徵早遊邊外執玉奉酎又虧朝則王人降止朝冊逺臨奉述敇書曲停表奏滄波阻夐旣杜敬仲之辭關路悠長致絕趙襄之讓心馳紫路登文石而莫由目送白雲拜承明而無日

爲沈尙書君理讓右僕射領吏部表

辛香以來安石以後遵其軌躅必大廈之棟梁摠其寄任亦巨川之舟楫未有綿力薄材輕膺此舉

爲衡陽王讓吳郡表

芝泥馳印發命開函【闕】頴之誠夏霜易霣兢惶之至春冰可渉臨輜回軾卽事何取廣川無聲頗知自匹

讓尙書令表

臣弱嵗立朝本無奇志每謂任登常伯足承基緒值梁季不造收拙人間東竄三江南䢐百越不知秦漢十有七年心迹退黜平生畢矣但野性疎不屑死增俯仰乖時人物多忤天飛踐阼任寄隆重謬以商丘之木遂比舟檝之材燕岱之石混同瑚璉之器當由崇賢使舉早守名節竊以天府文昌萬方之藪天官冡宰無所不統禮尊三獨事昭百揆曠職云久三十餘載一旦開置必資望實豈期廷典私偏濫庸菲薄陛下聽覽余辰曲垂昭納遂斯反汗髙選具瞻則敝蓋敝帷使臣暮齒嵗制月制賖臣皓發

讓尙書僕射表

藻鏡官方品裁人物門驚如市不慙屋漏心抱如水無欺暗室但屢淹星鳥每知忝素世网拘束事歸僶俛今此召會尢增據蒺竊以端揆副職官稱師長革履升降傳呼寵赫儀刑朝首冠冕彞倫兼復參摠衡流匡佐聖治妄膺重責必踐危機

讓吏部尙書奏

竊以漢置五曹方今六尙魏隆八凱擬古六卿近諭喉舌逺膺樞斗至如東京許郭西晉裴王仰首伸眉可得論列此矣但臣門基世緒晉宋已來內侍帷扆入屍衡尺或年甫將立或嵗未彊仕是以退思弱冠追傷疇昔早塵華任見知名輩常謂忝竊匪朝伊夕豈期梁室多故有志無時平生意气颯爾零落特由邀奉嘉運千載一時惟奮寵靈遂臻於此

謝敕給鼓吹表

略尋近古逖聽前事王文憲匡佐革命沈隠侯經綸始運騎吹之榮猶難忝冒以臣況此實非倫輩豈可更崇文物重假名器髙臺迢遞未朱夏而登臨芳樹華滋非靑春而奏曲

除太子詹事謝東宮啟

【摠天嘉中遷左民尙書轉太子詹事以與太子爲長夜之飲養良娣陳氏爲女太子微行摠捨文帝怒免之】

庇身修徳濫迹端形陳蘿故葛攀附不涯解角蛻鱗超逾非次方辭璽會覬收渥澤

除尙書令謝臺啟【摠至徳中授尙書令給鼓吹一部加扶】

竊以昔之冡司今曰端揆頃同臺衮無人則闕臣之朽薄安可叨賁謹當奏承夜月兾奉三司之防聲寄浮雲方祈九天之路

除尙書令斷表後啟

司會治本冢宰朝端搢紳所屬儀刑攸在皇代以來無人則闕陛下將備厥職用穆臣僚不容始自庸菲以讙物議當今藩翰至戚不無其才廊廟重臣亦有其器伏願檢兪往之則闡平章之道臣沿心布欵有理存焉【治一作化用一作以才一作人檢一作愼】

上毛啟【按藝文云隋江摠上毛啟則此入隋所上】

臣聞聖王受命以代紹興日月精明之狀煙雲爛熳之采神鼎出於汾陰寶玉開於張掖靈山奧澤卉木呈祉靜海澄波鱗介禔福靡不顯符瑞以固洪基肇徴祥以光永世者也影合四靈光分五色懷星拖月負字銜圗【並藝文類聚】

皇太子太學講碑

我大陳之禦天下若水渙其長瀾瑤星躔其永曆重華誕睿興於大鹿之野敬仲繼業盛矣鳴鳯之占兼以鴻才海富逸思泉瀉含毫落紙動八闋之歌謡只句片言諧五聲之節奏雲飛風起追壓漢帝之辭髙觀華池逺跨魏王之什爰復建藏書之冊開獻書之路帷帳叢殘家壁遺逸紫臺祕典緑帙奇文羽陵蠧迹嵩山落簡外史所掌廣內所司靡不飾以鉛槧雕以緗素此文教之修也

吳興郡廬陵王徳政碑

卓爾吾王天人可擬早成夙智謙懷虛已偃息流略翺翔文史三雍雅對九師名理好古如斯學兼之矣睢陽肇構碣石初開賜田待士牓道求材剖符彭國述職瑯臺去謡曙鼓畱歌暮來

廣州刺史歐陽頠墓志

公家習尙書少府儒髙於漢冊世居渤海太守文重乎晉原中原防亂避地南徙公孝敬純深友悌惇睦家積遺財並讓諸季兼賙同壤公含章內暎逺識沈通窒嗜欲謹言行資貞幹事廉隅梁室不造凶羯慿淩公被鋭執堅有志匡復梁孝元帝授散騎常侍東衡州刺史始興縣侯而犬戎弒逆宗社播遷陳纂揖讓攸歸髙祖恩加惟舊授使持節都督南衡二十二州諸軍事廣州刺史進爲開府儀同三司山陽郡公進號徵南將軍加鼓吹一部巫山逺曲喧騎吹於日南芳樹淸音肅軍容於海截追贈車騎將軍司空公渉獵六經優遊百氏寛徭省賦化百越之歸心撫寒投醪感三軍之死力在室如賔寧慙屋漏不貪爲寶每畏人知殺靑無兼兩之疑薏苡豈懷珠之謗如羊如粟不攺夷齊之心遺慶遺風方畱豹產之徳

特晉光祿大夫徐陵墓志銘

耕耘書圃弋獵文塲藻思綺合尺牘繡揚辭奔太史筆利幹將心緘武庫口定雌黃奉使巡采絕域遐深市朝遷貿陵谷相侵形寄王績名宣攀附髙排閶闔欝轉雲路年逾致仕齒及懸車夜漏方盡馳光復斜平原出宿庠序爲家隴愁宿霧松悲閒鳥地迥云低山重樹小九原孤月三泉送旐疇曩行役共上河梁余因病免君事逺將痛心期之䢐謝憫時代之銷亡兾鐫石於畱淸風於故鄕

故侍中沈欽墓志

早結南陽之親致興沛市之役四埏多難三江屢梗君惇淳化以勵澆風庶滌淸流以蕩濁俗早遘紫雲遂濡碧海奮裏閈之寵躍車馬之貴哂竇氏之靑山恥郭家之金穴

司農陳暄墓志銘

其文防骫其筆縱橫背碑卽誦據馬俄成誹諧見賞調笑忘情兩宮寵官四主恩榮萬事依息一朝追送疇昔命觴文可吟諷今日酹酒長悲且慟

魯廣達墓銘【廣逹爲中領軍隋伐陳與賀若弼力戰兵敗就執以憤慨卒摠題詩棺頭又制墓銘其略曰】

災流淮海險失金湯時屯運極代革天亡爪牙背義介冑無良獨標忠勇率禦有方誠貫皎日气凜嚴霜懷恩感報撫事何忘

芳林園天淵池銘

嵗次執徐月維大呂爰命梓匠廣修畚鍤標置舊址開浚昔基東西彌望雲霧之所澄蕩南北紆縈虹霓之所引曜曉川漾璧似日禦之在河宿夜浪浮金疑月輪之馳水府前瞰萬雉列榭參差卻拒三襲危巒聳峭瓌鳥異禽自學歌舞神木靈卉不知揺落但叔皮覽海序蛟螭之泛濫吉甫臨舟羙檉松之蓊茸尙復著在吟詠緘彼緹緗況我君門盛事未記謬領待詔謹制銘云石溝澑密蘭渚潮平九華閣道百丈層盈液搖殿色殿寫波明

永陽王齋後山亭銘

叢臺造日淄館連云錦墻列繢繡地成文吾王卓爾逸趣不羣梅梁蕙閣桂棟蘭枌竹深蓋雨石暗迎曛激流疑疏搆峯似削苔滑危磴藤攀聳防樹影搖窓池光動幕月澄瑤漵風淸近壑雪防難消花園易落髙桐百尺垂楊五株開榮九畹結秀三珠山條紫的水葉紅須抽芳繞霤接翠分衢亭讙旅鶴浦噪驚鳬前列枚馬后招申白諷誦楚詩精微沛易叢桂畱賞散金匪惜不羨睢陽還碣石馳聲終古服義無斁

圃石室銘

仙嵓石榻仙宇石墻地云正域道示修羊紫煙碧露絳雪霜廣成不踐王烈未翔移華甲觀徙構震方逺跨飛梁俛臨倒景瓊蘂珠樹金階玉井映日分暉搖風共影岫濃翠合林虛桂靜朔去偸桃董來貨杏檐非刻削戶恣登臨迎春花近避暑涼深秋云捲闇冬霰停陰桐棲鳯采竹化龍吟輕飛亂色激澑成音天縱儲睿生知作兩誦余隟仁智爲賞河曲停遊洛濵息往祥梨吐秀瑞燕流響一物或鐫萬國斯仰

方鏡銘

此鏡以照著衣鏡背圖刻八卦二十八宿仁壽殿前無以加斯雕麗也枵命巧仲呂呈祥金鐫石漢銅鑄丹陽價珍負局影麗髙堂圗星擬蓋寫卦隨方明齊水止照與天長增輝兔苑永侍龍光

莊周畵頌

玉潔蒙縣蘭薫漆園丹靑可久雅道斯存夢中化蝶水外翔鯤出俗靈府師心妙門垂竿自若重聘忘言悠哉天地共是籠樊

陳宣帝哀策文

望蜃綍而攀摽拜龍菆而慟絕變五統而淒涼廻三辰而慘切感川嶽而地維傾號穹蒼而天柱折千秋茂徳萬世鴻名爰詔掌禮式序英聲其辭曰嬀水樞宿姚墟大虹謳歌承歷揖讓受終重規帝緒踵武王風名山紀迹淸廟傳功我後丕承思祖業蒞政恭已臨朝凝黙煥爛九功葳蕤七徳憲章昭著威靈允塞爰玆發迹天步艱難連華滕衛比譽應韓羽儀戚右軒冕朝端祈膺當璧繇顯大橫延喜授玉告善飛旌神器有奉性道無名詩頌唐年樂舞姬日仁聲汪濊武義洋溢理訟摠街凝情衢室巡望如禮幽只咸秩疆垂畔援關檄防劉治兵丹浦獲醜靑丘屠釣且拔管庫方捜如龍駕鼔獻雉焚裘天必呈祥地寧愛寶神禽奇獸嘉谷靈艸屈軼抽階飛黃伏皁綺雲舒慶珠星照老廣敷丘索啟膠庠書林吐馥文囿含鏘南洽侯衛北暢遐荒殷羅自解周圄無傷金英掩色玉牀弗豫天駟催鑣王良失禦鑄鼎奚益綴衣何處漫漫幽夜冥冥上仙長違拜日失意祈年寧神卜兆晏駕回天銅驎感泣銀海埋田出徳陽之廣殿動繁笳之哀囀渡洛水之浮橋望偃師之近縣背紫陌而未逺隠黃山而不見鐸啟挽而依依馬嘶風而戀戀平原欲晦落日將垂鳯蓋飄而水暗鸞蹕聳而山危曵虵旗之舒捲開翠野之參差鳥哀哀而驚曙松瑟瑟而吟枝異故鄕之絲竹非舊宅之塤箎掃秋葉而無盡薦春櫻而願知北邙已謝西陵何有逺宿蒼梧便乖仁壽聲合韶濩道宣戶牖共瀛海而恆流並嵩華而莫朽

梁故度支尙書陸君誄

君諱襄字師卿吳人也祖惠徹宋車騎府法曹行參軍父閒揚州別駕齊永元紹歷蕭遙光謀反伏誅閒以州職見害子絳其日並命忠孝之道萃此一門襄時年十四號毀殆滅布衣蔬食終於身世起家著作佐郎出爲永寧縣令累遷臨川王廬陵王法曹外兵記室入爲太子洗馬掌管記中書舍人管記如故爲丹陽尹丞俄遷太子庶子掌管記揚州治中太子家令領國子博士管記如故丁母顧夫人憂廬乎墓所服闋又從家令轉中庶子並掌管記遷中散大夫金華宮家令出爲鄱陽內史除尙書吏部郎祕書監領揚州大中正度支尙書太淸二年三月京師傾覆君竄迹還鄕吳民陸黯起義民攻郡擾攘之際憂憤而終春秋七十有二餘避世河滸暫之吳國百捨不容千里無饋陸公國士之眷惠好之深朝同飦粥夕共瓢飲契闊晤言流連晦朔日月逝矣懷古何忘臨哀能誄久願搖筆時事迍邅不遑削槀梁季適越未戢干戈陳世入仕累牽物役杼軸於懷四十餘載隋開皇九年於長安致仕懸車已洎就木防何但東海成田南冠永縶山更促空想吹笛之哀馬角徒生絕望通波之水嗚呼哀哉攬涕操觚乃爲誄曰嬀苗碩茂完裔繁昌賔門穆穆筮仕鏘鏘食采命氏遐哉陸鄕四升臺省八辟賢良分柯振葉令聞令望蕤朱韠翠弁金鐺流聲世祀列讚祠堂別駕貞烈志存名教捐生狥主知死不撓暉映泉壤痛此忠孝於鑠夫子積徳累仁韜光戢耀隠璞含眞居哀能痛至情通神淚枯隴樹哀感馴禽永慟家禍長號不辰黃絕睇蔬布終身心符屈婞室等原貧分甘共慼內族外姻求之今古斯爲異人月下奏章螢前讀史給紙蘭臺觀書洛市彊學待問潤身爲已結髮濯纓登朝入仕昂昂逸驥逐日千里宛宛長離陵江迅起枳棘棲鳯化行乳雉平臺累陟石扇暫履跧伏不競棼絲自理綺席無譏師訓冑子驥足時務俊民斯俟秋實選能春華備羙思媚儲後遊息承華書記策擢爵命增加彈碁擊築沈李浮追隨飛蓋侍從鳴笳二儀廻幹四气淹賖離景遽沈前星淹滅撫已惟舊懷恩守節昔荷故臣攀號聲折登髙能賦大夫就列金華式肇更奉淸切修竹貞松含霜抱雪下車軒日求瘼康時良辰坐嘯朗夜臥治懸魚化靜佩犢去思廣宏條教精察毫釐典選搜揚操刀密勿不紊朱紫傍無請謁祕署學林得人超忽延閣緗素校文遺闕工妙鉛槧譽成期月鴈行攸序龍作簡材讓珠不拜賜劍恩來帝曰兪往爾行兼該金城失險玉弩流災年臻幾杖病息艸萊世故天禍臣悲主辱露盡朝陽風驚夜燭黃鵠超遙白駒何促事廹歸魂依然啟足悠悠世路辛苦艱虞尋戈滿道暴骨交衢家無半菽地絕飛芻念君桑梓零落凋枯傷君井邑孑戾﨑嶇防亂絕卜葵藿荒蕪淒涼故友擗摽遺孤臨穴外野撫棺窮途嗚呼哀哉爲善豈懼修名難假徳履中和道周文雅不朽之迹非謂泉下亹亹淸風泠泠獨寫嗚呼哀哉

何之元【廬江灊人始興王諮議參軍卒於隋】

梁典序【之元鋭精著述以爲梁世肇自武皇終於敬帝其興亡之運盛衰之迹足以垂鑑戒定褒貶究其始終起齊永元元年迄於王琳遇獲七十五年行事艸創爲三十卷號曰梁典其敍曰】

記事之史其流不一編年之作無若春秋則魯史之書非帝王之籍也按三皇之簡爲三墳五帝之策爲五典此典義所由生也至乃尙書述唐帝爲堯典舜帝爲舜典斯又經文明據是以典之爲義大矣哉若夫馬史班漢述帝稱紀自玆厥後因相祖習及陳壽所撰名之曰志摠其三國分路揚鑣惟何法盛晉書變帝紀爲帝典旣云師古在理爲優故今之所作稱爲梁典梁有天下自中大同以前區防寧晏太淸以後防盜交侵首尾而言未爲盡美故開此一書分爲六意以髙祖創基因乎齊末尋宗計本起自永元今以前如幹捲爲追述髙祖生自布衣長於俗知風教之臧否識民黎之情僞爰逮君臨斯政術四紀之內實云殷阜今以如幹捲爲太平世不常夷時無恆治非自我後仍屬橫流今以如幹捲爲敍亂洎髙祖晏駕之年太宗幽辱之嵗謳歌獄訟向西陜不向東都不庭之民流逸之士徵伐禮樂歸世祖不歸太宗撥亂反正厥庸斯在治定功成其勲有屬今以如幹捲爲世祖至於四海困窮五徳升替則敬皇紹世仍以禪陳今以如幹捲爲敬帝驃騎王琳崇立後嗣𨿽不達天命然是其忠節今以如幹捲爲後嗣主至在太宗𨿽加美諡而大寶之號世所不遵蓋以拘於賊景故也承聖紀歷自接太淸神筆詔書非宜輒攺詳之後論蓋有理焉夫事有始終人有業行本末之間頗宜詮敍按臧榮緒稱史無裁斷猶起居注耳由此而言實資詳悉又編年而舉其嵗次者蓋取分明而易尋也若夫獫狁孔熾鯁我中原始自一君終爲二主事有相渉言成漫混今以未分之前爲北魏旣分之後髙氏所輔爲東魏宇文所挾爲西魏所以相分別也重以蓋彰殊體繁省異文其間損益頗有凡例

梁典髙祖事論

歷究前書詳觀往行昭晰千載氤氳萬古考其寛猛知布政之善惡驗其黜陟識其主之是非以曩求今工拙可見齊季昏虐政由羣小朝宰被無辜之誅藩戚懼淫刑之害髙祖痛兄弟之戮因天下之心舉荊雍之師興湯武之伐指揮則智勇風從號令則遐邇響應取鄢郢若拉枯定金陵如沃雪黃鉞旣斬白旗乃懸師不疲勞民無怨黷樂推有在代徳是膺逆取順守享年四紀萬防事廣六職務殷負扆君臨勤於聽覽兢兢罔倦幹幹不已加以藝業之美莫以比倫洞曉儒該羅內外舉洙泗之餘教鍼其膏肓采周孔之遺文正其魚魯於是廣開庠序惇勸後生親自觀試策其優劣由近及逺咸從風化執經者連袂負笈者排肩濟濟多士於斯爲盛至若禦民之術未爲得也敢以狂瞽請究其說夫根深者葉茂源廣者流長故聖王欲其茂長前爲深廣是以擇沃壤以置王畿國都圜於六鄕封城號於千里其外則布之以五等列之以萬國分疆畫野立樹黨閭境隴以懷其仁桑梓以安其俗諸侯守境土以事於上天子執賞罰以臨於下有功則褒無道則廢二伯弼於內朝九牧佐於外政間之以賢戚參之以懿親宏仁義於區中被禮樂於遐表忠信之禮達謙讓之風行爾乃覬覦之心絕兵戈之舋息刑辟靡用獄訟罔興然後龍遊於池沼鸞鳯棲於苑囿及其末世𨿽主昏於上民亂於下猶晉鄭有依桓文是相絕而更續顚而必扶數百年外方至於滅周道旣沒斯風漸防洎於後代其獘尢甚罔卹民之不存而憂士之不祿蒞民之長守次更爲前人未安後人便及迎新送故疲於道塗爲君者甚多民者甚少由是君臣之義薄狡惡之萌興下上遞憎甚於仇敵百城恣其暴奪億兆困其誅求捐棄舊鄕奔亡他縣地荒邑散私少官多於是倉庫旣空賦斂更重天示譴禍地出妖祥饑疫互生水旱交至民不堪命轟然土崩數十年間還爲黎庶髙祖溥覽今古備觀興亡猶復躡其遺風襲其獘法澆薄逾甚淆紊日滋梁氏之有國少漢之一郡大半之人並爲部曲不耕而食不蠶而衣或事王侯或依將帥攜帶妻累隨逐東西與藩鎭共侵漁助守宰爲蝥賊收縛無罪逼迫善人民蓋流離室皆荒毀由是劫抄蜂起盜竊羣行陵犯公私經年累月抵罪者比室防辟者接門眚災亟降囹圄隨滿朝散夕聚有若市防加以朝務內叢而官方外曠有其位而無其職非其事而侵其官四海至殷機事輻湊人君𨿽敏有所不周人君𨿽明有所不照豈可専於親覽忘彼責成就此而言大失有二習守膠之獘棄更張之善屈子投江寧論其痛賈生慟哭豈諭其悲自五胡競逐晉室東徒權寓江濵遂淹時代桓伐燕秦而不振劉克函洛而還亡至於宋齊疆塲侵蹙髙祖躡斯顚運有志吞並斯實王者之宏材有國之通準然六納魏主一入洛陽竟無所成得不補失民旣勞止訖可小康昔勾踐之欲滅吳前爲其政兵彊國富然後用之一舉而虜夫差再舉而霸中國髙祖進不擇將退不教民𨿽慕古人安能有濟孫子曰善戰者前勝而後求戰善勝者前戰而後求勝明者出師必先料敵豈可暗玆人事幸彼天時者哉且國有累卵之憂俗有土崩之勢開幸人之志兆亂臣之心遂使侯景被吾甲而冦王城驅我人而圍天闕勢若破竹易若轉圜萬里糜沸四方瓦解社稷淪胥玉毀廢事非一夕其所由來漸矣太宗孝慈仁愛實守文之君惜乎爲賊所殺至乎文章妖艷隳墜風典誦於婦人之口不及君子之聽斯乃文士之深病政教之厚疵然雕虫之技非關治急壯士不爲人君焉用世祖聰明特達才藝兼美詩筆之麗罕與爲匹伎能之事無所不該極星象之功窮蓍之妙明算法於馬室不愧鄭辧云物於魯臺無慚梓愼至於帷籌將略朝野所推遂乃撥亂反正夷凶殄逆紐地維之已絕扶天柱之將傾黔首蒙拯溺之恩蒼生荷仁壽之惠微管之力民其夷乎鯨鯢旣誅天下且定早應移鑾西楚返駕東都禋祀宗祊淸蹕宮闕西周嶽陽之敗績信【闕】宇文之和通以萬乘之尊居二境之上夷虜乘釁再覆皇基率土分崩莫之攸曁謀之不善乃至於斯敬皇世祖之裔允膺下武而貞陽以傍枝外入濫屍非次陳武興勤王之師至正當璧之後驅斥僭王誅鉏亂臣國亡重康彞倫復敍旣而天不福善早逝登遐土徳代興火行告謝驃騎王琳逺申胥之志蘊荀息之忠爰納嗣君更紹頽運於是嘯命方嶽大興師旅龍虎戰鬭水潰山崩君臣播越寄命齊土若乃萇宏興周而速咎王永復秦而延殃天欲亡之非人能救夫創天下者至明者也防天下者至暗者也是以禹湯興其功桀紂廢其業莫不得之者前主失之者後君逮至梁室有異於此何則髙祖撥亂除殘翻身招於禍亂世祖復讎雪恥翻手命於防讐敬皇繼祀而鼎移後嗣紹基而祚徙書曰皇天無親惟徳是輔自天所祐歸於有徳之元官自有梁備觀成敗昔因出軸流寓齊都窮愁著書竊慕虞子但梁室極促簡牘多闕所得遺逸略不盡舉未獲旋反更窮搜訪采其聞見者撮其眾家一代之事可得觀矣

毛喜【字伯武滎陽陽武人歷南安內史徴爲光祿大夫領左驍騎將軍】

弟還帖

事務殷繁【闕】足疲參吾者忽劣劣理弟還久敍接有日其間故臨不具毛喜【東書堂帖有闕字】

伏知道

爲王寛與婦義安主書【寛太常卿固之子官至司徒左長史侍中】

昔魚嶺逢車芝田息駕𨿽見妖淫終成揮忽遂使家勝陽臺爲歡非夢人慚蕭史相偶成仙輕扇初開欣看笑靨長眉始畵愁對離妝猶聞徙佩顧長廊之未盡尙分行幰兾迥陌之難回廣攝金屏莫令愁擁恆開錦慢速望人歸鏡臺新去應餘落粉燻鑪未徙定有餘煙淚滴芳衾錦花長濕愁隨玉軫琴鶴恆驚已覺錦水丹鱗素書稀逺玉山靑鳥仙使難通防筆試操香牋遂滿行雲可托夢想還勞九重千日詎想倡家單枕一宵便如蕩子當令照影防來一鸞羞鏡勿使窺窓獨坐嫦娥笑人【藝文類聚】

姚最【一作勗吳興人】

續畵品

夫丹靑妙極未易言盡𨿽質沿古意而文變今情立萬象於胸懷傳千祀於毫翰故九樓之上備表仙靈四門之墉廣圗賢聖云閣興拜伏之感掖庭致聘逺之別凡斯緬邈厥迹難詳今之存者或其人冥滅自非淵識博見孰究精粗擯落蹄筌方窮致理但事有否泰人經盛衰或弱齡而價重或壯齒而聲遒故前後相形優劣舛錯至如長康之美擅髙往策矯然獨步終始無雙有若神明非庸識之所能效如負日月豈末學之所能窺荀衛曹張方之蔑矣分庭抗禮未見其人謝陸聲過於實良可於邑列於下品尢所未安斯乃情有抑揚畵無善惡始信曲髙和寡非直名謳泣血謬題寧止良璞將恐疇訪理絕永成淪防聊舉一隅庶同三益夫調墨染翰志存精謹課玆有限應彼無方燧變墨回治防不息眼素縟意猶未盡輕重微異則妍鄙革形絲髮不從則懽慘殊觀加以頃來容服一月三攺首尾未周俄成古拙欲臻其妙不亦難乎豈可曽未渉川遽云越海俄覩魚鱉謂察蛟龍凡厥等曹未足與言畵矣陳思王云傳出文士圖生巧夫性尙分流事難兼善躡方趾之迹易不知圓行之步難遇象谷之風翔莫測呂梁之水蹈𨿽欲遊刃理解終迷空慕落塵未全識曲若永尋河書則圖在書前取譬連山則言由象著今莫不貴斯鳥迹而賤彼龍文消長相傾有自來矣故倕斷其指巧不可爲杖策坐忘旣慚經國據梧防偶寧足命家若惡居下流自可焚筆若冥心用捨幸從所好戲陳鄙見非謂毀譽十室難誣佇聞多識今之所載並謝赫所遺猶若文章止於兩卷其中道有可采使成一家之集且古今書評髙下必詮解畵無多是故備取人數旣少不復區別其優劣可以意求也

湘東殿下【梁元帝初封湘東王嘗畵芙蓉湖醮鼎圖】

右天挺命世幼稟生知學窮性表心師造化非復景行所能希渉畵有六法眞仙爲難王於像人特盡神妙心敏手運不加防治斯乃聽訟部領之隙文談眾藝之餘時復遇物援毫造次驚絕足使荀衛閣筆袁陸韜翰圗制𨿽寡聲聞於外非復討論木訥可得而稱焉

劉璞

右祖之子少習門風至老筆法不渝前制體韻精研亞於其父信代有其人玆名不墜矣

沈標

右𨿽無偏擅觸類皆渉性尙鉛華甚能畱意𨿽未臻全美殊有可觀

謝赫

右寫貌人物不俟對看所須一覽便工操筆防刷研精意在切似目想毫髮皆無遺失麗服靚妝隨時變攺直眉曲鬢與世事新別體細防多自赫始遂使委巷逐末皆類效顰至於气韻精靈未窮生動之致筆路纎弱不副壯雅之懷然中興以後象人莫及

毛惠秀

右其於繪事頗爲詳悉太自矜持畨成羸鈍遒勁不及惠逺委曲有過於稜

蕭賁

右雅性精密後來難尙含毫命素動必依眞嘗畵團扇上爲山川咫尺之內而瞻萬里之遙方寸之中乃辧千尋之峻學不爲人自娯而己𨿽有好事罕見其迹

沈粲

右筆迹調媚専工綺羅屏幛所圗頗有情趣

張僧繇【五代梁時吳興人】

右善圗塔廟超越羣工朝衣野服今古不失奇形異貌殊方夷夏實參其妙俾書作夜未嘗厭怠惟公及私手不停筆但數紀之內無須臾之閒然聖賢矖矚小乏神气豈可求備於一人𨿽云晚出殆亞前品

陸肅【一本作宏肅】

右綏之弟早借趨庭之教未盡惇閱之勤𨿽復所得不多猶有名家之法方效輪扁甘苦難沒

毛稜【惠秀侄】

右惠逺之子便防有餘眞巧不足善於布置略不煩艸若比方諸父則牀上安牀

稽寶鈞

聶松

右二人無的師範而意兼眞俗賦彩鮮麗觀者恱情若辧其優劣則僧繇之亞

焦寶願

右𨿽早遊張謝而靳固不傳旁求造請事均盜道之法殫極斲輪遂致兼采之勤衣文樹色時表新異防黛施朱重輕不失𨿽未窮秋駕而見賞春坊輸奏薄伎謬得其地今衣冠緒裔未聞好學丹靑道湮良足爲慨

袁質

右蒨之子風神俊爽不墜家聲始逾志學之年便嬰痟癇之病曽見艸莊周木鴈卞和抱璞兩圗筆勢遒正繼父之美若方之體物則伯仁龍馬之頌比之書翰則長埋骨之方𨿽復語迹異途而妙理同歸一致苗而不實有足悲者無名之實諒在斯人

釋僧珍

釋僧覺

右珍蘧道湣之甥覺姚曇度之子並弱年漸漬親承訓勗珍乃易於酷似覺豈難負析薪染服之中有斯二道若品其工拙蓋聶之流

釋迦佛陀

吉底俱

摩羅菩提

右此數手並外國比丘旣華戎殊體無以定其差品光宅威公雅耽好此法下筆之妙頗爲京洛所知聞

解蒨

右全法章蘧筆力不逮通變巧防寺壁最長

陳文紀捲入

