《四庫全書明文衡》一百卷﹝明﹞程敏政撰

欽定四庫全書

集部八

明文衡

總集類

提要

臣等謹案明文衡九十八卷明程敏政編敏政有宋遺民錄巳著錄是編首代言爲詞臣奉勅撰擬之文次賦次騷次樂府次琴操次表箋次奏議次論次說次解次辧次原次箴次銘次頌次贊次七次策問次問對次書次記次序次題跋次雜著次傳次行狀次碑次神道碑次墓碣次墓志次墓表次哀誄次祭文次字說爲類凡三十有八悉從玉臺新詠之例題作者姓名惟方孝孺則書字蓋是時靖難文禁稍弛而尙未全解故存其文而隠其名也所錄如吳訥文章辧體序題劉定之雜誌之類皆非文體而袁忠徹瀛國公事實之類事旣誣妄文尢鄙俚皆不免蕪雜之譏朱右攖寧生傳雜述醫案至以一篇占一卷亦乖體例然敏政本淹通賅博以文章名一時故鑑別持擇較明代他家選本終爲有法又其時在北地信陽之前文格未變𨿽尙沿平衍之風而無七子末流摹擬詰屈之僞體稽明初之文者固終以是編爲淵海矣

乾隆四十六年九月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●明文衡原序

文之來尙矣而後世詞華之習蠧之故近有爲道學之談者曰必去而文然後可以入道夫文載道之噐也惟作者有精粗故論道有純駁使於其精純者取之粗駁者去之則文固不害於道矣而必以焚楮絕筆爲道豈非惡稗而並剪其禾惡莠而並掩其苗者哉漢唐宋之文皆有編纂精粗相雜我朝泛掃積獘文軌大同作者繼繼有人而散出不紀無以成一代之言走因取諸大家之梓行者仍加博采得若干捲其間妄有所擇悉以前說爲凖以類相次郁乎粲然可以備史氏之収錄淸廟之詠歌著述者之考證繕冩成帙以俟後人或曰朱子嘗譏文自文而道自道者其語甚力然則近世道學之談未易非也子之是舉無乃勞乎走曰不然考朱子之云蓋爲蘇氏之文駁故耳至於楚詞韓文注釋校訂不遺餘力則我先正固嘗以文爲意矣必如子說則是釋家不立文字之教走豈敢以爲是乎新安程敏政序

●欽定四庫全書

明文衡卷一

﹝明﹞程敏政編

○詔

封諸王詔

朕荷天地百神之靈祖宗之福起自布衣囏難創業惟時將帥用命遂致十有六年混壹四海功成治定以應正統考諸古昔帝王旣有天下子居嫡長者必正位儲貳若其眾子則皆分茅胙土封以王爵蓋明長幼之分固內外之勢者朕今有子十人前歲已立長子標爲皇太子爰以今歲四月初七日封第二子樉爲秦王第三子棡爲晉王第四子棣爲燕王第五子橚爲吳王第六子楨爲楚王第七子榑爲齊王第八子梓爲潭王第九子杞爲趙王第十子檀爲魯王侄孫守謙爲靖江王皆授以冊寶設置相傅官屬凡諸禮典已有定制於戲眾建藩輔所以廣盤石之安大封土疆所以眷親支之厚古今通誼朕何敢私尙賴中外臣鄰相與維持弼成政化故玆昭示咸使聞知

定嶽鎭海瀆名號詔

詔曰自有元失馭羣雄鼎沸土宇分裂聲教不同朕奮起布衣以安民爲念訓將練兵平定華夏大統以正永惟爲治之道必本於禮考諸祀典知五嶽五鎭四海四瀆之封起自唐世崇名美號歷代有加在朕思之則有不然夫嶽鎭海瀆皆髙山廣水自天地開辟以至於今英靈之气萃而爲神必皆受命於上帝幽微莫測豈國家封號之所可加瀆禮不經莫此爲甚至如忠臣烈士𨿽可加以封號亦惟當時爲宜夫禮所以明神人正名分不可以僭差今命依古定制凡嶽鎭海瀆並去其前代所封名號止以山水本名稱其神郡縣城隍神號一體攺正歷代忠臣烈士亦依當時初封以爲實號後世溢美之稱皆與革去其孔子明先王之要道爲天下師以濟後世非有功於一方一時者可比所有封爵宜仍其舊庶幾神人之際名正言順於理爲當用稱朕以禮祀神之意故玆詔示咸使聞知

開科舉詔

詔曰朕聞成周之制取材於貢士故賢者在職而其民有士君子之行是以風俗淳美國易爲治而教化彰顯也漢唐及宋科舉取士各有定制然但求詞章之學而未求六藝之全至於前元依古設科待士甚優而權要之官每納奔競之人辛勤歲月輒竊仕祿所得資品咸居舉人之上其懷才抱道之賢恥於並進甘隱山林而不起風俗之獘一至於此今朕統一中國外撫四裔方與斯民共享升平之治所慮官非其人有傷吾民願得賢能君子而用之自洪武三年爲始特設科舉以起懷才抱道之士務在經明行修博古通今文質得中名實相稱其中選者朕將親策於廷觀其學識品其髙下而任之以官果有才學出眾者待以顯擢使中外文臣皆由科舉而選非科舉者毋得與官敢有遊食奔競之徒坐以重罪以稱朕責實求賢之意於戲設科取士期必得於全材任官惟賢庻可成於治道咨爾有眾體予至懷故玆詔示想宜知悉

免租稅詔

蓋聞自古帝王必資民力以助成武功故國家尢當以卹民爲先務朕爲億兆主甚欲與吾民同樂於天地間卽位以來於今三年各處郡邑𨿽嘗免其稅糧尙慮凋獘之餘未能蘇息其應天太平鎭江宣州廣徳滁州和州當創業之初錢糧供億實爲浩繁賴此數郡以足國用遂致平定四方念其勤勞何時忘之深宜優卹應天太平已宜免其稅糧二年鎭江宣州廣徳滁和已免二年此七處今年夏秋稅糧再行蠲免徽州嚴州金華衢州處州廣信池州饒州廬州以次歸附供給皆爲煩勞此九處今年夏稅秋糧亦與蠲免其河南北平近入版圖重念其民久罹兵革疲困爲甚山東與河南地方相接其民宜加培養庻使河南之民得以相資爲生山東已嘗與免二年河南北平已免一年此三處今年稅糧並行再與蠲免朕以布衣起事民間囏苦無不周知今所優免姑以凋之處爲先所在有司其尙謹於奉承以體朕卹民之意

封安南國王詔

朕躬膺正統撫有天下眷爾安南素知尊慕中國去歳國王陳日煃奉表稱臣朕遣官賫詔印仍封爲安南國王比至境而日煃巳逝今世子日■﹝堅﹐火代土﹞能繼先志專使請命考於典禮宜嗣其位是用命爾日■﹝堅﹐火代土﹞襲封安南國王授以金印於戲父子之親旣謹承其基業君臣之義尙永守於藩方故玆詔示想宜知悉

封占城國王詔

皇帝詔曰咨爾占城國王素處海邦奠居南服自乃祖父世篤忠貞向慕中朝恪守臣節今朕肇承大統撫馭萬方欲率土之咸寜嘗馳書而往報而爾能畏天命知尊中國卽遣使稱臣來貢方物思法前人之訓以安一境之民眷爾忠誠良可嘉尙是用遣官賫印仍封爾爲占城國王於戲以內治外朕乃一視同仁以小事大爾尙愼終如始永爲藩輔益勉令名故玆詔示想宜知悉

封髙麗國王詔

朕肇膺正統誕撫多方乃眷髙麗襲朝鮮之遺壤克尊中夏逾渤海而稱臣頃詔使之往臨卽表詞之來上有嘉方物良紉衷情蓋由夙慕於華風用是恪修於臣職況爾三韓之累世皆愼始終屬玆四海之一家何殊內外爰稽彛制載錫眞封今遣某官賫印仍封爾爲髙麗國王於戲保民社而王纂榮懷於舊服守禮義之國作屛翰於東藩其始自今毋替朕命故玆詔示想宜知悉

招諭庫庫特穆爾

自昔帝王之得天下當大業垂成之際尢必廣示恩信𨿽素相仇敵者亦皆兼收而並用之所以法天地之量而成混一之業也朕自起兵淮右收攬羣雄平定華夏惟西北邊備未修蓋以庫庫特穆爾猶守孤忠保其餘眾居於沙漠以爲邊患朕甚念之玆用特與寛宥必能知時逹變慨然來歸其所部將士多我中土之人文武智能朕當一一用之有願還鄕裏者聴之賀宗哲孫翥趙等果能贊其來歸其功非小投機之會間不容髮朕言不再其審圖之故玆詔諭想宜知悉

諭安南國詔

宋濓

春秋大義亂臣賊子在王法之所必誅不以夷夏而有間也向者安南國王陳日煃薨我國家賜以璽書而立日■﹝堅﹐火代土﹞爲王今觀所上表章乃名叔明詢諸使者日■﹝堅﹐火代土﹞爲盜所逼悉自翦屠其羽翼身亦就斃此皆爾叔明造計傾之而成簒奪之禍也揆於大義必討無赦如或更弦攺轍擇日■﹝堅﹐火代土﹞親賢命而立之庻幾可贖前罪不然十萬大軍水陸並進正名致討以昭示四夷爾其無悔

○制

中書平章政事常遇春追封開平王制

王禕

天開鴻業篤生英傑之臣星隕將營載舉哀榮之典肆大勲之垂集俄上將之云亡庸錫褒封誕頒渙號具官常某英敏而沈毅嚴肅而恢宏自初建於義旗卽來歸於戎斾首從淮右揚采石之鋒旋定江東振丹陽之捷拓邊疆於全楚殲彊敵於三吳掃河洛而奠中原指幽燕而平朔土功成百戰允爲一世之豪气蓋三軍豈特萬人之勇近報灤陽之凱益窮漠北之追攬哀訃之遽來知力疾而猶戰眷言忠藎深用痛傷海宇一家旣已成於大統君臣同體期共享於太平事乃若斯情何能已秩庸升於次相爵兼錫於眞王𨿽禮數之有加於予心其猶歉於戲金書鐡券曷忘佐運之功衮衣繡裳尙服飾終之命寵靈勿替祚嗣彌昌可贈翊運推誠宣徳靖逺功臣開府儀同三司上柱國太保中書右丞相追封開平王謚忠武

代詹學士封靖西王制

朕惟竇融保五郡而事漢式彰推戴之忱李績舉十州以歸唐益著忠貞之節在當時之寵遇越常典以褒嘉眷爾外藩忠於內附爲績旣懋其報宜丰具位某曩在北朝屬爲近戚任維城之重寄乃胙土於遐陬撫禦合宜官府各修其職業恩威並著部落咸賴以安全玆朕誕開鴻業之初惟爾灼知歷數之在審於去就率先遣使而來庭籍其土疆不待興師以及境知同馬援之識眞主義等箕子之歸成周是用頒新命以示恩仍舊封而授任庻使守其祭祀豈惟保玆民人於戲錫爵疏封不忘誠服之意柔逺能邇實切寵綏之心尙思對揚益崇忠藎可授光祿大夫靖西王仍給金印俾其子孫世世承襲

梅思禮授大都府副使制

建庻官以臨萬國任莫重於本兵掌邦政而統六師選必先於碩輔具官梅思禮材資驍勇器量雄深胸襟韜略之奇被服詩書之雅早登華貴作鎭藩翰保境安民待四方之底定提疆籍戶爰一旦而來歸明炳幾先忠於內附蓋去畱灼知乎天命肆危疑克斷以人謀辭項從劉知同曲逆舎囂去述識擬伏波凡我師徒束兵而下淮甸曁其士女按堵有如泰山靖言思之厥功懋矣是用擢居宥宻俾贊樞機匪彰效順之勤式示輸誠之勸於戲立非常之功則有非常之賞旣肇錫以殊恩奮國士之報以酬國士之知益圖臻於顯效可授大都府副使

○誥

皇外考妣追封誥

王禕

朕惟歷代君天下者推恩必及於後族親親之道也皇后馬氏勤勞內助化家爲國非其親之積徳何以致此稽於典禮是用追封皇外考馬某爲徐王皇外妣爲徐王夫人仍立廟以奉祀事於戲親之至則思逺報之至則禮崇尙推幽靈歆玆卹典

趙徳勝贈江西平章政事追封梁國公誥

開國之初朕賴爪牙之士執干戈以拓疆土其有捐軀徇國而沒於王事烏得不深念之哉具官趙徳勝剛果有識勇毅絕倫始自滁和奮迹行伍乃從渡江拔采石取姑孰遂定建業克丹陽破毗陵皆預有功乃升帥職從大將下宣城江陰攻吳興錢塘收靑陽石埭襲宜興髙郵而安慶九江鄂渚南昌之役其功益著及守南昌平山冦靖屬邑朕甚嘉之爰膺僉樞之命夫何敵兵侵城竭力備禦誤中矢鏑竟隕其身於戲有功而不及親受其報朕之念爾何能忘之是用陟以崇階列職臺輔仍封大國建於上公以示飾終之儀以昭勸忠之道英靈如在尙克歆承

方國珍除廣西行省右丞誥

自元政旣微乃有智勇之士乘時而興思建功業及天下兵起遂角立一隅以爲民人之保障其後果得所歸以全富貴是亦可謂豪傑者矣以爾方國珍材器雄毅識慮深逺知世道將不可爲乃奮於東海之濵二十年間與其兄弟子侄分守三郡而威行於海上得非一時之豪乎然奉貢於我蓋亦有年終能知幾達變舉族來歸富貴功名保而不失始終自全如此朕甚嘉之是用擢居左轄列名外省食其祿秩綴於朝班以示朕優崇之意爾其恭愼以自飭暇豫以自安益勉令名庻圖報稱

楊曄除中書左丞誥

朕惟輔相所任大政而左丞實爲之佐贊政本而弘治化其職重矣必有才徳者乃稱是選具官楊曄文足以經國武足以濟時當朕創業之初爾卽委身事朕內則效謨謀於帷幄外則宣命令於四方踐揚眾職政業昭著及居中臺紀綱大振屢參省政勲績尢多今四海混壹朕將以仁義禮樂化風天下正爾展其所學之日也頃者命爲右丞三月之間庻務畢舉其公平正大之心皦然可見朕實嘉焉左丞之任俾爾晉升爾尙益盡心力共圖政理經綸審於事體施設酌乎時宜使百司奉法天下治安以副朕簡注之意可

汪廣洋除中書右丞誥

中書綜理百司紀綱庻務設丞於左右所以贊政本而弘化功必得濟時之材任重之器乃稱玆選具官汪廣洋道足以佐文治學足以庇民生敡歷中外十有六年比歳江右山東屢參省政克膺方面之托乃入爲中執法振舉憲綱屬陜右之地初入職方輟自臺端出任省寄僅逾半載勞效巳著朕甚嘉之爰念功成治定之時正立經陳紀之日匪資碩望曷圖治功是用命爾復居中書輔我大政右轄之位往其居之於戲官必擇人人惟求舊公輔之任朕期爾久矣爾尙益宣材力務展猷爲設施酌乎古今經綸審於事體庻成勲績以副朕懷可

吳琳除吏部尙書誥

惟古帝王之治天下在於得人才然人才實由於銓選朕所以於吏部之職必擇器識公明者居之具官吳琳學術旣醇踐履尢正其來事朕由博士升僉憲司克振風紀及貳鹺臺國課以辦俾居記注獻納爲多玆用升長天官以掌銓衡之重爾其量材而授官計功而考能使賢愚有別而黜陟合宜庶稱朕爲官擇人之意可

杭琪除戶部尙書誥

國家以戶口土田之事徭役職貢之方與夫會計倉廩府庫經費周給之數一歸之於戶部古之制也必才周而識精者始稱玆選具官杭琪處事詳練敡歷爲久皆能展其所長爰佐大農遂貳戶曹蒞事惟謹勞績優著朕甚嘉之是用俾爾升任地官之長尙其明生財之大道務培邦本使食貨充而國用足以稱朕節用愛人之意可

魏觀除太常卿誥

太常之職掌郊廟社稷山川羣神之祀其任重矣必明於禮典者乃使居之具官魏某學行方正事朕有年累持憲節振揚風紀及領鹽司大課以集勞績茂著朕甚嘉焉頃者俾記言動朝夕之間屢進讜論尢簡朕心玆用命爾長於太常爾尙務持齋戒愼恭乃事用副朕誠敬之意而感通於神明焉可

髙安除給事中誥

有事殿內之臣其職爲親且近是以漢有夕拜之事唐有塗歸之儀朕稽古建官仍置厥職𨿽封駁之制不沿於昔而論思獻納之助蓋有望焉以爾英敏之資闓偉之器自乃祖父奮起西土世濟其美爲時名臣爾生於名門蚤踐華要以閥閱之子弟習臺閣之威儀朕甄錄遺才無間疎戚酌於眾論俾列邇聮顧方樂受盡言務勤庶政凡有闗於公議其毋憚於敷陳益懋嘉猷圖稱予望可

王文除侍儀使誥

朝廷之禮貴乎嚴肅以故等威有辧而周旋進退各得其宜此贊相之職所以必擇人而任之具官王文資稟純美學知向方昔者乃父嘗持文墨議論以事朕而歿於王事朕深憫之故於其子特甄錄之入侍於近衛從事於中書及居引進之司尢著恪恭之譽玆用進職列於侍儀其小心以自持尙臨事而加敬使禮文之行於朝廷者秩然可觀則予汝嘉

張佑除司天少監誥

司天之職在昔皆世守之故其淵源正而術數精非若他伎雜藝可以驟而學之也以爾張佑智識明邃通於天文之術其在近代祖父世掌天官而爾實承其家學淵源旣正術數以精其古所謂顓門名家者歟玆用命爾仍職司天尙其益據所蘊謹於推步以副朕敬天勤民之意可

朱升除翰林侍講學士誥

陶安

朕聞洙泗集羣聖之大成新安爲文公之闕裏先後相望斯文盛昌況新安之有人與前賢而同氏允爲博古通今之士耆年碩望之英是宜備顧問於內庭參宻命於翰苑惟玆華要用寵師儒朱升趨蹌禮法之場超卓傳注之表羣經獨得其趣諸子莫遁其情网羅百家馳騁千古自其潛心積累至於皓首蒼顏用功勤矣朕開基以來歳每徵聘戔戔束帛爲矜式於國中靑靑子衿來英才於館下議禮作樂郊廟所資修已及人國家所尙擢登玉署侍講彤闈鳯池兼掌於絲綸麟史仍參於筆削天地交泰有資贊翊之功云漢昭回共致文明之治可授翰林侍講學士中順大夫知制誥同修國史宜令朱升準此

安統除兵部尙書誥

宋濓

兵部司馬之職尙書法從之官古不輕授今難其人蓋戎務之出入馬政之弛張莫不系焉非有奮厲之才練達之智不足以奉掦威武毗贊機宻者矣具官安某粵自蚤歳有志事功自北而南在朕左右及其給事內廷論思獻納之益亦時有焉夏官之選惟爾之能然以八座之貴朕非輕以畀人者也爾尙一乃心力以報朕所以見知之意嗚呼惟秉義守正則可以謹科條惟趨事赴功則可以行邦政尙思自勉服我訓辭

王居仁除山西行省參政誥

國家之建行中書所以控制方面而宣布政令者也況河南山西之地古爲雄藩所轄州郡不啻六十有餘版籍之廣民庻之繁其事亦云夥矣邇者鑄印開省未設丞弼先命近臣爲參知政事奏辟官屬以行則是大小之務皆得專逹非止參預而巳也與斯選者非得勲舊之臣曷足以重其任哉具官王某才足以匡時謀足以經逺自渡江以來委身事朕凡十五年踐揚中外多著勞烈執法中臺聲聞益著於是簡在朕心俾躋政府嗚呼陳紀立經爾尙膺蕃宣之寄安邊靖國爾其盡撫綏之方往惟汝諧毋替朕命

潘興祖授飛熊衛指揮使誥

蘇伯衡

環衛之司實居左右勲舊是任用表勤勞具官某直而能容剛而不撓方渡江之伊始卽杖策而來歸奮前驅而濯彼南徵列中堅而保玆東土奔走禦侮蓋無戰而不從艱難備嘗斯有功而必錄戎旃再典奨命薦膺綽有休聲旣克副於望實誕加峻秩庻足展其威名督騎士總材官任良重矣訓武經申兵法爾其勉之

王弼授驍騎衛同知指揮誥

社稷之守必在於爪牙拱扈之臣視之猶心膂克膺玆選實難其人具官王弼沈靜可嘉果敢無敵始列右廣繼長千夫屬櫜鞬而率先戎行時將十載聞鼔鼙而克勤乃事勇冠一軍儋爵之恩愈隆汗馬之勞益著迨玆升擢彌切倚毗帯礪山河朕不遺於故舊功銘竹帛爾式克於欽承

○謚冊文

懿祖謚冊文﹝代陶學士作﹞

蘇伯衡

維洪武元年歳次戊申正月壬申朔越四日乙亥孝曽孫嗣皇帝臣再拜稽首上言伏以創業開基孝宜先於追逺祖功宗徳禮莫大於正名蓋由積善而累仁是致以家而爲國考文於古進謚在今伏惟皇曾祖考府君性賦慈仁志存謹厚克勤克儉修身永念於貽謀無黨無偏履道每期於垂裕昔陶唐上崇於少皡而周武追王於古公思水木之有本源履霜露而懷怵惕謂多儀備物未足盡於孝心惟顯號鴻名乃克符於禮典作廟有奕鏤玉惟榮謹奉冊寶上尊號曰恆皇帝廟號懿祖陟降有臨神明如在繼志述事敢云有道之曾孫啟土建邦永賴在天之烈祖謹言

懿祖妣謚冊文

維洪武元年歳次戊申正月壬申朔越四日乙亥孝會孫嗣皇帝臣再拜稽首上言伏以人之大倫正始必由於內治國之盛典報本莫大於尊親惟今日之光華皆重闈之積累嚴修祼享敬上徽稱伏惟皇曾祖妣坤道順承壼儀雍穆儉遵澣濯徳音夙著於宗姻禮備溫恭慶系逺延於孫子實由中助丕顯前聞惟種徳於百年之先故食報於數世之後遂令眇質獲履至尊爰考舊章式崇謚冊謹奉冊寶上尊號曰恆皇后誕受帝祉永膺今名重翟褘衣莫遂生榮之願關雎麟趾尙祈陰相之功謹言

○遣祭文

祭古帝王陵墓文

宋濓

昔者聖帝明王丰功盛徳被於生民四海咸賴渉世旣逺陵墓所在往往鞠爲椔翳祭祀遂致廢而弗稱朕旣統一天下主百神之祀心甚憫焉因遣使者訪問其處命有司制衮冕之服具牲牢醴齊致祭陵下而焚之然帝王之精神上與天通陟降帝所必能來格於冥冥之中也尙享

祭髙麗國山川祝文

王褘

髙麗爲國奠於海東山勢磅礡水徳汪洋實皆靈气所鍾故能使境土乂安國君世享富貴尊慕中國以保生民明神之功於是爲大朕起布衣今混一天下以承正統比者夲國奉表稱臣納貢朕嘉其誠巳封王爵考之古典天子於山川之祀無所不通是用遣使敬將牲幣往修祀事以答神庥惟神其鑑之

明文衡卷一

●欽定四庫全書

明文衡卷二

﹝明﹞程敏政編

○賦

奉制撰蟠桃核賦﹝有序﹞

宋濂

洪武乙卯夏五月丁丑上禦端門召翰林詞臣出示巨桃半核蓋元內庫所藏物也其長五寸廣四寸七分前刻西王母賜漢武桃及宣和殿十字塗以金中繪龜鶴雲气之象後鐫庚子年甲申月丁酉日記其字如前之數亦以金飾之所謂庚子實宣和二年字頗疑佑陵所書旣奉旨撰賦垂誡方來臣濂謹按王母獻桃事詳見張華博物志第八卷

史補類華言桃七枚大如彈丸遺帝五自食其二以今桃觀之且十倍於彈丸則其實之如斗可知矣豈華出於傳聞而想象載之歟抑其言足信而後之好事者假托傅會之歟不然漢武內傳所謂桃如鳬卵形圓而色靑者又果何如歟復按蔡京所記尙方有王母蟠桃核頗巨京嘗相佑陵其見與今相符事當可徵然則傳志所載誠有不可信者歟臣敢忘其固陋撰賦一篇俯伏丹陛以獻初則極其形容終則一歸於正其詞曰

炎漢六葉實惟武皇闡坤符握乾綱祀汾陰建竹宮﹝葉﹞仁獸在郊赤芝薦房西海獻續弦之膠弱水來燕卵之香慶諸福之畢集思騎龍於帝鄕幸靈桃之入口傳僊種於下方想其瑤階露寒彤庭秋迥銀燭未掩畫屏斜映啟承華之祕殿盼瑤池而神騁忽王母兮遙臨托靑鳥以傳命郁佳气之蔥蘢覿芳姿之妍靚於是玳席初延霞觴屢傳蘭辭吐兮襲人縹袂舉兮髙騫紫雲之輜軿暫駐九微之燈火猶然乃啟錦幪乃濯翠籩乃出桃實獻於帝前味甘醇而如醴色含腴以不幹鸞刀割蜜神液流泉上滋華池身輕欲仙將懷核而種之斸上林之寒煙王母微笑塵世易遷儻花實之並見歲屢閱於三千惟紫府之列眞視滄海於桑田彼窺烏牖之小兒尙奚測夫幽玄斯核也匪鑄而成非陶而凝藉五行之亭毒資六气以流形鄙瓠犀之脆薄並玉質之堅貞爪之不入叩則有聲知何年之中析存半璧之晶熒俯貼金盤巢蓮之龜藏六仰承玉露常滿之桮弗傾鋭首聳兮尖岑丰下橢﹝吐火切狹長也﹞兮墜星眾皺蹙背文之籀一窪暈面色之赬荷盤欲展蚌甲未扄藏仁之迹猶在含肌之罅如生函肉好之隱約圍合綫之交層龜鶴軒翥兮顯象寶章絢爛兮金明鳯卣鸞彛同藏眞於天府星形月魄挾灝气於蓬瀛嗟夫自昔僊靈惚恍難慿出無入有變幻莫停橘類盎兮巴園棗如瓜兮漢庭恣燕齊之方士騁詭辧之奔騰瞻雲路之咫尺恨凡骨之難登以雄才之蓋世甘昏溺而不醒至若建章月淡甘泉風泠銅莖中峙僊掌髙擎望飊輪兮不來徒馳情於窈冥苦白日之易短兮竟莫制於頹齡核𨿽存而人則逝兮悲秋風於茂陵矧宣和之繼軌兮慕鼎湖之龍升托靑華之帝子設神霄之玄稱何殷鑑之不逺踵覆轍其相仍天啟皇明眞人龍興順堪輿之大化調陰陽之至精道徳行兮卽龍虎之丹顯忠信昭兮勝鉛汞之功弘以九州島爲仁壽之域儕兆民於喬松之朋神機流浹太和薫蒸指佞人兮艸生屈軼齊气朔兮階秀堯蓂視區區之遺核初何系乎重輕此所以革往古之荒唐法唐虞以作程也誶曰桃有核兮大逾掌歷千齡兮多惚恍嘅靈僊兮勞夢思誰見昆丘兮紫芝長眞人出兮海■﹝宀禹﹞寧禮樂爲冠兮仁義作纓簫韶九成兮鳯凰鳴靑鳥不敢徠兮幻說淸千秋萬歳兮永長生

竊記徽宗夲紀宣和元年己亥二月庚辰攺元遂易宣和殿爲保和殿至四年壬寅夏四月丙午詔錄三館書置宣和殿及太淸樓祕閣始重稱宣和今核上之字刻於二年庚子之甲申月乃不書保和而猶襲宣和之名此固不可不疑況丁酉日屬庚子歳癸未月之終今復隸之於甲申月之首尢有不可得而致詰者頗意此核非漢武時物字亦非宋佑陵所書雜書所載海外之國多大桃𨿽不可盡信或者得其遺核特依仿而托之者歟然濓年已邁舊學皆廢忘未必其言之足徵也姑書之於此以俟後之君子云

少梅賦

胡翰

少梅者以其抽毫象物托意於梅而命之也余爲之賦則屈子所謂置以爲像者云

夫何一嘉植兮忽肖儀而孰主解余衣以盤薄兮馳餘思乎瑤之圃若有人兮獨立乎千古冰爲魂兮玉雪其度澹遺世以消揺兮負姱節而不可拔恍頩然而一見兮若經年之逺別散縞衣於空明兮駕蜚龍以超忽情惝怳以揺曵兮气漫汗而揮霍歘云蒸而飆厲兮紛又繼之雨雹撫陽關與喬如兮齊造化於一指驚建木之旣椔兮眷瑤華其何異靚■﹝女便﹞娟而淩波兮浩綽約乎崇阿向北風而含韻兮承南服之沖和春渺渺兮何其望美人兮天一涯折芳馨兮延佇將以遺兮所思大化不停兮細入無垠髙下散殊兮其機孔神服貞白以自嘉兮今胡爲此滋垢也豈隨時而變化兮懼夫人之逐臭也豫章不辧兮樗中繩墨棄厥箘簵兮矢蓬以爲直憫眾芳之蕪穢兮天肅殺以戒寒竊獨揆其中情兮豈云異夫荃蘭何靈均之好修兮結佩纕而弗睇吾將斂而就實兮和商鼎以進帝嗚呼朂哉兮保玆令美世莫諒其眞兮尙識其似

弔臺哈布哈元帥賦

劉基

世有作忠以致怨兮曽不知其故然懷先生之耿介兮遭時命之可憐上廱蔽而不昭兮下貪婪而不貞權不能以自制兮謀不能以獨成進欲陳而無階兮退欲往而無路忠沈沈而不白兮心揺揺而不固縶乘黃服鼓車兮驂蹇驢以曵之罥猛虎於籠檻兮狐貍羣而制之眾刻木之枉直兮信讒邪之流言倒裳以爲衣兮湼素以爲玄前宕冥令指途兮驅離婁使從之敎養由以彎弧兮系其肘而引之吁嗟先生兮何逢時之不辰生不能遂其心兮死又抑而不伸姦何爲而可長兮忠何爲而可尢屍比干而奬惡來兮白日爲之昧幽重曰嗚呼哀哉吾安歸乎猰■﹝犭兪﹞升堂兮騶虞以爲妖殪鳯凰而斮麒麟兮縻梁肉以飬梟吠狗遭烹兮捕貓蒙醢雄鷄晨鳴兮眾以爲罪忠固不求人知兮於先生其何傷國有忠而不知兮喟皇天之不祥亂曰莽莽崇丘間無人兮天髙聽遐疏不得親兮松栢摧折荊棘長兮苦幹菉葹充佩纕兮浮雲雌蜺紛縱橫兮上下阻隔幽不能明兮嗟若先生卒罹殃兮姦邪矯枉歸罪愆兮臯陶不作誰與平兮跖犬噬由理則然兮麒麟豺狼不同羣兮自古有之吾又何嗟乎

伐寄生賦﹝有序﹞

余山居樹羣木嘉果駢植人事錯迕斤斧不修野鳥棲息糞其上茁異類日夕滋長舊夲就悴余覩而悲之乃募趫捷腰斧鑿升其顚剜條剔根聚其遺而燔之於是老幹挺立新荑濯如若瘡瘍脫身大姦去國斧鉞之時用大矣哉作伐寄生賦

天生五材兮資土而成汝獨何爲兮附麗以生疣贅蛭嘬兮枝牽蔓縈瘠人以肥已兮偸以長榮狀似小人之竊據兮謂城社之可憑觀其陰不庇物材匪中器華不羞於幾筵實不諧於五味來鳥烏之哤■﹝目舌﹞集虫豸以刺蠔果被之而實萎卉蒙之而本悴壇杏無所容其芬芳甘棠曷能成其蔽芾亶無庸而有害矧眶睫之可置爾乃建修竿升木末運斤生風以翦以伐脫纏牽於喬竦落纖蕤之騷屑剜蘚膚以除根斆去毒而刮骨於是巨蠧旣夷新荑載蕃迎春而碧葉云滃望秋而碩果星繁信知斧鉞之神用寧能裕蠱以生患也邪嗟夫農植嘉糓惡艸是芟物猶如此人何以堪獨不聞三桓競爽魯君如寄田氏厚施姜陳易位大賈入秦伯翳以亡園謀旣售芊化爲黃蠧憑木以槁木姦憑國以盜國鬼居肓而人殞梟寄巢而母食堅冰戒乎履霜羸豕防其躅躑諒前轍之昭昭何人心之自惑故曰非其種者鋤而去之信斯言之可則

藥房賦

王褘

浦陽鄭仲舒讀書之室曰藥房友人王褘爲之賦蓋美其好尙之修潔又以寓吾思慕之意云辭曰

夫何美人之練要兮謇好修以爲常旣昭質之弗虧兮又姱節之孔彰爰托物以自表兮曰淸修之是將滋幽蘭而樹蕙兮蘭爲佩而蕙爲纕搴薜茘以爲衣兮集芙蓉以爲裳旣所服之孔修兮粲芬芬其文章所處欲其芳華兮又申之以藥房何斯房之結構兮獨以藥而爲之薦芳馨之菲菲兮絢繁飾以陸離文杏煥以成梁兮琢辛夷而爲楣橑木蘭之差差兮梲文藻其紛披繚疏牖以杜衡兮扈素壁以江離桂樹郁其當軒兮陰團團而成帷敶百艸爲庭實兮肆把玩乎瓊枝襲蕓編以總總兮縆空桑之朱絲餐繁英與落蕋兮飲沆瀣以自怡澹逍遙以容與兮聊棲遲而偃仰撫榮華之未艾兮睠玆藥以自況維藥之澤兮所以示昭質之匪飾也維藥之馨兮所以表姱節之不忒也朝夕處乎斯房兮信修潔之不忘茍所好之絕俗兮人不知其何傷方世俗之混濁兮糅薫蕕而莫質蕭艾蔽乎中野兮菉葹薆其盈室彼惡榝果何物兮亦雜然而充幃眾舎是而尙非兮孰於芳其能祗何美人之耿介兮乃獨爲此度也夫豈傲世以自異兮亦惟好修之故也委厥美以自棄兮固非其心之所安也使矯名而無實兮又胡若是拳拳也顧予生之侘傺兮曽靡求乎安處塊獨守此敝廬兮蓬蒿紛其環堵𨿽凝塵之滿席兮情晏然猶衝豫外物一無所徇兮曰惟徳之爲馨冀和順之中積兮致英華之外形徒潔白以自表兮媿非予之所能旣好尙有不同兮又孰揆予之中情幸美人之嬋娟兮夙與予其目成欲相仍乎斯房兮恐莫堅乎芳盟命靈氛爲予筳篿兮靈氛告予以吉占曰外好𨿽不同兮實中情之可堅聞斯語以邑郁兮恐佳期之遲暮思美人而未見兮悵盤桓而延竚將何物以結言兮恨眾芳之巳萎采芳洲之杜若兮聊遺予之所思願相從而相羊兮終歳晏以爲期慮誓言之未固兮結微情以成詞

南歸賦

梁寅

感陽春之方殷兮發孤旅之遐思出都門以曠望兮具舟楫而南歸乃回瞻於帝居兮薄中天之虹霓像紫宮以嶕峣兮貫黃道以逶迆壯麒麟之兀兀兮聳天祿之巍巍吾固樂金門之髙步兮願參白虎之羣議顧年邁而力罷兮乃形瘵而心怠麋鹿藏於深林兮鳯鸞集夫熈世審物情之旣異兮君子盍量其才器虞徳隆兮三禮明漢業建兮朝儀興煌煌乎大明之盛典兮爰稽式而告成延搢紳以博諏兮搜巖穴而旁徵慚齊竽之濫列兮愧趙鐸之希聲承賜金之渥恩兮荷錫服之殊榮詔許歸而佚老兮循初服以紓情朝發棹於龍灣兮夕余憇夫采石歷曲洲之坡陀兮臨廣隰之洳澤雨浪浪而驟響兮云黕黕而凝色神魚驤其頒首兮旋鴻馳其迅翼嗟吾行之猶滯兮望匡廬而不迫昔余之棲壑兮固安夫寥闃也犯波濤以往還兮今何爲而役役也呂望之漁釣兮樹興王之績也寗戚之飯牛兮竟以相國也吾誠不及古之人兮寧守夫窮獨之節也金以利而爲劍兮木以直而爲楹在冶忌夫踴躍兮在山焉能以自呈賢願進而效用兮愚思退而全名或違道以干譽兮寧身困而心亨謂斯言之匪忱兮指江水以爲正亂曰楚山磝磝云溶溶兮返吾故廬不悲不逢兮羞彼齪齪釋忡忡兮涵泳聖澤希淳風兮懷空谷之賢兮賦白駒而從之

底柱賦

唐肅

按底柱在冀州大河中流禹導河自積石至於龍門南至於華陰又東至於底柱然後至孟津逾洛汭而復北折焉蓋河自龍門旣決以來奔騰迅快勢不可遏至是而齟齬之乃分爲四流貫於三門之下然後力殺而行緩故酈氏水經謂底柱與龍門皆禹所疏鑿也昔蘇子瞻賦灩澦堆以爲蜀江會百水而至於夔彌漫溔瀚橫放大野而峽之小大曾不其什一茍無是堆則瞿唐之險當不啻此予謂底柱之功亦有類於灩澦者故述而賦之賦曰

黃河之流西來數千里兮貫長城而南馳激龍門之險阨兮霆奔電馳气洶湧而莫支歷華陰而徑趨兮乃折流而東下勢若萬騎銜枚而疾走兮將悉鋒盡銳鏖戰於平野何底柱之崔巍崒嵂兮獨凝立乎中流儼一夫之當關兮彊兵悍卒睥睨退縮不敢運其戈矛惟崈伯子之敷土兮導洚洞而平之鑿玆山以疏泄兮剖三門之嵚巇然後洪波巨浪齟齬而不騁兮分流析派間度以逶迆指孟津而逾洛汭兮遂東極於大邳茍非是以中梗兮曷以殺天吳水伯之淫威予嘗駕方舟而逺求古迹兮誓將豁心胸於浩蕩過黃老之神祠兮遡蝦石之泱瀁睇連天之修楹兮幹雲霄而直上濁波汩汩包其下兮顯神功於俯仰使昔懷襄之莫救兮匯四海爲一區上巢下窟之赤子兮殆皆戢以爲魚覽斯險而嘅嘆兮𨿽天造而地設微玄聖之大智兮孰能成夫萬世之烈彼蜀江之灩澦兮羌地勢之所同誦金聲於瞻叟兮信物理安危之所從噫吁嚱世道降兮風移而俗偸頹波汗漫兮忘剛而茹柔魚蝦鼓舞兮蛟龍鬰愁豈無吾人之底柱兮障百川之橫流

大韶賦﹝幷序﹞

貝瓊

傳曰堯作大章舜作大韶韶繼也言舜能繼紹堯之徳也周禮曰大韶禹樂名也言禹能大堯舜之徳也前乎舜者堯非不繼嚳也後乎堯者禹非不繼舜也特於舜言繼者法成乎堯也在嚳之時法猶未成堯𨿽繼之而可繼之事未備舜恊於帝在舜之時功爲已協禹𨿽繼之不足爲難矣則可繼之善善繼之功惟舜獨也是韶爲舜之樂無疑季札觀樂見舞箾韶者曰徳至矣盛矣如天之無不覆幬如地之無不持載𨿽甚盛徳蔑以加矣後孔子學之於齊三月不知肉味曰不圖爲樂之至於斯也蓋知樂之盡善盡美莫過於韶宜當時之感召丹朱在位羣後徳讓祖考來格鳥獸蹌蹌鳯凰來儀也然非舜之徳致和於上夔之樂召和於下何以臻此哉故述而爲賦不徒極其聲音之美而且本之舜之徳云賦曰

有東吳公子北走齊魯之疆觀於嶧山而見孔林之主人焉主人曰公子之逰也亦將有所睹乎曰無也生於震澤三泖之上僻陋寡聞竊慕禮樂之事而六律七均之制嘗究心久矣願有請於大人先生焉主人曰嘻吳會東南之天府而天下之善音萃焉然公子猶有所未足者豈將厭澹泊而說鏗鏘乎必將挾陳娥攜趙女擪鵾弦考鼉鼓若是以爲樂乎公子懣然不悅曰霓裳之曲唐之所以播越也廣陵之散晉之所以分裂也固不足言矣若此者又淫蕩之樂無異紂之靡靡以亡其國者豈君子之所樂乎願聞其它主人曰七徳之歌七徳之舞太宗之肇王業也亦嘗聞之乎曰伯者之事子孫無所法焉曰漢祖蹴嬴龍飛沛中置酒層臺悲歌大風造基四百光啟西東若是何如公子曰猶有伯心之存也駁而未純然亦一世之雄乎請言其上主人曰抑聞武之六成乎武之濟河而西也馬散弗乘牛散弗服倒載干戈包以虎皮天下知其寢兵不用也爰作武以象功焉鼔以戒眾久然後戰也長歌連延起其慕也發揚蹈厲時不可失也故一成北出再成滅商三成自北而南四成南國是疆五成分左右以居周召六成復始而爲天下王振鐸夾舞秉戈鷹揚若是何如公子曰其容美矣此武事也未盡善也請言其上主人曰其惟舜之大韶乎當夫六府治三事和敍九功形九歌嶧陽之桐可以琢琴瑟焉云夣之筱可以竅管鑰焉泗濵之石可以礱而爲磬焉荊山之金可以範而爲鏞焉八音旣具而大體短脰之屬有力而不能走者以之爲鐘簴焉小體騫腹聲淸而逺聞者以之爲磬簴焉其作也控以合之其終也揭以止之洪者鏗而充淸者磬而介淒切而不流泛濫而可會當夫朝廷之燕享宗廟之祭祀於是而奏焉升歌在上匏竹在下代作間奏秩秩有序或擊或戛或拊或搏淸亮而髙逺象乎天之渾淪廣厚而含容象乎地之磅礡一變一通兮四時之終始一散一潤兮風雨之回合是時也熈熈然八荒一春皡皡乎洪荒太朴格三苗於洞庭丹朱賓而有恪俯而聆之純如辛甘之相濟皦如有倫而莫敓詘如斷玉之復續繹如驪珠之碎落飛流合而萬壑雷轉淸風生而天籟交作吟九囦之老龍唳九臯之玄鶴旣麼妙而悠揚亦和平而澹泊無急微以感其憂無嘽諧以感其樂其動於物也容何爲而肅若神何爲而來思獸何爲而舞於土階鳯何爲而翔於茅茨明協乎大章博儗乎咸池所以保無窮之治以示安而不忘乎危也悼六龍之南巡歷蒼梧而上九疑阿母之玉管猶在湘靈之錦瑟空悲悵遺聲之寂寂叫有虞兮逺而然而齊之有韶陳亡而流於玆也海外之有韶聖人之化播於蠻夷也宜季札觀之而知徳仲尼學之而忘味彼武之六極於陰特著其武功此韶之九極於陽實昭其文治也公子以爲何如公子乃避席而謝曰至矣盡矣不可以有加矣主人曰未也請授以九徳之歌其一洪流橫曰玄黃判風气開洪流橫民乃災五行汩帝爲哀禹治之啟始孩決九川平九垓百榖生田毎每其二洪流殺曰洪流殺兮民災旣除山有鳥獸兮川有魚爰可食兮可居胥樂且歌兮毋忘厥初其三三苖格曰惟聖亶聰撫有九圍蠢蠢三苗險阻是依出師於南奮我帝威我師旣還苗亦來歸其四四凶黜曰徳與刑兮國之經四凶斥焉八元在庭帝無爲四海寧其五正徳之歌曰惟天降命物必有則民之瞢瞢胡乃自賊五敎不行彜倫攸斁聖人龍飛四方之極其六利用之歌曰水旣平兮別九州島下爲隰兮髙爲丘徒則軒兮渉則舟以羨濟乏兮百貨流財孔阜兮樂且無憂其七厚生之歌曰下民孔艱兮遭墊溺寒我衣兮饑我食我無民違兮父母職其八鳯凰來儀曰堯不徳兮舜不辭授以天下萬物治寒暑無易風雨時簫韶九奏朱鳯儀其九萬世賴曰天覆地載髙廣莫測孰參贊是俾衣而食帝治天下如埏如埴萬世賴之安知其力公子曰嗚呼禮廢樂崩幾千秋矣而始聞主人之宏論乃復爲之歌曰雅南巳亡兮流蕩曷正觱栗雷怒兮空桑無聲緑綺不陳兮薦檀槽與■﹝﹖秦﹞箏妖倡爲妍兮嘯鸞鵠而啼燕鶯孰究夫大韶之盡善盡美兮實嫓夫六英六莖後千載之聖人兮集厥大成安得聞九奏於淸都兮禦天風而上徵

石經賦﹝並序﹞

貝瓊

五經載道之器也秦燒詩書經毀而道自若也漢求壊爛之餘書禮樂巳殘缺十九惟易以卜筮存詩以弦歌存春秋以口授存而俗儒章句之徒傅會穿鑿使五經大義不明於天下不亦悲夫靈帝熹平四年議郎蔡邕與堂溪典楊賜馬日磾張馴韓說單揚等求定六經文字詔許之邕乃書丹於石命工刻之立於太學門外時四方摹者日以千計然未知道之所存也特以邕之書耳洎唐文宗時髙重爲國子祭酒與鄭覃復刋定九經於石嗚呼漢唐石經已風摧雨剝於數百年之久與岐陽之鼔嶧山之碑同一榛莽巳因推衍其凡以爲之賦云賦曰

繄聖作而明述兮尼父集夫大成歷四海其遑遑兮威鳯瘖而不鳴吁嗟時之終否兮托空言以載道世莫知余奚卹兮閱萬世其杲杲嬴旣暴而不徳兮舉六籍而火之薄先王之仁義兮尙法律而爲治悲租龍之鮑腥兮坑亦湮而無煙易幸存於卜筮兮詩亦肄於筦弦春秋閟而不出兮禮樂佚而不全科斗螙於壁中兮光白虹之射天嬴遂僨而劉王兮家六合而寧謐乃偃革而爲軒兮掇壊爛於十一洎六葉而遘武兮炳大明之當中黜百家之肴亂兮一道術而異同易科斗而爲隸兮復家藏而人誦道固不可泯兮亦何待夫汗牛而充棟時旣降而道晦兮經尋滅而莫收割申勸之或舛兮眾咸失於校讎屬熹平之四祀兮帝孝靈之當寧正俗儒之穿鑿兮偉中郎之博古辧魯魚與亥豕兮刻南山之堅瑉巍乎四十有六兮樹翼翼之成均鉤鐵畫之屈彊兮妙骨气之洞達非餓隸之羸形兮非寒巖之枯枿非醉艸之欹斜兮非劍舞之渾脫初崩云之恍恍兮粲列宿之離離鸞振翼以夭矯兮樹交枝以參差鷙鳥﹖以乍飛兮羣鵝逰而戲海彼鶴頭與隼尾兮曽何足以爲態捷奔泉之渴驥兮縱入艸之驚蛇勢或埒於墜石兮體已悟於畫沙觀者紛其堵立兮車連連其日至豈八法之是尙兮幸經存而不墜陋石鼓之苔剝兮鄙漆書之土瘞觀奇陽而偶陰兮窮太極於有無感堯湯之禪放兮求厥中於典謨何二南之和平兮悲雅變而闕如儀三千與三百兮伊朝夕之攸執何曲折而精微兮謹一出而一入嗟聖人之憂世兮徒感麟而掩泣二百四十二年之筆削兮善旣勸而姦戢還大權於天王兮亦綱常之攸立夫何經之徒存兮昧古訓之時式痛賣官而列肆兮盛後宮之傾國奄豎黨以盤錯兮又孰卹乎社稷九州島裂而無統兮黎庻化而爲豺經𨿽鐫而何補兮政與道而相垂逮有唐之文宗兮乃繼漢而有作礱巨石之嶄嶄兮列廣庭之落落吁回首其幾何兮悉風摧而雨剝文斷缺而莫辧兮委荊棘之漠漠吾恐爲沈犀於蜀門兮同刻鯨於昆池曾不若慶雲與松風兮托艮嶽而效奇又焉得紀功千載兮擬岣嶁之禹碑誶曰已焉哉石經泐兮剡藤出書連車兮布萬國撫遺墨兮相得失道之存兮昭白日

廣寒宮賦

汪仲魯

按唐逸史異聞錄所載明皇逰廣寒宮事語多不同然皆怪誕不經之辭也惟廣寒宮之所以得名則有可推者蓋日陽精也主乎離月陰精也位乎坎日月運行而寒暑生焉則是月也者以其配坎生寒而得名也歟世言嫦娥居之者豈亦以陰柔爲陽剛之配故有是說猶乾父坤母之義也歟故托爲素娥之辭作廣寒宮賦

夫何素娥之嬋娟兮爰托身於廣寒質團團而外融兮心熒熒而內安念玆宮獨弘敞兮匪刻桷與丹楹瓦靑雲而上覆兮棟虹蜺而中橫靈星外峙兮泰階前平井木東植兮兌金鏤甍爛璧奎以交映兮垣墉周乎列星豈工師之巧思兮惟太一之玄精虛豁洞逹兮晃朗穹窿照耀無方兮髙明有容規天以爲度兮環海以爲疆炯素肌之燁燁兮播下土而流光羌獨處此中宮兮感四時之代序含柔姿蘊靈徳兮朝晦藏而宵睹朒朓警而朏魄充兮識盈虛之有數驚爽籟之潛發兮向淸飆以延佇露方瀼瀼呈白兮霜又淒其盈宇盼圓靈旣雪凝兮顧柔祗復冰積甚冷光以無眠兮含翠輝而欲滴何黙黙而靡言兮悼羣類之生生粵陽明之和煦兮匪陰靜其焉成志專專而靡他兮物巳遂而居貞豈宮居而孤嘆兮不貎飾而情更憕長位玆北坎兮配離麗之明明彼兔蟾與桂樹兮固無取乎此也杵玉臼之玄霜兮孰謂長生而不死也羿妃竊藥上逃兮旣怪謬而匪經唐皇托以夜逰兮誕惟欺夫童冥倘極一理於天人兮信吾廣寒之有徵辭曰日月運行寒暑生兮一寒一暑歳功成兮配日惟月秉陰靈兮厥靈伊何匹妃惟貞兮父乾母坤柔順以承兮位坎處中厥宮實名兮內守不渝蘊玄之精兮洞濟六合徳耀斯宏兮嚴凜姿容夜煜秋凝兮猗歟廣寒懸象著明兮

弔虞城賦

王翰

春秋僖公二年書虞師晉師滅下陽五年書晉人執虞公以貪賄爲首惡亡徳不與滅也自有宇宙來黷貨而無厭背親而棄義挾勢以陵人者無不取其滅亡者也予典教平陸親履故墟彷徨而不能去悼荀息之詐諼傷宮之奇之忠諫百里奚之明見也賦以弔之辭曰

繄虞郭肇封兮實皇姫之同宗桓莊之懿親兮匪執道之不恭彼詭諸之蠶食兮魏耿霍以從庸實以啖虞兮其狙尢羞也舉下陽之有言兮南鄙之仇也襲虞而刧君兮盜賊之尢也虞公而棄民兮惟鬼神之是托冒賄以迷惑兮曽不卹而顧噱杜忠諌而不省兮且媚彊以擠弱奉玉馬而俘獻兮未聞媵秦而錯愕井伯仇而黙黙兮惛懜之靡也宮之奇欵實兮知國之不可倚也五羖先事而逺逝兮禍不可得而止也貪貨而樂亡兮寧死而不知與彊而滅人兮適足以自夷玄聖誅往兮爲來者監玆亂曰流潦淫兮舊道攺深隍平兮故城壊索顚軨而不知其處兮悵郭門之安在鳥獸悲兮斜日墜穢艸滿兮溝塗橫潰悼古以攄辭兮弔西風於一酹

閒田賦

條山之陽黃河之傍灌莽極目獸駭鳥翔畎■﹝田會﹞縱橫以逺際溝塗陂陁以衍長經界宛其未攺廬井巳不可得而詳問平髙之耆老乃知古虞君之故邦及芮伯爭而未決質成於文王者也嗚呼姬周之造迹自后稷之建邦公劉之啟土古公著撫民之庸王季號勤王之祖至翼翼之文王得奔奏禦侮之賢輔三天下而有二猶臣服商受而遵王之所也傷漢儒之鄙陋議圖讖以厚誣以虞芮質成而被化爲周始稱王而受符以區區之陋邦覩至徳於須臾來四十國之臣妾如父召而子兪文王之受命固定於虞芮之質成若尊號攺元斯盛徳之所必無也嗚呼天有昭昭之明無諄諄之敎視其命之去就在人心之惡好茍處時而得中何必丹書朱雀而爲符告也眺荒原之茫茫撫往事而增悼追淳風之不反傷衰世之末造誦綿詩而永嘆爲執筆以三叫

離譖賦

楊士奇

余讀揭文安公所爲幽憂賦爲其友辧謗累數百言旣恐不能白於前又恐不能信於後揭文安公眞盛徳哉今之被謗類是者未聞有一人如文安公者爲之辧古今相去豈逺邪非其知之者寡歟爲賦以解之

離譖毀之橫發兮志沈鬰而弗宣指厥行爲淫僻兮余憤惋以代言惟弱操其好修兮穆員冠而履方被赬霞以爲衣兮攬素霓以爲裳援古人之髙駕兮將馳騁乎云之路豈發軔猶未遙兮遽捐矩而攺錯襲仁智以自重兮乃承謗而逢尢肆鮏羴其酷烈兮又何有乎杜蘅與江蘺相梧桐之挺特兮鳯凰翽而來止旣鄙薄又不潔兮謂伯夷之所以紛讒口之嫉妬兮羌惟聽而不味也固眾人所一情兮謂夫人亦不異也彼自好猶弗珍兮實譖人乎奚疑曰忠貞不可忱兮何貪婪而又不惑言倡一而和百兮明智孰諒其允臧告曾參且殺人兮毌猶忡惕而惶惶傷白黒之混一兮竟莫察乎其故旦怳怳以亙暮兮夕營營以連曙重曰世夢夢旣不顯兮又曷冤結而煩情上白日何皎皎兮庻幾猶鑑乎中誠槪發辭其不衷兮揆於余又何有愆言申申以騁媚兮終不究而寤旃昔人有明訓兮止謗曰無校曠來日其悠逺兮庻秒忽兮猶覺

閔志賦

黃淮

閔予生之多故兮羌不知其所從肆遐搜而隱索兮究微末之始終繄髫年之向茂兮卽有志於聞道呻占畢而事鉛槧兮夫旣從吾之所好奮侯頖而躋璧雍兮謂靑雲平步而可登探蟾窟以擢桂兮翼黃鵠而驂鯤鵬振璚琚於天衢兮與夔龍而接武集鳯池而上玉堂兮曾衮職之莫補仰繼明之垂照兮荷眷遇於日隆賚予紛其駢蕃兮實千載之奇逢誓輸忱而瀝膽兮覬圖報於涓滴嗟夙志之未酬兮遽速釁而罹辟懷兢惕而內省兮豈持操之靡常也何弗良於行兮致顚躓之我戕也駕指南而之河朔兮遐不虞其所屆結蘭茝以泛溟渤兮亦罔知其攸濟聞徳音之煥頒兮咸鼓腹而興歌漑涸鮒之枯竭兮猶未沐乎恩波意休復之有方兮契我龜而燋之招巫咸使考卜兮或開予而導之謂陽舒陰慘兮皆至仁之流形彼困心衡慮兮庸玉汝於有成亮食兆之告吉兮亦昭昭其孔彰也時賢哲之遺訓兮將何修而允臧也重曰孰始而張繄帝力兮孰後而遏自貽戚兮處困而亨致命以爲則兮噫嘻小子庻其無斁兮

述夢賦

胡儼

登髙樓之崔嵬兮軼氛埃於層霄天宇廓其洞虛兮際空明於泬寥綺窻朱綴紛玲瓏兮風肅肅而下飄覩眞人於玉臺兮乘彩鳯而逍遙披太霞而進謁兮蹙然閔余之瘠磽啟靈文而欲授兮顧塵昏之未銷旣食餘以麟脯兮又飲之以醇醪琴髙鼓以淸瑟兮飛瓊泛其云璈邀王喬而宿之兮吹參差於鳯匏何處子之綽約兮姱修眉而峨翠翹肅斂容而不敢訊兮歘淩風而髙超余惝怳莫知所之兮王子導余以逰遨挾光景以淩厲兮薄星辰而上朝撫扶桑之東枝兮擥若木之髙標駭神鰲之贔屓兮天吳出而舞潮方逰鯤之擊水兮儵鵬翼而扶揺振余袂於千仭兮晞餘發乎陽喬升昆侖而餐玉英兮渺瑤水之蕩潏金堂闃其無人兮悲蟠桃之不實駕靑虯而髙馳兮過方諸而一息珠宮貝闕嵳峩兮蔭玉樹而蕭瑟接飛僊之冉冉兮嘅弱流之無極盧生去而不返兮海若誇於河伯陋誇父之不知止兮哀愚公之又惑召荼壘於度索兮截雄虺之九首擲封狐於萬里兮顧夔魈乎何有命庚辰於淮涘兮紲支祁於龜山猰■﹝犭兪﹞殪於靑丘兮檮杌逐乎荊蠻豺虎深藏而遁迹兮蛟螭匿蟠乎重淵攬余轡以儃佪兮飄然遊乎瑤之圃步春臺以夷猶兮覩鈞天之萬舞幸余逢此休嘉兮內欣欣而和煦羌回車以復路兮順凱風而曾舉山窅窅而云冥冥兮佳木秀而承宇紛紅蘭於廣術兮喜芳菲其襲予怳然乎歸來兮惟覺時之寢處寄遐思於寥廓兮玩孤芳而容與

北京賦

李時勉

惟皇明之受天命也我太祖皇帝首仗義師以平暴亂豪傑景從聲振江漢削除僭竊拯民塗炭定鼎金陵撫綏萬邦乃睠玆土實雄朔方仿成周之卜洛欲並建而未遑逮我聖上繼明重光握幹禦極一遵舊章仁聲洋溢乎遐邇恩澤汪濊於八荒旣致治於太平遵皇衢以省方仰先志之未遂度弘規以作京羌經營之伊始徧諸夏其歡騰曰惟北都在冀之域右挾太行左據碣石背疊險兮重關面平原兮廣澤宗恆嶽其巍巍鎭醫閭而奕奕冠九州島之形勝實爲天府之國是以軒轅邑之以分州唐堯階之以爲帝擴神化以宜民大勲徳之光被鬰王气之所鍾於今玆而有待也於是仰瞻析木俯測地靈龜筮兆吉天人葉應神祇獻珍而山石自出河嶽效靈而神木自行民子來兮相續期不日而功成爾乃懸水樹臬識景表營方位旣正髙下旣平羣力畢舉百功並興建不拔之丕址拓萬雉之金城引天泉於西阜環湯池而鏡淸九衢百廛之通達連甍邃宇之縱橫顧壯麗其若此非燕逸而娛情蓋所以彊榦而弱枝居重以禦輕展皇儀而朝諸侯遵先軌而布仁政者也若乃四郊砥平皇道正直視萬國之環拱適居中而建極其南則萬流宗海平林蔽天攬邯鄲巨鹿之廣衍貤平疇沃野之綿延溏淤恆衛經其野濡磁淶桑匯其前界以大陸廣阿之弘壤阨以大茂井陘之連山包絡趙魏襟帯齊魯膏腴之地綿亙三千餘里而極於黃河伊潁之川其水陸之所產卓犖繁盛蓋莫得而計焉其北則疊嶂■﹝山上畾下﹞峗層巒蔽虧長城矗乎云表百泉湧乎山隈壯天關而設險守一夫而莫開偉左盤而右顧宛鳯舞而龍飛實磅礡而郁積粵擁衛於邦畿包狼山上谷之阻據野狐獨石之危掩祖山木葉之離立連白登紫塞之逶迆控遐荒而極乎洮河之北鎭朔漠而逾乎瀚海之湄莫不傾心向化畏威懷徳相率而來歸其東則潞河通漕控引江淮肥洳灣淶灌注縈回連峯片石之隘首陽崆峒之厓玉田白璧神仙璚臺超無終而越金山跨遼瀋而逾鴨緑至於暘谷日出之涯固巳遐哉邈乎而莫不在乎綏懷環以大海眾水所歸洪濤巨浪洶湧崔嵬蓋不知其幾千萬里而蠻商番舶帆檣隱天上下不絕而往來又有蓬瀛方壺鳯麟聚窟十洲三島靈異非一流精之闕瓊華之室墉城岧嶤金臺岑嵂紫气丹靑景云曯日靈圄偓佺安期羨門之倫相與遊從乎其間出入隱見而慌惚瞻帝京其伊邇庻可見其驂鸞駕鶴之髣髴其西則崇山郁翠髙挹泰岱北接居庸南首河內奇峯擁關龍門阻隘玉泉垂虹靑煙浮黛上嶻■﹝山上臬下﹞兮倚空下蟠據而際海其麓則有渾河湯湯西湖泱泱鹽溝琉璃桑幹廣陽雪波泛湧灝溔汪洋一瀉千里會流帝鄕又有上林禁苑種植畜牧連郊踰畿緣丘彌谷澤渚川匯若太湖瀛海渺彌而相屬其中則有奇花珍果嘉樹甘木禽獸魚鱉丰殖繁育颮颮籍籍不可得而盡錄固可以因農隙而校田獵選車徒以講武事乃遵國風稽王制詔期門簡將帥乘玉輅擁翠蓋出天關而雷轟轢芳郊而云會非所以揚兵示武娯樂騁意蓋將取不姙而除苗害狩無擇而順殺气謹大易之用於三驅之時驗騶虞之仁於一發之際水衡虞人之容與武夫壯士之奮厲皆知夫仁者之爲勇而以投石超距之足鄙亦何必殄夷禽獸割鮮野食而以俛仰極樂之爲貴也若夫其宮室之制則損益乎黃帝合宮之宜式遵乎太祖貽謀之良居髙以臨下背陰而面陽奉天淩霄以磊砢謹身鎭極而崢嶸華蓋穹崇以造天儼特處乎中央上仿象夫天體之圎下效法乎坤徳之方兩觀對峙以嶽立五門髙矗乎昊蒼飛閣屼以奠乎四表瓊樓嵬以立於兩旁廟社並列左右相當東崇文華重國家之大本西翊武英嚴齋居而存誠肜庭玉砌璧檻華廊飛檐下啄叢楹髙驤辟閶闔其蕩蕩儼帝居於將將玉戶粲華星之炯晃璇題納明月而輝煌寶珠焜耀於天闕金龍夭矯於虹梁藻井煥發綺牕玲瓏建瓴聨絡復道回衝軼霄漢以上出俯日月而蕩胸五色炫映金碧晶熒浮輝揚耀霞彩雲紅其後則奉先之殿仁壽之宮乾淸坤寧眇麗穹窿掖庭椒房閨闥閎通其前則郊建圓丘合祭天地山川壇壝恭肅明祀至於五軍庻府之司六卿百僚之位嚴署宇之齊設比館舎而並置列大明之東西割文武而制異至於京尹赤縣之治所王侯貴戚之邸第辟廱成均育賢之地守羽林而掌佽飛者至九十而有四衛莫不井列而棊布各雄壯而偉麗其巖廊之上則有臯夔稷契之倫元凱俊乂之軰相與賡虞廷之歌談羲農之際罄補衮之能懷忠貞之志考禮文於大備贊聲樂之盡美是以朝無缺政徳敎漸曁薄海內外均陶至治幸其有作聿來趨事成此大功忘其劬勩人和旣極休徵滋至慶雲瑞靄之覆於闕庭素鳥玄兔之獻於丹陛醴泉屢出甘露數墜麒麟騶虞之珍馴獅天馬之類紛紜雜沓莫能殫記於以見天眷之益隆而聖徳之純備者也於是正月上日工旣訖工爰告成於天地肆紹美於祖宗淸心凝慮齋沐肅雍粢盛旣潔牲牷旣丰芬鬱鬱以旁達靈繽繽其來降錫嘉貺之穰穰介景福於帝躬將順應於昌期趾盛美於無窮乃服衮冕禦帝座開九重之深宮受萬邦之朝賀內侯甸而要荒外殊方而異俗胥近恱而逺來紛鼓舞而匍匐方物溢以充庭奓絢燦而駭矚率蹈舞於階墀效華封之三祝爾乃浹和會昭景鑠鏗鯨鐘奏雅樂詔光祿以開筵合百辟而燕樂饌珍玉兮芳馨罍瓊漿以斟酌聨貂蟬兮夾陛雜蠻貊之荒服莫不酣暢而飽徳咸頌歌而踴躍越塡城而溢郛藹歡聲於寥廓斯可以嫓太古之無爲慶華胥而蹈栗陸顧皇上之謙抑視至治爲未足於是降徳音播嘉惠省刑罰薄賦稅汰冗濁旌亷吏舉賢才擢俊乂發倉廩賑貧匱尊髙年而禮有徳愼防禦而修武備貴爵重賞以厲亷恥厚往薄來以馭■﹝宀禹﹞內蓋欲使人知所本士知所勵四方萬國無一民之失所窮陬僻壤無一物之不遂舉陶於春風和煦之中而樂於雍熈泰和之治此蓋堯舜兢業之心文王敬止之意所以紹鴻業繼先志益宏逺而有偉故不勞而甚易冠絕乎前古垂休於後世固可必聖子之與神孫益昌盛而無替小臣微陋忝職文字願賦帝都之盛槪揚國美於萬禩復爲之歌曰煌煌帝都兮逾鎬丰阻山帶河兮壯以雄天開日明兮王气所鍾穹隆造天兮惟帝之宮廓氛祲兮開溟蒙鎭海甸兮宣皇風王道平平兮四方來同願皇圖之鞏固歷萬世兮無窮

方竹軒賦

金實

秋孟之夕覺非道人寓宿於主人之軒見植竹焉外方中堅峭然觚稜扣之如石有聲硜硜予怪其不類眾竹戲若有評後皇植物各畀以形洪纎肥瘠莫殫其名毫忽無僭若冶剖型爾竹之產爲類實繁寄哀瀟湘托興淇園嶧陽之材聲葉鳴鳯箘簵之堅荊揚效貢黃岡如椽用代陶瓦篲筱叢生束之盈把由衙雞脛般腸射同蘇麻篔簹笆箄龍鐘體柔爲■﹝﹖聊﹞節促爲■﹝﹖丰﹞刃毒爲篻依木爲弓毳毛爲狗扶老爲笻名𨿽萬變莫不示圓於外而抱虛於中故能文理縝宻而節槪疏通迎刃而解落籜以從桃笙籧笛織翠生風纜維砥柱力綰艨艟幹旄孑孑旌旗蔽空彤管煒煒橫出詞鋒簫韶九奏至和攸同他如器使惟適所逢皆所以弼成人用而翼贊天工者也爾之爲質外方內塞肌不柔順性復挺特櫽栝莫施何堪組織豈非才不適用而名浮其實乎言旣而去逡巡就睡夢一玄叟頎然而長雙眉入鬢氅衣無裳頭角峭厲棖立木僵歷階而進出聲瑯瑯凡今之人喜圎惡方頃聞誚譏顧不敢當予非舎圎而不居蓋亦天賦之有常矧夫方圓不侔自昔爲訒豨膏棘軸不能獨運鑿枘異投終底於吝黯直見疏弘詐乃近正論天人江都逺擯恢諧詭奇金馬日進固知鬻圎以遂私不若執方而自信也且物生而才罕卽安處雕礲斵削自致困苦樗櫟臃腫斧斤莫尋桐杉赬野枳棘成林天嗇我才實非我仇以才莫全我獲實優方將勵吾之方堅吾之塞保天之全資地之力長我兒孫同居壽域邀涼月於江上疏泠風於座席有愛我者過從成癖敲門竟造不辧主客札瘥奚生逍遙甚適彼以才而效用於世者自視於予未知孰得而孰失也予驚而寤萬籟俱寂明月入戶涼在巾舄惟見此君挺然於庭粉垣鑄影一塵不驚修柯滴露鏘然成聲予乃爽然如失惕然而惺乃歌曰圎以智行兮方以義守智或有窮兮義則可久以虛而通兮以實而塞通或潰決兮惟塞乃格才應時用兮拙爲世捐用則精獘兮捐則神全竹兮竹兮予將謂汝爲方兮而不識汝之大圓

赤石潭賦

周敍

正統九年甲子之秋七月旣朢予以使命便道還京宗親故友餞送於赤石宦遊萍梗出處難諶慨然有懷遂作斯賦其辭曰

沿文江之橫浦至赤石之澄潭水萬頃以凝碧山四合而染藍信乎其乾坤所融峙而仁智所樂耽也觀其崖石磊砢岸谷谽谺爛如原火燦若朝霞入玄淵而莫測渺滄波其無涯當夫春江方漲駭浪驚濤洶湧激撞金山鐵壁不足以侔其壯洎其秋潦已渟天容月色空曠虛明盝舒鏡展不足以擬其淸則斯潭之所以得名爲可徵矣若乃眺乎其北則三凹屛列諸峯陣屯大宛旋凱而龍馬交驟昆陽戰敗而虎兕羣奔溯乎其西則近接鷹湖遙連錦峯白沙翠竹之掩映煙村雲樹之鬱蔥慨鄕衮勝逰之舊躅念先親遺直之英風至於東則澧溪金港之交流釣臺鰲山之錯峙能不感夫金宋構兵炎鼎遷播而鳯艦龍舟亦嘗至於此乎南則虹橋緑野佛剎仙臺藹林泉之幽翳聳劍石之崔嵬騷人墨客固多畱憇眞僊杳冥寧復有浮空而往來者乎蓋其爲地也豁故能合數百里之大觀其爲景也奇得不起千萬年之遐想此古今過從者之同賞也而余猶獨有所悵惘昔余之少而處也從宗族父兄省丘隴於玆潭之山陰奠春露之藻蘋撫秋風之宰樹殆徳澤綿而嗣守固也顧瞻潭濵之他隴樵兒牧豎躑躅於孟嘗之墓豈非富貴而攺其素乎逮余之長而仕也幾舟楫往還於斯潭之水滸把離觴之汲汲趨王事之皇皇中抱丹而鬢毛蒼矣反羨其旁居人釣叟熈皥於無懷之鄕又何身世之忘豈非貧賤而任其常者乎烏兔跳丸彭殤一軌嘆榮瘁之浮漚悲老壯之逝水擊流光而歌之曰潭之波兮悠悠去故鄕兮■﹝冉阝﹞可畱潭之石兮峨峨惟令名兮不可磨俯水際兮馮夷仰天畔兮嫦娥倡莫余和兮柰術何

黃河賦

薛瑄

吾觀黃河之渾渾兮乃元气之萃烝浚洪源於西極兮注天派於滄瀛貫后土之龎博兮沓玄溝之晶明過積石而左轉兮龍門呀而峻傾薄太華而東騖兮撼砥柱之崢嶸入大陸而北徙兮迷不辧夫九河之故形經兩海而紀眾流兮擅浮沈之濯靈覧頹波而懷明徳兮又何莫非姒氏所經營登昆崘而俯視兮固彷佛其初迹馭髙風而騁望兮遂周遊其曲直何末流之混濁兮始淸澄而湜湜羌澹灩而徐趨兮勢沄沄而自得觸險石以斗暴兮詫雷轟而轂擊天宇擴其沆漭兮渺上下之玄黃霧雨霪霪而滃集兮混邃古之洪荒微風蕩拂而渙散兮天機組織其文章頹猋浩而洶湧兮百怪垂涎而簸揚腥云濁浪以蕩汩兮恍惚顚倒夫舟航靈曜升而赫照兮乘正色於中央望舒在禦而下臨兮列宿涵泳其光芒若乃震乘符以行令兮百谷淫淫其凍釋山澤沮洳以上气兮增滉瀁之洋溢魚龍乘濤以變化兮杳莫測其所極祝融載節以南屆兮雷雨奮達以霶霈潢支流而股合兮百川奔而來會木輪囷而漂拔兮蔽云日而淘汰狂瀾洶而囓岸兮塊土焉塞夫衝潰霜戒嚴而木脫兮少昊執矩以司秋洲渚緬邈而石出兮始殺湍而安流霰雪紛其四集兮顓頊乘坎以奮神大塊噫气而摩軋兮流凘下而龍鱗層冰橫絕而山委兮河伯驅石以梁津羌險夷而明晦兮變朝暮與四時飆風起而衝木兮蟒怪駭其難推覩圓方之一气兮恆來往而宻移昔尼父之嘆逝兮跨百世而罕知顧川流之有本兮與中古以爲期啟龍圖而翫六一兮悞主宰之所爲喟余心之未純兮感道妙之如斯聊誦言以自明兮庻晝夜之靡虧

明文衡卷二

●欽定四庫全書

明文衡卷三

﹝明﹞程敏政編

○騷

思媺人辭

宋濓

吾鄕呂成公實接中原文獻之傳公歿始餘百年而其學殆絕濂竊病之然公之所學弗畔於孔子之道者也欲學孔子當必自公始此生乎公之鄕者所宜深省也嗟夫公骨𨿽朽公所著之書猶存古之君子有曠百世而相感者況與公相去又如此之甚近乎聞而知之蓋必有其人矣托物引類作思媺人辭辭曰

惟媺人之愔嫕兮賦姱質於自然修蛾規而凝黛兮曼目轉以成■﹝目綿﹞妥鬒髮而如雲兮靨輔巧以承權纎腰秀頸若鮮卑兮容都曼而體便姢寶璐縈而右繞兮袿徽嫷以半偏懸明月以綴佩兮錯木難而傅冠向瑤臺而微步兮意憺靜以貞閒宓妃之倫折芳馨以相遺兮復容與乎江幹勢翩翩其騫舉兮若遊龍之在淵胡人間不可以久畱兮遂淩厲乎髙寒馮道紀以爲禦兮煉天和而爲飱徑驅馭於陽陰兮時上下乎星辰款予生之何晚兮不一覿於芳儀念姱嫭之鮮雙兮遡回飆而曽思欿愁悴而委惰兮气涫■﹝沸上鬲下﹞以如炊道茍可以遡之兮視萬里猶門墀登嶇嵚而騁望兮正晨旭之蒼涼氛曀豁而闓朗兮莽山川之縱橫樹輪盤糾而柴■﹝廣外虎內﹞兮薠艸藿靡以相望丰狐思羣而永嘷兮文鷮慕類以徐翔企精爽之不徠兮空雲龍之將將蹇侘傺而望絕兮耀靈曶其西藏降崇丘而臨曠野兮循故轍以東歸向闌楯而徙倚兮境外嬰而愁內滋新蟾皎以出天兮想纎美之曲眉繁星爛而成文兮懷繡帔之陸離蒼灝霩落而無滓兮思玉體之弗緇拂蘭袖而起步兮復經緯乎空庭苦鴻鴈之廱廱兮厭羽虫之薨薨撼戶■﹝扌寰﹞以悲惻兮惕瞀容而弗自勝轉曲牖而入堂壇兮牉獨坐對乎華鐙鐙影揺曳如鳥■﹝方亶﹞兮象中心之靡寧寒厖狺狺而競吠兮耳恍聞於跫音疾倒屣以啟闗兮飆鬥葉於枯岑縹綿綿而莫抒兮托幽寄於瑤琴琴聲咽而思深兮類孤雌之鳴陰更寂寞以將闌兮斗杓旋而向東舒枕衾而就榻兮期夢寐以潛通精气注以弗釋兮橋有物而衡中息纚纚以方微兮魂翕翕而上徵造旬始而謁太儀兮羣靈繽其若叢氛旄溶以隨猋兮鳯旍沛而嬰空馭象車而秉虯節兮鞭列缺以斥丰隆豹纛熊幡聿皇以奮兮繆流紆譎郁以相蒙左撝右衛動以繃彋兮倐眒倩浰云滃而雷舂回穴幡纚汨以芔歙兮吸嚊潚率謂以蒙鴻穆眇眇以前邁兮翩衯衯而弗止莽冥冥以無垠兮勢皇皇而迆靡超氛埃而淑郵兮竟按轡乎朱陵長麗舉躅以向日兮有赫戲之華文揚芒熛以上焱兮粲重離之丹門炫赤玉之寶章兮列八龍之威神歘東趨於蒼極兮靑琱紛其並迎羣神衎衎以方饗兮奏靈和之鳯笙四酎芬而味歆兮暈玉色而帶赬楫素威以升皓宮兮盼四極之浮浮蓐收顧余而破顏兮鍚鏤瓊之華鉤謂貞白以自守兮合左契於伊周折寒門而燭元冥兮朔颸颯以吹裘有夫玄巾而擐甲兮握靈蛇以爲驅重陰沍而未啟兮肅玄氛之幽幽四方非不可居兮悵所思之莫余都馳兩轂如飛丸兮又滔滔而遐逝靈氛告余以吉故兮子何爲兮獨悲苦彼中天之有居兮隔人世之風雨吾將導子之一至兮庶弗愆於恆素怊忽荒以從之兮駕剛飆以徑度曶光炎之炘炘兮綝纚郁怏而不可正視琱甍彤楹屹以上起兮瀏濫弘惝云譎而波詭連捲欐佹沓以軋芴兮崴魁幼眇矗以髙峙中洞房之沕穆兮乃媺人之攸居使曼姬爲予通訊兮儼再拜乎堂垂忽朱扉之洞開兮移玉趾之委蛇珠明玉潔不足以爲諭兮光照耀乎東西吐芳辭以若蘭兮意勤勤而告余曰皇降靈兮昭質弗沬毋染爾穢兮昧厥施紉藥襦兮曵茝斾結蕙纕兮張椒幃勺桂漿兮咽蓀糜索胡繩兮畦揭車集眾芳以遠蒸兮羌鬱鬱而斐斐余俯首而敬聴兮書鞶紳以自規海色動而報曙兮陶去幽而開寤𨿽嘉辭之盈耳兮邈若人其何處遂捫膺以沈思兮顝獨處而繚戾也誠因言以會心兮將神交於千載也亙天地而無初終兮惟我民之秉彛道弘敷於上下兮必有人而系之往者固不可作兮幸方冊之昭如日參驗於厥躬兮若面命而耳提跛鱉之媻姍兮固難齊於六驥能孳孳而弗怠兮亦千里之可至余𨿽質■而力單兮敢不沾沾而奮厲帶鉤矩而佩衡兮撤蔀蒙而祛罻期有形以必踐兮始俯仰而無媿縱不得媺人以與之遊兮又何異同功而並世

予旣爲此辭嘗錄一通寄王子充子充蓋有志同予學呂者書以識之庸俟異日各考其學之成也

孤憤辭

宋濓

中州人士有無罪而被廢斥者識與不識咸冤之濓因本其志爲署孤憤之辭使世之用法不愼者讀焉其或知所懼也夫辭曰

哀予生之匪淑兮耿郁紆其誰語恐此心之難白兮假微詞以自吐曩有志乎學古兮指前修以作則非秋蘭奚敢紉兮非申椒吾焉食仗所履之正直兮謂無施而不可悲世塗之崄巇兮曶獨中玆危禍胡萋斐之小文兮竟成之於貝錦指剛方以爲圓兮揆人情爲己甚伊翩翩之公子兮余素得而友之握手以示肺肝兮若斷金而弗疑何中心之多變兮一旋踵而弗予識旣擠予於坑穽兮復彎弓而下石汝面目之無怍兮曽何謀之弗深縱禍予其曷傷兮吾懼戕汝之良心覩日月之光昭兮聞雷霆之隱耽予固不足畏兮汝寧不畏於天天道微而難索兮斯焉足以責汝彼黃鳥之嚶嚶兮猶求友而弗止將七尺之美軀兮乃一禽之不如予固約結而罔措兮又爲汝而歔欷嗟受命之蹇產兮豈獨汝之爲尢蛟龍鬭於深淵兮寜無損於鰍■﹝魚攸﹞汝𨿽不我陷兮予安往而逃囚惟飲泣而無所訴兮傷予罪之不當蒼天之至明兮獨不鑑我之幽枉﹝葉於良切﹞皎皎之白璧兮僉訾其爲燕石也纎纎之素縞兮反謂其如玄漆也欲力詆以深文兮其奚患於無辭臯陶之不吾出兮眼有淚而誰知誓剖心以自明兮念父母之所遺茍自經於溝瀆兮慮君子之見嗤夜漫漫而不旦兮悲風颯其四來秋虫響於空階兮似助予之悲哀六合之至廣兮寘一身而無所魂怳怳若有忘兮𨿽生存而如死昔公冶之所遭兮夫何有於不仁在縲紲而非罪兮亦魯叟之所稱果自反而弗疚兮縱遇辱其如榮浮雲過而日潔兮春冰釋而水淸外累不足以爲愳兮愳吾徳之未明意欣欣以超絕兮振冠纓而起行取瑤琴以彈之兮有和衎之新聲樂天命以自度兮究年歲而不再更

題王子充琴邊秋興圗辭

詹同

風泠泠兮木落山盤盤兮云陰吾將鼓兮秋水誰能識兮此心

弔董生文

胡翰

余自京師南歸次於直沽溯流而達於衡漳過陵州故廣川地也或曰漢江都相董仲舒墓在焉爲文弔之其辭曰

出國門以南邁兮渉衡漳而濟舟波流渾其若河兮道旣阻而且修臨廣川之故墟兮曰夫子之首丘望原隰以懷思兮悵欲去而夷猶嗟王風之不競兮人各騖其私智道術裂而民散兮世已久而莫制燕趙固多奇士兮僅有取其忼慨非天降大雅兮繄孰爲之表礪聖垂法於春秋兮志𨿽微而可卽士明經以致用兮義非後而不食徵天人以爲言兮明災異之在辟引君致之當道兮情眷眷於悱惻嘉堯舜而樂三代兮得一士而不能用苟不用其亦已兮國無人而曷重黯質直而見憚兮弘飾詐而取寵用捨倒而莫察兮邪正混而彌冗騂不中夫犧牲兮執鸞刀而薦犂登褻味以實瓉兮瀝黃流而注玆競刓方以爲員兮攦榘矱而去之徒操末以齊本兮引繩墨而止之下皇皇而靡所騁兮上訑訑以爲得孰好賢如緇衣兮孰惡惡如巷伯古固難於知人兮詎多欲而不惑庸俟時之見察兮庶師言之允一謂伊尹無以加兮𨿽管晏弗之及探淵源其尙眇兮又豈遊夏之儔類何一低而一昂兮槪未量乎夫子之志曰正誼而明道兮不計功而謀利皦內顧而如斯兮揆王佐亦奚異俾詭遇以獲禽兮固吾心之所羞比栁下之三黜兮由直道以事人百里之飯牛兮豈污辱而忘身道有時而詘兮亦有時而伸諒天命之未違兮獨柰何乎生民

憫貞淑文

胡翰

何斯世之昧昧兮耿獨抱玆貞淑曰降命之自天兮固眇軀之所服肇兩儀於厥初兮恆正位而並育矧夫人之伉儷兮豈云疏而異族昔結髮以承歡兮將偕老以爲期忽惡笄之在首兮遂中道而棄之惟國有大事兮莫大於徵伐之師旣北面以奉命兮願委質以驅馳冒白刃以爭先兮懼不得其所死茍死弗慊於素兮又安足以痛毀相女婦之從夫兮醮一齊而不再力莫拯君之阽危兮𨿽獨生其何待孫神之戍夏兮陳迎翣而捐軀髙叡之喪趙兮秦瞑目而與俱卓怒行其威敎兮皇甫系而猶詬李斷臂於逆旅兮負凝骸以貽後諒風猷之一致兮曠年歲而不可蔑襲芳菲以紉蘭兮又佩之以雙玦仰三辰之在天兮心炯焉其昭晰卽所安而自得兮吾竊哀丈夫之非烈

懷龍門辭

劉基

有美一人兮美且都靑霞爲衣兮白雲爲裾被秋蘭兮佩珣玗泰和與逰兮中黃與居瞻望弗及兮芳歲其䢐山髙水深兮道阻且紆安得羽翼兮致我與俱

有美一人兮美且仁自我不見兮不知幾春仰玄穹兮盼參辰爲合爲離兮誰識其因靑冥無階兮江海無津安得羽翼兮致我與鄰

有美一人兮在山中蒼眉靑須兮玉雪其容飲沆瀣兮食紫虹澡石泉兮灑松風邀初平兮從赤松超逍遙樂兮無窮安得羽翼兮致我與同

九嘆九首

秋風起兮夕露溥浮雲沈陰兮白日晝寒木葉落兮水泉幹孤鴈鳴兮淒以酸攬余轡兮悵盤桓野蕭條兮行路難豺狼驕兮狐兔頑蘭蕙死兮荊棘蕃我欲奮飛兮無羽翰援雅琴兮發哀彈弦斷絕兮涕汍瀾

我髮種種兮颯如其稀我心倀倀兮忽若有遺過吾不能攺兮徳吾不能知往者不可悔兮來者不可期進無益於世兮退將安歸嗚呼已矣兮吾寜不悲

天有田兮不可以耕山有龜兮不可以知咎徵刈蒿以爲梁兮削菌以居楹匠石卻走兮工垂拊膺登髙望逺兮觀四瀛水東流兮日西傾般紛紛兮各有營我獨展轉兮從夜達明

風飄飄兮揚塵野寂寞兮無人舟何爲兮山阿車何爲兮水濵北望楚兮東望秦倒江河兮亂星辰天門窈窕兮重九闉願有言兮逺莫陳虎豹颬兮爲喜爲瞋橫流涕兮瞻蒼旻心馮噫兮不能伸麋有角兮龍有鱗空山寂寥兮吾誰與鄰

江無舟兮河無梁隰有荊棘兮而無稻梁鷹化鳩兮雀變隼貍爲貙兮龍爲蚓睠長顧兮情紆軫九疑髙兮禹穴幽梧桐枯兮鳯不畱山木慘慘兮叫鵂鶹鵠飛兮無所投云杳杳兮雨悠悠孰懷情兮知此愁

虎厭肉兮騶虞苦饑獺升堂兮麒麟受羈黃彛薦滫兮章甫承綦箾韶屏棄兮弦筦兜離指玉以爲石兮削方以爲規天不可問兮神不可咨繄彼之是兮而此之非有樗在林兮有櫟在馗蓍龜孔昭兮勿遠餘思

今夕何夕兮天宇淸步逍遙兮仰觀列星河漢皎兮北斗橫悲風發兮候虫鳴林鳥起兮沙鴇驚長夜寥寥兮何人哭聲愴怳悢兮不忍聴回身入房兮淚沾纓蛟虯偃蹇兮豺虎獰弧無弦兮車脫其衡知不可慮兮誰女令蹇淹畱兮難爲情

履霜思裘兮燠則棄之臨河號舟兮濟而置之不綱胡魚兮不弋胡鵠翦薙杞梓兮索灌莽以取木捕貓乳鼠兮僉以爲仁吠狗宵警兮行者怒瞋彈鸞飬梟莫知其咎斵冰以承宮兮曷云能久長太息兮有所思林木動兮巢鳥悲山有藿兮園有葵心懷君兮君不知

秋天泬■﹝氵寥﹞兮百艸黃蟪蛄悲吟兮朝榮有芳屣履起兮獨彷徨心悠悠兮懷故鄕原有栗兮隰有禾桂花紅兮蘭紫芽涼風動兮松栢馨流潦落兮水泉淸蔬可茹兮秫可酒集鄕裏兮會親友坐白石兮蔭蒼筠翫明月兮思古人魚歸淵兮狐首丘終餘生兮安所求

招遊子辭

王褘

吾宗兄存誠甫名其齋居曰逺遊昔者屈原放逐之餘眇觀宇宙欲制煉形魂排風禦气浮游八極後天而終以盡反復無窮之世變故逺遊之歌所爲而作今存誠之有取於逺遊也豈猶原之志歟予因反其意爲辭以招之庶幾其不騖於虛逺而爲吾聖賢之歸然宋玉景差大小招務爲譎怪之談荒淫誇艷之語今亦無取焉辭曰

逺遊𨿽樂兮樂不可極只子兮來歸無東無西無南無北只東方弱水舟輒覆溺只西方流沙車不可歷只北方大漠絕人迹只南方炎荒路險以棘只顧瞻四方蹙蹙靡所適只逺道𨿽樂將焉止息只子兮來歸反吾故居只居爾之居復爾初只仁以爲宅邃且虛只以禮爲門義爲塗只大中爲室至和爲廚只八珍奇味道之腴只文章燦爛錦繡敷只盛徳光華被厥軀只慈儉是寶謹蓄儲只禦以矩彟乘恕輿只子居其中樂有餘只瞻前無鄰後無虞只天君泰然靜以舒只聖賢與處天爲徒只洞視八荒眇一區只坐閱千古猶斯須只子母逺遊苦驅馳只子兮來歸反故居只

弔伍子胥辭

髙啟

覧勾吳之故墟兮灌莽郁其蘢蓯館娃廢而爲沼兮巋伍胥之遺宮奚千祀而勿毀兮繄若人之死忠昔窮逋而渡江兮奮孤迹於羇旅旣入郢而雪恥兮又棲越而攘侮使彼吳之彊大兮非夫子而孰爲何夫差之自喜兮遽忽戒而荒娛陳昌言之悃欵兮實不忍視國之阽危眾以子爲叵信兮肆讒辭之詆欺夫豈不能全身逺適以自庇兮顧先王之舊徳卒待隕而何言兮恨終不能寤君之嬖惑載鴟夷兮浮游魂惸惸兮在中流江神念子兮哀憤鼓洪濤於髙秋嗟君子之出輔兮孰不願爲伊臯使言從而志行兮致雍熙之陶陶何齟齬而多患兮惟重華之不可以屢遭鄂侯諍而就醢兮龍逢諫而見屠蓋自古而有之兮匪夫子獨罹乎此辜身𨿽歿而義安兮又舎是將焉索彼循黙而茍容兮寧獲免乎泚額想子猶念夫故都兮或乘雲而來歸顧荊棘之多露兮應攬涕而歔欷余亦何爲而感慨兮懼直道之墜也聊陳詞而表烈兮亦邦人之志也

雲林辭﹝並序﹞

蘇伯衡

常人之情未有不好繁華而厭澹泊者也入山林而惟恐不深適江湖而惟恐不逺非抗志幽夐寄懷夷曠者孰能之六一居士曰錢塘四方之所聚百貨之所交物盛人眾爲一都會而又兼有山水之美以資富貴之娯吾祖東坡先生以爲吳興山水淸逺其民足於魚稻蒲蓮之利寡求而無所爭賓客非有事於其地者不至焉是二邦固皆東南勝處而吳興之境寛閒寂寞豈比錢塘之巨麗雄富哉崔彥暉氏錢塘人也顧去之而之吳興營別業一區名之曰雲林小隠於是乎僑焉此其以澹泊爲樂而不奪於繁華之習爲何如彥暉非抗志幽夐者歟寄懷夷曠者歟夫以端木賜之賢又有仲尼爲之依歸其於道徳之足貴紛華聲利之不足尙固宜曉然若燻蕕不待辧而孰去孰取也然交戰於胸中猶且有所不免況彥暉當問學之士徇於外物而競於邪侈之際乃能決於去就如此豈直異乎尋常之人而已使克推是志以學道其於去卑陋而趨髙明也何難哉此余不識彥暉而信其賢因張尙禮之請本其情爲賦雲林辭曰

眷吾父母之邦兮乃趙宋之故都旣美麗又富盛兮實東南之奧區眾人胥此焉止息兮吾獨曷爲而去諸此富貴者所娛情兮𨿽信美不可以居矧吾捨之湫隘兮直闤闠而臨通衢車塵滃若溽霧兮紛冉冉將浼予茍徘徊而不去兮幾何不爲逐臭之夫瞻彼樂郊兮震澤之墟俯苕霅之漣漪兮仰毗弁之郁紆前谽谺之絕壑兮後蒼莽之平蕪阡陌縱橫以棊寘兮聚落交錯若畫圖審面勢兮構吾廬梁桂檀兮柱杉櫧不雕不琢兮不丹靑以塗擥薜荔以帡幪兮苔蘚繡乎階除列陵阜以爲垣兮因澗谷而成渠長松巨竹兮森扶疎煙條霧葉兮蔚蔽虧夭矯繚糾兮若蒼龍之垂胡棼麗披離兮若翠幄之流蘇積雨之後日出之初山气澤气孰吹孰噓排我檐楹羃我綺疏棲我幾席襲我琴書始膚寸其來會兮旋波濤之捲舒乍奔騰以翕霍兮儵充塞而模糊何變化之奄忽兮茫洋莫辧乎四隅幻萬象以一色兮覆六合而有餘中長風之迅烈兮遂消液於須臾砉掃滅而無蹤兮杳不知其所如但見山靑靑而林蒼蒼兮掩映湛湛乎之太虛吾危坐而睇眄兮增感慨以長吁曰寶莫寶兮貝玉金珠貴莫貴兮爵位名譽等浮雲之不可把翫兮喟嘆先聖其豈我誣胡彼昏之不覺兮爭貿貿以犇趨況人壽之百歲兮猶過隙之白駒縱得之亦何補兮徒自黙而自劬吾於世兮復何需屑逐隊兮競馳驅聊斂退而從吾所好兮放浪肆恣於水澨山砠幸麋鹿之我狎兮喜鷗鳥之不我虞春艸藂茂春華敷巖紅澗緑張氍毹幽泉發竇疾以徐髣髴會朝鏘珩琚娛耳悅目樂不可言兮世間埃壒何濡濡時招玄眞子膾卻赤鯉魚相就東老舊酒壚旣醉渉江弄芙蕖歌曰澤有荷渚有蒲荷爲衣蒲爲葅衣且食兮保我軀滯志釋兮煩慮祛逍遙委蛇兮又何必訪偓佺於蓬壺

弔茂陵文

方希古

祗明祀而言旋兮指槐裏以西徵停策憇於道旁兮覩髙丘之崢嶸卽故老而訊之兮惟漢武皇之茂陵整冠裳而疾趨兮蹐遺廟以屏營淒風起於叢棘兮鼪鼯嘯於幽塋慨雄心之靡托兮悲曼志之無成惟君皇之禦極兮遘炎靈之方熾陋堯禹爲未足遵兮卑祖武而弗肯繼內瘠民以自殖兮外震威乎遐裔騁車轍於八荒兮候神人於海澨建千門與萬戶兮殫土木之奢麗希軒轅之騰化兮永傲睨乎斯世何盛業之易隳兮洪謨郁而難宣𨿽暫弱於羌戎兮生民疲獘而不痊奇禍機於巫蠱兮妃嗣丁毒而銜冤諒逞心於屠滅兮抑天道之致然辟土疆之宏廓兮曾玄宮之莫固赫兵革之繁庶兮委守衛於艸露城闕之崇敞兮求斷礎而無所後宮之韶冶兮僅或傳其冢墓像祈連以旌武兮想壯魄之已腐嗚呼哀哉形必有盡兮孰不有亡匪君皇之獨然兮尙奚爲隠惻而回遑惟祈生之已甚兮或妖誑而過望謂長年而卒老死兮斯足垂戒於昬荒明固有所不達兮智固有所短偉才略之英邁兮哲與愚其相半賴表聖而黜邪兮兼善悔而能斷𨿽人恫而財竭兮終克免乎危亂悼往者之無知兮尙來者之可諫感盛衰之相襲兮仰昊天而永嘆

退庵辭

楊士奇

芝橑兮桂戶山阿兮水澨云鱗鱗兮石磊磊交松蘿兮延薜荔華芬芳兮襲予春之蘭兮秋之蕙羌何爲兮獨往舒蕭散兮泄泄念盛衰兮有時盍滿盈兮豫戒撫年歲兮將晏日斯徵兮月斯邁紛駸駸兮忘歸余何爲兮靡止攬吾轡兮旋軫返吾車兮舊裏恬澹兮以休全之兮終始懷夫子兮髙風邈遊心兮千載

辭劍圖辭

胡儼

貫弓兮執矢望昭闗兮東馳思公子兮弗諼孰閔余兮渴饑旦暮兮以趨江之流兮淸且漣漪彼遑遑兮求索渺浩蕩兮何之累累兮遺孤心之悲兮莫予知風蕭蕭兮江日黃蘼蕪綠兮杜蘅芳野闃寂兮無人怳四顧兮彷徨桂檝兮松舟儵泛泛兮中流羌余兮旣濟欲報兮焉酬寶劍兮陸離爰解贈兮莫我畱執圭兮弗有顧百金兮何求江上兮丈人義重兮山丘撫新圖兮增慨寄遐思兮千秋

冰雪軒辭

右春坊右諭徳兼翰林侍講金公幼孜以冰雪名其軒君子有以知其素矣而或者弗察也故予爲賦焉

余旣好此奇服兮爰昭昭以自持厲潔淸之端操兮將古人以爲期廓壅蔽之黤黯兮披污穢而去之歲冉冉而易遒兮惟昭質其未沬際嘉時之晟明兮乘靑雲而上徵淩天路以翺翔兮軼埃壒而抗旌朝吾遊夫淸都兮夕余憇乎扶桑鑿瓊枝以爲食兮吸沆瀣以爲漿秉余心之貞愨兮肆忞忞其曷已𨿽所處之固然兮亦率余之素履匪善吾弗好兮匪徳吾弗庸保厥美以上下兮曁予心之所同何時俗之多偭兮紛馳騁以自彊汩汶汶而莫知止兮乃謂予爲匪臧曰悶悶與昏昏兮孰萬物之我先斯伯陽之爲道兮夫子乃嘆其賢何明哲以多智兮亦營營於土田後千祀而猶顯兮羌孰得而舎旃磽磽易缺兮皦皦易污塊獨守以爲姱兮何不攺乎此度眾欣欣以周容兮何吾與之寡也中怦怦以自信兮豈若是而舎也猗前聖之遐逺兮渺茫茫其何之餘將就而問之兮質予行之所宜精専専而內凝兮神剡剡而外揚俄惝怳以流從兮忽超乎余有行駟玉虯以前導兮彼白虎爲後驅邅吾道夫不周兮造顓頊之所居飄風蕩而吹衣兮玄云翳其承宇冰峩峩以凝沍兮雪紛紛而交下炯皓曜以相射兮淸气迫而襲余晃然令予開朗兮神蕭爽而情舒命玄冥以導予兮謂餘言之纚纚曰太素之淳懿兮斯爲物之所始嗟人之生兮稟其淑靈理粹而純兮气厚而淸湛旦旦而弗亡兮豈庶類之可羣彼其謂子之不然兮夫豈守玄之子云殷湯之博大兮乃銘器而諄諄去舊染之垢污兮圖皎然而日新孔聖之大成兮曰吾湼而不淄皜皜其不可尙兮亦秋陽而暴之相矩矱之在玆兮信舎是其焉求俗幽昧以眩惑兮吾於彼其何郵駕余輈以回轉兮倐臨睨夫舊居謹余轡而正策兮意揚揚以自虞積雪以爲堚兮斵冰以爲宇余固處此而不遷兮庶有勺於此世重曰結予心之耿耿兮增予思之悠悠淸白以爲服兮憑往則而信修道曼曼其超逺兮予曷日而忘之

弔余靑陽李江州詞

周敍

元鼎兮沸揚典常紊兮不綱撫長劍兮橫視屹江淮兮保障金戈兮鐵馬時不利兮摧傷寧甘心兮一死濺頸血兮淸塘孤忠兮大節挺勁艸兮秋霜正學兮雄詞掞云漢兮天章赫靑編兮偉烈配巡逺兮睢陽煥昭昭兮日月永千古兮爭光

右余靑陽

凝遙睇兮江州屹孤城兮上流弔英魂兮何在慨元政兮不修政不修兮佚遊偉郡侯兮良籌訓兵兮繕甲擁猛士兮貔貅羣凶張兮援絕天不祚兮奚尢臨大節兮不奪凜勁气兮橫秋匡廬兮峩峩渺大江兮悠悠君令名兮同永增余心兮頓憂

右李江州

竹坡辭寄金川蕭樂善

劉定之

莽落木兮蕭森風不止兮葉琤琤夕陽沒兮回光見逺岫兮何千層我之懷兮旣悲況所思兮系之竹坡兮何所吹秋籟兮參差美人兮在其下文蔥蒨兮懷幽雅蔭淸陰兮以憇握瑯玕兮盈把歲雲暮兮霜霰寒君不來兮行路難浮雲東徵兮不可攀倐變化兮成素鸞就君之竹兮棲縹緲永今夕兮以盤桓

明文衡卷三

●欽定四庫全書

明文衡卷四

﹝明﹞程敏政編

○樂章

擬祭告天地樂章﹝凡十三﹞

梁寅

禮局中承詔分撰郊社宗廟樂章故有此作其音調乖戾𨿽不可被之筦弦然出於上命不敢棄其艸謹錄藏之

迎神

天道大矣物繇以生地道廣矣物因以成惟鴻恩是資惟禋祀是明神之格兮瞻繽紛其並迎

奠玉幣

奠以嘉玉栗而溫兮薦以重幣煥其文兮庶鑑玆哉斯禮之存兮

奉牲

旣虔我祀旣具我牲角貴繭栗心之誠有苾其芬於豆於登五音會合和而平

上帝酌獻

仰明明瞻巍巍如事父栗以夔物莫稱徳曷報之酌用陶匏斯其宜

地祇酌獻

勢廣厚徳含弘五行具百物生承天之施功之成何以報貺醑惟馨

上帝亞獻

父事惟天格神以心赫赫在上洋洋若臨樂旣具止有鏘其音酌言再之庶明明之降歆

地祇亞獻

母事惟地物無不載九谷旣登百貨是賴罔敢煩而瀆罔敢忽而怠昭玆嘉貺沛兮未有艾

上帝終獻

禮行匪懈祀事孔明瑤席菲菲華鐙煌煌丰我粢盛潔我豆觴陰陽之和邦家之昌

地祇終獻

六府孔修生我兆民富媼之功陸海之珍洞洞屬屬淸醑以陳所佑維徳禎祥其臻

分獻

鸞輿下臨從百神金支秀華耀五云壇峨峨靈欣欣位以序列享明禋

徹爼

禮嚴厥初尢愼乎終徹以示敬儀雍雍嘒嘒管簫五音從

望燎瘞

在繅﹝早﹞維玉在篚維幣禮從厥初乃燎乃瘞疑立以瞻匪終怠

送神

神飆若馳矞零上翔蒼龍並騰車以行顧玆瑤壇兮尙有榮光

擬朝會樂章屹﹝凡十二首﹞

王景

天命有徳之舞

嘉禾進

堪輿寜葉气蒸萬彚茁嘉禾生祥飆瑞露凝光精一莖九穗有三登田畯駿奔進天廷薦宗廟將徳馨時和歲丰樂太平乃知天子在樹徳雲龍風虎開休禎

野繭成

瑞道昌至治明萬化滋植盈八荒猗歟野蠶集我條桑載生載成以玄以黃以登於明堂至和磅礡黼黻文章繅爲五采絲上補虞舜裳

騶虞獻

騶虞至周服至仁表天造饑不食生畜行不踐生艸聖皇禦宸極徳澤被枯槁林邑神聖初召南風化首邁遐躅前無偶啟貞符垂沐久

神龜呈

箕疇演洛之靈玄龜出聖之徵皇孝理表八紘役五神策六丁胤五總符十朋介金石利永貞天子九九八十一萬歲壽與天齊並黃河淸

黃河淸

七百里水精宮下見底聖人在位天心合並六合澄淸萬國文明捐雜佩兮蒲津遺玉玦兮龍門川後跪而陳辭兮錫蕃釐於聖君

四裔來

天子踐阼宏拓皇謨義聲翕沓陰肅陽噓東欵扶桑西徼余吾瀚海祝栗統爲一家繩牽索引咸傅於都莫不震懾天休涵濡■﹝犭先﹞■﹝犭先﹞狉狉以拱宸樞玉帛匪頒王會有圖萬歲千秋協我貞符

明徳新民之舞

黃河澄淸

聖人召和黃流獻奇澄波淸且漣漪歕薄龍門震蕩坤倪萬雷呿張光燭化機上下一碧機動天隨天啟聖神河水爲淸天啟聖神治化底成聖徳天齊造化降精聖徳天齊心與道凝萬國一統聖聖相承

嘉禾同頴

祥開函宇地出嘉禾端倪葉應大瑞是荷同穎異畝瑞協周家以濯仁風以昭泰和惟皇忠厚被艸木懋昭大道同變化是知聖心能致和上與天運同亨嘉

慶雲成彩

徳動天鑑慶雲呈祥紛爲華蓋燁爲天章鬱鬱芬芬靉靉茫茫映日烜彩隨風飛揚昭回麗河漢覆燾彌下方神聖揚淸芬溥暢融天光

龍馬來廷

天之駟龍之媒產大宛徵渥窪追流星籋天街汗流赤心九垓歷閭闔觀玉臺西風十二閒爭稱龍馬來蹴踏五云暖神光夜昭回詄蕩蕩天門開

丼露降祥

和气葉丼露凝陋寶甕軼金莖厭厭浥浥穰穰熒熒而於燦其英如餳如飴如珠如脂不隨日以晞天子神聖與天合徳至和攸繹以濡天液天子聖仁與天同甄至和氤氳以播靈芬瑞應之彰有苾其芬於萬斯年受天之慶

四裔咸賓

聖皇禦天治化攸甄文武並用其幾孔神極日月之所照莫不獻贄而效珍普天率土悉妾悉臣環拱北辰以沐至仁徳懋被乎曶爽聲敎曁乎八夤陋漢唐之用師侈成周之王會其道斯何王者無外

擬朝會樂章﹝凡二十六首﹞

顧祿

升座

樂奏泰安之曲

金門洞開寶座尊崇煌煌龍衮穆穆聖容俯臨萬國髙拱九重臣民稱賀玉帛來同

公卿八門

樂奏治安之曲

萬乘天臨千官景從濟濟卿士秩秩王公簉班鴛鷺接武夔龍同心協徳永效公忠

上壽

樂奏壽安之曲

天眷聖皇應運開基尊臨大寶撫有華夷武功底定文

徳弘施微臣曷報仰稱壽巵君親之重實爲臣綱至尊至敬著在天常仙韶按曲玉醴浮觴載伸華祝萬壽安康

舉酒

樂奏嘉禾之曲

有美嘉禾勃如雲興一莖九穗異畆同榮至和所召盛徳之徵厲諸郊廟用慶丰登

樂奏卿云之曲

天上垂象著於卿云九苞鳯彩五色龍文迎風鬱麗映日絪縕有徵斯應實惟聖君

樂奏紫蓋之曲

聖人受命紫蓋呈祥亭亭錦覆燦燦霞張天中屹立雲際飛揚眷玆靈佑國祚隆長

樂奏彤旗之曲

在昔徵伐旗纛爲先仰惟聖朝著象於天彤竿對峙赤羽文鸞克敵之應萬方歸焉

樂奏神芝之曲

後祗效徳神芝挺生灼灼三秀濯濯九莖紫蕤絢彩綠葉敷榮願著聲歌播於大廷

武功之舞

聖主承天運臨濠樹義旗萬方思灑日一劍奮興時采石方收捷金陵卽駐師神機安可測建此萬年基大命歸眞主羣心屬至尊神功參造化英略定乾坤永洽雍熙治弘惟曠蕩恩華夷俱奉貢冠帶入天門

六成

江漢親徵日風雲睿算中六師方奮武孤寇已潛蹤矢石飛星急樓船烈火攻興王天已祚次第靖羣雄

萬乘龍飛始東吳尙陸梁天兵將問罪驕虜敢稱王負固三時久終成一戰降山河畿甸接表裏壯金湯

陜右遺梟獍山東據虎狼神威方逺及小醜孰能當飲馬黃河上觀兵華嶽傍來蘇人望切載道獻壺漿

王師若時雨隨地霈恩波東浙爭歸欵南閩已戢戈山川回正气田野起謳歌一洗兵塵淨羣生樂泰和

巴蜀𨿽云險區區在一隅偏方寧自守逆豎謾狂圖正類蛙藏井眞成虎負嵎神兵飛渡入俄報定成都

大將承王命長驅向北徵揮戈淸朔土按轡下邊城圖籍登天府車書混玉京從容歸奏捷萬姓共歡迎

文徳之舞

一統皇圖大三陽泰運開王侯鳴佩入蠻貊獻珠來瑞靄騰金闕祥雲護玉階太平人物盛鼔舞樂春臺

雞鳴欲曙天冠蓋集羣賢拜舞瞻龍座歡愉侍禦筵玉杯傳法醞仙樂奏宮懸願祝君王壽齊稱億萬年

六成

五彩眩晴虹神都王气鍾石城嚴踞虎鍾阜郁蟠龍宮闕天光近金湯地勢雄四方均貢賦萬國敬來同

皇朝崇祀典聖主毎齋心天地嚴昭格神祗肅降臨牲牢歆大享金石奏淸音三獻精誠至端知錫福深

創業知非易圖安念守成帝心常簡注皇業在經營修徳承天意推誠軫物情一人恢大業萬國仰升平

盛典稽前古皇心協至公建儲安國本裂土錫王封玉冊加殊禮金支衍大宗羣臣無以贊三祝但呼嵩

宵旰思賢切旁求滿四方山林登隠逸朝野慶明良際遇風雲會瞻依日月光同心匡盛治竹帛永流芳

中國聖人興羣方仰大明海波俱帖息年谷屢丰登玉帛來諸國梯航貢上京臣民咸舞蹈萬歲賀朝廷

還宮

洪惟聖主端冕凝旒髙躋舜禹逺邁殷周功成治定禮備樂修受天之祜萬歲千秋

補雩壇祝舞歌辭

宋濓

周官有司巫掌羣巫之政令若國大旱則師巫而舞雩漢法夏不雨祀竈毋舉土功更火浚井暴釡於壇杵臼於術爲四通之壇於邑南門外方七尺植赤繒七其神蚩尢祭之赤雄鷄七玄酒具淸酒搏脯祝齊三日服赤衣拜跪陳祝辭以丙丁日爲赤火龍一長七丈又爲小龍六長三丈於南方皆南向壯者七人皆齊三日服赤衣而舞之司空嗇夫亦齊三日服赤衣而立之鑿社而通之閭外之溝取五蝦蟇錯置社之中池方七尺深一尺酒脯祭齋衣赤陳祝如初取三歲雄鷄猳豬燔之四通神宇令民闔裏南門開裏北門幸得雨報以豚一酒鹽黍財足以茅爲席然周制久廢典午以降漢法亦不行而祝辭尢闕歲丙申夏旱羣巫雩於山川之神予旣書其事授之復補其辭使巫歌舞焉

於泰鴻冒下民動以化時屈伸煜朱鳥萬物甄亢則害陽畢屯土膏耗蓊欲痻田畯奔勢維礥壇四通僾明神神中臨勃如煙

鬯嘉錫燦若羅繭握薦豕炳膋蕭灌郁金菊芳■﹝艸赤﹞气上延合溟漻洞五精貫八幖茫無外莽翛翛門沆碭駕以猋俯下土無不釗

郁行風羽輪翔玄黃變慘復爽眾嫭集亢景章薆然存索之亡爍陰明回叢陽符翹襟逝弗忘崇明禋成穡功慿紺筵嚴以卭

應上公與天通植赤繒驂紅龍左列缺右丰隆流火降巨若鴻鬼婦劉散爲風灑靈注徧四封函斯活穎茸茸眾維魚兆已從

融祉暉毓宵氓甫田阜物豫成風平平綽以行人旉與鬼肹蠁耿曜振霈充盈神心暢樂茫良四■﹝宀禹﹞綏萬國洋洽大康慶昭膺

廣漢難辭

宋濓

難古禮也周人三時皆行之春冬之季難難陰气也仲秋之月難難陽气也蓋二气或佚厲將乘之爲災故難以止焉其制命方相氏帥百隸索室驅疫以逐之又磔牲以禳四方之神漢襲周制而其儀加詳選中黃門子弟百二十人爲侲子赤幘皂制執鞀方相黃金四目蒙熊皮玄衣朱裳執戈揚盾十二獸有衣毛骨中黃門行之冗從僕射將之以逐惡鬼於禁中夜漏上水朝臣會侍中尙書禦史謁者虎賁羽林郎將執事皆赤幘陛衛乘輿禦前殿黃門令奏曰侲子請備逐疫於是中黃門倡侲子和其辭凡八十言繼作方相與十二獸儛讙呼徧前後省者三持炬火送疫出端門門外騎士以次傳火棄雒水中自漢至今朝廷之難𨿽廢而民間猶有存者先臘一日巷萌社隸飾鬼神貌禦五色龍虎文衣巡門擊鼔而難之予惡其言鄙褻因疏古者用難之意復廣漢辭使習焉其辭曰

陽陰乘化左右而行日曆昴畢得積屍大陵其气勃芒更渉虛危墳墓西司鬼官攸房厲附彊陰而降於釁殃咨爾十二神宣其威良猋突劍亢胇胃食虎甲作食■﹝鬼彡﹞雄伯食鬽騰簡食不祥攪諸食咎伯奇食夢祖明彊梁共食磔死寄生委隨食觀錯斷食巨刳其腎腸窮奇騰根同享於蠱毋使害傷咨爾十二神鍜爾戎兵出■﹝車巛﹞四方吮厲之■﹝亡上皿下﹞以代酒漿解厲之肌以克糗糧絲厲之腱織以爲衣裳斥除慝陰暢回明陽乾坤載淸物楙民卭惟爾神之功神或不蘉上帝是明急急如律令

銅井迎送龍辭

唐肅

伐鼓兮吹簫迎我龍兮山椒龍之都兮何所泉淵淵兮石爲戶扣龍車兮乞靈龍不出兮我心若酲我心若酲兮龍寧弗聞

我扣龍兮龍卹風旋波兮龍出龍之出兮福予變旱燒兮爲澍龍爲澍兮我弗饑返山椒兮云旗風冷然兮龍之歸

迎日辭

鳯炙兮麟脯瑤席兮桂爼樂萬舞兮如雲吹笙竽兮龍二女旌孑孑兮載以輿六蒼虯兮歷天衢云霈兮夜未艾執長轡兮久相待

代祀漢光武皇帝辭

劉定之

漢光武皇帝享國餘三十年垂綂過二百年祀典越千數百年而弗替何其盛哉竊嘗以爲武功文治帝者之所難兼自漢諸帝言之武無競於髙祖而以在位日淺故不暇給於文文莫懿於太宗而以繼體守成故無所事於武兼之者帝也至其量時度力閉關卻質置孝武之功於度量之外明愼政體總攬權綱包孝宣之治於範圍之內帝之所就出乎漢諸帝之右有若此者則其盛也不亦宜乎惟聖天子重登大寶祭告於帝而臣實來供事爰述其槪而系以辭曰

木蒼蒼兮山風妥玉體兮充宮皇靈兮如在亙古今兮曷窮杳南巡兮舂陵舊鄕過故都兮洛之陽復北返兮至玆稅龍駕兮徜徉鑑芳潔兮禋祀飄何往兮瑤空無際夜闌兮天漢橫烱參旗兮斜曳皇應侍兮上帝之所永錫福兮聖世

○琴操

飛泉操

宋濓

浦陽玄麓山有飛泉濂與鄭原先生數觀之造飛泉操鼓之琴書諸崖石其辭曰

飛泉兮瀏瀏洗耳固非兮誰飲我牛覆謂我污兮移彼上流具人之形兮柰何忘人之憂

琴操二首

客有吏於海東者以能擊貪暴聞然終用是受誣嘔血死予友胡徵君爲著哀辭一通予讀之甚悲竊取其意作哀海東傷妷女二操使善琴者彈而和之客之鬼或有知則其鬱鬱之气庻幾少伸矣乎辭曰

我哀東海而思之苦彼何人斯猛噬如虎我不擊之我民之憂縱不我與覆以我爲仇蒼天𨿽髙寃其有極非血之嘔曷明心赤泱泱大風沈沈寒泉捨旃捨旃我尙何言

右哀海東

有妷者女顏如舜英詆我以醜我其何傷眩白爲黒古亦多有自尢不遑敢誰之咎黃鵠飛來其音誾誾我心茍安何戚弗欣天上地下命也柰何命也柰何焉知其它

右傷妷女

思沂操

胡翰

曾氏有居越者睠焉不忘曾之舊鄕余以聖賢之道不下帶而存也作思沂操以廣其志云

沂之水兮泱泱曷不歸兮以浣我裳我思兮孔長沂之水兮湜湜曷不歸兮以沐我徳我思兮心惻沂可思兮亦可溯予鼔而舞兮喟吾之與兮

風雷引

烈烈兮轟轟爲飆兮爲霆迅發兮震驚薄太虛兮下上聲謂天懠兮孔仁孰司柄兮赫厥靈民無愕兮載寧威旣揚兮沛澤零

在陳操

劉基

彼山有揚兮彼隰有栩彼路斯何兮孔棘且阻玄云杳冥兮不日以雨重華寂寥兮誰與晤語茫茫九州島兮孰爲予所龜蒙無人兮駕予歸處

古琴操

王禕

春秋時晉大夫有從事於外而不得飬其母者作皇天操

皇天至仁冒下土兮林林總總各獲其所兮我獨何爲不得以養其母兮育我鞠我亦已太苦兮養之弗時我何爲者兮自我䢐徵離此膝下兮有食孰以食疾痛其孰摩撫兮我之念母心焉如縷兮母之念子亦豈寧處兮皇天之毒我其終我祜兮

右皇天操凡十韻

戰國時楚臣有忠其君而被竄逐者作江漢操

江漢滔滔曰注於東只豈惟江漢百川朝宗只臣之事君所盡者忠只臣忠之盡見謂爲狂只我君聖明如日正中只豈弗臣察其或未遑只抑臣實有罪盍反諸躬只自今以往矢益竭衷只臣𨿽身逺臣心上通只臣心之通君終臣容只謂臣不信江漢其同只

右江漢操凡十一韻

廣琴操十首﹝並序﹞

朱右

操者操也君子操守有常𨿽窮阨猶不失其操也其音節固古詩騷辭之體然詩以興騷以怨操以操作廣琴操廣云者題義因韓子之舊也

將歸操

孔子之趙聞殺鳴犢作

河之深兮誰將厲之河之淺兮誰將掲之河洋洋兮不我濟之竭澤以漁兮蛟龍辟之覆巢殀胎兮鳯凰去之夫人有知兮予實類之九州島博大兮將予遂之

猗蘭操

孔子傷不逢時作

習習谷風以陰以雨巖穴幽阻誰其晤語猗蘭之芳燁燁其光不我佩服昊天孔明子如好修維我之求子如不好於我何郵

龜山操

孔子以季桓子受女樂諫不從望龜山而作

維龜有山造初鴻蒙自龜之東淮夷來從膏澤旣施艸木實多周公上天柰龜山何

越裳操

周公作

天之聰兮聵聵其音天之明兮窅窅其深天之仁兮實臨下民文王在上兮於穆不已浩浩其天兮時暘時雨越裳來臣兮萬物斯覩

拘幽操

文王羑里作

羑之陰兮罘罘羑之室兮幽幽嗟室之人兮爲死爲囚匪維伊愆兮實我之郵日月有明兮容光弗畱

岐山操

周公爲大王作

自邰有家於夏之先克承弗怠瓜瓞綿綿開我邠宇衍我宗禋嗟狄之人敢乘以姦彼岨矣岐將遂於遷旣有我土毋戕我民

履霜操

尹伯奇無罪爲後母譛而見逐自傷作

驅車驅車車行無遲兒在中野父寧不悲驅車驅車車行無違兒當有母孰使兒饑天生眾民罔不同仁風雨霜露實活我人民生有知以順天賦

雉朝飛

操牧犢子七十無妻見雉雙飛感之而作

雉於飛山之陲孤雄啄羣雌隨雉於飛音下上陰陽和鳴聲暢胡我人朝出薪入無家䢐歲年

別鵠操

商陵穆子娶妻五年無子父母欲其攺娶其妻聞之中夜悲嘯穆子感之而作

黃鵠雙飛朝隨暮歸山川悠邈不女乖離今當乖違且復徘徊女啄女飲毋使女悲

殘形操

曾子夢見一貍不見其首作

貍維獸不見其首我夢之形吉凶曷究式協於占載觀其繇曰修爾躬自天之佑

望歸操

髙啟哀周復子死於虎而作

兒旦而出於山之麓兮兒夕不歸在虎之腹兮我往無所榛蒙蘢被谷兮嗟爾耽耽弗食我豕犢兮穴亦有子胡寧使我獨兮

明文衡卷四

●欽定四庫全書

明文衡卷五

﹝明﹞程敏政編

○表箋

乙巳年賀千秋節表

朱模

五百年有王者興適當今日千萬歲願聖人壽茂對昌辰天地協祥臣民交慶中賀繼天立極斂福錫民應禱而生彌誕神光之室乘時而起肇基王气之都是皆天眷之所隆夫豈人謀之可致故十載克成乎大業而四方益闡於丕圖江漢旣已朝宗閩廣固宜職貢余浙正須秉麾而順邊淮豈待仗鉞而從蓋將北定乎中原抑宜八承乎正統一人有慶萬福攸同某等逺牧虎藩遙瞻象魏莫克對紫宸而拜益深拘丹悃之誠航海梯山重譯悉圖於王會普天率土三呼咸比於華封

代翰林院勸進表

蘇伯衡

伏以纘百王之正統莫大乎宅尊得萬國之驩心宜先於建極蓋惟體元而居正斯足應天而順人是以髙帝開基甫四載而卽位於汜水世祖興復僅一年而踐祚於鄗南𨿽遠略之不遑而丕稱之是講義有攸當道在隨時中謝欽惟躬膺歷數之歸徳合乾坤之大玄符顓握江左首平黃鉞再麾潯陽遄定僣僞兼收於漢孽提封奄奠於樊襄來享來庭南交廣西隴蜀於疆於理左濠泗右河淮含齒食毛者咸懷傒戴阻兵恃險者悉就誅擒推聖人兼愛之心委上將専徵之任義旗所指羣帥之內附肩摩仁聞所孚連城之欵降踵至蓋師出以律而民遂其生斯不戰而屈人故大悅而歸已今則士誠梟首於闕下會稽通籍於域中弓矢永櫜輿圖載辟此皆二儀協贊以申保佑之休百神效靈以開混一之運丰功盛烈之著揆諸二帝則已多大寶鴻名之膺質諸兩漢則已晚是𨿽聖明謙讓之節夫豈幽顯仰望之情臣念眷命不可久違謳歌難以固拒輙陳愚懇冒瀆宸嚴伏望仰體天心俯從人欲特頒明詔俾擇良辰講其禮而正其名以其徳而居其位則郊廟社稷萬靈永有所主華夏蠻貊億載得以承事

國子學賀登極表

寶歷在躬應千齡之上聖瑤圖啟運得百姓之驩心臨禦云初謳歌爲盛中賀欽惟聰明天縱剛健日新仗尺劍以定羣雄道符漢祖歷一紀而成大業功邁唐宗陶匏繭栗以蕆事而上帝時歆詩書禮樂以造士而下民祗若風行雷動敷治象於多方春育海涵播仁聲於庶類仰正綂之誕紹知景命之永延凡在生成罔不慶賴臣等獲觀巨典幸際昌期車同軌書同文行同倫致治恭陳於善頌黨有庠術有序國有學敷言願贊於成能

代翰林院賀登極表

皇穹垂佑誕錫貞符哲後挺生丕承正綂華夷永賴臣庶均驩中賀欽惟匹馬渡江六龍禦極大明建國八綖咸囿於照臨洪武紀元九域同歸於戡定於昭駿烈有赫鴻猷臣等仰沐恩波叨居翰苑雲從龍風從虎幸逢千載之昌期河出圖洛出書願啟萬年之文運

代中書省賀平杭湖秀越表

伏以近悅遠來率土歸聖人之徳南徵北伐無敵爲王者之師適瞻齊斧之特班遄見捷書之洊至羣情胥慶一統維期中賀臣聞髙帝開基載興齊楚之役太宗啟運復加充竇之誅夫欲和眾而安民則必兼弱而攻昧事非得已兵不畱行玆蓋伏遇皇帝陛下智勇自天聰明冠世廓淸區宇畨禺衣被乎恩光循撫遐荒僰道上供其方物顧玆浙右尙阻華風爰致斯赫之威用副傒蘇之望收海陽以遏其衝要定秦郵以搗其腹心濠梁泗水舉若摧枯臨淮壽春取如拾芥計益窮而負固地逾蹙而偸生宸慮彌切於解懸戎車遂勤於再駕勢成犄角人效智能引領義旗親黨之投戈恐後允懷仁聞謀臣之稽顙爭先苕霅首平吳松繼下齒錢唐於郡縣登會稽於版圖昆山傳檄而從距牙斯拔■﹝木嶲﹞李攄誠而附藩屛悉空叛將就磔於槁街禁旅環攻其外郭玆𨿽天眷實出廟謨殱厥渠魁佇看虞之不臘維其士女幸覩堯之授時臣等叨列星垣獲觀露布煙火萬里式歌神武之功干羽兩階永底文明之治

代秦王府官謝表

伏以誕膺景命開車書一綂之基眾建懿親爲宗社萬年之計玆肇開於土宇遂董正於宮寮中謝臣歷觀夏商以及周漢方其授茅土於子弟孰不任忠良爲股肱蓋凡前後左右之人罔非吉士則得修齊平治之術斯爲令王今神聖之膺圖仰皇王而取則方立經陳紀之始爲宗子維城之規況秦國四封奄有闗內而形勢百二在其域中府署之開傅相之設固將藩屏帝室豈惟保佑王躬宜得重臣以申器使臣等經文緯武才不及於曹參博古通今學有慚於賈誼夫何僥幸乃辱甄收此蓋伏遇覆載等乎乾坤將曲成於庶物髙明齊乎日月靡求備於一人斯朽鈍之微蹤亦叨塵於華選臣敢不虔恭夙夜茍非唐堯虞舜之道焉敢陳秪遹訓謨罔俾河間東平之賢専其美

進大明律表

宋濓

臣聞天生烝民不能無欲欲動情勝詭僞日滋彊暴縱其侵陵柔懦無以自立故聖人者出因時制治設刑憲以爲之防欲使惡者知懼而善者獲寧傳所謂獄者萬民之命所以禁暴止邪飬育羣生者也譬諸禾黍必刈稂莠而後苗始茂方於白粲必去砂礫而後食可飡茍梗化敗俗之徒不有以誅之𨿽堯舜不能以爲治夫自軒轅以來代有刑官而五刑之法漸著其詳弗可復知逮魏文侯師於李悝始采諸國刑典造法經六篇漢蕭何加以三篇通號九章曹魏劉劭又衍漢律爲十八篇晉賈充又參魏律爲二十篇唐長孫無忌等又取漢魏晉三家擇可行者定爲十二篇大槪皆以九章爲宗歷代之律至於唐亦可謂集厥大成矣洪惟皇帝陛下受億兆君師之命登大寶位保乂臣民孳孳弗怠其訓迪羣臣諄復數千言惟恐其有犯慈愛仁厚之意毎見於言外是大舜惟刑之卹之義也矜憫愚民無知陷於罪戾法司奏讞輒惻然弗寧多所寛宥是神禹見辜而泣之心也惟貪墨之吏承踵元獘不異白粲中之砂礫禾黍中之稂莠也乃不得已假峻法以繩之是以臨禦以來屢詔大臣更定新律至五六而弗倦者凡欲生斯民也今又特敕刑部尙書劉惟謙重會眾律以協厥中而近代比例之繁姦吏可資爲出入者咸痛革之每一篇成輒繕書上奏揭於西廡之壁親禦翰墨爲之裁定由是仰見陛下仁民愛物之心與虞夏帝王同一哀矜也易曰山上有火旅君子以明愼用刑而不畱獄言不可不謹也書曰刑期於無刑言辟以止辟而民不敢犯也陛下聖慮淵深上稽天理下揆人情成此百代之凖繩實有易書之奧旨行見好生之徳洽於民心凡日月所照霜露所墜有血气者莫不上承神化攺過遷善而悉臻雍熙之治矣何其盛哉臣惟謙以洪武六年冬十一月受詔明年二月書成篇目一凖之於唐曰名例曰衛禁曰職制曰戶婚曰廐庫曰擅興曰賊盜曰鬭訟曰詐僞曰雜律曰捕亡曰斷獄采用已頒舊律二百八十八條續律百二十八條舊令攺律三十六條因事制律三十一條掇唐律以補遺一百二十三條合六百有六分爲三十卷其間或損或益或仍其舊務合重輕之宜云謹俯伏闕廷投進奉表以聞臣等誠惶誠懼稽首頓首謹言洪武七年某月某日具官臣某等上表

進元史表

伏以紀一代以爲書史法相沿於遷固考前王之成憲周家有監於夏殷蓋因巳往之廢興堪作將來之法戒惟元氏之有國本朔漠以造家用兵戈以爭彊並部落者十世逐水艸以爲食擅雄長於一隅逮至靑吉斯之時大會鄂諾河之上始尊位號漸定敎條旣近取於柰曼復遠攻於回紇渡黃河以蹴西夏踰居庸以瞰中原太宗繼之而金源爲墟世祖承之而宋籙遂訖立經陳紀偃武修文肆宏逺之規模成混一之基業爰及成仁之主見稱願治之君惟祖訓之式遵思孫謀之是遺自玆以降聿號隆平丰亨豫大之言鼔倡於天歷之世離析渙奔之禍馴致於至正之朝嬖幸蠱惑於中權姦蒙蔽於外漢网祗因於疏闊周綱遽至於陵遲風憲皆爲不捕之貓將士盡成反噬之犬由是羣雄角逐九域瓜分風波徒沸於重溟海嶽竟歸於眞主中謝欽惟皇帝陛下奉天承運濟世安民建萬世之丕圖紹百王之正綂大明出而爝火息率土生輝迅雷鳴而眾響微鴻音斯播載念盛衰之故卽推忠厚之仁僉言實旣亡而名亦隨亡獨謂國可滅而史不當滅特詔遺逸之士欲求議論之公文詞勿至於艱深事迹務令於明白茍善惡了然在目庶勸懲有益於人此皆天語之丁寧愈見聖心之廣大於是命翰林學士臣宋濓待制臣王禕儒士臣汪克寛臣胡翰臣宋禧臣陶凱臣陳基臣趙塤臣曾魯臣趙方臣張文敏臣徐尊生臣黃箎臣傅恕臣王錡臣傅著臣謝徽臣髙啟分科修纂故上自太祖下迄寧宗靡不网羅嚴加搜采恐翫時而愒日每繼晷以焚膏故於五六月之間成此十三朝之史況往牒舛訛之已甚而他書參考之無慿𨿽竭忠勤難逃疏漏若自元綂已後則其載籍無存已遣使而旁求俟續編而上進愧其才識之有限弗稱三長兼以紀述之未周殊無寸補臣濓忝司鈞軸幸覩成書信傳信而疑傳疑僅克編摩於歲月筆則筆而削則削敢言褒貶於春秋仰塵乙夜之觀期作千秋之鑑所撰元史紀三十八卷志五十三卷表六卷傳六十二卷目錄二卷通計一百三十萬六千五百餘字謹繕寫成百二十冊隨表上進以聞

謝恩表

劉基

伏以出艸萊而遇眞主受榮寵而歸故鄕此人人之所願欲而不可得者也中謝欽惟皇帝陛下以聖神文武之姿提一旅之眾龍興淮甸掃除羣雄不數年間遂定中原奄有四海神謨廟斷悉出聖衷舜禹以來未之有也臣基一介愚庸生長南裔疏拙無似其能識主於未發之先者亦猶巢鵲之知太歲園葵之企太陽以管窺天偶見於此非臣之知有過於人也至於仰觀乾象言或有驗者是乃天以大命授之陛下若有鬼神陰誘臣衷開導使言非臣念慮所能及也聖徳廣大不遺葑菲逺法唐虞功疑惟重之典錫臣以封爵錫臣以食祿俾臣回還故鄕受榮寵以終其天年臣竊自揆何修而膺此犬馬微忱惟增愧懼已於洪武四年二月初四日到家謹遣長男臣璉捧表詣闕拜謝聖恩臣基無任激切屏營之至謹奉表稱謝以聞

封建親王賀東宮箋

髙啟

監國撫軍久系兆民之望建邦作輔大頒同姓之封隆典式修輿情均慶恭惟皇太子殿下地居震長道合干剛孝奉兩宮每問安於曉寢友懷諸弟共講學於春坊旣膺主鬯之崇復舉分茅之盛本支茂衍宗社奠安某等忝預臺司敢伸賀悃河如帶山如礪永存萬世之傳日重光月重輪敬上千秋之祝

進千家姓表

吳沈

臣沈等言臣聞古者天子建徳因生賜姓胙土命氏此姓氏所由興也三代以前有姓以別婚姻氏以辧貴賤所由來尙矣三代以後姓氏寖廣推原其始有以帝王名號爲氏者有以王父字爲氏者有以所生之土爲氏者有以官有以爵及謚爲氏者有以所封之國若邑若鄕若亭爲氏者有以技以物爲氏者故往往姓同而氏則分年代旣逺族類益繁於是以氏爲姓而索之族矣歷漢唐宋元生齒之盛不可算計又有以部落爲姓者有因功賜姓者有因過因事因刑攺姓者有避諱避仇避難避嫌攺姓者有慕前賢名字冒姓者有音訛及音同文異或文同音異轉姓者有省文省言轉姓者其區分類別不可勝紀前代𨿽有氏族志等書流行於世類皆搜羅未盡互有詳略識者病之恭惟皇帝陛下誕膺天命混一區宇車書萬里薄海內外遐陬僻壤咸沾沐聖化安土樂生黎庻阜蕃又非前代之比臣等謹稽諸史牒質之圖籍旁搜博訪類萃成編約爲韻語凡爲姓一千九百六十有八名曰千家姓繕寫呈上極慚膚淺未能悉備萬幾之暇得賜覧觀刋布四方以便初學習讀天下之人有以知聖朝土地廣大人民眾盛恩徳深厚而思各保其族於悠久以同躋仁壽之鄕也洪武十四年五月朔日翰林編修臣吳沈典籍臣劉仲質臣吳伯宗等誠惶誠恐稽首頓首謹言

進實錄表

解縉

奉天輔運推誠宣力武臣特進光祿大夫左柱國太子太師曹國公監修國史都總裁官臣李景隆等誠惶誠恐頓首上言聖人受命啟萬世之鴻基史氏纂書示百王之大法是故堯舜之事載之典謨文武之政布在方冊俾文獻之足徵實古今之通議矧創業垂綂者皆在於貽謀而繼志述事者敢忘於紀載鋪張極盛之閎休揚厲無窮之偉績歷選前聞之作允爲逹孝之規欽惟大明太祖聖神文武欽明啟運俊徳成功綂天大孝髙皇帝應千年之景運集羣聖之大成天命眷顧之隆起徒步不階於尺土人心向服之誠未三年已定於京都龍飛雲從而華夏蠻貊罔不率俾日照月臨而山川鬼神莫不攸寧有過化存神之妙有綏來動和之應英傑不期而會遐邇不令而從盡收當世之賢才大拯生民於水火羣雄歸命者不戮一夫元主遁荒而禮遣其嗣四方幅員之廣亙古所無中國先王之典悉復其舊守帝王心法之言明聖賢道學之綂罷黜百氏彌綸六經範圍造化曲成萬物天休滋至而兢業貫乎始終諸福畢臻而謙抑純乎表裏在位之久三十餘年升遐之日萬方哀悼比於近古邈然罕儔漢髙年不登於中壽光武運僅紹於中興唐髙祖因隋之資宋太祖承周之業元世祖席累世之威皆未有若斯之盛也欽惟孝慈昭憲至仁文徳承天順聖髙皇後天生聖善克相肇基則徽徳邁於嬪妃開創功超於胥宇夙聞文定之祥允葉坤元之吉螽斯有百男之應鳲鳩均眾子之恩保合承天之慶簡能造化之仁歷考古后妃蓋莫盛於周室然摯有誕聖之祥而無輔運之迹邑姜有輔運之迹而無誕聖之祥矧皆起邦君式克承世緒降及近世皆非等倫若夫同起布衣化家爲國正位中宮十有五年家邦承式天下歸仁誕育聖躬萬世永賴自古以來未之有也欽惟皇帝陛下合體乾坤重華日月煥帝堯之文章纘武王之繼述孝事太祖有見而知之之實廣詢當世得聞而知之之詳發蘭臺記注之書而徵以藩邸之副紬金縢石室之祕又考於世家之藏爰當嗣位之初首頒修史之詔命臣景隆忠誠伯臣茹瑺翰林學士臣解縉總裁翰林學士臣王景禮部尙書臣李至剛侍讀臣胡靖臣曾日章臣王灌臣胡儼侍講臣鄒緝臣楊榮臣金幼孜臣楊士奇修撰臣李貫臣吳溥編修臣楊溥臣鄭好義檢討臣王洪博士臣張伯頴臣王汝玉典籍臣沈度臣潘畿待詔臣王延齡給事中臣朱紘吏部郎中臣徐旭禮部郎中臣胡逺戶部主事臣端孝思太常博士臣錢仲益國子博士臣金玉鉉助敎臣王逹行人臣蔣驥僉事臣﹝闕﹞知府臣劉辰知州臣鄒濟知縣臣王褒臣楊覯臣梁潛臣趙季通臣沈瑜敎諭臣劉宗平臣解榮訓導臣羅思程臣傅貴淸晉府伴讀臣蘇伯厚靖江府敎授臣張顯儒士臣端禮臣楊孟力臣朱逢吉臣莫士安纂修愼選多士賜宴便蕃卽開館於禁中屢翻閱於機暇以百人之多歷期年之久惟盡校讎之力實無黼黻之能巍巍道冠於百王蕩蕩功超於千古是知禮樂徵伐之自出必有訓古之文雲霞花卉之生色不勞繪畫之工開王府而見璠玙惟自慶其希遇仰靑天而瞻象緯又奚罄於名言皆據事而直書不假一辭之贊美但纘次以成編永示萬年之大訓謹撰述大明太祖聖神文武欽明啟運俊徳成功統天大孝髙皇帝實錄一百八十三卷繕寫成一百六十五冊謹伏闕上進臣景隆等無任瞻天仰聖慚懼屏營之至謹奉表以聞永樂元年六月十五日奉天輔運推誠宣力武臣特進光祿大夫左柱國太子太師曹國公監修國史都總裁官臣李景隆誠惶誠恐稽首頓首謹進

賀交趾平定表

黃福

天地以生物爲心四時順序聖人以安民爲徳一視同仁干戈櫜戢而海宇淸平禮樂修明而神人歡慶恭惟皇帝陛下與天同運如日方中齊虞舜之文明重華協帝邁周武之功烈廣大如天顧徳威之所加惟遐邇之咸服聲爲律而身爲度車同軌而書同文夫何交址之炎荒敢外中華之聲教爰稽厥土實古頑夷在漢唐僅能羈縻至宋元尢爲叛服逮乎黎醜仍踵獘風負井蛙之見而自尊致涸魚之禍而莫悔柰何簡定之餘孽復效前尢繼而季擴之狡童再循覆轍逞狐鼠之威而蹂踐疆域恣蛇虺之毒而吞噬邦人邊塵彌漫蟻聚蜂屯之是覩田裏蕭索雞鳴犬吠之不聞衋傷造物之心憤激神人之怒皇上毎垂戒諭屢擴至仁彼乃愈肆跳梁恣爲不道爰興睿算用命偏師天戈一指而蟻穴盡空風帆再舉而鯨濤頓息渠魁旣殄遺孽悉除共惟拯救之勤式慰徯蘇之望班師振旅喜文徳之誕敷行賞錫封覩武功之載戢郡邑有守令以懷保衛所有士馬以堤防千年艸莾之區變爲禾黍之地累世雕題之眾化爲衣冠之民衣食足以飬生弦歌足以易俗輿圖舊物於以光復山川精彩於以發舒賦列九州島不止金人之貢化均萬里逺踰銅柱之功氛祲廓淸雨暘時若實由懋先之盛徳冠古之隆功致今日之太平雪前代之遺恨也臣顧慚微賤幸遇聖明垂憫愚蒙有罪特加寛宥位階卿輔受恩實荷深洪始詔開百粵之新藩遂令掌二司之重寄拜命惟謹懼徳弗堪易俗移風勉承流而宣化彰善癉惡誓激濁以揚淸遠慕臯夔之良尙隆唐虞之治然遐陬之地𨿽異而感報之心悉同凡沾雨露之民室家相慶獲際風雲之士冠冕增輝咸欲覩照臨之淸光於以謝生成之大徳臣心感激未能率領以來朝天闕遙深徒切仰瞻而下拜敢效華封之三祝恭祈聖壽於萬年

進五經四書性理大全表

胡廣

伏以六經之道昭如日星經緯乎天地貫徹乎古今放之則彌六合卷之則退藏於宻用之於身而身修行之於家而家齊推之於國而國治施之於天下而天下平蓋世必窮經而後道明未有舎經而能治理者也是以聖王垂憲必資道以開人賢哲肇基必稽古以作範故伏羲則河圖而演畫大禹因洛書而錫疇孔子刪詩書修春秋寓一王之法周公陳王業制禮樂弘百世之規況乎精一執中之傳尢重丁寧告戒之旨如斯顯迹昭然可觀自王道旣衰異說蠭起燔烈秦火之餘穿鑿漢儒之獘其間存者不絕如絲莫能究其旨歸一切趨於茍且夤緣故習鮮克正之於乎聖人之道不行而百世無善治聖人之學不傳而千載無眞儒遂令往轍之難尋益發前修之永嘆夫否必有泰晦必有明繇夫濓洛闗閩之學興而後堯舜禹湯之道著悉掃蓁蕪之蔽大開正學之宗不幸屢阨狂言旣揚復抑又因循數百年之間卒莫能會其說於一蓋必有待於今日者矣天啟聖明誕膺景運我太祖髙皇帝天縱之聖以武功定天下以文敎興太平首建學校頒賜書籍作飬人材茂隆致治四海外內翕然同風欽惟皇帝陛下文武聖神聰明睿知纘承大綂紹述鴻勲成功盛徳𨿽三皇而無以加事業文章與二儀而同其大治已至而猶以爲未至功已成而猶以爲未成體道謙沖逰心髙逺乃者渙啟宸斷修輯六經恢拓道綂之源流大振斯文之委靡發揮幽賾鉤纂精玄博采先儒之格言以爲前聖之輔翼合眾塗於一軌會萬理於一原地負海涵天淸日曒以是而興教化以是而正人心使夫已斷不續之墜緒復屬而復聨已晦不明之蘊微復彰而復著肇建自古所無之制作纘述自古所無之事功非惟備覧於經筵實欲頒布於天下俾人皆由於正路而學不惑於他岐家孔孟而戶程朱必獲眞儒之用佩道徳而服仁義咸趨聖域之歸頓回太古之淳風一洗相沿之陋習煥然極備猗歟盛哉竊嘗觀之周衰道廢汲汲皇皇以斯道維持世敎者惟師儒君子而已未有大有爲之君能倡明六經之道紹承先聖之統如今日者此皇帝陛下所以卓冠百王超軼千古者也臣廣等一介書生粗知章句大學賢闗渾未造其閫奧圓冠方屨固慚列於章縫幸逢熈洽之時謬忝校劘之任毎受成於指敎亦何假於施爲樂覩就編豈勝歡慶與天下而同惠於萬古而有光尊所聞行所知求不負於敎育正其誼明其道期補報於升平無任瞻天仰聖激切屛營之至謹奉表隨進以聞

兩朝實錄成史館上表

楊士奇

伏聞上有堯舜禹湯文武之君斯有典謨訓誥誓命之紀當時所錄萬世攸師自漢以來曁於唐宋皆建史官専職紀述我國家奉天啟運聖聖相承大經大法明於上善政善教被於下萬方一綂海宇淸寧洪武以前神功聖徳史氏所記具有成書欽惟太宗體天弘道髙明廣運聖武神功純仁至孝文皇帝剛健中正廣大欽明體天之心行天之道勵精爲理躬儉愛人再奠邦家中興鴻業文治光昭於日月武烈弘靖於華夷大略雄材茂功偉績規模弘逺卓冠百王欽惟仁宗敬天體道純誠至徳弘文欽武章聖逹孝昭皇帝孝友英明寛仁恭儉敬天法祖制治保邦明目逹聰周詢民隱時使薄斂博施濟人撫盈成之運廣文明之化丕新政紀覃敷徳澤期月之內天下歸仁二聖升遐云車益逺萬姓哀慕海宇同情恭惟皇帝陛下文武聖神聰明睿智纘承大寶君國子民推廣至仁繼志述事歌九功之惟敍得萬國之歡心上念祖宗功徳之隆同符天地覆載之大宜宣昭於簡冊垂儀範於帝王宣徳元年五月勅修兩朝實錄命臣輔臣義臣原吉監修臣士奇臣榮臣幼孜臣山臣英臣溥總裁臣棨臣英臣直臣述臣時勉臣習禮臣學夔臣循臣從善臣驥臣鶴齡臣洪臣永淸臣敍臣曰恭臣敬臣翰臣雅臣翥臣繼臣中臣叔剛臣文奎臣節臣錫臣蕚纂修發左右史臣之所記閱中外官府之所上兼考章疏參之見聞編載事功必備著其本末纂述謨訓必致謹於精微闗制度者𨿽細不遺切幾務者𨿽明必審於紀敍聖神之道徳如繪畫造化之功能儗諸形容誠難髣髴乃若附錄臣下必在究明是非訖五年正月恭成太宗文皇帝實錄百三十卷仁宗昭皇帝實錄十卷合百有四十卷謹繕寫上進伏念臣輔等智識淺陋學術空疏曠歲月而久稽亦討論之惟謹方諸良史深愧乏三長之稱監於先朝庶少資萬幾之暇

經筵謝表

知經筵事太師英國公臣輔同知經筵事少傅兵部尙書兼華蓋殿大學士臣士奇少傅工部尙書兼謹身殿大學士臣榮禮部尙書兼翰林院學士臣溥兼經筵官詹事府少詹事兼翰林院侍讀學士臣直少詹事兼翰林院侍講學士臣英翰林院侍讀學士臣時勉臣習禮侍講學士臣循侍讀臣衷侍講臣谷修譔臣愉臣鼐等玆者恭遇經筵肇啟聖學維新講讀侍臣咸膺恩澤謹奉表稱謝者臣輔等誠歡誠忭稽首頓首上言伏以天淸地寧昭聖皇之統禦時康道泰美文治之隆興日月光華中外忻悅恭惟皇帝陛下聰明睿智廣大寛仁尊尊親親崇兩宮之至飬推恩布徳得四海之歡心是以三光全而寒暑平五穀熟而人民育益勤稽古之學益弘飬正之功謂易書詩禮春秋之文皆堯舜禹湯文武之道萬幾有暇恆親禦於經筵多聞是求肆詳延於儒雅用資啟沃用致進修上以承帝王心法之傳下以錫臣民皇極之福光祖宗之洪業擴海宇之隆平臣輔等猥以庸才咸叨榮命荷絲綸之飭勵繼宴錫之駢蕃於緝熈單厥心允協周成之徳念終始典於學敬陳商說之篇

駕幸文淵閣謝表

楊榮

臣楊榮等玆者欽蒙聖駕臨幸文淵閣周視臣等寓直之所特頒恩命增益室宇兼賜飲饌器用周悉備至聖恩廣大感戴惟深謹上表稱謝者臣等誠歡誠忭稽首頓首上言伏以日月光華當大聖龍興之運車書混一正文明天啟之時鑾禦幸臨儒紳遭遇恭惟皇帝陛下聖神天錫剛健日新典章法度之弘修功成理定華夏蠻貊之率俾近悅逺來萬幾餘閒怡神稽古六龍捧禦寵顧延英上深軫於天心俯垂矜於寒士廣其室宇遂涼燠之攸宜給以饔飱兼什器之咸備凡百所用靡一弗周同乾坤覆載之恩踰父母生成之賜是皆皇上聖仁廣大明睿照臨溥徳澤於萬方施由侍從昭禮文於千載髙出古今所以致海宇之雍熈所以隆皇圖於永久臣等深慚末學幸際明時被沐恩榮匪名言之可罄策勵駑鈍豈報效之敢忘端秉寅誠恭陳申謝龍翔鳯翥瞻五彩於中天春育海涵祝萬年之聖壽

駕幸太學謝恩表

胡儼

國子監祭酒臣胡儼永樂四年三月初一日欽蒙駕幸太學謹奉表稱謝者臣儼等誠歡誠忭稽首頓首上言伏以明徳建中立百王之大法崇儒重道闡千載之宏規綸音渙發乎九重士气聿增於六館歡均朝野慶洽天人恭惟皇帝陛下浚哲溫恭剛健中正仁義同於堯舜功烈邁於禹湯闕裏詩書敬仰先師之如在寰區聲教啟迪後學於無窮式崇舊章肇稱殷禮鑾輿幸臨於璧水縉紳圜集於橋門惟君惟師以教以食衣冠之美籩豆之序秩秩乎有容鼔鐘之音弦誦之聲洋洋乎盈耳自唐虞三代以來未有盛於今日者也臣儼等忝職成均叨承寵遇敷言是訓永依日月之光華造士登崇願效涓塵之補報無任瞻天仰聖激切屛營之至謹奉表稱謝以聞

進實錄表

王直

臣聞自昔帝王有大徳以及於萬民則必有信史以傳於千古是故堯舜之道載諸典謨文武之政布在方冊漢唐而下皆有成書欽惟宣宗尊謚章皇帝剛健中正廣大髙明纉祖宗之鴻圖隆慈聖之至飬修六府而備三事親九族以和萬邦好生之徳允洽於民心育物之仁實協乎天道有戡暴除亂之武有經天緯地之文聲教宣昭禮樂明備華夏蠻貊罔不率俾山川鬼神莫不底寧大略雄才丰功偉烈輝映前代儀範後來奄龍禦之上升切臣民之哀慕恭惟皇帝陛下聰明睿智文武聖神尊祖敬宗繼志述事上念先皇之徳業必著簡冊以流傳爰敕儒臣纂修實錄啟蘭臺之所載紬金匱之所藏徵諸官府之文書參以耳目之聞見大經大法備究於精微善政善教致詳於本末言足爲訓𨿽簡必書事之可師𨿽敏必錄造化生成之妙固莫罄於名言日月照臨之明亦豈容於繪畫至若臣下之附載勉盡是非之至公恭成宣宗章皇帝實錄一百一十五卷寶訓十二卷及目錄凡例合一百二十九冊謹繕寫上進臣等愧膚淺之無庸屬編摩之甫就傳於來世永昭道徳之光率是嘉猷茂衍太平之慶

賀新殿成表

伏以北京建極開萬方會同之都南面向明受一統華夷之貢宜規模之宏逺聳遐邇之觀瞻率土騰歡普天稱慶恭惟皇帝陛下剛健中正睿知聰明丕承列聖熙景運於太平茂育羣生暢淳風之淸穆惟尊祖敬宗之大在繼志述事之能顧朝廷當備於崇嚴而宮殿必資於營構秪循舊典式闡鴻猷兆姓子來咸自樂以效其用庶邦星拱皆不勞而觀厥成巍巍麗紫微之髙翼翼表宸京之壯續靈臺之贊詠誠儷美於周文紹總章之逹聰實比隆於虞舜仁恩溥博徳化宣昭廣宅中圖治之謨恢保大定功之備本支繁衍宗社奠安臣欣遇盛時恭陳善頌仰皇明於八表如日之升祝聖壽於萬年與天同久

釋罪後謝恩表

陳循

臣陳循謹奏爲謝恩事臣仰蒙皇上天地之大日月之明垂光於覆盆無幽不燭回瀾於逝水無逺弗追極念褒加哀矜憫卹臣不勝感戴之至理合謝恩臣循誠惶誠恐稽首頓首百拜謹言恭惟皇上一徳同乾坤之廣大咸覆載於萬方重華合日月之貞明普照臨於八表如臣艸茅之賤質亦蒙江海之深恩向被陷於落井下石之讎人遂謫以屯田備邊之戍卒斯須難保顚沛靡寧戰戰驚心惶惶度日萬幸仰賴天與皇上深恩厚徳庇佑臣身處患難於四五年間臨萬死而得一生受艱苦於數千里外度危災而存殘喘玆蓋伏遇皇上聰明聖智寛裕溫恭如日方中極廣大髙明之盛與天同久盡財成輔相之功作之君作之師追配乎堯舜禹湯文武明其誼明其道務契乎易書詩禮春秋得萬國之歡心臻一綂之盛治明見萬里之外尢嚴照於覆盆仁敷九域之中重發生於枯木孳孳養賢以及萬民之心切切愛人必先四窮之意𨿽愚臣薄命負尋章摘句之庸材荷聖主深仁除執鋭被堅之重役恩命播傳於千里士庶忻聞歡聲振動於一家妻孥舞蹈幽壑春生於腐艸廢鑪暖發於寒灰縶鳥出籠復遂山林之素性涸魚得水獲逃鼎爼之橫災親恩豈能及乎君恩再造實不下於洪造𨿽百口粉身碎骨涓埃莫補於河山縱九泉祕魄藏魂頃刻難忘於徳澤恨筋力日衰於老病不能效犬馬以驅馳柰忠誠長激於心肝期永同葵藿之歸向竭一誠而祝望頌萬美以揄揚匪愚陋之私情誠華夷之通願敬天法祖聖明已超冠於百王納善用賢皇上實允符於二帝制治保邦之有道承先裕後以無虞是以三光全而寒暑時溥致百谷熟而民人育江河海嶽重重鞏固於四方子孫曾玄聖聖繼承於萬代得其位得其祿興隆遠紹於皇圖長如地長如天永久上同於聖壽臣謹齋沐昧死具表謝恩以聞

明文衡卷五

●欽定四庫全書

明文衡卷六

﹝明﹞程敏政編

○奏議

洪武戊辰四月上皇帝封事

解縉

﹝臣﹞伏奉聖旨朕今命爾義則君臣恩猶父子當知無不言古云爾有嘉猷嘉謀則入告爾後於內爾乃順之於外曰斯謀斯猷惟我後之徳嗚呼人臣咸若時惟良顯哉臣謂成王於是失言矣歷觀載籍以來固以進諫之臣爲善亦未嘗以納諌之主爲非唐虞君臣更相勸戒更相推譲光昭不窮載爲盛美昔人有譖魏徵於唐太宗者爲其錄前後諌章以視起居郎禇遂良𨿽未必然借令有之亦足垂世臣主同休停婚僕碑臣竊謂太宗怒非其怒矣陛下當同符堯舜師表百王豈宜下比太宗則非臣之所願望也臣願與臯夔此肩不願與魏徵同列則臣之感恩服義懇切以爲言者尢願陛下毋自狹小誠萬世一時也陛下挺生南服一統華夷功髙萬古此放勛也得國之正皆非漢唐宋所及眞所謂取天下於羣盜救生民於塗炭命將出師皆受成算不假良平不倚信布徐定燕都市不易肆女寵外戚寺人藩鎭之患消融底定皆處之有法朕兆不萌不邇聲色不爲遊畋旣皆逺過於漢宋又何謙遜於唐虞惟願陛下篤惇信之本加愼獨之功登臨若對之功益加宻不覩不聞之地能無間𨿽處深宮之內亦如郊祀之時卽前日郊祀之敬繼今日存養之功推所以愛臣之心以愛天下推所以待臣之心以待萬物喜怒哀樂一聽於天理上下四旁一視而同仁以天地爲一體以天下爲一人令出惟行也不宜於數攺刑期於無刑也寧失於不經故令數攺則民疑疑則不信刑太繁則民玩玩則不淸國初至今將二十載無幾時無變之法無一日無過之人陛下嘗教臣云世不絕賢豈億兆之眾果無一賢如古之人而盡皆不才者哉陛下嘗教臣云民不畏死柰何以死懼之良由陛下誠信之有間而用刑之太繁也宜其好善而善不顯惡惡而惡日滋者善未必蒙福而惡未必蒙禍也嘗聞陛下震怒鋤根剪蔓誅其姦逆矣未聞詔書褒一大善賞延於世復及其鄕尊榮奉恩始終如一者也或朝賞而暮戮或忽罪而忽赦施不測之辱則有之矣誠以陛下毎多自悔之時輒有無及之嘆是非私意使然也存養之功須更少加宻耳是以有過不及也陛下天性素嚴或差於急克伐怨欲臣知陛下聖性所無也臣見陛下好觀說苑韻府雜書與所謂道徳心經者臣竊謂甚非所宜也說苑出於劉向向之學不純溺於妄誕所取不經且多戰國縱橫之論壊人心術莫此爲甚韻府出元之陰氏鄙猥細儒學孤識陋蠅集一時兔園寒士鈔緝穢蕪略無可采陛下若喜其便於檢閱則願集一二志士儒英臣請得執筆而隨其後上溯唐虞夏商周孔之華奧下及闗閩濓洛之佳葩根實精明隨事類別以備勸戒刪其無益焚其謬妄勒成一經上接經史豈非太平制作之一端也歟今又六經殘闕而禮記出於漢儒蠢駁尢甚宜及時刪攺日禦經筵訪求審樂之儒大備百王之典作樂書一經以惠萬世以承唐虞尊祀伏羲神農黃帝堯舜禹湯文武臯陶伊尹太公周公稷契夷益傅說箕子於太學而孔子則自天子逹於庶人通祀以爲先師而以顏曽子思孟子配自閔子以下各祭於其鄕而魯之闕裏仍建叔梁紇廟贈以王爵而以顏路曾晳孔鯉配一洗歷代之因仍肇起天朝之文獻豈不盛哉若夫配天宜復掃地之規尊祖宜備七廟之制奉天不宜爲筵宴之所文淵未備夫館閣之隆太常非俗樂之可肄官妓非人道之所爲禁絕娼優俾於變之民不遷於淫巧易制寺閹尊天子之貴不近於刑人執戟陛墀皆爲吉士虎賁趣馬悉用俊良𨿽門戶掃除之役命公卿子弟之賢任諸侯王於眾職定久任法而加封待臣子於一體示天下之爲公除山澤之禁稅蠲務鎭之徵商木輅朴居而土木之工勿起布墾荒田而四裔之地勿貪釋老之壯者驅之俾復於人倫經咒之妄者火之俾絕其欺誑斷所謂瑜伽之教禁所謂符式之科絕鬼巫破淫祀省冗官減細縣痛懲法外之威刑永革京城之工役流十年而聽復杖八十以無加婦女非帷簿不修毋令逮系大臣有過惡當誅不宜加辱治歷明時授民作事但伸播植之宜何用建除之謬方向煞神事甚無謂孤虛宜忌亦且不經東行西行之論天徳月徳之云臣料唐虞之歷必無此等之文所宜著者日月之行星辰之次仰觀俯察事合逆順七政之齊正此類也元首叢脞則股肱惰而萬事皆隳人君不以察爲明帝徳罔愆則帝志應而天命用休人君惟以徳爲政陛下拳拳於畏天畏鬼神而所謂畏民者則未至也孳孳於治民治彊暴而所以治心者猶未至也且粢盛之潔衣服之齊修舉之時儀文之備此畏天畏鬼神之末事也陛下豈誠以此爲足以盡事天事鬼神之道哉簿書之期獄訟之斷詔誥之勤鉤距之巧此治民治彊暴之支流也豈眞以此爲足以盡治民治彊暴之術哉古雲天視自我民視天聽自我民聽孔子曰聽訟吾猶人也必也使無訟乎惟一於敬則心卽天祭不必瀆而受無咎之福神不必勞而享無爲之治與天地合其徳日月合其明四時合其序而鬼神合其吉凶矣近年以來臺綱不肅果若人言以刑名輕重爲能事以問囚多寡爲勛勞甚非所以厲淸要長風采也夫人自救過之不給何暇劾人之過人自以言爲諱何能有諫諍之言禦史糾彈皆承宻旨未聞舉善但曰除姦但聞上有赦宥則必故爲執持意謂如此則上恩愈重而不知被赦之人疑上好諛此軰皆市井小人趨媚劬勞之細術陛下何不肝膽而鏡照之哉何嘗眞有一夫持法固爭謂某不當罪某當刑如舜曰殺之三而臯陶曰宥之三哉臣篤知陛下輕天下之士者皆此軰無以稱塞淵衷也然誰不願其父母妻子安榮哉所以諌諍實難禍愆不測入人之罪或謂無私而出人之罪必疑受賄逢迎甚易而或蒙褒營救甚難而多得禍禍不止於一身刑必延乎親友誰肯捨父母妻子而批龍鱗犯天怒者哉陛下進人不擇於賢否授職不量於重輕建不爲君用之法所謂取之盡錙銖置姦朋倚法之條所謂用之如泥沙監生進士經明行修而多困於州縣屈於下僚孝亷人材冥蹈瞽趨而或布於朝省驟歷淸華椎魯嚚悍之夫闒茸下愚之軰朝捐刀鑷暮擁冠裳左棄筐篋右綰組符剔履之賤衮繡巍峩負販之傭輿馬赫奕𨿽曰立賢無方亦盍忱詢有徳是故賢者羞爲之等列庸人悉習其風流以貪婪茍免爲得計以亷潔受刑爲飾辭故有無錢工役無盤纒之俚諺胡膀官人沒商量之童謡出於吏部者無賢否之分入於刑部者無枉直之判黜陟無章舉錯乖方八議之條虛設五刑之律無常天下皆謂陛下任意喜怒爲生殺而不知皆臣下之乏忠良也古者鄕鄰善惡必記今𨿽有申明旌善之舉而無黨庠鄕學之規互知之法𨿽嚴訓告之方未備序禮講學必有其地有其時先之以仁義而後以法制則庶乎磨之有漸而行之有效如影之隨勢也今也應故事立虛文善惡二字蕪穢而莫之顧長幼之民掉臂而不相揖紀綱不立節目無依勢使然也臣欲取古人治家之禮睦鄰之法若古藍田呂氏之鄕約今義門鄭氏之家範布之天下世臣大族率先以勸旌之復之爲民表率將見作新於變漸次時雍至於比屋可封不難矣陛下不可視爲迂闊而不切當今之急務也陛下天資至髙合於道微百家神怪誕妄恍惚臣知陛下洞燭之矣然猶不免欲以愚弄天下若所謂以神道設教者臣謂不必然也一統之輿圖已定矣一時之人心已服矣一切之姦雄已懾矣天無變災民無患害聖躬康寧聖子神孫繼繼繩繩所謂得眞符者矣何必興師以取寶爲名謂眾以神仙爲徵應謂有所謂某仙某神孚佑國家者哉且以傳國寶論之潞王從珂已焚之矣屢求屢得眞僞莫明假令眞有之則區區李斯之書秦政之制何足爲寶哉周武之時未有神仙符應書之所載可見也已而古今享國之長未有如周者神仙釋老誕謾恍惚何足稽哉臣觀地有盛衰物有盈歉而商稅之徵率皆定額是使其或盈也姦黠得以侵欺其歉也良善困於補納夏稅一也而茶椒有糧果絲有稅旣稅於所產之地又稅於所過之津何其奪民之利於如此之宻也且多貧下之家不免拋荒之咎或疾病死喪逃亡棄失今日之土地無前日之生植而今日之徵聚有前日之稅糧裏胥不爲呈州縣不爲理或賣產以供稅產去而稅存或禆辦以當役役重而民困又土田之髙下不均而起科之輕重無別或膏腴而稅反輕瘠鹵而稅反重此丈量之際裏胥之獘也欲拯其困而革其獘莫若行授田均田之法兼行常平義倉之舉積之以漸至有九年之食無難者臣愚所謂願除天下之徵商者此也臣聞仲尼曰王公設險以守其國故小邑必有城隍重門擊柝以待暴客聖人之所制也而近世狃於晏安隳名城銷鋒鏑禁兵諱武以爲太平一旦有不測之虞連郡至望風而靡良平不暇謀賁育不暇鬭武備隳之過也及今修治不宜動眾但勅有司以時整葺寛之以歲月守之以裏胥額設弓手課之以弓弩兼教民兵習之以兵農開武舉以收天下之英雄廣鄕校以延天下之俊乂古時多有書院遺基學田舊業貢士有莊義田有族皆宜興復而廣益之夫罪人不孥罰弗及嗣連坐起於秦法孥戮本於僞書今之爲善者妻子未必蒙榮有過者裏胥必陷其罪唐虞之世四凶之罪止於流竄故殛鯀而相禹禹不以爲仇舜不以爲嫌況律以人倫爲重而有給配婦女之條聽之於不義則又何取夫節義哉此化原之所由也孔子曰名不正則言不順故賈生欲易服色而定官名尙書侍郎內侍也而以加於六卿郎中員外何職也而以名於六屬禦史詞臣所以居寵臺閣郡守縣令不應回避鄕邦同寅協恭相唱以禮而今內外百司捶楚屬官甚於奴隸是致柔懦之徒蕩無亷恥之節擎跽曲拳於進退下气怡色而奔趨一爲下官肌膚不保甚非所以長孝行厲節義也臣以爲自今非犯罪惡解官笞杖之刑勿用催科督厲小有過差蒲鞭示辱亦足勸懲矣臣但知罄竭愚衷之欲言固不止此承命忖量急於陳獻所陳略無次序亦不暇組織成文冀以將來取譽惟陛下幸垂鑑焉

代虞部郎中王國用論韓國公寃事狀

臣聞君親無將春秋誅意臣子事嫌於不軌固天下之所共誅幽明之所同憤者也然於事嫌不軌之中辧析幾微之際此禍幾之所不測骨肉之所難言者惟明主能察焉竊見太師李善長與陛下同一心出萬死以得天下爲勲臣第一生封公死封王男尙公主親戚皆被寵榮人臣之分極矣志願亦已定矣天下之富貴無以復加矣若謂其自圗不軌尙未可知而今謂其欲佐胡惟庸者揆事之理大謬不然矣人情之愛其子必甚於愛其兄弟之子安享萬全之富貴者豈肯僥幸萬一之富貴哉𨿽至病狂亦不爲矣善長於胡惟庸則侄之親耳於陛下則子之親也豈肯捨其子而從其侄哉使善長佐胡惟庸成事亦不過勛臣第一而巳矣太師國公封王而已矣尙主納妃而已矣豈復有加於今日之富貴者乎且善長豈不知天命之不可幸求取天下於百戰而難危也哉當元之季欲爲此者何限莫不身爲虀粉世絕宮污僅保首領者幾人哉此善長之所熟見也且人之年邁摧頺精神意慮鼓舞倦矣偸安茍容則善長有之曾謂有血气之彊暴動感其中也哉又其子事陛下托骨肉至親無纎芥之嫌何得忽有深讎急變大不得巳之謀哉凡爲此者必有深讎急變大不得已而後父子之間或至相挾以求脫禍圗全耳未有平居晏然都無形迹而忽起此謀者也此理之所必無也若謂天象告變大臣當災則殺人以應天象夫豈上天之欲哉今不幸以失刑而臣懇惻爲明之猶願陛下作戒於將來也天下孰不曰功如李善長又何如哉臣恐四方之解體也且臣至疎賤非不知言出而禍必隨之然恥立於一聖明之朝而無諌爭之士始者側聽私室引耳朝端意謂羣臣豈無忠智左右侍近必有爲陛下言者公卿大臣必有爲陛下言者臺諫禦史必有爲陛下言者而事枉寃延未已羣臣杜口竟無一人爲陛下言之者臣所以忘其疎賤冀陛下萬一感悟臣甘就鼎鑊無所復恨矣

論考較錢糧封事

鄭士利

前月九日欽遇陛下渙發徳音廣開言路此二帝三王之盛舉也側聞邇來中外臣民大有所陳惟考較錢糧事未有言者意者當陛下赫怒之餘故人容容各自重耶不然何其宜言而不言也臣艸野布衣聞見淺近政事之得失生民之利病臣焉能知惟考較錢糧得聞一二諺所謂耳聞不如目見向非臣兄士原爲先任懷慶府同知考較錢糧事斷髮工役臣亦蓋不知也自詔書之下臣欲言之久矣特以臣兄之故恐陛下以臣爲假公營私者不敢言欲進復退者累一月旣竊自念以爲當陛下求言之急豈惡直言之士若乃畏首畏尾避嫌逺疑是忠臣義士之心不白於天下也輒不自揆故僭言之亦不自量己昔有野人食芹而羙者則欲以獻於其君區區愚忠政與此類陛下幸垂察焉夫考較錢糧用使空印自昔已然非至聖代而然也陛下卽位已九年矣詔條之內不見禁革而律令之內所不該載上下承習以爲當然天下之人咸知之惟陛下未之知耳一旦生事之人摭拾此事致使忠良老成咸被其害臣愚請試言其故夫考較錢糧各府賫將文卷越行省攢造千百宗捲攢於一冊牽查照算豈無錯誤故曰寸寸而度之至丈必繆銖銖而數之至石必差是以必須空印無獘也向使有司官吏欲偸盜那移埋沒作獘當預於本處文卷補完然後赴省部攢造豈不藏鋒斂鍔便且易耶又何必用空印省部旋補而旋生獘也又況出納錢糧各府州非奉省部不敢專擅一絲一毫之出入其原皆出於省部故省部卷中所有府州文卷不能損也府州文卷所無省部卷中不能益也若网在綱有條不紊特散漫於各卷未之歸一查照攢造之間不能無誤空紙所以爲筆誤差錯之設無獘也且各省府至戶部裏路逺者半年餘近者亦不下半月攢冩之偶有差錯理須扣換塡補若待復至本處衙門用使印信卽非旬日可及省部置局督並攢造有如星火若爾展轉迂回豈不大誤事耶是以必須空印無獘也今行移文書除張縫中印信外後面必有年月年月之傍必有注語然後官吏僉押於年月注語之間用使印信今考較文冊下面張縫印信𨿽多而後面年月之傍注語已定又止一印信向使掾典欲假此空印行移文書潛謀不軌下面張縫固有印信可徵而後面年月卽無印信又無封皮不知復可作何行移而何處不曉法律鋪兵便與承接逓送而何等庸愚官吏輒便憑信與之施行空印之不可以行移逓送亦明矣臣竊迹前世興亡之故大抵親賢人逺小人以興而親小人逺賢人以敗未嘗以空印也空印之不能爲國家患益明矣陛下以天縱之資日月之明豈不燭此情理然而聖怒未解者意者左右之臣未嘗以此言進歟臣愚竊以爲考較官吏止可坐之以不勤之罪而不當坐之以重罪也況所犯在律令頒行之先乎空印旣不可以行移文書又不可以那移作獘免死杖一百工役終身前此復有充軍者假使偸盜那移潛謀不軌不審陛下復加之何罪陛下必欲禁革空印不過罪一二人下半紙詔書明諭天下使天下後世之人知懼而不敢犯足矣何必牽枝引蔓罪及各省府耶夫人才之難自古爲然十年長養十年教訓十年曆練至於四十血气旣定見識巳明然後適用故曰人惟求舊今內而尙書外而參政等官允所謂國之重臣功能俱茂者也自非聖人不能無過縱有罪過臣猶謂得與八議之科今乃俱爲考較錢糧有不保首領復追俸者有斷髮工役攺發充軍者中外老成蕩然一空並使晚進後生布列中外未審孰爲陛下畫此策也使彼在任之內所言所行果皆考較錢糧事耶抑亦有忠國愛民之事也如果俱系考較錢糧固爲得罪若亦有一斑半點爲國爲民亦可絕長補短以功掩過三年之俸亦不足爲國重輕也而追之是導天下之人而爲貪污也奚補哉今犯贓私者工役而用使空印者亦工役復終身焉彼富裕者固不復憂而此貧乏者則受苦楚其平日贓私者至此自爲得計臣竊恐自是之後亷謹者愈無所勸矣昔秦穆公赦食馬之徒厥後猶得其死力考較官吏非岐下野人比也陛下幸赦之又豈特得其死力而已哉古人有言曰人之有言不得巳也臣兄巳斷髮工役固不敢辭而甘心輸作以贖罪矣臣復懃懃懇懇不避斧鉞爲陛下言者非不知觸忤天顏罪在不赦顧以朝廷大體當務從平恕不宜持法過當有累聖明盛徳蓋亦不得已言耳固非爲臣兄一人之計而言也言辭粗鄙不能回護陛下倘以臣爲艸野疎愚不識朝廷忌諱恕其狂瞽而納用其言又豈特考較官吏感恩無窮天下之士必皆鼓舞歡忻而樂於仕進矣謹於中書省投進以聞干冒宸嚴無任戰栗屏營之至

萬言書

葉居升

臣居升幸備生員首蒙寵賜令教山西書伏自開學以來罄竭所聞訓誨民間子弟常恐未見成效身塗艸野無以上報聖朝養育之恩私竊自念近者欽讀聖詔有曰欽天監報五星紊度日月相刑於是靜居日省謂古今乾道變化殃咎在乎人君尋思至此彷徨無所措手足惟詔臣民詳言朕過四海聞之歡呼雷動皆曰此大禹成湯罪已之道復見今日矣孔子曰丘也幸茍有過人必知之是過也聖人所必有知其有過樂聞而攺之此聖人之所以益聖也今天下之士茍有見聞者莫不欲竭其心思智慮以應詔書之求況臣愚蒙久承養育陶成以至今日敢不披露腹心以聞惟聖主詳擇之臣歷觀漢晉唐宋之世皆有災異之變始因刑政失宜賢愚倒置遂致紀綱不振或政失於權臣或勢移於方鎭患不生於女禍則困於外侮上下偸安茍延歲月諫書屢上曾莫之省天變於上而不知戒人怨於下而不知卹天下已壊而莫能救也臣毎讀史至於其間未嘗不切齒熱中不止太息而已迄元之季天人厭亂旣極天命眞人以聖神文武之資掃除亂略四海英雄坐致闕下沙漠之徼罔不臣服方宵衣旰食以圗雍熈之治凡漢晉唐宋之失今皆無有然而天變於上以致日月星辰失序或者鑑觀前世之失矯枉其獘而又太過者歟漢賈山有言曰忠臣之事君也言切直則不用而身危不切直則不可以明道明主之所急聞忠臣之所以蒙死而竭之也臣今有芻蕘之言𨿽未足以明道敢切直言之庶盡忠臣事明主之心乎臣聞王者之心上通乎天王者之動上應乎天審天下之治否者則求其端於王而已天之陰陽五行日月星辰其可見也使陰陽交和五行順序日月星辰得其常天下𨿽未盡治謂之治焉可也陰陽錯繆五行不得其序日月星辰不得其行天下𨿽無事謂之不治可也稽之天道察之人事而後可以驗治亂之實矣臣觀當今之事太過者有三曰分封太侈也曰用刑太繁也曰求治太速也何以明之日者君之象也月者臣之象也五星者卿士庶人之象也臣愚不知星術請以所聞於經傳並摭前世巳行之得失者論之詩曰彼月而食則維其常陰盛陽微則爲不善矣今日刑於月猶之可也而曰日月相刑者則月敢抗於日臣敢抗於君矣切觀主上之有天下掃除羣雄如踣艸芥包絡豪傑如臂使指今公卿大臣數十萬之眾戰必勝攻必取者朝廷遣一介之使召之則拱手聽命無敢後時況敢有抗衡者乎傳曰都城過百雉國之害也先王之制大都不過參國之一中五之一小九之一使上下等差各有定制上得以兼乎下下不得以兼乎上蓋所以彊榦弱枝以遏亂原而崇治本也國家裂土分封使諸王各有分地以樹藩屏以復古制蓋懲宋元孤立宗室不競之獘也然而秦晉燕齊梁楚吳閩諸國各盡其地而封之都城宮室之制廣狹大小亞於天子之都賜之以甲兵衛士之盛臣恐數世之後尾大不掉然後削其地而奪之權則起其怨如漢之七國晉之諸王否則恃險爭衡否則擁眾入朝甚則緣間而起防之無及也此皇天眷國之甚或者譴告以相刑之象歟今議者曰諸王皆天子親子也皆皇太子親骨肉也分地𨿽廣制度𨿽侈所謂犬牙相制盤石之宗天下服其彊耳豈有抗衡之理邪書曰列爵惟五分土惟三今王亦爵也漢謂諸侯王亦不過三分之位耳禮莫大於分使王侯之國與京畿同則爲列國矣尙有君臣之分乎今秦晉燕齊梁楚吳閩諸國皆連帯數十城而復優之以制假之以兵議者曷不摭漢晉之事以觀之乎孝景皇帝漢髙皇帝之孫也七國諸王皆景帝之同祖父兄弟子孫也當時一削其地則遽構兵西向晉之諸王皆武帝之親子孫也易世之後疊相擁兵以危王室遂成五部云擾之患由此言之分封踰制禍患立生援古證今昭昭然矣此臣所以爲太過者歟昔賈誼勸漢文帝早分諸國之地空之以待諸王子孫謂力少則易使義國小則無邪心向使文帝盡從誼之所言則必無七國之禍願及諸王未之國之先節其都邑之制減其衛兵限其疆理亦以待封諸王之子孫此制一定然後諸王有聖賢之徳行者入爲輔相其餘世爲藩輔可以與國同休世世無窮矣割一時之恩以制萬世之利以消天變以安社稷天下幸甚臣又觀歷代開國之君未有不以尙徳緩刑而結於民心亦有不以專事刑罰而結民心國祚長短悉由於此三代秦漢隋唐享國之數俱在方冊昭然可觀其故何也易曰天地之大徳曰生聖人之大寶曰位何以守位曰仁何以聚人曰財理財正辭禁民爲非曰義此可以見天地好生之心與聖人守位之道矣然而禁民爲非之義特居末者明不得已而用刑而不專任刑罰也古者斷死刑天子爲之撤樂減膳而寓慘怛之意於其間誠以天生斯民立之司牧而教養之俱欲其並生於天地之間也不幸而不率教者入於其中則不得不刑之耳故其仁愛之篤浹於民之肌膚淪於民之骨髓民思其徳愈久而不忘故其子孫享國久逺者六七百年近者亦三四百年豈偶然而已哉今議者曰宋元中葉之後紀綱不振專事姑息賞罰無章以致亡滅此行小仁而滅大義𨿽有其位而不能守之主上所以痛懲其獘而矯枉之者也故制不宥之刑權神變之法使人知懼而莫測其端也臣聞開基之主垂範百世一動一靜必合凖繩使子孫有所持守況刑者民之司命可不愼歟夫刑罰貴乎得中過與不及皆非天討有罪之意也使刑政不立而彊暴得以相陵則國非其國矣則刑罰繁苛而政治促急而民無所措手足矣姑以當今刑法言之笞杖徒流死今之五刑也用此五刑旣無假貸一出乎大公至正可也而用刑之際多出聖衷致使治獄之吏務從深刻以趨求上意深刻者多獲功平允者多得罪或至以贓罪多寡爲殿最欲求治獄之平允豈易得哉近者特旨雜犯死罪免死充軍其餘以次仿流徒律又刪定舊律諸條減宥有差此漸見寛宥全活者眾而主上好生之仁已藹然布乎宇內矣然未聞有戒治獄務從平允之條是以法司之治獄猶循舊獘𨿽有寛宥之名而未見有寛宥之實所謂實者誠在主上不在臣下也故必有罪疑惟輕之意而後好生之徳洽於民心必有王三宥然後制刑之政而後有囹圄空虛之效此非可以淺淺致也唐太宗皇帝謂侍臣曰鬻棺之家欲歲之疫匪欲害於人欲利於棺售故耳今法司核理一獄必求深以成其考今作何法使得平允太宗矯隋之暴刑法務從寛宥猶患及此況今立法嚴宻以矯寛縱能無是失何以明其然也古之爲士者以登仕版爲榮以罷職不敍爲辱今之爲士者以混迹無聞爲福以受玷不錄爲幸以屯田工役爲必獲之罪以鞭笞捶楚爲尋常之辱其始也朝廷取天下之士网羅捃摭務無遺逸有司催逼上道如捕重囚比到京師而除官多以貌選故所學或非其所聞而其所用或非其所學洎乎居官舉動一跌於法茍免誅戮則必屯田工役之科所謂取之盡錙銖用之如泥沙率是爲常少不顧惜然此亦豈人主樂爲之事哉欲人之懼而不敢犯也切見數年以來誅殺亦可謂不細矣而犯者日月相踵豈下人之不懼法哉良由激濁揚淸之不明善惡賢愚之無別議賢議能之法旣廢以致人不自勵而爲善者怠宋程頥有言曰君子小人常相半也天下治則小人多化爲君子而君子多於小人天下亂則君子多化爲小人而小人多於君子此言在上之人有以化之耳有人於此亷如夷齊智如良平一或不謹少戾於法上之人將錄其所長棄其所短而用之乎將捨其所長捐其所短而置之法乎茍取其長而捨其所短則中庸之才爭以爲亷爲智而成有用之君子矣茍取其短棄其所長爲善之人皆曰某亷若是某智若是少不如法朝廷不少貸之吾屬何所容其身乎致使今之居位者多無亷恥當未仕之時則修身畏愼動遵律法一入於官則以禁网嚴宻朝不謀夕遂棄亷恥或事掊克以備屯田工役之資者率皆是也若是非用刑之煩者乎漢之世嘗徙大族於山陵矣未聞實之以罪人也今鳳陽皇陵所在龍興之地而率以罪人居之以怨嗟愁苦之聲充斥園邑朝廷知非所以恭承宗廟意也近令就中願入軍籍者聽之免罪復官者有之而猶聞有拘其餘丁家小在屯夫有罪之家長旣赦而任之以政矣餘下家小復何罪哉夫彊敵對壘則揚精鼓鋭奮三軍之气攻之必克擒之必獲可也今賊人僞四大王突竄山谷如狐如鼠無窟可追以計獲之庶或可得而乃勞重兵以討之彼之驚駭潰散兼之深林大壑人迹不能追蹤之地與之較奔走則彼就熟路而輕行與之較死生則彼負必死之气三軍之眾孰肯捨死而爭鋒哉今捕之數年旣無其方而乃歸咎於新附戶籍之細民而遷徙之搔動四千里之地雞犬不得寧息況新附之民日前兵難流移他所朝廷許之復業而來歸者今就附籍矣乃取其數而盡遷之是法不信於民也夫有戶口而後田野辟田野辟而後賦稅增今責守令年增戶口正爲是也近者已納稅糧之家𨿽承特旨分釋還家而其心猶不自是巳起戶口𨿽蒙憐卹見畱開封聽候今軍士散漫村落居民不知所爲訛言驚動況太原諸郡外界邊鄙民心如此甚非安邊之計也臣恐自玆之後北郡戶口不復得增矣何者小民易動而難安今之小民以爲新籍在官乃見遷徙不報反易逃匿若欲遷徙一槪而遷之我奚先受其殃乎凡此皆臣所謂太過而足以召災異者也未見其可以結民心而延國祚者也晉郭璞有言曰陰陽錯繆皆煩刑所致今之天變豈非煩刑所致者乎臣願自今朝廷宜錄大體赦小過明詔天下修舉八議之法嚴禁深刻之吏斷獄平允則超遷之苛刻聚斂者則罷黜之鳳陽屯田之制見任家小在屯者聽其耕種起科巳起戶口見畱開封者悉放復業當差如此則人主足以隆好生之徳以樹國祚長久之福而兆民自安天變自消矣昔者周自文武至於成康而後教化大行漢自髙帝至於文景而後號稱富庶文王武王髙帝之才非不能使教化行以致富庶也蓋天下之治亂气化之轉移人心之趨向皆非一朝一夕之故致治之道固不可驟至今國家紀元九年於玆偃兵息民天下大定紀綱大正法令修明亦可謂安矣而主上切切以民俗澆漓人不知懼法出而姦生令下而詐起故或朝誅而暮犯者有之昨日所進今日被戮者有之乃至令下而尋攺已赦而復收天下臣民莫知適從而不能相安者甚不稱主上求治之心也臣愚謂天下趨於治也猶堅冰之將泮也冰之堅非太陽一日之光能消之也陽气發生土脈微動和气蒸之然後其融釋然聖人之治天下亦猶是也刑以威之禮以導之漸民以仁摩民以義而後其化熈熈也孔子曰如有王者必世而後仁此非空言也況今之天下猶古之天下民俗𨿽漓而民好善惡惡之心則未嘗泯也因其好善惡惡之心以正其風俗則求治之道在是矣求治之道莫先於正風俗正風俗之道莫先於使守令知所務使守令知所務莫先於使風憲知所重使風憲知所重莫先於朝廷知所尙則必以簿書期會獄訟錢谷之不報爲可恕而流俗失世風壊爲不可不問而後正風俗之道得矣風俗旣正天下其有不治者乎古之爲郡守縣令爲民之師帥則以正率下導民善使化成俗羙者也徵賦期會獄訟簿書固其職也今之守令以戶口錢糧簿書獄訟爲急務至於農桑學校王政之夲乃視爲虛文而置之不問將何以教養黎民哉以農桑言之方春州縣下一文帖里甲回申文狀而已守令未嘗親點視種蒔次第旱澇預備之道也以學校言之廩膳生員國家資之以取人才之地也今各處師生缺員者多縱使具員守令亦鮮有以禮譲之實作其成器者朝廷切切以社學爲重教民之急務故屢行取勘師生姓名所習課業如是之詳今之社學當社鎭城郭或但置立門牌逺村僻處則又具其名耳守令亦未嘗以教養爲已任徙具文案以備照刷而已及至憲司分部按臨亦但尋習故常照依紙上照刷亦未嘗差一人巡行點視興廢之實上下視爲虛文如此小民不知孝悌忠信爲何物鬭爭之俗成姦詐之風熾而禮義亷恥掃地矣此守令未知所務之失也風紀之司所以代朝廷班導風化訪察善惡條舉綱目拯治萬事至於聽訟讞其一事爾今專以獄訟爲要務以獲贓多者爲稱職以事迹少者爲闒茸一有不稱𨿽有忠臣孝子義夫節婦視爲虛文末節而不暇舉若是謂之察惡亦近之矣所謂班導風化者安在哉其始但知以去一臟吏決一獄訟爲治而不知勸民成俗使民遷善逺罪爲治之大者也此風憲未知所重之失也守令親民之官風憲親臨守令之官未知所務如此所以欲求善治而卒未能也王制論鄕秀士升於司徒曰選士司徒論其秀士而升於太學曰俊士大樂正又論造士之秀升諸司馬曰進士司馬辧論官材論定然後官之任官然後爵之其考之詳如此成周得人爲盛今使天下都邑生員考於禮部升於太學使歷練眾職任之以事可以洗歷代舉選之陋而上法成周之制矣然而郡邑生員升於太學或未數月遽選入官委之以郡者間亦有之臣恐此軰未諳時政未熟朝廷禮法不能倡導徳化上乖國政下困黎民𨿽曰國家養育之仁然世間奇材罕有如顏回耿弇鄧禹者固不可拘於常法𨿽賈誼之材漢朝以其年少難委之開國以來選舉秀才不爲不多所任名位不爲不重自今數之在者寕有幾人乎臣恐後人之視今猶今之視昔昔年所舉之人豈不深可痛惜乎凡此皆臣所謂求治太速之過也昔者宋有天下蓋三百餘年其始以禮義教其民當其盛時閭閻里巷皆有忠厚之風至於恥言人之過失至其末年扞城之將至力屈計窮則視死如歸忠臣義士死事者不可勝數𨿽婦人女子羞被污辱此皆禮義教之效也元之立國其本固不正矣犯禮義之分亷恥之壊自古未有故其末年棄城叛將降敵附下者亦不可勝紀𨿽老儒碩臣甘心屈辱大將北徵以來爲之死事者幾人乎此禮義亷恥不振之獘也令其遺風流俗至今未革深可怪也臣謂國家求治之速莫若惇禮義尙亷恥守令則責其先禮義愼徵賦而以農桑學校爲急務風憲則責其先教化審法律而以平獄緩刑爲最切如此則徳澤下流求治之道庶幾得矣郡邑生員升於太學須令在學肄業或三年精通一經兼習一藝然後入選或宿衛或辦事以觀大臣之能而後任之以政則其學識兼懋庶無敗事且使知祿位皆天之祿位而可以塞覬覦之心也夫分封有制則本支百世矣刑罰旣淸則刑期無刑矣崇禮義尙亷恥而風移俗易矣於是主上端拱穆淸待以歲月則陰陽調而風雨時諸福嘉祥莫不畢至矣尙何天變之不消也哉𨿽然臣愚猥不自度微賤廟堂之議輒敢陳說如此是以螻蟻之命試當雷霆之威朝廷茍以詢芻蕘之意而容之憐其愚忠言可采者則舉其一二不可采者置之不問將見天下之嘉言日聞於上矣此臣之願也干犯天威罪在不赦無任瞻天仰聖激切屛營之至

奉天殿災上疏

鄒緝

臣伏奉勅書以今月初八日奉天殿災勅諭文武羣臣詢求所以致災之由令臣等逐一條陳無隱俾知警懼以回天意臣惟陛下敬天勤民之意至深至切未嘗少怠而羣臣奉行或失初意故不能無少過誤致使下民失所怨讟以興上天眷懷遂加譴罰陛下心存警懼咨訪羣臣惟臣愚昧淺陋不足以識致災之由但有所見不敢遂隱謹采耳目所聞上塵聖覧伏惟少垂察焉切以皇上紹嗣太祖髙皇帝之統緒建立兩京本所以爲子孫帝王萬世之丕基天下萬民尊仰之根本爰自肇建北京以來焦勞聖慮幾二十年功力浩大費用不貲調度旣廣科派亦繁羣臣不能深體聖心致使措置失宜所需無藝掊克者多冗官濫員內外大小動至千百使之坐相蠶食耗費錢糧而無益於事是以竭盡生民之膏髓猶不足以供工作之用由是財用匱乏莫知所圗民窮無告猶不之卹夫民之所賴以爲生者衣食也而民以百萬之眾終歲在官供役旣不得保其父母妻子遂其樂生之心又不能躬親田畆以事力作使耕種不時農蠶廢業猶且徵求益深所取無極至於伐輸桑棗以供薪爨剝取桑皮以爲楮料而民之衣食無所資矣加之官司胥吏橫徵暴斂日甚一日民生無聊愁嘆滿室且如前兩歲買辦靑緑顏料本非出產之所而科派動輒千數百斤民無可得則相率斂鈔徧行各處收買每大靑一斤至萬六千貫及至進納又多以不中不肯收受往復展轉當須二萬貫鈔方得進受一斤而所用不足以供一柱一椽之費其後旣已遣官采辦於出產之處而府縣買辦猶不爲止蓋緣工匠計料之時惟務多派以爲濫取之利而不顧民之艱苦難辦此又其爲害之甚也然此特買辦之一爾其它又有不可勝言者矣且京師者天下之根本人民者京師之根本也人民安則京師安京師安則國本固而天下安此自然之勢也而自營建以來用事之人不思人民爲國之本謀所以安輯之乃使羣軰工匠小人假托威勢驅迫移徙號令方出卽欲其行力未及施屋已破壊或摧毀其墻壁或碎其屋瓦使孤兒寡婦坐受驅迫哭泣號叫力無所措或當嚴冬極寒之時或當酷熱霖潦之際妻子暴露莫能自蔽倉惶逼迫莫知所向所徙之處屋室方完又復驅令他徙至有三四遷移而不能定者及其旣去而所空之地經月逾時工猶未及陛下之愛民本甚深而工作小人橫害下民如此其甚陛下皆有所不知此京師人民之受害而不能無怨讟者也貪官污吏徧布內外剝削之患及民骨髓朝廷毎遣一人出差卽是其人養活之計誅求責取至無限量州縣官吏應答奉承惟恐不及間有亷潔自守心存愛民不爲承應及其還也卽加讒毀以爲不肯辦事朝廷不爲審察遽加以罪無以自明是以在外藩司府縣之官聞有欽差官至望風應接惟恐或後上下之間賄賂公行略無畏憚剝下媚上有同交易貪污成風恬不爲怪夫小民之所積幾何而內外上下誅求如此豈能無所怨讟乎今山東河南山西陜西諸處人民饑荒水旱相仍至剝樹皮掘艸根簸稗子以爲食而官無儲蓄不能賑濟老幼流移顚踣道路賣妻鬻子以求茍活民窮財匱如此而猶徭役不休徵斂不息京師之內聚集僧道幾萬餘人日食廩米百餘石而使天下之人糠秕不足至食艸木此亦耗蠧食以養無用者也至於報效軍士朝廷厚與糧賜使之就役而乃驕傲橫恣不執常役遊行往來擾害良民此乃姦詭之人懼還原伍科徭不堪假此爲名以圗規避非眞有報效之心此豈可以信用之哉朝廷歲令天下有司織錦緞鑄銅錢遣內官賫往外畨及西北買馬收貨所出常數千萬而所取曾不能及其一二耗費中國糜敝人民亦莫甚於此也且錢出外國自昔有禁今乃竭天下之所有以與之此可謂失其宜矣馬至𨿽多類皆駑下散與人民畜養馬多人少畜養不前及至死傷輒令賠償馬戶貧困則復鬻賣子女猶不能償夫國家之所賴者人民也人民已耗土地空虛養馬𨿽多亦何所用此又其害之大者昔晉武帝徙邊人於河南內地羣臣皆諌以爲不可恐貽他日之患武帝不聽其後卒致五季之亂今乃許令邊塞之人入中國賜以鞍馬弓矢居室牛羊衣服盛具供帳以待之此等皆窺覘中國姦細之人尢其所不可者夫人莫不安土重遷不樂逺徙況此蕃部習俗旣殊所性亦異豈肯背其本主違去鄕土而居中國乎是必有可疑不可以不察之也今宜使之來朝之後卽遣歸其本國不必畱之以爲後世子孫之患也至於宮觀禱祠之事自古有國者所當深戒漢武帝嘗極意以求之而卒無其驗取譏後世亦宜去而絕之也古人有言淫祀無福況事無益以害有益蠧財妄費國用無度亦其一耳凡此數事皆足以損傷和气下失民心上違天意怨讟之興實由於此夫奉天殿者陛下正朝之殿所以朝羣臣發號布令出政之所古之所謂明堂也而災首及焉其爲災之大自古以來未之或有誠所謂非常之變也非省躬責已深察所以致災之由大布恩澤攺革政化以疏滌天下窮困之人不能以回上天譴怒之意也夫應天以實不以文臣願陛下速下明詔散遣工匠營造之人停止役作使天下之人得遂其父母妻子相安相養之心罷絕下蕃買馬之役勿令復出四方外國來朝貢者賜賚而遣之勿使久居中國有願畱者亦宜遣令出塞俟三四年後徐復議之蓋四方歸附朝貢𨿽足以爲中國之盛然使之久居於此窺見中國之虛實恐非今日之所宜亦非他日之利也彼皆居心叵測不識恩義徒以貪求吾國之貨賄而已一旦待之有不至必且爲吾國患矣冗官濫員宜沙汰之使歸田裏有可用者亦使暫歸俟其官有闕則取用之簡拔賢才申行薦舉嚴考官吏有贓貪蠧政壊法爲民之害者在內則令六卿大臣及監察禦史在外則令按察司官按核其實而罪黜之勿復寛貸若有亷能之官善績昭著許令保薦於朝量加升擢使有激勸大抵惇教化厚風俗勵亷恥勸良善此有國之先務善有所勸惡有所懲則亷恥之道立而姦貪之俗自止息矣前者常有監生生員告乞單丁侍親因而獲罪發充軍者亦乞赦原取回使得遂其初心蓋其間亦有先告侍親後以親終已行出仕有司不行分理一槪查發充軍此皆有虧治體難以垂訓將來至於宮廟禱祠之事亦宜罷絕無聽其妄近者大赦天下之時法司執滯常條罪有無大幹渉所當赦宥者尙復拘系亦乞重加湔洗使之自新常爲京官者則降出於外勿還舊職蠲除租賦一切徵斂科需不急之務悉乞停罷饑荒之民則令所在有司發廩賑濟或官廩不敷則勸令大戶之家出粟以賑之官爲之主俟有丰收則俾償之凡此皆天下之大計所以保安宗社收拾人心挽回天意而爲國家千萬年無窮之命脈今皆舉行之則人心歡悅和气可臻民心旣固國本益安欲爲天下蒼生之福子孫帝王萬世之基莫有大於此者矣夫國家之所恃以久長者天命也人心也而天命所在常視人心以爲去就未有不得人心而可以保天命也未有人心旣歸而天命不歸之者欲和人心必惇教化必修禮譲必使之遂其生養於閭閻之下教化行而禮譲興則人知父子君臣之教尊君親上之義則任之以事驅之以役𨿽勞而不怨生養遂而衣食足則人知亷恥思樂妻子保親族盜賊息而無爭奪陵暴之風矣如此則人心和附天命凝固國家久長之利又莫有過於此者矣姦人細民有以詭術異道而惑人者則抑絕而禁止之使不亂吾民之教信賞罰一號令使人有所守而不爲疑惑賜予有節而不至於濫恩財出有經而不至於妄費則國本充實財用可舒而不至於空乏有司百官全其祿廩使有以養其亷恥天下之人得以休養於田裏之間而有司官吏無貪殘虐害之政則災沴不作太平可臻人心旣和天命攸屬而國之根本自固此誠國家之至計保安天下消弭災變之大者也至於邊防守禦之臣則令其修飭軍伍謹察烽堠以防冦盜此又其所當慮於未然者也今天意如此災變已極不宜復有所造作以重勞其民當還南京奉謁陵廟告以災變之故保養聖躬休息於無爲數年之後天意旣回始可爲之不宜聽信小人之言復有所興作以誤陛下於其後彼小人者不知國家憂戚之大計惟欲諂諛順旨以希幸恩寵而巳若復聽其言以爲無害則誤陛下益甚殆非國家之利也臣不勝惓惓之忠輒冒斧鉞之誅謹陳其愚以復明詔干犯天威不勝恐懼待罪之至惟陛下矜其狂愚少垂聽鑑

明文衡卷六

●欽定四庫全書

明文衡卷七

﹝明﹞程敏政編

○奏議

陳問安啟

楊士奇

臣未奉召命不敢違例一人獨進而有所愚見亦不敢黙而不言近日未審朝謁及問安之禮如何臣之愚誠伏望殿下嘉隆此禮愈勤愈敬曾蒙令旨面諭臣云前日欽奉聖旨免朝臣退而思之固是天恩寛大之至然儲君於事君父未有久而不朝之禮伏望殿下自己主張而必行之如奉聖旨免朝旣退之後明日又往後日又往誠孝之心積久不巳必然感格至於奉侍之際尢望和顏婉詞以仰承天意臣伏惟至尊仁聖如天𨿽臣下有過常蒙寛貸愛之如初何況父子至親恩愛尢重豈宜於奉事之禮少有未盡也昔文王所以稱聖人者蓋自爲世子之時日勤於視膳問安之禮爲之根本故禮經載之以爲萬世之法在禮又曰父母不悅起敬起孝此悅親之要道也伏望殿下萬萬加意臣愚無任虔懇之至謹啟

請開經筵疏

伏惟皇上肇登寶位上以繼承列聖下以統禦萬邦必明堯舜禹湯文武之道以興唐虞三代之治則宗社永安皇圗永固天下蒙福永逺太平然其根本在致力於聖學自古賢聖之君未有不學而能致治者也去年十月內宣宗皇帝禦左順門召臣士奇諭之曰明年春暖東宮出文華殿讀書凡內外侍從俱用愼擇賢良亷謹之臣臣士奇叩頭對曰此國家第一事正維其時伏望皇上畱心不幸宣宗皇帝上賓中外皆同哀戚之心臣未敢遽言然此事至重不敢久黙伏望山陵畢日早開經筵以進聖學臣等深切惓惓之至謹具合行事宜陳奏伏惟采納謹具奏聞

一自古人君成徳必先於學未有不學而能成徳者尙書曰王人求多聞時惟建事學於古訓乃有獲經筵侍講之官實爲學之資今皇上進學養徳當預擇講官必得問學貫通言行端正老成重厚識達大體者數人以共其職庶以上副先帝之意乞預命吏部禮部翰林院公同推舉具名陳奏取自上裁如或其人學術不正立心行已素無善譽者不得濫預蓋師友之臣卽他日輔導之臣不可不謹擇

一天子就學其事體與皇太子親王不同乞先命禮部翰林院詳定講筵禮儀陳奏

一皇上聖徳正在今日輔養本源書曰僕臣正厥後克正僕臣諛厥後自聖後徳惟臣不徳惟臣蓋言僕臣賢否系君徳重輕如此自古聖賢之君左右使令必用正人今皇上富於春秋凡起居出入一應隨侍及使用之人皆宜選擇行止端荘立心行已正當者使在左右庶不正之言不正之習悉皆屏逺不得以上惑聰明此事闗系最重伏望太皇太后陛下皇太后殿下皆畱聖心爲皇上愼選左右隨侍及使用之人如或其人舉動輕挑語言褻慢立心行已不正者皆宜早去之若不早去隨侍旣久情意相洽不覺其非言聽計從後來欲去其勢難矣古語云與善人處如入芝蘭之室與不善人處如入鮑魚之肆蓋言愼所漸染也此在常人尙須謹擇何況天子之左右伏望太皇太后陛下皇太后殿下萬萬畱意臣深受國恩無能補報惓惓愚忠不敢不盡伏乞采納宗社生民萬年太平之福

議吳文正公從祀

欽奉聖旨命臣等考究元儒吳澄應否從祀議擬奏聞臣士奇等欽遵考得元翰林學士吳澄所著書及奎章閣侍書學士虞集所狀澄事行蓋澄自十歲得宋儒朱熹所注大學讀之卽知爲學之要專勤誦讀次讀語孟中庸亦然遂大肆力於諸經十五専務聖賢之學致踐履之實以道自任其所自勵勤謹敬和自新自修消人欲長天理克己悔過矯輕警惰顏冉理一等銘其教學者有學基學統等篇深究濓洛闗閩之旨考正孝經校定易書詩春秋修正儀禮小戴記及邵雍張載之書有易書春秋禮記纂言及易纂言外翼皆所以啟大道之堂奧開來學之聰明傳之百世而無獘也時朝廷屢起之乃就國子監丞稍進司業一言不合卽自解去後屢徵復起亦不久於位進退之際卓然君子蓋元之正學大儒許衡及澄二人衡遭際世祖功在朝廷澄在朝之日𨿽淺其職論思教成均勸講經筵咸積誠意預大議論大事咸引古道而功在學者尢多故二人之沒皆謚文正衡在當時已列從祀澄旣後出又卒於元衰之際當時已有建議宜列從祀者屬元綱日頹未及舉行今澄所著諸書具在我國家崇儒重道大明四書五經及性理之旨凡澄所言皆見采錄以惠學者蓋澄問學之功朱熹以來莫或過之而從祀諸儒自荀況下至範寗語其事功皆未及澄今若升澄從祀孔子廟廷列諸許衡之次允愜斯文之公議昭國家之盛典謹具奏聞伏候勅旨

正統十四年九月十六日啟疏

周敍

南京翰林院侍講學士臣周敍謹啟爲安邦謹始事臣幸生逢聖明不意國家近日有大不可忍言之事臣𨿽兩年以來沾患脾疾醫治少效不能有爲自聞令諭日夜撫膺揮涕寢食不寧又無才力智能可以赴難復讎恨不卽自殞絕謹竭愚忠有可上報朝廷之萬一者不敢隱然不言恭惟郕王殿下承聖母皇太后命爲監國則天下事皆在於殿下一人之身也其所系重矣昔周公輔成王當承平之日今殿下輔皇太子殿下於有事之秋視周公之時又甚難矣𨿽曰日望聖駕早還以慰臣民之思然敵情叵測時月悠邁天下之大蒼生之眾易以揺惑殿下得不於此深謀熟慮之乎蓋殿下於聖上親則兄弟誼則君臣君父之讎不共戴天宜與羣臣如越王之臥薪嘗膽以報吳讎使智者獻謀勇者效力必盡殱掠冦而後已爲今之計先須博選辯士卑詞重幣暫爲君父屈諭以昔時通好恩待如此之厚今因姦臣誤國興兵構怨遂失南北之親其能卽返聖駕則結好和親世世利賴不然則堂堂天朝疆域萬里兵甲數百萬眾得不思泛掃沙漠以圗報復哉必求其人可使者試察遣之庶或有濟至若能返與否必當選將練兵愼固邊疆防其再舉協力殱之俟上天悔禍宗社靈長休養生息訓甲練兵分遣良將直搗巢穴系其首領以伸萬世之憤未爲晚也愚昧之誠不能自已謹陳芻蕘之言條列於後敬順附舍人陳亮賫捧進呈伏乞賜覽鑑臣犬馬之誠不勝幸甚計開八條一曰勵剛明君上之徳貴於明而尢貴乎剛明則物無遁情剛則事不牽制全是二者乃克有濟易曰剛健書曰欽明古昔聖哲允勵乎此故能駕馭英豪平治宇內前此姦臣蔽主之明制主之斷故權移於下致玆禍敗恭惟殿下睿質天賦至剛至明如斷馬順之事中外震懾稱頌伏乞益加奮勵不懈初終幸甚二曰親經史古今治理國家興亡具載典籍讀而知之可爲鑑戒伏望殿下擇近內廷可延問羣臣之所開合置書史其間選擇學識純正者與之講論義理因可詢訪時政庶聰明日益治道有資三曰修軍政方今切務莫逾選將練兵然思何以致之將必多方推舉親召問以慰勉之而爵秩勿吝軍士必設法召募時鼓舞以來之而賞賚有加勤訓練卹饑寒作之以气結之以恩庶可底成功宜日夕與左右大臣及諸老將計議精兵足食之要不惟臨事有濟抑且國威振揚四曰選賢才國家治亂系於人才賢否而人才難知自古所病亦必思求所以知之之道夫君子難進易退小人易進難退二者混淆治道衰矣厥今人才布滿有位其賢否則不可不察數年以來權姦專政小人蒙恥冒進相師成風其間卓然守冰霜之操者僅保少禍而已自玆以往宜愼選舉以求之嚴考察以別之峻拔擢以激勸之庶舊習漸更且吏部正官及諸司屬職實庶官之本其素賢者畱之不堪者選調之令在廷羣臣連章合詞推舉學識才行優最者分任本部俾之講求用人之要專其責委斯賢才可得治理有望五曰安民心夫民心向背國之存亡攸系不可不思所以安之今邊事方興用軍供饋皆資民力緩之不能集事急之必生變故處之可謂難矣茍不固結其心惟刑驅勢迫以用之詎可經久哉若得人居守令長民之職則處置適宜徭役有要民心服從無施不可伏乞令左右大臣計議選擇賢才必任守令庶事妥民安六曰廣言路在昔堯舜大聖詢於芻蕘好問察邇故治底無爲人樂熈皥誠以一人之知見有限天下之事變無窮能集眾善則舉措克當故也歷代君臣聽言則治諱言則亂史籍可鑑前此內臣王振肆權擅政拒絕人言殺害忠良中外屏息不敢出口玆遇殿下受監國重寄系宗社生民之托當明目逹聰之時臣若不言死有餘辜伏乞再伸教令許人人建白不拘忌諱惟裁擇可否施行幸甚七曰謹微漸易曰履霜堅冰至言事當愼之於早也臣自永樂以來叨職班行伏見太宗仁宗宣宗列聖臨禦之時早朝大班旣退卽於門上說事各衙門官輪流向前惟君臣相與商確政務罄盡所言人懷畏憚而事機不泄成宻勿廟堂之羙自正統以來王振擅權獨立在傍於是輔弼大臣及近侍官員不得召對或有召對亦不敢詳盡故今日之禍皆由不得輪流向前說事所致恭惟殿下監國卽同親政宜復舊章凡各衙門官務令各向前說事止與敷對者相知他人皆不能預聞庶得吐露肝膽陳布嘉謀殿下亦須祕重毋少宣泄且議奉皇太后於文華殿垂簾或隔一日令輔弼大臣隨殿下於簾前奏決大事毋拘時平條例以權一時之宜庶國是有歸中外有賴八曰修庶政天下一統萬幾日臻孰非當理但事有重輕勢有緩急況今獘政之餘尢難爲功得不思其緊切者施之哉如選任大臣以端治本嚴明賞罰以聳觀聽崇奨禦史以振紀綱革罷監軍以專委寄講求屯種以省饋餉輯睦親藩以厚宗支旌表忠節以作士气限禁僧道以來召募革去罰贖以澄貪濁禁抑權貴中鹽以通商賈招降各處冦盜以安反側修理水陸道路以便驛運整飭腹裏緊要城池軍馬以備不虞似此尙多宜令預政大臣逐一詳審條例施行則內修外攘讎恥可復邦國奠安

論城守疏

程信

欽差守城吏科給事中臣程信謹題爲緊急軍情事節該奉勅今命爾往京城西邊一帯協助太監尙義都督王通左副都禦史楊善守護城池嚴督軍民整搠器械務在精利申明號令務在嚴明可守則守必固必完可攻則攻必捷必勝京城在外四面軍民人等但聞聲息不無搬移驚動爾須撫諭安挿務令鎭靜得所九門內外守禦通塞等務爾須處置得宜務使冦不能窺有事須與提督太監尙義等計議而行無或頃刻怠忽致有疎虞取罪非輕欽此除欽遵會同各官督令官軍將各門嚴加守備外謹將合行緊急事宜開坐請旨

一新號令以振軍威臣觀大軍自土木之敗人無戰志非大新號令無以責其效死如都督孫鏜領軍與之對敵各路正當分軍策應則軍威自張敵勢可敗然皆各以分地自諉袖手旁觀臣於城上遙見西北軍馬約有三四千人一見上首挫鋒其餘不戰亂踰城濠致令五六敵人乘勢追趕臣與都督王通督令軍士將短鎗火器於西北城樓放打當時敵人四散奔潰然巳遁之軍旣不加誅未遁之軍又不用賞都城安危系於頃刻而號令猶復如此臣誠寒心乞嚴勅總兵官石亨尙書於謙等將大營移出闗廂外面駐札冦眾則堅壁不動設伏以待冦寡則分軍截殺互相策應如有退縮揺眾實時處以軍法不許坐觀成敗以悞大計

一募勇敢以備警急切見京城召募軍匠人等或賞或升故皆樂於效用然近察其議則曰有功固今日之得官賞無功則未免他日有爲軍之累是以中間多有勇壯匿而不出乞勅兵部再行出榜曉諭不分軍民官舍土人匠役但有果敢奮勇出奇殺敵者初立爲勇士之名照例給賞有功不次升擢無功事寧不願者聽如此則人疑釋而功可圖也

一召勤王以遏南侵臣觀北人見我城池完固軍馬尙多連日四散舉火驚人其勢似有南行之狀若不預爲禦敵之備誠恐州縣居民聞風驚移事出不測乞冩勅星夜差人調集山東河南等處勤王之師順闗南京所取在路衣甲或眞定保定或河間霸州按兵待變相機以動敵近則完壁自守敵逺則赴京夾攻如此則聲援多而賊計沮矣

一設武備以防內變臣惟外城旣固內門尢不可不謹如西直等門𨿽有官軍二百餘人各鋪巳分一百五十餘人又有繳閘等項分用門下止有五六十人亦皆老弱不堪又兼盔甲移用門外巷中城下𨿽有擺列官軍不過攢聚閒坐倘有意外倉卒難爲乞將城內官軍著令分管頭目毎門添選二百人量給弓箭鎗刀庶幾有備無患

一養鋭气以備戰守夫軍夫以食爲天食足則气壯而後戰可捷守可固且如西邊一帯多系上林苑監四署人夫原非食糧人數稱系守城月餘蒙毎人給米三斗卽今坐派通州未敢片時下城前去闗給其各夫俱皆離城五六十里居住家下多被羣冦驚散有稱一二日無食者气餒無措乞照軍匠事例給與口糧充養鋭气庶幾遇緊可以責其效力﹝正統十四年十月初一日﹞

陳言中興固本十事

臣切惟撫國家於多事之際中興爲難論政務於中興之時固本爲要本之不固而欲求中興之治者未之有也仰惟皇上嗣臨大寶治化一新外裔求和南蠻授首於玆二紀遂底丕平天下臣民皆巳仰戴聖徳神功如祖宗之時矣然安不忘危治不忘亂孔子之戒昭如日星矧陛下日禦經筵緝熈聖學固巳知之明而講之素有不俟乎人言者矣臣一介凡庸以言爲職不敢謂聖徳已至而不盡責難之恭謂聖治已成而不效拾遺之義夫中興之要𨿽在固本而施行之次必有節目謹將所見條陳十事以上伏乞萬幾之暇少垂睿鑑采而行之豈獨臣之幸哉臣無任伏闕戰栗之至

一曰敬天臣聞天者理而巳矣人君一心上與天合則陰陽順而寒暑時邇來日食星殞雷雨陰霾變生不一必有感召此固上天仁愛君人之心然修省之誠要不可一時而或替也仰惟陛下卽位以來節供奉嚴祀典凡諸不急之務多巳停止而天心猶若此者豈非修省之誠有未至歟夫人君一心萬理總會而求端莫先於孝弟故孔子曰孝弟之至通於神明光於四海詩曰其儀不忒正是四國曾子釋之曰其爲父子兄弟足法而後民法之也臣以爲敬天之道非陛下湛然此心懋昭大徳隆孝友於兩宮示親親於天下恐未足以答天心之仁愛伏惟聖明畱意

二曰求賢臣惟國朝取人有常途用人有常制蓋文以科貢吏胥武以隱襲功授中外任使自不乏人然屢勤明詔俾吏部有人材之薦兵部有將才之舉者何哉誠以多事之秋思得長材異能者共圖治功故也柰何有司奉行全失初意所舉薦者類多奔趨請托之人非亷正髙潔之士大本巳失將焉用之孔子稱鄙夫不可與事君謂其患得患失而無所不至也伏望陛下於左右文武羣臣之中果有朝廷未究其用宦寺不知其名如古範仲淹富弼其人者畱神簡拔以爲之倡然後勅所司通行天下果有懷抱經濟精通韜略隱於山林屈於下位者有司務在禮聘送赴京師或親策以治道或命試其藝能隨材器使用濟時艱無則已之不必取具若有司仍前濫舉卽坐以罔上之罪

三曰納諌臣觀經史所載歷代帝王未有不以納諫而興拒諌而敗者伏惟陛下卽位之初實國家多事之際四方臣庶無不得以盡言陛下容納亦無虛日𨿽堯之舍己從人舜之好問好察不過如此邇日以來漸渝初政豈進言者亦多渉於泛常過於矯激而弗當聖心者乎𨿽然縱使有之亦未可執一以廢其二也如聖心簡靜厭見繁文臣愚請用宋仁宗開天章閣以十二事問近臣之例推而廣之勅令文武羣臣及山林艸茅之士詢以闕政如敵人之讎必何策而可復天象之變必何修而可弭諸如此類逐一條示俾之各陳所見各盡所言中間必有上補於聰明之萬一者仍乞陛下於時常進言之人當理者采納狂妄者不問庶幾周悉民情以奉天下

四曰謹災臣聞書曰先王克謹天戒臣人克有常憲是知災異之來非上下同加修省不可得而弭也邇者天變河決皇上下罪已之詔曰君失其徳臣失其職臣捧誦之際知陛下一念之誠可以對越上帝矣然羣臣之中慮如陛下之敬天修己者幾何人哉宋儒胡安國曰體元者人君之職調元者大臣之事自漢以下遇有災異策免三公蓋爲是爾乞勅臺諫於內外文武羣臣之中有引日偸安懷姦蠧政之甚者指實奏陳罷黜田裏庶天變銷而人心慰

五曰節用臣聞易曰節以制度不傷財不害民而大學論生財必曰生之者眾食之者寡爲之者疾用之者舒四者反是而求天下之治不可得也今邦畿千里民多逃移江南數郡盜尙刼掠河道枯澀漕運艱難而京師僧道之徒來自四方充斥街巷內府供事官員較之往時十增八九率皆以難運有限之糧供冗食無用之軰及聞河南山西轉輸邊餉犯風霜之苦冒剽掠之虞辛勞何止萬千費用不過數月臣以爲朔方之役未舉而中原之民巳疲伏望皇上省財節費圖雪國恥勅令沿邊一帯文武官員隨機護軍趂時屯種以免饋餉以防冦戎並勅各衙門禁遊食無役之人汰冗設不職之官庶邊備充而浮費少民力蘇而根本固然後靜以待動逸以待勞則無事不克濟矣

六曰詳刑臣聞兵乃刑之大者古之帝王於一夫之罪一刑之施尙且卹之而況行刑於用兵之後哉切見福建廣東浙江湖廣等處叛賊鄧茂七黃蕭養葉宗畱等本因貪官激變動勞大軍徵討渠魁𨿽幸就誅良善多已被害近聞商賈耕鑿之人一槪綁縛到官將士收其功而平民罹其毒夫淫刑以逞而不致傷和气者未之有也書曰殱厥渠魁脇從罔治臣願陛下以爲法勅令所司將解京犯人案候待其覆勘虛實之情然後處以輕重之法仍勅各處總兵鎭守等官今後止將首惡解京其餘脇從量情釋放俾之各相效順庶人無寃抑而和气可召

七曰選將臣聞三軍之命系於將然將之賢否不止渉軍士之死生實以闗國勢之彊弱不可不愼也卽今三營大將固亦有百戰已試之人不可輕議至如坐營把司掌號領隊數者之名卽唐之所謂偏禆宋之所謂首領亦他日以次而備大將之選者頃自國家多事以來選設太濫不無賢否混雜且人材難得不有以儲之於前則無以獲用於後昔李光弼起自郭子儀偏禆嶽飛起自宗澤首領則其選亦豈可以不愼哉乞勅總督總兵等官修明軍政簡汰賢否遇闕員必須推訪亷介智勇之士具名奏聞以充不許私相補授重貽後患

八曰練兵臣觀周之成康皆守成賢主而其事見於書者一則曰詰爾戎兵一則曰張皇六師彼當治平之時尙不敢忘忽武備如此而況多事之際乎我國家養兵最厚月糧以贍妻子行糧以贍本身不時賞犒銀兩依期給食衣綿蓋養之於無事之時欲用之於有事之日而管軍官員不體朝廷卹軍之心大肆蠶食公行賄賂反以操練爲故事如此而求克敵制勝比隆前代何可得哉伏望皇上降勅總督總兵等官嚴加戒諭仍有似前侵牟軍士妨悞操練者處以軍法示眾勿事姑息臣又見三營之制五軍所以肄營陣神機所以肄鎗手三千所以肄巡哨今三營各自團操則武藝不能相通其臨敵必難相應乞將三營軍馬一月同在一處相兼操習五日凜如對陣之時久久成熟庶幾有效臣又聞之軍中老穉相參有名無實閒居則虛糜糧賞臨事則負累精壯乞大行揀選不堪者退回守城精壯者加意訓練庶兵將之意相孚而外攘之功可舉也

九曰尙儉臣觀伊尹之訓太甲曰欲敗度縱敗禮又曰愼乃儉徳惟懷永圖而漢史之贊文景二帝亦不過曰恭儉而已是知儉之一字尢守成之主所當力行者也伏惟陛下卽位之初無宮室之興無遊幸之舉日講聖學親攬庶政恭儉之徳可方前王然而民食日艱民俗日薄何哉豈陛下以北人請和國事稍暇而遂爲之少變乎臣又見承平日久禮法漸隳結婚姻者不計戶之髙下送喪塟者不循家之有無閭閻得以服錦繡倡優得以飾金寶全無貴賤之等惟逞驕侈之風甚至千日之贏餘不禁一物之費用如是而求民食之足民風之厚不可得巳伏望陛下愈勵勤儉之徳以先天下仍勅禮部申明舊制凡服食器用各分等第毋行違式通得禁約庶幾民徳歸厚國富可期

十曰隆師臣聞先儒周子曰師道立則善人多善人多則朝廷正而天下治矣今府州縣儒學官皆受朝命以爲人師者也祖宗之時猶重其選或親策而後命之近時以來有久在監學懼淹歲月而出身者有偶中副榜因念艱難而就職者有儒士不能應鄕薦而幹有司以舉任者布列中外多不得人遷延歲時妨悞後學九年之間使俊秀子弟長者老而少者長甚可惜也無實才之用而望濟天下之事豈不難哉乞勅所司照舊於南北直隸及各布政司推選禦史或副使僉事各一員専一提調學校造就人才以副皇上求賢圖治之意其各處教官先令提調學校官員考核但有文理不通教條不立者就便送部別用其九年考滿到部舉人過數學識異常者所司仍加考察或試以臺諫之職或授以州邑之長則人皆盡心才各當用時賢軰出而國事可辦矣

明文衡卷七

●欽定四庫全書

明文衡卷八

﹝明﹞程敏政編

○奏議

登極建言

劉定之

翰林院侍講臣劉定之謹題爲建言事臣觀自古以來邊方之禍未有甚於今日也古者如晉懷湣之陷於匈奴宋徽欽之畱於女眞其時皆因邊塞外破藩鎭內潰救援不集播遷無所然後有蒙塵之禍未有若今日天下之大數十萬之眾奉上皇至於漠外委以與衛喇特者也至於晉宋旣遭此禍之後元帝繼統髙宗嗣服皆捨棄故都偏安一隅然尙能奮旣衰之勢以禦方張之敵使劉曜石勒斂其虐焰而不侵梓宮韋後因其講和而來歸未有若今日額森乘勝入冦直抵京城奉上皇以來而天下之大數十萬之眾旣不能奮武以破敵又不能約和以迎駕聽其自來又聽其自去者也蓋國勢之弱久矣𨿽非陛下所能遽使之彊然豈可不思其自彊之術而力行之乎臣愚無知曉敢條陳所見以俟采擇其一曰戰陳臣觀昨者之戰但知閉營堅壁假托持重之說而不能出奇盡力以收勝捷之功甚至前隊敗而後隊不救左哨出而右哨不隨宜仿宋吳玠吳璘兄弟三疊陣之法前一行刀楯蹲伏以俟其陣最低第二行矛戟大鎗立地以俟其陣稍髙後一行騎兵弓矢其陣最髙敵至得互相倚恃疊爲救護庶幾不至狼狽又敵騎之來奔騰蕩突必資刀斧以制之昔郭子儀破安祿山鐵騎用八千人執長刀如墻而進韓世忠破金人拐子馬用五百人執長斧上砍人胸下捎馬足由此言之刀斧之揮霍便捷優於火鎗之遲緩趦趄也其二曰守禦昨者紫荊居庸等闗旣不能禦敵之入乂不能遏敵之出名爲闗塞實則坦途敵騎之來若長風之驅雲霧豁然無所底礙蓋兵士寡弱亭障缺敗蹊隧疎漏非朝夕之積也今宜增兵士繕亭障塞蹊隧如古者畫境分守之時因其陸地則縱橫掘塹名爲地网因其水泉則遇處停蓄號曰水櫃或多植楡栁以制奔突或多招土兵以助官軍此皆古所甞爲必有效驗今武夫悍將多雲古不可泥然商之賢相不云乎事不師古以克永世匪說攸聞此臣老生腐儒之所信其言者也其三曰通使夫通使之職欲其內蘊忠信之心外有言語之才昔漢文帝遣陸賈使南越用能屈趙陀之膝以去僭號宋仁宗遣富弼使契丹用能結中外之盟以息戰爭若賈弼者所謂蘊忠信而能言語者也柰何往時專以譯人駔夫爲之哉今後宜用文武賢臣備正使之選令通敏者爲之介紹錄其動靜言語纎悉必載回日聞奏庶乎不至招釁起戎矣其四曰招降往年以來降人皆畱居京師授以官職給以全俸夫非我族類其心必異故昨者或衝破闗塞奔歸故土或乘伺機便冦掠畿甸今宜乘大兵聚集之際遷徙其眾逺居南土禁其種落不許自相婚媾變其衣服不許仍遵故俗或以爲兵使與吾中國之兵部伍相雜以牽制之或以爲民使與吾中國之民里甲相錯以染化之況又省全俸之給減漕挽之勞臣嘗於上皇時言之智謀淺短不足仰動天聽然今者之禍可鑑矣其五曰練兵夫天下之民農夫出粟紅女出布而輸納公上者多以養兵也天下之兵受粟於倉受布於庫而練習武藝者所以爲國也向者兵士受粟布於公門而納月錢於私室於是乎手不習攻伐擊刺之法足不習坐作進退之宜目不識旗幟之色耳不聞金鼓之節但見其或負販貨財以爲商或習學技藝以爲工而工商之所得僅足以補月錢之費蓋民之膏血兵之气力皆變而爲金銀以惠姦宄一旦率以臨敵如驅牛羊以當虎狼幾何其不敗哉今宜痛革月錢之獘作新操練之政將帥有踵舊獘而不攺者誅之可也怠新政而不務者降之可也士卒練習旣久拔其勇鋭者汰其罷軟者糧賞有厚薄費用可節縮矣其六曰撫民夫養兵之費旣出於民而兵敗之禍民蒙其害始也出費而終也蒙害民其何辜乎況守令之刻削於民猶將帥之刻削於兵也今宜於常年考核之所黜落三年朝覲之所彈糾者悉加嚴罰而不寛縱至若大臣舉官有犯贓私者必連及舉主夫恩不加於貪吏則貪者寡矣罰不貸於舉主則舉者愼矣民豈不蒙其惠乎民安而邦本固𨿽敵人外侵而邦本內固此保國永世之良圖也豈可以目前不暇而謂此爲迂緩乎其七曰選將夫將材罕得天之生將材豈專在於將門乎販繒屠狗之夫而漢賴以王被褐捫虱之人而秦賴以霸至於趙括者豈非趙奢之子然殞首於白起王離者豈非王翦之孫然系頸於項羽今國家用將有出於將門之中者若石亨楊洪是也有出於將門之外者若於謙楊善是也然將能知將宜令其各舉所知不拘門地或以勇力或以計策其餘公卿待從亦令各舉所知量能而任之庶乎拔十得五聞一知二將材由此而充矣其八曰賞罰夫有兵將而無賞罰猶無兵將也將非賞罰無以將其兵君非賞罰無以將其將昨者遣石亨於謙等將兵禦敵未聞其摧陷報捷迎回鑾輅但疊爲勝負互相殺傷而已𨿽不足罰亦不足賞也今亨自伯爵升爲侯爵謙由二品升爲一品天下之人未聞其功而但見其賞豈不怠忠臣義士之心乎昔漢之圖恢復也所恃者諸葛亮宋之圖恢復也所恃者張浚其人皆忠義素著功業久立及至街亭之戰不勝而亮降丞相之號符離之役未捷而浚解都督之職待收後效乃復前官今宜使亨等但居舊職勿受新升以崇亷恥之節以作敵愾之气他日勛名振而爵賞加亦何晚乎夫旣與而不忍奪者姑息之政也旣進而不肯退者患失之心也上不行姑息之政下不懷患失之心則治平可計日而望矣至於昨有臨陣而死者有棄闗而生者亦宜急加賞罰庶幾恩及卑賤而人知所勸法行貴近而人知所戒矣其九曰議政向者禦史建議欲令大臣入內議政事寢不行夫人主當總攬權綱親決幾務如大裘之領不可以倒挈太阿之柄不可以倒持凡政事有早朝未及決者宜日禦便殿使近臣侍於側大臣奏於前言官察其邪正而加糾彈史官書其言動以示懲勸君臣之間詢謀疇咨互相可否以求至當此前代故事祖宗成法也陛下遵而行之則決於萬幾也益以熟而察於百官也益以明聖政益新天命益隆矣若乃仍如前日每事但以奏本進入旨意批出臣恐偏聽生姦獨任成亂治化無由以底於雍熈也凡此皆其見於政治者而尢必以徳學爲本臣請得終言之其十曰徳學夫人主之徳欲其知如日月之明則可以察枉直仁如天地之大則可以覆羣生勇如雷霆之斷則可以收威柄故中庸曰知仁勇三者天下之逹徳也而宋賢相司馬光之告其君仁宗英宗神宗皆以仁明武爲言光之所謂仁明武卽中庸之所謂知仁勇也然是豈可以易而能哉必本於學矣成湯之聖學於伊尹武王之聖訪於箕子曽謂聖帝明王全由天資不假學力哉然五經諸史之博儒生且未易徧觀而況於人主臣謂經莫要於尙書春秋史莫正於通鑑綱目陛下宜畱心焉不宜觀其善而避其惡也夫善惡兼而觀之則於爲君也旣知禹湯文武之所以興又知桀紂幽厲之所以替而趨避審矣於馭內臣也旣知有呂彊張承業之忠又知有仇士良陳宏志之惡於馭外臣也旣知有蕭曹房杜之良又知有李林甫楊國忠之姦而用捨當矣其爲知仁勇之助豈不大哉茍徒若前日使儒臣誦其善而避其惡是猶恐道路之有陷阱閉目而不視恐魚肉之有餒腐擁鼻而不嗅其不至於誤食而嘔噦冥行而顚躓者少矣伏惟陛下以不世出之聖當大有爲之時誠能本於徳學以見於政治則天下之大尙如金甌之完固而未缺臣見國勢可彊讎恥可雪兄弟之恩可全祖宗之治可復而何難哉臣干冒天威不勝戰懼伏惟擇其言而赦其罪幸甚

敵情題本

司經局洗馬兼翰林院侍講臣劉定之謹題爲敵情事今者敵使還期漸近朝廷定議不遣使臣回答意欲致其來侵而撲滅之臣以爲待敵國之道但當爲應兵不當爲禍始若廟堂之輔算無遺策疆埸之將戰有必勝以暫勞而圖永安固臣子所深願豈但淵衷哉倘成敗猶未可預料則臣尙願陛下廣天地之量止雷霆之威含容収納暫遣使臣其或此以和往彼以惡來則足以增我師之直气免吾民之怨懟若由此暫羈縻之則歲年之後國家閒暇選練將卒愈精修築城堡愈完賞罰愈明資械愈充腹裏諸處無饑饉之患口外各屯有奮發之勇然後觀釁徐動亦未爲晚也今者掌武之臣謙譲退托懼當兵任各部之臣合辭陳請乞回睿聽衛所之兵但有虛數畿甸之民望風遁逃則成敗猶末可預料也明矣陛下何汲汲於違眾論信寡謀以萬姓之命僥一時之勝哉臣愚儒不達時務請以古者和敵事勢可否較之若謂和敵之後糜費不貲損我之富則漢文帝在位二十餘年用繒絮等物和匃奴宋仁宗在位四十餘年用金帛等物和契丹爲時甚久爲數甚多不惜其費未聞當時謂爲不富也今宜比此例豈與汴宋之末敵兵來加而要割藩鎭刼質親王必不可和者比哉若謂和敵之後讎恥未復損我之武則漢髙帝先被圍於平城而後解唐髙祖先屈已於突厥而後伸不報其讎未聞當時謂爲不武也今宜比此例豈與南宋之初遣使詔諭而羈畱父兄黜削尊號必不可和者比哉若謂和敵之後簒弒不討損我之義則冒頓弒其父而婁敬勸漢髙祖通和蓋蘇文弒其君而房喬勸唐太宗罷兵不討其罪未聞當時謂爲不義也今宜比此例豈與春秋之法中國亂臣賊子在所當討必不可赦者比哉然臣謂不惜其費不報其讎不討其罪者非因循偸安止於是而已也誠願陛下𨿽未用兵如已用兵常加警勵𨿽暫遣使如未遣使常加防備攬羣策而用以選練將卒修築城堡明賞罰備資械使內無患外有勇然後彼有釁之時此足以乘之也蓋不患於彼之無釁而患於此之無策以乘之然尢在陛下進聖徳於乾健離明而不自足勉聖學於日新月盛而不中止以爲用羣策之衡鑑服逺人之根本臣計愚言謬望勅大小羣臣公同博議若但委兵部則臣之言必不見從如水投石而生民之命如以肉試虎少有全理矣蓋和戰皆所以待敵而兵部必不以和爲請如巫醫皆所以治病而巫陽必不以藥爲說各護其所短而欲見其所長保身愛國者不可偏聽而當愼擇也干冒天威伏俟罪譴謹題請旨

議劉靜修薛文淸從祀

謹按元儒容城劉因徳性剛正學識明悟所作詩文理趣出人意表非腐儒曲學循行數墨者所彷佛而進退之際安於義命若其稱許管幼安詠嘆陶元亮則傲睨濁世涕唾祿爵之本心可見也是以裕宗不能畱世祖不能致因豈不可謂之賢也哉然而建言者遽欲以因列諸孔廟從祀則事體甚重不可以不詳議建言者謂顏子未嘗著書而配享孔子不可以因未著書而不之取夫顏子何可當也孔子之道傳之顏子後世取信於孔子之言其言具於論語載於中庸見於孟子存於易系辭等書不一而足𨿽顏子未嘗著書不害其爲傳道也譬如蕭何無戰功而髙祖取爲漢臣之首房喬無戰功而太宗取爲唐臣之首所謂知臣莫若君知弟子莫若師者此之謂也今以因未著書而仰攀顏子爲比則是人臣無汗馬之功者皆得攀蕭房爲比惡有是理也哉建言者又謂從祀諸賢其中有不能無過者因無過柰何反不得從祀夫及門速肖之徒固有狂狷失中者矣又有聚斂而聖人斥其非吾徒短喪而聖人言其不仁者矣然而莫不親炙溫良恭儉譲之徳親受文行忠信之教髙者名列四科餘者亦皆身通六藝是以孔子家語太史公仲尼弟子列傳備書之以爲三千之徒此七十子者其最也然則七十子之有過者亦先儒所謂聖人數其事而責之其所善猶多爾至於左丘明以下經師二十二人有未能深明聖經之旨者矣又有無威儀若劉向好諛佞若王肅者矣然而當世衰道微火於秦黃老於漢佛於魏晉之時而此二十二人守其遺經轉相付授講說注釋各竭其才以待後之學者則其爲功殆猶周文武成康之子孫𨿽衰替微弱無所振作而尙能保守姬姓之宗祀譜牒以閱歷春秋戰國不亡而幸存者也𨿽有大過亦將宥之況小失乎今以因無過與七十子二十二經師有過者較量彼此欲得登因於從祀愚竊以爲仲尼素王也七十子助其創業者二十二經師助其垂統者也遇其有過議而貸之猶得陪從也非是之比而徒曰我無過可以陪從未之前聞也建言者又謂與因同時若許衡吳澄其徳學無以踰因而亦得從祀因豈得獨遺夫因之於衡澄其徳學無大弗若也其功則有弗若也何也衡以其行道之功澄以其明道之功當元氏奮自朔漠統據華夏其君臣懵焉不知堯舜禹湯文武周公之道傳之孔子孔子傳之其徒以至於宋之周程張朱者其道足以撫世禦極而衡首倡率誨誘之使知是道之可行至於澄所作諸經纂言發揮洞達自朱子以後依經立說者鮮克儷之是以我朝太宗文皇帝命儒臣修輯五經四書性理大全於澄之說多所采入澄可謂能明是道者矣而因之說未有采者則是因旣未若衡之道行於當時又未若澄之道明於後世其不從祀未必爲闕典也若乃薛內翰瑄直躬慕古談道淑徒進無附麗退不慕戀勤學好問可謂文矣歸潔其身可謂淸矣是以存蒙聖知沒錫羙謚其爲皇朝名臣夫何間然然論其於道所得以與朱子諸徒相比並若黃直卿輔廣之親承微言金履祥許謙之推衍緒說尙未知可伯仲其間否也而遽欲從祀竊恐世之君子將以建言者爲非愚則諛孰敢和附其說哉故愚以爲瑄可無施行因則準昨者所議楊龜山例令其所在官司建祠奉祀庶足以伸敬先賢勸勵來學謹議

陳言修徳弭災

章綸

臣聞之天人相與之際甚可畏也人事爲於下則天道應於上天戒示於上則人事謹於下此感彼應捷於影響不可誣也以故上天垂戒而災異屢見者此必人事之失不知自省有以致之而譴告警懼仁愛人君如此之至也然人事之失必有其故或用非其人或政有缺失虐及於民民不安生而疾苦嗟怨之聲上聞於天以故天知之而屢出災異以垂戒於下當時上下或不知其由而天下之人知之故自古帝王以及漢唐宋賢君之於天戒必下求言使凡臣民各陳所見極言時政缺失而不忌諱以見致災之由而朝廷聞之亟攺其失庶幾可回天心而弭災變若徒祈禱宥罪及蓄糧儲修堤岸者此特有司之常事耳至於用人是否政事得失因循姑息而不修攺則天心回否未可知也或又謂已嘗詔許諸人直言無隱不必下詔求言此則爲臣者失於稽古而不以古之聖帝明君期望故也伏乞皇上法古帝王及祖宗列聖斷自宸衷下詔求言務使臣民人等直言極諌各指時政缺失以見致災之由取其切當而隨事修攺又乞皇上於是而示徹樂減膳之勅大臣於是而推捐俸救民之仁停工役不急之務節侈用濫賜之財愼差遣之擾民罷補官之俸給備救荒之義倉汰僧徒之蠶食憫逓運人夫之苦薄收斂糧儲之重寛農民之運糧卹軍士之勞役止納粟以抑僥幸勸屯種以蓄邊儲嚴考察以明黜陟信賞罰以示勸懲淸天下刑獄之寃滯罪軍民越訴之誣陷修學政以養人才之本原采善言而戒大臣之自用重公輔之名爵杜署職之奔競凡此之類悉勅諸司修攺而舉行之乃所以修政事而安生民回天心而弭災異天下生民何其幸也

明文衡卷八

●欽定四庫全書

明文衡卷九

﹝明﹞程敏政編

○議

孔子廟堂議

宋濂

世之言禮者咸取法於孔子然則爲廟以祀之其可不稽於古之禮乎不以古之禮祀孔子是褻祀也褻祀不敬不敬則無福柰何今之人與古異也古者將祭主人朝服卽位於阼階東西面祝告利成主人立於阼階上西面屍出入主人降立於阼階東西面此皆主人之正位也卒脀祝盥於洗升自西階主人盥升自阼階祝先入南面主人從戶內西面祝酌奠主人西面再拜稽首皆爲幾筵之在西也屍升筵主人西面立於戶內拜妥屍屍醋主人主人西面奠爵拜皆爲尸之在西也漢晉春秋所載章帝元和二年幸魯祠孔子帝升廟西面再拜開元禮亦謂先聖東向先師南向三獻官皆西向是猶未失古之意也今襲開元二十七年之制遷神於南面而行禮者北面則非神道向右之義矣古者造木主以棲神天子諸侯之廟皆有主卿大夫士𨿽無之大夫束帛以依神士結茅爲菆無有像設之事開元禮亦謂設先聖神座於堂上西楹間設先師神座於先聖神座東北席皆以莞則尙掃地而祭也今因開元八年之制摶土而肖像焉則失神而明之之義矣古者灌用鬯臭鬰合鬯臭陰達於淵泉旣灌然後迎牲致陰气也蕭合黍稷臭陽逹於墻屋故旣奠然後炳蕭合膻薌蓋求神於陰陽也今用燻薌代之庸非簡乎古者朝覲會同與凡郊廟祭饗之事皆設庭燎司烜共之火師監之其數則天子百公五十餘三十以爲不若是則不嚴且敬也今以秉炬當之庸非瀆乎古之有道有徳者使教焉死則以爲樂祖祭於瞽宗此之謂先師若漢禮有髙堂生樂有制氏詩有毛公書有伏生之類也又凡始立學者必釋奠於先聖先師釋奠必有合有國故則否謂國無先聖先師則所釋奠者當與鄰國合若唐虞有夔伯夷周有周公魯有孔子則各自奠之不合也當是時學者各自祭其先師非其師弗學也非其學弗祭也學校旣廢天下莫知所師孔子集羣聖之大成顏回曾參孔伋孟軻實傳孔子之道尊之以爲先聖先師而通祀於天下固宜其餘當各及其邦之先賢𨿽七十二子之祀亦當罷去而於國學設之庶幾弗悖禮意﹝開元禮國學祀先聖孔子以顏子等七十二賢配諸州但以先師顏子配﹞今也雜寘而妄列甚至荀況之言性惡揚雄之事王莽王弼之宗莊老賈逵之忽細行杜預之建短喪馬融之黨附勢家亦廁其中吾不知其爲何說也古者立學專以明人倫子𨿽齊聖不先父食久矣故禹不先鯀湯不先契文武不先不窋宋祖帝乙鄭祖厲王猶上祖也今一切寘而不講顏回曾參孔伋子也配享堂上顏路曽點孔鯉父也列祀廡間張載則二程之表叔也乃坐其下﹝淳佑初張居程上後因國子監集議再定張遂居程下﹞顚倒彜倫莫此爲甚吾又不知其爲何說也古者士之見師以菜爲贄故始入學者必釋菜以禮其先師其學官四時之祭乃皆釋奠釋奠有樂無屍而釋菜無樂是二者之重輕系乎樂之有無也今則襲用魏漢津所制大晟之樂乃先儒所謂亂世之音者也其可乎哉古者釋奠釋菜名義𨿽存其儀注皆不可知唐開元禮彷佛儀禮饋食篇節文爲詳所謂三獻各於獻後飲福卽屍醋主人主婦及賓之義也今憚其煩惟初獻者得行之其可乎哉嗚呼學校者禮之所自出猶河瀆之宗瀛海也猶山嶽之祖昆侖也今乃舛謬若是則其它可知矣禮固非士庶人之所敢議有人心者孰能黙黙以自安乎𨿽然此姑言其略爾若夫廟制之非宜冕服之無章器用則雜乎雅俗升降則昧乎左右如此類甚多𨿽更僕不可盡也或者則曰子之言信辧矣建安熊氏欲以伏羲爲道統之宗神農黃帝堯舜禹湯文武各以次而列焉臯陶伊尹太公望周公曁稷契夷益傅說箕子皆可與享於先王天子公卿所宜師式也當以此今専用春秋亦非秩祀天子之學若孔子實兼祖述憲章之任其爲通祀則自天子下達矣茍如其言則道統益尊三皇不汩於醫師太公不辱於武夫也不識可乎昔周有天下立四代之學其所謂先聖者虞庠則以舜夏學則以禹殷學則以湯東膠則以文王復各取當時左右四聖成其徳業者爲之先師以配享焉此固天子立學之法也奚爲而不可也

七出議

王褘

禮﹝大戴禮本命篇﹞妻有七出不順父母無子淫妬惡疾多言竊盜是也而又有三不去有所取無所歸與更三年之喪前貧賤後富貴是也凡此聖人所以順男女之際重婚姻之始也後世之議者或曰婦人不順父母淫妬多言竊盜其爲罪而見出宜也若無子惡疾乃其不幸非其罪也而去之非禮也聖人之制禮豈其若是嚴甚哉故七出定爲五出於禮爲稱也曰聖人之制禮嚴與寛蓋並用也惟其嚴也故有以合乎天理之公惟其寛也故有以順乎人情之正寛嚴相適而制禮之意得矣今自七出言之無子惡疾固婦人之不幸也而出之若過乎嚴矣然三不去者婦人孰無之使其無子惡疾矣而或其有所取無所歸也與更三年之喪也前貧賤而後富貴也則固不得而去之也是又未嘗不寛甚也夫夫婦之配偶人倫之本也聖人之制禮其必審於此矣故曰寛嚴相適聖人制禮之意所以爲中也或曰惡疾無子而或有是三不去者固不去矣使或無是也則其出也庸豈其罪歟曰妻道二一曰奉宗祀也一曰續宗祀也二者人道之本也今其無子則是絕世也惡疾則是不可與共粢盛也是義之不得不絕者也夫不順父母以其逆徳也淫以其亂族也妬以其亂家也多言以其離間也竊盜以其反義也五者其惡徳之見絕於人者也無子之絕世惡疾之不可與共粢盛二者其惡徳之見絕於天者也其於義所當絕均也或曰古者諸侯一夫人六侄娣兩媵大夫一妻二妾士一妻一妾藉使妻有惡疾無子則固有妾足以生子而奉祀奚必妻之出也曰禮莫重於嫡孽之分所以培化本而窒亂源也庶孽並嫡家國之禍莫不由玆茍因妻有惡疾無子而成庶孽之寵以啟爭奪之禍是家國之大不幸也又況庶人有妻而無妾其爲不幸也尢大夫因婦人之不幸而致家國之大不幸輕重之際聖人固有以權衡之而謹其始矣然則以惡疾無子而出妻義之不得巳而禮之不可免者也或曰禮者先王教人之具律者聖人禦世之凖故禮虛文而律實法也七出之文𨿽載於禮而五出之法今著於律奚爲其不可也曰禮與律非二物也禮者防之於未然律者禁之於己然皆緣人情而爲制禮之所不許卽律之所不容出於禮則入於律也惡疾無子之當出其著於律歷代相因未之有攺由人情之所同也禮律二者均爲聖人之所制其輕重之際詳矣七出之目胡獨於今而廢之也故嘗論之夫婦之道以義合以禮成者也其成也則納之以禮不合也則出之以義聖人之所許也禮載諸侯出夫人夫人比至於其國以夫人之禮行至以夫人入使者將命曰寡君不敏不能從而守社稷宗廟使使臣某敢告於執事主人對曰寡君固前辭不教矣寡君敢不敬須以竢命大夫以下出妻夫使人致之曰某不敏不能從而共粢盛某也敢告於侍者主人對曰某之子不肖不敢辟誅敢不敬須以竢命是其進退之間從容孫順有如此先王因其義之不得已而禮之不可免所以存其辭而不廢也是故孔氏之家三世嘗出妻矣使果以出妻爲難也然則聖人非歟由是論之徇私情暱細惠不知禮義之大節謂婦人無子惡疾爲不當去而欲減七出爲五出者可謂野於禮也已

○論

衡運論

胡翰

皇降而帝帝降而王王降而霸猶春之有夏秋之有冬也由皇等而上始乎有物之始由霸等而下終乎閉物之終消長得失治亂存亡生乎天下之動極乎天下之變紀之以十二運統之以六十四卦乾天道也健而運乎上坤地道也順而承乎下天地旣判其气未交爲否旣交爲泰始乎幹訖乎泰四卦統七百二十年是爲天地否泰之運幹一索得男而爲震坤一索得女而爲巽震長男也巽長女也夫婦之道也始成爲恆旣交爲益幹再索得男而爲坎坎中男也坤再索得女而爲離離中女也中男中女夫婦之道成爲旣濟旣交爲未濟幹三索得男而爲艮艮少男也坤三索得女而爲兌兌少女也少男少女夫婦之道成爲損旣交爲咸是爲男女交親之運男治政於先女理事以承其後男之治也從父之道大壯也無妄也長男從父者也需也訟也中男從父者也大畜也遁也少男從父者也六卦統一千一百五十有二年是爲陽晶守政之運女之治也從母之道觀也升也長女從母者也晉也明夷也中女從母者也萃也臨也少女從母者也六卦統一千有八年是爲陰毳權行之運坤陰也得陽育而生男幹陽也得陰化而生女男歸於母女應於父豫也復也長男歸母者也比也師也中男歸母者也剝也謙也少男歸母者也六卦統九百三十有六年是爲資育還本之運小畜也姤也長女應父者也同人也大有也中女應父者也夬也履也少女應父者也六卦統一千二百二十有四年是爲造化符天之運乾坤父母之道也必有代者焉代父者長男也從長男者中男少男也解也屯也中男從長者也小過也頥也少男從長者也四卦統六百七十有二年內外以剛陽治政是爲剛中健至之運陽剛之極陰必行之代母者長女也從長女者中女少女也家人也鼎也中女從長者也中孚也大過也少女從長者也四卦統七百九十有二年內外以陰柔爲治是爲羣愚位賢之運陰隨於陽爲順丰也噬嗑也中女從長男者也歸妹也隨也少女從長男者也節也困也少女從中男者也六卦統一千八百年是爲徳義順命之運陽隨於陰爲不順渙也井也中男從長女者也漸也蠱也少男從長女者也旅也賁也少男從中女者也六卦統一千八十年是爲惑妬畱天之運長男旣息爲男之窮也長女旣息爲女之窮也於是中男與少男相搏焉蹇也蒙也二卦統三百三十有六年是爲寡陽相搏之運陽之搏也陰必隨之於是中女與少女會焉睽也革也二卦統三百八十有四年是爲物極元終之運十二運上下萬有一千七百八十載陽來陰往太乙臨之不浸則不極不極則不復復而與天下更始非聖人不能也聖人非天不生也天生仲尼當五伯之衰而不能爲太和之春者何也時未臻乎革也仲尼沒繼周者爲秦爲漢爲晉爲隋爲唐爲宋垂二千年猶未臻乎革也泯泯棼棼天下之生欲望其爲王爲帝爲皇之世固君子之所深患也余聞之廣陵秦曉山乃推明天人之際皇帝王伯之別定次於篇

六經論

六經皆心學也心中之理無不具故六經之言無不該六經所以筆吾心之理者也是故說天莫辧乎易由吾心卽太極也說事莫辧乎書由吾心政之府也說志莫辧乎詩由吾心統性情也說理莫辧乎春秋由吾心分善惡也說體莫辧乎禮由吾心有天敍也導民莫過乎樂由吾心備人和也人無二心六經無二理因心有是理故經有是言心譬則形而經譬則影也無是形則無是影無是心則無是經其道不亦較然矣乎然而聖人一心皆理也眾人理𨿽本具而欲則害之蓋有不得全其正者故聖人復因其心之所有而以六經教之其人之溫柔惇厚則有得於詩之教焉疏通知逺則有得於書之教焉廣博易良則有得於樂之教焉潔靜精微則有得於易之教焉恭儉莊敬則有得於禮之教焉屬辭比事則有得於春秋之教焉然𨿽有是六者之不同無非教之以復其本心之正也嗚呼聖人之道惟在乎治心心一正則眾事無不正猶將百萬之卒在於一帥帥正則靡不從令不正則奔潰角逐無所不至矣尙何望其能卻敵哉大哉心乎正則治邪則亂不可不愼也秦漢以來心學不傳往往馳騖於外不知六經實本於吾之一心所以髙者渉於虛逺而不返卑者安於淺陋而不辭上下相習如出一轍可勝嘆哉然此亦皆吾儒之過也京房溺於名數世豈復有易孔鄭專於訓詁世豈復有書詩董仲舒流於災異世豈復有春秋樂固亡矣至於小大戴氏之所記亦多未醇世又豈復有全禮哉經旣不明心則不正心旣不正則鄕閭安得有善俗國家安得有善治乎惟善學者脫略傳注獨抱遺經而體驗之一言一辭皆使與心相涵始焉則戞乎其難入中焉則浸漬而漸有所得終焉則經與心一不知心之爲經經之爲心也何也六經者所以筆吾心中所具之理故也周孔之所以聖顏曾之所以賢初豈能加毫末於心哉不過能盡之而已今之人不可謂不學經也而卒不及古人者無他以心與經如冰炭之不相入也察其所圖不過割裂文義以資進取之計然固不知經之爲何物也經而至此可不謂之一厄矣乎𨿽然經有顯晦心無古今天下豈無豪傑之士以心感心於千載之上者哉

尙賢論

人君兼天下之所有以貴則天下莫與侔其勢也以富則天下莫與較其利也以權則天下生殺之所由懸也何求而不得何爲而不成而必有待於賢者知天下不可自用也𨿽聰明睿智一堵之外目有所不見十室之間耳有所不聞萬鈞之重力有所不舉百工之事能有所不通況天下大器也舉天下之大器重任也而三代之王者或以不明而克綏先祿或以幼沖而弘濟多難或負過人之才彊力辧捷而遂亡國喪家不保其身豈天下之大器重任材力者有所不堪而幼沖不明者能勝之哉太甲成王以有伊尹周公爲之輔佐故天下不勞而治夏癸商辛有終古龍逢而不能聽有膠鬲商容而不能用故天下不治而底於滅亡用得其人則太甲之不明成王之幼沖可以遷善攺過緝熈光明而爲令主不得其人而自用之則𨿽夏癸之勇力商辛之辧捷負過人之材而不免爲獨夫得失之幾不可不審也亡國之人非盡不肖興王之臣非必皆賢天之生才何代無之伊尹仲虺巫鹹甘盤傅說非盡生於亳邑也閎夭泰顚散宜生南宮適太公望畢公毛公非盡出於丰鎬也亦非素有位而貴也遇之以其道則耕築漁釣逺迹田野海濵之人皆起而任公卿大臣之責伊尹傅說太公望之於商周是也遇之不以其道𨿽千乘之國萬鍾之粟曽不足以延搢紳遊談之士孟軻氏之於齊梁是也道合則合道離則離去就之義不可茍也至治之世以徳相尙天下無不可仕之國故君爲官擇人而臣無擇官士患徳不修不患無聞也患業不廣不患無位也徳修而業廣矣𨿽欲處衡門而樂考盤也詢眾庶者在閭其能捨乎興賢能者在鄕其能不舉乎由鄕而逹於諸侯貢於天子之廷三適者受上賞不賢者貶爵土則諸侯之責重矣賢者授之以官大賢授大官能者任之以事大能任大事則天子之任又重矣商周之盛上無曠官下無遺才其君臣遇合蓋如此周徳旣衰春秋戰國之際不能統一於是君擇臣而臣亦擇君以事之然猶以義相尙侯嬴魏夷門監也而魏之公子枉車騎虛左迎之毛遂趙下士也而楚烈王願奉社稷歃血聽之魯仲連東海布衣也居邯鄲圍城之中不肯西面而帝秦人以爲天下士也謷然負其髙世之志伸大義於諸侯之上漢唐數百年之盛未有肖其風烈者髙帝太宗解衣輟哺傾身散財從海內之士舉天下於反掌之間傳世永久當是時也曰奇士者有矣曰國士者有矣求所謂天下士果何人哉士气卑而主勢崇偈偈焉以權利相任使其人固有不屑者矣如魯兩生野王二老世豈盡知之乎夫掲數尺之竿懸尋丈之緡鉤螾爲餌而投之河海所得者鱦鮒之屬耳吞舟之魚終不足致也其爲術亦疎矣人主之心其精神念慮與天地相酬酢茍積至誠廓至公求天下之賢以寅亮天工孰不風動而應之於下天下至廣人才至眾其要莫先於論相相之賢否官之得失所系也官之得失政之隆替所系也由君子言之是猶後世之論相也未能盡古之道也治天下有本君之謂也治天下有要賢之謂也其本正者天下不勞而治其要得者天下之本不勞而正漢唐之君莫或知之其有天下非不求賢也其求而用之者不過以郡國之政有不舉耳朝廷之治有不備耳公卿大夫之職有不稱耳未嘗知正天下之本也爲公卿大夫者亦以爲能寄郡國之政佐朝廷之治於職足矣未有能正天下之本者也王伯之略混聖賢之道塞非此其故乎蓋至趙宋而後世之君子有以此爲任者而其主不能擇也帝王之大經大本托之空言而無補當此之時得君專且久者皆時匪人假儒術以濟其姦者也易言拔茅連茹泰之君子以此進其君子否之小人亦以此進其小人二者疊爲消長故知人之難非獨難於君子而深難於小人至於君子之小人則又難也其言辧其行堅其見聞之博足以出人之不能其情貌之深足以欺人之不測其知術之巧足以移人所好而不悟其才藝之美足以行人所難而不憚其名君子實則戾也辧之不早去之不果植爲朋黨惡知其非君子也𨿽有君子橫罹口語又惡知其非小人也知人則哲帝陶唐氏猶難之共工崇伯之屬眾所共賢者矣而帝獨以爲非賢而後果不賢也於是去之而帝之廷無惡人矣於是禹臯陶爲帝臣者皆得著其成績人主欲進賢而不能逺小人不足以言知人不知人不足以言得人非常之士待非常之主然後用之天降時雨山川出云其興於此時也蓋必有之矣其興於此時也予必得而見之矣

井牧

天地養萬物聖人養萬民故天下之利聖人不私諸巳亦不以私於人井田之制是也井田者仁政之首也井田不復仁政不行天下之民始敝敝矣其後二百三十有二年而漢始有名田之議猶古之遺意也又其後六百又三年而元魏始有均田之法猶古之遺制也先王之遺制遺意由秦以來僅一二見又皆行之不逺天下之民益敝敝矣爲政者南面以子萬姓一夫之饑猶已饑之一夫之寒猶已寒之孰無是心也而訖莫之拯焉方漢承秦苛虐之後民新脫去湯火未遑蘇息髙帝因而撫之逮及文景之世國家宴安無事宗戚大臣憑借貴髙之勢爭取美田宅以爲子孫利益郡邑富商大賈周流天下貲累巨萬治生產畜牧膏壌十倍上儗封君編戶之氓無立錐之地則卑下之爲役爲僕不暇顧其身貧富不均埶所馴致也故董仲舒言於孝武以古井田法𨿽難卒行宜少近古限民名田以抑兼並名田者占田也占田有限是富者不得過制也其後師丹孔光之徒因之令民名田無過三十頃期盡三年而犯者沒入之議者以三十頃之田周三十夫之地也一夫占之過矣晉石苞令民男女二人占田百畆丁男女有差有國食祿者有差或十頃或五十頃兼以品蔭其親屬自啟姦端矣民無恆產不能制之專事要求之間不勞民駭眾坐獲井田之利此吾所未諭也殆不過爲兼並之閒耳非有資於畎畆細民能無不足之患也故名田𨿽有古之遺意不若均田之善李安世在魏太和中其得君非帝王之主也其得民非歸馬牧牛之時也以魏國之大獨能均其土地審其經術差露田別世業魏人賴之力業相稱北齊後周因而不變隋又因之唐有天下遂定爲口分永業之制而取以租庸調之法口分卽露田也露田夫四十畆婦人二十畆而率倍之口分八十畆而不倍惟歲易之田倍之永業卽世業也夫家受而不遷皆二十畆所以課蒔桑麻也民有多寡鄕有寛狹田有盈縮狹鄕之民受田半之爲工商者不給而在寛鄕者給之亦半也老疾寡妻妾給之三十畆四十畆而半丁不可無養也當戶者益之二十畆𨿽已有田不可以不給也此均天下之田貧不得粥富不得兼猶懼不能守而不變乃聽民粥永業以塟粥口分以遷是以小不足而大損所餘何捄於敝振窮卹貧民獲保息周典也何惜而不爲顧從而加罰永徽之禁抑末耳議者如宋劉敞又以魏齊周隋享國日淺兵革不息土曠人稀其田足以給其眾民獲其實唐承平日久丁口滋多官無閒田給受民不復獲其實徒爲具文不知隋唐之盛丁口相若耳開皇十二年發使均天下之田狹鄕一夫僅二十畆隋之給受何加於唐也唐𨿽承平日久貞觀開元之盛其人戶猶不及隋何至其田具文無實也敞言過矣但狹鄕之民多而田不盈永業之田粥而民不固如陸贄所謂時獘者埶馴致也時獘則法亦獘故均田𨿽有古之遺制不若井田之善周制九夫爲井井有溝四井爲邑四邑爲丘四丘爲甸甸有洫四甸爲縣四縣爲都都有澮地方百里是爲一同治都鄙者以之夫問有遂遂有徑十夫有溝溝有畛百夫有洫洫有塗千夫有澮澮有道萬夫有川川有路萬夫之地三十二里治鄕遂者以之孟軻氏請野九一而助國中十一使自賦蓋二法並行遂人匠人多寡異數而內外相經緯焉王畿之內五十里爲近郊百里爲逺郊六鄕六遂居之六遂之餘地爲甸地距國中二百里卽公邑之田天子使吏治之者也甸地之外爲稍地距國中三百里大夫所食之采地也稍地之外爲縣地卽小都之田距國中四百里卿及王子弟之疏者所食之采地也縣地之外爲畺地卽大都之田距國中五百里公及王子弟之親者所食之采地也此王畿之制井田常居十之六其不爲井者四郊甸地耳其曰夫三爲屋屋三爲井則出地貢者亦三三相任如井田之法八家樹藝一夫稅入於公孟軻氏所謂皆十一者是也鄕遂之地菜五十畆或百畆二百畆而都鄙之田或不易或一易再易是亦名異而實同也地有肥磽爲之井者必有牧以濟之所謂菜與易者則皆牧也故小司徒曰井牧其田野井者其正也牧者其變也井地均不必牧也井地不均必牧以均之也由是達於民下𨿽有山林川澤不可以開方制者以井牧授之以貢助取之諸侯之國可按而定也楚人東南之要服也蔿掩爲司馬度山林鳩澤藪辧京陵表淳鹵數畺潦規堰瀦町原防牧隰臯井衍沃量九土之入修千乘之賦況中國之地無山林澤藪之阻無淳鹵畺潦之患原隰衍沃舉目千里夏后氏用之以爲貢商人用之以爲助而周人兼用之以制畿甸經邦國其法可考者往往存於周官之書其不合者以孟軻氏爲之權衡豈不較然也哉故嘗以爲井田之法行有十便民有恆產不事末作知重本一也同井並耕勞逸巧拙不相負齊民力二也奉生送死有無相贍通貨財三也貨財不匱富者無以取贏絕兼並四也取以十一天下之中正吏無橫斂五也比其丘甸革車長轂於是乎出有事以足軍實六也一同之間萬溝百洫又有川澮戎馬不得馳突無邊患七也畎澮之水澇則疏之旱漧則引以漑注少凶荒八也少壯皆土著姦僞不容善心易生以其暇日習詩書爼豆養老息物成禮俗九也逺近共貫各安其居樂其業尊君親上長子孫其中不煩刑罰而成政教十也一舉而十者具矣何憚而不爲乎其謂不可爲者蓋亦有二焉丘甸縣都其間萬井爲溝洫者又萬計包原隰而爲之窮天下之力傾天下之財非數十年之久不克潰於成也非大有爲之君不能致其決也此不可者一也中古以降淳厚之俗薄澆僞之風熾恭儉之化衰功利之習勝經久之慮少僥幸之敝多以限田抑富彊猶有撓之者況使盡棄其私家之產乎以均田授農民猶有不能周之者又況生齒滋眾之時乎怨歸於上姦興於下此不可爲者二也以餘論之二者何足尼吾事乎古者步百爲畆漢人益以二百四十爲畆北齊又益之以三百六十爲畆今所用者漢畆步也今之五十畆古之百畆也漢提封田萬萬頃惟邑居道路山林川澤不可墾餘三十二百二十九萬頃皆可墾元始初遣司農勸課定墾田八百二十七萬五百三十頃是時天下之民一千二百二十三萬三千戶以田均之計戶得田六十七畆古之百四十畆也家獲百四十畆耕之未爲不給也加之簡稽則工商祿食之可損者又不知其幾也𨿽唐盛時永徽民戶不過三百八十萬至開元七百八十六萬亦不漢過也以天下之田給天下之民徵之漢唐則後世寧有不足之患乎田無不足之患則取諸民以與民天下皆知吾君之不私也天下有如卜式者且將先吾民而爲之孰不響應於下也秦長城之役袤延萬里塹山堙谷暴兵三十萬而阿房之作督用徒刑者又七十餘萬郡邑之民發謫徙邊者又歲不休息不徳甚矣天下怨誹未聞有一人違者況下令如流水之源固民心之所欲也王政之所本也今先取一鄕之田井之其制定其事便其民悅然後行之一郡取一郡之田井之其制定其事便其民悅然後行之天下天下之制定事便而民悅也亦何異於鄕郡乎是天下之田可井也事不勞者不永逸欲長治久安而不於此圖之亦茍矣唐太宗嘗讀周官之書至體國經野設官分職以爲民極慨然嘆曰不井田不封建不足以法三代之治人君負有爲之才操可致之勢其時又非難也封建議而不行井田知而不復君子蓋深爲唐惜之吾聞春气至則艸木生秋气至則艸木落生與落必有使之者矣物莫知之也故使之者至物無不爲使之者不至物無可爲上之人審其所以使故物莫不爲用管商之法孰與先王之制天下皆知其非民利也而齊秦舉國聽之其故又可知也以先王之制使若管商者爲之以紀人事經地利吾知天下之田可限也可均也亦可井也此無他善操其所使而巳矣忠信之道賞罰之柄上之所以使也

愼習

天下之勢窮則變由治而趨亂者其變易𨿽一憸人壊之而有餘由亂而趨治者其變難𨿽合天下之智力爲之而不足由秦以來天下之變量矣議者莫不慨然欲追復先王之舊曆漢唐數千百年而卒循乎秦人之敝者此豈其勢難而力不足哉荀卿子曰法後王一天下制度又曰法貳後王謂之不雅蓋卿有以啟之也自卿之論興其徒李斯用之以相秦凡可以變古者莫不假秦之柄奮其恣睢之心而爲之𨿽商鞅之刻薄不若是之烈也鞅廢井田止秦之土地攺法令止秦之人民而斯也尊主爲皇帝舉天下以爲郡縣舉天下不復有井田夷其城郭銷其兵刃人主之勢孤立於上而怨起於下計無所出益倒行而逆施之燔詩書以塗民之耳目黜儒術以滅天下之口說所守者律令也所師者刀筆吏也其變旣極其習旣成秦亡而漢承之聖王之繼亂世掃除其迹而悉去之崇教化而興起之此其幾也陳綱立紀以爲萬世法程此又一幾也髙帝以寛仁定天下規模宏逺矣然未嘗有一於此其後賈誼言之於文帝董仲舒言之於武帝皆不能用又其後王吉言之而宣帝亦恬不以爲意觀髙帝命叔孫博士之言令度吾所能行爲之天下事孰非人主所能者柰何帝之自畫如此而羣臣不足佐之創業之君後昆所取法由是而文帝有卑之無甚髙之諭宣帝有漢家自有制度之語當更化而不更化當攺制而不攺制一切緣秦之故雜霸以爲治逮於中興光武以吏事責公卿顯宗以耳目爲明察文法宻而職任違辧急過而恩意少𨿽從事儒雅投戈講藝臨雍拜老有緝熈揖譲之風未能盡更化攺制之實也故朱浮言罷斥之擾於前陳寵建輕刑之議於後建初之政所以濟永平之失也之數君者在當時號爲賢主且去古未逺而因陋就簡未嘗取先王之法一試爲之爲之而不效捨之可也不爲而捨之烏知其不可乎蓋其溺於所習者久矣辟之生燕冀者調車馬居吳越者善舟楫習實爲常各狎所安假令易車馬而操舟楫鮮不覆矣去舟楫而控車馬鮮不躓矣此豈其性本殊哉習固使之耳古今之相去何以異此有能善變其習者果孰禦之魏晉之衰天下之亂極矣元魏起代北其先土托後跋之裔也其人民負戈控弦之屬也與漢不侔矣宜未易以禮法理也而孝文遷都洛邑挈其人民而居之均田別裏而崇祀建學國人莫不有忤心焉獨排眾議而咨之王肅李安世之流卻頹俗而慕古法垂憲典以事詩書王通氏曰帝王之道不墜孝文之力也豈不信乎及隋之衰天下又大亂而唐承之太宗卻封倫之對從魏徵之勸貞觀之初力行仁義其爲化也得矣制官以六典制兵以府衛制民以均田制賦以租庸調其爲制也備矣行之數歲家給人足行旅不賫糧外戶不待閉方制四裔之外太平之效可謂盛矣故宋儒以爲由文武之治千有餘歲而有太宗之爲君方之於漢其寛仁孰與髙帝其玄黙孰與文帝其所以致此者由其不惑於後世之論能自拔於秦漢之習也向使孝文無卓然之見必爲之志𨿽得中國終於茍安而止耳使太宗有躬行之實名世之佐舉唐之治又豈殷周之不若乎故俗之不淳不患也刑之不措不患也功之不遂不患也而患無必爲之志躬行之實持之者未久也惟聖爲能盡倫惟王爲能盡制三代之興其王皆聖人也其所以爲天下者莫不本諸天理要諸人心大法之則大治小法之則小治茍以爲逺而莫之法也其道固存其意猶可識也春秋譏變法而大復古聖人豈好爲異哉懼後世不知有先王之法故假筆削力爭之然猶懼不勝況順而下之是猶決江河而放之陸勢必胥溺而已耳故余不責斯之不師古而深悼況之法後王由其有以啟之也君子度已以繩接人用枻夫與世遷徙而偃仰者戰國之遺習也卿之意不過如此學術不醇而遂以毒天下太史公曰法後王何也以其近已而俗變相類議卑而易行也天下有能知其近而相類者爲不可法也卑而易行者爲不可行也則秦人之敝去矣非聖人其孰能之

皇初

天地之初未始有物也馮馮翼翼由一而二二气則一睢雎盱盱由二而三三才則一天下同由之謂道同得之謂徳同善之謂性同靈之謂心道一也人皆由之而有不由者焉徳一也人皆得之而有不得者焉性一也人皆善而有不善者焉此人也非天也心不能盡性則不能盡徳矣不能盡徳則不能盡道矣故𨿽天也莫與能焉而成能者聖人也此聖人所以爲萬世開太平也鴻荒之世天地艸昧民物雜揉穴居野處𨿽蚑息蠕動之屬不異也而不以爲墊毛食血飲𨿽鷙擊獷搏之屬不異也而不以爲臊蒙以羽革艸木而不以爲野瘞以積薪而不以爲薄約以結繩而不以爲愚其民安之免於饑寒而不及於災患斯可矣五龍燧人彼十有七氏者何氏也九頭攝提彼十紀者又何紀也其人果聖而世果治也歟宜於此有以變而通之矣何至委其人於顓蒙倥侗之域累數十萬年同於禽犢而不少拯之豈天生民立君之意乎必不然矣世𨿽傳之聖人不言也聖人不言者蓋無稽而愼之也道本於三皇徳著於五帝法備於三王過此以往未之能尙也徳固道也而法亦道也所因者異耳山川之風气不同五方之民異俗古今之風气不侔歷代之治異宜其要皆所以納民於道也庖犧氏神農氏軒轅氏繼天而王畫卦以開物備物以致用民利賴之其具不過网罟耒耜而畋漁農父之所務也其制不過宮室舟車闗市弧矢杵臼而工商武夫之所能也方其未創之時民固無所措其心思手足之力矣故必聖人而後爲之爲之不足必聖人而後繼之因時變通不變不通也書契之作法之始也衣裳之治徳之昭也其化神而民宜有善而不知天下同歸於道冺乎其迹矣軒轅之後是爲五帝歷少昊髙陽髙辛而至唐虞唐虞之帝爲堯舜聖聖相承疇咨都兪南面以臨羣臣其治猶黃帝也而政教禮樂之在天下有臯陶稷契以任之有伯益後夔之屬以典之而又以伯禹總焉𨿽有洪水之災四凶之惡不勞而治帝何爲哉天下同歸於徳𨿽莫之名焉而煥乎其文矣有虞之後夏后氏承帝執中之傳以功踐帝之位九土旣平九疇旣錫彛倫攸敍三年而天下遂於仁不得賢而與之而其子啟能敬承父道以天下與其子猶與賢也及啟之身有扈不服於甘之役大戰而後服之欲如有虞之世不可得矣父子相繼所以止天下之亂是乃變而通之也夏徳旣衰商人繼之商徳旣衰周人繼之南巢之放湯有慚徳牧野之師武王以爲有光焉則居之不疑矣無復商人之意矣其順天應人則一也故君臣易位天下不以爲非是亦變而通之也撥亂世而反之正天下同歸於義義形而法益備矣禹之興也承乎虞而不及虞者也文王之興承乎商而進乎商者也皆三代之盛王也其道同其徳異者有之其徳同其法異者有之其法同其制異者有之存乎其人焉爾存乎其世焉爾消息者候之徵也淳厖者俗之判也理亂者變之象也質文者治之體也損益者治之宜也變通者權之用也神化者用之妙也通乎消息之候審乎淳厖之俗明乎理亂之幾別乎質文之體損益變通合乎神化之妙此聖人之所同也及周之衰王降而爲伯伯降而爲戰國諸子分裂聖人之道人騖其私智異說掎挈是非梟亂名實世患苦之𨿽爲諸子者亦病焉於是刑名農墨之家崇儉質尙功實而老子貴淸淨將棄仁義蔑禮法與天下共反其朴於太古之時意在懲周之獘而非大公至正之道也漢用其術文景之世天下無事最爲有效而非二帝三皇之所尙也聖人之道辟之天地明之爲日月潤之爲雨露變之爲風霆爲鬼神莫不由天地以成化竅之爲山川微之爲艸木爲昆虫莫不由天地以成體而天地之所以爲天地者易簡而已矣聖人在位大之爲朝廷之遜禪父子之繼立變之爲徵討君臣之革命皆天命所當然重之爲郊廟社稷之事公卿大夫賢不肖之黜陟下至閭伍井牧之賦庠序之教闗市權衡度量之制刑賞之具禮樂之用皆民生之不可去者也聖人何容心哉亦行其所無事而已矣故聖人之心天地之心也聖人之性天地之性也聖人以其心溥萬物而物無不平以其性盡萬物而物無不成非固訹之也有生者各一其性有知者各一其心聲气之同捷於桴鼓念慮之孚堅於金石故曰天地感而萬物化生聖人感人心而天下和平聖人之化如神而人不與知焉聖人之化如天而神不與能焉蕩蕩乎平平乎皇極之道也而非老氏者之所謂道也皇極之道立天下之治得矣茍不爲皇猶當爲帝茍不爲帝猶當爲王是三王不足四而五帝不足六也迂論

迂論

宗廟略﹝詳見通辧﹞

王廉

天子諸侯宗廟之制中庸或問詳矣惟大夫士之制則不能無疑焉王制曰大夫三廟適士二廟官師一廟官師升適士適士升大夫以次增立其廟固其理也設若先大夫旣立三廟矣其子孫乃無爲大夫者而爲適士爲官師先大夫所立三廟今爲適士官師者又不當祭其廟其主將毀之乎將存之乎毀之非禮也存之其誰宜哉存之而主於宗子歟禮支子不祭故支子之爲大夫者有事於廟以上牲祭於宗子之家祝曰孝子某爲介子某薦其常事然則支子之爲大夫者不得立廟矣宗子爲大夫今支子之大夫則固可因其三廟而祭設宗子爲適士爲官師或一廟或二廟所當祭者不過祖與禰也支子之大夫所當祭之曾祖宗子旣不當祭支子之大夫又不敢祭將闕之乎將遂以支子之大夫所當祭而祭之乎闕之非禮也祭之又非適士官師之宗子所宜祭也禮大夫欲祭髙祖則省於君謂之幹祫今欲祭於曾亦將省於君歟又宗子爲大夫其支子與之同行者亦爲大夫因之而祭三廟則固宜也茍宗子與支子其行不同等所祭之曾祖禰亦不同等則如之何竊料各隨見爲大夫者所宜祭之三廟而祭之宗子但爲之主祭耳主祭者惟宗子初不論其行之不同等也臆說若此俟知禮者正焉又按曾子問以上牲祭於宗子之家疏曰宗子是士合用特牲今庶子身爲大夫若祭祖禰當用少牢之牲就宗子之家祭之也用大夫之牲是貴祿也宗廟在宗子之家是重宗也此宗子謂小宗也若大宗子爲士得有祖禰二廟也若庶子是宗子親弟則與宗子同祖禰得以上牲於宗子之家而祭祖禰也但庶子爲大夫得祭曾祖已是庶子不合自立曾祖之廟崔氏云當寄曾祖廟於宗子之家亦得以上牲宗子爲祭也寄廟之說經無明文亦是崔氏臆見然庶子爲大夫旣不敢自立廟因宗子祭於宗子之家宗子爲士所祭者祖與禰也曾祖則無廟審如崔氏寄廟之說則當爲庶子之爲大夫者別立曾祖廟矣其說似乎有理愚意以爲庶子之大夫有事於曾祖當就宗子爲士之祖廟祭之猶省於君而祭髙也但如此說大是平易寄廟之制似是而實非也又按庶子爲大夫不敢立廟而祭於宗子之家故疏曰宗廟在宗子之家是重宗也然則庶子爲大夫不得立廟明矣按王制大夫三廟凡爲大夫者則得立廟無嫌於適庶之分然宗子之三廟或不與庶子之爲大夫者同行宗子所立之三廟自宗適之正派庶子之爲大夫者其三廟乃小宗也而與宗子之正派不相同也要之庶子之爲大夫者自得祭於其家小宗之三廟或因事告祭於宗子之家大宗之三廟者以宗爲重故也設或宗子之三廟其分皆卑於庶子但用宗子爲祭之主而告祭之更不論其分之尊卑惟以重宗爲事歟予前說省於君而祭曾與就宗子之祖廟祭之其說與此不同姑兩存之以俟知禮者擇焉

孔子墮三都

當定公時三家專政久矣昭公伐之不克出亡八年竟薨於幹侯三家之不可去也孔子豈不知之知其不可去顧爲大司冦與之並立於朝可謂知乎吾知孔子之出仕也不惟見用於定公尢見信於三家而三家聽孔子之行事也不然三家恐孔子之攻已必沮孔子之進矣何以知三家之聽孔子之行事也吾見孔子行事而三家不疑又使其徒季路爲之宰而三家無間十四年孔子攝行相事而三家又無沮意由此而信之也旣曰三家聽孔子之行事則三都爲孔子之謀而自墮也詎不信乎朱子以爲三家自墮之必不然矣使其自墮三都則三家之彊也爲何如哉公室之弱也爲何如哉孔子畏其彊而弱魯也必有以沮之矣夫三家憤陪臣之據其私邑其欲墮之也固三家之本心又喜孔子以公義使巳而墮之也茍爲不然孔子素知三家之擅政不可以一旦奪惡能以司冦之權而遽奪其三都而三家從之耶是固勢不可行也吾知孔子之爲是舉其必有所恃矣夫孔子以公義而使三家墮之者非爲三家謀爲魯謀也魯墮三都則三家弱而公室彊矣又何以知其非三家自墮之也成叛十有二月公圍成公至自圍成信以爲三家自墮之則三家自墮之矣公何自圍之乎而春秋又直以公圍公至自圍書之乎吾於是益信墮三都之事爲孔子之謀也非三家自墮之也明矣朱子以爲三家挾公而圍之夫三家之勢至於挾公則魯微矣有甚於受女樂而怠於政事者受女樂怠於政事他日孔子猶托以微罪行而於其挾公之日乃不去之何哉吾於是又益信非三家之挾公也明矣夫三都墮三家豈不知孔子之弱已其意若曰與其使陪臣之彊爲已弱孰若使公室之彊以自贖哉論至於此而後知三家之從孔子之化矣而後知三家之聽孔子之行事爲無疑也公羊謂孔子行乎季孫三月不違是也惜乎其蔽已深如僭禮樂者不能盡革之矧孔子以司冦之任視相爲輕也孔子之仕魯而化魯之君臣十得其二三焉宜乎孔子之不久於魯也抑墮郈書叔孫州仇墮費書季孫斯仲孫何忌而不書公者三家以公義帥師謀出於公室猶公之師也十年再圍郈亦然孟孫不能墮成及成叛公乃自圍之耳圍之不克不可謂孔子爲失計也傳曰戰不正勝是巳左氏以孟孫聽公斂處父之謀而不墮成故公自圍之容或有之其曰費人襲魯公入於季氏之宮登武子之臺費人攻之弗克入及公側仲尼命申句須樂頎下伐之費人北使誠有之孔子之謀信亦疏矣孔子之舉信亦危矣殊不知公山不狃以費叛召孔子之時按史記乃定公九年在孔子爲中都宰之前經不書費叛者以費叛季氏非叛魯也十二年季孫斯仲孫何忌以公義一舉墮費無叛事如左氏所云朱子反以史記爲妄而信左氏遂以墮三都爲非孔子之謀而爲三家自墮之論是年孔子爲大司冦方用事於魯惡得欲赴費人之召且費叛而孔子乃欲捨魯之睦背季氏而去豈人情哉九年孔子未仕嘆道未行故有興周之念而欲赴費然知其人終不可化而卒不往亦乘桴浮海之意今已見用而其化及於季氏矣使於是時費果叛孔子欲赴之何哉由是觀之費叛在九年審矣左氏之妄又無疑矣吁千載之下𨿽朱子之考核精詳猶爲左氏所惑況他人乎蘇子以晏嬰爲國以禮之事方之蓋亦惑於左氏者也予反復推究其情直據經史而以理折之如此專經之士幸勿斥其妄而去取之幸甚

鄆讙龜陰田﹝詳見左傳鉤玄﹞

左氏以鄆讙龜陰田爲汶陽之田其後司馬遷杜預及諸家皆以爲然不知汶陽乃齊地鄆讙龜陰爲魯田與汶陽不相干也朱子辧之詳矣但朱子以鄆讙龜陰田之來歸者於吾聖人無與焉又曰借如彼說聖人修春秋自書其功殆非人情愚則未安其說公會齊侯於祝其孔子相乃其實事齊人來歸鄆讙龜陰田亦是實事左氏言萊人以兵刼魯侯𨿽不可信然孔子使玆無還請田又卻齊享不可謂皆妄也其後來歸鄆讙龜陰田豈可謂不與吾聖人之事乎當時實有其事春秋惡得而不書之書之爲魯也非自以爲功也且有其實而避嫌不書孔子自處則善矣其如魯史何避嫌之事賢者且不爲況聖人乎愚則曰齊人來歸鄆讙龜陰田實吾聖人之功但左氏以三邑爲汶陽田則非也

魯鄭易田

按許田乃許國也今許州許昌縣是也許乃周公朝宿之邑魯舊封也魯頌曰居常與許復周公之宇是也許非許田也許田非許也隱十一年秋公會齊侯鄭伯伐許遂入許曰公會主謀者公也許田則固名爲魯之田矣魯但不遽有之耳至桓元年鄭伯以璧假鄭始得之初不聞以祊而易之也祊在沂州瑯琊縣在魯近地安得爲鄭人湯沐之邑必魯之近地而失於春秋之前歟但經不書其失於何時鄭之有祊又不知得於何日祊爲魯地爲鄭所侵今欲結魯之援故歸於我書歸足矣又繼之曰我入祊欲見魯公貪鄭之賂非可入而入耳初又不聞以祊而易許田也考之鄭得許田之由旣如彼稽之祊入於魯之故又如此不知左氏何所本而妄生易田之說也

金縢非古書

予讀書至金縢反復詳究疑其非古書也使周公而然非周公也金縢曰旣克商二年王有疾弗豫二公曰我其爲王穆卜周公曰未可以戚我先王公乃自以爲功爲三壇同墠爲壇於南方北面周公立焉植璧秉珪乃告太王王季文王史乃冊祝曰惟爾元孫某遘厲虐疾若爾三王是有丕子之責於天以旦代某之身夫周公面卻二公穆卜以爲未可戚我先王矣陰乃私告三王自以爲功此憸人佞子之所爲也而謂周公然之乎死生有命周公乃欲以身代武王之死使周公而然則爲不知命矣且滋後世刲股醮天之俗周公元聖豈其然乎又曰今我卽命於元龜爾其許我我其以璧與珪歸俟爾命爾不許我我乃屏璧與珪夫人子有事於先王而可以珪璧要之乎使周公而然非逹孝者矣又曰公歸乃納冊於金縢之匱中蓋卜冊之書藏於宗廟啟之則必王與大夫皆弁旣曰周公別爲壇墠則不於宗廟之中明矣不於宗廟乃私告也周公人臣也何得以私告之冊而藏於宗廟金縢之匱又私啟之也使周公而然則爲挾冡宰之權而不有其君者也又曰王與大夫盡弁以啟金縢之書乃得周公所自以爲功代武王之說周公冊書宜不在宗廟金縢之匱卽在其中武王疾瘳四年而崩周公居東二年而歸凡六年之久周人尙卜惡有朝廷六年無事而不啟金縢之匱至今乃啟之耶卽此五事反復詳究頗疑是編非古書也舊傳今文古文皆有蔡氏誰能曲爲之說釋之加詳矣相傳旣久固非迂論之所能奪然於心未始不致疑也故書於篇以俟知者

周六服朝見﹝詳見三禮纂要﹞

按大行人六服朝見以數見者爲親也如九州島之外謂之蕃服世一見謂父死子繼及嗣王卽位乃一來耳以其荒服疏之也周時以洛爲邦畿邦畿方千里其外各以五百里分九服一方五百里者九四千五百里也以二方對計之並邦畿千里通萬里也今姑以二方論之周公封於魯魯去王畿千有餘裏在甸服二歲一見召公封於燕燕去王畿二千餘里在采服衛服之間或三歲四歲一見以周召元臣乃在外服似若疏之者何耶設如先儒以鳥道計之縱魯在侯甸之間而燕尙在甸界之服若以禹服計之魯當在綏服燕逺在荒服矣殊未諭也由是觀之周禮爲未行之書信矣

論李綱請固守京師之非

宋徽欽時金人南下李綱力主固守京師以衛社稷夫死社稷諸侯守土之職非天子之事也李綱不此之悟而欲畱二帝固守京師以待勤王之師與敵背城一戰以決勝負若綱者賢則賢矣不幾於知常而不知變者乎昔者太王常避狄人之逼孟子又嘗以對滕君矣夫太王滕君皆侯國也及其行權聖賢猶許之況於萬乘之尊乎故唐玄宗幸蜀以避祿山之禍代宗幸陜以避吐蕃之難徳宗幸奉天以避朱泚之亂卒賴勤王之師再造唐祚使當是時三宗皆如李綱之議則安祿山吐蕃朱泚之慘三宗能不震驚乎綱力主其議二帝從之幸斡裏雅布尋以師退京師賴以無虞及綱罷是後朝臣不建行幸之議至冬金兵復至何■﹝鹵﹐仌代乂﹞上木下﹞又執綱議欽宗以足頓地誓死社稷朝臣乃不復言遂至二帝北巡貽宗廟之羞遺人民之禍實自綱■﹝鹵﹐仌代乂﹞上木下﹞知常而不知變之罪當時之計莫如從太王避狄之謀而襲三宗出幸之事命康王爲元帥李綱爲相權之不撓用之不疑詔徵天下勤王之師以衛王室斯善之善者也卽有不虞亦無北遷之禍顧乃爲守土臣之計致二帝身亡國削哀哉哀哉

養生論

梁寅

人之生也參天地而爲三其身亦一天地而小者也天地之大而不能不終也則人之賦形天地之間者其必有終亦宜矣然其生也旣異於物則亦久於物者也故人之壽至於百歲其大限然也善養生者或過乎百歲其不善養者皆自促其生也善養之矣而亦或早終則其生气之受有不及者也而謂人之爲仙其壽可數百千歲者吾旣未之見則固未之信也夫天之生物者其性也其燭而爲日月爲列宿噓而爲風濡而爲雨露凝而爲雪霰爲霜雹怒而爲雷電蒙而爲雲霧是皆其情也人之得天之生理者其性也其適意而喜不適意而怒中不忍而哀中無主而懼見所美而愛見不美而惡求其所願而欲是亦其情也夫情也者貴合於中而不可以過天之情過則爲水旱饑饉疫癘凶札斯天之失其常者矣人之情過則爲淫邪放恣暴虐昏謬斯亦人之失其常者矣聖人者天下之主也故純徳以合天而天道以順君子者或未能善天下而能善其身故修徳以俟天而吾身以安眾人者不能善其身而縱於欲故悖夫天徳而促其生世之善養生者大槪先於治七情捨夫七情而復有神祕之術者吾不知也聖賢之學所以修其身者亦莫先於治七情是聖賢之學卽養生之術也或曰山澤之士屏華違紛居閒處幽寂寞寡慮優遊無爲得以治夫七情而全其天性固爲善矣其出而事君理民者將欲勵其忠貞樹其勲名則擾而非靜勞而非逸或至於耗其精而竭其神則生奚以養曰所謂養生者惟視其當爲者爲之爾固非悖乎天以私其身也茍能循乎中適乎義𨿽不幸而隕其軀其夭也亦壽也不循乎中不適乎義𨿽幸而全其軀其壽也亦夭也故治夫七情者奚窮逹之異七情旣治可以養徳可以養智可以養生養徳而身修養智而官理養生而壽固斯一舉而三得者也故凡有官守者知吾身之疾惟在於多欲必屏其欲以瘳其疾明夫三徳三行者其六脈之和也稽經史務學問諸方之良也古之賢者以爲則不賢以爲監五藥之善也至於車馬聲色服飾器玩凡其可羨可嗜者皆物之毒者也固宜一切忌之矣吾身之疾旣瘳然後於喜怒哀樂愛惡欲一循夫理而不至於過中焉是於疾去之後愼而又愼日養之以粱肉而助乎吾身之元气也如是則上能佐君以永享天祿下能導民以躋於仁壽而已亦獲福考終矣孰謂養生之術非逹者之宜乎聖賢之學所以可貴者此也

物初論

朱右

或問天地果有初乎曰有人物果有初乎曰有然則有初必有終曰惡乎無方噫气之大息也混混沌沌沖漠無始一气旣復陰陽遂判淸濁以分髙下以形非天地之初乎於時萬象森羅已具有初而迹未形也天地一陰陽而巳人物固囿於陰陽以生者也陽生有六是謂之幹陰生有六是謂之坤陽生子中極於午中乾道立矣陰生午中極於子中坤道成矣乾坤者萬物之父母也當一陽初復二陽旣臨陽在地中艸木生焉故艸木之本皆居下而末反居上陽在下也三陽旣交四陽漸壯鱗介羣生羽虫次之故魚鱉身橫飛鳥兩足而昻首陽未足也五陽健而決膏脂生焉故獸形近人至於六陽旣全乾道始備人斯立矣故人首居上足固在下得天地之全气以生者也陽以生之陰以成之自午至子爲六陰成物之气故能全乾坤之徳者爲聖人聖人得天地之全气而盡性踐形者也詎非人物之初乎然則曷謂終曰生長斂藏一歲之終滋育消滅一物之終非吾所謂終也若夫生物屏息天地無有斯爲終矣曰終當柰何曰有終必有初作物初論

卞和論

唐肅

卞和以獻璞而刖人曰非和罪也和知璞之有玉楚子不和信也不和信則已何以刖爲剖而無玉刖未晚也故曰非和罪也唐子曰獻璞而刖和自取者也非不和信者罪也和之不剖而獻欲章其識也卽受而剖焉於國何補亡補於國勿獻可也故君子罪和而不罪楚子不足罪也吁世之以文章小技自衒而不售者其和之徒歟

分野論

蘇伯衡

分野之說其傳也逺而周禮春秋傳始詳焉春官保章氏以星土辧九州島之地所封封域皆有分星以觀妖祥左氏內傳曰參爲晉星商主大火外傳曰歲星所在則我有周之分野也此分野之說見於周禮春秋傳然也至漢地理誌言分野乃爲始詳宻謂秦爲東井輿鬼之分野魏爲觜觿參之分野周爲栁七星張韓爲角亢氐趙爲昴畢燕爲尾箕齊爲危虛魯爲奎婁宋爲房心衛爲營室東壁楚爲軫翼吳爲斗越爲牽牛婺女而鄭康成則謂堪輿𨿽有郡國所入度非古數也今其分可言者十二次之分也星紀吳越也玄枵齊也娵訾衛也降婁魯也大梁趙也實沈晉也鶉首秦也鶉火周也鶉尾楚也壽星鄭也大火宋也析木燕也觀乎左氏謂熒惑守心宋景禳其咎實沈爲祟晉侯受其殃鄭氏謂分野之妖祥主用客星彗孛之气以爲象則驗災祥於星土其法蓋古有之不可誣也然而吳越之地南而星紀則在醜齊之地東而玄枵則在子魯之地亦東而降婁則在戍東西南北往往相反而不相配是則誠爲可疑者杜預等注旣莫能詳而鄭氏則謂國中之封域於星則有分焉其書亡矣夫有其書而旣亡此後人所以求其說而不得自漢以下星官史家參之以度數毫分縷析各極其至而十二次分野相配之理卒莫有明言之者嗟乎夫豈不以不足言而不言之歟唐天文志浮圗一行皆以河漢爲言固巳疎逺及賈公彥軰乃援古昔受封之日歲星所在之辰其國屬焉以爲證若然則三代之分野皆當不同而列國所屬亦必有同焉者矣嘗試論之分野視分星古不謂地也地有彼此之不齊而分野在天則一定而不易以彼此不齊之地必欲求配於在天十二次整然之分野其說之難通也固宜蓋天有三垣紫微太微天市是也紫微太微皆將相輔佐之位而天市下垣則列國星宿之所在其星東西二十有二宋南海燕南東海徐吳越齊中山九河趙魏韓楚梁巴蜀秦周晉河間河中曰分野者指列宿所屬之分而言也鄭氏所謂星土者是也其國在此而星則在彼彼此各不相配而其爲象未嘗不相屬非地之在北者其分野在天亦居北地之在南者其分野在天亦居南也列國之在天下彼此從橫之不齊猶犬牙然而欲以其地之不齊者求合乎在天之分野之整然者彼此之不相配無足怪者甚者至以天之北極爲天之首其體及背故有吳北魯東之差其惑甚矣易不云乎在天成像在地成形水火木金土其形在地者也而天有其五星焉所謂象者豈惟五星哉凡物莫不皆然矣故夫齊吳燕宋韓楚周秦魏趙諸國之地地之形也而其星在天象之謂也地有是形則天有是星天有是星則有是名曰齊吳燕宋韓楚周秦魏趙列國者非後世有是名而舉以爲分野之名也何以知其然也徵諸東海南海九河河間河中巴蜀中山有以知之也東海南海九河河間河中巴蜀中山在天皆爲列星而東海南海九河河間河中非國中山巴蜀非若列國之顯也故曰地有是形則天有是星而分野者指列星所屬而言也或曰若然則十二次之說將無所徵歟曰十有二次所以驗天運之度數日躔之次捨此蓋古法而歷家之所取證者也因其度數次捨之所在而妖祥見焉則其所屬之地從亦可徵矣抑分野之說豈専系於是哉

明文衡卷九

●欽定四庫全書

明文衡卷十

﹝明﹞程敏政編

○論

樊噲

髙啟

樊噲武夫也嘗攜劍摧鋒從沛公以蕓菑墾害人所壯之者不過以其能脫戲下之急爾余竊以噲有可賢者焉初沛公之入咸陽也見秦之宮室帷帳寶貨婦女欲畱居之因噲之諌遂遷屯灞上不然則逸欲遽生蹈亡秦之覆轍何以慰父老之心起範增之畏而解項籍之怒乎恐漢之爲漢未可知也史言當時諸將皆爭取金帛財物蕭何獨先入收丞相府圖籍藏之觀噲之能諫止則其不爲是可知矣及髙帝旣老嘗有疾惡見人詔戶者無得入羣臣何𨿽爲相亦莫知爲計也噲排闥而入見上獨枕一宦者臥因流涕以片言悟之其憂深慮逺有可爲大臣者矣豈綘灌等比邪而或者乃以帝嘗欲殺噲恐百歲後從呂氏叛也嗟夫噲起屠狗以至封侯亦足矣況其賢如是乎且帝素少恩又何有於一噲論者誠刻矣哉

李泌

甚矣小人之凶人國也天下之至親篤愛出於天性而不可以言間計奪者莫父子若也然其變往往有至於殺其子而不疑弒其父而不顧者何哉小人間使之也沙丘之禍成於李兌湖城之恨發於江充若潘乙楊素之流又不可以悉數蓋小人懷傾險之情挾姦亂之術居人父子間投隙抵罅常幸其有事以茍一時之富貴故必以利蠱人子以害脇人父挾讎所親而嫉所愛一爲所惑則父不得爲慈父子不得爲孝子夫父不慈而子不孝則人道滅矣豈有人道滅而可以爲國乎此小人之所以必去而勿用也嘗觀之於唐太宗賢也而承幹不能全其生玄宗明也而子瑛不克盡其死至於肅宗之昏孱徳宗之猜忌而太子卒得以不動者果誰之力哉一李泌而已耳當是時倓有功也而李輔國嫉之誦無過也而張延賞構之二子蓋岌岌矣賴泌居其間左右彌縫上下歡悅累數千言皆出於至誠盡忠之意委曲剴到淒惋惻怛有足以感人者故聽之讒疑之迹廓然而云消渙然而冰釋旣悔且悟不覺其泣下之沾襟也乃知天性之良有終非小人之所能掩者特患無君子以發之耳茍皆得泌則天下豈有相弒殺之禍哉昔曹公以丁儀之譖亦欲廢其子問於賈詡詡不對公問其故詡曰屬有可思故未卽對耳公曰何思詡曰思袁本初劉景升父子也公大笑而罷蓋曹公智者也故𨿽聞他人之事而有悟有不待於辭之畢若二君者亦嘗親厄於其身親觀於其目矣然至於此非泌之忠反復善諫則猶未必其國本之不揺也然則君無曹公之智臣無李泌之忠而小人是信則𨿽父子猶不能自保可不愼哉

民政論

方希古

治天下者固不可勞天下之民以自奉也然不能使天下之民知道而易使亦豈足爲治乎當昔之未有君臣也民頑然猶鹿逐猿猱餒則食飽則奔迸跳躑而不可制欲馴之且不能況使之乎聖人者出知其散漫放恣無所統屬非久安之道也於是制上下之分定尊卑之禮俾賤事貴不肖聽乎賢由胥吏以至於大夫公卿由子男以至於諸侯各敬其所宜敬而各事其所宜事居乎上者猶未以爲足也復制治民之法使五家爲此二十五家爲閭百家爲族五族爲黨萬二千五百家爲鄕以屬司徒五家爲鄰五鄰爲裏四里爲酇五酇爲鄙五鄙爲縣五縣爲遂以屬乎遂人聫之以五兩卒伍師軍以知其數習之以師田飲射祭祀讀法以一其心書其善以作其气罰其惡以折其驕六畜車輦旗鼓兵器之稽可按籍而知老壯弱少可任與否不必問其民而具上有所興作朝出一言而暮已集進之則前退之則卻其民常知恭順忠愛事上爲當然不敢少有忿怨避縮之意三代之時非不役民也而未嘗有一民敢發不遜之言豈其威力足以制之哉其法素備其教素明民皆知道而易使故也戰國之君不知先王之用心務爲易簡之術以爲不必如先王之煩密過慮亦可以爲治斥絕遺典而私心自爲旣已失矣而秦又並燒除刮絕之不復有爲治之法徒任刑罰以刼黔首譬之去悍馬之羈靮而臨以鋒刃彼有蹄嚙騰躍而走耳安能以可生之身蹈必死之禍哉故斯民至於秦而後興亂後世亡人之國者大率皆民也其禍實自秦始秦之民卽三代之民也在三代之時則尊君而附上當秦之時則驁狠凶戾視其君如仇讎豈民之過哉無法以維之無教以淑之而不知道故也二家之童其一自幼教之以拜跪順悌其一恣其詈言誶語而不禁他日犯上而賊倫者必自幼不教之人其知教者必不至於有過也治天下者未嘗願天下之不治而不修致治之法猶願無死而不食也故亂之由非一端莫甚於治民無法治民之法旣定世有叛將亡卒挾姦而肇釁縶而至殺之易易耳亂亡所以相踵者無賴者爲之倡好亂之民皆起而從之也使斯民皆知君臣之義或有狂夫怪民出乎其間眾縛而告於司冦何亂之能成玆欲復井田行周禮如先王之時固難也獨不可稍取先王之意爲之法乎今之役民𨿽不能歲止於三日亦未至於厲民也終歲休於家縣官役之以數日之事已若爲所不當爲發憤懷怨而就道甚者或逃匿而不從上之威令方行而民巳如此設而威令有所不行何望其從上之命乎此治民無法教民無道而不知君臣之義使然也爲人父者未必皆無過舉然子不敢逆其命者以父子之倫不可悖也人君之政豈能皆合乎人心茍不知君臣之義少不慊所欲則攘袂而起其危亦甚矣烏可以爲不急而不務哉欲民易使莫若仿鄰里酇鄙比閭族黨之制執其中而用之爲之正若長者月申之以讀法開之以士訓春秋合之以祭祀和之以飲酒導其忠順之道罰其不率令者遇有徵發以趨事爲先者爲上而厚賞以勸之以訕訐敗類者爲下而屏黜以愧之上之人又能躬行以成俗立學校以明教則民可漸化矣然必制民之產使之無死亡之憂然後可茍驅不能自存之民從吾之令𨿽堯舜之仁周公之智有所不能況三代之舊法乎故民易治也在乎治之有法法之可行也在乎養之有道

明教

天下非無才也聚數萬人養之十餘年而未見有一人可稱者養之無其漸而教之無其法也古之善育才者豈能益人以藝分人以知哉養之之具素備能使人以不成才爲病不若人爲恥各思勉爲君子而不可止也故其自少時居於閭族而閭胥族師不責之以敬敏任卹則教之以孝弟睦婣𨿽未有學其本固已美矣及其漸升於太學求之六徳以觀其內試之六藝以觀其外行完而徳備藝成而器良然後措之於用其詳且愼也蓋如此後之所望以爲才者執子弟於販鬻之區芻牧之場被之以衣冠而納之於郡邑之學終歲期月太學有徵焉則又納之於太學計其所習未知拜跪之節興俯之容而巳肆有爵祿之心太學舉而教之者又不越乎誦詩業文挾弓矢角膂力恆人之淺事歷時未久有司有求焉則以應之卿大夫之位有缺焉則以爲之爲之者旣不自知其不可而命之者亦不責之以其所學於是學者以習恆人之淺事冒竊祿位爲得計莫不相勉爲恆人而自謂不必修君子之事也太學之所聚郡邑之所教咸有茍且之心無賴之行冀其才之成奚可致哉夫國之立學所以養才必不期其至此也爲學者𨿽無志於道徳亦不必自望爲恆人也而卒不能有成者無他用之速而教之疎也古之六徳智仁聖之事顏閔之所不能及六藝禮樂之度數節文孟子之所不能詳射禦之工杜預羊祜之所不能兼書數之法君子猶有所未習今欲責學者皆法古人而盡備之宜其未易爲也然不法古人而惟弓失膂力是效誦書業文是爲亦未見才之可成矣然則何由而設教乎蓋聖人之取人徳不求其全而取其不違乎道藝不求其備而貴乎能致其精唐虞以九徳待士而有三徳者亦俾爲大夫有六徳者亦俾爲邦君聖人豈不欲得全徳之人而用之哉以爲求人太全則天下無全才不若因徳命官之爲無失也臯陶未必能達禮益稷未必能知樂而臯陶益稷所爲之事伯夷後夔宜亦有所未能然而數子爲之各稱其位而成名於後世以其精而不以其備也人惟行可以自力若才與藝則有能有不能欲彊而通之非惟不得其所不能且將並其所能者而失之故善立教者亦必本之以六行余則因其質而設其科人有剛毅而重厚者有慈良而順愛者有疎逺而明斷者有彊識而通敏者有沈勇而有威者有多力而任武者此六人者使曲徇眾人所能必不能堪茍因其所有而教之於成才也奚難剛毅重厚者必可以任天下之大事則因而教之博通古昔之政教周知海內之得失觀其損益折衷以驗其爲勿使色厲而僞者得參之則大臣之儲也慈良順愛者必可以治民則因而教之平賦施恵之方賑災卹患之道辧邪察獄之事理俗興化之要弗使柔佞而詐者得參之則牧伯之儲也彊識而通敏者則文學典禮之臣之儲也沈勇而有威多力而任武則將帥之選疆場之所恃也各以其所當習爲者教之而皆不使近似可悅之人得與則所用無非才而所爲無僨事矣此太學之政也而爲師者非極才徳之美不可也太學推其法行之於郡縣俾亦以六科爲凖郡縣之取弟子員也問其宗族鄕黨皆言其篤行而好學則取之而復其家田百畆入太學則倍復仕而有政則皆復學於郡縣者與郡祀與燕會禮異之使殊於恆人縣毎科四人二歲各升一人於郡郡毎科十人三歲各升三人於太學太學毎科百人爲率以應上所任用郡縣旣升而闕則卽充之廩之也宜厚教之也宜詳試之也宜嚴用之也宜當知人之學之可任也則不怠於自修知各因其才而用之也則必謹於自立而天下之異才咸思有爲於世矣爲治者不患乎無才而患乎聚天下之才而不能教用天下之才而不能擇教之而能成其徳用之而能不遺其器則才豈可勝用哉冀北之富人聚馬盈谷而得一善馬善禦者執鞭策指揮而區別之一日馬之致千里者以百計而盈谷之畜無棄者禦非能假馬以力而易其性也能別其髙下而不失其性則善馬出矣爲治者能不失人之性豈特不患乎無才天下亦安所患哉

啟惑

天地之生物有變有常儒者舉其常以示人而不語其變非不語其變也恐人惟變之求而流於怪妄則將棄其常而趨怪故存之而不言後世釋氏之徒出意欲使天下信已而愚舉世之人於是棄事之常者不言而惟取其怪變之說附飾其故以警動眾庶其意以爲此理之祕傳者人不及知而我始發之遇一物之異常輒張大而徵驗之欲稽其故則荒幻而無由欲棄其說則似是而可喜凡民之愚者皆信而尊之奉其術過於儒者之道而不悟此眞可悲也夫運行乎天地之間而生萬物者非二气五行乎二气五行精粗粹雜不同而受之者亦異自艸木言之艸木之形不能無別也自鳥獸言之鳥獸之形不能無別也自人言之人之形不能無不相似也非二气五行有心於異而爲之𨿽二气五行亦莫知其何爲而各異也故人而具人之形者常也其或具人之形而不能以全或雜物之形而異常可怪此气之變而然所謂非常者也非有他故而然也今佛氏之言以爲輪回之事見無目者曰此其宿世嘗得某罪而然耳見罅唇掀鼻俯膂直躬者曰此其宿世有過而然耳見其形或類於禽獸則曰此其宿世爲鳥獸而然耳不特言之又爲之書不特書之又謂地下設爲官府以主之詭證曲陳若有可信而終不可詰此怪妄之甚者也天地亦大矣其气運行無窮道行其中亦無窮物之生亦綿綿不息今其言云然是天地之資有限而其气有盡故必假旣死之物以爲再生之根尙烏足以爲天地哉譬之炊黍火然於下气騰於上累書夜而不息非以已騰之气復歸於甑而爲始發之气也茍人與物之魂魄輪轉而不窮則造物者不亦勞且煩乎非特事決不然亦理之必無者也且生物者天地也其動靜之機惟天地能知之𨿽二气五行設於天地者不知之也使佛氏者卽天地則可今其身亦與人無異何以獨知而獨言之乎多見其好怪而謬妄也今有二人其一人嘗遊萬里之外而談其所見則人信之茍其身亦與我俱處乎此而肆意妄言則喪心狂惑人耳𨿽鄙夫小子亦知其妄且誕佛氏務爲無稽之論正類乎此而人皆溺而信之豈皆不若鄙夫小子之知乎何其迷而不知悟也悲夫

鬻拳

鬻拳以兵諫楚文王而自刑左氏稱之爲愛君余謂不然君臣之際固有常道矣賢者之事君不爲違道之行以危身不爲難繼之事以駭世順其常不儌異名守其職使後可法如斯而巳不敢僥幸以圖志之必達事之必成也故君有過舉則積誠以諌三諫而不從則避其位而去之安可臨之以兵脇之以威而刼其君哉語之而不聽則詟懼之咄吒之俾不敢肆此制嬰兒之術耳烏有北面事君而以嬰兒視之哉先王立爲上下尊卑之分俾爲臣者嚴守之而不敢僭所以杜亂也馬之在原野三尺牧豎鞭之而無罪及加羈靮而入君之閒𨿽國之貴臣不敢視其齒而蹴其芻豈誠重馬哉尊其爲君之所禦也齒馬蹴芻細故也先王所以嚴爲之禁者其慮天下深矣況以兵刼其君者乎或謂君爲非義則將危社稷大臣以安社稷爲心行權以格君宜若無罪焉是豈得爲權哉事固有可以行權者矣然賢者猶難之若君臣父子之分天下之大經也父暴而違道子烏可行權而誶父乎舜聖人也瞽瞍頑夫也舜視其父之惡夔夔然順之不敢見於色設於詞舜豈不欲格父哉盡子之道而使父化乃所以格父也紂之暴可謂甚矣箕子紂之戚微子紂之兄二子皆賢人也至戚且賢事暴君而不敢失人臣之禮或屈而爲奴或待其亡而去之二子豈不知社稷重於君乎然不忍刼其君者知君臣之大經重於社稷也鬻拳之君𨿽有過非紂之甚鬻拳爲臣非若二子之親且賢乃忍刼其君而不顧蓋激於小忠而不知大義者也焉得爲愛君乎君子之予奪人將以法戒於後世不可茍也刼君而謂之曰愛君將使姦臣亂賊欲行簒弒之事者皆挾愛君之名以自文其禍後世可勝道哉然固左氏啟之也

樂毅﹝燕昭王時築宮師事郭隗樂毅自魏往拜爲亞卿後伐齊封爲昌國君﹞

樂毅不拔二城夏侯太初以爲庶幾乎湯武蘇子瞻以爲行王道之過余曰鄙哉二子之言也天下豈有行王道而不興者乎觀人之賢否當先觀其所爲之事求其事而不得當求其用心之邪正湯武所以伐人之國其心曷嘗有利天下之意乎不忍斯民之困於塗炭挾大義而拯救之使取錙銖之非義殺一介之不辜𨿽奉海內之籍而歸之湯武不肯正目而視也其心顯然著於天地之間故拔一城取一國他國之民惟恐其來之不速翹足舉首而望之此其爲王者之師也使湯武之心少出乎利匹夫匹婦將持耰鋤而逐之矣何以爲湯武哉彼樂毅之師豈出於救民行義乎哉特報讎圗利之舉耳下齊之國都不能施仁敷恵以慰齊父子兄弟之心而遷其重器寶貨於燕齊之民固已怨毅入骨髓矣幸而破七十餘城畏其兵威力屈而服之耳非必願爲燕之臣也及兵威旣振所不下者莒與卽墨毅之心以爲在吾腹中可一指顧而取之矣其心已肆其气巳怠士卒之鋭已挫而二城之怨方堅齊民之心方奮用堅奮之人而禦怠肆已挫之讎毅𨿽百萬之師固不能拔二城矣非可拔而姑存之俟其自服也亦非愛其民而不以兵屠之也誠使毅有愛民之心據千里之地而行仁政秦楚可朝四裔可服況蕞爾之二城哉湯武以一國徵諸國則人靡有不服毅以二國徵二小邑且猶叛之謂毅爲行王道可乎湯武以義而毅以利成敗之效所以異也蘇子乃謂王道不可以小用小用之則亡王道特患乎人之不行耳小用之則小治大用之則大治猶之菽粟之療饑小食之則不死恆食之則充實奚可謂菽粟不可少食而寧噉糠核之爲愈乎太初曲士不足論獨惜蘇子之易於言也

丙吉

君子之於天下盡人事而後徵天道天道至微而難知也人事至著而易爲也捨易爲而求難知則爲不智先其微而後其著則爲失序堯舜禹益相告戒之辭詳矣傳道則曰執中用人則曰九徳治民則曰六府三事至論天道則歷象授時之外未嘗有片言焉三聖賢之於天道豈有所未達哉棄所宜爲而求之恍惚詭誕之域者固聖賢之所不取也宰相之職上有以格君下有以足民使賢才列乎位教化行乎時風俗美於天下倫理正而禮樂興中國尊而四海服羣生之倫各遂其性而無乖戾鬥爭則可爲盡職矣不必汲汲然探其所難知以爲觀美也能盡其職𨿽日月失明寒暑不節無害其爲治職有未盡使天地位而萬物育亦安所益於民乎漢史稱丙吉不問死傷而詰牛喘以爲知大體此非君子之言民不知道至於相殺傷於都市之內政教不振而俗隳壊其爲變亦甚矣豈非宰相所當憂乎捨此不問而恐陰陽不和何其迂且妄也子路問事鬼神子曰未能事人焉能事鬼不先盡人事之道而事鬼且不可況不務人物之性而徵不易知之天道烏在其能爲相乎且宣帝時俗之獘非特相殺傷而已一歲中子弟弒父兄妻妾弒其夫者二百二十餘人幾不可以爲國吉不能佐其主以仁義使革風易俗陷斯民於禽獸而惟一牛之問謂之知所緩急不可也漢儒之學泥於術數而不知道其流至於蔽而不通愚而信怪𨿽可稱如吉者猶溺焉而不以爲異況不足稱者乎天下猶人身然風俗血气也災祥肥瘠也戕刺其體膚而不問見瘠者而問之人必以爲惑矣察於細而忽於巨惑莫大焉而以爲知大體可乎然則洪範之說皆不足信歟非然也庶徵九疇之一也必以人事爲之本盡人事而後徵天道者吾之所知也信災祥而遺人事者漢儒之謬洪範之蠧也非君子之道也

東漢

天下之患固不可逆料而預防之也吾計禁乎此後世之患出乎彼吾謀杜其西後世之患生乎東禍亂之端神藏而鬼伏常發於人所不疑之地而起於世所倚賴之人𨿽知者何由而盡備哉然古人善慮國家者毎事揆其始而考其終喜其成而憂其敗四海之事千載之業綜包參核於吾之胸中而定他日爲患之大小緩急推其得失而爲之備使禍害之發不至於亂亡則庶乎可以盡吾心焉耳固非弭塞消沮能使之久而無患也武王周公之初定天下其心豈不知封建之獘必至於並吞削弱而不振也哉然恐易此道而更爲異法未必若封建之可安且久也故且勉而爲此使治之有道者可以無亂失其道者亦不亟至於亡不敢過爲矯激難守之法以爲將來患也乘舟而渡水時有覆溺者人終不以一溺而廢舟駕馬行逺或有躓跌之失人終不以一跌而不駕在乎補其罅漏不完之處習其馳騁疾徐之節使愼之而巳前漢王莽之簒在乎元成失道上無明主下無正臣故莽得恃太后之勢而行簒竊之計非以三公輔相委任之權太重而然也光武過懲其獘而力矯之不任三公以事而政歸於臺閣其後遂成宦寺之禍而漢以此亡光武以爲莽之得成其簒者權太重耳今吾奪其柄則其害可除矣孰知宦寺之禍又有甚於輔相者乎此不熟究其大小緩急之故也夫莽之簒以母后臨朝外戚預政而致然豈委任太專之罪也哉光武能著爲令典藏之宗廟俾後嗣有幼君在位當選厚徳大賢之士爲三公以輔之而不許母后外戚臨朝預政則其害可以息矣不此之思而惟罷三公之制宦寺之興始於此矣蓋宦寺恆以傳閨閣之命受𦇤褓之寄而妄作威福茍外有良輔以持其柄內無母后爲之依怙𨿽曹節王甫充溢乎宮闥亦何患哉可疾者不疑而疑輔相末路之獘也遂使三公除拜皆以賂遺宦者而得𨿽欲免乎亡亦難矣王公之位古所謂共天職治天民者也茍擇當世之賢才而置諸位拱手而責其成功可也專橫之禍何自而致哉事變亦眾矣然不察之以至明推之以至公處之以至當徇斯須之細故而輕於變更惜哉光武之鋭於求治而未達乎大體也

崔寔

昔者觀孔子之書見其於子貢仲由之徒善於說辭必深折而重抑之明足以億事未爲有過也而傷其多言以仕爲學未爲違道也而惡其口給而近佞心常以爲惑奚孔子不貴於言若是耶及觀戰國之際天下之士皆棄道徳仁義而不修以口舌磨切世主而覬勢竊柄大者亡人之國小者自殺其身又甚焉者著爲邪說以爲後世害紛然出乎斯道之外流於刻薄荒鄙誣民敗俗之歸而不自知也然後喟然嘆曰此孔子所以聖乎其預知之矣凡亂之生必有所始也芻靈之獘必至於以人殉塟象箸之獘必至於瑤臺璚室孔子之教人以勿易於言而周卒以口舌縱橫之辧而亡夫言豈可奇哉快意於一言或足以禍萬世發憤立一事或可以禍異時矯當時之失不求古今之變而輕於持論非知道者也彼崔寔者獨何人哉憤時君之柔闇則論柔闇之失可也遽爲邪說不顧理之是非而謂凡爲治者必以嚴而治以寛而亂此豈理也耶周秦之效夫人之所能識也寔不察乎此而亟稱宣帝之賢夫宣帝漢室基亂之主苛以爲明忍以爲斷督責以爲能當斯世也斯民競知其可畏而不知其可愛於是髙恵文景之澤竭矣譬猶服金石恣聲色之人其外𨿽若未衰而其中之虛壊已甚至於元帝繼之稍失其術則漢因以衰非元帝之罪也寔輕信而不知道敢爲異論而不顧其無稽至誣文帝以嚴致平何惑妄之甚哉漢之久而亡者文帝之功也且使宣帝處文帝之時是生一秦也宣帝固非秦比也率其所爲行於甫定之世則其異於秦者幾希而豈能治哉治道固有本末先之以政教而後刑罰者秦漢以下皆是也文帝能參之恭儉忠厚之化故治其餘則守法而已故未旋踵卽不免於危漢室至於光武猶再榮之木其膏澤將盡矣明章能扶植培■﹝土雍﹞之僅至小康孝安以降漸衰而亂固其理也自非仁賢若文帝承之猶恐其不救而寔欲濟之以嚴刑峻法此欲救將萎之木而斷其根鄙哉愚儒好髙之論也仲長統乃從而稱之此其智與寔何異哉自孔子之末學者不明道而阿世韓非之愚至以堯舜爲土水而以刑罰爲膏粱所聞者卑而所習者陋無怪其爲此言也漢之諸儒惟賈誼董相及王吉爲庶幾如寔與統時人所推爲大儒而其論至於與韓無異於乎其所從來逺矣豈特寔之罪哉

明文衡卷十

●欽定四庫全書

明文衡卷十一

﹝明﹞程敏政編

○論

論孫甫薦富弼代晏殊事﹝晏殊罷相諌官孫甫薦富弼代之仁宗怒曰進用宰相人主之任臣下不宜有所指陳事在慶曆四年﹞

王叔英

於乎弼有宰相之才天下知之甫薦之誠當矣爲帝者如果有心於用弼宜曰吾意正在斯人卿可謂能爲天下得人矣如此君臣之間豈不爲相得哉今帝乃不出此而反有怒於甫蓋其意不在於弼爾使其意果在於弼豈不欣然從之而何怒於甫耶昔堯之相舜以師錫舜之相禹以僉言未聞進用宰相爲人主獨任事也且古人有言曰薦賢受上賞況薦大臣以當大任者乎如甫者宜受上賞而反怒之此帝之大失也帝之意豈不以爲宰相之職乃人臣之極任其登用之恩當自已出殊不知薦之在人而用之在我其恩又曷嘗不自已出乎傳曰大夫能薦人於諸侯不能使諸侯與之大夫諸侯能薦人於天子不能使天子與之諸侯蓋獻替之職固在人臣而用捨之權常在人主果何嫌於恩不出於己也哉𨿽然爲人君者要當以公天下爲心惟在於爲天下得人而巳又何必欲其恩之出於已其恩之盡出於已者乃好利自私者之所爲豈賢君之事哉惜乎以仁宗之賢而猶昧於此哉余懼後世有沮卻忠臣爲國薦賢而藉帝之言以爲口實者故特著論非之以爲人主之戒

髙帝呂后論

梁潛

或者謂髙帝寛仁愛人乃獨於呂后以色衰而弛愛夫托交貧賤起身艱苦一旦富貴之餘乃疎棄之獨不念前日楚軍之間道哉髙帝無乃少恩也梁子曰不然夫髙帝之知人何如其明也與呂后處者幾年矣後之爲人獨不知之耶彼固一婦人也而其雄猜傑黠有猛士之肝腸髙帝於是乎有以知呂后之心矣夫畜老人猶憚殺曽謂國家之勲臣取而族滅之無遺噍類若罝中兔然未嘗有難色後也何其忍人哉夫殺諸將非髙帝之心也後也蒯徹教信以反貫髙反形已具髙帝猶釋之而肯果於殺韓彭耶韓彭𨿽夷滅而昔日感遇之際士爲知已死者英態豪气猶在目睫間也髙帝中夜思之豈不一動心哉呂后是可忍也孰不可忍也髙帝所以薄呂后者不能形於言而痛在其中矣不然盧綰舊日裏閈恩猶不減乃謂至親而獨少恩哉夫觀人者不於其所厚而於其所薄髙帝於其所薄者如此矣豈得薄其所厚哉呂后忍於韓彭者如此矣豈得厚於劉氏哉豺狼得嗜則喋血揺尾以恣饕茍無所得則爪膚拏毳以致猛諸將已盡其禍尋及劉氏矣故殺韓彭而諸將懼族諸將而劉氏懼髙帝亦豈與陳平謀及此哉聞樊噲黨呂氏立命斬之用平之謀髙帝至是非特爲劉氏憂亦且爲平勃憂也髙帝目才瞑肉猶未寒後也曾無一髮之戚卽謀族殺諸將今日鴆如意明日斷戚姬今日鴆齊王肥明日殺趙王友至於無所忌憚立他人子爲帝又殺之而又立焉忍人哉後也一至此極也當是時漢已亡矣吁髙帝豈不知毒流至此哉說者謂良平之教髙帝往往忍小以就大晉獻之驪姬秦皇之扶蘇髙帝審之久矣然獨恨髙帝之明有所未盡者焉懲其近而不懲其逺商之亡以妲已周之亡以褒姒髙帝曷不懲此耶嫡妾之分亂於前而正家之約昧於後於是拳拳然屬周勃以安劉置周昌以重趙所謂滔天之勢已成乃欲以一手障之吁何益哉

劉仁軌

少府監裴舒爲唐髙宗造鏡殿上與太子太傅劉仁軌觀之仁軌驚趨下殿走上問其故曰天無二日民無二王適見壁間有數天子不祥孰甚焉上遽令剔去愚意仁軌此言未當也夫人臣之戒君或婉其辭而意有所在孔子所謂巽言之者也或峻其辭而無所隱孔子所謂法言之者也仁軌此言其法言之耶其巽言之耶夫曰壁間有數天子不祥孰甚焉者有似乎巽言之矣髙宗嗣守天位而武后制其政柄是武后亦一天子矣李義府恣意慘酷天下之人知畏李貓而不知有朝廷是義府又一天子矣至於武三思爲周公威福之柄又窺取之焉則三思又一天子矣政出多門不祥孰甚而仁軌此言非此意而髙宗亦不此悟也然則旣不爲巽言曷不爲直言也哉納約自牖因其明而投之仁軌此時宜進言曰以銅爲鏡不若以古爲鏡以古爲鏡不若以賢爲鏡書云人無於水監當於人監詩曰殷鑑不逺在夏后之世隋之煬帝淫刑黷武沈湎冒色忠言不用小人朋進盜賊旁午自度不免乃持鑑照曰好頭頸不知爲何人持去此煬帝以銅爲鑑而不以古爲鑑也太宗皇帝艱難以定天下身致太平樂聞直諌好用善謀皇后順正不預外事常曰以銅爲鏡可正衣冠以人爲鏡可知得失此太宗以人爲鏡不以銅爲鏡也陛下誠能以煬帝爲戒以太宗爲法則社稷之福生民之幸矣且殿廷之上豈照鏡之所姦邪之情豈懸鏡可得陛下以心爲鏡勿昏以欲勿蔽以私湛然虛明可照萬事臣伏願陛下曷去彼而取此哉不知出此乃以鏡之影爲不祥謬矣

論曹參

王直

漢曹參代蕭何爲相國而後世稱賢相予疑之古者大臣之相國也必思爲國建長久之業於道所當爲者夙夜盡心不敢少怠焉而況輔新造之國乎周公相成王用文武之道治天下有不合者夜以繼日而思之及其得也又坐以待旦而行之其勤也至矣當時之臣莫有過於周公者而周公方吐哺握髮以受其言故能興道立教維持周室至八百年之久此豈茍且偸惰者所能哉蕭何佐髙帝定天下聞其次律令矣他未之聞也曹參代之守何之約束日飲醇酒不事事士大夫欲有論諫亦飲以醇酒使醉不得言嗚呼其亦異乎周公之所爲矣何素不知學其相髙帝於夫治天下之道未有所立也就使有所立尢當敬守而愼行之以維持於逺天下之大豈酣酗者所能治耶何之律令豈古聖人所用以治天下者耶而參守之自以爲足後世亦從而賢之予不知何說也且田制經籍學士大夫皆廢滅於秦是教養斯民之道皆缺也易解之彖曰無所往其來復吉謂天下之難旣解則當復先王之道當參之時天下已定七八年時非無賢也參𨿽武夫茍能親賢納善夙夜以此爲務爲漢家萬世計則庶幾周公之業而逺賢拒諫沈湎於酒至酣歌與吏相呼此書所謂巫風卿士足以喪其家者而參居之不疑蓋武夫俗吏之故態非宰相所宜然也宰相百僚之表也使百僚皆慕效焉則天下當何如哉予意當時天下之所以安者蓋民苦秦虐久矣而幸漢之寛故恬然自安於下非有道以維持之也然則參𨿽能淸淨不擾要亦茍且偸惰之謂耳周公之罪人也大臣之義當以周公爲正

宋論八

劉定之

以冦準爲樞宻副使時旱蝗帝召近臣問得失準爲樞宻直學士對曰洪範天人之際應若影響大旱之證蓋刑有所不平帝怒起入宮復召準問狀準請召二府大臣同對言頃鄭吉犯贓少伏誅參知政事王沔弟淮贓十萬杖復官帝切責沔而以準爲可大任故有是命

當是時前代刑法慘毒之風始漸消泯然太祖命大辟諸州不得專決其輕典固恣肆自若也而頃者田錫建議謂按獄官至以鐵爲枷蓋法外擊斷大率類此而朝廷丞弼尙復任意操縱如凖所對則何以廣仁恕之化擴治平之效乎計其民寃莫訴所在猶多而天意垂戒信不虛矣抑君相違缺此外豈更無可指而準不能無諱特本諸洪範傳所謂棄法律則火不炎上於罰常暘者爲說乎夫洪範以爲人君能建皇極則貎言視聽思得其理而雨暘燠寒風時若不能建皇極則貎言視聽思失其理而雨暘燠寒風恆若然得與得俱失與失並貎果恭而言罕有不從視果明而聽罕有不聰也休不獨至咎不單見時雨則必無恆暘恆燠則必無時寒也特就其事言之則各以類感就其徵言之則各以類屬云爾譬諸學者之於經謂溫厚本乎詩教設使學乎易書禮樂而亦溫厚謂非其所得不可也醫者之於疾謂寒疾本乎陰淫設使遇於風雨晦明而亦寒疾謂非其所致不可也故禹平九年之水非但以貌恭作肅湯弭七年之旱非但以言從作乂周末之無寒歲豈惟視不明而豫秦亡之無燠年豈惟聽不聰而急乎至於聖之無不通配乎風之無不在然屑屑焉以反風起禾爲周成王所思之聖鷁飛石隕爲宋襄公所思之蒙前日之不鳴條爲何事之已睿今日之不應律爲何理之未睿亦膠固不可爲訓也但明乎經意則於五事無不當修於五徵無不當察於以趨得而去失違咎而求休茍徒泥班範牽合之說非惟昧禹箕授受之旨殆將使居建極之地者謂吾有是得也而休徵之應非其類有是失也而咎徵之應非其類因以疑天命而怠人事矣援經陳謨之臣其可不深考乎

帝問翰林學士王安石以唐太宗何如曰陛下當法堯舜何以唐太宗爲哉帝深納之尋以爲參知政事行新法

安石爲神宗變法大取民財與力而用之也在於兵兵之所用至於破遼而志願畢矣取民財之法曰靑苗春貸而秋償之收息十二秋又貸而春償之亦收息十二歲再收息則名爲十二其實十四也名爲貸償其實無故歲取民財也曰免役凡民出力以役於官者皆無出力而但輸錢官自以錢雇民應役名爲均役而其實欲自操其雇錢之奇贏也夫民孰皆不貸償而自足哉私貸償焉治世之所不免今也禁其貸償而官與之貸償以利其息錢之入民孰皆不雇募而自役哉私雇募焉亦治世之所不禁今也免其自役而官與之雇募以利其雇錢之餘卽此二端言之其它取民財之法無遺巧矣而又編保伍以練兵則民自爲兵而養兵之費不以煩官是曰保甲編保伍以養馬則馬皆在民而養馬之費不以煩官是曰保馬豈不謂古者寓兵於農也然今旣有保甲矣而待餔之兵何嘗爲之廢亦豈不謂漢嘗括民馬今使民養無害也然民旣增保馬之勞而他勞何嘗爲之損是其取民力幾於竭矣民財與力悉歸於我自以爲我非用之於土木非用之於狗馬聲色非用之於仙佛欲用之於兵而復漢唐之故疆無不可也然畏遼之大故將於遼必先於夏又先於羣小國欲自小至大嘗試以圖之安石君臣相與深謀宻議而悉掃異已者之論無非此心也於是王韶試於熈河章惇試於湖北熊本試於瀘夷郭逵試於交趾皆能略有所得而試於夏則馴至於徐僖之死得不償其失彼遼者不待其試而先來求地安石低徊躊躕爲欲取之必與之之說卒遣韓縝割與七百里之地無得而有失焉若獵者罝狐兔刺鹿豕而辟易於虎失其所操以歸蓋安石之技窮而神宗漸以沮悔矣然所援引共事之人固在也踵其故智以用於哲徽之時互起疊進以至賢路盡壅民命僅存之秋適值遼有釁躍然攻之以卒安石之所圖而遽以國斃焉故前宋之亡本於安石爲神宗謀破遼而巳向使其不謀破遼則不用兵不用兵則不大取民財與力不大取民財與力則何至俾羣小爲之交攫互噬於天下也抑遂其始謀亦不過如唐太宗擒頡利可汗然太宗用魏徵先以養民爲務而兵自彊安石先敝其民不及魏徵矣乃動以堯舜周公借口其誣矣哉

觀文殿學士太子少師致仕歐陽修卒於潁詔求其所作五代史以進

神宗置司馬光於散地而俾其修資治通鑑自爲之序棄歐陽修於未老之年而及其卒也乃求其所作五代史其意以修與光但能譔述也經國實用非其所能也吾自有安石也何其量人之薄哉厥後光起而究其用於元佑之初修之不究其用君子蓋惜之然所尢惜者修亦有以取之也何也惟恐其不究於用而有意於究是乃用之所以不究也濮議是也當濮議之始也韓琦輩𨿽與修同在政府而知經學古豈如修秉義懷直豈踰修哉修茍以濮王爲不當別議尊崇琦等必不或異矣英宗𨿽欲顧私親何自啟口哉自此議發於政府而羣言交攻惟修之歸咎謂其昔也贊仁宗以立爲後之子而今也導英宗以忘所後之父背先帝而諛嗣君薄大統而厚本生於禮經爲不合於直道爲不純而修遂無辭以解焉豈非修久參大政當輔相位略萌覬覦之心稍爲迎合之計以致此乎故曰惟恐其不究於用而有意於究是乃用之所以不究也及其作五代史於晉出帝謂所生父敬儒爲皇伯柴世宗謂所生父守禮爲元舅皆反復辧詰二主之非欲以表證其前日濮議之爲是然近於欲蓋而彌彰矣修之學繼唐韓愈而與之並皆宗經而修論述尢多愈惟論語數章皆纂史而修筆削尢嚴愈惟順宗一錄皆衛聖道於湮微塞絕之餘皆辟異端於羣趨眾附之際始焉學者莫能抑揚之也至其後惟愈從祀孔廟而修以濮議爲巨璧之纎瑕良幹之寸朽焉不然其全美豈可及哉幾微功名富貴之念一動而用以之不究美以之不全是以君子無慕乎其外者懼累乎其內無冀乎其未得者懼喪乎其所已能也若乃光則免乎此矣所以然者光之學以誠爲主自不妄語入故也

罷崇政殿說書程頥頥在經筵爲翰林學士蘇軾所嫉頥門人賈易朱光庭攻軾軾所厚孔文仲顧臨詆頥章疏交進頥以是罷久之軾亦罷是時有洛黨蜀黨朔黨之分洛黨頥爲首蜀黨軾爲首朔黨劉摯梁燾王巖叟爲首其輔之者甚多

漢之衰也李膺範滂等合爲一黨在位者惡之惡之者非賢而在黨中者賢唐之衰也李徳裕牛僧孺等分爲二黨以相傾奪於富貴之塗李優牛劣而考其歸皆不足謂之賢宋之將衰也其初亦分爲二黨熈丰作新法王安石爲魁元佑掊擊新法司馬光爲魁光之黨賢而安石之黨非賢及光歿而其同黨又自分爲三朔黨洛黨蜀黨徐考其故朔之所以得黨名者劉摯等所居之地相同而交遊親密所守之職相近而議論協洽自爲黨而不與他黨相攻擊若乃洛黨之以頥爲首者頥進講則欲坐見哲宗戲折栁枝則曰方春發生不可無故摧折賀罷而往弔則拘於歌哭同日如此之類見嫉於人以致爲其所攻擊而頥未嘗報復也門人代爲之報復是以有黨之名爾若乃蜀黨之以軾爲首則異於是軾少年登制科一也髙才雄文二也兄弟同爲美官三也於古人所謂三不幸者全而有之矣謂宜謙抑以避人之尊已廣大以容人之異已猶恐不及也而見頥爲學者所宗忿然嫉之豈欲使當時之士不尊頥而惟巳之尊不異已而惟頥之異乎夫聖人之道大矣宰我子貢善爲說辭若軾是也冉閔顏淵善言徳行若頥是也譬之入山而采玉入海而探珠各有所得俱足爲寶可相羨而不可相嫉也嫉心生於中而排斥之迹形於外甚至上疏云臣深嫉程頥之姦不假以辭色此何爲者哉然則軾有心於立黨而自爲之首以合羣助而攻擊人也譬於兵家朔黨自守之兵也洛黨應敵之兵也蜀黨侵鄰之兵也其不韙有在矣夫不賢者之不容賢者固其所也賢者自不相容則猶兄與弟相鬩而爲必破之家心與肺相克而爲必死之疾矣若軾與頥孰不皆以爲賢而不容頥者軾也使能其心休休焉其如有容焉則豈不可以居宰物之地哉

康王構卽帝位於應天府

康王前嘗爲質於金營而宋使姚平仲刼營金疑其非親王且嘗與較射而連發中的意其將家子因卻還之洎宋復遣王奉使講解而爲民所遮止因此得脫而遂繼宋統蓋天畱之也使其在圍城中則與諸王並俘以北矣昔者周漢宗室皆分封於宇內非獨資之如泰山盤石得以固其存不幸而亡矣死灰復然猶得以續其統又不幸而統絕矣苖裔蔓衍猶得以保其姓周東遷而晉以彊宗爲霸主糾合諸侯爲周輿衛至於戰國而燕韓魏居七雄之三以祀姬姓之祖禰秦虎視東周不敢吞者數百年自載籍以來未有若周之長所謂固其存者也漢懲吳濞楚戊之彊而犯上盡封各國支庶以裂其壤至於哀平之際宗室載屬籍者十二萬人莫不據士民之上有王公之勢莽旣盜漢而光武兄弟呼於南陽此十二萬人者近逺響應故東京之復舊物易於反掌靈獻之末表琮焉璋猶能倔彊荊益以資昭烈之興所謂續其統者也唐宋則不然其宗室皆聚居於京師故朱溫簒唐而徳王等九人一日同沈於九曲池濮王等數百人一夜同坑於龍興寺金人取宋而惟康王以出使孟後以被廢二人得脫其舉宗北遷卒見殺於完顏亮無一人幸免蓋無以保其姓矣夫聚居之也樂其易防制此利之小者而其後有大害觀於唐宋可見矣分封之也惡其難約束此害之小者而其後有大利觀於周漢可見矣蘇子瞻諸人言封建之害胡明仲諸人言封建之利各有其說而未嘗言其大利害見於萬世之後如此然則有天下者爲其子孫計可以無疑於此矣抑宋統之幸不絕而天畱康王以續之何也曰汴宋二百年矣仁如慶曆元佑之日多不仁如熈丰崇宣之日少其不仁也民怨之而其仁也民憐之其怨之也足以亡而其憐之也足以不絕民之心卽天之意也善得天者得於民而已矣善得民者以其仁而已矣

朱熹卒

熹之學後世論者謂爲集諸儒之大成夫小成者有所缺而不全有所偏而不中集之而後爲大成也熹於生乎其前之諸儒若周之精程之正固非有待於熹而後能全其所或缺中其所或偏至於康節之髙明而稍未卽乎實橫渠之弘毅而猶未至乎熟乃若待乎熹有以實其所未實熟其所未熟者然亦不可謂彼缺而此全彼偏而此中由是言之熹於生乎其前之諸儒未嘗集其大成至於生乎其時之諸儒則能集其大成何也熹之時諸儒爲言人人不同言度數者蔡元定父子之於地理樂律有指歸矣熹與之上下其論而脗合焉言述作者周必大諸人卓乎以所長著稱也熹作徒與之講評賡酬可相伯仲而文考昌黎之異賦明靈均之衷詩開陶韋之門使來者不迷其塗焉於施諸用者辭受進退不屈其節告君必以格致誠正而不小其道臨民乾方鋤姦救患之不遺其力視當時淛學之志事功者陳同父輩反過之也於求諸史者未嘗若呂祖謙之專而綱目繼春秋功過呂矣呂與張敬夫輔翼熹以共究遺經不幸短世而熹歲寒松栢爲斯道之梁棟又過張矣惟陸象山兄弟始與熹異論而熹卒兼其所長以爲已有予嘗考之熹與項平父書云子靜専尊徳性而熹平日所論道問學爲多是以彼之學者多持守可觀而看義理不詳熹自覺於義理不敢亂說而緊要爲已多不得力今當反身用力去短集長庶幾不墮一邊爾又與呂祖謙書云子靜好處自不可掩覆可敬服也祭子壽文云兄乃枉車而來教相與極論而無猜自是以還道合志同又曰惟兄徳之尢粹儼中正而無邪至其降心以從善又豈有一毫驕吝之私耶然則所謂熹集諸儒之大成者度數也述作也事功也史也經也道問學也尊徳性也其塗如此也蔡也周也陳也呂也張也陸也諸儒之趨於其塗如此也而熹據其會以要之殊塗而同歸於已焉所謂集諸儒之大成者此之謂也或曰陸之於朱論者謂猶冰不可與炭同器若子之云則猶塤鳴篪應可以奏於宮懸之間而備韶濩之一音乎曰然曾晳之狂子路之勇原憲之狷公西赤之容端木賜之辧皆見集於孔子而不見黜者也朱之與陸以其所言而觀之曷嘗終見黜哉謂其終見黜者未嘗考其所言也亦已甚矣

詔經筵進講朱熹通鑑綱目

宋時諸帝之不廢講學蓋漢唐所未能及者故其時悖徳虐政不若漢唐叔季之尢甚漢唐有簒弒之臣而宋無之有賊民崛起幾危社稷如張角黃巢者而宋無之皆由於上之人未嘗悖虐尢甚以激之也講學之效豈可誣哉所謂未嘗悖虐尢甚者若眞宗之天書𨿽不以諫而中止然其後天書以殉於梓宮英宗追崇所生諍者盈廷則爲之屈意中止矣神哲以來攺更法度正人邪黨疊爲勝負亦紛然也然有竄逐而無刀鋸南渡以後和議作而語恢復者被排斥僞學禁而師闗洛者入罪籍然斥之而益奮罪之而愈勵者亦由其無死禍以加諸人而人之攺行易節者終少也其未嘗悖虐尢甚於此可見豈非講學而有見於前代覆車之轍乎通鑑綱目者人主有志於講學則不可以不之觀而前代覆車之轍無不於此乎在也或者謂通鑑綱目𨿽歷渉司馬溫公朱文公兩大賢之筆削而成然賢而已爾非出於聖也史而已爾難侔於經也人主亦畱心於聖人所作之經而足矣於賢人所述之史未之及焉以未有害也是不然尙書者紀傳史之出聖筆者也春秋者編年史之出聖筆者也溫公取尙書以後之紀傳史約之以爲編年通鑑而文公仿春秋大書以爲之綱三傳分注以爲之目是則通鑑綱目者尙書春秋之子孫而尙書春秋者通鑑綱目之祖父也祖父子孫一气之相傳聖經賢史一理之相續孰云其未之及焉似未有害也哉爲此說者是猶告人以千萬里逺之覆轍而不告人以一二里近之覆轍也其顚踣不愈速乎

殷民叛周論

周洪謨

或問武王之伐商也書曰前徒倒戈攻於後以北是言王者無敵也又曰篚厥玄黃昭我周王是言人心悅服也夫何天下甫定武王旣崩而四國殷民煽亂不已𨿽化訓三紀之久而閒之猶艱故先儒謂大誥康誥酒誥梓材召誥洛誥多士多方八篇皆爲殷人不服周而作又謂方殷之虐人如在膏火中歸周如流不暇念先王之徳及天下稍定人自膏火中出卽念殷先七王如父母𨿽以武王周公之聖相繼撫之而莫能禦也由是觀之則所謂倒戈執篚於弔伐之日者不幾於虛文乎聖人以至仁伐至不仁何其人心之不易服哉南臯子曰是蓋不然向之倒戈而不敵執篚而來迎者非商之臣也乃紂所虐害之蒸民也所播棄之犁老也其後不服周而念商者非商之民也乃紂所比暱之罪人也所崇信之姦回也何以明之書曰乃惟四方之多罪逋逃是崇是長是信是使是以爲大夫卿士俾暴虐於百姓以姦宄於商邑又曰爲天下逋逃主萃淵藪則商臣之黨紂虐民者皆天下之姦回罪人不可謂不眾也故孟子謂武王驅飛廉於海隅而戮之滅國者五十而朱子以爲皆黨紂虐民者也然滅之云者豈噍類無遺哉不過殱其渠魁而餘孽之猶存者不知幾千萬人誅之不可勝誅也旣不之誅而子弟念其父兄之死臣僕念其國統之絕者憤怨不巳故乘三監之隙而脇其民以叛也今夫盜跖一呼聚黨數百猶能糜人之國其故何哉脇之而已矣豈有紂黨之在淵藪者猶眾而不能脇四國之民以叛哉故多士曰予大降爾四國民命多方曰我惟大降爾四國民命皆謂商民爲所脇者眾故寛宥之而不加誅也𨿽以四國民命爲言而曰商王士曰爾殷多士曰殷侯尹民曰胥伯小大多正則實告殷臣而非告殷民也至於畢命曰毖殷頑民亦指殷之餘孽而言故下文言世祿之家鮮克由禮玆殷庶士席寵惟舊則極數殷士之惡而無一語以及殷民也數千載之下讀者不得其意乃謂殷民旣怨殷而歸周又叛周而思殷且或謂周之頑民乃殷之忠臣夫殷之臣孰有忠於微子箕子而叛周者非微子箕子乃紂子武庚及其餘黨耳使誠以爲叛周者非紂餘黨乃前日塗炭之民則聖人伐暴救民之意終無以白於天下後世而亂臣賊子得以借口矣予故爲詳辧之

明文衡卷十一

●欽定四庫全書

明文衡卷十二

﹝明﹞程敏政編

○說

天說上

劉基

或曰天之降禍福於人也有諸曰否天烏能降禍福於人哉好善而惡惡天之心也福善而禍惡天之道也爲善者不必福爲惡者不必禍天之心違矣使天而能降禍福於人也而豈自戾其心以窮其道哉天之不能降禍福於人亦明矣曰然則禍福誰所爲與曰气也曰气也者孜孜焉爲之與曰否气有陰陽邪正分焉陰陽交錯邪正互勝其行無方其至無常物之遭之禍福形焉非气有心於爲之也是故朝菌得濕而生晞暘而死靡艸得寒而生見暑而死非有心於生死之也生於其所相得而死於其所不相得也是故正气福善而禍惡邪气禍善而福惡善惡成於人而禍福從其所遇气有所偏勝人不能禦也曰然則天聽於气乎曰否天之質茫茫然气也而理爲其心渾渾乎惟善也善不能自行載於气以行气生物而淫於物於是乎有邪焉非天之所欲也人也者天之子也假於气以生之則亦以理爲其心气之邪也而理爲其所勝於是乎有惡人焉非天之欲生之也朱均之不肖而以爲子非堯舜之所欲也蟯蛔生於人腹而人受其害豈人之欲生此物哉曰然則天果聽於气矣曰否天之气本正邪气𨿽行於一時必有復焉故气之正者謂之元气元气未嘗有息也故其復也可期則生於邪者亦不能以自容焉秦政王莽是已曰跖之壽操懿之得其志而子孫享之豈天之有所私邪曰气之復也有遲有速而人之生也不久故爲惡之人或當其身而受罰或卒享福祿而無害當其身而受罰者先逢其復者也享福祿而無害者始終乎其气者也以懿繼操以裕繼懿不於其身而於其後昆謂天之有所私不可也故見禍福而謂之天降於人者非也气未復而以禍福責於天亦非也不怨天不尢人殀壽不貳修身以俟惟知天者能之

天說下

或曰天災流行陰陽舛訛天以之驚於人與曰否天以气爲質气失其平則變是故風雨雷電晦明寒暑者天之喘吁呼噓動息唘閉收發也气行而通則陰陽和律呂正萬物並育五位時若天之得其常也气行而壅壅則激激則變變而後病生焉故吼而爲暴風鬰而爲虹蜺不平之气見也抑抝憤結回薄切錯暴怒溢發冬雷夏霜驟雨疾風折木漂山三光蕩摩五精亂行晝昏夜明瘴疫流行水旱愆殃天之病也霧濁星妖暈背祲氛病將至而色先知也天病矣物受天之气以生者也能無病乎是故瘥癘天札人之病也狂亂反常顚蹶披猖中天之病气而不知其所爲也𨿽天亦無如之何也惟聖人有神道焉神道先知防於未形不待其幾之發也堯之水九載湯之旱七載天下之民不知其災朱均不才爲气所勝則舉舜禹以當之桀紂反道自絕於天則率天下以伐之元气之不汩聖人爲之也曰然則人勝天與曰天有所不能而人能之此人之所以配天地爲三也曰書曰作善降之百祥作不善降之百殃非與曰此天之本心也而天有所不能病於气也惟聖人能救之是故聖人猶良醫也朱均不肖堯舜醫而瘳之桀紂暴虐湯武文醫而瘳之周末孔子善醫而時不用故著其方以傳於世易書詩春秋是也髙文光武能於醫而未聖故病少愈而气不盡復和安以降病作而無其醫桓靈以鉤吻爲參苓而操懿之徒又加鴆焉由是病入於膏肓而天道幾乎窮矣曰然則元气息矣乎曰有元气乃有天地天地有壊元气無息堯舜湯武立其法孔子傳其方方與法不泯也有善醫者舉而行之元气復矣作天說

雷說上

有夫耕於野震以死或曰畏哉是獲罪於天天戮之矣劉子曰噫誣哉何觀天之局也一夫有罪天將自戮之乎天生民而立之牧付之以生殺之權而又自震以討焉惡用是司牧者爲也曰天鑑於民有隠匿焉人罰弗能及也而震以威之微顯闡幽神道也曰惡是何言也古帝制刑以爲天下均故執刑如執權因罪之輕重而前郤之又不敢専而聽於天曰天討也夫是之謂贊天地之化育今曰天又自以震戮人罪吾不知天之所自戮者以何等罪乎謂其積之極人不能勝而戮之邪則天下之爲人子而不孝爲人臣而不忠爲人長而不慈爲人幼而不遜爲人友而不義爲人妻而不順賊義戕仁縱私而滅公倚勢而行姦乘約而肆淫人言而獸心陰慘而陽和磨牙吮血朘膏刮骨擅威作福殘害正直而逭於司冦之誅者不爲不多矣豈司雷者有所畏乎乃不一有戮而庸夫乎戮焉使彼有以覘天之意而謂天之所怒在彼而所容在此也則恃以不忌是天以震勸逆而濟禍也豈天道哉必不然矣曰然則雷何物也曰雷者天气之鬰而激而發也陽气團於陰必迫迫極而迸迸而聲爲雷光爲電猶火之礟也而物之當之者柔必穿剛必碎非天之主以此物擊人而人之死者適逢之也不然雷所震者大率多於木石豈木石亦有罪而震以威之邪

雷說下

或曰雷有神焉有諸曰人曰有之曰然則雷神所爲而非气矣曰否雷與神皆气之所爲也气也者無所不能爲也忽而形倐而聲爲雷爲神或有或無不可測知人見其忽而形也而謂之神夫神也者妙萬物而無形形則物矣是故有形而有質者有形而無質者有暫者有久者莫非气所爲也气形而神寓焉形滅而神復於气人物鬼神或常或變其歸一也曰旣爲神也而曰不能戮人罪何邪曰神形而暫者也彼且不能久其形惡能求罪人而戮之

鑽燧說

宋濂

宋子閒居見家人夏季攺火不用桑柘取赤檆二尺中析之一剜成小空空側開以小隙一劀圓大與空齊稍鋭其兩端上端截竹三寸冒之下端寘空內以細綯纒其腰別藉卉毛於隙下左手執竹右手引綯急旋轉之二檆相軋摩空木成塵煙輒起塵自隟流毛上候其煙蓊葧以虛掌覆空鬰之則火焰焰生矣宋子嘆曰火在木中不鑽則火不見萬善具於人性不學則善不明人何可不學哉

猿說

武平產猿猿毛若金絲閃閃可觀猿子尢奇性可馴然不離母母黠不可致獵人以毒傅矢伺母間射之母度不能生灑乳於林飲子灑已气絕獵人取母皮向子鞭之子卽悲鳴而下斂手就制每夕必寢皮乃安甚者輒抱皮跳擲而斃嗟夫猿且知有母不愛其死況人也邪

雜說二首

王禕

蜈蚣與雞不相類也而其讎最甚雞見蜈蚣必殄而噬之人被蜈蚣螫者塗以雞涎痛隨愈然雞死蜈蚣輒入其腹嚙之不置蚊與鱉不同羣也而其怨尢深鱉被蚊嘬無不斃而人欲辟蚊者粉鱉甲骨爇之蚊聞其臭率皆避去卽不避無能生存者夫蠢蠢之物有知而無識者也蜈蚣見殄於雞雞𨿽死矣必復其讎於旣死鱉見斃於蚊蚊固生也猶報其怨使不能生物性之烈有如此嗚呼人有識矣操害人之心而不顧人之讎怨於已亦何其不善自恕也哉

蝟之爲物毛善刺人能跳入虎耳虎或噬之蝟皮頑不能死則穴虎腹以出而其性惡鵲見鵲便自仰腹受啄烏賊之爲物無有皮介每暴於冰上狀若已死人取之易甚而其性好烏烏有下啄則捲而食之嗚呼蝟與烏賊其形相萬也其好惡不相侔也蝟獰然而可畏烏賊塊然而可狎獰然可畏者宜能害鵲而反受害於鵲塊然可狎者宜不可害烏而卒致害於烏此其理誠有不可解者然則人固有獰然而惡人者其可畏塊然而好人者其可狎邪

染說

蘇伯衡

凡染象天象地象東方象南方象西方象北方象艸木象翟象雀以爲色取蜃取梔取藍取茅搜取槖盧取豕首取象斗取丹秫取涗水取欄之灰以爲材熾之漚之暴之宿之淫之沃之塗之揮之漬之以爲法一入再入三入五入七入以爲候天下染工一也於此有布帛焉眾染工染之其材之分齊同其法之節制同其候之多寡同其色之淺深明暗枯澤美惡則不同其深而明澤其美者必其工之善者也其淺而暗枯而惡者必其工之不善者也蓋天下之技莫不有妙焉染之妙得之心而後色之妙應於手染至於妙則色不可勝用矣夫安得不使人接於目而愛玩之乎此惟善工能之非不善工可能也夫工於染者之所染與不工於染者之所染其色固有間矣然𨿽工者所染之布帛與天地四方艸木翟雀其色則又有間矣無他天地四方艸木翟雀之色二气之精華天之所生也天下之至色也布帛之色假乎物采人之所爲也非天下之至色也學士大夫之於文亦然經之以杼軸緯之以情思發之以議論鼓之以气勢和之以節奏人人之所同也出於口而書於紙而巧拙見焉巧者有見於中而能使了然於口與手猶善工之工於染也拙者中𨿽有見而詞則不能達猶不善工之不工於染也天下之技莫不有妙焉而況於文乎不得其妙未有能入其室者也是故三代以來爲文者至多尙論臻其妙者春秋則左丘明戰國則荀況莊周韓非秦則李斯漢則司馬遷賈誼董仲舒班固劉向揚雄唐則韓愈栁宗元李翺宋則歐陽修王安石曽鞏及吾祖老泉東坡潁濵上下數千百年間不過二十人爾豈非其妙難臻故其人難得歟𨿽然之二十人者之於文也誠至於妙矣其視六經豈不有徑庭也哉六經者聖人道徳之所著非有意於爲文天下之至文也猶天地四方艸木翟雀之爲色也左丘明之徒道徳不至而其意皆存於爲文非天下之至文也猶布帛之爲色也學者知詞气非六經不足以言文玄非天黃非地靑非東方赤非南方白非西方黒非北方夏非翟緅非雀紅緑非艸木不足以言色可不汲汲於道徳而惟文辭之孜孜乎天臺方希直從太史宋公學爲文章其年甚少而其文甚工不惟同門之士未有及之者自朝之縉紳以至四方之老成凡與宋公友者無不推許之以爲不可及余每過宋公退卽希直讀其所爲文未嘗不擊節而嘆其有得於文之妙也今希直將歸其鄕大肆其力於文故因以此勉焉余自蚤歲徒盡心於文章垂五十而迄無聞不知自勉乃欲勉希直寧不知愧然希直得余說而及時以道徳自任則又何至若余哉此余之所以致愛助於希直也

黙齋說

天下之道有小者近者費者而又有大者逺者隠者其小者近者費者我可以言傳也人亦可以言求也其大者逺者隠者不可以言求諸我也猶不可以言傳諸人也言不可得而傳也故夫子罕言命不可以言而求之也故子貢得聞夫子之文章而不得聞夫子之言性與天道夫言傳不可也豈不可心授乎夫言求不可也豈不可心領乎焉有心授心領而不黙焉而契若鍼之於石者乎此非茍黙而已矣誠以爲道至微妙非言語所能形容也茍闡道而事乎言語之末非惟不足以盡之且將開是非之端而好奇立異者不勝夫紛紜也孰若黙示以行而使之黙悟之爲愈哉是故善學者欲求父子之道惟潛心於其所以親欲求君臣之道惟潛心於其所以義欲求夫婦長幼朋友之道惟潛心於其所以別所以序所以信而於天下之物莫不皆然未得則黙而思也旣得則黙而行也扣之而不答也難之而不辧也詰之而不告也咻之而不顧也吾方深思力行之不暇而暇答暇辧暇告暇顧乎哉如是則其於道也察之精矣見之審矣得之深矣執之固矣昌言不得而排之髙談不得而動之新說不得而惑之飛語不得而沮之夫安往而不黙乎故其黙也豈三緘其口哉黙契於無言之域也非欲不黙其能不黙乎彼囂囂者皆於道無得者也不惟無得亦未嘗見焉卒然而問而莫知夫問之爲是爲非泛然而應而莫知其應之爲非爲是而遽然是其所非非其所是是非未脫口而左右前後之毀譽已盈耳則又嘩然而與之爭𨿽欲黙其能黙乎而況爲學之務先治其心心之在人也未應接欲靜將應接欲明旣接應欲一而主黙焉黙則無慮黙則無欲黙則無爲無爲則一無欲則明無慮則靜靜則足以制動明則足以燭奧一則足以禦煩黙也者心法也故善學者務之遊於夫子之門三千人而秀出其間者獨顏回從事心齋而終日黙如愚而夫子亦獨稱之曰好學甚矣黙之難也是故顏回愼黙也愼黙而後恭黙恭黙而後淵黙𨿽堯舜之治天下亦豈外淵黙哉都兪吁咈是不得已而然也要其極致夫何爲哉恭已正南面而已矣蓋其精神心術常與造物遊於無聲無臭之表其黙其天是以先天而天弗違後天而奉天時不必若後世之君臣日夜勞於論議而天地自位萬物自育中國自治四裔自服也至哉黙乎爲學之先務爲治之要道乎禮部侍郎括蒼吳君景玄嘗以黙名其齋而徵說於余謂景玄昔處山林而事學也旣以顏回之所以治心者治心今處朝廷而事上也當以堯舜之所以治天下者治天下則其爲是齋也非徒與共學者黙契於無言之域而已因爲著余之所聞者以爲說且將觀厥成焉

鼠說

胡儼

胡子夜臥有鼠嚙於案其聲磔磔然胡子懼鼠之傷其書也乃暗投一杖杖不能中鼠鼠暫止而復作遂命童子起而逐之鼠稍竄去及童子就枕鼠復嚙不已時貍奴乳別室胡子度鼠之不能去也於是命童子取貍奴置臥內由是向之磔磔者寂不聞矣噫人非不靈於鼠制鼠不能於人而能於貍奴貍奴非靈於人鼠畏貍奴而不畏人然則彼各有職也君子居其職者亦盡其職而已矣作鼠說

泣麟圖說

聖人之情性備中和之極發之宜無不中節竊怪顏淵死夫子哭之過哀而不自知謂其親之之至也則天倫之親莫如父子未聞其哭鯉如此之過也蓋道在天地而任之在聖人仲尼後文武周公五百有餘歲而生又不得位以行其道思欲明其道傳之以詔後世而髙第弟子未逹一間者又先我而死如之何其弗慟也其曰天喪予天喪予非以傷回也傷其道之無傳也厥後魯人西狩而至仁之靈物忽踣於叔孫氏之車焉方是時也上無明王下無方伯亂臣賊子接迹當世彼是物者胡爲乎來哉若以其爲吾夫子而出以斃於鉏商之手不猶吾夫子之幾不免於匡宋乎是尢可悲也舉世無識之者獨吾夫子識之反袂拭面泣涕沾襟哀其出不逢時所以嘆吾道之窮耳於是乎假魯史以修經撥亂世反之正以明百王之大法而絕筆於獲麟之一語左氏所謂因所感而起故所以爲終者是矣而後世之論咸謂麟出爲聖經之應比之馬出河龜出洛而圖書顯簫韶奏而鳳凰儀是蓋欲以神道設敎爾若果以爲瑞應則當去网罟絕陷穽從容在囿游泳在郊使吾夫子見之將欣欣然有喜色又何以泣爲由是觀之則知吾夫子之泣麟蓋與慟顏淵同一哀痛之機也是皆發乎性情之正而豈有過哉會稽管君雍仲爲兗州府推官嘗得是圖於闕裏好事者以示余因爲著其說

物形說

李賢

萬物之形不出方圓二者然艸木鳥獸之類由天生者其形圓惟器用室宇之類由人爲者方圓兼之大抵出於自然者未有不圓而方者反是蓋圓之出於自然者以有理爲之主也理卽太極假使有形無不圓者故周子爲圖以示人亦必圓其形焉或謂天圓而地方地豈不出於自然乎曰以地爲方者據其平言之也殊不知天包乎地地如卵黃蓋亦未嘗不隨天而圓其形焉且紙牕之隙初無圓者日來射之其影必圓蓋亦隨日之形耳水波之靜𨿽曰平焉以物投之其紋必圓蓋天一生水水亦隨天之形耳以類而推之莫不皆然於以見造化之知矣

明文衡卷十二

●欽定四庫全書

明文衡卷十三

﹝明﹞程敏政編

○解﹝釋附﹞

儒解

王禕

有用之謂儒世之論者顧皆謂儒爲無用何也曰非論者之過也彼所謂無用誠無用者也而吾所謂有用者則非彼之所謂無用矣夫周公孔子儒者也周公之道嘗用於天下矣孔子𨿽不得其位而其道卽周公之道天下之所用也其爲道也自格物致知以至於治國平天下內外無二致也自本諸身以至於徵諸庻民建諸三王本末皆一貫也小之則云爲於日用事物之間大之則可以位天地育萬物也斯道也周公孔子之所爲儒者也周公孔子逺矣其遺言固載於六經凡帝王經世之略聖賢傳心之要粲然具在後世儒者之所取法也不法周公孔子不足謂爲儒儒而法周公孔子矣其不可謂爲有用乎噫斯吾之所謂儒也其果世之所謂無用者乎且世之所謂無用者我知之矣逢掖其衣髙視而闊步其爲業也占畢訓詁而已耳綴緝辭章而已耳問之天下國家之務則曰我儒者非所習也使之涉事而遇變則曰我儒者非所能也嗟乎儒者之道其果盡於訓詁辭章而已乎此其爲儒也其爲世所詆訾而蒙迂闊之譏也固宜謂之爲無用固誠無用矣而又何怪焉姑孰潘君章甫儒之有用者也自爲右史卽以嘉言讜論上簡主知歷僉湖廣淛東憲所至赫赫有政譽用是入中書爲參議遂拜江西按察使夫陪鈞軸總憲度國家之任莫重焉而君則疊任之此其爲有用夫人之所知也抑余之所知固有大於是者周公孔子之道吾將望之儒者之效庶幾賴以暴白於天下寧如今日所見而已乎𨿽然有用之用難矣而無用之用亦不易也若餘者蓋業於無用之用流於迂闊不能以自返者也君盍有以敎我乎哉余嘗執筆繼君後知之也深故於其行解儒以爲贈

豢龍解

朱右

龍非可豢也可豢非龍也夫龍淵潛而天飛能小大致云雷澤下土神變莫測豢養何加焉豢養得加之則非龍矣畨舟入貢由南海入廣有物蜿蜒長七尺魚身牛首繭角鱗甲爪牙須鬛具如龍舟人以木穽窊其中置海水以豢養之將獻京師且曰初爲漁网得之若黿鼉魚鱉然吾固知其爲非龍也天下大獸五鱗之長爲龍而龍有神不神不足以長物也臝之長爲人而人有聖不聖不足以長人也或以人爲人非也聖斯全人矣以龍爲龍非也神斯全龍矣人將不以聲利惑則龍不可以豢養得故曰人無欲猶龍然作豢龍解

中星解貝瓊

中星見於作歷之法尙矣天有定星星無定位各於四時考之南方而堯典言象言次言星之不同何也永嘉鄭氏本於孔注互見之說諸家無以易之蓋南言朱鳥則知東爲蒼龍西爲白虎北爲玄武矣東言大火則知南爲鶉火西爲大梁北爲玄枵矣西言虛北言昴則知南爲星東爲房矣余求之經而參之考亭所論豈特以互見爲文哉天道至幽至逺而聖人察之至精至宻春言星鳥以二十八宿各復於四方而星鳥適見於昏中故舉而言之至於仲夏則朱鳥轉而西蒼龍轉而南而大火適見於昏中不可以象言亦不可以星言矣秋之中星則玄武七宿之虛宿冬之中星則白虎七宿之昴宿故於此獨舉一宿焉大抵天以星爲體而有廣狹逺近明暗早晚惟中者則載之故月令仲春昏弧中旦建星中餘月皆舉二十八宿而此獨非者以弧近井建星近斗井斗不可的指故舉弧建以定昏旦之中則知堯典所載豈非以其中之所見而言乎聖人考中星以正作訛成易之事析因夷隩之宜所謂術不違天政不失時者如此然堯時冬至日在虛昏中昴至朱子之時則日在斗昏中壁此見歲差之由而歲差之由恆於中星知之茍以爲互見其法無乃甚疎邪吁差之毫釐繆以千里而學者不之詳也故表而著之

釋統上

方希古

仁義而王道徳而治者三代也智力而取法術而守者漢唐宋也彊致而暴失之者秦隋也簒弒以得之無術以守之而子孫受其禍者晉也其取之也同而身爲天下戮者王莽也茍以全有天下號令行乎海內者爲正統邪則此皆其人矣然則湯武之與秦隋可得而班乎漢唐之與王莽可得而並乎莽之不齒乎正統久矣以其簒也而晉亦簒也後之得天下而異乎晉者寡矣而獨黜莽何也謂其無成而受誅也使光武不興而莽之子孫襲其位則亦將與之乎抑黜之乎昔之君子未嘗黜晉也其意以爲後人行天子之禮者數百年勢固不得而黜之推斯意也則莽茍不誅論正統者亦將與之矣嗚呼何其戾也正統之說何爲而立邪茍以其全有天下故以是名加之則莽固有天下矣何必加以是名也茍欲假此以寓褒貶正大分申君臣之義明仁暴之別去亂存正扶天理而誅人僞則不宜無辧而猥加之以是名使聖智夷乎暴桀順人者等乎逆弒也僥幸而得天下者𨿽其勢力之彊無所爲而不成然其心私計而深念未嘗不畏後世之公議今將立天下之大法以爲萬世勸戒不能探其邪正逆順之實以明其是非而槪以正統加諸有天下之人不亦長僥幸者之惡而爲聖君賢主之羞乎適事機之會庸材小人皆可以得志處非其地用非其時聖君賢主亦不足以成治功古之能統一宇內而動不以正者多矣秦隋其尢也動不以正而以正統稱之使文武周公而有知其不羞與之同此名乎故謂周秦漢晉隋唐宋均爲正統猶謂孔子墨翟莊周李斯孟軻揚雄俱爲聖人而傳道統也其孰以爲可非聖人而謂之聖人人皆知其不然不可爲正統而加之以正統之號則安之而不知其不可是尙可以建之萬世而無獘乎名者聖人之所愼也季子然以冉求仲由爲大臣孔子忿然爭之若二子之才魯之諸臣莫及也茍爲大臣未見其爲過而孔子愼而不許蓋才如仲由冉求而以爲大臣則伊尹周公將曷以名之乎伊尹周公大臣也則二子非其類矣故曰可謂具臣矣以秦隋而方乎周豈直若二子之與伊尹周公哉使孔子而出其不混而稱之也決矣蓋必有其道焉而不可知矣嘗試論之曰天下有正統一變統三三代正統也如漢如唐如宋𨿽不敢幾乎三代然其主皆有卹民之心則亦聖人之徒也附之以正統亦孔子與齊桓仁管仲之意歟奚爲變統取之不以正如晉宋齊梁之君使全有天下亦不可爲正矣守之不以仁義戕虐乎生民如秦與隋使傳數百年亦不可爲正矣偏安而僣尊號女後而據天位治如苻堅才如武氏亦不可繼統矣二統立而勸戒之道明僥幸者其有所懼乎此非孔子之言也蓋竊取孔子之意也

釋統下

正統之說立而後人君之位尊變統之名立而後正統之說明舉有天下者皆謂之正統則人將以正統可以智力得而不務修徳矣其獘至於使人驕肆而不知戒舉三代而下皆不謂之正統則人將以正統非後世所能及而不勉於爲善矣其獘至於使人懈怠而無所勸其有天下同也惟其或歸諸正統或歸諸變統而不可必得故賢主有所勸而姦雄暴君不敢萌陵上虐民之心朱子綱目之作所以誅暴止亂於前而爲萬世法也立一法而不足盡天下之情僞則小人將馳騖乎法之外而竊笑吾法之疎是孰若無法之愈乎故正統以處其常而參之以變統然後其變可得而盡也朱子之意曰周秦漢晉隋唐皆全有天下矣固不得不與之以正統茍如是則仁者徒仁而暴者徒暴以正爲正又以非正爲正也而可乎吾之說則不然所貴乎爲君者豈謂其有天下哉以其建道徳之中立仁義之極操政敎之原有以過乎天下也有以過乎天下斯可以爲正統不然非其所據而據之是則變也以變爲正奚若以變爲變之美乎故周也漢也唐也宋也如朱子之意則可也晉也秦也隋也女後也若此者不謂之變何可哉正統則處之以天子之制變統則不得並焉正統之君非吾貴之也變統之君非吾賤之也賢者得民心得民心民斯尊之矣民尊之則天與之矣安得不貴之乎非其類無其徳民必惡之當時惡之後世以其位而尊之則違乎天矣故不得不賤之矣貴不特於其身而又延及於子孫𨿽甚愚不肖茍未至於亡國猶尊之以正統之禮賤不特於其身而其子孫𨿽有賢知之才亦不能揜其惡夫如是而後褒貶明夫如是而後勸戒著正統尊

○辧

祿命辧

宋濂

三命之說古有之乎曰無有也曰世之相傳有黃帝風後三命一家而河上公實能言之信乎曰吾聞皇帝探五行之精占斗罡所建命大撓作甲子矣所以定歲月推時候以示民用也他未之前聞也曰然則假以占命果起於何時乎曰詩云我辰安在鄭氏謂六物之吉凶王充論衡云見骨體而知命祿覩命祿而知骨體皆是物也況小運之法本許愼說文已字之訓空亡之說原司馬遷史記孤虛之術蓋以五行甲子推人休咎其術之行已久矣非如呂才所稱起於司馬季主也沿及後世臨孝恭有祿命書陶弘景有三命抄略唐人習者頗眾而張一行桑道茂李虛中咸精其書虛中之後惟徐子平尢造其閫奧也曰十一曜之說古有之乎曰無有也書云在璇璣玉衡以齊七政所謂七政日月水火木金土也而無紫气星孛羅■﹝日侯﹞計都也星孛數見於春秋或見大辰或入北斗紫气則載之史冊與氛祲同占羅■﹝日侯﹞計都者蝕神首尾也又謂之交初交中之神初中者交食之會也借此以測日月之蝕也唐貞元初李弼幹始推十一星行歷鮑該曹士蒍皆業之士蒍又作羅計二隠曜立成歷起元和元年及至五代王朴著欽天歷且謂蝕神首尾頗行之民間小歷而已若吳伯善若甄鸞若劉孝孫若張冑玄之所造但云七曜而不聞有十一星也曰然則假之以占命又起於何時乎曰洪範雲月之從星則以風雨泠州鳩云武王伐殷歲在鶉火月在天駟則以星占國亦已久矣而未必用之占命也曰以星占命柰何曰予嘗聞之於師其說多本於都利聿斯經都利蓋都賴也西域康居城當都賴水上則今所傳聿斯經者婆羅門術也李弼幹實婆羅門伎士而羅■﹝日侯﹞計都亦梵書之語其術蓋出於西域無疑晁公武謂爲天竺梵學者於此徵之尢信也曰術之緣起則吾旣得聞命矣然亦巧發而奇中乎曰有固有之而不可泥也何也且以甲子榦枝推人所生歲月展轉相配其數極於七百二十以七百二十之年月加之七百二十之日時其數終於五十一萬八千四百夫以天下之廣兆民之眾林林而生者不可以數計日有十二時未必一時惟生一人也以此觀之同時而生者不少何其吉凶之不相同哉呂才有雲長平坑卒未應共犯三刑南陽貴士何必俱當六合誠足以破其舛戾矣三命之說予不能盡信者此也天以二十八宿爲體體則爲經有定所而不可易以五星爲用用則爲緯恆絡繹乎其間或遲或畱或伏或逆固有常度而可以理測茍謂躔某宿則吉歷某宮則凶猶或可言也設其星有變其行不依常經而犯乎河漢內外諸星又將何以占之哉或如前所謂生同一時者其躔次無不同吉與凶又何懸絕哉夫萬物皆出於五行安有五行之外又有四餘土水行度最遲而爲吉凶者久故有餘气而气爲木之餘計爲土之餘猶或可言也水之餘則孛火之餘則羅果何所取義哉水火土木然矣柰何金獨無餘气乎或謂相生故有而相克故無亦非通論也況孛乃妖星或有或無而气羅計三者本非星也不知何以有躔度之說哉十一曜之說予不能盡信者此也曰秦漢以來諸儒推十二國分野十二次度數及其所入州郡躔次毫釐若無差忒者旣可占國豈不能占人乎曰天運地維動靜不同故先正云有分星而無分野占國者不可盡泥也占國者不可盡泥況占命乎曰五星之精發乎地而昭乎天其分配十日十二子名𨿽殊而理則同也人資天地以生山林之民毛而方謂得木气之多也川澤之民黒而津謂得水气之多也得火气之多則丘陵之民専而長也得金气之多則墳衍之民晳而瘠也至於丰肉而痺則得土气之多而所謂原隰之民也然則彼皆非歟曰五土有異而民生以之此固然也人之賦气有薄厚短長而貴富賤貧壽夭六者隨之吾不能必也亦非日者之所能測也蹈道而修徳服仁而惇義此吾之所當爲也不待占者之言而後知之也予身修矣倘貧賤如原憲短命如顏淵𨿽晉楚之富趙孟之貴彭鏗之壽有不能及者矣命則付之於天道則責成於已吾之所知者如斯而已矣不然委命而廢人白晝攫人之金而陷於桎梏則曰我之命當爾也怠窳偸生而不嗜學至老死而無聞則曰我之命當爾也剛愎自任操刃而殺人柔暗無識投繯而絕命則又曰我之命當爾也其可乎哉其可乎哉所以先王知山川異制民生異俗剛柔緩急遲速異齊五味異和器械異度衣服異宜於是修其敎不易其俗齊其政不易其宜所以卒歸於雍熙之治也昔者鄭大夫裨竈言鄭當火請以瓘斚玉瓉禳之子產不之與已而果然竈復云不用吾言鄭又將火子產曰天道逺人道邇非所及也鄭卒不復火嗚呼此不亦祿命之似乎吾知盡夫人道而已爾曰近世大儒於祿命家無不嗜談而樂道之者而子一切屏絕之其亦有所本乎曰有子罕言命

孔子生卒歲月辧

或有問於濓者曰孔子之生傳記所載歲月不同公羊氏云魯襄公二十一年冬十有一月庚子孔子生谷梁氏之說年之與日同於公羊而謂冬十月孔子生則與公羊實差一月月固差矣至賈逵注二十一年經云此年仲尼生昭公二十四年服虔載賈逵語云仲尼時年三十五則皆以孔子爲二十一年生也司馬遷著孔子世家云孔子生於襄公二十二年則與公羊谷梁實差一歲日則𨿽與公羊同而月復與榖梁異杜預主司馬遷以注左氏傳謂二十二年生司馬貞主榖梁公羊以證史記謂二十一年生遷誤爲二十二年者蓋以周正十一月屬之明年也孔若古主公羊榖梁謂爲不易之論胡舜陟主司馬遷謂如谷梁公羊所書則孔子出處之年與經史諸子皆不合孔宗翰亦主司馬遷羅泌之議略與宗翰同洪興祖主榖梁而謂周家攺月十月二十一日庚子卽夏之八月二十一日馮去疾見傳記異辭則造爲調停之言曰襄公二十一年實己酉之歲也是歲八月置閏以歷法積之則大雪節當在十月十七日或十八日是爲十一月朔气又三四日方爲庚子是孔子之生已在十一月之節矣旣在十一月則是二十二年庚戍歲首無疑公羊書爲十一月似誤而非誤也司馬遷書爲二十二年而又謂孔子之年七十三以卒亦未嘗誤也榖梁於年於月皆據實而書公羊於年亦據實而書於月則以節書謂有日可以表見也司馬遷於年則以節書三者皆非誤也若是眾言之不齊何如濂應之曰公羊榖梁二氏傳經之家也傳經之家當有講師以次相授且去孔子時又爲甚近其言必有據依司馬遷固良史則後於榖梁公羊者也吾則無徵乎爾孔子所生之年吾當從公羊氏谷梁氏然以春秋長歷考之二十一年己酉十一月無庚子庚子乃在十月之二十一日孔子所生之月吾當從榖梁氏注家謂己酉爲己夘夘酉之文相近故誤書也曰孔子周流諸國之年世家所記多不可考宋之大儒或取之若如子言無不遲一歲者遷尙不足信乎曰衛靈公之時孔子適衛又適陳匡人以爲陽虎而拘之世家謂孔子使從者爲寗武子臣於衛然後得去按武子仕於成公之朝至穆公末武子之子相已與孫良夫將兵侵齊則武子年當耄矣復歷定獻二公凡三十七年至靈公三十八年而孔子至衛使武子猶在其年將一百五十有餘歲矣武子之事然也孔子之年乃獨可信乎非惟此也孔子去魯世家謂定公十四年年表則又謂爲十二年以年表爲是則世家爲非以世家爲是則年表爲非一書之中自相矛盾若此他蓋不足深論皇王大紀曰遷載孔子言行不得其眞者尢多言行且爾而況於年乎曰洪興祖謂周之十月卽夏之八月者然乎曰非也三代𨿽異建而月則未嘗攺也殷嘗建丑矣書則曰惟元祀十有二月秦嘗建亥矣史則曰元年冬十月舉前後以例之則周制可知孔子作春秋行夏之時爲萬世法不過截子丑二月於前歲之終耳月固不之攺也否則春入於夏夏入於秋錯亂而不成歲矣曰馮去疾謂十月庚子在大雪後卽爲十一月者可乎曰亦非也世之星史歷生以六物占人休祥當气會之交固有生於己酉而以庚戍歲推之者孰云吾儒乃有是邪此野人之語捨之勿以污齒牙可也曰孔子之生予旣得聞命矣其卒之時亦有一定之說乎曰左氏云魯哀公十六年夏四月己丑孔丘卒司馬遷遵之諸儒又從而遵之理之所在孰得而違之故孔子所卒之年吾當從左氏然十六年乃壬戍之歲也是歲四月戊申朔有乙丑而無己丑己丑乃在五月之十二日已與乙文亦相近故誤書也所謂乙丑則四月十八日謂當夏正二月十八日者非也謂十六年爲辛酉己丑日爲戊戌者亦非也自壬戌歲上遡己酉孔子之年乃七十四謂七十三者尢非也曰近代王應麟博極羣書者也頗致疑於是而謂今不可考矣子乃質言之何邪曰眾言紛淆者當折衷以經經無明載當索之於傳索之於傳不猶愈於史乎謂今不可考者過矣曰子之言辧則辧矣夏周二正千古難決之疑也何言之若易易邪曰是非爾所知也𨿽罄䢐徠之松以爲煤盡剡溪之藤以爲楮未能竭吾喙也他日當爲受春秋者詳焉

犧尊辧

胡翰

禮有犧尊卽獻尊也司尊彛曰其朝踐用兩獻尊其再獻用兩象尊鄭氏讀獻爲犧又音犧爲摩挲之挲非也獻舉其事犧言其象其爲尊一而已以其尊之一而謂其音亦同不可也犧尊與象尊相須鄭氏謂犧尊飾以翡翠象尊以象鳳皇其說亦非也蓋犧尊爲牛形象尊爲象形皆周尊也王肅云犧象之尊全刻牛象之形鑿背爲尊宋劉杳言古者犧尊彛尊皆刻木爲鳥獸鑿頂及背以出納酒二家之言近之而杳又云魯郡地中得大夫子尾送女器有尊作犧牛形晉永嘉中靑州盜發齊景公冢獲二尊狀類牛象意者古之遺制也茍以爲刻木安能久置地中不壊或謂犧尊畫牛象尊畫像亦以木耳非古之遺制也蓋二尊皆以銅爲之其取義皆以牛象而得名犧尊爲犧形象尊爲象形則犧當讀爲羲獻當讀如憲各如其字之本音可也獻舉其事犧言其象不害其爲器之一也觀於閟宮之詩朱子不取毛氏沙飾之義而今猶取鄭氏摩挲之音豈非過乎況杳之言足以證肅之說有足信乎宋皇佑中得著尊阮逸胡瑗取其器有脰名壺尊可也著地無足名著尊可也未能必其主名及黃長睿見之始定爲著尊以爲尊皆有脰惟其無足而著地則禮之明堂位所謂商尊曰著者是也後有若長者安知不以餘言爲然乎余故具著於此以見名物度數在先王時不過有司之事降及後世𨿽學者不得而盡考焉則夫斯禮之失也久矣

明文衡卷十三

●欽定四庫全書

明文衡卷十四

﹝明﹞程敏政編

○辧

洛書辧

王禕

洛書非洪範也昔箕子之告武王曰我聞在昔鯀陻洪水汩陳其五行帝乃震怒不畀洪範九疇彛倫攸斁鯀則殛死禹乃嗣興天乃錫禹洪範九疇彛倫攸敍初不言洪範爲洛書也孔子之系易曰河出圖洛出書聖人則之未始以洛書爲洪範也蓋分圖書爲易範而以洪範九疇合洛書則自漢儒孔安國劉向歆諸儒始其說以謂河圖者伏羲氏王天下龍馬出河負圖其背其數十遂則其文以畫八卦洛書者禹治水時神龜出洛負文其背其數九禹因而第之以定九疇後世儒者以爲九疇帝王之大法而洛書聖言也遂皆信之而莫或辧其非然孰知河圖洛書者皆伏羲之所以作易而洪範九疇則禹之所自敍而非洛書也自今觀之以洛書爲洪範其不可信者六夫其以河圖爲十者卽天一至地十也洛書爲九者卽初一至次九也且河圖之十不徒曰自一至十而已天一生水地六成之水之位在北故一與六皆居北以水生成於其位也地二生火而天七成之故二與七皆居南以火生成於其位也以至東西中之爲木金土無不皆然至論其數則一三五七九凡二十五天數也皆白文爲陽爲奇二四六八十凡三十地數也皆黒文而爲陰爲偶此其陰陽之理奇偶之數生成之位推而驗之於易無不合者其謂之易宜也若洛書之爲洪範則於義也何居不過以其數之九而已然一以白文而在下者指爲五行則五行豈有陽與奇之義乎二以黒文而在左肩者指爲五事則五事豈有陰與偶之義乎八政皇極稽疑福極烏在其爲陽與奇五紀三徳庶徵烏在其爲陰與偶乎又其爲陽與奇之數二十有五爲陰與偶之數二十通爲四十有五則其於九疇何取焉是故陰陽奇偶之數洪範無是也而徒指其名數之九以爲九疇則洛書之爲洛書直而列之曰一二三四五六七八九足矣奚必黒白而縱橫之積爲四十五而效河圖之爲乎此其不可信者一也且河圖洛書所列者數也洪範所陳者理也在天惟五行在人惟五事以五事參五行天人之合也八政者人之所以因乎天也五紀者天之所以示乎人也皇極者人君之所以建極也三徳者治之所以應變也稽疑者以人而聽於天也庶徵者推天而徵之人也福極者人感而天應之也是則九疇之自一至九所陳者三才之至理而聖人所以參贊經綸極而至於天人證應禍福之際以爲治天下之法者也其義豈在數乎豈如易之所謂天一地十者中含義數必有圖而後明可以索之無窮推之不竭乎漢儒徒見易系以河圖與洛書並言而洛書之數九遂以爲九疇耳審如是則河圖之數十也伏羲畫卦何爲止於八乎此其不可信者二也先儒有言河圖之自一至十卽洪範之五行而河圖五十有五之數乃九疇之子目夫河圖固五行之數而五行特九疇之一耳信如斯則是復有八河圖而後九疇乃備也若九疇之子目𨿽合河圖五十有五之數而洛書之數乃止於四十有五使以洛書爲九疇則其子目已缺其十矣本圖之數不能足而待他圖以足之則造化之示人者不亦旣疎且逺乎而況九疇言理不言數故皇極之一不爲少庶徵之十不爲多三徳之三不爲細福極之十一不爲巨今乃類而數之而幸其偶合五十有五之數使皇極儕於庶徵之恆暘恆雨六極之憂貧惡弱而亦偹一數之列不其不倫之甚乎且其數𨿽五十有五而於陰陽奇偶方位將安取義乎此其不可信者三也班固五行志舉劉歆之說以初一曰五行至威用六極六十五字爲洛書之本文以本文爲禹之所敍則可以爲龜之所負而列於背者則不可夫旣有是六十五字則九疇之理與其次序亦已粲然明白矣豈復有白文二十五黒文二十而爲戴履左右肩足之形乎使旣有是六十五字而又有是四十五數並列於龜背則其爲贅疣不亦甚乎此其不可信者四也且箕子之陳九疇首以鯀陻洪水發之者誠以九疇首五行而五行首於水水未平則三才皆不得其寧此彛倫之所爲斁也水旣治則天地由之而立生民由之而安政化由之而成而後九疇可得而施此彛倫所爲敍也彛倫之敍卽九疇之敍者也蓋洪範九疇原出於天鯀逆水性汩陳五行故帝震怒不以畀之禹順水性地平天成故天以錫之耳先言帝不畀鯀而後言天錫禹則可見所謂畀所謂錫者卽九疇所陳三才之至理法天下之大法初非有物之可驗有迹之可求也豈曰平水之後天果錫禹神龜而負夫疇乎仲虺曰天乃錫王勇智魯頌曰天錫公純嘏言聖人之資質天下之上壽皆天所賦予豈必是物而後可謂之錫乎使天果因禹功成錫之神龜以爲瑞如簫韶奏而鳳儀春秋作而麟至則箕子所取直美禹功可矣奚必以鯀功之不成發之乎此其不可信者五也夫九疇之綱禹敍之猶羲文之畫卦也而其目箕子陳之猶孔子作彖象之辭以明易也武王訪之猶訪太公而受丹書也天以是理錫之禹禹明其理而著之疇以垂示萬世爲不刋之經豈有詭異神奇之事乎鄭康成據春秋緯文有云河以通幹出天苞洛以流坤吐地符又云河龍圖發洛龜書感又云河圖有九篇洛書有六篇夫聖人但言圖書出於河洛而已豈嘗言龜龍之事乎又烏有所謂九篇六篇者乎孔安國至謂天與禹神龜負文而出誠亦怪妄也矣人神接對手筆粲然者冦謙之王欽若之天書也豈所以言聖經乎此其不可信者六也然則洛書果何爲者也曰河圖洛書皆天地自然之數而聖人取之以作易者也於洪範何與焉羣言淆亂質諸聖而止河出圖洛出書聖人則之者非聖人之言歟吾以聖人之言而斷聖人之經其有弗信者歟劉牧氏嘗言河圖洛書同出於伏羲之世而河南程子亦謂聖人見河圖洛書而畫八卦吾是以知孔安國劉向歆父子班固鄭康成之徒以爲河圖授羲洛書錫禹者皆非也或曰河圖之數卽所謂天一至地十者固也洛書之數其果何所徵乎曰洛書之數其亦不出於是矣是故朱子於易啟蒙蓋詳言之其言曰河圖以五生數合五成數而同處其方蓋揭其全以示人而道其常數之體也洛書以五奇數統四偶數而各居其所蓋主於陽以統陰而肇其變數之用也中爲主而外爲客故河圖以生居中而成居外正爲君而側爲臣故洛書以奇居正而偶居側此朱子之啟蒙而吾以謂洛書之奇偶相對卽河圖之數散而未合者也河圖之生成相配卽洛書之數合而有屬者也二者蓋名異而實同也謂之實同者蓋皆本於天一至地十之數謂之名異者河圖之十洛書之九其指各有在也是故自一至五者五行也自六至九者四象也而四象卽水火金木也土爲分旺故不言老少而五之外無十此洛書所以止於九也論其方位則一爲太陽之位九爲太陽之數故一與九對也二爲少陰之位八爲少陰之數故二與八對也三爲少陽之位七爲少陽之數故三與七對也四爲太陰之位六爲太陰之數故四與六對也是則以洛書之數而論易其陰陽之理奇偶之數方位之所若合符節𨿽系辭未嘗明言然卽是而推之如指諸掌矣朱子亦嘗言洛書者聖人所以作八卦而復曰九疇並出焉則猶不能不惑於漢儒經緯表裏之說故也嗚呼事有出於聖經明白可信而後世弗之信而顧信漢儒傅會之說其甚者蓋莫如以洛書爲洪範矣吾故曰洛書非洪範也河圖洛書皆天地自然之數而聖人取之以作易者也

詩辧

王紳

聖人垂訓於方來也其見諸言行之間者旣同且詳而盡心焉者於六經尢著焉六經非聖人之所作因舊文而刪定者也易因伏羲文王之著而述之大傳所以明陰陽變化之理書因典謨訓誥之文而定之所以紀帝王治亂之迹春秋因魯史之舊而修之所以明外伯內王之分詩因列國歌謡風雅之什而刪之所以陳風俗之得失禮所以著上下之宜樂所以導天地之和皆切於日用當於事情而爲萬世之凖則也其於取捨用意之際似寛而實嚴若疎而極宻故學者捨六經無以爲也柰乎秦焰之烈燔滅殆盡至漢嘗尊而用之而莫得其眞或傳於老生之所記誦或出於屋壁之所祕藏記誦者則失於舛謬祕蔵者未免於脫略先儒因其舛謬脫略復從而訂定務足其數而以已見加之其闕者或僞爲以補之或取其已刪者而足之其受禍之源𨿽同而詩爲尢甚夫詩本三千篇聖人刪之十去其九則其存者必合聖人之度皆吟詠情性涵暢道徳者也故聖人之言曰興於詩敎其子則曰不學詩無以言與門弟子語曰詩可以興可以觀可以羣可以怨至於平居雅言亦未嘗忘之詩之爲用蒙瞽之人習而誦之詠之閨門被之管弦薦之郊廟享之賓客何所往而非詩邪後世置之博士以謹其傳爲用固亦大矣則其溫厚和平之气皆能感發人之善心者可知焉今之存者乃以鄭衛淫奔之詩混之以足三百十一篇之數遂謂聖人之所刪至如桑中溱洧之言皆牧豎賤隸之所羞道聖人何所取而存邪玩其辭者何所興言之復何嘉邪學之何益於徳誦之閨門烏使其非禮勿聽邪被之管弦薦之郊廟鬼神饗之賓客意何在邪是未可知也且聖人又曰詩三百一言以蔽之曰思無邪然思且無邪見於言者又何盭邪假使聖人實存之則其所刪者又必甚於是邪或曰聖人存之者蓋欲後世誦而知恥所以懲創人之逸志亦垂戒之意也是故春秋據事直書臣弒其君子弒其父皆明言之而不隠及其成也皆知畏懼詩之爲意豈外是哉嗟乎舉善之是尙惡者固自知其非且春秋者國史也備列國之事必欲見其葬弔會盟聘享徵伐嫁娶之節闕之則後世無所傳無所傳則後世無所信故備書之而用意之深則在明褒貶於片言之間也然詩旣爲民間歌謡之什遺其善固不可失其惡又烏害於道乎由是論之則淫奔之詩在聖人之所刪蓋必矣且張載子厚嘗論衛人輕浮怠惰故其聲音亦淫靡聞其樂使人有邪僻之心而鄭爲尢甚矣夫聖人敎之以孝悌忠信恨不挽手提耳以囑之何乃以淫靡之樂而使人起邪僻之心乎故其論爲邦亦曰放鄭聲然則揆之於理據之於經考之於聖人之言意𨿽有儀秦之辧吾知其叛於理而失聖人垂訓之意矣

夷齊十辧

王直

一辧夷齊不死於首陽山二辧首陽所以有夷齊之迹三辧山中乏食之故四辧夫子用齊景公對說之由五辧武王之世恐無夷齊六辧史記本傳不當削海濵辟紂之事七辧道遇武王與周紀書來歸之年不合八辧父死不葬與周紀書祭文王墓而後行者不同九辧太史公之誤原於輕信逸詩十辧左氏春秋傳所載武王遷鼎義士非之說亦誤

謹按論語第七篇

冉有曰夫子爲衛君乎子貢曰諾吾將問之入曰伯夷叔齊何人也曰古之賢人也曰怨乎曰求仁而得仁又何怨出曰夫子不爲也第十六篇

齊景公有馬千駟死之日民無徳而稱焉伯夷叔齊餓於首陽之下民到於今稱之其斯之謂歟此二章孔子所以稱夷齊者事無始末莫知其何所指𨿽有大儒先生亦不得不取證於史記蓋孔子之後尙論古人無如孟子孟子止言伯夷不及叔齊其於伯夷也大槪稱其制行之淸而於孔子此二章之意亦未有所發惟史記後孔孟而作成書備而記事富時有以補前聞之缺遺如子貢夷齊何人之問孔子求仁得仁之對倘不得史記以知二子嘗有遜國俱逃之事則夫子不爲衛君之微意子貢𨿽知之後世學者何從而知之也此史遷多見先秦古書所以爲有功於世也然遷好奇而輕信上世之事經孔孟去取權度一定不可復易者史記反從而變亂之以滋來者無窮之惑則遷之功罪豈相掩哉蓋夷齊不食周粟之類是已史記旣載此事於傳又於周紀齊世家諸篇歷言文王武王志在傾商累年伺間備極形容文字旣上蕩人耳目學古之士無所折衷則或兩是之曰武王之事不可以已而夷齊則爲萬世立君臣之大義也昌黎韓公之論是已其偏信者則曰夷齊於武王謂之弒君孔子取之蓋深罪武王也眉山蘇公之論是已嗚呼此事孔孟未嘗言而史遷安得此歟或聞予言而愕曰謂孟子未嘗言則可首陽之事孔子彰彰言之子旣知有論語而又疑此則是不信孔子也予應之曰予惟深信孔子是以不信史遷也且謂論語本文何以言之夫齊景公有馬千駟死之日民無徳而稱焉伯夷叔齊餓於首陽之下民到於今稱之論語未嘗言其以餓而死也而史遷何自知之餓者豈必皆至於死乎夫首陽之隠未見其必在武王之世而二子昔嘗逃其國而不立證諸孔子對子貢之意則可信矣安知其不以逃國之時至首陽也孤竹小國莫知的在何所傳者謂齊桓北伐山戎嘗過焉山戎與燕晉爲鄰則孤竹可知而首陽在河東之蒲阪詩之唐風曰采苓采苓首陽之顚采苦采苦首陽之下或者卽此首陽蓋晉地也若夷齊果孤竹君之子則逃國以來諒亦非逺何必曰不食周粟而後隠此邪今且以意度之國謀立君而已逃去則必於山谷無人不可物色之所然後能絕國人之思首陽固其所也蓋倉卒而行掩人之所不知固宜無所得食又方君父大故顚沛隕越之際食亦何心其所以兄弟俱在此者一先一後勢或相因而今不可知耳然亦不必久居於此踰月移時國人立君旣定則可以出矣惟其遜國俱逃事大卓絕故後稱之指其所嘗棲止之地曰此仁賢之迹也夫是以首陽之傳久而不泯何必曰死於此山而後見稱邪予所以意其如此者無他蓋論語此章本自明白於景公言死而於首陽不言死後人誤讀遂謂夫子各以死之日評之耳此大不然也夫孔子以景公與夷齊對言大意主於有國無國尢爲可見問國君之富數馬以對諸侯曰千乘所謂有馬千駟者蓋斥言其有國也夷齊可以有國而辭國者也崔子弒景公之兄莊公而景公得立崔子猶爲政景公安爲之上莫之問也享國日久奉已而已觀其一再與晏子感慨悲傷眷戀富貴直欲無死以長有之其死也泯然一無聞之人耳孔子嘆之曰嗟哉斯人彼有內求其心棄國不顧如夷齊者獨何人哉彼所以千古不泯者豈以富貴哉由此論之則孔子所以深取夷齊但指其辭國一節而意自足若曰夫子取其不食周粟以餓而死則此章本文之所無也夫今去夫子又逺矣餓於首陽一語之外前不言所始後不言所終予疑其在遜國俱逃之時而不死者蓋意之然予之意之也蓋猶近似而無害於義理若遷之意之也略無近似而害於義理特甚焉大槪遷也専指文武爲彊大諸侯窺伺殷室以得天下故於世家則首吳太伯於列傳則首伯夷遷之說出而孔孟所以言文武盛徳至仁者皆變亂矣此事若不見取於大儒先生猶可姑存以俟來哲今亦不幸君子可欺斷然按之以釋論語則武王萬世當爲夷齊之罪人夷齊借之以徇使萬世亂臣賊子知畏淸議如此也而武王何罪哉予言更僕未終亦不得已也然實欲反復究竟折服史遷使不可再措一辭者吾徒之學誦詩讀書論世知人不當艸艸幸毋倦聽夫夷齊孔子之言略孟子𨿽不言叔齊而言伯夷甚詳若並取證於孟子則史遷所載諌伐以下曉然知其決無也孟子言伯夷之歸周也曰伯夷辟紂居北海之濵聞文王作興曰盍歸乎來史記本傳則不然削其海濵辟紂之事但於遜國俱逃之下卽書曰於是往歸西伯及至西伯卒此下遂書叩馬諫武王之語數其父死不葬以臣弒君蓋以爲遇武王於道也所謂於是云者如春秋之書遂是才逃其國遂不復返而歸周也則不知此行也二子亦已免喪否與厄於勢而不返容或有之然逃彼歸此如同時然身喪父死自不得與於哭泣之哀也而忍以父死不葬責他人歟嗚呼此必無之事也夫遷所以削其海濵辟紂者何哉謂遷爲未嘗見孟子歟則遷知其有書七篇其作孟子傳自言嘗讀之而屢嘆矣然而如此書伯夷者其意可想也遷以不食周粟爲奇節故欲見伯夷處心後來全不直武王而其初本無惡於紂也夫事不惟其實所不合己意則削之千載而下讀於是一語尙可想其遷就增損之情態而何以傳信乎故曰當一以孟子爲斷夫伯夷太公兩不相謀而俱歸文王孟子稱爲天下之大老太公之老古今所共傳則伯夷之年當亦不相上下孟子必不虛加之也然伯夷徳齒昔縱與太公同而後來年齡豈必與太公等吾意武王之時未必猶有所謂伯夷也而遷所作周紀又自與傳不同何以言之伯夷以大老而歸文王文王享國凡五十年吾不知其始至也在文王初年歟中年歟末年歟不可考也而遷於周紀則嘗以爲初年矣其言曰文王繼公季而立敬老慈幼禮賢待士士以此多歸之夷齊在孤竹聞西伯善養老往歸之然後曰太顚閎夭散冝生鬻子辛甲太公之徒皆往歸之然後曰崇侯譖西伯於紂囚於羑里然後曰紂釋文王賜弓矢鈇鉞得専徵伐又數年而書聽虞芮訟又明年而書伐犬戎自此毎年書一事而各以明年二字冠於其上如是者凡七上去夷齊來歸之年不知其幾矣大槪書文王五十年之事稍稍排布歳年而夷齊之歸爲首其它末之先也以天下之大老其來在文王卽位未久之年若謂其人猶及武王已平殷亂天下宗周之後姑少計之亦當百有餘歲矣恐不必不食周粟隠於首陽山而考終已久矣遷旣書於周紀如此及作伯夷傳乃言夷齊方至文王已卒道遇武王以木主爲文王伐紂叩馬而諫不知此當爲兩夷齊乎抑卽周紀所書之夷齊乎若卽周紀所書之夷齊則歸周已數十年非今日甫逹岐丰之境也諫武王當於未舉事之初不當俟其戎車旣駕而後出奇駭眾於道路也太公與已均爲大老出處素與之同不於今日白首如新方勞其匆匆扶去於鋒刄將及之中也嗚呼紀傳一人作也乃自相抵牾如此尙有一語之可信乎觀其摹寫二子冒昧至前左右愕眙欲殺武王無語太公營救之狀殆如狂夫出斗羣小號呶而迂怪儒生姓名莫辧攘臂其間陳說勸止嗟乎殆哉其得免於死傷也不亦幸哉武王方爲天下去賊虐諫臣毒痡四海之紂而行師無紀左右遽欲害敢諫之士戕天下之父死生之命在左右與太公而武王若罔聞知萬一扶去之手緩不及用則是彼殺比干此殺夷齊其何以有辭於紂也武王順天應人之舉後世敢造此以誣之噫甚矣傳曰父死不葬紀則曰武王祭於畢東觀兵至於孟津載木主車中畢也者文王葬地也古無墓祭祭畢之說亦妄然一曰祭於畢一曰父死不葬又何也故凡遷書諫伐以下大率不可信使其有之孔子不言孟子言之矣子若以孔孟之說折遷遷未必屈服惟傳自言之紀自破之其它捲猶曰破碎不全不盡出於遷之手而此紀此傳皆遷全文讀者知其非遷莫能作又不得疑其補綴於後人也曰然則紀與傳孰愈曰紀書文王其妄居半及書武王則妄極矣若其書夷齊一節猶略優於傳也蓋紀言其歸周及文王之生而傳言其至值文王之死也及文王之生者與孟子同而值文王之死者無稽之言也曰然則首陽之事其究如何曰予前固言之果有夷齊暫隠之迹而不在武王克商之時武王克商之時恐已無所謂夷齊而孟子又不言叔齊歸周惟後之讀論語者惑於遷史增加孔子本文執所謂餓者爲夷齊蓋棺之終事是以展轉附會爾夫理至於一是而止予生百世之後安敢臆度輕破古今共信之說蓋見遷於論語才有一字之增而遂與孟子略無一字之合又紀傳色色不同徒以無稽之言貽惑後世是以詳爲之辧庶幾自此觀夷齊者惟當學其求仁得仁與夫制行之淸廉頑立懦之類而不必惑其叩馬恥粟以至於死然後語孟稱道之意可明也夫讀論孟則見二子可師乃志士仁人甚自貴重其身抗志甚髙觀理甚明俯仰浩然淸風可仰而不可及孔孟之所謂賢由之則俱入堯舜之道也讀史記則見二子可怪乃羇旅妄人闇於是非進退輕發嘗試不近人情悻悻然以去終與自經於溝瀆而莫知之者比史遷之所謂賢由之則不過於陵仲子之操也學者於此從語孟乎從史記乎曰如此則遷無所據而容心爲此何也曰遷自言之矣所謂予悲伯夷之志賭逸詩可異焉者此遷之所據乃一傳之病源也逸詩者西山采薇之章也三百篇詩經夫子所刪尙莫知各篇爲何人作遷偶得一逸詩而妄意之曰此必夷齊也夷齊嘗餓於首陽今言采薇西山是不食周粟故也夫古詩稱采艸木蔬茹於山者甚多豈皆有所感憤而不食人粟者乎粟生於地人人食之已獨不食則食之者人人皆非也異哉恥一武王而天下皆無與已同類之人然則試使夷齊之敎行一世之人無一人肯食周地之粟而後可乎夷齊之風百世聞之而興起何當時此事無一人見之而聽從乎夫天下所謂西山不知其幾自東觀之皆西也詩言西山不言首陽不當以附會論語之所云也末句曰吁嗟䢐兮命之衰矣遷以爲夷齊死矣悲哉此臨絕之音也夫䢐者往也安知作歌者之意不思有所往上言我安適歸則無所辟地辟世矣下又言吁嗟䢐兮則於不可中求可猶思有所往焉旣而遂自決曰命之衰矣歸之於天而終無可柰何之辭也豈必爲殂卒之殂乎神農虞夏固不可見而以暴易暴何可以指武王武王非暴君也必欲求其稱此語者則自春秋戰國至於秦項滅國滅社何處不有乎然則世必有遭罹荼毒而作此詩者非夷齊也此詩誤遷而遷誤後世也或曰然則春秋之初魯臧哀伯曰武王克殷遷九鼎於洛邑義士猶或非之杜元凱以爲伯夷之屬也此在孔孟之間豈亦非歟曰非也武成之後武王歲月無幾散財發粟釋囚封墓列爵分土崇徳報功亟爲有益之事則吾聞之遷鼎恐非急務也滅人之國毀人宗廟遷其重器彊暴者之所爲誰謂武王爲之使果有所謂鼎則天下一家無非周地在彼猶在此矣豈必皇皇汲汲負之以去而後爲快乎況罪止紂身爲商立後宗廟不毀而重器何必遷乎書稱營洛乃成王周公時事在武王無之義士所非亦不審事實矣而義士又不知爲何人自克商至於周衰然後左氏載此語蓋已四五百年四五百年之間豈無一士心非武王者得稱爲義亦各有見也而何必以夷齊實之乎況左氏近誣未必斯言果出於哀伯乎嗚呼此武王夷齊終古瞹昧俱受厚誣之事與咸丘蒙之徒妄言堯舜者頗同惜其出於孟子之後無一人識其爲齊東野人之語故使流傳至今幸而竊讀論語偶思首陽之章未嘗言死遂得以盡推其不然惟此章之疑旣釋則史遷失其所以憑借附會之地豈非古今之一快哉然此愚見也不知來哲又以爲然否

明文衡卷十四

●欽定四庫全書

明文衡卷十五

﹝明﹞程敏政編

○辧

桂林志辯疑三事

陳璉

大凡事之有疑者不可以不辯茍辯之而不折以理則所疑終不能釋桂林俗傳可疑者非一今特舉其著者而辯之餘可類推也

予聞桂林屬邑有周文王太伯孟母漢髙祖張良韓信等廟莫究所以及觀建武志邕州亦有髙祖祠云馬伏波徵蠻酋長請降願朝漢天子於是立髙帝祠以祭之又父老相傳云宋胡穎守潭専毀淫祠惟前代帝王及忠臣烈士祠不毀後穎轉官廣西鄕人聞風皆以淫祠易以帝王名臣之號幸免一時相傳至今遂不能攺以其所言近理彼溺於淫祀者尙當省哉

右淫祠

洪武戊寅冬璉偕桂林府照磨臨洮馬可俊如京師舟下淸湘數十里有沈香名潭潭在石崖下有枯木橫置崖上相傳沈香言有神物呵護人不敢取取則致禍予旣蓄疑未得其實因停舟崖前命可俊射之疊發數矢偶落其一片拾而視之甚輕紋理如桂木爇之則不香始知其爲僞也桂林大墟下石崖上有一木亦云沈香後爲人竊去皆此類也去沈香潭不逺有一石函謂諸葛武侯藏兵書於石崖上殊不知武侯平生出師未嘗至此又其所著書盛傳於世人莫不知其肯爲詭祕之事哉此特好事者爲之耳璉旣辯沈香之僞因及此以釋世人之惑

右僞香

桂城伏波山下有一洞名還珠相傳前代有一漁者由洞口行數百步深入漸明朗見一物狀如犬瞑目而睡前有一珠甚光瑩因急懷歸官府尋知之意其爲異物亟命還之漁人復至故所此物睡猶未醒故世傳爲還珠洞或云漢馬伏波徵交趾回載薏苡珠經此因得名至今未有定論然宋人題此洞有云凜凜威聲震百蠻肯將稇載混溪山無人爲起文淵問端的珠還薏苡還以此觀之伏波之事無疑彼漁人之說涉於怪誕奚足信哉

右還珠洞

周正辯

周洪謨

或問南臯子曰唐虞夏后皆以建寅爲歲首今之歷是也周人以建子爲歲首是以子月爲正月乎曰歲首云者言攺元始於此月是以此月爲正朔非以此月爲正月也曰正朔正月有以異乎曰正之爲言端也端之爲言始也正朔者十二朔之首史官紀年之所始也正月者十二月之首歷官紀年之所始也或曰正者長也正朔之爲第一朔正月之爲第一月猶長子之爲第一子也故皆可謂之歲首前乎商之建丑也書曰惟元祀十有二月是商之正朔以十二月爲歲首而非以十二月爲正月也後乎秦之建亥也史謂秦旣並天下始攺年朝賀皆自十月朔故曰元年冬十月是秦之正朔以十月爲歲首而非以十月爲正月也由是推之則周人之建子者以十一月爲歲首而不以十一月爲正月也後世儒者不得其義故有紛紛不決之論漢孔安國鄭康成則謂周人攺時與月宋程伊川胡安國則謂周人攺月而不攺時獨九峯蔡氏謂不攺時亦不攺月至於元儒吳仲迂陳定宇張敷言史伯璇吳淵穎汪克寛輩則又逺宗漢儒之謬而力詆蔡氏之說謂以言書則爲可從以言春秋則不可從於乎四時之序千萬古不可易而乃紛更錯亂以冬爲春以春爲夏以夏爲秋以秋爲冬位隨序遷名與實悖𨿽庸夫騃子且知其不可而謂聖人平秩四時奉天道以爲政者乃如是乎予懼學者惑其言未有不誣聖經以亂先王之法者矣故以易書詩周禮春秋論語孟子及汲冢周書史記漢書可以證諸儒論辯之失者參考而詳列於左云

易

易臨卦辭至於八月有凶程子謂八月者陽生之八月陽始生於復自復至遁凡八月自建子至建未也朱子本義亦從其說又云恐文王作卦辭時只用周正紀之按漢書武王克商之後始攺周正況文王三分天下有其二以服事殷則文王固未嘗攺正朔也善乎隆山李氏曰一陽復十一月至已爲幹則陽極陰生一陰姤五月二陰遁六月三陰否七月四陰觀八月方建丑月卦爲臨二陽浸長逼四陰當此之時陽勢方盛至於八月建酉卦爲觀四陰浸長逼二陽則臨二陽至觀危矣故曰至於八月有凶所謂至於八月有凶者言之於臨則當自臨數而不當自復數以觀次臨則當數至觀而不當數至遁臨觀乃陰陽反對消長之常理文王於臨以八月有凶爲戒其義甚著豈可外引遁卦謂周八月哉然則文王奉商正者也而此所謂八月乃夏正八月則商周之不攺時與月者觀於此亦可見矣

書

三正之說始於夏書怠棄三正之文傳謂觀此則子丑之建唐虞以前當已有之愚則以爲唐虞以前固不可考伊尹謂商革夏正汲冢周書亦謂湯攺正朔以建丑之月爲正則攺正自商始也董仲舒謂舜承堯攺正朔此則謬妄觀堯老而舜攝也書曰正月上日受終於文祖舜老而禹攝也又曰正月朔旦受命於神宗則舜始終用堯之正朔也明矣至於禹承舜亦以建寅爲正未聞其疊建子丑三正並用也則子丑之正固非當時之制有扈氏何爲而怠棄之乎蓋三正必有所指意如三極三綱之類非後世之所謂三正也泰誓曰惟十有三年春大會於孟津武成曰惟一月壬辰旁死魄戊午師逾孟津蔡氏以爲孟春建寅之月是矣漢孔氏以一月爲建子之月而泰誓又系之以春故遂以子月爲春是謂周人攺時與月可謂謬矣班固作前漢志亦因其說以武王伐紂爲建子之月而又引伶州鳩言武王伐紂之日歳在鶉火月在天駟日在析木辰在斗柄星在天黿近世汪氏謂以唐歷遡而上之日月星宿無一不合是皆惑於子爲歲首之義耳要之武王伐紂不在子月又何必揆以子月之星象而實其所無之事哉曰何以知武王伐紂之不在子月耶曰周未攺時與月也曰何以明之曰於周詩周禮而見之也周人作詩其論陰陽寒暑皆合乎四時之序周公作禮其陳法制禁令皆順乎四時之宜此皆昭如日月而不可掩者後儒不信聖人之經而信傳記之說亦獨何哉又如金縢曰秋大熟未獲必酉戍之月然後可謂大熟如仲夏季夏爲秋何以謂之大熟乎穆王命君牙曰若蹈虎尾涉於春冰必孟春東風解凍然後冰不可涉如仲冬季冬爲春則何冰之不可涉乎是周之不攺時與月者觀於書爲可見矣

詩

豳風之詩說者皆謂豳乃夏之列國故周公述先公豳俗之事必以夏正爲言殊不知歷數之紀三代一轍何必謂周公以夏時述夏事也借使豳風爲然則何故他詩之言時月者亦皆從夏正乎且堯時仲夏日在鶉火大火昏中至周公時歲差旣多則六月日在鶉火大火昏中七月日在鶉首而昏中大火已西流至未矣故周公據目前所見而曰七月流火使以夏時追述夏事則又何不驗以夏時之星象而據當時之星象以言哉至於下章云十月攺歲言時至冬歲事將攺亦猶堯典稱冬爲朔易之義或曰以正朔之始於子終於亥者爲攺歲非謂攺十一月爲正月也曰流火曰攺歲是周公卽當時之星象正朔以告成王使之易曉豈以夏時而述夏事哉東萊呂氏不察其說而謂三正通於民俗尙矣周特舉而疊用之耳朱子亦謂周曆夏商其未有天下之時固用夏商正朔然其國僻逺無純臣之義又自有私記其時月者故三正皆嘗疊用是謂周之先公私有紀之法故云十月攺歲然旣以十月爲攺歲則又何以云二之日爲卒歲乎是其一篇之中自相矛盾而不可通矣元張敷言因其說又謂周之月數皆攺必其朝覲聘問頒歷授時凡筆之史冊者則用時王正朔其民俗歲時相與話言則皆以寅月起數史伯通又因其說謂詩詠歌之詞所言以寅月起數者卽所謂民俗歲時相與話言者也是不知周禮朝覲之類皆從夏正而詩人之詠歌者未必皆民俗之言如出車之勞還帥臣工之戒農官是果民俗之言乎且三代三正之建各新一代之制在上者不可紛更疊用而惑生民之耳目在下者不可徇私立法而違時王之制度子思子生於周末猶謂今天下車同軌書同文以見制度之歸於一也豈有三代盛時而使民家異政人異法者哉或又謂一之日二之日者是以子月起數殊不知一之日者一陽之日二之日者二陽之日三之日者三陽之日四之日者四陽之日是以六陽先後之序數日而非數月也變月言日者以文之順爾是豈以子月起數而私立紀候之法哉然而詩之與夏正合者不止於豳風而已出車之詩云春日遲遲卉木萋萋則夏正之春也如仲冬季冬爲春何以見艸木之榮乎四月之詩云秋日淒淒百卉具腓則夏正之秋也如仲夏季夏爲秋何以見艸木之瘁乎曰四月維夏如子月起數則當云二月維夏也曰六月䢐暑如子月起數則當云四月䢐暑也小明之詩云二月初吉載離寒暑乃大夫西徵之日也其後作詩則曰昔我往矣日月方奧如以十二月爲二月何以謂日月之燠乎此周之不攺時與月者觀於詩爲可見矣

周禮

新安汪氏謂周禮凡言正月指子月歲終指丑月正歲指寅月州長正月屬民讀法正歲讀法如初言初則正月居先可知矣若以寅月爲正月不當又有正歲也陋哉言乎如周旣以子月爲正月則明年之亥月方爲歲終也何遽以次月之建丑者爲歲終哉旣以寅月爲正歲則子月方讀法而寅月又何遽讀法如初哉蓋正月指寅月言歳終指亥月言正歲指新歲言周禮每以正月歲終正歲爲序蓋正月旣舉其事歳終則會其成而來歲復舉之如初故州長於正月屬民讀法歲終會其政令正歲讀法如初言來歲之正月又讀法如今歲之正月不曰正月而曰正歲以上文正月爲嫌故別而言之猶俗云新正之歲也又冢宰以正月懸治象之法於象魏而小宰歲終則令羣吏致事正歲則帥治官之屬觀治象是冢宰之懸治象者言於今歲之正月而小宰之帥屬觀者言於來歲之正月彼此互文以見毎年冢宰懸治象小宰帥屬觀者皆在正月也況冢宰懸治象者浹日斂之則不過旬日而卽斂之矣如汪氏之說則子月冢宰懸治象又何待至寅月而後小宰帥屬往觀哉不特是耳如周攺時與月則凡周禮所載如山虞之仲冬斬陽木者乃在九月仲夏斬陰木者乃在三月而失陰陽之義矣馮相氏之冬夏致日者非冬至夏至春秋致月者非春分秋分而失日月之次矣大司馬之春搜夏苖秋狝冬狩者取非其時不亦暴殄天物乎雍氏之春令爲阱擭溝瀆秋令塞阱杜擭者動非其宜不亦反失民利乎至於淩人十有二月斬冰與詩言二之日伐冰者如合符節是皆周公所作燦然昭白不待辯而明者也若以十二月爲十月則又何冰之可斬乎是周之不攺時與月者觀於禮爲可見矣

春秋

春秋春王正月之書程子謂周正月非春也假天時以立義胡氏謂建子非春也以夏時冠周月朱子亦謂周人攺月而天時不可攺春秋月數乃魯史之舊文而四時之序則孔子之微意是三子者皆謂周人攺月而不攺時意如十一月爲正月而時則仍爲仲冬十二月爲二月而時則仍爲季冬正月爲三月而時則仍爲孟春然以今年之十一月爲正月而系之仲冬繼以明年之十月爲十二月而系之孟冬以月論時則時之孟仲失其倫以時論月則月之始終紊其序豈聖人平秩四時之義哉若然則周詩所稱寒暑之節皆失其度周禮所載法制之事皆違其時矣魯用周正朔者也周之詩禮魯之春秋皆周正朔之所在又皆孔子之刪定筆削者其制何得而異哉可堂吳氏謂周人不特攺月而又攺時以齊其年春秋所書之春卽夏之仲冬正月卽夏之十一月此則襲漢儒之謬而不足辯者也新安汪氏亦謂魯史名以春秋則似原書曰春正月是周曆已攺子丑月爲春又謂周以子月爲歲首而春秋以寅月爲正月毎年截子丑月事移在前一年若然則春秋之所謂正月者乃魯史之三月而二百四十二年之事皆非當時之月日矣聖人豈爲之哉蓋周之正朔以子月爲首而歷數仍以寅月爲首商不攺夏之歷數周不攺商之歷數魯不攺周之歷數春秋不攺魯之歷數但魯史紀年必始於冬十一月所以遵周正朔也春秋紀年則始於春王正月所以垂法後世也是春秋之於魯史未嘗攺其時月但其編年所始之月爲不同耳曰魯旣用周正朔則魯公卽位皆當以正朔行之而在十一月何乃書於正月乎曰按周禮朝覲會同巡守祭享凡國之大事皆從夏正初不始於正朔之月書載四月成王崩而旬日之後康王卽位亦不用夫正朔之月則魯公卽位豈必以正朔行之乎故春秋公卽位書於正月者七書於六月者一各據其事以書也曰若從夏正則災異之紀多所不合如隠九年三月癸酉大雨震電庚辰大雨雪若以三月爲建辰之月則大雨震電何足以爲異乎曰不然左傳大雨霖以震又雲雨三日以往爲霖蓋建辰之月雷電固所宜有而雷雨交作已皆三日故經以震電系於大雨之下以見其非常過度固可爲異而雨雪之大尢可爲異故春秋書之以記異也安在其不爲異乎亦若後世晉泰始六年六月大雨河洛並溢流四千餘家安知春秋之書大雨者亦必不類乎此也曰三月之大雨雪者固爲異矣而桓八年冬十月雨雪僖十年冬大雨雪者何足以爲異乎僖二十九年秋大雨雹者固爲異矣而昭三年冬大雨雹四年正月大雨雹者何足以爲異乎曰桓八年冬十月雨雪此或有缺文恐雨雪上當有大字如僖十年冬大雨雪也蓋雨雪𨿽當其期而太多過度則亦爲異故書曰大猶洪範所謂極備凶也安得不爲異乎亦若後世漢元狩元年冬十二月大雨雪民多凍死安知春秋之書大雨雪者亦必不類乎此也至於雹者陰陽和則爲霜雪雨露不和則爲雹雹且大焉則𨿽冬且爲異況秋與春安得不爲異乎亦若後世漢元封三年十二月雹大如馬頭安知春秋之書大雨雹者亦必不類乎此也曰桓十四年春正月無冰成元年二月無冰又十六年正月雨木冰襄二十八年春無冰若以夏正言之則何以皆書於春而不書於冬乎故汪氏謂茍以發冰而知無冰則當常以二月而不有正月矣若曰或藏冰無冰而書無或發冰無冰而書無抑何紀事之錯亂哉曰不然周人以十二月鑿冰正月納冰二月發冰今正月無冰若以爲十一月則十一月無之而十二月有焉亦又何害是十一月之無冰者固不足書也要之正月無冰者言藏冰之月無冰可藏則冬之無冰者可知矣二月無冰者仲春獻羔開冰先薦寢廟今當廟薦而無冰焉則凡以後之祭無冰者可知矣不言淩陰廟薦之無冰而但曰無冰者聖人諱之此正春秋因事而書以垂鑑戒之法也何乃謂紀事之錯亂哉襄二十八年春無冰者亦猶正月二月之無冰也至於正月雨木冰孔氏謂仲冬時猶有雨雨著樹爲冰記寒甚之過其節度殊不知魯地仲冬極寒有雪無雨使雨而成冰亦不爲過何足爲異必孟春之月三陽開泰而猶雨木冰故書之以記異亦猶後世魏黃初六年正月雨木冰而郡賊起安知春秋之書雨木冰者亦必不類乎此也若以正月爲十一月則正月無冰者旣謂仲冬當冰而無冰矣正月雨木冰者又謂仲冬不當冰而冰無乃若汪氏之所謂紀事錯亂乎曰莊七年秋大水無麥苗說者謂五月麥熟苗秀大水漂盡若以爲七月則何有麥苗耶曰四月麥秋至則已刈麥至五月則刈已盡經言秋無麥苖言七月大水苗旣爲水所漂固無可望而麥之刈未久又皆已盡故曰無麥苗亦猶二十八年冬書曰大無麥禾也曰定元年十月殞霜殺菽何以書乎曰諸災異皆可通惟此爲不可通恐有缺文誤字如君氏郭公之類秦火之餘漢隸之後安保其傳錄之無訛也曰陳定宇謂春搜夏苗秋狝冬狩四時田獵定名也桓四年春狩於郎哀十四年春西狩獲麟此所謂春非冬而何定十三年夏大搜於比蒲昭十一年五月大搜於比蒲此所謂夏非春而何曰否陳氏但引其所可通者而不敢引其所不可通者春秋書狩者四書搜者五桓四年春狩於郎哀十四年春西狩旣以爲冬矣則僖二十八年冬天王狩於河陽莊四年冬狩於禚者又當皆爲秋也是冬狩之果有定名乎昭十一年五月搜於比蒲定十三年夏搜於比蒲旣以爲春矣則昭八年秋搜於紅二十二年春搜於昌間定十四年秋搜於比蒲者又當爲夏與冬也是春搜之果有定名乎其不足爲證也明矣曰汪氏謂左傳僖五年正月日南至禮記正月日至陳定宇引晉卜偃及漢陳寵傳之說張敷言引絳縣老人之語其言皆彰彰然也豈不足徵乎曰易書詩周禮皆可信矣諸儒乃捨之而反信左氏漢儒之說左氏漢儒不得聖人作經之義未有不妄意增攺而附會穿鑿者矣果何足徵之有哉是周之不攺時與月者觀春秋爲可見矣

論語孟子

論語曽晳曰暮春者春服旣成浴乎沂風乎舞雩詠而歸此其爲建辰之月和煦之時者審矣如以爲建寅之月則何以浴沂而風舞雩之下乎孟子言七八月之間旱朱子以爲夏五六月十一月徒杠成十二月輿梁成又以爲九月十月意謂申酉之月禾稻將熟不須雨澤而子丑之月寒气已過始成杠梁則太遲也愚竊以爲七八月之間云者是謂孟秋仲秋交代之際也禾稻之熟南方早而北方遲然而南方孟秋仲秋之際旱暵爲災則雨澤亦不可缺況北土乎是七八月之間者不必指爲五六月之間也至於十一月徒杠成十二月輿梁成者蓋主溱洧言溱洧皆在大河之南其寒不如北土之甚九月未可成徒杠十月未可成輿梁況當九月築場十月獲稻之候不可妨農必田功畢然後爲之至十一月而徒杠已成十二月而輿梁已成非謂至是月而始爲之也曰然則合是數說則周曆之紀皆夏時矣而夫子又何必告顏子以行夏之時哉曰商周曆數𨿽與夏同而正朔則與夏異夫子告顏子者不以歷數言以正朔言也意謂爲邦者必攺正朔以易制度商周之正朔歷數分而爲二揆之於理固有未順惟夏之正朔歷數合而爲一以三統言之則爲人以四時言之則爲春以十二月言之則爲正月揆之於理則無不順故舉之以爲萬世爲邦者法也

汲冢周書

汲冢書云夏數得天百王所同其在商湯順天革命攺正朔亦越我周王致伐於商攺正異械以垂三統至於敬授民時巡守祭享猶自夏焉又曰維四年孟夏王初祈禱於宗廟乃嘗麥於太祖按晉狼曋所引周志之言見於此書則此書乃春秋以前之人所作其言𨿽不合於經而其謂周人攺正朔不攺月數及孟夏嘗麥則與五經所載周之時月亦無不合也

史記漢書

或曰史記秦漢以亥爲正其紀年必先書冬十月而後書餘月則寅月起數秦漢未之攺也而西漢書注文穎乃謂秦以十月爲正月顏師古亦謂漢紀年先書冬十月繼書春正月者此皆太初正歷之後記事者追攺之非當時本稱也以十月爲歲首卽謂十月爲正月今之正月乃當時之四月耳而近世吳淵穎亦取其說且謂蔡氏以嬴秦視三代然則秦漢之正果攺月乎果不攺月乎曰史記言秦並天下始攺年朝賀皆自十月朔曷嘗以十月爲正月哉如以十月爲正月則十一月爲二月十二月爲三月矣而始皇二十九年登之罘刻石其詞曰時在仲春陽和方起與詩所謂二月初吉日月方奧同意夫十一月寒沍之極微陽初生和气未動呂氏月令所謂陰陽爭者也果可以爲陽和之起乎必孟春東風解凍仲春日月方燠然後可云是秦之二月不爲十一月明矣三十一年十二月更名臘月嘉平是秦之三月不爲十二月明矣漢仍秦正未之有攺至武帝太初始攺從夏正若以爲漢人作漢紀而追攺之則何故亦兼秦紀而攺之乎是秦漢之不攺月者審矣文穎師古之言皆謬妄者也吳淵穎反取其說而詆蔡氏以嬴秦視三代誤矣

璽辯

劉定之

咸陽縣民段義於河南鄕修捨得古玉印文曰受命於天旣壽永昌上之詔蔡京等辯驗以爲秦璽遂命曰天授傳國受命寶攺年號爲元符秦始皇以藍田玉制璽六面正方螭紐李斯譔文以魚鳥篆刻之子嬰降時獻漢祖漢諸帝常佩之故霍光廢昌邑王賀持其手解脫其璽組王莽簒位後初不肯與後乃出投諸地螭角微玷董卓之亂帝辯出走失璽孫堅得於城南甄官井中袁術拘堅妻得以稱帝術死璽仍歸漢傳魏隸刻肩際曰大魏受漢傳國之璽魏傳晉晉懷帝失位璽歸劉聰聰死傳曜石勒殺曜取璽冉閔簒石氏置璽於鄴閔死國亂其子求救於晉謝尙尙遣兵入鄴助守因紿得璽懷以歸尙送還晉方其未還也劉石之徒以璽不在晉謂晉帝爲白板天子晉蓋恥之然則晉之謂紿得璽意者以解此恥也惡足盡信哉不旋踵鄴爲慕容燕所取璽或者實在燕矣謂在燕則燕爲苻堅所並而堅見虜於姚萇萇從堅求璽堅罵之曰五胡次序無汝羌名璽已送晉不可得也卒拒之以死蓋堅未嘗以送晉而璽於此乎亡矣謂晉果紿得之於鄴則傳宋齊梁而侯景取之景敗其侍中趙思賢棄之艸間奔廣陵告郭元建取送髙齊齊亡歸宇文周周傳隋隋煬帝死宇文化及取之化及死竇建徳取之建徳見擒其妻曹氏奉以歸唐唐傳朱梁朱梁亡歸於後唐然後唐之未取朱梁也自云得璽於魏州僧僧得於黃巢亂唐之時而莊宗用以建大號則所取於朱梁之璽與所取於魏州僧之璽又未知孰爲秦之故物也抑卒同歸於後唐矣後唐廢帝從珂與璽俱焚繼之者石晉晉出帝重貴降遼太宗徳光徳光以其所獻璽非眞詰之重貴對以昔璽旣焚今璽先帝所爲羣臣共知蓋自有秦璽以來其間得喪存毀眞贗之故難盡究詰而至於重貴降遼之日秦璽之毀於火也已灼然著於人人口耳自是以後有天下者不托以爲言矣哲宗蔡京乃能復得之於咸陽豈堅之所瘞藏至此而始出乎非也是又作天書之故智也天書號年爲祥符秦璽號年爲元符旣紹述其乃考神宗之法又紹述其乃髙考眞宗之符不亦異哉堯舜禹之傳國其言著於書曰惟精惟一允執厥中言爲國之道也秦始皇之傳國其言著於璽曰受命於天旣壽永昌言享國之福也志於其道者福從之志於其福者福未必從之假令哲宗所得信爲秦璽而其短世絕傳何有於受天命而壽昌哉信元後所謂亡國不祥璽爾其後徽宗以哲宗所得者爲未足而復制二璽其一龜紐六寸文曰承天福延萬億永無極謂之鎭國寶其一於闐大玉二尺許文曰範圍天地幽贊神明保合太和萬壽無疆謂之定命寶與哲宗所得曰受命寶者爲三已而悉爲金人所俘以去前此金人以遼取石晉意其得秦璽於獲遼主延禧之日責而徵之延禧訴以兵敗失於桑幹河及旣得於宋自謂愜所欲而義宗守緒死於蔡州幽蘭軒又爲煨燼然則哲宗之所得縱使眞爲秦璽元人亦不得取之矣詭妄之臣乃猶以之借口欺世基禍黷武亦獨何哉詩曰投畀豺虎豺虎不食投畀有北有北不受投畀有昊言歸諸天庻乎禍端永絕也其亦無如之何而爲此言哉其此璽之謂哉

明文衡卷十五

●欽定四庫全書

明文衡卷十六

﹝明﹞程敏政編

○原

文原

宋濓

余諱人以文詞相命丈夫七尺之軀其所學者獨文乎哉𨿽然予之所謂文者乃堯舜文王孔子之文非流俗之文也學之固宜浦江鄭楷楷之弟栢嘗從余學已知以道爲文因作文原二篇以貽之

其上篇曰人文之顯始於何時實肇於庖犧之世庖犧仰觀俯察畫奇偶以象陰陽變而通之生生不窮遂成天地自然之文非惟至道含括無遺而其制器尙象亦非文不能成如垂衣裳而治取諸乾坤上棟下宇而取諸大壯書契之造而取諸夬舟楫牛馬之利而取諸渙隨杵臼棺槨之制而取諸小過大過重門擊柝以取諸豫弧矢之用以取諸睽何莫非燦然之文自是推而行之天衷民彛之敍禮樂刑政之施師旅徵伐之法井牧州裏之辧動作食息之儀復皆則而象之故凡有關民用及一切彌綸範圍之具悉囿乎文非文之外別有其它也然而事爲旣著無以紀載之則不能以行逺始托諸辭翰以昭其文略舉一二言之禹敷土隨山刋木奠髙山大川旣成功矣然後筆之爲禹貢之文周制聘覲燕享饋食昏喪諸禮其升降揖讓之節旣行之矣然後筆之爲儀禮之文孔子居鄕黨容色言動之間從容中道門人弟子旣習見之矣然後筆之爲鄕黨之文其它格言大訓亦莫不言必有其實而後文隨之初未嘗以徒言爲也譬猶聆眾樂於洞庭之野而後知音聲之抑揚綴兆之舒疾也習大射於矍相之圃而後見觀者如堵墻序點之揚觶也茍踰度而臆決之終不近也昔者遊夏以文學名謂觀其會通而酌其損益之宜而已非專指乎辭翰之文也嗚呼吾之所謂文者天生之地載之聖人宣之本建則其末治體著則其用彰斯所謂乘陰陽之大化正三綱而齊六紀者也亙宇宙之始終類萬物而周八極者也嗚呼非知經天緯地之文者惡足以語此

其下篇曰爲文必在養气气與天地同茍能充之則可配序三靈管攝萬彚不然則一介之小夫爾君子所以攻內不攻外圖大不圗小也力可以舉鼎人之所難也而烏獲能之君子不貴之者以其局乎小也智可以搏虎人之所難也而馮婦能之君子不貴之者以其騖乎外也气得其養無所不周無所不極也攬而爲文無所不參無所不包也九天之屬其髙不可窺八柱之列其厚不可測吾文之量得之魂毀魄淵運行不息基地萬熒纏次弗紊吾文之焰得之昆侖玄圃之崇淸層城九重之嚴邃吾文之峻得之南桂北瀚東瀛西溟杳渺而無際函負而不極魚龍生焉波濤興焉吾文之深得之雷霆鼔舞之風雲翕張之雨露潤澤之鬼神恍惚曾莫窮其端倪吾文之變化得之上下之間自色自形羽而飛足而奔潛而泳植而茂若洪若纎若髙若卑不可以數計吾文之隨物賦形得之嗚呼斯文也聖人得之則傳之萬世爲經賢者得之則放諸四海而準輔相天地而不過昭明日月而不忒調燮四時而無愆此豈非文之至者乎天道湮微文气日削騖乎外而不攻其內局乎小而不圖其大此無他四瑕八冥九蠧有以累之也何謂四瑕雅鄭不分之謂荒本末不比之謂斷筋骸不束之謂緩旨趨不超之謂凡是四者賊文之形也何謂八冥訐者將以賊夫誠撱者將以蝕夫圓庸者將以混夫奇瘠者將以勝夫腴觕者將以亂夫精碎者將以害夫完陋者將以革夫博昧者將以損夫明是八者傷文之膏髓也何謂九蠧滑其眞散其神糅其氛徇其私滅其智麗其獘違其天昧其幾爽其貞是九者死文之心也有一於此則心受死而文喪矣春葩秋卉之爭麗也鴟號林而蛩吟砌也水湧蹄涔而火炫螢尾也衣被土偶而不能視聴也蠛蠓死生於甕盎不知四海之大六合之廣也斯皆不知養气之故也嗚呼人能養气則情深而文明气盛而化神當與天地同功也與天地同功而其智卒歸之一介小夫不亦可悲哉

予旣作文原上下篇言𨿽大而非誇惟智者然後能擇焉去古逺矣世之論文者有二曰載道曰紀事紀事之文當本之司馬遷班固而載道之文捨六籍吾將焉從𨿽然六籍者本與根也遷固者枝與葉也此固近代唐子西之論而予之所見則有異於是也六籍之外當以孟子爲宗韓子次之歐陽子又次之此則國之通衢無荊榛之塞無蛇虎之禍可以直趨聖賢之大道去此則曲狹僻徑耳犖確邪蹊耳胡可行哉予竊怪世之爲文者不爲不多騁新奇者鉤摘隠伏變更庸常甚至不可句讀且曰不詰屈聱牙非古文也樂陳腐者一假場屋委靡之文紛紛龎雜不見端緒且曰不淺易淸順非古文也予皆不知其何說大抵爲文者欲其辭達而道明耳吾道旣明何問其餘哉𨿽然道未易明也惟能知言養气始爲得之予復悲世之爲文者不知其故頗能操觚遣辭毅然以文章家自居所以益摧落而不自振也今以二三子所學日進於道聊一言之

畫原

史皇與蒼頡皆古聖人也蒼頡造書史皇制畫書與畫非異道也其初一致也天地初開萬物化生自色自形總總林林莫得而名也𨿽天地亦不知其所以名也有聖人者出正名萬物髙者謂何卑者謂何動者謂何植者謂何然後可得而知之也於是上而日月風霆雨露霜雪之形下而河海山嶽艸木鳥獸之著中而人事離合物理盈虛之分神而變之化而宜之固已達民用而盡物情然而非書則無紀載非畫則無彰施斯二者其亦殊途而同歸乎吾故曰書與畫非異道也其初一致也且書以代結繩功信偉矣至於辧章服之有制畫衣冠以示警飭車輅之等威表旟旐之後先所以彌綸其治具匡贊其政原者又烏可以廢之哉畫繪之事統於冬官而春官外史專掌書令其意可見矣況六書首之以象形象形乃繪事之權輿形不能盡象而後諧之以聲聲不能盡諧而後會之以意意不能以盡會而後指之以事事不能以盡指而後轉注假借之法興焉書者所以濟畫之不足者也使畫可盡則無事乎書矣吾故曰書與畫非異道也其初一致也古之善繪者或畫詩或圖孝經或貌爾雅或像論語曁春秋或著易象皆附經而行猶未失其初也下逮漢魏晉梁之間講學之有圖問禮之有圖烈女仁智之有圖致使圖史並傳助名教而翼羣倫亦有可觀者焉世道日降人心寖不古若往往溺志於車馬士女之華怡神於花鳥虫魚之麗遊情於山林水石之幽而古之意益衰矣是故顧陸以來是一變也閻吳之後又一變也至於關李範三家者出又一變也譬之學書者古籀篆隸之茫昧而惟俗書之姿媚者是耽是玩豈其初意之使然哉𨿽然非有卓然拔俗之姿亦未易言此也南徐徐君景暘工書史善吟古今詩信爲才大夫也旁通繪事有士韻而無俗姿一時賢公卿皆與之遊名稱藉甚有薦於朝者景暘以母老不仕予尢愛景暘者於其別去故作畫原以贈焉嗚呼易有之聖人有以見天下之賾而擬諸形容象其物宜是故謂之象然象之事又有包乎陰陽之妙理者誠可謂至重矣景暘其亦知所重乎哉

原諫

王禕

人君之職莫急於納諫人臣之職莫先於進諌納諫難矣而進諫爲尢難進諫之道有二曰諷諫曰直諫諷諌固難而直諫又難也是故引義托物從容開譬不動聲色而其說已行悟主意於片言置君徳於無過者諷諫之謂也危言切論銜鯁骨批逆鱗正色而不阿犯顏而不忌必究其說乃已𨿽殺身而不顧者直諫之謂也禮上諷諫而下直諫豈不以謂諷諫以悟主將君臣兩全其美名直諫以匡君則君或至於遂非臣或至於蹈禍是君蒙拒諫之惡而臣獲盡忠之害也故曰人君之納諫爲難而人臣之進諫尢難進諫之道諷諫固難而直諫又難也𨿽然爲人臣而事明君諷諫直諫蓋無施不可不足爲難也茍事暗主而用直諫則鮮有不及其身而況於諷諫其將若之何於是二者之諫均爲難矣嗚呼唐虞三代逺矣近而論之漢唐之世號能納諫者莫文帝太宗爲盛矣文帝寛仁盡下羣臣𨿽切諫常假借納用之若馮唐之論頗牧張釋之之論嗇夫所謂諷諫也及賈誼論時事則流涕痛哭袁盎引卻愼夫人坐指人彘爲說所謂直諫也而文帝皆容受之太宗英明能斷從諫如流導臣下而使之言如魏徵之言昭陵王珪之論廬江所謂諷諫也及徵疏十漸極陳時政得失祖孝孫謂陛下負臣臣不負陛下所謂直諫也而太宗靡不優納焉是則以直諫諷諫施之賢君固無乎不可也若夫蕭望之張猛京房言石顯於元帝王章言王鳯於成帝王嘉鄭崇言董賢於哀帝李膺陳蕃範滂之徒言閹宦於靈帝長孫無忌禇遂良上官儀言武氏於髙宗張柬之輩言韋氏於中宗孟昭圖言田令孜於僖宗然皆不免於殺身是事暗君固無事於諷諫而因直諫以陷禍亦理之所必至矣嗚呼知無不諫而諫之以直者人臣之分也傷於直而蹈禍不測使其君蒙拒諫之惡而已獲盡忠之害者非人臣之得已也自古無道之君其過行非一端也而莫甚於拒諫言而殺諫臣拒一諫言殺一諫臣其事若未害也而家國之敗亡輒不旋踵殆如燭照而龜卜不亦深可戒哉和陽王先生夙有大志負气節而敢言者也今擢居諫諍之職士大夫咸曰先生遇明主諷諫直諫將無施而不可矣金華王禕辱與先生遊因原夫諫之所爲難者爲文以贈之嗚呼言其所爲難則其所以不難者固有望於先生也夫

原治

梁寅

昔之君臨天下而名以時異者曰皇帝王霸皇之世制作之未有無爲而民化者也帝之世昉有制作而民猶易於化者也王之世制作之大備化天下而曲盡其道者也霸之世任情制作以知術而馭天下者也君子之論治者曰帝世不可及矣三代之治後世決可復不法三代以爲治者皆茍道也嗚呼斯言者誠不易之論也自成周而下主與臣之論王霸者紛紛然而異或曰宜遵王或曰宜從霸或曰宜雜用王霸遵於王其圖之也順而易其爲效也大而久從於霸其圖之也逆而難其爲效也小而近在人主所尙何如爾若曰雜用王霸王何可以雜雜卽霸而已矣夫帝之不可及而王可及何也風气之益殊猶時之春而爲夏夏而爲秋秋而爲冬也人心之滋僞猶蓬茨之居易而爲斷礱丹雘也朴渾之器易而爲雕鏤金玉也聖哲之君不常出猶山之爲童而木之百尋十圍者罕見也土之壤變而榖之一莖九穗者稀有也此帝世之所以不可及也若三代之君其以戰攻而創業與後世同也賴左右匡贊之臣與後世同也孜孜於禮樂刑政之施與後世同也繼嗣之君或賢或不賢其不賢者得人以輔之則治不得人則亂且亡與後世同也其異於後世者彼興王之君佐命之臣所好所趨理之公也所惡所背欲之私也王與霸之判如金之異於錫玉之異於石然王道可以學而至學而至則治亦可及矣若曰雜於霸則理欲之辧卽邪正之辧也悖於理則流於欲矣戾於正則歸於邪矣或曰遵於王而業不就治不遂者若之何曰王道之當務如饑之於粱肉食之則其腹必充其體必肥彼食而不充不肥者抱疾之人爾捨粱肉之美而謂他物可充且肥者口之爽而失其味之正者爾彼圖王而不成非王之不可圖圖之而失其道者也故行仁義而敗者徐偃也用周官之法而亡者王莽也慕古車戰之法而喪師者房管也因周官之說而行新法以亂天下者王安石也其若是者由泥古之迹非古之道也使徐偃而守侯度何以敗王莽而徇臣義何以亡房管而出師以律何以凶王安石而用正不用邪何以亂故人之疾而臒非粱肉之害之也治之慕古而亂且亡非王道之誤之也或曰後世亦有用霸而治且久者漢唐是也曰漢之久以風俗之近古而又多賢明之主也唐之久以太宗安民功大而治法之備也若其治之不及三代則亦霸之敝爾然則必王道之用刑無藉於嚴乎兵無藉於彊乎曰王者之刑非不欲嚴也其有所嚴也則亦有所寛也寛也者仁之施也嚴也者義之斷也王者之兵非不欲彊也其時而彊也則亦時而弱也弱也者仁之術也彊也者義之形也刑之以仁爲寛以義爲嚴故梁武之慈悲不殺非仁之寛也漢武之峻法密网非義之嚴也兵之以仁爲弱以義爲彊故宋髙宗之乞和金人非仁之弱也隋煬之逺徵髙麗非義之彊也且世主之敝刑或誤於申韓兵或局於孫吳申韓之刑以慘礉爲嚴孫吳之兵以變詐爲彊是皆戾於仁義者爲人臣者若之何以是而進之其君也善乎孟軻氏之言曰行仁政而王莫之能禦也又曰仁者無敵君子有不戰戰必勝矣嗚呼稽之六經折之孔子以論天下之治莫如孟軻氏而或乃以爲迂則凡學孔子者孰非迂也王道者必若何而無敝乎曰本之以二南之化輔之以周官之法君相修於上百職勤於下因乎時之宜順乎民之心公以滅其私實以稱其名其於復三代之治猶乘輕車趨夷途其至於所至也亦宜矣

原命一首贈楊文忠別

王叔英

人之生或貴或賤或富或貧或壽或夭其貴之等則有爲公爲侯爲卿大夫爲士者焉其賤之等則有爲農爲工爲商賈爲奴隸者焉其富之等則有百金千金萬金以至於貨利無算者焉其貧之等則有無一歲之蓄一月之蓄一朝之蓄者焉其壽之等則有五六十年七八十年九十百年者焉其夭之等則有四三十年二一十年與不滿十年及一歲者焉是其故何哉蓋有命焉非人之所能爲也命者何人受天地之气以生者也夫貴者得乎气之崇髙者也賤者得乎气之卑下者也富者得乎气之丰潤者也貧者得乎气之枯瘠者也壽者得乎气之悠長者也夭者得乎气之短速者也其間又有等級之不齊者隨其所得之气有多寡也是故貴者不可使之賤貧者不可使之富壽者不可奪之夭固有始出奴隸而終受侯封生飫粱肉而沒無飯含出入鋒刃而老死衾帷者豈其智力所能及哉故孔子稱死生有命富貴在天至論富則曰富若可求𨿽執鞭之役吾亦爲之由是觀之豈非命歟古之君子知其然是故爲其分之當爲而不以利害死生易其節不失其心無愧於人不求福而福在其中故其生則無愧於爲人而身有餘榮沒則無愧於爲神而子孫蒙其福後之君子其明乎此者蓋鮮矣是故於其分之當爲者漫不知省而於利害死生之際則巧爲趨避無所不騁其私徒違其心而傷於物終亦必及其身而後已故其生有餘恥而沒有餘殃甚可嘆也余嘗與友人楊文忠論而悲之文忠始由縣學生升太學上捨嘗入試文淵閣其文冠多士及出爲永福丞以亷能有聲譽復還鄕裏囊橐蕭然居憂三載力耕以自給未嘗妄求於人豈非可謂知命君子歟今其服闋往覲京師將復有職任之寄余欲其無變於初志益務其當爲也故以所嘗爲議論之言作原命一篇以贈其行亦因以自勗焉洪武二十有二年九月乙巳著

明文衡卷十六

●欽定四庫全書

明文衡卷十七

﹝明﹞程敏政編

○箴銘

磨兜堅箴

宋濂

昔李侍郎惇立嘗掲磨兜堅三字於坐隅磨兜堅者古之愼言人也其善於自防者哉爲著箴曰

磨兜堅愼勿言口爲禍門昔人之云磨兜堅人各有心山髙海深磨兜堅髙不知極深不可測磨兜堅言出諸口禍隨其後磨兜堅鐘鼓之聲因扣而鳴磨兜堅不扣而鳴必駭眾聴磨兜堅惟口之則守之以黙守之以黙是曰玄徳磨兜堅磨兜堅愼勿言

續丹扆箴

王禕

官箴王闕古之誼也唐李衛公獻丹扆六箴於其君立意措辭分章指事忠愛之道藹然可觀其殆有所諷刺而救君於失得箴諫之誼者矣然其言之猶乏剴切君子病焉禕不自揆因掇衛公之餘旨取夫善可爲訓惡可爲戒而人臣所難言者極言之作續丹扆六箴

天運不息昏昕有恆有恆伊何宵終則明人君體天夙興在廷宵向終矣君胡不興宵終不明天運乃愆宵終不興君斯違天佩玉晏鳴荒淫用宣雞鳴而起大舜稱賢﹝右宵衣箴﹞

維衮與冕君服堂堂以朝以祭視瞻所宗玉衣示侈商祚以亡估服稱妖漢室乃傾一服之華若未過靡孰知禍殃鮮不職此皇王所戒不物不軌三服罷官著美惇史﹝右正服箴﹞

爲天下君職在養民匪以天下徒奉一人取民有制壤奠式陳貢獻無藝喪亂之因淫聲冶色使君聾瞽奇物異品竟亦何補卻蛤焚裘爲事非巨儉徳著聞齊風堯禹﹝右罷獻箴﹞

臣言劘君如批逆鱗大誅小斥何益於臣臣豈求益凡以益君君弗臣聴匪愚則昏從若轉圜是謂能攺一事十諫庶無後悔聖維堯舜芻蕘猶采拒諫遂非不敗奚待﹝右納誨箴﹞

人心不同有如其面面則易知心實難見心之姦邪陰運潛變審之察之貴在能斷秦斯豈訐唐杞非諛欺君誤國面是心殊此而弗辧家國淪胥知人則哲欽哉聖謨﹝右辧邪箴﹞

春秋謹始大易知幾思患預防必防其微莽卒簒漢貂終危齊惟微弗防遂至噬臍不觀堅冰其初履霜滔天之水實由濫觴惡過無小𨿽小勿將積之久矣社覆宗亡﹝右防微箴﹞

官箴上

劉基

維天生民■﹝亻蠡﹞■﹝亻蠡﹞蚩蚩有欲罔制乃豹乃螭爰立之君載作之師式養式教毋汩秉彛嗟爾司牧代君撫綏君祿我食君令我施邦本弗固庶事咸隳受寄匪輶敢不肅祗治民奚先字之以慈有頑弗迪警之以威振惰奬勤拯艱息疲疾病顚連我扶我持禁暴戢姦損贏益虧如農植苗蚤夜孜孜澇疏旱漑無容稗秕如良執輿順以導之無俾旋濘彊策以馳慈匪予愛帝命溥時威匪予憎國有恆規弱不可陵愚不可欺剛不可畏媚不可隨無取我便置人於危無避我謗見義不爲天鑑孔昭民各有思惠之斯懷推之乃離譽不可驕器惡滿欹謗不可怒退省吾私人有恆言視民如兒無反厥好以暴予知是用作箴敢告執羈

官箴中

在昔隆古分封國都付之以民俾養勿瘏上下恊心各保乃區明庶考績昭哉範模秦廢聖制代徳以狙刀筆之權始歸吏胥弄法舞文聾癡瞽愚流波至今一任簿書行立公庭如鴈如鳬我欲是求我利是趨摩揣官情以逞覬覦官惟好貨我甘以苴官惟好名我逢以諛官惟畏嫌我疑以污官惟好惰我淫以娛官惟好猜惑以多途官惟好威道以掊■﹝扌虛﹞語黙有爲俯仰有須覘容察辭助忿乘愉法度盈口姦邪滿軀蠱智迷昧欺庸陷迂俾姦作惡以紫爲朱未獲官心嫗嫗儒儒亦旣獲止如登天衢傲兀民士憑淩裏閭惡積禍來官與之俱人有恆言遇吏如奴堅防固堤猶恐或窬矧曰聴之百姓何辜是用作箴敢告僕夫

官箴下

無謂余明人莫能昧離婁善察不識其背無謂予能人莫敢欺校人烹魚子產弗知立事惟公燭詐惟誠小節勿固小慧勿行無矜我亷守所當爲無沽我名以生眾疑何以簡訟決之使通何以弭貪愼檢乃躬去讒斥佞逺吏近民待人以寛律已以勤無咎人弗信忱至斯孚無患人不聞惟徳不孤徳以進善威以挫姦徳不可偏威不可煩無謂彼富我必極之無謂彼貧我必直之持心如衡以理爲平無爲避嫌以縱無情人有恆言爲臣不易是用作箴敢告有位

吾友會稽樓文淵常持誠敬謙謹四字誠敬所以存乎心謙謹所以施之事也因作箴以貽之

貝瓊

昔熊渠子夜行道逢伏虎引弓射之沒鏃飲羽金石之堅惟誠可通矧乎有知何逺弗從故事神則必假治人則必化嗟時益偸毎設機而尙詐是知治心之要在乎不欺茍內外如一吾又何爲﹝右誠箴﹞

知伯五賢實禍之基藍臺一會戲康子而侮段規卒爲韓魏禽遂貽千載之譏是以古人必敬爲主茍忽乎秋毫所喪奚補亦有冀缺夫婦如賓遂舉於隴畆以佐晉君得失之微榮辱之大一出一入勉哉無懈﹝右敬箴﹞

淩人者恆爲人尢下人者恆寡吾仇故善有不可爭勞有不可伐處於朝則國和處於室則家悅噫盈必招損惟卑益尊大易之言守而勿諼﹝右謙箴﹞

陟彼太行羊腸九折防其銜轡遵其軌轍旣及乎坦途乃騁而馳車僨馬驚吾傷亦宜嗚呼禍恆伏於至微必致謹其所事匪險之爲虞無虞吾焉可恃爰作斯箴永爲人規式戒其怠長樂公是師﹝右謹箴﹞

家人箴﹝十五首﹞

方希古

論治者常大天下而小一家然政行乎天下者世未嘗乏而教洽乎家人者自昔以爲難豈小者固難而大者反易哉蓋骨肉之間恩勝而禮不行勢近而法莫舉自非有徳而躬化發言制行有以信服乎人則其難誠有甚於治民者是以聖人之道必察乎物理誠其念慮以正其心然後推之修身身旣修矣然後推之齊家家旣可齊而不優於爲國與天下者無有也故家人者君子之所盡心而治天下之凖也安可忽哉余病乎徳無以刑乎家然念古之人自修有箴戒之義因爲箴以攻已缺且與有志者共勉焉

正倫

人有常倫而汝不循斯爲匪人天使之然而汝捨旃斯爲悖天天乎汝棄人乎汝異曷不思邪天以汝爲人而忍自絕爲禽獸之歸邪

重祀

身烏乎生祖考之遺汝哺汝歠祖考之資此而可忘孰不可爲尙嚴享祀式敬且時

謹禮

縱肆怠忽人喜其佚孰知佚者禍所自出率禮無愆人苦其難孰知難者所以爲安嗟時之人惟佚之務尊卑無節上下失度謂禮爲僞謂敬不足行悖理越倫卒取禍刑遜讓之性天實錫汝汝手汝足能俯興拜跪曷爲自賊恣傲不恭人或不汝誅天寧汝容彼有國與民無禮猶敗矧予眇微奚時弗戒由道在已豈誠難邪敬玆天秩以保室家

務學

無學之人謂學爲可後茍爲不學流爲禽獸吾之所受上帝之衷學以明之與天地通堯舜之仁顏孟之智聖賢盛徳學焉則至夫學可以爲聖賢侔天地而不學不免與禽獸同歸烏可不擇所之乎噫

篤行

位不若人愧恥以求行不合道恬不加修汝徳之涼僥幸髙位秪爲賤辱疇汝之貴孝弟乎家義讓乎鄕使汝無位誰不汝臧古人之學修己而己未至聖賢終身不止是以其道碩大光明化行邦國萬世作程汝曷弗效易自滿足無以過人人寧汝服及今尙少不勇於爲迨其將老𨿽悔何追

自省

言恆患不能信行恆患不能善學恆患不能正慮恆患不能逺攺過患不能勇臨事患不能辧制義患乎巽懦禦人患乎剛褊汝之所患豈特此耶夫焉可以不勉

絕私

厚已薄人固爲自私厚人薄已亦匪其宜大公之道物我同視循道而行安有彼此親而宜惡愛之爲偏疎而有善我何惡焉愛惡無他一裁以義加以絲毫則爲人僞天之恆理各有當然孰能無私忘已順天

崇畏

有所畏者其家必齊無所畏者必怠而睽嚴厥父兄相率以聽小大祗肅靡敢驕橫於道爲順順足致和始若難能其美實多人各自賢縱私殖利不一其心禍敗立至君子崇畏畏心畏天畏已有過畏人之言所畏者多故卒安肆小人不然終履憂畏汝今奚擇以保其身無謂無傷陷於小人

懲忿

人言相忤遽慍以怒汝之怒人彼寧不惡惡能興禍怒實招之當忿之發宜忍以思彼言誠當𨿽忤爲益忤我何傷適見其直言而不當乃彼之狂狂而能容我道之光君子之怒審乎義理不深責人以厚處已故無怨惡身名不隳輕忿易忤小人之爲人之所慕實在君子考其所由君子鮮矣言出乎汝烏可自爲以道制欲毋縱汝私

戒惰

惟古之人旣爲聖賢猶不敢息嗟今之人安於卑陋自以爲徳舒舒其學肆肆其行日月邁矣將何成名昔有未至人閔汝少壯不自彊忽其旣耄嗚呼進乎止乎天實望汝云何而忍無聞以沒齒乎

審聴

聴言之法平心易气旣究其詳當察其意善也吾從否也捨之勿輕於信勿逆於疑近習小夫閨合嬖女爲讒爲佞類不足取不幸聴之爲患實深宜力拒絕杜其邪心世之昬庸多惑乎此人告以善反謂非是家國之亡匪天伊人尙審爾聴以正厥身

謹習

引卑趨髙歲月劬勞習乎污下不日而化惟重惟黙守身之則惟詐惟佻致患之招嗟嗟小人以患爲美側媚傾邪矯飾誕詭告以禮義謂人已欺安於不善莫覺其非彼之不善爲徒孔多懼其化汝不愼如何

擇術

古之爲家者汲汲於禮義禮義可求而得守之無不利也今之爲家者汲汲於財利財利求未必得而有之不足恃也捨可得而不求求其不足恃者而以不得爲憂咄嗟乎若人吾於汝也奚尢

慮逺

無先已私而後天下之慮無重外物而忘天爵之貴無以耳目之娛而爲心腹之蠧無茍一時之安而招終身之累難保而易縱者情也難完而易毀者名也貧賤而不可無者節之貞也富貴而不可有者意气之盈也

愼言

義所當出黙也爲失非所宜言言也爲愆愆失奚自不學所致二者孰得寧過於黙聖於鄕黨言若不能作法萬年世守爲經多言違道適貽身害不忍須臾爲禍爲敗莫大之惡一語可成小忿弗思罪如丘陵造怨興戎招尢速咎孰爲之端鮮不自口是以吉人必寡其辭捷給便佞鄙夫之爲汝今欲言先質乎理於理或乖愼勿啟齒當言則發無縱誕詭匪善曷陳匪義曷謀善言取辱則非汝羞

卻兼味箴

王紳

昔範文正公至晚必思平日所爲事與所奉者直則瞑目鼾睡或有不及必竟夕踧踖不寧其自持之功若此故能成其徳業心切慕之而未能效也且慮歲月迅邁志气無成而悔尢日益以至故凡於食頃遇兼味務峻卻之此𨿽非古人之所用心亦庶乎節忍之一端因箴以自警

人身之奉惟適於中侈約得宜何儉何丰萬錢下筯三韭自給於已無禆於道無益行或不臧與物無異取物以奉是食其類宜受其養矯情飾愆棄禮弗居是曰逆天我心思之彼此交媿志業未就奚補於世念玆遺體弗養或傷養而失中天必我殃故凡食頃卻其兼味以節吾欲以安吾義且懼志懈厥徳不凝庸述斯箴以爲心銘

○銘

蒼云軒銘﹝有序﹞

宋濓

世皆稱嚴子陵不屈光武以爲髙士之問學固求所以行之耳茍得賢君事之而行所志君子之所樂也況光武素知子陵哉子陵之不以隠爲髙也審矣其隠蓋有所爲爾人之志意材量明者能燭之於事爲之先子陵光武少相友善使光武能任人可爲盡力子陵何所苦而不出旣出而決去哉蓋光武察察自用其後宰輔多不以禮退子陵預知其如此故決然避去而不疑以全故舊之義此子陵所以爲髙也茍徒以隠爲髙孰不可爲子陵哉子陵裔孫居余姚者曰宗道取範文正公祠堂記蒼云語名軒余恐其昧乎出處之義也告之故系以銘銘曰

維士爲學志大行於時孰肯樂隠屈而弗爲卓哉子陵識時之幾幾不可以出甘耕釣以嬉此爲百世之師茍時可行而飾隠以欺是棄其天而失時宜嗟吾子陵志豈在斯爾宜則之勿執固以違視時推移如雲在山何滯斂與施或不盈握或雨四垂庶乎於道之歸

五輪沙漏銘

沙漏之制貯細沙於池而注於斗凡運五輪焉其初輪軸長二尺有三寸圍寸有五分衡奠之軸端有輪輪圍尺有二寸八分上環十六斗斗廣八分深如之軸杪傅六齒沙傾斗運其齒鉤二輪旋之二輪之軸長尺圍如初從奠之輪之圍尺有五寸輪齒三十六軸杪亦傅六齒鉤三輪旋之三輪之圍軸若齒與二輪同其如初軸杪亦傅六齒鉤四輪旋之四輪如三輪惟奠與二輪同輪杪亦傅六齒鉤中輪旋之中輪如四輪余輪側旋中輪獨平旋軸崇尺有六寸其杪不設齒挺然上出貫於測景盤盤列十二時分刻盈百斵木爲日形承以云麗於軸中五輪犬牙相入次第運益遲中輪日行盤一周云腳至處則知爲何時何刻也余輪各有楹附度中輪則否輪與沙池皆藏幾腹盤露幾面旁刻黃衣童子二一擊鼓一鳴鉦亦運衍沙使之沙之進退則日一視焉此其大略也初灤陽水善冰𨿽爨鼎沃湯不能爲漏新安詹君希元乃抽其精思以沙代之漏成人以爲古未嘗聞較之郭守敬七寶燈漏鐘鼔應時而自鳴者殆將無媿乎浦陽鄭君永與希元遊京師因知其詳歸而制之請余銘銘曰

挈壺建漏測以水用沙易之自詹始水澤腹堅沙弗止一日一周與天似鄭君繼之制益美請惜分陰視斯晷

婺溪石研銘

歙之有硏自唐開元中葉礪始礪獵師也因逐獸發之後爲南唐元宗所賞愛名遂與端石齊其地在長城裏之龍尾山山一名羅紋其下乃芙蓉溪研溪產者號爲尢良濓嘗獲其一腹有刻文云李少微造少微元宗時硯官也制作絕工致可寶已銘曰

外𨿽黑內則白馬生角兮性乃易

三奇石後銘﹝有序﹞

三奇石後銘爲吳士朱孟辧作孟辧獲石聚寶山間制爲山玄膚玉芝朶斷雲角三名其友王蒙先生圖而銘之銘邃甚至不容繼孟辧彊余述之信乎珠玉在側覺我形穢也其詞曰

山玄膚割紫蕤星霣魄石抱腴蒼水使者佩失琚山鬼環守目睢盱內藏一升白龍酥餐之淩霄躡雙鳬奮迅八極遊淸都山玄膚玉爲徒玉芝朶自天墮暈翠霞裁猗儺煆以九陽眞澒火有聲泓噌玉之瑳不學三秀脆而夥韓終欲攓意仍叵靑鳥傳信以需我玉芝朶靑嫷嫷斷雲角鬼斧琢秀稜稜文斮斮霓旌難攀溯寥廓手折祥氛■﹝廣外勤內﹞一握尙帶蛟龍气旁魄神母變幻資槖鑰上衝牛斗香如濯斷雲角鎭書幄

怡顏齋銘

胡翰

衢之超化寺昔紫陽朱子東萊呂子嘗寓焉寺故有雲山閣有怡顏亭兵興以來悉廢爲郡城漫不復識矣惟朱子所書亭扁石刻余於祝仲文家見之仲文有吏能退居委巷誦習猶諸生也遂名其齋曰怡顏以余嘗事二子之學來徵言乃爲之銘曰

萬物蕓蕓孰怡爾顏人之感忽日尋乎前茍物於物與物俱遷不物於物宅心孔淵內欲不萌外不能幹以一觀萬參彼兩間流峙動靜匪山則川飛躍下上匪魚則鳶春木旣榮冬卉亦妍化育流行精頥具宣乾確坤隤形附象懸凡厥有生靡不可觀皆吾之與靡不可歡惟不梏於私乃樂其天

漢榱題研銘

有漢榱題其篆曰長樂未央髙帝時陶旊物也僧用中作硯金華胡翰銘曰

天垂範地合質圜覆九重遺者一於以用之懿文徳漢鼎可移玆不泐

明文衡卷十七

《四庫全書明文衡》﹝018～034﹞／一百卷﹝明﹞程敏政撰

●欽定四庫全書

明文衡卷十八

﹝明﹞程敏政編

○銘

玉兔泉銘﹝並序﹞

劉基

自古有以勢軋天下箝人口使和已者鮮不由細微以及大此姦人之素能也故髙之馬莽之祥瑞惟其言而莫之違然後大詐行而大欲得矣秦檜之事宋髙宗也以嶽將軍之武之忠且排構之殺其身以及其子反以爲功而宋之君臣莫不從其指則亦何求而不得哉玉兔之泉以淸美爲建業城中第一豈昔顯而今湮者檜實知之耶或有善察土脈工穿井之術者密以語檜而神之以白兔耶則皆不可知也夫檜之罔民設詐豈下於髙莽哉白兔之是非無關天下之大事是故賢人君子忽之而莫與較於是乎鄙夫諂子遂探其意而誇之以爲佞是蓋不足辯也金華張孟兼憫泉之芳潔爲姦人所污而銘以雪其寃愛物之良心也予亦悲之爲之作後玉兔泉銘銘曰

嗚呼泉乎夫何辜爲檜所污世無吳隠之孰昭其誣嗚呼泉乎尼父大聖猶言其主瘠環與癰疽白兔之傳夫何傷於爾歟檜死爲蛆泉潔自如我作銘詩眾惑斯祛嗚呼泉乎終古弗渝

奎上人耘杖銘

奎上人得古藤以爲杖而置鋤焉將以兩其用也名之曰耘杖而劉基爲之銘曰

罾可以取魚而不可以縶鴽帶可以系襦而不可以貫珠孰眇其臒而多乃需旣予老是扶又薉莽之除畀康勿趄以弗迷厥塗杖乎杖乎歳月逝夫子也予俱

器物銘﹝並序﹞

王禕

古之君子於凡禦服之物日用所接者皆著銘焉名其器而因之以自警則進徳修業之功無乎弗在矣大學所載湯之盤銘大戴記及金匱陰謀所載武王器械諸銘是也余因竊取古義卽凡器物各爲之銘非敢貽於博雅之君子蓋庶幾動作之間私致其警焉爾合之得﹝五十首今錄二十首﹞

冠銘

爾形之端故居吾元吾徳茍或愆曷居人之先

佩銘

動中規矩鳴中律呂庶其爲予輔

履銘

義之趨信之踐毋蹈非毋臨險

枕銘

體木而圓於以警吾昏體石而方於以安吾常

席銘

我身之逸兮藉爾以爲偃也我心之直兮匪爾之可捲也

衾銘

舉而施之庇乎一體茍能推之覆幬乎遐邇

帳銘

起處毋混乎而褻不可徇乎而隠顯公順乎而獨不可愼乎而

笥銘

非義勿納非禮勿發

椸銘

布帛大素其尙親附也錦繡■■如之何弗拒也

鼎銘

鉉有金玉享受福矣或折爾足覆公餗矣

鏡銘

貎之妍醜爾則辧其外心之淑慝爾曷鑑其內

櫛銘

髮之亂也可以理之政之棼也曷以治之

尺銘

百分之積乃成乎尺尺而復累吾不知其止學之爲功固如是

印銘

質金相文玉章徳之臧名乃長

觚銘

以此書文常思明以此書事常思平以此書獄常思生以此書財常思輕

琴銘

情性之正以防其淫造化之妙以鉤其深嗚呼聖人吾不得而見之矣欲知舜文王周公孔子者微乎斯音曷以得其心

匱銘

虛其中厥有容維能容久則充

榻銘

坐如屍敬以持有弗莊者人所非

屏銘

心不可蔽可蔽者目天不可蔽可蔽者人

劍銘

水斬蛟鱷陸剸象犀盍少忍之以全物軀

理齋銘

朱升

理者天理之謂也兩間之物象凡其自然生成者莫不各有文理在焉交互者謂之文條達者謂之理理之致者莫如玉故理之爲字從玉而裏聲易曰仰以觀於天文俯以察於地理星之經緯日月道之出入凡在天者莫非交互之文川牝山牡三條兩戒凡在地者莫非條達之理理致者莫如玉制字者旣從玉以爲理之字矣玉之外物理之致者又莫如木果之栗者故稱玉者曰溫潤而栗然書曰寛而栗記曰溫而理寛也溫也宜若爲渾然者故繼之曰栗曰理以足其義知此則知理之字本義矣然則古先民之謂理皆卽物而指其條達者以示人如所謂文理密察足以有別所謂依乎天理批大郤導大窽者非超乎物而言也自吾夫子之贊易也有曰窮理盡性以至於命而後之言性理者宗焉夷考夫子之言而求其旨蓋以爲理出於性性原於命聖人作易其蓍數卦爻之用由渾然而疏通之則和順於道徳而理於義由粲然者而本原之則窮理盡性以至於命所謂理者未嘗以爲在性之前者也程子之言性曰性卽理也朱子以性之仁爲愛之理義爲宜之理禮智爲恭別之理夫愛也宜也恭也別也四者因用而後見而其本則出於性譬諸艸木其枝柯不一也循而視其理則皆出於其根是故善言性者因其愛宜恭別之用不同而窮其理之本諸中者則溯流而源見其派焉而不混也於是因其用之愛而窮其理之本乎性者則謂仁因其用之宜而窮其理之本乎性者則謂之義是仁義禮智信者因愛宜恭別之理而立名者也以朱子愛宜恭別之理之訓而讀程子性卽理也之言則庶乎其可通矣理云理云渾淪渙漫之云乎哉吾宗有仲兄者淮海之英也名珍而字理且以理名其齋是得字義之本非常情常辭也謹述字義爲之齋銘以爲理也者不在於字亦不在於齋而在於心也銘曰

元化黙運流行不巳物象肖之渾然之中有文有理理者條達亙乎終始有疏有密有曲有直而無交叕物理惟玉其致無比理之爲字所以從玉諧聲以裏窮理盡性說卦有言以理言性有條不紊惟程朱子萬物之理皆備於已彌綸參贊民生日用咸有統紀原始要終明彼取此應事接物行其所知舉而措耳猗歟吾宗天資玉美旣珍其名理以爲字齋顏亦爾人見吾宗溫然佳士服其夷曠挹其和萃仰其儀軌未必知其學優而仕事至物來徹上徹下條理如是我作銘詩其直如矢稽首齋名洗心聖言秋月寒水

菜薖六器銘

唐肅

餘子治圃越城南屋其中曰菜薖榘軒先生旣銘之唐肅復銘其器六以餘子之治圃也其蓺菜也必以鋤銘其鋤曰墾而植本斯立培而垕蘗斯茂衡深淺毋爾茍旣蓺矣其灌之也必以甕銘其甕曰泉之容伊徳之充泉之吐伊澤之溥其繘勿羸其挈勿隳勿事乎桔橰之機旣灌矣而艸害焉薅之必以刃銘其刃曰惡艸之滋資女以翦夷弗翦而夷則茅塞其蹊艸去矣菜丰矣采之必以筐銘其筐曰掇其美毋以下體斂其實勿滿而溢虛而受之乃其徳左之右之愼爾執采而得之芼之必以釡薦之必以盤銘其釡曰漑於斯烹於斯我有旨畜甘如飴彼鼎食者殆而銘其盤曰脂弗我污兮膻弗我慕兮惟味道之助兮銘已餘子曰噫子善銘我器切於物奧於理其足爲吾儆乎請書之菜薖以繼榘軒之作於是乎書

羅經銘

王景

羅經指南車之轍也其法以磁鍼定其子午子午正而二十四位皆正噫化機若是之可握歟爲之銘曰

混而茫規洪龎奠玄黃天昆侖廓八握孰用宣我無爲司南離學坤維役萬靈斡曜星爲民正大化元聖治原翼蟬聯忒其恆馮翼懵杳冥冥法其施亂是釐靜應之惟其然握坤乾於萬年

石磬銘﹝並序﹞

胡儼

余在雲間友人王以東遺餘石磬色黝而質堅形制曲折皆出自然非人力所爲左長於右右不及左者寸餘云其父嘗得之泗州合磬山中叩之其聲泠然以管諧聲律中姑洗角每淸夜鼓琴之餘時以小角椎戛擊音韻淸逺儼若神明之臨燕休之際其亦存誠之一助也乃爲之銘

曰泗濵之山孕玄璞曲折自然匪礱琢審音諧律姑洗角聖云逺兮襄不作遺音泠泠度寥廓

忠孝堂銘

王直

國家之興必有豪傑卓越之才達乎忠孝之大節者以翼昌運纉世功然後能享髙爵重祿以傳於子孫而延之久逺若太師英國張公其人也公之尊府河間忠武王昔事太宗皇帝於潛邸掌護衛兵其姿度雄爽知略超邁而武勇絕人最爲上所親任及靖難兵起上每授以成算戰勝攻取無難者諸將皆敬讓之時公亦提兵從王王嘗語公曰吾受上恩思輔成大業以報殊遇爾當戮力一心庶幾如吾志古人以事君不忠蒞官不敬戰陳無勇爲非孝爾能盡忠乃所以爲孝也公頓首受教奬率所部摧鋒陷陣所向有功未幾王薨太宗皇帝素奇公召而慰勉之俾以其兵自效曰爾毋忘爾父之志公感上之徳與先王之教益自奮勵卒成大勲凡上有所命南徵北伐無不盡其心奇略偉績載之信史功名冨貴無出其右者迨事四聖小心寅畏前後四十年如一日公旣受顯爵位師臣王亦膺隆命配享太廟此忠孝之報也曁修先朝實錄公再爲監修今上皇帝緝熙聖學公實知經筵事敬恭朝夕從容進退凜乎儒者气象嘗謂直曰先王以忠孝爲訓吾旣奉以周旋不敢失墜𨿽幸而有立然今老矣惟列聖之大徳不敢忘於心而亦敢忘先王之舊訓乎因揭以名堂將終勉之且使吾子孫登斯堂者亦思所以繼吾志日夜勉焉盡心於其職庶無負於國而亦不辱其先子宜爲我銘直聞之忠孝臣子之大節天理之當然也誠能盡其道則必享福祿之榮而子孫保之昔者召穆公能嗣其祖康公之業有功於周宣王錫之圭瓉秬鬯以祀其先祖又錫之山川土田以傳其子孫詩人歌之至今誦焉公嗣先王勲烈著於國家顯榮褒大實有累朝之錫命誠無讓於穆公而尢惓惓以忠孝自勉且以勉其後之人國有億萬年之慶張氏之福亦豈有窮哉乃爲之銘曰

天生斯民賦厥衷爲子必孝爲臣忠惟師英公徳兼崇卓立宛有前賢風桓桓先王才且雄捧日直上扶桑東奄然馭气超鴻蒙祗率遺訓纘武功披雲捲霧開晦蒙九霄奮躍攀飛龍宣威蠻貊靡不通明明列聖眷遇隆仁漸義洽恩丰彤紀勲旗常銘鼎鐘王亦顯祀升閟宮周家召虎庶其同孜孜夙夜懷謙沖掲以銘堂圖始終勗爾後嗣躡令蹤事君奉先益致恭國家萬年福無窮

鐘銘

鐘之作官府以謹朝夕浮屠老子之宮以嚴祀而近世富室多置焉何居予旣作祠堂以祀祖考諸子取嚴奉之意亦請置鐘予則兼取謹朝夕之義欲以警昏惰故弗拒因推祖考示教子孫之心而爲銘曰

有鐘在縣聲聞於天祠事則甚虔然惟徳是先進修之功夙夜當惓惓若沈酣曲糵之毒恣肆於袵席之安𨿽殷殷闐闐而聴之藐然迷天理之途溺人欲之淵昏惰而弗悛旣不可謂孝亦豈曰能賢則神將厭之而何福之有焉嗟爾子孫警惕弗愆勉而有以百世之傳

公勤堂銘

馬愉

刑部侍郎楊侯彥謐采褒嘉語名其堂曰公勤蓋欲視警以求乎不負也間以求言故爲銘以相之銘曰

善事服眾匪公弗得樹勲立業匪勤不克克己循理公孰與儔無倦匪懈勤孰與侔是以君子務其在已人爵旣修天爵自至有偉楊侯公勤名堂副以吾力褒自綸章書成滅私易勉不息積善有慶惠迪乃吉昔聞其語今見斯人駸駸夙夜造何可倫

石鐘山銘﹝有序﹞

楊守陳

彭蠡之口有山名石鐘尙矣後魏酈元以爲下臨深潭微風鼓浪水石相搏響若洪鐘也而唐李渤非之謂如其說則瀕流庶峯皆可貫以斯名蓋潭際雙石叩而聆之南聲函胡北音淸越是石鐘也而宋蘇軾非之謂石之鏗然有聲者所在皆是何獨此以鐘名蓋山下皆石穴微波入之聲噌吰如鐘鼓中流大石空中多竅與風水吞吐有窽坎鏜鞳之聲嘗親察而得其實故是酈矣而周必大又謂上鐘石髙四尺下鐘石闊余丈叩之皆響若鐘磬他石則否復是李焉余謂波間眾竅其丰山之自鳴者乎潭際雙石其宋左師之每擊者乎是皆可謂鐘也然瀕流庶峯其下響若鐘者蓋鮮石之髙大而叩之函胡淸越如兩鐘石者亦安得所在皆是且山之以物象名者若石鼓文筆之類亦豈必爲天下獨然後名哉昉名山者其舟而察諸波間邪果屐而叩諸潭際邪抑若大寧之山嘗有巨石狀如大鏞而今已爲波淪之九鼎火焚之昆玉邪是皆不可知者事不目見耳聞而可臆斷其有無蘇之戒也前四人皆目見耳聞而言猶不能定於一餘固不敢臆斷顧區區一山名何損益於天下亦無足深辧者聞之故老我太祖髙皇帝伐僞漢陳友諒時駐師湖口嘗登是山旣而大捷友諒殪焉時羣敵惟友諒最彊難克肆勞六飛躬駕後戡四方皆指授將帥勢爲破竹然則湖口之捷實天下之基也方登山時廟算先定聖謨孔神髙陟逺覽之頃固已空七澤而奄八荒矣抑或山靈水伯變艸木爲甲兵驅龍魚爲蹕警以張皇威助聖武邪凡山川獲一賢貴登臨以名於世皆可謂幸是山乃蒙玉趾親臨龍顏寵顧一岑一壑至今猶有輝耀何幸尙焉古之人睹河洛則思禹功往在元季微我太祖民其殱矣今四海內外百年之間庶職恬逸萬民乂和𨿽羣動庶植猶勝於亂世之烝黎者皆太祖戡定輯寧之勞而列聖紹述喣嫗之澤也凡登是山者左顧彭蠡右瞻金陵江漢之心其可已哉兵部正郎王尙忠嘗讀書於山之佛閣間屬餘言故爲之銘俾鑱諸崖石用告來者捨其細而懷其大云銘曰

楚有巨浸漫五百里曰鄱陽湖蓋古彭蠡陽鳥攸居禹貢肇紀其委之窮或扼其衝有山特起■﹝山集﹞嶫穹窿水經載之其名石鐘往在元季有梟橫厲江漢之間云擾麻沸崇岡震驚汔可小愒天命聖武舟師䢐徵矛戟百萬飆馳霆鍧烈火西耀煌煌赤城彼衂而逋扼之湖口乃躋兩鐘以望九有鸞旗前登羽衛擁後猿麋羣迓魚媵鳥將雲霞增耀木石焜煌天覽電矚已空荊湘玉輅方降捷音沸騰矢激冦殪厥眾角崩或者艸木奮爲甲兵四方羣敵玆戰惟劇一鼓殱之餘何庸力席卷萬邦拯其焚溺永康兆民垂億萬世峻徳穹勲惟天其至謂山蓋髙曷足與儷山有巨石舊銘禹功苔蝕蘚剝有光流虹相古勲業亦銘鼎鐘於皇聖明式配神禹宜偕厥銘以耀終古厲我臣民無忘烈祖

明文衡卷十八

●欽定四庫全書

明文衡卷十九

﹝明﹞程敏政編

○頌

平江漢頌

宋濂

天命皇上爲億兆生民主旌麾所向悉臣悉庭初以一旅之師興濠泗間遂撫淮南平江東攻浙東西下之版圖所入方數千里定都江左發政施仁戴白之叟垂髫之童涵泳至化皥皥熈熈如承平時於時陳友諒據有江漢之地僭居大號賊殺其主飭修艨艟虐驅烝黎如蹈水火不自度力又集蜂蟻之眾直窺豫章三月不解皇赫斯怒乃召羣臣於庭而告之曰陳虜不道敢屢予侮昔者蕩揺我邊方侵軼我姑孰伺偵﹝恥慶切候也﹞我金陵萊爾一二臣鄰之力攻而敗之予亦親覆其穴巢中宵竄走假息武昌予不忍追殱之冀其悔禍以自逭於天刑癸卯之夏乃復圍我豫章是其凶惡無厭自取殄滅此天亡之時天之明威予不敢不順惟爾熊羆之臣不二心之士尙弼予以成厥功羣臣曰都於是右丞臣達參知政事臣遇春帳前親兵指揮使臣國勝同知樞密院事臣永忠臣通海備厥戎器簡厥師徒以俟七月癸酉上躬擐甲冑禡﹝師祭也﹞纛龍江帥樓船數百蔽江而上陳虜大詟解圍而逃丁亥與我師遇鄱陽湖之康郎山戊子上分舟師爲十二屯命達遇春永忠突入虜陣呼聲動天地矢鋒雨集炮聲雷鍧波濤起立飛火照耀百里之內水色盡赤焚溺死者動一二萬流屍如蟻滿望無際己丑焚僞平章舟刈戮餘二千辛卯復酣戰虜將張定邊素號梟猛上親禦之將士皆死戰歷一二時遇春等左右夾擊殺士卒無算張中矢百餘而退潛保鞋山不敢吐气我師亦據湖口扼彼喉襟列柵南北江岸置大筏中流水陸嚴戒以候其發八月虜食盡遣舟五百艘掠糧都昌又爲我大將所獲壬戍虜計窮冒死突出將上趨九江上命諸將一時俱合其大戰如戊子自辰達酉督戰益急友諒中飛矢斃於舟中癸亥降其眾五萬上命釋之不戮一人凱歌而旋舳艫相銜旌旗飛翻不疾不徐委蛇而來萬姓歡迎俯伏道左山川艸木皆有喜色告廟飲至行賞論功賜遇春田若干永忠田若干其餘將士賚金繒有差臣稽在昔曹操治水軍八十萬來攻孫權而周瑜黃蓋敗之於赤壁苻堅發長安戍卒六十餘萬騎二十七萬以侵晉而謝玄謝石敗之於淝水然赤壁不過一焚而走淝水亦不過軍亂而奔初未嘗大戰也而史臣且書之以爲千古美談矧今湖口之捷血戰累日天地爲之晦冥日月爲之無光山河爲之震蕩其神功駿烈炳耀鏗鍧與天無極較之二國未足多讓而歌詠不作非甚闕典歟臣謹備著其事撰爲詞頌一通以流鴻績於無窮以俟太史氏之采錄云其詞曰

天眷有徳實爲哲皇肆其神略以靖寇攘義旄東指罔敢弗恭風烈虎嘯雲遊龍驤長淮旣歸江左攸屬浙之東西樹侯置牧乃建國家以奠南服以懷中原以控西蜀蠢爾小醜敢讎大邦集其凶頑鋒蝟斧螗輕涉我疆以跳以踉亦旣翦刈僵骸覆江洊齊六軍直傾其穴釋而勿誅俾自懲刷闔胡不然復豕而咥翹其虫臂當吾車轍皇明震怒歷告在廷是決不悛命將往徵爾選舟師爾整甲兵漕爾糗糧各罄爾誠揺光在中夷則之月禡牙江濵皇秉巨鉞以誓以戒以速其發紀律精明飆火奮激旟旐揚揚艂﹝漢江切﹞艭﹝忻江切﹞將將矛戈洸洸鎧冑明明載怒載厲載飛載揚雄威所吞已無荊湘旣與虜逢大呼衝擊藥騰藜駁星流火戟虐焰電奔巨轟雷劈殺气冥蒙不辧咫尺矢鋒所貫什伍聯聯縱橫交紐命隕弗顚攢桅湊颿筍束蝟編流屍塞川舟行弗前虜魄旣褫扶創而逸聚於湖奧僅存喘息我方植柵江之南北大筏在流掩蔽如翼越歷四旬飛走途窮將冒萬死以絕其衝我師見之千櫓如龍似兔之走而鷹之從酣戰六時由辰達酉僕姑﹝矢名也﹞一發殪此冦首貫睛及顱僕若枯栁大憝旣除余不能醜遞相告言我誠不振我革我頑我歸至仁誰謂培塿可髙嶙峋再拜稽首來降來臣皇曰兪哉汝俘予受宥汝弗劉予汝父母汝凍予衣汝饑予哺昔何昏迷今始撤蔀奏凱而旋騎吹欝揺形於樂歌節以鐲鐃飲至於廟頒賞於朝帛堆其家肉登其庖都人聚觀舉手加額或嘆或謡有聲嘖嘖干戈相尋匪一朝夕自今升平可坐而筴惟皇神武動則克之羣策盡屈四方式之惟皇寛慈降則釋之義聲動蕩疇能敵之惟皇明斷遇事卽決洞見千里不隔一髮所以西徵成此駿烈小大畢朝孰敢肆孽在昔赤壁洎乎合淝事以幸集尙傳策書況玆之功俊偉赫熹揆古無讓可無詠詩臣𨿽微賤文字是職對揚皇休並獻臣臆三代以還用仁興國皇宜遵行永作民極

膏露頌

洪武二年冬十月十有三日甲戍膏露降於幹淸宮後苑蒼松之上皇帝勅中官折示禁林諸臣光潤如酒凝結如珠肪白飴甘彌布松柯馨烈之气鬯達左右勃欝淋漓薫涵太龢天休震動中外嘆嗟又明日丙子上禦外朝左丞相宣國公臣善長帥羣臣稱賀上若曰甘露之降載在往牒然休咎之徵當以類應朕惡足以致斯卿等尙明爲朕言之參知政事臣稼對曰聖人之徳上及太淸下及太寧中及萬靈則膏露呈瑞陛下敬恭天地輯和民人故天不愛道而嘉祥徵顯也起居注臣觀對曰帝王恩及於物順於人而甘露降陛下誕寛民賦眾庶驩豫底於敉寧神應之臻職此故也翰林侍講學士臣素對曰王者敬養耆老則甘露降而松栢受之尊賢容眾則竹葦受之今露降於松則陛下養老之所致也宜以制幣策告宗廟頒於史館以永億萬年無疆之聞上情存損挹皆推而不居言旣已丞相帥其班以退翰林學士臣濓竊伏自念氐北有星名爲天乳若明而潤則膏露下焉王者徳格於上恩覃於下靈氛充牣祕貺斯甄此天人感應之常理也欽惟皇上興自臨濠匹馬渡江十五年間遂成帝業天瑞育滋不一而足彩霞成鳯卿云聚繡赤烏飛翔白兔俯伏瑞蓮並荂嘉木孕文實皆天之所命非人力所致而自至者今又覩玆聖徵則其徳洞淪冥功成不宰三瑞沓至千休滋彰有不期然而然者矣𨿽然傳有之受命不於天於其人休符不於祥於其仁所以孔子之作春秋祥瑞不書而有年則書豈不以天道玄逺難知而人事之爲可徵者乎皇上以天縱之聖畱神至治以得仁賢爲瑞以五風十雨爲祥視彼前代植金莖以承液誇嘉瑞以紀年者未嘗不指以爲戒則其英明之識超絕之智卓冠百王爲法萬世是宜美盛徳之形容播諸樂歌被之管弦以示聖子神孫於無窮云其辭曰

上天降康甘露之瀼於粲其英純乾發自陽以布於下方凝於休祥其祥伊何靈气孔多有甘者液載仁推澤潛靈是錫誕啟皇之徳天地相合鴻休翕集厭厭浥浥紛紛密密匪隨日以食兆厥聖徵如卿之云如景之星如日之重輪沖和氤氳以文我太平惟皇之聖貞符自應不卑而泳不髙而迎茀祿之攸盛惟皇之明貞符爾承不欹而傾不怯而盈茀祿之攸寧休慶之卽四國之式有濯厥聲耀於千齡

嘉瓜頌

皇明式於九圍徳漸仁被和气燻蒸靈物效祥乃洪武五年夏六月嘉瓜生於句容張觀之園雙實同蒂圓如合璧奇姿分輝紺色交潤誠爲曠世之產壬寅京尹臣遇林函以素匭圖其形於上移文儀曹請以奏聞癸卯尙書臣凱等奉瓜以獻時上禦武樓中書右丞相臣廣洋左丞臣庸同知大都督府事臣英禦史中丞臣寧翰林學士臣濓咸侍左右天顏怡愉重曈屢回良久乃言曰徵之往牒其事云何丞相奏言漢元和中嘉瓜生於郡國唐汴州亦獻嘉瓜禎祥之應有自來矣陛下勵精圗治超漢軼唐故天錫之珍符太平有象實見於玆上謙讓弗居俄以靈貺之臻復不可不承乃詔內臣置諸幹淸宮翌日甲辰薦諸太廟臣濓退而思之夫瓜蓏﹝力果切艸實在地生﹞之屬也其蔓逺引其葉阜蕃諸傳有之神瓜合形表綿綿之慶此固兆聖子神孫享億萬載無疆之祉況瓜之所出本於回紇中國討而獲之故名爲西方今皇上命大將軍統師西徵甘肅西涼諸郡俱下而瓜沙已入職方行見西域三十六國同心來朝駢肩入貢天顯葉瑞其又不在於玆乎然而異畝同穎周公作歸禾之篇三秀合圖班氏有靈芝之歌矧此嘉植含滋發馨昭宣我神應焜煌我王度寧可喑﹝於金於甘二切啼極無聲﹞黙而遂巳乎顧臣駑劣不足以美盛徳之形容謹上其事願宣付史館以備實錄復系之以頌頌曰

乾道載淸坤維用寧保合太和發爲休禎句容之墟物無疵癘神瓜挺出殊實同蒂瓜孰非單此合而生二气毓質雙星降精蜜房均甘冰圭競美明月重輪彷佛堪儗豈無賓連產於戶東﹝葉﹞疇若玆瓜恊瑞聯祥亦有華平張翠作蓋疇若玆瓜交輝映彩其兆伊何蘿圖綿延西域旣柔徳冒八埏羣臣曰都載拜稽首神休滋彰天子萬壽粵從啟運靈貺疊甄兩岐麥秀合柎﹝方無切花蕚足﹞孕蓮矧此貞符近在輦轂王化自邇逺無不服帝曰吁哉朕猶歉然瑞當在人物胡得專使物爲祥宜獻淸廟自我先人積慶所召孰瑞不矜帝則弗居惟親是思我民之徒以實應天斯乃盛徳小臣作頌以示罔極

鳯陽府新鑄大鐘頌

皇帝旣正大統建都江表徳綏威詟萬邦咸臣用羣臣奏臨濠爲龍飛之地賜名曰鳯陽南北民大和會百族錯居動十萬數然而物大而盛不假器齊一之無以嚴昏旦之禁乃詔江陰侯吳良監鑄大鐘以定眾志以禆治化侯之受詔遣使者至富春山中徵金工何成諭以天子明命卽日帥其屬十六人以從相地鳯陽城東三里搏泥成範畫其銑甬衡之度侈弇爲良篆帶以方候其燥剛始穿一十又三煉靑赤銅六萬五千斤筮以洪武乙卯冬十一月己巳蒞事厥明侯具法服以牛一羊一豕一祝告先冶之神禮旣成槖鑰咸興鼓動風气炎光赫曦上貫霄漢絳液旣澄气憤云泄循竇而入肅肅有聲陽施陰凝勁質斯具越二日辛未乃發復取牲血塗其釁隙以厭除不祥鐘髙十六尺有五寸厚六寸徑十尺有五寸圍三十四尺有奇混融其輪圓燁燁其容輝信技殫於人巧妙奪於神功者也於是營構層臺副以簨簴聚千夫之力巨絙而登之一杵之撞隠隠闐闐雷旋電奔震撼太虛遐邇聞者靡不聳愕會濓扈從靑宮幸鳯陽親觀盛美侯遂請濓爲之頌濓聞先王之世金部有七黃鐘乃樂之所自出而景鐘又爲黃鐘之本所謂景鐘大鐘也其受至於九斛而止律呂由是而應陰陽由是而均夫豈細故也哉秦漢以來寖失其制小鐘或數尺大鐘或容千石皆不本於律度今我熈朝稽古右文定於中制倡導天地孚洽神人中和所致嘉瑞畢恊增拓化原亦於是乎有賴非特嚴昏旦之禁而已濓待罪國史以文辭爲職業義當發揚蹈厲以鳴國家之盛侯之有請不敢固辭頌曰

維天穆淸皷以雷霆適昭天聲百物以生維帝浚哲法天之烈大鏞斯揭元气噴泄睠於濠梁眞龍飛翔乘陰禦陽洗濯八荒神物攸起是爲帝裏從者如雨於焉萃止物大而丰往來憧憧節之以鏞罔敢弗恭乃飭鳬氏乃具鑪錘乃烹乃鬻化金爲水赤气夜明如日之升流亟而赬入竇有聲彬彬斐斐功同神鬼不鉏不鋙輪圓順軌旣啟其型敢愛斯牲塗釁禮成榮光如星千夫齊力臺構懸植交扛孔奭載考載擊宅兮囷囷觸兮賁賁摩乾蕩坤以警昕昏發攄靈气昭融品彚物無疵癘年谷攸遂愽碩而龎聲與正通拓美集祥燻於家邦惟皇建極福之敷錫制器有赫式和民則稽樂之原鐘實爲先律呂以宣功垂不刋小臣作頌有美無諷爰咨於眾是傳是誦

瑞麥頌﹝並序﹞

劉基

天厭元徳九州島糜沸羣猾並作黎民惶惶奔走無路皇帝提三尺劍奮起艸萊指顧之間豪傑景附矛鋒所向戰克攻取皇帝心知天意之有在爰舉有眾以與萬姓請命一徵而取荊襄再徵而淸浙江三徵而閩海率從四徵而席捲全齊五徵而定周及梁遂取秦晉舉燕趙南交北貊東陲西羌海外之邦莫不望風遣使奉朔稱臣拜伏闕庭於是民獲所歸上下神祇咸有依托慶雲甘露洊奏禎祥帝心謙抑毎讓弗居洪武三年五月陜西寶雞縣進瑞麥一莖五穗者一本三穗者三本兩穗者十有餘本蓋自兵興以來王保保據周宋李思齊張思道據秦燕晉趙齊梁之間大豪小猾或憑城郭或聚山寨皆假元爲名分割境土擅兵相攻於是燕晉周秦之地彌數千里連歲無雨百谷不生民相殺食且盡今年夏四月王師奏捷於蘭州朔漠掃淸關隴底定天乃大降甘雨滋爲嘉瑞和气致祥不亦昭哉周頌有曰綏萬邦屢丰年天命匪懈傳者謂商之季年比歲旱荒至周武王克紂受命而天下遂獲丰年由今觀之信非誣矣漢謡以麥穗兩岐歌其太守之美政則是兩岐之麥世所希有而況於三岐至五岐者頌聲之作弗可闕也頌曰

神雀赤烏其羽不可以爲儀紫達平露其實不可以療饑豈若五穀之爲瑞可以厚民之生丰國之資者哉元失其鹿天下共逐擾擾紛紛彊食弱肉皇天振怒誕命眞主肅將天威以靖區宇騎士如雲猛將如龍發縱指示悉出帝衷旣平南東遂定西北民居攸奠品物咸植爰有嘉麥一本三岐布葉萋萋結實離離旣齊旣平先百谷成擢穎揚芒金支翠英溥彼原田滃若雲煙望之油油卽之芊芊其種伊何降自穹昊其瑞伊何丰年之兆丰年穰穰頌聲洋洋其始自今奕世無疆

祀方丘頌

維洪武三年五月二十日戊申日北至皇帝將祀地祗於方丘乃先期九日潔齋於舊宮詔百僚集射西苑命之曰古人有言惟徳動天惟誠感神故射以觀徳誠於中者必形於外不可掩也惟爾庶官各一乃心以致其誠毋替朕命羣臣自左丞相宣國公以下至於有司百執事皆拜手稽首曰敢不欽承天子之明命維大江之南土毎夏四五月多霖雨少霽是歲雨作連日至十有七日乙巳皇帝禦法駕率百僚告於太廟遂居於齋宮雨勢未巳至丁未日夜二皷有風徐來淋潦頓收微月出雲氛霧廓淸皇帝被衮冕登壇萬籟無聲華燭有輝雅樂瀏亮燎煙不揺百禮旣洽千官肅雍洋洋乎神明臨之在上誠意懇至升降秩秩濟濟翼翼穆穆如也比明竣事燻風應節和气交暢小大咸喜知誠徳之感格若合符契大命所集皇天后土信不忒也於是弘文館學士臣基謹獻頌曰

浚哲惟帝父天母地維孝維誠斯承其意孝誠旣備物以將之神鑑在徳匪惟其儀聖不世出禮失莫求弗澄其源曷淸其流水流之極禮儀並廢豈無牛羊而不以祭穹祇赫怒監觀萬方式昭大命命我聖皇維我聖皇克孝克誠提三尺劍由一旅興奮於長淮長淮具宗濟於大江大江攸同漢沔旣朝閩浙率從施及廣海化外之邦望風占云獻其琛賨稽首龍墀蹈舞從容乃命虎臣越濟踰河云斾霓旌鐵馬金戈蹴蹈泰岱憑陵華嵩鋤秦鏟燕車書混同莫亢我前莫膺我鋒斬逆懷降允恊天衷自西自東自南自北罔不懌懌戴天子徳天子之徳格於上下旣禋於郊又敬於社人懷其仁神錫之嘏圓方所包無不服者超黃邁唐越商踰夏小臣作詩以繼大雅平

西蜀頌﹝並序﹞

臣聞天命眞主混一六合必先有以爲之驅除然後收拾以歸其籠自古及今同一揆矣是故冬寒之極必有陽春激湍之下必有深潭大亂之後必有大治理則然也元徳旣衰九土糜湍鴟張狼顧之豪彌滿山澤萬姓魚喁無所吁告天乃命我皇帝肅將武威代伐乎不道故一伐而定荊湖再伐而舉全吳三伐而海甸廓淸四伐而東粵南閩悉歸版圖於是四伐中原拾宋掇秦犁趙拔燕兵鋒未至聲聞先及神詟鬼栗匍匐俯伏玄羌靑伏昆侖大漠交趾鐻耳之國罔不獻琛奉表稽首闕下無敢後者獨明升竊據巴蜀𨿽遣使奉貢而不去僞號大臣皆請討之皇帝憐其父沒子幼數遣使招之不至乃命將帥師伐之洪武四年大軍破瞿唐殺其將某郡邑鎭戍望風送欵升乃率其官屬奉璽印詣軍門請降蓋自建國至是凡五年而天下一統何其易耶固知天命有在而羣雄並起爲之驅除也臣基受恩深厚無能補報遙聞捷音歡喜踴躍不能自已謹撰平西蜀頌一首𨿽不足以贊揚聖徳萬一亦聊以寓葵藿向日之忱云爾其辭曰

惟彼蜀國開自蠶叢山川隔閱與華不通金牛啟道厥竅斯鑿岷峨岧嶤始連井絡秦以之霸漢以之王諸葛用之震驚北方劍閣倚天瞿唐折地仰不可攀俯不可視蠢玆羌戎憑其險阻罔知天命大邦是距洸洸虎臣受命於徵出師桓桓如雷如霆如雷如霆天子之威廟算先定鬼神莫違靈旗揮揮指山山摧羌人失魂恧若死灰爰將其臣奉其版籍稽首軍門面縛銜璧六軍奏凱聲動玄黃黧童白叟蹈舞康莊四海會同丰年穰穰慶雲甘露自天降祥臣拜稽首受天之佑受天之佑天子萬壽

東徵詩﹝有序﹞

胡翰

淛東行中書右丞李公以親賢之重總制軍民輯寧金華嚴陵信安括蒼廣信諸曁五郡一州之地諸曁城小而偪於張賊𨿽以重兵鎭之賊猶數犯境上今年春遂大率其屬入冦邊吏告警公合將士由嚴陵馳援距諸曁新城十里曰龍潭據其地與冦相持明日冦以我師新集空壁豕突而前公望見卽下令曰彼眾我寡惟效死斬擊耳毋掠人馬貪而失利又仰而祝曰願天佑社稷微臣不敢愛其生以縱敵於是將士皆奮公策馬陷其中堅手槍斃數人左右縱擊遇者靡地躪而殱之流血膏野斃者萬餘人逐北擄其驍將百數十人凱旋之日上功幕府公推兩指揮羣帥之力居多天子嘉念之賜予甚渥昔南仲召虎左右王室戡除冦戎詩人歌之不以二人克專勤勞顧乃歸美天子之命稱誦四方之平今日之事惟授任得人以故公與將士茂建厥績天下聞者皆知我師之罔敵舉羣雄而脫其距角合海內而登於大一統之治昭哉徵乎其在玆矣不可喑無紀述乃敍而賦之以備凱奏焉詩曰

天造艸昧篤生眞主曁厥良弼大啟土宇自淛之東郡邑棋布阻山帶川樹屏爲固與敵相制邦之門戶匪親與賢疇克畀付桓桓我公兩有文武龍節虎符來自王所坐總省轄出奠邦土於宣於蕃孰敢余侮蠢爾餘孽竊活鼎釜以其螳臂抗我戎輅歲直乙巳中繩建斗大裒厥凶深入我阻偪我新城揺我黎庶勢如累卵岌其可怖邊吏驚告公起馳赴軍於龍潭柵其髙阜轅門方樹士食未饇冦偵我勞謂可拾取蝟興蜂午鼎來縱橫深絕其澗髙馮其陵有輕我心不知我勍我用大奮奮其忠貞師直爲壯彼則何名以少擊眾在古可徵爰令眾旅告厥神明願天孚佑爾眾欽承毋利擄獲不竭股肱望其前鋒公則是膺挺身躍馬其揚如鷹如鷹如虎其徒烝烝如雷如霆就震弗崩束戈就殞投刀乞生倐忽紛紜席捲而平流血殷野橫屍一成匪曰嗜殺亦豈窮兵寇來授首惟惡是懲旣懲其惡亦罔不矜亦莫不寧大開日明衿甲旋斾肅肅其徵椎牛饗士獻俘於廷皇心允懌是用大賚公走入覲稽首拜賜明明我皇制勝萬里師力臣武悉任指使滄海波平金微道啟防風不朝塗山用乂惠迪有慶從逆自殪公昔受鉞志在敵愾繼今以往尙罔或怠不怠不亟公心抑抑下民是依庶士是式爲邦柱石以殿皇國皇國旣平四裔旣率公之孫子與國罔極

行樞密院判官鄧公勲徳頌

朱升

歲辛卯淮西兵起明年自蘄渡江者蹂饒陷徽江東大擾至於丁酉六月之間勝負相尋徽民受兵者凡十有二矣而猶不知所終也於是泗水鄧公奉江南行省平章公命由宣取徽先聲所至不戮一人郡邑以定公淑徳夙成威信昭著始至則立城堡作廬舍旬日竣事而民不知有役納降附下條教村疃帖服而民不知有軍分兵戍諸縣掄才以官治之軍民有職上下相維遺黎乃知免矣將官張思總戍休寧縣能宣布公之徳美以福其民庶又請邑士朱升作頌以傳之頌曰

徽之爲郡介乎萬山昔有革代招附以安曩歲淮兵渡江窺浙直搗於徽肆其燔刼突來洊至奔北相仍六勝六負哀哉民生猗歟辧章秣陵開省勲業崇崇紀綱井井旣克宛陵南復楚疆有獻於公請事徽方公曰噫嘻無窮於逺蕞爾山城其邊三面策者曰否彼鄰杭封全有三關浙右囊中公曰噫嘻玆爲重役總率招徠必資淑徳曰鄧友徳茁其蘭芽汝父汝兄致命邦家宣眾未降長槍餘黨旣屯於徽懼殘彼壤事有機速爲我南行汝親吾養汝家吾承鄧公曰唯唯辧章令辧章之心徽人之命爰勅渠帥卽日啟行衙兵之胡新附之湯江淮之雄苗獞之銳列騎聯旗兩州相綴惟徽厭亂城郭久空諸軍畢入誅其萊蓬旣柵旣城以營以室將士分功成之旬日乃納降附漿酒溫存受其雞豚爲之饔飱使觀其軍使行其壘意气包涵家人笑語民曰此軍與吾爲儕曩者轢我吾寧服懷士曰此軍非曩之匹閫幙衣冠中原典則曩之來者驅民爲兵何爲彊弱徒殱厥生曩之來者毎事報復指擿吹求熾然荼毒今玆下令軍民判然不教之眾奔北之先今玆下令新自今日毋長澆風酷爲指擿流離還定漸復其初裏有耕桑家有詩書凡此之功在於鎭靜萬喙同聲歸功於鄧鎭靜之道制勝之規謝公指顧秦敗淮淝鎭靜之道教治之式曹師蓋公民以寧一繄公懿質辧章登之進之於學玉而成之雲臺元功少年杖策人謂我公今之髙密以究勞績以開隆平秉心罔替引我民生徽民願公祝公眉壽仰彼昊蒼夕昕稽首戍將承徳請作詩章刻之縣齋以傳無疆

明文衡卷十九

●欽定四庫全書

明文衡卷二十

﹝明﹞程敏政編

○頌

節婦黃氏旌門頌﹝並序﹞

蘇伯衡

姑蘇吳縣之閶門裏有旌門焉朝廷所以寵褒姚節婦者也節婦姓黃氏名妙淸歸姚氏爲諱榮之妻生男女各一人而榮以病卒榮卒時節婦年二十有九子文聰才二歲貧甚力紡績以俯育或勸其更嫁節婦曰夫死不嫁婦人之常況有子可從何爲而更嫁此足一移我則匪人不聽後十二年張士誠入據姑蘇亂兵掠文聰以去數從人問消息比二年不聞問或曰異日者有子可無更嫁也今子俘矣無論死藉令生歸亦不可望不嫁將焉恃乎節婦曰我豈以子存子亡爲去畱者哉終不聽又四年文聰始脫身來歸節婦驚喜且泣曰姚氏有後矣我死亦無憾後八年裏耆列其狀上於縣若府監察禦史爲詧實以聞制下旌其門爲節婦之門則洪武七年春三月也今節婦嫠居且三十四年年已六十有三文聰愳無以侈上賜而昭示罔極聞伯衡嘗簉屬太史氏介朱恪卽金華山中求書其事勒諸樂石伯衡惟唐虞三代之世其教旣明其化旣成其民俗之美至於比屋可封當是之時旌其門閭表厥宅裏猶不敢緩然則所謂樹之風聲使民益勸於善𨿽唐虞三代之聖人猶不能不以之爲務也況當世降俗漓之後有天下者不善其善以爲勸奚可哉皇帝受天景命君臨萬邦凡有系於風化者輒加表異蓋以此也而姚榮妻黃以貞節著聞蒙被寵褒如此是猶唐虞三代之民加唐虞三代之令典矣遠近聞之其誰不感慕而興起此所謂賞一而勸百者也不其休哉不其休哉夫推明聖意而播諸聲詩者史氏之職也因不辭而爲之頌頌曰

天眷聖神民君民師匪曰治民亦欲迪之聖神奉天式和民則陰握化權作新萬國褒嘉節義錫以旌書風行而表孰不犇趨非有館轄自率規矩四維旣張五倫攸敍吳縣有婦姚妻氏黃年二十九良人遽亡儲無儋石室若懸罄母子煢煢相依爲命霜風淒其落月照帷間關機杼影與形隨人或憐之勸之他適胡乃茹荼有薺如蜜慷慨自誓辭與涕俱可以人焉而犬彘如我不卽死我志靡他我下從夫我子何如子未成童掠於亂兵倚閭而望寒暑再更僉曰已矣安知非死無子焉恃不嫁奚俟婦曰咈哉何言之卑我志可易太山可隳我志不易仰天一慟血淚雨集時旣寜謐子亦生還𨿽無甘旨志養攸全郡守禦史交謂宜褒乃具封章乃請於朝乃被綸音旌其閭裏苦節之報庻其在是昔視其門門則以席今過其門門有綽楔綽楔巍巍龍光有耀匪爾之私俾世視效嗟臣事君猶婦從夫凡百在位曷鑑曷圖婦道不虧尙稱聖意臣節殫竭有不寵異刻辭堅瑉以昭鴻恩以揚淸芬以詔後昆

平雲南頌

王景

聖天子之禦大歷服也維淸緝熈載揚武功蕩攘羣雄混一函宇於是偃武修文與民休息埀十餘年皇帝若曰元綱觧紐土宇瓜分朕奮起淮甸鏖戰鄱陽江漢以淸捲甲長驅遂定中夏元君北跳秦晉吳蜀所向風靡不十年而成大業𨿽天命有歸皆師武臣之略也維雲南一隅獨沮聲教卿謂何如僉曰雲南塹山墉壑狼子野心聚螫挺獸況巴咱爾斡爾宻爲元臣子罔知天命宜其無向化心若以天兵臨之彼惡能敵帝曰兪哉乃命潁川侯臣傅某西平侯臣沭某永昌侯臣藍某將鷹揚虎校之士三十餘萬聲罪致討樓船蔽江旌旗亙天星流電邁分道並進大軍繇貴廣軼普定下牂柯深踐不毛奇軍繇羅佐關擊烏撒攻可渡河大會於曲靖疾若風雨所向克捷元兵蜂屯蟻聚毋敢抗我師者先是下令曰若至曲靖便可輕騎長驅未至十里許大霿霧元司徒逹爾瑪拒烏白江爲陣未成列我師涉水以濟徑前奮擊其陣遂亂逹爾瑪陷於淖生擒之殺將士若干人元兵大奔遂分兵逆可渡河望風席捲梁王巴咱爾斡爾宻棄城遁至晉寜率妻子死之雲南平自出師至是凡百餘日得府州若干戶若干馬牛軍實無算三帥承制建官大軍鎭焉遂下大理拔金齒凡雲南故壤皆郡縣矣明年遣使降車裏降緬降八百咸以壤奠貢洪惟天兵不浹十辰拓地萬里西南諸夷悉臣悉妾何成功之速哉蓋天子文武神聖徯來望切而有三帥善長駕遠馭也上自漢唐以迄於元羈縻而已乃今與內地等功髙千古信乎王者之無外也又明年班師振旅獻俘授馘定功行賞封傅某爲潁國公諸將以下進爵有差嗚呼古之有盛徳大功必形諸歌頌皇風興大雅作艸茅微臣不敢多讓謹稽首頓首而爲頌曰

皇明禦天統有萬方際天蟠穹武功煌煌三光耀靈海宇聿淸葉气嘉生蒸爲太平蠢玆蠻方稔藏姦凶恇恇穰穰以褻天常乾坤之量海嶽是包彼昏而狂誕敢叫呶皇赫斯怒爰整元戎吉日載戒車攻馬同於鑠王師赫赫桓桓天討是將震懾百蠻兵無畱行勢若震霆日星晦霧江海沸騰鷹揚曲靖俘彼勁兵徵麾所指載揚天聲戰不貪殺殺不卻降斥原疏斾以迄用康大憝聿逋筐玄篚黃拓禹之迹維周職方表方建官棋布星分仡仡大城以奠其民滇外諸蠻厥誠以輸昔也猰■﹝犭兪﹞今爲騶虞載馹載伐戈鋋不腥南金象齒罔敢弗庭凡此南功三帥僉同維一乃心上毗帝聰大烈之龎超漢軼唐風雲胥慶天地開張會朝淸明聖化基之萬國一統坐而釐之艸茅微臣作此頌焉武功告成

四裔咸賓詩﹝有序﹞

解縉

皇帝臨大寶之明年紀元永樂嘉與萬方共躋仁壽一徳感孚休祥昭應民安物阜四裔畢來東若朝鮮日本暹羅東南若琉球中山南北有安南占城西南海東洋瓜哇鬼方緬國木邦孟定麓川威逺八百老撾車裏西若烏斯尼喀巴拉西北輝和爾匈奴哈宻逺者數萬朝聞夕引奉貢儀物皆至京師其文辭稱述盛徳對揚鴻休誠服心悅發見於外殊音重譯異服奇詭歡忻攸同向慕無己庻眾聚觀天下忭喜咸相謂聖神光被如日月之照臨天行雨施妙運莫測垂裳拱手於穆淸而有生之類盛利見於四方萬里之逺鼓舞輻輳而歸之來享來王而不能已吾民何幸而臻玆嘉會實萬世一時也朝之羣臣亦咸相謂虞舜有三苖之徵周公有戎狄之膺宣王逐玁狁而秦漢及隋疲獘中國力夫之爭無時或寜唐宋否極上天厭罪命我太祖聖神文武欽明啟運俊徳成功統天大孝髙皇帝起而定之不令而從不言而化八表同風四十餘年皇帝以聖繼聖比隆唐虞殊方歸命者接迹而至宜有詩歌垂之頌聲軼逺古而過之又咸謂臣縉宜爲義不可辭則合羣臣百姓之言從容奏冩皇帝曰咨周家九夷通道太保進旅獒之訓虞廷干羽旣舞伯益有儆戒之箴故愚者常以小康肆志賢者不以外物動心朕方兢業於初服是何足云頌聲其爲作君臣相飭之歌以繼虞周之治臣縉竊謂自古頌美而寓規諫皆臣子攄誠委曲之小心臣愚不及此乃自皇上發之是誠萬世一時也謹拜手稽首而獻詩曰

皇帝明徳與天同運華夏奠安四夷效順限山阻海風气不通不招不約奔走來同梯陟峻阪航涉濤瀧沍寒溽暑赤雪玄霜殊形奇醜異服紛厖■﹝髟上怱下﹞髮焦赤睒聃深黃猩唇猳喙黎面文身袒跣椎結皮裳卉巾離披落索搖曳縈纒鞮鞻殊音侏離禽言吚嗢重譯捨館授餐窮物式陳兼金玉瓉齒革羽毛服食器用皇帝儉勤異物非重厚往薄來懷柔無外八表同仁膺玆嘉會以心感人人心自歸其來無喜矧往或追陋彼漢唐好大喜功本之不競而末是從茍得其人不爲富彊茍得其地不足廣疆耳目細玩惟彼所產耽玩惑心悔之已晚皇帝明徳謹之於細愼始惟終圖難於易照乘之珠眾庻所嘉詎若得賢照千萬里四夷畢來眾庻榮之曷若中夏一民無饑明良責難安不忘危小臣作戒賢聖是師

禦書嘉禾詩頌﹝有序﹞

洪武二十有八年秋九月壬辰朔庚戌北平永淸衛之龍門禾有異莖同穗之祥其三幹合爲一仍三穗者二二幹合爲一仍二穗者六是歲大熟今上皇帝遣使來進羣臣上表賀太祖聖神文武欽明啟運俊徳成功統天大孝髙皇帝親禦翰墨爲詩一章以賜今上皇帝其詩首言創業之艱天命之不易除暴禁亂之師撫民致治之略中言天錫丰登之屢史書垂示之嚴明堂禋薦之重末示謙沖戒謹之意爲善不足之誠大矜下民之惠與民同樂之盛心溢於言表蓋不以嘉禾之祥爲可矜而以爲可懼而思以自勉聖不自聖兢兢業業足以垂訓於千萬年今上皇帝服膺聖訓念手澤之存諷誦追惟不能自已乃永樂三年九月朔旦用摹勒於石拓本裝治成軸分賜諸王及近臣於是臣縉亦得與賜焉又適有嘉禾之瑞臣縉仰惟日月之光華昭著於天地其溢而上者爲慶雲爲景星爲霞五色其下者爲璇珠爲美玉爲丹沙使人歆慕而寶愛者皆日月之餘光也古先聖帝明王有日月光華之徳其禮樂文章流風遺韻之傳若詩書所刻百世之下光景常新猶足以使人歆慕與景星慶雲諸福之物同一快覩而況身被其澤目覩其盛鼓舞涵濡其有不發而爲華封之祝康衢之謠以自鳴其慶幸之萬一乎實人情之所不能自已也拜手稽首而獻頌曰

洪武乙亥秋谷登朔方龍門嘉禾生三穗二穗交兩騰異本同類同敷榮蕋珠金粟隔露凝親藩錫貢來神京玉匣上有黃雲蒸衮衣當日禦彤廷百辟忻嘉陳休徵四野歡呼傳頌聲帝曰兪哉稽之經旅命歸禾凜不矜作詩致戒尢丁寜昌言受命畏天明降福穰穰恐弗勝庸錫親藩鍾聖情亦知玄徳由玆弘十年事驗天威靈聖孝通天推至誠永樂重華信有禎賜詩日閱心屏營手澤猶存訓服膺毎禦翰墨懷墻羮想當睿思玉几憑智周入極通杳冥重念稼穡憂農耕暑寒怨咨憐獨煢秪願年登百谷成羣臣環列忭且驚百神降監來軒楹雲霞的皪飛陶泓鴻章聖藻驅風霆造化萬彚皆流形工巧人爲何足稱奎章爛爛不可名但見東壁餘光精刻以端溪紫玉英摹本裝以龍鸞紋頒錫羣臣荷寵榮天球大訓河圖幷人文至寶奠八紘夜夜虹光燭太淸聖子神孫萬億齡萬世黎民歌太平

視學詩﹝冇序﹞

胡廣

皇帝卽位之初載夙夜延訪羣臣博詢治道從容燕暇召二三儒臣於前而諭之曰使天下人人崇尙儒術其道何由咸頓首惶懼不敢言明日又問訖無敢以對上曰必使天下人人崇尙儒術其機在上於是咸稽首曰誠如陛下所言至是求賢之詔屢下凡巖穴幽潛之士占一技能者卽禮聘之闕下親承顧問命之以職而優待之故四海之內罔有遺才焉明年策多士於廷簡其尢者二十八人俾究極羣書期其至於古人一切政事不以干之恆祿之外復有他賜鼓舞作興之道至矣天下之士聞風而歆慕者皆奮躍於下有菁莪棫朴之盛乃永樂四年二月朔勅羣臣曰孔子萬世帝王之師其道在天下載於六經天下不可一日無生民生民不可一日無孔子之道朕將臨國學躬禮孔子以稱尊崇之典所司其差吉日行之於是有司差以三月朔日辛卯是日昧爽上備法駕謁廟行舍菜禮先是命禮官考謁廟儀禮官奏宋服靴袍行再拜上曰見先師禮寜過厚至是上服皮弁行四拜禮禮畢駕幸太學授經祭酒臣儼司業臣智賜之坐講文武三品以上及翰林儒臣皆賜坐聴講講畢賜茗飲降玉音難問勉飭衣冠之士及四方之人圜太學而觀者以億萬計視東京永平無足言矣明日臣儼臣智率六堂儒生上表謝錫賚有差大宴羣臣於奉天門莫不歡忻踴躍以爲自古帝王崇尙儒術未有若此之盛臣仰見太祖髙皇帝告成武功大興文教臨幸太學親講經書與諸儒難疑答問終日弗倦今伏遇皇上尊信儒術躬率舊典有光前烈揆諸古昔誠無與比故盛治之風薄極海宇凡四方僻逺非一譯所能通者遣一介之士持咫尺之書以諭之莫不奔走順服頓顙闕庭夫豈威力所能彊是皆文教躬行之效也臣維孔子之道與天地相爲終始其在於人心者昭晰不泯當聖人在上天下文明則其道大行皇上全聖智之徳居至尊之位恢弘治教表章孔子之道如日麗天中四海之民皆仰見之俾知所趨向皇上作興人心推明世教誠有以度越千古非近代帝王所能及也臣廣猥以菲才幸依日月之光獲覩文明之盛職在紀載不敢以黙謹述爲古詩一章以獻以播盛美於無窮焉詩曰

維古聖神繼天立極爰修教化以彰明徳曰堯舜禹所傳一心無間顯微爰有古今學校之政教化先務三綱以正九疇攸敍周綱解紐正路日堙不有至聖孰宣人文大哉孔子道髙徳厚出類拔萃生民未有祖述憲章乃欲無言賢於堯舜事功則然教化無窮如天垂象六經昭晰萬世尊仰至治之要一本於玆生民永賴帝王實師於皇太祖受天明命道侔天地卓冠前聖武功爰定文教首崇表彰絕學大闡休風載新庠序甄陶士類親臨璧雍以嚴視事躬禦講筵觀者如雲衣冠萬國集於橋門猗歟盛哉亙古莫比爲憲萬世式承無已皇帝纉承舊章是遵緝熈聖學弗懈益勤季春初吉躬視廟學捨奠先師秉虔有恪衮服大圭星弁煌煌穆穆淸廟濟濟祼將載臨講席列侍羣儒紬繹問難六經羣書聖道顯明皇心以喜章甫逢掖蹌舞士子圜瞻萬億華夏蠻貊鑿齒雕題亦皆夷懌治有先後教有本源仁義之訓彌久彌惇於昭聖皇遹駿有赫洪化維神無思不服

平安南詩

楊士奇

臣聞天以風雨霜露育成萬物聖人以禮樂徵伐綏輯天下一出於至仁周之文武皆一怒以安其民故𨿽聖人不志用兵亦不去兵以爲治洪惟我國家肇興太祖聖神文武欽明啟運俊徳成功統天大孝髙皇帝深仁大義順天應人平靖四方以教以育罔有孽害時謂泰和至於皇上益廣仁義禮樂之化海內奠安四方向慕大小遐邇熈然同春惟是安南其王孱微其賊臣黎季犛曁其子蒼沿襲悖凶屢弒國主淫刑暴斂毒虐下民滋久滋甚皇上閔焉弗寜發詔使諭使遷悔賊罔忌畏數侵掠厥鄰占城又冦我思明祿州寜逺之地在廷之臣咸請發兵討罪上曰彼匪人乎斯不可終化發詔使申諭焉賊聞其主有遺嗣子奔來京師卽上表謝過請還之上曰彼其庻幾有悔乎遣使者衛送出境賊伏眾邀遏使者執殺其主遺嗣子事聞皇上震怒召文武羣臣諭曰予承天命保康兆億民一民弗獲惟予弗恭人有弗迪而遽誅斯遏抑厥自新乃有弗迪至於再三而釋弗誅惟予弗君今盜滋弗迪予必不釋將往大正匪予志用武惟盜滋稔惡羣臣合辭力贊必決乃告祀天地宗廟及天下山川命徵南將軍左右副將軍左右參將曁神機橫海驃騎遊擊鷹揚五將軍率師討賊師發金川門上臨江送之諭之曰汝其代予往行天討惟盜曁厥子必誅弗釋曁同惡必誅弗釋凡厥脇從咸釋弗誅惟玆安南咸朕所統厥民滋困於盜罔攸訴告汝其代予往弔毋有侵害或有侵害卽旣殄戮盜猶底汝罰旣殄戮盜其咨求其王遺嗣子俾統治厥民往哉惟懋師入安南黎賊脇驅其民號爲百萬拒於境上民聞王師來爲己除害皆倒戈迓降師渡富良江入其東都城又入其西都城如蹈無人之地賊窮迫盡棄其眾獨與其孥數人並海遁去王師追之悉生縶之不遺一人乃縱所脇從咨民所苦罷其苛禁敷求安南王遺嗣民旣罔有侵害又蒙哀矜弔卹悉解去所苦鹹竊喜曰我幸復見今日幸聖天子不遐棄我萬里外而復生我欣然如脫虎口歸慈父母相率跽軍門言曰惟故安南王遺嗣悉殱於冦暴無遺惟玆土故隸中國誠願復列中國氓宻比聖化俾我曁我子我孫咸免於荒逖軍中獻所獲俘且具言民所欲皇上重違民意下詔郡縣其地選置守吏復置交址布政司總之在廷文武羣臣上表稱賀臣惟安南本漢南越地武帝置交址郡曁五季丁氏竊據之始僣稱王宋弗能制因授之率循爲常更歷數姓蟠結深固屢叛弗服宋元數舉兵誅訖無成功皇明奄有四海率先欵服曽不踰世終梗冦盜天地之徳務隆包荒累誨弗悛肆急援溺仁義之旅弔伐並行恩威所臨有迎無拒累月之頃肅淸凶憝大拯塗炭弘復疆土功徳俊茂振古無倫焉惟古帝王施徳建功皆有頌歌傳播後世臣忝列從臣後輒儗古作者之意譔平安南詩一首以示後來謹拜手稽首上進詩曰

維天生民咸俾遂適有攸弗及肆命有徳惟徳格天爲君爲師以教以治俾適咸宜天啟皇明悉畀所覆明明太祖生育教誘衣之食之邇安逺歸禮昭義布長幼尊卑皇帝繼統四方萬國益富而教和豫安適蕞爾蠻交醜孽其間爲狼爲豺小大畢殘皇曰彼醜匪異人類庻或攺率予其化誨誨言諄諄弗遷益驕戕暴厥鄰盜我邊郊百辟文武俯伏陛言弗時翦屠將俾蔓延皇曰申誨猶或攺率弗攺弗率跳梁狂獝僞恭吁命賊我使人曁彼遺孽磔身百分皇曰彼醜獸心靡易螟螣弗除遏遺嘉稷惟皇上帝付予八埏有溺弗援予滋違天誕命將臣曁旅師徒往勵汝勇往宣汝謨咸弔困窮殱惟醜虜職敷予仁匪曰究武六師遄邁辭直气厲涉危蹈深若履平地嘽嘽烈烈赫赫業業如飄剟剟如霆■﹝雀戈﹞■﹝雀戈﹞蠢彼醜虜脇驅爲拒仁威天降孰有彊禦雞翎夜辟富良爲帶投兵委戈奔降迓拜乃入交城乃走凶渠縶之海隅如探取雛乃咨脇從悉解而縱乃視交人弔其疾痛交人悴悴爰始色溫舒其兢兢爰始笑言交人有言我困荼毒天子生我旋癘爲福交人有言我初匪夷逖逺淪污陷玆塗泥天子聖仁曷返我初內我庇我永康不虞俘獻於廷天子受之民有願欲天子予之四方有聞歡喜告語天子聖仁我有父母救民之疾不以遐僻有梗弗率必誅不釋天子聖仁孔武且神孰其爲梗鑑彼交人芒芒四裔威服徳拊巍巍中夏尊安鞏固海航陸車來享來庭千萬億年拱我皇明

騶虞詩﹝有序﹞

梁潛

臣聞自古聖帝明王至治之極必有禎祥若麒麟鳯凰醴泉甘露應時而產皆所以符聖徵彰至徳者也乃永樂二年秋八月皇帝冢弟周王畋於鈞州厥有異獸白質黑章猊首虎軀其狀孔威不可迫視王俾部曲俟之其性孔仁遂擾致之以詢之故老蓋古所謂騶虞者此其是巳夫惟仁君有至信之徳則見於是九月丁未王率厥屬表獻闕下皇帝服皮弁服禦奉天殿以觀不震不動柔伏自然皇帝若曰厥爲嘉瑞予罔敢知維致自昆弟之邦予其嘉焉於是太子太師淇國公臣丘福謹率百官上千萬歲壽旣而京師人士忻喜聚觀咸以爲聞自古昔見始今玆臣潛伏覩盛典不敢自黙退而考之騶虞詠於詩記於禮列於傳記或以爲義獸或曰仁獸或曰聖獸至以爲嘉祥者則其言皆同也傳曰國家將興必有禎祥洪惟皇上紹登大寶率由舊章親親而仁民恩沛而義洽萬方咸和以及乎庶類黍同穎於郊蠶成繭於野文犀白象諸福之物抑之而愈臻卻之而復至何其盛也豈非上天以是昭至徳哉臣潛忝職記注茍不形之歌詠以垂示無窮輒爲不職謹百拜稽首而獻詩曰

於穆聖王綏徳兆民端本自家篤於周親恩沛義洽如煦春陽至和沖融發爲禎祥禎祥伊何厥惟騶虞產於王國惟皇徳符王馴致之獻於帝庭素質玄章雲舒霧凝帝乃觀焉載戢其爪爰言究之踐匪生艸吁嗟騶虞外何其威內何其仁匪苞而鳯匪角而麟吁嗟騶虞曷爲來哉王拜稽首皇則召之皇之仁民淪膚洽肌弘暢旁達物以不疵皇之孝友本乎至性萬邦咸懷物以類應皇帝曰兪惟王信恭王乃麟趾奚必騶虞皇帝曰吁凡百在位惟徳召和匪物其瑞庶臣拜手皇帝萬壽慶祥畢臻徳音是懋

瑞應甘露詩

王直

臣聞聖人之徳配天地則天地之心欣合無間故必凝英萃和以昭其盛若黃帝之甘露虞舜之卿云是也恭惟皇帝陛下以至誠之徳統承太祖髙皇帝基緒繼述之孝不忘乎公遵用舊章未嘗攺作徳化所及罔不愛戴故自天地之所覆載日月之所照臨無有逺邇熈然泰和動植之物亦各生遂而太祖髙皇帝之盛徳大業愈益光明是以天發其祥地闡其珍景星慶雲醴泉甘露嘉禾瑞麥麒麟騶虞諸福之物駢臻沓至此臣等之所親見天下之所共知也而聖心惓惓益勤不懈乃永樂十七年十一月某日甘露復降於孝陵凡四日松柏之上凝爲玉脂融爲瓊液粲若垂珠聨若編貝臣民聚觀鼓舞歡忭咸以爲甘露之降不於其它而於孝陵者蓋聖孝所致也於是皇太子命采取馳獻於北京皇上祗薦宗廟傾賜百官芳香之气旁達左右甘美之味莫可擬倫誠天地之精英聖明之上瑞所以彰皇上之大徳爲天地之所悅鑑景命之隆長太平之悠久歷千萬世而益盛也昔虞舜有卿云之祥百工相和而歌之萬世之下因是想見帝舜之徳使人起敬起慕今聖徳之大實同天地甘露之瑞不減慶雲是宜有紀也臣愚不自揆輒形之聲詩以繼虞廷之歌垂之萬世使知聖徳格天之盛巍然煥然如此臣等誠歡誠忭稽首拜手謹言甘露昭聖孝也

有瑞甘露其集瀼瀼被於長松孝陵之岡如珠之英如瓊之漿於粲其光承彼朝陽有瑞甘露其融湜湜亦被於柏孝陵之側如肪斯白如玉斯潔其馨有烈敷暢旁達維彼露兮天乳之滋維此受兮上帝之貽皇有大徳神人具依集此大瑞福祿攸宜皇徳之大實配於天永言孝思太祖是憲懿彼舊章於嗣於宣夙夜敬恭穆穆幹幹維太祖肇邦皇以廣之維太祖受命皇以康之顯顯大猷萬邦仰之巍巍成功無以尙之上帝太祖樂此徳馨屢開厥祥甘露斯零甘露斯零維帝命是膺維太祖是承皇祚以攸寧乃取乃獻皇太子之恭乃賜乃頒以洽於臣工匪饸匪酮旣甘旣融靈液攸降物莫與同臣拜稽首天子萬年以臨下民以對上天維禎維祥繼繼綿綿聖子神孫萬世之傳

芝頌

禮部尙書毘陵胡公於廨署之南作小軒以爲思政之所凡公之佐天子舉禮樂以施政教則必思其宜於此而後行之天下公忠信明達君子也其精神感而和气應之蓋有不期然而然者宣徳八年九月軒之中甃甓隠起發而視之有芝生焉其色純白如刻玉如截肪輪囷敷暢鮮潤華好公卿大夫來觀皆以爲瑞而贊詠之夫芝之瑞始於漢重於唐至宋而極盛蓋謂和气薫蒸之所成非人力能爲也然彼宮殿門廡之所產者國之瑞也生於士大夫家倚廬齋閣之中者家之瑞也今皆不然惟於公思政之所見之蓋公盡心於其職故天以是彰厥美則玆瑞爲公精誠之應無疑也然竊思之公之所任大矣其應亦有大者焉此特其兆也禮曰樂者天地之和禮者天地之序又曰禮樂極乎天蟠乎地行乎陰陽通乎鬼神此豈細務哉今上有聖明之君而下得公之賢以爲臣厚禮樂之本達禮樂之用極其至也天地安其位日月著其明四時寒暑順其序明而爲人幽而爲鬼神流而爲川峙而爲山精而爲百谷粗而爲艸木鳥獸一皆遂其性無毫髮爽焉至和之气充周於六合之間則甘露醴泉器車馬圖龜龍麟鳯諸福之物靡不畢至而國之大瑞備矣故曰此特其兆也有其兆而贊詠之思迓續其大者云爾烝民之詩尹吉甫送仲山甫也而序者以爲美宣王蓋能任賢使修其職宣王之美見矣今公之有此皆上委任之所致則諸公之贊詠𨿽以美公而亦以美朝廷也作芝頌

春官名卿禮樂宗玆誰任者毘陵公美哉新署郁穹崇華軒結構居南東聖明在上眷遇隆懷淸履直持敬恭孜孜夙夜亮天工施諸政教審厥衷精誠孚暢靡不通靈芝煌煌產其中至和絪縕之所鍾殊姿宻理鮮且重刻脂鏤玉紛■﹝王怱﹞瓏參成樊桃差可從瑤英紫脫徒芃芃嘉生本自造化功滋殖豈與凡卉同知公秉徳久愈充輔翼帝道宣皇風上追夔夷躡髙蹤體信達順更丰融四靈畢至百福隆君明臣良格昊穹頌歌繼作聲沨沨鴻名赫奕垂無窮

明文衡卷二十

●欽定四庫全書

明文衡卷二十一

﹝明﹞程敏政編

○贊

龍馬贊

宋濓

西南夷自昔出良馬而產於羅鬼國者尢良或云羅鬼疑卽古之鬼方其地有養龍坑在兩山之中泓渟奫深開闔靈气而蛟龍實藏其下當春日始和物情酣鬯夷人立柳坑畔擇牝馬之貞者系之已而雲霧晦冥咫尺不能辧色類有物蜿蜒上與馬接蓋龍云逮天色開霽視馬傍之沙上有龍迹者則與龍遇謹其芻菣而節宣之曁產必獲龍駒焉粵若洪武四年六月壬寅夏國主明升以全蜀降獻良馬凡十而其一色正白乃得之於坑者身長十有一尺首髙九尺足之髙比首而殺其二尺有肉隠起項下約厚五分廣三寸餘貫膺絡腹至尾閭而止精彩明晃振鬛一鳴萬馬爲之辟易韉勒不可近近輒作人立而吼上謂天旣生此英物必有神以司之親撰祝策詔有司以牲牢祀於馬祖然後勅典牧副使臣髙敬囊沙四百觔壓之人跨囊上使其遊行苑中久之性漸柔馴適八月癸巳上將行夕月之禮於淸涼山壇上於是乘之而出如躡雲而馳一塵弗驚皇情悅豫賜其名爲飛越峯復命禦用監直長臣馬晉臣繪其眞形藏焉臣濓稽諸載籍漢之元鼎中有神馬出渥窪水中馬之生於水者尙矣養龍之說𨿽相傳於夷人要當可徵不誣也肆惟皇上以大徳而位大寶日之所出日之所沒無不梯山航海獻贄奉琛邇者獨角之犀來自九眞食火之雞貢於三佛齊之境其它佹形僪狀藉藉紛紛且不一而足而況此水產之龍馬乎周書有云不寶逺物則逺人格所寶惟賢則邇人安皇上宵衣旰食日懷保於小民巖穴之士搜羅殆盡將圖治安如黃虞時其遐荒殊裔珍毓奇產未嘗有心求之所以榮光休气洋溢中國仁聲義聞充洽八表而龍媒之異自致於天閒十二之中揆之於書前聖後聖蓋同一軌轍也其視貳師之遣黷武窮兵以索諸大宛者果爲何如哉臣濓以文字爲職業際玆盛美不敢默而無言謹述贊辭一首以貽諸後世贊曰

天駟熒蛟龍升靈泓澄神馬生祥飆瑞靄晝杳冥天一翕聚通精靈龍胡﹝漢郊祀志龍垂胡髯胡乃頸下垂肉﹞盈鳬臆輕竹披耳鏡懸睛花雪卷毛光照夜汗溝有血霞流赬振鬛鳴萬馬驚閃流電逐飛星九霄彷佛從龍行但聞瀟瀟風雨聲三川平八極寜眞龍媒獻龍廷出入天門駕龍軿太霞五彩滿瑤京皇風淸皇道貞皇威明茫茫堪輿內孰敢不來庭陋彼漢將軍空圍貳師城乃知天子在樹徳不必連年徒用兵

滕奉使贊

齊人王蠋有言曰忠臣不事二君烈女不更二夫女之從人一與之醮當終身不攺譬之白璧小有玷辱人將斥去而不之顧臣之事君也其理亦同故蠋特並言之事兩夫者𨿽辧如虞姬智如鄧曼吾知其決非良婦事二君者𨿽功如汾陽﹝唐郭子儀封汾陽王﹞才如西平﹝唐李晟封西平王﹞吾知其決非良臣嗚呼使此義昭如白日人臣安肯懷二心而國安有喪亡之禍哉東陽滕茂實當宋靖康初以太學正與僉書路允迪奉使於金議割三鎭太原尋奉宻詔據城不下金人怒囚之雲中欽宗北遷茂實謁見涕泣請從行主者不之許其後允迪南歸茂實獨畱鴈門終身不再仕臨沒令以黃幡褁屍而葬仍刻石識云宋使者東陽滕茂實墓此殆不事二君者與當是時有宇文虛中者亦以黃門侍郎使金見畱遂攺節易行反面事讎其後𨿽欲奪兵伏南奔而自贖卒亦不逃君子之譏其視吾茂實果何如也茂實已矣人至今想其遺節如神龍不可得見至視虛中輩不啻若鬼蜮犬豕有識妾婦亦羞聞之此無他人心天理終不可誣也乃作滕奉使贊用規事君而有二心者贊曰

漢有蘇武奉使不屈滕公配之有聲烈烈黃旛裹屍以全臣節如璧之白弗緇弗缺其人𨿽亡而神不滅上游帝所淩厲日月降臣見之肝碎膽裂敢述贊辭勒在貞碣

溟涬生贊

溟涬生者旴江廖應淮海學也抱負奇气好硏摩運世推移及方技諸家學年三十遊杭上疏言丁大全誤國狀大全怒中以法配漢陽軍生荷校行歌出都門道傍觀者嘖嘖壯之抵漢江濱遇蜀道士杜可大揖曰子非廖應淮耶生愕然曰道士何自知之可大曰宇宙大虛一塵爾人生其間爲塵幾何是茫茫者尙了然心目間矧吾子耶然自邵堯夫以先天學授王豫天悅天悅死無所授同葬王枕中未百年而吳曦叛盜發其冡得皇極經世體要一篇內外觀象數十篇余賄盜得之今餘五十年數當授子吾俟子亦久矣乃言於上官脫其籍盡教以冡中書其算繇聲音起生神鑑頴利可大指畫未到者生已先意逆悟可大自以爲不及學旣成去隠宣歙間遇余安裕弋陽將教之安裕勸生業中庸生瞠目厲聲曰俗儒幾辱吾康節於地下矣復去之杭客賀外史家晝市大衍數夜沽酒痛飲飲卽吐吐卽飲不醉如泥弗休醉中嘗大叫曰天非宋天地非宋地柰何柰何語聞賈似道遣客叩之生曰毋多言浙水西地髮白時是其祥也似道未解復召至屛人與語生曰明公宜自愛不久宋鼎移矣似道惡其言掩耳走生亦徑出過曽淵子家索酒轟飲酒酣作嬰兒啼曰大廈將焚燕猶呢喃未巳耶復賦歌以見意都人士聞之競指以爲怪民不與接獨太學生熊晞聖猶時造其廬生私執熊手謂曰吾端居層樓聞空中戎馬百萬來人鬼作哭泣聲壬申襄樊陷甲戌宮車晏駕乙亥長江飛渡似道亦殛死臨漳丙子三宮播遷諸王大臣皆南北亂走噓吸事耳子不去欲何爲居亡何宋事日非沿江州郡望風奔潰生大慟曰殺气又入閩廣中吾不知死所矣遂遁去其言無一不驗後四年病死處州學中年五十二無子惟一義女從之生宗堯夫先天之學頗自謂知易毎見諸易師傳疏不問淺深輒訕駁以爲樂及論後天則尊羲畫爲經彖爻系辭爲傳黜文言彖象二傳爲九師之言且謂說卦非聖筆不能作上下系乃門人所述序卦直漢儒記爾蓋生聰明絕人未聞道而驟語數故其論經多失中然性使酒難近又好訐人陰私人面頸發赤不顧罕有從其學者惟國子簿吳浚進士彭復樂師之浚不卒業復屢受唾斥不怨生將遁時召復至口發例手布籌𨿽平昔所靳若終身不示人者一舉授復復後又授鄱陽傅立云或曰生瀕死語女曰吾死後一月中朝命山姓鳥名使者來徵吾及傅立立當過予門汝可出藏書示之立當以此致大官後皆如其言所謂山姓鳥名崔鵬飛也生所著書有玄玄集歷髓星野指南象諭統會聲譜畫前妙用數十萬言今猶間傳於世贊曰

龍圖成章有文從衡以浚以明以泄其藏以奠乎玄黃昔我素王韋編三絕墜緒微茫誰其我綴我參我腴九師襄之我苞我晶百氏攘之如河之渾如曀而昏如治絲以棼天未降割一髮攸存維洛有士居於百原超神沖漠凝於畫先數往知來小大斯甄莫峻匪厓我陟其顚莫深匪淵我瀹其泉簡材以畀非隠弗傳有冥者冡卒詔以宣或得其■﹝牜甬﹞載神子言炎炎宋籙維其訖矣長星蝕栁色之赤矣靑祥見徵士髮白矣朋昏以世莫之戚矣魚在在鬵尙其息矣維生之知中如沸羹彼昏弗知覆謂我狂我狂如何我憂孔多我山我河我用弗磨俾淪胥以訛我酒旣嘉我瑟又龢我寜不嘯歌北風其涼旗旐央央戎車龎龎蕩蕩江流杭之如陸有腥其穢流血沃沃海氛方殷其何能目人有恆言風雨漂搖夏宇障之涉於大川烝徒楫之楫副宇橈孑孑焉依國武斯隊不知攸戒日隕弗升𨿽晝作夜鴞舞於林鬼瞰於捨孰投是艱曽莫之艾乃惄乃驚乃瞻乃行乃遁死於冥睠生之爲胡乃神以著徵之古聖匪程伊度何以言之卒淪於數一曲之淹不通其故易道旣泯數亦不類激贊於生發我長喟月出皎兮在天之心在天之心何古何今

陸秀夫像贊

身抱龍髯兮眼不見水鳯闕𨿽遐兮龍堂則邇玉雪皦如兮肯污泥滓赤日出海兮爾心不死

文官花贊

胡翰

覃木之植鍾美於天地著見於古今者其品多矣大率以不恆有爲瑞以不多得爲貴華平賓連紫脫闊閱國家之瑞也曠代始有之揚之瓊花潤之玉蕊天下之美也豈世所多得哉物皆然今鎭江其地卽潤也範氏世居之爲望族有花曰文官先世所植也自吳中富人及京洛公卿之家斥苑囿飾亭館競一花一艸之奇以誇示世俗極遊觀之娯者往往求若是花蔑乎未有聞也當唐之世惟學士院有之其曰文官意亦以是邪範氏世業儒以詩書起家爲令宰任司臬者衣冠相望於宋元二百年之間其於是花亦有不期而符者邪天地生物自形而色白者不能以爲緋碧者不能以爲紫今以一植而具有其美一日而遞爲之變其得於造化之妙非人力能致之唐人以戎王子爲異花若文官乃異花也夫以造化所鍾之異天下不多得之物而又植於衣冠之族又有名公卿如辛幼安者本其所自而書之制爲樂府以歌之𨿽謂之美瑞可也而顧不廁於瓊花玉蕊之列者蓋範氏故閥閱也其花先世所植手澤也非若蕃釐招隠老佛之宮瓊花玉蕊人得趨而見之使人得而見之有力者將取而去之矣則範氏珍之宜至而傳之不廣也天下之物負其所有不自見於世者皆是類也余老矣於世無所好願以平生不知有此花一旦聞之可爲寡陋之嘆不能無幼安豪發之情焉乃述其事以貽其後人從而爲之贊曰

泰圜委和嘉植挺生抱素含貞揚采代榮如彼命服品秩有章下民所望君子之光我徵前聞厥類匪一瑞木四照神芝五色不貴異物邁種厥徳於古有訓君子是式

靈峯寺植木贊

劉基

靈峯寺有松杏與朴並植焉劉子見而感之爲作贊曰

杏葉蔥芊有子可以實籩松枝扶疏有苓可以引年朴狀如樗眾蠧所穿擁腫液瞞不可以鐫胡並植於庭混厥醜妍明堂求材般趨爾先松戕杏割朴獨宛然嗚呼朴乎孰女之憐維女之全抑棄於人乃獲乎天耶

宋景濓像贊

王禕

外和而神融內充而面睟衣冠𨿽晉人之風气象實宋儒之懿夫其知言以窮天下之理養气以任天下之事隠則如虎豹之在山出則類鳯麟之瑞世後乎千載而有存中乎兩間而無媿此蓋古君子之所難然吾謂斯人之必至

筮作贊﹝有序﹞

唐肅

予子之■﹝氵牽﹞欲筮而無蓍請以竹代之予曰易謂聖人之徳幽贊神明而生蓍則蓍固靈矣然地無蓍可廢筮乎屈原離騷云索藑茅以筳篿漢方技傳亦有筳篿須臾孤虛之術說者曰筳竹篿也楚人以結艸折竹卜爲篿然則楚人之筳篿以無蓍歟夫蓍蔡產也大龜可卜者出於蔡上有蓍百莖下必有靈龜守之蔡非楚地故以筳代蓍而卜焉今越去蔡尢逺蓍或不能致則仿筳篿之法無害況吾所以質諸神者在誠不在物之■﹝氵牽﹞旣作之因爲贊俾刻其櫝云辭曰

祝蜥蜴以祈雨龍之同類也禁原蠶以助牧馬之同气也繄竹之視蓍均艸彚也虛中弗窒又圓其外也虛則有靈具乎智也蓍百莖而同本合萬殊爲一致也以有代無理或弗悖也爰韜爰櫝受命則出也載營載畫吉凶以示也於戲泰筮神明之攸寄也曷竹曷蓍惟秉誠之無貳也

太師韓國公畫像贊

蘇伯衡

堂堂韓國秉國之成鴻業以定經費以盈羣賢以進百度以貞四裔以服品物以亨公初無作孰得而名天實生之光輔大明天下之士暏其儀刑想其風采不謀同聲曰漢蕭何唐之玄齡功成而退不伐不矜衮衣朱舄安享尊榮蒼顏白髮時遊大廷其徳日新其福日增天子萬壽共享太平

宗忠簡公畫像贊

公之力足以旋乾而轉坤公之功足以卻敵而安夏始以一言能返北斾而南還後以二十四疏不能回南轅而北駕且畱鑰之任方切而巧言遽入於帝聰度河之志未酬而大星己殞於中夜何人之於公則知媢嫉而天之於公則不知假借此有志之士百世之下所以想英風而激昻拜遺像而悲吒也

象山陸先生贊

趙東山

儒者曰其學似禪佛者曰我法無是超然獨契本心以俟聖人百世

敬贊先正誠意伯畫像

劉仲璟

虯髯電目探天根兮斡地軸扶龍興雲四方以肅以生民休戚爲憂喜以大道晦明爲榮辱武功旣成而文治未盡其用者蓋天也耶抑人也耶

田疇贊﹝有序﹞

方希古

智勇人之所有也善用之爲難忠義人之所慕也審處之爲難天下非無豪傑之士而功不見著於世何耶豈其智勇之不及忠義之沮喪歟用之失其時處之違其機者眾也荀彧不用於曹操則可以比子房董卓呂布不爲逆亂則可追韓彭亷丹王尋爲漢而死則有以與周苛等而皆不免於君子之誅其迹同而其所爲異也漢末之亂酷矣余求奇士於其時得一人焉曰田疇忠不避難勇不畏死奮然感劉虞之遇而思爲之報讎公孫瓉旣亡謂可以盡力者漢室而已故應曹操之辟旣而知操非忠漢者也故辭封侯之爵介不同俗淸不悖倫忠在樹功義不茍合其才良其行果蓋豪傑之士非當時姦雄所及也論者眩於成敗使操以有功見取而疇之志義不大章明於後世豈不謬哉孟子曰人有不爲也而後可以有爲若疇者庸非其人耶其不成功者命也豪傑之士制於命而不獲施者眾矣善觀人者觀其志不觀其事觀其器不觀其位由是而言士之不幸者獨疇乎哉吾是以悲而贊之其詞曰

古之觀人不於用捨考其所存以第髙下譬諸龍駒垂首糞車豈以其賤斥之爲駑齊侯千駟如南面王仲尼之嘆夷齊有光漢季分爭得國者操吾獨何爲田疇是悼操𨿽據國犬鼠之雄殺後無君天下不容奚若君疇忠義蓋世委質劉虞身世靡二使受之命爲漢大臣殺操復漢必不顧身嗚呼鄙夫惟利是就誰能爲儔我與爲友

翰林待制華川王先生畫像序贊

傳曰國之將興必有禎祥其得人之謂乎故善觀國者不觀其甲兵之雄財粟之多土地之大而觀其得人賢否誠得其人弱可彊敗可成不得其人𨿽威力富庻敵於海內亦不免於亡天將授人以天下亦必授之以守天下之器賢者之所在天下之所歸也當國朝之始興地界於羣雄之間最微矣然是時有數君子者皆起而從之識者已知天命所屬旣而或以功業定亂或以文章贊化卒能合四海於分裂之餘不越十年遂致平治嗚呼是豈非天哉烏傷王先生充在數君子中博辧通達以文章名上之爲吳王授江南儒學提舉司教理升禮部侍郎兼引進使轉起居注出同知南康府事及上卽天位召入議禮攺章州通判會詔修元史遂徵還與金華太史公俱爲總裁及史成拜翰林待制未幾而出使西陲𨿽未獲究其設施然其有益於國者大矣世之趨近功者恆謂儒者不足爲時重輕此非知本之論譬之人身彼一才一藝者猶手足耳目然而賢者則元气也人見手足之能持行耳目之能聴視而不知皆本於元气不亦惑哉某幸受業太史公而以未識先生爲恨先生之子紳以畫像見示乃敍而贊之曰

天眷有明勃然龍興豈惟智謀得人乃成其人伊何匪將匪相爰有君子海內之望望旣歸之孰能違哉彼王彼侯小大畢來惟華川公蔚其文雅位𨿽不崇名動天下人知其名豈知其心我懷徳音山髙海深

義鸛贊﹝並序﹞

髙啟

吳報恩寺浮屠之顚有鸛二巢焉以遊以宿出返必俱一日其雄罣脛輪索中奮翼自擲空懸弗脫雌下首大鳴若吁於人眾憐之莫能升遂宛轉而絕雌依其傍弗去羣鳥欲磔之輒引喙怒逐不使近逮毛骨盡化乃已余居直寺東嘗見其彷徨飛旋形貎慘悴風雨之夕哀唳噭噭若號慕然余念夫世固有伉儷相悅者矣一旦失所天哀未攺而已他適塗膏自媒惟恐非艾晨咷夕噱曽無含忸世嘗以禽諭惡人寜不辱是鸛哉乃贊曰

嗟爾鸛乎維鳥之特猗雄死自守禦烏之賊猗獨棲於標夜失其匹猗哀嘶返顧不啄而食猗厥質始化豈貞之魄猗匪魯黃鵠孰配爾徳猗

戴院使贊

茹常

神閒以淸气和以平質頎而厚貎澤而明學則究軒岐之奧書則啟金石之經昭代之老處朝廷蓋得其道醫國之手𨿽蠻貊亦知其名懷仁慕義秉徳存誠是宜受髙皇之奬譽荷今上之寵榮齒餘八袠而彊健身備五福而康寜若夫托泉石之髙致締松桂之幽盟彼畫史者徒知寫其歸隠之趣而莫能得其戀闕之情也耶

陶弘景讚

王達

士之善於觀人者往往不於其事之所己爲而必原其心之所隠微者而觀焉惟能原夫心之隠微者而觀之則其爲人者昭昭矣彼泥其迹之顯然者而觀之夫豈得容僞於其間哉吾於齊梁之際得一士焉陶公弘景公生而有異四五歲卽知用荻畫灰以爲書甫長讀書萬卷以一事不知爲之恥齊髙帝作相用爲諸王侍讀彼時𨿽在朱門閉影息交不外物接永明間掛冠神武門已上表辭祿矣當斯時也窺神器者匪一人朝爲君臣暮爲讎敵朝爲揖遜暮胥篡奪𨿽欲以力濟之柰天道之未定何於是自勾曲徧歷名山尋訪仙藥毎經澗谷必坐臥於其間所居皆植松聞其聲輒欣然爲之樂性好著述凡陰陽五行風角星算山川地理方圓產物醫術本艸罔不洞究自以爲神丹可成壽可致梁武資之以黃金朱砂等物亦不靳而受之至八十五無疾而逝夫當太淸之際以梁武爲故人取宰相如拾芥此眾人所不能得而公可得者可得而公恬不爲之意茫然與世相忘焉公之賢爲何如蠱之上九不事王侯髙尙其事者不偶於時者之所爲也公可謂偶於時矣而猶不出者庸詎知天下無可事之主哉故其詩曰夷甫任散誕平叔坐論空豈悟朝陽殿遂作單於宮厥後天下玄理洊興武事日弛侯景纂位實在昭陽然則公固有逺慮先燭之智矣亦豈可謂公爲長逝忘返而無憂世之心者哉予故仰其髙風想其遐躅原其心之隠微者爲之讚曰

蓬蓽旣髙芝蘭斯晦梟鴞成羣鸞鵠斯退君子知微黙領心會醇酒𨿽甘詎宜忘醉哲哉陶公靡所不通糠粃富貴勾曲之從月髙秋肅一枕松風安知其它我保其躬彼不知者謂公少疵山中宰相夫豈介而我知公心澹然無爲不與物絕龍變是宜上陵下替世道日榛寜於其時俯仰屈伸煙霞泉石今古乾坤髙風邈哉不見其人

自題侍教像贊

楊士奇

此老之生今七十有三年其仕凡三十有七歲歷事四朝恆持一志顓顓乎毖愼肅肅乎嚴畏不敢內非類之交不敢徼非義之利祿愈增而意愈澹秩愈進而心愈惴治官務如家務視海內如室內𨿽不能萬一之有濟而不敢須臾之或怠誠懼上孤明聖之恩有忝淸白之世閱春華之屢謝撫寒栢而猶翠聊自寫其素存示同宗以祗勵

族孫挺來北京旦夕在左右裏蕭生爲寫侍教圖挺以求贊因謾書此然士之師古挺尙從事乎逺且大者可也

七十歲自贊

楊榮

荷蒙先世積徳之厚叨承列聖眷遇之隆久侍禁近冀效愚忠當齒力之旣衰尙責任之愈崇自愧乎進無所補退不我從徒存心之兢兢而懷憂之忡忡惟古人堯舜其君民者素景仰其髙風思勉焉而不懈期一致於初終者也

故延平守胡子祺贊

鄒緝

故延平太守胡公旣沒三十年緝始得其墓表而讀之爲之嘆曰嗚呼士惟患不見用耳未有用而不見其效者況得顯行於其位其大小設施豈得不有所見哉國家初興凡所選擢必擇其才良端直之士而任之士旣抱負其所有故見諸有爲皆足以震耀於當世而其所立類非迂儒俗士所能及若公是已公以洪武三年應詔至京師受知太祖皇帝擢拜監察禦史卽上書論遷都闗中事其後出爲按察僉事調知彭州升知延平府事以沒公在風紀不爲激擾之政而人畏其威蠻服其化獄以常空其爲彭州築堤堰修水利勸民務本力業郡中翕然稱治至爲延平聲稱尢著於今延平之人能道其行事蓋其悌弟之化有以信於人而其才徳又足以服之惜其名位止於此不克臣於久逺也昔何武爲揚州刺史凡所刺舉未嘗敢自私而又仁厚以處下故郡國各重其守相張詠知成都寛嚴適中威惠信於人故旣薨而蜀人爲罷市蘇子瞻謂其遺愛蜀人久而屍祝之若公可謂無愧於公者矣公之次子光大爲春坊右庻子與余爲同門友旣覩公之事乃追爲之贊曰

昔在太祖勤思賢輔有偉哲人實承知遇布衣登朝居法從班遷都之議動於天顏內臺外憲薦揚風紀兩紆郡符鳴玉曳履材宏徳碩無積不施惠愛所加民自懷之肅肅之儀瞻望莫及箠策之從願爲公執

鏡容自贊

楊溥

資可以爲學而理或未明時可以行道而力有不至緬懷古人夙夜惟厲而莫及焉嗚呼老矣

吳敏徳像贊

王直

海虞吳敏徳爲都察院右僉都禦史持敬愼之心秉亷直之節其議論舉措蓋有前賢之遺風視世之隨俗變化方外而圓內者相去逺矣此其像也而予爲之贊允毅吳公率徳自躬聖明禦邦克躋顯融豸冠峩峩邦之司直必誠必恭不詭不激雍容進退端笏垂紳小人所憚君子所親維昔名臣始終一致神之相之福祿斯備風霜肅物生意寔存願弘厥施以暢皇仁

自贊小像

其才學則迂疏其志行亦狂簡幸逢時以效愚毎惴惴於自反然僚友謂之彊而主上謂之板愧變通之未能徒爲逹士之所莞也彊者矯亢不阿之名板者愚執不通之謂蓋气質蔽固之已深而學問變化之未至若謬比於憸邪則難合乎公議𨿽內省之無愧然豈敢忘敬畏也哉

訥齋贊

金寔

言可訥乎心因言以宣道假言以傳言不可以訥也言不可訥乎身由言而困事由言而僨言不可以不訥也訥乎訥乎殆將訥其所不當言而不訥其所當言也夫在鄕黨則恂恂在宗廟則便便是爲訥之模

伏生授經圖贊﹝有序﹞

周敍

伏生諱勝濟南人也案史記伏生故爲秦博士孝文時求能治尙書者天下亡有聞伏生治之欲召時年九十餘老不能行於是詔太常使掌故晁錯往受之先是秦焚書伏生壁藏之兵興流亡伏生求其書亡數十篇獨得二十九篇卽以教於齊魯之間學者由是頗能言尙書諸山東大師無不渉尙書以教矣又按漢書顏師古注當錯受書時伏生老不能言言不可曉使其女傳言教錯齊人語多與潁川異錯所不知者凡十二三略以其意屬讀而已是圖蓋當時授經之象中坐者伏生旁侍者其女前跪而坐者錯也圖用縑素僅二尺而蒼山古栢靈芝石牀書幾之狀莫不曲盡巧妙畫者之意亦工矣哉於戲聖人之道寓於六經而書者二帝三王治天下之大經大法所由載有天下者不可不以之取則也使非漢文求之伏生傳之天下後世將貿貿焉莫知聖帝明王精神心術之所寓而道晦矣愚故謂尙書一經不幸焚滅於秦幸而表章於漢尢幸而傳授於伏生也且是時伏生年己九十餘使漢文求之不早不幾於冺焉矣乎然則是書之傳豈非天耶而其所以繼往聖開來學之功又豈居漢之諸儒後哉戶部員外郎髙君信以是經登進士歷官朝著有聲家藏斯圖命工裝潢成軸以余家傳是經也求識之久之未敢執筆而髙君之請益堅敬用書其故而爲之贊曰

大哉聖道寓諸六經煌煌尙書實統厥成秦亡漢興斯道幾晦展也伏生爰際其會心惟口誦以教以傳晁錯之受漢文之賢斯文千載旣晦而顯展也伏生其功不淺咨爾後學是仰是宗拜瞻圖像邈焉髙風

文昌帝君像贊

劉定之

有以孝陵禦容傳寫爲文昌帝君像者臣定之稽首贊曰日行於天光寓萬形全得爲月分得爲星雲得爲霞雨得爲虹影得水底火得鏡中圓明晶彩晶彩日同於皇開天自天陟降其寓於玆文昌帝像主世之文緯地經天有赫厥用無私其權衝天烏紗朶雲龍袍就之日近望之天髙臣拜稽古古亦有是宋仁宗像卽眞武帝

明文衡卷二十一

●欽定四庫全書

明文衡卷二十二

﹝明﹞程敏政編

○七

志釋寄胡徵君仲申

宋濓

華容孝亷與廣平文學遇於神明之臺孝亷問曰予締子交巳越二紀其貎固狎其志則未之聞也子能爲我揚搉古今而釋之乎文學曰走也不敏長自巖穴鶴毳編襦土芝縕食動趾踉蹡發辭■﹝言蹇﹞喫忽挾緗縹去歷都邑見者大噱指爲木刻錯愕周章無地寄迹獨孝亷暖我以溫顏前我以重席迪我以三古之芳猷期我以九能之至域拜孝亷之貺厚矣孝亷有問敢對以臆寓形霄壤不翅蠛蠓時幻歳遷電滅鳥空惟極所適其樂則鴻出遊大澤才鶱气雄鼻尖出火耳後生風金張前驅許史後從牽黃臂蒼箙矢韔弓仰落雙鵰俯搤長熊毛血旁灑塵坌四封入據邃館廷實惟供罍尊旁午豆爼衡從肉腴含春酎暈移童器周八音律合六同部分立坐筵布西東緑華白臺南威紫衝靨輔奇牙瓌質姣容歌喉撼塵舞袖翩龍其有事固日新而弗足也竊有志焉孝廉能許之乎孝廉曰欲敗度縱敗禮古人所戒子豈宜蹈之願聞其它文學曰班生投毫令名煌煌終童請纓其齒甚少不有焰焰孰潛其爝非勒銘於燕然必建標於粵徼軒冕以之蟬聨紳笏以之嫽嫽衛霍擁軫樊陳執纛公子掃門王孫媚竈霜露系乎吹噓予奪視其慍笑其鋭也若孟勞之出魯襓其重也如天球之鎭周廟天下學士揮汗爲雨聨袂成帷莫不仰遺光而企末照其視處環堵厄藜藿擊壺而越吟倚柱而吳嘯卑卑南陽之畊落落滋泉之釣口心共語影形相弔不亦大有徑庭乎孝廉曰功髙者身危位隆者名喪此眾人之所嗜而君子之所愼也文學曰神封靈壤作鎭下方會稽衡華沂岱嶽常霍及醫閭分布九疆總三條於中區限兩戒於外邦他若滄漲蕩浮靑翰混茫包天裹地循環相通﹝葉湯﹞其間怪偉靡可數詳天孫嶽長水伯瀆宗﹝葉莊﹞昴宿寶符之貴玄龜靑鯉之章金篋玉策之探日月珪璧之藏或隠而晦或露而彰走將簡徒禦戒樓航濯足於咸池晞髮於扶桑豁氛埃於人瑕發忠信於天光蒼水之使稷丘之君庻一問之勺鼎湖而想遺弓履河洛而思聖勲也孝廉曰山川形勝固足以廓子耳目昌子文辭然非至焉子毋徒取則於太史遷也更請大之文學曰去聖逾遠學術紛披控名責實禮度是師上下有敍隆殺異宜苛察繳繞弗失絲釐貴儉兼愛上賢右鬼采椽不斵型簋惟土嗇然自守與孔齊軌權事制宜詭行遁辭移陰轉陽入神出奇變化闔辟千目莫窺秉要執本立爲經制法無常形事無成勢洞究羣情爲萬物主儀節或愆峻刑弼之肅如晨霜犯者裂肌仲鞅非到挾之以馳因彼天時以施教令若儀若象測度以定紀綱載明是謂大順食天所寓邦本所資山澤平地相厥攸宜八政之首著於經彛揣摩國紀宣明帝治或合或兼本末畢具凡有猷爲罔越憲制若是喧豗駭猋迅雷震撼乎四極充斥乎九垓沨沨乎海水起立而應龍天飛也戔戔乎五兵雜陳而神授握機也芒芒乎曠野萬里而列井布棊也走欲徧索其說而試之不識可乎孝廉曰夫子沒而微言絕諸子百氏人人殊未有能一之者也文學曰戡定惟武亦國之程其書漫衍四類是繩陰陽權謀伎巧勢形其目昈列翻翻繽繽九宮八門六甲五神軍軌兵鈐星式雷經金雞玉狗風角鳥情制器尙精動合神機冑鎧羅陳戈戟交施渠答距堙■﹝務上鳥下﹞冥扶胥象車雀杏行馬飛鳬武衡大櫓驩耳長殳云火萬炬渾脫全軀策全器良其用益張營察六形旗按五方天地定位風雲流行龍虎騰趠鳥蛇翼驤正正奇奇巍巍堂堂赫赫赩赩稜稜璜璜以守則固以擊則揚或追北於函谷或喋血於太行或徇地於臨菑或陷堅於昆陽是亦英雄之壯觀也走竊樂之不知饑渴之在已也孝廉曰兵者不祥之器聖人不得已而用之子服儒衣談儒書又焉用爾爲文學曰粵厥軒轅遊心太初上超鴻沆下入渺彌有竊其餘亦神其軀文賓履生師皇馬醫玉柱丹砂騎鳴龍師木羊葛由神泉鹿皮折足山圖赭衣服閭女丸素書赤斧碧雞朱璜瘕脫玄俗質虛心存衝寥迹亦佹奇五性旣絕九患亦除三階有嚴七變無虧身升紫宮位紀琳書陰隆伏骨目炯四規執東象之玉文契九赤之班符禦躋虛之龍韈服太極之麟芝入火不爇入水不濡入石不閡入木不拘云臥天行神濳靈飛是蓋與天爲徒又不特致治於無爲也當辟我石室寢我世機服我胎息殺我虫屍洗伐我毛髄銷觧我膚肌覩銅狄而摩挲約令威而來歸不知能成其志否乎孝廉曰聖人不師仙使其可爲則周孔爲之矣文學曰荒荒遺文或僞或眞學徒巧辧或正或舛先出者堙後出者存何老生怨尢而異師是嗔藏之名山編簡乃完何傳授有緒而魚魯或殘汲冢一啟虫書再覩何怪言放紛而弗齊於古緯候相傳內學是尊何列國寶書而盡閱其文僭辭竊義聾俗簧世日新月巧動莫之制衡錯■﹝木離﹞瑩方州部家何立言艱深而莫究津涯始生終通生育及資何其象不一而數皆九爲原熒丱冢名性气體何圖指佹殊而重摹疊擬觸類而言何莫非此沾沾動喙徒見其鄙走將鉤其龎鴻掠其纎微懸空明之金鑑俾無遁於妍媸能若是是亦足矣孝廉曰此粗近之然殢於傳注童習白紛若華蟬死生其間亦奚益哉文學曰孟軻氏沒世乏眞儒師師萌庻倀倀奚歸孰廓我蒙孰砭我愚羣言孔多契眞者誰欲操腐艦以泛具區欲絡盲象以駕鼓車縱有智巧寜不殆而嗚呼噫嚱一何寥乎九聖之神於昭於天九聖之心存之於文又何昭乎嗚呼噫嚱薋葹盈室何有芳蓀繁星爛宵孰知朝暾寜不使我怡怡而愮愮乎帝降民衷徳與天一胡不自貴葩藻是溺顚倒首足淆混白黒棄其瓚盤寶厥瓦鬲拊膺自傷淚血交積誓劀宿穢以剗末習駕舂陵以爲舟鼓關洛而爲檝張武夷以爲颿期洙泗之可渉夙興夜寐偟偟業業凜然如上帝之在目睫若是何如孝廉曰此僕素昔之所究心者也幸與子同之於是執手降臺相視而笑笑已繼之以歌曰眞儒不生世陰陰兮■﹝木適﹞埴索塗愈幽深兮炯其靈根無古今兮超彼九玄離濁气兮攀淵追騫乘赤麟兮文之興喪資以身兮任重道遠何時而止兮朝斯夕斯相期於歿齒兮

文訓

王禕

華川王生學文於豫章黃太史公三年而不得其要倀倀焉食而不知其味皇皇焉寢而不安其居望望焉如有求而不獲也太史公一日進生而訓之曰子之學文有年於玆志則勤矣吾聞天地之間有至文焉子豈嘗知之乎夫云漢昭回日星宣朗煙霞捲舒風霆鼓蕩者天文之所以暢山嶽錯峙江河流行鳥獸蕃衍艸木茂榮者地文之所以成天地之文不能以自私誕賦於人人則受之故聖賢者出以及瓌人畯士相繼代作莫不大肆於厥辭蓋自孔氏以來玆道大闡家修人勵致力於斯其間鞠明究曛疲獘歲月刓精竭思耗費簡札者紛趨而競馳孰不欲爭裂綺繡平攀日月髙視萬物之表雄峙百代之下卓然而有爲然而躑躅而不進骩骳而不振思窮力蹙吞志而沒者往往而是而能登名文章之籙者其實無幾則所謂至文者固夫人所罕知是故文有大體文有要理執其理則可以折衷乎羣言據其體則可以剸裁乎眾制然必用之以才主之以气才以爲之先驅气以爲之內衛推而致之一本於道無雜而無蔽惟能有是則統宗會元出神入天惟其意之所欲言而言之靡不如其意斯其爲文之至乎凡吾之說子豈嘗知之茍知之其試以語我生曰文之爲物貴適時好粲然相接合喜投樂有如正始不完文气遂偏俗尙化遷而排偶之習興焉四屬六比駢諧儷聨抽黃對白調朱施鉛五采相宣八音相便握摛穠纎啽咔寒暄丰腴醲酣眩麗媚妍珠璣溢緘膾炙滿篇凡慶函與賀牘咸累幅而疊畨王公之門下逮閭閻彛儀縟典往來交際率奉之以周旋又如大雅旣逺詩歌日變玉臺西昆其流也漸支爲詞曲爭嫩競艶字分重輕句恊長短浮聲切響淸濁和間羽振宮濳啇流徵泛笙簧觸手錦繪迷盼風月畱連鶯花淩亂振妙韻於沈冥托葩辭於淸婉性情因之而暢宣光景因之而呈獻好會暌離歡忻悲嘆莫不假是以托情固無間於貴賤也若是者其爲文何如太史公曰古語變而四六古聲變而詞曲文之獘也甚矣請置勿道爲言其它生曰命卿選士之法廢而科舉乃興以文取士設爲範程漢有射策唐有明經復有詩賦逮宋日益增經衍爲義而三篇以明賦本於律而八韻以成咸各專其科各精其能其義則意融旨切言粹辭逹枝語蔓引叢論英發剗聖祕而立辧乾天機而生說其賦則句錬字戞音核韻軋藻秀春擷花艶晴掇校妍醜於錙銖品抑揚於毫髮他若宏辭制舉大科別設文法靡不該文格罔弗列文必學稱愽極才號閎傑乃能攻其業凡習於斯者皆賈勇詞場角雄藝闥不厲兵而白戰爭奪弧而先拔若工若拙三年是力若勝若劣一日而決及其中文衡入文彀則遂圍棘聲徹榜金名掲上賢書於天府承洪恩於帝闕乃躋膴仕乃展遐轍若卿若相鮮不由玆而出矣上以此而求賢士以此而致身文之用世信不可誣也歟太史公曰科舉之文趨時好以取世資特幹祿營寵之具耳學古之君子恥言之生曰文之古者登諸金石記志頌銘具有成式或鐘鼎是勒或琬琰是刻或鐫於麗牲懸繂之碑或鑱在封嶽磨崖之壁莫不炫耀崇勲烜焯茂徳載丕丕之嘉猷紀赫赫之休績𨿽皆一筆之力九鼎可扛一字之價千金是直爾其宏奧之思雅健之姿瑰瑋之辭攟摭馬班淩厲蔡陳蹂躪韓桞玉采金聲焜焜煌煌鍧鍧鏘鏘衮章繡紋炳炳焞焞繽繽紜紜詭然而蛟龍翔蔚然而虎鳯昂翕然而律呂張正音諧■﹝音巠﹞韺變體類云霆勁气排甲兵沈冥以之而開豁幽閟以之而著宣逖逺以之而綿延然非儒林宗匠藝營宿將道徳爲世之模楷名位爲國之儀望堂堂焉章章焉擅鴻筆攬魁柄稱文章之大家者孰當仁而不讓宜其嫓美古昔傳信今後照四裔以無倫垂千載而不朽此其爲文也不幾於古乎太史公曰文至於是謂之古宜也𨿽然其爲用殆不止是已生曰朝廷之上有巨文焉典謨誓誥制冊令詔藹爲王言渙爲大號而帝王之制作存焉灝灝噩噩渾渾洋洋淩厲蓬孛揮霍奮揚或溫潤而精粹或宏偉而秀雄或嚴肅而簡重或衍裕而深長經緯天地槖鑰陰陽黼黻萬化轇轕三光封職則气含陰雨之潤授官則義炳重離之明敕戒則吐星漢之華治戎則揚遊雷之轟肆赦則垂滋於春露明罰則示烈於秋霜一字之褒沛漏泉於下地一言之感被挾纊於黎蒸朝出九重暮行四方如風動而艸偃如山鳴而谷應奮迅乎■﹝宀禹﹞外旁薄乎域中鼓舞乎華夏陶鎔乎帝皇文章之用蓋與造化而侔功矣若是何如太史公曰易曰王言如絲其出如綸詩曰辭之輯矣民之洽矣辭之懌矣民之莫矣文之爲用誠莫盛於此矣姑捨是豈無復有可聞者乎生曰文之難者莫難於史故良史之才古今或無皇道帝徳王略霸圖運祚興衰治道隆污將相卿士武烈文謨賢智忠孝凶慝姦諛天文五行地理河渠禮樂兵刑食貨賦租選舉職官冕服車輿雕題鑿齒遐方異區恍惚詭變俗怪習殊凡一代之本末皆載乎史故曰史者一代之成書是故事以實之辭以給之法以立之例以律之作史之要必備乎此然非其能足以通古今之體明足以周萬事之理智足以究難知之意文足以發難顯之義者曾烏得以稱良史蓋自紀表志傳之制馬遷創始班固繼作綱領昭昭條理鑿鑿三代而下史才如二子者可謂特起拔出俊偉超卓後之爲者世仍代襲率莫外乎其榘矱論者以爲遷固之書其與善也隠而彰其懲惡也直而寛其樹義也簡而明其防僣也微而嚴是皆合乎聖人之旨意而非庸史之敢幹及乎蔚宗承祚之流則遂肆意妄纂曲筆濫箋曖昧其本旨而義駁以偏破碎其大體而辭謭以纎況乎範陳之不若者則又卑陋而無足觀矣故史所以明乎治天下之道而爲之者亦必天下之才然後勝其任玆其所爲難乎太史公曰噫史之爲文誠難乎其盡美矣文而爲史誠極天下之任矣抑吾聞之文有二有紀事之文有載道之文史者紀事之文於道則未也生曰聖人旣歿道術爲天下裂諸子者出各設戶分門立言以爲文是故管夷吾氏以霸略爲文鄧析門以兩可辧說爲文老聃氏以秉要執本持謙處卑爲文列禦冦氏以黃老淸淨無爲爲文墨翟氏以貴儉兼愛上賢明鬼非命上同爲文公孫龍氏以堅白名實爲文莊周氏以通天地之統序萬物之性逹死生之變爲文愼到氏以刑名之學爲文申不害氏韓非氏復流於深刻之文尹文氏又合黃老刑名爲文鬼谷氏以捭闔爲文蘇秦氏張儀氏因肆爲縱橫之文孫武氏吳起氏以軍形兵勢圖國料敵爲文荀卿氏揚雄氏則以明先聖之學爲文淮南氏則以總統道徳仁義而蹈虛守靜出入經道爲文凡若此者殆不可遽數也𨿽其文人人殊而其於道未始不有明焉譬猶水火相滅亦以相生和敬相反亦以相成易所謂天下一致而百慮同歸而殊塗者言本於一揆而已文以載道其此之謂乎太史公曰諸子之文皆以明夫道固也然而各引一端各據一偏未甞窺夫道之大全人奮其私智家尙其私談支離頗僻馳騁鑿穿道之大義益以乖大體益以殘矣此固學術之獘而道之所以不傳也生曰聖人之文厥有六經易以顯陰陽詩以道性情書以紀政事之實春秋以示賞罰之明禮以謹節文之上下樂以著气運之虧盈凡聖賢傳心之要帝王經世之具所以建天衷奠民極立天下之大本成天下之大法者皆於是乎有徵斯蓋羣聖之淵源九流之權衡百王之憲度萬世之凖繩猶之天也則昭云漢而掲日星布煙霞而鼓風霆猶之地焉則山嶽峙而江河行鳥獸蕃而艸木榮故聖人者參天地以爲文而六經配天地以爲名自書契以來載籍以往悉莫與之京斯其爲文不亦可以爲載道之稱也乎太史公囅然而驚喟然而嘆曰盡之矣其蔑有加矣此固載道之器而聖人之至文矣嗟乎世之學者無志乎文則已茍有志焉捨是無以議爲矣是故本之詩以求其恆本之易以求其變本之書以求其質本之春秋以求其斷本之樂以求其通本之禮以求其辧夫如是則六經之文爲我之文而吾之文一本於道矣故曰經者載道之文文之至者也後聖復作其蔑以加之矣今子知及乎此則於文也其進孰禦焉特在加之意而已矣生於是再拜謝曰謹受教敢不拳拳服膺是則是效以無忝夫子之訓告

巢云對

貝瓊

淮南蘇恆屋於千仭之厓危乎孤鶴之托一枝而雲气出入乎戶牖與野馬絪縕不絕遂號巢云而處其中凡若干年人莫得見之者有東吳生涉江而過焉恆方據槁梧讀老子書因介而進曰甚矣子之好古也自上棟下宇之作以辟風雨寒暑人固別乎鳥獸已謂之巢者假也又謂之巢云者益假也吾甞病世之假不知好古之士亦必假之物而爲名則彼之困於假者奚病也抑顯晦之迹旣殊而憂樂之情懸絕吾請與子論之可乎且以觀吾子之所擇也曰可曰通都之中左回大川右屬羣山宛宛下赴鬱鬱龍蟠甲第是營繚以崇垣椓之約之如跂如騫文窻洞開朱栱鉤連盤盤囷囷仰不見天以居以寢其居孔安不火冬熾無冰夏寒其視巢云爲何如對曰揚子有言曰髙明之家鬼瞰其室不能節之以制而侈靡相傾此漢之田蚡梁冀卒蹈大禍曾不及覆茨之爲貴也吾惡爲哉曰下隰髙原我圃我樊輦石其間可遊可觀鑿而成窪壘而成冢錯落星布嵌巖云滃或背而崩或環而拱虎豹縱橫駝馬交踵神侔擘華勢方斷隴境與心謀物以機動異卉駢生修條上竦回飆激芳紅褰翠湧其視巢云爲何如對曰金穀旣虛而二十四友爲禽宜來者之所戒復忍襲其轍乎曰髙臺九層上切星辰俯見百里極乎八垠洞庭爲池浩浩沄沄鳬鷖往來鴈千羣霜降之秋雷奮之春以宣其壅以泄其煩朝挹羲和夕賓結鄰其視巢云爲何如對曰古者國有時臺以望氛祲察其丰凶若章華姑蘇恆勞民爲之而勢危累棊者君子不予也矧其下者罄千金以奉一已樂之所在患必隨之曰鳳吹參差柱促弦張乍抑乍揚移宮變商楚腰衛頰二八分行曲按回波鸞停鵠翔揚蛾聯娟吐气蘭芳良夜何其厭厭未央絕纓繼歡炳燭傳觴其視巢云爲何如對曰孔子曰鄭衛之音比於慢矣吾自吳之越自越而楚而息於此耳莊生之天籟發蘇門之嘯歌顧不愈乎世俗之好以喪吾眞邪曰結友金張連姻衛霍車馬相過气熾燻灼恥事占畢擊丸六■﹝﹖搏﹞遨遊狹邪宿畱平樂百金一擲割鮮野酌杯觀五湖垤視四嶽其視巢云爲何如對曰鄙哉貴遊子弟席奕葉之寵矜其驕豪荒淫無度故積之百年之久而墮於一旦不亦悲夫曰入黃閣趨紫垣理萬民總百官令出如流勢尊如山門列霜戟堂垂曲旃魚鑰初啟鶴蓋雲團左右之人衣襲綺紈祿周三族國延子孫流光百代比徳前人其視巢云豈不有間乎對曰以非常之才處非常之任者吾絜知校能奚翅鵬鷃之相萬又可以妄覬之邪茍居其位必不克矣曰然則與云捲舒一壑一邱擷秀汲淸委化而休非幾於潔身亂倫之流歟對曰生覩於彼而不覩乎此蓋知其一而不知其二也云之爲物囿於天地而有時不足囿也藏於山澤而有時不足藏也泛溢如濤洶乎其不可排也回旋如雪冺乎其不可執也蔽乎內外爲吾之藩籬也彌乎六合爲吾之帷幄也其變不一吾之玩也若狎而暱吾之友也茫茫然莫知其所止油油然莫測其所如也於是拉弘景招太白小匡廬卑少室逍遙徜徉以永朝夕視彼壯麗之居非吾之所安閒曠之囿非吾之所適馳騁非吾之所事聲伎非吾之所惑而一時赫赫逺近承風未若終吾天年而守其寂寂也東吳生恍焉若失乃爲之嘆曰吾子可謂不屈於天下之物而特假以見其志則凡世之沈溺者惡覩物之過乎前其猶太空之云乎遂錄其對

卻巧文

王達

昔桞儀曹曾制乞巧文千載之下有鐡厓亦常擬之矣余讀二先生之文感而作卻巧文井窺管見其敢追踵前賢哉姑自釋其抱耳

歲惟壬辰七月之七王子濳居訌訌弗懌適冷風颯然月綻云拆桐籟薦秋露花凝夕有一嬋娟歘蒞吾席析析步揺灔灔繁飾睨王子而言曰吾天女之孫也職司天巧式利下民禱吾者泰背吾者屯趨吾者富違吾者貧吾久聞子多戇少文吾實卹子來濟子身汝或不憚吾悉汝陳王子竦然斂踵覷覷忞忞似夢非夢謂神非神蒲伏而言曰臣固拙矣敢不願聞天孫整裾端坐憮然曰噫人生兩間孰弗冀通今子弗克巧進自貽醜窮不師詭遇祗業專攻末塗噂沓厖言滋丰技誇鬼蜮計逞狙公鳥翼蛇驤蜂聚蟻同托根巍柯名曰宛童俾不曲合焉致斯崇路欺握雉祝天祛虫陽縱陰戢內傾外融憎陋忻嫭人心攸同聾俗簧世譎行迂蹤季子繇是而貴曲逆由是而封子不聞歟矧乎妙奪工倕紆行曲施能若是者庸無不宜前邀後障左繩右規笑涴薇露戲焚玉蕤錦心繡腹侮書嫚詩啟喙成訟轉趾徵疵予予奪奪是是非非顚倒縱橫起滅提搥倚天拔地斷蛟剸犀藻葩綴縟陟降驅馳气劘屈子目短相如諸侯見構豪族爭儲壹譽可喜壹毀可悲致顯若彼汝奚不爲今子■﹝言蹇﹞喫赭顏沈吟支頥窮鄕僻地運日以奇我今告汝汝應諦思汝不攺轍焉能救而夫騏驥捕鼠弗逮狂貍吾將錫子語穽助子嘲機納子之黠驅子之癡詎不偉哉王子曰臣聞駑馬安步麒麟局躅各有攸得奚慰奚恧良玉渾然烏事刻琢馬安善宦倪寛朴學寧爲拙傷毋爲巧諑岐塗術異彼此相角沾沾求容栩栩彊語手擎足旋神辱志沮我嗟其人汩此靈府命棲險竿躬罣遊弩蒿目蓬心臣實不取天孫噱然笑曰井蛙不見東海蟪蛄不知春秋弗識宜樞弗察芳猷方枘圓鑿事恆弗投毀方瓦合懵不知謀耳與目敵心與身讎麼麼之技自矜寡儔汝不思變吾實汝羞汝今絳宮弗懲玉堂弗憂攻苦敷澹尫如楚囚匪徒恥之吾實悲之也匪徒悲之吾實悼之也王子又蒲伏而謝曰天孫之心固仁矣啟臣之智固備矣然彊哭者𨿽疾不哀彊歡者𨿽笑不妍生龜脫筩顧非自然危鶴斷脛乃違厥天機械藏心神徳不全夫巧者言拙者黙巧者勞拙者逸巧者賊拙者徳巧者凶拙者吉此先正之格言敢弗服膺而警惕於是天孫砉然冥逝茫無所得出門視之但見繁星麗天萬里一碧

翰墨林七更有序

金寔

翰墨林者永嘉謝君廷循圖書之府也君以和粹謹飭被眷遇得美名於縉紳間藉甚性嗜淸玩畜之頗富甞名其齋曰米家船少傅東裏楊先生士奇易以今名而記之予乃爲作七更極其辧以進於道意劣辭庸視古之作者固未免有捧心之誚要之發乎情止乎禮義庶幾而不差者也

覺非先生久客闤闠心厭喧囂怔忪堙郁思若無聊安得絕境於焉逍遙滌濯煩襟以永今朝聞永嘉主人有翰墨之林曳杖彳亍若履空谷足音跫然主人出速不言心諭盼睞以目升自賓階少敍寒燠主人曰噫走也是林不資一地匪穹於岑無松之盛非栢之森駢羅圖書錯置瑟琴棐幾萬籖上下古今文房百玩觸手可尋少安無躁願陳至音於是拂幾正席焚沈爇蕙緩宮急羽髙卑以序巍巍洋洋無不如意長淸短淸猗蘭飛佩五曲九引纚纚可繼先生曰美矣哉太古之聲也然鍾期旣亡伯牙絕響箏篴之耳未能得其惝恍毋勞爾爲也主人曰唐虞至聖孑不得與記物設教啟其聾瞽以局必方象地之則以道必正神明其徳有白有黒曰陰與陽互陳錯舉云漢其章防危補罅料敵審已負不可僨勝不可恃兩雄相值乃見勍敵龍蛇成陣虎豹堅壁𨿽曰小數有至理焉無所用心爲之亦賢先生曰君子不操勝心毋作機事此孤山處士所以鄙之也願聞其它主人曰書契初成鳥迹茫昩科蚪再變乃有分隸斯邈之下鍾王軼出唐臨晉帖如蹈一律狂僧顚史艸聖入神蘇黃米蔡各自絕倫眞迹間存初刻咸在點畫使轉折旋向背明窻淨幾目玩心醉誠一快也先生曰儒者於書固最近事然一好著亦能喪志吾未暇焉主人曰五色作繢肇自姚姒後世因之畫事由始晉唐以降好尙蠭起顧吳荊關董郭王李入神造妙區別品第耽嗜成僻千金莫以芳播淸流貴動丹扆適情遊藝動合玄理宣和纂錄寶鑑有史似不可少也先生曰君子寓意於物而不可畱意於物此先賢所以恐其泥也敢請大之主人曰陶寫性靈妙在得句物情人境動合天趣模擬之精推敲之至晝或忘餐宵恆失寐窮極彌工思靈愈異神驚鬼泣造物所忌我思古人髙不可企先生曰風雅遼闊正聲微茫競趨靡麗大朴日亡安得擊壤以反渾厖主人曰經緯天地轇轕後先用與政通體隨世遷秦漢雄深齊梁﹖骳韓公倡唐衰獘特起歐蘇曾王鳴宋之盛及今賴之矩矱由正今之作者秀出如雲昭回河漢炳耀星辰鈞天合奏鸞鳳和鳴山輝玉蘊淵媚珠呈走將潄其芳潤咀其英華寤寐於玆林之下不知歲月之虛盈也若是如何先生曰近之矣而猶未也文以載道匪惟辭工上師聖人吾將子從主人憮然曰命之矣聖人之言世謂之經囊括宇宙含煦生靈未暇細論略陳其名易備陰陽造化以明書言政事治功乃成感發懲創詩本性情無序不和禮樂由興春秋撥亂王法權衡學庸論孟規矩凖繩猶如菽粟布帛之徵一息不繼民不得生浮文勝質奚利攸行走將膏吾車秣吾馬由伊洛以遡洙泗而履吾夫子之庭不知其不可也先生離席而立降階俯首請先羣經旁藝居後以翰墨林爲道淵藪

明文衡卷二十二

●欽定四庫全書

明文衡卷二十三

﹝明﹞程敏政編

○策題

國學公試策題八首

蘇伯衡

問爲人君者莫貴於勤莫大於斷莫難於信其臣周文之日昃漢宣之勵精秦皇之程書隋文之傳餐同爲能勤也而或治或亂不同焉晉武之平吳憲宗之取蔡苻堅之南伐宋文之北討同爲能斷也而或興或亡不同焉秦穆之於孟明漢昭之於霍光燕噲之於子之徳宗之於盧杞同爲能信其臣也而或安或危不同焉學者之論事推其未至之理難爲說而抵其已往之迹易爲言請陳此十二君者其始何得何失而其後效相反以備淸問之及襲其所以成而攺其所以敗庶有取也

問能稼而能穡斯謂之良農能獲而能烹斯謂之善獵能開邊而能安邊斯謂之優於爲國故漢収河北兵不再興唐復河隴未甞出師今西蕃朔漠之地秦漢唐宋之所不能有者我國家談笑而悉取之矣伊欲使沙塞賓服不敢南向而牧馬洮隴幽薊之民目不覩旗旐耳不聞鉦鼓而安於耕鑿必有良策二三子其悉陳之

問井田也學校也禮樂也此王政之大者也爲法𨿽不同而先後常相資顏淵問爲邦而孔子則以四代之禮樂語之滕文問爲國而孟子則以三代之井田學校告之然則此數者果可偏廢歟夫爲治未有不本於古而可行於今者也孔孟所言具在方冊其設施之次第願推言之以聞於上

問羲和之典歷後夔之典樂臯陶之典刑益之典鳥獸棄之典稼穡皆守一職終其身焉近世仕者一人之身而兼數官者有之一歲之內而歷諸司者有之豈其人皆賢於古人而措諸事業者無施不可歟將徒知計班資之崇庳而恥於效一官歟抑拘於數易之制而材有不得盡歟夫唐虞之時洪水方大天下可謂多事而當其時事無不治今四方大定非有難治之政而當世之務往往廢滯夫安其分而專其智能於一職與夫急於進取而無常職其得失亦可見矣居今之世而欲復古之道如之何其可也

問常衮之居相位也選舉不自專一命已上皆付之定法可謂盡公無私矣而賢愚有同滯之譏崔貽孫之居相位也未一年除吏八百多其親舊可謂出乎法制之外矣而當時有得人之稱後之宰相以常爲法乎則涉於避嫌以崔爲法乎則近於專權專權致威福下移之謗避嫌失竭誠徇國之義而謂賢相爲之乎夫古之賢相孰有加於伊尹傅說周公召公者乎伊尹則敷求哲人傅說則旁招俊乂周召則明揚俊民旣不自以爲嫌而其君亦不以爲疑是果何道歟爲相不師伊傅周召顧自處於常崔之間抑可不可歟請爲之說

問在朝言朝在野言野在學校而言學校可乎有虞冑子之教專之於後夔成周國子之教總之於樂正則樂豈非尢學士之所當重歟後世何以希闊而弗講歟古者興師其出也受成於學其反也獻俘獻馘於學則兵豈非亦學士之所當知歟後世何以忌諱而弗談歟所言者無非天人性命之理而指六藝爲器之末所習者無過記誦詞章之間而視六徳六行爲空言後世之學校果三代之學校歟夫何佻■﹝亻達﹞城闕則其習至於今而尙存成材就實則其人質諸古而有愧豈非學校僅以著令而存其教養之法已疏歟然六館三學之士或叩閽上書而挽畱先生或倡明大義而不污僭僞或指斥權臣而竄責不卹亦甞見之而君子以爲盛事果何以致之歟其豈所謂不待文王而興者歟國家建首善之地於京師二三子遊焉息焉豈惟稽往行以自鑑擇善者以自從而已凡古法之當施於今與今日之所當務者極陳之以修舉缺陋使教道興而人材盛亦有司之望也

問榖爲六府之一農居八政之首是故爲國先務未有或先於訓農者也今天子每歲孟春躬耕籍田以率天下之民郡縣之長吏皆兼訓農之職重農亦云至矣是宜事本業之徒什伯於逐末作之輩也而田裏之間地有遺力而民多逰手何歟將盡驅之緣南畝歟則井地之法未易復限田之制不可行何以給之不爲之禁歟則國家之調度一切取贍於有田之家不能無朘削之病而操奇贏者顧安享厚利將見背本而趨末者滋眾品調消息之使農民無所傷而逰民無所利其道何由可得而聞之乎

問商書曰事不師古匪說攸聞周書曰不於古訓於何其訓是以夏商周之有天下其損益者有之而所因者猶一日董仲舒以謂質文有攺制之名而無變道之實者是也自秦人廢古而先王維持天下之大經大法蕩然無復存焉者矣漢興掇拾於煨燼之餘其豈無一二爲先王之舊然自秦迄今千五六百年時君世主初未甞諄諄然取法之爲務也而不害其爲有天下有天下而最盛者莫過漢唐漢之法大抵襲秦唐之政一切因隋而其治則皆幾乎三王乃若新莽之復井田宇文周之復六官可謂篤於師古者矣而無救於其昏亂敗亡何秦隋之制可以傳逺而先王之法度顧不可以垂憲歟夫豈髙帝之大度文帝之仁厚宣帝之勵精太宗之英武乃致治之資而莽之惡宇文之庸固自有取亡之道歟將善復古者貴求其實而不貴慕其名在得其意而不在泥其迹歟不然豈所謂世殊事異不相沿襲者不誣而商周之書乃虛言歟幸推明其故

明文衡卷二十三

●欽定四庫全書

明文衡卷二十四

﹝明﹞程敏政編

○問對

楚客對

宋濓

宋子泛舟西上夜泊彭蠡褰篷而坐時長空無雲明月皎然孤照眾星環列一一可數同舟有楚客者忽指月問曰日月一也此何以有虧盈乎宋子曰不然也月圓如珠其體本無光借日爲光背日之半常暗向日之半常明其常明者正如望夕初無虧盈但月之去日度數有逺近人之觀月地勢有正偏故若有虧盈耳曰然則其有夜食柰何曰此爲地影之所隔也月上地中而日居下地影旣隔則日光不照其隔或多或寡故所食有淺有深蓋地居天內如雞子中黃其形不過與月同大地與月相當則其食旣矣惟天之體沖漠無際然其圍徑之數及去地幾千萬里巧算者亦可以推之也客曰月之爲說旣聞命矣五星盈縮占者時有不合此何以無定論乎宋子曰五星從黃道內外而行考其盈縮則於分段距度最宜精審近代占天家於測景授時之法誠可謂度越前古至於星占則微有不同且如辛亥歳正月乙酉朔火當躔房五度彼則謂在房之一度二月辛巳火當入斗初度彼則謂在三月己丑正月己酉金木始當同度彼則謂在乙巳其後驗之天象所失昭然若論水星距日之度盈縮之間終不踰二十三度半之外彼則謂正月癸卯水躔斗十九度在晨疾段中較之日躔虛六度已距二十七度此尢所未觧然天道未易言必得明理之儒如許衡者出正之可也客曰星歷之學儒者亦在所講乎宋子弗答趣侍史具衾入舟而寢

越人對

胡翰

越大薦土沃而澤不竭胡子過之土沃而澤不竭何玆大薦也越人曰子亦知有秋夕之雪乎八月旣望日在己丑牽牛未中風雨盲作夜漏下四皷其聲寂然而止寒气相薄明發視之則田間之穟戴白者靡靡矣雪作非時稼用大槷胡子曰天亦慘乎哉天非慘也和致祥乖致異民則何眚而降之沴不旱而民荒不澇而民饑轇轕上下變化百物將不有司其柄而馮陵者乎禮有之年不順成八蠟不通順成之方其蠟乃通又寕風旱弭烖兵順丰年逆時雨禬禜以告攻說有辭是先王之制明以治人而幽致嚴於鬼神也今蠟禮𨿽廢歳時有司修其禬禜山林川澤丘陵墳衍民固有祀者矣享其祀而福不及其民又棄其垂成之績獨可無攻說以執其咎乎越人曰子過矣是冥冥者無以爲也子視世之峩其冠褒其衣藉文茵而蔭華榱者容貎瑰奇顧盼生輝閎言崇議動無不宜非直冥冥者比也司黜陟之柄決是非辧利害乘堅策肥而周乎四履之內入吾境視吾土之沃也吾澤之不竭也其有信吾稼之不栗者乎信吾稼之不栗且督而吏峻而法日夜務取其公田之贏而不卹吾民之饑且札者何哉吾患之大聲而疾呼之曽不一動其心又況此冥冥者乎視之不見孰形其形聽之不聞孰聲其聲藉令可咎也則彼又何加焉子過矣胡子聞之瞿然春秋常事不書而凡日食地震星變則書之雷電雨雹隕霜雨雪則書之螽蝝螟蟊木冰梅李實則書之春秋何書也謹天戒也何以謹天戒修人事也王省惟歳而卿士惟月斯之謂也存其對以問諸肉食者不省之而又病之不助之而又取之是獨非吾民已乎何其戾也

葬書問對

趙汸

或問葬地之說理有是乎對曰有之然則其說孰勝對曰葬書至矣問曰葬書眞郭氏之言乎抑古有其傳也對曰不可考周官冢人掌公墓墓大夫掌凡邦墓皆辧其尊卑度數而葬以其族大司徒以本俗六安萬民女二曰族墳墓則葬不擇地明矣豈有無事而著其法者哉漢書藝文志敍形法家大舉九州島之勢以立城郭室捨形人及六畜骨法之度數器物之形容以求其聲气貴賤吉凶而宮宅地形與相人之書並列葬地之法其肇派於斯乎予甞讀張平子冡賦見其自述上下岡隴之狀大略如今葬書尋龍捉脈之爲者豈東漢之末其說已行於士大夫間至景純最好方伎世見其葬母曁陽卒逺水患符其所徵而遂以葬書傅諸郭氏邪然無所考矣問曰葬書世所有然自齊梁至隋唐君子不道至宋司馬溫公乃欲焚其書禁絕其術何也對曰其言有大悖於理者書固可焚術固當絕也夫盛衰消長之變一定而不可推移者𨿽聖智巧力無能爲蓋天之所命而神功之不可測者也後世諸子百氏好爲異端奇論者眾矣未有敢易此以爲言者而葬書獨曰神功可奪天命可攺嘻其欺天罔神謗造化而誣生民也甚矣世俗溺於其說以爲天道一定之分猶有術以易之則凡人事之是非黒白物我得失之細固可顚倒錯亂伏藏擒制於方寸之隱發以遂吾私而無難而世道人心遂有不可回者豈非葬書之有以殃之與禁而絕之固善問者曰夫其謬戾旣已如此而又以爲葬地之理在焉何也對曰術數之書其言不純往往類此夫創物之智難以言傳固不可以爲言者之失而蔽其善也曰敢問其言之善者何謂也對曰所謂乘生气者是也班孟堅曰形與气相首尾此精微之獨異而數之自然最爲得形法之要蓋與葬書之言相表裏夫山川之起止合散其神交气感備百物之情故地形之書與觀官宅人物者同出一原而後世楊廖之徒遂精其能而極其變然後坤靈生息之機得乘以葬而後無失焉蓋非殊資異識足以盡山川百物之情逆來順往旁見側出皆得其自然之數者不足以語此則事𨿽鄙而理亦微矣故其書愈多其法愈宻而此三言者足以盡蔽其義蓋古先遺語之尙見於其書者乎又問曰星天象也術家以名山豈葬書之旨邪對曰五行陰陽天地之化育在天成像在地成形聲色貎象各以其類蓋無物不然無微不著而況山阜有形之最大者哉茍至理所存不必其說之皆出扵古也曰直者吾知其爲木鋭者吾知其爲火轉動者吾知其爲水而圓之爲金方之爲土何也對曰易象乾爲天爲金爲圓因其從革以觀其在鎔則知之矣四方形而土居其中蓋體坤而得地之象也問者曰然則或謂人間萬事皆順惟金丹與地理爲逆者何也對曰人有五藏外應天行流精布气以飬形也陽施陰受以傳代也非逆不足以握神機而成變化天有五气行乎地中流潤滋生艸木榮也絪縕上騰發光景也非逆不足以配靈爽而貫幽明知金丹之爲逆者則生气得所乘之機矣夫豈一物對待之名哉又問曰今閩巫方位之說亦得葬書之旨乎對曰論五行衰旺生克此自陰陽家事非所以求形法葬書言方在勢與形之次而近世臨川吳公刋定其書置是語扵雜篇之首蓋甞與人言方位時日無關於地理可謂得其本矣譬諸方伎家起死回生必精乎色脈之度數長生久視不出乎內外之法象蓋形气之冶神機合變不系扵方其本如此問曰然則欲知葬地之理者將卽形法而求之備乎抑合陰陽家而論之也對曰是固當辧譬之人事形法其言相也陰陽其推命也有不相待者矣然言相者因百物之異形而各極其情狀以察造化之微而知吉凶必不以相人者相六畜也推命者以生年月日時論禍福吉凶猶或失之者由其爲術之本不足以範圍大化也移之以推六畜則大謬者六畜之生不同於人也夫方位之說本非所以求地理況乎隨意所擇不得形法之眞而槪以其說加之則亦何異以虛中子平之術而推六畜以論牛馬者而論人邪又問曰然則其說何自而始術家多談之者又何邪對曰不知其所自起也贛人相傳以爲閩士有求葬法於江西者不遇其人遂泛觀諸郡名迹以羅鏡測之各識其方以相參合而傅會其說如此蓋瞽者扣盤捫燭以求日之比而後出之書益加巧密故遂行於閩中理或然也勢與形理顯而而事難以管窺豹者每見一班按圖索驥者多失於驪黃牝牡茍非其人神定識超未必能造其微也方位者理晦而事易畫師喜模鬼神憚作狗馬況覊旅求合之巫惡肯攺所難以艱其衣食之途哉此可爲智者道爾問者又曰理旣如是則葬書所謂反气納骨以蔭所生者固在其術中矣何乃於奪神功攺天命之說而斥絕之若是邪對曰本骸得气遺體受蔭者气機自然之應也然吉地不易求而求全吉者尢未易葬師甞鮮遇而遇眞術者爲尢鮮是其術之明晦用捨地之是非得失且懸於天而不可必今其言曰君子以是奪神功攺天命何其不思之甚乎孔子曰不知命無以爲君子豈葬書之所謂君子者乎又曰然則今之名卿大家其先世葬地多驗如執劵取物至其盛時竭力以求輙無所得或反倍謬取禍豈亦分定者不可推移邪對曰不但如是而已夫家之將興必先世多潛徳陰善厚施而不食其報若是者𨿽不擇而葬其吉土之遇與子孫之昌固已潛符黙契蓋天畀之也後世見其先之鼎盛而不知所自來於是妙貪巧取牢籠刻削以爲不知何人之計則其急於擇地者亦殖私窺利之一端爾其設心如是則獲罪於天而自促其數者多矣擇而無得與得而倍謬豈非神理之顯著者哉問曰然則大儒子朱子亦有取焉何也對曰大賢君子之事不可以常人類論古者三月而葬凡附於棺者必誠必信地風水泉螻蟻之爲患至深善腐速朽之藏如委棄於壑蓋時有定制民無得而遺焉皆昔人知之而無可柰何者伊川程子謂死者安則生人安乃自後世擇地而言其自然之應爾朱子之葬必擇地亦曰爲所得爲以自盡夫必誠必信之道而不失程子之意云爾然而君子之澤未甞有加於報施之常則其托斯事於季通氏者又豈有所歆羨期必也哉固非可與常人類論也問者又曰死葬者生人之必有而大儒君子所爲乃後世之標凖也故世之論葬地者必以朱子爲口實則仁人孝子之葬其親地不可無擇也明矣今物理之難明者旣如彼而得失之懸於天者又如此則所謂爲其得爲以盡其必誠必信之道者將何自而可邪對曰死葬以禮祭之以禮斂手足形還之葬與葬以天下一也故喪具稱家之有無夫吉地之難得豈特喪具之費而已哉先王制禮致嚴於廟以盡人鬼之情而藏魄於幽以順反原之變其處此固有道矣積善有餘慶積不善有餘殃秦不及期周過其歷祈天永命歸於有徳而心術之壊气數隨之此必然之理也聖賢豈欺我哉學士大夫秉禮以喪親本仁以厚徳明理以擇術得失之際觀乎時義而無所容心則庻乎不悖於性命之常而無憾於愼終之教矣豈非先哲之志而君子之道哉又問曰然則孝經所謂卜其宅兆而安厝之者果爲何事而前軰謂中原土厚水深地可不擇江南水土淺薄不擇之患不可勝道則將柰何對曰聖人之心吉凶與民同患也而不以獨智先羣物故建元龜泰筮以爲生民立命而窀穸之事亦得用焉豈以偏方地气之不齊而彊人以所難知者哉且江南之林林總總生生化化者無有窮時而地之可葬者有時而盡也又安得人傳景純之說而家有楊廖之師哉夫道不足以公天下法不足以關後世而垂訓者未之聞也𨿽然有一於此葬書所謂勢來形止地之全气者誠未易言若夫童斷過獨空缺曠拆水泉砂礫凶宅之速滅亡者固有可避之道也大山長谷回溪復嶺之中豈無髙平深厚之地可規以爲族葬者𨿽鬼福之應無及於人而盛衰之常得以盡其天分辟如有病不治常得中醫其視委之庸巫聽其貪戾妄作冥暗顚覆於一抔之壤而不自知者則大有徑庭矣昔人謂誤解本艸爲生人之禍今葬術豈輕於本艸然藥餌得失見於目前而葬地吉凶毎存身後故未有能稽終知獘者也事有關於送終之大節儒先君子有所不廢而流俗因仍未能極其表裏精粗之蘊與夫得失之由故作葬書問對﹝吾友程君仲本最爲畱意斯事學之十餘歳矣而審問明辧弗得弗措蓋有志乎明理以擇術者非世俗凡近之爲也故書以遺之仲本之師則鄕先生朱君充升其人也朱君明逹精愽於六經之蘊奧文學之源委邃古之初萬物之源陰陽方伎之本昔賢開物致用與其精神思慮之存乎藝事者莫不心悟神解誠窮鄕晚進之蓍龜冰鑑也於山川情性寜有不得者哉以仲本之善學而卒業於朱先生如王良造父駕輕就熟將有得夫天理之大全豈曰俯察而已至正十三年十月旣朢趙汸子常書於東山精舍﹞

問刑

蘓伯衡

或問曰聖人尙徳不尙刑信歟曰信然則帝舜何爲殛鯀流共工放驩兜竄三苖周公何爲戮蜚亷殺武庚致辟管蔡孔子何爲誅少正卯曰徳其本也刑其末也是故不得已而後用刑初未甞以之專造天下也而聖人至於無已而用刑也必本之以欽卹行之以哀矜欽卹仁也哀矜恕也恕故不喜刻而致深也仁故不加之罪而求其死也是故聖人之刑不徒曰刑而曰義刑聖人之殺不徒曰殺而曰義殺義者宜也在下者非不宜於天理不宜於人情不見刑見殺也在上者非宜於天理宜於人情不刑之殺之也宜於天理人情而後刑之殺之𨿽刑之殺之而無愧焉不宜於天理人情而後見刑見殺𨿽見刑見殺而不怨焉是故義殺舉而天下莫不畏威矣義刑施而天下莫不逺罪矣帝舜在位所殛竄流放者鯀共工驩兜三苖而已不聞他有所殛竄流放也周公相周所殺戮致辟者蜚亷武庚管蔡而已不聞他有所殺戮致辟也孔子相魯所誅者少正卯而已不聞他有所誅也蓋徳以刑而輔刑以徳而去此所謂聖人尙徳而不尙刑也不尙刑體天也故曰天齊於民俾我一日不尙刑保國也故曰式敬爾由獄以長我王國周道旣衰判爲十二析爲七國而刑日非古矣至於秦而極焉商鞅倡之李斯和之趙髙從臾之呂政力行之胡亥成就之有棄灰之刑有偶語之刑有腹誹之刑有督責之刑有相收同坐之刑有見知故縱之刑刑人半於道上而屍積於市成陵自是以來有國家者耳目習熟謂刑不重姦慝不息也謂刑不重號令不行也謂刑不重紀綱不存也謂刑不重逺近不肅也故𨿽仁人之議刑寜過於重𨿽仁君之用刑寜失於重往往以刑而鼓其勢以刑而作其威以刑而濟其怒以刑而繩其下甚者則以刑爲嬉而廟堂之上郡邑之間朝夕之所務無非刑者夫刑故聖人之所不廢也曷甞以專造天下而後世柰何獨盡心焉喜刻而致深加之罪而求其死其刑其殺果義乎果非義乎果無愧乎果無怨乎曰然則三代以上刑愈省而犯者愈寡三代以下刑愈繁而犯者愈眾何歟曰古之刑用必得其當無罪有罪生死殊塗人心灼然知所好惡則安得不愛重其性命如泰山也後之刑用不得其當有罪無罪同歸於戮人心惛然莫知所趨捨則安得不輕視其死生猶朝暮也是故人之重性命於泰山而重犯法者由在上者視之重故亦自重也人之輕死生於朝暮而輕犯法者由在上者視之輕故亦自輕也夫不此之思而戾戾焉有疾視其臣民之心而惟恐其刑之不勝也前刀鋸而後鼎鑊左鞭錘而右桎梏使無辜之徒駢首按迹以就死豈刑期無刑之道哉孔子曰道之以政齊之以刑民免而無恥道之以徳齊之以禮有恥且格則人之善惡顧所以道之者何如耳又安用多殺爲且牛羊犬彘雞豚魚鱉人資焉以飬生者也其於人也異類聖人之殺之猶有所不忍也而用之必以禮焉殺之必以時焉何至爲民父母視其同類曽牛羊犬彘雞豚魚鱉之不若而忍於旦旦劓之刖之誅之夷之也𨿽能使人屏气股栗不能自必其性命而於國脈亦已傷矣獸窮則噬鳥窮則攫況於人乎或者不堪其毒而羣起恣肆以決性命於斯湏不識能盡誅之否也昔人有云刑以勢行其濫也甚勢以刑張其亡也速故嬴秦以刑懼天下傳國二世成周刑措不用歷年八百此往事之驗也自古有國者其於社稷之靈長則皆欲同周之歷其於刑之輕用則不免效秦之尢此吾毎觀前史未甞不嘆其何心也曰然則如之何而用刑曰明徳義以訓之謹好尙以儀之旌善良以勸之申命令以敕之而猶有不率不悛者焉於是擇其尢無賴者誅一以儆百是之謂張其勢以徳不以刑用其刑以義不以勢

正統問

徐一夔

友人周元亮其先甞仕宋相見輒言宋事間從余涉西湖上萬松嶺訪宋氏故都藉艸而坐因及於正統之說余曰言正統者以天下爲一則以正統歸之眉山蘇氏有云正統云者猶曰有天下云爾元亮曰宋之太祖旣受周禪平江南平湖南平嶺南平荊平蜀至於吳越恐悚待命所未臣者獨河東一彈丸地可以謂之有天下矣比見四明陳氏著續通鑑綱目其書太祖崩曰宋主趙某殂至太平興國四年始揭正統歸之豈非以河東未臣而以敵國例之歟余曰非也太祖之北徵也甞因河東諜者語劉承鈞曰君家與周世讎宜其不屈今我與爾無間何爲重困此一方之民承鈞復命曰河東土地甲兵不足以當中國之十一然承鈞家世非叛者區區守此蓋懼漢氏之不血食也太祖哀其言遂不致伐以此觀之則河東之不足爲正統累也明矣彼陳氏之書夫豈至當之論哉又曰或曰其說本於朱子余曰朱子之答陳安卿也曰如以正統則秦初未可當必平一六國而後在秦晉初未可當必滅吳而後在晉隋初未可當必滅陳而後在隋因言如本朝亦必並河東而後在本朝朱子誠有是說矣竊甞觀其答問之意以謂由唐而下正統在梁梁之統在後唐唐之統在晉晉之統在漢周氏簒漢廢湘陰公贇其父崇自立於河東則漢之統猶在河東故也據朱子之說而以當時大勢度之於秦於晉於隋是矣於宋則有可議者何以言之六國之眾可以敵秦初之秦吳陳帝有江南可以敵晉初之晉隋初之隋區區河東而欲敵宋初之宋以一敵九小大不敵昭然可見此必朱子一時答問云然非其終身不易之定論也而況太祖之生符明宗宮中之祝至其受禪因陳橋六軍之變天命人心之所屬實開三百一十六年有道之基不以正統歸之可乎陳氏之書蓋用其大父所取伏羲以來至祥興事類爲四言葉以聲韻名曰歷代紀統與其父沁仿綱目例尊紀統爲經而疏其始末爲傳以行者如曰本於朱子則是持其未定之說而以爲是非忠於朱子者如出臆見則未敢以爲至當元亮以予言爲是爰著於篇

土偶對

貝瓊

岸海有古祠奉捍沙神者餘暇日過之循其垣則惡木朻然而烏鳶噪其顚入其戶則毒艸茀然而蛇虺蟠乎中有屋焉僕而不支有像焉剝而不完老巫揖而進曰是祠閱五百春秋矣嘗能以禍福恐乎人有疾必禱水旱必禱海賈溯濤往來者必禱神皆答之如響百榖歳登無蜚蝗霜雹大疫之災人旣樂業至者如歸由是剪荊棘而宮室之或光怪夜見髣髴金支翠旗自天而降而日有事於是者麏至及其廢也咸玩而侮之神亦不能禍福於人豈盛衰關於造物者乎余曰嘻是土木而衣冠也昔非神也而神之者人也今非弗神也而人弗之神也若何怪焉是夕宿於祠之旁有介而弁者見於夢曰吾旣辱子子何毀之過邪子見吾土木而衣冠也獨不見衣冠而土木乎小而爲邑邑有令大而爲郡郡有守其爲禍福甚於神也罷軟者茍祿貪縱者敗法非守令而土木與內附百姓外柔四裔生殺系其喜怒黜陟繇其向背執天子之柄而位百僚之首不啻神之魁然而貴者也出則陳兵而驅入則復壁而居目瞽而黒白相混耳塞而滛雅不殊非宰相而土木與吾假丹靑之飾而托乎太陰使玩者有時而懼彼肖天像地握珠玉被錦繡且倀倀焉尸居而鬼噪未始見徳於人子奚不以誚吾者誚彼與萬金𨿽積不救燃臍之禍三窟徒營豈免排墻之厄吾恐棟焚而及巢燕基圯而殃穴蟻其不爲吾祠之毀者幾希余應之曰汝之所斥者似矣而非其實也昭昭者或愚皎皎者或污安知其才足有爲而﹝闕﹞

明文衡卷二十四

●欽定四庫全書

明文衡卷二十五

﹝明﹞程敏政編

○書

擬答呂相絕秦書

宋濓

昔我嬴秦實長西戎獻公不我鄙夷以伯姬歸我穆公穆公不敢忘獻公薨國內不靖羣公子出奔穆公懼大國社稷之隕會齊人納惠公於晉惠公許以河外列城五東盡虢略南及華山內及解梁城言猶在耳乃卽背之會晉薦饑來乞糴於我諸大夫惡惠公二三其徳也欲乘饑伐之穆公則曰其君是惡其民何罪於是乎輸粟於晉自雍及絳相繼不絕未幾秦亦饑穆公又曰晉君其能卹我民矣乎遣使之晉惠公弗念穆公之施絕而弗與穆公不得已有韓原之師相從惠公而西𨿽然豈敢以至卽攺館饋七牢焉使歸於國及晉再饑穆公又餼之粟惠公薨懷公遣師軍於廬柳威靈所加孰不畏之我穆公忘已之弱使公子縶如晉師天誘其衷退軍於郇文公遂入曲沃朝於武宮呂卻畏偪將焚公宮以圖不軌穆公知之乃潛會文公於王城誘而殺之文公卽位來逆夫人嬴氏穆公以晉國大臣未附俾三千人衛之以歸微我穆公惠文之能有國未可知也則是我有大勲於晉豈惟諸侯知之皇天后土實與聞焉文公當不忘我舊徳戮力同心以輔王室子帯之亂天王出居於鄭使左鄢父來告難亦使簡師父以告於晉我穆公左執鞭弭右屬櫜鞬親帥師屯於河上以遲文公文公恐我分其績也乃辭我師而下納王於成周殺太叔於隰城而獨受陽樊溫原攢茅之田我穆公不敢言文公自是信宣於諸侯虞夏商周之裔莫不震疊相率而朝於晉非爲秦也文公又以諸侯方睦欲修舊怨於鄭穆公畏文公之威不能自寕急出師軍汜南鄭伯恐使燭之武來言曰君甞爲晉君賜矣許君焦瑕朝濟而夕設版焉君之所知也夫晉何厭之有旣東封鄭又欲肆其西封若不闕秦將焉取之穆公聞其言而愳結盟而還文公薨襄公卽位穆公有事於鄭未甞以一矢犯晉疆場襄公蔑棄我穆公以墨衰卽戎敗我於殽殄殱我卒徒系累我三帥我穆公亦不惟晉之怨乃自悔過誓告於羣臣然猶願徼靈於惠文以終事襄公襄公不察我之誠又帥宋陳鄭三國之師取汪及彭衙國中之人怒曰晉不報徳則已乃日事干戈是欲滕薛我也將悉敝賦以待於郊亦冀晉人遣一介行李之來修復舊好襄公惟力是恃又伐我圍邧新城襄公薨穆公亦卽世晉人以國家之難欲立長君使先蔑士會如秦逆公子雍我康公惟穆公之事是效多帥徒衛以納之晉人遽食前言而立靈公又敗我於令狐自時厥後又取我少梁又戰我於河曲康公薨共公卽位靈公亦悔於厥心欲求成於我又不明言以侵崇急我我共公惡其詭道弗敢與成靈公薨景公卽位景公不務撫綏秦民又廹我於輔氏景公薨君嗣厥位寡人謂二三大夫曰我兩國匪以玉帛相見而以興戎寡人之恥也盍行成乎君亦降心相從會於令狐而盟於河之東西口血未幹又使郤錡乞師於魯欲以伐我且以蔓辭以文致我罪寡人聞之困獸猶鬭況國乎君旣有意督過矣寡人亦何愛一國士卒不與君周旋左右乎君若惠顧前好惟令狐之盟是申是尋亦惟命鍜乃戈矛備乃弓矢俾兩君相見於野亦惟命寡人敢帥西方之諸侯俯伏以聽惟執事其進退之

答章秀才論詩書

宋濓

濂白秀才足下承書知學詩弗倦且疑歷代詩人皆不相師旁引曲證亹亹數百言自以爲確乎弗拔之論濓竊以謂世之善論詩者其有出於足下乎𨿽然不敢從也濓非能詩者自漢魏以至於今諸家之什不可謂不攻習也薦紳先生之前亦不可謂不磨切也揆於足下之論容或有未盡者請以所聞質之可乎三百篇勿論已姑以漢言之蘓子卿李少卿非作者之首乎觀二子之所著紆曲淒惋實宗國風與楚人之辭二子旣沒繼者絕少下逮建安黃初曹子建父子起而振之劉公幹王仲宣力從而輔翼之正始之間嵇阮又疊作詩道於是乎大盛然皆師少卿而馳騁於風雅者也自時厥後正音衰微至太康復中興陸士衡兄弟則仿子建潘安仁張茂先張景陽則學仲宣左太衝張季鷹則法公幹獨陶元亮天分之髙其先𨿽出於太衝景陽究其所自得直超建安而上之髙情逺韻殆猶大羮充鉶不綴鹽酰而至味自存者也元嘉以還三謝顏鮑爲之首三謝亦本子建而雜參於郭景純延之則祖士衡明逺則效景陽而气骨淵然駸駸有西漢風余或傷於刻鏤而乏雄渾之气較之太康則有間矣永明而下抑又甚焉沈休文拘於聲韻王元長局於褊廹江文通過於摹擬陰子堅渉於淺易何仲言流於瑣碎至於徐孝穆庾子山一以婉麗爲宗詩之變極矣然而諸人𨿽或逺式子建越石近宗靈運玄暉方之元嘉則又有不逮者焉唐初承陳隋之獘多尊徐庾遂致頹靡不振張子壽蘓廷碩張道濟相繼而興各以風雅爲師而盧升之王子安務欲淩跨三謝劉希夷王昌齡沈云卿宋少連亦欲蹴駕江薛固無不可者柰何溺於久習終不能攺其舊甚至以律法相髙益有四聲八病之嫌矣惟陳伯玉痛懲其獘專師漢魏而友景純淵明可謂挺然不羣之士復古之功於是爲大開元天寶中杜子美復繼出上薄風雅下該沈宋才奪蘓李气吞曹劉掩顏謝之孤髙雜徐庾之流麗眞所謂集大成者而諸作皆廢矣並時而作有李太白宗風騷及建安七子其格極髙其變化若神龍之不可覊有王摩詰依仿淵明𨿽運詞淸雅而萎弱少風骨有韋應物祖襲靈運能一寄穠鮮於簡淡之中淵明以來蓋一人而已他如岑參髙逹夫劉長卿孟浩然元次山之屬咸以興寄相髙取法建安至於大歷之際錢郎逺師沈宋而苖崔盧耿吉李諸家亦皆本伯玉而宗黃初詩道於是爲最盛韓柳起於元和之間韓初效建安晚自成家勢若掀雷抉電撐決於天地之垠栁斟酌陶謝之中而措詞俊逸淸妍應物而下亦一人而已元白近於輕俗王張過於浮麗要皆同師於古樂府賈浪仙獨變入僻以矯艷於元白劉夢得步驟少陵而气韻不足杜牧之沈涵靈運而句意尙奇孟東野陰祖沈謝而流於蹇澀盧仝則又自出新意而涉於怪詭至於李長吉溫飛卿李商隱段成式専誇靡曼𨿽人人各有所師而詩之變又極矣比之大歷尙有所不逮況廁之開元哉過此以往若朱慶余項予遷李文山鄭守愚杜彥之吳子華輩則又駁乎不足議也宋初襲晚唐五季之獘天聖以來晏同叔錢希聖劉子儀楊大年數人亦思有以革之第皆師於義山全乖古雅之風迨王元之以邁世之豪俯就繩尺以樂天爲法歐陽永叔痛矯西昆以退之爲宗蘇子美梅聖兪介乎其間梅之覃思精微學孟東野蘇之筆力橫絕宗杜子美亦頗號爲詩道中興至若王禹玉之踵徽之盛公量之祖應物石延年之效牧之王介甫之原三謝𨿽不絕似皆甞得其髣髴者元佑之間蘇黃挺出𨿽曰共師李杜而競以已意相髙而諸作又廢矣自此以後詩人疊起或波瀾富而句律疎或煆煉精而情性逺大抵不出於二家觀於蘇門四學士及江西宗派諸詩蓋可見矣陳去非𨿽晚出乃能因崔徳符而歸宿於少陵有不爲流俗之所移易馴至隆興乾道之時尢延之之淸婉楊廷秀之深刻範至能之宏麗陸務觀之敷腴亦皆有可觀者然終不離天聖元佑之故步去盛唐爲益逺下至蕭趙二氏气局荒頹而音節促廹則其變又極矣由此觀之詩之格力崇卑固若隨世而變遷然謂其皆不相師可乎第所謂相師者或有異焉其上焉者師其意辭固不似而气象無不同其下焉者師其辭辭則似矣求其精神之所寓固未甞近也然惟深於比興者乃能察知之爾𨿽然爲詩當自名家然後可傳於不朽若體規畫圓凖方作矩終爲人之臣僕尙烏得謂之詩哉何者詩乃吟詠性情之具而所謂風雅頌者皆出扵吾之一心特因事感觸而成非智力之所能增損也古之人其初𨿽有所沿襲末復自成一家言又豈規規然必扵相師者哉嗚呼此未易爲初學道也近來學者類多自髙操觚未能成章輙闊視前古爲無物且揚言曰曹劉李杜蘇黃諸作𨿽佳不必師吾卽師師吾心耳故其所作往往猖狂無倫以揚沙走石爲豪而不復知有純和衝粹之音可勝嘆哉可勝嘆哉濓非能詩者因足下之言姑略誦所聞如此惟足下裁擇焉不宣濓白

與許門諸友論宗法

胡翰

僕不佞獲與諸君講以文之好𨿽不可謂之知言然未嘗不槪於心也比見有以宗法爲問者景翰答之甚辧頋僕有不能釋焉者數事夫大宗小宗之法其廢也久矣記大傳嘗載其說曰別子爲祖繼別爲宗繼禰者爲小宗有百世不遷之宗有五世則遷之宗百世不遷者別子之後也宗其繼別子之所自出者百世不遷者也宗其繼髙祖者五世則遷者也說者謂別子爲公子若始來在此國者後世以爲祖繼別者謂別子之世嫡也兄弟尊之謂之小宗繼髙祖者亦小宗也又曰有小宗而無大宗者有大宗而無小宗者有無宗亦莫之宗者公子是也說者謂公子爲先君之子今君兄弟又曰公子有宗道公子之公爲其士大夫之庶者宗其士大夫之嫡者公子之宗道也說者以公子不得宗君君命適昆弟爲之宗使之宗之是公子之宗道也至於國之卿大夫有不出於公族者蓋未甞及也而士庶人之事則文略無所見故後世之言宗法者止於卿大夫之有采地者以禮斷之也然禮固未甞言士庶人無宗也且使大夫或有廢而爲士庶人者其宗法亦將隨而廢乎抑否乎使士庶人有升而爲卿大夫者則於法宜得立宗矣而族之適子有宗之之道乎抑自爲後世之宗乎曽子問曰宗子爲士庶子爲大夫其祭也如之何孔子曰以上牲祭於宗子之家是所謂宗子者其卿大夫之世適乎其有非卿大夫之世適而士之世適者其兄弟爲卿大夫遂以適士爲宗子可乎孔子曰宗子爲殤而死庶子弗爲後也或大宗之世適有絕其後者族人可繼以爲後乎抑亦弗爲後乎茍不爲後則大宗廢矣大宗旣廢則族人皆五世則遷之宗也其於疏屬終不能合而爲一則所謂尊祖者得無有未盡乎百世不遷之宗其死也族人爲之服齊衰三月其母妻之死也亦然五世則遷之宗其死也當服者爲之大功九月其母妻之死也何獨無服乎後世宗法不行宋儒往往欲立小宗之法今士庶人之家祭祀有用宗子法者亦合於禮之意乎抑以古卿大夫之事而今士庶人行之得無僣乎朱子之述家禮固欲同志之士熟講而勉行也其於祭祀之禮未嘗不嚴於主人主婦之位則固寓宗子之法矣不然則亦有可處置者乎太宰以九兩系邦國之民曰宗以同族得民其所謂得民者豈止於今記禮者之言乎將猶有可推者乎此皆所未諭也諸君講學之日久矣茍不鄙而卒見教焉則幸矣

答徐大年書

趙汸

鄭村良遇後毎恨相見之晚簮盍孔艱慨思晤言惟重瞻系當臥疾敝鄕時適有鄭氏便人匆匆不能具書急取黃先生行狀封寄左右凡書所欲言者何以如此不作書非有意也庚子春夏畱星源山中友朋自歙至者言嘗見足下所寄書而忘卻取來自是凡屬數軰求之至今年春乃始得見三復不能去手莊生曰逃空谷者聞人足音跫然而喜矣況於稽經者禮如面諭者乎幸甚幸甚鄭康成三禘五帝六天緯書之說豈特足下疑之自王肅以來莫不疑之而近代如陳陸葉林諸公其攻擊亦不遺餘力矣竊甞究觀諸名家論著於經旨似猶有未盡者於禮意似猶有弗類者此先生所以不能已於言也𨿽然去古逺矣豈易言哉汸嘗嘆王子雍有髙才好著書文與典午氏爲婚姻勢望赫然茍非髙明博洽眞有據依安能議其所短而孫仲然獨取聖證論駁而擇之其所辯證必有可觀陳史旣復不作志其書復不傳千載而下無所鏡考可惜哉是以先生行狀中凡諸經疑義皆略存梗槪良以此也其於歷代聚訟之說𨿽千百一二而本源制作悉已包涵懼觀者忽而弗思爾今足下乃能反求經傳具示所疑豈非區區所望於同志者乎幸甚幸甚揚子云曰眾言淆亂折諸聖禮家異同之說其來逺矣茍不反求於經將安所折衷乎謹按周禮述舊聞以答來貺足下其察焉經曰祀天曰祀天神曰祀昊天上帝曰禋祀昊天上帝曰旅上帝曰大旅上帝曰享上帝曰類上帝曰類造上帝曰祀五帝曰禋祀五帝皆因官屬職掌器物司存言之然其間尊卑逺近親疏隆殺異同分合有序有倫聖經簡奧無費辭非後世文字比也蓋典瑞言祀天旅上帝祀地旅四望旅四朢別言旣非祀地則旅上帝別言非祀天明矣大宗伯國有大故則旅上帝及四望亦以上帝對四望言而小宗伯兆五帝於四郊四望四類亦如之始以五帝對四望言五帝卽上帝明矣旅者會而祭之之名上帝非一帝也猶四望非一方矣大宗伯禮天地四方皆有牲幣各放其器之色而詩曰來方禋祀以其騂黑四方之神卽五帝也故曰禋祀而得與天地通稱六器日月星辰四朢不與焉大宗伯以禋祀實柴槱燎祀神之在天者以血祭霾沈疈辜祭神之在地者禋者升煙以祭之名三祀皆積柴實牲體玉帛燎而升煙以報陽也自非天神之尊者不能言禋祀明矣大司樂祀四望祭山川各有樂而五帝樂無文以其皆天神同六變之樂也又豈但與昊天上帝同禋祀同祭服而已哉𨿽然五帝之非人帝可無疑矣其總言上帝與専言祀天者豈無別乎其祭曰旅曰享曰類曰類造其事曰天子將出曰帥旬曰國有大故以及曰祈谷與大司樂冬日至祀天神於圜丘夏日至祭地示於方澤孔子謂之大郊者其於尊卑逺近親疏隆殺之節亦辧而詳矣若來書所謂天與帝爲一惟兼言分言有異則經中神號祭名禮物徒異同而已矣先王制爲一代大典豈爲是辭費以來後世之紛紛乎大宗伯禮四方主作六玉言小宗伯兆五帝主建神位言足下謂大小各從其類決五帝爲人帝非經旨也夫五行之神爲五帝而大皡之屬配焉亦云帝此孔子問諸老聃而告季康子者也公羊子曰自內出者無匹不行自外至者無主不止此郊之所以尙配也今將迎气於郊而廢其所配者主其配者大皥以降𨿽有功徳亦人鬼也人鬼豈能司天時而布五气者乎陳詳道楊復齋之言曰天有五行四時則有五帝帝者气之主也果以五人帝爲主帝則人帝之前其無司四時者乎朱子文謂凡說上帝者總昊天上帝與五帝言之意與陳氏同諸公𨿽不主康成至此亦不能異也足下豈弗考乎王制祭天地之牛角繭栗宗廟之牛角握此天神人鬼之別也國語曰郊禘之牛角繭栗謂郊爲禘而牲無異文此所謂禘非人鬼之祭矣又曰凡禘郊祖宗報五者國之祀典也加之以社稷山川三辰五行而別不言祭天地則韋昭注禘爲圜丘不誣也祭法以禘郊祖宗對舉言之與國語同則四者皆大祭而事體相似可知其四代配食之帝一以先後爲次則四大祭者輕重必有差矣王氏謂禘者宗廟之殷祭而郊爲圜丘祀天以其序言則先廟而後郊廟言人鬼而郊不及天神以其實言是重祖以配天而輕所自出之帝惟廟享也又謂祖宗乃二廟不遷之名是禘郊以祭言祖宗以廟言也太廟之不遷又非世室比顓頊之於夏契之於商其廟視周文武世室亦可同倫乎二世室一曰祖一曰宗可乎此毋論禮意如何古人制言有序名物以類必不如是之舛駁弗倫也六天之神陰主化育著爲星象下應人事北辰中居禦極而五帝隨天運轉以散精布气於四時與開辟之初五天之精感爲帝王之祖皆非有得於化原有見於古初者信不足以及之然中垣太微昭布森列不可誣也況周人立悶宮以祭姜嫄大司樂享先妣序於先祖之上則南郊祀感生帝何必異乎緯書焚於隋河圖洛書至宋始大顯使無陳邵二公亦妖妄之類耳學者初不見全書往往望風詆排先生嘗爲恐尙有如圖書蓍策之數在其中可謂惡而知其善者矣孫仲然逺矣安得起陳林諸君子而質之然先生論宗廟之禘與鄭氏三禘亦不茍同行狀中可見其謂成王以殷禮祀周公因詩言白牡以辯明堂位之誣也足下乃取何休氏周公生有王禮之云誣斯甚矣魯郊非禮春秋所書非一端但非成王賜之耳其謂魯禘文王於周廟者因魯有文王廟而辧於周公廟禘文王之僣也嚳無廟主藏於稷廟也魯旣有文王廟安可虛而不祭但爲藏主之所乎明堂位文誇典不至矣上言配帝於郊配以後稷下言以禘禮祀周公於大廟自車服旌旗以至樂舞廟飭皆天子也而獨不敢言上及文王吾家伯循欲推王禮以說魯禘其論起於唐未而不兼羣廟之說子程子蘓子由陳祥道諸公皆無取焉足下謂之古今通論可乎向來嘗感楊信齋譏鄭康成讀祭法不熟杜佑讀大傳不熟杜氏主康成而兼存王肅未知讀書生熟如何然康成所得有在祭法外者𨿽信齋未可忽也王肅親注家語而自廢五天帝之說茍無卓然之見讀書𨿽熟猶不足恃而況不熟者乎學乎後世而傲視古人如此毎爲讀儀禮通解君子惜之此先生教人所以貴乎致思也足下如有意斯事則聖經賢傳與諸名家成書歷代史誌具在區區廢忘久矣何足辱下問乎春秋二百四十二年內外之說注腳已具右方六經補注爲人借去一時無他本可奉寄當俟後便圖然此書頗難看汸遊江湖間嘗出以示人鮮有好者金華黃公與夏先生尢不悅以其多引而不發也其論五經大旨皆已檃括入行狀頗以平日耳聞綴而輯之庶幾將來君子得以考觀其尙有能成先生之志者乎自遭亂離此事姑置而又以蚤衰久病𨿽嘗竊有撰錄未能脫槀其尙克廣先生之學使有傳乎𨿽然所謂學足以明聖人之心志在以六經明晦爲已任者先生所望於當世君子學者而未見其人也惟足下勉之則所以大肆其力於遺經者必有上逹日新之功非俗學所敢知矣書辭已繁不復他及又未知何時可逹左右臨楮馳神不宣

與宋景濓

初夏已熱伏惟講授優暇尊候動止多福前月中承王總制處傳至所與陶伯仁書捧領忻懌汸今春凖擬一訪陶公屢傷風寒腠理不實恐途中又增外證累其本病一向畏怯竟未曽往謹藏襲尊翰以爲後期也春秋屬辭鋟梓近畢工敬奉一部求校正前軰文字板行後刋修者多矣幸勿謂已刻之書而吝於指摭也不肖自少卽患體羸心弱拙於記且不耐勞說是書毎舉一例必幹渉全經全傳而近年以來阨於疾病旣倦檢閱尢憚思索是以因循歲月未能脫稾所望於鄕先生以校正之助者有二人汪徳輔妙年以此經發解嘗著胡傳纂疏出入五十餘家老於春秋者也朱允升素畱意經學且嘗同見黃先生得其著書大意亦嘗集諸家說爲春秋傳近者汪公學者抄屬辭諸小序去乃略無所可否比相見索觀盡數葉寘書笑云義例交錯易使人昏蓋平日不作如此討論也朱先生初見舊作集傳序文卽云春秋之說定於此矣然辭從主人及日月之法始皆未能信後見屬辭乃手鈔一部點抹甚精脫誤處亦時竄定然而所慮者明經之士未必人人脗合如此公則不但無可否而已也是以深有望於先生焉其纂述大意別幅求教印可一言弁子書首𨿽荷不拒然必詳賜考證視其書果足以讎其意志然後可以著筆或有未是且容證定耳昔止齋作後傳自謂身後之書今汸乃親見刻梓蓋有其說劉道原通鑑外紀成時病眼病瘡不寐不食因思李弘基用心過苦積年疾病而藥石不繼盧升之手足攣廢者五悲而沈潁水述其說篇末以自哀今僕寢瘵與昔人同而負債則異何則黃先生壯年合得郡文學輙棄去之一家饑寒不卹而自任以經學復古之功於六經多自得之說而書未及成小子之幼也父兄亦以科第期之旣而自知孱弱如此定非應世之具甫冠則捨時文如九江繼以多病故血气當剛而反弱摧頹疲茶食少心煩未嘗有一日之歡惟於春秋疑義忽有所悟則胸中暫若豁然而已今者謝天之靈幸成其書而衰瘁益甚萬一散逸不傳則是師生兩世虛用苦心徒廢人事方來學者以之爲戒無復有堅困窮而盡力於遺經者矣先生其尙鑑之劉公伯溫先生不敢別拜書恐煩省賜得一言同賜是正幸甚王庸道還過敝縣知子充有書而山中鮮人出入不曽得候領書卻奉字然稟不此殊矣曷勝有罪不宣

明文衡卷二十五

●欽定四庫全書

明文衡卷二十六

﹝明﹞程敏政編

○書

與王待制書

徐一夔

前年冬執事自漳州被召纂修元史去年二月道過錢唐時僕亦自天臺襄事而還天遂良覿邂逅於候潮門憧憧往來之地握手道間闊外執事以使者催促之亟僕亦不得從容聴教不勝怏怏分手之後僕以連歲奔播之餘生事寥落且有寒濕腳疾之苦逺適海隅覓一館榖之地聊用養屙旋聞文佩至京擢居次對之職與金華宋公同領總裁之命歆艷歆艷今上甫革元命卽取十四帝一百六十三年之事修成一代不刋之書所謂國可滅史不可滅者於今見之甚盛典也而執事拔自常調用稱其材然亦不可不謂之千載一遇去冬有人來自京云置局以來未滿一歲自元太祖至寧宗一十三朝一百三十七年之事悉已本據實錄修成上進局中秉筆之士或已授官或已還山去矣獨順帝一朝三十六年之事以無實錄可據分遣使者搜訪故都圖籍列郡文移有關於三十六年之政體者俱収並錄以備采擇足成一代之書邇者縣吏踵門傳致浙省官僚之命云朝廷以史事見徵蓋以此也且云執事以僕爲善敍事薦之當路夫爲總裁薦人以預纂修此固其職向者道語之時執事不以僕爲不材已欲引而置之纂修之列僕固甞敷露情實以辭之矣今執事又何爲而有意於區區不材且病之人也竊甞思之近世之論史者以謂莫切於日曆日曆者史之根柢也自唐長壽中史官姚璹奏請撰時政記元和中韋執誼又奏史官撰日曆日曆之設𨿽曰權幸用事姑以是爲創槁之具其法以事系日以日系月以月系時以時系年猶有春秋之遺法而起居注之設亦專以甲子起例蓋記事之法無踰此也往宋極重史事日曆之修必諸司關白如詔誥制令則三省必錄如兵機邊事樞庭必報百官之拜罷刑賞之與奪臺諫之論列給捨之繳駁經筵之論答臣僚之轉對侍從之直前故事中外之囊封匭奏下至錢谷甲兵獄訟造作凡有闗於政體者必隨日以錄此日曆之所以不可忽也然又慮其出於吏牘未免訛謬或一日之差則後難考定一事之失則後難增補此歐陽公所以猶慮日曆或至遺失奏請歲終監修宰相點檢修撰官日所錄事有隳官失職者罰之其於日曆愼重如此日曆不至遺失則後日會要之修取於此他年實錄之修取於此百年之後紀志列傳取於此此宋氏之史所以爲精確也僕之所陳固執事之所熟知有不待於贅說者而僕自有知頗識元朝制度文爲務從簡便且聞史事尢甚疏略不置日曆不置起居注獨中書置時政科以一文學掾掌之以事付史館及一帝崩則國史院據所付修實錄而已尙幸天歷間詔修經世大典虞公集依六典爲之一代之典章文物稍備其書止於天歷而其事則可備十三朝之未備前局之史旣有十三朝實錄可據又有經世大典可以參稽一時預於纂修之士凡若干人餘人𨿽不盡識如胡仲申陶中立趙伯友趙子常徐大年輩又皆有史學其成此十三朝之史不難矣今夫順帝一朝三十六年之事旣無實錄可據又無參稽之書惟憑采訪以足成之竊恐其事未必核也其言未必馴也其首尾未必貫串也𨿽執事髙材卓識提綱挈領有條而不紊有如向之諸公或受官或還山旣各散去而欲不材且病如僕者承乏於後誠恐不能化臭腐爲神奇以副執事之意有司不容見辭逼上道舟至嘉興驛賤疾大作行步不前謹令侍生奉狀上達左右乞賜矜察言之當路別求有史材者成此盛典不備

答梁孟敬書

劉永之

僕自屏居山谷絕罕人事乃得畱意於經籍而獨學之寡陋講貫之無徒日乃以所爲春秋本旨序呈之左右冀有以警策而正諸及奉還示大獲所望詞累數百言若將有取於愚瞽之作而教以其所弗逮者謹受賜矣然蒙固之見有未盡暴白而明諭之旨有不可不復者敢略補之以終大貺焉執事之言曰諸如或日或不日稱爵稱人名之字之王之稱天與否諸侯之列序與否大夫之登名與否皆因史之舊非聖人之意之所存三傳之要諸說之鑿朱子之駁之爲善又曰信公榖之過求褒貶之詳未免蹈先儒之謬此胡康侯之失也凡此所論度越老生宿師萬萬無疑又曰夫子言知我惟春秋罪我惟春秋知之者知其明王者之法也罪之者罪其彰亂逆之迹也夫春秋之爲春秋明王法彰亂逆誠聖人之旨也然謂因魯史之文而筆之傳之其小有乖訛則修之完之使觀者有所勸沮而王法由諸而明亂逆由諸而彰則可也若謂損益乎魯史而明之彰之則弗可也夫聖人者豈盡異於人哉其徳則聖人也其不幸而不得其位則猶夫人之子也時無明王誰知宗予待之者曰季孟之間則猶夫人之臣也而所事之君則荒君也其君之卿大夫則僭室也以猶夫人之臣子而立乎荒君僭室之朝而私損益其國之信史而明王法而彰亂逆無乃弗可乎夫今之與古逺矣而其理弗異也設使有一孔子生乎今之世立乎今之朝非君之命與其職守而取今之國史而損益焉予奪焉褒譏焉而公示之人其乃不爲僇民者鮮矣聖人對陽貨則謹諾之過宋而微服焉居其邦不非其大夫其自稱曰述而不作信而好古夫豈以其聖而傲當世乎哉蓋方是時各國之史亦莫不有人焉其立辭也亦莫不有法焉趙穿之弒逆也而書曰趙盾弒其君則晉史之良也崔杼之弒逆也太史死者三人而卒書曰崔杼弒其君則齊史之良也之二國者有二良焉而況於魯有周公之遺制以秉禮之臣者乎是故法之謹嚴莫過於魯史其屬辭比事可以爲訓莫過於魯史具當世之治亂盛衰可以上接乎詩書之迹莫過於魯史是以聖人有取焉謹錄而傳焉以寓其傷周之志焉其知者曰是不得已焉耳其不知者曰是匹夫也而暴其君大夫之惡於天下後世故曰知我者將在是罪我者將在是亦聖人之謙辭云耳夫豈曰攺周制寓王法而托二百四十二年南面之權之謂哉僕故曰謂因乎魯史而筆之傳之而王法由諸而明亂逆由諸而彰可也謂損益乎魯史而明之彰之則弗可也言之重辭之復必有大美惡焉此先儒之說也執事取之故曰首止之會盟葵邱之會盟皆再書焉是美之大而詳其辭也稷之會曰成宋亂劉單以王猛居於皇尹氏立子朝而先之以王室亂皆復言焉是惡之大而詳其辭也抑甞考之蓋史策之實錄而其紀載之體異焉耳其凡有五有據其事之離合而書之者有重其終而錄其始者有重其始而錄其終者有承赴告之辭而書之者有非承赴告辭聞而知之而書之者此五者其凡也而皆所以紀實也或會而盟盟而同日是會之與盟合而爲一事矣或會而盟盟而異日是會之與盟離而爲二事矣合而一事則同書離而二事則異書固當然也夫首止之與葵邱也皆夏之會而秋之盟是離而爲二事矣故再書焉此據其事之離合而書之者也踐土之會美矣而盟不異書同日也平邱之會無美焉而盟則異書異日也皆實之紀也非美之大而詳其辭也將書其取鼎也於稷之會則始之以成宋亂此重其終而錄其始也旣書曰宋災伯姫卒也於澶淵之會則終之以宋災故此重其始而錄其終也會未有言其故者於之二者而言之特以明其所重也他如書寔來則先言州公如曹書齊侯伐北燕則遂書曁齊平皆是物也子朝之亂叔鞅至自京師而言之未知其孰是焉故曰王室亂此非承赴告之辭聞而知之而書之者也劉單以王猛居於皇則來告矣敬王居翟泉而尹氏立子朝則來告矣此承赴告之辭而書之者也他如程子之傳例有曰將卑師少例書人此承赴告者也不知將帥名氏多寡亦書人此聞而知之者也皆實之紀也非惡之而詳其辭也曰言之重辭之復必有大美惡焉者先儒之過也且夫其名也著乎簡冊其迹也昭乎萬世不必言之重也而皆知夫首止之爲美矣不必辭之復也而皆知夫稷之爲惡矣故曰因乎魯史而筆之傳之而王法由諸而明亂逆由諸而彰也程子曰春秋大義數十炳如日星乃易見也其微辭隠義時措得宜者爲難知也夫所謂炳如易見則然矣其曰隠微而難知果何謂哉聖人將昭大辧於萬世顧乃有隠微難知之義是未免蹈前儒之失也杜預曰言髙則旨逺辭約則義微程子韙之則所謂微隠者猶是矣然則易彖系將非聖人之制作乎論語之答問將非聖人之言詞乎何彼之平易顯白而此之微隠難諭僕之愚不敢以爲然也𨿽然程子之傳有捨乎褒貶予奪而立言者則非先儒之所及也若胡康侯之學術正矣其論議辧而嚴矣其失則承乎前儒而甚之者也朱子甞曰有程子之易又曰可自爲一書謂其言理之精而非經之本旨也若胡氏之春秋其自爲一書焉可也夫時有逺近則史有詳略史有詳略則辭有同異此甚易曉也若自文以上日食有不書日者文以下悉書日焉自文以前君行八十書至者十七文以後君行九十書至者六十四是也執事所謂隨時而觀經此誠善也而公羊子曰所見異詞所聞異詞所傳聞異詞何休曰所見之世思其君父尢厚故多微詞焉所聞之世思王父少殺故諱亦少殺焉所傳聞之世思髙曾又少殺故弗之諱焉甚乎其陋矣陳傅良曰隠桓莊閔一書法也僖文宣成一書法也襄昭定哀一書法也夫不曰史之有詳略而曰聖人隨其時而異其書焉其賢於公羊者幾希大較說者之失有三尊經之過也信傳之篤也不以詩書視春秋也其尊之也過則曰聖人之作也其信之也篤則曰其必有所受也其視之異乎詩書也則曰此見諸行事也此刑書也夫以爲聖人之作而傳者有所受則宜其求之益詳而傅合之益鑿也以爲見諸行事以爲刑書則宜其言之益刻而煆煉之益深也已以爲美則彊求諸辭曰此予也此褒也聖人之微辭也或曰聖人之變文也一說弗通焉又爲一說以護之一論少窒焉又爲一論以飾之使聖人者若後世之法吏深文而巧詆蔑乎寛厚之意此其失非細故也今僕之愚曰其文則魯史其義則彰善而癉惡冀述而傳於後則以刪詩定書贊易同其狂僭而爲傳也則直釋其義其善者曰如是而善其惡者曰如是而惡無褒譏予奪之說其區別凡例則主程子其綱領大意則主朱子其三傳則主左氏以杜預說而時核其繆妄其諸家則無適主取其合者去其弗合者如是而已竊以謂使聖人因乎魯史焉則愚之說固已得矣使聖人而自作焉亦當據事而直筆之必不爲先儒之云則愚之說亦蔑甚乖剌焉其自信者如此然猶以其考之也未浹洽焉其講之也未貫通焉姑優柔之而姑反復之寛之以歲月而後可就也日序之言不足以盡意而明諭之懃懇不敢不復而辭不可殫也輙言其大都如此於戲捨執事其亦曷言之而曷聴之乎超卓之識特達之見尙克示之幸甚幸甚

答程伯大論文

朱夏

古今能言之士孰不欲雄峙百代之上而垂聲乎百世之下哉然而卒抱奇志而不見泯泯以老死者何其多也豈非才識之不逮故不能成一家之言以至此耳三代之後卓然成一家之言者才十數人而止其餘皆磨滅澌盡則信乎得之於天者非超然而不羣則難乎其以文章自命矣比辱賜書大抵未能達夫雄深雅健之作而務爲浮薄靡麗之文而已此甚不可也僕聞古之爲文者必本於經而根於道其紀志表傳記序銘贊則各有其體而不可以淆焉而莫之辧也至其發言遣辭又奚以剽賊爲工哉今不本於經不根於道而雜出於百家傳記之說則其立論不自其大而自其細固已自小矣尙何能與古人齊驅並駕哉老蘇之文頓挫曲折蒼然郁然巉刻峭厲幾不可與爭鋒然而有識之士猶有譏焉者良以其立論之駁而不能盡合乎聖人之道也今無蘇公之才而立論又下蘇公逺甚則何望其言之立而不僕耶古之用兵其合散進退出奇制勝固神速變化而不可測也至其部伍行陣之法則繩繩乎其弗可以亂爲文而不法是猶用師而不以律矣古之論文必先體制而後工制譬諸梓人之作室也其棟梁榱桷之任𨿽不能以大相逺也而王公大人之居與浮屠老子之廬官司之署庶民之室其制度固懸絕而不相侔也使記也而與序無異焉則庶民之室將同於浮屠老子之祠亦可乎鑄劍而肖於刀且猶不可斵車而肖於舟不猶以爲迂且拘乎韓子之於文也惟陳言之務去今𨿽全未能如韓子亦宜少刋落矣乃悉古書奇字而馴集鱗次焉不幾於天吳紫鳳顚倒短褐也邪蘇子謂錦繡綺縠服之美者也然尺寸而割之錯而紐之以爲服則綈繒之不若今先生乃欲集羣英以爲華爲好其亦異於作者之見矣世有窶人爲覩其鄰之富也日夜攻鉆而剽之幸而得其貨寶財賄以爲得計矣一日徼者獲之則苶然盜也而至死不悟且役役焉割裂而綴輯之則其气固已苶然矣又何能渾浩如江河而有排戞之力哉故夫蘭苕翡翠又烏覩夫制鯨也且古之爲文非有心於文也若風之於水適相遭而文生也故鼔之而爲濤含之而爲漪蹙之而爲縠澄之而爲練激之而爲珠璣非水也風也二者適相遭而文生也天之於物也獨不然乎纎者穠者丹者堊者莫不極其美麗而造物者豈物物而雕之哉物各付物而天下之巧莫加焉彼有昩於此者三年而刻葉且文猶樂也太古之音和平雅淡而風俗以淳人心以正桑間濮上淫哇煩趣而人心風俗蕩而忘返使先生而與聞制作將安取乎則何獨疑於文也先生教之曰茍無毛嬙西施之美質則不能不借夫粉黛之假以掩其陋是朽木可得而雕糞土之墻可得而圬矣無鹽天下知其惡也被珠璣曳羅綺不足以欺天下之目使天下而皆瞽也則可柰之何天下之不皆瞽也先生殆未覩夫正色也先生又謂吾五常論其猶玄耶太玄擬易而作然易出於造化之自然而玄也者出於智慮之私而已故不能免夫牽合艱難之能先儒固已譏其勞且拙矣故今去雄千餘年而卒無好之者今先生乃欲著書以擬玄吾恐其不堪爲覆瓿用矣先生又謂吾甞作詩命其集曰胡盧且魯論詩序言詩之用若彼其博也而先生直以資人之笑視古詩之風亦少貶矣此亦好怪之過也先生卒教之曰其觀吾文也還以一言庶有以知君子之是是非非也宋之季年文章敗壞極矣遺風余俗入人之深若黒之不可以白當此之時非返之則不足追乎亡先生之心自以爲過之矣而烏知其異於彼也先生之文始欲其奇也而卒以拙始欲其麗也而卒以惡始欲其雄也而卒以弱其風格言論莫不叛於古矣則亦難乎摭而言之矣且先生旣與吾異則僕𨿽言之而無當於其心矣僕欲挽先生於迷途則願悉吐出其中之蘊取韓孟文日夜誦之覺已之見與向者異焉然後一吐其辭庶有合乎僕於學廢棄之日常多加以怠惰不力然於作者之風致竊有見焉故敢略陳其說其然之耶其不然之耶迷悟之機判於此矣幸毋忽

與鄭仲辯書

方希古

去年王仲縉至蜀承手帖諭以近讀佛書自遣心切疑之以爲特戲言耳及朝京師於一初處見所往還書援佛氏之說甚詳向慕於彼者甚至然後知足下之果入於佛也夫儒者之道內有父子君臣親親長長之懿外有詩書禮樂制度文章之美大而以之治天下小而以之治一家秩然而有其法沛然其無待於外近之於復性正心廣之於格物窮理以至於推道之原而至於命循物之則而達諸天其事要而不煩其說實而不誣君子由之則至於聖賢眾人學之則至於君子未有捨此他求而可以有得者也足下學乎此也久矣曷爲一旦棄素所習而溺於佛氏之云邪茍以佛氏倫理之懿爲可慕則彼於君臣父子夫婦長幼之節舉無焉未見其爲足慕也茍以其書之所載爲可喜則彼之說必不過於吾堯舜禹湯文武周公孔子之格言大訓未見其爲可喜也茍欲以之治心繕性則必不若吾聖人之道之全茍欲以之治家與國則彼本自棄於人倫世故之表未見其爲可用也故世之好佛者吾舉不知其心之所存使棄儒從佛而果能成佛猶不免於惑妄畔教之罪況學之者固逐逐焉以生昏昏焉以死未甞有一人知其所謂道者邪以足下之明智篤厚不於吾道有得焉而顧彼之趨不亦異乎足下習其說者果出於誠心乎抑亦姑以爲世俗好之吾亦從而好之以取庸眾之喜悅乎由後則自欺不可也由前則事其說必當從其教必去夫婦父子兄弟之倫必削髮被緇必水飲艸食而後可不能如是則是口其書而身違之外好其說而心誠亦不可也夫不習佛氏之說於道固無所不足習其說而不誠自欺非惟得罪於吾之道而反且得罪於佛亦何所利而爲之也近世從佛氏者甚眾未有得福者有一人焉甞識之初頗好儒旣而著書佐佛氏斥儒已卒死於禍計其人慕佛氏兾福利福不可兾而禍及其躬是未易曉也得非不誠抑且自欺故不蒙佑而獲罪於天邪禍福之報儒者所不論特閔其欲徼福而反致禍亦可爲不守正而妄求者之戒耳計足下之卓於識而深於道豈眞若世俗徼福之徒之爲哉蓋世之儒者當年壯气鋭之時馳騖於聲利用智惟恐不工操術惟恐不奇及五六十之年顚頓於憂患顧來日之漸短悼往事之可悔於是覽佛氏空寂之音而有當於心遂委身而從事焉以爲極明達而最可樂者莫佛氏之書若也𨿽昔之賢豪以气雄天下以文冠百世如蘇子瞻諸公亦不免乎此後人習俗以爲宜然且謂以前人之智識才气猶以佛氏爲可慕而歸之矧不及萬萬者而可不從乎然以道觀之凡有慕於彼者皆無得於此者也足於梁肉者無慕乎糠糜安於廈屋者無慕乎苫闔使有得於聖人之奧其樂有不可旣者窮通得喪死生之變臨其前視之如旦夜之常而何動心之有奚必從事於佛而後可以外形骸輕物累哉捨可致者而不求援不可必得而求之旣以自欺又畔乎吾道惑莫甚乎斯也昔與足下論吾道時僕年方二十三固已知吾道之有餘而無待於外物時不知者多竊笑之及今十有五年愈覺聖人之訓爲不我欺而舉天下之道術果無以易之也每見流於異端者輙與之辯非好辯也閔夫人之陷溺而欲拯之於安平之塗誠不自知其過慮也以故爲佛氏者多不相悅方期與足下共進斯事以衛聖人之教豈意足下亦有慕於彼乎今有人言行路之人墜於井心𨿽閔之未必彷徨奔走而思救之也聞至親且賢之人墜於井則不暇食息狂呼叫號而思出之矣親愛之故也與足下相與之舊而徳器宏深交友中不可多遇烏能已於言而不以告乎僕今年三十七足下當六十矣相違十餘年相去萬餘里之逺使足下所慕得其正僕將有以佐而翼之而何敢逆盛意而取不讓之責乎蓋必有所甚不得已者亮足下之賢必能察之而未至於深怒遽絕也數百年禮義之門而足下於今爲老成人在乎愼重學術表厲後生非特僕之望斯世之望也僕守一官無分寸補世教近發有白者面已皺筋力漸減飲酒不敢如昔者惟自覺有過毎應事已時時悔之恃此頗謂尙可進未知天之處之者何如耳如有所得聞幸速以見教是亦爲報之道也

與趙伯欽

僕求友於四方十餘年可友者眾矣於同郡得一人焉曰林公輔尢僕之所敬者公輔气髙而才敏於人愼所推讓視古人行行然有不滿之色前與僕書獨稱足下與陳原采之文僕固已知足下非流俗人可及近入城公輔說足下尢詳公輔之友張廷璧僕不見之七八年其人奇偉不肯茍伏人至語及足下必稱善因二子而求足下之所造心已傾之久矣今乃承惠書爲論甚大爲辭甚逹卓乎有曠視前古之意反復翫繹嘉二子之確於取人喜吾郡之士果有足望气發於中而見於外如獲大呂九鼎而載之以歸也僕甞怪近代道術不明士居位則以法律爲治爲學則以文辭爲業聖賢宏經要典擯棄而不講百餘年間風俗污壞上隳下乖以至於顚危而不救者豈無自也哉私誠恨之不自知其不肖亦欲有所發明損益以表著於世而習俗卑下學者梏於舊聞不復知有學術竊竊詡詡茍且自恕或有志而才不足有爲或才髙而沈溺不返可與言斯事者惟公輔耳公輔毎與僕言未甞不嘆朋友足望者之少而有意於足下也書之所陳謂近世之文辭不能比隆於唐宋而有取於僕僕無能之辭豈能過於近世哉使眞有以過乎人則亦藝焉而已耳足下安取乎且近世所以不古若者足下知其故耶非其辭之不工也非其說之不詳也以文辭爲業而不知道術𨿽欲庶乎古不能也知道若行路然至愈逺則見愈多愈多則言自異今有至於窮谷者言其所見則不過泉石樹林禽獸虫魚之狀而已比之遊乎雄都巨邑者見宮室之壯麗車馬之蕃庶人民物產之瑰異變怪其言豈不有間哉故聖賢之文辭非有大過於今人其所以不可及者造道深而自得者逺𨿽恆言卑論亦可爲後世法非若後世剽襲以爲說者之淺也唐之諸儒惟韓子爲近道其它俱不若宋宋之士以言乎文固未必盡過乎唐然其文之所載三代以下未之有而漢何足以方之今人多謂宋不及唐唐不及漢此自其文而言耳非所謂考道徳之會通而揆其實也僕甞謂求學術於三代之後宋爲上漢次之唐爲下近代有愧焉斯道之盛衰其端微矣非明識睿逹者何足以知之足下何知之蚤邪𨿽然足下論近代誠當矣抑僕猶有說焉世俗之患忽見而尊聞已之識卽不能決是非醇駁互相承傳以白爲黒者皆是也足下言之而僕聴之則謂足下爲知言士矣所與交者或與僕之見異無乃以足下爲方人好髙而爲驚世之論乎𨿽然君子之所守不以毀譽而變茍愼於言而敏於行以古之聖賢爲凖不以近代較崇卑得失則古人且將畏足下近代安足並乎又僕之爲吾郡喜者寧獨若今而已乎久不接淸光感足下見厚聊以此奉報諸文尙未獲見適有疾不能躬書惟恕察

與方正學書

王叔英

僕與執事別十餘年其間情慕之淺深書問之逹否曰事之細者耳姑置之不足道也惟執事之身系天下之望士之進退天下之幸不幸與焉側聞被召計此時必已到京獲膺大任矣玆實天下之大幸也故敢有說以進於左右焉凡人有措天下之才者固難自用其才者尢難如子房之於髙祖能用其才者也賈誼之於文帝未能自用其才者也何則子房之於髙祖察其可行而後言言之未甞不中髙祖得以用之而當時受其利故親如樊呂不可得而間信如陵勃不可得而非任如蕭何不可得而奪此子房所以能自用其才也賈誼之於文帝不察其未能而易言之且又言之太過故大臣絳灌之屬得以短之於是文帝不能獲用其言此賈誼所以不能自用其才也方今聖天子求賢用才之意上追堯舜固非髙祖文帝可比而執事致君澤民之術逺方臯夔亦非子房賈誼可倫眞所謂明良相逢千載一時者也將見吾君不問則己問則執事必能盡言執事不言則已言則吾君必能盡用致斯世於唐虞雍熈之盛者在是矣豈非天下之幸歟𨿽然天下之事固有行於古而亦可行於今者亦有行於古而難行於今者如夏時周冕之類此行於古而亦可行於今者也如井田封建之類可行於古而難行於今者也可行者行之則人之從之也易難行者而行之則人之從之也難從之易則民樂其利從之難則民受其患此君子之用世所貴乎得時措之宜也執事於此研諸慮而藏諸心者非一日矣措之猶反掌耳尙何待於愚言之贅哉然僕聞知者千慮必有一失愚者千慮必有一得故不能無言於左右耳夫人情愛其人之深而慮其患之至者必救其失於未患之先茍待其旣失而後救之是乃愛之淺而慮之疎也其得爲忠乎天下知執事之深愛執事之至如僕者固多矣竊謂忠於執事未能有過於僕者伏惟少垂察焉

明文衡卷二十六

●欽定四庫全書

明文衡卷二十七

﹝明﹞程敏政編

○書

與貝川先生書

解縉

縉薫沐拜書貝川大人先生閣下違逺誨言薦將十稔天涯闊異感念奚云縉率易狂愚動遭謗毀無所避忌數上封事萬言有分封勢重輔導體輕萬一不幸有厲長吳濞之虞納克楚來歸之時欽承顧問宜待之有禮疑則勿任任則勿疑稍忤機權其徒必二此類非一後皆億中封事畱中又嘗爲王國用艸諫書言韓國公事爲詹徽所嫉欲中以危法又爲夏長文作劾袁泰書泰銜恨至深見常切齒但以不爲屈膝之故竟致排誣累迹深文之語皆非律令所該伏蒙聖恩數對便殿申之以慰諭重之以鏹錫許以十年著述冠帯來廷元史舛誤承命攺修及踵成宋書刪定經禮凡例皆以畱中奉洪武三十二年十二月河州作親之暇杜門纂述漸有次序薦將八載賓天之訃忽聞痛切之誠欲絕向非先帝之明縉亦無有今日是以母喪在殯未遑安厝家君以九十之年倚門望思皆不暇戀兾一瞻山陵隕涙九土何圖罣悞蒙恩逺行揚粵之人不堪寒苦復多疾病俯仰奔趨與吏卒爲伍低回伏事誠不堪忍晝夜涕泣恆懼有不測之憂進不能盡忠於國退不得盡孝於親不忠不孝負平生學問之心抱萬古不窮之痛爲天下笑爲先生長者之羞是以數鳴哀感兾皇天后土之鑑臨得逺京師復見天顏少陳情悃或遂南歸父子相見卽走也更生之日臨書不勝感切願望之至

奉陳貳卿書

黃福

五月二十一日莫參政至二十四日潘知府至二十八日陶指揮又至惟陶有批示莫潘到時問至再三極知鈞候淸吉可慰而潘續云曽有幕府之鸞緘已塟神投之魚腹竟不知二楮先生所載云何旣不得瞻手澤之光華又不得聞心聲之淸切使人疑其所謂益其所思𨿽藩宇之左瀘水之東亦無以釋懸懸之懷也風伯不仁可恨也哉區區前已有書乏便未發與發而沈者無異然慮其事深切扵懷且莫邃運糧黔公出哨若謂無人不信也翁挺來降阮彥出見𨿽彼勢衰懼我威大若不得焚輿襯亦難以奏凱歌演乂之眾服者以有大軍在也一旦班師難常按堵不特此也各營士卒造舟楫辦戰器逺徵近哨暑行瘴宿饑祼相仍疾病相藉不可謂不勞矣已附夷民打船板納稅糧當差役垂髫戴白不得息肩加以盜刼縱橫衣食窘迫不可謂不勞矣軍勞民疲財殫師老守此而失彼得西而遺東而尙畏首畏尾左遮右護噤無一語以逹九重是猶掩耳偸鈴諱疾忌醫也不知仁人君子深謀逺慮長治久安果如是也不乎言自小子而行在合下誠不以愚言爲迂而以力行爲任請益以兵相地屯守飬我士卒寛我民力堅城垣利器械廣其屯田實其倉廩兵閒食足民安化行則桑土牖戶之事備居重馭輕之計得誠如是也戰勝攻取無適不然彼區區之賊獲與不獲降與不降又何足爲重輕哉人嘗有言耕當問奴織當問婢合下與元戎胸中自有許多韜略固不待人紛拏論也但慮及斯自不容已此論之外示及造船合藥並取食物一一如命另有單陳不同幹聽今並以先具未發之書並上要當合而觀之恃舊布忱故敢率爾事機之暇亦可扵戎閫處從容言之如其迂闊當卽付之千頃之陂毋啟人議可也西風鴻便亦宜寄聲卽今盛暑尙冀調理

奉總兵官英國公書

交址平定以來八年之內民已三變而兵亦三加矣原其所自皆由惡本未盡除守兵不足用故也黎氏𨿽除而簡定存簡定𨿽去而季擴在今季擴旣擒帥鎔景異之徒又以悉在网羅而無漏者似爲無事矣然馭之有道則可以漸安守之無法不免再變何者陳元揝乃季擴昆弟也今𨿽逺遁視之若小可他日焉知不能爲簡定季擴之續乎僞官頭目今𨿽降附待之爲至厚焉知他日不能爲阮帥景異之亂乎今成功之將在此全盛之兵在此吾忝爲官守不扵此時此際言其所以而共議守備之策以圗長久之治而乃亦曰安南從此無事矣是謂自欺也欺人也若忍扵自欺茍且偸安似爲得計然當言不言何以辭君子公論之譏若曰欺人依違取媚噤無一語直至事壊而始上瀆宸聰則亦無以免朝廷法度之議慮至於斯言何容已謹將鄙見逐一條陳尙冀采擇幸寛狂妄

一本處地方前者賊未就擒蒙調三總戎大軍到來徵守猶必三年之久而始克淸大憝今交址都司衛所原守官軍見在旣少而演乂新平順化地方又闊迢迢千里無一兵守而止以土兵者若謂覊縻扵一時則可若謂長治久安則未之信也三總戎若畱一鎭守猶爲庶幾倘皆振旅而歸恐俘獻未至京闕而警報已徹聖聰矣乞蚤圗之

一交趾原畱守兵九衛一所七分之數通該四萬七千餘人在全盛之時而猶不能禦侮以致煩兵屢舉今事故之數四去其三以如此險逺之地反歹之民而以舊日所遺一分之兵守之實未見其可也必須添置軍衛補完空伍庶免後艱今將合設衛所去處開列扵後

演乂一帶黃江上下太平等處海口

譚捨江鋭江魯江

咸子關廣威大堂等處

靖安州萬寧等處太原府官良等處

鎭夷關等處海潮希江等處

一市橋所南有鎭夷北有昌江而本所居中且近實爲虛設如將本所移置芹站以控禦鎭夷闗本闗止令土兵守之如此則鎭夷隘畱有相守之利衛所官軍免輪守之患

一歸化石廩闗上通雲南臨安下貫嘉興三帶水陸數百里寥寥無一城守萬一有警仰之扵誰莫若扵臨安衛摘撥二所官軍扵臨安府垜集三所民兵立一衛扵歸化州如潼闗澤州犬牙相制之例以控制上下地方便益

一丘溫坡壘隘畱三衛所原垜廣西土兵近年以來官不得人逃亡之數十去七八其一二分在役者率皆老幼貧弱代身有名無實是致盜常竊發路每不通如扵廣西調一都指揮仍領原調官軍扵丘溫鎭守就行總督前項衛所土兵更選土官之能事者管之嚴禁不許雇倩代役務要正身將帶當房家小常川在役如此庶便

一廣西鎭州府去本處鎭夷闗不逺彼處兵彊弩利諒山一帶夷人畏之卽今田州府知府爲事發隨韓總兵立功如將本人攺授武職令選本府民兵三五千名親領扵鎭夷闗立衛控制不但服夷情抑且通道路

一靖安州萬寕等縣近接云屯海口並連廣東欽州地方最爲險要如將欽州千戶所添軍立衛或撥彼處衛所官軍或垜彼處附近有司民兵以充其數內摘一所扵萬寧等處設立以控靖安地方以通廣東水路便益

一本處土兵首賊未就擒時急扵用人許將各處人民聴從土官自行招集而有司官謹扵奉命無敢有違有狥情取占親戚者有挾讎捉去耆正吏卒者有全縣之民俱被占取者亦有一家父子兄弟各自充兵及單丁貧窘自充一兵者後𨿽委都布司官淸理而土官紛紛言少又不準除歸並因循茍且至扵今日今隨徵者月久不歸家業狼籍屯田者糧徵不足荊土連綿是致逃亡今已過半若不從新整理必致法廢事壊難救其失必湏再令都司布政司官嚴督府州縣官將原集土兵並官下影占家人田奴盡行取勘見數汰其老幼單弱者當民差選其富實丁多者爲兵役先議合用若扵衛所應垜若干土兵然後照數垜集總小甲千百長選管如例每兵須以三丁共之官不許沓以庸才兵不許雜以冗濫選集旣定卽分地方以近就近置立城堡或四六或中半各専屯守不許亂差有警不拘其管軍官伴當亦如舊例就扵所管土兵內定數撥用仍造花名貫址文冊三司各收一本照證按察司仍常委官點閘不許廢弛如此庶便

一各處僞官頭目及先曽授官後又從逆今招出降此等歹仄之徒宜爲區處或量與官爵或分給田地使之得所以終餘年不可置扵閒散懷抑鬱抱不平以貽後患

與行在戶部諸公書

周忱

伏聞治民之道在扵禁惰遊以一其志勸耕稼以惇其業蓋惰遊禁則土著固而避勞就逸者無所容耕稼勸則農業崇而棄本逐末者不得縱由是賦役可均而國用可足茍或不然則戶口耗而賦役不可得而均地利削而國用不可得而給先王制六鄕六遂之法以維持其民而均其土地者正爲此也邇者皇上念天下人民有因饑窘逃移者累降勅旨設撫民之官頒寛卹之條令天下郡邑招而撫之諸公頒布奉行克謹無怠天下之民感戴聖恩扶老攜幼競返桑梓惟獨蘓松之民尙有逺年竄匿未盡復其原額而田地至今尙有荒蕪者豈優卹猶未至乎凡招回復業之民旣蒙蠲其稅糧復其徭役室廬食用之乏者官與賑給牛具種子之缺者官與借貸朝廷之恩至矣盡矣如此而猶不復業者亦必有其說焉蓋蘇松之逃民其始也皆因艱窘不得已而逋逃及其後也見流寓者之勝扵土著故相扇成風接踵而去不復再懷鄕土四民之中農民尢甚何以言之天下之農民固勞矣而蘓松之民比扵天下其勞又加培焉天下之農民固貧矣而蘓松之農民比扵天下其貧又加甚焉天下之民常懷土而重遷蘓松之民則常輕其鄕而樂扵轉徙天下之民出其鄕則無所容其身蘇松之民出其鄕則足以售其巧忱嘗歷詢其獘蓋有七焉何謂七獘一曰大戶苞蔭二曰豪匠冒合三曰船居浮蕩四曰軍囚牽引五曰屯營隠占六曰鄰境蔽匿七曰僧道招誘其所謂大戶苞蔭者豪世富貴之家或以私債準折人丁男或以威力彊奪人子息或全家傭作或分房托居賜之姓而目爲義男者有之更其名而命爲僕隸者有之凡此之人旣得爲其役屬不復更其糧差廿心倚附莫敢誰何由是豪家之役屬日增而南畆之農夫日以減矣其所謂豪匠冒合者蘇松人匠叢聚兩京鄕裏之逃避糧差者往往攜其家眷相依同住或開造房居或開張鋪店冒作義男女婿代與領牌上工在南京者應天府不知其名在北亰者順天府亦無其籍粉壁題監局之名木牌稱髙手之作一戶當匠而冒合數戶者有之一人上工而隠蔽數人者有之兵馬司不敢問左右鄰不復疑由是豪匠之生計日盛而南畆之農民日以衰矣其所謂船居浮蕩者蘓松乃五湖三泖積水之鄕海洋海套無有浮涯載舟者莫知蹤迹近年以來又因各處闗隘廢弛流移之人挈家扵舟以買賣辦課爲名冒給鄰境文引及河泊所由帖往來扵南北二亰湖廣河南淮安等處停泊脫免糧差長子老孫不識鄕裏暖衣飽食陶然無憂鄕都之里甲無處根尋外處之巡司不復詰問由是船居之丁口日蕃而南畆之農夫日以削矣其所謂軍囚牽引者蘓松奇技工巧者多所至之處屠沽販買莫不能之故其爲事之人充軍扵中外衛所者輙誘鄕裏貧民爲之餘丁擺站扵各處河岸者又招鄕裏之小戶爲之使喚作富戶扵北亰者一家有數處之開張爲民種田扵河間等處者一人有數丁之子侄且如懷安二衛蘓州充軍者不過數名今者塡街塞巷開鋪買賣皆軍人之家屬矣儀眞一驛蘇州擺站者不過數家今者連甍接棟造樓居住者皆囚人之戶丁矣官府不問其來歷裏胥莫究其所從由是軍囚之生計日成而南畆之農夫日以消矣其所謂屯營隠占者太倉鎭海金山寺衛靑村南匯吳松江等所棊列扵蘓松之境皆爲邊海城池官旗犯罪例不調伍因有所持特使豪彊遂使避役姦氓轉相依附或入屯堡而爲之布種或入軍營而給其使令或竄名而冒頂軍伍或更姓而假作餘丁遺下糧差負累鄕裏爲有司者嘗欲挨究矣文書數數行移衛所堅然不答爲里甲者常欲根尋矣足迹稍稍及門已遭官旗之毒手由是屯營之藏聚日多而南畆之農夫日以耗矣其所謂鄰境蔽匿者近年有司多不得人教導無方禁令廢弛遂使蚩蚩之民流移轉徙居東鄕而藏於西鄕者有焉畏在彼縣而匿於此縣者有焉糧重者必就無糧之鄕畏差勤者必投無差之處捨瘠土而就膏腴者有之營新居而棄舊業者有之倐往倐來無有定志官府之勾攝者因越境而有所不行鄕村之譏察者毎容情而有所不問由是鄰境之客戶日眾而南畆之農夫日以寡矣其所謂僧道招誘者天下之寺觀莫盛扵蘓松故蘓松之僧道彌滿扵四海有名器者因保舉而爲住持初出家者因逰方而稱掛搭名山巨剎在處有之故其鄕裏遊惰之民率皆相依而爲之執役眉目淸俊稱爲行童年紀彊壯者稱爲善友假服緇黃僞持錫缽或合伴而修建齋醮或沿街而化緣財物南北二京及各處鎭市如此等輩莫非蘓松之人以一人住持而爲之服役者常有數十人以一人出家而與之幫閒者常有三五軰由是僧道之徒侶日廣而南畆之農夫日以狹矣凡此七者特舉其大略而天下郡縣此獘俱無縱使有之亦未必有如是之甚此等之人善作巧僞變亂版圖戶口則揑他故而脫漏田糧則挾他名而詭報惰遊已久安肯復歸田裏從事耕稼況其缺乏稅額累累如配見在之戶其中頗有智能者見其得計亦思捨畎畆棄耒耜而效其所爲惟愚騃無用之人方肯始終從事扵農業然坐受其獘亦豈無避免之心乎凡天下之事不可有一人之僥幸茍有一人僥幸而獲免則必有一人不幸而受其獘蘓松僥幸之民如此其多則不幸而受其獘者從可知矣是宜土著之農夫日減月除而無有底止矣忱嘗以太倉一城之戶口考之洪武年間見丁授田十六畆二十四年黃冊原該六十七里八千九百八十六戶今宣徳七年造冊止有一十里一千五百六十九戶核實又止有見戶七百三十八戶其餘又皆逃絕虛報之數戶𨿽耗而原授之田俱在夫以七百三十八戶而當洪武年間八千九百八十六戶之稅糧欲望其輸納足備而不逃去其可得乎竊恐數歲之後見戶皆去而漸至扵無徵矣是皆惰遊不禁耕稼不勸故姦民得以避勞就逸棄本逐末如前之所云者誠宜立法以檢制之撫民之官固未易以招之也愚以駑鈍之才濫叨重寄晝夜勞心莫知所措伏望該部列位卿相與在朝公卿大臣詳加講究明白奏請將蘓松等府逃移人戶不拘通例別立一法以淸理而檢制之庶幾戶口可增田畆可辟稅糧可完忱事出激切不覺覼縷之至惟冀詳察而恕其狂妄幸甚

明文衡卷二十七

●欽定四庫全書

明文衡卷二十八

﹝明﹞程敏政編

○書

奉王冡宰書

周敍

太保冡宰抑庵大人先生閣下敍惟吾吉自有宋逮今賢才軰出爲世道之重鄕邦之光者九賢也由玆以降匪無其人而俊偉光明卓然著稱爲無瑕之玉無疵颣之珠者殆亦鮮見焉敍扵永樂宣徳間嘗仰望少師東裏先生可當之然迹其舉措究其底裏工夫公論不容掩也竊自計之堂堂名郡際今聖明大一統之時豈無復有歐陽子胡澹庵周平園楊誠齋文信公其人者出邪爲之徘徊嘆息翹佇思慕者久矣玆乃扵大人先生而見之得非吾吉賢才之運國家飬士之效之所鍾哉非特敍與吾郡之士動喜天下士大夫亦莫不爲之更慶而交賀也伏惟先生處在屯之際翼戴今皇帝嗣大統處大事濟大難其時其事視諸前軰又甚難者竊謂膺天下之重任必當心天下之大憂成天下之大計而後可以有濟其要無他在扵用君子逺小人而已若兩存之譬如持衡之勢此重則彼輕彼輕則此重難並行不悖也蓋小人易進難退君子未有不爲所擠者當玆維新之始主上內外惟先生是倚得不毅然任其責而無少有回顧之慮乎使少有回顧非惟朝廷大事難濟扵夫所謂爲世道之重鄕邦之光者亦難望其全矣敍閒中窺察其人若今某公某及某公某公若君子也其已同朝者宜傾竭倚注之彼在逺在家者宜卽日疊驛召以來之與之朝夕圗惟同心同徳以處大事濟大難幸甚逺小人之道宜徐爲之謀彊壯者俾膺重鎭扵一方年老者許彈劾致仕扵其家余未有顯著之迹蘊堪用之才者存之彼自相發奮洗濯琢磨爲君子之歸矣其它內外防微之政宜與三四君子因人所建白不動聲色以漸處之可也得非謹始執要之一幾邪易曰知幾其神乎書曰有終於始又曰惟克果斷乃罔後艱竊思我朝當三楊先生輔政之初一幾也不深思熟慮身任其責惟陽斂陰施掩人耳目𨿽曰自保其實誤國故致今歲七月之禍此時先生與諸君子輔政之初又一幾也宜鑑覆轍爲宗社生靈永逺之謀開天下後世太平之治俾歐陽子周平園之事業復見今日顧不偉哉失今不圗恐異日噬臍之悔莫及矣豈得卽能效張子房之從赤松子裴晉公之營緑野堂之時伏願先生斷斷若殷之伊傅宋之韓範以天下爲已任爲心毋徒諉曰尙有某有某而不敢自専爲辭若然史臣軰將執彤管磨崖石以紀勒先生之大勲垂示無窮之不暇則天下之大憂大計可收厥效矣敍賴朝廷之恩先生惠以一介書生官至學士榮矣叨居南京秩淸務簡樂矣此外無繊毫求進之心況冒膺宋史之修倘不卽死成此一事竊名穹壤間他富貴皆無所望第學識淺陋不足以當耳所念者國家安則臣民皆安敍軰亦或可偸生畢其素志今歲以來因朝廷屢有更張事不敢避禍亦屢有所陳無非爲求天下之安故也未審朝議以爲可采否自是以往亦不復敢瀆告一語矣伏乞先生垂仁誘掖曲全之感徳感徳敍兩歲患脾疾今秋復作兼以左身風痺未知可逭生否恃平昔從遊門墻兼辱教愛故不得不有言然前此未嘗敢一奉問也玆因論拯時急務不免覼縷干冒崇嚴恕納不宣

答國子監丞閻禹錫

李賢

昨得足下手書反復披閱足見才識髙逺出扵尋常萬萬比嘗痛恨自巳立志不堅無所成就不免虛過一生得見足下篤志進學如此亦爲幸矣故以書相勉且道理無窮𨿽古之聖賢亦未敢自以爲足足下謂扵道半明半暗未得打成一片而受用𨿽云謙辭蓋亦自知之明有益求長進之意在扵不言之表矣但謂向上一節無誰與講是以舌本久彊教無所施詳味其言則向上一節惟足下自知更無一人可講可教者夫向上一節豈易知而天下之士豈易輕邪𨿽周程張朱造道之深何嘗自謂獨知向上一節遂爲天下之士不可與講而教無所施也況在巳扵向上一節或未能盡知而教人之具或未必無缺遽謂不可與講而無所施毋乃忽扵自察乎且旣自以爲半明半暗是模範未備扵巳而謂教無所施可乎旣自以爲教無所施是師道已足乎已又何親炙扵人而賴其資乎所引韓退之云莫爲之前𨿽美而不彰莫爲之後𨿽盛而不傳自爲不敢如此且退之與於襄陽書有所於求故發此相須之言以挾制之期扵必聽豈聖賢道徳之言邪況扵此書前後篤志進學之意亦不相類而足下引用其中誠所末諭夫以足下致書盡禮如此豈可輙扵辭語之間洗垢索瘢誠愛足下之深務期造扵醇正之地故耳幸勿以爲狂耄而鄙外也及觀佳作數篇辭意髙古可喜但爲文貴條暢只看晦庵艸蘆之文如行雲流水理明意到初無險礙讀之令人快然扵心二儒詩文累牘可謂多言矣扵道不惟無害而且有所發明更望足下取法焉

與安南國王書七

錢溥

一﹝委廣西南寜府差官賫至本國界﹞

欽差襲封正使翰林院侍讀學士錢溥副使禮科給事中王豫會同欽差司禮監太監柴升奉禦張榮端肅致書扵攝安南國王竊惟善處世者貴逹經權之道而善知人者在察誠僞之幾使知經常可守而不逹權時之宜膠柱鼔瑟之人爾焉望世之能處哉人多欺僞之獘而已無先見之明坐井觀天而巳爾尙何人之能知哉此天下不能無是事也竊欲爲王言之王實始封安南國王之孫傳父及兄至王蓋四世矣況王材足以靖亂賢足以得國禮請天朝名正而言順可謂適經而與權一誠而無僞者而何待扵言爲哉今王發政施仁之始正百官承式之時使往事之未明恐後疑之復啟故言之不能以自已也初黎氏得國於陳我朝廷念陳日煃率先歸附世貢不絕忍視其子孫滅亡而不顧哉一舉俘獲以爲內屬且俟其子孫之可復者柰訖無可復之人而王祖又爲國人所依附遂俯順其封以奠我南服傳及三世好同一家豈意琮賊以庶簒嫡昧死來求且曰遊湖自溺意在不弔其忘君之心見矣朝廷速命信使往封冀朝發而夕至其國詢及溺死之故則琮必難爲言曰君其問諸水濵也歸言於朝豈無偏師及境以一正其罪邪使將及境琮已就討且告訃請封之使來卽遣行人往祭而猶恐復有如琮之請者乃遣錦衣使者偕廣西巡按禦史及鎭守三司官私於境上而知王爲第四子母子皆賢禮所當立然後命溥等爲使以錫封焉則我朝所以保黎氏而惟恐立非其正者豈下扵保陳氏哉凡遣使至京翺翔萬里聴其所往懋易有無入市不變如子扵父母家任便取適而巳豈有宻切僞爲之計哉此皆王之所知也又聞太祖髙皇帝平定之初安南首至而朝鮮稍後且不誠聖諭切責之曰汝所恃者一海爾汝能恃之我亦能渡之遂格心向化表於東土幾百年矣頃與女直等國有僭越志諸國來聞使行人私焉頗得其迹遣給事中張寧賫詔往問王卽蒲伏叩地至不能起且責之封人而已不知﹝聞安南累侵占城故臣言及此﹞哈宻越在流沙萬里外實西域諸畨之門戶其王爲下所弒母老子幼勢亦殆矣母太妃來聞遣通事沙廷玉率其類數十人往立其子得元惡十有八人太妃曰此天朝所得宜卽天刑遂檻赴京師以正其罪﹝安南連歲簒奪未嘗請正天討故臣使聞之﹞則我朝扵四方萬國抑彊扶弱植顚起僕使之各寧土宇而同享富貴於無不覆載之中實父母其心天地其量而日月其照臨也較之安南臣伏南陲謹守禮法而聲教之外不煩於我一使者宜保其後待其使有加於諸國也而何我使初入則言語不交主僕星散迂渉峻嶺迫邇兵械使人撼頓抑塞而不安如待以暴客然者其果出扵誠乎旣至而待之則自徐侍郎等來以東西向坐邊行人等來以南北向坐至黃卿等來則書往復數畨辯至七日而始定爲並南向坐然則何爲是不同乎豈顚倒我豪傑而使之爲間乎抑禮始粗備至是而將定乎願明以告我也元史載世祖詔安南曰來奏有一家之言今聞納喇丹云彼多回鶻禁約不扣交談果如是言一家之禮有如是邪其後俗終不變卒至兵連禍結而國僅存幸入我朝而始靖豈更化又百年而習俗終未變邪傳曰魯不棄周禮未可動也又曰晉未可偸也其朝多君子季札聘魯見舞簫韶而嘆盛徳孔子見郯子得聞官制而曰天子失官學在四夷是皆以禮樂制度維持其國於周室傾危之時罔以內外而有間也況我朝之扵安南一惟禮文相與而各極事大字小之誠而何獨不誠扵待使邪或者居先王之左右者好是狡僞以爲功也故扵王初卽政而言之溥等叨天子侍從密勿之臣加以太監等又帷幄寵臣故特簡命與之偕來王亦知非往使比矣果能攺而待之以誠否乎王宜速令使者出境相候擇定吉日並迎接開讀宴會坐向等儀注來勿事退讓以勤往復務酌古而凖今之宜革薄而從忠之厚將於是乎觀禮毋徒誚曰未見顏色而言謂之瞽也溥等肅奉

二﹝回儀注﹞

欽差襲封正使翰林院侍讀學士錢溥副使禮科給事中王豫會同欽差司禮監太監柴升奉禦張榮端肅致書扵攝安南國王惟安南素稱文物邦其畏天事大之誠固無所不至而獨扵待使之禮尙有所不一者故溥等奉聖天子恩命觸萬里炎熱而來方抵南寜卽馳書扵王願聞所以不一之故庶將事之際有恪而無疑也比入闗二日王遣阮善來曰不敢回書惟見教王之意厚矣然鍾未有不扣而自鳴者故諭善以復曰王其無書決難定禮且使聞諸執政者曰國於是時當開心見誠勉圗中道以成吉禮不宜往復論辯使王心不安爲此言者譬人之受病誤餌其藥則病雜矣後之醫者不發其源而救之將何以臻效故善回甫五日果以王書來始知所以不一者禮𨿽無據言則可信是受病之源已見而求療之心亦篤矣然猶持二端而未一者尙恐投劑之復誤乎噫是未暇與深辯也今夫禮者所以辯上下而定民志也辯以明其分之不一定則恊其志於克一大抵一則誠二則雜書曰徳惟一動罔不吉徳二三動罔不凶此之謂也玆欲合二三而一之蓋有祖宗之定制在定制者何大明集禮一書我太祖議禮以一天下者也其間載安南宴坐與夫頒詔儀注甚詳何王之先君不此之求而惟以洪武禮制詔行司府者言之宜有以來並坐向南之說也𨿽然昌歜薄味也而周公辭之爲無徳不敢以當備物之享繁纓小物也而孔子惜之謂名器不可以假人古之謹禮扵微也如此而況我祖宗定制布在方冊昭如日月而敢昧之以貪殊禮況今頒詔授封領勅之禮並行謹按集禮所載而參以禮制及古禮之可行者共爲儀注六條王其嚴命有司行之豈惟有以新子之國亦克永世而無愆矣幸毋惑扵故老之談曰吾先君未之行也而忽焉溥等肅奉

三﹝論禮不行﹞

欽差襲封正使翰林院侍讀學士錢溥副使禮科給事中王豫會同欽差司禮監太監柴升奉禦張榮端肅致書扵攝安南國王前書回云宴坐之禮前軰講定至黃卿始爲不足法劉行人能不攺其舊此皆無據之言而可以服吾軰乎可以服天下後世乎宜黃卿執之爲是也僕等想王之爲此言者技止乎此故不復與辯而直以古今大禮相與講而行之蓋以洪武禮制所載皆詔行有司而未及蕃國大明集禮所載有詔行蕃國而未及封拜故酌古準今而成此使其昧此而一以禮制並坐向南執之則王亦何辭以辯而僕存此心其如國之山川鬼神何王不復察此又欲易國卿之禮如殿坐之儀則已自王之矣何必請命九重之上而勞人萬里之外哉若曰王命未宣而未敢遽相勞則天下豈有不飲食而行事者蓋與王初見又在禮不在物也噫惟天不可以僞欺惟人不可以僞感王其察焉若夫漢語國音並用兩不相疑何失之有冕服之制以俟奏請而行可也誠欲相見請攺書以從溥等謹覆

四﹝再論禮﹞

欽差襲封正使翰林院侍讀學士錢溥副使禮科給事中王豫會同欽差司禮監太監柴升奉禦張榮端肅書致攝安南國王竊以出郊迎勞之禮當盡賓主南北之說者公館非殿也冠服猶卿非王也是宜執禮度扵分內溢慰論扵言表然後導迎恩命宣揚國都東西宴會以如儀彼此交驩而成禮豈不隆一代之美談彰一時之盛事哉是皆發乎至情合乎中道可以坦然由之而無疑者而王獨不此之信謂天命不足畏而可以坐致之謂天使不足敬而可以王禮忽之將猶楚子受玉而惰成子受脤不敬之歸矣豈知魯公如晉悼出國都以接之向戌來魯襄盟於劉以待之而皆不以爲過者哉今王天資髙邁學問淵篤禮足以行已和足以得眾宜有出境待人之謙而無惰與不敬之失矣然猶致是之紛紛未決者毋乃異論以惑之乎繼今當召自宮中府中以及街衢奔走遊說之徒而問曰天使駐節扵近郊有日矣當以卿禮接之乎抑以王禮加之乎彼必無貴無賤無長無幼無逺無近咸應之曰宜以卿禮接之王得封而後可然後遣一介來曰王悟矣敢犒於執事則僕等何辭之有亦何煩異論之有玆承阮堵阮廷羙來詢動止遂布此以聞惟王勉自處焉溥等謹復

五﹝辭送禮物﹞

欽差襲封正使翰林院侍讀學士錢溥副使禮科給事中王豫端肅書復安南國王伏自寓館以來王之牢醴餼廩日盈扵始而謙撝敬愼不替扵終行人何以臻此瀕行又辱贐遺感愧何量然嘗聞之宋人或得玉獻之子罕子罕勿受獻玉者曰以示玉人玉人以爲寶也故敢來獻子罕曰爾以玉爲寶我以不貪爲寶若以與我皆喪寶也不若人有其寶玆者奉徳音揚淸光惟恐弗職以忝恩命若受之豈惟失寶抑速戾玆甚矣古人有曰事大在共其時命字小在卹其所無王之事大𨿽國所無亦克惟命是共矣此未之能卹也而況厚贐之復加哉用此敢辭不宣溥等同拜

六﹝辭送私贈﹞

欽差襲封正使翰林院侍讀學士錢溥副使禮科給事中王豫端肅致書於安南國王昨者迎恩亭上荷王執杯眷戀之深送舟凝竚之久斯情何以云諭又況贈賄之辭未畢而納善之禮復加舟次之拒已絕而馳逺之使卽來此將物以表其情也殊不知物盡則情亦盡矣曷若泯其物而使斯情恆懸懸於中哉關山迢遞日逺日深瞻仰無由豈勝慨念不宣溥等肅奉

七﹝再辭私贈﹞

欽差襲封正使翰林院侍讀學士錢溥副使禮科給事中王豫端肅致書於安南國王奉違以來蒙遣近臣黎弘毓阮堵等伴宿二人學行周洽寔王所任使親信之臣不可以一日離者特徹以祖送至於浹辰之久幾乎千里之逺而不卹是固敬事朝廷以及行人之禮然而加厚斯文之情亦有在矣孰意行頃復出所辭納善之金以混我行李則王所以愛之者又何若是其涼哉夫禮無加貨事無二成古之使者甞謹於此矣用是返璧幸無見譴非此二人不能盡其情也乘此淸風欲歸去而南望靑冥不過一輪明月共照此心而已溥等肅奉

與王大理同節論文書

劉定之

陰徳三積之序殆非司馬君實之言考於本集無之昔者孟子謂今之人修天爵以要人爵董子謂仁人正誼不謀利明道不計功以其所修所正所明者𨿽是而其要之謀之計之者其心非也若君實云積陰徳以爲子孫長久之計則亦今之人而非仁人矣司馬君實者孟子輿董仲舒之徒也而爲此言尙安得從二子之後以至今立於孔子之廡乎君實之相其主以攺新法也人懼之以禍則曰天若祚宋必無此事病且殆猶曰死生命也爲之益力夫攺新法而不避後患豈有積陰徳而欲圖後福也哉故愚謂此非君實之言也今人以此言爲出於君實者取信於趙子昻所書子昻要爲不足以知君實者其畫人馬竹梅工書能詩蓋王摩詰李伯時之流當其存日見輕於姚燧良有以也且多寫老釋二氏之書其自稱曰三教弟子何足以知君實哉本其以宋宗室立宋之朝宋亡而臣元大節已失故自放於詩酒書畫之域後之君子不於其言行取信焉可也

明文衡卷二十八

●欽定四庫全書

明文衡卷二十九

﹝明﹞程敏政編

○記

閱江樓記

宋濂

金陵爲帝王之州自六朝迄於南唐類皆偏據一方無以應山川之王气逮我皇帝定鼎於玆始足以當之由是聲教所曁罔閒朔南存神穆淸與天同體𨿽一豫一遊亦可爲天下後世法京城之西北有獅子山自盧龍蜿蜒而來長江如虹貫蟠遶其下上以其地雄勝詔建樓於巓與民同遊觀之樂遂錫嘉名爲閱江云登覽之頃萬象森列千載之祕一旦軒露豈非天造地設以俟大一統之君而開千萬世之偉觀者歟當風日淸美法駕幸臨升其崇椒憑闌遙矚必悠然而動遐思見江漢之朝宗諸侯之述職城池之髙深闗阨之嚴固必曰此朕櫛風沐雨戰勝攻取之所致也中夏之廣益思有以保之見波濤之浩蕩風帆之下上蕃舶接迹而來廷蠻琛聨肩而入貢必曰此朕徳綏威服覃及內外之所及也四裔之逺益思有以柔之見兩岸之間四郊之上耕人有炙膚皸足之煩農女有捋桑行饁之勤必曰此朕拔諸水火而登於衽席者也萬方之民益思有以安之觸類而推不一而足臣知斯樓之建皇上所以發舒精神因物興感無不寓其致治之思奚止閱夫長江而已哉彼臨春結綺非不華矣齊云落星非不髙矣不過樂管弦之淫響藏燕趙之艷姬一旋踵間而感慨系之臣不知其爲何說也𨿽然長江發源岷山委蛇七千餘里而始入海白湧碧翻六朝之時往往倚之爲天塹今則南北一家視爲安流無所事乎戰爭矣然則果誰之力歟逢掖之士有登斯樓而閱斯江者當思聖徳如天蕩蕩難名與神禹疏鑿之功同一罔極忠君報上之心其有不油然而興邪臣不敏奉旨撰記故上推宵旰圖治之切者勒諸貞瑉他若畱連光景之辭皆略而不陳懼褻也

瑯琊遊記

洪武八年十有一月壬子皇上以皇太子曁諸王久處宮掖無以發舒精神命西幸中都沿道校獵以講武事濂實奉詔扈從十有二月戊午次滁州驛濓進啟曰臣聞瑯琊山在州西南十里晉元帝潛龍之地帝嘗封瑯琊王山因以名頗聞秀麗偉拔爲淮東奇觀願一遊焉而未能也敢請皇太子驩然可之卽約四長史同行秦王府則林伯恭晉王府則朱伯賢楚王府則朱伯淸靖江王府則趙伯友遂自驛西南出過平臯約三里所望丰山盤互雄偉出瑯琊諸峯上唐梁載言十道志又云丰亭山山上有漢髙祖祠又有飲馬池世俗妄傳漢髙祖曾飲馬於此國朝以山麓爲畜牧之場別鑿池飲馬仍揭以舊名居人指雲山下有幽谷地形低窪四面皆山其中有紫微泉宋歐陽公修所發泉上十餘步卽丰樂亭直丰樂之東數百步至山椒卽醒心亭由亭曲轉而西入天寧寺今皆廢惟涼煙白艸而已濂聞其語爲悵然者久之山東南有栢子潭潭在深谷底延袤畝餘色正深黒卽歐陽公賽龍處上有五龍君祠皇上初龍飛屯兵於滁會旱暵親挾雕弓注矢於潭者三約二日雨如期果大雨及禦寶歷爲作欄楯護潭且新其廟廟側有時若亭濂坐亭上問潭側雙燕洞及其南白鴿洞以肆窮覽人無知者乃止復西行約三里許有泉瀉出於兩山之間分流而下曰釀泉潺湲淸澈可鑑毛髮傍岸有亭曰漸入佳境今亦廢惟四大字勒崖石間淳熙中郡守張商卿等題名尙存沿溪而上過薛老橋入醉翁亭亭久廢名人石刻頗夥兵後焚煉爲堊殆盡亭後四賢堂亦廢亭側有玻瓈泉又名六一泉石闌覆之闌下壓以巨石中疏一竅通泉徑可五六寸手掬飲之溫是日天陰雪花翩翩而飄伯淸倡曰雪作矣不還將何爲濂遊興方濃掉頭去弗顧其步若飛歷石徑一里所至回馬嶺伯友追而至伯淸繼之伯友曰二客足力弱不能從矣二客伯賢伯恭也其謂回馬者建炎冦盜充斥郡守向子伋因山爲寨植東西三門西曰太平東乃回馬也嶺之東有醴泉又其東南有栲栳山山之南有桃花洞又南有丫頭山山之下有熙陽洞皆未暇往蛇行磬折黃茅白葦間莽不知所之宋熙寧初僧崇定獲佛舍利六百壘石爲四十九塔於道隅累累如貫珠塔𨿽廢幸有遺址可憑徑行無疑其路若窮又復軒豁蓋峯回路轉九鎖而至開化禪院院在瑯琊山最深處惜乎山皆童而無蔚然深秀之趣唐大歷中刺史李幼卿與僧法深同建此院卽張文定公方平寫三生經處三門外有觀音泉入院皆瓦礫之區惟構屋三楹間中施佛像僧紹寧出速坐方定龍興院僧徳學同太子贊善孟益秦王伴讀趙鐄吳王伴讀王驥楚王伴讀陳子晟聞濂入山咸來會晟云太子正字桂彥良憇六一泉上亦足弱不能進恐隨二客歸矣寧具飯飯客飯已寧引觀庶子泉泉出山罅中乃幼卿所發李陽冰所篆銘銘已亡張億書三字碑亦斷裂臥泉下石崖上多諸儒題名陷爲一方鐫勒其中自皇佑淳熙乾道以來皆有之字或篆或隸或楷或可辧或不可辧山之東西在在皆然不特此泉也泉之南有白龍泉禱雨多驗童行堂下有明月溪稍南有吳道子畫觀音及須菩提像刻石壁上傍鐫淮東部使者八八舜臣瑯琊山記頗不合文體爲之破顏一笑又稍南有華嚴池由明月而上入歸云洞訪千佛塔遺址過石屏路俯窺大歷井井亦幼卿所鑿沿山腰陟磨陀嶺逺望大江如練鍾阜若小靑螺在遊气冥茫中嶺下有瑯琊洞洞廣兩室中有一穴深不測名人題識無異庶子泉懼日夕復不暇往焉自幼卿博求勝迹鑿石引泉以爲溪左右建上下坊作禪室琴臺後人頗繼其風山中之亭幾二十所而日觀望月爲尢勝今荊榛彌望𨿽遺迹亦無從求之可嘆哉夫亭臺廢興乃物理之常奚足深嘅所可嘅者世間奇山川如瑯琊者何限第以處於偏州下邑無名勝士若幼卿者黼黻之故潛伏而無聞焉爾且幼卿固能使瑯琊聞於一方自非歐陽公之文安足以達於天下或謂文辭無闗於世果定論邪然公以道徳師表一世故人樂誦其文不然文𨿽工未必能久傳也傳不傳亦不足深論獨念當元季繹騷竄伏荒土朝不能謀夕今得以廁迹朝班出陪帝子巡幸而瑯琊之勝遂獲窮探豈非聖徳廣被廓淸海■﹝宀禹﹞之所致邪非惟濂等獲沾化育生成之恩而山中一泉一石亦免震驚之患是宜播之聲歌以侈上賜遊觀云乎哉因取醉翁亭記中語風霜交潔水落石出字爲韻各賦一詩授主僧紹廣刻諸山石云

遊荊塗二山記

濂旣遊瑯琊山起行至池河驛適郵卒遞內使監公牒至及開緘中藏濠梁古迹一卷宸翰親題其外令濂搜訪與靑宮言之濂因啟曰臨濠古迹惟塗荊二山最著圖經塗山在昔鍾離縣西九十五里荊山亦在縣西八十三里二山本相聨屬而淮水繞荊山之背神禹鑿開使水流二山間其疏鑿之蹤故在人思其功迄今弗能忘靑宮曰至中都當往遊焉余將渡淮狩於王莊先生宜溯流而上屆今懷逺縣以俟濂奉教行以洪武乙夘冬十一月乙巳發舟庚午日曛始泊縣西門而靑宮已駐蹕於門東五里矣辛未濂上謁靑宮下令以壬申遊二山濂至期約懷逺文學掾王景彰宿舟中黎明棹舟至塗山足曳杖入山山傍廢址舊皆民廬前度石梁復斗折而北累石爲墉多藝椒之園行可三里餘視大磬石靑綠間錯頹然欹足坐諦視之幹蘚交封之耳聞有艸生石上髙一尺其花可玩不假土力人取懸檐間呼爲石蓮華復行四里所巖石犖確挿起道左危傾欲飛墜復二里所微徑入灌莽抵巖罅貯泉一泓味甚甘覆以茆茨曰聖水亭取水以禜雨多驗復一里餘至山巓禹廟在焉廟已毀惟頹垣破礎存遊目四顧長淮西來渦河北匯而壽春臨濠宿州之境皆在冥茫昏杳中緬想南北戰爭屯戍處爲慨者久之山之下聚落甚盛廟史云名禹會林乃禹會諸侯之地廬舍之比如櫛移踵入廟廟前杏樹一章大可蔽二牛二栢參差左右樹東寘小甕杏柯之水時津津滴其中廟史云當晨霧四集水愈多其來如泉可代井石碣二一大書有夏皇祖之廟六字下方刻宋慶元初州守劉仲光自造禱雨記一亦記禱雨事皇甫斌紹熙庚戍來爲郡命鍾離尉丁夫榮作石未泐文尙可讀復從廟西循石坡而下巨石危立如人形遙望之一嫗儼然也相傳爲啟毋石廟史云居人毎刲羊豕祭之至以粉黛飾其貌聞之不覺失笑山岰舊有僧房今廢久俟鶴駕不來忽使者至云扈從士馬多無橋可以渡河靑宮不復至矣言未旣但見旌旗如錦繡搖曳上荊山矣濂亦下麓入鯀廟見所題碑神號鄙俚棄而不睨出讀祖無擇所賦歌京口孫臨爲書碑蓋無擇謫守壽春過此而作也復北經縣治折而東行約三里所至荊山梁魏交鬭時就山築堰以灌壽春其遺迹猶班班可見復行三十步崖廠如屋側身而入石平如牀座可坐人號爲卞和洞自西上復一里所過避雨石石斜倚可避雨故名復六十步至產玉阪奇石駢立玄質而白緣粲如雪西有玉池榛荊迷路不可尋景彰欲導至靑峯庵足倦遂止時靑宮已獵逺郊濂因登舟先還中都云惟二山見諸載記者其說多乖舛以塗山言之春秋左氏傳云禹會諸侯於塗山杜預注云在壽春縣東北說者云今濠州是也國語史記則又云禹會諸侯於會稽故會稽亦有塗山吳越春秋亦以塗山在會稽又兼載塗山之歌應劭云塗山在永興北說者云今會稽蕭山縣是也是二說已不能歸於一致矣至於蘇鶚演義又云塗山有四一會稽二渝州三濠州四當塗然其處皆有禹迹或者遂謂禹之治水固當徧歷宇內而會諸侯實在會稽之塗山栁子厚塗山銘蘇子瞻子由塗山詩指在濠州者皆非是濂之存疑未決者一也以荊山言之荊山楚山也楚之先王熊繹僻在荊山篳路藍縷以處艸莽傳至成王始盛又七傳至昭王始遷都郢昭王有言曰自古先王受封望不過江漢河非所獲罪則楚之封疆可知郢卽今江陵其地有荊山一名景山荊故楚號也有之誠宜世則謂在濠州濠州古鍾離子國與壽春密邇楚自昭王之後又歷十一傳至考烈王始徙都壽春韓非子所載卞和獻玉事乃在厲武文三王之際昭王上接武王已越十世當三王時鍾離何嘗屬楚而彊謂卞和至此山邪新序又謂抱玉而泣在共王之時雜記又謂在懷王及其子平王之時平王乃昭王之父下距懷王九世共王上至武王亦六世何至顚倒錯亂如是邪濂之存疑未決者二也大抵山川遺迹非本諸經史者多不可信葛洪丹井與郭景純之墓在在有之縦以髙世之智將何自辧其眞僞邪必欲可信塗山當稽之左氏以壽春爲正荊山當證諸史傳以江陵爲正有謂塗山氏乃故國名禹曽娶其女者別是一說與此殊不相涉也濂耄矣諸書遺忘欲盡所記憶者未必無舛訛輒緣紀逰因掛漏書之以發同遊者一笑同遊者蓋太子正字桂彥良晉府長史朱伯淸吳府伴讀王致逺及景彰云後一月某日記

宋九賢遺像記

濂溪周子顏玉潔額以下漸廣至顴而微收然頤下丰腴修目末微聳須疏朗微長頰上稍有髯三山帽後有帶紫衣褒袖緣以皂白內服緣如之白裳無緣舄赤色袖而立淸明髙逺不可測其端倪程子色微蒼甚瑩貌長微有顴眉目淸峻气象粹夷髯四垂過領袍土黃色無緣內服領以白皂緇帽檐髙白履和气充浹望之崇深伊川程子貌勁實顴微收色黃而澹目有稜角髯白而稍短在頰者尢短而翩翩若飛動帽袍與履咸如明道儼而立剛方莊重凜然不可犯康節邵子色微紫廣顙身頎然有顴特然其下臒骨爽而神淸須長過領內服皂領帽有翼圍之袍緇履如伊川聳肩低袖手立而睨視坦而莊和而能恭橫渠張子面圓目以下微滿而後收色黃須少短微濃衣帽類康節履亦如之髙拱正立气質剛毅徳盛而貌嚴溫國公司馬子色黃貌臒目峻凖直須疎而微長半白在耳下者亦半垂耳輪闊微向面幅巾深衣大帶加組方履黒質白絇繶純綨前微下而張拱指露袪外有至誠一徳不以富貴動其心之意晦庵朱子貌長而丰色紅潤髮白者半目小而秀末修類魚尾望之若英特而溫煦之气可掬須少而疎亦彊半白鼻與兩顴微齇齇微紅右列黒子七如北斗狀五大二小六在眉目傍一在顴外一在唇下須側耳微聳毫生竅前冠緇布冠巾以紗禦上衣下裳皆白以皂緣之裳則否束緇帶躡方履履如溫公拱手立舒而能恭南軒張子姿貌恢偉眉目聳秀白而潤丰下少須神采﹖然椰冠紗巾道服靑皂緣系以絳履白坦然明白使人望而敬之東萊呂子形貌丰偉顏色溫粹眉厚而秀髭淺而有衣道服皂緣冠幅巾躡皂履望之似嚴毅就之如入春風中金華宋濂曰天生九賢蓋將以明斯道也今九京不可作矣濂寤寐思之而無以寄其遐情輒因世傳家廟像影參以諸家所載作九賢遺像記時而觀之則夫道徳沖和之容儼然於心目之間至欲執鞭從之有不可得於戲九賢亦夫人哉

新雨山房記

諸曁爲紹興屬邑與婺鄰國初得婺時伐僞吳張氏相持未決兵守諸曁界上張氏恃諸曁爲藩籬乘間出兵侵掠兩軍屠戮無虛時故諸曁被兵特甚崇甍巨室焚爲瓦礫灰燼竹樹花石伐斵爲樓櫓戈炮樵薪之用民懲其害多徙避深山大谷間棄故址而不居過者傷之今國家平定已十餘年生民各安其業吾意其中必有修飾室廬以復盛時之觀者而未之見今年邑士方伯修爲余稱其友張君仁傑居諸曁北門之外故宅昔已毀及兵淸事息始辟址夷穢創屋十餘楹旁植修竹數百四時之花環藝左右琴牀酒鑪詩畫之具咸列於室仁傑未亂時嘗有祿養至今郡縣屢辟之輒辭不赴以文墨自娛甚適號其室曰新雨山房願得余記之一室之廢興爲事甚微然可以占世之治亂人之勞佚非徒然也方兵革之殷人有子女金帛懼不能保𨿽有居室寧有完葺而知其安乎糗粱芻茭之需叫號徵逮者塡於門𨿽有花木之美詩酒之娛孰能樂之乎今仁傑獲俯仰一室以察時物之變窮性情之安果誰使然也非上之人撥亂致治之功耶自古極治之時賢且能者運於上隴畆之民相安於下而不知其所由然飫飽歌呼秩然成文成周盛時之詩是也安知今不若古之時耶仁傑其試爲之餘他日南歸駕小車過北門求有竹之家而問焉仁傑尙歌以發我余當鼔缶而和焉

五泄山水志

五泄山在婺杭越三州境上北距富春南據勾吳東接浦陽其山水最號奇峭齊謝玄卿嘗以采藥深入其中而宋刁景純吳處厚亦頗遊焉自西坑嶺入過遇龍橋北行二十步始入西潭前橫一溪水甚寒履之如冰由溪而前徑小潭傍有怪石突起類大甕斜覆乃捫石而登一失足輒墜又行二里所地稍夷曠怪石四瞰峯巒環列獻狀其紋縈縈然類神工鬼斧所雕刻者山多猴遊人或恐之撒石亂下如雨又前行半里所泉自石竇中出瀏瀏作聲若琴若笙竽泉西流匯爲小窪瑩澈泓澄毫髮不隠鯈魚數尾洋洋往來如行琉璃瓶中見人至潛去窪左大樹離立極怪偉倒影入水中如畫又前行五十步大石閼道相傳有巖角肖鷹喙忽夜大雷雨喙崩下聲聞二十里又行三十步榛筱成林翠光浮映衣袂成碧色山虫崖虺奔遶後先瞬目失所在至此則气象陰幽絕不類人世如升蓬嶠坐水晶宮生平煙火气消盡又自山腰緣葛而前竹籜覆地厚動足輒僕又過十步許抵小潭小潭上曰西潭流水傾沬成白簾闊可七八尺冉冉下注滑而無聲兩傍石崖峭立苔蝕蘚暈時有水珠毿毿滴下歲旱鄕民禱龍於此遇禱泉或湧取蜥蜴入瓶盂中持以歸多驗自遇龍橋至此約可五六里皆蛇盤磬折路行若窮又復軒敞其中勝致難得具述或言潭上有石河從石河至三臺塔人迹罕至莫詳也尋他路而出斜迆而東過香鑪峯峭拔上有石類香鑪故名香鑪北有峯圓而童名缽盂峯或曰肖東甌鴈蕩又名鴈蕩峯過鴈蕩而南時有白雲覆於谷者曰雪峯屹然人立者名玉女峯嶄嶄勢欲柱天者名天柱峯其它諸峯星聨肺附登名圖籍者蓋七十有二焉復從崖東折度略彴橋趨三學士院院唐靈黙禪師道場師嘗降龍於此遺迹尙存由院北深入又百餘步至東潭潭上飛瀑可二十丈瀑怒暴倒擊崖竅中若運萬斛雪從天擲下白光閃閃奪人目睛至潭底輒復逆上有聲如輥雷人笑語咫尺不能辧猶聞甕中聲居人云毎天風一號四山林木震撼欲折黒云下罩杳不知昏曉歲旱禱龍者其多驗如西潭復北折而西溯潭之源登響鐵嶺度紫閬山村人多捨篁葦間有平臯數百畆可耕漑傍沿石河又行一里所地名石鼔足頓之冬冬嗚越十步至第一潭潭如井睨之正黒投以小石鏘若佩環又越十餘步至第二潭圓如錡釡面廣而底敞大水驅亂石聚其內迨滿復泄去潭下石壁百餘尺險不可寘足從其右懸藤墜下至第三潭潭甚深以綫縋之下不見底其形方狹而長天向陰常有雲气從中起疑有蛟龍潛其下人恆以幽悄爲病第四潭咸不敢往或以綯圍腰系巨杙俯崖而瞰潭左右皆楓木其形大槪如第二潭而廣袤倍之側有晉劉龍子墓相傳龍子嘗釣於潭得驪珠吞之化龍飛去後人爲壘石作冢或雲龍子之母塟焉世逺不可辧又其下至第五潭卽東潭因其水五級故名之爲泄云噫造物之委形山水者其奇峭有是哉

尙節亭記

劉基

古人植卉木而有取義焉者豈徒爲玩好而已故蘭取其芳諼艸取其忘憂蓮取其出污而不染不特卉木也佩以玉環以象坐右之器以欹或以之比徳而自勵或以之懲志而自警進徳修業於是乎有禆焉會稽黃中立好植竹取其節也故爲亭竹間而名之曰尙節之亭以爲讀書遊藝之所澹乎無營乎外之心也予觀而喜之夫竹之爲物柔體而虛中婉婉焉而不爲風雨摧折者以其有節也至於涉寒暑蒙霜雪而柯不攺葉不易色蒼蒼而不變有似乎臨大節而不可奪之君子信乎有諸中形於外爲能踐其形也然則以節言竹復何以尙之哉世衰道微能以節立身者鮮矣中立抱材未用而早以節立志是誠有大過人者吾又安得不喜之哉夫節之時義大易備矣無庸外而求也艸木之節實枝葉之所生气之所聚筋脈所湊故得其中和則暢茂條達而爲美植反之則爲瞞爲液爲癭腫爲樛屈而以害其生矣是故春夏秋冬之分至謂之節節者陰陽寒暑轉移之機也人道有變其節乃見其節也者人之所難處也於是乎有中焉故讓國大節也在泰伯則是在季子則非守死大節也在子思則宜在曽子則過必有義焉不可膠也擇之不精處之不當則不爲暢茂條達而爲瞞液癭腫樛屈矣不亦逺哉傳曰行前定則不困平居而講之他日處之裕如也然則中立之取諸竹以名其亭而又與吾徒遊豈茍然哉

畏所記

胡翰

常山邑丞劉彥英嘗自溧水辟地抵吾婺數過從論學及領邑事又數於衢郡見之間語余曰吾於世無所取長自家庭子弟從師受學長而服官政隨牒四方恆若弗勝也弗逮也人以吾爲畏焉吾念之固然計吾得者以畏也失者亦未必非畏也因名其室曰畏所願乞記於下執事余謝不敏今年聞余病且免歸其請益固乃作而言曰君子處天下之至約而不戚服天下之至賤而不愧履天下之至險遇天下之至變而不駭且亂中立而不倚內省而不疚惡乎畏也茍得志𨿽富且貴焉當大任於廟堂之上決大議於人主之前一言定國不變色而利澤加於民若舉而措之惡乎畏也吾聞之天體物而不遺人物之生日用之間莫非天命之流行念慮有一不誠焉言動有一非禮焉𨿽至隠至微也而人僞參之天命幾乎息矣操捨之頃存亡之幾也敬怠之萌吉凶之辧也今君之畏詎不以是乎則吾知之矣以是而畏之唐虞三代之聖人猶兢兢業業孜孜栗栗翼翼亹亹不能一朝夕寧也書曰迪畏蹈而畏之也又曰寅畏敬而畏之也又曰抑畏謙而畏之也皆所以畏天也詩曰胡不相畏小人無所忌憚不知天者也不知天者不當爲而爲之知天者不當爲而不爲當爲而不敢不爲之故其畏也非恇怯也非委靡也又非有操切之者昊天曰旦與爾遊衍昊天曰明與爾出王君子知之故無不畏仲尼著其三其致一也余與劉君皆學仲尼之學者而余恇怯委靡恆患不振竊觀於劉君方兵興時脫身危亡疾疫之中奉其母夫人以行歷數歲而返於鄕閭髙年無恙不失人子之道一弟二子自爲師友不廢義方之訓𨿽仕宦非其志也邑人親之官事不嚴而集其立心行已加於余矣在易之幹以惕無咎在震以恐致福君何失乎以君懷恐惕之心求免於戾則非也天下有任重道逺而賁育不與焉者吾於君之名室寧不重有警云

靑霞洞天遊記

道家所謂靑霞洞天者世名爛柯山卽晉王質觀奕棋處在今信安之興賢裏余客信頗久非有吏事恆願遊以乏同志不果今年夏六月七日龍泉章公三益求按郡乃會諸生出城南門輿行十里至武坪又數里渡沙步溪又出入篁筱中十餘里抵山之麓有寺曰寶巖觀曰仙集棟宇皆已剝陊日午熱甚道士具茗列坐久之湫隘猶民家耳道士除道遂循觀右拾級而上飛梁橫亙通趾頂皆石蜷如蝃蝀其下劃然可居得地如坻者東西深百餘尺廣半之巨木蔽空公與諸生皆集飄風泛木葉虛徐漫衍後先不絕涼滿襟袖如坐碧雲蒼雪間求昔人之遺刻唐宋以來陸庶錢顗徐霖遊鈞諸名輩往往可識其它漫漶𨿽欲識之不可得然惟庶碑最古侍者行酒數行已余與客吳思道旁絲石磴登山之脊出所坐梁石上四顧皆林阜溪流蛇行野中東南諸峯矗立蒼翠晻靄則紫微也最後公亦挾一童登之復坐縱談問道士故梅巖精舍所在莫有知者日且暮悵然有懷質與餘皆東陽人書石曰閼逢執徐之歲有晉樵者之里人胡翰入山與客六人共飲未醉輒去翰記

香溪仁惠廟禱雨記

洪武十有一年夏六月不雨環郡之邑厥田髙者釁拆下者剛燥陂澤旣竭原泉不通稼日就槁農民告病郡邑修禱祀之禮吁天叩神或應或否而旱熯如故洎秋七月不雨農民告病益急從政者患之蘭溪距郡五十里其邑旱不爲災踰邑而西又二十五里爲香溪入其疆則其澤之竭者演而注其土之焦者淖而沃田間芃芃皆美稼也余爲愕且喜問諸父老皆曰先是固旱矣農告病矣賴吾司徵之長吉安劉君思忠而免於歉乃六月己丑君率父老禱千里之偃王廟合百神而享之明日丙寅入蟠山禱於天津廟廟故有大神曰澤潤曰澤沛蓋司龍者也迎而致之及途而雨越三日戊辰又大雨猶未洽也七月癸酉君露跣道上禱之益虔明日甲戌神應之以雨越三日戊寅又大雨吾稼仰之以足靡不就實是則神之賜也君之貺也吾民戴之毎食恨不屍而祝焉余聞而愈愕劉君非有民社者曷爲而及是哉旣而過友人之門陳如圭氏吳徳璋氏皆曰誠如父老言然不惟寧是往年禱雨脫我於蘊隆之毒亦惟君慺慺以將事吾懼無以報之則著爲詠歌之辭而今又重蒙徳焉其感而應也灼有攸徵矣向使吾二人言之人孰信之使吾鄕人言之𨿽信而未必深也今先生幸辱臨玆土而寓目焉咨及下走走不敢隠懼餘言不足以侈君之貺不於先生圖之而孰圖之先生茍不鄙夷得托諸文字庶其傳信矣乎余謝而退他日童良仲至郡則具其事以請春秋譏不閔雨而著喜雨善其有志於民也今郡邑猶古侯伯之國從政者孰不有志於民寧風旱逆時雨凡禮之所當爲者悉致力焉而猶莫能致其所難必劉君一司徵耳其職不過榷貨財督稅課取諸商賈之類與郡邑有民社者異矣顧不忍農人之無稼殫厥心而拯之天亦輒應之豈有他哉宇宙分事卽吾分事昔江西陸子嘗有是言君固習聞之矣況其近者一視同仁而無間可也天之仁愛吾民恆欲厚其生不幸而丁斯之旱豈使之無孑遺哉故一夫致其格一鄕遂其育積誠之至則天心順成之矣余取鄕人之言論著君之美以見喜雨者能閔雨也不臨民而有志於民尢所善也此春秋之義是宜書之以告來者

開先寺觀瀑布記

王禕

廬山南北瀑布以十數獨開先寺所見者最勝開先瀑布有二其一曰馬尾泉其一在馬尾泉東出自雙劍香鑪兩峯間爲尢勝或曰瀑水之源昔人未有窮之者或曰水出山絕頂衝激入深澗西入康王谷爲水簾東出香鑪峯則爲瀑布也十一月十八日日南至余約郡守呂侯肩輿十數里至開先主僧志一作丈室未成邀坐茅屋中乃訪潄玉亭卻至龍潭石峽口由寺至亭可二百步由亭至峽口僅數十步蓋自逺觀之瀑布出自兩峯間如瀉天半由近而觀則二瀑下注匯爲重潭潭水出石峽乃爲溪循山足東流以入於彭蠡當峽口仰望但見水從潭中出巖谷回互二瀑所從來不可復見矣峽石上刻靑玉峽及第一山字大二尺米芾書也石間多題名石粗字畫淺初不可悉辧命左右掬水沃之字乃見大率宋南渡後人其人無聞者居多可識者才十二三因慨君子惟植節砥行乃可不朽茍不出此𨿽托名巖石未久人不識也又從石壁間讀淳熙中郡守禱雨神龍示現事一公爲餘言歲春夏交大雨後瀑水盛潭遽溢積葉墜梗皆蕩滌去不畱謂之龍洗潭或歲旱人來取水潭中禱龍神輒有應至今常然回坐亭址上亭廢已久亭下池亦爲石所堙初寺僧作石澑接潭上引水至寺中給庖湢又鑿石作此池卽蘇長公賦詩處也徑八九尺澑水從潭上來流入池乃從池中復入澑以去而石澑廢亦十五六予命一公葺之一辭力弗贍也明年三月廿六日雨初霽郡中又無事復約吳侯及通判羅從道幕賓徐君弼姬執中星子令葛俊徳遊焉比抵寺諸公皆先詣一公餘獨徑往潭下坐石上瀑水方怒瀉奔騰蕩激聲震如萬雷令人心怖神悸股戰栗不休頃焉諸君至見余獨坐又顏色變皆拍手呼大笑然水聲■﹝氵頃﹞洞呼笑聲亦不聞也寺僧雲龍適洗潭矣於是一公丈室已完又作竹筧接石澑引水過階除下淸駛極可愛余命取水煮新茗一公謂近從後巖下得泉一窪以煮茗味比瀑水乃倍佳試之果然暮乃回六月十日余被召將赴京念人世行止不可必萬一有他累則淸遊不復得因與郡人段謙曹元同泛過落星湖約得路之半捨舟以行一公與光應知余來逺出迎乃與二僧攜手行至招隠橋坐橋上橋在寺前五十步潭水爲溪所經也其西東松杉楓杞蒼翠色掩映從樹底望鶴鳴諸峯髙出樹杪僅尺許隠然如畫圖中見又從樹隙見巖腰采薪人衣白大如栗初疑此白石耳有頃漸移動乃知是人也橋下流水觸石■﹝氵虢﹞■﹝氵虢﹞鳴塵慮俗想蕩滌殆盡久之不能去乃造一公所視余其所賦詩又出楞伽經使予讀讀盡捲頗悟微旨一二應公者戒行淸峻略涉書史年且老不欲他走一公邀畱與同處郡中亂後無讀書人可與語余因子與往來一公請予詣潭下是時久不雨瀑布流且絕餘指筧中水謂曰此水一耳何必復往也是夕宿寺中夜半雨大作比曉余未起應扣門告曰瀑布流如故矣盍亟起觀之餘欣然攬衣起倚闌睇視良久日初出紅光徑照香鑪諸峯上諸峯紫靄猶未斂光景恍惚可玩不可言也應因誦李太白觀瀑詩又誦笑隠題太白觀瀑圖詩餘笑曰安知今日無太白邪胡可謂古今人不相及也比午乃還一公間爲餘言開先者舊傳梁昭明太子之所棲隠南唐元宗在潛邸亦嘗讀書於此招隠橋其所造也後歸踐尊位乃卽此造寺故以開先名有丫巖和尙者實開山宋以來住山者皆名徳寺前有松每株大數十圍佛印元禪師手所植近時南楚越公乃盡伐以建寺見者惜之而寺今亦爲刼灰矣豈非數乎一之居此所願圖復其舊而適此大法陵遲有志未遂幸丈室茍完聊安餘息而已公尙丐我一言以記之吾之願耳余諾之未果爲也

遊白鹿洞記

余到郡已數月欲至白鹿洞甚渴左右爲餘言往時荊棘塞路不可往頃因伐大木往者眾路乃始通然路上虎縱橫茍欲往非多擁騶從不可用是欲行輒復止會行省傳檄郡府取大木余因挾星子令及都昌主簿彭能領丁夫與同往去郡北行十五里至羅漢寺路分兩岐由東入棲賢谷西則至白鹿洞也比至兩山勢回合當其合處澗水出焉過澗逾小嶺嶺有缺若闗門然入闗路循澗北並山轉澗南皆良田也約二三里乃至書院遺址正當五老峯下書院毀已十五年樹生瓦礫間大且數圍前有石橋曰濯纓其左又有石橋曰枕流過枕流則從列女廟登北岡岡上有大杉木六七百年物也有司今盡伐爲禦殿物矣於是書院所存者獨此二橋從卒指殿堂齋廬及風泉云壑樓故處以告甚歷歷慨想昔日規制不可見惟聞山鳥相呼鳴山谷間餘韻悠揚恍類弦歌聲或雲從此右折東南逾重岡行二三里乃至所謂白鹿洞卻從洞後復右折陟嶺乃可到尋眞觀望水簾也不果往徘徊久之而還按白鹿洞唐李渤讀書處也南唐升元中始卽其地爲學給田以食其徒所謂廬山國學也宋初天下未有學惟有四書院睢陽石皷嶽麓及白鹿洞也太平興國二年嘗賜白鹿洞九經當時學者數百人至崇寧末乃盡廢及淳熙七年考亭朱文公爲郡始斥其舊而大之又定爲學規示學者來學者益眾而白鹿洞之盛出他書院右自後守其成規二百年如一日也而隳廢今乃如此余亦無如之何也余嘗怪世之爲佛老氏之學者其宮室一廢壊輒修舉之不旋踵豈佛老氏之學能盛於儒者哉蓋爲其徒者有勤行之意堅持之操能必其成故也至於世儒習聖人之道常骫骳不自振不能以有爲而聖人之道顧因委棄郁塞而不得行嗚呼此其獘也非一日之積矣余於是蓋重嘆之也

自建昌州還經行廬山下記

八月餘自京還九月以事行郡境二日泛左蠡揚瀾至都昌縣四日由都昌出彭蠡過飄搖沙宿蘆潭三日至建昌州七日回至蘆潭北風作逆風不可行八日復至建昌九日捨舟取陸而還是日宿徳安縣十日發徳安西北行三十里至廬山下訪湯泉湯泉在路南距山址不半里甃石爲池者五南一池極熱手不可探北四池水稍溫人往往入其中浴然皆作硫黃臭余舊聞凡湯泉下必有硫黃惟驪山者乃是礬也礬毒石本艸云性熱入水水不冰蠺食而肥鼠食而死也又數里過醉石觀陶靖節故居其地栗裏也地屬星子縣而星子在晉爲彭澤縣觀已廢惟有大石亙澗中石上隠然有人臥形相傳靖節醉卽臥此石上也按史靖節爲彭澤令督郵行縣吏白當束帶見之靖節不肯折腰小兒遂解官賦歸去來辭而歸義熙三年也是歲劉裕實殺劉仲文將移晉祚陶氏世爲晉臣義不事二姓故托爲之辭以去若將以微罪行耳梁昭明謂恥復屈身異代要爲得其心夫豈以一督郵爲此悻悻乎靖節旣歸益放情於酒人知其樂於酒而固莫窺其所以然也或云觀南諸山卽其詩所謂悠然見南山者也其旁居民多陶姓雲是靖節後又數里爲簡寂觀觀亦不存簡寂者陸修靜謚慧逺法師之結白蓮社也同社者十八人陶靖節陸修靜皆與焉逺公居東林在廬山北靖節修靜嘗訪之東林之近有虎溪逺誓不過溪或過溪虎輒鳴及送二人不覺過虎溪皆大笑世故相傳爲三笑圖或曰慧逺卒於晉義熙十二年丙辰年八十三修靜歿於宋元徽五年丙辰年七十二丙辰相去六十載推而上之修靜生義熙四年丁未慧逺亡時修靜才十歲爾至宋元嘉末修靜始來廬山時逺公亡且三十餘年矣安取所謂三笑乎或曰晉蓋有兩修靜也自蘇長公作三笑圖贊而黃太史以此三人實之蒲傳正劉巨濟晁無咎之流皆有所述陳舜兪廬山記其說亦與太史同此其是非固未決者也又循山下西北行未至郡治二十里爲歸宗寺在金輪峯下山勢方凝然忽石峯從山腰拔起如卓筆髙與山齊峯頂有設利塔俗呼爲耶捨塔釋氏書云佛滅度後所遺設利八萬四千散在人世龍宮皆貯以金瓶寶篋建塔藏焉東晉時耶捨尊者自西域奉設利來八萬四千之一也於此建塔塔髙若干尺範鐵爲之外包以石峯峭峻鐵石重人力不可施皆運神通力致之俗故呼爲耶捨塔耶捨亦與逺公社嘗舉如意無言以示逺逺不悟卽拂衣去是時禪學未入中國而兆則已此見矣耶捨之去徑上紫霄峯紫霄又在金輪東也寺相傳爲右軍故宅有池水色黒曰墨池羲之之所洗墨也羲之嘗慕張芝臨池學書池水盡黒此爲其故迹豈信然邪今臨川郡城東有墨池南丰曽氏爲記蓋深疑之以謂方羲之之不可彊以仕而嘗極東方出滄海以娛意於山水間豈其徜徉肆恣而又嘗自休於此邪余謂以彼之可疑則此之不足信非邪宋元丰間眞淨文禪師住歸宗時濂溪周先生自南康歸老九江上黃太史以書勸先生與之遊甚力以故先生數數至歸宗因結靑松社若以踵白蓮社者又名寺左之溪曰鸞溪以儗虎溪其事爲釋氏所傳世皆謂先生實傳聖賢千載不傳之統豈其有取於佛氏之徒而願從之遊甚者又謂濂溪之學受於壽巖佛者此又厚誣吾先哲者也余以爲不然大賢君子於其道旣有得矣於其形迹未嘗以爲累也況先生之髙致如光風霽月初無凝滯固奚必深辯之邪及淳熙中應庵華禪師繼主歸宗朱夫子時爲郡亦嘗與之遊華公蓋臨濟正傳於大慧爲適孫歸宗𨿽非巨剎以屢爲名僧所居號天下歸宗今寺亦廢故基爲樹所蒙蔽不可入予徘徊鸞溪上甚久日已暮遂復行數里宿開先寺明日乃還

遊棲賢院觀三峽橋記

五老峯於廬山爲西面卽郡治北望峯如屏障蔽其後違郡治北行二十里轉五老東入巖谷中棲賢寺在焉余舊讀蘇次公棲賢寺僧堂記雲棲賢谷中多大石岌嶪相向水行石間其聲如雷霆如千乘車行者振掉不能自持𨿽三峽之險不過也故其橋曰三峽度橋而東依山循水水平如白練橫觸巨石匯爲大車輪流轉洶湧窮水之變寺據其上游右倚石壁左俯流水石壁之趾僧堂在焉狂峯怪石翔舞於檐上毎大風雨至堂中之人疑將壓焉問於習廬山者曰𨿽玆山之勝棲賢蓋以一二數矣又聞蘇長公云廬山奇勝處不可勝紀獨開先漱玉亭棲賢三峽橋爲二勝棲賢寺於是廢已久殘僧數輩皆出居田間左蠡有僧曰惟賢頗通世間法余謀於府僚俾之住棲賢賢曰俟吾結屋山中完公當來遊也七月望賢使來告曰屋幸完可遊矣明日卽偕呂侯曁葛君往時暑甚輿夫暍屢從道傍石坎中掬水飲至谷口日卓午矣未至橋十許步石巖下觀陸羽泉乃至橋上從橋上俯視澗底亡慮百千尺或云以瓶貯水五升許從瓶嘴中出水縷縷下注瓶竭水乃著澗底欲試之不果又云橋魯班造蓋謂堅致壯奇惟般乃能造耳非謂眞造於般也距橋北十許丈有大石方整狀如棺橫亙澗底相傳嘗有孽蛟從谷中出水怒湧勢將壊橋時主僧有道行叱神挽此石扼之蛟退橋得不壊過橋北轉行百許步澗水至是匯爲深潭有龍蟄焉蘇長公詩所謂玉淵神龍近卽指此也又相傳昔寺僧嘗浸甑潭上俄失所在後有人從湖南來云甑從洞庭湖上出甑上有棲賢字可驗故知此潭下通湖南也此其言皆誑誕不足信已乃徑造賢公新屋下法堂故趾也至是五老峯乃嶻然左出寺顧在峯後日方熾忽雲從谷中起俄頃雨已至有風南來雨復旋散日光穿雲斜照峯上巖谷石濕芒采相射宛然金芙蓉也賢公畱余宿約明日謁赤眼禪師塔塔距寺北行又十許裏巖谷深絕處也棲賢寺實禪師所創道場余辭與葛令先歸而呂侯乃獨畱賢請余重書蘇次公僧堂記余謝不善書又欲余和長公詩餘謝不工詩則題遊山歲月氏名遺之以附昔賢故事按次公以元丰三年夏六月來遊時謫官往髙安而長公至此則七年六月時自黃移汝送子邁赴饒之徳興尉云

明文衡卷二十九

●欽定四庫全書

明文衡卷三十

﹝明﹞程敏政編

○記

謁周公廟記

王禕

洪武辛亥春餘還自西垂以閏月二十五日戊寅至岐山縣明日謁周公廟廟去縣十五里出城循澗水西北行至山下乃折入山之腹而廟在焉至是四面皆絕壑峭壁其間平地東西僅五六十步南北如之而稍修形勢殊幽阻廟東北十數步有靈泉出巖石間卽澗水所從出也廟之建莫詳其所自始按碑記唐大中二年鳳翔府岐山縣鳳棲鄕周公廟出靈泉則廟祠在唐之前當已有之金興定五年有道士市其廟作道宮縣令李守節正其罪鳳翔府錄事判官遊淑記之甚悉元初廟盡廢至元十七年李忠宣公徳輝行臺陜西欲起其廢而有司力不逮乃請終南重陽宮李天樂眞人重建旣成其徒就守之今廟是也厥後陜西部使者富珠哩翀言周公先聖在唐與孔子同廟祀天下今乃令道家者流主祠事非所以崇聖道昭禮典若立書院俾儒者主其祠爲宜元統三年命下如所言賜額曰岐陽書院始置學官弟子員春秋致祭禮如祀孔子元末天下亂儒者皆解散書院毀於兵廟幸獨存而今守祠者仍爲道士矣廟始末可槪見者如此其廟中爲正殿奉周公東西二小殿以奉太公召公東北別有小殿奉姜嫄凡廟之儀與冠冕佩服之制皆粗鄙不合禮又正殿前有戲臺爲巫覡優伶之所集而殿中列以俗神野鬼之像尢極淫怪余因嘆曰周公制禮作樂以憲萬世其沒實祀以天子之禮樂今其廟制乃若此世人不知禮一至是乎不特此也以余考之周公之稱因以太王所居周地爲其采邑故也水經岐水之南有周城周公采邑也杜預云周城在美陽縣西北帝王世紀云周太王所徙南有周原也周城今爲岐陽鎭其城故址猶存廣袤可七八里四圍皆深溝實在今岐山縣東北五十里正太王所居而周公食采之地也然岐山縣西北十餘里其地曰周公邸地形頗平衍意者周城乃公采邑而其居邸則在此歟或乃謂今廟爲周公故所居地且其址旣阻隘路衢尢險狹周公以冢宰之尊何得而居此殆後人卽此建廟故遂繆指爲公所居位耳而近時暢師文作記謂周公采邑廟卽其地者非也舊碑載大中二年十一月一日周公舊祠有靈泉已枯竭一夕大風其泉五處一時湧出守臣白鳳翔隴州節度觀察處置等使銀靑榮祿大夫檢校尙書左僕射兼鳳翔尹禦史大夫安平郡開國公食邑二千戶崔珙奏其事朝廷因賜名潤徳大中乃唐宣宗年號崔珙所帶銜位正唐制而其表奏制答等文又唐體而近時孔克任作記謂爲宋大中時太守珙者亦非也世傳靈泉每世治則出世亂則竭故眉山蘇文忠公詩有與世窮通之語自唐大中二年出後後復竭至宋雍熙二年復出金末復竭及元至元十七年復出其後復竭而復出於今其出也所灌漑甚廣人賴其利舊碑載大中二年賜名潤徳而湘山野錄以爲雍熙二年賜號要當以碑刻爲是是日從余行者儒士安矩季方詣廟拜謁畢出坐外門荒墌上道士持酒來餉爲飲數小巵適雲陰雨微下風起撼羣木響獵獵如秋聲恍疑風馬云輿來蒞者因低回久之乃去比回縣館以廟制與禮不合者語其令李本初屬其稍皆釐革李以縣事繁劇辭余不復與言而具疏其本末及前所云云者紀之於簡以遺矩用志歲月焉

寫易軒記

去淳安縣治北五里山巒回合其地曰石峽有方氏之居焉方氏在宋季有以掄魁致位禮部尙書者學者稱之曰蛟峯先生宋亡堅臥不起而推其所學以淑諸人因卽其居爲書院尙書之曾孫以愚實世其家學且蚤擢世科仕郡縣入爲太史屬當運去物攺之餘亦復遂其髙節而無媿又去石峽北五里珠佩峯下結屋居之去人境益以逺學徒有執業來受教者弗拒也此其進退出處庶幾有合於易道之時中者乎太史晚益好易嘗卽寫易之軒而以寫易名之禕之先大父昔嘗主教於書院交方氏也久於是太史以契家故屬禕爲之記昔者竊聞之易之爲書廣大悉備四聖人精神心術之所寓者何其微也然而有先天之易焉後天之易焉要其畫卦重卦之義固不同也是故陰陽奇耦積成三畫而爲八卦此先天之易也故曰太極生兩儀兩儀生四象四象生八卦是畫卦者積陰陽奇耦三畫而始成也八卦之三畫旣以成列復重以本卦之三畫而有上下二體旣又相錯相蕩而六十四卦互成焉此後天之易也故曰兼三才而兩之是重卦者八卦之上復加八卦而非三畫之上逓加一奇一偶爲六畫也邵子之圖以干夬至剝坤爲卦之次第𨿽與易經不合然實自然之序若其所謂八分而爲十六而爲三十二而爲六十四者斯蓋使人觸類而伸之以見易道之無窮而重卦之義不在是矣然吾朱子乃有取於是焉則後學之不能無疑者也𨿽然盈宇宙間皆太極之妙而人物得之以各正性命然則易固我之所自出者也故求易者在乎內反諸心精體而實踐之以會夫體用之一原顯微之無間固不必惟文字之爲泥也邵子之言曰先天學心法也萬化萬物生乎心也此固易之本而聖賢之所謂學者歟太史之居於斯也觀象而玩占心之所契必有得於文字之外者而余何足以知之姑疏所聞以求質請遂以爲記焉

新鑿惠澤池記

杜斆

潞爲州屬縣六壺闕西距州治僅一捨域太行麓地髙亢土峭剛而獨闕井泉利縣郭民會有力者掘井深倍九仞往往爲石隔而不及泉間或及之水脈津津汲挹曾弗滿瓶其勞於逺井直抵州境洎他聚落乃至積雪窖鑿冰壑給旦夕用以故其民不免有饑渴之害者洪武丙辰閏九月三山郭公來丞是縣興利除害政教以行憂民渴饑不啻猶已越明年丁巳春正月乃會羣吏屬耆眾而謀曰縣治南關故池爾眾向集雨潦第以澣衣飲畜今洿壤淤塞棄同無用我將卽農隙借民力是鑿是浚候雨西郊奫泊泓澄惟供飲食可乎眾乃舉手加額同口一辭曰何民生之幸於是上於州司而允其請乃卜日召集近縣郭民畚鍤齊興不旬日而池成其漘則護以木柵而防崩嚙之患其岸則繚以垣墉而限污穢之雜坤隅爲閘兩壁翼張而鐶板橫施俟大雨流行則啟之以石硤注瀉而入水艮隅爲門兩楹山峙而扄鐍堅設令眾人汲挹則開之由石級下上而出水廣則呀焉窪焉廓其有容殆如天造地設深則瀇然滉然昧其不測宛若陽辟陰闔於以免往復逺汲之勞於以慰饑渇燥吻之思眾請其名則曰惠澤蓋取語云因民所利惠而不費之謂嗚呼旨哉嘗稽易大象澤無水則曰困澤有水則曰節夫澤水有無其卦則爲困爲節猶池之廢興其水則爲潔爲洿今池轉洿爲潔猶卦反困爲節旣變通以盡利復推行以爲通乃因天之澤爲地之澤以地之澤爲民之澤公可謂能體易以利民者矣且古之爲國者惟水事爲重故有障大澤勤其官受封者公旣陂大其量淵深其學由是將爲州爲府而登庸於朝澤加天下則惠利所及其源深其流長而或可以涯涘哉縣南坊耆眾某輩請文刻石而紀功績以示永久俾勿替公名栢字永齡由進士擢蒙陽簿今爲壺關丞

華川書捨記

趙汸

婺州義烏縣有澤曰華川王君子充書捨在其上同門友宋君景濓歷敍上世以來爲文者之失得而卒歸於聖人以爲記辯博精詣殆不可加矣邇者汸與子充相見於錢塘子充又俾汸申其說旣不得終辭則以復曰聖人之文非一家之言也昔者成周盛時帝王制作大備其載諸方冊以垂軌當世者謂之經若韓宣子適魯所見其類矣詩采諸民間策書辭命職在史氏未嘗使學者執筆習爲之也吾夫子順先王詩書六藝以設教而學文之訓門人識之亦曰考觀聖賢成法以盡其職分所當爲者而已蓋自一身以達天下彌綸益著而非外求由小學以底大成品節愈嚴而無二本成徳達材之眾率由於斯而徒以文學稱者非聖人意也是故夫子嘗刪詩定書贊易修春秋以爲萬世明法而必曰述而不作曰吾從周則豈以言出於口者謂之文哉戰國爭彊道術分裂則一家之言興而異端起矣自玆以來吏治不足繼以武功而爲國者始思息民以黃老經義未明流爲箋疏而反身者惟知洗心於釋梵由是馬班崔蔡之倫以文名家淩厲縱橫浩不可遏而先王經世之術微矣賈誼董仲舒掇拾於殘闕而莫之行諸葛孔明範希文鞠躬盡力而未足以有明也舂陵河南大儒繼作然後二帝三王所相傳授者始煥然於時關中張子因之崇執禮之教精思以致道修辭而斷事以一鄕而準天下考三代以示方來卓哉學者之楷模矣迨新安朱子繼周程之緒大明經訓以覺斯人而淅河以東若呂薛二鄭氏取周公舊章離析錯綜如示諸掌學者於斯得窺見聖人制作之盛焉然當是時陸子靜氏起於臨川以其得於心者行乎家邦充然自足而諸君子之志荒矣薛鄭會歸於朱子而呂氏則無間然陳君舉薛之徒也乃自以書請益於陸氏此又論先哲於鄕土者所宜愼思而明辯也況夫有志於斯文者乎子充早受業於同郡學士黃公黃公之見於文章者嶽靜淵澄不大聲色固非欲以言語文字名世而子充明經潔行卓越不羣因鄕先生精神念慮所存以端述作之本原極古人之能事必有徵矣則𨿽俯仰一室而所以系吾徒之望者何可量哉浙東多文獻故家他邦莫及昔予嘗欲往遊而未能異時考徳會文之樂捨華川奚適乎

共學齋記

後王降徳之道不明士君子能反諸身以爲學者千百年來大略三變以復於古而異端不與焉處污濁之世不忍自同於凡民而又患夫資之不足也於是乃有佩韋弦以矯偏運甓枕圓以警惰晝有所爲夜必焚香質於神明念慮善惡之萌必察焉而各以其物識之以觀其消長蓋動心忍性不如是不足以有立於時則自知也亦明矣於是有君子者出主忠孝以飭其躬以匹夫而立師道使在三之義赫然白於天中後有作者不敢忘焉其視専一善名一行則又逺矣於是又有君子者出以其得於天而成諸已者本經訓以淑斯人使先傳後倦之教下學上達之旨復明於世蓋秦漢以來學術多矣至是始歸於大中可謂罔極之恩矣自其教行髙明特達之士翕然歸之然其間善學者乃復因其性之所近端居黙識以極夫反已致曲之功而後傳之無獘則君子之學夫豈易言也哉汸學於古人而未之能進竊懼夫气昏力薄不足以底於成乃題山居讀書精舍之西室曰共學與同志者居而勉焉噫人固與庶物並生者也茍無以反之則情熾利害之間將無以自別矧學不至於知至而意誠其气機之竊發者每起於芒忽而天理之存焉者寡矣彼憤悱堅制髙邁卓絕以自拔於凡行者亦何可少乎易曰智崇禮卑智崇效天禮卑法地聖賢之言無二致也羣居終日而義有不出於此者何足道哉乃書之以爲共學齋記

櫟軒記

鄭之恆僑居黟水之南烏聊之北題其隙宇曰櫟軒其言曰櫟不材木也無所可用是以能終其天年吾聞之莊生云居無何大夫士爲詩文以釋其名軒之義者甚眾言人人殊之恆不懌以其間日之黎陽山中見支離無謂而問焉曰吾以櫟名軒而人鮮能諭吾志者言之輒異何也支離無謂曰子無惑乎人言之異也世之所重者材也而子獨以不材稱材之所貴者用也而子獨以無用全子無惑乎人言之異也𨿽然生之有壽夭豈材不材之謂哉深山之楩柟豫章閱千百年未有過而問者道旁之樗櫟未拱把而夭於斧斤其所托者不同也夫櫟之不材猶樗也櫟以社而存猶樗之以神也社有變置而舉或廢之則樗與櫟豈能自全邪謂不材之木獨能終其天年非莊氏意也彼莊子者悲夫世俗之士以材爲累不若不材者之無用也故爲是不得已之言又悲夫不材者亦有時而不得免也將自處於材不材之間然材不材之間似是而非猶未免乎累也則夫可以害生者豈惟材哉邦君之於國也聖哲之於名也皆累也彼且欲魯侯灑心去欲而遊於無人之野使仲尼辭交遊去弟子而逃於大澤其憂患乎一世者豈有涯哉嗟夫亂世多害智愚賢不肖俱困而莫知除其憂此夫人所深悲而非爲一己之私也子之不材自處豈其意邪曰然則莊氏昔所謂者非邪支離無謂曰莊子固嘗言之矣其所保者與眾異也且子亦嘗聞所謂物之初者乎遊於物之初則不物於物不物於物者益之而不加益損之而不加損天地蘧廬也古今一息也死生夜旦也虎兕無所措其爪甲兵無所容其刃無傷於物而物亦莫能傷也是豈材不材之論哉𨿽然爲櫟有道卽子之居行子之志使董梧無所用其助而捨者爭席則材不材皆不爲子累矣又何卹乎人之言鄭之恆矍然而起釋然而悟曰善哉進於道矣𨿽然吾於櫟有取焉請書是說於軒中以爲記

梅花易洞記

徐一夔

山陰胡君龍臣居越王山之下環其廬植梅數千百株而日居其間讀易因名其處曰梅花易洞且曰昔五峯胡先生讀易巖廬自號易洞吾名亦奚不可然客來輒不解曰甚矣胡子之欺人也大山長谷穴而爲洞嵌空■﹝山含﹞岈其上穹然而蓋覆其旁屹然而壁立其中廓然而有容蛇龍居之虎豹藏焉此洞也若五峯先生讀易之地似也今子𨿽依山爲屋所謂嵌空■﹝山含﹞岈之狀無有也其屋規模不廣制度不華覆蓋其上者獨其枝若屈鐵之交錯其花若皜雪之燦爛所謂穹然屹然廓然者亦無有也非洞而曰洞甚矣胡子之欺人也余乃爲之解曰獨不觀之儒先之圖乎天地亦一洞也豈直居室哉何也乾南坤北一上一下陰陽之宅也離東坎西一闔一辟陰陽之門也巽承乎乾而位西南震交乎坤而位東北陰陽之所以終也陰陽造化生生不息如循環然昔之至人心與造化遊嘗言弄環餘暇時往時來蓋以天地爲一環矣夫洞環類也環非實環洞豈實洞哉是意也五峯先生知之矣胡君慕先生者也豈以弗知而欺人哉余竊聞之聖人作易本之陰陽見乎卦辭學之者將以見夫用善觀物者卽微而知著卽小而知大卽近而知逺自一室而至於天下自一日而至於四時自一呼一吸而至於十二萬九千六百年吉凶消長之理進退存亡之道莫不悉備胡君誠有以知之無自善其身請以告我

梁氏書莊記

梁寅

余山巖之士自少而好文籍迨乎中年稽古之益久窺道之頗的則又因多暇而好論著夫躬行之士不務於立言然恥沒世而無聞亦往往藉是今朝之初共承明詔陪諸搢紳議禮制獲觀太常所藏書迨歸田野十五六年之間索居無所爲因思托之言以傳來世前讀程朱易以其釋經意殊乃融會二家合以爲一謂之易參義於讀春秋也病傳之言異求褒貶或過乃因朱子之言惟論事之得失謂之春秋考義及歸老之後於書也以蔡氏傳之詳明而姑釋其略謂之書纂義於禮記也以其多駁雜惟取格言以類而分謂之類禮於周官也芟剔其注使其明暢謂之周禮考注於詩也因朱子之傳演其義而申之謂之詩演義又稽之經史以待策問謂之策要凡羣書之言則取其精粹申以已意謂之論林憫時俗之失則縱論古道略示勸戒謂之耄言憚諸史之繁則撮其大要易於覽閱謂之史略復嘗類集古之格言芟取其要謂之類訓是諸書者或刻之以傳或繕寫以藏曁凡所得書皆聚之一室故號書莊焉蓋曰家之恆產寡薄使子孫能守是莊亦足以贍生非徒誇其多而已也凡人之生世必有裨於國必有益於民故爲公卿爲百僚爲將帥爲守宰又其下爲胥吏皁隸爲農工商賈皆不徒衣食必資其心與力以爲衣食焉吾爲士者乃衣食於人心不勤力不悴非敝民者耶所謂莊者田舍之稱也秔稻菽粟之所藏也吾無田以獲秔稻菽粟而所藏惟書子孫守焉無租稅無科需而學之成也又足以應上之求贊時之治是吾之不念子孫立產業乃所以深念夫子孫者嗟夫山之爲石者有銀之礦而綠生焉有鐵之礦而朱生焉然則家之有書而後嗣之能學亦理之然也若夫有書而或怠於學者人也學之成而祿不及者天也爲子孫者又當盡乎人而聽之天可也

隘齋記

徐尊生

歙南洪節夫曩家小飛來峯下其先廬相去十里而近在杏坑之原故無恙也壬辰之變悉毀於冦越二年擾稍定流散來歸節夫以小飛來直通衢而其寛閒深阻可以肥遁者莫宜杏坑之原乃卽遺基去其蓬蒿瓦礫爲茅屋若干楹奉母夫人以居敕諸子肄業其間材觕而制庳視昔日棟宇之壯丹刻之華無復得其彷佛而意趣幽野位置整雅望而知其爲隠君子之宅也扁其燕處之室曰隘齋而謂友人徐尊生曰予平生不能媚世容物亂離顚沛以來益齟齬於時矣故因吾室之隘以自名以見吾志盍爲我記之尊生辭不獲則復於節夫曰道以中庸爲至人鮮能之得其一節之偏以髙於世蓋已難矣若夫厲亷隅飭名檢波流風靡之中確然有所不爲則隘者豈非制行之髙者歟方澒洞之秋眾人眩惑搖動往往有之君獨皭然不滓倡勇效順旣乃屣脫功名深濳逺引於巖石之下非夫居常有得於隘而能遭變不可奪如是乎且吾聞之合於人心之公以爲隘則固制行之髙者也任夫一己之私以爲隘則其獘有不可勝言也毫釐之間辧之弗審而善惡之歸相去逺矣古之隘者無過伯夷鄕人之冠不正則不能與之處讓國恐不遂其志則逃諌伐以不聽其言則隠而餓餓而死其隘如此然其所爲皆關乎世教之大合乎天理之公未始以已私參焉孟氏立論之嚴𨿽以爲君子弗由而又推尊之曰聖之淸故爲隘者必以伯夷爲標準庶幾其可伯夷奮乎百世之上吾從而興起於百世之下人心之公無古無今欲爲伯夷是亦伯夷而已矣以節夫居常遭變而不可奪觀之則辧之庸有弗審乎𨿽然弘道在人能大其所受斯謂之君子伯夷之行可尙已比之中庸之道有間矣由伯夷之行合乎中庸則致廣大盡精微粹然無疵而所謂隘者將不可得而指名矣君子之於道豈固以偏自處而不舉其全哉詩曰徳輶如毛民鮮克舉之吾於節夫深有望焉

朱氏春濡庵記

朱亷

義烏朱資安居縣南之剡溪旣塟其親於所居東北之五里杏花溪之左乃築守冢之舍而署其名曰春濡庵春濡云者蓋取諸記禮者之言資安以告余俾爲之記余曰善夫資安之爲何其可羨也墓有捨而歲祭之士大夫行之久矣胡獨有羨於資安也嗟夫三代之世教化明備禮俗興行人自幼稚已知事親之禮矣及其旣長孝養之外他無事焉務以適其志務以安其體務以善其甘旨而致其尊榮惟恐親之弗悅也旣已如此矣又懼其不可得久也惴惴焉而愛其日不幸而沒則吾哀戚之至若不欲生葬埋必盡其禮而屍祝必竭其誠終其身而弗怠夫然故爲人親者生則享其養歿則享其祭而無憾焉迨世教衰士習益下甚者視其親猶塗人其口能言也而未必聽其言其色可見也而未必視其色況能視聽於無形無聲也哉此其人蓋與夫羽毛齒角者不異其事生若此豈復有沒後之思而致其愛敬於墟墓之間哉今資安之思念其親吾想其心入其室則惕然感曰此吾親所構也吾今安居之而吾親安在哉稼其田則曰此吾親所辟也吾得粟而食之而吾親安在哉涉其圃則曰此吾親所築也吾得藝吾麻而吾親安在哉覩其妻子則惻然以感曰此吾親之授我以室而延吾嗣也覩其兄弟則曰此皆吾親之子而吾同气也視其身則曰此吾親之遺體幼而育長而教以望其成者也今吾與其兄弟妻子具在而吾親不可復作終吾生不得見矣一念之感未嘗不太息流涕不能自止況夫气序之推移時物之變易䢐暑未幾而繁霜已肅攺歲未久而雨露已濡彷徨丘隴之間戀慕松栢之下一觴一胾庶幾享之其情爲何如哉此其視流俗何如而余烏得不深羨之哉況又徵文於予將刻諸石以圖永久是不獨盡其一身之孝思且將使其子孫繼續於無窮尢有過於人者余故爲書之俾世之弗及者有所興起而其後亦毋敢怠忘也資安善事其兄卽余向時爲作義軒記者

明文衡卷三十

●欽定四庫全書

明文衡卷三十一

﹝明﹞程敏政編

○記

逰三門記

王翰

三門集津在平陸縣治東六十里道由東西延至黃堆循河東下再行十里至其處河南山脊峻下其尾屬於北山鑿山作三門以通河流南者爲鬼門中爲人門次北爲神門又次北及開元新開河又以中爲夜義門北爲金門新開河爲公主河未詳其說也鬼門迫窄水勢極峻急人門水稍平緩直東可十五步中流有小山乃其底柱也東又十步其水縈回謂之海眼深不可測神門最修廣水安妥蓋唐宋漕運之道山嵓上有閣道且牽泐石深尺許正南下五十步有石聳起側視若香鑪然東又三十步一峯可髙數丈不甚奇新開河南北廣約計二丈其岸石如甃又直如繩取者行百餘步與神門水合其南一峯壁立度二百尺許極奇秀石紋靑黃相雜其巓多鵠鸛巢壘石爲鑪形非飛舉者不可至不知其始有人謂老君煉丹鑪蓋以神之也新開河左就嵓石下刻宋金人題名並詩且刻翠陰禹功二嵓稍東刻忠孝淸愼四字字畫若顏魯公書者其南山上有石巉然如鴟蹲者人號爲掛鼓石蓋禹用以節時齊力也自新開河東口涉水上山上舊有開化寺今不存有小祠象龍神者前碑剝落不可模不知何時立祠檐下二石其狀如碑無字上作三竅一碑蓋金源興定十二年修禹廟之記也回至西可二里上山謁禹廟而還所至處皆用小律詩記之偕行者生員張恭馬喜王興也時洪武十七年二月二十八日記

古愚齋記

劉永之

臨江貳守韋侯彥芳其系出於漢丞相昭由丞相四十七傳而至茂今家潤州云陽爲其邑之著姓出郭門若千里地曰壽安有別墅者侯之所建也蓋嘗讀書其中而題其齋居曰古愚其至官也手書其事以遺永之而求文以爲記旣受命乃爲之說曰言非一端而已卽其言而知其志之所存所謂知言也蓋是今而非古久矣有行古道於今之世者必且羣起而訾之曰是好古而愚者也夫古之道豈誠然乎哉亦失其好惡之情焉耳方周之衰天下蓋已獘矣繼之以彊暴之秦盡去先王之典而用其一切之法使其靡靡然戕其仁厚之性而從事於貪殘刻薄變詐之行於是是非好惡顚倒錯謬一反其情以至於大壊極亂不可救遏而秦用以亡自是而後其流風末俗浸淫演漫於天下者千有餘年於今其間𨿽有願治之君善輔之臣凡所建立皆因仍茍簡以爲當世之計率不越數十百年法獘禁弛則又往往至於大壊極亂不可救遏若秦之事然漢唐以來槪可覩已當其壊亂之際𨿽學士大夫猶或不識義理之正況世俗之凡民乎其喜浮而惡質非古而是今無足異矣惟其理亂興廢之由恆在於是而未有深慮逺圖而振之者豈其沈酗沒溺之久而終不可爲邪無豪傑特起之士而不能變化鼔舞作興之也所謂豪傑特起之士者必能窮天下之理通天下之情識天下之變而其於道也知之明信之篤行之果而不惑於流俗者也今侯以髙明之資當天下壊亂之時躬行古道不顧流俗之是非因取其所常被毀者以自名而見其意及遭逢聖朝起而從政又能不以窮通易節而勤勤然欲托於文字惟恐其弗及如此豈非篤於自信而庶幾其人者與然則變化鼓舞而作興天下之民固其志之所存矣孔子曰斯民也三代之所以直道而行也謂其不可興起者不知道者也謂侯之志不在於是者不知人者也故述而記之以俟知道與知侯者考焉

獨善山房記

古之學者爲己而已及其至也則思推其有諸已者以及乎民焉將推其有諸已者以及乎民則非得其位而施之政不可故仕而達者君子之所甚欲也非欲其仕而達也欲其有諸已者及乎民也然學而有諸已者必自貴而不徇於外故其交也有禮其進也有義必人卽之而不卽乎人也必世求之而不求乎世也交之以禮矣進之以義矣人卽之而世求之矣又必度其時之可爲道之可行然後起而從之是數者一或不然則三公之貴千駟之富視之猶獘屨焉曷足以動其心哉其難進寡合如此而有天下國家者方懸其爵祿以招天下之士有司者傲然持其權衡尺寸秤度而進退之幸而合其程序然後授之以職臨之以賞罰使之促促然惟上令之是聴其取士用人之法如此然而自公卿以下至於百執事之位未嘗乏人焉於是上之人自以爲其術果足以籠天下之士馭天下之才而爲天下之政矣又何必獘獘然求彼之難進寡合者爲哉蓋自三代而下山林巖穴之士懷其道徳才藝深藏不售而沒齒貧賤者眾矣然其人皆浩然有以自樂未嘗或之悔也而論者以爲孟氏所謂達則兼善天下窮則獨善其身而異端叛逃之民果於遺世者不可同日而語也友人柯同徳儒者也世居屏山之下自其祖父隠徳不耀數世矣其家之所傳以爲學者皆內而弗外爲已者也而同徳之爲人善論議有气節尢能應變吾嘗與之共處憂患知其學之有守而才之足以有爲也惟其自貴而不徇於外也故不爲時之所知﨑嶇連蹇至於窮且老矣終不肯少變其操而其心浩然有以自樂而無悔於是取孟氏之言名其室曰獨善山房而屬余爲文以記之餘旣惜其才之可用而莫用又喜其能自貴而不徇於外幾於古之學者而合乎孟氏之所云遂述其所聞以爲之記

知止齋記錢宰

八年冬詔天下士凡寄迹佛老而有志於聖賢之學者入國子學俾習知天理民彜然後授之政焉余助教庠捨間因獲與諸茂異交間過尊經閣訪黃君伯厚於東敍伯厚扁其齋居曰知止噫伯厚逃佛而歸於儒不半載而知所止矣何其化之速邪今朝廷武功旣成誕修文教示之以綱常道之以道徳化之以禮樂禁之以刑政將使天下之士皆知堯舜禹湯文武周公孔子之道將使天下之民皆被堯舜禹湯文武周公孔子之化以世之學佛老者往往多聰明識道理俾務於學去其虛而實踐變其寂而有爲黜其偏而歸於中正猶反手耳然而堯舜禹湯文武周公孔子以大中至正之道化天下後世俾修諸身措諸事業莫不各有所止之地也是故冠爾以章甫使知首之所止焉衣爾以逢掖使知身之所止焉正爾以夫婦復爾以父子明爾以君臣使知心之所止焉伯厚於是乎玄冠綦纓俯仰後先以正其容貎以齊其顏色垂紳委佩周旋抑揚以敬其儀刑以愼其進趨入其室則夫夫婦婦怡然乎其其和樂而有別也升其堂則父父子子僾然乎其慈孝而有親也出而仕於朝則君君臣臣秩然乎其明良之際會而有義也伯厚方且見之躬行矣其視前日祝髮毀形滅性離倫違世獨立而髙出物外者夫豈伯厚之所止邪嗟夫北辰之止於天也不偏也流水之止於海也不息也心猶辰也靜而不偏則所止者正矣心猶水也動而不息則所止者至矣伯厚尙無惑於偏無怠以息庶幾終始愼其所止哉

新建耐牢坡石閘記

劉大昕

大明受命皇帝卽位之元年詔遣大將軍信國公鄂國公總率羽林諸衛師旅億萬戰艦百千定山東平幽冀兵不血刃而梁晉闗陜大小郡邑悉皆附順分兵戍以守阨塞浚河梁以逸漕度舳艫千里魚貫蟬聨貢賦供需有程無阻後以黃河變易濟寧之南陽西曁周村涯淤窒壅數壊舟楫遷遵師莊石佛諸閘北溯汶濟以達燕冀西循曹鄆以抵梁晉濟寕州城西二十里許耐牢坡口者實西北分路之會坡有堤綿數十里以防河決於是時遂開通焉倘失啟閉水勢散泄漕度愆期深爲職守憂洪武二年申請於山東行省注官分任其事南疏北導靡所寧處冬十一月省檄下委大昕相宜置閘以爲歳久計十二月朔同寅知府餘芳通判胡處謙集議率任城簿周允曁提領郭祥至於河上視其舊口則土崩流悍不可卽功行視口之北幾一里許平衍水匯可立基焉乃伐石轉木度工攺作時冰凍暫止三年二月二日集眾材合役下夷土堤平水洚八尺以爲基樹以棗栗宻如星布實以瓦甓迥若砥平然後鋪張木枋敷嵌石板爰琢爰甃犬牙相入復固以灰膠闗以鐵錠磨礱鏟削混然天成閘門東西廣十六尺有五寸崇十尺一寸西北比東西廣加二尺焉閘之北東向有墉縱二十二尺西向墉縱一十五尺有奇閘之南稱是翼如也所以捍水之洄洑衝薄也兩門之中鑿渠五寸下貫萬年枋以立懸板復於閘之南北決去壅土以殺悍湍且濟舟以轉折入閘自玆啟閉有常舟行如素三月二十日告成訖功計興工至休役凡五十日以工計石工二十九人木工四人金工二人徒四百五十人以材計木一千三百有三枋五十甓大小七百八十有四鐵錠一百毎錠斤重六斤四兩鐵斤重二百五十五木炭斤重一千五百四十二石灰斤重六千三百四十四工之食粟八石零七升若鐵粟則取給於官余悉因沂兗二州任城滕鄆諸縣土地所有規措給用𨿽少勞於民而民樂於趨事不費於官而官亦易以成功此大較也大昕𨿽董是役而主簿周允晨夕陳力勤敏不怠其功其勞不可蓋也遂具載本末於石以垂永久焉

蜀山書捨記

髙啟

蜀山書捨者友人徐君幼文肄學之所也幼文嘗自吳興以書抵予曰吾山在城東若干裏吾屋在山若干楹吾書在屋若干捲山𨿽小而甚美屋𨿽朴而粗完書𨿽不多而足以備閱吾將於是卒業焉子幸爲我記之予惟古之君子所取以成其學者無常物所居以致其學者無常地也故弁裳之於容珩瑀之於步豆籩之於陳琴瑟之於樂弓矢車馬之於服度量權衡之於用凡於物皆學也豈専於六籍之內哉往於田入於市處於戶庭覽於山川立於宗廟朝廷逰於庠序軍旅凡履之地皆學也豈限於一室之間哉後世講學之道旣廢而人之不能然也有志者始各占山水之勝築廬聚書而讀之𨿽其所以學之者異乎古然凡事物之理與夫羣聖賢修已治人之要實皆不出於書況安僻阻之區絕紛囂之役得一肆其力於是則其至於成就豈不反有易者哉今幼文以方壯之齒有可用之材而不急進取益務於學以求其所未至豈非有志之士哉而予也北郭之野有土東裏之第有書皆先人之遺也遭時多艱茀穢於榛蕪殘壊於塵蠧倀倀焉日事奔走而不知返則其荒陋宜有愧於幼文矣尙能爲是記乎然而書此而不辭者蓋姑復幼文之請亦因以自厲焉

松陽縣學復射圃記

蘇伯衡

松陽之有學學之有射圃蓋自宋紹興始元之制凡民不得持弓矢故射息而圃亦廢豪右因侵而有之踰八十年有司漫不加省皇帝卽位之明年詔郡縣皆興學置師弟子員而講習乎六藝儒生葉端等作而言曰今學令射居其一射圃之復維其時矣以告令王君會王君微赴京師事格不行而提刑按察僉事張公行縣適至乃復以告公爲按圗籍凡學之地侵於民者責丞李君仙簿劉君文彬悉復之而地卒以歸正其疆界夷其畛域樹垣以繚之王君歸自京師謂部使者祗承徳意返故地於久攘之後幸惠斯文甚厚宜有以示後人教諭毛君輝膺薦而起遂命之來謁文書曰侯以明之此舜之學政也其人之賢不賢觀其射之中不中見焉故以射致眾眾致而後論士是以三代率由之而孔子射於矍相之圃觀者如堵使弟子揚觶而致黜者三則僅有存者夫學政莫大於射也尙矣國家方修文教而稽古定制焉則射圃之復其豈細故哉乃爲之記曰復地以尺計之直學之東南則從七十衡五十直東北則益其從二之一去其衡三之一直西北則其從倍東北之三其衡不及東南之八直西南則其從得東南之衡而去其一以爲其衡東南故所謂射圃也張公名志徳字某陜西人王君名彜字秉文北平人輝邑人攝學事殆一紀士論多之云

川上書堂記

金君自明家平陽之南郭其居第在濠之滣不踰閾而川流可挹也自明隠居教授間以臨以觀而心有契焉因以川上名其書堂而求余記之嗟夫昔者聖人之在川上所爲嘆夫水者不在水也在乎道也而余於道猶望洋焉則自明之所以名堂者余安能言之𨿽然道固未易窺也而川上之流水則有足徵者矣一日有旦有中有昃有夜而水之流也自旦至夜未嘗息焉一月有朔有弦有望有晦而水之流也自朔至晦未嘗息焉一歲有春有夏有秋有冬而水之流也自春至冬未嘗息焉非特歲月日然也流乎千萬年之先而不見其始焉流乎千萬年之後而不見其終焉豈獨水哉於是觀諸日月西者沒而東者生於是觀諸陰陽上者剝而下者復於是觀諸艸木榮者悴而區者申於是觀諸鳥獸孳者革而毨者■﹝毛矞﹞亦猶水之前者逝而後者續也嗟乎何以然乎曰出於气乎气不自神也曰出於機乎機不自運也則何以然乎詎不聞乎維天之命於穆不已此天之所以爲天也天命不已故命於天而形於兩間者亦不已微之爲艸木鳥獸且猶然而況於人乎人之於天也其气同也其理同也天地之初有理斯有气有气斯有形气宰乎形理宰乎气是故天地以气爲槖鑰焉以理爲樞紐焉而人之所以爲槖鑰爲樞紐者亦惟气惟理焉爾气之在人也榮衛之周流呼吸之出入無不同乎天也而況於理乎理者何性而已矣性之在人也無往不體無時不然者何誠而已矣故曰誠者天之道也夫惟聖人克誠安得人人而聖哉古之君子不睹亦戒不聞亦愼發乎已之所自知行乎人之所不見亦謹焉者所以立其誠而全在我之天也獨之不謹則有時而息矣有時而息則誠之不至矣誠之不至則無以與天一矣而人也曽水之不如矣嗟夫有志於道者可不謹乎哉由君子之學進於聖賢之道余未之能焉抑不敢不勉也竊喜自明之有志輒相與言之倘有取於是則請以爲川上書堂記

節義堂記

處州衛知事魏君以節義名其堂使來請曰自吾有堂堂有斯名亦己久矣然未有發其義爲吾記之者敢屬筆焉余聞魏君家梁溪梁溪於毘陵爲勝地九龍之山天下第二泉在焉魏君作堂其間不以觀遊爲美而以節義自修亦可以見其志矣乃記之曰節義之立不立豈惟君子鄙夫所由判國家治亂安危亦恆由之何以知其然也士之出於三代之際者養之有學校淑之有敎化莫不篤於道周於徳有過人之節取予辭受出處必以其義得失利害禍福不動其心殺之可也辱之可也饑之可也寒之可也爵之以五等之國富之以萬鍾之粟臨之以三軍之威使易其所守而胥爲不善不可也夫如是故可以共逸樂而亦可與同患難三代之所以長治久安其豈不由此也歟厥後惟東漢諸君子無愧焉自元興以降宦寺専政挾天子威權以薫灼海內紀綱於是大壊矣而當時君子其在位者則抗志羣小之間不少屈意以迎合附麗至於羅織鉤黨之獄起而其節操愈堅其在野者則聞風慕義慷慨奮激棄家族骨肉相勉趨死而不悔夫如是故終漢之世不軌之徒懷簒奪者後先相望皆忌憚而不敢直遂而漢之社稷危而不遂亡者實賴之也然則節義之所系豈細也哉近世學校不修教化不行士鮮不爲習俗所移放其邪心役於外物區區貴富何足爲輕重而求之者隳名節損禮義不顧性命而惟恐不得僥幸得之姁姁以爲容詹詹以爲恱汲汲保身固位以爲務平居莫肯直道以事上緩急遂至鬻國而叛君若是者𨿽曰累千百何益於人國家哉聖天子知節義與國家相與有無創業之初庶事未遑而獨於前朝仗節蹈義之臣或優以體貎或寵以褒贈或列諸秩祀或錄其子孫以示風厲丕變爾來垂兩紀矣𨿽朝廷淸明四方無虞士大夫幸而享富貴之樂不踐患難之途無由以奇節髙義自見而豈可不力也哉忘其勢而取捨不悖忘人之勢而特立不懼招之不來而麾之不去斯何莫非節義也豈必見危授命殺身成仁而後爲節爲義哉故觀魏君之名堂非所謂有志者乎𨿽然人之所恃以斡旋萬變者气而己有以養之則細入芒忽而不爲歉大塞天地而不爲盈不以困抑摧挫而亡不以安富尊榮而存蓋有以爲气之主也故隨其所遇而皆安投其所向而如意眾人之於是气也無物爲之主而反聴命焉如喪將之兵如朝霧之气如暴雷迅雨之湧水其始也非不可畏而可悅假之斯須之時則己潰散消涸而不見其迹矣未有處大事臨大節而不顚倒失措者由其爲气所使而莫爲之主故也均之是气也有所養者爲正气無所養者爲虛气惟气之正者浩然剛大不變於物持虛气以處夫紛紜之變其不變於物乎有志於名節者茍不明道集義以養其中而惟用虛气求有所樹立非余之所知也願與魏君勉焉

南華謫居圗記

洪武元年夏國子祭酒許先生謫韶州卽唐宰相張文獻公祠以居祠在州城之北而城南有山曰南華直乎祠之前其岡巒起伏艸木行列朝霏夕靄不出戶閾可以盡得之先生著書閒暇時時臨眺而樂焉曰使吾爲此州人奚其不可也乃號南華逸人且屬龍虎山道士方壺子繪之縑素云初上行金華訪求文懿公之後得先生召之見未至而乘輿還京師驛召先生赴京師一見與語大說爲立京學命爲敎授鑄印使佩之仍命入傅皇太子及諸王己而攺京學爲國子學拜博士未幾升正四品拜祭酒出入兩宮且垂十年自稽古禮文之事至於人材之進退時政之弛張無不預議先生感奮圖報是是非非無所顧忌所爲學校修廢舉墜更規設法以教養者數十事無不施行其見知於上者至矣然亦不勝夫人之媢嫉也會先生嘗以學宮什噐用之私室言路因以移用官物坐之章入上覽之而笑而媒孽先生者不已於是韶州之命行矣夫以文學侍從之賢一旦以微言而逺謫嶺海間去親戚而伍夷獠人將不勝其戚戚先生不惟不戚戚且安而樂焉觀其自號有終焉之志此其學問之過人爲何如蓋君子求在我者而已矣使其中有所愧何往而能安使其中無所愧何往而不安是以吾祖文忠公之安置惠州自言譬如原是惠州秀才累舉不第北歸之望已絕方自肆於山水之間惟日不足何曽以謫爲意也今先生之志豈不猶之吾祖哉不然蠻邦窮裔連山復壁蛇虫之所濳瘴癘之所聚此羇人遷客之所以悲思無聊而不勝者又何足樂也余故著先生出處之故覽斯圖者得以考焉

棲雲軒記

汪仲魯

自予再來郡城馬生良徳稱輒館予於城東新構之軒病臥若素安焉生請軒名應曰棲雲生又請記則又應曰吾老且病忘乎軒矣奚記焉𨿽然病者吾身也身吾身者初未病也且吾胡爲而來也又胡爲而止也亦嘗觀諸云乎何思何爲浮游太虛薄日月而翳光景雨下土而澤萬物迨其歸而棲也倐焉斂藏不見蹤迹孰使然哉靜無而動有者也今生逍遙乎人世隨隙地而構斯軒岡阜環列靜安有常澗泉細流淸泠自在與人若相得也吾之來而由乎是而止乎是與生夙相契也云乎天逰人乎云臥吾何知也吾何爲也而亦無不知且爲也況吾與生是非利害相忘久矣靡存於中靡形於外而又奚記焉徳稱黙識吾言命其友書於軒中以爲記

明文衡卷三十一

●欽定四庫全書

明文衡卷三十二

﹝明﹞程敏政編

○記

樗捨記

謝肅

上虞管起逺氏之避地於北山也山有大樗因作捨以蔭於其下而名之曰樗蓋自比焉且屬余記之時予有四方之遊不果爲及歸則樗捨者已徙構城中餘十年矣而其名不易則又謂予曰曩屬子記吾樗捨不意文之久不出也何故余復之曰起逺固美才而有用者也樗固散才而無用者也以無用之散材比有用之美才余何言以記哉乃愕然曰子以吾爲有用之才則誠不知我矣獨不見夫元之季世乎朝綱解紐中原板蕩羣雄並爭以爲敵國故中外急於用才而無所擇凡其才之可以宰一邑者或守一郡才之可以守一郡者或鎭藩維或以將帥之才而屈伏行伍或以經綸之才而汩沒簿書或位都卿相爵列王侯而非匡濟之才𨿽才有小大用不適宜固未爲不見用也及皇明聿興天戈一麾四海詟栗向之所謂才者莫不低頭束手以就戮辱焉惟吾幸免豈不以其才之無用也邪天下已定上乃更張治化深懲前代之失合羣才而聚於京師親爲簡拔以用之有朝食虀鹽而莫調鼎鼐者矣有莫居逆旅而朝上巖廊者矣玆非有用之才乎然左承薦擢而右賜徒流右懷章綬而左伏鈇鉞者亦云夥矣是豈宸衷之不愛才也哉亦其才不勝任而冒焉者之故也以吾才無用而獲免又何其幸歟此吾所以甘比於樗焉夫樗無用之散材故匠石不加斧斤得以全乎其天而莊生嘗述其言以爲求無所可用而爲余大用者也子但以是而記之何謂無言乎余又復之曰嘻有是哉夫求無所可用者莊生所以忘天下也爲余大用者莊生所以自私也自私而忘天下豈聖賢之所安乎然吾知起逺讀聖賢書而志將有爲者也道出處言必稱伊呂道問學言必稱孔孟伊呂孔孟未嘗自私而忘天下也故伊尹之未見用也耕於有莘固耕者耳而能樂夫堯舜之道及旣見用也則相其君而覺斯民惟呂望亦然方其未見用也釣於渭濱固漁者耳而能謹夫丹書之戒及旣見用也則尊主而庇民是伊呂未嘗自私而忘天下也孔子謂如有用我吾爲東周而行夏時乘殷輅服周冕樂韶舞此欲見諸行事者未嘗自私而忘天下也孟子謂平治天下捨我其誰𨿽不得位然其談王道道性善論養气所以立言垂訓者未甞自私而忘天下也且夫天者降聖賢以其才非但使其自足於已而已必將欲其大有爲於天下以濟乎斯人也而莊生之才旣不足以濟斯人又不肯下於聖賢乃托樗焉以肆其荒唐之說欲髙出於天地萬物之表其亦不知視乎聖賢也而益卑矣孔子曰歲寒然後知松柏之後凋也蓋以諭夫君子所守處亂世而後可見然非周於徳者不能焉孟子曰牛山之木嘗美矣斧斤伐之以爲未嘗有材焉此豈山之性也哉蓋以諭夫人之良心乃固有耳若然則吾聞孔子嘗取松柏以諭君子之周於徳者矣未聞有取於樗也吾聞孟子嘗取美木以諭人之良心者矣未聞有取於散材也今起逺亦養其良心而周於徳則用世之才全於我矣又何必自比於無用之樗樗乎樗乎其莊生之徒歟起逺有志於聖賢者第以未之見用若無用然乃彊名其捨曰樗耳夫豈其情也哉於是幡然喜曰是足以記吾樗捨矣敢不自勉遂爲書之

尊聞齋記

劉夏

詩三百昔余攻之以遊場屋彼時尊尙時王之制日夕孜孜訓傳是故紀錄傳言者見取於有司遺傳者則見黜考官全藉是以決取捨其間𨿽有才優而文富學博而識髙所見稍出訓傳外天下人必指目之曰是失經旨者也爲專門名家大僇矣以此籠絡禁制天下髙材明知之士槪不出乎彼之格律一旦試中京師列於有官君子翻然棄其舊步如脫敝屣則學賦詩爲文以藻飾厥躬後進之士倘又來扣求前日射中之術必曰余忘之久矣余忘之久矣嗚呼聖人刪詩宋大儒先生傳詩豈謂科舉之敝其叛去至於如此之速也𨿽然此豈人之情也哉由學經之士拘於王者創法父師課試勤苦局蹐以執業𨿽嘗號讀聖人之經其實無得於心心之所樂不在是也窮經之士或者樂乎其心飫焉而忘饑樂焉而忘憂可以與之共涉患難而不悔可以與之共處貧賤而不慍抱與俱處終身不厭安有叛去之理哉余始至金陵郭士中爲余設榻於其家尊聞齋要余共讀詩三百餘乃爲之導行前驅其法先經後傳至或執經證傳日可粗通十許篇稍稍純熟其勢洋洋焉翼翼焉如鷙鳥乘涼風如巨魚縱廣淵卒也合三百篇天秩有序如親姻族姓三百人同堂共席左右列坐昭穆相從尊卑爲位血脈灌注聨絡流通天下大法天地經緯無旁蹊無多岐驅車四達煌煌周道辟如也士中曰樂哉斯言乎余曰未也良農爲土田橫縱其畝鋤治七八往返然後墳壤糜爛而植物滋生焉嗟乎讀書之道亦如此矣而況於窮經乎每夜二鼔盡余瞇就睡士中挑燈吟諷尙未已士中樂矣庶幾尊其所聞矣乃語士中就書此言以記尊聞齋不亦宜乎

焦氏廬墓記

甲辰三年江西道提刑按察分司行部至進賢縣舉儒士二人焉其一人雷逸淸其一人焦致中雷氏堅苦澹泊在家務耕稼焦氏教授裏中有孝行歲當壬辰癸已之時江南兵火大作焦之父母亡流離轉徙之中乃能不飲酒不食肉與人言輙流涕執親之喪三年及亂定還鄕又廬墓側三年嗚呼當此之際世道之大變何如也父子不相顧兄弟離散君臣之義暌夫婦之道缺儒者多衣短衣帶長刀踐獵戎行一朝依附權勢假名爲公卿郎將卽可以得志斬艾人如艸菅區區守行義出門有誰可相告語也而焦氏獨能力行孝弟於此時邪夫孝弟也者士大夫百行之常亦無足多上人乃能爲於三綱淪沒九法斁壞之際此爲難能耳人者仁也仁人之生徳也孝弟生徳之本根也本根植立則枝葉之條達鬯茂可計日而冀矣每念彼同時之人馳騖於形勢之塗而不知返膠固於刼奪之域而不能拔此皆蹈夫死之道也夫有死之道者今而澌盡泯滅化爲冷灰微塵不復有聞於時有生之徳者今皆領薦於上大夫將有人民社稷之任進爲當時聞人故余特爲雷氏作逸淸堂序又爲焦氏作廬墓記者見我國家收拾天下人材未嘗專事藝文之末而遺於孝弟力田之本也吾黨之士亦可以爲之儆懼矣

遊山記

貝瓊

禦兒地四平無山其東北六十里有小山曰殳山山由殳道人得名殳山之東曰史山庚戌春淸明陳君仲謀約予遊殳山適予被召赴京師而仲謀亦以雨止今年春三月丁酉天气澄穆予與仲謀幸無一事撓乃相謂曰不可以不償所願促治酒肉飲食已帥陳熊陳魯兩生洎予子翺由大溪北折而東度陌越阡至殳山之趾居人四五家皆棘樊荊扉雞犬相應彷佛桃源中而裏之巨族卜氏有冡在山半冡後得支徑而上髙下稚松萬株環合無路俛首松下傴僂行而雲气相蕩不啻魚泳波濤中山回路盡有石嶄然壁立者卽殳道人尸解處其巓有小石突怒土中類迸筍者有盤互類木走長根者方飲酒大醉昏然欲睡皆踞石而坐松風謖謖吹人衣耳目爲醒欲過山北陸生來靑堂而生以事出其子聞之爲煮茶來獻乃啜二甌以沃燥吻已而復東其塗漸夷有公主墓云宋孝宗女葬於此又行至東山則所謂史山者山視殳山稍卑上建神官祠人至而禱者前後相屬余亦倦而休焉兩山之中求其奇峯之環拱瀑布之噴薄如赤城天姥無有也然予意在於一適耳意之所適亦何異於赤城天姥哉因觀祠旁古井井深二仞而泉瑩可鑑疑學仙者洗藥於此或雲山僧鑿石以濟三伏之暍者人獲汲以飲焉山之勝殆盡於是矣日暮下山路益陗或有雞子石磊磊至不容足而山陽王氏巨竹千挺參天以非好事者不得造其所近山又有三湖靑停黛蓄與天一色錦鳬往來可畫從者艤舟以待翺與二生皆登舟仲謀從余徒行歸翼日戊戌放舟自馬橋南行六七里捨舟而塗至紫薇山之陰山赭無艸木左右怪石縱橫錯布類駞馬者類虎豹蹲者類羣羊之或寢或訛者細路出石間如縈蛇蹣跚鱉而上山顚亦有神官古祠祠之下爲廣福寺寺建於唐時而飛樓湧閣髙下向背皆依山勢而成寺僧逵公古道延坐半間云所同坐者曰蘭谷曰天然惜余所知梓南山者不幸而夭爲之愴然其東偏小樓曰覽逺遂與古道登樓望海而弱水三萬里之廣宛在其下蓬萊雲气隠隠接於欄楯也又西過裔笑巖居中辟燕坐之室納湖光延野色卽所謂天開圖畫者信非誇言也時笑巖沒已久弟子道印具茗飲共讀章孝標詩日卓午返酌於半間云所醢筍而食肉𨿽美不能過也與仲謀各賦詩一解兒子翺復成五言長篇以紀其事旣罷下至半山有寺曰慧力蓋晉尙書張延光故第也視廣福尢極壯麗旁像尙書父子而祠之兵變之餘朴者不復支螙者不復易而陶者捨其中摶土爲瓦器然諸浮屠猶守其道不去日於西廡小殿禮古旃檀佛梵唄之聲雜於螺磬予嘉其信之篤而持之固且嘆吾儒之不能及也其東廡飯僧之堂曰勝功徳海宋張卽之所書四字在焉古道導余觀壁間畫龍一驤首躍洪濤中一旣升而反顧恍惚有風雨隨之鱗甲飛動乃葉茂章元統甲戌夏所作距今三十餘年矣其餘兩番僧亦入妙品嘆賞久之寺南有勝果寺者不暇遊且轉而遊東山道遇才公大用洎桑子才沈復東二生因與之俱東山與紫薇夾水對峙相去可三里許石磴猶峻余且賈勇先登古道則不及而後矣山之寺曰崇福寺寺廢亦久徒見浩刼於荒煙野艸間而審食其墓顧況讀書臺錢鏐洗劍池走馬塘舉無存者惟仙人葛洪井歷歲不攺其泉甚淸汲者往往得丹砂或投石井中輙有聲如雷又有慈烏泉者在山之東冬夏不竭余以道迂不及觀獨至惠崇喝石巖巖深黑可坐三四人人言舊多合抱大木三伏時如淸秋巖前土皆五色兒童拾之以爲玩今大木盡伐棟宇亦撤矣下有農圃數十家屋參差鱗比叢筱灌木交蔭其旁豈亦辟世之人與回登絕頂東望岸海連山起伏者秦柱山也其北如獅子騰舞者橫山也共憩東嶽行宮至是而遊者漸稀矣噫有其具而無其時不樂也有其時而無其地亦不樂也今有其具有其時又有其地此余所以遂登臨之樂也抑天也非人之所能必也不可以不記

植勤堂記

余嘗論宋三百年間有大徳而享其報者晉國公王祜也符彥卿與太祖外有君臣之分在周則爲比肩同事之人而握兵居重地一旦疑其爲變命祜往察動靜之迹且欲因而翦之使小人茍利富貴必希旨附和以誣其罪惡計吾之得失哉乃以百口保之坐是失官旣而其子文正公相眞宗十有八年孫懿敏公在仁宗朝復出入將相三十餘年植槐之應捷若桴鼓當是時祜非私於彥卿實所以忠於太祖者也使太祖無誅滅大臣之過而彥卿免讒構之寃此固有純臣之義矣若秦檜當國忌賢嫉功盡斥異已至殺嶽飛殺趙鼎而張浚胡寅亦幾不免其陰賊慘酷何如邪乃嘆其子不足相副當燕而罷曽不反求諸已其後卒褫爵廢棄秦氏遂衰嗚呼善惡之積如此天之報施又如此可爲百世之龜監已故君子莫不稱祜不徼近功至檜則皆怒罵欲食其肉然如祜之所存者恆寡而放檜之所爲者往往有之豈其性甘爲豺虎哉將以天之冥冥爲不足信也不智甚矣撫之金溪有王熈謙和氏以晉公爲法顏其所居之堂曰植勤虞文靖公揭文安公咸賦詠以美之復介工部主事彭徳修來謁記故特舉二者論之大抵爲善無應則輟而不進此固人之常情勤則始終無間焉以木觀之封其本而枝益蕃去其螙而實可冀蓋有出於自然者孰與快意一時以稔其毒肉未寒而名滅哉覽者宜有所勸是爲記熈荊國文公十世孫讀書好古有長者風爲鄕裏所推云

仰髙樓記

朱善

洪武已未正月善自遼東歸南昌秀士羅徳厚館於書樓之上開牕而望之西山屹然於其前其卓絕若中軍大將部伍旗幟整齊嚴肅而不可犯也其靚潔若普陀觀音冠帶瓔珞尊嚴端正而不可狎也其飛動則矯然龍驤翩然鳯翥雄健俊快而不可羈也其變化則霞飛雲斂陽舒陰慘一日之間倐忽晦明而不可測也徳厚曰自吾創是樓也旦而笑語焉夕而寢處焉閒居而宴息賓至而觴詠焉無往而不於斯固將托是以終吾身而奚外物之足慕哉請子命之名而遂爲之記庶將賴以不朽予曰諾吾將有以成子之志按圖志西山之髙與廬阜等而諸峯競秀環三百餘里其巖洞之幽深泉石之淸美竹箭之茂密艸木之靈異琳宮梵宇之相望良田名圃之相屬所蓄之富足以衣被城中十萬之眾其利澤之所及者逺矣抑吾因是有感焉是山之大能與廬阜同其髙則斯人之居是邦者獨無與是山同其悠久者乎稽之古人忠節如梅子眞髙風如徐孺子孝友如黃太史固皆足以惇薄立懦若乃燁然道徳之光粹然言行之懿奮乎百世之上而百世之下靡不師法而宗仰之者其惟濓溪周子乎詩曰髙山仰止景行行止髙山之可仰也以諭盛徳之可懷也景行之可行也以諭大道之可由也夫以是邦城池之壯麗第宅之雄偉人物之富庶挹淸光而分爽气者豈特玆樓爲勝而連山疉嶂延屬三百餘里又豈玆樓所能獨專也惟能知盛徳之可懷知大道之可由則專玆山之勝者其必在斯人矣吾子其不可務乎徳厚曰然某𨿽不敏請終身服膺焉遂名斯樓曰仰髙而爲記以遺之

華萼軒記

吳沈

浦陽鄭氏以孝義聞於天下久矣蓋自衝素處士諱綺者誓子孫以無分居至貞和先生大和已六世矣貞和而下復三世焉先生旣髙年碩徳子孫又多才俊於是招延名師以訓導之吾友宋景濓氏實往焉景濓一日以書來致其徒淵字仲涵者之辭曰吾兄與弟皆受學於宋先生先生嘗以華萼名吾所居之軒子其有以記之餘識陋才謭向曽獲觀義門文錄見當世之名公巨卿皆有稱述沈何人而敢廁姓名於其間邪然以仲涵求之之切𨿽辭之而不獲也嗚呼常棣之詩周公之所作也周公聖人也聖人人倫之至也公親遭管蔡之變故其詩也其志切其情哀委曲詳盡千載之下遺音皦然也使天下之人而無人心焉則已如人心未忘者使之謳吟於三復之頃孝弟之思當何如其興起邪善乎蘇洵氏之言曰今之相視如途人者其初兄弟也兄弟其初一人之身也五倫之中惟兄弟與父子爲天合而人生百年亦惟兄弟相與之日最久柰何世之人蔽錙銖之利害徇陰暱之偏私反視之不如他人之厚也昔先儒之訓詁此詩於常棣之托興有二說其一以爲眾華鄂鄂然俱發而光明興兄弟之眾多而和睦也其一以華鄂分諭兄弟華與鄂相覆之光明猶兄及弟相順而榮顯也二說不同而鄭氏之家則兼有其美焉又聞之衝素之四世孫龍遊府君徳珪與靑田府君徳璋兄弟也靑田爲仇家中傷龍遊奮身代之兩人爭欲就死事在宋史孝義傳中鳴呼此則不幸而處乎患難者也今諸君子乃生太平無事之世家道蕃昌之時有怡怡之美而無患難之嘆何其幸歟其營是軒也蓋以爲合族之所朝於斯夕於斯講明於斯燕會於斯籩豆靜嘉琴瑟和雅粲然禮文之有序藹乎恩意之交接信乎舉天下之樂不足以及此也故沈以爲詩之次章昔爾之祖旣允蹈之而末三章之辭今仲涵兄弟又克踐之然則玆軒之取義也將百世其傳而無歉矣鄭氏之澤其有涯乎古人稱人之善必本其父兄師友貞和之賢景濓之教於是益可見矣景濓方以能文見許於時仲涵豈不能求其師之言以爲榮而何假於余之區區者哉

京城鐘鼓樓記

王景

天子之都眾大之地故必渙鴻閎之具以昭天休俾民靡或踰於防古之明王建大中之極樓域之亢爽以棲鐘鼓挈壺氏掌之伺日晷之出內以爲晨昏節非欲侈爲壯麗大觀也不如是則天紀不修而大音希聞於逺也國朝混一華夏建都應天據龍阜阻大江拓城萬雉以鎭服四海皇上維淸緝熈徳懋周溥以爲政令之行自京師始肇建譙樓於皇城之西地當崇岡旣亢且陽凡爲楹二十又四髙若干丈下爲馳道上懸巨鏞蒲牢追蠡作其鱗之而鼖晉三八周列於次扶桑啟曙眾革靁動徐疾三止金奏爰作以數節之一百又八聲震天地無逺不格天關以開地戶以辟人門以啟崦嵫景昧數亦如之於是戒百司飭羣隸令於眾曰凢興作休偃母先時亦母后時敢有不恭罰無赦於戲聖皇恪修舊章以爲民防天時正於斯人紀修於斯國容觀於斯建一樓而百度舉其誰敢不飭是宜表天聲於四海而垂則於億萬斯年之永也

復宗忠簡公墓田記

古之有盛徳大功於世者其祀典恆與天地相終始非鬼神實司之蓋天理在人心不容泯也是以忠臣烈士英風凜凜昭灼今古非惟當時慕之而數千載之後能使人感動興發嗟乎生爲忠良死爲明神理之常也予見宋忠簡公宗澤墓在鎭江京峴山其墓田林木乾坤跳踔不遂湮沒若神人扶持之者良可敬也嗚呼國家之淩遲至靖康之時極矣宋太祖有天下太宗眞仁繼之百五十年涵養生息措國勢如太山盤石自神宗用王安石國脈潛耗至於徽宗以侈靡促之童貫喪師以啟邊釁四郊多壘徽欽蒙塵邦昌僣位天理民彜斵喪無幾惟宗澤起自義兵都總管畱康王於磁州差軍衛南上書勸進髙宗卽位引兵趨行在帝壯之命知開封府京城畱守宗澤招集義兵得百餘萬山寨效順復數十萬方克日大舉而病不可起矣嗟夫宋之再造宗澤基之宗澤之生死系中原之存亡宗澤在則義兵至一百八十萬澤亡則義兵盡散澤在則化叛逆爲王臣澤亡則王臣變爲賊矣是澤之生死系宋之輕重其忠義貫日月心膽裂金石志復宗社而力不逮回鑾之疏二十四上而國賊中沮之感激而死豈其得已哉使澤不死嶽飛生存宋之爲宋未可知也天朝郡守劉公辰蒞政之初見其墓蕪穢不治墓田爲寺僧所侵卽奮然復其故物勒石紀功凡歸田四十八畝三分二釐四毫地一十四畝二分七釐六毫艸灘一十二畝五分山六十畝六分七釐二毫重命龍華寺僧守之歲奉祠祀作文序其顚未其規模措置頗詳具云邦人復建碑於寺以紀興復之由揚劉公之徳且來徵文予謂非宗忠簡公之忠義不能遺丘壠於三百年之後非劉郡守之明昭前烈不能復忠簡公三百年之絕祀𨿽然是豈人力之可致哉天相之也夫國家之理亂系於天而人臣之忠義懸於天劉公此舉非天而何故予假天以彰郡守之績以勸世之爲政者知所本云

還牖軒記

劉三吾

都梁生李宣孟昭請於予以其所名與字見質予謂宣昭義問人所通知也宣矣昭矣不知所納約焉明無所從入矣韓昌黎名愈愈之言勝也則字退之以有兼人之能不可無謙退之志也朱文公名熹熹之言火明也則字晦翁以旣從火之明可無韜藏其明之地哉人心無不有所蔽有所通彼蔽而復語之以所蔽愈不通矣必自其所不蔽推而反之心斯悟矣在易坎之六四尊酒簋貳用缶納約自牖室之暗牖焉本匪所由之明乃室之所以受明也右象坤爲闔戶坎艮爲穴穴其戶牖也九五尊位六四近之四用五之所明而以一尊之酒貳簋之食瓦缶之器自納於君納之不自戶而自牖者避其所蔽而就其所通者爲之說也如漢祖愛戚姬將易太子是其所蔽也羣臣非不爭嫡庶之義非不明如其蔽而不察何四老者上素知其賢而不能致之此其不蔽之明心也故因其所明而及其事則悟之如反手之易左師觸龍於趙太后所愛少子不令質齊亦其所蔽於私愛也觸龍知其所明在使之長久富貴一言而聴之如響教人者可不自其所明而入之哉生知所以宣昭又知所以納約自牖則學得所入而蔽有所通矣故因其見質也爲名其軒以還牖蓋欲其於宣昭之明而得所以納約自牖之地焉或曰玆義也非釋氏所謂壅還墻壁明還戶牖者乎曰彼以通塞之常言此不主塞主其通而言語若同而義實異也

宜隠軒記

方希古

洪武九年餘遇鄭君好義於京師是時天子方以災變求言天下禦史用深文致無罪守相數十百人於獄議者寃之君曰此寧不足言邪卽艸封事詣丞相願得召對言狀丞相問所言云何君抗色曰吾將見上言事丞相何問焉丞相怒奏抵君罪君慷慨不少屈辯說天下事激昻奇壯聲動朝廷聞其名者皆稱君爲奇士予亦服君之才以爲且將立功名當世憂患不能沮之也後予遊學於外不與君相聞者甚久前年君歸自江淮予往訪焉視其貎加充聴其言若不忍出口語及前事則深自悔咎曰學未知道而多言此吾過也取聖賢經傳窮旦暮攻習發其理而考諸躬行粹然若循繩墨而蹈規矩非復昔日鄭君也予愈服之乃知昔之知鄭君者特其棄余而君不予鄙也顧以所居宜隠之軒屬予記凡物有所宜者必有所短舟宜於川而不宜於陸騏驥宜於致逺而不宜於服田偏於用也神龍乘風雲吐雷電下上八極而困蟄於玄冬與蛙螾等局於時也惟人亦然辧士宜於戰鬭之際而居平世不如庸人烏獲任鄙宜於尙力之主而折旋尊俎之間手足無所可用拘於技也孟公綽宜於爲宰而短於治劇黃霸治郡則宜而爲相則損才各有所便也若夫爲聖賢之學者修之於身也無不具而見之於用也無不能豈果有所宜與否哉其仕也隠之道行其隠也仕之用存不違俗以爲髙不同世以求合用捨進退皆安之而不顧夫是之謂君子鄭君之學得於聖賢者美矣豈宜於隠而不良於行乎昔之見君也未越十年而君之所得過於昔之所見也多矣自玆以往使益進於道烏知無大異於今者而其宜於隠也庸知非宜於仕之端乎人之常情不能安於藜藿則不能享八珍之奉服疏布而厭者其衣文繡也必驕未有濫於貧約而可處富貴以免禍者故有慕利祿之心者死於貧賤者也隠居自得而樂之不厭者功名富貴之人也

石鏡精舍記

邑士童君伯禮旣以禮葬其父於捨南之石鏡山與三弟謀合貲產同釜鬵以食取古禮之宜於士庶人者以次行之復恐後之人未能盡知其意而守之弗變乃卽石鏡之陽爲精舍聚六經羣書數百千卷俾子侄講習其中求治心修身之道以保其家以事其先而不怠且屬予記其說以告來者予謂童君於是乎知本矣人有五常之性天命也發爲君臣父子兄弟夫婦長幼朋友之道天倫也天倫之常天命之本孰從而明之易詩書春秋禮記聖人之經也聖人之經非聖人之私言也天之理也天不言而聖人發之則猶天之言也三代以上循天之理以治天下國家故天命立天倫正而治功成風俗淳由周之衰不知聖人之經爲可行而各以其意之所便時之所習爲學百家眾說馳騁錯亂皆足以叛經而害理間有知經之不可廢者則又徒取其末而不求其本以爲設於人而不察其出於天人心不正天理不明而三綱九疇因以不振經之用捨其所系豈微哉齊桓公欲取魯仲孫湫曰魯猶秉周禮未可伐也則古者以治經與否觀國之興廢也周原伯魯不恱學閔子馭曰學猶植也不學將落原氏其亡乎則以學經與否觀家之存亡也經之於人其重也如此世久不之察而童君獨知其可以善身保家首以教其子侄而不敢忽非誠知所本其能然乎自斯民之生封君世家富貴盛隆者亦眾矣其意莫不欲傳於無窮而卒不能者奢泰滿盈而不能節之以禮私意蠭起而未嘗正之以義也使稍得聖人之言而守之於以治心修身致其道徳於眾人之表優於天下可也於家乎何有童君之家𨿽未足與富貴盛隆者比而以禮自飭以義自正以經學望於後人其所以守之者有其具矣凡學乎斯者擴乎天命之微以盡性篤乎天倫之序以盡道明乎經之大用以誠其身以及乎人則爲善學而不辱其先矣此童君之望而亦聖人之旨也茍徒取其末而遺其本誦其言而無益於身與家豈聖人作經之意哉亦豈童君之所望也哉

明文衡卷三十二

●欽定四庫全書

明文衡卷三十三

﹝明﹞程敏政編

○記

滇南慟哭記

王紳

先公以洪武五年正月奉使雲南招諭元梁王六月抵其境六年遇害至二十五年不肖孤紳竊祿西川屢請於蜀王殿下二十八年冬得旨十二月朔日戒行次年二月二十三日到滇次日參見岷府退謁藩閫文武大臣及土人士友並以情事爲告聞者閔之競爲咨訪二十五日有僰人畫工何仁可年七十餘來言親炙先公於佑聖宮甚久至繪素之事亦多經指授且云初來時梁王甚加禮敬府僚大臣若司徒達爾瑪參政諭金閭髙撫慰軰尢所尊重凡見梁王必以天命所歸人心所屬之理爲之開說退諭其臣僚尢加委曲梁之君臣亦知元社已屋皆有降意時元之後裔遷徙朔漠者遣侍郎托克托自西蕃來通耗索援且刼以危言必欲殺我使以固梁王意梁王不忍遽絕於我朝乃匿先公於民間托克托聞之誚曰國家顚覆而不能救反欲逺附他人邪躍馬而起梁王不得已遂出先公以見之托克托欲加屈辱先公慷慨罵曰天訖汝元命我朝實代之汝如爝火餘燼尙欲假息以與日月爭光邪我將命逺來豈爲汝屈今惟有死而已或解曰兩國交爭不罪來使不從則遣之彼何罪焉況王公才器天下無雙宜有以全之乃托克托曰今日𨿽孔子在義不可畱梁王不能救先公復顧梁王謂曰汝朝殺我大兵夕至矣亦不聽遂遇害時爲臘月二十四日未申時蓋僰人以此日爲節日故久不忘也諱日城中父老士女莫不垂淚達爾瑪旣陳奠祭左右具衣冠殮之以禮卽日舁至地蔵寺北漏澤園化之以火諱所則今之觀音寺前三市街言訖引至漏澤園擗踴設奠是夕宿地蔵寺自此連日至彼展哀至二十七日紳別訪南關董金剛保以合其說蓋以先公嘗主其家故也金剛保亦引至觀音寺前指以諱所號慟間市人競來至問中有索諾木者前言棺木實其家所備蓋其兄慶時爲元帥故達爾瑪一以後事委之其言遺事略與仁可同但前則云火化在小南門城濠邊復引至歷指其處哀未止有僧從西來自云年百歲口述遺事甚悉紳拱問化後遺殖何在僧言彼時上下恟懼誰復道及此者三人之言遺殖並同自是士民僧道多來稱述先公容貎言行嗜好制作動靜僕從皆可稽但無能知夫塟所者因姑設次爲位於地蔵寺之東夾室越明日漏四下陳設於寺門外告祭於雲南府城隍里社寺伽藍等神備述情事之由禮畢奉新制木主就觀音寺前諱所盡哀題禮畢迎回地蔵寺位次昩爽行正祭禮先是布政張公紞參議範公祖嘗訪先公節行於臨安儒士賈寛寛達爾瑪門客也故獲侍先公最密因言曾有詩見寄可考曁紳至張公卽命迎寛三月十日寛至所言與前頗同乃云化後達爾瑪已使塟於地蔵寺之旁後十許日寛往哭之止見平土而不結丘壠自國兵來陵谷變遷已不可認迄今犁鋤薦臻屋廬相望想象亦不能得其彷佛也寛又云先公前館於報國寺中後因托克托至遂移館於春登楊氏家平日杜門不接人事惟讀書著述有文集二大冊達爾瑪錄本蔵於家後倂原槁不知何在寛年髙質重所言似非虛妄者又沅士鐂有年近見宜梁民李鉉鉉自言其父起宗爲元樞宻院都事好士而知書曾延先公於家甚久後事皆其經理今幕所惟鉉知之有年前任沅庠時常接見先公故聞之甚畱意越半月紳至滇有年卽來告且爲書招鉉十一日鉉至口述遺事亦悉又舉先公題其竹軒三絕句遂導至鄂爾多東門外之百步指羣冢千百而言曰大略記在此處而羣冢盡遭發掘無遺者紳見其年少不敢盡信又見頗能記憶亦不敢不信遂於其處仰天大慟次日於羣冢旁擇曠地仍設次爲位迎神主陳祭祭畢復奉歸寺之元次越十日奉神主而回嗚呼哀哉紳之初志銳欲訪求遺殖歸塟先壠以襄大事不幸歲久事殊以至此極𨿽粉身碎骨亦不足以贖其辜他日何面目見先公於九泉哉擗踴之餘因忍死備記於簡以志不忘終天之恨且使後世子孫有以知其荼毒嗚呼痛哉

潞州廟學記

孔克表

惟潞州古上黨之域盤據太行抗勢髙爽爲天下樞自昔號重地其俗尙朴儉其民力本喜文學州治南四里爲孔子廟左爲學元始建國州倅崔亶始經營之至元十二年乙亥知州事陳伯福繕葺而增廣之至正之季時丁用兵弗遑文教之事廟與學俱圯不治皇明受命萬世底寧乃具設教條置師弟子員用修學校之政郡邑奉宣徳意罔敢弗欽洪武七年夏五月同知潞州事張侯寔來祗謁廟下惕然曰正化之行繄學校是基而宗祀孔子者寔敎之所自出也故制下窄且多撓敗甚弗稱崇重之意盍亟圖之眾皆曰然苐瘡痍甫平公私膠轕幸少假焉旣二年會蠲租令下民用以裕侯詢諸判官馬侯吏目王均曁鄕之耄艾僉以爲可於是伐巨材琢貞石裒集眾工盡撤其舊而更構之中爲殿八間象厥正配以及十哲左右廡各二十四間繪從祀羣弟子及歷代先儒於壁兩廡之端立屋六間辟中東西門而樹戟於其外門之南對峙齋宿之廬合十二間又南作髙門三以應靈星廟之東別築論堂以爲講肄之地直齋翼如學徒而處櫓樓屹如書冊是庋都爲間復四十又四至於廩食之室烹餁之所敎官講師之居止前後布列靡不完固繚以周垣徑以修術甃以瓴甋塗以堊丹侐然靚深廓然宏敞經始於四月辛丑訖功扵九月丙寅落成之日侯率寮寀儒師行釋奠禮旣而合宴於堂鄕老寓公屬縣之吏逢掖之士咸大和會咄唶而相謂曰洋洋乎盛哉古者建國君民敎學爲先侯其知先務乎非有述焉將何以考引侯徳而掖民於道也乃相與謁辭刻諸石克表惟禮凡學春官釋奠於其先師秋冬亦如之當是時學者非其師弗學也非其學弗祭也學校旣廢天下莫適所宗孔子集羣聖之大成仁義禮樂之敎垂於萬世之逺通祀於學於禮宜矣朝廷釐定祀典凡廟食之神滛名僭號一是刋削惟孔子謚爵仍其故所以崇聖道正人心而植世敎也邦之人士入學鼓篋當淬勵刮劘以克廣其徳業退而家居爲良士君子焉出而世用爲名公卿大夫焉誠如是不惟無負於國家而侯之志亦庶乎其遂矣不然羣狎朋嬉廩粟是耗懵不知明體適用之要又豈侯之所望哉侯名三同字大亨世居阜城家於吳初舉進士擢白水縣令治最諸邑佐州再期其行事槪可稱述獨此闗於治體尢大云

皆山軒記

胡廣

國家建太僕寺於滁陽以總江淮羣牧之政聖天子蒞阼尢重其事乃遴選賢能授以是職吳侯鑑以將家子魁傑負才气擢爲太僕寺丞治事有法率以古之君子期待不肯爲茍且之政比年馬大蕃息公私優裕侯尢好學於公退之暇卽賦詩寫畫自娛嘗於官署之偏築室數楹爲宴休之所引釀泉爲渠紆流於外舉目而望則丰山瑯琊諸峯環列逺近發奇吐秀隠見於煙雲杳靄間而朝暮之景變化無窮乃取歐陽公之言名之曰皆山軒徵予言爲記滁之山水名大著於天下後世者蓋自歐陽公始也公爲守於滁築亭於山水之間日與滁人逰而樂之顧望淸流之闗思宋太祖嘗破李景兵十五萬擒其將皇甫暉姚鳳於滁東門外求其迹蓋百年之間故老已盡漠然徒見山髙而水淸而當時得以樂其樂者伊疇之力也滁人蓋未必知之而公與之言忠厚之至也予惟今之滁非可同於昔日我太祖皇帝龍飛淮甸由滁陽而基帝業呼吸雷動羣策響應英雄蕩滅滌磢百年舊染之風盡復衣冠禮樂之舊神聖功徳與開天辟地而同其盛豈但平一城擒一二將之足擬哉昔者滁當干戈之際爲用武之鄕今爲邦畿千里之地而凡得以居其間者顧瞻山川仰思太祖開拓平治之功而當時故老猶有存者皆能道其盛也況艸木雲霞蔚蔥炫爛五色之气凝爲龍文結爲鳳彩霓旌翠華儼乎在目而向之徒見山髙而水淸者漠乎其微矣又烏知有待於今日之盛也哉昔有覩山河而思禹迹者禹之功盛大故人莫能忘我太祖功徳卓冠萬世天下之所仰賴而人心有所不忘矧侯居官是邦優遊無事以樂乎雍熙太平之盛其所以感慕之者宜何如也予知侯之修其徳而勤其職思以報夫國家生育之深仁庶幾侯之心矧侯之父兄皆攀鱗附翼以取功名侯又當思振其家聲異時忠孝之名有所聞焉則是軒與滁陽山水競光華於久逺矣予竊幸與侯同其遭逢之盛是以惓惓焉爲侯道之也

遊陽山記

永樂三年秋八月皇帝因建碑孝陵斵石於都城東北之陽山得良材焉其長十四丈有奇闊不及長者三之一厚丈二尺色黝澤如漆無疵璺廷臣往觀之且相其制度之宜時諸臣往觀畢越九月戊午特命翰林臣往觀於是學士解公大紳侍講金公幼孜曁廣偕往己未早朝罷由朝陽門出過十里鋪鋪外人家夾道連續而居間有市肆直抵滄波門門外隔平疇山蟬聯起伏卽城中所見諸山也山下煙林村落逺近暎帶耕夫餉婦橫縱隴畝有刈禾黍者有登禾黍於場者有挽車以載者有汲以灌畦者有薙艸萊者予三人觀其作勞徘徊久之見田塍畔系一舟田間水與大江相通故有舟然平疇曠野見此一舟亦自奇絕水之上有古石橋頹其半石墮塞橋下人取便從下行橋上艸甚深橋西北有土溝問之溝傍人云國初取土築拒馬墻就以疏墻內流水由拒馬墻折北而行至麒麟門門額前中書舎人詹孟舉所書麒麟門折東而行五六里漸多坡陀幼孜與予乘肩輿上下山岡輒相與步行以息僕夫之力解公騎行常先一二里許不見予二人來輒下馬候又東過一長阪阪下路岐而二一依阪足少折而北一下田間少折而南予將循阪足而北田間人呼曰南行南行遂遵田畔折入小村市東山麓度抝入谷行長稜十餘里始至陽山山下艸茇數百餘間以捨趨事者樊其周圍作門二通山之上下入門百步有井一方小石池二水甚淸出門上百步許有井一云其下舊有泉因甓之以爲井井之外有深坑平山上土石塡之舉石者邪許之聲相應仰見碑石穹然城立予足力稍疲倦心急欲觀之𨿽疲亦趨而登至其下三人相視驚愕不已嘆息所未嘗見謂天生此石以有所待也山髙數里其體皆石其旁巉巖不便登陟從碑石之左攀躋而上一人引手一人下推又躋一級漸至山頂石如礬頭者窅窊者竅而通者髙者下者險不可履作蟻緣而度漸過碑石之右稍平可行余將俯觀心掉股栗目眩不能下視獨解公登石立久之餘坐息定更踰山頂數十步望見長江數百里隠隠而來舟帆上下如豆江北諸山澹然於煙霏霧靄間杳不能辧山近東北二峯峭拔如削卽都城東門望見二峯靑翠髙聳者山之南有舊冢相傳曰葉丞相墓按金陵志葉祖洽墓在宣義鄕卽此是也祖洽熙寧三年廷對第一官至徽猷閣直學士太中大夫政和七年終於眞州奉勅塟此蓋葉丞相者相傳之誤也南望鐘山一峯上於天際秀立如玉筍都城萬雉紅光紫气蔚蔚蔥蔥結爲龍文散爲霞彩誠萬世帝王之都也日過午下山回至小村市望見樹林陰翳中一徑沿澗上兩傍皆松柏有古寺甚牢落梁本業寺也剏於天監九年五代時碑刻尙存有古桂二株其木枯朽其旁枝復拱把又將枯矣疑與寺同植者從旁入一小軒軒外多竹其南有古井水滿而淸汲以烹茶味甘冽乃命酒酌軒中酌罷復尋寺前小徑轉登寺後山山多石石罅多棘刺行則鉤衣以手搴衣去地尺徐行至一巨石上坐息眺望少頃從山脊下至寺已昏暗取酒燈下更酌別入一小室坐久始就寢山空夜涼寂無人語但聞虫鳴喞喞窓外落葉摵摵作聲余久不能寐地誌云謝靈運墓在寺近欲待明訪之叩僧不知其處庚申旦離寺由故道入麒麟門緣鍾山麓而行午至靈谷寺觀當時善畫者圗雪景海水於壁寺僧出東坡詩翰有元諸名公品題並宋璲篆書金剛經觀之至暮而還廣自惟以匪才際遇明時荷聖天子寵眷置於侍從優遊禁闥無所禆益夙夜悚懼況敢爲暇逸之事乎屬聖天子致孝皇考樹石園林昭功徳於萬世量其制作不敢以忽故三事大夫及百執事咸得賜觀廣幸從二君子之後徜徉於山水之間凡目之所見耳之所聞與夫一艸一木之微無不可樂是皆聖天子之賜也烏可不知其所自遂執筆記之

明文衡卷三十三

●欽定四庫全書

明文衡卷三十四

﹝明﹞程敏政編

○記

遊東山記

楊士奇

洪武乙亥余客武昌武昌蔣隠溪先生始吾廬陵人年已八十餘好道家書其子立恭兼治儒術能詩皆意度闊略然深自晦匿不妄交遊獨與余相得也是歲三月朔餘三人者攜童子四五人載酒殽出遊隠溪乘小肩輿余與立恭徒步天未明東行過洪山寺二里許折北穿小徑可十里度松林涉澗澗水澄徹深處可浮小舟傍有盤石容坐十數人松柏竹樹之陰森布蒙宻時風日和暢艸木之葩爛然香气拂拂襲衣禽鳥之聲不一類遂掃石而坐坐久聞雞犬聲余招立恭起東行數十步過小岡田疇平衍彌望有茅屋十數家遂造焉一叟可七十餘歲素髮如雪被兩肩容色腴澤類飲酒者手一卷坐庭中蓋齊丘化書延余兩人坐一媼捧茗盌飲客牖下有書數帙立恭探得列子余得白虎通皆欲取而難於言叟識其意曰老夫無用也各懷之而出還坐石上指顧童子摘芋葉爲盤載肉立恭舉飽壺注酒傳觴數行立恭賦七言近體詩一章余和之酒半有騎而過者余故人武昌左護衛李千戶也駭而笑不下馬徑馳去須臾具盛饌及一道士偕來道士嶽州人劉氏遂共酌道士出太乙眞人圖求詩餘賦五言古體一章書之立恭不作但酌酒飲道士不已道士不能勝降跽謝過眾皆大笑李出琵琶彈數曲立恭折竹竅而吹之作洞簫聲隠溪歌費無隠蘇武慢道士起舞蹁躚兩童子拍手跳躍隨於後已而道士復揖立恭曰柰何不與道士詩立恭援筆書數絕句語益奇遂復酌余與立恭飲少皆醉起緣澗觀魚大者三四寸小者如指余糝餅餌投之翕然聚已而往來相忘也立恭戲以小石擲之輒盡散不復因共嘅嘆海鷗之事各賦七言絕詩一首道士出茶一餅眾析而嚼之餘半餅遣童子遺予兩人己而夕陽距西峯僅丈許隠溪呼予還曰樂其無已乎遂與李及道士別李以卒從二騎送立恭及予時恐晚不能入城度澗折北而西取快捷方式望艸埠門以歸中道隠溪指道旁岡麓顧余曰是吾所營樂丘處也又指道旁桃花語余曰明年看花時索我於此旣歸立恭曰是遊宜有記屬未暇也是冬隠溪卒余哭之明年寒食與立恭豫約詣墓下及期余病不果行未幾予歸廬陵過立恭宿別始命筆追記之未畢立恭取讀慟哭余亦泣下遂罷然念蔣氏父子交好之厚且在武昌山水之逰屢矣而樂無加乎此故勉而終記之手錄一通遺立恭嗚呼人生聚散靡常異時或相望千里之外一展讀此文存沒離合之感其能已於中邪旣遊之明年八月戊子記

宣徳二年進士題名記

宣徳二年三月朔廷試進士得馬愉等百有一人國朝廷試天子禦正朝親出制策旣第其髙下明日陳鹵簿傳臚天子服皮弁絳紗袍禦正朝文武羣臣朝服東西序立傳臚旣羣臣上賀其詞曰天開文運賢俊登庸士之與於斯者其榮矣哉自設科兼取南北士而前十有五科南士往往數倍於此皇上嗣統之初詔禮部科舉歲取百人南士什六北什四著爲令蓋簡用人材南北並進公天下之道也至是合前科未廷試者一人而其第一人出山東前此南北士合試未有北士占首選者有之寔自今始禮部尙書臣濙言故事有題名刻石太學矧今龍飛第一科宜有示後制可命臣士奇述文臣士奇旣拜受命仰惟國家取士非一途而士必以科第爲榮者天子親擢之也今朝廷寵科第廷試有錄以示中外題名有碑以垂永逺夫豈徒顯其名哉固望爲當世之用太平之具也士平居勤苦學問亦豈徒藉爲名哉固將推所學見諸功業及諸天下也名之所在使後人睹之而思其所立歆艷愛慕之無己榮莫大焉不然碌碌無稱或所行非所學後將有指其名而疵議之者矣此系其立志與否嗚呼可不勉歟於是朝之令典宜有紀士之立志宜有勸敬拜手稽首具書於題名之首時奉命讀卷及執事之臣列諸其陰

滁州重建醉翁亭記

三代而下以仁厚爲治者莫踰於宋宋興三百年其民安於仁厚之治者莫踰昭陵之世當時君臣一徳若韓範富歐號稱人傑皆以國家生民爲心以太平爲已任蓋至於今天下士大夫想其時論其功景仰歆慕之無已也而當時同朝有君子焉小人焉君子不容於小人不能久安於中或暫黜而遽還或屢擯而復用而終能顯其功名者由其君之明也歐陽文忠公以古文奧學直言正行卓卓當時其凜然忠義之气知有君而已知有道而已身不暇卹其暇卹小人哉而小人皆不便之故一斥夷陵再斥於滁旣復起歷踐淸華從容廟堂與諸君子坐致國家於盤石之安者非由君之明乎昔公在夷陵歲餘在滁閱三歲皆無幾微遷謫之意方日務保民而與民旦暮相親相娛樂若父子然者君子之道固無往不自得也我仁宗皇帝在東宮覽公奏議愛重不已有生不同時之嘆嘗舉公所以事君者勉羣臣又曰三代以下之文惟歐陽文忠公有雍容醇厚气象旣盡取公文集命儒臣校定刻之永樂庚子冬被召赴北京過滁登瑯琊山問醉翁亭但見寒蕪荒址惟醉翁亭二賢堂六字隠隠巖石間顧時滁之守臣無足語者顧其從臣曰邦先賢之迹棄不治如此其政可知矣太息去之後六年太僕寺卿趙君至趙君素慕公之賢又知滁之人思公不忘也出俸倡其寮及滁人復作醉翁亭而刻公所爲記寘亭中亭後作堂以祀二賢二賢者王元之及公也元之至道二年自翰林學士出知滁州其文章及立朝大節與公相望合而祀之因滁之舊也醉翁亭之前舊有六一泉疏導加石甃焉百費所需不出於公而加於舊規於是滁人歲時謁拜二賢退而歌詠公之文章又徘徊泉上如親見公之樂乎此也而有以慰其不忘君子之心焉昔召公布政南國後人思之至不忍傷其所息之木而況公嘗樂於此者乎君子之感人心固自有不能已者而非有賢者倡率於上則亦莫能遂所欲爲此滁人所以有待於趙君也趙君名進字孝禮天臺人發身科第累任顯官自廣東布政司參政遷太僕卿於滁豈弟惇厚明建大體所至爲所當爲以賢能稱相斯舉者太僕少卿蘇實龎塤丞楊文達孫暠宋載劉璧主簿舒伯治及滁人禇士良等十人經始於洪熙元年四月成於宣徳元年正月於是士良等請文記歲月其成之又明年二月甲子記

虎丘雲巖寺重修記

蘇長洲縣之西北不十里有山曰虎丘吳闔閭所塟處也世傳旣塟有白虎之異故名岡阜盤欝泉石奇詭蓋晉王珣及弟瑉之別墅咸和二年捐爲寺始東西二寺唐會昌中合爲一而名雲巖者昉於宋大中祥符間載盧熊郡誌如此始淸順尊者主此寺至隆禪師而復振歷世變故寺屢壞輒屢有興之洪武甲戌寺復毀永樂初性海主寺始作佛殿某作浮圖七級繼性海者楚芳作文殊殿十七年良價繼楚芳是年作庖庫作東廡明年作西廡作僧舎又明年作妙莊嚴閣又三年閣成蓋寺至良價始復完價所作閣之功最巨凡三重崇百二十尺有奇廣八十尺有奇深六十尺上奉三世佛及萬佛像中奉觀音大士及諸天像其材之費爲鈔三十餘萬貫金石彩繪之費六十餘萬貫又經營作天王殿以次成良價杭之海昌人石庵其字今僧錄闡敎止庵其師也余聞諸刑部主事陳亢宗云良價嘗從亢宗遊遂因以求余記其成余聞虎丘據蘇之勝歲時蘇人耆老壯少閒暇而出遊者必之此士大夫宴餞賓客亦必至此四方貴人名流之過蘇者必不以事而廢遊於此也然亦有興念夫王氏之嘗樂於此者乎當是時王氏父子兄弟寵祿隆盛光榮赫奕舉一世孰加也而能遺棄所樂輕若脫屣焉者豈獨以爲福利之資乎其亦審夫富貴之不可久處與子孫之未必世有者乎𨿽其智識趨向髙明正大不足以庶幾範希文之爲而無所系累乎外物視李文饒溺情役志下至於艸木之微者豈不超然過之也而自建寺以來今千餘年𨿽屢壞而屢興其飛甍傑構淩切云漢與其山川相輝煥稱名勝於東南愈久而不衰者固佛之道足以鼓動天下亦必其徒多得夫瑰瑋踔絕刻厲勤篤材智之人能張大其師之道以致夫多助之力也瑰瑋踔絕刻厲勤篤之人其用意也宏其立志也確有不爲爲之而孰禦其成哉嗟乎若人也使就於世用有不立事建功而可以禆當時聞後世哉吾又以嘅夫屢見之於彼而鮮遇於此也

聚奎堂記

宣徳二年春太子少傅工部尙書兼謹身殿大學士建安楊公得故廨宇於長安門之南而修葺之周垣數百步凡屋四楹制度簡朴梁柱不斵編葦覆茅塗塈潔素間而三之其中爲堂髙明靚深南楹北戶疏暢洞達東西二室左備偃休西庋圖史庖湢具於兩序卉木之秀環列前後四顧虛曠埃壒之影車馬之音邈不及宛然郊郭之外髙人逸士之所棲托也置僮奴數人酒壺茶竈與凡奉賓客之物恆具公之意蓋將朝退之暇及其寮寀遊息於此以適夫蕭散之趣也旣成會上臨軒策士其第一甲三人皆授職翰林馬愉修撰杜寧謝璉皆編修於是館閣諸賢相與置酒堂中爲三人賀主獻賓酬觴行甚樂有言於列者曰斯會斯堂誠稱古之人名其居蓋有因事而志喜者請名堂曰聚奎何如眾皆曰然少傅公屬予爲記眾皆爲詩夫奎西方之宿十六星與壁相比談天者類曰奎壁主文章而圖書祕府也今則吾徒之職守在焉國家選賢非一途而進士科爲重自洪武辛亥至今五十有七年臨軒策士十有六所得士之賢者濟濟中外有光政治之任而擢承明著作之庭者又皆當時之極選也今聖明在上丕闡文化斯民生遂四境晏然太平盛致也吾徒得以閒暇宴適於此千載幸遇上之賜固士君子所不能忘而升斯堂也於少傅公之所以自致亦未可忽哉公自登髙科歷事列聖幾三十年未嘗一日不在天子左右其文學才猷所以禆益聖治者愈久而愈勤故天寵愈進而愈厚詩曰夙夜匪懈以事一人少傅公有焉然則公祿爵之進尙未巳也而凡在此者有心公之心將繼起而光大亦未巳也三年一大比賢才之出當益盛則相與如今日之宴聚斯堂亦未巳也吾𨿽老尙屢見之哉

溧陽縣儒學重修大成殿記

髙皇帝正大統之三年詔嶽鎭海瀆封號如古制以山水稱忠臣烈士稱當時初封出於歷代所加者一切罷去孔子明先王之要道爲天下師以濟後世非有功一方一時者比封爵宜如歷代所尊崇著於令典垂之千萬年而定鼎之初卽建學立廟京師親臨釋奠又詔通祀於郡縣又詔罷從祀之戾於孔氏者所以揆前聖之大中而垂永代之鴻範也皇上繼承大統益崇孔子之道以治教天下親幸太學行釋奠禮又詔有司治曲阜廟蓋自漢以來崇禮先師極盛於今日矣孔子之道天之道也國家生民不可一日以無者伏羲神農黃帝堯舜禹湯文武行斯道於上孔子明斯道於下皆聖人也而使後之繼伏羲神農黃帝堯舜禹湯文武之位得以行斯道者孔子之功也論其功而隆其禮聖人之心也由是天下至於海隅郡縣皆有廟學其人皆知孔子之道尊且大而況乎首善之地百里之外其民心向慕興起爲何如哉溧陽縣故爲州有廟學元季毀於兵國初林公慶知州事乃新作之垂五十年矣禮殿獘壞敎諭梁本之始至謁先師顧瞻惕然懼無以安明靈副徳意於是積俸廩節百費以謀更新而訓導陳余適來議益克協乃白之縣令丞皆曰此吾職也敢不竭力以相縣民耆老聞之又皆曰此非以圖善吾民乎柰何吾坐視自逸卽皆自言願有助也本之以其情言於朝從之於是自某以下各隨力出私帑作大成殿若干楹易故以新工良材堅髙敞宏麗加於舊規又新作夫子四配十哲像踰年以成由是歲春秋邑長貳學官諸生奉詔行禮對越有嚴秉虔將事罔或踰越退而斂焉敬修所學以求無怍於古聖賢將上以光國家之用下以厚邦邑之俗所系豈細故哉諸生來請書其成夫受命有政敎之寄而能究知本原之意相與殫力一心不費於公不勞於眾以底成功可爲不忝而爲民父母於斯舉奮起趨事皆如當然又以見人性之善而王化之被矣皆可書也是役也肇於永樂庚寅某月明年六月竣事經始者本之垂成以家艱去代本之者陳余及訓導某皆與相力故具書之其耆民之與力者若干人書之碑陰嗚呼後之受政敎之寄於斯爲民之父兄於斯者可以觀矣

明文衡卷三十四

《四庫全書明文衡》﹝035～051﹞／一百卷﹝明﹞程敏政撰

●欽定四庫全書

明文衡卷三十五

﹝明﹞程敏政編

○記

重修河南程氏三先生墓祠記

楊榮

凡先賢所當祀而祀之禮也立祠於墓以祀者禮從義起者也祠久而僨僨而興者常也常則不書而書者大復故也河洛於天地之中扶輿淸淑之所鍾賢哲之生自昔林林而盛矣然莫盛於宋程氏父子三先生者程氏世居嵩之陸渾三先生卒俱塟洛陽縣之府店保遺墓至今具存墓側有祠後人以爲享嘗之所歷歲滋久洊罹兵燹向之隆者夷壯者敝茂菅宿莽一視蕩然誠當道者所宜究心也錢塘周鑑自郎署出參藩政歷是邦覩之慨然卽有志於興復苐縻於職務弗果宣徳辛亥春皇上圖宏化理重惟古昔聖賢之道乃頒明詔凡天下郡縣有先聖先賢祠墓在者所司宜以時修葺毋就於廢鑑祗承徳意樂以斯事自任遂以其秋行郡道經嵩邑抵程氏故居得其十六代孫曰子中者與同詣墓所薙去荒穢辧正方位先捐已俸爲倡河南守郯城李驥及屬邑令佐亦以其俸助之遂召工計資凡所需之物則取於近邑所宜產戒以期輸集無敢緩者以是年某月日之吉興工工能材良需用咸足於某月日告成垣墉棟宇皆復舊規封築堅厚樹植繁宻凡所供設之器莫不畢具以某月日立開國公神主於祠之中以明道伊川二先生侑食依故制也復子中家俾守祠事遂率郡屬祗奠焉奠已諗於眾曰惟是三先生之墓自宋至今餘三百載其間興廢者幾漫不可知顧念吾徒誦其遺言服其遺訓用底有位玆得奉明詔以周旋執事於故丘之間幸爾訖事要不可無書𨿽墓間之石著當時銘表在無庸重述而祠之興作歲月不有志之將何以示後眾皆曰然鑑比以公務來北京屬禮部郎中兼翰林侍書蔣暉請予記其事予惟道統之傳自吾夫子繼堯舜禹湯文武周公之後集其大成而不得位以行於天下遂私淑於其徒然在當時惟顏氏曾氏之傳獨得其宗及曾氏之再傳而子思三傳而孟子孟子沒其道無傳寥寥千百載間不絕如綫迨宋之興文運斯振而明道伊川二先生出孟氏之傳乃續而其學之所自實本濂溪周元公茂叔方元公司理南安時開國攝通守事知其賢深與友善因遣二先生從學卒能以其道倡天下傳於後世人至於今賴之是二先生之功當不在孟子下也宋季臨卭魏華父氏拳拳以二先生易名爲請遂定謚伯曰純公叔曰正公皆得從祀先聖廟庭此天下之通祀也天下通祀則墓祠不立可也而墓又有祠蓋墓祠則猶廟祭一家之私祀也通祀以道統之傳惟二先生得與其列私祀則推其所自出而開國公擇師敎子之賢是不可泯也揆之於禮殆亦弗畔矣夫然則祠之廢興歲月其志之也宜嘉鑑之能知所重因其請謹爲之記

書畫船記

黃淮

陸乘車輿牛馬水乘舟古之制也余自筮仕以來承乏兩制四十餘年旦入禁垣侍帷幄薄暮還署間嘗一使齊魯以故乘輿馬之日多而乘舟之日蓋少也頃因謝病還故里頻年入覲溯江入淮以達於會通非舟不可行居鄕屏處先隴往來湖山間必以舟從事與在職時事多相左亦其勢然也吾鄕湖中之舟甚偪仄編竹爲篷且易損竊嘗病之今年棐盤二子以余齒髙力衰舟輕劣不足以濟顚更造新舟頗寛廣板上覆以蔽風雨牖兩傍以便觀覽與客同泛可布十餘席中設小榻獨往可以備燕息後辟行廚可以供茗飲爲余慮甚周亦人子之至情也昔米元章名其行舸曰書畫船至今以爲美談余與元章無能爲役然儒者出入必以書畫俱假名自況無乃不可乎嘗讀歐陽文忠公畫舫齋記始則追思謫宦逺涉觸蛟鼉冒波濤寢驚而夢愕終則羨夫逃世江湖之上者順風恬波傲然枕席一日千里自顧有所未暇余也旣免蛟鼉波濤之危又無順風千里之逺天宇澄妍徜徉乎近境岸艸汀花前迎後擁足以恱吾目漁唱棹歌交響互答足以充吾耳耳目各有所適气舒神暢其樂陶然於是弦琴賦詩以發其趣或與賓朋布奕傳觴賡酬笑謔視彼傲然枕席孰優孰劣向非得請而歸乘輿策馬追逐公卿之後榮則榮矣然非病夫所宜何有於樂哉是皆上之賜也上之恩猶天然言語文字豈能盡述姑記所及用以自慶雲爾

蕭山魏氏祠堂記

古者家廟之制大夫三廟二壇適士以下各有差等庶士庶人無廟祭於寢享止考妣而已後世廟制非有命不得立是不獨庶士庶人之無廟也夫禮緣乎人情而起之以義所以報本反始者也喪服上至髙祖而享有所不及豈孝子慈孫之意哉於是司馬文正公河南程夫子相繼詳定始以髙曾祖禰祭於影堂紫陽朱夫子又略加損益爲祠堂之制著於家禮而後孝子慈孫始得有以致其情也國朝列其書於性理大全爲萬世不刋之典其嘉惠斯人之意盛矣哉吏部侍郎魏驥仲房其先光州固始人五世祖文昌宋江淮制置司制幹扈蹕至臨安遂家焉髙祖有聲元常徳路判官曾祖應臨平務副使祖毅廣東鹽課司提舉父伯雅洪武初仕至寶鈔提舉司都監以子貴累贈吏部考功員外郎叔父希哲上髙知縣再徙蕭山驥實其子嗣伯父都監公後於序次爲宗嫡爰卽其所居構祠堂若干楹祀髙曾祖禰位次儀度一依家禮又別爲一室設二龕一奉自固始遷錢塘遷蕭山之祖仿祭先祖之義立春及忌日出其主祭於正寢易世不遷使子孫知世業所從來馳書徵文爲記余惟家廟廢而祠堂作經三大儒而制始定緣情以審義因義以起禮厚而不失爲僣驥於四代之外增祀始遷之祖此又情之至義之盡報本反始之道備矣𨿽然禮有本有文規制儀等禮之文也誠敬禮之本也祖宗之於子孫一气之流通誠有不存則气暴志驕心神飛越與祖宗精爽判然不相闗乃欲備儀文行虛禮感應於俄頃難矣哉驥嘗爲太常博士升亞卿存誠事神講之明行之習其於祀先也宜無間然矣詩曰孝子不匱永錫爾類子子孫孫盍思纉承於無窮焉

松江府濟農倉記

胡儼

民者國之本農所以養民也昔厲山氏之子曰農能殖谷後世人名耕者爲農農本濟民今曰濟農何也民農一耳食者民而耕者農四民之業食者眾而耕者貧耕者貧不有以濟之則民何由得其養哉爲政者孰不欲濟農然得其道者鮮得其道而農獲其濟者今吾於吳松之爲政者見之矣松之爲郡所統者華亭上海二縣其地不過二百里而田賦百二十餘萬石視他郡爲特重每歲春夏農之貧者必舉債而後能力作幸而有秋則先償私貸然後及公賦公私旣輸而農則貧矣農貧復假貸或鬻子女或棄本業日殫月削積貧至困如火銷膏不獲其所者可勝言哉保定趙侯豫來爲郡守深以爲憂適工部侍郎廬陵周公忱巡撫至郡趙侯白其事周公黙識之然郡無宿積愛莫能施宣徳七年秋東吳歲稔會朝廷命下平糴勸分以備賑卹於是周公乃與趙侯協謀而力行之得米六萬石分貯於華亭上海名其倉曰濟農明年歲祲松江饑民二十餘萬計口者五十萬餘乃盡發所儲以賑之民乃獲濟周公復思廣爲之備乃下令瀕水立場凡輸賦者民自發運不入裏胥之手視舊所輸減三之一公又與趙侯謀曰郡歲徵北京將帥祿俸轉輸南京給之計其所費每米六斗致一石彼能受於南京獨不可受於此乎若來此給之便且以省費之米儲濟農倉農可無憂矣趙侯曰善非公莫能爲也遂言於朝而松江得省米十五萬石並以各場之贏及平糴所貯凡二十一萬餘石公曰是不獨濟農凡運輸有損負者及築堤防而力役者亦借給之民不失所矣是冬朝京師以其事咨戶部戶部以聞如其請下松江廣二縣之倉以貯焉其帳籍出納則擇官之廉能與其民之賢者掌之每春夏之交施散以時斂必以冬而足凡其條約皆公所畫可謂勤卹民隠經綸變通與民宜之者也踰二年郡又旱大發農倉以賑貸而民不知饑乃相率詣趙侯請曰吾民往時歲丰猶窘衣食者迫於債負也今遇凶荒得免饑阻不至流殍此實周公之惠我公協贊之力也茍得文字載之貞石以傳世示後則二公之良法美意吾民永有賴焉趙侯於是屬前翰林編修郡人楊珙寓書以耆民杜宗桓所述本末請爲之記噫余昔以文事仕於其土者於今四十九年矣於其父兄子弟固不能忘情而侍郎周公又余故人重以趙侯之請豈得無言也哉周官大司徒掌荒政十有二其一曰散利散利貸種也洪範八政總之曰農曰農厚生也農倉之設豈非貸種厚生之遺意乎其與常平義倉同一養民而尢切者也故曰積貯者天下之大命而君子爲政以卹民爲報國二公之事皆可書余故史官也用著其實以告來者

承恩堂記

楊溥

皇上嗣登大寶嘉念蒼生期底雍熙圖任老成人彌綸治化少師吏部尙書蹇公實爲之冠宣徳七年秋詔有司若曰予有輔臣粵自先朝偉著徳望曁於今啟沃居多予於庶政咨焉予於庶官審焉克允克諧實惟其人欲新厥居以稱予優禮之意其繪圗以進有司明日以圖進弗稱又明日更爲圖進弗稱上乃自規畫授有司乃卜地於都城東南厥位維陽厥土維剛■﹝扌東﹞材於肆厥木維良厥石維貞陶甓維堅乃卜日之吉鳩工並作裒髙以平築虛以實引繩縮版以垣厥周乃建厥堂翼之以室乃辟厥路重之以門甓之甃之塗之沐之不踰月告成祀先有廟禮賓有館庖有廚汲有井有庫有廐以儲以牧輪奐咸美百用具備復命大臣燕飲以落之肴核酒醴咸出大官公謂翰林學士楊溥曰昔晉獻文子成室諸大夫發焉當時善頌善禱者見稱於君子子何以語我溥不敢以不敏辭乃酌而祝曰惟天佑國家乃實以賢哲簡畀平格復錫以壽若周之畢公策名文武之世相成王相康王永光周室公曆四朝進位師保享髙年輔聖天子丕隆太平之運溥於斯爲國家賀又酌而祝曰明盛之世惠歸之徳君子享多福而民咸樂其樂是以錫馬蕃庶晝日三接乃惟康侯溥於斯爲天下蒼生賀又酌而祝曰福善之報惟有徳於民者爲盛古昔名臣輔君致治實功允徳孚達神明身被光榮澤流子孫與國同久詩曰維其有之是以似之溥於斯爲公賀公酌而復曰聖天子之恩篤不敢忘子亦可謂善頌者矣謹名其堂曰承恩堂請書此以爲記

淸白軒記

梁潛

雲南按察僉事茹良玉取漢太尉楊震所以遺其子孫者名其軒曰淸白良玉世本於晉陽人自元末客蜀之巴縣久不能歸遂家焉其地在巴渝之間今重慶府屬邑也重慶昔者爲明氏僭竊之都也巴蜀之水至於此而合下爲三峽千餘里而後出夷陵其壯且險天下莫之過也予嘗道經其地覽其山川因訪其遺老蓋太祖皇帝之定四方也最後乃取蜀方其用兵時一自漢中入取成都一自夷陵攻瞿塘成都旣潰瞿塘亦披靡不支遂直搗重慶明氏君臣旣系頸出降而兵馬糧餉府蔵之貨財逺近屬邑悉封上於有司其地未盡煩兵戈故其民至今號爲富完其學者習於禮義才充而气完仕於時往往致通顯者此豈獨其山川之髙深致然也亦其安集富完之餘遭逢太平之盛加以詩書之涵養而風流遺俗之未泯者因得燻其化而致顯榮於時其材之成有自來也哉良玉蔚然有今學者之文詞而介然以古君子淸拔之操自勵觀其所以名軒而想其意气之偉出豈不賢矣哉而豈獨如是而止也定其志而不遷充其所守而不可奪則見之於事業者固將赫然照耀其山川無窮也則其所謂淸白者又何以異乎昔之人所云邪予自去蜀以來京師往還兩都忽忽幾二十年志气之衰耗甚矣然猶常時想望其山川而思見其士之志節蓋其去之已久而與之接者益少聞良玉之介且潔而又居乎風紀之任足以行乎其志其可愛也夫其可尙也夫良玉以求予記因爲本其山川習俗之故以記其軒

藍溪書屋記

鄒緝

古之爲士者其始皆學於家而後進而用於國故三代之世家有塾黨有庠術有序國有學其至於國學則其材已成而非黨庠術序之所事者矣其於學也凡詩書禮樂之敎非徒誦其文通其辭習其升降俯仰之容識其鏗鏘綴兆之節而已所以和其心志正其容體盡格物致知之功以極夫盡性至命之妙大而窮天地該古今微而起居食息一動一靜莫不有則是以非僻之幹慢易之气無自而入焉古之學者蓋如此所以爲不可及也後之學者則異於是矣誦習其文辭而或不能精察夫義理考識其名物而或不見於實用則所謂詩書禮樂者亦徒惟其虛文而已矣又其甚者講習之不聞而惟口耳之是務涉其流而不窮其源采其華而不究其實載籍𨿽具目不常睹而曰吾儒者吾儒者此豈不過哉其所以不及於古人良以此也夫士學而不如古而欲求夫材之大成不亦難矣哉此予所以常爲之深慨也新淦饒章俊民居於藍溪之上讀書爲學銳然有志已而爲邑之諸生以其成業入貢於太學乃蔵書於家而命之曰藍溪書屋又恐其久而忘之也來求余文以爲記予惟俊民少學於家力勤其業旣以窺探六籍之文遂及於成而進之太學其所得者不少矣因其所已得而不敢忘其所自取其遺書蔵之以俟其後人其志之所存心之所在異於人也亦逺矣予旣慨夫古今爲學之得失以爲士習之卑陋無以自進於髙明而不能如古人之所成卓然特見於世也故因俊民之求予之文而並書以記之俾未來者之或有所警發於斯焉

淸足軒記

陳繼

荊石上人生秀朗少有出塵志長薙髮而從蘊庵禪師求佛道甚力所居無長物惟設燻鑪茶具經函席幾庭下植竹百餘竿涼陰幢幢虛籟淙淙風回露晞蒼雪飄拂衣袂上人方定起笑歌其間俯仰宇宙視其久逺而若一瞬息廓然其中無一物之染著不知身之處埃壒乎而與羣有之相汩汩也因名其居之軒曰淸足予過而問之大雄氏之敎以身世皆爲幻其謂幻者幻所有爲上人何勤於有爲而樂乎幻也且淸者潔也足者無慊之謂也潔其心而無慊於中斯淸足也何假乎名潔其行而無慊於徳斯淸足也何章乎有潔其居而無慊於適斯淸足也何托乎寓假乎名章乎有托乎寓者詭於幻而幻之上人欲幻於是之爲乎將偶於是而之爲乎上人曰子之言理固有吾之所求者然吾之謂淸足者以水本淸穢污濁之其濁之者非水之性也水失其性水而不足爲水矣人性亦然性無不善欲累刻之其善斯不全善之不全性失之矣人失其性人而不足爲人也人性不失猶水之淸淸斯足其性矣吾之名吾軒者豈樂幻而爲哉將以警吾內而不囿於幻也所爲求吾爲者必自有爲始吾故以是爲之餘聞而善之意上人讀吾書知性之諭而不膠於其徒之說故錄爲記以歸之噫人性之善上人果識其用也歟

諸葛武侯祠記

王直

南陽都城西有阜隆然而起曰臥龍岡漢諸葛武侯嘗居於此舊卽其地建祠以祀焉元至大中河南行省平章政事何瑋行部謁祠下病其庳乃下有司充廣之又卽祠之東建書院以設官養士事聞朝廷名書院曰諸葛書院祠曰武侯之祠世移歲久書院蕪廢祠𨿽幸存然亦日就頹毀前之爲郡者莫克任之洪熙元年五月太守陳君正倫始至往謁焉周視祠宇蕭然破壞采椽敗席不除風雨退而嘆曰侯之徳業在天下當百世祀之況其所居之地乎今祠如此何足以掲虔妥靈乃於農隙伐材命工撤而新之冬十月成正堂四楹其餘方次第營之未就而當朝賀來京師明年春二月還郡適同知張永推官司憲南陽縣令李桓圭後先繼至相與協力圖其事未幾兩廡皆成繚以周垣前爲大門以時啟閉而祠堂之制始克大備堂之中塑武侯像凡其器用則南陽衛南陽中護衛具焉正倫旣告祀以落其成又歲以八月二十八日率郡縣僚屬奉少牢致祭拜跽有位薦奠有所進退周旋克中儀度郡之人士皆欣然稱嘆曰陳公爲此其可謂尙徳之君子矣然不爲之記則何以示後人俾維持之永勿壞於是桓圭以書來京師請予記予謂先王之道以明倫爲本周衰王者之迹熄至於秦極矣漢興學者乃復得聞先王之說至於光武明帝其道庶幾明矣士之出於其時者秉禮義循名節綱常之際截乎不可紊也降及靈獻大盜繼起建安以來曹氏最爲雄盛逞其詐力以誘脇天下豪傑之士莫不折而從之其所圖爲者無非僭竊暴悖之事豈復知有綱常之道哉迨華歆之計遂李伏之說行而三綱絕矣當是時莫有非之者𨿽吳國多賢亦委曲順從之不暇是天下之人皆淪於逆理亂常之歸獨武侯奮起圖復漢室毅然以誅曹爲心出師二表正名定分凜凜乎王者之師使天下之人曉然知曹氏爲賊綱常之道賴以不泯後之君子因是而正誼明道以扶世立教則侯之功大矣豈特與勞定國死勤事禦大災捍大患者比歟𨿽百世祀之可也且嘗遊處乎此神之所顧懷民之所尙慕焄蒿淒愴如或見之則嚴祀之以示敎焉蓋宜矣然今之爲郡縣者於有司之事部使者之所督責尙勉勉焉有未至若先聖之祀學校之政亦有怠而廢者其能崇先賢以儀後進如此誠鮮矣而正倫能之非誠所謂尙徳者哉則凡政敎之所當務者其從容優裕可知矣正倫廬陵人由進士爲監察禦史以恭儉愼靜知名宜其所立有過人者故爲文俾刻諸石使後之人有考而繼之也

重修範文正公忠烈廟記

正綂八年十一月蘇州府重修範文正公忠烈廟成其十一世孫都察院照磨予易具事始末屬直爲之記蓋公蘇人也曾祖徐國公祖唐國公考周國公皆葬蘇之天平山公嘗請於朝攺天平山白雲庵爲白雲禪寺世度僧守焉作祠於寺之右以奉祀事至公之子孫又作祠於是祠之南以祀公然忠烈之名未有也宋自元昊反西鄙騷動師出無功乃命公經略公選將練兵築城寨墾屯田據其要害示以形勢招徠屬羌恩信大洽決策取橫山復靈武元昊勢屈乃請降西人仰公之徳服公之化皆爲公置生祠公薨相與哭於祠下者累日不絕宣和間宇文虛中爲慶帥言公忠於朝廷其功烈顯於西土至今猶廟祀益虔然廟未有額徽宗命以忠烈名之且爲題其榜凡廟之在西者皆易以新名然蘇猶未有也紹興以來西土皆陷忠烈之廟越在異邦蘇之守令與其士大夫謀曰蘇公故郡也而天平山則公祠墳在焉公之精神必往來乎此乃更作新廟掲忠烈之榜於廟門由是蘇始有忠烈廟每歲上已郡縣長吏率其屬致祭廟壞元至正乙酉嗣孫邦瑞士貴復新之末世兵亂毀焉踰八十年未有能復之者至是工部侍郎廬陵周公忱巡撫至於蘇而監察禦史劉君甄劉君仕昌鄭君顒皆以事蒞焉郡守李侯從智來會政事之暇語及玆廟因相與嘆曰公之徳業著於當時傳於天下後世不系乎廟之有無也然表先正以儀來今使後生小子得瞻其廟貎想其精忠偉烈而興企慕之心則廟亦不可無也乃各出資俾吳縣令永嘉葉錫圖其成錫毅然以身任之殫心盡力規畫處置凡鄰邑之令佐皆以資來助市良材命眾工爲堂前後各三間以奉公及三世先公像東西廂如其數以蔵祭器而齋宿寓焉壯麗嚴整有加於昔中作石橋橋南左右爲碑亭前作大門榜曰勅賜範文正公忠烈廟經始於是年九月九日閱兩月而廟成直聞之士之能任天下之重者必以天下爲心心之欣戚主乎人而不私於已是以天下爲心者也以天下爲心則人庶其有濟矣初公未顯時己欲任天下之重嘗曰士當先天下之憂而憂後天下之樂而樂夫憂人之憂而欲免其憂使人皆樂然後與之同其樂此豈小丈夫然哉孟子曰禹思天下有溺者猶已溺之稷思天下有饑者猶已饑之公之心猶是也故其徳業之盛不愧乎古人豈特著於西土也哉嗚呼士不以天下之重自任者多矣不以天下之重自任則其所存所行一主於爲已人之利害不少槪於其心而又悻悻然自以爲得功烈之卑無足怪也而所以爲士者果當如是邪然則公之孫與邦之人士及四方之來者拜公之廟慕公之功業必當師公之心充之以仁義而力行之於公其殆庶幾乎故爲之記而道予之所聞使刻諸石以告焉凡以資來助者其姓氏皆載之碑陰

明文衡卷三十五

●欽定四庫全書

明文衡卷三十六

﹝明﹞程敏政編

○記

水木淸華亭記

王英

吳縣知縣吳復克禮世居福州螺江之陽有亭爲燕遊之所名曰水木淸華亭蓋取晉尙書謝混西池詩之語云螺江地幽曠而亭之作據其勝近則嘉木森聳亭亭如車蓋淸陰蔽虧涼飆時至水環繞而流明淨如鑑回風激波遊魚出沒稍遠則有虎頭之峯若顧若蹲若踞自南盤回而西與羊崎諸山相連屬而石陜渡在其前飛來石峙其後朝暮之間雲霞之舒斂雨霧之冥晦艸樹之蔥蒨與夫平臯遠岸沙鷗水鳥飛鳴上下遠近之景於斯亭一覽可見克禮日遊於其中或讀書詠詩或彈琴酌酒或憑闌縱目意休休然甚適也嗟夫人之情所好不同馳騁車馬於通都大邑與王公貴人遨逰窮極乎耳目之所好者人皆悅之而山林泉石艸木幽寂之境好之者甚少克禮獨愛悅焉蓋異於時人也已非古之所謂居髙明而遠眺望者歟吳縣大邑也政務煩劇克禮爲邑宰淸愼平恕事不苛擾民甚安之此可見其素所操履矣然而聲譽方隆顯用可待未得歸遊亭之中以遂其樂乃屬中書舍人周某道其詳請記予嘉其誌書以爲記復招之以詞曰

螺江之流兮彌彌濵江之居兮居所止白石磊磊兮山峙峙煙雲杳靄兮古木陰翳君之去此兮歲月逝猿啼鶴怨兮誰與爲侶盍歸來兮日容與擷芳華兮憇江渚膏吾車兮遠相從濯淸泠兮追涼風發髙詠兮彈絲桐亭中之樂兮與君同

重建蔡涇記

常州畿內大郡也其屬縣江陰之南十五里曰夏港其東有閘曰蔡涇南引湖水北通大江兩淛蘇松漕運及閩越商賈之舟皆經此而江陰武進無錫三邑之田凡數千頃皆資以灌漑遇旱湖涸江潮退則禾槁死舟不可通有閘以節制其水則田不病旱舟不病涸矣閘之創相傳始於唐歷宋元以及國朝因其舊𨿽設官掌之而歲恆圯壞輒役民修治用力甚繁而其功不可經久民與舟往來者病之知府莫侯之至常也政舉民安聞蔡涇久爲民病欲圖攺作以其事奏於朝旣從其請詔巡撫工部侍郎周公爲之經度公受命與莫侯議當撤其舊而新之有言新作則勞費滋多其功難成者公毅然力主其可初公因民有餘粟積於諸郡倉庾皆充至是會計其用可數十年矣乃發粟市材用諸物惟石艱得乃取於姑蘇洞庭山工者亦蘇人令琢磨以舟載至皆給粟償其力石計四千五百丈木二萬二千株磚二十萬鐡一萬斤有奇工匠計百人役民二千五百人食以粟計二千九百餘石始於正統元年八月以是年冬十一月成堅壯倍於舊時而閘之啟閉有節歲旱有備舟行無阻人獲其利而不知興作之勞也父老相與慶幸述周公莫侯經畫之詳來請記以示久遠嗚呼河渠溝洫其利於人甚大昔創制之法與夫廢興得失人所共知而爲政者莫能興其利至近時尢甚焉其故何哉不知水之利爲民衣食之源故漫不加意欲有所興作者或謀慮不周或材不足任或懷私因以掊克其下安能興利以及民哉今天下糧賦北上供億者蘇松居其半歲時漕舟如山列運夫如雲集扶檣曳纜者綿亙不絕若商賈之舟尢不可以數計而其道皆由蔡涇水可使之涸而閘可使之久壞乎莫侯欲作之旣知所先務周公能力成之而使民不知勞功大而利溥非有謀有爲舉動無私焉能至此其功不亦偉哉刻石以記其成者固宜乃爲之書周公名忱字恂如永樂甲申進士累官刑部員外特拜侍郎巡撫南畿內善政不可殫述莫侯名愚桂林人由工部郎中升知常州以正直自持稱爲賢守後之人觀二公之成績亦當有思乎

義山記

廬陵銅溪劉先生嘉會所居之傍近有山焉初無名先生以其寛衍深秀而閔鄕人之貧窮歿而無葬地者令皆葬於此今冢墓累累殆百餘所人皆以先生所爲義士也因名其山曰義山先生有學行文藝洪武中以明經薦至京賜華蓋殿說書後分教壽州以言事稱旨升武進丞未幾罷官家居宣徳初用知者薦入朝所司擬外校官時年八十以老不堪事辭上曰師表後進正宜老成人不聽先生懇乞骸骨得還鄕裏今年幾九十尙康彊無恙鄕人徳之者曰先生不慕榮利而享壽考以行義之報也然其餘慶之發殆不止此將猶其在子孫矣乎先生聞之曰吾欲鄕人死生之皆不失其所而不能也吾量吾力之所宜而爲是耳豈望報耶或者曰此仁人君子之心𨿽推之以行之天下可也而有所不能行焉獨不可惜哉夫士君子讀書學道得行其志者幾何人周官有墓大夫掌凢邦墓之地域爲之圖令民族塟而掌其禁令使皆有私地域是則古之人無貴賤貧富死而未有無地以葬者後世山林川澤皆歸於民而據於大家巨室非細民所得有然後有暴骸露骼者蓋多也今先生居一鄕使一鄕之人無是患有古之道焉如得行其志而兼善天下則失所者殆少也此世之所以惜之也歟先生誠仁人也使鄕人之所以祝之者信然則其後人之食其報者其又可量哉予姑記之必有以驗之

重修至徳廟記

周忱

宣徳五年秋七月禮部郎中豫章沈鍾伯律奉璽書擢守於蘇州視事之日吏以囚牘進見民之系於獄者凡千餘人尙爭務勝交相訐訟有經十餘載而未決者伯律姑置弗問越明日率郡之父老祗謁於吳泰伯廟見其堂宇傾僕垣墉頹圮吏民奉祀弗虔乃喟然嘆曰民不見徳宜乎刑之不淸也是非郡守之先務乎卽日命工度材撤其舊而新之曰堂曰室曰門曰廡爲屋凡四十楹繚以周垣堅以甓甃不十日而告成復率父老潔牲醪祗祀於廟居人過客瞻望咨嗟於是獄之系囚交相媿悔曰泰伯以天下讓民無徳而稱焉吾軰所爭僅錐刀之末耳何重貽郡侯之羞乎皆相與俯伏庭下自服其辜不數日而獄以空虛告予時奉命巡撫於江南列郡至蘇州祗謁祠下父老以其事告且曰昔者狄梁公以冬官侍郎爲江南巡撫使毀吳楚淫祠千七百所而此廟則在所畱而不毀者去今千年得吾郡侯葺而新之巡撫使之來又適當其時吳民觀感興起自今其無復爭競之風乎予乃登其父老而告之曰方泰伯之奔吳也斷髮文身示不可立然荊蠻義之從而歸之千餘家遂端委以臨其民是欲辭富貴而富貴隨之及其後世夫差狃於必勝窮兵瀆武破越困齊欲霸天下卒之國亡身戮妻子爲虜是欲求富彊而失其富彊矣然則吳地數千年之富庶由泰伯之三讓有以致之也其鬥訟之成風者亦由夫差之好勝有以啟之也爾民欲爲泰伯之讓乎欲效夫差之爭乎一則廟食萬世一則貽譏千載其得與失必有能辧之者孔子曰能以禮讓爲國乎何有此予與太守期望於吾民之意父老曰善請以是爲記遂書於麗牲之石使四方之來謁者咸有所觀感而興起焉豈獨蘇州之民而已哉

祀神農陵記

曽鶴齡

神農氏敎民耕稼蠟祭醫藥交易之事開萬世衣食相生相飬之源故凡後世有天下者皆祀之而新卽位者則告焉示不忘本也今年今上卽位實遣臣鶴齡賫香幣祝文求其陵行祀告之禮而陵在衡州之酃縣酃縣深僻若獠洞然故自衡捨舟陸行越峻阪渉深塹五宿始至之後又三宿始將事事皆如儀奠獻有虔稱上所以親遣之意旣畢始若釋重負然猶不敢忽慢遂局步山麓見有石壁髙二尋許廣半之正面而直立或指以爲冢門又上少許有杉二株一榮一枯其大數十圍髙不可計根節如鐵石或以爲異人所種莫敢剪伐者杉下有壇下有墠蓋舊有之新又更置或能言更置之由而未詳也至問陵之所始訖莫能對退坐公館取縣誌閱之亦落寞不載以問酃庠諸生有進而前者對曰聞諸長老宋太祖求帝王之應祀者獨神農氏之陵不可得一夕夢神人戴一笠持兩火訴不血食覺而咨羣臣皆曰是非炎帝乎火位南方宜往南求焉遂遣使者至長沙之境求不獲將歸遇一老人引而指示之曰是則炎帝冢也忽不見使者還報卽遣祀之遂成故典噫斯亦近於誣也𨿽然殷髙宗夢得傅說遂舉爲良弼孔子夢見周公卒明其道以教萬世由是觀之則宋太祖之事亦精神所感有然也不可以弗信矧炎帝之神在天無所求而不獲今茍因其故典盡其誠以享焉有不獲者邪予故存其說以告後之來祀者宜盡誠焉耳陵之是否𨿽置勿辧可也

復本堂記

倫理敍名分正系於世教使然者予嘗得其說矣世教不明而其民父子兄弟之序或至顚倒繆盭者非其性不善也污俗誘之也其教旣明而父父子子兄兄弟弟人得其正者非其性獨良也美俗導之也五云東溪著姓郭氏當元盛世有無子懼乏祀者遂子其弟可謂其名紊矣而以爲固然莫或易之迨國朝洪武初其後裔按譜世次失倫大駭遂更正之復其故常此豈不有由來哉元有天下幾百年海內富庶人人足給民至老死不識兵革庻幾太康而獨狃於故常不修堯舜三代之教人不相非以至綱常淪斁我太祖皇帝龍飛之初忿嫉其獘一正以禮法而汛掃之俾尊卑上下隆殺等級截然不紊而天下益以治富庻益盛於昔由此觀之則郭氏之先紊其名實與其後裔得攺而正之者皆世教使然明矣天髙地下川流嶽峙萬形明白而昏霾翳之視者無見一日天大以風刮去淨盡仍復其舊而天下曉然豈非此理乎郭氏世次得正久矣又嘗扁其堂曰復本今年有來京師求予記者前金華丞正顯也正顯之言曰曩所失者曽祖云祥府君後復正者叔祖崇良府君崇良府君嘗爲萬安訓導願請並記之嗟乎能復者固本乎上之教而非其人卓然不惑殆亦難矣昔孔子爲政欲以正名爲先子路猶且以爲迂況後世乎況以今玆而欲正數世之前之失乎夫誼之正者往往難於爲繼非特繼之難守亦難也然則郭氏派系之本必卓然不惑而後能復之也夫而後能繼守之也夫

舵師記

林志

舟之載舵主之舵操縱疾舒得失而舟之安危系焉故凡傭於舟者皆以力而舵師兼智力長焉其受直也恆倍或參伍其載而取之然非素諳是者非惟人不之任而亦不敢輕任於人其責蓋甚重也哉歲戊戌予奉使北還買舟以載得寧波舵師某甲予見其騃而使酒曰夫也詎能舵舟同載者曰子以傭役人而乃貌取之乎且其直亷又易與毋慮爲也予固疑之比渡淮及湖中流而衝風作狼狽失勢者幾旁舟皆笑之曰是特其小小者耳使之乎大江則將奚爲予問同載者曰向吾言之何如則皆愀然曰今之舵舟者皆是已此特其甚者奚暇渠之笑哉予曰然則是吾任者之過矣彼敢輕以任人何哉應者曰子以彼爲工其技而利濟人與其將以舟利而冒其名者與夫利濟人者必世業於舟其捐費博其資利遠凡舟之須皆工且良故傭必擇人況於舵師乎其以身任載也毀譽不顧夷險在已視其載之輕重與其舟之輕重侔焉是誠足任者矣若夫以舟利者則不然其於舟也朝僦之夕業之無須博費不期遠利乘人之載而弋取之不得則下上而求合焉毀譽夷險汩然於中也彼欲載者樂其易與且利其亷儌幸以無事往往以渉大江猶安流也而況於淮與湖哉予曰安危同勢也喜患同情也彼豈異於人者與應者曰良師先勢而違情庸師勢迫而情見故曰前車覆後車戒審如此天下惡有僨事者哉予曰嘻此名言也顧命童子濡毫記之

重新孔子廟學記

陳循

鳯陽府古揚州之域春秋時鍾離子之國漢晉以來爲郡其名不一聖朝龍興於此吳元年賜名臨濠府越三年爲中都建中都國子監攺府曰中立府洪武七年國家定鼎金陵復攺中立爲鳳陽府以中都國子監爲鳳陽府儒學其殿堂學捨自創始至今凡八十有餘年中更郡學之吏多矣而未嘗有修壞補廢於其間者以是士無所奮以志於學而由科目以登庸者遠不逮於他郡是可嘆也仲侯閔之來爲郡也首以爲懼以謂學校風俗人才之本爲政所當先者不先其本而規規於事爲之末以儌譽於公庭爭訟辧別之間君子有不貴也孔子不曰聽訟吾猶人也必也使無訟乎吾徒誦法孔子者也敢不容心於是乃率貳佐周覧廟學相其廢壞有不可仍舊者悉撤而圖新之中構禮殿翼以廊廡肖像以祠聖賢其間凡廟所當有者無一不備外爲講堂環以齋捨儲廩以饌來學之徒凡學所宜置者無一弗周材出於捐俸貲以率僚宷而省浮費以補缺工出於貨勤敏以乘閒隙而止不急以助勞經始於景泰二年三月十六日落成於明年五月二十日旣成仲侯遣人走書幣來京師求爲之記仰惟昔者天心厭亂於是篤生聖人以爲民主肆我太祖聖神文武欽明啟運俊徳成功綂天大孝髙皇帝龍飛九五削平僭僞建子孫萬世帝王之業然肇基不於他而獨於此此豈非舜之諸馮文王之岐周殆有不可以與尋常州郡同日語者況嘗建中都立太學天下英才畢集之所今𨿽更爲郡學而詎可以廢壞不治以有忝於聖朝龍興賢才豹變之淵藪乎宜乎仲侯首以爲懼而惓惓任作新之責於今日也易曰雲從龍風從虎聖人作而萬物覩言上應於下下從於上同聲相應同气相求爲理之必然也天下賢才無問海內海外同聲相應同气相求尙莫不有帝臣之願況居州裏之間輦轂之下如水之先得濕如火之先得燥有不相應相求爲尢易於他哉士之得生是邦遊於是學其視天下海內海外賢才已倍萬其天矣而又有賢守之作新如此誠不自棄而加勉焉將見如水流濕沛然若決江河而注之海如火就燥粲然若列星辰而麗乎天有莫之能禦矣故於仲侯請記是郡廟學之成書以爲勸

坦齋記

金寔

吳宗政之居在京師東城闤闠中朴然一室也署其題曰坦齋予嘗過之宗政曰僕將思樂乎平易也先生幸有以教之予曰平易天下之善道也而今人鮮克由之豈世方以奇崛爲髙臲卼爲安好僻怪而樂深險以平易爲不足爲故弗由邪胡不舉天下之所共由者而諭之哉周道如砥安車由之鳴和鸞中節奏無不如意坐車中者暢然而舒泰江流一碧巨艦中下風濤不驚棹夫唱和處舟中者晏然而無虞由乎平易故能坦坦也若夫攀危徑履巉巖臨萬仞之壑逆百折之瀧未有不神禠而膽落者不由平易烏能坦坦哉君子察夫是理恆置心於平易之地捨躁而趣靜遵分以循理久則心廣體胖將無適而不坦坦矣是故大易有履道之象聖人有蕩蕩之稱皆所謂善也宗政起謝曰先生之言至矣水陸舟車之諭僕未暇遠觀焉試以日接於目者言之僕之居四通八逹之衢也雞鳴而起貴賤紛沓騖利逹者躋攀於分寸殖財賄者較量於錙銖百技眾工四方所集忻者笑戚者悲怒者搏彊者敓詭欺揶揄滑稽突梯千態萬狀以求售其術寧有樂平易而坦坦者乎僕於是乃求喧中之寂掩戶以息香一縷書數十卷或從事於占畢鉛槧資之以爲飬此外殆無營焉願因先生之言勉其所未至以求自異於庸眾人不知其不可也於是舉幾布席豆羞觴醑樂予於齋內獻酢互更歡然洽矣爲之歌曰坦兮坦兮去爾町畦絕爾多岐遵大路兮以遨以嬉秣吾馬兮膏吾車吾與爾同歸宗政吳人敏而好學善鍾王楷法爲時軰所推讓縉紳大儒皆樂與之遊宗政漠如也其自待與其名齋若不相背馳云

逰嵩陽記

周敍

宣徳丙午三月十五日予在鞏祀宋陵畢瞻望嵩少諸山慨然想其勝與廣文宜春吳公遜志約逰焉行李僕禦已戒至期聞有逹官至吳君不果行越二日予遂攜邑庠生王庸劉淸李暄同往行二十五里至黒石渡沿洛陽南至河水淸駛水濵山石犖確下步行二里餘午食將軍趙仁家又行半捨許地曰漫流岡上有郭汾陽廟環廟古栢數百株蒼翠蔚然可愛有碑二通一金元光二年上黨趙琢譔云汾陽嘗領兵淸河上至是索芻粟不獲里人告以是邦西南岡嘗出毒霧爲災故田榖不秋無以供餉汾陽乃旋軍登其上以壓之毒因以息里人遂立廟祀之相傳祠下有洞時有聲隆隆然蓋毒霧所出處予惟古人稱掃淸氛祲汾陽之謂矣一則緱山東老人所題老人逸其名必宋元顯者夜宿原良村王庸家自鞏至是七十里餘翌旦遵趙城陟轘轅道石徑崎嶇盤回以上中有關名萼嶺老卒數人守之時天旱邑人祈禱甚久忽微雨從西北來予顧謂二生曰今日之逰固樂天復雨又樂之尢也轉西僅五里入少林寺木蔽翳仰不見日花艸餘香鬱鬱襲人寺在五乳峯麓少室山當其南隱若屏列其寺僧聞客至迎迓甚恭佛殿後爲講堂堂後有立雪亭則佛徒惠可受法於達摩處惠可嘗侍達摩雪深至腰不去竟得其法予因嘆曰昔遊定夫楊中立立雪於程門卒傳其道惠可學佛法亦然使世之爲弟子皆若此其學詎有不成者邪因觀歷代所建碑刻其文最舊則有梁武帝禦制達摩太師贊前刻歐陽圭齋序餘皆唐宋以下文字又向西北循山崖深入三里許攀援而上山勢岈然環抱視寺之臺殿山之林壑若在席下是爲達摩面壁庵庵有石影云達摩面壁九年之遺迹也時雨止雲收煙霧澄霽幽鳥玄蟬鳴聲上下翛然有塵外之想僧云西南八里巓有惠可庵有卓錫泉以榛莾蒙翳不果上寺主僧二人曰圓宗林之廷者甚能言相與論辧亹亹亦自可敬飯畢啟行逾十里則嵩山少室東西對屹山色掩映蒼翠如滴路循深洞灘石礧磈按轡徐行毛髮森豎俄經一小土神祠南忽有赤衣童子疾趨道左令導途者索之彌久不見竊自念曰連月旱暵而赤色者南方朱火之象也是豈旱魃之流歟因相與名其地曰赤童子山又行十里憇郵亭中亭後一里有寺名會善刻元雪庵所書茶榜字徑三寸許遒偉可觀觀畢卽出晚至登封假館學宮自原良至是又六十里明日同廣文劉仲武司訓吳永庸謁中嶽神祠且黙禱久旱祈賜雨澤禮畢而縣丞李政繼至祠在縣東八里嵩山之陽中原壤地平曠有山亦培塿不奇崛惟嵩山蜿蜒磅礡騎奔云矗綿長數十里屹然在天地之中諸山環列勢若星拱蓋乾坤秀粹所鍾宜神靈之宅也祠規制極宏壯峻極殿南爲降神殿三面皆圖生申甫像丹靑頗剝落而筆意蒼古督李丞命畫公模之宋金以來石刻以百數惟王曽奉勅譔者碑最穹壯字體𨿽甚勁麗又漫滅不可讀並命諸生用紙墨摹搨以考其舊旣出李具酒殽於道士方丈相與宴飲甚歡丈室後有竹數百竿微風度之鏗然有聲如擊金石此又洛中之僅見也又明日與仲武永庸循北門逰嵩陽觀觀久廢惟古栢三株存大者圍幾三丈髙兩倍之相傳漢武帝封爲大將軍有石刻識其下次者亦幾二丈圍云皆封次將軍望之如張幃幄如擁車蓋風動又聞如絲竹之音相對倚久之不能去惟朝廷方取材川蜀以資梁棟此木近在河洛似獨遺棄豈造物者固有以庇之抑以孤處僻遠不見知於世邪前有天寶三載紀聖徳感應碑髙大異常制書法極妙又從東度涸澗尋崇福宮卽太乙觀林深從者迷失道往返數四始逹宮亦屢廢惟三淸殿存亦至元間重修者旁屋近毀於野火道官依殿以居舊有奕棋摴蒱泛觴三亭今惟九里池存有泉名太乙歲久亦湮則泛觴亭之故址也二宮觀俱漢唐宋以來天子巡幸曁王公卿士宴遊之所方其盛時珠宮琳館金碧交映鑾輿所至艸木生輝及其廢也荒煙斷礎鞠爲丘墟樵人牧豎得而辱焉噫方外之流恆自視其道與天地長久永存今旣若此豈非物之興廢固自有時哉升髙以望遠則箕潁諸山隱然如畫追想巢由之髙風西則少室三十六峯綺綰繡錯髙挿霄漢深悲李山人之陳迹目與景接心契神會超然若禦灝气遊鴻蒙而不知其所止也稍東有啟母石云塗山氏所化其說怪誕不經極西有法王寺亦名剎殿宇頹圮惟浮屠巍然南下則有周公測影觀星二臺廢址北顧嵩髙二十四峯舒奇獻秀歷歷可指並山頂而東則又有所謂盧鴻巖投龍洞皆嵩陽勝處擬次日再約往逰是夕予冒風寒頗不懌且疲於登陟遂不果而顧予先後之所以賞者其所得亦可謂富矣因累書其事於簡以識予是逰之勤並各書一通一以遺鞏邑廣文吳公俾想見玆逰之勝一以畱登封學宮以備他日好逰者之故實云是爲記

宋丞相信國文公祠堂記

柯暹

宋有天下三百年海內臣妾無險釁一旦天命難諶江南失守髙城深池間𨿽有堅甲利兵曽勁艸之不若獨丞相信國文公未受王命毅然浩气充塞天地使巴延之餌不能釣一舌世祖之謀不能屈一膝幽囚白刃不能移一心是蓋有日月之明風霆之厲者在乎其見耳方瀛國未封墜石塞敵使南冠不執安知吳越不可復中原不可圖然而不能皆天也或又以爲旣執之後張宏範說而誘之至再也世祖欲公附之切也附而用之宜不下於宋也使能隱忍許臣於庭見之時又安知無可圖者顧其思不出此嗚呼是豈足以知公者哉當庭見之時一身之外皆元有矣此膝未屈爲吾敵國一屈之後臣節凜然縱有可圖吾心已二萬一有成猶不能免無成則是漢李陵之謀誰復可信此公所以吟嘯從容就死而靡他也某來永新聞固塘文氏六義堂並詩乃公爲其族人正道所扁而題也因造其堂拜公遺像誦公之詩過錢市又瞻公像於文氏祠中宣徳丙午江西提刑按察司僉事括蒼王公繼行過謁祠下命某易文氏祠爲丞相祠或曰文氏譜自五代時春元始至十世彥純生二子長曰卿次小山卿曽孫革齋生丞相爲鳳岡派小山之後爲固塘派族遠而義疎某曰不然文正範公親疎之論至矣以公之孤忠大節傳播宇宙間如日星之明不容掩矣爲宋而歿在宋當祀宋亡無祀之者𨿽敵國表勵忠節亦當祀況守公之故土而愛君之心同然者乎世無子孫𨿽鄕人尙義亦當祀況惇睦之族景先徳者乎今其祠在京都郡庠者創於元已祀之矣某在金臺時見一僧號全拙以戒行自髙尙知慕公風節往拜於祠又聞一指揮者見祠宇傾圯尙能慨然新之求其姓名未得豈有鄕邦不如敵國吾儒不如武弁同族不如方外者哉祠因舊更其榜曰宋丞相信國文公之祠爲之歌曰

玉關洞開朔騎南來孤忠矢志乾旋坤回匪人自天我皇弗庇巡剛逺貞孔仁孟義盤盤鳳岡摧彼雕梁固塘錢市六義孔彰篤維親親匪祀何祀子孫繩繩億千萬世

重修虞士祠記

祝顥

洪洞縣南去城一十三里官道之東虞士臯陶之墓在焉道西原上乃其祠也地可百弓坦夷髙爽面離辟戶繚以周垣祠屋三楹中肖神像與侍從儀衛旁設齋廚數楹制皆麄儉蓋創自前代莫究其始建入國朝載諸祀典守土之臣𨿽春秋共事而因陋就簡莫之加意且其民俗去古旣逺罕事文學罔知貴貴尊賢之禮故舉其地裏祠墓傳捨稱號一以神名名之無所諱避任治教者亦莫之戒識者戚焉景泰初予以侍近出官山右按部玆邑恭謁祠下顧瞻廢墜爲之驚惕乃命有司封植其墓正其祠額凡觸神諱者一切禁之於是邦之吏民稍知敬憚而觀風問俗入其境者亦知趨式焉今年春予復來玆屬縣令尹鑑修其祠之未備鑑循而才克事其事次第畢之加於舊觀因謀伐石請書其事用勸邦人且示來者其用心可謂逺矣於乎自兩儀旣分人極肇立世稱至治者必曰唐虞而士實當時名臣羣後之所首讓者其謀謨道徳載諸經傳有天下國家者師之則治萬世臣子之所咸仰況洪洞爲神明之裏則凡生於斯吏於斯者尊崇敬仰是訓是行宜先他方安可頃刻而或怠之者矧今幸遇聖天子更化海內風動冥孚黙契賢才彚徵以光輔盛治駸駸三五之隆則夫是方之間寧有不感發興起以追遐軌者乎故曰有其君則有其臣也然則是祠所系其於治教豈云小補之哉後之君子尙體諸焉庸書以記

明文衡卷三十六

●欽定四庫全書

明文衡卷三十七

﹝明﹞程敏政編

○記

常熟縣重建城隍廟記

吳訥

昔在太祖髙皇帝恭膺天命作四海神人之主爰念元季綱淪法斁祀典瀆糅不經馴致禍災薦起民墜塗炭乃屢勤睿思建立制度正名定分爲萬世成憲若郡邑城隍廟亦其一也初洪武元年戊申詔封天下城隍神在應天府者以帝在開封臨濠太平府和滁二州者以王在凡府州縣者以公以侯以伯時常熟循元制爲州得封城隍神曰鑑察司民城隍靈佑侯二年己酉州攺爲縣三年庚戌詔定嶽鎭海瀆俱依山水本稱城隍神號一體攺正仍頒格式蓋造廟宇屏去閒雜及泥塑神像於是攺題木主曰常熟縣城隍之神知縣田義以舊廟在縣西十步者基地湫隘攺造於西隅衮繡坊北卽今廟是也四年辛亥特勅郡邑里社各設無祀鬼神壇以城隍神主祭鑑察官吏人民善惡以貽福禍未幾復降儀注新官赴任必先謁廟與神立誓期在陰陽表裏以安下民祝詞儀注出自宸衷聖謨洋洋發明福善禍淫之機以警飭下臣至矣然吾邑建廟垂七十餘載朽蠧剝落日就頹圯今知縣事郭南深懼無以掲虔妥靈躬捐俸貲以爲眾倡僚屬吏民相與協助乃市材僦工經始於正統庚申十月落成於次年二月堂寢門廡宏壯軒豁視昔有加適予致政歸老耆民時■﹝王棊﹞龔鼎等相率謁文垂示永久予惟明有禮樂幽有鬼神古昔聖帝明王罔不以事神治民爲先務城隍之祀經典弗載蓋後人因其保障民生以義而起也迨宋姚鉉編唐文粹始載乾元中李陽冰縉雲城隍祠記然無所謂封爵配位也及元艸廬先生吳澄記江州城隍廟後殿則曰江右列郡以漢潁陰侯灌嬰配食以侯甞定豫章諸郡而然歟自後繁褻日甚聖明統禦窮神知化始遂更正歷歲云久或罔克遵今吾邑得賢令屏除土偶鼎建祠宇將見神罔怨恫物無疵癘邑人之幸豈淺淺哉予耋眊筆硯久絕玆今弗拒眾請者蓋欲昭掲聖制以示後人俾勿至於違墜也詩曰不愆不忘率由舊章後之作邑君子曁鄕邦友士尙鑑玆哉

有恆堂記

粵昔永樂初訥祗命訓文臣子弟於禮部部貳卿髙宻儀公以徳輔導景陵於孫宮休沐之暇迎予至其有恆齋指齋扁曰制自束髮讀書曁登仕版以迨於今玆一惟有恆是式蓋人一心全具天理惟有恆者不貳其心故天理流行日用之間凡忠君孝親善兄弟夫婦朋友以及應接事物何莫非是理所推乎今吾年已耆艾諸兒悉令歸耕惟季子銘畱侍玆幸親硯席望以是訓勉之銘字子新少予僅十歲嗜學罔怠未幾予以病免歸子新依依不忍爲別洪熈更化予承乏六察子新給事黃門特詔贈公太子少師謚文簡予與子新胥晤未甞不以公言爲勉也後予升典畱臺子新晉職翰林上在禦之五年己未歲予以老病詣闕懇求納祿得請致事子新謁予寓廨曰先生榮還有恆之義望筆授之俾得朝夕視惕匪銘一已之幸亦後人之幸也予聞語之曰子之先公之言至矣𨿽然晦庵朱先生又有云恆者常久之意必守貞而後得所常久之道三復斯言則書所謂世篤忠貞詩所謂勿替引之子新與後人所當兢兢加勉者焉夫如是則庻克綿先公之澤而報列聖鴻恩於無窮也子新作而請曰幸書以授於是乎書

大喜峯口闗城興造記

蕭鎡

今上卽位之明年勅都察院右僉都禦史鄒來學方今邊冦未靖守禦莫先於謹閉闗隘其自山海以西至天壽山以東千里之地闗城屯堡爾其悉疆裏之軍務處置聽以便宜公拜手稽首畢因仰而言曰嗚呼皇上所以委任者至矣我何敢不力以欽承休命先是邊塞入冦自白羊紫荊諸闗皆失利時公守喜峯口羣盜往往出沒山谷窺我利便近邊之民爲之驚擾公爲親歷邊境相地之險易曰多寡在人而捍禦之廣斥堠謹烽燧冦不敢犯民用以寜及有是命時鎭守則有尙膳監郁公永總兵則有都督僉事宗公勝左右參將則有都指揮僉事胡鏞馬榮公與之謀曰鄕者緩急預備一時權宜耳經久之計當如聖諭眾咸是之議以克合乃經營隱度以繕治之不獨喜峯口而已其它董家羅文諸峪劉家界嶺一片石諸口廣者百有餘丈狹者數尺皆築城以障其缺舊所有者乃增髙之爲門以便我軍之出入通水道者則制爲水關城之外爲濠濠之外爲墻山之峻者削之爲壁溪峪蹊徑凡人迹可通者盡築焉蓋東西千餘里間營壘相望髙深堅壯足以經久誠所謂金城湯池固也公又以謂諸關獨喜峯口巨鎭外國朝貢道所以由乃爲城樓以示壯觀樓髙四丈深廣稱之名曰鎭遠樓經始於景泰壬申之七月落成於癸酉之四月力取於守禦之卒而兵不知勞材取於山谷之產而民不知費人見其功之成而不知其何以爲之也於是其將吏相與告於宗公曰都憲公受上命疆理而公式克恊心同力以底於成不有紀述其何以示後宗公曰然乃以書屬翰林編修劉宣請於予古之爲天下者不病乎其有患恆病乎其無備不病乎無其備恆病乎難其人夫事機之來無常也惟禦有其備則𨿽有一朝之患不足爲吾害備不先具使經理有其人則𨿽遇獘敗之餘猶足成吾功故曰惟在得人而已北邊當永樂宣徳中承平日久無事修治正統以來蓋頹隳極矣聖天子臨禦赫然述中興之業乃始汲汲於斯當此時受命而往者肩背相望𨿽極一時之運然其間茍簡就功者猶或有之獨公毅然以爲已任而凡將佐與同事者皆效力相成故其所建立堅久不隳使國家恃之晏然無復後顧之憂此蓋千萬世永逺之績豈一時之功也哉昔周盛時有獫狁之難朔方之城實命南仲而南仲克修厥職卒收獫狁於夷之效出車之雅藹然詠於當時而傳之至今今公之任則南仲之任也而能盡心如此敵人之首已見今日矣使當時大手筆一爲紀之豈不與出車之烈並傳邪顧予之鄙烏足以及此而宗公適以請特爲考其始末之槪論著之俾爲天下國家者知治之責在於得人而後之任此者當思所以善繼之也

賜遊西苑記

李賢

天順己夘首夏吉日上命中貴人引賢與吏部尙書王翺數人遊西苑明年亦如之又明年亦如之初入苑門卽臨太液池蒲葦盈水際如劍戟叢立芰荷翠潔淸目可愛循池東岸北行楡栁森排艸色鋪岸如茵花香襲人行百步許至椒園松檜蒼翠果樹分羅中有圓殿金璧掩映四面豁廠曰崇智南有小池金魚作陣遊戲其中西有小亭臨水芳木匝之曰翫芳又北行至圓城自兩掖洞門而升上有古松三株枝榦槎牙形狀偃蹇如龍奮爪拏空突兀天表前有花樹數品香气極淸中有圓殿巍然髙聳曰承光北望山峯嶙峋崒嵂俯瞰池波蕩漾澄澈而山水之間千姿萬態莫不呈奇獻秀於幾牕之前西有長橋跨池下過石橋而北山曰萬歲怪石參差爲門三自東西而入有殿倚山左右立石爲峯以次對峙四圍皆石贔屓齦齶蘚封蔓絡佳木異艸上偃旁綴樛葛薈翳兩掖疊石爲嶝崎嶇折轉而上巖洞非一山畔並列三殿中曰仁智左曰介福右曰延和至其頂有殿當中棟宇宏偉檐楹翚飛髙挿於層霄之上殿內淸虛寒气逼人𨿽盛夏亭午暑气不到殊覺神觀瀟爽與人境隔異曰廣寒左右四亭在各峯之頂曰方壺瀛洲玉虹金露亭中可跂而息前崖有壁夾道而入壁間四孔以縱觀覽而宮闕崢嶸風景佳麗宛如圖畫下過東橋轉峯而北有殿臨池曰凝和二亭臨水曰擁翠飛香北至艮隅見池之源云是西山玉泉逶迆而來流入宮墻分派入池西至幹隅有殿用艸曰太素殿後艸亭畫松竹梅於上曰歲寒門左有軒臨水曰逺趣軒前艸亭曰會景循池西岸南行有屋數連池水通焉以育禽鳥有亭臨水曰映波又南行數弓許有殿臨池曰迎翠有亭臨水曰澄波東望山峯倒蘸於太液波光之中黛色嵐光可掬可挹煙靄雲濤朝暮萬狀又西南有小山子遠望欝然日光橫照紫翠重疊至則有殿倚山山下有洞洞上石巖橫列宻孔泉出迸流而下曰水簾其淙散激射飛薄濺灑最爲可玩水聲泠泠然潛入石池龍昻其首口中濆出復潛繞殿前爲流觴曲水左右危石盤折爲徑山畔有殿翼然至其頂一室正中四面簾櫳欄檻之外奇峯回互茂樹環擁異花瑤艸莫可名狀下轉山前一殿深靜髙爽殿前石橋隱若虹起極其精巧左右有沼沼中有臺臺外古木叢髙百鳥翔集鳴聲上下至於南臺林木陰森過橋而南有殿面水曰昭和門外有亭臨岸沙鷗水禽如在鏡中遊覧至此而止大官珍饌極其醉飽以歸夫一張一弛文武之道賜逰西苑有弛之意焉然張可久而弛不可多以歳計之弛才一日則又未甞不致謹也於是乎記

臨深軒記

予天順癸未之夏構小軒於後庭之中扁曰臨深蓋取小旻詩中如臨深淵之義客有見者感焉請更之曰子爲是軒乃燕息之所身之所安也今以臨深名之則危之也毋乃不可乎予曰子言𨿽似然未知名軒之意也且危之者固所以安之也茍無危之之心而欲身之安者鮮矣是以古之聖賢兢兢業業無時而不戒謹恐懼故能免夫敗亡之禍易曰其亡其亡系於苞桑孔子於系辭贊之曰危者安其位者也亡者保其存者也又曰危者使平易者使傾豈惟易道爲然凡詩書春秋禮樂之道莫不皆然而戒謹危亡之說未甞爲第二義也然則後世之士有志於聖賢之道者其存心行已亦惟如是而已不然則必至於慢易而傾覆之矣此名軒之意也況予濫居宥宻之地所謂在四而多懼者可不危乎假使處豫亦必如六二之介於石不終日可也豈可狃於安樂耽戀不已而至於溺哉客乃憮然曰吾之所知者近也若子之言其所知者逺也語曰人無逺慮必有近憂子其庻幾無近憂矣乎斯軒斯名誠不可更於是乎記

河南府學四賢堂

劉定之

河南府儒學明倫堂在大成殿東都禦史王公暹以爲堂東而殿西則是師生講習之處尊而聖哲祀享之處卑也乃於殿西隙地復構新堂以夾殿於其中而新堂之所祀者邵康節程明道伊川蓋皆其鄕賢得從祀於先聖者也今年予以使事至河南獲祗謁焉退而思之司馬文正亦嘗居此而亦得從祀者斯堂之祀不與何也以迹言之若必世家於斯然後爲其鄕則惟兩程夫子爲然爾康節自共城來今安樂窩其遺墟也文正自涑水來今獨樂圍其故址也迹之暫寓皆如此爾今旣已有康節矣奚可以無文正至論其徳則熈寧變法之初廷爭謇諤學士君實禦史伯淳相唱和也元丰退居之際養晦著書皇極經世資治通鑑相符契也元佑更化之秋旋乾轉坤光居宰府頥在經筵相表裏也徳之頡頏又如此又豈可以祀邵程而遺司馬哉明日予與太守虞君廷璽教授鍾君旻曁其同僚諸君會別於東闗語及之皆歡然以爲宜無異辭乃定議祀四賢其序先邵次司馬次兩程以齒也余爲記且系以銘曰

河洛土中大賢所萃維玆四賢當宋盛際或隱巖穴或起科第或居侍從或正宰揆孰能洞觀三才萬物鞭駕風霆探躡天月曰惟邵子林下豪傑孰能用世功烈峩巍平視韓富仰儕臯夔而又傳道爲學者師曰惟司馬廟堂表儀孰能並峙一家弟兄伯若春和季如秋淸猶夷猶惠可顏可曾繩繼前哲梯階後英曰惟兩程聖門幹楨同時四賢百世仰希禮殿從祀徧於海涯矧玆鄕裏宜有專祠祠以敬賢希以爲已香火堂亭簡編窓幾郡侯師生來遊來止際玆聖明其繼髙軌

句容曹氏祠堂記

南京吏部尙書句容曹公昔者以書來告予曰義於裏居構祠堂以奉先世願有以記之予諾焉而未果旣而公捐館其子中書舍人冕歸奉襄事畢來謝上命塟祭之恩見予伸公前請予問祠堂之制冕曰在正寢東遵紫陽家禮也楹止於三不爲髙廣因地勢也黝堊丹靑之飾踰於他室重其先也且公官秩之所當爲也又曰公之神主旣入於祠堂而昭穆之序攺題遞遷矣則今所祀者禰之龕也祖之龕也曾之龕也其所躬至與所追榮之官號皆吏部尙書也而冕之不肖尙得列職文苑以其所蒙祿供祀事不下儕於禮所謂無田則薦孟子所謂牲殺器皿衣服不備不敢以祭者嗚呼先父之所以荷受聖恩顯其先而幬蔭其後者於此亦可以見之矣奚可以不見錄於君子乎予曰然世之稱爲士大夫者鮮不致美其宮室以爲已所居之計而求垂諸子孫於安其父祖之神則或忘夫爲之所此其意將謂夫化者爲罔知矣是豈得爲仁乎將謂夫體魄藏墓封樹崇茂拜掃以時宜在彼爾無事乎此也是豈得爲知乎將謂夫吾能顯親揚名務其本矣而祠以祀之特其文爾殆不足爲是豈得爲禮乎仁者事亡如存追逺如近知者知送形而往迎精而返之依乎後嗣也禮者無本不立無文不行奚可偏廢哉子之先公舉斯典也三徳備矣若夫子之不忘繼述斯亦可謂能子也乃記之

遊梁氏園記

梁氏園在今京師西南五六里其外有舊城舊城者唐藩鎭遼金別都之城也元遷都稍東於是舊城東半遂入於朝市間全無迹可見而西半猶存號爲蕭太后城卽梁氏園所在也蕭太后者遼後皆以蕭爲姓有子爲帝則太后別居宮城統部屬故其亡也末帝淳之妻猶得獨存稱太后以至其國踰年乃滅也或謂此𨿽遼金都城而非唐藩鎭城不然也唐時此爲範陽藩鎭安史反後攺名盧龍而所治幽州薊縣不攺今移薊以名州移盧龍以名衛各去此數百里其實唐之盧龍與薊在此也惡得非唐藩鎭舊城乎遼金不因藩鎭以爲都而曷因乎稽諸史誌遼金又曷嘗創建都城乎其城僅存土爾甓皆爲人取去今取猶未巳其土皆眞黃土人取之和煤炭以燒亦有卽之作墓者以其猶髙堅也予往遊之日去淸明節未久挿棘持紙近逺在目嗟乎昔之在此地者以臣叛主如安史輩自唐中葉迄元季世七百年矣小而鼠拱豕伏大而虎吞龍亢孰得窺之哉天旋地轉時移事攺而懦夫豎子持畚鍤以斸甓掘土焉就其構樓櫓立麾蓋喑嗚叱吒之故處而塟埋哭泣引紼掩袂焉因其頹垣隳墉而增髙補缺以障朔風延夕暉蓺羣芳於是吾儕得以息朝署之迹攄林野之興焉俛仰古今感慨多矣可以自幸夫聖明之不易遭也是日園中牡丹皆半謝蓋京師气候牡丹開於榖雨後於候爲鳴鳩拂其羽戴勝降於桑之間予往乃立夏初故已過也同逰者柯學士孟時相約攜具皆甚儉園有龍槐共酌其下而歸去時微風埃中道憇一寺正統中太監僧寶所建非數萬金不能成僧寶沒於土木有像在寺歸時風止過太宗潛龍時所建天王寺其規制視前寺僅三之一云

重修豫譲橋記

倪謙

距趙城南幾十里水自東山來橫亙於道古有橋架水上以濟行旅卽戰國義士豫讓死所也代久傾圮於水裹足經是者咸病焉知縣事吳橋何君友聞於正統辛酉由進士出宰於斯興踣起廢有爲有守歲甲子秋八月嘗出按行至水涘爰仰遺烈惕然懷感乃稅駕召諭父老曰若知夫豫讓之所以義乎昔臣事智伯感其國士之遇及智伯爲趙襄子所滅壤地三分家無噍類而讓以死報之挾匕首入其宮中塗廁以冀得志於襄子也至被覺獲幸得釋又漆身變容吞炭變音違妻拒友必欲成其志去伏於此橋下俟襄子出而圖之復被覺獲竟斬其空衣而死屢僕屢起略不少變𨿽未得扼其喉揕其胸而一念之加於襄子者固已盡矣此其義何如也讓旣死於此橋其靈爽將不亦依於此橋乎今頹缺斷壞民病於渉無讓猶將舉焉矧有讓之烈乎昔南國愛甘棠不忍伐以召伯生憇於此故也則夫死於此者能不加愛而忍視其廢乎大義耿耿誠足爲委質事人之法吾將表其迹以風厲吾民爾謂何若父老咸稽顙曰諾於是首捐俸資裒輿情所樂助計得錢若干緡乃募工甃橋以石中劵水竇上隆旁殺廣二丈長倍之髙一丈五尺爲祠堂橋西以安其靈費不在官役罔及民踰月功以成告是年冬君朝會京師過予家屬記其事予以君斯舉得三善焉夫追復古迹俾前人之遺烈以彰義之發也俾行旅之濟渉以便惠之及也俾斯民之趨向以勸仁之推也一舉三善其可謂能知爲政不有過於鄭僑也歟代之理人者非法令所急不皆加之意君獨急法令所緩若此非賢而有才殆將有不暇也君在壬戌癸亥歲嘗修建中鎭伏羲媧皇三廟又嘗修宣聖廟以曁城墉壇墠罔不完固其規畫率類此務民義敬鬼神君有之矣因並記之以告於後之人

揚州府重修飬濟院記

劉珝

皇上踐祚之初百政一新軫念困窮之心尢懇懇然故明詔之下首及之且令有司無俾乞食於市大哉聖心卽古文王懷保小民惠鮮鰥寡之心也臣珝因憶去歲侍講春宮至書之無逸篇言文王於小民則懷保之於鰥寡則惠鮮之遂及時事數十天顏豫恱𨿽不形諸言實深有契於心臣珝於時有以知皇上眞大有爲之君可以登三邁五而漢唐宋英君誼辟不足較也斯人之福何啻萬萬肆其初政卻貢獻減財賦罷諸道鎭守官無非爲民而以窮民尢民之微者故特加之意焉皇上愛民之仁若此其任事之臣體皇上之心者固有之矣然有行之而不竟者有視爲故常者皆深可惡也至以忠義自許以蒼生爲念侃侃焉特立不阿不待啟之而政以行不伺激之而仁以著陜右王君公度一人而已君昔爲給事以誅姦臣功超擢都臺督理漕運大得江淮之心及其旣去人心若失慈母及今再起人心若得慈母君何以得此於人人哉亦惟以仁而已君於可爲之事知無不爲自淮以南南北數千里吏之墨者黜之事之壅者通之民之離者合之法令大行輶車所至民必焚香望拜天順癸未君巡撫至揚首以飬濟院詢於有司仍躬造其所捨宇歲久寖用圯壞且狹隘弗可容眾君設法修復不勞於民輦石陶甓鳩材僦工木斵而不加雕墻圬而不加飾前此屋止十三間今悉撤其舊而更新之凡增若干楹廣儲布帛粟米實其中郡之鰥寡孤獨疲癃殘疾不能自全者皆兼收而並納之復於大門外大書飬濟院三字於坊以示來者告成之日歡聲肆徹民用以康道路之間無復餓殍君之功可謂大矣太守武邑王勤恐君之功不傳諸永因訓導孫敏以公來京寓書具始末屬識其事夫古之聖君賢相以天下爲心則必均天下以爲愛譬之萬物育於覆載不容萌蘗之或傷血气周流於四體不容一指之或滯況以天下猶一家豈容一民之或失其所哉皇上能體文王發政施仁之心君能體皇上愛民之仁且斯舉也舉於明詔未下之前可謂能分君之憂者矣可謂不待啟之激之而仁政自行者矣夫養濟者仁政也仁政旣行則其仁聞必逹於上將置諸左右而仁澤被於四海此諸公及蒼生之所望也噫安得今內而任事公卿外而郡邑小臣皆以仁民爲心如君者邪此珝區區之望又無窮已其院興工於天順七年五月初二日訖工於九月十八日作記

揚州府重修白塔河記

王■﹝亻與﹞

維揚郡治東北兩舎許宜陵鎭側有河名白塔蓋古運河支流以南屬於江北逹於淮者也皇明宣徳壬子平江伯陳公瑄釃浚舊道建新開大橋潘家江口四閘以蓄泄水以便江南漕運歷歲滋久中多壅閼舟旣不通閘亦隨毀乃者成化癸巳冬巡河郎中郭升以爲言下其事於總督漕運都禦史李公裕以詢於眾得修河事宜以屬郭君而總其成焉郭君於是召集旁近兵民二萬人疏舊河二十里築東西捍水堤四十里建通江大同二閘其大橋新開閘之故存者咸修復之又增建土壩三夏月潮漲則由閘冬月水涸則由壩又建減水閘五以防泛溢淺鋪五以備疏瀹至於蒞事有廳享神有祠保障有巡檢司凡有益於河者無不爲之經始於丁酉三月以是年六月畢工通判鮑克寛具事顚末來請作記予嘗考之吳城■﹝幹阝﹞溝昉於左傳渠通江湖載之遷史唐漕江淮撤閘置堰宋至紹聖易堰以閘則漕河之出於揚境者最爲切要漕法之講於儒先者最爲詳備漕數之給於縣官者最爲丰溢大抵建國於西北爲不拔之基取材於東南供不貲之費由今視昔初無少戾興事勸功有待於人此白塔河之所爲浚理於今日也𨿽然古人嘗謂潤州北距瓜步沙尾紆匯六十里舟多敗溺遂徙漕路由京口埭治伊婁渠以逹揚子歲無覆舟且減運錢數萬今京口埭旣淤淺不勝重載則由常州孟瀆河入江遡流而趨伊婁回逺百八十里視六十里旣兩倍之而大江風濤之險漂溺之患月所不免又非但歲中見之而已也斯河旣成則江南漕舟出孟瀆者可徑投斷腰洪入夾江三十里入河又四十里而逹揚境脫不測之淵以卽安流忘盜竊之虞而遊樂土烝徒歡呼無事轉挽篙工舵師枕臥而至其爲省費又奚翅數萬而已也使非李公之經略郭君之籌劃而欲望其力排羣議茂績成纉施加當時敷被後世如此役者庸可得乎李公字咨徳西昌人巡撫淮南焯有風烈郭君字騰霄濠梁人治水徐淮之間亦累著奇效以不系於玆河也皆略而不書而特書其興利拯患充國惠民之一事俾列之貞石以爲後來者勸云

明文衡卷三十七

●欽定四庫全書

明文衡卷三十八

﹝明﹞程敏政編

○序

大明日曆序

宋濂

洪武七年歲在甲寅五月朔日新修大明日曆成粵從皇上興臨濠踐天位以至六年癸丑冬十又二月凡戒飭之諄復徵伐之次第禮樂之沿革刑政之設施羣臣之功過四方之朝貢莫不具載合一百卷藏諸金匱副在祕書甲寅以後則歲再修而續藏焉嗚呼惟天立辟惟辟奉天其能混合三光五嶽之气者蓋可數也然挺生於南服而致一綂華夏之盛自天開地辟以來惟皇上爲然其功髙萬古一也元季繹騷奮起於民間以圖自全初無黃屋左纛之念繼憫生民塗炭始取土地羣雄之手而安輯之較之於古如漢髙帝其得國之正二也平生用兵百戰百勝未嘗摧衂以至繼天出治經綸大經皆由一心運量文臣武將不過仰受成算而已其獨稟全智三也欽畏天地一動一靜森若神明在上及至郊祀存於心目有赫其臨甚至不敢仰視恵鮮小民復恐一夫不獲其所貪墨吏及豪黠之徒有加害者必威之以刑其敬天勤民四也后妃居中不預一髮之政外戚亦循理畏法無敢恃寵以病民寺人之徒惟給事掃除之役此皆古昔所深患今絕無之其家法之嚴五也兵戎國之大權悉歸之於朝廷有事徵伐則詔大帥佩將印領之曁旋則上章綬歸士卒單身還第其兵政有綂六也嗚呼帝力難名度越前聖不可以一二識也今日曆所書籌略之運功業之著規模之宏逺其本蓋原於此矣然而史書甚重古稱直筆不溢美不隠惡務合乎天理人心之公無其事而曲書之者固非也有其事而失書者尢非也況英明之主不世出而記注之官遷易不常無以究夫聖徳之髙深臣同曁濂幸獲日侍燕閒十有餘年知之深故察之精察之精則其書也頗謂得其實而無愧玆因日曆書成謹掲其大要於首簡使他日修實錄者有所采掇庶幾傳信於千萬世也其總裁官翰林學士承旨嘉議大夫知制誥兼修國史兼吏部尙書臣詹同翰林侍講學士中順大夫知制誥同修國史兼太子贊善大夫臣宋濂催纂官翰林侍講學士嘉議大夫知制誥同修國史臣樂韶鳯纂修官禮部員外郎臣吳伯宗翰林編修臣朱右臣趙塤臣朱廉儒學教授臣徐一夔臣孫作布衣臣徐尊生其讎校謄冩則臣伯宗臣廉及鄕貢進士臣黃泉國子生臣陳孟暘開局於六年九月四日曆二百六十有五日始訖事云臣濂謹序

洪武正韻序

人之生也則有聲聲出而七音具焉所謂七音者牙舌唇齒喉及舌齒各半是也智者察知之分其淸濁之倫定爲角徵宮商羽以至於半商半徵而天下之音盡在是矣然則音者其韻書之權輿乎夫單出爲聲成文爲音音則自然恊和不假勉彊而後成虞廷之賡歌康衢之民謡姑未暇論至如國風雅頌四詩以位言之則上自王公下逮小夫賤隸莫不有作以人言之其所居有南北東西之殊故所發有剽疾重遲之異四方之音萬有不同孔子刪詩皆堪被之弦歌者取其音之恊也音之恊其自然之謂乎不特此也楚漢以來離騷之辭郊祀安世之歌以及於魏晉諸作曷嘗拘於一律亦不過協比其音而己自梁之沈約拘以四聲八病始分爲平上去入號曰類譜大抵多吳音也及唐以詩賦設科益嚴聲律之禁因禮部之掌貢舉易名曰禮部韻略遂至毫髮弗敢違背𨿽中經二三大儒且謂承襲之久不欲變更縱有患其不通者以不出於朝廷學者亦未能盡信惟武夷吳棫患之尢深乃稽易詩書而下逹於近世凡五十家以爲補韻新安朱子據其說以協三百篇之音識者𨿽或信之而韻之行世者猶自若也嗚呼音韻之備莫踰於四詩詩乃孔子所刪捨孔子弗之從而惟區區沈約之是信不幾於大惑歟恭惟皇上稽古右文萬幾之暇親閱韻書見其比類失倫聲音乖舛召詞臣諭之曰韻學起於江左殊失正音有獨用當並爲通用者如東冬淸靑之屬亦有一韻當析爲二韻者如虞模麻遮之屬若斯之類不可枚舉卿等當廣詢通音韻者重刋定之於是翰林侍講學士臣樂韶鳯臣宋濂待制臣王僎修撰臣李叔允編修臣朱右臣趙塤臣朱廉典簿臣瞿莊臣鄒孟逹典簿臣孫蕡臣答祿與權欽遵明詔研精覃思壹以中原雅音爲定復恐拘於方言無以逹於上下質正於左禦史大夫臣汪廣洋右禦史大夫臣陳寧禦史中丞臣劉基湖廣行省參知政事臣陶凱凡六謄槁始克成編其音諧韻協者並入之否則析之義同字同而兩見者合之舊避宋諱而不収者補之注釋則一依毛晃父子之舊勒成一十六卷計七十六韻共若干萬言書奏賜名曰洪武正韻勅臣濂爲之序臣濂竊惟司馬光有云備萬物之體用者莫過於字包眾字之形聲者莫過於韻所謂三才之道性命道徳之奧禮樂刑政之原皆有系於此誠不可不愼也古者之音惟取諧協故無不相通江左制韻之初但知縱有四聲而不知衡有七音故經緯不交而失立韻之原往往拘礙不相爲用宋之有司𨿽嘗通並僅稍異於類譜君子患之當今聖人在上車同軌而書同文凡禮樂文物咸遵往聖赫然上繼唐虞之治至於韻書亦入宸慮下詔詞臣隨音刋正以洗千古之陋習猗歟盛哉𨿽然旋宮以七音爲均均言韻也有能推十二律以合八十四調旋轉相交而大樂之和亦在是矣所可愧者臣濂等才識闇劣無以上承徳意受命震惕罔知攸措謹拜手稽首序於篇端於以見聖朝文治大興而音韻之學悉復於古云

太古正音序

宋濂

余少時則好琴嘗學之而患無善師與之相講說𨿽時按譜成曲滌堙鬰而暢懣憤心弗自是也後聞冷君起敬以善琴名江南當時學琴者皆赴其門余尢慕之以爲安得一聽以償夙昔之好乎及入國朝余旣被命起仕而冷君亦繼至時天子方注意郊社宗廟之祀病音樂之未復乎古與一二儒臣圖所以更張之冷君實奉明詔定雅樂而余豫執筆制歌辭獲數與冷君論辧冷君間抱琴爲余鼓數曲余瞑目而聽之淒焉而秋淸盎然而春煦寥寥乎悲鴻吟而鸛鶴鸞鳯追而和之也砯砯乎冰合萬壑瀑布直瀉其上而松桂之風互答而交衝也懇懇乎如唐虞君臣上規下諷而不傷不怒也熈熈乎如漢文之時天下富實而田野耆耄乘車曳屣嬉逰笑談弗知日之夕也余倦爲之忘寢不自知心气之平神情之適閱旬日而餘音繹繹在耳誠知其美而欲學焉而余己老耄不可勉矣旣而冷君出其所次琴譜曰太古正音者示余且曰子之所聞者皆出乎此所未聞者可按譜而學也子可以序之乎余有感焉樂之爲教也大矣古之人自非居喪服有異故則樂未嘗違乎左右所以攝忿戾之气通神明之徳其助豈爲細哉後世古樂寖久寖亡今之所存若琴者無幾士大夫又鮮能而寡聽之𨿽如余之有志於學猶有耄老無聞之悔況不若余之質固者乎誠以有其器而無其譜而其制不全故也今冷君獨不自私其藝將使人人可按譜而學豈非古人用心哉然余恐人見其易而忽之也故道願學之意以見其爲術之難述所聞者以告之使人知冷君之用志於琴甚久非特空言而己也冷君名某某郡人今爲協律郎

味梅齋稾序

洪武初余奉詔總裁元史於時豫執筆者凡數十人皆四方豪俊餘日與之周旋會聚間一休沐輒相過從飲酒爲歡酒闌气盛撫掌大噱論古人文章政事不深夜不止信一時之樂哉然當是時諸君者皆壯彊無恙余𨿽稍長亦未耄老方以爲此樂可以常有未知其爲樂也及後未數年人事稍稍乖殊或得州縣散之南北或以老癃疾疢引歸田裏或抵法遇患轉徙逺方求如舊時之歡須臾而不得然後知此樂之難遇每一思之不知俛首愴心而繼之以嘆息也又況餘年愈耄觸事愈多而英才凋謝愈盡𨿽欲不思何可得哉幸而獲見一人於十餘年之後而又得觀其文辭其慰喜又爲何如也若吳郡傅君則明是己則明在數十人中以能文稱當乖殊之時歸爲邑人師得益勉其所學最後獨存而文益進天之於則明可謂加厚矣今年自吳中寄其文曰味海齋稾者示餘皆馳驟可喜嗚呼四方之英俊至是無幾矣然則則明之文何可少乎

贈李子貞序

昔天下盛時文學行義之士多出於江淮以北今豈異於昔哉何其遼邈而未見之也元興乎朔方其化自北始故士之北產者尢盛於元今皇帝起南方士之盛誠由南方始自南而北理勢之必然也況朝廷思用北方士甚至有一才者卽尊顯之所以運化機欲其速變也士生其間者安可不勉乎安丰李子貞善讀書有文士之秀者也其婦之弟鄭子端爲通事司丞渉逺道訪之其於行義得矣及其歸也子端須余文贈之亦欲其化鄕人以文學乎子貞歸告而父兄語而朋友上方以文治思得奇才而用之有志功名者愼無自棄哉

羅文質公集敍

胡翰

尙論人物者功業易見學術易知而道徳爲難顏子之不違仁必孔子而後知之有若之似聖人必曾子而後辧之一時之門弟子非不賢也日與之處也猶不能致察於斯而況庸常之人方之聖賢才智相百十也將探其所蘊之精微孰從而得之乎而況世之相去又逺也將極所至之髙妙孰從而得之乎揚子云曰存則人亡則書將必於其書而知之而得之羅文質公之在宋仕不登於朝化不行於國紹興之末言任斯道之重者必屬之先生焉先生受學於龜山楊文靖公因文靖而見伊川程正公則固及程氏之門矣當是時若李吁之才器謝良佐之力學張繹之髙識尹焞之篤行未嘗不與其進而道南之嘆明道獨於龜山發之及論西銘猶不能無疑伊川以理一分殊諭之道之難明也如此先生聞易於龜山與其聞於伊川者無間則固會而爲一矣嘗謂漢唐儒者能自樹立不過注心於外與之遊仲尼之門入堯舜之道必不能至此其志爲何如哉由是性明行完擴之以廣大體之以仁恕有如李延平之書潛思力行任重指極有如朱晦庵之言其所造又何如哉李吁軰未聞有以是與之者今欲以其近似而窺測之固學者之所惑也獨不考之先生之遺書乎蓋愽古通今務以文章爲學者非先生之學也忠信願愨不爲非義而自守者非先生之學也二者不同而俱失之先生之學靜而求之喜怒哀樂未發之中擴而極夫肫肫其仁淵淵其淵則逹天徳之妙矣舉而措之行事施於有政則莫非逹道之用矣故先生退而隠居而志常存乎天下遭世多故而義不忘乎朝廷其言曰仁義者人主之術也一於仁天下愛之而不知畏一於義天下畏之而不知愛三代之主仁義兼隆又曰人主欲明而不察欲仁而不懦又曰祖宗法度不可廢徳澤不可恃又曰名器授之君子則貴授之小人則賤又曰士之立朝正直則朝廷無過失忠厚則天下無怨嗟類皆切於時獘逹於治體其言旣足以懲熈寧創制之失其授受之際又足以啟淳熙理學之正觀是集者𨿽不能盡知先生因文以求義因迹以求用庶亦得其緒餘乎余嘉遂不墜其家學以寡聞陋見論前人之道徳其亦過矣仲尼之門顏子交一臂而失之而況其逺者其亦難言矣姑存其大要焉

風水問答序

烏傷朱君彥修故文懿先生之髙第弟子也少讀書從先生遊最久嘗有志當世充賦有司不合退而業醫猶幸其濡沬及人也著書數萬言曰格致論人多傳之而君之醫遂名海右又以陰陽家多忌諱不知稽諸古也復著書數千言曰風水問答書成示余雙溪之上推其用心可謂至矣易曰仰以觀於天文俯以察於地理天確然在上其文著矣地隤然在下其理微矣著者觀之微者察之知乎此者知乎幽明之故非聖人孰與焉而漢魏以來言地理者往往溺於形法之未則旣失矣至其爲書若宅經塟經之屬又多祕而亡逸不傳則失之愈逺矣朱君力辯之以爲人之生也合宗族以居爲宮室以處審曲面勢得則吉不得則凶其理較然及其死也祖宗之神上參於天舉而葬者枯骨耳積歲之久並己朽矣安知禍福於人貴賤於人壽夭於人哉故葬不擇地而居必度室據往事以明方今出入詩書之間固儒者之言也昔者先王辧方正位體國經野土宜之法用之以相民宅土坐之法用之以求地中皆爲都邑宮室設也而冢人墓大夫之職公墓以昭穆邦墓以族葬借欲擇之其兆域禁令孰得而犯之以是知君之言爲得也惜其書不見於二百年之前紹興山陵攺卜之議晦庵朱子以忠賈禍夫以一世豪傑之才千古聖賢之學萃乎其人觀於天下之義理多矣而篤惟蔡元定之說是信者果何也哉吾邦自何文定公得朱子之學於勉齋四傳而爲文懿君受業先生之門計其平日之所討論亦嘗有及於斯乎不然則是書成於先生未易簣之日必能是正其說傳信於人而頋使翰得而讀之豈知言哉且翰先人之塟今十年矣襄事之初匍匐將命而不暇擇嘗惕然於先儒土厚水深之言於是得君之書欣然如獲拱璧昔裏有餘禎者以是術遊江湖間邵庵虞公深敬信之其著書曰地理十準虞公稱其有得於管輅王吉之傳力詆曾揚之非而不悟指蒙非輅所作則與翰同一惑也書之於篇朱君其幸終有以教之

古樂府詩類編序

太原郭茂倩裒次樂府詩一百卷余采其可傳者更定爲集若干捲復論之曰周衰禮樂崩壞而樂爲尢甚自制氏爲時樂官能紀其鏗鏘鼓舞而不能言其意則天下之知者鮮矣況先王之聲音度數不止其所謂鏗鏘鼓舞其人固不能盡紀也以是言之豈不難哉若聲詩者古之樂章也雅鄭得失存乎其辭辧其辭而意可見非若聲音度數之難知而國家之制作民俗之歌謡詩人之諷詠至於後世遂無復雅頌之音𨿽用之郊廟朝廷被之鄕人邦國者猶世俗之樂耳獨何歟蓋詩之爲用猶史也史言一代之事直而無隠詩系一代之政婉而微章辭義不同由世而異中古之盛政善民安化成俗美人情舒而不廹風气淳而不散其言莊以簡和以平用而不匱廣而不宣直而有曲體順成而和動是謂徳音及其衰也列國之言各殊儉者多嗇彊者多悍淫亂者忘反憂深者思蹙其或好樂而無主困敝而思治亦隨其俗之所尙政之所本人情風气之所感故古詩之體有美有刺有正有變聖人並存而不廢惟所以用之郊廟朝廷非淸廟我將之頌不得奏於升歌宗祀非鹿鳴四牡大明文王之雅不得陳於會朝燕享內之爲閨門外之爲鄕黨非關雎麟趾則鵲巢騶虞之風情深而文明气盛而化神故可以感鬼神和上下美教化移風俗今茂倩之所次有是哉以其所謂郊祀安世黃門鼓吹鐃歌橫吹相和琴操雜曲考之漢辭質而近古其降也爲魏魏辭溫厚而益趨於文其降也爲晉晉之東其辭麗遂變而爲南北南音多艷曲北音多悲壯而隋唐受之故唐初之辭婉麗詳整其中宏偉精奇其末纎巧而不振𨿽人竭其才家尙其學追琢襞積曾不能希列國之風而況欲反乎雅頌之正滋不易矣是以郊廟祭祀則非有祖宗之事美盛徳告成功之實會朝燕享君臣之間則非有齋莊和悅之意以發先王之徳盡羣下之情哇聲俚曲若秦楚之謳巴渝之舞涼伊之技莫不雜出以爲中國朝廷之用慆心盈耳不復知其爲教化風俗之蠹夫民不幸不見先王之禮樂考其聲詩蓋有足言者然以唐虞之盛不能無憾焉吾於此見其風气之淳人情之泰政治俗尙之美皆非古矣其治亂得失是非雅正𨿽去之千數百載不待其言之著而今皆可見者則詩之爲用豈不猶史之事哉故合而論之以寓吾去取之意將望於後之作者焉

王氏數學舉要序

數何始乎始於古之聖人六峜九章蓋太昊軒轅氏所作也其學則古無有也六藝之教在小學八歲之童習之而九數在當時猶一藝爾道術裂於天下百氏之說並興天下之言數者不必本於儒而儒者亦罕究其奧於是有國者立於一家之學五曹孫子之科隸在國子𨿽以之名家可也然議者猶以一曲病之故其學之興也不能如古之恆久其爲教也徵之於今而不可得方田之法廢則度地不得其要粟米之法廢則交質不通其變以至稟稅積羃則無衰分少廣以禦之髙深廣逺則無重差勾股以禦之間有名其術者舉一貨一幣一程一度銖銖而乘之銖銖而除之寸寸而乘之寸寸而除之終其書不出乎此學之者終其書不得其術亦惑矣吾不知古所謂五曹九章法者有類焉否也意其不若是也必矣數者天地之紀也萬物之綂也惟聖人能舉之聖人逹乎天地萬物之情故也不逹乎天地萬物之情以言乎數者則賴有聖人之法存焉耳當小學旣廢之後法之存者鮮矣𨿽世所謂通儒或莫之能於是有言之者吾乃以其不能而病之亦惑矣且百氏之說不適於用君子不病之是𨿽不當於古豈不愈於百氏之說哉故吾於王氏之書有取焉其言九九奇兩之法較之世所見者約而甚核於以均多寡比輕重揆髙卑準遐邇或盈或朒或正或員紀一衍萬極乎兆京正載其用不窮其意亦將授之於人非欲人之不知也使數學復興則是書宜不廢吾惜不及見其人而獨得其書以論之其有深於此者吾亦不敢謂其盡於書也吾聞之物生而後有象象而後有滋莫非數也豈必由其術者然後能通之哉茍通之𨿽謂之儒者可也而儒者之學則大矣

贈楊載序

洪武二年餘客畱京師會楊載招諭日本自海上至未幾詔復往使其國四年秋日本奉表入貢載以勞獲被寵賚卽又遣使琉球五年秋琉球奉表從載入貢道裏所經余復見其本末竊壯其行丈夫生不爲將得爲使足矣緩頰折衝之間一言得之足爲中國重一言失之亦未嘗不爲夷狄侮笑東南海中諸夷國逺而險者惟日本近而險者則琉球耳由古以來常負固桀驁以爲中國不足制之元入中國所綂土宇與漢唐相出入至元中嘗命省臣阿嘍罕將兵討日本未及其國而海舟多漂覆不利其後又議取琉球用閩人吳志斗之言不出師而遣使往諭其國畱泉南者𨿽久之訖不能逹而罷豈二國果不可制乎亦中國未有以服其心也今載以一介行李冒風濤之險渉魚龍不測之淵往來數萬里如行國中不頓刃折鏃而二國靡然一旦臣服奉表貢方物稽首拜舞闕下此非人力蓋天威也天威所加窮日之所出入有國者孰不震疊因其震疊而懷柔之行人之事也非有陸賈之辯傅介子之勇莫膺其任而載慷慨許國奮不頋身者吾不知其何所負也竊求其故而於駙馬王公見之公在閩中嘗取漢太尉家法書以遺載欲其不失爲淸白吏子孫意者夷人饒於貨寶恆以此啖中國之使中國之使受其啖而丼之鮮不衂於利者使載不衂於利則奉天威命安往而不濟茍衂於利則𨿽奇丈夫檢狎小子之不若耳幸加勉焉國家委重非特使事蓋將授之以政矣

靈棋經解序

劉基

昔者聖人作易以前民用靈棋象易而作也易道奧而難知故作靈棋以象之靈棋之象𨿽不足以盡易之蘊然非精於易者又焉能爲靈棋之辭也哉靈棋之式以三爲經四爲緯三以上爲天中爲人下爲地上爲君中爲臣下爲民四以一爲少陽三爲太陽二爲少陰四爲老陰少陽與少陰爲耦而太陽與太陰爲敵得耦而悅得敵而爭其常也或失其道而耦反爲仇或得其行而敵反爲用其變也陽多則道同而相助陰多則誌異而相乖君子小人之分也陰陽疊用體有不同而名隨之異變易之道也易之取象曰車曰馬曰桷曰矢曰鬼曰狐之類推而逹之天下之物無不該矣曰馬矣而又以爲龍曰水矣而又以爲云變易之義也非通天下之頥者不識也故曰靈棋象易而作也非精於易者不能也予每喜其占之驗而病解之者不識作者之旨而以世之卜師之語配之故爲申其意而爲之言若夫以爲黃石公之授張子房之受則傳無其文史無其實不敢從而附會之也

贈徐仲逺序

世之所謂禍福通塞者果由於命邪聖人罕言命命果不足道邪孔子曰道之將行也與命也道之將廢也與命也自古固有不仁而安樂守道而戮辱者庸非命乎古之人以壽富康寧攸好徳考終命爲福而不言貴今之論命以官爵之大小品髙下豈古之所謂禍福與今異耶好徳無踰於仲尼則厄窮而在下顏淵亞聖三十以死曹孟徳司馬仲逹位在人上而以壽終且及其子與孫禍耶福耶所謂命者當何以斷之哉易曰窮理盡性以至於命孔子曰不知命無以爲君子也今之言命者其果有合於古人否乎天以陰陽五行生爲人也陰陽五行之精是爲日月木火土金水之曜七曜運乎上而萬形成於下人也者天地之分體而日月木火土金水之分气也理生气气生數由數以知气由气以知理今之言命者之所由起也夫气母也人子也母子相感顯微相應天人之理也則亦何可廢哉日至而麋鹿解月死而蠃蚌噍溫風動而薺麥死淸霜降而丰鐘嗚物理相通不可誣也天臺徐仲逺以七曜四餘推人生禍福無不驗予甚異之而贈以言若夫吉凶利害之所趨避則吾聞之孟子矣

夏小正集解序

王禕

夏小正世以爲夏書其書在大戴禮中傳之者戴氏也鄭康成爲之注或曰盧辧注謂爲鄭氏非也潁川韓元吉氏嘗以範太史家藏舊本校定之然與故所傳關本訛舛不同會稽傅崧卿氏又據關本而爲訓釋實多所補正及考亭朱子集儀禮尊信小正而用之經其論定者旨益加明矣今括蒼趙君復集諸家之說而爲之解於是爲尢詳宻者也以予論之小正之爲夏書不可無疑者孔子定書斷自唐虞虞書以歷象日月星辰敬授人時爲重事小正其遺法也孔子嘗曰我欲觀夏道是故之杞而不足徵也吾得夏時焉及答顏淵以爲邦曰行夏之時而作春秋用夏時以冠月其有取於夏時如此設小正誠夏書則在孔子所必取然而不與禹貢同列於百篇何耶鄭氏謂夏時者夏四時之書其書存者有小正則以小正爲夏書者鄭氏也不信聖人而漢儒是信可不可耶禮記月令漢儒皆以爲周公作而其中雜有虞夏商周秦漢之制殆漢末諸儒采呂氏十二月紀淮南子時則訓等書爲之耳大戴禮之有小正小戴禮之有月令烏知其非類耶或曰呂氏據夏小正以正四時或曰小正具十二月而無中气有應候而無日數至時訓乃五日爲候三候爲气六十日爲節因小正而加詳也意者小正特出於月紀時訓之前者耶是則以小正爲夏書誠有可疑者也趙君之言謂鄭氏以小正爲夏書本無左驗所紀昏旦中星與星之見伏率與月令月紀時訓不合唐一行推以曆術知其實在夏時其爲夏書無疑是又不然天𨿽髙星辰𨿽逺茍求其故則精歷數者悉所能考蓋自上古以來天行日至星辰之次捨其度數無不可知況在夏后之世安知非精歷數者逆考而遡推之求其故以著幹書亦豈可遂信之而不疑乎世以本艸爲神農之書素問爲黃帝之書其果出於神農黃帝否乎本艸素問不可必其出於神農黃帝月令不可必其出於周公則小正之爲夏書予固不敢不致疑其間也惜乎趙君己不可作不得以予所疑者質之然君之爲此書則旣考核詳而論辧宻卓見絕識往往而是不其有可傳者歟第其眞本及所著他書皆厄於兵而此篇者乃其伯氏掇拾遺槁重所繕錄章句字畫之脫誤不能無之覽者擇焉而已君諱友桂詵仲其字學行志業具載宋太史所爲墓志玆故弗道而論予所疑者序其書焉

黃子邕詩集序

旴江黃子邕氏善爲詩其詩有曰醉夢槁者皆古樂府歌行五言古體總若干捲其辭簡質平實壹本於漢魏而絕去近代聲律之獘殆幾於古矣嗟乎若子邕者豈非其意欲追古之作者以爲並然可不謂爲今世之能言者歟予嘗論之三百篇之詩其作者非一人亦非一時之所作而其爲言大抵指事立義明而易知引物連類近而易見未嘗有艱深矯飾之語而天道之顯晦人事之治否世變之隆污物理之盛衰無不著焉此詩之體所以爲有系也後世之言詩者不知出此往往惟衒其才藻而漫衍華縟奇詭浮靡之是尙較妍媸工拙於辭語間而不頋其大體之所系江左以來迄於唐宋其習皆然是其爲固亦非一日矣今子邕乃能斥漫衍以爲簡屏華縟以爲質黜奇詭以爲平易浮靡以爲實讀其辭知其於天道人事世變物理之際詳矣等而上之詎止於漢魏而已哉故予以謂子邕之詩殆幾於古今世能言之士如子邕者蓋不可多得也子邕嘗北逰遭世叔季其言不見用其志鬰鬰不得遂賴今天子明聖盡収前代遺才而甄錄之故子邕遂擢官於禮部會朝廷方務稽古禮文之事討論潤色出於子邕者居多蓋子邕之學不特善於詩而已予故論其詩幷及其平生之槪使讀之者因得以悉其人而又以見予於子邕之詩能知其意之所在與其學之所至非苟焉相好而已也

送鄭仲宗序

上之三年夏詔徵江南諸郡縣民凡稱大家者悉赴闕旣集闕下則造之於廷而親訓諭之凡天地陰陽性命仁義古今治亂盛衰紀綱法度賦稅供給風俗政治得失之故諄諄焉累數千百言又恐其或遺亡而不能詳也則刻而爲書以摹本分賜之乃六月十三日庚午上禦奉天門翰林臣宋濂臣詹同臣王禕及起居注臣陳敬奏事畢賜坐從容問曰卿等知朕所以訓諭斯民之意乎臣禕謹對曰自古帝王皆身兼君師之任君以治民師以教民三代而下爲人主者知爲治而不知爲教今陛下主天下爲治之道已備而又集凡民而訓諭之耳提面命不啻嚴師之於弟子此政古昔帝王教民之意也又問卿等亦嘗見鄕人有論否乎臣濂對曰臣鄕人浦江義門鄭氏實來受訓諭爲臣言陛下教之之旨甚至今還且將以所賜書重刻而摹之使其鄕裏之民家有是書以廣宣聖意矣越數日仲宗來請別且求言以爲贈仲宗卽所謂義門鄭氏者也夫仲宗之來旣承聖天子之叮嚀告戒至詳且悉天下之言宜莫有加之者矣而頋又求言於禕何邪禕也聞之三代之民人有士君子之行豈必皆待上之人匡直輔翼而振徳之哉蓋其性質本善而又薫陶漸磨之素至故一鼓舞之閒莫不興起於爲善而比屋可封之俗成矣今仲宗之家十葉聚食藹然有仁義之風庶幾一家之三代今又昭受聖訓而且圖使鄕裏之民同興於仁讓上下相成如此豈非三代之君民者與夫紀述上徳而推揚之以風厲乎四方者史臣之職也禕故具志其事書以告仲宗若仲宗才學之懿行役之勤則凡賦詩者當能稱誦之玆不復道

濳溪後集序

趙汸

潛溪前集凡十卷冠以陳公眾仲序文浦陽義塾旣刻而傳之後集筆稾日新卷帙未有終也宋公以書來俾汸序其意顧久病廢學閱歲無以復命又念與公相知有自蓋嘗徧觀前集而惜乎陳公有未及盡見者然則後集固不可無序汸旣不敢讓知其又奚辭乃爲序曰修辭以爲文非古也其起於漢之西京乎太史公傳司馬相如吾丘壽正東方朔枚臯王褒之屬以善屬文見知人主然皆不得列於儒林而孔子弟子別爲傳謂辭章爲文而不本於經蓋昉於此至唐韓子宋歐陽公曽子固相繼而出始考諸經以立言其器識之大學問之博志節之固又足振而興之文辭之用於是爲貴𨿽子朱子纘周程之緒猶且誦法表章而不敢忽焉葉正則顯於東南當道學復明之世刻意修辭不踐故迹而乖離侵畔自窒其源其視韓歐特起於千載之下而知所宗尙者爲何如也是以君子尙論浙東先逹必以東萊呂公爲歸豈非以其博而知要能自得師𨿽儗諸孔門遊夏之倫而無愧也乎若夫辭逹理明不繳繞於陳言而固與之合則百餘年間莫善於侍講黃公者矣景濂父生呂公之鄕而遊於黃公之門其學以經爲師而尢長於周禮其出入百家鉤深索隠蓋將以自致也而不但資爲文其於爲文直以才髙思敏舒之斂之無適不宜而未嘗有意於爲作當其發憤擇術直詆辭章爲淫言葩藻爲宿穢期於刻削刋落以徑趨乎道徳之塗而於呂公尢惓惓詠思嘆慕若不能自已於言者則其於輕重之類得失之幾察之明矣別集之行豈徒欲以文辭名世者哉蓋汸所知於景濂父者如此若夫陳公謂爲文必傳諸師而後可者景濂父旣不以自多而汸又不足以言之顧嘗聞之袁公伯長嘗問於先師虞公伯生曰爲文當何如虞公曰子浙人也子欲知爲文當問諸浙中庖者予川人也何足以知之袁公曰庖者何用知文乎虞公曰川人之爲庖也麤塊而大臠濃酰而厚醬非不果然屬饜也而飲食之味微矣浙中之庖者則不然凡水陸之產皆擇取柔丼調其湆齊澄之有方而潔之不巳視之泠然水也而五味之和各得所求羽毛鱗介之珍不易其性故予謂爲文之妙惟浙中庖者知之袁公蓋矍然稱善也自虞公爲是言學者竊論以爲非黃公之文不足以當之眾仲嘗學於虞公而景濂父黃公之徒也二公之所指授信乎有異於他門者哉善觀斯集者則得之矣

送操公琬先生歸番陽序

聖天子旣平海內盡輦勝國圖史典籍歸於京師乃詔修元史起山林遺逸之士使執筆焉凡文儒之在官者無與於是在廷之臣各舉所知以應詔汸以衰病屢謝徵命亦誤在選中使者至郡太守將吏皆能言其病狀然莫肯受其咎者故不得終辭舟過嚴陵適前太史金華宋公景濂亦至曰有詔召王子充於臨漳矣予曰汸衰病日增非可出者縱出亦無補於事所幸者平生故人重得一見於契闊之餘事故有非偶然者宋公曰然蓋予與宋公不相見者數載而子充則十有餘年矣旣至京師聞悉陽操公琬先生在書館臥病旦夕以聞卽可歸私又自念番歙接境自弱冠則知先生先生學通諸經百氏述作滿家諸兄之家於番者與先生有連姻相好也每相見輒能言先生動靜而未獲一識今乃得相見於此豈非向所謂非偶然者乎自是日上堂與諸公從事筆硯間退則省先生疾先生疾少間輒俾予連榻臥談論經史晝夜亹亹相扣擊不少休予蓋有愧焉俄而禮部尙書崔公侍郎傅公同至局中以得旨先生且爲別先生乃爲文一篇以告同捨同捨之士莫不惜先生之歸咸賦詩爲先生贈予辱知有自則進言於先生曰先生歸矣士之在山林與在朝廷異其於述作也亦然纂釋羣經折衷百氏處則充棟梁出則汗牛馬𨿽其說未必盡合於聖人非素業與之相出入者不敢議也崇古學貴文章淩厲漢唐上擬三代使窮鄕晚進謏聞淺見之士目動神聳不敢出聲以誦自揆終身不能爲者又況陶冶性情吟詠風月或以單辭或以偶句爲人所稱皆足以名世𨿽或無取於作者於人非鬼責亦何有焉此皆山林之士所爲得也若夫朝廷之士則不然太史公网羅舊聞上接春秋下迄麟趾其序髙帝創業文景守成至今使人如親見之書封禪平準傳貨殖皆諌書也而後世以爲謗韓退之未遇時欲作唐一經以垂無窮旣入史館不敢有爲柳子厚苦辭廹之曽不少動僅以執事成順宗實錄數卷卒困於讒口竄走無完篇司馬文正公受知神宗作資治通鑑垂十九年始就而小人出鄙句以訾之此皆巨人碩徳名實孚於上下以著書爲大業者也猶或所遭若是今吾人挾其山林之學以登於朝廷之上則其茫然自失凜然不敢自放者豈無所懼而然哉尙賴天子明聖有旨姑卽舊志爲書凡筆削悉取睿斷不以其所不能爲諸生罪徳至渥也於是先生得以病辭歸而支離昏昧如汸者亦得以預聞纂修自詭豈非其幸歟然則汸於先生之行獨不能無所感者良有以也先生曰子姑遲之吾待子於番歙之間不逺矣

陶尙書文集序

徐一夔

國家之興必有魁人碩士乘維新之運以雄辭巨筆出而敷張神藻潤飾洪業鏗乎有聲炳乎有光聳世徳於漢唐之上使郡國聞之知朝廷之大四裔聞之知中國之尊後世聞之知今日之盛然後見文章之用爲非末技也嗚呼有志於此者疲神於六籍之間焦思於占畢之下其勞蓋亦甚矣夫其所以爲此者抑豈徒爲華哉亦將效用於國家不使淪於虛器而巳而得此者少也若今禮部尙書陶公凱者其得此者歟公姿性過人其才甚髙其學甚博其識見甚卓且逺故其爲文多或千言少或百字下筆汩汩不見有艱難意嘗逰吳楚會時方擯棄南士懷寶不售其爲文多激慨中更亂離自度無所於用去居深山之中授經以養其親而其爲文多隠約今天子削平海內思變馬上之習遣使四出聘起巖穴之士使至臺州得公公不敢固讓出應國家之需時上方命儒臣纂修元史上知其老於文學俾預纂修之列書成職教大本堂旋擢應奉翰林文字未幾超遷今官凡稽古禮文之事公多論定會翰林虛座朝廷用之惟恐不盡其才遂命兼領其院事方是時天下大定朝廷務導宣恩意稱揚功徳推序勲閥以昭明文物凡詔令封冊歌頌碑碣等制多出公手公自念文章之用蓋在此耳措辭陳義各當其體於是公之文沛然爲一代之用矣故余以謂文章之工否存乎人而文章之用則系乎所遭也余也蚤嘗有志玆事向以與公有鄕裏之好數嘗從於論著之末詎意未老先衰學日益落气日益耗遂莫能有所成就亦安敢自謂顯諸用也玆見公京師盡出其所爲文見示且徵言以弁其端余遂爲之論次後之觀斯文者尙知餘言之不詭也

郁離子序

郁離子者誠意伯劉公在元季時所著之書也公學足以探三才之奧識足以逹萬物之情气足以奪三軍之帥以是自許卓然立於天地之間不知自視與古之豪傑何如也年二十巳登進士第有志於尊主庇民當是時其君不以天下系念慮官不擇人例以常格處之噤不能有爲已而南北繹騷公慨然有澄淸之志藩閫方務治兵辟公參贊而公銳欲以功業自見累建大議皆匡時之長策而當國者樂因循而悅茍且抑而不行公遂棄官去屏居靑田山中發憤著書此郁離子之所以作也郁離者何離爲火文明之象用之其文鬱鬱然爲盛世文明之治故曰郁離子其書總爲十卷分爲十八章散爲一百九十五條多或千言少或百字其言詳於正已愼微修紀逺利尙誠量敵審勢用賢治民本乎仁義道徳之懿明乎吉凶禍福之幾審乎古今成敗得失之迹大槪矯元室之獘有激而言也牢籠萬彚洞釋羣疑辯博奇瑰巧於比諭而不失乎正驟而讀之其鋒凜然若太阿出匣若不可玩徐而思之其言確然鑿鑿乎如藥石之必治病斷斷乎如五榖之必療饑而不可無者也豈若管商之功利申韓之刑名儀秦之捭闔孫吳之陰謀其說詭於聖人務以智數相髙而不自以爲非者哉見是書者皆以公不大用爲憾詎知天意有在挈而畀之維新之朝乎皇上龍興卒以宏謨偉略輔翼興運及定功行賞疏土分封遂膺五等之爵與元勲大臣丹書鐵券聨休共美於無窮不其盛哉傳有之曰楚𨿽有才晉實用之公之謂也初公著書本有望於天下後世詎意身親用之𨿽然公之事業具於書此元之所以亡也公之書見於事業此皇明之所以興也嗚呼一人之用捨有關於天下國家之故則是書也豈區區一家言哉一夔蚤嘗受教於公後謁公金陵官寺出是書以見教一夔駭所未見愧未能悉其要領今公已薨其子仲景懼其散軼以一夔於公有相從之好俾爲之序頋一夔何敢序公之書然得系名於簡編之末亦爲榮幸因不讓而序之公諱基字伯溫括蒼人若其言行之詳官勛之次則具在國史玆不著

六書本義序

古者六書之法皆掌於官成周保氏之職以六書教國子而書之設以同文爲盛故又有外史掌逹書名行人掌論書名漢循其法太史試學童諷書九千字者得爲史吏民上書字有不正者則糾率之其掌於官可知已夫書非曲藝也大而二帝三王周公孔子之道次而古今成敗得失之迹九流百氏雜家之說又次而官牘家乘錢榖獄訟米鹽碎務之記注莫不有賴於書蓋不容於一日廢者也而爲書之法六曰象形曰指事曰諧聲曰會意曰假借曰轉注其爲法也有子母相生之類形聲淸濁之別五方言語之異用之者易流於訛舛自夫官失其守大夫士務趨簡便以指事爲象形者有之以會意爲指事者有之至有以轉注爲假借會意爲轉注其失滋甚於是六書之義不明而義理之精微有失其本眞者矣越人趙君撝謙深以爲病取許叔重而下諸家論著之書考其得失推子母之相生俾各歸其類正五方之言語律以四聲而以子母相生之例綂之爲凡例以提其綱爲圖說以括其要分爲十類著爲十二篇釐爲三百六十部於是六書之義明而六書之用無訛舛之患矣嗟乎大夫士之於六書譬之麻縷絲絮莫不以爲衣也而或不知其出於蒔育稻梁魚肉莫不以爲食也而或不知出於佃牧習而不察此固人情之大較撝謙非有官守如古者外吏行人之所掌而能用力於眾人所略之地何其用心之專也哉撝謙裔出宋宗室志愨而守恬其學邃於經術諸子百氏莫不記覧著爲文辭抑揚反復能沛然盡其所欲言而不畔於道觀其所著六書論可見已至於六書本義則其尢盡心者也方國家校正韻譜徵至京師稍試其所學擢中京國子監典簿旋以疾引退遂克畢力於此書書成徵余序之𨿽然余固習而不察者也安能發其蘊以撝謙請之力姑著其用心之專云爾

明文衡卷三十八

●欽定四庫全書

明文衡卷三十九

﹝明﹞程敏政編

○序

通鑑綱目考證序

朱右

上虞徐昭文考朱子通鑑綱目凡例以證刋本脫誤及補朱子之未備凡若干卷名曰考證有以淑後之人其功不細矣予乃爲之序曰大道之世典禮命討皆原於天禮樂徵伐自天子出書不作可也大道旣隠禮樂徵伐出自陪臣刑爵不咨於眾吾夫子蓋不得已而托二百四十二年典禮命討之權此春秋之所由作也自時明王不興治教靡著姦臣女後擅政滋甚司馬氏述左氏爲編年而發原於韓趙魏亦以王綱所系典禮所存而天下之大經大法在焉子朱子又祖春秋以修綱目其歲年之久近國統之離合政刑之得失人材之賢否大書以提其要分注以備其辭誠有得於筆削遺意後世之鑑誡昭矣近代尹起莘發明旣相依附汪克寛考異又多未精比以朱子凡例參會今本未免致疑玆讀徐君考證則渙然冰釋矣其大者如莽之弒帝必加進毒操懿進爵必加自爲劉裕朱晃稱帝必著其姓君臣之義凜不可犯漢昭烈章武三年分注建興晉武太康十一年分注永熈父子之倫有敍不紊如漢景尊太后則加薄氏帝禪立張后則加貴人於以別嫡庶貴賤之分竇憲曰舅梁冀曰後兄楊堅曰後父楊釗曰貴妃兄於以懲外戚僭竊之禍髙力士李輔國程元振輩皆書宦者於以防寺人干政之患拓拔祿官南詔酋龍之卒皆以死書於以存偏安一統之體李從珂必書養子又以著異姓絕嗣之危他如髙後廢少帝則攺曰主霍光輔少主則攺曰帝至若臨視如幸攻討誅殺莫不注意而備書之一字褒貶善惡靡逃然後朱子立言之旨無毫髮爽其君臣賢否之實治忽盛衰之機已了然於心目間學者自是無缺略抵牾之患徐君之用心可謂公且勤矣使朱子復生必將有起予之嘆是書之行詎不有闗於世教也哉其徒將鋟梓以傳遂書於首簡

性理本原序

道之大原出於天而天亦气化中一物爾然其所以爲造化必有尸之者理而已矣故曰天生蒸民有物有則又曰體物而不可遺則理者又天地萬物之本原也是故君子卽物以察理未嘗有無理之物卽理以觀物未嘗有物外之理予程子曰沖漠無朕萬象森羅已具殆難以迹求之也自夫河洛出圗神聖闡閟所以立萬世人極者固已昭然於簡策矣孔孟旣沒道學不傳世之言治皆茍而已幸天未喪斯文濓洛間出太極有圗東西有銘與夫定性好學之論百世不惑掲日月於中天昭蒙瞶於旣昧眞來學之指南後世之衡鑑也右生也晚於道靡聞父師有訓敢不祗承熟讀詳味恍乎有覺安敢自私故錄其尢要而切近者輯而爲編名曰性理本原且以河圗洛書掲之首本諸天以示乎人次敍太極圖說定性書好學論西東二銘擴諸人以復乎天蓋異世而同符者性理之本原至矣復以通書一卷感興詩一卷附於後若正蒙諸書或有未純玆不復輯學者茍能於是書讀之習而講之精知之明而行之力气化之流行人心之妙用有不待他求而能知天人之蘊奧聖學之淵源亦可指顧而得豈不爲得其要乎至於盡心知性以知天存心飬性以事天殀壽不貳修身以俟生順死安無復遺憾於出治乎何有學者其毋忽焉

九靈山房集序

桂彥良

士未甞欲以文名世也以文名世者士之不幸也有可用之材當可爲之時大之推徳澤於天下小之亦足以恵一邑施一州盡其心力扵職業之中固不暇爲文然其名亦不待文而後傳也至於畸窮不偶略無所見於世頗自意世之人旣不我知則奮其志慮於文字之間上以私托於古之賢人下以待來世之君子嗚呼是豈其得已哉此余於浦陽戴先生而有感者也先生異時在承平之世從鄕郡大儒待制柳公貫侍講黃公溍逰俊偉秀發軒然時輩中已有文名然志在用世未暇切切於此也及事與志乖所如多不合知其無所就功名遂抑情遁迹盤桓乎山顚海澨訪羽人釋子而與之居益肆力於文凢觸心抵目天地日月寒暑山川艸木奇異之觀羇人狷士之遺迹隠行皆紀而載之因以寓其無聊不暢之思發其瑰傑磊落之風淸深雅潔往往無愧於古之能言者𨿽其用意精絕而先生之窮不幸亦至矣然世之得所願欲食祿據位者何限求其勲業則未之有聞問其同時之人已不識其姓名者有矣彼𨿽幸未必非不幸而先生之窮庸知非幸哉先生之子禮輯錄成帙辱以相示余非能知先生者然亦有志於斯事故附私說於後使觀先生之文幸者可以自省而不幸者足以有發也

周易旁注前圗序

朱升

愚自中年以經書授徒教子毎於本文之旁著字以明其意義其有不相連屬者則益之於兩字之間茍又有不明不盡者則又益之於本行之外學者讀本文而覧旁注不見其意義之不足也惟易旁注則有前圗者易之爲易其本也圖像而已文王周公孔子之書實爲圖像作注腳故明此經者不得不求其本也河出圗洛出書天不愛道泄諸象數一可已二何居作河圗洛書合一圗第一聖人之則之也八卦成列而又因而重之其傳於今也各有橫圗圓圖而六十四卦圎圗中又有方圗則亦悉矣帝出乎震成乎艮其方位之象又何爲哉作先天後天合一圗第二先天後天其始其終旣各有序矣連山歸藏首艮首坤今不能知而周易首乾坤終旣未濟經分上下其間卦序乃復如彼作周易卦序圗第三卦變也卦主也互體也卦數也卦位也納甲也之六者時雜見於經傳必各著其全使人可通考焉可也作六圗第四淳安夏氏有讀易十字樞愚平日竊窺於易得三大義二者經傳訓釋之機要也則以附六圗之後聖人處憂患之道自履至巽其傳古其指深以之名義殆未足以盡之也作三陳九卦圗第五揲蓍以求卦因變而用爻比義從長宜勿拘一說作蓍卦變占圗說第六夫子言蓍卦之徳曰圎曰方固非其直曰七奇八偶而已作蓍七卦八圖第七邵子天根月窟之吟非爲今易安注腳也豫章蕭氏周易卦序之學區別於三畫六畫之原而象意昭融玩味乎正變始終之故而教道明著前纂爲圗今錄其全文於後而系以邵子之詩履運處身同一揆也作三十六宮圗說第八八圗爲之前而後周易旁注可得而讀矣

葉宗茂哀詩序

新安葉宗茂有淸才年僅四十有四卒於金陵邸見聞者哀其遭時之不偶也爲之賦詩而裏之老友朱升爲之序序曰宗茂葉濓翁之子也生二歲移家於蓼自其幼以敏給聞稍長治進士業從余復卿先生學戴氏記歲丁亥歸就鄊籍試有司明年予歸自燕山取道至蓼訪之後五年淮兵起宗茂避地歸鄊兵旋至蹂郡邑宗茂從鄊兵奮禦稱能後四年江南開省或薦之起家知婺源州時州境未定非美官也旣而鎭戍官適前從統鄊兵者於是上下相安得行撫字之政再考乃代代者不善於民宗茂美聲益逺播矣使說蜀說所長也旣而不遣使督造戰船事集使守饒饒境接婺源民歡其至戍將與之不協不久罷去謫濡須二年讀書治藝不戚戚或又摘其所督造船不善重得譴去年使城築所賦尋仞十倍其家產不給也子仁效緹縈上書得免今年夏以病終嗚呼宗茂而止於斯邪宗茂風神秀澈言笑媚好讀書史不數過成誦爲人比方解說無不諭者隆師親友好賓客急人貧難有國士風作詩有思致有所論述滔滔不厭倦一時欲有爲於世者往往以器略待之然而天性率直不能曲爲謙退推讓以茍恱人視已之善如人之善視人不善如已不善非古心古道之士不能不相齟齬宗茂之得譽毀以此揚子云曰世亂則賢聖馳騖而不足世治則庸夫髙枕而有餘亂世之民困於供億仕則困於責任不能集事者得罪而禍亟集事則事愈歸之甲兵錢榖撫綏應對豈一人身所備一不善卒不得免焉使宗茂之渉世也得三四十年不亂卒其經術名進士也展其事業良有司也又加之以年壽斂華而實爲賢公卿鄕先生以善後來使衰老者得所倚賴豈不甚善而乃止於此豈特其一身一家之气運邪始宗茂從余逰與婺源兪仲謙偕二人通家昆弟出處必相從仲謙能以義相正若不相能也宗茂旣卒平生所與善相附者眾而能存卹其孤永其身後名者仲謙一人余故𨿽以宗茂能得友古心古道未始絕無人自慰而重念人間世之可悲也嗚呼宗茂則已矣吾與仲謙之悲何時而已邪

贈徐大章序

梁寅

余昔以戊子歲之秋至金陵迨庚寅歲之夏將歸江右以爲錢塘江左之名郡也於是行而不一遊焉則將無時而至也乃命兒子岷買舟載書籍繇京口而往畱錢塘踰一月於賢士大夫固多見之矣而天臺徐君大章家於是郡爲侯泮助教考其蘊蓄聆其論議而又相與之勤相顧之厚心尢慕焉西還之後不二年而兵興竄身巖石之下屏迹田野之間毎思金陵及錢塘恍然如夢寐之所歷心𨿽系焉而迹不可以復至矣今上龍興金陵爲巨麗之都視前時益盛吳元年丁未歲以詔徵至都四方之士翕若雲集而大章亦以甞爲郡文學見徵於時得復與之會相持問勞以喜以嘆思曩時之周旋誠猶夢寐不期復見於此也是時上方文武並用丕武隆古肇寘三局一曰律局以定律令凡舊官之陳於憲章者居之二曰禮局以究禮儀凢宿儒之通於古制者居之三曰誥局以撰誥命凢俊才之優於文辭者居之餘備員禮局而大章撰誥命同居官寺者半歲或談辯於蚤莫或賞詠乎風月大章之學之文固進於往昔而余之益老且衰則日退而已嗟乎昔之見也不期再見於今日而今之見也又可期之於後邪其睽之久也其地之逺也而乃無一言以爲別於人情何如也而余之贈以是言則所期於大章者固不啻如今而已也

送余縣丞序

五方之民俗有不同繇山川爲之限隔而風气殊焉長民者因其習俗爲之政教率其不同以歸於同斯爲善治矣今天子肇興鴻業威明並用疆境日辟齊魯之地悉歸輿圗而州縣之長貳方愼於遴擇旣擇之當則進之殿庭而訓飭之若曰北俗之人質異南土蒞以純誠斯治之冝馭以譎詐匪道之正當是之時余君宗暘以賢良選爲丞於般陽之長川吾知其無負於訓飭也君三衢世家其讀聖賢之書思勵其躬而措之政固蘊之也久矧以其淳質之性臨淳質之民其奚至於齟齬哉甞聞乎北俗其一家之幼少必聴命乎父至嚴也至敬也凡齒徳之尊於一鄕鄊之民必率以聴其教斯爲鄊之父縣之令丞治一縣縣之民必率以聴其教斯爲縣之父州之守佐治一州州之民必率以聴其教斯爲州之父而南之俗或愧焉其爲一家之子者或乃不知敬其父矧爲鄊縣州之民而能教其鄊縣州之父亦幾何人哉大率豪陵其善貪譏其亷文嗤其質巧侮其拙僞欺其誠忮疾其仁若是者固自謂之賢也而莫以爲恥也之長川能因其羙俗以成其善治使北州之民咸曰維南有君子斯誠稱於任使矣太平之基惟賢是資君必朂之

贈安慶知府譚敬先序

汪仲魯

臣子趨君父之命不計利害惟忠義之爲尙非達於理者不能然譚君敬先知安慶之明年夏六月冦至鎭卒不戰以潰冦退君倡僚幕之官撫殘傷遺民固守三越月或曰郡府無兵甲冦出沒難測未若還請命於省府君不聴九月幾望右丞徐公達領兵城安慶於是民得安全而官有寵錫之榮又明年八月我吳國公躬率舟師解洪都之圍三戰皆捷大敗陳氏之兵其將校悉以殺溺擒降僞主友諒中流矢死降其卒數十萬盡得其樓船公憫江夏之民屢年困廹於陳氏戰鬥供億不少蘇不忍輒以兵加之謀得其人將命以招諭之而譚君往焉或曰友諒死未知其信否不可以輕往或又曰友諒果死其嗣子必繼立亦不可往君曰上命也其可辭避乎於是奉命趨江夏宣明吳國威徳懷柔寛恵之恩言論慷慨气不餒竭人爲之感動厚其禮遇乃以其官使來復命若是二者豈非不計利害惟忠義之爲尙者乎茍不達於理而惟人言之去就鮮有不較乎利害者也以趨利避害爲心而能忠於事君者未之有也故曰非達於理者不能然君旣復命還安慶九華知府劉君喜而寄以頌詩九江宋伯折又率郡之能詩者咸歌詠之新安汪仲魯乃以事之闗於大節者二並書以爲敍

送彭萬里之江夏序

王師西平江漢伐罪弔民義明勢張人心翕合是故一戰而殺其大將焚其巨艦再戰而俘其眾不可以數計三戰而殲其渠魁降其將卒數萬盡得其樓船古今大快靡逾於此夫殺主自立逆亂天常者人得而誅之國家申明春秋大義於天下江漢之民望風順服知者獻謀勇者效力抱才藝懷道徳山林幽逺之士率皆振奮而願有爲於時也況其勇健有謀直言好善如吾彭萬里者哉萬里以萬戶侯從鎭同安戰守招懷屢建勲績向之三戰皆預焉玆再往江夏且視予疾以別予覩國家盛事絕古今多士雲集而予則病廢甚不能振拔有爲獨壯萬里之行也執其手而語之曰王師方拯民於水火之中保之若赤子俘獲者盡釋不殺仁聲逹逺邇眞所謂保民而王者哉夫義之著所以勝敵也仁之孚所以安民也敵勝而民安以定天下不難也大文夫樹勲名於不朽殆不違斯言也夫

王生歸儒序

葉致中

能言距楊墨者孟子謂之聖人之徒夫徒距之而輒與之若是其重則逃乎彼而來歸者得無與其賢哉吾友王生故搢紳名家幼失所怙其族人捨之逍遙觀爲道士旣而來學於余聰悟警敏若聖賢之書諸子史傳旣習聞之乃幡然曰家素以儒科顯不幸而中微而不肖者幸生以粗有識知乃棄去從老氏恐非先人遺意也乃解其冠裳謝其師歸讀書於其家別業於是吾黨儒者無論疏逺咸嘉尙之至有禮延之俾淑其子弟者嗚呼昔太史公著六家序說曰儒者慱而寡要勞而無功又曰道家者流因陰陽之大順采儒墨之善撮名法之要絀聰明去健羨兼五家之長爲足以爲理夫太史公之論若是王生爲其徒矣習聞其學矣乃能尙吾儒之教奮爾來歸爲儒門弟子師則視夫能言距楊墨者其輕重爲何如識者必有以辧之乃有請餘言以美其志者予曰儒者之道何道也儒者卽天地以爲道也天尊而地卑君臣之位也天生而地成父子之繼也一陰而一陽夫婦之配也日月星宿四時寒暑其比並其先後小大朋友長幼之則也觀乎流行之有序發生之有和禮與樂可行矣察乎天之經地之緯明乎陽之舒陰之慘政與刑可作也聖人者出仰觀俯察立爲經制莫非以天地之道以爲道人之爲人者生於斯長於斯而待盡於斯固不能外天地以爲人惡能外天地之道以爲道哉不能外天地之道以爲道又惡能絕君臣父子捨禮樂刑政以爲道哉知乎此則太史公之說然乎否乎𨿽然彼瞶然者無所知無足與適也知而不之信信而不擇其所從知猶不知爾若生者可謂能賢也哉生𨿽貧志不屈身不污爲吾道自樹立遂吾人倫長吾恩愛朋徒來從窮則相切以自善達則大行以兼善不其偉乎於是有以吾言爲足以輔吾教且有以逹其志遂請書以爲序

贈蔡山人序

宋玄僖

自知其命者而後可以言人之命命豈易言哉富貴貧賤命也壽夭禍福命也命懸乎天天之所爲深逺莫測而人欲言其將然無有不驗難矣哉是故非自知其命者不可以言人之命也蓋知命爲君子君子之心不蔽於物而理無不燭理旣燭矣於富貴貧賤壽夭禍福一聴乎天之所爲而無不樂焉旣以樂乎已又以語乎人曰富貴命也知命者不溢不危斯可以長守富貴也貧賤命也知命者不諂不濫斯可以久處貧賤也壽夭禍福命也知命者不偸活不傷生則壽惟其壽而夭非其夭也不足欲不蹈險則福惟其福而禍非其禍也斯言也人茍聴之於世教不有助乎夫以匹夫之言而有助於世教非君子其孰能之術數之學云乎哉上虞蔡某山人蚤甞習進士業試不利卽委分田野而無競於時非自知其命者歟中年難於生事乃以五行書推人生年月日所直日辰而有以勸之於其富貴者勸其不溢不危於其貧賤者勸其不諂不濫於其壽夭禍福勸之以不偸活不傷生不足欲不蹈險爲人言命而所勸若是非以君子之道處已處人者歟不然何其不專尙乎術數之學也余久處貧賤者也今年春遇山人田野間聞其言知其有志乎君子之道而心竊喜焉因其徵餘言故有以贈之

半軒集序

申屠澄

忠義者生人之大閒也忠者必義義者必忠全其義者未有不全其忠者也有若故半軒先生鄭仲潛父其全忠義者乎先生浦陽義門之碩徳與義俱生者也吳貞文公宋太史公則先生之師也元太師道濟公則先生之知己也畱閣下者甚久言天下事計無不聴當時被其澤者多矣道濟公以誣罷相先生遂以永嘉幕官航海南歸在官半載拂衣還家曁運啟休明海內仕隠之名流莫不起而彈冠翺翔雲路先生年正彊方且閉闗纂修贊理家政作爲文章深韞諸櫝賓客之慕義者輻輳𨿽舊交或辭疾不見而況其文乎如是者幾四十載可謂難矣晦其明於天日昭露之卞保其貞於風霜凋落之餘養其素於岸谷髙深之際迹之匿也如完璧非遁乎山林也身之隠也如藏珠非逃乎江海也惟其積諸內者純乎義故其施諸外者純乎忠也非智周於物者能之乎嗚呼先生澄之世契也比年以來數承下風論及勝國之事蓋有不勝其感慨者焉其忠義之見乎辭色者猶若是其耿耿也古人云文才之髙學愽而識卓者謂之三長先生蓋兼而有之至於擴先儒之所未發究先儒之所未明皆可以見諸行事而非空言有不待贊美者讀者當自得之若夫履歷之初終已備於今王太史所述墓銘玆不著著其忠義之大身名之全以白於天下使人人知先生之明哲如此後之人嗣先生之忠焉嗣先生之義焉是大有闗於名教也昔宋之亡閩南有義烈之君子曰謝臯羽甞參文丞相文山公之軍事文山公死於燕而宋社屋自放於山澤間作爲歌詩終不肯出仕人到於今稱之先生之志節可謂同矣而夷然樂道以全其天不有臯羽彷徨悲歌之隘則又有過之者先生之名與之並傳可無憾於世矣

上虞孝女朱娥詩序

唐肅

予昔過曹娥廟著論云娥未事人而死漢稱孝女禮也今廟祀乃以夫人謚夫有君子而後爲夫人生而女死而夫人可乎娥之孝不以女薄不以夫人厚也及至吳見海濵有廟祀天妃某夫人者云本閩中處女死爲海神則又嘆曰妃配也天之主宰曰帝天妃者豈帝之配邪處女死爲神稱夫人謬矣而又謂之天妃可乎歷代祀典掌之宗伯議之朝廷凡非禮若此者孰能革而正之哉今年來上虞邑人魏士達謂予曰吾邑有朱娥者在宋治平三年以十歲女子死於大母之難當時里人爲立祠邑南記之者郡從事虞太寧也政和三年邑令席彥稷主簿孫衍尉向泳重修之記之者新定江公亮也今祠宇碑碣毀於兵火久矣里長老猶能言其故處往往悲悼嘆惋以不得復舊爲恨宋熈寧間會稽邑令董偕甞以娥配享曹娥廟蓋二娥俱吳邑人曹娥廟在江之西地屬會稽朱娥廟旣廢不得専祠而僅享他邑他廟之祔食𨿽娥之神無間於此疆爾界娥之孝不以專祠爲重祔食爲輕而吾長老子弟所以悲悼慕向者則以爲非専祠於吾境不可也且舊廟實作於民官於此者未甞請封請額於上得若曹娥者尢益人之憾也故吾黨之士咸追詠其事而求予序之將持以爲有司告庶幾有所感動得轉聞之上而遂其請焉嗚呼盛哉邑人之心也夫孝風俗之本茍以孝名者千載猶一日也朱娥之死二三百年人猶思而悲之不忍廢其祭而懇懇以爲急務蓋娥純孝有以感人心於二三百年之後而其人亦可謂之知夫惇勸風俗之本者有司聞之寧不奮然而興義舉乎不然則亦無異於向之官此者矣娥之未得封謚𨿽若可憾然向使得之而加以非禮之稱若曹娥天妃者猶不得也今國制一新居宗伯者必有知禮之君子於異代之失庶幾革而正之寕肯踵其失乎敢因序是詩而及之以識吾昔者之感且有俟於今之在上者云

明文衡卷三十九

●欽定四庫全書

明文衡卷四十

﹝明﹞程敏政編

○序

心學圗說後序

蘇伯衡

金華坦溪之上有隠君子曰鄭君彥淵宋川陜制置忠湣公之六世孫也始余得其葬書注釋讀之固意彥淵儒者乃今讀其心學圗說信彥淵之爲儒者無疑矣夫堯舜禹之相授受也曰人心惟危道心惟微惟精惟一允執厥中萬世正學於是乎出焉商周繼之其間聖賢焉不學而亦焉有外此以學者哉逮乎周衰聖人不作異端並起其所以爲學者大抵非帝王之學漢興羣儒掇拾遺經於秦火之餘往往溺於訓詁而不知反求諸心則旣失矣後千數百年濓洛諸大儒出當宋世相與倡明聖學而論著焉子貢之徒所不得聞於仲尼者昭然若掲日月天下學士始知不知道不可以言學不明心不足以爲學夫何積習旣久𨿽有豪傑之材亦皆篤信先儒之成言是誦莫肯以精力自致而今爲甚譬如侏儒之觀場人抵掌亦抵掌人揶揄亦揶揄其目耳猶無見也其心況有得乎則其失愈逺矣夫千古帝王之學固因濓洛諸大儒而復明至於天地事物之倫理性命道徳之精微諸大儒又豈敢自謂其言盡矣傋矣後之學者無所容心無所容喙也乎哉此彥淵之書所以作也彥淵優遊事外於凡聖經賢傳旁及釋老之書靡所不覧而未甞阿以爲同冥思而黙體深造而自得得其說直欲逾濓洛渉洙泗窺先天之祕推其用心可謂勞矣非儒者而能與於斯乎惜夫是書出於三百年之下而諸大儒莫之知而莫之取也倘令彥淵與諸大儒並時而生從而就正焉其有不傳信乎而顧使余得而讀之豈知言哉唐許殷宗國醫也而不欲著書以爲脈之候幽而難明吾意所解口不能宣得吾之所言而不得吾所不言則於脈有不能明而且妄投藥矣於戲醫家之說萬一失之其禍止於傷人吾儒家之說萬一失之其禍遂至於亂世然則儒者著書視醫者著書豈不愈難乎故余平生爲學不敢篤信成言亦不敢輕出臆說觀彥淵之超詣獨得多所發揮寕無慨然者乎圗與說所不能盡者彥淵尙終有以教我哉

送歐陽公輔序

故大司徒楚國歐陽文公起自休致拜翰長之明年伯衡舉進士至燕因得拜公於崇政裏第退復得與公之孫公輔逰公輔生長伯衡一年聰敏未之或先朝夕綜理家政裁答書疏賓禮門客閒則讀書爲文不遑頃刻自逸伯衡見之未嘗不羨且愧也別公輔南歸未幾而兵興出處之不知且十有六年國家底定燕冀公輔來南復相見乃知公輔積官至中書左司都事而於當世之故益熟矣甞與之論元社之所以屋𨿽天命而致之豈不由人乎哉天歷元統以來海內無事士大夫安富貴而養功名職於郡縣者以將迎爲要以依違爲賢以漁獵爲務而司憲度者亦皆保其祿位顧其妻子類欲樹私恩爲自完之計其低徊澀縮茍且歲月不以是是非非爲意者則號識大體而尢見重上下相蒙政以賄成馴至至正間變起意外而遂莫之支焉然則其亡也天邪人邪必有以辧之矣於戲公輔眞知言哉今年春公輔采史家事自北平山東還而陜西按察僉事之命下且行欲得一言爲贈伯衡竊謂君子之爲國也猶醫師之治病也今夫貌之瘠肥气之虛實病之深淺凡爲醫者舉知之而不能療療之而不能已則由其不知病之所在與夫治失其方藥之不得其良也有醫師焉切脈而灼知其病治之有方投之良藥固不待煎洗割解而愈矣曽謂爲國而異是乎聖天子起民間混一四海慨然思革前代之獘於是簡拔人材分布郡邑而寘諸風憲則其尢者也而吾公輔與焉公輔侍文公自蚤歲所接識皆朝之耉老成人所聞皆康時之略所學乃聖賢之道而又養之以歲月習之以世故迹其言論譬諸醫師蓋不惟素蓄良方善藥抑亦知病之所在矣𨿽以之爲國無難也而況一道乎書曰商俗靡靡利口惟賢余風未殄公其念哉夫畢公保釐東郊殷之爲周久矣而其言且如此矧今秦雍內附未久也則向之吏習庸詎知不有存焉者乎申明徳意作新之伯衡於公輔有望焉

送晉王相汪君序

聖天子統一函夏圖惟治道念夫爲國之藩屏在乎眾建親王爰以夏四月乙丑九子一孫同日封爲王授之冊寶錫之車服胙之土田復簡朝之重臣爲之保傅親禦便殿面諭而臨遣之俾之先往繕城郭樹府寺傋儀衛董官聮施政教以待諸王出合而龍舒汪君實拜晉王相昔三王之於世子莫不旁求碩士爲之師爲之傅爲之保而道以徳義輔以政事保其身體漢氏以來因之凡諸侯王例寘傅相其位秩差後三師而禮貌之隆責任之重則鈞一焉矧今晉王所賜履表裏山河乃堯之故都叔虞之舊封韓趙魏之全壤地大且要保王躬而制外閫不有重臣則何以哉汪君負倜儻傑出之資夙承訓於家庭又甞師武威余公其奧學雄文宏材逺略卓乎非流輩所可及上之渡江也首被知遇出入左右敡歷中外惟其所用而聲實以著譬則萬石之鐘大叩之大鳴焉小叩之小鳴焉今繇二千石擢拜是官眷注尢非昔比矣漢光武以張佚不難於正朕故用佚爲子傅唐太宗謂李績不遺於李密故托績以孤幼帝者爲子擇相類如此汪君之使河南也被畱久之而卒完節來歸其在中臺也數犯天威陛陳讜論可屬晉王豈復有過於君者哉則君所輔導視佚與績之所輔導者𨿽有本支之異而上之所以用君者與光武太宗之取佚與績蓋千載同符也已鞠躬盡瘁啟沃彌綸以光孝友之行以拓維城之功以追河間東平之賢使晉邸綽爲令王保有社稷與國同休永永無疆上無負聖天子建親王之至計擇保傅之盛心固大夫士之所望而亦君之所優爲者哉君且行朝士之能詩者式歌以餞而屬余敍之於是乎述

藥房居士集序

祝廷心

傳曰見其禮而知其政聞其樂而知其徳後世之禮樂不足徵矣因其文章而考其所遇蓋亦可以觀當世之變也乎士之生也以萬事所集之身而行乎是非得喪禍福之途自非離世絕俗不接乎事與居乎至盛有道之世焉能使憂勞悲憤不介於其中有以觸乎中矣焉能使怨懟咨嘆不形乎其言夫以三代之際道術政教莫此爲盛也賢士君子莫此爲多也然考乎風雅之所錄和平愉樂之音不能勝乎憂戚頌羙稱譽之辭不能當乎疾刺而況數千載之下時殊而事逺者乎漢唐與宋傳國各三四百年而其全盛無虞居其三之一士之幸而遇其盛者蓋甚眾至觀其論述猶或有艱窮無聊畏罪罹謗之嘆蓋世治矣而家或不寧身遂矣而或不獲行其志參差而不齊者固其理也歟則何怪夫言語文章之難乎出於正也元氏之全有中國者九十有二年不以政柄屬諸士而亦不以法度誅之故士之仕者茍循理自守則可以致名位而無患禍然以父母妻子所托之身而不免與事接或任違其能叢以細故而繩以吏責亦烏能脫然無累於其心哉若浦江鄭先生仲舒之所遇蓋世之所至少者也先生之家旣聚族而居事養撫育服食之須有常司冠昏賓祭繇役之事有常主自爲學之外一不以入其心而出仕於朝歷翰林經筵太學太常或爲其屬或掌其教日從世之名人大儒雍容講說而未甞預簿書錢榖之煩及乎運衰而社易奉身而歸爲老成人享甘脆華美之養歲時從賓客兄弟嬉遨燕眺子姓左右數十人無適而不可於是屬文賦詩以述其樂余與先生逰從其從子叔度得其所著藥房居士集而讀之其言皆恬愉順適廣大和厚無所望乎外無所激乎中若不聞乎世之憂患者不平感憤之言無毫髮見於其間噫是何其幸乎世之有志於斯文者或奪於事變而不得盡其才或滯於寡聞而無以開其趣故至狹隘淺陋而不足傳也因先生之所遇以求其文因文之所稱以論其世是豈特一人之言也哉是豈特今世之所鮮也哉

金華城川十詠詩序

童冀

金華漢長山邑也連山環抱郡城其西中斷如玦浙水出焉浙源發東白山繇烏傷西下經郡城南合華溪水爲雙溪又北折東騖而入於江其山則北走嚴陵南極閩嶠東逾天臺委迆以達海上之諸峯焉故自六朝以來號爲山水名郡餘生長是邦足迹所逮者北之羣山若金盆紫巖者以十數金盆蓋晉王初平牧羊地也紫巖則齊劉峻讀書石室存焉又其西爲金華洞天南工名山所歷亦以十數惟永康諸峯尢爲峻峭而巖靈石室則心所願逰而未遂者也洪武丙辰冬沗徵至京明年而職教全湘溯大江西上五千里凡吳楚名勝若九華匡廬之勝秀彭蠡洞庭之險與夫嶽陽黃鶴之偉觀可以動蕩心目者固亦多矣而猶以爲未屬厭也蓋全湘距舂陵不三百里舜之九疑在焉𨿽旦夕心所鄕往迄弗如志及再道衡陽距南嶽一捨而近亦弗獲寓目焉將造物者靳而不畀人乎良由是身匏系故也曁來霅川覧天目之奇峭覩震澤之浩汗及向所經歷者視吾故山若有加焉𨿽美而非吾土昔人所以興嘆也今同郡朱世庸不逺數百里走介吳中持其所居城川十詠徵余序引城川去予居才數捨宻邇石室固平昔所願逰者也所謂十詠若華釜之峯棲霞之洞已多歷年所其它若亭若軒若齋居若樓觀則創自朱氏也使徒有是境而乏軒亭之勝或淪於閒曠有是室而非其境亦烏足以辱髙人名士之篇詠哉聞朱氏之居其地今數世矣其所以克専其勝者必有其道矣昔之金穀華林午橋平泉其樓觀之偉花石之夥視朱氏奚翅什伯倍蓰也然而數十年間鞠爲茂艸𨿽欲彷像其遺迹而不可得惟唐王摩詰輞川別業逮今猶可想見誠以篇詠猶傳故也朱氏之志其在斯乎𨿽然是境之勝固藉人言以傳其所以克世有其勝者則賴乎後之人有以持守之也朱氏之處此其必有道矣余髮種種旦夕得告東還或杖策一來克攬奇勝償其目力所未逮者亦足以酬素志矣嗟乎故山百里猶荏苒半世弗克一造其境則夫數千里外所謂九疑衡嶽計終不可得而見矣然獲歸老故山逍遙林壑以優遊卒歲所得不旣厚乎失之東隅収之桑楡尙幾焉

送朱先生赴京考禮序

謝肅

自三代禮樂蕩滅於秦至漢代秦而帝去先王未遐冝可以復其禮樂而爲治於天下矣然髙帝不學而佐非眞儒故其爲治不能復禮樂於三代殆亦叔孫通之責哉方叔孫通說帝之起朝儀也帝曰度吾所能行者爲之不過謂定君臣之位而已固未及乎先王之禮樂以達於天下者也而叔孫通遂以興禮樂爲名廣徵魯諸生是以有兩生不肯行曰禮樂積徳百年而後可興至哉乎其言之當也夫徳先王所以化天下之本而禮樂其具也有其具無其本固不可也而髙帝寛仁長者其豈無本乎曰固矣然漢承秦變古之後以古變秦其惟三代之禮樂乎沿三代之禮而教民以中襲三代之樂而教民以和使中和之气充塞天地則萬物不疵而王道成矣王道成然後損益三代以作漢之禮樂則漢其三代矣乎是或兩生之所蘊也惜乎叔孫通學不足以與此不能終致兩生乃率諸生曁帝左右去三代之難采先秦之易以雜就其尊君抑臣之儀綿蕝而習之及帝旣行曩之醉呼拔劍者莫不震肅而帝亦起皇帝爲貴之嘆則叔孫通亦可謂達時之務矣然使四百年之漢遂以爲禮樂止於如是而治化卒無以及乎先王者叔孫通之責也此異時賈誼仲舒王吉劉向之徒所爲發憤而增嘆豈獨今日兩生之不肯行邪是故無兩生天下萬世無禮樂無叔孫通則漢亦無君臣之儀而漢儀固不足以當先王之禮樂也後世君相之圖治者其可不知夫學乎今皇帝緝熈聖學治仿先王混一初元命中書曁翰林太常率諸儒定擬三禮明年再命集議禮樂又明年徧徵在野道徳文章之士相與考訂之將以成一代之制也而吾鄊朱伯賢先生實在徵焉先生生東南遊西北遭時多故歸隠山林飯疏飲水益力於學以學之爲王者事也故其論道徳必歸之於三代之選其論文章必歸之於三代之英則今也應徵其能不援三代禮樂以爲國朝之治具乎𨿽然兩生不肯爲漢行先生肯爲國朝起是國朝之徳之盛軼於漢而叔孫通之學不足以齒今之侍從大臣也先生盍亦攄兩生之所蘊使三代禮樂不得復於漢者而復於今日焉則賈誼仲舒王吉劉向之徒將不復發憤增嘆於異時矣非先王其孰能與於此哉告行之日書以爲贈

娥江送別圗序

溧陽達公貫道丞越之上虞秩旣滿將朝京師邑人士相與送之娥江之滸公欲登舟輟挽止之咸咨嗟感嘆不忍爲別於是公起指江以語於眾曰昔吾絕江而東懼弗能佐理以沗朝廷寵命賴是父兄能教子弟能率三年無一事累我我得西渡江趣道千里以覲於天子何幸之深毋爲不忍余別也眾闔辭以復於公曰自本朝有天下以來官於吾邑者不猛以厲民則寛以怠事不激以爲亷則察以爲智是皆不知從政往往不免故未有一人得赴中書以考厥績者考績中書當自公始公無彼數者之失有古遺愛之風哉吾等是以於公之別不忍也乃再拜別公公登舟送者佇立水濵舟旣行猶注目不少瞬而公亦慿柁樓顧望踟躕於時天霽潮平四山如洗木葉飛摵摵涼飆舉之與翔鳥泳魚相下上於中流使人別情紛擾益不能自忍也好事者繪焉題曰娥江送別圗將以寄公屬序於余余謂送公之別不於他所而於娥江也何故蓋娥者曹氏女也其父旴善水以迎伍君爲濤所溺娥已死援出父屍事載漢史後世慕之故以名其江然伍君之忠曹女之孝臣子大節也公甞以教邑人士今公之去邑人士必臨江以送者非徒不忘公教亦以願公克全大節也若乃區區不忍爲別烏足重爲公道哉姑並書於圗末而能言者又系以詩庶乎公之有以觀省也

送徐先生歸嚴陵序

髙啟

嚴陵徐先生大年甞被召至京師與修元史書成上進詔擇纂修之士官之先生以老乞還甚力會春官議修五禮爲一代之典乃復奏畱之未幾其書又成先生固申前請大臣知其志不欲彊煩以事乃命有司具禮傳送以歸其鄊都之大夫士相與祖餞幙府門外有言者曰先生之學冝傋顧問先生之文冝掌綸綍先生之經術操履冝在成均爲學者師今皆不可得顧令以布衣老於家歸𨿽先生之志然豈不爲司人物之柄者惜哉余進而解之曰皇上始踐大寶首下詔徵賢又責郡國以歲計貢士欲與共圗治平甚盛舉也故待賈山澤者羣然簉庭如水赴海而隠者之廬殆空矣朝廷待以庶秩猶梓人用材巨細畢取豈獨於先生有遺哉蓋先王之爲政莫先於順人情亦莫先於厚民俗力有所不任者不廹之使必爲義有所可許者必與之使有遂所以人之出處皆得而亷恥之風作矣今先生以齒髮非壯厭載馳之勞戀考盤之樂抗辭引歸上之人不違其請者蓋將縱之山林使其鳥飛魚泳於至化之中以明吾天子之仁又將以風厲海內使皆崇退讓而息躁競也順人情而厚民俗實在於是故寧失一士之用而不惜以其所得者大也不然先生豈茍去之徒而大臣豈棄材之士哉況先生之歸也必能著書立言以淑諸人詠歌賦詩以揚聖澤則又非潔身獨往而無所補者也尙何疑哉吾又聞漢祖中興嚴光不屈後世莫不髙之今先生之鄊卽光之鄕也甞逰其耕釣之處山髙水長想瞻遺風必有邈契乎千載之上者矣今之歸其無負於夙昔之志哉若余遭逄明時不能禆益萬一懷恩茍祿而不去於先生蓋有愧焉矣於是言者是之請書貽先生以識別

贈錢文則序

韓文公詩有曰我生之初月宿南斗蘇文忠公謂公身坐磨蠍宮也而已命亦居是宮故平生毀譽頗相似焉夫磨蠍卽星紀之次而斗宿所躔也星家者說身命捨是者多以文顯以二公觀之其信然乎余後生晚學景仰二公於數百載之上蓋無能爲役而命亦捨磨蠍又與文忠皆生丙子是幸而偶與之同也二公之名𨿽重當世而遭逢排擯謗毀幾不自容仕𨿽甞顯於朝而貶陽山謫潮州竄逐於羅浮儋耳之間踰嶺渡海冒氛霧而伍蠻蜃其窮亦甚矣顧余庸庸𨿽不能致盛譽亦不爲排謗者所及況遭逄聖明沗職禁署蒙恩賜還無投荒之憂是幸而不與之同也然二公之文章徳業赫然照映千古而余早罹艱虞中事奔走學不加修文無可采將泯焉爲眾人之歸是不幸而不能與之同也噫命之所捨旣同則冝無不同而何相去若是之遼哉蓋窮達得喪由乎命智愚賢否存乎人存乎人者可爲由乎命者不可必世之人常以不可必者責於命而不以可爲者責諸已所以多自恕而幸得也若二公者其道同其文學同故毀譽窮達有不必其同而自同則余之不能與之同者蓋有在也而豈命之罪哉山陽錢文則能推星以言人之禍福無不奇中士大夫多稱道之將逰湖海徵餘言爲贈因書所以自警者貽之且使遇夫自恕而幸得者告焉文則讀書好修善鼓琴斯術其餘事云

明文衡卷四十

●欽定四庫全書

明文衡卷四十一

﹝明﹞程敏政編

○序

送周遜學赴長洲儒學教諭序

貝瓊

今年春予與會稽趙俶錢宰金華鄭濤同被召至京師授國子助教秋八月望預朝奉天殿詔臣俶等至禦前命之曰汝壹以孔子所定書誨諸生若蘇秦張儀繇戰國尙詐故得行其說冝戒勿讀旣受命退而思曰古人有言曰孔子讀而儀秦行鷙翰而鳯音也天語及此豈非灼見其說不徒惑戰國之君天下後世且惑之心術之蠧莫過於此歟孔子之道自堯舜禹湯文武所傳著之易詩書禮樂春秋者大中至正歷萬世而無獘也不幸亂於百家而百家之中縱橫爲甚以其功利中君所好莫不恱而從之視儒者之言仁義則爲迂而不用矣此一時習於傾危險陂前後一轍不能回其所向之途可勝嘆哉然古今帝王皆知尊孔子而斥儀秦未有舉其詐以戒人使禁所習而趨於正者敬識於心造次不忘凡遇諸生必懇懇告之焉蓋學孔子則進而爲信爲善極於大而聖聖而神不翅梯之升髙航之渉逺也秦儀智謀之末君子之所羞道者惡可襲彼之所爲乎大抵率人以正猶懼不勝其詐矧以詐率人其不正又何責歟此上之命臣俶者將一洗天下之習而復乎三代之淳大哉言乎河南周遜學者正道先生之子也器宏而有學搢紳咸器之蘇之長洲縣司教職缺縣上之府府上之部試其文考其行遂授教諭以歸人皆謂偃革右文之日莫先於教化師儒之位𨿽卑凡藝優而徳不足譽隆而道不明者弗與也其愼而不輕如此則遜學視彼屈於事者優劣何如也其行也士大夫歌詠以華之且求余序其首因舉以告遜學冝訓長洲之士一於正而無惑秦儀之邪說可也

送開學臣先生歸洛陽序

昔洛陽賈誼爲漢博士一歲中超遷至太中大夫請攺正朔易服色定官名興禮樂立漢制更秦法文帝𨿽謙讓未遑且議任公卿之位諸大臣忌而短之出爲長沙傅夫髙皇帝之有天下事多艸創而一代制作不可以不定者絳灌之徒智弗及誼而帝又不能用此余深爲在上者惜也今國朝偃革右文方復三王之治凡誼之言於漢者不待請而皆行矣處士開先生者亦起於洛陽爲國子助教甞自比於誼人亦以誼期之時大臣無忌而短者其至公卿不難也未幾以病謁告畱京師治之六月病久不愈乃遣歸此余又爲在下者惜也嗚呼山川神靈降生奇偉磊落之士古今不數人固將使之有爲於時也然遇時之可爲而皆不得有所爲不知其爲天道何如邪初余與先生同在成均資其講習之益一旦離散分處不能不爲之惘惘矣矧以衰老之餘攝官承乏與四方雋秀相周旋而回望其放於嵩邙瀍榖間追逐雲月爲事如誼所謂鳯凰自引而去麒麟莫可系而羈者竊有愧焉士大夫咸賦詩以送之屬余爲之序於是乎書

精誠錄後序

鄭楷

天子之所以奉天而勤民臣下之所以竭忠而事君者無他道焉亦曰精誠而已矣若夫人子之飬親則無間於上下而又兼乎愛敬者也我朝太祖髙皇帝以廣運之徳貫列聖之道萬機之暇拳拳乎天人之理恭黙思道豁然有契於心甞命文臣采經書之語及於欽若忠孝者類爲一書賜名曰精誠錄而頒之王國焉其不言之教蓋亦至矣臣楷恭承寵命得傋員進講伏蒙睿旨命教授臣顧祿臨寫此書臣楷爲之後序將欲重刻摹印以廣其傳焉臣楷受命戰兢懼弗克荷以爲玆錄出自太祖宸衷而殿下繼太祖之志述太祖之事冝得老於文學之臣而鋪張之而乃命之於寡陋之臣此臣所以戰兢懼弗克荷者也竊聞惟辟奉天惟子止孝惟臣以忠其皆本於精誠乎精誠者天之道也天者理之所自出身者親之所由生爲君者理我所以生者也君能精誠則奉天之道得矣臣能精誠則事君之道得矣子能精誠則事親之道得矣而其精誠之所以致其力焉又皆本於敬乎敬者聖學之所以成始而成終者也伏惟殿下徳邁前王心存聖學誠敬精微之道實與太祖同一機而無間者也所以人同此心心同此理而思誠以造夫精誠者蓋如此太祖創之於前殿下廣之於後是編一行家傳人誦前聖之經一展捲而大綱舉一入心而忠孝生則帝王垂裕之道至矣盡矣孔子集羣聖之道而爲一大成實萬世之永賴焉精誠之錄同一揆也

送趙永明之金華序

王琦

有志乎逺大之學者非茍以文辭自衒而已蓋文所以載道外於道而有工於文無有也世之言曰文者言之精言不精不足以成文故曰罷於誦夜費於思鋪鏤聮疊緣飾繪繡以爲工且至然卒不過如遊說之浮辭俳優之戲談且老生得之以欺後輩後輩得之以侮同列於道無與也道者所以扶綱常而紹典則今也學於師則曰彼𨿽善於是而繆於此彼長於此而短於是吾亦聊從而師之講於友則曰彼𨿽長於我而才不及彼後於吾學而智不逮吾亦聊從而友之於道無取也嗚呼求言之精而無與於道求學之專而道無取焉使蔓辭日興繆說日廣詆訾辯議訕謗排擊則文安得不爲學者累哉余舊學於金華潛溪宋公聞緒論之末未甞不以此爲深戒黃巖趙永明弱冠爲文迥出倫輩而余未之友今年秋至郡城友人林公輔出永明文數首皆烜爛敷腴閎闊肆縱比物引類悉有可稱且將從潛溪公而取正其殆有志乎逺大之學者文固不足爲永明累也文中子曰文乎文乎茍作云乎哉必也貫乎道學乎學乎愽誦云乎哉必也濟乎義余誦斯言也久於永明之行不敢不以告永明異日造金華知公所以教永明者亦當不外乎文中子之意也

送楊湖州序

劉夏

王者之取天下天心順於上人心應於下斯可以得天下矣十數年前彼君天下者其政治獘於不修四方豪傑並起百姓肝腦塗地當此之時紛紛紜紜似乎人眾可以勝天而天心亦爲之震蕩■﹝揑﹐木代扌﹞杌而不得底於寧謐也十數年後我國家歷試諸艱大戰江湖決成敗之幾於兩陣之間以甞試天心之所向背矣彼天心斷斷然不我釋也天旣不我釋天下億兆人心又安能釋我而他之乎然則天與之矣人與之矣猶有不來庭者我則起而取之矣於是考圗數貢以江南之大而浙右數州之地近在肘腋尙爾未入版圗乃命將帥師先取湖州賴天心之眷顧已宻而人謀之恊從斯臧甲兵府庫全城歸附上見湖民之久在辱也又念湖民之新被兵也乃不得已輟近侍之臣往撫之用是中書左司郎中楊克明受命出知湖州楊公通練沈敏諳於大體又不遺於細故湖之父兄耆老冝教其子弟曰自今以始服楊公之教令爲上新民凡奢麗敝壊之俗不可爲也偸惰放肆之風不可有也其君子則豹變羽翼於聖朝其小人則革面耕鑿於田裏今湖民無死傷之憂有妻孥之樂爾但知民心鄊順之致然未必知天心之使爾然也故太守下車爲言爾之所不知者

贈詹學士出使序

洪武元年八月皇上臨天下慨然謂丞相宣國公曰治天下𨿽用匠手有規矩繩墨然後百度可貞也乃議建三省立六部拜諌議大夫設登聞鼓院罷逋租不徵下詔責躬求天下巖穴深藏不售之士顧元臣秦裕伯曰鬥米三錢外戶不閉朕力行三年可以臻玆至理望道之勤沛然若決江河莫能禦於是儒臣十人受命分行十道訪求賢哲與之共理天下而學士詹同文與焉詹公恢疏倜儻甞爲考功郎時余與儕輩三十餘人皆隸考人心如深淵不測公投長竿探知其尺寸之所底止用此道以求天下士設有姦邪小人飾詐釣名安能誣我而冒進也邪而余也吏尙賓館惟當飾墻壁治幾席以爲天下大夫君子先容者焉

舟行分韻賦詩序

朱同

皇帝有天下之四年有旨盡取羣儒以選任之四方多士雲集輻輳徽之先在是行者十人維時舟次南陵之毛家浦蘆葦生風東溟出月並舸中流傳觴唱和共嘆人生出處之難而聚會之不易得也於是以杜工部星臨萬戶動月傍九霄多之句分韻賦詩以紀之且以寓夫箴規之意而令僕敍其首僕以爲唐虞三代之隆處君師之位以政教臨民者皆眞儒也心法之傳教飬之道政刑之具載在方策世變日下風气日漓於是政教判爲二途君人者有崇儒之美名而未得眞儒之實用爲儒者窮經皓首而未得盡行其道於時下於是者或拘古今異冝而不適於用或學非所守而反悖於經先王經世之大法或幾乎息矣今天子以神聖英武之資龍飛江左掃蕩羣雄不數年而天下定於一乃罷黜百家一用純儒豈非世道之將隆斯文之大幸而爲儒者所冝致思乎夫學貫天人功被萬世文足以經邦武足以撥亂者眞儒之學也學有淺有深而不可以彊齊者也守寒素之舊而無驕奢之習知亷恥之義而無污下之爲不立異以要名不屈道以求合行止去就一盡乎在我而無一毫利害計較之私者眞儒之守也守則吾儒者之所當同者也況新安吾考亭夫子桑梓之邦道徳性命之學禮義亷恥之行漸摩旣久諸公幼而學壯而行今也遭聖明之世洽教飬之澤當盡蘊奧以濟時守名節以律己而無負乎聖天子用儒之意則豈徒斯文之幸而已僕也不孝罪重父喪未期毋疾未愈而衰絰以隨諸公後斯綱常之重治教所先必當得請而歸者是以不復辭而致其學守之說爲諸公別且將跂足林下以徯所謂好消息者爲吾邦斯文之慶幸也公其尙有取於愚言乎同是行者婺源四人胡原昉江道全江道原胡徳耕休陽五人餘子韶朱曰可汪銘徳汪徳懋江彥名余歙人朱同也

麟溪集序

張紞

麟溪鄭氏爲東南著姓篤於行義海內稱之洪武丙子紞自雲南入覲睹左庶子濟於朝行見其循循雅飭不願乎外詩所謂其儀不忒者庶子有焉聖上簡出羣倫寘在左右俾羽翼東朝矜式天下其於化民成俗之意吁其至矣庶子字仲辯義門之八世孫甞請於余曰有家以來旣多歷年所朝賢鄕彥所以稱述而光賁之者代不乏人前此固巳會萃成集矣洪惟龍徳禦天人材輩出後之作者未艾也隋珠和璧胥歸寶藏謹續成一編於以宣揚徳化侈上之恩而先業遺緒亦藉以無沗幸爲序紞遜謝再三乃修辭以對曰嗟乎分形連气同具是理而不能不壞於人欲何鄭氏之愈逺而愈盛也何鄭氏之能通其變而制其冝也竊求其故不由周禮本俗之道族墳墓聮兄弟無所不用其極本支相保當薄而踰厚世有鄭氏猶景星麗空鳯鳴朝陽眞曠世之祥也𨿽然經言百世而沒其共爨之文聖人非不欲之蓋亦難爲之制耳今假以一生二爲法自二而下倍而數之究於十世爲子孫者千二十有四人繼稱之宗將居其半惟大宗當祭於廟餘皆室祭室祭無所君子之所隠也且子事父母雞鳴而起問安視膳各欲盡其私情若千人聚居一有不愜勢必有向隅而泣者於斯二者處之特難是故通其變使人不倦時而措之與之冝之乃君子之微權也聖人慮世𨿽逺又安得以權爲制哉所謂權者無私恩則不足以親親無公義則不足以尊祖私勝則義爲恩揜公勝則恩爲義屈節其親疏量其恩義執兩端而用其中上不忘一本之澤下不失羣從之懿自非權度精切何以與此竊甞因父子異宮之說而思之大略仿古者諸侯廟制五世一宅各有祠而總爲墻宇以郭其外庶幾事親奉祭各得其所庶予可與言者率爾及此以終序述之意或亦處家之一道云

贈鄭顯則序

方希古

天下之論文者嗜簡澀則主於奇詭樂敷暢則主於平易二者皆非也文不可以不工而惡乎好奇文不可以不達而惡乎淺易淺易以爲達好奇以爲工幾何不至於怪且俗哉善爲文者貴乎奇其意而易其辭驟而覽之亹亹覺其易也徐思而繹之𨿽極意工巧者莫加焉若是者其爲至文乎聖賢之文與後世之辭純駁工拙多寡不大相逺也而世人望之若天然不敢指儗之者以其不務奇其辭而奇其意故舉天下好奇者莫及也使其意不能過於眾人而惟辭之修安在其爲奇也哉日月之在天隮於東而行於西昏明於晝夜盈虧於晦朔自有天地以來未之有易也天固不規規然求異以駭人之視聽然愈久而彌新愈廣而無窮則爲奇也大矣尙何以異爲哉至於鬼燐之變滅不可以理推其迹𨿽似乎奇而其爲明也微矣近代文士有好奇者以誕澀之辭飾其淺易之意攻訐當世之文昧者羣和而從之而三吳諸郡爲尢甚此皆挾鬼燐而訾日月者也其力𨿽不足爲斯文害然不除滅而禁斥之何由復古之盛乎今天子憫斯文之不逮古擇太學之士而教之吾郡鄭君顯則與焉顯則爲文不好爲奇而亦不流於易蓋學而得其正者也予竊有志於變天下之文而患不得友天下之賢誠得如顯則者數十輩共趨古人之道以自見於世其崇且大者可明也況於文乎今猶未之遇也烏得無慨然矣乎吾聞文與政化相上下安知今之文果不古類哉顯則誠以吾言求之有合於吾言者吾不謂之今之士也

送太學生趙孝先從軍詩序

臨海趙君孝先爲國子生其父老矣當爲兵亰師孝先奮曰吾不代父誰當爲父言者卽告祭酒以願代狀未許則言於禮部事聞詔可之釋其父遣歸孝先得命喜不自勝如疾甚遇藥如積雨獲見日月如羇旅亡聊而獲祿位也卽變服以行愛孝先者曰孝先誠愛父矣然何不自重也有才如孝先蓄學踐行如孝先有聲名如孝先旦夕當爲美官官於朝而以情請上未必不許也而何忍自代爲哉爲世惜才者曰國家地盡四海執干戈職戰守者如林所少者豈一兵乎而使孝先爲之也夫以孝先行能用之誠當其所長於民必有補益課其績效孰爲寡多烏可徇一夫之私願而失良士哉孝先之友方希直聞之曰愛孝先者非知孝先者也爲世惜才者安知國家之深惜乎以已視人則已重而人輕重者冝先輕者冝後也以親視身則身輕而親重茍爲榮辱計而忘大義縱得大位何能一朝安中人且不忍爲況孝先卓卓良士乎聖天子天運神斷以成大業其所舉措不易而審亦明矣豈不知孝先也豈不知兵之用薄得士之效大也譬之天然將欲暑之必先寒之將欲成之必先難之昭昭生於太陰隆隆隠於至微安知抑之非揚捨之非用乎安知萬金之非輕秋毫之非重乎且士之所學以善俗化民爲本孝先一舉而使天下士莫不自濯磨奮發知親之不可遺祿位之不可茍由是而子則爲孝由是而臣則爲忠有益於人紀豈不甚大其於爲人豈不甚可貴乎於是言者謝曰非聖天子之仁不足以遂孝先之志非孝先之知學不能處其身以道信乎是不可不學也乃相率爲詩以美之而余書其說以序之

篆書考正辯僞序

由古以之今存乎勢援今以反古存乎人天下之勢捨厚而趨薄捨謹而爲慢捨難成而爲易習如水之下流滔滔汩汩不至於極不止非有篤志卓識者不能知其不善而亟反之幸有一人知其不善矣自非達而在乎位亦不能奪舉世之所嗜而挽之復乎古是以二帝三王之禮樂政教余文舊俗歷數千年以至於今時易世遷幾至於不可復者豈無豪傑之士生乎其間而欲正之哉獨智不足以啟羣惑言之者一而誹笑之者千萬𨿽欲回流俗之勢而不能也六書於民用最切而其變爲最甚自篆而爲分隸自分隸而爲行艸日趨簡易輕渉流蕩而無法使古人復生而視今之字必將駭眩而驚嘆而人顧鮮有知其非者問有好古之士知之而力不足以制已然之勢不過著之於書以發其所得自漢許叔重說文以來著書之存於世者𨿽有精粗詳略之殊而其用志深逺終非流俗所及然世之知而好之者已難乎其人好而能通其意考其得失補其未傋而羽翼之者冝乎其尢難也寧海方塘先生王君仲芳自少篤志古學至老不倦甞病俗字之亂眞害正本諸古以正末流之失作文字考正辯僞之書以示學者其言皆有徵據不爲臆說使人人因其言而求許氏說文以探古人制作之初意引天下以復乎古寧有禦之者乎𨿽然文字之學蓋學者之一事耳天下所以治亂存亡者不専在是也井牧變而民無定志比閭族黨變而鄊無善俗搜狩師田之法變而國費於飬兵讀律飲射之法變而官疲於聽訟其大者如封建學校其小者如名物衣冠其異於篆之行艸者曽幾何哉予甞妄欲爲一書以正訛解惑而未之遂先生之父祕書公以博學多識爲元聞人其所受而知者蓋非特字學而已茍有大於此者論次成書以補六經之遺缺洗百世之陋習豈非學者之所望乎予庶幾預聞之

贈王仲縉序

饑而食飽而嬉營私而騖利生無聞而死無述者眾人也食焉而思思焉而行不憂其身之窮而憂道之不修不懼其家之無財而懼乎名之弗揚者君子也眾人之所爲切於身而見效近故人之趨事者夥君子之所務事旣緩而功亦遲故眾人多笑之而不知眾人之所爲又君子之所悲也吾昔年舟還自金陵泊姑蘇城下舟人指城中大第謂予曰此元僞吳張氏宮也予問今其家安在則已無噍類矣問其人名字則已莫有知者矣及至錢塘道西湖舟人數謂予言林處士事曰此處士故宅也此處士墳墓也此處士曽逰之地也予未甞不爲之太息方張氏盛時據數州之富擅王侯之貴驅百萬之人以給其所欲其車服宮室妾媵珍寶騶從師徒僭擬乘輿亦自謂一時之雄矣而今未下十年乃若此處士在時破廬獘褐羸童野鶴出入於煙霞水石間其窮困莫比今越二三百載姓名猶灼然在人耳目則區區之富貴者何足道而士之貧賤又何足憾哉且處士特一詩人其自立者非能如聖賢之宏大深逺足以明斯道而淑來世猶能如是況夫君子之希聖賢者乎吾友烏傷王仲縉年少好學其所志甚美而其鄊人竊笑之以爲迂仲縉告予予恐其沮於眾人之笑也故告以斯說使仲縉知爲學之足恃而益思自勉使眾人知所有者之不足道不暇笑人而自悲也

送陳克彬歸臨江序

王叔英

余自兒童時則聞江西多博學髙才之士衣冠文物之盛甲於天下然其民性率多輕悍忌黠爲俗喜爭而善訟故其最爲難治而南昌贛吉爲甚而臨江爲尢甚觀其諺語之傳於四方者可知矣是以天下之仕者莫不憚官於其地而其人之官於四方者亦莫不見憚於人至於旅寓於江湖通途之間者或遇其人莫不憚之而不敢驟與之交然余自弱冠以來往往見其人之來官於吾邦者或以亷稱或以能顯或以謹厚見推其愚劣不稱任者固鮮而其非道禦物者亦不多見余固知江西之多才而疑人言不可以盡信矣今年餘來金華之永康永康之令劉公某南昌人也丞謝公某吉安人也二公皆以亷謹得民余至永康二公皆先以事去𨿽不及識其爲人而聞諸邑人之言可以知其爲君子固亦猶見之矣邑之稅使陳志善者臨江人也數過余邑庠其人溫謹樂易與物無競而其子克彬適自臨來省爲人亦如其父而其才气又自有出人者余於是益知江西之多才而益疑人言之不可以盡信矣豈其風俗與化移易而其人今非昔比也邪將余之所見皆適值其出於衣冠文物之冑者故有以拔乎其流俗邪是固未可知也使其人皆如余所見固云美矣使其俗果如予所聞則居其鄊而爲其民之秀者豈不冝思所以變之之道乎余聞古之以匹夫而化鄊人者蓋有之矣顧其身之所立何如爾今克彬之歸也其尙益修其身以余前所聞之俗爲鄊人戒以去其惡以余後所見之人爲鄊人勸以進於善自一鄊而及於一邑自一邑而及於一郡以及於一方使天下之仕者樂官於其地而其人之官於四方者亦見樂於人而旅寓於江湖道途者亦莫不樂其人而願與之交如是則天下之人言江西者不特稱其學士大夫之賢矣豈不盛歟不然而或終使天下之人憚之如余所聞者固非四方君子之所願聞又豈不爲彼方君子之所恥哉𨿽然余浙東人也浙之民俗視江西伯仲之間耳又安知天下不視之猶江西之人乎余之言蓋非徒以勉克彬也亦因以自勉焉

明文衡卷四十一

●欽定四庫全書

明文衡卷四十二

﹝明﹞程敏政編

○序

送稽古劉先生還鄊序

朱善

江西士之好古者莫盛於廬陵廬陵士之好古者莫盛於劉君劉君授徒南昌弟子從之逰者皆稱曰稽古先生劉君從而受之亦自稱曰稽古焉洪武丙辰冬十有一月君束書將歸廬陵來告別且曰人之以稽古稱我者未足爲稽古也吾子以稽古許我斯誠稽古矣予曰吾所謂稽古有三說焉不知子將稽古人之心乎稽古人之迹乎抑稽古人之文乎如稽古人之心則堯舜禹之精一執中湯武之建中建極孔門之一貫忠恕果能端居深念而彼此意會焉則古人之心法在是矣如稽古人之迹則堯之平陽舜之箕山禹之會稽湯之景亳文武之丰鎬下及齊晉之會盟燕趙之攻圍楚漢之戰爭鄒魯諸儒之講習必將如太史公之周覽遐觀而後聖賢揖遜之雍容徵伐之奮揚巡狩會朝之嚴肅英雄豪傑之喑啞叱吒嬉笑慢罵皆必有故老遺黎能道之者然而先生老矣予懼其不能徧歷也如稽古人之文則四聖之易四代之書齊魯韓毛之詩髙堂大小戴之禮公谷賈董之春秋下逮荘騷子史靡不捜羅可謂閎且肆矣若乃蒼頡之鳥迹岐陽之石鼓孔壁之科斗湯之盤周之卣龔伯之惇衛孔悝之鼎銘岱山鄒嶧岣嶁浯溪之石刻凡漢魏以來之桓碑彛器古文篆籕分隸諸家之字畫幽而窮崖絕谷之隠淪外而僻壌遐陬之遺逸皆古今之奇寶華夏之偉觀然非如歐陽子心誠好之力又足以致之則亦未能遽集也吾子其將何稽劉君於是慨然曰求諸外者逺而難求諸內者近而易吾請從其易者書曰稽古人之徳又曰稽謀自天在天之理卽在人之徳也稽諸古而於徳有所徵稽諸天而於理無所咈庶幾其可以俯仰上下而無愧矣予曰斯言得之矣於劉君之行也謹述斯語以爲贈

送滁守周伯器秩滿序

陳川

余甞論民牧之要有三者焉一不得其要則位不稱政不美名且隳而民告病矣訹於上官也懾於貴近也墮於吏術也士君子有志當世受民社之寄聲望足以被主知則不訹也權智足以聳民聴則不懾也材智足以破宿姦則不墮也不訹於上官則實材得以自見不懾於貴近則實威得以自施不墮於吏術則實恵得以自洽所以聲實並隆位徳俱至上交下感而眾戴之矣然其至非眞積力行有自彊不息之功者不能爾也洪武乙卯天子軫念羣黎尢重民選命中書大臣錄天下州縣之長績之著者第升之其治最者處以劇要三月詔擢萊蕪令周伯器守滁州蓋陟典也滁州在唐宋時爲名邦出守皆淸望有履業之臣往往入爲名公卿致位宰輔者踵相望若李徳裕歐陽修邦之人至今以爲談慕我皇帝有天下滁爲潛邸大兵是集大業是基輦轂是遵爲國家西北門戶視亰畿諸郡爲最劇守是州者非宿望舊徳簡在帝心者不以輕畀也州土著多勲舊著功烈分茅土者公至初視事曰天子以三尺法治天下滁爲亰畿大郡逺邇所觀望茍不先謹有法如下民何且法自上始我知有法不知有他也於是均徭役一法制酌輕重之權而次第以行或挾貴要以枉幹者公持之愈力毫髮不少貸眾環視噤不出一辭弭然以滁州舊隸中書事皆符下輒奉行或有不可者封上之後分隸鳯陽府臣以他州下視吏得以毛舉細微事以撼之公气不爲動與之開陳端倪論辯不爲少撓事兩上之上以是直公一府遂屈由是終公之政吏不敢撓以私州當通道事噂沓簿書期會取速一時吏多庸傲玩不恭前政以爲常公燭其姦欺繩束愈加庶事皆上出惟謹奉行不敢後以故手不得髙下民病以伸公寡欲自約退食則鑪薫淸坐蕭然一室俯以思曰政有所闕乎事有所未緒乎民有所未安乎旦旦以自省力行不少怠蓋公之政智不訹乎上彊不懾於貴明不墮於吏其要豈易焉而已哉自彊不息之功三年政成將入覲陳其績之實行且有日民遮道願畱不忍其去竊相謂曰我公之名在帝心我公之政在民心今且行其爲名公卿致位宰輔也必矣其不使歐李專美前古幸爲我邦人榮余忝與公同政悉公之材之兼人政之洽人惠之感人威之服人其聲實之美位徳之稱冝其華耀千古爲無愧也敢書民牧之要爲天下司牧者告

潛溪續文粹序

樓璉

可名之功眾人知之難名之功君子知之至於不見其功而天下陰受其利者此非聖賢之徒不能知也周之積累舊矣由太王傳數世以及於武王用八百諸侯之助而始克商夫豈一人之徳一日之功也哉而孟子歸諸太公伯夷二老以爲二老者天下之父也天下之父旣歸之其子安往信是言也則武王之武可不用而周徒以致人望而王孟子之言不幾於過乎然事固有立乎此而應乎彼者山嶽出云而霖雨被四海人以爲霖雨之澤也而不知本於山嶽之助賢人巨儒之於國家不必有赫然之功而其及物常在乎事爲之外謂天下果興於斯人眾人未必知而信之然欲天下之安定非斯人亦莫之能也髙祖之於子房世祖之於卓茂搴旗斬將不與焉而尊禮在羣臣之上蓋其道徳可以馴暴革姦智謀可以開惑定事言論風采信於人而傳於世也久矣吾從而尊禮之則其所化服豈特若事功之淺乎當元之衰國朝之始興也地大兵彊據名號以雄視中國者十餘人皆莫能得士太祖髙皇帝定都金陵獨能聘致太史金華公而賓禮之公始見上上問以取天下大計公以不殺對上甚喜俾授太子經每詢以治道公未甞不以仁義爲言是時羣雄多嗜殺好貨獨上禦軍有法命將徵討戒以勿殺所至民歡樂之識者已謂天下不足平及海內平定上方稽古以新一代之耳目正彛倫復衣冠制禮樂立學校凡先王之典多講行之而太史公實與其事在翰林爲學士中甞爲國子司業晚爲承旨先後二十年以道徳輔導皇太子聖徳寛大仁明而天下歸心愛戴稱頌洋洋者公之功居多海外殊絕罕至之國朝貢之使接於國門至必問公起居安否購公文集以歸日本至摹刻傳誦於其境內而近則朝廷逺而窮山陋邑婦人穉子皆知公爲盛徳君子聞其名見其文未有不咨嗟敬愛者公修身於戶庭之間而姓字播於千萬里之外蠻方異域皆知尊慕之使中國之美傳於無極其功蓋大矣而當時之人未必能名其爲功此公所以爲盛與公之爲學博而知要其徳粹然與世無競而端介之气充飬有道不爲利害所移蓋仁人長者之風不見於世久矣乃於公而見之天之遺斯世不亦厚乎惜夫世未獲盡被公之澤而公遽以疾終後十餘年皇太子亦薨於東宮天下哀痛焉今上旣追崇皇考爲孝康皇帝廟號興宗念先皇舊學之臣悲公之不可作以近臣薦召公之孫懌復官之於翰林凡興宗皇帝所欲行而未遂天下所願欲而未得者皇上皆舉而行之於是善譽洽於萬姓而公之文愈爲人所愛重璉蚤從公逰辱公見知竊甞嘆天下知愛公文而不能盡得其意且不能盡觀也以爲公昔無恙時甞擇舊文爲文粹以傳矣因復與同門友浦陽鄭楷叔度等取自仕國朝以來所作復選錄爲十卷名曰續文粹以傳於學者嗚呼斯文也公之所爲𨿽可以傳世而不足以盡公之爲人也後有賢者考論國朝之所由興而追惟興宗徳業之盛以詠歌今日之治於無窮太史公之功庶幾可白於後世乎公諱濓字景濓金華人國史有傳

送左參議胡公之官江西序

王景

洪武三十五年冬皇上勅翰林儒臣修太祖髙皇帝實錄愼選在位之士與纂修事而李公至剛以右通政來胡公以道以禮部郎中來王公孟陽以儒士又繼來三人皆浙江人何浙江之多士也未幾至剛升禮部尙書仍領史事明年夏六月書成上厚賚銀幣錫以重爵以道升江西左參議孟陽超授禮部主事尙書公謂予曰吾三人以鄕井之舊同列史館至驩也而以道獨駕部鳯翔於西江之上願一言以識別予曰今之布政司古之州牧也舜分天下爲十二州州有牧故曰內有百揆四嶽外有州牧侯伯是也然其職則維持侯伯以聮絡天下之勢以恪王度事至簡也今參議布政之亞也位第四職四品贊襄一司之事至重也然上有使有參政政不已出也然判與議必自已始已以爲是參政曰非是已以爲不然參政曰然爲使者必執其兩端而定之若參政曰然使曰不然參政曰非是使以爲是則已亦得執其中而用之則參議之職不輕而重也亦明矣然其議必本之以時制參之以舊章不屑屑泥古而不背於古上以宣皇風下以合民情平平蕩蕩歸於皇極而已若曰各持已見務爲矛盾以私害公事不立矣非朝廷設官之意也以道無是也以道爲部郎中且四年其同列皆坐剪斥以道翹翹然不染其難則以道之忠貞正大可見矣且皇上之所以命近臣而出任方面者重宣徳音使內外相聮屬也況江西宻邇都邑治化尢所當先也以重臣宣徳澤民易從也輔成太平之治在此行矣尙懋之哉是爲序

贈醫士潘徐二君序

王達

今年夏友人雷起潛之子曰豫疾求鄊裏之精於醫者得一人焉曰潘克仁氏克仁治未二日而他適又求鄕裏之精於醫者得一人焉曰徐士恆氏士恆造起潛所未二日而克仁又至二人者會不相嫌忌而啟藥且相與講明其得疾之由與夫去疾之法用何藥而可用何藥而不可二人者忘其所負挾而一以拯人爲念故雷氏子彌數日而愈矣起潛曰是可無所報乎於是走泮宮徵余文以爲贈嗚呼天下之人非不眾且多也其間專事而妬賢者亦不爲少矣小人專事妬賢者固冝讀古人之書而懷小人之忌者亦豈少哉自淳朴之气散往往以智力相雄長甲曰可乙曰不可甲曰善乙曰不善昧其良心汩於私意忘其已之短而嫉人之長安有相資成美謙遜長厚若潘徐二公者哉古人有言曰厚者不毀人以自益仁者不危人以要名吾於二公見之異日風俗之厚又安知不自二公始乎克仁専確有守且通於儒故錄此以遺之俾往來觀者得以警於心焉

送鄭先生之昌國訓導序

鍾士懋

天下難處之事多矣惟處貧爲甚難天下處貧之人眾矣惟處之以正爲尢難處貧而能處之以正非讀書行道者無能焉讀書行道而能處貧以正斯可以爲人師矣吾鄕自趙宋以來素稱文物衣冠之邦俊人秀士班班輩出不幸與時不偶而羹藜茹糗者不爲不多有如本忠鄭先生之甚貧者乎甚貧如其人者亦有之矣其或不堪於淸苦而出入小徳之門者不能無之是以如其人之甚貧而處之以正者確乎難其人哉先生予同里人也治尙書能賦詩工字畫好古博雅矻矻焉年四十矣𨿽魚釜塵甑略不曽有干求錙銖非所當得之心蕭然一室學徒數十人惟淸坐講授皜皜乎髙風勁節無有少虧缺也今年秋明州府有新太守乃能聽人道其甚賢且甚貧也繇是訪之爲屬縣昌國學訓導書幣來猶偃蹇不起朋友交勸之始就焉於乎師道之不立也久矣士大夫窮經核史貫穿百氏論道理辯古今說政事瀾翻其舌無少凝滯操觚弄翰爲文章絢如雲錦以之居臯比廸來學綽綽乎其有餘裕然而往往不免失其重者何也以其計功謀利之心而任以正誼明道之責譬猶建樛屈之木而爲測景之表欲其逺近淺深度數之不忒也胡得焉傳曰不仁者不可以久處約先生之處貧也不爲不久守身也不爲不正吾屈指於鄊裏讀書行道之人有斯人矣乃今居訓導之職表率諸生使諸生於靈臺之地潔淸其本原夜气之存凝澄其思慮晝事之接澡雪其污染他日掇巍科躋膴仕者皆有冰蘗之譽而能誅鋤天下貪婪之徒豈不曰其師之堅苦有所甄陶而然哉予未耄願及見之

贈楊布政序

胡廣

永樂三年秋七月初吉皇上命刑科都給事中西安楊某爲陜西布政使受命之明日入謝且以本貫辭弗許將行其寮友鄧某王某合士大夫爲詩以餞之而以序屬予予觀皇上之用材隨其大小而器使之所以任某者以公天下爲心固不以鄕裏而爲嫌也某之材誠爲可用將無所施而不可在皇上旣信之而無所嫌在某獨何嫌而辭之哉辭非所當辭矣所貴乎君子者徳修於已而信於人不出乎閨門跬步之間而感動乎鄊黨州閭之外其機如影響仕不仕均是道而已某之居鄊也孝弟忠信有以稱於人昆弟鄊黨旣賢之今之爲政有不必言語教詔而信從者矧夫生民之利病孰便而孰否孰得而孰失皆甞審察之其必能興其利而去其害如饑之食渇之飲眞知灼見而無過舉矣此其所以任某也茍非行其情而戾乎公論則人孰得而加損哉某蓋不如是也因其言論抗直敷答稱旨故有今之命矣予知其所行將必有異於是因書此爲序以贈

贈給事中周讓重使古刺序

聖天子徳洽仁浹覆載之內靡不從化窮荒極域自古聲教所不被者遣一介之使持咫尺之書以諭之莫不奔走承順稽首來庭吁夫豈威力所能爲哉所謂日月所照霜露所墜凡有血气者莫不尊親蓋盛徳感動之幾有如此夫古刺在百夷之外萬餘里其名載籍未之前聞也給事中濡須周讓甞奉命使百夷聞古刺名且知其人素慕聖化而欲朝中國者無以爲之先使歸以聞天子嘉之遂命讓以往由滇池入百夷歷猿猴所家蛇虺所都魑魅所宅踰數月然後至至則其酋率其類驅象馳馬具舟艦供張張旗伐鼓陳兵出迎於道咸喜愕以手加額曰使者從天而下也於其國中設新亭館以居讓等卽遣使從他使者至亰師報謝畱讓居歲餘日勞燕甚至今年夏遣使同讓備方物來貢且請臣寘吏天子錫以冠帯印章授以古刺宣慰使賚予有加復命讓再往將行來索予言爲贈予惟使者之職其任匪輕非負剛毅之操拳勇之才通變之智不足以當是任夫無剛毅則必至於怯懦無拳勇則必至於折辱無通變則必至於膠固必全是三者而後可爲使也今讓以單車從數十人往返數萬里重數譯使於禽駭獸縱之夷以宣布恩命發言慨慷忠奮激烈遇有無狀气不少懾能使逺夷知朝廷之尊是以口舌爲干戚其與昔之發卒治道者異矣傳曰使於四方不辱君命可謂士矣讓蓋有焉是行也予知自古刺之外有聞風而來者則必由於讓也

贈醫士陳名道序

楊士奇

江漢間其俗尙巫有疾不事醫惟走巫求禱焉徼幸以治載醪牲實篚造謝巫之庭惟恐後卽不治不咎巫必自反曰我之弗虔不敢懷纎毫怨憝且慮復有求也間有知巫之妄而從事於醫又罕遭乎良焉素不明陰陽表裏脈治之說而稱醫之師醫之師其治或投數十劑不效而又增劇者故𨿽什伯中復有一二精其術人弗信之矣江夏宋惟憲其弟病且殆凡與惟憲闗忻戚者皆彊之禱巫惟憲不應方愽求爲醫之良者有進陳名道旣至診而藥之旬浹遂瘳惟憲謁文謝焉夫醫聖人之教也聖人憂民傷於寒暑饑飽勞欲有至乎夭死故爲醫之教使得保終乎天年者也巫者古以事神非有盜神之號以欺人也今盜神之號以欺人人亦安其欺𨿽百死不悔於乎先王之治天下有假於鬼神時日卜筮以疑眾者一拘殺於司冦巫所爲疑不旣甚矣乎故巫不誅醫不行民得保終乎天年者幸也然使今之信醫者皆惟憲爲醫者皆名道巫不足誅也而一惟憲一名道巫其可勝矣乎吾喜名道有成又重嘆乎聖人之教也於是乎言

送陳叔振序

余居京師二十餘年四方賢大夫士之在朝者皆得識之其尢賢者得相往還而樂也臨安故宋之都會其山水秀麗鍾於人多俊爽明達適當世之用然溺於其俗率務外忽內逐物徇時者或流而不返飭行與文者或矯以自髙而求夫和厚端介志乎內不役乎外蓋不多見焉陳鏞叔振舉進士爲庶吉士在南京翰林與余處六年殆所謂和厚端介不矜不屈者非臨安之特出乎旣與余先後來北京余調春坊叔振亦擢禮部主事而閒暇輒復過余蓋有志乎其內也今叔振調南京禮部相去益逺相與之樂益疏矣夫君子之於學也不以窮達壯老而茍有怠意今南京諸司職務視往年千百之什一而載籍所萃四方莫加焉誠以其餘閒探索義理之正以究聖賢之用心卓然而行之將來所至豈特出於一鄊哉鄒孟氏曰尙論古之人古之人以叔振之資與志無不可至勉哉叔振丰城有史誌靜余甞相與者而違闊久矣今於叔振爲同官其亦爲致區區之意

送李永定經歷序

永定吉水李明達先生冢子也余往年客武昌永定從先生在焉先生長餘四十年忘年與余交厚時余兩人皆假館授徒永定治奉飬之資無日不相見也先生長身修髯飄拂可數面潔白如玉雪气韻磊落有行義讀書不泥章句興有所適竟日忘返甞愛余作樂府古辭遇有作取酒觴余向餘歌相樂也後先生入竟陵永定以才舉授宣州衛經歷明年永定遣迎先生先生還過武昌訪余時仲秋之夕明月東出餘數人者共浮小舟具酒殽出夏口亂流至禹王廟下飲酒旣醉舎舟登大別山四顧下憇秋興亭至郎官湖而還復酌酒大歡各賦詩弔古且寓離別之意先生三復其詩愴然旣而曰人生聚散風絮相值耳何足道也明日別去又三年先生沒矣嗚呼惜哉余至今未甞忘先生而不可見矣見永定猶見先生也永定初在宣州有能名後以詿誤黜上旣正大統凡用人制法一遵髙皇帝舊章永定復還宣州求言爲贈夫經歷之任子爲之有素亦在致其明而已公無不明亷無不公修諸在已可也在已修無所往而不冝況於衛之經歷者乎遂書以贈別而今昔存沒之感有不知余中之浩然者矣

送李永懷歸東平序

永樂十九年冬士奇侍儲君自南亰入朝道出彭城以北屬歲饑民男女老弱累累道傍拾艸實以食而滕與鄒尢甚儲君憫焉不忍民之及於此也遽命山東布政使曁郡縣長吏計口而賑貸之侍從之臣亦皆動念矜惻且竊憾其長吏不以豫聞也旣度濟寧入東平之境視其民皆充然意气和悅如無所不足者而老者數百人須髮如雪冠方巾褒衣而長裾濟濟焉夾道東西聚立候展祗謁之禮從臣見者皆驚喜駐馬就而問之此邦歲庶幾有収乎曰然州其有賢守乎曰然輒舉手加額言曰皆上之賜也又問州守氏名及其鄊郡曰前守楊公今之守李公皆出廬陵而並舉其冝民之政聞者旣皆爲東平喜又喜其民之言達於禮也尙書夏公顧謂士奇曰廬陵固多賢此兩人者亦識之否乎士奇曰前守名瑒字季琛家吉水於士奇同宗蓋宋忠臣建康通判謚忠襄之後爲州縣二十年率有善政今守名湘字永懷士奇同里人其父子兄弟慈孝友愛而力於生業未甞以非義取皆鄊人所重者眾嘖嘖稱嘆曰古之官人者必推本其行其有以夫抵暮余獨過訪永懷惟一童子守舍家具蕭然是夜宿州學其博士弟子亦皆娓娓道二守之賢時驛路所經東平屬邑其南汶上有史知州其北東阿有貝知縣皆以亷潔寛厚得其民心故盡東平之境不見有不遂之民者而自是所過郡邑所見其民則未甞不嘆東平之僅有也明年永懷以例代去其後朝廷遣使巡撫天下問民所疾苦東平之民羣訴於使者乞還李知州使者以聞命還之蓋東平自永懷去至是更三歲歷兩知州矣民心之好惡豈有他哉撫之不當其道不愜其意則欲去之如古謝詢之爲吳縣者蓋人情所同也如撫之當其道愜其意其去也欲畱之而不能如鄧攸之爲吳郡者亦人情所同也其賢不肖相去豈直倍蓰什伯哉永懷之賢亦攸之徒歟其所施諸東平者余及親見之故其復任也序以爲贈亦以勵其終云

賜逰西苑詩序

宣徳八年四月二十有六日上以在廷文武之臣日勤職事不遑暇逸特勅公侯伯師傳六卿文學侍從遊觀西苑以息勞暢倦於是成國公臣勇丰城侯臣賢新建伯臣玉少師臣義少傅臣士奇臣榮尙書臣進臣濙臣中侍郎臣驥少詹事臣英臣直侍讀學士臣時勉臣習禮拜命以行時少保臣淮來自退休承命偕行凡十有五人又勅中官導自西安門入聴乘輿馬及太液池而步太監臣誠奉宣聖旨令徧歷周覽從容勿亟於是誠導之循太液之東而南行觀新作之圎殿返而觀攺作之淸暑殿臣誠爲臣勇等言二殿皆皇上奉侍皇太后宴逰之所也臣勇等仰瞻殿庭周廡規制髙明繕作精宻凡所以供奉之具潔淸鮮好靡不悉備俯而思惟皇上之聖孝皇太后之盛福皆古今鮮有遂拜稽歡呼萬歲乃降而登萬歲山至廣寒殿而仁智介福延和三殿及瀛洲方壺玉虹金露之亭咸得徧造是日天宇澄明纖塵不作引而四望山川之壯麗艸木之芳華飛走潛躍之各隨其性萬象畢陳胸次豁然心曠神怡百慮皆淨信天造之佳境而人生之甚適也已而中官傳奉上命賜黃封之酒禦廚之珍令咸醉而歸又拜受命方爵數行時久未雨忽雲陰東來微雨沾席倉庚如簧和鳴不已眾益以喜相與引滿勸酬盡醉而出臣聞一張一弛文武之道皇上統四海之廣撫兆姓之眾一日二日萬幾則以閒暇遊焉息焉且奉天倫之樂於玆誠冝又俯矜左右執事之勤亦俾之預有今日之適恩甚盛也於是羣臣欣幸遭遇賦詩者若干人詩總若干首臣士奇預侍宴閒於玆屢矣是以謹序於捲端云

明文衡卷四十二

●欽定四庫全書

明文衡卷四十三

﹝明﹞程敏政編

○序

送陳司業詩序

楊榮

宣徳六年秋九月國子司業陳敬宗光世以考績來北京上俾之復職凡與光世厚者皆作詩送之而以序屬予蓋光世初爲翰林庶吉士以文行知名縉紳間永樂中修髙廟實錄愼擇賢者而任之光世與焉未幾凡庶吉士皆授刑部主事光世復徵入史館書成攺翰林侍講及修太宗仁宗實錄光世復與其間會國子監缺司業而難其選遂以光世往焉或謂光世誠賢於人然旣侍講久矣其名實烝然有聞於上下今去爲司業無乃左乎光世聞之蹴然曰司業天下學者之所取法也誠宜徳望優重者爲之顧乃命敬宗將夙夜勉焉以圖稱尢恐弗及而何左之敢云旣蒞職日進諸生講聖人之道而正已以率之諸生大化服而光世之譽益大顯予嘗謂國家建學於天下以造士皆使學聖人之道也然其師之所見與弟子之所稟不能皆粹也故其成就有不能盡然者及升之太學譬之集眾材於班郢之門而大加繩削焉使小大長短皆中法度然後以之構廈無不適其宜者茍規矩凖繩有未至而欲羣材皆適於用而不爽焉難矣祭酒司業之任蓋何如其重也光世旣優於是矣今歸而復加意焉國家得賢之多致治之盛人將於太學乎頌也予與光世處三十年矣誼不容辭故爲序如此

杏園雅集圖後序

正統二年丁巳春三月朔適休暇之晨館閣諸公過予因延於所居之杏園永嘉謝君庭循旅寓伊邇亦適來會時春景澄明惠風和暢花卉競秀芳香襲人觴酌序行琴詠間作羣情蕭散衎然以樂謝君精繪事遂用著色寫同會諸公及當時景物倚石屏而坐者三人其左少傅廬陵楊公其右爲榮左之次少詹事泰和王公傍杏花而坐者三人其中大宗伯南郡楊公左少詹事臨川王公右侍讀學士文江錢公徐行後至者四人前左庶子吉水周公次侍讀學士安成李公又次侍講學士泰和陳公最後至者謝君其官錦衣衛千戶而十人者皆衣冠偉然華髮交映又有執事及傍侍童子九人治飲饌傔從五人而景物趣韻曲臻於妙廬陵公喜題曰杏園雅集旣序其端復與諸公賦詠成什乃屬予識其後仰惟國家列聖相承圖惟治化以貽永久吾輩忝與侍從涵濡深恩蓋有年矣今聖天子嗣位海內宴安民物康阜而近職朔朢休沭聿循舊章予數人者得遂其所適是皆皇上之賜圖其事以紀太平之盛蓋亦宜也昔唐之香山九老宋之洛社十二耆英俱以年徳髙邁致政閒居得優遊詩酒之樂後世圖之以爲美談彼固成於退休之餘此則出於任職之暇其適同而其迹殊也然考其實爵位履歷非同出一時聨事一司今予輩年望𨿽未敢擬昔人而膺宻勿之寄同官禁署意气相孚追視昔人殆不譲矣後之人安知不又有羨於今日者哉𨿽然感上恩而圖報稱因宴樂而戒怠荒予𨿽老尙願從諸公之後而加勉焉

省愆集序

黃淮

惟我太宗文皇帝蒞阼之初誕興文治規致太平愼簡儒臣設內閣以處之俾職論思典內外制參預機要而臣淮猥以末學忝與列焉永樂己丑車駕巡狩北京今上皇帝居春宮監國臣淮偕二三輔臣承朝命俾侍左右癸巳再巡狩亦如之受命兢惕不遑夙夜誓竭駑鈍圖惟報稱然而質素愚戇以故處事乖方有不副上意旨者明年秋逮詣北京自分當被顯辟乃復蒙恩矜卹但寘之獄俾自省過一何幸也在獄踰十年懲艾之餘他無所事凡觸於目而感於心者一皆形於詩甲辰秋伏遇今上皇帝卽位覃恩肆赦臣淮獲全喘息復從諸大夫後退食之暇紬繹腹槁得詩賦辭曲合若干篇彚次成帙名之曰省愆集志不忘也嗚呼先儒論詩以爲窮而後工近古以來若李白杜甫桞子厚劉禹錫諸名公其述作皆盛於困頓鬰抑之餘至今膾炙人口淮也才不逮古人處困日久而囹圄禁且嚴目不覩編簡手不親筆札口不接賓客之談舊學日益耗落气愈昏而趣愈卑志愈窮而辭愈拙深可愧也然而篇什所載或追想平昔見聞以鋪張朝廷盛美或懷恩戀闕以致願報之私或顧望咨嗟以興庭闈之念至於逢時遇景遣興怡神一皆出於至情蓋亦不可廢也是用藏之巾笥以貽子孫俾覧者知予處困之大略工拙云乎哉

徐蘇傳序

胡儼

徐蘇傳者所以傳徐孺子蘇云卿之事也徐蘇本傳列漢書載宋史者儒者見焉閭巷之間寡聞也今二傳編錄博采羣書校之本傳特爲詳備或者曰自漢以來懷徳秉志髙世獨行之士蓋多有之傳者獨錄徐蘇何也曰出吾郡也曰若然云卿廣漢士亦得稱吾郡出邪曰云卿聞孺子之風而來在當時非無韜棲隠約之地顧乃區區於東湖雲水之間彼蓋以孺子之流風未泯也樂於此而居於此固有不得而外之者曰豫章先賢可以陶世範俗者豈獨徐蘇哉曰得時而駕行道以濟物者固巳表見於當時垂休於後世矣若二子亦非果於忘世者適漢衰宋微不可有爲故退然自守以終其身此其操行足以激勵貪鄙聞其風者頑夫廉而懦夫有立志矣況士君子生於其鄕論世尙友可不知其人已乎欲知其人不得其事可乎得其事隠而不彰尢不可也此傳之所以廣又增錄其詩文旣廣而增錄矣又刋以傳焉若是者皆君子之用心也傳之者棲碧李氏也刋之者李貞士廉也錄之者王遜之也序以冠其端郡人胡儼也

送諭徳周公隨侍之南京序

楊溥

聖天子嗣登寶位明年攺元洪熈諭廷臣若曰惟祖宗大徳鴻業啟佑備至垂裕無窮太祖髙皇帝龍飛淮甸定鼎金陵太宗文皇帝肇建兩京垂統萬世予嗣大歷服仰遵成憲鳯陽皇陵金陵孝陵皇業所基朕寤寐不敢忘謹遣皇太子致祭爾文武羣臣曁宮僚簡俾以從廷臣奉詔惟謹於是左春坊左諭徳兼翰林侍讀周公崇述實在是行翰林羣公賦詩祖餞徵予序惟天啟聖明開太平之運士君子千載一遇儲君天下國家大本其官屬自古擇人惟其時斯道以行惟其人斯克翊於善皇上丕隆孝思肇行盛典資賢俊輔導元良屬望尢深儒者平居以致君澤民爲心恆患乎弗遇而崇述遭際如此端躬正諭以副聖天子簡俾爲吾儒增重其在是行乎昔司馬子長足迹半天下遂以文章名世若夫馳騁中原歷覧兩京仰二聖開創守成規模大略擴充啟沃其所成就固不徒文章而已詩曰有馮有翼又曰以引以翼予於崇述有望焉

送劉汝弼序

正統元年春聖天子維新政化愼簡賢良用資勵翼重惟方嶽大臣以旬宣爲職尢貴得人乃詔廷臣三品以上各舉所知少傅兼兵部尙書華蓋殿大學士廬陵楊公以翰林侍講劉君汝弼應詔擢授廣東右布政使朝之大夫士咸謂汝弼克宜是任少傅公之薦足以副朝廷盛意於其行同門楊溥偕諸鄕友仕於京師者餞之都門之外酌之酒而告之曰汝弼以名進士入翰林爲史官爲講臣歷事四朝其才猷抱負毎見於論議文字間而今乃得措諸行事翰林以論思備顧問爲職業未嘗試以有司之務或者遂謂吾儒徒持文墨未閒政事今朝廷重念蒼生自翰林出典方嶽自汝弼始夫方嶽有連帥有司憲相頡頏有守令百執事爲之屬以從事所見或不能同事或失於緩急先後必有以包涵之使之從容歸於善然後爲得體汝弼之量足以勝之也仁人君子爲國牧民一夫失所則吾之辜顧惟一方之廣智慮或不周耳目有不逮求免於責不亦難乎而其要在擇守令汝弼之明足以別之也予於汝弼之行使天下之人知吾儒施設有出尋常萬萬者矣汝弼曰某不敏敢不黽勉以副朝廷委任以求稱知己爲斯文之光於是酌以爲別

靜學齋序

梁潛

予在禁林七年得交遊之士二人焉烏江蔣君用文姑蘇趙君友同也二人者忠信慈厚而皆迹於醫皆爲上禦醫方纂修永樂大典編古方經二人者又總裁其事遂得朝夕往還久之蔣君去侍靑宮予亦兼官春坊進與蔣君接迹而並趨退而與趙君有校讎講益之雅相得益宻然不知二人造詣修飭於道者何道而能然也意其質性自然一日過蔣君見其名齋曰靜學然後知其所以進徳者在此也嗚呼靜者徳之基也先儒以爲養得至靜之極則自然包括宇宙終始古今濂溪周子上承孔孟之緒其示學者亦惟在於主靜夫中所謂靜者非靜而不動之謂也無欲則靜靜之中而動理具焉故𨿽古今之逺宇宙之大千變萬化之無窮說之於吾心者不見其有餘也由是以禦天下之至動而不見其擾理天下之至繁而不見其棼所謂淵黙而雷奮者動之中靜之理所以行也靜體而動用靜存而動行此誠意正心之事而蔣君達此其過人也宜哉諸葛武侯謂才須學而學須靜者周子之言非有取乎彼然吾觀蔣君之賢益有徵乎其言也蔣君與人處洞豁不爲深隠人人愛悅之獨趙君澹然恬漠𨿽於醫亦不屑然二人者中情甚相似皆善文辭皆有得於靜者因讀諸公所爲靜學齋詩喜而爲之序旣以貺蔣君又書以質之趙君也

中秋宴集詩序

士君子當四方無事朝廷淸明交遊盛而志气同進無諱忌之嫌退有講學之益如此亦足以樂矣固不在乎嘉時勝集樽酌淋漓而後樂其樂也然而樂之於心者無因見也必有暢其志气發其歡欣形之詠歌使當時讀之者皆爲之擊節羨慕傳之來世思見其盛而有後時不及之嘆則𨿽杯酒殷勤卒然相遭固亦一時之盛也於是永樂七年中秋之夕翰林學士胡公合同院之士會於北京城南公宇之後於時涼露旣降淸飆悠然明月方升而酒行樂甚公乃命分韻賦詩凡若干首諷其和平要妙之音有以知夫遭逢至治之樂諗其勁正髙邁之气有以明夫培埴養育之功是皆平時蓄之於中隨所感而發之於此也豈非盛哉其或因事寓思有物外無窮之情興起感發爲萬世不盡之慮者亦足以見君子之心也因爲之序以明夫君子會合之美誠朝廷亨嘉之際而凡是作非泛然辭語之細也

逰長春宮遺址詩序

長春宮在北京城西南十里金故城中白雲觀之西也元方士邱眞人者與其徒嘗居於此當是時琳宮祕宇儗於王者今其宮旣毀獨其遺址之存據平陸巍然以髙登而覧之猶足以盡夫都邑之勝蓋其東則都城臺闕府庫之壯榮光佳气輝然燭乎天表其南則曠然原陸而薊門髙邱之間荒臺遺沼之可見者皆昔者遼與金所嘗經營其間者也其西則西山之崖雄峻拔出而蒼翠紺碧之色隠然煙霞之中其北則連山崔巍雄闗壯峙凡仕於朝與居於城中者蓋嘗知惟閒暇登覧於此而後得之也是時皇上親禦六師於陰山大漠之北故凡居守侍從之臣皆優遊無事遂相與逰焉旣周覧而樂之因又以知夫國郡之壯且險誠天府之固也蓋都城西北諸山皆起自太行綿亙屬於居庸出楡關碣石至遼以東而後止豈天之所以限中外而壯偉觀者固在此邪然自五代至宋三四百年之間皆干戈擾攘其中故其地勢之險若有不足恃者及元之興又百年然後聖明受命攘除而鏟削之其民旣贍養生息熈然以樂夫太平之治而上方振耀神武於窮荒萬里之外嗚呼其爲生民社稷久逺之慮者蓋深矣詩曰之綱之紀燕及朋友又曰不懈於位民之攸塈此言人君能振作綱紀勤勞於其上而臣民賴之以安也由是觀之今吾二三人得以恬然嬉逰於此者其誰之力邪誠使在夫五代亂離之際𨿽欲側足其間以竊窺夫山川城郭之壯其又可得邪夫士君子歡娛盛美之事多在於太平之日而能托之歌詠則有以傳之永久況元之諸賢若虞公邵庵袁公伯長皆嘗臨眺而賦詠焉因以其所分韻蓬萊山在何處爲韻各賦六首同時而賦者翰林侍講鄒君仲熈曽君之棨修撰王君時彥王君行儉刑部主事周君恂如其一人則予也六人之作見於辭者各不同而其志气則皆可謂盛矣旣相與錄而藏之因爲之序後之人得而讀之尙能想見夫今日之盛也哉

送景山張先生赴京序

王紳

予讀歐陽文忠公榮鄕亭記知昔蜀之郡縣胥吏不喜儒士毎見輙爲其毀辱構陷以故人不樂業儒亦不急於仕祿甚有志者不過習訓詁歌詩以自養而巳未嘗不嘆其習俗之鄙陋而士气之委靡也士生其時處其鄕能拔擢奮勵以自見者其亦得十一於千百哉今去其時未久余風遺習豈無存者顧在作興之方與自立之志何如耳臨卭景山甫張先生蜀產也自其少時慷慨有立志習詩書六藝之文卽圖爲世用後罹元季兵興浮沈裏閈以保全性命者五十年國朝文運開始日以求賢爲務遂應有司之辟入成都爲司訓居職九載所教弟子多所成就邑人稱之迄今考滿將赴天官核績而景山甫之顚髮亦已種種矣或謂景山甫習蜀土之俗近納祿之年且負錮疾必將乞骸骨而歸故鄕曝茅檐涼竹簟以樂夫崦嵫之境設使之任職臺閣寄牧州郡必非其志矣予謂不然昔馬周以晚年而見遇汲黯以多病而臥治況當盛明之時爲士者孰不欲竭心展力以希尺寸之功而圖芳於竹帛尙何有習俗之移人乎吾知景山甫且將推其所有以自效庶幾不負平昔之志異日年益髙而業益成致政以歸指某邱某水之舊遊盤桓桑梓以保夫天年使人稱其生爲鄕文人沒爲鄕先生則豈非景山甫之志願哉予與景山甫遊且相知故本其心爲言以贈之而並廣或人之所見

送鄭叔貞序

洪武丁巳先師太史宋公致政家居於羅山紳始弱冠以契家子獲執汛掃役於公門公不鄙汲引而誨之每賓客散後列弟子坐松濤室下歷數古今作者必曰吾於交友所見惟爾父一人而門人輩獨希直而已希直卽今侍講正學方先生也紳時騃稚未知所云而識者知公之言爲至論後二年公卒於蜀先生東歸天臺旋出教授漢中今天子卽位首召入翰林而名益著聞天下是時登先生之門者𨿽甚眾有若鄭君叔貞者先生裏中子也資稟淸粹力學好古爲文辭如春空層雲變態百出如秋江長濤渺漫無窮非其才气之贍固不至此然叔貞𨿽不事表襮而其聲譽已藹乎縉紳間今年叔貞侍先生入京居數月念定省之職久曠惄然興懷促裝將還故里紳方以召命至相與周旋者信宿將別因爲言曰夫天下之物成之難者器必大器之大者用必博萬斛之舟非尋丈之材一日之功所能爲惟夫材良功就而成器也則必以之駕於長江巨海之上驚飆復浪之中而利濟之功大矣君子之爲學豈異是哉是故極天下之書無不讀盡天下之理無不明蘊諸躬者極其備養諸內者極其充於是以之齊家則家齊以之治國而國治以之平天下而天下平其設施布置豈庸人俗子所能窺測哉昔範文正公修學於泰山已有當世之志及出而用皆能行其志者以其得之有素也今叔貞之志可謂美矣其學可謂成矣況今聖天子側席求賢以鋪張盛大之治所以行其學者豈有遺於叔貞哉玆行也吾願叔貞益擴其所已能力其所未至使先生以太史公之稱先生者稱叔貞則叔貞經濟之施蓋未晚也紳也𨿽愚安敢不以文正爲勉

送皇甫訓導序

鄒緝

永樂十二年春太原府之徐溝縣學訓導皇甫秉徳以北京行部尙書朱公聘之爲考官其秋至部將入而受事而車駕適自北伐還行部以在京例考試官須上請於是予與曽君子啟實被命朱公因以員額爲限凡所聘取六人例減以就額考試官二人攺爲同考官而秉徳與上蔡學教諭程某攺爲內外受卷官八月戊申入院丙寅撤棘秉徳將辭歸乃謂予曰吾始以聘命來今不得受事而歸將何以解徐溝邑人之惑乎願得一言而歸庶幾可以藉予之口也予聞而心慚無以復於秉徳也則告之曰先生之學誠優矣其徳誠厚矣然而時有不偶也故𨿽受聘幣而來而卒不克受事而歸於其心誠若有不能釋然者然古之人亦嘗有若此者矣不獨先生爲然也在漢之時公孫弘爲其鄕推舉對策不合竟免歸公孫旣不以爲病而鄕之人亦不以是少公孫其後再推而對策則第一元之時吳文正公伯淸以大臣薦爲國子監丞及至京師而其處巳有先之者文正公亦竟自罷歸而未嘗以之介於心夫事茍無愧於已則夫榮辱得失之際亦何足加損於我哉且通塞有時進退有義君子所守之道蓋如此此獨行部失制變從宜之道耳士君子不能不爲先生惜而先生所以自處宜順適乎時而不以是介於心可也於是秉徳欣然而釋曰先生之言然請書之吾將持以解夫邑之人

送何給事中序

陳繼

仁宗昭皇帝之爲治也欽順天心敷章文徳禮任師保恩信洽於天下天下之民樂生而趨善者翕然興起帝念所以致若是者實由繼承先徳而本乎二帝三王之道也乃設弘文閣於禁宻之地命太常卿兼翰林學士楊公弘濟侍講王公汝嘉居之備供顧問又擢給事中何澄本淸編修楊敬行簡俾接二公之武又起繼於艸野之中入與共事繼獨愚陋無以仰副聖望然蹇蹇之心誠不敢不以二帝三王之道而進說也皇上嗣位治隆舊章務先史事其在弘文閣者皆領事翰林而楊公預執朝政宣徳元年本淸援例歸新城謁祭先隴而展其誠孝飲餞以詩送之者皆翰林名卿於乎本淸亦可謂榮矣以本淸生故家習禮佩義克崇淸白之行仕年已久聲績張著老至而爲近臣日與魁豪雄傑振奇炫異敷彩於文辭以飭朝廷禮樂文物之盛輝耀百世者又可謂不負其所學矣因其歸故序而送之

晦庵詩抄序

吳訥

五言古詩實繼國風雅頌之後若蘇李之天成曹劉之自得以至陶靖節之髙風逸韻蓋卓卓乎不可尙焉三謝以降正風日靡唐興沈宋變爲近體至陳伯玉始力復古作迨李杜後出詩道大興而作者日盛矣然於其間求夫音節雅暢辭意渾融足以繼絕響而闖淵明之閫域者惟韋應物栁子厚爲然爾自時厥後日以律法相髙議論相尙而詩道日晦焉宋室南遷晦庵朱子以天挺豪傑之才上繼聖賢之學文辭𨿽其餘事間嘗讀大全集觀其五言古體衝逺古澹實宗風雅而出入漢魏陶韋之間至其齋居感興之作則又於韻語之中盡發天人之蘊以開示學者是豈漢晉詩人之所可及哉然集中編載眾體混出且卷帙浩瀚獲見者鮮暇日因手抄五言古體始於擬古終於感興諸詩得二百首寘於家塾以教子弟蓋欲使知詩章之學亦先儒之所不廢沈濳之久庶因有以得其歸宿云

女教續編序

王直

女徳之隆污家之興廢系焉教之不可不豫也晦庵先生小學之書取古昔聖賢嘉言善行以爲立教之本其訓女子亦備矣有元之時相臺許獻臣又搜獵經史取其可以示法者作女教之書凡爲女爲婦爲妻爲母之道悉具吳文正公謂可與小學之書並傳其用心亦至矣然予聞之易曰君子多識前言往行以畜其徳夫謂之君子則必有師友之資問學之益而尢貴多識則孤陋寡聞不足以成徳可知矣況乎閨門之奧內言不出外言不入而欲廣其見聞增益其智識使徳立行修非資於書不能也公務之暇稍覧載籍錄前二書之所未錄者得若干條會粹成篇客或謂予曰女子以柔順爲徳而以剛暴爲戒彼庸奴其夫拂逆其舅姑鬭狠於其裏閭此之謂悖人理速天誅而不可與居者也今子取坤文言以剛方訓之無乃過乎予曰坤乾之對萬物之母也女子之徳不取法於坤而奚取柔順者體之正剛方者用之發安常處變之道在是矣剛則其守固而不可屈撓方則其志定而不可移易然後柔順之體全夫彊戾不生於心乖忤不及於物羞畏隠忍未嘗厲色疾言可謂柔順矣然或巽懦委靡人得而制之依阿茍且之間蓋有失其身敗其家者則剛方之徳非女子之所當務者乎彼之所爲剛惡也予之所用爲訓者剛善也向善悖惡智者固能擇焉且人受天地之气以生剛柔健順皆具矣以是爲訓亦因其所固有者而導之耳予言奚過哉客不能難遂書以弁其首

贈李先生十題卷序

正統十二年國子祭酒李先生以老病乞致事上惜其去不許者數矣最後言益切乃許之公卿以下至於逢掖士皆嘆曰先生文行爲學者師法久矣今致事去使倀然無所依於先生則爲榮於諸士子則爲可惜閭巷火伍之中則曰是能深知我而有志於卹我者也今則去矣太學諸生服先生之教而蒙其徳五六年來敬愛如父母自初有疾皆奔走治醫藥及少間則動色相慶至是無可柰何猶相與言於上曰祭酒李某感皇上嘉惠學者之意小大之才多所造就蓋前此未有今以老病乞致仕臣等尙願少畱之不可退則取其事爲十題命良工繪圖求諸名賢各識一言以爲贈上亦眷顧之不衰詔兵部爲具舟陛辭之日賜鈔一千貫命光祿具酒饌餞之及行達官顯人多先出崇文門外以序別太學師生用彩幣制旗帳各爲文辭頌先生之徳教諸坊樂工槌大鼓雜以金石絲竹之音喧然前導送者凡二千餘人逺近觀者塞路一時行旅至不得往來商賈爲之廢業莫不嘖嘖稱美以爲榮至有爲泣下者漢之疏廣唐之楊巨源不能過於今七八十年之間亦未見其比先生獲乎上下如此其美之巨細可知矣𨿽然此豈特爲先生榮哉他日良史書之後千百年有讀之者足以見今日尙賢之美是所以爲邦家之光也嗚呼盛哉予與先生仕同年荷四聖之徳大矣忝竊非分方資輔益以逭負乘之譏而遽舎之去予何恃以立哉欲不戚然以悲可得邪詩曰毋金玉爾音而有遐心予終有望於先生也諸生以十題屬予言故爲序而道之

明文衡卷四十三

●欽定四庫全書

明文衡卷四十四

﹝明﹞程敏政編

○序

送陳知縣之任常山序

王英

古之君子能謹於行一念之民惟在於修身勵志力學惇本而於事之違於義者毫髮不爲其行如此豈特人所敬愛而天必厚之俾其榮盛而丰顯也今之人與古人則異焉姑以余所見者言之與餘同時同遊同筆硯者其人負奇气俊爽而超越者固多矣然其間恃才而矜鄙吝而諂澆薄而狡者一時競相效習以善訟爲得計趨公門取利爲能事而於問學則漠然略不加意彼皆沈抑無聞觀其行而獲報如此所謂天道福善禍淫豈不信哉陳祖紹烈餘同裏也其父祖皆惇實務徳紹烈充庠校弟子質厚而性敏心坦而气和探索經史孜孜不懈所謂矜諂縱怠好訟趨利則未嘗有之永樂中貢太學益持謙勤六館之士咸推譲之至是以歷政大司冦著聲於時擢淛江常山知縣銅章墨綬燦然光華人皆羨之嗟夫紹烈之所以至此者非天厚其報歟人之立身能致其謹而不自流蕩爲物所溺而虧其守者必能企仰古之君子循其道不以窮達顯晦而易其操則庶幾其可矣紹烈旣以其行之篤受職爲大縣其往也必持已守正善其政以惠其民終始不渝則行益謹而名位必顯其獲報也必大一邑云乎哉予老矣叨祿已三十餘年無補於時惟謹守其分竊思往者有所慨嘆而嘉紹烈之爲人故爲道之以贈行且以示鄕人焉

送周學士赴南京詩序

聖天子在禦之二年春開經筵簡儒臣學行之優者進講經史自少傅楊公士奇而下凡十有五人而翰林侍讀周君功敍其一也功敍所陳說皆嘉言正論多所啟沃其賢簡在聖衷久矣比言事者謂南京六部法司正佐官多未備上是其言以監察禦史齊韶爲刑部侍郎大理丞廖莊爲少卿又以功敍爲侍講學士俱馳傳往南京三人皆上所簡擢也惟學士淸華之秩非他官可比職在典詞命論思獻替朝夕侍上左右於功敍固宜矣然南京翰林久未置學士以屬官權署位卑望輕人皆易視之上所以特命功敍輟經帷之講授學士之職以爲詞林之重也其任豈不專於他官乎功敍行端而學邃文章之作典則宏奧足以鳴國家之盛南京縉紳大夫莫不以爲具瞻而知學士之重如是哉永樂初予以選入翰林與今吏部尙書王公行儉同官至學士同拜侍郎同功敍侍經幄而予以迂疏不能與時俯仰爲人所嫉忌出理部政禮文事煩勞勤朝夕安得如功敍受恩命之榮爲詞垣之長乎旣深有所嘆羨而又竊思之功敍之尊先大夫岐鳯先生明經博古自邑校官累升博士紀善終職方員外先生教士有師範諫王有箴戒爲職方多有所建明聲望卓然功敍之學得於家訓而官至學士焉蓋善繼先生之志也予辱交於先生與功敍遊非一日其行也不可無言而行人司正尹昌待詔鄒循徵能言者賦詩爲贈屬予爲序知功敍莫予若也遂書以爲諸作之引

東裏續集序

李時勉

少師兵部尙書兼華蓋殿大學士東裏楊先生未仕時遊湖湘與楚府教授吳凷翁爲莫逆交凷翁鄕前輩嘗爲予言先生博學而有智端敏而寛厚識達事體不矜巳傲物爲文章獨追古作者後來當必鳴世而其才徳可大任予聞而識之其後往往得先生文讀之愈深企慕欲一相見不可得及忝進士被選入翰林而先生已居禁近參掌機務尋常少得見獨一見歡如平生其所以教愛之意甚厚出入翰林三十餘年見先生言語動靜與其所行事公平廣大寛和而有則其心專在於國家未嘗有一毫私已圖至於臨大政決大疑眾皆爭論紛紜先生獨無言久之徐爲一言眾莫不懾服至有輿論不一須上聞者旣以聞卒從先生言其在上前遇事盡言不計利害毎辧論人賢否及解釋人過失一出於公不以恩讎爲重輕取舎至於獻可替否有旋乾轉坤之力然未嘗與人言韓子云入以告其君出不使人知者大臣宰相之事於先生見之先生以其餘力發爲文辭渾涵溫潤謹嚴而淨宻如精金粹玉自足以見重於世夫文章之見重於世以其人也茍非其人𨿽美而傳反以爲病矣揚雄栁子厚王安石文非不美也人或因是而訾之由其所行悖焉耳董仲舒諸葛孔明陸贄範希文之流讀其書思其人恨不生其時聴其論議以求其益則其文章之存與日月爭光可也誰得而議焉先生之志行固無異乎四君者而仕宦四十餘年曆事四朝其功在國家徳在生民所謂先天下之憂而憂後天下之樂而樂者庶乎其無所愧焉其文章之足以垂世而傳逺者豈偶然之故哉先生病在牀以其續文槁授予曰其爲我序之以付孺子藏於家予文未成而先生沒嗚呼先生其可死也耶國家柱石後進儀刑一日不見其感念之情慟悼之意豈獨餘一人哉思其遊處思其笑語聲音容貌宛然在目其何能以序其文也耶然先生治命不可違遂抆淚而序之如此先生字士奇東裏其別號也

贈陜西按察使王君千之赴官序

錢習禮

朝廷簡賢以任官固皆欲宣昭化理惠安黎元以成天下之治然內外百司各專職守不敢出位遂其志而達其所欲爲惟在內各道監察禦史在外諸按察司任天子耳目之寄事無巨細知之得以言之言之得以行之而無出位之嫌故士君子效用於世者多樂居其位而行其志焉束鹿王君千之以四川道監察禦史用大臣薦特授陜西按察使命下之明日屬丁家艱懇求去官以居喪不賜允許俾歸襄大事以至京出璽書而諭遣之一時僚友相與要言以爲贈蓋君自少有美材刻志務學挾其文朋試於主司聲動場屋占名居羣士之右及對制策褎然髙第同升之士多以爲莫能及超拜禦史沈毅淸苦𨿽貴勢不敢撓之以私理民之訟簡蔽閱實悉其聰明致其忠愛未嘗倚法以求情增辭以成罪郵罰皆麗於事號稱明允是君決科爲名進士居官爲材禦史固宜出入禁闥侍近廷陛謇謇諤諤揚憲軌儆官邪爲邦國司直之臣夫何一旦輟文右之班膺臬司之寄而出補外任哉蓋陜西壌地闊大政務浩繁而牒訴塡委非奇材偉器聞望夙著者不足以表正諸司而震肅一方君其往踐是任予知風采揚厲威聲赫然郡縣邊鄙之吏民蕃夷聚落之少長莫不歡然以歆羨帖然而懾服相與稱臺憲激揚以舉其職國家任使之得其人斯無負皇上委寄之徳意而公卿大臣實以是而屬望於君矣因贈以序而致其勉焉

贈太學生石大用詩序

陳敬宗

太學生石大用薊州丰順縣人自邑庠登太學有年處六館諸生間恂恂謹飭惟彊立植志務學不少自衒故自祭酒司業以下皆不甚知其爲人正統甲子夏祭酒李先生坐困首木於太學三日不解炎暑蒸鬱先生耄昏不能勝大用蹙然號於眾曰師猶父也父師罹難而弟子奚忍坐視大用察眾志不與已合乃退去閉戶疏奏懇請自代先生亟遣人止之弗聴同輩亦沮之大用奮然作色言朋友急難詩歌鶺鴒況師乎亦弗聴竟挾所奏走謁銀臺銀臺難之且懼之以法大用曰生以義死亦以義何懼之有銀臺知其不可抑遏遂以其請聞於上蒙並釋之於是在廷文武縉紳莫不嘆息曰此前代之所僅有而近世之所絕無者也爭欲求識其面予聞唐徳宗貞元十四年國子司業陽城坐送薛約貶道州刺史太學生何蕃季償王魯卿李讜等二百人頓首闕下請畱城守闕數日爲吏遮抑不得上蕃等皆涕泣餞送立石紀徳集賢正字栁宗元致書蕃等賀之以爲昔李膺嵇康時太學諸生叩闕執訴僕謂訖千百年不可復見乃在今日今大用卓卓如此予亦謂自蕃後訖千年不可復見乃在今日也以蕃等伏闕數日卒不得通與大用誠意悃愊能感動天聴排釋難困於時刻之頃則其賢似有過古之人也夫師固不與於五倫而五倫弗得不明故於三事之道均焉凡天下之爲師爲弟子莫不知有是道也而謂訖千百年不可復見者蓋以師之爲教無實徳弟子之爲學無實心上下名分依稀典故而巳而於三事之道視之爲虛器焉固無怪其不可復見也先生秉仁迪義凡所以施教於太學無非實徳太學生恆三千人而陶鑄醇懿涵煦粹美者甚眾大用至是發其所積奮勇不顧利害惟義是蹈此固出於大用之素稟然亦先生訓迪漸漬之極致然也先生之於陽公大用之於蕃等皆可無愧而凡天下之爲師弟子者豈不亦有聞風而興起者哉是歳大用以書經顯擢京闈鄕試髙等說者咸以爲積善理或然矣是用播諸歌詠以爲後世名教勸詩曰有偉石生義激於衷陳厥悃愊徹聴宸聰帝曰釋玆復厥章服用顯名教維新化育簪纓貂璫爰及儒紳合詞贊頌卓哉斯人棫朴菁莪多士攸同翹楚錯薪頴脫奏功惟初倡議眾且望望爰播頌聲能弗泚顙三事道均云胡弗尊玆焉弗篤慚負聖門師道岌圯延平植之陶煦醇懿明效在玆左右髙徒前後國士眾人之中大用崛起山有巨材羣木蔽之貢珍明堂公輸忸怩天佑善類靡徳弗報顯擢髙科斯文有耀昌黎紀傳集賢致書我作詩歌永揚令譽

送許太守還任河間序

曽鶴齡

士於宦途早歷艱關險阻而後底於平夷者其智慮益明其事體益熟其於建勲立業易得致也臨邑許君彥剛永樂中擢禮科給事中已而調兵工二科最後又升戶科左給事中宣徳五年被舉出爲太平太守積二歳丁艱還服闋復授守河間今年春則自河間而來考績書最得命還任工部主事趙某與君同鄕合所知求文贈行惟贈者增益之義也計君仕宦所歷靡所不習練尙奚贈爲𨿽然予嘗知君不能爲君嘿也方太宗臨禦時朝廷紀綱法度樞機範圍悉自六科出納甚嚴且宻毫髮不敢有違違則譴咎立至矣君歷諸科積十有餘年恪勤自守未嘗以措其身於有過之地及往太平官則髙矣美矣而其地在蠻鄕瘴土山水險惡气候不時南士習居猶可北方往者十往九不得還其夷風又殊未易化服君獨更兩寒暑休休然得其民夷心而後來還於戲此非天俾君老練其才而用之於今日耶河間在畿內去京師不逺風土旣善民俗亦號易理茍有能者施以其政鮮不翕然稱治而況君乎況君爲之已有勞效乎或者曰丰年則易治歉歳則難爲所在皆然也許君今還河間𨿽善理如向者水何噫是豈知言者哉昔堯有九年之水其臣勤而撫之奏庶艱食者禹曁稷也天下卒大治以今君之河間𨿽昔人可庶幾焉何勲業之不可身致哉君去予見君能拯民之溺而置之祍席之上矣

送四川按察使陳公之所治序

林志

十年春予會試禮部時東莞陳公以知滁陽軍兼揚州府太守入爲同考官予忝廁名多士之列因獲拜焉而識公知揚與滁治行第一有詔增秩賜金及振鐸桂林升教國子生文章徳行之大槪體用蓋彬彬然比承乏詞垣載筆兩京往來道路間公在滁察登耗以均徭役剔姦蠧以扶善淑明學校緩刑罰大者數事而滁人借畱愛敬若父母未嘗不嘆曰眞儒治效固當爾耶歳在癸卯猥承上命司文衡京闈則公適考滿來京登剡幣聘相與同寅校文圍棘聨房語次欵洽則知其純正之學精明之識正大簡易之守穆如淸風盎如醇醪炙之者宜隨深淺而皆鬯況如余素懷景仰之私哉今年春公以三最登銓升爲四川按察使朝列曰公忠信人也宅心平易廓無畦畛不以喜怒爲好惡其與人色無假借夫牧守徑情以行而惠愛在中然則以任風紀豈必皦皦諤諤方稱所以激揚者乎政宜以治滁者推而行之耳予聞麟儀儀鳯師師未嘗鷙獰是尙也而飛者走者莫不爲之先後蓋士有徳威明徳而其畏明之效特異豈非公有焉方今升平日久吏稱其職民樂其業朝廷近遣巡撫之使風厲海宇而旌別淑慝玉石已粲如爾然則司一道風紀得賢憲使如公以振翕之者四川之人抑何幸哉公至是行從事之舊咸來徵文予荷識公之陳而喜其大用也故爲敍之

送職方郎中王君赴任序

金寔

守令之譽出於私愛狎暱者固不足信見於賢士大夫之稱許宜若可信矣然君子好揚人之善而諱稱人之惡故猶有不足徵者然則如之何而可亦惟閭閻之細民田野之鄙夫窮鄕蔀屋之婦人小子心不畱毀譽言不知觸諱感悅而歸之斯可信矣此古之觀風者所以采民謡而識循吏知教化用是道也予友王韋庵永樂中爲深澤令在縣且二十餘年示民以教化字之如子婚配其男女長養以其子民實愛戴之如父母嘗坐擅發官廩賑民逮於理得輸役以贖民驅牛車二百輛代之役彌月而竟迎令還治歌舞塡道又嘗遘疾幾危民彷徨奔走以香燃膞禱於神謁醫救療之無不至疾間則刲羊豕巷歌醉飽以自慶其得民若此類者不可殫紀去縣之日民摭其善政爲歌謡言𨿽不能成章而意以獨至後爲東朝官營居室於長安西門其民有不逺數百里操畚鍤負磚瓦來趨其事者數十人不浹旬而成此予所目見者也及出爲松江同知首奏免逋租數十萬理寃獄活無辜民以千數劬力於民隠如居深澤時細民悅而歸之亦如深澤之民毎由公事至旁郡求直者累累然相屬於道至擁其舟不得行予適與君邂逅於檇李又嘗目見之若是以觀君之所爲其得譽於人非惟不出於私愛狎暱者之口而見稱於賢士大夫之文章亦非過情矣直不知視古之循吏又何如邪內艱服除來朝京師大司馬王公素知其賢言於上以爲職方郎中我國家太平六七十年內外軍政𨿽有成法然歷年旣久消長不齊中間牽合塡補寜無蔽欺紛糾之獘皇上所以究心於此分遣大臣循行四方淸理之正欲辧別其是非眞僞以爲取舎庶使軍之部伍有稽而民之版圖不亂其法甚良而宻而職方實蒞其事三二年間枉抑赴愬者咸聽於司馬門經時閱歳有不得命而不免於饑凍死亡者矣今大司馬旣委君以此任君當爲知己者用則將忘己之利害以別白其是非使枉者直抑者申無告者依依有所賴亦如深澤松江之民則君之才之徳爲大臣之所薦聞爲天子之所舉用可無負矣豈不毅然大丈夫哉愼毋致人曰功名不及於居守令時則甚不可也太學生陳瓛君之婣友也以郡人之意來徵言予辱與君有僚宷之好故因瓛之請而致忠告焉君名源字啟澤漳之龍巖人登甲申進士第博學善屬文韋庵其別號云

送徐拱辰膺薦上京師序

子使漆雕開仕對曰吾斯之未能信子說子路使子羔爲費宰子曰賊夫人之子夫開不肯自信其已能而聖人說之子路彊人所未能而聖人惡之聖人之欲人務實也如此哉且學古入官古之道也旣學矣尙不肯仕況不學乎爲政之道布在方策有小大緩急之序有施爲節目之詳體段具在章章可考必讀而後知講而後明其造詣也眞其存養也熟事物之來隨而應之無難事矣不學之人旣不窮理何由應事譬之操舟者無楫𨿽有技力且無所施其克有濟乎而世復有讀書數千百卷操觚吐詞出入經史頃刻萬言而不知止及分職授事牽制掣肘無一字可用鄙夫俗吏從事筐篋簿書者得資是以借口曰是儒者也是讀書能文章者也噫世謂儒者大言無實莫適於用正坐此等輩爾豈聖人所謂有用之儒哉徐君拱辰質美嗜學爲文章務明理以達於用議論識見度越人意表確乎有用之才也家貧以經術教授鄕裏取給養母澹然無仕進心朝廷下詔求賢當路者以聞拱辰不知也逮部符下拱辰蹙然曰讀書求道茫然如捕風自治且未能何以治人是舉非知我者直厲我爾或曰有位者似君苦不多見君言復爾他人若之何哉適丁內艱未果行甫服闋促檄三四至乃行行之日邑庠士友素善拱辰以予處其師友間來徵言予謂拱辰懷可仕之才而志如漆雕開之未信負多學之美而慮有子羔之失讀聖人書若是可謂能務實矣是行也人民社稷之寄近在朝夕方將展布四體以行其有用之學斷不爲大言無實之儒牽制掣肘以貽鄙夫俗吏之訾詆也較然白矣

送致仕訓導彭先生序

周敍

聖天子嗣登寶位初廬陵北山彭大雅先生以布衣詣闕上書陳八事幾萬言一皆本諸堯舜之道越十有一年又以所著兩京賦進極鋪張混一之盛申創業守成之規上嘉之特賜冠帶俾爲致仕訓導歸老於家並給寶楮以行於戲朝廷優老尙賢之心與先生之所謂遭逢可謂盛矣先生兩至京師人多阻之今之來也其家庭骨肉尢不欲而先生浩然之志益壯嘗過予白其故予曰先生年巳七十不遠六千餘里跋涉風濤之險以來無他求也若堅阻之其抑鬱之心曷由紓乎況聖明在上崇文弘化先生殆將有遇也今蒙恩異縉紳士大夫莫不爲之喜余則序以送之曰惟彭氏吾廬陵大家唐宋迨今代有聞人先生平生服勤道義孝親有終身之慕教子篤詩書之訓交友朋待姻戚極往還始終之誠博學彊記爲文章粲然衮衮不竭中歳遭家多難遂不及仕而其愛君忠國之念𨿽居山林如在朝市故旣老猶惓惓而不厭也則夫今日官賞之榮豈偶然之故哉古者士大夫休致恆處閭塾以爲子弟師聖諭所云得不欲褒寵之俾作鄕裏之範哉𨿽然余尢爲之幸者令子承方膺薦登仕途盡報稱之心所以爲先生之榮者將不止此也先生歸乎哉北山之靈免夫移文矣

贈吳先生還家序

李賢

道在天下無物不有無時不然必有聖賢者出乃能明而行之茍無聖賢道固自若也爲聖賢者豈有他哉能不謬於是道而已若夫眾人則聴其自謬不著不察惟學者能知斯道之彷佛然擇之弗精執之弗固失之多而得之寡所謂獲十一於千百者也豈惟後世爲然𨿽聖門髙第顏曽之外未見復有純者寥寥千載迨宋之興有周程張朱者出焉於斯道也始能大明而允蹈之然聖賢之生世不常有殆無異於祥麟威鳯之稀蹤也今去數賢又若是其久矣間有一二豪傑之士頗欲振作其間然於斯道之全體終有憾焉嗚呼艱哉若崇仁吳與弼先生蓋有志於斯道者也予承乏吏部時凡有自撫來者必詢先生之動履造詣何如卒亦未有知其詳者嘗致書以伸景慕之私旣而累年訖無消息意其引避者宜然不復計念後有出於其門及遊宦其地者交章論薦竟亦不起天順攺元予始被命入內閣言及先生學行之懿忠國石公慨然上疏薦之朝廷遣行人賫璽書幣帛往聘於其廬旣至京師上喜其來陛見之日卽拜左春坊左諭徳召至文華殿從容顧問寵賚有加先生以衰病不能供職固辭上堅意不允畱之數月見其病勢弗已乃允其請復賜之璽書賚以白金彩幣仍遣行人送還故里令有司月供廩餼冀有精力著書以迪後學聖心眷望如此其盛蓋曠世所未聞也昔者範文正公謂嚴子陵與漢光武以道相尙而使貪夫廉懦夫立爲大有功於名教以今觀之皇上之量尢大於光武與弼之志不下於子陵君徳由此而益光士風於是乎大振而國家元气亦將藉此益厚矣豈曰小補之哉予旣得與先生面見其學極髙明動遵古禮有深造自得之樂願畱以自輔而不可得也告別之際遊其門者乞予言以贈嗟夫予言烏足以軒輊先生哉健羨之餘有不能巳焉耳是爲序

世徳堂序

義惠劉侯繼祖之孫祠祭署祀丞雄者持世徳堂捲謁予曰雄之婦翁兵部尙書兼翰林學士苗先生也先生致仕家居題四言詩一章於捲以惠雄有勉承世徳之句故摘以名堂欲常目在之以景前人之徳而自勉也惟大君子賜之一言予聞義惠侯世居鳯陽昔太祖髙皇帝微時侯以鄕曲之舊嘗助其不給已而復與善地塟帝之考妣則今皇陵是也帝得天下之後念侯之恩侯已亡矣特贈爲義惠侯賜侯夫妻誥命具道其事復官其子以報之蓋劉氏世徳自侯始侯之子英爲祠祭署丞孫鏞繼之曽孫謹復繼爲奉祀京復繼爲祀丞率皆淳雅端謹樂善循理而世徳不替焉今𨿽繼爲祀丞乃以世徳名堂可謂有其實矣𨿽然侯之濟人其諸異乎人之濟人者與人之濟人所濟者不過尋常之流耳尙獲顯報於身於子孫若侯之所濟者非常之人當時賴侯之濟不至窘廹一旦出而治世天下之民咸被其澤君子推本未有不大侯之功徳者故曰侯之濟人其諸異乎人之濟人也然則侯有功徳於國家如此所以慶流後裔一門五世咸修其徳簪組相承嫓美於時豈偶然哉吾知劉氏之澤未艾也詩云子子孫孫勿替引之其劉氏之謂歟

送大參程君赴任山東序

蕭鎡

給事中黃門職也方今禁近之最淸且要者莫踰焉蓋非獨封駁章疏而已政治之利病生民之休戚天下國家之大計至若人材之進退錢榖之出入刑名軍務之便不便皆得以條陳之或有大姦慝則相率論列於廷聖天子往往虛心聴納而當時仕於朝者亦皆知其爲公論所在莫不望而冺其匪僻之心其爲淸且要蓋如此也予不皆相接獨素所厚者二人焉其一昆山葉君盛其一休寜程君信也程君長吏科葉君長兵科二君皆磊落奇偉有所見未嘗不言有所言未嘗不盡必求稱其職而後已一時士論多歸之頃予教國子國子散地也予又寡交際在朝𨿽異時常所往來者非有事不至二君乃數辱過予予於是不獨嘆二君之盡職且髙二君之義以謂不可得也至是皆以薦有參政之命程君得山東葉君得山西予方資二君以自慰而二君遽棄予去心甚惜之而或者過予爲非是以謂方今明天子宵旰求賢以充庶位尢以方面爲重二君皆簡在帝心者今日之命所謂選擇而使之者也夫山東西京師股肱郡也而二君所理皆邊備誠國家之所急二君旣平日切切以爲言其得不一動其心爲上理之耶致功業之隆膺廟堂之擢端在玆行也子奚遽戚戚其去哉予有愧乎其言蓋予所惜者私情也或者之云公義也不敢以私情妨公義故於程君行諸同寅請文爲贈因不辭而次第其所聞者以覆之

會試錄序

薛瑄

今皇上膺天命光復寶祚紀元之初適當會試之期天下士領薦書而至者蓋三千餘人禮部左侍郎臣干等以考試官請上命臣瑄臣原往蒞其事同考官臣溥臣賢臣泰臣正臣泌臣恂臣世資臣節臣淳臣鏞監試禦史臣烈臣鑑曁百執事罔不夙夜祗承凡三試得文之中程序者若干名並擇其文之尢粹者彚而成錄臣竊惟爲治莫先於得賢養士必本於正學而正學者復其固有之性而已性復則明體適用大而負經濟之任細而釐百司之務焉往而不得其當哉故三代小大之學養士之法皆以復性爲本其得賢致治之效蓋可考矣漢唐以來正學緒微養士不本於復性往往溺於雜學術數記誦詞章之習體有不明用有不周𨿽或有傑出之才亦不過隨所學以就功名而巳其視三代之賢才爲何如哉至宋道學諸君子出其論養士之法始皆本於復性𨿽其說不得盡行於當時而實有待於盛世洪惟天眷皇明列聖相繼大建學校愼選師儒其養士之法必以三代孔孟程朱復性之說爲本是以九十餘年薄海內外文教隆洽士習粹然一出於天理民彛之正而雜學術數記誦詞章之習剗刮消磨無復前季之陋𨿽曰科目以文章取士然必根於義理能發明性之體用者始預選列類非詞章無本者之可擬也故其得賢致治之效足以追隆前古今諸士子荷朝廷正學教養之恩旣以有本之文得在選列行見對於大廷益當以明體適用自勵隨所器使以忠乎國以愛乎民以贊助皇明重熈累洽之治於無窮俾正學得賢之效有光於前有垂於後顧不偉歟

文山詩史序

劉定之

予少時得宋丞相信國文公指南集讀之然聞公在幽囚中有集杜句詩未見也及官詞林始見而錄得之詩皆古體五言四句凡二百首分爲四卷首述其國次述其身次述其友次述其家而終以冩本心嘆世道者莫如何於人勝天小事大而有待於天勝人大事小之必有日也捲目皆公所自分其先公而後私盡己以聴天於此亦可以見而俗本或混之今皆爲復其初集首有總序又有小序散於章首其後又有跋尾序跋中有缺文者指元之君臣宋之叛逆缺而不書使知者以意屬讀今皆補之而爲白字者不沒公初意也不書紀年者陶靖節削永初之意也姓某履善甫者指南集中所謂範雎變張祿越蠡攺陶朱之意也而其事之難有甚於指南之時焉者矣小序之末多曰哀哉者公所以傷其國之亡憫其忠臣義士之同盡慟其家族之殉國而自處其身於死豈待南向再拜引頸受刃之餘而後有決志哉嗚呼孔子不以仁許人而獨以許殷之三臣孤竹之二子余以爲若公者文山之隠京口之脫去而不污矣伯顏拘於江艦弘範縶於海舟世祖維於燕獄囚而不屈矣仰藥於庾嶺絕粒於鄕郡巳而殞首於燕市死而不悔矣兼微箕比干之心而爲心者其在公乎若乃是詩之作而豈徒哉麥秀黍離之歌作於其國巳亡之後而其身可以不死也懷沙抱石之辭作於其身臨絕之際而其國猶未至於亡也身且死矣國已亡矣於是乎有首陽采薇之歌燕獄集杜之作所謂求仁得仁而奚怨者也合伯夷叔齊之言而爲言者其不在是詩乎以是心也爲是詩也公其可謂仁矣仁者天地之元气古今之人極其在上爲日月之明風霆之壯其在下爲江河之所以長流山嶽之所以常鎭其混然在中爲君臣民物之所賴以長治久安而在宋之末世爲公之本心在公之死也爲是詩有讀而不衋傷者余以爲非仁人也公同時有曰吳郡張子善者亦嘗集杜句述公始終大槪而疏其事於下方以証之今內相安成彭公純道得其本以示予遂錄以附公詩之後合而題之曰文山詩史取公序中語也公之宗孫廷佩欲鋟梓以廣其傳乃序以歸之廷佩又嘗承其父志修祠堂以祀公可謂賢後裔云

省庵集序

錢溥

中山劉禹錫曰八音與政通塞文章與時髙下旨哉斯言蓋卽孟氏所謂誦其詩讀其書不知其人可乎又論其世之意也夫言之精者爲文而文成音者詩也茍詩書工矣而行不副設錦覆阱而已爾豈有徳之言乎行或副矣而立言無補於政教輪轅飾而弗庸而已爾豈用世之材乎故論人必論其當世行事之迹則政之通塞時之髙下見矣然則君子不可已於言而亦不可易其言也如是夫廣信郡守山陽金君宗潤少負材雋卽肆力於古學爲士林所推重旣長歌鹿鳴入太學取四方豪傑士而友之益大有造詣知蘄州預修史於內閣又得天下諸儒碩讎校之而气益充材益贍焉升守廣信予使交南過其境見其田野辟風雨時旄倪熈熈然而樂得其所問之則曰有賢守也然金君亦以予同史事之雅出郊逺迓至其館亟持所輯詩文若干捲以其所自號名之曰省庵集者乞予評之其詩沖和簡亮詞工而體備文則務陳言是去而雄偉整肅成一家言噫觀其言𨿽越百世尙可知其政況今目擊而親見哉𨿽然此特施於一郡之治而已其處將愈極則言愈髙而政愈達使人仰慕觀感於千百載之上蓋不待論其世而知其人矣故序

送曹尙書復任序

劉儼

士夫貴涵養者涵養之久則徳性堅定知慮精純言行操履正大篤實出而居大位任大事豈惟不動心哉且有執而不變也今之涵養於官莫如翰林優遊文翰之場沈酣詩書之府所聞者聖賢之言所習者聖賢之行於凡錢榖簿書之事機械變詐之巧一無所動於中而其養純矣故前後自翰林出者率非尋常可及冡宰六卿之長而百司庶府所由銓衡者也位之尊任之重莫加焉而今南北兩京凡三人皆出翰林泰和王公自翰林學士句容曹公自翰林編修鹽山王公自翰林庶吉士三公者皆表然以徳行文章政事爲大臣稱首時與共事者數人多以故謝事去而三公獨巋然信乎當大任能不動心而有執不變者也或曰曹公在天官最久於銓衡事最習且善掌部事於南京似若未究其用者予曰官莫難於獨任事莫難於獨斷今南京事必決而後驛聞非曹公之賢且能而又習也欲定可否而決於一人吾恐事成於下而人弗服事聞於上而君弗孚其何以膺銓衡之重而成兩京之治哉且古之大臣所以成贊襄之功爲徳爲民耳爲民者貴乎達其情也公家句容去南京才數舎故老舊交相接而詢焉因以得利病而興革之不猶愈於上下之情邈然不相通乎然則今之獨用於南京者乃所以爲他日大用之地也公以三載考績朝京師復任侍禦諸公爲求言予因慨涵養同於公而其材其用若相懸焉故特頌公之美亦以自咎云

送程禦史歸省詩序

正已以正人凡有位於列皆然也況以一身綱紀乎百司振肅乎郡縣而又系乎人材風化之本原而可不帥之以正乎彼以鷙猛擊搏爲威使人心膽戰掉不敢一出言一舉足爲非妄事而曰我能正乎人吾恐其特一時畏威彊服之耳退將聚而咻之其故習自若也謂之能正人可乎孔子曰其身正不令而行其身不正𨿽令不從蓋謂是爾監察禦史寧國程公嘗奉命提督北京畿內學校之政曰以風憲督學政威克愛則人不親愛克威則人易狎其可以化導之者身先之耳於是端表儀以帥之推所得以教之嚴條約以整齊之有不率者然後刑以威之未幾化服翕然且尢以教之興廢系師儒之賢否又旁求儒碩以補訓導之缺由是學政大修人材輩出天下督學政者公爲稱首一日朝廷詔大臣議勸賞而或徇私者公曰禦史豈直督學政哉天下事知無不言今若此使緘黙以容如廢公議何乃連章核其人皆伏罪權貴爲斂手昔人謂臺憲生風蓋自是始一見也時論快而難之及是九載考最吏部例當升公曰吾之所以教人率人者忠與孝也祖宗墳墓在寧國不拜祭者巳數十年今不歸祭掃遂使得大官如虧於孝何乃兩上章始得請以行時論益快而難之嗟夫學校所以成人之善而能使人化於善抗章所以論人之過而能使人受以爲過是非正已者不能也至其奏績當升官在他人將汲汲欲得之有不得則乞哀昏夜遲畱數年不一歸其鄕而公獨超然去彼取此是又見其養之素純守之素定孰輕孰重灼見於心胸凡正已以正人者一自其中發之而非狥外爲人者之比若程公者其殆揚雄氏所謂大器者歟予與公交最故知最深故於其行也旣合公素所遊者十人分韻賦詩贈之且述公言與行之有足爲世重者爲之序云

素王紀事序

商輅

素王紀事一帙首世系次小像又次降誕之祥生質之異又次之歷代封謚而備錄制誥之文古今廟祀而詳具禮樂之數與夫羣賢配從年譜履歷闕裏山川靡不悉載而以紫陽楊奐所述東遊記終焉宣聖出處大略見於此書蓋開封太守西蜀黃璇公瑾之所輯錄嚴郡通守太原傅汝楫之所校正者也汝楫將鋟梓以傳屬予爲序竊惟天生夫子使之繼往聖而開來學其道備於學庸語孟之四書其功著於易書詩禮樂春秋之六經是蓋學者之所共知若乃當時出處之詳後來追崇之盛散見於傳記與時王之載籍學者或有所未知此紀事之所爲有便於觀覧也歟學者先求之是書知夫子之爲夫子又進而求之四書六經而知夫子之所以爲夫子則庶幾無愧於爲夫子之徒不然是猶終日戴天而不知天之髙履地而不知地之厚其不爲妄庸之歸也幾希矣予不敏僭序此以爲同志之士朂幸相與勉之

劉忠湣公文集序

彭時

自昔學聖賢之學者先道徳而後文辭蓋文辭藝也道徳實也篤其實而藝者書之必有以輔世明教然後爲爲文之至實不足而工於言言𨿽工非至文也彼無其實而彊言者竊竊然以靡麗爲能以艱澀怪僻爲古務悅人之耳目而無一言幾乎道是不惟無補於世且有害焉奚足以爲文哉以是觀之其文傳不傳槪可見矣吾安成贈翰林學士謚忠湣劉公諱球字求樂世爲簪纓望族自少力學博極羣書存心制行率由正道以春秋舉永樂辛丑進士拜儀曹主事居官廉勤積學不怠遂膺薦入侍英皇經筵預修宣廟實錄書成進翰林侍講其在翰林𨿽以文章爲職而忠君愛國憫民憂世之志尢惓惓焉嘗疏十事規切時政忤權姦下獄直詞勁气之死不屈天下聞而壯之不踰數年言益驗事益彰聞朝廷嘉其忠乃有贈謚祠祀之典此公始終之槪也迹公平生志於道徳者乎而於修辭亦苦心極力期與古之工文者並蓋無所不用其誠者也觀其應世之文有典有則粹然一出乎正皆足以扶世道而重名教謂非有徳之言可乎其視古人豈多譲哉公沒後二十有八年其子廣東參政鉞淛江副使釪相與類集公文鋟梓以傳屬時序之時於公爲後進鄙言何足以重公然公亦何待予言以爲重惟公文步趨聖賢之途根本道徳之實嚴整雅潔無一浮靡怪誕語若此者自足以取重於世加之死於忠諌其精神耿耿乎天地間淩厲山嶽蕩摩日月與寒暑俱運而無窮其所以增重斯文者有在人將視爲商惇周鼎而寶重之𨿽微予言可必傳於世無疑也魯穆叔論死而不朽先立徳次立言於戲公之不朽其在是矣況有二肖子益克振勵功名爲之後哉二子俱第進士入翰林爲庶吉士累轉至今職名位方進而未已皆有光於家學者也因其請辭不獲命敬書此於篇端庶觀者有考焉

蒲山牧唱集序

蒲山牧唱者蒲圻魏公自名其詩集之辭也公名觀字杞山號梅初生丁元衰晦迹蒲圻山中吟詠以自樂入國朝仕且顯矣猶不忘隠居時事故自名其詩以牧唱而系之蒲山云曽孫銘將刻諸梓屬予序予聞人生感於物而後有言言之成文而有音節者爲詩詩足以宣人情之欣戚體物理之隠微極古今事變之得失而格有髙下詞有淸新古雅富麗平淡之殊皆系乎其人之所養與所學何如也學博而養正詩有不工者哉吾聞公之隠蒲山也遭世艱虞不忘講習其學博通五經諸史以元季非可仕之時故不仕我太祖髙皇帝下武昌聞其名而聘之旣至授平江州學正累遷至翰林侍讀學士侍皇太子及秦晉楚諸王授經遷國子祭酒與詹公同宋公濂俱乞歸旣行復召還上親禦奉天門賜宴倡和以爲樂後奉命治蘇州豪民之不法者陷於誣以死旣而上悟抵誣者罪復以禮遣柩歸塟武昌特賜諭祭諸王亦致祭焉觀上之所以寵待隆厚終始而不替則其賢槪可知己況能進退以禮不以富貴利達系其心非素有涵養其能然邪夫所養所學如此故其發於詩也用事工體物切意思深婉而格調髙古足以儷盛唐而追風雅至於應制諸作壯麗和平尢足以鳴國家之盛其可必傳於世無疑矣矧有賢孫曾爲之惓惓表章如銘者邪銘家學有傳初任戶部主事坐累乃外補揚州府通判以廉謹稱其顯揚先徳將有在於詩集之外者因並書於篇首以爲之徵云

奉使安南詩序

葉盛

天順五年安南國王黎浚爲其庶兄琮所弒旣而浚弟灝與國人共殺琮以聞明年上特命翰林侍讀學士錢公禮科給事中大梁王君充正副使往冊灝嗣爲安南國王使命在行道出二廣二廣之士大夫作奉使安南詩卷贈其行請爲之序夫安南古交趾南夷地也我太宗文皇帝以義取之宣宗章皇帝以仁予之義立而威以行仁敷而徳以洽所謂前聖後聖同一揆也比年安南壤地連二廣者聞有嘩訐之風文移紛擾相屬不絕近數年恭謹自將往事不一敢萌動國人有攘珠合浦上降旨詔責之卽首伏請罪蓋列聖相承仁漸義摩之久化成之效理勢則然況重以皇上神謨廟算馭夷柔逺之得其道邪乃者廣冦作孽上遣將臣佩徵夷將軍印視師平冦而文告之辭旁達邊上聞安南使人偵諸境得印文歸轉相流訛以爲王師將有事於彼舉國震疊踰月而始定蓋印卽文皇弔伐時物故耳噫安南誠畏威矣而豈皇上光昭先烈一視同仁之意哉今錢公以文學位望當妙選王君以侍從之良副是行吾知海濵酋長當恩命之自天其將以昔者畏威之憂移而爲今日懷徳之喜奔走俯伏聴受命令使事之有成也必矣於是旣書此爲序復爲四言一首用申告之其辭曰維帝之仁興絕繼世禁亂誅暴斯帝之義維義所加仁則在是嗟爾南人勿怠勿忘勿爲玁狁勿爲鬼方爾惟虞芮曁爾越裳使車■﹝門外員內﹞■﹝門外員內﹞恩言是宣交人感慰抃舞而前專對之餘爲我謝焉

大學要略序

洪寛

大學要略一書元魯齋許先生直說以教人也夫天生烝民固莫不付之以性而弗能使之皆有以知其所固有而全之固不能無待於教也古之聖人若伏羲神農黃帝堯舜禹湯文武首出庶物作之君師於是人生八歳而教之以小學之方十五而教之以大學之要而大學小學之教蓋已立矣逮吾夫子之聖繼羣聖之統以教詔於天下而人有所啟迪以復厥初則大學小學之教又彌著矣曽子述之作爲傳義以發其趣朱子因之集爲章句以釋其意由是大學所以教人之法彰彰明甚無以加焉學者由章句而遡其傳義由傳義以明夫聖經若披雲霧而覩靑天翦荊棘而循大路坦然由之而造乎大道之要蓋有不知其然而然者矣爰及有元聖道淪湮魯齋先生居司成之重任尋道學之墜緒歷覧聖經旁通傳注撮其大要不工文詞直說大學教人之方以開示後之學者其言約而達微而臧𨿽庸人孺子皆有以知這便是明明徳新民之說這便是止於至善之謂這便是格致誠正之方這便是修齊治平之理然後古者大學教人之道聖經賢傳之旨莫不煥然融會洞然昭灼夫豈復有餘蘊哉是書也傳之𨿽久而未盛行逮我皇明文教誕興河南憲臣臨海陳先生奉勅提督學校停驂之初首搜儒書得其故本乃沈潛考訂更互演繹補其闕略發其微義每歷一所輙召校官集諸生立館下出以示之日令講誦親加訓迪凡環黌宮而觀聴者亦無不釋然有悟於心充然自得其理寛叨領郡寄學校所當先也於是謀於同寅桐江聞君孟剛京口陶君茂各捐俸鋟梓以廣其傳嗚呼聖人之道著於經猶化工之妙著於物𨿽曰簡易易知然非魯齋直說以教人則微詞奧義孰有以得其理而復其性者哉若是篇者不惟有補於化民成俗之意而實有功於聖門也大矣寛於是忘其固陋敍其歳月於刋梓之後庶幾學者授是篇而知二先生教人之意昭昭於無窮矣

明文衡卷四十四

●欽定四庫全書

明文衡卷四十五

﹝明﹞程敏政編

○跋

恭題豳風圖後

宋濂

臣濂侍經於靑宮者十有餘年凡所藏圖書頗獲見之中有趙魏公孟俯所畫豳風前書七月之詩而以圖繼其後皇太子覧而善之謂圖乃方帙恐其開闔之繁當中折處丹靑易致損壞命工裝褫作卷軸以傳悠久屢下令俾臣題其末臣聞之七月一詩序者謂周公陳王業以告成王故備志稼穡之艱難自於耜而舉趾自播榖而滌場以至上入執宮功莫不纎悉備具而功女蠶績之勤繼焉嗚呼國以民爲本也而民之至苦莫甚於農有國家者宜思憫之安之宋之儒臣眞徳秀有見於斯嘗請於朝欲繪農夫功女勞勩之狀掲之宮掖布之戚裏使六宮嬪禦外家近屬知衣食之所自來盛矣其用心也恭惟皇太子殿下天賦懿徳仁孝溫文而尢畱意於農事毎於禁中藝植麥禾以觀其成則其憫小民勤勞固不待周公之告而後知然而此心易發而難持自古賢君恆存敬畏至以朽索馭六馬譬之願殿下之心朝夕如覧圖時則四海乂安無一夫而不被其澤盛徳大業必將度越成王無疑矣臣年𨿽耄日切望之因推徳秀之意備書篇終以竭犬馬之誠云

恭跋禦制詩後

臣聞自古人君有盛徳大業者其積慮深長而詒謀悠久必日與文學法從之臣論道而經邦當情意洽孚之時或相與賡歌或褒以詩章或燕之內殿君臣之間實同魚水非直以爲觀美所以禮賢俊示寵恩而昭四方也有如唐之文皇宋之太宗其事書在簡編者可以見之矣皇明紀號洪武之八年秋八月甲午皇上覧川流之不息水容澄爽油然有感於宸衷陋尹程秋水賦言不契道乃親更爲之賦成召禁林羣臣觀之且曰卿等亦各撰賦以進臣率同列研精覃思鋪敍成章詣東皇閣次第投獻上皆親覧焉復寘品評於其間巳而賜坐勅大官進天廚奇珍內臣行觴觴巳上顧臣曰卿何不盡飲臣出跽奏曰臣荷陛下聖慈賜臣以醇酎敢不如詔第臣年衰邁恐不勝桮酌志不攝气或愆於禮度無以上承寵光爾上曰卿如試之臣卽席而飲將徹上復顧臣曰卿更宜釂一觴臣再起固辭上曰一觴豈解醉人乎卒飲之臣舉觴至口端又復瑟縮者三上笑曰男子何不慷慨爲臣對曰天威咫尺間不敢重有所瀆勉彊一吸至盡上大悅臣顏面變頳頓覺精神遐漂若行浮雲中上復笑曰卿宜自述一詩朕亦爲卿賦醉歌二奉禦捧黃綾案進上揮翰如飛須臾成楚詞一章臣旣醉下筆傾敧字不成行列甫綴五韻上遽召臣至命編修官臣又重書以遺臣遂諭臣曰卿藏之以示子孫非惟見朕寵愛卿亦可見一時君臣道合共樂太平之盛也臣行五拜禮叩首以謝上更勅給事中臣善等賦醉學士歌云臣旣退竊自念曰臣本越西布衣粗藉父師明訓弗墜箕裘之業而已一旦遭際聖明遣使聘起之踐歷淸華地躋禁近無一朝不覲日月之光如此者凡十又七年叨冒恩榮夐絕前比所幸犬馬之力未衰誓將竭奔走之勞以圖報稱今天寵屢加云翰之章照臨下土臣竊自靖度何足以堪之𨿽然傳有之泰山不譲土壤故能成其大河海不擇細流故能就其深王者不卻眾庶故能明其徳洪惟皇上尊賢下士講求黃虞治道度越於唐宋逺甚𨿽以臣之至愚亦昭被非常之殊渥六合之廣其有抱藝懷才者孰不思踴躍奮厲以揚於王庭哉臣按南有嘉魚之詩有曰君子有酒嘉賓式燕以樂序者謂太平之君子至誠樂與賢者共之也皇上恩寵之便蕃抑過之矣又按天保之詩有曰罄無不宜受天百祿降爾遐福惟日不足序者謂臣能歸美以報其上臣𨿽無所猷爲願持此頌禱於無窮哉古者侈君之命勒諸鼎彛藏諸宗廟嗣世相傳以至於永久臣敢竊援斯義礲玉爲軸裝褫成捲什襲珍藏以顯示來裔給事中臣善等應制諸詩附錄其後而賢士大夫聞風慕艷而有作者又別見左方云

題司馬公手帖

右司馬溫公與範忠宣書一通藏楚郡龍雲從家雲從間請題其後濂聞哲宗初立崇慶太后同聴政起公知陳州過闕畱爲門下侍郎忠宣亦從慶州召還爲右諌議大夫俄遷給事中此書正此時所遣其殆元丰乙丑之冬或元佑丙寅之春乎夫公自熈寧辛亥居洛再任畱司禦史臺四任提舉崇福宮至是始司政柄故書中有閒居十五年之言公年蓋已六十有七新法方盛行小人附和者眾公度不可止遂絕口不言事故又有更求一任散官守候七十卽如禮致事之言當是時章惇蔡確黃履邢恕等蛇蟠蚓結牢不可解公新自外至孑然獨立故又有如一黃葉在烈風中幾何而不危墜之言公之志爲可悲矣然公與忠宣素相知其居洛日忠宣方丐罷齊州之政判西京畱臺乃同爲眞率會則其志同道合固非一日之故熈寜之法又皆共怒其爲害而其設施或不同者忠宣則欲去其太甚公則欲鋤剗而絕其本根𨿽書有隨時示諭勿復形迹之謂二賢之見猝有未易合者豈天未欲平治天下故使之然歟公遣此書後僅及數月且觀化冥冥之中忠宣繼公爲左僕射務以博大開上心忠篤革士風四海方翹首望治曽未幾何潁昌之命亦遽下矣不亦重可悲夫閱此帖者當知治亂之機所系初不可以尋常簡牘視之也

題王羲之眞迹後

昔年危內翰太朴出示野鳬帖且云別有喜色帖在江右出自丞相周益公家傳授次第一一有據須溪劉會孟評之謂如蘭亭裹鮓尢爲佳絕濂恨未之見近豫章人士來求墓文忽持此帖爲贄須溪題識宛然居後因驚喜曰此殆太朴所言者徧示中朝善書者咸定爲眞迹無疑或取唐臨者比之神气夐然不侔鄱陽劉彥昺最號精鑑法書日閱此而不厭狂欲起舞眞僞之辯固自有異哉須溪所書名中藏三代人物字僞署者輒易別謾並及之

題淵明小像捲後

右龍眠居士所畫淵明小像捲巨公名人題贊於後發揮其出處者甚備固不必寘辭於其間有謂淵明恥事二姓在晉所作皆顯年號入宋之詩惟書甲子則惑於傳記之說而其事有不得不辯者矣今淵明之集具在其詩題甲子者始於庚子而迄於丙辰凡十有七年皆晉安帝時所作初不聞題隆安元興義熈之號若九日閒居詩有空視時運傾之句擬古第九章

有忽值山河攺之語𨿽未敢定於何年必宋受晉禪之後所作不知何故反不書以甲子邪其說蓋起於沈約宋書之誤而李延壽著南史五臣注文選皆因之𨿽有識如黃庭堅秦觀李燾眞徳秀亦踵其謬而弗之察獨蕭統撰本傳謂淵明以曽祖晉世宰輔恥復屈身後代見宋王業漸隆不復肯仕朱元晦述通鑑綱目遂本其說書曰晉徵士陶潛卒可謂得其實矣嗚呼淵明之淸節其亦待書甲子而後始見邪姑參先儒之論而附著於左方云

朱文公書虞帝廟樂歌跋

胡翰

桂林有虞帝廟在虞山之下皇潭之上宋淳熙初張宣公典郡因而新之朱文公記於石樂歌二章則其所系之辭也九年文公過常山書贈呂子約子約成公母弟也時佐治於衢故人傾蓋酒酣意適灑然見之翰墨間宋以來二百年矣蓋王氏之先得之淸江時氏而時氏得之呂氏者魯公之孫藥至今寶藏惟謹余幼讀金吉父濂洛風雅卽熟是辭今復於王氏見公遺墨惟帝有虞氏徳侔覆載𨿽古先記禮者不足以知之惟公歌詠之間抑揚曲折辭不費而意巳獨至矣世之纂述者宜表而出之以備公續騷之辭豈在鞠歌行下哉

劉養浩鐃歌鼓吹曲後跋

右皇明鐃歌鼓吹曲十有二篇烏傷劉剛之所作也剛受學於前翰林學士潛溪宋先生先生博學能古文辭嘗敍述宋太祖太宗功業之盛爲宋鐃歌傳誦縉紳間以爲度越姜夔可追比唐栁子厚今剛此歌篇次體制皆承子厚之舊而才气橫發音節鏗鍧則得之潛溪又將追躡其武而駸駸其前矣昔潛溪在前元時去宋頗遠其言宋事皆徵諸史傳所載若剛也生際聖朝躬涉干戈之亂登於大猷故凡天運神斷指授諸將掃除羣雄合天下而爲一者非若史傳所聞十年之間皆剛與余所親見也顧余老矣無以模冩萬一於是得剛所作令童子誦之而余聴之洸洸乎如在短簫鐃鼓間不知其爲衰颯也

範賢良帖後跋

範公茂明世家香溪當宋中葉衣冠而仕者彬彬一門之內公舉制科不就而此書則遺其侄元問者蓋元卿以下輩也余觀元卿類次公集知其平日所守純一篤實不以朝廷之利祿爲可慕公卿之薦引爲可階其於聖賢之學如饑渇焉嘗曰學者覺也心且不存何覺之有又曰上智之學徳性是尊無視無聴昭然者存其言超然自得不但心箴爲可取也乾道以前乃有斯人乎豈非特立有志之士哉昔陳巖肖稱公危坐一室敗幃故器人所不堪而神宇泰然終日與之對無一言及世間事今卽其心畫言論之存者想其人於二百年之上爲何如也君子於此其亦可以興起也夫

童中洲和陶詩後跋

陶徵士之髙節非晉宋人比也讀其詩者未嘗不悠然想見其蕭散衝澹之趣故世慕之如韋應物之擬作蘇子瞻之和篇往往不絕余意欲與之角顧縻於世之塵鞅敝於末習之襞積未能脫去今中洲是集何其駸駸逼人若是哉蓋兼取二家而寤寐乎柴桑栗裏之間者可謂好之篤而思之精矣其有不合於古者乎抑古之比興非以能言爲妙以不能不言者之爲妙也此所謂發乎情也太音在天地流被萬物前者唱於後者唱喁果孰使之中洲之發乎情者亦將若是乎𨿽尙友千載可也葛天氏之民歟無懷氏之民歟其尙爲我補諸牛尾之歌吾固將擊壤而和之矣獨不知聴之者其誰哉

書劉禹疇行孝傳後

劉基

世之所謂浮屠者果何道而能使人信奉之若是哉人情莫不好安樂而惡憂患故惴之必於其所恆懼誘之必於其所恆願然後不待驅而自赴浮屠氏設爲禍福之說其亦巧於致人與夫四海之眾林林也而無不爲其所致何哉彼固非止惑愚昧而已也人情無不愛其親親歿矣哀痛之情未寘而謂冥冥之中欲加以罪孰不惕然而動於其心哉間有疑焉則羣咻之若目見其死者拘於囹圄受箠撻而望救者故中材之人莫不波馳而蟻附𨿽有篤行守道之親則亦文致其罪以告哀於土偶木俑之前彼固自以爲孝而不知其爲大不孝豈不哀哉且彼謂戕物者必償其死故有牛馬羊豕蛇虺之獄謂天下之蠢動者舉不可殺也今夫虎豹鷹鸇搏擊蜚走以食日不知其幾何而獨無罪也哉人之殺物有獄矣虎豹食人而無獄何其重禽獸而輕人也彼又謂婦人之育子者必有大罪故兒女子尢篤信其說以致恩於其母吾不知司是獄者誰歟人必有母將舎其母而獄人之母與將並與其母而獄之與獄其母不孝舎其母而獄人之母不公不孝不公俱不可以令二者必一居焉將見羣起而攻之矣𨿽有獄誰與治之宰天地者帝也彼則謂有佛焉至論佛之所爲呴呴嫗嫗若老婦然有呼而求救不論是非𨿽窮凶極惡無不引手援之使有罪者勿懷刑是以情破法也夫法出於帝而佛破之是自獲罪於天也吾知其無是事也昭昭矣以劉子之賢其不爲所惑無足怪者吾獨悲夫天下之爲劉子者不多也故又爲之言以寤夫知愛其親而不知道者

書善最堂捲

後武林陳舜中以善最名其堂介其友富君子明求餘言夫立言以明道而求言於人者將以正己之所學言可以茍乎哉所謂善最者蓋本於東漢東平王王之言天下之格言也人以是而服膺焉聖賢之爲道不外是矣然善之云不過槪而言之求諸實踐必有其方不可徒云云而已也今夫世俗之人類以善自名也觀其行而不掩道之不明也久矣夫善未易擇也恭與諂相鄰訐與直相似小諒賊信小慧賊智小剛賊勇小不忍賊仁故有非禮之禮非義之義疑似之間禽跖分焉可不愼哉是故擇焉而不得其中道焉而不知其窮古之人有爲之者楊墨是也知焉而不能蹈好焉而不能用取其名不必其實古之人有爲之者郭公是也若人之心未嘗不自謂已能善也而卒於不善爲善之名豈易當哉且題扁之設起於何人乎盤之銘幾杖之書朝夕警省淬厲以成其徳非衒外以爲觀也今之揭於軒標於楣大書以示於人者其果有志於自警乎抑將從事於詠歌以爲娛也屈子曰善不由外來名不可以虛作也古之人有衛武公者抑抑之戒陳於庭而睿聖之名垂於後若是故歌詠乃有益也嗚呼詩不如抑人不如衛武公則求者爲徒求言者爲妄言矣

題劉商觀奕圖

右昔人臨唐劉商觀奕圖其曰李伯時臨茅君彥勒蘇先生識蓋皆假設之云而其描寫模刻實俱妙絕不必問其眞作於何人也王生以采薪入山父母妻子待之以食見奕者而耽觀之至於爛其斧柯豈所謂力本者哉比歸而親戚鄕黨咸非其舊可悼也已一夫一婦不獲自盡伊尹恥之以戲迷愚人而使之老無所依其果有是事耶神仙亦未仁矣

題王右軍蘭亭帖

王右軍抱濟世之才而不用觀其與桓溫戒謝萬之語可以知其人矣放浪山水抑豈其本心哉臨文感痛良有以也而獨以能書稱於後世悲夫

書代祀馬援頌後

王禕

初王君廉使安南奉上旨就賫白金若干兩具牲牢代祀馬援於橫州之烏蠻灘至則覩其廟貌頹壞因斥餘金俾有司繕修之功畢始蕆事蓋以遂事爲之也廉還白於廷臣或謂非上本旨格不敢聞乃洪武四年二月十三日丁卯上禦大本堂太師韓國公及禮部太常翰林諸臣咸在焉廉因奏對之頃具言修援廟事上曰援當時殺戮羣蠻過當故蠻俗今猶不共其祀耳爲之修廟良是也於是廷臣乃韙之謂廉善爲使云

大事記後記

東萊先生呂成公躬任斯道之重諸經旣皆有所論著而於史學尢長其用古策書遺法作大事記誠史家之大法也當時朱文公蓋深服之謂自有史策以來無如此書之奇者初公爲是書務存古意故其與解題各自爲書今用春秋經傳相附之例以解題附見於各條之下𨿽云非公之本意而庶幾習其讀者獲便於觀覧間竊以臆見復加搜輯而補其一二不韙之罪則固所不敢逃也

書鄭子美文集後

鄭子美先生所爲文餘十年前嘗得其漢唐諸論頗病其體制往往或出於繩墨心未之好也今年復獲其師山集盡讀之觀其操議持論務辯道理談名義蓋汲汲焉以扶植世教自見心嘆服之於是乃愧向之知先生之不能深也𨿽然以文求先生非知先生者欲論先生當自其平生大節而觀之初先生隠居於鄕教人接物一體於風義至正中宰臣以名聞詔拜翰林待制兼有上尊名幣之賜先生疾當世方奔競成習將有以抑之則抗疏控辭其言曰臣問學之淺深他人不能知臣實自知之所謂吾斯之未能信豈敢貪冒恩榮以自欺其心酒與幣天下所以奉陛下陛下得以私與人臣不敢辭名與器祖宗所以遺陛下使與天下之賢者共之陛下不得私與人臣不敢受疏聞朝廷不之彊也居無何而干戈起徽城陷焉城守者將要致之使爲用先生厲色拒之曰吾豈事二姓者邪因被拘囚郡中詘辱者久而志不少變親戚朋友攜具餉之則從容爲之盡歡且告以必死狀其妻聞之使語之曰君茍死吾其相從地下矣先生謂曰若果從吾死吾其無憾矣明日衣冠北向再拜自縊而卒嗚呼先生於出處死生之際其大節表表如此而世之以文求先生者豈足以盡先生乎況求之以文者不觀其所以自見而徒徇夫言辭之末其尢淺知先生矣唐司空表聖韓致堯所爲辭章凡近纎靡無足多者而其處進退存亡能不失其正節義所在君子蓋深許之其所爲不朽者有在彼而不在此也予懼夫人讀先生之文者如予向者之所病故竊志之以爲告世有知言者其必謂予能知人也哉先生名玉字子美徽州人

明文衡卷四十五

●欽定四庫全書

明文衡卷四十六

﹝明﹞程敏政編

○題跋

跋東坡尺牘後

趙汸

宋禮部尙書贈太師東坡蘇公忠義貫日月名聲塞宇宙蓋千載一人也妙齡登髙科思以文學經濟如賈太傅陸宣公中歲偃蹇不偶畱心佛乘交友禪伯如白樂天栁子厚晚節播遷嶺海遂欲陰學長年超然遐舉如安期生梅子眞此公平生學術三變見於手筆書疏者具有本末也若夫文章妙天下特其餘事傳周易尙書解論語亦博洽之及爾要非志气所存然公嘗有曰膠西多古君子使蓋公眞往來其間軾何足以見之與答陸子厚書所論黃髙人之意適同噫內聖外王之道不明而豪傑之士不能忘情於方外者如此然則世人所求於公者殆其粃糠土苴耳至正己丑秋過倪氏黟川寓居敬書此於其所觀東坡尺牘後

書所編李文公集篇目後

李文公集十有八卷凡百四篇江浙行省參政趙郡蘇公所藏本某旣從公傳寫復總其篇目如上始汸見歐陽公論文每稱韓李其讀幽懷賦恨不得與之同時上下其議論而老泉蘇公亦謂李文其味黯然以深其光油然以幽自是毎欲求其集觀之不可得所得者文苑英華中數篇而已旣又見豫章黃公謂皇祖實錄文如女有正色又予朱子論復性書𨿽病減情之旨出於釋氏而亦善其有如此思慮益以不覩全集爲憾至是乃請於公而得之甚慰也公名翺字習之中進士第元和間爲史館修撰疏言旣以武功定海內當革敝事復髙祖太宗舊制用文徳興太平不然恐大功之後逸欲易生因條上正本六事憲宗不能用後遷禮部郎中面折宰相李逢吉過失移病去雅好推轂賢士韓文公嘗書與之云於賢者汲汲惟公與不材爾其復書以爲韓公𨿽好士惟其有文章兼附已者無所愛惜或不能然則不肯薦拔與已不同又嘗以書責裴晉公居相位道不行忍恥內愧不能引退其於師友及知己厚者骨鯁無諱忌如此則視逢吉輩何所憚而唐史乃言由不得顯仕怫欝無所發麵斥逢吉旣斥之又自懼而去其言抵牾非事實甚明昔人謂韓公於學莫如文章於徳莫如好直而習之文行庶幾似焉則以韓謚名而韓李並稱可無愧矣參政公將刻梓以廣其傳於學者故汸竊著其爲人大略且非排史氏之妄以明歐陽公爲知言云

讀貨殖傳

貨殖傳當與平準書參看平準書是譏人臣橫斂以佐人主之欲貨殖傳是譏人主好貨使四方皆變其舊俗趨利書首言漢興接秦之獘髙祖重本抑末輕徭薄賦故文景之世國家無事百姓給足府庫充實人人自愛而重犯法後面序武帝事節節與前相反至贊論始推唐虞三代以來而舉戰國秦皇功利之禍爲證則武帝不能法祖宗之仁厚而蹈始皇之覆轍不待譏議而可見學者先讀此贊而後讀其書使先後相承則太史公之意了然矣若貨殖傳乃此書之注腳而未有察其意者蓋傳中所謂當世賢人則書中所斥不軌逐利之民也傳中所序陶朱公白圭輩妙於治生卽書中三人言利事析秋毫之比也傳言鄙人牧長窮鄕寡婦禮抗萬乘名顯天下宣曲任氏以田畜富而人主重之卽書中言卜式以家財助縣官天子尊顯之以風百姓意尢著矣蓋見始皇武帝皆以好大喜功國用不足而後眷眷於此等人也傳中歷舉四方百貨所出行賈所在甚詳卽書中置大農諸官盡籠天下之利貴賣賤買所以天子無算之用皆出於此傳中言千乘之侯尙猶患貧卽書中屢言稅賦竭縣官大空是也傳中言廊廟巖穴軍士任俠攻剽女姬遊閒吏士等皆爲財利所以深誚當世好貨之俗無貴賤也末言當國者必以奇勝而又歷數姦事惡業賤行辱處之能致富卽書中所謂不益賦而天下用饒亦此類矣循此傳之意深陋爲天下國家者不當下行商賈之事蓋是當時親覩言利之人誤國害民如封禪書中所謂究觀方士祠官之意云者故言之深切如此後人但謂子長陷於刑法無財可贖故發憤作貨殖傳豈爲知太史哉𨿽然遷之言亦激矣予獨謂其書明白諄復如是千百年來讀者猶未能深悉其意況夫六藝之古逺淵奧而傳注家自謂盡得經旨可乎

讀鄭虔傳

徐一夔

按鄭虔傳鄭相如告虔曰天寶十三年逆臣僭亂當污僞官願守忠節相如言時開元三十年也及安祿山反虔果陷賊中祿山署虔水部郎中虔念其言稱疾求攝市令事平議罪虔得減死論貶臺州司戶夫爲臣死忠理之常也虔以相如豫告故不受僞署不然則受之邪讖緯之學聖賢所不道宋景文撰唐書敍事嚴簡而泛及符讖雜說非以爲訓也以著虔之不知自守爾覧者無惑焉

書宋學士所書陳思禮孝事後

予讀學士宋公所書陳思禮孝事未嘗不嘆思禮至行人所不能及者陳氏四明儒家思禮甫七歲其父不幸蚤世母夫人石氏誓不他天以鞠育之夫人又以思禮陳氏獨子教之甚嚴思禮亦克承母志力學惟謹曁弱冠石夫人與之議婚已而夫人歿思禮創巨痛深奮欲隨母死賴親戚朋友力慰解之乃止年二十四親戚朋友勸之娶思禮掩耳不答眾迫之曰娶妻以爲養也吾親旣歿何以娶爲親戚朋友據義責之不得已從之及期合巹危坐誦蓼莪之篇凡七晝夜不輟哀動人人嗚呼逺則易忘人之常情也思禮不忘其親如是可謂至矣人有恆言孝衰於妻子以思禮觀之豈其然哉思禮又嘗作堂爲時饗之所顏曰如在及以貢至京師入太學爲上捨生宋公及禦史中丞劉公鄂省參政陶公凡朝之大夫士咸愛重之爲歌詠論著甚悉予因摭學士所書孝事有合於近古所謂卓行君子所爲者表而出之云

歐陽公書王彥章事

古人爲文非徒然也蓋必有爲而作宋至慶曆蓋已四十年不用兵矣一旦趙元昊叛兵聚西陲歷四五年而攻守之計不決歐陽公獨持用奇取勝之議朝廷不以爲然而邊將多失機會公以梁將王彥章之善於用奇也故於其事獨惓惓焉彥章姓王氏鄆州壽張人號王鐵槍事梁至宣義軍節度使梁晉交爭河上之戰凡數百合彥章戰輒勝至於徳勝之戰尢奇末帝時小人段凝用事忌彥章功名唐兵攻兗州故與羸卒遂至於敗見執於唐死之歐陽公著五代史旣列彥章於死節傳而加感憤嘆息其後在河北又得其家傳並畫像以家傳補舊史之略以畫像損壞重加補緝且爲著畫像記至於徳勝之戰傳旣書之畫像記復申言之不厭於復其所以然蓋致其希慕不可及之意而警發當時用兵者之不尙奇也議者以謂古之良將多矣歐陽公何獨惓惓於彥章其意蓋不足於公也夫公不舉古之良將而獨舉彥章非謂古之良將不善用奇也蓋舉近則人易知所謂殷監不逺在夏后之世是也若謂彥章事梁爲亂賊之黨而以其死爲徒知食焉不避其難之爲義則尢大非且自古亂賊莫甚於漢之莽操梁𨿽倔起乘唐衰而取之視莽操尢當末減且揚雄嘗事莽矣荀彧嘗事操矣彥章起自卒伍素不知書尙得而咎之哉彥章之事梁政如舅以嬖妾爲妻爲之婦者何敢不以爲姑乎茍其說行非特不知歐陽公之意有在且不知五季之世死節之臣爲不多見使彥章之忠義不白於天下後世無以爲人臣勸因著於篇

題唐仲友補傳

朱右

於虖世故有誑人以理之所有君子或昧焉語曰不逆詐不億不信予讀唐仲友補傳而竊有感焉初仲友以乾道七年守臺時朱子提舉浙東常平仲友發粟賑饑抑姦拊弱剏中津浮梁以濟艱涉民至今賴之永康陳亮以縱橫之術與仲友不相能然亦未嘗信程朱氏學也亮揆無以抑仲友乃設詭計若爲歆艷性學者朱子遂信之行部過其家乘間爲飛言中仲友髙文虎爲通判復以舊怨傾之嫉惡之心君子爲多於是朱子力擯劾仲友至六上章廷議終不決元修宋史謂仲友爲朱子所斥乃不載之簡策是或非朱子意歟春秋據事直書善惡自見今史官宋濓爲補此傳有旨哉

唐李泌傳贊

贊曰予觀唐人材出處從容有三代王佐器惟李泌陸贄而已泌自贊復兩京功成身去代宗再徵權臣間忌浮湛外任徳宗以春宮之知委心聴用泌亦竭智盡忠展布政體謀慮計劃洞燭物情故治效聿著述其安馬燧取懷光相李勉保韓滉單騎以來抱暉設伏以擒叛卒開三門運路屯闗中荒田國用日充邊鎭懾伏其績章章可紀至於辧太子寃則曰天子以四海爲家宰相當豫帝贈白起則曰國將興聴於人帝言有命則曰君相造命不可言命其言又足徵者唐傳乃謂其隨時俯仰無足可稱取媚以求其位豈信史哉因采舊聞參諸記錄別著泌傳以表見之使善不沒實爲後世鑑若趣尙太淸未免惑於隠怪亦其質之未純者與

跋宋人露布文

梁寅

右宋人露布文一通宋忠翊郎荊湖制置司屬官程君之所撰也夫宋之報金大舉也故爲露布者其意切其辭文而子孫寶藏之者足以爲忠義之勸或曰其時之士論以爲當與金相爭之時讎宜復也而不能復及與金和矣則讎不必復也而反欲復之是烏得爲義舉哉余以爲不然夫和非義也後反之則爲義矣且宋之安危不系於金之和不和元旣興則與金和以拒元固危也不與和而助元以侵之亦危也其危一也則寧徇於義故曰報金大舉也程君名萬家饒之樂平寶藏是文者君之五世孫椿字符齡

湯仲謀握奇衍義跋

唐肅

右握奇衍義一卷大梁湯仲謀所作也八陣之說始於握奇而推衍於孔明今魚復壘石卽風後法也但諸家所解奇正之說不一或以天地風雲爲正龍虎鳥蛇爲奇或以八陣各有奇正或以八陣爲正遊兵爲奇或以天地爲旗風雲爲旛龍虎烏蛇爲陣之別或以四正四奇爲定陣而配八卦之位是皆未悟握奇之意者也湯君學博而識明研究覃思得其旨趣故撰爲衍義以示同志大意以奇正相半不可以天地爲合風雲龍虎鳥蛇爲分而曰天衡地軸自可當八陣之半又曰孔明所衍果出握奇否乎其言皆引而不發愚嘗竊求其意孔明八陣正合握奇但握奇隊數與壘石不同握奇一隊當壘石二隊如天衡重列在握奇則八隊在壘石則十六隊地軸單列在握奇則六隊在壘石則十二隊以此而推曰天衝地衝曰風曰云無不脗合則孔明所推衍出於握奇必矣天地風雲隊數旣總爲六十四矣則龍虎鳥蛇果何在哉蓋天衡地軸定而不變此所以爲正也天地前衝變則爲虎天地後衡變則爲龍風變爲蛇云變爲鳥此所以爲奇也故陣勢𨿽八其實爲四經曰四爲正四爲奇曰天有衡地有軸前後有衝風附於天云附於地未言龍虎鳥蛇也卽曰總爲八陣及曰聴音望麾以出四奇乃曰天地之前衝爲虎■﹝羽戈﹞風爲蛇蟠天地之後衝爲飛龍云爲鳥翔則龍虎鳥蛇實出於天地風雲而非別有四陣也非定而不變者爲正動而有變者爲奇乎由是知湯君所謂天衡地軸自可當其半者意實在此特夫作者之自明耳若其疑孔明之推演則又曰以八數觀之意亦出於握奇亦明壘石卽風後法矣愚何幸因湯君是編而有進焉敢識此於卷末

跋山谷墨迹

右黃文節公書韓昌黎桃源行一首蓋崇寧六年十月筆也按公元年罷知太平州管勾洪州玉隆觀以嘗忤趙丞相挺之爲轉運判官陳舉承風旨劾公所作荊州承天觀塔記有幸災謗國意遂除名編管宜州三年由鄂過洞庭潭衡永桂三年五月始至貶所云十月十八日則公至宜州已半載明年九月公物故僅一載耳嗚呼公以六十之年橫至貶斥郡守從而阸之至不容居關城中其困苦至矣然觀其跋李資深書有云子城僦捨上雨傍風無所蓋障人將不堪其憂余自念家本農桑使不從進士則田中廬舍亦當如是又何不堪其憂邪公之樂天知命不以得失蔕芥於中者如此故能以文墨自娛而書法至老益臻其妙也宜州無佳筆公毎以三錢市雞毛筆作字此紙亦果用雞毛筆則公書之妙又不可及己公嘗自言元佑中與子瞻穆父飯寶梵僧捨作艸書數紙子瞻賞之再三穆父無一言但云恐未見藏眞眞迹耳余心竊不平及至黔中得藏眞自序諦視數日恍然自得落筆便覺超異然後知穆父之言不誣則公書法自黔中以後卽追蹤懷素不待至宜州也𨿽然公之所以名當時傳後世者夫豈止於書哉第因其書想其人有以系百年之思耳

書唐李鄴侯傳後

謝肅

右唐李鄴侯傳二卷天臺朱君伯賢之所修也伯賢先君子約齋先生於元政漸弛將亂之際毎令誦習鄴侯家傳此其心之所存爲何如然當世終不能用先生先生歿餘三十年板蕩極矣而君之袖簡猶存顧以其文漫誕間加筆削辭簡而義該使鄴侯輔唐中興勲業赫赫於目前者其以約齋之故也歟昔張魏公佐宋南渡猶諸葛忠武侯之相乎漢也盡瘁出師規復中原功𨿽不成而志則甚偉故其子敬夫爲修武侯傳焉今君汲汲焉以鄴侯之家傳是修則亦聞其風而興起者乎夫魏公行武侯之志者也約齋存鄴侯之心者也然鄴侯之出也天未厭唐諸將效忠故其復兩京也易武侯之出也漢運旣去羣雄角力故其還舊都也難非其才智不相及之謂也或曰迹魏公之行事固似武侯矣以約齋而視鄴侯曾何勲業之可並稱邪曰嘻是殆以隠顯而論夫士者也亦安知約齋非方隠之鄴侯鄴侯非已顯之約齋乎故欲知約齋之心者觀於鄴侯之傳則得矣而二傳之修皆以子而寓乎其父經世之心志焉豈徒然哉豈徒然哉

題宋仲珩歸省捲後

張孟兼

予友宋仲珩執丈太史公之仲子也性敏學博自少工書法侍太史於京師會建奉天殿禁中有詔徵書額時予備官儀曹郎以仲珩名聞俾謹書之而尙書楊公以進旣稱旨遂問其父子之賢已而仲珩被勅艸古詩若干首上覽之稱譽有加焉皇太子曁晉王亦知仲珩之能書時出雜篇章令寫之於戲以仲珩之妙年擅當代書之名上徹天聴玉音之所奬予其爲榮遇可謂千載一日猶祥麟威鳳出際盛時莫不爭先快覩榮名美爵祿見寵被於身蓋無疑矣今仲珩奉太史公命歸省丘墓中朝士大夫咸賦詩送之前禦史中丞劉公爲序其篇端予旣賦詩復書此卷末與之識別庶幾鄕邦俊彥有見者尙當以仲珩而加勉哉

書淸宴閣燕記後

蘇伯衡

洪武庚戌秋髙麗國王遣其陪臣刑部侍郎金柱來朝獻柱頗知文墨折節從朝之名公遊間出此記以相示自言其八世祖緣所作也以其時考之實宋重和之七年時淵聖在禦日久狃於宴安荒於盤樂嘗燕宰輔蔡京王黼等於宣和殿而京作曲宴記流傳四方以爲盛美是以髙麗聞而慕之淸宴有燕而緣爲之記也則知上行下效其捷如此況中國之爲君臣者以道徳仁義化成天下表儀萬方則遐方之觀感慕效又當何如哉且蠻夷僻陋之邦而其文學侍從之臣紀事陳義之善有若緣者代之詞臣蓋不能無愧焉而有宋文治之懿作養之盛人材之眾言語之工無內外逺近之間於此亦可以見矣是以錄之

題鄭宣撫墓志後

伯衡竊聞公宣撫川陜節制諸將嚴甚吳璘而下每入謁必先庭參然後入就坐一日璘除少保來謝語主閽吏欲講鈞敵之禮吏以白公公厲聲曰少保官𨿽髙猶都統制耳倘變常禮是廢軍容少保若欲反則可取吾頭去庭參之禮不可廢也璘皇恐聴命時諸將鹹陽憚而陰忌之始見公擢自溫州通判不數年登禁近以資政殿大學士帥蜀意公秦檜之黨也𨿽忌而莫敢出聲後見公遇事輒與檜抗知非其黨也乃譖之檜言其有跋扈狀檜入其言謀於王■﹝日奐﹞■﹝日奐﹞以爲不若選一宗室有風力者往制之因薦趙徳夫於是創四川總制財賦以命徳夫徳夫至坤維辟晁公武幹辦公事且屬其物色公陰事公武起久廢又引公所逐使臣魏彥忠者相與盡力擠之遂興大獄而公竟謫封州以歿於戲正人之不能獨立從古則然豈獨公乎且公帥蜀八年欲加之罪何患無詞而況諸將忌之於外宰相銜之於內迎合狙伺於前後左右者又其仇人此固司馬溫公所謂獨一黃葉之在風中也𨿽欲無危其可得乎偶觀墓志文輒疏所傳聞於後以補其略亦以見羣枉害正其勢蛇蟠蟻結牢不可破如此可畏也

跋陳子上書

於戲重其身愛其妻子不能忘其墳墓去其鄕里人之情也而至違鄕裏捐墳墓棄妻子而置身於艱險之地則以所重者甚於身所愛者甚於妻子所不可忘者甚於墳墓所不可去者甚於鄕裏也身非不重也而有重於身者焉妻子非不愛也而有愛於妻子者焉墳墓非能忘也而有不可忘於墳墓者焉鄕裏非能去也而有不可去於鄕裏者焉夫安得不捨彼而取此哉然非識輕重之人烏乎能之吾讀陳子上貽謝復元書未嘗不嘆其於輕重也明於取捨也審而又悲其適丁斯時也使子上不丁乎斯時則固重其所重愛其所愛不忘其所不能忘不去其所不可去若尋常矣於戲子上何其不幸也邪子上余友也同薦於鄕同試於禮部後一再見於四明而遂永訣矣曩在京師從掲兵部伯防得其所著子上墓銘讀之而髙其行而偉其志今讀此二書愈益信其行之髙其志之偉𨿽去之二十年餘而生气猶凜凜焉於戲子上眞賢乎哉錢用壬傅子敬趙時泰唐元嘉皆子上同年進士也彼惟重所重而不重其所不可不重愛所愛而不愛其所不可不愛不忘所不能忘而忘其所不可忘不去所不能去而去其所不可去卒之身首異處妻子戮辱墳墓無主而爲鄕裏羞然則子上之不幸固未若彼四人之不幸也子上𨿽客死山東然喪塟以禮墳墓妻子皆無恙而鄕裏與有榮耀然則子上豈眞不幸也邪甚矣輕重之當明而取捨之當審也𨿽然向微復元子上安能決去而其墳墓妻子亦安能保全是故子上之遂其去志而墳墓妻子之獲保無他虞者以復元能委曲調護之也於戲復元眞子上友哉復元亦賢矣哉

跋眉庵記後

髙啟

右嘉陵楊君眉庵記謂眉無用於人之身故取以自號夫女之美者眾嫉其蛾眉士之賢者人慕其眉宇而不及口鼻耳目則眉豈輕於眾體哉蓋眾體皆有用眉安於其上𨿽無有爲之事而實瞻望之所趨焉其有類乎君子者矣世方以僕僕爲忠察察爲智安重而爲國之望者則以爲無用楊君亦有感於是歟讀之爲之太息

題王氏述訓後

方希古

師弟子之教不立世之學者一變而爲陳相再變而爲逄蒙由蒙而變不至於羿之爲不止也其漸豈不可畏哉予過梁宋間覩河洛之俗可駭焉至汜水見河南按察僉事王侯履道所爲述訓歷記成童時所從之師以致不忘之意其情辭忠厚有足感人者嗚呼薄夫惡子觀乎此其尙知所愧恥而感慕也哉

明文衡卷四十六

●欽定四庫全書

明文衡卷四十七

﹝明﹞程敏政編

○題跋

題王維畫輞川圗

王叔英

右王維輞川圗僊居盧氏之家藏也間以求題於余余不知畫固不敢妄論然世自有識者亦不假於予言若維之事則有可言者維號文學之士其於出處之節君臣之義固嘗聞之矣當玄宗之季非可仕之時亦非難隠之日而維官爲給事中又無一言一事禆益當世顧獨以能詩畫稱則末矣及祿山之亂陷於賊中又不能死則其罪益大有不容誅矣夫君子之出處內以視其外之可否外以視其時之治亂而進退行藏之機決焉如維者其才旣如彼其下其時又如彼其污耕稼漁樵以自給可耳而乃挾技能之末叨爵位之榮是又不可徒以昧出處言之矣使其不遭寇亂污節未彰君子蓋亦有不道者況至此哉故余觀是圗而於維深有感焉嗚乎使維終始於輞川徙専藝之功以求道移進取之力以自修縱無補於時又豈不足以善其身哉然則觀斯圗者亦可以有所懲矣

書九歌圗後

貝瓊

右九歌圗淮南張叔厚所作以贈番易周克復者越二十年而神气益新其一冠服手板見三素雲中二史左右掖之而從以玉女一舉旄一執箑東皇太乙也其次冠服如太乙有牛首人身者執大纛飛揚晻曖自空而降旁一姬執杖者雲中君也美而後飾飄颻若驚鴻欲翔而衝波相蕩石上江竹斑斑者湘君其後風裳月佩貎甚閒雅儼乎若思者湘夫人也一叟髯而杖左執卷二從者俱稚而異飾大司命也秀而丰下冠服甚偉執蓋者猛士擁劍者處子一翁舒捲旁趨少司命也衷甲執弓矢眥裂髯張欲仰射者東君也一乘白黿水中者河伯而山石如積鐵大松偃蹇皮皆皴裂成鱗甲一袒裸騎虎行者山鬼也甲而執刀者一甲而執矛者一先後出亂山林木間慘無人色者國殤也叔厚博學而多藝尢工寫人物咸稱李龍眠後一人而巳巨家右族以厚直購之是圗凡二十一人有貴而尊嚴者有魁梧奇偉者有枯槁憔悴者有綽約如神仙者有詭怪可怖者有創而墨者旁見側出各極其妙予在三吳時所見凡二此蓋其晚年筆也克復旣寶之不翅金玉而先左丞玉雪坡翁又以大篆書九歌之辭於各圗之後可謂二絕已間持以過予求志其左方按荊楚在中國南其俗好鬼自東皇太乙而下則皆所事之神莫詳厥始然太乙爲天之貴神司命爲上臺與北鬥第四星文昌禮有不可褻者而東君爲朝日之義亦豈閭巷所得而僭乎雲中君者恐以其澤名云故指澤中之神爲君謂之云神以附漢志未知是否而河伯又非在楚之封內如湘君湘夫人也蠻夷荒逺之域民神雜糅私創其號以罔上下者亦或有之而歲時祀之必用巫作樂其來尙矣屈原九歌因其舊而定之比興之間致意深矣又豈惑於荒唐如人人之徼福哉其見之山鬼者辭𨿽甚迫至大司命一篇卒曰固人命兮有當孰離合兮可爲信所謂順受其正者君子深取焉顧說者未之能察朱子爲辯之千載之下志亦白矣余之寓於九峯三泖也壹欝無聊命酒獨酌輒歌以泄其憤今叔厚又卽其辭以求其象使玩其象以求其心豈徒效馬和之輩之於詩哉且懼不能不朽腐磨滅於旣久而文則傳之天下後世得考其彷佛也故書以志之觀者又可並其象而忘之云洪武九年歲在丙辰夏五月檇李貝瓊序系之以歌曰

紫宮太乙中煌煌佐以五帝環其旁道存無爲樂且康丰隆儵忽周八荒鬼搴大纛蛟螭黃上臺司命中文昌斟酌元气調陰陽福我以徳淫必殃下招帝子隔瀟湘蒼梧九點山蒼蒼跧烏三足升扶桑天門洞開夜已明神人瞠目須髯張長弓白羽射天狼水僊胡爲宅龍堂九河旣阻不可方黿鼉出沒波湯湯山中之人白日藏天陰雨濕啼幽篁兜鍪戰士身盡創魂魄欲歸道路長吹簫擊鼔歌巫陽酌以桂酒陳椒漿神來不來何渺茫

書節婦施氏捲後

王景

嗚呼周之闗雎徳化至矣故野有死麕能以禮自防得於常也衛之流風靡矣而柏舟能以死自誓得於變也常固眾人之所能變非貞烈凜凜乎不可奪者不能也元之政亂政也以叔內嫂彜倫斁天理滅甚於衛矣而會稽張婦施以二十五喪所天鞠三歲孤以節操自全其髙風貞烈賢於柏舟多矣天朝旌異之典行節婦有光於千古也宜哉

書蜀府贈前左春坊大學士董安常詩後

昔賈生嘗言於漢文帝曰亷恥節義以治君子僇辱不及大夫終漢之世節義成風下逮唐宋臣下有罪止於貶斥覃恩賜宥必量移內地豈徒然哉如天之徳均被枯朽故也皇上徳並天地旁招英俊聚於京師爵之以官任之以政以闡文風以濟元元以幸天下三十年於玆矣然沾濡徳澤終始垂眷未有前左春坊大學士董安常先生若也先生以某甲子召入禁闥敡歷中外所言無一不愜上心者前年坐免典教滇南東宮憐而老之賜以白金若干鎰皇上東宮之所以待先生者卽賈生所謂節義廉恥以治君子者也先生涉淮溯汴驅馳梁雍之郊以達於蜀蜀府親王深寵之畱連彌月恩禮有加賦詩八章以道行至滇凡作養成就招徠塡撫漸之摩之膏之煦之皆出於仁義道徳故𨿽蠻童僰豎皆知向方明年景彰至滇與觀教章伏讀再三感嘆無已蓋先生之器宇表於朝廷之上而親王之文藻麗於殊方之外鸞翥蛟拏珠明玉瑩豈世儒末學彷佛其萬一哉嗟夫士大夫當流離顚沛之餘遭皇上寛仁之政孰不思奮身捐軀以自澡雪然卒未能者去天萬里自新之忱無繇瀝也若先生者聖眷日隆中外屬望又豈特量移內地之比羽儀天朝行有日矣柔兆困惇日南至王景彰跋

讀李斯書

王達

君子之言難入小人之言易從蓋正者必拂其心邪者必順其欲順其欲烏得而弗喜拂其心烏得而弗怒此君子小人之言所以異也吾嘗讀李斯上秦皇逐客書而有感焉夫秦皇之爲人可謂虎視四海者矣李斯數語而秦皇終不敢逐客者何也此斯之所以能順其欲也先誇人君得客之福如此失客之患如此所以啟之也然後以富貴珍寶炫其志音樂婦女鼔其惑所以啖之也當此之際秦皇逐客之疑已去八九矣李斯至此當如何哉則將有以懼之焉故曰今逐客以資敵國損民以益仇內自虛而外樹怨於諸侯求國無危不可得也嗚呼斯之術至此盡矣秦皇之心至此懼矣斯𨿽欲去秦皇有所不容其去者矣先啟之以重其聴後啖之以滌其疑終懼之以堅其志此斯所以能順其欲也嗚呼邪言易入於人者如此惠王好利孟子以仁義對之宜乎不能入也嗚呼

跋戴元禮仁義捲

董綸

洪武三十一年夏五月太祖髙皇帝疾大漸二十四日庚午輦出禦右順門召太醫院諸臣詰其治疾無狀勅付獄正其罪復進禦醫臣戴元禮至榻前慰勉曰汝有仁義無與汝事愼勿恐臣元禮頓首而退帝卽還內後十有六日遂崩今上卽位以先帝之意拜臣元禮爲院使階奉議大夫今年遼王來朝京師臣元禮告以故王爲之嘆息乃書仁義二大字以紀異恩昭明訓示子孫而俾臣綸識其事綸識惟仁義之徳至矣易曰立人之道曰仁與義君臣非此則乖父子非此則悖兄弟非此則爭夫婦非此則睽朋友非此則絕事上不以此則功不成使下不以此則眾不附身以之而後修家以之而後齊國與天下以之而平治寧輯不可俄而違瞬而去也君子所以汲汲以終身者全乎此而已眾人所以迷■顚錯者以其昧乎此故也吉凶禍福之報寧﹝闕﹞

忠簡公翰墨記

胡廣

先忠簡公澹庵先生手書五通第一書與二十一侄學諭第二書無名中有叔此麄安之句亦與侄書也第三書後曰啟英彥侄前稱二十一學諭者以家譜考之卽英彥也三書皆是與之卽誠齋所謂好學刻深厲操淸苦克肖先生者是也末書中曰羅生者公姊子羅尙志也常從公於貶所曰九弟者當是俊臣也行八十九去八十而稱九也何以知其然公嘗有書與兄振文行五十八但稱曰八哥此爲俊臣無疑矣第四書與七十四侄乃振文次子季劉也第五書首稱提刑監丞年兄者以家籍考之有與司理羅欽若通判方耕道寺丞陳剛中俱稱年兄欽若吉水人極博學誠齋謂當時備顧問惟其可終於武岡守耕道名疇通守武岡有平寇功紹興戊午先公上書乞斬姦臣頭被遣後守李若朴言耕道與先公通書坐獄三百餘日幾死得免剛中坐以啟賀先公得貶差知安逺縣至數月而卒妻落髮爲尼以歸其喪觀三人始終未歷提刑此書非與之者三君子行事可稱而宋史不錄甚可嘆也按先公登建炎二年進士第是科自李易而下凡四百五十人如王詹事龜齡與先公尢厚此稱提刑監丞年兄不可必其爲誰姑俟再考然公籍不載此帖而親筆存豈旣書而未逓歟抑或有所遺歟廣家藏先公翰墨遺槁故多兵亂喪失殆盡尙存此數紙先人什襲藏之嘗僉憲廣西融州眞僊巖有先公封事槁碑刻先人打碑寄回宗族家置一本未數十年俱已散失廣爲之懼今裝表此數書爲一卷朝夕觀覽如對先公也夫以先公忠義名節爭光日月萬世之所仰望豈子孫能爲之輕重公之翰墨至今猶新尙有生气爲子孫者其可不敬乎昔阜陵嘗問公曰卿寫字宛如卿爲人公答曰臣幼習顏眞卿字今自成一家又曰朕前日侍太上於徳壽宮閣上治疊書畫因得卿紹興戊午所上封書眞本太上與朕玩味久之喜卿辭意精切筆法老成英風義气凜然飛動太上自藏之曰可爲後代式但其後爲秦檜之所批抹污者朕啟太上令工逐行裁去裝褙於乎公之翰墨在當時人君敬愛之尙如此而況於子孫者乎公嘗有言昔司馬文正公不喜人寶其祖畫像但喜寶其祖之字迹以爲字心畫也手法也見其字卽見其人予之後能以文正公之心爲心卽賢矣誦斯言也則先公之欲後人之寶其翰墨後之子孫觀先公之翰墨者其以先公之心爲心寶之敬之毋違先公之訓也

書劉氏族譜後

劉完素字守眞河間人自號通玄處士初學醫遇異人飲以酒大醉及寤洞達醫術治療通變病者遇之無不立起人多師尊之所撰著有運气要旨論精要宣明論素問玄機原病式行於世當時有名者如考城張從正皆宗其學故今言醫之善者則必曰劉張云吾邑劉日升其父子兄弟皆能醫一守河間之法間出其譜系示予謂爲河間後於今不知幾世矣尢不失其家傳河間之澤逺乎哉余觀世之人有髙明祖父振耀於前或未數世不能守其世業者有矣日升之於河間久而不失其可羨也夫其可感也夫因書此於後以歸之俾其後來者知所勉云

書文丞相傳後

廣集廬陵先賢傳恆疾宋史文丞相傳簡略失實蓋後來史臣爲當時忌諱多所刪削又事間有抵牾鄕先生前遼陽儒學副提舉劉嶽申爲丞相傳比國史爲詳大要其去丞相未逺鄕邦遺老猶有存者得於見聞爲多又必參諸丞相年譜及指南錄諸編故事迹核實可徵故元元統初丞相之孫富旣以刻梓後復刋見獄申文集近年樂平文學夏伯時亦以鋟板於是嶽申所撰丞相傳盛行於天下而史傳人蓋少見廣竊觀二傳詳略不同不能無憾因參互考訂合而爲一中主嶽申之說爲多並取證於丞相文集芟其繁複正其訛舛庶幾全備使人無惑論贊則並錄之國史之論揆諸人事而言嶽申之贊本乎天運而言各有發揚不可偏廢亦以見夫取捨之公也於乎丞相之大忠大節獨立萬古直與日月爭光天地悠久比之夷齊心則不殊而所爲反有難者昌黎韓子所謂特立獨行窮天地亙萬世而不顧者也丞相之云豈異於是噫丞相不可尙已其相從興義之士或出自小官或奮迹庶民𨿽當摧沮敗衂之餘皆甘心就死不肯屈辱殺之殆盡無一人肯降丞相忠義至誠感動固結於人心牢不可解有如此者使人皆爾則宋豈有亡理彼臨難茍生以饕富貴其視丞相廝卒尢有愧焉然則丞相固無待於贊論誦其詩讀其書自有以見之廣齠齔時猶及聞先輩言丞相遺事赫赫竦動人聽𨿽小夫婦人皆習聞而能道之比年以來老成凋謝而論者益稀𨿽士夫君子鮮聞盛事蓋漸逺漸疎其勢然耳更後百年恐寖失實惟取信於列傳眩瞀異同莫適是非故忘其淺陋輒復編次第皆因其舊文不敢妄加一筆誠無能有所禆益特盡區區之愚耳知之者其必不以爲僭也

恭題仁廟禦制詩後

楊士奇

永樂丁酉太宗皇帝復巡狩北京仁宗皇帝監國當時畱侍監國之臣悉簡惇厚而恭愼者而文臣之預密務者三人吏部尙書兼詹事蹇義翰林學士兼諭徳楊士奇翰林侍讀兼贊善梁潛仁廟好文重士樂善有誠時節宴羣臣間賜詩奬諭而三人者所得爲多右二詩前賜臣士奇臣潛凡書二紙悉識以東宮圖書而分賜之蓋同侍宴也後詩亦識圗書而専賜潛其詩一書侍讀一書贊善者從略而互見也觀於此詩則知上之所以重潛潛之所以事上交得其道矣明年潛卒時無彊壯子弟在側所得奬諭詩文好事者知其爲寶率持去其子楘能記憶二詩比求善書者錄爲捲以臣士奇先朝舊人且其父同寮也求識之臣侍仁廟監國最久仰窺聖志蓋未嘗一日不在君父不在生民不在求道而咨賢也仁明之徳從古鮮儷焉潛卒後七年宮車上賓想見明良神靈感會今侍龍禦於三光之表而臣衰病餘息徒抱烏號而永慟獲覩此卷拜稽三復老淚橫流謹識歲月如左

胡忠簡公封事藳

右吾郡宋胡忠簡公封事藳有周文忠公楊文節公題跋在後忠簡孫搢刻於融州眞僊巖劉長吾得之以恵餘者忠簡筆法出顏魯公蓋忠義之性有相契矣掲文安公謂此書本左司郎中丰城範璇舜文所爲將奏之以示忠簡忠簡曰書奏卽不免南遷子有老母不可以累母吾以奏之遂有新州之命余近於兩府檢誌書見丰水志載範璇事云爲戶部檢詳時欲與胡銓相繼論奏和議胡首抗章範實從臾之胡之逐又贐其行未嘗云此書範所爲也丰水志作於宋南渡後當得實不知文安何自而云然也然文安云廬陵胡氏楊氏皆國家之元气故以所作楊氏忠節祠記附此帖之後

題宋歐陽澈譔告身後

宋陳東歐陽澈皆以忠信見殺髙宗朝後髙宗悔之此誥其褒卹之命也蓋初爲小人所蔽追悔之詞𨿽切無及然覆轍尙可以戒後而無幾胡銓韓紃言和議何兌言馬伸存趙之功梁勛言金兵必至宜有備皆逺竄𨿽不死死等耳惡睹其克戒也哉嗚呼爲國之患莫大於殺忠言爲臣之禍莫慘於以忠言見殺此誥至今三百九十年矣𨿽傳之千載不能使人讀之不興慟也

通鑑續編

右通鑑續編二十四卷六冊四明陳桱子經著刻板今在蘇州府學起盤古至髙辛爲第一卷

契丹事在唐及五代者爲第二卷

後二十二卷則宋三百二十年事也孔子曰吾猶及史之闕文學者於前事據其所可知其所不可知闕之可也羲農以前遐哉邈矣非有文字之紀也其事間見於百氏所記者要多以意言之耳而必掇拾以補前史之闕亦異乎孔子之意哉昔劉恕作通鑑外紀避經而専采百氏之說金履祥謂其野而難質故作通鑑前編不復避經桱嘗爲之舉要固主履祥之說矣而復著此卷何耶宋史於今少見全書學者於此編可以考見一代之得失嘗聞吾郡劉倩玉亦著此書未板行往年會其孫公潛云畱在永丰今不知其何如也

跋四十二章經

佛最初入中國獨有四十二章經觀其以生中國爲難彼固歆慕乎此矣而此之人樂其說者往往願生西方何也

題崇恩堂捲後

楊榮

堯舜禹湯文武之道著於治者蓋一時之盛耳孔子以六經之道爲敎而萬世之治系焉故大賢謂孔子賢於堯舜豈虛語哉由是歷代以來隆其謚爵通天下而祀之可謂盛矣然不特此也又世封其後以崇徳象賢其榮名厚祿可謂與天地相爲無窮者歟我朝當文運亨嘉之會六經之道大明而於衍聖公尢爲眷厚其祿秩二品世襲爵邑𨿽仍前代之舊而褒崇禮遇可謂超越前代矣太宗文皇帝嘗躬詣太學行釋菜禮而仁宗昭皇帝卽位衍聖公孔彥縉來朝燕勞賜予情文兩致縟禮多儀具著爲令彥縉躬膺眷遇以謂褒崇之盛莫踰於今日乃作堂於其家而扁曰崇恩魯王殿下親書大字以賜之金薤云章照耀闕裏何其盛哉夫孔子之道生民至今永賴凡冠章甫衣逢掖者皆知尊尙而敬仰之而況其子孫乎況帝王於先師之胤乎昔唐肅宗東巡至魯親祀孔廟作六代之樂大會孔氏子孫謂孔僖曰今日之會於卿族榮乎僖對曰自古明王聖主莫不尊師重道今親屈萬乘辱臨敝裏此乃崇禮先師增輝聖徳非臣家之私榮也肅宗喜曰非聖人子孫焉有斯言然則彥縉之所以名堂者其亦若僖之知所本乎異時書諸金匱以傳萬世其爲仁廟聖徳增輝豈小也哉予故樂爲書之以系於諸作之後

明文衡卷四十七

●欽定四庫全書

明文衡卷四十八

﹝明﹞程敏政編

○題跋

題六檜堂捲

黃淮

忿之激於中者必徵於辭色徵諸色其發疾以暴徵諸辭其旨婉以深稽之往古藺相如忿秦之欺趙欲以頭與玉俱碎樊噲忿鴻門之背盟拔劍瞋目以脇楚王徵諸色者也國風嘆薈蔚之朝隮楚騷悲菉葹之盈室徵諸辭者也色之所發𨿽足以快意於一時而辭之所寓誠足以垂戒於萬世其淺深固不可同日而語也今觀胡褎之六檜堂其亦忿之徵於辭者歟褎溫之永嘉人當宋運中微屏處華蓋山中讀書自娛忿秦檜之誤國痛入骨髓然而未能伸其志也遂於堂階之下手植檜六本揭其扁曰六檜蓋以六之音與戮同於以識夫檜之罪當致顯戮冀他日得以酬其素願云耳烏乎褎獨何心哉不得已也當時有若胡澹庵者上髙宗封事請以檜之頭懸之藳街詞𨿽切而不見信況褎未獲進用於朝者乎後𨿽一出競以姦權妒嫉僅至滁陽通判而止徒使空言與國風楚騷同傳於簡編良可悲夫然其气象從容辭意懇至後之覽者足以寒心而駭膽誠非僥幸快意於一時者之可比也九世孫鏞裒集成捲鏞之子奧復求士大夫詩文以彰厥美其亦善於繼述者歟

四皓圖跋

胡儼

余讀畱侯世家至有所謂四人者嘗髙其義不爲屈辱因髙帝欲易太子呂后用畱侯計卑辭厚禮招致此四人爲太子助此四人亦幡然無難色司馬公謂審有此是子房爲子植黨以拒父也愚以當畱侯被劫畫計之日惟知用圯上老人設變制權之術豈暇顧父子之倫哉然此四人旣不爲父用肯復從其子有可疑者一也向以帝之慢侮而逃匿不就今從太子見寧必其不輕而且罵哉有可疑者二也且此四人髙蹈逺引宜其不役志於物一旦以金璧書幣而來有可疑者三也夫惟其有可疑者三餘是以知此四人者必不茍出焉𨿽然四人從太子遊者必有謂其果爲商巖之老則余不知也

書袁廷玉傳後

人之貴富賤貧吉凶壽夭智愚賢不肖果有相乎禹之跳湯之偏臯陶之削瓜伊尹之無須麋周公之斷椔仲尼之蒙倛是耶非耶果無相邪公孫谷丰下而有後伯石越椒俱豺聲滅其氏周亞夫鄧通之不食衛靑班超之必侯見諸史傳者班班矣荀卿子曰相形不如論心論心不如擇術形不勝心心不勝術斯可以論聖賢矣其它囿於二气五行而盡性踐形之功或昧焉或缺焉或未至焉則貴富賤貧吉凶壽夭智愚賢不肖之徵亦豈外於相邪故唐舉呂公管輅袁天綱之徒皆能以其術取名當時流聲後世此其人豈佞也哉四明袁廷玉甫其先南昌人世業儒至廷玉以相術顯余官翰林時廷玉擢太常丞嘗見其貎淸古而气剛毅有君子之風今退休於家其子忠徹爲中書舍人乃持九靈山人戴良所譔甫傳示余而求題嗚呼廷玉術之神其見諸傳者詳且核矣然其言曰毎占人吉凶卽知其心之善惡輒念之爲之反復化導期轉禍以爲福人不畏義理而畏禍患因廷玉之言格心攺行者甚眾然歟若然君子之用心也昔嚴君平隠於卜筮與人子言依於孝與人弟言依於順與人臣言依於忠各因勢導之以善千載之下求之廷玉其有合哉使占者能如廷玉言棄咎而從義誠於理道有禆焉嗚呼傳以術論之其可乎

書居士外集後

鄒緝

予少時客遊新淦新淦之仁和有李繼武者敬士而好文尢好蓄古文奇書聞人有異書世所貴重者不計其貲之多寡輒重購之嘗得故禮部侍郎曾魯得之所校歐陽公居士內外集知以爲奇寶而藏之予嘗借得其外集蓋板本大字上下邊幅最髙闊曾公皆手自校讎中間頗多缺板又手自補完曾氏家多古書所校諸本有古本家本刊本諸集辧其同異及其攺易增損皆朱書小字於其上下旁邊字極謹細常滿其邊幅以爲其用心何其若是之密也非積日累月之勤何能至是哉是時曾公沒已久而其子坐事見籍官散鬻其書故繼武購得之予甚惜曾公用心之勤而其子孫不能保而全之爲可恨又以外集之文罕有傳者其所考異尢爲難得因取而備錄之惟所校居士集五十卷洪武初永丰縣令蔡玘已爲之鏤板而建寧書坊又爲之傳刻則此外集亦當與之並行也其後予官太學居京師以李氏所藏本不可復見深加愛惜吏部侍郎練公子寧好古君子也見之而喜因借以去久未之取會子寧遭事死其集遂亡焉余又爲之往來惋惜不巳也李后復姓胡出爲松江華亭丞集藏於家有子患風狂疾其存亡不可知李今又已沒則其集之流落散亡也必矣豈不重可慨念哉此本予永樂九年借義門鄭氏本所錄蓋此已得居士集故復錄此以爲全集所寫𨿽未能精善又非有曾氏之考異然自謂鄒氏家奇書又後五年予再自北京扈從還京師入見皇太子獲賜歐陽文忠公大全集一百五十七卷裝繕整齊蓋尢爲至寶之物旣珍襲而祕藏之以此錄本旣得之不易因備述予平生愛慕歐文之心與前後得失之故而並予之所感者系焉

題劉州判墓銘後

梁潛

泰和劉君仲啟前吏部尙書槎翁之從子也尙書公𨿽接物和同而中情極簡重少可許然獨愛仲啟仲啟判陜州時以事逮至京事不白公卽爲廷白之仲啟少負奇气好持弓乘馬嘗羣獵窮山中遇猛虎獨前格殺之心以此自壯旣而折節讀書從尙書公及其弟東園先生講學稍就砥礪而其才益振施之於政沛然也然人常稱仲啟在州時一事云州治舊有邵公祠祠有怪嘗夜見女奴四人各麗服持一燭而出云邵公也不敢近仲啟知其怪從祠傍搜之得二老狐殺之俄又見池蓮色鮮艷殊常卽命拔去之池水爲之赤怪遂以息蓋州人道其事其家僮輿隸亦云翰林庶吉士余學夔又爲之傳甚悉於乎亦異哉春秋左氏所記怪異事甚眾後世未免譏左氏之好怪孔子不語怪豈以其易惑而難知也老子又以謂至治之世其鬼不神然則使前此治陜州者其賢如仲啟怪且不作矣仲啟旣甚英偉又得尙書公昆弟振育之其爲治必有異績惜州人不知之獨傳此異事事之異者固足以動人耳目獨不知仲啟於此偶然耳可稱道不在此也仲啟之孫舉於鄕而來示余以山東按察僉事晏彥文先生所爲仲啟墓銘讀於此有嘅焉因題而識之

題劉公辰宗譜後

北京刑部侍郎劉公辰宗譜一帙自公而上至五世祖載而止載以上譜遺失不可知者不彊續也載生元婺州萬戶府經歷季季生常州萬戶府知事良良生毅賊將張士誠圍常州時援兵絕不至毅賫蠟書浮江間道抵浙江行省求救未及還而城陷城陷時良獨不屈闔門赴水死者十餘人良卽公之從父也公之尊父某嘗以是語公公亦自能道張士誠之成敗及其從父死時事識其歲月恨其時褒卹之典不及也公爲人喜談論慨然甚有志於天下事方太祖髙皇帝渡江時公爲他將幕府掾屬今皇上卽位之明年纂修髙皇帝實錄公與予實預編集凡當時戰伐克捷之功宿將舊臣有所不能知知之有不能盡者公一言之聴者如身在其時目覩其事退而考之記注皆合事相越數十年猶彊記不忘如此也史事畢拜江西參政旣罷歸尋復擢今職然不煩以事蓋皇上欲數知太祖時故事惟公能道之故有是命公在江西爲政尢知大體𨿽老其气如其壯時今觀公之譜及其行事遭遇乘時與其先世忠節俱顯可謂盛矣予惜其從父之死事不著之於史而公之出處當必有太史氏書之也故著之以系其譜俾藏於家云

題羅氏承恩捲

楊溥

今少傅兵部尙書兼華蓋殿大學士楊公士奇嘗任左春坊左諭徳兼翰林院侍講永樂已醜太宗皇帝北巡命皇太子監國畱公輔導明年其同母弟羅京以事當徙北京爲民公顧其子尙幼而母夫人墳墓無守之者乃以情白仁廟乞畱京且言京兄弟二人兄從戍逺方京復當徙辭意懇切仁廟憫之遂以京給公並開羅氏軍籍於是母夫人墳墓有所托而羅之兄弟子侄得優遊田裏是皆仁廟之賜也今年春京自西昌來省兄會晤之間感念疇昔謹請述其事之本末以示不忘公嘉許之復屬予識於後嗚呼仁廟之恩博矣哉臣溥嘗備員洗馬竊見監國時裁決庶政務從仁厚以煦邦家蓋將使天下蒼生咸得分願況近臣哉公以文儒居輔導竭忠殫慮知無不言言無不聴恩遇之隆爰及其家固有以也及仁廟正位期年深仁厚澤覃被萬方禮樂之教垂裕後世而公實以保傅之重兼論議之職其所以顯相邦家以廣利澤其惟善推此心也哉京篤念國恩不忘所自亦羅氏之賢子弟也用世厥家以圗永久尙愼旃哉

書先聖先賢圖贊後

吳訥

右宣聖及七十二弟子贊宋髙宗制並書其像則龍眠李公麟所畫也髙宗南渡建行宮於杭紹興十四年正月始卽嶽飛第作太學三月臨幸首著先聖贊後自顏淵而下亦皆譔辭以致褒崇之意二十六年二月刻石於學附以太師尙書左僕射同中書門下平章事兼樞密使秦檜記檜之言有曰孔聖以儒道設敎弟子皆無邪雜背違於儒道者今縉紳之習或未純乎儒術顧馳狙詐權譎之說以僥幸於功利其意蓋爲當時言恢復者發也嗚呼靖康之禍徽欽蒙塵汴都淪覆當時臣子正宜枕戈嘗膽以圗恢復而檜力主和議攘斥眾謀盡指一時忠義之言爲狙詐權譎之論先儒朱子謂其倡邪說以誤國挾敵勢以要君其罪上通於天萬死不足以贖者是也昔龜山楊先生時嘗建議罷王安石孔廟配享識者韙之訥一介書生幸際聖明備員風紀玆於仁和縣學得觀石刻見檜之記尙與圗贊並存遂命磨去其文庶使邪詖之說姦穢之名不得廁於聖賢圗像之後然念流傳巳久謹用備識俾後覽者得所考云

書宋丘公嶽家傳後

右宋龍圗閣學士沿江制置使丘公嶽山甫家傳後有元文宗時龔璛子敬順帝時楊維禎廉夫跋子敬云公孫彥啟以時修宋一代國史欲執筆者采入公傳廉夫曰自公解閫不三十年宋亡矣予嘗怪宋史無公傳因稽宋制文臣自少卿監武臣自正刺史以上必立附傳公爲學士制使何不立附傳於理廟實錄後乎豈在趙葵帥幕弗能止其入洛之師而弗附邪抑史氏失職而失附邪元初董文炳命李盤取宋實錄等五千冊比上國史院若有公附傳後何弗錄邪元累朝欲修三史以統紀弗定弗果順帝至正元年因授經郎危素請始詔修之命素乘傳至宋兩都訪摭缺遺彥啟名迪公四世孫何不以此傳獻之邪宋接晉唐之統遼夏可比晉苻姚附立載記當時史官歐陽玄李好文輩率徇時亡誼僅比陳壽三國誌以立史廉夫作正統辧力辧其非噫壽之志近郝經伯常張樞子長所作續漢書以魏吳附錄若宋史則陳桱子經通鑑續編已大書宋之諸帝而遼與夏巳分注紀年於其下矣嗚呼宋世天綱淩遲實開辟以來非常大變迨我朝太祖受命始克振興以復先王之舊方今重熙累洽有以宋史當正具陳簡畀文學之臣以修訂之易易耳公之裔孫貳令方持傳求題然傳乃謄本多訛字缺文方當考訂寶藏俟時以獻

晦庵除秦檜祠移文後題

右徽國文公先生所著曰移文者先生淳熙中提舉浙東常平因以公文移郡屛去之也檜家在金陵紹興五年除知溫州捨田蓋是時矣曰趙汾獄者檜恨趙鼎等必欲殺之鼎死猶不已乃令徐嚞論鼎子汾與宗室令衿姦謀送大理獄逼汾自誣與令衿張浚李光胡寅胡銓等五十三人謀大逆欲加族誅獄成檜病不能書乃釋曰圗九錫者鎭江守王循友乞加檜九錫爲圗以獻也曰誰其弱秦者呂願中率賓佐作秦城王气詩髙宗旣不能討檜若天不誅則王气誰能弱之也又按先生語類云髙宗悉以國柄付檜舉朝悉秦之人毎事與髙宗爭勝曹筠言水漲詔逐之檜升爲從官周葵欲言梁汝嘉檜不待髙宗應便攺除之繇是張扶請檜乘金根車其勢須如曹操而後已故檜死詔謂楊郡王云朕今日始免防檜逆謀豈非徘徊漢鼎之旁之驗乎若檜之外孽熺塤堪其滅濁淫黷奚足道哉

題顏氏三節婦傳後

王直

右顏氏三節婦傳翰林檢討張先生伯穎撰載節婦死事甚詳嗚呼誠可謂偉烈者矣予於此而有感也古之王者其徳積於身充於家而達於邦國故當時被其化者𨿽婦人女子皆明義守節卓然有不可奪之志觀於詩之二南可見矣後世風俗之厚薄亦視其君徳之淺深非可以茍焉者也元有天下幾百年以一朝之法易天下之俗而夫婦之倫𨿽爲釐正其平居逸處不知有別者多矣況於喪亂之際乎獨當時士大夫家詩書傳習之久確然不爲所易然亦鮮矣有如顏氏三節婦者豈不誠可尙哉嗚呼天下之人固有道之以正而不從者矣況可以淫僻道之哉此予所以有感也善化教諭敬守節婦蕭之子也示予以此傳故題予之所感者如此以深見節婦之賢也

題赤壁圗後

東坡先生謫黃州以李定輩之譖也赤壁二賦其用意邃矣當曹操欲東下時視吳已若已有而卒僨於赤壁今江山猶在而操已影滅迹絕然則英雄如操者果何足道況李定輩邪先生𨿽爲所困然胸次悠然無適而非樂其淸忠直節自足以照映千古不特文章之美也而定輩皆已潰敗臭腐而無餘矣先生嘗憤操害孔北海謂北海如龍而操如鬼予於定輩亦云

題汪景房沈籍事後

予讀元翰林修撰張子長所書汪君景房事又識景房之裔孫秉心而信仁人之澤之逺也蓋仁者天之道也君子以仁存心斯無愧於天則天之佑之有窮哉當錢氏納土時爲其臣者孰無去就利害之思得早入朝以自托幸矣況奉圗籍納土之臣其階於榮顯可必也景房獨存愛人之心不忍其復困於重賦遂去其籍寧自棄於貧賤而使十三州之人得輕稅之利其心之仁如此豈非天之所佑哉宜子孫之久而盛也古者十一而稅軍國之用量入爲出而上下皆足後世費用無經故往往加稅加稅而又不足則暴徵橫斂以繼之民困無聊於是卒亂以亡書曰民爲邦本本固邦寧果能節用而愛人則豈有亂與亡哉錢氏賦重民困有亡之道𨿽不納土勢亦不長其自歸於宋也乃天哀其人不使重困於兵革而錢氏因以成歸徳之名蓋幸也浙之輕稅𨿽成於王方贄然使其故籍尙存方贄亦莫如之何自是以來民享其樂利百三四十年髙宗立國於此民心戴之又百五十年而後亡蓋由祖宗徳澤在人而此乃其大者也推本而論之景房之功豈細哉子孫之久而盛蓋宜也於戲後之仕者有欲爲宇文融皇甫鎛之徒其尙監於玆哉

題卻封禪頌藳後

右卻封禪頌藳前翰林學士贈禮部尙書文穆胡公作也昔太宗皇帝在位時太常臣有言曰古者聖人治天下功徳隆盛則必舉行封禪之禮以告於神明垂美於萬世今陛下繼統天淸地寧民物咸遂聖徳神功古無與讓而封禪未講何以繼前代帝王之盛請命禮部舉行之上曰封禪非古也帝王之有聞於後者在其徳不在封禪不許公聞之曰此盛徳事也而大臣有與之比者陰助之公慮爲所惑乃本封禪非古之說與後世賢君良臣所以辟而不行之美皇上聖性髙明眞知灼見足以破千古之謬爲百王之明監作此詩以獻上覽之喜曰是朕心也於是言者沮而封禪卒不行君子之事君務引其君以當道若公是也彼秦皇漢武之輩肆其侈心以瀆擾上下天地厭之顧乃以是爲說此爲邦者所以逺佞人而公之所深慮也其學之醇懿心術之正大可見豈獨文章之雅贍可喜哉公捐館三十年其壻尙寶丞宋懷以此藳示直直嘗從公遊知公爲深故題其後如此懷其永寶之哉

明文衡卷四十八

●欽定四庫全書

明文衡卷四十九

﹝明﹞程敏政編

○題跋

題貢師泰送謝原功序後

陳敬宗

此貢泰甫爲戶部尙書漕粟閩海時送謝原功文也元至正十九年張士誠僭據平江原功博學負气慨然欲白丞相以獻偃兵息民之謀又欲薦名有司入對大廷一吐胸中之奇以圗國家大利而皆無所遇焉乃獲以文學遇知泰甫執經海上日相與講明論辧至於赤面汗背必當於理而後止此有以見泰甫能忘其勢原功能忘人之勢而得古人交際之心者矣泰甫以文學知名當時此文累千餘言滔滔汩汩如長江大河不可窺其涯涘又必能以理爲之主且欲原功察時變愼出處不可降志辱身以就富貴至引伊尹太公不輕自用與夫操瑟齊門以爲之戒又以見泰甫於原功去畱之際一本乎道義而非茍焉者也可謂忠厚之至矣史稱泰甫喜接引後進不問識不識卽加推轂觀此亦豈不深知泰甫者哉原功名肅號密庵上虞人今其孫澤爲刑部郎中淸謹自持克光先徳又以見仁人者必有後矣

題米芾遺墨

右米芾大行書幾二百字前後所書似出兩手亦云恐非一時筆也然亦各臻其妙未可異而觀之有宋書法名家以蘇黃米蔡並稱觀此則名不虛得矣芾字符章初居襄陽至芾徙於吳以母侍宣仁舊恩歷官至禮部員外郎崇寧間除書畫兩學博士博文尙古偉岸不羈當時名流評其文則淸雄絕俗气則邁往淩雲字則超妙入神或又議其字神鋒太峻有如彊弩射人而仲由未見孔子時風气也夫文以理爲主必气以充之然後振勵而不苶字以規矩爲主必气以馭之然後豪邁而不萎元章素負豪邁之气者其書似其爲人亦其宜而妄生異議者君子有所不取焉監察禦史雷復持以求予題故爲書此以俟識者鑑之

題晦庵先生書簡墨迹捲後

昔南軒張先生謂王荊公書皆如大忙中寫不知公安得有許忙事晦庵朱先生謂韓魏公書𨿽與親戚卑幼亦皆端嚴謹重未嘗一筆行艸勢此與荊公之急迫正相反某於是竊有警焉今觀此書𨿽若略不經意而端嚴謹重具存法度之中其詞又皆謙虛溫潤無非道義之所發乃知先生𨿽已造大賢之域亦有資於警察涵養之功也先生上承列聖道統之傳𨿽一書札猶足以師法後學況其大者哉駙馬都尉趙公出是以示予故書此以識景仰之意

書龎彥珙所藏黃山谷帖

錢習禮

此山谷黃太史所書茶賦今中書舍人龎君明敍仲子彥珙之所藏也太史在宋時以文學行誼卓絕當時追配古人使其書未工尙當爲人所愛重況極其妙而爲一時稱賞哉但紫陽朱夫子謂書學莫盛於唐人各以其所長自見而魏晉之楷法遂廢至宋名勝相傳不過以唐人爲法至於黃米欹傾側媚狂怪怒張乃不若朱鴻臚諭工部超然逺覽追迹鍾元常於千載之上意獨有所不滿焉細玩此帖溫然端重似莊人雅士正色立朝殊無前態當時其用意之筆豈可槪觀例論哉宜爲後世之所寶藏也予素不嫻於書敬志其左以俟識者云

書顏魯公爭座帖

顏魯公剛直之姿見於正楷英發之气著於行艸今觀與右僕射郭公論魚開府坐次帖藳所稱右僕射蓋郭英乂也魚開府卽朝恩也英乂代宗永泰元年三月與裴冕同拜命於集賢殿爲右僕射唐世以中官爲觀軍容使自魚朝恩始朝恩爲軍容實自監英乂爲陜西軍始意與朝恩共事久情好舊故菩提寺行香位次當尋襲爲常魯公退而貽書反復論辧力斥其非無少容貸當時朝恩恃寵驕肆觀其冒居成均大司成之位升座講易鼎覆餗以譏宰相元載則可以知其爲大璫之至桀黠者矣魯公銳然申朝廷禮秩以折其僭且以盛滿戒英乂者甚至使英乂佩服其言豈有他日崔旰之禍乎史稱魯公當肅宗至徳初國事方艸昧爲禦史大夫卽能正百官次序如平世以此帖徵之庶幾想見其風采也祿山叛河北二十四郡多潰降惟公以平原最先出師挫其鋒致玄宗驚嘆以爲朕不識眞卿何如人而能辦此唐之中興四方義舉自公倡之世傳顏書卻厲气端人正士之手澤豈不信然哉

書鄒浩傳後

周忱

予嘗奉詔纂集歷代名臣奏議得宋右正言鄒浩諫立劉后疏反復幾二千言讀之使人毛髮森悚又見當時有陽翟田畫監京城門見浩因言得罪告之曰使志完隠黙官京師遇寒疾不汗五日死矣豈獨嶺海之間能死人哉及浩之南遷人莫敢顧而宗正寺主簿王回獨斂交遊錢爲治裝且慰安其困事覺下詔獄禦史詰之卽自服曰實曾與謀不敢欺也是三人者在當時相友善皆以气節自許距今已三百餘年聞其危言讜論凜然若有生气其忠肝義膽且與日月爭光可也浩之裔孫今爲常山主簿出史傳示余因書田王二人之言以附於後使觀者知浩爲忠臣而畫回在當時爲益友也

跋宋髙宗手詔

金寔

大理少卿會稽呂公家藏宋髙宗親書手詔一通蓋起其上世忠穆公頤浩都督潮湘八州軍事時書也呂公謂予曰吾家寶藏先世所得宸翰迄今且十世洪武間宦江右書帙散逸因而失之夢寐不忘者二十載今吏部郎中旴江鄭君購得之民問以畀升乃裼以緗素表以蜀錦韜以丹櫝名公薦紳各有題識將以傳之子孫惟思陵翰墨妙絕當世今人見其石刻尙知寶愛況先世所得眞迹寶之當何如邪世人有癖耽玩好者見人古書名畫輒起覬覦或以計取或以勢奪必欲得之不顧義之可否者往往有之鄭君於此必求其子孫而歸之使不失先公之宗器而傳家之文獻足徵忠厚之心過人逺矣故獨表而出之若夫忠穆公匡國事業與當時用事者之是非則有縉紳大手筆論著矣何敢復贅

跋時苗畱犢圗

陳璉

時苗畱犢事後世有以詭激之事譏之者有以徼世之病而與之者眾議紛然靡有所定逮元有以其事聞於世祖世祖曰彼在官得子亦肯畱否斯言一出苗之心眾之議始判然矣壽春守武昌王君廷傑初宰宜山秩滿將入覲或以畱犢圖贈之後陟是任論者謂斯圗爲之兆或謂出處有定分事之來會有適與之同予則謂不然廷傑才識過人所至有聲爵祿之來有不得而辭奚待徵諸物而後知邪此圗筆力精妙𨿽非李龍眠眞迹亦自可重也

題襄城伯弋獵圗

林志

右近畫弋獵圗前而發蹤指者一人後而以鷹犬俟命者二人其三人執矛挾弓矢狀若聴要束而趨者雙鬟三人待於後如相偶語者其中一人爲尊貴者衣冠似晉宋人物而其气奕奕然頤指左右似無當使令者一女奴短髮被肩從之而顧臂鷹者若聴其言然不知其所出也予意其爲梁曹景宗之事乎景宗少善弋獵其樂至於鼻尖出火耳後生風令人忘生迨其貴也恥坐車張幔如悒悒之婦人此其習痼何如哉後以位崇折節頗悔所爲不免時從女侍縱觀以適意焉耳夫弋獵之好有耽之終身而不巳者故𨿽程伯子蚤志道學亦喜弋獵及見周元公自云此好已絕而元公獨易其言未幾果動心於射兔者況於景宗輩乎然景宗之悔以其貴也非如伯子之學以克已者也然其鍾離樹績隠然爲國長城光華賦詩文士爲之屈服予乃知豪傑之士不爲則已爲之固異夫人也哉此圗之作意亦有謂矣或曰是爲虞箴也好田好女之詔古者羅氏職焉故畫工合而圗之其中而立者乃惕然於僕夫之告致鹿之詔乎余不能必其是非也姑兩存之

續讀書錄跋

薛瑄

往年因讀張子心中有所開卽便札記不思則還塞之矣之言遂於讀書心中有所開時隨卽札記有一條一二句者有一條三五句者有一條數十句者積二十餘年乃成一集名曰讀書錄蓋以備不思還塞如張子所云者近年又於讀書時日記所得者積久復成一集名曰讀書續錄但有得卽錄不覺重復者多欲皆刪去而意謂旣亦以備不思還塞則辭𨿽重復亦可爲屢省之助云

跋蘭亭遺事圗後

周敍

右唐蕭翼詣辯才求王右軍蘭亭眞迹圗者吳興錢舜舉所畫幷題今刑部郎中許君某之所藏也蘭亭蓋右軍得意之書歷世流傳以爲至寶辯才尢寶愛而祕之太宗政事之暇畱心翰墨酷嗜右軍法書而尢慕蘭亭求之不獲卒使翼以詭道致焉其用心之勤何如哉予嘗謂辯才以衰老之年祕惜此書不懼禍患切身且旣沒之後將必付他人而有之其可謂愚矣而太宗以英明之主已用計得之臨終猶囑其子以從葬昭陵其愚不亦甚焉善乎歐陽子記菱溪石有曰好奇之士聞此石者可一賞而足何必取而去也哉予故書此於卷末以爲玩物者之戒

讀活民書

李賢

予觀董氏所集救荒活民書其用心仁矣哉凡爲君爲臣者不可無此書而爲守爲令者捨是無所用其心矣柰何世之人見人文集𨿽無益於世者必汲汲然刻梓以傳視此反不掛意蓋不知當務之爲急者也程子云一命之士茍存心於愛物於人必有所濟當時若見此書未必不擊節嘆賞也

讀包公奏議

予讀包公奏議乃知宋仁宗之賢三代以下絕無而僅有者其所以容受直言蓋其天性之美初非出於勉彊好名如唐太宗者嗟夫天下未嘗無包公也第以仁宗爲難遇耳包公奏議仁宗賜之也天下之士爲諫職者果遇仁宗則其奏議未必下包公也若曰有仁宗爲君而無包公之奏議尙何諫職之爲乎

讀大雅

劉定之

大雅崧髙烝民之二詩相聨皆尹吉甫所作皆八章章八句崧髙首章曰維嶽降神生甫及申維申及甫維周之翰申者宣王之舅申伯甫者宣王之相太保兼冢宰仲山甫二人左右宣王如鳥之有羽翰於左右以翼其身故吉甫作詩美二人而於嵩髙首章總言之自崧髙第二章

至第八章

専美申伯無一章不曰申伯凡曰申伯者十有七乃結之曰吉甫作誦其詩孔碩其風肆好以贈申伯自烝民第一章

至第八章

専美仲山甫凡曰仲山甫者十有二乃結之曰吉甫作誦穆如淸風仲山甫永懷以慰其心至唐呂和叔贊房玄齡杜如晦二人前篇専美房後篇専美杜於杜篇之末曰萬有千古永稱房杜如周申甫以總結之蓋吉甫之美申甫以二詩也先總言而後分結和叔之美房杜以二贊也先分言而後總結皆無不可也和叔希吉甫而變化之者也今詩傳於崧髙首章總言申甫處不以甫爲仲山甫而別求其人以甫爲穆王時甫侯作呂刑者又以爲作呂刑者之子孫仕於宣王時可謂失之矣華谷嚴坦叔謂申但王舅甫乃王相申非甫之比言申而引甫者借甫以大申爾其言尢爲有旨

讀汲冢書

周洪謨

汲冢周書文體淺露詞意疎迂無百篇渾厚沈雄气象劉向謂是周時誓誥號令孔子刪錄之餘愚則以爲文武之道未墜於地賢者識其大者不賢者識其小者蓋周東遷之後史官隨王室以東而西土逸民私爲此書以識周先王之事固非常時左右史之所記者也其最害理者如武王伐商之日紂旣自燔武王乃射之而擊以輕呂斬以黃鉞縣諸太白之旗二女旣縊王又射之而擊以輕呂斬以玄鉞縣諸小白之旗又以先馘入燎於周廟夫商之於周非世讎也武王奉行天罰爲民除暴其前徒有倒戈之勢其士女有玄黃之迎而其君又已自燔矣乃擊其屍梟其首以燎於廟𨿽伍員報讎於楚不如是之慘也而謂武王爲之乎昔司馬遷之作周紀不取泰誓武成之言而乃有取乎其說亦可謂陋矣孟子於武成惟取二三策耳使其見此則將何如取之哉又王會篇言成周之會四夷貢獻異物甚多夫西旅貢獒未爲奇也而召公猶以爲非所當受今乃殫四表八荒珍怪之產畢集於庭而是時召公猶在乃無一言以及之乎至於篇末又謂成湯命伊尹爲四方獻令使夷戎蠻貊悉以方物致貢此何理也學者以其先秦古書而備觀覽可也若取之以實先王之事則不可也

明文衡卷四十九

●欽定四庫全書

明文衡卷五十

﹝明﹞程敏政編

○雜著

燕書

宋濓

玄黃之間事變無垠辯士設諭以風以陳質往舊開今新作燕書四十首

晉侯將伐楚楚子甚懼召六卿訊之曰楚國𨿽小自若敖蚡冒至於武文威稜气焰懾彼諸姬今晉君不道乃謀兵入我是蔑寡人而死二三子也寡人耄矣不復親帥三軍以逆堅乃城郭以遲晉人不亦可乎王孫由於對曰然易有之王公設險以守其國非險國孰與守盍圖諸𨿽然城郭有時而墮楚國之南有方城焉其東有漢水焉晉人𨿽眾將焉用之𨿽然山川之阻亦可踰也若使舅犯守郢先軫保鄖叔肸禦雲中荀偃扼直轅誰能侮予𨿽然此猶以力言也齊民毒吾賦久若綏之以仁馭之以寛繩之以禮則封內之民徳君以死守矣𨿽然是保民也非保國也楚子曰何謂保國王孫由於曰君務上尊天王下睦四鄰分昭於上勢定於下上下有序疇敢構兵是保國也楚子曰善於是遣公子結如京師左司馬戍聘於齊魯諸大國晉侯聞之謂諸大夫曰楚國方尊王睦鄰而以兵入其境不祥遂退師君子曰甚哉分之大也分爲天則定乃靡亂何有兵禍哉易不云乎六二之吉順以則也失則凶矣

燕與齊方睦齊人以燕不虞其入也將侵之武安君聞之走告燕文公曰齊將不利於我公宜謀之文公曰寡人所畏晉楚大國爾齊何能爲武安君曰不然也臣嘗至豚澤豚澤之人養蜀雞有文而赤翁有羣鶵周周嗚忽晨風過其上雞遽翼諸鶵晨風不得捕去已而有烏來與鶵同啄雞視之兄弟也與之下上甚馴烏忽銜其鶵飛去雞仰視悵然似悔爲其所賣也夫巫峽之險不能覆舟而覆於平流羊腸之曲不能僕車而僕於劇驂此無他福生於所畏禍起於所忽也文公曰子誠過慮哉不聽未幾齊果攻燕取十城君子曰蜂蠆且有毒況上國乎燕文爲不知矣

齊路寢壞桓公欲新之召工師翰具材工師翰伐巨木於營丘山中若樞若檆若魄旄若豫章無疵取而泛之河蔽流而下工師翰麾眾徒操剞劂斵之運繩尺剫之合合然槖槖然聲達乎臨淄之郊越五月路寢成桓公環視之東阿之楹有用樗者桓公讓工師翰曰樗散木也膚理不密瀋液弗固嗅之腥爪之不知所窮爲柣爲棖且不可況爲負任器耶工師翰對曰臣之作斯寢也嘉木以爲桯文磶以薦址畫藻以奠井堅堊以厚墉陶甓以飾黝臣竊以爲盡善矣𨿽東阿之楹缺以一樗足之不虞君之見讓也桓公曰寢之鞏者在杗廇承杗者在桴藉桴惟楹耳一楹蠧則寢隳柰何不讓工師翰曰臣聞國猶寢也一楹蠧則無寢若眾壬進尙可有國乎桓公曰不可也工師翰曰君旣知不可何爲察其小而遺其大也桓公曰不知也工師翰曰臣請爲君言之擅執國柄者有雍巫焉成內食之姦者有夷鼓初焉長君之欲者有寺人貂焉外惡諸侯而凶徳弗革者有開方焉是眾楹皆蠧矣路寢能獨存耶桓公悟曰敬諾於是解四子政而召管敬仲任之齊國大治君子曰工執藝事以諫忠矣斷而行之者非勇歟宜其上下相親伯業底定書曰從諫弗咈桓公有焉易曰納約自牖工師翰近之矣

楚莊蹻過商丘之墟聞司馬鴻氏之妻嬰美而艷殺司鴻氏攘之未幾又將室衛人之白閭白閭宜衛人不從引錐自刺左右奪錐免蹻怒欲梟衛人白閭曰衛人厚我若此勿以妾故傷衛人也泣而往白閭得幸久竟忘衛人恩已請曰衛人女弟罃容顏姱嫭肌膚若琢玉善爲陽阿七盤之舞翩翻如龍旋見者欲死君彊委禽焉可妻也蹻從之罃至蹻絕憐愛罃終不自懌嬰則日媚蹻作狐狗熊蹻或一破顏輒出驕人曰主君贈我以笑矣主君面目有光唇如渥丹齒如齊貝音中黃鐘其美丈夫哉悔相從不夙也𨿽然今幸得侍巾櫛者殆天畀我寵乎言已手足皆亂無主白閭尢善媚其驕人比嬰有過無不及焉已而蹻専罃白閭甚恚往詬罃曰而混彘耳遽忘徳吾乎不然何専我主君也嬰繼詈尢力罃起避之白閭與嬰逐噪不已罃問嬰曰而昔有良人乎無也曰有曰今何在曰人殺之矣曰孰殺之曰主君也曰然則主君而讎也而弗能報反爭一旦之寵不亦傎乎嬰不能答白閭遽曰妾夫子固在也罃曰而夫子固在而心儻未死曾記泣別時言乎白閭抱罃大慟嬰與罃亦泣下不能仰視君子曰大俠起南海中殺人肝爲脯妻其女婦事與莊蹻正同南海之人無縛之者反北面事之爭權而矜寵已焉哉天實爲之謂之何哉

頓國之大夫權聞黃帝與蚩尢戰制角以象龍嗚樂之刳桐而髹錮焉畫爲龍文日習焉其音郁紆而回旋優優焉廱廱焉可聽若能通乎玄潛者大夫吹向南山之湫以感龍湫中三足能聞角鳴意人將醢已呀然號林木皆動大夫大驚謂眞龍吟也走謂公之奇曰眞龍之鳴業業如靈鼔前後相續宛潭不能休吾向學者殆非也請攺而習諸如何公之奇曰子所聞者能也非龍也龍之鳴人鮮能聞子之角固僞也今子又以能爲龍益僞矣捨僞而學僞奚擇焉君子曰世之法孔子斷斷兮自謂得其宗者若眞龍出鳴則駭矣

鄭伯卒庶孽奪正公子五爭及厲公自櫟入國將盡劉諸公族懸劍於國門且下令曰敢爭者斬子兪彌方病聞之嘆曰是何亡國之政也乃令左右扶見公未至公遙呼曰大夫力疾而見寡君非欲嘗國門劍乎聲色俱厲子兪彌陽驚曰何謂也公語之故子兪彌曰君能如此過文王逺矣臣頓首賀且不暇況敢爭乎公解顏曰寡君焉能過文王也曰臣言不悖君實過之公曰大夫言何易也𨿽然幸卒言之子兪彌曰君之過文王者無他威勝也公悅前子兪彌問曰文王初伐犬戎次伐密須次伐耆■﹝幹阝﹞次伐崇侯虎而作丰邑於岐徙都之其威盛矣大夫乃謂寡君勝之其故何邪子兪彌曰文王之威能行於天下而獨不行於周宗故其孫子之蕃兄弟之國者十有五人姬姓之國者四十人此無他親親也今君欲兵之非威勝文王乎公艴然見乎色曰大夫言固善如儀亹之黨何子兪彌曰鄭之公族盡二人黨耶君柰何殲之臣所居之南有山曰陽都之山甚深羣熊萃焉熊性惡血偶度絕壑棘刺脇血見若濡縷熊亟爪之血愈滋爪之不已膚成坎原原如泉湧熊不能禁剜去其膚而血弗息竟擢腎腸以死鄭之公族猶一體也今因公子五爭不問小大盡劉無乃與前事類耶公矍然失聲曰吾過矣吾過矣遂下城門之劍寘諸公族不論君子曰鄭厲公之愎諫誰能犯焉子兪彌反復言之而公弗格者以順入以正出也內經曰寒因寒用熱因熱用其始則同其終則異於戲豈特醫師之爲然哉

蔡人有列宗子泓性好潔惡人口過人與語遙答之且答且唾人進寸則退尺以避沐浴必十更湯收濕不以巾遡風乾之掘坎爲匽而軒其上下疏河水隨慁隨流欲行人道汲井泉前後濯大雪不廢妻因病寒死然好嗅女婦足紈足紈若行縢纏三周而覆湧泉善垢或解之其臭逆鼻人不噦卽吐子泓獨樂之驕人曰是何欝金之腴也婆律之潤也椒蘭之郁也寘諸袖中飯不甘嗅之神度弗爽嗅之怒不舒懣不釋也又從而嗅之瀕死召其子曰吾死矣粢盛薌合不爾求也嘉薦普淖弗汝覬也能時致足紈於柩前孝莫大焉蔡大夫聞而笑之君子曰古語有之大潔者必有大污其子泓之謂乎

魯之老父相與謀造狐白之裘紉之以密箴緣之以畫純佩之以長褑熨之以楡火擇彤笥承之趨魯君之庭而致辭曰吾儕小人得有闔廬以蔽風雨非君賜與出作入息而鼓腹酣歌者非君賜與男播於疇婦饁於郊以遂其生者非君賜與吾聞上徳不報於人爲無禮於徳爲諐義不祥莫大焉請以是爲王體之共謹再拜以獻魯君曰寡人聞之君猶本也民猶支也君所以庇民如本之養支也爾二三老父之無衣宜於寡人乎是給今倒行而逆施之無乃不可乎敢辭二三老父又相與謀曰是服之不華無以彰君之徳也盍更諸於是以錦爲衣繡以五色龍章鞶以朱絲襮以華黼有文爛如也又復趨魯君之庭而致辭曰臣等不佞長於蒿萊之野未嘗受教於君子不知以禮事君夫因物以合矩矩謂之章緣文以顯義義謂之範君有至徳而惟皮革之物是供非合顯之意謹更之惟君圖焉公曰魯國𨿽小尙敢私一裘乎禮若可受絁布惟盈如其不然五采奚益敢固辭二三老父又相與謀曰吾君誠賢君其不受者非有他也不欲重煩吾民我等當愛之以徳可也又進而致辭曰君之中心臣等幸已知之有君無臣世謂亂國臣不敢以褻服污於執事願以仁義爲衣道徳爲領忠信爲紳亷知爲緣使君服之長有玆魯國先公社稷永有攸賴不亦可乎公曰寡人敢不承敎君子曰魯之老父何其善愛君哉其气和其詞婉以周其情懇願而有依魯君應之若黃鍾大呂弦歌幹揚洋洋乎相宣泠泠乎相應也君臣如此魯欲不治得乎禮曰無體之禮上下和同此之謂也

腹擊至趙趙苦成常與之出遊指山河曰畛畛乎有截也指民物曰棼棼乎眾多也指兵府曰矛戟犀利也指內藏曰玉帛充牣也大夫上國也寧有匹於是乎腹擊曰敝邑索甚安能及此然有一說焉爲君陳之可乎曰可曰南海之濱有昭支昷者居蛟汭之丘汭不產牛有繩犝來者大如獒其角繭爾栗爾昭支昷怖曰是何物也其友伯昏氏告曰此謂犝牛易稱童牛之牿是也昭支昷曰吾見貌牛者形咫尺耳其大有若斯乎懇其人購以歸驕其比鄰矜其輿皂自以無敵也他日寧宣子過焉謂之曰是未足爲大也髙涼之山有牛曰■﹝嵕﹐牜代山﹞其項黃其尾玄其色類乎犈其重三百餘斤子盍致之昭支昷復往購以歸又自以爲無敵也他日爰子■﹝方亶﹞過焉謂之曰是未足爲大也空賓之林有牛曰旄赤鬛垂髀紺犛蔽膝體長而多力其肉重六百斤子盍致之昭支昷復往購以歸又自以爲無敵也他日倨無膝過焉謂之曰是未足爲大也巴峽之中有牛曰犘其毛拳然其睛煜然其角觺然其肉重一千斤子盍致之昭支昷復往購以歸又自以爲無敵也他日梁都之舟過焉謂之曰是未足爲大也合浦之間有牛曰犎項肉上葵龍胡下綏迅行如飛其肉重二千斤子盍致之昭支昷復往購以歸且詫人曰如此尙有可敵者邪津津焉悅囂囂然自溢也他日公孫伯光過之昭支昷出牛讎之公孫伯光曰是猶未足爲大也岷峨之谷有牛曰犩鏤蕩以爲頂鵠象以爲跟雕璧以爲眥塡脂以爲凥其肉重七千斤子盍致之昭支昷惑曰有是哉𨿽然且將驗之迨至果如伯光言因嘆曰使人不我告我終矜犝牛大於天下牛也趙之河山民物府藏較之胡沈固爲大國也比之齊晉則不及矣齊晉比趙固爲大國也較之秦楚則雄彊不如之矣君勿自足自足則驕驕則輕輕則殘民以逞國欲治得乎苦成常舌本彊不能對君子曰人自狹者其不可哉

齊景公懲奢而好儉諸大夫復日浸乎淫靡然懼景公之知矯情事焉每入朝駕羸馬朴車以從衣惡甚冠纓殆欲絕也景公謂其誠也憐焉召羣臣曰寡人使子囊帶賜爾等錦衣一襲及鞞琫容刀各一以爲身章爾等毋過儉也皆對曰臣等藉君威靈得從大夫之後食𨿽弗鑿不我餒也衣𨿽弗華未嘗冽也願君久有此土俾萬世子孫食君之儉傳曰儉徳之共也共則一和儉則從康從康則豫一和則輯惟君圖之景公恱一日出遊會諸大夫饗於鹿門入而觀焉其車則澤而煥也其馬則矯而騰也其服食器用則丰明精腴也景公以其紿已大怒曰叱嗟而吾臣也敢爾乎盡收而戮之君子曰書云作僞心勞日拙其齊大夫之謂乎

秦昭王卽位之三年中外士多去昭王患之謂陽山君曰寡人遇士不爲不至矣先饑而餔之未凍而裘之寡人何負於士士之相視如弁髦將維縶之耶益離其心欲任其所之邪則去者日多矣弗禁國將空柰何陽山君曰君何患焉夫王孫非重甗不棲非山實不食非族林不懸聞人聲則逸弋人餌而罞之詔而馴之命之舂人立而下上其手命之水負壺出汲命作兜離桑林之舞則冠帶踉蹡而起夫王孫類夫人者猶可也至於甝虪則噬人之物昂首則百獸詟掉尾則林木震嘯咆則陰飆四發非惟不敢近矧敢狎獵人羉而縛之習而安之相與作角抵之戲跨項編須或翻出蹯下無所不至甝虪亦靈獸猶可也至於伯趙禽中微者爾技人引而羅之擾而柔之摶土爲人獸神鬼面而空其中衣與皮如之令其爲鬼則冒鬼面服鬼衣以出跳踉偃僕如畫至於人獸神皆然伯趙𨿽微猶禽屬也至於蚍蜉則虫之至微者也形大於粟其目鼻入微不可見眩人以彘肪誘而致之集於幹壺玄與黃異貯序而教之布髹幾於庭置二壺其上振鼓三初則玄黃皆出再則各成列奮首搖鬛相向三則紛紜交不可辧聞鉦聲各退入壺不亂夫王孫甝虪獸也伯趙禽也蚍蜉虫也皆口不能言冥頑不靈其可服而制之者奠心志寧嗜欲故也況士靈於萬物者乎且士者國必資以成治者也昔我先君繆公西取由余於戎東得百里奚於宛迎蹇叔於宋求丕豹公孫支於晉遂成伯業臣竊聞之先君嘗語羣臣曰林繁則眾禽來棲海寛則大魚來遊寡人之待士亦以寛故劍舄乃麏至耳今王之馭下如束濕晝不得寧夜不得息來者如入囊有入無得出者臣亦將去之況他人乎王若以誠待士縱其去來不問士若不至當磔臣以示不悔也昭王曰善鄰國聞之士之來歸者千餘人君子曰君子懷材抱藝孰不欲自見哉特患遇之非其道故避去爾禮云舉賢而容眾毀方而瓦合言寛裕也君子亦何心哉

齊頃公欲賦民一丘出車一乘不從者死袁婁宰泣曰敝邑之賦急矣四丘一乘尙弗支也況倍三乎吾寧死爾不忍死民也弗奉令公使使者讓宰且召與使者俱宰至見公頓首請曰臣無罪盧蒲就魁在側斥曰汝惡得無罪立國養民古也瘠民肥國今也胡不朘民膏血以媚公爾罪一也公旣棄民汝反欲愛民使諸侯不敢侵伐爾罪二也通國之宰皆徇公欲爾獨以正自匡而欲死之爾罪三也汝惡得無罪公笑而釋之君子曰古者諫有五有正諫有降諫有忠諫有戅諫有諷諫若盧蒲就魁之言其殆諷諫也歟

韓帥師伐魏入舞陽魏人避之韓將公仲曰夫魏易搖之國也今弗鬭蓋弱我矣再帥師進必下一二城公叔曰不然魏國𨿽小許鄢在其南西河路其北長城界其西淮潁出其東是所謂險阻國也今無故我弱蓋有伏甲焉譬猶越人穽鼠鼠好夜竊粟越人寘粟於盎恣鼠嚙不顧鼠呼羣類入焉必飫而後反越人乃易粟以水浮糠核水上而鼠不知也逮夜復呼羣次第入咸溺死魏以舞陽餌我是寘粟於盎也無乃不可乎弗聽未幾伏甲四起韓師殲焉公仲僅以身免君子曰公叔可謂智士哉所謂智者察見隠微無所遁其情爾魏人無故而棄舞陽豈能弱哉蓋誘我也公仲遽信之何耶老子曰將欲取之必固與之其魏人之謂矣

晉欒氏世爲晉卿以財名至欒雩益務侈靡狗馬聲色無不好藉之舉火者百姓無規之者媚惑惟恐不亟求獒西旅訪神馬渥窪徵樂姬燕趙出則行馬擁犬還則吹竹彈絲爲長夜飲酒酣連臂踏歌曰北邙之陰白楊悲止今我不樂日月馳止卷髮衰止飲酒沱止我心和止無日不然蓋藏皆空而爲樂不厭雩覺召所嬖謂曰吾樂已太康家力不向單乎輒紿之曰魚鴈滿藪澤羊牛溢郊坰金帛珠玉充積庫藏何謂單乎雩復恱雩妻蓼媛罵曰蟯蛕所藉以生者在人腸胃中也噆其血膋日夜不止人因病厲死人死則蟯蛕亦槁矣爾曹藉吾家舉火旦旦蠱而伐之我家亡汝家得獨存乎眾畏蓼言以計去之嬖亂益甚雩以貧死百餘家皆散爲丐君子曰山之陽有桑焉虫穴之晝夜嚙弗止桑瀋液幹而悴虫亦無生者蠱其欒氏之客歟使戒蓼言亦何至於丐哀哉

楚有鬭子般者貌肅而言莊言則必稱先王國人皆以爲修潔人也一日飲薳啟疆家而沈尹壽師祁犂在焉師祁犂與沈尹壽語語近褻鬭子般怒曰若等陷女蠱若渠略出入穢壤𨿽鬼見亦唾也尙敢揚言爼豆間乎眾皆色沮言未旣一艷姬過門鬭子般起更衣忽見夫握刃趨甚疾眾隨之觀則所追者正鬭子般也初鬭子般通於姬姬知飲薳啟疆家過而目招之鬭子般將尾而私焉不虞良人見也沈尹壽拊膺嘆曰天下寧復有是耶天下寧復有是耶薳啟疆尢之曰子何見之晚也昔紀候好狙使狙師教焉狙師脫土肖人貌飾之冠九山之冠衣結霞之衣躡文鸞之履升降周旋人也拜立坐跽人也狙師度可用進紀侯紀侯觀之樂舉觴觴焉狙飲已竟跳擲裂冠裳遁去蓋狙假人貌飾形也其心狙也因物則遷子何怪於鬭子般哉今之世假稱先王以文姦言者衣袂相屬也子何怪鬭子般哉君子曰天之髙也日月之昭也星辰之逺也步天之家咸得測焉獨人心之變堯舜有難知者觀鬭子般之事可爲寒心矣

齊西王須善賈海出入扶南林邑頓遜羣蠻中貿遷諸寶若毒冒頗黎火齊馬腦之類白光燦燦然遇東風覆舟附斷桅浮沈久之幸薄岸被濕行夷陰山中山幽不見日常若雨將壓地西王須自分必死尋巖竇絕气庶遺胔不爲烏鳶飯未入猩猩自竇中岀反復視意若憐之者取戎叔雹葖委萎諸物指之食西王須方餒甘之竇右有小洞棲新毳厚尺餘甚溫讓西王須猩猩獨臥於外大寒不自卹語言𨿽殊朝夕嗢咿作聲似慰解狀如是者一年不懈忽有餘皇度山下猩猩急挾西王須岀送之登及登則其友也猩猩猶遙望不忍去西王須因謂其友曰吾聞猩血可染■﹝糹罽﹞經百年不蔫是獸也腯刺之可得斗許盍升岸捕之其友大罵曰彼獸而人汝則人而獸也不殺何爲囊石加頸沈之海君子曰負恩悖義人弗戮鬼斯戮之矣西王須之見殺也宜哉𨿽然西王須固可殺猶施於異類也類同者亦有之豈惟類同而同气者亦或有之柰之何哉天王之法尙在吾當執刑書以往

玉戭生與三烏叢臣朋玉戭生曰吾儕宜自厲異時立朝勢人之門足毋陟也三烏叢臣曰此余切齒腐心者盍誓諸玉戭生喜乃歃血誓曰二人同心毋循利毋訹有位毋附厥憸壬而移其行有違此盟明神殛之居亡何共仕於晉玉戭生復申前誓三烏叢臣曰言猶在耳何敢忘也時趙宣子得君諸大夫日奔走其庭三烏叢臣旣悔復恐玉戭生知之又不得不往也雞初鳴卽去候宣子入門有危坐東榮者舉火照之則玉戭生也各慚而退君子曰二子貧賤時其盟誠良及登祿仕遽變其初志何耶利害戰於中位勢怵於外故也士君子養於山林而壞於朝廷昔人之嘆其有感哉

武安君說六國從親以孤秦秦恵王患之使犀首期齊魏與共伐趙以敗從約趙肅侯使使臣說齊魏之君曰臣之東鄰有長瀦君其妻終葵夫人妬虐其侍姬長瀦君苦之長瀦君之友六人家有如夫人者三和而不爭長瀦君泣而訴焉六人者各遣其妻載饔餼以食夫人且解之曰人所貴於婦者能樂其夫子爾長瀦君年將耄矣宜安之今因帷薄之故以傷其心可不可乎夫人答曰妾不佞不知明訓不能奉夫子致辱玉趾賁於玆敝廬有命敢不敬從然竊有辭焉長瀦君實耄子且幼未能勝灑掃所恃以無恐者長瀦君存耳茍一旦溘先朝露吾屬將操瓢丐於道路長瀦君精神幾何寶之愛之惟妾爾侍姬惟欲是從長瀦君若死其目豈有淚耶肉未及寒已思移他家矣妾𨿽愚寧復計帷薄事乎六人之妻各歸逐其如夫人者今六國合從將以擯秦秦遣衡人一訹從約頓解而惟秦之令是從不亦難哉且說士之口是非紛亂惟其所命皆傅理善惑大王不可不察也齊魏之君皆曰善於是遣使至諸國從約復成君子曰七國之君甚矣無識也隨辯士之舌以爲東西辯士升國勢降矣故當時謂無士爲無國傳曰眩白爲黑倒上爲下其士之謂歟

鬷夷子謂魏力叔牟曰越山之中多蒙頌玃父而牛尾貍亦產焉貍膋與肉間錯味旨甚當林實秋肥貍日飫之其毛澤澤貍自料爲人所忌穴山爲宮樹石爲柵聚籜爲墉晝伏夜動無隟可尋者獵師嗾犬蹤迹之毀柵壞墉而煙其宮貍不能煙也閉目冒火出犬隨斃之力叔牟曰貍何罪哉鬷夷子曰貍何罪哉利其肉之膬也髙國氏以富見禍人以爲無辜殊不知從已召也髙國氏亦牛尾貍哉君子曰匹夫無罪懷璧其罪信矣楚放宜咎者善爲鸇學未三月皆馴縱之揚則揚呼之

降則降指鶖鶬鳧鵠使之擊則擊無不如志西鄰有終利之伊爭能宜咎欲學之求鸇於太陰山使調鷹奴囚之七月有鶬過焉命鸇搏之鶬驚墜鸇亦墜對立煔枝上招之矯矯然逝矣餘者瘦死過半終利之伊甚慚往餂宜咎曰子何術而使鸇馴也宜咎曰吾亦何術哉予初得之也冠之以籠冒束之以絳旋嚴之以鼓鼙承之以鞲養振之以鑾和使其目無邪視神無外馳時其饑也和水肉以炙之亷其饜也咽羽毛以泄之於是其天者全不知有人人亦鸇也故命擊則擊命止則止今子畜之以人不以禽乖戾其性情動揺其筋骸逆亂其血膋紊傷其羽翮不適其飽饑神旣不完天者皆喪矣又烏能如人志哉惟恐其不縱也縱則揚去爾吾亦何術哉所用與子異耳終利之伊再拜曰吾因問調鸇而得馭將之術也君子曰豈惟馭將哉治民亦猶是爾

楚將伐魯取其地召諸大夫問焉辟閭巫臣曰可神子魚曰不可楚子病之請言其故辟閭巫臣曰魯公失政季氏得民公伐之弗勝次於陽州齊侯唁公於野井而不能討魯之臣子枕戈待旦莫敢發者畏季氏威也君將求逞諸侯而儌福周公之廟柰何不伐臣故曰可神子魚曰周室東遷列國失序若聲罪加之以兵何君不可攻何國不可伐楚之視魯猶齊晉之視楚也魯可伐也楚能免焉臣故曰不可辟閭巫臣曰魯棄周禮惟弱彊是視當齊肇霸衣裳之會九兵車之會四魯鮮不與聞晉文率諸侯會於溫以臣召君不可以訓亦僕僕而往不遑寧處其蔑我楚國則曰是蓽路藍縷之邦可與行典禮乎楚國之民含怒日久非特君也康王卽世魯公𨿽與二三大夫辱臨楚郊實怵於勢非中誠也不伐何以示逺臣故曰可神子魚曰周公相王室尹天下於周爲睦分魯公以大路大旗夏后之璜封父之繁弱殷民六族使帥其宗輯其分族將其醜類以法則周公用卽命於周其徳至今未泯也夫修惠以懷人人誰弗親逞威以上人人何能輯今以魯不我與而兵之以示逺其無乃非徳惠也乎臣故曰不可辟閭巫臣曰受姓定封孰非懿親諸姬存者其可數也哉明徳之弗崇則弗足以存且臣聞之立徳敷政立義和民徳天之明也義地之制也君人者則天之明法地之制以洽和民人古之道也今魯之公室弱民罹荼毒若入烈火無所避之棄而不伐不亦左乎臣故曰可神子魚曰王靈𨿽微天下共主楚國固彊終人臣也以君伐臣是謂布義以臣伐臣是謂悖政四海弗靖職此之由君若以師宿於魯境東諸侯告於天王使一介之使以讓君曰魯也弱諸臣竊畔之致使其君越在艸莽不能事宗廟諸姬竊憂之君爲大國不惟其難之靖而土地是圖或爲執事羞天王命我諸姬亦旣有辭當以公徒三萬與君周旋於龜蒙之墟君其圖焉不知君將何辭以對也臣故曰不可辟閭巫臣曰天王崩王室亂劉子單子以王猛居於皇自救且不及況能綏我魯乎五侯九伯桓公實徵之以臣伐臣非一朝夕今楚之伯與齊代興我若討魯之罪東諸侯震疊不暇其能有辭乎臣故曰可神子魚曰魯之爲國宻邇於齊又甥舅也王室固多難魯之君子或藉齊餘威以安靖之楚師進焉諸姬必忿將爲楚患是無故勤諸侯也如或還也勞師千里縻厥糗糧觸冒風露何益於國臣故曰不可楚子曰巫臣之言良欲帥師東聞齊侯取鄆居昭公乃止君子曰春秋大夫類多能言而麗乎理者何其寡也季氐逐君諸侯莫不聞楚能告天王致討桓文之功可繼也神子魚乃力遏之巫臣不務出此乃淩蔑我王室惓惓以威逺爲言二者胥失也楚之爲楚其不競也宜哉

宋襄公繼伯將與楚子會於盂以乘車往而不設兵備通國人皆憂之莫敢言昆吾之叟曰君安則臣寧君設有難宋社且不血食吾屬將焉寘諸請昧死言焉俟宋襄公岀歌而過之曰有虓者貔其毛栩栩冠弁而揖吾不知死所密宻者阹鱗鱗者矛仡仡者夫始可貔與居貔乎貔乎良足畏乎君何之乎襄王怪之召而問焉昆吾之叟對曰聞君將與楚子會有諸曰然曰聞君武備弗之戒有諸曰然曰禮務從時政在體要佩玉鏘鏘不可薪於山何戈與祋不可酹於廟其理然也今楚人貔而冠者也君欲以文徳合之其術迂矣君之蒞政動法文王使文王遇貔亦使勇士操戟逐之未必朝服與之揖也襄公曰人皆相率約君以禮子柰何欲興戎乎壇坫之間玉帛交錯而使甲士廁之人其謂我何不聽往與楚子會楚子以兵車至執襄公君子曰宋襄公爲萬世笑者以膠柱而鼔瑟也膠柱而鼔瑟且不可況往會彊國而不知變乎

鄭人有愛妾魚者計無從得魚或汕或涔或設餌笱之列三盆庭中且實水焉得魚卽生之魚新脫罔罟之苦憊甚浮白而噞喁踰旦鬛尾始搖鄭人掬而觀之曰鱗得無傷乎未幾糝■﹝麥啇﹞而食復掬而觀之曰腹將不厭乎人曰魚以江爲命今處以一勺之水日玩弄之而曰我愛魚我愛魚魚不腐者寡矣不聽未三日魚皆鱗敗以死鄭人始悔不用或人之言君子曰民猶魚也今之治民者皆鄭人也哉

楚萬臧語不更先生曰鼩之在田也彈丸欲擊盧犬欲磔山貍欲啖鼩苦之其黠者乃往依稷焉稷社之配也世謂之稷鼠人不敢圖意而之野巢也烏鳶啄其鷇鷞鳩殘其軀伯趙敓其室亦不能一朝居意而近人而家於宮則舒然安矣夫物尙有知人或失所依何邪不更先生曰若是余將焉依萬藏曰仁義汝稷也禮樂汝宮也人依乎仁義禮樂其孰曰不然不更先生泠然而悟君子曰人之智豈不物若哉物之専人則擾而離也詩云依彼平林有集維鷮鷮非平林固不集也人孰不智哉

楚共王有照乘之珠愛之甚函以金檢命左右負以隨時岀翫之遊於云夢之澤失焉共王不恱下令國中曰有獲吾珠者予以萬家之邑楚國臣無小大咸索珠簡茅淘土哄哄者三月竟不得更數年繁陽之子牧犢於澤有气靑熒起菅中視之珠也櫝以獻共王不食言乃賜之邑君子曰仲尼旣沒珠之失二千年矣求者非一世一人而弗獲之一旦乃入牧犢者之手可以人賤忽其珠哉

衛靈公問治國之要於蘧伯玉曰寡人之國不爲小矣久而不治欲帥虎士以禦四封何如蘧伯玉曰可也非其要也遣使致聘以修鄰好何如曰可也非其要也曰愼簡百僚母曠厥官何如曰可也非其要也曰杜閼女謁勿使行政何如曰可也非其要也曰斥擯姦回崇厥正士何如曰可也非其要也曰儉徳是共屏棄淫侈何如曰可也非其要也曰懷保小民夙夜匪懈畏之如天敬之如神綏之若子何如曰斯其至矣有民斯有國有國斯有君民者君之天也君之則君捨之則獨夫耳可不畏哉公曰善哉言乎君子曰蘧伯玉之言其有激哉君者主民民之從君猶水朝宗振古然也而曰民爲君之天何耶𨿽然天之生民使君主之不使虐之虐之非君也是則君爲民立民亦重矣哉

趙成陽堪其宮火欲滅之無階可升使其子朒假於奔水氏朒盛冠服委蛇而往旣見奔水氏三揖而後升堂黙坐西楹間奔水氏命儐者設筵薦脯醢觴朒朒起執爵啐酒且酢主人觴已奔水氏曰夫子辱臨敝廬必有命我者敢問朒方白曰天降禍於我家郁攸是崇虐焰方熾欲緣髙沃之肘弗加翼徒望宮而號聞子有階可登盍乞我奔水氏頓足曰子何其迂也子何其迂也飯山逢彪必吐哺而逃濯溪見鱷必棄履而走宮火已焰乃子揖讓時耶急舁階從之至則宮已燼矣君子曰迂儒僨事往往類此是何可勝道人以經濟自負臨事之際或不知急緩以至覆亡亦何其謬哉

中山君嬖梁其生生蹇產而椎鄙盡國中無過者惟中山君宜之一朝不見輒若有所失語大夫■﹝施﹐冉代也﹞曰梁其生其智人哉何爲能安我也大夫■﹝施﹐冉代也﹞曰心成憐白髮玄情弗怡艷色媸從古然也中山君曰何哉大夫■﹝施﹐冉代也﹞曰君聞癸北子翏之爲人乎子翏愼妃耦十年不遂恆鬱鬱離居曲逆有醜女眇在左目疹瘢如叢珠且黑而羸曲逆人過而不睨醜女怒去從師學擊築彈坎篌三年精其技又善爲北裏之舞以惑人子翏一見大悅致厚幣聘以歸字曰玄姬朝築焉暮坎篌焉嬖之甚子翏稍岀遊歸必熟視其面無不妍者反笑世人多一目云其友宛爰都憐之爲致趙女光艷皦皦照人世謂閭須白臺不能似之子翏逐岀曰何物醜類敢儕吾玄姬所謂玄姬其君之智人歟中山君笑曰大夫言過矣君子曰中山君之蔽一至是乎妍媸最易辧且不可況其它乎世道旣污以佞爲賢以正直爲憸邪者皆是也尙何暇中山君之笑哉尙何暇中山君之笑哉

宋大心鉤與公玉乘無庸伯仇同居於乘丘大心鉤學內聖外王之道淫淫而洽於心公玉乘迂之曰子之道古也不宜於今是翠黃擒鼠也千不得一焉乃捨去學假仁定霸之術三年而足之無庸伯仇又尢之曰子病大心鉤善矣子道亦未爲得是使韓盧捕鼠百而一中焉予所業則異於是公玉乘曰何術也曰捭闔之術也儀秦之舌申韓之法軫到之略也放之一邑則一邑服放之一國則一國凖放之天下則天下從是使蒙貴襲鼠也十不失一焉大心鉤公玉乘疑之相與說於秦王大心鉤進曰王道如春煦嫗兆民無迹可窺均囿至仁王假臣以三十年鴻化覃於邇遐矣王曰子之言美矣惟黃虞能致之爾寡人不能伺也曰公玉乘言公玉乘進曰揣摩地勢明王之制義融於人已蝕其利王假臣以十年伯業可定矣王曰子之言良矣惟桓文能行之爾寡人不能學也無庸伯仇見二人所對不合於是不待王見問目如明星風雷隠隠起舌間利害粲如也言已且繼曰願王假臣五月之久四海諸侯皆懼膝行而來朝矣王大恱曰此寡人夙夜不敢忘者也卽命爲上大夫與聞國政公玉乘去之齊不遇又之宋之衛無客之者晉人聞而召之亦爲大夫大心鉤轍環諸侯皆不售老死乘丘一如無庸伯仇之言君子曰羽鑰干戚之舞不可施鄭衛之邦亦猶子女優雜之戲不可陳齊魯之俗大心鉤欲行先王之道於春秋之世難矣哉

晉定公好以位驕人揚食我諫曰東海有巨魚名王鮪焉不知其大多少赤幟曳曳見龕赭間則其鬛也王鮪出入海中鼔浪歕沫腥風蓋翛翛然云逢鮂鰼鰹■﹝魚至﹞必吞日以十千計不能饜岀遊黑水洋海舶聚洋中者萬王鮪一噴皆沒不見其從雄行海間孰敢何問之者溯潮上羅剎江潮退膠焉矗若長陵江濵之人以爲眞陵也涉之當足處或戰大駭斫甲而視王鮪也肌之乃架棧而臠割之載數百艘烏鳶蔽體羣啄之各飫夫王鮪之在海也其勢爲何如一失其勢欲爲小鱦且不可得位其可恃哉定公曰寡人已知之矣予姑就捨君子曰徳稱其位者恆下人反是則驕是何也徳則虛不徳則盈虛則能容盈則覆理也傳曰君子以虛受人又曰日中則昃可不信夫

齊侯再伐山戎賓胥無問曰聞君將有事山戎然乎非歟公曰然何如曰以臣觀之可伐者五不可伐者一公驚曰何謂也曰謀夫孔多可伐者一也矛戟銛利旛幟精明可伐者二也旣稟充牣餫饟弗絕無仰於鄰可伐者三也卒乘輯睦隊伍成列不戰則已戰無不克可伐者四也大而陳蔡宋衛小而邾鄧杞薛皆與國也奔號承令匍匐恐後可伐者五也以此言之止君勿行者惑也臣竊有私焉夫山戎蕞爾之邦也使誠有罪君亦旣伐之矣柰何再乎爲土地耶海濱千里君悉有之何愛僻逺之野以廣君土疆爲民人耶衣冠劍舄充斥君之境土何愛魋結卉裳之俗以亂我邊陲爲一戰可以定伯耶君已帖陳服鄭親魯而攘楚矣何假乎山戎今再帥師徒使斯民肝腦潤艸莽枯胔暴原野耳夫爭地以戰殘民以逞非仁君也非仁君不足以霸諸侯此不可伐一也齊侯曰大夫言固善山戎屢悖寡人柰何賓胥無曰熊羆豺虎並家於山蛟鼉魚鱉俱穴於淵九夷百蠻均宅於仁君務仁徳之修獨不能容一山戎乎容之則來庭伐之則叛去力不勝徳故也君請攺圖焉齊侯曰大夫之言善止君子曰桓公賢君哉不然何聞義則服如此也

南文子任衛國之政察見淵魚人莫不畏之一旦忽若狂易者以足衣爲巾以冠纓苴履以食豆而羮簞百物靡不反者衛君深憂之親枉駕文子之閭問曰先生病耶曰臣非敢病也曰先生非病何反悖若是邪曰臣非敢反悖也效尢也曰何謂效尢曰今國中法制不定上下無章驍暴者字民孱夫操弓矢岀鬭是簞受羮而豆盛食也貴戚之卿混乎輿臺是履苴冠纓也髠鉗之倫升於上士是巾足衣也舉國反易而無一人悟者君顧獨憂臣乎卽實病亦一身爾如國何衛君曰目能察白黑而不見其睫心能識壯耄而不覺其形自蔽之患也請爲先生更諸君子曰南文子托疾以悟衛君美矣衛君聞之卽有心目之諭亦易悟也哉詩曰鶴鳴於九臯聲聞於天此之謂也

漁者庶其亷與婦競絕數月不通於越入楚兵大掠各西東匿死生不相卹人諍庶其亷盍聚諸輒謝去一日漁於海獲甲虫曰鱟雌雄相負𨿽風濤不解庶其亷悔曰是物也人或不如可乎歸召婦與居禮之終身君子曰陰陽合而大化彰寒暑正而歲功成夫婦和而家政理天道也亦人道也俗降世污有反目至死弗覿者不亦悲夫視庶其亷之能悔抑又賢矣

秦有尊盧沙者善誇談居之不疑秦人笑之尊盧沙曰勿予笑也吾將說楚以王國之術翩翩然南迨至楚境上闗吏縶之尊盧沙曰愼毋縶我我來爲楚王師闗吏送諸朝大夫寘館之問曰先生不鄙夷敝邑不逺千里將康我楚邦承顏色日淺未敢敷布腹心他不敢有請姑聞師楚之意何如尊盧沙怒曰是非子所知大夫不得其情進於上卿瑕瑕客之問之如大夫尊盧沙愈怒欲辭去瑕恐獲罪於王亟言之王趣見未至使者四三往及見長揖不拜呼楚王謂曰楚國東有吳越西有秦北有齊與晉皆虎視不瞑臣近道出晉郊聞晉約諸侯圖楚刑白牲列珠盤玉惇歃血以盟曰不禍楚國無相見也且投璧祭河欲渡王尙得奠枕而寢耶楚王起問計尊盧沙指天曰使尊盧沙爲卿楚不彊者有如日王曰然敢問何先尊盧沙曰是不可以空言白也王曰然卽命爲卿居三月無異者已而晉侯帥諸侯之師至王恐甚召尊盧沙卻之尊盧沙瞠目視不對迫之言乃曰晉師鋭甚爲王上計莫若割地與之平耳王怒囚之三年劓而縱之尊盧沙謂人曰吾今而後知誇談足以賈禍終身不言欲言捫鼻卽止君子曰戰國之時士多大言無當蓋往往藉是以媒利祿尊盧沙亦其一人也使晉兵不卽至或可少售其妄未久輒敗亦不幸矣哉歷考往事矯虛以誑人未有令後者也然則尊盧沙之劓非不幸也宜也

宋有白冥子旗耕於渠蒢之野得石焉圓而晢肉且倍好上有蒲谷文子旗熟視之曰質如截肪澤而有章其璧也哉孚尹旁達亷而不劌其璧也哉無功而家大寶者禍當獻諸朝於是沐浴冠帶言於周王曰臣渠蒢之賤夫也偶挈耒耜以耕竊不自意地不愛寶獲嘉璧焉臣不敢私聞王將有事上帝方明六玉闕其一焉敢獻諸下執事王使大夫窽受璧薦諸玉尹玉尹曰噫是瑉也卻還之子旗抱石嘆曰吾聞有道之朝是與非別白繡裳𨿽華不翦以補冠太阿𨿽銳不委以割牲今彊謂璧爲瑉可不可乎楚丘丈人過而視之曰子旗其幸矣哉子旗怒曰何幸也曰卞和以玉獻尙遭刖況爾薦瑉者乎子旗終不悟君子曰士以眞材衒且猶不可假才能自致與嗚呼世不特一子旗也

越人甲父史與公石師交甲父史能計而弗決公石師善決而計疏各合其長事無畱行人兩而一心也因語相侵離去政輒敗密須奮泣諫二人曰君不聞海虫有水母乎水母無目資蝦以行蝦亦資水母食兩不能無也水母姑寘之又不聞有瑣■﹝王吉﹞乎腹藏蟹饑則蟹岀求食歸則瑣■﹝王吉﹞飽否乃死蟹失所巢亦兩不能無也瑣■﹝王吉﹞姑寘之又不聞夏屋有蟨鼠乎與卭卭駏驉比爲卭卭駏驉嚙甘艸卽有難卭卭駏驉負而走亦兩不能無也蟨鼠姑寘之又不聞西域有共命之鳥乎枳首一體性多妬饑則爭啄一俟其瞑餐毒艸害之及下嗌皆斃亦兩不能無也是皆山海虫爾不足怪𨿽人亦有之北方有比肩之民疊食而疊望失一則死亦兩不能無也今二人甚類之其所異者彼以形此以事爾柰何離去柰何離去二人相顧曰微奮言吾等將愈敗驩焉如初君子曰十二官各有所司必相資以成體況尺有所短寸有所長何可自用密須奮可謂善諷矣

猗於臯聞尾勺氏畜豹善捕獸以雙白璧易之且肆筵召所與遊者飲岀豹於庭而譝其能於是治金爲繩系之文羅日割牲啖之居亡何有碩鼠過宇下急解豹斃之豹視鼠若不見猗於臯怒詈之他日又有鼠過焉猗於臯復縱之豹遇鼠如初猗於臯怒鞭之豹輒嘷猗於臯愈鞭之易以縲紲寘之牛羊棧中日餔以糟豹喪欲泣猗於臯之友安綦子他聞之誚曰吾聞巨闕𨿽利補履不如利錐錦綺𨿽麗供靧不如尺布文豹𨿽鷙禽鼠不如貍狌子何愚也曷不用貍搦鼠而縱豹捕獸哉猗於臯說如其言未幾貍捕鼠且盡豹獲麞鹿麃兔以歸無算者君子曰獸固善捕亦各有所能至於用人乃違其才何邪

楚多鶉善格如膠弗之解大夫黎嗜之偶使韓遂挾以行左右言於韓君君恱之令國中羅鶉與格皆不勝君以韓無鶉愧之無鉤大夫曰夫鶉海內所有也而韓獨無乎然而能格與否在所擇焉爾今衣褐而班文鶉也翁鱗而尾隹鶉也刀喙而戟距鶉也鶉則鶉矣求能格者幾何𨿽然此不足道也國中圓冠方屨堯行舜趨者皆士也能與君排難解紛者復幾何能否在君不在物也君說擇善鶉與黎格卒大勝韓因此而得擇士之法君子曰古語有云羊質而虎皮見艸恱見豹戰士鮮不類之然豈無眞虎哉亦患人君不能用耳

楚帥師伐晉晉人恐嚴甲兵以待楚入河陽退師未幾又入如是者三晉侯疑朝羣臣問焉伯瑕對曰楚誘我也急宜驅弗驅必深入存亡不可期晉侯曰子計疎矣伯瑕恚曰君如弗納臣言臣終不能俘隨君請先去之晉侯斥之問步毅步毅對曰楚非昔楚矣執政眾乖內嬖日盛曳綺縠而副玉珈者後宮千人旦謳莫酣惟日不足焉能及我問士渥濁士渥濁對曰毅言固當亦知其一未知其二者也楚西有秦難東諸侯則齊鄭魯衛枕戈待隙獨吾國有新喪未暇攻彼虞我兵起五國必應之故先動相制耳不足慮也問範匄匄對曰如二大夫言問韓起韓起大笑絕纓晉侯變色曰大夫笑寡人乎起對曰老臣何敢笑君實笑鴈奴不知也晉侯曰何謂也曰具區之澤白鴈聚焉夜必擇棲恐人弋已也設鴈奴環巡之人至則鳴羣鴈藉是以瞑澤人熟其故爇火照之鴈奴戛然鳴澤人遽沈其火羣鴈皆驚起視之無物也如斯者四三羣鴈以奴紿已共啄之未幾澤人執火前鴈奴不敢鳴羣鴈方寐一网無遺者今楚師進退三執火之謂也君何不少察之乎晉侯曰爭人不當如是哉於是大嚴守備楚子聞之曰勿謂晉無人不敢侵君子曰晉侯其善謀哉集眾人之慮必有一長者及韓起獻計楚人知悉其情遂退師詩云先民有言詢於芻蕘況士乎

宋剔成君自髙視羣臣皆下有諌者輒拒曰爾欲上我邪毋不已也指所佩劍曰懼此乎皆怖汗而退欲造九成臺於雍丘之郊恐羣臣言戒門者毋納士納則死北殷子且謂門者曰吾將見吾君門者沮之子且堅欲入且曰吾事君十年豈不知君君所甚惡者諫耳吾不諫則已何沮也曰子旣不諫欲入何爲曰吾善爲雞戲將以恱君也門者入白剔成君君召至子且鼓肱爲翼膠膠而長鳴鳴已急趨出气甚暢君怪之趨使還問曰子人耳乃效雞鳴何也曰臣尊雞甚故效之耳何故尊之曰臣以堯舜之知或不如也曰是何言歟是何言歟寡人聞非聖人者無法況方之異類乎曰臣焉敢非聖人竊有疑也道蔽天地者堯徳極萬世者舜皆古聖人也今謂其知不雞若者誠過乎激然風雨晦冥能司晨不愆度者堯舜能之乎曰不能也曰堯舜𨿽大聖司晨必以雞乎曰固也曰君如知此柰何盡下羣臣無若雞者乎君喜曰羣臣無言及玆者今乃始聞之寡人有過子宜力諌也曰君令臣諌臣不敢隠今賦急民單環四封皆彊敵夙夜憂勤且懼不免況事遊觀乎曰寡人不敢也曰君曰不敢而造九成之臺何也剔成君卽日罷其役君子曰日之行晝天下無不照月之行夜萬國無不明然日月之光有所不及者一燈之微足補其功此蓋子且雞諭之說也

余爲燕書四十篇蓋取郢人誤書舉燭之義讀者好之謂有秦漢風余獨愧汗弗止者何也自嬰憂患以來神情銷沮見於觚翰之中气苶而辭荒惡在其能秦漢也不猶優孟之似孫叔敖哉

顏率求鼎難

秦興師臨周而求九鼎周王患之以告顏率顏率曰大王勿憂也臣請正大義以卻其軍率乃詣秦君長揖言曰周之與秦勢𨿽若敵國其分則君臣也率聞君伐臣則有之矣自非弒逆未聞以臣伐君也不知君之興師而涉邦畿也何故天子謹使使臣問諸左右秦君曰無他異也寡人竊聞九鼎四海之厚寶也誠願得一觀焉然恐周之執事不察敝國之情乃盛陳師衛以備不虞耳寡人人臣也豈敢稱亂率曰率意君忘其爲人臣也今幸勿忘甚善率嘗適蔡蔡人有事其主者其主有龍淵之劍蔡人操刃與戟逐而奪之或諫曰此汝主也汝何得乃爾獨弗畏不義之名乎蔡人曰吾見龍淵不見主也彼由不見主故肆行而無忌憚今君知爲人臣而興師求九鼎焉何也君不聞齊晉之事乎齊地方千里帶甲數十萬天王嘗賜太公履東至於海西至於河南至於穆陵北至於無棣五侯九伯皆得専徵迨桓公之興平宋折鄭帖服荊楚威行諸侯天下莫彊焉尙款以尊周爲事未嘗敢求九鼎也晉地亦方千里帶甲亦數十萬掎以太行之髙起以首陽之雄迆以黃河之深靡以大陸之廣所謂表裏山河之固晉實有之文公藉累世之盛侵曹伐衛大戰於城濮而楚師敗績列國畏威無敢不從然猶一曰尊王室二曰尊王室亦不敢求九鼎也今君欲行霸術不思法桓文而首惟不軌是圖率恐諸侯有以議君也且君有不義者三以臣帥兵而刼天子不義一也鼎乃先王重器而敢睥睨之不義二也肆虎狼之威志在丘墟宗廟不義三也六國怨秦之虐旦夜共謀洹水之上恨無其名以興師設知君有爾韓必遣三將軍岀宜陽趙魏與韓唇齒之邦必注彊弓跖勁弩助之燕𨿽稍弱勢不能以獨寧四國合一精兵當不下三百餘萬齊爲山東大國亦必驅其兵西向崤函楚見諸侯並起其雄吞之志益暴又必急趨搗武闗君𨿽有百二之險舉六豹而噉一牛不至血肉狼藉不止也率竊爲君危之夫鼎者又以昭夫徳也茍無其徳𨿽得之必亡之昔夏之盛也貢金九牧鑄鼎象物百物而爲之備使民知神姦用能恊於上下以承天休桀有昏徳鼎遷於商商紂暴虐鼎遷於周周徳𨿽衰天命未攺君尙可力求之邪楚莊之彊君之所聞也因伐陸渾之戎遂來問鼎之重輕王孫滿一言卻之輒俛首莫敢吐气者豈力有不足哉誠畏負不義之名也君世有功於天王今其所爲可不如蠻荊之長乎爲君之計莫若告於眾曰寡人不敏昧厥君臣大分帥爾有眾欲觀鼎於周周之大夫弗以寡人爲不榖肫肫然諭之寡人𨿽至愚亦已藏之中心矣爾眾宜解甲韜戈從寡人寡人幸至於廟當舉觶自罰復告於太史書之以旌寡人之過君能如此則攺過不吝之成湯又見於今日也君徳孰加焉秦君聞之赧然謝顏率曰子之言良是也卽日罷兵西還﹝鼎周鼎也故借周天子立論﹞爲說者曰秦師求鼎之事𨿽急使率以是大義折之秦縱暴必能退師初不待陳臣思將兵以救之也旣不能然復以八十一萬人■﹝車兌﹞鼎誑齊率眞小人哉嗚呼大義不明久矣豈獨率一人之爲然哉嗚呼大義不明久矣

書穆陵遺骼

初至元二十一年甲申僧嗣占妙髙上言欲毀宋會稽諸陵江南總攝嘉木楊喇勒智與丞相僧格相表裏爲姦明年乙酉正月奏請如三僧言發寶器以諸帝遺骨建浮屠塔於杭之故宮截理宗頂以爲飲器大明洪武元年戊申正月戊午皇帝禦札丞相宣國公李善長遣工部主事谷秉毅移北平大都督府及守臣吳勉索飲器於西僧汝納監藏深惠詔付應天府守臣夏思忠以四月癸酉瘞諸南門髙座寺之西北明年已酉六月庚辰上覽浙江行省進宋諸陵圖遂命藏諸舊穴嗚呼上之徳可謂至矣哉

諭頑

陶尙書中立爲餘言臨海林甲一門皆疫死甲獨治喪曁甲沒無人藏其屍家犬奔號里巷若狂已而羣犬翕集銜甲衣曳至西郊跑土成坎埋焉坎淺不能容又復曳岀如是者四三始壅土覆之而去新昌黃琛甫有牝犬爲邏卒所食棄骨屏處其子銜之瘞諸野予聞撫髀太息每舉諭諸人人輒笑予誕且謂古無是事昔譙縣崔仲文畜犬會稽石和以丁奴易之不從和殺仲文奪其犬犬嚙和守仲文屍爪浮土掩之尋牽和衣訴官和伏誅此晉義熙中事也冀州石玄度犬母育一子愛之甚玄度烹子啖之母候骨投地斂寘一窟移塟於桑間旦夕向桑嘷逾月乃止此宋元徽中事也謂古無是事者過矣夫犬能禦盜齚姦解難報恩傳記所載者然也又寧止此二事乎人苦不自厚物理有可徵者亦弗之信反指予爲誕予故書此示之人心尙存其亦有所感夫

書客言二事

天臺李某遇盜官爲購捕之有刀鑷工出簪珥粥諸市市魁執送官工具言私於下東鄰女得之官逮女問狀女戰栗不能言工曰爾毋佯愳爲也爾左乳有瘢可驗官覆之信然女恚自剄死死三月始得眞盜初女童子時常用工薙髮故知女瘢工怨女嫁時不償其勞陷之黃巖少年嘗遊於愽徒一日飲市上市人攜虛篋與愽不勝馳而去少年慚其紿已躡至大澤中杖之僕地有一翁挾子過焉意其病厥也扶還其家未至而气絕市人家縛翁父子赴官子哀慟不伏翁謂子曰兒毋用苦吾老矣自度在世無幾願易兒也子聞之輒陳殺市人狀甚悉官用縱翁歸翁念兒寃也自經死爲說者曰漢張釋之爲廷尉天下無寃民嗚呼今之從政者其釋之也哉

明文衡卷五十

●欽定四庫全書

明文衡卷五十一

﹝明﹞程敏政編

○雜著

讀喪禮

胡翰

按儀禮疏衰裳齊牡麻絰冠布纓削杖布帶疏履三年者其降服父卒則爲母父在則爲母期傳曰何以期也屈也至尊在不敢伸其私尊也夫期之喪子爲父屈而三年之喪母爲長子得遂揆其輕重二者蓋不侔矣唐孔氏謂子於母屈而從期心喪三年蓋亦於義不安而創爲是說耳古未之聞也古者弟子爲師心喪三年若喪父而無服由子貢以義起之也子貢以孔子之施於門人者還以報之茍施於母子之間則疏衰裳齊非若師之無服也服斷以期而猶爲心喪則是外屈於父之尊而內存喪母之哀所謂服者何以表衷也斯亦僞而已矣後世之言禮者不以父降其母而使子得伸其尊誠不過矣抑所本者何取於古也又古者爲曽祖父母齊衰三月傳曰何以齊衰三月也小功也小功兄弟之服也不敢以兄弟之服服至尊也故重其衰麻減其月日尊尊而恩殺也是𨿽不及髙祖父母說者謂兼髙祖而言則其服同其月日亦同也今禮家定爲曽祖父齊衰五月爲髙祖父母齊衰三月則其服同其月日不同矣以經考之服之數盡於五緦麻三月小功五月等而至於髙曽意其月日以是爲差其服制則一以齊衰斷也且疏云爲父加隆三年則爲曾祖宜大功爲髙祖宜小功茍以齊衰之服從大功小功之月日亦若可爲也古之制禮者所以不出乎二者之間而一斷以三月之制豈無其義乎故尊尊而恩殺爲髙曽三月者後世不必易也至尊在不敢伸其私尊爲母齊衰期者𨿽古不必盡從也何以權之禮以義起而緣乎人情者也

按禮斬衰裳苴絰杖絞帶冠繩纓菅屨者女子在室爲父布總箭笄髽衰三年鄭康成引傳小記云男子冠而婦人笄男子免而婦人髽凡服上曰衰下曰裳婦人不殊裳故但言衰衰如男子衰下如深衣則衰無帶下又無衽此蓋古者婦人之喪服也朱子定禮自緦以上莫不悉尊乎古而婦人之服豈宜以俚俗參之若大袖遮頭竹釵布頭須之屬不知於古何服也古者婦人不殊裳非無衰也其衰之下與男子異耳非今大袖也檀弓云去纚而露髻謂之露髻則以麻繞額與髻耳非今遮頭也婦人不冠布總箭笄傳云總六升長六寸箭笄長尺猶今釵與頭須耳而今云竹釵布須亦非制也五禮廢久矣惟喪服民間尙多用之今冢子斬衰裳齊苴絰杖絞冠帶繩纓菅屨卽位而有事於外冢婦大袖遮頭竹釵布頭須卽位而有事於內何啻黃鍾大呂而間以師延靡靡之樂犧尊龍勺而置之玉杯象著之間其淆也甚矣是非朱子意也門人不察之過也問喪之記云親始死雞斯徒跣說者謂雞斯當作笄纚夫纚以黒繒韜鬢士冠禮所謂纚廣終幅長六尺者以之卽吉可也而凶事去之此又漢儒之不察也

夏后氏之郊

劉基

祭法曰夏后氏禘黃帝而郊鯀鯀固夏后之父也夏后之天下受於舜非受於鯀也禹不得以天下私其父夫鯀以治水績用弗成而舜殛之羽山天下咸服則鯀天下之罪人也故舜之刑非私刑也天刑也以天刑刑天下之罪人天下之至公也禹旣受舜禪而升其罪人以配天是舜之殛鯀非也夫鯀之殛獲罪於天天殛之也非舜殛之也奉天討也而以鯀配天是天之殛鯀亦非也一私其父而逆於舜又逆於天天其弗享夏后氏之郊矣禹聖人也而敢爲是哉祭法之言非也然則禹之於鯀也如之何曰廟以祭之而巳矣何必郊

君子非有恭敬則不齊

祭統曰君子非有大事也非有恭敬也則不齊是非所以語君子也夫君子之所以爲徳者恭敬而巳矣恭敬也者不可須臾離也故孔子之語仲弓曰出門如見大賓使民如承大祭大雅之述文王曰於緝熈敬止又曰不顯亦臨無射亦保聖人無一息之不恭且敬何待乎齊齊所以篤其恭敬猶恐其有未至而致之聖人不自滿假之心也謂之非有大故不齊猶可也謂之非有恭敬則不齊大不可也信斯言也是不齊之時不恭敬矣豈所以語君子哉其悖也甚矣或曰然則所謂不齊則於物無防也嗜欲無止也如之何曰其疵同也猶可謂之泛論泛論非言君子猶可說也不若非有恭敬則不齊之陷而不可舉也大抵漢儒記禮之言多駁往往流於文而失於理取其長而去其短可也

續志林

王褘

古稱文章家自漢唐而下莫盛於宋東都歐陽修氏曽鞏氏王安石氏並時疊起而蘇軾氏於其間爲尢傑然者也蘇氏之文長於持論縱橫開闔上下變化無不如其意之所欲言𨿽其理不能皆純而其才气之浩博固將躐漢唐而上之矣余讀其書愛其志林諸篇議論超卓而文章馳騁殊可喜中心慕之因竊其餘論續爲十八篇陳俚樂於金聲玉振之餘廁瓦缶於夏鼎商惇之末亦見其不知量巳然而願學之意則庶乎君子有取焉王禕序﹝今錄八篇﹞

周穆王時徐偃王爲國除去刑爭末事君國子民待四方者務出於仁義而穆王無道意不在天下四方諸侯之爭辯者無所質正咸賓祭於徐焉或謂楚文王曰徐偃王好行仁義之道漢東諸侯三十六國盡服矣王不伐楚必事徐楚遂興師伐徐殘之徐偃王將死曰吾賴於文徳而不明武備好行仁義之道而不知詐人之心以至此也君子曰仁義天下之本也自古有天下者由之以興矣未有由之而亡者也謂行仁義而亡者知假仁義之名而不知所以爲仁義者也徐偃王之謂也夫徐處淮之南北而得乎地之中其爲中國患久矣先乎穆王當成王時卽巳肆其彊暴書所謂淮夷徐戎並興東郊不開是也後乎穆王至宣王時其馮陵爲尢甚詩所謂徐方繹騷是也當穆王時天下晏安而天子乃無意於天下方乘八龍西遊與王母晏於瑤池之上逸樂而忘返於是偃王時得乘間而起用其籠絡駕馭之小智煦煦以爲仁孑孑以爲義以聾瞽束諸侯而諸侯之爭辯者適無所質正乃咸賓祭於徐庭偃王蓋自謂仁義之道爲止於是而王業固可圗而不知所以爲仁義者不在是也故未幾爲天子諸侯所不容而國以遂敗身以遂亡而偃王顧謂吾好行仁義之道以至此也嗚呼藉使偃王誠知仁義之爲道而力行之則民之附之者心必堅諸侯之從之者名正而言順湯武之業可成也其何敗亡之有惟其不知所以爲仁義而徒假仁義之名故不旋踵而敗亡世之論者因以謂湯武以仁義興偃王以仁義亡興亡𨿽殊其爲仁義一也嗚呼亦孰知仁義𨿽一而行之有不同偃王假其名而行之湯武則眞知之而行之以無僞者也興亡之效固判然不同矣湯武偃王柰何同年而語哉春秋之時宋襄公欲圗霸亦徒假仁義以爲名與楚人爲泓之戰曰吾文王之師也不禽二毛不鼔不成列一戰而敗國以幾亡故宋襄公之仁義卽徐偃王之仁義也一則假以謀王而不成一則假以圗霸而不就皆假其名而不知用其實者也或曰齊桓晉文亦假仁義者也而其霸業以成何歟曰齊桓晉文之於仁義善假之者也假之而善故其業以成偃王襄公則慕仁義之名而不善假不善於假其敗亡也固宜此又其得失之所由分也

太史公曰學者皆稱周伐紂居洛邑其實不然武王營之成王使召公卜居居九鼎焉而周復都酆鄗至犬戎敗幽王周乃東遷於洛蘇氏曰周之失計未有如東遷之繆也自平王至於亡非有大無道者也然終以不振則東遷之過也君子曰周之東遷非過也謂周自東遷而益衰可也謂國東遷而致衰不可也周居酆鄗酆鄗在西故謂洛爲東都自武王遷九鼎於洛固巳有意於經營周公相成王成武王之志於是乎卜洛以建邑而郊丘社壝宗廟市裏無乎不備是固以洛邑爲可都矣謂洛邑形勢不如西周之據函崤界蜀隴邪則東有成臯西有殽澠背河向伊洛其固有之守也謂洛邑土地不如西周爲天下土腴邪則左伊右瀍沃衍可以富也而況天下之中實維洛邑陰陽之所和南北日晷於是而取正道裏之所均四方諸侯於是而取則是則雒邑曷嘗不可以爲都也以書考之周公告成王使居新邑以爲治王因遂東故曰戊辰王在新邑烝祭歳是成王嘗至洛邑事烝祭矣以詩考之宣王徵車馬備器械會諸侯於東都因田獵而選車徒是宣王又嘗至洛邑會諸侯矣然則平王之遷洛得非先王之遺意而豈可謂其失計乎藉使周因東遷而致衰則日蹙國百里巳非一日四夷交侵有甚於戎伐昭王南徵不復有甚於問鼎重輕豈至平王以後而然耶蓋周自厲王之亂王室板蕩不有宣王以中興之吾見其不待東遷已無周矣宣王之後幽王失徳王室又大壊使平王不遷周其將不衰乎使文武而東遷周其有不興乎是周之所以衰因無令王以振興之初不以遷故也且堯都平陽而舜遷蒲阪禹又遷安邑商自契至湯八遷盤庚五遷是唐虞夏商之都罔有定止蓋屢遷矣柰之何獨以周之東遷爲失計耶遷都之義曰洛邑之地四達而平使有徳易以興無徳易以衰則都洛本可以致興而所由致衰者固在於不徳也周以後漢世祖都洛矣而延祚二百魏孝文又都洛矣而太和稱治有徳而都洛無有不興之理此古今之所同然者然則周有天下傳主三十七而平王以後凡二十四主歷年八百六十有七而東遷之後猶五百二十八年平王之東遷其果失計乎哉

漢髙帝旣定天下謂羣臣曰運籌帷幄之中決勝千里之外吾不如子房塡國家撫百姓給饋餉不絕糧道吾不如蕭何連百萬之眾戰必勝攻必取吾不如韓信三者皆人傑吾能用之此所以取天下也君子曰知人善任使此帝王之略也夫以髙帝之雄姿大度而當其任使者又皆天下之才其取天下也固宜矣方其與項籍俱起叛亡逐秦鹿蚌鷸相持者八年髙帝之命懸於籍手數矣而籍卒以敗亡者籍專爲暴髙帝務爲寛大故也髙帝之入咸陽也秋毫無所犯籍至火而屠之暴與寛大異趨如此楚漢興亡於是已決況籍有一範增而不能用而髙帝則攬一時之英豪而禦之如所謂三傑者皆天下之才也而用之各能當其才及其成功且曰吾不如焉是可謂知人善任使有帝王之略矣其得天下不亦宜乎𨿽然髙帝固善知人爲可尙抑所以任使之道則未免持駕禦之術以束縛馳驟之蓋有無足多者當韓信爲治粟都尉蕭何數言其奇而髙帝故不用殆欲激之使亡爾旣亡而追得之則信以爲必死矣反遽拜之爲大將使其以任遇太重爲過望效死以酬恩不復叛而信遂謂漢遇我厚也此在其術中而不知者也酈食其爲漢謀撓楚欲立六國後髙帝非不知六國後不可立也而以問良是特以甞其心焉耳蓋良始惟爲韓報讎又甞說項梁立韓諸公子橫成君成爲王而已爲韓司徒而後又自褒中去漢而歸韓髙帝恐良終爲韓不爲漢故因疑其謀以甞良豈果不知六國後不當立哉而子房固且力陳其難以爲不可此又在其術中而不知者也蕭何與髙帝同起事膺專任守關中漢廷諸臣功無與比盛髙帝恐其脫自驕以取禍故遣卒爲衛又系之廷尉以抑折之使自謹守以保令終非誠疑何也設誠疑之則已以待韓彭者待之矣而何至自污以求免此又在其術中而不知者也嗟乎三子者皆人傑然役於髙帝術中而皆不知而髙帝旣知三子之爲人傑矣乃徒以術禦之不復知有忠信之爲道君臣之際其不俱可惜哉且吾聞之舜之於十二牧武王之於十臣其君臣之相與無非忠信之道焉上以誠求下下以誠事上元首股肱視同一體烏有所謂相持之術哉嗚呼此古帝王之所以爲盛也髙帝非不得天下也然其君臣之際如此其不有媿於古帝王也夫

髙帝六年叔孫通徵魯諸生起朝儀魯兩生不肯行曰今天下初定死者未塟傷者未起又欲起禮樂禮樂所由起積徳百年而後可興也君子曰兩生之所謂禮樂非禮樂也彼以爲禮樂矣而吾謂非禮樂何哉彼徒知其文而非其本之謂也記曰禮者天地之別也樂者天地之和也天髙地下萬物散殊而禮制行矣流而不息合同而化而樂興焉又曰大禮與天地同節大樂與天地同和孔子之論以爲禮云禮云玉帛云乎哉樂云樂云鐘鼓云乎哉孟子之論先之以仁義而曰禮之實節文斯二者是也樂之實樂斯二者是也此禮樂之謂也夫禮樂不可斯須去身者也聖賢之治身卽其所以治天下國家者也以其不可斯須廢者而必俟乎百年亦何其迂之甚是故無本不立無文不行其可損益因革者文也故忠變爲質質變而文繼文者不能保其不變也夏變而濩濩變而武繼武者亦不能保其不變也此皆文之謂也至論其本則古今一而已矣孔子所謂百世可知者也吾故曰兩生之所謂禮樂非禮樂也禮樂之文而非其本之謂也自兩生創是說而漢儒悉宗之終漢之世禮樂之說紛如而其大槪則正朔也服色也辟雍也井田也封建也雅樂也是皆帝王經制之具而掃滅於暴秦者有王者作固當修而明之然漢之賢君莫如孝文漢興至是已及百年禮樂之興維其時矣而賈生請攺正朔易服色定官名興禮樂則謙讓以爲未遑惟以徳化民故海內安寧煙火萬里成康以後稱治者莫加焉至武帝而攺正朔矣議明堂矣至成帝議立辟雍未作而王莽作之矣至哀帝而詔定雅樂罷淫聲矣此三君者其於致治何如也自漢以來千數百年之間有爲之君臣於斯數者未嘗不講明之其說易通而易行者正朔服色也言人人殊而或行或不及行者明堂辟雍雅樂也其說𨿽多而終不可行者封建井田也夫其可行者因之不可行者革之而皆足以爲一代之治則其爲禮樂之文而非其本也明矣禮樂之文無與於治道也明矣蓋髙祖以馬上得天下而輕詩書叔孫通鄙儒也因拔劍擊柱之事將肅朝儀以止喧嘩乃進儒者可與守成之說夫肅朝儀以綿蕞從事其事至末也而通以爲儒者守成之事兩生以爲興禮樂之事嗟乎儒之爲儒禮樂之爲禮樂止是而巳乎至隋文中子講道河汾謂其徒魏徵房杜曰先輩𨿽聰明特逹然逢明主必愧禮樂及聞江都之變曰道廢久矣如有王者出三十年而後禮樂可稱也十年平之十年富之十年和之斯成矣其後唐太宗與房杜論興禮樂曰禮壊樂崩朕甚湣之有志不就古人攸悲時難得而易失朕所以遑遑也徵與房杜皆慚悚而退是數公者可謂興王之良佐而明於古今之治體矣𨿽未甞以攺法立制自任至論其輔佐之實則房杜之彌縫魏之諫諍皆人臣之所難烏在其媿禮樂也是故以徵伐取天下者莫如湯武湯造邦之初誥其臣下曰無從匪彜無卽慆淫各守爾典以承天休此禮也攸䢐之民室家相慶此樂也武下車之初列爵惟五分土惟三建官惟賢位事惟能此禮也大賚於四海而萬姓恱服此樂也然則革命不崇朝而禮樂行乎其間亦烏待於三十年之久乎故吾以謂兩生之所謂百年文中子之所謂三十年皆徒論禮樂之文而非達其本者也嗟乎兩生不足道也文中子動以聖人自儗而立論若是幾何而不爲叔孫通也哉

光武遭漢中衰紹恢前緒徵伐四方日不暇給而乃惇尙經術賓延儒雅開廣學校修明禮樂繼以明章臨雍拜老橫經問道自公卿大夫至於郡縣之吏咸選用經明行修之人是以教立於上俗成於下自三代旣亡風俗之羙未有若東漢之盛者也君子曰國家風化之成非一人之爲一日之積也爲之非一人故行之也無獘積之非一日故守之也有素此所以旣成而益隆愈久而不替者也周之有天下也始於文武崇道徳隆禮義設辟雍泮宮庠序之教陳禮樂弦歌移風之化敍人倫正夫婦天下莫不曉然論孝悌之義惇篤之行故仁義之道滿天下繼以成康持盈守成世篤忠厚當其時風俗之隆比屋可封蓋垂裕乎八百年之久此豈一人之爲一日之積哉成周之後言風化之美者無如東漢矣然非光武躬行於其先明章繼志於其後皆惇尙經術修明儒學以爲務則其效之所至亦豈能底於盛極乎是故自建武永平以至於建初永元上而朝廷下而鄕閭莫不以名節相砥礪而不肯一毫茍且以自詭相師成風翕然無間此其俗習之羙𨿽其比隆於成周可也及乎元興以後閹豎擅政而小人挾其威福相煽爲惡中材顧望不知所爲而漢巳失其操柄綱紀大壊矣然在位公卿大夫有若袁安楊震李固杜喬陳蕃李膺之徒皆豪傑特起之士相與發憤同心戮力用公義以扶其危直道正言分別其是非白黒不少回撓至於勢有不容而織羅鉤黨之獄起而其執彌堅其行彌厲志𨿽不就而其忠則有餘天下之士聞其風慕其義者人人感慨奮激如符融郭泰範滂許劭之流咸立私論以救其敗闕而其甚者至於解印綬棄家族骨肉相勉趨死而不避或且以不得與其死以爲恥以故百餘年間擁兵專地者𨿽互相吞噬而猶莫不以尊漢爲辭𨿽以曹操之姦雄擅彊大覬非望乃至沒身不敢廢漢以自立豈不以名義有在知所畏避而自抑乎嗚呼尙論兩漢之習者西漢必曰經術東漢必曰名節抑豈知經術者固名節之本而名節之爲效其有系於國家天下爲尢重如是夫程子之言曰後漢名節成於風俗非自得也然一變之則可以至道矣司馬公之言曰教化國家之急務風俗天下之大事惟明智之君子深識長慮然後知其爲益之大而收效之逺也至哉言乎其政治之龜鑑乎

曹操權勢日隆董昭言宜進爵加九錫以彰殊勛荀彧以爲曹公本興義兵以匡朝寧國秉忠貞之誠守退讓之實君子愛人以徳不宜如此操由是不悅及擊孫權請彧勞軍因輒畱彧以侍中光祿大夫持節參丞相軍事彧以病畱壽春飲藥而卒君子曰簒逆之人將欲奪人之國家必擇正人賢士人望所屬而意與巳忤者從而中傷之惟恐人之不成其志而其惡之不遂也曹操之殺荀文若是巳夫文若飲藥而死蓋自殺也而謂操殺之何哉蓋文若𨿽自殺而致其自殺者操也𨿽謂操殺之可也嗚呼君子不幸而處國家亂亡之際而欲自立於其間適足以殺其身而已爾𨿽欲明哲保身有不可得若文若者亦何其不幸也且文若可不謂正人賢士者歟當漢之亂豪傑並起文若以爲曹操者庶幾可以圗大事定國家故從而佐之凡其與操謀所謂大順大略大徳者大抵皆匡朝寧國之事豈嘗與謀簒漢哉而不知曹操者天下之姦雄懷其鬼蜮之智𨿽外示恭遜而簒漢乃其本心彼董昭逆知其本心者也九錫之謀有以中其心之所欲矣文若𨿽賢而智不足顧謂曹公秉忠貞而守退讓君子愛人以徳不宜如此不亦有忤其心乎智不足而節有餘不殺其身不止矣操見平時文若所與言未嘗逢其志及圗九錫而又忤其志使文若而在將巳之志不得終成其殺之也固其所矣是故文若死操之惡遂成明年而九錫加及孫權稱臣稱述天命而操以爲天命在吾吾爲周文王矣操死子丕遂簒位而且以舜禹自居矣嗚呼世豈有是等文王舜禹也哉朱溫將簒唐欲以優人張廷範爲太常卿裴樞持其事樞等朝廷宿望溫以爲小事猶不巳從必不肯聽已取天下故肆其誅鋤白馬之禍樞等無遺類矣曹操之簒漢朱溫之簒唐其惡一也操之殺荀彧溫之殺裴樞何其所爲之相類耶吾是以知簒逆之人欲奪人之國家者必擇正人賢士而中傷之惟恐人之不成其志而其惡之不得遂也嗚呼以操久蓄無君之心加有大功於天下其移漢祚不啻如反掌文若縱忤已其力豈足以沮操當是時國之後戚朝之忠良殺戮略盡畱一文若夫亦何害而操曽不能少容焉文若則死矣而不知簒魏之司馬懿已儗其後而不察也害能加於其所易制而明不足以料其所難圗烏在曹操之爲智哉懿旣制魏國命子師及昭並秉重權而昭子炎遂以代魏當其時王陵以壽春欲討懿而不克文欽母丘儉以淮南欲誅師而不遂諸葛誕又欲以壽春誅昭而不成巨姦之鋒夫人將嚙之然人知司馬氏專魏而不知養成其惡者由操之不智也故夫司馬氏於魏猶曹氏之於漢而巳耳孟子曰不仁而得國者有之矣未有不仁而得天下者也又曰出乎爾者反乎爾者也有天下者盍亦鑑觀之乎

唐太宗有天下貞觀之間天下大治外薄嶺海戶門不閉行不賫糧米斗三錢歳斷死獄僅二十有九蠻夷君長咸襲衣冠帶刀宿衛太宗嘆曰此魏徵勸我行仁義旣效矣惜不令封徳彜見之或曰太宗烏在其爲仁義也太宗之爲君大抵仁不勝其武義不勝其利者也當其以英武之姿而舉義師於弱冠之始一戰而定東都再戰而下河北以至取江陵舉黎陽攘羣盜如振槁拉朽其有天下如運諸掌視成湯之拯民似矣而陽尊隋以爲名則何異晉文河陽之尊周北擒頡利西滅髙昌以及破吐谷渾降薛延陀衣冠其人郡縣其地視武王之通道似矣而髙麗之徵垂老而不厭則不及齊桓召陵之伐楚太宗之用武果三王之義乎囚至五覆罪至三訊視古人聽獄之辭則審矣而張蘊古之死則未免於濫殺除斷趾之法去鞭背之刑視古人肉刑之制則輕矣而李君羨之誅則未免於淫刑太宗之用刑果三王之仁乎蓋其好大喜功志慕髙逺而學問之道有未充故其設施制度綱紀𨿽有足觀而平生所爲類皆假仁義以濟其功利之私烏在其爲仁義也君子曰三代而下賢聖之君無如太宗矣而顧猶不足焉春秋責備之意其母乃已甚乎夫論仁義之本太宗𨿽若有愧論仁義之功太宗不可謂不盛也孟子曰堯舜性之也湯武身之也五霸假之也然則太宗𨿽未可以性之許之而亦豈可以假之議之哉不然仁義之效大矣太宗行之何其易致而速成如是也蓋仁義之於天下如饑渇之於飲食人情之所同欲也其所以同欲由人心之所同有也況當天下大亂之餘斯民新脫於水火綏之以仁撫之以義尢易爲力故其行之數歳粟米之賤斗至數錢居者有餘蓄行者有餘資人人自厚幾至刑措天下翕然而從化如影響之從形聲有不期然而然者此其爲效易致而速成曽不待乎必世百年之久不謂之盛可乎太宗之所以致是者非其身之而孰致之乎使太宗行之以無倦𨿽至於由仁義行可也而謂其徒行仁義可乎而況謂其假仁義不亦過乎且自唐虞之治五百餘年而有湯之治自湯之治五百餘年而有文武之治文武以後千有餘年而始有太宗之爲君其治天下之效如此然而猶以其所未至而責備之不得與先王並是則文武之前率五百餘年而遇一治世文武之後千有餘年而猶未遇願治之君也是不亦責人終無已乎嗚呼唐有天下更十八君垂三百年其間蜀道闗陜奉天之幸唐之幾亡者數矣而天下終復爲唐焉是則太宗仁義之效益不可誣而行仁義之功果何負於太宗哉

魏徵嘗言於唐太宗曰願陛下俾臣爲良臣無俾臣爲忠臣也君子曰人臣委質以事君其義一也而以爲有良臣忠臣之異者則以其君有道無道有不同焉耳人君有道人臣直道以事之而得明哲以保身故謂之良臣君臣之名兩全而無失此處君臣之常者也人君無道人臣不容於直道而殺身以殉之故謂之忠臣君臣之名兩敗而不全此處君臣之變者也是故有禹湯文武之爲君則臯陶伊尹周召之流因而爲良臣有夏桀殷紂之爲君則龍逢比干之流因而爲忠臣嗚呼使其君爲桀紂而巳爲龍逢比干之爲此豈人臣之所願乎宜乎魏徵拳拳焉以爲太宗告也且三代而下受諫如太宗之爲君盡諫如魏徵之爲臣可謂各極其致無媿乎君明臣良者矣而徵猶爲是言何哉嗚呼此正徵之所爲善諫者也徵之意以謂君有道則臣得爲良臣君無道則臣必爲忠臣願陛下爲有道無爲無道茍爲無道則臣將必爲忠臣矣是殆欲繩其君使不得爲無道云耳不然則忠良𨿽異稱要皆美名而徵亦何擇焉蓋徵非爲其身謀實爲其君計藉令其君以無道見醜於天下後世而已獨以忠節聞孰與君都顯號臣荷羙名而臣主之善兩立也抑徵之爲是言蓋亦深知太宗之足以爲有道矣茍太宗果不足與爲有道也則與龍逢比干遊於地下徵其寧有貶哉幸而太宗力致貞觀之治而終爲有道之君𨿽徵之所以諫之者非一端安知非忠臣良臣之論有以啟之也𨿽然良臣未始不爲忠而忠臣未有不爲良者也徵之此言抑有所矯而言之世有庸回之臣韋脂塞黙惟以持祿固位爲務者將必坐視其君之昏愚暴戾而無所匡救因據魏徵良臣之言以爲解卒致臣主有兩敗之禍嗚呼此又徵之罪人也哉

明文衡卷五十一

○雜著

綱目凡例考異

汪克

寛或問春秋凡例子朱子曰春秋之有例固矣柰何非夫子之所爲也夫子作春秋筆則筆削則削遊夏尙不能措一辭而三傅各立凡例後之言春秋者又各立例殆將數十百家言人人殊學者將安取衷哉子朱子筆削資治通鑑爲綱目褒貶去取一凖春秋書法別統系以明大一統之義表歳年以仿首時之體辧名號以正名紀卽位攺元以正始書尊立崩塟以敍始終書篡弒廢徙以討亂賊書祭祀以著吉禮之得失書行幸田狩以著巡遊之荒怠書恩澤制詔以著命令之美惡書朝會聘問以著賓禮之是非書封拜黜罷以見賞罰之當否書徵伐戰功以志用兵之正僞書人事以寓予奪書災祥以垂勸戒片言隻字如持權衡以較輕重銖積黍分芒忽靡忒故手筆凡例一卷備列所以筆削之法學者據此以求綱目之旨不須更設注腳而史外傳心之要典了然在目如視諸掌與傳者之自立例以言春秋蓋不霄壤趐矣然魯齋王公刋之金華敬所文君刋之宣城而傳之未廣也至元丁丑友人倪仲弘偶得於其友朱平仲遂以示余余喜其有益於後學欲鋟棗俾逺其傳海寧任用和以其子從余逰聞而樂之乃刻諸家塾余因考其同異以附於後並識其所從來之顚末於卷首云

歐史十國年譜備證

徐一夔

五季時十國稱帝攺元者七荊楚吳越常行中國年號歐陽公五代史著十國世家年譜於吳越云聞之故老亦嘗稱帝攺元而求其事迹不可得獨得其封落星石爲寶石山制書稱寶正六年辛卯始信其攺元歐史所據者以此所以不他見者疑其年號止行於國中而不行於外國後並諱之至正中余避亂海寜州之東有姓許者嘗辟巨室得古墓一內有志磚蓋錢氏將許俊墓也俊年十八從軍以驍勇有戰功累官至節度使都押牙兼禦史中丞寶正三年卒塟於此所載年月甚明此又錢氏攺元之一證也惜乎歐公未之見爾鏐殄巢殺宏誅昌以有兩浙之地又貢獻中朝不絕若無稱帝攺元事當唐明宗卽位之初安重誨用事鏐致書重誨渉慢重誨大怒會使臣烏昭遇韓玫使鏐還朝玫誣昭遇稱臣舞蹈重誨遂奏削鏐王爵鏐蓋有激而然而鏐卒之歳實爲明宗攺元長興之壬辰則寶正六年之明年也重誨被殺當長興二年夏而元瓘自陳復鏐王爵則在重誨旣死之後故元瓘襲位不復攺元其事可見巳以余觀之鏐自梁末帝貞明二年加天下兵馬都元帥開府置官屬唐莊宗入洛以厚獻故得賜玉冊金印自稱吳越國王更名所居曰宮殿官屬皆稱臣遣使封拜海中諸國君長至如俊者以分言之一陪臣爾亦授前項職名儼然行帝者事矣奚待重誨見絕而然歐公去五代未逺故老所云蓋可信也當時十國皆非中國有鏐之稱帝攺元與否亦不足較第錄所見以備歐史之一證云爾

深衣考

朱右

上古巢居穴處間衣鳥獸之皮以自蔽軒轅氏作制衣裳以示象公侯等數上下不紊自夫王澤一熄嬴劉疊興古制茫昧曲臺講禮僅存深衣一篇鄭氏箋注旣有未當世代沒革襲以成俗無復復古之意矣宋司馬文正公始制深衣爲燕居常服士大夫往往效之紹興間太常博士王普著深衣制度追合古人文公朱子修入家禮趙公汝梅又著深衣說明白簡易未免互有得失近世天臺牟氏仲裴刋誤慈溪馮氏公亮考證皆有發明右生也晚不獲承諸君子緒論而竊有志焉輒考禮經及先儒諸氏之說求合古制使宜今可服庻幾好古博雅者有所稽而不惑於紛紜之議作深衣考

深衣之制

以白纖布爲之

古者用十五升布鍛濯灰治升八十縷今人爲布無升數當用細密布潔白者

度用指尺

取各人中指中節以兩尖相距爲寸今人用折尺亦彷佛

衣二幅屈其中爲四幅

前後長居身三之一彊自領至要王氏謂衣二尺二寸則恐傷太長當掖下則裁至袼外屬於袂

衽二幅

衽說文曰衣衿注交衽爲衿爾雅衣皆爲襟通作衿正義云深衣外衿之邊有緣則深衣有衽明矣宜用布一幅交解裁之上尖下闊內連衣爲六幅下屬於裳玉藻曰深衣衽當旁王氏謂袷下施衿趙氏謂上六幅皆是也

裳十二幅

長與身等經曰短毋見膚長毋被土玉藻曰深衣要半下齊倍要宜用布六幅斜裁上廣六寸下廣尺有二寸上屬於衣當要若人體大小又隨宜而廣狹之

袼之髙下可以運肘﹝格音各﹞

袼衣袂當掖之縫也

袂之長短反屈之及肘

袪與袼平

袪袂口也舊制尺有二寸今時制宜稍小袂中及齊與身參而圜之﹝齊音咨﹞

齊謂袂下當縫處經曰袂圜以應規

要七尺二寸

當裳之上際王氏謂要中三蓋袪尺有二寸圜之爲二尺四寸則要七尺二寸

袷二寸交而方﹝袷音刼﹞

袷交領也玉藻曰深衣袷二寸注曲領也經曰曲袷如規以應方

鉤邊續衽

邊謂邊縫也衽邊斜幅旣無旁屬別裁直布而鉤之續之衽下若今之貼邊經曰續衽鉤邊正以鉤邊續於衽也後人不察至有無衽之衣或有衽亦加鉤邊則於袷領相妨身服不宜姑正之以俟知者馮氏謂鉤邊乃要問當縫處亦非也

緣廣寸半緣

純也領與袂口齊邊皆緣經曰具父母大父母純以續具父母純以靑孤子純以素今人常居年老宜緣以皂﹝純之瓦切﹞

負繩及踝以應直﹝踝胡瓦切﹞

謂自領下衣與裳連縫直下如繩今之背縫也

下齊如權衡以應凖

齊衣下縫也

帶廣四寸

以白繒夾縫之其長圍要而結於前復通屈四寸爲兩細垂其餘爲紳玉藻曰天子素帶朱裏終辟諸侯素帶終辟大夫素帶辟垂注終兄也辟緣也克辟盡緣之也細兩耳也天子諸侯從要後至紳皆緣之大夫緣其兩耳及紳士惟緣其紳爾餘皆不緣也

紳長三尺辟二寸﹝辟音壁﹞

辟邊緣也兩旁各廣一寸爲二寸

約用組三寸

組綬屬以絲爲之帶廣難紹而易解故用組貫其細而約之

冠用緇布

緇黒色宜用烏紗而加漆焉上有辟積五縫向左爲吉加武捲於冠後今人屬武於冠前有純如今人加夾於額者簪用象橫貫之

幅巾加於冠

古冠無巾今人加以巾覆之巾用烏紗方幅似今頭巾但直縫其頂而殺其兩端爾

屨用白

古者屨順裳色夏布屨冬皮屨士冠禮曰玄端黒屨素持白屨則深衣屨宜用白約繶純用緇絇屨頭飾用絳或用繒屈爲之繶牙底相接之縫亦綴以絳以爲行戒純屨緣口也或黑屨則飾以靑又著綦屨系也其色同上﹝絇其餘切繶施力切﹞

申屠子迪毀曹操廟文

唐肅

操之不臣於漢天下後世莫不知也而夷陵獨有廟夷陵之民皆愚邪夷陵自有廟來國不一姓官不一人而未有毀之者凡仕於夷陵者皆愚邪非也夷陵之民不皆愚或知毀而不能毀者力不逮也仕於夷陵者亦不皆愚或可毀而不敢毀者勇不勝私也𨿽然知毀而不能毀者非愚也可毀而不毀者誠愚也申公以一介吏獨有事於此視之民則力足以有爲視之官則勇足以勝私不流於俗不惑於禍使愚者駭不愚者悅也得非偉歟嗚呼操之鬼逺矣𨿽毀之不足以誅之然公之爲亦非以誅操也欲後世不臣如操者有所懼也

書博雞者事

髙啟

博雞者袁人素無賴不事產業日抱雞呼少年博市中任气好鬭諸爲裏俠者皆下之元至正間袁有守多惠政民甚愛之部使者臧新貴將按郡至袁守自負年徳易之聞其至笑曰臧氏之子也或以告臧臧怒欲中守法會袁有豪民常受守杖知使者意嗛守卽誣守納巳賕使者遂逮守脇服奪其官袁人大憤然未有以報也一日博雞者遨於市眾知有爲因譲之曰若素名勇徒能藉貧孱者耳彼豪民恃其貲誣去賢使君袁人失父母若誠丈夫不能爲使君一奮臂邪博雞者曰諾卽入閭左呼子弟素健者得數十人遮豪民於道豪民方華衣乘馬從羣奴而馳博雞者直前捽下提毆之奴驚各亡去乃褫豪民衣自衣復自策其馬麾眾擁豪民馬前反接徇諸市使自呼曰爲民誣太守者視此一步一呼不呼則杖其背盡創豪民子聞難鳩宗族僮奴百許人欲要簒以歸博雞者逆謂曰若欲死而父卽前鬭否則闔門善俟吾行市畢卽歸若父無恙也豪民子懼遂杖殺其父不敢動稍斂眾以去袁人相聚從觀歡動一城郡錄事駭之馳白府府佐快其所爲陰縱之不問日暮至豪民第門捽使跪數之曰若爲民不自謹冒使君杖汝法也敢用是爲怨望又投間蔑污使君使罷汝罪宜死今姑貸汝後不善自攺且復妄言我當焚汝廬戕汝家矣豪民气盡以額叩地謝不敢乃釋之博雞者因告眾曰是足以報使君者未邪眾曰若所爲誠快然使君寃未白猶無益也博雞者曰然卽連楮爲巨幅廣二丈大書一屈字以兩竿夾掲之走訴行禦史臺臺臣弗爲理乃與其徒日張屈字遊金陵市中臺臣慚追受其牒爲復守官而黜臧使者方是時博雞者以義聞東南髙子曰余在史館聞翰林天臺陶先生言博雞者之事觀袁守𨿽得民然自喜輕上其禍非外至也臧使者枉用三尺以讎一言之憾固賊盭之士哉第爲上者不能察使匹夫攘袂羣起以伸其憤識者固知元政紊弛而變興自下之漸矣

志夢

余與同郡謝玄懿俱在內府教冑子今年正月十一日之夜啟夢與玄懿晨候午門若將趨朝者有揖餘二人言曰二君當遷且顧國子祭酒梁公曰諸生盡以屬公餘愕曰得無有逺調乎曰不然煩傅開平王爾旣寤明日以告玄懿私相與識之越三日旣望故事當率諸生入覲方敍立右順門內梁公傳旨下曰勅諸生出受業太學二君俟後命言旣引諸生去啟亦隨出明旦將朝中使急召啟二人曰有旨命開平王二子侍學東宮俾爾授之經宜趨入玄懿顧余笑共嘆其夢之神也二月二十日之夜玄懿夢與啟同被召至上所上授以一紙若告身者玄懿受而忘拜竊視其文有翰林院三字焉繼授啟啟拜受之明日以告啟亦私相與識之越六日上禦奉天門宰執並侍小黃門召啟升上顧中書右丞汪公曰諸儒在學久且皆有文行而令以布衣遊吾門可乎汝亟以翰林之職處之因趣謝時玄懿以事出獨不得拜焉明日遂各授職有差而啟與玄懿皆得編修官云於是益共嘆其夢之神也七月十五日之夜玄懿母夫人林氏夢中使舁二廚授兩家發各有白金在焉其家捧視則化爲炭間以告吾婦余與玄懿聞之竊怪其說稍隠不若向二夢之著又不知玄懿所得獨化爲炭何也然亦私相與識之至二十八日暮出院還舎有控馬馳召餘二人上禦闕樓俟焉旣見奬諭良久面拜啟戶部侍郎玄懿吏部郎中啟以年少未習理財且不敢驟膺重任辭去玄懿亦辭上卽兪允各賜內帑白金命左丞相宣國公給牒放還於鄕旣出都門與玄懿家共舟而東其二弟爲餘言累重多負賜金已盡費況歸無舊業相共嘆咨尢其兄之早辭余因話玆夢以解之乃始悟廚爲除炭爲嘆愈共嘆其夢之神也夫自周官六夢之職廢學者莫能通其說前史所載夢之符於事者甚眾余嘗疑其誣焉今是三夢者不由因思而生得於恍惚啽囈之間而可徵灼灼如此知未至若旣往無少忒焉其事之偶然者歟將人之禍福將至有司之者或預以相告歟抑精神靈爽有所感通而特兆於是歟何其神也是知凡得喪之數固皆定於冥冥而無能逃焉者矣夫以吾二人一官之遷一命之授與區區之進退猶然而況其大者乎然則士之生也惟當自盡其所宜爲外者一委命順於數而無所容心焉可也而世之惑者猶將役其智力騖馳於軋敓排狠之場欣戚膠擾至死而不之察豈非昧哉余欲書此以覺之懼有誚夫誕也乃私識之且貽玄懿聊相與自警焉今年洪武庚戍也

明文衡卷五十二

●欽定四庫全書

明文衡卷五十三

﹝明﹞程敏政編

○雜著

空同子瞽說二十八首

蘇伯衡

秦穆公使三帥襲鄭及滑鄭商人弦髙遇之以乘韋牛十二犒師且遽告於鄭孟明謂鄭有備滅滑而還皇武子言於鄭穆公曰輕財之謂賢制勝之謂能其弦髙之謂矣夫髙將市於周遇秦師於滑知其包藏禍心求逞於我不愛其乘韋與牛十二用之犒師以息鄭國可謂輕財旣犒師矣遂奪其心三帥知我有備气沮計窮暴骨是懼斂兵而退可謂制勝不然秦師奄至誰其禦之我之弗知何以能備孟明西乞白乙攻我於外杞子逢孫楊孫應之於內存亡之數未可知也今甲兵不試邊鄙不聳勍敵逺卻社稷用寧髙力之以功莫大焉舉賢用能賞功所以爲國也君請圖之以勸來者穆公曰無遺於善而民知所適何以弗爲遂召弦髙賜焉髙稽首曰臣艸莽之臣未嘗獲齒君之輿隸惟是貿遷有無以利民用臣之職也方秦師之東也不虞相遇於滑不及以聞於執事輒致君之命有犒於其師出臣之位矯君之命死有餘罪君惠免之而不以戮爲幸已甚何賜之敢覬覦先君桓武莊文勲在王室天鑑其忠祚我子孫卹其菑而捍其患秦師之不克逞志於我則由此故也臣何力之有而君歸功於臣而賜焉使人謂君以臣之故而賞僭也無乃不可乎貪天之功以爲已功猶竊人之物以爲已物也罪又甚焉其敢幸秦師之退而自爲功乎若曰不腆韋牛臣之自輸於是乎歸焉臣𨿽賈豎又敢取之以犯不義乎臣聞爲人子不敢私其財義也故𨿽子之財父實有之子之道臣之道也如是自臣身至於妻孥私家孰非君之有哉寓於臣而已非君實寓則臣焉取之牛韋在臣猶在君也輸以共享固其所也若私君之有曰我之有而求歸焉夫豈義乎獲賜而亡義又焉用之且微社稷之靈先君主君之福秦師有進而無退傅於城下其誰獲免於執干戈以事捍禦乎臣將覆亡之不暇而況能有牛與韋乎今徼福於君不惟全其首領亦完其室家矣其爲賜也不亦大乎豈獨臣受賜𨿽國人皆受賜而臣重有賜焉人將謂臣無厭而懼且以爲僇矣君無庸賜之是免臣於僇而納之於義也請辭之穆公曰成子之名而教民以義何故不爲遂許髙君子於是謂鄭穆公君矣皇武子臣矣弦髙民矣聞善而能從明也見賢而能推忠也有功而不徳謙也明以撫眾君之道也忠以事上臣之職也謙以自居民之行也君明臣忠民謙求國無治不可得也此鄭之所以免於秦之師也

魯宣公稅畝孟獻子諫曰魯諸侯之望也諸侯之望魯也曰秉周禮也今稅畝是棄周禮也以秉禮聞而棄之諸侯其謂我何先君隱公以我許田易鄭之祊君子猶且非之曰有王制在王吏若以疆埸爲問將何以辭其大討矧取民有制而可逞君之欲乎昔者先王經土地而井牧其田野畝百爲夫夫九爲井井九爲邑邑四爲丘丘四爲甸甸四爲縣縣四爲郡以任地事而令貢賦凡稅斂之制於是乎定焉大國食者半中參之一小四之一而其取民也皆什一焉什一制之謂也制所以律貪而禁暴也夫先王封建諸侯使治民而食其力以利民也豈厲民哉故爲之制食於人者𨿽貪冒弗使過焉食人者𨿽鄙嗇弗使不及焉是故制猶水之防焉防猶不可決而況先王之制乎上所以取乎下下所以奉乎上也不過什一爲日久矣而君過取焉譬則決水之防也夫君人者上承天王下撫庻民而踰制斂財其無乃非義乎踰制蔑君斂財毒民蔑君君怒毒民民怨若怨怒並興禍亂將至抑國家之不能安靖而君焉逞欲越自魯公撫封於少皥之墟十九世矣土田是賦以給公室有自來矣載其儉徳百事攸共臣未聞其不足也而今不足焉庸非奇慝奢淫之日新乎四者所謂蠧也府庫空虛則職此也不然夫豈不見稅斂之時入則足用在三事而已一曰窒欲二曰節用三曰由禮三者之中禮爲之體必由乎禮而後動焉非禮不欲非禮不用如是則什一無弗足也若動不由乎禮非禮亦用非禮亦欲則𨿽什二又何足之有詩曰無念爾祖聿修厥徳無亦鑑於先公而惟三事之是務焉用稅畝詒怒速怨示貪臣恐所獲不如所喪也君其圖之弗從遂稅畝君子曰魯之不競也宜哉朘民以從欲長國家者患無民不患無財紂有巨橋之粟鹿臺之財而曰獨夫無民之謂也若之何脧之古之人君知國本之在民是以用其賢能爲其司牧授其田宅敎其樹畜開其衣食同其好惡卹其疾苦補其匱乏遂其庶富致其勸懲興其孝悌忠信本旣固矣而後邦寧三代異制厥道一也今縱不能損上益下而又瘠民以肥已自伐其本矣而魯之不亡所謂一世無道國之未艾也

成王問君奭以守成之道對曰恪遵成憲崇信耉老無取昔命令而紛更無陋舊規模而攺作王曰其要何居對曰在詩有之如臨深淵如履薄冰在書有之予臨兆民若朽索之馭六馬王曰不已懼乎對曰十圍之木植之非二三百年不大及乎伐之也不累日而僕矣九成之臺築之非踰時閱歲不成及乎毀之也不累日而夷矣成之難而僕之易也如此成之難而毀之易也如此安得而不懼也周之天下后稷建之公劉篤之太王拓之王季勤之文王武王成之此十圍之木也此九成之臺也如之何其無懼也夏之民嘗去桀而歸湯矣商之民嘗去紂而歸周矣王不聞乎撫我則後虐我則讎如之何其無懼也

魏文侯問李克曰國何貴李克對曰貴士文侯曰何貴於士李克曰兆民之庶君不能自撫也三軍之眾君不能自馭也百職之富君不能自修也萬事之繁君不能自理也而士者君之所與撫兆民馭三軍修百職理萬事者也得士則兆民得其生三軍得其所百職得其宜萬事得其序而君得以安富尊榮詩曰濟濟多士文王以寧得士也狐偃曰仁親以爲寶貴士也士之貴也尙矣楚有子玉晉文側席吳殺子胥勾踐進兵燕用樂毅齊不能支魯亡季孫邾亦相侵士之用捨國勢之彊弱系焉何得而無貴乎三仁旣去殷國遂墟二老來歸周業攸成伊尹就桀夏社未亡百里奚至秦虞公以滅士之去就社稷之存亡系焉何得而無貴乎文侯曰焉得士而與之共國哉李克曰知之則用之用之則任之任之則信之信之則不以小人間之則士之在天下者皆將竭蹶而至矣知之而不用之用之而不任之任之而不信之信之而不免以小人間之則士之在國中者皆將治任而去矣文侯曰善於是師卜子夏田子方客段幹木相魏成任翟璜西門豹以吳起樂羊爲將用屈侯鮒爲子擊傅而魏之爲國也天下莫彊焉君子曰無競維人信矣哉不然三晉地醜徳齊魏何以無敵於天下也

楚王入於云澤若虎兕若蜼玃若鹿豕若鳴鴈若鵁鸕若■﹝肅鳥﹞鶬若鷫鵠見王無不恂然決起翔者奮飛走者遐竄髙者入雲霄下者伏灌莽有錦雞焉方吐其綬而王適至收綬而後作王見其綬五彩競明悅焉左右闗弓再欲射之王再止之命虞人曰其生致之虞人得之已乃縱獵者凡鳥獸之屬或殪於鷹犬或隕於鋒刃或傷於网羅而雞獨免焉明日王謂宋玉曰之雞也得全其生以綬見樊於籠亦以綬然則士將奚處宋玉對曰此雞有綬藉使深藏矯乎其飛冥冥大王何見焉彼虞人且烏乎取哉故其無逃於樊籠之間非綬實爲之吐則使之也嗟乎士無以材自炫哉

空同子曰陸贄之召爲翰林學士在建中之初盧杞之相在二年至四年以李懷光論奏而貶杞新安司馬杞之爲人懷光猶知惡之贄與之同朝三年矣未嘗顯斥之第因奏議微示論刺而已及其旣貶乃聲言其姦邪致亂贄之擢中書侍郎同平章事在正元八年裴延齡之判度支在七月贄於時極言用延齡之非徳宗不聴十年十一月猶上書歷數其罪惡而贄竟除太子賓客使贄惡杞論杞如惡延齡論延齡則杞之貶當不在四年其惡亦當不至已稔又何自致朱泚之亂而有奉天之幸哉方杞在位也贄則不顯斥其姦邪及杞去位也贄乃追咎其致亂而贄之於延齡也則始終言之不少置謂位不同也則學士號內相猶之爲相也謂時不同邪則杞爲相日贄諫非不行言非不聴也此何爲哉然觀贄語所親曰吾上不負天子下不負所學他何所卹可謂不以得失爲患者也而於此不能使人無間然余是以累嘆而深惜焉

辟閭氏蒲盧氏過義渠氏義渠氏舉觴觴焉辟閭氏心若不快中酒屢興嘆義渠氏曰吾聞惟酒合歡今子中飲而嘆無乃有隠憂乎辟閭氏曰吾聞危莫危於上下交徵利時之人無有賢愚貴賤老弱惟利之是好以故私憂之耳蒲盧氏曰若好利則有之矣若謂老弱貴賤賢愚無不好則豈其然乎辟閭氏曰子以我爲不信吾與子行試之乃懷金錢數十與蒲盧氏義渠氏俱出北闗外遺其二道上而伏隠處窺焉少頃一樵夫負薪過見金錢俯拾以去辟閭氏走從隠處出復遺二金錢而伏有頃一童子驅羊過見金錢俯拾以去辟閭氏出遺金錢如初尋一媼行過不拾而去辟閭氏怪之追問媼曰何之媼曰家貧將入城從人乞貸耳曰媼且欲乞貸於人道上有遺金錢何不拾也媼曰耄矣恨不之見耳見之安得不拾而已乎遽問安在辟閭氏指以告之媼方俯拾一人騎而與從奴數人來見曰此我所遺也媼何得取命其從奴取之去辟閭氏曰媼非老者乎童子非弱者乎樵夫非愚且賤者乎騎者非賢且貴者乎而見金錢無弗取吾之言其弗信矣乎蒲盧氏曰然則柰何曰惟義可以治之義明則亷恥興亷恥興則取予不茍矣𨿽然義其具也非其要也曰何謂要曰上之人以身率之儉徳是恭屏去淫侈取之以道無富之貪則其要也故曰茍子之不欲𨿽賞之不竊在上者徒訓以義而不教之以身其曷由知所法也不奪不厭矣

空同子過北邙山見叢冢焉喟然而嘆曰人乎人乎其王侯將相乎其巨家富子乎其百工技藝乎其俠客釋氏乎其駔儈乎其甿隸乎其操瓢者乎其人奴之類乎其鹵簿鼓吹前挽後擁而歸之斯乎其束縛而遺之斯乎其殣而埋之斯乎其始將錮三泉而天文地理之畢具乎將便房繳道門闕罘罳之極其壯麗乎將祕器臣妾之備置乎將穿不及泉而丘壠之無處乎將不封而不樹乎其中將珠襦玉匣黃腸題湊乎將桐木爲棺葛藟爲緘乎將厚衣以薪乎將倮而反其眞乎嗚呼噫嘻蓋皆不可知矣況乎其主名邑裏可得而稽乎但見華表摧折穹碑剝落土花■﹝文粦﹞斒牛羊礪角可悲也夫牧豎縱橫泛掃不至漆燈已滅陰燐昭晳可悲也夫蒿萊沒垣麒麟欹側翁仲無言白日自沒可悲也夫衰艸離離露冷風淒罔象出沒狐貍嘯啼可悲也夫言未卒傍有樵者曰唉又何足悲哉人齡踰百如電之流如駒之馳方其生存或窮或達或盛或衰而貴者賤者尊者卑者富者貧者智者愚者𨿽歡欣得失用捨夭壽參差不齊及大期之奄及倐長逝而莫追計如桑孔辯如秦儀雄如項籍巧如工倕腰懸章綬手執璧圭布視錦繡塊視珠璣𨿽欲不同爲螻蟻之歸得乎唉歲月荏苒寒暑推移則其骨毛齒爪亦將澌盡而塵飛頹然獨存者第敗冢之累累而已而四五世後不復能守則丘壠塋域又將爾耕而我犁蒼然如故者特空山之巍巍而已而此理勢之必然從振古其如玆夫子何乃不能忘情爲之佇立而歔欷也𨿽然萬物之間眾人之中維賢維哲立徳立功坤翕乾張蟠地極穹有生有死𨿽眾攸同其英魂靈气則不隨艸木而腐壞其令聞廣譽則長並天地以無窮茍能如是則善矣尙何彼之悲爲唉宇宙有不朽而不務之方蠅營狙詐舞智用機競浮榮於旦暮較彊弱於錙銖俯有拾仰有取爭勢利計崇庳將其肉未寒而名已泯何舉世之沒沒蚩蚩也空同子曰善哉去其健羨脫其放羈放乎山林弦琴誦詩進徳修業惟恐後時

海賈謂漁者曰我之賈於江海也大舟如山後不見前檣髙入云航廣彌天奇貨異寶塡委其間眞臘流求川蜀荊蠻乘風駕浪朝往夕還獲利至速以愽用力至逸以安爾何不操我之舟以利天下以濟不通乃駕舴艋而浮游溪澗之中低桅短蓬坎窪其容輕如浮梗迅若飛鴻倐依淺瀨忽緣長谼槳蕩乎浦漵之裔纜系乎蒲葦之叢舉罾得蝦投竿取鰅以給衣食以活妻孥抑何陋歟抑何愚歟漁者曰貨寶者盜賊之餌也江海者風波之區也分薄而利厚未有不困者也力小而圖大未有不危者也與其冒風波之險孰若卽安於浦漵之有餘與其懷盜賊之憂孰若取足於魚蝦之無虞大舟之利吾豈不知顧力有所不足而分有所拘耳使吾捨漁又何覬覦乎乃歌曰我舟一葉兮可安居兮我魚數寸兮可充虛兮候之丰兮憂之大兮我何以涉江海爲爾毋我愚兮我寧爾隨空同子聞之曰漁者其賢乎夫能量力者必守已能知分者必安命安命則不貪守已則不競不貪近乎仁不競近乎義義且仁漁者果賢乎使人皆爾也又何至冒利而黷貨希寵而徇勢輕性命而履危機昩亷恥而卽污穢皇皇而不知老役役以至於斃也哉

空同子行於河濱見漁者視其网則繒也觀其所得之魚宛轉噞喁鱗鬛莫辧則其大者才如指而已顧謂門弟子曰先王發政网罟之目必四寸而漁之鬻於市者必滿尺何其仁也當是之時魚鱉之類咸遂其生又何幸也今繒以爲网而魚之如指大者登鼎爼焉甚哉乎魚之不幸也甚哉乎漁者之不仁也漁者曰嘻是何足怪古者取民率什一後世則太半矣古者役民歲三日後世則終歲矣古者山澤無禁闗譏不徵後世則以山澤闗市之徵爲經費矣然則不幸豈直魚哉不仁豈直漁者哉空同子乃歌曰冽彼下泉浸彼苞稂慨我寤嘆念彼周京歌已而歸歸而顰蹙者累日

於陵生問曰黃帝堯舜垂衣裳而天下治信乎曰信曰自黃帝堯舜以來居其位未有不服其服者而天下之隆平何以弗若唐虞曰大哉問矣衣裳之制始於黃帝而備於堯舜其繪於上衣有日月星辰山龍華虫焉其繡於下裳有宗彛藻火粉米黼黻焉所以象徳也夫豈爲身之章以起人之美觀乎是故明目達聰無逺不燭日月星辰之照臨也恭已無爲萬國咸寧山之鎭也聖神文武之難名睿哲溫恭之不測龍之變也命九官以熈庶績而禮樂刑政粲然華虫之文也宗廟享之子孫保之虎蜼之孝也惟精惟一藻之潔也光被四表格於上下火之明也十二牧之疇咨六府三事之允治烝民之粒食米之養也誅四凶而不疑舉十六相而不惑黼之斷也定天下五服十二州立牧而建長輯瑞而班玉黻之辧也然則聖王之爲衣裳也所以象徳也非聖徳之有似乎十二章由十二章而聖徳爲之昭焉故也服其服而有其徳此乃天下之所以隆平也服之在身徳之不足而垂拱焉殆與被偶人以文繡而坐之巖廊之上無異矣欲天下隆平豈可得乎居堯舜之位服堯舜之服備堯舜之徳而治不唐虞之若吾未之信也於陵子曰服以象徳徳欲稱服夫子之言至矣非獨天子爲然公侯卿大夫皆當然也不然幾何其不爲彼已之子也哉

空同子曰三代之後取天下不必皆由仁義其才智髙出於天下則取之矣至於維持天下系乎風俗維持風俗系乎政敎則無古今一也故政敎之得失風俗之美惡乃天下安危存亡之所系而國勢之彊弱弗與焉何以知其然耶西漢十有二君而其六君者賢君也成哀𨿽失徳然禍不及民其國勢可謂彊固難動而王莽以斗筲穿窬之材不下陛而取之所以然者由髙帝自謂得之馬上安事詩書其政敎不修其風俗不美也東漢自安順以下日入於衰亂而桓靈之虐與三季之主無大相逺宜其勢之易動而董卓呂布袁紹袁術皆有絕人之姿曹操功蓋當世而才百倍於莽此數人者莫不竭其智力而終莫能得焉所以然者由世祖惇尙學術興厲名節以表正之明帝開設學校尊禮師傅以作新之政敎修於上風俗美於下也然則政敎風俗之於天下豈細故哉時君世主之務宜莫此之急矣或者乃以爲取天下旣無難則保天下宜亦易易然而於凡大閒漠乎其不畱意也可乎哉可乎哉

空同子過鍾離氏鍾離氏方以油和松脂爲膏塗竹枝凡盤盂幾席簾幙窻戶間無不樹之空同子曰何爲曰吾以除蠅也油香而松脂粘蠅逐香羣集焉無得脫者曰蠅螫子手足乎曰否曰蠅嘬子血肉乎曰否曰然則子何疾之甚而務除之至於此極也曰彼𨿽不善螫人嘬人而善眩人衣之白也涅之而黒生焉冠之黒也點之而白形焉吾疾其黑白而白黑也以故誓不盡除之不止也曰子知蠅蠅之善眩而不知人蠅之善眩尢甚曰何謂人蠅曰屬耳於垣陰伺言語非人蠅而何巧言如簧離間骨肉非人蠅而何以佞爲賢以詐爲忠非人蠅而何以正直爲回邪以剛方爲專恣非人蠅而何子柰何不務除之也曰蠅吾知所以除之矣人蠅遇焉將何以除之哉曰公以存心徳以爲聴好惡之不作情僞之灼知是非之莫惑凡人貎而蠅行者不信之而怒之不恕之而誅之則彼𨿽欲白吾黒而白無得而加焉矣𨿽欲黑吾白而黒無得而措焉矣巧言之詩曰君子如怒亂庻遄沮君子如祉亂庻遄已巷伯之詩曰取彼譖人投畀豺虎豺虎不食投畀有北有北不受投畀有昊空同子掩書而起曵杖而歌曰黜吾知任吾眞佚吾形抱吾神兩耳之存六用之泯人乎天乎天乎人乎喫者闕翁聞之蹷然謂空同子曰夫子殆非故夫子矣何今之歌者異乎昔之歌者也空同子曰今者造物補我一竅吾遂與捨聰氏爲友乘無形之龍以適無象之野而遊乎無聞之鄕處乎無聲之境登乎無情之庭吹萬變作而吾窅兮無知疾雷破山而吾寂焉無覺況乎毀譽吁兪笑歌呻吟足感吾之心乎夫我一竅之完也而我適吾適也若此庸詎知吾之七竅而造物不皆吾補乎我其爲空同乎子將求我於空同之上乎喫者闕翁曰予遊心於墨墨也久矣願執鞭而從夫子之後也

尉遲楚好爲文謁空同子曰敢問文有體乎曰何體之有易有似詩者詩有似書者書有似禮者何體之有有法乎曰初何法典謨訓誥國風雅頌初何法難乎易乎曰吾將言其難也則古詩三百篇多出於小夫婦人吾將言其易也則成一家言者一代不數人宜繁宜簡曰不在繁不在簡狀情冩物在辭達辭達則二三言而非不足辭未達則千百言而非有餘宜何如曰如江河何也曰有本也如鍵之於管如樞之於戶如將之於三軍如腰領之於衣裳何也曰有統攝也如置陳如構居第如建國都何也曰謹布置也如艸木焉根而榦榦而枝枝而葉而葩何也曰條理精暢而皆有附麗也如手足之十二脈焉各有起有出有循有注有會何也曰支分派別而榮衛流通也如天地焉包涵六合而不見端倪何也曰气象沈鬰也如漲海焉波濤湧而魚龍張何也曰浩汗詭怪也如日月焉朝夕見而令人喜何也曰光景常新也如煙霧舒而雲霞布何也曰動蕩而變化也如風霆流而雨雹集何也曰神聚而冥會也如重林如邃谷何也曰深逺也如秋空如寒冰何也曰潔淨也如太羮如玄酒何也曰雋永也如瀨之旋如馬之奔何也曰回復馳騁也如羊腸如鳥道何也曰縈迂曲折也如孫吳之兵何也曰奇正相生也如常山之蛇何也曰首尾相應也如父師之臨子弟如孝子仁人之處親側如元夫碩士端冕而立乎宗廟朝廷何也曰端嚴也溫雅也正大也如楚莊王之怒如杞良妻之泣如昆陽城之戰如公孫大娘之舞劍何也曰激切也雄壯也頓挫也如菽粟如布帛如精金如美玉如出水芙蓉何也曰有補於世也不假磨礲雕琢也將烏乎以及此也曰易詩書三禮春秋所載丘明髙赤所傳孟荀莊老之徒所著朝焉夕焉諷焉味焉習焉斯得之矣𨿽然非力之可爲也聖賢道徳之光積於中而發乎外故其言不文而文譬猶天地之化雨露之潤物之魂魄以生華蔓毛羽極人力所不能爲孰非自然哉故學於聖人之道則聖人之言莫之致而致之矣學於聖人之言非惟不得其道並其所謂言亦且不能至矣尉遲楚出以告公乘丘曰楚之於文也其猶在山徑之間歟微空同子導吾出也吾不知大道之恢恢於是盡心焉將於文僩焉無難能者矣

東郭氏之貓羣聚於庭首以相枕足以相拊尾以相戱舌以相咶甚相狎也投之腐鼠皆鋌而起得者馳而去不得者或逐其後或據其前或號其右或攫其左相與鬭且噬矣空同子曰利之善移心術也如此夫物引於前欲炎於中恐已不得而人得之也𨿽腐鼠之微甚狎之貓鬭而噬弗顧矣而況有大於鼠者乎今之人平居相與握手附耳以致歡忻洽愛自謂骨肉良不過是及乎勢位一接幸於得而忘其所以爲義醜詆而深排陰擠而陽奪不得之不已心術之移於利也如是則與東郭氏之貓何異哉

空同子曰賢者謀道而不謀食故賢者難進而易退也其君知之至然後起禮之恭然後畱信之篤然後用故君得之而君以正國得之而國以安天下得之而天下以平或遇之不以其道則納履去不終日矣蓋君子出非茍進也道合則出也處非茍退也道不合則處也吾知謀道而已吾庸知富與貴哉至貴不待爵至富不待祿待祿而富待爵而貴外也非內也道徳以爲貴仁義以爲富斯內也非外也古之賢者明乎內外之分是以難進而易退也世之所謂賢者知之不至幡然而起禮之不恭恬然而畱信之不篤樂然而用而遇之不以其道不去也夫豈非以外者爲足重歟吾見其患得患失之不暇而暇圖謀國家利安百姓哉倐焉而辭職忽焉而拜官暮而處朝而出屢進而屢退其於道何如也

空同子曰君子不以卑賤而恥教人亦不以尊貴而恥教於人故君子能成已而成人也人由敎而成徳猶器以範模而成器也吾之徳誠足以成乎人也則吾之位𨿽卑且賤固敎人者也吾之徳誠待乎人而後成也則吾之位𨿽尊且貴固敎於人者也是故敎人者存心於成人也夫庸計其位之尊貴於吾乎敎於人者存心於成已也夫庸計其位卑賤於吾乎唐堯也虞舜也夏禹也商湯也文王也武王也齊桓也魏文也可謂尊貴矣而敎於君疇務成昭西王固成子伯時子思虢叔管仲卜商曾無難色君疇也務成昭也西王固也成子伯也時子思也虢叔也管仲也卜商也可謂卑賤矣而敎唐堯虞舜夏禹商湯周文武齊桓魏文曾無赧容豈非存心於成已成人也哉之八君者不恥敎於人故不賢者以賢而賢者以聖之八士者不恥敎人故能聖其賢而賢其不賢是故敎人者其重已守道必若古之爲敎者然後能成人敎於人者其心下禮恭必若古之受敎者然後能成已今也在下位而爲敎則慊然不安而人且以爲倨在上位而受教則閹然不屑而人且以爲辱不中者終於不中不材者終於不才不賢者不至於賢賢者不至於聖不知卑賤者恥敎人之過邪不知尊貴者恥敎於人之過也

空同子曰土苴易得之物也在天地之間庸詎知其限乎然使一人聚之而十人取之烏有不盡者哉以無限之物聚之者寡而取之者眾然且盡焉況乎粟米布帛出於人力而有限乎今所在耕者織者恆不滿數百家而食者衣者恆數萬家物力安得而不屈乎人之力多者莫如烏獲數百人之中力如烏獲者不能二三人若使二三有力人而代數百人者服奔走轉移之勞未有不憊者也多田之家譬則多力之人也大抵一邑之間一鄕之內數百戶之中田多者初不過三四戶今也服役於官惟多田之家而已其餘或賈於市或商於途或執百工技藝𨿽積蓄有餘以其無田也役未嘗及焉則與使二三有力人服數百人奔走轉移之勞無異矣欲巨室無困其可得乎何如則物力不屈曰貴農何如則巨室不困曰均役不然南畝之民且相率逐末田多之家且胥爲窶人國將柰之何哉

空同子曰休徵咎徵天之所以禍福國家者也五福六極天之所以禍福人民者也而莫不有以致之國家之政人民之行非有以致福也而福至蓋有隠徳也國家之政人民之行非有以致禍也而禍至蓋有隠惡也人不念福本於隠徳而見其得福也則以爲無妄之福焉人不念禍基於隠惡而見其得禍也則以爲無妄之禍焉是徒知有形之惡而不知無形之惡也徒知有名之善而不知無名之善也無名之善隠徳是也無形之惡隠惡是也皆萌乎念慮而常存乎心者也而政之臧否行之誠僞莫不由之一心之微貫徹三極自萬乘至於匹夫無貴賤一也善惡之萌迹𨿽未著念則甚烈已知之人莫知也人莫之知天未嘗不知也天知之是以天得而禍福之也故天之福隠徳禍隠惡猶聖人之誅心也善觀人者惟觀其所得所得福也則其以善存心必矣所得禍也則其以惡存心必矣善格天者惟愼其所存心存乎善則福應之必矣心存乎惡則禍應之必矣天非穹然蒼然之謂也理而已矣理無不在故天無不體逆乎理逆乎天也順乎理順乎天也逆順者善惡之機也善惡者禍福之門也而禍福未有無妄者也故隠徳之報不自其身則自其祖父隠惡之報不在其身則在其子孫而況萬乘爲天之子居天之位用天之道執天之行其感應又當何如故漢髙祖心乎寛仁唐太宗心乎仁義而呂后武后不能移其祚秦始皇心乎殘暴漢武帝心乎兵刑而扶蘇據罹其殃所謂出乎爾者反乎爾者豈獨雨暘煥寒風見於歲月日時之間而已善惡之機不可以弗之愼也是以唐虞三代之聖人莫不兢兢業業孜孜栗栗翼翼亹亹不能一息寧也皆所以順乎天也是故君子不必求福也不必禳禍也夫亦順天而巳矣詩曰昊天曰明及爾出王昊天曰旦及爾遊衍而順天則在愼獨也行乎人之所不見猶人之所見發乎已之所獨知猶人之所知敬義以自持誠一而毋貳身之所履無弗順心之所存無非善斯君子之所以免禍也斯君子之所以受福也

空同子曰古之所謂貴者不待爵命而貴也道徳有諸已而已矣古之所謂富者不待貨財而富也道徳有諸已而已矣貴不待爵命故𨿽處畎畝爲齊民而貴莫加焉富不待貨財故𨿽衣不完食不足而富莫加焉處畎畝爲齊民而貴無以加此之謂天貴衣不完食不足而富無以加此之謂天富天貴天富富貴之在內者也其得之自我其失之自我人不得而與之亦不得而奪之故貴富以天者通不榮而窮不醜有不驕而無不戚今之所謂貴者非道徳之謂也爵命而已矣今之所謂富者非道徳之謂也貨財而巳矣爵命以爲貴故朝居位而暮去位則暮得而賤之矣貨財以爲富故朝有餘而暮不足則暮得而貧之矣暮去位而暮以爲賤此之謂人貴暮不足而暮以爲貧此之謂人富人貴人富富貴之在外者也其得之非我其失之非我人可得而與之亦可得而奪之故富貴以人者通則榮而窮則醜有則驕而無則戚君子也者天之貴富人之貴富兼焉者有之矣小人也者天之貴富人之富貴兼焉者未之有也是故君子有人貴而無天貴無寧有天貴而無人貴有人富而無天富無寧有天富而無人富有天之富貴無害爲聖賢孔顏之徒是已有人之富貴無救於狂愚桀紂之徒是已於戲吾身有至貴富者存而世之人乃捨而求之外悲夫

空同子曰有求於人而不加親無求於人而不加疎此其人君子也有求於人而惟恐不親無求於人而惟恐不疎此其人小人也其人誠君子也其友也必不加親於人得時之際而加疎於人失時之後亦不加疎於巳得志之日而加親於已失志之時其人誠小人也其友也必加親於人得時之際而加疎於人失時之後亦必加疎於已得志之日而加親於已失志之時是故君子之友謂之眞小人之友謂之僞僞友者常多有也眞友者常鮮有也鮮眞友是以友而有始終者十不能一二也多僞友是以友而無始終者十常有八九也蓋君子友以道義而道義無隆無替者也與道義俱無隆替則君子之心也小人友以勢利而勢利有隆有替者也與勢利俱其隆替則小人之心也此小人之存心所以無恆而君子存心所以有恆也以有恆之心而與人友𨿽禍福死生而不能親疎之也況小者乎以無恆之心而與人友𨿽簞食豆羮而能親疎之也況大者乎是故君子不茍友人亦不茍友於人友人必察其所以友也友於人必愼其所以友也愼友在始察友在微察友不於微則不能得其心之所存也愼友不於始則不能得其身之所宗也夫自古及今終而相忮相軋相毀相競相傾相仇相殘者皆始而相求相推相下相比相濟相依相許者相求相推相下相比相濟相依相許於其始而相忮相軋相毀相競相傾相仇相殘於其終僞友者則爲之也眞友者固不爲之也故君子察之愼之友焉而出於眞者則內友焉而鄰於僞者則絕絕僞友所以率天下薄勢利也內眞友所以率天下惇道義也惇道義薄勢利民徳其有不厚乎友道其有不終乎

士蒍以晉獻公患桓莊之族偪謀去羣公子乃與羣公子謀使譖富子其一公子謂羣公子曰不可詐慝鬼蜮何可信也宗族骨肉何可疏也信鬼蜮不智疏骨肉不仁仁智不足禍患將至枤杜之風角弓之雅乃所知也不假瀆告敢以細事聞於左右曲沃之奧有神叢叢大木也蔦與女蘿附焉神患蔦蘿之滋蔓也欲去之乃謂蔦蘿古人有言曰大木之下無美艸傷於陰之多也今木之幹且數圍而爾之蔓不滿寸則其枝葉實爾蔽也蔦與女蘿亦自見其蔓不如木之碩也疾之見夢於里人曰祥非神之爲惟木之怪里人遂伐木木之旣伐蔦蘿莫附是以亦瘁富子者大木也吾儕者蔦蘿也豈可云哉富子茍去我亦何所利焉羣公子不聴遂譖富子而去之士蒍又與之謀使殺遊氏之二子其一公子又曰不可人之爲寢其中列楹其四阿復列楹以相夾輔也撼其一楹棟必橈去其一楹寢必隳如是寢之所恃固在楹之眾矣我之有族猶人之有寢也而吾與遊氏楹之謂也昔者之譖富子一楹去矣去其一也且懼壓焉況可再乎而又欲殺二子將吾族之不支豈惟二子而不攺圖可乎羣公子不聴遂殺二子旣士蒍使盡殺遊氏之族其一公子又曰不可耳目手足之於身一體也目視耳聴患生故能知手捍足防難至故能備此身之所由全也若四者亡焉語所謂絕物也何能爲哉身之全者鮮矣今譬之一體遊氏之族在吾族吾族之手足耳目也富子之去而吾手亡矣二子之殺而吾足亡矣今又欲合其族而盡殺之是並吾耳目亡矣遊族亡吾族必從之盍釋之以圗存乎不然悔無及矣羣公子不聴遂盡殺遊氏之族士蒍乃城聚而處羣公子獻公果圍聚盡殺羣公子君子曰彊宗翰也同姓城也其可自壞之乎故曰大宗維翰又曰宗子維城又曰無俾城壊無獨斯畏羣公子縱不是思一人托物而致意三焉言切而利害昭矣亦易悟也哉而終不聴以及於難羣公子所謂取譬不逺昊天不忒回遹其徳俾民大棘者矣此計所以爲事之本聴所以爲存亡之機而貴乎哲也詩曰其維哲人告之話言順徳之行

齊王問陳軫曰大臣竊權重以作威福何自知之軫曰此非微臣之所知也𨿽然臣乃者過淄水淄水上有兩叢祠水東之祠人持酒脯饗之者終日不絕水西之祠終日未嘗見一人饗之以酒脯者問其故其一神能爲禍福其一神不能爲福亦不能爲禍今夫大臣者神叢也大臣之門神祠也持酒脯者趨勢利者也王欲知權重之所在亦惟觀酒脯之所在而已矣王曰善明日朝羣臣問曰淄水上有兩祠有諸對曰有之其一儌福者如市其一無一人儌福者有諸對曰有之此何以故對曰由其能降災降祥與不能降災降祥故也今公門可羅雀而諸大夫門車轂常擊其無乃似之乎羣臣咸畏而莫敢對君子曰陳軫之取譬也善矣而齊王之詰羣臣也則過矣夫亦自彊而已耳湯武之朝不聞主柄下移伊周之佐不聞執國之命已不自彊而惟患政不自已出授人以太阿而欲其無割得乎

空同子曰天下之物本方圓烏用規矩哉皆平直烏用凖繩哉木也有直有不直不有繩焉其不直者則何以直乎欲直其不直是以繩生焉地也有平有不平不有凖焉其不平者則何以平乎欲平其不平是以凖生焉輿不自方以矩而成方蓋不自圓以規而成圓故繩之設因木之不直也凖之設因地之不平也規矩之設因輿蓋之不方圓也規矩凖繩設則天下無物弗方圓平直矣是故聖人之治天下蓋莫不因而爲之制也因民之不皆信也於是乎爲之權衡度量因民之不皆善也於是乎爲之禮樂政教因民之不皆從也於是乎爲之賞罰因民之不皆治也於是乎爲之兵刑使天下無人而不信有權衡度量哉無人而不善有禮樂政敎哉無人而不從有賞罰哉無人而不治有兵刑哉之數者設焉而後天下無不信不善不從不治之民然則權衡度量之立禮樂政敎之修賞罰之用兵刑之施可一日少乎𨿽然不出於結繩之前結繩之後斯出焉吾固知聖人甚不得已也𨿽不得已亦豈外人心而有爲哉是故賞因其好善之心而勸之云耳罰因其惡惡之心而懲之云耳禮樂政刑之類罔不皆然亦猶馬之性行也而乘之乘之而羈靮作焉牛之性耕也而服之服之而楅衡作焉而曲學者乃謂聖人之治天下削物之性侵物之徳是烏足與論聖人

或曰言之立也於世何與焉而論其不朽乃與立徳立功者等不旣過焉乎哉空同子曰孔孟以空言配禹吾先祖嘗論之矣不敢剿取以瀆告姑言史氏之設其爲言也何敢望孔孟之萬一然要其極也使徳備於身功加於時者而不有史氏焉迹其終始發其精微見於論著書於簡冊傳之當世垂之後來亦焉能不朽而永存哉是故唐虞三代逺矣其聖君贒相之盛徳大業仁人君子之微言茂行與夫治天下之大經大法昭乎如日月之麗天更千萬世而彌顯者則亦賴詩書史記之存也不然流風遺韻之猶存宏規逺矩之無徵𨿽欲憲章祖述之夫安得而憲章祖述之此孔子欲言夏殷之禮而有文獻不足之嘆也而況春秋戰國秦漢以來其功徳不及唐虞三代逺甚其遺愛何足以起人之思慕而遂不至於無聞者詎非以史哉由其史之存也故宇宙之分合國家之理亂政事之得失習俗之美惡道術之邪正人材之贒否學士大夫得以討論而時君世佐得以鑑戒焉然則文史之職其爲重而非輕也明矣其爲要而非冗也審矣漢武帝乃以戲弄倡優畜之謂之不知務可也矧道明徳立之士不獲見之行事而托空言以立敎者奚可少之哉奚可少之哉

公乘生問於空同子曰何以處憂患也曰聴其所爲曰何謂聴其所爲曰不動吾心曰心何以能不動曰物我皆喪吾嘗自安東浮海至於昆山三遇■﹝風貝﹞風再遇淺一遇冦吾自分必死已視吾身如無焉■﹝風貝﹞也淺也冦也亦視之如無焉故吾起居食飲言笑與平時無異焉舟中之人皆淩兢戰栗如露立冰雪間齒上下作聲無復人色吾曰四面皆水矣無所往矣葬於魚腹血於兵刃命矣死無時矣不必懼矣懼亦死不懼亦死孰若不懼哉孰若安坐飽食哉眾乃少安比登岸吾問同舟之人方冦賊灘淺■﹝風貝﹞風時公等皆懼我不懼公等皆不食飲我食飲今日公等登岸我亦登岸則吾向云云豈不信矣乎相視一笑吾以是信處憂患惟聴其所爲而已矣聴其所爲則不知憂患之爲憂患而自然安焉豈惟憂患哉處富貴亦然是以得失不患也世之人皆有所顧故皆有所慕有所畏畏慕交於中此其臨財則義不明臨陳則戰不力而不思夫窮達得喪死生禍福莫非命也又何必臨時皇皇然計其美惡而就避哉祇足以亂方寸焉耳公乘生曰余問處憂患而得行已之道其殆所謂可以終身行之者乎請書諸紳

申屠生問空同子曰學何務曰治心曰心何以治曰養之曰有道乎曰有曰道何如曰少思寡欲主敬少思則靜寡欲則明主敬則一靜其本也明其體也一其要也今夫水其一人撓之而其一人不之撓若茍一撓一不撓則鍼遺芥墮而可指取也必於其不撓者焉茍自不撓者可指取則是以靜爲本矣今夫鏡其一塵翳之而其一塵不之翳若茍一翳一不翳則妍醜並照而無遁形也必於其不翳者焉茍自其不翳者無遁形則是以明爲體矣今夫路其東多岐而其西無岐則牧豎過之而亡其羊也必於其岐多者焉茍自其岐多者亡羊則是以一爲要矣一故靜靜故明靜明一學之務畢矣是故少思未遽靜也少思則欲不動而無思可至焉寡欲未遽明也寡欲則情不勝而無欲可至焉主敬未遽一也主敬則有主而無貳可至焉無思則靜矣無欲則明矣無貳則一矣而學之務畢矣故曰其道在少思寡欲主敬此非餘言也先民之訓也力行則存乎人

志殺虎

余至髙溪之七日有虎夜踰某子甲垣攫其豕豕咿然作聲甲意穿窬也亟舉火燭之不見豕而見虎迹焉黎明與二弟俱躡虎迹覓豕行至黃土隴見兩虎叢簿中呼曰虎在此虎在此鄕黨鄰里幸與我共殺之不者不惟吾豕被其攫諸公家之豕亦恐不免不惟豕不免害且恐及人於是環髙溪一聚壯者操刃與梃弱者聲銅鐡噐往助甲虎見眾前且行且咆哮作聲威冀以懼眾眾不爲懼益鼓噪環之虎乃躍而起甲之長弟遽揮梃擿虎虎怒爪之其右股被創甲之幼弟奮戈刺之自喁貫脇一虎隨斃其一猶咆哮作噬人狀然聲戰栗僅若牛鳴眾知其無能也直前刺之於是兩虎俱斃刳其腹豕固在也虎於毛虫中最暴戾人聞談虎且猶膽掉畏之而況敢攖之乎使其據深山大谷𨿽日攫麋鹿雉兔以自肥孰得而斃之哉顧恃其暴戾縱逐逐之欲入墟市攫人畜而弗忌得一豕竟殞其命悲夫世之人自謂威權足賴而貪欲無顧忌者其亦知所鑑也乎方甲行覓豕惟二弟從率先眾人刺虎亦惟二弟詩言外禦其侮必兄弟豈不信矣哉甲喪其豕旣而斃兩虎誠若快意者然爲酒食以勞鄕黨鄰里費抑亦夥矣一弟又幾不脫於虎口持虎皮上送官人莫不謂其得厚賞以其皮之傷也牽於吏議迄弗之賞然則出死力捐家貲以除暴虐者上功幕府而欲文法吏無吹毛求疵而欲沾賞典矧可得乎矧可得乎

明文衡卷五十三

●欽定四庫全書

明文衡卷五十四

﹝明﹞程敏政編

○雜著

宗儀九首﹝有序﹞

方希古

君子之道本於身行諸家而推於天下則家者身之符天下之本也治之可無法乎徳修於身施以成化𨿽無法或可也而古之正家者常不敢後法蓋善有餘而法不足法有餘而守之人不足家與國通患之況俱無焉者乎余徳不能化民而竊有志於正家之道作宗儀九篇以告宗人庶幾賢者因言以趨善不賢者畏義而逺罪他日於大者有行焉或者其始於此

尊祖

人之異於物者以其知本也其所以知本者以其禮義之性根於天備於心粹然出於萬物故物莫得而類之今夫形禪而气續者人與物之所同也渴而飲餒而噉勞而瘁逸而嬉者人與物不相逺也卒之人貴而物賤者何哉人能知尊其身之所自出而物不能也故生而敬事之爲之甘膬丰柔之味以飬其口爲之華軟溫美之服以飬其體爲之采色以飬其目爲之馨香以飬其鼻順其所欲以飬其心猶以爲未至也於是飭身惇行以飬其徳令聞嘉譽以飬其名著其徳美於天下後世使之沒而不忘久而彌章君子之爲人子孫非以飬生爲貴而以奉終爲貴非以奉終爲難而以思孝廣愛爲難藏於墓祀於廟自天子達於士隆卑廣狹不同而其致一也故天子七諸侯五大夫三士二官師一庶人薦乎寢自外爲之制者由乎人孝敬之情出於天由乎人者不可踰也本乎天者夫寧有彊之者哉天之命也人𨿽至昏弱也甚無知也過先祖之墓未有不動心者時焉而祀其先語及其遺事未有不嘆泣者形气之感有所受之也非偶然也故宗廟之制祭祀之禮君子以此崇本反始致誠敬於其先廛井之氓田則祭田祖不以歲之丰歉而變不忘其始也況於身之所自出者乎知有其身而不知身之所自出是謂禽犢之民知奉其身而不卹吾身之所同出是謂痿痺之民是二者𨿽色貎爲人而其身物化也久矣故人而不知本謂之悖不睦族謂之戾悖與戾惡名也世之立而談者天之所授與堯舜孔子不異由顏焉而顏由孟焉而孟不此之務而爲惡民之求尙爲愛其身也乎吾懼夫吾族之人爲痿痺禽犢之歸而不自知也爲尊祖之法曰立祠祀始遷祖月吉必謁拜歲以立春祀族人各以祖袝食而各以物來祭祭畢相率以齒會拜而宴齒之最尊而有徳者向南坐而訓族人曰凡爲吾祖之孫者敬父兄慈子弟和鄰里時祭祀力樹藝無胥欺也無胥訟也無犯國法也無虐細民也無愽奕也無鬭爭也無學歌舞以蕩俗也無相攘竊姦侵以賊身也無鬻子也無大故勿黜妻也勿爲奴隸以辱先也有一於此者生不齒乎族死不入於祠皆應曰諾然後族人之文者以譜至登下一歲之生卒而書舉族人之臧否其有婚姻相賙患難相卹善則勸惡則戒臨財能讓飬親事長能孝而悌親姻鄕裏能睦而順此其行之足書舉書之累有足書者死則爲之立傳於譜其有犯於前所訓者亦書之能攺則削之久而愈甚則不削而書其名族人見必揖𨿽貴賤貧富不敵皆以其屬稱喜必慶戚必弔死以其屬服無服者爲之是日不肉而羣哭之羣祭之羣葬之

重譜

尊祖之次莫過於重譜由百世之下而知百世之上居閭巷之間而盡同宇之內察統系之異同辧傳承之久近敍戚疏定尊卑收渙散惇親睦非有譜焉以列之不可也故君子重之不修譜者謂之不孝然譜之爲孝難言也有徵而不書則爲棄其祖無徵而書之則爲誣其祖有恥其先之賤旁援顯人而尊之者有恥其先之惡而私附於聞人之族者彼皆以爲智矣而誠愚也夫祖豈可擇哉兢兢然尊其所知闕其所不知詳其所可徵不彊述其所難考則庶乎近之矣而世之知乎此者常鮮趨乎僞者常多淳安之汪氏繇其身緣而上之至於魯公之族七十餘世皆有諱字卒葬若目見而耳受之者其心以爲至博也而博不能勝其僞也越之楊氏親煬帝之裔而恥名之污遂避而不言吳寧之杜氏越千餘歲而宗漢之延年晉之當陽侯是皆知本者之所深惡而爲之者以爲工也顧不惑哉天下有貴人無貴族有賢人無賢族有士者之子孫不能修身篤行而屈爲僮隸而公卿將相常發於隴畝聖賢之世不能傳其遺業則夷乎恆人而縉紳大儒多興於賤宗天之生人也果孰貴而孰賤乎四海之廣百氏之眾其初不過出於數十姓也數十姓之初不過出於數人也數人之先一人也故今天下之受氏者多堯舜三王之後而皆始於黃帝譬之巨木焉有盛而蕃有萎而悴其理固有然者人見其常有顯人也則謂之著族見其無有達者也則從而賤之貴賤豈有恆哉在人焉耳茍能法古之人行古之道聞於天下傳於後世則猶古人也𨿽其族世未著不患其不著也孔子子思以爲祖而操庸嵬之行則其庸嵬自若也祖不能貴之也故吾方氏出帝楡罔而譜不敢列之顯於昔者眾矣而不附之疑者闕之以傳疑不可詳者略之以著實而惟以篤學修身望乎族之人嗚呼富貴利達外至者也求之不可必得得之不可必守守之不能必傳也仁義忠信之道備乎心不求而足得之者可以行行之可以著施之盈天下而斂於身不見其隘傳之被萬物而非威武勢力之所能移善尊祖者思是道也行是道也天下不惟尊其身將歸徳於祖而祖益尊祖益尊而譜益傳斯其爲孝大矣何必趯趯然爲僞而欺且誣哉

睦族

井田廢而天下無善俗宗法廢而天下無世家聖人之立法所以收萬民之心而使之萃於一一者治道之極治功之盛不可忽也故一之所在智者無所措其謀辯者無所措其說勇者無所用其力如裘之領如网之綱如髮之握如輹之轂如馬之有轡如牛之有紖操之則斂縱之則放招之則集撝之則退屈信作止惟上之所令而民不能參以私先王之民非甚異於後世也其好義而易使從化而畏法寧死於饑寒而不忍爲亂者豈碪斧鈇鉞所能禁哉敎之以其所固有故其向善也安令之以其所易知故其趨化也亟當是之時同閭接畝之人猶相親睦信順而大小宗法行乎宗族之間爲百世之宗者百世宗之爲五世之宗者五世宗之宗其身則守其訓有所猷爲皆受命於宗子而悍戾爭鬭之風無自而起茍非大姦魁詐不可教令則安有不善者乎故三代之俗非固美也爲治之具旣美而習使之然也後世願治之主王佐之臣疊興於世而卒不足幾乎古豈民性之不可化邪其具之廢已久世主便因循而憚攺作材士昩逺略而務近功區區補獘苴漏而未及乎政敎之全也民心益離而俗愈散奚獨民之罪君子預有責焉吾嘗病之而未之能行則思以化吾之族人而族不可徒化也則爲譜以明本之一爲始遷祖之祠以維系族人之心今夫散處於廬爲十爲百而各顧其私者是人之情也縱其溺於情而不示之以知本則將至於紛爭而不可制今使月一會於祠而告之以譜之意俾知十百之本出於一人之身人身之疾在乎一肢也而心爲之煩貎爲之悴口爲之呻手爲之撫思夫一身之化爲十百也何忍自相戕刺而不顧乎何忍見其顚連危苦而不救乎何爲不合乎一而相視如塗之人乎故爲睦族之法祠祭之餘復置田多者數百畝寡者百餘畝儲其入俾族之長與族之亷者掌之歲量視族人所乏而補助之其贏則以爲棺槨衣衾以濟不能葬者產子者娶嫁者喪者疾病者皆以私財相贈遺立典禮一人以有文者爲之俾相族人吉凶之禮立典事一人以惇睦而才者爲之以相族人之凡役世擇子姓一人爲醫以治舉族之疾其藥物於補助之贏取之有餘財者時增益之族之富而賢者立學以爲教其師取其行而文其教以孝悌忠信惇睦爲要自族長以下主財而私典事而惰相禮而野不能睦族沒則告於祖而貶其主不祠富而不以敎者不祠師之有道別祠之不能師者則否

廣睦

人之親疎有恆理而無恆情自同祖推而至於無服又至於同姓愛敬之道厚薄之施固出於天而不可易然有親而若疎者有疎而若親者常情變於所習也閱歲時而不相見則同姓如路人比廬舍同勞逸酒食之會不絕則交遊之人如昆弟使同姓如路人他人如昆弟斯豈人之至情哉物有以移之君子未必然而常情所不能免也聖人之治人以常人之情爲中制俾厚者加厚而薄者不至於離恐其以不接而疎疎而不相卹也故爲之祭酺之法合之以燕樂飲食以洽其歡忻慈愛之情恐其徇於利而不知道也肅之以鄕射讀法使之祗敬戒愼而不至於怠肆祭而酺所以爲樂也讀法所以爲禮也約民於禮樂而親者愈親疎者相睦此先王所以爲盛也哉舉而行諸天下今未見其不可也然非士之職也故欲自族而行之鄕而爲之制其制曰宗族歲爲燕樂之會四其時則二月也五月也八月也十有一月也其物則時祀之餘也其品則豕與羊各一酒醴羞菓惟所有而不必侈也酒以七行九行爲節也位以尊卑長幼爲序也茍尊矣𨿽稚子猶位乎上也茍長矣𨿽貧且賤以齒也其言爲孝弟忠信而勿褻也勿嘩也勿慢也飲𨿽醉而勿違禮也立子弟二人爲執禮以佐酒酒至揖請飲旣飲揖請酬旣酬揖請殽羞二人歌詩其詩則蓼莪棠棣葛藟東門唐之杕杜谷風雅之黃鳥之類貴其能感人而惇倫理也其數則如酒也立二人講說嘉言古之人及乎教者皆在所取也將歌也將說也執禮揖曰請肅以聴皆拱而坐坐則肱相比行則武相銜舉爵飲酬食羞皆後長者畢則旅揖辭而退少者送長者於家然後返歲爲禮儀之會三冬至也歲之初吉也夏至也冬至陽之始生也君子之道自此始亨矣宜有慶也是日昩爽舉族自勝冠以上咸盛服造祠下相揖趨及門祝啟門以次入序立以時羞獻奠酒皆再拜班趨出族之長坐別堂次長者率羣昆弟子姓捧觴稱壽畢皆拜遂以次飲酒相拜如禮典禮以譜至北向坐讀之長者命眾坐眾坐聴善惡之在書者咸讀無隠設席於南楹之東北向署其上曰旌善之位善之多者長者命之酒俾少者咸拜之典禮翼以就位署南楹之西曰思過之所惡之累書而不攺者俾立其下於是長者以譜所列傳緒盛衰絕續之故明言之而告以常訓曰爲善如嗜飲酒去惡如去毒螫愼思哉勿墜爾先祖之祀眾拱而聽皆俯首就班再拜出少者授長者杖以序行乃還於家夏至陰之始生也君子所宜愼也是日素服謁詞如冬至禮不飲酒不相拜讀譜之儀亦如之歲之初吉慶拜如冬至禮不讀譜鄕黨之制歳爲燕樂之會一其時以秋其物以祭社之餘其坐以齒以徳以爵其禮主於讓其儀如宗族之會歌詩說嘉言亦如之其詩以伐木魚麗南有嘉魚菁菁者莪賓之初筵擇鄕人子弟羣歌之其誦嘉言也耆老之贒者舉以敎在坐者皆起應曰祗奉長者之訓凡族人鄕人不與於會者八悖倫紀者鬭爭者相訟者使酒而酗者博奕者過累書而不攺者虐鄕裏者言僞而行違者皆君子之所棄也不善者棄而後知所戒然後善者尊而益勸勸戒立而俗寧有不美者乎

奉終

愛敬以養生哀戚以送死墓焉而葬位焉而祭皆本於禮而不敢忽者先王敎民之通法也喪而用浮屠之術葬而信葬師之說資冥報於不可致詰之間徵休咎於無情難驗之川阜上以爲親謀下以爲身利者此古之所未聞也後世闇夫野人多趨信而甘心焉親沒於牀不於禮而於浮屠不哭泣擗踴而於鐘磬鐃鈸非是之務則人交笑以爲簡時可葬矣泥於山川之利否而不卽葬或至於終身或身死而委櫘於子孫甚者子孫恐葬之禍其身舉而棄諸水火葬親以禮者世反非之爲愚嗚呼是何其不察而至於此極乎彼浮屠之所謂輪回者果可信邪天之生人物者二气五行也其運也無窮其續也無端先者過而後者來未嘗相資以爲用者二气五行之常也自艸木而觀之發榮於春盛壯奮長蔚乎而不可遏及乎戒之以凜風申之以霜露昔之沃澤茂美一旦飄而爲浮埃化而爲污泥蕩滅殫盡無迹可窺矣其發生於明年者气之始至者爲之也豈復資旣隕之餘榮乎惟人也亦然得气而生气旣盡而死死則不復有知矣茍有焚炙刲割佚樂適意身且不有而何以受之形盡气盡而魂升魄降無所不盡安能入人胸腹重生於世而謂之輪回也哉天地至神之气以其流行不窮故久而常新變而不同使必資已死之人爲將生之本則造化之道息矣烏足爲天地倘或有之人固不知之也浮屠亦人耳何自而獨知之彼以其茫昩不可揣索故妄言以誣世夫豈可信而事其敎乎孔子謂祭之以禮爲孝則事異端之妄棄聖典而不信者其爲非禮也大矣不孝孰加焉而闇者顧安之而不以爲非胡可哉葬師之動人以禍福而其說尢怪人之昌隆盛熾者其先必有厚徳之遺賤貧夭絕者必有餘惡之著山川何與焉誕者則不然聞有貴富之人於此則歸福於其塋冢曰此某形也此某徵也於葬之法宜爾也聞有貧賤之人於此則曰此葬之罪也此於法宜至於斯也信斯言也則人之多財而力足者皆相率而爲不善及乎死也求善地以葬其身則可免子孫於禍夫孰肯爲善乎由大者而論之系乎盛衰者莫大乎國都殽函河渭無異也秦帝之亡漢帝之昌隋據之而促唐據之而長果在於善地乎帝王之尊家天下而役海內使地善而可興竭智以營陵廟奚求而不致而亡國敗主相屬則果不在乎此也審矣古之卜宅兆云者以神道定民志耳非視岡阜之向背逆順臆度目斷如世之葬師之爲也葬師祖晉郭璞書其書茍可信璞用之以葬其祖考宜有奇驗不誣而璞卒死於簒賊其身不能福而謂能福乎人其可信否邪世之人多信之不知自陷於不孝而莫之贖也嗚呼先王之禮一失而流於野再壊而流於誣曁其大壞而不可爲忽乎入於禽獸而不之覺也寧不哀哉天下之人其小者流爲野由野而往吾不能知其所至矣其心淫浸膠固非空言所能革也吾獨以告吾族人親喪必以三年三年之制必循禮勿以浮屠從事違者生罰之死不祀於先祠葬卜吉凶而勿泥葬師之說期必以三月三月不能至五月五月不能至七月過一歲者如違喪禮之罰必刻壙志墓銘力不足者刻其名俾後有考作方氏喪葬儀

務學

學者君子之先務也不知爲人之道不可以爲人不知爲下之道不可以事上不知居上之道不可以爲政欲達是三者捨學而何以哉故學將以學爲人也將以學事人也將以學治人也將以矯偏邪而復於正也人之資不能無失猶鑑之或昏弓之或枉絲之或紊茍非循而理之檠而直之瑩而拭之𨿽至美不適於用烏可不學乎夫學非爲華寵名譽爵祿也復其性盡人之道焉耳彼蠕而動翾而鳴者不知其生之故與其爲生之道是以物而不神冥而不靈人之爲學所以自異於物也匪特異於物欲異於眾人也匪特異於眾人上將合乎天地拔乎庶類之上而爲後世之則也其說存於易詩書春秋三禮其理具乎心其事始乎窮理終乎知天其業始於修已終於治人其功用至於均節運化涵育萬物大得之而聖深造之而贒勉修之而爲君子聖贒君子非天墜而地出人爲之也舉夫人之身皆可爲聖贒而乃不能異於物曷過哉不知務學之方也今世俗之儒申申而行由由而言滕口頰播簡牘以誇乎人知非不博言非不華矣而於古之學未也何哉爲其泛而無本也漫而無統也可喜而無用也君子之學積諸身行於家推之國而及於天下舉而措之秩如也奚待詞說乎以詞說爲學上以是取士下以是自期此士所以莫逮乎古也嗚呼無善敎而天下無善士無善士而天下無善俗世俗之陋其患豈微也哉余不欲學者之類之也方氏之學以行爲本以窮理誠身爲要以禮樂政敎爲用因人以爲敎而不彊人所不能師古以爲制而不違時所不可此其大敎也其小學曰七歲而學訓之孝弟以端其本訓之歌謡諷諭之切乎理者以發其知羣居而訓之和賜之以物而導之讓愼施撲楚以養其恥敏者守之以重黙木者開之以英慧柔者作之彊者抑之扶之植之摧之激之而童子之質成矣其大學曰立四敎皆本於行行不修者不與一曰道術二曰政事三曰治經四曰文藝一道術視其人質之端方純明知微近道者與言考其言行以稽其所進試其問難以審所造政事文藝其材之所能者無不學也二政事視其通明才智者使學焉治民之政八制產平賦興敎聴訟禦災卹孤禦吏禁暴悉民情知法意爲政事本試以言授以事而觀其所堪三治經精察燭理篤信不惑而長講說者爲之四文藝博文多識通乎制度名物立言陳辭可以爲世敎者其極也試之日皆以終月皆欲其稱其教之名也敎之存乎師化之遲速存乎人得其人推而用之不難於天下夫豈一家之學也哉

謹行

士之爲學莫先於愼行行之於人猶室之有棟柱也帛之有絲縷也木之有本也馬之有足也鳥之有翼也聖得是而後爲聖贒得是而後爲贒君子修是而爲善小人失是而不免陷於禽獸之歸夫焉可忽哉積之如升髙之難而或敗於談笑爲之於閫閾之內而或播於四海九州島才極乎美藝極乎精政事治功極乎可稱而行一有不掩焉則人視之如污穢不潔避之如虎狼賤之如犬豕幷其身之所有與其疇昔竭力專志之所爲者而棄之矣可不愼乎夫口之便於甘肥體之便於華美耳目之耽於所思心志之趨於所樂家欲富而身欲尊者人之同情聖贒之所不能無也然而學道之士禁制克節惟恐是念之萌於中蒯衣藿食黜好寡欲終身而不敢怠者誠知輕重之分也人之身不越乎百年善愛其身者能使百年爲千載不善愛其身者忽焉如蚊蚋之處乎盎缶之間夫蚊蚋之生亦自以爲適矣而起滅生死不踰乎旬月當其快意於所欲以盎缶爲天地而不知其所處之微昩陋之民亦若是矣迷溺於聲色勢利以身爲之役而不以勞其心以爲至樂也而不知其可悲也甚適也而不知其爲污辱也均之爲身也聖贒之尊榮若彼而眾人之污辱若此曷爲而然哉愼行與否致之耳難成易毀者行也難立易傾者名也得之不能久於身樂未旣而憂繼之者人之欲也以富貴利達易污辱之名猶食烏喙而易死也況倐忽接於耳目者之不足恃乎故人有殺身而徇君親者非不愛身也愛其身甚而欲納之於禮義其爲慮甚逺矣寧死而不肯以非義食知義之重於死也寧無後而不敢以非禮娶知失禮之重於無後也僥幸茍冒於一時而蒙垢被污於萬世小則閭裏識之以爲訾大則冊書著之天下笑之聞其名則唾噦不欲入於耳計其所得曾不若秋毫而賤辱其身使孝子羞以爲父正士羞以爲友遺裔逺孫羞以爲祖不亦惑哉且人不患不富貴而患不能愼行無行而富貴無益其爲小人守道而貧賤無損其爲君子吾家自始遷祖至於余身十五世矣以言乎貲產則不踰於中家以言乎爵祿則未有位乎朝者然而不愧於人見推於世者以先人世有積徳蓄學操行異乎恆人焉耳逺者余不足知之若曽大父西洲府君之純厚愨大先君太守貞惠公之亷介方正視古之贒者豈有閒哉吾族之人曁將來而未至者烏可不效也人莫不喜爲名人之子孫而不知其尢難於眾人蓋徳大則難繼行髙則難稱有善過於人人未之取也曰其祖之贒不但如斯而已有惡未著人已責之以爲不肖曰若之祖何人也而爲此哉故生於微宗庸族者過易隱而善易著以其特出掩於其先人皆異之故不求其備也生於世家者過易聞而善難昭以其先多顯人而不可企也嗚呼方氏之嗣人柰何而不愼乎君臣父子兄弟夫婦朋友五者天倫也斁天倫者天之所誅天之所誅人之所棄生不齒死不服葬不送主不入祠譜不書其名行和於家稱於鄕徳可爲師者終則無服者爲服緦麻有服者如禮祭𨿽已逺猶及𨿽無主祭者猶祭如是而不能爲君子則非方氏之子孫也告於祠而更其姓不列於譜

修徳

能爲眾人所不能行之事者其子孫必享眾人所不能致之福人之爲善非爲子孫計也然天道之於善人以及其身爲未足常推余澤以福其後人則亦曷嘗不爲子孫計哉第眾人之計速而易致而君子之澤逺而難酬故趨乎善者常少溺乎利者常多眾人每笑爲善之士爲迂緩無術而不知天道之所佑固在此而不在彼也天下無千載全盛之國無百年全盛之家天豈不欲有國家者久而不墜哉或一再傳而失之或未終其身而不振得之於勞勩艱難之餘而敗之於談笑燕安之頃非其智力所不能徳不足而子孫無所藉以自立也人之生於徳善之家猶木之生沃土蚤發而易長華茂而後凋磽田瘠壠𨿽有萌蘗之滋拳曲擁腫終不足觀則所藉使之然耳今之人莫不欲子孫之蕃贒才之夥傳緒久而不衰而莫能爲善此猶不藝而欲獲也不獵而欲衣狐貉也孰從而致乎故富貴而不修徳是以爵祿貨財禍其身也富貴其子孫而不力爲善是置子孫於賤辱之穽爭奪之區而不顧也使貴而可傳則古之顯人與齊魏秦楚之君至今不失祀矣使富而可傳則趙孟三桓之裔有餘積而無憂矣然而皆莫之存何哉徳澤旣竭而後人莫能繼也先人有千乘之勢萬室之邑不足恃也金帛菽粟盈溢廩廥不足恃也惟有餘徳焉爲可恃而恃之者身必危可恃以存者其惟徳修於身而不懈者乎徳有及乎數百年者有及乎百歲者有及乎當世者有及乎一鄕行乎一家者子孫之食其報也恆視所及爲廣狹道術材略髙世而拔類或見於事功佐明主除暴亂立法制或著於書以陳仁義政敎正人心於將亡遏邪說於欲盛此徳於數百年者也不能如彼之盛而其所爲可以扶衰拯溺爲百年所依怙者百年之所徳也又不能然而濟當時之難者當時之所徳也下此而盡力於一鄕行法於一家鄕與家賴之亦可以及其子孫俾不遽至於禍敗況其所及愈大則所利愈逺乎閭巷之士欲澤天下後世固非其職然因其身之所居以爲其分之所當爲奚爲而不可也故事親而孝事長而弟族焉而睦姻焉而義慈恭惠和不犯不忮以此守身而無愧者其徳可以澤其子推而行於鄕矜寡卹饑周人之所不及而爲人之所難爲其後嗣有不興者乎有位而立功學道而立言皆人所可致者孰謂吾族之人而不能爲善人乎孰謂爲善而果不可恃乎

體仁

天之生人豈不欲使之各得其所哉然而勢有所不能故托諸人以任之俾有餘補不足智愚之相懸貧富之相殊此出於气運之相激而成者天非欲其如此不齊也而卒不能免焉是气行乎天地之間而萬物資之以生猶江河之流渾涵奫淪其所衝激不同而所著之狀亦異大或如蛟龍小或如珠璣或聲聞數千里而或汩然而止水非有意爲巨細於其間也而萬變錯出而不可禦人何以異於斯乎智可以綜核海內而闇者無以謀其躬財或可以及百世而餒者無一啜之粟天非不欲人人皆智且富也而不能者勢不可也勢之所在天不能爲而人可以爲之故立君師以治使得於天厚者不自専其用薄者亦有所仰以容其身然後天地之意得聖人之用行而政敎之說起故聖贒非爲已設也所以爲愚不肖之資貨財非富匹夫也固將俾分其餘以補人之匱乏三代之盛是法行於朝廷達於州裏成於風俗而入於人心是以天下無怨嗟之民久矣其亡而莫之復也世之志義之士猶有推其所有餘行其所可爲者其亦先王之所取者乎然非知本者不知其意之美也人之挾所長以虐同類由不知本故耳使知斯人之生皆本於天視人之顚隮陷溺與已無以異則民焉有失所之患哉余病乎未能而欲試諸鄕閭以爲政本數百家之鄕其人必有才智貲產殊絕於眾者𨿽廢興疊出而未嘗無毎鄕推其尢者爲之表使爲二廩三學廩之法丰歲夏秋自百畝之家以上皆入稻麥於廩稱其家爲多寡寡不下十升多不過十斛使鄕之表籍其數而眾閱守之度其九歲可得千斛以備凶荒札瘥及死喪之不能自存者其入也先富而出也先貧出也視口而入也視產多者皆庚加息十一不能庚則否廩之左立祠以祠入粟多而及人博者祠之左右序掲二版左曰嘉善書其人之績版以朱書以靑右曰愧頑版不飾書以白書吝而私者爲表而不均者漁其利而不卹民者歲再集眾謁祠而讀之以爲戒學之法各立師一人以有徳而服人者爲之立司敎二人司過二人司禮三人鄕人月吉盛衣冠相率謁學暇則逰於學問乎師有違過者於師乎治悖敎不良者師與其罰其教法如族學之儀

西伯伐崇

爲史者之言曰西伯之囚羑里崇侯虎實譖之及西伯得賜斧鉞専徵伐而歸五年果伐崇侯虎果若其言是西伯挾天子之柄而報私怨也此必不然聖人之於賞罰豈嘗容心於其間哉觀人之善惡何如耳其善誠可旌也𨿽平生之所讎怨烏得不賞之其惡誠可誅也𨿽懿親近戚吾烏敢避焉著此法者非吾之所私有乃天子之法受之於先王而與天下共之者也竊天子之法賞無功則爲佑惡罰無罪則爲戕善此二者必誅於聖王之世紂之無道久矣諸侯豈無不臣服者乎其以斧鉞賜西伯而西伯受而行之宜自不臣服者始必不悻悻然蓄私怨而圖伐之也崇侯之事逺不可知其詳矣吾意其人必比凶黨惡不供臣職於天子而侵害其輿圖殺虐其民人棄蔑其宗廟故西伯伐之必不以其譖己也茍憾其譖已是微量淺智之人齊桓晉文之流之所爲豈足爲聖人哉且羑里之事不經見史所稱獻美女善馬珍怪之說皆戰國之末好妄言者意構之詞非其事之實也妄言者見詩歌伐崇求其罪而不得遂誣其譖西伯以爲伐崇之端而不自知其謬也西伯嘗伐犬戎密耆及邘矣則此四國者又豈皆譖西伯者邪故謂西伯伐崇者是也謂崇侯譖西伯以女馬賂紂得脫者皆非也曰然則史氏所述西伯之事亦有足信者歟曰惟獻地請去炮烙之刑者近之餘皆無足取焉耳

武王誅紂

余讀春秋見其紀時書事少者止一二言多者不過數十言斷斷然傳其所信而不敢肆竊嘗疑之以爲當時史官所載必詳矣孔子曷不盡舉而書之奚爲簡略若是哉及觀左氏谷梁公羊三子之傳各述其所聞甚詳或曲說以傳經或因經而構事肆情極論無復顧忌初若可喜徐而推之率多虛詞而鮮事實往往不足以得其要領而愈致人之惑然後知孔子謹嚴其詞若不敢盡者憂天下後世之至也孔子嘗系易以辭矣反復詰難至於理彰意竭而後止何獨於春秋而不盡其辭蓋道可以智窮而事必以實著與其徇疑而失實以爲後世害不若著其可信者之爲愈也故曰多聞闕疑又曰吾猶及史之闕文也此孔子之意也司馬遷之爲史記其志以作春秋自儗亦非不知春秋者矣至於紀載往昔之事奇聞怪說無所不錄而於三代之本紀多背經而信傳好立異而誣聖人其它微者未足論若武王與紂之事見於書最詳而遷乖亂之尢甚牧野之兵非武王王之志也聖人之不幸也武成載其時事但曰一戎衣天下大定不書紂之死者爲武王諱且不忍書也他書謂紂自焚死意爲近之武王之於紂非有深讎宿怨特爲民去亂耳當斯時使紂悔過遷善武王必不興師而踰孟津及紂兵已北使紂不死而降武王必將封之以百里之邑俾奉其宗廟必不忍加兵於其身也況紂已死乎吾意武王見紂之死也不踴而哭之則命商之羣臣以禮葬之矣豈復有餘怒及其旣死之身乎遷乃謂武王至紂死所三射之躬斬其首懸於大白之旗又斬其二嬖妾懸於小白之旗此皆戰國薄夫之妄言齊東野人之語非武王之事遷信而取之謬也漢髙祖魏文帝皆中才之主非有聖智之度髙祖猶能不殺子嬰文帝猶能奉山陽公終其身曾謂武王聖人而忍其君至此乎吾決知其不然矣茍信遷之言是使後世彊臣陵上者葅醢其君而援武王以借口其禍君臣之大義不亦甚哉吾故辧之以爲好奇信怪者之戒

畢命

余讀周書至於康王之命畢公然後知周公之忠厚也殷之遺民可謂頑矣大者作亂小者驕淫奢侈不率法度禮不得而齊之徳不得而服之周公知其不可旦夕治也旣欲加兵誅之又舉而遷之於洛其怒殷民亦甚矣然方伐叛也爲大誥告四方自他人言之宜痛詆深誚不比於恆民而周公方申申焉告以天命之去就無一辭及其民之非多士多方一則言遷民之故一則言降四國民命不誅之由反復乎夏商之存亡稱其民曰商王士曰義民而不忍少傷之夫周公豈不知殷民之頑哉終不斥之爲頑民而曲爲之諱避者聖人之慮至深逺也民莫不有是非好惡善未至於此而加之以善名則必喜而奮曰上之待我以善人也安敢不爲善惡未至於此而加之以惡名則必怨而怒曰上之不以君子待我吾安用爲君子故以君子望中人中人皆慕而爲君子以小人望中人中人或失其恆心殷民固頑矣周公以王士義民待之彼欲不修士君子之行得乎聖人之待人也恕如此宜乎未歷三紀而皆化也至於康王不知聖人導民之微權命畢公繼周公之職輒稱之爲頑民舉洛邑之民豈無善者哉槪而謂之頑殷民聞之得無怨且怒乎號之以爲頑而欲責其不爲頑不可得矣然則周公婉辭和色化殷民爲君子康王發片言而誣殷民爲頑民文王武王忠厚之意至是銷鑠殆盡矣不然世之庸主無典則以遺後嗣者子孫蒙其遺烈猶可傳數世無亂以文武周公之大徳曷爲不二三傳而遽微乎史稱成康爲至治余謂周之衰康王基之

明文衡卷五十四

●欽定四庫全書

明文衡卷五十五

﹝明﹞程敏政編

○雜著

牛利瓦伊州事

胡廣

洪容齋謂維州之事當時議者謂徳裕賢於僧孺以今觀之則僧孺爲得司馬溫公斷之以義利兩人曲直始分按吐蕃頑獷狡暴世爲唐患屢盟屢叛非徳之可懷信之可結維州之事竊有議焉自淸水刼盟兵臨近鎭上下震驚徳宗欲出幸以避之自是用兵經費歲無虛日國計匱乏故徳宗問李泌以復府兵之策泌對以屯田積榖致富彊之術徳宗喜泌曰未也臣能不用中國之兵使吐蕃自困徳宗曰計將安出泌不對大意欲結回紇大食雲南與共圖吐蕃令吐蕃多備以牽制之知徳宗素恨回紇故不對恐幷沮屯田之議不行自吐蕃冦西川韋臯與東蠻兩林蠻連兵禦之屢捷屢勝吐蕃奔應西川南詔之不暇而冦河隴之迹漸稀此正與泌計相合至憲宗時𨿽嘗出冦亦鮮獲利穆宗長慶元年吐蕃冦靑塞堡鹽州刺史李文悅擊卻之秋九月吐蕃遣其禮部尙書論訥羅來求盟以大理卿劉元鼎爲會盟使入吐蕃與盟二年六月會盟之使未還卽復來冦靈武冦鹽州自此不見再盟文宗太和五年九月吐蕃維州副使悉怛謀請降盡率其眾奔成都李徳裕遣行維州刺史虞藏儉將兵入據其城具狀且言欲遣生羌燒十三橋搗西戎腹心可洗久恥事下尙書省集議皆請如徳裕策獨牛僧孺曰吐蕃之境四面各萬里失一維州未能損其勢比來修好約罷戍兵中國禦戎守信爲上彼若來責曰何事失信養馬蔚茹川上平涼阪萬騎綴回中怒气直辭不三日至咸陽橋此時西南數千里外得百維州何所用之徒棄誠信有害無利此匹夫所不爲況天子乎文宗以爲然還其城執悉怛謀歸之吐蕃盡誅之於境上由此觀之則僧孺之謀誠過矣且維州本唐故地廣徳元年陷入吐蕃韋臯屢攻取之而不能得悉怛謀一旦舉以還唐其來降之日又在吐蕃敗盟之後何失信之有僧孺乃以私憾沮徳裕之功故繆以往日吐蕃入長安之迹恐愒天子使祖宗故地不復徳裕成功不遂悉怛謀枉死負寃於無窮朱子於綱目特書曰吐蕃將悉怛謀以維州來降蓋深惜之也牛李是非如此其著溫公之言直牛而曲李者其意蓋有所爲宋神宗在位喜於論兵富鄭公嘗云願陛下二十年不可道著用兵二字溫公之意卽鄭公之意也當西夏部將嵬名山欲以橫山之眾取李諒祚以降詔邊臣招納其眾公上疏極論以爲名山之眾未必能制諒祚幸而勝之減一諒祚生一諒祚何利之有神宗不聽遣種諤發兵迎之取綏州費用六十萬西方用兵蓋自此始矣後城永樂夏人來爭喪師數十萬神宗臨朝大慟於是公言始驗公平生惟以和戎爲念及得疾猶嘆曰四患未除吾死不瞑目矣其一以西戎之議未決折簡與呂公著曰邊計以和戎爲便然則牛李之論公云云者欲假此以抑要功生事之人矯當時之獘不然牛李之事曲直甚明公何爲曲李而直牛乎維州之論當以朱子綱目與致堂之說爲當

季布止伐匃奴

單於嘗爲書嫚呂后後怒召諸將議之上將軍樊噲曰臣願得十萬眾橫行匃奴中諸將皆阿呂后以噲言爲然獨季布曰樊噲可斬也夫髙帝將兵三十餘萬困於平城噲時亦在其中今噲柰何以十萬眾橫行匃奴中面謾且秦以事胡陳勝等起今創痍未瘳噲又面諛欲揺動天下是時殿上皆恐太后臨朝遂不復議擊匃奴事布老將也故知用兵之利害使其亦如諸將之阿諛順旨則必騷動天下因布一言而止其爲利溥哉史稱布爲賢將其或以此歟武帝時王恢建馬邑之議韓安國屢難其不可使武帝然安國之論則邊釁無由而起衛霍無功之可紀後亦必無輪臺之悔矣

劉給事

唐代宗永泰元年僕固懷恩誘回紇吐蕃雜入冦下詔親徵魚朝恩欲奉代宗幸河中以避吐蕃恐羣臣議論不一百官入朝朝恩從禁軍操白刃宣言曰吐蕃數犯郊畿車駕欲幸河中何如公卿皆錯愕不知所對有劉給事者獨出班抗聲曰敕使反耶今屯軍如雲不戮力扞冦而遽欲脇天子棄宗廟而去非反而何朝恩驚沮而退事遂寢劉給事當倉卒之頃而能抗辭以折權幸使之驚沮眞大丈夫哉視當時之公卿閉口錯愕者誠可羞也惜乎史失其名不知爲誰千古之恨揚雄曰齊魯有大臣二人而史失其名箋杜詩者謂黃四娘者獨何人哉因此以托不朽世間幸不幸類如此劉給事言存而名泯其幸歟不幸歟

陳平用陸賈之謀

陳平輔髙祖定天下六出奇計無一不效及諸呂擅權欲危劉氏平燕居深念計無所出及見陸賈問策賈令與太尉深相結爲畫呂氏數事平用其計乃以五百金爲絳侯壽厚具樂飲太尉太尉亦報如之兩人同心恊謀卒成滅呂安劉之功者賈之謀也平豈智於前而昩於後乎當事機未決或思慮過當而反惑乎平當危疑之際不自用而取人之長以成事功此所以爲賢也平嘗順後之旨以王諸呂豈亦賈策使平陽以計紿之得以成吾謀乎不然平之深念專在滅呂其肯以髙祖之業輕以許人乎使平眞阿呂后者賈必知之又安肯爲平畫計乎

張湯杜周有後

語曰仁者必有後張湯杜周俱爲酷吏然皆有良子爵位尊顯繼世立朝漢之元勲儒林之後乃有不如其故何哉班孟堅謂湯推賢揚善固宜有後者周之迹絕無一行之可舉其有後又何也史載湯決大獄欲傅古義乃請愽士弟子治尙書春秋補廷尉史平亭疑法奏讞疑必奏先爲上分別其原上所是受而著讞法廷尉挈令揚主之明湯用儒者議疑法豈於是而有陰惠及人者乎其有後者蓋由於此周無一善之可述但上以其盡力無私若然亦宜有後矣世疑湯周不當有後而皆有後故采摭其美而論之所可見者如此而已不然湯之子安世周之子延年見其父行之繆修徳礪行爲漢名臣足以蓋其父之惡安世之子延壽延年之子欽又能世濟其美後之繼隆或不系於湯周而本於此歟

張騫

張騫貪一身之利爲漢使月氐經大夏復事西南夷通烏孫鑿空西域啟武帝窮兵之欲者實騫之過也班固於其贊略無一語及之但云禹本紀言河出昆侖昆侖髙二千五百餘里日月所相避隠爲光明也自張騫使大夏之後窮河原惡睹所謂昆侖者乎斯言於騫何有哉豈責其逺使詳於笻竹杖蜀布而遺於其大者乎抑豈不責騫而爲漢諱乎不然騫不足責耳

公孫弘節儉

汲黯謂公孫弘位在三公奉祿甚多然爲布被此詐也以本傳觀之弘常稱人主病不廣大人臣病不節儉又其身食一肉脫粟飯其躬行節儉蓋亦素性然也年八十終於相位漢之公卿多由奢縱取敗有如弘之節儉必能保其富貴弘之行亦可以厲俗故元始中修功臣後下詔曰漢興以來股肱在位身行儉約輕財重義未有若公孫弘者位在宰相封侯而爲布被脫粟之飯奉祿以給故人賓客無有所餘可謂減於制度而率下篤俗者也與內富厚而外爲詭服以釣虛譽者殊科夫表徳章義所以率世厲俗聖王之制也其賜弘後子孫之次見爲適者爵關內侯此又可見漢之重節儉而薄奢靡故特表章弘以惇厲風俗厥後若唐尊失身以仕王莽封侯貴重位歷公卿衣敝履穿以瓦器飲食被虛僞名其亦與弘異矣何足道哉

東坡祖黃生說

東坡武王非聖人之說蓋本於漢儒黃生黃生曰湯武非受命乃弒也轅固曰不然夫桀紂荒亂天下之心皆歸湯武湯武因天下之心而誅桀紂桀紂之民弗爲使而歸湯武湯武不得已而立非受命而何黃生曰冠𨿽敝必加於首履𨿽新必貫於足何者上下之分也今桀紂𨿽失道然君上也湯武𨿽聖臣下也夫主有失行臣不正言其過以尊天子反因過而誅之代立南面非弒而何故東坡曰武王非聖人也孔子蓋罪湯武歷稱堯舜禹有不足於湯武也又云孟軻始亂之曰吾聞誅獨夫紂未聞弒君也自是學者以湯武爲聖人之正皆孔氏之罪人也斯言竊爲未當論語於篇終歷敍堯舜禹以及湯武孔子何嘗不稱湯武觀易革之彖曰湯武革命順乎天而應乎人孔子何嘗不足於湯武所謂順天應人者豈虛言乎又謂武王伐紂誅其君夷其社稷諸侯必有不悅者故封武庚以慰之有不得已焉耳此蓋戰國相傾之術曽謂武王而爲之乎當牧野之誓諸侯不期而會者八百天下固已叛紂歸武王矣𨿽賢如三仁知殷之必淪喪紂之必亡亦末如之何也已矣茍使天命未攺人心不去𨿽封百武庚又何足以慰悅殷之故家遺民哉封武庚者蓋武王公天下之心非爲私也湯武之迹孔孟言之盡矣不待辧而明第東坡之論如此恐後來學者惑於其言故略舉其槪以破其說黃生不師孔孟而立異論東坡何爲而師其說歟或曰東坡假此以彰荀彧之美甚曹操之惡以武王爲非聖人則曹操其鬼蜮矣𨿽然曹操何足論以彧身爲漢臣爲操畫謀以贊其業及篡奪之形已著方詭異論以自釋其自殺也宜矣何足取哉

易卦

周易爻辭凡吉凶悔吝皆戒占者人能反求諸已則其應驗有如影響第占者以吉爲在已凶爲在人往往不應則歸咎於蓍龜誤矣昔漢武帝伐匃奴易之卦得大過爻在九三其繇曰枯楊生華象曰枯楊生華何可久也太卜謂匈奴破不久也皆以爲吉乃遣貳師將軍李廣利伐匈奴軍敗而降武帝歸咎於卦兆反繆當是時使太卜能云所兆在已阻武帝不遣貳師則必無喪師降將之恥而卦爲可徵矣噫蓍龜斷之明矣而用之者失其意往往如斯

唐太宗徵髙麗

唐太宗初徵髙麗諫議大夫禇遂良曰陛下指麾則中原淸晏顧盼則四夷詟服威望大矣今乃渡海逺徵小國若指期克捷猶可也萬一蹉跌傷損威望更興忿兵則安危難測矣及上欲自徵遂良復上疏以爲天下譬猶一身兩京心腹也州縣四肢也四裔身外之物也髙麗罪大誠當致討但命二三猛將將四五萬眾仗陛下威靈取之如反掌耳今太子新立年尙幼穉自余藩屏陛下所知一旦棄金湯之全踰遼海之險以天下之君輕行逺舉皆愚臣之所甚憂也上不聽時羣臣多諫徵髙麗者尉遲敬徳亦上言陛下親徵遼東太子在定州長安洛陽心腹空虛恐有玄感之變且邊隅小國不足以勤萬乘願遣偏師徵之指期可殄上不從及後出師無功乃深悔嘆曰魏徵若在不使我有是行也命使祀徵復立所僕碑觀遂良敬徳之諫如此太宗茍能聽之未必不善又何必魏徵之言是思乎竊謂使魏徵若在太宗亦必不能從其言方遂良初諫時李世績卽曰間者薛延陀入冦陛下欲發兵窮討魏徵諫而止使至今爲患向用陛下之策北鄙安矣上曰然此誠徵之失朕尋悔之而不欲言以是知徵𨿽在太宗必不從其言也範氏謂帝知過能悔此其所以爲賢使果爲悔過賞遂良敬徳之言何必更思魏徵所以爲此說者帝於徵報之薄矣中心豈無慚忸故借此以樹僕碑撫其妻子耳豈眞思其言乎若帝眞有悔心自當斬然決絕於東徵之念矣何故連年不已啟房玄齡臨終之諫與徐充容閨闥之疏乎由此觀之曷有悔過之實積釁蓄忿久而不解至於髙宗累歲用師方始平之然髙麗𨿽衰而中國之經費亦不可勝計矣何足補哉或曰太宗之思魏徵玄宗之思九齡事異而情同曰是不然玄宗之思九齡蓋出乎中情太宗之思魏徵蓋矯情耳

蕭何聽計

漢三年漢王與項羽相距京索間上數使使勞苦丞相何鮑生謂何曰今王暴衣露蓋數勞苦君者有疑君心爲君計莫若遣君子孫昆弟能勝兵者悉詣軍所上益信君於是何從其計漢王大悅五年陳豨反上自將至邯鄲而韓信謀反關中呂后用何計誅信上聞使使拜丞相爲相國益封五千戶令卒五百人一都尉爲相國衛諸君皆賀召平獨弔謂何曰禍自此始矣上暴露於外而君守於內非被矢石之難而益君封置衛者以淮陰新反於中有疑君心夫置衛衛君非以寵君也願君譲封勿受悉以家私財佐軍何從其計上說其秋黥布反上自將擊之數使使問相國何爲曰爲上在軍拊循勉百姓悉所有佐軍如陳豨時客又說何曰君滅族不久矣夫君位爲相國功第一不可復加然君初入關本得百姓心十餘年矣皆附君尙復孶孳得民和上所謂數問君畏君傾動關中今君胡不多買田地賤貰貸以自污上心必安於是何從其計上乃大說按何處危疑之地岌岌乎殆哉賴鮑生召平之言易危爲安易疑爲信不然則何之禍可立而待矣使韓淮陰有此二客則必不至於夷滅惜乎獻計以斬鍾離昩與夫蒯生三分天下之計皆不及此然則二客者亦豪士哉

韓信爲將

韓信擊魏問酈生魏得無用周叔爲大將乎曰栢直也信曰豎子耳遂進兵擊魏擄魏王豹定河東觀此則知信之善爲將矣何也夫兵力不患不敵惟患將之與吾敵也兵法曰凡戰之要必先占其將而察其才因形用權則不勞而功舉信知栢直爲將始輕其無能遂進兵成功使魏當時用周叔爲大將則信必不敢輕進又必思所以敵之縱能破魏亦必費力不至若此之易周叔𨿽不見其事迹蓋必能將也𨿽然信𨿽輕栢直猶用疑兵設伏以計襲破之其肯眞易柏直爲豎子徑前而與之搏鬭乎始而問將繼而用計終而破敵成功審彼審已而後動及其破趙窺知趙王成安君不用廣武君之策乃敢引兵遂下使成安君能用廣武君之策則信必不敢輕度井陘之險又安能有泜水之勝乎觀其戰勝攻取鮮不用計此之所以爲善將也後之人舉知信之爲善將而不知求其所以爲善將之道往往不能如信之必勝而多取敗也

雀餳

宋杜鎬博學有識爲翰林侍讀學士時都城外有墳莊一日若甘露降布爾木子侄輩驚喜白於鎬鎬味之慘然不懌子弟啟諸鎬曰此非甘露乃雀餳大非佳兆吾門其衰矣踰年鎬薨繼有八喪廣謂甘露者至和之所感召此爲上瑞若人家有之矣亦雀餳之類耳

東坡與李方叔詩記

宋元佑中蘇東坡知貢舉屬意李方叔令其子叔黨持一簡與方叔值方叔出僕受簡置幾上偶章惇子持援來訪取簡竊視乃劉向優於揚雄論二篇援兄弟徑持去坡亦入院李方叔不知也旣而就試果出此題二章仿坡意爲之援遂中第一人持第十人坡初意第一人必方叔及掲榜乃章也徒爲之悵然方叔母嘆曰蘇公知貢舉吾兒下第命也坡旣出院以詩寄李有云平生浪說古戰場過眼空迷日五色蓋亦解嘲云耳其詩眞迹今在南昌李士亷家與徐鉉書稿及張卽之手帖共爲一卷字畫皆可愛也

米黃書記

昔潘谷病目謁黃山谷山谷以囊墨詰之谷初探一囊摸索曰今不可得也問之曰此承晏軟劑也又探一囊曰此谷二十年前作今亦不能爲矣山谷曰得無假鬼神邪谷曰非也熟之而已山谷遂書以贈谷字徑三寸餘筆皆戰掣法至今三百餘年光采尙煜然照人及米元章海嶽庵四詠其字亦大書險勁飄逸尢爲奇絕皆在友人胡思中家誠可寶也

虞文靖公知人

元史虞文靖公傳載馬伯庸欲薦光州人龔伯璲邀公署薦章公以其小材不可且言其人必不能終伯庸甚不樂及公以章詔事退歸伯庸實倡導之也後龔敗果如公言人服其明智余又嘗聞熊伯幾先生言初危太朴以文學徵起聲名播於朝野士君子皆想望其風采諸門人問於文靖公曰太朴事業當何如公曰太朴入京之後其辭多誇事業非所敢知復曰必求其人其餘闕乎時闕名未甚著門人曰何以知之公曰集於闕文字見之後闕竟以忠義顯乃知前輩觀人自有定鑑

虞掲詩記

虞文靖公嘗作範徳機詩序有云當時中州人士謂淸江範徳浦城楊仲弘豫章掲曼領及集四人詩爲四家且以唐臨晉帖諭範百戰健兒諭楊三日新婦諭掲而集爲漢庭老吏序出適掲公歸省墓見之大不悅遂往臨川訪虞公旣相見言及玆事且曰徯斯與公京師二十年未嘗蒙公一言及斯何別後乃爾虞公曰誠有之非集之言中州人士之言也非惟中州人士爲然亦天下之通論也掲公咈然遂卽席辭別虞公堅畱不得竟駕小車而還旣別去數日掲公乃以天歷年間祕閣開四詩寄虞公中有誇章分署隔窻紗學士詩成毎自誇之句蓋爲虞公發也公得詩謂諸門人曰掲公此作甚佳然才力竭已就以所寄詩題其後答云今日新婦老矣後因送人有寄掲公云故人不肯宿山家夜半驅車踏月華寄語旁人休大笑詩成端的向誰誇未幾掲公趣召至都竟以疾卒此得之陳維新云維新豫章才子也

薩天錫詩記

元薩天錫嘗有詩送欣笑隠住龍翔寺其詩云東南隠者人不識一日才名動九重地濕厭聞天竺雨月明來聽景陽鐘衲衣香暖畱春麝石缽云寒臥夜龍何日相從陪杖履秋風江上采芙蓉虞學士見之謂曰詩固好但聞聽字意重耳薩當時自負能詩意虞以先輩故少之云爾後至南臺見馬伯庸論詩因誦前作馬亦如虞公所云欲攺之二人構思數日竟不獲未幾薩以事至臨川謁虞公席間首及前事虞公曰歲久不復記憶請再誦之薩誦之公曰此易事唐人詩有雲林下老僧來看雨宜攺作地濕厭看天竺雨音調更差勝薩大服而去此得之熊伯幾先生云

鐵柱詩記

豫章鐵柱宮井中鐵柱相傳爲晉許旌陽鎭蛟之柱歷代名賢多有題詠熊朋來詩曰九牧失貢金司空不行水蛟龍弄波濤魑魅入城市吁嗟淸談晉萬事謾不理遂令千載人稽首旌陽子正言反應辭簡意髙虞學士詩曰老龍無意弄新波化作鳧翁倚柱歌點石神方寜復得沈沙遺戟不堪磨汾陰鼎鼐千年出海底珊瑚百尺過誰在蓬萊期劫外下騎黃鵠一摩挲此詩初出人皆未諭其旨公曰此柱未敢必爲旌陽之物故詩意皆設疑辭以問之先伯父嘗云鐵柱詩甚多獨熊虞二公之詩超於眾作

譙樓畫角三弄記

儼幼聞諸伯父虞部府君曰世之鼓樓曰譙樓者謂門上爲髙樓以望也畫角之曲有三弄乃曹子建所譔其初弄曰爲君難爲臣亦難難又難次弄曰創業難守成亦難難又難三弄曰起家難保家亦難難又難今角音之嗚嗚者皆難字之曵聲耳所以使人昬曉之間燕息之際聞之有所儆發也至唐節度使辭日賜雙節行則建節立六纛入境州縣立節樓迎以鼔角今州郡有樓以置鼓角必會府而後可非受方面之任而置鼓角皆僭也

寫韻軒滕王閣望湖亭詩記

諸才子侍虞公宿寫韻軒道士因出卷子求題公賦二律其一云翩翩仙子藥王山明月髙樓遂不還天外修眉塵鏡掩窻中遺墨夜燈閒雪深黃竹歸無所雨暗蒼梧淚更斑何啻浮雲相契合窅然余迹漫人間其二曰仙人本自好樓居深下重簾寫韻書江上數峯千仞表硯中微露九秋餘下方鐘鼓塵初靜絕世文章事不虛最愛夜涼天闕近綺窓畱得玉蟾蜍題畢辛好禮諸人問曰西江登眺之所據江山之勝無踰於滕王閣望湖亭二處公不知其幾過皆不畱題何也公曰諸公曽見東坡及儈晦幾詩否皆曰見公曰請與諸公誦之晦幾滕王閣詩云檻外長江去不回檻前楊栁後人栽當時惟有西山在曽見滕王歌舞來其第一句長江去不回往事不可問矣第二句檻前楊桞亦是後人所栽第三句第四句謂當時曽見滕王歌舞者惟有西山在耳含無限之意寓無窮之感東坡望湖亭詩云黒云堆墨未遮山白雨跳珠亂入船驀地風來忽吹散望湖亭下水連天陰陽變化關機開闔於頃刻之間且气雄語壯所謂吞云夢者八九二詩皆不可及是以不曽有題明日公與諸人登滕王閣卽席賦律詩若干首及一絕句余幼時能誦之今但記其三律與絕句耳其一曰髙閣城頭戶牖開江中照見碧崔嵬文章誰復三王后雲气長從五老來畫角數聲南斗落白鹽萬斛北風回洲南先有蛟龍窟怪得詩成急雨催其二曰天寒江閣立蒼茫百尺闌干送夕陽歲久魚龍非故物春深蛺蝶是何王帆檣星斗通南極車蓋風雲擁豫章燈火夜歸湖上雨隔鄰呼酒說幹將其三曰危樓百尺倚闌干滿目靑山不厭看空翠逺凝江樹小落霞飛送酒杯幹千年劍气侵牛斗半夜天香下廣寒我欲乘鸞朝帝闕五云深處是長安絕句云豫章城上滕王閣不見鳴鑾佩玉聲惟有當時簾外月夜深依舊照江城昔人云詩不可茍作觀公之意可見矣此得之吳用中云

上下四方記

洪容齋云上下四方不可窮竟正𨿽莊列釋氏之寓言曼衍不能說也列子商湯問於夏革曰上下八方有極盡乎革曰不知也湯固問革曰無則無極有則有盡朕何以知之然無極之外復無無極無盡之中復無無盡無極復無無極無盡復無無盡朕是以知其無極無盡也而不見其有極有盡也焉知天地之表不有大天地者乎大集經風住何處曰風住虛空又問虛空爲何所住答曰虛空住於至處又問至處復何所住答言至處何所住者不可宣說何以故逺離一切諸處所故一切諸處所所不攝故非數非稱故是故至處無有住處容齋以爲二家之說止於如此而已余嘗觀程子邵子問答有天何依曰依乎地地何附曰附乎天天地何依附曰天地自相依附又朱子門人有問六合之外當是何物先生曰人生天地間且只理會天地間事此語最善彼釋氏又有所謂水輪風輪之類亦幻語爾

元二辧

後漢鄧隲傳隲拜大將軍時遭元二之災章懷注云元二卽元元也古書字重者多於上字下作小二字以取便爾洪容齋隨筆中乃引王充論衡恢國篇曰今上嗣位二之間嘉徳布流爲證謂元二爲元年二年也遂自述在史館修欽宗紀贊曰遭靖康元二之禍實本諸此余考漢書文紀有元元之民師古曰元元善意也又光紀有下爲元元所歸注謂黎庶猶言喁喁論衡元二之間亦是謂嘉徳布流於元元之間容齋偶未詳耳而趙明誠謂元元語殊不可讀何也

杜詩阿咸辯

杜子美杜位宅守歲詩首句云守歲阿咸家注者云咸一作戎乃晉王戎昔阮籍與戎父渾爲友嘗謂渾曰共卿語不如與阿戎談黃鶴謂杜位乃公之從弟不應用父子事善本作阿咸東坡與子由詩雲頭上銀幡笑阿咸又云欲喚阿咸來守歲林烏櫪馬鬭喧嘩正用公此詩也余嘗觀史齊王思逺小字阿戎王晏之從弟也淸介有識鑑隆昌之事嘗規切晏及晏貴盛與思逺兄徵曰隆昌之際阿戎勸我自裁若如阿戎言豈得有今日徵曰果如阿戎言尙未晚也晏大怒後果及禍子美詩用阿戎蓋出於此注者不考遂定爲阿咸豈不知阮咸籍之侄亦與兄弟之事不相當而東坡於子由偶誤用爾何必據以爲證邪又嘗於內閣見子美親書贈衛八處士詩字甚怪偉驚呼熱中腸作嗚呼熱中腸然則杜詩謂善本而其中之誤者豈止阿咸而已哉

明文衡卷五十五

●欽定四庫全書

明文衡卷五十六

﹝明﹞程敏政編

○雜著

文章辧體序題

吳訥

古歌謡辭

按西山輯文章正宗凡古文辭之載於經聖人所嘗刪述者不敢錄獨采書傳所載康衢擊壤歌之類列於古詩之前且曰出於經者可信傳記所載者未必當時所作其好古傳疑之意至矣今謹遵其意仍以康衢童謠爲首終於茍卿成相彚寘捲端以俟考質

古賦

按賦者古詩之流漢藝文志曰古者諸侯卿大夫交接鄰國必稱詩以諭意春秋之後聘問歌詠不行於列國而賢士失志之賦作矣大儒荀卿及楚臣屈原離讒憂國皆作賦以風其後宋玉唐勒枚乘司馬相如揚子云競爲侈麗閎衍之辭而風諭之義沒矣近世祝氏著古賦辧體因本漢志之言而斷之曰屈子離騷卽古賦也古詩之義若荀卿成相是也然其所載則以離騷爲首而荀詩勿錄尙論世次屈在荀後而成相亦非賦體故今特取成相附古歌謡後而仍載楚辭於古賦之首蓋欲學賦者必以是爲先也宋景文公有云離騷爲辭賦祖後人爲之如至方不能加矩至圓不能過規信哉

古樂府

易曰先王作樂崇徳殷薦之上帝以配祖考成周盛時大司樂以黃帝堯舜夏商六代之樂報祀天地百神若宗廟之祭神旣下降則奏九徳之歌九韶之舞蓋以六代之樂皆聖人之徒所制故悉存之而不廢也迨秦焚滅典籍禮樂崩壤漢興髙帝自制三侯之章而房中之樂則令唐山夫人造爲歌辭史記云髙祖過沛詩三侯之章令小兒歌之髙祖崩令沛得以四時歌舞宗廟孝惠文景無所增更於樂府習常肄舊而巳至班固漢書則曰漢興樂家有制氏但能紀其鏗鏘而不能言其義髙祖時叔孫通制宗廟樂迎神奏嘉至入廟奏永至幹豆上奏登歌再終下奏休成天子就酒東廂坐定奏安世然徒有其名而亡其辭所載不過武帝郊祀十九章而已後儒遂以樂府之名起於武帝殊不知孝惠二年已命夏侯寛爲樂府令豈武帝始爲新聲不用舊辭也迨東漢明帝遂分樂爲四品一曰大予樂郊廟上陵用之二曰雅頌樂辟雍享射用之三曰黃門鼓吹樂天子宴羣臣用之四曰短簫鐃歌樂軍中用之其說𨿽載方冊而其制亦復不傳魏晉已降世變日下所作樂歌率皆誇靡虛誕無復先王之意下至陳隋則淫哇鄙褻舉無足觀矣自時厥後惟唐宋享國最久故其辭亦多純雅南渡後夾漈鄭氏著通誌樂略以爲古之達禮有三一曰燕二曰享三曰祀所謂吉凶軍賓嘉皆主此三者仲尼所刪之詩凡宴享祀之時用以歌之漢樂府之作以繼三代因列鐃歌與三侯以下於篇亦無其辭後太原郭茂倩輯樂府百卷繇漢迄五代搜輯無遺金華吳立夫謂其紛亂哤雜厭人視聴𨿽浮淫鄙倍不敢芟夷何哉近豫章左克明復編古樂府十卷斷自陳隋而止中若後魏楊白花等淫鄙之辭亦復收載是亦未得盡善也今考五禮以郊廟歌辭爲先愷樂燕饗歌辭次之蓋以其切於世用足爲制作家之助至若古今琴操與夫相和等曲亦附於後以俟好古君子之所考訂焉其或有題無辭或辭𨿽存而爲莊人雅士之所厭聞者玆亦不錄

古詩

詩大序曰詩者志之所之也詩有六義曰風曰雅曰頌曰賦曰比曰興三百篇尙矣以漢魏言之蘇李曹劉實爲之首晉宋以下世道日變而詩道亦從而變矣晦庵朱子嘗答鞏仲至有曰古今詩凡三變自漢魏以上爲一等自晉宋間顏謝以後下及唐初爲一等自沈宋以後定著律詩下及今日又爲一等然自唐初以前爲詩者固有髙下而法猶未變至律詩出而後詩之與法始皆大變無復古人之風矣嘗欲抄取經史韻語下及文選漢魏古辭以盡郭景純陶淵明之作自爲一編而附三百篇楚辭之後以爲詩之根本凖則又於其下二等之中擇其近於古者各爲一編以爲羽翼輿衛其不合者則悉去之不使接於耳目入於胸次要使方寸之中無一字世俗言語意思則其爲詩不期於髙逺而自髙逺矣厥後西山編文章正宗劉氏輯風雅翼悉本朱子之意而去取詳略則有不同者焉是編所收率以二家爲主近代之有合作者亦取載焉歌行之作別錄於後蓋歌行放情長言其句語格調與古詩亦有不同者矣律詩雜體具載外集嗚呼學詩之法子朱子之言至矣盡矣有志者勉夫

歌行

昔人論歌辭有有聲有辭者若郊廟樂章及鐃歌等曲是也有有辭無聲者若後人之所述作未必盡被於金石也夫自周衰采詩之官廢漢魏之世歌詠雜興故本其命篇之義曰篇因其立辭之意曰辭體如行書曰行述事本末曰引悲如蛩螿曰吟委曲盡情曰曲放情長言曰歌言通俚俗曰謡感而發言曰嘆憤而不怒曰怨𨿽其立名不同然皆六義之餘也唐世詩人共推李杜太白則多模擬古題少陵則卽事名篇無復倚傍厥後元微之以後人沿襲古題倡和重復深以少陵爲是故今是編凡擬古者皆附樂府本題之內若卽事爲題無所模擬者則自漢魏以降迄於近代取其辭義之弗過於淫傷者錄載云

諭告

按西山云周官大祝作六辭以通上下親疎逺近曰辭曰命曰誥曰會曰禱曰誄皆王言也大祝以下掌爲之辭則所謂代言者也以書考之若湯誥甘誓微子之命之類是也此皆聖人筆之爲經不當與後世文辭同錄今獨取春秋內外傳所載周天子諭告諸侯之辭及列國應對之語附焉又按東萊有曰文章從容委曲而意獨至惟左氏所載當時君臣之言爲然蓋繇聖人余澤未逺涵養自別故其辭气不迫如此非後世專學語言者所可得而比焉

璽書

按應劭曰璽信也古者尊卑共之左傳魯襄公在楚季武子使公冶問璽書至秦漢臣下始避其稱漢初有三璽天子書用璽以封故曰璽書文帝元年嘗賜南越趙佗璽書佗愧感頓首稱臣納貢至今讀史者未嘗不三復書辭以欽仰帝徳於無窮也夫制詔璽書皆曰王言然書之文尢覺陳義委曲命辭懇到者蓋書中能盡褒勸警飭之意也故今特取前代璽書載於詔令之前讀者其必有以得之

批答

按玉海唐學士初入院試制詔批答共三篇蓋批答與詔異詔則宣達上意批答則采臣下章疏之意而答之也文鑑輯批答詔敕各爲一類可見矣唐史載太宗之答劉洎謂出自手筆今觀辭意誠然至若宋昭陵之答富弼等則皆詞臣之撰進者也讀者其尙考諸

詔

按三代王言見於書者有三曰誥曰誓曰命至秦攺之曰詔歷代因之然惟兩漢詔辭深厚爾雅尙爲近古至偶儷之作興而去古逺矣東萊云近代詔書或用散文或用四六散文以深純溫厚爲本四六須下語渾全不可尙新奇華巧而失大體是編今以漢詔居前附以唐宋諸詔庸備二體西山有云王言之體當以書之誥誓命爲祖而參以兩漢詔冊信哉

冊

按漢書天子所下之書有四一曰策書注曰策者編簡也其制長二尺短者半之篆書起維年月日以命諸侯王公若三公以罪免亦賜策則用一尺木而隸書之又按唐百官志曰王言有七一曰冊書立皇后皇太子封諸王則用之說文云冊者符命也諸侯進受於王象其札一長一短中有二編之形當作冊古文作笧蓋冊策二字通用至唐宋後不用竹簡以金玉爲冊故專謂之冊也若其文辭體制則相祖述云

制誥

按周官大祝六辭二曰命三曰誥考之於書命者以之命官若畢命冏命是也誥則以之播誥四方若大誥洛誥是也漢承秦制有曰策書以封拜諸侯王公有曰制書用載制度之文若其命官則各賜印綬而無命書也迨乎唐世王言之體曰制者大賞罰大除授用之曰發敕者授六品以下官用之卽所謂告身也宋承唐制其曰制者以拜三公三省等職辭必四六以便宣讀於廷誥則或用散文以其直告某官也西山云制誥皆王言貴乎典雅溫潤用字不可深僻造語不可尖新文武宗室各得其宜斯爲善矣

制策

按說文策者謀也凡錄政化得失顯而問之謂之對策考之於史實始漢之晁錯錯遇文帝恭謙好問之主不能明目張膽以答所問惜哉惟董仲舒學識醇正又遇孝武初政淸明策之再三故克罄竭所蘊帝因是罷黜百家專崇孔氏以表章六經厥功茂焉迨宋蘇軾之答仁宗制策亦克輸忠陳義婉切懇到君子有取焉

表

按韻書表明也標著事緒使之明白以告乎上也三代以前謂之敷奏秦攺爲表漢因之竊嘗考之漢晉皆尙散文蓋用陳達情事若孔明前後出師李令伯陳情之類是也唐宋以後多尙四六其用則有慶賀有辭免有陳謝有進書有貢物所用旣殊則其辭亦各異焉西山云表中眼目全在破題要見盡題意又忌太露貼題目處須字字精確且如進實錄不可移於日錄若泛濫不切可以移用便不爲工矣大抵表文以簡潔精致爲先用事忌深僻造語忌纎巧鋪敍忌繁冗是編所錄一以時代爲先後讀者詳之則體制亦有以得之

露布

按通典云元魏攻戰克捷欲天下聞知乃書帛建於漆竿上名爲露布此其始也考諸文章緣起則曰漢賈洪爲馬超伐曹操作露布及世說又載桓溫北徵令袁宏倚馬撰露布是則魏晉以來有之矣文心雕龍又云露布者蓋露板不封布諸視聴近世帥臣奏捷蓋本於此然今考之魏晉之文俱無傳本唐宋𨿽有傳者然其命辭全用四六蓋與當時表文無異今故錄附表後以備一體西山云露布貴奮發雄壯少粗無害觀者詳之

論諫

古者諫無專官自公卿大夫以至百工技藝皆得進諫隆古盛時君臣同徳其都兪吁咈見於語言問答之際者考之書可見西山以爲聖賢大訓不當與後之文辭同錄今謹取其所載春秋內外傳諫爭論說之言著之於首其兩漢以下諸臣進說有可以爲法戒者間亦采之以附於後

奏疏

按唐虞禹臯陳謨之後至商伊尹周姬公遂有伊訓無逸等篇此文辭告君之始也漢髙惠時未聞有以書陳事者迨乎孝文開廣言路於是賈山獻至言賈誼上政事疏自時厥後進言者日眾或曰上疏或曰上書或曰奏札或曰奏狀慮有宣泄則囊封以進謂曰封事考之史可見昔人云君臣相遇𨿽一語有餘上下未孚𨿽千萬言奚補爲臣子者惟當罄其忠愛之誠而已

議

周書曰議事以制政乃不迷眉山蘇氏釋之曰先王人法並任而任人爲多故臨事而議是則國之大事合眾議而定之者尙矣今采漢唐宋諸臣所上議狀次於奏疏以備一體若儒先私議其有闗於政理者問亦取之而附於中云

彈文

按漢書注云羣臣上奏若罪法按劾公府送禦史臺卿校送謁者臺是則按劾之名其來久矣梁昭明輯文選特立其名曰彈事若文粹文鑑則載奏疏之中而巳迨後王尙書應麟有曰奏以明允誠篤爲本若彈文則必理有典憲辭有風軌使气流墨中聲動簡外斯稱絕席之雄也是則奏疏彈文其辭气亦異焉

檄

按釋文檄軍書也春秋時祭公謀父稱文告之辭卽檄之本始至戰國張儀爲檄告楚相其名始著劉勰云凡檄之大體或述此休明或敍彼苛虐指天時審人事算彊弱角權勢故植義揚辭務在剛健挿羽以示迅不可使辭緩露板以宣眾不可使義隠大抵唐以前不用四六故辭直義顯昔人謂檄以散文爲得體信乎

箴

按許氏說文箴誡也商書盤庚曰無或敢伏小人之攸箴蓋箴者規誡之辭若箴之療疾故以爲名古有夏商二箴見於尙書大傳解呂氏春秋而殘缺不全獨周太史辛甲命百官官箴王闕而虞氏掌獵爲虞箴其辭備載左傳後之作者蓋本於此東萊云凡作箴須用官箴王闕之意箴末須依虞箴獸臣司原敢告僕夫之類大抵箴銘贊頌𨿽或均用韻語而體不同箴是規諷之文須有警誡切劘之意

銘

按銘者名也名其器物以自警也漢藝文志稱道家有皇帝銘六篇然亡其辭獨大學所載成湯盤銘九字發明日新之義甚切迨周武王則凡幾席觴豆之屬無不勒銘致警厥後又有稱述先人之徳善勞烈爲銘者如春秋時孔悝鼎銘是也又有以山川宮室門闗爲銘者漢班孟堅之燕然山則旌徵伐之功晉張孟陽之劍閣則戒殊俗之僭叛其取義各不同也傳曰作器能銘可以爲大夫陸士衡云銘貴愽約而溫潤斯得之矣

頌

詩大序曰詩有六義六曰頌頌者美盛徳之形容以告神明者也嘗考莊子天運篇稱黃帝張咸池之樂猋氏爲頌斯蓋寓言爾故頌之名實出於詩若商之那周之淸廟諸什皆以告神爲頌體之至至如魯頌之駉駜等篇則當時用以祝頌僖公爲頌之變故胡氏有曰後世文人獻頌特效魯頌而已文心雕龍云頌須鋪張揚厲而以典雅丰縟爲貴敷寫似賦而不入華侈之區敬愼如銘而異乎規諌之域諒哉

贊

按贊者贊美之辭文章緣起曰漢司馬相如作荊軻贊世巳不傳厥後班孟堅漢史以論爲贊至範蔚宗更以韻語唐建中中試進士以箴論表贊代詩賦而無頌題迨後復置愽學宏詞科則贊頌二題皆出矣西山云贊頌體式相似貴乎贍麗宏肆而有雍容俯仰頓挫起伏之態乃爲佳作大抵贊有二體若作散文當祖班氏史評若作韻語當宗東方朔畫像贊金樓子有云班固願學尙云贊頌相似信然

七體

昭明輯文選其文體有曰七者蓋載枚乘七發繼以曹子建七啟張景陽七命而巳容齋隨筆云枚生七發創意造端麗旨腴辭固爲可喜後之繼者如傅毅七激張衡七辯崔駰七依馬融七廣曹植七啟王粲七釋張協七命陸機七徵之類規仿太切了無新意及唐栁子厚作晉問𨿽用其體而超然別立機杼漢晉之間沿襲之獘一洗矣竊嘗考對偶句語六經所不廢七體𨿽專尙駢儷然辭意變化與全篇四六不同自栁子後作者未聞迨元袁伯長之七觀洪武宋王二老之志釋文訓其富麗固無讓於前人至其論議又豈七發之可比

問對

問對體者載昔人一時問答之辭或設客難以著其意者也文選所錄宋玉之於楚王相如之於蜀父老是所謂問對之辭至若答客難解嘲賓戲等作則皆設辭以自慰者焉洪氏景盧云東方朔答客難自是文中傑出揚雄擬爲解嘲尙有馳騁自得之妙至於班固之賓戲張衡之應問則屋下架屋章摹句寫讀之令人可厭迨韓退之進學解出則所謂靑出於藍而靑於藍矣

書

按昔臣僚敷奏朋舊往復皆總曰書近世臣僚上言名爲表奏惟朋舊之間則曰書而已蓋論議知識人豈能同茍不具之於書則安得盡其委曲之意哉戰國兩漢間若樂生若司馬子長若劉歆諸書敷陳明白辯難懇到誠可以爲修辭之助至若唐之韓栁宋之程朱張呂凡其所與知舊門人答問之言率多本乎進修之實讀者誠能熟復以反之於身則其所得又豈止乎文辭而已

記

金石例云記者記事之文也西山曰記以善敍事爲主禹貢顧命乃記之祖後人作記未免雜以議論陳后山亦曰退之作記記其事耳今之記乃論也竊嘗考之記之名始於戴記學記等篇記之文文選弗載後之作者固以韓退之畫記栁子厚遊山諸記爲體之正然觀韓之燕喜亭記亦微載議論於中至栁之記新堂鐵鑪步則議論之辭多矣迨至歐蘇而後始有專以論議爲記者宜乎後山諸老以是爲言也大抵記者蓋所以備不忘如記營建當記月日之久近工費之多少主佐之姓名敍事之後略作議論以結之此爲正體至若範文正公之記嚴祠歐陽文忠公之記晝錦堂蘇東坡之記山房藏書張文潛之記進學齋晦翁之作婺源書閣記𨿽專尙議論然其言足以垂世而立教弗害其爲體之變焉

序

爾雅云序緒也序之體始於詩之大序首言六義次言風雅之變又次言二南王化之自其言次第有序故謂之序也東萊云凡序文籍當序作者之意如贈送燕集等作又當隨事以序其實大抵序事之文以次第其語善序事理爲上近世應用惟贈送爲盛當須取法昌黎則庻得古人贈言之義而無枉已徇人之失也

論

按韻書論者議也梁昭明文選所載論有二體一曰史論乃史臣於傳末作論議以斷其人之善惡若司馬遷之論項籍商鞅是也二曰論則學士大夫議論古今時世人物或評經史之言正其訛謬如賈生之論秦過江統之議徙戎栁子厚之論守道守官是也唐宋取士用以出題然求其辭精義粹卓然名世者亦惟韓歐爲然劉勰云聖哲彜訓曰經述經敍理曰論故凡陳政則與傳注參體辯史則與贊評齊行銓文則與序引共紀信夫

說解

按說者釋也述也解釋義理而以己意述之也說之名起自吾夫子之說卦厥後漢許愼著說文蓋亦祖述其名而爲之辭也魏晉六朝文載文選而無其體獨陸機文賦備論作文之義有曰說煒燁而譎誑是豈知言者哉至昌黎韓子憫斯文日獘作師說抗顏爲學者師迨栁子厚及宋室諸大老出因各卽事卽理而爲之說以曉當世以開悟後學繇是六朝陋習一洗而無餘矣盧學士云說須自出已意橫說豎說以抑揚詳贍爲上若夫解者亦以講釋解剝爲義其與說亦無大相逺焉

辯

昔孟子答公孫丑問好辯曰予豈好辯哉予不得巳也中間歷敍古今治亂相尋之故凡八節所以深明聖人與已不能自巳之意終而又曰豈好辯哉予不得已也蓋非獨理明義精而字法句法章法亦足爲作文楷式迨唐韓昌黎作諱辯栁子厚辯桐葉封弟識者謂其文斆孟子信矣大抵辯須有不得已而辯之意茍非有闗世教有益後學𨿽工亦奚以爲

原

按書韻原者本也一說推原也義始大易原始要終之訓若文體謂之原者先儒謂始於昌黎之五原蓋推其本原之義以示人也黃山谷嘗曰文章必謹布置每見學者多告以原道命意曲折石守道亦云吏部原道原人等作諸子以來未有也後之作者蓋亦取法於是

誡

按韻書誡者警勅之辭文章緣起曰漢杜篤作女誡辭已弗傳昭明文選亦無其體今特取先正誡子孫及警世之語可爲法誡者錄之

題跋

按蒼崖金石例云跋者隨題以贊語於後前有序引當掇其有闗大體者以表章之須明白簡嚴不可墮人窠臼予嘗卽其言考之漢晉諸集題跋不載至唐韓栁始有讀某書及讀某文題其後之名迨宋歐曾而後始有跋語然其辭意亦無大相逺也故文鑑文類總編之曰題跋而巳近世疎齋盧公又云跋取古詩狼跋其胡之義狼行則前躐其胡故跋語不可太多多則冗尾語宜峭拔使不可加若然則跋比題與書尢貴乎簡峭也庸書以俟考訂云

雜著

雜著者何輯諸儒先所著之雜文也文而謂之雜者何或評議古今或詳論政教隨所著立名而無一定之體也文之有體者旣各隨體裒集其所錄弗盡者則總歸之雜著也著𨿽雜然必擇理之弗雜者則錄焉蓋作文必以理爲之主也若夫掛一漏萬尙有俟博雅君子

傳

太史公創史記列傳蓋以載一人之事而爲體亦多不同迨前後兩漢書三國晉唐諸史則第相祖襲而已厥後世之學士大夫或値忠孝才徳之事慮其湮沒弗白或事𨿽微而卓然可爲法戒者因爲立傳而垂於世此小傳家傳外傳之例也西山云史遷作孟荀傳不正言二子而旁及諸子此體之變可以爲法步裏客談又云範史黃憲傳蓋無事迹直以語言模寫其形容體段此爲最妙繇是觀之傳之行迹固系其人至於辭之善否則又系之於作者也若退之毛穎傳迂齋謂以文滑稽而又變體之變者乎

行狀

按行狀者門生故舊狀死者行業上於史官或求銘志於作者之辭也文章緣起雲始自漢丞相倉曹傅朝幹作楊原伯行狀然徒有其名而亡其辭蕭氏文選惟載任彥升所作齊竟陵王行狀而辭多矯誕識者病之今采韓栁所作載爲楷式云

謚法

周禮大史喪事考焉小喪賜謚疏云小喪卿大夫也卿大夫謚君親制之使大史往賜之至遣之日小史往爲讀之又按禮記曰幼名冠字五十以伯仲死謚周道也是則賜謚之制實始於周崇文總目載周公謚法一卷又有春秋謚法廣謚等書然皆漢魏以來儒者取古人謚號增輯而爲之宋仁宗朝眉山蘇洵嘗奉詔編定乃取世傳周公謚法以下諸書定爲三卷總一百六十八謚至孝宗淳熈中夾漈鄭樵復本蘇氏書增損定爲上中下三等通二百一十謚爲書以進大抵謚者所以表其實行故必由君上所賜善惡莫之能揜然在學者亦不可不知其說故今特載周公謚法於編蓋以諸家之說皆祖於此若夫鄭氏之論亦多有可取者今亦錄附於後

謚議

按謚法云謚者行之迹大行受大名細行受小名白虎通曰人行始終不能若一故據其終始明別善惡所以勸人爲善而戒人爲惡也繇是觀之則謚之所系豈不重歟漢晉而下凡公卿大夫賜謚必下太常定議博士乃詢察其善惡賢否著爲謚議以上於朝若晉秦秀之議何曽賈充唐獨孤及之議苖俊卿宋鄧忠臣之議歐陽永叔是也當時𨿽或未能盡從其言然千百載之下讀其辭者莫不油然興起其好惡之心嗚呼是其所系豈不甚重乎哉至若近世名儒隠士之沒門人朋舊又有私謚易名之議云

碑

按儀禮士婚禮入門當碑揖又禮記祭義云牲入麗於碑賈氏注雲宮廟皆有碑以識日影以知早晚說文注又云古宗廟立碑系牲後人因於上紀功徳是則宮室之碑所以識日影而宗廟則以系牲也秦漢以來始謂刻石曰碑其蓋始於李斯嶧山之刻耳文選載郭有道等墓碑而王簡棲頭陀寺碑亦廁其間至文鑑則凡祠廟等碑與神道墓碑各爲一類今亦依其例云

墓碑墓碣墓表墓志墓記埋銘

按檀弓曰季康子之母死公肩假曰公室視丰碑注云丰碑以木爲之形如石碑樹於槨前後穿中爲鹿盧繞之繂用以下棺事祖廣記曰古者葬有丰碑以窆秦漢以來死有功業則刻於上稍攺用石晉宋間始有神道碑之稱蓋地理家以東南爲神道因立碑其地而名耳又按墓碣近世五品以下所用文與碑同墓表則有官無官皆可其辭則多敍其學行徳履墓志則直述世系歲月名字爵裏用防陵谷遷攺埋銘墓記與墓志同而墓記則無銘辭耳古今作者惟昌黎最髙行文敍事面目首尾不再蹈襲凡碑碣表於外者文則稍詳志銘埋於壙者文則嚴謹其書法則惟書其學行大節小善寸長則皆弗錄觀其所作可見近世至有將墓志亦刻墓前斯失之矣大抵碑銘所以論列徳善功烈𨿽銘之義稱美弗稱惡以盡其孝子慈孫之心然無其美而稱者謂之誣有其美而弗稱者謂之蔽誣與蔽君子弗由也

誄辭哀辭

按周禮大祝作六辭以通上下親疎逺近六曰誄魯哀公十六年四月孔子卒公誄之曰昊天不弔不慭遺一老俾屏予一人以在位煢煢余在疚嗚呼哀哉尼父此卽所謂誄辭也鄭氏注云誄者累也累列生時行迹讀之以作謚此惟有辭而無謚蓋惟累其美行示已傷悼之情爾後世有誄辭而無謚者蓋本於此又按文章緣起載漢武帝公孫弘誄然無其辭惟文選錄曹子建之誄王仲宣潘安仁之誄楊仲武蓋皆述其世系行業而寓哀傷之意厥後韓退之之於歐陽詹栁子厚之於呂溫則或曰誄辭或曰哀辭而名不同迨宋曾南丰東坡諸老所作則總謂之哀辭大抵誄則多敍世業故今率仿魏晉以四言爲句哀辭則寓傷悼之情而有長短句及楚體不同焉

祭文

古者祀享史有冊祝載其所以祀之之意考之經可見若文選所載謝惠連之祭古冢王僧逹之祭顏延年則亦不過敍其所祭及悼惜之情而已迨後韓栁歐蘇與夫宋世道學諸君子或因水旱而禱於神或因喪葬而祭親舊眞情實意溢出言辭之表誠學者所當取法大抵禱神以悔過遷善爲主祭故舊以道逹情意爲尙若夫諛辭蔓說固弗足以動神而亦君子所厭聴也

連珠

按晉傅玄曰連珠興於漢章帝之世班固賈逵亦嘗受詔作之蔡邕張華又嘗廣焉考之文選止載陸士衡五十首而曰演連珠言演舊義以廣之也大抵連珠之文穿貫事理如珠在貫其辭麗其言約不直指事情必假物陳義以逹其旨有合古詩風興之義其體則四六對偶而有韻自士衡後作者蓋鮮洪武初宋王二閣老有作亦如士衡之數今各錄十餘篇寘於外集之首以著四六對偶之所始

判

按唐制凡選人入選其選之之法有四一曰身體貎丰偉二曰言言辭辯正三曰書楷法遒美四曰判文理優長四事皆可取則先徳行徳均以才才均以勞得者爲畱不得者放蓋凡進士登第及諸科出身皆以此銓擇若陸宣公旣登進士又以書判拔萃補渭南尉是也宋代選人試判三道若二道全通一道稍次而文翰俱優爲上一道全通而二道稍次爲中三道全次而文翰紕繆爲下其上者加階超資中者依資以敍下者殿一選如晦翁登第後銓試入中等始授同安主簿是已元世不用其制我國朝設科第一場有判語以律條爲題其文亦用四六而簡當爲貴今錄以備一體

律賦

律賦起於六朝而盛於唐宋凡取士以之命題每篇限以八韻而成要在音律諧協對偶精切爲工迨元氏場屋更用古賦繇是學者弗習今錄一二以備其體

律詩

律詩始於唐而其盛亦莫過於唐考之唐初作者蓋鮮中唐以後若李太白韋應物猶尙古多律少至杜子美王摩詰則古律相半迨元和而降則近體盛而古作微矣大抵律詩拘於定體固弗若古體之髙逺然對偶音律亦文辭之不可廢者故學之者當以子美爲宗其命辭用事聮對聲律須取溫厚和平不失六義之正者爲矜式若換句抝體粗豪險怪者斯皆律體之變非學者所先也楊仲弘云凡作唐律起處要平直承處要舂容轉處要變化結處要淵永上下要相連首尾要相應最忌俗意俗字俗語俗韻嘗用功二十年始有所得嗚呼其可易而視之哉

排律

楊伯謙云唐初五言排律𨿽多然往往不純至中唐始盛若七言則作者絕少大抵排律若句煉字鍛工巧易能惟抒情陳意全篇貫徹不失倫次者爲難故山谷嘗云老杜贈韋左丞相詩前輩錄爲壓捲蓋其布置最爲得體如官府甲第廳堂房室各有定處不相淆亂也

絕句

楊伯謙曰五言絕句盛唐初變六朝子夜體六言則王摩詰始效顧陸作七言唐初尙少中唐漸盛又按詩法源流云絕句者截句也後兩句對者是截律詩前四句前兩句對者是截後四句皆對者是截中四句皆不對者是截前後各兩句故唐人稱絕句爲律詩觀李漢編昌黎集凡絕句皆收入律詩內是也周伯弜又云絕句以第三句爲主須以實事寓意則轉換有力而涵蓄無盡焉

聨句

按聨句始著於陶靖節集而盛於退之東野考其體有人作四句相合成篇若靖節集中所載是也又有人作一聨若子美與李尙書之芳及其甥字文彧聨句是也後有先出一句次者對之就出一句前人復對之相繼成章則昌黎東野城南之作是也其要在於對偶精切辭意均敵若出一手乃爲相稱山谷嘗云退之與孟郊意气相入故能雜然成篇後人少聨句者蓋由筆力難相追爾

雜體

昔栁栁州讀退之毛穎傳有曰善戲謔兮不爲虐兮學者終日討說習復則罷憊而廢亂故有息焉遊焉之說譬諸飲食旣薦味之至者而奇異苦鹹酸辛之物𨿽蜇吻裂鼻縮舌澀齒而咸有篤好之者獨文異乎予於是而知雜體之詩蓋類是也然其爲體𨿽各不同今總謂之雜者以其終非詩體之正焉

近代詞曲

按歌曲源流云自古音樂廢後鄭衛靡漫之聲雜然並出至唐開元天寶中燻染成俗於時才士始依樂工按拍之聲被之以辭其句之長短各隨曲而度於是古昔聲依永之理愈失矣又按致堂胡先生曰近世歌曲以曲盡人情而得名故文章豪放之士鮮不寓意於此隨亦自掃其迹曰此謔浪遊戲而已唐人爲之者眾至栁耆卿乃掩眾制而盡其妙篤好者以爲不可復加及眉山蘇氏出一洗綺羅香澤之態擺脫綢繆宛轉之度使人登髙望逺舉首髙歌而逸懷浩气超乎塵垢之表竊嘗思之凡文辭之有韻者皆可歌也苐時有升降故言有雅俗調有古今爾昔在童稚時獲侍先生長者見其酒酣興發多依腔塡詞以歌之歌畢顧謂幼稚者曰此宋代慢詞也當時大儒皆所不廢今間見艸堂詩餘自元世套數諸曲盛行斯音日微矣迨予旣長奔播南北鄕邑前輩零落殆盡所謂塡詞慢調者今無復聞矣庸輯唐宋以下辭意近於古雅者附諸外集之後竹枝楊栁亦不棄焉好古之士於此亦可以觀世變之不一云

雜誌﹝十條﹞

劉定之

蘇子瞻

宋仁英以前用差役而民不擾王安石用雇役民始擾矣司馬君實廢雇用差𨿽蘇子瞻亦喋喋不已豈稍欲中立於荊溫兩間兾免後患邪觀其爲哲宗言臣私憂神宗勵精之政漸至隳壊理財疎而備邊弛故撰策問欲以感動聖意子瞻之情殆可見也然其後恵儋之貶罪子瞻全助溫而不貸其略護荊昔者之言徒爲向背亦何益哉子瞻作君實神道碑深美其誠蓋自覺不如也

蘇子由

蘇子由使遼歸爲哲宗言遼主弘基以與我和好爲喜年貌可六十步履輕健飲啖不衰享國尙當有年我可以無虞其君臣事佛國俗化之此彼之巨蠧足爲我喜也弘基孫延禧當嗣位然骨气凡弱視瞻不正恐非彼福其意亦向慕和好而我不足恃矣其後弘基守和好又十餘年而殂延禧亦不背盟然遼國遂亡於延禧則子由之言信矣容貌辭气乃徳之符非特得其身之遐促而並得其國之興替仲由盆成括之死見知於孔孟邾子髙仰魯侯卑俯兆其死亡見知於子貢聖賢原自有觀人之法也子由殆聞於是而然歟抑使可覘國則非其人者不足使佛能蠧國而歷世之莫悟也何哉

李淸臣

李淸臣見宣仁聖烈後旣崩哲宗入羣小之言意欲紹述熙丰之法而是時小人屏黜在外者其勢亦將轉而復起元佑諸賢凜凜乎覆壓及之矣若此者淸臣之所喜也淸臣平日於操切禽制以作法抑揚軒輊以立勢所優爲也故嘗發而爲法原勢原之文翫其辭气眞小人之言也夫爲治者先徳而後法上理而下勢今乃切切於法與勢之爲言則其所蘊可知矣

蘇易簡

蘇易簡內直宋太宗謂曰君臣千載遇易簡應聲曰忠孝一生心可謂的對今上在春宮時習對李賢取是日早所進讀孟子全句君子逺庖廚五字請對頃之對云聖人登寶位覆對云學士上瀛洲尢見睿思之妙

徐敬業

徐敬業與駱賓王兵敗賓王亡命爲僧往來杭州靈隠寺宋之問至寺夜吟鷲嶺欝岧嶤龍宮鎖寂寥久無下韻賓王隔壁朗吟以終篇之問大駭質明求見則遁矣敬業亦脫去爲僧於衡山黃巢旣敗依張全義爲僧於洛陽嘗繪巳像題詩云記得當年艸上飛鐵衣脫盡著僧衣天津橋上無人識獨倚欄干看落暉人見像識其爲巢蓋古今若此脫身者多矣史豈盡得其實哉

王介甫

王介甫詩云周公恐懼流言日王莽謙恭下士時假使當時身便死終身眞僞有誰知其意謂已嘗辭館職出於眞異已者若司馬君實辭樞副範景仁辭翰長出於僞爲莽之徒也然不知蘇子瞻又嘗謂介甫爲莽之徒共詩曰漢家殊未識經綸入手功名事業新百尺穿成連夜井千金購得解飛人譏其汲汲妄作也嗚呼數他人之髭鬢須髯而不見已睫者其介甫之謂哉

韓退之

韓退之自言口不絕吟於六義之文手不停披於百家之編貪多務得繼晷窮年其勤至矣而李翶謂退之下筆時他人疾書之寫誦之不是過也其敏亦至矣蓋其取之也勤故其出之也敏後之學者束書不觀逰談無根乃欲刻燭畢韻舉步成章彷佛古人豈不難哉

李杜韓栁

以詩言杜比迹於李以文言栁差肩於韓而以人言則杜韓陽淑李栁陰慝如冰炭異冷熱薫蕕殊芳臭矣子羙當安史作難時徒步從肅宗其詩拳拳於君臣之義太白於其時從永王璘欲乘危割據江表叛棄宗社作猛虎行雲旍旌繽紛兩河道戰鼓驚山欲傾倒一輸一失闗下兵朝降夕叛幽薊城頗似楚漢時翻覆無定止張良未遇韓信貧劉項存亡在兩臣其辭意視祿山思明反噬其主比於劉項敵國相爭尙安知君臣之大倫歟微之謂太白不能窺子美藩籬況其堂奧得之矣退之懷忠事主辟邪宗聖固有本原其稱子厚謂斥不久其文必不能傳於後如今無疑蓋惟稱其文而巳其阿附伾文胡致堂謂忌憲宗在儲位有更易祕謀未及爲而敗後又托河問淫婦無卒者以詆憲宗得免於大戮爲幸由是言之文𨿽美而若斯過惡固非可湔滌者也朱文公楚辭載子厚謫居時懲咎賦取其有自悔之言噫旣悔已又詆主則亦非眞悔也奚足錄哉

天極

天有北南極如瓜果有前後蔕尖天分十二宮如瓜果分十二瓣其近極處度狹而當天腰處度闊如瓜果之瓣其近蔕尖者狹而當腰者寛也天之頂心當嵩髙山下陽城而地之頂心爲昆侖參差不相對者天地間東南暑熱西北寒涼地在寒涼方者堅凝髙峙而在署熱方者融液坍塌故東南多水合東南多水西北多山處均平論則地仍以嵩髙山下陽城爲中但取最髙頂心處則昆侖爲中也

日輪

日輪大月輪較小日道近天在外月道近人在內故日食旣時四面猶有光溢出可見月輪小不能盡掩日輪也日月合朔時月常在內未有日在內者故月食日也日月相朢則日食月者月𨿽資日光以圓於朢時然微相參差則光圓恰相衝射則日反食之如點燈者正當鑪炭炎熾之尖所衝射則燈反不然矣此歷所謂暗虛言月爲日所暗而非日之實體暗之乃日之虛衝爾蓋二曜各有所行之道如二人各行水陸之塗朔朢則一人由陸者在橋上一人由水者在橋下稍相先後亦不食適相對當乃食矣日行道周天如循環月行道亦周天如循環兩環相撘有兩交處一處謂之天首一處謂之天尾天尾爲計天首爲羅至於木火土金水五星不由日道亦不由月道各自有道木星八十三年而七周天與日合者七十六火星七十九年而四十二周天與日合者三十七土星五十九年而二周天與日合者五十七金水二星𨿽隨日一年一周天然金星八年而合於日者五水星四十六年而合於日者一百四十五其遲速離合以宰萬類之生成司千代之起伏俯視人寰奚異夫甕蚋褌虱之聚散緣嚙也柰何欲以私意仰幹之哉孛生於月月之行遲速有常度最遲之處卽孛也故謂之月孛孛六十二年而七周天炁生於閏二十八年十閏而炁行一周天炁孛皆有度數無光象故與羅計同謂之四餘幷七政爲十一曜也

明文衡卷五十六

●欽定四庫全書

明文衡卷五十七

﹝明﹞程敏政編

○傳

謝翺傳

胡翰

謝翺字臯羽建寜人也家故贏於財父鑰居喪哀毀人稱其孝宋咸淳初翺試進士不第慨然求諸古以文章名家元兵取宋宋相文天祥亡走江上逾海至閩檄州郡大舉勤王之師翺傾家貲率鄕兵數百人赴難遂參軍事天祥轉戰閩廣至潮陽被執翺匿民間流離久之間行抵勾越勾越多閥閱故大族而王監簿諸人方延致遊士日以賦詠相娯樂翺時出所長諸公見者皆自以爲不及不知其爲天祥客也然終不自明且念久不去人將虞我矣乃去而之越之南鄙依浦陽江方鳯時永康吳思齊亦依鳯居二人無變志又皆髙年遂俱客吳氏裏中得其餘日以自適一不問當世事翺嘗上會稽循山左右窺佑思諸陵西走吳會東入鄞過蛟門臨大海所至歔欷流涕晚愛睦州山水浮七里瀨登嚴光釣臺北向舉酒以竹如意擊石歌曰魂歸來兮何極魂去兮關水黒化爲朱鳥兮有噣焉食歌已失聲哭人莫詰其誰何惟鳯與思齊深悲之初江端友呂居仁朱翌辟地白雲源源故方幹所居在釣臺之南翺率其徒遊焉願卽此爲葬地作許劍錄及翺居錢唐病革語其妻劉曰我死必以骨歸方鳯葬我許劍之地鳯聞訃訖如其言鳯字韶卿由太學生授容州教授治毛氏詩陳宜中當國禮下之命其二子大登小登受業焉同郡黃溍柳貫皆出其門好奨拔士有一善未嘗不與之進思齊字子善其學本之外祖陳亮用蔭補官攝嘉興丞數以書幹宋臣用事者言賈似道母喪不宜賜鹵簿責文及翁顧忌爭不力猶不爭耳又言禦史兪浙以論謝堂去職宰相附貴戚塞言路如朝廷何思齊𨿽有寒疾耳聾遇事不以勢移不以貧屈自號全歸子云

嬀仲子曰翰少客浦陽望仙華寶掌諸山從搢紳學者問翶時事未嘗不喟然爲之太息於是訪其論著之文翺有晞髮集鳯有嚴南集思齊有全歸集三家者惟翺集備焉其辭隠其指微大要類其行事是時元新有天下士大夫於宋事多諱言之鄞江任士林稱翺善哭如唐衢豈其情哉豈其情哉

王冕傳

宋濓

王冕者諸曁人七八歲時父命牧牛隴上竊入學捨聽諸生誦書聽已輒黙記暮歸忘其牛或牽牛來責蹊田父怒撻之已而復如初母曰兒癡如此曷不聽其所爲冕因去依僧寺以居夜濳出坐佛膝上執策映長明燈讀之瑯瑯逹旦佛像多土偶獰惡可怖冕小兒恬若不見安陽韓性聞而異之錄爲弟子學遂爲通儒性卒門人事冕如事性時冕父已卒卽迎母入越城就養久之母思還故里冕買白牛駕母車自被古冠服隨車後鄕裏小兒競遮道訕笑冕亦笑著作郎李孝光欲薦之爲府史冕罵曰吾有田可耕有書可讀肯朝夕抱案立庭下備奴使哉毎居小樓上客至僮入報命之登乃登部使者行郡坐馬上求見拒之去去不百武冕倚樓長嘯使者聞之慚冕屢應進士舉不中嘆曰此童子羞爲者吾可溺是哉竟棄去買舟下東吳渡大江入淮楚歷覽名山川或遇奇才俠客談古豪傑事卽呼酒共飲慷慨悲吟人斥爲狂奴北遊燕都館祕書卿臺哈布哈家臺哈布哈薦以館職冕曰公誠愚人哉不滿十年此中狐兔遊矣何以祿仕爲卽日將南轅會其友武林盧生死灤陽惟兩幼女一僮畱燕倀倀無所依冕知之不逺千里走灤陽取遺骨且挈二女還生家冕旣歸越復大言天下將亂時海內無事或斥冕爲妄冕曰妄人非我誰當爲妄哉乃攜妻隠於九里山種豆三畆粟倍之樹梅花千桃杏居其半芋一區薤韭各百本引水爲池種魚千餘頭結茅廬三間自題爲梅花屋甞仿周禮著書一卷坐臥自隨祕不使人觀更深人寂輒挑燈朗諷旣而撫捲曰吾未卽死持此以遇明主伊呂事業不難致也當風日佳時操觚賦詩千百言不休皆鵬鶱海怒讀者毛髮爲聳人至不爲賓主禮淸談竟日不倦食至則食都不必辭謝善畫梅不減楊補之求者肩背相望以繒幅短長爲得米之差人譏之冕曰吾藉是以養口體豈爲人家作畫師哉未幾汝潁兵起一一如冕言皇帝取婺州將攻越物色得冕寘幕府授以咨議參軍一夕以病死冕狀貌魁偉美須髯磊落有大志不得少試以死君子惜之

史官曰予授學城南時見孟宷言越有狂生當天大雪赤足上潛嶽峯四顧大呼曰徧天地間皆白玉合成使人心膽澄澈便欲仙去及入城戴大帽如簁穿曵地袍翩翩行兩袂軒翥嘩笑溢市中予甚疑其人訪識者問之卽冕也冕眞怪民哉馬不覂﹝音奉﹞駕不足以見其奇才冕亦類是夫

危孝子傳

臨海孝子危貞昉字孟陽事親以孝聞其父孝先洪武辛亥進士擢官麟遊丞再遷陵川坐法謫役江浦縣貞昉時爲郡學諸生聞之奔訴於郡守欲走代之守以其名隸學籍難其行貞昉號泣於庭曰人孰無父哉柰何獨沮於我也左右爲之言獲如其請卽日上道詣京師伏闕上疏曰臣父陵川丞孝先不幸絓吏議輸作大母範氏春秋復踰九十旦旦念之恐染霜露之疾無以遂其菽水之忱終天之憾或及其身臣犬馬之齒方殷願代父作勞使其歸養𨿽卽死無恨聖天子以孝治天下惟哀矜焉疏奏上惻然從之貞昉乃解儒衣易短制欣然就役施施無難色然質體尫弱不勝負任之苦越七月病卒貞昉通周易兼能學唐人歌詩性剛直讀古忠孝事斂袵久之且曰使貞昉生其時亦當若是爾遇交友患難蹈湯火赴援不爲利害惑卒時年二十八聞者皆悲之爲說者曰父子體殊而气同者也故古之孝子不以身自私非過激也宜也有如貞昉者詣闕上疏欲代父受役毅然以死自誓惟知有父而不知有身其殆近於古之孝子者非耶嗚呼死生於人大矣貞昉之死於孝是有益於天衷民彜之重無愧於俯仰無慊於神明奚翅足矣他尙何說哉彼悖徳犯上者亦曷嘗不死其死也如敗豚腐鼠人孰稱道之視吾貞昉則若威鳯之翔千仞可望而不可卽得與失又爲何如哉貞昉之名宜登國史以風厲四方余舊史官也特爲立傳使秉直筆者他日有采焉

杜環小傳

杜環字叔循其先廬陵人侍父一元遊宦江東遂家金陵一元固善士所與交皆四方名士環尢好學工書謹飭重然諾好周人急父友兵部主事常允恭死於九江家破其母張氏年六十餘哭九江城下無所歸有識允恭者憐其老告之曰今慶安守譚敬先非允恭友乎盍往依之彼見母念允恭故必不遺棄母母如其言附舟詣譚譚謝不納母大困念允恭嘗仕金陵親戚交友或有存者庶萬一可冀復哀泣從人至金陵問一二人無存者因訪一元家所在問一元今無恙否道上人對以一元死已久惟子環存其家直鷺洲坊中門內有雙橘可辧識母服破衣雨行至環家環方對客坐見母大驚頗若甞見其面者因問曰母非常夫人乎何爲而至於此母泣告以故環亦泣扶就坐拜之復呼妻子出拜妻馬氏解衣更母濕衣奉糜食母抱衾寢母母問其平生所親厚故人及幼子伯章環知故人無在者不足付又不知伯章存亡姑慰之曰天方雨雨止爲母訪之茍無人事母環𨿽貧獨不能奉母乎且環父與允恭交好如兄弟今母貧困不歸他人而歸環家此二父導之也願母無他思時兵後歳饑民骨肉不相保母見環家貧雨止堅欲出問他故人環令媵女從其行至暮果無所遇而返坐乃定環購布帛令妻爲制衣衾自環以下皆以母事之母性褊急少不愜意輒詬怒環私戒其家人順其所爲勿以困故輕慢與較母有痰疾環親爲烹藥進匕筯以母故不敢大聲語越十年環爲太常贊禮郎奉詔祠會稽還道嘉興逢其子伯章泣謂之曰太夫人在環家日夜念少子成疾不可不早往見伯章若無所聞第曰吾亦知之但道逺不能至耳環歸半歲伯章來是日環初度母見少子相持大哭環家人以爲不祥止之環曰此人情也何不祥之有旣而伯章見母老恐不能行竟紿以他事辭去不復顧環奉母彌謹然母愈念伯章疾頓加後三年遂卒將死舉手向環曰吾累杜君吾累杜君願杜君生子孫咸如杜君言終而气絕環具棺槨斂殯之買地城南鍾家山葬之歲時常祭其墓云環後爲晉王府錄事有名與余交

史官曰交友之道難矣翟公之言曰一死一生乃知交情彼非過論也實有見於人情而云也人當意義相得時以身相許若無難事至事變勢窮不能蹈其所言而背去者多矣況死而能養其親乎吾觀杜環事𨿽古所稱義烈之士何以過而世俗恆謂今人不逮古人不亦誣天下士也哉

蔣貞婦傳

蔣貞婦徳新世居歙之黃山自幼莊靜父忠甫爲之擇配鮮有當意者年二十有八始歸同郡羅宣明宣明鄂州刺史諸孫家法素謹貞婦奉尊章處先後咸成禮度中外稱之弗置至正壬辰蘄黃妖冦起破州郡屠劉人如刈艸菅蔓延將至歙宣明散家貲募兵保障鄕井已而兵大集歙城陷官軍復者再三宣明功爲多癸已夏四月元帥沙布迪音治歙城以宣明慷慨仗義俾分築一百三十尺宣明之家索於用兵其計無所從貞婦盡售奩中物相之宣明忘其憂乙未冬十二月祁門黟縣惡少年構浮梁劇盜來犯歙宣明謂貞婦曰我素負殺賊名賊必不貸我汝宜相從軍中如何貞婦曰婦人在軍中兵气恐不揚子獨不聞之乎妾有兄弟在香山砦柵頗可守妾往依之君努力自愛勿以妾爲念也遂灑泣而別丙申春正月歙城復陷宣明請兵江浙行中書賊聞宣明妻孥在香山攻之益力二月天雨雪寨破賊大肆焚掠初貞婦以宣明從徵不忍茹酒肉至是炮炙行觴命左右醉飽以二子驢兒馬兒屬蒼頭奴詹寄詹勝寶曰事勢至此我誓不受辱一死決矣然不可使羅氏無後汝宜護二兒還主翁也言訖勝寶負驢兒出媵人挾馬兒繼之貞婦又繼之遇賊石崖上賊遂褫其衣貞婦力拒賊攫貞婦髮貞婦嚙其臂爪其面出血罵曰死狗奴汝何不殺我賊怒斫其臂以刀舂之墜崖而死驢兒見母死哭罵曰賊賊爭忍殺吾母他冦曰何等小物敢爾邪橫槊刺其背死勝寶遁寄不勝怒執木戟擊傷數冦與媵人皆遇害日將夕冦退貞婦從侄蔣志道從積屍中緣崖下見貞婦屍如生傍有衣篋類有物窣窣然動啟視之馬兒在焉亟抱以歸宣明云

太史公曰喪亂之餘女婦以節著者有矣若歙之蔣氏何其烈哉夫以柔脆之身竟欲抗如虎之盜自非義激於中視死如歸其气不如是之明也大抵故家遺俗詩書之澤弗替宣明又能奮揚而飭導之使一門之內婦死於夫子死於母而一蒼頭之微亦能爲其主捐軀此殆難以聲音笑貎爲也然則宣明亦賢矣哉賢者宜有後篋中之兒所以能獲全於今也

考定伯夷傳

王禕

伯夷叔齊孤竹君之二子也伯夷名允字公信叔齊名致字公達夷齊其謚也始墨胎氏父曰初字子朝﹝自伯夷名允以下據韓詩外傳呂氏春秋增入﹞父欲立叔齊及父卒叔齊譲伯夷伯夷曰父命也遂逃去叔齊亦不肯立而逃之國人立其中子於是伯夷叔齊聞西伯昌善養老盍往歸焉及至西伯卒武王載木主號爲文王東伐紂伯夷叔齊扣馬而諫曰父死不葬爰及干戈可謂孝乎以臣弒君可謂仁乎左右欲兵之太公曰此義人也扶而去之武王已平殷亂天下宗周而伯夷叔齊恥之曰吾聞古之士遭治世不避其任遇亂世不爲茍存今天下亂周徳衰其並乎周以塗吾身也不若避之以潔吾行﹝自曰吾聞古之士以下據莊子增入﹞義不食周粟隠於首陽山采薇而食之及餓且死作歌其辭曰登彼西山兮采其薇矣以暴易暴兮不知其非矣神農虞夏忽焉沒兮我安適歸矣於嗟䢐兮命之衰矣遂餓死於首陽山太史公曰夫學者載籍極愽猶考信於六藝詩書𨿽缺然虞夏之文可知也堯將遜位讓於虞舜舜禹之間嶽牧咸薦乃試之於位典職數十年功用旣興然後授政示天下重器王者大統傳天下若斯之難也而說者曰堯讓天下於許由許由不受恥之逃隠及夏之時有卞隨務光者此何以稱焉孔子序列古之仁聖賢人如吳太伯伯夷之倫詳矣余登箕山其上蓋有許由冢云余以所聞由光義至髙其文辭不少槪見何哉﹝此太史公將稱伯夷讓國之節故先述帝堯讓位之難及由尢不受讓之義因以見由光𨿽義髙其事見扵經史而伯夷之節則賴孔子序列古名傳也﹞孔子曰伯夷叔齊不念舊惡怨是用希求仁得仁又何怨乎餘悲伯夷之意睹軼詩可異焉或曰天道無親常與善人若伯夷叔齊可謂善人者非邪積仁潔行如此而餓死由是觀之怨邪非邪﹝此舉孔子稱道伯夷之辭言其求仁得仁固若無怨然兄弟讓國乃至餓死莫能無怨乎蓋言其若有怨所以明其實無怨也﹞且七十子之徒仲尼獨薦顏淵爲好學然回也屢空糟糠不厭而卒蚤夭天之報施善人其何如哉盜跖日殺不辜肝人之肉暴戾恣睢聚黨數千人橫行天下竟以壽終是遵何徳哉此其尢大彰明較著者也至若近世操行不軌専犯忌諱而終身逸樂富厚累世不絕或擇地而蹈之時然後出言非公正不發憤而遇禍災者不可勝數也余甚惑焉儻所謂天道是邪非邪﹝此引言顏子有徳而早夭盜跖暴戾壽終又極言操行不軌者乃富厚累代公正發憤者反遇禍災所以反復致意於伯夷以讓國之賢而至於餓死也﹞孔子曰道不同不相爲謀亦各從其志也故曰富貴如可求𨿽執鞭之士吾亦爲之如不可求從吾所好歲寒然後知松柏之後凋舉世混濁淸士乃見賈子曰貪夫徇財烈士徇名誇者死權眾庶憑生豈以其重若彼其輕若此哉﹝此言人之志善惡不同爲善者因眾人之惡而愈見然則盜跖曷嘗爲足重而伯夷𨿽餓死豈足爲輕哉﹞易曰同明相照同類相求雲從龍風從虎聖人作而萬物覩君子疾沒世而名不稱焉伯夷叔齊𨿽賢得夫子而名益彰顏淵𨿽篤學附驥尾而行益顯巖穴之士趨捨有時若此類名堙滅而不稱悲夫閭巷之人欲砥行立名者非附靑雲之士惡能施於後世哉﹝末又申言爲善者必待於聖人以著名而惡沒世之後善名之不著所以深幸伯夷得孔子而名彰顏淵由附驥尾而行顯也﹞

太史公伯夷傳自漢以來論者莫不稱其文章之奇偉萬喙一辭無異議者以予論之則有不然遷作史記體制最正其列傳之體必首著名氏鄕裏世系繼序行能功烈之始終而其末論斷之辭則別稱太史公曰云云以補所未備之事發所不盡之意觀乎老莊管晏申韓孫吳等傳爲體皆然獨伯夷傳首述載籍愽考等語次述太史公曰余登箕山等語乃始及夷齊之事而遂以天道無親等語終之辭意不倫體制乖舛意者必有錯簡而後世承訛襲謬不以爲非也司馬貞索隠張守節正義不過隨文生意曲爲注解予竊病之因爲考尋其指意易置其文辭之先後而訂定之間復援據古說補其一二而頗加箋訓庶幾其體正而義明讀而習之者有所取法也或曰太史公之文至矣後學顧乃妄議而竊更之不已僭乎曰非然也予之考定是傳也實因其本文而更次第之曷有妄贅一辭哉且書之武成禮之大學旣列爲聖人之經而在先儒悉嘗更攺則予於是而考定之乃所以成其美也而奚僭之爲況乎史記本不完之書故禇少孫小司馬氏輒爲之補益設以僭罪予則於二人也其又將何尢庸志諸傳後以竢覽者詳焉

熊孝子傳

熊孝子者名仁聸唐洪州海昏縣人也性至孝仕爲左衛府參軍袁州宜春縣丞喪母奉柩而歸卜宅兆於縣西之歸義鄕而其地岡阜峻崄喪轝莫能致也仁聸念非水道不可達誓傾家貲掘地爲川以通江方庀工俄而天大雨水自墓旁近地湧出成川與江流接舟以得達而窀穸之事遂矣旣葬結廬墓側居六年有慈烏來巢共稱異焉於是江西觀察使路嗣恭列其孝行以聞大歷十年秋勅旌表其門閭仁聸後再調江州司戶又遷越州蕭山縣令卒於官年七十有三世因名其川曰孝子港橋曰孝感所居裏門曰孝錫坊海昏至宋攺建昌隸南康軍淳熈六年新安朱熹守南康首命有司依準勅令護其墓且遣使祭之其文曰熹假守玆土考諸圖經以求此邦前賢潛徳隠行之實於建昌得陳太中大夫司馬暠從事中郎司馬延義以及熊君皆以孝徳聞而熊君精誠所感獨致湧水成川之應私心竊敬仰焉乃復以其事請於朝有旨洊加旌表繼而嘉禾陸徳輿來爲守聞而嘆曰熊孝子事前守朱文公之所表章也吾其敢不成其志則大書有唐熊氏旌表門閭八字勒諸石俾縣令鄭伯承新作其裏門厥後爲守令者咸護視之惟謹莫或能廢也孝子子孫相繼綿衍至於今十一世矣

太史氏曰余家烏傷縣縣人有顏氏者秦人也蓋葬其親而躬土焉羣烏銜土來助烏吻皆傷故漢卽其地縣且名之至唐又攺名義烏表孝行也及余得建昌熊孝子事至慈烏來巢與吾顏氏事頗相類爲之於邑久之因竊嘆曰至哉孝乎一念之烈其感物固如是夫傳曰孝弟之至通於神明信哉

明文衡卷五十七

●欽定四庫全書

明文衡卷五十八

﹝明﹞程敏政編

○傳

汪同傳

趙汸

汪同字仲玉始名武同避叔父諱也其父徳潤以子不育故禱於雷壇是夕夢神降雷作覺而同生身長瘦黒其先世多業儒同獨不肯事筆墨躝踉不檢束母夫人葉氏怒其不成器輒自矜曰同兒成器乃與人異與羣牧戲爲分隊立長教以坐作進退法曰吾爲將帥則於某處立營於某處置旗鼓羣牧悉聽命見者異之十五渡淮北行買馬交遊諸軍校習騎射所有貲貨盡喪不能歸過廬江縣鷺鷥橋問沽遇貧道者與飲道者曰吾能推命汝勿憂十年後當以武功顯冠襆頭騎善馬名傳天下官二品愼保令終語訖出門卽不見及歸所假稱貸不能償父怒同曰兄爲償之吾力耕以養父母不累於兄兄叡儒者也信其言且曰勿詒父母憂償盈其數計錢二千四百二十緡終亦不事耕耨至正壬辰兵起蘄黃號紅巾破江饒閏三月二十一日陷婺源知州張士謙力禦不克被擒死江州鄕裏遭焚掠逃竄無所乃推同爲首依山谷保聚捍禦之同分署部眾後乘五嶺前倚溪谷冦不敢犯兄叡走官軍所陳策以決進取平章薩木丹巴勒喜曰得子兄弟無憂矣癸已三月薩木丹巴勒統軍自嚴復徽以元帥韓邦彥鎭撫哈宻軍復湖州廣徳以會於徽三月同率眾破賊柵殲渠首開五嶺道路獻馘轅門於是特古勒徳爾軍由回嶺進元帥埒克托音軍由亭子嶺進同先領兵直趨州城四月一日復婺源州捷聞平章遣使賫白金盂色段新楮二萬券賞之署義兵千戶率義兵恊輔官軍由浮梁界田迎合邦彥哈宻軍馬復饒郡四月十六日率先官兵由澆嶺迎會浮梁二十二日冦兵大至邦彥分隊逐敵大破之積屍滿野三戰乘勝前趨五月一日復饒州捷聞平章遣使賫勞同爲餘千州同知叡爲浮梁州同知叡卽辭歸邦彥苦畱之對曰叡本田家不閒軍旅遭冦荼毒忠憤激切以至此仰叨戰勝之威饒旣平定則婺源山中可以少安上養親下敎子其素心也功名非所望弟同爲國吾當爲家耳秋冦再至時歲旱饑甚故饒之民競趨焉同從邦彥軍七月至十二月大小八十餘戰毎先鋒破敵往往運鐡簡冒矢石出入賊中或出其後眾皆披靡無能當者由是同之勇鋭善戰無不稱服左丞羅羅至饒首嘉勞之薩木丹巴勒曰同戰功多亦數危殆宜稍優之甲午正月委鎭圓溝八磵橋時饑饉之餘盜出沒掠人以食八磵橋驛道百餘里無人煙使人行商不敢過同設法招諭擇害人者殪其一二以警由是驛道無虞七月調守浮梁賊至輒敗去先是萬戶田汪保移鎭西營賊無所忌不意同至戰敗自相謂曰不料汪老子又來此同夜率壯士突賊營火之汪保憤已無功乃曰吾守西營同知自往守景徳鎭汪保居西營未逾月賊破西營擒之卽據浮梁州同往復之請官鎭禦且辭病歸使者踵至同曰吾隨軍守饒身經百戰不敢僥朝廷官爵但士卒饑疲多亡潰吾亦病弗能堪矣時福通元帥鎭徽知同還家舉爲府判乙未三月到郡四月往鎭祁門元帥馬國實信左右謗語同謝病還休寧七月宣州陷江東憲使周伯琦得脫賊庭來駐徽禮請同會元帥楊英軍復宣進遇苖軍帥楊旺札勒欲拉同往杭同不行以病還婺源饒自平章薩木丹巴勒去後朝廷以托克托阿勒呼木並爲元帥分統薩木丹巴勒軍遇賊剿捕參政溫寧布軍鎭州城鎭撫哈宻素以戰功不受約束由是軍不統一賊得乘隙而進官軍潰溫寜布軍還駐婺源以束帛玄纁起同知婺源州事賊已至境內諸軍無鬭志十二月同與賊戰於橫槎嚴坑還謂諸帥曰軍士宜並力爲國除賊婺源不守又退往何地人無應者明日賊至城西同方給諸軍糧未甲卽上馬出北門溪旁遇賊與鬭道狹劍戟弓矢皆莫能施賊乘髙下矢石同稍卻馬失足墜荷池同躍出拔劍鬭且卻賊還視不敢逼十二月之二十五日也因步追及溫寜布軍於開化之蒻溪身被數創溫寜布躬傅善藥埒克托音解衣衣之畀所乘馬揚於眾曰汪知州膽勇才略諸將孰能及之同駐開化之馬金募兵守險阨休寜兪嵋集民兵據嶺南溪西之險以抗賊兵不能勝以其從兄士英嶽卿來告急同曰我軍士未集乏器械不可往士英彊之曰嵋於公爲懿親以公故據險抗賊以待公一往兵气自倍不往則鄕裏之人旦夕齏粉矣同不得已出白霽嶺應之丙申正月十三日也軍士糧乏嵋請進兵同曰賊初至必眾我軍士未集芻糧器械皆無進不成功徒禍鄕裏此行不過爲聲援耳十五日同退駐馬金賊眾大至嵋走士英逃匿賊追獲殺之其子茂逃從同爲先鋒長參政溫寜布以休寜縣尹起叡招諭休寜婺源人人響應於是兵益集四月同分部署嚴隊伍令汪徳賢汪圭爲左右翼器械稍備吳觀國吳止善葉宗茂汪周來從者眾而觀國宗茂卽爲播弄握權之機矣叡心惡其姦貪邪媚不與同事四月十七日兵渡馬金嶺至羊棧巖賊來戰敗之至鳯林又敗之髙梘渡又敗之二十三日復休寜五月二日復徽州會深渡官兵進駐徽城升府治中實授承直郎徽州路府判五日領兵復黟縣六日復祁門同毎先鋒破賊軍士乘鋭气所向無前矣牒萬戶朱文選守祁門還軍休寜道見有父子代牛耕者下馬撫問以牛與之逺近感悅叡方奉二親開化溫寜布遣使要叡至委集餘兵督守諸險阨以爲同聲援其父謂叡曰婺源乃祖宗墳墓所在汝畱意況汝弟左右持忠心者甚少叡於是招諭婺源遺同書刻日會兵中平五月十九日同軍渡五嶺二十日復婺源會合元帥逹年等軍駐守二十五日還駐軍休寜升浙東道僉都元帥叡駐中平結集民兵以衛鄕裏六月二十一日賊復來婺源守兵潰二十六日叡領兵與賊遇輒勝進復婺源升攝婺源知州分兵設策守饒境賊不敢過會元帥達年特穆爾萬戶王敬田松山軍來婺源不肯駐州治於河西寅坑口樹柵自固縱軍四出殺掠不已八月叡見諸軍不進自領兵破汪可梅田砦九月同領軍二萬餘眾破西坑充田鳯遊山諸賊砦直抵浮梁州連與賊戰皆捷將乘勝往復饒城因多年二帥忌其成功要絕餉饋乃還軍欲與戰叡力止而和解之遂還休寜元帥劉玖來鎭徽貪暴爲甚同徵浮梁吳觀國以帥府都事權府不以禮交玖又徇私專殺以造釁端人以忠言告者皆爲觀國所抑遏叡甞言趙汸學髙識逺可爲師表事宜咨而後行汪幼鳯正直可爲輔至是汸極以書言繼又面論其故並幼鳯皆爲觀國所短毀不聽用玖先以小恚收其梟將汪圭曹馬汪徳賢殺之將以計取同同手殺其騎兵五人奪其馬擒其一人而語之曰縱汝還語劉元帥我與元帥俱爲國家除彊暴豈料肆貪暴之欲少不遂意卽以計殺害忠良如必欲戰請元帥約日親陣吾不避勿爲此盜賊見識玖知同不陷其計曰吾不可畱也還軍駐嚴趙小九元帥以私憤與玖戰玖敗走衢宋監司殺之十二月使者至升同爲朝列大夫郡府治中兼浙東同知副都元帥郡帥巴爾斯請同俱守徽同至郡卽議修城壘且曰近有彊敵退無所歸宜完城爲固守計有司皆憚其煩勞巴爾斯懦而無斷同曰決在元帥元帥世守此郡同亦生長此土不宜再爲嚴陵客也巴爾斯應曰汪元帥且飲酒明日議之同曰國家大計豈可以酒廢議元帥如不欲修城則元帥精兵皆在祁門宜令還駐郡同以所鎭休寜兵進守祁門庶亦兩便巴爾斯曰甚善同還休寜巴爾斯又聽左右言以祁門軍不可移而止同曰是豈可與同事丁酉三月鎭南王專使致書嘉勞江浙省平章彊通薩木丹巴勒書問不絕五月丞相逹實特穆爾以天子所賚酒賜同七月鄧院判由宣來取徽逾三日同日夜往攻之有備弗克而元帥特穆爾達年由婺源攻其後叡方以母憂家居吳觀國潛逃遂安李克魯本以進士爲帥府都事與同甚相得時畱鄧軍中以書告曰元帥前後受敵計將安出幸至中途論心不必疑也同先以宗茂全善往克魯果於黃墩候之曰吾謂汪公必至乃疑我邪須面可言耳宗茂還言克魯候於黃墩元帥勿惜一行也至黃墩從者曰前途具饍候元帥數步卽是過黃墩則壯士百數騎突出克魯曰主將請元帥相見同抽刃欲自刺克魯走抱止之曰天下豪傑自有人元帥平日以意气相許與親見然後知之卽馳馬偕至郡鄧院判請往金陵遂見相國俾平婺源寅坑口營柵還居郡城戊戌從鄧取嚴還送妻拏往金陵居而已與院判鎭婺源築城治兵始戊戌十二月歲已亥冬告完爲四門門各重檐復屋城上環樹楊栁官舍倉廩一新於是饒之徳興浮梁皆來附儒賢並歸軍集食足分兵教戰名譽甚隆初吳觀國逃遂安依長鎗邢同僉邢自歸於婺州觀國叛邢以歸緣同族父周以請同欣然招之叡聞與同書曰觀國當危難則逃事有緒則來豈可再令隳成業乎同得書笑曰寜人負我觀國再至日言事艱厥成又福建以省參政致同江浙以樞密同僉徠同庚子六月同領軍徵饒駐太陽渡竟單騎潛往浙丞相達實特穆爾奏爲樞密同僉且曰虛此以待君有日矣張太尉又以禮召至姑蘓同見張心不純潛迫致丞相逹實特穆爾諸大臣於死乃往淮安與史左丞見气義殊洽與議中原事曰李察罕公忠足任往一見之可也乃行見李公曰明公以身任天下之重宜廣攬英傑爲天子掃淸寰宇建萬世不拔之基李公曰善相見恨晚曰吾中原事定平江南當自姑蘓始君逺來必朝見主上竭所欲言還則與君定約同朝京拜資善大夫淮南等處行中書省左丞禦筆褒寵曰江南忠義之士還江南見李公公曰張士誠非忠於國家者旦夕當聲罪致討君與史君宜恊力焉同曰諾還淮安史適與張有隙亦委心於李未幾而李爲賊降將田丰所害史曰不幸及此志不獲施宜要金陵兵往取姑蘓則不暇我謀可待中原事定尋爲之計乃遣使授書往金陵使本姑蘓人至中途嘆曰吾寜往姑蘓爲保妻子計張得其所通金陵書大怒出兵髙郵張四平章與史素相得招與言事同曰往不可測也史曰將卒家畱姑蘓必有所顧一也中原事如此後援未可恃二也金陵兵未卽向太湖三也我輩姑待時可也未必便害我輩況四平章我昔甞救解其危急宜不至此八月二十五日往會於髙郵二十八日登舟九月二日達姑蘓士誠卽拘同問曰我待汝極厚何負於汝而反我邪同曰我之來以汝爲元太尉忠於國家今汝旣叛我豈得從汝反邪四平章力營救之且具酒饌爲別同曰爲語平章甚荷厚意吾能死忠不爲無義生也但我死後諸公亦不能久於富貴耳十二日遇害臨刑顏色不少變方去髙郵而朝廷以爲榮祿大夫淮南省平章命下而同死矣傷哉其子澄隨母畱金陵歲癸卯八月朱先生升爲取之還鄕裏

論曰昔雲長爲曹操刺殺顏良於萬眾中以報徳而卒往從昭烈者義气之所存也昭烈爲漢室之冑雄才大略足以有爲雲長不違昭烈義也卒死於戰謀不勝勇故也同出保鄕井立勲於國義聲昭著心之終始不變其初其勇而義與雲長類焉天理民彜不可泯於人心固如此視茍乎富貴者爲何如哉

洛下遺民傳

徐一夔

余遊虎林蓋甞登於伍大夫之山而望焉見夫山川回合城郭宏固邑屋鱗次嘆曰由宋渉元休養生息其盛極矣自罹兵燹於玆二紀其殷庶之積視他郡縣猶盛夫豈無瓌偉不羣之士雜處裏閭而不自衒者安得見之以冩我憂下至山址見有一士長七尺餘戴古冠巾穿白練袍色如雪束黃絲絙齊曵地目瞳子炯然風約疎髯灑灑可數行通衢中髙視闊步世俗莫能混余甚異之而未敢卽也從其所之前遇髙丘輒躡屨而上仰而若吁俯而若思歌曰陟彼髙丘兮面彼圻矣維谷則崇兮陵則夷矣代有禪續兮罔測其微矣彼淪以胥兮而我則遺矣西山之人兮吾將從之歸矣莫測其所以余揖而問之曰先生爲誰瞪目熟視余久之徐曰我洛下遺民也安用問我爲余不敢詰謹識之他日見汝南生以問焉生曰此吾故人程彥澤君也君蓋河南先生純公之後其大父嘗爲言官至元大徳之間以直道著君少有气節髙自稱許欲樹立奇勲名恆自誦曰夫人具性命道徳之蘊通天地萬物之情達禮樂刑政之用充而大之使民與物不失其所是乃天職不然是自棄爾夫欲有爲要必爲天子輔相乃可此外不足盡力復自嘆曰嘻有命焉自古有志之士其不能致者蓋亦多矣縱能致之不如伊尹之於湯傅說之於髙宗諸葛孔明之於蜀先主亦具臣爾然又自度上不系於天下不系於人而能有功徳及人獨惟醫爾然我亦不喜爲世俗醫僥幸射利必爲神醫其立志如此其後遊於五湖有葛先生者以醫鳴其術甚神先生已人疾死可立起五湖間人稱爲神醫君聞而喜曰是眞吾師也乃營紹介爲先容先生不許曰吾術不以與庸夫君弗爲沮一日躬執贄幣詣先生門下求見以刺通先生素傲睨不卽出見稍攬衣起從戶隙窺君見君神采奕然曰非庸夫也是能昌吾道者遂出見盡以其術授君故君爲醫大類葛先生會天下大亂君擇地避曰虎林地大人眾易以浮沒故來居焉方是時專制方面者多自官人有薦君者輒避去曰我何可污我何可污未幾今天子革元命向之有官者不問仕輟悉就遣而君夷然如常時方自詫曰吾故民也吾故民也因本其所自出稱洛下遺民云汝南生陳君翰也嗚呼世有斯人哉吾恆記幼時讀詩見詩人敍述武王克商時事其稱有曰殷士膚敏祼將於京第曰帝王革命大率然爾不知其爲悲也及夫運去物攺親見其事始三復而悲之曰嗟乎士固有如此者今程彥澤氏當亂世在眾人中而不同於眾人卒能自全其道哆然以遺民稱若欲自附於古之賢人者不其偉歟孔子曰斯民也三代之所以直道而行也誰毀誰譽今去孔子𨿽逺若遺民者亦其人也吾何言哉吾何言哉

明文衡卷五十八

●欽定四庫全書

明文衡卷五十九

﹝明﹞程敏政撰

○傳

攖寜生傳

朱右

攖寜生出滑伯後名壽字伯仁世爲許襄城大家元初祖父官江南自許徙儀眞而壽生焉性警敏習儒書於韓說先生日記千餘言操筆爲文辭有思致尢長於樂府京口王居中客醫儀眞治方脈術有時名壽數往叩之居中曰醫祖黃帝岐伯其言佚不傳世傳者惟素問難經子其習之乎壽遂受之旣終捲乃進請其師曰素問爲說備矣篇次無緒不無錯簡愚將分藏象經度脈候病態攝生論治色脈鍼刺陰陽標本運气彚萃凡十二類鈔而讀之難經又本素問靈樞之旨設難釋義其間榮衛部位藏府脈法與夫經絡腧穴辧之博矣而闕誤或多愚將本其旨義注而讀之何如居中曰甚矣子之善學也善哉子學之得其道也予守師說者子識卓理融契悟前訓子過我矣他日以醫名世其子也耶自是壽學日進益參考張仲景劉守眞李明之三家而大同之攄其所得投之所向莫不中肯綮旣又傳鍼法於東平髙洞陽得其開闔流注方圓補瀉之道又究夫十二經走會屬絡流輸交別之要至若陰陽維蹻衝帶六脈𨿽皆有系屬而惟督任二經則苞乎腹背而有専穴諸經滿而溢者此則受之宜與十二經並論乃取內經骨空諸論及靈樞本輸篇所述經脈著十四經發揮三卷疏其本旨釋其名義通考隧穴六百四十有七而施治功以盡醫之神祕他如讀傷寒論鈔診家樞要痔瘻篇及聚諸書本艸爲醫韻皆有功後學故其行有治驗所至人爭延致以得攖寜生診視一決生死爲無憾生無問貧富皆往治報不報弗較也遂知名吳椘間在淮南曰滑壽在吳曰伯仁氏在鄞越曰攖寜生云生年七十餘顏容如童行步輕捷飲酒無算人有請𨿽祁寒暑雨弗憚世多徳之其治法往往奇中人間能言之故記者頗多其徒日采表著者成編以傳其在儀眞禦史中丞巴沁亦家焉其內人病艱於小溲中滿喘渴中丞公亦頗知醫投以瞿麥梔苓諸滑利藥而閟益甚召壽候其脈三部皆弦而濇壽曰經云膀胱者州都之官津液藏焉气化則能出矣所謂水出髙源者也膻中之气不化則水液不行病因於气徒行水無益也法當治上焦乃制朱雀湯倍以枳桔煎用長流水一飲而溲再飲气平數服病已端君寶母六十餘亦病小溲閟若淋狀小腹脹口吻渇邀壽診其脈沈且澀曰此病在下焦血分陰火盛而水不足法當治血血與水同血有形而气無形有形之疾當以有形法治之卽以東垣家滋腎丸服之而愈三寶廉使仲子之妻臺哈布哈尙書妹也病滯下晝夜五七十起後重下廹且娠九月眾醫率爲淸暑散滯痛苦尢甚壽至診視曰須下去滯眾以娠不肯壽曰素問有云有故無損亦無損也動卽正產乃以消滯導气丸藥進之得順利再進滯去繼以淸暑利溲苦堅之劑病愈而果孕不動足月乃產童氏婦年三十每經水將來三五日前臍下■﹝疒丂﹞痛如刀刺狀寒熟交作下如黑豆汁旣而水行因之無妊招壽診視之兩尺脈沈澀欲絕餘部皆弦急曰此由下焦寒濕邪气搏於衝任衝爲血海任主胞胎爲婦人血室故經事將來邪與血爭作■﹝疒丂﹞痛寒气生濁下如豆汁宜治下焦遂以辛散苦溫理血藥爲劑令先經期十日服之凡三次而邪去經調是年有孕丘仲山女才八歲病傷食煎煿內閟悶口漧唇舌燥黒腹痛不可忍或以剛燥丸藥利之而痛閟益甚壽遂以牽牛大黃淸快藥爲丸以伏其燥利而愈天寜寺僧病發譫妄視人皆爲鬼壽診其脈累累如薏苡子且喘且搏曰此得之陽明胃實素問云陽明主肉其經血气並盛甚則棄衣升髙踰垣妄罵壽以三化湯三四下復進以火劑乃脫然如故馬萬戶妻體肥而气盛自以無子嘗多服暖宮藥積久火甚迫血上行爲衂衂必數升餘面赤脈燥疾神怳怳如癡醫者猶以治上盛下虛丹劑鎭墜之壽曰經云上者下之今血勢俱盛溢而上行法當下導柰何實實耶卽與桃仁承气湯三四下積瘀旣去繼服旣濟湯二十劑而愈楊子縣吏陳某當臘月鼻衂至正月凡十三日始定其脈實而數治法與前證同蓋馬婦過服剛劑陳過食煎炙飲醇酒皆積熱所致也鄧千戶二婢子七八月間同患滯下壽至診視一婢脈鼓急大熱喘悶曰此必死一婢脈洪大而虛軟微熱而小便利曰此可治卽下之已而調以苦溫苦堅之劑果一死一愈張佛兒暑月患中滿泄瀉小便赤四肢疲困不欲舉自汗微熱口渴且素羸瘠眾醫以虛勞將峻補之邀壽至診視六脈虛微曰此東垣所謂夏月中暑飲食勞倦法宜服淸暑益气湯投三劑而病如失記其在儀眞時所治若是什無一二焉至正間趙璉守杭州以同裏知壽具邀之與俱過嘉興汪澤民病怔忡善忘口澹舌燥多汗四肢疲軟發熱小便白而濁眾醫以內傷不足擬進茸附趙彥博爭之未決因招伯仁至視其脈虛大而數曰是由思慮過度厥陽之火爲患耳夫君火以名相火以位相火代君火行事者也相火一擾能爲百病況厥陽乎百端之起皆自心生越人云憂愁思慮則傷心汪君平生志大心髙所謀不遂抑鬱積久致內傷也然抱薪救火望安奚能遂命服東垣補中益气湯朱砂安神丸空心則進小坎離丸月餘彥博抵書云汪之疾瘳矣尹安卿妻妊五月病咳痰气逆惡寒咽膈不利不嗜食者浹旬招伯仁診視其脈浮弦形體淸羸伯仁曰此上受風寒也越人云形寒飲冷則傷肺投以辛溫劑與之致津液開腠理散風寒而嗽自安矣旣之錢塘館郡守第時出治病卽愈屬縣有不能治之證皆來就伯仁臨安沈君彰者病自汗如雨不少止面赤身熱口燥心煩輿來杭城舎客樓盛暑中帷幕周密自云至虛亡陽服術附藥已數劑伯仁診其脈虛而洪數視其舌上胎黃曰前藥誤矣輕病重治醫者死之素問云必先歲气無伐天和術附之熱其可輕用以犯時令耶又云脈虛身熱得之傷暑暑家本多汗加以剛劑脈洪數則汗益甚悉令撤幕開牕初亦難之少頃漸覺淸爽爲制黃連人參白虎等湯三進而汗止大半諸證亦稍解旣而兼以旣濟湯渴則用冰水調天水散服七日而病悉去後徧身發瘍疹更服防風通聖散乃已其同縣陳元善病气發則臍下築築漸上至心下嘔湧痛懣手足冷喉中淫淫而癢眉本疼酸目不欲視頭不欲舉神昏昏欲睡而不寐惡食气睪九控引小便數而欠年未三十尫瘠若衰耄人劣劣不自持伯仁視其脈沈弦而澀曰是得之憂鬱憤怒寒濕風雨乘之爲肝疝也屬在厥陰故當脈所過處皆病焉厥陰肝也張從正云諸疝皆屬肝素問云肝欲散亟以辛散之遂取吳茱萸佐以姜桂及治气引經藥兼制回練等丸每十日一溫利之三月而病愈兪彥良亦臨安人病嘔血或滿桮或盈盆盎且二三年其人平昔嗜市利不憚作勞中气因之侵損伯仁視之且先與八寶散一二日服黃芩芍藥湯少有動作卽急進犀角地黃湯加桃仁大黃稍間服抑气寧神散有痰用礞石丸其始脈芤大後脈漸平三日而愈彥良遂以此法治他人皆驗宋可與妾暑月身冷自汗口漧煩燥欲臥泥水中伯仁診其脈浮而數沈之豁然虛散曰素問云脈至而從按之不鼓諸陽皆然此爲陰盛隔陽得之飲食生冷坐臥風露煎眞武湯冷飲之一進汗止再進煩燥去三進平復如初杭妓有患心疾狂歌痛哭裸裎妄罵問之則瞪視黙黙其父母固邀伯仁診視脈沈堅而結曰得之憂憤沈鬱食與痰交積胸中湧之皆積痰裹血復與火劑淸上膈數日如故旣而左丞楊諤勒哲統苖兵守江浙民頗不安居會故舊陳性中王叔雨招乃挈家渡浙江往來鄞越居虞姚間最久人皆稱之曰攖寧生初叔雨寓錢塘病傷寒他醫至皆以爲痓證當進附子持論未決其弟熈暘謁攖寧生曰舎兄病亟惟幾生忍坐視不救乎至切其脈兩手俱沈實而滑四末覺微淸以燈燭之徧體皆赤斑舌上胎黒而燥如芒刺身大熱神恍惚多譫妄語攖寧生曰此始以表不得解邪气入裏裏熱極甚若投附必死乃以小柴胡劑益以知母石膏飲之終夕二進次日以大承气湯下之調治兼旬乃安比來上虞熈暘館於魏氏一日乘盛暑肩輿入邑途中吐血數口亟還則吐甚胸巨痛體熱頭眩病且殆或以爲勞心焦思所致與茯苓補心湯生至診其脈洪而滑曰是大醉飽胃血壅遏爲暑迫上行先與犀角地黃湯繼以桃仁承气湯去瘀血宿積後治暑卽安陸用和病惡寒發熱頭體微痛苦嘔下泄五日矣其親亦知醫以小柴胡湯治之不解招攖寧生診視脈弦而遲曰是在陰當溫之爲制眞武湯其親爭之彊與人參竹葉湯進卽泄甚脈且陷弱始亟以前劑服之連進四五劑乃效人始服攖寧生之賢於人逺矣餘子元病惡寒戰栗持捉不定兩手背冷汗浸淫𨿽厚衣熾火不能解攖寧生卽與眞武湯凡用附六枚一日病者忽出人怪之病者曰吾不惡寒卽無事矣或以問攖寧生生曰其脈兩手皆沈微余無表裏癥此蓋其體虛受寒亡陽之極也初皮表气隧爲寒邪壅遏陽不得伸而然也是故血隧熱壅須用硝黃气隧寒壅須用桂附陰陽之用不同者無形有形之異也魏士圭妻徐病寒爲疝自臍下上至心皆脹滿攻痛而脇痛尢甚嘔吐煩懣不進飲食攖寧生視之脈兩手沈結不調曰此由寒在下焦宜亟攻其下無攻其上爲灸章門气海中脘服玄胡桂椒佐以蘹木諸香茯苓靑皮等十日一服溫利丸藥聚而散之也士圭守其法治之果效王宗祥之父年老病臍腹■﹝疒丂﹞痛其裏醫爲溫中散寒率無驗宗祥固邀攖寧生往視脈兩尺搏堅而沈曰此大寒由外入也寒喜中下因爲疝治宜在下加沈降之劑引入下焦數服尋愈陳伯英病肺气焦滿攖寧生視之曰病得之多欲善飲且殫營慮中積痰涎外受風邪發卽喘渴痰咳不能自安爲制淸肺泄滿降火潤燥苦辛等劑服之旣安眾詰之曰是出何方書名何散飲生應之曰是爲混沌湯聞者皆大笑曰混沌湯有用也潘子庸得感冒癥已汗而愈數日復大發熱惡寒頭痛眩暈嘔吐卻食煩滿咳而多汗攖寧生診之脈兩手三部皆浮而緊曰在仲景法勞復證浮以汗解沈以下解今脈浮緊且證在表當汗眾以虛憊難之且圖溫補生曰法當如是爲作麻黃葛根湯三進更汗旋調數日乃愈時淮南丞相方公分省四明聞攖寧生名禮致見之館谷畱城中一日公壻戴穎仲以使事往奉化雪中且進冷食病內外傷惡寒頭痛腹心痛而嘔診之脈沈且緊時伏而不見曰在法下利淸谷當急救裏淸便自調當急救表今所患內傷冷飲食外受寒沴淸便自調救表裏急以桂枝湯力微遂爲變法與四逆湯服之晬時服附子一兩明日則脈在肌肉惟緊自若外癥已去內傷獨存乃以丸藥下去宿食後調中气數日卽安方惟益患消渴眾醫以爲腎虛水竭陽不能上升合附子大丸服之旣服渴甚舊有目疾兼作其人素丰肥因是頓痩損倉皇中召攖寧生視之生曰陰陽之道相爲損益水不足則濟以水火不足則濟以火未聞水不足而以火濟之不焦則枯乃令屏去前藥更寒劑下之蕩去火毒繼以苦寒淸潤之制竟月乃平復適方明禮寵姬新產受寒四肢逆冷脈沈弱亟令取向所制附子大丸三四粒餌之立效生曰不得於彼而得於此蓋用有不同耳丘彥材平居苦胸中痞滿憒憒若怔忡狀頭目昏痛欲吐不吐忽忽善忘時一臂偏痺召攖寧生視之當關以上脈澑而滑按之沈而有力攖寧生曰積飲滯痰橫於胸膈蓋得之厚味醇酒肥膩煎炙蓄熱而生濕濕聚而痰涎宿飲皆上甚也王冰云上甚不已吐而奪之法當吐俟春日開明如法治之以物撩咽中須臾大吐異色頑痰如膠飴者三四升一二日更吐之三四次則胸中洞爽平復矣龍君澤分院余姚其室張暑月中病經事沈滯身寒熱自汗咳嗽有痰體痩悴腹臍刺痛招攖寧生至診視脈弦數六至有餘生曰此二陽病也素問云二陽之病發心脾女子得之則不月二陽陽明也陽明爲金爲燥化今其所以不月者因其所遭也陽明本爲燥金適遭於暑暑火也以火鑠金則愈燥矣血者水類金爲化源宜月事沈滯不來也他醫方爲制歸茸桂附丸以溫經而未進生曰夫血得寒則止得溫則行得熱則搏搏則燥復加燥劑血益幹則病必甚亟令卻之更以當歸柴胡飲子爲之淸陽瀉火流濕潤燥三五進而經事通余病皆除龍君曰微生幾爲人所誤矣宋無逸余姚大儒也病瘧瘠損饘粥難下咽六十餘日殆甚攖寧生聞而往視之脈數兩關上尢弦疾久體瘠而神則完生曰是積熱居脾且滯於食飲法當下眾疑而難之藥再進而疾去其半復制甘露飲柴胡白虎等劑浹旬而起如故後四歲無逸客昌國病頭面腫赤妨於飲食或進以姜附攖寧生爲制劑淸上散火而愈無逸曰向得淸涼藥以濟危急否則誤於剛劑矣徳之不忘嘗以語人云夏思忠病胸膈脹痛心怔忡嘔逆煩懣不食情思惘惘不暫安目■﹝目荒﹞■﹝目荒﹞無所睹攖寧生視之六脈皆結澀不調無復參伍甚怪之旣徐而察之其人機深憂思太過加之脾胃內傷積爲痰涎郁於上膈然也素問云思則气結又云陰气者靜則神藏躁則消亡飲食自倍腸胃乃傷其是之謂乎爲制祛順丸服之旋復平和思忠曰吾疾諸治罔效始以爲天下無藥玆服生祛順丸乃知天下有藥矣金丙病韓自行邀攖寧生往視之脈數而散體寒熱咳血痰生曰此二陽病也在法不治當以夏月死至立夏果死自行愀然曰攖寧生能知死必能知人生矣乎方徳明七月內病發熱盛令其服小柴胡湯必二十六劑乃愈如其言服之未盡二劑則升發太過多汗亡陽惡寒甚肉瞤筋惕乃固請攖寧生視脈微欲無卽以眞武湯進七八服稍有緒更服附子七八枚然後愈夏子韶妻始病瘧當六七月他醫以爲脾寒胃弱久服桂附後瘧𨿽退而積火燔熾致消穀善饑日數十飯猶不足終日端坐如常人第目昏不能視足弱不能履腰胯困軟肌肉虛肥至初冬子韶謁攖寧生往候脈洪大而虛濡曰此痿癥也長夏過服熱藥所致蓋夏令濕當權剛劑太過火濕俱甚肺熱葉焦故兩足痿易而不爲用也東垣有長夏濕熱成痿之法當以此治之食日益減目漸能視至冬末忽自起下榻行步如故其侄夏仲儒因拘畱赴海積恐怖心常惕惕如畏人捕之狀攖寧生視之脈豁豁然虛大而浮體熱多汗曰此病得之從髙墜下驚僕擊搏畱滯惡血皆從中風論終歸厥陰此海藏之說也蓋厥陰多血其化風木然也有形當從血論無形當從風論今仲儒之疾是走無形也從風家治之兼爲化痰散結佐以鐵粉朱砂丸良愈鄭髙卿母倪病瘧寒熱嘔湧中滿而痛下痢不食年五十餘殊困頓他醫爲淸脾气理中腕不效邀攖寧生視脈沈而遲生曰是積暑與食伏痰在中當下之或曰人疲倦若是且下痢不食烏可下方擬進參附生曰脈𨿽沈遲按之有力𨿽痢而後重下迫不下則積不能去病必不已其母弟倪仲權獨是之乃以消滯丸藥微得通利卽少快明日復加數服之宿積腸垢盡去向午卽思食旋以姜橘參苓淡滲和平飲子調之旬餘乃復王敬仲母病反胃每隔夜食飲至明日中昃皆出不消化他醫以暖胃之藥悉試之罔效敬中詣攖寧生言且固請往視脈在肌肉之下甚微而弱生揆眾醫用藥無逺於病何至不效心歉然未決一日讀東垣書謂吐有三證气積寒也上焦吐者從於气中焦從於積下焦從於寒其脈沈而遲朝食莫吐莫食朝吐小溲利大便祕爲下焦吐也法當通其祕溫其寒气復以中焦藥和之生得此說而喜起嘆曰其合於王母之證歟但王母大便不祕遂再往視專治下焦散寒以茱萸茴香爲君丁桂半夏爲佐服至二三十劑而飲食晏然生曰經不云乎寒淫所勝平以辛熱其是之謂歟兪徳明嘗病傷寒經汗下病旣去而人虛背獨惡寒脈微細如綫湯熨不應攖寧生乃以理申湯劑加姜桂藿附大作服外以蓽撥良姜吳榝桂椒諸品大辛熱爲末和姜糊爲膏厚傳滿背以紙覆之稍幹卽易如是半月竟平復不寒矣此尢治法之變者也顧機仲病傷寒後勞復發熱自汗經七日或以爲病後勞將復補之攖寧生曰不然勞復爲病脈浮以汗解奚補爲以小柴胡湯三進再汗而愈胡茂林子婦魏仲彬妹也新產二日惡路不行臍腹痛頭疼身寒熱當隆冬時眾醫皆以爲感寒溫以大附益大熱手足搐搦語譫目攛仲彬固邀生往診脈弦而洪數面赤目閉語喃喃不可辧舌黒如■﹝火舌﹞燥無津潤胸腹按之不勝手蓋燥劑搏其血內熱而風生血蓄而爲痛也生曰此產後熱入血室因而生風卽先爲淸熱降火治風涼血兩服頗爽繼以琥珀牛黃等稍解人事後以張從正三和散行血破瘀三四服惡露大下如初時產已十日矣於是諸證悉平方明禮內人盛暑病洞泄厥逆惡寒胃腕當心而痛自腹引脇轉爲滯下嘔噦不食人以中暑霍亂療之益劇攖寧生診其脈三部俱微短沈弱不應呼吸曰此陰寒極矣不亟溫之則無生理內經𨿽曰用熱逺熱又曰有假其气則無禁也於是以姜附溫劑三四進間以丹藥脈稍有力厥逆漸退更服姜附七日眾證悉去遂以丸藥除其滯下而臟腑自安矣生之活人率類此然頗有不盡述者生嘗語其徒曰予在儀眞時聞友人王徳全言江西有醫士曰黃子厚爲術精詣其治往往出人意表有富家子年十七八病徧體肌肉拆裂召子厚治子厚偕門生四五輩往診視各以所見陳論皆未當子厚乃屏人詰病者曰童幼時曽近女色犯天眞乎曰當十三四曽近之已子厚曰得其說矣禇澄云精未通而禦女則四體有不滿之處後日有難狀之疾在法爲不可療後果惡汁淋漉痛楚而死又鄰郡一富翁病泄瀉彌年禮致子厚診療浹旬莫效子厚曰予未得其說求歸一日讀易至幹卦天行健朱子有曰天之气運轉不息故閣得地在中間如人弄椀珠只運動不住故在空中不墜少有息則墜矣因悟向者富翁之病乃气不能舉爲下脫也又作字持水滴吸水初以大指按滴上竅則水滿筒放其按則水下流無餘乃豁然悟曰吾可治翁證矣卽治裝往翁家驚喜至卽爲治艾灸百會穴未及四十創泄瀉良巳因教以前灸卽愈子厚在至治天歷間術甚行虞文靖公嘗有贈醫士黃子厚詩云史右曰予幼喜業醫遇醫士輒近之覩其治往往誤藥死若以試其術然予懼陰殺人而莫之罪必不逭於天刑遂棄不復習襄城攖寧生壽能活人反掌間而奇驗若此時人爲之語曰世以人試術生以術活人其相去奚啻千萬予聞盧扁曰聞病之陽論得其陰聞病之陰論得其陽倉意曰吾以脈法治之而愈生其有得於二子者歟

唐玨傳

張孟兼

唐玨字玉潛會稽人也少孤能力學以明經教授鄕裏子弟而養其母至元戊寅西僧嘉木揚喇勒智利宋■﹝歹贊﹞宮金玉故爲妖言惑主聴發之玨獨懷痛忿乃貨家具行資得白金若干爲酒食陰召諸惡少享於家眾皆驚駭前請曰平日且不敢見今召我飲食過禮不審欲何爲𨿽死不避玨因泣數行下謂之曰爾輩皆宋人吾不忍陵寢之暴露已造石函六刻紀年一字爲號自思陵以下欲隨號收殯之眾皆諾中一人曰此固義事也然今無有知者恐萬一事露禍不測不得終志柰何玨曰吾已籌之矣要當易以他骨焉眾如玨言夜往收貯遺骸瘞蘭亭山後上種冬靑樹爲識約明日復來會岀金帛爲人人壽戒勿泄也僧又易宋內爲諸浮圖乃裒陵骨雜馬牛枯骼築白塔號曰鎭南以爲陵骨良已鎭而不知眞之他存也亡何汴人袁俊爲越治中招玨爲子師間問曰吾聞越有唐姓葬宋諸陵骨豈君耶坐有指玨者俊大奇之手加額曰先生義士哉豫讓不及也竊聞髙義之日久矣不意得與先生處因詢玨以故甚貧俊亟爲買田宅居之先是玨臥病一夕夢吏持文來召曰帝召君速之行至見宮闕邃麗一人冕旒中坐旁一人延上殿又數黃衣進揖玨曰賴收遺骸無以報俄曰第報良田二頃有妻孥以養乃復揖及闕翻然而覺亦莫省謂何已而會俊料理事如夢中始悟夢中見也有謝翺者文丞相客也與玨友善嘗感玨事爲作冬靑樹引語甚淒苦時讀者莫不灑泣翺字臯羽閩人亦奇士傳者曰余讀晉世家知趙氏有後矣非程嬰公孫杵臼而莫存其孤今十七廟不食而暴骸之難獨玨能瘞之甚義乎哉嗚呼玨一布衣爾蓋其義視程公孫何媿哉千載而下有國士之風者非玨誰歟吾所以傳之毋亦使其無傳焉

鄭烈婦傳

宋濓

烈婦姓石氏金華人諱勝字文素敏慧而勤柔順而婉嫁爲浦江義門鄭洪妻鄭氏以禮法齊家石氏奉尊能敬事夫盡禮處眾以和上下咸悅而安之洪性聰敏受業太史宋公通尙書要旨識見明達臨事機變國朝開基建業今曹國李公分鎭嚴陵辟洪參謀軍事陳善效忠甚見禮重久之用薦者入朝爲引禮郎轉江西行省照磨有能聲秩滿攺內藏庫提點未幾同官有坐法者以辭累洪竟死於獄石氏從處官寓悲號痛哭若不欲生吏議當配石氏仰天慟曰生爲鄭氏婦死則爲其鬼耳吾夫已亡豈使污其身以玷旌門乎遂絕粒不食鄰媼彊以糜粥不聴如是者八日求其死而弗得引繩自絕公卿朝士聞者皆稱爲烈婦事聞皇上嘉嘆曰此眞義門婦矣濓承乏國史旣登載其事復著爲家傳而歸之鄭氏云

史官曰余居金華熟聞鄭氏孝義之著禮法之盛今觀石氏操行皎如白日可謂難能者矣𨿽其染濡家訓亦天性然也稱爲烈婦不亦宜哉使其守志不堅茍幸以偸生其於旌門寧不有玷乎今蒙玉音之嘉美公卿之稱譽則其門益有光矣庸表而出之以勵風俗云

丰本傳

唐肅

丰本蓋古仙人也一號久視先生相傳伊耆氏之世磵居學道得不死術後出仕於周其爲醢人屬與昌氏菁氏茆氏共掌俎豆凡祭祀燕饗王及後世子之內羞咸取給焉故周公天官書列其職戴氏禮記載其名豳七月詩亦歌其仲春薦廟事周亡不知所之或云隠畦町間與農圃者伍人多怪之或執而髠其首或戕其支體尋復生完眾始知先生爲仙人也漢時與處士郭林宗友林宗館於家客至輒命與同食晉衛尉石崇豪侈擅一世知先生賢咄嗟召之先生亦不拒往就然策崇必敗曰不去將累我我固不憂爲彼累也遂逸去南齊侍中庾杲之家貧好淸士每延先生共飯人皆曰庾郎得丰本爲不貧矣唐隠者衛賓與拾遺杜甫善甫嘗過賓宿先生亦冒雨至相與酣飲甚適甫有詩美之載甫集中先生貌蒼古緑髮白趾常被翠羽衣所棲止人望之恆有气鬱蔥然卽之咀嚼其言論有至味令人灑然忘俗壽莫知其幾也今遊會稽巖壑中時時過山人韓氏亭上吟翁煉士多見之者云

野史氏曰列仙傳不載丰本失矣其所載亦未有壽如丰本至今尙存者莊生言古之大椿以八千歲爲一春物且壽若是矧仙乎丰本仕於周間出於漢晉齊唐所與皆有徳者獨齊奴否耳然左慈見曹孟徳頗類蓋和光同塵玩世不羈仙之常也今在越不之他獨之韓氏韓亦郭庾杜衛之流歟

明文衡卷五十九

●欽定四庫全書

明文衡卷六十

﹝明﹞程敏政編

○傳

鐵崕先生傳

貝瓊

鐵崕先生者名維楨字廉夫姓楊氏世爲紹興山陰縣人母李氏夢金鉤自月墮於懷旣寤生先生少穎悟好學日記書數千言父宏爲築萬卷樓鐵崕山中使讀書樓上懼性弗顓易怠去梯轆轤傳食積五年貫穿經史百氏𨿽老師弗及因號鐵崕登元泰定丁卯進士第授承事郎天臺縣尹未幾丁父憂服闋攺紹興錢淸場司令坐損鹽久不調遂放浪錢塘與道士張雨遊西湖南山窮日夜爲樂至正初詔徵天下儒臣修遼金宋三史先生不得預史成正統訖無定論乃著正統辧其詞曰正統之說何自而起乎起於夏后傳國湯武革世皆出於天命人心之公也統出於天命人心之公則三代而下歷數之相仍者可以妄歸於人乎故正統之義立於聖人之經以扶萬世之綱常聖人之經春秋是也春秋萬代史宗也首書王正於魯史之元年者大一統也五伯之權非不彊於王也而春秋必黜之不使姦此統也吳楚之號非不竊於王也而春秋必外之不使僭此統也然則統之所在不得以割據之地僭僞之名而論之也尙矣先正論統於漢之後者不以劉蜀之祚促與其地之偏而奪其統之正者春秋之義也彼志三國降昭烈以儕吳魏使漢嗣之正下與漢賊並稱此春秋之罪人矣復有作元經自謂法春秋者而又帝北魏黜江左其失與志三國者等爾以致尊昭烈續江左兩魏之名不正而言不順者大正於宋朱氏之綱目焉或問朱氏述綱目主意曰在正統故綱目之挈統者在蜀晉而抑統者則秦昭襄唐武氏也至不得已以始皇之廿六年而始繼周漢始於髙帝之五年而不始於降秦晉始於平吳而不始於泰和唐始於羣盜旣夷之後而不始於武徳之元又所以法於春秋之大一統然則今日之修遼金宋三史者宜莫嚴於正統與夫一統之辧矣自我世祖皇帝立國史院嘗命承旨百一王公修遼金二史矣宋亡又命詞臣通修三史矣延佑天歷之間屢勤詔旨而三史卒無成書者豈不以三史正統之議未決乎夫其議未決者又豈不以宋渡於南之後拘於遼金之抗於北乎吾嘗究契丹之有國矣自呼紐氏之部落始廣其所傳初祖乃呵特之事文不雅馴薦紳先生多難言之八部之雄至安巴堅披其黨而自尊迨耶律光而其勢浸盛契丹之號立於梁貞明之初大遼之號攺於漢天福之日自安巴堅訖於天祚凡九主歷二百一十有五年夫遼固唐之屬國也乘唐之衰艸竊而起石晉氏通之且割幽燕以與之遂得窺釁以起而石晉氏不得不亡矣而議者以遼承晉統吾不知其何統也金之有國始於完顏氏實又臣屬於契丹者也至阿固逹倔然自奮於道宗之世遂浸與遼人爲敵而奄有其國自稱國號於宋重和之元相傳九主凡歷一百一十有七年而議者又以金之平遼克宋帝有中原而謂接遼宋之統吾又不知其何統也議者又謂完顏氏世爲君長保有肅愼至太祖時南北爲敵國素非君臣遼祖神冊之際宋祖未生遼祖比宋前興五十餘年而宋嘗遣使卑詞以告和結爲兄弟晚年遼爲翁而宋爲孫矣此其說之曲而陋者也漢之匃奴唐之突厥不皆興於漢唐之前乎而漢唐又與之通和矣吳魏之於蜀也亦一時角立而不相統攝者也而秉史筆者必以匃奴突厥爲紀傳而以漢唐爲正統必以吳魏爲分系而以蜀爲正統何也天理人心之公閱萬世而不可泯者也議者之論五代又以朱梁氏爲簒逆不當合爲五代史其說似矣吾又不知朱晃之簒克用氏父子以爲仇矣契丹氏背唐兄弟之約而稱臣於梁非逆黨乎春秋誅逆重誅其黨契丹氏之誅當何如哉且石敬塘事唐不受其命而簒其國亦非正矣契丹氏擄出帝攺晉爲遼漢興而人心應漢謂之承晉又可乎縱承晉也謂之統可乎又謂東漢四主逺兼郭周宋至興國四年始受其降遂以周爲閏以宋統不爲受周禪之正也吁茍以五代之統論之則南唐李昪嘗立大唐宗廟而自稱爲憲宗五代之孫矣宋於開寶八年滅南唐則宋統繼唐不優於繼漢繼周乎但五代皆閏也吾無取其統吁天之歷數自有歸代之正閏不可紊千載歷數之統不必以承先朝續亡主爲正則宋興不必以膺周之禪接漢接唐之閏爲統也宋不必膺周接唐以爲統則夫謂歐陽子不定五代爲南史爲宋膺周禪之張本者皆非矣當唐明宗之祝天自以武人不任社稷生靈之主願天早生聖人自是天人交感而宋太祖生矣天厭禍亂之極使之君主中國非欺孤弱寡之所致也朱氏綱目於五代之年皆細注於歲之下其遺意固有待於宋矣有待於宋則直以宋接唐統之正矣而又何計其受周禪與否乎中遭陽九之厄而天猶不泯其社稷瓜瓞之系在江之南子孫享國又凡百有五十有五年金泰和之議以靖康爲遊魂余魄比之昭烈在蜀則泰和之議固知宋有遺統在江之左矣而金欲承其未絕爲得統可乎好黨君子遂斥紹興爲僞宋吁吾不忍道矣張邦昌迎康邸之書曰由康邸之舊藩嗣宋朝之大統漢家之厄十世而光武中興獻公之子九人而重耳尙在玆惟天意夫豈人謀是書也邦昌肻以靖康之後爲遊魂余魄而代有其國乎邦昌不得革宋則金不得以承宋是則後宋之與前宋卽東漢西漢之比爾又非劉蜀牛晉族屬疏逺牛馬疑迷者之可以同日語也論正閏者猶以正統在蜀正朔相承在江東矧嗣祚親切比諸光武重耳者乎而又可以僞斥之乎此冝不得以渡南爲南史也明矣再考宋祖生於丁亥而建國於庚申我太祖之降年與建國之年亦同宋以甲戍渡江而平江南於乙亥丙子之年而我王師渡江平江南之年亦同是天數之有符者不偶然天意之有屬者不茍然矣故我世祖平宋之時有過唐不及漢宋統當絕我統當續之諭是世祖以歷數之正統歸之扵宋而以今日接宋統之正自屬也當時一二大臣又有奏言曰其國可滅其史不可滅也是又以編年之統在宋矣論而至此則得天之統正而大者皆不在遼金而在於天付生靈之主也昭昭矣然則論我元之大一統者當在平宋而不在平遼與金之日又可推矣夫何今之君子昧於春秋大一統之旨而急於我元開國之年遂欲接遼以爲統至於咈天數之符悖世祖君臣之諭逆萬世是非之公論而不卹吁不以天數之正一統之大屬之我元承乎有宋如宋之承唐唐之承隋承晉承漢也而妄分閏代之承欲以荒外非統之統屬之我元吾又不知今之君子待今日爲何時待今聖人爲何君也哉嗚呼春秋大一統之義吾已悉之請復以成周之大統明之於今日也文王在諸侯位凡五十年至三分天下有其二遂誕受天命以撫方夏然猶九年而大統未集必至武王十有三年伐紂有天下商命始革而大統始集焉蓋革命之事間不容髮一日之命未絕則一日之統未集當日之命絕則當日之統集也宋命一日而未革則我元之大統亦一日而未集也成周不急於文王五十年武王十三年而集天下之大統則我元又豈急於太祖開國五十年及世祖十有七年而集天下之大統哉抑又論之道統者治統之所在也堯以是傳之舜舜以是傳之禹湯禹湯以是傳之文武周公孔子孔子沒幾不得其傳百有餘年而孟子傳焉孟子沒又幾不得其傳千有餘年而濓洛周程諸子傳焉及乎中立楊氏而吾道南矣旣而宋亦南渡矣楊氏之傳爲豫章羅氏延平李氏及於新安朱子朱子沒而其傳及我朝許文正公此歷代道統之源委也然則道統不在遼金而在宋在宋而後及於我朝君子可以觀治統之所在矣嗚呼世隔而後其議公事久而後其論定故前代之史必修於異代之君子以其議公而論定也晉史修於唐唐史修於宋則宋史之修宜在今日而無譲矣而今日之君子又不以議公論定者自任而又諉曰付公論於後之儒者吾不知後之儒者又何儒也此則余爲今日君子之痛惜也今日堂堂大國林林巨儒議事爲律吐詞爲經而正統大筆不自豎立又闕之以遺將來不以貽千載綱目君子之笑爲厚恥吾又不知負儒名於我元者何施眉目以誦孔子之遺經乎洪惟聖天子當朝廷淸明四方無虞之曰與賢宰臣親覧經史有志於聖人春秋之經制故斷然定修三史以繼祖宗未遂之志甚盛典也故知其事大任重以在館之諸賢爲未足而又遣使艸野以聘天下之良史才負其任以往者有其人矣問之以春秋之大法綱目之主意則槪乎其無言也嗚呼司馬遷易編年爲紀傳破春秋之大法唐儒蕭茂挺能議之孰謂林林巨儒之中而無一蕭茂挺其人乎此艸野有識之士之所甚惜而不能倡其言於上也故私著其說爲宋遼金正統辯以俟千載綱目君子云若其推子午夘酉及五運之王以分正統之說者此日家小技之論王勃兒軰之佞其君者爾君子不取也吾無以爲論辧出見者韙之謂其正大光明𨿽百世之下無以易之者欲獻不果去遊吳興遂至姑蘇而華亭大姓呂翁延於家誨子弟八年始除杭州四務提舉同年楊子宣爲江浙省參知政事惜其才欲薦於朝疏未上卒十二年汝潁兵起南北騷然先生旣受代卽辟地富春山後依元帥劉齊齊克於建徳齊齊克敗後挈家歸錢塘艱難困踣嘯歌自若十八年太尉張士誠知其名欲見之不往繼遣其弟來求言因獻五論及復書斥其所用之人其略曰閣下乘亂起兵首倡大順以奬王室淮吳之人萬口一詞以閣下之所爲有今日不可及者四兵不嗜殺一也聞善言則拜二也儉於自奉三也厚給吏祿而姦貪必誅四也此東南豪傑望閣下之可與有爲也閣下孜孜求治上下決不使相徇也直言決不使遺棄也毀譽決不使亂眞也惟賢人失職四民失業者尙不少也吾惟閣下有可畏者又不止是動民力以揺邦本用吏術以括田租銓放私人不承制出納國廩不上輸受降人不疑任忠臣而復貳也六者之中有其一二可以喪邦閣下不可以不省也況爲閣下之將帥者有生之心無死之志矣爲閣下之守令者有奉上之道無卹下之政矣爲閣下之親族姻黨者無祿飬之法有姦位之權矣某人有假佞以爲忠者某人有托詐以爲直者某人有飾貪虐以爲廉良者閣下信佞爲忠則臣有靳尙者用矣信詐爲直則臣有趙髙者用矣信貪虐爲廉良則跖蹻者進隨夷者退矣又有某繡使而拜冦乞生某郡太守望敵而先遁閣下禮之爲好人養之爲大老則死節之人少賣國之人眾矣是非一謬黒白俱紊天下何自而治乎及觀閣下左右參議贊宻者未見其砭切政病規進閣下於逺大之域者使閣下有可爲之時有可乘之勢而迄無有成之效其故何也爲閣下計者少而爲身謀者多則誤閣下者多矣身犯六畏釁闕多端不有內變必有外禍不待智者而後知也閣下狃於小安而無長慮此東南豪傑又何望乎僕旣老且病爵祿不幹於閣下惟以東南切望於閣下幸采而行之毋蹈羣小誤人之域則小伯可以爲錢鏐大伯可以爲晉重耳齊小白也否則麋鹿復上姑蘇臺始憶東維子之言於乎晚矣東維子蓋晚年所號也眾惡其直且目爲狂生時四境日蹙朝廷方倚承相逹寔特穆爾爲保障而納賄不已復上書風之由是不合久之徙松江受業者益眾𨿽武夫悍卒識與不識皆知得其文爲重大明革命召諸儒考禮樂洪武三年正月至京師年已七十有六有疾得請歸夏六月卒太守林孟善爲買地葬之先生爲人不尙峻絕之行接引人物稱之恆過其實士以此感附之而於負者亦未嘗校曲直他日遇之如初有貴遊子旣破產流落淞上數踵其門竟持所購倪雲林畫去左右欲辱之曰吾哀其困使往見一達官以書畫爲介耳非盜也務掩人過如此性不好飲特溺扵音樂出必從以歌童舞女爲禮法士所疾一日遊盤龍塘夜抵普門寺宿盜伺其亡盡竊所蓄物黎明家人往白之賦詩不輟直語客曰老鐡在是區區長物又奚卹眾服其器家隱三吳屢遷其居有曰艸玄閣曰藉景軒曰拄頰樓其曰小蓬臺者以紹興之山名蓬萊示不忘鄊裏云後止臺上不復下且榜於門曰客至不下樓恕老懶見客不答禮恕老病客問事不對恕老黙發言無所避恕老迂飲酒不輟樂恕老狂所著春秋大意左氏君子議史鉞麗則遺音及志序碑銘贊頌古樂府近體五七言詩鐃歌鼔吹曲凡若干捲行於世論曰元繼宋季之後政龎文抏鐡崕務鏟一代之陋上追秦漢𨿽詞渉誇大自姚虞而下雄健而不窘者一人而已湖南李祈評其文曰玉光劍气自不可掩身屢詘而名益昌傷已仕止典市官卒不大用噫君子之所貴豈以位哉

南宮生傳

髙啟

南宮生吳人偉軀幹博渉書簿少任俠喜擊劍走馬尢善彈指飛鳥下之家素厚藏生用周養賓客及與少年飲博遊戲盡喪其貲逮壯見天下亂思自樹功業乃謝酒徒去學兵得風後握奇陣法將北走中原從豪傑計事會道梗周流無所合遂溯大江遊金陵入金華會稽諸山搜覧瓌怪渡浙江泛具區而歸家居以气節聞衣冠慕之爭往迎候門止車日數十兩生亦善交無貴賤皆傾身與相接有二軍將恃武橫甚毆辱士類號虎冠其一嘗召生飲或曰彼酗不可近也生笑曰使酒人惡能勇吾將柔之矣卽命駕往坐上座爲語古賢將事其人竦聽居樽下拜起爲壽至罷會無失儀其一嘗遇生客次頋生不下巳目懾生而起他日見生獨騎出從健兒帶刀策馬踵生後若將肆暴者生故緩轡尙中道進不少避知生非懦儒遂引去不敢突冒訶避明旦介客詣生謝請結驩生能以气服人類如此性抗直多辯好箴切友過有忤已則面數之無畱怨與人論議蘄必勝然援事析理眾終莫能折時藩府數用師生私策其雋蹶多中有言生於府欲致生幕下不能得將中生法生以智免家𨿽以貧然喜事故在或饋酒肉立召客與飲啖相樂四方遊士至吳者生察其賢必與周旋欵曲延譽上下所知有喪疾不能塟療者以告生輒令削牘疏所乏爲請諸公間營具之終隱其徳不言故人皆多生謂似樓君卿原巨先而賢過之久之稍厭事闔門寡將迎辟一室庋歷代法書周彛漢硯唐雷氏琴日遊其間以自娛素工艸隸逼鍾王患求者眾遂自閟希復執筆歆慕靜退時賦詩見志怡然處約若將終身生姓宋名克家南宮人自號云贊曰生之行凡三變每變而益善尙俠末矣欲奮於兵固壯然非士所先晚乃刮磨豪習隱然自將履藏器之節非有徳能之乎與夫不自知返違逺道徳者異矣

天刑生傳蘇伯衡

天刑生者名闕天刑生其號也生生而病兔闕因名闕而自號闕翁及年壯更得盲瞶拘攣病生傷目之不明也耳之不聰也手之不能執也足之不能履也曰類若吾矐吾燻吾攦吾釱者孰爲之天也天何刑我酷也吾殆有隠慝乎古之刑幾而吾今具四刑悲夫以此更今號曰天刑生云或曰生嘗坐族子徳修幹沒內庫物簿錄其家就逮南京今天子燭其非辜卒還其家財而縱之歸天子卽天也今天子不忍生罪而謂天且刑生孰信之或曰生大父父仕皆不大顯未嘗竊主柄作威福倚法報復鬻獄而漁色淫刑而黷貨亦未嘗武斷而兼並極奢窮欲而暴殄天物生又讀書循理未嘗多行不義事熟視之不得所以致疾狀而生乃有斯疾信隱慝致邪夫天於人也隱慝猶且察之而矐之薫之攦之釱之如此則陽爲不善者又當何如人之竊主柄以作威福者倚法以報復者鬻獄漁色淫刑黷貨者武斷而兼並者極奢窮欲而暴殄天物者多行不義事者可劓可刵可刖可戮者何可勝數不於彼是劓是刵是刖是戮顧乃陰矐生目薫生耳攦生手釱生足不旣失刑乎所謂福善禍淫者非邪或曰天人曷嘗相干生者生死者死吉者吉凶者凶天何與焉而生乃謂天刑之不亦厚誣天也歟哉或曰若生者而信天刑之則亦天之未定耳天定且將以刑生者而刑其可劓可刵可刖可戮者善者可怠而惡者可肆邪生俱弗之答驟然歌衛人之詩曰已焉哉天實爲之謂之何哉生姓潘氏金華人其先世仕宋中書舍人黙成先生最顯後六世而宋亡又二世乃至生生通經能詩文而詩出語尢絕人生口喫然喜面臧否人是非得失期期言不已喜怒一弗頋人以此嚴憚之有陰事惟恐生知之而發之見生輒趨避去之生今杜門不復出遇事猶輒作詩風刺向令生不疾廢詔起文學儒生且首推上生使生得如汪何軰拜禦史亦且諤諤如乃祖而生竟以疾廢矣君子皆爲之太息曰不幸云論曰天道無親常與善人若潘生者得不爲善人乎而其疾患至於此然而仲尼不得位顏淵短命死冉伯牛而有疾子夏而喪明聖賢且如此獨潘生乎人皆謂生之自號爲激察其言乃可謂能自反者莊周云知其無可柰何而安之若命者其潘生之謂歟

二孝子傳

王叔英

余在眾中往往聞孝子悌弟義婦事未嘗不爲之感激流涕欲錄傳之以爲世勸而恨不得其詳洪武某年間有兄弟二人以其伯兄坐法當死各自縛爲當刑者哀訴於午門願代兄死上問其故二人者言曰臣少無父非兄無以至今日今兄當刑臣誠不忍見兄死而獨存故願以二身贖兄一身惟陛下聽之上疑其非誠或有教之者因許其代而戒行刑者曰第試其人如有難色則殺之無難色則捨之二人者皆延頸待刃遂止不殺一時見聞者無不嘆息泣下上大嗟異之將赦其兄命未下禦史大夫陳寜獨以爲不宜以是得赦卒殺其兄此可謂悌弟也又得婦四人焉其一人夫爲弁得罪臨刑戒之曰吾死汝年少貧無以爲守當再嫁耳愼勿嫁軍人農人樵夫庶可相保也語時當深塹上謂夫曰汝尙未知吾志乎遂投於塹而死其一人夫臨刑脫首簪市酒肉啖之曰吾當與子共死也竚視其夫河橋上夫旣死卽自投於河又其二人妯娌也其夫兄弟以黨人受戮家人財產盡沒於官婦人則當給爲官婢其妯娌二人相謂曰吾夫已死吾二人縱無他辱於義猶難獨生況又有他辱乎遂皆自經而死是四婦者可謂義矣余欲各爲之傳以傳於世旣不得其人之姓名與其事之詳以是輒不得發以餘一人所聞如此則余之所不聞者可勝道哉余觀前代史傳求其事之卓卓如此者蓋寡豈多有其事將亦如余之不聞其詳而不得錄邪抑異時誠少有之而特盛於今邪余固不得而深辧矣然幸而得其詳者烏可使之無傳乎余於同邑得一人焉曰陳圭於同郡得一人焉曰朱煦皆孝子可書也作二孝子傳陳圭字錫玄臺州黃巖人也其父叔弘與其鄊人多讎圭常諫之後其讎人以贓告叔弘罪當死圭以狀告於通政司曰圭爲子不能諫其父以陷於不義得罪死此圭之不孝所致義當死罪於圭之身原圭父使將自新誠不勝重願通政司以聞上大喜曰不意今日乃復有孝子宜赦其死俟天下百官朝覲將播告之爲天下勸頃之刑部尙書開濟奏曰罪有常刑不宜屈法以開僥幸之路請論如法遂聽圭代父死而謫其父叔弘隸兵雲南聞者皆嘆圭之孝而惜其死嗚呼圭之死固圭之志也扵圭何憾哉朱煦臺州仙居人也家世儒者母楊氏性嚴急遇諸子未嘗借色辭少不如指必笞擊至馴伏乃已煦事之盡恭順之道其伯父二人長季敬次季誠煦皆善事之二伯父俱有令望嘗稱之曰是侄眞猶子也其父季用由薦知福州府洪武十八年詔天下盡革今歲以上有司積歲官吏爲民害者季用視事僅五月爾以例偕入亰吏一以法論罪作城須役嚴償重日用錢數十緡季用又病痢被楚謂煦曰吾貲力豈足堪此吾旦夕死矣汝勿深憂但收吾骸歸塟耳煦惶懼不敢離左右復戒二弟熊正共守不敢少寐季用由是不得死時役告枉者甚眾令益嚴告而謫隸兵雲南者二人被極刑者四人矣煦不頋死而陰與父僚友同役者謀曰吾無術以脫吾父矣訴不訴皆死萬一吾父由訴獲免𨿽戮死萬萬無憾遂陳其詞於通政司通政司爲陳於上上觀其情遂赦季用而復其官同時以煦告得免復官者一十四人皆拜煦父謝曰微君有孝子吾儕骨肉爲城下土矣已而煦感疾死其十四人者哀臨猶巳子季用傷煦死病益甚亦死或者以煦冒死得免爲幸而又以其父子終俱死爲命嗚呼爲煦者知盡子職而巳其它曷足計哉

羅先生傳

楊士奇

羅先生名性字子理以字行羅故泰和儒家宋有爲蘆溝主簿曰伯壽嘗刲服和藥起親疾縣表其所居坊曰旌孝者先生曽伯祖也曽祖伯霖祖見可父谷禎先生少孤貧自奮扵學初受易於鄕先生韋幹幹繼登康山長宗武之門苦志畢力愽記精思夙夜不懈旣冠遭元季兵亂走避巖谷﨑嶇困窮未嘗廢書卷性耿介一言一行必端不與俗人接𨿽至戚或渉邪行輒絕之然口未嘗言海桑先生陳心吾嘗稱先生及楊子淵有冰玉之操洪武初詔郡縣立學禦史劉昭先知縣采譽望聘先生及子淵鄧彥髙三人爲之師時號楊羅鄧四年中鄊貢進士明年赴春官奉刺免會試授徳安府同知先是有冦號糟李萬戶者以眾入府治刼殺郡守以下掠庫藏官捕其眾悉就戮獨糟李逸去久不獲詔捕益急蹤迹所過宿逮系數百人諸邑騷然先生初下車民有負一囊詣府言糟李實死矣此其遺骸也問死幾何時矣曰一歲曰始死時曷爲不言又驗其須髮皆在而皓然白也曰糟李年未四十此安得是邪笞而逐之悉出所系數百人諭之曰朝廷但欲得糟李耳糟李旦出卽汝軰暮皆寜家何爲不自愛體膚乃甘受楚毒而庇一賊邪能從吾言今與汝等期十日獲賊卽汝皆良民眾叩頭曰府公欲生我敢不盡死力乃悉縱之七日生縛糟李至庭下民皆以獲賊勞而遣之命下賦民鐡造軍器時兵亂初定商旅未通郡民猝無所辦先生居第後治蔬圃得窖鐡萬餘觔民爭趨求售同官亦勸以售民先生曰固天以濟民豈爲我也悉以代民充賦有餘皆入官庫銖兩不私焉其冰蘗之操愈厲而卹民之心寢食不忘爲政以寛恕爲本惟贓吏無所假應城縣吏劉仁盜官麥事覺府逮治之仁懼逃慝會按察僉事朱逢吉過徳安仁出誣告先生他事將就鞫湖廣參政陶凱吳云按察副使劉某聞之馳召逢吉還謂曰君不知徳安有羅同知邪廿七府之賢守才三人其可以枉忠賢哉﹝嶽州馬知府沔陽彭知府及先生三人也﹞逢吉卒白其誣而正仁盜麥之罪在郡四年闕知府皆先生總之秩滿詣京師坐擅用棗木染軍衣爲陳寜所劾謫戍西安行槖無數百錢怡然就役不以得失置意旣至西安之達官貴人皆敬禮之而安於處賤未嘗一毫幹人郡諸生從之受經後多舉進士去是時四方老師碩儒在西安者數十人吳中鄒奕獨曰合吾軰所讀書庶幾羅先生之半蓋先生學甚博爲文章切深詩古體宗漢魏近體宗盛唐書法鍾元常年及七十卒士奇少孤五歲先生取而敎育之有父道焉明年官徳安又挈以行又三年先生有陜西之役屢遣書督其學文廿年而捐館當是時所以誨不肖者𨿽不能盡記而爲道之大要不敢忘也恆竊私念先生所以修諸躬施諸人者皆當追配古人而今之人知之者寡矣謹述其槪爲傳手錄一通以寄其子賓畿蓋又欲其子若孫皆圖不辱云

周是修傳

周是修諱徳以字行周吉之泰和爵譽裏名家其先諱矩者嘗顯於南唐至宋累累有科第其支裔徙灉江裏是修之所自出也是修少孤貧自奮於學從遊鄊先生胡渚樵渚樵以孫妻之又從國子學錄蕭執先生明詩經初舉霍丘縣學訓導入見太祖髙皇帝擢爲周府奉祠正髙皇帝上賓之明年有告言王過失事王府官屬皆下吏是修以嘗諌得免攺衡府紀善預修纂翰林數陳論國家大計及指斥用事者誤國用事者怒眾共挫折之是修屹不爲動太宗文皇帝靖難之師旣渡江駐金川門宮中悉自焚明日是修畱書其家別其友江仲隆解大紳胡光大蕭用道楊士奇且付後事暮入應天府學自經六月十五日也又明日臣民推戴文皇帝繼大統數月禦史言是修不順天命請加進戮上曰彼食其祿自盡其心一無所問是修內貞外和有孝友忠信之行非其義不茍取襟懷坦明灑落而衝澹悠然其學自經史百氏下至陰陽醫卜之說靡所不通爲文章未嘗締思援筆立就而雍容雅贍詞理條逹稍暇著述吟詠不虛寸晷所著有詩小序詩集義詩譜論語類編廣衍太極圖觀感錄綱常懿範邇言家訓芻蕘集進思集是修汲汲導誘人善人有過失恆爲之隱以是無少長賤貴皆樂親之明於人所薦士如梁用之劉叔毖皆知名當世是修之學𨿽間未純然於明綱常爲世道計必身履之而不徒托之空言豈非卓然特立者歟是修卒年四十有九時解胡蕭江皆見諸文字然屬倉卒不及詳今二十有八年矣知是修者獨余在每追念君子淸白之節文皇帝日月之明旣照其心豈當遂至泯沒故述爲小傳以授其子轅使傳焉

明文衡卷六十

●欽定四庫全書

明文衡卷六十一

﹝明﹞程敏政編

○傳

錢可大傳

梁潛

可大名瑛姓錢氏本吳越王鏐之後歷廬陵刺史匯再世曰和自廬陵徙吉水又四世曰程程之子誠可皆以科第有聲而可大之祖本和號梧岡先生者尢篤行之士也可大生十八月而孤稍長性穎敏年十三以書經中臨江路賞試旣又中撫州路賞試然是時元祚日非紅巾盜起所在皆爭爲雄長自至正丁酉五六年士大夫顚頓甚矣可大奉其祖及其母﨑嶇以避之走廬陵之富田遷泰和之梅岡旣又走其邑之太洲尋又奔雷川最後奔廬陵之李坑李坑路極險盜又追及之梧岡被鎗不死縛之以行可大聞卽冒白刃奔訴乞以身代盜並縶之可大訴不已梧岡亦哀訴其無子惟此一孫耳兩人因事相代死情亦悲慘賊憐其意遂兩釋之可大方脫時其母尋亦被執而可大妻張氏翳伏叢薄中窺見賊已執其姑卽自出迎謂賊曰我姑老矣請釋姑而縛我賊熟視良久卽解縛其姑縛張氏張氏旣就縛擲所攜袖中雙鞋與其姑訣曰婦無用此矣且行且睥睨其姑稍逺卽罵賊不復肻行遂死之變故倉卒之頃而一時憤然求死以全生者若素約然何其可悲也國朝兵定有司以可大之賢凡三薦之皆以親老辭親旣沒終身爲之悲痛梧岡故所築樓可大每一登之輒流涕因名之曰思樓其孝行篤至世蓋少見也然其爲人頗豪健嘅然以气自負鄊有劇冦嘗殺人有司憚不敢捕以屬可大可大立捕殺之年若干卒於家一子曰遂志今以科第得官爲山東按察僉事云

贊曰吾嘗過錢氏所居其地今所謂錢塘者愛其山水淸曠因登髙而望焉其南數十里外峻峯躍起視眾山特髙云其北卽宋丞相文信公故居也諸老人言丞相往事與史傳所記殊異因言可大之避亂也居其山下最久其被執也亦幾不免余旣壯其山川又聞可大事思見其人而不可得也因爲之傳云

徐孟昭傳

公諱旭字孟昭姓徐氏饒之樂平人其先南昌人也居樂平者十七世世以儒爲業公幼穎悟稍長從其鄊先生蔡仲淵授春秋爲文辭已超詣拔出見者皆奇之年三十一登洪武乙丑科進士第行浙江道監察禦史入爲禮科庶吉士日記事侍上左右上方屬意天下進士每朝羣臣退獨進士畱被頋問上未退不得退也一日上呼公至前將有所任使而公奏對弗克稱旨上以其迂也命分教於涿州之房山復教諭鳯陽皆以憂去服闋擢安王府紀善用薦者升爲知州入史館上書論天下事多不能合公益落落自殊無所顧惜遂自史館出爲考功員外郎及今上卽位遷郎中預修髙皇帝實錄明年拜朝列大夫國子祭酒又明年罷爲翰林修撰以卒公在髙帝時素以篤學見稱數言事切中當時髙帝嘉納之然欲老其才故抑之久而未有以用之也及在考功拒請托抑僥幸是是非非毫髮無所遁其情而尢以爲天下之治與教在守令與教官守令教官弗稱其任者尢精核之無少貸眾望風諠騰公持之益堅及在太學亦如在考功時然公純謹君子也𨿽盛威儀而中情簡質好惡出乎其至誠至於卓卓自守激之而不動挫之而不撓人未有過之者也居太學僅一年諸生凜凜僅自修飭而其僚屬之不便者已嘩然議之矣憚之者方側目於下忌之者又皆沮之於其私至相與揶揄其所爲公以此竟罷攺雲南參議君子莫不惜之及陛見上察其無他特命除翰林修撰俾預修永樂大典爲副總裁方向用之而公卒矣時年五十二上聞之悼惜勅賜棺以斂遣禮部主事端禮諭祭焉公蓋終身坦夷不事表襮而其嫉惡剛勁人有所不堪者世以此髙之而亦以此與之齟齬者眾也其爲學明於義利之辧爲文約而明喜薦士所薦最多且賢屢考試科舉其得士最盛而尢孝於其親自鳯陽考試河南時入朝告歸省其母疾方亟公聞倍道疾趨至家母疾忽爲之愈數日竟卒人以爲孝感所致云

贊曰考功與大司成皆國家要職非得賢才譽望之士以居之誠不可也然而信道明義篤行如公者往往尢難之豈天下豪傑羣居之地是非好惡所聚非素有驅駕籠策之才者終不足以騁耶自公在太學與考功人情固多不附也及其歿已久相與稱賢考功與賢司成者必曰公事須久而後定亦理之常然無足怪者獨念聖上於賢士大夫保全覆護如公者蓋有無窮之恩焉予素知公恐其久而失之也因取其行事而論次之

蔣用文傳

陳繼

蔣用文名武生以字行其先居魏州五世祖安中金國子助教以直諫不納棄官攻醫曽祖應茂徙揚之儀眞祖夢雷元揚州路醫學教授父伯雝舉進士崇明州判洪武初召爲史官以疾辭出爲蘭陽丞用文少穎悟讀書過目成誦六歲事學從裏中師有贈師萬年松者命賦詩卽就曰使者來西嶽采松云萬年佳名𨿽自好何不長參天師驚喜曰是兒已見不器旣而隨父官寓日俟公暇持所業質之聞說無疑問父大奇之曰吾有嗣矣父沒歸儀眞舊業廢於兵燹渡江占籍句容采山構室居之大肆力於經籍久之得聖人深意乃習醫家言會同黜異約其要而綜之取正於術之精善者而受其祕於是決死生定緩速治效無一不中者由是用文之名驅四方矣孝事母魏夫人情依依不去左右食飲非躬治弗進夫人病被衣而不交睫者數月夫人老郡縣交辟不就曰吾不能捨一日養以趨祿利也夫人沒當洪武中始受薦入太醫院時朱彥修弟子戴原禮爲院使擅其術人無有當其意者見用文喜曰君儒而爲醫昌吾道必矣遂言於上授禦醫永樂八年升院判與幹成勞僚類所歸仁宗皇帝在靑宮用文日侍左右承頋問隨事獻規益甚見親禮嘗問保和之要對曰在養正气正气完邪气無自而入又問卿醫效率緩何也對曰善治者必固本急之恐傷其本聖人所以戒欲速也仁宋稱善及課績特命光祿置宴於院宴之旌其忠勤又嘗命工部爲營第用文入叩顙謝曰臣荷恩徳萬不一報又敢靡公費以益愧悚也再謝乃止其就故人居之一室蕭然晏如也用文病且革手自爲啟附進有曰臣老病死不足言惟恨不能有報大恩伏願淸心寡欲愼加保養以輔聖治以安萬姓仁宗得啟驚嘆親禦寶翰遣使慰問及卒命兵部給驛舟還其喪督治祠墳於中官仁宗卽位詔贈奉議大夫太醫院使特謚恭靖遣官諭祭官其長子主善爲院判用文諄厚恭謹知當世之要務其忠誼愛君之心惓惓於語言故能受知於上所以慰問誥祭之辭皆懷念忠誠揄揚學術以明上之不忘也居兩亰三十年王公貴人下逮賤隸細氓愈其疾而著神效者歲不少貧者報之曰吾非爲報爲爾醫也卒皆不受善交友始終不渝宗戚尢洽恩義奬勸後進汲汲人過恥出其口志嗜學𨿽老不厭治一室於公署之傍者顏曰緝熈於家居幽屏之所者顏曰靜學皆盛貯羣籍暇輒翫閱其中時忘食寢或謂曰子老矣何勤益至是耶用文曰昔衛武公年數九十五猶箴儆於國俾臣下朝夕交相告戒乃作抑詩以自儆卒謚睿聖武公吾𨿽老幸未就木而敢以怠荒棄厥躬哉或又曰緝熈靜學意有說乎用文曰學有緝熈於光明成王之言也非靜無以成學諸葛武侯之言也吾志在是其爲詩文有靜學齋集若干捲治效方論若干捲卒之日無貴賤疏戚咸咨嗟悼傷曰善人亡矣子四人主善主敬主孝主忠皆立行有父風

竹軒劉先生傳

王英

先生姓劉氏諱亨字嘉會號竹軒其先居安城之宻湖宋豫州刺史斌徙廬陵石塘裏斌曽孫江寜司戶滫又自石塘徙其邑銅溪髙祖哲甫知汀州曽祖景春元海南鹽場司丞祖貴翁父樂山先生端敏勤學泰和陳心吾劉允中時稱名儒先生從之遊通詩書二經博究諸史百氏之書洪武壬戍以賢人君子徵力辭親老後舉經明行修陳古今政治之要太祖皇帝嘉之命進講華蓋殿以言事忤執政者出爲壽州學訓導戊寅冬上疏言六卿秩當與五軍都會相埓國子祭酒秩不當在太僕卿下又言將臣子弟生長冨貴習爲驕侈他日安可授官宜立武學教訓使知禮義以變其習俗升常州武進縣丞爲政廉勤修學校躬課諸生讀書表其民之有節義者毀淫詞禁絕妖妄作善教坊再思亭以勉已勵俗百里之內弦歌相聞三年書最天曹上褒以璽書壬午縣民李徳懋等作亂先生白郡守毋令滋蔓率眾擒首惡而諭降其黨方是時太宗皇帝初嗣大統遣使勞以金幣先生之名由是揚於逺邇無何以事罷還鄕屢有薦者先生輒辭宣徳中監察禦史尹崇髙力薦先生𨿽老猶可爲學校師表至京以年將八十辭宣宗皇帝曰伏生九十尙傳經八十豈不可爲教官先生辭益力上曰老者安之孔子之言也朕允其請令歸故鄕先生歸怡然自得居則深衣幅巾列圗史左右日吟詠不輟而動必蹈於禮於事有合義者必見諸行族弟夣華三喪不能舉先生爲治塟又以近捨山數十畝爲鄕裏貧者葬人名之曰義山歲旱先生禱輒雨所居多種竹學者稱之曰竹軒先生卒年八十有幾所著有竹軒集冩心集隨寓錄子習之舉懷才抱徳爲廣東按察司照磨孫同履輒經綸綱同登已未進士第浙江義烏縣知縣論曰自昔名徳入仕而功業顯著者多載史傳而唐之王友貞孟詵白履中諸人者以才學入仕未至大顯旣罷去則隱而終身焉豈有功業可稱哉而史亦傳之蓋以其志恬退不貪名嗜利祿耳若先生之學行用之固可有爲中乃不偶𨿽屢薦再起而仕非所願視友貞軰夫何逺哉君子之論人必有取於斯故著之爲傳云

尙書王文安公傳

陳敬宗

公諱英字時彥別號泉坡其先太原人祖宗達宋迪功郎仕於臨川遂家金溪曾祖頥貞元季以書經魁江右入國朝退隱於家祖子岱父修本並以儒行稱母曽氏公生十一歲而失怙母淑人以教以養逰業邑庠刻苦嗜學登永樂甲申進士第時太宗文皇帝方鋭意育才命翰林學士解縉選進士穎秀者與狀元曾棨等通得如二十八宿人之數俾盡讀文淵閣古今書作爲班馬韓栁歐蘇文字命大官日給珍饌月賜燈油之貲數召至便殿問以經史諸子故實或至抵暮方退公在二十八人之中每爲儕軰所推譲後上以綸綍事重以公與今冢宰王直皆愼宻可與任並揀入祕閣書進呈機宻奏疏歲戊子預修太祖髙皇帝實錄丁亥授翰林修撰扈蹕巡狩北京丙申升翰林侍讀戊戌實錄成賜襲衣彩緞鈔錠壬寅北敵犯邊二月上親徵公扈從至庫哩和囉海五月旋師過威逺鎭李陵城已四十里上召公曰聞李陵城有石碑可往視之復遣錦衣衛官校隨之以行時城中被兵殺掠燒毀一空惟城北門有石出尺餘掘土拭磨觀之額曰李陵臺驛令謝君徳政之碑其文略可讀其陰刻逹嚕噶齊等官姓名明日公傋奏其故上曰此碑旣鐫有元人姓名異日彼人見之必以此地爲已物爾冝再往擊碎之用火煆沈之於河以絕其事端公如旨而往旣還奏上喜謂公曰秀才是二十八人讀書者朕需爾爲用正好宣力勿憚勞苦因問曰朕率師北伐爾試言成功如何公對曰北敵擾邊罪在不宥但聞天兵親徵必逺走漠北臣願升下幸毋入險窮追也上笑曰朕爲天下國家計秀才之言惟不欲窮兵黷武耳復謂曰凡軍中一切動靜或謡言之類爾有所聞卽來宻奏又諭太監孟驥曰秀才有事卽令入見毋阻六月上駐蹕安平鎭立功官軍因有過不與口糧者多相聚悲泣曰吾等糧盡必死道路矣公以爲言且曰此皆壯士也願陛下宥其過而與之恩則異日必得其死力上悅卽命兵部尙書李慶人給口糧並載衣甲驢一匹甲辰上復親徵北部還次楡木川晏駕時仁宗皇帝在東宮命尙書蹇義夏原吉學士楊榮楊士奇侍讀王直與公同定喪禮議國政宿內閣凢七日仁宗皇帝嗣位加恩賜白金彩段八月進秩侍講學士尋升右春坊大學士兼翰林侍講學士明年乞歸省賜鈔二千緡俾馳傳而還宣宗皇帝卽位嘗召入便殿謂曰洪武中學士有宋濂吳沈朱善劉三吾永樂初則解縉胡廣俱有重名念汝當講經史陳道義以啟沃朕心罔俾前人獨専其美賜內醞及鈔千緡命入內閣參預中祕嘗奏乞分俸養母於家上允其請宣徳庚戌修太宗仁宗兩朝實錄成賜白金彩幣襲衣升詹事府少詹事兼翰林侍講學士復賜金鑲琥珀麒麟帶壬子正月聞太淑人曽氏喪上命禮部賜祭工部造墳遣中官院董護公奔喪冬十月卽奪哀還朝寵遇日隆不時召對正統間開經筵公爲講官陳說詳明於文義之外多有規諌之語其講章於朝退之際人爭求去以爲珍寶修宣宗皇帝實錄與少師楊士奇楊榮同爲總裁實錄成賜白金百兩彩段鞍馬進秩禮部左侍郎兼翰林侍講學士癸亥正月奏旨出理部事講官如故乙丑淛江臺寜等府民遭疫死甚眾上遣公賫香幣往祀南鎭以禳民癘時浙間久旱公至紹興大雨水深二尺灌獻之夕雨止星見明日又大雨田野沾足人皆喜曰此侍郎雨也布政使孫原貞等陪祀請作禦祭感應記刻石於廟而還丙寅公奏京師去冬少雪今年自春䢐夏雨澤不降種不入土小民缺食此皆臣等政事不修激怒上蒼所致伏望陛下施賑卹之恩臣等宜益省愆戒飭仍乞齋沐祈禱以格天心上從其言果大雨五日先是公奏請致仕不許至是年七十復上章乞罷政吏部言公精力未衰上是其言不允戊辰八月上特旨升公南京禮部尙書明日謝恩畢內傳旨曰上以卿久仕先朝多效勤勞升秩南京得安佚旣視事南京二年得疾而終是爲景泰元年五月十七日也春秋七十有五訃聞上悼惜賜謚文安命禮部賜祭工部造墳公在翰林屢爲會試考官海內名士多出門下爲文章典贍朝廷制作經其筆居多四方求金石銘志碑記者接踵其門公酬應不倦世多珍之

論曰撫自爲州以來多出名儒顯官若宋之晏殊王安國元之吳澄虞伯生諸君子其文章名位功業皆炳然當世而垂耀竹帛者豈偶然哉玉笥寶蓋諸名山秀气之所鍾也公亦撫之人也其文章名位功業莫不相似然自入仕歷官通顯不離朝廷四十五年而列聖眷遇久益不衰於此則似過之矣豈天之生賢私於撫之人哉抑孰知公之才徳自足致身於靑雲之上也

黃氏母子賢孝傳

李賢

黃氏名文父鉉江西新諭人永樂癸巳徙河間之任丘娶孫氏生文甫一歲商於南陽之鄧州守禦所百戶李興見鉉文雅以女妻之未幾歸任丘李氏與孫氏相戾間逹於興興遣人取其女還鉉亦隨往時孫氏年二十有四文方四歲鉉別後音問不通孫氏與文母子二人零丁孤苦人不能堪而孫氏奮志成家勤力紡績夜以繼日以供力役之徵周衣食之費撫育其子年及成童謂所親曰吾聞子弟讀書可以起家今吾備嘗艱苦幸有此子若遣入邑庠以朂其成天其或者憐吾志乎所親曰此意固善第念爾一子之外更無紀綱之僕子若在官凢百費用尢倍於昔吾恐爾之艱苦未艾也孫乃愀然泣下曰吾已慮之熟矣頋處子之計莫良於此𨿽倍艱苦安敢辭同編之人聞之勃然怒曰吾代爾子力役久矣今幸其長不吾累焉而又脫之可乎𨿽懇情乞惠拒之益堅孫氏憂欝食不下咽已而會所親達其情於有司始獲入庠孫氏且喜且懼愈極力生業勵子進學而凡從師親友之需未嘗少乏文亦感激遵母之訓潛心經史但自幼父去嘗問母曰吾父安在母曰汝父世家江西爲商河南吾亦不知其所棲矣於是母子相頋澘然出涕以悲正統己巳文以成材貢入太學會天下士子講習一日言及其父不知所在有同捨生王綱者鄧州人聞其父名曰吾州百戶李興有壻卽此名也非汝父乎文因思母所云大喜曰是也景泰初以謁告歸省至家卽白於母徑詣鄧州訪父果在內鄕板橋鉉離其子已三十四年矣一見痛絕方蘇親屬會晤悲喜交集畱數月不能同行文復辭父入監天順攺元夏吏部掄才以文爲兗州府通判乃奉母抵任視篆後卽遣人迎父就祿以飬父時年八十有五憚於逺渉再迎不起至三母曰汝之孝心盡矣彼有所戀不可再迎文悲思不已曰吾父不來吾卽棄官而往闔府官僚咸跪請其母母亦悲感而許之一時見者無不沾襟乃以安車迎至鉉離孫氏已四十四年矣妻子父母始得會合以遂天倫之樂嗟夫黃氏母子其賢孝矣哉向非孫氏之賢其子未必成立以有今日非文之孝其父未必會合以獲祿飬遂使零丁孤苦之室變爲團樂歡慶之堂予親見其事因爲作傳以告於來世

明文衡卷六十一

●欽定四庫全書

明文衡卷六十二

﹝明﹞程敏政編

○行狀

故誠意伯劉公行狀

黃伯生

祖庭槐字尙徳追封永嘉郡公祖妣梁氏追封永嘉郡夫人父爚字如晦追封永嘉郡公母富氏追封永嘉郡夫人公諱基字伯溫世爲括蒼人年十四入郡庠從師受春秋經人未嘗見其執經讀誦而黙識無遺習舉業爲文有奇气決疑義皆出人意表凡天文兵法諸書過目洞識其要講理性於復初鄭先生聞濓洛心法卽得其旨歸先生大器之乃謂公父曰吾將以天道無報於善人此子必髙公之門矣後應進士舉授江西瑞州府髙安縣丞掲文安公曼碩見公謂人曰此魏徵之流而英特過之將來濟時器也公在燕京時間閱書肆有天文書一帙因閱之翊日卽背誦如流其人乃大驚欲以書授公公曰已在吾胸中矣無事於書也之官以亷節著名發姦摘伏不避彊禦爲政嚴而有惠愛小民自以爲得慈父而豪右數欲陷之時上下咸知其亷平卒莫能害也新昌州有人命獄府委公覆檢案核得其故殺狀初檢官得罷職罪其家眾倚蒙古根腳欲害公以復讎江西行省大臣素知公遂辟爲職官椽史以讜直聞後與幕官議事不合遂投劾去隠居力學至是而道益明後爲浙江儒學副提舉爲行省考試官頃之建言監察禦史失職事爲臺憲所沮遂移文決去嘗遊西湖有異雲起西北光映湖水中時魯道原宇文公諒諸同遊者皆以爲慶雲將分韻賦詩公獨縱飲不顧乃大言曰此天子气也應在金陵十年後有王者起其下我當輔之時杭城猶全盛諸老大駭以爲狂且曰欲累我族滅乎悉去之公獨呼門人沈與原置酒亭上放歌極醉而罷時無能知者惟西蜀趙天澤知公才器以爲諸葛孔明之流嘗作文以期之方國珍反海上省憲復舉公爲浙東元帥府都事公卽與元帥納琳哈喇謀築慶元等城賊不敢犯及托裏特穆爾左丞招諭方冦復辟公爲行省都事議收復公建議招捕以爲方氏首亂掠平民殺官吏是兄弟者宜捕而斬之餘黨脇從詿誤宜從招安議方氏兄弟聞之懼請重賂公公悉卻不受執前議益堅托裏特穆爾左丞使其兄子省都鎭撫以公所議請於朝方氏乃悉其賄使人浮海至燕京省院臺俱納之準招安授國珍以官乃駁公所議以爲傷朝廷好生之仁且擅作威福罷托裏特穆爾左丞輩羈管公於紹興公發憤慟哭嘔血數升欲自殺家人葉性等力沮之門人穆爾薩曰今是非混淆豈公自經於溝瀆之時耶且太夫人在堂將何依乎遂抱持公得不死因有痰气疾是後方氏遂橫莫能制山越皆從亂如歸公在紹興放浪山水以詩文自娛時與好事者遊雲門諸山皆有記行省復以都事起公招安山冦吳成七等使自募義兵賊拒命不服者輒擒誅之略定其地復以爲行樞宻院經歷與行院判舒穆嚕伊遜守處州安集本郡後授行省郎中經略使李谷鳯巡撫江南諸道采守臣功績奏於朝時執政者皆右方氏遂置公軍功不錄由儒學副提舉格授公處州路總管府判諸將聞是命下率皆解體勅書至公於中庭設香案拜曰臣不敢負世祖皇帝今朝廷以此見授無所宣力矣乃棄官歸田裏時義從者俱畏方氏殘虐遂從公居靑田山中公乃著郁離子客或說公曰今天下擾擾以公才略據括蒼並金華明越可折簡而定方氏將浮海避公矣因畫江守之此勾踐之業也捨此不爲欲悠悠安之乎公笑曰吾平生忿方國珍張士誠軰所爲今用子計與彼何殊耶天命將有歸子姑待之會上下金華定括蒼公乃大置酒指乾象謂所親曰此天命也豈人力能之耶客聞之遂亡去公決計趨金陵眾疑未決母夫人富氏曰自古衰亂之世不輔眞主詎能獲萬全計哉眾乃定或請以兵從公曰天下之事在吾與所輔者爾奚以眾爲乃悉以眾付其弟升俾家人葉性朱佑等參掌之且曰善守境土毋爲方氏所得也勿憂我適總制官孫炎以上命遣使來聘公遂由間道詣金陵陳時務策一十八欵上從之會陳氏入冦獻計者或謀以城降或以鐘山有王气欲奔據之或欲決死一戰不勝而走未晚也公獨張目不言上召公入內公奮曰先斬主降議及奔鐘山者乃可破賊爾上曰先生計將安出公曰如臣之計莫若傾府庫開至誠以固士心且天道後舉者勝宜伏兵伺隙擊之取威制敵以成王業者在此時也上遂用公策乘東風發伏擊之斬獲凡若干萬上以克敵之賞賞公公悉辭不受中書省設禦座將奉小明王以正月朔旦行慶賀禮公大怒罵曰彼牧豎爾奉之何爲遂不拜適上召公公遂陳天命所在上大感悟乃定徵伐之計遂攻皖城自昏達旦不拔公以爲宜徑拔江州上遂悉軍西上陳氏率其屬走湖廣江州平上使都督馮勝將兵攻某城命公授方略公書紙授之使夜半出兵云至某所見某方靑雲起卽伏兵頃有黒雲起者是賊伏也愼勿妄動日中後黒云漸薄回與靑雲接者此賊歸也卽銜枚躡其後擊之可盡擒也眾初莫肯信至夜半詣所指地果有雲起如公言眾以爲神莫敢違竟拔城擒賊而還王漢一以饒信降上命公撫之陳氏洪都守將胡均美使其子約降請禁止若干事上初有難色公自後踢所坐胡牀上意悟許之均美遂以城降初公聞母富氏喪悲慟欲卽歸上以書慰畱之期以成功公不得已遂從徵伐至是辭歸上遣禮官律伴累使弔祭恩禮甚厚時苗軍反金華括蒼殺守將胡大海耿某孫炎等衢州或謀翻城應之守將夏毅懼無所措會公至卽迎入城一夕定之公卽發書金處屬縣諭以固守所部遂同邵平章諸軍克復處城擒苗帥賀某李某處州平公至家營塟事時語所親以上必當有天下之狀於是鄕裏及鄰附郡縣翕然心服方氏𨿽據溫臺明三郡其士大夫皆仰公如景星慶雲其小民亦未嘗不懷公之舊徳也方氏素畏公名時遣人致書奉禮公不敢受使人白於上上因令公與通問公因宣國家威徳方氏遂納土入貢上時使人以書訪軍國事公卽條答悉合機宜某年月日公赴京道經建徳今嚴州也適張氏入冦時曹國公守建徳欲奮擊之公乃使勿擊曰不出三日賊當自走追而擊之此成擒也比三日黎明公登城望之曰賊走矣眾見其壁壘旗幟皆如故且聞嚴皷聲疑莫敢輕動公趣使疾進兵至則皆空壘擊皷者乃所掠老弱耳遂窮追賊迸走至東陽悉擒之以還公遂至京時陳友諒據湖廣張士誠據浙西皆未下眾以爲蘇湖地肥饒欲先取之公曰張士誠自守虜耳陳友諒居上流且名號不正宜先伐之陳氏旣滅取張氏如嚢中物耳會陳氏復攻洪都上遂伐陳氏因大戰於彭蠡湖勝負未決公宻言於上移軍湖口期以金木相犯日決勝上皆從之陳氏遂平上還京定計取張士誠因定中原拓土西北公宻謀居多上或時至公所屏人語移時乃去𨿽至親宻莫知其由以公爲太史令一日公見日中有黒子奏曰東南當失一大將時參軍胡深伐福建果敗沒他日公見上上方欲刑人公曰何爲上語公以所夢公曰是眾字頭上有血以土傅之得土得眾之象應在得夢時三日當有報至上遂畱所欲刑之人以待之三日後海寜以城降果如公言捷至上大喜悉以所畱人俾公縱之某年月日熒惑守心羣臣皆震懼公宻奏上宜罪已以回天意次日上臨朝卽以公語諭羣臣眾心始安後大旱上命公諗滯獄凡平反出若干人天應時雨上大喜公因奏請宜立法定制上從之張士誠平後張■﹝日上永下﹞欲亂政乃使人上書稱頌功徳勸上宜及時爲娛樂上以示公公曰是欲爲趙髙也上頷之■﹝日上永下﹞色動知公得其情也乃使齊翼嚴等伺察公陰事欲陷之未及發而■﹝日上永下﹞先事受誅及司天臺災翼嚴因爲書言之於上其事多公平日宻聞於上或上使爲之者翼嚴未之知也書奏上切責翼嚴斬之遂治黨與盡得其與■﹝日上永下﹞通謀狀上適以事責丞相李善長憲使淩悅因彈之公爲上言李公舊勲且能輯和諸將上曰是數欲害汝汝乃爲之地耶汝之忠勲足以任此公叩頭曰是如易柱必須得大木然後可若束小木爲之將速顚覆以天下之廣宜求大才勝彼者如臣駑鈍尢不可爾上怒遂解洪武元年正月上登大寶於南郊公宻奏立軍衛法外人無知者拜禦史臺中丞適中丞章公溢奏定處州七縣稅糧比宋制畆悉加五合上特命靑田縣糧止作五合起科余準所擬且曰使劉伯溫鄕裏子孫世世爲美談也或言有殺運三十年公慨然曰使我任其責者掃除獘俗一二年後寛政可復也上幸鳯陽使公居守公志在澄淸天下乃言於上曰宋元以來寛縱日久當使紀綱振肅而後惠政可施也乃命憲司糾察諸道彈劾無所避公案劾中書省都事李彬侮法等事罪當死丞相李善長素愛彬乃請緩其事公不聽遣官賫奏詣行在上從公議處彬死刑公承旨卽斬之由是與李公大忤比上回京李公愬之公乃求退上命歸鄕裏公奏曰鳯陽𨿽帝鄕然非置都之地王保保𨿽可取然未易輕也願聖明畱意焉遂辭歸後定西失利王保保竟走沙漠上手詔敍公勲伐且召公赴京師同盟勲冊公至京師上賚賜甚厚追贈公祖父爵皆永嘉郡公累欲進公爵公曰陛下乃天授臣何敢貪天之功聖恩深厚榮顯先人足矣遂固辭不敢當上知其至誠不彊也上欲相楊憲公與憲素厚以爲不可上怪之公曰憲有相才無相器夫宰相者持心如水以義理爲權衡而巳無與焉者也今憲不然能無敗乎上曰汪廣洋何如公曰此褊淺觀其人可知曰胡惟庸何如公曰此小犢將僨轅而破犁矣上曰吾之相無逾於先生公曰臣非不自知但臣疾惡太深又不耐繁劇爲之且孤大恩天下何患無才願明主悉心求之如目前諸人臣誠未見其可也三年七月授弘文館學士十一月進封誠意伯四年正月賜歸老鄕裏二月至家遣長子璉捧表詣闕謝恩某年某月復遣璉進賀平西蜀表頌上仍以文答之八月上使克期以手書問天象事公悉條答其大意以爲霜雪之後必有陽春今國威巳立自宜少濟以寛書奏上悉以付史館其書藳並已前奏請諸藳公皆焚之莫能得其詳也初公言於上甌括間有隙地曰談洋及抵福建界曰三魁元末頑民負販私鹽因挾方冦以致亂累年民受其害遺俗猶未革宜設巡檢司守之上從之及設司頑民以其地系私產且屬溫州界抗拒不服適茗洋逃軍周廣三反溫處舊吏持府縣事匿不以聞公令長子璉赴京奏其事徑詣上前而不先白中書省時胡惟庸爲左丞掌省事因挾舊忿欲構陷公乃使刑部尙書吳云訹老吏訐公乃謀以公欲求談洋爲墓地民弗與則建立司之策以逐其家庶幾可動上聽遂爲成案以奏賴上素知公置不問省部又欲逮公長子獄上時巳勅璉歸及奏上曰旣歸矣免之公入朝惟引咎自責而已先是楊憲敗後汪廣洋爲丞相未幾而貶廣東乃相惟庸公乃大戚嘗謂人曰使吾言不驗蒼生之福也言而驗者其如蒼生何遂憂憤而舊疾愈增洪武八年正月胡丞相以醫來視疾飲其藥二服有物積腹中如捲石公遂白於上上亦未之省也自是疾遂篤三月上以公久不出遣使問之知其不能起也特禦制爲文一通遣使馳驛送公還鄕裏居家一月而薨公生於至大辛亥六月十五日薨於洪武乙卯四月十六日享年六十五歲公之子璉仲璟以是年六月某日塟公於其鄕夏山之原禮也遺文郁離子十卷覆瓿集二十四卷寫情集四卷長子璉又集所遺文槁五卷名曰犁眉公集娶富氏封永嘉郡夫人繼室陳氏章氏子男二人長璉由考功監丞任江西參政卒於官次仲璟皆陳氏出也女二人長適吳彪次適沈安皆章氏岀也孫男三人廌虒貊孫女三人幼未適人公未薨前數日乃以天文書授璉使伺服闋進且戒之曰勿令後人習也復命次子仲璟曰胡惟庸必敗我欲奉遺表無益也日後上必思我待有問當宻爲我奏其略以爲修徳省刑祈天永命且爲政寛猛如循環耳諸形勝要害之地宜與京師聲勢連絡幸聖主畱意公生平剛毅慷慨有大節毎論天下安危則義形於色然與人交遊開心見誠坦蕩無間阻至於義所不直無少假借𨿽親之者以此而忌之者亦以此惟上察其至誠任以心膂公亦以爲不世之遇知無不言毎遇急難勇气奮發計劃立就外人莫能測其機累贊上成大功上嘗臨朝稱之公輒逡巡不敢當家居惟飲酒奕棋未嘗自言其功每天象有大變則累日不樂凡公以天下蒼生休戚爲憂喜者卽此可知矣上天威嚴重惟公抗言直議不以利害怵其中上亦甚禮公常稱爲老先生而不名又曰吾子房也廷臣或有過失得譴者公宻爲救解而免其人或知而詣公謝者則拒不納其人不知亦未嘗爲人言也其居鄕裏守禮義尙節儉多陰徳不以富貴驕人公初與同郡葉公景淵胡公仲淵章公三益金華宋公景濓同岀處有通家之好至於居官任政則各行其志俱以功名顯於世而公與宋公又以文章爲當代首稱云伯生辱在同郡預諸生列與公子璉仲璟相知最深今公薨而璉沒仲璟與璉之子廌請錄公遺事因輯平昔所聞大略爲行狀至於皇上知人之明倚注之重公之遭遇感激以天下公議輔人主者觀綸綍之文考成就之迹可見矣其籌策帷幄有不能盡詳者亦不敢彊質也

故參軍縉雲郡伯胡公行述

王禕

公諱深字仲淵姓胡氏系出漢安定宋初有諱棟者自潤之丹陽遷處之龍泉因家焉棟生璠璠生文虎文虎生竦竦生晟晟生滂滂生衢州錄事參軍松年松年生鄕貢進士應辰應辰生溫州樂淸縣令■﹝王季﹞■﹝王季﹞生江南西路兵馬都監見大則公之曾祖也祖諱堂妣季氏考諱鉦仕元爲徵東行中書省左右司員外郎妣趙氏公生有奇質讀書過目卽成誦員外府君蚤歲宦遊京師公甫十歲而季夫人與趙夫人相繼沒公侍大父撫幼弟艱難刻厲以自植立而學業益以進下筆爲文數百言可立就弱冠遊京師適員外府君仕髙麗乃往候焉居久之員外府君捐館捨而繼母實生弟海年尙幼公泣謂海曰天禍我家我父棄諸孤萬里外今吾奉匶南還爾其畱此以事母他日吾當復迎吾母與爾矣舟行一日泊大崖下夜夢父老語之曰此崖且崩宜急避驚覺趣移舟俄頃大風雨至崖果崩墮水聲如萬雷霆人謂此其孝感所致云旣歸塟遂廬於墓左悉取諸子百氏天官地誌兵謀醫藥術數卜筮佛老之書而研究之然於醫尢精常曰窮而在下者不能及物惟醫可能濟人耳乃建藥肆市中有以疾病來告者輒與之藥弗與計直也至正壬辰江淮俶擾盜賊蔓延閩浙間由建之浦城松溪入龍泉公嘆曰浙水東地气白矣生民無所賴禍將及矣乃集鄕民共爲守禦計而結寨於湖山於是處州境內民相挺爲盜江浙行省調萬戶舒穆嚕公伊遜戍處州辟公參謀其軍事一見歡如平生舒穆嚕公喜曰吾事濟矣胡公籌策今無與比區區小醜不足平也卽檄屬縣募壯士爲軍十日間得數千軍於竹口傳檄賊中曰爾等皆良民因詿誤故爲亂棄仗卽仍爲良民耳賊中傳相謂曰胡君長者其不欺我盍歸之盡毀器械相率肉袒來請罪公一綏之以恩余冦次第而平歲甲午二月舒穆嚕公還臨海公亦歸隠於湖山三月溫州戍卒韓虎陳安國殺主帥據城叛行省命宣慰使溫寜布討之道由處州辟公計事公與語意合軍事請公參謀之公曰除暴所以救民今溫城叛者止一二人若破其城玉石不分如平民何此宜以計取不可以力攻也乃遣辯士入城說其黨曰韓虎陳安國悖逆亂常今王師致討大兵四集旦夕卽攻城𨿽金湯無不破者若等胡爲爲賊守自取作韲粉耶今將軍念若等未忍卽加兵若等能去逆效順悉從原宥茍稔惡不悛城一破悔無及已其黨聞語已感相向泣曰吾屬自度皆旦暮鬼耳今乃蒙將軍開生路敢不惟命六月果殺韓虎等以城降溫城瀕海民以漁爲業是時城閉者三月民病甚公卽請發粟賑之事有不便者皆爲之更除歡聲載道曰吾民早得見胡君豈至顚沛如是耶溫寜布公欲列公功以聞於朝公謝曰幸遇明公爲知己得效寸尺志願足矣何以功爲旣而溫寜布公以行省參政總兵番陽復辟公與俱行軍務無巨細悉委之信任之者益至歲丙申六月靑田潘惟賢葉仲賢聚眾爲亂聲言攻龍泉縣長吏聞風遁賊遂焚縣治公之師曰王先生毅與門弟子集義兵擊退之縣長吏及裏中惡少年疾其功因害王先生公時在番陽聞之馳而歸語同門友曰昔毛術能爲師復仇吾徒顧不能耶乃引兵執害王先生者盡殱之遂從事於靑田而麗水之浮雲泉溪賊並起歲丁酉春縉雲之黃村松陽之白巖遂昌之大社無藉之民盡爲賊勢連結不可遏行省丞相喀喇公承制以舒穆嚕公爲行樞宻院判官分院鎭處州旣至卽假公本院行軍都事統兵以討亂九月攻泉溪賊寨拔之十一月又平浮雲歲戊戌正月白巖賊來降五月縉雲賊亦平八月移師攻遂昌賊酋周天覺方友元傾其巢穴出迎敵公望見笑曰此非天授我乎使賊堅守窟穴未易卽殄滅今日之來送死必矣乃分部諸校以正兵與接戰以奇兵左右翼夾擊之別遣遊軍入山搜其伏匿比戰賊三面受擊大敗斬首數千級生擒八百人獲方友元梟之乘勢直搗大社周天覺降乃班師歲己亥秋以兵討靑田賊黨金徳安誅潘惟賢兄弟以降於是處之境內諸賊悉平矣先是國兵取淛東衢婺旣下獨處州爲舒穆嚕公所守不肯降是歲冬今上皇帝遣僉樞宻院事胡公大海由間道取處州舒穆嚕公出戰敗北大軍遂入城而分兵取屬縣未附者公時以假元帥綂龍泉慶元松陽遂昌四縣兵欲閉關爲拒守計四縣士民咸請於公願內附以全民命且曰公治兵十年勤勞亦至矣而朝廷未聞有一命之錫國家則負公公何負於國哉公知時事已去不得已挺身見胡公而四縣因得不受兵上素聞公名驛召至南京待以殊禮居無何擢中書省左司員外郎上日與公議論天下事公有言上未嘗不稱善也歲庚子秋命公相龍灣虎口形勢築一城以衛京師工不煩而事以集歲辛丑秋有旨命公還處州招集舊所部將校士卒以從徵西歲壬寅春從上平江西命公以親軍指揮領兵守吉安會淛東苗軍叛婺守將旣被害而處城亦爲其所據上命公以所部兵馳還復處城比至城已復卽除公淛東行中書省左右司郎中總制處州軍民事時山冦乘苗之亂往往竊發公隨方招捕凡首惡者盡誅之於是守兵猶單寡公募之得勝卒萬餘人軍需糧餉𨿽取給於民而民素受其惠咸樂輸之無敢後時江西俱食淛東鹽而有司十分抽其二商賈絕少公請二十分取一從之販者乃通軍用以給歲癸卯春諸曁守將謝再興以城叛兵犯東陽平章李公擊卻之公引兵爲之援因建議以謂諸曁淛東藩障諸曁不守則衢婺不支矣乃度地距諸曁五十里五指巖下別築一城不旬日而成樓櫓濠柵靡不畢備上聞諸曁叛遣使議別爲城守計使者至城已完上嘆賞不已已而浙西將李伯貞大舉入冦兵號六十萬頓城下城堅不可攻乃引去上念公立城之功遣名馬賜之靑田之蘆茨地接閩境人素獷悍恃其地險惡屢叛屢服至是乘我師在外復爲冦公還引兵直抵其地二十年逋誅之徒悉就殄滅人咸快之歲甲辰秋溫州方明善取平陽時平陽巳爲我所有公岀偏師復之並復瑞安所侵地而親領大軍攻溫州明善窘蹙乃與其叔國珍議納歲貢銀三萬兩有旨俾班師公乃入覲上欲遂柄用之公以邊境未寜願還守外以自效時上旣卽王位乃除公王府參軍仍總制處州等翼陛辭上諭之曰俟閩浙俱平當還汝中書矣歲乙巳春福建陳有定來冦邊公率師往徵之遂取建之浦城繼而建之崇安建陽二縣亦俱下上遣使賜以所禦名馬將士賞勞有差建之守將阮徳柔以兵四萬屯錦江實岀我師後公還兵擊之破其二柵有定大恐盡率精鋭來圍我營公突陣與決戰馬蹶因被執有定旣得公甚相禮待公因具道主上神聖四海歸心羣雄樂爲之用且援竇融歸漢故事以感之有定初無害公意會元使至督迫之公遂遇害於福州得年五十有二訃聞上痛悼不巳遣使卽其家祭之命中書議加卹典追封縉雲郡伯有爵而無階官職勲者有司之制未備也公天資穎拔智識絕人其於藝術弗學則巳學之無弗精詣者性倜儻好施予賢士大夫有貧乏者傾槖以饋之弗吝也其守鄕郡凡五載馭民一以寛厚用兵十餘年未嘗僇一卒恩惠及人甚多故其沒也聞者無不流涕鄕人爲立祠以祀之公先配項氏先五年卒生二子長曰楨今爲宣武將軍僉處州衛指揮司事次曰杞女一人適同裏章存厚繼室楊氏故中書左司郎中元杲之妹也公旣沒之二年楨等乃刻木爲像具衣冠以塟實附於圍原先塋之次會國兵旣取閩俘有定至京上命楨臠其肉以祭公褘辱與公交二十年知其爲人學贍而才裕慨然有志於功名者也遭時叔季未及有所樹立及旣結知眞主庶幾有以自見於事功矣而昊天不弔不及竟其才之用以究其志之所欲爲豈非其命也夫公當定謚於奉常立傳於國史而勒銘於神道然行狀久未克爲於是楨來以爲請誼不得辭謹爲攟摭其平生大凡而具書之𨿽於公之穎識淵度無能有所發揮庶幾無愧辭者矣

翰林學士承旨宋公行狀

鄭楷

先生諱濓字景濓世爲婺之金華人也其先有諱憲者官大理丞爲易講師弟子眾至數千人唐武徳間自京兆尹遷吳興更十四世有諱榮者私謚文通先生通尙書春秋周廣順中徙於義烏隠居覆釡山又七世至宋嘉定初有諱栢者復遷金華其地曰濳溪又五世乃至先生始遷浦江仁義裏之靑蘿山仍以濳溪扁其所居示不忘本也於是四方學子咸以濳溪先生稱之先生在妊七月卽生爲嬰兒時苦多病每風眩輒昏迷數日祖母金及母陳更相保抱得免無虞年六歲入小學授以李瀚蒙求一日而盡自後日記二千言同肄業者日暮罷歸其所讀書先生皆成誦九歲爲詩歌有奇語人異之呼爲神童年十五六里人張繼之長者也聞先生善記誦邀至別墅所問以四書經傳若干日可通倍先生以一月爲答初繼之不之信抽架上雜書俾卽記五百言先生以指爪逐行按之按畢輒倍一字不遺繼之告先生之父尙書公曰是子天分非凡當令從名師卽有成爾乃攜入城府受業於聞人夢吉先生授以春秋三傳之學凡學春秋者皆苦其歲月先後難記先生卽並列國紀年能悉誦之但舉經中一事卽知爲魯公幾年幾月是年實當列國某君幾年幾月或俾書而覆之無少異者且兼通易書詩及周禮諸經先生爲舉子業每出諸生右會吳貞文公萊授經於白麟溪上攻古文辭金華胡君翰亦來從學胡君致書於先生曰舉子業不足慁景濓盍來同學古文辭乎先生欣然來從吳公博極經史學之未幾悉得其閫奧自是先生文章之名籍然著聞矣居無幾何吳公解館而歸先生嗣主教席子弟年十六者皆相從讀書講道東明山中受業者一門凡四十餘人始終越二十年學成多有躋膴仕者當是時曾伯祖貞和府君主家政年踰八十端嚴方正先生年甫四十又五終日毅然賓主人尢髙之府君方著家規示子孫其冠婚喪祭儀制禮文多參問於先生先生則據證古今凖酌時宜以成一家之法子孫世守詩禮之教者先生之力也先生嗜學日篤時栁文肅公貫黃文獻公溍皆大儒天下所師仰又各及其門執子弟禮二公則皆禮之如朋友栁公曰吾邦文獻浙水東號爲極盛吾老矣不足負荷此事後來繼者所望惟景濓以絕倫之識而濟以精博之學進之不止如駕風帆於大江中其孰能禦之黃公曰吾鄕得景濓斯文不乏人矣先生所爲文多經二公指授栁公謂其渾雄可喜黃公謂其雄麗而溫雅國子監丞陳君旅序先生之文謂能兼二公之所長歐陽文公玄謂非才具眾長識邁千古安能與於斯先生爲當時所稱許如此二公相繼卽世先生踵武而起遂以文章家名海內矣至正己丑用大臣薦擢先生將仕佐郎翰林國史院編修官自布衣入史館爲太史氏儒者之特選先生以親老不敢逺違固辭會世亂益韜閟不事表顯乃與弟子入龍門山著書二十四篇曰龍門凝道記及著孝經新說周禮集注等書弟子乃先公貞孝處士諱淵府君也初宋南渡後新安朱文公東萊呂成公並時而作皆以斯道爲己任婺實呂氏倡道之邦而其學不大傳朱氏一再傳爲何基氏王栢氏又傳之金履祥氏許謙氏皆婺人而其傳遂爲朱學之世適先生旣間因許氏門人而究其說獨念呂氏之傳且墜奮然思繼其絕學毎與人言而深慨之識者又以知其志之所存蓋本於聖賢之學其自任者益重矣先生於天下之書無不讀而析理精微百氏之說悉得其旨要至於佛老之學亦所研究用其義趣裁爲經論類其語言寘諸其書中無辧也誠意伯劉君基謂其主聖經而奴百氏馳騁之餘取佛老語以資戲劇譬猶飫粱肉而茹茶飲茗汁耳歲庚子大明皇帝定鼎金陵遣使者樊觀奉書幣造門徵先生先生曰昔聞大亂極而眞人生今誠其時矣遂幡然應詔先生與靑田劉君基麗水葉君琛龍泉章君溢俱見上尊重之語必稱先生而不名七月以先生爲江南等處儒學提舉十月奉旨入內授皇太子經先生誠明儼恪遇綱常大義明白開陳再三言之而不倦上深嘉嘆之壬寅八月上召先生及興國孔克仁講春秋左氏傳畢先生起曰春秋乃孔子褒善貶惡之書茍能遵行則賞罰適中天下可定也是月告歸省親有白金文綺之賜且曰卿之誠愨朕素知之故有此賜耳甲辰十月攺起居注先生侍上左右知無不言補益甚眾明年正月上禦端門與先生論及黃石公三略且口釋之先生進曰尙書二典三謨帝王大經大法靡不畢具願陛下畱意講明之上曰朕非不知典謨爲治之道但三略乃用兵攻取時務所先耳嘗侍上語賞賚先生曰天下以人心爲本茍得人心帑藏𨿽竭無傷也人心不固𨿽有金帛何補於國耶上詔丞相李公善長歸江西軍中所掠牛於其民無牛者官給之勿取其租丞相退上顧先生曰向所言事當乎先生對曰民富則君不至獨貧民貧則君何能獨富捐利於民實興邦之要道也三月先生以疾告詔還家燮治仍賜金帛皇太子致贈有加焉六月先生上箋謝恩復奉書皇太子勉以孝友恭敬勤敏讀書無怠惰毋驕縱修進徳業以副天下之望上覽書喜甚召太子語以書意且賜書答其略曰曩者先生教吾子以嚴相訓是爲不佞也以聖人文法變俗言教之是爲疏通也所守者忠貞所用者節儉是爲得體也昔聞古人今則親見之復以文綺侑書上每與羣臣言先生淳謹君子輔導有方眷遇甚隆旣而先生丁尙書公憂及服除洪武二年詔徵先生總修元史六月除翰林學士亞中大夫知制誥兼修國史時編摩之士皆山林布衣發凡舉例一仰於先生先生通練故事筆其綱領及紀傳之大者同列斂手承命而已逾年書成先生之功居多時剖符封功臣下先生議五等封爵召宿大本堂討論達旦先生歷據漢唐以來故實量其中而奏之曰此可法彼不可法皆傅於理而已時甘露屢降上問災祥之故先生對曰受命不於天於其人休符不於祥於其仁是以春秋不書祥而紀異爲是故也上侄文正以荒淫擅殺得罪先生言曰文正罪固當死陛下體親親之義生之而置諸逺地則善矣上嘗言古之帝王當宴安之餘多好神僊以朕言之使國治民安心神恬康卽神僊也先生對曰漢武好神僊而方士至梁武好佛而異僧集皆由人主篤好故能致之使移此心以求賢輔天下其有不治乎上深然之上旣追封外王父爲揚王立廟京師禦通天冠絳紗袍以祭祭畢召大臣問曰朕祭外王父卿等以爲不當服衮冕何也先生對曰衮冕惟祭天地宗廟用之餘則當降禮也上嘗祀方丘患心不寜先生進曰孟軻有言養心莫善於寡欲審能行之心淸而身泰矣上稱善久之三年十二月遷奉議大夫國子司業國子多大臣子弟先生蒞之以莊率之以正日進諸生立兩序據坐執經敷揚閫奧之旨教以孝悌忠信之道學者帖帖遵度惟恐不得爲先生弟子上欲試先生以吏事四年八月授安逺知縣五年二月召爲禮部主事十二月擢太子贊善大夫階如司業時先生之忠誠久而彌篤皇太子一言一動皆以禮法諷諭使歸於道讀書至切於政教及前世興亡之故必拱手揚言曰君國子民之道當如是不當如彼且推人情物理以明其義皇太子每斂容嘉納敬禮未嘗少衰言則曰師父師父云且書舊學二字以賜先是上問帝王之學何書最要先生請上讀眞徳秀大學衍義上覽而悅之令左右大書掲之兩廡之壁時睇觀之六年二月上禦西廡大臣皆侍坐上指衍義中言司馬遷論黃老事令先生講析俾在坐者聽之先生旣如詔復言曰漢武嗜神仙之學好四夷之功民力旣竭重刑罰以震服之臣以爲人主能以義理養性則邪說不能侵興學校教民則禍亂無從而作矣刑罰非所先也上謂先生曰朕之爲君上畏天地下畏兆民兢兢業業不敢自逸先生對曰陛下此心古先哲王之心也書曰予臨兆民凜乎若朽索之禦六馬爲人上者柰何不敬正謂此爾願陛下愼終如始天下幸甚上禦齋室先生侍坐上問三代歷數封疆之修短廣狹先生歷言之且曰三代之治天下也以仁義故歷年之多後世莫及上從容謂曰皇太子畱心治道卿等宜常與論議庶廣識見幸善調護之先生益孜孜弗懈七月升翰林侍講學士中順大夫知制誥同修國史仍兼贊善大夫先生之父文昭贈中順大夫禮部侍郎母陳氏贈徳人先生奉詔搜萃歷代姦臣之迹編爲辧姦錄及進太子諸王各分賜焉初上作祖訓錄至是成命先生作序諭以大意先生歷言帝王之道及皇上創業之艱以致箴戒之意於後人上稱善命刻於篇先生嘗侍上至後苑觀獲上曰農事成矣先生對曰國以民爲本民以食爲天陛下知稼穡之艱難而念民生之良苦實盛徳也上問曰三代以上所讀何書先生對曰上古載籍未立不專讀誦而尙躬行人君兼治教之責躬行以率之天下有不從教化者乎八月奉旨纂修大明日曆一百卷擇言行之大者爲寶訓五卷先生總裁其事朝夕禁中至七年五月乃成先生自以布衣沐非常之遇誓竭誠以報國凡上有所任使靡晝靡夜躬閱載冊書於牘進之或覆視於冊一字不遺先生在朝日久若郊社宗廟山川百神之典朝享宴慶禮樂律曆衣冠之制四方朝貢賞賚之儀及勲臣名卿焯徳耀功之文承上旨意論次紀述咸可傳於後世先生在上前所陳說不爲文飾隠蔽𨿽家事茍有問亦一一道之常曰君猶父也天也其可欺耶上嘗問昨日飲酒否座客爲誰饌爲何物悉以其人及膳羞品對上笑曰卿飲時朕令人視之果如卿言卿信不欺我故上久而益信其誠欲俾參大政先生辭曰臣少無他長惟文墨是攻今幸待罪禁林陛下之恩大矣臣誠不願居職任也上愈厚之每宴見必命茶賜坐毎旦令侍膳詢訪舊章講求治道或至夜分乃退先生屢有所建明召問廷臣臧否第言其善者不置又問否者爲誰先生曰善者與臣友故知之否者縱有臣不知也卒無所毀短或命賦詩爲文必寓忠告嘗奉制詠鷹令七舉足卽成有自古戒禽荒之言上忻然曰卿可爲善諌矣然先生絕不以語人至於應制之作亦不畱槁署溫樹二字於居室之壁有問及內事者指以示之上嘗與先生飲先生素不勝杯勺舉觴卽辭上彊之至三觴面如赭行不成步上歡笑親禦翰墨賦楚辭一章以賜仍命侍臣咸賦醉學士歌且曰俾後世知朕君臣同樂若此也甘露降上召先生賜坐上躬執金杓煉湯於鼎以甘露投之手注於巵以賜先生曰此和气所凝能愈疾延年故與卿共之耳皆異恩也九年六月上以先生久典制作宣勞爲多特拜翰林學士承旨嘉議大夫知制誥兼修國史上每謂先生曰朕以布衣爲天子卿亦起艸萊列侍從爲開國文臣之首俾世世與國同休不亦美乎趣令取子孫官之先生屢辭謝不敢奉詔至是年某月詔徵先生冢子瓉之子愼爲殿廷儀禮司序班未幾復召介子璲除中書舍人上時休暇輒命題試璲與愼而戒飭之上笑語先生曰朕爲卿教子孫先生或奏事久稱倦上命璲愼共扶下殿祖子孫三世皆官內廷當世以爲異事復以先生艱於行步特詔皇太子選良馬以賜上親作馬歌復詔羣臣咸作之以寵耀焉先生益感激不自寜常戒子孫曰上徳猶天地也將何以爲報獨有誠敬忠勤略可自效萬一耳上以先生年且至不可煩以事十一月有致政之詔乃加贈先生之父侍郎爲嘉議大夫禮部尙書母徳人爲淑人祖徳政贈亞中大夫太常少卿祖妣金氏贈淑人夫人賈氏封亦如之先生及二代誥辭皆上所親制天下榮之誥辭中稱先生徳量之弘如千頃波澄之不淸撓之不濁人以爲上知人之明云先生行旣有期上眷念尢深曰卿去何時復來見朕乎幸相侍數日姑徐徐行由是朝夕左右者累月時詔許言事朝臣有上疏萬餘言者上聽厭其迂衍怒欲罪之以問羣臣有阿意者指其疏曰此不敬此詆謗罪當誅上笞之而罷怒未解召先生先生曰彼應詔上疏其心爲國耳烏可深罪乎上黙然已而上覽疏中有足采者召阿意者罵曰吾怒時若等不能諌乃激吾誅之何異以膏沃火向非宋景濓之言幾不誤罪言者耶上嘗廷譽先生曰古之人太上爲聖其次爲賢其次爲君子若宋景濓者事朕十有九年而未嘗有一言之僞誚一人之短寵辱不驚始終無異其誠所謂君子人乎匪止君子抑可謂之賢者矣在廷之臣皆以爲信然十年二月先生遂辭歸瀕行賜紙幣文綺及禦制文集皇太子贈以衣三襲上諭曰朕最愼於賞予嘉卿忠誠可貫金石故以是賜卿卿今年幾何矣先生曰六十有八上曰藏此綺俟三十二年後作百歲衣也先生叩首謝上復屬曰大江漲不可舟卿宜循內河逹家庶幾無虞仍俾愼護先生行先生至家卽拜表遣愼詣闕稱謝仍上箋皇太子申明正心治國之要上賜詔褒答大旨謂先生忠良之臣勲業旣著文章必傳功成身退惟先生獨全初先生將辭請歲一來朝是年九月朔先生遂入朝越十又四日見於端門上佇想巳久廷問累矣及見大喜加勞再三皇太子諸王皆歡動顏色翌日上降勅符遣儀曹奉醪膳諸物抵寓館以賜自是日侍上游歷觀闕盤旋禁籞詢諮備至便殿侍食日晏始退恩禮之優羣臣莫敢望上嘗喟然嘆曰純臣哉爾濓純臣哉爾濓方今四裔皆知卿名卿其自愛先生避謝不敢當凡所陳論皆古之格言朝廷百官惟恐不畱先生下至寺人衛卒見先生至皆以手加額相推排迎拜恐不得先覩先生畱朝七旬餘上重先生還而難言之先生以歲暮力辭還復遣中貴人賜上尊至於道所經行皆上爲先生指畫聖心惓惓愈加於昔及先生旣行數日上問璲曰爾父道中無恙否璲以安對未幾復謂璲曰朕疇昔之夜夢見爾父笑談如曩時爾父𨿽去其容儀儼然在朕目中也璲叩頭謝曰非陛下垂念臣父之至何以形諸夢寐中書舍人史靖可太子正字桂彥良等皆爲詩歌以紀之上之眷重先生不忘如此先生徳尊而不居位顯而彌恭旣司制作之柄造門求文之士先後相繼蠻夷朝貢者數問先生安否日本得濳溪集刻板國中髙句麗安南使者至購先生文集不啻拱璧而先生匑然自持似不能言者遇人拜𨿽三尺童子必詘膝而首下焉至於公侯貴人則未嘗降下曾不識其門何向朝廷有大議誾誾引古今辯說不少有所回性命之理晚而益究其極外物之往來視之若不相干嘗曰古人之爲學使心正身修措之行事俯仰無愧而巳繁辭復說道之蔽也先生作事不尙表襮務合乎義教人皆隨其質而導之使入於善尢篤於倫品處父子兄弟夫婦之間者皆可爲法與人交和易任眞無鉤距縱爲所紿亦弗與較臨財亷非其分不取大書於門曰寜可忍餓而死不可茍利而生君子以爲名言權要及有力者茍非其人𨿽置金滿槖求一字不肯與縱不得已與之亦不受其饋謝日本使奉勅請文以百金爲獻先生卻不受上以問先生先生對曰天朝侍從之官而受小夷金非所以崇國體也上深然之貧賤人情有可哀欲發濳振幽卽欣然爲之先生四持文衡試天下士得人爲多接引後學惟恐弗及逺方來者授館而飲食之𨿽久不衰有小善必眾譽之色溫气和近其側者如大寒之加重裘盛暑之濯淸風也天下之能文者多經先生指授朝廷英俊咸以先生爲法初奉勅教文華生數十輩至是出參大政爲禦史知列郡者相望四方士得一見先生誇於人以爲幸承一言之賜者人輒攺觀視之不敢與齒士大夫言當世有徳者必曰先生而天下之人識與不識無賢愚咸推爲先生大人長者及先生之歸上面發後學無師之嘆蓋先生之道內誠外恕一出於正發之也當而行之也安故上下信服若是云𨿽已貴顯平居布衣疏食無異貧士先生細目美髯狀貌丰厚不爲奇異行以求過於人不事生產不置田宅或勸爲子孫計先生曰富貴豈一家物哉吾乃所以遺之也先生惟刻意於學自少至老未嘗一時去書不觀及致政歸靑蘿山辟一室曰靜軒終日閉戶纂述人不見其面戒子孫毋至城市姻■﹝女連﹞有以郡縣事爲托者皆峻謝之或談及時事輒引去不與語切於仁愛聞民有困乏者爲之不飽先生視近甚明夜燃燈於幾臥絺帷中閱蠅頭小書一黍上能作十餘字皆可辧點畫人以爲先生不飲酒寡嗜欲所致豈或然歟先生所著文有濳溪集四十卷蘿山集五卷龍門子三卷浦陽人物記二卷已傳於學者翰苑集四十卷芝園集歸田已後所著計四十卷十三年冬先生孫愼以罪被刑舉家當寘重辟上念先生特降赦安置茂州十四年五月二十日先生以疾卒於夔府臨沒端坐斂手而逝當是時夔之府守官吏皆來賻贈哭奠葬先生於夔府之西蓮華池山下其經紀喪葬刻石表墓者則知事桑以從也先生生於至大庚戌十月十二日享年七十有二娶賈氏名專字主敬賢而有徳爲女婦師前先生一年卒葬靑蘿山子男二長瓉次璲有文行精篆隸眞艸四體書女二長適金華賈林次適義門鄭林孫男愼愷恂懌慍嗚呼楷自垂髫時嘗侍先公貞孝府君拜先生於牀下先生不以童子無知卽辱進而教之親承化育於玆有年矣第懼才質凡庸學如望洋有孤父師之教今聞先生謝世長慟莫知所從竊念先生道徳文章固已顯著於當世而出處遭逄行事之盛世系遷徙生卒歲月之詳尙恐人未盡知爰敢裒取翰林待制王公稦先伯公太常博士諱濤君舊著小傳及同門友某所作歷官記輯爲行狀一通俟請當代立言君子著爲碑銘表諸墓隧庶幾他日太常國史有所采擇焉

故翰林待制華川先生王公行狀

鄭濟

公諱褘字子充姓王氏其先太原郡人五代時節度使彥超自會稽徙居金華之義烏遂爲義烏人其後有曰固者遊安定胡先生門登宋皇佑五年進士第卒官恩陽令南渡後有典方州積階至金紫食邑開國封男者至公之大父炎澤仕元爲石峽書院山長父良玉常山東陽兩縣儒學教諭益以文學著稱母陳氏讀書知義理公之生也爲元至正壬戌十二月十七日與山長公實同初度前夕山長公夢五色芝產門楣翌日公生識者以爲文章之兆公幼秀爽敏惠稍長習古學師事侍講黃文獻公溍是時文獻爲文章宗工天下所師仰然性介特愼許可見公所業獨深器之卽屬以斯文之任至正戊子元政衰敝公愀然閔之乃攬天下事勢爲書七八千言上之時宰嫌其切直格不以聞新安程公以文知公爲文獻門人讀其文嘆曰靑靑於藍冰寒於水其子充之謂歟臨川危公素太原郝公逺者圖大梁段公天佑一十有二人列薦於朝不報濟南張文穆公起巖率翰林僚屬又薦之亦不報有齊琦者得傳邵子先天數推言天人興衰甚驗見公嘆曰子充異代人物也公亦知世道終不可爲乃歸隠靑巖山中著書立言然深自韜晦若將有所待者歲戊戌大明太祖皇帝親取婺或以名聞遣使徵之公幡然喜曰吾聞大亂極而聖人出齊琦之言良足徵乎卽日詣行在上見大喜署中書省掾每商略機務悉契上衷益加禮敬語必稱子充而不名間與論文章稱善因命采故實韻爲四言詩以授皇太子辛丑冬上親徵江西公進平江西頌上覽而喜曰吾固知浙東有二儒者卿與宋濓耳學問之博卿不如濓才思之雄濓不如卿癸卯春授江南儒學提舉司校理未幾丁外艱乙巳五月服闋除侍禮郎兼引進使時當創國之初禮制多公所定是年冬除起居注嘉言讜論啟沃良多丙午七月除同知南康府事特賜黃金帯以寵勞之公治民本於仁恕而臨之以亷平民咸服之丁未上將卽大位召還議禮明年戊申爲洪武元年南閩初入職方以公出判漳州公宣布徳澤復以治南康者治之二年詔修元史召宋公濓與公同爲總裁官二月入史局公於史事雅擅其長力任筆削之勞一無所諉書成六月拜翰林待制承直郎同知制誥兼國史院編修官公掌制代言凡大詔令多屬焉三年二月奉詔預教大本堂公經明理達開導訓諭道光師儒每召對殿廷必賜坐久則賜飲饍一日在史局渇甚謂宋公曰得昨日上所賜梨漿飲之吾渇濟矣中貴人竊聞之言於上卽命賫賜之其在翰林未久出使吐蕃未達境召還五年正月又使雲南六月抵其境見梁王君臣而諭之曰皇上聰明神聖新創大業皆天命人心之所歸惟爾有眾僻在西南未洽聲教故遣使者來諭意今能亟奉版圖歸職方則尺地一民安堵如故髙官厚祿不爾吝也否則如魚遊釡中終取夷滅時梁王君臣相顧駭服已有降意會元之遺裔有自立於朔漠者遣使托克托徵糧餉且欲連兵以拒我覘知梁王有貳心因以危言必欲迫梁王殺我使以固其意時梁王持兩可不決因匿公於民間托克托聞之愈責誚梁王不得已以公出見之托克托欲以威屈公慷慨罵曰天訖汝元命我朝實代之汝如爝火餘燼尙欲與日月爭光耶我將命逺來豈爲汝屈今惟有死而已寜以迫脇爲懼耶顧謂梁王曰汝朝殺我大兵夕至矣遂被害時六年癸丑臘月二十四日也享年五十有二娶何氏子二曰綬曰紳孫男五穆穰稌稔稙孫女三人公卒後之八年大兵平雲南又十五年紳往求遺殯不獲因訪得公諱所擗踴號呼制神主載回時雲南左布政使張公紞及前山西參政王公景彰力爲采搜死事之詳爲文以暴白其大節公平生慷慨長身山立屹然有奇气人初見之若不敢卽及夫一言之入則情誼藹然恨相知之晚於經史百氏無不究其極其爲文宏麗沈雄機軸貫綜自成一家言天下大夫士爭傳誦之所著有華川前後集二十五卷玉堂雜著二卷詩五卷續東萊大事記七十九卷並藏於家公事上十餘年服勤報效左右開陳非仁義之言弗道也天性至孝友悌尢至先世田廬悉推以予兄弟其教子慈而有法在官還書戒之曰寜人侮我母我侮人故二子皆能以文學世其家云惟公之至行大節其在天理人心者故所不泯而紳也復以濟有世契之私幸嘗辱知於公者最久請狀公之行故爲摭其大槪以備家乘之闕他日國史置傳太常議謚庶亦有所考焉

明文衡卷六十二

●欽定四庫全書

明文衡卷六十三

﹝明﹞程敏政編

○碑

大明勅建太學碑

宋訥

洪武十四年夏上詔羣臣曰王者受命武功文徳相繼成治定天下以武治不以武也其崇文乎顧玆成均地隘而陋何以振文教朕相基於雞鳴山下髙爽平逺豈天協朕心若藏此地俟興一代學乎羣臣稽首曰皇上聖神斯文福也乃以天子學制授諸冬官冬官臣恭奉明詔夙夜匪懈楩楠豫樟來積如阜鑿山載石輿土築基梓人效藝以宏其制又遣金吾前衛親軍指揮譚格督其工凡堂有七彛倫所以會講率性修道誠心正義崇志廣業則諸生肄業所也會饌有堂庖廚有室井覆有亭物貯以庫餼廩蔬園重門繚垣回廊儲書兩堂之間東西有館助教正錄居焉東偏列室鱗次諸生處焉廟在學東亢以增基大成有門七十二賢有廡凡爲楹八百一十有奇壯麗咸稱自經始以來大駕臨役者不一夫子而下像不土繪祀以神主數百年積習乃革明年五月冬官奏廟學成十有一日天子遣使祀先師以太牢禮畢冑子及民之俊秀登堂受業學之禮制備矣十又七日上躬臨廟禮行酌獻再拜而退乃達學學官率諸生進拜堂下博士臣龔斆執經祭酒臣吳顒講經旣畢萬乘是還此千載曠儀講而行之斯文增重矣六月一日上又賜勅文重諭冑子禁制防遏之法訓迪誘掖之意無不至焉越一日帝禦奉天門詔臣訥文之於石臣拜手稽首不敢以不文辭承命遂述興造始末爲之言曰孔子之道垂憲萬世帝王之興首建太學蓋學所以扶天理淑人心也皇極由之而建大化由之而運世道由之而淸風化本原國家政務未有捨此而先者或有未備則無以維三綱五常之具示作人重道之心聖天子位居君師續道統於堯舜禹湯文武建學定規髙出前古凡我登堂養正遊藝之士斯言斯誦相勉相誨無負教養則正人端士叢出而爲國家楨幹作聖子神孫之業萬世而無窮者當自今始顧臣膚陋敢不對揚帝命式昭盛代之典文也拜手稽首而獻頌曰於惟聖皇臣伏萬方乘時經綸武偃文揚儲慶發祥載整乾綱乃相學基雞鳴山陽平逺髙爽非麓非岡式輝京邑隠若天藏考制定規聖度曷量乃授工曹孰敢怠遑工師用勸效技允臧有廟有廡有廊有堂鱗比而重龍起而翔登用儒臣教化昭彰佩服鏘鏘弦誦洋洋正學有傳師道有常萬乘來臨爼豆生光千載禮儀一代典章躬親講道超軼百王聖制昭宣啟迪激昂寵及靑衿垂範流芳材育化崇殷序周庠立極作則逺紹虞唐徳進英豪業修俊良股肱朝廷都兪巖廊以弘文化慶祚靈長願佑皇圖萬世無疆

勅建歷代帝王廟碑

兩儀判而人極立大統建而君道明粵自上古神聖繼作代天理物以開萬世太平之治故天地以之而位四時以之而序萬物以之而育大經大本以之而立盛徳相繼傳至於今欽惟聖天子受天明命肇修人紀以建民極纘皇帝王之正統衍億萬年之洪基稽古定制作廟京邑以祀歷代帝王重一統也相舊廟地介乎通衢褻而弗嚴洪武二十一年秋始命攺作於欽天山陽越明年己巳夏五月三日工部尙書臣秦逵奏成功請文劖石詔臣訥爲之記臣忝職冑監懼不敢辭謹拜手稽首而言曰帝王功徳於昭於天宜有淸廟以宅神展敬歷世以來祀典斯闕三皇五帝祭於肆類僅見於周而堯舜禹湯發迹肇基及所經歷之地或有祠焉遣使致祭後世有之至於合廟京國歲修享禮古未之聞皇上定鼎江左治功旣成神人洽和禮樂明備凡廟祀之瀆禮不經諂神非法者一切去之正名定統肇自三皇繼以五帝曰三王曰兩漢曰唐曰宋曰元受命代興或禪或繼功相比徳相侔列像於庭金玉其相衮冕焜煌聚精會神咸宅於玆每歲春秋二仲諏日誓士上禦宸極制命大臣齋明承事籩豆靜嘉粢盛丰潔告充告碩神格洋洋所以推惟本始式昭曠典者至矣三年則命官奉香幣詣陵寢具儀物以時致享又以昭聖顯靈而示不忘也嗚呼天生民而立之君所以靖亂也康濟天下阜成兆民而登之仁壽之域者皆以奉若天道而已是故前乎三代之官天下者天也後乎三代之家天下者亦天也皇帝王之繼作漢唐宋之疊興以至於元皆能混一寰宇紹正大統以承天休而爲民極右之序之不亦宜乎秦晉及隋視其功徳不能無愧故黜而不與是可見皇上惇名實重理道崇徳報功大公至正之心眞足以度越百王垂憲來世永永無斁謹爲之銘曰惟皇作極克配天地丕昭盛化以正大位皇道而皇帝道而帝歷夏商周三王疊繼熈熈皥皡同底於治於赫漢祖寛而有制光武奮興炎靈用熾唐興晉陽遂有神器太宗重光力行仁義明明有宋其徳克類曁於元氏而亦用乂丰功茂徳後先輝賁翼翼新宮有卹而閟貌像旣嚴皇靈斯蒞享祀苾芬儀文孔備陟降在庭神之攸曁祚我皇明以克永世

追封徐王廟碑

陶凱

洪武四年夏六月丙申皇帝禦皇宮門召禮部尙書臣陶凱諭之曰皇后父徐王馬氏世爲宿州人家閔子鄕新丰裏王本民家素質朴以兄弟齒序人稱之曰馬某王少壯時膂力過人沈毅寡言笑重然諾而性剛彊疾惡見有爲不義者視之若仇讎然或少忤其意輒肆毆擊𨿽至死無所畏憚鄕人莫敢犯當元政失馭天下將亂王以忿爭殺人恐逮於法移家定遠及天下大亂乃挈皇后母避兵他所而以皇后托定遠郭氏俾育爲己女後郭氏首難自爲元帥收徠民兵朕亦爲部下士遂以皇后爲朕之配旣定天下卽皇帝位皇后正位中宮封皇后父爲徐王母鄭氏爲徐王夫人以他無繼嗣因立廟於太廟之東歲時奉祭然稽諸典禮古無其義於是卽王所居鄕裏辟地於塋封之南作新廟奉安神主每歲以春秋仲月俾有司祇奉祠事爾宜述其梗槪刻諸堅瑉用垂不朽臣凱旣受明命竊惟人受天地之气以生其得气之厚而不薄者性必剛勇果毅然有不得志於當時而澤及於其後者必顯融光大此理勢之自然也今王有所抱負而無以發舒故常存疾惡之心其憤怒所泄卽以加諸人蓋亦豪傑之士哉使遭逄盛際必能出將入相垂名簡冊而乃生不逄辰至身歿之後以皇后父而得追崇王爵作廟故鄕使山川攺觀井裏增輝又豈非一出於天乎臣凱謹拜手稽首而爲之銘曰維此徐方代生異人乘時啟運蔚爲王臣惟王之生質性過厚不逄昌時深居畎畝王奮厥怒孔武有力摧彊折姦以輔彛則當元之季天下擾攘挈家避地東南其行英雄陸沈豪傑未起抱恨重泉吁其已矣山川炳靈遺徳所鍾篤生聖女正位中宮皇帝仁聖爲天下父皇后孝慈爲天下母太姒嗣任則百斯男聖子神孫何千萬年川原膴膴新廟奕奕與國同光永世無斁

歙縣孔子廟碑

宋濓

歙漢縣也初屬丹陽自吳晉而下𨿽屢更爲郡若州而縣仍舊名不廢其地爲東越奧區號多佳山黟川如龍前行偃蹇不受羈紫陽問政二山又矗起東南勢若翔鳯鳯凰飛布紫金諸峯又騰翥於後先而黃山又直西北奇巒之不可名者凡三十六丹崖翠岑分割陽陰而吐和降精於無窮故士之生其問者或以气節著或以道藝名時有其人近代尢稱多士立言著書動足名家是固因山川之靈攸鍾其沈涵陶育之者非立學之所致歟初學在縣治之東淳佑庚戌郡守謝堂始建至大庚戌縣尹宋節至正甲申縣丞葉琛皆葺而新之壬辰兵起而歙爲鬭爭之場官廬民捨焚爇無遺而學亦廢矣澹煙荒照榛荊蔽途而狐兔或暮出衝人識者爲之傍徨太息如是者十年辛丑之夏張侯齊來爲縣慨然嘆曰歙爲徽國文公父母之邦道徳之化衣被天下𨿽時丁尙武而其鄕學可久廢乎遂請於大府而經營之會故基已更構紫陽書院遂於書院之東立表考宜剪刈穢荒別畚新土充其虧窪髙爽塏疏有踰其舊中峙正寢象厥正配黼坐朱幾嚴事有容旁圖從祀於兩廡間外敞正門列以畫戟法庭端潔墄平宻鞏欄楯翼遮術道直修外爲都墉樹以三門上應靈星榮光昭煥廟左別築論堂直齋以處講師曁弟子員不嗇不侈無諐彛憲經始於秋九月考成於明年壬寅之秋八月侯帥儒師行釋奠禮牲幣有飭庭燎伊煌罇爼維旅法齊苾芬神來顧歆如在左右觀者嘆慕至於詠蹈僉謂侯之嘉惠吾民者深不可無以貽永久於是教諭江君材奉幣請文刻諸麗牲之碑惟先王之制自諸子以至公卿大夫士之子使之修徳學道春合諸學秋合諸射以考其藝而進退之是文事武備均出於學也所以興師必受成而行及其還也則釋奠於學而以訊馘告曷嘗析爲二哉自世道旣衰不復獲沾先王之澤之盛人徒見提旛鼓而簡車徒者乃指爲武殊不知制勝兩楹折衝千里而有所謂詩書之帥也侯於下車之初能汲汲建學於用武之日可謂知斯道矣歙之人士尙當竱心一力惇於明體適用之學平居之時則談爼豆而攻遺經一遇四郊有警則撡戈上馬以收獻馘之功使議者咸曰是生文公之邦而無忝山川之靈者庶幾不負建學之意不然豈予之所敢知哉侯字仲賢齊其名也某郡人以行中書掾擢爲令招徠懷集民驩趨之遂成市落縣廨驛舍皆新作之而尢急於農功築呂堨及良幹範阮二埭歲以有秋其善政蓋不一而足當時相其成者則丞胡拱辰主簿王某及江君云

臨濠費氏先塋碑

皇帝登大位之三年覩四方之旣平嘉諸將之勲烈乃十一月丙申大封功臣爲公侯錫以鐵券俾傳諸子孫於是臨濠費侯自僉大都督府事進開國輔運推誠宣力武臣榮祿大夫柱國平涼侯旣而復謂賢豪之生基徳累仁必繇於其先乃推榮其三世侯之曾大父五一府君贈驃騎將軍都指揮使護軍追封靈壁縣子大父六三府君贈鎭國將軍僉大都督府事護軍追封江夏伯顯考七五府君贈榮祿大夫同知大都督府事柱國追封平涼侯曾祖妣李氏祖妣及妣兩何氏皆從其夫爵邑爲夫人命書旣下侯用牲醴詣五河告祭於先塋榮光赫然照燭泉壌山云宰木飛燁燁奕皆有異气自是歲時奉祀惟恭侯間謂余曰吾世齒恆氓至於吾躬遭時遇主奮自戎行奉命克敵或專或禆凡十八年始於淮江中於閩浙至於定中原舉關陜皆與諸將之列取城邑以數十計其艱且勤亦至矣藉聖主之徳念錄微勞爵爲列侯名載冊書人臣之榮無所與比顧豈吾材之能致哉實我祖考遺休余澤之所及也惟我祖考皆有厚徳爲鄕邦所稱宏址深源誕啟厥後恩數之加允稱不虛玆欲歌頌先徳敷揚聖恩樹石墓道俾後嗣知所自出非子孰宜余嘗待罪國史撰次功臣勞烈知侯爲人仁勇有智略事上禦下以忠以誠今又弗忘其先以顯著遺徳爲事可謂知所先後善爲臣子者矣侯名聚字士英其詩曰帝乘六龍起江淮東濠泗之間爲漢沛丰維時費侯貙吼虎雄壯馬長矛爲帝股肱旣定泗濵遂剗靈壁維滁及和一舉而踣孰謂大江可限南北萬馬飛渡不以羽翼巍巍建業扼江而城旣入其郛帝庸作京廣徳旣綏遂平長興軍聲轟轟四方震驚蠢彼僞吳假息於蘇愚弗量能自乾天誅將命以行以翦以刳獲其大醜歸寘質鈇帝徳如日愈久而晰孰倚冰雪以詫弗拔何閩何浙何勍何劣如朽之折如藩之撤閩浙旣淸載徵中原巨壘連營望風而奔或奔或降追刖其根中原卒平萬方來臻帝嘉治平曰誰之功鐵券丹書錫爵命邦矯矯費侯平涼是封豈惟其身榮迨祖宗侯有峻爵上推於父維祖甚仁伯於江夏江夏之先靈壁是子旁及其嬪咸有爵土費侯曰咨小子無良祖考之休積厚而昌旣有土田又蕃牛羊維曰薦奠以致孝享大豋如幾牲碩酒旨費侯蒞祀陳豆奠斚擊鼓駭駭焚幣煒煒費侯克孝祖考咸喜濠民謂侯勇不失身委質聖君爲社稷臣濠民謂侯貴不遺親玉佩貂冠爲賢孝孫四海旣同爵勲旣崇曷以承之維孝與忠忠以於朝孝以於家繼徳無愆茀祿是荷

惠州何氏先祠碑

英傑之士立大功而享爵位者非其先基仁累善何能自致哉然其先有徳而子孫不知報祀者有矣知報祀其祖而棄蔑其祖之子孫者有矣是皆不達禮義之獘也山東行中書省參政何公其篤於禮義者乎公名眞字邦佐世居廣之東筦至公始遷惠州祖諱發藻元贈中奉大夫廣東道宣慰使都元帥護國軍追封廬江郡公父諱叔賢贈資善大夫江浙等處行中書省左丞上護軍追封廬江郡公祖妣鄒氏母葉氏皆封廬江郡夫人公祖曁父世有濳徳鄕稱善士公生八年而喪父母夫人守志不奪慈鞠嚴教少偉然有志當元至正中中原兵起廣民王成亦構亂公爲小官卽請而討之巳而解惠州之圍逐叛將黃常復惠州會賊陷廣州公以兵復之由惠州府判五遷爲江西等處行中書省左丞階資善大夫分省治廣公弟迪以從徵功擢中奉大夫廣東道宣慰使都元帥兼僉樞宻院事遂推恩封其二代後合福建江西爲一省攺拜公資徳大夫江西福建行中書省左丞仍治廣州歲乙巳九月賊挾廉訪司副使廣寜等叛圍廣公禦之踰十月部將與賊通絕糧道公出避城陷丁未五月復克之明年制授公榮祿大夫自左丞升右丞未拜而皇明兵平江西詔至諭公公舉廣東之籍以降上嘉公保民順命之績授中奉大夫江西等處行中書省參知政事洪武庚戌移山東行省越七年以老致其政初公追思顯融之盛由於先世旣於東莞率族人建祠寘田以祀羣祖復與弟迪謀悉以其先所遺田儲租入以祭其禰公猶未慊於心乃以惠州城西之私第爲義祠斥所有私田百餘頃爲義田世俾宗子主祀事恐族人不知學也有塾以教之恐其羞服或乏也有粟帛歲賑之嫁娶喪塟有以助之疾病疲癃有以養之懼其久而失其意也爲書以訓之俾嗣弗壊而來請銘嗚呼先王所以親民善俗之道遠矣賢人志士欲推之於世而勢有所不能欲退而惠一族化一鄕而力有所不逮者有之至於勢足以爲而不爲力可以至而不至者亦有之此所以越數十世而事曾不一二見也惟公奮自韋布夷盜保民輯寜南服致位尊顯卒能識機效順戢斂干戈爲民請命使嶺南之民不易市肆又能推本反始孝於祖宗惠及族人所踐所言允可爲法其於富貴可謂不茍處矣視彼恃險而賊民私厥身而忘其所自者其賢豈不多哉是宜紀行載勲著之樂石以爲後嗣式其銘曰維昔至正徳否亂生海沸山崩靡人不兵頟頟粵南在嶺之外猖豎嘯呼民罹其害何公曰嗟我民何辜告於大藩請行天誅乃戈乃殳乃糗乃糧大斾修斨人莫敢當叛將肆凶賊我守邦鞭門疾呼鼠拱以降曷以褒功躋於左轄巨鉞良弓左旄右節豈惟其身錫爾祖考峻爵崇勲以顯忠孝祖考榮矣子弟孔多寶帯銀章威儀甚都邦人聚觀拜伏稽首按轡徐驅詢其耆老耆老有言大哉公勲元衰不君公其我臣公曰吁哉我志已定待彼有徳爲汝請命赫赫大明洸洸仁聲震於南荒勢無全城公束干戈載封版籍錦韜龍函獻於京國帝嘉厥功不勞我師錫燕彤庭重瞳屢回大江之西岱宗之東祿食十年執政廟堂寅畏恭勤髯鬢盡白詔優老臣勿勞以職公嘆謂人我徳何爲祖考之惠幸以弗隳丰湖之西有第奕奕玄楹文牖旣蠲且侐亦有土田被隰包原重穋薦年歲登百千我第以祠我田以祀祖考之休敢卹吾嗣池有遊魚圃有嘉蔬以醢以葅丹荔淸酤刲豕擊羊來烝來嘗孫子咸臻有雝鴈行或授以罍或奠以斚登降肅然莫敢叱吒數具禮全陳幾布筵孰爲弟昆孰爲子孫公曰族人亦孔之夥揆本追原咸由於祖祖病在指四體靡寜柰何一身曽莫胥矜爾餒爾寒我有粟帛爾昩弗通我學爾迪爾有災害我則戚之或有燕喜則慶樂之我有爵祿我祖之故不私吾身弘祖之祜豈無鄙夫爵祿是荷惟家之肥遑卹其它維公克仁仁以保民惟公克孝尊祖睦親嗟爾後人惟公是師繼承無忘公有訓辭

上虞縣重修柯韓二閘碑

上虞有湖名夏蓋延袤一百餘里縣東北眾水經上妃白馬二陂匯於湖釃爲三十六渠支分絡聯以達於田凡漑一十三萬晦有畸渠之下流建二石閘視時溢幹而畜泄之歲恆無凶者近代農官失政畚土成塍取給一朝不旋踵而圯傍縣亡賴男子當旱暵時又夜半決防以去然湖並於海鹵水或乘潮入善禍稼舊嘗造堤捍其衝潮汐嚙蝕至是亦暴潰民憧憧告病矣乃洪武辛亥冬臨淮唐侯鐸自殿中侍禦史出守會稽上虞會稽屬縣人士羣走白侯侯愀然弗寜行海上視決堤與民共約度田以會粟因口以賦庸鑿石爲堤自蓮花池至纂風合萬有三千尺始與故石爲堤屬侯斬牲饗海神已登民謂曰堤幸成二閘無難者會侯召入爲卿奉常遂命僚屬集事其柯家閘廣二十有四尺深如廣之數而贏其一先築土樹橜櫛比星攢度久且不壊方敷以石兩翼四隅咸斂甃如法中峙石楹左右皆有副鍥坎陷版以爲縱閉復隨土形崇庳疏級爲五以瀉水上架石梁以便行者橜以章計者九百八十有五灰以斛量者三百六十有四石以丈數者七百三十有八匠以日考者一千三百其韓家閘廣減前閘之半深比廣倍之石楹惟二級道則減其一仍冠以石梁餘皆同其工物視前匠損四百石損五百灰損六十八橜損二百八十五始事於甲寅秋七月訖工於冬十有二月此其大凡也有道浮屠雷峯淨昱乃具事狀介太史氏朱君右徵濓文記其成予聞成周之時稻人掌稼下地以瀦畜水以防止水以溝蕩水以遂均水以列捨水以澮瀉水其爲法甚備其爲利至久也然而溝澮之屬所可考者其深廣自四尺至八尺或至於尋仞各二先王豈不知害地而廢稼以爲不若是則水性失其常溢則有溺患幹則禾將菑矣古制不可復見有能設瀦防以惠民者得不謂之賢哉昔者曾文定公之爲齊州州城西北有湖疏爲水門遇流潦暴集則取荊葦爲蔽納土於門以防外水之入公爲易之以石其深八十尺廣三十尺視水髙下而閉縱之而禁障宣通皆得其節人無後虞今唐侯之爲閘也其事與之頗相類世言古今人不能相及果足信之歟是可書已相其成者通判府事吳敬知縣張翼營度督視不憚勞勩者主簿史文郁也司其岀內則邑大姓徐某余某法宜牽聯得書海堤別自有記玆可略云系之以詩曰維夏蓋湖百川所瀦在彼海邦﹝其一﹞釃爲通渠行水委蛇漑稻與秔﹝其二﹞制水有閘因時辟闔其法孔臧﹝其三﹞農政斯缺惡壤爲堨水失厥防﹝其四﹞侃侃唐侯爰諮爰諏中心衋傷﹝其五﹞曰是弗修民焉有秋敢視爲常﹝其六﹞乃登宷屬乃謀乃告乃輯其長﹝其七﹞畮會其粟工來以族筮日奏功﹝其八﹞琢石於山樹橜於灣以楗以梁﹝其九﹞決塞有關旣堅且完若首有骯﹝其十﹞昔何怒突今乃順則弗隳我疆﹝其十一﹞行彼赤日淸流潏潏黃茂芁芁﹝其十二﹞食維民天非稼無年民用卒爽﹝其十三﹞伊誰我憐五馬翩翩朱衣蔥珩﹝其十四﹞成周之制有溝有遂經畫維良﹝其十五﹞古法寖廢河渠興利其效則章﹝其十六﹞漢吏曰循惠乎烝民惟此之蘉﹝其十七﹞矧乎巨津比枕海濵澤被五鄕﹝其十八﹞侯治之棘行厖心惻不翅父兄﹝其十九﹞越石可泐越川可竭侯功勿忘﹝其二十﹞

明文衡卷六十三

●欽定四庫全書

明文衡卷六十四

﹝明﹞程敏政編

○碑

孔氏家廟碑

胡翰

先聖孔子生於魯實襄公之二十一年至昭公十一年而薨門人會塟明年卽其故宅爲廟祀之藏衣冠琴瑟車書廟中漢髙皇帝世祖皇帝明帝章帝安帝皆親幸闕裏祀以太牢之禮𨿽魏晉南北用兵文帝黃初武帝太始皆詔修廟祀給灑掃守衛歷宋齊梁及拓拔魏髙齊之有國遂纉承爲令典方是時天下未有廟也至唐武徳而後國子監有廟至開元而後郡邑有廟天下通祀之而家廟則惟魯存焉幹封以還車駕東巡者悉修漢故事周太祖平兗州以人主之尊伸北面之拜如弟子禮情文崇極徽號屢加常以宗子一人襲封爵四時饗祀在宋曰衍聖公靖康之難衍聖公端友扈蹕南渡與其從父傳俱家於衢襲封如故而廟祀闕焉寶佑初郡守孫子秀請於朝始賜田五頃建宮墻於郡東北菱湖之上廣至二百餘楹事具庸齋趙汝騰記後毀於冦乃徙城南宋亡元氏攺物至元間曲阜之宗子斬其後以端友之孫洙當襲爵降旨徵之洙入朝固讓特授國子祭酒歸守江南廟祏廟故書樓其制非寶佑之舊會兵革益圯壊不治己亥秋王師取衢州制以分省郎中姑孰王愷董郡軍民事公讀書通達治體至卽明法令布恩信與百姓更始謁拜廟庭以爲水木本源所系不可無以示衢人命有司葺而新之告成之日族之長者少者衣服冠而趨旅牲幣於庭敬共將事願紀成麗牲之碑用侈公之賜翰惟孔子之道如天之髙地之厚日月之明四時之運有不得而贊者取其故實書之以見詩書仁義之澤罔有窮極所以立生民之命開太平之治者帝王賴之咸致尊禮非他享祀可例由春秋以來傳序五十有三世廟於魯者禮也捨魯而南者宗子去國以廟從焉亦禮也禮之所在君子愼之況其子若孫人將曰此聖人之後也將以聖人望之崇徳象賢異時太平修復舊制是宜有引無替昔周有淸廟魯有閟宮至今歌詠不足使人想見盛徳之美翰𨿽不敏敢緣古義再拜而系之詩曰

奕奕新廟有嚴孝祀誰其尸之文宣孫子纉緒魯邦世載厥美作廟於南會通之禮皇祖在上監無遐邇大夫師長百工庻士保有天常寔受王祉矧玆具瞻俾就傾圮顯允王公載振而起聿來孫子於公率履弁舄裳衣陟降庭所黍稷鱐脯薦則有體亦有旨酒式燕以喜盛徳百世表是南紀匪南紀是表魯邦是啟惟聖是嗣孫焉及子言念伊始

越國公廟碑

越國有廟故參知政事胡公之將士洎邦人之所作也公歿之明年眾咸戴公之徳慕公之爲人營建廟像於郡城之中區廟成之明年朝廷嘉念公忠壯寛厚扶翊興運弘濟艱難身歷百戰功冠一時不幸死於肘腋之變不可無旌卹之典於是特贈光祿大夫淛東等處行中書省平章政事柱國追封越國公遣宿衛之臣瑪哈穆特祭於祠敍述厥勞哀悼懇至罔有儔比公之冢子徳濟拜手稽首奉揚休命以爲先臣大海一介甲冑之士誤承眷遇列備戎行自起義以來王師取和州渡江而南下太平進攻金陵保有其城遂東克京口以及毗陵西南拔宣歙以及睦州由睦而東婺爲巨鎭婺下衢處皆平廣信亦平天威震疉兵不畱行先臣嘗受命前驅不敢避鋒鏑矢石之危以率先士卒摧殄勁悍所至郡邑輙下未嘗以金帛子女之故妄事剽戮眾爭向附遂膺大任參大政被國厚恩恆思以死報社稷禦下悉推赤心待之冀得其死力耳故𨿽剚刃不悔也先臣旣沒國家益用兵上流舉湖湘漢沔之地於反掌之間又通巴蜀拊循嶺海又北城襄陽臨中原而扼其項背綿地數千百里先臣曾不獲與諸將分甘同苦竭肱股之力效尺寸之勞於疆埸是則天也皇上以乾坤之量日月之明兼覆廣照不求備下臣旣起臣徳濟於衰絰之中授以兵柄襲有爵位又追念先臣之勞錫之封號登秩上公克有享祀於婺之人以焜耀其後嗣子孫先臣有知且不死矣臣聞因物之精制爲之極明命鬼神以爲黔首則若先臣之鞠躬盡力馳騖一世其气發揚於上宜不可揜故有不虞之警往往於夢見之鐵面長身毅如也蓋其志不忘本朝如此徳濟不武典守東陲不能翦滅仇敵以雪先臣之恥昭國家之賜惟君臣父子之義惡能已哉尙爲我載諸麗牲之碑翰觀古將帥之臣有志不展而功業未究如岑彭來歙祖逖李嗣業者天遽奪之故公之功烈惠澤被於江左淛東浹於婺之人使天下望之而不加焉此其可扼腕也大烝之禮先王所以崇徳報功者無所不用其極則斯廟之作非臣子之私於國家實宜之蓋禮之以義起者乎乃詩以歌之曰

皇奮厥武耆定爾民疇若先驅則有虎臣虎臣桓桓如林之殷允也胡公實邁乃倫昔在有元云雷遘屯失其金鏡華戎紛紜天造有邦肇域淮濆俾公來輔鐵面長身爲國爪牙克壯且仁秉戈山立超距川躍以步易騎動罔不獲左則左攻右則右斫所向輙靡何敵不卻何城不隳土宇斯拓自西䢐東淛水洋洋公來制閫於睦之疆於以秉鈞於彼東陽連城惟五如水有防龍節鳥章弓矢殳斨背徳者誅歸斯用臧邦有螟蜮公則是取鄰有封豕公則是拒不饉不饑由公我哺不札不瘥由公我袪公之於婺孔惠且時匪是我私王國是毗國有瘈猘人莫之知反噬而逞孰拯其危左右庶士小夫及耄相視咨嗟惟公是悼僉曰悼之尙罔或報赫斯不忘是用作廟作廟有奕享祀不忒先王制禮以致崇極嘉乃有徳洎乃丕績曰惟大烝相古作則揭虔妥靈有祠伊辟皇命使臣聿來稱秩最其勤勞爵以越國惟越國公肅然冷風志不克究澤則罔窮公今有子亦公是似踐其有位敵王所愾教忠之訓有永無替繼自今始其祀百世

勅賜滁陽王廟碑

張來儀

洪武十六年十一月七日皇上親槁滁陽王事實召太常司丞臣張來儀諭之曰王之恩徳注在朕心今滁有廟祀而碑刻未具甚闕典也汝其據此爲文於石臣來儀謹再拜奉命謹按王諱子興姓郭氏其先曹州人王父少好術數常從異人遊得其書年長未娶南遊定遠邑人神其術將有爲叩之必驗邑中富翁家有處女以瞽未許嫁王父過其門翁以女命求卜數成曰此貴人也翁曰瞽未配王父曰翁能不鄙我乎則妻之翁曰諾旣而娶不數歲夫婦家日贍生子三女一王中子也始生父卜之喜謂人曰是兒得佳兆異日非常人必大吾家旣長兄弟別籍三人皆善殖產元末民間有造言者王誤中其說信之甚篤忽不事業而妄散家財陰結賓客至正壬辰汝潁兵起王識天下將變乃召所結賓客子弟拔濠梁據之時皇上潛居民間爲訛言所逼懼禍將及遂挺身入濠梁抵其城爲門者所執將欲加害人以告王王親馳活之撫之麾下間召與語異之取爲親兵居數月王謂曰汝單居當爲汝婚王暮歸與夫人飲食語及斯事次夫人忽惋惜謂王曰方今兵亂正當收召豪傑是子舉止異常若不撫於家而使爲他人之親是失智矣王悟遂以女妻之孝慈皇后是也王爲人勇悍善戰時軍帥四人名位皆在王上王素剛直不屈人下每遇事四人瞋目語難而王剖決通敏數以非語侵之眾故含忿未幾客軍首帥彭趙以兵來駐濠二姓皆僭稱王王等遂爲所制一日眾挾趙勢拘王於獄將害之皇上自軍馳歸或曰勿往曰再生父母有難可不赴乎遂入王家明日彭帥聞遣人釋王以歸明年夏還故里收元卒七百獻王王就令將之又明年夏染末疾未差王聞元義兵欲歸將說之左右無可使特過寢門示意趦趄因請扶疾往卒說降之得其精卒三千旣而彭趙東屯泗州因挾王以往時皇上方駐滁陽知眾不可共事獨堅守以待復遣人賂彭趙左右賂行王得縱歸滁陽王兵共四萬其麾下僅萬人皇上所部三萬有奇明年乙未王命守和陽旣而信流言親至和陽視師值王讎人亦駐其中聞王至移軍異處皇上禮送行者俄爲所艱王聞驚懼得疾尋卒歸塟滁州夫人張氏生三子長戰沒次爲降人所陷幼與羣小陰謀伏罪次夫人張氏生女一爲妃生蜀王豫王如意王女二洪武元年天下旣一剖符行封追思更生之恩寔帝業所始乃封滁陽王建廟墓陽命有司歲時率滁人祭之臣來儀伏聞自古帝王之興𨿽受命於天未始不因乎人蓋必有所佑助維持而後成及其旣成也其所佑助維持之者亦得與以享其榮傳之無窮而施之罔極惟我皇上奮布衣提一劍而起外無尺土一民之助而王能脫危難識潛微納於貳室授以兵柄慨然不少吝惜遂肇大業可謂有知人之鑑矣及今大統旣定四海一家推本尋源寔由於王爰建顯號俾永永血食蓋非王無以開萬世之業非皇上無以永王之名臣謹卽是爲銘銘曰

皇受天命發迹濠梁方其始興附於滁陽滁陽先知識聖於微聖有大難王脫其羈取彼神龍翼之風雲浴日咸池滌其垢氛龍騰日升伊誰之功有相自天寔啟王衷皇奮無旅王命予之皇室未嫓王命女之謀行諫從肝膽弗疑萋斐之言終莫我離秉鉞專徵付以閫外顚彊蹙驕有眾日大變生不意卒疾於驚何啟其緒弗享其成皇明日昌旣臣萬方剖符錫爵乃侯乃王爰念舊恩極天罔報一飯必酬矧有大造乃封大郡乃建廟庭乃復滁人護其園塋祠官孔嚴報祀春秋罍酒鉶羮黍稷羊牛王其來歆母曰無後王女皇妃三王挺秀王支百世王有廟祀棼棼者雄孰王之似小臣受詔作此銘詩勒著貞瑉以永無期

徐文淸公祠堂碑

朱廉

宋徐文淸公祠堂在義烏縣南四十里之赤岸赤岸公里也公之被讒及奉祠家居裏士朱府君良佑舉賢尙徳誠意懇至命三子﹝闕﹞中﹝闕﹞受學於公凡公賈田築室之事府君悉心左右無遺力又度裏之勝地作適意亭日與公遊息其間當是時公之髙節大義聞天下賢士大夫皆有企慕不可及之嘆而府君與遊相得歡甚三子在門又皆力學有立朱氏由是益大其後子姓聫登科第者接踵其經學行誼政績皆有出於人衣冠之盛久而弗替淵源所自實本於公今年春乃相率就適意亭故址東偏構堂以祀焉旣又合辭謂廉曰公之歿當有祀於鄕而淑於我朱氏者爲大是以有今屍祝之宇吾懼後世彌遠而弗知也子其著文鑱諸貞石以示將來廉府君五世孫而私淑於公者爲尢深辭以無文是忘本也謹用摭取宋史傳文系銘其下使後之薦奠於斯者仰瞻徳義興起於學而毋敢怠忘傳曰公名僑字崇甫淳熈十四年舉進士調上饒主簿始登我文公之門文公稱其明白剛直命以毅名齋入爲祕書省正字校書郎兼吳益王府教授直寶謨閣江東提點刑獄以忤丞相史彌遠劾罷寶慶初葛洪喬行簡代爲請祠迄不受祿紹定中告老得請端平初與諸賢俱被召遷祕書少監太常少卿趣入覲手疏數千言皆感憤剴切上劘主闕下逮羣臣分別黒白無所回隠理宗數慰諭之顧見其衣履垢獘愀然謂曰卿可謂淸貧公對曰臣不貧陛下乃貧耳理宗曰朕何爲貧公曰陛下國本未建疆宇日蹙權幸用事將帥非才旱蝗相仍盜賊並起經用無藝帑蔵空虛民困於橫斂軍怨於掊克羣臣養交而天子孤立國勢阽危而陛下不悟臣不貧陛下乃貧耳又言今女謁閹宦相爲囊橐誕爲二豎以處國膏肓而執政大臣又無和緩之術陛下此之不慮而耽樂是從世有扁鵲將望見而卻走矣時貴妃閻氏方有寵而內侍董宋臣表裏用事故公論及之理宗爲之感動攺容咨嗟太息明日手詔罷邊帥之尢無狀者申儆羣臣以朋黨爲戒命有司裁節中外浮費而賜公金帛甚厚公固辭不受侍講力開陳友愛大義用是復王子竤爵又請以周惇頤程顥程頤張載朱熹從祀孔子以趙汝愚配食寧宗皆從其請金使至公以無國書宜館之於外如叔向辭鄭故事忤丞相意力請休致理宗諭畱甚勤遷工部侍郎辭益堅遂命以內祠侍讀不得已就職遇事盡言以申前請乃以寶謨閣侍制奉祠卒謚文淸嘗言比年朱文公之書滿天下學者不過割裂掇拾以爲進取之資求其專精篤實能得其所言者蓋鮮故其學一以眞踐實履爲尙奏對之言剖析理欲因致勸懲弘益爲多若其守官居家淸苦刻厲之操人所難能也銘曰侃侃徐公實踐眞知國之正臣士之碩師天與之气淸明剛毅而不與時當宋之季權姦柄國婦寺蠱之崇論塞胸抑欝莫施進必以義亦列禁近凡所對揚直辭凜凜知有國耳焉知貴勢我位可貶言不可避周程從祀趙相侑食濟王復爵皆公裨益學之所宗自我文公啟迪俊髦澍雨春風赤岸之裏有斐朱氏數百年來冠紳濟濟或立於朝或任煩劇文爲國華行爲士式端緒所聞伊誰之力裏有吉土公昔遊焉雙流右會雙峯列前有堂崇崇祀公其間公所授受斯道之脈道在人心精神罔隔豈必子孫而後歆格道之無疆公神不亡春秋觴爼牲酒鮮香明明千載妥侑斯堂

岐陽武靖王勲徳碑

蘇伯衡

故徵北將軍開國輔運推誠宣力武臣特進榮祿大夫右柱國同知軍國事大都督府左都督曹國公追封岐陽王謚武靖之薨明年洪武十九年月日詔王子羽林左衛指揮僉事景隆嗣爲曹國公旣拜命使謂伯衡曰先王際逢昌運受股肱心膂之托感激圖報稱萬一畢志竭力死而後已分也皇上仁聖嘉念不忘褒卹之典備極哀榮今又不以景隆無似俾襲封嗚呼觀國家恩數之優渥至今則先王獲上之有道可知矣不有以表之者是景隆忽君之賜冺親之善無以昭示天下後世也願有請於子爲文而刻諸石伯衡受其言而思之皇上誕膺天命統一萬方羣材輻輳共爲帝臣傑出其間而受上將之任者固非一姓至其生建國爵而死啟王封者僅四人焉曰徐中山王曰鄧寧河王曰常開平王而岐陽王其一人也彼三王者功業懋矣視王之不戰而城降不殺而人歸則有間且僞吳之滅由王覆之諸全元祚之終由王蹙之應昌遠若西畨之地無不渉歷而疆理焉所謂有以服人於智力之外而勲蓋世者哉皇上眷遇加異無間存歿固自由此非徒以肺腑故而崇奬之也是誠不可以無述伯衡末學𨿽無能發揚顧嘗隸太史氏矧嘗獲望餘光而辱容接何敢終辭乃爲考其客白範所爲狀序次而顯詩之王以甲午冬見上於滁陽上喜甚子字之而擇師教之王亦奮自淬礪上察可任大事一日出其所業示近臣曰是亦可矣當習之馬上從濟江歲丁酉以舍人統帳前親軍策應池州道戰僞漢梟將余蠻子走之引兵攻下靑陽石埭太平旌徳戰元阿勒呼木判萬年街敗其軍苗獠於潛昌化進拔之盡獲其婦女畜牧輜重士卒志滿殊無戰鬭之志王曉以此何足道誠克立功富貴不可言況財物乎士卒悟乃焚所獲轉戰淳安襲破僞洪元帥寨千餘人皆降從克嚴州時嚴新克城壁不完僞苗軍水陸猝至王帥兵踰烏龍迎戰大敗其陸軍卽筏列俘馘順流而下水陸望見驚愕引去乃繕城隍樹樓櫓爲不可犯之計移兵攻諸曁克之壬寅被旨卽嚴開省控制東南苗將之戍金華曰蔣英者戕胡越公而作亂也微王星夜馳入城金華幾淪盜區矣諸曁守將謝再興之陰結僞吳以城叛也上命直諸曁之西作諸全州再興導吳軍鈔東陽浦江義烏使我疲於奔捄以撓我版築王提兵四面應之冦計不得行而新城完矣僞吳司徒李伯升之搗諸全也兵號二十萬壁壘亙十餘里報至之日廟堂不覺失色王不待詔以所部馳嬰其鋒軍龍潭諸全主將以眾不敵爲王危之間使請避之俟大軍至共舉萬全王笑曰何以避爲在昔眾爲寡所敗者何限獨不聞昆陽淝水之戰乎兵在精不在眾何以避爲乃下令曰今日之事惟致死力則無不捷捷則敵之資若等囊橐中物也敢有貪鹵獲而戰不力者以軍法從事兵校將士皆奮王策馬從數十騎出敵背舞槊衝其中堅遇者應手斃陣動麾眾乘勢縱擊人馬交馳戈甲戛札遂大潰城中亦出兵夾攻同聲驩叫振動天地斬首數萬級俘將七百人卒萬餘人其自相蹂躪與陷溪水溺死幾盡脫去惟伯升及其親從數人鎧仗委棄盈野僞吳兵力自此遂衰大軍未啟行而捷書至焉入見上慰勞王悉歸功羣帥若無一毫己出者上遣中山開平兩王總諸衛兵攻蘇州而平浙獨以屬王遂進兵桐廬新城富陽隨下獨余杭以謝再興五子在懼益固守王曰以李司徒二十萬之眾不能抗我爾以一縣而欲吾拒乎急攻之終日而拔將校請屠之王厲聲曰二三豎子逆命耳余何辜焉不屠行未至杭守臣潘允明使其員外郎方彜走軍門見王王問彜何以來對曰天兵如雷如霆當者無不虀粉杭城生靈百萬前矛且至人皆恐恐然及明公所至布宣徳意勞來安集閭閻之民骨肉完保至於雞犬亦莫弗寧又人皆大悅曰王者之師也惟恐來晚我守臣以爲民情如此天意可見矣夫誰與明公敵哉不如頓首乞降民有更生之望軍無就死之憾以故使彜來耳曰勝負未分而請降無乃太早計乎對曰兵至城下𨿽欲降且無及矣王燭其誠畱宿帳中明日遣還報允明卽日率百司降王入軍容之盛紀律之嚴君子比之淮安王之下宋且以爲淮安王之下宋也猶待往返約降今不約而降殆過之矣紹慶臺溫皆欵附丙午冬十月十有一日也不出期月不血寸刃平一大方面而攻蘇者丁未九月始破之縛士誠送京師明年洪武建元之春閩將陳友定之眾騷動命王率兵殄之王往知閩溪等砦大率未孚於新政柵窮崖絕谷以保族逃生納其降而建州延平汀州悉定竄匿而嬰孩遺棄道路者踵相躡也悉收養之父母來識認還全活不可勝計其秋大軍取燕都元順帝出走而燕都以北諸城堡猶城守宜濟師二年春拜副將軍以往由遵化度鹿兒嶺敗江文淸軍於錦州次全寕遇伊蘓丞相軍與戰連敗追至灤河斬宗王慶王遂圍大興料其必潰而遁乃分八千兵伏要害彼果宵突圍遁去遇伏遮擊得去者無幾禽平章鼎珠斬轅門進克上都其秋開平王薨於軍中其軍詔王並將之遂並將往援慶陽從涿州過眞定渡滹沱河出井陘口至太原而中山王已拔慶陽矣聞大同急集將佐語之曰上委我與若等汛掃此方殘黨今慶陽已拔而大同受圍則移援慶陽之師以援大同豈非上所以委我等之意也一軍皆曰主將言是乃由代郡踰鴈門至饅頭嶺禽平章劉特黙次馬邑縛敵帥四大王進至白楊門前軍距大同四十里營焉王至曰此豈駐兵地乎敵設來犯難爲備矣麾之前五里阻水列營是夜敵來攻營王髙枕若罔聞知以二營委敵使自爲鬭天且曙王徐起不介馬分左右翼鼓行疾馳薄其陣聲撼林木城中探知王至開門驅眾赴戰彼腹背受敵靡地而殱之流血膏野追北至炭窖獲其名將圖魯卜生口以千數馬以萬數其車輜雜畜悉爲擄追兵至孟克桑乃還順帝之出走也屯昌州和哩布遣圖魯卜等攻西京規克復至是始北奔三年王以徵北左將軍致討師出野狐嶺興和守將降察罕札爾其將又降乘鋭夜襲應昌克之元太子騎而獨奔去執其子宻廸哩巴拉及兩宮后妃宮人玉冊金寶歷代重器致之闕下追奔不及還次中興禽汪國公曁其士馬松州利州之間隘曰虹螺山殊險絕世家貴族率保其上師過爭脫甲投仗出降王撫以恩信散歸已降之郡親屬流落行間者訪問還之其冬大封功臣召還初王以帳前總制親軍都指揮使兼元帥守嚴由指揮樞宻同僉由同僉左丞爲右丞在嚴十年浙江平拜榮祿大夫本省平章政事至是加開國輔運推誠宣力武臣特進右柱國同知軍國事大都督府右都督曹國公食祿三千石賜鐵劵四年兩川平上憫其民新脫鋒鏑以宣撫付王時月之間民大和浹五年依舊與中山王徵迆北而東道兵則王節制次扣肯敵棄營走哈喇莽賚尋益比走王曰敵褫魄矣可襲而禽我當輕兵兼程而進乃畱輜重魯矩河人持二十日糧深入至圖喇河其將曼濟哈喇章悉其騎渡河陣而待部署我軍而兩之王自將一軍從流上而與之合一軍將以都督華雲龍從流下以分其勢有健將出眾豕突而前王發矢殪之敵舌吐不能收遂戰兩軍犄角且戰且前至靑海而敵騎滋多乃據險椎牛具食謾爲犒大軍者敵疑相牽解去畱靑海三日全軍而還失道乏水軍多渴死王以爲憂次噶爾瑪沙克行尋水處忽所乘馬蹄地出泉軍得以無渴若有神助云還次代郡其明年將出朔州者生致太尉盧巴延布哈其明年春分兵出討一軍出傘巴喇永昌侯藍玉將之一軍出揚門都督張某將之一軍出白登指揮景某將之其秋攻下大寧髙州大石崖敵將攀丕勒章陳安禮瑪蘇翻若宗王托多實喇戩矩嚕若鄧國公博囉特穆爾若承旨博恰或斬或禽而北地悉平後一年秦王晉王之國皆王扈北還遭隴西王喪居憂後一年西畨平起郡縣其地第匾都城扼其喉襟還至西安以其民病鹺水也言於秦王穿渠貫城中通九龍池水以利之汲者飲者皆額手謝自後畱中參決朝政蓋勲戚而賢無右王者上屬意久矣以徵討事重故未暇也王出入大內上所嘗履地未嘗敢蹈其小心謹愼如此又所區畫動合旨意上益愛重之侍中坐論康濟之道往往至夜分王感見信之深見問之切披肝瀝膽以效啟沃禆益弘多諸所見聞外間無得而聞亦無得而著然天下稱之其風烈可想見焉方仰望以致太平而十七年三月戊戌竟薨於位享年四十有六其豈非國之殄瘁民之無祿也夫故薨之日上爲之震悼三日不能臨朝天下莫不欷歔痛惜焉於戲天生聖人纉開正統王出而任專徵之責馬首所向如風偃艸名都望郡以及部落智者謀無所施勇者力無所措靡然稽顙而降附小夫牧豎深閨婦女聞王姓字愛慕如父母於是舉羣雄而脫距角合四海而登於混一非體上之深仁弔伐能如是乎抑亦可以表王之盛徳矣王爲人寛裕而周宻明察而嚴重樂善而好問容眾而泛愛心不私於貨利志不惑於聲色喜慍不見言笑以時凡行師未嘗妄殺旅拒攜貳者不得已加兵吏卒犯令按以軍法輙慘然終日不懌部曲或病親視醫藥部卒死其遺孤無所歸教育之材者請官之百戶陳恭戰死其子從母嫁李乙乙後犯法吏議籍沒其孥王曰妻非陳妻子固陳子也柰何沒入入奏出之大同之捷執其名將圖魯卜以至王釋之延坐共飯其它故官名將在俘籍隨材收敍不使失所浦江鄭氏聚族而居者十世元末兵爭之際舉宗避而去之山谷間王下令召還而戢士卒不得入其裏門毀傷其室廬王蚤師當塗潘廷堅後過當塗必謁已然後就捨館在浙東時金華老儒葉儀範幹胡翰從王招延講聖賢之學王敬事之不啻弟子之於先生及位中朝致書候問入再拜而授使者今國子博士致仕吳沈嘗以王之命長釣臺書院食其俸以餬其口而有司勾考錢糧追其俸爲斛七十王度沈貧不能償遂代償之賓接賢士大夫分庭抗席而坐不以位望隆重有幾微驕矜此皆人所難能惟王徳之盛是以行之無難矣於其所薄者猶然況於其所厚者乎晨夕必展謁家廟時祭必齋戒三日在隴西王所言必稱小字祁寒盛暑必冠帯侍立不得命不敢退家政無大小不稟命不敢行痛公主之早薨言及必涕泗交流其歸攺塟也行距塋域裏所下馬括髮跣哭如初喪喪隴西王也絕口饘粥七日淑徳夫人喪亦如之此豈勉彊乎哉嘗自言幼時讀書不滿十月然於經史奧義帝王爲治之要古今理亂盛衰之故無不周悉上表奏每館客具槁能指摘其瑕颣而潤色之代祀泰山賦詩十有一篇雄渾而溫雅有古風人之思他述作稱是乃知天壤之間間气所生固自無乎不學而能究而言之豈非所謂名世者乎謹按王諱文忠字思本姓李氏泗州盱眙人髙曾祖考封贈不錄子男三人長今曹國公也次某次某女二人壻曰某曰某孫男一人某女一人尙幼王薨敕塟鐘山之陰神道有銘而又有家廟碑今董張二公之文具存王平生嘉言徽行此有不重述者可考見焉詩曰聖神受命爲天下主豪傑景從其來如雨則莫若王材全徳巨天實生之爲帝心膂王初上謁年未三五帝曰朕甥鞠於內府訓之廸之允文允武乃命之將統玆禁旅堅城勍敵一鼓而取維時浙左立國攸恃不有親賢疇堪賦畀乃申王命於斯總制龍節虎符內綏外禦徳威惟威近懷遠企有苗臣附方亦委質彼惛者張獨罔顧忌水陸入冦輙衂而去乙巳之春裒厥精鋭逼我新城侮我無備邊吏驚告王曰何畏提兵問罪蹂以突騎鼓噪乘之聲撼天地譬以戎輅轢彼螗臂其軍卄萬幾無噍類旣覆其軍遂奪其气姑蘓之克由是而致姑蘇克矣浙江平矣臺溫慶紹莫不寧矣阻彼七閩廓其淸矣大軍云合取燕京矣帝謂王來成算陛受婉孌元君𨿽云出走尙聞假息欲圖進取汝師汝督往扼其後王辰奉辭行不逮酉烝徒肅肅晏及雞狗得地得眾易於拉朽或擒或誅莫非戎首頟頟應昌逋逃淵藪不虞我師奄至左右俘厥孱王以及妃後豈無寶玉亦有璽綬奏凱來朝喜動宸極都督上公特進柱國鎔金爲劵以莫不錫王拜稽首大勲之集社稷之靈天子之徳亦師之武臣則何力元社𨿽屋元運𨿽訖余裔猶存臣遑暇逸請揚天威覃彼有北帝曰兪哉朕固汝必歲凡三周師凡六出何深不入何城不克何彊不服何醜不獲豈曰窮兵爰拯其溺均吾赤子何謂戎狄遏彼西畨白日所沒王且往釐申畫郡邑矧玆全蜀其有不卹文軌旣同大統以一帝有溫詔汝克輸忠弼成鴻業樹此駿功尙左右朕圖惟厥終文致太平虞周比隆王拜受詔夙夜在公以經以綸忘其瘝痌三旬在告遘玆憫凶朝則有士野則有農茹泣相弔吾將曷從我謂我王間气所鍾生爲人英歿而愈雄在天乘雲上下從龍爲雨爲霖品彚其蒙況也嗣子綽有王風責難陳善祗事兩宮繼志述事式和華戎潤澤所被中外攸同則王汝祚寧有終窮豈以死生而殺而丰是用作詩以告萬邦

明文衡卷六十四

●欽定四庫全書

明文衡卷六十五

﹝明﹞程敏政編

○碑

漢三老董公碑﹝有序﹞

徐一夔

予讀太史公書至三老董公說漢之事作而言曰三老董公其秦漢間有道而隠者乎不然何其言之符機際會而粹然一出於仁義道徳也公之說漢髙祖也其言曰順徳者昌逆徳者亡兵出無名事故不成名其爲賊敵乃可服又曰仁不以勇義不以力至哉言乎不意文獻斲喪之後兵戈搶攘之日有此人也蓋方是時項羽放弒義帝公以此說髙帝討之時髙帝左右稱讀書如酈生不及此稱文學如叔孫通不及此稱智術如張良陳平不及此而公獨及之意者公在艸野冥思天下之故項彊而暴劉弱而仁莫有急於此者以故發憤爲髙帝陳之不疑也公之始末史闕之卽其言想其人必秦漢間有道而隠者惜乎漢用其言而遺其人也爰敍而銘之銘曰

秦政不綱義旗四舉紛紛藉藉孰爲義主緬彼有道鴻飛冥冥不聞其聲矧見其形猗嗟董公時止時作懷寶在躬不迷而覺劉弱項彊公有深憂討逆致順公有逺猷一言之出萬鈞不拔僕項興劉此機之發維此董公其執不猗維玆之言允也其時公言旣用公迹愈邈推公之蘊可興禮樂漢𨿽公遺公言不隳公言不隳大道之維

漢紀信碑﹝有序﹞

予讀太史公書至紀信以身代死之事作而言曰信之忠誠一至是乎且信倔起之徒也當其事漢項羽圍滎陽漢危甚王時欲存有降而已降則漢事去信遂自爲王降羽王因得脫羽燒殺信吾意是時漢事未定如信者不過茍相依乘以饕富貴而忠誠若此何可得哉漢王旣定天下嘗斬丁公以勸忠矣而於信獨無贈典及太史公紀載刺客如荊軻聶政爲之列傳說客如蘇秦張儀爲之列傳刑名如韓非申不害貨殖如卓王孫陶朱猗頓爲之列傳至於殺身成仁如紀信者乃獨不爲之列傳遂使信之大忠不白於天下後世而臨危顧身者踵相接也爰敍而銘之銘曰

黃金可銷白石可磨將軍之志之死靡他一念之精如霆之發視刃不銛視火不烈滎陽之圍漢累卵危委八尺軀全一帝基死生之故夫豈易與興亡之決在此一舉捐軀徇國有若斯人緬想先烈莫之與倫

齊王蠋碑﹝有序﹞

予讀太史公書至齊王蠋不屈之事作而言曰爲臣死忠臣人律令也士不與焉蠋嘗諌齊王不從退耕於野未嘗居齊之位食齊之祿則齊之士也一旦燕人破齊走王而七十餘城俱下守城之臣非不多也不逃卽降爾未聞一人爲齊死者當是時湣王已死蠋猶區區爲齊守畫燕人使謂蠋曰燕人髙子之義將以子爲將封子萬家否且屠邑蠋謝曰忠臣不事二君烈女不更二夫經其頸於樹枝自奮絕脰而死考其事與伯夷相類蓋伯夷孤竹君之子讓國而逃非有位者武王伐紂天下是之伯夷非焉殷旣滅矣而猶恥食周粟猶蠋志也伯夷之事幸而見稱於孔子其道光明王蠋不幸不逢孔子太史公僅附於田單傳尾而稱說者鮮爰敍而銘之銘曰

猗歟先生國之楨士之特也志弗隨以貞矢金石也眾反顧以生行不惑也執義之兵返仁宅也固然獨行匪矯激也休有烈聲軋亂賊也我揭其英髮上直也

商巫咸祠碑

張孟兼

惟書曰在太戊巫咸乂我王家又曰在祖乙時則有若巫賢巫賢巫咸子也則巫咸父子世爲商輔相矣而巫咸尢見諸子百氏書夏邑有山曰巫咸頂志以巫咸隠於是爲名頂故有巫咸祠惟遺甓焉而莫知其所始山麓有廟尋廢蓋宋崇寜間邑大旱禱巫咸而雨請於國賜封王號見斷刻云洪武八年冬縣令閻育等卽其頂作新祠而以巫賢侑惟巫咸古賢臣也生而爲治功在王室歿而爲神澤及後世矧能出云爲風雨而民以望歲者望之其可謂靈也矣是宜食享其土不誣乃爲作迎享送神詩使敬祀之而亦以記其成焉詩曰

巫山兮巉巉神隠兮中巖神去兮千古盍睠兮我土神化兮爲雨風雲兮上下吁我民兮匪神何怙山云兮浮浮神宅兮山之幽神降兮我畱於薦兮我羞我享兮以雩匪鐘鼓兮爲娛吁願我民兮不渝神享兮何之風雨兮其馳神我兮不違我望兮以思吁樂年歲兮惟神自玆

梅長者祠堂碑

方希古

天地至和之气時得之而爲春日得之而爲煦風得之而爲薫皆所以長養萬物其化至宻而其用至醇其在天徳也則爲元其在人徳也則爲仁爲至善之徳爲惇厚之化爲無言之敎備其理者在唐虞爲八元在周爲仁人在漢始稱長者其取義以爲能長育人材先躬行而尙本質有長盛昌大之道故善治天下者必貴之漢之大臣惟塞侯張歐皆以長者稱因其行而求之若曹懿侯之淸淨寜謐萬石君之父子謙謹不嘩丙丞相之居徳不伐要皆長者之選長者之爲用迂而不曲緩而不滯寛大忠厚得聖人之度人主能用之者其國必興後嗣必蒙其利非若才智之士淺而易窮也彼孑孑然而露其智術任之以事聲威錯出非不可喜然刻薄少恩行法無餘意而慮民無隠情喜之者未終而厭苦之者眾矣若商鞅之於秦王猛之於苻氏曾未旋踵而大亂作豈其才智之不足歟長厚之道微而人不懷其徳也故天下可以無才能之人不可以無長者不幸而乏才能焉事不過於廢弛不幸而無忠厚之長者其誰恃而不亡乎長者之用粱肉也才智之效藥石也吾以所聞所見推之國有忠厚之治者後必不衰家之久存而不墜者必長者之子孫臺之寜海有梅氏考之圗譜昔有韓盛字昌圗者仕晉爲章安令擢南昌別駕知晉將亡卽是邑而隠焉常誦佛書旣而有靈鳥降其所居之側若諦聴者歲餘始知郡縣以爲鳳集上其事宋文帝聞而下詔褒之上表稱謝曰此殆覺陛下之徳耳臣何與焉帝咨嗟稱爲長者仍命郡縣辟其所居捨爲丹邱寺云今八百餘年矣其子孫眾多爲邑巨家而寺亦不廢宋淳佑中諸孫之學佛者良阜建重閣像而事之歷年𨿽久而未有記其事者夫以劉宋立國未數十年而宗社爲墟長者之傳今千載而猶未艾此其所爲之可稱豈特一言之善哉宋文帝知其爲長者而不知長者之爲用國之不壽也固宜而長者之澤至於子孫而益著矣天之於善人其所施甚逺矣祠而奉之非特寓夫尊祖之思使聞長者之風者卻去浮薄而趨忠厚豈不足爲天下之勸乎然則長者𨿽不獲如塞侯等之有益於當時而其遺澤之所及未始不同也乃爲詩以系之詩曰

中世取士貴乎才智巧僞如雲非國之利無言而化不爲而成長者之功沛然難名漢祀四百將相多有匪任長者其何能久如山之常如地之容不震不騰涵以雨風或乖於時世不能以澤鍾厥家千載祚祉有晉之衰攘於簒臣先生恥之髙蹈海濵行修於身閭裏鹹化靈鳥降祥自天來下璽書旌門惟徳是嘉曰匪於躬邦家之華有而弗居天下儀式錫之嘉名江海動色上下百世作者幾君其誰於今尙有子孫列堂森森衣冠奕葉孰能佑之長者之澤爲善無位所系則長若惟尊崇卒取危亡有嚴祠官浮屠攸宅歲時蒸嘗子孫千百輔徳於天爲善惟人載其淳風民俗是惇

闗帝廟碑

古之享天下萬世祀者必有盛徳大烈被乎人人其或功蓋一時名震一國祀事止於其鄕而不能及乎逺惟漢將闗公雲長用兵荊蜀間國統未復以身死之至今千餘載窮荒逺裔小民稚子皆知尊其名畏其威懷其烈而不忘是孰致然哉蓋天地之妙萬物者神也神之爲之者气也是气也得其靈奇盛著則爲偉人當其生乎時揮霍宇宙頓挫萬類叱電噫風雄視乎舉世故發爲忠義之業巍巍赫赫與日月並明與陰陽同用不幸其施未竟郁抑以沒其炳朗靈變者不與眾人俱泯則復爲明神無所不之固其理也人多謂公特武夫之勇非有損益於世此非知公之心者當公之時勢莫完於曹操力莫彊於孫權昭烈敗亡之餘削弱爲特甚操欲誘公爲已用毅然不從權欲爲子請婚罵辱其使如狗彘左右昭烈誓復漢室此其忠義之气固足以服天下豈特一世之雄哉使公不死與孔明戮力孔明治內公治其外漢賊可誅孫氏可虜而髙祖之天下可復矣然則公之存豈惟蜀人賴之海內實賴之無成而卒非惟蜀人痛之凡嘗爲漢民者皆宜爲之悼惜也感之深思之久事其在天之神以致尊慕之心而不廢豈非出於天理民彛之正也哉寜海故有祠廟邑人虔奉如公尙存咸願紀徳刻之牲石俾永世無惑詞曰

炎光中滅寰宇分姦雄巨猾胥噉吞穢腥上聞帝爲顰大統重畀髙皇孫勅令神人下天閽虯髯虎眉面赤璊寶刀白馬提三軍驅斬羣盜如狐豚扼荊取益聲勢振東吳喘恐睨且蹲中原萬里殺气昬意欲掃蕩無畱痕厭世倐忽棄厥勲神靈在天燁若暾奉帝之命施維恩旌善誅惡康黎元孫曹凶虐罪不原羈鬼號呼遭割焚孰若我公久愈尊海內廟祀莫敢諼春秋薦獻羅庭門酒芳牲碩簫鼓喧神乘飛龍云駢軒萬騎扈從持旌旛來如飆馳去星奔惠民以實不以言嗟哉我民愼潔虔懋徳致福無由愆徳涼媚瀆神不餐至理甚昭千古存明神行世同乾坤

勅建元衛國忠肅公廟碑

劉三吾

洪武二十一年夏五月皇上禦奉天門召翰林學士臣劉三吾謂曰朕曩命工曹鼎新百神祠於欽天山之陽在元季有南臺大夫福壽效忠以死宜仝庿是方今本部尙書秦逵奏庿巳告完碑已礱就請文鑱之以壽永久臣三吾職在紀載敢不欽承上命謹按大夫諱福壽唐古氏幼倜儻有大志知讀書旣長入備環衛積勞授長寜寺少卿累官至同知樞宻院事當元至正辛卯潁川兵起事聞時其君方淸暑上京廷議欲馹奏以俟命公持不可謂比得請還事將無及矣卽親部分將士調往討之然後以聞順帝嘉其處置明年攺授宗正府伊克紮爾固齊以江淮警急尋除淮南行省平章政事至則濠泗巳失公日益圗備禦而上游兵勢方熾乃嚴程築石頭斷江面且戰且守坐固人心會集慶告急拜公江南行臺禦史大夫臺治孤危所仗湖廣平章阿勒呼木一軍爲聲援而部下皆苗兵翻肆暴掠阿勒呼木者旋亦見殺退軍於杏花村髙郵廬和等州相繼失守內乏糧儲外無兵援公料簡民丁壯者爲兵富者出粟嬰孤城自守丙申春三月天兵至臺軍屢戰弗利度不能支盡閉諸城門惟開東門通出入未幾城陷官民四潰公獨據胡牀坐鳳凰臺下指麾左右若將有爲或勸之遁去厲聲叱曰吾臺端重臣城存則生城破則死尙安往遂死其所郡達嚕噶齊塔納達實不忍棄去亦死焉皇上素聞公名命軍中物色以死聞嘉嘆久之賜棺槥斂塟如禮其朝聞之褒贈金紫光祿大夫江淛行省左丞相上柱國追封衛國公謚忠肅嗚呼公爲不負臣節矣竊嘗慨嘆自元叔世姦臣擅權其內藩將失律其外天下幅裂日底於亡公河西人也當臺城孤危於不可爲之旹厲不可辱之節比天命有歸所志弗遂則慨然捐軀以死曾無難色非胸中有定見者其能然乎視彼平日門閥自髙華楚自將坐則議論風生前無古人至此則皆斂裳宵逝忠節無聞其於公賢不肖何如也欽惟皇上得臺城首表大夫之死得安慶復表余闕之死皆俾廟食以厲臣節皇上是心周武王封比干墓之心惟大夫庿故在城南土門岡市哄間非官民揭虔所故今徙是方與諸神聫祠庿庭廡門輪奐一新繚以垣墻樹之杉竹是使公之忠槪與欽天山同其嶻嶪公爲不徒死矣爲人臣者登公之庿拜公之位得不有所觀感而興起乎系以詩曰

侃侃衛公仗厥孤忠守此江東天兵聿臨弔伐是心久旱而霖元有藎臣見道之眞如公罕倫盡瘁致身各爲其君豈顧堯臣堯仁如天表以墓阡廟以揭虔惟闤闠中往來憧憧感動宸衷欽天山陽厥土燥剛造祠是方聫諸庿庭煥其丹靑公此妥靈享祠山巓與國綿延億萬斯年

明文衡卷六十五

●欽定四庫全書

明文衡卷六十六

﹝眀﹞程敏政編

○碑

明黔寧昭靖王祠堂碑

王景徳

足以昭三辰勲足以靖四垂故能翕張皇猷揮霍幅員乘大化以控搏與天地而俱存生爲人豪歿爲明神理之常也是以先王敍功以作元祀也非惟褒徳顯忠蓋亦示神而眀之之誼焉若馬援之於漢張仁願之於唐薩達克齊之於元其人𨿽死其功烈在人千載一日語云大功必百世祀玆其近之有若黔寧昭靖王之茂實比之數公實有過焉屍而祝之斯古道也夫聖人出而大命集必生應昴降嶽之佐以開其休時維我王幼隆天造受恩帝室年十有八出鎭鎭江綽有聲績內托肺腑外秉節旄以麾諸夏南平閩越擒陳友定以材略見知於上同知大都督府事幾十年所奏無一不當帝心者西略昆侖涉流沙轉戰千里皆生擒其渠帥平二十餘萬落封西平侯功在盟府率兵南徵深入不毛掀牂牁踣夜郎徑安定蹂烏蠻大戰曲靖擒元司徒達爾瑪梁王巴咱爾斡爾宻走死不浹十辰遂開雲南車裏八伯平緬皆虎視以雄莫不嗢咿傖儜稽顙效臣順明年諸部覘王師之東也背予復叛兵二十萬蜂屯蟻附城幾不支王聞勒步騎至自芒賊愕遂潰自相輮迮伏屍塡道雲南底平悉致其渠帥於京師勲莫大焉在鎭十年以仁智爲理闡庠序以示之禮迪官常以示之制均政役以厚其聚以還定安集爲己任其桀驁秕我王度則差馬拱稽艸薙而禽狝之牿阿資■﹝火替﹞者盡殪矣情鏖定邊凡斬首數萬捕虜過當王垂涕而遣之諸郡懷仁服義始豫附以和收其馬牛金銀丹漆秔稻以充軍實𨿽遐逷曶闇皆睹天日之明道徳之華自王迪之也山川艸木桐生懋豫與嘉賴之徳莫懋焉及薨軍民罷市巷哭至有剺面者朝廷嘉之追封王爵恩至渥也民皆念王不置合辭請於朝建祠報可俾王之子今西平侯纂其任従民望也按祭法古之通祀者五曰法施於民曰以勞定國王兼而有之載祀百世此其肇歟祠作於薨之後二年九月某甲子成於某月某甲子凡爲楹若干行馬列戟不侈不踰遵憲章也旣成享咸請紀於石以垂無極不獲辭因作迎享送神之詩俾歌以樂焉

大眀麗天萬國眀赤符飛騰策六丁惟王翊運天降精身薄日月騎斗衡坐張天弧檻攙搶助帝肆伐基隆平气壓昆侖蕩滄溟出入星緯無畱行徑涉滇海縻長鯨長鯨旣剸波浪腥龍蛇走陸殺气橫噓陽吹陰孰敢嬰文經武緯光晶熒手揭元會歸虞廷上騎箕尾爲列星帝錫侈封王黔寧河山帶礪分漢盟堂堂遺像夾兩楹神光夜夜飛爽靈肸蠁布瀉通杳冥棽麗颯沓従兩旌倐焉如雲摶紫淸八衝鏘然韻流鈴春秋報事垂千齡

勅建神木山神祠之碑

胡廣

皇帝統禦天下愛養黎元恩恵優渥首飭羣有司毋擅用一夫取一材於是生養休息日庶日富比年歲登民和海宇熙洽及永樂四年秋詢謀於羣臣曰古者建都必營宮殿朕肇建北京恢弘舊觀以永詒謀顧興作事重惟恐煩民然不可後僉曰陛下愼卹民力視之如傷而民皆樂於趨事皇帝曰爾往試哉乃命入山以伐材焉用民力十取其一給以廩食歸其傭直而民欣然鼔舞不知其勞故事不程督而集工部尙書臣禮取材於蜀得大木於馬湖府圍以尋丈計者若干踰尋丈者數株計庸萬夫力乃可以運將謀刋除道路以出之一夕忽自行達於坦途有巨石巉然當其衝夜聞吼聲如雷石劃自開木由中出無所齟齬度越巖險膚寸不損所經處一艸不偃百工執事顧視讙嘩踴躒交慶事聞廷臣稽首稱賀謂聖徳所致皇帝辭以弗逮推功於山川之神乃遣官以牲醴祭之將至之先大雨洗塵山川艸木預有喜色鮮澤榮華蔚然穠麗及祭之日先降微雨灑滌遊坋爼豆旣陳膻香肹蠁玄云倐消天宇澄湛明星煌煌月影交輝祥飆徐來神用居歆聞山呼聲者三震動天地神顯其靈於昭有赫遂封是山爲神木山詔有司建祠歲時祀享以答神貺命臣廣爲文以紀其事刻之於石臣廣頓首受命仰惟皇帝功徳髙厚比隆天地妙運一心斡旋萬化陰陽鬼神隨機應動脗合無違故凡有施爲嘉祥沓至是以山川之神協贊貞符宣暢眀靈濯濯洋洋休有烈光超達物表有不可以智巧測量之者然以理求之其可知己夫充塞兩間者鬼神之功用若川泳雲遊日烜雨潤風霆鼔動寒暑更疊歘陰忽陽變化揮霍其迹尢著然三辰順軌雨暘以時景星慶雲和气充溢斯皆一心之所感召若夫木石非由人力不可以運動而乃潛辟黙輸實由聖徳感孚神明協應之所致也固非耳目見聞之可知己夫人之所不知不能者鬼神之所能也以人之所不知不能而測夫鬼神之能宜其有弗知也況凡天下名山大川奠於方域之中出雲雨產財用以資於國家其神固靈也而神木之山所產良材自萌蘗而長以至於拱把連抱神之衛閟呵禁以待於今日然則神之效其靈者非一朝夕也玆今之顯應所以兆皇帝萬世悠久之徵則神之功其可以少哉稽之於傳凡有功於國家者必有祭神功彰著實爲偉茂載之祀典於法允宜臣廣再拜謹書其事爲記並系之銘以頌歌聖徳且以敷揚神休銘曰

皇帝受命統禦萬方六合泰寧物乂民康端拱垂衣無爲而治蠻裔荒服蟻附而至休徵之應如川如林至和感孚百靈具歆壯哉北京龍飛之所帝用詒謀大啟厥宇愼卹黔首咨詢在廷庶民子來於始經營皇帝有詔取材於蜀神木之山岷峨是屬楩楠豫章絜之百圍神用呵閟以需於玆斧斤斯入林披薄斂凡厥所產悉呈弗掩良材丸丸孔曼且碩載而輸之萬夫之輅層巒峭壁矗矗崇崇深谷谽呀飛流怒淙有巖厥途其石截嶫徐步曳武猶慮僨跲方謨夷險憑虛架梁人力未施木忽宵行越澗逾壑砰磕如雷巨石■﹝石斬﹞礹隨擘以開維山有神維神昭靈黙驅六丁佑相皇眀神衷顯宣嘉徵斯應以兆皇基萬世永盛報神有典祀事孔宜爰作新廟歲以享之醴淸牲腯籩豆淨潔肴羞維旅膻薌有苾春蘿蔚陰秋菊垂芳裸薦以時禮儀有章執事駿奔秉虔以對濟濟鏘鏘罔敢或懈神之來享驅霆駕風翳以鳯凰驂以虯龍靈旗揚揚神旣降只鼔鐘鏗鍧神醉以喜神永宅玆時雨時暘眷此邦氓易沴作祥皇徳同天幽明畢被剏制靈祠以毖神祀礪石刻銘玆山實侔頌宣皇徳永著神休

勅建禮部賜宴之碑

楊士奇

宣徳六年十月北京新作禮部成尙書胡濙奏請樹石刻文以示久逺制曰可其文以命臣士奇臣旣拜受命謹案禮部在唐虞爲秩宗在周爲春官大宗伯所典天神人鬼地祗之禮而禮樂庠序風化制度品節之事咸屬焉我國家列聖相承法古制治尢重於斯皇上臨禦之初茂簡俊乂以稱厥任時濙以禮部左侍郎兼南京國子祭酒奉命還禮部數月升尙書上諭之曰國家所重祀事朕夙夜祇奉天地宗社曁於百神以迓福生民爾其懋相予無怠凡國所用彜典爾惟舊章是循是式用佐予理無忽爾惟寅惟淸用懋副朕命濙拜稽首言臣敢不精白一心以圗稱萬一蓋上所命濙與虞舜卽政命伯夷者同一道也而嗣大位以來祀享受福川嶽奠寧歲屢丰登田裏給足災沴不作遐裔畢來禎祥之物駢見疊至皆本於皇上誠敬所格而徳化之效也於時北京創建未久百司官府皆未作其公署及治文書之舍率就簡便蓋未暇及也一日濙奏事殿中上曰國家大典禮悉隸禮部非可以簡其官府宜先備勑工部作之度地於大眀門之東西向中爲正堂堂之側爲司務廳前爲周序爲中門爲前門正堂之後爲後堂左右爲賓客之位後爲庖庫堂序之外爲四屬儀制主客在左祠祭精膳在右鑄印在中門之左其地亢爽其材堅良髙明邃深制度弘偉方之近代綽乎過焉旣成以聞命京師諸司長貳咸往落之命光祿賜宴恩澤之隆羣情歡溢咸謂皇上惇典庸禮啟自宸衷始作斯宇甚盛舉也臣惟禮者天理之具於人事而行之以敬者也用之事神而神享用之爲政而政修用之敎化而敎化孚用之制作而制作盡善故禮所以爲國家天下之大器不可一日無者而典之必得其人惟皇上知之明而行之果也然臣伏覩未作禮部之先有司以上所居宮殿庳益請拓地攺作上曰朕方惓惓息民爲心居室豈今所急卻其奏旣而出璽書命諸司詢民瘼施振貸已逋責曁禮部成有司復請攺作宮殿且言治材巳具上曰朕夙夜求民之安今天下匹夫匹婦豈皆得所而何暇於自求佚若等宜體朕卹民之心敬哉勿忘又卻其奏而出璽書敷布徳恩存卹鰥寡招懷流徙且飭有司獘舉廢修懷保之政蓋聖仁一念保民惟日孜孜昔大禹薄自奉而所勤者民之事所致飾者宗廟朝廷之禮與皇上聖心異世而同符猗歟盛哉是役也重禮爲先務而再卻有司之請聖徳之大者臣沗職史氏謹備書之而繼以詩曰

稽昔帝王禮莫重焉天敍以勑人文以宣其用之嚴曰郊與廟敎化制作咸禮之要皇明龍興列聖禦極盛徳光華有典有則皇帝繼統躬禮導民従容安行天下歸仁翼翼北京視周之鎬桓桓六卿羣辟之表有虞秩宗咨命伯夷帝謂臣濙往哉汝諧肅肅三禮汝祇相予凡百儀度汝愼攸司爰初經營六官之府帝謂臣濙權輿宜汝龍章自天臣工祇率力齊材良成之不日天闕之南端門之東輪焉奐焉閎廓穹崇維皇明聖以禮爲國維明維果有此弈奕維孝維恭大禹攸同約己勤民菲食卑宮矜卹無告恵觧鰥寡文王小心日不遑暇仁澤流霈源源弗窮悅懌歸赴如川之東禮序樂和化淳俗厚龜龍在沼麟鳯在藪體信達順維聖之功執事有恪維臣之恭夙夜其勤式告有位維寅維淸以熙帝載

君山廟碑

君山廟者祀常州府同知張侯之廟也爲政而能愛民生則父母之沒則蒸嘗之皆由其誠有以致之也張侯之同知常州也奉部符専督農事旣至視民如子喜爲之興利常行視水教之蓄泄躬履壠畝察種植而爲之勸或時坐堘間相爾汝語如家人未嘗笞詈辱人遇老病鰥孤率有恩意所過飭勵學校正士習民甚戴之上官知其得民也有所賦輒檄之督民恐以緩累侯則爭起趨事然侯終不以慮譴而急民是時天下軍伍滋獘軍之姦黠者率用賂規匿而詭傳平民於籍民被枉比比朝廷以璽書分命禦史淸理其要在核姦直枉禦史當詣蘇常者言於兵部常州必得張同知共事乃有濟部遂以檄侯禦史時鋭意得軍爲功不復矜念民枉侯固執民實非軍敢違璽書不從禦史不可柰何數出無禮語詬詈之侯忿郁不能平數日疽發背卒然常之人賴侯以免於枉者猶十七八時蘇之佐郡者極力助禦史得軍而枉民動以千計愁苦嗟怨於道路累年不解常之人以是益思慕侯不巳侯素澹泊亷介不茍取一毫自入仕未嘗以家累隨公退坐一室蕭然讀書焚香而巳易簀之先夕侍藥者入其捨索燈燭悉無趨出取膏油一盂以入侯遙見竟謝卻之其操類此侯先自翰林庶吉士爲刑部主事春坊中允大理寺丞皆有政績嘗奉命督事廣東福建皆有恵及民此特載其在常者耳侯卒之日民老壯奔走哭於庭皆哀具儀奠祭累日柩行白衣冠送者數千人非積誠而能致此乎後數年江陰士民朱善繼善慶周孟徳孟敬因眾民之志協謀作廟於邑之北君山以祀侯來請書於石並作迎享送神之詩使歌以將事侯名宗璉字重器江右吉水人永樂第一科進士朱氏周氏皆尙徳崇義之家詩曰

肅穆兮侯堂酌山泉兮薦林芳泠泠風兮髣髴侯戻止兮佩玉瑲懷仁侯兮撫我動與息兮有敎稼芄芄兮連疇侯顧我兮樂以笑侯乘兮蘭棹倐東臯兮忽南畝溪有鱷兮陸有虺侯赫視兮敢餘民侮侯來遲兮逝何疾侯之逝兮我民以戚山之眀兮水之麗侯捨玆兮安適侯懷故鄕兮旦往夕來祚我佑我兮無遐遺調二气兮平四序下無泛濫兮髙無暵災沼有魚兮苙有畜公無負逋兮私庾足我民兮子孫孫子承侯福兮千百世祀

重修開平忠武王廟碑

王直

正統十二年秋八月通州守臣季經言州城東南隅舊有廟以祀開平忠武王常遇春蓋洪武三年奏勑建每歲春秋守臣以少牢行禮庭下載在祀典今八十年矣修治不繼日入於獘懼無以稱朝廷崇徳報功之意請繕完如法制曰可命工部聚材鳩工撤而新之通州諸衛及州所屬縣各以丁夫給役且命總理通州諸務都指揮僉事陳信兼督之命旣下文武吏士奉承惟謹材不徵而集工不召而至智者效謀壯者效力作正殿前殿翼以兩廂前啟三門旁列廚庫凡諸像設靡不畢備弘麗靚深有加於昔經始於九月己酉而以明年四月成於是信來請曰是役也宜有紀願書而刻之麗牲之碑惟天生大有爲之君必輔以不二心之臣肆我太祖皇帝受命而興王以忠信智勇佐之飛渡大江霆擊電掃東南郡縣以次削平旣復下兗豫遂議北徵車駕至汴申命大將軍徐達而王爲之副諭以仁義行師毋殺戮以逞天聲所臨無思不服王先至通州禁侵暴務安輯人不知兵市不易肆皆愛戴如父母遂收燕都明年平河東入秦敵復侵通州王還兵拒之通州之人免於荼毒其徳王尢深王遂率師破開平大俘獲而歸至栁河川以疾薨柩還過通州州人皆罷市迎哭旣去而念之不衰飲食必祭上思王之功而知民之感慕如此此廟之所以作也昔漢之西鄕侯張飛號萬人敵嘗拒魏將張合於巴西大破合軍以安此土巴西人徳之歷千餘年而廟食不廢今王以雄材大略佐太祖定天下兵威所及王之績爲多其功烈在朝廷利澤在生民蓋甚大較之飛實過之國家褒答勲臣恩禮之厚亦非蜀漢可比王生爲上公沒有顯號而廟祀永久蓋宜也王之廟在京師尢盛此特其別祠焉耳今天子又新而大之所以承先徳而報王功其超越百代可知矣乃爲述其事而系以詩曰

太祖龍興四海従維王仗劍先來同所向無敢當其鋒通州亦在破竹中奠安民居遏寇衝播灑義澤揚仁風閭閻歌舞靡怨恫旌旗北伐兵馬雄汛掃絕漠煙塵空大星宵墜感帝衷錫以顯號昭殊功廟食於此罔不恭聖皇繼述棟愈隆神之仕位儼儀容調和陰陽斡化工疵癘不作歲屢丰春秋祀享無終窮

眀文衡卷六十六

●欽定四庫全書

眀文衡卷六十七

﹝明﹞程敏政編

○碑

蒲州廟學重修碑

薛瑄

蒲州儒學著令釋奠大成至聖文宣王仲春仲秋上丁凡一其弟子以及歷代有功於聖門之諸儒皆配饗従祀於殿廡焉廟後列堂齋爲生徒講習之所事神育才各有其宇然或敝於久或缺於初皆學政之不可緩者今徐守孚浙右臺之黃巖人家世業儒旣由庠序中鄕舉遊賢闗歷事春官於神典民政熟於講聞及來知是州凡政事先後次第修舉因進謁大成殿庭以大成門東西廡神庫神廚牲房皆事神之宇大成門歲久穿漏乃葺而新之兩廡迫隘不足以周旋禮節遂擴增其楹數復外爲周廊以障風雨神庫等屋悉加修治生徒𨿽有講習堂齋舊乏退息之所因創增號房數十間又樹扁學門以壯觀仰其材皆儲之於素匠役取之在官民不知擾而役底於成始事於天順四年月日凡幾閱月訖工於是神宇學捨巍然秩然莫不峻整又訪郡之先達可爲鄕先生者屍而祝之以勵後進師生樂其崇學好禮而役之成也咸願有辭以鑱諸石乃來求記余惟古之學政考之載籍可見巳蓋自夏商周以上之教法皆所以復人性之善孟子所謂學則三代共之皆所以明人倫者是也漢唐歷代𨿽或建學而道學不傳又爲異端雜術所淆而知以復性爲敎者鮮矣至宋道學復明朱子序大學有曰治而教之以復其性如唐虞司徒之職典樂之官以及三代小學大學教人之次第節目皆所以復其性故又曰學焉者無不有以知其性分之所固有職分之所當爲而各俛焉以盡其力者此也洪惟我天朝道隆前古治底文明內外建學其所以育天下之英才者皆以復性爲教故凡五經四書小學性理書自周張程朱之說以達乎堯舜禹湯文武周公孔子顏曾思孟之道學校之講學者旣一於是科目之取人者亦一於是推之禮樂政治者莫不一於是是以學政粹然一出於正而異端雜術不得以淆乎其間豈漢唐歷代之學而鮮知以復性爲教者之可擬哉今徐守旣克舉學政諸生瞻依宣聖諸賢之廟廡有所興起必由所謂五經四書小學性理諸書周張程朱之說以求古聖賢之道以求復其性以追古俛焉盡力之君子庶幾於學校政有實效矣於是旣序其事而復系之以詩曰惟此蒲學守克新之新之伊何道化在玆有神之宇靡不完葺有士之居靡不增立春秋釋奠禮必虔誠朝夕礲琢業必専精於道自天全畀神聖繼天立極治教斯盛昔在唐虞典樂司徒三代法備學則有區區以小大慮百致一爰究其歸復性是極延延鄒魯心法相承曰命曰性一以貫通孟氏往矣正緒邈絕術裂多岐理難同轍宋儒勃興道統是接皇明運泰道隆古先學建內外政敎是宣其經有五其書有四性理眞儒發揮詳至於以表章於以作人人知復性化底熙淳玆頖有政政旣理治朂哉眀誠聲實永世

精忠廟碑

徐有貞

國之有忠義猶天地之有元气也天地非元气不運國非忠義不立彼其所以系星辰行日月載華嶽振河海者惟元气元气在則𨿽時有隕蝕騫溢之變而終不易乎常運所以安社稷尊主庇民者惟忠義忠義在則𨿽時有冦難禍亂之虞而可以捄乎滅亡然天地之主以道國之主以人道無私而人多欲故天地不自害其元气而國有自害其忠義者至要其終則亦有萬世之公論存焉如宋嶽鄂武穆王之事是巳當夫徽欽之旣北狩而髙宗南渡也宗社幾淪兵戈方熾不翅天柱崩而地維折宋之不亡僅如一綫之屬旒國無其人誰與復立王於時奮自徒步應募而起歷裨校至大將小戰百餘大戰數十鋒不少挫而益勁遂平南北羣盜傾僞齊以蹙金人蓋王之忠義勇智皆得之天非矯僞而爲者故能始終以恢復爲己任才與志副名與實稱南渡以來一人而巳當是時金兵數敗中原幾復柰何主蔽於姦忘讎忍恥自棄其土而不能成中興之大功此則宋之不幸髙宗之不幸而豈獨王之不幸哉論者謂方郾城戰勝進軍朱仙鎭烏珠將棄洛還而詔趣班師使王以將在軍君命有所不受之義堅執北伐乘屢捷之勢偪屢敗之敵而滅之盡收故疆措置巳定然後奏凱旋師歸身謝罪顧不愈於束手就僇而志不得伸耶此亦一義然未得其當也夫將不専制久矣惟趙充國之破西羌嘗違詔而伸己策以上有孝宣之眀下有魏相之忠與協耳不然則必如孔明之受托昭烈桓溫劉裕之専制晉權乃可以拜表而卽行彼髙宗之去孝宣逺矣又濟之以姦檜之賊王旣無孔明君臣之契而溫裕之所爲又非王之所肯爲者此其所以寧死而不敢専制之也歟嗚呼於此益可以見王忠義之誠矣是以自宋及今天下之人所共扼腕傷嘆聲其害王者之罪而誦王之烈不已非所謂公論之存於萬世者乎歲己巳之八月皇帝初卽大位以統幕師上皇未復敵方內偪乃命侍講臣珵等十有五人分鎭要地遏亂略糾義旅以爲京師聲援而臣珵實來彰徳彰徳古相州也湯陰爲其屬邑邑之周流社王之所生地也間因行縣至焉旣臨祭王之父祖墓而封守之乃集郡縣僚吏師生父老於庭而諭之忠義因及王之祠事皆喜躍願效力其明年春珵以召還乃具列王之功於禮當祀者以聞詔可祠旣成勑賜榜曰精忠之廟而俾有司春秋祭享如制於是書其事於麗牲之碑而識其相事者之職名於碑陰又爲迎送神之辭使歌以侑享旣以慰王之靈於冥漠且以爲天下忠義之勸云其辭曰

王歸來兮毋夷猶寧不懷兮舊邱昔仗劍兮南遊刷國恥兮復君讎王之烈兮蓋九州島羌彼姦兮忠是訧神胡爲兮滯畱駕風鵬兮驂云虯婘鄕邑兮少休斚有醴兮爼有羞式燕享兮春與秋王將去兮之何方胡不睠兮故鄕爰弭節兮回旌肆容與兮翺翔肅羽騎兮成行彎彊弧兮射天狼福我民兮佑我皇干戈載戢兮無水旱傷蠲我祀兮蒸與嘗江之南兮河之北往復還兮樂未央

勅修河道功完之碑

徐有貞

惟景泰紀元之四年冬十月十有一日天子以河決沙灣久弗克治集左右丞弼曁百執事之臣於文淵閣議舉可以治水者僉以臣有貞應詔乃錫璽書命之行天子若曰咨爾有貞惟河決於今七年東方之民厄於昏墊勞於堙築靡有寧居旣屢遣治而弗卽功轉漕道阻國計是虞朕甚憂之玆以命爾爾其往治欽哉臣有貞祇承惟謹旣至乃奉揚明命戒吏飭工撫用士眾咨詢羣策率興厥事已乃周爰巡行自北東䢐南西踰濟汶沿衛及沁循大河道濮範以還旣究厥源流因度地行水乃上陳於天子曰臣聞凡平水土其要在知天時地利人事而已天時旣經地利旣緯而人事於是乎盡且夫水之爲性可順焉以導不可逆焉以堙禹之行水行所無事用此道也今或反是治所以難蓋河自雍而豫出險固而之夷斥其水之勢旣肆又由豫而兗土益疎水益肆而沙灣之東所謂大洪之口者適當其衝於是決焉而奪濟汶入海之路以去諸水從之而泄堤以潰渠以淤澇則溢旱則涸此漕途所爲阻者與然欲驟而堙焉則不可故潰者益潰淤者益淤而莫之捄也今欲捄之請先疏其水水勢平乃治其決決止乃浚其淤因爲之方以時節宣俾無溢涸之患必如是而後有成制曰可臣有貞乃經營焉作治水之閘疏水之渠渠起張秋金堤之首西南行九里而至於濮陽之濼又九里而至於博陵之陂又六里而至於壽張之沙河又八里而至於東西影塘又十有五里而至於白嶺之灣又三里而至於李■﹝山上隼下﹞之崖由李■﹝山上隼下﹞而上又二十里而至於竹口蓮花之池又三十里而至於大瀦之潭乃踰範曁濮又上而西凡數百里經澶淵以接河沁河沁之水過則害微則利故遏其過而導其微用平水勢旣成名其渠曰廣濟閘曰通源渠有分合而閘有上下凡河流之旁出而不順者則堰之堰有九長袤皆至丈萬九堰旣設其水遂不東衝沙灣乃更北出以濟漕渠之涸阿西鄄東曹南鄆北之出沮洳而資灌漑者爲頃百數十萬行旅旣便居民旣安有貞知事可集乃參綜古法擇其善而爲之加神用焉爰作大堰其上楗以水門其下繚以虹堤堰之崇三十有六尺其厚什之長伯之門之廣三十有六丈厚倍之堤之厚如門崇如堰而長倍之架濤截流柵木絡竹實之石而鍵之鐵蓋合土木火金而一之用平水性旣乃導汶泗之源而出諸山匯澶濮之流而納諸澤遂浚漕渠由沙灣而北至於臨淸凡二百四十里南至於濟寧凡二百一十里復作放水之閘於東昌之龍灣魏灣凡八爲水之度其盈過丈則放而泄之皆通古河以入於海上制其源下放其流旣有所節且有所宣用平水道由是水害以除水利以興初議者多難其事至欲棄渠弗治而由河沁及海以漕然卒不可行也時又有發京軍疏河之議有貞因奏蠲瀕河州縣之民馬牧庸役而専事河防以省軍費紓民力天子従之是役也凡用人工聚而間役者四萬五千有奇分而常役者萬三千有奇用木大小之材九萬六千有奇用竹以竿計倍木之數用鐵爲斤十有二萬鋌三千絙百八釜二千八百有奇用麻百萬荊倍之槁稭又倍之而用石若土則不計其算然其用糧於官以石計僅五萬而止焉蓋自始告祭興工至於工畢凡五百五十有五日於是水官佐工部主事臣詡參議山東布政使司臣云鵬山東按察司事臣蘭等咸以爲惟水之治自古爲難矧玆地當兩京之中天下之轉輸貢賦所由以達使終弗治其爲患孰大焉夫白之渠以漑不以漕鄭之渠以漕不以貢而工皆累年費皆巨億若武之瓠子不以漑不以漕又不以貢而役久弗成兵民俱敝至躬勞萬乘投璧馬吁神祗而後己以彼視此孰輕孰重孰難孰易乃今役不再期費不重科以漑焉以漕焉無弗便者是以軍國之計生民之資大矣厚矣其可以無紀述於來世臣有貞曰凡此成功實惟我聖天子之致所以俾臣之克效不奪浮議非天子之至眀孰恃焉所以俾民之克寧不苦重役非天子之至仁孰賴焉有貞之於臣職其惟弗稱是懼矧敢貪天之功惟夫至明至仁之徳不可以弗紀也臣有貞嘗備員翰林國史身親承乏不可以嫌故自輟乃拜手稽首而爲之文曰

皇奠九有歷年維久延天之佑旣豫而丰有蔀以蒙見沬日中陽九百六數丁厥鞠龍蛇起陸水失其行河決東平漕渠以傾否泰相乘運維中興殷憂乃凝天子曰吁是任在予予可弗圗圖之孔亟歲行七易曾靡底績王會在玆國賦在玆民便在玆孰其幹濟其爲予治去害而利惟汝有貞勉爲朕行便宜是經臣拜受命朝嚴夕儆將事惟敬載驅載馳載詢載謀載度以爲乃分厥勢乃堤厥潰乃疎厥滯分者旣順堤者旣定疏者旣浚乃作水門鍵制其根河防永存有埽如龍有堰如虹護之重重水性斯従水利斯通水道斯同以漕以貢以莫不用邦計維重惟天子眀浮議弗行功是用成惟天子仁加恵東民民是用寧臣拜稽首天子萬壽仁明是懋爰紀厥實勒玆貞石昭示無極

大寧觀碑

劉定之

大寧觀在大同府城中大同古雲中地漢髙祖鋤秦蹶項威振寰海然至此爲冒頓所困拓跋魏據此而起而以得中原之半遼金皆以此爲別京元因之盤根株固基趾焉維我皇明視爲藩垣重地屯兵千萬連城堡十數百以控制朔漠達於無外蓋自帝都顧視之大同其右翼也徳威所及之逺豈前代君華夏辟土疆者可侔哉信足謂之大寧矣洪武初創道觀以大寧爲名厥有意焉然其地寒故山林無傑木巨材其人勞於戍守饋運徵行故於取木伐石陶甓之役有不暇構架塗墁繪飾之巧有非素習則惟王公將帥官府廨署有不逮中土者況於觀固宜因陋就簡也今副都禦史古浚王公越來鎭大同令肅法舉亦旣有年意欲新之有待未果太守綏徳郝君淵之自監察禦史知河間府連著績用遷綰郡紱有所興革克承憲度公嘉奨之以新觀之事委焉君退與其僚捐俸爲率俾觀之羽士張道維集好義者所願輸始事於成化三年丁亥某月訖工於明年戊子某月最北正殿五間殿之南甬道屬於中殿三間道東西各有亭中殿之南甬道屬於山門道東有鼔樓西有鐘樓環其區域爲廊四周東廊二殿北以祀三官南以祀靈官西廊二殿北以祀四聖南以祀闗王間架髙廣深邃加其數觚稜罘罳欄檻增其規香火灑掃朝夕節朔定其制石山藝卉沙墀植樹期其久旣成文武官曹兵民士女咸集瞻視靡不欣喜謂曩者吾人至於斯觀有所祈謝祥臻災弭冦殄物阜𨿽感神恵而愧觀弗稱今玆稱矣功有自焉惟亭立碑以待刻文紀實郝君嘗従予學乃以王公命來請予文夫斯地之安寧綏靜陶大化超往古由有聖主在上享天心恢神謨以長轡遐馭也斯觀之盛則賢臣總風紀任牧守治神人能得其宜於中也然則斯人在下衣食有餘而奉神之休庸有旣乎予旣記其事乃系以銘詩曰

絕塞之表不聞刁鬥乃聞道觀鼉鳴鯨吼鼔鐘之聲警於昏曉烽燧不見乃見華燈夜集於觀燦燦如星我皇禦世武緯文經天下之大孰如其寧風調雨順禾黍被野日之夕矣牛羊來下饔飱是宜湩酩亦諳出而射獵獲虎耽耽歸舉兕觥抵掌醺酣囊金車帛來自塞南家給人足捐財弗貪以作斯觀千楹楩楠維神之尊其居正宇垂衣雲霞寶冠玉麈與天爲徒佑我聖主旁殿居者哂喜嗔怒各司厥職我民依怙爾敵勿驕神欲剿之都憲節出大將纛麾執以還城往觀數俘入門而左闗雲長居顏如渥赭有虯其須單刀雪瑩爾魄先誅有屹者亭碑峙龜趺守臣所立鰲島仙書

眀文衡卷六十七

●欽定四庫全書

明文衡卷六十八

﹝明﹞程敏政編

○神道碑

禦制中山徐武寧王神道碑

大眀中山武寧王姓徐氏諱達鳯陽府鳯陽縣人家世農業王年二十有二值元末兵興歲癸巳朕集義旅王來麾下朕視其所以周旋幾二年動靜語黙悉超羣英於是命爲帥首凡有微徵以代朕行又幾一載眀年乙未朕被敵所執敵之帥首亦爲我軍所執明日王來以身代朕歸朕歸縱敵帥首易王還已而從朕渡江下采石定太平時機務浩繁姑孰之郡密邇大江況元帥首曼濟哈雅率舟師以拒江面爲朕肘腋之患不暇率兵四徵乃命王爲將擇精兵數千東取溧水溧陽王兵至守者不戰民庶咸安眀年丙申春二月敗元舟師於采石王仍屯溧水三月召王從徵建業越十日庚寅師入建業越七日丁酉命爲大將浮江而下水陸並進東取京口大破元師京口巳定東探浙右時張士誠擅稱名號遣將巳據毗陵旌旗相望其守者潛遣間諜誘我斥堠王察知遣使歸告請勒兵以討朕許之王將三萬人逼近其壘復遣使歸告賊勢少窘益兵可下朕遣戰將千餘員甲十三萬師會合圍毗陵張士誠自姑蘇發其弟張九六將兵數萬來援王遣兵逆戰不移時破之生擒張九六城守猶堅朕復益新附二萬合勢共圍守者窘甚計出多方誘我新附者二萬新附帥首宻從傾營入城助彼來戰初我軍環其城而營之因新附者叛四方去其三獨王固守其南開平王猶營東南外一捨之餘扼彼援兵尙未驚移聞新附者叛冦迫王營王拒守且戰開平自外來援內外夾攻大敗其眾擒其守將張徳餘軍敗入其城王復還而困之士誠自姑蘇遣將呂珍寅夜入城督兵以守與王相抗初彼軍𨿽少糧且足用戰守益堅及誘降入軍多糧少戰且狐疑丁酉春守將呂珍潛遁城下師旋復遣徵寧國城圍援至王發兵扼要而戰援者敗俘斬者眾旬日城降宣城亦附凱旋時四方羣雄甚多朕固守江東數郡命王秣馬厲兵以觀四方之勢又眀年戊戌命王點兵固守建業朕親下浙東金華旣平六月師還未幾遣王西徵皖城水陸並進微北秋命王西徵池州師抵而平陳友諒遣兵來救斬首萬級生獲三千餘時張士誠發兵來冦宜興城陷遣王將兵復取師抵城下不旬日城復生獲三千餘皆戰死其年惟揚元義兵盡歸壬寅秋王従朕下潯陽陳友諒敗潰時張士誠發兵攻長興畱王守潯陽未幾召歸師次中塗令復守潯陽比至陳兵巳入城守王遣兵與戰陳兵復潰俘斬數千獲其眷屬戰騎彼時潯陽之境空荒棄而弗守師旋建業癸夘春正月取豫章城降命王西取武昌不克班師中塗豫章內變王復討平張士誠北冦壽春朕親往援王爲前部張兵敗北旋師金斗周圍其城戰間陳友諒大率兵冦豫章詔王罷金斗之圍歸整舟師解豫章之難秋七月師次彭蠡陳友諒罷圍逆戰王身先諸將敗陳一巨艘死者千五百人自是彼軍勢弱我軍威振由王身先癸夘歲畱王守京朕西徵武昌甲辰武昌下克陳之後其年大會兵於京師乙巳歲命王取淮東淮陰諸州仲夏師旋歲丙午命率甲士二十萬東取吳越鏖戰於吳興皂林之野生擒張兵六萬不戮一卒盡赴京師冬十有一月師抵姑蘇明年丁未秋九月姑蘇下兼浙左之大半詔班師命王西略蒼梧九溪率服還軍京師洪武元年戊申春正月朕卽大位二月命王爲徵北大將軍銀靑榮祿大夫上柱國錄軍國重事中書右丞相兼太子少傅信國公命率甲士二十五萬北定中原抵齊魯而民安所過輯兵守禦規畫足食兵不民擾所得壯士帥而䢐徵不煩朕念北齊旣平命渡河南兵至大梁父老壺漿以迎西下洛陽長驅崤函直抵潼闗守者拒戰王命宋國公馮勝抜之朕命據闗而守諭歸大梁北下河內由鄴下趨趙州抵臨淸其年八月三日辛未北入燕都捷奏平敵復命西下晉冀如命井陘長驅晉冀以平二年春正月召渡河西兵入闗中守者皆棄全有闗內之地召歸天下太平三年冬十有一月論功行賞命王爲開國輔運推誠宣力武臣特進光祿大夫左柱國太傅中書右丞相徵北大將軍攺封魏國公五年夏五月眾議北入沙漠王至嶺北兵疲而還勑命沿邊輯守歲鎭於燕口外餘民自是收盡海內無虞十七年甲子太陰數犯上將朕惡之召罷北鎭勞勞於家是年臘月二十有一日染疾朕恐之星馳四召名醫咸至疾終弗瘳眀年乙丑二月二十七日己未薨特封中山王謚武寧享年五十有四爰以是年四月十八日己酉塟於鐘山之陰生男四人世子允恭襲封魏國公女四人長女燕王妃王平昔言簡慮精當提兵之時令出不二諸將敬若神眀所至之處攻城不屠與人不戲凡受命而出及功成而旋每不自矜至於封姑蘇之府庫置元宮之美人財寶無所取婦女無所愛忠志無疵昭明乎日月旣薨朕恐歲月幽遐磨迷偉績朕特親筆生前張我武威偃兵息民混一區夏奠安人神之勞以示子孫耿光萬世勒諸堅石樹當神道歌曰

景命昌兮天彰錫我英俊兮忠良幽韜祕略兮神機黙溫溫兮兼剛秉旄鉞而䢐徵兮旣出幡幢繚繞兮雄气軒昻戰騎靈兮蹄疾旌旗烈烈兮前行六軍濟濟兮甲冑礪矛燦爛兮精鋩捨之兮周廬星列屬櫜兮比比懸傍刁鬥聲頻兮令宻山川妖魅兮奚蔵彎弧力勁兮射欃槍幾披星月兮秋霜奮忠海內兮孰前當摧堅撫順兮我武惟揚

明文衡卷六十八

《四庫全書明文衡》﹝069～084﹞／一百卷﹝明﹞程敏政撰

●欽定四庫全書

明文衡卷六十九

﹝明﹞程敏政編

○神道碑

大明追封揚王神道碑銘﹝有序﹞

宋濓

皇帝恭膺大寶式展孝思旣追崇祖宗四代帝號建立太廟復念皇太后之所自出追封外王父爲揚王外王母爲揚王夫人建祠於太廟之東歲時遣重臣致祭近有來自淮陰者言王墓在盱眙如故上聞之悲喜交集卽詔內臣及圜丘署令往祭而修治之寘灑掃之戶凡三護視塋域且命詞臣撰文以樹諸神道臣濓伏讀禦制王之行若曰王姓陳氏世爲維揚人不知其諱當宋之季名隸尺籍伍符中從大將張世傑扈從祥興帝駐南海至元己卯春世傑與元兵戰師大潰士卒多溺死王舟亦爲風所破幸脫死達岸與一二同行者累石支破釡煮遺糧以療饑已而糧絕計無所出同行者曰我等自分必死聞髑髏山有死馬共烹食之縱死亦得爲飽鬼不識可乎王未及行疲極輒晝睡夢一白衣人來謂王曰汝愼勿食馬肉今夜有舟來共載也王以爲偶然未之深信俄又夢如初至夜將半夢中髣髴聞櫓聲有衣紫衣者以杖觸王之胯曰舟至矣柰何不起王驚寤身在舟上見舊所事統領官時統領已降於元將元將畏舟壓凡有來附者擲棄水中統領憐王亟藏之艎板下日取幹餱從板隙投之王掬以食度王之渴乃與王約以足撼板王卽張口向隙受漿居數日事泄皆彷徨不自安忽■﹝風貝﹞風吹舟盤旋如轉輪久不能進元將大恐徧求於禜祈者不可得統領知王能巫術遂白而出之王仰天叩齒若指麾鬼神狀風濤頓息元將喜因飲食之至通州賚王數巨魚送之登岸王歸維揚不樂爲軍伍避去盱眙津裏鎭擇地而居以巫術行王無子生二女長適季氏次卽皇太后晚以季氏長子爲後年九十九歲而薨遂塟焉今墓是已臣濓聞之君子之制行能感於人固難而能通於神明爲尢難今當患難危急之時神假夢寐挾之以升舟非其精誠上通於天何以致神人之佑至於斯也王之羣行其詳𨿽若不可知舉此而推之則積徳之深厚斷可信矣是宜慶鍾聖女誕育皇上以啟大明億萬年無疆之基於乎盛哉昔者史臣贊堯之徳首以親九族爲言其效至於黎民於變時雍之盛然九族之中母族居其三皇上以念母之故思王不能忘封以王爵享以祠廟今又樹碑墓道以紀其異行是皆以孝治天下也將見四方向風咸知以孝自勉皥皥熙熙以致隆平之治不難矣臣濓旣序其事復再拜稽首而獻銘曰

皇帝建國克展孝思疏封母族自親而推錫爵維揚地邇帝畿立廟崇祀玄冕衮衣痛念宅兆卜之何墟閭師來告今在盱眙皇情悅豫繼以涕洟卽詔禮官汝往葺治母俾蕘豎跳踉以嬉惟我揚王昔隸戎麾獰風蕩海糧絕阻饑天有顯相夢來紫衣挾以登舟神力所持易死爲生壽躋期頤積累深長未究厥施乃毓聖女茂衍皇支蘿圗肇開鴻祚峩巍日照月臨風行霆馳自流䢐源功亦有歸無徳弗酬典禮可稽聿昭化原扶植政基以廣孝治以惇民彜津裏之鎭王靈所依於昭萬年視此銘詩

明故勅賜銀靑榮祿大夫上柱國中書平章軍國重事兼太子少保鄂國常公贈翊運推誠宣徳靖逺功臣開府儀同三司上柱國太保中書右丞相追封開平王謚忠武神道碑銘﹝有序﹞

洪武二年己酉秋七月七日銀靑榮祿大夫上柱國中書平章軍國重事兼太子少保鄂國常公薨於軍中二十三日訃聞皇上爲之震悼罷朝在庭之臣莫不灑泣越明日詔中書定議贈翊運推誠宣徳靖逺功臣開府儀同三司上柱國太保中書右丞相追封開平王謚曰忠武八月朔日柩車至龍江上往臨奠慟哭而還親爲擇地於鐘山艸堂之原營建宅兆及棲靈之祠凡百須之具一給於官不以煩其家至冬十月九日始葬復推恩及其三代皆爲王爵生榮死哀可謂至矣上猶念其功不寘召臣濓於庭而謂之曰朕東撫髙麗西抵吐蕃北際沙漠南來交趾占城莫不稽首奉命計其開拓之功以十分而言王蓋居其七八朕今手錄戰伐次第以授爾尙爲文勒諸丰碑以著王之功於無窮焉臣濓受詔而退謹再拜序而銘諸幽王諱遇春姓常氏濠州懷逺人世爲農家賦性剛毅膂力絕人歲壬辰羣雄並起江淮爲之鼎沸時王年二十有三爲羣盜劉聚所得聚覩王狀貌奇偉拔於行伍而信任之王毎出戰必鼔勇爭先聚深喜之王察聚所爲終不能有成欲擇所依乙未聞上駐兵和州領眾數十人棄聚來歸居兩月餘請爲前部先鋒上曰爾之來者爲士卒糧絕故就食耳爾自有主我安得而畱之王請之再三至於涕泣上曰爾姑從吾渡江俟克太平委身事吾未晚也夏六月上先抵采石磯元兵陣於磯上而磯下巨舟如織相距僅三丈餘猝難登岸王乘快舸相繼而至上麾之使前王卽捨舟挺戈先登眾皆披靡遂拔采石乘勝取太平從上守禦乃始授總管府先鋒冬十月升管軍總管丙申春二月元中丞曼濟哈雅復以兵屯采石南北不通上慮將士𨿽渡江而其父母妻拏尙畱淮西勢莫可致命王綂兵攻之王至設疑兵以分其勢而以正兵與之合及戰別出奇兵敗之悉俘其精鋭自是元兵扼江之勢衰矣尋守溧陽攻建康功爲諸將先三月從今大將軍右丞相徐公達克鎭江夏四月授承信校尉領軍先鋒秋九月再攻常州會有軍叛去與僞吳張士誠合徐公被圍於牛塘王與諸將力戰大敗其眾擒士誠梟將張將軍冬十有一月除統軍大元帥丁酉春三月遂克常州遷中翼大元帥夏四月從徐公下寧國秋八月克馬馱沙冬十月取池州戊戌春擢江南行中書省都督馬步水軍大元帥冬十有二月上親取婺州己亥夏四月轉鎭國上將軍同僉書江南等處行樞宻院事守婺城尋命攻衢州降之冬十月升僉院十有二月攻杭州庚子夏五月召還京師從徐公拔安慶趙普勝之水寨時僞漢陳友諒揚言拔安慶王策其必攻池州以羸弱守城伏鋭士於九華山明日友諒兵果來攻城伏兵四合俘殺萬餘人六月友諒入太平犯龍灣王共謀擊敗之已而上整舟師襲友諒畱王守京師軍民無敢嘩辛丑春三月拜江南行中書省參知政事秋七月從上取安慶破江州回守龍灣冬十有一月張士誠出兵冦長興上時駐九江聞報還京師命王往援士誠兵敗俘殺五千餘人壬寅春修安慶城羅友賢構亂據池州神山寨將與士誠通杭歙震動命王往攻之癸夘春正月擒斬羅友賢餘黨悉平三月張士誠遣兵圍劉福通於安丰王從上擊之將戰王突入其陣三戰三勝敵兵大敗而去俘獲士馬無算遂同徐公圍廬州凡三月城將下適陳友諒攻南昌王解圍而還秋七月從上率諸將往援八月遇友諒於彭蠡湖之康郎山王與之聨舟大戰呼聲動天地無不一當百縱火焚僞平章舟風急火熾十里之間湖水盡赤敵將張定邊素號梟猛奮前迎戰王射之定邊中矢走友諒乃退保鞋山諸將以友諒兵尙彊請縱其去王獨不言及我師出湖口皆言江流湍急欲放舟而下上知其情命以舟扼上流王應之諸將乃避流而上舟蔽江面控湖口者旬有五日友諒軍食乏出江求戰王遣火舟火筏禦之敵兵奔潰追北數十里與之酣戰自辰至未不解上所乘舟及王舟皆膠於沙王旣脫禦舟而已舟被圍復力戰而脫於是友諒中流矢死士卒十萬皆降未幾其臣立友諒之子理於武昌冬十月王帥師討之四面合圍甲辰春二月理衘璧出降荊湖之地望風皆附升中書平章政事秋七月從徐公取廬州八月遂自將兵平臨江之沙坑麻嶺十洞牛陂諸寨進取贛州乙巳春正月克之悉定南安南雄韶州夏五月還兵取安陸襄陽冬十月從徐公克泰州丙午春三月復從克髙郵夏四月淮安濠泗徐宿安丰皆下秋八月諸將攻浙西師次太湖僞萬戶尹義等逆戰王擒之直趨湖州之毗山與敵兵水陸鏖戰敵兵大潰遂抵城下塞其四門晝夜環攻之僞丞相張士信悉發境中兵爲援屯於舊館出我師之背王統奇兵由大全港入結營東阡復出敵背且塡壅溝港絕其歸路士誠知事急出親兵拒鬭王一鼓勝之士誠復遣其將徐義統赤龍船親軍來救王復擊敗於烏鎭冬十月舊館降得兵六萬十有一月湖州亦下遂進圍平江丁未圍之益急士誠收合餘燼猶背城百戰降其將士且盡秋九月始克之縛士誠來獻籍其兵二十有五萬乃加授中書平章軍國重事疏封鄂國進爵上公冬十月復授徵北副將軍同徐公奉命北伐戊申春正月上卽皇帝位國號大明攺元洪武王與徐公下山東諸郡遂攻汴梁守臣李景昌遁進攻河南敵兵五萬屯於洛水之北將出迎戰王布陣旣定單騎執弓矢衝入其隊敵發二十騎攢槊刺王王一箭中其前鋒大呼殺入悉獲其眾而河南諸城先後皆平上幸汴京謀取燕都秋七月徐公與王渡大河河北諸郡又平八月二日燕都不戰而克元君北奔師次太原其守將庫庫特穆爾帥眾來禦其鋒鋭甚王與徐公謀曰我騎兵𨿽集而步卒未至何以能戰莫若遣精騎夜刼其營其眾可亂眾亂主將可縛也徐公如王言庫庫特穆爾果中傷而遁己酉春正月進攻大同竹貞棄城走河東又平遂西入秦張良弼遁李思齊迎降奉先鳳翔鞏昌臨洮又平夏五月元將伊蘇兵侵通州有旨命王以所部軍東還拒之遂搗永平過恵州獲江文淸士馬以千計至大寜伊蘇遁破開平元君又北奔追至北河俘其宗王三人及平章鼎珠等凡得軍士萬人車萬兩馬三千牛五萬全師還燕次栁河州得疾而薨享年僅四十爾王之爲人守謙而不矜有功而無過運籌決勝之方不學而能其從大將軍東徵西伐而能遵守節制及其自將兵則所至無不克捷由其智識明而材力雄故施之各得其宜嗚呼若王者可謂開國之殊勲者矣王之曾大父四三府君累贈銀靑榮祿大夫上柱國中書平章政事追封開平王謚莊簡妣張氏追封開平王夫人大父重五府君累贈儀同三司上柱國少保中書平章政事追封開平王謚安穆妣陳氏追封開平王夫人父六六府君累贈開府儀同三司上柱國太保中書右丞相追封開平王謚靖懿妣髙氏追封開平王夫人妻定逺藍氏封開平王夫人子男三人曰茂曰升曰森皆上所賜名女三人長許爲皇太子妃餘皆幼臣濓聞之昔日唐太宗起義兵而定天下當時有尉遲恭者棄劉武周仗劍來從其後輔成唐業而恭之功爲多於是生有鄂國之封歿有忠武之謚今王之功非恭所可及上之所以遇王者封謚與之𨿽同而其王爵之加恩數優渥揆之於唐誠又過之史臣所謂君臣相遇千載一時者豈不異世而同符也哉是宜銘諸貞石傳之千萬世一以昭聖天子垂念功臣如此之至一以著王之勲烈於不朽云爾銘曰

聖皇開天豪傑四從龍興而云虎嘯而風義旗所指山嶽震動飆馳霆舂孰不神竦維忠武王其气至剛仗劍來從飛渡大江無堅不摧無敵不碎席捲長驅易如拾芥平吳定越帖荊撫淮威聲所加小大畢來齊魯旣寜汴洛亦定直指幽燕不戰而勝元君逺逝六軍倒戈本根旣撥何有條柯乃收晉冀乃淸秦隴乃徇遼海人百其勇茫茫朔漠灤河所經誓將剗滌邊塵弗驚王之忠精上貫天日燁其有光亙古不沒幅員之廣漢唐莫過馬蹄所及王功爲多十五年間百戰百捷備殫勤勞光輔帝業翊運之勲靖逺之威在古或罕於今見之大功垂成王忽長逝當寧興哀如失一臂爰加恩寵用錫王封衮衣繡裳照耀泉宮天子曰噫未慊朕志其推爾爵上褒三世死生哀榮孰可比焉王𨿽云歿生气凜然鐘山之陰隧道有石詞臣勒銘垂示千億

大明勅賜榮祿大夫同知大都督府事兼太子右率府使贈推忠翊運宣力懷逺功臣光祿大夫湖廣等處行中書省平章政事柱國追封蘄國公謚武義康公神道碑銘﹝有序﹞

皇帝卽位之三載混一華夷聲敎所被罔間遐邇梯山航海奉贄獻琛上念熊羆之士不二心之臣東徵西伐宣勞有年方將胙土分茅以定功賞而都督康公薨於陜州上聞之嗟悼不已旣勅有司穿土作室以寜體魄復欲昭其功勲於悠久詔翰林學士臣宋濓稽諸簡牘所書文於堅石以垂示於億萬載臣濓謹按公諱茂才字壽卿康其姓也世爲蘄州人曾祖文廣皇贈中奉大夫中書參知政事護國追封京兆郡公祖徳懋皇贈資善大夫中書右丞上護軍追封京兆郡公父壽皇贈榮祿大夫同知大都督府事柱國追封蘄國公母蕭氏追封蘄國夫人公當元之季四方云擾未幾蘄州陷公結義旅以捍蔽爲務授以長官俄遷爲鎭府同諸將復九江搗蘄水黃連寨轉蘄州路同知總管府事屯戍和之俗溪太平之采石使者考其功狀升淮西宣慰副使同知元帥府事又升宣慰使都元帥歲乙未六月上帥師渡江將士家屬尙畱於臨濠陣人多效死於是數戰不克後數月常忠武王遇春遣逰兵虛撓之公連日發軍以應王度其力疲夜設伏兵質明殲其精鋭殆盡然猶收合潰散堅寨於天寜洲明年二月上命諸將以襄陽大炮破其寨公奔行臺便宜升淮南行省參知政事甫踰月上亦克金陵又奔京口舟師追及之公度天命有歸乃率所部餘兵三千解甲來附免冠頓首言前日之戰各爲其主今日屢敗天數也事至於此死生惟命茍得生全尙竭犬馬之力以圗報效上笑而釋之仍許綂所部兵從徵又明年授秦淮翼水軍元帥守禦龍灣取江陰之馬馱沙八月僞吳張士誠犯我疆境公驅兵逐之獲其樓船人上賜名馬一匹黃金一錠歲戊戌從廖楚公永安攻池州取趙雙刀之樅陽遷都水營田使兼帳前總制親兵左都指揮使明年八月攻皖城僞將率樓船出戰公復獲之又明年六月僞漢陳友諒傾國入冦攻陷我姑孰殺戮我吏民意將窺我南京上召公謂曰爾不疑我乎公復頓首謝上曰汝旣不相疑宜作書遣使僞降友諒爲內應招之速來仍紿告以虛實使分兵三道以弱其勢友諒果如所言旣至諸將同公奮擊大破之縛其士卒二萬有幣帛白金之賜歲辛丑八月上怒友諒來冦率將士親徵公領舟師行擊安慶破江州僞都友諒西遁遂下蘄州興國漢陽公沿流而下克黃梅某家寨十一月取江之瑞昌取友諒八陣指揮友諒之勢遂衰遷帳前親兵副都指揮使明年元月復龍興又明年攻左君弼於廬州四月友諒圍龍興上親往援公與諸將皆從友諒聞上至亟解圍還七月大戰於彭蠡湖軍聲嘯呼湖水爲之起立浮屍蠢蠢動至數十里友諒遂至敗亡又有幣帛之賜十月上親徵武昌公從之歲甲辰二月下之友諒之子理衘璧出降三月進金吾侍衛親軍都護府副都護四月從大將軍徐公達洊攻廬州七月下之八月拔安丰繼取江陵及湖南諸州加賜幣帛明年二月攺神武衛指揮使五月進大都督府副使閏十月士誠兵犯江陰京口上帥大軍水陸並進公在行中及至鎭江士誠兵已遁又明年正月追至巫子門擊敗其眾獲士卒二千公功爲多四月搗淮安之馬邏港拔其水寨復獲士卒與艨艟無算淮安平七月遂攻湖州十一月破之進逼姑蘇姑蘇士誠僞都卽遣鋭卒來迎鬭大戰尹山橋公持戟督戰益力鋭卒盡覆乃進圍齊門刀劍林立飛鳥不敢下大將軍命諸將合攻之吳元年九月姑蘇平公取無錫州十月升同知大都督府事兼太子右率府使進階榮祿大夫洪武元年上以江南之地旣入版圗乃遣大將軍經略中原公從齊魯之地復由黃河取汴梁下洛陽駐師陜州規運饋餉造浮橋以渡大軍鎭河中善撫綏遺民爲之立石頌徳絳解二州則公所招徠蔽遮潼闗秦人不敢東向三年復從大將軍徵漢中奉詔還軍中道因疾而薨實八月之三日也年五十有七上下羣臣議贈公推忠翊運宣力懷逺功臣光祿大夫湖廣等處行中書省平章政事柱國追封蘄國公謚曰武義卜以九月二十一日葬於應天府上元縣鐘山鄕之幕府山上親臨奠而百司繼之祭幄相望聨絡原野時人以爲榮公娶方氏追封蘄國夫人繼室田氏封蘄國夫人側室朱氏兪氏子男三人鐸田氏出鑑朱氏出鎭兪氏出公通經史大義事太夫人以孝聞輕財仗義意气磊落而尢有志於事功值元祚將終其才弗克盡施然而眞主龍飛於羣雄之中公卽能識之捲甲韜戈率眾臣附坦然而不惑可謂上知天命下察人心者矣由是昭被寵眷倚之以心膂用之爲爪牙十餘年間屢從徵討茂績奇勲著稱當世存則安富尊榮加以爵位薨則疏封賜謚賁及九泉令名垂於竹帛重祿延子孫公其可以不朽矣臣濓謹拜手稽首述辭於碑系之以銘深懼不足以稱上報功之意銘曰

於赫大明受命於天如日之升照於八埏﹝其一﹞於時康公江險之恃大軍西來視如平地﹝其二﹞巨炮轟雷物莫敢攖何戰弗潰何守弗傾﹝其三﹞天人攸歸勢何敢抗知幾先來率眾內向﹝其四﹞皇帝曰嘻有附匪疏予開誠心遇爾不疑﹝其五﹞爾礪矛鋋爾部士卒助予四方以寜萬國﹝其六﹞公拜稽首賜死爲生誓殫報效如無餘齡﹝其七﹞孰不爲庭率師往討矯如翼如風馳電掃﹝其八﹞東吳西楚蹴陳駕張身經百戰凶豎始亡﹝其九﹞大將北伐同取汴洛出鎭於蒲卹其孤弱﹝其十﹞蔽遮河潼以義爲闗誰敢操戈睥睨其間﹝其十一﹞玄龜負碑以頌遺愛民亦何心恩義斯在﹝其十二﹞從伐漢中迢迢西徵有命班師中道而薨﹝其十三﹞帝念將臣血戰之苦將酬其勲錫以茅土﹝其十四﹞孰不壽考以樂承平公胡嬰疾隕魄泉扃﹝其十五﹞帝情憫悼恩命絡繹穿山爲堂畢玆窀穸﹝其十六﹞名垂於史祿延於家翩然而逝公復何嗟﹝其十七﹞史臣造文大書深刻以昭公勲有永無極﹝其十八﹞

明文衡卷六十九

●欽定四庫全書

明文衡卷七十

﹝明﹞程敏政編

○神道碑

巢國華武公神道碑

宋濂

自古興王之際天旣生眞人拯民塗炭之中必有如虎之將宏展其丕猷弼成其大業此如燭照而龜卜蓋無疑者以漢唐言之則雲臺二十八將淩煙閣二十四人是已洪惟皇帝當四海逐鹿之秋龍飛淮甸噓陽吸陰反掌之間廓淸八極夷荒蠻徼罔不臣妾當是時謀臣猛士效忠宣力其眾如雲若和陽華公亦其一人也歟公諱髙姓華氏字則未聞所謂和陽則其所居之郡也曽大父汝徳贈中奉大夫湖廣等處行中書省參知政事護軍追封武陵郡公曽祖妣張氏追封武陵郡夫人大父某贈資善大夫湖廣等處行中書省左丞上護軍追封武陵郡公祖妣張氏追封武陵郡夫人父徳新贈榮祿大夫湖廣等處行中書省平章政事柱國追封澧國公妣童氏追封澧國夫人公之生也挺然有英气人見之者咸曰是子異日必亢厥宗及壯其材果超羣類不屑屈人下同黨多嚴憚之至正中天下大亂所在盜賊乘時爲患害屠劉其黔黎蕩析其室廬剽敓其玉帛公慮蹙廹州境卽於所居黃墩結集水砦召募彊丁淬礪刀劍晝夜爲禦侮計練閱有法暗合古之將略遐邇聞者多荷祋相從於時帝初起兵臨濠智勇之士雷動而霧集公遂帥眾而來隸於麾下及大兵飛渡長江進克采石繼攻蕪湖駐溧水而定建業搗京口而下江陰公皆從諸將建立奇勛會張士誠據有淮浙數州之地肆爲不恭侵軼邊陲帝乃震怒遣大將出師討之公復在行摧敵於舊館陷城於姑蘇拓土於淮東其功號爲尢偉蓋公自從軍授以先鋒之職八轉至榮祿大夫湖廣等處行中書省平章政事迨夫大統旣集帝念將帥百戰之勞定功行賞上則公爵次則侯封各錫以鐵券金書傳示子孫俾世其祿於是授公開國輔運推誠宣力武臣榮祿大夫柱國封廣徳侯食祿六百石公未及授劵請命往廣海巡視城陴整飭軍隊行次崖州以疾薨於官舍年五十又九實洪武四年三月二十七日也訃聞帝懷悼不已詔有司迎公之柩以是歲六月某日還葬於黃墩先墓之次藏劵墓中以慰公於九泉且進封巢國公謚曰武莊階加特進勲加右柱國褒崇之意無不備至公一子景春蚤世竟無嗣續其配澧國夫人蔣氏先薨至是與公合葬焉旣葬禮部以聞帝若曰其令國子司業宋濂制爲碑銘樹諸神道尙書臣陶凱卽日傳命授臣臣不敢辭臣聞傳記所稱用世之士非材勇爲難而炳於幾先者爲難公當羣雄疊奮之時亦欲以一長自效見帝之頃卽知天位之有在人情之所屬統其部曲驩然來歸非有先幾之識者能之乎其建樹功烈安享尊榮爵封上公位躋極品亦宜也雲臺淩煙之眾又豈得專美於前乎臣旣歷序公之戰功次第於石復系之銘辭曰

士之所貴炳於幾先誠獲所依身名兩全當元之季王綱解紐羣雄虎爭鹿知誰手維武莊公家於和陽依水建砦以遏寇攘皇帝龍興知爲眞主仗劍相從率先多士帝曰兪哉爾兵我從卽麾義旗同渡大江牛渚旣殱於湖亦捷溧水洋洋視如一發天兵載揚翔飆震霆秣陵南徐次第而平況此江陰勢如破竹兵鋒所向無彊不衂鄰有勍豎據浙連淮來撼大樹何哉蚍蜉皇赫斯怒命將行伐鏟破連營洊除窟穴復勅雄師定淮之東載綏載寜載約其同凡斯諸役公無不與展力攄誠亦云備至天淸地寜六合一家大統旣定論賞有差黃金鏤書鑄鐡爲券作誓剖符千齡弗變皇恩下被將膺寵榮訃來海南聞者涕零宸衷憫惻爲詔郡縣旋其柩車就鄕而窆崇階峻爵極於上公龍光有赫賁及幽宮傳臣作銘播揚嘉績百世之下視此貞刻

明故資善大夫禦史中丞兼太子贊善大夫章公神道碑銘

嗚呼是爲吾友龍泉章公之墓初予未識公時輒稔聞其名及公應聘而起同赴於南京同館於靑溪同出入禁署以備顧問如是者四三年私竊以爲生我者父母知我之志者惟公而已不知公何爲棄予而遽死矣乎有善孰予相孰知我瑕疵而攻之乎神道之銘公之子特以爲屬肝腸百裂其何能綴緝言辭乎相知之深者不爲之則鋪張君子之休美不識當屬之誰乎因抆淚而序之曰公諱溢字三益姓章氏處之龍泉人逺祖有曰巖者仕宋以兵部尙書守泉州始家於南安至唐康州刺史及又自南安遷建之浦城及生福州軍事判官修修生光祿大夫檢校太傅西北面行營招討制置等使持節髙州諸軍事髙州刺史仔鈞娶練氏生子十五人其第三子獻誠仕南唐爲銀靑光祿大夫檢校司徒獻誠生文錫仕宋爲祕書省校書郎文錫生都官郎中重又自浦城遷於龍泉子孫遂爲龍泉人重生吉吉生順順生公琛公琛生世安世安生舉舉生宗宗生鄕貢進士輔輔生文義文義生用之用之生彊宗彊宗生煥文則公之髙祖也曽祖諱斯立祖諱格父諱遇孫母某氏公之始生其音如鐘父母疑爲不祥幾棄不舉及成童嶷然莊重不習鄕井輕儇態諸兄出應科繇頗爲儕類所侵苦公忿曰彼徒謂我弱爾吾不自厲豈爲男子邪乃往受事縣官卽有曲者舉正理直之眾始愧服比弱冠從鄕先生王叔剛遊從事於正心修身之學旣又聞金華爲文獻之邦間出遊以次叩其統緒浙東憲使圖沁布哈請與語悅之已而攺官陜西要公與俱至虎林心忽驚悸力辭而歸抵家父病已革越八日而逝人以爲純孝所感至正壬辰蘄黃妖寇自閩犯龍泉公與從子存仁避亂山中而存仁爲寇所執公心計曰吾兄止有一息不可使無後挺身出謂賊曰兒幼無所知我願代之賊聞公名方出重購以求及得公大喜賊帥欲問計公正色拒之曰君等皆有父母妻子顧爲此滅族事邪賊怒系之柱以刀摩其脇曰不降者且死公曰貪生惡死固人常情然吾終不爲不義屈賊愈益怒曰汝誠不畏死邪公曰死卽死何畏乎賊壯之不敢加害公夜紿守者乘間旣脫歸乃集裏民爲兵不旬日擊卻之處州府判官以兵來龍泉欲盡誅平民詿誤者舒穆嚕將軍伊遜實總兵政公走麾下說曰將軍知賊之由乎曰不知也公曰貧民廹於凍餒故相挻而從盜誠得一循吏招輯之民卽貧民耳今不出此而肆行剪屠是殆揚湯以止沸也不識可乎舒穆嚕將軍曰善微先生言事幾敗卽檄判官毋擅殺舒穆嚕將軍服公器識畱幕下與議軍事其平屬縣慶元及建寜之浦城松溪羣盜公有力焉上其功江浙行省丞相喀喇公承制授公將仕郎龍泉縣主簿辭不受海寇起黃巖掠沿海郡縣行省命舒穆嚕將軍守臺城臺之寜海民亦爲變攻圍臺城急舒穆嚕將軍飛檄召公爲援公方退居田裏得將軍檄卽起曰吾邦非舒穆嚕將軍人且盡爲枯骨今一旦有急正我報徳之秋也集趫勇少年數百人晝夜行至城下約內外夾擊賊遂潰海寇亦遁去寜海大饑豪民吳甲蔣乙積粟不糶公言於舒穆嚕將軍將軍因屬公行縣賑之公至縣卽抵二豪罪發其粟賑餓夫其尢困者俾僧作糜食之公還龍泉龍泉亦歲儉大家有粟髙其直且不發公先以私田易粟貸里人乃行勸分之政民受其惠爲多鄰邑靑田潘惟賢爲盜而龍泉監縣布呼丹貪虐無狀民因導潘攻縣治布呼丹棄印走公同其師王剛叔召豪傑與賊戰敗走之縣治遂復行省給銀幣爲賞布呼丹懼棄職獲罪而愧公有功乃謀害公公方贊元帥哈廸爾開府處城未敢發會帥府問布呼丹罪遂結季溪惡少拒命首害剛叔於家帥府檄兵襲擊之布呼丹遁去於是處之七縣盜皆螽起行省移舒穆嚕將軍以行樞密院判官分治處州公謂舒穆嚕將軍曰松陽小醜不速平將養成大患邪將軍曰惟君處之公乃遣千戶曹勝安督兵授以方略一戰盡降之分院上其功行省升承事郎松陽縣尹又辭不受元帥葉君琛攻鄭寇於麗水屢爲所敗分院調公及樞密院都事胡君深合討之公與胡君統軍至浮雲賊眾來逆戰並山爲長陣兵旣接我軍張左右翼夾攻之賊大敗直搗其巢穴賊望見公來拜乞曰我非爲寇者待我殱此海蠻卽降矣海蠻謂葉君所部海軍也公曰吾不知他特捕反者爾賊爲內外二砦公麾兵踰外砦立壁或疑壁於兩砦間非利公曰非爾輩所知我旣踰外砦則內砦疑其已降而外砦亦計其疑已二砦相疑破賊必矣壁未完賊突至相持未有勝負公麾奇兵橫擊賊奔北卽移兵圍內砦數重下令急攻遂陷之執鄭寘諸法外砦亦降行省復授福建行省檢校尋又攺除奉訓大夫處州路總管府判官皆不受南行臺治書侍禦史齊黙特喇實分臺於婺長鎗軍叛廹其城治書遣從事楊廸徵師於公公勒所部軍就道長鎗聞公至輒引去省憲交章薦於朝除武徳將軍僉浙東都元帥府事又辭不受或疑爲要名公曰吾所將皆鄕裏子弟使其肝腦塗地而吾獨取功名弗忍爲也靑田賊吳英掠婺之金華永康東陽諸縣聚眾猖獗公議討之分院乃調兵屬公及胡君與賊屢戰皆敗之賊勢蹙縛其黨張貴李興甫等出降遂昌凶右戶閉糴土豪周天覺嘯聚殺之元帥胡君往討天覺負固不服久之始請降公曰此賊不殄必貽後患胡君不聽受其降已而天覺果以復叛誅始天覺之未降也執其黨與三百人系諸獄至是胡君欲盡坑之公執不可得生全者十六七時天下日入於亂公結廬匡山上自號曰匡山居士屬其子曰兵將至矣汝曹其保障州裏乎己亥冬王師克處州公又避地入閩中今上皇帝遣使以束帛召公公乃幡然而起與靑田劉君基麗水葉君琛金華宋濂同召至建業入見上問勞曰我爲天下屈四先生耳然四海紛紛何時定乎對曰天道無常惟徳是輔惟不嗜殺人者能一之耳上曰卿等其畱輔予矣亡何擢僉營田司事巡行江東兩淮之境田荒蕪及耕墾者皆分籍之差稅賴之以便公以疾在告者久上時遣使存問及疾小愈卽入謁上見其來喜曰疾其瘳乎何遽出也一日上忽念公詢於中書左司都事張來碩曰章溢日來康彊否來碩對曰溢日夜念母不置而以主上遇之厚不敢以言欝欝成疾耳上卽命公歸省賜以白金文綺而畱其季子存厚於京師浙東始設提刑按察司卽擢公僉其司事尋命還處州代總制胡君入朝而爲存厚娶胡君女賜賚優渥且俾存厚入侍皇太子以示親信胡君出師溫州復詔公還守處州饋餉供億規措無缺而民不知勞及師旋卽日以總制事付胡君而還其部王師平荊楚設湖廣提刑按察司遷公僉司事公入見上慰勞之曰紀綱之事今屬卿矣公旣至覩荊襄多廢地遂建議分兵屯田且以控制北方計爲便上曰所言甚善第未暇耳湖廣行省鎭撫回回怙勢作威輕重人罪以爲常公廉得狀坐以法曽未幾何內道按察使宋思顏以浙東憲使事不白下獄而浙東按察使孔克仁僉事王璹亦以事被逮辭或連公公憂懼不知所爲上遣太史令劉君基諭公曰予素知章溢守法令毋疑也旣而胡君以兵入閩陷沒處州之境皆動揺上命升公浙東按察副使往鎭之平陽瑞安浦城福寜軍民等事皆隸焉公辭曰臣前任浙東無狀同列皆獲罪而臣獨蒙寛宥今若加升擢則益重臣過疆場之事臣身任之萬死且弗避副使之命臣不敢拜上重違其志命仍僉浙東按察司事比至山寨或已叛公宣布詔旨軍民皆感動乃誅其首叛者餘皆怗怗靑田夏淸聞胡君敗與福建參政範昌大合寇慶元龍泉時官兵盡戍浦城城中僅足自守公召舊部義兵使據要害列木柵爲屯勢相聨絡別命元帥祁興季汶卽龍泉縣治亦環植木城賊聞不敢犯公長子存道初以元帥戍浦城及是有旨命存道提兵爲遊擊而公卽處城坐鎭之公謂父子相統於律不宜乃上奏請罷存道官不允兵戍浦城者以食不繼爲病上以屬公洎浙東行省右丞李公文忠李公欲運處州糧餉公以爲舟車不通而軍中所掠糧甚殷請拘入官而均給之兵食乃足靑田稅官金甲發其同僚白乙匿官課乙旣誅死金甲恣爲姦利公訊之甲善口給辧不置公曰汝罪狀已明柰何欲以口舌撓法乎其辭遂屈上知爲公所鞫當不寃命斬之建寜守將阮徳柔遣將來納欵人咸以爲詐公曰陳友定據全閩勢必不能容故徳柔爲圖自全計非詐也以其事聞詔許徳柔以原官守夲郡命比下徳柔果爲友定所幷公因畱其使厚存卹之溫州茗洋周遂卿恃山險常爲寇鄰邑皆患之而郵傳之通平陽瑞安者亦爲所要遮公命存道合平瑞總督孫安之兵擒斬遂卿中書命處州造海舟若干艘並僉溪船戶爲水軍其戶凡一千旣有領之者而又隸於軍府役繁而事擾公上奏設水軍千戶所專統之處多山而少田軍需恆不足胡君爲奏免惟輸硫黃白藤於朝而行省復有所科公屢以爲言罷之水軍千戶任惟淵朱仲欽共戍靑田會寇至仲欽逆戰而惟淵走還仲欽以無援故敗公斬惟淵以徇遣指揮何世明擊寇走之惟淵乃胡君所任信者旣伏誅部曲莫不股栗浙江行省參政朱亮祖總兵取溫州公調何世明以軍從溫州平公聞其掠人子女命鎭撫林理徵之各部送還其家海隅旣寜公請朝京師上報曰吾知卿在邊良苦俟平吳當卽召卿爾及浙西諸郡下上遣使召公且命分兵徵八閩而存道守處州公旣入見上嘉奬甚至上諭羣臣曰章溢𨿽儒臣父子宣力一方寇盜盡平其功誠不在諸將後公再拜謝不敢當明日上召問徵閩諸將何如公對曰禦史大夫湯和由海道進平章政事胡廷瑞自江西入此固必勝然閩中尢服浙江平章李文忠之威信若令文忠帥師從浦城取建寜此萬全計也卽日詔文忠出師如公策處州之糧其舊額一萬三千石有奇後以軍興加徵至十倍民不堪命公言之丞相丞相入奏上曰吾勞處民久矣詔從其舊溫州黃宗云朱君達來附各授以元帥之職還守其土及我師徵溫失利輒叛去溫旣平君達又請降公曰何物小醜叛而復降納之是無法矣奏戮之浙江行省承詔作大舟入海徵輸巨材檄處州與諸府同公曰處婺之交限以峻險縱有木道何從出且凋敝之民曷以勝此公力言於省臣止之洪武元年正月上卽皇帝位有事於太廟公與執事畢越翌日召公及劉君基入見上禦奉天殿羣臣咸在上歷陳其功並拜禦史中丞公辭不允尋兼太子贊善大夫公務存大體不屑屑於細故或以爲言公曰憲臺百司之儀表居其職者當先養人以廉恥使人避而不犯豈直待搏擊爲能哉上親祀社稷會大風雨還坐外朝怒儀曹議禮不合以致天變將殺之公奏曰風雨已連朝無足怪者縱禮官議有未盡陛下至誠自足以格神明願寛雷霆之怒上爲之霽威上愛公甚嘗語公及劉君曰二先生年向耄恐感霜露致疾善自衛攝不宜早趨朝也存道部鄕兵萬五千從李公入閩閩平詔存道以兵從海道北徵公持不可曰鄕兵農人耳始令徵閩許以事平歸農今復調之是爽信也上不懌而罷公繼論奏曰兵已入閩者俾還州裏昔嘗叛逆之民宜籍爲軍使北徵一舉而恩威著矣上喜曰孰謂儒者果迂闊哉非先生爲朕一行無能成玆事者公受詔遂行比至處州母夫人已歿公馳還捨援例乞丁憂詔不允丞相李韓公復貽書導上眷倚之意而遣存厚還家公灑泣而出日治戎事惟謹鄕兵旣集命存道部領由永嘉浮海北行上章乞如律守制詔仍不允已而章再上上覽之爲惻然曰吾固知其情不可奪矣但朕憲臺缺人耳遂可其奏存道至昆山走京師聽進止上諭之曰汝父事朕宣勞爲多今汝又帥師北上尙勉立事功以無忝爾父則予汝嘉因授以處州衛指揮副使戍於上黨尋移平陽公自喪母夫人悲戚過度居常忽忽若無以自存者及營宅兆親負土石而感疾益深子女見之皆相顧淒愴曰勿憂也吾父母幸以安厝祖宗丘墓幸麤整飭歲時薦饗幸有條序吾庶幾無憾第荷國厚恩未能報效此爲慊耳臨終親友何浚來候曰當收斂此心毋有所執滯公曰吾久已知之遂薨於龍淵之私第實洪武二年夏某月某日也享年五十又六訃聞上甚憫悼乃親撰文遣官卽其家祭之以某年某月某日葬於某山之原公娶陳氏勤儉恭淑克盡內助子男三人長卽存道明威將軍處州衛指揮副使次存誠次存厚女二人長適陳某次在室孫男四人集慶集恭集善集正孫女二人公性篤於孝友父喪未葬而盜發裏閈室廬被焚公稽顙吁天火至柩所而滅事母夫人備極孝養每事必得其歡心與三兄別居已久旣創第龍淵請三兄同居以奉母怡怡之情藹如也先世有墓祠曰標慶庵公起其廢一新之且益田供祀事而定祭享之禮命子孫世守之其於宗族裏黨患其子弟無所於學則創龍淵義塾延碩師以教之患其死者無所於塟則以玉峯西岡爲義阡聴其薶瘞焉又以王剛叔實鄕郡之賢者而舒穆嚕將軍能忠於所事卽龍泉劍水之陽作祠宇祀之曰忠賢祠蓋凡可以聳善扶義者無不爲也公狀貌宏偉器局夷曠而撫世酬物一本於誠一循乎禮義外若和緩而其臨大事則議論爭辧不避權勢必折衷於理而後巳其與學士大夫談聖賢之道如味飴蜜尢篤尙伊洛之學嘗曰古人爲學皆躬行實踐人倫日用之間無非學也今人以記誦詞章爲務特學之末事耳故公於章句之習皆不以屑意而於綱常之大端有闗於世教者恆切切爲人言之生平務在濟人利物嘉言善行人皆能道之不可勝紀也余竊聞之章爲東南著姓自五季以迄於宋代多顯者內則兩制八座外則州牧邑宰皆未嘗闕其人親提師旅捍衛鄕州能成其勲名惟太傅公爲尢盛閩人至今道之公當元季紛擾羣盜四起磨牙吮血而桑梓爲墟公談笑而起皆鏟殄之無遺育處之民至今思之於是聲光流顯上致萬乘之知持節諸部執法中臺其功業視太傅公疑若過之此無他太傅之所遭者衰世公之所際遇者有道維新之朝也古人所謂能光前人者公其有焉予敢評隲公行勒諸堅瑉以垂示永久於戲金或可銷也石或可泐也公之功不可忘也銘曰

五季之亂殺气昏太傅只手障南閩西巖結壘兵云屯狗鼠偸竊方繽紛怒來欲以一气吞陰功上聞帝爲欣勅生蟄蟄千子孫白笏堆牀如爛銀匡山繼之譽益振方頤疎髯目電焞音吐鴻鬯鍾在軒蚩蚩赤子扇妖氛額抹絳帕手握■﹝矛堇﹞嘯呼不異鬼鬽羣公起長驅汗且奔一障仡立無邊塵較之太傅功或殷重徽疊照絕等倫大明天子禦紫宸濟濟萬國咸來賓束帛往聘東海濵加以祿爵恩寵新庸田使者勞徠勤繡衣行部照靑春貪夫宵遁不待晨一朝南徼將星湮括山恍惚失嶙峋狐貍跳舞騁妖神帝曰汝溢汝老臣整汝戎斾旋汝轅公交車戾止集吏民導宣威徳語復諄有叛命者馘以徇﹝葉﹞坐鎭鄕城如虎蹲大兒遊擊左右巡四郊怗怗多柔馴召還執法居諫垣長跪敷奏嬰逆鱗萱堂風慘逝驚魂上表陳情逹帝閽哀號負土自築墳因劬致疢亟返眞聞之孰不淚沾巾公知學術歸一原時■﹝奭阝﹞濂洛漑夲根所以不剉枝葉繁文事武備道乃存黃膓題湊藏山樊大書遺行勒堅瑉傳千百載期無諼

明文衡卷七十

●欽定四庫全書

明文衡卷七十一

﹝明﹞程敏政編

○神道碑

元故嘉議大夫禮部尙書致仕贈資善大夫江浙等處行中書省左丞上護軍追封譙國郡公謚文節汪先生神道碑銘

宋濓

濂奉勅總修元史凡忠義循吏之事天下郡縣悉上送官而宛陵汪先生獨闕旣而先生族子克寛與纂修始以其門人汪文炳所撫事狀相示濂旣命史官刪削立傳克寛以爲史乃一代成書其法當略墓文乃私所撰其紀宜詳復致其孫徳垕之言請濂揭銘於隧上嗚呼先生之徳之盛海內孰不知而所讞錢珍之獄泰定實錄中嘗言之其可不備載以示方來乎先生諱澤民字叔志按汪氏其先新安歙縣人自唐以來爲官族五季之初兵馬使都虞侯道安始自歙遷婺源之還珠裏又歷八世至宋天禧乙未進士祕書丞贈光祿少卿震生慶曆癸未進士都官員外郎贈中順大夫宗顏都官生皇佑壬辰進士左奉議郎知漢陽縣贈少傅榖又自婺源遷饒州徳興之龍溪少傅生贈通奉大夫盤崇寜癸未進士正議大夫端明殿學士藻藻以文學政事爲時名臣通奉生紹聖丁丑進士朝散大夫江西轉運使愷知合肥縣贈中散大夫慥又自徳興遷宣州之宣城子孫遂爲宣城人中散生紹興庚辰進士通判隆慶府鴻舉鴻舉之弟修舉則先生髙祖也曽祖諱宰臣贈朝奉郎祖諱夢雷淳佑辛丑進士累官知靖州元贈翰林直學士亞中大夫輕車都尉追封新安郡侯父諱鼎新用父蔭補將仕郎元贈嘉議大夫工部尙書輕車都尉追封新安郡侯工部之兄鼎亨景定壬戌進士管池州大軍酒庫然自少卿至先生奕世科名蟬聨不絕先生自幼融通經史亦鋭然思繼承之會科目之法行遂領延佑甲寅江浙鄕薦上南宮不利有司用恩例署寜國路儒學正曁再舉遂擢戊午進士第授嶽州路同知平江州事階承事郎時先生之母譙國郡夫人王氏春秋已髙先生以平江道逺不可迎養上書丞相府乞降一二階就銓鄰州不報竟奉太夫人之官州有健民曰張以利餌長吏持其陰私使不敢問遂視閭井民若蟣虱頤指气使輒奔走不暇稍迕其意卽系送於官人懼呼爲張雷公先生曰弗治我民將無生卽發其姦屏諸四裔不使與良民齒李氏有兄弟者三素丰於貲季弟未有子而沒其婦傷季之夭也誓終身不再適孟仲利其財數設計撼之婦堅不動乃嗾亡賴男子誣以姦私婦不禁搒掠自引伏先生見其色有寃間行廉察之悉得其情白而出焉轉承務郎南安路總管府推官戍將多爾濟跋扈自用搤有司之掔俾不得詘信其婣家王某爲郡府史藉其威尢鴟張無忌擅箠大庾縣令縣令訴諸府同官懼戍將之威相視以目無人發一辭先生毅然捕王下獄會監察禦史行郡戍將厚賂禦史召先生於庭詰其獄狀聲色俱厲先生徐曰王之姦路人所知也禦史欲屈法邪禦史慚夜半馳馬去王卒伏罪居亡何戍將以贓敗部使者知其故檄先生推讞杖罪之廣州歲侵民大饑疫癘洊臻死亡相枕藉其毒气所薫蒸鮮有能生者江西行中書屬先生行賑荒之政先生絕無所畏懾命大姓發廩以哺尫羸癘方熾者召醫注善藥親走其廬給之活者數萬先生曁從者亦無他虞將還送者讙曰我父母也柰何去之馬擁不能前潮州判官錢珍挑推官梁楫妻劉氏不從誣楫冒糴官中米殺之獄中事連海北廉訪副使劉安仁逮系者二百人中書移問者凡六各懷顧忌事終不白先生讞之獄立具時珍飲藥死詔戮其屍安仁坐受珍賂除名時朝廷遣奉使宣撫江西聞先生名命巡南安章貢二郡事得專決聲績尢著擢承直郎信州路總管府推官丁內艱不赴服除遷平江路總管推官階承徳郎初浮屠甲與鄰僧乙有隙久不相周旋眾約共輸平乙因邀甲飲酒至醉遂寢其室甲弟子沈安素苦甲鞭笞且期速紹其業幸甲宿於讎夜持刀往殺之明日訴諸縣乙虐於考訊輒誣服獄上先生閱其刀有鐵工氏名召工驗焉曰此沈安刀也逮安一訊卽承脫乙械械之嘉定地瀕海朱管二姓爲姦利海中致貲巨萬及以他事敗上下受其賂莫敢捕獄久不決先生與總管多通公適至徑縛以來竟籍其家及徵其帳歷備列省憲郡邑受賂之數惟先生及總管名下疏曰不受升奉議大夫知濟寜路之兗州兼管本州島諸軍鄂囉勸農事滋陽負郭之縣也孔子廟學久不建先生以風教所系買地作之殿堂門廡及齋序之屬無不具飭襲封衍聖公職正三品先生以宣尼之冑不可以弗崇上疏請增其秩廷議韙之奏升品爲第二錫以銀章居一年政化大行弦誦之聲周逹乎西東圜扉之間可設爵羅嘉禾生於縣郊瑞麥孕於洸水君子謂其有漢循吏之風焉亷訪使者行部將壓境還曰汪兗州在吾可無往矣至正癸未詔修遼金宋三史拜先生朝列大夫國子司業俾分修兵志及宋理宗本紀史成有上尊束帛之賜已而除集賢直學士太中大夫未數月亟上納祿之請以嘉議大夫禮部尙書致其事先生旣歸僦屋以居門弟子援洛中諸賢故事爲築室宛水之濵先生日督諸孫讀書以自娯不知其貧歲壬辰蘄黃紅巾彭黨相構亂其餘孽自徽寇宣州江東部使者多通問策於先生先生語以收人心振士气築城浚濠儲糧簡卒凡數十事寇再至再擊退乙未夏六月長鎗叛帥索諾木巴勒程述等挾兵渡江欲犯宣城城中兵不滿數百或勸先生去之民曰先生忠孝人也天必相之當相與守城若果去之吾屬亦隨之爾部使者希卜蘇周伯琦二公復申民言以爲請先生曰昔江萬里寓鄱陽大軍將逼城眾皆走散猶坐守以爲民望況宣民離合視吾去畱吾何忍棄父母之邦乎時軍費不給加以嚴刑弗之集先生從容一言獲鈔一萬錠米三千斛民心翕然欲爲固守計屢戰輒屢勝八月丁丑江浙行省參政音濟奇爾遣兵來援城內恃援至戍守頗懈是夜三鼓長鎗軍攀堞上城遂陷戊寅僞萬戶丁堅使前鋒葛義執先生逼降不屈遂遇害將死罵猶不絕口索諾木巴勒等雅敬先生名爲具冠衾葬於某山之原得壽八十又三事上於朝贈資善大夫江浙等處行中書省左丞上護軍追封譙郡公下太常定謚曰文節云先生娶戴氏累封譙郡夫人先八年卒子男二人用敬以子貴封惇武校尉常州路宜興州判官用和國子生辟充侍儀司舍人不赴兄弟痛憤不食相繼卒女一人適劉士禮孫男五人徳宣以門資補官惇武校尉善盈庫副使徳爲國子生曲阜宣聖林廟司樂徳崇癸巳鄕貢進士湖州路徳淸縣學教諭徳正徳進孫女一人適吳愈曽孫男五人禧源傳源鳯源書源淸源先生軀幹修聳髙準疎髯風裁峻如也其爲學本諸六經眞知實踐無一事不本於道義其奉親也丁工部公之憂則三年獨處於外弗禦酒肉每遇諱日悲慟不自勝至老不變事母夫人則板輿方舟迎侍之官熙熙承顏惟恐少違其意婺源三大墓爲彊家所侵辧理於有司經四十年必復之乃已其事君也一飯不敢忘懷保小民甚如赤子革獘除姦有知殆無不爲然於律已則玉潔冰淸毫髮之私又無自而入故其至也民戀愛之其去也民慕思之至有爲生立祠者嘗重構美章亭於兗賊至不忍焚之且曰此汪公遺澤也嗚呼不知先生何以能致於斯哉由其立心之正不爲勢利所誘擇術之精不爲不義所屈忠孝大節所以暴白於天下揆古無讓於今無媿可謂不負於科目者矣先生爲文不事絺章繪句而義理自足詩亦淸婉有魏晉風尢以善書名家單削片牘人咸藏■﹝罒衣廾﹐上中下﹞﹝豬利切置也﹞爲榮所著書有巢深燕山宛陵三槁傳之於學者當賓興之歲江南三行省屢聘先生司其文衡士論尢服其精允至今人道之不忘也夫自壬辰之亂四方瓦解其能執節不回者往往於學士大夫見之如余闕之死於舒李黼之死於江臺哈布哈之死於臺尢號傑然者也有如先生無城郭封疆之守或保身於山澤君子亦未必深議之先生不以仕止爲間孜孜汲汲思衛斯民於危亡之際遂及於難非事君無二心者能之乎使人人皆先生若國家其有敗亡之禍乎悲夫系之以銘曰

仁皇建科璽書四布濟濟多士雲集用赴猗歟汪公薦舉於鄕對揚大廷乃第奉常筮仕遐邦不遑將母上疏廟堂願從近授孝聲載昭如水東馳公聞曰噫吾分之宜鋤彊擊貪鷹隼橫騖去之弗亟我民之蠧疊爲理官爲獄立平起彼朽骨化而爲生魯有名邦待公爲政瑞麥嘉禾發爲祥應策書載登金匱啟封衮斧之寄有詔倚公尋教成均六館咸悅復直集賢進班邇列公曰止哉吾懸我車秩宗之加以華其歸拄笏看山宛水之涘遘時艱屯四郊多壘氓之蚩蚩非公疇依公茍我畱執戟以隨一鼓作气爭相奮躍刈寇如麻血污秋鍔孰援我兵夜柝不鳴彼乘吾懈遂無堅城毒霧四塞殺戮以逞執公使降白刃磨頸嚼齒大罵我實王官咄哉賊奴敢正之幹公𨿽遇害之死弗屈孤忠凜然皦如出日事聞中朝當寧嘆嗟節惠易名恩寵有加所貴君子行爲民望薄俗瀾奔障之東向生孝於親死忠於君凡百髦士視公爲人

元國子祭酒孔公神道碑

堯舜禹湯文武及孔子徳皆聖人惟孔子不得位而功最盛天於恆人有一善且昌其後昆況徳充天地功施萬世而身不食其報者乎堯舜禹湯文武皆王天下故子孫受其祉有限孔子無位故餘慶遺澤被其子孫者無窮自斯民之生未有若孔子之徳而無位者也亦未有若孔子之傳世久逺而襲爲封君者也嗚呼天之報聖人者其玆在乎公諱充堅字璟夫世家魯之曲阜孔子五十五代孫也曽祖曰之厚贈某大夫濟寜路總管輕車都尉祖曰浣累贈通議大夫禮部尙書上輕車都尉皆追封魯郡侯父曰思晦嘉議大夫襲封衍聖公累贈通奉大夫江南江北等處行中書省參知政事護軍追封魯郡公謚文肅曽祖妣女直氏祖妣李氏妣張氏皆追封魯郡夫人公少廓達通敏日誦千餘言始冠遊學成均通春秋左傳文肅公薨襲封衍聖公階嘉議大夫元重紀至元五年上疏請修飾廟像順帝可其奏賜山東歷日錢之半給其費命監察禦史族人思立持楮幣二萬五千緡勒碑以紀成績至正六年中書謂公爵與階不稱奏升之制授中奉大夫易銅章以銀十五年平章政事達實特穆爾薦公明習禮學徵爲同知太常禮儀院事以子希學襲公爵是年冬帝親郊公攝太常使盛服襜然登降有容觀者稱其達禮禦史大夫蘇蘇言公才宜近侍左右拜中臺治書侍禦史公辭歸明年拜山東道肅政廉訪使旣受詔復辭會山東兵亂公率家人北行次槁城丞相賀太平奏召公爲集賢直學士希學爲祕書郎遣使者卽槁城起之公至燕都劇盜毛貴犯畿甸且逼廷議棄燕遷關中公曰天子當與社稷宗廟俱爲存亡烏可棄而他之今勤王之兵頗眾與之決戰盜可平也如公言盜果敗去十九年遷禮部尙書知貢舉四方士避亂多集郡邑公請設流寓科以取之是年冬擢陜西行臺侍禦史李思齊及察罕持穆爾二軍爭秦隴相攻朝廷不能制陜西行省丞相托裏特穆爾納思齊降將命張弼禦之公及中丞袁渙諍曰不可二軍不敢舉兵犯奉元豈其力不足哉特以無名耳今納其叛將而出兵禦之是引虎使噬也丞相不從渙亦被劾去公怒曰謀之不善亂且至矣遂自劾而歸月餘二軍及張弼戰於鹿臺奉元果陷二十二年除國子祭酒帝錫上尊太子書大成殿額以賜公以世亂不樂居位竟謝病歸闕裏營別業城南以居後起公爲集賢學士資善大夫不就復以公爲山東亷訪使卒不起二十八年天兵取中原皇上手詔趣公入覲待以賓禮而不名賜以廩祿不煩以職郊祀必致膰肉撫勞甚至洪武三年春以疾告遣中使存問疾篤詔還公於家給驛以行賜白金百兩文綺八端他錢物稱是三月廿八日次下邳新安驛薨於舟中壽五十有五希學奉喪歸以六月十三日葬於孔林去孔子墓若干步公寛厚樂易事親有禮遇族黨有恩與人交不爲掩覆計度一以誠信丰下美髯容止甚都順帝以福人稱之公娶張氏濟寜路總管子仁女封魯郡太夫人丈夫子九人長卽希學次希說希範希進希麒希鳯希順希尹皆元國子生希贇其季也女二人適某某孫男九人曰訥曰證曰某曰某曰某曰某曰某曰某曰某女五人希學今資善大夫襲封衍聖公每歲朝正於京師上寵錫之甚厚以袁渙狀來請曰先公沒今十年而墓道之石無文以刻恐休徳不聞於來世人其謂何濂嘗獲識公且與希學善𨿽老矣其忍不銘銘曰

天命大聖爲萬世師廓幽昭潛雨施日輝功加堯舜位則不有斂其遺澤以昌厥後歷年二千有興有亡五十餘世封君相望自侯而公愈逺彌貴桓圭衮衣肅將祀事惟公紹家惇大且文人曰休哉聖師之孫入爲秩宗左禮右樂格爲幽明上下允若亂兵趨燕宗社震騫君臣合謀棄而西遷公曰不然君死社稷以正伐亂勝不以力王師焞焞如虎如貔盜遁難夷公實啟之關陜之間將驕胥噬彼謀不臧以水止潰公謂元戎世方興亂無失厥防以速其叛言臧不從不臧是爲禍將迨身云何弗歸璽書迎拜俾掌邦教大訓宏謨敷聖之道土宇日隳位其可居退修於家琴瑟詩書皇明禦極取聖爲則陟降帝庭禮儀有翼生享其榮死篤其承云誰致然聖澤休明惟聖之澤如山如川有址有源以永厥傳繼聖惟賢守位惟徳昭績垂聲後嗣是式

大明故中順大夫禮部侍郎曽公神道碑銘﹝有序﹞

治古之時非惟道徳純一而政教修明至於文學之彥亦精贍宏博足以爲經濟之用蓋自童丱之始習四經之文畫以歲月期於黙記又推之於遷固範曄諸書豈直覽之其黙記如經基夲旣正而後徧觀歷代之史察其得失稽其異同會其綱紀知識益且至矣而又參於秦漢以來之子書古今譔定之集錄探幽索微使無遁情於是道徳性命之奧以至天文地理禮樂兵刑封建郊禩職官選舉學校財用貢賦戶口徵役之屬無所不詣其極或廟堂之上有所建議必旁引曲證以白其疑不翅指諸掌之易也自貢舉法行學者知以摘經擬題爲志其所最切者惟四子一經之箋是鑽是窺余則漫不加省與之交談兩目瞪然視舌夲彊不能對嗚呼一物不知儒者所恥孰謂如是之學其能有以濟世哉此濂銘亡友曽公之墓憤激於中而復繼之永嘅也公諱魯字得之曽其氏也孔門弟子郕公五十七代孫其居新淦吉陽裏者已久世裔之傳與夫轉徙之詳昔巳著於公之先墓玆不重載曽大父兼善宋贈大理評事祖天麒宋宣教郎軍器監主簿父順元韶州路儒學教授妣劉氏公年七歲能暗誦九經一字弗遺奉禮郎簡君正理欲以神童舉於朝其父力止之及齒稍長取三史日記之尋及其餘數千年間國體治亂人材忠佞制度沿革咸能言之有叩之者如山川出雲層見疊敷杳莫察其端倪公殊不以爲足所藏子集動至數百家各攬其精而掇其華聞有僻書隠牒不憚道裏之逺必購得之旣得必篝燈讀之達旦不寐發爲辭章龎蔚炳朗毅然有不可奪之气廬陵劉提舉嶽申與之語連日夜不休嘆曰不意後生中能至於斯也其將以文鳴乎杜內翰鄕之丈人行也公負笈從之遊益充拓其所未至寤疑辯惑惟日不足遂以博極羣書稱於時公猶爲未要於至道述長書一通謁虞文靖公集於臨川虞公大恱曰昔程子與張敬夫年十六七卽有志聖賢之道子能如是復何讓古人公年蓋十九矣由是益潛心濓洛關閩之學分別義理密如蠺絲牛毛而尢愛吳文正公澄之書吳公亦居臨川其著書滿家無大無小公一一訪獲之玩繹未嘗釋手久之充然有得盤桓林泉以道自娛若將終身焉至正壬辰天下大亂州縣所在繹騷公召裏諸豪集健兒持兵以保障乎一方仍椎牛釃酒開陳逆順禍福言甚剴切眾皆聳耳而聽卒無敢犯非義者人號曰君子鄕入國朝有詔纂修元史勒成一代之典遣使者起公於家公贊決部居補苴罅漏者不一而足其功爲最多史成上坐端門召諸史臣有白金束帛之賜公居其首焉公將乞身還山會朝廷開局編類禮書輿論以老成之士無踰於公者共堅畱之議禮之家有如聚訟自古難定於一公當羣言沸騰之中揚言曰某禮宜據某書則是從某說則非有不服者爭相辯詰公曆舉傳記答之各心醉而去俄遷入儀曹爲祠部主事階承事郎時洪武二年十二月也常忠武王薨髙麗王遣使來祭公索其文觀之使者靳不與公不可使者不得巳出之外則襲以金龍黃帕內則不書洪武之號公責之曰龍帕固疑誤用若納貢稱藩而不奉正朔君臣之義果安在耶使者頓首謝過皆命易去之乃已安南來貢主客曹已受其表將入見公取其副覽之其王乃陳叔明公曰前王陳日熞爾今驟更名必有以也亟白尙書詰之使者不敢諱蓋日熞爲叔明所逼而死遂簒其位中心懷愳故托修貢以覘朝廷之意上批之曰島夷何狡獪如此卻其貢不受五年二月上問丞相曰曽魯在禮部今何職耶對曰不過主事爾卽日超六階拜中順大夫禮部侍郎公以順字犯父諱辭就朝請下階吏部以國法有定不之許倭夷入寇戍將每捕獲之上憫其無知命儒臣艸詔歸其俘公之所譔有中國一視同仁之語上悅曰頃觀陶凱文已起人意今魯復如此文運庶其昌乎凱禮部尙書也八月奉旨考京畿鄕試入院之後忽吐血一升公猶力疾閱卷不息自是遂奄奄不振九月膏露降鐘山羣臣咸見諸詠歌公獨譔賦以進十月上將郊祀出宿齋宮命取諸作使侍臣更番誦之至公獨曰此曽魯作耶援據旣精鋪敍有法豈新進之可驟至哉十又一月疾愈篤上章乞骸骨甚至中書以聞上惻然許之十又二月辛卯歸舟至南昌公謂次子圭曰吾命只明日不能至家矣然吾以一介韋布之士受國寵恩位躋法從又得守正而斃死復何憾所憾者不見二孫之成立也卽趣具觚翰爲書戒之壬辰次石政潭果斂袵而逝距家才兩驛爾丙申至故居丁酉具棺斂擇地於縣南屏山之陽以六年某月某甲子袝葬九世祖髙安府君之塋從治命也公蓄徳熈和人近之者溫如春風不見忿戾之色然其人則山澤之臒身退然若不勝衣未嘗有所矯飾其處家也事親克孝父喪哀毀致疾踰年而後能起已而二兄諸侄相繼捐館公■﹝扌攵﹞淚經紀凶事三年間葬十餘喪且撫存其孤惸惟恐或失其所生平輕財仗義喜周人之急四方賓客日登其門公倒屣迎之了無倦容嘗一試江西鄕闈有司寘諸乙榜人爲不平而公亦澹如也其出仕精白一心有知無不爲凡典禮涉於制度者必經公損益而後定𨿽古者吏牘之繁簡署字之上下人所不能知公獨稽諸書以爲決公誠所謂濟世之學者非耶公屬文不喜畱槁其徒𨿽有所輯錄猶未成書其自著書有六一居士集正訛南丰類槁辯誤藏於家他咸未脫槁當公修元史時濓實爲總裁及入南宮又有僚友之好故相知號爲最深共坐官舍更析互辯每至夜分嘆末學之空虛傷古道之寥落又復相視辴然一笑嚴陵徐尊生嘗有言曰南京有博學之士二人一以舌爲筆一以筆爲舌其意蓋指公與濂嗚呼尊生過矣濓也何人而敢上儷於公哉𨿽然公未嘗欲棄濂也相期他日幸歸休必胥會焉共成一書庶可藉手以見前賢公今不可作矣故因銘墓之文而屢興懷於治古之時也世之讀者必將深感焉公讀書之室曰守約齋學者遂稱爲守約先生享年五十四歲娶聶氏先二十年卒公再不納配一榻蕭然如山林枯槁之士人難之子男二人長墊今來請銘者次卽圭出爲仲兄後女一人應眞適劉奉孫二人正龍夢龍銘曰

气化糾纒人文昭宣萬類斯甄兮天設地施一偶一奇形聲相資兮載籍繽紛六藝攸尊各辟其門兮枝分葉敷散爲千塗混其精觕兮彌綸大邦文物采章有變有常兮不生碩儒孰軋其樞孰苞其腴兮玉笥之陽神珠吐芒莫自翳藏兮大明麗天束帛戔戔搜羅俊賢兮衮褒鉞誅寓於策書輿論所孚兮儀曹之升議禮稽經日維烝烝兮黼黻帝猷上窺殷周功在刪修兮所積之諶所發之深開陽闔陰兮正笏垂紳其色誾誾邦之老臣兮媚學蹮躚其中枵然何翅霄淵兮天胡降喪一鑑之亡四國之傷兮其神上徵化爲列星寒光晶熒兮下射屏山馬鬛桓桓名在不刋兮

明文衡卷七十一

●欽定四庫全書

明文衡卷七十二

﹝明﹞程敏政編

○神道碑

安定侯程忠湣公神道碑

朱善

初皇帝念癸夘歳南昌曁康郎山前後死節之臣追爵故萬戶程國勝安定伯與梁國公趙徳勝濟陽郡公丁普郎等一體廟祀久之又定元功配享仁祖淳皇帝廟庭諸外有廟食者亦皆賜謚加勲遣使者致祭有未備禮以塟者官爲給之仍勅史臣勒功於神道之碑於是安定伯之兄吉輔以公嘗駐兵富陽愛其地而公族人之在杭者適獻兆於縣西長山之原乃自南昌遷匶而窆焉臣善謹奉詔上故贈開國輔運推誠宣力武臣榮祿大夫柱國安定忠湣侯事曰公諱國勝姓程氏世居徽之休寧初名元佐旣從軍上攺賜今名其先本陳鎭西將軍開府儀同三司忠壯公靈洗之後忠壯當侯景之亂保捍州裏有功其子散騎常侍威悼公文季死節於周父子廟食於徽號曰世忠威悼之後其顯於南者唐禦史中丞歙州副統帥澐嘗起鄕兵拒黃巢有忠壯之風子南節居休寜陪郭甚盛其顯於北者唐六合令大辯徙中山再徙河南生明道伊川兩夫子靖康末子孫從渡江居池州再遷徽州陪郭之程互繼其絕譜牒具存可考也公曽祖榮秀仕元爲江浙等處儒學提舉妣劉氏追封彭城縣君祖文貴宣義郎饒州路徳興縣銅冶場提領妣鄭氏封安人考社至正末用薦爲承奉班都知不赴妣吳氏公生而英偉身長八尺美須髯見者知非常人方元政衰所在兵起公慨然思以自見於世乃與縣人兪茂婺源人汪同等團結鄕兵以拒寇亂歳丁酉天兵下徽州衛國公鄧愈發同與公等詣京師上大悅命同還守婺源而以公等從徵伐衛公奏署公爲總管府先鋒分兵與裨將李克魯等徇下方山諸寨是歳十月苗軍楊諤勒哲部兵十萬薄徽州衛公擇勇敢士往當之咸推公公率百餘人橫戈鼓噪衝之眾皆辟易自相枕藉而統軍胡大海之兵適至因覆其營生禽其將胡辛等二百人楊諤勒哲僅以身免以功遷管軍總管戊戌正月從擊特穆爾布哈元帥營於婺源正兵方與之戰公率諸奇兵搗之遂殺特穆爾布哈俘士卒千餘人三月從攻嚴州道遇長鎗謝元帥軍戰卻之遂拔嚴州五月僞吳張士誠與楊旺紮勒合兵犯嚴州公敗其舟師於東門追至大浪灘流矢中股引刀出鏃復戰勇气彌厲以功進領軍先鋒己亥五月從衛公略浙西臨安大破張冦於閒林寨庚子七月鄱陽院判於光左丞兪椿擊走僞漢守將辛甲而據之衛公使公往說二人二人遂以饒州來附饒瀕鄱湖而僞漢主陳友諒方據江州數遣舟師來爭衛公與光椿連長營拒之令公結陣敵壘之後絕其歸路賊屢不得志乃引去八月領兵取浮梁僞參政鄧邦佐棄城走進趨樂平僞總管蕭乙率五千人營於險隘眾莫敢先登公以死士持梃魚貫奮擊之奪其壁以入生禽萬戶彭壽等百人遂取樂平進攻江西十月衛公駐兵臨川之平塘時鄧克明據撫州遣使通款而實無降意公贊衛公捲甲夜趨比旦入其軍克明單騎遁去遂取撫州以功除管軍萬戶壬寅正月上親討友諒於江州友諒敗走公從衛公以兵會南昌分定屬邑癸夘四月有詔皇侄以大都督總諸將友諒益發境內兵以巨艦來攻皇侄分兵拒守公守寺步門寇犯之與戰虜其將一人寇兵奪气而潰相拒凡八十五日寇兵戴竹盾如箕進薄撫州門城壊三十餘丈衛公以火銃擊退之隨立木柵敵奮來爭且戰且築通夕城完公乃與牛海龍乘夜引兵刼賊營海龍爲流矢所中以死公泅水得脫見上於金陵具言危困之狀上得公驚喜進升萬戶上發舟師二十萬自將之令公率親兵宿衛帳下與友諒大戰康郎山友諒驍將張定邊奮前直犯禦舟舟適膠淺公仗劍叱之急與帳前左副指揮使韓城水軍元帥陳兆先駕飛舸左右奮擊會鄂國常公從傍射中定邊虢國兪公疾棹來援舟進水湧禦舟遂脫而公等反遶敵艦之後援兵不接力戰死之時七月戊子也上聞爲之撫膺大慟親爲文以奠焉公春秋僅三十有一配汪氏亦死於難追封安定侯夫人公平生喜讀書慕節義居家孝友凡運籌決勝之方不學而能每戰踴躍率先赴敵矢石交下意气自如堅城名寨身至力取一軍無不下之者上悉其名故有賞賚錦衣名馬必先一軍嗚呼癸卯距今蓋二十五年矣當艸昧之時羣雄角逐𨿽天眷眞主畀之爪牙宣力之臣以佐大業而公等委身效命之死不悔卒之勲載盟府與古英烈之士儷美齊名其髙識絕見則亦有非偶然者矣仰惟皇上奬忠酬勲度越前古恩禮之頒不一而足又將次第討論舉行世祿之典書之簡牘垂之後昆實足以勸千萬世爲人臣者乃序其事而系之以銘銘曰

巍巍我皇天錫神武龍興江淮以復平土南徵北伐拯世之屯貔虎之臣疏附駿奔有偉程公萬夫之勇世忠之孫不震不竦維時江浙莽爲盜叢大旆東來仗劍以從始佐元戎有聲幕府遂督偏師孰敢予侮苗軍鴟張曁彼長鎗公出戎行其鋒莫當徽嚴底平饒撫亦下艨艟蔽江牙旗載禡西徇臨安以蹴僞吳遏彼楚蠻以殿鄱湖皇念公勲顯有大賚玉馬錦裘異爾諸帥維是楚蠻反道不共窺我豫章如蠆如蜂維公誓言廓淸江漢不與賊生背城以戰維皇討賊耀兵江幹公在扈行左右櫜鞬敵兵來乘勝負未決死捍禦舟勢孤援絕大星曉殞江水夜悲烈夫介士駢首於危馬革之忠哀動宸極親奠以文賜之廟食載念艱虞死者如生爰妥其靈官治其塋褒功有爵奬忠有謚匪榮一時以勸百世壙有衣冠公始蓋棺英魂儼然玉帶貂蟬墓有享堂公在中寢四時烝嘗來食來飲富陽之山欝欝松楸成公之志奠此髙丘神道有碑龜蚨螭首史臣勒銘永詔厥後

大明勅賜開國輔運推誠宣力武臣徵西左副將軍濟寧侯追封滕國公謚襄靖顧公神道碑

劉崧

自昔國家興王之地必有才武雄傑之士出於其間以贊立大功佐成大業爲國虎臣享有祿位豈非天人交會之應哉故徵西左副將軍濟寧侯顧公名時字時舉世爲臨淮人曽祖千四府君以公貴贈鎭國將軍僉大都督府事護軍追封睢寧縣子妣王氏封睢寧縣子夫人祖文俊累贈驃騎將軍都指揮使護軍追封武陵伯妣林氏封武陵伯夫人考道祥累贈榮祿大夫同知大都督府事柱國封濟寧侯妣雷氏繼潘氏俱封濟寧侯夫人公志气倜儻勇於有爲元末政隳海內大亂皇上龍興淮甸思濟天下公以同裏率先來附披堅執銳常侍左右自歳甲午起兵西拔和州東渡大江凡擊叛討逆開疆拓境靡不率從始由百夫長轉升元帥尋同知天策衛親軍指揮使司事繼調濠梁衛丙午詔與東平侯韓政取濠州破四門月城拔之洪武元年戊申從大將軍魏國公徐達北定燕薊拜驃騎上將軍副大都督府事兼同知太子率府事三年庚戌論功行賞進號開國輔運推誠宣力武臣階榮祿大夫勲柱國職同知大都督府事爵濟寧侯食祿一千五百石賜以鐡券使子孫世襲焉明年辛亥授徵西左副將軍由興元取四川入階州擒其梟將王進克文州綿州擊向家營寨破之又克漢州進圍成都僞夏丞相戴壽等望風款附比師入重慶其主明升出降四川平五年壬子仍左副將軍從徵北前將軍曹國公李文忠等分道入沙漠與大將軍期失道賫糧且盡士卒不能戰公奮引麾下數百人躍馬大呼衝薄部落戰敗走之遂掠其輜重羊馬而還軍勢復大振七年甲寅從魏國公總各衛兵出鎭北平益築堡障練士伍繕甲兵廣牧畜𨿽邊隅日靖晝夜從幕府吏深計逺算常若寇至明年乙夘詔還尋有旨從魏國公仍出北平十二年已未秋遽遘奇疾藥弗能愈以是年冬十一月二十一日薨享年四十有六訃聞上爲之震悼輟朝二日明年庚申春二月己夘公喪歸自北平舟行數千里迎祭塡道觀者感嘆勅賜葬鐘山之陰上親爲舉奠復定志文以賜之明日詔贈特進光祿大夫左柱國追封滕國公謚襄靖其始終榮寵可謂異數矣配李氏封濟寧侯夫人今封滕國公夫人子男四人長曰敬金吾前衛后千戶所鎭撫次曰英曰華曰茍爾女二人旣葬其孤敬泣而請於朝曰惟先臣事上二十餘年不幸蚤終顧神道之石銘文未勒敢援故事以請於以見聖朝眷待之厚且以慰先臣於地下也於是禮曹以爲言詔可其請命禮部侍郎臣崧爲之銘臣崧職在討論不敢以蕪陋辭謹狀次而書之且系以銘曰聖人受命萬物咸覩乘時佐運各奮其武矯矯襄靖生於帝鄕帝猶龍飛雲從之翔自淮渡江首定建業公時左右執俘獻捷領兵東向遂夷月城電擊飆馳濠梁以淸北收燕薊旋拜驃騎崇勲丰祿券鐡以誓乃命西討進自漢中取道階文山巉水潨進圍成都作气一皷千夫投戈殍厥孱主旣從徵北北渡陰山擁槊奮呼出其險囏薄衝部落兔脫鶻擊掠其牛馬還給軍食主將上功帝憫爾勞四方旣平汝弓其櫜櫜弓戢戈北守燕薊嚴其扄鐍式謹邊事灤水茫茫居庸閒閒馬絕南牧城無晝闗公歸未期遂以訃告沿邊驚呼當寧嗟悼襄靖有謚滕國有封茅土新疏沛丰舊庸闡績著銘爰勒神道榮光自天天子有詔

大明勅賜開國輔運推誠宣力武臣徵南副將軍靖海侯追封海國公謚襄毅吳公神道碑銘

洪武十一年戊午前徵南副將軍靖海侯吳楨奉詔出定遼是秋以疾聞上遣醫馳驛視之弗能愈遂輿疾還京車駕幸其第問勞有加明年己未五月疾革以其月二十有六日薨訃聞上爲之震悼輟朝二日詔贈特進光祿大夫左柱國追封海國公謚襄毅仍賜窆鐘山之陰俾官給其事塟之日車駕臨奠加贈賻焉又明年庚申上追念其勞爰勅儒臣禮部侍郎臣崧撰文刻諸神道之碑以昭不朽臣崧奉詔不敢辭乃追考公牘紀載第而書之謹按公初名國寶後賜名楨字幹臣姓吳氏世爲濠之定逺人自少時巳卓犖有膽略及天下大亂從上起兵裏中卽能知天命有在與兄江陰侯良俱隸麾下悉心委事焉自歳甲午乙未西克滁和東渡大江揚威振銳所向無敵由帳前都先鋒爲總管升建興翼院判轉分院元帥尋爲天興右翼副元帥與良同守江陰每寇至輒擊走之首破僞吳張士誠水寨擒其梟將朱定甲辰授英武衛指揮使丙午寇出馬馱沙上親督戰追至巫子門寇乘潮逆拒首尾相失公縱兵急擊之俘獲無算是秋從大將軍魏國公徐達率馬步舟師由港口取湖州公勒奇兵出舊館扼之戰以大捷事平遂畱戍焉吳元年丁未九月復從大將軍攻圍蘇州連破胥葑二門士誠就執公奉令撫循秋毫無所擾進僉大都督府事時方國珍據明州未下上以公爲徵南副將軍從禦史大夫信國公湯和往平之公引舟乘潮夜入曹娥江夷壩通道出其不意直抵車廐會降者言方氏巳潛挈家入海公領兵追於熅嶼與合戰自申至夜三鼓敗之盡獲其戰船人馬輜重而還未幾國珍降有旨由海洋進取福州不數日奄至城下圍其西南水部三門一皷克之時僞平章陳友定據延平作亂明年洪武元年戊申進破延平擒友定閩海平公歸次昌國會海冦葉陳二姓聚刼蘭秀山公調兵立剿之三年庚戌朝廷定功行賞進開國輔運推誠宣力武臣榮祿大夫柱國吳相府左相靖海侯食祿一千五百石賜以鐡券使子孫世襲焉五年壬子詔大發兵東戍定遼命公總舟師數萬由登州轉運以餉之海道險逺人用囏虞公調度有方兵食充羨折衝風濤如履四達尋召還七年甲寅海上警聞公復領沿海各衛兵出捕至琉球大洋獲倭冦人船若干俘於京上益嘉賴之常往來海道總理軍務至是歸自遼東而疾作不起矣公生以天歷戊辰六月二十一日塟以薨之閏月十三日享年五十有二曽祖三七府君贈鎭國將軍僉大都督府事護軍追封潁上縣子妣周氏追封潁上縣子夫人祖十一府君贈驃騎將軍都指揮使護軍追封延陵伯妣劉氏追封延陵伯夫人考似龍府君贈榮祿大夫同知大都督府事柱國追封渤海侯妣葉氏追封渤海侯夫人配李氏封靖海侯夫人子男五人長堅西安護衛鎭撫側室陶出也次忠羽林左衛鎭撫夫人李出也次端次洪五十皆庶出女十人其第五女許爲湘王妃尙在室惟公以驍勇之才際興王之會鍾英淮甸立勲遼海致位公侯而不矜不伐盡瘁所事眞古之名將哉是宜銘銘曰

赫赫景命大明當天帝業所基公侯出焉桓桓吳公有仡其勇顧瞻在廷玉立山聳元政不綱帝憫下民爰揮天戈掃除妖氛始克滁和旋拔采石飛渡大江曽不終日公時在行兄弟齊一莫不率從幹城是力帝命汝楨言守江陰鄰敵授首逺人歸心南收丹陽東略無錫建興策功英武躋職寇窺海口縱兵擊之風從潮生彼逆不支從攻吳興機略周布捷出舊館扼其歸路進拔葑門東定姑蘇擒厥大酋獻於京都帝念爾勞升秩督府不曰四明亦肆違拒遄厲戈甲往貳徵南挾潮而飛飆旗電帆摐金伐鼓壁其城下寇窮而逋膽落萬馬躡景追風執訊凱還鯨奔鯢伏海霽云鮮張方告平閩海方急千艘南馳殱彼勍敵三山旣隳延平遂通麾旄所指列郡來同公歸自南蘭秀連梗鋤而辟之海道昞昞帝曰靖海實汝之功玆命汝侯往承其恭煌煌鐡劵翼翼命秩恩延子孫功翼王室載授徵北督餉定遼白粲連云■﹝風貝﹞風不揺倭童跋扈出沒大洋爰獸狝之皇威以張茫茫遼海烈烈英勇式弘將略茂對天寵方召元老曹周世庸气應徳符千載一逢維天佑賢公宜永福何疾之嬰遽此不淑儀曹考行贈謚有光鐘山佳城天設地藏神道之左有石嶷嶷儒臣作銘昭示無極

明文衡卷七十二

●欽定四庫全書

明文衡卷七十三

﹝明﹞程敏政編

○神道碑

大明勅賜故開國輔運推誠宣力武臣特進榮祿大夫右柱國衛國公追封寧河王謚武順鄧公神道碑

朱夢炎

洪武十年冬十有一月初九日開國輔運推誠宣力武臣特進榮祿大夫右柱國衛國公鄧愈自河州召還至壽春以疾薨訃聞上哭之哀爲輟朝三日詔追封寧河王謚武順其月十九日柩車至三山門車駕臨奠且親視其葬地而舊塋在鳳臺鄕者狹隘弗稱上乃徧覽傍近岡阜擇於城南西山之原寛平爽塏勅有司營建墓兆仍命遷王母夫人及弟冔之喪同葬焉凡喪事所須皆官給之恩至渥也上猶念其功不已召臣夢炎等於廷諭之曰愈事朕二十二年東徵西討勤勞至甚歷鎭八州有功無過爾其撰文刻之石以昭不朽臣謹按公牘所載賜名愈泗州虹縣人三世弗仕以王貴曾祖父大公贈資善大夫中書右丞追封臨淮伯曾祖母孟氏追封臨淮伯夫人祖父大公贈榮祿大夫中書平章政事柱國追封南陽侯祖母戚氏追封南陽侯夫人父諱順興贈特進榮祿大夫大都督府右都督右柱國追封衛國公母張氏追封衛國公夫人王生而魁偉幼有大志勇力過人元季壬辰天下云擾王父衛國公起兵於鄕遂戍臨濠與元兵戰死之王兄友隆代領其眾未幾友隆病卒眾推王領軍事年方十六王出戰必挺身破敵軍中咸服其勇歲乙未上駐師滁陽王自盱眙率所部來附充管軍總管其年夏六月從渡大江克采石取太平繼而元將曼濟哈雅以舟師扼采石陳額森合兵數萬逼城下上親督兵禦之調王與魏國公以奇兵出其後大破之生擒陳額森丙申三月定金陵拔溧水破鎭江王皆與有功升元帥出守廣徳冬十有一月長鎗謝元帥率眾來冦王出城奮擊俘其總管武世榮及軍士一千餘人丁酉三月轉行樞密院判移戌宣州七月領兵取休寧績溪乘勝克徽州元將敗走十月淅江苗楊元帥率眾十餘萬來攻城時徽州新附城郭未完守禦之器未備王激厲將士明立賞罰與越國公胡大海等分門並出奮兵力戰大敗其眾生擒部將胡辛等一百五十八人賊眾奔潰婺源元汪同僉領兵來降戊戌正月擊破特穆爾布哈元帥寨斬首五百餘級追至婺源東門擒殺特穆爾布哈獲士卒三千餘人遂克婺源三月取嚴州四月攻淳安縣賊帥金子珍敗走獲馬一百餘匹降其頭目軍士三千餘人遷同僉樞密院事五月浙江苗楊復率眾屯徽州烏龍嶺拒卻之九月轉僉書行樞密院事已亥正月領兵略浙江臨安大敗張冦於閒林寨庚子七月鄱陽院判於光右丞余椿擊走僞漢部將辛同知取饒州遂以其城來附有旨命王往鎭之饒城彭蠡湖而僞漢主陳友諒尙據江州數遣舟師來攻城王斂兵東門外與余椿於光等連營以拒之屢殱其眾賊兵遂退辛丑正月除江南行省參政仍兼僉書行樞密院事總制各翼軍馬饒之境內弄兵者尙懷疑阻王推誠結納撫以恩信於是左丞吳宏等皆請降八月領兵襲浮梁僞參政侯邦佐棄城遁八月取樂平擊敗蕭總管五千餘眾擒萬戶彭壽等六十八人饒境悉定進取江西十月駐兵於臨川之平塘時鄧克明據撫州遣使通欵而實無獻城之志王知其情捲甲夜趨比旦入城克明單騎遁翌日遣人以分省印來獻王號令嚴肅秋毫無犯江右之民室家相慶爭持牛酒迎勞王悉卻而不受是時上親討僞漢主陳友諒於江州友諒敗走遂下江西命王以步兵來會車駕至南昌有旨授王江西行省參知政事畱鎭之時壬寅正月四日也癸卯夏四月陳友諒悉國內之兵圍江西江水暴漲冦舟直抵城下王與諸將恊謀固守屢挫其鋒賊勢大沮相持者凡三月會上親率援兵至湖口友諒懼而退大戰康郎山友諒竟死甲辰三月新淦土豪鄧靑叛以卒二萬人據永丰王調兵破之擒首賊胡理問劉右丞五十一人八月從開平王平臨江之沙坑麻嶺十洞諸山寨合兵圍贑州降之南安南雄韶州皆送欵乙已正月進江西右丞加湖廣行省平章出鎭襄陽西抵巴蜀北控河洛烽火相望新附之民未有定志王撫而鎭之民懷其惠軍忘其勞遐邇悅服吳元年十月擢拜禦史大夫洪武元年命大將軍經略中原而以王爲徵戎將軍徵取江淮未取州郡三月攻唐州克之又取南陽生擒蔡國公史克新等二十七員軍士一千五百人馬一百五十匹七月克隨州右丞王誠降九月進取洪山老馬劉寨夜四鼓斬闗而入擒殺甚眾冬十有一月率兵討蜀河莾張獲之金商均房之境悉定三年命王爲徵北左副將軍平隴右大敗王保保於定西招諭河州土蕃諸部元帥何索諾木布哈鄂爾濟汪來等皆納印請降於是河州以西朶甘烏斯藏等部來歸者甚眾冬十有二月定功行賞特封衛國公食祿三千石賜以鐵劵五年命王爲徵南將軍討灃州等處溪洞蠻夷平之九年吐蕃所部州城邀沮烏斯藏使者掠其輜重有旨命王爲徵西將軍往討之十月王與副將分所將兵爲三並力齊入覆其巢穴窮追至昆侖山斬首不可勝計獲馬牛羊一十餘萬上嘉其功遣使召還未至薨王以元後至元丁丑二月十五日生享年四十有一兄弟三人長卽友隆弟冔仕至羽林衛指揮僉事先王五年卒夫人曹氏側室王氏徐氏子男五人長鎭羽林衛鎭撫次銘次鐸次銓次太平奴皆庶出女四人長女夫人曹氏出也爲秦宮妃次適河南護衛指揮周巖余尙幼孫女一人王之葬也以是年十有二月二日丙午惟王器量宏偉而沈毅簡重謙恭愼密而奉公守法臨大敵而不懼有大功而不矜又能禮賢下士寛恵愛人廣徳宣州徽嚴饒撫南昌襄陽八州之民至今猶懷其徳事母夫人能致其孝撫弟幼孤能致其愛蓋不獨將略之雄兼有君子之行宜乎爲國元勲光輔帝業而膺寵眷之隆者也謹再拜稽首而爲之銘曰有明受命地辟天開掃淸六合鼓舞羣材惟武順王雲龍風虎仗策來從誓以身許飛渡大江奮戈前驅斧堅摧鋒何敵不除一舉姑孰再舉建業飆馳電掣百戰百捷玉節飛雲金戈凜霜有赫其威往徵羣方乃輯浙東乃撫江右大閫煌煌厲我城守孰謂狂豎而敢馮陵自速厥辜江漢底平帝用有嘉平章湖廣駐節荊南爰資開蕩化仇而恩循暴而柔以徳輔刑澤及八州武功告成四海一統爵以上公受天之寵烈烈徵西極討窮追殱彼大戎張我皇威召還有期中道而逝九重痛悼三軍隕涕念王之忠開拓建功念王之徳無忝始終何以報之王封是錫衮衣繡裳光賁泉宅西山之原墓門有石視此刻銘永錫無極

大明開國輔運推誠宣力武臣榮祿大夫柱國同知大都督府事江陰侯追封江國公謚襄烈吳公神道碑銘

吳伯宗

洪武十四年十一月二十六日開國輔運推誠宣力武臣榮祿大夫柱國同知大都督府事江陰侯吳公以疾薨於靑州十二月訃聞皇上爲之憫悼輟朝三日詔所司定贈謚加贈特進光祿大夫上柱國中軍都督追封江國公謚曰襄烈遣使者迎匶以歸洪武十五年二月丙子賜塟鐘山之陰上念其功不已命詞臣撰文勒諸丰碑以垂不朽伯宗職居翰林屬當執筆謹敍而銘之公諱良姓吳氏鳳陽定逺人初名國興後賜今名气岸雄偉性質剛直與弟禎俱以勇力稱元末羣雄並起海內鼎沸皇上以聰明神武仗大義奮起布衣公兄弟委身相從服勤左右上深器焉甲午秋從上取滁州乙未春從克和陽常爲先驅戰皆有功六月從渡大江與元兵戰於采石拔其營乘勝克姑孰尋下溧水溧陽丙申從定建康戰功爲多又從今大將軍太傅魏國公徐公達克鎭江下常州屢著功勤歷升軍職丁酉下江陰命公以指揮使領兵鎭守時僞吳張士誠據姑蘇跨有淮東浙右地大物眾兵食富彊實江南一勍敵而江陰正當東南要衝喉襟之地士誠又多變詐動以金帛啖誘將士公行上諭之曰彼以其詐我以吾誠爾爲邊將愼守封疆約束士卒毋外交毋納逋逃毋逐小利毋與爭鋒惟保境安民而已公奉命惟謹繕城池遠斥堠利器械嚴部伍士卒無敢逃亡無敢出境生事者敵亦畏公之威不敢侵犯數年上親將兵下江西克湖廣平僞漢陳友諒大軍屢出而無東顧之憂者以公之扞蔽也丁未大軍克姑蘇士誠面縛上以姑蘇承士誠割據之餘力戰乃服必得剛毅有智略者鎭其地遂以命公公至奉宣皇上盛徳紀律嚴明號令整肅軍民輯睦咸得奠安洪武三年天下大定論功行賞以公有守江陰之功封爵爲江陰侯食祿二千五百石賜以鐵劵子孫世襲恩至渥也廣西右江諸州僻處炎徼去中國逺數千里前古號爲要荒乍臣乍叛唐宋以來羈縻而已元都北方相去益逺姑息尢甚其俗狃於仇殺數侵盜邊境五年春命公將兵討之公率兵深入跋履崇山踐歷險阻剪除荊棘衝冒瘴霧勤勞特甚數月盡平其地俘獲不可勝計自是溪洞夷獠畏威懷徳革心向化輸租賦奉法令同內地焉先是上稽古制建親王爲盤石藩屏齊王受封靑州命公營建王府宮殿社稷公經營區畫部署軍卒並手偕作功成而民不知勞公畱靑州二載得疾而薨享年五十有八公自起身行伍至爲將帥受封爵始終一致有功無過故其薨也上深惜之恩禮有加焉公存時以公貴推恩三代曾祖三七府君贈鎭國將軍僉大都督府事護軍追封潁上縣子妣周氏追封頴上縣子夫人祖千一府君贈驃騎將軍都指揮使護軍追封延陵伯妣劉氏追封延陵伯夫人考似龍府君贈榮祿大夫同知大都督府事柱國追封渤海侯妣葉氏追封渤海侯夫人配髙氏封江陰侯夫人子男二人長曰髙神策衛試指揮使次曰壽安女三人在室公弟禎亦以勲封靖海侯追封海國公先公三年薨嗚呼古今豪傑之士際風雲之會攀龍附鳳竭忠勤樹勲烈以名世者多矣未有如公兄弟同遇聖朝同立大勲同膺髙爵輝映赫奕若斯之盛者也是宜勒諸貞石以光前古傳後世而垂無窮豈止照耀泉壤而已哉銘曰天啟洪運大明肇興豪傑率從霧擁云蒸桓桓吳公剛毅英烈異才間出萬人之傑天戈義旗飛渡大江爭先鼓勇敵莫敢當旣定金陵亦下京口公俱在行厥績多有江陰崇墉東南要衝屹若砥柱維公之功姑蘇新附命公綏靖紀律嚴明大小從令炎荒僻逺命公䢐徵歷代羈縻慕義來庭功成汗馬名載竹帛兄弟二人並著開國河山賜誓列侯疏封慶延後嗣與國無窮生榮死哀富貴終始進爵上公錫謚具美鐘山之陰有碑穹然勒銘紀功何千萬年

皇明開國輔運推誠宣力武臣榮祿大夫柱國西平侯追封黔寧王謚昭靖沐公神道碑

王景

皇明以神武定四方混一區宇懋徳禔祉東漸西被罔有內外時則有若貔虎之士翊運之臣汛掃爬梳用能咸和天休以集大命艸昧之初各奏爾功歸於有徳也至於內托肺腑而建丕績者則成於天地涵育之功也是以一舉而開閩闗大業辟矣再奮而運斗樞大政立矣三厲而西略自西䢐南大統一矣翊亮之功昭玆甚明此皇上之所以始終垂眷大有造於黔寧也王諱英字某姓沐氏鳳陽定逺人元季天下難作王在童稚喪所怙鞠於母氏母氏復物故時皇上龍飛鳳陽往拜於門上奇而育之賜國姓旣長機敏過人數從徵伐終日侍側無戲色亦無惰容弘量孝恭出於天性上益奇之滋欲試以事壬寅授帳前都尉出鎭鎭江焯有聲績甲辰除廣武衛親軍指揮使軍府肅然尋加昭勇大將軍廣武衛指揮使軍府益律戊申春正月上卽皇帝位攺元洪武旣定鼎命王從徵福建擒元平章陳友定三月復王姓鎭建寧三郡三年升鎭國將軍僉大都督府事四年升榮祿大夫同知大都督府時天下兵樞交壅治出聲生稱上意旨中宮尢屬望焉九年乘傳繇陜右抵熙河布徳澤康逺人事有不便更張以聞明年副寧河王總大兵徵蕃部西渡黃河略川藏耀兵昆侖轉戰千里俘虜萬計班師論功封西平侯開國輔運推誠宣力武臣階仍舊榮祿大夫勲柱國食祿二千五百石賜鐵劵又明年八月拜徵西將軍將兵徵西蕃降元萬戶且實勒戩及副使松多爾濟鄂溫都爾人卒二萬雜畜二十餘萬是行平朶甘納琳七站地數千里十三年以陜西兵徵和林元國公托和齊等略額齊訥渡黃河回賀蘭涉流沙偵騎報去穹廬五十里王分爲四翼自以驍勇衝其中堅銜枚夜薄其營生擒托和齊知院阿珠全部皆降明年領軍從大將軍出古北口襲公主山長寨平四郡過驢駒河擄知院李宣還京副徵南將軍統兵徵雲南繇辰沅出羅鬼攻普定下之攻普安又下之轉戰而前元梁王巴咱爾斡爾密以司徒平章達爾瑪軍曲靖會大霧咫尺不辧壓白石江兩軍相望徵南欲濟王曰我軍逺來利在速戰然眾未集不若以計破之乃陳兵陽若渡者遣奇兵從上流濟艸山出其陣後爲疑兵元軍見之震動王麾軍泅水渡元軍亦卻陳我師旣成列鎧仗鮮明彼皆奪气遂大戰自旦至晡蹀血震蕩王從鐵騎撞之出而復入生擒達爾瑪於淖元兵遂大潰僵屍相屬乘勝蹙之勢若拉朽梁王棄城走死之收其金寶撫又其民列衛布守諸郡皆納欵惟大理不下王率兵攻之段世據龍尾闗闗險王分一軍夜從間道登點蒼山襲其背黎明王策馬亂流攻闗闗不守至城前後受敵擒世拔其城會川永昌皆平間使下車裏下緬不浹十辰雲南底平夏王與徵南分兵東平烏蠻余冦諸部謂王師東下復叛夷兵二十餘萬圍雲南四十餘日王以鐵師萬人馳捄之虜聞拔營夜遁時曲靖永昌皆失守王次第復平之事聞詔徵南班師王畱鎭焉二十一年春平摩沙勒斬首千餘級三月思倫發以三十萬冦定邊東川廣西往往遙應之王率軍三萬禦之期日合戰至期分軍爲三蠻以象乘髙撞我右軍右軍少卻王下令曰卻者斬左軍與之鏖中軍右軍夾攻之聲震山谷蠻酋刀斯郎斃於象蠻師大奔斬首無算俘萬餘人盡獲其軍實思倫發遂降秋七月東川平冬十月廣西平誅者滿矣情俘五千餘明年平越叛阿資冬朝京師錫宴奉天殿賜金銀楮幣繒彩以萬計尋還鎭上慰曰爾在雲南朕無南顧憂二十四年阿資復叛王親擊之阿資僅免有詔命王還鎭以僉都督何某爲平羌將軍代統其兵討之阿資來降秋遣使招八伯八伯來貢八月錫土田明年夏六月某日王立廳事忽僕於地侍者扶入曰我中風不能起受皇上厚恩不能報矣遂薨時年四十又八軍民罷市巷哭訃聞上哭之慟輟朝制文遣禮部往祭命其子椿以喪歸葬發軍護送所至百司祭於道十月戊午王喪至自雲南上遣中使往祭明日追封黔寧王謚昭靖賜葬於江寧長泰鄕觀音山時某年某月某日也勅百官郊送比葬上諭祭者三皇太孫親王遣祭者再部府諸司祭者一曾祖考某祖考某父某並追封黔寧王曾祖妣某氏祖妣某氏妣某氏並追封黔寧王夫人明年塑像功臣廟敕太常祀以太牢凡葬費皆給所司不煩其家雲南民夷請立廟守臣以聞制曰可初娶馮氏故追封潁國公國用之女先王卒追封黔寧王夫入再娶耿氏故贈長興侯某之女子男五人曰椿馮夫人出也上賜以名由後軍都督僉事襲爵西平侯今鎭雲南孝友忠勤民夷悅附以兵梟越叛阿資威震諸夷可謂能繼王之志矣曰某耿夫人出也僉後軍都督府事曰昌曰景曰昻側室出也女四人孫女二人夫天地之道尙孝而右忠帝王之政褒徳而顯功王在鎭之二年中宮皇后薨水漿不入口三日斬衰哀臨終喪三年皇太子薨喪毀逾禮因以成疾孝足稱矣初蒞督府以大學有正心之要綱目得春秋之旨太極圖明天人之道出師陳情表著忠孝之實終身披誦不輟家事治而事上必本於忠勤在鎭之日侍衛不過數十人徳可徵矣其馭軍也敵攻無堅城守必飭從徵討則效忠獻謀搴旗斬將及爲戎首則神機橫發出奇制勝功出漏刻有古良將風功可尙矣其爲理也弘毅寛裕招納賢士長駕逺馭恩威兼下墾田至五十七萬畆而軍實充連歲用師小大戰數十而軍士豫附忠可見矣嗟乎忠孝昭於身天下仰其光功徳著於時天下被其澤王之事上有子道焉有臣道焉上之撫王有君道焉有父道焉非他人爲君臣者並也生榮死哀可謂宜矣銘曰聖皇啟運受命自天王气浮淮有開必先曁曁將臣天挺神武鼓蕩風雲闔辟寰宇五神闡珎挺生異人依光日月下上星辰風雲景從發迹海邦遂荒其區遂搤其吭沈沈樞府我寵居之秩秩皇猷我儀圖之載敷恩澤西涉渭源載敡國威西上昆侖賀蘭之墟流沙之阻兵不頓刃霆驅星昈茫茫井絡气交神州載淸載夷投鞭斷流式遏王誅自爾南夷日月出矣爝火何施天兵一麾僕山摧壑封其鯨鯢以示大僇頟頟其城大纛髙牙萬方攸同六合一家布徳■﹝施﹐弓代方﹞威一紀是釐曶爽闇昧莫不恵來皇帝曰咨予嘉乃績黃金大帶龜判琮璧鈞天無人陟帝左右帝曰嘻哉朕心曷究追王黔寧錫兆京畿以享以祀以介繁禧推尊王爵上及三世澤逮漏泉無幽不屆子孫繩繩世有封爵允忠允孝以永天祿觀山之原神道有門刻銘貞石以勒殊勲

明文衡卷七十三

●欽定四庫全書

明文衡卷七十四

﹝明﹞程敏政編

○神道碑

勅贈開國輔運推誠宣力武臣榮祿大夫柱國同知大都督府事陸安侯許國襄簡王公神道碑銘﹝有序﹞

劉三吾

許國襄簡公旣葬有年洪武之二十年冬十有一月己亥皇帝禦奉天門以工部奏公墓隧之石巳具勅翰林學士院爲文賜其家俾鑱焉臣三吾職在紀述不敢控詞則退而稽其世次官代行事之實序而銘之臣聞天生聖上聰明時乂當元政秕僻■﹝宀禹﹞內幅裂羣雄角起資以君主治其爭亂則有熊羆之士不二心之臣若徐常兩王佐命討伐襄簡王公單秉義效順以會其成功大一統之業者亦天所畀予者哉公姓王諱志世鳯陽臨淮人性鷙猛有智謀臨陣對敵果毅無前至正壬辰三月土冦蜂起舉鄕兵取濠州且守且戰甲午前克滁州勢劇破竹知天命攸歸在今上疏附來從乙未濟江得采石太平破中丞曼濟哈雅水寨進拔建康丙申七月調隸總兵同簽樞院徐中山圍常州屢騰柵先登身犯矢石功聞授懷逺大將軍右副元帥丁酉三月常始下公功爲最後恢復宣州江陰宜興髙郵等州府多著戰績中山悉其能公克攄其智勇故也辛丑秋九月侍上親下安慶諸郡邑壬寅夏四月復隸中山身先馳戰江西諸州縣望風崩角癸夘八月乘海艘從禦舟■﹝﹖戚﹞陳友諒於彭蠡友諒中流矢死擊走其餘黨於注口之水寨甲辰三月上親徵湖廣武昌公曁諸將一稟睿算與賊遌嘬遂下之載從中山復廬州抜安丰逐北姑蘇張士誠軍升飛熊衛親軍都指揮使總兵守禦陸安州明年春攺授陸安衛指揮使戰守戢綏敵詟民附戊申春正月上正宸極國號大明攺元洪武其夏五月奉旨將本衛兵徵迆北次汴梁尋調徵河南冬十月從馮勝宋國公渡黃河迆邐進取懷慶澤潞等府州往往所部直前無堅陣是臘徙鎭平陽居三年移守漢中仍駐師陜西明年將其全軍深入察罕紮爾絕塞卻敵逺遁還軍平陽冬十一月勅贈開國輔運推誠宣力武臣榮祿大夫柱國同知大都督府事封陸安侯五年從中山徵朔漠大獲勝而還九月又從傅友徳今潁國公徵雲南所向克捷十七年凱還京師十九年八月十七日以疾薨於第上爲之震悼罷朝賻贈有加追封許國謚襄簡公生元統乙亥正月九日春秋五十有二以薨之十月二日勅葬鐘山之陰曾祖考四一公鎭國將軍僉大都督府事護軍追封羅山縣子妣董氏追封羅山縣子夫人祖考五一公驃騎將軍親軍指揮使護軍追封太原伯妣寗氏追封太原伯夫人考六三公榮祿大夫同侯妣潘氏追封陸安侯夫人室潘氏從封許國夫人先公薨生至順壬申五月十九日薨洪武庚戌三月始葬鳯陽臨淮至是從公祔焉生男四人長威次瑊次璣次琛女一人適黔國公子景佑孫男三女二揆公功行是宜銘詞曰

先時■﹝宀禹﹞內劻勷弗靖烝民有主資以戡定效用者將鷹揚其人徐常兩王開國藎臣各有爪牙奮其威武惟襄簡公久佐徐府旣定江淮亦拓中原自河䢐陜益西其轅繇淮而北極是朔漠轉徵雲南卓著勇略時公在軍沐雨櫛風惟知徇國遑卹厥躬陸安受國方倚大用天不憗遺黃粱遽夢上爲震悼卹典是頒許國襄簡爵謚具完鐘山之陰公所藏室壽正名垂燁然竹帛有桓其表有穹其碑千秋萬禩永永無期

勅贈開國輔運推誠宣力武臣榮祿大夫柱國同知大都督府事鞏昌侯追封陜國公謚宣武郭公神道碑

洪武二十年冬十有一月己亥皇上禦奉天門工部侍郎臣秦逵奏故鞏昌侯墓道之碑已具宜得文及時鑱之有旨翰林學士院制文臣三吾職在詞垣不敢以才學謭淺爲辭謹按其世系功勲年爵次第而銘之臣聞天興聖代大有爲之君必篤生瓌偉英勇之將與之會遇以輔成其大業𨿽人也實天也當元季王政不綱在所裂裳爲旗荷梃爲兵艸野自雄罔所適主時則今上皇帝龍興鳯陽天人合應有若中山開平兩公傑出其間是固功無與儷矣其知所趨向先後疏附厥有功迹若鞏昌侯臣郭子興者亦豈偶然哉子興世鳯陽人拳勇有膂力善騎射自癸巳歲起兵首隸元帥郭某麾下卽知所適主明年得滁州又明年得和州亦旣從龍濟江若采石若太平若溧陽溧水所向崩角義勇之聲日以暴矣丙申三月隨大軍進抜臺城先登授管軍總管繼升統軍元帥攻圍常州身犯矢石晝夜不解衣甲爲生蟣虱九閱月城始下被賞優渥載調克宣州江陰宜興婺州安慶衢州勢劇破竹壬寅分兵之江西南昌得其全城癸卯八月進克鄱陽彭蠡之戰海艘駢進戒嚴所部人百其勇陳友諒計蹙中流矢死人知天命有歸矣甲辰春侍上親徵湖廣武昌灑血馳戰多所斬獲用屢功擢鷹揚衛指揮使簡在上心俾從中山王抜廬州抜安丰率先陷陣大敗姑蘇張士誠爲之奪气其平襄陽下衡州定澧州辰州轉而蹂髙郵踣淮安截抜淛西湖州坐困姑蘇往往褁瘡力戰中山王以公之勇功聞升鎭國上將軍大都督府僉都督吳二年正月攺洪武元年上卽位有事關陜命領其軍進討中原搤守潼關三年獻一迹不敢南移戍鞏昌招摩逋殘嚴戢部曲西戎羌夷兩境帖然進封鞏昌侯方倚之永鎭西陲而溘先朝露薨於家矣上爲之震悼輟朝三日賻贈有加追封陜國公謚宣武以洪武十七年冬十有二月日葬聚寶山之原曽祖考某贈鎭國上將軍僉大都督府事護國追封光山縣子妣某氏從封光山縣子夫人祖考某贈驃騎將軍都指揮使追封汾陽伯妣趙氏從封汾陽伯夫人考某贈榮祿大夫同知大都督府事柱國追封鞏昌侯妣單氏從封鞏昌侯夫人配汪氏封鞏昌侯夫人皆由公貴貤恩子男四人長景儀卒於五閫次振次宗次官僧公生以某年某月某日薨以某年某月某日壽五十有四惟公自開國以來從龍上下盡瘁所事所至以英勇聞是故攻無不克戰無不勝視轉萬里之逺歷歲之久若堂奧之朝夕焉𨿽鋒矢交集饑渴不時咸不避卹必蕩殱渠凶歸報終事乃已其依日月之光仗雷霆之威以恢拓疆宇勒勛西埀者亦人傑也哉詞臣揚厲爲職是宜有銘詞曰

聖皇受命龍興鳯陽戡定禍亂經略封疆篤生武臣先後相望維陜國公實生帝鄕沈鷙其勇鐡石其剛乘風雲會依日月光旌麾所指敵摧鋒芒底定東南載戢戎羗萬里之逺如在室堂生前封侯式是鞏昌身後封公亦此西方聚寶之原不食之岡佳城鬱鬱公所固藏詞臣載筆徳音靡忘子孫善保奕世流芳

大明左柱國信國公贈東甌王謚襄武神道碑銘

方希古

洪武三十一年九月壬辰皇帝禦奉天門故東甌襄武王之孫昱頓首言曰先臣和沒巳三年墓道之碑已具而未有刻文惟陛下憫之俾史臣有述焉制曰可臣昱至翰林以文爲請臣謹以其事聞有詔俾爲之銘臣乃言曰昔元徳旣衰天下大亂我太祖髙皇帝以神武明聖之資哀生民之無辜奮袂一麾四方響應芟夷僭盜蕩滌凶姦十餘年間遂濟大業𨿽曰天命所屬不以智力然猛將名臣之勛著於王室有可徵者昔王之歸鳯陽新第也髙皇帝有餞賜之勅其薨也有祭誄之文帝自謂與王同受知滁陽稱其智勇過人命勒石以紀勞績聖情深厚矣今陛下不遺舊而賜銘其碑以寵綏湯氏實行髙皇帝之遺志臣執筆從太史後何敢卒讓謹按故開國輔運推誠宣力武臣特進光祿大夫左都督左柱國議軍國事信國公追謚襄武封東甌王姓湯氏諱和字鼎臣世居鳯陽縣之東湖裏曾祖五一府君祖六一府君皆以王貴追封信國公考七一府君贈特進光祿大夫右都督左柱國追封信國公曾祖妣某氏祖妣周氏妣謝氏俱封信國夫人王幼喪二親卓越有奇志嬉戲常習騎射指使羣兒父老異之及長身長七尺倜儻饒智略元至正間豪傑多起兵據郡縣王亦思自奮抜以取富貴壬辰歲聞滁陽王據濠兵勢彊率所厚壯士千餘人仗劍從之滁陽王奇王驍勇置之麾下使從諸將略地毎在前行命爲百戶取九灣攻濠之定逺得兵千五百人擢爲千戶時髙皇帝處滁陽王甥館王委心推奉率兵從大洪山寨得兵八百升長萬夫復從攻滁州其守帥以功多授管軍總管招集士卒益眾又明年甲午帝自取和州諸將多滁陽王舊部曲顧望未盡效臣禮惟王以所領兵聽命甚謹帝心嘉焉會義兵元帥陳額森復攻和州王與將士擊走之乙未六月帝渡江下采石定太平王獲敵馬三百士卒稱是旣而額森與其將康將軍水陸分道冦城王擊其水軍矢中左臂怒气益奮中山王徐公達寧河王鄧公愈帥師由東門轉戰城北破其步軍遂生擒額森以獻王分兵敗溧水句容克而守之丙申帝定建業三月王偕中山王取鎭江一日克其城兵不血刃升統兵元帥復同中山王取金壇及富莊七月轉同僉樞密院事丁酉三月克常州奉命鎭守其地攻取江陰明年僞吳張士誠兵冦常州王力戰卻之擒其卒三百十月復來寇俘甲士千餘舟數十艘馬數十匹賊勢爲之少沮壬寅偕中山王攻無錫癸卯大破士誠兵於楊山斬其梟將獲甲首五百級逐其別將莫將軍虜其妻子以還拜中書左丞甲辰士誠弟僞丞相士信寇圍長興王率步將吳福興會開平王常公遇春軍合戰士信大敗而退超遷中書平章乙巳擊江西劇盜姚大膽斬之遂取永新州戮僞左丞周安等籍士馬歸於京師仍出守常州丙午帝命諸將伐士誠略太湖營於舊館降僞將呂左丞等虜其兵二千馬八十匹轉戰湖州守將張右丞降進擊吳江州將不能格亦降遂薄姑蘇圍之明年丁未爲吳元年九月中山開平與王益督兵力戰卒平姑蘇縛士誠以歸三吳悉定除禦史大夫兼太子諭徳階榮祿大夫時方谷珍據溫臺慶元三郡與士誠比境聞士誠敗固已震恐王督諸軍徵之谷珍懼乘大舶逃匿海島中王遣人持書諭以國家威徳谷珍卽率昆弟子侄待罪軍門得兵械舟檝以萬計所至不擾王之功居多乘勝下福州戊申帝卽大位攺元洪武王略定閩中諸郡至延平主帥陳友定怙險橫甚令其副出城降觀望持兩端王虜之以歸東南海上晏然是歲九月帝幸汴梁王實扈從旣而與宋國公馮勝取懷慶澤潞晉絳二年同中山王抜河中渡河入潼關趨鳯翔越六盤關隴皆平明年與中山王宋國公至定西襲元將庫庫特穆爾營西北取寧夏至察罕紮爾獲其猛將虎陳定東勝大同宣府皆以勞先諸將九月還京師論功行賞錫以鐡劵封中山侯號開國輔運宣力武臣階榮祿大夫勲柱國祿一千五百石明玉珍乘中國亂僭號四川以重慶爲都玉珍死其子升立四年詔王及徳慶侯廖永忠統諸將徵之升鎖瞿塘峽以遏舟師王以計敗之水陸並進直搗僞都升不能支率其臣屬奉金寶以降五年同中山王北徵窮追和林明年甓通州外郛八年移鎭彰徳甓其城是冬追元逋臣巴延特穆爾於察罕紮爾獲馬牛羊無算十年正月元日帝念王之功加號推誠位特進階爲光祿大夫職爲左都督勲爲左柱國爵爲公國於信俾議軍國事加祿至三千石仍賜鐡劵王益恭畏不自驕盈繼與岐陽王李公文忠練卒於鳯陽鳯陽濠之賜名也明年巡撫西河州繕完其城郭營捨十四年偕中山王北伐下灰山擒其平章必裏克及樞密副使昭通又明年詔至四川永寧治墉濠飭士馬十八年五開山獠爲亂王帥師討之夷其窟穴俘戮四萬人及入朝王以春秋髙思歸故鄕從容乞骸骨羣公次第以爲言帝喜之賜寶鈔五萬俾造第宅於鳯陽而謂王曰日本小夷屢擾東海上卿𨿽老彊爲朕行視要割地築城增戍以固守備王築海上數十城民四丁取其一爲兵以守之二十一年新第以成告率妻子陛辭賜白金以兩計者二千黃金以兩計者三百鈔以緡計者一萬五千文綺四十端信國夫人胡氏亦賜金錢文綺甚厚俱降手敕褒嘉之二十三年元旦朝於京師忽被末疾且失音不能言帝聞之大驚卽命駕臨視嘆惋久之遣歸故里十月詔王之子將命召至邸賜以安車入殿廷燕勞備至復厚賚俾歸以俟有瘳二十七年王疾彌甚不能興帝思見之特詔輿入覲手爲摩撫語及舊勞對之雪涕賜鈔六百五十緡預爲塋葬之資二十八年八月七日薨於裏第之正寢至是年七十矣訃聞帝感悼爲之不禦朝者三日追封定謚親爲文授使者以祭命親王咸遣祭於其家棺槨明器冢壙皆官爲之以是年十一月十二日葬於縣曹山之原詔肖像於功臣祠配享於太廟祥禫必賜祭髙皇帝禮遇功臣加恩於王恩禮之隆時莫與比夫人有婦徳明詔稱其賢子五人曰鼎署前軍都督府僉事曰軏太原中護衛鎭撫曰鼐曰燮皆早卒曰醴同知左軍都督府階榮祿大夫將兵徵五開卒於軍女五人長適徳慶侯廖權次爲魯王妃次適萬泉衛指揮兪鼎次適景東衛指揮賴鎭之子溶次適楚雄衛指揮袁義之子興孫男十一人曰昱暹升晟朂景昪昺旻昊曅晟其嫡也孫女四人曾孫男一人女二人皆幼王沈毅質直勇而善斷不妄發言入聞國論一語不泄於左右行師受任有詔卽行不少顧家臨敵果敢堅忍未嘗挫衂有語及兵書者輒笑曰臨陣決機在智識敏達耳何以泥古爲家畜妾媵百餘暮年皆資遣寧家得賞賜多惠鄕黨父老及孤貧無告者貴任公宰及歸田裏見故交遺民意驩如也厥後羣公多先物故而王獨享壽考以令名終斯固保身之有道而始終不倦可謂盛也巳今陛下追維創業之艱顯揚刻銘使播不朽豈獨蓋覆湯氏之子孫蓋以昭揚先帝之功徳而垂萬世也是用備著其事而獻銘曰

於昭上帝視下孔仁降聖儲才相慈兆民民之顚隮俾聖康之復俾賢臣佐而襄之有元旣衰天厭其亂督生髙皇拯綏大難龍奮於潛八極晦冥英傑如雲翼之以升惟東甌王旣智且武灼知天命早識眞主眾方夢夢未決所從獨斷不疑委身效忠臣或擇君杖策千里生於帝鄕其祉孰似寶劍雕戈折衝四方如虎如貔我武維揚披淮濟江以作京邑京邑旣成皇業乃集東遏僞吳坐鎭毗陵不騫不傾仗義爲城帝徳日宣逺懷邇服王率之行勢若破竹旣平姑蘇元惡就誅威鎭東南曁於海隅乃淸關隴乃平幽冀萬邦來同獻其琛貝帝曰念哉劬我元勛爰啟土疆流慶後昆中山建侯遂公大國貂冠金劵繡裳赤舄海宇晏寧天下一家民休田閭榖粟絲麻王亦白髮燕嬉甲第伊誰致之天子之賜天子有詔共樂太平文錦兼金侑以百朋內曁夫人亦受寵錫璽書爛然觀者動色天實生才股肱聖皇丰其茀祿俾之壽康壽考令終孰與之同天子之門式勸有功沒登王封從饗宗廟始卒無瑕其忠有耀昭哉大明如日麗天載焯鴻勛以訓萬年

明文衡卷七十四

●欽定四庫全書

明文衡卷七十五

﹝明﹞程敏政編

○神道碑

湘獻王神道碑文

解縉

自古帝王受命拯溺亨屯必有追崇盛典褒嘉旌異顯微闡幽昭示來世若成湯之弔龍逢武王式商容之閭封比干之墓銅盤勒銘燭於千古政有因革異世同符矧惟我太祖髙皇帝功光宇宙道盡君師恩義兼隆子姓多吉弘佑於我今上皇帝天道顯助震動傒志會朝淸明揖譲底定日月光華黎庶鼓舞申明舊章民物按堵曾不逾時化危而安易亂而治山川艸木皆有喜气逹孝推恩施由親始惟我太祖髙皇帝第十一子湘王純孝秉哲遇害於苫塊之間窮苦沈抑皇帝嗟悼無已詢咨羣言褒謚曰獻治其祠墳詔翰林院學士臣縉曰湘獻王懿徳文武嬰玆荼毒朕將昭顯之爾其爲文樹石神道永示無極臣縉仰惟皇上因心篤慶比於成湯周武弔龍逢封比干之事戚疏等差忠厚有加不敢以菲薄辭拜手稽首敍次爲文謹按謚法聰明睿智向惠內徳曰獻惟王幼而美異長而通明溫恭粹徳武而右文讀書窮理自爲課程常至夜分不寐篝燈屏枕皆自勒銘以爲警策齋明盛服精思力踐有所獨得於死生之故天道之微包括宇宙貫一古今人莫能窺其際也嘗欲著述以開來學手未嘗釋卷開景玄閣延四方賢士編輯閎富皆有緒而具在可踵而成有益於斯文學者甚厚其平居被服儒素姿體明秀望之玉山晴霞卽之春風麗日聴其言澹而不厭和鑾佩玉從容合度自然足以廉頑起懦不自覺其入人之深也然膂力過人握弓矢刀槊上馬奮捷如飛論古兵制前事成敗出人意表降兵反常徳進至荊之虎渡王曰敵兵鋭甚必有以挫之令漸沮衂若縱使得入塞遺禍將大卽日畫計遣將奮前擊之敗其前鋒遂窮追之逆兵由是竟不得出塞途中數敗至延安殱焉實本王之首挫其鋭算無遺策卒成大功太祖益嘉之特召至京慰勞遣還伍開蠻作亂太祖命王率諸軍討之先入據其窟穴遣人四出招諭盡降其眾不戮一人太祖大悅勞遣還國其卓卓大者類如此又嘗造棺槨和藥餌施與軍民之貧者出入以縹囊盛書自隨祁寒暑雨不廢講誦聘問賢士備極恩禮過佳山水古迹徘徊終日必爲歌詩文章刻著石上書法深繹晉人精思動合矩度太祖毎有制作喜令書之詩歌丰腴淸麗飄飄有出塵之想其文亦燦然理順造次輙成至於近世科舉之作反復道義貫通經傳先生文士占畢一世所不能盡者其天資髙邁不可及有如此也自太祖賓天哭踴幾絕因忽忽內傷有棄人間意逮建文君信讒者誣之以罪遣人圍其宮城逼執之王仰天嘆曰嗟乎吾觀前世大臣遇昏暴之朝將詔獄下吏便自引決身親太祖皇帝子南面而王太祖賓天疾不及視葬不及會抱玆沈痛有何樂於世今又將辱於奴婢之人乎茍求生活吾不能也因復痛哭灑地沾濕繼之以血具衣冠赴火死闔宮皆從之時洪武三十二年四月十三日王諱柏母妃胡氏洪武四年八月初三日生十一年正月一日受冊封爲湘王建國於荊州十八年十二年之國妃吳氏靖海侯禎之女生二女皆夭無子墓在荊之江陵縣西太暉山之原銘曰猗嗟獻王孝乎髙皇髙皇篤愛王此大邦襟喉楚蜀粵惟荊湘旣文旣武有輯有攘蠢彼蠻冦蝟而跳梁帝命往徵深入其疆招之畢來人其豺狼帝曰良哉於家有光四郊多壘變起倉卒戰埃懸空聞者怵惕惟王神武謂彼奇獝長驅無前奔北以出將遺大難天下罔卹惟王至仁得人死力受算窮追敵以就殛聖道日還孔繁載籍惟王經緯有刪有述才兼眾長識邁千古開我後人功非小補遭讒捨已從容就義不辱其身不降其志抔土荒煙蕪翳不治縉紳過之尙或流涕巍巍聖皇功髙湯武理其祠墳紓哀泉土龍章金冊繡裳衮衣惟王英爽象服是碑揭昭天地精神在天帝徳王靈垂光萬年

追封奉天靖難推誠宣力武臣特進榮祿大夫右柱國榮國公加封河南王謚忠武張公神道碑銘

楊士奇

王諱玉字世美姓張氏世家河南開封之祥符曾祖某祖某父天佑皆追封榮國公曾祖妣某祖妣劉妣王皆追封榮國夫人王初仕元爲樞宻知院已而灼知天命洪武乙丑自元來歸我太祖髙皇帝禮遇甚厚王感奮思效戊辰從徵布裕勒海子哈勒哈之地以功授濟南衛副千戶又從剿布昆特穆爾至延安延川還升明威將軍安慶衛指揮僉事庚午從徵永順散毛諸洞辛未逐北兵之侵邊者至鴉寒山而還調燕山左護衛癸酉追敵至黒松林甲戍徵野人等處升都指揮同知戊寅朝廷用讒加兵親藩事急太宗皇帝不得已舉靖難之師帷幄謀畫悉以任王王推誠致慮夙夜不懈事可否進止眾論紛紜未定者王正色數語決之咸中機宜故凡舉措必咨於王首用王策奪北平九門撫順討逆三日城內外悉定師將南出王曰不先定薊州將爲後患薊平余不足平時薊州守馬宣謀起兵迎拒上命王討之王至諭之不下環城攻之宣率眾出戰遂執宣殺之幷執指揮毛某王知其可用釋不殺送詣北平遂撫輯軍民是夜急趨遵化豫戒將士止殺曰師行以得人心爲本遂簡敢勇士四鼓登陴開其城門將士皆入城中始覺守將率眾拒戰執其將斬之餘不傷一人將吏悉隨王上謁遂移師永平密雲皆望風輸欵從至灤河王進曰都督潘忠楊松在鄚州阨吾南路宜先禽之上悅遂親發兵命王爲先鋒用其計取涿州雄縣生擒潘楊時長興侯耿炳文率兵二十萬屯眞定王自請往覘之還言軍無紀律且其上有敗气無能爲上至無極以敵眾我寡欲試諸將勇怯召問今舉兵所向自度可必勝否眾未有適說王曰今當徑趨眞定彼𨿽眾然新集未齊我軍乘勝一鼓可破之上曰玉言合吾意吾倚玉一人足辦明日抵眞定接戰炳文大敗幾被禽獲其左副將軍駙馬都尉李堅右副將軍都督寗忠及都督顧成等斬首三萬餘級獲馬二萬復敗安陸侯吳傑軍上召王諭曰汝之功也非汝與吾意合不及此永平馳報江陰侯吳髙等以遼東兵攻圍城急又諜報曹國公李景隆引兵數十萬將攻北平城上與王謀先援永平旣至髙等望風棄輜重遁王從上追之斬獲甚眾王言大寧去此不逺請移軍襲之可免後顧從之遂從攻大寧自辰至午城破斬其都指揮朱鑑執都指揮房寛下令安撫城中頃刻而定北平報李景隆兵圍城遂旋師王請先攻其營然後歸援從之徑搗景隆營大戰三日城中亦鼓噪出表裏夾攻景隆軍不支大敗遁去從攻廣昌蔚州進攻大同悉下諜報景隆收潰散卒號百萬且復至王言兵貴神速先事者勝請往駐白溝河以逸待勞可必勝也上命王率眾馳往駐三日景隆兵至王以精騎馳擊之斬馘無算景隆復大敗收餘卒退保濟南乘勝追擊圍其城旣而觧圍還攻滄州獲其大將徐凱進攻東昌敵列陣決戰上以數千騎繞出陣後敵圍數匝上已衝擊而出王不知上所在突入敵陣大戰連殺百數十人王亦被創而歿十二月廿五日云春秋五十有八上哭之慟旣旋師諸將皆侍語及東昌事上曰勝負兵家常事不足計所恨艱難之際失張玉良輔吾至今寢不帖席食不下咽隕涕不已諸將皆泣上旣正大統行報功之典顧侍臣曰張玉才備智勇論靖難功當第一惜其蚤沒贈奉天靖難推誠宣力武臣特進榮祿大夫右柱國追封榮國公謚忠顯追封其三代考妣仁宗皇帝在春宮數與侍臣言張玉識見謀略卓然老成非諸將所及且端方有匡直之益誠難得也旣嗣位加封河南王攺謚忠武告於廟以配享太宗親制祭王之文有秉義懷忠一心爲國靖難之際發謀奮勇百戰當前所向風靡大功垂成挺身陷陣惟義所在視死如歸忠精貫於星日功烈揚於竹帛之褒蓋王爲人莊重果毅涉獵書史明其大義而識慮髙逺治家禮法秩然奉命行師紀律嚴肅與士卒同甘苦未嘗妄戮一人毎語麾下曰爲將當濺血戰袍流芳汗簡蓋其殉國之志素定古名將何過焉配王氏樞密院判執中之女有令徳累封王夫人子男三長輔起武功累進奉天靖難推誠宣力輔運佐理武臣特進光祿大夫左柱國英國公太師監修國史知經筵事功徳茂碩爲國元臣次輗神策衛指揮使次軏錦衣衛指揮同知女一永樂中冊爲敬妃孫男六長忠授勲衛次鑑次瑾次瑄次斌次某孫女八長洪熙中冊爲敬妃次適淸平伯吳英余在室余陪太師公在史館經筵久以余永樂洪熈從臣實聞二聖所嘗論王者屬銘神道之碑敬敍而銘之銘曰

文皇奉天中興邦國桓桓忠武奮起羽翼帷幄密勿長策深畫上契淵衷魚水之得義旗肇舉仗劍先驅敓城九門功其權輿取薊遵化如探穴雛執其抗鋒摧朽折枯龍馭旣南大斾在前連下雄鄚遄奮常山長河無險鐵城不堅撫降殱逆徳威並宣決志敵愾遑卹厥躬精誠貫日勁气吐虹聊城之鏖髮怒上衝先軫戰旗千載一忠王勞在國王績在史王嗣象賢益閎以偉帶礪山河廷有明誓淸廟陟配逾千萬祀

奉天靖難推誠宣力武臣特進榮祿大夫右柱國太子太傅成國公追封東平王謚武烈朱公神道碑銘

天命仁聖爲下民主必生文武材略恢傑弘偉之士爲之輔翼相與恊力一心靖暴亂致治平以建非常之功夫肇創之績難矣中興尢非易也故前史贊勲臣率以肇創中興並言若我太宗文皇帝龍興北藩安宗社於將危保洪業於永固其功蓋又有難者以一隅之眾而應四方彊盛之敵靡堅不摧靡剛不馴固自天之所定亦必有材略恢傑弘偉之佐以效夫疏附先後奔走禦侮之能是以大功之成勃然莫之能禦也若時東平武烈王其偉然傑然特出者乎王姓朱氏諱能字士弘世家鳯陽之懷逺曾祖考某妣某氏父亮從太祖皇帝徵伐有功累升武毅將軍燕山中護衛副千戶謹持行善撫士有譽於時母某氏王生有令質自少喜讀書事父母至孝洪武甲戌襲父職事太宗皇帝於藩邸小心愼恭未嘗少懈而撫卹下人一如其父甚爲上所信任旦夕侍不去側奉天靖難之師初與帷幄密議惟河間忠武王與王預焉時北平三司之交構造禍者王與忠武建議率麾下首擒之遂奪城九門撫綏城內外三日人以大定引兵攻薊州擒其將都指揮馬宣等遂取遵化永定密雲從上攻灤河旣還從克雄縣首破其東門敵眾敗走追及於月漾橋執其總帥都督楊松潘忠等復追其餘眾於鄚州斬獲不可數計乘勝長驅入眞定大敗長興侯耿炳文兵時王獨與敢死士三十餘騎追奔至滹沱河炳文眾尙數萬復列陣向王王奮勇大呼衝入敵陣敵眾披靡自相蹂躪死者無算棄甲來降者三千餘人上大悅賜書褒諭永平馳報江陰侯吳髙以遼東兵攻城急王從上赴援髙遁走王追及之多所殺獲遂從定大寜戮其拒命撫輯其眾而還時曹國公李景隆率兵攻北平城王從上至鄭村埧與景隆兵遇大戰敗之進攻其營又敗之景隆兵列營九門者連敗之城中亦出兵夾擊景隆狼狽走王從攻廣昌蔚州大同次第悉下景隆復收潰散之卒號百萬來攻上親拒之王爲前鋒午至白溝河敗其都指揮平安軍及申又與敵兵戰大敗之明日王領左哨當前鋒又大敗敵兵盡克其砦柵敵走保濟南王率眾追之至鏵山敵嚴兵列陣以待王連破之敵眾釋兵降者萬餘人王以聞上悉撫而縱之蓋自是敵兵戴徳皆願來歸無復鬥志然上得之卽遣之不畱王從攻滄州先破其東門入城斬首六萬餘級敵震懼遂獲其總帥徐凱進攻東昌敵列陣決戰上以數千騎出陣後敵圍上數匝王奮力翼上以出進戰夾河王爲奇兵先鋒大敗敵將盛庸兵又敗平安兵於槁城追奔至眞定戰其東門斬首萬餘級遂略彰徳及定州剿西水寨已而敗敵將李文於徳州遂克東阿東平破汶上諸寨設伏淝河敗平安兵十餘萬進戰小河爲敵所乘稍卻諸將遽請旋師獨王力勸上行曰用兵未必常勝豈可因小挫輒自沮項羽百戰百勝竟亾漢髙屢敗而終興自殿下舉兵來克捷多矣此小挫何足置意但當以宗社爲重整兵前進耳上撫掌嘆曰爾言深合吾心遂行至靈璧敵盛兵迎戰王先登陷陣大敗之生擒其副總兵陳暉平安參將馬溥徐眞及都指揮三十餘人獲馬二萬敵眾死者屍蔽原野降者數十萬人悉縱遣之進克泗州渡淮敗盛庸兵遂克盱眙下揚州從上渡江入京師內難平諸王臣民推戴上承大統論靖難功王居首賜號奉天靖難推誠宣力武臣特進榮祿大夫右柱國左軍都督府左都督封成國公食祿三千五百石子孫世襲賜誥劵追封三代考皆成國公妣皆成國夫人永樂二年命兼太子太傅四年安南黎季犛弒其國主毒虐下人拒遏詔使數諭弗悛遂發兵討罪命王總兵佩徵夷大將軍印率左右副將軍左右參將及神機橫海驃騎遊擊鷹揚五將軍兵八十萬討之瀕行上親送之龍江師至廣西上顧侍臣曰朕夜察天象西帥有憂其朱能乎然能足辦斯事朕第慮气候非其所習耳踰旬訃聞上震悼輟視朝五日一時同王從舉義者永康侯徐忠等十數人皆入奉慰上灑泣曰方艱難時恊力一心相濟能其首也且其素存心行事皆應逺到曷遽止此言己益酸楚左右皆流涕莫敢仰視蓋王至龍州嬰疾薨十月初二日也春秋三十有七上親爲文祭之宸衷悲愴溢於言表讀者皆爲泣下賻卹特厚追封東平郡賜謚武烈王並加贈其三代皆王爵仁宗皇帝臨禦特詔王配享太宗廟廷賜祭之文猶極褒重蓋當時元功之首也王頎然魁碩勇力過人噐宇宏博智識髙逺雍容端重辭气溫裕廣坐羣議王折衷之詞簡理當無不心服善馭將士敎訓撫卹親若父子紀律明肅無敢踰越毎遇勁敵大呼馳斗以一當百敵皆望風辟易懷綏降附恩惠周至出謀制勝靡有遺策尢善用才人率歸心𨿽古良將不過是也塟昌平北澤山之原配王氏累封東平郡王夫人子男若干長勇襲封成國公太子太保篤實公忠祗勤弗懈歷事四朝國所倚重次某某官女若干某官某其婿也孫男若干孫女若干永樂初某侍講禁林凡軍國事預陪廷議恆與王接知之有素至是太保公屬書神道之碑敬敍而爲銘銘曰

明聖之興天實命之必有名世輔翼攸資文皇大聖奉藩恭恪天將啟之內難奄作有不得已義旗載揚彬彬文武風雲奮興於時東平雄才弘略夜寐夙興密侍帷幄刈違撫順式宣徳音環城中外有截一心金戈所向漁陽風靡永平不固大寧傾圯後顧無虞前驅翩翩折朽雄鄚摧堅中山益都追奔滄州殱逆咸奮先登電掃霆擊靑齊旣帖踴躍而南持志決往宗社爲心靈璧疾下長淮飛渡茫茫圻甸有迓無拒大江無險內難廓淸翼龍升禦天開日明國有元良遂兼儲傅端肅之行寛仁之度南交弗靖奉命䢐徵師未出疆大星墮營天不憗遺堂柱遽僕帝聞衋傷卹典隆厚忠存社稷勲載簡編偉哉嗣興顯顯象賢河山有誓追崇有詔皇明萬年永配淸廟

明文衡卷七十五

●欽定四庫全書

明文衡卷七十六

﹝明﹞程敏政編

○神道碑

故文淵閣大學士兼左春坊大學士贈榮祿大夫少師禮部尙書謚文穆胡公神道碑銘

楊士奇

太宗皇帝禦天下二十有三年文武之臣各展其才能達諸事功若竭誠效力始終不渝者其身𨿽沒所以寵眷之率有進而不衰其文臣遭遇之盛者文淵閣大學士兼左春坊大學士胡公尢著者也公初以進士第一爲翰林修撰階承直郎又明年太宗皇帝入正大統升侍講踰月攺侍讀進承徳郎永樂二年升右春坊右庶子階奉議大夫仍兼侍讀四年進翰林學士兼左春坊大學士階奉政大夫進文淵閣大學士仍兼左春坊大學士又三年得疾且劇上數命大醫集眾醫之良者往視日遣中使問疾旣卒上悼嘆不已命工部具棺禮部賜祭者再贈資善大夫禮部尙書謚文穆國朝文臣有謚自太子少師姚公廣孝與公始也又命官給舟還其喪命有司治祠墳時仁宗皇帝監國南京公之喪過焉遣官臨祭賜賻甚厚塟畢其子入謝官其長子穜爲翰林檢討仁宗旣嗣位追念公舊人加贈榮祿大夫少師禮部尙書遣官諭祭且厚賜其家公遭逢二聖恩備始終何其愈久而愈盛也公居官敬愼在上前承顧問應對必盡誠必據理而忠厚爲本未嘗及人過失事於奉旨制勑視艸卽有所見必具可否以聞多見采納所撰進文字上知出公筆輒稱善所奏對語及所治機務退未嘗出口𨿽親厚不敢私涉有問蓋自守之嚴有素事太宗皇帝十有七年凡巡幸北京親徵北邊翰林率公與楊公勉仁金公幼孜在扈從信任甚篤禮部郎中周訥建請封禪羣臣亦多言此太平盛事上皆不聽時獨公之言與上意合旣退作封禪頌奏之丁母憂召還上問百姓安否對曰安但郡縣窮治姦惡外親爲民厲遽詔罷之其兼春坊也小心盡誠多所裨益故尢爲儲君所厚而沈靜謙約以滿爲戒未嘗幹人以私人亦無敢以私幹之兩考京畿鄕試四爲廷試讀卷官鑑別公明奉勑修髙皇帝實錄及五經四書性理大全書皆爲總裁志於扶植名教奬掖善類果於義事於利不茍取與未嘗一比匪人所與交必輔之於善不善去之不復顧小人有不滿公者屢造言毀之賴上深知之不聽遽黜毀者而公自埶愈堅意度蕭散𨿽身處榮祿未嘗一日忘山林幽澹閒遠之趣公退閉戶讀書賦詩而已初名廣廷試傳臚更名靖永樂初復舊名其字光大其齋居名晃庵因以爲號公十數歲喪父已有志問學內浸漬其母訓外則日受從祖子貞先生之教故徳器不凡居家篤倫誼處鄕曲恂恂執恭讓旣冠薄逰閩中閩之前輩君子率忘年與交歸而從黃伯器先生講論得所歸宿之地而日進焉其學愽究經史百氏下逮醫卜老釋之說亦皆旁通而用志性命道徳之旨晚益有造詣爲文援筆立就頃刻千百言沛然行雲流水之勢賦詩取適其性情近體得盛唐之趣工書法行艸之妙獨步當世四方重其文翰求者日接踵戶外𨿽無厭倦意然非其人不茍子其卒以永樂戊戌五月八日春秋四十有九其先自金陵徙廬陵宋忠簡公銓其十二世祖也曾祖鼎亨祖彌髙父子祺累官延平知府毋吳元進士永丰縣丞師尹之子永樂中贈公父翰林學士封母太宜人公娶夏初封宜人洪熙初進封夫人子男三長卽穜次穆次穂女四長嫁陳年次嫁觧禎亮次嫁宋懷孫男六女七所著文章有晃庵集扈從集若干捲公與士奇同郡同官知契最深未卒前二年有後死則銘之約旣卒其孤又奉臨終之命索文刻墓石嗚呼士奇先公生五年豈謂竟銘公墓哉蓋今九年乃克成之銘曰

經國所資文武並施維武以靖維文以治巍巍太宗統禦九有任武曁文如左右手公職詞垣十有九禩秉恭執勤司帝之制玉冊金簡天章龍文光華日星帝宣帝仁萬幾燕閒淸問前席公所入告惟帝時懌公所蓄志寛恵被下沕穆泯焉密贊鴻化春宮輔徳平直之行二聖惟明燭鑑公誠好文之朝儒林之首人聳其瞻公視無有泊虛之存簡肅之度彼其何心有好有惡仲尼有言善者好之善有好公沒思不衰寵章駢蕃賁終猶始始終之全曠代其幾金螺在左文川在右埋璧有光上貫牛斗墓道之碣爲尋有多最行琢辭來者是儀

少保戶部尙書贈特進光祿大夫太師謚忠靖夏公神道碑銘

公姓夏氏諱原吉字維喆其先家於饒州曾祖復祖希政元末爲湖廣行省都事兵亂死之考時敏爲湘陰縣儒學教諭遂家湘陰公自幼端厚好學年十三教諭公沒益知自勵母夫人廖守節教子公終父喪卽出教裏塾取束脩以資養而率其二弟恭侍婉愉得母夫人歡心出入鄕閭其長老皆忘年賓禮之時已負巨人度喜怒不形裏少年嘗被酒侮慢公里人共擊之詈之曰汝小人不知鄕有君子耶有鬼物白晝附人言禍福驚動裏中或彊公往觀卒無所言他日復有言或問之故曰夏公端人吾不可以近公一無所動心洪武庚午歲以詩經選鄕貢入大學遂擢戶部前四川司主事授承直郎進承徳郎曹務叢脞凡倉庾府帑之出入簡牘之著悉有條理同官後至於事有未通者咸以質公日環左右公𨿽紛冗必爲之盡心蓋人人徳公如師升戶部右侍郎授嘉議大夫巡撫福建所過郡邑考察吏治咨訪民隱公明寛大人咸悅服太宗皇帝入正大統轉左侍郎逾月升戶部尙書授資善大夫永樂初蘇松諸郡大水命公往治發浙西兵民十數萬疏決壅滯自松江黃浦東北以達於海水患乃息而撫卹曲當人不言勞又撫綏其饑民奏發廩三十餘萬石賑之散給有方民賴以濟進資政大夫初建北京采宮殿材於東南命公自南京抵北京督視運送給以錦衣衛官校且命有不率命便宜行事公於號令中備矜卹之意人人效用太宗巡狩北京公預扈從命兼行在禮部都察院事歲餘車駕親徵北方今上以皇嫡長孫畱守北京命公輔導庶事修舉京師肅然太宗還良喜賜公鈔千緡彩幣四表裏羊酒鞍馬自是屢奉命侍今上有司奏公與吏部尙書蹇公曆官九載皆賜勑嘉奬有淳良篤實如古名臣之諭太宗親宴之別殿無幾賜誥命追封祖考皆爲資政大夫戶部尙書祖妣爲夫人封母爲太夫人重修太祖皇帝實錄命公監修書成賜鈔織金文綺衣文綺表裏北京宮殿成奉勑召仁宗皇帝及今上於南京二聖喜公至賜宴勞及鈔白金鞍馬北邊復聞警太宗皇帝將親徵公言今邊儲不足請遣將無煩六師忤旨罷官仁宗皇帝嗣位卽日復公戶部尙書公以母喪未終辭仁宗曰國家不幸有大事正朕與卿等恊心比力之時如卿以親喪辭則朕亦未當在此公乃不敢復言遂加少保仍兼戶部尙書賜玉帶今上正位東宮加公兼太子少傅少保尙書二職如故賜誥命追封曾祖祖考皆爲榮祿大夫少保兼太子少傅戶部尙書曾祖妣祖妣妣皆一品夫人賜銀章一其文曰繩愆紏繆且諭公曰朕有過舉卿但具奏來以此識之朕不難於從善賜鈔萬緡禦用米二十石胡椒二百斤公感知遇之厚鞠躬小心靡或不盡修太宗皇帝實錄命公監修仁宗皇帝崩時今上監國南京至則喪禮及卽位之儀皆具皆公一人所預定上旣嗣大位公以舊輔尢重倚注公亦孜孜惟謹寵賚日盛修仁宗皇帝實錄仍爲監修庶人髙煦反上親率六師擒之公預扈從還賜白金文綺等物甚厚賜銀圖書一其文曰含弘貞靜蓋褒公之徳云明年扈從巡邊旣還上念少師蹇公及公等四人者皆春秋髙欲優逸之賜勑嘉勞命輟職務而仍其祿朝夕侍上備顧問謀議而恩遇益厚兩朝實錄成賜白金織金羅衣文綺表裏鞍馬賜宴明旦入謝暮歸第得疾遂薨宣徳五年正月二十七日也壽六十有五歲上聞訃震悼遣禮部尙書胡濙賜祭贈特進光祿大夫太師賜謚忠靖賻鈔萬緡勅有司營喪葬官其子瑄爲尙寶司丞仍復其家朝臣自公侯貴戚下至郎曹將校咸往弔祭衛卒巷氓亦有嘆息至流涕者公天性至孝友其弟原啟原禮皆厚原啟沒愛其子如子讀書鄕校時教諭史九韶𨿽非授業師遇之必拜𨿽貴不變旣貴九韶升教國子月恆分之祿九韶將老朝廷從公請命致事與人交久而敬平生故人在患難率賙給之遇士之貧者振之有顚躓失所者援之徳𨿽微必報而未嘗存怨惡心接人溫然處事善善長而惡惡短襟宇瀞深閎廓不見涯涘嘗有從隸污公金織賜衣懼欲逃者曰污可浣何懼爲有吏壞公所寶硯石匿不敢見公召吏諭之曰物皆有壞吾未嘗惜此慰遣之於時卿大夫雅量推公第一知者蓋比公於王子明韓稚圭之度其在上前所言必歸仁厚臨政必酌大體其預宥密𨿽泯然無迹蓋有陰受其徳者矣故不問貴賤疏戚識不識皆知其爲善人長者喜爲詩四方士重公名得其一篇一詠藏以爲榮公配鄭氏有賢徳再封皆夫人子男三珫瑄瑾女一嫁虞■﹝王扁﹞珫與虞氏女皆先卒公卒之三月歸葬湘陰其家以墓碑屬余余與公同朝三十年晚益親厚相知又嘗爲余道其平生余豈意遂志公之墓耶銘曰溯夏厥初以國爲氏衍於會稽綿綿厥系太末之邑後來徙居曁唐中和復徙於番懿夏之世逢掖其服詩書有承徳善有續轉鄂而潭自公祖考積厚必發公奮起紹燕歌鹿鳴來與計偕官任其賢政用其才繇司徒屬曁掌邦教寅恭小心寛仁允蹈參決大議洊任重負不亟不徐雍容雅度如彼喬嶽嶻焉弗移其气黙運澤潤良多祇事列聖旣四十載夷險一道其舄幾幾國有老成堂有柱石胡不憗遺當寧興惻旣榮且哀隆隆寵光於乎忠靖沒世不忘

奉天靖難推誠宣力武臣特進榮祿大夫柱國太保陽武侯追封鄞國公謚忠武薛公神道碑銘

宣徳五年五月太保陽武侯薛公奉命城隆慶永寧赤城獨石竣事將歸以疾聞上遣中官以禦醫往視且賜勅諭勞至京猶力疾入見上慰諭再三旣歸第日賜禦藥遣中官臨問無幾竟不起七月二十三日也訃聞上震悼親爲文祭之追封鄞國公賜謚忠武詔有司治喪葬凡喪葬之儀皆優等蓋特恩云公諱祿姓薛氏世家山東膠州之新興社曾祖考諱安妣劉祖考諱大妣金考諱遇林妣張公兄弟六人而公第六自少傑特有大志未冠籍戎伍上官皆奇之從北徵金山及哈勒哈之地又從徵伊勒惇山鼐爾布哈等處自是屢出西北二邊渉萬里而還太宗皇帝舉兵靖內難公首從義旗攻九門克薊州遵化援密雲攻雄縣追敵鄚州咸奮勇先驅以一當百戰眞定公生擒敵左副將軍駙馬都尉李堅超升燕山右護衛指揮僉事賜白金文綺從援永平攻下大寧富峪會州寛河時南兵已圍北平城公還先遇其哨騎薄戰敗之車駕繼至從戰鄭村埧敵大敗升指揮同知從克廣昌蔚州攻大同率兵前哨獲敵人馬遂從南徵大戰白溝河追奔至濟南升指揮使從克滄州大戰東昌公以五十騎前哨遇敵兵數百與戰敗之獲馬三十餘疋敵悉眾來追公復奮戰大敗之獲馬二百餘疋敵於威縣及深州伏兵以要旋師皆擊走之從戰夾河大捷戰滹沱河右軍力屈公率眾馳赴之出入敵陣數十合戰敵敗走公追至夾河斬馘無算獲馬五百餘疋明日戰單家橋公馬蹶爲敵兵所得拔刀斬敵兵復上馬督戰遂敗敵將平安軍以次攻下順徳大名彰徳及攻西水寨公生擒敵都指揮一人斬獲尢多從攻東阿東平汶上皆下之繼戰淝河大店小河汴堤靈壁率勇先諸軍遂渡淮渡江從車駕入京師太宗皇帝爲臣民推戴旣正大位論功行賞升驃騎將軍後軍都督府都督僉事以其官秩贈三代永樂六年升都督同知八年從車駕北徵至玄溟河以功進榮祿大夫右軍都督府右都督兼左軍都督府事以其官秩加贈三代時四方選至幼軍數萬悉命隸公操習十二年從車駕北徵十五年初建北京宮殿命公董營繕十八年成加奉天靖難推誠宣力武臣特進榮祿大夫柱國封陽武侯食祿千五百石追封其三代皆侯爵賜誥劵二十一年從車駕北徵還奉命討捕湖州叛冦二十二年復從車駕北徵是年八月仁宗皇帝嗣大位加公太子太保子孫世襲侯爵奉命巡北邊適敵至云州公率兵追至大松嶺斬獲甚眾事聞賜勑嘉奬遣中官及鴻臚卿卽軍中勞之旣還賜白金鈔幣加歲祿五百石洪熙元年佩鎭朔大將軍印率師巡北邊宣徳元年庶人髙煦反車駕親徵命公爲前鋒先一日圍其城罪人旣得畱公撫綏城中軍民還賜銀幣甚厚明年秋從車駕巡邊出會州邂逅敵侵塞下與戰敗之生擒其長斬獲其餘眾遂鎭薊州永平冬還賜銀幣加厚四年率師護兵餉開平者再五年春佩鎭朔大將軍印巡邊至奇黃嶺遇敵拒戰悉斬之盡收其家口孳畜升太保錫鈔幣居三月董築城之役蓋從公之言以便戍守公平居無事未嘗忘危每計邊務言之亹亹或誚其瑣屑者終不爲變蓋其志奉國惟恐不盡爲將勇智兼備常先事籌劃用心之至以夜繼日故所向成功未嘗敗北間一二臨陣中矢石褁創赴斗有進無退其率師所過紀律嚴明秋毫無犯而撫卹士卒人人歸心若董繕作規置有方力不煩費功率堅久人亦罕及蓋一代之興必有一代之臣公祇事三聖渉歷多用志篤鞠躬盡瘁以效臣職故能建功國家流光簡冊致身貴富埀慶後昆其非古名將之流而今之不可多見者歟公壽七十有三年其配李累封至侯夫人子男三長勲先卒次某次某孫男三長誠先卒次某次某以是年十月三日塟公於某鄕某原銘曰明聖之興有命自天必有輔翼名世之賢气機翕會雲龍風虎有勲有烈左文右武桓桓薛公始奮從義大呼迅馳金戈鐵騎智明幾先勇蓋萬夫疇其攖之析朽摧枯宗社載安功書冊府在帝左右股肱心膂公於事上一誠不貳知竭臣職死且無怠公於馭眾有紀有綱撫如春和令如秋霜歷事三聖麟衣蟬冠廷有老成國有屏翰丹書鐵劵傳襲來裔公如長城曷不百歲英靈升遊九原在此太史作銘式昭無已

明文衡卷七十六

●欽定四庫全書

明文衡卷七十七

﹝明﹞程敏政編

○神道碑

奉天翊衛推誠宣力武臣特進榮祿大夫柱國追封平江侯謚恭襄陳公神道碑銘

楊士奇

太宗皇帝初自北藩靖內難至江上都督陳公瑄具舟迎濟內難平上正大統錄功賜公奉天翊衛推誠宣力武臣特進榮祿大夫柱國封平江伯賜誥劵陳氏家合淝其先世具余所著其先公墓碑公字彥純自少頴敏不凡好善惡惡內篤孝行洪武中侍父官成都習兵略精騎射以武臣子選侍大將嘗從出郊遙望孤鴈雜鵝羣命眾從者射不中最後命公發一矢斃之有■﹝氏鳥﹞翔於上命公射應弦而墜自是屢試皆奇中眾大服而公不自爲能朝廷命總兵者作蜀府宮城遣將伐材於山所行失律且材不中度又所經瘴地士多死總戎察公可用遂命之公善撫綏明號令別取善道七百里以入先期而還士不病所得材皆適用總戎者嘉之又命董繕作具有條理遂從徵南畨巖州中亭及散毛鎭南咸建勞績代父職爲成都右衛指揮同知父坐舊累謫戍遼陽公伏闕奏請代行特詔父子並免復職衛卒數輩饕詖狙詐挾制上下爲眾患公次第悉去之善類以安從徵越嶲討建昌酋長伊哷特穆爾踰梁山平天星寨破寧畨諸蠻駐西河口諭降夷人數千從總帥復徵鹽井平三山寨及小伯夷進攻布木威寨據要害立堡以斷賊路官軍分三隊進公居中已而左右兩隊弗支奔還公所統僅百餘人冒險先登賊數千圍公公下馬率眾且射且斫賊疲稍卻公亦傷足褁創進戰自已至酉賊敗走公全所統而還復從徵余冦賈哈喇時冦眾數萬據崄以拒官軍分三道公軍後進由畨西渉達珠河得間道乃出奇兵作浮梁渡河旣渡撤梁以固士志遂壓冦境冦慿崄迎敵一日十三戰奪其崄明日復力戰凡七合冦大敗遂入其壘簡銳卒出哨令望見前軍旌旗卽舉炮俾知已敗冦仍遣五百軍斷冦走路冦窮出降械送賈哈喇京師撫輯其餘眾公及麾下加被升賚從蜀獻王巡邊招撫邊人兼理茶馬之政邊人悅戴灌口都江堰壊民苦水患公修其堤防躬督工作爲堅久計矜卹無告出貲置義田二百畆於成都積所入租凡貧不能衣食不能婚嫁及死不能斂塟者皆給之會雲南兵徵百夷以功升四川行都司都指揮同知遂進右軍都督府都督僉事太宗皇帝知公才可任時北京軍儲不充命公歲董運百萬石道海給之公措置井井剏建百萬倉於直沽尹兒灣城天津衛籍兵萬人戍守公善任使均勞逸秋豪無取於下凡漕途姦獘掃滌一淸漕舟所經海島畨人畏憚官軍悉閉匿公下令俾出爲市而遣官監臨平其直軍無敢嘩人兩便之舟還值倭冦刼沙門島公率眾追至朝鮮境上焚冦舟殆盡冦以殺溺死者甚眾奉命率舟師於閩海備倭冦者三海溢坍沒堤岸起揚之海門歷通泰北至鹽城凡八百里奉命以四十萬卒修之航海至者茫洋莫知所停泊往往膠淺公於太倉相可泊處以二十萬卒築髙邱二十丈延亙十里爲表識眾便之稱寶山事聞上親制文樹碑焉旣建北京罷海漕浚濟寧臨淸河通南北往來仍屬公董餉運公建議造淺艖二千艘初歲運二百萬石爲之有方後增至五百萬石國用以足若疏淸江浦引水由管家湖入鴨陳口逹淮以免淮河風濤之患就管家湖築堤亙十里以便引舟浚儀眞瓜洲二壩湖港之堙鑿呂梁徐州二洪巨石以平水勢築沛縣刁陽湖濟寧南望湖長堤開泰州白塔河通大江築髙郵湖堤堤內鑿渠亙四十里以通舟南北造梁以便陸行自淮至臨淸相水勢髙下建閘四十有七以時啟閉皆舟楫通行永逺之利於淮濵作常盈倉五十區以貯江南輸稅於徐州臨淸通州皆建倉以便轉輸慮漕舟昧河深淺自淮底通州濵河置舍五百六十八所捨置卒俾導舟可行處緣河堤鑿井樹木以便夏月行者凡於事慮之周而爲之果仁宗皇帝初臨禦下詔求言公首言七事大槪謂南京國之根本宜爲久逺鞏固之計選將益兵以嚴守備長民長兵皆宜擇賢能然後政舉而下不失所賢能在推舉推舉在核實乞選朝臣之公正者分巡天下考察百司政事得失進亷能黜貪鄙則官得人而治可興今府州縣學教官多不得人乞令風憲考察罷黜別選今中外軍伍多缺蓋由所管頭目私役擾害不勝致其逃逸乞勑都府兵部都司嚴切禁約就行淸理老疾者令戶丁代逃逸者責限追捕戶絕者驗實除豁伍籍又邊防之要在兵食足近歲如開平等處城不足兵兵不足食所守何由完固乞選武臣之有方略者授以精兵足其衣食給之堅利器械俾日教習如有沃壤令兼務耕守今漕運惟江西湖廣浙江及蘇松諸郡去北京甚逺漕河又有洪閘淺凍之阻往復踰年雜費數倍正糧上逋公租下妨農務乞自今令運於近便淮安徐州等處收貯別令官軍運至北京則民力可蘇農務不妨各處官軍每歲漕運畢財力殫乏到家又修理壊船運來歲糧勞勤可憫其所管頭目又加別役以重困之乞行禁約今後漕運軍士不得再有別役馬船快船惟二三百料者可行於漕河所載不過五六十石每船已有額設水夫今又於緣河拘集軍民聽候其至接遞聽候日久衣食艱難有至行丐者乞自今罷之上覽奏嘉嘆命有司咸卽施行賜勑奨諭有老成忠愛篤誠之褒加之重賚賜誥追封其曽祖省三祖重一考聞皆平江伯曽祖母孫祖母朱嫡母王生母王故妻湯皆夫人命子孫世襲宣宗皇帝臨禦命公鎭守淮安兼督漕運公至察宿獘之爲民厲者悉革之豪猾姦宄皆斂避境內以寧時已嬰疾而躬勤旦暮靡有滯事疾間入朝深被嘉勞賜宴賚還至淮安無幾疾復作上聞特勑勞問時子儀在侍衛令挾醫馳驛往侍竟薨宣徳癸丑十月十一日也春秋六十有九訃聞上悼嘆輟視朝一日追封平江侯謚恭襄賜祭命工部營塟公爲人闓爽英毅弘度偉略稠人廣會譚論亹亹倫輩推服公餘披閱載籍考知往古成敗治亂之故喜近逢掖士時相講議善交際能推利爲義所至以濟人爲心多所建置人用徳之不忘家有樂善堂恆舉鄒孟氏仁義忠信樂善不倦之語以勉子孫配某氏封夫人子男五佐襲平江伯後公數歲卒次儼次儀今爲勲衛好文事精武略次倫次侃女三李芳江陰衛指揮同知張英其婿也一未行孫男三裕今襲平江伯佑祼女七公塟以薨之明年三月墓在江寧縣大山之原余與公同朝三十餘年相知且好於是儀以狀求著神道之碑故按狀敍而銘之銘曰

繄公挺出何桓桓武兼勇智追前聞材藝夙試卓寡倫峩峩三品承考勲蠻溪獠峒獫猲羣負崄弗擾獰且■﹝梭﹐走代木﹞公奮掃刮迅拔塵湔滌羣姦寜邊民有嶻譽望齊峩岷歘徵來東衛宸垣遭承興運效駿奔錄勞疏封昭鴻恩貂蟬鞶玉衣繡麟報賜志企古藎臣單心畢慮靡夕昕滄溟茫洋渺涯津歲漕萬艘奄然臻有梗於海威赫震斬鯨戮鱷焚甲鱗崇表海岸亙長云云章龍彩天垂文南賦北貢艱以辛踰淮歷濟底天津疏堙鑿堅劬且勤坦行如砥戚者忻猗嗟公篤孝與仁厥施諸時績弗泯愛國亦有嘉謨陳功載冊府被後昆大江之陽巋有墳太史銘之昭不刋

封榮祿大夫少保戶部尙書兼武英殿大學士黃公神道碑銘

黃嬴姓顓頊之後以國爲氏勲業文行代有聞者永嘉之黃自宋禦史檢法衮以科第起家令緒有傳世篤儒業檢法孫修職郎諱適道生元明正書院山長諱南一山長生松陽縣學教諭諱應發教諭生諱通娶屠氏生公諱性字思恭自幼頴悟不凡蚤喪父祖母劉躬自撫育遣從學明師時已卓然有立志讀書必尋究大義十五鄕長老試所業命賦新竹大見賞異而操行淸潔元季兵亂方國珍竊據溫臺署官屬蟻附之徒率勢焰赫赫動閭裏或勸公仕正色叱之遂裹足不出屬歲大祲家益落躬儉約以率下而養親必丰國家旣定宇內家始復振推其餘以濟親戚鄕黨者率視爲分內事內弟王時中孤窶依公公資遣之學後升太學生公皆輟已資之時中旣授官坐事當沒其家有司以同籍並沒公家公叩有司求得先祠神主及先世傳文以付其親戚曰保蔵之如黃氏先徳未冺吾當還則此不可失也而求檢法所受告身或言毀矣大慟幾絕旣至京白其情於朝得釋歸而告身實未毀亦復則又大喜曰復此萬金不足重也公於學自幼至老不倦閒居潛心載籍喜爲詩不事雕琢務以理勝遇名人制作有會意者手自抄錄晚亦喜譚道學嘗書邵子安樂窩吟置齋壁時諷詠以自適永樂十年以子淮貴封奉政大夫右春坊大學士時淮侍仁宗皇帝監國屢問公安否嘗賜瓊玉膏一器洪熈初進封榮祿大夫少保戶部尙書兼武英殿大學士淮奏請分少保祿給於鄕以供養從之天下聞而榮艷焉於是公年已九十須髮半白而齒落復生𨿽重聽而目益明步履彊健前二十年嘗預作壽藏是旦甘露降其前之松栢識者以爲公之壽徵至是而驗公𨿽貴益惇謙謹𨿽五尺童子接之以禮溫裕有容犯未嘗校鄰惡少嘗侵公蔬地公弗校而侵不止有譏公愞者公若罔聞惡少後侵官地有司將治之而詢諸其鄰之老公爲疏其實而薄其罪人皆服公之量公已進封一品其友之子有官於朝而佚平者過家焚黃數於會而位公上里人交誚之而公怡然不一毫在意閩陳興祖淸尙士也與公厚善客死永嘉公斂塟之盡禮而繪像時展對焉其交篤誼類此性簡澹無他嗜好所畜惟經籍法書名畫及古器物有就鬻者倒囊不靳不嗜酒而喜賓客有過者必傾冩盡歡淮謝病歸日侍甘旨公益樂時攜賓客載小舟嬉遊山水之間翛然物表也所作詩文有靜庵集八卷藏於家一日得疾手書數事付淮大要以報君上爲重遺命喪塟循朱氏禮而屏斥浮屠老子法語訖而逝宣徳六年十一月五日也享年九十有三訃聞上遣官賜祭命有司治塟廷臣自師傅六卿以下皆致祭配王氏裏儒家貞淑秉禮旣歸黃氏蚤夜躬勤女事佐裕其家凡所制財用之宜井井有條理尢謹先祀睦族姻而愛其庶出之子孫踰於已出永樂壬寅十一月十三日卒享年八十有六初封宜人後贈夫人其卒也朝廷遣官賜祭命有司營塟子二男一女長男濟庶出次卽淮及女皆王夫人出淮洪武中舉進士由中書舍人累升右春坊大學士通政使少保戶部尙書武英殿大學士立朝有侃侃之節歷事列聖皆爲上所信任今以疾歸第女適王士昌士昌蚤卒無子誓守節不更嫁孫男五樂先卒棻棐采盤女三葉璣王宜嘉其壻也一未行曽孫男四旭暉珣瑜公與夫人合塟邑大羅山之原於是淮具書以前翰林檢討潘畿所述事狀使來京師求書墓道之石士奇與淮同官三十年辱公知有素不敢辭敬次第書之而系以詩曰

滄海之堧淸浙之東奕奕永嘉爲文獻邦出者奮庸處者求志仕止之義代有聞世邦之黃氏其來逾逺當宋紹興臺幕有衮秉徳執義不附權姦卒用裕後而今桓桓公其世嫡曷潛在下抱貞含和允續乃祖紛其饕詖公獨引恬紛其矜髙公獨履謙五采翽翽翺翔云漢帝嘉所生龍光輝煥崇秩重祿玉帶朱衣雍容邱園逍遙期頥邦有壽俊平世之瑞亦有賢淑徳人之配靑山欝盤雙璧合藏毓祥垂祉百福其昌

贈驃騎將軍左軍都督府都督僉事王公神道碑銘

宣徳十年加贈左軍都督府都督僉事王瑜之祖彥逹考銘皆驃騎將軍左軍都督僉事祖妣黃妣成皆夫人封其繼母茹太夫人於是瑜求余文勒碑其考之墓用昭上恩於永逺按王氏初出太原宋諱源者爲滄州學官因家焉其子曰福綿自滄徙泗州娶房氏一子卽逹又徙山陽三子銘其仲也字銘甫洪武初從徵伐以功長五十夫曁老而瑜代之瑜謂余曰先考天性質實尙徳務仁蹈履率正而篤於教子恆言忠孝人道之大端人而昧此不可以立於天地之間瑜不敢違惰瑜非承藉先公之徳不有今日幸執事之惠畀之也余與瑜同朝久蓋素知之始瑜旣代又選隸趙簡王護衛時畱京師一日其護衛指揮孟賢等十數輩潛結造邪謀簒奪布置已定簡王實不聞也瑜親戚有與謀者瑜竊聞之力諌止不聽遂奏發之詔捕賢等悉獲之得其僞詔書及邪謀本末賢等皆伏誅升瑜遼海衛正千戶遂進錦衣衛指揮同知推恩三代贈其祖若考皆懷逺將軍指揮同知祖妣妣皆淑人封其繼母太淑人後升瑜都指揮僉事署左軍都督僉事佩漕運印充左副總兵董江南饟運其蒞事勤敏持操廉潔秋毫無取於下夙夜顓顓志在奉國遂實授都督僉事瑜之能子要之本於銘甫之能父也自瑜效忠十餘年致位二品膺受重寄榮及祖考天之所以報施厚矣凡人之善患無諸已誠有之天道未嘗爽其報也銘甫之顯庸𨿽不在其躬而必在其子榮命𨿽不見諸生前而必徵於身後天之道豈不信哉銘甫四子長琳次琮次瑜次瑄八孫堂堅璽賢眞頔顯賓銘甫生元至正辛丑五月十日沒於永樂壬寅十二月八日春秋六十有二塟海州城北沙村之原銘曰

南山之植根本深厚挺發爲材淩切云表宜柱宜梁廟堂之需宜艦宜舟濟海與湖王氏之宗善仁代有有沿襲焉歷祖曁考篤鍾於嗣秉志桓桓維忠維誠以事大君發擿凶憝爰淸氛曀帝錫寵嘉曰旌汝義崇秩丰祿式賁厥躬溯厥祖考申顯褒封厥考維良允蹈於徳教成於家致時赫奕巋焉佳城其藏在此春秋來拜振振孫子

開國輔運推誠宣力武臣柱國武定侯贈營國公謚威襄郭公神道碑銘

楊榮

洪惟太祖髙皇帝龍飛淮甸應天順人芟刈羣雄戡定海內一時智勇材力之臣感會風雲效其忠勤輔成帝業開千萬載太平之運奇勲偉績鏗鍧振耀勒銘鼎彛垂光竹帛與國家相爲無窮猗歟盛哉予嘗叨職國史竊觀開國勲臣其間能身躋壽考世爲貴戚子孫享有顯爵久而益盛者不數人豈非其存心之仁與積累之厚有間耶若營國威襄公蓋足徵焉公姓郭氏諱英臨淮人生有異徵沈毅多智身長七尺膂力過人尢精騎射年十八從太祖起義兵甚見親信每令直宿帳中取徐泗滁和采石太平建康鎭常寜國諸郡屢立戰功上嘗以郭四呼之上親徵僞漢陳友諒大戰鄱陽湖相持連晝夜公時金瘡未瘳力疾鏖戰敗賊於禁江口已而友諒中流矢死有言公之功者上問之公曰天威神算臣何力焉上益重之時友諒子理復立於武昌進軍攻之其將陳僉同者驍捷善槊馳入中軍帳下上方坐胡牀遽呼公曰郭四爲吾殺賊公持鎗躍馬奮臂一呼賊應手殞墜上觧所禦赤戰袍衣之曰唐之尉遲敬徳不汝過也授驍騎衛管馬軍千戶從徵襄陽克淮安鳯陽安丰升宣武將軍驍騎左衛指揮僉事洪武元年戊申從大將軍徐公北定中原下齊魯克汴梁平河南取元都破潼闗彰徳廣平所至有功初大將軍遣公取通州公距城三十里爲營深溝髙壘爲持久計眾請速攻之公曰吾師逺來敵以逸待勞攻城非我利也宜出其不意破之翌日大霧公以千人伏道傍率精騎三千直抵城下元將諤斯巴國公帥敢死士萬餘張兩掖而出與戰良久公佯敗彼乘勝來追伏兵中起截其軍爲兩道斬首數千級擒元宗室博囉梁王遂克通州元君乃北遁克永平眞定定州生擒守將湯同僉復從平章常公取太原守將王保保軍於城西公慿髙望之謂常公曰彼兵多而不整營大而無備請夜刼之常公深然其計遣五十騎伏城東十里以舉火鳴炮爲期至夜公率十餘騎潛入其營舉火鳴炮伏兵亦舉火鳴炮常公引兵繼至鼓噪之聲相接保保軍大潰自相屠戮乃棄城遁下興州大同至沙淨州生擒僞將竹平章渡河取鹿臺西安鳯翔鞏昌追敗賊將賀宗哲於亂山庚戌升本衛指揮副使從徵迆西克定西討西夏察罕紮爾撫安呼遜平章沙淨州復叛討平之克登寜州斬首二千級獲牛馬數千升昭勇將軍本衛指揮使賜金龍衣一襲辛亥升驃騎將軍河南都指揮使將赴鎭皇寜妃公之女弟也上遣至公第餞之且謂公素淸儉賜白金三十罌廐馬二十二匹時河洛新罹兵燹邑井蕭條居民艱食盜賊充斥公宣布威徳綏輯流亡申寛條明賞罰逺邇來歸者日以千計未期年戶口倍增境內大治丙辰移鎭北平河南士女不忍其去遮公馬數十里不得行甚至泣下旣去爲立生祠北平初定邊方反側不寜公開示誠欵諭以理亂禍福人心遂安元左丞何允中等聞公之徳來降者凡九千餘人上遣使勞以上尊羊馬授龍虎將軍北平都指揮使賜誥命逾四年召還京進大都督府僉事更定官制攺前軍都督府僉事灰山賊反承命討平之賜馬七匹辛酉從頴川侯傅公徵雲南旣至命公及都督陳桓胡海分道進討道多險隘諸將欲深入公曰破敵貴先聲攻取必自近始捨近趨逺豈策之上耶遂先攻赤水河路距河二十里爲營時久雨河水瀑漲公曰賊恃水漲不意吾濟下令諸軍斫木造筏夜半濟河比曉賊始覺遂大潰生擒烏撒並阿榮諸蠻由是雲南諸賊破膽進攻曲靖六梁州闗索嶺及僞石元帥山寨皆克之至江川椅子寨寨依山公先遣騎兵五千攻其前賊空寨迎戰復以精騎數百搗其後斬門而入火炮連發烈熖張天賊乃亂悉破滅之進攻大理金齒降其僞官叚平章攻安寧州賊將布哈特穆爾棄城走破富民縣山寨攻靖守州蠻七寨一日夜破之攻牢撞山寨取仁徳府破哨店山寨圍姚安敗賊將李自久平蒙化州鄧川州破三營復光寨過金沙江攻北勝府生擒賊將髙生平麗江府平津等州前後斬首一萬三千餘級生擒二千餘人收精兵人馬數萬船千餘艘蠻民降者數十萬戶雲南諸路平論公功進爵開國輔運推誠宣力武臣柱國武定侯賜誥劵食祿二千五百石子孫世世承襲乙丑加靖海將軍鎭守遼東丁夘同大將軍宋國公馮公討北邊納克楚降之師旋敵將追襲之公與戰創傷左脇箭復中右脇公佯呼敵傷吾甲我眾益奮連戰數十合敵遂卻已而進徵北右副將軍仍鎭遼東戊辰出討北庭至捕魚兒海邏騎偵敵營不逺公乃令諸軍少憇飲馬衘枚捲甲倍道而馳直抵其營敵王覺乃率十餘騎潰圍出其將曼濟太尉來拒我師公手刃之獲兩營所積金寶珍玩圖書降其眾五萬餘人生擒其將約約司徒納木曩嘉卜太尉繅固逹勒衮布逹拉王子等四萬餘人馬駝萬五千匹牛羊輜重無算帥還賜白金千兩鈔八百錠彩幣四十匹己巳上以天下無事且憫諸將老欲保全之厚加賜賚遣歸其鄕公亦就遣庚午獨召還京上賜坐與語歡甚命統禁兵及在京諸軍蓋上春秋髙知公忠謹特倚重焉辛未以北兵阿拉克實哩侵邊命公討之獲其人口孳畜逐北至鴉寒山而還丁丑川陜冦發勢張甚上顧曰非卿無能勝其任者授徵西將軍印討之至沔之後河生擒賊首髙福興及黨四千餘人公疏其同謀者請誅之脇從者乞勿治且言有司不卹民宜正其罪上可之永樂元年癸未二月十七日卒於家享年六十有九訃聞太宗文皇帝爲之震悼輟朝二日遣官致祭賻卹有加贈營國公謚威襄賜塟京師聚寶山之原公孝友仁恕恭儉誠實出於天性母夫人嘗疾篤懸身燈告天求以身代疾遂愈人皆謂公孝感所致後母夫人卒公廬墓側晝夜號泣不絕聲臥寢於地毀瘠日甚一夕夣母夫人告曰地濕則致疾致疾則傷生汝固純孝惟竭忠報國爲父母光墓不必廬也公感悟而歸家三年之中哀痛如一日平居兄弟怡怡克盡友愛禦軍行師動有紀律推心任人甘苦同之其攻克州郡必禁虜掠戒殺降封府庫收簿籍一錢尺帛不敢私嘗北徵軍法夜必令親軍更直荷戈環帳立一夕風雪大作公悉罷遣歸營其愛卹軍士多類此家居簡靜好讀書天文地理百家之說靡不通曉教訓子孫以儉素力學爲務事太祖髙皇帝四十餘年小心謹愼未嘗有過眷遇𨿽隆而自處益謙上嘗禦便殿賜坐適有奏事者公趨避之上曰卿第坐朕自理事不汝闗也其見愛敬如此時公卿多置田產公多不治上問之對曰臣一布衣荷陛下寵靈叨有封爵子孫衣食餘饒安敢增益俾多侈心上善之嗟嘆良久公大小百餘戰金瘡徧體每陰雨痛甚及聞徵討之命卽日就道未始以老疾辭其事上竭忠蓋如此曽祖參祖聚父山甫累贈營國公曽祖妣何氏祖妣趙氏母單氏贈營國夫人配馬氏封營國夫人公兄弟四人長早卒次興以軍功封鞏昌侯贈陜國公謚宣武次某福建都指揮使次卽公也子男十二人鎭銘鏞鑑鑰銓錡鈺鈁鑌鋼錀鎭駙馬都尉尙永嘉公主銘遼王府典寶追封武定侯鏞中軍都督府右都督鑑中都畱守司副畱守鑰散騎舍人錡早卒鈺贈承徳郎尙寶司丞鈁旗手衛指揮使女九人長適府軍衛指揮僉事藺瑜次適濟寧衛指揮使弋某次遼王妃次適府軍衛指揮僉事趙斌次郢王妃次適金吾右衛指揮同知範聚余早卒孫男二十有八琮玹璧瑭瑄瑾珷瑀璒璟玘瑋璦琎璨璝琬琰余尙幼琮府軍衛指揮僉事玹襲武定侯瑾早卒珷尙寶司丞瑀梁王府典寶璒璟皆勲衛孫女十六人長仁宗昭皇帝貴妃次適畱守左衛指揮陳鑑余在室曽孫男五人聰耽余尙幼聰散騎舍人予觀前史稱郭汾陽功蓋天下而主不疑位極人臣而眾不嫉富貴壽考始終令節七子八壻諸孫數十人俱膺顯仕唐世榮之若公勲業之隆子孫之盛方之汾陽夫豈多讓皆由公存心一本於仁故積累之厚愈逺愈隆焉嗚呼偉哉玹以神道之石未立無以昭示永久來請文予閱其家傳考定其大者次第之而系之銘曰

天啟皇明淮甸龍飛乘時應運風雲一機太祖受命泛掃餘孽羣力桓桓皷勇就列東徵西伐北南以平斷出神聖功恊眾能展也郭公有文有武翊輔眞主實天畀付鄱陽之戰眾論偉公公仰廟略不有其功旣捷通州再捷太原河南北平黎庻懷恩南詔之徵武功尢大誅叛全生蜀民是賴維彼烽煙來自漠北捲甲擒之兵氛蕩滌皇有嘉錫錫爵褒功金書鐵劵武定啟封錦袍禦馬白金文綺赫赫髙門煌煌戟棨世聨國戚代有顯融匪幸所致惟公之忠忠在朝廷載之信史亦有孝思永錫爾類在昔汾陽著勲有唐公實似之於今益彰我作銘詩勒功墓道百世斯承有赫其耀

太子太師郭公神道碑

天眷國家誕啟中興之運必有英傑爲之股肱運謀效力於其間而後勲業克成故榮祿大夫太子太師郭公實其人也公諱資字存性姓郭氏河南武安人曽祖諱溫父仲禮皆以公貴贈榮祿大夫太子太師曽祖妣淨氏贈夫人祖妣馮氏妣王氏皆加贈一品夫人公生而頴敏志气超羣兒弱冠入邑庠從師受春秋有所造就洪武辛酉入太學甲子領應天府鄕薦明年會試禮部對策大廷賜同進士出身初爲戶科庻吉士擢戶部總部試主事丁外艱服闋實授本部湖廣淸吏司主事攺陜西淸吏司吏不容姦聲譽頓起升都察院左僉都禦史無何尙書郁新以才薦之授前北平布政使司左參議蒞事之初卽以本司獘政爲言太祖皇帝嘉其忠直升本司右參政公悉心殫慮贊佐有方不數月升左布政使精勤詳愼紀綱大振豪猾斂迹良善獲安時太宗皇帝在藩邸尢愛重之公有所言無不聽納及起義靖難命公城守撫輯兵民供給糧餉百費所需未嘗乏誤嘗以漢蕭何擬之太宗皇帝卽位論功召升戶部尙書賜白金文綺楮幣視諸伯未閱月以北平重地奉命乘傳掌布政司事未幾詔建北平設行部拜公行部尙書公以北地軍民初安生業始遂而官司所費冗濫當撙節以卹下乃惓惓以祛獘舉廢爲務或有不悅而謗公者太宗聞之降勑慰諭益以心腹任之滿考賜宴內廷頒勑奨諭錫以誥命贈公祖若考皆資政大夫北京行部尙書祖母及母皆夫人歲辛丑太宗皇帝都北京革行部調公戶部職務叢脞公勤以率下事有條序仁宗皇帝嗣位念公舊徳以尙書兼太子賓客已而復念公抱疾艱於步履不忍煩以政事特升太子太師俾致事歸鄕旣加賜賚又令戶部給公半俸蠲其稅糧差徭特賜璽書慰勞甚至公歸杜門教子孫讀書屏絕外累皇上嗣登大寶眷求老成念公祗事列聖勞績居多詔起復掌戶部事免其趨朝特賜鈔二萬貫公愈感激效忠𨿽祁寒盛暑必坐公署視事不暫廢僚屬胥吏莫不敬憚焉滿考賜宴於禮部奨以勑書譬公如歲寒松栢愈老愈勁其優待隆厚至於如此宣徳癸丑十一月疾劇屢言蒙被朝廷重任無以效報爲愧切切訓諸子及孫當感恩思報不及家事十二月癸丑卒上深悼惜爲公罷朝遣禮部尙書胡濙賜祭勑工部制棺營喪塟贈特進光祿大夫柱國湯陰伯謚忠襄官其子佑爲戶部廣東淸吏司主事公生元至正辛丑十一月己巳享年七十有三卒之日家無餘貲公卿大夫皆往哭弔致奠祭配陳氏賢而勤儉累封一品夫人子男五長儀先卒次卽佑又其次曰儼曰倫曰俊女二季榮髙讓其壻也孫男十七人孫女十二人惟公亷介勤愼剛果有爲自始仕至老視國事如家事凡所施爲毅然自任不畏彊禦𨿽怨有弗避害有弗辭與人辧論嚴厲之气見於詞色而推之於政略無害人蠧物之心誠國家忠謹直亮輔弼之臣也佑奉柩歸以某年某月某甲塟某山之原乃以郎中黃璇所狀事行來請文勒之墓道以垂永久余與公交好三十餘年不可以辭旣序其槪而復系以詩曰

川嶽降靈篤生賢哲乘時奮庸以樹勲烈惟公之生早負俊才列職郎署超僉憲臺風猷宏振綱紀斯秩出參大藩政興獘息凡所設施算無遺策顯命薦臨特拜方伯赫赫太宗仗義而興命公居守撫民餉兵旣正大位嘉公勞績進位尙書厚其賚錫公愈飭勵經國如家謗怨弗卹恩寵屢加仁宗嗣位眷顧尢重兼秩宮僚式隆任用念公抱疾進位師臣俾休於家疊施以恩皇上繼統眷公耆舊詔復任事寵待加厚維公忠貞眾所共知維公勲業顯著於時筋力𨿽衰寸心尢赤奄忽長逝帝用悼惜贈爵賜謚喪塟是營官其後嗣存沒光榮維玆光榮從古罕致公具有之其誰克似武平有山欝欝其崇勒文墓道垂耀無窮

故光祿大夫柱國少師兵部尙書兼華蓋殿大學士贈特進光祿大夫左柱國太師謚文貞楊公神道碑

楊溥

正統九年三月甲子光祿大夫柱國少師兵部尙書兼華蓋殿大學士楊公卒公在疾時自爲墓志及卒其子■﹝禾道﹞秫號泣請余爲神道碑文神道有碑古制也墓有銘古道也義不可辭乃序而銘之公西昌儒宦家子諱遇字士奇別號東裏曽祖景行元翰林待制祖公榮考子將累贈以公官曽祖妣祖妣妣皆夫人公一歲喪父鞠成於母夫人陳氏自幼端重異羣兒受業於鄕儒海桑先生海桑母夫人世父也見其惇敏甚器重之公自知學手不釋卷十二三通舉子業鄕人請爲子弟師嘗有儒生過館下棲棲然攜書數冊公詢之聞其母老無所養乃分其徒之半與之俾得束脩奉母姑氏舉家瘟疫門無人迹公夜宿其家浹旬爲之調治全愈始還於是寖有聞於鄕裏母夫人嘗曰吾兒力學向義足以光先世及弱冠出遊章貢章貢守儒者嘉重之俾攝琴江教事琴江令亦儒者深賢之公感知己勸令尙平恕嘗爲之言脫誣枉重罪數人或持金謝公者公若不與聞斥之出遊江湘所至人敬慕欲薦之輒辭不就遂有聲江湖會朝臣以名儒薦徵入翰林編纂一時儒者稱公博洽試於吏部考其文爲首遂有聲於朝授王府審理副復召入翰林編纂太宗皇帝入正大統攺授編修屢遷翰林學士攺左春坊大學士洪熈初升禮部右侍郎華蓋殿大學士踰月升少保兵部尙書尋升少傅階榮祿大夫正統初少師階光祿大夫公曆事列聖四十餘年信任始終洊臻極品夫豈偶然哉太宗皇帝初臨禦修復成憲撫綏夷夏神謀聖斷洞合事幾時在翰林與宻勿以敏捷幾智承眷顧者亦有其人公獨持重勤事未嘗以賢智先人嘗受命與廷臣議事公審眾長以聞上稱公能服善及車駕巡北京命皇太子監國乃命公輔導時營建北京徵剿叛逆匠作軍興徵於南方者咸啟白皇太子公言監國之體以尊君順親爲心皇太子嘉納之凡所奏對及裁處庶事鮮有過舉仁廟卽位公以宮僚薦膺重任知無不言言無不納曽不踰年裕民之政舉行無遺嘗賜勑褒重之賜象牙圖書曰貞一以表其心賜銀章一曰繩愆紏繆俾匡所失賜畿內田四千畆固辭請業貧民詔三俸俱支公懇辭尙書俸宣廟臨禦益見禮重及東藩構亂公隨駕東徵罪人旣得公請絕浮言以全親親開釋脇從以廣仁恩上嘉納之今上嗣位公以老成弼亮治化啟沃聖學力所可爲者身任之恆恐不及常以年髙辭弗許上憫其情命還鄕展墓公以三孤之重還鄕裏謙抑自處如昔在鄕裏時甫數旬卽來京又六年遘疾上命明醫療之久不愈賜璽書寛慰及賜寶鈔光祿酒饌以資養之竟不起時年八十上深惜之輟視朝一日遣禮部尙書胡公諭祭贈特進光祿大夫左柱國太師謚文貞仍命有司給舟車歸其喪塟鄕邑白雲原是年某月日也公存心忠厚急於爲善自布衣時篤念族屬周卹急難審取捨行義卓卓爲人稱道及爲大臣識逹大體嘗曰大臣以薦賢爲本然全才難得故所薦引取其所長不求其備公壽考康寜恩榮始終宜也非幸也娶嚴氏累贈夫人繼郭氏累封夫人側室李氏子三稷■﹝禾道﹞秫女四人梁楫蕭承恕劉鈞蔣重其壻也孫男六昱晟暠晅晏昕女三人朝廷修三朝實錄公爲總裁筆削有公論平生所著有沙羨稿石臺稿文籍志法書志東裏集總若干捲藏於家公立心制行有自撰墓志有東裏傳有小傳溥自出仕與公交遊在館閣議事彼此不能無可否退而歡如也存亡之感曷有窮已玆用撮其槪書之神道爲之銘曰

斯文遭際千載亨期以翼君徳以福羣黎越稽往古異世同規皇明啟運大統重熈純佑有命挺生瓌奇左右宻勿四紀於玆玉成耆徳以臣以師中流砥柱羣疑筮龜天不慗遺吁其孔悲

明文衡卷七十七

●欽定四庫全書

明文衡卷七十八

﹝明﹞程敏政編

○神道碑

兵部尙書贈榮祿大夫少保兼尙書鄺公神道碑

王直

兵部尙書鄺公旣卒之明年皇帝悼念不已詔特贈少保兼兵部尙書進階榮祿大夫而官其子儀爲主事儀奉公衣冠以歸將以某年某月某日葬於某里之原而述公之行請文以刻諸墓道嗚呼公故人也其可辭公諱埜字孟質別號朴齋郴之宜章人曽祖某祖某皆有學行而不仕父子輔爲學官縣令名重當時及公貴祖父皆贈兵部左侍郎妣李氏王氏皆贈淑人公早喪母祖母李撫育之見其不凡最鐘愛曰是子能大吾門公孝友勤儉出於天性而撫弟妹尢篤其於學問不待程勸選爲邑庠生而泰和王敬先爲訓導循循善教公亦勉勉善學學成取進士遂入都察院理刑獄以廉平得名永樂癸巳拜監察禦史時車駕在北京有言南京鈔法阻滯命公往察之眾謂將起大獄公往擒市豪一二以歸奏曰市人聞令皆震懼今鈔法已通矣上頷之而罷倭冦犯遼東公往按問戍守之失律者凡百餘人皆應死公爲開陳其可矜狀甚明上然而宥之山海闗吏卒邀阻行人以取財亡逃之人則受賕縱之去獘積滋甚公廉得之歸至闗悉擒治抵罪獘爲之省丙申北京營造執役之人累巨萬上念有病者命醫與善藥又慮其奉行不謹命公察視之公躬履其地令潔其穢污而時其藥食由是病者多不死戊戌石州人有詣闕告變者曰州民與陜人羣聚千餘謀不軌上擢公爲陜西按察副使往理其事果實卽以官軍剿戮毋貽民患賜之楮幣給驛而遣之公至察其誣乃反獄亡命妄言冀脫死卽具以聞上命止弗問而誅其造誣者宣徳已酉陜右饑華亭宜川尢甚公私廩皆竭公巡歷其地憂之乃移旁縣粟賑焉羸病不能興者命官府煮粥食之民以全活庚戌至納淠憂歸道聞父喪哀愈甚每號痛輒欲絕其治喪一用古禮其祭亦如之服除拜應天尹輦轂之下賦急役繁公一以養民爲務事無大小茍可以興利去害無不用其心至於市徵田稅皆酌其平豪猾不得爲輕重賓興之歲公設科取士厚其禮而峻其防得人爲多且撙節其費以待會試故事集而民不擾視異時蓋省十三四歲大熟麥有兩岐者民歸徳於公公拒弗受正統攺元進拜兵部左侍郎時西鄙有警尙書王公往視師公獨任其事上嘉其才荊湘民多隸戎伍公家亦與焉至是特除其籍以示寵己未京師淫雨壊官民廬舍公奏曰此陰气爲沴兵陰也皆臣等不職所致乞罷歸田裏上慰勉之師徵麓川公舉蔣貴可任卒有功眾人以爲知人天下軍衛總小旗當代者於例必就試京師有道逺無資不能來者終身不得代公請各於都司試之人以爲便時有言欲變易軍伍使南北之人各適其土性下羣議眾依違其間公曰此舊制不可紊稍有變易將不勝其獘咎將誰歸卒不動嘗自念曰治軍吾職也當爲國家惜其力養其鋭气以備不虞故凡軍家利病有當興革者必爲上言之多見信從己巳邊報敵入侵上命治軍旅而權姦獨主親徵不與外廷議及詔下大臣皆以爲不可卽上章請畱不聽公從行出闗屢奏言此邊事不宜屈至尊惟指麾諸將足以成功不聽權姦惡其數言事欲疎之勑公與戶部尙書王佐隨老營至懷安墜馬幾殆從者請少畱懷安就醫藥公曰天子在前吾爲大臣豈可托疾求自便力疾而往至雲中車駕回鑾然行止疾徐惟權姦所命至宣府北兵踵至公深以爲憂再上章請疾驅入闗而嚴兵爲殿皆不報最後公詣行殿申前請權姦怒曰汝腐儒安知兵事再妄言必死公抗言曰我爲社稷生靈而言何得以死懼我權姦愈怒叱左右扶出公與王公相對泣帳中明日次土木營中無水士馬皆饑渴敵四面集矢下如雨眾奮欲戰又爲權姦所沮須臾師覆公遇害蓋八月十五日也生於洪武乙丑某月某日年六十五娶吳氏有賢行子男一卽儀女一嫁同裏士人歐陽瑄孫男三琦琳珍公學博行荘仕宦四十年風裁凜然見重於士大夫威行惠施近悅逺懷服仁蹈義至老不衰此其生平大節也權姦誤國而卒陷焉豈獨公之不幸哉嗚呼銘曰

允毅鄺公逄時之隆學古入官薦躋顯庸執法在朝爲名禦史再升外臺其行愈偉京尹堂堂百郡所瞻惟少司馬戎律有嚴遂陟夏卿君子所重噫其逝矣云誰不慟人道之大曰義與仁仁義不違何愧於天刻文墓碑負以龜趾永永不亡庶其在此

禮部右侍郎謚文肅錢公神道碑

公諱幹字習禮吳越武肅王鏐之後初吳越歸宋子孫皆顯仕其爲吉州防禦使曰惟濟子昕遂家廬陵三傳至貴和徙吉水諸源爲望族曽祖以吉祖立志父好徳母赤岸陳氏皆以徳義重鄕裏公生而喜學父母兄弟皆鐘愛凡所師友者見其文敏而思深且多出腹槁莫不奇其才從學南昌訓導顏子明而卒業於翰林修撰張伯潁永樂六年江西鄕試第一明年會試中第十時車駕幸北京廷試不果由是從容京師間縱觀聖朝政化之美聲明文物之盛四方萬國謳歌朝覲之會同而才益進九年廷試取進士入翰林爲庶吉士尋升檢討參史職甲辰會試命公爲同考八月仁宗皇帝卽位一新庶政升翰林侍讀與知制誥洪熈元年賜勑褒贈父母及封其妻勑同修太宗皇帝實錄仁宗皇帝升遐宣宗皇帝正大位勑修仁宗實錄公亦與焉時有詔許焚黃公承命以往丙午促召還京偕太子少保金幼孜等入見命完修實錄三年春闈則命公爲同考官三年戊申元夕賜文武近臣觀燈萬歲山賜宴公及文臣賦詩以進賜之鈔四年八月應天府鄕試奏請考官命公爲之十二月朔是日霜寒甚上命光祿賜在廷文武羊酒以禦寒曰皇祖考在位每旦常有賜今朕多事忘之汝勿忘五年兩朝實錄成賜金織襲衣銀幣考禮部會試升翰林侍讀學士蒙給誥命贈父以已官母與妻皆贈宜人痛寵命之不生及也哭之過哀七年駕過史館有作並賦招隠之歌以示近臣蓋是時天气淸明聖心悅豫懷賢覧古悠然天趣之髙發見於吟詠於此蓋可見也八月考北京鄕試十年乙卯春宣宗皇帝晏駕今皇帝卽位二月上宣宗尊號賜白金秋九月詔修宣宗實錄十二月賜文綺丙辰正月攺元正統大臣建議開經筵詔可其奏公與爲講官三月上臨軒策士公讀卷勞以羊酒賜宴於禮部戊午四月進宣宗實錄上禦奉天門慰勞甚至賜白金文綺織金衣襲升翰林學士賜宴於禮部八月應天府鄕試命公爲考試官四年充廷試讀卷官六年考北京鄕試七年壬戌爲行婚禮賜紗衣紗帽金相香帶等物九年甲子三月大新國學成上祗謁先聖躬行釋奠禮幸彛倫堂命祭酒司業以書易進講從臣坐聽公與其列七月公上章乞致仕弗允且降勑諭天下憲臣及縣令有難其任察舉以聞公舉所知而人以爲當十年乙丑禮部春試上復命爲考官三月進五倫書蒙賞賚冬十月欽升禮部右侍郎公以老病懇辭弗獲諭使就職朝廷稽古右文事多由禮部公夙夜祗栗惟恐有弗稱上又命兼署吏部公益謹畏不自寧求去益切詔許之公鄕大夫餞送出都門皆有詩公獨取歸去來辭長歌以自快人莫不以爲榮而喜聖徳之厚也公孝友忠信篤於倫誼厚生送死君子稱之至姻戚故舊亦無悖於理者在位三十餘年以文章議論爲士類所敬樂於教人學者亦樂從之遊典文衡者八讀卷者二佳時暇日擇勝往遊長篇短章發於歌詠以揚太平之盛美及老而歸頥老之堂子孫侍教者十五年凡所著述論思聨爲大捲有應制集詞垣槁詞垣續槁歸田槁藏於家後世傳焉天順四年九月嬰疾五年四月益甚五月二十二日終於正寢春秋八十有九訃聞上爲之嗟悼命禮部賜祭工部爲治祠墳謚曰文肅配王氏繼娶曽氏皆有賢行子二長鸞停先卒次鳯躍習舉子業女一人孫男某曽孫男某初公之歸卽欲爲安樂窩得地於其裏洲背山而營焉至是鳯躍以其親戚髙僉憲所述行狀請於予曰先考文行公知之且交最久神道之碑非公孰宜爲予老且病不得辭乃勉副其意詩曰

洲背之山有崔者墳是誰所營武肅令孫惟此令孫克勤帝載由唐而興日廣且大歸於有宋以徳以仁衣冠相傳有土有民天祚忠孝賢者相繼維時能來繄公是視公之遊此旌斾於於山靈來瞻風捲云舒植木有本矖水有源公之本源人其式旃公每來歸子孫翼翼誦詩讀書有永無斁惟公世家海內所聞政事文章亦煥其羣我與爲友式篤於義九十而終尙利後嗣公官三品神道有碑我作銘詩百世之詒

奉天靖難推誠宣力武臣特進榮祿大夫柱國太保寧陽侯追封浚國公謚武靖陳公神道碑銘

李賢

永樂初靖難功臣不下數十人然克享祿位於悠久者鮮矣惟太保寧陽侯陳公曆事五朝出藩入衛凡六十餘年而以令終嗚呼盛哉公諱■﹝樊﹐心代大﹞字舜卿鳯陽壽州人髙祖萬曽祖福三祖﹝闕﹞俱追封涇國公妣皆涇國夫人父亨從太祖髙皇帝定天下以功升都指揮使洪武三十二年從太宗文皇帝靖內難復以功進都督同知卒贈奉天靖難推誠宣力武臣特進榮祿大夫柱國追封涇國公謚襄敏母韓氏涇國夫人襄敏公三子長恭嗣爲都督同知次忠府軍前衛指揮使季卽公也器宇宏逺識見超卓尢負膽气工騎射年弱冠卽從父領兵爲前行凡壩上廣昌蔚州大同白溝濟南之戰與父同功又禦敵於單橋槁城西寨東平固鎭小河戰尢力累升右都督永樂初論功行賞進封奉天翊衛宣力武臣特進榮祿大夫柱國寧陽伯食祿一千石子孫世襲賜誥劵賚予甚厚六年受詔佩徵西將軍印總兵鎭守寧夏賜寶鏹白粲牛羊以爲戒嚴之費公至鎭號令一新凡邊人降附者親撫綏之務得其歡心乃已七年選精兵自將大敗敵於境外由是殘兵逺遁邊塵爲之一淸捷聞加封奉天靖難推誠宣力武臣特進榮祿大夫柱國寧陽侯食祿一千三百石子孫世襲復賜誥劵及貂蟬冠服錦綺寶鏹八年春上親徵北庭公將左掖兵十一年冬還鎭十二年春上復親徵公仍將左軍俘馘甚眾明年還鎭十四年夏有報敵人瑪哈穆特死者公未之信曰是欲懈我邊備也卽申飭諸將固守已而敵眾果來見有備而退二十年春上復北徵公率所部兵以從還京賜玉帶金綺龍衣且聞公有女賢淑禮聘入宮冊封麗妃尋命歸寜父母賚予駢蕃當世無與爲比二十一年詔公統陜西寧夏甘肅三鎭兵出剿叛逆公率眾直抵賀蘭山搗其要害盡收其君長額森托噶部落及其牛馬駝羊數萬凱還上大悅寵賚有加二十二年復隨上北徵師還以公爲殿至京遂領前軍都督府事仁宗皇帝登極以公勲戚有勞加太保復官其長子昭爲勲衛宣宗皇帝臨禦待公尢厚樂安州之平公領京營兵衛上有功還有金帛人口之賜二年復鎭寧夏三年春奏徙靈州城以便防守四年春得玄白二兔以進上賜璽書奨諭兼有玉帶龍衣馬圖之賚六年還京十年命佩平羗將軍印移鎭甘肅正統攺元今上皇帝嗣位念公勲戚之舊召還奉朝請十三年冬福建民鄧茂七作亂僞稱閩王勢甚猖獗上曰此賊非老將不能平特命公率師往討之至浙江有欲分兵先守海口者公曰如此是絕其生路則爲死冦矣不從明年春師次建寧有欲屠沙尢二縣者公曰如此則益堅賊心矣乃下令諭之俾各復業能斬賊首者官賞與王師同於是降者日眾公曰賊勢已孤無能爲也乃五路進兵一鼓而收之凱還賞勞加等命領中軍都督府事尋兼領宗人府事景泰中加太子太師天順攺元皇帝復位恩遇益隆固辭宮師許之六年春忽得疾踰秋不能起上言臣老死不足憾惟陛下以生民爲念任賢用能以圖太平之治則國家幸甚上覽之惻然曰看卿所奏足見忠誠宜尙加調治以副朕懷久之醫藥弗效遂薨時天順癸未七月十六日也距生洪武己未二月九日享年八十有五訃聞上震悼輟視朝一日追封浚國公謚曰武靖遣官諭祭加賻及營葬事東宮及諸王亦各致祭公偉觀修髯語音洪亮胸懷磊落敬禮文士𨿽位極人臣未嘗妄自尊大而南徵北伐口不言功當爲中興名將稱首配嚴氏封寧陽侯夫人早卒子男六人長卽昭次曰福寧俱早卒次曰晟爲勲衛次曰潤次曰瑛次曰昻女五人長適應城伯孫傑次卽恭順榮穆麗妃次適東勝右衛指揮使張昭次適府軍左衛指揮使張輪次適都督同知馬良潤等卜以是歲某月某日與嚴夫人合葬於都城西香山之原銘曰

壽有陳宗父子傑特涇公浚公後先開國文皇靖難孰多勲勞涇公輔之首秉節旄奮武桓桓所向披靡大事垂成星殞於壘浚公承之以篤世忠鼓勇前馳涇公是同躍馬揮戈到處蹀血乃伯乃侯成此茂烈金符虎節屢鎭邊陲於徵於狩無逺不隨閩冦劻勷東南恐震浚公徵之遂輯其眾巍巍勲戚歷事五朝龍衣玉帶惟帝之褒壽嘏旣純允顯六紀容與承平宿將無幾煌煌湣冊賁此令終生死哀榮孰如浚公西山嵯峨佳城在側史臣勒銘千載輝赫

恭順侯追封涼國公謚忠壯吳公神道碑銘

天順辛巳逆賊曹欽謀爲不軌潛俟七月二日早朝入內爲亂恭順侯吳公先於是夜一鼓聞之卽與其弟廣義伯琮約總兵懷寧伯孫鏜走詣長安門告變於是禁門不啟賊計遂窮舉火燒禁門公等率兵剿殺奮不顧身賊𨿽誅滅公已捐軀矣嗚呼先機告變公之忠也殺賊喪元公之勇也然則逆賊之敗豈非公之功乎皇上聞公之歿哀悼殊深輟視朝一日追封涼國公謚忠壯凡祕器諭祭賻儀之類悉從厚典復命有司爲營冢壙以安葬之蓋痛念勲戚之臣爲社稷而死故報功之典倍蓰尋常也旣而琮詣予泣且告曰先兄不幸歿於鋒鏑玆欲立石墓前以白於世非先生之文不可辭弗獲按通政司參議趙君昻之狀公諱瑾字廷璋其先西涼人祖諱允誠永樂中累以戰功封恭順伯父諱克忠嗣伯爵洪熈初以戚裏恩進封恭順侯正統甲子以徵討功加太子太保己巳秋禦敵北邊力戰而死追封邠國公謚壯勇母楊氏封邠國夫人叔父克勤官至左軍都督府左都督亦同兄歿於陣追封遵化伯謚僖敏公生而英鋭襟度爽闓親賢好善未嘗以門第驕人以故搢紳士大夫樂與之遊相與議論古今講說道義而公頗能識其旨趣尢閒武藝精騎射方其父叔禦敵之際公亦在陣中發矢射敵洎父叔矢盡而亡公始就執其酋長念公忠義之後釋之乃還京遂嗣父爵天順攺元皇上復位公以勲戚隨侍應對稱旨自是日備顧問賚予甚厚尋命理左軍都督府事公益感激夙夜效勤一旦遭變委身則其允蹈忠義視乃父乃叔爲無愧矣公生於永樂癸巳十二月一日享年四十有九配李氏故會寧伯之女有淑行封侯夫人生子男二長曰鑑次曰鏞次曰錫女一適指揮使劉玉琮嗣廣義伯遵化公之子卜以是年八月某日葬公於順天府房山縣之新荘從先兆也銘曰

世祿之家忠義無幾有若吳門展也無比彼美忠壯虎視耽耽遵化之侄邠公之男忠以捐軀壯以禦侮相繼如歸光照中土飾終追榮惟帝之恩匪帝之私惟以報勲閴矣泉宮西山之麓祕器旅陳穹碑載陸仁者有後公則成仁銘以貞之何千萬春

禮部尙書致仕贈太保謚忠安胡公神道碑銘

我朝名公巨卿聰明特逹者多矣若器識宏逺福壽隆長惟武進胡公一人嗚呼休哉公諱濙字源潔別號潔庵其先淮安宿遷人有諱藩者仕劉宋爲太子左衛將軍遷豫章數傳至諱咸者仕唐爲侍禦史子常州刺史瓊生持因家於常遂爲武進人持四世孫曰宿仕宋爲樞密副使宿十一世孫曰中立爲常州制置中立生昭公之髙祖也曽祖庸仕元爲江浙儒學提舉祖禎爲常州路醫學錄考宗仁隠居不仕皆以公貴贈光祿大夫少傅兼太子太師禮部尙書曽祖妣章氏祖妣徐氏妣李氏皆贈一品夫人公生而髮白彌月方黒母夢一僧持花以遺之覺而生公居數日有僧至家索觀公見僧卽笑僧曰此吾師天池髙僧後身也命我求見以笑爲志果然聞者咸驚異之公自幼端重不好嬉戲弱冠入邑庠洪武中領鄕薦登庚辰進士第授兵科給事中尋遷右給事中公勤識大體士林譽之太宗文皇帝入正大統公供職如舊永樂攺元秋以奏對稱旨升戶科都給事中丁亥上察近侍中惟公忠實可托遂命公巡遊天下以訪異人爲名實察人心向背時禦制性理大全爲善陰隲孝順事實書成俾公以此勸勵天下以故𨿽窮鄕下邑軌迹無不到在湖廣間最久丙申秋還朝丁內艱乞終制不允尋進禮部左侍郎明年往巡江浙諸州授嘉議大夫癸卯復自均襄還朝時車駕親徵北方駐蹕宣府公馳謁行在所上臥不出聞公至喜而起且慰勞之曰卿驅馳良苦賜坐與語凡所歷山川道裏郡邑丰嗇民情休戚以至所聞所見保國安民之事悉爲陳說上欣然納之向所疑慮者至是皆釋比退漏下四鼓先是仁宗皇帝爲太子監國時有飛語上聞文廟屬公往察之公至以所見七事皆誠敬孝謹密疏以聞上覽之大悅自是不復疑仁宗嗣位特賜誥命授正議大夫資治尹已而聞公曽有密疏疑之乃轉太子賓客兼國子祭酒之官南京未幾閱章奏見公所上密疏深嘉其忠方議重用之而龍馭上賓矣宣宗皇帝卽位復禮部左侍郎兼職如故洪熈乙巳冬公自南京來朝上素重公及入見顧問良久卽畱任行在禮部事宣徳攺元春進尙書是歲秋漢王謀叛事覺公贊上親徵事平公受賞賚甚厚復給叛者家屬四人丁未賜誥命授資善大夫復賜近第一區於長安右門外給閽者二人戊申上嘉公忠勤特賜銀章四其二曰文恭世家曰淸和恭靜蓋嘉羨褒美之也尋以公生辰賜宴於其第秋八月公扈從巡邊至會州而還己酉命兼詹事府事夏五月復扈從北巡時常民有豪橫者旣抵於法悉以田宅賜公辛亥命兼行在戶部事聖節禦制詩一章賜公及蹇忠定楊文貞文敏三公且曰朕茂膺天眷惟爾四人贊翼之功因賜宴盡醉而罷新建禮部成命光祿設宴勲戚公卿皆往賀公公以爲盛事立石廳事之右倚任益隆每燕見上虛心問曰卿有何言得其章奏卽施行之時有芝產於公署人以爲公和气所召今上皇帝踐祚亦惟圖任舊人待公尢厚凡軍國重務皆與聞加授資徳大夫正治上卿每考績必有賚予甲子以年至七十上章乞致仕上以公精力未衰慰勉畱之己巳上親徵北邊命公畱守京師秋八月進太子太傅階榮祿大夫景泰初賜誥命辛未春公因災異數見乞放免以回天意不許尋進少傅壬申兼太子太師二俸兼支公固辭一俸癸酉復賜誥命進階光祿大夫自後每歲引年乞歸皆不許丙子復因災變乞賜罷黜亦不許時公年八十二忽疾作艱於步履明年皇上復位公不自勝扶疾入朝而筋力不可彊矣遂乞謝事且辭師傅二職上方重用耆舊憫其老皆從之陛辭賜白金寶鏹金織襲衣給驛舟以歸復賜璽書有卿宅心允臧處事惟愼𨿽經變故無攺厥常之諭歸之日鄕人老稚聚觀者以億萬計公陳所受賜於堂感激泣下遣冡子長寧詣闕申謝上念公曆事累朝遂官長寧爲錦衣衛世襲鎭撫俾歸終養公之弟克恭克寧克誠時年皆七十餘蒼顏白髮燕樂於一堂遂扁曰壽愷優遊桑梓者七年疾復作召諸子前曰爾輩圖報國恩勿墜家聲遂瞑目而逝天順七年八月八日也享年八十有九終之夕常州守卓天錫夢公來辭已而聞終大以爲異訃聞上爲之震悼贈太保謚忠安遣官諭祭於其家復令有司營葬事恩榮始終世莫與比公爲人平易寛和廉靜寡欲自奉淡薄起居有常居官敬愼一毫不茍歷事列聖無纎豪過舉蔚然爲一代名臣立朝幾六十年薦拔士類甚多十知春闈貢舉天下之士盡出其門平居未嘗疾言遽色𨿽庸夫孺子亦知其爲長者暇則手不釋卷喜爲詩文晚年譽望益尊其酬應愈劇曽不厭倦所著有芝軒集若干捲又嘗輯錄醫藥經驗者曰衛生易簡方經進又有律身規鑑俱行於世公配範氏早卒累贈夫人繼張氏累封夫人子男四人長曰谼卽長寧居母喪廬墓有司聞於朝旌其門曰孝子次曰■﹝谷幹﹞以武舉得官沒於王事次曰豅錦衣衛指揮僉事次曰■﹝谷同﹞女三人長贅林玘次適成國公朱儀次適陽武侯薛琮孫男一人曽孫男一人銘曰

大明盛時有臣胡公從容其間以篤其忠始爲夕郎乃教冑子輿論攸歸多士咸喜作賓春宮遂長春官列聖倚之四海乂安國之老成進位師傅溫恭維人翊我皇度公在朝廷六十春秋祿位優遊莫之匹休公身𨿽亡中有不死懿行崇功昭彼信史皇卹耆英曠典是承隧道有碑儒臣刻銘

吏部尙書致仕贈太保謚文端王公神道碑銘

公諱直字行儉別號抑庵系出瑯琊晉太傅導之後也導輔東晉遂家金陵後數世有崇文者仕唐爲吉州刺史因家吉州又數世孫贄仕宋爲戶部侍郎徙居泰和代有顯人曽祖以道祖子興隠居不仕父伯貞仕國朝爲肇慶知府俱以公貴累贈少傅兼太子太師吏部尙書妣皆贈一品夫人公早喪母而父以事去賴祖母李夫人撫育自幼端重異於常兒家貧力薄刻苦讀書永樂攺元遂領鄕薦明年登進士第時太宗皇帝篤意古學詔選進士曽棨等二十八人爲翰林庶吉士俾讀中祕書冀成逺大之器公在選中感激奮志不數年文辭追古作者上以公卓越諸士召入內閣凡機宻之政屬執筆焉尋授翰林修撰車駕巡幸北京仁宗爲皇太子監國畱務之重選任尢嚴時翰林則畱黃淮楊士奇與公三人輔導公夙夜勤愼不懈中外咸倚重之及再幸北京公在扈從遂與修太祖實錄未成以憂去服闋仍入翰林升侍讀仁宗卽位進侍讀學士宣宗爲皇太子愼選宮僚首升公右春坊右庶子仍兼侍讀學士凡經筵講義及文武羣臣誥勑皆以屬公又兼記注至於聖政聖訓之當書者皆錄之以備纂述進階奉議大夫宣宗卽位與修兩朝實錄成進詹事府少詹事仍兼侍讀學士有白金彩幣襲衣寶鏹之賚進階中順大夫今上嗣位詔修先朝實錄以公總裁書成進禮部左侍郎仍兼學士賞賚如前久之以禮部缺人命公出蒞部事宗伯胡公大喜闔部之政悉付之公處之裕然若素習者吏部尙書郭琎去位詔以公代之命下士類皆悅進階資善大夫歷再歲有無賴不得志者以選撥事嫁禍於公給捨禦史交章論列乃直公誣加授資徳大夫正治上卿正統己巳秋北邊告警車駕欲親徵公獨以爲不可率廷臣上疏止之不獲特命公畱守京師加太子太保兼吏部尙書尋進階榮祿大夫景泰初進少傅壬申兼太子太師進階光祿大夫公累疏求退不允天順攺元皇上復位圖任舊人公艱於步履不能朝謁懇乞休致並辭師傅二職詔特許之賜以璽書有忠淸之操簡於朕懷之語復出白金文綺寶鏹賜之給驛舟以歸公方面修髯器宇宏偉望之若神仙中人天性嚴重寡言笑居家儼然及至接人和气可掬學富才敏詩文淸致四方求者接踵屢典春闈文衡得人最盛在翰林三十餘年恭勤不怠如一日與王文安公齊名時稱二王又以居第在東稱東王先生士類莫不拭目海內想聞其風采及位冡宰益加廉愼時方面官罷廷臣薦舉專屬吏部公益畱意人才委任部屬凡禦史出巡歸者必令報其髙下以備拔用自是四方多號得人奔競之風爲之一息居第隘陋曽不屑意一切世味安於淡薄朝廷重公之徳每優禮之免其朝謁及退休居家杜門不出日課諸孫讀書而已所著有抑庵集若干捲行於世天順六年九月二十三日以疾終於正寢享年八十有四訃聞上爲之悼惜特贈太保謚文端遣官諭祭於其家復令有司營葬事公配陳氏累封一品夫人先公二年卒子男四人長曰■﹝禾資﹞翰林檢討居母憂以卒次曰稹次曰穆次曰秱女三人長適梁相次適蕭稹次適袁傑孫男十人曽孫男七人稹等卜以天順七年正月六日葬於邑之信實鄕髙坪之原乃以公所爲墓志示賢請銘其神道賢從公遊最久公未嘗待以屬吏又引之同升平生之知未有過於公者謹次第其事而系之以銘銘曰

國之明昌系彼才賢有一挺生繄豈偶然侃侃王公天賦其秀有聲燁然大江之右鑾坡鳯閣容與翺翔惟學之昌惟譽之芳遂秉鈞衡不倚不忒百司庶府位稱其徳位稱其徳乂我烝民列聖汝嘉保傅師臣公之旋歸旣祿且壽國藉蓍龜士仰山斗公之云亡軫我聖衷節惠二名錫命三公有美哀榮無然愧怍銘在丰碑元老之墓

明文衡卷七十八

●欽定四庫全書

明文衡卷七十九

﹝明﹞程敏政編

○神道碑

榮祿大夫太子太保吏部尙書贈特進光祿大夫太保謚忠肅王公神道碑

彭時

公諱翺字九臯姓王氏其先世家欒州自公之父避元季兵亂徙居滄州之鹽山故今爲鹽山人公生有異徵气淸質秀甫十歲能讀書父卽勉以仕進克自勤勵學遂有成永樂乙未登陳循榜進士第二甲第一名攺庶吉士甲辰授大理寺左持正因詿誤左遷行人宣徳丙午用廬陵楊文貞薦升行在山東道監察禦史當是時任風紀者多事矯激惟公謹重逹大體上下賢之乙邜升都察院右僉都禦史正統丙辰奉勑鎭守江西政不苛刻吏民畏愛未幾往浙江除土豪理鹽法能聲大著己未四川松潘畨賊爲患命將往徵以公參贊軍務公欲懷以恩信有來降者卽以所賜白金寶楮易牛酒犒之畨酋商巴感悅率生畨來歸受約束者一十八寨邊境以寧辛酉出鎭陜西飭兵備壬戌往遼東提督軍務時遼東守將屢失機朝廷以爲特簡任公且授以便宜之權公至守將以下庭參公詰責玩冦失機故將斬之得其再三哀請乃已於是官軍咸股栗莫敢不用命逾月躬出巡邊治障塞嚴斥候仍簡閱戍卒更老弱賑貧窮配鰥寡俾成室家人人感激其治訴訟專行贖罪法𨿽人命亦然曰償命無益死者之家而財或足以濟其用故行之不疑有指揮孫璟者因漏闗鞭戍卒至死其妻女哭之相繼死他卒被鞭者訴璟殺一家三人公判曰甲死以罪妻女死於夫非殺也其令璟償葬埋費璟後爲將有名非公優容不及此癸亥升左副都禦史丁夘率師出境破敵有功升右都禦史己巳升左都禦史是年秋敵長額森分眾侵廣寧公下令堅壁淸野以困之彼乃遁去公在遼東十數年勤訓練廣儲蓄食足兵彊爲諸邊最其拔用將校如施聚焦禮輩皆以勇略知名亦非他邊所有也綏懷東方諸國恩威兩盡往來朝貢者無不惕威而感徳景泰壬申召理都察院事尋加太子太保會廣東西賊冦擾攘兩鎭將官互相觀望不卽捕朝廷命公總督兩廣軍務公至推誠撫諭蠻夷向化者多思恩知府岑瑛土官也屢有勞效或疑其反側公令瑛領兵屯桂林聽調人言乃息其它土官有爭職者公度勢量情予奪得宜人心帖服癸酉少傅王文端公以淸徳雅望居吏部年且老矣朝廷思得剛明果斷者以濟之乃召公還命以太子太保兼吏部尙書士夫以得人相慶乙亥公年踰七十乞致仕不允已而乞歸展省又不允命有司爲公起第於縣郭西蓋以慰安其心也公掌銓衡孑孑持公道進退人才必察其實而於抑僥幸杜請托尢嚴選法爲之一淸天順丁丑英宗復位罷舊宮僚公上疏乞致仕南陽李文逹公言於上曰王翺廉謹老成吏部非此人不可乃不聽其去任用益篤已而文逹被讒黜公力言其淳實可用以故文逹復被寵任焉當是時上眷遇公加隆特官其子國子生竚爲錦衣衛副千戶而賞賚以金玉束帶錦繡衣服銀幣玩器等物歲無虛月屢召與近臣同逰西苑南城及扈從獵近郊燕賜優渥一時擢用廷臣惟公言聽有出他人薦者亦必待公而後決也每召見便殿訪問從容呼以老王而不名其見敬禮如此辛巳秋加太子少保甲申今上嗣位賜銀五十兩鈔五千緡是冬命遇雨雪免朝參乙酉春復加太子太保公年𨿽髙精力如少壯人然無歲不引年致仕皆蒙優詞褒答勉畱不果行丁亥公有疾上命中貴挾禦醫往視並致白粲上尊之賜七月疾益篤其請益懇切上不得已允之居數日遣中貴賫賜勑諭並金織衣一襲銀三十兩鈔三千緡時已不能就道至十一月六日卒於京邸距其生洪武甲子二月十二日享年八十有四上聞訃嗟悼贈特進光祿大夫太保謚忠肅遣官諭祭營墳給驛送還其鄕以卒之明年五月初二日葬於帽架圈之原曽祖進昌祖大老父得林俱贈榮祿大夫太子太保吏部尙書曽祖妣徐祖妣劉妣張俱夫人配宋氏先公二十三年卒累贈夫人次張氏亦先卒子男一卽竚也女一適河南參政賈傑孫男二長田次疄國子生女二曽孫男女二公天資仁厚操履端方居官蒞政謹繩墨蹈規矩一毫不茍且其待人外若毅而中實寛和好惡所加善者悅而惡者不怨論事語簡而質是是非非確乎其不可易持已亷潔無私而自奉甚儉薄自初仕勤勞於外與晚處廟堂皆然未嘗以壯年異其心蓋年愈髙而志愈勤守愈約忠君愛國之誠愈篤而不懈眞厚徳君子也迹其所以享盛福榮名無愧於古之大臣者其在此歟大宗伯姚公狀公行詳且實矣公子竚欲刻石置於神道請予文之予素敬重公茍可以焯徳信後義奚容辭惜乎文不足以旣其實也銘曰

有美王氏世居於灤積善秉義隠處是安避兵鹽山遂定厥家再傳而顕揭徳振華其振伊何自公特起降誕之詳虹光兆異乃勵儒業乃第科名洊歷顯位駿望鏗鍧公出四方憲度淸肅獘革利興兵民攸服其在中朝恪秉銓衡賢才彚進治道乃成公何能然惟徳之進惟公惟亷惟勤惟愼公以接物繩直準平廉以律己玉潔冰淸勤以蒞事夜寐夙興愼以存心晨惕夕兢祗事五朝始終若一爲國元老爲士矜式官躋一品壽踰八旬推今較古如公幾人公今往矣疇不嗟悼匪私於公惟徳是好渤海故郡髙墳峩峩於乎忠肅千載不磨

姚文敏公神道碑

惟姚氏系出有虞其先家汴梁宋南渡徙居桐廬世傳詩禮多知名士而未甚貴顯貴顯自公始公諱夔字大章損庵其別號也生一歲而孤性資頴異克志於學十三遊邑庠博通經史爲文雄健有奇气正統戊午以春秋舉浙江鄕試第一會試辭乙榜入太學祭酒李公時勉司業趙公婉一見器重之少保楊公溥聞名且遣子壻從學而公不自滿復遊劉忠湣公之門請益士大夫莫不髙其志壬戌會試中第一與從弟龍俱登進士人榮耀焉癸亥擢吏科給事中首以修徳舉賢選風憲立謚法等八事爲言多見采納甲子夏旱奉命祀北鎭雨應期至丙寅持節冊封晉府徐溝等王未還而母夫人卒公以不及奉湯藥爲恨號慟幾絕葬祭一以禮己巳服闋復舊任是秋英廟北狩國勢危疑大臣勸進郕王議未決詢諸六科公曰社稷大計爲大臣者當任之而詢諸小官何邪事乃定十月敵騎攻京城禁兵出戰未大捷公請遣勑召邊將楊洪等領勁騎入援敵聞一夕遁去景泰庚午廷臣薦公才堪大任升南京刑部右侍郎振舉廢墜刑獄以淸壬申攺南京禮部奉使雲南考察官吏癸酉還朝畱任禮部丁丑正月景泰不豫尙書胡公濙在告公彊之出率文武羣臣問安且請復立皇太子正位東宮疏成未上而英廟已從石亨等請出復位矣亨因挾私弄權軒輊大臣而進退之調公南京刑部已而有言公才者英廟悟驛召至京轉禮部左侍郎賜二品服戊寅調吏部時王公翺爲冡宰選用人才資公爲多癸未遷禮部尙書先是典禮者未愜人望公任之奏對從容儀度閒雅英廟喜曰禮官眞得人矣甲申今上嗣位公贊襄太禮中節合宜首開經筵命公侍列有白金文綺寶楮之賜乙酉成化紀元上畊籍田幸大學悉從公請而行禮成宴賜有加公嘗云輔政當謹諸始丙戌秋率羣臣上封事有思艱難崇節儉謹名爵戒逸欲之言上欣然嘉納勉諭甚至丁亥正月賜金織麒麟文綺戊子復率羣臣上疏言皇上春秋鼎盛而震位尙虛宜均愛六宮以繁子嗣服食言動宜悉遵祖宗舊制言激切有感動意是秋慈懿皇太后崩卜異葬內閣執不可公率羣臣覆奏詞嚴而義正於是合葬祔廟之禮以成公在禮部所知貢舉僥幸止恩凡遇災異必引咎辭職疏上輒蒙慰畱復乃乞祭先塋上曰卿老成當朝夕輔朕未可言私於是眾知朝廷倚重公者至矣尋轉吏部尙書實己丑六月也公釐正銓法務愜輿論品藻人物必得其情至於方面轉遷亦必以序有欲撓之者卒不變辛夘秋通前秩滿九載加太子少保遣中官賜羊酒寶楮以示奨勞是冬彗出軒轅公上疏反復諷諌冀有感悟壬辰南方大風雨水溢公疏言自前歲彗星示變以來四方漸覺多故自古禍亂常起於災傷饑饉之餘毋謂天道姑息有象無應只圖因循便安於目前也因再上疏乞歸田不允憂形於色疾遂作上命太醫朝夕軫視仍遣中官賜羊酒米蔬臨問比卒上震悼賜賻鈔萬緡遣禮部尙書鄒幹諭祭贈榮祿大夫少保謚文敏命工部造墳兵部具舟歸其喪所以賁終之典厚矣公丰神秀朗气度宏偉言論侃侃逹大體居官蒞政精敏踰人抜擢人才無間新故有以嫌疑騰謗者公不與辯亦不爲之變節隠然如泰山喬嶽不可動揺立朝三十餘年憂國憫民恆存念慮事有可爲必勇爲之惟恐已後人先每廷議大政大事正色昌言人皆悅服一時大臣詞气慷慨才識髙邁未有出公右者識者謂公可屬大事如周勃善應變成務如姚崇世以爲知言公所爲文豪宕富贍似其爲人所存■﹝若上﹝若若﹞下﹞矗堆稿一十卷其四書本經義學者式之公生永樂甲午十二月十七日卒成化癸巳二月九日享年六十曾祖鼎祖伯華父惟善有隠徳以公貴始贈父徵仕郎吏科給事中後累贈父及祖俱資政大夫禮部尙書祖妣楊妣申屠累贈夫人配王氏內助賢能累封夫人子男三璧甲申進士兵部郎中璽國子生瑩女四一適鄕貢士吳春先卒一適國子生陸埈余未行其長男女四人俱王出幼者俱側室金出孫男三敏敬敔女二璧扶柩南還以卒之明年閠六月二十五日葬於邑金牛山之原立石神道來徵予文予以疾固辭而請益堅顧予與公同朝久相知爲最深自公之逝予悼惜尢至豈可終無一言以副孝子之心哉乃爲采摭志狀序次如右系之銘曰

山川間气生名賢才髙意廣气浩然讀書下筆文湧泉科名屢占多士先拜官禁近拱禦筵羽儀燦爛孤鳯騫時乎景泰天順間兩京三品看屢遷雲龍風虎會當年文昌髙朗淩臺躔仰輔天皇司化權四方英俊歸陶甄公於是時任調元澑深負重如山淵忠言讜論累百篇致君欲過堯舜前心勤事左思歸田終情未遂殊憂煎翻然長往不少延六十甲子才周天四海蒼生嗟棄捐百身莫贖有淚漣我皇聞訃誠哀憐贈官賜謚恩禮全英靈歸葬桐江堧金牛山色開雲煙隧碑巍峩澤且堅神龜贔屓螭盤旋焯徳有辭可細鐫芳名耿耿百世傳

侍郎葉文荘公神道碑

公諱盛字與中姓葉世爲吳郡昆山人五世祖秀實惇重好義元季有暴僧聚徒事焚刼爲鄕裏害秀實卽圖上其事於官捕斬之時稱爲葉義士曽祖茂林妣朱氏祖明贈通議大夫吏部右侍郎妣郭氏贈淑人考春封兵科都給事中贈山西右參政加贈通議大夫吏部右侍郎前母湯母陳俱贈淑人繼母沈封太淑人公天資頴異自少博學彊記下筆驚人同邑知名士張和見其所業文曰此其志不可量因勸遊邑庠遂駸駸有成矣正統十年舉進士授兵科給事中毅然以言責自任十四年英宗北狩郕王監國公率同列劾將臣扈從者失律敗事請誅夷之以謝天下然後選將練兵以復不共戴天之讎興師問罪以雪乘輿播越之恥如此則大綱以正大義以明而聖駕之旋軫可期矣聞者壯之九月監國卽位頒賞廷臣公以時艱辭不許十月京城戒嚴公請罷內府軍匠悉遣徵操及敵騎近城又請令有司熟糧料以給戰士遣散卒迎取軍器於天津以張外援四三日間凡七八疏悉合機宜敵旣退公言賞功罰罪治天下要務今日之賞罰旣行他日之勸懲攸系賞罰明信則人人力於事功恥無不雪讎無不復矣今效勞如孫鏜死事如謝澤韓靑皆當賞以示勸其它守闗不嚴赴難不力者皆當罰以示懲從之十一月升都給事中時邊境未寧大臣有奏畱邊將守京師者公言今日之事邊闗爲急往者獨石馬營不棄則六師何以陷土木紫荊白羊不破則敵騎何以薄都城卽此而觀邊闗不固則京師𨿽守不過僅保九門無事而已其如陵寢何其如郊廟壇壝何其如田裏之民荼毒何宜急遣固守宣府居庸爲便已而河南陳州流民煽動命公往視公卽兼程以進除貪虐賑饑寒威惠並行民用安輯景泰元年春還復上言京城爲天下根本而八府旱蝗相仍加以邊疆侵擾民不聊生乞議寛卹俾安生理不然臣不能不爲社稷憂也八月北方送駕還京將入闗矣有隠名具帖言迎復事者大臣見之顧忌不敢舉公曰此野人無情之言逹於上感動必矣或沮以匿名書公不顧具疏言之有旨令尙書胡濙封進帖𨿽畱中而正論有不冺焉是冬公以四方邊塞爲患不已上疏請令中外文武要職各陳安邊濟時之策二年六月天象示異公又條陳弭災防患十二事以上及聞禁中頗事遊畋又請舉行祖廟午朝故事公當多事之秋遇事輒形於疏每疏不下百千言而大要則以扶忠直抑姦佞卹生民禦外患爲主其有禆於時政爲多三年遷山西布政司右參政監督宣府糧餉尋命恊贊獨石等處軍務先是獨石馬營八城遇兵失守殘毀未復公列其利害可興革者爲八條以進次第罷行之八城旣復乃立社學以教子弟置醫藥以濟疾病立義冢以瘞死亡設暖鋪以便行旅均蔬圃以給將士制度品式纎悉備具而又請官銀五千兩買牛千餘頭摘戍卒不任戰者俾事耕稼歲課餘糧於官凡軍中買馬除器勞功卹貧諸費皆於是乎取給自是邊人歡洽歲亦屢登有嘉禾同穎之祥七年冬以外艱去八城之人如失父母連章乞畱而公固辭不可天順二年英宗皇帝嘉其能驛召至京面加奨諭尋擢都察院右僉都禦史巡撫兩廣公乞終制不允至廣興利革獘尢盡厥心舊例廣冬鹽課不出境歲久鹽積商困往往賂守闗津者越過廣西市利公以爲聽之則法壊而利歸於商禁之則商滯而利歸於闗津乃請許鹽商計鹽多寡入米餉邊而後出境於是公私兩利焉時廣西流賊多入廣東爲害而兩廣守將頡頏自異是以討賊不成功公請革兩廣正將立總鎭於梧州居中調度則賊可平矣眾韙其策而不果行公不得已請益兵英宗乃命都督顏彪率兵赴之公與彪恊議破賊砦八百所擒斬數萬人而還或又以殺降謗之而不知實積年反復之賊也天順八年今上嗣位升公左僉都禦史巡撫宣府修復官牛官田之法墾田益廣積糧益多以其餘歲易補戰馬千八百餘匹其屯堡廢缺者力修築之不數月完七百餘所兵民始𨿽怨之旣而恃以無恐乃欣戴焉在宣府屢有建白且請行養老之令於邊褒卹已往賢臣爲方來勸上嘉納之成化三年升禮部右侍郎五年攺任吏部是冬持節封瀋府稷山王六年畿內大饑命公巡視眞定保定二府賑卹貧困綏輯流亡旣還復命賑濟京民之饑者全活甚眾八年敵人出沒河套爲西邊患有言增兵守險者有言大舉搜套驅出河外沿河築城堡抵東勝徙民耕守其中者公受命往議方略奏言搜河套復東勝此皆事勢所難不敢妄議惟增兵守險可爲逺圖宜令守臣鏟削邊墻增築城堡收新軍以實邊選土兵以助守此不但可責近效而亦足爲長便也上是其言九年轉左侍郎公自入佐部政每議禮用人從容贊決其間僚長敬信司屬悅服焉至若事非部分而闗當時利害系生民休戚者遇諸卿必相辧正因而幫助者不少一日坐後堂署事忽疾作不能言輿歸西第而卒實甲午三月八日也享年五十五上聞深悼惜之賜賻鈔三千緡謚爲文荘遣官諭祭營葬以明年二月十七日葬於邑之積善鄕湓瀆之原公爲人溫雅簡重崇道誼尙名節言動思跂古人居家惇孝友蒞官淸愼勤恪設施不茍與僚友論事不激不隨而言色自若其取人先行檢而後才藝然存心寛厚終不及人之過惡所寓門無雜客公退手不釋卷考古辧疑殆忘寢食而於世俗聲色財利之好澹然不以經心平生爲文師歐陽而功業自期於韓範以範公爲鄕先正尢景慕焉惜乎大用未究而卒所著詩文奏議總若干捲藏於家公凡再娶先金氏贈淑人繼耿氏刑部尙書耿淸惠公之女封淑人子男一晨補國子生娶副使張和女女三人一適貢士虞臣一許夏景澄一尙幼公之卒也晨不在側冡宰尹公旻率僚屬經紀其喪事旣又狀公行畀晨晨奉以徵予文且曰先父雅愛先生言幸勿辭而公內弟司業耿君裕又申其意以請因摭狀言著其槪系之銘曰

古稱才難今世尙然彼長此短用各一偏優於政矣其文叵傳文或工矣政譽弗宣逹觀於世百靡一全而公兼之寧不爲賢惟公學問有本有原公之操履金石其堅淸文逹識自視無前檢身約已猶恐或愆敡歷中外逾三十年忠君愛民心實勤拳言惟婉切用適方圓惠浹於民威行於邊緬懷鄕衮我其隨肩謀謨事業期著後先何志之逺而去之遄位不滿徳系命於天墓門有碑徳烈是鐫於乎文荘百世不諼

明文衡卷七十九

●欽定四庫全書

明文衡卷八十

﹝明﹞程敏政編

○墓碑

東丘郡侯花公墓碑

宋濓

皇上渡江之六年庚子夏閏五月癸酉僞漢主陳友諒以舟師入冦圍太平行樞宻院判官花公率麾下三千餘人結陣迎戰三日賊不得入乙亥城中乏食公士馬憊城陷賊縛公急公怒奮身大呼縛盡解起奪守者刀殺五六人罵曰虜非吾主敵也曷不趣降賊怒碎公首縛於舟檣眾射之公至死罵賊不少變巳而賊犯龍江上命諸將力戰賊敗去後五年甲辰上卽吳王位追封公東丘郡侯又十六年其子僉水軍左衛指揮司事煒泣曰先公沒今二十年無文銘於神道竊恐忠烈不白於後世敢請惟公勲業始卒宜載國史余嘗待罪太史氏不敢以耄辭公諱雲姓花氏世爲懷逺人自考以上莫知遷徙世次公少孤隨母嫁張氏貌偉而黑驍勇絕人儕輩畏服之歲癸巳仗劍謁上於臨濠上奇其材力俾將兵略地所至輒克破懷逺城擄其帥以歸進攻全椒拔之郡冦據繆家寨公夜襲之冦散走上將取滁州單騎前行遇賊數千人於道拔劍躍馬衝其陣而過賊驚曰此黒將軍勇甚不可與爭鋒兵旣至遂克滁甲午從上取和州得卒三百以功授管勾明年乙未率所部先渡江上克太平以公忠勇可信任命宿衛左右丙申上破集慶公得兵千人升總管徇鎭江丹陽丹徒金壇諸縣皆下之過馬馱沙劇盜數百遮道索戰公且行且鬭三日夜皆擒殺之授前部先鋒攻常州拔其城駐守牛唐營夏六月立行樞宻院於太平遂拜公院判階安遠大將軍丁酉春正月克常熟州獲卒萬餘命公將之秋七月以兵三千之寧國陷山澤中者八日羣盜蟠結梗道公操矛鼓噪出入營壘間斬首千百計而身不中一矢還命守太平後四年遂遇害時年三十有九夫人郜氏公與僞漢戰時一子方三歲夫人以牲酒祭家廟會家人泣曰今城且破吾夫忠義人必以身死之吾夫死吾必不獨生然不可使花氏無後嬰兒在若等善撫育之聞公就擒夫人赴水死年甫三十有五侍兒孫氏瘞夫人屍遂抱兒以行僞漢軍虜之至九江軍中惡養小兒孫氏以兒授漁家屬之曰此兒良宜善視之是年冬王師伐僞漢漢敗孫氏至漁家視兒在瞷漁人出竊負以走夜宿陶穴中天曙脫簪僦舟渡江遇漢潰軍奪舟棄江中孫氏抱兒遇斷木浮至附之入葦洲采蓮實哺兒七日不死夜半聞人語聲呼之逢老父號雷老告之故與其偕行明年辛丑二月達上所孫氏泣抱兒拜上上亦泣寘兒於膝曰此將種也賜雷老衣遣之詔復其徭巳而令人追之忽不見兒八歲侍皇太子就學年十三授虎賁右衛副千戶後七年拜今官卽煒也煒於洪武丁巳偕孫氏至太平奉夫人骸骨歸乃束艸像公以二月己未合葬上元縣南五十里之水橋嗚呼觀公之死賊與妻妾之報公可以知公之爲人矣天不殄其後豈不宜哉銘曰

云雷遘屯宇區分篤生眞人鎭乾坤騎龍鞭霆下天門前翼後衛滃若云誰其最雄花將軍力驅智駕敵萬人蹂轢羣盜猶■﹝鹿外加內﹞麏大刀長戟屬櫜鞬左麾右刺流電奔緋衣緇弁貔虎屯駐馬飲江江水渾吳越之域殺气昏手挽天河洗妖氛軍聲隆然若雷震遭者膽落兩足蹲元戎開府大江濆腰佩兵符威令尊控制上游爲國藩僞漢恃力不圗存建旗揚帆事徵鼖艨艟蔽江躡鉤援槌牛享士士气伸馳馬督戰寧顧身賊焰熾若烈火焚大戰三日勢愈殷單騎赴之齒嚙齦怒發上沖气如煙﹝葉﹞汝賊凶頑犬與豚願醢汝肉一口吞賊慚耳塞不忍聞至死不屈酬國恩飄然乘雲叩帝閽請爲厲鬼扼賊元賊當殛死洗厥寃天子下詔褒忠勲東丘建侯賁九原孤兒保育寵便蕃不墜宗祀天所惇生爲烈士死明神神靈在天光焞焞嗟爾來觀萬子孫繼忠思孝愼勿諼弗信請考太史文

故翰林侍講學士中順大夫知制誥同修國史危公新墓碑銘

嗚呼翰林侍講學士中順大夫知制誥同修國史危公享年七十以洪武五年春正月二十三日卒於和州含山縣之寓舎其年二月十五日權厝於含山某年月日始還葬金溪白馬鄕髙橋之原其子■﹝方人﹞﹝於蹇反﹞深懼公之功行世系不昭白於天下晝夜兢惕自爲狀二萬言來謁新墓之銘濓守官無暇久未克論譔春正月蒙恩致政東歸私念公相知特深在前朝時欲引薦入史館及今待罪禁林實與公爲同僚相得甚驩於是評隲羣行而勒文於碑其文曰公諱素字大傑姓危氏危本姬姓周武王庶子某生而手中有文曰■﹝了上凵下﹞因賜姓危氏封於新其後居光州晉永嘉中建州刺史京遷建昌之南城唐黃巢之亂全諷與其弟仔倡赤手起兵擒巢黨栁彥章於象牙潭擢撫州刺史累官金紫光祿大夫檢校大傅封南庭郡王南庭之後復遷撫之金溪白馬鄕譜圗亡竟逸其名南庭十五世孫宋景定某年進士通直郎知臨安府仁和縣事元累贈中奉大夫江浙等處行中書省參知政事護軍追封汝南郡公炎震公之曽大父也累贈資善大夫河南等處行中書省左丞上護軍追封臨川郡公龍友公之大父也累贈榮祿大夫江西等處行中書省平章政事柱國追封豫國公永吉公之父也曽祖妣王氏彭氏妣劉氏皆封郡夫人郡之名如其夫母劉氏黃氏並封豫國夫人公自至正元年用大臣交薦入經筵爲檢討公年巳四十一矣五年攺承事郎國子助敎七年除應奉翰林文字同知制誥兼國史院編修官未上轉宣文閣授經郎兼經筵譯文官階文林郎明年復入翰林爲應奉十一年遷儒林郎太常博士十三年轉奉訓大夫國子監丞擢兵部員外郎十五年升奉議大夫禮部郎中拜朝散大夫監察禦史遷工部侍郎明年轉朝請大夫大司農丞又明年升中奉大夫大司農少卿復入禮部爲尙書十八年參議中書省事兼經筵官次年進通奉大夫禦史臺治書侍禦史二十年拜通奉大夫中書參知政事同知經筵事提調四方獻言詳定使司後四年階升資政大夫俄除翰林學士承旨榮祿大夫知制誥兼修國史博囉特穆爾入相出爲嶺北等處行中書省左丞明年棄官居房山二十八年閏七月元順帝北奔淮王特穆爾布哈監國承制復起爲翰林學士承旨上章固辭已而元亡迨入國朝召至南京洪武二年授以今官三年兼弘文館學士俄有詔出居和州閱再歲而卒公生四歲其大父卽使公讀書大父本黃氏子來繼於危知公能亢危氏宗督厲之尢切年十五卽通五經大旨據座爲人師與同郡葛君將曾君堅黃君冔葛君元哲更相策警窮日夜不休復徒步臨川吳文正公澄淸江範文白公槨之門質而正之二公皆折行輩與之爲禮吳公至恨相見之晚凡所著書多與公參訂之虞文靖公集孫先生轍名徳俱尊其遇之一如吳公由是公之名震動江右間出遊金陵或以其文示南臺中丞張文穆公起巖張公以狀元爲顯官少所稱許獨推伏公曰危君爲狀元庶幾相當老夫有媿色矣張公入朝遂挾公俱行達官貴人慕公聲華爭欲出其門下更相論薦惟恐失之公之檢討經筵也一月進講者三講文皆屬公手公嘗敷繹民惟邦本之言以進典領臣惡其峭直難之公曰經筵之職所以格君心反不以民之疾苦告耶縱加罪罪在操觚者業當之卒以進講順帝大悅詔賜經筵官酒公不飲復賜馬湩一革囊金織文幣人一端皆有副巳而有詔下中書發錢粟千萬賑河南永平民萬口咸曰活我者經筵官也公復移書執政請修宋遼金三史乘傳行宋兩都訪摭闕遺書成公之力居多順帝知公學問淵深特命注爾雅較君臣政要公悉心爲之不數月而成及進賜金若干公辭曰臣職也何勞而受賜不敢奉詔尋有宮人之賜公復辭曰臣有糟糠之妻在大江之南無所用之亦不受其助敎成均也六館生擇所疑羣揖難公公片言折之悅而去分監上京輟餐錢建監門葺齋舎勒開國以來分敎師之名於石尙書王某致政居蔚州構暖泉書院請額於朝他監官以地無先賢故事不從公聽其立師以訓士子順帝以公善筆札詔書釋氏書公辭曰臣官冑監以敎化民彜爲職外敎之典不宜書無巳遷他官乃可耳遂止其授經宮學也受業生皆貴戚大臣子橫肆不率度公創敎條置帳歷日書其勤惰月會而賞罰之皆畏服不敢犯其在太常也請親祀南郊築北郊以斥合祭之非謹謚法嚴祀典以祛謬妄時翰林承旨張公翥爲博士禮文有闕者同補正之人稱爲雙璧其爲國子監丞也捐束脩鋟小學書及夏小正經傳考於梓以惠學者其居兵部也奉詔墾田於雄霸二州相地授略薙除荊棘辟田幾千萬畝使民有道民徳之其升禮部也與許文正公衡之孫克學俱贊皇太子受玉冊故事皇太子謁廟用牲醴百官以朝服賀於東宮公謂克學曰儻有違禮人惟責吾二人盍正之遂撤牲醴而以便服賀其擢禦史也知無不言禦史觀音保等四人以諫死英宗朝公請錄其後官之四川行省平章政事囊嘉特天歷初舉兵欲翊戴明宗雅克特穆爾巴延等構殺之公力爲雪其寃容城民魏敬益買田千畝後見鬻田者二十家不能自生以田劵還之公請旌其門以惇亷讓其在工部也順帝欲以蒙古書譯釋氏三藏經下部刋行公以無益諫罷之執政居第與燒飯橋近有司希其意欲鑿石易橋公諍止之降香祀嶽瀆故用金十兩爲香函吏利金以銅半雜之或造銅函易金公亷其狀皆執論誅之淮南兵亂公奉旨亷問其故會維揚京口歲饑民欲相食公便宜諭守臣發楮幣數萬錠賑之所全活者甚眾上淮西宣慰使余闕捍賊功狀請升其官秩復請立宋徐節孝書院於淮安其官大司農也分京南保定之境幾無曠土時海輸不至軍國多仰焉新城民田氏聽後妻讒殺其子公憤之職旣不可治乃爲文祭其子民悔媿後妻逃去人揺手相戒不用婦言其長禮部也時亂將亟公憂之每陳得失無隠丞相賀惟一曰君向寡言今又何多也公曰時危恩重情豈能黙黙吾不敢畏丞相但畏後世史官耳其參議中書也論天下事以擇將帥舉賢才爲本請専任甘肅行省平章鼎珠總西方兵勿遣其迎帝師誤軍事用樞宻副使布延布哈爲中書參政經略江南以額森特穆爾黃常爲禮部尙書頒歷安南立兵農宣撫使司以安畿內任賢守令以撫流竄之民順帝欲以公兼兵農宣撫使公以疎遠辭且諌曰今日之事宜臥薪甞膽以圗中興可也公言𨿽愈加切時不能盡用舊制銓曹有行止科吏主之日具內外官使十名上中書中書藉以遷擢其後吏怠不爲意仕者淹滯有待選十餘年者公責吏日具五名五日一上中書吏樂易集各思奉職而久滯者獲伸髙原富民劉彊通其子婦婦訴官達刑部吏受賕欲緩其獄以俟赦公以事關倫理趣如法論之其轉侍禦史也亂兵殺易州達嚕噶齊公請假守令以制兵之權會中書左丞成遵而下以贓得罪獨賀丞相鄂掄平章與公不與皇太子書澄淸忠義淸白傳家八字以褒賜之其參知政事也刑部尙書托裏圗兼興和路編管與守將有隙守將誣其欲擅發官囷糧廷議杖踰百免其官公驗無發封狀釋不問都事倪晦與劉哈喇布哈同官丞相臺哈布哈幕府數以公事忿爭劉怒欲中晦陰結監察禦史劉君楚俾擠之會晦至燕都囊故人所寄買馬白金君楚攟其囊得金下晦獄令自伏爲贓狀上中書公疑亟爲白出之馬徳守徳州俘所獲南軍千戶楊甲至都將斬之公召問狀乃淮安世襲千戶戰敗陷濟南羣盜中陳柔俾詣徳軍饋物徳械送之非賊也公白宰相釋之楊感泣曰參政生我枯骨中惠大無以報然參政長者爲公法釋我我不敢私謝期以忠義報可也卒與逆臣博囉特穆爾戰死之太醫院經歷徐某藏盜贓盜敗徐就鞫案巳具要官庇徐屬之從末減使三返公竟不許嶺北行省參政董復初素有亷名同省臣飛書言其在稱海宣慰司時取官中米千石公疑其事遣使核覆之果得其誣博囉特穆爾庫庫特穆爾俱以平章總兵河南漸生釁端公謂禦史大夫布哈曰養虎者欲其不相搏噬則別其牢今欲二人無鬭莫若加其職而分地處之用博囉特穆爾爲丞相治四川以庫庫特穆爾爲丞相治河南各責其成功可也大夫曷不爲上言之布哈如公言順帝及皇太子咸以爲然會丞相綽巴戩喪妻不出事中寢初江南經略使布延布哈李國鳳請封徽國朱文公爲齊國以龜山楊公豫章羅公延平李公西山眞公九峯蔡公從祀於孔子廟庭公爲禦史時亦請封謚劉蕡事上中書皆寢不報至是公皆舉行復爲文以少牢躬祭蕡墓禮部員外郎姜碩使僞漢陳友諒不屈而死公爲奏官其子京畿歉國用不足公奉旨以錢幣誥勅募民入粟公以義諭民聞者感動荷負來輸者塡道至有不願給直者上都宮殿火順帝勅重建大安睿思二閣公上書諌曰茍以二閣爲祖宗所建四海九州島獨非祖宗故物乎會皇太子大臣亦以爲言遂罷其役其以左丞居嶺北也和寧爲太祖肇基之地而無圗志可徵公請於朝作和寧志先是夏侯尙玄嘗伏闕上疏言郯王某之寃公髙其義補其子宣使時也伊蘇岱爾爲省平章挾私憾殺右丞達爾瑪巴拉公曰是尙可以仕邪不去禍且及卽上章辯達爾瑪巴拉無罪辭官去居房山臥不起將相重臣皆以書請不聽丞相實勒們來問計公曰撫軍院悞國至斯不可救矣亟請河南王庫庫特穆爾總兵以衛畿甸而固守之當時事勢巳不可爲及再入翰林僅一日而大兵入燕公曰國家遇我至矣國亡吾敢不死趨所居報恩寺俯身入井將就沈溺寺僧大梓與鄱陽徐彥禮力挽起之且謂曰公毋死公不祿食四年矣非居任比且國史非公莫知公死是死國之史也巳而兵入府藏垂及史冊公言於鎭撫吳勉輦而出之由是累朝實錄無遺闕者公之力也其入國朝也皇上嘗訪以元興亡之故甚見禮重俾之侍講禁林宋穆陵顱爲嘉木揚喇勒智所發後入宣政院西番僧相傳授爲祭器公言於上索取瘞之聚寶山時公春秋巳髙雅志亦不復仕矣公厚重深中有容寡言笑聞人詆毀如不知與人交有禮𨿽貴顯恆若貧賤時平生好薦賢先後所引若翰林學士劉君獻待制黃君冔等七十餘人至通顯者甚眾累持文衡考試多士人服其公樂善好義若有督之者凡事有關於名敎可以勵風俗者必爲之乃巳居官淸愼節儉遇凶歲輒疏食不禦酒倉吏進祿米贏七鬥時斗可易白金五兩公命歸之官奉勅書徽政院使圗們岱爾神道碑其從子以白金五十兩爲公壽公卻之曰國體當爾居中書凡請文來謝者皆不受故人妻子不能衣食者厚賙而生之■﹝方人﹞嘗請仕公曰賢才未進吾敢私爾乎公博學善文辭至正中獨以文鳴天下凡朝廷制作皆出自公手四方欲顯白先徳者皆造公門尢精於書得片楮隻字者寶祕以爲榮有文集五十卷奏議二卷宋史稿五十卷元史稿若干捲藏於家公娶舒氏先三十年卒再娶趙氏先十一日卒俱封楚國夫人子男子二人■﹝方人﹞至正二十年進士第累官承直郎大都路同知薊州事今爲安慶府儒學敎授斿登仕郎大都儒學提舉亦前十年卒女六人一適同邑曾侁堅之子也餘皆夭孫二人長太平夭次徳童嗚呼天之於人不能以俱全也久矣或授之才而不假以位或畀以位而不畀以時此奇才偉徳之士常困而不施而生民所以鮮蒙其休澤也惟公以淵深之學精純之文嘗都顯要之位海內仰之如祥雲景星亦可謂有得於天矣而逢時亂亡不獲大展以死豈不可哀乎𨿽然觀其所自著者固足以不朽矣銘曰

二气孕精至文乃生凝爲川嶽煥爲日星天地之文因象以示象黙無言非人莫著往古百代作者孔多迄今有聞其能幾何元興朔方气淳而龎駿烈宏謨震蕩萬邦積盛而彰實在君子維八十年其績甚偉卓玆危公起大江西奧學醇辭孰能與齊在至正初交薦而升敷繹聖經以牖帝明中原薦饑黎首告病公跽而言民爲國命同列畏聞吐舌攺容當寧褒嗟曰維汝功往師成均朦瞽有相化其嚚荒趨厥禮讓貝葉之文有詔俾書非職所宜正色控辭或服豸冠或爲宗伯或居中臺或參廟畫孰寃弗雪孰善弗褒孰蠧孰莠弗除弗薅白之擢之予之錫之剔之殛之扶而植之彼何不思多言是訾曰匪其然吾畏後世南風泱泱耆老淪亡屹如丘山以鎭四方疆土日蹙孰不震動謂尙有公恃以無恐權姦肆威盜秉國鈞畏公有言出爲藩臣政亂無章倚勢相戮公駭而吁吾何可祿微服宵趨房山是居庶士惶惶如渉失桴天兵北徵驅雷走霆有耳莫聆燕社已傾公曰國亡吾曷不死公忍不死以存國史大明方隆多士景從有詔任公侍講禁中昔豈不仕弗獲行道時之可爲公則旣老維古賢士立徳樹勲茍有弗施著之斯文公文之純太音玄酒道則在玆爵祿何有孰髙爲山孰深爲淵文之有傳終古昭宣

元故翰林待制黃殷士墓碑

皇帝登大寶之明年卽詔執政大臣曰元氏有國一百六十三年𨿽亳社已屋歷數有歸國可滅史不可滅卿選江南知名之士不仕於元者纂修成書而命翰林學士宋濓爲之總裁庶幾得筆削之公以副朕意中書下其事濓等旣奉詔執筆惟謹而於黃公殷士之沒寘於忠義傳中殷士之髙第弟子鄧東復來請曰國史系天下之公法當嚴墓碑紀一人之私理宜詳懸繂有石願先生爲書之按東所造事狀殷士諱冔殷士其字也臨川金溪化原里人未冠謁吳文正公澄於郡庠公方類解小戴禮殷士撰書上公列諸家箋疏得失若分黑白尋往學文於虞文靖公集揭文安公傒斯三公皆江右人見殷士無不器重以逺大期之已而聞直淸先生祝公蕃倡明象山陸氏之學於鄱陽與同舎生王企不遠數百里往候焉一見之頃欣然有契於眉睫之間歸而喜曰冔豈昧其本心者哉自是一動靜一云爲惟心是監凜然若上帝之臨久之東遊吳會以發越精神還遁羽陽山中旣而嘆曰學者將用世耳柰何自祕耶乃走燕都受知中書參知政事多爾濟巴勒公及丞相賀公惟一賀公當國授淮南等處行中書省照磨遷國子助敎升博士特除翰林待制兼國史院編修官階奉訓大夫時權臣秉政天下大勢巳去殷士憂國愛君晝夜不遑寧屢上疏陳大計竟不報殷士方彈指長嘆同列以從宜適變之機爲問殷士曰此言何以至於我哉今日辟朝空宮以淹國卹吾之不能爲公存猶公之不能爲我亡也盍亦各諗所安乎洪武元年八月庚午都城陷大明兵入城殷士謂其從人張午曰吾爲士子義不可辱國汝幸收吾骨南還卽解衣投居賢坊井中午倉皇大慟拾級下救之見殷士浮沈水間气猶未絕遽負之以升歔欷言曰今南兵不殺在儒臣尢所賓禮他日幸致富貴君何爲自苦如是耶縱曰爲國盡忠未聞小臣而死社稷也殷士曰齊大史兄弟皆死小官彼何人哉午終不解還舎治酒殽使家人歌舞爲驩環守至日昃會大將軍徐公達下令凡勝國之臣俱輸告身於官朝暮一見各署名於冊違則罰殷士聞之給午曰吾今知汝意矣汝言良是也可取吾告身來第吾慚見同朝人必乘醉可往耳何所可致醇酎乎午大喜持錢出沽闤闠中及還求之弗得亟往視井傍冠裳帶舄列寘不紊殷士死已久矣其壽六十一云午買棺以斂同知漷州事陳介北山僧梓共營葬事以某月某日瘞於西山且刻石記之曾祖某祖某父某皆力本尙農享上壽以終娶裏中桂氏隠士兢之女兄也有逺識勸夫遊學毋以家事自累無子而先沒殷士旣貴顯或勸求昏甲族以媒榮進殷士曰邶之共姜宋之伯姬區區一婦人尙以節義自守況男子者乎吾弟幸生男卽吾爲有後矣性嗜古文而尢長於詩補作古樂府諸題音度和雅無愧於古四方士大夫多購求藏弆爲榮金華黃文獻公溍於人愼許可獨推奬之不置且與之通譜系云嗚呼天地之間有正气焉日月以之而光昭海嶽以之而流峙在人則爲忠爲義其人𨿽沒其气則千載如生誠古今之常經國家之大防也有如殷士當元運將終誓與國俱亡從容就死而無悔比一時慷慨而殺身者則有間矣非其不昧本心之學能致是乎自古有天下者未嘗不以褒崇忠義爲先務皇上卽位之初蔽自淵衷卽勅有司建元忠臣行臺大夫福壽餘忠宣公闕二廟以春秋奉祠事所以風厲於萬方者聖謨至深遠矣州郡或以殷士之事上聞旌寵之典其有不降下者乎銘而列之非爲殷士也靈承上意以勸世之爲人臣者銘曰

烈烈黃公元之小臣乃能爲國殺身成仁人所大欲壽爲最貴孰能舎之自絕於世壽固可欲義不可虧毫髮有愧𨿽生曷爲吾死死義直气貫天中不死者何千萬年小夫茍全一愧一死不知百齡其死凡幾有冽者泉其深無底奮身一躍眼不見水精魄入地肯隨物融化爲白龍上朝帝宮爾死得死百世宜祀盭綬金章誰非臣子

明文衡卷八十

●欽定四庫全書

明文衡卷八十一

﹝明﹞程敏政編

○碑

浡泥國恭順王墓碑

胡廣

永樂六年秋八月乙未浡泥國王麻那惹加那乃來朝率其妻子弟妹親戚陪臣凡百五十餘人至闕下上表貢方物上禦奉天殿受其獻退卽奉天門召與語象通其言曰僻壤臣妾誕被聖化思覩淸光靡知忌畏輒敢塵瀆又曰天以覆我地以載我天子以乂寜我我長我幼處有安居食有和味衣有宜服利用備器以資其生彊不敢陵弱眾不敢欺寡非天子孰使之然也天子功徳曁於我者同乎天地然天地仰而見局而履惟天子邈而難見是故誠有所不通僻陋臣妾不憚險遠浮詣闕下以達其誠上曰嘻惟天惟皇考付予以天下子養民天與皇考視民同仁予其承天與皇考付畀之重惟恐弗堪弗若汝言則又頓首曰自天子攺元之初載臣國屢丰和山川之蘊珍寶者霅然而呈艸木之不華者藿然而實異禽蹌鳴而走獸率舞也臣國之老曰中國聖人徳教流溢於玆臣土𨿽遠京師然爲天子氓故矜奮而來覲上嘉其誠優待禮隆錫予甚厚初賜宴於華蓋殿旣連宴於奉天門毎宴則命公夫人宴其妻於內館罷宴勅大官厚具獻食日命大臣一人待於所舎中貴人専接伴盛其班張丰其廩餼入朝班次上公寵渥至矣踰月王忽感疾上命醫賜善藥調治遣中貴人勞問旦暮相繼日命大臣視王疾差劇聞小瘳喜見顏色王疾篤語其妻以下曰我疾貽天子憂念脫有大故命也我僻處荒徼幸入朝覩天子聲光卽死無憾死又體魄托葬中華固當戀此所憾者受天子深恩生不能報死誠有負指其子曰我卽不起其以兒入拜謝天子誓世世毋忘天子恩若等克如我志瞑目無憾矣十月乙亥朔王卒得年二十有八上甚悼之輟正朝三日勅有司治喪具厚卹典賜謚曰恭順遣使諭祭又遣使撫慰其妻子王之妻拜使者曰乃下臣祚薄弗克負荷天子深恩不能終事且沒有遺命以世世毋忘天子恩克守其言則死猶不死矣王之妻之言亦可謂賢也已是月庚寅以禮葬王於安徳門外之石子岡勅爲文志其壙王父曰麻那惹沙那旺沙母曰剌失八的妻曰他系邪子一人曰遐旺甫四歲女二人以遐旺襲王爵賜以冠服玉帶儀仗鞍馬服物器皿及金銀錦綺錢幣甚厚賜王妻以命服珠冠白金錦綺錢幣諸物其餘賜各有差官王之弟施裏難那那惹施裏微喏那沙那那萬喏邪三人俾輔遐旺詔有司立祠於王墓寘守墳者三戶勅建碑祠下命臣廣制刻文臣廣仰惟皇上綏寜宇內茂揚天徳溥博周徧凡日月照臨之地皆心恱誠歸惟恐或後奉琛秉贄之國綴集於庭歲以萬數浡泥王去中國累數萬里一旦舉妻孥弟妹親戚陪臣浮巨海來朝不以爲難叩陛陳辭忠誠溢發其心堅確有如金石至其臨終之言尢惓惓屬其下以不忘天子恩聖徳漸漬感動於人心其深如此於乎盛哉惟王賢達聰明忠順之節始終一致宜其身被寵榮澤延後嗣用紀其實聲爲銘詩昭示無極以彰王之所以受恩深厚者由其誠也銘曰

大明禦天臣妾萬方孰不來享孰不來王猗歟浡泥邈處炎徼感化來歸風騰雲趭曰婦曰子弟妹陪臣秩秩稽顙趨抃甡甡跽曰天子作我父母我生我樂天子之祜戴天履地疇此幪帡翹首大明遹來獻誠天子曰吁予統宇內綏爾於寜惟徳罔逮王拜稽首萬歲歡呼服徳懷仁春育海濡國有山川匿其寶物靈發其藏不愛而出荏苒艸木惟葉蓁蓁煌煌者華有實其蕡異禽和音鳴拂其羽走獸麌麌亦蹌以舞國黃耉曰聖化所漸臣國𨿽逷臣心仰瞻天子嘉悅待以異禮宴勞錫賚有厚而旨云胡期月疾忽及之奄然而喪復悼而悲臨終之言謂其遘痻死有弗忘天子深恩於乎賢王卓特超逸西南諸蕃靡堪王匹生者誠欵沒有謚銘爵於王嗣世世其承有墳如堂有祠翼翼以妥王靈其永無斁王𨿽不歸王聞孔彰天子恩隆萬世有光

故亞中大夫寜國府知府陳公之碑

楊士奇

公諱灌字同故廬陵城北吟溪裏儒家祖以章父天經皆以學行重鄕裏公生數歲而孤事母孝時巳卓卓有巨人志讀書一目數行而穎悟絕人族長老器之爲延師敎之師不能應所求往往引去然益自砥礪向進旣冠睹元綱日壊私憂世且亂去習兵法環所居皆良田築爲場圃而樹木焉人初莫測其意數年木郁然行列而四方冦盜蜂起遂募義勇以保障一鄕日屯聚士馬而號令指麾於其間隠然一良將其敎練有方撫綏有道人人爲用時江西諸郡多陷於冦環其鄕數十里獨賴以安者七年然志在保境而非有所圖利也陳友諒旣據江西其將熊天瑞者彊禮致公與俱至九江公睹陳氏不足有爲也去之甲辰春太祖髙皇帝克武昌公因弘文館學士羅復仁詣軍門上謁髙皇帝與語奇之畱帳下數日公力陳救亂安民之說悉見聽納遂擢湖廣行中書省左右司員外郎是冬入朝攺中書省左司都事遂升郎中明年升大都督府經歷大將軍徐達北徵以公贊軍事旣克泰州畱公督築城之役不旬日竣事朝廷遣使勞之命總制眞州軍事丙午春除寜國府知府階亞中大夫下車首詢民隠爲興利除害增修先聖廟建學禮致師儒以敎俊秀士習一新建祀典祠壇及驛館百廢皆舉爲條格革兼並之俗核欺隠之籍朝廷取其戶帖一事行之天下宣城民田瀕江化城等十六圩故堤峻薄遇衝決則水傷禾稼壊道路歲以爲患公親爲規畫築堤廣厚加舊數倍又伐巨石作水門以時蓄泄民至於今賴之宣歙二水暴溢平地猝數丈民危懼計無出走致巫覡禱神水勢益甚公曰巫覡焉知事神躬禱於敬亭山神水患遂息所轄宣城諸邑踵元季之獘歲民租無入官廩率書虛籍公至有發其事者於是典司者皆忷忷懼得罪公私念此特循故獘弗革耳非始造姦也揚言於眾曰吾以某月某日行視邑廩蓋俾得爲計及期邑廩皆實而獘亦革有彊盜四十八人以刼舟麥當死獄巳具公聽其辭曰此愚民因舟漂抵岸而挻引取之非素有合謀安得四十八人悉同法府佐幕初皆難之後卒如公議坐先取者一人余從減論公風采凝峻訟者至庭詞組之下情僞莫遁故人咸畏服而其爲治務寛厚崇禮敎鮮失所之民三年政化行焉旣得代當去百姓耆老壯少皆有戀戀不忍之意代者山東鞠騰霄素負才不讓觀公所設施嘆曰吾徒當守而勿失也是年夏奉命督軍餉詣北平民胥悅趨事又明年還京師省臺達官相知者爭欲薦於朝公皆力辭遂謁告歸省先墓割田三頃建祠堂作義塾以訓宗戚子弟居無何被召至京師未命卒於旅次洪武四年某月日也享年四十有七秉淸介之行重義輕利族姻鄕■﹝尙阝﹞匱乏有急並赴濟助間遇朋舊憂患狼狽倒囊周之𨿽屢不厭非才行兼有者歟子男三廓卓坦孫男三誠謹謙皆稱公之後坦尢忠信務義公沒將六十年坦介越府長史周君忱求書公平生於石餘於公同郡知慕公久遂考長史所爲公傳及以聞諸鄕之君子者敍次之而系以銘曰

猗嗟陳侯瑰瑋踔絕才邁羣倫識亦閎達越在童冠巨志嶷嶷有書有劍萬眾奚敵罹時孔棘眾懷兢兢奮庇其鄕屹如堅城孱弱盜名掉臂去之天之所興稽顙來歸軍門之言敷臣之忠惟聖聰明日照海容簡其才猷以贊政府匪直裨文亦旣輔武宣城名邦實帝之畿嘉其愷悌以寄■﹝惸﹐女代忄﹞嫠植之黍稷薅其稂莠民曰陳侯汝予父母仁以爲育義以爲敎民曰陳侯汝時杜召遺惠在民永思無斁遺澤在嗣世率於徳猗嗟陳侯惟吉之英吉世有人視此刻銘

梁用之墓碣銘

永樂十五年車駕巡狩北京仁宗皇帝在春宮監國南京凡南方庻務惟文武除拜四夷朝獻邊警調發上請行在若祭祀賞罰一切之務有司具成式啟聞施行事竟則所司具本末奏達而巳上旣有疾兩京距隔數千里支庻萌異志者內結嬖幸飾詐爲間一二讒人助於外於是禁近臣侍監國者惴惴茍活朝暮間賴上明聖終保全無事小人之計不能行然其意不已也會南京有陳千戶者擅取民財事覺令旨謫交趾數日念其軍功貸之召還有言於上曰上所謫罪人皇太子曲宥之矣遂殺陳千戶事連贊善梁潛司諫周冕旣逮至上親問之潛等具實對上顧翰林學士楊榮等曰事固無預潛他日又諭禮部尙書呂宸曰事亦豈得由潛然猶未悉陳千戶非出上命謫之也兩人者皆未釋有毀冕者數言其佻薄放恣不可用遂並潛皆死非命十六年九月十七日也士君子聞潛死皆嗟惋悼惜又相與出資收殯之文明門外其妻時隨在北京慟夫非命哀毀不食數日亦死明年其家始啟殯歸而合葬於泰和縣某鄕某原梁氏其先家長沙唐有進士曰震徙荊南又七世曰勝用仕南唐爲徵事郎徙今泰和又十世贈知吉州曰逢吉二子皆仕宋伯君崇累官起居舎人兵部員外郎直史館知鳯翔府仲君傑累官同知黃州府入爲翰林院編修官君崇五世孫蕃景定三年進士太常博士知宣州攺撫州生才可才可生彥卿彥卿生不移娶陳氏元潮州儒學教授以道之孫生男子二人長卽潛次混潛字用之自幼好學警敏嶷然有巨人志嘗受經於鄕先生王子啟及舅氏陳仲述入則浸漬不移先生之敎父子兄弟討論切劘無虛日故所得率出其同輩用之甫弱冠其文章論議巳馳騁頡頏諸先輩洪武丙子選鄕試明年授四川蒼溪縣學訓導蒼溪僻遠過使客終歲無幾人而山水可適其學者前此未嘗遇明師用之樂得其地旦暮坐講席開諭辯析必盡其說諸生皆忻忻有向進意稍暇獨行淸流茂樹間吟詠自得又明年用薦除廣東四會知縣授承事郎推誠愛民剗宿獘崇寛政臨之以平易導之以禮讓致勤撫字稍暇輒就學舎親授業諸生歲餘民咸悅服而爭訟息學校興流徙來歸以累千計縣有瀧橋河世傳吏有亷平之政卽河水淸自用之至訖其去河水澄潔可鑑又明年攺陽江又攺陽春治之一如所以治四會者而陽春猺獠環處稍不得所欲卽獸怒跳蹶不可制用之待之如子而不拘於法亦皆盡誠事縣令如父敬恭命令惟恐不及所歷之處將去人皆遮道畱之不得至有流涕者永樂元年召修太祖皇帝實錄書成升翰林修撰授承務郎賜白金五十兩織金衣一襲文幣四表裏五年命以本官兼右春坊右贊善進儒林郎時修永樂大典召至四方儒學老成充纂修及繕寫之士幾三千人人眾事殷特命太子少師姚廣孝禮部尙書鄭賜總之巳而賜卒命禮部翰林院就本院推舉才學服眾者代賜遂舉用之用之方公明決蒞事有程而惰慢放肆者胥不樂之相與誣其過於上召問具對云云上曰梁潛言是遂抵造誣者罪於時以文事裨益皇太子尢爲所重上幸北京驛召赴行在八年南還十一年復扈從北京十三年考禮部會試十四年南還明年復北狩將發親擇侍從監國之臣時翰林獨畱學士楊士奇特詔尙書夏原吉呂震方賓舉一人副之遂以命用之其在皇太子前累累進善言皆見嘉納而寵以賜賚是年考應天府鄕試蓋明年及於禍矣嗚呼用之闓爽宏毅耿介自執其智足以燭幾其徳足以及物其才足以興理其自任之重不肯下古人凡士君子哀而惜之夫豈以私用之也哉用之之學通諸經尢長於詩易自十五六巳用意周程朱張之書壯而益探其微爲文章馳騁司馬子長韓退之蘇子瞻亦間出莊騷爲奇務去陳言出新意古詩髙處逼晉宋所著有史論若干篇碑傳記序銘頌贊述若干篇五七言古近體詩若干篇皆可傳後與人交藹然有相輔之義人有過面誚之不爲依阿取容及其能攺歡好如初焉用之死時年五十有三娶楊氏子男四果楘楫楡皆知務學果楘皆舉鄕貢未升二女長嫁袁俊次嫁進士劉凖孫男幾某某皆秀朗可望造物者殆以是報之歟梁楊世婚姻家余長用之一歲少學同業壯而仕於朝同官知用之孰有深於余哉故其葬也宜余銘而余銘之亦豈出乎其私哉銘曰

楩楠之蒼蒼可車可梁靈芝之煌煌瑞世之章曷其舉之又中毀之夫毀於琢曷全於璞理有瞢瞢爲善罔佑顏短跖長從古則有從古則有善者徒傷尙有傳者其永不亡前

朝列大夫交趾布政司右參議解公墓碣銘

嗚呼此解公大紳之墓葬二十有二年矣其友楊士奇始克序而銘之序曰解氏姬姓其先居鴈門唐同州刺史琬之孫隠爲蘄州司戶參軍始家廬陵之同水鄕參軍六世孫盛遷吉水邑中世有科第至諱夢斗宋太學上舎生諱應辰元髙安縣學敎諭生諱子元舉進士授安福州判官兵亂守節死生開先號筠澗娶髙氏進士若鳯之子公之父母也公諱縉字大紳自幼穎悟絕人五歲父敎之書應口成誦七歲賦詩有老成語十歲日誦數千言終身不忘十三盡讀四書諸經貫穿其義理老長不能難也而文思溢發十八舉江西鄕試中第一洪武廿一年會試禮部中第七廷試讀卷者以所對策論過髙抑置第三甲時兄綸及女弟之夫黃金華同登第太祖髙皇帝喜其一家三人出仕授綸禮部祠祭主事公與金華皆中書庻吉士日侍左右甚見愛重閒暇數召兩人論議考其所學一日諭公曰爾試舉今施政所宜直述以聞退卽具奏大槪言陛下得國之正非唐宋所及取天下於羣盜救生民於塗炭徐定燕都市不易肆而女寵外戚寺人藩鎭之患消融底定皆處之有法矣不邇聲色不殖貨利不爲逰畋皆逺過漢唐宋之君而無愧三代聖王矣惟願喜怒一聽於天理而推誠任使不以察爲明又言陛下拳拳於畏天畏鬼神治民治彊暴然畏民者畏天之本治心者治民之本又言令不必數攺數攺則民疑刑不宜太繁太繁則民玩法司近有朋姦罔上倚法爲姦二條下人殆難措手足矣又言禦覽之書宜集唐虞夏商周孔及濓洛關閩之言隨事類別以備勸戒又言六經殘缺莫甚禮樂宜正禮經及訪求審樂之儒作樂書又言祀天宜復掃地之規尊祖宜備七廟之制太常非可以肄俗樂又言僧道之壯者宜黜之使復人倫經咒之妄者悉火之以杜誑惑斷瑜伽之敎禁符式之科絕鬼巫破淫祀以底善治又言進人當擇賢否授職當量重輕今大誥有不爲君用之罪則仕者不復擇矣又言古者鄕鄰善惡必記今𨿽設申明旌善二亭而無黨庠鄕學之敎互知之法𨿽嚴訓告之方未備宜取古人治家睦鄰之法若古藍田呂氏鄕約及今義門鄭氏家範布之天下世臣大族率先以勸旌之復之爲民表率而致治不難矣又言易曰王公設險以守其國重門擊柝以待暴客而近世狃於宴安墮城池銷鋒鏑諱言兵事以爲天下已治一旦或有不測之虞何以爲備宜勅有司以時整葺寛之歲月守以裏胥額設弓手課之射敎民以農隙兼習兵且乞設武舉以收英才又言宜廣鄕校前代多有書院有學田有貢士莊宜修復以敎養賢士又言極刑之禁慮有遺才給配婦人恐傷節義旣奏上嘉其識正公素與兵部尙書沈溍不合溍奏公入部堂索皂隸語嬉慢非禮上慮公優閒怠逸卽除江西道監察禦史蓋以繁劇玉成之也時都禦史袁泰怙勢家人橫恣諸道禦史欲糾之無敢執筆爲章者公揮筆立就歷舉其過章上𨿽曲宥泰而一時多其直上又慮公少涵養將爲眾所傾召其父至諭曰才之生甚難而大器者晚成其以而子歸益進其學又諭公曰朕於爾義則君臣恩同父子其歸益盡心於古人後十年來朝朕大用爾遂侍父歸公天分髙又感上大恩歸益自勵而造詣深矣數歲髙皇帝上賓公趨赴臨權臣忌公者謂赴臨非詔旨遂謫河州歲餘權臣黜召還以爲翰林待詔太宗皇帝入嗣大位首索公旣見置諸左右深信任之時朝廷詔勅與凡大制作咸出公手毎預密議寵賚加厚升侍讀數月升侍讀學士奉訓大夫上初與武臣邱福等二三人議建儲文臣惟金忠預皆靖難時股肱也武臣咸請立皇第二子髙煦謂其有扈從功上不聽福等叩首請不巳終不聽遂召公預議事定然祕未發明年冊仁宗皇帝爲皇太子封髙煦爲漢王進公翰林學士兼右春坊大學士奉議大夫又明年福等所初議頗泄於外髙煦素不樂公言於上曰藩府之舊無泄者其縉泄之遂出公爲廣西布政司右參議授朝列大夫又以李至剛言公怨望攺交址八年入奏事時車駕還髙煦言解縉瞰上遠出覲儲君徑歸無人臣禮遂徵下獄後三年以病死獄中素所交逰出資斂之外兄髙建春歸其柩葬之髙氏公死後家徙邊仁宗皇帝臨禦特赦還而官其從子禎期爲中書舎人公仕前後不十歲爲庻吉士再歲禦史未滿歲爲學士四歲兩贊外藩皆席未暖初修髙皇帝實錄及永樂大典皆爲總裁考會試者一讀廷試卷者二聲名在天下藉甚惇孝友重義輕利遇人憂患疾苦輒隠於心茍可用力盡意爲之篤於故舊及名賢世家之後喜引拔士類或誚其泛愛者終不爲變襟宇闊略不屑意細故而表裏洞達絕崖岸𨿽野夫穉子皆樂親之求文與書者日輻輳率與之無厭倦意或言有不當與者笑曰雨露豈擇地而施哉且人孰不可與進者不畏彊禦承運庫官張興恃寵而橫嘗笞擊人於左順門下公過之叱興禦座在此敢爾違犯禮法乎興𨿽忿公然不敢應一語遽俛首斂退同官治職事或有失悞公在上前率引爲已過明於知人太宗嘗與論羣臣禦筆書蹇義等十人名命各疏於下十人者皆上所信任政事之臣亦多與公善而具以實對於義曰其資厚重而中無定見於夏原吉曰有徳有量而不遠小人於劉雋曰𨿽有才幹不知顧義於鄭賜曰可爲君子頗短於才於李至剛曰誕而附勢𨿽才不端於黃福曰秉心易直確有執守於陳瑛曰刻於用法好惡頗端於宋禮曰戅直而苛人怨不卹於陳洽曰疏通警敏亦不失正於方賓曰簿書之才駔儈之心旣奏上以授仁宗曰李至剛朕洞燭之矣余徐驗之仁宗因問公建文所用諸人對曰此皆洪武中人才往事不足論巳遂問尹昌隆王汝玉對曰昌隆君子而量不宏汝玉文翰不易得所惜者市心耳後十餘年仁宗出其所奏十人者示士奇且諭之曰人率謂縉狂士縉非狂士向所論皆定見也公之文雄勁奇古新意疊出敍事髙處逼司馬子長韓退之詩豪宕丰贍似李杜其敎學者恆曰寜爲有瑕玉勿作無瑕石書小楷精絕行艸皆佳其卒以永樂十三年正月十三日春秋四十有七配徐有賢徳子男二禎應卒於徙所次禎亮孫男女各二太宗皇帝初召翰林七人入內閣其三出廬陵公與胡公光大及士奇也三人相與厚而相知深今獨士奇在胡公墓上之石士奇書之公墓石未有書其可不書銘曰

千里之足越國過都或一蹶之不虞楩楠百尋其寸之螙寜見揭於匠輸郁乎紛紛五采承日競瞻望以忻快何泯沒之遄疾幹將地下其神不死尙有光華天漢之涘

明文衡卷八十一

●欽定四庫全書

明文衡卷八十二

﹝明﹞程敏政編

○墓碑

節婦葉氏墓碣銘

胡儼

歙有節婦姓葉氏諱徳壽百歲而終旣葬十有四年其曾孫順書其事來北京介予鄕人胡思名詣吾廬拜而乞銘將刻石墓上以昭懿徳示子孫辭懇而意誠乃敍而銘之節婦之父曰遷輔世爲歙人生節婦甚鐘愛年十六擇壻得同邑江萊甫而歸之初歸江舅巳歿朝夕事姑惟謹罔有闕遺相其夫辛勤以立家克盡婦道旣十年萊甫卒節婦時年二十有六無嗣乃以其兄呈甫之次子榮爲後榮在乳哺撫育盡其心及長敎訓之以義惸然閨門之內精純一心以率其下春秋祭祀之具長幼衣食之需賓親往來之禮皆經營於節婦不以煩其姑而人稱之元末兵亂奉其姑避亂山谷中服勞奉養未嘗面憂戚之色而姑安之國朝王師平禍亂乃奉姑還督僮奴營舊業土田日墾物產日滋而家益富姑卒喪祭如禮人尢賢之洪武辛未年八十有五郡邑以其事聞詔旌表之署其門曰江萊甫妻葉氏貞節之門仍復其家於是閭裏有光子孫蒙休風俗用勸又十有五年而卒實永樂丙戌十一月四日距其生之年故元大徳丁未歷甲子五百九十餘世鮮矣以卒之年某月某日葬歙北新州之淸平裏祔其夫之墓子一人榮也孫二人長仁次祥女二人長適孫善古田知縣次適呂士賢曾孫三人長卽順次堅次保女四人玄孫十一人曰善曰永曰惠曰文曰忠曰希曰政曰淮曰信曰杭曰勝女六人嗚呼洪範五福克全者難五福以壽爲先壽登百齡尢難也世之人自身及子孫者有之及曾孫者爲難至於見玄孫不尢難乎況婦人之行修於閨門人莫得而知至其終身則可知矣若節婦自少喪其夫守志以終其身始終如一日其享期頥蕃子孫揚休聲而垂世範者宜哉天之與善不誣矣銘曰

金石之堅有時而折冰玉之潔有時而涅嗚呼節婦之志不可奪行皦皦兮女之傑身五福兮名不滅

故翰林侍讀學士朝列大夫張公墓碑

楊榮

故翰林侍讀學士張公志道閩之先輩君子也其徳義學識爲當時尊尙予恆以生晚不及親炙爲恨公之孫隆以前刑部主事劉子欽所述行狀來請銘予讀之慨嘆先輩之不可及尙敢銘公墓乎然以隆之請堅確弗可得而辭也按狀公諱以寜志道其字也元贈禮部尙書諱畱孫之孫中奉大夫福建江西行省參知政事諱一淸之子其先有光祿大夫諱睦者自光之固始從王審知入閩始居古田之梅溪至公曾大父世延再遷邑之云津坊一淸先娶廖氏生三子頥興野俱幼而廖卒繼娶陳氏有賢徳訓育廖所生如己出陳旣有娠一夕夢小兒擎荷葉向月而拜覺而公生賦質淸粹神采炳煜𦇤褓中卽嗜讀誦甫六歲日記千言嘗與羣兒遊寺中僧人難之以對隨口酬應意甚超卓聞者歆羨八歲時人訟其伯父逮於獄公忿不能平詣邑伸理令異其言有條序命賦琴堂詩立就且出語新奇伯父由是得釋年十五承父命往寜徳受學於韓古遺越五年方歸學業大進鄕之學者莫不推許之登元泰定丁夘進士第初任黃巗州判官不踰年以計擒捕海冦殆盡民賴以安繼升眞州六合縣尹有惠政及民以丁內艱去官服闋將上京師爲兵所阻敎授淮南者十年王鈍石光霽皆其門人也後復徵至國子助敎累官至翰林侍講學士中奉大夫知制誥兼修國史祖考皆贈官祖妣賴氏母廖氏陳氏妻宋氏皆淸河郡夫人旣入國朝拜翰林侍讀學士朝列大夫知制誥兼修國史毎承顧問多所裨益賜誥褒諭恩賚特厚焉洪武己酉夏六月奉命賫詔印使安南封其國王未至而王卒國人請授其世子公不聽遣人請命於朝且敎其世子服三年喪並令其國人效中國行頓首稽首禮朝廷嘉之賜以敕書比之陸賈馬援並禦制詩八篇以奬諭之未幾得疾卒實庚戌五月四日也公生於元大徳辛丑四月十有五日至是春秋七十其在安南八閱月著書不少倦臨終自爲挽詩意豁然也訃聞敕禮部遣官歸其柩所過有司設祭仍給在任三歲祿以贍其家以某年某月某日葬邑之極樂山初娶太原宋氏生子四人烜燧煒煜繼娶大名宋氏生子炬烜燧煒早世煜以明經舉湖廣蒲圻知縣炬以茂才薦任江西新淦知縣官至刑部員外郎並著政績孫男七垣圻埴坦埏塤壇埏任南雄保昌儒學訓導更名隆煜之子也公所著文有翠屏槁淮南槁南歸紀行安南紀行集春秋春王正月考故翰林學士金華宋景濓瀏陽劉三吾皆稱公之文章瑰傑迥出流輩而非後學所及其尊敬仰慕於公者甚至予以末學又安能稱頌公之遺徳哉因不揆蕪陋而爲之銘銘曰世徳相傳厥爲名族固始徙閩肇於光祿積善流慶懋毓文儒郁如喬松溫若美瑜富有才華早登科第揚歷中外英聲歘起際我皇明奉職詞林用宏禆益恩眷彌深使節煌煌遠臨交址夷俗丕變龍顏以喜寵命方降訃音遠來天語興嗟失玆良材爰歸其柩復卹厥家生榮死哀綽有光華墓門有碑以昭厥徳維公子孫永世承式

太子賓客國子祭酒兼翰林侍講致仕胡先生墓碑

楊溥

正統八年八月廿七日太子賓客國子祭酒兼翰林侍講致仕胡公頥庵先生卒訃聞詔遣官諭祭命有司營葬制得立碑其子■﹝日東﹞昭奉江西參政張君居傑所述行狀走京師請文余與先生有斯文之誼不可辭先生諱儼字若思世居臨江之新淦元末徙南昌先生天資穎悟自幼好學受經於伯父虞部員外郎汝器及遊鄕校從郡中諸先輩講學若書若琴若詩文皆有傳授旣長博極羣書至於天文地理律曆醫卜皆通其說先輩皆稱許之以書經中洪武丁夘鄕試第二明年會試中副榜授松江華亭敎諭以內艱去丙子攺授長垣縣上疏乞近便養親詔許之攺饒之餘幹自是著爲令己夘以薦升安慶桐城令壬午太宗皇帝入正大統聞先生名召試之稱旨特授翰林檢討尋升侍讀直內閣朝廷推恩封其父母妻室永樂甲申升左春坊左諭徳兼官如舊是年九月拜國子祭酒庚寅上北徵命以祭酒兼侍講掌翰林院事輔導皇太孫監國洪熙元年以疾辭加授太子賓客致仕此其歷官也先生筮仕華亭時尙少而能以師道自任勸勉諸生務實學勵行檢以變浮靡之習日親講授每至夜分𨿽隆寒甚暑不廢華亭長老皆稱重之謂先生必大用其在余幹如華亭時士子樂從之成效居多宰桐城以愛民爲本凡可便民者以身任之民間積年逋負悉與奏免邑中虎爲害傷民物乃齋沭告於神虎遂滅迹表朱桐鄕墓俾民奉祀嘗督漕運次三山值大風雪遇中流有覆舟命僕夫援之活其被溺者三十餘人捕蝗途中見饑餓病者悉命裏胥扶掖就民舎給以藥食是夜大風雨得免暴露存活數百十人入翰林時朝廷選任儒者若江右解大紳胡光大楊士奇金幼孜永嘉黃宗豫福建楊勉仁一時共事者七人先生在眾人遇有顧問必從容審度而後對未嘗以才智先人時論多之及兼宮僚在講筵凡古今治亂得失必反復敷陳以圖裨益以外艱去詔奪情道過南京見東宮詢及民情所對皆切時事爲祭酒以身率諸生奉守學規以圗成效一時人才翕然從化朝之公卿大夫咸推敬之時國子生有以故告歸者皆坐戍邊先生爲言其情有可矜者乃得免先生𨿽掌國學朝廷有大制作若纂修太祖皇帝實錄及永樂大典天下圗志諸書皆爲總裁未嘗去館閣令桐城時嘗爲湖廣鄕試考官其去取有公論在國學遇太宗皇帝幸太學禦彜倫堂賜坐講經賜賚優厚縉紳榮之此其宦績也乞致仕賜璽書褒美復其子孫賜寶楮爲道裏費仍命有司給舟車還先生閒居廿餘年日與學者講求性理之學親藩禮遇之方嶽重臣咸待以師禮而先生未嘗一言及私自處甚淡薄歲時僅足衣食嘗表許遜韋丹廟請春秋致祭修白鹿書院此其處退閒之有道也先生達於報施之理凡處是非利害可否之間必審度以求至當惟恐貽患於人羣倫中有不合卽引退不與辯以故所至能全交此又其守身之槪也其爲文以理爲主不尙辭藻所著有頥庵詩文若干捲行於世考直翁累贈朝議大夫贊治少尹國子祭酒兼翰林侍講妣王氏累贈恭人配張氏累封恭人嘗受命婦冠服之賜子男三曰玘早卒曰暕曰昭女六人曰淑柔適劉瑱曰淑熈先卒曰淑美適王恆曰淑哲適毛宣曰陽貞適李超宗曰慶貞適孫景賢皆士人孫男四人諲詢訥詵孫女四人曾孫男二人先生臨終命斂以時服嘗卜城南懸榻裏爲壽藏明年閏七月二十五日葬之門生楊溥爲之銘曰

繄古有君子觀光於朝爲國之賓及老而歸儀式後學師道聿尊是爲鄕先生歿而祭於社噫先生其人也

故通議大夫工部右侍郎羅公墓碑銘

王英

太宗皇帝以聖神文武之徳入正大統制作禮樂修明典章興舉政事尢夙夜孜孜廣求賢才以圗治理歲甲申廷策進士得四百七十二人取士於斯爲盛而選入翰林績學以俟擢用者得二十八人當時以爲遴選之至與其選者吉水羅公尢卓然有所抱負者也公諱簡字汝敬性穎悟方七八齡賦詩輒有奇句稍長受經於仲兄汝宏窮探博究旁及百氏之書學以大進補廬陵邑庠生遂舉於鄕第進士與選入詞垣是時嘉祥疊見朝臣多獻詩頌公所作長篇短章詞气浩然超出同輩擢翰林修撰扈從車駕巡幸北京所經山川風俗多有歌詠九載升侍講修髙廟實錄賜襲衣寶楮仁宗皇帝臨禦天下公言時政十五事降雲南道監察禦史且令掌道蓋公所言過直故降官然亦以其敢言有學識使歷風憲可大用也公執法持正理寃獄多平反者宣考嗣位交址黎利弗靖成山侯王通等用兵無功升公工部右侍郎與李琦等賫璽書諭利未至而通與利和自率眾出境矣眾止公勿往公曰王通師敗辱國我受命諭賊可退縮不進乎賊𨿽凶暴必不敢拒詔與琦亟馳至其國宣上恩意利惶愧率其屬拜自首其過遣使獻金又奉表詣闕稱謝且請立陳氏之孫暠復命公往立之旣至利以暠已死乃張筵列女樂設宴公叱曰暠死爾國人安可淫樂盡擊破其尊罍樂器時天晴忽陰雲起大雨雷震焚利居室利懼貢方物表謝還朝督兩浙漕運奏減荒田稅糧陜西言邊地腴田爲權豪占奪致糧儲不充士有饑者命公往理之公劾守將之貪暴者取田爲權豪所占者經度頃畝均與細民糧賦倍加邊儲充足增置倉庾立挽運之法省民勞力又奏置河渠提舉官専掌水利而邊臣不得爲姦利者輒加誣謗公還朝言之詔勿問命公復往今聖天子卽位之元年西方有寇邊者遣將追捕公督糧餉至紅子城之地忽遇寇飛矢如雨中公左膊墜馬寇環聚以鋒鏑加其身欲害之一老卒與眾疑語良久乃舎之而從行吏卒皆被害方公之遇寇也運餉者遙匿艸澤中見衣緋者數人在公左右若衛護之狀及公無恙咸以爲神助云公在陜久有言其多疾者召還賜致仕及賜鈔給驛舟還鄕時正統三年五月也後一年十月二十五日終享年六十有八訃聞上遣官賜祭葬裏之竹園陂山考養蒙先生墓之左也公質修偉多髯剛果善裁制繁劇與人論議或異已輒叱吒而其中垣夷不匿宿憾事親孝謹處兄弟和敎子侄嚴交朋友以義爲詩歌文章下筆如長江大河滔滔不止遺槁悉藏於家羅之先居錢塘中葉諱軿者爲吉州刺史因家郡城之印岡再世徙吉水之桃林宋寶佑間諱某與其子某同登進士所著有鶴林玉露傳於世至公之曾祖諱某祖諱時中俱有學行時中贈工部侍郎父諱養蒙號耕樂翁工於詩詞累贈通議大夫工部侍郎妣李氏與祖妣蕭氏俱贈淑人公娶李氏蕭氏子四人斆先卒次揚敏致孫男八人曾孫男三人曾孫女二人公致政而歸也杜門不出以吟詠爲樂而鄕人以公仕久多蓄積嗇於散金及沒棺斂之外囊篋枵然皆嘆其操守不可及也公之諸孤旣奉狀以墓碑爲請而從子孝感縣令勉學來京師泣而言曰先叔敎養諸侄其恩不敢忘刻碑當竭力其請益至予與公同年同選入翰林同官於朝相知最深誼不敢辭銘曰

於皇太宗聖徳隆崇儒用賢昭治功詞苑濟濟來羣龍公志卓越先奮庸擢職太史文最工播厥歌頌聲沨沨一封諫疏達九重要簪豸角馳靑驄臺端凜凜生威風司空貳卿品秩崇持節逺歷銅柱東蠻獠稽顙俱服從經理西陜勞厥躬田疇均一兵餉充中遭敵眾如聚蜂神庇公不罹其鋒歸休林壑巢雲松安榮佚樂以令終竹園山髙馬鬛封巉巖千仭石可礱刻銘昭徳垂無窮

河南布政使司左布政使李公墓碑銘

錢習禮

太宗文皇帝入正大統首下明詔搜揚側陋思得天下材智之士以共新治道而尢向用儒術永樂癸未廷試取士四百七十二人在位二十二年凡以科取士而咸稱是科得人爲最盛河南布政使司左布政使李公昌祺其一焉公少負材器志於用世繇郡學生以明經取進士第簡入翰林爲庶吉士性素介特至是益自檢飭達官勢人未嘗謁之私第會修永樂大典禮部奉詔選中外文學之士以備纂修公在選中例凡經傳子史下及稗官小說悉在收錄與同事者僻書疑事有所未通質之於公多以實歸推其該博精力倍人辰入酉出編摩不少懈退復以其餘力發爲詩文應人之所求者皆典贍非茍作隠然聲聞館閣間書進被宴賚擢爲禮部主客司郎中部凡四司主客視他司最煩劇官難其人公以明敏濟之不怠剸治其間庭無畱事退視其私一室枵然無長物俸不足以供費泰然不以屑其意堅苦礪節時流少與爲比尙書呂震有巧佞材倚被主知狠愎自用専以嚴憚下人羣吏莫敢仰視慢易僚佐少忤其意者輒中傷之眾皆側目而待公特異有所承稟色詞俱溫始終不少衰駕幸北京仁宗以皇太子監國兩命權知部事行在吏部奏藩憲員闕太宗命簡兩京朝臣有材望者補之仁宗舉公等若干人應詔宴於禮部予道裏費至卽升爲廣西左布政使朝野榮之廣西地極南徼溪洞猺獠時出剽掠邊氓苦之公至而威望凜然狙伏深阻不復出爲民患境內晏安政務修舉尋丁外囏去官吏民皆追思之服除入覲仁宗在位言於朝曰此佳士良不易得在列竦聽退而相與嘉嘆不已先是河南連歲旱蝗民多死徙太宗震怒被災郡縣有司不以上聞者悉逮寘於法思得人以撫安其民攺公往蒞河南被命卽就道旣至宣布主恩疏滯舉廢捄災卹患憫下窮繩豪猾去貪殘方嶽之政所當舉者悉盡心焉質明起眂事日入方息居數月政化大行聲績茂著後丁內囏歸服喪河南薦饑本司累奏起公治之宣宗命奪喪乘傳赴官爲治如初勤勞倍之因感風疾往往增劇不待引年堅乞致其事詔報可之旣歸而先廬僅庇風雨服食淸約如寒士伏臘不充處之裕如居𨿽密邇郡城足迹未嘗至公府守長於政務有所咨決極言無隠因其言民陰受其惠者居多病間輒書不去手吟詠自娯逺近有求文者應之不倦一日疾革遺訓二子惟以力學修身爲言余無他語翛然而逝時蓋景泰壬申二月二十五日距生洪武丙辰六月二十六日壽七十有五公諱禎昌祺字也僑庵白衣山人運甓居士其號也李氏世家金陵宋南渡有諱義者仕爲郎中扈從隆佑太后南上畱居吉水之烏江元時諱某者自烏江徙居郡城之吉陽門又徙今之螺川巷因爲廬陵人曾大父道華大父充國皆隠不仕而以行義稱父伯夔力學工詩名聞當時母劉氏公生資稟英悟早卽嗜學成童屬對賦詩語出驚人弱冠爲文藻思溢出蔚有老气不惟一時材俊若禮部侍郎曾公子棨輩相與頡頏名聲不相上下鄕之老成人亦皆駭其文識謂必顯於時平生所著詩文有槁若干捲藏於家平居孝弟友順出於天性卹孤赴難皆盡其力元配艾氏繼配劉氏皆有淑徳艾氏早世女一人以妻郭孚俊劉氏子二人長曰宣次曰定篤志力學克傳儒業今補郡學生將決科取仕矣女二人以妻陳雅量朱貞符孫男五人女六人墓在縣之紫雲山招義院之西從先兆也定奉事狀來謁銘以刻諸墓隧之碑於乎昔之所謂大臣者委身徇國夙夜憂勤以任天下之重遑卹其私故宋杜正獻公身至大拜歸老無屋以居寓於南京驛舎範文正公晚參大政妻子僅給衣食至其歿也家無以爲喪公任牧伯身寵家溫固其宜也而乃俛盡厥職空乏以終其身所謂貴而能貧揆之二公夫何媿哉眂彼顧利冒恥不爲公議之所右者其賢不肖何如哉因定之請論次公之裏系官閥蹈履之詳爲銘以刻諸貞石又何媿詞銘曰

聖明禦極宵旰渴士天心純佑俊乂云萃奮庸於朝布列有位效其智能稱厥任使公起茂科立躋顯仕兩典大藩所至稱治去其煩苛蒞以簡易招徠罷氓奠安田裏震疊遠夷綏靖邊鄙惠洽羣黎威憚健吏威惠並施本仁輔義夙夜孳孳弼成化理先民有云國之利器牖下告終得正而逝螭蟠丰碑表厥墓隧昭其民庸垂示永世

明文衡卷八十二

●欽定四庫全書

明文衡卷八十三

﹝明﹞程敏政編

○墓志

故江南等處行省都事追封丹陽縣男孫君墓銘

宋濓

君諱炎字伯融姓孫氏金陵句容人曾祖某祖文嗣父顯卿皆爲儒母洪氏君身長六尺餘面黒如鐵一足偏跛於書少所不通喜雄辧累累數千言常窮一座人人莫不畏其口長於歌詩元至正中天臺丁君復同郡夏君煜皆以詩名君逰此兩人間日夜相切劘益得其旨趣下筆一掃百紙可立盡辭彩爛然驚動江東雅好飲酒常與夏君對飲賦詩各務出奇相勝毎得一雋語槌案大呼嘩聲撼四鄰所與交皆當時豪傑間出逰四方君旣以气自負常輕視章句儒眾中常自許曰孫炎豈齪齪輩伍邪然卒無容之者竟困而歸歲乙未今上皇帝渡江來金陵開江南等處行中書省聞君名召見與論君陳元運將終勸上延攬智能士以圗大業上甚悅辟爲掾毎問以事慷慨激烈所謀多合上心上愈嘉重以爲可用戊戌從徵浙東以勞擢同知池州府事尋攺池爲華陽府卽拜君爲知府皆有聲明年十一月召爲省都事會處州降擇鎭安之者咸以處在山海間盜賊憑結非君莫可治上亦才君入省月餘遂命爲處州總制錢谷兵馬之柄悉委之不取中報且以省符未署者付之聽其自辟任君疋馬入處州時城外七里卽賊營老猾黠蠻狼嗥虎踞不奉官府約束君至坐廳事驅城中民跽階下諭以元將亡及上起兵意謂民奉法則生否必爲虀粉語甚剴切民皆叩頭流血誓不敢二心退則轉告其鄕民以爲孫使君仁且武不比舊官可玩狎君亦下檄屬縣徧諭之由是投兵來降者相繼於門數月皆化爲良民君復擇其驍勇者練爲兵時時肄習之拔其服眾者爲長有冦則率以禽冦事罷散歸爲農有所警發馳一符立至軍門無敢或後姦吏巨族素驕橫者斂手吐舌畏之如神不敢出聲語𨿽在數百里外皆縮气屏息如臨其家郡民賴以安皆謂得孫使君治郡晚時上欲用人而秀民有才能者見方戰爭勝負未分皆伏匿山谷中不肯出君患之鉤致一二人問有才者爲誰今皆安在錄其姓名爲書遣使者招之而劉君基章君溢尢爲處士所推劉君最有名亦豪俠負气與君類自以仕元恥爲他人用使者再往返不起以一寶劍奉君君作詩以爲劍當獻之天子我人臣不敢私用封還之爲書數千言開陳天命以諭劉君無以答逡巡就見君置酒與飲論古今成敗如傾河決峽略無疑滯劉君乃深嘆服曰基始自以爲勝公觀公論議如此基何敢望也君旣以口舌安反側郡上方徵伐無一兵與君壬寅二月苗將賀甲李乙叛襲君而所練卒亦應之君無援被禽幽空室中列卒環守脇君降君紿之曰若生吾吾能成若事賀李知非其本心恐畱自遺患遇夜以燖鴈鬥酒饋君曰以此與公訣君拔佩刀割鴈舉巵酌酒仰天嘆曰嗟乎丈夫乃爲鼠輩禽然我死義爾賊死肉臭狗且不爾食卒怒持劍嗔目擬之君飲酒自如食竟叱其解衣君罵曰此紫綺裘乃上賜吾者賊勿解吾當服以死引枕而臥賊俟其睡乃害之時某日也年三十又幾事聞上嗟悼久之是年某月日以其喪歸葬金陵南門外聚寶山之陽後二年贈徵仕郎戊申上卽帝位念君死事之忠追封丹陽縣男仍命有司復其家君先娶王氏初國兵入金陵不屈死生一子毅繼平氏君事親孝與人交緩急可仗有古烈士風遭時遇變所爲可稱道守死不二卒成美名可謂俊傑𨿽位不大顯生不永年然忠義之士當與天地長存不足爲君憾也君所爲詩若干捲門人蔣敬編次傳於世銘曰

元季政亂盜若蠭戈矛相劉河漢紅江淮中間飛一龍誰其輔之惟羣雄維時孫君起章逢齒牙差差萬劍鋒陛前論事聲震鏞帝一見之爲動容俾知大府佐幕中鋤姦剔蠧刖罪功括蒼告降內猶訌詔君持節總兵戎疋馬三矢韔一弓徐行直入如渉空羣豪禁伏傴且恭大開城門滅燧烽口宣檄告悛頑凶敢有弗悛屠其宗銷兵鑄鐵耕以農生民有如魚脫罿拔諸水火哺飱饔莫猺內蝕據崇墉乘其不備襲且攻君气吞賊兵力窮長蛟在陸制蟻虫仰天叱月月爲東義不負國徇以躬遊魂上天化白虹下壓賊營賊眼朦大軍四來若雷舂析骸解項殱彘豵死事上聞帝哀恫贈官復戶頒爵封生气凜然薄蒼穹生爲偉人死則忠位卑壽嗇名譽丰脫令耆艾登侯公死而無聞鬼猶懜取彼棄此孰纎洪史臣焯行鎭幽宮名與天地期無終

元封從仕郎江浙等處行中書省左右司都事鄭彥貞甫墓志銘

嗚呼大同之世人不獨親其親不獨子其子貨不必藏於已力惡其不出於身自大道旣隠情僞日滋此尼父所以有不及見之嘆𨿽然秉彜天性亙萬古猶一日縱時有污隆而其道則未嘗泯滅有若浦江鄭氏非一家之三代乎其七葉之長彥貞君非三代之英乎彥貞諱鈜彥貞字也其家自宋南渡初卽合食爲義門迄今已歷十世宋元二朝國史皆爲立傳家敎修明有遺範二卷俾奕世守之彥貞嗣主其政益匑匑畏謹正已以蒞物或行其所未至或補其所不足家人翕然遵化一堂之上雅雅雍雍動逾千百指愛無不均也情無不一也不知孰爲親而孰爲疏也視其貨泉則錙銖皆聚於公且曰我惡敢私也察其事功則羣趨而競赴又曰此吾分當然也爾何與哉𨿽甚勞弗懈義浹仁孚和气充牣四海之廣莫不聞知過其門入其庭者神暢心怡而鄙吝之萌銷沮無餘退而有言僉謂昔之義居如樊楊張李之流誠所不及而益重彥貞君之善繼先志也彥貞自幼沈毅端愨屹然如成人𨿽朋舊不敢狎視語一近褻輒白眼望之聞人有輕已之言輒自責自厲惟恐如其料及壯主貨財倡家意其易惑百端傾誘之每正色叱之使去倡大詫曰此鐵心石腸人也彥貞事父盡孝父病在枕席其妻卒不敢哭彊顏漧笑以奉湯藥竟不使之知後八日父亦卒彥貞哀慟幾絕水漿不入口者三日須髮爲之盡白及至終喪外舅張必慶憫諸甥煢煢無依力勸其更娶彥貞謝曰鈜見後母肆虐戕賊骨肉者多矣忍令吾兒陷之邪不聽彥貞年未四十君子義之時天下承平衣冠萃於燕都翩然出逰以充其見聞揭文安公傒斯在禁林黃文獻公溍居成均二公以文辭鳴當世皆折行輩與彥貞交論文談詩或至達旦不休一時士大夫見彥貞方嚴皆敬憚之或酣酒放歌聞履聲卽斂容正坐不敢吐气自時厥後彥貞仲子泳與從子深同講授托克托太師家彥貞爲書數千言陳時政之獘令進於太師太師多采而行之彥貞尙風義舊與參政呼圖克婁斯遊其子爲武義宰免官畱武林貧不能自存彥貞延其家十口來浦江給衣食三十餘年鄰有瞽者跛者彥貞養之終身毎夙興告饑者塡門彥貞積余飯親攜簞分餉之至老不厭元季兵起州郡俱繹騷大將數統兵入境服義門名皆戒士卒毋敢犯樞密判官阿勒呼木帥軍五萬一夕驟至奪民廬舎以居二十里之內雞犬牛羊盡斃彥貞說之曰明公非太師之偏裨乎太師徵髙郵尙以無罪去國況明公之士卒恣行不道乎脫有一人言於朝不識明公將何以處之阿勒呼木愕然曰業巳如此爲之柰何彥貞曰爲明公計者甚不難浙東據山阻海其民頗柔馴易制明公誠能撫定而綏輯之俾他兵不敢東向執政柄者尙敢以嚏咳相驚乎行且錄明公之功矣阿勒呼木不覺屈膝曰非公不能聞此言命左右致束帛爲謝明日下令啟行一軍肅然曽未幾何國朝大兵取婺州彥貞攜家避入諸曁流子裏時李曹公文忠統兵來過嘆曰此義門也今世罕見之躬爲扃鐍而去事平遣帳前先鋒率民兵二千護其家歸浦江人以爲彥貞積善之報云彥貞年七十以甲辰之歲四月十四日終於家其月二十八日葬於諸曁州桐山鄕宣山之原家庭內外不問服之有無咸嗚嗚哭哭則盡哀一縣之中若宗黨若婣連若三農百工若鄕士大夫皆素衣冠拜哭哭亦盡哀傍邑之賢者聞之亦竊哀之曰是家實無愧於三代使尼父生於此時未必不樂道之今其七世之長亡矣燻漸之益吾屬將何望乎嗚呼此可以聲音笑貌爲之哉彥貞之致是者必有在矣彥貞之先自歙遷睦又自睦來遷其詳見諸譜圖記同居初祖諱綺字宗文宋乾道中賜號衝素處士朝請郎守郎中晏穆爲銘其墓父文泰植志不屈人下設施運量大能昌其家文泰乃靑田尉徳璋子出爲伯父徳池後徳池之父致則處士曽祖也妻張氏有婦徳敬夫如賓沒齒無一言相加遺男子五人長漢才優識精𨿽不大聲色子弟莫不畏之量入爲出而其致用恆裕如也次卽泳通經而有文累官從仕郎溫州路總管府經歷得封彥貞江浙等處行中書省左右司都事亦階從仕郎次湜東陽丞人謂才如長兄次渶江浙行省宣使次漴庶出也女子一人歸東陽蔣嘉亨孫男十人楨棫幹樞模格棠木杲柯女八人其二適嘉亨之子昭及其從子明其一嫁同邑張宗餘皆未行曽孫男八人燾爟炎燋熉光熒焰濓也不敏與彥貞有連而彥貞子若孫又皆從濓授經其相知實深然而宦遊南京彥貞之歿斂不得憑棺窆不得臨穴將何以釋其悠悠之思惟紀載羣行鐫之樂石可以垂聲光於不朽貽矩則於方來是猶可爲也於是不敢讓姑徇漢等之請而爲之銘銘曰

大道之行天下爲公風气惇厖臻於大康異體同心情無不通此謂醇熈三代之英世遷俗殊道徳淪喪紾臂借耰秦法之涼肝膈充窒形骸閉藏愾我寤嘆涕泗沾裳彼美鄭君沈毅自彊上承奕葉合族共煬內教云飭外政復蘉規重矩疊遹有耿光曷以致玆曰率其常或斂以舒或翕而張有子將將有婦洋洋無間戚疏萃於一堂孰爲尊章誰爲父兄至和丕冒奚有畛封倘渉其庭煦如春陽浹人肌髓薫爲善良人亦有言此爲世防非君之賢莫襲其芳襲之斯何旣明且剛以仁爲食以義爲漿翳能使昭枯堪再榮百鳥喧啾忽見鳯凰宜覽徳輝西東翺翔豈意鎩翮竟歸冥茫載者亡車渡者失航瞻望弗及衋然感傷仙華卭卭浦汭湯湯緬懷徳人何日而忘故

詩人徐方舟墓銘

庚子之夏皇帝遣使者奉書幣起濂於金華山中時則有若靑田劉君基麗水葉君琛龍泉章君溢同赴召遂出雙溪買舟溯桐江而西忽有美丈夫戴黃冠服白鹿皮裘腰綰靑絲繩立於江濵揖劉君而笑且以語侵劉君亟延入舟中葉章二君競來讙謔各取冠服服之竟欲載上黟川丈夫覺之乃止濂疑之問於劉君曰此何人斯諸公乃愛之深邪劉君曰此睦之桐廬徐舫方舟也濓故聞方舟名亦起而鼔噪爲讙共酌酒而別聲迹不相聞者久矣自時厥後葉君出守南昌歿於王事後五年章君爲禦史中丞以卒又後十年劉君亦官至禦史中丞受封伯爵投老於家復以一疾不起又五年濂亦乞骸骨還山白髮垂領頹然成老翁矣今年冬來朝京師忽方舟之子膺持中書舎人史靖可之狀來謁隧道之銘則知方舟之死歷一十二年矣嗟夫人生如寄石火電光眞不堪把玩如此良可悲哉濓因語膺以舊事爲之淒惻者久之乃序述其事曰方舟故簪纓家自幼有俠气好馳馬試劍尢善球踘之戲視拘拘法度士如無物稍長幡然悔曰此豈君子道哉卽從師受章句爲進士業操觚爲文輒爛然成章已而又悔曰是如蠹書蟫出入於故紙中何有終期哉人生貴適意盍習古歌詩以吟詠性情庶幾少遂其願耳先是睦多詩人唐有皇甫湜方幹徐凝李頻施肩吾宋有髙師魯滕元秀世號爲睦州詩派方舟悉取而諷詠之鉥肝劌腎期超邁之乃已積之旣久圎熟璀璨明珠走盤而玉色交映也方舟猶以爲未足出遊江漢淮浙間與名士相摩切而詩道益昌江浙行省參知政事蘇君天爵聞其賢力欲薦之方舟曰吾詩人爾其可縻以章紱邪竟避去築室江臯日苦吟於雲煙出沒間翛然若與世隔因自號曰滄江散人天大雪獨泛舟釣江中終日戀戀若不忍舎去見者疑其非世間人元季兵亂益韜閉不出易爲隠者服人莫知其蹤迹所在有瑤林滄江二集各若干捲唐詩通考若干捲藏於家云方舟平居喜怒不形於色無急步無疾呼罔測涯際性尙風義宛陵羅氏率五百指來避兵方舟衣且食之病者注藥死無所歸則擇地藏之久而弗懈事平具巨舟載之還家至正丙午正月九日方舟以疾卒壽六十八其年某月日葬於某縣靈山之原君子稽其自號題曰詩人滄江徐方舟墓表其志也方舟髙祖某宋四川制置使曾祖某某路提舉常平公事祖某始自淳安遷桐廬今爲桐廬人父子奇元中順大夫平江路總管府治中致仕妣皇甫氏妻張氏有婦道前二十九年卒子三人長曰行蚤世次曰鼎次卽膺以文學受薦授淮安桃源丞女二人適某某孫男九人某某孫女二人未行濓謂君子出處固立志之不同然亦有命焉當劉君之出也銜方舟以隠自髙數欲挽起之會有故而止方舟獲終老於山林亦豈偶然之故哉餘思方舟其人而不可得俯念疇昔衋然傷情乃歷序其故而銘之曰

有才不施一發乎詩日星月露艸木走飛人事變遷可愕可悲舉無遁情入我範圍咳唾所及皆成珠璣一旦觀化魂無不之非湧醴泉定生靈芝昭徳之符千載弗虧

張府君墓志銘

無錫有卓偉倜儻之士曰張君飛卿身長七尺面如赬玉盤雙瞳炯炯照人須鬛奮張見者爲之攺容然气岸孤鶱不同一世側媚士𨿽當時貴人言不循理必面折不少貸或譏君疾惡太甚君曰天生我口所以出言也當言而反訥惡用口爲元之季世僞吳張士誠據姑蘇而無錫相繼陷髠黥盜販之徒首纒絳帕手執戈矛巡門嘯呼民情洶洶恐旦暮有屠戮之慘君曰避冦路絕柰何捉筆大書邵堯夫聽天吟於屏曰上天生我上天死我一聽於天有何不可鄰曲來問計者君不答指以示之君子以爲知命吳元年丁未皇明兵破姑蘇太傅徐魏公縛士誠送京師遣豫章侯胡公帥師圍無錫吳將莫天佑時號老虎猶欲聚土孽固守太傅再命使者諭降天佑俱殺之太傅怒傳令胡公曰卽不下可屠其城君知事急率二三老父往見天佑揚言曰吾民不見天日十二年張氏已就縛縱負固自守將誰爲況未必能守邪天兵如雷如霆膺之者無不虀粉一城生聚死生定在今夕願熟慮之天佑沈思良久擲帽於地曰誠如君言乃縋南城而下走謁胡公胡公問所以來之故君進曰無錫亦良民安敢自外聲敎不幸居割據之中咫尺𨿽近奚翅千里之逺耳目塗塞若罔聞知明公奉揚天威■﹝去頁﹞兵城下勢若泰山壓卵孰敢不懼今不避萬死特爲生民請命惟明公加察焉胡公覩君气貌非常言辭復慷慨喜曰君誠福人哉城不受兵宜也遂命君還君叩城門呼曰亟開吾事濟矣閽吏啟關而入天佑出降所活數十萬人胡公去民爭聨帛爲帳賦詩詞餞之君皆爲作行艸書鳯舞鸞翔人以爲不可及初君贅女氏沈福家沈賢而無子君養其夫婦終身而尢篤孝二親惇愛昆弟田宅悉讓與之弗問君有志事功當路忌其峭直不敢薦其大父居仁尢負气不羈元至元中江南皆附有官福王府者以賣降授官出入騶從甚都會夜歸居仁適前行隸卒屢呵止之居仁張目叱曰斫頭賊斫頭賊旣賣爾主矣尙敢爾邪反足蹴碎紗燈籠官恚甚執送縣令欲斃於獄縣令命吐辭欵驚曰此奇男子也釋之父顯有先人風隠居教授非類不敢近或者謂君之抱負濡染家庭爲多君嗜學不倦酷愛孟軻氏養气之說反復爲諸子誦之援毫爲聲詩須臾成章皆有可觀而未嘗存槁生二子長壽溫潤如玉博學攻古文至正末連中鄕貢進士舉入於國朝用薦者應奉翰林文字累官禮部尙書次所安女一歸某孫二訥與諶也君諱翼飛卿其字卒於洪武二年四月二十七日壽六十九以某月日葬惠山西南張山之原嗚呼傳有之活千人者其後必封君以剛明正直之才𨿽不爲時用片言之間活數十萬生靈之命陰功在人者甚夥宜其嗣人位司喉舌而秩聨六卿也天之施報豈惟是哉貤封所及澤漏九泉不至於公侯吾未見其止也銘曰君子之學養气爲先气之浩然其直如弦有若張君剛烈之姿嫉惡如仇白眼望之曷以致斯訓自祖父彼賣降者叱之如鼠干戈繽紛孰不褫魂死生聽之謂有命存十萬雄師自天而墮泰山壓卵城無不破何哉老羆猶欲跳踉大言詟之俾出就降乃縋南城乃謁轅門爲民請命如救溺焚片辭之間竭盡始終漫漫殺气變爲春融昔焉嗸嗸懼爲白骨今也嘻嘻冠衣有秩活我者誰咸言君功告厥子孫以傳無窮天道可徵君有賢嗣朱衣金魚出入禁籞惠山之陽張山之原有蔚者阡英風肅然

太原郡夫人葉氏墓志銘

王禕

洪武三年正月庚子中書右丞王公溥言於天子曰臣之父晉母葉氏實生臣溥及臣弟漢寶而臣不天父也棄諸孤蚤所恃者母氏以長以教故臣兄弟克有成立而母氏之亡亦已十八年顧臣無似獲事陛下比者推恩褒崇二代假寵於王氏甚厚獨念臣去鄕邑日久儻賜之告得歸展省丘墓以伸私情臣不勝至願於是皇上憫焉有旨予告所以撫諭之者良至仍勅儀曹具祭物給之公將行以母夫人墓宜有識請銘於史臣王褘褘不敢辭謹按追封太原郡夫人諱某姓葉氏饒之安仁縣人歸同裏石港王氏爲贈資善大夫中書右丞上護軍追封太原郡公諱晉之配資善大夫中書右丞溥昭勇大將軍崇仁衛指揮使漢寶之母夫人性慈惠治家以勤儉族婣裏黨莫不稱其賢至正壬辰干戈俶擾饒信首被兵明年三月右丞公奉夫人避兵於信之貴溪倉卒之際母子遽相失繼而公起兵衛鄕裏會皇上徇地江右遂舉其地來附拜中書右丞分鎭建昌蓋自癸巳至丁未凡十五年夫人所在不可知而公思慕之情日夜未嘗置是歲正月忽夢夫人若告以其所在者命卜者筮之其繇辭曰非巖卽穴厥得朽骨五月躬率士卒詣貴溪之桃源山卽向夫人避兵處也伐林木入山以物色求之不得夜號者三日旣乃得其地居人吳海能言兵相逼時夫人病不能行卽自投井中死矣公乃披榛棘尋得井俄有鼠自井中出跳入懷中旋復入於井汲井索之夫人之遺骸果在焉公哀號益不自勝以是月某日具衣衾棺槨卽其地禮葬之夫人之卒享年六十有七二子卽公及漢寶也孫男若干人女若干人嗚呼父母之喪人子之不幸也而右丞公則又遭乎其事之變罔極之徳曷從而報之抑人子之圗報其親者固無間於存歿用是公以功業自奮出入將相勤勞王家而貤恩錫命賁及泉壤所謂立身揚名以顯其親者於是乎在是𨿽遭事之變而能合禮之正仁人君子復奚憾焉銘曰

顯允王公乘時奮庸入建相業出成將功載念所恃實有我躬昔丁艱難久銜哀哀孝思之至神明可通乃安體魄兆域以崇以壤以樹若堂斯封天子有命禮貴飾終龍光赫奕賁於幽宮公曰噫哉君命實隆豈我陋微能亢其宗靖思厥繇積慶所鍾春雨在艸秋霜在松世世子孫來瞻來同

謝節婦墓銘

節婦謝氏諱黻金華人也謝氏儒家有女不肯與凡子擇所宜歸得同邑吳履字徳基以爲壻節婦性剛而質柔巽平居不妄嬉笑勤儉以治家而事舅姑奉賓祭舉無違禮履爲儒學官宦遊於外其得無後顧之憂者節婦內助之功居多歲己亥大軍下建徳勢且東節婦語其夫曰亂將及矣盍爲走避計先事弗圖後悔何追察其夫意猶豫未決則恚曰盍不歸我母家我母家有深池萬一事不測當有入水死耳義不身受辱也未幾蘭溪破亂兵四出剽掠而履適他往節婦攜男女走入金華山中途失其幼男號哭求之弗獲而兵且至自度不可免行至向塢巖險處以幼女投巖下身繼之而死十月七日也死十餘日履以物色求之得其屍叢棘中面猶如生遂袝葬向嶺先墓之次於是得年三十有九矣生男五人今存者二曰穎稚女二人今存者一曰媛適張惠旣葬徳基屬其友王褘爲之銘王褘曰嗚呼頃歲以來天下大亂彜倫之斁甚矣自學士大夫猶不敢望其盡節而況於女婦乎當是時謝氏乃能秉節以死賢於人遠矣銘其曷有媿辭銘曰

人孰不有死死其難乎烈烈節婦處死爲安乎豈躬之弗卹將歸全乎貞名懿標圭璧其完乎倫紀用以立不永傳乎勒銘昭之玆鑑觀乎

黃菊東墓銘

謝肅

宋季朱子理學旣行於天下而明士猶守楊文元沈正獻二公之說及文潔先生慈溪黃公稽經考史一折衷於朱子著書滿家於是士方翕然向風盡變其所學始知朱子有以繼周程而接孔孟實文潔有以倡之文潔歿其季戅庵先生彥實當宋之亡元之興以家學教授明越間與韓莊節先生明善袁文淸公伯長相友善士而授業其門者或明經修行或摛文決科皆卓然有立若余姚菊東先生其一也先生諱玨字玉合菊東其號姓黃氏世居剡髙祖諱某仕宋官至某州別駕徙余姚之四明鄕而家焉祖諱雷字震卿妣翟氏父諱士儀字正甫妣舒氏先生天資亷靜朴厚八歲始能言言已中節於時喪母哀毀如成人出就外傅𨿽大寒大暑雞鳴必起盥靧而誦習至夕則秉燭對捲不知急雪之打牕而飛蚊之咂膚也十二三祖令說所讀春秋謬於經旨祖慨然曰吾欲爾紹儒術乃若斯邪遂身親敎之至十五六從戅庵受蔡氏尙書以求二帝三王之心研極根柢旣有所得而郡邑巨室爭致先生於師席遂客授者餘四十年中間屢試江浙鄕闈不一售則又嘆曰明經豈専爲決科哉況得失命也遂刮絕仕進意然未嘗一日舎書不觀尢喜翫邵子皇極經世書指趣精妙貫徹天人有以自樂嘗曰天人之理微邵子能推帝王之道大蔡氏能解然非朱子訂定而發明之愚亦何能窺見彷佛邪其爲學蓋至老而益勤先生有同母兄璧庶母弟瓊瑤玠庶母讒先生先生失愛於父而孝友益篤卒無間言父令諸子析爨先生於家貲悉聽諸弟所欲無幾微靳色及父歿囑先生以後事先生治父喪所費皆已出不取於弟人或難之先生曰從先人志耳尋常中語及母夫人輒涕泣不能食歲時祭祀必極誠敬每自誦曰父子兄弟天屬也其可以死生而貳其心乎有富人兄弟以嫡庶分貲產不均弟欲摭他事訟兄釀致其罪先生沮之再四弗聽則怒之曰若卽訟陷兄死地何面目入祠堂見祖宗乎況若子孫相讎不共戴天禍可測乎必若所爲吾絕交矣因感泣而止其兄聞之驚曰微先生我家幾破爲置田宅以奉先生先生曰吾言義也不可以圖利終不受其所行類如此先生平居衣服飲食給於學徒晚益空乏且末疾所纒未嘗恣嗟胸中曠然惟誨人以善日益慊慊壻劉景祚居上虞白馬湖上延先生訓其子旣至與太原王萬石陳郡謝肅數爲文字飲以逍遙乎海雲山月間一不關餘事凡十閱月而先生之女卒哭之哀遂還海濵寓所國朝洪武三年冬十有一月五日夜三鼓疾甚召其子熈命之曰吾歸矣汝善自持其身語畢正衣冠端坐而逝年七十一士大夫哭之曰篤學力行君子亡矣熈奉柩以是月甲子袝葬於上虞建隆墺先塋兆次遵治命也先生娶同邑宋氏宋忠嘉公諱師禹之五世孫諱某之女有懿範先先生九年卒子男一人卽熈能力貧事親女一人某卽先卒者孫一曰階在先生卒後生有詩文若干捲其道事理大抵由戅庵以溯慈溪者也又七年熈具行實踵門而泣請於余曰先生親舊惟吾子相知尢深而墓未有銘敢請余惟先生學有師承行爲鄕表不及用於世而安貧守道以終其身今其子熈知讀書善治生買田築室以紹先業族姻朋友咸稱其能又能顯揚先徳不使無聞則先生爲有後而天之報施之者其在斯乎遂銘之曰

於學允殖於行允飭玆爲老成式孝且友義信是守以表宗鄕帝王治體天人奧理探索孔明厥畜靡施自求所志斯遁而亨最美於石終古弗泐後人之慶

明文衡卷八十三

●欽定四庫全書

明文衡卷八十四

﹝明﹞程敏政編

○墓志銘

翰林應奉唐君墓志銘

蘇伯衡

翰林應奉唐君處敬年四十有四以病卒於濠之瞿相山其孤之淳奉骨歸越祔於山陰縣承務鄕赤土山先塋之次而爲狀授使者將圖其不朽於伯衡昔歐陽子深慨夫文之復古者難得其人又謂學者文章見用於世鮮矣況得施於朝廷而又遭人主致治之時乎君之文可謂無媿於古矣亦旣遭逢盛際而用之朝廷矣然未究其用以一眚之故至廢爲耕民而困頓以死其文章迄不得施諸典冊遂使一代之詔令不能追還三代之盛是𨿽曰有命抑豈獨君之不幸歟故於其死也凡知之者無不爲之悲而至今論者猶爲進退人材者惜焉伯衡知君特深安可使君賫志地下而無一言以白之君諱肅處敬其字也自號丹崖居士世爲抗之新城人君之父始遷居越故今爲越之山陰人曾祖文源祖榮貴父應麟母汪氏君生有異質敏而克勤幼從先生王萊山授毛氏詩比長兼通諸經旁及子史陰陽醫卜書數之學無不研究資爲古文簡潔而雅奧律詩步驟盛唐樂府古詩上薄漢魏場屋之文特其餘事尢工篆楷深得筆意至正壬寅君充賦江浙中其選以道梗不得上春官省臣便宜授杭州路黃岡書院山長轉嘉興路儒學正皇朝取浙西例起赴南京君以父憂東還洪武三年春用近臣薦召至京師纂修禮樂書其夏擢應奉翰林文字承事郎其秋科舉法行預考南京貢士有織文之賜其冬扈從東宮拜英陵有襲衣之賜至明年夏以疾失朝參例免官歸鄕後例謫佃於濠則癸丑之秋而君以是秋至瞿相山卒於甲寅十二月六日而歸祔以乙卯七月二十四日娶汪氏子男一之淳也彊學能文克世其家女一人早卒孫女二人尙幼所爲文十卷藏於家庶其不朽者在是伯衡無以加之矣銘曰

世所須而或乏駑駘以之駕馭材適用而不急騏驥不免棄置故君之文足以華國而其身竟死於甿隸非人之能不能亦世之貴不貴也悲夫

故元中奉大夫江浙等處行中書省參知政事周公墓志銘

至正乙未閩括之冦蔓延平陽且兩歲矣民之黠者跳踉以相附和弱者不能自立於是四境之內胥而爲盜者十六七淛東道宣慰使恩寧普來鎭溫求可屬任者僉薦公可宣慰問所以可者僉曰公以門功補海口場鹽司令龍江書院邇其治所久廢無能葺公初至謁先聖立勸竈戶新之柱悉易以石不半歲告成豪民項徳兄弟積爲民患以賂結權勢前後場官少忤之輒遭反噬公竟發其姦罪論如法海口之俗歲正月千百爲曹聚東郊擲石謂之禳祈傷支體不卹有司痛繩以法莫能禁其來久矣公懸榜約束之無一人犯者其俗遂革甫二年得羨鹽四千引以此知其可也宣慰曰卽周司令耶我習聞其人便宜命公攝行平陽州事而浙省左丞特哩特穆爾至自臺先是公以副元帥吳世顯政乖其方任用非人變在旦暮毒且及民詣左丞言狀請豫爲計不旋踵而陳安國賊世顯其所任治兵於平陽瑞安者亦戕於賊悉如公言左丞由是器公倚公討賊安民給以糧五百石勉令就職人皆以兵食不足沮公無行公曰父母之邦也受命立行隨以所給糧賑饑民曰事無急此不然皆盜也時平陽惟江南鄕阻江爲塹鄕民自相團結賊不敢入境公以五月至江南屯白沙禮致大家使輸軍儲設法募丁壯爲兵而訓練焉民旣用命軍實具而兵日眾或請出師公不許人謂公怯公曰以新集之兵擊數年之冦茍不持重萬一失利損威重莫甚焉後將何以成功在兵書致人不致於人冦至擊之未晚八月劇冦李師金翁瑞突入黃浦江公勒兵渡江迎敵賊大潰斬其馘百餘而生擒數十人兵士請乘利深入公不應俄大哄公堅坐不動徐自定取其首謀者斬以徇而申明紀律遂移屯徑川冦來薄我三合而三捷復遣輕兵衝其後賊駭亂獲其魁金安三吳邦大邦大素健斗眾之所恃至是獲之賊奪气追北數十里殺獲甚眾獻俘於左丞仍以計誘致李師金翁瑞及他黨數十皆戮之而散其火伍歸農獨西溪冦恃括冦不下且請決戰糾括冦數萬直搗徑川公曰賊輕我矣今日必殄之部署其眾而下令曰勿擅動聞鼓聲則進望其白旗下多精銳命士引弓齊發僕其執旗者鼓而進賊不能支自相蹂躪聲言勿殺我當投降許之張仲卿者卽趨而前俯伏公撫而遣之還諭眾曰周知州知爾從賊出於迫脇不爾誅降無不宥不者擊爾盡乃已仲卿又盛稱公誠信人人喜曰有生意矣爭棄仗來降上功行省升淛東道副元帥總制平陽瑞安丙申正月別冦葛兆出掠走之獲冦金龍十明年又出襲我覆之獲冦吳天雷等遂命弟誠徳分兵擊下瑞安諸砦而歸其民黃宗云等之辟居平陽者進兵會括分院兵夾攻冦之抄平陽者破其窟穴惟吳悌五遁之福寧王賢五所括分院以誠徳功聞於喀喇丞相授忠顯校尉同知平陽州事兼行軍鎭撫尋引兵趨象原以逼王賢五方置營而吳悌五領眾奄至誠徳奮當其衝突吳悌五中矢其下負以走因其亂薙之僵屍數里未幾購得吳悌五並三恢冦鄭子敬送於閩省誅之經略使在閩遣從事官工部員外郎曾堅分禦賜酒勞之承制擢公行樞宻院判官自是平陽之人安於耕鑿以供租稅矣公曰外攘之功粗立其益嚴內治之修乎壁於州南五里而鎭焉革蠧獘平訟獄布寛政行義役與民休息浚河渠若干裏深丈有二尺廣倍之築海堤若干丈廣二丈崇半之又興土木之功官署孔子廟學東嶽行宮城隍祠廣福宮悉復其舊內而布教條外而修職貢使者咸出其途迎來送往禮無或遺𨿽廩無餘粟庚子夏聞京師旱遣弟紹徳漕運糧二萬五千石上供天子嘉之賜龍衣一襲及上尊酒眞授行樞宻院判官階奉議大夫而官誠徳以昭信校尉溫州路總管判官紹徳惇武校尉同知平陽州事麾下士錫命有差當是時方國珍侄明善以樞判制溫公不爲之下而明善忮公屢軋以舟師公屢卻之然自念彼不有朝廷況有鄰州乎且彼據三郡而吾以區區一州與之抗終非萬全之計進父老語以故欲委地去聽民自爲去就父老曰方虎狼也公於我等數年安全之一旦以遺虎狼忍乎公若終惠我等幸與之修睦公用父老言遣弟明徳往謁拘畱不遣辛丑夏遣都事張君錫漕貢如初天子益嘉之進朝列大夫同僉行樞宻院事降分院印明善舟人在直沽者欲奪印不克壬寅春遂以三千餘舟列營平陽瑞安公四面受敵激諸軍以忠義人皆感奮屢挫其鋒又遣沒人斷其矴纜乃解去追獲舟二百會集賢院都事興通持詔來勞公乃遣都事蕭天瑞從詔使入貢謝恩且進地圖表言國珍侵軼乞注代天子覽表爲下詔讓國珍仍有龍衣禦酒之賜超拜中奉大夫江浙等處行中書省參知政事刻分省印使佩之以承徳郎行樞宻判官官誠徳國珍被詔大怒調臺慶溫之兵來攻相持閱六月陰啖公帳下林淳以厚利使爲應三郡兵攻其外淳應於內九月平陽陷執公及誠徳紹徳以去誠徳慢罵明善遂遇害刳其皮焉至死罵不絕口紹徳則縋以石而沈諸海送公國珍國珍甚禮公好語公曰省臺貴臣皆聽吾命公獨敢我抗豪傑士哉自今與公釋憾其仍爲參政我所公曰我與爾有不共國之仇而與爾共事乎然國珍終不敢害公越三年王師取臺慶公與國珍例遣赴南京後公以誠意伯劉基言得放還田裏洪武辛亥大臣行邊者復遣赴南京其秋八月壬寅卒於南京享年六十有六後十月壻顧克敏歸其柩平陽以甲寅十二月甲辰葬於睦嶺之原公諱嗣徳字宗道姓周氏平陽人宋江陰軍節度推官元贈中順大夫淮東道宣慰副使上騎都尉追封永嘉郡伯汝臨之曾孫元累贈太中大夫河南路總管輕車都尉追封永嘉郡侯雷轟之孫元太中大夫同知浙東道宣慰使司副都元帥致仕贈同僉太常禮儀院事輕車都尉追封汝南郡侯謚康惠應奎之子也曾祖妣張氏追封永嘉郡君祖妣翁氏妣遊氏並封永嘉郡夫人妻顧氏封永嘉郡夫人次陳氏其壻永嘉陳聰奉事狀求伯衡銘其墓昔我先君以江浙省左右司都事佐戎於括公無月不通問伯衡不敢以不知公爲辭乃爲敍而銘之銘曰

元運將終並海之邦自租自稅大憝氏方海邦之民亦孔之痗頭箕會斂擢筋盬髓眷玆平陽於方咫尺虐焰炎炎何以不及文武周公厥猶克壯天矜於民俾作保障公未至止豈無州牧鄰冦橫行曾莫敢逐凡厥士女東竄西匿寢食不遑矧暇耕織公旣至止奮其戎兵招降討逆內謐外寧凡厥士女有室有家爾藝黍稷我種桑麻相時倉廩枵然空虛謂公蹶蹶公則舒舒徵從其薄刑用其輕追還舊觀百廢具興先聖之居明神之廬出治之所棟宇渠渠憂彼水旱爲民之病以畚以鍤河渠攸浚虞彼潮汐爲民之患乃疆乃理作之畔岸維民休戚系公存亡公構閔凶孰不痛傷昆山蒼蒼不崩不墜公功巍巍克類克對我采民謡勒碑墓道無曰不顯終古有耀

故元溫州路同知平陽州事孔公墓志銘

至正末方國珍據臺慶溫用名士以收人心凡士居其地者不爲所用則爲所禍而其於公也不得而用之亦不得而禍之四方之士聞而莫不髙其風國初胡仲淵以王府參軍鎭括將進公於朝而先之以書幣公返其書幣謂使者曰使孔暘一出足爲天下重𨿽彊顏從參軍後亦不辭不然何益況吾父年垂九十不可頃刻去左右參軍柰何欲使之胥爲不忠孝人邪仲淵愧其言而止洪武元年按察僉事趙壽將使指求賢浙東得公於溫以應詔公終辭不吉士益以是髙之公神明之冑起家爲名進士仕州縣爲良吏師學爲儒宗當世尊而仰之不在彼而在此也公自幼篤志於學警悟彊記絕人而諸經史百氏之書罔不該貫取元統乙亥鄕薦溫之士以春秋貢者自公始方上春官而科舉廢南歸以衍聖公思晦舉署永嘉書院山長未上而科詔復下至正元年再薦於鄕登二年進士第擢衢州路錄事階將仕郎九年轉從仕郎處州路慶元縣尹代歸以二親年髙絕口不言仕進十九年中書參政布延布哈公內臺治書李公國鳯經略江南得便宜除拜承制授公溫州路同知平陽州事使得便養公奉檄欣然而起其爲錄事於衢也下車適大旱以郡守命禱徐偃王祠下未復命而雨如注莫不驚異民汪明之兄弟爭家財吏展轉求賂數歲不決公問汪曰兄弟親孰與吏汪對曰兄弟同產吏途人爾公曰敝同產以資途人汝何不思之甚邪其兄弟立感悟叩頭曰不敢復煩官府矣廉訪僉事巴拜公行部蒞衢委以難決之獄凡所平反無不服其明允遂以最聞朝廷遣使分道宣撫過衢得公治狀甚禮遇之其爲令於慶元也會分憲余公闕以括賦役不均舉行核實各縣皆擇人往董之惟慶元就以屬公乃令民以田畝多寡自占卽不實罪及鄰保立法周而用法嚴民自占無敢不以實賦以田制役以賦定富者幸免貧下重困之患遂除余公自爲書遣吏勞以公堂酒學宮在縣西大溪之北公始視事進謁阻水不得前聞舊有詠歸橋直神力院左廢且數十年卽經營興復之六月而成其修七百尺其廣三十尺覆以屋爲間四十有九來往者便之壬辰歲侵縣西鄙小民六十餘人稱貸於富民弗從彊委劵而發其廩以去富民忿之訴公以爲彊刼公惻然曰彼艱食冀活性命乃爾情亦可矜矣今以其活性命者戕其性命吾不忍爲也若何獨忍乎富民愧謝而退閩冦犯縣境公能以義兵擊退之民賴以安急於仕者率縛平民儌賞典公曰軍功與民命孰重輒解其縛而縱之平陽鄕邑也時行樞宻院判官周嗣徳行州事公不矯以爲異不比以爲同事無大小一裁以法𨿽族婣不少假借之君子稱其識大體爲平陽三歲丁母恭人憂解官明年州人以版圖上於職方公與陳子上者慨然有浮海之志顧父判府公在堂子上入閩公羈孤無儔卻掃一室名曰潔庵情有所觸俛仰書空而已後三年而判府公捐館公年六十三而執喪哀毀又十六年公以疾不起洪武壬戌七月二十七日也得年七十有九臨終謂諸子曰吾今而後有以下見曾大父於地矣蓋公之曾大父曰景行宋太學內捨生度宗幸學循故事官先聖子孫賜同進士岀身授慶元府學教授升從政郎主管禮兵部架閣文字宋亡不復仕是以云架閣之子曰士璘元永嘉縣學敎諭後以子貴贈從仕郎曲阜縣尹曲阜之子曰山入用翰林鄭公陶孫薦歷永新州學正龍溪書院山長江州路儒學教授湖口縣主簿慶元會稽兩縣尹以承務郎松江府判官致仕公其嫡也諱暘字子升生於大徳甲辰正月十九日母恭人許氏湖廣儒學提舉澹齋先生善勝之女娶王氏封恭人以大徳丙午三月十一日生以洪武己卯十二月三日卒葬縣西之肇奧子男五人謜說詳訓王岀也志側室陳岀也詳訓早亡女三人皆已行而卒孫男四人宏寏邃瑩女七人長適林與方次適項愉余未行平生所爲詩文總十二卷曰潔庵集藏於家謜等卜以十六年癸亥十一月十日合葬於肇奧屬其門人蒙陰縣主簿林與直爲狀來請銘伯衡晚陋不足以知公竊窺公當運去物攺之後不降其志而得明哲保身之道善於用晦而不失岀處去就之義可謂無愧古之仁人矣論次而顯銘之百世之下寧不尙有觀感而興起者乎銘曰

恂恂孔公宣聖之孫道深皇王學貫天人宏中肆外而鳴以文乃旅俊造乃充國賓乃綰章綬有社有民敏於爲政一本於仁世運俄否歸伏海濵大明受命萬國維新求賢有詔使者在門引疾堅臥耳若不聞所執者節匪潔其身優遊令終允矣全臣肇奧之原巋然丘墳勒銘於石千載弗諼

魏夫人宋氏墓志銘

髙啟

蘇州守江夏魏公以其先太夫人行述授渤海髙啟曰吾妣棄吾二十有二年矣遭時多故權厝先塋之左今始得地於吾裏黃岡湖東某山之原將以某年某月某日而葬子爲我志而銘之公昔掌國史啟嘗爲其屬今又居公之野辱以先銘是屬不敢當然亦不敢辭也按夫人姓宋氏武昌蒲圻人宋彈壓官諱時慜之孫女諱某號俊齋之女同邑隱君子碧崖魏先生諱云瑞之妻也夫人生而穎異七歲能誦曲禮內則曹大家女訓十歲共女事無闕旣長歸先生先生故名家世儒履行髙潔夫人相之稱賢配焉居母姑之喪皆過哀疏食終三年待內外親族無異意先生嘗遊齊安遇疾卒於邸有子三人法孫巳孫虎孫初聞訃將遣法孫迎喪或曰江多蛟龍性惡屍以柩渡虞有變宜焚骨歸也夫人哭諭法孫曰是將陷吾母子於大戾也爾忍而父爲灰燼乎亟往母有憚而父善人神必相之矣迄渡風浪帖然喪旣還或又曰柩入家弗利夫人曰此固吾夫宅也捨之使何適哉茍有弗利當萃未亡人之身未亡人得從夫於地下足矣卽帷正堂奉安旦夕哭臨逮葬毀瘁幾不能爲生嘗謂諸子曰不幸門戶凋落汝父汝伯相繼歿若曹尙誰賴哉宜力學善自立大汝家以慰老人之望毋從裏中兒嬉也子皆承教惟謹先生庶母羅氏性素嚴號難事夫人始終奉承有順無忤疾則侍粥藥歿則營喪葬皆必誠焉巳孫旣娶久未有嗣夫人曰吾老矣獨不得一抱孫也禱於先夣紫衣人種栗捨垣下告曰此萌也爲他日興植汝門之本覺旦語巳孫曰汝有子祥也旣而果生男夫人喜曰神不我誣遂以栗名嘗得眩疾旣間曰吾度不能久處人間矣命舁柩堂下沐之曰吾藏身此中無隙則佳耳又命新婦取衣衾當斂者縣之椸余悉散諸親愛除夕家人進椒酒夫人起居尙無恙元旦坐堂上親戚爲壽畢曰我明日逝矣爲我謝某謝某翌日沐浴更衣坐呼巳孫等謂曰吾年七十六壽亦足矣死自吾順汝曹勿號慟亂我聽使我得好去也語已遂殂實元至正十年正月二十日也法孫蚤世虎孫仕元爲嶽州路儒學正平江州楊栁灣茶司提領亦先卒巳孫今名觀卽公也仕國朝歷太常卿翰林學士國子祭酒至今官嗚呼夫人貞孝慈睦其賢卓著如此固非凢婦人所及至於聽言不惑臨終不亂則又士君子識義理者或有所未能而夫人能之豈非難哉𨿽生不及見子之貴以享其榮養然死而子能以儒學際聖朝爵三品當得褒贈之命象首錦櫜以光賁於窀穸又能追述懿行以圖不朽則夫人何憾焉銘曰維君子嬪貞以禔身能教其孤爲今名臣卒旣有年始歸斯阡時虞未遑豈曰緩焉乃刻銘章載揚幽光永固以安夫人之藏

長山先生胡公墓銘

吳沈

金華文獻邦異時碩儒魁彥踵武疊興或以道徳鳴或以文章顯或以气節著聲稱當時名載簡冊若乃接前修之緒爲後來之倡則長山先生胡公其人也先生諱翰字仲申世金華人在宋有諱漢者以學行聞於鄕號南岡處士先生曾大父也大父諱伯起父諱英仕元爲太平路總管府照磨兼架閣事蒞政有績先生幼聰睿甫七歲志气卽與羣兒異一日於道中拾鏹若干緡不敢去坐候遺者至而還之歸告母夫人何氏夫人奇之益督以學旣長侍架閣君宦遊蘭溪從禮部吳公學公一見卽期以逺器繼從吳先生於浦陽博覽經史靡所不究又登文懿許公門南北士在講下者皆願與交復以所著文進之文獻黃公待制栁公二公稱贊不容口翰撰張公於文最少所許可見先生之文無異辭也是時文治方興輦轂之下英俊雲集先生遊焉見其人而誦其文者莫不稱嘆有勸之仕輒謝之遂過廣川弔董生謁曲阜拜孔子墓而歸先生於當世名公卿多所交接惟武威余公闕宣城貢公師泰號知己遭時多虞四方兵起避地南華山中著書自樂大明開天皇上駐兵金陵招羅賢才遣使聘先生會有以金華民籍田岀兵者先生從容進曰金華民素儒不習軍旅籍以爲兵徒費廩粟耳上可其奏卽罷之授衢州教授洪武乙酉奉旨纂修元史入局撰英宗睿宗實錄及拜住丞相等傳凡若干捲賜白金文幣以歸素嗜山水晚歲愛北山泉石佳勝卜居三洞之上竹林之源幅巾短杖徜徉終日或乘興入城府訪故舊則畱連數日先生生元丁未十一月初三日卒於洪武十四年正月十日年七十有五娶謝氏蚤世再娶衛氏皆無子以侄溥爲後衛氏先卒先生葬之靈源市阜後二年合葬焉所著有春秋集義有文曰胡仲子集詩曰長山先生集先生旣沒其門人徐恆狀其行致其猶子浚之與其孤之請俾余志其墓先生稟髙明卓絕之資爲精敏宏博之學得於心而證於人稽於今而質於古爲文章簡潔淸峻不作則已作則必髙岀於人性嚴毅寡酬應未嘗輕有所毀譽暮年請文者踵門不茍隨也曹國李公在大臣中號尊賢下士於先生待以殊禮每欲以先生名達上前知先生老病不彊也聞先生卒嗟嘆久之沈之生也後先生十有七年先生不鄙而友之比年來數奉談笑相知爲深敍先生之行而銘之宜有不得而辭者矣況門人弟子千里有請乎銘曰

嗚呼先生文之雄也山川孕靈秀所鍾也沈浸經籍包羅古今至和含中大振厥音五行麗天芒寒色正朱弦在廟肅然其聽先生之學豈止於斯命之不達竟老而衰學傳於人言垂於世生宇宙中何怍何媿金華蒼蒼靈源泱泱先生之名與之俱長

故福建儒學副提舉王公墓志銘

貝瓊

宋之南文獻故家多萃於四明而世其學者有王公叔載焉蓋自厚齋尙書倡學者以考亭朱子之說一時從之而變故今粹然皆出於正無陸氏偏駁之獘而叔載又能守之不失嘗讀臨濠教諭鄭眞所著遂初老人傳其言行鑿鑿可考遂初者叔載所自號也然不獲一試以終逺近悼之旣葬之明年其子升謀立石墓道而以文詞顯於今而信於後者莫若國子助教貝瓊仍授狀並書於使者來中都爲請曰惟是不肖孤方斬焉在衰絰中不得匍匐走謁館下惟先生哀而銘之庶先人死且不朽而尙書公亦有光焉余辭不獲遂次第而爲銘按狀公諱厚字叔載姓王氏其先瑯琊人至宋徙居開封髙祖安道保信軍承宣使靖康之變扈從南渡始家於鄞曾祖撝吏部郎中崇政殿說書祖應麟中寶佑博學宏詞科歷事三朝官至翰林學士禮部尙書號厚齋父昌世承務郎人皆稱承奉公黃文憲公爲志其墓曾祖妣某氏祖妣舒氏戴氏皆贈碩人母楊氏公幼而知學八歲能賦詩讀書日記數百言十歲已竟論孟詩書禮記並閱尙書深寧集習經義詞賦操筆立就鄕先生王僉判叔龢趙太社盂何戴教授表元聞而異之因就見焉元延佑初科制行攺治詩經初李國博元白授詩於舒文靖公璘王與舒李世親盡得其源委久益充積博洽凡性命治道禮樂法制及臺閣典故世冑譜牒鄕裏多咨問之袁文淸公桷自翰林居裏第輒問所學對曰近於濂洛關輔建安西蜀諸書稍已通習惟讀書記衍義正宗意有所得以其明潔縝宻有成法易知而可守也因言世之學者稍渉朱子數書輒詆淳熈諸老與朱子同時其言論𨿽不盡合而博聞實踐爲所推許今人耳目所不及乃借口理學以文寡陋髙談闊視漸成虛誕之風先生宜懲其獘以新士習文淸著四明誌命公分撰二考且言子家世太史亦嘗究心否曰經與史同出異名古有編年司馬氏爲紀傳隋志始稱正史非古也作史必曰三長年代協體統之會人物萃品題之歸敍事貴詳不爲繁修詞有要不爲簡彼謏聞寡見雜出眾手舛訛遺漏欲以傳信久逺豈不難乎因歷舉累代髙下得失甚備文淸大喜復閱其文作而嘆曰先師之道玆不墜矣嘗爲郡庠訓導演說名理辧析疑難諸生恱服往時博士朔望講義就章立題卒一篇而止公病其拘取四書五經關世教者爲之直說抑揚反復聞者竦然嘗三試不偶卽棄去舉子業用詞學十二體爲古文本之三代兩漢博以唐宋諸家屬詞有法絕去雕巧然時之知者蓋寡矣浙東廉訪司副使曾某署郡直學公辭都司牟應龍謂之曰先儒謂錢谷亦爲已之學也乃就職塗田砂岸先侵於豪民者悉陳而復之盈考宣慰司板授象山教諭考核田租侵漁者不復逞調浦江教諭踰月卽去官歸奉母時朝廷遣大臣李國鳯經略江南以便宜用遺逸有司以公名上卽署衢州路教授而中書復用外臣薦除邵武路教授福建分省又升爲儒學副提舉皆不起旣老嘗語人曰天地生人之初吾不得而知也可知者理而已理之在人初非不善克遂其初斯足矣乃號遂初老人云尙書富於著述玉海最爲詳洽未脫稿而失後復得之中多闕誤公考究編次請於閫帥鋟梓並他書十二種以傳袁文淸公所撰四明誌或讒於僉事苦思丁將毀其板公白太守王元恭曰袁公中朝名臣書法髙古不可毀也元恭特書以進僉事驚悔命與舊志並行公爲成續志若干捲鄕飲酒禮久廢太守用程先生端禮言屬公與鄭先生覺民考訂一遵儀禮用賓興歲行之以經費不足而田爲吉祥寺僧所據白諸有司僧以田歸我歲入遂充其禮浸盛觀者謂紹興以來昉見於此而先王之教猶存也公天性質直人有過則面折至發赤品別人之賢否不以勢位髙下爲輕重不以待遇厚薄爲是非送死厚於奉生卹小篤於事大報徳甚於念惡勇退急於趨進晚年益以詩酒自娛客至論宋季事亹亹不倦且及至正史官詮次弗當欲爲釐正尢極論奉化陳桱續通鑑前後之失有遂初稿三十卷藏於家戒其子升隲曰承家不在名位而在不失身敬身不在外貎表襮而在毋自欺讀書當貫古今處世必審進退其有同流合污以爲通矯時幹譽以爲髙患得患失以終其身者此吾所深惡非所望於汝也大明洪武九年丙辰三月十日卒享年七十有七妻史氏系岀相家與公合徳先公卒子二人長升次隲隲爲弟寧孫後寧孫通春秋詩二經蚤卒無子遺命與同葬女一適戎某孫男一初孫以是年四月十四日葬於鄞縣先塋之右與史氏合兆嗚呼四明之學惟尙書之廣博精深論者謂兼東萊西山二家之長非袁楊所能及而公克繼其傳𨿽不見之所施足以垂後無疑也故特掇其大槪而事之具於傳者可略銘曰

王氏之先世居瑯琊再徙於鄞繇儒起家逮尙書公耀其光彩所蓄之富浩乎淵海昭昭大中或爲異同倡而正之畔者斯從偉哉叔載克紹於後遺編佚稿旣習而守人亦有言惟祖惟孫不襲以爵道寔惟尊紛紛黃小得失寧辧本棄末務內忘外鍵三年象山逺近是咨大夫有友學者有師時旣不偶宜退奚久日遊以嬉托意詩酒嘅彼裏豪貪縱鴟張盈必易覆煙消雨茫惟吾遂初初豈不善年踰七袠𨿽晦益顯鬱鬱堂封在彼髙原式衍餘慶以利後昆

明文衡卷八十四

《四庫全書明文衡》﹝085～100﹞／一百卷﹝明﹞程敏政撰

●欽定四庫全書

明文衡卷八十五

﹝明﹞程敏政編

○墓志銘

國子祭酒宋公墓志

劉三吾

國子祭酒宋先生卒旣往哭弔居數日博士吳守徳持學正朱惟嘉所狀先生行實來曰先生嗣子麟疚在苫次不得跣以請玆將歸窆滑之永寧阡惟翰林兄長吾於先生爲同捨故懇銘焉尙憶走始來時會先生於春坊先生曰得毋與鐂長吾爲晜弟耶不然何面貌之相似也相與感嘆久之嗚呼先兄以後至元丙子入監周旋十有五年中間才兩歸江南爾在監捨法以同時爲晜弟以晜弟相知爲世契則走於先生忍銘不忍銘按狀先生姓宋氏諱訥字仲敏世本衛之山陽人後徙滑家焉兩世繇貤恩贈嘉議大夫禮部尙書上輕車都尉追封京兆郡侯諱徳仁其曾祖贈中奉大夫河北江南等處行中書省參知政事護軍追封京兆郡公諱宣其祖官中奉大夫陜西諸道行禦史臺侍禦史贈推誠秉義守正功臣通奉大夫江浙等處行中書省參知政事護軍追封魏郡公謚忠肅諱崇祿其父忠肅在元時敡歷中外四十餘年五持憲節逮事七朝丰功盛徳所以燾後衍慶神道碑紀之悉矣先生濡染家教動以矩矱雅性遲重不妄言笑齒貴冑館以來所師宗工碩儒月開日益卓然有成擢科登仕爲時聞人中經繹騷乃被褐懷寶以自韜晦皇明受祚徵詣公交車召見次有言動聽洪武之十三年也是冬除國子助教橫經發難擊蔀廓塞學者如客得歸嘗同諸儒應制撰敇文畀僧道錄司領教事者十有六通操筆立成雅稱上意超授翰林學士奉議大夫俄升文淵閣大學士日見親信有所補拾曾見太學成中外歲貢學徒日夥而職大司成者往往巽愞師生相訐教尼不行宸衷簡注擢爲祭酒升朝列大夫以釐正前獘上自制誥詞至以尙父興周八百儗之感惟眷遇所以提挈鏟磢不遺餘力師道旣立皇心載寧乙丑戊辰兩科得士大率三天下之二而龍頭魁選恆在太學大被賞遇一日有疾上遣中使致諭其略曰卿稟天命之性發仲尼之誠施已之幽徳修道教人所以病不病而速差以其有神也天章下賁光輝儒紳恆謂祭酒骨格必壽適有畫工至命繪其像肖焉喜溢天表然終老之以其子麟主望江簿特勅召之還俾便侍養其被遇優渥類此方倚之以棟梁我道楷式諸生也不謂得疾旬日遽不可起病也尙醫來治卒也遣官致祭其文悉上所自制故事文臣四品無給喪費者曠典之舉昉自先生斯皆異數也居嘗寢食恆在廂房未始一宿於家及是疾革麟等托諸監官懇請其還厲聲曰是何風雲气少兒女情多況在丁社兩祭齋戒中耶至是祭畢乃就舁歸一不口及家事及家气絕焉二月之三日昏暮時也嗚呼先生以八袠之年當易簀之際而風雲爲气不少衰丁社兩祀始終齋戒是持非其平日操存有素詎能方寸不亂若此哉可謂眞大丈夫矣最其平生所裒集先世碑銘傳紀曰紀徳錄一集所自著述曰西隠文集十七卷旣號西隠復別所居別業曰白雲茅屋自法書名畫外他無所嗜好中朝名巨詩若文讀一二過輒能記憶不減少時今皆已矣生以元至大辛亥十二月四日卒以今洪武二十三年春壽八十配康氏先卒子三人長衎祖卽麟擢進士第拜監察禦史出主望江薄次復祖鄕邑訓導次安祖女一人在室孫男三恕慧懋女孫四所適其人長郭謹次陳惟新次李均一在室曾孫男女各二皆幼臨發柩時上再遣祭舟車之費一出於官可謂生榮死哀也已銘曰

銅臺世家忠肅公挺生賢嗣遭時雍身逢堯舜接夔龍代言文淵掌辟廱感惟皇上倚注隆率先條約自其躬風雲气槪冰霜容教行六館諸生從金石文章錦繡胸蔚爲海內諸儒宗譽髦多士振文風棟梁我道伊誰功夫何一疾遽告終至尊爲之惻淵衷命醫與祭恩禮丰年登八袠數始窮歸竁祖塋得幽宮銘阡者誰靑藜翁子孫世世其吉逢

王紹汶墓志銘

劉夏

洪武二年七月餘受命尙書來河南陜西兩省訪求前元庚申皇帝天下州縣三十六年入史事迹其在河南置局武成廟之側浙東士大夫王應璧見訪爲言其先祖紹汶字思齊生當宋末元初之際貌奇古美髭髯聲音瑯然聞於堂室家小嶼溪水環其屋壁門前松枝壓徑梅竹緣坡又雜蒔蘭鞠風至則左右紛披有名帖千卷書萬卷峩冠大袖日課倍誦五經又旁通百氏之書下筆千餘言立就及聞裏中有大役則奮袂而興或造公府不避是非利害必俟眾議歸於公正乃已臨終力疾書曰利人之事可周旋處𨿽獨力亦當自爲害人之事於戱謔中𨿽一念不可妄發又書曰曉夜讀書閒暇治家皆令刻板以垂示子孫娶陳氏子師古與泰女三皆嫁士人孫三公培應璧公恕享年八十有六餘聞應璧之言矍然而嘆曰斯人也是乃蓄徳君子宜有後者也富貴功名旣不在其人之身則在其子與孫矣徐考之應璧其子名師古者有猷爲有執守文學議論幾冠儒林然不肯仕其孫名應璧者十八歲遊幽京歷仕至廣州總管推恩封贈紹汶中順大夫江浙等處行中書省理問官上騎都尉追封天臺郡伯嗚呼爲善無不報要於久而後信觀王氏祖子孫三代豈不固然與銘曰炎炎者勢翕翕者利閭閻崛起朝躋夕替所以古之公族大夫必尙論其世也

許士修墓銘

方希古

天臺方孝孺有篤志尙徳之友曰許君繼字士修言必出乎正動必由乎禮趨捨取予咸則乎古之君子而無所茍其精思力學以求道徳性命之蘊汲汲若或失之而有得乎心沛然以樂不以貧賤患難惑其志余取友二十年所交海內知名之士甚眾考其所存莫有類吾士修者蓋其操志勇自守介所期者逺而務踐乎事所造者深而其心欿焉如未有得使假以壽年其所志當卓絕過人而年僅三十有七而卒嗚呼此豈特斯人之不幸耶士修之先汴人其六世祖景元宋髙宗時爲某州教授遂家焉後徙寧海爲寧海人髙祖文正曾祖彬祖某父琳皆業儒而不仕士修質髙明自爲兒童已有成人之志以學賢哲自勉喜爲詩其髙妙處有魏晉人格韻別自號觀樂生其詩多道其所樂言暢而旨深非近世人之所及也或傳其觀樂九詩至京師翰林學士金華宋公見而嘆賞之以爲不愧古人凡一時名能詩者皆自謂弗及而士修不自足益刻意經學玩心天人究賾探微將大索六藝之緒反之於約以成身致用而病作矣旣病咯咯然嘔血而學不止病凡三年每見心覺其進瀕死精神不亂與人言死生晝夜耳奚足怪談笑而逝嗚呼士修之於斯道非篤信不惑其能然耶初士修學於鄕先生王君蘊徳王君奇之妻以女弟生一子曰籀二女曰忠曰惠王君固名士其弟琦尢與士修相好士修以洪武十七年正月二十六日卒琦述其行爲書托予銘予謝曰子兄弟與士修善銘莫宜焉奚予之求後五年王君仕藩邸死琦亦謫去士修弟顯將以某年月日葬某山來速銘於是士修之親友盡矣予尙誰辭銘曰

學失其統騖於空言餙外以欺幾忘本源嗚呼士修志篤行邵惟正之趨非義弗蹈曁曁其守汲汲其求棄遺芬華獨與道謀業𨿽不終世罕厥似我庸闡微以朂髦士

皇明故通奉大夫晉相府右傅桂公墓志銘﹝並序﹞

王景

洪武二十年十二月某甲子晉相府右傅桂公卒享年六十又七明年正月某甲子塟於董奧之原循先志也又明年其子愼奉其友韓宜可狀來請銘不獲辭公諱悳稱字彥良以字行從幼不羣聞長老道經訓則嗜若醇酎旣冠通經史百家言鏖秋闈中之不得志於南宮歸長包山再長髙節皆有文名除平江路文學掾不就威弧不弦鼃俚荒蠧公以六籍橫騖大肆伸儒遏暴方氏連甌越來辟立謝之聚徒山中嚅嚌道眞雋永聖涯曰吾以待天下之定也皇明天造反刓剗僞一歸於正洪武紀元觀風者以名上省憲交辟不起六年大徵天下士行省復以名聞持詔公交車廁於數千之列惟公得以白衣錫宴除皇太子正字授承事郎侍講六年顯仁闡義出周入孔興衰治忽敷啟剴切東宮深器之會文華堂給事不飭勅公啟迪曰昔許魯齋諸生多爲宰輔卿其勉之及侍宴以禦制勅訂正以聞諮以治道公曰道在心心不正則好惡頗好惡頗則賞罰差賞罰差則太平未有期也是以君人將忿欲是務去明年日南至有事於圓丘以祝文譴主者公曰予小子履湯用於郊我將我享武歌於廟以古率今未足深譴上笑曰卿動援經史屢聞獻替稱善久之嘗有以墨敗官者賜死公力諫如律不聽公但曰三尺法當與天下守之上頷之滋欲試以事以三府疑獄命之讞以情原者若干人翰林以失議見呵公奏當取長略短上曰不然吾因其長而拔其短以造其全時以法繩下訪曰法數行而數犯柰何對曰用徳則佚用法則勞勞以靖民則民勞而弗靖徳以靖民則民靖於徳矣他日與林溫同侍上曰卿何官曰正字上曰卿帝者師也其爲上所屬類如此十一年除晉相府右傅授通奉大夫內出勅文以孔孟期之在官責重望尊治出聲生府告無事王益重之政多決焉公謂王者一正心而國定因進心圖以明之十三年革相府攺長史授奉政大夫以疾謝詔許之十五年朝京師上太平十二策奏報十八年勅歸鄕裏五世祖萬榮宋寶章閣學士知常徳府髙祖某宋宣議郎曾祖康老宋富陽知縣祖俊卿贈嘉議大夫浙江鹽運使父與紹贈中奉大夫浙江參政初公元中書右丞葉文簡公之孫判慶元府同之子也生而室有火光耀如流星以爲不祥出之參政公子之娶岑氏早世二男子曰抗曰智皆夭再娶於陳封夫人至孝持身治家內外井井不以貧疚不以貴驕先公卒享壽五十又七與公同墳異藏生愼及全愼仕爲中書舍人公平生純一見道處官若家尢不以貧富動心仕止進退不亟不紆坦坦施施及與人交命觴詠詩踔厲風出窮日夕不厭人以春風和气目之其著作有和陶集春和集淸溪集知足集凡若干捲嗚呼甚矣儒道之有禆於世也身用之則榮家國用則寧天下用以平公自結髮戰藝以功名終將何修而致是哉亦惟道而已矣嗟乎道之爲用閎矣銘曰

不屈而伸其道允臧不朴而文其徳不爽天球在序金奏在宮聿諧其施以襮匪躬旣燦其英亦碩其聲有閟其藏繄後之成

戶部尙書郁公墓志銘

解縉

永樂三年八月五日戶部尙書郁公薨於位上遣官祭以文命工曹具襯輟朝一日顧翰林學士臣縉等嘆息稱其才嗚呼公之哀榮始終固可美國家所以待臣庶恩禮之厚尢足以激勸於當世公之子孫豈不永有庇賴歟於是其子彬衰麻踵門泣而致公之治命請予銘其墓噫公與予交二十年未嘗爾汝褻狎亦未嘗挾長殺敬禮予二人者亦自信爲誠實洪武二十二年予侍講華蓋殿中公始受命爲戶部度支主事賜名新明年攺戶部司屬二十三年升北平部郎中二十四年六月超授嘉議大夫戶部右侍郎考滿上於庭中稱譽擢尙書授資善大夫十三年於玆矣非才而能之乎抑公之盛福其祖考以來積累之慶非偶然而致也公家素饒財慷慨豪舉不爲齷齪喜賓客樂於賑窮乏不爲徳色洪武中奏事庭中被顧問天下戶口漕運地裏險易計數時日應機響答無遺謬自謂劉晏以下不論也晚歲多疾乃時在告上甚憐之公亦時自語予吾覺衰老恐旦夕先朝露不能報國恩吾平生無卓異惟君知也幸與之銘其墓紀其榮遇而已嗚呼公非可謂達歟公蘇人也曾祖仲和祖瑜父徳字銘本公以至正丙戌正月十四生於吳縣洪武元年祖父遷居鳳陽臨淮縣公隨而家焉公娶嚴氏綜理家政嚴而有緒彬字孟父亦克孝敬公嘗屬之予曰他日視之曰余故人之子卽此子之榮也公墓在臨淮古城之原銘曰

古大司徒職惇典禮馴擾兆民豈惟會計惟公奮身亦以豈弟恂恂怵怵爵祿之器歷官十年光榮後先豈曰其才有徳於天豈無人謀不如盛福崇崇其阡臨淮之麓

故元同知邵武路蕭公墓志銘

元之季世天下四分五裂其間盜名字者無慮千百計獨閩之陳友定起徒步至列將相百戰守死爲元東南烈士未能或之先也當是時吾鄕豪傑之士多從之崎嶇嶺海至死不怨而朝廷音問實藉以通先祖太史公貞烈死節事聞贈官先君子亦宣授資徳大夫參知政事詔使來自海上友定遣江君伯昻與俱來且說熊天瑞於贛伯昻與先公少相善也爲其言友定意先公感激因邀裏中士蕭君克欽輩數人俱至贛說天瑞猶豫先公以太夫人老病不得行伯昻去報命克欽南逾嶺表間入閩微觀之﨑嶇兩浙出金陵轉入巴蜀還寓長沙歷湘潭以歸與先公謀曰吾觀羣豪智略皆下獨友定忠義殆可倚也乃復之閩友定承制授克欽奉議大夫同知邵武路參其軍事友定用法嚴往往致濫輒爲營解全活甚眾當行兵擊賊入建陽山谷間卒遇千餘人圍之數重執長刀躍馬奮擊賊首兩人直前來刺將及忽大呼辟易其眾曰且止且止此吾父蕭公也使語之二人跪曰我嘗見獲於君賴公救之得生今𨿽眾寡不敵我終不敢背徳布陣稍卻羅拜雲集行建寧光澤道中有七人者執兵而前跪曰生我者公也每思無以爲報今幸道經我裏敢以白金百兩爲從者獻蕭君不識也其人各言姓名及所以營解其生之狀君慰諭卻其獻而去洪武元年戊申隨友定至京友定死君以親老辭不仕歸田裏年才四十二事親以孝聞讀書教子自娛祁寒威暑手不釋卷親戚子弟從學多所造就洪武戊寅六月二日終於家享年七十二於戱可謂全名福矣君生元泰定丁夘歲餘親母王氏卒繼母王氏鞠之愛之逾已出岐嶷不凡幾冠從受書於安成羅先生學成教授其鄕卓然以不墜其家爲念而所以去就卒如此可謂難也矣余聞之先公常欲爲之傳其事今子翰林檢討引髙與餘同修太祖髙皇帝實錄見友定之事而嘆蕭君之不可作也引髙亦感風木奉狀請銘余不敢辭也按狀君諱寅克欽其字所爲文章曰舫中集晚自謂舫中叟學者稱秋舫先生系出﹝闕﹞齋鄱陽慶居山東濟寧有諱忠國者事宋髙宗爲吉州路防禦使子文壻吉水城西章氏子孫遂爲吉水人髙祖典簿公文布曾祖信可祖徳永父云心世積忠厚連姻士族娶艾氏先卒繼王氏徐氏子男五人長仲髙其季金髙皆先卒次卽引髙次持髙皆能世其家女子三人適士族孫男子十四人慶榮回艾明會宏卒儀益本遵系全曾經曾孝蒙覩以壽終之歲塟君於邑之仁壽鄕荷塘山之原銘曰

有偉蕭君世之通儒縱觀四方議其賢愚得所宜歸之死不回從容進退鐘鼎若違蔬食之甘韋布之溫天錫壽祉有賢子孫得譽之眞身後乃定盍視厥銘惟善無競

故奉政大夫太醫院使戴公墓志銘

王汝玉

永樂乙酉冬十一月二十一日奉政大夫太醫院使戴公卒於浦江故第其孫紹以丙戌年十二月十七日卜其鄕獨秀山之岡奉襄事焉持前春官大宗伯鄭公沂狀不逺千里來京師謁余請曰近代以來大夫之沒咸得乞銘於文章君子述其潛徳善行鐫之貞石或揭諸墓阡或瘞諸幽宅以貽永久先祖考不幸大故而封塋之石未有其辭不肖之愆何以自逭願先生哀而銘之餘辭不容乃按狀敍次爲銘公諱思恭出唐平南節度使銀靑光祿大夫檢校太子尙書令諱昭後至公曆廿有一世曾祖諱濤祖諱暄父諱垚皆隱居不仕素以詩禮相承稱浦江望族公資篤敏讀書必求聖賢微言奧義爲文若詩不尙浮藻務底有用於時暇日於星象堪輿風鑑之術靡不旁推曲究尢精心軒岐書烏傷之丹溪朱彥修氏得許文懿公道學正傳學醫於武林羅太無盡得其祕公先府君蚤從之遊繼遣公往執弟子禮受業其門丹溪一見輒奇之悉語公濂洛授受之懿及醫學諸家要故以醫道鳴浙東西洪武丙寅三月皇上龍潛北京嘗患瘕聚遣使召公治療刻日奏功晉府親王遘末疾亦迎致公隨獲異驗厥後晉府訃聞髙皇帝馮怒王國臣僚悉逮赴京時公侍左右從容進曰昔者臣嘗受知於王飲臣之藥數矣然竊慮其膏粱之毒復作也今乃果然上於是釋然攺容諸臣咸得不坐壬申七月太祖髙皇帝徵公入朝將屬領太醫院事公以老病辭授階迪功郎職禦醫值風雨免朝戊寅夏五月髙皇帝大漸公同列進藥不稱者皆麗於辟獨指公謂侍臣曰戴元禮仁義人也愼毋恐近臣聞於遼府親王爲書二大字賜公肅慶二府咸爲贊詠朝野名卿巨儒播之篇翰充牣卷帙也皇上正天位超升今官旣就職後以耄不任事爲請弗從至數四乃許之仍賜誥命金帛致仕歸田里甲申冬十月復命使者乘軺召公伏枕不起乙酉夏四月以安車入因公衰病免行拜禮優臥官舍惟特召乃進見是冬十月復請乞骸骨勅十五日吉治行俾禮部選官護送瀕行諭公曰朕復召汝汝其來也公旣抵家出賜金修祀事徧召親故宴飲爲樂置殽羞拜丹溪墓載酒造邑中從所知敍平生歡用昭恩貺之隆甫旬餘疾作公自知不治將易簀召諸子姓訓之積善守法具告以不能補報聖恩爲身後愧言已而逝享年八十有二卒之明年春二月勅命行人翁綬諭祭於家禦制祭文褒奬至備具載國史公曆事兩朝藥餌所施奇效不可殫述金繒楮幣上尊珍饌駢蕃之賜殆無虛月公平生亦誠愼寅畏未嘗少有過差是以遭逢眷知終始一致自古迨今士之榮幸蔑以加焉蓋公之學出於丹溪丹溪之學源深而本固非近世醫家者流所可比余曩得其書讀之爰自易水張氏河間劉氏東垣李氏曠百載溯而上焉極於素問靈樞宗旨推天人交合之理辯陰陽偏勝之气其識卓以明其說詳以宻以故見之於用能起死回生動若神助一洗拘方泥法之陋誠儒者格物致知之急務也公以所得於丹溪者觸而伸之類而比之研精覃思明體適用宜其遇病施治若矢發機必中正鵠彼不善爲射徒袖手操弓莫知攸措焉公今已矣後之人能知丹溪之學者皆公有以倡啟之也公娶諸曁楊氏生子男二曰儒曰儼皆先公卒孫男四孫女四其請銘者長孫也銘曰

二气流斡天淸地寧人於其間稟玆粹精茍或滯焉災疢以成學喪千載彼昏孰醒匪有先覺疇探其情金元之際羣賢疊興貫通三才窮元洞冥後丹溪氏遺緒是承載闡微言大宏厥聲公逰其門擷華搴英皇皇聖世以醫自鳴際遇兩朝丕膺寵榮公𨿽已矣不死猶生垂範後學識是夷行濟危扶殆有則有程獨山之原閟是泉扄過者必式視此刻銘

明文衡卷八十五

●欽定四庫全書

明文衡卷八十六

﹝明﹞程敏政編

○墓志銘

故奉議大夫浙江提刑按察僉事劉公墓志銘

胡廣

國初廬陵諸君子仕於朝其聲光炳耀卓然爲時所稱譽者無慮數十人而劉公季道其一也公以明經被薦初拜起居注遇事知無不言竭盡誠悃首發禦史大夫陳寧姦深爲上所信重嘗隨駕幸中都度淸流關上賦詩命百官和公獨先就有治定不教生縱逸功成猶遣歷間關之句上覽之曰有安不忘危之意賜白金二十兩彩段二端未幾拜浙江提刑按察僉事決積歲滯獄六百餘起有牽於文系者平反尢多民以無寃咸嗟服之此其卓然有聲稱者竟爲陳所銜傅致其死時洪武六年月日得年四十有九公諱宜正季道其字其先沛人唐末自沛官袁五季之亂由袁徙吉居永丰灞溪曾祖諱某兩領宋漕舉授新淦縣丞祖諱某恆山縣令父諱奇相元至治癸亥領鄕薦爲東湖書院山長吉安路儒學正撫州路儒學教授母張氏公居幼穎敏過諸兄八歲隨父居東湖讀書聲瑯瑯聞於外賓客往來應對閒習人多譽之九歲喪母哭泣逾哀十三喪父居喪毀瘠不勝始事鄕先生劉惠心繼從山泉解先生二先生咸異之時郡守開堂試公年十八就試中髙等獲彩綺二旣而持所學試於有司再不利有得其文讀之曰如此而見擯斥命也季道奚辱公曰吾學未至耳非有司病吾元季天下繹騷其友梁某爲福建招討托致其母扶持兵革間出艱難致其母子相見某拜公曰微公其孰能致吾母終身不敢忘徳嘗與姻戚居逆旅忽得疾公親爲調藥餌旣死公抱之而哭解衣葬之所遺金悉以歸其子兄弟四人長皆先沒惟仲兄存公迎至家養之比其沒葬祭皆盡其情無子以次子爲其後公娶邑曾氏賢而有婦行自公沒惟以教子爲事子三人長曰忠次曰朂幼曰肅字子欽子欽登永樂二年甲科爲名進士入翰林爲庶吉士其文學爲儕輩所推讓女一人適某孫男九人女二人距公沒三十餘年將卜葬於某山之原子欽始以狀來請銘謹按狀而銘之銘曰

嗚呼劉公挺然之英政事文章焯有時稱發姦之言揚於大廷巨蠧一聞膽落魄驚諷辭戒逸治定功成至誠有動錫賚寵榮載歷風紀激濁揚淸事有失頗公執其平伸抑理枉獄無嘆聲姦臣銜公頃不忘情傅致公死惡害公生生有不沒死則公寧公天旣定彼姦曷勝以磔以裂天子聖明公憾旣釋烈日薄冰彼姦鬼蜮公猶列星有燦其芒南極長庚伊彼鬼蜮稔其穢腥有北豺虎以莫不憎公有令子式克繼承以昌家學甲科聿登庶或在玆報公冥冥有封如堂以妥公靈爰伐貞石鑱不朽銘百世之下斯文是徵

羅公蒙叟墓志銘

我太祖髙皇帝乘運龍興文武智謀之士四方雲集各獻其能芟薙暴橫肇建洪業僞漢逞凶殱於鄱陽其子理潛歸武昌上不欲窮兵乃遣儒生掉三寸舌以說之廬陵羅復仁承命往說說下完城不費一矢𨿽其口舌之功而實本於太祖不殺之仁有以致之也復仁質直遇事敢言以是功授弘文館學士後賜休致於家其從子養蒙好言語持辯論侃侃無所避人謂其有從父風而文學或過之羅氏代有其人養蒙諱以明養蒙其字自號曰蒙叟幼知慕學家貧母鬻簪珥以教之七歲善聲對十二三能爲辭賦及冠爲童子師常得肉味輒先以奉親所得一毫不自私元末兵亂值大父母及父三喪竭力盡喪葬不以貧窶廢禮一日假館新淦忽心動亟回家時母遘疾甚危卽禱天請以身代母竟死更二日復蘇謂曰適有神人告我云更與汝壽五齡人皆謂公孝誠所感母后果五年而沒母沒哀痛幾絕終喪如一日自是遇歲時祭奠必泣下沾襟鄕人見者莫不稱嘆故公之行有以服人𨿽冦盜聞公言皆感愧不復爲攘竊國初有勉公仕者公曰我逢聖朝爲太平之民謳歌田野以樂治化教子課孫以報覆育之仁吾老矣無能爲矣今天子卽位攺元永樂其中子汝敬領鄕薦明年上春官登進士第入翰林爲庶吉士升修撰皆公之教也汝敬嘗迎公來就養公時猶康彊朝上於奉天門見皇太子於文華殿特加問勞命大官賜膳人皆榮之已而辭歸詞林士大夫多爲詩歌餞送於都門外觀者咸嘖嘖加羨公歸鄕惟日賦詩歌頌太平間以書勉其子惟盡忠孝年已八十六耳目聰明飲食無異平時一旦翛然而逝永樂壬辰十一月廿三日也生故元泰定丁卯月日曾祖徳茂元瑞州學正祖仲哲父時中俱博學有文章母蕭氏配蕭氏再娶李氏俱先歿子男七人曰忍曰徳曰盈曰恭曰肅卽汝敬曰仁臨江郡學訓導忍徳先卒盈爲復仁後孫男若干人孫女若干人曾孫男某曾孫女若干人以某年月日葬於鄕某山之原汝敬以右春坊右諭徳兼翰林侍講金公幼孜所述行狀泣請予銘予生也後嘗忝與公有文字之交且辱相知詎可以辭況公平生學問操履出處大槪表表可稱至其事親誠孝感動神明此猶可書謹按其實而銘之銘曰

羅氏之先始出錢塘有衍其支乃遷豫章奕葉廬陵復蕃吉水桃林之墟蔚蔚嶷嶷科第相望寶佑迄今有赫髙曾襲其簪纓猗歟蒙叟式承家學以孝事親質神無怍士服儒紳八十六年鶴髮童顏飄然若仙逍遙林壑優遊卒歲他人天爵公獨良貴公今逝矣以反其眞九原不作永閟斯文

王竹亭先生墓志銘

楊士奇

國朝混一之初天下耆儒碩師往往多在徵詔數下或進而階顯融佐化理或退而信廉節成後進皆卓然有益於世也是時泰和王竹亭及其弟子啟兩先生正學篤行髙風直節表表乎大江之西洪武二年子啟先生首舉明經爲監察禦史明年竹亭先生以說書徵旣至上書論事更授福建鹽運副使以老得辭子啟先生後升廣西按察僉事又擢知崇慶州政治赫赫已而罷歸時竹亭先生春秋六十餘子啟先生亦幾六十伯仲恭愛隆然居必一堂出必鴈行長身玉立儼乎端恪巍冠襃衣襜襜甚偉蓋望之如神人無不肅然起敬畏者至其接人色莊气溫雍容怡如語簡理盡無不樂就之焉竹亭先生諱沂字子與竹亭其別號幼讀孟子卽知辧於義利稍長刻厲學問嘗從元進士楊升云彭復初治周易造其室奧自六經至於周程朱張之書靡不深究及子史百氏咸旁通博考蓋於天人之微聖賢之蘊往古治亂成敗之故蓄之富察之審言之的而履之確也嘗一試有司不合卽不復出教授於其鄕而所交遊往還皆當世名人元季江西參政沁布阿咱爾守贛州禮遇先生辟爲行省照磨又承制授吉安路治中俱不受逮皇明龍興洪武三年廣東行省聘考貢士試是年侍禦史吳去疾言泰和王沂經學操行宜在侍近遂徵爲說書至未幾而歸益以成就後進爲務從學者愈眾傾竭底裏隨其材而篤之而皆有成先生資識髙明內貞外和气度弘偉規範自然安成進士劉云章嘗贊之曰淵乎玄酒之在尊凜乎太阿之未出匣皭乎其淸而挹之弗竭薫乎其和而卽之弗可狎又曰使及門孔氏則風雩之詠歸端章甫之禮樂固將進退綽然而特視其所合蓋確論也先生孝友篤至歲時葬祭循古禮燕處必嚴未嘗啟口及人過失有文集若干捲承旨宋公濂爲之序詩若干捲襄城楊伯謙序之洪武十六年某月某日卒年六十有七王氏世有徳義其先出晉司徒導之後由金陵來徙至宋戶部侍郎贊顯於仁宗朝事載郡誌又若干世至圭爲榮王府賓客與周文忠楊文節皆善學者稱虹溪先生虹溪若干世至性夫性夫子以道元李韓公復嘗薦之以親老辭二子先生兄弟也先生娶陳氏繼李氏皆有賢徳子男一伯貞舉明經累官瓊州知府女一嫁嚴玄齡孫男二信直直舉進士爲翰林修撰曾孫男八女三先生初葬於秋鄕大徑之原至是瓊州公丁李夫人憂攺葬先生新山之原使直屬士奇銘墓士奇蓋生晚不足究知萬一然念鄕人老長識先生者盡矣當時門人親受教者亦多不在將使後之學者有志乎先進其何所考法也且士奇於王氏重世好又少嘗侍教先生兄弟及瓊州公矣故不敢辭不敏不銘謹述其所知大槪而爲銘曰

奕奕玉山澄江洋洋猗歟先生邦人之望江山出雲雨於下土君子之道有畜不施道之傳矣孰不爲材佐理於隆濟濟偕來世其逺矣後來何師猗歟先生曷究予思

故少師吏部尙書贈特進光祿大夫太師謚忠定蹇公墓志銘

宣徳十年正月十有五日少師吏部尙書蹇公薨於位先四日以疾聞上遣太監範弘以醫來視賜鈔萬緡明日範太監以眾醫偕來又明日疾革範復來問所欲言對曰陛下初嗣大寶義獨寡佑不能效分寸禆益然區區犬馬之誠所望於聖明者惟敬守洪武成憲始終不渝耳言已而絕訃聞上深悼嘆屬時國有大事悉停諸祀特賜鈔萬緡敕工部治喪葬贈公特進光祿大夫太師謚忠定遣某官某賜祭而官其長子英英等奉襯歸葬有日求余爲銘余與公同朝三十有五年而事仁宗皇帝自登儲至大位始終皆陪公公國家老成人所以啟益士奇蓋多不敢辭蹇氏世家重慶之巴縣宋以來多顯仕自公髙曾而下始隱居不出曾祖繼祖妣牟氏祖均壽妣雍氏考源斌妣胡氏繼羅氏以公貴贈曾祖祖考皆榮祿大夫少師吏部尙書曾祖妣祖妣妣皆夫人公諱義字宜之生而岐嶷長端重不好弄而嗜學弗懈始從里社師中書左丞殷哲時爲郡守一見異之引充郡學弟子員語其師曰是兒將來逺到非吾所及當成就之而公不煩程督日益有進洪武甲子中四川鄕試明年中禮部會試廷試賜同進士出身擢中書舍人授徵事郎見重太祖髙皇帝每前奏事率稱旨而數見奬賚初名瑢一日奏事畢問汝蹇叔之後乎親灑宸翰書義字賜之以易舊名時丁羅夫人憂賜道裏費且命馳驛歸蓋特恩云服闋仍舊職滿三載吏部奏當調特命終九載朝夕左右凡機宻文字必以付公而小心敬愼久而愈篤建文中升吏部右侍郎授嘉議大夫太宗文皇帝入正大統轉左侍郎數月升吏部尙書授資善大夫時政令制度有非洪武之舊者詔悉復之公從容爲上言損益貴適時宜間舉數事陳說本末文皇帝以公忠實悉從其言小人有譖公不忘建文者賴上聖明不聽有除官不得善地訴公不公者上皆斥之永樂二年冊仁宗皇帝爲皇太子命公爲詹事時師傅皆以勲臣兼之而輔導責任文臣詹事蓋元僚也上欲有諭皇太子率諭詹事往導意公亦委曲周悉皇太子尢愛重公所言靡不信用滿三載升資政大夫十年車駕巡狩北京命皇太子監國中外庶務惟諸王及逺國有奏請詣行在余悉啟聞處分公熟於典故達於政體孜孜無倦不動聲色而事賴以濟賜誥以其官秩封贈三代滿九載賜勅有秉心正直及淳良篤實禆益國家之褒數奉命兼禮部事𨿽職務塡委處之裕如十七年丁父喪歸上及皇太子皆遣官賜祭皇太子贈賻尢厚有詔起復公詣北京謝上慰勞再三賜鈔千緡遣中官護送歸南京明年從皇太子朝北京遂命公巡撫直隸應天等府州問兵民休戚及文武吏之賢否而升黜之公謂國家多事之際悉以法繩吏人將不勝特黜其太甚者數人餘多見寛假而兵民利獘當興革者具奏行之仁宗皇帝初嗣位一切政議預者三四人而公居首進少保兼吏部尙書二俸俱支賜冠服象笏及玉帶二遂進少傅及進少師賜師傅之臣銀章各一其文曰繩愆糾繆公首被賜上諭之曰朕有過舉卿卽具疏用此封識進來蓋望公等匡直也繼賜誥授榮祿大夫封贈三代及妻於公數人誥詞上特增曰勿謂崇髙而難入勿謂有所從違而或怠所以望公等者甚切也又念公侍從監國舊勞特制蹇忠貞印賜之而賜勅有以善翊君勞心焦思二十餘年夷險一節之褒時修太宗皇帝實錄命公監修宣宗皇帝嗣位一切政議屬公數人如仁考之初繼奉命監修仁宗皇帝實錄書成賜白金文綺鞍馬扈從徵庶人髙煦還寵賚尢厚復從巡邊旣還以公年老不欲煩以有司之務賜敕曰卿事祖宗積效勤誠朕嗣統以來尢資贊輔夙夜在念圖善始終蓋以卿春秋髙尙典劇司優老待賢禮非攸當況師保之重寅亮爲職不煩庶政乃副倚毗可輟吏部之務朝夕在朕左右相與討論至理共寧邦家其專精神審思慮益致嘉猷用稱眷倚老成之意繼賜銀章一其文曰忠厚寛弘蓋以褒徳云賜新第於文明門內寵錄洊加吏部言公曆少師九載降勅褒諭仍賜宴禮部是歲生旦賜鈔萬緡廐馬一匹今上嗣大位之日賜白金文綺是夕齋宿於公得疾越五日竟不起享年七十有三公爲人沈深質實和厚簡靜內有孝友之行事君有誠處人有量無所拂逆未嘗輕渉一語傷物至於議法亦不茍爲包含必歸中正歷事五朝凡五十年所履坦坦無一日顚躓之憂退朝之暇手不釋卷貴而能謙富而能約上前所言未嘗退以語人蓋天下有陰被其利者矣士奇嘗竊論之魯簡肅之忠實不欺李文正之不爲傷人害物張忠定之不嗜玩好傅獻簡之遇人以誠範忠文之不設城府公蓋兼有之矣元配劉氏繼張氏皆封夫人子男四長英次芳次蕓次荃英荃皆尙寶司丞荃先卒女二長適馬駿次適李成孫男四霖震沾露女一公之葬以薨之歲某月日墓在巴縣某鄕某原先塋之次銘曰

節乎蜀山浩乎蜀川孕精毓靈挺生偉人溫中穆外履夷蹈素皇明麗天奮躍自下在帝左右秉恭與誠掌帝之制播告四方進貳天官遂職冢宰簡用俊良往興至理帝命洊隆俾輔聖儲陳厥謀謨聖罔弗兪四紀在廷三翼升禦肅肅師臣秉王之度一念惟仁永矢不渝寅畏小心保終猶初陰利逮人人則罔覺惟帝昭明褒詔有數嗚呼忠定維國老成曷不慭遺翼我聖明生榮死哀死且不朽昭徳刋辭永告爾後

故少師工部尙書兼謹身殿大學士贈特進光祿大夫左柱國太師謚文敏楊公墓志銘

正統五年二月十八日少師工部尙書兼謹身殿大學士建安楊公奉勅歸展先墓旣畢事卜日啟行病作眾曰曷俟少間公曰君命不敢稽也挾醫以行至臨安武林驛病加遂不起是年七月二十也守臣治棺斂旣馳奏皇上嗟悼輟視朝一日贈特進光祿大夫左柱國太師賜謚文敏遣禮部尙書胡濙蒞祭遣中使護喪還葬其鄕命有司治墳公先世見余譔其大父墓碑曾大父伯遜大父達卿父伯成皆贈榮祿大夫少傅工部尙書兼謹身殿大學士曾大母黃大母謝繼阮母劉皆贈夫人公初名子榮字勉仁自學諸生鄕試選第一會試第三廷對擢第二甲賜進士出身入翰林爲編修太宗皇帝入正大統更其名榮初建內閣簡翰林之臣七人其中專典宻務七人者解縉胡廣王淮胡儼金幼孜公及士奇也公齒最少最警敏一日晚上出右順門召內閣諸臣獨公一人在出江西三司奏章示之言吉安鄕民之嘯聚者已悉復業蓋朝廷初有聞卽遣行人許子謨賫勅撫諭子謨行將一月又遣都督韓觀率兵繼之如撫諭不下卽加兵及是奏至上諭公曰觀不至不下其降勅褒觀公讀奏訖對曰計發奏之日觀尙在中道未足褒從之自是益重公時四方之事方殷七人者旦夕侍左右承顧問受旨退治職務且兼稽古纂述之事不虛寸晷上時步至閣中親閱其勞且視其所治咸稱旨時公尢勤勵遂皆進官公進修撰數月復進侍講明年攺元永樂秋公請告歸省又明年春七人皆賜二品金織衣且勞之曰天下事咸朕與若等同計非若六卿之分理也無幾簡翰林之臣十數人兼春坊官任輔導公兼右春坊諭徳授奉訓大夫日分直進講經史四年春公得寒疾命中官以禦醫來視賜藥物五年奉命往甘肅同總兵議邊務察視守備還奏稱旨六年夏喪父給傳歸旣葬遂命起復是年冬喪母公奏歸守制時已下詔巡狩北京不許七年春內閣胡公及公金公奉命扈從北京甘肅總兵何福奏托克托臺哈布哈等率部來歸命公往同福處置還奏上恱遂奉命持節往額濟訥之地封福爲寧逺侯八年春車駕北徵布尼雅實哩公三人仍扈從至驢駒河命公先賫勅還報皇太子復還北京冬扈從還南京九年春奏奔母喪遣中使護送旣還皇太子命公侍諸皇孫學且命公曰嚴則有成公盡心不怠重修髙皇帝實錄命胡廣胡儼黃淮及公爲總裁十年二月賜誥命並追贈父母妻冬甘肅守帥西寧侯宋琥奏叛冦婁達罕逃居齊勤蒙古衛將爲邊患時丰城侯李彬鎭陜西遂勅彬率師剿之且命公往與彬計度十二月還奏餉道險阻今沍寒人疲馬瘠不可行且小醜不足以煩王師遂勅彬旋師無幾叛者復歸十一年春從狩北京十二年三月從徵衛喇特時皇長孫侍行上命胡金及公三人凡行營有暇卽與講析理義開其聰明尙寶司官闕命公兼之旣還勅翰林修性理五經四書大全公三人皆爲總裁十四年升翰林學士仍兼庶子扈從南歸十五年春復扈從巡北京十六年夏進髙廟實錄賜宴賚胡公沒公掌翰林院事益見親宻一時廷臣狎恩多縱忌公抗直發其私適太學闕祭酒眾共舉公實欲疎之上不聽公遂宻言十獘指斥五府六部都察院章畱中不下十七年進文淵閣大學士仍兼翰林學士授奉政大夫十八年扈從北徵秋還京冬將西徵親藩奏建文中江西所垜集民兵可徵用出奏示公公對云陛下命復民業二十年矣今復徵非信上曰朕意固如此遂寢三殿災公偕金公陳便宜十數事皆見施行重賢愛民或陷非辜必援之尙書夏原吉以兵饟不給坐系呂震言其柔姦侍讀李時勉嘗論事亦有言其賣直者皆激上怒公悉委曲爲之辯解二十一年秋復扈從西徵駐蹕萬全一切軍務悉付公掌寧陽侯陳懋奏番王額森圖罕來歸命公往議定降歸奏稱旨二十二年復從北徵中道軍餉不繼上聞之命公與金公總計其數遂如二公言遣使諭邊釋其弗臣之罪下令班師浙江三司奏處州之麗水福建之政和山冦刼掠請勅兩都司合兵討之公言愚民爲有司所苦出不得已兵出卽良民先被害願遣一勅使撫諭之不足煩兵上從之卒如公言無事一日上從容坐帳殿諭公二人曰東宮監國久熟政務此歸悉付以天下事吾惟優遊暮年二公共對曰皇太子孝友仁厚天下屬心允稱陛下付托上恱師次楡木川上不豫旣上賓凡沐浴襲奠飯含棺斂一切之禮悉出二公眾遂推公先馳歸報旣至同尙書蹇公等議喪禮遂議卽位禮仁宗皇帝嗣位進公太常寺卿授嘉議大夫仍兼兩職學士逾月進太子少傅授資善大夫兼謹身殿大學士山陵事殷太監孟繼極言公盡心喪事上嘉嘆卽升公工部尙書仍兼前二職賜勅褒諭三俸俱支尙書一俸全給米洪熈元年賜誥贈三代考妣無幾上命範白金爲方寸印四枚其文曰繩愆糾繆以賜師傅公與金公同受其一皆期之直言匡輔修文皇帝實錄公預總裁仁廟上賓時皇太子監國南京遺詔召嗣位公往迎於徳州旣還命公同有司相陵地宣宗皇帝嗣位修仁廟實錄仍預總裁髙煦反在廷多懷二心惟文臣三四人勸上親徵公其首也遂扈從討平之師還特受駢蕃之賜馬騏激變交址黎利聚眾抗王師總帥孱弱不支輒與利和且爲利請立陳氏後遂以師還奏至上以示文武大臣皆勸發兵擊利上不聽竟偃兵息民公預力焉是年八月車駕巡邊至遵化聞邊兵侵塞以道陿師難並進上率鐡騎數千先馳撃之文臣獨公從旣還升少傅進榮祿大夫仍兼尙書大學士三俸俱支辭大學士俸進兩朝實錄賜宴賚又範白金爲圖書刻方直剛正四字以賜公數月上念先朝老臣蹇義等四人皆春秋髙並賜勅褒諭命輟職務朝夕左右侍論議公預焉賜玉帶加有禦制詩畫之賜公滿三載吏部以聞賜勅有忠言讜論禆益爲多之褒賜宴禮部遂賜少傅誥進封三代後兩扈從巡邊皆至洗馬林而還宣廟上賓公復偕有司相陵地皇上嗣位公與同官三人恊志合力以效禆益賜賚特厚修宣廟實錄皆爲總裁書成進公光祿大夫柱國少師兼尙書大學士如故賜玉帶時上日勤聖學命公同知經筵事五年謁告省墓賜勅褒諭加厚賚給傳遣中官護送旣還京道薨春秋七十公仕於朝四十年皆居淸宻考鄕試者一讀廷試卷九爲人闓疏果毅遇事當爲奮前不疑於論古人必欲出新見不肯茍同議辟率歸寛恕勤職事盛寒暑及小疾未嘗少怠於四方裔邊徼事及邊將勇怯智愚靡不通知故忖量事勢率預中內篤孝友睦婣之行家故丰裕且有厚祿能濟窮卹患無間疎戚喜賓客善交際𨿽貴盛無崖岸貴賤小大皆歸心焉故聞其沒也咸有嗟咨悼惜之意所著文章有黙庵集雲山小藳靜軒藳退思集北徵記訓子編藏於家元配劉贈夫人繼劉封夫人皆裏處士仲穆之女子男六恭讓錫賜貴芳貴通女七兵部主事雷潛詹鑌陳順徳蘇潤其壻也余在室孫男十二奏儼倫俊儉佶儆佐倧偉伷儀女七曾孫女二皆在室士奇與公同僚三十有九年同事四聖今內閣舊臣惟吾兩人未能退公又溘先余逝公之葬其子屬少保楊公書墓上之石餘銘諸幽嗚呼凡今能文士大夫感公之徳述公之行𨿽有之矣若交之久知之深言之信余兩人其庶幾可無愧也銘曰

桓桓文敏通才博識遭際聖明光奮於績承明延閣著作之庭以翺以翔舒華振英北邊西陲從狩萬里職典者文亦兼知武羌人胸臆將帥弱彊重瞳屢顧敷奏惟明晚陟三孤貳公弘化恪恭朝夕敢或遑暇帝懷敷仁鞠躬承之民懷被福黽勉成之志存寛惠行在果斷嘉謀讜議褒書有煥予告南旋曾幾何時上下延竚而訃奄來越昔內閣七人同事荏苒三紀我銘其四公壽考終哀榮寵光於乎文敏歿也不亡

明文衡卷八十六

●欽定四庫全書

明文衡卷八十七

﹝明﹞程敏政編

○墓志銘

故工部營繕司主事劉君墓志銘

楊士奇

永樂二十二年工部營繕淸吏司主事劉季篪卒於官其孤紳寅奉事狀介吏部郎中陳叔剛請爲幽堂之銘將歸塟焉君爲刑部侍郎時嘗監修永樂大典於文淵閣與予常相聚有知契故不得辭按狀劉氏其先汴人宋建炎初某官某扈從南渡遂官余姚其子孫業儒亦代有仕者至諱某爲丹陽書院山長嘗考浙江鄕試其祖也諱某爲慈溪縣儒學教諭門人私謚中肅先生其父也母張氏君諱韶字季篪以字行自幼端靜喜學問爲父母所愛旣承其家訓長而進學鄕先生宋玄僖王孟暘之門刻苦自勵二先生咸器重之登洪武甲戌進士第授行人司行人時重行人之選非進士不授凡方嶽大臣率出此君爲之一以所學不肯茍嘗持節使雲南四川朝鮮所至宣上徳達民隱饋贐一毫無所受事聞賜鈔襲衣丁丑升陜西布政司左參政先是陜有逋賦民積歲不能輸有司峻刑督之君至慨然曰民困故不能輸爲之父母又忍峻刑督之耶與其寮謀分行郡縣解其縶緩其期勞來綏輯而從容勸誘焉民皆感激思奮曰是赤子矜念我我可不戮力以累仁人奔走假貸以輸無幾畢完陜不產碙砂而歲有課額民窘不能償至或僨其家者君爲奏罷之洪渠水溢爲民患躬行視之爲設法治堰民賴以安蓋凡可以利民者率盡心焉華有郭子儀祠已壞過之嘆曰此崇徳教民之務何可忽督令丞修葺之凡所過祠宇有關風化而壞者必風郡縣葺理之其達政體槪類此在陜四年可書之績尙多被召爲刑部左侍郎尢懇懇重民命平反具獄數事陜平民王某爲彊盜所引逮至而所引者已伏法不能自白君察其寃召所引者之妻子使識之而聽其詞竟得實王免於誣有典守錢谷而虧兌者旣被逮則援引千餘人同罪君廉知其誣卒辧所誣引者釋之河陽逆旅夜有朱趙二人異室而宿朱怨家後追至殺之而誤中趙朱實不知天未明行十數里逆旅主人疑朱殺之追執送官鞫訊考掠朱不勝遂誣服不敢求辧君獨曰是偶邂逅相聚非素有負且計其裝非有圖也特緩其獄遣人密察之無幾有司竟得殺趙者而朱以緩獄不死揚州民胡氏夜有賊入其室殺人而遺刀屍傍旦視之柄有鄰家蘇氏私識官捕鞫蘇蘇曰家失此刀久矣不服旣備極諸刑竟誣服君潛使人懷刀往察其鄰一童子識之曰我家物也遂得賊而釋蘇蓋其理刑一以求生爲務永樂乙酉朝廷廣召文儒纂修大典命太子少師姚廣孝禮部尙書鄭賜監修而擇六卿之貳有文學者一人爲之副遂以命君討論裁處人多服之書成受厚賜庚寅坐失出罪人左遷兩淮鹽運副使未行復畱丁酉攺工部營繕主事躬勤治職未嘗以崇卑爲意壬寅得痺疾明年正月某日卒享年六十有一君爲人淸素𨿽歷顯要而泊然自持居家惇孝友之行接人有謙讓之節雍容雅度有犯不校閒暇手不釋卷治經長於春秋喜吟詠衝澹優柔有陶靖節韋刺史之趣所著文集若干捲藏於家娶潘氏子男四紳寅辰復辰中永樂庚子順天府鄕試先君一年卒女二長適安逺縣學訓導趙某次尙幼君之塟以洪熈元年正月八日其墓在其邑某鄕先隴玉燭之原銘曰學有以用於世才有以達其志得失無所怍乎內勒銘其藏垂休永代

太子少保禮部尙書兼武英殿大學士贈榮祿大夫少保謚文靖金公墓志銘

太子少保禮部尙書兼武英殿大學士金公以宣徳六年十二月十六日卒訃聞上嗟悼甚至贈榮祿大夫少保謚文靖命禮部尙書胡濙賜祭又命自喪至祥禫皆遣官祭敕有司治喪塟百需所以褒寵之厚且備矣公諱善字幼孜以字行其先世見余所作其考雪崖先生神道之碑公自幼嗜學問內承家訓之篤長從前進士聶鉉先生受春秋經得其微旨中進士乙科授戶科給事中太宗皇帝初臨禦注意文學士攺翰林檢討居無幾簡翰林之臣七人處之內閣付以密務而兩制悉歸焉七人者廬陵解大紳胡光大永嘉黃宗豫南昌胡若思建安楊勉仁公與士奇也數月皆升官公爲侍講授承徳郎仁宗皇帝在東宮時翰林春坊司經局之臣日講經史公專說春秋敷析簡明睿旨稱善遂命纂十二公事作春秋要旨三卷以進永樂五年升右春坊右諭徳仍兼侍講授奉訓大夫七年車駕巡狩北京公與光大勉仁同扈從八年扈從北徵冬還南京升奉直大夫十年賜誥命贈其考守正爲右春坊右諭徳母陳爲宜人封母羅爲太宜人贈妻孔爲宜人十一年扈從巡北京從徵北邊十二年復從北徵升翰林學士仍兼諭徳修五經四書性理大全爲總裁官授奉議大夫十四年還南京明年扈巡北京預修太祖皇帝實錄十八年升文淵閣大學士仍兼翰林學士二十年扈從北徵二十二年復從徵北旣旋師中道宮車晏駕初喪至斂皆勉仁與公據禮行之旣而勉仁先馳歸報道中之儀皆咨公而行仁廟嗣位進戶部右侍郎仍兼文淵閣大學士翰林學士踰月升太子少保兼武英殿大學士專典內制賜大臣五人銀圖書其文曰繩愆紏繆蓋以匡直勉之公其一也奉命持節冊封趙王妃及封梁王洪熈攺元命兼禮部尙書三俸並支大臣兼三俸者惟勉仁與公兩人賜誥命授資善大夫贈其祖仲卿及父皆太子少保武英殿大學士祖母周母陳皆夫人進封母羅太夫人贈故妻劉封繼室屠皆夫人以法司論死罪多寃抑命自今臨決必會大學士三人同審而公預焉詔百官有親違離三年以上者聽給告歸省公首奏歸省母蓋前此百司職務塡委無敢言私至是公首奉詔賜賚甚厚是歲丁太夫人憂上嗣位詔修兩朝實錄起公爲總裁官明年奉命持節之寧夏冊封安化眞寧二王妃歷河南關東西之境弔覽周秦漢唐以來遺墟故址悉見賦詠所過兵民休戚旣還具言於上實錄成賜金織襲衣文綺白金鞍馬是歲扈從巡邊至宣府而還歲餘得疾上遣太醫院官視療數月竟不起春秋六十有四公爲人簡易沈黙溫裕有容居家惇孝友之行旣仕事上以誠持論必正扈從北徵時道中士卒有憊者太宗皇帝知之以問羣臣羣臣未有對公直對宜遂班師凡於公務致勤不倦處同寮能讓於人泛愛無忤其學該愽文章和平寬厚類其徳性四方求者無虛日靡不酬應得其一篇一詠者皆寶重之書兼工眞行嘗考會試者一讀廷試卷者四不伐善不騖名初升學士寵賚日加卽以盛滿爲戒名其燕處之居曰退庵疾革士奇與勉仁問之有何言公言受國重恩上無所益朝廷下無所益生民何言傍或啟之請身後之澤者公正色曰君子所恥訖終淸明未嘗詞組渉亂旣卒自公侯六卿曁諸司之長皆哭弔奠祭士無賢愚皆有喪善之嘆嗚呼儒者際遇始終光榮如公一世其幾何人公之所存蓋無忝矣子男五長昭伯宣徳二年進士次武伯堅伯文伯壽伯女五皆有歸孫男六女三公塟以卒之明年某月日墓在某縣某鄕某原銘曰

玉笥崔巍金川湛澄公生其間萃龢挺英賓興賢能濟濟皆至靑萍出匣淬礪初試六禦乘時登庸玉署淸邃崇嚴參典密務恪勤夙夕小心寅恭於狩於徵龍旗率從上承簡知履坦平平鵾遊滄溟鵬翺九天歷事三聖敬終猶始不競不絿有譽無毀方簡大冊天府所藏崇碑厚碣敷在四方謙退之存易簀不貳嗚呼文靖可式有位

國子司業張公墓志銘

楊榮

永樂丙戌秋七月三日國子司業張先生以疾卒於太學之官舍京師士大夫與夫六館諸生皆相與哭之盡哀旣奉匶南還卜以某年某月某日塟某鄕某山之原國子學正順昌黃立爲述先生之行徵予銘之予生也晚忝以科目入京師濫官翰林辱先生折輩行相契厚今先生歿矣烏可無銘文以告後世遂弗獲辭按狀先生諱智字玄略姓張氏其先爲延平之順昌人曾祖某隠徳弗耀祖元贈滄州路平陽州判官父升元以神童薦補太學授祕書郎五轉而爲江西儒學提舉母範氏周氏生母陸氏先生以元統乙亥某月某日生自幼有大志聰明頴悟讀書過目成誦羣兒爲嬉戲之事必正色端謹如老成人稍長卽能勵志於問學嘗慨然曰采玉必於昆山探珠必於滄海士之爲學豈不出戶庭管窺蠡測所能至哉卽日挾策入元都交當世之名士用薦補入國學元之季四方兵興先生以才出參閩省機務省臣承制授先生同知新諭州事已而知其不可爲浩然退歸國朝初定天下先生卽建陽之崇化裏灑掃一室置古今書籍其中窮搜博覽沛然有得於心鄕黨爭企慕之洪武戊午以明經應薦上吏部授夷陵州學正凡九載以內艱歸旣服除入覲太祖髙皇帝方任賢圖治知先生才可用遂超拜禮部試左侍郎卽首言宜以書籍頒布北方學校議者以費財不便先生正色曰使賢才彚徵利益生民何惜此費眾大慚未幾實授右侍郎其在職能秉禮不遷綱紀秩然人莫不敬服之居二歲以事左遷爲國子學錄尋升博士後遂擢司業先生能誘掖奬勸以誨諸生故鮮弗底於造就其教人一本於道徳仁義之說孜孜焉開導後進老而弗衰一時學者莫不師宗之永樂初今上幸學眾推先生講易特蒙寵異賜予甚厚至是卒享年七十有二初娶魏氏繼室某氏子男二人長時早夭次旼孫男若干人曰某曰某榮於先生同裏少時巳聞先生名心竊仰慕曁官京師得朝夕從先生杖屨之末以聆緒論私以爲幸孰謂先生奄然永逝而竟弗得以終惠教嗚呼可勝惜哉然先生之文章事業不可以無述也謹撰爲銘文一通以納諸墓庶後之人有考焉銘曰

猗嗟先生早馳駿聲搜羅百家學霈以盈元政不綱才弗大顯聖朝肇化賫志斯奮筮仕夷陵允爲範模諸生雲從濟濟文儒爰貳春官帝心簡在讜論嘉猶國史具載晚教成均爲學者師六館化之時雨是資書林之原卜此窀穸過者式之先生之徳

詹事府少詹事兼翰林院侍讀學士贈嘉議大夫禮部左侍郎曾公墓志銘

宣徳七年春正月辛巳詹事府少詹事兼翰林侍讀學士曾公卒於北京之官舍予與少傅楊公往哭之士大夫皆往會哭翊日予二人以聞皇上悼嘆卽命禮部賜祭贈嘉議大夫禮部左侍郎命工部治墳塋兵部給舟歸其喪將行其季子種謁予拜且泣曰種父未卒前二日屬春坊庶子周公狀其事行命種請墓銘於先生先生幸賜之以慰先人於地下予聞而益悲念與公交好三十年而今已矣奚可辭銘公諱棨字子啟吉之永丰人其先世出自武城西漢末郕國十四代孫諱據者避王莽之亂率族人南遷散居南丰廬陵諸郡至宋兵部侍郎江西湖廣安撫使贈武成伯諱晞顏者公之髙祖也元翰林直學士諱徳裕者公之伯祖也翰林編修知制誥諱巽申者公之祖也考諱叔本妣張氏公幼頴敏端重言笑不易五歲盡識象戲字七歲從學伯父兩臯十五以其所學訓族人子弟十七出教新淦胡氏塾巳有名時儒者鄒仲熈鄒幼亨輩皆忘年與之交二十充邑庠生教諭戴正心文學老成尢重公旣作詩勵之復爲龍說期其大用永樂元年中江西鄕試明年禮部會試中選者四百七十人公在第八庭試遂中第一賜進士及第太宗皇帝奇其才親批所對策褒美之賜冠帶朝服授翰林修撰承務郎未幾詔選進士二十八人俾進學文淵閣公爲之首上嘗召問典故公奏對如響每應制詩文皆立就由是深沐寵眷纂修永樂大典命爲副總裁授儒林郎五年升侍講授承直郎丁內艱大駕巡狩北京起復扈從同邑有坐姦黨事逮公者人以爲危太宗特原之謂曰朕惜爾才也公所居西長安門外家人不戒火延及禁垣上亦以公故置不問嘗與諸才俊賦天馬海靑歌於上前公獨先成詞气豪宕太宗深加嘆賞升承徳郎滿升侍讀學士與修太祖髙皇帝實錄書成重沐賜賚丁父憂復起就職仁宗皇帝嗣位皇上正位儲宮升右春坊大學士仍兼侍讀學士授奉議大夫賜誥命贈其父爲奉議大夫左春坊大學士兼翰林侍讀學士母爲宜人洪熈初元侍皇上監國南京宣徳攺元與修兩朝實錄書成賜金織襲衣白金文綺進詹事府少詹事賜寶帶日直文淵閣歲時屢拜禦酒珍饌白金鈔幣之賜恩意隆洽一日趨朝以欬嗽遽引退上遙見之詔免朝參公益敬愼弗懈踰年疾復作上亟命醫往治公知不可起自爲贊遺相知者訣別遂卒公生洪武壬子八月戊戌享年六十有一旣卒公侯六卿以下皆往哭奠而士林君子咸共悼惜以爲斯人不可復得矣其配鍾氏有賢行封宜人子男三長秬先卒次稷次種女五劉惇會鍾公鉉周秀夫胡顓勉髙欽夫其壻也公姿貌魁偉襟度夷曠孝友忠實出乎天性而才气志行尢超卓不羣兩京鄕試禮部會試屢典文衡去取率公平素奬勵後進以爲已務宗婣鄕■﹝尙阝﹞有急難靡不用情善飲酒與賓朋觴詠談笑傾倒意豁如也爲文章才思滂沛頃刻千百言不待思索工書而艸書尢精得晉人風致四方慕而求之者足相躡其門至於啇確古今講論政治無不切當其塟以某年某月某日其墓在某山之原銘曰

偉哉曾公卓犖瑰奇少處鄕邑才已不羈永樂初科首賜及第玉質金聲爲國令器居官翰苑克愼克勤文行之懿逺近著聞歷事三朝竭心贊翊寵眷殊深屢進淸職弗究厥施遽止於斯恩命之隆生榮死哀惟玆鄕邑山盤水遶銘諸其藏千古有耀

故給事中李君墓志銘

楊溥

洪熈紀元之初詔廣言路以來天下之善而漢中府學訓導李君蕃上端本十六策朝廷嘉納之驛召至京授行在兵科給事中九載考績稱最將升秩而君以疾卒於官聞者咸惜之弟蔚請翰林編修江淵狀君家世歷履行義卒塟請予銘予嘗識君不可辭乃敍而銘之君字秀實唐涼國公愬之後某世祖自洮州臨潭徙於荊五世祖細元季徙蜀之富順祖允中復徙內江父季賓以鄕貢進士任訓導升教諭歷七邑所至能教人君生長宦所自幼警敏異常兒旣長力究羣經中鄕試會試中副榜遂領教職以上疏論事升行在兵科給事中授徵事郎其爲教官以師道自勉爲給事中克舉其職命視關外城壘還陳備邊策淸理軍政於河南人稱公平還獻贍養軍民十餘事所至采軍民利病以聞每念二親不就養請分俸給之朝廷宴賜或有嘉味美醞彩幣謹封識奉其親及得推恩於父母乃請告歸省賜楮幣爲道裏資其處內外親姻皆有恩誼姑二人早寡君迎養於家撫其子咸底成立朋友鄕■﹝尙阝﹞以善相與卹困窮化橫逆皆可稱道家食時買僕一人蓋僕嘗盜其主人之馬及事覺主人求僕殺之以三人易僕君竟不與素甘澹薄言不及產業撰家範一編教戒子孫所著詩文有鳴佩集藏於家壽止三十七卒以宣徳甲寅春二月二十四日父季賓封如其官母陳氏封太孺人配黃氏封孺人子男四人曰吉安曰某女一人在室正統元年冬十二月二十一日塟其邑靑岡原銘曰

駟馬髙車萬里長途中道而僕其命也夫其命也夫

明文衡卷八十七

●欽定四庫全書

明文衡卷八十八

﹝明﹞程敏政編

○墓志銘

北京行太僕寺卿兼苑馬寺卿楊公墓志銘

胡儼

公諱砥字大用姓楊氏世居澤州之南村曾大父誥大父禎父伯新皆居鄕裏爲善士公自幼秀頴與羣兒處必習禮讓進退容止若成人長老見多異之年十歲入州學爲生徒卽知務學旣長學益懋遂充貢爲太學生洪武甲戌登進士第擢授大行人副嘗上疏言孔廟從祀宜退楊雄進董仲舒有功名教踰三載升湖廣布政司左參議舉賢能卹鰥寡去貪暴吏民懷服歲庚辰以言事謫居遼陽及上龍飛特起授鴻臚寺卿時父巳喪乞終制歸廬墓側日夕哀慟人不忍聞永樂二年起復爲禮部左侍郎後以巡視河道坐失職降工部營繕主事又調禮部主客主事八年春扈從北徵典功賞有勞勩十年二月受命詣北京簡閱馬騎還遂授行太僕寺卿明年又兼苑馬寺卿而公於馬政竭心盡職往來畿甸之間監牧攻駒馬大蕃息至於有司政令之得失民情休戚之所關知無不言由是寵任益隆十五年十一月丁母夫人司氏憂護喪歸塟特蒙恩賜鈔千錠道塗給力役行次澤州之黃華裏去家近一捨以悲哀匍匐得疾寓於勝因寺明年正月己巳竟卒享年五十有四訃聞上悼惜之遣官諭祭三月庚申塟於州城之東南村之原袝先塋也配焦氏子男二人長璞次瓉女一人適李貴銘曰

惟楊氏出自晉始伯僑衍厥胤歷秦漢微復盛炳公卿襲華慶迄於今世晉城冑𨿽遙系乃明公挺生揚休聲著政績流徳馨澤之東南村岡浮山郁龍門蒼玨峯秀丹水長宅玆幽公之藏百千祀永不忘

嘉議大夫北京行部左侍郎劉公墓志銘

北京行部左侍郎劉公旣卒其孤徵以予與公故乃寓書奉狀來求墓銘按狀公諱辰字伯靜姓劉氏其先沛人後徙鄞遷婺之金華則自公之曾祖三顧始也三顧仕元爲明臺上萬戶府經歷幼鞠於舅王氏遂因其姓故公之祖文璜父志皆姓王氏至公復姓劉公慷慨負气節喜立功業以表見於世初王師親下婺州公首上謁署爲典籖奉命使方谷珍谷珍令左右飾二姬以進公峻卻之其人慚而退浙江左丞李文忠開省於嚴辟公置幕下以資贊畫時元帥葛俊守廣信當祁寒集丁夫浚城濠民苦之欲爲變文忠止之不聽遂怒欲臨以兵公請往諭以大義俊卽悔悟謝文忠意乃釋旣而授監辦金華茶鹽官秩滿課最以親老歸養教授鄕閭嘗道遇故人李惟中死於逆旅具棺斂瘞之任昊母喪不舉遺金塟之未幾二親繼歿執喪哀毀不勝衣所居室廬僅蔽風雨饘粥或不繼處之裕如也里人劉十八懷金入城遇二卒圖其金與飲醉之扶行水次欲加害公見力解之獲免後以懷才抱徳起爲湖廣道監察禦史臨江同知陳斌受賕及銀工盜金皆坐死公爲辯之得減死論居二年以謇諤聞擢知鎭江府興廢舉墜勤於其政聞宋宗忠簡公墓在丹徒荒穢墓田據於民卽加封樹復其田命墓傍寺僧收田之人以主其祀丹陽道接句容細民任負載者往往因日暮行劫行旅患之公嚴爲禁盜遂息郡有瀕江田八十餘頃歲久淪沒仍責賦於民公請於朝除之京口閘廢舟楫不通東南漕運者轉新河江陰二港以出江多爲風濤阻溺公乃自京口至呂城百二十里去淤塞甃石作壩修閘門順水勢之出入於是公私便之然漕河源淺易涸每仰練湖以益水湖有三斗門亦廢公又修築之三斗門成漕運之舟旣通湖下之田益稔時浙河轉輸之民道其境上死者爲收瘞疾者給米命以小舟送出境賴以活者數百人永樂元年夏六月以預修國史知故實賜白金文綺襲衣升江西布政司左參政至則以久雨江水泛溢九江諸郡瀕江之田皆澇饑民爲盜富室多罹其害公卽檄郡邑勸富民出粟以貸饑者蠲其役以當其息官爲立劵約明年償本粟由是富者樂從饑者得食南安贛州等九府荒田糧六萬餘石有司歲抑取於民民不堪公以聞悉蠲其額後以同官坐事相連免歸永樂六年秋命下復起爲北京行部左侍郎出特恩也公以老不任政日被顧問畱京師者三年乃賜敕書文綺鈔錠致仕歸踰年復驛召至京命督工武當未行疾作又賜鈔錠遣官督醫給驛舟送還至常州毗陵驛遂卒實永樂十年七月二十三日春秋七十有八孫祚奉柩歸塟文星門下閣塘先塋之次是年冬十二月九日也娶陸氏董氏董氏元中書參政嘉訥女前四年卒陸氏有婦道子男二人徵觀觀蚤世女二人長適東陽施信厚東川軍民府經歷次適徐叔紹皆陸氏出也孫三人祚祺禧女一在室予與公舊同史館知公爲人直諒多聞而公亦以此自信有古節士風可尙巳銘曰

不撓不污而端其趨不激不隨而安以居恩榮始終而善不虛嗚呼來祀欲知其人視此刻■﹝石昬﹞

王希範墓志銘

永樂十八年三月辛未禮部儀制司主事王希範卒予旣弔哭還其孤錫持狀來乞銘將歸塟納墓中以詒諸後予與希範永樂初同被選擢入翰林又同日拜恩命爲檢討時希範年甚少气甚銳學通而才敏於人少許可獨以余齒少長頗推讓相與幾二十年始終如一日今已矣銘不可辭按狀希範諱洪曾祖徳甫祖善父輝世居錢唐希範生八歲卽知務學及冠入郡庠從訓導胡粹中授春秋日記數千言無遺忘下筆爲文辭沛然有奇气凡所事所言若老成人粹中大器之年十八舉進士任行人將命關陜得使職人賢之未幾升吏科給事中遂爲檢討修大典爲副總裁滿考升修撰又升侍講三以大比典文衡取士甚公職侍講踰二年遷今官適尙書呂公巡行關陜凡部事悉委希範敷奏論事詳明同列敬服朝廷方屬意希範而希範竟遘末疾以卒享年四十有一其疾也得賜藥物其卒也又得賜棺且給舟載歸恩意隆至人莫及也初娶兪氏生子二人長卽錫次欽繼室劉氏前浙江按察僉事必榮之女生女一人寧奴希範之學月開日益淳蓄深愽其爲文章務湔滌刮劘以期至於古人而遽止於斯悲夫將以年月日塟某處銘曰

昏哲彊弱才也窮達壽夭夭也修身俟命人也君子修其在已俟命於天而已希範勤一世以修諸已而卒不施其命也夫其命也夫

前泰和州知州顧侯光逺墓志銘

梁潛

泰和始爲州其民之眾亂久而後定治之尢難而國朝初相繼爲之守者得二人焉曰吳侯去疾顧侯光逺也二侯皆一時豪士顧氏先世居河南自宋髙宗南渡始徙而南居姑蘇之嘉定元末有知侯之材者辟爲掾京口及太祖髙皇帝下江南京口首納款侯預有力其間遂從髙皇帝入金陵監大軍倉支納三年授江西行省理問從徵陳友諒督饋運明年平陳氏擢知龍陽州時方甲辰年也招附懷來鏟革宿獘民賴以息越二年攺知泰和州龍陽老穉至號泣於道不忍侯之去至泰和前州守卽吳侯也吳侯以民好訟告於侯侯憮然曰民有寃抑守弗爲之理民將安訴頃之訟者雨集侯乃自爲書榜聮紙長數丈誨諭諄切民爭來觀觀已去不訟者十二侯又俾凡訟者居譙門上思三日然後得訴思不三日去不訟者過半矣乃擇吏純謹者一人置簿受訟詞而勾稽其始末民誠負寃也輙爲疏理非誠負寃願悔自止者聽不問未兩月民不復訟吏亦畏侯精敏無敢舞文以病民境有虎適其時禁民私蓄兵民無所措訴於侯侯爲艸檄告之神虎一夕遁去州以大治以丁祖母憂赴闕陛辭命畱翰林院同議編大明律律成上進復命監造天下均工圖籍已而還服喪嘉定未幾起復授廣東行省郎中二年召拜吳王府副相畱京師以他事詿誤方逮系間得疾飲水病結胸而卒臨卒爲詩壁間以嘅道其平生有白髮歸朝之嘆聞者悲之子存誠殯於都南門外三里店侯諱某生元某年某月某日歿今洪武某年某月某日娶某氏子四人長卽存誠次存仁爲河南偃師縣令以歿次存義存信存誠今居嘉定存義存信從侯於廣遂畱家焉侯性澹泊不尙侈靡所居廨宇室無長物惟蓺蔬數畦食取充口衣取蔽體而已至於治民事無巨細必盡其心在廣之日別廉吏均轉輸浚城隍撫馴士馬安戢逋逃號令旣明而賞罰必信逺邇翕然及聞其歿爭欲爲祠立石以頌其徳者屬有禁不可乃止侯嘗從元進士楊仲宏先生學賦詩气豪才贍而律調渾厚尢工七言晚自號蔗境翁詩數卷題曰蔗境吟槁云於乎侯當艸昩之初能卓然諗知天命攀附聖主以自樹立可謂壯偉矣而用未臻其極功業不究於當時獨其善政在民者民不忘也瓊州守王君伯貞往來廣海間得侯二子訪之又素知侯之惠愛不忍其泯也爲序其事以屬潛爲之銘潛與王君皆泰和人也乃著其事之大槪吳侯安慶人爲殿中侍禦史以歿其後無聞焉銘曰

民歷艸竊窮姦偸及玆弭寧誇相讎大吞小噬病曷瘳正躬惠民邦兩侯後先敷政何優優隠絀舒伸暴帖柔回遹悔沮嗟相羞嗟哉我侯古罕儔衣被寵光壯謀猷澤流盈溢爵未優身永逝矣名無休

襄城伯李公墓志銘

王直

正統十二年十月廿五日襄城伯李公薨於位年五十五上聞震悼爲罷朝一日命禮部致祭工部爲治墳塋供塟事公侯卿大夫士皆奔走弔哭凡諸將士嘗隸麾下者皆相與會哭盡哀蓋公喜讀書明道理文謨武略靡不究知其事君也忠其待下也仁其制事也義其存心也恕是以上下痛惜之如此公諱隆字惠平其先和州人祖旺生有奇材太祖皇帝龍興之日常從徵伐立戰功累官至燕山左衛副千戶父浚又以軍功累至都指揮同知從太宗皇帝靖難功多授奉天翊衛宣力武臣特進榮祿大夫柱國襄城伯食祿一千石又以其爵封三代祖考妣及配皆夫人公其長子也年十五襲爵𨿽甚少而負英偉之資雄傑之材上深器重之永樂庚寅以來每六師北伐輙命公領兵從其應機發策出奇取勝𨿽老於行陣者亦多讓其能上益奇之以爲可大用丙申車駕畱北京顧南京根本地擇可任畱守者莫如公遂命焉甲辰仁宗皇帝卽位重北邊守備暫輟公南京命總兵鎭山海凡東北邊關皆節制蓋隠若一長城敵爲之震懾未幾復還公南京洪熈乙巳宣宗皇帝卽位眷念公甚厚而倚賴益隆有白金文綺之賜公祗敬將事夙夜盡心蓋未嘗有間今上在東宮時知公忠勤宣徳乙卯嗣大位又賜公白金文綺而眷注尢篤正統庚申上念禁衛重兵及諸司將士更畨來京以備徵調者𨿽有大臣總之而才智明決如公者不可不在其位乃命丰城侯代公還爲之副公在南京十八年荷列聖知遇以爲股肱心膂褒嘉寵待之意具見所賜勅前後幾二百道自古大臣得君之深而始終無間亦少有如公者公行不違道而持之以誠小大之務必盡其公威行惠施近恱逺懷是以其人𨿽有貴賤愚良寬鄙細粗不同皆敬愛公如父母召還之日莫不願畱而不可皆曰公去矣吾何恃自都城至江上泣而送者相屬於路公得人如此是豈以僞爲哉公之在朝𨿽總理軍政然謙已下賢務循大體不茍爲異同嘗有詔舉將校之可任者公必愼擇以進使必當其用有司點民丁隸府軍皆公與兵部再閱不中者例有罰公曰彼出自田裏非素習然方壯顧教練何如教練有法則怯可勇勇可使爲精兵由是鮮有罰者丙寅命率師巡邊賜之鈔幣及寶刀一公曰軍事貴嚴寶刀之賜意其在此吾豈敢不力然公威令素著及臨邊申飭守備內外整肅訖還不戮一人上閱武近郊公等各嚴兵以待戎陣整肅號令明審坐作進退皆中度上喜各賜金織蟒龍紵絲二有副公受賜惕然不自寧益思所以修其職朝廷或有政刑疑未決命文武大臣廷辯之公在其中侃侃正言犂然當於人心士大夫益重之以爲非獨將帥才也閒居手不釋卷古聖賢之言行皆服行不忘祿賜之外不妄取一錢嘗刻漢疏廣及唐盧坦之言以貽世訓諸子曰吾襲父爵四十年幽逺之情固多未達所行之事寧免過差然兢兢惕勵悔往修來不敢欺公貪墨以負朝廷付托之重爾等宜益勉諸公取費氏崇信伯瓛之女封夫人無子女一嫁武安侯鄭宏側室子五人珍璉珝瑞瑾珍田氏出也女四人長未行次適興武衛指揮同知張鑑府軍衛指揮僉事胡全珍兄弟卜以是年十二月某日塟公於某之原太師英國公知公爲最深爲述其行珍奉來謁予求爲銘予亦荷公之知而慕公之徳且悲公之不可復見也奚可辭嘗觀晉之郤縠以詩書禮樂將中軍晉是以大漢諸葛武侯不使有餘財以負昭烈君子謂爲大丈夫公庶乎是矣公自號湛然道人人亦以是稱之於乎玆其所以爲湛然者歟公庸行之美見諸事者尙多不可以徧書姑序次其大者而系以銘銘曰

天佑聖明賢俊挺生偉玆襄城邦家之禎維公頟頟厥有世澤旣世其功亦世其徳珪璋之望熊虎之姿有武有文施無不宜出則徵行入則居守天子曰來汝予左右公之在朝維一其忠不矯而異不翕而同正直之言廉厚之行眾人所思君子所敬天不慭遺隕星其堂壽不百年人奚不傷髙墳峩峩公安於此刻銘垂休焜耀無巳

知府葉公墓志銘

公葉氏諱砥字周道更字履道蓋楚名臣沈諸梁之後以所食采爲氏居南陽至晉有諱儉者爲括蒼太守因家焉其後又徙上虞髙祖萬曾祖明祖某父良玉皆不仕公天性明粹喜讀書早喪母童氏又喪其父皆能以禮居喪不惑於流俗嘗受學於鄞陳文昭檇李鮑仲孚二先生皆元故老博學有文章嘉公篤志爲之傾竭底裏由是學行大進洪武庚戌公以明經取進士第得定襄縣丞兵荒之餘民未安業公勤於撫字流亡來歸乙卯坐累謫涼州公處之泰然曰吾無愧於心足矣日杜門爲學有詩寄子曰不須詢逺道窮達信乾坤更號坦齋又號尋樂作賦以見志士大夫謫居邊者皆宗之守將西寧侯宋晟亦延致家塾爲子師己卯求賢陜西按察副使羅某臨江知府劉鵬上虞知縣李惟中皆薦其學宜任史事遂起爲翰林編修又有言其堪任風憲者復升廣西按察僉事用法平恕獄無寃滯吏畏而民愛之嘗兼綰三道印出按郡至遷江會洞獠數出沒爲寇害吏民洶洶欲遁去且以無備諷公請少避公曰我去汝縣官必遁民何恃以安卽命料丁壯立保伍寇來並力禦之彼豈不畏死耶頃之報益急公下令如故不爲動寇亦卒不敢至永樂初以史事被逮籍其家惟薄田敝廬故書數篋而已事白還之仍命與史事書成攺考功郎中公進退人才品第髙下小大各適其用尙書蹇公謂其年邁一以藻鑑任之他不混以事會修永樂大典徵天下名儒命公爲副總裁稽經考史無不愜當仁宗皇帝在東宮緝熈聖學擇儒臣侍講論公預焉其言於上者必堯舜周孔之道非是不以陳爲郎中九年俾食四品祿職如故公重聽誤以爲授他職上親灑翰授之至今寶焉久之公引年求去不許乃自言於吏部曰砥老矣過蒙優禮猶叨祿在朝人將謂何上若不棄願得一小郡牧小民庶效報萬一吏部以聞卽拜饒州知府公先教化後刑罰興利去害摧姦植柔民無愚良皆愛之如子水旱爲災憂若巳出每齋沐致禱必獲有年人以爲徳之應郡故有磁窯銅冶而丁調不減他郡公爲力言於布政司得減四之一時方營造工之受役者當給糧贍其家布政司下饒州於逺輸內畱八萬石給之公謂非戶部意不可眾嘩然利其便請必從公終不許未幾部符下他已入倉者皆反之民使逺輸勞費彌甚眾乃服公明決皆拜謝布政司亦自愧其所行凡再述職京師皆以卹民隠革獘政去污吏爲急然謂饒之風俗厚其民易化有訟者必以理諭不付曹民知公之愛已也多悔悟而罷有婦代前夫子訟蓋欲資其後夫公揣知其故窮詰之以母子不忍爲詞公曰爾不忍於子何忍悖其父而從人邪婦慚裂狀逸去由是無理者不敢至其庭訟簡刑淸民歸徳焉戶口增至萬三千士之取科第者加數倍於昔公年益髙而燭理益明遇事亦若無足爲者嘗賦詩以自適辛丑八月有疾作書戒子孫以睦宗族和戚姻重義輕利母貽譏於後世尢以不能報國恩爲慊是月廿一日卒於郡廨之正寢距其生元至正壬午三月初六日享年八十郡人無賢愚貴賤皆哭之哀諸孫奉柩還以壬寅正月初六日禮塟上虞廿一都駱家嶺薛氏墓山西麓配周氏賢而克家先公廿一年卒今合塟焉子男二信可用可有士行皆早世孫男五綸早卒綬應州學正緯以子貴封南京刑部主事綺先卒續湖廣東湖馬驛驛丞曾孫男六罍充縣學生未仕冕取進士今爲松江知府嗣生蕃佐佑曾孫女六皆嫁爲士人妻公平生爲文甚多號坦齋集今所存者南行稾退朝稾芝山稾經進稾及經筵講義弟魯道拙於治生無厚業婦家欲離婚公卽以已產益之終身不復言其自處儉薄𨿽位望之重比封君而蕭然不異布衣時人有過失婉詞誨諭使知攺而止未嘗疾言遽色然內貞外和𨿽詞气寬平而所守有不可奪者博極羣書手不釋卷其所著述必根於義理之正而有益於世教蓋於漢魏唐宋諸大家無不學故其所立蔚然有盛名當世而可示法於後來於乎公有徳行文學之美而又兼政事之長誠一代之巨人君子矣塟三十五年而墓未有銘至是冕來京師以綬所爲狀求予銘予從祖思忠與公同取洪武初科進士第及公來翰林予亦忝從公後蓋於公舊矣則今銘墓奚可辭銘曰

葉氏之先實楚名臣源逺流長子孫振振曁公承之乃舉進士奮迹文章揚譽政事經幄詞林寵命自天堯舜是陳維公則賢公旣老矣皇用殊錫加乃常祿仍乃顯秩公有誠言願守一州惠此羣黎庶幾寡尢湖山之間厥壤千里人之愛公不異其子公逝不畱民心則悲豈弟之化百世之思峩峩新阡公安於此昭徳有銘垂耀無巳

教諭聶大年墓志銘

大年聶氏世爲撫州臨川人曾祖某祖伯善皆不仕父同文洪武中取進士爲翰林侍書尋攺中書舍人壬午六月太宗皇帝至京師時盛暑以迎鑾暍死大年於父卒後五月乃生母胡孺人撫育之天資明爽頴悟絕人比長喜讀書日記數千言通詩書二經於諸子史無不讀尢篤意古文及晉唐人詩書法歐陽趙松雪皆臻其妙由是名動縉紳間用薦起爲仁和訓導藩憲大臣與一時達官顯人過杭者皆禮重之而大年之文章傳於逺邇迎其母來杭旦夕率婦子備物以養必誠必孝母之心歡焉逾六年母卒奉柩歸塟哀感行路鄕邑耆老列言母賢行足以勵風俗而子又克孝如此詔旌表其門閭服闋分教常州府學滿九載升仁和教諭仁和之人得大年復大喜敬愛逾往時大年乃言於有司修學校嚴學規訓勵彌切諸生日加親慕教用有成登第者彌眾賓興之歲諸藩省請典文衡者聘幣交走其門而多以後至不能得爲憾大年所至多得士人服其公凡所經歷處遇佳山水及古人遺迹必見諸賦詠聯爲大捲藏於家景泰六年秋朝廷有史事徵詣翰林將用之而大年以疾告退就醫藥凡與善者數往來問候冀速愈而勢日危殆大年知不能起呼子章取紙筆書曰吾上負朝廷之恩下負平生之志爾兄弟尙勉學爲士人擲筆而逝蓋景泰丙子二月二日也觀其所書如此則其抱負可知矣予初識大年於金溪王先生所又得其所作小瀛洲水竹居賦觀其詞翰而重其爲人眞可謂奇偉非常之士也常思振起之使效用當時以其學行必有以名世傳後及被召來京師心竊爲喜思與之久處不厭而大年病予亦以老疾絕人事往還心𨿽相親而迹則疎矣大年病甚遣門生李昻持簡來言身後事蓋欲予銘其墓予聞而哀之不三日而大年卒矣於乎予豈忍銘吾友哉大年生於洪武壬午十二月初三日及其卒也享年五十又五配陳氏前平樂太守用晟之女有賢行四子女四孫男四大年有詩文四十卷多可傳者斯足以不朽矣章奉柩歸臨川將以某年某月某日塟某山之原予乃爲述其行而系以銘銘曰

學足以爲人師才足以適事宜出旣逢時亦將有爲何天不慭遺而未究厥施嗚呼噫嚱其誰不悲

明文衡卷八十八

●欽定四庫全書

明文衡卷八十九

﹝明﹞程敏政編

○墓志銘

漫士髙先生墓銘

林志

永樂二十有一年二月三十日翰林典籍漫士髙先生廷禮卒於南京之官舍年七十有四其子熟還櫬以塟於長樂縣崇丘裏之半占山使致韓府長史楊曜宗狀來北京俾某爲詞將以刻焉先生愽學能文尢雄於詩𨿽談笑奮筆而精思力摹莫及蓋詩始漢魏作者至唐號爲極盛宋失之理趣元滯於學識而不知由悟以入自襄城楊士弘始編唐音正始遺響然知之者尙鮮閩三山林膳部鴻獨倡嗚唐詩其徒黃玄周玄繼之以聞先生與皆山王恭起長樂頡頏齊名至今閩中推詩人五人而殘膏剩馥沾漑者多黃終於校官周顯行曹員外郎先生與皆山並以詩遇今上初二人自布衣召入翰林皆山卽除典籍卒先生爲待詔九年始升典籍平生賦詠流傳海內有稾曰嘯臺集曰木天淸气集母慮千餘篇其選唐詩品彚九十卷拾遺十卷議者服其精博能書工畫時稱三絕書得漢隸筆法畫原於米南宮父子出入商髙間方壺子畫妙貞一初識先生稱賞不寘曰異時當爲名家在翰苑二十年四方求詩畫者爭致金帛修餼歲常優於祿入神瑩气融襟懷髙簡善飲酒喜談謔與人無賢愚新故盎然如一素彊無病晚得風眩疾歲輙發無甚苦一日與故人飲極歡夜分乃寐旦忽眩作弗能言卒考諱駒淸才不羈蚤世謚皎白居士妣陳氏宋樞密使洽之孫先生事母孝謹年五十七方貴未幾而母沒娶陳氏先卒塟得佳兆虛右壽藏三十四年乃合塟三子曰熊曰熟曰然五孫曰箕曰唐曰黙曰堅曰莆城先生諱棅字彥恢仕名廷禮漫士其號也實宋尙書張鎭之後曾祖麟以出蒞髙氏祀復無子取猶子隆爲後遂從髙姓是爲先生之祖系曰

吳航山川蜿蟺扶輿是生偉人間气之符嘯風噓雲山含川嚅乾文坤象隨厥吐舒金石鏘鳴琚珩拱趨他人戛戛已獨於於上追杜李髙岑爲徒畫船煙埃石經玄圃精聚神交■﹝目穴﹞無今古三絕何資一官而旅春夢蕓臺晚心棋墅龍門其居樓曰翫宇落月綺裘淸風玉麈鴻儀冥冥蝣羽楚楚其神天逰而蛻玆土

國子博士羅先生墓志銘

周敍

國子博士雪庵羅先生致事家居之十有三年年八十二卒卒後十有四年其從子修齡以義民謝恩至京師乃持刑部郎中致事朱君邦紳之狀屬文志諸幽且曰曩少師東裏楊公歸榮故鄕時先生嗣子世文嘗造謁乞銘公諾之未暇也玆來公方在病前諾恐不敢遂願以爲請敍惟先生文學足以淑後進徳行足以表當世出處進退之節足以追配古人髙年宿望邈焉寡儔宜得如少師者執筆顧敍敢當斯寄辭焉而修齡之屬益堅憶永樂初元侍學家君大學時先生官學錄家君官學正同官同捨相處幾五年家君恆前輩事之敍亦獲承教焉六館中求如先生者不二三人也蓋知之深莫敍若矣於是忘其鄙陋序次之曰先生諱恢字師程姓羅氏世爲吉之永丰人以族望於鄕郡曰湖西宋末武岡教授開禮勤王死難丞相文公制服爲文祭哭之事載史傳其六世祖也曾祖廷植祖建徳父伯禹俱業儒世其家先生自幼頴敏五歲失恃旣丱力學居父喪哀毀骨立襄事惟謹事兄如父敬愛篤至鄕裏化之洪武癸酉領撫之崇仁儒學司訓聘嚴師弟子禮勤於化導凡經造就者悉得爲聞人嘗上疏言孔子廟庭從祀當以道學論當時有若優於宰予論語記有若言行者四皆有禆於世教記宰予者亦四皆見責於聖人宜以有若居十哲位次而宰予居兩廡公伯寮沮壞聖門不宜從祀蘧伯玉孔子之故人行年六十而化今居兩廡六十位次之下未當宜例升啟聖王廟疏奏不報其持論正大多類此秩滿膺薦入史館與纂修太祖髙皇帝實錄竣事賜白金文綺升國子學錄師範端嚴道徳益髙前後相繼受業者千餘人永樂初太宗文皇帝幸太學受襲衣之賜滿考遷博士又六載以年七十陳乞致事時車駕巡幸北京仁廟在東宮監國朝臣致事者率未得請爲遣使上聞得旨兪允時論髙之司業吳公嘗逰先生門率六館寮屬諸生數千人祖送之觀者塡道時人莫不爲先生榮旣歸謝絕城府迹日與宗戚故人優遊山水觴詠之適而詩書之訓考索之勤未嘗少廢間與族弟某掇拾先世遺文曁族譜考訂修輯梓刻以傳於家事澹然弗顧也先生徳性忠厚儀矩端莊望者敬畏孝於奉先遇忌辰時祀輙感愴泣下誠於接物於人無疎戚長幼言行表裏如一一日忽召子孫語之曰吾今日覺神不守舍吾其將逝乎時天初曙令啟戶視之有頃而終平生遺稾有居田錄寫心稾歸田錄藏於家其養气之功蓋如此其生以元至正庚寅二月一日沒今宣徳辛亥十一月廿三日以沒之歲十二月某日塟撫之樂安四十二都大塘坳祔先兆也母王氏繼母劉氏知溧水縣劉鈍庵之女俱有賢徳配蘇氏內行克備先十年卒子一人世文孫男三人轅輗■﹝車兀﹞孫女一人曾孫男九人時曉■﹝日良﹞曛昕昪暟升旵玄孫一人瓘銘曰

顯允羅氏代有聞人粵宋季世武岡益振興師勤王復其鄕縣烈烈忠精之死不變猗歟先生武岡裔孫再振厥華有徳有言起教黌宮登薦館閣羣材彚興直筆輝焯亦有奏疏聖門示評言𨿽弗試大義孔明遷秩成均十年乃調赫赫文名翼翼師表仕豈論達道髙者稀年至乞身超然其歸豈無歸者壽考能幾先生家居黃髮兒齒優遊泉石八十二年令徳考終淸風穆然嗟予小子敢當銘志庶幾後來有考其世

故資政大夫靖江相府右相李公墓志銘

陳璉

公諱質字文彬號樵雲姓李氏其先開封祥符人在宋季有仕於徳慶者因家焉公生頴悟有大志蚤知嗜學經史子集無不讀讀輙記憶旣長遭元季多故與時落落不合遂家居不出日與弟文昭放情山水以詩酒自娯居無何中原擾攘嶺海多事公起構義兵捍鄕裏及徳慶路陷士民遑遑無所依戴推公入守之日夜浚城隍繕甲兵扼險要以遏他寇由是一路賴之以寧時據鄕邑者多刻剝殘忍公嘗戒麾下非遇敵母妄殺或執敵人來獻率給衣糧縱之家𨿽富饒急於賑施三族與鄕裏流寓之貧者咸有所仰以故一時名士如建安張智茶陵劉三吾江右巴延子中羊城孫仲衍王彥舉皆聞風來歸及大明皇帝定鼎金陵遣師南討洪武戊申四月平章廖公永忠參政朱公亮祖總師至公遂散麾下全城歸附總兵遣使入奏上嘉公忠誠召至慰勞再三賚予優渥就擢中書斷事越明年己酉轉都督府斷事階奉訓大夫皆能執法丞相都督咸敬憚之五年壬子授刑部侍郎階中順大夫尋升本部尙書階嘉議大夫尢愼於刑獄盡哀憐之情致淑問之頌寛猛適中爲上所知日益親幸時開行省於浙江上念厥地素重號稱難治宜簡廷臣有徳望才器者往綏之卽拜公浙江行省參知政事階中奉大夫是年秋九月也下車首以承流宣化爲巳任振紀綱正風俗勸農桑興學校舉遺賢卹民隠知無不爲爲無不力居三年惠流兩浙厥績以懋聲聞於上天子念公老召還致政於京師嘗入見賜坐便殿訪以時政得失直言無隠上益重之八年乙卯冬十月復起爲靖相府右相階資政大夫有勅奬諭甚至公益思竭誠以盡輔導之職嘗入覲因奏乞歸省先隴上可其請王親揮翰賦詩以賜復命藩憲元僚與府中官屬宴餞漓江之滸人莫不以爲榮後王坐事去國公隨終焉公美風儀性孝友治家有法接人以誠𨿽極顯榮情素沖淡暮年尢工於詩有樵雲集若干捲生於元延佑丙辰三月十一日卒於洪武庚申閏五月某日初權厝金陵聚寶山後某年某月某日歸塟鄕之淸秀裏布山之原祖廣孫累贈嘉議大夫禮部尙書父熈春累贈中奉大夫浙江行中書省參知政事祖妣孔氏贈淑人妣林氏贈夫人公凡三娶先梁氏次石氏俱贈夫人汪氏封夫人弟文昭學識優長隠徳弗耀子四人曰恆曰震曰復曰熈皆知學好禮惟震有詩名孫男四人公瑾公瑜公瓛公玖女三人梁仕貞梁明理嚴公敏其壻也孫女二人次第公之行實來速銘者卽震也於戲自元綱解紐海宇兵爭乘時奮者莫不剝下自封樹威肆毒少知推一毫爲利人事公能仁其族屬以及於眾視彼之暴豈直相萬哉及一時與公全城來歸者鮮克有終惟公踐歷中外官至卿相忠義著朝廷聲名滿天下勲垂竹帛徳在人心五福備膺子孫蕃衍非先世積善之深公存心之厚何以臻於是耶銘曰

嶷嶷李公世爲粵人積善旣久郁而未伸族大而蕃實自公始值元鼎沸保障鄕裏公之庇民如室斯宇公之好賢誠出肺腑聖明禦歷威詟四夷公散其徒全城來歸帝嘉厥誠錫以祿秩尋升秋官克殫忠赤後參大政於浙之中威徳交孚聲聞上聰致仕於朝出於寵渥時有敷陳多所裨益逮居相國有諤其言直𨿽不容此志則完之身云亡之徳弗替慶流綿綿式延後裔淸秀之裏布山之阡勒銘貞石垂美萬年

明故榮祿大夫少保戶部尙書兼武英殿大學士謚文簡黃公墓志銘

陳敬宗

榮祿大夫少保戶部尙書兼武英殿大學士黃公旣致政壽八十有三以正統十四年六月三日終於正寢其仲子中書舍人采奉翰林修撰周公旋所述事狀致書於予而以墓銘相屬敬宗門生也安敢以不敏辭按狀公諱淮字宗豫別號介庵溫之永嘉人其先世諱衮者仕宋禦史檢法歷世皆有文學之官至諱通者公之祖也通生性字思恭公之父也元季方國珍據於溫思恭懼玷僞官遂遁迹不出退號靜庵妣王氏公自幼卽有經世之志年十二鄕學師命賦荷花十四充邑庠弟子員臬司官命賦挑燈杖詩語皆出奇驚人於凡經史性理之學儕輩罕能及者遂中洪武丁丑進士二甲除中書舍人勤愼周密於職務無所不舉歲壬午太宗文皇帝入正大統首蒙召見訪以大政深稱意旨卽命入翰林凡侍朝特命解公縉與公立於禦榻之左以備顧問上以萬機叢脞日禦奉天門左室毎夕召公語至夜分上或就寢則賜坐榻前論議機密𨿽同列不得與聞已而命居內閣專掌制勅又選胡公廣楊公士奇楊公榮金公幼孜胡公儼與之同事是年秋升公編修繼升侍讀永樂攺元之明年甲申二月會試天下士上命解公與公爲主考得曾棨等四百七十二人徹棘入覲上以得才之多爲之甚喜上欲立東宮密預問公公曰立嫡以長萬世王法上意遂決三月冊立皇太子命公爲左春坊左庶子兼侍讀賜袍笏寵眷日隆丁亥升右春坊大學士仍兼侍讀進講東宮啟沃良多復勅兼輔導皇太孫戊子上巡狩命公及尙書兼詹事蹇義金忠諭徳楊士奇畱守諭之曰朕畱汝四人居守猶唐太宗簡輔弼監國必付房玄齡卿等其識朕意己丑春車駕啟行明年庚寅車駕親徵邊塞適長沙妖人李法良作亂皇太子命丰城侯李彬率兵剿捕而漢王設疑沮之皇太子以問公公曰丰城老將必能成功兵貴神速宜亟遣以掩其不備旣而法良就擒一如公言公以疾在告皇太子命內臣問安復遣院判蔣用文視醫手書略曰卿其勉進藥食早獲康安以慰予懷是年秋聖駕還京皇太子遣公迎駕下滁州謁見上喜與語良久壬辰誥封公父奉政大夫右春坊大學士母妻皆封宜人癸巳車駕再巡狩公畱守如故時漢王潛蓄奪嫡之志忌公獨深日夜窺伺間隙流言監國之過公遂不免一滯十年處困中惟日賦詩以自遣形於詩者無非引咎責躬之言名曰省愆集又卽人情變態之機寓之於言名曰自省錄甲辰仁宗皇帝嗣位遷公通政使兼武英殿大學士仍領內閣事辭不允丁太夫人憂乞守制不許特命乘傳奔喪洪熈攺元升少保戶部尙書兼武英殿大學士階榮祿大夫復辭不允命三俸兼支力辭尙書俸許之賜勅褒嘉上手增誥文二語曰勿謂崇髙而難入勿謂有所從違而或怠蓋切於求助也曾祖祖贈皆如其官妣贈皆夫人父封如其官母封太夫人妻夫人是夏上不豫時皇太子往南京省謁孝陵遣使召還旣而宮車晏駕羣情洶洶公及少傅二楊公佐鄭襄二王監國憂勞至於嘔血及皇太子還京卽位大事始定宣徳攺元八月漢庶人反上率師親徵以公多病畱佐鄭襄二王監國公夙夜在公至班師方歸私第疾益甚命太醫院使徐叔拱胗視病少瘥卽上疏乞骸骨不許固請始令歸田養疾賜楮鏹萬貫陛辭加賜萬貫於時公之尊府靜庵先生壽八十有九公年餘六旬恪供子職彌謹弗懈先生沒上遣禮官賜祭命有司以一品禮塟旣襄事公拜恩闕下上寵畱累月賜遊西苑命公侯伯師傅尙書學士十一人陪焉仍召公之子采從行公乘肩輿登萬歲山賜宴山之麓翌日獻詩以謝上大恱比辭宴餞於太液池親灑宸翰制詩送之給路費賜金織紗衣一襲且諭之曰明年朕生日卿其復來明年如期入覲上寵眷宴賜之禮有加於初九月辭還又明年上崩今太上皇嗣位公入朝進香上嘉念舊臣寵賚優厚畱月餘辭歸公在永樂初知無不言言無不聽嘗有告黨逆者公言於上曰洪武末年已有勅禁革不宜復舉從之而大獄遂息靖難師後吏部例以南人官北土不效順者奏編行伍公曰近有勅旨徵討官與舊官事同一體若復追罪南人與勅旨相背上卽罷之斯時阿嚕臺旣納欵欲收北邊吐蕃諸部聽其約束請朝廷刻誓詞於金錠集諸部長磨酒飲之以盟公曰國家控馭逺方使各自爲心則力易制若並爲一則力大難制矣此舉實其姦謀也上顧左右曰黃淮如立髙岡無逺不見爾等如立平地所見惟目前耳西域大寶法王初至京上欲刻玉印賜之以璞示公公曰朝廷賜諸畨制勅所用不過勅命廣運二寶今此璞大於二寶邊人將謂法王尊於朝廷也上甚嘉之至於命讞疑獄而疑獄無寃命議鈔法而鈔法無獘其識見尢爲人所不及嘗讀廷試卷於上前同列有不直者公必正色直之不少隨順於是人有目公爲太認眞者公亦不少變也及謝病歸田裏杜門卻物不接世故者二十餘年所著文有介庵集歸田藳藏於家配夫人楊氏淑徳懿行儀於閨閫側室李氏子男三長棐次采卽中書舍人次盤女一在室孫男五珣瑜■﹝王扁﹞珪璨孫女五曾孫男一訃聞賜謚文簡命禮官祭者九有司賻塟如制以年月日窆於邑之徳政鄕大羅山之原從先兆也爲之銘曰

惟周三公視古百揆公不獨立三孤以貳爰副燮調益弘化理維寅維亮公寔職此皇躬是保百辟攸式寵顧𨿽隆小心翼翼視艸玉堂髙文大冊六經黃麻有典有則獻替密勿日於帝側定策安邦宣慶布徳廟堂柱石薦紳蓍龜維鹽維梅鼎鼐是資列聖眷倚心膂股肱功在社稷福及蒼生掛冠廿年乘化奄忽生榮死哀無間存沒大羅之山郁乎佳城勒銘閉幽百世其寧

故沐夫人方氏墓志銘

夫人諱某字某姓方氏世家臺之黃巖叔祖國珍仕元金紫光祿大夫浙江等處行中書省左丞相太尉衢國公父復初由忠翊校尉知黃巖州事歷升榮祿大夫浙江等處行中書省平章政事推恩贈其髙祖宙曾祖震亨皆越國公髙祖妣潘氏曾祖妣周氏皆越國夫人祖國馨蔡國公祖妣陳氏與榮祿之室鮑氏並蔡國夫人鮑生夫人聰慧孝順甚爲父母所鐘愛年十九爲國朝黔寧昭靖王側室夫人生長名族又獲承接大家心益弘明事王與主壼耿夫人恪謹柔順終始不失上下禮節處一家尊卑間謙恭溫和靡不順適生子昻有文武才能爲右軍都督府右都督翊贊其兄黔國公藩鎭雲南積有勞勩故朝廷賢其子之才特賜誥命封爲夫人夫人愈益恭謹無纎毫自矜之色凡在閨閫莫不益重夫人之賢享年八十有二正統四年正月二十五日以壽終子男一卽昂孫男五僖俊佐仲佑孫女三長適成國公朱勇次適右府右都督陳玫曾孫二璘瓛曾孫女一夫人旣終昂在雲南昂之異母弟駙馬都尉昕夫人期服子也率僖等奉襄大事惟謹卜以是年閏二月二十三日祔塟於江寧縣長泰北鄕觀音山元王墓側銘曰

婉婉淑姿穆穆令儀胤慶顯宗勲閥攸歸爰副主壼左贊右翊敬嗣徽音克恊懿徳督府有子出靖南邦恩及本源封誥煌煌副筓六珈寶鈿珠璧服玆命服寵光赫奕旣壽且貴五福具臻勒銘閟幽於昭千春

道會林君剛伯墓志銘

吳訥

嗚呼自周衰道廢民散之後異端雜說紛焉競起迨漢晉而降則惟老佛之徒爲盛老氏本周柱下史未嘗毀形滅姓世之儒生因或寄迹其中如唐魏文貞公玄成鄴侯李公長源率能不逺而復建功當世後之君子所以稱爲振古人豪也歟其或抱負材器拘其法而弗能出若吾鄕林君剛伯者可不爲之深惜也哉剛伯林姓名復剛伯其字也上世居福之長樂髙祖松洲宋末宦遊常熟遂家焉曾祖諱近思祖諱修徳皆任元州學學職父諱大同號範軒國朝任開封府儒學訓導生三男子而剛伯居長甫成童五經四子皆成誦弗忘年十七出教陸氏龔氏家塾篝燈自課夜分始就枕時範軒患耳瞶母氏亦衰病適邑中始建僧道官淸溪道士尙守謙領道會職謂其徒曰吾教際時休明然匪資於儒則何自而興哉遂延剛伯以儒書訓其徒孫張仁靜等剛伯樂其閒靜可以棲身飬親乃請父母欲托身其教父母許焉淸溪聞而喜曰吾教得是人必興吾當身任之遂錄爲弟子攺名復眞給祠部牒爲道士時剛伯年已二十有四矣永樂中舉至京修勸善書永樂大典繼往龍虎山校正道書嗣四十三代張眞人宇初曁其弟四十四代宇淸推其學爲教中第一號曰弘文輔教髙士永樂九年選任道會復取赴北京修道藏經以老疾辭歸宣徳壬子秋得肺气疾瀕卒呼其弟長子宗授以所作詩文十卷囑付後事且命求舊交計嗣先生作行狀詣予乞銘旣卒宗遣價奉狀來謁嗚呼予少與剛伯生同裏曩範軒致政家居予恆持所業求正退卽與剛伯講求古今述作之懿去年以書求較正乃翁範軒文集豈意今年遽聞其死乎嗚呼剛伯所學多有過人者使其弗汩於彼教其能亢厥宗以增輝此道也必矣惜乎此之失而爲彼之得予寧不爲之深惜也哉昔者昌黎韓子序贈衡山廖道士稱其魁奇多藝因致惓惓憫惜之情廬陵歐陽少師亦嘗爲故人明因太師記其始終言行於塔是則予於剛伯之墓寧忍弗銘也耶剛伯生元至正乙巳沒於宣徳七年某月某日享年六十有八是年某月某日窆虞山陰銘曰

此其失乎而彼其得乎而吁嗟其可惜乎而

明故曉庵法師塔銘

楊溥

師諱善啟字東白號曉庵俗姓楊氏蘇之長洲人五世祖慶宋發遣常州主管學事贈左朝奉卽家吳之支硎山值兵徙北郭父永年性好善稱楊佛子母陸氏師甫能言通佛典父母異之命入無量壽院禮永荗院主爲浮圖旣長屏迹龍山窮日夜力於經史百氏不輟聲譽隠然日起少師姚公廣孝善世洽公南洲皆器重之而典記於洽公者甚久永樂元年薦主蘇之永定寺六年主松江延慶寺逾年擢本府僧綱司副都綱尋應召纂修永樂大典預校大藏經賜金織袈裟衣一襲時三殿災詔求直言師上疏陳利病不報內交沈少卿民望王侍講希範王贊善汝玉陳檢討嗣初益深造詣而與璧庵完公輩往還有江行倡和詩一卷與甫裏趙公宗文酬倡尢多歲遇牡丹開時必盛集題賞錢唐瞿公宗吉雄於詞賦嘗用一韻往復幾百首而詞鋒益銳海內皆傳焉正統八年十一月八日卒距洪武三年十一月十五日世壽七十五僧臘六十以其示寂之歲十二月二十三日弟子慶暲等與其侄旻升奉柩歸塟於舊隠之龍山遵治命也旣塟且二十年而溥於塔銘尙未之作者志蓋有待乎叨居侍從之列利澤不加於民空言無補於世則亦負師期望久矣玆使交還獲訪墓於龍山下見其塔銘尙虛以待之則溥亦何待而不言哉夫以交之深者知必至也言之夥者情必厚也昔宣徳間大理卿胡公槪巡撫東吳威聲大振而於師獨加敬禮時溥方冠欲應鄕舉謁公師忽見而喜之遂入白於公得預鄕舉然溥亦始聆論議察其動止毅然一儒者由是往還日就欵洽數日不見必折簡招之簡類歐語作字有帖意見必肅衣焚香啜茗坐語移時去則且談且送𨿽艸艸禮亦不廢或閉戶發篋出古人眞迹對閱評品如論宋仲溫陳文東二先生書宋筆正鋒陳或偏鋒故宋優於陳吳中稱髙楊張徐爲近代四傑然季迪眾作皆得體如律仿劉長卿選兼韋應物皆人所不到宜其爲最文則喜栁宗元遇有作必朗誦數篇得其意趣然後下筆而詩則宗季迪也然皆不務蹈襲以爲奇至論儒釋之辯曰且各爲其教又曰東魯垂道西竺見性皆莫先於厚本故𨿽離父母而養生送死率從厚與兄弟極友愛撫諸侄教養兼至而交四方宿儒名緇必以誠未嘗見懈體惰容然非其人亦未嘗一與之交此韓子謂墨名而儒行王文正謂此失之而彼得焉宜爲法門之僅有吾人之願交也而況溥也荷師期待旣久不亦知之至而情之厚哉倘以余齒無負於斯世則亦無負於所知矣姑書此以與其徒慶暲等刻石於墓而且系以銘曰

唐有師暢曰喜文辭宋有惠勤亦號能詩暢由韓子儒行以彰勤藉蘇公得附歐陽顧今東白有學有徳旁邃詩文兼此二釋豈無韓蘇俾世有聞我何人也敢預斯文龍山之陽齊闉之北寂焉淵焉於此埋玉奔走幾年始遂弔謁有言莫酬庻永其碣

明文衡卷八十九

●欽定四庫全書

明文衡卷九十

﹝明﹞程敏政編

○墓志銘

行人羅君墓志銘

劉儼

正統十四年秋敵入侵逼宣府城告急者日數至太上皇帝時在禦親率六軍往拒之分官扈從而行人司則司正尹君昌行人羅君如墉濱行約同行於尹君所凡四人尹於予居相比羅君過予曰適與妻子別諭曰從駕出徵危事也非使命時比萬一不幸我必死以報國我死其抱吾二子徵狀元劉先生編修陳先生文以著吾不朽予驚拒之曰何爲出此言也君笑曰一得之愚及敗績報至予往問其家道臨別之言如出一口予乃痛哭曰如墉必死無歸矣其臨別之言可信也明日尹君先自軍前遣歸其僕至於行裝中得詩凡十八首皆與如墉及刑部員外某相倡和其詩大率傷姦臣擅權軍無紀律惟以不虧臣節相勉期予讀之竟痛哭曰如墉必死無歸矣觀是詩可知也其後同行四人三有詩者果不還予以是知土木之役有棄義而逃者有𨿽知義而迫於不得巳者有如吾如墉素定於死其於所謂從容就義者幾矣及是朝廷旌其義詔其子鑑入太學以俟擢用鑑來徵銘於予此如墉之志也言猶在耳予敢辭乎如墉字本崇別號竹峯世家廬陵之印岡髙祖中正元瀘州同知曾祖伯剛元鄕貢士祖彥偲父惟最皆績學有聞公自少頴異初從安慶司訓母舅王來旬讀禮記垂成乃嘆曰詩吾世業也可自吾絕耶遂學究兩經鄕大家交聘爲子弟師太守四明陳公聞而召之見試以長江萬里圖賦君援筆立成累千言皆新奇有深意公奇之以爲邑庠生予時於陳公所見是賦已心識而敬服矣正統七年君由鄕貢與予同以文辭登進士第除行人司行人由是日親且厚間從出使歸必過予道其道途所過古聖賢祠墓遺迹處或祭以文或歌以詩亹亹不厭且論所至藩臬郡縣官賢否歷歷如指諸掌後驗其人成敗果然蓋君若溫然和易而其中剛介明白人不得而欺故所至人皆敬而畏之平生孝於親友於兄弟於朋友急其難𨿽禍患有所不避其文章辯博暢達喜往復然皆有法度而宿於理其材贍故求無不應者卒之日年四十有六兩娶皆郭氏子男三人長卽鑑次某俱繼室出某遺腹生也諸孤以某年月日立木主塟公於某山之原於乎民生於三事之如一惟其所在則致死焉君能致其死無愧爲人臣矣銘曰

忠魂義气與造物遊隨寓而安奚必首丘亦有歸時玆爲幽宅人感其義過焉必式

奉天翊衛推誠宣力守正文臣特進光祿大夫柱國靖逺伯追封靖逺侯謚忠毅王公墓志銘

彭時

公諱驥字尙徳姓王氏其先本太原人自秦漢以來爲將相者踵接蟬聯族逺而分世次莫可考後有宦遊雲中者因家宣寧卽公所自出也曾祖守道克世儒業祖思宗仕元保定髙陽尹父成以宦家子畱居於束鹿呂村裏入國朝遂占籍焉成以讀書力農爲務裏巨族程子晉見而賢之妻以愛女是爲公之母夫人也公生而岐嶷警敏年十三遊邑庠刻志問學日記數千言識者咸以逺大期之永樂丙戌登進士第拜兵科給事中剛正敢言嘗奉命出鎭山西奏蠲徐溝鹽池虧課二十餘萬民困以蘇尋升山西按察副使理寃獄戢姦盜風紀振肅入爲順天府尹弛張得宜畿內稱治宣徳丁未升行在兵部右侍郎越九載遷尙書練達兵政得大臣體正統丁巳阿勒臺多爾濟巴勒數侵邊甘涼數州驚擾尢甚朝廷患之命公西巡許以便宜行事公至稽閱邊備知守將法弛而令不嚴嘆曰如此而欲敵無侵淩難矣翊日集眾轅門詢平日畏敵而不畏將者得都指揮安敬卽斬以徇曰自今畏縮者視此一軍震栗失色因簡閱戍兵以甘州戍兵冗濫乃定爲去畱使相更代於是兵得休息民減轉輸之勞敵嘗入莊浪公遣兵授以方略使擊敗之敵乃引去及公還敵復窺邊公馳赴甘肅遣副將蔣貴率精騎出擊戒曰勉之去而不能成功無相見也貴感奮追敗敵眾於石城兒泉公計彊勢猖獗不一大揃刈無以示威旣諜知敵部落所在復以貴爲先鋒襲之自率驍騎與都督任禮等分道而出刻期夾攻轉戰二千餘里俘男女二千餘口敵帥走死西陲以寧捷聞上遣中貴勞以金幣命兼大理寺卿支二俸明年還京辛酉雲南麓川宣慰思任發叛亂擾邊命公總督諸軍徵之陛辭賜金兜鍪細鎧弓矢蟒龍緋袍以寵其行公至雲南方盛暑眾謂進兵非宜公曰賊毒吾民行可緩乎敢言不進者斬遂部分諸軍以進至金齒分爲三道徑抵上江上江者賊砦所在也夾攻三日不下會天大風公命縱火焚柵因督眾乘勢力戰斬首五萬餘級賊敗走保險爲拒公益麾兵深入破連環七砦於沙木籠山又破象陣於馬鞍山之陰死者十萬餘賊首潛遁乃振旅而還先是維摩州賊韋郎羅僭稱廣新王命公還師剿之至是公還雲南計曰此不足血吾刃當以謀破之乃遣偏師抵其境聲言王尙書大軍至矣賊黨聞而潰韋賊計窮遁安南傳檄追之安南懼斬其首並妻子來獻廣南與富州接境二土官交惡十餘年公諭以禍福兩讎乃釋凱還上遣官迎勞數百里外廷見宴賜甚厚特封靖逺伯食祿一千二百石號推誠宣力武臣階特進榮祿大夫勲柱國賜誥劵追封三代如其爵未幾聞麓賊思任發羈於緬甸復以督軍往取之旣至緬人懷詐黨惡而不遣公縱兵攻緬緬破而麓賊遁去俘其妻子象馬而還加祿三百石是年秋西巡寧夏甘涼申飭邊備訓練士卒其於守戰攻擊俱有方法敵聞風畏避不敢近塞戊辰春賊黨思機發復據孟養跳梁公復督兵往徵兵抵金沙江賊柵西岸以拒公作浮梁渡兵一皷破之賊退立三柵自保公督戰益急不日而三柵拔賊黨殱焉西南自是悉平有苖虫富者僞稱剗平王別將屢徵失利命公掛平蠻將軍印總兵致討卒檻送虫富京師餘黨悉降公還詔增祿百石令世其爵景泰初以南京根本重地委公守備公嚴立禁條宿獘一淸不便者撼以流言乃解機務就閒天順元年春上復臨朝召公便殿慰諭以勲舊命兼兵部尙書不數月軍政修明賜金織蟒龍衣二襲尋以年邁請解部事從之特免常朝賜誥加奉天翊衛推誠宣力守正文臣特進光祿大夫勲爵世襲如舊而寵遇益加隆焉天順四年五月十一日終於正寢享年八十有三訃聞上嗟悼輟視朝一日追封靖逺侯謚忠毅公初娶張氏子二人曰玉曰瑢俱早卒繼娶劉氏子二人長曰瑺應襲次曰珩勲衛義子曰祥以徵南功授錦衣衛指揮僉事孫男三人女四人諸子扶匶歸束鹿以是年八月初八日塟於邑之平原祖塋禮也公天資沈毅識量宏偉有文武長才遇事剛果剸繁治劇不以爲難行師徵討用法嚴明而料敵制勝𨿽老於軍旅者有不及故所至輙能成功及其晚節保身全名守以謙虛而忠愛之心始終如一誠一代之偉人也然所稟尢異年𨿽髙邁精力踰於少壯疾且亟神尢不亂遺言托冢宰王公狀行而以墓銘屬時時謭材穉筆曷足使公不朽公旣有命庸可固辭銘曰

天佑皇明輔以忠良修文立武咸展厥長於惟王公挺生冀土河嶽孕靈才兼文武早遊藝苑被服書詩乃登黃甲給事瑣闈流譽蜚英踐揚中外爰陟司馬式儀有位雍容殿陛正笏垂紳手提樞軸潛斡化鈞視師三邊程勇戒怯兵將力齊敵聞震疊其有狼噬輙狝以兵馘彊俘弱西北用寧蠢爾蠻方敢爲民毒帝命師徵惟公總督建牙秉鉞令一而嚴兵威逺震如火斯炎挫銳摧堅勢同拉朽止弗窮追懷以仁厚彼昏不知伺間竊發公而再往根株悉拔和風甘雨妖曀廓淸西南萬里同我太平惟帝念功官賞是懋列爵疏封寵延先後入文出武邈乎無倫名昭宇宙允爲元臣天不慭遺而遽不起山頹梁傾朝野哀止爰稽徳烈著於幽堂於千百世赫其有光

興化知府致仕嶽君墓志銘

葉盛

英宗皇帝旣復辟宥密之臣累出親擢其第六人則吾友燕山嶽君正也君固奇士而王吏部忠肅公又嘗亟稱其賢上雅重之君亦自幸魚水之遭凡所陳請所撰述所對答竭盡忠藎多稱旨一日湯序言變異以占法進云姦臣未盡之故上以問君君叩首曰姦臣未聞求之將人人自危況序術疎淺宜不足信上恱時石曹二猾勢方張君虞其將來必不靖因極言於上前且退而面開導之使爲保全計二猾𨿽陽喏好辭中實銜之蓋未幾君之禍作矣上猶惜君甚止出爲欽州同知旣又追及逮系責戍甘肅之鎭夷二猾尋踵敗上惻然有思曰嶽正言是也召還將復有所用而龍馭上升矣成化初君居母憂服闋禦史有言當亟召用君以勸忠詔仍元職吏部言當調南京有旨其勿調命充經筵講官纂修先朝實錄適兵部淸黃官闋部院大臣會薦君遂以成化元年四月俾知興化府以行君在官生財惠民民始嘩而終服號賢守有司者或不知禮君君乃有歸志歲己丑來朝請致仕家居越三載爲成化八年九月十一日疾卒得年五十五公卿以下皆往弔哭莫不嗟悼曰嶽先生亡矣君字季方別號蒙泉畿內漷縣人曾祖徳甫祖思明父興懷逺將軍輕車都尉府軍前衛指揮同知母太淑人劉氏君少年已能學有名二十一領鄕薦卒業大學正統戊辰會試同考誤寘落卷中侍講杜寧獨驚其文言於髙文義公以爲此吾輩中人遂占首選廷試第三名授翰林編修景泰三年升右春坊贊善兼編修天順初元攺修撰是年六月被命入內閣參預機務及其得罪去僅一月耳君偉貌美髯言論灑灑動循矩度居家孝弟交朋友有始終之誼平生性剛而志髙抱負經濟不輕屈下人有古豪傑之風石曹事或迂議之且以未信爲言直應之曰何得以諫官處我我道當如是其篤於自信如此人有不可意事𨿽權貴人當言卽言之無宿藏而人不之察以故愛君者𨿽多卒不能勝夫嫉君者之屢也配宋氏孺人側室周氏王氏子男二增堂皆夭女六長許嫁而卒巳嫁者壻朱昱生員李經翰林編修李東陽余未行君之學精博旁熟莊騷至方外度數諸書無所不窺所著經解務出新意多儒先所未發惟深衣纂誤成書文章有類愽槁若干卷書法晉唐可名家於乎才美如君卽特置華要先皇帝之明也中間蹇連坎坷有若不堪處者然觀君今日之金緋在躬考終牖下自非先皇帝今上皇帝之明且仁則𨿽欲得此難矣若是者在君其亦可以無憾哉以卒之年十月七日塟祖塋之側君之兄端府軍千戶祥哀君無子率其猶子培均坪坦墉長號向予乞銘予爲作銘慰答之亦以慰君於地下焉爾銘曰

古有李白其人亡嗣亦有柳州擯斥以死其名之長弗系乎此

大明故資徳大夫正治上卿南京致仕兵部尙書兼大理寺卿贈太子少保謚襄毅程公墓志銘

劉珝

成化己亥秋九月二十有七日南京致仕兵部尙書兼大理寺卿休寧程公卒於正寢有司以訃聞詔贈太子少保謚襄毅遣官諭祭營塟朝紳咸曰公一代人豪而今已矣可惜𨿽然朝廷於其生加以穹秩於其休褒以璽書於其沒優以卹典且有象賢之子昌大其業是公𨿽死猶不死可謂無遺憾矣旣而其子敏政慟謂予曰先生交先君子三十餘年僕又曾聆先生一日之教玆墓中志銘敢以爲托乃志曰公諱信字彥實世居徽之休寧其先聞臣大儒載在簡冊可考髙祖諱社元至正末用薦者起爲承奉班都知不赴曾祖諱吉輔兩世妣皆吳氏祖諱杜壽國朝洪武中謫居河間考諱晟俱以公貴贈兵部尙書兼大理卿祖妣江氏妣張氏俱贈夫人公以易經中正統辛酉順天府鄕試明年第進士授吏科給事中己巳英廟北徵公偕廷臣上疏諫止不報巳而師潰土木敵遂南侵京師戒嚴命公守西城上言五事曰新號令以振軍威募勇敢以備警急召勤王以遏南侵設武備以防內變養銳气以備戰守皆見采納敵將也先自西山一帶進薄都城都督孫鏜禦之失利乞領眾入城公堅持不可躬督諸軍自城上以火鎗礟石鼓噪爲鏜援敵引去景泰紀元命公充副使持節冊封華陽王妃凡王府有饋遺悉卻之歸升左給事中辛未九月英廟還自迆北居南宮公復上中興固本十事曰敬天求賢納諫謹災節用詳刑選將練兵尙儉隆師而敬天一事則當時天象屢變請景泰帝隆孝友之實以答天心之仁愛聞者壯之壬申升山東右參政總理遼東邊餉巡撫都禦史奏倉官吏卒盜糧石以上者死乃造新斛視舊加二寸付公公立碎而火之曰使彼眞盜死不足卹今故加此斛置人於死地豈情也哉遼卒至今能道其事會以憂去轉四川分巡所至問民疾苦松潘賊人作亂公偕侍郎羅綺進攻破其黑虎諸寨天順丁丑英廟復辟公奉表入賀時方錄景泰間上言之人遂畱公爲太僕卿遼東巡撫缺員升公都察院左僉都禦史賜勅以行守將海寧伯董興姻聯曹欽公一切裁之以正又造戰車創義倉行贖罪法設月輪簿凡百號令一新建州部落董山潛結朝鮮公使土官佟成授以成算往廉之得朝鮮授董山中樞院使制書以還公疏曰乘其未發急遣二使問之可伐其謀朝廷乃命一給事往朝鮮一錦衣譯者往建州二人初不肯承出制書示之咸相顧愕然各貢馬謝罪邊人孛來聚眾欲入寇公自率師巡邊營於境外者凡三月得風濕之疾自此始都指揮夏霖事多不法與董興相結納僉事胡鼎按其罪四十公以狀聞詔中官及錦衣郭指揮逮霖而籍之不意中途受賂乃奏虛實相半都禦史寇深因並劾公輕聽胡僉事言調南京太僕少卿刑部缺堂上官廷臣言非公不可召升右侍郎尋以憂還河間今上皇帝卽位起復公於兵部又轉左侍郎成化丁亥四川貴州山都掌蠻據大壩山箐之險叛服不常升公尙書提督軍務與襄城伯李瑾統番漢兵討之公至永寧自督大軍入金鵝池又分四路兵期會於大壩將士依公方略用神銃勁弩攻賊賊不能支連破二千餘寨獲銅皷數十斬首五千級生擒二千餘賊復走入深洞公命軍士以土石窒其門以兵圍之月餘賊死洞中臭聞十餘里又陰察九姓土獠之附於賊者還師撲之未及載都掌悉平又布置衙門邊事以定凱旋進兼大理卿有白金彩幣襲衣之賜前此公營大壩凡兩月滛雨不時瘴癘薦興舊恙復作至是四上疏請老俱不允辛卯春上以雨雪不降求言公上言兵事可更張者四兵獘可申理者五詔下所司執政者難之未幾三邊有事悉如公所料南京缺參贊機務大臣廷臣交章薦公爲宜上允所請公至南京適彗出軒轅乃與六卿合議復上言興利除害三十餘事多見諸行他若汰貪縱循舊典可書者尙多在南京參贊已四載復疏乞休上重違公志賜勑還鄕有疾若去體其勿久安於家之語明年公還休寧裏第又四年謝世距其生則永樂丁酉閏五月十六日得壽六十有三塟邑東南南山之原配林氏累封夫人子男三長卽敏政成化丙戌進士及第授翰林編修累升左春坊諭徳學行爲時所嘉次敏徳太學生次敏行邑庠生早卒女一許聘忠義前衛指揮子淩雲漢孫男三塤圻塏女三俱幼嗚呼公儀觀魁偉性資剛果六籍百子無不涉獵爲詩文略不經意而雄渾可傳事親孝少時嘗力耕以養居憂廬墓側有芝產之瑞教子弟嚴而有方待內外親族恩義兼盡遇故人子矜卹振拔惟恐不及凡百玩物一不以掛目爲諫官知無不言言必達大體而嫉惡太甚佐兩藩及法司必以敬正輔長官不隱忍坐視以爲賢掌兩京兵政及徵伐俱有成績又能任怨南京守臣或欲預錢榖詞訟公曰守備機務所以謹非常若此乃有司之事也斷不可預論者以爲得體徵川貴時詔以便宜之權付公公自發兵至凱旋不爵一人不殺一人同事者以爲言公曰刑賞人主之大柄懼閫外事不集而假之人若幸而事集又竊弄之豈人臣之道也論者又曰此古名臣之心名臣之言可以爲後世法若今敏政輩進進未已能昌大其業安知天之報公不在此邪晚號晴洲釣者有晴洲集若干藏於家銘曰

於惟襄毅晉臣之系宋儒之裔豪傑其才剛大其气於昭襄毅科第髙登祿位馴致兵刑聿司畱後是寄果哉襄毅眾方棼棼我獨易易不數言間能決大議偉哉襄毅車轍所至吾民獲利威震蠻貊名揚當世無憂襄毅文事武備有人承繼誕昌前烈引而弗替無憾襄毅善始令終聖恩特異歸於南山垂休千祀

明文衡卷九十

●欽定四庫全書

明文衡卷九十一

﹝明﹞程敏政編

○墓表

元故孝友祝公榮甫墓表

宋濂

濂嘗奉詔總修元史凡天下有闗史事者下郡國長吏博加采輯悉上送官往往吏非知書者以致龎雜淆亂不足以取徵孝友之人動至數千皆溢浮辭而乖實行濂令史官髙啟撰次成編而親爲筆削之惟存一百六人皆灼然可以勵世惇俗者而處之祝公榮亦其一焉婺與處𨿽連壤不知公榮之詳後七年公榮之子昆持所狀羣行求文表諸墓道蓋公榮之歿巳十八年矣狀之稱述皆傳中所略者遂次第而序之公榮諱大昌公榮字也居處之麗水官橋裏姓祝氏祝出軒轅氏之後至周武王時封彭祖逺孫光爲祝侯子孫爲齊所幷故以祝爲姓歷代多有顯人具載家牒可徵也五季初有諱寔字荗之者自信安來爲處州判官遂遷焉壽九十二以歿葬宣慈杉坑之原寔生中奉大夫縝縝生朝議大夫儒儒生承議承議生允懷允懷生況況生宋紹聖進士建州司理參軍奕奕生公冕公冕生份份生武學教諭天佑天佑生潭州司戶參軍■﹝言匋﹞■﹝言匋﹞生之琦之琦生紹紹則公榮之父也公榮孝友出於天性其在父母側容色穆穆以和父母意有所欲先候知之不待出言而事巳集一日不見心惶惶焉若亡重寶得一甘味𨿽在百里外必歸薦之然後敢食母病書夜煉藥奉淖糜以進衣久不脫蟣虱叢生其間巳而疾勢革走謁於羣神且泣且禱語不成聲見者爲之揮涕及母歿擗踴無算屢至殞絕其於復襲楔綴斂殯奠祔之禮悉遵古制而不墜流俗之陋煬人不戒火起竈突間煙焰漲天公榮於急遽中力不能救乃伏棺而悲號且曰天乎吾母在斯幸天有以佑之天茍不佑我將與母俱焚誓不獨存也其火忽自滅州裏嘆異曰昔蔡順伏母棺而火滅不意今日於公榮見之公榮旣葬母朝夕翹首如有望而弗至旣而曰是終無以解吾憂也乃命工搏土肖二親像於堂朝夕事之如事生焉公榮敬兄公亮如其父家政大小必闗白而後行公亮出仕公榮不敢中席而坐恆若公亮之臨乎上其弟公直亡公榮奔視遂頓僕於地良久乃蘇抱弟屍而大呼曰吾弟去吾而何之乎悲悼過甚發爲之早白撫弟遺孤逾於已所生公榮孳孳以同爨爲政請於公亮建家範數十則令子姓分任諸事視其勤惰而懲勸之每旦序食堂上气象雍肅若不聞人聲三世之間愉愉如也或者欲間之說其分財公榮勃然變色曰此言何爲至於我哉必吾不睦於家不惇友恭之道故爾昔張公藝尙九世義居況親昆弟乎茍計利而害義犬彘當不食吾余因撫膺長慟言者赧然而退以故處之人士言孝友者一則曰公榮二則曰公榮至今無間言云公榮風岸偉特善談史上下二千年治忽幾微如指諸掌聽者忘倦尊賢重傅未嘗有毫毛褻慢意平心率物好惡無所偏徇而尢好施與故舊貧窶者周之死而不能棺者給之或丁歲儉下粟估糶之靑田盜阻行舟民不能鹽食公榮出所儲鹽惠宗族親婣以及於閭井人皆徳之當元之季四方用兵藩閫多鉤致豪傑而布衣之士有談笑取將帥者聞公榮之賢辟書交至公榮笑而辭江淛行中書左丞相方承制行事署爲處州路儒學教授亦辭乃築室南野而隱居焉不幸以至正二十年庚子正月一日卒壽五十又八二十一年辛丑某月日葬於武川飛鳯山下禮也公榮凡三娶元配同縣王氏次東甌王氏次閩中陳氏皆簪纓大族子男子三人曰山曰昆曰豳皆好學尙義昆卽來速銘者子女子三人常涓王達其壻也一未行嗚呼孝者百行之根柢萬事之綱紀也執一術而百善至百邪去惟斯道則然所以化民成俗者汲汲焉是務而莫敢忽也近代之制文臣自少卿監以上武臣自正刺史以上實錄方爲立傳而能行孝友之政者𨿽在韋布中亦必登名與之齊行其治化之權衡於是亦可覩矣有若公榮之行之美豈可使其泯泯無傳哉嗚呼古之人有云位登臺輔也爵列公侯也祿積萬鍾也馬踰千乘也歿之日曾不得與斯人之徒隸齒無他以風教所闗爲甚重也濂𨿽不敏其於公榮之事表而列之用以爲世道之勸孰曰非宜銘曰

孝友之根實出降衷金石堪貫神明可通古之君子資之出治因其秉彜牖民孔易𨿽在布衣彤筆登名其意斯何樹之風聲誾誾祝君愛親靡捨朝斯夕斯肯離膝下親旣云亡塗殯在庭臨風泣血哀不自勝煬人勿戒火起曲突有煙勃如上不見日伏棺悲號誓與俱焚誰謂天髙邈若不聞若勢方升熾不可遏不待反風虐焰隨滅家政之修法古名門毫髮敢私惟義之惇嚴布科條各授以事一門雝雝罔有乖戾辟書交飛君笑而嘻我有我政奚暇外馳古有篤行照耀方策以今較之孰爲優劣埃風渺彌徳化耰鋤況曰善事不忘厥初飛鳯之山林木蔥蒨勒文墓門用爲世勸

故愚庵先生方公墓版文

嗚呼自我齊國文公紹伊洛之正緒號爲世適益衍而彰傳道授業者幾徧大江之南而天臺爲極盛時則有潘子善氏林叔恭氏趙幾道氏兄弟以及杜仲良氏如此者不能徧舉皆見而知之推原體用之學敷化弘治而風動於四方重徽疊照於斯爲至流風遺俗迄今猶有未泯若我愚庵先生方公其殆聞而知之者歟先生諱克勤字去矜姓方氏其裔出睦州玄英處士於宋初十五世祖廿四府君某始遷寜海侯城裏曾大父重桂鄕貢進士大父子野父炯元鄞縣儒學教諭母葉氏宋丞相夢鼎從曾孫女也先生幼而端凝五歲知讀書自辧章句十歲暗記五經諸先生嘖嘖愛賞目爲神童年垂弱冠徧窮濂洛闗閩遺書及尋鄕先達授受源委凡渉性命道徳之祕窮研探索寢食爲之幾廢因喟然嘆曰爲學必合天人而後可捨是非學也至正甲辰嘗一踐場屋言國家利害峭直無所顧忌有司不敢取飄然東歸益閉戶潛心於一卦一爻必欲驗諸事爲至於天文地形禮樂刑政及制度名物之屬亦辧析歸於至當如指諸掌會海民爲變江浙行中書檄吳江同知金剛努募民爲水兵先生詣金剛努謂曰民計窮而爲盜未爲盜者亦挺挺而欲動柰何授之以兵是謂增盜非禦盜也金剛努怒不答旣而水兵果於中道殺護吏逃去從盜金剛努踰垣走折一足始悔曰吾不從方先生言以至於此未幾侍禦史遵達實哩至郡招諭劉都事基爲之副先生上書陳剿殄之略不宜姑息都事韙其言而不能用遂致郡縣陷沒民罹塗炭先生發憤入山谷采松栢食之累日不返當路延先生入幕府先生謝曰我辟榖久矣弗足與人間事也吳元年冬大明兵取臺州先生欣逢眞主之出乃大有爲之時上疏舉賢才安人心黜豪彊除暴斂明教育十餘事將上之未果洪武二年詔立郡縣學以訓導辟先生樂於育才卽起應命負笈來從者至百餘人先生據經陳義曲暢旁通幾無毫髮遺憾聞者皆淪肌浹髓薫爲善良俄以母夫人春秋髙力辭而歸諸生追之者踵相接學捨爲空四年夏朝廷聞先生賢欲致之部使者袁君宏以書幣來徵先生以母老不忍離左右避去旁縣郡承使者風旨雜逮婣連督索之先生上京師兩詣執政固辭執政奇先生才命就銓曹試考核入格列第二上特命知濟寜府事階朝列大夫錫之冠帶以行先生至官爲書一通懸於康衢諭上愛養元元之意民有所不平詣府自言禁吏胥不得呵問日引耆耋坐語訊以得失郡學官缺孔子廟堂頹圯聘前進士爲師弟子員有未備者選補之役浮屠以葺廟堂廟南鑿爲泮池傍列兩序辟射圃於廟北造弓矢樹正鵠日一再視學親爲正句讀較中否屬縣之內社各立學學凡百區學子系籍者二千人其後號爲最盛始有詔民辟田者閱三載乃稅吏儌近功不俟期斂之復以田定其科繇民益惰田不增辟先生與民約定爲簡書列其丁產爲上中下三等等復析爲三每有徵發恆視書爲則吏不敢並緣爲姦歲且暮轉戎衣於燕時有令役民舟者有誅別郡以牛車從事天雨雪牛僵死於道破產十八九民請以舟就役僚佐畏令難之先生曰吾知從民便抵法非所辭也卽載以舟具白山東行中書省省義不問郡倉絕糧省檄民七百里轉粟靑州民以道逺爲病適漕運者自淮安輸濟南道出郡境先生欲就輸郡倉而俾濟南致靑州告於行省弗聴卽以聞戶部戶部奏可行省臣愧之郡城壞故事築以兵指揮使挾貴人勢當五六月聚民萬餘治之民不得田哀號而卽工聲聞數里先生奮曰民病不救惡用二千石爲宻聞中書同官疑且得罪不敢署名先生獨署之以聞卽日詔罷先是不雨先生袒跣徧禱羣祠涕泣臥祠下誓不雨不還至是詔下民驩呼而散大雨如注是歲五榖俱熟民歌曰孰罷我役使君之力孰成我黍使君之雨使君勿去我民父母自是連三歲三禱皆有年五年秋鄰境盡蝗先生省愆變食稽首吁天迨夜聞空中■﹝艸冖罒羽﹐上中中下﹞■﹝艸冖罒羽﹐上中中下﹞燭之乃飛蝗蔽天而過郡獨有年民有赴愬者隨事裁決大者笞辱小者諭遣之不畱案牘尢愼於庻獄月錄日省不使久淹或文有未具時作糜徧食之秋夏之稅每命斛卒持槪髙下出其手或至累旬不收民競指倉爲穽先生令民自槪斛卒斂手不敢出气遇將西成卽移文與民期民爭來輸不遣一吏而稅常先登江西浙西二行省運糧百萬濟寜水陸數千里先生視如部民不使有錙銖怨懟舊比毎斛益四升以禆蠧耗先生憫其道遠言於朝蠲之府召州縣官屬皆役皂隸往往索賂無厭先生下信符置郵無敢不至者信符之籍以印識而中分之吏托日月稽違以媒利先生私藏之緩急有程一自己出復行其法於封內一以信符召民民竟得幷力耕桑𦇤負來歸者相望於道初赴官時戶僅三萬稅萬餘石三年之後稅以石計者十四萬四千七百戶亦增至六萬有奇二州二十縣家有積粟野無餓莩羊牛雞犬散被郊坰富庶充實如承平之世至於社稷山川諸祀先生修崇壇壝嚴飭器服或樹名木於周垣之外一如儀制無有所闕水驛在西門內庳陋污濕居者弗寜先生料揀材木候農之隙更作於城南庭堂室房弘敞逾昔冬寒河凍驛舟不行令舟人伐木爲炭穿土穴藏冰因其餘力以成事功泗水經郡城南通淮江北引河濟地勢髙瀉構石爲閘而時畜泄之魯橋棗林二閘歷歲久壞石塡河中舟道難之役閘丁絙壞石治灰而甓之故以葦囷庤糧火屢爲災教民爲陶瓦營屋百餘間申戒火令編民居爲曹伍遞相救卹其患遂止大將軍魏國徐公達副將軍曹國李公文忠統士馬十萬之燕駐郡稍久要官勢吏爭索糧芻相膠轕於前先生依序酬決無不如意一軍稱能永嘉侯朱公亮祖將舟師數百艘北徵水涸舟膠不可動脇先生曰卽取五千夫決河否則以軍法論日值暮先生不忍煩民泣禱於天夜二鼓天雨黎明水起數尺舟竟去莫有言者先生爲政以風化爲急務以徳勝佐貳始𨿽倨慢先生委誠待之卒自愧服武夫悍將不知禮久亦化戢在官縱無事終日冠衣坐堂上召諸吏授以書詩法律或公牘堆幾羣辧方嘩先生片言折之各心恱而去性不喜近名常自誦曰近名必立威立威必至害人吾不忍爲也府庭之間不陳杻械革鞭懸楹間示不妄罰省憲考績爲六府最八年春入朝皇上以爲善治民錫燕儀曹使踐其舊職瀕行奬諭有加且曰政成當顯用卿秋八月知曹縣事程貢嘗以不職被笞心銜之上封事言狀詔禦史楊某廉按楊適程故人恐程坐誣罪易民服潛索先生過事踰兩月無所得乃捕府中卒吏盡系之搒掠無完膚無一可問者楊更與其吏謀誣先生用倉中灰葦時十月固未嘗附火而葦則蓋公宇垣實無私用者先生不與辧遂就逮民號呼塡道隨行百餘里者將數千先生次子孝某上書政府大臣願以身爲軍贖父罪不報竟謫役江浦會空印事起吏又誣及之孝某復艸疏將伏闕下訴而先生沒於京師九年冬十月二十四日也壽僅五十八子孝某與兄孝聞奉柩東歸十年春二月二十四日窆於縣東北深灣章施山之原禮也先生娶林氏諱姬婦道爲一族冠先十五年卒至是合葬生子二人卽孝聞孝某孝聞年十三居母之喪不食肉至服除人以純孝稱之女一人再娶王氏諱在生女一人未彌月而王卒少房董氏育之董氏生子一人曰孝友二女皆室未行先生面白如玉須眉秀整不妄笑語動容周旋必合禮法兵亂負母逃入深谷兩踵流血遇二弟訓育備至終身未嘗失色與人交率眞任質不事表襮不以久近爲冷熱立談之頃洞見肝膈南冠過郡者必以米醪饋之不能步者僦舟車送之萊蕪丞陳川欲迎母就養而厄於無貲出錢五千助之同列以事奪祿買布帛給其用旦日延之對食久而不衰脫逢其飲醉投案大詬而去待之益恭及酒解來謝陽若不知者曰昔之夜吾亦醉矣不識君何謝也生平奉養簡素不服紈綺禦一布袍數十載不易日不再肉不治官事輒卻肉不食所守亷甚絲毫不取諸人毎行縣以物自隨杯湯不肯受兗州守因童進二木瓜笞童十召州吏還之鄕人有爲饒陽令者以燖鴈侑書力卻去乃已初至官時祿米一斛可易金三兩以軍食告乏月取十斗爲食餘悉儲於倉或尢其迂不卹也晚年益加畏愼晝所爲之事夜則白之於天俯仰皆無愧怍榮辱利害恆視之若一坦然不疑古所謂體道成徳之人先生誠庶幾焉其爲文章質而不華平而中理有汗漫集若干捲傳學者云濓私自念齊國文公之薨始一百七十又九年而其學寖微嘩世取寵者徒剽掠爲談辧誇多斗靡者務組織爲篇章文公所以扶世教淑人心者率棄爲空言故其臨事之際仰攫俯拾惟恐利不入槖至有庸夫賤豎之不屑爲者嗚呼可嘆也巳有如先生聞風而興乃能誠求實踐參前倚衡儼若上帝鑑臨涵養旣純發舒自異仁民善俗之政至今人人能道之大命𨿽止於斯而其率性會道無愧於文公者尙皦然弗誣也孝某從濂授經頗知先生行事之詳於是歷敍其故而系之以銘銘曰

堂堂齊公命世之雄伊洛正傳實爲大宗入天出人完傳翼經有遏必疏無幽不明疇不皷篋千里來過燦如聚星惟臺獨多流光所及寧有翳昏揭彼日月輝於天門逝者沄沄滅景銷聲不有人豪聞風孰興猗歟先生行知尊聞養气弗餒充塞乾坤實孚名隨上徹九天鶴書翩翩降於丘園爰自布韋專城以居象笏朱衣於赫其儀寵恩之加其廣無垠曷以報之誓不顧身敷宣帝仁達於齊氓以煦以嫗以致其亨民或勞只如魴之頳乃平更繇俾遂其生黠胥舞文其貪若狼乃障乃防而厄其吭人相告言久嬰亂離父母孔邇我胡弗歸十百爲羣其來如雲操厥耰鋤以播以耘我行其原萬桑沃然俯瞰於隰黍苖芊綿鄰多孽蝗刺天而飛避不入境絕類有知眞知之效小試則殷誰曰漢吏專美其循太龢燻蒸鬱紛輪囷自此而升何澤弗臻大命止斯傷如之何視天方髙淚如懸河我又奚嗟數奇則然中心無慊生順死安善人殄瘁斯道之衰顧瞻無依胡寜不哀崔崔者岡渺渺者陂其中有墳千載之悲

胡義士墓表

胡翰

永康之魁山有義士焉曰胡君元祚其先建寜人也宋宣和中其遠祖志寜來爲邑遂長子孫至今居之邑地西直婺東抵處處阻險而俗獷山谷之間竊發弄兵積爲民患及元之季郡邑兵起環處之境皆盜區也戍將舒嚕穆升之督兵討之勢猶不戢至正乙未縉雲蒻溪之冦殷氏杜氏啖郡凶以利大入剽掠橫殺不辜元祚慨然曰吾土皆王民吾𨿽力不能爲國除賊獨忍鄕井罹其毒束手視之邪走白邑令爲防禦計散家財集少壯之丁立保伍之法大書其幟爲義兵冦偵之不敢輒犯詐遣其徒來降尋乃旁出抄擄搗邑郛焚廬舍會官兵至元祚率眾助討之冦退兵駐邑中頗恣睢元祚叩軍門白主帥出旗樹於鄕約曰敢擾吾民者殺無赦士卒如約而元祚具酒肉禮其至者如初鄕民按堵令嘉其能檄所部團結悉如其法上其名於憲府憲府嘉之署曰義士胡某俾與方允中合而拒賊賊畏之至者不敢越鯉溪而西時太平呂原明軍方巖致書元祚曰東南當賊要衝君以身障之能杜其不至乎曷若去難就易於計萬全也元祚曰吾眾以義合將以排難存鄕裏耳委而去之豈吾志耶益厲眾固守聞賊至山砦之民受圍者輒出兵援之歲丁酉正月賊冦武平合徳元祚大破之逐北數十里二月丙午戰於前倉又破之賊數戰不利明日乃盡勒其眾間道出方巖與呂原明戰巖下呂不利其屬孫伯純歿於陣又明日賊復至與元祚遇於占田元祚盡鋭以戰顧謂允中曰賊眾我寡惟死鬥耳不可退而覆也自辰至午戰不利方允中呂伯川歿於陣元祚自分不獨生戰益力厲聲罵賊不旋踵死之至正十七年二月二十二日也邑令伊蘓岱爾聞其死輒泣曰吾爲天子命吏不能竭股肱效尺寸功而元祚起畎畝不費官一粟不取民一錢合鄕兵而贍之屢與賊搏𨿽斃於蜂蟻之眾不少挫其气吾屬愧之矣其可使君之志不白於當世乎具疏其事以聞報未下明年王師克婺城永康內附又十有一年朝廷修元史凡忠臣義士於法得立傳余欲取其事載之無以究極其詳又八年餘至永康見其子裕問君所以致死裕哀形於色爲餘言其先人之沒裕不能援而與之俱嘗圗其不朽有韓先生循仁之狀宋先生濓之銘在余讀而悲其不幸然未嘗不壯其爲人當冦發難時巨族寒畯男女扶攜走道上以脫一旦之命不顧宗祏棄骨肉裏相比也將吏畫地自守玩愒以養冦畏縮以爲持重不能展手足者郡相望也計其人怖死不暇惡肯抗必死之冦以不貲之軀而君亦何樂而爲之無乃輕用其身哉天下大義蓋有重於身者人不察也叛逆之冦義所不容也吾討之義不容己也不幸而死固其所也君旣死而懷利計私者茍免宜若得志由今視之果能保其祿位乎享其貴富乎就令有之泯焉無聞者多矣若君之所樹立聞其風者莫不惜而慕之大義之在人心如此百世之下有生气矣君得年四十有八娶章氏繼趙氏子四人趙出也長卽裕次禊次祏次禔余旣多君之義又愛其子之能孝故摭其大節俾掲而表諸墓亦史氏之遺意云

漳州路達嚕噶齊鄂喇昆侯墓表

王褘

元有盡節之臣曰漳州路達嚕噶齊諱鄂喇昆侯字子初鄂喇昆氏西域人也洪武元年王師徵閩閩八州不兩月而平當是時鄂喇昆侯實監漳郡於是守將旣以所部軍先遁郡事又屬他官總制政不自己出欲圗守禦之策計未決而總制者巳納降俄報新朝使者至禮當郊迎侯從容語左右曰吾將圗之乃朝服北面再拜曰臣四十始仕不數年致位二千石國恩厚矣今力不能禦敵義不忍降報國恩者惟有死耳遂斫其印篆書其笏曰大元臣子置案上卽引佩刀剚喉中絕咽以死手執刀按膝坐毅然如生時郡民聚哭庭下聲震地共斂葬城東門年蓋四十有六矣侯蚤歲備宿衛用年勞當入仕以母老不忍去膝下不願仕母歿服除東宮素知其才力勉之乃仕授承直郎行宣政院崇教至正辛丑升奉訓大夫杭州路治中尋攺福州壬寅以事至京除福建行省理問官階轉奉議與福建行省平章揚珠布哈同赴任會盜據閩城不得入侯贊平章集諸縣民爲兵急圍城盜勢旣蹙乃闕城東圍使出奔因勒兵殱之以功升朝列大夫居三年除漳州路達嚕噶齊階亞中大夫時陳有定據全閩民苦其朘剝侯曰吾受千里生人之寄寜忍坐視弗加卹乎乃釐庻事之利病興除之敏於吏事而務存忠厚民受其惠甚多故其死也漳人無不痛思之其爲人可稱道者如此侯祖曰蒙克薩勒大都路治中父曰穆爾瑪哈穆特安慶路治中夫人回回氏子男二人長魯斯宿衛爲舒庫爾齊次布延特穆爾江西行省通事嗚呼世之論者蓋曰非死之難而處死之爲難侯職在守土義不事二姓而守其土以死可謂死得其所矣豈非盡節之臣歟余至漳州得侯死事爲悉因嘆八州之吏大小奚翅數千百而大節烈然如侯者殆不可一二數故爲書而表之而並及其官伐世次使刻諸石豈特以慰漳人之思庻用爲人臣之勸云

明文衡卷九十一

●欽定四庫全書

明文衡卷九十二

﹝明﹞程敏政編

○墓表

貞義處士鄭府君墓表

樓璉

金華之浦江有孝義門曰鄭氏鄭氏有好學篤義之君子曰處士諱洧字仲宗其言愨而信其行和而謹少受業於太史潛溪公劬躬勩志痛自繩斲籠雞臥榻之側聞雞初號輒危坐誦讀至夜二皷不休由是盡通貫聖賢經訓尢精於朱氏論議根據仁義下筆爲文有奇俊語一時老儒多嘆譽之其家合族以食男女數百人處士事尊長待昆弟禦卑幼壹以誠篤恭順爲本上下莫不宜之洪武十九年詔天下度田繪疆畛爲圖命太學生蒞其役太學生有以賄敗者蔓連大家多坐死處士兄濓時主家政名連於牒當就逮京師處士老其兄奮曰吾家以義名吾先曽祖弟昆坐誣罪爭先死維揚獄吾兄老矣吾可不代兄而使之就吏乎遂詣理自誣服死金陵其喪歸不惟其家哭之哀而鄕人靡不哀之不特識之者爲之涕泣凡聞鄭氏事者靡不悼其不幸也處士曽祖諱徳璋宋靑田縣尉昆弟相代死者也祖諱文轟父諱巨母周氏配張氏有淑徳賢行子男二人櫟柏女二人孫男五人■﹝火章﹞烝耿煔烐曽孫男一人瑄處士卒於十九年七月八日年五十有三以明年七月七日葬於白麟溪北二里潘阪之原鄕人私謚曰貞義柏有有文學與餘皆師潛溪公處士遇余最厚柏以伯父左春坊左庶子濟所錄狀來請銘誼不敢辭乃爲表其墓曰

孟子謂以法死者非正命亦視其所爲何如耳使獲罪於義理而抵法如孟子之言可也倘所爲合乎義而遭逢事變隕身於難得命之正也孰加焉故比干之死於君申生之死於父童汪踦之死於國孔子皆取之茍不由義而負恥含垢以全其生縱登上壽歿牖下君子視之猶狐鼠之斃腐曷足謂之正命乎若處士者以身代兄死於仁義其所全者大矣其於天之所畀可謂無負矣壽𨿽不長名則永存爲善之報寜不在其子孫哉

黃灣馬公墓表

徐一夔

黃灣馬公之旣歿也其孤葬於其鄕菩提山長生嶺之原後十有二年值大朝更化徙郡縣巨姓居於中州馬氏亦徙居潁上又十有二年其孤自潁奉其母以還歿於濠上之舟中含哀茹毒裹遺骸而南與公合葬旣襄事匍匐走見余泣且言曰我先人有潛徳不肖孤以奔播故不得請銘於當世立言君子以貽不朽今著作家爲東南所推重者在先生矧不肖孤又辱有一日之雅寜靳而不爲之執筆乎余記張氏陷吳門之歲避地黃灣時馬公捐世未久其孤嘗辟館以處我而使其子與侄於余授經余以亂故爲三年畱故知公爲悉於義不得辭乃本其世系與其行實之尢章章者爲之表公諱振字廷舉其先汴人從宋南遷居今海寜縣之黃灣譜牒散失莫能考其傳序大父以行稱是爲萬十宣教父諱君玉習知鹽筴事元至元間仕爲西路鹽司典史母鄭氏盛年而寡守志不易以撫遺孤馬氏世業鬻海藉羣鹵丁以事淋熬屬歲大侵羣鹵丁散去其母盡鬻簪珥以活之公於經史頗通大意幼遊鄕校以父喪未卒業而歸事母至孝色順辭婉迎承母意以理家政其後家日以裕不厚自封殖鄕黨親戚有不能自存者皆周給之性度寛厚與人交不置町畦亦頗尙气裏有出已右者則折之以義使自媿伏平生不惑於邪說里人有疾輒赴詭祠吹簫擊皷刲羊釃酒曰以祛菑公曰此正所謂非其鬼而祭之諂也絕而不爲浙俗信佛多貲之家莫不爭施財以華飾其居曰以種福公曰彼惑於因果輪回之說故至是施財於生前而收福於死後理無是也家𨿽余饒不以一錢尺帛施僧惟篤於教事毎語其子曰吾觀諸孫多秀發宜擇良先生教之曰讀書知禮義可以持家可以發身將屬纊其子請遺訓又以爲言故其子奉命惟謹𨿽在衰絰亟築館爲設教之地故長史朱君右過之嘗本其意而名之曰詒教可以見其爲人矣公之歿以元至正十有六年二月某日得年六十有一葬以某年十月某日配朱氏孝順慈儉爲婦爲母皆盡其道其歿也年八十有四而袝葬之日則大明洪武之十有六年正月某日也子男四長繼周次維周以督海運功元授杭州路總管府判官次用周出繼弟同知嘉興路總管府事某後次臣周後公十二年卒女二長適沈某次適董某孫男二人曰絅曰秩皆明經舉進士絅蚤亡秩今爲潁上縣儒學訓導孫女七人曽孫十人女五人嗚呼自夫鬼之說盛於荊楚而江以南莫不媚鬼自夫佛之教行於中國而浙以西事佛爲甚至於家塾黨庠之制旣廢富而不知教不獨遐陬僻壤爲然𨿽鄒魯之邦亦或有之夫人茍有材力命與時逢能使其家轉約爲裕亦易易耳求其有卓然之見不媚鬼不事佛而鰓鰓然以教爲事如馬公者蓋亦鮮見余以其事可以範俗是用掲之於墓

朱處士墓表

朱亷

士有不階一命而功被乎鄕裏力可以報怨而反施徳於仇人若朱處士文髙者可謂長者矣文髙一名崈世居金華之永康其地曰金成宋之初亡元兵之入括蒼者道出金華而永康正當其衝暴民乘間嘯聚剽掠處士與從兄平髙糾率鄕民利兵嚴警以自捍衛閭井賴以安全大姓陳氏以武斷鄕曲莫敢與校平髙獨與抗立不相下由是有隙平髙旣歿陳氏挾舊怨以危禍中處士幾至不測有徳處士者知其寃狀以告縉雲陶翁翁力救之事以故得釋元旣混一海內陳之弟有怨於兄詣官發其陰事陳敗其親戚僕從皆當從坐有司檄處士捕之處士不念舊事止械陳於官而爲之言俾用自首例盡釋其從坐者所活百餘人時民方新附軍帥史弼署處士防禦鎭撫令搜捕反者利賞與者多縛獻平民處士憫其無辜悉縱遣之全活甚眾人益稱爲長者嗚呼世有遭睚眥之辱輒深蓄不忘及其可報報之不遺餘力此其人視處士何如哉處士之先出於漢槐裏令云槐裏七世孫泛嘗爲東陽太守後移守臨海其孫埴復守東陽始自平陵來居東陽東陽今爲金華金華之朱氏皆其後也始居金成者曰昌昌孫元吉是爲處士之曽祖祖智父彥實皆不仕處士自幼孝謹宗婣鄕裏咸稱其有惇睦之行以某年某月某日卒享年若干娶劉氏子男二人如璲如登孫男三人捨巳昶錢法曽孫男五人源佑宛寔宗寔好讀書有名士林某年某月某日葬於義和鄕松坡之原浦江義門鄭彬朱氏婿也以何之權所作處士行狀爲之求文以表其墓嗟夫人有一行之善不及登載簡冊其事寖久遂致湮滅無傳者多矣是故君子恐一善之不聞茍有聞焉亟爲稱述以顯著其事不沒人之善也余故序次處士之行而表之以辭曰

身居其位民社所系遭時之艱所宜捍衛有若處士沈迹畎疆乃能奮身以保其鄕被凶加陷幾至不測在死而生豈伊人力及彼敗亡孰不擠之乃憫其黨活之險危功施鄕裏徳以償怨兼玆二美古亦罕見自古爲善福祿之根天之所報不必其身松石之原表辭在石後有顯者無昧先徳

故元翰林侍講學士陳公墓表

蘇伯衡

在昔元至正己丑盜發海上又明年汝潁繼變不五六年淮東西江左右湖南北罔不煽亂如海中漚前者未滅而後者復起土崩之患危在朝夕其君臣當夙夜惕勵憂勤殫竭心膂撥亂而反之正若救焚拯溺之不暇乃誕相與般樂淫荒視宴安之日尢有甚者略不以攘除事置思慮蓋懷姦怙寵專權稔惡蠱惑帝至於此則圖嚕特穆爾也公於時官文學憤激於衷憂形於色率禦史善材抗疏彈擊不少顧忌萬一帝心感悟焉使帝因公之言力誅姦臣以謝天下反昔所爲圖彌菑變猶可以登中興之功救須臾之運柰何姦臣甫竄而遽用顧譴公非宜言而欲殺之由是眾正解體盜賊橫行兵交闕下擁眾觀望者相隨屬■﹝宀禹﹞縣割裂生民塗炭大明問罪之師至通州帝遂棄宗廟遁而社稷墟矣是𨿽運祚之有所終歷數之有所歸抑豈不以疏法家拂士忽忠言至計也哉嗟夫亡國之主未有不以姦邪爲賢而以忠讜爲狂者也亦未有柄用非人以言爲諱而國能存者也故公伯祖宋相宜中景定初以攻丁大全而編管建昌軍公以劾圖嚕特穆爾而幾見殺丞相之言不用後二十餘年而宋社以屋公之言不用後十餘年而元社以屋書曰與亂同事罔不亡信矣夫丞相也公也生與阨會何其絕相佀也豈非不幸與然身躓而名隨之初非不幸也而況元亡公分致死以殉國𨿽掣之肘而其心則與乃祖行軍司馬死汾水闗同諒也一門之內百歲之間風烈相終始所謂世篤忠貞者哉嗚呼公姓陳氏諱達字符達溫之永嘉人家婺之蘭溪自司馬始髙祖彥宋累贈少傅元贈中奉大夫祕書郎護軍追封永嘉郡侯謚安惠曽祖永春宋累贈少師元贈集賢學士資徳大夫上護軍追封永嘉郡侯謚恭禧祖自中卽司馬元贈銀靑光祿大夫大司徒上柱國追封溫國公謚康順考諱萍元銀靑光祿大夫大司徒宣政院使兼延慶院使領吐蕃宣慰使髙祖妣王氏曽祖妣楊氏並封永嘉郡夫人祖妣楊氏封溫國太夫人妣江氏封溫國夫人而公沈氏出也三歲而孤伯母陳畱郡夫人江氏鞠育之長大年十五徵入宿衛二十學書於平章喀喇公庫庫待制杜公本學詩於張徵君天雨馬教授伯誠三十書名與喀喇公上下欽安殿成在廷善筆札者咸書榜上進獨用公所進者至正壬辰擢端本堂司經尋轉正字又遷文學立朝慕汲黯之爲人事無大小言必剴切皇太子禮貌之不徒以其善書也劾圖嚕特穆爾實丁酉冬賴太子苦諌得不殺遂辭所居官明年遵海南歸永嘉卽墓下以居從進士陳髙授尙書周易語及時事輒流涕於邑旣而帝見亂甚始思公顧其兄大都畱守阿穆爾克問公安在對曰病臥故里卽日以徵事郎同僉太常禮儀院事召不拜又召拜集賢直學士亞中大夫兼太子贊善最後召以翰林侍講學士資徳大夫知制誥同修國史同知經筵事後兩召皆有禦衣上尊之賜而公終巳不赴其言曰吾嘗見病者不早使醫師治之及在膏肓始召醫從事𨿽扁鵲亦走而巳今國事如此豈臣子之所忍見然賢如先丞相處輔弼之地猶不能存宋於垂亡況吾之才職以論思獨能存元於垂亡乎王師克溫公自沈淵軍士出之引佩刀自裁軍士奪之乃斷髮示無用猶安置濠州後遇赦任便居住乃還蘭溪病風痺且三年矣聞有薦之於朝者遂卻藥不禦而卒公生以元之至治壬戌七月一日卒以洪武乙夘十月六日葬蘭溪縣甘棠鄕門村原以壬戌十月二十日娶江氏封永嘉郡夫人子男五曰智曰聰曰常曰定曰醜女三一適永嘉鮑行一適黃巖鮑醜一許嫁蘭溪楊■﹝王永﹞孫男二震彰今翰林吳君況嘗銘公墓矣而聰謂伯衡不可無一言白公之志伯衡惟君子所貴大節爲先公所樹立豈不偉哉乃若旣貴且富而孜孜問學施徳於人而不自以爲恩人卽或負之而亦不以爲恨他人未易能也在公何難焉出入兩宮待遇之隆賜予之渥他人不可致也何足爲公榮𨿽其字畫一代不數人亦公餘事耳以故不備述而獨書其闗於國者表諸神道其辭不殺蓋以公言不用於當時爲可惜公行無愧於先祖爲可貴庶有國者以懲而事君者以勸云系以辭曰

火之初爇未至烈烈升斗之水沃可以滅及其燎原煙焰漲天𨿽竭江河烏能捄旃國步方艱不用公言國步孔棘乃召公還有策莫施還也何禆不榮以祿乃分之宜國破城亡誓欲捐軀不獲直遂天歟人歟死𨿽不果義則無愧世其家者庶其在是

國子博士王仲縉墓表

王汝玉

仲縉諱紳姓王氏其先太原人也初遷祖彥超爲周鳳翔節度使始由會稽徙居金華之義烏今王氏遂爲義烏人十三世祖固從安定胡先生遊登宋皇佑五年進士第得官恩陽令其後子孫皆業儒躋膴仕詳著王氏家乘考褘字子充以文行重海內與潛溪宋先生齊名大明初擢儒臺校理歷官起居注出佐南康臨漳二郡後朝廷開館修元史召爲總裁官尋擢翰林待制使雲南仗節死時仲縉甫十三年聰明過人落筆爲文沛然不可禦鞠於伯氏綬事母夫人何氏盡孝及卒哀毀踰禮未幾綬亦沒仲縉獨綜理生產作業瑣瑣憂患中而傑然負奇志視世務瑣瑣無足動其中暇日益取經史百氏言窮其浩愽會其旨歸曲而暢之觸而引之縱橫磅礡出入上下務探擷其精美乃巳潛溪先生一見卽器之曰吾友王待制其有後乎一時俊傑多自服不逮蜀王尊賢下士聞之馳書幣聘致待以客禮仲縉痛先待制死節蠻徼遺骼未返丘隴白其情事王悼憫之給道裏費以行至雲南訪求不獲遂卽死所奠祭仰天號慟幾絕過者爲之泣下沾襟述滇陽慟哭記以著志旣還王慰勞備至蜀人無貴賤咸知敬愛居無何有以仲縉名行薦者徵諸天官授國子愽士諸生方翕然向慕而仲縉不幸卒焉實洪武庚辰十二月丙午也享年四十有一明年三月壬申子稌奉柩歸葬象鼻岡之原娶丁氏曹氏生四子長穆次卽稌次稔次稚仲縉平生無他嗜好惟喜爲文章有繼志齋集三十卷藏於家昔勝國之季海■﹝宀禹﹞割裂光嶽气分不完學者所習肄委靡極矣待制公以豪傑挺邁之姿力矯時獘追古道而反之倡爲雄偉閎大之辭際皇朝龍興之運俾天下後生晚進有志斯文者讀之若披云翳而覩靑天不知心目開朗也及持節使絕域慷慨徇義視死如歸遂使倔彊蠻獠凜然知中國威風气焰之可畏迨王師南徵勢若破竹而六詔數千里咸入版圗公實有功焉僉謂天之佑相盛徳不在其身必在其後人仲縉年富力彊學篤而行修其來者殆未艾異日必能繼厥先緒成一家言以黼藻皇猷鳴國家太平之盛夫何未及中壽而遽奪其生焉葬之五年王汝玉氏悲待制公不昌其嗣仲縉之不遂其志而表其墓曰

天之於人賦以才者或不賦之以壽豈二者不得而兼有邪抑亦抱魁梧之才者能漏造化之機先事物之兆非特爲人所忌嫉鬼神亦將忌嫉之邪夫亦天下之事有不期而相值耶若仲縉之才之壽其必居一於此矣余不得而知也待制公爽靈在天地間與日月爭光而乃靳嗇其報竟何爲哉竟何爲哉然稌也績學能文王氏之澤庶幾在是

明文衡卷九十二

●欽定四庫全書

明文衡卷九十三

﹝明﹞程敏政編

○墓表

陳靜誠先生墓表

楊士奇士

有效用於國深被簡知而不爲爵祿所縻從容自得不枉其道必其智識明正審內外之辧察事幾之微確乎中而不奪此不謂之豪傑可乎我國家龍興之初有若金陵陳中行先生者殆其人歟先生諱遇中行其字天資純粹自少篤學博究經史元至正中授江東明道書院山長溫州路教授逺近從者紛集講下元綱不振兵亂四作遂棄官歸隱閒居一室安澹守約名其室曰靜誠鄕裏遂以靜誠號之先生憫世亂益甚每夙興焚香叩天願早生仁聖以活創殘我太祖髙皇帝定鼎金陵時南臺侍禦史秦元之素知先生入言於上曰陳遇有輔翼才宜寘左右使效禆益卽日召見與語大悅禮待加厚稱先生而不名日侍帷幄贊幾務車駕幸其第者三命之官輒辭臣民旣推戴上登大寶所承諮問悉保國安民大計先生竭心攄誠多所獻替命爲學士翰林者再皆固辭嘗奉宻命偕中官趙信往視浙江還奏稱旨賜白金又命爲禮部侍郎又固辭間遘疾賜藥命中官挾太醫院官視療時微寒特賜錦被及上供米旣瘥入謝上嘉奨連稱君子者三又除禮部尙書又固辭自是不復彊之以職每召見錫勞必厚或坐久必賜宴間命廐馬送歸先生秉義懷忠非正道不陳羣臣以過被譴者率爲解釋上亮其識未嘗爲忤數諭之曰卿老不欲仕有子令帶刀侍衛叩首以子幼辭蓋靜澹恬退始終一志前後所得賜問宸翰頗多眷待之厚亞於勲戚蓋春秋七十有二而卒卒於洪武甲子九月十九日訃聞遣中官賜祭加東園祕器及賻命葬鐘山長林之原右春坊大學士董倫爲志其葬陳之先家於曹宋龍圖閣侍制義甫從髙宗南渡累官金紫光錄大夫沒謚文忠始家建康至理宗朝武功大夫淮南諸路兵馬都統制執中先生曽祖也祖文徳元舉進士授溧陽州判考辛之淮南鹽課提舉妣湯氏娶金華王氏繼維揚周氏皆世族子男四長欽王出次敬次誠季恭及三女皆周出欽誠俱蚤卒女皆有歸孫男六綱紀純綬紹綜女四恭舉鄕貢進士累官今爲通政司左通政有才名於時朝廷以恭貴累贈先生中議大夫贊治尹大理寺右少卿周氏贈恭人於是恭奉事狀拜求表墓余聞先生志尙淸逺興韻蕭散味道之餘遊心繪事嘗寫髙皇帝禦容妙絕當時然未嘗自名世亦無能得之者先生有弟中復洪武中嘗隨入侍永樂初授翰林待詔餘數得晤語其爲人端重淸雅不茍言笑間出論議娓娓近道亦妙繪事爲文皇帝所重時中復子孟顒以善書從余翰林簡靜修潔絕口不道繪事余間與中復語及之曰此兒頗有志操不屑意鄙事走也少年在先兄側戲弄筆墨先兄叱曰吾豈他無一長汝乃習其下者今𨿽老每思前言未嘗不內愧然無及矣嗟夫先生履素操潔識明義正革運之際躬荷知遇卒完其守以沒𨿽一藝所耽昔人不免春苑池之屈先生浩然之存不爲時屈非一時之豪哉逮其後來如中復父子猶嗣承無忝又可以觀先生之刑於家也惜其遭際對越之間必有禆國及民之實旣不自言其當時耆舊知先生者又物故巳盡遂泯無傳故特書其大槪俾恭刻石墓道

沈學士墓表

嗚呼此吾友翰林學士沈公之墓沈世家松江華亭大考諱徳輝嘗爲郡史平反寃獄百數十人鄕稱長者妣宋氏考諱易仕爲咨議參軍無幾棄官飬親而授徒裏中惇行倫誼集五倫詩以教學者而甘貧樂義人號苦節先生妣顧氏有善徳二子長卽公諱度字民則次粲字民望公天資溫雅惇實自幼嗜學博涉經史洪武中郡邑交舉文學弗就坐累謫雲南跋涉萬里處患難其中裕然時同謫者多名人率與公交達官重帥爭欲迎致公館下岷王具禮幣聘之旣至屢進直言居無幾辭去都督瞿能知賢下士延於家塾爲弟子師旦墓躬請益焉其入京師也以公偕行時太宗皇帝初臨禦命翰林舉賢才今禮部尙書江陵楊公爲編修以公名上擢翰林典籍方時制勅塡委旣視艸學士以下率分書之上獨覽公書稱善一時翰林善書如解大紳之眞行艸胡光大之行艸滕用享之篆八分王汝玉梁用行之眞楊文遇之行皆知名當世而胡解及公之書獨爲上所愛凡玉冊金簡用之宗廟朝廷藏祕府施四方刻之貞石傳於後世一切大制作必命公書公之書婉麗飄逸雍容矩度兼篆八分八分尢髙古渾然漢意而日侍淸宻無間賞賜二品金織衣新制象笏鏤公氏名塗金以賜以其弟與子皆善書皆官之近侍父子兄弟並榮於朝古今以書遭承寵遇莫或加公書蓋公一藝耳爲文章尙興致平澹雅則不爲浮靡事上必盡誠被顧問必以正對由典籍升檢討復升修撰遂升侍講學士奉直大夫仁宗皇帝賜誥命進協正庶引贈其考奉直大夫協正庶尹翰林侍講學士其妣宜人予誥歸焚黃賜鈔給驛傳宣宗皇帝臨禦進翰林學士奉政大夫年踰七十再上章乞致仕歸不聴公事親孝與弟粲友愛相篤終身與人交久益敬爲人貞靜不茍附初入翰林鄕人有爲大宗伯者得君有气勢赫赫朝士希進者日奔走其門公以故舊獨自守未嘗輕造間或邀公輒以禮辭士論髙之間暇閉戶焚香鳴琴賦詩以自樂人號自樂先生襟宇澄澹風韻蕭散所好惟載籍法書名畫古器自題其齋居曰樂琴書處雜列花卉奇石髙人韻士至必具觴酌或吟或奕意度翛然所作詩文有滇南槁隨筆錄西淸餘暇自樂槁藏於家年七十有八一日微疾猶作和王行儉詹事小洞天詞明日捐館宣徳甲寅十月二十二日也訃聞上遣禮部郎中陳謨賜祭給驛舟歸喪命有司營葬元配顧贈宜人繼陳子二芹先十五年卒藻中書舍人升大理右寺副孫男二潮秀敏好學先十年卒次源女三長歸兪珙余在室曽孫男一士奇與公同入翰林相交三十有三年最相得其沒也蓋哭之慟於是粲及藻求余表墓余忍以衰朽而忘情老友哉敬爲之表

興化知府李公墓表

李氏之先出唐宗室燉煌房五代時避地於越後之臺之寜海家焉見黃文獻公集中霽峯先生墓志霽峯先生當宋末元興之際以髙文邃學重於時文獻蓋其考試浙省時門生雲霽峯於興化爲髙祖曽祖諱栗祖諱炳考諱塾明書詩春秋洪武初分教華亭縣學因家焉後爲鄜州同知卒於官歸葬華亭娶華亭沈氏興化其子也諱銅字至剛號敬齋以字行少穎敏不羣嘗從學楊亷夫爲詩文有淸思洪武戊辰舉明經奉命侍懿文太子初授祠部試郎中旣實授坐累謫戍邊無幾召還爲虞部郎中尋升河南布政司右參議會河決汴堤居民危懼公建議假王府積木作茷濟之人賴全活甚眾調湖廣布政司左參議太宗文皇帝入正大統公來朝大臣有言其才且洪武舊人遂以爲通政司右通政方修洪武實錄公與焉旦暮在上左右道說洪武中事甚親宻是冬升禮部尙書時禮部之務叢挫公長於剸繁條理井然益見寵遇實錄成有白金文幣金織衣之賜永樂二年春冊立皇太子命公以尙書兼左春坊大學士東宮開經筵公與右春坊大學士解縉最先進講及修永樂大典四方文儒皆集仍以公董之無幾爲侍郎宋禮所間見疏歲餘降儀制郎中然遇劇務必以屬公解縉素厚公旣遭讒出又以公言其怨望後召下獄而並下公仁廟嗣位念公舊功臣復以爲通政數月又念其老不任朝參攺知興化府時朝廷方需仁澤於天下公仰承徳意勞心撫綏郡民徳之甫再歲歿於官宣徳丁未七月四日也享年七十娶孫克配君子子男二長瀛次源永樂甲辰進士疏通明敏自驗封主事升員外郎方向用於時嘗得推恩追賜父誥命及贈母恭人女四長嫁盛衍次嫁太常少鄕鄭雍言次嫁王瑄次嫁考功主事宋琰雍言琰皆進士發身孫男八女三曽孫男一嗚呼公曆事四聖凡四十年入典邦禮輔儲君出佐藩翰守名郡顯榮光大矣𨿽間歷夷崄然回視同儕輩覆敗消亡何可勝計𨿽或存什一於千百而求如公之巋然享髙壽都重爵從容考終何其少哉況又有後嗣之卓然奮起而繼承之謂非所存之良所施之厚有以致之乎余與公同朝久源旣請少保楊公銘公之墓又請余表於是乎言

禮部儀制郎中史君墓表

宣徳二年春交址之復叛也守帥奏請益兵朝廷命安遠侯栁升等將七萬人往益之命兵部尙書李慶參贊軍事且勅慶凡六卿之屬才且賢者舉以自助慶所舉十數人其最才且賢禮部儀制郎中史安祠祭主事陳鏞師行慶與同臥起九月入交址賊於官軍所經之處悉列柵以守升旣連破之直抵鎭夷關升有矜色升𨿽勇然不好謀安鏞言於慶曰總戎之意驕矣公宜力言之且夷賊譎詐不可以其屢敗忽之安知其不示弱以誘我況乎璽書數數戒飭謂賊專以設伏取勝不宜輕率待之公宜速入言之時慶巳病彊起與升力言升唯唯而巳中實無戒愼意明日前進以數百騎獨先其副及慶等皆在後升前度橋遽壞後軍阻不得前賊伏兵四起升被創死明日慶病不起又明日副將崔聚整兵以進聚固宿將然倉猝賊驅象赴斗眾亂聚被執冦大呼官軍降卽不殺安鏞皆曰吾輩見危授命耳皆死之十月十八日也先是賊陷昌江等城城中如都指揮李任指揮顧福知府劉子輔知州何志等皆守節死交址守帥知任等死事以聞皆得褒贈從升等死者守帥隔逺不明知不及聞時與安鏞同行親見其事後得脫歸者𨿽言之詳而有司以無官府上狀不可質故安等之節不得暴白於朝此世之所共深惜而痛悼者也一時同死者如吏部主事李宗昉等蓋多而安鏞之事有聞者在慶左右也兩人皆進士發身最相得安字志靜元宰相鎭陽王天澤之後今家江西丰城爲人謹重廉正𨿽職務塡委好學不倦而疏達勤敏六卿爭欲爲其屬尢見知於仁廟屢垂嘉奬死時年四十二鏞字叔振錢塘人重厚淸介所履端確未嘗一比匪人而勤於學問三十年來余所識錢塘士人仕京師其所言所行表裏一由於正者其惟叔振然知之者寡矣死年三十四志靜之子取其父衣冠葬之請余爲表餘數聞其死時事爲表之曰禮部郎中史君以忠死葬於此其曽祖憲中元河南行省都事其祖文質洪武初冨州吏目其父伯允贈禮部郎中其母甘氏封太宜人配熊氏封宜人其子男四人而附見主事陳君百史君之同寮友生同志而死同節者

也陳雅言先生墓表

鄒緝

永丰陳雅言先生通今博古之儒也其徳行道義足以爲師乎後進其著書立言足以垂示乎久遠啟迪乎將來蓋所謂篤學力行有徳有言之君子也年六十有八以洪武十八年乙丑十一月二十七日卒卒後三十年其孫中書舍人彜訓始以先生行狀旣請翰林學士胡公光大爲追銘其墓而翰林侍講鄒緝復爲之表曰先生自幼讀書聰敏善記爲其祖山長君所愛長受詩於翠微傅志行受書於東江徐復與其兄至言善言兄弟五人並習舉子業然累試有司不得意卽捨去曰此蓋有命也遂大肆力於古學閉戶不出窮研六經史傳百家之書久之脫然有所得其文辭由是大進若雲蒸霧滃不可禦遏鄕先達皆器重之值元季盜起先生避亂潛遁山谷中作閔巳寒松二賦潛夫擬以見志大明肇興削平諸冦盜永丰縣治新復首起先生典教縣學先生乃請建學捨收召子弟俾就學且經理租賦以爲其養由是人才復興郡守鐵公某莫公巳知相繼至皆以學行薦先生時年五十餘慨然欲就徵以母病不果行先生事母孝侍湯藥不違寒暑母年九十四而終哀毀幾喪明服闋乃愈嘗艸便宜十五事欲詣京師上之又以疾作而止自是遂不起矣先生長身玉立須髯過腹而襟度灑然不爲崖岸慷慨尙義急人之困如恐不及嘗有負學田租三年不償者官徵之急將售其女以償涕泣不忍捨先生聞爲代輸而還其女有從內弟之子貧不能自資先生收而教之卒以有成立旣又葬裏之不能葬者凡九喪平居以禮讓教人多見化服其爲學篤實純正有以得夫聖賢之要領故其著述多所發明教門人登第者甚眾後進士名取則焉所著有四書一覽大學管窺中庸類編書經卓躍今行於世嘗擬崔駧遺旨二千餘言及天對六篇記序碑銘贊誄賦頌凡若干捲藏於家先生之考元興元路學正諱立本祖陽丰書院山長諱可權曽祖宋信州司戶參軍諱應沐自參軍以上二世皆舉進士有官閥先生之配曰鄧氏慈孝恭儉甚有婦徳先生卒之明年正月十日亦以疾終遂以其月十九日與先生合葬於縣之龍云鄕長源坑之原子二人威子儀女四人長適曾濟次適曾仲禮郫縣學訓導次適曽用藏今爲蜀王府教授卽狀先生之行者次適張宗璉孫男五人彜訓今爲中書舍人次資訓大訓其訓是訓曽孫男幾人惟先生之學充碩宏冨深於道徳性命之要微言奧旨探索精至爲文章丰衍有法其爲人明粹剛直言必有則而卓然有用世之志惜其不得以大見於時而其善之所及僅止於一鄕然其有以施於人傳諸天下後世而不遂泯沒則其所得固巳多矣乃列世次行實刻之墓隧以昭示於將來之君子

長史金君用誠墓表

楊榮

衛府左長史三衢金君以正統己未夏五月二十日卒於官子紞懼其才行聲實之懿久或湮泯無以昭示後人謁予文表諸墓辭不獲爲之敍曰君諱實字用誠浙之三衢開化人曽祖振之祖伯圖父徳厚三世俱不仕母蘇氏君自幼穎悟書過目成誦始從叔祖戶科給事中玉衒學卽知屏去浮靡專意經傳曁遊邑庠甚爲典教者稱賞且以逺大期之歲壬午太宗皇帝入正大統詣闕獻書以君徳民政爲之綱躬行仁義虛巳納諌明察善斷審於用人恭儉節用爲君徳之目厚風化尙亷恥省刑罰薄賦稅愛民力爲民政之目太宗嘉納其言復親策之對稱上旨命入翰林與修太祖皇帝實錄書成賜以金幣永樂紀元擢翰林典籍修永樂大典未幾特選爲東宮講官時仁宗皇帝在儲位恩眷累加丁亥以外艱去服除升左春坊左司直郎日侍經筵講說詳明致有良佐之褒辛夘丁母憂哀毀成疾甫十年始起任職仁宗登極妙簡宮僚之賢者輔導諸王乃授衛府左長史階奉議大夫誥贈其考如厥官妣爲宜人是歲復召入西掖纂述先正格言以備顧問宣徳丙午歸謁先塋恩賜優厚拜奠旣畢日召鄕黨宗戚相與燕樂以榮上賜旣還益以輔導爲己任上深敬禮之今上皇帝嗣大寶郊祀謁陵悉以命王左右之力居多戊午冬王薨哀感成疾己未春爲禮部會試同考官事竣上疏乞骸骨命下而卒享年六十有九君天性至孝少遊學宮以不得奉旦夕歡朔望歸謁必奉觴上壽以悅親心父沒奉母宜人娛養備至友愛季弟老而弗衰處鄕黨以誠信善則揚之過則從容規之子弟好學者激勵而誘進之至於周貧卹難不吝所有故人林文節卒於京親爲殯斂歸其遺骸太學生江表死無所托君旣爲治喪事閱其篋得白金數十兩封識以歸其家其以義從事類如此居家惇行節儉而甚孝友賓客過從輙命酒爲歡談論竟日亹亹忘倦閱經史日有程限或有事妨夜必補之不以寒暑少廢故經史子書以及陰陽星歷醫卜老釋諸書悉能探其賾而究其微嘗曰人不能無非覺而攺之斯善矣蘧伯玉行年五十而知四十九年之非孔子嘗以君子稱之因以覺非名齋賦詩以自警有靜存動察兢兢自持之語爲文章舂容暢達理與气俱詩則和平沖淡無雕琢之病有文集若干捲藏於家配汪氏封宜人子男三人長曰纕次卽紞己酉鄕貢士季曰紘女二人曰綺適方濳曰纓奴庶出也孫男十二人徒義養蒙俊童近思克己弘訓象賢鵬搏熈載允濟汝霖某孫女二人其葬以某年某月某日其墓在某鄕某山之原嗚呼君之學行自足以昭當時傳後世豈待表而見哉然孝子之心目有所不能巳者也故爲之述其槪俾勒石於墓上

故國子司業吳君墓表

君子寓形天地間徳足以師表於士類學有以兼通乎古今修諸巳者有餘而見於用者或有未盡故其旣沒而哀傷追慕猶不能巳於人者若予亡友國子司業吳君是也君諱溥字徳潤別號古崖先世家臨川之種湖曽大父景南號南牕博學工文艸廬吳文正公嘗序其南牕吟槁大父某號楚江隠徳弗耀父思淸贅崇仁章氏後遂爲崇仁人君生元至正癸卯四月四日少遊於鄕先生前渭南令鄧伯恭門伯恭見而奇之謂思淸曰是子器宇不凡異日必能大公之門弱冠舉孝亷不就洪武丙寅邑大夫知其才賢乃舉邑庠弟子員從前進士李原成治春秋文藻甚爲原成稱賞家𨿽貧窘而志學不厭祁寒盛暑亦不少廢同輩有忌之而肆譏侮者恆不與校而所志益堅歲庚午領江西鄕薦以疾弗果會試尋丁外艱哀毀骨立幾至不起服闋假館學捨敎授以自給眾亦易視之獨永丰羅博士師程時分敎邑庠折節與交乙亥上京師以試期不及遂入爲太學生嘗奉詔宣諭武臣使雲南卻其元戎文綺之贈又以閱士伍使福建一無毫髮之私人皆稱其廉介其所至遇古迹名勝輒賦詠紀之累至數百篇比還太學時太常丞張顯宗攝祭酒事嚴毅方正於諸生中罕與可獨以君爲賢而爲延譽於公卿大夫間歲庚辰試禮部第一廷對賜進士出身擢翰林編修永樂初與修太祖髙皇帝實錄書成大沭恩賚升修撰旣又纂修永樂大典充副總裁戊子用祭酒胡公若思薦升國子司業居官以禮自持以師道自任以勤率諸生每五鼓升堂講授終日危坐無怠容諸生皆敬畏而心服焉仁宗皇帝在東宮監國南京眷遇殊厚洪熈紀元首膺勅命進階承徳郎贈及考妣宣徳丙午通政使陳璉奉命掌國子監事九月三日設宴公堂君從容言笑如平時酒闌忽得風疾舁歸私第以是夕卒享年六十有四臨終無一語及身後事但屬治喪不用浮屠所著述有古崖稿若干捲配鄭氏封安人子男四人與弼與疇與年與性女二人長適應天府學敎授孫曰讓次適丰城徐士英孫男三女七諸子奉匶歸章崇仁邑治北二十里之左橋旣葬十有三年與性以明經領薦至京泣而告曰先君子務學篤行以古人自期而官止司業弗究所施年未及古稀不肖無似又不克致位通顯以光振先徳惟先生於先君子同年登第又同日擢官翰林知之悉者莫先生若也表諸墓道傳示永久亦莫若先生宜也不肖敢以請君之孝友篤行出自天性淸修苦節至老弗替其爲詩文詞暢理明足追古作者第以不媚當道官太學幾二十年而不獲敍遷卒之日身無以爲殮家無以爲喪子孫無以爲衣食資而縉紳之流持乎公論者莫不爲之悼嘆也然君之志𨿽不獲大伸於當時而能使天下之人信君之徳操者無間於貴賤傳誦君之文章者無間於遐邇視彼之得志一時而泯沒於身後者豈不相去逺矣哉況君之子若孫有志問學期乎顯榮昌大以慰君於地下者又有可兾歟姑立表以俟云

明文衡卷九十三

●欽定四庫全書

明文衡卷九十四

﹝明﹞程敏政編

○墓表

靜庵徐先生墓表

黃淮

先生諱垢字宗實以字行姓徐氏其先東海郯人宋南渡後有諱千一者爲黃巖令其子榮祖遂占籍爲黃巖人先生之曾祖也祖諱已元以子貴贈承事郎行樞密院斷事官經歷父諱存翁仕元爲江浙等處行樞密院都事母車氏贈宜人先生兄弟三人而先生居長天資頴悟勤敏好學仲弟宗茂學博才捷昆弟自相師友人稱爲二難幾冠聞永嘉彭公庭堅承徽國文公正傳講學鄕校先生躡屩負笈從之遊深有所領悟遂贅居永嘉以便力學年漸富而學益充負才尙气有經綸天下之志慕範文正公之爲人恆誦先天下之憂而憂行天下之樂而樂之語拊幾昌言曰必如是而後可以言仕矣居無何元運告終弗克以展其素蘊於是韜光養晦設塾授徒若將終身焉淮童丱時受業於先生之門先生剛毅嚴正約教條爲學規若官府號令賞罰勤怠悉當其情諸生咸知振勵洪武壬戌先生應聘共論治道時淮年才十六亦叨選入邑庠充弟子員有司以禮惇遣先生赴闕數被顧問敷奏剴切灼中時宜太祖髙皇帝深喜得人敕銓曹任司風紀先生以艸茅愚賤辭除銅陵簿復請歸迎母就養重忤上旨謫輸役淮陰驛郡邑校官聞先生至爭出迎除館延致爲賓師多所造就會朝廷選駙馬都尉功臣子胡觀在選中慮其失教爲擇師而難其人爰命起公比授館教法嚴明如在鄕塾時觀受教惟謹旣冠入府成禮畢毎當講授中使援他府例設駙馬位於堂中北牖下南面而置師席於西階上東面先生憮然曰師嚴道尊道尊然後民知敬學豈以我一布衣而詘師道哉輙手引駙馬位使下然後爲說書旣而明日復然先生乃爲書貽之責以三事大義及富貴驕人之說觀泣下媿謝執弟子禮愈恭略綺紈之習尙儒雅之風太祖深喜之召見奬論再三由是徳譽日益彰著洪武末薦登仕版初任蘓州府通判用薦升兵部右侍郎兩持使節罷而復起轉尙寶司丞其判蘇州也奏發粟二十萬以活饑民當春暴水嚙堤爲患巡行郊野相視原隰大興治水之役采訪使以爲妨農且勞民沮之先生上言他役可以妨農止水不退則田不可耕妨農莫甚焉況今規令有田之家量多寡募貧人出力而饑者得所資正所謂以佚道使民曷爲勞民哉屬邑有節婦王氏郡乘載其事元末旌表未及行先生請旌之禮部以前朝事不允先生上言封比干墓非前朝事乎至今以爲盛典朝議謂其知大體皆從之其入爲侍郎也首陳十事指切時要凡會廷臣決疑議先生是是非非有所見歷言之不徇私不黨同一揆於義以故多有矛盾者其出而奉使也在兩淮多所建明政舉而民安之海州有節婦侍小花年十六許嫁而夫亡歸夫家成喪持服養姑送終剪髮自誓守節不二采訪使上其事所司以其年未五十不合例先生上言曰隨事處中始爲合義守文執一豈曰得宜厥婦旣能哭夫於筮嫁之初又能剪髮於塟姑之後𨿽剜目截耳亦無以加自當與立志卓異同科豈與守節尋常比例廷論韙其言下郡邑旌之比使兩浙以嫉惡太過被劾怡然去職其爲尙寶也年漸老而力漸衰伏遇太宗文皇帝入繼大統優待老臣遂上疏乞骸骨許之歸家杜門謝客課子孫閱耕稼逍遙林泉之下冀盡餘齡以遂考終而已越二載臬司鞫囚獄詞牽連逮至京得疾卒於旅邸垂絕侃然之气不少貶是爲正月二十二日也距生之年元至正甲申享壽六十有二冡子鏞扶櫬歸塟於岱石山之原配潘氏繼室林氏俱永嘉士族子男三鏞銑鐶皆側室出也女一適同裏金眘水南徵士道源之孫也先生平昔交遊皆四方知名士或同事於試院或邂逅於旅寓或談笑歡洽於尊爼間慷慨豁逹肝膽相照酣歌激烈分韻賦詩竟日忘倦訃音逺聞傷之者至號慟頓足嘆息士林之寥落也嗚呼剛直嚴正人之美徳也先生以之立大節陳大義致位通顯收令譽於當時其亦不幸由之以貽嫉召釁終至於垂老客死於外其得其失何相去之遼絕耶蓋其得也由乎已道之所有也其失也系乎人莫之致而致也莫之致而致又何尢焉淮也侍鉛槧之日淺違善誘之日深弗克咨叩以卒所業然而師生之分沒齒而不忘爰摭行業之顯著者表諸墓道以慰遐思且以昭示後人俾有所觀感云

先妣吳孺人墓版文

陳繼

先妣孺人姓吳氏諱靜貞家爲廬江名門世以易經爲家學主試外藩科選者累世官貴金紫前後幾十人居同爨食外內幾百人孝弟雍睦若漢萬石君家家埓素封產田連絡數州頃集四千餘賑窮乏卹鰥寡給贍流亡義聲爲當時稱最元貞間詔旌表之大父某蘄黃二州教授世父元舉交州同知再遷禮部侍郎父元正早卒兄進學國初監察禦史母張氏孺人生法從家耳目濡染皆洽軌範孝友仁恕若出天性也好經史探閱逹奧義雅善琴能賦詩尢精巧文繡幼而及筓庖廚之所未嘗有其迹侍婢數十人未嘗見慢嬉惰容歲大疫家死者過半乃徒姑蘇止松陵故家名門交致行媒請爲婚其姑之夫之父潘純子素曰眾莫如陳氏故相國之後風儀著聲子秀拔而賢也遂歸我先君我先君早孤立已憲度受於祖妣碩人碩人宋相江文忠公之孫執禮嚴密事爲必求整時誦我祖考懋於學則道明安於欲則心晦之言孺人聞之三復致深意其事碩人無毫髮不悅其志碩人稱之曰吾婦眞名門女也有姑三人將歸孺人相先君治其事巨細咸集不使動碩人心禮行送之及門曰教有名言毋忽是從先君少負重名四方賢俊求納交者過之座無虛席日爲酒張筵飲之孺人執其勞怡怡如也先君勇爲義窮急困悴者歸之倒囊不足則孺人出妝資副之歲不知其幾也先君志行髙潔其期待已必欲倫於古之魁偉之人仕爲經歷濟南無一不義之物奉口體及卒惟有所閱之書二萬餘卷篋笥無所實也遺孤繼才生十月三女長者歲九碩人年老孺人在少艾姻族嗟無爲謀孺人曰吾命衰薄喪夫蹇迍集已然觀古傳史載列貞婦保孤嗣宗其道烈烈者正吾今日之志吾幸有姑庇依忍安孱弱而墜先緒也卽謝膏沐絕容飾衣粗食糲宵晝紡績不知有寒暑操銘荷鎛與奴共力畦圃孺人曰吾姑素享華整食飲不茍易一旦失子變味其將不堪毎具食羞列柔嘉碩人甘之孺人意始愜也孺人形勞日甚或勸曰女大贅婿扶家孺人曰未就木畏禮勿犯家固不卹也繼稍長孺人教讀孝經教讀小學論孟教讀詩傳日講發其義教爲詩教操縵治音年十二遣從故老碩徳道逺以麥粉作餌俾擷之俟饑暮歸課所業煢煢孤燈母子相依倐不知夜之過半也教三女立行長適範文正公宗孫昭次有歸歿次適貢元劉政政與昭皆早逝二女秉志光振風節碩人年九十四而終初孺人喪我先君哭之有時若敬姜哭碩人哀慟踰節日遂成疾孺人端凝慧逹臨事有明斷始先君在濟南孺人與俱國令初新民俗未變郡長迂懦大將出師臨境需用百出先君晝夜應事孺人禆助籌劃不失機宜先君處之裕如政令章著也孺人持已待人忠敬醇一毎祭祀必系養供俎實齋沐承事翼翼盡誠孝𨿽年老終歲未嘗近外庭姻戚若不與交遊者然吉凶賵遺而禮厚獨先也繼配簮纓故家金氏女孺人臨教甚恩采摭經傳爲女範者數十條授之俾習爲規撫教諸孫尢篤曰痛若翁不及見汝曹成也孺人之徳宗姻法之鄕黨化之郡縣以聞敕禦史旌之永樂二十一年孺人享年八十有一十月十一日卒明年十月二十日塟吳縣薦福山之茶塢孫男五人宗配陸氏寛配施氏宏配王氏宣配郭氏完少女一人歸謝璜曾孫男傳儀仁女二人其與婚者皆名族嗚呼我先妣孺人之歿也繼魄隕心喪不能自生痛念大徳昭播當世無文示後以告子孫不孝之罪深酷也忍死以述聞見者勒諸堅瑉而翰林侍讀沈公題曰皇明節婦吳孺人之墓嗚呼痛哉嗚呼痛哉

王氏二良墓表

梁潛

義烏王氏兄弟二人長叔盛次叔雍皆有美行而不得其壽以卒卒又皆在京師旣返塟其弟■﹝禾茶﹞以予嘗與其父愽士君善也以其所自爲狀及銘走書京師求表其墓且曰二兄有老母髮種種然有子皆幼弱今其墓累累並塟一原上過者無不流涕爲王氏悲哀此二人幸先生辱貺一言非直以著不朽庶幾老母弱子望之以攄其哀也予悲二子有可哀者按其狀叔盛諱某自少讀書頴悟絕人旣長機敏好謀畫慨然有逺志然與人交恭謹退下恂恂然人遇之非禮弗較也應門禦侮公私百端酬接謹密鮮有敗事故起家至多貲甲於鄕閭卒年三十八叔雍諱某气和色夷通敏秀朗讀書日數千百言經史百家無不究覽擇友而交遇勝已者必思與之齊乃已常一至成均就其從叔博士君學見者莫不愛敬卒年三十一二人之志𨿽少異而敬身接物皆同至於事母盡其孝處兄弟盡其愛又二人天性然也於乎二人同出於王氏同不得壽以卒卒之時又同蓋永樂二年夏春間相先後十日耳夫古今才不多見況並出一門世所謂機云二惠者二子於此豈異乎哉昔人有所謂三良者予於二子亦謂之二良乎是可爲王氏痛也王氏自五代時有節度使諱彥超者由會稽徙金華之義烏遂爲義烏望族元石硤書院山長諱炎澤者其髙祖也曾祖良常山儒學教諭祖裕考綸皆隱徳弗耀國朝官至翰林待制兼修元史總裁諱禕者則其從祖也夫上以承其先者二子之志爲無忝矣則於壽夭又何足較哉書以碣之以徵夫來者

彭氏義阡表

王直

彭氏義阡者塟彭氏之死於義者也當元之季豪傑起椎埋剽竊之徒亦相扇爲亂龍泉羅邦其一也彭氏居邑之雩溪世爲仕族於時有文逺者英偉有才略卓然爲一鄕之望歲辛卯賊勢浸盛官軍不能制乃散財發粟集義兵以保鄕裏賊頗畏之壬辰江西行省參政泌布阿咱爾開分省於贛命張萬戶守龍泉許辟署從事張辟文逺爲護民巡檢參其軍領民兵守北門賊引眾及城下張與文逺屢出戰不勝因閉城堅守以待救癸巳春城中食盡且無援張夜率眾棄城去文逺殿舟至螺灘賊追及合戰眾饑困不能支勢且北文逺使從弟大逺馳騎請兵於吉以圖興復率敢死士大呼奮矟入賊中欲刺邦不得殺數人賊亦攢槊向之文逺創重遂被擒大逺走告吉安總管爲移檄泰和同知楊某使以兵復龍泉兵至境大逺爲前鋒踰章村河渉南洲河會風雨大作河水暴漲兵大半不得渡賊以眾蹴之遂擒文逺兄弟同日死於賊是年三月十一日也賊旣得志憤彭氏倡義圖已其兄弟子侄有先在軍中或竄伏田裏者皆捕而殺之自文逺而下凡十九人又婦女二人我太祖髙皇帝旣受天命削除僭亂以興太平彭氏族屬之存者休養生息今七八十年日以繁盛蓋詩書禮義之澤未艾也然其老長閒居族坐相與談向時事未嘗不慨嘆文逺兄弟之英風義烈且深念夫死於其難者之無辜而皆不能歸塟或無以嗣其後蓋衋然傷之嶷文逺之再從曾孫項城令仲恭甫之賢子也聞諸長老而有慨於其心乃卽雩溪大塘口之原開兆域營冡壙仿禮各爲木主以宣徳三年七月望日招其魂而塟焉又以項城命置近田九畝以供歲時祭祀曰死者有知庶幾能安於此而無所恨矣嗚呼喪亂以來姦宄縱恣善柔多隕於非命有能奮勵以討賊而舎生取義如文逺兄弟者誠少矣𨿽曰有之其宗族兄弟有能興哀於旣久之後而爲之歸使祭奠有所如嶷者亦少矣然則彭氏其誠能篤於義哉是皆可表也嶷來京師因其姊婿督府經歷項斐求予言欲爲之書使歸而刻諸石凡塟者之名諱次第則備載於碑陰

劉子欽墓表

錢習禮

景泰甲戌十月十有八日予友劉公子欽以疾卒於家明年乙亥正月八日其孤本祔公於金牛臺先塋之次旣求郡守張侯瑄爲銘以納諸壙中復奉事狀踵門謁予文以表於墓上狀稱劉氏先世本沛人唐末有諱崇者仕於袁州刺史樂其風土因家焉後自袁徙吉州之永丰灞上又自灞上徙吉水之常海故今爲吉水人公諱敬字以行曽祖考學翁仕元爲恆山知縣祖考奇登至治癸亥進士考季道國朝以薦起爲起居注遷淛江按察僉事廉介有聲母曾氏昆弟三人皆傳家學公獨資稟超邁志於用世自少嗜學研覃經傳頟頟不少休落筆爲文動有思致儕輩推服郡守朱仲智聞其名舉補郡學生月試季考以及上官合試羣士第其文名往往出人右大見奬異聲稱出等夷益刻苦自勵永樂癸未以書經中江西鄕試第一明年甲申禮部會試第二廷試登曾棨榜進士第時所取四百七十三人太宗文皇帝命近臣拔其尢異者二十八人公在選中賜名庶吉士俾入文淵閣日讀中祕書以增益其學食於大官月給膏燭費燕閒之頃上親臨問時舉僻書疑事以驗其學激勵而期待之者甚至朝野之人竦然謂上作新人材以大興文治士君子曠世奇遇交口歆艷不置公與同升之士人人感奮夙夜淬勵以圖報稱時母夫人在堂無恙迎至祿養於京鄕人榮之母歿奉柩歸襄大事執喪盡禮除服入翰林預修永樂大典上愼刑辟以重惜民命乃簡授刑部福建淸吏司主事折獄多所平反被其理者自以不寃亡何累坐謫戍廣西南丹困阨中處之裕如無幾微隕獲之態人用髙之仁宗昭皇帝嗣位命廷臣凡經術之士謫居戎伍者舉任教官棨時爲翰林學士以公應詔起爲臨江新淦縣學訓導教有師法生徒多所造就歷考福建湖廣應天鄕試去取精當物論帖然無嘩歲滿力請致仕以歸卜居於郡城之西命其燕休之堂曰密庵人因以爲別號逺近學者聞之欵門而問業者麇至公之教人因其材質以訓廸之始終無怠意人故樂受其教若工部尙書文襄周公忱翰林侍講學士周敍太常少卿鄭雍言國子助教羅伯初廣西按察僉事劉長吾皆出其門其它名薦書職教事者不可遽數常時足迹未嘗入公府惟事干政體及表賢厲俗卽入言之守貳皆見聽用晚而文思不衰四方有來求者應之不倦人遂所欲而去曠逹之懷老而不攺其度故舊及門尊酒相歡意豁如也卒前一日出應賓客笑語如平時是夕漏下四鼔奄然而逝生以洪武戊申十月四日壽八十有八元配曾氏繼配羅氏王氏張氏皆踐婦職以順承公志子男一人本也女二人以妻曾希益周啟孫男三人女三人皆幼於乎予與公生同邑學同志少而往還相好壯而相繼登朝老而先後謝事以歸慨念江鄕耆舊凋落殆盡思欲追往時會聚之樂邈不可得冀天於予二人者少假以年得從公於靑原白鷺間嘯傲林壑共佚其老豈意公先棄我而逝哀豈能忘於情哉天之降材於人必將使之見於用世以逹其志夫何公制於命材弗克施而志有未就佑善之天其不可必若此哀豈能忘於情哉且生而不大顯於時歿而無傳於後其何以爲爲善者之勸用列述公之材志學行俾刻諸冡上之石非惟慰公於地下永昭示於後之人焉

祝先生墓表

周敍

括蒼祝先生旣卒之二十年其門人鎭江儒學訓導潘君華具行實造敍求表諸墓今刑部侍郎薛君希璉前爲監察禦史時亦數以爲言蓋皆以其仲子濠之請也敍永樂甲午先生主試秋闈所取士且素與先君子職方府君厚善其謝事而歸也敍嘗率諸門生交遊祖送之今不復作矣追感疇昔不能忘情則墓上之文何敢辭按狀先生諱金字廷心姓祝氏括蒼麗水人居官橋裏世有衣纓曾祖某祖亮元處州路經歷父彥方安陸同知先生資性淳厚幼不妄語九歲通小學論孟書甫志學盡讀諸經旁及子史年十八不逺三百里師事太史金華宋先生景濂逾四期學成始歸宋太史甚嘉與之洪武甲寅同知翁與郡守臨安郁公斌偕坐累謫役鳳陽先生卽從故里攜資裝往代勞役明年疫癘大作死者相枕藉郁無他子弟侍側疾革托以身後事旣歿先生爲經紀歸其骨於家已而同知翁亦遘疾先生日奉湯藥夜則稽顙吁天灑泣悲哀求以身代翁瀕危數四時盛暑眾莫不勸預治喪具逮夜將半翁忽大呼曰金何在於是絕而復蘇人皆謂先生孝誠所格已而翁遇寛卹恩復任遂引年致仕旣歸感末疾弗能起先生徧求名醫乃調膳饈侍寢左右衣不解帶者七載如一日父歿哀毀逾禮母夫人懼其傷生越四日彊之食乃啜粥治喪不用浮屠塟祭一遵朱子家禮寢苫塊三年哭泣之聲如初喪其奉母夫人也備極甘旨之養母歿哀戚之情一如失怙凡親平生所嗜終身不忍食遇忌辰必先期齋沐致祭畢哭慟不食者終日其至孝蓋天性云處兄弟極友愛仲氏嘗求異居室廬田園從所擇略無難色鄕有豪橫恆假虛詞肆誣構者先生正言反復導諭之其人卒化服郡邑兩舉孝亷不就築室白溪山中自號蒙山處士有終焉之志久之與仲俱被徵仲氏應詔授秦府紀善先生以疾固辭歲己卯郡守劉仲廉邑令周又玄屢造謁其門彊先生分教麗水邑庠不獲已乃就至則周令特爲構樓一區處之環樓植竹萬竿乃更其號曰萬竹山人端居講堂嚴矩度勤誨訓解惑析疑隆冬盛暑弗解由是人才輩出盛於昔時數年調江浦教諭邑居大江之北學舎至壞漏不可居先生修葺廢墜教育之方視麗水益加永樂辛丑滿考乞致仕從之先生學問該洽操端識明每賓興之歲藩方爭聘爲考試官所歷四川河南江西福建皆稱得人而江西尢盛平生教學者以持敬爲主𨿽謝事家居筋力漸衰晨必冠帯詣家廟肅揖一月之朔望必造先塋拜掃鄕黨宗戚相過者未嘗以耄疾辭所著詩文有聆癡等集若干捲皆溫淳雅正類其爲人其生以元至正乙酉四月二十三日卒於永樂癸卯二月二十九日享年七十有九卒之歲十二月庚辰塟鄕之良山祔祖塋也配包氏元封上黨郡侯岐山之女有婦徳先君十年卒子男三人漢濠淵孫男六東楠柴芬椲桐曾孫男六端淡璧烋二幼未名於乎孝百行之本敬徳之聚也先生學行卓卓皆足爲世儀範孰非事親之孝持身之敬之所推乎其學信有源委哉且潘君之屬予言也惓惓至十數往返不厭其篤於師若此亦足以知先生之教矣是皆在所當書者遂次第之如右俾歸遺其子刻之以識永久焉

奉直大夫尙寶司少卿袁公墓表

李賢

士生天地間有遭遇明時而不得見用於世者有見用於世而不得見知於君者有見知於君而無才術以顯其名者有名𨿽顯而不能保全始終福壽俱隆者今之君子兼而有之者吾於尙寶袁公見之嗚呼休哉公諱忠徹別號靜思前人世居南昌至七世祖於誠仕宋累官刑部尙書南渡時扈蹕家於鄞六世祖芳爲吉州泰和令髙祖鏞咸淳進士爲宋死節曾祖澤民養道不仕祖士元爲元翰林國史院檢閱官父珙國朝太常寺丞贈中順大夫太常寺少卿母倪氏封恭人公自幼頴敏神气異常讀書彊記童丱時已能詩文凡名士巨儒一見知爲大器太常君精於風鑑公得其傳文廟在潛邸時聞太常君名以書幣召之公隨侍文廟見公論相大喜賞賚甚厚尋許歸家未幾髙廟崩建文嗣位信任非人猜忌宗室文廟不安因有靖難志召公問之對曰天命有在誰能禦之奉命纂人像大成書以獻賚予有加壬午夏文廟入正大統首遣使召公父子至官其父太常丞且曰忠徹臨事有斷制所言多驗特授鴻臚序班賞賚殊厚公入謝曰陛下當畏天修徳偃武崇文率由舊章振肅綱紀撙節財用明愼賞罰禮貎大臣黜陟臧否用臻太平之治並賜嘉納尋知公在戎籍卽令兵部蠲之又嘗勉公進學公以務冗對遂升尙寶司丞且曰此職有暇可親詩書公退而感激不怠庚申攺中書舎人己丑春營北京公扈從旣至日與大議復遣中使召太常君至父子相隨出入禁庭尋密遣公乘傳看楚王子重瞳公還奏無他異庚寅春以公父髙年優賚遣還公扈從北徵旣還上屏左右從容密問大臣優劣之狀武臣邱福朱能張輔李逺陳懋栁升薛祿文臣姚廣孝夏原吉蹇義金忠吳中呂震李慶方賓公一一論斷以對上曰卿所識鑑正合朕意是歲冬太常君卒賻塟加厚公奔喪塟畢詔起復之癸巳春扈從至北京甲午春復扈徵衛喇特乙未夏上謂公曰東宮不聞教子對曰臣聞古者不親教子宜選文學老成之人以輔導之責其成遂選儒臣儀智陳山等日侍講讀丙申春秩滿復尙寶司丞特加賞賚戊戌春召公至便殿示以進升之意公固辭以父未有贈官卽日召吏部贈其父官賜誥命公益感勵進相書機要丙子升尙寶司少卿恩典稠疊莫與爲比壬寅春扈從北徵公言利出東路上不從洎還軍在東者果大獲復觀將兵者得利已而捷至毎從徵所言無不驗者仁廟登極待之尢厚賜誥命尋賜還家燎黃省視宣廟嗣位召至京宣徳攺元丁內艱不獲奔喪詔以從子代還襄事一日見上容色曰宗室人有謀上之意七日內果有報漢王反狀者公扈從往徵之旣還受賚彌厚甲寅春得展祭之請乙卯春今上嗣位公入朝己未夏懇乞致政旣得請南歸傾朝縉紳祖餞都門外公之術奇驗於文廟者不能盡述若公效忠讜論則人不及知者甚多如終大孝之情而愼密機事論養賢之實而贍其取給乞賜孔氏玉軸之誥歷言遣使取寶之非議武職宜準終喪諌服藥勿信方士如此之類皆有人所難者休官居閒二十餘年忽遘疾顧其子曰死生常理吾何憾惟信誠忠厚可以立身汝宜勉之屏藥端坐而終公生於洪武丙辰十一月七日卒於天順戊寅三月三日壽八十有三娶邊氏累封宜人先公二年卒子男二長應麟早歿次應驤鴻臚寺序班女七長適泰寧侯子陳鏞次適都轉鹽運使金逹次適光祿寺卿子井醴次適寧波衛指揮萬全次適行人司副金亮次適昌國衛指揮武銛次適王迥孫男女各二應驤將以某年某月某日與宜人合塟於前嶴山之側前期奉狀以治命來請表其墓公爲人慷慨有大志不隨流俗正論毅然不以利害少沮與人交洞見肺腑不立町畦見人患難惻然力援傾囊不惜理有不直者面折不少借其致政也聞朝廷出令之善用人之當則躍然而喜有不便於民者必憂形於色此其爲人豈特風鑑一事可稱道哉所著鳳池吟槀符臺外集若干捲

明文衡卷九十四

●欽定四庫全書

明文衡卷九十五

﹝明﹞程敏政編

○哀誄

哀志士辭

宋濂

奇雋之士無世不生特時人弗識之或識之而弗能用或用之而弗能盡其才所以聲光不流於當時事業不白於後世予竊悲之庚寅之夏因覽元好問所錄金之諸儒自辛願而下凡五人見其气節剛方言論磊落實所謂奇雋之士者也𨿽其行事或未能無過終非齷齪陳腐懨懨不振者所可冀其萬一然恨其有志而不能遂也因掇其大略隸於各人之下又從而哀之以辭曰辛願敬之福昌人年二十五始知讀書音義有不通者搜訪百至必通而後已由是博極羣書且善於文辭尢以是非黒白自任毎讀人詩必爲探源委發凡例解絡脈審音節辧淸濁權輕重片善不掩微颣必指如老吏斷獄文峻网密絲毛不相貸𨿽招人怒罵不卹也性疎宕不修威儀貴人延客願麻衣艸屨足脛赤露坦然於其間劇談豪飲旁若無人家甚貧眾雛嗷嗷張口待哺素負髙气又不能從俗俯仰其枯槁憔悴流離頓踣一假詩以鳴𨿽百沮之餘其耿耿自信者不少變元光初李獻能元好問在孟津願往見之獻能爲設美饌願放筴嘆曰平生飽食有數每見吾二弟必得嘉食明日道路中又當與老饑相抗去矣會有一日辛老子僵僕栁泉韓城之間以天地爲棺槨日月爲含襚狐貍亦可螻蟻亦可耳聞者悲之辭曰

天生爾才胡不汝騁麻衣如墨下不掩脛下不掩脛不過寒我我食無所我生其可水豈無藻山豈無薇茍非吾有我敢采之市魁屠伯彼豈無食我腹𨿽虛我腰肯折抱節而終我則奚憾烏鳶螻蟻上下何辧爾貧固甚爾守則多不義而富其如爾何

李汾字長源平晉人曠逹不覊好以奇節自許避亂入闗闗中無一人敢與相軒輊者元光末用薦書得從事史館從事職名謂之書冩特鈔書小史耳汾素髙亢不肯一世乃今以斗食故人以府史畜之殊不自聊館中諸人又多新進小生史家凡例或未能盡知就其所長有不滿汾一笑故刋修之際汾在傍則蓄縮慘沮握筆不能下汾正襟危坐誦左邱明司馬遷文數百言音吐甚洪暢誦畢顧四坐曰看秉筆諸人積不平乃以嫚罵官長訟於有司證左相半踰年不能決右丞師中遣東曹掾置酒和解之尋入闗驅馬來京師日以馬價佐歡道逢怨家則畫地大數而去會恆山公武仙在鄧汾往說之署行尙書省講議官旣而參知政事思烈與仙相異同懼汾言論遂害之汾孝友廉介過人者甚多寧寒餓而死終不作寒乞聲向人又善爲詩淸壯磊落有幽並豪俠忼慨之气人以是稱焉辭曰

奎星光光今何其昏大河東流遑卹無人金匱石室藏我冊書豈伊羣兒所堪穢之我言弗信弗信從汝邱明𨿽鬼其文不死旣不我嘉覆謂我僭我視我觚有淚如霰黃霧四塞黒白誰分彩鳳無華山貍有文悠悠蒼天曷其有常自古莫不然爾又何傷

劉昂霄字景玄一字委房陵川人聰敏絕人或戲取市家日曆鱗雜米鹽者令讀之一過無脫遺者故其學無所不窺六經百氏外世譜官制與兵家成敗爲最詳爲人細瘦似不能勝衣好橫策兀坐掉頭吟諷幅巾奮袖談辭如雲四筵聳聽噤不得語遇其飲酒眼花耳熱後其鋒愈不可當不知去古談士爲逺近餘子不論也嘗用門資敍調慶陽軍器庫使不就諸公方薦試宏辭未幾卒辭曰

陋儒拘拘以簡爲常目視環堵不知有四方狂瀾旣倒誰復回之气蓋一世獨爾能之上自黃虞下迨五季一隙必燭何有幽邃或觸其機談辭如雲誰非男子有舌無聲我豈誇多我豈鬭靡一物不知吾儒所恥獨立千古上遡寥絕爾身𨿽窮爾名豈滅

雷淵字希顏別字季黙渾源人崇慶二年進士授涇州錄事不赴攺東平府錄事以勞績遙領東阿縣令東平河朔重兵處也驕將悍卒不可制淵出入軍中偃然不爲屈不數月家有淵畫像𨿽大將亦不敢以書生遇之調徐州觀察判官召爲荊王府文學兼記室參軍轉應奉翰林文字同知制誥兼史院編修官拜監察禦史巡行河南搒掠贓吏風采凜凜蔡下一兵與權貴人有連時以藥毒民家馬牛以小直脇取之淵捕得數以前後罪杖殺之老幼聚觀萬口稱快然亦坐是失官尋用宰相侯莘卿薦除太學博士再遷應奉終於翰林修撰累官太中大夫先是正大間北兵突入到回谷勢甚張平章芮公逆擊之突騎退走塡壓溪谷中不可勝算諸將議不定釋之勿追淵請急殱之主兵者不能用後聞北兵狼狽而西馬多不暇入銜始悔不從淵言淵學甚博文甚奇爲人軀幹雄偉髯張口哆顏渥丹眼如望洋遇不平則疾惡之气見於顏間或嚼齒大罵不休𨿽痛自摧折卒亦不能變也食兼三四人飲至數斗不亂生平慕孔融田疇陳元龍之爲人𨿽其文章號一代不數人在淵仍爲餘事耳淵之友髙廷玉李純甫亦以奇節自負人號之爲三傑云辭曰

爾心之勁爾气之剛嫉惡如仇不問暴彊將指出巡面冷如鐵霜簡所加邪蒿卽折才豈止斯兵算又長眼見千里孰曰不明志不獲伸多士短气其書徒存九原能起埃風四來式脂式韋有髯如戟妾婦之爲我俗之昏誰復繼君茫茫九州島敢謂無人

雷管字伯威坊州人志英邁博學能文以薦書從事史館調八作司使初並州李汾與管同在館中以髙蹇得罪管往送之信陵攜酒酹魏公子墳握手痛飲後去客陽夏以鞭擊酒壺作楚聲歌自言去國十年甲兵滿天地短衣匹馬來自西北將起楚漢間奇才劍客與遊而不可得當是時金已遷汴大河以東北盡山東西抵闗輔大軍長驅徙少壯數萬人殺之居庸闗外自黃河洛陽三門析津至丕之源雀鎭凡二千餘里潼闗一帯西南邊山大小闗隘亦一千餘里各分地界統以總帥夜則傳令坐守冬則燃艸敲冰兼以闗輔大饑秦民死者相枕藉管皆悲之作商歌十章冩其情曰秦予父母國也而一至此乎竟淚下不能食乃出奇策白宰相宰相不能聽管去不知所之辭曰

北風泱泱海水爲竭俯窺神京不隔一髮舉鞭擊壺歌聲愈苦來自西北短衣匹馬我淚旣盡以血繼之天門九重曾莫聞知孰秉國鈞我將自薦反謂我狂斥去如箭商顏有芝曄曄甤甤可以葆神可以樂饑長往不返誰甘幽深赤日在天庶明我心

商節婦誄

胡翰

商先生淵之妻以兵而死於義吾友平仲旣爲之傳而景濂又哀之以辭皜皜乎白於天下淵也不死其妻矣天下之大義億兆人之所同也而於眇女子見之君子從而與之曰節婦列其事而不原其心則余不可以無言矣節婦之心何心也得之於天而人不與力焉良心也良心也者在臣爲忠在子爲孝在婦爲貞而臣也子也婦也發於其心之所不能己者所謂義也故忠可教孝可訓貞可勸而不能必其果於行惟其不可必奮而爲之所以行吾義也故君有不得於臣父有不得於子夫有不得於婦而非教之所能爲也百乘不足以爲貴萬鍾不足以爲富一日不足以爲短千歲不足以爲長而於名非有所計也以教爲可成名爲可榮此君子之論也天下之事出於擬議者患不能致果利害之際一髮不容不幸而動焉其心二矣故天下之士砥志礪行臨事而摧衂者多矣而名節之美著於尺籍編伍之人出於人之所不虞又其著者則窈窕婉孌閨闥之秀而確乎其不可奪毅乎其不可回若節婦者是也方事之殷軍士之所利者貨寶耳女婦耳一旦奄至於邑而淵之家骨肉不暇顧爲節婦者逃則不脫止則污辱遂溺而死固其所也於死而得其死義也自靖而已自靖也者心之所安也節婦亦得其心之所安而已兵興以來吾鄕類是者往往有之吳履之妻死於自溺賈誠之妻死於自溺姜氏之女死於自刎童氏之婦死於自刎張氏之妻若女俱死於自刎此余所知者一日之間死者數人何其烈哉吳之妻謝賈之妻宋猶曰儒者於家有所聞習之有素也若姜氏童氏皆里巷富人非素有聞而積習者猶曰富人知所貴重可也若張氏者家不過編伍業不過牧圉一旦聞難其妻死之其二女死之其幼方笄又刃而死一家死者四人焉吾以是知天理之在人心不可泯彛倫之在天下不可易無貴富貧賤等耳生不愛其身死孰計其名無所爲而爲之者也自夫人之沒今二十年矣惟宋氏謝氏嘗有列其事而見於紀載者他固寥寥然矣余於是取之附著於此其居不同鄕其生不同族其死義之心一也天下之爲人臣爲人子爲士君子者誰獨無是心其可徒歆動於節婦之風哉余雅辱交於淵故著明其義爲誄以泄其哀思焉節婦名眞張氏與淵皆嵊縣人誄曰

有猗者蘭兮繁霜其悴之有瑳者璊兮烈火其熭之𨿽則熭之彼則遂之固天也畀之

師山鄭先生哀詞

汪仲魯

師山鄭先生名玉字子美隱居講學善爲古文或以黃犢駕小車人或笑之識者奇之嘗媾精舎於裏之師山其堂曰三樂踞岡爲軒曰極髙明集諸朋遊討論春秋筆削之旨爲之注釋曰春秋闕疑至正甲午朝廷用大臣薦遣使以翰林待制召先生起而拜命柬書就道道中疾作遂還山適大軍駐吾新安遭謗捕入郡不屈而死卒以節義顯名列史傳仲魯辱知愛者毎過山下仰睇羣峯遺址如昔艸樹淒迷豈勝悲慨抽辭哀些敬酹一觴其辭曰

遡練溪之寒瀬兮睇師山之崇崇仰三樂堂之遺址兮森莽莽之荒叢念昔松篁茂郁兮奐堂構之方新友朋紛其來集兮濟冠佩之如雲繄先生之剛直兮懼師道之莫立也申義利之辧兮謂聖賢可企而及也春秋述而闕疑兮易經傳而有成釣岑山之深峻兮牧西疇而偶耕方遊息而玩樂兮遹四海之霆驚詔倐降九重兮徵待制於翰林宜弭亂之有策兮闡治教於來今曷半途而遽疾兮返乎吾故鄕豈終不能以有逹兮孰若遂初心之遁藏慨浮雲之萬變兮亶不可測也名匪爲身累兮義之歸乃吾責也情沈鬱而靡申兮蔽而莫之白也從容就死兮吾心安而理得也吁嗟先生旣往兮節義昭猶日星名存史冊而不亡兮粵千古而彌馨徘徊玆山兮揉艸木之羣榮酹淸觴而灑涕兮惻林鳥之悲鳴

夏尙之太史哀辭﹝有序﹞

蘇伯衡

我師克燕拔其知名士赴南京旣而其類輩復官王朝太史夏君獨以老病乞歸且歸會遣使分道搜訪元史乃彊君如江廣君辭不得命乃行行至番禺以疾卒二年冬十月十二日則卒之歲月也君名以忠字尙之世家袁州宋孝成恭後父族也曾祖自得鄕貢進士受業番昜陳克齋先生先生師徽國朱公其所緝問答語錄世傳焉自君以上皆世其學君蚤有譽於鄕年四十餘始用襲封衍聖公克堅薦授孔顏孟三氏子孫儒學正危公素之治田雄霸辟君以爲副轉惠州教授攺涿州照磨丙申秋燕都開設流寓科君入就試中其科擢翰林國史院編修官調國子助教遷太史院都事方君田雄霸時伯衡北遊得一見君道上不聞問垂一紀比相見南京情誼之篤乃若久要者間嘗語伯衡曰吾自分老死於燕不復上先人邱墓去家時少子正年甫十二薦更喪亂家■﹝土毀﹞母又死無誰爲教恆恐其失學隕先緒今名在俘籍不能卽死誠可愧然聖恩寛大旦夕且得歸守塋域教子讀書以終吾餘年可謂不幸之幸哉抑吾平生好爲詩多至千百篇兵後片楮無復存今𨿽耄矣歸訪故老於山椒水澨追維疇昔江山人物睠焉若夫悲思感慨托聲詩以寄吾志亦安能已乎行當錄以遺子子爲我序之則我盛年之作𨿽不得齒猗那淸廟之什而吾衰暮之詞或者得與麥秀黍離並傳焉嗟乎言猶在耳而君竟死矣此其有足使人傷悼也夫此其有足使人傷悼也夫乃爲楚歌以哀之辭曰

嗚呼夫子之好修兮胡遭時之棘艱飄風忽其烈烈兮白日薄乎西山服南冠之峩峩兮旅膚敏以南遷包羞而競進兮旣非余心之所安斂退而自放兮又縶維而莫余捐奉赫赫之明命兮備使介於炎方淩大江之浩渺兮道忽經夫故鄕萍之川兮湯湯袁之山兮蒼蒼山川宛其如昨兮何世故之不常問遺民於舊墟兮慨星辰與木霜思少畱而弗獲兮遂悠悠以南行歷大庾之嵚■﹝山上攲下﹞兮溯隴水之砅砰雈與莽其蓊薈兮羅蜮穴而臊腥神惝恍以內傷兮气飮赩以外嬰曾日月之幾何兮竟魂釋而蛻形嗟夙志之莫申兮卽長夜之冥冥亂曰芝爲蓋兮槿爲輔仍子陽兮羅浮層城慌惚兮阻以修不死之藥兮矧可求羗胡爲兮海之陬揚轟轟兮爲霾爲雩叢薄黯黯兮有蛇兩頭海之陬兮不可以久畱魂歸來兮無離郵晞汝髮兮臥龍洲洲之上兮郁松楸魂不來歸兮使我心憂

弔唐應舉文

迮雨

先丹崖而死濠兮余不知其萬一後眾人而弔丹崖兮慨予懷其孔衋咸瞀亂以自底於亡兮鮮斯人之靡忒心正直而守經兮寄耝耰於豪墨旣謫佃於瞿相兮敢外耕以爲食擯長裾而短服兮雜野處之恆農寒雨泣濇肌皺兮炎風扇毒而幹中悲天命之困窮兮萃多屯於厥躬常柔不能以覬免兮胡剛儇之可容彼貪婪而獲戾兮不自靦其憧憧余賄賕於胠篋兮傭彊予而猶丰顧吾室若縣罄兮瀕百死抑何愆祿固不充於區釡兮禍乃深於九淵笯祥鸞而就瘦兮肆跛鱉之跚跚思古人若或有之兮豈今玆之惟然幸不污於掩骼兮子函骨而南還庶情事之旣衰兮又將萃其遺編抑丹崖其不死兮文幾絕而復傳孰幽明之道阻兮諒斯言之不可宣

哀唐衢辭﹝有序﹞

王逹

唐衢韓公退之同時人也性耿介落落有大志不妄與人交人亦莫知其所負衢於學發憤研究不少自廢然累舉不中人咸笑之衢則不以爲意也衢能詩詩多悲思激烈而感創讀之使人慨然有動於中衢往往見人文章有傷激者必大哭涕泗滂沱而弗能已每與人言論旣別發聲一號音韻嗚切聞者莫不爲之酸鼻人皆以衢善哭而不知其所以哭也獨退之識其人贈以詩曰虎有爪兮牛有角虎可搏兮牛可觸柰何君獨抱奇材手把鋤犁餓空谷當今天子急賢良匭函朝出開明光胡不上書自薦逹坐令四海如虞唐退之之意詎非以衢之才迥出一世而反不逮乎瑣瑣者邪樂天亦有詩曰賈誼哭時事阮籍悲路岐唐生今亦哭異代而同悲而樂天以誼之才方衢矣舊史附衢於退之傳後新史則又削之何君子之命薄者有若是之不偶哉吁有人負奇才如賈誼當世旣莫知之後世又莫知之不旣深可悲乎使無退之樂天則天地間空生此材矣是以君子貴成人焉夫有道者讀退之樂天二詩深嘆衢之不偶作哀辭於千載之下炷香杯酒酹衢於千載之上仰天大慟衢其知邪淒風西來吾知衢不能不知我心也辭曰

蘭生於幽谷兮爲眾穢之所翳玉產於昆岡兮以碔砆爲同類匪良玉之靡良兮寡不能敵眾嫭之聮勢眾勢之聮兮固已密比而難攻此芳馨之潤潔兮幸不掩於匠目之與春風衢乎衢乎爾材𨿽奇兮何造物之靡通但千載之下識衢之弘闊兮賴樂天之與韓公世之媕婀讒嫉擠人於極地者讀二公之詩兮烏知其不額泚而心懜

弔國使王翰林文

張紞

皇明建號之五年洪武壬子羣雄耆定光嶽混合乃睠西南獨阻漸被詔翰林待制臣褘爲正使往諭之時雲南元之庶裔梁王與漠北通連聲勢相倚旣聞命依違不決越明年冬有使自漠北來待制公遂遇害又八年辛酉天兵南下踰年壬戌雲南平平之日紞備員政閫至則詢公之遺事知梁王禮貎公曁沒後棺斂言與伊勒錦合且知梁王柄臣逹爾瑪特加愛重距難前兩月匿公於春登楊氏庇之盡力比北使刼以危言始不克救及蓋棺時土人用浮屠法輿至地藏寺北漏澤園或曰小南門外祝之以火舊謂瘞大佛寺後者非是今再閱十有五年爲歲之丙子第二子紳仲縉來訪公殯思欲見之夢寐驗以血肉而陵谷已非蹤迹無以致其情懇乃至就盡之所撫地長號載其諱字位望以歸紞弔於次仲縉泣且言曰紳在𦇤褓先子已去家後有書自普定來以續大事記爲囑乃此行絕筆悁悁在心竟不得接其影響痛哉天乎夫何不孝至於此極也紞謹以禮慰之曰先王之制卽逺而至於墓送終之事盡矣故致孝者不於其體魄而享於廟廟之有主神之宅也今子迎神以返於義爲得況靑春受謝白日昭只公之魂魄必有已散而未盡者及此時而招之宜其感而遂通不逺伊邇子又何恨仲縉因以公之家乘見示且請更有所言竊惟公以文名擅海內早歲薄遊迄無所遇此非才之不足也顧其內介而外方者有以齟齬焉其道難進其節不茍非養之有素者不能如此是以一旦渉異境蹈危機奮不顧身聞命卽行與顧婢子語不能休者異矣當其鑿空而往跋渉畏途猶拳拳焉以續大事記爲念夫大事記乃尙論古人賢否得失之言也書法精審炳炳如丹然則公之自處又豈有不審者哉故或人𨿽加蔽匿而義不茍免卒慷慨就死蓋公之致身委命不在於臨難之時而其平日固已判然於胸中矣嗟乎事之不偶乃期運之未至或機會之難合君子固有幸不幸焉若遽以成敗爲優劣則蘇屬國有媿於陸賈顏魯公與終軍不可同年而語矣其可哉紞旣弔祭遂申之以文曰

訪前修之遺烈兮在西南之天涯路漫漫其修阻兮魂杳杳其曷追羅蕙肴與桂醑兮集眾美以爲儀藉芳馨以比徳兮庶英爽之在玆公之貞潔世所信兮琢白璧爲肺腑濯江漢而暴秋陽兮肯自涴乎塵土制雲霧以爲錦兮又重之以黻黼擥星辰以耀芒兮宇宙軒豁其在手顧食焉而弗避兮斯大義之所存載使以馳騁兮往振策兮南云嗟期運之未至兮遇諸爨之狺狺彼徒知險塞之可以負固兮又安知天命之維新人固有一死兮死固各以其仁惜芝蘭之見兮終腐朽於荊榛委蟬蛻而不顧兮挾浮雲而上徵駕雷車以飄忽兮引翕赫之霓旌逐飛廉而東騖兮歷倒影以憑陵過蒼梧之曠漭兮謁重華而是正愛傅說之有托兮亦徘徊於箕尾望故鄕而掩涕兮予豈能獨暱夫山鬼吁嗟歸來兮公不可以久畱悵猿吟與鶴飛兮兩浩蕩而難儔將速返於故居兮寧爾宇之深幽有子有孫善繼而善述兮長致享於春秋

自述誄

王偁

王偁字孟揚其先東阿人宋寶元康定用兵西方士有沒於元昊者王氏遂爲西方人元有天下其地最後附賜姓唐古氏髙祖王父某從下江淮授武徳將軍總管鎭廬州曾祖王父某祖王父某相繼襲爵攺上千戶沒俱塟大蜀山下先府君某當搶攘以材用薦者調民職廬州路治中歷江西福建行省郎中至階朝列大夫潮州路總管當時稱廉吏第一人所蒞政績卓異字惠小民攘剔豪右禮賢士植綱紀民奉以祠元運攺旺度時不可爲浮海去之道閩閩父老遮畱退居永福山中爲黃冠服者十年朝廷聘之恥爲二姓臣遂自引決嗚呼是時偁生方六齡家觳然壁立太夫人守節自誓艱阻備嘗手疏先君之迹與古今豪傑大略教之外王父姓劉氏諱某由宣文閣博士出僉閩憲再召入爲祕書丞沒王事贈嘉議大夫福建行省參知政事其學淹貫靡不究博古好雅翰墨之妙絕當世偁不及見之閩先正聞過齋吳公學行醇偉爲士林望與先君交誼相與也先君沒時屬偁夫子教之第未弱冠夫子沒倀倀罔依歸賴外王父遺圖書手澤多杜門自研厲少多病負第者三年莫臻其至弱冠入庠序與陳君從範遊陳蚤入閩過夫子室獲其指授懇懇汰其瑕礫示以瑜瑾一旦如發蔀矣洪武庚午賓興歲領薦方去海濱觀光上國會試禮部不利例入國子處縉雲朱先生館下日求齊魯士與談訪其遺風及四方之賢者而私淑之上表陳情乞終養髙皇帝憫之南歸越震澤徘徊吳會間不敢畱趨侍湯藥膝下始冀收其實而從範己物故閩故老亦凋剝殆盡四睇毗落無可與語晚得晉昌林志相與論學假以柯範抗顏爲多暇則窮幽極深徜徉物表趣豁如也未幾太夫人捐館舎嗚呼居喪不敢渝禮旣合先君塋廬墓下者六年永樂初元以推轂者至京師待命黃閣因自陳願處學校勵人材不允授從事郎史官翰林檢討進講經筵以文字供職時錢塘王洪擅詞垣與同官一見過相推重勅修大典萃內外儒臣及四方韋布士毋慮數千人濫廁總裁之列大將軍英公復徵交址辟居幕下於是泛洞庭浮沅湘歷九疑弔蒼梧徵兵南海旣而窮象桂道五管觀師於日南九眞之交時有贊勴大將軍待以爲揖客歸仍守其舊官先娶鄭氏新安人前名禦史潛之孫女先卒再娶薛氏閩故族孝養於姑貞淑內得其亮生男一人振女子某一人其次男拱女子某一人側室李氏出也此族系出處之槪少銳志於有爲毅乎思凖古以馭今而用弗以施學𨿽服羣聖獵百家窮幽明亟於聞道而質淪惷杌遇登髙弔古慨然發其悲壯愉樂一寓於文若詩而辭愧土苴其爲人則似■而容似傲而恭家貧而心樂身困而處裕然疾惡太過遇權貴不能俛眉下之任情以直不能骫以徇人成功此其見短於世也見人善不啻若已有之𨿽匹夫問未嘗不竭以盡與人交內外莫敢攜此則自以爲長焉若夫倇以爲終身之憾者齓失所怙哭吾父幾不能生粗知學而哭吾師如哭吾之父焉未幾哭吾友如哭吾之師比得祿而太夫人不逮養有子教之未立荷兩朝之恩而莫一舉報嗚呼況玆身系縲紲西山東陵淆而未分孤臣之號庶女之慟南音之戚梁岼之章孰爲發之日者以支幹推定人禍福生死謂吾年日皆庚廸於丙歲在閼逢麗於鶉火其弗延矣嗚呼其果然邪孟子曰桎梏死者非正命也晝夜之理吾曷念之因述其系而極之以呼天之辭用自誄俾後之爲烏鳶爲螻蟻在陽侯在回祿或返其遺骸或招其魂魄或藏其衣冠庶令有考者憫其志而哀之焉辭曰

予槪觀夫古之人怙材者恆困於弗施志大者惟顚頓之屢躋嗚呼孟揚矧爾乏古之才而尙其志焉得不奇於時而諉於戾爾負而君爾負而親嗚呼誰其白之悠悠蒼天

明文衡卷九十五

●欽定四庫全書

明文衡卷九十六

﹝明﹞程敏政編

○哀辭

彭百煉哀辭﹝有序﹞

楊士奇

宣徳五年上憫江西之民困於姦吏豪民漁敓無厭也用璽書遣使巡視除凶去獘以安善良使者以朝廷所建設縣之老人周悉民隱所至事必咨之而惟其言之聽不疑然是時老人非皆出於推擇善不善相半不善者把持嘩訐爲能事其善者亦且斂手避之而縣長吏鮮不受制於是姦豪吏民聞使者來惴惴懼旦夕且死暮夜走跽老人投重賄哀叩求活旣納賄曰吾庇汝汝謹毋忘我而凡所對使者言某是某非非盡出於公矣蓋所在皆然使者至泰和畱浹旬治事竟將行矣時監察禦史彭百煉侍親家居親喪有事於外適暮風雨大作馳騎過快閣下使者侍坐閣上倉卒不及下避徑馳去使者遙望見之遣問知百煉也明旦使者去之萬安龍泉還止廬陵會有按察使官來問使者言百煉馳馬不下遂趨泰和召縣之眾老人索百煉居鄕所作愆過咸對無之至再三眾老人對如初惟一老於百錬素有憾貎欲有言乃悉出眾老之無言者而畱欲言者導之言遂掇拾其嘗買妾及田四事而其最妄者謂挾制縣官放免百夫長溫彥琮得白金三十兩遂令書狀乃復進眾老之無言者出狀而掩其前之半以後半空紙俾聮書姓名爲據蓋眾老實未知狀所言何事也按察司官遂令眾老以夜伺百煉而執之然猶未有固必意密戒云如其它出卽止勿執亦勿泄言適百煉治喪事出外一二老人欲得按察司官意躬率百餘人夜走數十里外蹤迹掩執之百煉平素負气義侃侃憫窮嫉邪遇事直發靡所顧避𨿽退處鄕■﹝尙阝﹞不變以是滋召怨其居鄕時朝廷造海舟令民夫探桅木泰和當出三百夫以富民三人充百夫長率行傅著已定縣時惟丞治事孱弱不能制下姦人及吏胥謀茍利盜出縣帖復追鄕二百八十人皆爲百夫長期一人得白金十數兩免之於是六鄕讙然大擾溫彥琮者百煉姻家素窶甚預焉計無措走告百煉百煉入縣庭索其牘閱之其所追二百八十人不具按檢乃言於丞丞實未嘗知也遂悉罷二百八十人不追擾者以定皆徳百煉而姦人邪計不行愈益側目之矣百煉旣被執至庭下得覩老人所具事狀曰果如老人言宜有告者今旣無告者請及老人面對就死不恨不聽遂械系送詣使者轉送京師凡使者所送詣京師非死罪皆發戍逺邊獨百煉適遇寛卹之令得納米贖罪罷其禦史而命吏部攺授官未及以疾卒百煉由進士爲禦史其文學皆有所自得非尋常之爲進士者可及其仕必欲行所學不肯媕婀翫愒其所歷兩淮江浙廣東皆有政績見於其人稱道思慕未已也而閒居無事乃遭罹若此豈其命歟然而獨沾寛卹之令將攺授官矣無幾竟卒信其命乎自百煉被執泰和之人無貴賤賢愚來京師道其事者凡數十人如出一口故卒之日京師縉紳君子皆傷悼枉之古之人有言蓋棺論定百煉庶幾可以無愧楊氏於百煉累世姻婭𨿽百煉爲人素於余不相合然不合者一人之私也所謂傷悼枉之者眾人之公也君子不以私廢公故爲述其得罪之由爲哀辭使其家刻諸墓蓋曰屈於前尙可信於後也其行之見於墓銘者此不復出哀辭曰

百里之民有耆有耄用其惇厚率民於道亦資正言禆輔邑裏逝者何臧來者而否邑有視聽蔽其明聰衡從肆厲爲下斧斨貍以牧雛狼以牧豚誰實使之於乎匪仁誰實聽之漫不加省惡者脫罟善者墜穽直者共忿邪者眾說柔者以全剛者以折嗟世之人莫非命焉憎愛廢舉彼胡能然惟命之然成是邂逅譽毀得喪奚彼之詬嗟嗟百煉命也柰何宵人之怡君子之嗟

蔣隱溪挽辭﹝三首﹞

顧瞻兮堂前卷帷幕兮藉蘭荃陳淸醑兮載肥鮮韻悲管兮切哀弦淒風激兮欞軒云黯黲兮靈來旋恍如睹於形色兮儼若聆夫笑與言言可聆兮意不傳悵思公兮臨幾筵

北風凜凜兮天雨霜木葉脫落兮百艸黃翩銘旌兮辭髙堂登靈車兮秀衝岡蒿裏歌兮哀以傷玄室一閟兮夜甚長魂渺渺兮何方螺山崔崔兮螺川湯湯靑原與白鷺兮郁相望悵思公兮遊故鄕

玉佩兮瓊琚霓衣兮霞裾秉元化兮握靈樞列缺從兮丰隆趨倐陰而陽兮忽捲而舒睨視濁世兮如污渠飄然乘風兮淩太虛參王喬與韓終兮列仙爲徒遊紫微兮帝之都悵思公兮邈天衢

楚林王先生哀辭﹝有序﹞

楊溥

予遊鄕校時湖湘間有若三吾劉先生南賓陳先生以碩學雅徳顯名當時及予出仕皆物故矣每以不及見爲憾今觀楚林王先生行迹乃知其與二先生爲同輩重有感焉先生子愷僉廣西憲司事憲僉之館甥工部虞衡郎中程鑑皆以廉能名詩書之澤尙存而先輩不可作矣爲辭以哀之辭曰

楚山髙兮湘水長仰浮嵐兮俯流光可樏兮可航懷髙人兮長往獨惆悵而悲傷繄占畢於鉛槧兮將求志於所獨也出膺民社兮亦非大賢之路也緬惟前修孰不欲爲伊兮爲周抑有命兮何求嗟彼昧者由顯而河兮較其所獲孰爲優兮望瀟湘兮延佇挹馨香兮蘭浦諒天道之可徵兮尙有觀於先生兮

楊處士哀辭﹝有序﹞

胡儼

處士諱美字子將姓楊氏元太和州文學諱榮之子翰林待制諱景行之孫贈富州尹騎都尉弘農郡伯諱復圭之曾孫其先系出華陰漢太尉震後爲廬陵人處士幼頴敏讀書爲文超於行輩善事重闈以孝稱處昆弟克盡友愛其最難能者蹈危履險以塟其叔父𨿽盜賊凶愚亦感其誠意求之古人不槪見處士之徳善如此然卒遭喪亂蚤世不克竟其所施誠可哀也旣卒之四十有四年其遺孤左春坊左諭徳兼翰林侍講士奇懼潛徳弗耀乃以劉禮所譔行述來徵言余惟有徳者必有後而後嗣之賢亦必本其先觀於諭徳可以知處士矣故爲之辭曰

若有人兮好修承華冑兮西州抱徳美兮襲淳烋玉韞櫝兮不售華彩衣兮紑紑親余愛兮樂孔休鹿之鳴兮崇邱嗟子衿兮我求漸摩兮息遊繄我心兮悠悠迎安輿兮山之陬攀桂枝兮聊淹畱何狡童兮黠偸逞不軌兮競戈矛倐豕突兮怒獳肆毒噬兮仲叟有昊兮莫投淚浪浪兮曷能収旣不余兮閔憂反縶余兮見讎鷹忽變兮爲祝鳩幸余鑑兮慺慺斂遺骸兮裳裘閉重泉兮林之菆擷芳兮采莍奉朝夕兮綢繆嘅同气兮拘俘捐余佩兮是酬念復路兮回輈野闃寂兮將誰儔對農人兮事鋤耰徒悵望兮西疇歳苒苒兮不我優悲鶗鴂兮鳴鵂鶹哀人生兮迫遒修短數兮抑又何尢獨令徳兮詒謀鍾厥嗣兮遺庥慶澤衍兮聲光流天之報施兮孰云其幽

吳先生哀辭﹝有序﹞

梁潛

吳先生孟勤吉之安城人人予自幼聞先生名甚熟及來史館始獲拜先生焉先生𨿽老色夷气暢善道古今事終日不倦時方纂集太祖髙皇帝神功聖徳簡牘浩繁事有弗得其端者或以質之先生先生手按其書口誦其語出其端緒節目若引瓢而注之聽者如目睹其事蓋先生識見髙明非徒能記憶也其於英豪偉傑之士心志謀略設施後先亦自然符合嗚呼使先生用於時措之事業當何如也然先生方慕古之廉士其自視甚髙不求阿色於時由是遂與世抹摋終身負此自困不攺也其爲文章簡質而溫潤操筆立成若不甚經意者旣成讀之𨿽苦思力構者不過是也史書成得蒙恩賚授河南開封府學教授蓋聖上意以是可優老先生孰意先生遂去此長逝不返邪方去時翰林羣公合交遊之士以相餞莫不舉觴相屬謂先生復來固將動色以相候曾幾何時而盍簪牽袂之歡遂爲扼腕傷神之痛於乎悲夫賦之深而未竟其施世固有如先生者豈非命邪先生長子善存謀返塟而未果今翰林學士解公已爲銘其墓余因悲之以辭曰

崇岡兮峩峩春將暮兮水增波蘼蕪綠兮桃始花悵獨望兮天之涯君不復來兮予恫而嗟學之茂兮弘暢承先啟後兮伊誰弗諒彼連駟兮充逵獨方輪兮焉之彼挿羽兮薨薨獨戢翼兮噤不以鳴名之光兮行之塞人弗施兮於已焉汩古則然兮今奚惑汴之濱兮河之阻洪濤湯湯兮不可以度羗獨滯此兮不還雲橫天兮地漫漫使我悲兮憂萬端酌淸酤兮盈樽陳嘉殽兮藉以蓀神來歆兮不可以同吉之水兮孔幽上有叢木兮枝相樛君不懷兮故邱秋霜兮被野曠茫茫兮宿莽君曷寧兮故宇

大明故左春坊左贊善贈太子少保謚文肅徐公誄辭﹝有序﹞

金寔

洪武壬午歲寔始來京師天臺徐先生好古時方爲太學博士與從父傅霖翁同官甚相好故寔得亟見先生引接良厚永樂二年仁宗立爲皇太子妙簡輔導之官先生由太學入爲春坊司直寔時沗以翰林官屬進講經筵獲與先生朝夕同事旣而又獲同僚寔嘗視先生爲父行而先生謝弗居遇之益親後寔以母憂去官己亥歲復來京師值先生病已篤聞寔至彊起衣冠二子掖之坐出酒饌享寔亹亹談別後事爽然若無疾者且曰老夫卻粒已期月日惟飲醇酒一爵今日見吾友當倍之復再舉爵一飲而命二子爲寔引滿數行旣醉辭去將趨行在先生送之及階執寔手謂曰吾亦當考績計不能北上幸爲我謝故人前途宜自重吾與子訣矣因嗚咽泣下寔亦不能仰視明日登舟而先生竟卒時十月二十一日也仁宗在東宮深悼痛之自制文一再遣官諭祭且將裒其遺文梓以傳甲辰秋卽皇帝位首詔贈先生太子少保謚文肅建祠墓下勑有司春秋有事復四家丁役以奉祠事嗚呼先生以純粹博雅之學勁正修潔之行和而不可同謙而不可踰所謂有徳有言者矣𨿽不及柄用以大其施而當儲君毓徳之日能以聖賢治心修身之道引翼取信卒光身後之名奚負所學哉先生之仲子衍受辟爲邑校官奉少傅東裏先生所譔墓志示寔捧而讀之九京莫起益增感慕乃述其行爲辭以誄之曰

天臺之山上應列星俯挹渤澥髙抗靑冥扶輿孕秀夫子是承稺齡卓爾弗詖弗傾初遊郡庠具曰老成論爲秀士首詔賓興實華彪炳六館蜚英繁曜麗空忽見夜明萬葩鬭艶勁松獨貞司成嚴厲眾莫敢攖學徒千數畏若雷霆惴惴揖拜栗蹈矩繩夫子來覿渙若釋冰開顏霽威如酗解酲實由徳孚孰曰意迎錫符分校士有軌程範鎔來秀若冶剖鉶太學三年虀鹽味經濟濟多士於於在庭悉屏糟粕浥以醇淸儲皇毓徳簡畀至精瓊琚玉佩峩冠彯纓引翼惟正啟沃惟誠旁塞多岐示之中行言出則兪有歌斯賡明良值遇宜作股肱胡不慭遺溘焉遐徵哀訃上聞痛悼奚勝諄復賻遺終莫罄情迨於踐祚褒贈首膺秩崇師保謚錫嘉名尊軼三老榮重五更享祠聿建封域載營麗牲有碑玄堂有名樹之松檟雜以楸檉歲時有事帝命使令牲肥酒香醆斚豆登薦祼興俯有赫厥靈玄液下滋幽光上升裕其孫子以及後生嗚呼夫子孰與抗衡疇昔好言遼邈九京光風霽月想見儀刑爰述眾美寄之哀聲有不知者庶幾可徵

裴侍郎哀辭

王直

公裴氏諱璉字汝器監利人初遊學郡庠年甚少已嶷然如巨人長者久之升太學擢知劍州三年升浙江按察僉事攺江西坐累謫興州太宗在位召爲北京道監察禦史升河南按察副使又以累謫武淸復被薦爲廣東道禦史仁宗在東宮雅知之擢春坊中允攺大理評事又攺刑部主事坐事降易州同知洪熙初圖任舊臣升工部侍郎攺北京行部又坐事去知涪州子綸爲翰林編修得推恩及其親公遂棄知州就封以翰林編修文林郎致仕宣徳十年三月十三日以疾卒於家年七十二公天資俊爽負奇气眉目明秀議論英發率嘗傾一座其才敏過人當義而行無顧忌初在劍州州產茶民衣食之而爲有勢者所擾公奏請禁止至今民賴其利爲僉事在江西鉏惡佑善所至吏畏而民愛之其於賢者維持成就如所親及爲禦史彈劾不避權勢河南皂軍山冦發公受命往察之還上討捕方略冦遂平階州賊王金剛奴等僭名號聚眾八千餘人勢悍甚又命公往公得其巢穴以計擒之而請釋其餘上初遣公謂還當大用而用事者嫉公絀其謀間疏之不召見而罷其爲侍郎尢侃侃自信敬恭朝夕有大臣之體在劍昜時興學養士至親爲講說賞勤而勸惰諸生多賴以成流風余澤今尙有存者蓋公之志夐然出儕輩故所至有立予之知者如此予所未知者計亦偉特猶是也平之庶知兩溪之忠與余之悲兩溪諱球字求樂一字廷振兩溪者其弟子尊稱之詞世家安成茨溪後徙家之葛溪余則周姓敍其名功敍其字石溪其號也辭曰

瞻雲山兮安成西懷故人兮我心惋淒虎豹晝號兮鴟梟夜啼陰風悲慘兮毒霧冥迷欲往招之兮睇艱險而無蹊天茫茫兮至道暌名昭昭兮日月齊於乎歔欷兮懷哉

兩溪瞻雲山兮薊城北懷故人兮我心哀惻天門晝闗兮虎衛阨塞蛇虺縱橫兮夔龍斂迹欲訴帝之無由兮道邅回而屏息魂恍恍兮渺何極淚淋淋兮气塡臆懷哉兩溪兮寃誰與白

瞻雲山兮湘水幽緬懷古之人兮我心增憂古人今人兮我何尢攄忠滅身兮異世同猷哀莫哀兮沈淸流慘莫慘兮魄野投死生一視兮如彼浮漚千秋萬古兮屈劉匹休

太傅安國孫恭憲公誄

劉定之

維昔太公生周邑姜婦文嬪武孕成啟康受封於齊今幾千禩維安國公復起齊地篤生聖後配我宣宗以母皇上乃登三公維公之徳以敬爲主曾蘊丹書厥名乃取維公之爵自伯而侯進號大邦寵祿優優維公之壽踰八望九玉蟬金貂輝映白首壽爵及徳與太公同亦塟於京靈旐不東內相期頤後昆繩蟄五子十孫殆過呂伋皇家萬年誰與齊休曰伯叔舅異姓元侯

明文衡卷九十六

●欽定四庫全書

明文衡卷九十七

﹝明﹞程敏政編

○祭文

禡牙文

胡翰

維歲甲辰正月某日淛東行中書省右丞李某以淸酌潔牲禡於大牙之神惟國大事曰祀與戎凡我有眾罔敢弗恭在昔艸昧誕啟武功涿鹿揚靈牧野奮庸承天休命惟神是崇於皇漢祖奄起沛丰申嚴秩禮丕顯軍容百王繼軌庶士承風伊予不武荷國委寄授鉞端闈總幹東鄙列城效順羣醜慕義匪曰予能實神之賜赫赫靈旗道揚神威天日淸照風雷厲飛睽睽萬目具瞻指揮何揮不躍何指不披薄海內外日所出入憺其於鑠罔不震詟肆於將士一乃心力鞠躬將事不越咫尺春酒旣嘉潔牲孔腯是用昭假令典有則神其臨之尙永我翊宣我神武祚我明徳削平僭亂佑我民物如周如漢如古有國登於至治報祀罔極

祭胡先生文

蘇伯衡

嗚呼仲申良金美玉庶足以方公學術之精純商鼎周彛庶足以擬公述作之古雅惟嚴毅以自持曾毀譽之不暇故不合者甚多而合者恆寡方年歲之壯盛侶麋鹿而在埜逮景迫於桑楡乃聖主之遭逢承特招之明詔邇淸光於九重體右文之至意振教鐸於一邦及元史之纂修遂大筆之獨當參公論以褒貶深上契於宸衷然而寶懷而不售材蓄而不試代言顧問上𨿽注意於柄用引年乞歸公則必行其素志得不以聲譽之隆吾所謂富而不在乎祿之丰道徳之究吾所謂貴而不在乎位之崇不然旣兪所乞拂袖而還長山之下竹林之間僦屋以憩貸田以耘非樵牧以爲伍則猿鶴之同羣亦獨何樂而志气欣欣嗚呼仲申意謂百齡以重鄕郡何斯文之寡佑嬰微疾而遽病昔者相過塞坐書詩英俊在列笑談麈揮今者之來室是人非帷交塵网庭暗履綦嗟距公之云沒曾居諸之幾時慨夫事之殊異忽乎已至於斯更一二歲徵文獻於門墻者何從仰其音徽牧牛羊於丘壠者誰復爲之呵撝又況一紀必世乎此吾黨所以重反袂而欷歔也𨿽然生必有死盛必有衰猶旦有夜理固若玆惟古聖賢其身𨿽沒而其名永垂者亦惟托徳業與文辭公之所蘊固不見於設施公之所作則與古人而並馳其味也雋其聲也希大篇短章細書深刻者有不家傳而人誦之然則公固自有沒而不湮者存矣吾黨噓唏又奚以爲聊緝此言以侑一巵蓋不獨慰公於九京亦將塞後死者無窮之悲嗚呼仲申以爲是乎以爲非乎

爲廖平章祭常忠武王文

永忠昔與伯氏有眾一旅知天命之有在爰委身於眞主奔走禦侮目彼淮土方艱難險阻之備嘗豈自意得見王於和陽之滸立談之間分投气合有如肺腑余亦不自知其何以同事戎行至於今蓋十六寒暑惟王文武全材有力如虎𨿽猛將之盈庭孰英風之敢擬況於余孱弱而敢與王齒每受命從徵輒忘其懦怯而相與犄角者實思附乎驥尾至於奬率六師灑掃九宇上以報答聖明下以乂安遐邇則王之所自許今南徵北伐日辟地千里混一之功佐運之勲震今而耀古眞可謂不負平生之語矣何堂堂山立之軀遽奄忽其蟬蛻將下民之無祿抑修短之有數然王之表表者固𨿽死猶生而聲名與國同休於千萬世也余之歔欷而涕泗交墜則念情好於疇昔感幽明之異路而已耳於乎哀哉

祭淛江潮神文

謝肅

吳越之交浙江中界吐吞海潮或小或大滔天沃日雷湧霆轟馮其气勢必有神靈烈烈伍王素車白馬倐陰而陽與濤上下赫赫武肅稱吳越王射潮使伏鐡倚若舂二王攸止妖遁鬼匿陽侯海若亦率乃職我維司憲偕彼同寅奉天子命將按七閩羣黎是綏百司是糾頑廉懦立風俗再造鎭鑄一方實在此行道出淛江駕以艂艭惟神佑我濤波不驚蛟龍黿鼉滅迹潛形太虛空闊山川淸美長風送颿一日千里峩峩閩闗不逺伊邇省風問俗使節戾止賴神之休去險卽夷一觴是奠神其受之尙享

祭誠意伯文

吳公願

維元政之失馭兮豪傑奮其並興驅齊民使荷戈兮銷鋤犁以爲兵勝負疊其相受兮弱之肉而彊是食競侵略以僭竊兮紛盜據乎南北塵滃滃兮而瞇目兮焰炎炎而漲天計剽殺爲功庸兮孰黔首之汝憐繄穹蒼之念亂兮實挺生夫聖明擐仁義爲甲冑兮嬰忠信以爲城江淮翕其景從兮顧瞻金陵而是都豈有君而無臣兮疇啟予之雄圖惟先生之壯志兮夙蘊皇王之學鄙管樂之陋或枉兮謂伊呂之可作神諒兆於幾先兮吾將察夫璇璣覩王气之攸屬兮知帝命之所歸虎嘯谷以生風兮云出岫而隨龍郁予衷之耿耿兮舎聖人其焉從應聘命以效忠兮驩契合於諾惟神籌祕計不可以言諭兮恆決勝於千里彼僞漢之搶攘兮舳艫肆其橫江陳我師於彭蠡兮殪封豕於莊浪長驅直抵其巢穴兮循豫章而東之蘄黃與鄂嶽兮固風靡而無遺先聲詟玆兩浙兮復禽張而系方操破竹之形勢兮七閩惴其敢當聞西北鄙之人兮曰奚爲而後我徵不庭而撫順兮不再鼓而俱下𨿽天道之助佑兮亦將軍之用力也發蹤迹以指示兮允先生之成績也皇錫爵以酬勞兮位次亞夫公侯效子房之勇退兮願從赤松以遨遊胡二豎之構患兮動宸衷之憫惻帝曰卿其遄歸兮畀優遊於祿食賜絲綸以褒美兮示睿眷之不忘駕蒲輪以言旋兮桑梓賁其寵光仁者必得其壽兮諒理數之可推謂陰隲之獲報兮宜愈享於期頤泰山頹而梁木壞兮忽溘焉其云亡不慭遺於一老兮使斯文之遽喪古之人圖夫不朽兮惟立功與立言建茂勲於開國兮況著述之必傳秉二美而並載兮流芳藹於靑史求鴻名於無斁兮亙萬古其猶不死嗟鯫生之多幸兮望餘光之有年曩叨班於朝著兮沐數載之嘉言承恩例以聮歸兮敢景行於先哲偕同心之友朋兮敬瓣香之是爇登瘠牲於幾俎兮崇淸酤之盈觴匪飲食之足尙兮庶至誠之馨香菊采采而垂華兮露泠泠而淒其靈惝怳之不昧兮魂髣髴而來思尙饗

告山川壇文

葉砥

維洪武年歲月朔日榮祿大夫同知大都督府事南雄侯趙某今遣某官謹以潔牲醴幣昭告於山西闔境山川之神曰惟靈秀气所鍾流峙成質長養萬物潤澤羣生爲利甚溥其功不細於赫厥靈實奠玆土風雨以時民物以阜災癘以消盜賊以弭山寧川謐是曰神職國之盛典報祀維時乃崇壇墠乃潔牲幣其或不然曷庸神爲蠢玆殘冦烏合其眾嘯聚巖崖如魑魅然屢勤王師迄無所獲急則獸奔緩則蜂聚擾吾赤子掠吾土毛爲時害者獨在於斯堂堂天朝萬邦職貢東漸西被聲教旁敷云胡玆境稂莠弗除天子曰咨爾往視師載揚我武必殱厥魁我臨我眾旣戒以誓用祭明神祈爾陰佑敢告

祭宋景濂先生文

方希古

公之量可以包天下而天下不能容公之一身公之識可以鑑一世而舉世不能知公之爲人道可以陶冶造化而不獲終於正寢徳可以涵濡萬類而不獲蓋其後昆其所有者皆眾人之所難勉而未嘗自以爲足其所遇者皆眾人之所難處則快然委命而不置乎戚欣此公之所以跨越前古拔彚超倫控宇宙而獨立後天地而長存者乎世烏足以知之徒傳誦其雄文執其詞者惑其意得其似者失其眞彼好慕者且若此又何怪乎臧倉與叔孫宜文公之厭斯世而不居甘逺迹於峨岷蓋將弔重華於九疑唁屈子於江濱而不忍污乎流俗之埃塵也然則公固以死生榮辱爲夢幻得失毀譽爲浮雲六合之內孰非其第宅薦紳之士皆若其曾玄尙何窮達之足云乎吾獨悲嘆而不止者上以憂乎斯道下以憫乎斯民愧受恩而未報懼來者之無聞嗚呼哀哉公其舎此而安之豈其與形俱逝與物同泯乎吾猶髣髴見公騎風馭气鞭日月而叱星辰遨遊乎昆侖之野出入乎無窮之門是蓋處乎世者止七十有三年而不死者不知其幾千萬春其遇乎人者𨿽若艱危而可痛而樂乎天者不可數計而具陳而吾猶噭噭哭於山巓與水濆是皆公之所笑而奚能酬教育之厚恩嗚呼哀哉列泰華以爲殽注滄海以爲樽吾知公之不我顧而庶幾可以報公者習其所聞以求不負乎明訓行其所得以冀有益於黎元酹皇天與后土尙同鑑乎斯言

祭王原采文

楊士奇

於乎先生之學聖賢是師先生之行綱紀允持先生之心金石其貞先生之志雪霜其明浩然歸全乘雲翩翩我懷先生崇山長川桐川之藏旣固且深遙致觴奠神乎其歆

祭少師東裏楊公文

黃淮

嗚呼公之徳業文章簡在宸衷播聞中外煥若日星之昭晰固不待區區贊美之蕪詞然而公之與我也道義交情終始無違茍不托之於觚翰曷以致夫感仰之私淮自筮仕以來五十年於玆升沈榮辱與時推移厥初承乏職兼兩制僚友之中公尢我知情之相孚堅如膠漆事之可否信若蓍龜逮夫鸞輿北狩靑宮監國愼簡宮僚以勵翼惟我與公而相依異體同心合轍並趨獻可替否一出於正竭謀殫慮靡憚勞劬晉錫便蕃光照倫輩百責所萃曾莫敢支夫何人事之錯迕豈料災禍之薦罹公方入對明廷旋復釋還故職我則拘幽圜土一滯十稔有奇常承憫惻之念屢饋藥食之資詗我音耗撫我癡兒綢繆懇悃久而不衰忽沾湛恩之汪濊聿起涸轍之枯魚復聮裾而接佩同振迅於亨衢何予孽之未殄遽攖患而遄歸莫致寸忱之報空馳尺素之書俄聞凶問歘然逺至使予拊膺躑躅北望而呼號沾衣被面灑涕淚之漣洏嗚呼哀哉公年八十壽亦云多奚必耄期然而淮獨爲公痛惜者不在壽之崇卑嗟惟冢嗣悖嚴訓而淪惑致陷身於危機由是積憂而成疾徒懷憤懣而莫追幾使垂成之偉績止乎一簣之有虧幸遇皇上恢宏天地之大徳眷念先朝之舊臣其在告也賜璽書以慰釋其蓋棺也隆贈卹以加恩公之哀榮始終亦可謂全矣復何言焉闗河邈悠緘辭致奠矯首文江豈勝瞻戀嗚呼哀哉尙饗

祭兵部尙書陳洽文

金幼孜

惟公之生性行貞純忠謹謙和翼翼恂恂初以才薦首列近侍繼典銓衡載職大理夙夜弗懈惟明惟公實稱委任仰副宸衷交人梗化肆造叛逆公贊元戎屢效勞績閱歷二紀撫鎭炎陬累徵不靖惟公懷憂寧橋之役公謀旣善彼拒弗納失在輕戰師徒爲衂冦勢披猖惟公秉義奮气彌剛公蹈白刃如履平地一心爲國有死無貳孤忠偉節日月爭光凜凜英風振於遐荒公死如歸國有懿典生著榮名歿尢光顯稽行賜謚恩卹有加命子以官鸞誥實華予忝交遊夙惇情好公旣永逝益增悲悼有殽載爼有酒盈樽一觴致奠靈爽如存

祭吳司業文

楊溥

嗚呼吾友其亡矣夫知吾友者重爲古道惜也古之學者守道不貳世或雜以異端吾友非周孔之道未嘗形諸語言古人愼於交際世或以辭色取合於須臾吾友非道同徳合黙黙自如人惟矯矜恥於服善去道爲益逺吾友人告之過則引咎自責不假乎彊勉古人以直道爲心世或務智術矯致物情吾友之待人則惟其誠人皆知古人爲可師惟其溺於利欲或不免於支離吾友視之雲霄羽毛江漢流凘故其發迹翰苑師表成均而四海交遊六館之士皆儗於古人也使人皆吾友則無懷葛天唐虞三代惟人不吾友而後彼此町畦始終芥蔕予與吾友托交三十年道義之篤曾不以夷險而變遷予昔南歸謁公於久別之餘篝燈夜語曾不足以盡區區及予北往承途之便知吾友之遽亡𨿽萬千艱難亦當一見嗚呼吾友亡矣予何能淑言不盡情望風而哭

祭柱國平江恭襄侯陳公文

周忱

嗚呼公之器量超出乎眾人之表公之忠義深結乎主上之知受三朝之眷倚提十萬之雄師渉川航海智勇並施內則足倉儲於天府外則耀聲威於邊陲晚居東楚兼任保釐冀兵民之緝睦務鎭靜而撫綏況乎笑談尊俎淹貫書詩當吐辭而發論咸卓絕而瑰奇此又縉紳君子之所同仰豈獨介冑之士愛戴而歸依忱未學無似徳菲位卑辱忘年而托契常與進而不遺毎轇轕於議論必更僕而移時謂之知己胸臆匪凡人之可窺轉般有法公欲與我規畫而同爲海運有錄公欲屬我編次而序之事未及就言猶在耳別僅兩月而公奄及於大期嗚呼是可哀也已會通之河漕運攸資曰埧曰閘曰堰曰堤後千百世覩公之迹者𨿽庸人孺子亦將感慨而懷思矧我同事得失相規一旦永訣安得不灑涕而歔欷公之爲國臨絕不衰遺表所奏公爾忘私進爵錫謚天恩疊推公有令子克紹靡違去歲此月陪公北馳天子有詔同趨丹墀今我復往公不可追艤舟淮浦瞻望靈帷爰感今而念昔致薄奠而陳辭公兮不昧鑑我傷悲

祭岐男文

錢溥

嗚呼自吾之使交南也汝與弟嶧皆力疾迎至於揚州比歸自交南也而嶧已死矣吾旣哭之而來京汝復送至於揚州見汝體羸气弱不宜以卽逺遂畱汝就醫於東吳豈期別踰半載而汝亦死矣嗚呼痛哉向吾同使事者四人或鍾瘴癘之疾或愆使命之宜皆悒悒不自安而吾獨少此二患豈天欲奪吾二子而俾之以茍全邪抑吾實不徳而致天之殃吾後邪不然何間闗萬里之險勞苦一載之餘而吾二子之禍不一免也嗚呼痛哉初汝以兄治家有弟尙幼故獨從侍於我者久每歲時稱壽坐我夫婦於堂上具觴豆率妻女升勸盡驩而退衣冠楚楚然眉目皎皎然爲可愛嗚呼今復得有是乎吾每朝退汝必升堂致問暮則祗候於門或稟命而出應時以歸气象雍雍然言論欵欵然爲可喜嗚呼今尙得見是乎汝年十四五卽能詩綴文往往出諸長者右卿士大夫見之慮有少年髙科之不幸豈十載四舉皆阻於病病日深學日篤尢冀脫晦而向明成大器於晚就去年哭汝弟猶曰汝在也而今又哭汝矣嗚呼尙復誰可望乎言念及此痛裂於心則天下之痛尙孰有甚於我哉汝於丙子冬生一子啟定而夭繼而生二女以兄之子啟賓爲之後二女則取赴京來教養之以待成不知汝稟此明秀之質懷此抑鬱之志而精靈所在復念爾父母兄弟乎念爾妻女乎化爲祥雲列星而上燭乎殞之於地者爲金玉乎爲仙芝靈艸乎吾皆不得而知也吾今寢不成寐言莫能文遣家人告汝兄以塟期復書此以祭汝汝能假之於夢寐以告我乎嗚呼痛乎哀哉尙饗

翰林院祭李文達公文

劉定之

公生中土河嶽降英魁鄕對廷際於聖明宣廟擢材英皇授職遂由宰屬薦升華級諸部乃佐黃閣乃居天順返正日贊吁謨公之事主有始有卒裕陵復土甫終遏密公亦往矣龍髯追攀乘彼白雲仙馭乃參公之事親封以孤保父子橫玉以至於老旣送考終遽從九原忠孝克終其曷如焉天子念公贈謚塟蔭朝行惜公弔賻哭臨矧僚與屬永訣顯幽陳辭靈幾以侑醪羞

祭薛文淸公墓文

胡謐

於乎世有所謂義理詞章之儒其學異趨也而公則因文見道深味其腴觀公讀書兩錄益充乎其有餘也又有所謂道徳功名之士其心異致也而公則實與位稱不少爲累考公曆官諸績殆確乎其無愧也若公者𨿽古人爲難能而謂今世之易得邪是宜朝廷倚之爲輔弼薦紳視以爲矜式也而謐小子𨿽夙廑山斗之仰且幸出於門下然未獲執摳趨以承一日之誨益也詎意自公請老而歸而遂成永隔邪此豈特謐小子之不幸而實斯世斯文所共惜也玆謐持節西來過公墓下不能不感今懷昔徒稔九原之長憶也於乎龍門之陽其山蒼蒼其水湯湯公之流風余澤尙將同其永長矣乎謐庸俾有司祠諸學宮以與鄕之漢太史令隋文中子諸賢後先而相望庶幾英靈千載萃止一堂以益增乎山川艸木之光爰復矢詞以告跽獻此觴匪展謐一人之私蓋將廣觀法於鄕邦伏惟尙饗

明文衡卷九十七

●欽定四庫全書

明文衡卷九十八

﹝明﹞程敏政編

○字說

李都尉字辭

宋濂

皇上卽位之九年以順徳公主下嫁於太師李韓公之子駙馬都尉祺初祺小字爲總至是詔曰其易以美名翰林諸臣乃定今名以進且字之曰子祺旣而子祺請曰祺之名實定於先生祺於先生少嘗受業有師弟子義將何以教之餘惟一代之興必有元勲厚徳之人出於其間始則佐帷幄決勝負終則坐廟堂而贊治化成大功而享榮名爲國家之柱石系天下之重輕若漢之蕭酇侯宋之趙韓王皆若是矣至於連姻帝室若今太師則未之有也今太師極人臣之尊爲上公之貴而都尉子祺獨能好學愼行惇厚下人發爲篇章動有意趣是可謂富貴而好禮又難能也祺之爲義爲祥爲吉子祺固有以致之矣爲字實宜𨿽然尙父有云敬勝怠者吉此守位之事也敢以爲勉焉辭曰

气合運凝天地載淸君聖臣明以階治平惟臣謂誰實時元老運籌建略致天之討四方旣帖乃戢干戈執政廟堂如漢蕭何匪惟執政胙以大國丹書金券俾首百辟爵則崇矣職則太師左右天子以鎭四裔四裔旣安君臣交歡上降下承煥乎榮觀彬彬都尉大寵是膺太師之子天子之甥際此風雲依被日月侃侃都尉不自矜伐文駟錦衣其儀孔都出入金門不敢笑嘩躚躚公子交趨競諾都尉臨之屹如山嶽斯時之人以恩爲祥祥則旣多惟敬乃將都尉之名曰祺是命何以承之告爾克敬庶民不敬且潰乃家況玆世臣不敬謂何凡人有身咸有嗜欲敬以攝之形莊气肅自身而推孝親尊君動無弗敬乃有譽聞敬勝者吉古有弘訓敬以承祺萬福咸順爾克敬矣罔弗盛矣爾之祺矣罔爾違矣太師之勛山崇川長敬哉勿忘以繼耿光

馮擇善都督字辭

自昔帝王啟迹之地天必儲精聚靈使英雄謀略之士生乎其間以備其驅策而佐其設施及大業旣定爵號之隆冠於當世褒寵之澤流於子孫若漢唐之丰沛晉陽君臣同休蓋蔚乎其盛矣今上皇帝龍飛江淮光啟神祚於時文武才俊鷹揚虎躍或秉鉞出徵或執筆帷幄率多江淮之人論功剖符公國侯郡者以數十計若郢國馮公其一也郢公定逺人初從上爲帳前總制親軍都指揮使立功艸昧時不幸早卒及上卽位追爵爲公命其子誠侍靑宮執業讀書及誠旣冠三擢遂僉大都督府事而誠之季父初襲郢公職累建大勲亦啟封宋國一門二公誠又位在樞府敏事愼職爲上信任天下榮之誠獨篤好問學能爲詩章以嘗受學於予間來請曰誠之字曰擇善未達其義願有以教之乃爲之辭曰

江淮之間眞主生焉乘風附雲實惟英賢侃侃郢公熊虎之姿大劍良弓指揮義師孰與其才不賦以壽騏驥萬里僨於中道壽𨿽不延有弟克膺有子克承以弘厥聲烈烈宋公爲郢公弟惟都督誠又克爲子爲他人子名實易稱保國承家厥惟難能上則大君下有眾庶茍弗以誠曷克宅位惟誠之徳貫通於天何感弗應何郁弗宣天以至誠庶物乃育三光無愆四序靡瀆茍或不誠宜暑而寒人其怨嗟歲功斯癏況我伊人不誠其可矧爾世臣爵祿是荷爾或不誠民胥爾尢誠而無擇爲僻爲謬古訓孔多維人攸踐我將曷從惟擇其善惟忠與孝則允蹈之維悖維惡絕而弗爲蹈之匪艱服以悠久木升川增山立海受旣擇眾善乃立爾誠乃保厥家乃篤鴻慶以之事君爲臣之良以之立身爲邦之光匪光於邦丕爾先人郢公有子聖主有臣

王宗器字辭

王生璉字宗器其先太原人今家濟南之長山器局沈凝而學問精密洪武五年以易舉進士山東名列第三旣上南宮未試皇上召見便殿親命題賦詩詩成稱旨擢史館編修賜以冠服選入禁中文華堂肄業詔翰林老臣爲師同時而進者凡十又七人車駕時臨策勵之且取其文品評其優劣日命光祿寺給饍羞酒漿每當食靑宮曁親王疊爲之主而璉等侍飯於左右冬夏賜衣各一襲復有白金弓矢鞍馬之頒蓋不一而足近又使璉攝禦史廉察河南迨歸奏對益稱旨上說謂近臣曰文華堂諸生如璉等者皆朕異日將相才也其期望之重如此璉嘗從予學故來以字辭爲請余因序璉遭逢之盛於首而著命名制字之義於辭璉能聽之必上不負於國恩下不負於所學矣辭曰

宗廟之器貴重實殊夏有四璉殷用六瑚周云八簋異名同符其貴斯何珠玉爲飾其重斯何盛以黍稷嚴奉明禋人鬼是格惟端木氏才堪上卿文章外見以言語稱汝器見許載諸聖經今生旣長局度純亮發爲辭章大河奔放器字璉名父師所望出逢盛治講學禁中天日照臨以煦以融以達其衷用廓其蒙學之茂矣川之流矣材之秀矣木之修矣蚤夜孜孜惟道求矣豸冠巍峩巡行洛河貪夫夜逃良士嘯歌君子之爲君子之多學無止功勿畫斯善辟諸行塗足不畱踐百里至千所見逾逺志安於近行局一偏笙罔爲鏞豆難充籩規模卑狹世則病旃徳藏於身動無不被厥用能周由體斯具生尙朂焉庶幾不器

嚴氏子字辭

胡翰

男子冠而字禮也未冠而字者禮之變也父母欲其蚤知而夙成也嚴侯之四子皆幼旣字而告之又請於余意猶古也古者字有辭禮變而辭不可廢也乃爲之辭曰

鼎也和不和無以調吾味其失也戾恭也敬不敬無以直吾內其失也僞雄也權不權無以行吾義其失也蔽溥也周不周無以廣吾惠其失也比惟周也得仁之用權也持義之制敬也存禮之本和也適樂之趣仁義禮樂斯罔不備告爾餘言曁爾父之志尙篤於爾躬母徒善其名字也

彭士隼冠字祝辭

梁寅

彭聲之先生之令子曰凖於其冠也賓友字之曰士隼余謂先生以名賢之裔負大雅之望有子旣冠家學克傳士之志願無大於是無先於是余托好有執友之義乃爲之祝辭以朂之曰

維月之令維日之吉頍然首服宜莊宜一棄乃幼志服厥嚴戒爲賢爲能稽古毋怠惟前修是追惟舊業是繼隼之性稱猛厲進於善在勇決隼之姿誇精悍忌闇怯貴明斷隼之揚務捷速審翔止愼搏逐嗟乎善爲人子服勞無弛善爲人弟敬長匪懈善爲人臣惟忠惟勤善爲人少徐行而後敬遵爾過庭之聞夫是之謂成人之道哉

金子權字解

蘇伯衡

人之情萬殊事之出萬變可之中而有不可焉者不可之中而有可焉者則何以處之曰揆之以權而已矣君子以權揆事也猶其以權稱物也今夫物斤斤而累之自一鈞至十鈞至百鈞至千鈞至萬鈞推而上之其累之也愈多則其所累者愈重斤斤而析之由萬鈞爲千鈞爲百鈞爲十鈞爲一鈞推而下之其析之也愈眾則其所析者愈輕輕重之變錯出吾之前其不齊亦已甚矣惟有衡而衡有刻也此爲銖焉此爲兩焉此爲斤焉此爲鈞焉此爲石焉而又有權焉權乃衡所待以平者也推移前卻以從乎刻以極其變是以髙者不可抑而低也下者不可揚而昂也重者不得以爲輕也輕者不得以爲重也莫不適其情而莫之或欺亦莫之敢爭也古之所謂君子者當變故之糾紛而審乎可不可之計而取舎向背不失其宜者亦權而已矣天畀我以心而使我以之制事也蓋有自然之權焉是故不可一日而廢也娶必告也而大舜之娶則不告親爲不善者不入也而佛肸之召孔子則欲往管叔也蔡叔也霍叔也皆附武庚也而周公則或誅或不誅齊也衛也宋也皆以金饋也而孟子則或受或不受夫聖賢之權固有所在也而常情豈識哉故夫事有非常吾之所以應之者𨿽不守常而於常道未始或戾焉不惟不戾且克有濟焉夫是之謂權權也者臨事之宜處變之用也夫無權者猶知爲之衡而不知爲之權以從乎刻者也其何以極輕重之變而使之平乎故君子之學莫大乎權莫難乎權夫惟智足以窮理仁足以盡性者可與權可與權故卒然臨之以大變不可得而亂也故大任可得而當也故大事可得而屬也故大議可得而決也故大難可得而平也然則權可以一日而無之乎因字思義而日進於學而深造乎道而謹執乎義遇事之變而昧臨事之宜則吾弗之信於戲朂哉

趙彥殊字序

方希古

孟子謂伯夷隘栁下惠不恭其離乎大中一也然求其近似者與其不恭也寧隘乎君子之處世不徇物以爲同不詭俗以爲異辟諸飲食裘葛適乎宜不違乎道而已一乎同其獘必至於枉已一乎異其獘必至於駭世不期於同異而無詭徇之失者其惟君子乎天下皆趨於利吾獨志乎義天下皆趨於邪吾獨志乎正非吾求異於當時也將同乎古固不得茍同乎今也聖賢吾同之不賢者吾異之非吾求異於人也務道之同不得無少異也同於不可不同而異於不可不異皆順於道而無所容心焉則人以爲宜然而莫敢以爲非矣易曰君子以同而異其謂是邪浦江趙生其名曰同或字之曰志其父謂未足以盡其義也請更之予更之曰殊而謂之曰今世之所少者非同也其患在乎茍同而不知異茍同而不知異智者流於迎合而多詐愚者陷於阿曲而近鄙欲世之大治安可得哉生之質可謂美矣而又飾之以文翼之以禮豈將同於當世云乎哉必亦務古之同而不同乎俗務道之同而不卹人之好惡斯可也漢之時若汲長孺可謂異俗之士矣若胡伯始可謂同世之士矣伯始近於惠長孺近於夷伯始不若長孺之近於道也生學古嗜道方以大中爲歸夷與惠安足效哉同於所當同而不茍同異於所當異而不茍異生之所宜爲也執其一而不合乎道非君子之事也

同年劉君易字序

曾鶴齡

父名友字古之道也字弗當於義弗諧於韻友之過也知其過而不與之正則吾徒之過與向者之友均矣一日公退之暇修撰尹君鳳岐陳君叔剛孫君曰恭主事洪君宗器坐予家閱文字中有謂禮部主事劉球求樂者尹君笑曰求樂之樂當讀爲音樂之樂乎抑益者三樂之樂乎樂而不淫之樂乎將安所適從予曰吾樂之樂耳尹君又奮袂箕踞曰名旣謂球則球何求於樂樂當求球是於義弗當矣且三聲皆可讀是於韻弗諧矣不爲易之何待陳洪二君相顧曰試商之易之當何以以咨孫君孫君退遜久之乃曰球音屬石石之精華者爲玉故或以玉代石鄒孟氏曰玉振之也者終條理之事是也今九成之樂奏於天廷而以玉振之具有顯徵宜易以廷振庶與其名相成焉尹君曰然坐客皆曰然明日以言於館閣遽有應聲者曰劉君年幾知命矣亦丈人行矣惡用易爲已而眾共籌之皆曰人生上壽百歲計劉君未及其半誠易之則後進起敬於稱謂之際爲日甚長何可因循哉易有之不逺復元祗悔易之爲宜以告劉君君曰竊懼未稱耳誠以見呼敢不唯唯予退復思之劉君策上第列職春官又舉入經筵兼太史所歷皆禮樂之地非球之廷振而何夫豈吾徒得願望之而然邪從而易焉則天下之士不謂吾徒爲諛因序而請劉君易之謂凡相稱謂者悉之

蹇義宜之名字說

周宗傳

洪武丁卯春三月七日上宴侍臣於奉天門臣宗傳與焉宴罷侍右時臣瑢適以內艱來聞且言曰臣蜀人祖蹇氏曾大父繼祖幼失怙恃鞠於外舅李遂姓焉臣幼蒙恩補郡學生時已復蹇姓今忝登科第仕列侍從而籍猶蒙其姓非所以崇本枝而重所自出之意敢昧死以請上惻然憫之顧臣宗傳曰斯豈蹇叔之後乎惟蜀自昔多豪傑士朕當名之因禦丹書義字賜之以易瑢名並錫楮幣五十緡復念瞿唐肆漲猝未易達俾乘傳而歸臣義頓首叩頭無任感激於是臣宗傳退與翰林臣顯臣福南及中書臣允恭字之曰宜之而臣宗傳復語之曰皇上懸爵賞以待天下士士之受賞者有以矣而宸翰之寵者無幾人今義躬承厚賞又重以禦書錫名而期待之至若此義𨿽憂歸可不日事策勵以圖報於他日乎天章爛然云漢昭回義尙寶藏之思光紹前哲而有以遺後之人哉

楊導叔簡字序

王直

少傅西昌揚公冠其仲子導而字之曰叔簡予忝爲賓則旣以命之矣叔簡又請其義於予乃告之曰導者擇也簡者分別之謂學莫大於擇善顏子之所以爲賢亦曰擇善而已謂之擇則固有所分別矣子之尊公以是命子豈欲假借以稱道也哉其望子至矣夫人之生莫不有是善然不能純是善者气稟拘之也是故君子必當審其所以發善者由之不善者攺焉天下之事莫不有其理然不能純乎理者物欲害之也是故君子必謹其所趨是者從之不是者違焉內擇諸心外擇諸事分別嚴而取舎正人倫日用之間必皆盡善斯可謂之君子而朋友者君子進善之資也蓋擇之或未精行之或未當非朋友匡正之益而欲不悖於道難矣然而有損友焉逢迎附和以陷於邪僻不可不擇也子讀書以明善擇善以飭身又求益友自輔而不怠以止焉則子之爲君子也誠無愧矣傳曰顏何人哉希之則是子必勉之叔簡拜曰先生之教是也導敢不勉予嘉其志而願其成因書以爲贈

李璋士欽冠記

劉定之

李璋今少保冢宰華蓋殿大學士南陽先生長子先生卜以天順甲申仲夏末旬甲戌日爲之冠戒予爲賓予辭遣價以書至予復書如所戒至期詣先生所居賜第翰林王修譔大詔相予爲贊尹編修正言侍先生爲儐大夫士來與於禮者以序列堂及庭所行遵家禮其不敢同者巾帽衣帶絳靴參用今制然始加取其服之可任事再加取其服之可接黨友三加取其服之可見君上親長則未嘗非古禮彌尊之意也儀禮用周時器服家禮用宋時器服今用今時器服於周公朱子豈異意也哉其祝辭始加曰維皇初載肇用吉禮加爾元服棄爾幼志順爾成徳以介景福再加曰維月南離維日之甲乃申爾服謹爾威儀淑愼爾學以繼世科承父之志三加曰予忝儒林奉爾親戒咸加爾服兄弟具在朝紳來集期爾眉壽隆名顯爵爲時之珍受天之慶醮曰旨酒旣淸嘉薦令芳拜受祭之以定爾祥承天之祿俾熾而昌壽考不忘字冠者曰禮儀旣備令月吉日昭告爾字爰字孔嘉曰士欽爾其永受保之以揚芳聲於聖世亦於古辭不盡同者如古辭云以歲之正今固非正月也朱子云賓或別作辭命以字意亦可然則豈必用古辭哉今按璋以赤玉刻半圭形爲鬯瓚之柄臣從君事神之所執也書曰大保秉璋以酢詩曰濟濟辟王左右奉璋禮曰大宗伯執璋瓚亞祼夫以臣從君事神而敢有不敬乎欽古訓爲敬今則惟於敬天子謂之欽期璋他日用其敬於郊廟朝廷以修臣職故字以士欽也旣冠士欽之又明日丙子予記其顚末以授士欽使時觀省則士欽所答予云璋𨿽不敏敢不夙夜祗奉者庶果能踐言矣豈不遂爲先生之才子昭代之良臣哉

明文衡卷九十八

●欽定四庫全書

明文衡卷九十九

﹝明﹞程敏政編

○補缺

抱琴聽泉圖

劉崧

吁嗟乎空山抱余琴以來歸兮吾將以彈山之窪兮石之湍我其聽之兮以寫猗蘭按金徽兮作復止風泠泠兮觸宮徵泉之流兮雲中潄鳴玉兮聲淙淙忽幽咽以下愴兮匪絲匪桐啼秋猿之裊裊兮下南飛之雙鴻山中之人兮不可遇余徘徊兮中路九疑蔚兮隔煙霧我思南風兮噫其遲暮

代祀海濟紀成樂章

嶽正

迎神

金節晃兮繽翻翥翠華揺兮葳蕤舉驂沆瀣兮駕甸始屛翳驅兮丰隆駛鞭雷霆兮叱風雨逆惟怒兮惠惟喜香芬茀兮景淒靡羌洋洋兮如誶語神兮神兮斯戾止

禮神

鼓鐘奏兮鏜鏜簫管揚兮瑯瑯帛有玄兮玉有璜羌煜煜兮爛盈箱黍稷芬兮有苾其芳簠簋飾兮厥文孔章肅玄端兮斂衣裳儼誠敬兮靡不將神兮神兮假有光

初獻

爵初獻兮誠已萃鼻絕嚏兮志不悖衣冠肅兮容體懿昭對越兮凝念慮答元功兮靡自媚視明鑑兮向予意時雨暘兮醞和气蓊穰穰兮育羣類神兮神兮民所庇

亞獻

爵再獻兮誠正精虛室白兮靈府澄震雷迅兮神靡驚匕鬯安兮端不傾犧尊圭瓚兮兩楹太羮玄酒湛且明民與嘉貺國與禎千古萬古恆不攖神兮神兮予爾盟

終獻

爵終獻兮誠彌篤神安娯兮光耀燭宥災眚兮降釐祿柄予奪兮挶禍福失恆道兮殃品物陵爲波兮川爲陸稼不登兮人不育苦墊溺兮慉怨讟神兮神兮爾之辱

承釐

膳膏芬兮酎酒馧罍尊彜俎羅繽紛明禋傑制全本文旣醉旣飽神載忻嘉貺蕃釐乃爾分惕息受命如有聞錫爾民人錫爾君八方維時百谷蕡上方下方覃厥仁

樂神

擁靈姬兮侍玄女蠵吹笙兮鼉擊鼔長鯨淸歌老蛟舞河伯行酒禦龍脯百神效順恩湛溥噓爲淸風噀爲雨風雨維時澤下土神兮神兮樂何許終國家兮萬萬古

送神

飊輪輾兮云爲衢羽葆張兮蜺化旗雷公蹕道婢雨師電母舉燎驅封姨千騎萬騎魚龍隨山爲裂兮川爲移去矣直與玄冥期神不厭斁民允禧年年歲歲春秋祠

大濟詩

降神

大行之西兮王屋之東危巓密岫兮實神所宮發爲沇兮注爲滎注流顯伏勢愈雄出雲致雨灌濟功千秋萬歲兮報祀同

迎神

陰風颼颼寒景流神之來兮驂兩虯蠙珠結佩瑯玕鎪湘靈作儐原胥儔先驅欲至妖氛收夔魖斂迹魍魎愁

禮神

招揺轉兮夜未央庭燎舉兮天有光象在陛兮登歌在堂庶羞盈俎兮醍酒盈觴神兮神兮爾惟嘗玉帛煌煌誠所將

初獻

神兮至止禦法宮縞衣玄裳蟠兩龍元精耿兮貫白虹休徵應兮來淸風駿奔走兮嚴百工爵一奠兮誠始通

亞獻

彩雲密幬流蘇敷錦裀重匝鸚鵡鋪明靈妥兮歡且娯慰我民兮錫以符和气甘霖無地無爵再獻兮誠已孚

終獻

馮蠵鼓舞忻且抃蜿蜒嬉遊隱復見羣靈百怪歘變幻神載歆兮示昭鑑福我君兮壽無算爵終獻兮誠靡間

承釐

天子壽考民物休降祥祉兮該九州島導神和气迎神庥虎拜稽首誠愈修神兮神兮良厥猷作神羞兮予爾訧

樂神

吹管兮鳴簫鼔鐘兮伐鼛都盧漫衍騰神鰲玄冥起舞黔雷跳神載歡兮何所昭休嘉砰隱妖祥消

送神

膏鳳輦兮秣龍馬蜺旌羽蓋紛布野赭鞭鞭山山爲赭金戈指天天亦撦九垓八埏恣上下雲飛飛兮神去也

李忠定公祠記

何濳

邵武郡學東故有宋建炎丞相李忠定公祠淳熙中教授徐元徳建晦庵朱夫子爲之記其後遷攺不常以至於廢迨我朝正統己未郡守徐述復建於舊址吏部尙書王文端公爲之記成化戊子詔有司歲春秋享祀蓋因教授張君濟之請而郡守盛君同知王君琳通判劉君貫遵承惟謹又訪其後之秀穎者進爲學生且盡復其家族之人以稱徳意旣而盛君又欲新公祠致仕都憲郡人陳公洎郡學師生請以學傍佛舎曰化城院者攺爲之提學僉憲遊公亦慫慂其成方課始事而盛君以朝覲去及歸更任延平遂不果庚寅之秋巡撫都憲滕公蒞玆郡謁拜公祠舉公忠義風勵諸生諭郡守馮君孜封埴李氏墳墓且進其後於學者數人諸生因白向者攺祠之事滕公卽詣化城院見屋宇猶完整不假修治遂撤去佛像奉遷公之神主於其中祼奠妥侑如法郡之人士來觀咸欣躍以爲宜馮君謂玆盛舉不可無傳乃走書致滕公之意屬潛記其事潛惟李公學行純正負天下之重望以一身去就爲國家之安危其忠義誠切見於奏議而措諸行事者已震耀一時𨿽庸人孺子猶能誦其勲名欲跂見之而不可得又有朱王之文實在於壁其出處始終載之詳矣潛復何言顧惟古今人物如公者蓋不多見當時小人側目讒言蠭起使公屢遭竄斥不得盡用其才於世而宋業卒至偏安於一隅重可嘅己夫讒邪之能壞人國也如此有天下者所宜深戒覆轍之虞信任忠賢以爲長治久安之計不使讒言得以間之而委質事人者當勵公所爲不以讒間之言變易其節以至於失身而忘君此潛之所以欲見於言也況玆攺祠非特表崇忠良爲可紀而廬佛舎不惑於異端因舊貫不費乎民力皆世之爲政者所不能及也遂具書之俾刻於石以示來者且以寓潛景慕先哲之心

題孔氏所藏先世誥後

宋濓

宋制差則出勅除則給誥誥有奬勵之言而勅但書所授職事而已然誥則用綾其所識印章文臣則吏部武臣則兵部王公命婦則司封加勲則司勲及元丰官制行四選悉用吏部而兵部惟施之於藩官若差勅則書以白紙而用中書門下印印之今觀金部郎中孔毅父所受誥猶可以考見當時故事也然而多歷年所兵燹屢更而子孫得以保守不墜其亦君子之澤也哉金部九世孫善夫裝潢成捲求題於濂濂之所欲陳者雲林先生危公巳備筆之矣謾略著其說而附氏名於左方云

尋醉翁亭記

陳循

往時嘗讀醉翁亭記以謂如滁信可遊而樂也心竊慕之永樂丙申始以備員翰林得扈從還南京南京於滁最近而滁又爲兩京往來所由陸地於是竊有覬覦一造之意然而未敢必歲之庚子三月壬辰始得因職事偕朝士數人者往遊焉旣至值公稍暇因問所謂醉翁亭處於滁人與滁之賓客者或告或否然皆少其蕪廢求導致之莫有能者余度越宿當還以爲不得遂所志矣爲之悵然終日明旦介行有語太僕丞楊文達以余志者楊欣然喜卽率從事載酒殽具鞍馬偕餘數人以往自丰山下馳六七里而止棄馬登山未十數步而獲少平楊曰此卽亭遺址也廣僅容亭瓦礫猶存四面而觀皆山環欲無路亭所負山之石壁刻醉翁亭三篆字其大如斗傍丈許又刻二賢堂三隸字大視篆書半之皆無書人氏名艸木蒙翳芟治而後可觀意亭旣廢後人刻之以識其處或非當時書也所謂二賢者未考圖記意其一謂醉翁其一必繼翁者莫知謂誰或曰王元之張文定曾文昭張天爵皆爲滁守者豈其一在此耶蓋去其時久矣丰樂醒心在州東南一二百步之近滁人老長尙且罕有知其處者況於此耶豈余不及久畱固有知者而詢之未周耶亦知與否系乎其人之好尙何如也凡記之所有而存者山泉禽鳥四時朝暮之景滁人之遊與凡人力所不能移者耳亦可感矣於是芟茅席地擷野蔌酌釀泉相與放情其上以庶幾如醉翁之遊而樂者焉旣而又從數騎西南馳六七里入瑯琊山山愈深艸木泉石愈幽路傍有石數十端方而巨亂置艸間蓋遺物也石壁時見字刻漸入佳境之類極而數峯髙絕下有松竹數萬雜樹交蔭仰不見日所謂林壑尢美者也中有一蹊介然以險不可以騎系馬松下而止上有屋數百柱髙卑曲折一因崖麓之勢屋壁繚垣之石多爲殘碑斷刻片僅數字不可屬讀其地蓋山之僧智僊所居曰瑯琊寺者也有僧壽八十餘布袍素履不出戶二十餘年旣無意於世矣而其應客甚恭若有求於人者問其名不應相值旣坐奇花異艸交映前後幽篁野鳥舉目皆是諠呼摩戛之聲不絕於耳楊乃舉酒更酌而樂賓益歡焉酒酣旣去而數人者有中書舎人錢塘王直太常博士丰城卞鉉行人永丰袁賀王丁二君謂余於醉翁郡人後進者於是行不可以無記遂記之

贈汪翁仲魯得告還鄕序

劉三吾

洪武十有九年三月朏上禦奉天門勅中使傳宣召春坊贊善臣劉三吾司直郎臣汪仲魯旣至賜坐語次上顧臣仲魯謂曰若知所以見召意乎對曰未之知也上曰昨日仲魯嘗以其老病故請告還婺源期秋載來朕可其請有不須辭別之旨已乃思之若等光陰有限言歸有期仲魯喘嗽爲病誠劇然恆見得此疾者往往壽考矧若龎眉有壽之徵若之心事朕深知之孔子不云鄕人之善者好之其不善者惡之若多讀書何理不窮第心素善其善者固好之其不善者亦不惡之斯爲未能全其好善之心也朕今許若還鄕毋庸再來矣所戒者近侍之歸若郡邑官執刺來見當戒門以絕不則書於柬俾僮輩示之曰仲魯幸蒙聖恩予告還鄕裏宜杜門謝客輸租應役則有常制矣其敢以是自速厥戾如是可考終命矣臣三吾臣仲魯同叩首謝曰聖人愛人以徳適玆聖訓愛臣以徳是欲臣等全其晚節者也敢不欽佩以矢無負上心仲魯得請後謂其寅契三吾曰吾與若親聆聖訓請子筆之於簡歸寘座右三吾承命惟謹蓋聞古之臣子蒙予病告有矣未聞因告病遂許之歸田者也許乞骸骨有矣未聞並欲全其晚節者也惟皇上優禮儒臣眷注無已故與其予以病告盍若俾之遂歸而永享安榮與其許乞骸骨盍若俾全名節而不爲罔之生是皆臣子所欲言而不敢言知規以全其身之爲貴而不知規以全其名節之尢爲貴者幸哉仲魯一請告而兩得誠千載之逢也昔宋張魏公退閒零陵杜門謝客邑丞楊誠齋以弟子禮謁公南軒爲之介紹數月乃得見古之朝臣退閒待時官若此此今吾仲魯以近侍言歸聖訓戒其謝絕有司又若此仲魯不必逺師魏公惟恪遵聖訓毋忘焉豈惟名節克完子孫亦職有利哉瓊署諸賢謂僕所書聖謨也宜識之首柬能言者各繼聲其後云

益陽重新州治記

闕名

益陽爲潭屬州西南接溪洞之境壬辰海內兵燹洞獠焚掠州邑人民散亡盜刼恆往來人且相食治所爲丘墟瘡痍孑遺依山谷結聚以自保者十餘年邇歸於陳氏始有州官之設然民皆隸軍籍惟將帥命有司但徵其田賦之入而已甲辰陳氏戰敗以亡環荊湘之地悉歸於吳王洞獠皆順服市不易肆民不易業官復舊制山壘隳而軍民分咸相安於無事之域矣明年二月故侯以徵召起金華來知州事下車之日邑井皆艸萊緣郛外數十里行無人煙侯召父老宣布國家威徳撫綏旋集旦夕不倦情惻可信孚捶楚弗加民從其令攜扶𦇤褓以還邑裏於茅乘屋檐宇相接顧瞻官署不可以不治也乃身倡其民葺完政事堂題曰承宣因舊名也又爲後堂五間名曰端本昭鑑戒也前爲門屋三間戒石有亭軍需有庫賓幕吏廡以次完具務崇儉素不華飾也凡爲屋皆取舊廢宅材瓦爲之故功爲易就不過煩也墉築四周皷警晨夕更瀉時刻無爽踰也或曰州爲五品官署出號令以作新人民非髙麗不聳瞻如何侯曰然吾州民寡力竭如是亦足矣事省則民力寛況當耕耨之時其可久役乎然而民亦知侯矜卹乎已咸奔趨而忘其勞侯字宗元昔在盛年講習經史爲文章應進士舉旣而辟爲浙東憲府掾在職三年聲譽以著又遂退處山林讀書談道義感懷作詩怡然康樂若無意於利達者一旦起爲益陽乘積年兵燹之餘散亡廢遺幾不可振未三月而政舉事集如此況乎休養生息漸摩以歲月靡急乎近功之來細利之規治化行而邦本固則何古之人不可及哉然則侯之才識足以有爲可知矣州判舒君質直和遜篤力輔成不爲矯異侯方與圖新廟學崇尙宣聖聖王之教以訓育其民事皆可書州治再新歲月不可以無述故要余爲之記余不得辭

仁山書院記

闕名

文江北流十五里故隋吉州治山水回合洲渚碁布江中舟行東上五里東山吉陽峯挺立如植圭璧又如神人曳裾負劍而冠切云也峯下有山方廣左斜銳側立右橫平如兩兀望之布置相橫縱畫宛然仁字也故名曰仁山其下劉氏世居其劉君惠庭本太史文節公族人也劉氏每廑建書院淑來學之志延至時和曾先生成已子貞二藍先生伯兄經綸先生相繼爲學者師曾先生以老病見退處杜門不復接人事成已去終學官子貞爲都禦史其著述翰墨猶有存者讀之可爲一記嘗往視伯兄遇夏日方永列廣座長林中引澗水汩汩道幾席下秋月丹桂香十餘里冬時梅花盛開松上晴雪吹墮檐間或橫經論道煎茶賦詩取酒共酌不知日之夕也暇則出左右臨眺仁山下三峯突起當山頂大石林立五色錯雜毎日初出霞相映或雨霽濕光相射粲芙蓉也又多石龕向東南下半嶺寺樓殿基址相締構泉流出池淸澈可愛竹子紫荊異花卉循山趾而北西爲官道道邊椶樹覆山池上枝榦偃蹇葉茂如大羽蓋惠庭壘石爲座其下賓客來樹下風四面來崇臺廣榭不與易也不幸惠庭捐館予兄弟皆出仕子齡亦爲家事所累各嘅嘆於風塵歲月之荏苒而仁山之勝固在也子齡來京師欣然請於予曰吾於先人書舎之前構屋數楹以爲賓客之館左右爲軒窻聚古今圖書以待來學者其前引泉爲池雜植花卉錯間竹石以爲燕休之適而吾子亦知吾父子矣幸玆太平之暇君與胡君皆早得謝事以休於家時復追思舊遊與後進之士講道著書往來於此以淑其人亦庶無負於玆山先人之志可少成於地下子齡或亦得聞其緒餘亦少償吾不孝之罪亦吾子之所不棄也盍爲記之且請扁揭於其楣與胡君合辭而復之子齡曰吾志也扁之曰仁山書舎云其後予復歸鄕與胡君光大數人者來遊復對牀語達旦不寐繼又從解空寺步深林中東山絕頂由仁山以歸時時與子齡約未嘗不欣然赴之也未幾而余去胡君又皆出而仕又數年於此矣

跋歐陽文忠公墨迹

闕名

歐陽文忠公晚歲好習書意有所至輒形紙墨若今趙郡蘇公所藏二帖是也宋翰林學士恩禮頗不及唐然天下國家事無不得言則言語侍從論思獻納之職未嘗廢文忠猶以禁職不當外同百司欲漸修故事蓋君子居其官則思盡其道如此使如太史公所謂文史星歷主上尊禮不如公孫丞相者其肯一朝居乎且公在政和間爲職事言可也治平初入政府熙寧補外矣猶紀錄閱視眷眷不忘欲廣其君之見聞而引之當道者夫豈以逺近親疎而有二哉時王荊公方得政識者謂都兪之間有樂子無知之意蓋與文忠用心正相反則盡排眾議獨運化樞以致於敗乃翁事亦可怪哉

送萬元信知江淮序

唐仲

人才之在天下未嘗一日無也當其世治英雄隱於艸莽白晝坐睡介冑而生蟣虱焉及乎潰亂勇者逞其力智者獻其謀進退遲速具有成算初非臨事擬議取驗於頃刻間也龍鳳二年大丞相綂兵下江南萬公元信在行陣中矯矯以智力稱明年開行省公以刀筆筐篋贊襄省事丞相賢之又明年樞密行院遷置興安丞相以非公不可則使之與簽院鄧公上下其論丞相益賢之賜織金文綺一端今年江淮知府缺治狀丞相秩三品俾公往踐其任練日趨裝予偕龎眉父老並山澤之夫提攜僂傴素不識城市者數百人擁馬首執別酒予揚言於眾曰若知公之爲政乎軍旅劻勷易於暴橫公嚴之以律令申之以威武生擒死殺曲當其罪由是軍中吐舌相戒不敢犯令公知晨門西南鄰盜壓境凡出入異號以杜姦細每遇亢旱齋祓揭虔用祈響應民有不平侃侃控愬必假顏色盡攄底裏如夏稅徵絲非其土產公爲轉聞行省得折米爲便官廨修飭重建大成殿兩廡下至衣甲鮮明炮矢積蓄未容殫述也父老拜公乃下馬拜嗚呼丞相用人之秋文武彬彬掄才授職可謂無愧矣公先省而後院移所以治省者治院求內而不治可乎今先院而後郡移所以治院者治郡求外而不治可乎於此益嘆丞相知人之明而公之克膺是選也公廉潔自將尢長於詩予獲登龍門有一日之雅於其去也故不辭敍其端云

明文衡卷九十九

●欽定四庫全書

明文衡卷一百

﹝明﹞程敏政編

○補缺

送程憲僉序

唐仲

予家世學詩每誦皇皇者華知君遣乎使臣之爲君使者各盡其道也後世君臣未盡其道上下之情不通所以胥失之矣合淝程公以儒起家初皇上龍興潛淵渡河以宅帝位公用言者薦遂爲中書省都事謇諤有骨鯁風時國公開省南服英譽洋溢貸以自助擢爲執法諌議官朝夕匡弼不肯少褫之六年特授提刑按察司僉事明年行郡興安值干戈劻勷之秋與民更始不棘不阿不忍擿之以事暇日謁夫子廟過紫陽精舎瞻仰文公久之予方以紫陽祠吏告老從容語曰學校之興書聲不聞虛文耳嗚呼劉項交戰魯猶弦歌不絕故曰曲阜聖人之教也況今紫陽卽魯之曲阜也學校廢子衿作豈無倚席不講之羞世之俗儒世之俗吏但欲華爾宮以規俎豆之地殆未知爲教者可勝慨哉公字嘉貞瑰文傑句卓卓儒者也予序論古今遣使之道以爲公瀆亦欲上下之情通詩凡若干首於是唐仲推其意序之

送楊尙書序

徐有貞

景泰二年冬十二月詔以禮部尙書楊公彥謐爲南京刑部尙書行有日主事孫曰讓以其行爲請予與公交爲忘形甚久又幸爲同寅誼不可辭公明敏有才識時務多幹局始以進士爲主事爲郎中爲侍郎皆在刑部所歷皆未久皆以軍功遷秩其進取固銳然於公之勞勩實足以當之也比一二載間福建冦作而江西爲鄰壤遂命公往保釐之卒用底寧用是召還升禮部尙書居歲餘有大臣言南京固根本地而六部都察院多缺正員不足以鎭之上可其奏事下廷臣論薦而廷議謂公在刑部久練習法比大司寇之缺非公不可遂聞於上是以有今日之命也或曰朝廷方資公以典邦禮和神人治上下顧乃今輟此而置彼可乎予曰民協於中者司寇之職也而保障南京者朝廷付托之深意也茍徒以明刑爲公之職業而遺付托之重是不知命公之意也公之是往其寄不旣重矣乎其可不思所以副皇上之任使乎是爲贈

故承直郎太常寺丞柳莊袁先生墓志銘

姚廣孝

永樂八年歲在庚寅十二月初五日承直郎太常寺丞栁莊袁先生卒於家訃至京明年辛夘正月二十二日其子中書舎人忠徹奏聞上爲之哀悼賜鈔六百錠營葬事遣中貴官祭於其家二十四日忠徹傳奉勅旨命臣廣孝撰先生墓志臣謹奉命按賜進士出身吏部員外郎臣陳宗問行狀先生諱珙字廷玉姓袁氏系出南昌世多聞人宋南渡有諱子誠者知臨安府兼大宗正司丞扈蹕至鄞遂家焉其孫鏞以進士死忠於徳佑間曾祖諱景安登進士第祖諱衍隱徳弗耀考士元文林郎翰林國史檢閱官博學能文器量恢廓性明果義有所不可則奮力正之故鄕閭以中直稱初衍無子以弟澤民承後澤民仲子士元謂弟無繼兄之義白於有司奉澤民歸宗而已爲衍子俾得倫序不紊自號南村先生實徳佑忠臣之嫡孫也生子四人曰珙曰珪曰瑛曰璟珙卽先生也先生性剛毅直方不泛交於人安貧養志粹乎有道之士也當勝國之季勵精儒業九流百氏之書靡不渉究然時與願違遂遊歷湖海間遇異僧別古崖於補怛洛伽山一見而奇之因授以相人之訣期先生後必以術顯先生決人貴賤壽夭禍福休咎如指諸掌凡求占者必先察其心志聽其語言次觀其形气然後斷之以吉凶規之以忠義𨿽達官貴人遇之不以禮則拂袖而去豈以勢利能動其心哉聖朝啟運天下和平先生乃歸鄞城之西聿新其先業所居前後皆樹以栁扁曰栁莊鄕之人皆稱爲栁莊先生洪武間上在濳邸聞先生名遣使以幣禮聘焉先生旣拜受卽沐浴戒行李而起及見上大悅先生於是肅恭而前凝神佇思面對聖容俯仰左右一目而盡得矣先生再拜稽首而言曰聖上太平天子也龍形而鳳姿天廣地闊日麗中天重瞳龍髯二肘若肉印之狀龍行虎步聲如鐘實乃蒼生眞主太平天子也但年交四十髯須長過於臍卽登寶位時上𨿽聽其說而未全信居無何先生辭還故里錫賚殊厚洪武三十五年壬午六月十七日上誕膺天籙嗣登大寶發政施仁萬幾之暇因感先生昔言之驗若左右券無毫髮遺失於是敕遣內侍驛召至京拜太常寺丞授承直郎待以特禮賜冠服鞍馬文綺鈔錠及居第在京以便其老上巡狩北方己丑冬十月尋有旨召至行在先生卽日就道東殿特念其衰老非霜露所堪於是賜貂裘安車而惇遣焉旣入覲奬諭有加已而得請展省先塋復敕驛置歸其鄕恩至渥也及先生卒上賜鈔以營葬事遣中貴官祭於其家復敕臣撰墓志先生感荷聖恩始終榮顯自古所無有先生卒時年七十有六先生平日篤於孝友天性然也親疾革則焚香吁天減已之年以益親壽疾果差人以爲孝感所致曁失怙恃哀毀過禮先生時厄於貧窶衣衾棺槨爲之必竭其力由是禮無不備宗族之貧乏者恆嗇已用以賑之弟妹之孤嫠者咸推恩以撫之有嫁娶之不能者出財力以相成之先生與鄕黨也正而不羣處妻子也嚴而有禮交朋舊也以信義而不阿卹患難也救之惟恐不及人有以役當徙而委之金百鎰不相聞者餘十年及其歸以金還之封識如故友人以事歿於逮者莫之能贖先生收厝以歸其母先生臨利害一以理勝略無顧忌趨避其忠義正大如此先生好爲歌詩與客燕飲酒酣擊缶仰天豪吟人以爲康節先生也先生知命之終屬纊之日怡然如常溘爾而去故鄕閭父老及所交遊者罔不悲嘆公卿大夫士走哭奠祭者踵相接亍道先生娶倪氏有婦徳子男五人長忠敉先卒次忠敏淳而勤於家事次忠教遊藝校庠賫志而歿次忠徹性資穎悟善承家學由鴻臚寺序班升尙寶司丞今調中書舎人嘗扈從北巡上尢寵厚也次忠■﹝喿攴﹞又勤於學女一適慈溪士人潘惟聰孫男七人應■﹝馬龍﹞應駺應驪應駒應騊應驥應駿孫女三人皆幼忠徹奔喪歸以是年三月二十四日扶柩至桃源楊山人隩葬於先隴之左嗚呼先生爲人剛方中正學純行端綽有古君子之遺風於是皇上見知特加禮遇豈惟其技術之精妙而致然爾昔袁天綱父子事唐太宗名著方策以爲希世之有今觀先生與其子忠徹際遇聖天子始終恩寵莫大之榮顯豈天綱父子可能跂及者哉先生平日相人之奇驗九靈山人戴良傳備詳玆不復系銘曰

袁氏之系出於南昌世多聞人積徳其滂臨安來鄞乃爲故鄕鏞死於節徳佑忠良文林學古器量恢弘挺生先生資性剛方不泛其交克紹厥芳渉究經史吟詠詩章縱逸弗羣雄豪是長不事其家遊歷海邦歘逢異僧奇其目明因以授彼相人之方術日以精名日以張課子畊讀號曰栁莊曁於昌朝際遇聖皇優寵異等官拜太常子職中書橋梓揚揚旣貴且富日覲淸光髙年賜歸以壽以康豈期無疾終於蘭堂遣官置奠賜賚盈箱子嗣孫承尙有餘慶葬於桃源先隴之傍勒文蒼堅終古不忘

重修胡文定公書院記

彭時

崇安爲建寧望縣武夷先生胡文定公之故居在焉宋乾道中已祠先生於學而文定公書院則自元至正辛卯縣尹彭庭堅始書院在今四隅裏之興賢坊其制右爲禮殿奉宣聖及四子侍坐像左爲祠肖先生像居中而以先生子從籍溪致堂茆堂五峯四君子配焉祠之後有堂前有重門翼以廊廡名其外門曰文定公書院蓋以表崇先賢且欲以待來學也其意美矣然歲久滋敝近𨿽有修葺之者而棟宇傾摧凜焉欲壓天順八年秋八月建寧太守劉公行縣至崇安因入謁焉憮然有感乃捐已俸率鄕貢士曁文國子生藍璣輩各助資庀材新之而命大使王仲董其事易朽除腐飾漫漶以鮮潔規制𨿽仍乎舊而煥然一新觀者爲之起敬以是年十月始事越三月而告成成之明年夏太守考績至京語余以其故且屬記焉竊聞崇安自名縣以來忠臣賢士之生多矣然道學之傳惟胡氏爲盛溯其淵源實自先生始蓋先生資稟絕異早聞伊洛微言於遊楊謝三君子而以講明踐履於家成其子從俱爲大儒遂啟新安朱氏東萊呂氏南軒張氏之傳而道學益盛以顯至其平生著述皆有闗名教而發明春秋之功爲尢大蓋春秋孔子之親筆聖人經世之志在焉非若他經可以訓詁通自左氏公谷以來傳注之行無慮百家文舛辭僻卒無定說聖人之宏綱大旨往往郁而不明致使王安石詆以爲斷爛朝報直廢棄之不列於學官庸非聖經以眾說晦而安石無獨見之明故耶先生自壯年卽巳服膺是經心領神悟獨得聖人之精微當宋南渡時執經進講深見奬重及承詔作傳乃參考百家一折衷之以至理推闡微辭發明奧義其於扶三綱敍九法抑邪說正人心與夫尊王賤霸崇君抑臣之意尢惓惓焉自是春秋之大義復明矣於戲周東遷而春秋作宋南渡而傳義明先聖後賢千古一心豈斯文之興固自有其時歟鄕使安石幸而生先生之後得聞其說將崇信是經之不暇而何敢詆棄之耶惟其不幸出於先生之前不能超眾說以有見是以得罪於聖人取譏於後世也然則先生之於是經誠可謂繼往聖於旣絕開來學於無窮其衛道息邪之功於是爲大矣我朝推崇先生列諸從祀誠萬世之公論而崇安乃先生鄕邑矧可無專祠以起後人之景仰也哉此太守所爲盡心於書院而不敢後也繼今學者仰而瞻其容俯而讀其書一惟其道徳言論是式是循庶幾進徳修業卓有成效然後無負於太守表章風勵之意太守名鉞字仗徳世家安成爲贈學士忠湣公之子浙江憲副釪之兄父子兄弟相繼以春秋第進士而太守爲政尢汲汲於重名節表風俗亦其學有所本且知所自云

明文衡卷一百

