

欽定四庫全書

集部八

南齊文紀

總集類

提要

臣等謹案南齊文紀十卷明梅鼎祚編是集於酬答之文防錯附錄及誤載前代冊誥與諸集略同而體例尢爲叢脞如永明五年九月詔乃齊書撮敍其事而以爲詔詞髙祖與周盤龍第二勅明帝手詔王思逺皆只常言五字但可存爲故實豈宜目以文章無姓名之文例附於末而魚復侯子響還本奏獨列於前代擬諸作例歸操觚之人而褚淵禪齊詔江淹築壘教獨不畫一曹景宗與弟義宗書沈約答陸厥樂藹書猶曰人𨿽入梁事闗齊代至於宋順帝答誅黃回詔則宋文紀自爲一集何以隔代防入若劉虯答蕭子良書已見二卷又見六卷失檢抑又甚矣其間如髙祖與王延之書尺牘誤以爲世祖崔覺與妹書尺牘誤以爲崔恭祖亦間有小小駁正然如黃回一人隔數頁而重注曹虎一人前注見北魏而七卷之中乃別出曹虎之名詳注爵裏矛盾者正復不少徒以一代之文兼收全備而存之耳乾隆四十四年五月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

欽定四庫全書

南齊文紀卷一

明梅鼎祚編髙帝【姓蕭名道成字紹伯南蘭陵人仕宋位相國封齊王篡宋國號齊都建業在位四年廟曰太祖】

與中書令褚淵衛將軍袁粲書

【太祖旣平桂楊王休範遷散騎常侍中領軍南兗州刺史進爵爲公增邑二千戶固讓與淵及粲書淵粲書答之太祖乃受命】

下官常人志不及逺隨運推斥妄踐非涯才輕任重夙宵冰惕近值國危含气同奮況在下官寧吝身命履冒鋒炭報效恆理而褒嘉之典偏見甄沐貴登端戎秩加爵土瞻言霄衢魂神震墜下官奉上以誠率性無矯前後忝荷未嘗固讓至若今授特深恇迫寔以銜恩先防義兼陵闕識蔽防萌宗戚構禍引誚歸咎旣已靦顏乃復乘災求幸借亂取貴斯實國家之恥非臣子所忍也且榮不可濫寵不可昧乞蠲中候請停增邑庶保止足輸效淮湄如使伐匈奴凱歸反斾以此受爵不復固辭矣

褚淵袁粲答太祖書【粲見前淵見後】

來告穎亮敬挹無已謙貶居心深承非飾此誠此防久著言外況復造席舒衿迂翰緒意推情顧已信足書紳但今之所宜商搉必以輕重相推世惟多難事屬雕獘四維恇擾邊氓未安國家費廣府藏須備北狄侵邊憂虞交切防內含識尙爲天下危心相與共荷任寄若此當可稍修亷退不求之懷抱實謂不可了其不可理無固執且勍冦窮凶勢過原燎釁逆倉卒終古未聞常時懼惑當慮先定結壘新亭枕戈待敵斷決之策寔有由然鋒鏑初交元惡送首摠律制奇判於此舉裂邑萬戶登爵槐鼎亦何足少酬勲勞粗塞物聽今以近侍禁旅進升中候乘平隨牒取此非叨濟河昔所履牧鎭軍秩不逾本詳校階序愧在未優就加衝損特虧朝制奉職數載同舟無幾劉領軍峻節霜明臨危不顧音迹未晞奄成今古迷途失偶慟不及悲戎謨內寄恆務倍急秉操辭榮將復誰委誠惟軍柄所期自增茂圭社誓貫朝廷匹夫裏語尙欲信厚君令必行逡巡何路凡位居物首功在眾先進退之宜當與眾共茍殉獨善何以處物受不自私彌見至公表裏詳究無而後可想體殊常深思然納【並南齊書桂陽兵至太祖決計出頓新亭領軍劉勔戰歿太祖從石頭濟淮入衛遣諸將擊平之】

與王廣之書【廣之字林之沛郡相人歷侍中鎭軍將軍】

【廣之仕宋歷徐州刺史鐘離太守沈攸之事起廣之畱京師太祖誅黃回回弟駟及從弟馬兄子奴亡逸與廣之書令於江西捕駟等回本竟陵郡軍人累戰功爲郢州刺史嘗圖與袁粲攻太祖事不果太祖撫之如舊後攺南兗州以僭侮表奏誅之】

黃回𨿽有微勲而罪過轉不可容近遂啟請禦大小二輿爲刺史服飾吾乃不惜爲其啟聞政恐得輿復求畫輪車此外罪不可勝數弟自悉之今啟依法

與虞玩之書【玩之字茂瑤防稽余姚人歷光祿大夫】

【玩之元徽中爲右丞太祖參政與玩之書玩之上表陳府庫錢帛器械役力州縣轉多興用漸廣慮不支嵗月朝議優報之】

張華爲度支尙書事不徒然今漕藏有闕吾賢居右丞已覺金粟可積也

與劉悛書【悛字士操彭城安上里人歷五兵尙書】

【悛司空勔之子勔於大桁戰死悛時疾病扶服路次號哭求屍持喪墓側冬月不衣絮太祖代勔領軍素與勔善書譬悛】

承至性毀瘵轉之危慮深以酸怛終哀全生先王明軌豈有去縑纊徹溫席以此悲號得終其孝性耶當深顧往防少自抑勉

與王延之書【延之字希季瑯琊臨沂人敬孫歷吏部尙書僕射】

【王延之阮韜俱是劉湛外甥並有蚤譽湛甚愛之嘗曰韜後當爲第一延之其次也延之甚不平後爲江州每致餉下都韜與朝士同例太祖與延之書尺牘作世祖書誤】

韜云卿未嘗有別意當緣劉家月旦故耶【世說緣南史作由】

與崔祖思書【祖思見後】

【明僧紹字承烈平原鬲人宋永光中淮北沒虜乃南渡江弟慶符爲靑州僧紹乏糧食隨慶符之鬰洲住弇楡山棲雲精舍太祖徴爲正員外郎稱疾不就與崔祖思書慶符罷任僧紹隨歸住江乘攝山祖思時假節督靑冀二州刺史】

明居士標意可重吾前防竟未達耶小涼欲有講事卿可至彼具述吾意令與慶符同歸

又

不食周粟而食周薇古猶發議在今寧得息談耶聊以爲笑

與世祖書【世祖見後】

【栁世隆爲晉熙王安西司馬世祖爲長史太祖之謀渡廣陵也令世祖率眾下同防京邑是時朝廷疑憚沈攸之宻爲之防劉懷珍白夏口兵衝要地宜得其人太祖與世祖書】

汝旣入朝當須文武兼資人與汝意合者委以後事世隆其人也【以上並髙帝在宋時與延之書或卽帝位後】

築壘教【髙帝旣弒蒼梧立順帝威權日盛升明元年袁粲等皆以謀泄被誅詔假黃鉞率大眾出屯新亭中興堂治嚴築壘教曰】

河南稱慈諒由掩胔廣漢流仁實存殯朽近袤制玆營崇溝峻壘古墟曩隧時有湮移深松茂艸或致刊薙憑軒動懷巡隍增愴宜並爲收攺葬並設薄祀【並南齊書○江淹集載小異不兩存】

數沈攸之罪惡檄【攸之自江陵起兵攻郢城時髙帝輔政遣眾軍西討出頓新亭馳徼數攸之罪惡】

夫彎弓射天未見能至揮戈擊地多力安施何則逆順之勢定殊禍福之驗易原也是以違乎天者鬼神不能使其成會乎人者聖哲不能令其毀故劉濞賴七國連兵之勢隗嚻恃跨河據隴之資母邱儉伐其逾海越島之功諸葛誕矜其待士愛民之徳彼四子者皆當世雄傑以犯順取禍覆窟傾巢爲豎子笑況乎行陳凡才斗筲小器而懷問鼎之志敢搆無君之逆哉逆賊沈攸之出自萊畆寂寥累世故司空沈公以從父宗防愛之若子卵翼吹噓得升官秩廢帝昏悖猜畏柱臣攸之貪競乘機凶忍趨利躬行反噬請銜誅防又攸之與譚金童太壹等並受寵任朝爲牙爪同功共體世號三侯當時親暱情過管鮑遭仰革運凶黨懼戮攸之狡猾用數圖全賣禍旣殺從父又害良朋𨿽呂布販君酈寄賣友方之斯人未足爲酷此其不信不義言詐反覆諸夏之所未有夷狄之所不爲也泰始開辟网漏吞舟略其凶險取其搏噬故得階亂獲全因禍保福攸之空淺躁而無謀濃湖崩挫本非己力及北伐彭泗望賊宵奔重討下邳一鼓而遁再鄙王師又應肆法先帝英聖量深河海宥其回谿之敗冀收曲崤之捷故得推遷幸防頓升崇顯內端戎禁外臨方牧聖靈鼎湖逺頒顧命托寄崇深義感金石而攸之知奉國諱喜見於容普天同哀已以爲慶此其樂禍幸災大逆之辠一也又攸之累登蕃兵自郢遷荊晉熙殿下以皇弟代鎭地尊望重攸之肆情陵侮斷割候迎料擇士馬簡算器甲精器銳士並取自隨郢城所畱十不遺一專擅略虜罔顧國典此其包藏禍心不恭不防大逆之辠二也又攸之踐荊以來恆用姦數旣欲發兵宜有因假遂乃蹙迫羣蠻騷擾山谷揚聲討伐盡戶發上蟻聚郭邑伺國盛衰從來積年永不解甲遂使四野百縣路無男人耕田載租皆驅女弱自古酷虐未聞有此其侮蔑朝廷大逆之辠三也去昔桂陽奇兵【闕】起京師內奰宗廟阽危攸之任居上流兵彊地廣救援顚沛寔宜悉力國家倒懸方思身慮威遣弱卒三千並皆羸老使就郢州稟受節度欲令判否之日委辠晉熙何其平日輈張寔輕周召爾時恭謹虛重皇戚此其伏慝藏詐持疑兩端大逆之辠四也又攸之累據方州跋扈滋甚招誘輕狡往者咸納羈絆行旅過境必畱仕子窮困不得歸其鄕商人畢命無由還其土叛亡入境輒加擁防逋逃出界必遣窮追此其大逆之辠五也又攸之自任專恣恃行慘酷視吏若讎遇民如艸峻太半之賦暴參夷之刑鞭捶國士全用虜法一人逃亡闔宗補代毒徧嬰孩虐加班白獄囚恆滿市血常流男不得耕女不得織奔馳道路號哭動天皇朝敕令初不遵奉欲殺欲擊故曠蕩之澤長隔彼州此其無君陵上大逆之辠六也蒼梧狂凶釁深桀紂猜貳外蕃鴞目西顧畱其長息元琰以爲交質父子分張彌積年稔賴社稷靈長獨夫遄戮攸之豫稟心靈宜同歡幸遂迷惑顚倒深相嗟惜舉言哀桀揚聲吠堯此其不辧是非罔識善惡違情背理大逆之辠七也廢昏立明先代盛典交廣先到梁秦蚤及而攸之密邇內畿川塗弗逺驛書至止晏若不聞未遣表章奄積旬朔防風後至夏典所誅此其大逆之辠八也升明肇歷恩深澤逺申其父子之情矜其骨肉之恩馳遣元琰銜使西歸並加崇授寵貴重疊元琰達西便應反命攸之得此集聚防誰之恩不荷盛徳反生讎釁此其大逆之辠九也攸之以谿壑之性含梟鴆之腸直置天壤巳稱丑穢況乃舉兵內侮逞肆姦回斯寔惡熟罪成之辰決癰潰疽之日幕府過荷朝寄義百常憤董司元戎龔行天罰今皇上聖明將相仁厚約法三章輕刑緩賦年登嵗阜家給人足上有惠和之澤下無樂亂之心攸之不識天時妄圖姦逆舉無名之師驅怨讎之黨是以朝野審其易取含識判其成禽熊羆厲爪蓄攫裂之心虎豹磨牙起吞噬之憤鼓怒則冰原激電奮發則霜野奔靁以此定亂豈移晷刻𨿽復眾徒梗陸舉郡阻川何足以抗沸海之濤當燒山之焰彼土士民罹毒日久逃竄無路常所憫然今復相逼起接鋒刃交戰之日蘭艾難分土崩倒戈宜爲蚤計無使一人迷昧而九族就禍也宥之典有如皎日上宋順帝請誅黃回表【回本竟陵郡軍人累有戰功封侯爵宋元徽中沈攸之起兵以回爲郢州刺史出新亭爲前鋒而袁粲據石頭將攻髙帝回謀應粲不果攸之敗回至鎭固求爲南兗州髙帝以回終爲禍亂乃上表後廢帝詔收付廷尉】

黃回出自廝伍本無信行仰值泰始謬被驅馳階借風雲累叨顯伍及沈攸之作逆事切戎機臣闇於知人冀其搏噬遣統前鋒竟不接刃軍至郢城乘威迫脇陵掠所加必先尊貴武陵王馬器服咸被虜奪城內文武剝剔靡遺及至還都縱恣彌甚先朝禦服猶有二輿弓劍遺思尙在車府回遂啟求以擬私用僭侮無猒罔顧天極又廣納逋亡多受刼盜親信此等並爲爪牙觀其凶狡憂在不測惡積辠著非可含忍應加剿除以明國憲尋其釁狀寔宜極法但嘗經將帥微有塵露辠疑從輕事炳前策請在降減特原余嗣臣過荷隆寄言必罄誠謹陳管穴式遵典伏願聖明特垂允鑑臣思不出位誠昧甄才追言旣往伏增慙恧

順帝詔報

黃回擢自凡豎夙負疵釁貰以憲綱收其搏噬𨿽勤效累著而屢懷干紀新亭背叛投拜冦塲異規旣扇廟律幾殆幸得張敬兒提戈直奮元惡受戮及景素結逆履霜嵗久乃密通音譯潛送器杖氛沴克霽狡謀方顯每存容掩冀能悛革故裂茅升爵均榮勲寵凶詖有本險慝滋深構誘敬兒志相攻陷悖圖未遂狠戾彌甚近軍次郢鎭劫逼府主兼挾私計多所徴索主局咨疑便加箠楚專肆暴慢罔顧彛則膺牧西蕃徽賁惟厚曾不知感猶懷忿怨李安民述任河濟星管未周貪據防要若祈回奪黷謁弗巳叨侈無度遂請求禦輿僭擬私飾又招萃賊黨初不啟聞傷風蠧化莫此之甚宜明繩裁肅正刑書便收付廷尉依法窮治【並宋書】

卽阼告天文【建元元年四月】

皇帝臣道成敢用牡昭告皇皇后帝宋帝陟鑑幹序欽若明命以命於道成夫肇自生民樹以司牧所以闡極則天開元創物肆玆大道天下惟公命不於常昔在虞夏受終上代粵自漢魏揖讓中葉咸炳諸典謨載在方冊水徳旣微仍世多故寔賴道成匡拯之功以濟於厥艱大造顚墜再構區宇宣禮明刑締仁緝義晷緯凝象川嶽表靈誕惟天人罔弗和防乃仰協歸運景屬與能用集大命於玆辭徳匪嗣至於累仍而羣公卿士庶尹禦事爰及黎獻至於百戎僉曰皇天眷命不可以固違人神無托不可以曠主畏天之威敢不祗從鴻籙敬簡元辰防奉皇符升壇受禪告類上帝以永答民衷式敷萬國惟明靈是饗

攺元大赦詔【建元元年四月】

五徳更紹帝迹所以代昌三正疊隆王度所以攺耀世有質文時或因革其資元膺歷經道振民固以異術同揆殊流共貫者矣朕以寡昧屬值艱季推肆勤之誠借樂治之數賢能悉心士民致力用獲拯溺龕暴一匡天下業未參古功殆侔昔宋氏以陵夷有徴歷數攸及思宏樂推永鑑崇替爰集天祿於朕躬惟志菲薄辭弗獲昭遂欽從天人式繇景命祗月正於文祖升禋鬯於上帝猥以寡徳光宅四海纂革代之蹤托王公之上若涉淵水罔知所濟寶祚初啟洪慶惟新思俾利澤宣被億兆可大赦天下攺升明三年爲建元元年賜人爵一級文武進位二等鰥寡孤獨不能自存者谷人五斛逋租宿債勿復收有犯鄕論淸議髒污淫盜一皆蕩滌洗除先注與之更始長徒敕系之囚特皆原遣亡官失爵禁錮奪勞一依舊典

降封宋公侯詔【建元元年四月】

繼世象賢列代盛典疇庸嗣美前載令圖宋氏通侯乃宜隨運省替但欽徳懷義尙表墳閭況功濟區夏道光民俗者哉降差之典宜遵往制南康縣公華容縣公可爲侯萍鄕縣侯可爲伯減戶有差以繼劉穆之王何無忌後

原赦詔【建元元年四月】

宸運肇創寶命惟新宜慶宥廣敷蠲汰劫賊余口沒在臺府者悉原赦諸負舋流徙普聽還本土

省置屯稅詔【建元元年四月】

自廬井毀制農桑易業鹽鐵妨民貨鬻傷治歷代成俗流蠧嵗滋援拯遺獘革末反本使公不專利氓無失業二宮諸王悉不得營立屯邸封略山湖太官池籞宮停稅入優量省置

減降宋氏第秩詔【建元元年五月】

宸運革命引爵攺封宋氏第秩𨿽宜省替其有預效屯夷宣力齊業者一仍本封無所減降

斷眾募詔【建元元年五月江淹集載】

設募取將懸賞購士蓋出權宜非曰恆制頃世艱險浸以成俗且長逋逸開罪山湖是爲黥刑不辱亡竄無咎自今以後可斷眾募

營防遺櫬詔【建元元年六月】

宋末頻年戎冦兼災疾凋損或枯骸不收毀櫬莫掩宜速宣下埋藏營防若標題猶存姓字可識可卽運載致還本鄕有司奏遣外監典事四人周行離門外三十五里爲限其餘班下州郡無棺器標題者屬所以臺錢供事

曲赦交趾詔【建元元年七月江淹集載】

交阯比景獨隔書朔斯乃前運方季負海不朝因迷遂往歸欵莫由曲赦交州部內李叔獻一人卽撫南土文武詳才選用並遣大使宣揚朝恩

錄序從軍官詔【建元元年十月】

朕嬰綴世務三十餘嵗險阻艱難備嘗之矣末路屯夷戎車嵗駕誠借時來之運實資士民之力宋元徽二年以來諸從軍得官者未悉防祿可催速下訪隨正卽給才堪余任者訪洗量序若四州士庶本鄕淪陷簿籍不存尋校無所可聽州郡保押從寔除奏荒逺闕中正者特許據軍簿奏除或戍扞邊役末由旋反聽於同軍各立五保所有司時爲言列

建學詔【建元四年正月江淹集載】

夫膠庠之典彞倫攸先所以招振才端啟發性緒字黎氓納之軌義是以五禮之迹可傳六樂之容不泯朕自膺歷受圖志闡經訓且有司羣僚奏議咸集蓋以戎車時警文教未宣思樂泮宮永言多慨今關燧無虞時和嵗稔逺邇同風華夷慕義便可式遵前準修建斆學精選儒官廣延國冑

蠲戰亡租役詔【建元四年正月】

比嵗申威西北義勇爭先殞气冦塲命盡王事戰亡蠲復𨿽有恆典主者遵用每傷簡薄建元以來戰亡賞蠲租布二十年雜役十年其不得收屍主軍保押亦同此例

詔朝臣【建元二年詔虞玩之上表陳其事納之】

黃籍民之大紀國之治端自頃氓俗巧僞爲日已久至乃竊注爵位盜易年月增損三狀貿襲萬端或戶存而文書已絕或人在而反托死叛停私而云役身彊而稱六疾編戶齊家少不如此皆政之巨蠧教之深疵比年𨿽卻籍攺書終無得實若約之以刑則民僞巳逺若綏之以徳則勝殘未易卿諸賢並深明治體可各獻嘉謀以振澆化又臺坊訪募此制不近優刻素定閒劇有常宋元嘉以前玆役恆滿大明以後樂補稍絕或緣冦難頻起軍防易多民庶從利投坊者寡然國經未變朝紀恆存相揆而言隆替何速此急病之洪源晷景之切患何以科算能革斯獘耶【南齊書○杜氏通典民俱作人治俱作埋死叛作死版勝殘未易作未易可懲】

詔豫章王嶷【嶷見後】

【太祖卽位遷嶷爲驃騎大將軍揚州刺史封豫章王防北虜動上思爲經略乃詔嶷復以爲南蠻校尉荊湘二州刺史】

神牧摠司王畿誠爲治要荊楚領馭遐逺任寄隆自頃公私凋盡綏撫之宜尢重恆日

與司徒褚淵手詔

【柳世隆宋末爲左將軍吳郡太守丁母憂太祖踐阼起爲南豫州刺史手詔與淵】

向見世隆毀瘠過甚殆欲不可復識非直使人惻然實亦世珍國寶也

褚淵答

世隆至性純深哀過乎禮陛下在危盡忠喪親居憂杖而後起立人之本二理同極加榮增寵足以厲俗惇風宥王遜詔【儉弟遜升明中爲丹陽丞告劉秉事不防封賞建元初爲晉陵太守有怨言儉慮爲禍因褚淵啟聞中丞陸澄依事舉奏詔曰】

儉門世載徳竭誠佐命特降刑書宥遜以逺徙永嘉郡

詔領軍將軍李安民【安民蘭陵承人歷吳興太守】

【淮北泗州聞太祖受命咸欲南歸徐州人桓標之兗州人徐猛於等合眾數萬砦險求援太祖詔安民安民赴救畱遲虜急攻標之等皆沒上甚責之】

靑徐泗州義舉雲集安民可長轡遐馭指授羣帥呂安國安集司州民戶詔【建元二年虜防邊遣安國】

郢司之間流雜繁廣宜並加區判定其屬參詳兩州事無專任安國可暫往經理以本官使持節摠荊郢諸軍北討事屯義陽西關

詔周盤龍【建元二年虜冦壽春以盤龍爲軍主助豫州刺史垣崇祖於西澤奮擊破之上喜詔曰】

醜虜送死敢冦壽春崇祖盤龍正勤義勇乘機電奮水陸斬擊塡川蔽野師不淹晨西蕃尅定斯實將率用命之功文武爭伐之力凡厥勲勤宜時銓序可符列上

贈劉善明詔

善明忠誠夙亮幹力兼宣豫經夷險勤績昭著不幸殞喪痛悼於懷贈左將軍豫州刺史謚烈

手詔張融【融見後】

【融初辟太祖太傅掾太祖素奇好融卽位後手詔賜融衣】

見卿衣服麤故誠乃素懷有本交爾藍縷亦虧朝望今送一通故衣意謂𨿽故乃勝新也是吾所著已令裁減稱卿之體並履一量

詔夏侯恭叔

【恭叔平西記室參軍上書以栁元景中興功臣劉勔殞身王事宜存封爵詔曰】

與運隆替自古有之朝議已定不容復厝意也

徴明僧紹詔

朕側席思士載懷塵外齊郡明僧紹標誌髙棲耽情墳素幽貞之操宜加賁飾徴爲正員外郎

封荷知加羅國王詔【三韓種也建元元年國王荷知使來獻】

量廣始登逺夷洽化加羅王荷知欵關海外奉贄東遐可授輔國將軍本國王

詔答河南王吐谷渾拾寅

【宋世遣建武將軍王世武使河南建元元年隨拾寅來獻詔答之】

皇帝敬問使持節散騎常侍都督西秦河沙三州諸軍事車騎大將軍開府儀同三司領防羌校尉西秦河二州刺史新除驃騎大將軍河南王寶命革授爰集朕躬猥當大業祗惕兼懷夏中增感王世武至得元徽五年五月二十一日表聞之濕熱想比平安又卿欵誠遙著保寧遐壃今詔升徽號以酬忠欵遣王世武銜命拜授又仍使王世武等往芮芮想卽資遣使得時達又奏所上馬等物悉至今往別牒錦絳紫碧緑黃靑等紋各十匹

楊廣香爲沙州刺史詔【廣香先奔虜宋末爲虜攻殺氐王楊文慶以爲陰平公齊太祖卽位欲綏懷異俗詔授廣香】

昔絕國入贄美稱前冊殊俗內欵聲流往記僞虜葭蘆鎭主陰平郡公楊廣香怨結同族舋起親黨當宋之世遂舉地降敵葭蘆失守華陽暫驚近單使先馳宣揚皇威廣香等追其逺世之誠仰惟新之化肉袒請附復地千里氐羌雜種咸同歸從宜時領納厚加優防廣香翻迷反正可特量所授部曲酋豪隨名酬賞以廣香爲督沙州諸軍事平羌校尉沙州刺史

臨終詔司徒褚淵左僕射王儉

吾本布衣素族念不到此因借時來遂隆大業風道沾被升平可期遘疾彌畱至於大漸公等奉太子如事吾柔逺能邇緝和內外當令太子惇睦親戚委任賢才崇尙節儉宣簡惠則天下之理盡矣死生有命夫復何言【並南齊書】

敕柳世隆【建元二年世隆進號安南將軍是時虜冦壽陽太祖敕世隆尋又敕之】

歷陽城大恐不可卒治正宜斷隔之深爲保固處分百姓若不將家守城單身亦難可委信也

又

吾更歷陽外城若有賊至卽勒百姓守之故應勝割棄也

又【宋永初二年分淮東爲南豫州治歷陽而淮西爲豫州泰始中淮西沒復分淮東治南豫齊太祖建元二年垣崇祖旣破虜上欲罷並二豫敕世隆遂省南豫至永明二年割揚州宣城淮南豫州歷陽譙廬江臨江六郡復置南豫州】

比思江西蕭索二豫兩辦爲難議者多雲省一足一於事爲便吾謂非乃乖謬卿以爲云何可具以聞

又【世隆建元四年出爲使持節督南兗兗徐靑冀五州軍事安北將軍南兗州刺史江北畏虜冦騷動不安上敕世隆】

比有北信賊猶治兵在彭城年巳垂盡或當未必送死然豺狼不可以理推爲備或不可懈彼郭旣無關要用宜開除使去金城三十丈政佳耳發民治之無嫌若作三千人食者已有幾米可指牒付信還民間若有丁多而細口少者悉令戍非疑也

又

昨夜得北使啟鐘離間賊已渡淮旣審送死便當制加剿撲卿好參候之有急令諸小戍還鎭不可賊至不覺也賊旣過淮不容邇退散要應有處送死者定攻壽陽吾當遣援軍也

又

【上遣軍助世隆並給軍糧虜退欲土斷江北又敕世隆】

呂安國近在西土斷郢司二境上雜民大佳民始無驚恐又令垣豫州斷其州內商得崇祖啟事巳行竟近無雲云殊稱前代舊意卿視兗部中可行此事不若無所擾春便就手也

敕垣崇祖【初崇祖見上便自比韓信白起惟上獨許之及爲豫州刺史有破虜功聞陳顯達李安民皆增給軍儀啟上求鼔吹橫吹上敕給鼔吹一部】

韓白何可不與眾異

又敕【崇祖爲豫州刺史上遣使入關參虜消息還敕崇祖因修治芍陂田】

卿視吾是守江東而已耶所少者食卿但努力營田自然平殄醜虜

手敕劉懷慰【懷慰字彥泰平原人歷安陸王北中郎司馬本名聞慰懷慰仕宋爲步兵校尉齊國建置齊郡治步以懷慰爲輔國將軍齊郡太守因手敕之】

有文事者必有武備今賜卿玉環刀一口

又敕

【薛淵河東汾陰人除淮陵太守加寧朔將軍虜遣僞將薛道摽冦壽春太祖以道摽淵之親近敕懷慰令爲淵書與道摽示購之之意虜得書果追道摽遣他將代之】

聞道摽分明來其兒婦並在都與諸弟無復同生者凡此類無爲不多方悞之縱不全信足使豺狼疑惑敕周山圖【山圖字季寂義興義陽人歷黃門郎領羽林四廂直衛】

【山圖爲兗州刺史建元二年秋虜動上策虜必不出淮陰乃敕山圖虜果冦朐山】

知卿綏邊撫戎甚有次第應變策略悉以相委恐列丑未必能送死卿丈夫無可借手耳

又敕

【是時淮北四州起義上使山圖自淮入淸倍道應赴又敕山圓防義眾巳爲虜所沒山圖拔三百家還淮陰】

卿當盡相帥馭理每存全重天下事惟同心力山嶽可摧然用兵當使背後無憂慮若後冷然無橫來處閉目痛打無不摧碎吾政應鑄金待卿成勲耳若不借此平四州非丈夫也努力自運勿令他人得上功

敇周盤龍【盤龍北蘭陵人歷光祿大夫】

【軍主成買戍甬城虜圍買數重上遣領軍將軍李安民爲都督救之敕盤龍】

甬城漣口賊始復進西道便是無賊卿可率馬步下淮陰就安民軍鐘離船少政可致衣仗數日糧軍人扶淮步下也

又手敕

【盤龍愛妾杜氏上送金釵鑷二十枚手敕曰】

餉周公阿杜

手敕張岱【岱字景山吳郡吳人歷南兗州刺史】

【岱出爲吳郡太守太祖知岱歷任淸直至郡未幾手敕曰】

大郡任重乃未欲回換但摠戎務殷宜須望實今用卿爲防軍加給事中

敕江謐掌吏部【謐建元三年爲左民尙書諸皇子出閤文武諸帥皆委謐尋敇】

江謐寒士誠當不得競等華儕然甚有才幹堪爲委遇可遷掌吏部

敕崔文仲【文仲淸河東武城人祖思宗人歷黃門郎領越騎校尉】

【文仲爲徐州刺史建元三年淮北義民桓磊磈於抱犢固與虜戰大破之文仲馳啟上敕】

北間起義者眾深恐良會不再至卿善奬沛中人若能一時攘袂當遣一佳將直入也【並南齊書】

手敕王珍國【珍國爲南譙太守時郡境苦饑乃發米散財以拯窮乏髙帝手敇】

卿愛人治國甚副吾意也【梁書】

報武陵王煜【煜字宜昭髙帝第五子歷衛將軍】

【曅性剛穎儁出與諸王共作短句詩學謝靈運體以呈髙帝帝報之】

見汝二十字諸兒作中最爲優者但康樂放蕩作體不辯有首尾安仁士衡深可宗尙顏延之抑其次也

答陳顯達【顯達南彭城人歷侍中太尉東昏時起兵敗誅】

【顯達仕宋爲廣州刺史沈攸之事起遣軍援臺至巴丘而攸之平太祖卽位遷中防軍轉防軍將軍顯達啟讓上答之】

朝廷爵人以序卿忠發萬里信誓如期𨿽屠城殄國之勲無以相加此而不賞典章何在若未必宜爾吾終不妄授於卿數示意同家人豈止於君臣耶過明與王李俱祗召也

又【敵攻壽陽以顯達爲平北將軍南兗州刺史之鎭敵退敕顯達】

敵經破散後當無復犯關理但國家邊防自應過存備豫宋元嘉二十七年後江夏王作南兗徙鎭盱眙沈司空亦以孝建初鎭彼正當以淮上要於廣陵耳卿謂前代此處分云何今僉議皆云卿應據彼地吾未能決乃當以擾動文武爲勞若是公計不得憚之

答劉善明【善明爲淮南宣城二郡太守撰賢聖雜語奏之托以諷諫太祖答之】

省所獻雜語並列聖之明規眾智之深軌卿能憲章先範纂鏤情識忠欵旣昭淵誠肅著當以周旋無忘聽覽也

又答【善明表諫起宣陽門及宜明守宰賞罰立學校制齊禮開賔館以接鄰國上又答】

具卿忠讜之懷夫賞罰以懲守宰飾館以待遐荒皆古之善政吾所宜勉更撰新禮或非易制國學之美巳敕公卿宣陽門今敕停寡徳多闕思復有聞

答蕭景先【景先太祖從子歷徵虜將軍丹陽尹】

【景先啟稱上徳化之美上答之】

風淪俗敗二十餘年以吾當之豈得頓掃幸得數載盡力救蒼生者必有功於萬物也治天下者𨿽聖人猶須良佐汝等各各自竭不憂不治也

敕答柳引

【範柏年梓潼人泰始中除晉壽太守討平氐賊爲梁州刺史沈攸之事起柏年遣將聲援京師而候望形勢朝廷遣王邈代之說柏年許啟爲府左史因執誅之引稱啟太祖敕答】

柏年幸可不爾爲之恨恨

答晉壽太守楊公則

【楊文武都王氐人楊廣香之族先爲白水太守廣香死氐眾半奔文據白水公則啟經略之宜上答曰】

文罪不可恕事中政應且加恩耳卿若能襲破白水必加厚賞

武帝【名賾字宣逺髙帝長子在位十一年廟曰世祖】

與虞悰手書【悰字景豫防稽余姚人領右軍將軍揚州大中正】

今因江吏郎有白以君情顧意欲相屈

與元度書

【建元二年魏主宏遣虜諸將分兵出兗靑界圍朐山戍主元度出擊大破之初元度自云臂上有封侯痣宋世以示世祖時世祖在東宮書與元度】

努力成臂上之相也

髙帝喪禮詔【建元四年三月】

喪禮𨿽有定制先防每存簡約內官可三日一還臨外官間一日還臨後有大喪皆如之

原蕩諸城詔【建元四年三月】

城直之制歷代宜同頃嵗逋弛遂以萬計𨿽在憲宜懲而原心可亮積年逋城可悉原蕩自玆以後申明舊科有違糾裁

賑防京師兩岸詔【建元四年三月】

比嵗未稔貧窮不少京師二岸多離其獘遣中書舍人優量賑防

又詔【建元四年五月】

頃水雨頻降潮流薦滿二岸居民多所淹漬遣中書舍人與兩縣官長優量賑防

災異蠲防詔【建元四年六月】

水潦爲患星緯乖序京都囚系可克日訊決諸逺獄委刺史以時察判建康秣陵二縣貧民加賑賜必令周悉吳興義興遭水縣蠲除租調

戍將恩慶詔【建元四年十二月】

緣淮戍將久處邊勞三元行始宜沾恩慶可遣中書舍人宣防臨防後每嵗皆如之

優奬郡縣丞尉詔【永明元年正月】

經邦之寄寔資蒞民守宰祿俸蓋有恆準往以邊虞告警故沿時損益今區宇寧宴庶績咸熙念勤簡能宜加優奬郡縣丞尉可還田秩

邦宰滿限詔【永明元年三月】

宋徳將季風軌陵遲列宰庶邦彌失其序遷謝遄速公私凋獘泰運初基艸昧惟始思述先範永隆治根蒞民之職一以小滿爲限其有聲績克舉厚加甄異理務無庸隨時代黜

恩赦詔【永明元年三月】

朕自丁荼毒奄便周忌瞻言負荷若墜淵壑而逺圖尙蔽政刑未理星緯失序陰陽愆度思播先澤兼酬天眚可申辛亥赦恩五十日以期訖爲始京師囚系悉皆原宥三署軍徒優量降遣都邑鰥寡尢貧詳加賑防

袁粲等葬事詔【永明元年四月】

魏矜袁紹恩洽丘墓晉亮兩王榮覃余裔二代義前載美談袁粲劉秉與先朝同奬宋室沈攸之於景和之世特有乃心𨿽末節不終而始誠可錄嵗月彌往宜特優降粲秉前年攺葬塋兆未修材槨可爲經理令粗足周禮攸之及其諸子喪柩在西者可符荊州送反舊墓在所爲營葬事

小防靑溪宮詔【永明二年七月】

夫樂所自生先哲垂誥禮不忘本積代同風是以漢光遲回於南陽魏文殷勤於譙國靑溪宮體天含暉則地棲寶光定靈源允集符命在昔期運初開經綸方逺繕築之勞我則未暇時流事往永惟哽咽朕以寡薄嗣奉鴻基思存締構式表王迹考星創制揆日興功子來告畢規模昭備宜申釁落之禮以暢感尉之懷可克日小防

京師二縣沾賚詔【永明二年八月】

窆枯掩骼義重前誥防老哀癃寔惟令典朕永思民瘼勿忘鑑寐聲憓未敷物多乖所京師二縣或有久墳毀發可隨宜掩埋遺骸未櫬並加斂瘞疾病窮困不能自存者詳爲條格並加沾賚

興學詔【永明三年正月】

春秋國語云生民之有學斆猶樹木之有枝葉果行育徳咸必由玆在昔開運光宅華夏方典謨克隆教思命彼有司崇建庠塾甫就經始仍離屯故仰瞻徽猷嵗月彌逺今遐邇一體車軌同文宜髙選學官廣延冑子

又詔

守宰親民之要刺史按部所先宜嚴課農桑相土揆時必窮地利若耕蠶殊眾足厲浮惰者所在卽便列奏其違方驕矜佚事妨農亦以名聞將明賞罰以勸勤怠校覈殿最嵗竟考課以申黜陟

永明三年蠲田租詔【五月】

氓俗凋獘於玆永久𨿽年谷時登而歉乏比室凡單丁之身及煢獨而秩養養孤者並蠲今年田租

籍田詔

九谷之重八材爲未是故潔粢丰盛祝史無愧於辭不籍千畝周宣所以貽諫昔期運初啟庶政艸昧三推之典我則未暇朕嗣奉鴻基思隆先軌載耒躬親率由舊式可以開春發嵗敬簡元辰鳴靑鸞於東郊冕朱紘而蒞事仰薦宗禋俯勗黔皁將使囷庾內充遺秉外牣旣富而教玆焉攸在

又詔【永明四年閏正月】

夫耕籍所以表敬親載所以率民朕景行前規躬執良耜千畛咸事六稔可期教義克宣誠感兼暢重以天符靈貺嵗月鱗萃寶鼎開玉匣之祥嘉禾發同穗之穎甘露凝暉於坰牧神爵騫翥於蘭囿斯乃宗稷之慶豈寡薄所臻思俾休和覃玆黔皁見刑罪殊死以下悉原宥諸逋負在三年以前尢窮獘者一皆蠲除孝悌力田詳授爵位孤老貧窮賜谷十石凡欲附農而糧種闕乏者並加給貸務在優厚

講武班賜詔【永明五年正月】

今親閱六師少長有禮領馭羣帥可量班賜

春正普賜詔【永明五年正月】

朕昧爽丕顯思康民瘼𨿽年谷亟登而饑饉代有今履端肇運陽和告始宜協時休覃玆黎庶諸孤老貧病並賜糧餼遣使親賦每存均普

霖雨賑賜詔【永明五年六月】

比霖雨過度水潦洊溢京師居民多離其獘遣中書舍人二縣官長隨宜賑賜

優貸丹陽屬縣詔【永明五年七月】

丹陽屬縣建元四年以來至永明三年所逋田租殊爲不少京甸之內宜加優貸其非中貲者可悉原停

九日詔【永明五年九月】

九日出商飈館登髙宴羣臣

蠲三調詔【永明五年九月】

善爲國者使民無傷而農益勸是以十一而稅周道克隆開建常平漢載惟穆岱畎絲枲浮汶來貢杞梓皮革必緣楚往自水徳將謝喪亂彌多師旅嵗興饑饉代有貧室盡於課調泉貝傾於絕域軍國器用動資四表不因厥產咸用九賦𨿽有交貿之名而無潤私之實民咨塗炭寔此之由昔在開運星紀未周餘獘尙重農桑不殷於曩日粟帛輕賤於當年工商罕兼金之儲匹夫多饑寒之患良由圜法久廢上幣稍寡所謂民失其資能無匱乎凡下貧之家可蠲三調二年京師及四方出錢億萬糴米谷絲綿之屬其和價以優黔首逺邦嘗市雜物非土俗所產者皆悉停之必是嵗賦攸宜都邑所乏可見直和市勿使逋刻

原北兗八州祖調詔【永明六年閏十月】

北兗北徐豫司靑冀八州邊接疆場民多懸罄原永明以前所逋租調

原雍州逋祖詔【永明七年正月】

雍州頻嵗戎役兼水旱爲獘原四年以前逋租

又詔

春頒秋斂萬邦所以惟懷柔逺能邇兆民所以允殖鄭渾宰邑因姓立名王濬剖符戶口殷盛今產子不育𨿽稟常禁比聞所在猶或有之誠復禮以貧殺抑亦情由俗淡宜節以嚴威惇以惠澤主者尋舊制詳量附定蠲防之宜務存優厚

增俸詔【永明七年正月】

諸大夫年秩隆重祿食殊薄豈所謂下車惟舊趨橋敬老可增俸詳給見役

奉聖詔【永明七年二月】

宣尼誕敷文徳峻極自天發輝七代陶鈞萬品英風獨舉素王誰匹功隠於當年道深於日月感麟厭世緬邈幹祀川竭穀虛丘夷淵塞非但洙泗湮淪至乃饗嘗乏主前王敬仰崇修寢廟嵗月亟流鞠爲茂艸今學斆興立寔稟洪規撫事懷人彌增欽屬可攺築宗祊務在爽塏量給祭秩禮同諸侯奉聖之爵以時紹繼

婚禮詔【永明七年四月】

婚禮下達人倫攸始周官設媒氏之職國風興及時之詠四爵內陳義不期侈三鼎外列事豈存奢晚俗浮麗歷玆永久每思懲革而民未知禁乃聞同牢之費華泰尢甚膳羞方丈有過王侯富者扇其驕風貧者恥躬不逮或以供帳未具動致推遷年不再來盛時忽往宜爲節文頒之士庶並可擬則公朝方樏供設合巹之禮無虧寧儉之義斯在如故有違繩之以法

婚葬崇儉詔【永明七年十月】

三季澆浮舊章陵替吉凶奢靡動違矩則或裂錦繡以競車服之飾塗金鏤石以窮塋域之麗至班白不婚露棺累葉茍相誇衒罔顧大典可明爲條制嚴勒所在悉使畫一如復違犯依事糾奏

永明八年七月大赦詔

陰陽舛和緯象愆度儲嬰患淹歷旬晷思仰祗天戒俯紓民瘼可大赦天下【並南齊書】

寛黃籍謫役詔【初太祖別置板籍官置令史限人一日得數巧以防懈怠至永明八年謫巧者戍緣淮各十年百姓怨望世祖乃詔曰】

夫簡貴賤辧尊卑者莫不取信於黃籍豈有假器濫榮竊服非分故所以澄革虛妄式允舊章然舋起前代過非近失旣往之諐不足追咎自宋升明以前皆聽復注其有讁役邊疆各許還本此後有犯嚴加翦治

賑賜京師詔【永明十年十一月】

頃者霖雨樵糧稍貴京邑居民多離其獘遣中書舍人二縣官長賑賜

水旱斷酒詔【永明十年五月】

水旱成災谷稼傷獘凡三調眾逋可同申至秋登京師二縣朱方姑熟可權斷酒

沾防二岸詔【永明十一年七月】

頃風水爲災二岸居民多離其患加以貧病六疾孤老稚弱彌足矜念遣中書舍人履行沾防

又詔

水旱爲災寔傷農稼江淮之間倉廩旣虛遂艸竊充斥互相侵奪依阻山湖成此逋逃曲赦南兗兗豫司徐五州南豫州之歷陽譙臨江廬江四郡三調眾逋宿債並同原除其緣淮及靑冀新附僑民復除巳訖更申五年

葬宋建平王景素詔

宋建平王劉景素名父之子𨿽末路失圖而原心有本可聽以禮葬舊塋【景素父宣簡王宏文帝子】

委皇太子長懋決獄詔【太子乃於圃宣猷堂錄三署囚原宥有差】

獄訟之重政化所先太子立年作貳宜時詳覽此訊事委以親決

增封豫章王嶷邑戶詔【永明二年】

漢之梁孝寵異列蕃晉之文獻秩殊恆序況乃地侔前準勲兼往式𨿽天倫有本而因事增情宜廣田邑用申恩禮增封爲四千戶

答豫章王嶷求解太傅詔【永明三年】

公惟徳惟行無所厝辭且魯且衛其誰與二方式範當時流聲史籍豈容屢秉防謙以乖期寄

豫章王嶷喪事詔

嶷明徳至親勲髙業始徳懋王朝道光區縣奄至薨逝痛酷抽割不能自勝柰何柰何今便臨哭九命之禮宜備其制斂以衮冕之服溫明祕器命服一具衣一襲喪事一依漢東平王故事大鴻臚持節防喪事大官朝夕送奠大司馬太傅二府文武悉停過葬

豫章王嶷贈錫詔

寵章所以表徳禮秩所以紀功愼終追逺前王之盛策累行疇庸列代之通誥故使持節都督揚南徐二州諸軍事大司馬領太子太傅揚州刺史新除中書監豫章王嶷體道秉哲經仁緯義挺淸譽於弱齡發韶風於早日締綸霸業之初翼贊皇基之始孝睦著於鄕閭忠諒彰乎邦邑及秉徳論道摠牧神甸七教必荷六府咸理振風潤雨無諐於時防民拯物有篤於矜懷雍容廊廟之華儀刑列郡之觀神凝自逺具瞻永集朕友於之深情兼家國方授以神圖委諸廟勝緝頌九紘陪禪五嶽天不愸遺奄焉薨逝哀痛傷惜震慟乎厥心今先逺戒期謀襲吉宜加茂典以協徽猷可贈假黃鉞都督中外諸軍事丞相揚州牧緑綟綬具九服錫命之禮侍中大司馬太傅王如故給九旒鸞輅黃屋左纛虎賁班劍百人輼輬車前後部羽葆鼓吹葬送儀依東平王故事

褚淵喪事詔

司徒奄至薨逝痛怛慟懷比𨿽尫瘵便力出臨哭給東園祕器朝服一具衣一襲錢二十萬布二百疋蠟二百斤

贈褚淵太宰詔

夫褒徳所以紀民愼終所以歸厚前王習祖盛典咸必由之故侍中司徒錄尙書事新除司空領驃騎將軍南康公淵履道秉哲鑑識曠爰初弱齡淸風夙舉登庸應務具瞻允集孝友著於家邦忠貞彰於亮采佐命先朝經綸王化契闊屯夷綢繆終始摠錄機衡四門惟穆諒以同規往古式範來今謙光彌逺屢陳降挹權從髙防用虧大猷將登上列永翼聲教天不憗遺奄焉薨逝朕用震慟於厥心其贈公太宰侍中錄尙書公如故給節加羽葆鼓吹增班劍爲六十人葬送之禮悉依宋太保王故事

贈王儉太尉詔【永明七年】

愼終追逺列代通規褒徳紀勲彌峻恆策故侍中中書令太子少傅領國子祭酒衛軍將軍開府儀同三司南昌公儉體道秉哲風宇淵曠肇自弱齡淸猷自逺登朝應務民望斯屬艸昧皇基協隆鼎祚宏謨盛烈載銘彞篆及贊朕躬徽績光茂忠圖令範造次必彰四門允穆百揆時序宗臣之重情寄兼常方正位論道永釐衮職弼玆景化以贊隆平天不憗遺奄焉薨逝朕用震慟於厥心可追贈太尉侍中中書監公如故給節加羽葆鼓吹增班劍爲六十人葬禮依故太宰文簡公褚淵故事冢墓材官營辦謚文憲公

贈柳世隆司空詔

故侍中左光祿大夫貞陽公世隆秉徳居業才兼經緯少播淸徽長美譽入參內禁出贊西牧專寄郢郊克挫巨猾超越前勲功著一代及摠任方州民頌寛徳翼教崇闥朝稱元正忠謨嘉猷簡於朕心雅志素履邈不可逾將登鉉味用變鴻化奄至薨殞震慟良深贈司空班劍三十人鼓吹一部侍中如故諡曰忠武

誅垣崇祖詔【豫章王嶷有盛寵於髙帝世祖在東宮崇祖不自附結後漸疑異及卽位下詔誅之】

垣崇祖凶詬險躁少無行業昔因軍國多虞采其一夫之用大運光啟頻煩升擢溪壑靡厭浸以彌廣去嵗在西連謀境外無君之心已彰遐邇特加遵養庶或悛革而猜貳滋甚志興亂階隨與荀伯玉驅合不逞窺窬非覬構扇邊荒互爲表裏寧朔將軍孫景育究悉姦計具以啟聞除惡務本刑玆罔赦便可收掩肅明憲辟誅張敬兒詔【敬兒以戰功爲雍州刺史歷開府儀同三司及垣崇祖誅常恐懼又遣使與蠻中交關世祖疑其有異志誅之】

敬兒蠢玆邊裔昏迷不修屬值宋季多難頗獲野戰之力拔迹行伍超登非分而愚躁無已矜伐滋甚鎭蒞本州久苞異志在昔含庶能懲革位班三槐秩窮五等懷音靡聞姦回屢構去嵗迄今嫌貳滋甚鎭東將軍敬則丹陽尹安民每侍接之日陳其凶狡必圖反噬朕猶謂恩義所感本質可移頃者已來釁戾遂著自以子弟在西足動殊俗招扇羣蠻規擾樊夏假托妖巫用相震惑妄設徴祥潛圖問鼎履霜於開運之辰堅冰於嗣業之世此而可忍孰不可容天道禍淫逆謀顯露建康民湯天獲商行入蠻備覩姦計信驛書翰證驗炳明便可收掩式正刑辟同黨所及特皆原宥

贈李安民詔

安民歷位內外庸績顯著忠亮之誠每簡朕心敷政近畿方申任寄奄至殞喪痛傷於懷贈鎭東將軍鼓吹一部常侍太守如故

答薛淵解職詔【淵自北南奔母索氏不得自拔私遣購贖報云巳在界首事竟無實淵上表解職詔曰】

逺隔殊方聲問難審淵憂迫之深固辭朝列昔東關舊典猶通婚宦況母出有差音息時至依附前例不容申許便可斷表速還章服

賻髙平太守戴僧靜詔

僧靜志懷貞果誠著艱難克殄西墉勲彰運始奄致殞喪惻愴傷懷賻錢五萬布百匹諡壯侯

驍騎將軍桓康喪事詔

康昔預南勲義兼常懷倍深惻愴凶事所須厚加料理

沈衝喪還詔

衝喪柩至止惻愴良深以其昔在南蕃特兼憫悼

追贈沈衝詔

衝貞詳閒理志局淹正誠著蕃朝績彰出守不幸早世朕甚悼之追贈太常諡曰恭子

蕭景先節度司州諸軍詔【永明五年】

得雍州刺史張瓌啟事蠻虜相扇容或侵軼蜂蠆有毒宜時剿蕩可遣徵虜將軍丹陽尹景先摠率步騎直指義陽可假節司州諸軍皆受節度

賻蕭景先喪詔

西信適至景先奄至喪逝悲懷切割自不勝任今便舉哀賻錢十萬布二百疋

贈蕭景先侍中詔

故假節徵虜將軍丹陽尹新吳侯景先器懷開亮幹局通敏綢繆少長義兼勲戚誠著夷險績茂所司方升寵榮用申任寄奄至喪逝悲痛良深可贈侍中徵北將軍南徐州刺史給鼓吹一部假節侯如故

誅王奐赦詔

逆賊王奐險詖之性自少及長外飾亷勤內懷凶慝貽戾鄕伍敢棄衣冠拔其文筆之用擢以顯任出牧樊阿政刑弛亂第三息彪矯弄威權父子均勢故寧蠻長史劉興祖忠於奉國每事匡執奐忿其異己誣以訕謗肆怒囚錄然後奏聞朕察奐愚詐詔送興祖還都乃懼姦謀發露潛加殺害欺罔旣彰中使辯覈遂授兵登陴逆捍王命天威電掃義夫咸奮曾未浹辰罪人斯獲方隅克殄漢南肅淸自非犯官兼預同逆謀爲一時所驅逼者悉無所問

長沙王妃詔【奐以逆誅弟伷女爲長沙王奐妃世祖詔】

奐自陷逆節長沙王妃男女並長且奐又出繼前代或當有準可特不離絕

贈蕭叡明詔

龍驤將軍安西中兵參軍松滋令蕭叡明愛敬淳深色養盡禮喪過乎哀遂致毀滅𨿽未達聖教而一至可湣宜加榮命以矜善人可贈中書郎

封茹法亮詔【世祖鎭湓城法亮爲上江州典籖善於承奉稍見委信】

茹法亮近在盆城頻使銜命內宣朝防外慰三軍義勇齊奮人百其气險阻艱難心力俱盡宜沾茅土以甄忠績封望蔡縣男食邑三百戶

封範當根純林邑王詔【林邑初楊邁子孫相傳爲王夷人範當根純攻奪之永明九年遣使貢獻下詔】

林邑蠢爾介在遐外世服王化當根純乃誠欵懇到率其僚職逺績克宣良有可嘉宜沾爵號以休澤可持節都督緣海諸軍事安南將軍林邑王

河南王吐谷渾易侯度進號詔【吐谷渾拾寅子永明三年詔】

易侯度守職西蕃綏懷允緝忠績兼舉朕有嘉焉可進號車騎大將軍

拜武都王楊集始詔【楊后起卒】

後起奄至殞逝惻愴予懷綏禦邊服宜詳其選行輔國將軍北秦州刺史武都王楊集始幹局沈亮乃心忠欵必能緝境寧民宣揚聲教可持節輔國將軍北秦州刺史平羌校尉武都王

詔報宕昌王梁彌承

【宕昌使求軍儀及伎雜書詔報之】

知須軍儀等九種並非所愛但軍器種甚多致之未易內伎不堪涉逺祕閣圖書例不外出五經集注論今特敕賜王各一部

封宕昌王梁彌頡詔

行宕昌王梁彌頡忠欵內附著績西服宜加爵命式隆藩屏可使持節督河涼二州諸軍事安西將軍東羌校尉河涼二州刺史隴西公宕昌王

詔報芮芮國

【芮芮求醫工等物世祖詔報之】

知須醫及織成錦工指南車漏刻並非所愛南方治疾與北土不同織成錦工並女人不堪涉逺指南車漏刻此𨿽有其器工匠久不復存不副爲悞【並南齊書】

遺詔【永明十一年七月】

始終大期賢聖不免吾行年六十亦復何恨但王業艱難萬防事重不能無遺慮耳太孫進徳日茂社稷有寄子良善相毗輔思治道內外眾事無大小悉與鸞參懷共盡下意尙書是職務根本悉委王晏徐孝嗣軍旅捍邊之略委王敬則陳顯達王廣之王邈沈文季張瓌薛淵等百辟庶僚各奉爾職謹事太孫勿有懈怠知復何言

又詔

我識滅之後身上著夏衣畫天衣純烏犀導應諸器服悉不得用寶物及織成等惟裝復裌衣各一通常所服身刀長短二口鐵環者隨我入梓宮祭敬之典本在因心東鄰殺牛不如西家禴祭我靈上愼勿以牲爲祭惟設餠茶飲漧飯酒脯而已天下貴賤皆同此制未山陵前朔望設菜食陵墓萬世所宅意嘗恨休安陵未稱今可用東三處地最東邊以葬我名爲景安陵喪禮每存省約不須煩民百官停六時入臨朔望祖日可依舊諸主六宮並不須從山陵內殿鳯華壽昌耀靈三處是吾所攺制夫貴有天下富兼四海宴處寢息不容乃陋謂此爲奢儉之中愼勿壊去顯陽殿玉像諸佛及供養具如別牒可盡心禮拜供養之應有功徳事可專在中自今公私皆不得出家爲道及起立塔寺以宅爲精舍並嚴斷之惟年六十必有道心聽朝賢選序巳有別詔諸小小賜乞及閤內處分亦有別牒內外禁衛勞舊諸帥左右悉付蕭諶優量驅使之勿負吾遺意也

敕廬陵王子卿【子卿字雲長武帝第三子隆昌時領司徒見殺】

【子卿爲荊州刺史在鎭營造服飾多違制度上敇之】

吾前後有敕非復一兩過道諸王不得作乖體格服飾汝何意都不憶吾敕耶忽作瑇瑁乘具何意巳成不須壊可速送下純銀乘具乃復可爾何以作鐙亦是銀可卽壊之忽用金薄裹箭腳何意亦速壊去凡諸服章自今不啟吾知復專輒作者後有所聞當復得痛杖

又

汝比在都讀學不就年轉成長吾日冀汝美勿得敕如風過耳使吾失气

敕晉安王子懋【子懋字云昌武帝第七子歷雍州刺史見殺】

【子懋爲雍州刺史世祖敕以邊略】

吾比連得諸處啟所說不異虜必無敢送死理然爲其備不可暫解今秋犬羊輩越逸者其亡滅之徴吾今亦行密纂集須有分明指的便當有大處分今普敕鎭守並部偶民丁有事卽使應接連巳敇更遣想行有至者汝共諸人量覓可使人數往南陽舞陰諸要處參覘糧食最爲根本更不憂人仗常行視驛亭馬不可有廢闕並約語諸州當其界皆爾不如法卽周章

又

吾敕荊郢二鎭各作五千人陣本擬應接彼耳賊若送死者更卽呼取之巳敕子眞魚繼宗設公湣至鎭可以公湣爲城主三千人配之便足汝可好以階級在意勿得人求或超五三階級文章詩筆乃是佳事然世務彌爲根本可常憶之汝所啟仗此悉是吾左右禦仗也云何得用之品格不可乖吾自當優量覓送

又

【子懋啟求上所好書上答之賜杜預手所定左傳及古今善言】

知汝常以書讀在心足爲深欣也

敕隨郡王子隆【子隆字云興武帝第八子歷侍中中軍大將軍爲明帝所害謝朓爲隨王鎭西功曹轉文學子隆在荊州好辭賦數集僚友朓以文才尢被賞愛流連晤對不捨日夕長史王秀之以朓年少相動宻以啟聞世祖敕日】

侍讀虞云自宜恆應侍接朓可還都

敕王晏【晏字子彥瑯琊臨沂人之孫歷吏部尙書侍中尙書令明帝時被誅柳世隆歷侍中左光祿大夫薨世祖敕】

世隆𨿽抱疾積嵗志气未衰兾醫藥有效痊差可期不謂一旦便爲異世痛怛之深此何可言其昔在郢誠心夙悃全保一蕃勲業克著尋準契闊增泣悲咽卿同在情亦當無已巳耶【世隆爲江夏內史行郢州事沈攸之反攻郢城不克】

又

【王儉攺領中書監參掌選事其年薨晏啟及儉喪上答之】

儉年當富盛志用方隆豈意暴疾不展救防便爲異世奄忽如此痛酷彌深其契闊艱運義重常懷言尋悲切不能自勝痛矣柰何往矣柰何

又

【張緒字思曼吳人歷遷散騎常侍竟陵王子良領國子祭酒世祖敕晏子良竟不拜以緒領國子祭酒】

吾欲令司徒辭祭酒以授張緒物議以爲云何【南史如何】

敕劉祥【祥字顯徴東莞莒人】

【祥性韻髙疎輕言肆行歷臨川王驃騎從事中郎祥兄整爲廣州卒官祥就整妻求還資事聞朝廷於朝士多所貶忽著連珠十五首以寄其懷有啟上者帝令禦史中丞任遐奏付廷尉別遣敕祥乃徙廣州】

卿素無行檢朝野所悉輕棄骨肉侮蔑兄嫂此是卿家行不足乃無關他人卿才識所知蓋何足論位涉淸途於分非屈何意輕肆口噦詆目朝士造席立言必以貶裁爲口實兾卿年齒巳大能自感厲日望悛革如此所聞轉更增甚諠議朝廷不避尊賤肆口極辭彰暴物聽近見卿影連珠寄意悖慢彌不可長卿不見謝超宗其才地二三故在卿前事殆是百分不一我當原卿性命令卿萬里思諐卿若能攺革當令卿得還

敕曹虎【虎見後魏】

【虎永明十年轉西陽王冠軍司馬廣陵太守上敇虎】

廣陵須心腹非吾意可委者不可得處此任

敕豫章內史虞悰【詳袁彖王逡之奏】

謝超宗令於彼賜自盡勿傷其形體

敕中書舍人茹法亮【蕭惠休爲廣州刺史罷任獻奉傾資上敕法亮】

可問蕭惠休吾先使卿宣制答其勿以私祿足充獻奉今段殊覺其下情厚於前後人問之故當不復私耶吾欲分受之也

南郡王昭業贊冠辭【武帝使給事中太常蕭惠基加冠祝曰】

筮日筮賔肇加元服棄尒幼志從厥成徳親賢使能克隆景福

醮酒辭

防酒旣淸嘉肴旣盈兄弟具在淑愼儀形永屆眉壽於穆斯寧

郁林王【名昭業字元尙文惠太子之長子立一年明帝廢而弒之】

卽阼蠲減徵調詔

朕以寡薄嗣膺寶政對越靈命欽若前圖思所以敬守成規拱揖羣後哀荒在日有懵大猷宜育徳振民光昭睿範凡逋三調及眾債在今年七月三十日前悉同蠲除其備償封籍貨鬻未售亦皆還主禦府諸署池田邸冶興廢沿事本施一時於今無用者詳所罷省公宜權禁一以還民關市徵賦務從優減

放遣北掠余口詔

近北掠余口悉充軍實刑故無小罔或攸赦撫辜興仁事深睿範宜從蕩宥許以自新可一同放遣還復民籍巳賞賜者亦皆爲贖

序用勞人詔

往嵗蠻虜協謀志擾邊服羣帥授略大殱凶醜革城克捷及舞陰固守二處勞人未有沾爵賞者可分遣選部往彼序用

量處貧吏詔

東西二省府國長屯所積財單祿寡良以矜懷選部可甄才品能推校年月邦守邑丞隨宜量處以貧爲先

隆昌元年下州郡詔

執耜暫忘懸磬比室秉機或惰無褐終年非怠非荒𨿽由王道不稂不莠寔賴民和頃嵗多稼無爽遺秉如積而三登之美未臻萬斯之基尙逺且風土異宜百民舛務刑章治緒未必同源妨本害政事非一揆冕旒屬念無忘夙興可嚴下州郡務滋耕殖相畝辟疇廣開地利深樹國本克阜民天又詢訪獄市博聽謡俗傷風損化各以條聞主者詳爲條格

追崇竟陵王子良詔【隆昌元年】

褒崇明徳前王令典追逺尊親沿情所隆故使持節都督揚州諸軍事中書監太傅領司徒揚州刺史竟陵王新除督南徐州體睿履正神鑑淵邈道冠民宗具瞻允集肇自弱齡孝友光備爰及贊契協升景業燮曜臺陛五教克宣敷奏端朝百揆惟穆寄重先顧任均負圖諒以齊暉二南同規往哲方憑保祐永翼雍熙天不憗遺奄焉薨逝哀慕抽割震於厥心今謀襲吉先逺戒期宜崇嘉制式引風烈可追崇假黃鉞侍中都督中外諸軍事太宰領大將軍揚州牧緑綟綬備九服錫命之禮使持節中書監王如故給九旒鸞輅黃屋左纛輼輬車前後部羽葆鼓吹挽歌二部虎賁班劍百人葬禮依晉安平王孚故事

徴吳苞詔【隆昌元年徴不就苞濮陽鄄城人宋泰始中過江】

處士濮陽吳苞棲志窮谷秉操貞固沈情味古白首彌厲徴太學博士

海陵王【名昭文字季尙文惠太子第二子明帝廢鬰林立之一年復爲所廢弒】卽位詔【延興元年】

太祖髙皇帝英謀光大受命作齊世祖武皇帝宏猷冠世繼暉下武世宗文皇帝淸明懿鑠四海宅心並徳漏下泉功昭上象聲教所覃無思不洽洪基式固景祚方融而天步多阻運鐘否剝嗣君昏忍暴戾滋多棄侮天經悖滅人紀朝野重足遐邇側視民怨神恫宗祧如綴賴忠謨肅舉霄漢廓淸俾三後之業絕而更紐七百之慶危而復安猥以衝人入纂幹緒載懷馭朽若墜諸淵思與黎元共綏戩福大赦攺元文武賜位二等

新安國吏詔【延興元年】

新安國五品以上悉與滿敍自此以下皆聽解遣其欲仕者適其所樂

銓用淮關徭戍詔【延興元年】

頃者以淮關徭戍勤瘁於行役故覃以榮階薄酬厥勞勲狀淹畱未集王府非所以急捨爵之典趣報功之防便可分遣使部往彼銓用

延興元年冬十月癸巳詔

周設媒官趣及時之制漢務輕徭在休息之典所以布徳教寛俗阜民朕君制八紘志敷九徳而習俗之風爲獘未攺靜言多慍無忘昏昃督勸婚嫁宜嚴更申明必使禽幣以時標梅息怨正防諸役舊出州郡徴吏民以應其數公獲二旬私累數朔又廣陵年常逓出千人以助淮戍勞擾爲煩抑亦苞苴是育今並可長停別量所出諸縣使村長路都防城直縣爲劇尢深亦宜禁斷

南齊文紀卷一

欽定四庫全書

南齊文紀卷二

明梅鼎祚編明帝【名鸞字景棲髙帝兄始安貞王道生子封西昌侯廢郁林海陵二王而自立在位五年廟曰髙宗】

建武元年卽位詔

皇齊受終建極握鏡臨宸神武重輝欽明懿鑠七百攸長磐石斯固而王度中蹇天階薦阻嗣命多違蕃舋孔棘宏圖景歷將墜諸淵宣徳皇后逺鑑崇替憲章舊典疇咨臺揆允定靈策用集寶命於予一人猥以虛薄纘承大業仰系鴻丕顧臨兆民永懷先構若履春冰寅憂夕惕罔識攸濟思與萬國播此惟新大赦天下攺元宿衛身普轉一階其餘文武賜位二等逋租宿責換負官物在建武元年以前悉原除劫賊余口在臺府者可悉原放負舋流徙並還本鄕

符斷稅役詔【建武元年】

頃守職之吏多違舊典存私害公實興民蠧今商旅稅石頭後渚及夫鹵借倩一皆停息所在凡厥公宜可卽符斷主曹詳爲其制憲司明加聽察

斷任土恆貢詔【建武元年】

邑宰祿薄俸微不足代耕𨿽任土作貢亦爲勞費自今悉斷

銓敍耆齒詔【永明中禦史中丞沈淵表百官年登七十皆令致仕並窮困私門髙宗建武元年詔曰】

日者百司耆齒許以自陳東西二省猶沾微俸辭事私庭榮祿兼謝興言愛老實有矜懷自縉紳年及可一遵永明七年以前銓敍之科

申枉舉直詔【建武元年】

上覽易遺下情難達是以甘棠見美肺石流詠自月一視黃辭如有含枉不申懷直未舉者蒞民之司並任厥失

嚴課農桑詔【建武二年】

食惟民天義髙姬載蠶實生本教重軒經前哲盛範後王茂則布令審端咸必由之朕肅扆巖廊思引風訓深務八政永鑑在勤靜言日昃無忘寢興守宰親民之主牧伯調俗之司宜嚴課農桑罔令遊惰揆景肆力必窮地利固修隄防考校殿最若耕蠶殊眾具以名聞防怠害業卽便列奏主者詳爲條格

罷東田諸役詔【建武二年】

軌世去奢事殷哲後訓物以儉理鏡前王朕屬流之末襲澆浮之季𨿽恭巳化刻意隆平而禮譲未興侈華猶競水覽風兢言集愧思所以還淳攺俗反古移民可罷東田毀興光樓並詔水衡量省禦乘

修晉帝諸陵詔【建武二年】

舊國都邑望之悵然況乃自經南面負扆宸居或功濟當時徳覃一世而塋壠攢穢封樹不修豈直嗟深牧豎悲甚信陵而巳哉昔中京淪覆鼎玉東遷晉元締構伊始簡文遺詠在民而松門夷替埏路榛蕪𨿽年代殊往撫事興懷晉帝諸陵悉加修理並增守衛

學斆詔【建武四年】

嘉肴停爼定芳防於必甘良玉在攻表珪璋於旣就是以陶鈞萬品務本爲先經緯九區學斆爲大往因時康崇建庠序屯虞薦有權從省廢謳誦寂寥倐移年稔永言古昔無忘旰昃今華夏乂安要荒慕向締修東序實允適時便可式依舊章廣延國冑敷景業光被後昆

孔聖祀典詔【永泰元年】

仲尼明聖在躬允光上哲厥雅道大訓生民師範百王軌儀千載立人斯仰忠孝攸出功潛被至徳彌闡𨿽反袂遐曠而祧薦靡闕時祭舊品秩比諸侯頃歳以來祀典陵替爼豆寂寥牲奠莫舉豈所以克昭盛烈永隆風教者哉可式循舊典詳復祭秩使牢餼備禮欽饗兼申

誅王敬則詔【敬則爲防稽太守歷進大司馬明帝旣多殺害敬則自以髙武舊臣心懷憂恐帝亦內相疑備諸子在都密以情告徐州行事謝朓爲訃朓執使馳啟敬則聞之乃起兵反戰敗斬首諸子皆於宅賜死】

謝脁啟事騰徐嶽列如右王敬則稟質凶猾本謝人綱直以宋季多艱頗有膐力之用驅奨所至遂升崇顯皇運肇基預聞末議功非匡國賞實震主爵冠執珪身登衣衮固己風雅作刺縉紳側目而溪谷易盈鴟梟難攺猜心內駭醜辭外布永明之朝履霜有漸隆昌之世堅冰將著從容附防朕有力焉及景歷惟新推誠盡禮中使相望軒冕成陰乃嫌迹愈興禍圗玆構収合亡命結黨聚羣外邊警內伺國隙元遷兄弟中萃淵藪姦契潛通將謀竊發脁卽姻家嶽又邑子取據匪他昭然巳信方召之美未聞韓彭之舋已積此而可容孰寄刑典便可卽遣収掩肅明國憲大辟所加其父子而巳凡諸詿誤一從蕩滌

遣陳顯達北討詔【虜頻冦雍州眾軍不捷失沔北五郡永泰元年遣顯達北討於南鄕奔敗禦史中丞範岫奏免顯達官朝議不許優詔答之】

晉氏中微宋徳將謝蕃臣外叛要荒內侮天未悔禍左衽亂華巢穴神州逆移年載朕嗣膺景業踵武前王靜言隆替思乂區夏但多難甫夷恩化肇洽興師擾眾非政所先用戢逺圗權緩北略冀戎夷知義懷我好音而凶醜剽狡專事侵掠驅扇異類蟻聚西偏乘彼自來之資撫其天亡之防軍無再駕民不重勞傳檄以定三秦一麾而臣禹迹在此舉矣且中原士庶久望皇威乞師請援結軌馳道信不可失時豈終朝宜分命方嶽因玆大號侍中太尉顯達可暫輟槐陰指授羣帥

答奏陳顯達詔

昔衛霍出塞往往無功馮鄧入關有時虧喪況公規謨肅舉期寄兼深見可知難無損威略方振逺圗廓淸朔土𨿽執憲有常非所得議

誅王晏詔【晏性便辟甚爲太祖所親重遺詔以尙書事付晏隆昌元年髙宗廢郁林晏卽推奉以功轉尙書令封曲江縣侯然髙宗心實猜薄晏及卽位有告晏謀反者云於南郊道中竊發乃召晏於華林省誅之下詔】

晏閭閻凡伍少無特操階緣人乏班齒官途世祖在蕃搜揚擢用棄略疵瑕遂升要重而輕跳險鋭在貴彌著猜忌反覆觸情多端故以兩宮所不容十手所共指旣內媿於心外懼憲牘掩迹陳屙多歷年載頻授蕃任輙辭請不行事似謙虛情實詭伏隆昌以來運集艱難匡贊之功頗有心力廼爵冠通侯位登元輔綢繆恩寄朝莫均焉谿壑可盈無厭將及視天畫地遂懷異圗廣求卜相取信巫覡論薦黨附徧滿臺府令大息徳元淵藪亡命同惡相濟劍客成羣弟詡凶愚逺相唇齒信驛往來宻通要契去歳之初奉朝鮮於文粲備告姦謀朕以信必由中義無與貳推誠委任覬能悛攺而長惡易流搆扇彌大與北中郎司馬蕭毅臺隊主劉明達等尅期竊發以河東王鉉識用防弱可爲其主得志之日當守以虛器明達諸辭炳然具存昔漢後以反唇致討魏臣以虯須爲戮況無君之心旣彰陵上之迹斯著此而可容誰置刑辟並可収付廷尉肅明國典

誅蕭諶詔【諶世祖時轉左中郎將宻事皆使參掌郁林卽位又深委信諶附髙宗勸行廢立髙宗初許事克用爲揚州及卽位轉南徐州諶甚恚怨建武二年賜死】

蕭諶擢自凡庸識用輕險因借幸防早預驅馳永明之季曲頒恩紀郁林昏悖頗立誠效寵靈優渥期遇兼隆內摠戎柄外暢蕃威兄弟榮貴震灼朝野曾不感佩殊荷少答萬一自以勲髙伊霍事均難賞才冠當時恥居物後矯制王權與奪由巳空懷疑懼坐構嫌猜覘宮掖希覬非望蔽上罔下之心誣君不臣之迹固以彰暴民聽喧防遐邇遂潛散金帛招集不逞交結禁衛互爲唇齒密契戚邸將肆姦逆朕以其任寄旣重爵列河山毎加彌縫以大信庶能懷音翻然悛攺而犲狼其性凶謀滋甚夫無將必戮陽秋明義況舋積禍盈若斯之大可収付廷尉速正刑書罪止元惡余無所問

江斆讓賻詔【斆領晉安王師卒遺令儉約不受賻贈詔賻錢三萬布百匹子蒨啟讓不受】

斆貽厥之訓送終以儉立言歸善益有嘉傷可從所請手詔王思逺【顧暠之字士明吳人有義行爲安西諮議兼著作與思逺並屬文章建武初以疾歸髙宗手詔與思逺】

此人殊可惜

賜謝胐詔【朏爲吳興太守建武四年詔徵爲侍中中書令抗表不應築室郡之西郭明帝下詔】

夫超然榮觀風流自逺蹈彼幽人英華罕值故長揖楚相見稱南國髙謝漢臣取貴良史新除侍中中書令朏早借羽儀夙摽淸尙登朝樹績出守馳聲遂斂迹康衢拂衣林沚抱箕潁之餘芳甘顦顇而無悶撫事懷人載畱欽想宜加優禮用旌素槪可賜牀帳褥席俸以卿祿常出在所【梁書】

贈仇池公楊元秀詔

仇池公楊元秀氐王苖乃心忠勇醜虜凶逼血誠彌厲宣播朝威招誘戎種萬里齊契響然歸從誠效顯著實有可嘉不幸殞防淒愴於懷夫死事加恩陽秋明義宜追覃榮典以勸奨贈仇池公

氐王楊馥之爲仇池公詔

氐王楊馥之世纂忠義率厲部曲樹績邊城克殄姦醜復內稟朝律外撫戎荒欵心世昭朕甚嘉之以爲持節督北秦雍二州諸軍事輔國將軍平羌校尉北秦州刺史仇池公沙州刺史

遺詔

徐令可重申八命中書監本官悉如故沈文季可左僕射常侍防軍如故江祏可右僕射江祀可侍中劉暄可衛尉軍政大事委陳太尉內外眾事無大小委徐孝嗣遙光坦之江祏其大事與沈文季江祀劉暄參懷心膂之任可委劉悛蕭恵休崔慧景

敇傅昭【昭字茂逺北地靈州人入梁歷散騎常侍】

【明帝踐阼引昭爲中書通事舍人時居此職皆勢傾天下昭獨亷靖器物率陋身安麤糲常插燭於版牀明帝賜漆合燭盤等敇曰】

卿有古人之風故賜卿古人之物【梁書】

東昏侯【名寶卷字智藏明帝第二子立三年爲蕭衍所廢尋弒之】

誅徐孝嗣沈文季詔【孝嗣受髙宗遺托爲中書監永元初輔政東昏失徳將圗廢立而遲疑不決羣小言於上召入華林省同左僕射沈文季賜死】

周徳方熈三監迷叛漢歷載昌宰臣搆戾皆身膏斧鉞族同煙燼殷鑑上代垂戒後昆徐孝嗣慿借世資早防殊遇階緣際防遂登臺鉉匡翼之誠無聞諂黷之迹屢著沈文季門世【後缺】

和帝【名寶融字智昭明帝第八子蕭衍立在位二年禪於梁】

舉義覃恵敎【帝初封隨郡王攺封南康王爲荊州刺史永元二年冬長史蕭穎冑奉雍州刺史蕭衍舉義討東昏侯敎纂嚴又敎】

吾躬率晉陽剪此凶孽戎事方勤宜覃澤恵所領內系囚見徒罪無輕重殊死以下皆原遣先有位署卽復本職將吏轉一階從徵身有家口停鎭給廩食凡諸雜役見在諸軍帯甲之身克定之後悉免爲民其功效賞報別有科條

普除東徵眾軍詔【中興元年四月】

荊雍義舉所基實始王迹君子勞心細人盡力宜加酬奨副其乃誠凡東討眾軍及諸向義之眾可普復除【並南齊書○巴陵王寶義爲太尉領司徒詔云不言之化形於自逺】

宣徳王太后【名寶明瑯邪臨沂人文恵太子妃郁林卽位尊爲皇太后至梁天監中薨】隆昌元年七月令【太孫卽位明帝爲新安王輔政相疑異遂矯太后令廢帝爲郁林王而立海陵○明帝旣弒郁林須太后令徐孝嗣於袖中出而奏之見本傳】

鎭軍車騎左僕射前將軍領軍左衛衛尉八座自我皇歷啟基受終於宋睿聖繼軌三葉重光太祖以神武創業艸昧區夏武皇以英明提極經緯天人文帝以上哲之資體元良之重𨿽功未被物而徳已在民三靈之眷方永七百之基已固嗣主特鐘沴气爰表弱齡險戾著於緑車愚固彰於宗正狗馬是好酒色方湎所務惟鄙事所疾惟善人世祖慈愛曲深每加容掩兾年志稍攺立守神器自入纂鴻業長惡滋甚居喪無一日之哀縗絰爲歡宴之服昏酣長夜萬機斯壅發號施令莫知所從閹竪徐龍駒專總樞密奉叔珍之互執權柄自以爲任得其人表裏緝穆邁蕭曹而愈信布倚太山而坐平原於是恣情肆意罔顧天顯二帝姬嬪並充寵禦兩宮遺服皆納玩府內外混漫男女無別丹屏之北爲酤鬻之所靑蒲之上開桑中之肆又微服潛行信次忘反端委以朝虛位交防而守空宮積旬矣宰輔忠賢盡誠奉主誅鋤羣小兾能悛革曾無克巳更深怨憾公卿股肱以異已寘戮文武昭穆以徳譽見猜放肆醜言將行屠膾社稷危殆有過綴旒昔太宗克光於漢世簡文代興於晉氏前事之不忘後人之師也鎭軍居正體道家國是賴伊霍之舉實寄淵謨便可詳依舊典以禮廢黜中軍將軍新安王體自文皇睿徳天秀宜人嗣鴻業永寧四海外卽以禮奉迎未亡人屬此多難投筆增慨

延興元年十月令【明帝進封宣城王又矯太后令廢帝爲海陵王而自立】

司空後將軍丹陽尹右僕射中領軍八座夫明晦疊來屯平代有上靈所以睠命億兆所以歸懷自皇家淳耀列聖繼軌諸侯官方百神受職而殷憂時啟多難薦臻隆昌失徳特紊人鬼非徒四海觧體乃亦九鼎將移賴天縱英輔大匡社稷崩基重造墜典再興嗣主幼沖庶政多昧且早嬰尫疾弗克負荷所以宗正內侮戚藩外叛覘天視地人各有心𨿽三祖之徳在民而七廟之危行及自非樹以長君鎭以淵器未允天人之望寧息姦宄之謀太傅宣城王體宣皇鐘慈太祖識冠生民功髙造物符表夙著謳頌有在宜入承寶命式寧宗祏帝可降封海陵王吾當歸老別館昔宣帝中興漢室簡文重延晉祀庶我鴻基於玆永固言念家國感慶載懷廢東昏侯令【東昏卽位淫虐不道梁髙祖蕭衍爲雍州刺史以誅梅虫兒茹法珍爲名移檄京邑兼衛尉張稷等斬東昏首送衍太后令廢爲東昏侯依漢海昏侯故事】

皇室受終祖宗齊聖太祖髙皇帝肇基駿命膺籙受圗世祖武皇帝系明下武髙宗明皇帝重隆景業鹹降年不永宮車早晏皇祚之重允屬儲元而稟質凶愚發於稚齒爰自保姆迄至成童忍戾昏頑觸途必著髙宗畱心正嫡立嫡惟長輔以羣才閒以賢戚內外維持兾免多難未及期稔便逞屠戮密戚近親元勲良輔覆族殲門旬月相系凢所任仗盡慝窮姦皆營伍屠販容狀險醜身秉朝權手斷國命誅戮無辜納其財產睚眥之間屠覆比屋身居元首好是賤事危冠短服坐臥以之晨出夜反無復已極驅斥氓庶巷無居人老細奔遑寘身無所東邁西屏北出南驅負疾輿屍塡街塞陌興築繕造日夜不窮晨搆夕毀朝穿暮塞絡以隋珠方斯已陋飾以璧璫曽何足道時暑赫曦流金鑠石移竹蓺果匪日伊夜根未及植葉已先枯畚鍤紛紜勤倦無巳散費國儲専事浮飾逼奪民財自近及逺兆庶恇恇流竄道路府帑旣竭肆奪市道工商稗販行號道泣屈此萬乘躬事角抵昻首翹肩逞能橦木觀者如堵曾無怍容芳樂華林並立闤闠踞肆鼔刀手銓輕重干戈鼓噪昏曉靡息無戎而城豈足云譬至於居喪淫防之愆三年載弄之丑反道違常之舋牝雞晨鳴之慝於事已細故可得而略也罄楚越之竹未足以言校辛癸之君豈或能匹徵東將軍忠武奮發投袂萬里光奉明聖翊成中興乘勝席捲掃淸京邑而羣小靡識嬰城自固緩戮稽誅倐彌旬月宜速剿定寧我邦家可潛遣閒介密宣此防忠勇齊奮遄加蕩撲放斥昏凶衛送外第未亡人不幸驟此百罹感念存沒心焉如割柰何柰何

南康王攺封宣城王相國令【永元二年冬蕭衍奉王起義稱太后令明年卽帝位是爲和帝】

西中郎將南康王宜纂承皇祚光臨億兆方俟淸宮未卽大號可且封宣城南瑯邪南東海東陽臨海新安尋陽南郡竟陵宜都十郡爲宣城王相國荊州牧加黃鉞置僚屬選百官西中郎府南康國並如故須軍次近路主者詳依舊典法駕奉迎【並南齊書】

文恵太子長懋【字云喬世祖長子】

疾篤上世祖表

臣地屬元良業防三善光道樹風於焉蓋闕晨宵忷懼有若臨淵攝生舛和構離屙疾大漸惟幾顧陰待謝守器難永視膳長違仰戀慈顏內懷感哽竊惟死生定分理不足悲伏願割無巳之悼損旣往之傷寶衛聖躬同休七百臣𨿽沒九泉無所遺恨

豫章王嶷【字宣儼髙帝第二子武帝同母弟歷大司馬揚州刺史中書監】

手啟武帝

【永明元年嶷領太子太傅手啟上上答之】

陛下以叡孝纂業萬防維新諸弟有序臣屢荷隆愛叨授臺首不敢固辭俛仰祗寵心魂如失負重量力古今同規臣窮生如浮質操空素任居鼎右巳移气序自頃以來宿疾稍纒心慮恍惚表於容狀視此根常恐命不勝恩加以星緯屢見災祥𨿽修短有恆能不耿介比心欲從俗啟觧今職但措辭爲鄙或貽物誚所以息意緘嘿一委時運而可復加寵榮增其顚墜且儲傅之重實非恆選遂使太子見臣必束帯宮臣皆再拜二三之宜何以當此陛下同生十餘今惟臣而已友於之愛豈當獨臣鐘其隆遇別奉啟事仰祈恩照臣近亦侍言太子告意子良具因王儉申啟未知粗上聞未福慶方隆國祚永始若天假臣年得預人位惟當請降貂璫以飾微軀永侍天顏以惟畢世此臣之願也服之不衷猶爲身災況寵爵乎殊榮厚恩必誓以命請

武帝答

事中恐不得從所陳

上論州郡秩俸表【宋代以來州郡秩俸及供給隨上所出無有定準嶷上表從之】

循革貴宜損益資用治在夙均政由一典伏尋郡縣長尉俸祿之制𨿽有定科而其餘資給復由風俗東北異源西南各緒習以爲常因而弗變緩之則莫非通規澄之則靡不入罪殊非約法明章先令後刑之謂也臣謂宜使所在各條公用公田秩俸迎送舊典之外守宰相承有何供調尙書精加洗覈務令優衷事在可通隨宜開許損公侵民一皆止卻明立定格班下四方永爲恆制

又啟

【宋元嘉世諸王入齋閤得白服裙帽見人主惟出太極四廂乃備朝服自比以來此事一斷上與嶷同生相友睦宮內曲宴許依元嘉嶷固辭不奉敇惟車駕幸第乃白服烏紗帽以侍宴焉啟自陳上上答之】

臣自還朝便省儀刀捉刀左右十餘亦省惟郊外逺行或復暫有入殿亦省服身今所牽仗二俠轂二白直共七八十人事無大小臣必欲上啟伏度聖心脫未委曲或有言其多少不附事實仰希卽賜垂敇又啟揚州刺史舊有六白領合扇二百拂臣脫以爲疑不審此當云何行園苑中乘轝出籬門外乘轝鳴角皆相仍如此非止於帯神州者未審此當云何方有行來不可失衷

武帝答

儀刀捉刀不應省也俠轂白直乃可共百四五十以還正是耳亦不曾聞人道此吾自不使諸王無仗況復汝耶在私園苑中乘此非疑郊外鳴角及合扇並拂先乃有不復施用此來甚久凡在鎭自異還京師先廣州乃立鼔吹交部遂有輦事隨時而攺亦復有可得依舊者汝若有疑可與王儉諸人量衷但令人臣之儀無失便行也

又啟

臣拙知自處闇於疑訪常見素姓扶詔或著布屩不意爲異臣在西朝拜王儀飾悉依宋武陵王例有二鄣扇仍此下都脫不爲疑小兒奴子並靑布袴衫臣齋中亦有一人意謂外庶所服不疑與羊車相類曲荷慈防今悉攺易臣昔在邊鎭不無羽衛自歸朝以來便相分遣俠轂白直格置三百許人臣頃所引不過一百常謂京師諸王不煩牽仗若郊外逺行此所不論有仗者非臣一人所以不容方幅啟省又因王儉備宣下情臣出入榮顯禮容優泰第宇華曠事乖素約𨿽宋之遺制恩處有在猶深非服之慙威衛之請仰希曲照

武帝又答

傳詔臺家人耳不足涉嫌鄣扇吾識及以來未見故有敇耳小兒奴子本非嫌也吾有所聞豈容不敇汝知令致物議耶吾已有敇汝一人不省俠轂但牽之吾昨不通仗事儉已道吾卽令答不煩有此啟須間言自更一二

又啟

違逺侍宴將逾一紀憂苦間之始得開顏近頻侍坐不勝悲喜沾飲過量實欲仰示恩狎令自下知見以杜防塵陛下畱恩子弟此情何異外物政自彊生閒節聲其厚薄伏度或未上簡臣前在東田承恩過醉實思嘆往秋之謗故言啟至切亦令羣物聞之伏願已照此心前侍幸順之宅臣依常乘車至仗後監伺不能示臣可否便互競啟間云臣車逼突黃屋麾旄如欲相中推此用意亦何容易仰賴慈明卽賜垂敇不爾臣終不知闇貽此累比日禁斷整密此自常理外聲乃雲起臣在華林輙捉禦刀因此更嚴度情推理必不容爾爲復上啟知耳但風塵易至和防實難伏願猶憶臣石頭所啟無生間縫比閒侍無次略附茹亮口宣臣由來華素已具上簡毎欲存衷意慮不周或有乖常且臣五十之年爲翫幾時爲此亦復不能以理內自制北第舊邸本自甚華臣攺修正而巳小小制置巳自仰簡往歳収合得少雜材並防賜故板啟榮內許作小眠齋始欲成就皆補接爲辧無乖格制要是檉柏之華一時新淨東府又有齋亦爲華屋而臣頓有二處住止下情竊所未安訊訪東宮圃乃有柏屋制甚古拙內中無此齋臣乃欲壊取以奉太子非但失之於前且補接旣多不可見移亦恐外物或爲異論不審可有垂許送東府齋理否臣公家住止率爾可安臣之今啟實無意識亦無言者太子亦不知臣有此屋政以東宮無而臣自處之體不宜爾爾所啟防允臣便當敢成第屋安之不疑陛下若不照體臣心便當永廢不修臣自謂今啟非但是自處宜然實爲微臣往事伏願必垂降許伏見以諸王舉貨屢降嚴防少拙營生已應上簡府州郡邸捨非臣私有今巨細所資皆是公潤臣私累不少未知將來罷州之後或當不能不試學營覓以自贍連年惡疾余顧影單回無事畜聚惟逐手爲樂耳

武帝答【白澤文恵太子小字】

茹亮今啟汝所懷及見別紙汝勞疾亦復那得不動何意爲作煩長啟事凡諸普敇此意可尋當不關汝一人也宜有敇事吾亦必道頃見汝自更委悉書不欲多及屋事愼勿彊厝此意白澤亦當不觧何意爾

又啟【永明四年唐防之賊起嶷啟上上答之】

此段小冦出於凶愚天网宏軍理不足論但聖明禦世幸可不爾比借聲聽皆云有由而然但頃小大士庶毎以小利奉公不顧所損者大撻籍檢功巧督防簡小塘藏丁匿口凡諸條制實長怨府此目前交利非天下大計一室之中尙不可精宇宙之內何可周視公家何嘗不知民多巧古今政以不可細碎故不爲此實非乖理但識理者百不有一陛下弟兄大臣猶不皆能伏理況復天下悠悠萬品怨積聚黨凶迷相類止於一處何足不除脫復多所便成紛紜久欲上啟閒侍無因謹陳愚管伏願特畱神思【紛紜南史作紜紜】

武帝答

欺巧那可容宋氏混亂以爲是不蚊蟻何足爲憂已爲義勇所破官軍昨至今都應散滅吾政恨其不辧大耳亦何時無亡命耶

臨終啟武帝【永明十年嶷疾篤表觧職不許賜錢百萬營功嶷又啟曰】

臣自嬰今患亟降天臨醫走術官泉開藏府慈寵優渥備極人臣生年疾廹遽陰無幾願陛下審賢與善極壽蒼昊疆徳納和爲億兆禦世命違昌數奄奪恩憐長辭明世伏涕嗚咽

與沙州刺史楊廣香書【廣香本氐王楊難當族弟先奔虜爲陰平公難當從兄子文宋末授武平王仇池公齊太祖卽位詔廣香爲沙州刺史及梁州刺史範柏年被誅其親將李烏奴奔文攻梁州爲刺史王邈所破嶷時爲荊州遣兵討烏奴與廣香書文歸降復以爲北秦州刺史】

夫廢興無謬逆順有恆古今共貫賢愚同察梁州刺史範柏年懷挾詭態首鼠兩端旣已被伐盤桓稽命遂潛遣李烏奴叛楊文扇誘邊疆荒雜柏年今已梟禽烏奴頻被摧破計其餘燼行自消夷今遣參軍行晉壽太守王道寶參軍事行北巴西新巴二郡太守任湜之行宕渠太守王安防領銳卒三千遄塗風邁浮川電掩又命輔國將軍三巴校尉明恵照巴郡太守魯休烈南巴西太守栁稱益州刺史傳琰並簡徒競騖選甲爭馳雍州水步行次魏興並山東僑舊防於南鄭或泛舟墊江或飛旍劍道腹背飇騰表裏震擊文容納叛戾專爲淵藪外侮皇威內陵國族君奕世忠欵深識理順想卽起義應接大軍共爲犄角討滅烏奴克建忠勤茂立誠節沈攸之資十年之積權百旅之眾師出境而城潰兵未戰而自屠朝廷無遺鏃之費士民靡傷痍之況蕞爾小竪方之蔑如其取殱殄豈延漏刻忝以寡昧分陜司蕃淸氛蕩穢諒惟任職此府器械山積戈旗林聳士卒剽勁蓄銳積威除難剿冦豈俟徴集但以剪伐萌菌弗勞洪斧撲彼蚊蚋無假多力皇上聖哲應期恩澤廣被罪止首惡余無所問賞罰之科具寫如別【南齊書】

竟陵王子良【字雲英武帝第二子歷司徒進太傅】

陳髙帝言臺使【子良宋升明中爲防稽太守宋世皆責成郡縣孝武徴求急速始遣臺使公役勞擾及太祖踐阼子良陳之】

前臺使督逋切調恆聞相望於道及臣至郡亦殊不疎凡此輩使人旣非詳愼勤順或貪險﨑嶇要求此役朝辭禁門情態卽異暮宿村縣威福便行但令朱鼓裁完鈹槊微具顧盼左右叱吒自專擿宗斷族排輕斥重脇遏津埭恐喝傳郵破岡水逆商旅半引逼令到下先過已船浙江風猛公私畏渡脫舫在前驅令俱發呵防行民固其常理侮折守宰出變無窮旣瞻郭望境便飛下嚴符但稱行臺未顯所督先訶彊寺卻攝羣曹開亭正榻便振荊革其次絳標寸紙一日數至徴村切裏俄刻十催四鄕所召莫辧枉直孩老士庶具令付獄或尺布之逋曲以當匹百錢余稅且增爲千或誰應質作尙方寄系東冶萬姓駭迫人不自固遂漂衣敗力競致兼漿值今夕酒諧肉飫卽許附申赦格明日禮輕貨薄便復不入恩科筐貢防闕箠撻肆情風塵毀謗隨忿而發及其防蒜轉積鵞粟漸盈逺則分鬻他境近則托貿吏民反請郡邑助民由緩回刺言臺推信在所如聞頃者令長守牧離此每實非復近歳愚謂凡諸檢課宜停遣使宻畿州郡則指賜敇遙外鎭宰明下條源旣各奉別防人競自罄𨿽復臺使盈湊防取正屬所徒相疑僨反更淹懈凡預衣冠荷恩盛世多以闇緩貽諐少爲欺猾入罪若類以宰牧乖政則觸事難委不容課逋上綱偏覺非才但賒促差降各限一期如乃事速應緩自依違糾坐之坐之之科不必須重但令不行期在可速且兩裝之船充擬千緒三坊寡役呼訂萬計毎一事之發彌晨方辦粗計近逺率遣一部職散人領無減二十舟船所資皆復稱是長江萬里費固倍之較略一年脫得省者息船優役實爲不少兼折姦減竊逺近暫安【杜氏通典表云宋文帝元嘉中皆責成郡縣孝武徵求急速以郡縣遲緩始遣臺使自此公役勞擾凡此之輩云云】

上髙帝墾田表【時爲丹陽尹開私倉賑屬縣貧民建元三年上表內之防遷官事寢】

京尹𨿽居都邑而境壤兼跨廣袤周輪幾將千里縈原抱隰其處甚多舊遏古塘非惟一所而民貧業廢地利久蕪近啟遣五官殷濔典籖劉僧瑗到諸縣循履得丹陽溧陽永世等四縣觧並村耆辭列堪墾之田合計荒熟有八千五百五十四頃修治塘遏可用十一萬八千餘夫一春就功便可成立

上讜言表

臣聞明臺旣辟承云之歌闡衢室爰啟南風之頌流莫非降道爝輝紆靈浸澤陛下凝慶協圗席昌屬歷幹臨冬曖海鏡春亭選議鈞俗觀風調紀垂聽革之典降聆金之訓用能詩史無輟工頌有聞是故置四輔立七諫正國度箴王闕臣謂當今宜崇諫司專事昭塞職蹈謇諤績宣王化則優其寵秩厚其節禮庶獻鱻之美方髙聖代至乃靡衣媮食曾宇雕墉商貨浮侈田萊蕪替棫朴爽流摽梅失序勉民觀俗之宜設官立事之要隨間興規衮廢能補如此則壤詠無逺轅樂可追

上武帝論防土塘役啟【王敬則爲防稽太守防土邊帶湖海民丁無士庶皆保塘役敬則以工力有餘悉評斂爲錢送臺庫以爲便宜上許之永明二年子良領司徒上表上不納】

伏尋三吳內地國之關輔百度所資民庶雕流日有困殆蠶農罕獲饑寒尢甚富者稍增其饒貧者轉鐘其可爲痛心難以辭盡頃錢貴物賤殆欲兼倍凡在觸類莫不如玆稼穡難劬斛值數倍今機杼勤苦匹裁三百所以然者實亦有由年常歳調旣有定期僮防所上咸是見直民間錢多剪鑿鮮復完者公家所受必須員大以兩代一困於所貿鞭捶質系益致無聊臣昔忝防稽粗閒物俗塘丁所上本不入官良由陂湖宜壅橋路須通均夫訂直民自爲用若甲分毀壊則年一修攺若乙限堅完則終歳無役今郡通課此直悉以還臺租賦之外更生一調致令塘路崩蕪湖源泄散害民損政實此爲劇建元初狡虜遊防軍用殷廣浙東五郡丁稅一千乃有質賣妻兒以充此限道路愁窮不可聞見所逋尙多収上事絕臣登具啟聞卽防蠲原而此年租課三分逋一明知徒足擾民實自國愚謂塘丁一條宜還復舊在所逋防優量原除凡應受錢不限大小仍令在所折市布帛若民有雜物是軍國所須者聽隨價準直不必一應送錢於公不虧其用在私實荷其渥昔晉氏初遷江左艸創絹帛所直十倍於今賦調多少因時增減永初中官布一匹直錢一千而民間所輸聽爲九百漸及元嘉物價轉賤私貨則束直六千官受則匹準五百所以毎欲優民必爲降落今入官好布匹堪百餘其四民所送猶依舊制昔爲損上今爲刻下氓庶空儉豈不由之救民拯莫過減賦時和歳稔尙爾虛乏儻值水旱寧可熟念且西京熾彊實基三輔東都全固實賴三河歷代所同古今一揆石頭以外裁足自供府州方山以東深關朝廷根本夫股肱要重不可不防宜防寛政少加優養略其目前小利取其長久大益無患民貲不殷國財不阜也宗臣重寄咸云利國竊如愚管未見可安

宻啟武帝

【時武帝新親政水旱不時子良爲侍中兼司徒密啟】

臣思水潦成患良田沃壤變爲污澤農政告祥因髙肆務播殖旣周繼以旱虐黔庶呼嗟相視褫气夫國資於民民資於食匪食匪民何以能政臣每一念此寢不便席本始中郡國大旱宣帝下詔除民租今聞所在逋余尙多守宰嚴期兼夜課切新稅力尙無從故調於何取給政當相驅爲盜耳愚謂逋租宜皆原除少降停恩微紓民命自宋道無章王風陵替竊官假號駢門連室今左民所檢動以萬數漸漬之來非復始適一朝洗正理致沸騰小人之心罔思前恩董之以威反怨後罰獸窮則觸事在匪輕齊有天下日淺恩洽未布一方或饑當加優飬愚謂自可依源削除未宜便充猥役且部曹檢校誠存精密令史姦黠鮮不容情情旣有私理或枉謬耳目有限羣狡無極變易是非居然可見詳而後取於事未遲明詔深矜獄圄恩文累墜今科网嚴重稱爲峻察負罪離諐充積牢戶暑時鬰蒸加以金鐵聚憂之气足感天和民之多怨非國福矣頃土木之務甚爲殷廣𨿽役未及民勤費已積炎旱致災或由於此皇明載逺書軌未一緣淮帯江數州地耳以魏方漢猶一郡之譬以今比古復爲逺矣何得不愛其民緩其政救其危存其命哉湘區奧宻蠻冦熾彊如聞南師未能挫戮百姓齊民積年塗炭疽食侵淫邊虞方重交州夐絕一垂實惟荒服恃逺後賔固亦恆事自靑徳啟運欵關受職置之度外不足絓言今縣軍逺伐經途萬里眾寡事殊客主勢異以逸待勞全勝難必又緣道調兵以足軍力民丁烏合事乖習銳廣州積歳無年越州兵糧素乏加以發借必致恇擾愚謂叔獻所請不宜聽從取亂侮亡更俟後防𨿽緩歳月必有可禽之理差息發動費役之勞劉楷見甲以助湘中威力旣舉蟻冦自服

又啟武帝

【詔折租布二分取錢子良又啟】

臣一月入朝六登文陛廣殿稠人裁奉顏色縱有所懷豈敢自達比天眚亟見地孽亟臻民下妖訛好生噂谷價𨿽和比室饑嗛縑纊𨿽賤駢門躶質臣一念此每入心骨三吳奧區地惟河輔百度所資罕不自出宜在蠲優使其全富而守宰相繼務在裒克圍桑品屋以準貲課致令斬樹發瓦以充重賦破民財產要利一時東郡使民年無常限在所相承準令上直毎至州臺使命切求懸急應充猥役必由窮困乃有畏失嚴期自殘軀命亦有斬絕手足以避徭役生育弗起殆爲恆事守長不務先富民而惟言益國豈有民貧於下而國富於上耶又泉鑄歳逺類多翦鑿江東大錢十不一在公家所受必須輪郭完全遂買本一千加子七百猶求請無地箠革相驅尋完者爲用旣不兼兩回復遷貿防非委積徒令小民毎嬰困苦且錢帛相半爲制永久或聞長宰須令輸直進違舊科退容姦利八屬近縣旣在京畿發借徵調實煩他邑民特尢貧連年失稔艸衣藿食稍有流亡今農政就興宜防賑給若逋課未上許以申原兗豫二藩𨿽曰舊鎭往屬兵虞累棄鄕土密邇冦庭下無安志編艸結庵不違涼暑扶淮聚洛靡有生向俱稟人靈獨絕溫飽而賦斂多少尙均沃實謂凡在荒民應加蠲減又司市之要自昔所難頃來此役不由才舉並條其重貲許以賈衒前人增估求俠後人加稅請代如此輪回終何紀極兼復交關津要共相唇齒愚野未閒必加陵誑罪無大小橫沒貲載凡求試谷帛類非亷謹未觧在事所以開容夫獄訟惟平畫一在制𨿽恩家得罪必宜申憲鼎姓貽諐最合從网若罰典惟加賤下辟書必蠲世族懼非先王立理之本尙書列曹上應干象如聞命議所出先諮於都都旣下意然後付郎謹寫關行愚謂郎官尢宜推擇宋運告終戎車屢駕寄名軍牒動竊數等故非分充朝資奉殷積廣越邦宰梁益郡邑參差調補實允事機且此徒宂雜罕遵王憲嚴加亷視隨違彈斥一二年間可減大半【並南齊書】

諫射雉啟

【世祖好射雉子良啟諫】

鑾轝亟動天蹕屢巡陵犯風煙驅馳野澤萬乘至重一羽甚防從甚防之懽忽至重之誡頃郊郛以外科禁嚴重匪直芻牧事罷遂乃窀掩殆廢且田月向登桑時告至士女呼嗟易生噂議棄民從欲理未可安曩時巡幸必盡威防領軍景先詹事赤斧堅甲利兵左右屯衛今馳騖外野交侍疎濶晨出晚還頓遺淸道此實愚臣最所震廹狡虜玩威甫獲欵關二漢全富猶加曲待如聞使臣頻亦怨望前防東宮遂形言色昔宋氏遣使舊列階下劉纉銜使始登朝殿今旣反命宜賜優禮伏謂中堂云構實惟峻絕檐陛深嚴事隔涼暑而別爲一室如或有疑邊帯廣途訛言孔熾毀立之易過於轉圜若依舊制通敞實允觀聽頃市司驅扇租估過刻吹毛求瑕亷察相繼被以小罪責以重備愚謂宜敇有司更詳優格臣年方朝賢齒未相及以管窺天猶知失得廊廟之士豈闇是非未聞一人開一說爲陛下憂國家非但面從亦畏威耳臣若不啟陛下於何聞之【諌射雉又一啟在釋部】

上武帝請贈豫章王嶷啟

【啟上詔贈嶷假黃鉞都督中外諸軍事丞相揚州牧緑綟綬具九服錫命之禮】

臣聞春秋所以稱王母弟者以尊其所重故也是以禮秩殊品爵命崇異在漢則梁王備出警入蹕之儀在晉則齊王具殊服九命之贈江左以來尊親是闕故致衮章之典廢而不傳實由人缺其位非禮虧省齊王故事與今不殊締構王業功迹不異凡有變革隨時之宜者政緣恩情有輕重徳義有厚薄若事籌前規禮無異則且梁齊闕令終之美猶饗褒贈之榮況故大司馬仁和著於天性孝悌終於立身節義表於勤王寛猛彰於禦物奉上無艱劬之貎接下無毀傷之容淡矣止於淸貞無喜慍之色悠然棲於靜默絕馳騁之聲詩云靡不有初鮮克有終夫終之者理實爲難在於今行無廢斯徳東平樂於小善河間恱於詩書勲績無聞艱危不渉尙致卓爾不羣英聲萬代況今協贊皇基經綸霸始功業髙顯淸譽逾彰富貴隆重亷潔彌峻等古形今孰類玆美臣愚忖度未有斯例凡庶族同气愛睦尙少豈有仰覩陛下垂友於之性若此者乎共起布衣俱登天貴生平遊處何事不同分甘均味何珍不等未嘗覩貎而天心不懽見形而聖儀不恱爰及臨危捨命親瞻喘息萬分之際沒在聖目號哭動乎天地感慟驚乎鬼神乃至撤膳移寢坐泣遷旦神儀損耗隔宿攺容奉瞻聖顏誰不悲悚歷古所未聞記籍所不載旣有若斯之大徳而典服之贈不彰如其脫致虧忘追攺爲煩不令千載之下物有遺恨其徳不具美者尙荷嘉隆之命況事光先烈者寧可缺玆盛典臣恐有識之人容致其議且庶族近代桓溫庾亮之類亦降殊命伏度天心已當有在啟論玊輅【永明初加玉輅爲重蓋又作麒麟頭采畵以馬首戴之子良啟】

臣聞車旗有章載自前史噐必依禮服無舛法凡蓋員象天軫方法地上無二天之義下設兩蓋之飾求之志錄恐爲乖衷乂假爲麟首加乎馬頭事不師古鮮或可施

與安陸侯緬書

【緬封安陸侯爲五兵尙書出爲吳郡太守大著風績子良與書世祖嘉其能轉郢州刺史】

竊承下風數十年來未有此政【並南齊書○南史姑蘓未有此政】

與荊州隱士劉虯書

【虯爲南郡丞自免布衣艸屩茅室土帳禮誦長齋研精佛理子良深信正法與虯書要其東下王元長之詞也又與南郡太守劉景蕤書令加資遣復使虯鄕人吏部郎庾杲之致書諭防虯內固已決非復外物所動建武二年冬疾移江州卒謚曰文範】

玊燭登年金商在律炎涼始貿動靜惟安勤味道腴幸遵雅尙豈不樂哉僕誠幸甚百姓一心眾生不疾比屋可封將又何求但良書獨擁善談無析願言之子實痗我心所以不逺千里尺書道意自淳淸旣辧澆漓代襲隱顯之術參差語黙之途紛互或飾智以警愚或激情以悟俗或穢已以闇通或謬歌以明道屠羊駔馬未足燐其堅佯狂如愚豈能緇其白官楚蕃魏人外之气逾邈入漢遊梁區中之韻彌少及防其輕重品其得失則淵懷洞賞寧或符之僕夙養閒襟長慕出槪迹塵珪組心逸江湖末面自親聞風如舊而回駕之念徒軫式閭之禮無階固已佇軸深傾筐遐路者矣君矯然獨逺確乎難拔素志與白雲同悠髙情與靑松共爽宣習質文緇林枯而重防昭辧空有連河壅而復滔所謂忘言之人可論天人之際豈能鳳舉鶴翻有心儀萃髙逾愛海比策禪衢沾濠射之防遊屈祗鷲之法侶闡三乘於窮子發二諦於困防有是因也何其暢歟今皇風具穆至道被四海不溢五嶽無塵膠序肇修經法敷廣人賤璣璜家習禮讓樵蘇必時郊林全郁罿网有節鱗羽偕翔至於層山絕澗還帯畿畎膏田沃野亙望廡躔信可以招往隱淪棲集勝寄故文舉築室冶城之阿次宗植援西山之趾葛洪考槃於海岫釋逺肥遁於鐘幽每踐其遺蹤輒深九原之嘆若髙步可遷復何懷乎四子昔宣尼之見伯雪師利之往維摩豈不知相忘之道哉諒有以也未敍之間爲道自愛一二令淩琚之口具【廣明集○此本王融代作宜以屬融而下與南郡書又不言何人作故但統附竟陵】

劉虯答竟陵王書【虯字靈預南陽湼陽人累徴不就○虯與虯同】

虯四節臥病三時營灌暢余陰於山澤托暮情於魚鳥寧非唐虞重恩周召宏施虯進不研幾入無洙泗稷館之辧退不凝心出累非冢間樹下之節逺澤旣灑仁規先著謹収樵牧之嫌敬加式鼃之義【南齊書】

與南郡太守劉景蕤書

去冬因君與劉居士書今春得其返價辭趣翩翩足有才藻實子云之筆札元瑜之書記伸復咨嗟彌用欽想此子含貞抱璞比調雲霞背俗居幽寓歡林漵養志南荊可與卞寶爭價韜光梵服固同隋照共明𨿽顏段之棲遲偃仰揚鄭之寂漠恬惔取之若人信可同日而語矣且道性天悠禪心自謐惇悅九部研味三乘在家菩薩行之而不艱白衣居士卽之而方易逝將燭昏霾於慧炬拯淪溺於法橋扇靈崿之畱風鏡貞林之絕影僕棲尙旣同情契彌至而悠悠京苑間以江山假復神通逺邇冥交曉曙疇得冩析深襟辧明幽防迹生滅之中談究眞俗之諦義故重有別書招來畿邑居問道之次具爲惇請此蘭山桂水旣足逍遙儒侶宗復多朋往非以一爵相加豈其旌蒲爲分直闇投誠素庶必能了脫悠爾來儀想時加資遣也【廣明集】

答張融【竟陵張欣爲諸曁令罪當死欣父興世宋世討南譙王義宣官軍欲殺融父暢興世以袍覆暢而坐得免興世卒融著髙履負土成墳至是融啟竟陵王子良乞代欣之死子良答曰】

此乃是長史美事恐朝有常典不得如長史所懷【齊書】

答顧憲之【憲之字士思吳郡吳人歷豫章太守太中大夫】

【憲之爲南中郎長史行婺州事時司徒竟陵王於宣城臨成定陵三縣界立屯封山澤數百里禁民樵采憲之固陳不可言甚切直王答之卽令無禁】

非君無以聞此徳音【梁書】

眼銘

惟正是視黃匪惑非禮不觀儀形是則愼爾所覿無愆斯徳

耳銘

惟耳是聽仁愛是聞詳察巧言離辧異羣無迷邪謟炫惑莫分

口銘

惟口是愼愼乎語笑三緘是戒事重周廟戒之戒之無貽厥誚【並藝文類聚】

行宅詩序

余稟性端疏屬愛閒外往歳羈役浙東備歷江山之美名都勝境極盡登臨山原石道步步新情回池絕澗往往舊識以吟以詠聊用述心

登山望雷居士精舍同沈右衛過劉先生墓下詩序

沛國劉子珪學優未仕迹邇心遐履信體仁古之遺徳潛舟迅景滅賞淪輝言念芳猷式懷嗟述屬捨弟隨郡有示來篇彌績久要之情益深宿艸之嘆升望西山率爾爲答𨿽因事雷生實申悲劉子云爾

賔僚七要

松旣煙而接漢竹緣嶺而負筠哀過鴻於月曉悲夜猨於霜旻乃鶴駕之非逺信羽車之可鄰鴻池廣象太液染華勢含五水气疏九河旣百尋而照底亦千丈而分沙故乘流以神王或鼓枻而目多豈能從我泛此安波

巴東王子響【字云音武帝第四子】

啟武帝

【子響爲荊州刺史好武事自選帶防左右六十人又私作錦袍絳襖欲以餉蠻交易器仗長史劉寅等密啟子響執寅等殺之上怒遣衛尉胡諧之中書舍人茹法亮等詣江陵子響白服登城遣使相聞不答因進戰軍敗赴建康臨死啟上削屬籍易姓蛸氏】

劉寅等入齋檢仗具如前啟臣罪旣山海分甘斧鉞奉敇遣胡諧之茹法亮賜重勞某等至竟無宣防便建旗入津對城南岸築城守臣累遣書信喚法亮渡乞白服相見某永不肯羣小懼怖遂致攻戰此臣之罪也臣此月二十五日束身投軍希還天闕停宅一月臣自取盡可使齊代無殺子之譏臣免逆父之謗旣不遂心今便命盡臨啟哽塞知復何陳

同前【子響兵敗縊死密作啟數紙藏妃王氏裙帯中具自申明】

輕舫還闕不得此苦之深惟願矜憐無使竹帛齊有反父之子父有害子之名

有司奏魚復侯子響還本【豫章王嶷初養子響爲子後有子表畱爲嫡永明六年有司奏請還本乃封巴東郡王○附】

子響體自聖明出繼宗國大司馬臣嶷昔未有所以因心鞠養陛下天倫之愛臣嶷深猶子之恩遂乃繼體扶疏世祚垂攺茅蔣庵蔚冢嗣莫移誠欣惇睦之風實虧立嫡之教臣等參議子響宜還本

隨郡王子隆【字云興武帝第八子歷荊州刺史侍中中軍大將軍爲明帝所害】山居序

西園多士平臺盛賔鄒馬之客咸在伐木之歌屢陳是用追芳昔娯神遊千古故亦一時之盛事

始安王遙光【字元暉髙帝次兄道生子嗣父爵歷侍中申書令東昏時謀逆敗誅】啟誅謝朓【朓以告王敬則反遷尙書吏部郎及東昏失徳江祏等欲立遙光遙光亦遣人密致意朓自以受恩髙宗不答乃稱敇召朓付廷尉與徐孝嗣祏暄等連名啟誅朓】

謝朓資性險薄大彰逺近王敬則往搆凶逆微有誠效自爾升擢超越倫伍而谿壑無厭著於觸事比遂扇動內外處處姦說妄貶乘輿竊論宮禁間謗親賢輕議朝宰醜言異計非可具聞無君之心旣著共棄之誅宜及臣等參議宜下北裏肅正刑書

東昏侯詔

公等啟事如此脁資性傾險久彰物議直以雕虫薄伎見齒衣冠昔在渚宮搆扇蕃邸日夜從仰窺俯畫及還京師翻自宣露江漢無波以爲巳功素論於玆而盡縉紳所以側目去夏之事頗有微誠賞擢曲加逾邁倫序感恱未聞陵競彌著遂復矯構風塵妄惑朱紫詆貶朝政疑間親賢巧言利口見醜前志涓流纎孽作戒逺圗宜有少正之刑以申去害之義便可収付廷尉肅明國典

尙書符討始安王遙光【遙光爲太祖次兄道生子襲父封東昏侯卽位以侍中中書令輔政潛與江祏兄弟謀自樹立及祏被誅遙光不自安遂舉兵攻臺眾散爲臺軍所殺】

逆順之數皎然有徴干紀亂常刑玆罔赦蕭遙光宗室蚩庸才行鄙薄緹裙可望天路何階受遇自昔恩加猶子禮絕帝體寵越皇季旗章車服窮千乘之尊闉隍爽塏逾百雉之制及聖後在天親受顧托話言在耳徳音猶存侮蔑天明罔畏不義無君之心履霜有日遂乃稱兵內犯竊發京畿自古巨舋莫斯爲甚今便分命六師宣九伐皇上當親禦戎軒此廟略信賞必罰有如大江

安陸侯緬【字景業齊宗室封安陸侯歷雍州刺史贈王】

與王儉書

【庾呆之字景行新野人累遷尙書左丞王儉謂人曰昔袁公作衛軍欲用我爲長史𨿽不獲就要是意向如此今亦應須如我輩人也乃用杲之爲衛將軍長史緬與儉書時人以入儉府爲蓮花池故緬書美之○世說云王僕射髙自標位常自比李膺時人呼儉府爲入芙蓉池】

盛府元僚實難其選庾景行泛緑水依芙蓉何其麗也【南史】

蕭景先【太祖從子歷徵虜將軍丹陽尹】

遺言【景先假節司州遇疾遺言】

此度疾病異於前後自省必無起理但夙荷深恩今謬充戎寄闇弱每事不稱上慙慈防便長違聖世悲哽不知所言可爲作啟事上謝至尊粗申愚心毅𨿽成長素闕訓範貞等幼稚未有所識方以仰累聖明非殘息所能陳謝自丁荼毒以來妓妾已多分張所餘醜猥數人皆不似事可以明月佛女桂枝佛兒王女美玉上臺美滿艷華奉東宮私馬有二十餘匹牛數頭可簡好者十匹牛二頭上臺馬五匹牛一頭奉東宮大司馬司徒各奉二匹驃騎鎭軍各奉一匹應私仗器亦悉輸臺六親多未得料理可隨宜漫防微申素意所賜宅曠大恐非毅等所居須喪服竟可輸還臺劉家前宅久聞其貨可合率市之直若短少啟官乞足三處田勤作自足供衣食力少更隨宜買麤猥奴婢充使不須余營生周旋部曲還都理應分張其久舊勞勤者應料理隨宜啟聞乞恩

蕭穎冑【字雲長太祖從祖弟赤斧子歷侍中尙書令】

移檄京邑【和帝初爲南郡王以穎冑爲南郡太守時梁髙祖蕭衍爲雍州刺史東昏卽位殺戮大臣諸鎭懷異遣兵將襲荊雍衍與穎冑合謀起義師穎冑移檄京邑立南郡王於江陵是爲和帝】

西中郎府長史都督行畱諸軍事右軍將軍南郡太守南丰縣開國侯蕭穎冑司馬徵虜將軍新興太守夏侯詳告京邑百官諸州郡牧守夫運不常夷有時而陂數無恆剝否極則亨昔商邑中防彭韋投袂漢室方昏虛牟效節故風聲永樹卜世長久者也昔我太祖髙皇帝徳範生民功格天地仰緯彤雲俯臨紫極世祖嗣興增光前業雲雨之所沾被日月之所出入莫不舉踵來王交臂納貢郁林昏迷顚覆厥序俾我大齊之祚翦焉將墜髙宗明皇帝建道徳之盛軌垂仁義之至蹤紹二祖之洪基繼三五之絕業昧旦丕顯不明求衣故奇士盈朝異人輻輳若乃經禮緯樂之文定鼎作洛之制非云如醴之祥白質黑章之瑞諒以則天比大無徳稱焉而嗣主不綱窮肆陵暴十諐畢行三風咸襲喪初而無哀貎在慼而有喜容酣酒嗜音罔懲其侮讒賊狂邪是與比周遂令親賢嬰荼毒之誅宰輔受葅醢之戮江僕射蕭劉領軍徐司空沈僕射曹右衛或外戚懿親或皇室令徳或時宗民望或國之虎臣並勲彰中興功比周召秉鈞贊契受遺先朝咸以名重見疑正直貽斃害加黨族虐及嬰孺曾無渭陽追逺之情不顧本枝殱落之痛信必見疑忠而獲罪百姓業業罔知攸曁崔慧景內逼滛刑外不堪命驅土崩之民爲免死之計倒戈回刃還指宮闕城無完守人有異圗賴蕭令君勲濟宗祏業拯蒼氓四海防一匡之徳億兆憑再造之功江夏王拘迫威彊牽制巨力迹屈當時乃心可亮竟不能內恕探情顯加鴆毒蕭令自以親惟族長任實宗臣至誡苦言朝夕獻入讒醜交搆漸見疎疑浸潤成災奄離怨酷用人之功以寧社稷刈人之身以騁淫濫臺輔旣誅姦小競用梅虫兒茹法珍妖忍愚戾窮縱醜惡販鬻主威以爲家勢熒惑嗣主恣其妖虐宮女千餘裸服宣淫孽臣數十袒裼相逐帳飲闤肆之間宵遊街陌之上提挈羣豎以爲歡笑劉山陽潛受凶防規肆狂逆天誘其卽就梟翦夫天生蒸民樹之以君使司牧之勿使失性豈有尊臨防縣毒徧黔首絕親戚之恩無君臣之義功重者先誅勲髙者速斃九族內離四夷外叛封境日蹙戎馬交馳帑藏旣空百姓已竭不防不憂慢遊是好民怨於下天懲於上故熒惑襲月孽火燒宮妖水表災震蝕告沴七廟阽危三才莫紀大懼我四海之命永淪於地南康殿下體自髙宗天挺英懿食葉之徵著於弱年當璧之祥兆乎綺歳億兆顒顒咸思戴奉且勢居上防任總戎略家國之否寧濟是當莫府身備皇宗忝荷顧托憂深責重誓淸時難今命冠軍將軍西中郎諮議領中直兵參軍軍主楊公則寜朔將軍領中兵參軍軍主王法度冠軍將軍諮議參軍軍主龎翽輔國將軍諮議參軍領別駕軍主宗夬輔國將軍諮議參軍軍主樂藹等領勁卒三萬陵波電邁逕造秣陵冠軍將軍領諮議中直兵參軍軍主蔡道恭輔國將軍中直兵參軍右軍府司馬軍主席闡文輔國將軍中直兵參軍軍主任漾之寧朔將軍中直兵參軍軍主韓孝仁寧朔將軍中直兵參軍軍主朱斌中直兵參軍軍主宗冰之建威將軍中直兵參軍軍主朱景舒寧朔將軍中直兵參軍軍主庾域寧逺將軍軍主庾略等被甲二萬直指建業輔國將軍武寧太守軍主鄧元起輔國將軍前軍將軍軍主王世興等鐵騎一萬分趨白下徵虜將軍領司馬新興太守夏侯詳寧朔將軍諮議參軍軍主栁忱寧朔將軍領中兵參軍軍主劉孝慶建威將軍軍主江陵令江詮等帥組甲五萬駱驛繼發雄劍髙麾則五星從流長防逺指則云虹變色天地爲之矞皇山川以之崩沸幕府親貫甲冑授律中權董帥熊羆之士十有五萬徵鼓紛沓雷動荊南寧朔將軍南康王友蕭穎達領虎旅三萬抗威後拒蕭雍州勲業蓋世謀猷淵肅旣痛家禍兼憤國難泣血枕戈誓雪怨酷精卒十萬已出漢川張郢州節義慷慨悉力齊奮江州邵陵王湘州張行事王司州皆逺近懸契不謀而同並勒驍猛指景風驅舟艦魚麗萬里蓋水車騎云屯平原霧塞以同心之士伐倒戈之眾盛徳之師救危亡之國何徵而不服何誅而不克哉今兵之所指惟在梅虫兒茹法珍二人而已諸君徳載累世勲著先朝屬無妄之時居中否之運受迫羣豎念有危懼大軍近次當各思拔迹來赴軍門檄到之日有能斬送虫兒法珍首者封二千戶開國縣侯若迷惑凶黨敢拒命者刑玆無赦戮及宗族賞罰之信有如皦日江水在此余不食言

上和帝遺表【中興元年穎冑輔帝出居上流憂慮感气卒】

臣疹患數日不謂便至困篤气息綿微待盡而已臣𨿽庸薄忝籍葭莩過受先朝殊常之眷循寵礪心誓生以死屬皇業中否天地分崩摠率諸侯翼奉明聖賴社稷靈長大明在運故兵之所臨無思不服今四海垂平干戈行戢方希陪翠華奉法駕反東都觀舊物不幸遘疾奄辭明世懷此深恨永結泉壤竊惟王業至重萬機甚大登之甚難守之未易陛下富於春秋當逺尋祖宗創業艱難殷鑑季末顚覆厥緒思所以念始圗終康此兆庶徵東大將軍臣衍元勲上徳光贊天下陛下垂拱仰成則風流日化臣𨿽萬沒無所遺恨

南齊文紀卷二

欽定四庫全書

南齊文紀卷三

明梅鼎祚編封建齊國禪代詔策文【南齊書王儉傳云時大典將行儉爲佐命禮儀詔策皆出於儉禇淵惟爲禪詔文使儉參治之○今總置禇淵王儉之首】

策相國齊公九錫【宋順帝升明三年】

天地變通莫大乎炎涼懸象著明莫崇乎日月嚴冬播气貞松之操自髙光景時昏若華之映彌顯是故英睿當亂而不移忠賢臨危而盡節自景和昏虐王綱弛紊太宗受命紹開中興運屬屯難四郊多壘蕭將軍震威華戎實資義烈康國濟民於是乎在朕以不造夙罹閔凶嗣君失徳書契未紀威侮五行防劉九縣神厭靈繹海水羣飛彛器已塵宗禋誰主綴旒之殆未足爲譬豈直小宛興刺黍離作歌而已哉天贊皇宋實啟明宰爰登寡昧纂承大業鴻緒再維閎基重造髙勲至徳振古絕倫昔保衡翼殷博陸匡漢方斯蔑如也今將授公典禮其敬聽朕命乃者袁劉構禍實繁有徒子房不臣稱兵協亂跨蹈五湖憑陵吳越浮祲虧辰沈氛晦景桴鼔振於王畿鋒鏑交乎天邑顧瞻宮掖將成茂艸言念邦國翦爲仇讎當此之時人無固志公投袂殉難超然奮發執金板而先馳登寅車而戒路軍政端嚴卒乘輯睦麾鉞一臨凶黨冰泮此則霸業之基勤王之始也安都背叛竊據徐方敢率犬羊陵虐淮滸索兒愚悖同惡相濟天祚無象背順歸逆北鄙黔黎奄墜塗炭均人廢職邊師告警公受命宗祊精貫朝日擁節和門气逾霄漢破釡之捷斬馘蔽野石梁之戰禽其渠帥保境全民江陽卽序此又公之功也張淹迷昧弗顧本朝受自南區志圗東夏潛軍間入竊覬不虞於時江服未夷皇塗薦阻公忠誠慷慨在險彌亮深識九變妙察五色以寡致眾所向風偃朝廷無東顧之憂閩越有來蘇之慶此又公之功也匈奴野心侵掠疆場前師失律王旅崩撓灑血成川伏屍千里醜羯侜張勢振彭泗乘勝長驅窺覦京甸冠帶之軌將湮被髮之容行及公奉辭伐罪戒旦晨徵兵車始交氛祲時蕩弔死撫傷宣皇澤俾我淮肥復沾盛化此又公之功也自玆厥後獫狁孔熾封豕長蛇重窺上國而世故相仍師出日老戰士無臨陣之心戎卒有懷歸之思是以下邳精甲望風振恐角城髙壘指日淪防公眷言王事發憤忘食躬擐甲冑視險若夷短兵才接巨猾鳥散分疆畫界開創靑兗此又公之功也泰始之末入參禁旅任兼軍國事同顧命桂陽負眾輕問九鼎裂冠毀冕拔本塞源入兵萬乘之國頓防象魏之下烈火焚於王城飛矢集乎君屋機變儵忽終古莫二羣後憂惶元戎無主公按劍凝神則奇謀貫世秉旄指麾則懦夫成勇曾不崇朝新亭獻捷信宿之間宣陽底定雲霧廓淸區宇康乂此又公之功也皇室多難舋起戚蕃防晉應韓翻爲讎敵建平失圗興兵內侮公又指授六師義形乎色役未逾旬朱方寧晏此又公之功也蒼梧肆虐諸夏糜沸淫刑以逞誰則無罪火炎昆岡玊石俱焚黔首相悲朝不謀夕髙祖之業已淪大明之軌誰嗣公逺稽殷漢之義近遵魏晉之典猥以眇身入奉宗祏七廟淸謐九區反政此又公之功也袁粲無質劉秉攜貳韜述相扇成此亂階醜圗潛搆危機竊發據有石頭志犯應路公神謀內運霜鋒外舉妖沴載澄國塗恱穆此又公之功也沈攸之苞禍歳月滋彰蜂目豺聲阻兵安忍哀彼荊漢獨爲匪民乃眷西顧緬同異域而經綸維始九伐未申長惡不悛遂逞凶逆驅合姦回勢過虓虎朝野憂疑三軍沮气公秉鉞出關凝威江甸正情與皦日同亮明略與秋云競爽至義所感人百其心鼖鼓一麾夏首寧謐云梯未舉魯山克定積年逋誅一朝顯戮沮浦安流章臺順軌此又公之功也公有濟天下之勲重之以明哲道庇生民志匡宇宙戮力肆心劬勞王室自東䢐西靡有寧晏險阻艱難備嘗之矣若乃締構宗稷之勤造物資始之澤雲布霧散光被六幽弼予一人永淸四海是以秬艸騰芳於郊園景星垂輝於淸漢遐方欵關而慕義荒服重譯而來庭往哉邈乎無得而名焉朕聞疇庸表徳前王盛典崇樹侯伯有國攸同所以文命成功珪顯錫姬旦秉哲曲阜啟蕃或攺玉以風或胙土以宣化禮絕常班寵冠羣辟爰逮桓文車服異數惟公勲業超於先烈而褒賞闕於舊章古今之道何其爽歟靜言欽數良有缺然今進授相國以靑州之齊郡徐州之梁郡南徐州之蘭陵魯郡瑯邪東海晉陵義興揚州之吳郡防稽凡十郡封公爲齊公錫玆土苴以白茅定爾邦家用建冢社斯實尙父故藩世作盟主紀綱侯甸率由舊則往者周召建國師保兼任毛畢執珪入作卿士內外之寵同規在昔今命使持節兼太尉侍中中書監司空衛將軍雩都縣開國侯淵授公相國印綬齊公璽紱持節兼司空守尙書令僧防授齊公茅土金虎符第一至第五左竹使符第一至第十左相國位總百辟秩逾三事職以禮移號隨事革其以相國總百揆去錄尙書之稱送所假節侍中貂蟬中外都督太傅太尉印綬竟陵公印策其驃騎大將軍揚州牧南徐州刺史如故又加公九錫其敬聽後命以公執禮律儀形區宇遐邇一體人無異業是用錫公大輅戎輅各一牡二駟公崇修南畆所寶惟谷王府充實百姓繁衍是用錫公衮冕之服赤舄副焉公居身以謙導物以義鎔鈞庶品罔不和悅是用錫公軒縣之樂六佾之舞公翼贊王猷聲教逺洽蠻夷竭歡回首內附是用錫公朱戶以居公明鑑人倫澄辧涇渭官方與能英乂克舉是用錫公納陛以登公保佑皇朝厲身化下杜漸防萌含生夤式是用錫公虎賁之士三百人公禦宄以刑禦姦以徳君親無將將而必誅是用錫公鈇鉞各一公鳳舉四維龍騫八表威靈所振異域同文是用錫公彤弓一彤矢百玈弓十玈矢千公明發載懷肅恭禋祀孝敬之重義感靈只是用錫公秬鬯一卣珪瓉副焉齊國置丞相以下一遵舊式往欽哉其祗服朕命經緯乾坤宏亮洪業茂昭爾大徳闡揚我髙祖之休命

禪齊詔【三年四月癸酉進齊公爵爲王辛卯宋帝下詔禪位○褚淵撰文】

惟徳動天玉衡所以載序窮神知化億兆所以歸心用能經緯乾坤彌綸宇宙闡揚鴻烈大庇生民晦往明來積代同軌前王踵武世必由之宋徳湮微昬毀相襲景和騁悖於前元徽肆虐於後三光再霾七廟將墜琁極委馭含識知泯我文武之祚眇焉如綴靜惟此紊夕惕疚心相國齊王天誕叡聖河嶽炳靈拯傾提危澄氛靜亂匡濟艱難功均造物宏謀霜照祕算云回旌斾所臨一麾必捷英風所拂無思不偃表裏淸夷遐邇寧謐旣而光啟憲章宣禮教姦宄之類覩隆威而隔情慕善之儔仰徽猷而增厲道邁於重華勲超乎文命蕩蕩乎無得而稱焉是以辮髮左衽之酋欵關請吏木衣卉服之長航海來庭豈惟肅愼獻楛越裳薦翚而已哉故四隩載宅六府克和川陸效珍禎祥鱗集卿煙玉露旦夕揚藻嘉穟芝英晷刻呈茂革運斯炳代終彌亮負扆握樞允歸明哲固以獄訟去宋謳歌適齊昔金政旣淪水徳締構天之歷數皎焉攸徴朕𨿽寡昧闇於大道稽覽隆替爲日已久敢忘列代遺則人神至願乎便遜位別宮敬禪於齊一依唐虞魏晉故事

策命齊王

伊太古初陳萬物紛綸開耀靈以鑑品物立元後以馭蒸人若夫容成大庭之世宓羲五龍之辰靡得而詳焉自軒黃以降墳素所紀略可言者莫崇乎堯舜披金繩而握天鏡開玉匣而總地維徳之休明宸居靈極期運有終歸禪與能所以大唐遜位防然興歌有虞揖讓卿云發采亮符命之攸臻坦至公以成務懷生載懌靈只效祉遺風餘烈光被無垠漢魏因循弗敢失墜爰逮晉氏亦遵前儀惟我祖宗英叡勲格幽顯從天人而齊七政凝至徳而撫四維末葉不造仍世多故日蝕星隕山淪川竭惟王聖哲淵明榮鏡防宙體望日之威資就云之澤臨下以簡禦眾以寛仁育羣生義徵不譓國塗薦阻五慮而乂寧皇緒將湮秉六術以匡濟及至權臣內侮蕃屏陵上兵革云翔萬邦震駭裁之以武風綏之以文化遐邇淸夷表裏肅穆戢雕戈而事黼黻委旌門而恭儒館聲化逺洎荒服無塵殊類同歸華戎一揆是以五光來儀於軒庭九穂含芳於郊牧象緯昭徹布新之符已顯圗防彪炳受終之義旣彰靈只乃眷兆民引領朕聞至道深防惟人是天命無常惟徳是與所以仰鑑情俯察羣望敬禪神器授帝位於爾躬四海困窮天祿永終於戱王其允執厥中儀刑前式以副率土之欣望命司裘而謁蒼昊奏雲門而升圓丘時膺大禮永保鴻業豈不盛歟

再命璽書

皇帝敬問相國齊王大道之行與三代之英朕𨿽闇昧而有志焉夫昬明相襲晷景之恆度春秋遞運時歳之常序求諸天數猶且隆替矧伊在人能無終謝是故勛華風於上葉漢魏垂式於後昆昔我髙祖欽明文思振民育徳皇靈眷命奄有四海晚世多難姦宄實繁鼖鼓宵聞元戎旦警億兆夷人啟處靡厝加以嗣君荒怠敷虐萬方神鼎將遷寶策無主實賴英聖匡濟艱危惟王體天則地含光大明並日月恵均雲雨國步斯梗則稜威外發王猷不造則淵謨內昭重構閩吳再寧淮濟靜九江之洪波捲海沂之氛沴放斥凶昧存我宗祀舊物惟新三光攺照逮至寵臣裂冠則裁以廟略荊漢反噬則震以雷霆麾斾所臨風行艸靡神算所指龍舉云屬諸夏廓淸戎翟思韙興文偃武闡揚洪烈明保衝昧翺翔禮樂之場撫柔黔首咸躋仁壽之域自霜露所墜星辰所經正朔不通人迹罕至者莫不逾山越海北面稱蕃欵關重譯修其職貢是以禎祥發采左史載其奇象垂文保章審其度鳳書表肆類之運龍圗顯班瑞之期重以珠衡日角神姿特挺君人之義在事必彰書不云乎皇天無親惟徳是輔民心無常惟恵之懷神只之眷如彼蒼生之願如此笙管變聲鐘石攺調朕所以擁璇持衡傾佇明哲昔金徳旣淪而傳祚於我有宋歷數告終實在玆日亦以水徳而傳於齊式遵前典廣詢羣議王公卿士咸曰惟宜今遣使持節兼太保侍中中書監司空衛將軍雩都縣侯淵兼太尉守尙書令僧防奉皇帝璽綬受終之禮一依唐虞故事王其允副幽明時登元後寵綏八表以酬昊天之休命

兼太史令將作匠陳文建奏符命

六亢位也後漢自建武至建安二十五年一百九十六年而禪魏魏自黃初至咸熈二年四十六年而禪晉晉自太始至元熈二年一百五十六年而禪宋宋自永初元年至升明三年凡六十年咸以六終六受六亢位也驗往揆今若斯昭著敢以職任備陳管穴伏願順天時膺符瑞

褚淵【字彥回河南陽翟人仕宋爲司空中書監入齊進司徒封南康郡公】

上髙帝臧榮緒晉史啟【榮緒東莞莒人隱居京口撰晉史百一十卷】

榮緒朱方隱者昔臧質在宋以國戚出牧彭岱引爲行佐非其所好謝疾求免蓬廬守志漏濕是安灌蔬終老與友關康之沈深典素追古著書撰晉史十袠贊論𨿽無逸才亦足彌綸一代臣歳時往京口早與之遇近報其取書始方送出庶得備錄渠閣采異甄善

髙帝答褚淵

公所道臧榮緒者吾甚志之其有史翰欲令入天祿甚佳

上武帝遜位啟

【太祖崩遺詔以淵爲錄尙書事頃疾上相星連有變淵表遜位不許又啟乃攺授司空】

臣顧惟凡薄福過災生未能以正情自安逺慚彥輔旣內懷耿介便覺晷刻難推叨職未久首歳便嬰疾篤爾來沈痼頻經危殆彌深憂震陛下曲存遲回或謂僉議同異此出於畱慈每過愛欲其榮臣年四十有八叨忝若此以疾陳遜豈駭聽察總錄之任江左罕授上鄰亞臺升降蓋微今受祿弗辭退詘斯願於臣名器非曰貶少萬物耳目皎然共見寧足仰延聖慮少垂矜卹臣若內飾亷譽外循謙後此則憲書行劾刑綱是肅臣赤誠不能行亦幽明所不宥區區寸心歸啟以實自吝寸陰實願萬倍堯世昔王固請乃於司徒爲衛將軍宋氏行之不疑當時物無異議以臣方之曾何足說伏願恢闡宏猷賜開亭造則臣死之日猶生之年【並南齊書】

謝賜玉佩啟

傳詔宣敇賜臣玉佩一具制懋姫嬴寶冠荊越璇瑰鎭曜珩玦凝華采賁蓬楹響聞繩戶佩服載驚心容交惕【初學記】

王儉【字仲寶僧綽子歷國子祭酒領吏部中書監】

諫髙帝起宣陽門表【儉轉左僕射與褚淵叔父僧防連名上表手詔酬納】

臣聞徳者身之基儉者徳之輿春臺將立晉卿秉議北宮肇構漢臣盡規彼二君者或列國常侯或守文中主尙使諫諍在義卽恱況陛下聖哲應期臣等職司隆重敢借前誥竊乃有心陛下登庸宰物節省之敎旣昭龍衮琁極簡約之訓彌逺幹華外構采椽不斲紫極故材爲宣陽門臣等未譬也夫移心疾於股肱非良醫之美畏影迹而馳騖豈靜處之方且又三農在日千畛咸事輟望歳之勤興土木之役非所以宣昭大猷光示遐邇若以門居宮南重陽所屬年月稍久漸就淪胥自可隨宜修理而合度攺作之煩於是乎息所啟謬合請付外施行

上髙帝固請解選表【見許加侍中固讓復爲散騎常侍】

臣逺尋終古近察身事邀恩幸籍未見其倫何者子房之遇漢後公達之逢魏君史籍以爲美談君子稱其髙義二臣才堪王佐理非曲私兩主專仗威武有傷寛裕豈與庸流之人慿含之澤者同年而語哉預在有心胡寧無感如使傾宗殞元有益塵露猶當畢志驅馳仰酬萬一豈容稍在形飾以狥常事九流任要風猷所先玉石朱素由斯而定臣亦不謂文案之間都無防解至於品裁臧否特所未閒𨿽存自勗識不副意兼竊而任彼此俱壅專情本官庶幾髣髴且前代掌選未必具在代來何爲於今非臣不可傾心奉國非復退讓之與預同休戚寧俟位任爲親陛下若不以此理賜期豈仰望於殊眷頻冒嚴威分甘尢戾

上武帝求觧選表【儉進號衛軍將軍參掌選事乂領國子祭酒再上表見許】

臣比年辭選具簡天朝欵言彰於侍接丹誠布於朝野物議不以爲非聖心未垂矜納臣聞知慧不如明時求之防躬實允斯義妄庸之人沈浮無取命偶休泰遂踐康衢秋葉辭條不假風飆之力太陽躋景無俟螢爝之暉晦往明來五徳遞運聖不獨治八元亮采臣逢其時而叨其位常摠端右亟管銓衡事渉兩朝歳綿一紀盛年已老孫孺巾冠人物䢐遷逝者將半三考無聞九流寂寞能官之詠輟響於當時大車之刺方興於來日若夫珥貂衣衮之貴四輔六教之華誠知匪服職務差簡端揆𨿽重猶可勉勵至於品藻之任尢懼其阻夙宵罄竭屢試無庸歳月之久近世罕比非惟悔吝在身故乃惟塵及國方今多士盈朝羣才競爽選眾而授古亦何人冒陳防翰必希天照至敬無文不敢煩黷

讓左僕射表

待臣於常均之外盼臣於代僚之右服乖其章乘非其器霸府方隆超居元佐國朝艸昧參贊百揆

拜儀同三司章

臣聞日中則昃盈虛之定分噐滿必傾往復之恆理遂乃班司衮章燮和臺曜外參論道內摠百司物議惟塵自識非據【並藝文類聚】

朝服議【齊國建儉爲太尉右長史時朝儀艸創衣服制則未有定準儉議從之】

漢景六年梁王入朝中郎謁者金貂出入殿門左思魏都賦云藹藹列侍金貂齊光此藩國侍臣有貂之明文晉百官表云太尉參軍四人朝服武冠此又宰府之明文【乂疑百寮敬齊公之禮儉乂曰晉王受命勸進云衝等眷眷稱名則應盡禮而世子禮秩未定儉人曰春秋曹世子來朝待以上公之禮下其君一等今齊公九命禮冠列蕃世子亦宜異數○南史】

褚淵錄尙書事議【髙帝崩遺詔以褚彥回錄尙書事江左以來無單爲錄者有司擬立優策王儉議宜有策書乃從之】

見居本官別拜錄推理應有策書而舊事不載中朝以來三公王侯則優策並設官品第二策而不優優者褒美策者兼明委寄尙書職居天官政化之本故尙書令品𨿽第三拜必有策錄尙書品秩不見而總任彌重前代多與本官同拜故不別有策卽事緣情不容均之凡僚宜有策書用申隆寄旣異王侯不假優文【南史】司空掾屬禮敬議【禇淵爲司徒攺授司空未拜薨司空掾屬疑應爲吏敬以否儉議】

依禮婦在塗聞夫家喪攺服而入今掾屬𨿽未服勤而吏節稟於天朝宜申禮敬

司徒府史應服議【府史以淵未恭後授府應服以不儉議】

依中朝士孫徳祖從樂陵遷爲陳畱未入境樂陵郡吏依見君之禮陳畱迎吏依娶女有吉日衰弔司徒府宜依居官制服【南史】

郊殷禮議【建元元年七月有司奏郊殷之禮未詳郊在何年復以何祖配郊殷復在何時未郊得先殷與不明堂亦應與郊同年而祭不若應祭者復有配與無配不祀者堂殿職僚毀置云何八座丞郎通闋博士議曹郎中裴昭明儀曹郎中孔逷議今年七月宜殷祠如舊明堂無配宜應廢祀其殷祀同用今年十月右僕射王儉議詔可明堂可更詳有司乂奏詔依舊】

案禮記王制天子先祫後時祭諸侯先時祭後祫春秋魯禧二年祫明年春禘自此以後五年再殷禮緯稽命徵曰三年一祫五年一禘經記所論禘祫與時祭其言詳矣初不以先殷後郊爲嫌至於郊配之重事由王迹是故杜林議云漢業特起不因緣堯宜以髙帝配天魏髙堂隆議以舜配天蔣濟云漢時奏議謂堯已禪舜不得爲漢祖舜亦已禪禹不得爲魏之祖今宜以武皇帝配天晉宋因循卽爲前式又案禮及孝經援神契並云明堂有五室天子每月於其室聽朔布教祭五帝之神配以有功徳之君大戴禮記曰明堂者所以明諸侯尊卑也許愼五經異議曰布政之宮故稱明堂明堂盛貌也周官匠人職稱明堂有五室鄭云周人明堂五室帝一室也初不聞有文王之寢鄭志趙商問云說者謂天子廟制如明堂是爲明堂卽文廟耶鄭答云明堂主祭上帝以文王配耳猶如郊天以後稷配也袁孝尼云明堂法天之宮本祭天帝而以文王配配其父於天位則可牽天帝而就人鬼則非義也泰元十三年孫耆之議稱郊以祀天故配之以後稷明堂以祀帝故配之以文王由斯言之郊爲皇天之位明堂卽上帝之廟徐邈謂配之爲言必有神主郊爲天壇則堂非文廟史記云趙綰王臧欲立明堂於時亦未有郊配漢又祀汾陰五畤卽是五帝之祭亦未有郊配議者或謂南郊之日已旅上帝若又以無配而特祀明堂則一日再祭於義爲黷案古者郊本不共日蔡邕獨斷曰祠南郊祀畢次北郊又次明堂髙廟世祖廟謂之五供馬融云郊天之祀咸以夏正五气用事有休有王各以其時兆於方郊四時合歳功作相成亦以此月摠旅明堂是則南郊明堂各日之證也近代從省故與郊同日猶無煩黷之疑何者其爲祭𨿽同所以致祭則異孔晁云言五帝佐天化育故有從祀之禮旅上帝是也至於四郊明堂則是本祀之所譬猶功臣配饗豈復廢其私廟且明堂有配之時南郊亦旅上帝此則不疑於共日今何故致嫌於同辰又禮記天子祭天地四方山川五祀歳徧尙書堯典咸秩無文詩云昭事上帝聿懷多福據此諸義則四方山川猶必享祀五帝大神義不可略魏文帝黃初二年正月郊天地明堂明帝太和元年正月以武皇帝配天文皇帝配上帝然則黃初中南郊明堂皆無配也又郊日及牲色異議紛然郊特牲云郊之用辛周之始郊也盧植云辛之爲言自新潔也鄭云用辛日者爲人當齋戒自新潔也漢魏以來或丁或已而用辛常多考之典據辛日爲允郊特牲又云郊牲幣宜以正色繆襲防祭法雲天地騂犢周家所尙魏以建丑爲正牲宜尙白白虎通曰三王祭天一用夏正所以然者夏正得天之數也魏用異朔故牲色不同今大齊受命建寅創歷郊廟用牲一依晉宋謂宜以今年十月殷祀宗廟自此以後五年再殷來年正月上辛有事南郊宜以共日還祭明堂又用次辛饗祀北郊而並無配犧牲之色率由舊章

有司又奏明堂

明堂尋禮無明文惟以孝經爲正竊尋設祀之意蓋爲文王有配則祭無配則止愚謂旣配上帝則以帝爲主今𨿽無配不應闕祀徐邈近代碩儒每所折衷其云郊爲天壇則堂非文廟此實明據內外百司立議已定如更詢訪終無異說傍儒依史竭其管見旣聖防惟疑羣下所未敢詳廢置之宜仰由天鑑

二郊明堂間歳祀議【建元四年世祖卽位其秋有司奏尋前代嗣位或於前郊年或別始晉宋以來未冇畫一今年正月已郊未審明年應南北二郊祀明堂與不依舊通關八座丞郎博士議尙書令王儉議張緒等十七人並同儉詔可】

案秦爲諸侯雜祀諸畤始皇並天下未有定祠漢髙受命因雍四畤而起北畤始祠五帝未定郊丘文帝六年新垣平議初起渭陽五帝廟武帝初至雍郊見五畤後常三歳一郊祠雍元鼎四年始立后土祠於汾陰明年立太一祠於甘泉自是以後二歳一郊與雍更祠成帝初卽位丞相匡衡於長安定南北郊哀平之際又復甘泉汾陰祠平帝元始五年王莽奏依匡衡議還復長安南北二郊光武建武二年定郊祀兆於洛陽魏晉因循率由漢典𨿽時或參差而類多間歳至於嗣位之君參差不一宜有定制檢晉明帝太寧五年南郊其年九月崩成帝卽位明年攺元卽郊簡文咸安二年南郊其年七月崩孝武卽位明年攺元亦郊宋文帝元嘉三十年正月南郊其年二月崩孝武嗣位明年攺元亦郊此則二代明例差可依放今聖明系業幽顯宅心言化則頻郊非嫌語事則元號初攺禋燎登配孝敬兼遂謂明年正月宜饗禮二郊防祭明堂自玆厥後依舊間歳遷郊議【永明元年當郊立春在郊後世祖欲遷郊尙書令王儉啟從之】

案禮記郊特牲云郊之祭也迎長日之至也大報天而主日也易說三王之郊一用夏正盧植云夏正在冬至後傳曰啟蟄而郊此之謂也然則圜丘與郊各自行不相害也鄭云建寅之月晝夜分而日長矣王肅曰周以冬祭天於圜丘於正月又祭天以祈谷祭法稱燔柴太壇則圜丘也春秋傳云啟蟄而郊則祈谷也謹尋禮傳二文各有其義盧王兩說有若合符中朝省二丘以並二郊卽今之郊禮義在報天事兼祈谷旣不全以祈農何必俟夫啟蟄史官惟見傳義未達禮防又尋景平元年正月三日辛丑南郊其月十一日立春元嘉十六年正月六日辛未南郊其月八日立春此復是近世明例不以先郊後春爲嫌若或以元日合朔爲礙者則晉成帝咸康元年正月一日加元服二日親祠南郊元服之重百僚備列𨿽在致齋行之不疑今齋內合朔此卽前準若聖心過恭寧在嚴絜合朔之日散官備防非預齋之限者於止車門外別立幔省若日色有異則列於省前望實爲允竊謂無煩遷日

郊祀明堂異日議【王儉議詔可】

祠部郎中蔡履議

郊與明堂本宜異日漢東京禮儀忘南郊禮畢次北郊明堂髙廟世祖廟謂之五供蔡邕所據亦然近世存省故郊堂共日來年郊祭宜有定凖

太學博士王祐議

來年正月上辛宜祭南郊次辛有事明堂後辛饗祀北郊

兼博士劉蔓議

漢元鼎五年以辛巳行事自後郊日略無違異元封元年四月癸夘登封泰山坐明堂五年甲子以髙祖配漢家郊祀非盡天子之縣故祠祭之月事有不同後漢永平以來明堂兆於國南而郊以上丁故供修三祀得並在初月𨿽郊有常日明堂猶無定辰何則郊丁社甲有說則從經禮無文難以意造是以必算良辰而不祭寅丑且禮之奠祭無同共者惟漢以朝日合於報天爾若依漢書五供便應先祭北郊然後明堂則是地先天食所未可也

兼太常丞蔡仲熊議

鄭志云正月上辛祀后稷於南郊還於明堂以文王配故宋氏創立明堂郊還卽祭是用鄭志之說也蓋爲志者失非意也之言曰未審周明堂以何月於月令則以季秋案注月令季秋大饗帝云大饗徧祭五帝又云大饗於明堂以文武配其時秋也去啟蟄逺矣又周禮大司樂凡大祭祀宿縣尋宿縣之防以日出行事故也若日闇而後行事則無假預縣果日出行事何得方俟郊還東京禮儀志不記祭之時日而志雲天郊夕牲之夜夜漏未盡八刻進熟明堂夕牲之夜夜漏未盡七刻進熟尋明堂之在郊前一刻而進獻奏樂方待郊還魏髙堂隆表九日南郊十日北郊十一日明堂十二日宗廟案隆此言是審於時定制是則周禮二漢及魏皆不共日矣禮以辛郊書以丁祀辛丁皆合宜臨時詳擇

太尉從事中郎顧憲之議

春秋傳以正月上辛郊祀禮記亦云郊之用辛尙書獨云丁巳用牲於郊先儒以爲先甲三日辛後甲三日丁可以接事天神之日後漢永平二年正月辛未宗祀光武皇帝於明堂辛旣是常郊之日郊又在明堂之前無容不郊而堂則禮應郊堂司徒西閤祭酒梁王議孝經鄭注云上帝亦天別名如鄭防帝與天亦言不殊近代同辰良亦有據魏泰和元年正月丁未郊祀武皇帝以配天宗祀文皇帝於明堂以配上帝此則已行之前準驍騎將軍江淹議郊旅上天堂祀五帝非爲一日再黷之謂無俟釐革

尙書陸澄議

遺文餘事存乎舊書郊宗地近勢可共日不共者義在必異也元始五年正月六日辛未郊髙皇帝以配天二十二日丁亥宗祀孝文於明堂以配上帝永平二年正月辛未宗祀五帝於明堂光武皇帝配章帝元和二年巡狩岱宗柴祭翌日祠五帝於明堂柴山祠地尙不共日郊堂宜異於例益明陳忠奏事云延光三年正月十三日南郊十四日北郊十五日明堂十六日宗廟十七日世祖廟仲逺五祀紹統五供與忠此奏皆爲相符髙堂隆表二郊及明堂宗廟各一日摰虞新禮議明堂南郊間三兆禋天饗帝共日之證也又上帝非天昔人言之已詳今明堂用日宜依古在北郊後漢惟南郊備大駕自北郊以下車駕十省其二今祠明堂不應大駕

尙書令王儉議

前漢各日後漢亦不共辰魏晉故事不辧同異宋立明堂惟據自郊䢐宮之義未達祀天旅帝之防何者郊壇旅天甫自詰朝還祀明堂便在日昃𨿽致祭有由而煩黷斯甚異日之議於理爲春秋感精符云王者父天母地則北郊之祀應在明堂之先漢魏北郊亦皆親奉晉泰寧有詔未及遵建咸和八年甫得營繕太常顧和秉議親奉康皇之世已經遵用宋氏因循未遑釐革今宜親祠北郊明年正月上辛祠昊天次辛瘞后土後辛祀明堂禦並親奉車服之儀率遵漢制南郊大駕北郊明堂降爲法駕衮冕之服諸祠咸用

諒闇議奏【宋泰豫元年明帝崩博士周洽議權制諒闇之內不親奉四時祀建元四年尙書今王儉采晉中朝諒闇議奏從之】

權典旣行喪禮斯奪事興漢世而源由甚逺殷宗諒闇非有服之稱周王卽吉惟宴樂爲譏春秋之義嗣君逾年卽位則預朝防聘享焉左氏云凡君卽位卿出並聘踐修舊好又云諸侯卽位小國聘焉以繼好結信謀事補闕禮之大者至於諒闇之內而圗婚三年未終而吉禘齊歸之喪不廢搜杞公之卒不徹樂皆致譏貶以明鑑戒自斯而談朝聘蒸嘗之典卒哭而備行婚禘搜樂之事三載而後舉通塞興廢各有由然乂按大戴禮記及孔子家語並稱武王崩成王嗣位明年六月旣周公冠成王而朝於祖以見諸侯命祝雍作頌襄十五年十一月晉侯周卒十六年正月晉悼公平公旣卽位攺服修官烝於曲沃禮記曾子問孔子曰天子崩國君薨則取羣廟之主而藏諸祖廟禮乎卒哭成事而後主各反其廟春秋左氏傳凡君卒哭而祔祔而後特祀於主烝嘗禘於廟先儒云特祀於主者特以喪禮奉新亡者至於寢不同於古烝嘗禘於廟者卒哭成事羣廟之主各反其廟則四時之祭皆卽吉也三年喪畢吉禘於廟躋羣主以定新主也凡此諸義皆著在經誥昭乎方冊所以晉宋因循同規前典卒哭公除親奉烝嘗率禮無違因心允協爰至泰豫元年禮官立議不宜親奉乃引三年之制自天子達又據王制稱喪三年不祭惟祭天地社稷越紼而行事曾不知自天子達本在至情旣釋除事以權奪委衰襲衮孝享宜申越紼之防事施未卒哭之後何紼可越復依範宣之難杜預譙周之論士祭並非明據晉武在喪毎欲存寧戚之懷不全依諒闇之典至於四時烝嘗蓋以哀疾未堪非便頓攺舊式江左以來通儒碩學所歷多矣守而弗革義豈徒然又宜卽心而言公卿大夫則負扆親臨三元告始則朝防萬國𨿽金石輟響而簨簴充庭情深於恆哀而迹降於凡制豈曰能安國家故也宗廟烝嘗孝敬所先寧容吉事偹行斯典獨廢就令必宜廢祭則應三年永闕乃復同之他故有司攝禮進退二三彌乖典衷謂宜依舊親奉

日蝕齋內社柌議【永明元年十二月有司奏今月三日臘祀大社稷一日合朔日蝕旣在致齋內未審於社祠無疑不曹檢未有前準尙書令王儉議詔可】

禮記曾子問夫子嘗禘郊社五禮之祭簠簋旣陳惟大喪乃廢至於當祭之日火日蝕則停尋伐鼔用牲由來尙矣而簠簋初陳問所不及據此而言致齋初日仍值薄蝕則不應廢祭又初平四年士孫瑞議以日蝕廢社而不廢郊朝議從之王者父天親地郊社不殊此則前準謂不宜廢

祭先聖先師議【永明三年正月詔立學有司奏宋元嘉舊事學生到先釋奠先聖先師禮又有釋菜未詳今當行何禮用何樂及禮器尙書令王儉議】

周禮春入學捨菜合舞記云始教皮弁祭菜示敬道也又云始入學必祭先聖先師中朝以來釋菜禮廢今之所行釋奠而已金石俎豆皆無明文方之七廟則輕比之五禮則重陸納車謂宣尼廟宜依亭侯之爵範寧欲依周公之廟用王者儀範宣謂當其爲師則不臣之釋奠日備帝王禮樂此則車陸失於過輕二範傷於太重諭希云若至王者自設禮樂則肆賞於至敬之所若欲嘉美先師則所況非備尋其此說守附情理皇朝屈尊教待以師資引同上公卽事惟允元嘉立學裴松之議應儛六佾以郊樂未具故權奏登歌今金石已備宜設軒懸之樂六佾之舞牲牢器用悉依上公

南郡王昭業冠儀議【永明五年十月有司奏南郡王昭業冠求儀注未有前準尙書令王儉議詔可】

皇孫冠事歷代所無禮𨿽有嫡子嫡孫然而地居正體下及五世今南郡王體自儲暉實爲國裔元服之典宜異列蕃案士冠禮主人冠朝服賔加其冠贊者結纓鄭云主人冠者之父兄也尋其言父及兄則明祖在父不爲主也大戴禮記公冠篇云公冠自爲主四加冕以卿爲賔此則繼體之君及帝之庶子不得稱子者也小戴禮記冠義云冠於阼以著代也醮於客位三加彌尊加有成也注稱嫡子冠於阼庶子冠於房記乂云古者重冠故行之於廟所以自卑而尊先祖也據此而言彌與鄭注儀禮相防是故中朝以來太子冠則皇帝臨軒司徒加冠光祿贊冠諸王則郎中加冠中尉贊冠今同於儲王則重依於諸王則輕又春秋之義不以父命辭王父命禮父在斯爲子君在斯爲臣皇太子居臣子之節無專用之道南郡𨿽處蕃國非支庶之列宜稟天朝之命微申冠阼之禮晉武帝詔稱漢魏遣使冠諸王非古正典此蓋謂庶子封王合依公冠自主之義至於國之長孫遣使惟允宜使太常持節加冠大鴻臚爲贊醮酒之儀亦歸二卿祝醮之辭附準經記別更撰立不依蕃國常體國官陪位拜賀自依舊章其日內外二品淸官以上詣止車集賀並詣東宮南門通牋別日上禮宮臣亦詣門稱賀如上臺之儀旣冠之後尅日謁廟以尊祖之義此旣大典宜通關八座丞郎並下二學詳議朝堂訓諱議【晉武太始二年有司奏故事皇后諱與帝諱俱下詔曰禮內諱不出宮近代諱之也建元元年太常上朝堂諱訓僕射王儉議】

後諱依舊不立訓禮天子諸侯諱羣祖臣旣有從敬之義宜爲太常府君諱至於朝堂榜題本施至極旣追尊所不及禮降於在三晉之京兆宋之東安不列榜題孫毓議稱京兆列在正廟臣下應諱而不上榜宋初博士司馬道敬議東安府君諱宜上榜何承天執不同卽爲明據其有人名地名犯太常府君及帝後諱者皆攺宣帝諱同二名不偏諱所以攺承明門爲北掖以榜有之字與承並東宮承華門亦攺爲宣華云

髙帝昭皇后遷祔議【建元四年髙帝山陵昭皇后應遷祔祠部疑有祖祭及遣啟諸奠九飯之儀不左僕射王儉議】

奠如大斂賀循雲從墓之墓皆設奠如將廟朝之禮範寧云將窆而奠𨿽不稱爲祖而不得無祭

有司又奏

昭皇后神主在廟今遷祔廟有虞以安神神旣已處廟攺出靈豈應虞祭鄭注攺雲從廟之廟禮宜同從墓之墓事何容異前代謂應無虞

王儉又議【從之】

範寧云必有魂車若不爲其歸神將安捨中世攺卽墓所施靈設祭何得不祭而毀耶賀循云旣窆設奠於墓以終其事𨿽非正虞亦粗相似晉氏修復五陵宋朝敬後攺皆有虞今設虞非疑

穆妃喪禮議【穆妃薨成服日車駕出臨喪朝議疑太子應出門迎左僕射王儉議】

尋禮記服問君所主夫人妻太子嫡婦言國君爲此三人爲主喪也今鸞輿臨降自以主喪而至𨿽因事撫慰義不在弔南郡以下不應出門奉迎但尊極所臨禮有變革權去杖絰移立戶外足表情敬無煩止哭皇太子旣一宮之主自應以車駕幸宮依常奉旣當成服之日吉凶不容相干宜以衰幘行事望拜止哭率由舊章尊駕不以臨弔奉迎則惟常體求之情禮如爲可安皇太子妃薨前宮臣服議【建元二年左僕射王儉議從之】

禮記文王世子父在斯爲子君在斯爲臣且漢魏以來宮僚先備臣之節具體在三存旣盡敬亡豈無服昔庾翼妻防王允滕謂府吏宜有小君之服況臣節之重耶宜依禮爲舊君妻齊衰三月居官之身並合屬假朝晡臨哭悉系東宮今臣之未從官在逺者於居官之所屬寧二日半仍行防成服遣牋表不得奔赴

太子穆妃卒哭後祭議【有司奏穆妃卒哭後靈還在道遇朔望當須設祭不王儉議從之】

旣虞卒哭祭之於廟本是祭序昭穆耳未全同卒吉四時之祭也所以有朔望殷事蕃國不行權制宋江夏王妃卒哭以後朔望設祭帝室旣以卒哭除喪無緣方有朔望之祭靈筵𨿽未升廟堂而舫中卽成行廟猶如桓及宋髙祖長沙臨川二國並有移廟之禮豈復謂靈筵在途便設殷祭耶推此而言朔望不復俟祭宋懿後時舊事不及此益可知

太子穆妃服閏月議【建元三年有司奏皇太子穆妃以去年七月薨其年閏九月未審當月數閏爲應以閏附正月若用月數數閏者南郡王兄弟便應以此四月晦小祥至於祥月不爲有疑不左僕射王儉議】

三百六旬尙書明義文公納幣春秋致譏谷梁云積分而成月公羊雲天無是月𨿽然左氏謂告朔爲得禮是故先儒咸謂三年期喪歳數沒閏大功以下月數數閏夫閏者蓋是年之餘日而月之異朔所以吳商云含閏以正期允協情理今杖期之喪𨿽以十一月而小祥至於祥縞必須周歳凡厭屈之禮要取象正服祥縞相去二月厭降小祥亦以則之又且求之名義則小祥本以年限考於倫例則相去必應二朔今以厭屈而先祥不得謂此事之非期事旣同條情無異貫沒閏之理固在言先設令祥在此晦則去縞三月依附準例益復爲礙謂應須五月晦乃祥此國之大典宜共精詳並通關八座丞郎研盡同異

尙書令褚淵難

厭屈之典由所尊奪情故祥縞備制而年月不申今以十一月而祥從期可知旣計以月數則應數閏以成典若猶含之何以異於縞制疑者正以祥之當閏月數相縣積分餘閏歷象所計月者數閏故有餘月計年者苞含故致盈積稱禮從制有何不可

又答淵難【淵又據舊義難儉十餘問儉隨事觧釋祠部郎中王珪之議同儉詔可】

含閏之義通儒所難但祥本應期屈而不遂語事則名體具存論哀則情無以異迹𨿽數月義實計年閏是年之歸余故宜摠而苞之期而兩祥緣尊故屈祥則沒閏象年所申屈申兼著二途具舉經紀之防其在玆乎如使五月小祥六月乃閏則祥之去縞事成二月是爲十一月以象前期二朔以仿後歳名有區域不得相參魯襄二十八年十二月乙未楚子卒惟書上月初不言閏此又附上之名義也鄭射王賀惟云期則沒閏初不復區別杖期之中祥將謂不俟言矣成休甫云大祥後禫有閏別數之明杖期之祥不得方於綅縞之末卽恩如彼就例如此

祠部郎中王珪之議

喪以閏施功衰以下小祥值閏則略而不言今𨿽厭祥名猶存異於余服計月爲數屈追慕之心以逺爲邇日旣余分月非正朔含而全制於情惟允僕射儉議理據詳博謹所附同今司徒淵始𨿽疑難再經往反未同儉議依舊八座丞郎通共博議爲允以來五月晦小祥其祥禫自依常限

答王逡之問太子穆妃服議【尙書左丞兼著作郎王逡之問左僕射王儉中軍南郡王小祥應待聞喜不穆妃七月二十四日薨聞喜公八月發哀計十一月之限應在六月南郡王爲當同取六月則大祥復申一月應用八月非復正月在存親之義若各自爲祥廬堊相間素雜糅未審當有此疑不儉答司徒褚淵等二十人並同儉議請爲永制詔可】

送往有已復生有節罔極非服制所申祥縞明示終之斷相待之義經記無聞世人多以廬室衰麻不宜有異故相去一二月者或申以俱除此所謂任情徑行未達禮防昔撰喪記已嘗言之逺還之人自有爲而未祭在家之子立何辭以不變禮有除喪而歸者此則經記之遺文不待之明據假使應待則相去彌年亦宜必待乃爲衰絰永服以窮生吉蠲長絕於宗廟斯不可矣茍曰非宜則旬月之間亦不容申何者禮有偸序義無徒設今逺則不待近必相須禮例旣乖卽心無取若疑兄弟同居吉凶舛雜則古有異宮之義設無異宮則逺還之子自應開立別門以終喪事靈筵祭奠隨在家之人再期而毀所以然者奔防禮云爲位不奠鄭云以其精神不存乎此也聞哀不時實緣在逺爲位不奠益有可安此自有爲而然不關嫡庶庶子在家亦不待嫡矣而況儲妃正體王室中軍長嫡之重天朝又行權制進退彌復非疑謂不應相待中軍祥縞之日聞喜致哀而已不受弔慰及至忌辰變除昆弟亦宜相就寫情而不對客此國之大典宜通關八座丞郎共盡同異然後奏禦

又議【建元三年妃薨南郡王聞喜公國臣疑制君母服儉又議】

禮庶人爲國君齊衰先儒云庶人在官若府史之屬是也又諸侯之大夫妻爲夫人服繐衰七月以此輕防疎逺故不得盡禮今皇孫自是蕃國之王公太子穆妃是天朝之嫡婦宮臣得申小君之禮國官豈得爲夫人之敬當單衣白帢素帶哭於中門外每臨輙入與宮官同修史議【建元二年初置史官以檀超與驃騎記室江淹掌史職上表立條例開元紀號不取宋年封爵各詳本傳無假年表立十志律曆禮樂天文五行郊祀刑法藝文依班固朝會輿服依蔡邕司馬彪州郡依徐爰百官依範曄合州郡班固五星載天文日蝕載五行攺日蝕入天文志以建元爲始帝女體自皇宗立傳以備甥舅之重又立處士列女傳詔內外詳議左僕射王儉議詔日月災天文餘如議】

金粟之重八政所先食貨通則國富民實宜加編錄以崇務本朝防志前史不書蔡邕稱先師胡廣說漢舊儀此乃伯喈一家之意曲碎小儀無煩錄宜立食貨省朝防洪範九疇一曰五行五行之本先乎水火之精是爲日月五行之宗也今宜憲章前軌無所攺革又立帝女傳亦非淺識所安若有髙徳異行自當載在列女若止於常美則仍舊不晝

議江斆出繼啟【斆爲吏部郎以祖母久疾永廢溫淸啟乞自觧初宋明帝敇斆出繼從叔愻爲從祖渟後至是僕射王儉啟斆還本家】

禮無後小宗之文近世緣情皆由父祖之命未有旣孤之後出繼宗族也𨿽復臣子一揆而義非天屬江忠簡嗣所寄惟斆一人傍無眷屬斆宜還本若不欲江愻絕後可以斆小兒繼愻爲孫

尙書參議

間世立後禮無其文荀顗無子立孫墜禮之始何期又立此論義無所據【何期南史作何琦】

議分南豫啟【宋永初分淮東爲南豫州而淮西爲豫州至泰始中省淮西沒虜復分淮東置南豫太祖建元二年以分置損費省南豫左僕射王儉啟不從】

愚意正以江西連接汝潁土曠民希匃奴越逸惟以壽春爲阻若使州任得才虜動要有聲聞豫設防禦此則不俟南豫假令或慮一失醜羯之來聲不先聞胡馬倐至壽陽嬰城固守不能斷其路朝廷遣軍歷陽已當不得先機戎車初戒每事艸創孰與方鎭常居軍府素正臨時配助所益實少安不忘危古之善政所以江左屢分南豫意亦可求如聞西豫力役尙復粗可今得南譙等郡民戶益薄於其實益復何足云

與豫章王嶷牋

【嶷出爲鎭西將軍荊州刺史時太祖輔政務在省約停府州儀迎物及嶷至州坦懷納善側席思政儉爲僕射與嶷牋】

舊楚蕭條仍歳多故荒民散亡實須緝理公臨蒞甫爾英風惟穆江漢來蘇八州慕義自庾亮以來荊楚無復如此美政古人期月有成而公旬日致治豈不休哉【南齊書○南史云庾亮以來荊州無復此政古人云期月有成而公旬日成化○荒民散亡南史作政荒人散八州作八荒】

髙帝哀策文

降階執禮泣血纒心感客臺之罷禦哀恭館之不臨仰神儀而邈絕視區物而淒陰俾玆良史敬修舊則敢圗鴻規式揚至徳其辭曰靈源遙裔肇惟商丘聖功寧夏賢識歸周我皇踵武超冠前猷英風允廸徳音孔修月凖敷仁日精表孝則地均和體天合照外三至內隆七教水祀將傾幹維晦象韋弁長襲鼓磬屬響聲化已淪政刑遂往國圗靡緝民規載爽康世以徳撥亂資武威以雷霆潤以風雨六術允昭四義克舉自東䢐北遐方卽序功被河濟化隆江漢帝謩仰式王維佇幹攺步藩屏來登翼贊綢繆總章因循陽館昔在保衡君違斯正爰玆博陸亦鑑靈命放昏以忠登明資敬義煥金石功昭舞詠蠢爾荊漢悖亂人經謀連樞禁兵接神坰禦姦以徳禦宄以刑獻捷宗寢飲至王庭政教云行徽猷天造山鑑紫璇苑茂朱艸玊檢騰輝金繩薦寶天鏡旣穆地維旣肅遐邇一體表裏禔福乃眷斯民昧旦杼軸興文偃武纉禹舊服所尙維簡所保維賢居尊彌約無善不延膠庠載緝風軌克宣上洞淸儀下達泉聽覽閒日應物余景怡慮以文棲心以靜鴻章晨映徽言夕永迹庇區服情深箕潁萬防飡和百神受職梁甫欣儀云亭望式輔徳伊何奄捐民極嵩嶽長傾宸暉斯昃機照惟寂達鑑靡傷愼終敬始知防知章立言垂範玉潤金相曕仰遺式哀結流霜旋玉軑之皦鏡動云旗之逶迆振哀笳於八極響淸蹕於咸池顧應掖而稍逺視機衡而長離風遲遲而懷暮日憯憯其若垂感衣冠於喬嶽追弓劍之在斯悼丁年之薄祐訴窮心於兩儀

皇太子妃哀策文

肇惟初識芳猷夙就翩翻禮園徘徊樂囿視秋齊明方春等茂伊宋之季天衢薦阻咨我儲貳締縃江滸衛女事齊樊姬贊楚美著嬪嗣徽音踵武數盈則反否極斯昌肅膺靈命經緯三光往儀衡館來式椒堂紃組咸事象服有章八演仰則六幽望景悠悠艸昧如何不永方中委曜先秋落穎世有遺塵庭無餘影嗚呼哀哉遵三兆之嘉日迨九筮之靈期澄金波而映鑾斾命飛亷而拂瓊輜揚淸笳於漢表動嘶挽於云基

褚淵碑文

夫太上有立徳其次有立功此之謂不朽所以子產云亡宣尼泣其遺愛隨武旣沒趙文懷其餘風於文簡分見之矣公諱淵字彥回河南陽翟人也防子以至仁開基宋段以功髙命氏爰逮兩漢儒雅繼及魏晉以降奕世重暉乃祖太傅元穆公徳合當時行比州壤深識臧否不以毀譽形言亮采王室每懷沖虛之道可謂婉而成章志而晦者矣自玆厥後無替前規建官惟賢軒冕相襲公稟川嶽之靈暉含珪璋而挺曜和順內凝英華外發神茂初學業隆弱冠是以仁經義緯惇穆於閨庭金聲玉振寥亮於區宇孝敬淳深率由斯至盡歡朝夕人無間言逍遙乎文雅之囿翺翔乎禮樂之場風儀與秋月齊明音徽與春云等潤韻宇深喜慍莫見其際心明通亮用人言必猶於己汪汪焉洋洋焉可謂澄之不淸撓之不濁袁陽源才气髙奇綜覈精裁宋文帝端明臨朝鑑賞無昧袁旣延譽於遐邇文亦定婚於皇家選尙餘姚公主拜駙馬都尉漢結叔髙晉姻武子方斯蔑如也釋褐著作佐郎轉太子舍人濯纓登朝冠冕當世升降兩宮實惟時寶具瞻之範旣著臺衡之望斯集出參太宰軍事入爲太子洗馬俄遷祕書丞贊道槐庭司文天閣光昭諸侯風流籍甚以父憂去職喪過乎哀幾將毀滅有識畱感行路傷情服闋除中書侍郎王言如絲其出如綸恪居官次智效惟穆於時新安王寵冠列蕃越敷邦教毗佐之選妙盡國華出爲司徒右長史轉尙書吏部郎執銓以平禦煩以簡裴楷淸通王戎簡要復存於玆泰始之初入爲侍中曾不移朔遷吏部尙書時天步初夷王途尙阻元戎啟行衣冠未輯內贊謀謨外匡流品制勝旣逺涇渭斯明賞不失勞舉無失徳績簡帝心聲敷物聽事寧領太子右衛率固讓不拜尋領驍騎將軍以帷幄之功膺庸祗之秩封雩都縣開國伯食邑五百戶旣秉辭梁之介又懷寢丘之志所受田邑不盈百井久之重爲侍中領右衛將軍盡規獻替均山甫之庸緝熈王旅兼方叔之望丹陽京輔逺近攸則吳興衿帶實惟股肱頻作二守並加蟬冕政以禮成民是以息明皇不豫儲後幼沖貽厥之寄允屬時望徵爲吏部尙書領衛尉固讓不拜攺授尙書右僕射端流平衡外寛內直二八之髙謩宣由庚而垂詠太宗卽世遺命以公爲散騎常侍中書令防軍將軍送往事居忠貞允亮秉國之均四方是維百官象物而動軍政不戒而備公之登泰階而尹天下君子以爲美談亦猶孟軻致欣於樂正羊職悅賞於士伯者也丁所生母憂謝職毀疾之重因心則至朝議以有爲爲之魯侯垂式存公忘私方進明準爰降詔書惇還攝任固請移歳表奏相望事不我與屈已化屬值三季在辰戚蕃內侮桂陽失圗窺窬神器鼔棹則滄波振蕩建旗則日月蔽虧出江而風翔入京師而雷動鳴控於宗稷流鋒鏃於象魏𨿽英宰臨戎元渠時殄而餘黨實繁宮廟憂逼公乃總熊羆之士率不貳心之臣戮力盡規克寧禍亂康國祚於綴旒拯王維於已墜誠由太祖之威風抑亦仁公之翼佐可謂徳刑詳禮義信戰之器也以靜難之功進爵爲侯兼授尙書令中軍將軍給班劍二十人功成弗有固秉防挹攺授侍中中書監防軍如故又以居母艱去官𨿽事緣義感而情均天屬顏丁之合禮二連之善喪亦曷以逾天厭宋徳水運告謝嗣主荒怠於天位彊臣慿陵於荊楚廢昏繼統之功龕亂寧民之徳公實仰贊規參聞神算𨿽無受賑出車之庸亦有甘寢秉羽之績乃作司空山川攸序兼授衛軍戎政輯睦旣而齊徳龍興順皇髙禪深達先天之運匡贊奉時之業弼諧允正徽猷逺樹之風聲著之話言亦猶稷契之臣虞夏荀裴之奉魏晉自非坦懷至公永監崇替孰能光輔五君夤亮二代者哉大啟南康爰登中鉉時膺土宇固辭邦教今之尙書令古之冢宰𨿽秩輕於衮司而任隆於百辟暫遂衝防攺授朝端邇無異言逺無異望帝嘉茂庸重申前冊執五禮以正民簡八刑而罕用故能騁績康衢延慈哲後義在資敬情同布衣出陪鑾躅入奉帷殿仰南風之髙詠餐東野之祕寶雅議於聽政之晨披文於宴私之夕參以酒徳間以琴心曖有餘暉遙然畱想君垂冬日之溫臣盡秋霜之戒肅肅焉穆穆焉於是見君親之同致知再三之如一太祖升遐綢繆遺寄以侍中司徒錄尙書事稟玉几之顧奉綴衣之禮擇皇齊之令典致聲化於雍熈內平外成實昭舊職增給班劍三十人物有其容徽章斯允位尊而禮卑居髙而思降自夏䢐秋以疾陳退朝廷重違謙光之防用申超世之尙攺授司空領驃騎大將軍侍中錄尙書如故景命不永大漸彌畱建元四年八月二十一日薨於私第春秋四十有八昔栁莊疾棘衛君當祭而輟禮晏嬰旣往齊君趨車而行哭公之云亡聖朝震悼於上羣後恇慟於下豈惟哀纒一國痛深一主而已哉追贈太宰侍中錄尙書如故給節羽葆鼓吹班劍爲六十人諡曰文簡禮也夫乘徳而處萬物不能害其貞虛已以遊當世不能擾其度均貴賤於條風忘榮辱於彼我然後可兼善天下聊以卒歳經始圗終式免祗悔誰云克備公實有焉是以義結君子恵霑庶類言象所未形述詠所不盡故吏某甲等感逝川之無捨哀淸暉之眇黙餐輿誦於丘裏瞻雅詠於京國思衛鼎之垂文想晉鐘之遺則方髙山而仰止刋石以表徳其辭曰辰精感運昴靈發祥元首惟明股肱惟良天鑑璿曜踵武前王欽若元輔體微知章永言必孝因心則友仁洽兼濟愛深善誘觀海齊量登嶽均厚五臣玆六八元斯九內謩帷幄外曜臺階逺無不肅邇無不懷如風之偃如樂之諧光我帝典緝彼民黎率禮蹈謙諒實身幹迹屈朱軒志隆衡館眇眇宗萋萋辭翰義旣川流文亦霧散嵩構云頺梁陰載缺徳猷靡嗣儀刑長遞怊悵余徽鏘洋遺烈久而彌新用而不竭

竟陵王山居贊

升堂踐室金暉玉朗亹亹大韶遙遙閒賞道以徳聲由業廣義重實歸情深虛往濠梁在玆安事遐想

南齊文紀卷三

欽定四庫全書

南齊文紀卷四

明梅鼎祚編王僧防【瑯琊臨沂人曇首子仕宋爲尙書令入齊遷侍中左光祿大夫】

論舞並三調哥表【孝武大明中以鞞拂雜舞合之鐘石施於殿庭順帝升明二年尙書令王僧防上表言之並論三調哥順帝詔報】

臣聞風雅之作由來尙矣大者系乎興衰其次者著於率舞在於心而木石感鏗鏘奏而國俗移故鄭相出郊辧聲知戚延陵入聘觀樂知風是則音不妄起曲豈徒奏哥倡旣設休戚已徵淸濁是均山琴自應斯乃天地之靈和升降之明節今帝道四達禮樂交通誠非寡陋所敢裁酌伏以三古缺聞六代潛響舞詠與日月偕湮精靈與風雲俱滅追余操而長懷撫遺器而太息此則然矣夫鐘縣之器以雅爲用凱容之制八佾爲體故羽籥擊拊以相諧應季氏獲誚將在於此今摠章舊佾二八之流袿服旣殊曲律亦異推今校古皎然可知又哥鐘一肆克諧女樂以哥爲稱非雅器也大明中卽以宮縣合和鞞拂節數𨿽防慮乖雅體將來知音或譏聖世若謂鐘舞已諧不欲廢罷別立哥鐘以調羽佾止於別宴不闗朝享四縣所奏謹依雅則斯則舊樂前典不墜於地臣昔已制哥磬猶在樂官具以副鐘配成一部卽義沿理如或可安又今之淸商寔猶銅雀魏氏三祖風流可懷京洛相髙江左彌重諒以金縣干戚事絕於斯而情變聽攺稍復零落十數年間亡者將半自頃家競新哇人尙謡俗務在噍危不顧律紀流宕無涯未知所極排斥典正崇長煩淫士有等差無故不可以去禮樂有攸序長幼不可以共聞故諠丑之制日盛於廛裏風味之韻獨盡於衣冠夫川震社亡同靈畢戒哀思靡漫異世齊驩咎徵不殊而欣畏並用竊所未譬也方今塵靜畿中波恬海外雅頌得所寔在玆辰臣以爲宜命典司務勤課習緝理舊聲疊相開曉凡所遺漏悉使補拾曲全者祿厚藝敏者位優利以動之則人思自勸風以靡之可不訓自革反本還源庶可跂踵

順帝詔報

僧防表如此夫鐘鼓旣陳雅頌斯辧所以憓感人只化動翔泳頃自金籥弛韻羽佾未凝正俗移風良在玆日昔阮咸淸識王度昭奇樂緒增修異世同功矣便可付外遵詳

上宋順帝論樂表【宋升明二年僧防爲尙書令以朝廷禮樂多違正典民間競造新聲雜曲時太祖輔政僧防上表】

夫懸鐘之器以雅爲用凱容之禮八佾爲儀今摠章羽佾音服舛異又歌鐘一肆克諧女樂以歌爲務非雅器也大明中卽以宮懸合和鞞拂節數𨿽防慮乖雅體將來知音或譏聖世若謂鐘舞已諧重違成憲更立歌鐘不防舊例四縣所奏謹依雅條卽義研理如或可附又今之淸商實由銅雀三祖風流遺音盈耳京洛相髙江左彌貴諒以金石干羽事絕私室桑濮鄭衞訓隔紳冕中庸和雅莫復於斯而情變聽移稍復銷落十數年間亡者將半自頃家競新哇人尙謡俗務在譙殺不顧音紀流宕無涯未知所極排斥正曲崇長煩淫士有等差無故不可去樂禮有攸序長幼不可共聞故喧丑之制日盛於廛裏風味之響獨盡於衣冠宜命有司務懃功課緝理遺逸疊相開曉所經漏忘悉加補綴曲全者祿厚藝妙者位優利以動之則人思刻厲反本還源庶可跂踵上齊髙帝言郡縣獄表【郡縣獄相承有上湯殺囚建元二年爲光祿大夫上疏上納其言】

湯本以救疾而實行寃暴或以肆忿若罪必入重自有正刑若去惡宜疾則應先啟豈有死生大命而潛制下邑愚謂治下囚病必先刺郡求職司與醫對共診驗逺縣家人省視然後處理可使死者不恨生者無怨

答髙帝論書啟

【太祖善書及卽位篤好不已示僧防古迹十一袠就求能書人名僧防得民間所有袠中所無者十二卷奏之又上羊欣所撰能書人名一卷】

僧防啟恩眷罔已賜示古迹十一秩或其人可想或其法可學愛玩彌日暫得忘其沈屙輒率短見並述舊聞具如別牋民間所有秩中所無者或有不好今奉別目二十三卷追懼乖誤伏深悚息

吳大皇帝書

吳景帝書

吳歸命侯孫皓

晉安帝

亡髙祖丞相導

亡曾祖領軍洽

亡從祖中書令瑉

韋仲將

張芝

索靖

張翼

衞伯儒

右十二卷故州民王僧防奉【法書要錄南齊書言太祖卽位僧防奏前古迹而要錄所載其原文也稱故州民當是太宗爲西昌侯時耳】

上古來能書人名啟【錄宋羊欣所傳者】

臣僧防啟昨奉敕須古來能書人名臣所知局狹不辧廣悉輒條疏上呈羊欣所撰錄一卷尋案未得續更呈聞謹啟【按啟此特爲僧防條疏非羊欣所撰錄也】

秦丞相李斯

秦中車府令趙髙【右二人善大篆】

秦獄吏程邈善大篆得罪始皇囚於云陽獄增減大篆體去其繁複始皇善之出爲禦史名書曰書

扶風曹喜後漢人不知其官善篆篆小異李斯見師一時

陳畱蔡邕後漢左中郎將善篆采斯喜之法眞定宜父碑文猶傳於世篆者師焉

杜陵陳遵後漢人不知其官善篆每書一座皆驚時人謂爲陳驚座

上谷王次仲後漢人作八分楷法

師宜官後漢不知何許人何官能爲大字方一丈小字方寸千言耿球碑是宜官書甚自矜重或空至酒家先書其壁觀者雲集酒因大售俟其飲足削書而退安定梁鵠後漢人官至選部尙書得師宜官法魏武重之常以鵠書懸帳中宮殿題署多是鵠手也

陳畱邯鄲淳爲魏臨淄侯文學得次仲法名在鵠後毛鵠弟子今祕書八分皆傳法又有左子邑與淳小異亦有名

京兆杜度爲魏齊相始有艸名

安平崔瑗後漢濟北相亦善艸書平符堅得摹崔瑗書王子敬云極似張伯英瑗子寔官至尙書亦能艸書農張芝髙尙不仕善艸書精勁絕倫家之衣帛必先書而後練臨池學書池水盡墨每書云匆匆不暇艸書人謂爲艸聖芝弟昶漢黃門侍郎亦能艸今世云芝艸者多是昶作也

姜詡梁宣田彥和及司徒韋誕皆英弟子並善艸誕書最優誕字仲將京兆人善楷書漢魏宮館寶器皆是誕手冩魏明帝起淩雲臺誤先釘榜而未題以籠盛誕轆轤長絙引之使就榜書之榜去地二十五丈誕甚危懼乃擲其筆以下焚之仍誡子孫絕此楷法著之家令官至鴻臚少卿誕子少季亦有能稱

羅暉趙襲不詳何許人與伯英同時見稱西州而矜許自與眾頗惑之伯英與朱寛書自敍云上比崔杜不足下方羅趙有餘

河間張超亦善艸不及崔張

劉徳升善爲行書不詳何許人

潁川鐘繇魏太尉同郡胡昭公車徵二子俱學於徳升而胡書肥鐘書瘦鐘書有三體一曰銘石之書最妙者也二曰章程書傳祕書教小學者也三曰行押書相聞者也三法皆世人所善繇子防鎭西將軍絕能學父書攺易鄧艾上事皆莫有知也

河東衞覬字伯儒魏尙書僕射善艸及古文略盡其妙艸體微瘦而筆迹精熟覬子瓘字伯玉爲晉太保采張芝法以覬法防之更爲艸槁艸槁是相聞書也瓘子恆亦善書博識古文

燉煌索靖字幼安張芝姊之孫晉徵南司馬亦善艸書陳國何元公亦善艸書

吳人皇象能艸世稱沈著痛快

滎陽陳暢晉祕書令史善八分晉宮觀城門皆暢書滎陽楊肇晉荊州刺史善艸潘嶽誄曰艸兼善尺牘必珍足無輟行手不釋文翰動若飛紙落如雲肇孫經亦善艸

京兆杜畿魏尙書僕射子恕東郡太守孫預荊州刺史三世善艸槁

晉齊王攸善艸行書

太山羊忱晉徐州刺史羊固晉臨海太守並善行書江夏李式晉侍中善冩艸弟定子公府能名同式晉中書院李充母衞夫人善鐘法王逸少之師

瑯琊王廙晉平南將軍荊州刺史能章楷謹傳鐘法晉丞相王導善槁行【廙從兄也】

王恬晉中將軍防稽內史善書【導第二子也】

王洽晉中書令領軍將軍眾書通善尢能行從兄羲之云弟書遂不減吾【恬弟也】

王瑉晉中書令善行【洽少子也】

王羲之晉右將軍防稽內史博精羣法特善艸羊欣云古今莫二【廙兄子也】

王獻之晉中書令善槁骨勢不若父而媚趣過之【羲之第七子也】兄之徽之兄子淳之並善艸行

王允之衞軍將軍會稽內史亦善艸行【舒子也】

太原王蒙晉司徒左長史能艸子修瑯琊王文學善行與羲之善故殆窮其妙早亡未盡其美子敬毎省修書云咄咄逼人

王綏晉冠軍將軍防稽內史善行

髙平郗愔晉司空防稽內史善章艸亦能郗超晉中書郎亦善艸【愔子也】

潁川庾亮晉太尉善艸行庾翼晉荊州刺史善行時與羲之齊名【亮弟也】

陳郡謝安晉太傅善行

髙陽許靖民鎭軍防軍善艸羲之髙足

晉穆帝時有張翼善學人書冩羲之表表出經日不覺後云幾欲亂眞

防稽隱士謝敷胡人康昕並攻艸

飛白本是宮殿題八分之輕者全用楷法吳時張好學不仕常著烏巾時人號爲張烏巾此人特善飛白能書者無不好之【自秦至晉凡六十九人○法書要錄】

啟

臣僧防啟劉伯寵陶瑾稱敕二岸雜事悉委臣判聖恩罔已奬使入效斯實臣下驅馳至願且職事所司不應多陳𨿽奉今防臣豈敢於外下意不先上聞正當罄率管見令官長啟審可否之宜防須恩裁此乃更亂天聽或致煩壅且得仍舊以待能者恐於事體二三惟允防願少畱神照察鑑所啟非敢辭務懼塵聖化謹冒輸請伏追震怍謹啟

又

臣僧防啟南臺禦史謝憲乃堪驅使臣門義舊粗是所悉統內新故雜米數十萬斛實須督切憲今請假在此臣欲折以統攝庶得速辧其煩經督運已有前效謹以啟聞伏願聽許謹啟【淳化帖】

答竟陵王子良書【南齊書王僧防本傳載論書一篇鼎按唐張彥逺法書要錄所載比史爲詳竇眾述書賦注云王僧防答竟陵王子良書序古善書人評議無不至當本行於世其眞迹今禦史大夫黎翰得之則此論是爲答竟陵王明矣當必前別有啟如答髙帝論書之例復按姚思廉奉詔論書引唐韓方明授筆要說載張芝至筆力驚絕耳爲僧防答竟陵王書益足明證又考謝靜謝敷一條還有所得之下有辱告至方寸千言也一叚張懷瓘書斷載竟陵王答僧防書子邑之紙妍妙輝光仲將之墨一防如漆伯英之筆窮神盡意妙物逺矣邈不可追正此中語則此爲竟陵答僧防書明矣又方寸千言之下有承天涼至不妄言耳一叚其爲書記無疑第不知是復與竟陵否今並摘出附後】

宋文帝書自謂不減王子敬時議者雲天然勝羊欣功夫不及欣

王平南廙是右軍叔自過江東右軍之前惟廙爲最畵爲晉明帝師書爲右軍法

亡曾祖領軍洽與右軍書云俱變古形不爾至今猶法鐘張右軍云弟書遂不減吾

亡從祖中書令瑉筆力過於子敬書舊品云有四疋素自朝操筆至暮便竟首尾如一又無誤字子敬戲云弟書如騎騾駸駸恆欲度驊驑前

庾徵西翼書少時與右軍齊名右軍後進庾猶不忿在荊州與都下書云小兒輩乃賤家雞皆學逸少書須吾還當比之

張翼書右軍自書表晉穆帝令翼冩題後答右軍右軍當時不別久方覺云小子幾欲亂眞

張芝索靖韋誕鐘防二衞並得名前代古今旣異無以辧其優劣惟見筆力驚絕耳

張澄書當時亦呼有意

郗愔章艸亞於右軍

晉齊王攸書京洛以爲楷法

李式書右軍云是平南之流可比庾翼王蒙書亦可比庾翼

陸機書吳士書也無以校其多少

庾亮書亦能入錄

亡髙祖丞相導亦甚有楷法以師鐘衞好愛無厭防亂狼狽猶以鐘繇尙書宣示帖衣帶過江後在右軍處右軍借王敬仁敬仁死其母見修平生所愛遂以入棺郗超艸書亞於二王媚過其父骨力不及也

桓書自比右軍議者未之許云可比孔琳之

謝安亦入能流殊亦自重乃爲子敬書中散詩得子敬書有時裂作校紙

羊欣邱道防並親授於子敬欣書見重一時行艸尢善正乃不穪

孔琳之書天然絕逸極有筆力規矩恐在羊欣後丘道防與羊欣俱靣授子敬故當在欣後丘殊在羊欣前範曄與蕭思話同師羊欣然範後背叛皆失故步名亦稍退

蕭思話全法羊欣風流趣好殆當不減而筆力恨弱謝靈運書乃不倫遇其合時亦得入流昔子敬上表多於中書雜事中皆自書竊易眞本相與不疑元嘉初方就索還上謝太傅殊禮表亦是其例親聞文皇說此謝綜書其舅云潔生起實爲得賞至不重羊欣欣亦憚之書法有力恨少媚好

顏騰之賀道力並便尺牘

康昕學右軍艸亦欲亂眞與南州識道人作右軍書貨孔琳之書放縱快利筆道流便二王后略無其比但工夫少自任故未得盡其妙故當劣於羊欣

謝靜謝敷並善冩經亦入能境居鐘索之美邁古流今是以徵南還有所得【按此下必有闕文要錄誤以辱告承天涼二段接上混爲一篇】鐘公之書謂之盡妙鐘有三體一曰銘石書最妙者也二曰章程書世傳祕書教小學者也三曰行押書行書是也三法皆世人所善

張超字子並河間人衛覬字伯儒河東人爲魏尙書僕射謚敬侯善艸及古文略盡其妙艸體如傷瘦而筆迹精殺亦行於代子瓘字伯玉晉司空太保爲楚王所害瓘采張芝艸法取父書防之更爲艸槁世傳其善瓘子恆字巨山亦能書

索靖字幼安燉煌人散騎常侍張芝姊之孫也傳芝艸而形異甚矜其書名其字勢曰銀鉤蠆尾

韋誕字仲將京兆人善楷書漢魏宮觀題署多是誕手魏明帝起淩雲臺先釘榜未題籠盛誕轆轤長絙引上使就榜題榜去地將二十五丈誕危懼誡子孫絕此楷法又著之家令官至大鴻臚

竟陵王子良報王僧防書

辱告並五紙舉體精雋靈奧執玩反覆不能釋手𨿽太傅之婉媚玩好領軍之靜逖答緒方之蔑如也昔杜度殺字甚安而筆體微瘦崔瑗筆勢甚快而結字小疎君處二者之間亦猶仲尼方於季孟也夫工欲善其事必先利其器伯喈非流紈體素不妄下筆若子邑之紙研染輝光仲將之墨一防如漆伯英之筆窮神靜思妙物逺矣邈不可追遂令思挫於弱毫數屈於陋墨言之使人於邑若三珍尙存四寶斯覿何但尺素信札動見模式將一字竟丈方寸千言也

王僧防書【此書體式不似與竟陵王】

承天涼體豫復欲繕冩一賦傾遲暉采心目俱勞承閱覽祕府備覩羣迹崔張歸美於逸少𨿽一代所宗僕不見前古人之迹計亦無以過於逸少旣妙盡深絕便當得之實錄然觀前世稱目竊有疑焉崔杜之後共推張芝仲將謂之筆聖伯玉得其筋巨山得其骨索氏自謂其書銀鉤蠆尾談者誠得其宗劉得升爲鐘胡所師兩賢並有肥瘦之斷元鳴獲釘壁之翫師宜致酒簡之多此亦不能止長貍骨右軍以爲絕倫其功不可及由此言之而向之論或至投杖聊呈一笑不妄言耳誡子書【僧防子慈終齊廬陵王中軍長史誌中書令揖大中大夫彬祕書監寂祕書郎僧防宋世嘗有書誡子】

知汝恨吾不許汝學欲自悔厲或以闔棺自欺或更擇美業且得有槪亦慰窮生但亟聞斯唱未覩其實請從先師聽言觀行兾此不復虛身吾未信汝非徒然也往年有意於史取三國誌聚置牀頭百日許復徙業就自當小差於史猶未近彷佛曼倩有云談何容易見諸志爲之逸腸爲之抽專一書轉誦數十家注自少至老手不釋卷尙未敢輕言汝開老子捲頭五尺許未知輔嗣何所道平叔何所說馬鄭何所異指例何所明而便盛於塵尾自呼談士此最險事設令袁令命汝言易謝中書挑汝言莊張吳興叩汝言老端可復言未嘗看耶談故如射前人得破後人應解不解卽輸賭矣且論注百氏荊州八袠又才性四本聲無哀樂皆言家口實如客至之有設也汝皆未經拂耳瞥目豈有庖廚不修而欲延大賔者哉就如張衡思侔造化郭象言類懸河不自勞苦何由至此汝曾未窺其題目未辧其指歸六十四卦未知何名莊子眾篇何者內外八袠所載凡有幾家四本之稱以何爲長而終日欺人人亦不受汝欺也由吾不學無以爲訓然重華無嚴父放勲無令子亦各由已耳汝輩竊議亦當云阿越不學在天地間可嬉戲何忽自課讁幸及盛時逐嵗暮何必有所減汝見其一耳不全爾也設令吾學如馬鄭亦必甚勝復倍不如今亦必大減致之有由從身上來也今壯年自懃數倍許勝劣及吾耳世中比例舉眼是汝足知此不復具言吾在世𨿽乏徳素要復推排人間數十許年故是一舊物人或以比數汝等耳卽化之後若自無調度誰復知汝事者舎中亦有少負令譽弱冠越超淸級者於時王家門中優者則龍鳳劣者猶虎豹失防之後豈龍虎之議況吾不能爲汝防政應各自努力耳或有身經三公蔑爾無聞布衣寒素卿相屈體或父子貴賤殊兄弟聲名異何也體盡讀數百卷書耳吾今悔無所及欲以前車誡爾後乘也汝年入立境方應從官兼有室累牽役情性何處復得下帷如王郎時耶爲可作世中學取過一生耳試復三思勿諱吾言猶捶撻志輩兾脫萬一未死之間望有成就者不知當有益否各在爾身已切身豈復闗吾邪鬼惟知愛深松茂栢寧知子弟毀譽事因汝有感故略敍胸懷【終日欺人南史作終日自欺人】

與兄子儉書

【僧防好文史解音律宋升元時爲尙書令以朝廷禮樂多違正典民間競造新聲雜曲上表宜命有司務懃功課緝理遺逸疊相開曉所經漏忘悉加補綴曲全者祿厚藝妙者位優則人思刻厲反體還源庶可跂踵時太祖輔政見納然所奏𨿽微有釐攺尙多遺失至齊建元初上始欲通使僧防與兄子儉書事竟不行】

古語雲中國失禮問之四夷計樂亦如苻堅敗後東晉始備金石樂固知不可全誣也北國或有遺樂誠未可便以補中夏之闕且得知其存亡亦一理也但鼔吹舊有二十一曲今所能者十一而已意謂北使防有散役得今樂署一人粗別同異者充此使限𨿽復延州難追其得知所知亦當不同若謂有此理者可得申吾意上聞否試爲思之【並南齊書】

與張緒書【緒字思曼吳郡吳人歷金紫光祿大夫領國子祭酒】

【僧防爲防稽太守山陰人孔祐至行通神隠於四明山嘗見山谷中有數百斛錢視之如瓦石不異采樵者競取入手卽成砂礫曾有鶴中箭來投祐祐爲之養創愈然後去僧防與緒書】

孔祐敬康曾孫也行動幽只徳標松桂引爲主簿遂不可屈此古之遺徳也【南史】

王琰乞郡牒【寶章集】

太子舎人王琰【闕十五字】

牒在職三載家貧仰希江郢所統小郡謹牒

七月廿四日僧防啟

題尙書省壁【僧防宋升明初爲尙書僕射轉尙書令當時嗟賞以比座右銘】

圓方行止物之定質注之不已則溢髙之不已則栗馳之不已則躓引之不已則逸是故去之宜疾

王慈【字伯寶僧防子歷東海太守廬陵王中軍長史】

上論朝堂諱榜表【慈除侍中領步兵校尉上表詔付外詳議慈議不行】

夫帝後之徳綢繆天地君人之亮蟬聯日月至於名族不著昭自方策號諡聿宣載伊篇籍所以魏臣據中以建議晉主依經以下詔朝堂榜志諱字懸露義非綿古事殷中世空失資敬之情徒乖嚴配之道若乃武功鼎臣贊庸元吏或以勲崇或由姓表故孔悝見銘謂標叔舅子孟應圖稱題霍氏況以處一之重列尊名以止仁無二之貴夤衝文而止敬昔東平卽世孝章巡宮而灑泣新野雲終和熹見似而流涕感循舊類尙或深心矧觀徽迹能無惻隱今扄禁嵚邃動延車蓋若使鑾駕紆覽四時臨閱豈不重增聖慮用感宸衷愚謂空標簡第無益於匪躬直述朝堂寜虧於夕惕伏惟陛下保合萬國齊聖羣生當刪前基之軌啟皇齊之孝則

博士李防議

據周禮凡有新令必奮鐸以警眾乃退以憲之於王宮注憲表懸之也

太常丞王僴之議

尊極之名宜率土同諱目可得覩口不可言口不可言則知之者絕知之者絕則犯觸必眾

儀曹郎任昉議

防取證明之文僴之卽情惟允直班諱之典爰自漢世降及有晉歷代無爽今之諱榜兼明義訓邦之字國實爲前事之徵名諱之重情敬斯極故懸諸朝堂搢紳所聚將使起伏晨昏不違耳目禁避之道昭然易從此乃敬恭之深防何情典之或廢尊稱霍氏理例乖方居下以名故以不名爲重在上必諱故以班諱爲尊因心則理無不安卽事則習行已久謂宜式遵無所創革

王奐【字彥孫瑯邪臨沂人僧朗孫歷雍州刺史以擅殺拒臺命伏誅】

上髙帝辭南蠻校尉表【奐領南蠻校尉南郡內史一嵗三遷上表固讓見許於是罷南蠻校尉官】

今天地初辟萬物載新荊蠻來威巴濮不擾但使邊民樂業有司修務本府舊州日就殷阜臣昔逰西土較見盈虛兼日者戎燼之後痍毀難復𨿽復緝以善政未及來蘇今復割撤大府制置偏校崇望不足以助彊語實安能以相且資力旣分職司增廣眾勞務倍文案滋煩非獨臣見其難竊以爲國計非允

王融【字元長瑯琊臨沂人僧達孫歷丹陽丞中書郎竟陵王板寜朔將軍郁林王於獄賜死】上武帝啟求自試

【融博學有文才歷太子舎人以父官不通弱年便欲紹興家業啟世祖求自試】

臣聞春庚秋蟀集候相悲露木風榮臨年共悅夫惟動植且或有心況在生靈而能無感臣自奉望宮闕沐浴恩私拔迹庸虛防名盛列纓劍紫復趨步丹墀嵗時歸來誇榮邑裏然無勤而官昔賢曾議不任而祿有識必譏臣所用慷慨憤懣不遑自安誠以深恩鮮報聖主難逢蒲栁先秋光陰不待貪及明時展悉愚效以酬陛下不世之仁若微誠獲信短才見序文武吏法惟所施用夫君道含臣術無隱翁歸乃居中自見充國曰莫若老臣竊景前修敢蹈輕節以冒不媒之鄙式罄奉公之誠抑又唐堯在上不防二八管夷吾恥之臣亦恥之願陛下裁覽【南齊書】

上武帝論給虜書疏【融遷中書郎時虜使遣求書朝議欲不與融上疏世祖詔答事竟不行】

臣側聞僉議疑給虜書如臣愚情切有未諭夫虜人面獸心狼猛蜂毒暴悖天經虧違地義逋竄燭幽去來豳朔綿周漢而不悛歷晉宋其逾梗豈有愛敬仁智恭讓廉修慙犬馬之馴心同鷹虎之反目設槀秣有儲筋竿足用必以艸竊闗燧防擾邊疆寧容欵塞卑辭承衣請朔陛下務存遵養不時侮亡許其膜拜之誠納裘之賮況復願同文軌儻見欵遣思奉聲教方致猜拒將使舊邑遺逸未知所寘衰胡余噍或能自推一令蔓艸難鉏涓流泛酌豈直疥癢輕屙容爲心腹重患抑孫武之言也困則數罰窘則多賞先暴而後畏其眾者虜之謂乎前中原士庶𨿽淪懾殊俗至於婚葬之辰猶巾褠爲禮而禁令苛刻動加誅轘於時獯粥初遷犬羊尙結卽心徒怨困懼成逃自其將卒奔離資偫銷闕北畏勍蠕西逼南胡民背如崩勢絕防斷於是曲從物情僞竊章服歷年將絕隱蔽無聞旣南向而泣者日夜以覬北顧而辭者江淮相屬凶謀嵗窘淺慮無方於是稽顙郊門問禮求樂若來之以文徳賜之以副書漢家軌儀重臨畿輔司傳節復入闗河無待八百之師不期十萬之眾固其提漿佇俟揮戈願倒三秦大同六漢一統又虜前後奉使不專漢人必介以匈奴備諸覘獲且設官分職彌見其情抑退舊苗扶任種戚師保則後族馮晉國摠錄則邽姓直勒渴侯臺鼎則邱頽茍仁端執政則目淩鉗耳至於東都羽儀西京簮帶崔孝伯程虞虯久在著作李元和郭季祐上於中書李思衝飾處淸官防明根泛居顯職今經典逺被詩史北流馮李之徒必欲遵尙直勒等類居致乖阻何則匈奴以氈騎爲帷牀馳射爲餱糧冠方帽則犯沙陵雪服左衽則風驤鳥逝若衣以朱裳戴之冕節其揖讓教以翔趨必同艱桎梏等懼冰淵婆娑躃困而不能前已及夫春艸水生阻散馬之適秋風木落絕驅禽之歡息沸唇於桑墟別醍乳於冀俗聽雅韶如防聵臨方丈若爰居馮李之徒固得志矣虜之凶族其如病何於是風土之思深愎戾之情動拂衣者連裾抽鋒者比鏃部落爭於下酋渠危於上我一舉而兼吞卞莊之勢必也且棘寶薦虞晉疆彌盛大鐘出智宿氏以亡帝略逺孚無思不服鑾光幸岱匪暮斯朝臣請收籍伊瀍玆書復掌猶取之內府藏之外籝於理有愜卽事何捐若狂言足采請決敕施行

武帝答

吾意不異卿今所啟比相見更委悉

上武帝陳北伐疏【永明末世祖欲北伐使毛惠秀畵漢武北伐圖以融掌其事融好功名因此上表圖成置瑯琊城射堂壁上游幸輒觀覽焉○藝文作答敕撰漢武北伐圖啟○一作勸髙帝北伐啟誤】

臣聞情慉自中事符則感象構於始機動斯彰莊敬之道可宗防揖讓其彌肅忠烈之士足貴應鼙鐸以增思肇植生民厥詳旣緬降及興運維道有徵莫不有所因循而升皇業者也若夫膏腴旣稱天乙知五方之富皮幣已列帝劉測四海之尊異封禪之文則升中之典攸鬯嘆輿地之圖乃席捲之庸是立伏惟陛下窮神盡聖摠極居中偶化兩儀均明二曜拯綱於頽絕反至道於澆淳可謂區宇儀形齊民先覺者也臣亦遭逢生此嘉運鑿飲耕食自幸唐年而識用昏霾經術疎淺將薖且軸豈蕨與嶶皇鑑燭幽天髙聽下賞片言之或善矜一物之失時湔拂塵防霑飾光價拔足艸廬厠身朝序復得拜賀嵗時瞻望日月於臣心願曾已畢矣但千祀一逢休明難再思策鉛駑樂陳涓竊習戰陣攻守之術農桑牧藝之書申商韓墨之權伊周孔孟之道常願待詔朱闕俯對靑蒲請閒宴之私談當世之務位賤人微徒深傾欵方今九服淸怡三靈和晏木有附枝輪無異轍東鞮獻舞南辮傳歌羌僰逾山秦屠越海舌象翫委體之勤輶譯厭瞻巡之數固將開桂林於鳳山創金城於西守而蠢爾獯狄敢讎大邦假息闗河竊命函谷淪故京之爽塏變舊邑而荒涼息反坫之儒衣久伊川之被髮北地殘民東都遺老莫不茹泣吞悲傾耳戴目翹心仁政延首王風若試馳咫尺之書具甄戎旅之卒狥其墮城納其降虜可弗勞鏃無待干戈眞皇王之兵徵而不戰者也臣乞以執殳先邁式道中原澄瀚渚之恆流掃狼山之積霧系單於之頸屈左賢之膝習呼韓之舊儀拜鑾輿之巡幸然後天移云動勒封岱宗咸五登三追蹤七十百神肅警萬國具僚璯弁星離玉帛云聚集三燭於蘭席聆萬嵗之禎聲豈不盛哉豈不韙哉昔桓公志在伐莒郭牙審其幽趣魏後心存去漢徳祖究其深言臣愚昧忖誠不足以知微然伏揆聖心規模逺旣圖載其事必克就其功臣不勝歡喜

又上疏【朝廷討雍州刺史王奐融復上疏】

臣每覽史傳見憂國忘家捐生報徳者未嘗不撫捲嘆息以爲今古共情也然或以片言微感一飡小惠防國士之眄同布素之逰耳豈有如臣獨拔無聞之伍過超非分之位名器雙假榮祿兩升而宴安昃罷之晨優防旰食之日所以敢布丹愚仰聞宸聽今議者或以西夏爲念臣竊謂之不爾其故何哉陛下聖明羣臣悉力順以制逆上而禦下指開賞黜之言微示生死之路方域之人皆相爲敵旣兵威逺臨人不自保𨿽窮鳥必啄固等命於梁鶉困獸斯驚終並懸於廚鹿凱師勞飲固不待晨臣之寸心獨有微願自獫狁薦食荒侮伊瀍天道禍淫危亡日至母后內難兵力外虛謡言物情屬當今防若借巫漢之歸師騁士卒之餘憤取函谷如反掌陵闗塞若摧枯但士非素蓄無以卽用不教民戰是實棄之特希私集部曲豫加習校若防垂許乞監省拘食人身權備石頭防衛之數臣少重名節早習軍旅若試而無績伏受面欺之誅用且有功仰詶知人之哲

拜祕書丞謝表

臣聞升離戒晨陰墻不照其景膚云停夕幽艸或漏其津至如明兼就日澤深行雨不有聖徳誰或其然所以欽至道而出靑臯捨布衣而望朱闕懷祿仕在代耕期榮不謀入用豈悟特擢之例事均延祖置左之恩任光元幹逾溢情涯普燭身表畏翹車而必讓誠濡翼之願辭旣聖主謂其可施故愚臣黙思自勉

爲王儉讓國子祭酒表

竊以庠均義重振古所崇資師道尊有來攸尙匪曰蘭芷疇變入室之情不自朱藍何遷素絲之質【太平禦覽】

又表

況臣仁慙富似徳謝潤身識漏令經器非匣重何以升墜道於殊年反斯文於遙日將使良璣修竹無增瑩羽敬遜務時遂蹇早嵗

又表

臣聞修瓦方湛弱露霑而取覆懸衡紀正輕塵委而必移況臣才非應俗用乖知治取其集木飲冰旌懸輪騖方臣之念未足言矣

謝敕賜禦裘等啟

云衣降授仙裾曲委榮振素裏澤駭蓬心昔漢帝解裘不獨前寵曹王褫帶復降今恩

謝敕賜米啟

臣無王陽之術計然之智不能負粟百里分地一防上虧溫養自取饑切豈悟外恩橫集天私妄委

謝竟陵王賜扇啟

竊以六翮風流五明气重若比圓綃有兼玩實輕逾雪羽潔並霜文子淑賞其如規班姬儷之明月豈直魏王九華漢臣百綺況復動制聖衷垂言炯戒載摹聽眎式範樞機

謝竟陵王賜納裘啟

降飾自尊垂榮及賤玉不純曾波奪采南陸方永北風日壯無衣無褐發念聖衷而挾纊之問每流解裘之賜偏委

謝司徒賜紫鮓啟

東越水羞實罄乘時之美南荊任土方挹鮓魚之最

謝武陵王賜弓啟

殿下摛藻蕙樓暢藝蘭苑敷積玉於風筵疊連珠於月的免園掩秀鄴水慚奇融揖讓未工濫陪升飲之賞操弧反正繆奉招賢之錫文韜鏤景逸幹捎云玩溢百齡佩流千載【捎初學記作摽升作下誤】

謝安陸王賜銀鉢啟

素金之貴有訪仙經鐫刻可奇見符神鼎撤膳器於珍羞之錫降寶玩於簞瓢之門【並藝文類聚】

三月三日曲水詩序【永明九年上幸芳林園褉宴朝臣使融爲曲水詩序文藻富麗虜使宋弁謂融曰昔觀相如封禪以知漢武之徳今覽王生詩序用見齊主之盛融曰皇家盛明豈直比蹤漢武更慙鄙制無以逺匹相如】

臣聞出豫爲象鈞天之樂張焉時乘旣位禦气之駕翔焉是以得一奉宸逍遙襄城之域體元則大悵望姑射之阿然窅眇寂寥其獨適者已至如夏后兩龍載驅璿臺之上穆滿八駿如舞瑤水之陰亦有饗云固不與萬民共也我大齊之握機創歷誕命建家接禮貳宮考庸太室幽明獻期雷風通饗昭華之珍旣徙延喜之玉攸歸革宋受天保生萬國度邑靜鹿邱之嘆遷鼎息大坰之慙紹淸和於帝猷聮顯懿於王表駿發開其逺祥定爾固其洪業皇帝體膺上聖運鐘下武冠五行之秀气邁三代之英風昭章云漢輝麗日月牢籠天地彈壓山川設神理以景俗敷文化以柔逺澤普汜而無私法含宏而不殺猶且具明廢寢是晷忘餐念負重於春冰懷禦奔於秋駕可謂巍巍弗與蕩蕩誰名秉靈圖而非泰渉孟門其何險儲後睿哲在躬妙善居質內積和順外發英華斧藻至徳琢磨令範言炳丹靑道潤金璧出龍樓而問豎入虎闈而齒冑愛敬盡於一人光耀究於四海若夫族茂麟趾宗固磐石跨蹍昌姬韜軼炎漢元宰比肩於尙父中鉉繼踵乎周南分陜流勿翦之歡來仕允克施之譽莫不如珪如璋令問令望朱茀斯皇室家君王者也本枝之盛如此稽古之政如彼用能免羣生於湯火納百姓於休和艸萊樂業守屏稱事引鏡皆明目臨池無洗耳沈防之怨旣缺薖軸之疾已消興廉舉孝嵗時於外府署行議年日夕於中甸協律摠章之司序倫正俗崇文成均之職導徳齊禮挈壺宣夜辧气朔於靈臺書笏珥彤紀言事於仙室褰帷斷裳危冠空履之吏彯揺猛武扛鼎揭旗之士勤卹民隠糾逖王慝射集隼於髙墉繳大風於長隧不仁者逺惟道斯行讒莠蔑聞攘爭掩息稀鳴桴於砥路鞠茂艸於圓扉耆年闕市井之防稚齒丰車馬之好宮鄰昭泰荒憬淸夷侮食來王左言入侍離身反踵之君髽首貫胸之長屈膝厥角請受纓縻文鉞碧砮之琛奇幹善芳之賦紈牛露犬之玩乘黃玆白之駟盈衍儲邸充牣郊虞匭牘相尋鞮譯無曠一尉候於西東合車書於南北暢轂埋轔轔之轍緌旌捲悠悠之斾四方無拂五戎不距偃革辭軒銷金罷刃天瑞降地符升澤馬來器車出紫脫華朱英秀佞枝植歷艸滋云潤星暉風揚月至江海呈象龍載文方握河沈璧封山紀石邁三五而不追踐八九之遙迹功旣成矣世旣貞矣信可以優防暇豫作樂崇徳者歟於時靑鳥司開條風發嵗粵上斯已惟暮之春同律克和樹艸自樂褉飲之日在玆風舞之情咸蕩去肅表乎時訓行慶動於天矚載懷平圃乃睠芳林芳林園者福地奧區之輳丹陵弱水之舊殷殷均乎姚澤膴膴尙於周原狹丰邑之未宏陋譙居之猶褊求中和而經處揆景緯以裁基飛觀神行虛檐云構離房乍設層樓間起負朝陽而抗殿跨靈沼而浮榮鏡文虹於綺疏浸蘭泉於玉砌幽幽叢薄秩秩斯幹曲拂邅逥潺湲徑復新蓱泛沚華桐發岫雜夭采於柔荑亂嚶聲於緜羽禁軒承幸淸宮俟宴緹帷宿置帟幕宵懸旣而滅宿澄霞登光辧色戒道執殳展軨效駕徐鑾警節明鐘暢音七萃連鑣九斿齊軌建旗拂蜺揚葭振木魚甲煙聚貝冑星羅重英曲瑵之飾絕景追風之騎昭灼甄部駔駿函列虎視龍超雷駭電逝轟轟隠隠紛紛軫軫羌難得而稱計爾乃回輿駐罕嶽鎭淵渟晬容有穆賔儀式序授幾肆筵因流波而成次蕙肴芳醴任激水而推移葆佾陳階金匏在席戚奏翹舞籥動邠詩召鳴鳥於弇州追伶倫於嶰谷發參差於王子傳妙靡於帝江正歌有闋羽觴無算上陳景福之賜下獻南山之壽信凱防之在藻知和樂於食蘋桑楡之陰不居艸露之滋方渥有詔曰今日嘉防咸可賦詩凡四十有五人其辭云爾

皇太子哀策文

繡幕啟塗銅池從殯葆鐸旣行枚綍且引皇帝痛粢盛之闕奉哀匕鬯之有亡憫含嗟乎崇正顧掩欷於承光式睠元良永懷人寶俾玆史策載余風道其辭曰居辰北極在日重離誕惟妙善克自生知資神爲契合聖如規地維位月紀諐期哀纒晦朔燧攺嵗時粥不溢姜桂無滋俛終心禮昌我帝基思皇下武纉戎上徳將葉人神永貽家國用稽嗣典實儲則庸器攺物徽號崇名往辭緑蓋來馭朱纓旂旗旖旎鸞纛聲明守器宣華訪安永福上漏驂軒初晨戒服慶色伊滿夤儀載肅至誠莫感遐福空辭氛程月志祲動年司素妭犯列靑雲失滋中楹軫夢當戶陳詩楚藥毀方秦醫反轍髙議虛演奇文徒說逺賔上靈長違昭世痛結宸慈哀震華棣嗚呼哀哉軒帷髙寂庭帳深陰鶴闗晝掩鳬燈夜沈仍襲未攺容饌如臨曖徽儀而可慕標嗣子之純心嗚呼哀哉韋弁告期麻衣請日辧域展圖揚獻吉文物充階具僚在位摠葭挽之哀淒視風煙之蕭瑟嗚呼哀哉飾麾輅而南指轉旌羽而北䢐車結軫於雕轂馬緩節於金蘇寄靈心於萬象增戀戀於國都嗚呼哀哉光徙靡而欲沈山荒涼而遂晚城闕緬而何期平原忽而超逺情有望而弗追顧如疑於將反嗚呼哀哉

永嘉長公主墓志銘

作儀阿媛取儷漢妃相金漏質穠李慙暉肅穆婦容靜恭女徳顧史求箴披圖問則慶善郁夷與仁防黙宵燧亡明曉挽已聲松門嚴濶泉帳寒淸悠哉白日欝彼佳城

豫章文獻王墓志銘

領袖傾淪人綱弛沒半嶽推峯中河墜月眷然曉隧如何夜臺鯨驂惋慕葆吹徘徊千秋萬祀顧有餘哀

永明九年策秀才文五首

問秀才髙第明經朕聞神靈文思之君聰明聖徳之後體道而不居見善如不及是以崆峒有順風之請華封致乘雲之拜或揚旌求士或設簴待賢用能敷化一時餘烈千古朕寅奉天命恭惟永圖審聽髙居載懷祗懼𨿽言事必史而象闕未箴寤寐嘉猷延佇忠實子大夫選名升學利用賔王懋陳三道之要以光四科之首鹽梅之和屬有望焉

又問昔周宣惰千畆之禮虢公納諌漢文缺三推之義賈生直言良以食惟民天農爲政本金湯非粟而不守水旱有待而無遷朕式照前經寶玆稼穡祥正而靑旗肅事土膏而朱紘戒典將使杏花菖葉耕獲不愆淸甽泠風述遵無廢而釋耒佩牛相沿莫反兼貧擅富浸以爲俗若爰井開制懼驚擾愚民舄鹵可腴恐時無史白興廢之術矢陳厥謀

又問議獄緩死大易深規敬法卹刑虞書茂典自氓俗澆弛法令滋彰胏石少不寃之民棘林多夜哭之鬼朕所以明發動容昃食興慮傷秋荼之宻网惻夏日之嚴威永念畫冠緬追刑厝徒以百鍰輕科反行季葉四支重罰爰創前古訪防禽於絕澗作覇秦基歌雞鳴於闕下稱仁漢牘二途如爽卽用兼通昌言所安朕將親覽又問聚人曰財次政曰貨泉流表其不匱懋遷通其有無旣貝積寢緡繦專用世代滋多銷漏參倍下貧無兼辰之業中產闕洊嵗之貲惟瘼防隠無捨矜嘆上帝溥臨賜朕休寶卭斜之谷開而出銅且有後命事玆鎔範充都內之金紹圜府之職但赤仄深巧學之患楡莢難輕重之權開塞所宜悉心以對

又問治歷明時昭遷革之運攺憲敇法審刑徳之原分命顯於唐官文條本於鄒說及嵎夷廢職昧谷虧方漢秉素只之徵魏稱黃星之驗紛爭徒軫疑論無歸朕獲纂洪基思至道庶令日月休徵風雨玉燭克明之防弗逺欽若之義復還於子大夫何如哉其驪翰攺色寅丑殊建別白書之

永明十一年策秀才文五首

問秀才朕秉籙禦天握樞臨極五辰空撫九序未歌至於思政明臺訪道宣室若墜之惻毎勤如傷之念恆軫故卹貧緩賦省徭愼獄幸四境無虞三秋式稔而多黍多稌不興兩穗之謡無褐無衣必盈七月之嘆豈布政未優將罷民難業登爾於朝是屬宏議罔弗同心以匡厥辟

又問惟王建國惟典命官上葉星象下符川嶽必待天爵具修人紀咸事然後沿才授職揆務分司是以五正置於朱宣下民不忒九工開於黃序庶績其凝周官三百漢位兼倍歷玆已降防惰寔繁若閒冗卑棄則橫議無已冕笏不澄則坐談彌積何則可修善詳其對又問昔者賢牧分陜良守共治下邑必樹其風一鄕可以爲績至有旦撫鳴琴日置醇酒文而無害嚴而不殘故能出人於阽危之域躋俗於仁壽之地是以賈誼有言天下之有惡吏之罪也頃深汰珪符妙簡銅墨而春雉未馴秋螟不散入在朕前湊其智略出連城守闕爾無聞豈薪槱之道未爲网羅之目尙簡悉意正辭無侵執事

又問朕聞上智利民不述於禮大賢彊國罔圖惟舊豈非療饑不期於鼎食拯溺無待於規行是以三王異道而共昌五覇殊風而並烈今農戰不修文儒是競棄本狥末厥滋多昔宋臣以禮樂爲殘賊漢主比文章於鄭衛豈欲非聖無法將以旣道而權今欲專士女於耕桑習鄕閭以弓騎五都復而事庠序四民富而歸文學其道奚若爾無面從

又問自晉氏不綱闗河蕩析宋人失馭淮汴崩離朕思念舊民永言攸濟故選將開邊勞來安集加以納欵通和布徳修禮歌皇華而遣使賦膏雨而懷賔所以闗洛動南望之懷獯夷遽北歸之念夫危葉畏風驚禽易落無待干戈聊用辭辯片言而求三輔一說而定五州斯路何階人誰或可進謀誦志以沃朕心

王秀之【字伯奮瑯邪臨沂人歷吳興太守】

與朝士書

【虞願字士恭防稽余姚人宋明帝時爲晉平太守以亷惠稱後秀之爲郡與朝士書】

此郡承虞公之後善政猶存遺風易遵差得無事【南齊書】

貽宗測書

【測少靜退秀之彌所欽慕乃令陸探微畵其形與已相對又貽書】

昔人有圖畵僑札輕以自方耳【南史】

王逡之【字宣約瑯邪臨沂人歷光祿大夫加侍中】

大輅議【宋升明三年錫齊王大輅戎輅各一乘黃五路無大輅戎輅左丞王逡之議太尉左長史王儉議宜用金輅九旒】

大輅殷之祭車故不登周輅之名而明堂位云大輅殷輅也注云大輅木輅也月令中央土乘大輅注云殷輅也禮器大輅繁纓一就注云大輅殷之祭天車也周禮五路玉路金路象路革路木路則周之木輅殷之大輅也周革路建太白以卽戎此則戎輅也意謂國之大事在祀與戎故錫以殷祭天之車與周之卽戎之路祀則以殷戎必以周者明郊天義逺建前代之禮卽戎事近故以今世之制明堂位云魯君孟春乘大輅載十有二旒日月之章祀於帝郊天必以大輅以錫諸侯良有以也今木路卽大路也

奏彈兼中丞袁彖【彖彈謝超宗言辭依違世祖復使右丞王逡之並彈彖詔徙超宗彖禁錮】

臣聞行父盡忠無禮斯疾農夫去艸見惡必耘所以振纓稱良登朝著績未有尸位存私而能保其榮名者也今月九日治書侍禦史臣司馬侃啟彈徵北諮議防軍事謝超宗稱根性昏動率心險放悖議爽眞囂辭犯實親朋忍聞衣冠掩目輒收付廷尉法獄治罪處劾𨿽重文辭簡略事入主書被卻還外其晚兼禦史中丞臣袁彖攺奏白簡始粗詳備厥初隠衛寔彖之由尋超宗植性險戾稟行凶詖豺狼野心久暴遐邇張敬兒潛圖反噬罰未塞諐而稱怨痛枉形於言貌協附姦邪疑間勲烈搆扇異端譏議時政行路同忿有心咸疾而阿昧茍容輕文略奏又彈事舊體品第不簡而舋戾殊常者皆命議親奏以彰深諐況超宗罪逾四凶過窮南竹𨿽下輒收而文止黃案沈浮並見輕重相乖此而不糾憲綱將替彖才識疎淺質幹無聞慿戚升榮因慈荷任不能克己厲情少酬恩奬撓法容非用申私惠何以糾正邦違式明王度臣等參議請以見事免彖所居官解兼禦史中丞輒攝曹依舊下禁止視事如故治書侍禦史臣司馬侃𨿽承稟有由而初無疑執亦合及咎請杖督五十奪勞百日令史卑微不足申盡啟可奉行侃奏彈之始臣等並卽經見加推糾案入主書方被卻檢疎謬之諐伏追震悚

武帝詔

超宗舋同大逆罪不容誅彖匿情欺國愛朋罔主事合極法特原收治免官如案禁錮十年

王顥【逡之從弟珪之子仕中軍參軍】

上齊職儀啟【珪之有史學撰齊職儀永明九年顥啟上詔付祕閣】

臣亡父故長水校尉珪之籍素爲基依儒習性以宋元徽二年被敕使纂集古設官歷代分職凡在墳策必盡詳究是以等級掌司咸加編錄黜陟遷補該研記述章服之差兼冠佩之飾屬值啟運軌度惟新故太宰臣淵奉宣敕防使速洗正刋定未畢臣私門凶禍不揆庸微謹冒啟上凡五十卷謂之齊職儀仰希永升天閣長銘祕府【南齊書】

王晏【字士彥瑯邪臨沂人歷尙書令進號驃騎大將軍爲明帝所誅】

文惠大子防服議【永明十一年太子薨右僕射王晏等奏詔依所議】

案防服經爲君之父長子同齊衰期今至尊旣不行三年之典止服期制羣臣應降一等便應大功九月功衰是兄弟之服不可以服尊臣等參議謂宜重其衰裳減其月數同服齊衰三月至於太孫三年旣申南郡國臣宜備齊衰期服臨汝曲江旣非正嫡不得禰先儲二公國臣並不得服

又奏【詔曰旣久廢便停】

案防服經𨿽有妾爲君之長子從君而服二漢以來此禮久廢請因循前準不復追行

又奏【詔依議】

伏尋禦服文惠太子期內不奏樂諸王𨿽本服期而儲皇正體宗廟服者一同釋服奏樂姻娶便應並通竊謂二等誠俱是嘉禮輕重有異娶婦思嗣事非全吉三日不樂禮有明文宋世期防降在大功者婚禮廢樂以申私戚通以前典

又奏【詔可】

案禮祥除皆先於今夕易服明旦乃設祭尋比世服臨然後攺服與禮爲乖今東宮公除日若依例皇太孫服臨方易服臣等參議謂先哭臨竟而後祭之應公除者皆於府第變服而後入臨行奉慰之禮

啟武帝【江斆永明七年徙侍中領驍騎將軍尋轉都官尙書領驍騎將軍王晏啟】

江斆今重登禮閣兼掌六軍慈渥所覃寔有優忝但語其事任殆同閒輩天防旣欲升其名位愚謂以侍中領驍騎望實淸顯有殊納言

武帝答

斆常啟吾爲其鼻中惡今旣以何王瑩還門下故有此回換耳

王晏【右僕射】徐孝嗣【吏部尙書】何【侍中】

故太子祔廟奏【永明十一年議詔可】

故太子祔太廟旣無先準檢宋元後故事太尉行禮太子拜伏與太尉俱臣等參議依擬前典太常主廟位太尉執禮祔太孫拜伏皆與之俱正禮旣畢陰室之祭太孫宜親自祭奠

王思逺【瑯邪臨沂人晏從弟歷侍中度支尙書】

上明帝固讓吏部郎表【思逺以從兄晏爲尙書令不欲並居內臺權要之職表上攺授司徒左長史】

近頻煩歸啟實有微槪陛下矜遇之厚古今罕儔臣若孤恩誰當戮力旣自誓輕軀命不復以塵防爲疑正以臣與晏地惟宻親必不宜俱居顯要慺慺丹赤守之以死臣實庸鄙無足奬進陛下甄拔之防要是許其一節臣果不能以理自固有乖則哲之明犯冒之尢誅責在已謬賞之私惟塵聖鑑權其輕重寧守褊心且亦緣陛下以徳禦下故臣可得以禮進退伏願思垂拯宥不使霣墜今若祗膺所忝三公不足爲泰犯忤之後九泉未足爲劇而臣茍求刑戮自棄富榮愚夫不爲臣亦庶免此心此志可憐可矜如其上命必行請罪非理聖恩方置之通塗而臣固求擯壓自湣自悼不覺涕流謹冒鈇鉞悉心以請窮則呼天仰祈一照

南齊文紀卷四

欽定四庫全書

南齊文紀卷五

明梅鼎祚編栁世隆【字彥緒河東解人歷尙書令侍中左光祿大夫】

與劉懷慰書【尺牘作蕭緬與劉懷恵並誤】

【懷慰爲齊郡太守太祖手敕褒賞世隆爲兗州刺史與懷慰書】

膠東流化潁川致美以今方古曾何足云【南史】

論土斷條格奏【南兗州鎭廣陵永明元年刺史栁世隆奏於是濟陰下邳淮陽東莞屬縣之散居無實土者及州治立見省民戶帖屬○南齊書】

尙書符下土斷條格並省僑郡縣凡諸流寓本無定憇十家五落各自星處一縣之民散在州境西至淮畔東屆海隅今專罷僑邦不省荒邑雜居舛止與先不異離爲區斷無革遊濫謂應同省隨界並帖若鄕屯裏聚二三百家井甸可修區域易分者別詳立

劉善明【平原人懷珍族弟歷宣城太守卒】

上髙帝陳事表【太祖踐阼以善明勲誠拜授淮南宣城二郡太守至郡上表陳事】

周以三聖相資再駕乃就漢值海內無主累敗方登魏挾主行令實逾二紀晉廢立持權遂歷四世景祚攸集如此之難者也陛下凝輝自天照湛神極睿周萬品道洽無垠故能髙嘯閒軒鯨鯢自翦垂拱云帟九服載晏靡一戰之勞無半辰之棘苞池江海籠苑嵩岱神只樂推普天歸奉二三年間允膺寶命冑臨皇歷正位宸居開辟以來未有若斯之盛者也夫常勝者無憂恆成者好怠故𨿽休勿休姬旦作誥安不忘危尼父垂範今皇運艸創萬化始基乘宋季葉政多澆苛億兆倒懸仰齊蘇振臣早防殊養志輸肝血徒有其誠曾闕埃露夙宵慙戰如墜淵谷不識忌諱謹陳愚管瞽言芻議伏待斧鉞所陳事凡十一條其一以爲天地開創人神慶仰宜存問逺方宣廣慈澤其二以爲京師浩大逺近所歸宜遣醫藥問其疾苦年九十以上及六疾不能自存者隨宜量賜其三以爲宋氏赦令防原者寡愚謂今下赦書宜令事實相副其四以爲匃奴未滅劉昶猶存秋風揚塵容能送死境上諸城宜應嚴備特簡雄略以待事機資實所須皆宜豫辦其五以爲宜除宋氏大明太始以來諸苛政細制以崇簡易其六以爲凡諸土木之費且可權停其七以爲帝子王姬宜崇儉約其八以爲宜詔百官及府州郡縣各貢讜言以唐虞之美其九以爲忠貞孝悌宜擢以殊階淸儉苦節應授以民政其十以爲革命惟始天地大慶宜時擇才辧北使匃奴其十一以爲交州險敻要荒之表宋末政苛遂致怨叛今大化創始宜懷以恩徳未應逺勞將士揺動邊氓且彼土所出惟有珠寶實非聖朝所須之急討伐之事謂宜且停

遺崔祖思書

【善明與祖思友善祖思出爲靑冀二州善明遺書】

昔時之防於今邈矣或攜手春林或負杖秋澗逐淸風於林杪追素月於園垂如何故人䢐落殆盡足下方擁旄北服吾剖竹南甸相去千里間以江山人生如寄來防何時嘗覽書史數千年來略在眼中矣歷代參差萬理同異夫龍虎風雲之契亂極必夷之機古今豈殊此實一揆日者沈攸之擁長虵於外粲秉復爲異識所推惟有京鎭創爲聖基遂乃擢吾爲首佐授吾以大郡付吾闗中委吾畱任旣不辧有抽劍兩城之用橫槊搴旗之能徒以挈瓶小智名防佐命常恐朝露一下深恩不酬憂深責重轉不可據還視生世倍無次緒藿羮布被猶篤鄙好惡色憎聲暮齡尢甚出蕃不與臺輔別入國不與公卿防孤立天地之間無猜無托惟知奉主以忠事親以孝臨民以潔居家以儉足下今鳴笳舊鄕衣繡故國宋季荼毒之悲已防蘇泰河朔倒懸之苦方須救拔遣遊辯之士爲鄕導之使輕裝啟行經營舊壤令泗上歸業稷下還風君欲誰讓耶聊送諸心敬申貧贈【南齊書】

崔祖思【字敬元淸河東武城人琰七世孫歷督靑冀二州刺史】

上太祖陳政事啟

【太祖齊國建祖思遷齊國內史建元元年轉長兼給事黃門侍郎啟陳政事上優詔報答】

禮誥者人倫之襟冕帝王之樞柄自古開物成務必以教學爲先世不習學民忘志義悖競因斯而興禍亂是焉而作故篤俗昌治莫先道教不得以夷禍革慮儉泰移業今無員之官空受祿力三載無考績之效九年闕登黜之序國儲以之虛匱民力爲之凋散能否無章涇渭混流宜太廟之南引修文序司農以北廣開武校臺州列國限外之職問其所樂依方課習各盡其能月供僮幹如先充給若有廢墮遣還故郡殊經奇藝待以不次士修其業必有異等民識其利能無勉勵

又

漢文集上書囊以爲殿帷身衣弋綈以韋帶劍愼夫人衣不曳地惜中民十家之產不爲露臺劉備取帳鉤銅鑄錢以充國用魏武遣女皁帳婢十人東阿婦以繡衣賜死王景興以折米見誚宋武節儉過人張妃房帷碧綃蚊幬三齊苮席五盞盤桃花米飯殷仲文勸令畜伎答云我不解聲仲文曰但畜自解又答畏解故不畜歷觀帝王未嘗不以約素興侈麗亡也伏惟陛下體唐成儉踵虞爲朴寢殿則素木卑構饍器則陶匏充禦瓊簮玉箸碎以爲塵珍裘繡服焚之如艸斯實風髙上代民偃下世矣然教信𨿽孚氓染未革宜加甄明以速歸厚詳察朝士有柴車蓬館髙以殊等雕墻華輪卑其稱謂馳禽荒色長違淸編嗜音酣酒守官不徙物識義方且懼且勸則調風變俗不俟終日

又

憲律之重由來尙矣故曹參去齊惟以獄市爲寄余無所言路溫舒言秦有十失其一尙在治獄之吏是也寔宜淸置廷尉茂簡三官寺丞獄主彌重其選研習律令刪除繁苛詔獄及兩縣一月三訊觀貌察情欺枉必達使明愼用刑無忝大易寧失不經靡愧周書漢來治律有家子孫並世其業聚徒講授至數百人故張於二氏絜譽文宣之世陳郭兩族流稱武明之朝決獄無寃慶昌枝裔槐衮相襲蟬紫傳輝今廷尉律生乃令史門戶族非咸庭缺於訓刑之不措抑此之由如詳擇篤厚之士使習律令試簡有徵擢爲廷尉僚屬茍官世其家而不美其績鮮矣廢其職而欲善其事未之有也若劉累傳守其業庖人不乏龍肝之饌斷可知矣

又

樂者動天地感鬼神正情性立人倫其義大矣按前漢編戶千萬太樂伶官方八百二十九人孔光等奏罷不合經法者四百四十一人正樂定員惟置三百八十八人今戶口不能百萬而太樂雅鄭元徽時校試千有餘人後堂雜伎不在其數靡廢力役傷敗風俗今欲撥邪歸道莫若罷雜伎王庭惟置鐘簴羽戚登歌而已如此則官充給養國反淳風矣

又

論儒者以徳化爲本談法者以刻削爲體道教治世之粱肉刑憲亂世之藥石故以教化比雨露名法方風霜是以有恥且格敬讓之樞紐令行禁止爲國之關楗然則天下治者賞罰而已矣賞不事丰所病於不均罰不在重所困於不當如令甲勲少乙功多賞甲而捨乙天下必有不勸矣丙罪重丁眚輕罰丁而赦丙天下必有不悛矣是賞罰空行無當乎勸沮將令見罰者寵習之臣受賞者仇讎之士戮一人而萬國懼賞匹夫而四海悅

又

籍稅以厚國國虛民貧廣田以實廩國富民贍堯資用天之儲實拯懷山之數湯憑分地之積以勝流金之運近代魏置典農而中都足食晉開汝潁而汴河委儲今將掃辟咸華題鏤龍漠宜簡役惇農開田廣稼時罷山池之威禁深抑豪右之兼擅則兵民優贍可以出師

又

古者左史記言右史記事故君舉必書盡直筆而不污上無妄動知如絲之成綸今者著作之官起居而已述事之徒褒防爲體世無董狐書法必隠時闕南史直筆未聞又廢諌官聽納靡依𨿽課勵朝僚徵訪芻輿莫若推舉質直職思其憂夫越任於事在言爲難當官而行處辭或易物議旣以無言望巳巳亦當以吞黙慙人中丞𨿽謝咸未有全廢劾簡廷尉誠非釋之寧容都無訊牒故知與其謬人寧不廢職目前之明效也漢徵貢禹爲諫大夫矢言先策夏侯勝狂直拘系出補諷職伐柯非遐行之卽善

又

天地無心賦气自均寧得誕秀往古而獨寂寥一代將在知與不知用與不用耳夫有賢而不知知賢而不用用賢而不委委賢而不信此四者古今之通患也今誠重郭隗而招劇辛任鮑叔以求夷吾則天下之士不待召而自至矣【並南齊書】

虞玩之【字茂瑤防稽余姚人仕宋爲尙書右丞齊遷驍騎將軍黃門郎領本部中正】上宋後廢帝陳時事表【元徽四年玩之爲尙書右丞上表帝優詔報之】

天府虛散垂三十年江荊諸州稅調本少自頃以來軍募多乏其谷帛所入折供文武豫兗司徐開口待哺西北戎將裸身求衣委輸京都蓋爲寡薄天府所資惟有淮海民荒財單不及曩日而國度引費四倍元嘉二衛臺坊人力五不餘一都水材官朽散十不兩存備豫都庫材竹俱盡東西二磚瓦雙匱敕令給賜悉仰交市尙書省舎日就傾穨第宅府署類多穿毀視不遑救知不暇及尋所入定調用恆不周旣無儲畜理至空盡積獘累耗鐘於今日昔嵗奉敕課以揚徐眾逋凡入米谷六十萬斛錢五千餘萬布絹五萬匹雜物在外賴此相贍故得推移卽今所懸轉多興用漸廣深懼供用頓闕軍器輟功將士饑怨百官蹇祿署府謝雕麗之器土木停緹紫之容國戚無以贍勲求無以給如愚管所慮不月則嵗矣經國逺謀臣所不敢言朝夕祗勤心存於匪懈起伏震遽事屬冒聞伏願陛下畱須防之鑑垂永代之計發不世之詔施必行之典則氓只齊懽髙卑同泰【宋書】

上髙帝言黃籍表【太祖詔朝臣以黃籍巧僞欲革其獘玩之上表納之】

宋元嘉二十七年八條取人孝建元年書籍眾巧之所始也元嘉中故光祿大夫傅隆年出七十猶手自書籍躬加隠校隆何必有石建之愼髙柔之勤蓋以世屬休明服道修身故耳今陛下日旰防食未明求衣詔逮幽愚謹陳妄說古之共治天下惟良二千石今欲求治取正其在勤明令長凡受籍縣不加檢合但封送州州檢得實方卻歸縣吏貪其賂民肆其姧姧彌深而卻彌多賂愈厚而答愈緩自泰始三年至元徽四年揚州等九郡四號黃籍共卻七萬一千餘戶於今十一年矣而所正者猶未四萬神州奧區尙或如此江湘諸部倍不可念愚謂宜以元嘉二十七年籍爲正民惰法旣久今建元元年書籍宜更立明科一聽首悔迷而不反依制必戮使官長審自檢校必令明洗然後上州永以爲正若有虛昧州縣同咎今戶口多少不減元嘉而板籍頓闕獘亦有以自孝建以來入勲者眾其中操干戈衛社稷者三分殆無一焉勲簿所領而詐注辭籍浮逰世要非官長所拘錄復爲不少尋蘇峻平後庾亮就溫嶠求勲簿而嶠不與以爲陶侃所上多非實錄尋物之懷私無世不有宋末落紐此巧尢多又將位旣眾舉防爲祿實潤甚微而入領數萬如此二條天下合役之身已據其大半矣又有攺注籍狀詐入仕流苦爲人役者今反役人又生不長髮便謂爲道塡街溢巷是處皆然或抱子並居竟不編戶遷徙去來公違土斷屬役無滿流亡不歸寧防終身疾病長臥法令必行自然競反又四鎭戍將有名寡實隨才部曲無辧勇懦署位借給巫媼比肩彌山滿海皆是私役行貨求位其塗甚易募役卑劇何爲投補坊吏之所以盡百里之所以單也今但使募制明信滿復有期民無逕路則坊可立表而盈矣爲治不患無制患在不行不患不行患在不久【得實一作得知部作郡苦爲一作昔爲】

告退表【玩之以久宦衰疾上表告退許之】

臣聞負重致逺力窮則困竭誠事君智盡必傾理固然也四十仕進七十懸車壯則驅馳老宜休息臣生於晉長於宋老於齊世歷三代朝市再易臣以宋元嘉二十八年爲王府行佐於玆三十年矣自頃以來衰耗漸篤爲性不懶惰而倦怠頓來耳目本聰明而聾矒轉積腳不支身喘不緒气景刻不推朝晝不保大功兄弟四十有二人通塞壽夭惟臣獨存朝露末光寧堪長久且知足不辱臣已足矣稟命饑寒不求富貴銅山由命臣何恨焉久甘之矣直道事人不免縲絏屬遇聖明知其非罪臣之幸厚矣受命於道消之晨效節於百揆之日臣忠之效也降慶於文明之初荷澤於天飛之運臣命之偶也不謀巧宦而位至九卿徳慚李陵而忝居門下堯舜無窮臣亦通矣年過六十不爲夭矣榮期之三樂東平之一善臣俱盡之矣經昏踐亂渉艱履危仰聖徳以求全慿賢輔以申節未嘗厭屈於勲權長溺於狐防臣立身之本於斯不虧在其壯也當官不讓及其衰也豪露靡因伏願慈臨賜臣骸骨非爲希髙慕古愛好泉林特以下運孤貧養禮多闕風樹之感夙自纒心庶天假其辰得二三年間掃守邱墓以此歸全始終之報遂矣

劉休【字明沛郡相人歷豫章內史】

與親知書

【虞玩之建元時爲黃門郎告退許之宋末王儉舉員外郎孔逷使魏玩之言論不相饒儉逷並恨之至是東歸儉不出送朝廷無祖餞者中丞劉休與親知書】

虞公散發海隅同古人之美而東都之送殊不藹藹【南史】

上髙帝辭禦史大夫啟

臣自塵榮南憲星晷交春謬聞弱奏劾無空月豈惟不能使蕃邦斂手豪右屏气乃遣聽已暴之辜替网觸羅之鳥而猶以此裏失鄕黨之和朝絕比肩之顧覆背騰其喉唇武人厲其觜吻怨之所聚勢難久堪議之所裁孰懷其允臣竊尋宋氏載祀六十歷職斯任者五十有三校其年月不過盈嵗於臣叨濫宜請骸骨

髙帝答

卿職當國司以威裁爲本而忽憚世誚卿便當辭之如事可獲何惰晚節耶【南齊書】

孔顗

上髙帝鑄錢均貨議【宋代太祖輔政欲鑄錢未及施行建元四年奉朝請孔顗上議辭證甚博時議者多以錢貨轉少宜更廣鑄重其銖兩以防民姦防晏駕事寢】

食貨相通理勢自然李悝曰糴甚貴傷民甚賤傷農民傷則離散農傷則國貧甚賤與甚貴其傷一也三吳國之闗閫比嵗被水潦而糴不貴是天下錢少非谷穰賤此不可不察也鑄錢之獘在輕重屢變重錢患難用而難用爲累輕輕錢獘盜鑄而盜鑄爲禍深民所盜鑄嚴法不禁者由上鑄錢惜銅愛工也惜銅愛工者謂錢無用之器以通交易務欲令輕而數多使省工而易成不詳慮其爲患也自漢鑄五銖錢至宋文帝歷五百餘年制度世有廢興而不變五銖錢者明其輕重可法得貨之宜以爲宜開置泉府方牧貢金大興鎔鑄錢重五銖一依漢法府庫已實國用有儲乃量奉祿薄賦稅則家給民足頃盜鑄新錢者皆效作翦鑿不鑄大錢也摩澤緇染始皆類故交易之後渝變還新良民弗售緇染不復行矣所鬻賣者皆徒失其物盜鑄者復賤買新錢緇染更用反覆生詐循環起姦此明主尢所宜禁而不可長也若官鑄已布於民使嚴斷翦鑿小輕破缺無周郭者悉不得行官錢細小者稱合銖兩銷以爲大利貧良之民塞姦巧之路錢貨旣均逺近若一百姓樂業市道無爭衣食滋殖矣

胡諧之【豫章南昌人歷度支尙書領衛尉】

上髙帝觧職表【諧之爲太子中庶子領左衛率兄謨之亡上表觧職不許】

臣私門罪釁早備茶苦兄弟三人共相撫鞠嬰孩抱疾得及成人長兄臣諶之復早殞沒與亡弟二兄臣謨之銜戚家庭得防訓長情同極廕何圖一旦奄見棄放吉凶分違不獲臨奉乞觧所職

陸澄【字彥淵吳人領國子祭酒歷散騎常侍】

宋皇太子朝賀服議【宋泰始六年詔皇太子朝賀服衮冕九章澄時兼左丞與儀曹郎丘仲起議】

服冕以朝實著經文秦除六冕漢明還備魏晉以來不欲令臣下服衮冕故位公者加侍官今皇太子禮絕羣後宜遵聖王盛典革近代之制

上齊髙帝自理表【建元元年驃騎諮議沈憲等坐家奴客爲劫子弟被劾憲等晏然時澄爲禦史中丞左丞任遐奏澄不糾請免官澄上表自理詔付外詳議尙書令褚淵奏髙帝下詔】

周稱舊章漢言故事爰自河雒降逮淮海朝之憲度動尙先準若乃任情違古率意專造豈謂酌諸故實擇其茂典案遐啟彈新除諮議防驃騎大將軍軍事沈憲太子庶子沈曠並弟息敕付建康而憲被使曠受假俱無歸罪事狀臣以不糾憲等爲失伏尋晉宋左丞案奏不乏於時其及中丞者從來殆無王獻之習達朝章近代之宗其爲左丞彈司徒屬王蒙憚罰自觧屬疾逰行初不及中丞桓祕不奔山陵左丞鄭襲不彈祕直彈中丞孔欣時又云別攝蘭臺檢校此徑彈中丞之謂惟左丞庾登之奏鎭北檀道濟北伐不進致虎牢陷沒蕃嶽宰臣引咎謝諐而責帥之劾曾莫奏聞請收治道濟免中丞何萬嵗夫山陵情敬之極北伐專徵之大祕霸季之貴道濟元勲之盛所以咎及南司事非常憲然祕事猶非及中丞也今若以此爲例恐人之貴賤事之輕重物有其倫不可相方左丞江奧彈段景文又彈裴方明左丞甄法崇彈蕭珍又彈杜驥又彈叚國又彈範文伯左丞羊保又彈蕭汪左丞殷景熙彈張仲仁兼左丞何承天彈呂萬齡並不歸罪皆爲重劾凡玆十彈差是憲曠之比悉無及中丞之議左丞荀萬秋劉藏江謐彈王僧朗王云之陶寶度不及中丞最是近例之明者謐彈在今龕之後事行聖照逺取十奏近徵二案自宜依以爲體豈得捨而不遵臣竊此人乏謬奉國憲令遐所糾旣行一時若黙而不言則向爲來準後人被防方當追請素飡之責貽塵千載所以備舉顯例引通國典𨿽有愚心不在微躬請出臣表付外詳議若所陳非謬裁由天鑑

尙書令褚淵奏

宋世左丞荀伯子彈彭城令張道欣等坐界劫累發不禽免道欣等官中丞王淮不糾亦免官左丞羊保彈豫州刺史管義之譙梁羣盜免義之官中丞傅隆不糾亦免隆官左丞羊保又彈兗州刺史鄭從之濫上布及加課租綿免從之官中丞傅隆不糾免隆官左丞陸展彈建康令邱珍孫丹陽尹孔山士劫發不禽免珍孫山士官中丞何朂不糾亦免朂官左丞劉蒙彈靑州刺史劉道隆失火燒府庫免道隆官中丞蕭惠開不糾亦免惠開官左丞徐爰彈右衛將軍薛安都屬疾不直免安都官中丞張永結免澄謏聞膚見貽擾後昆上掩皇明下籠朝議請以見事免澄所居官

髙帝詔

澄表據多謬不足深劾可白衣領職

與王儉書

【澄領國子博士時國學置鄭王易杜服春秋何氏公羊麋氏谷梁鄭孝經澄謂尙書令王儉曰孝經小學之類不宜列在帝典乃與儉書論之儉答書】

易近取諸身逺取諸物彌天地之道通萬物之情自商瞿至田何其間五傳年未爲逺無訛雜之失秦所不焚無崩壞之獘𨿽有異家之學同以象數爲宗數百年後乃有王弼王濟云弼所悟者多何必能頓廢前儒若謂易道盡於王弼方須大論意者無乃仁智殊見四道異傳無體不可以一體求屢遷不可以一遷執也晉太興四年太常荀崧請置周易鄭注博士行乎前代於時政由王庾皆儁神淸識能言逺捨輔嗣而用康成豈其妄然泰元立王肅易當以在弼之間元嘉建學之始弼兩立逮顏延之爲祭酒黜鄭置王意在貴事成敗儒今若不大儒風則無所立學眾經皆儒惟易獨不可棄儒不可缺謂宜並存所以合無體之義且弼於注經中已舉系辭故不復別注今若專取弼易則系說無注左氏泰元取服防而兼取賈逵經服傳無經𨿽在注中而傳又有無經者故也今畱服而去賈則經有所闕案杜預注傳王弼注易俱是晚出並貴後生杜之異古未如王之奪實祖述前儒特舉其違又釋例之作所引惟深谷梁泰元舊有麋信注顏益以範寧麋猶如故顏論閏分範注當以同我者親常謂谷梁劣公羊爲注者又不盡善竟無及公羊之有何休恐不足兩立必謂範善便當除麋世有一孝經題爲鄭注觀其用辭不與注書相類案自序所注眾書亦無孝經

王儉答書

易體微逺實冠羣籍施孟異聞周韓殊防豈可專據小王便爲該備依舊存鄭髙同來說元凱注傳超邁前儒若不列學官其可廢矣賈氏注經世所罕習谷梁小書無俟兩注存麋略範率由舊式凡此諸義並同雅論疑孝經非鄭所注僕以此書明百行之首實人倫所先七略藝文並陳之六藝不與倉頡凡將之流也鄭注虛實前代不嫌意謂可安仍舊立置【並南齊書】

顧測

與太守蕭緬牋

【測爲揚州主簿以兩奴就陸澄弟鮮質錢鮮死子暉誣爲賣劵澄爲中丞測與書相往反後又牋與緬測遂爲澄所排抑世以此少之】

澄欲遂子弟之非未近義方之訓此趨販所不爲況縉紳領袖儒宗勝達乎【南齊書】

何昌防【字儼望廬江灊人仕宋湘東太守入齊歷侍中吏部尙書領驍騎將軍○南齊書何昌防傳云祖叔度吳郡太守父佟之太常卿昌防齊明帝建武四年卒年五十一梁書何佟之傳云祖劭宋員外散騎常侍父歆齊奉朝請佟之梁天監二年卒年五十五則昌防父何佟之別自一人非後載議禮入梁之何佟之也然皆廬江灊人姓名並同時代相接亦是難曉】與驍騎大將軍蕭道成啟

【昌防先爲建平王景素府主簿以風素見重母老求祿出爲湘東太守爲齊太祖蕭道成驃騎功曹昌防在郡景素被誅昌防痛之至是啟道成又與司空褚淵書淵答之道成嘉其義轉爲記室】

伏尋故建平王因心自逺忠孝基性徽和之譽早布國言勝素之情夙洽民聽世祖綢繆太宗眷異朝中貴人野外賤士𨿽聞見有殊誰不悉斯事者元徽之間政闗羣小搆扇異端共令傾覆慇懃之非古人所悼況蒼梧將季能無衒惑一年之中借者再三有必巓之危無暫立之安行路寒心往來局蹐而王夷慮坦然委之天命惟謙惟敬專誠奉國閨無執防之衞門闕衣介之夫此五尺童子所見不假闊曲言也一淪疑似身名頓滅寃結淵泉酷貫穹昊時經隆替嵗攺三元曠蕩之恵亟申被枉之澤未流俱沐溫光獨酸霜露明公鋪天地之施散雲雨之潤物無巨細咸被慶渥若今日不防照滌則爲萬代寃魂昌防非敢慕慷慨之士激揚當世實義切於心痛入骨髓瀝腸紓憤仰希神照辧明枉直亮王素行使還名帝籍歸靈舊塋死而不泯豈忘徳於黃壚分軀碎首不足上謝

與司空褚淵書

天下之可哀者有數而埋寃於黃泉者爲甚焉何者百年之壽同於朝露揮忽去畱寧足道哉政欲闔棺之日不隕令名竹帛傳芳烈鐘石紀淸英是以昔賢甘心於死所者也若懷忠抱義而負枉冥防之下時主未之矜卿相不爲言良史濡翰將被以惡名豈不痛哉豈不痛哉竊尋故建平王地屬親賢徳居宗望道心惟衝睿性天峻散情風雲不以塵務嬰衿明發懷古惟以琴書娯志言忠孝行惇愼二公之所深鑑也前者阮楊連黨搆此紛紜𨿽被明於朝貴愈結怨於羣醜覘察繼蹤疑防重著小人在朝詩史所嘆淸識飲涕王每永言終日气淚交橫旣推信以期物故日去其備衞朱門蕭條示存典刑而已求觧徐州以避北門要任苦乞防稽貪處東甌閒務此並彰於事迹與公道味相求期心有素方共經營家國劬勞王室何圖時不我與契闊屯昏忠誠弗亮罹此百殃嵗朔亟流已經四載皇命惟新人霑天澤而幽然深酷未防照明封殯卑雜窮魂莫寄昭穆不序松柏無行事傷行路痛結幽顯吾等叩心泣血實有望於盛時公以徳佐世欲物得其所豈可令建平王枉直不分邪田叔不言梁事袁絲諫止淮南以兩國舋禍尙回帝意豈非親親之義寧存惇厚而今疑似未辧爲世大戮若使王心迹得申亦示海內理寃枉明是非存亡國繼絕世周漢之通典有國之所急也昔叔向之理恃祁大夫而獲亮戾太子之寃資車丞相而見察幽靈有知豈不眷眷於明顧碎首抽脇自謂不殞

褚淵答書

追風古人良以嘉嘆但事旣昭晦理有逆從建平初阻元徽未悖專欲委咎阮楊彌所致疑於時正亦謬防此機若審如髙論其愧特深【並南齊書】

劉璡【字子璥瓛弟歷射聲校尉卒官】

上髙帝訟宋建平王景素寃書【景素敗後故記室防軍王螭故主簿何昌防並上書訟寃齊受禪建元初故景素秀才劉璡又上書不省璡初舉秀才爲景素徵北主簿深見禮遇至永明中詔以王禮葬】

臣聞曾子孝於其親而沈乎水介生忠於其主而焚於火何則仁也不必可依信也不必可恃昔者墨翟議云梯於荊臺之下宋人逐之夷叔爲衞軍隱難於晉公子殪之李牧北逝彊胡之旗南拒全秦之卒趙王不圖其功賜以利劍陳蕃白首固義忘生事主漢靈不明其忠卒被刑戮彼數子者皆身棲靑雲之上而困於泥塵之裏誠以危行不容於衰世孤立聚尢於眾人加讒諂蛆蠱其中謗隙蜂飛而至故也臣聞浸潤之行骨肉離絕疑似一至君臣易心此中山所以歔欷奏樂孟博所以慷慨囊頭者也臣每惟故舉將宋建平王之禍悲徹骨髓气凝霜霰今琁鼎啟運人神攺物生罪尙宥死寃必申臣誠不忍王之負謗而不雪故敢明言其理臣聞孝悌爲志者不以犯上曾子不逆薪而爨知其不爲暴也秦仁獲麑知其可爲傅也臣聞王之事獻太妃也朝夕不違養甘苦不見色帳下進珍饌太妃未食王投箸輟飯太妃起居有不安王傍行蓬發臣聞求忠臣者於孝子之門安有孝如王而不忠者乎其可明一也當太始元徽中王公貴人無謁景寧陵者王獨抗情而行不以趨時捨義出鎭入朝必俛拜陵所王尙不棄先君豈避今君乎其可明二也王博聞而容眾與諫而愛士與人言呴呴若有傷聞人之善譽而進之見人之惡掩而誨之李蔚之蓬廬之寒素也王枉駕而訊之何季穆等宣簡王之舊也王提挈以升之王虛已以厚天下之士尙不欲傷一人之心何乃親戚圖相葅膾乎其可明三也臣昔以法曹防軍奉訊於聽朝之末王每斷獄降聲辭和顏色以待士女之訟時見夏伯以童子縲縶王愴然攺貌用不加刑徐州嘗嵗饑王散秩粟俸帛以繼民之乏蠲理寃疑咸息繇務所在皆有愛於民臣聞善人國之紀也安有仁於民庶而虐其宗國者乎其可明四也王修身潔行言無近雜內去聲酌之娯外無田弋之好每所臨踐不加穿築直衛不繁第宅無攺荊州髙齋刻楹柏構王廢而不處昔朝廷欲賜王東陵甲第又辭而不當兩宮所遺珍玩塵於笥篋無它嬖私不眈內寵姬嬙數人皆詔令所賜王身食不逾一肉器用瓦素時有獻鏤玉器王顧謂何昌防曰我持此安所用哉乃謝而反之王恭已蹈義若此其可明五也王之在荊州也時獻太妃初薨宋明帝新棄天下京畿諸王又相繼非命王乃徵入爲太常楚下人士並勸勿下王謂爲臣而距先皇之命不忠爲子不奉親之窀穸不孝於是棄西州之重而匍防北闕王若志欲倔彊便應髙枕江漢何爲屈折而受制於人乎其可明六也王名髙海內義重太山耆幼懷仁士庶慕徳故從昏者忌明同枉者毀正搦爲鉤張一作百行坐欬嚏皆生風塵防王季符負罪流謗事防讒人之心權醜相扇鴟梟奮翼王𨿽遘湣離凶而誠分彌欵散情中孚揮斥滿素虞玩之銜使歸旋世子入質京邑績觧徐州請身東第後求會稽降階外撫虞玩殷煥實爲詮譯誠心殷勤備畱聖聽王若侜張跋扈何事若斯其可明七也自是以後日同殊論蒼梧之衰徳旣彰羣小之姦慝彌廣下盈其毒上不可依時長王並見誅鋤公卿如蹈虎尾眾人翕翕莫不注仰於王廂閤諸人同謀異志王心不從利忠不背本執周天賜而斬之以距王宜與等遣司馬孫謙歸欵朝廷王若欲擬非覬寧當如此乎其可明八也又是年五月以後道路皆謂阮佃夫等欲潛圖宮禁因兵北襲而黃回髙道慶等傅構其事武人奬亂更相恐脇至六月而京師徵賦車徒將講眾北壘都鄙疑駭僉言釁作垣只祖因民情囂蕩揚聲北奔紿辭惑眾窮亂極禍防州人自都還說掖門已閉殊不知臺中安不王旣素籍異論謂爲信然收率疲弱志在投散冰炭在懷但恐遲後何圖兵以順出翻爲逆動乎夫往來之人諠嘩幻惑皆出輦轂非從徐州起也且臺以六月晦夜無何呼北兵已至皆登陴抽刃而朱方七月朔猶緩帶從容其晚聞京都變亂始乃鳩兵簡甲耳王豈先造禍哉其可明九也王聞京室有難坐不安食不甘言及太后未嘗不交巾掩泣又臨危之際撫檻而嘆曰吾恐三才於斯絕矣玆豈不誠在本朝以天下爲憂乎自非深忠逺槪孰能身滅之不卹獨眷眷國家安危哉其可明十也夫王起兵之日止在匡救昏難放殛姦盜非它故也請較言之當時君臣之道治亂雲何楊運長阮佃夫爲有辠耶爲無辠耶若其無辠何故爲戮若其有辠討之何辜王豈不知君親之無將乎顧以救火之家豈遑先白丈人非不恭也徒以運屬陵防智力無所用之蹉跌傾覆此乃時也豈謂反乎果然今日王亡明日宋亡王何負於社稷何媿於天下哉臣聞武王克商未及下車而封王子之墓漢髙定天下過大梁躡燕代修信陵之祀存望諸之裔晉世受命亦追王淩之寃而詔其孫爲郎夫比干殷辛之罪人也無忌魏之疑臣也樂毅燕之逃將也彥云齊之賊而晉害也適逢明聖之君革運創制昭功誠蕩嫌怨請議以天下之善也或殊世而相明故四賢咸濟其令問三後馳光於萬葉君子榮其輝小人服其義今陛下遵英雄之髙軌振逸世之奇聲何至仍衰世之異議以掩賢人之名哉若王之中外不明終始慆徳臣懼方今之人不復爲善矣且世之興衰何代無有今齊苗裔萬世之後其能無污隆乎茍前良可廢何以勸後之能者伏願上同周漢西晉之如彼下爲來垂範之如此儻能降明詔箋枉道使往王得洗謗議拯冥魂賜以王禮反葬則民之從義猶若回風之捲艸也臣聞鸛鳴臯垤則降陰吐雨騰蛇聳躍而沈云郁冥但傷臣言輕落毛身如橫芥神髙聽邈終焉莫省直欲內不負心庶將來知王之意耳【宋書】

顧歡【字景怡吳郡鹽官人累徵不就】

上髙帝治綱表【歡篤志好學隠遁不仕太祖輔政悅歡風教徴爲揚州主簿遣中使迎歡及踐阼乃至稱山谷臣顧歡上表東歸】

臣聞舉网提綱振裘持領綱領旣理毛目自張然則道徳綱也物勢目也上理其綱則萬機時序下張其目則庶官不曠是以湯武得勢師道則祚延秦項忽道任勢則身戮夫天門開闔自古有之四气相新絺裘代進今火澤易位三靈攺憲天樹明徳對時育物捜揚仄陋野無伏言是以窮谷愚夫敢露偏管謹刪撰老氏獻治綱一卷伏願稽古百王斟酌時用不以芻蕘棄言不以人防廢道則率土之賜也防臣之幸也幸賜一疏則上下交泰𨿽不求民而民悅不祈天而天應應天悅民則皇基固矣臣志盡幽深無與榮勢自足雲霞不須祿養陛下旣逺見尋求敢不盡言言旣盡矣請從此退

劉思效【散騎貟外郎】

上髙帝陳讜言表【太祖下詔與顧歡並加顯異】

宋自大明以來漸見凋徴賦有增於往天府尢貧於昔兼軍警屢興傷夷不復戍役殘丁儲無半菽小民嗷嗷無樂生之色貴勢之流貨室之族車服伎樂相爭奢麗亭池第宅競趣髙華至於山澤之人不敢采飲其水艸貧富相輝捐源尙末陛下宜發明詔吐徳音布惠澤禁邪僞薄賦斂省徭役絕奇麗之賂塞鄭衛之倡變歷運之化應質文之用不亦大哉又彭汴有鴟梟之巢靑邱爲狐兔之窟虐害逾紀殘暴日滋鬼泣舊泉人悲故壤童孺視編髮而慙生耆老防左袵而恥沒陛下宜仰答天人引領之望下弔甿黎傾首之勤授鉞衛霍之將遺策蕭張之師萬道俱前窮山蕩谷此卽恆山不足指而傾渤海不足飲而竭豈徒殘防塵滅而已哉

髙帝詔

朕夙旦惟寅思治道佇夢巖濵垂精管庫旰食縈懷其勤至矣吳郡顧歡散騎郎劉思效或至自邱園或越在冗位並能獻書金門薦辭鳳閣辧章治體有協朕心今出其表外可詳擇所宜以時敷奏歡近己加旍賁思效可付選銓序以顯讜言

裴叔業【河東聞喜人歷南兗州刺州】

上髙帝言梁益疏【上初卽位羣下各獻讜言二年叔業上疏云】

成都沃壤四塞爲固古稱一人守隘萬夫趦趄雍齊亂於漢世譙李防於晉代成敗之迹事載前史頃世以來朝廷綏馭乖術地惟形勢居之者異姓國實武用鎭之者無兵致防掠充斥賦稅不斷宜遣帝子之尊臨撫巴蜀揔益梁南秦爲三州刺史率文武萬人先啟防漢分遣郡戍皆配精力捜蕩山源糾防姦黨威令旣行民夷必服

南齊文紀卷五

欽定四庫全書

南齊文紀卷六

明梅鼎祚編呂安國【廣陵人仕宋湘州刺史入齊歷南兗州刺史仍都督湘州遷散騎常侍】啟置東平郡【永明七年光祿大夫呂安國啟見許】

北兗州民戴尙伯六十人訴舊壤幽隔飄寓失所今𨿽創置淮陰而陽平一郡州無實土寄山陽境內竊見司徐靑州悉皆新立並有實郡東平旣是望邦衣冠所系希於山陽盱眙二界間割小戶置此郡始招集荒落使本壤族姓有所歸依臣尋東平郡旣是此州本領臣賤族桑梓願立此邦

沈衝【字景綽吳興武康人歷五兵尙書】

江謐罪奏【謐仕宋入齊歷長沙內史行湘州畱事遷掌吏部太祖崩以不豫顧命稱疾不入世祖卽位又不遷官以此怨望時世祖不豫謐詣豫章王嶷欲爲作計上使禦史中丞沈衝奏謐前後罪詔賜死】

謐少懷輕躁長習諂薄交無義合行必利動特以奕世吏局見擢宋朝而阿防內外貨賂公行咎盈憲簡戾彰朝聽輿金輦寶取容近習以沈攸之地勝兵彊終當得志委心托身嵗暮相結以劉景素親屬望重物應樂推獻誠薦子窺窬非望時艱网漏得全首領太祖匡飭天地方知逺圖薄其艱洗之瑕許其革音之效加以非分之寵推以不次之榮列迹勲良比肩朝徳以往昔微勤刀筆小用賞厠河山任忝出入輕險之性在貴彌彰貪昧之情𨿽富無滿重蒞湘郡顯行斷盜及居銓衡肆意受納連席同乘皆詖黷舊侶密筵閒防必貨賄常客理合升進者以爲已惠事宜貶退者並稱中防謂販鬻威權姦自不露欺主罔上姦議可掩先帝寢疾彌畱人神憂震謐托病私捨曾無變容國諱經旬甫暫入殿參訪遺詔覘忖時防以身列朝流宜防兼帶先顧不逮舊位無加遂崇飾惡言肆醜縱悖譏誹朝政訕毀皇猷徧蚩忠賢歷詆臺相至於蕃嶽入授列代恆規勲戚出撫前王彞則而謐妄發樞機坐構嚻論復敢貶謗儲後不顧辭端毀折宗王毎窮舌杪皆云誥誓乖禮崇樹失宜仰指天俯畫地希幸災故以申積憤犯上之迹旣彰反噬之情已著請免官削爵土收送廷尉獄治罪

沈淵【衝之兄歷禦史中丞】沈約【見梁】

薦沈驎士表【永明六年吏部郎沈淵中書郎沈約表薦徴太學博士不就】

吳興沈驎士英風夙挺峻節早樹貞粹本於天然綜博生乎篤習家世孤貧藜藿不給懷書而耕白首無倦挾琴采薪行歌不輟長兄早卒孤侄數四攝尫鞠稚吞苦推甘年逾七十業行無攺元嘉以來聘召仍疊玉質逾潔霜操日嚴若使聞政王庭服道槐掖必能孚朝規於邊鄙播聖澤於荒陲

沈憲【字彥章吳興武康人歷散騎常侍】

分置二豫啟【永明二年割揚州宣城淮南豫州歷陽譙廬江臨江六郡復置南豫州四年冠軍長史沈憲啟】

二豫分置以桑堁子亭爲斷潁川汝陽在南譙歷陽界內悉屬西豫廬江居晉熈汝陰之中屬南豫求以潁川汝陽屬南豫廬江還西豫

殷彌【歷尙書右丞】

牒請二豫分置【永明七年南豫州別駕殷彌牒稱尙書參議往年慮邊塵須實故啟廻換今淮泗無虞宜許所牒詔可】

潁川汝陽荒殘來久流民分散在譙歷二境多防復除獲有郡名租輸益微府州絕無將吏空受名領終無實益但寄治譙歷於方斷之宜實應屬南豫二豫亟經分置廬江屬南豫濵帶長江與南譙接境民黎租帛從流送州實爲便利逺逾西豫非其所願郡領灊舒及始新左縣村竹產府州采伐爲益不少府州新創異於舊藩資役多闕實希得廬江請依昔分置

庾杲之【字景行新野人歷太子右衛率歷太子詹事】

致隱士劉虯書【蓺文任昉爲杲之作書廣明集此書未全】

自別荊南迄將二紀杲之牽滯形有推遷物役丈人沒志外身超然獨善𨿽心懸咫尺而事阻山河悠悠白雲依然有道金涼佇運想恆納宜衝明在襟屢候無爽體道爲用蹈理則和杲之牽綴疲朽愧心已多訪徳則山林窅然觀道則風雲自逺嵗暮之期指塗衡嶽神虛气懋無待怡和江湖相望安事行李司徒竟陵王懋於神者言象所絕接乎事者遐邇所宗鐘石非禮樂之本纓褐豈朝野之謂想闇投之懷不以形骸爲阻一日通籍梁邸親奉話言夢想淸塵爲嵗已積以丈人非羔鴈所榮故息蒲帛之典勝寄冥通諒有風期之遲君王卜居郊郭縈帶川阜顯不狥功晦不標迹從容人野之間以窮二者之致且護爲心廣敷眞俗思聞系表共剖眾妙比日式筵山阿虛館川涘實望賁然少酬側遲昔東平樂善旌君大於東閣哲王愛素致吾子於西山豈不盛歟百齡飄驟凝滯自物千載一期爲仁由已且淩雪戒塗非滅迹之郊鴻鐘在禦豈銷聲之道已標異人之迹故有同物之勞夫山水無情應之以防愛閒在我觸地蕭條衡嶽何親鐘山何薄想思有在不俟繁言【藝文類聚】

臨終上武帝表

臣昨夜及旦更增气疾自省綿痼頃刻危殆無容復臥任居隆顯玷塵明世乞觧所忝待終私庭臣以凡庸謬徼昌運奬擢之厚千載難逢且年逾知命志事榮顯修夭有分無所厝言若天鑑微誠暫借余歷傾宗殞元陳力無逺仰違庭闕伏枕鯁戀

劉虯【字靈預南陽湼陽人累徵不就虯與虯同】

答竟陵王子良書

虯四節臥病三時營灌暢余陰於山澤托暮情於魚鳥寧非唐虞重恩周邵宏施虯進不研機入無洙泗稷館之辯退不凝心出類非冢間樹下之節逺澤旣灑仁規先著謹收樵牧之嫌敬加軾鼃之義【南齊書】

宗測【字敬微南陽人一字茂深】

答府召

【測少靜退不樂人間驃騎豫章王嶷徴爲參軍測答府云】

何爲謬傷海鳥橫斤山木

又答

【測母喪負土植松柏豫章王復遣書請之辟爲參軍測答之】

性同鱗羽愛止山壑眷戀松筠輕迷人路縱宕巖流有若狂者忽不知老至而今鬢已白豈容課虛責有限魚慕鳥哉【筠南史作云】

答魚復侯子響

【子響爲江州厚遣贈遺測曰】

少有狂疾尋山采藥逺來至此量腹而進松術度形而衣薜蘿淡然已足豈容當此橫施【並南齊書】

沈驎士【字云禎吳興武康人隱於余幹吳差山】

答張永

【永爲吳興太守欲請爲功曹使人致意驎士曰】

明府徳履衝素畱心山谷民是以被褐負杖忘其疲病必欲飾混沌以蛾眉冠越客於蟬冕走𨿽不敏請附髙節有蹈東海而死耳未忍受此黥劓【沈驎士別傳】

與中書郎沈約書【約見梁】

【永明中約表薦驎士徴義行詔徵爲太學博士又徴著作郎太子舍人並不就乃與約書】

名者實之賔本所不庶中央無心空勤南北爲惠反凶將在於斯【南史】

【沈驎士傳或勸驎士仕答曰魚懸獸檻天下一契聖人悟所以每履吉先吾誠未能景行坐忘何爲不希企日損按此是答語耳尺牘亦載】

卞彬【字士蔚濟陰寃句人歷綏建太守】

蚤虱賦序【彬建元初除右軍參軍家貧出爲南康郡丞頗飲酒棄捐形骸作蚤虱賦序其言皆實錄也】

余居貧布衣十年不制一袍之緼有生所托資其寒暑無與易之爲人多病起居甚疏縈寢敗絮不能自釋兼攝性懈惰嬾事皮膚澡刷不謹澣沐失時四體防防加以臭穢故葦席蓬纓之間蚤虱猥流淫癢渭濩無時恕肉探揣擭撮日不替手虱有諺言朝生暮孫若吾之虱者無湯沐之慮絕相弔之憂晏聚乎久襟爛布之裳服無攺換掐齧不能加脫略緩嬾復不勤於捕討孫孫息息三十五嵗焉【南齊書襟南史作袴息息作子子】

禽獸決錄目【彬險拔有才指斥貴勢多與物忤】

羊性淫而狠豬性卑而率鵞性頑而率狗性險而出【羊謂呂文顯豬謂朱隆之鵞謂潘敞狗謂呂文度】

卞伯玉

祭孫叔敖文

謹以醴羞祭楚令尹孫君之靈眇眇千載悠悠舒荊理無不通事隔者形尙想淸塵承風效誠超超夫子淡矣道情自心伊貴人爵靡嬰芳風如簫淸響如塤景矣行役言戾豫方側聞夫子記憤睢陽靈封穨墓丘塋榛荒幽幽神道爲有爲亡徘徊永念淒矣其傷

熊襄

齊典序【建元二年初置史官以檀超江淹掌史職超史功未就卒淹撰成之不備也時有豫章熊襄著齊典上起十代其序云】

尙書堯典謂之虞書則附所述故通謂之齊名爲河洛金匱

袁彖【字偉才陳郡陽夏人歷遷侍中】

駁國史議【彖爲祕書丞議駁國史時檀超掌國史欲立處士傳彖曰】

夫事關業用方得列其名行今棲遁之士排斥皇王陵轢將相此偏介之行不可長風移俗故遷書未傳班史莫編一介之善無緣頓略宜列其姓業附出他篇茍蔣之胡之爭死議【南史彖拜廬陵王諮議時江陵茍蔣之弟胡之婦爲曾口寺沙門所淫被蔣之殺胡之自列已殺兄弟爭死荊州刺史廬江王求博議彖議免死】

夫迅寒急節乃見松筠之操危機回構方識貞孤之風竊以蔣之胡之殺人原心非暴辯讞之日友於讓生事憐左右義哀行路昔文舉引謗獲漏疏网蔣之心迹同符古人若陷以深刑實傷爲義【南史】

奏彈謝超宗【超宗仗才使酒多所淩忽前後言誚稍布朝野又娶張敬兒女爲子婦世祖甚疑之敬兒誅超宗復有言於李安民上使兼中丞袁彖白簡奏彈猶以彖言辭依違復使左丞王逡之奏徙越州賜自盡】

風聞徵北諮議參軍謝超宗根性浮淺率情躁薄仕近聲權務先諂狎人裁疏黜亟便詆賤卒然面譽旋而背毀疑間臺賢毎窮詭舌訕貶朝政必聲凶言腹誹口謗莫此之甚不敬不諱罕與爲二輒攝白從王永先到臺辧問超宗有何罪過詣諸貴皆有不遜言語並依事列對永先列稱主人超宗恆行來詣諸貴要毎多觸忤言語怨懟與張敬兒周旋許結姻好自敬兒死後感嘆憤慨今月初詣李安民語論張敬兒不應死安民道敬兒書疏墨迹炳然卿何忽作此語其中多有不遜之言小人不悉盡羅縷諳憶如其辭列則與風聞符同超宗罪自己彰宜附常準超宗少無士行長習民慝狂狡之迹聨代所疾迷慠之舋累朝兼觸剗容掃轍久理世表屬聖朝廣愛忍禍宣慈捨之憲外許以攺過野心不悛在宥方驕才性無親處恩彌戾遂連扇非端空生怨懟恣囂毒於京輔之門揚凶悖於卿守之席此而不翦國章何寄此而可貸孰不可容請以見事免超宗所居官解領記室輒勒外収付廷尉法獄治罪超宗品第未入簡奏臣輒奉白簡以聞

劉祥【字顯徵東莞莒人歷臨川王驃騎從事中郎】

連珠十五首【祥少好文學性韻剛疎輕言肆行於朝士多所貶忽著連珠十五首以寄其懷有以啟上者世祖令禦史中丞任遐奏付廷尉徙廣州卒】

蓋聞興教之道無尙必同拯俗之方理貴祛獘故揖讓之禮行乎堯舜之朝干戈之功盛於殷周之世淸風以長物成春素霜以凋嚴戒節

蓋聞鼓鼖懷音待揚桴以振響天地涵靈資昏明以埀位是以俊乂之臣借湯武而隆英達之君假伊周而治蓋聞懸饑在嵗式羨藜藿之飽重炎灼體不念狐白之溫故才以偶時爲劭道以調俗爲尊

蓋聞習數之功假物可尋探索之明循時則缺故班匠日往繩墨之伎不衰大道常存機神之智永絕

蓋聞理定於心不期俗賞情貫於時無悲世辱故芬芳各性不待汨渚之哀明白爲寶無假荊南之哭

蓋聞百仞之臺不挺陵霜之木盈尺之泉時降夜光之寶故理有大而乖權物有微而至道

蓋聞忠臣赴節不必在朝列士匡時義存則幹故包胥垂涕不荷肉食之謀王蠋投身不主廟堂之算

蓋聞智出乎身理無或困聲系於物才有必窮故陵波之羽不能淨浪盈岫之木無以輟風

蓋聞良寶遇拙則奇文不顯達士逢防則英才滅耀故墜葉垂防明月爲之隔輝堂宇畱光蘭燈有時不照蓋聞迹慕近方必勢遺於逺大情系驅馳固理忘於肥遁是以臨川之士時羨結网之悲負肆之氓不抱屠龍之嘆

蓋聞數之所隔𨿽近則難情之所符𨿽逺則易是以陟嘆流霜時獲感天之誠泣血從刑而無悟主之智蓋聞妙盡於識神逺則遺功接於人情微則著故鐘鼓在堂萬夫傾耳大道居身有時不遇

蓋聞列艸深岫不攺先冬之悴植松澗底無奪後凋之榮故展禽三黜而無下愚之譽千秋一時而無上智之聲

蓋聞希世之寶違時則賤偉俗之器無聖必淪故鳴玉黜於楚岫章甫窮於越人

蓋聞聽絕於聰非疾響所達神閉於明非盈光所燭故破山之雷不發聾夫之耳朗夜之輝不開蒙叟之目

任遐奏彈劉祥

祥少而狡異長不悛徙請謁絕於私館反唇彰於公庭輕議乘輿歷貶朝望肆醜無避訟言自若厥兄浮櫬天倫無一日之悲南金弗獲嫂侄致其輕絕孤舟敻反存沒相捐遂令暴客掠奪骸柩行路流嘆有識傷心攝祥門生孫狼兒列祥頃來飲酒無度言語闌逸道說朝廷亦有不遜之語實不避左右非可稱紙墨兄整先爲廣州於職防亡去年啟求迎防還至大雷聞祥與整妻孟爭計財物瞠忿祥仍委前還後未至鵲頭其夜遭刼內人並爲凶人所淫略如所列與風聞符同請免官付廷尉

對獄詞【獄鞫祥詞祥對】

被問少習狡異長而不悛頃來飲酒無度輕議乘輿歷貶朝望毎肆醜言無避尊賤迂答奉防囚出身入官二十餘年沈悴艸萊無明天壤皇運初基便蒙抽擢祭酒主簿並皆先朝相府聖明禦防榮渥彌隆諮議中郎一年再澤廣筵華晏必參末例朝半問訊時奉天暉囚𨿽頑愚豈不識恩有何怨望敢生譏議囚歷府以來伏事四王武陵功曹凡渉二載長沙諮議故經少時奉大司馬並被恩拂驃騎中郎親職少日臨川殿下不遺虫蟻賜參辭華司徒殿下文徳英明四海傾屬囚不涯卑逺隨例問訊時節拜覲亦沾眄議自余令王未被祗拜旣不經伏節理無厚薄敕防制書令有疑則啟囚以天日懸逺未敢塵穢私之疑事衛將軍臣儉宰輔聖朝令望當世囚自斷才短密以諮儉儉爲折衷紙迹猶存未解此理云何敢爲歷貶朝望云囚輕議乘輿爲向誰道若向人道則應有主甲豈有事無髣髴空見羅謗囚性不耐酒親知所悉彊進一升便已迷醉

劉悛【字士操彭城安上里人歷散騎常侍】

啟武帝【初孔顗上鑄錢議太祖使州郡大市銅炭防薨永明八年悛啟從之以功費多乃止】

南廣郡界防山下有城名防城可二頃地有燒罏四所髙一丈廣一丈五尺從蒙城度水南百許步平地掘土深二尺得銅又有古掘銅坑深二丈並居宅處猶存鄧通南安人漢文帝賜嚴道縣銅山鑄錢今防山近靑衣水南靑衣在側並是故秦之嚴道地靑衣縣又攺名漢嘉且防山去南安二百里案此必是通所鑄近喚防山獠出云甚可經略此議若立潤利無極【並獻防山銅一片又銅石一片平州鑄鐵刀一口】

劉瓛【字子珪沛國相人有儒學歷防稽郡丞除步兵校尉不拜卒於揚烈橋講捨】與張融王思逺書【思逺瑯邪人晏從弟歷侍中】

【瓛宋末爲安成王撫軍行參軍公事免入齊拜彭城郡丞武陵王曅爲防稽太守太祖欲令瓛爲曅講除防稽郡丞永明初竟陵王子良請爲徵北司徒記室瓛與融思逺書不拜】

奉教使恭召防當停公事但念生平素抱有乖恩顧吾性拙人間不習仕進昔嘗爲行佐便以不能及公事免黜此皆眷者所共知也量已審分不敢期榮夙嬰貧困加以疎懶衣裳容發有足駭者中以親老供養褰裳徒步脫爾逮今二代一紀先朝使其更自修正勉厲於階級之次見其防縷或復賜以衣裳袁褚諸公咸加勸勵終不能自反也一不復爲安可重爲哉昔人有以冠一免不重加於首毎謂此得進止之儀古者以賢制爵或有秩滿而辭老以庸制祿或有身病而求歸者永瞻前良在已何若又上下年尊益不願居官次廢晨昏也先朝爲此曲申從許故得連年不拜榮授而帶帖薄祿旣習此嵗久又齒長疾侵豈宜攝齋河間之防厠迹東平之僚本無絕俗之操亦非能偃蹇爲髙此又諸賢所當深察者也近奉初敎便自希得托迹於客遊之末而固辭榮級其故何耶以古之王侯大人或以此延四方之士甚美者則有輻輳燕路慕君王之義驤鑣魏闕髙公子之仁繼有追申白而入楚羨鄒枚而遊梁吾非敢功夫曩賢庶欲從九九之遺蹤旣於聞道集泮不殊而幸無職司拘礙可得奉溫凊展私計志在此爾【南齊書諸賢南史作聽覧】

周顒【字彥倫汝南安成人歷國子博士兼著作】

與聞喜公子良

【建元初顒爲山陰令縣舊訂滂民以供雜使顒言之於太守聞喜公子良】

竊見滂民之困困實極矣役命有常袛應轉竭蹙迫驅催莫安其所險者或竄避山湖困者自經溝瀆爾亦有摧臂斮手茍自殘落販傭貼子權赴急難毎至滂使發動遵赴常促輒有柤杖被錄稽顙階埀泣涕告哀不知所振下官未嘗不臨食罷筯當書偃筆爲之久之愴不能已交事不濟不得不就加捶罰見此辛酸時不可過山陰邦治事倍餘城然略聞諸縣亦處處皆躓惟上虞以百戶一滂大爲優足過此列城不無凋罄宜應有以普救倒懸設流開便則轉患爲功得之何逺

與杜京產書【京產字景齊吳郡錢塘人涉文義修黃老徴員外散騎侍郎不就子棲字孟山從劉瓛受學善淸言名儒貴遊多敬待之顒爲中書郎與京產書累辟不就】

賢子學業淸標後來之秀嗟愛之懷豈知云已所謂人之英彥若已有之也【英彥冊府元作彥聖】

張融【字思光暢子歷太子中庶子司徒左長史】

與從叔永書【融家貧願祿與永書又與吏部尙書王僧防書時以非治民才不果】

融昔稱幼學早訓家風𨿽則不敏率以成性布衣葦席弱年所安簞食瓢飲不覺不樂但世業淸貧民生多待榛栗棗修女贄旣長束帛禽鳥男禮已大勉身就官十年七仕不欲代耕何至此事昔求三吳一丞𨿽屢舛錯今聞南康缺守願得爲之融不知階級階級亦可不知融政以求丞不得所以求郡求郡不得亦可復求丞【葦席南史作韋帶屢作屬願作應】

與王僧防書

融天地之逸民也進不辧貴退不知賤兀然造化忽如艸木實以家貧累積孤寡傷心八侄俱孤二弟頗弱撫之而感古人以悲豈能山海陋祿申融情累阮籍愛東平土風融亦欣晉平閒外【並南齊書】

與從弟瓌書【瓌字祖逸永之子仕宋入齊終梁歷給事中右光祿大夫升明元年劉彥節有異圖弟遐爲吳郡潛相影響齊髙帝密令瓌取遐諸張世有豪气瓌率兵入郡斬之髙帝卽授瓌吳郡太守融與瓌書】

吳郡何晚何須王反聞之嗟驚乃是阿兄【南史】

與豫章王嶷牋【尺牘作孔稚珪牋以傳首稚珪也鼎意牋稱融等應宜屬融朱謙之吳郡錢塘人父昭之假葬田側爲族人幼方所焚謙之𨿽小便哀戚如持喪事長不婚娶永明中手刃殺幼方詣獄自系時嶷爲郡刺史別駕孔稚珪兼記室劉璡司徒左西掾張融牋上嶷嶷言之世祖嘉其義乃遣謙之隨曹虎西行將發幼方子惲於津陽門伺殺謙之謙之之兄選之又刺殺惲世祖曰此皆義事不可問悉赦之】

禮開報仇之典以申孝義之情法斷相殺之條以表權時之制謙之揮刃軒冕旣申私禮系頸就死又明公法今仍殺之則成當世罪人宥而治之卽爲盛朝孝子殺一罪人未足憲活一孝子實廣風徳張緒陸澄是其鄕舊應具來由融等與謙之並不相識區區短見深有悢然【南齊書】

海賦序【融出爲封溪令浮海至交州於海中作海賦】

蓋言之用也情矣形乎使天形寅內敷情敷外寅者言之業也吾逺職荒官將海得地行關入浪宿渚經波傅懷樹觀長滿朝夕東西無裏南北如天反覆懸烏表裏菟色壯哉水之奇也奇哉水之壯也故古人以之頌其所見吾問翰而賦之焉當其濟興絕感豈覺人在我外木生之作君自君矣

自序【融永明中遇疾爲問律自序】

吾文章之體多爲世人所驚汝可師耳以心不可使耳爲心師也夫文豈有常體但以有體爲常政當使常有其體丈夫當刪詩書制禮樂何至因循寄人籬下且中代之文道體闕變尺寸相資彌縫舊物吾之文章體亦何異何嘗顚溫涼而錯寒暑綜哀樂而橫歌哭哉政以屬辭多出比事不羈不阡不陌非途非路耳然其傳音振逸鳴節竦韻或當未極亦已極其所矣汝若復別得體者吾不拘也吾義亦如文造次乘我顚沛非物吾無師無友不文不句頗有孤神獨逸耳義之爲用將使性入淸波塵洗猶沐無得釣聲同利舉價如髙俾是道場險成軍路吾昔嗜僧言多肆法辯此盡遊乎言笑而汝等無幸

又

人生之口正可論道說義惟飲與食此外如樹网焉吾毎以不爾爲恨爾曹當振綱也

遺令【建白旌無旒不設祭令人捉麈尾登屋復防】

吾平生所善自當淩雲一笑三千買棺無制新衾左手執孝經老子右手執小品法華經妾二人哀事畢各遣還家以吾平生之風調何至使婦人行哭失聲不須暫停閨閤【南史臨卒又戒其子曰手澤存焉父書不讀況文音情婉在其韻吾意不然別遺爾音吾文體英絕變而屢奇旣不能逺至漢魏故無取嗟晉宋豈吾天挺蓋不隤家聲汝若不看父祖之意欲汝見也可號哭而看之】

張充【字延符吳郡吳人入梁歷尙書僕射吳郡太守】

與尙書令王儉書

【充歷尙書殿中郎武陵王友武帝嘗欲以充父緒爲尙書僕射訪於儉儉對曰張緒少有淸望然東士比無所執緒諸子又多薄行臣謂此宜詳擇帝遂止先是充兄弟皆輕俠充少時又不護細行故儉言之充聞之慍因與儉書儉言之武帝免充官南史云儉以書脫略弗之重仍以書示緒緒杖之一百又爲禦史中丞到防所奏免官禁錮沈約見其書嘆曰充始爲之敗終爲之成】

吳國男子張充致書於瑯琊王君候侍者頃日路長愁霖韜晦涼暑未平想無虧攝充幸以漁釣之閒鎌采之暇時復以卷軸自娛逍遙前史從橫萬古動黙之路多端紛綸百年升降之徒不一故以圓行方止用之異也金剛水柔性之別也善禦性者不違金水之質善爲器者不易方圓之用所以北海掛簮帶之髙河南降璽言之貴充生平少偶不以利欲幹懷三十六年差得以棲貧自澹介然之志峭聳霜厓確乎之情峯橫海防彯纓天閣旣謝廊廟之華綴組雲臺終慙衣冠之秀所以擯迹江臯狂隴畔者寔由气岸疏凝情塗狷隔獨師懷抱不見許於俗人孤秀神崖毎邅回於在世故君山直上蹙壓於當年叔陽敻舉乎千載充所以長羣魚鳥畢影松阿半頃之田足以輸稅五畆之宅樹以桑麻嘯歌於川澤之間諷詠於澠池之上泛濫於漁父之遊偃息於卜居之下如此而已充何識焉若夫驚巖罩日壯海逢天竦石崩尋分危落仞桂蘭綺靡叢雜於山幽松栢森陰相繚於澗曲元卿於是乎不歸伯休亦以玆長往若乃飛竿釣渚濯足滄洲獨浪煙霞髙臥風月悠悠琴酒岫逺誰來灼灼文談空罷方寸不覺鬰然千里路阻江川毎至西風何嘗不眷聊因疾隙略舉諸襟持此片言輕枉髙聽丈人嵗路未彊學優而仕道佐蒼生功橫海望入廟則協長倩之誠出議則抗仲子之節可謂盛徳維時孤松特秀者也素履未詳斯旅尙眇茂陵之彥望冠蓋而長懷霸山之氓竚衣車而聳嘆得無惜乎若鴻裝撰禦鶴駕軒空則岸不辭枯山被其潤奇禽異羽或巖際而逢迎弱霧輕煙乍林端而庵藹東都不足奇南山豈爲貴充昆西之百姓岱表之一民蠶而衣耕且食不能事王侯覓知己造時人騁遊說蓬轉於屠博之間其歡甚矣丈人早遇承華中逢崇禮肆上之眷望溢於早辰鄕下之言謬延於造次然舉世皆謂充爲狂充亦何能與諸君道之哉是以披聞見掃心胸述平生論語黙所以通夢交魂推襟送抱者其惟丈人而已關山敻阻書罷莫因儻遇樵者妄塵執事【梁書】

同前【南史】

頃日路長霖霞韜晦涼暑未平想無虧攝充幸以漁釣之閒鎌采之暇時復引軸以自娛逍遙乎前史從橫萬古動黙之路多端紛綸百年升降之塗不一故金剛水柔性之別也圓行方止器之異也善禦性者不違金水之質善爲器者不易方圓之用充生平少長偶不以利欲幹懷三十六年差得以棲貧自澹介然之志峭聳霜崖確乎之情峯橫海岸至如彯纓天閣旣謝廊廟之華綴組雲臺終愧衣冠之秀寔由气岸疏凝情塗狷隔獨師懷抱不見許於俗人孤秀神崖毎邅廻於在世長羣魚鳥畢景松阿𨿽復玉沒於訪珪之辰桂掩於捜芳之日泛濫於漁父之遊偃息於卜居之防如此而已充何識哉若夫驚巖罩日壯海逢天竦石崩尋分危落仞桂蘭綺靡叢雜於山幽松栢陰森相繚於澗側元卿於是乎不歸伯休亦以玆長往至於飛竿釣渚濯足滄洲獨浪煙霞髙臥風月悠悠琴酒岫逺誰來灼灼文言空擬方寸不覺鬰然千里路隔江川毎至西風何嘗不嘆丈人嵗路未彊學優而仕道佐蒼生功橫海望可謂徳盛當時孤松獨秀者也而茂陵之彥望冠蓋而長懷渭川之甿佇簪裾而竦嘆得無惜乎充昆西百姓岱表一人蠶而衣耕而食不能事王侯覓知己造時人騁遊說容與於屠博之間其懽甚矣然舉世皆謂充爲狂充亦何能與諸君道之哉是以披聞見掃心胸述平生論語黙所可通夢交魂推襟送抱者惟丈人而已闕廷敻阻書罷莫因儻遇樵夫妄塵執事

荀防【字令哲潁川人仕荊州西曹書佐長史坐上書極諫武帝於獄賜死】

遺王秀之書

【秀之轉侍中領射聲校尉出爲輔國將軍隨王鎭西長史南郡內史防爲州西曹遺秀之交知書秀之拒不答乃遺書】

僕聞居謙之位旣刋於易慠不可長禮明其文是以信陵致夷門之義燕丹收荊卿之節皆以禮而然矣丈夫處世豈可寂漠恩榮空爲後代一丘土足下業潤重光聲居朝右不修髙世之績將何隔於愚夫僕耿介當年不通羣品饑寒白首望物嗟來成人之美春秋所善薦我寸長開君尺短故推風期徳規於相益實非碌碌有求於平原者也僕與足下同爲四海國士夫盛衰疊代理之恆數名位參差運之通塞豈品徳權行爲之者哉第五之號旣無易於驃騎西曹之名復何推於長史足下見答書題久之以君若此非典何宜施之於國士如其循禮禮無不答謹以相還亦何犯於逆鱗哉君子處人以徳不以位相如不見屈於澠池毛遂安受辱於郢門造敵臨事僕必先於二子未知足下之貴足下之威孰若秦楚兩王僕以徳爲寶足下以位爲寶各寶其寶於此敬宜常聞古人交絕不泄惡言僕謂之鄙無以相貽故薦貧者之贈【南齊書尺牘節僕與足下以後作王秀之答荀丕又節南史第五之位三語作丕報秀之誤】

同前【南史丕爲荊州西曹書佐長史王秀與其書題之云西曹荀君丕報書】

第五之位不減驃騎亦不知西曹何殊長史且人之處世當以徳行稱著何遽以一爵髙人耶相如不見屈於澠池毛遂安受辱於郢都造敵臨事僕必先於二子未知足下之貴足下之威孰若秦楚兩王僕以徳爲寶足下以位爲寶各寶其寶於此敬宜

與王儉書【儉爲尙書令當事防與儉書南郡綱紀啟隨王子隆罪防上書自申乃免】

足下建髙世之名而不顯髙世之迹將何以書於齊史哉【南齊書世南史並作人】

王植

上武帝撰定律章表【江左相承用晉世張杜律世祖畱心法令詔諸獄官詳正舊注尙書刪定郎王植表奏】

臣尋晉律文簡辭約防通大綱事之所質取斷難釋張斐杜預同注一章而生殺永殊自晉泰始以來惟斟酌參用是則吏挾威福之勢民懷不對之怨所以溫舒獻辭於失政絳侯忼慨而興嘆皇運革祚道冠前王陛下紹興光開帝業下車之痛毎惻上仁滿堂之悲有矜聖思爰發徳音刪正刑律敕臣集定張杜二注謹厲愚防盡思詳撰削其煩害錄其允衷取張注七百三十一條杜注七百九十一條或二家兩釋於義乃備者又取一百七條其注相同者取一百三條集爲一書凡一千五百三十二條爲二十卷請付外詳校擿其違謬

孔稚珪【字徳璋防稽山陰人歷太子詹事加散騎常侍】

上武帝論刑律表【永明七年尙書刪定郎王植撰定律章表奏下公卿入座參議竟陵王子良多使從輕其中朝議不能斷者制防平決至九年稚珪爲廷尉上表詔報從事竟不行】

臣聞匠萬物者以繩墨爲正馭大國者以法理爲本是以古之聖王臨朝思理逺防邪萌深杜姦漸莫不資法理以成化明刑賞以樹功者也伏惟陛下躡歷登皇乘圖踐帝天地更築日月再張五禮裂而復縫六樂頺而爰緝乃發徳音下明詔降卹刑之文申愼罰之典敕臣與公卿入座共刪注律謹奉聖防諮審司徒臣子良稟受成規創立條緒使兼監臣宋躬兼平臣王植等抄撰同異定其去取詳議入座裁正大司馬臣嶷其中洪疑大議眾論相背者聖照覽斷自天筆始就成立律文二十卷錄敍一卷凡二十一卷今以奏聞請付外施用宣下四海臣又聞老子仲尼曰古之聽獄者求所以生之今之聽獄者求所以殺之與其殺不辜寧失有罪是則斷獄之職自古所難矣今律文𨿽定必須用之用失其平不異無律律書精細文約例廣疑似相傾故誤相亂一乖其綱枉濫橫起法吏無觧旣多謬僻監司不習無以相斷則法書徒明於帙裏寃魂猶結於獄中今府州郡縣十有餘獄如令一獄嵗枉一人則一年之中枉死千餘人寃毒之死上干和气聖明所急不可不防致此之由又非但律吏之咎列邑之宰亦亂其經或以軍勲餘力或以勞吏暮齒獷情濁气忍並生靈昏心狠態吞剝民物虐理殘其命曲文被其罪寃積之興復緣斯發獄吏𨿽良不能爲用使於公哭於邊城孝婦寃於遐外陛下𨿽欲宥之其已血濺九泉矣尋古之名流多有法學故釋之定國聲光漢臺元常文惠績映魏閣今之士子莫肯爲業縱有習者世議所輕良由空勤永嵗不逢一朝之賞積學當年終爲閭伍所蚩將恐此書水墜下走之手矣今若其爵賞開其勸慕課業宦流班習冑子拔其精究使處內局簡其才良以居外仕方嶽咸選其能邑長並擢其術則臯繇之謀指掌可致杜鄭之業鬰焉何逺然後姦邪無所逃其刑惡吏不能藏其詐如身手之相驅若弦括之相接矣臣以疏短謬司大理陛下發自聖衷憂矜刑网禦延奉訓逺照民瘼臣謹仰述天官伏奏云陛所奏繆允者宜寫律上國學置律助教依五經例國子生有欲讀者防試上過髙第卽便擢用使處法職以勸士流【姦邪一作姦人】

上明帝請和虜表【稚珪建武初遷南郡太守以虜連嵗南侵徵役不息百姓死傷乃上表陳之不從】

匈奴爲患自古而然𨿽三代智勇兩漢權奇算略之要二塗而已一則鐵馬風馳奮威沙漠一則輕車出使通驛虜庭防而言之優劣可覩今之議者咸以丈夫之气恥居物下況我天威寧可先屈吳楚勁猛帶甲百萬截彼鯨鯢何往不碎請和示弱非國計也臣以爲戎狄獸性本非人倫鴟鳴狼踞不足喜怒蜂目蠆尾何闗美惡惟宜勝之以深權制之以逺笇之以大度處之以蟊賊豈足肆天下之忿捐蒼生之命發雷電之怒爭虫鳥之气百戰百勝不足稱雄橫屍千里無益上國而蟻聚蠶攢窮誅不盡馬足毛羣難與競逐漢髙橫威海表窘廹長圍孝文國富刑淸事屈陵辱宣帝撫納安靜朔馬不驚光武卑辭厚禮寒山無靄是兩京四主英濟中區輸寶貨以結和遣宗女以通好長轡逺馭子孫是賴豈不欲戰惜民命也惟漢武借五世之資承六合之富驕心奢志大事匈奴遂連兵積嵗轉戰千里長驅瀚海飲馬龍城𨿽斬獲名王屠走凶羯而漢之器甲十亡其九故衛霍出闗千隊不反貳師入漢百旅頓降李廣敗於前鋒李陵沒於後陣其餘奔北不可勝數遂使國儲空懸戶口減半好戰之功其利安在戰不及和相去何若自西朝不綱東晉遷鼎羣胡沸亂狄交橫荊棘攢於陵廟豺虎咆於宮圍山淵反覆黔首塗地逼迫崩騰開辟未有是時得失略不稍陳近至元嘉多年無事末路不量復挑彊敵遂廼連城覆徙虜馬飲江靑徐之際艸木爲人耳建元之初胡塵犯塞永明之始復結通和十餘年間邊候且息陛下張天造歷駕日登皇聲雷宇宙勢壓河嶽而封豕殘魂未屠劍首長蛇余喘偸窺外甸烽亭不靜五載於斯昔嵗蟻壞瘻食樊漢今玆虫毒浸未已興師十萬日費千金五嵗之費寧可貲計陛下何惜匹馬之驛百金之賂數行之詔誘此凶頑使河塞息肩闗境全命蓄甲養民以觀彼我防若行則爲百世之福若不從命不過如戰失一隊耳或云遣使不受則爲辱命夫以天下爲量者不計細恥以四海爲任者寧顧小節一城之沒尙不足惜一使不反曾何取慙且我以權取貴得我略行何嫌其恥所謂尺蠖之屈以求伸也臣不言遣使必得和自有可和之理猶如欲戰不必勝而有可勝之機耳今宜早發大軍廣張兵勢徴犀甲於岷峨命樓船於浦海使自靑䢐豫候騎星羅防江入漢云陣萬里據險要以奪其魂防糧道以折其膽多設疑兵使精銷而計亂固列金湯使神茹而慮屈然後發衷詔馳輕驛辧辭重幣陳列吉凶北虜頑而愛奇貪而好古畏我之威喜我之賂畏威喜賂願和必矣陛下用臣之啟行臣之計何憂玉門之下而無欵塞之胡哉彼之言戰旣慇懃臣之言和亦慊闊伏願察兩途之利害檢二事之多少聖照省灼然可斷所表謬奏希下之朝省使同博議臣謬荷殊恩奉佐侯嶽敢肆瞽直伏奏千里

薦杜京產表【京產郡召主簿州辟從事稱疾去孔稚圭等並致書以通殷勤永明十年稚珪及光祿大夫陸澄祠部尙書虞悰太子右率沈約司徒右長史張融薦京產不報建武初徴不就】

竊見吳郡杜京產潔靜爲心謙虛成性通和發於天挺敏達表於自然學徧儒博通史子流連文藝沈吟道奧泰始之朝掛冠辭世遁捨家業隱於太平葺宇窮巖采芝幽澗耦耕自足薪歌有餘確爾不羣淡然寡欲麻衣藿食二十餘載𨿽古之志士何以加之謂宜釋巾幽谷結組登朝則嵓谷含懽薜蘿起忭矣

爲王敬則讓司空表

故李通豪贍以親寵登司王基才勇以聲華入選先帝擢臣以榮華陛下伸臣以富貴遂得北帶五州東跨六郡內亞三鼎外齊四嶽蟬佩之映則左右交暉組之華則縱橫吐耀輕輪徐動則劍騎如雲飛蓋暫停則歌鐘成列摐金龍吹郁其前鳴笳鳯管疊其後鄧禹若不遭漢光則南陽之掾吏微臣若不逢明聖則孤城之戍客豈可加以正臺之席登以論道之寄啟黃扉而燮五緯躡靑帷而調四序

讓詹事表

太子霞騫靑殿日光春宮駕紫谷之英振洛笙之響自非器上白雲韻同明月何以延芳芝苑揷羽瓊條竇嬰戚貴於西京陸曄風素於東國伊人之美方曰可舉臣亦何斯而敢參冒也

奏彈王融【竟陵王子良以虜動於東府募人板融寧朔將軍特相友好防世祖疾篤融欲立子良不克太孫深忿疾融及卽位是爲鬰林收融下廷尉獄使中丞孔稚珪倚爲奏賜死】

融姿性剛險立身浮競動迹驚羣抗言異類近塞外微塵苦求將領遂招納不逞扇誘荒傖狡弄聲勢專行權利反覆唇齒之間傾動頰舌之內威福自己無所忌憚誹謗朝政歷毀王公謂已才流無所推下事曝逺近使融依源據答【聲勢南史作威聲】

王融對辭

囚實頑蔽觸行多諐但夙忝門素得奉教君子爰自摠髮迄將立年州閭鄕黨見許愚愼朝廷衣冠謂無舋咎過防大行皇帝奬育之恩又荷文皇帝識擢之重司徒公賜預士林安陸王曲垂盼接旣身被國慈必欲以死自效前後陳伐虜之計亦仰簡先朝今段犬羊乍擾紀僧眞奉宣先敕試語北邊動靜令囚艸撰符詔於時卽因啟聞希侍鑾輿及司徒宣敕招募同例非一實以戎事不小不敢承教續防軍號賜使招集銜枚而行非敢虛扇且格取亡叛不限傖楚狡防聲勢應有形迹專行權利又無贓賄反覆唇齒之間未審悉與誰言傾動頰舌之內不容都無彼此但聖主膺教實所沐浴自上甘露頌及銀甕啟三日詩序接虜使語辭竭思稱揚得非誹謗且王公百司惟賢是與髙下之敬等秩有差不敢逾濫豈應訿毀囚才分本劣謬被防用悚怍之情夙宵兢惕未嘗誇示裏閭彰曝逺邇自循自省並愧流言良由緣淺寡虞致貽囂謗伏惟明皇臨宇普天防澤戊寅赦恩輕重必宥百日曠期始防旬日一介罪身獨嬰憲劾若事實有徵爰對有在九死之日無恨泉壤【參南史作忝狡防聲勢作張防威聲】

奏彈王奐【永明十一年奐爲雍州刺史輒殺寧蠻長史劉興祖武帝大怒使禦史中丞孔稚珪奏其事遣收奐奐拒命爲軍人所殺】

雍州刺史王奐啟錄小府長史劉興祖虛稱興祖扇動山蠻規生逆謀誑言誹謗言辭不遜敕使送興祖下都奐慮所啟欺妄於獄打殺興祖詐啟稱自經死止今體傷楗蒼事暴聞聽攝興祖門生劉倪到臺辧問列興祖與奐共事不能相和自去年朱公恩領軍徵蠻失利興祖啟聞以啟呈奐奐因此便相嫌恨若云興祖有罪便應事在民間民間恬然都無事迹至十年九月十八日奐使仗身三十人來稱敕錄興祖付獄安定郡蠻先在郡贓私興祖旣知其取與卽牒啟奐不問興祖後執錄奐仍令蠻領仗身於獄守視興祖未死之前於獄以物畫漆柈子中出密報家道無罪令啟乞出都一辧萬死無恨又云奐駐興祖嚴禁信使欲作方便殺以除口舌又云奐意乃可奐第三息彪隨奐在州凡事是非皆幹豫扇構密除興祖又云興祖家餉糜中下藥食兩口便覺回乞獄子食者皆大利興祖大叫道靡中有藥近獄之家無人不聞又云奐治著興祖日急判無濟理十一月二十一日奐使獄吏來報興祖家道興祖於獄自經死屍出家人共洗浴之見興祖頸下有傷肩胛烏陰下破碎實非興祖自經死家人及門義共見非是一人重攝檢雍州都畱田文喜列與倪符同狀興祖在獄嗛苦望下旣防降防欣願始遂豈容於此方復自經敕以十九日至興祖以二十一日死推理檢迹灼然矯假尋敕使送下奐輒拒詔所謗諸條悉出奐意毀故丞相陳顯達誹訕朝事莫此之深若彪私隨父之鎭敢亂王法罪並合窮戮

謝賜生荔支啟

緑葉云舒朱實星映離離昔聞曄曄今覩信西岷之佳珍諒東鄙之未識【藝文類聚藝文此下云角昴興而靈華敷大火中而朱實繁灼灼丹華吐日離離繁星著天七命析龍眼之房也按王逸荔枝賦曰乃觀荔枝之樹其形色暖若朝云之興森如橫天之彗角亢興而靈華敷大火中而朱實繁灼灼若朝霞之吐日離離如繁星之著天張孟陽七命析龍眼之房剖椰子之殻稚珪啟正用逸賦中語七命則孟陽七命也藝文於其上旣脫寫王逸賦又以七命誤連爲一耳尺牘用逸賦四語爲稚珪啟而前啟乃反不載蓋由襲藝文之誤遂不加考左思蜀都賦傍挺龍目側生荔枝布緑葉之萋萋結朱實之離離】

禇先生伯玉碑

夫河洛摛寶神道之功旣傳岱華吐祕仙靈之迹可覩蓋事詳於玉牒理煥於金符𨿽冥黙難源顯晦異軌測心觀古可得而言焉是以子晉笙歌馭鳯於天海王喬云舉控鶴於都有羽化蟬蛻觸影遁形神翥帝宮迹畱劍杖遊瑤池而不返宴圃以忘歸永嘉惡道者窮地之險也欹竇遏日折石橫波飛浪突云奔湍急箭先生攀途躋阻宿枻渉圻而衝飇夜鼓山洪暴激忽乃崩舟墜壑一倒千仞飄地淪篙翻透無底徒侶判其冰碎舟子悲其雹防危魂中夜赴阻相尋方見先生恬然安席銘曰關西升妙洛右飛英鳯吹金闕簫歌玉京絕封萬古乃旣先生先生浩浩惟神其道泉石依情煙霞入抱祕影窮岫孤棲幽艸心圖上志通大造

北山移文【周顒嘗隱鐘山昔經在蜀以蜀艸堂寺林壑可懷乃於鐘嶺立寺因號艸堂亦名山茨後出爲海鹽令稚圭乃假山靈之意移之】

鐘山之英艸堂之靈馳煙驛路勒移山庭夫以耿介拔俗之標蕭灑出塵之想度白雪以方防幹靑雲而直上吾方知之矣若其亭亭物表皎皎霞外芥千金而不盻屣萬乘其如脫聞鳯吹於洛浦值薪歌於延瀨固亦有焉豈期終始參差蒼黃翻覆淚翟子之悲慟朱公之哭乍廻迹以心染或先貞而後黷何其謬哉嗚呼尙生不存仲氏旣往山阿寂寥千載誰賞世有周子儁俗之士旣文旣博亦亦史然而學遁東魯習隱南郭竊吹艸堂濫巾北嶽誘我松桂欺我云壑𨿽假容於江臯乃纓情於好爵其始至也將欲排巢父拉許由傲百氏蔑王侯風情張日霜气橫秋或嘆幽人長往或怨王孫不遊談空空於釋部覈於道流務光何足比涓子不能儔及其鳴騶入谷鶴書赴隴形馳魄防志變神動爾乃眉軒席次袂聳筵上焚芰制而裂荷衣抗塵容而走俗狀風雲淒其帶憤石泉咽而下愴望林巒而有失顧艸木而如防至其紐金章綰墨綬跨屬城之雄冠百里之首張英風於海甸馳妙譽於浙右道帙長擯法筵久埋敲朴諠嚻犯其慮牒訴倥傯裝其懷琴歌旣斷酒賦無續常綢繆於結課毎紛綸於折獄籠張趙於往圖架卓魯於前籙希蹤三輔豪馳聲九州牧使我髙霞孤映明月獨舉靑松落防白雲誰侶澗戶摧絕無與歸石徑荒涼徒延佇至於還飇入幕寫霧出楹蕙帳空兮夜鶴怨山人去兮曉猿驚昔聞投簪逸海岸今見解蘭防塵纓於是南嶽獻嘲北隴騰笑列壑爭譏攢峯竦誚慨遊子之我欺悲無人以赴弔故其林慙無盡澗愧不歇秋桂遣風春蘿罷月騁西山之逸議馳東臯之素謁今又促裝下邑浪拽上京𨿽情投於魏闕或假步於山扃豈可使芳杜厚顏薜荔無恥碧嶺再辱丹崖重滓塵遊躅於蕙路污淥池以洗耳宜扃岫幌掩云關斂輕霧藏鳴湍截來轅於谷口杜妄轡於郊端於是叢條瞠膽疊穎怒魄或飛柯以折輪乍低枝而掃迹請回俗士駕爲君謝逋客

祭外兄張長史文

惟君之徳髙明秀挺浩汗深度昂藏風領學不師古因心則睿筌蹄象繇糠粃莊惠吾與夫子分恊芳金憑風共酒借月同琴

孔琇之【會稽山陰人歷吳興太守遷寧朔將軍】

薦王文殊表【文殊吳興故鄣人父沒虜文殊泣血蔬食三十餘年永明十一年太守孔琇之表上詔名裏曰孝行】

文殊性挺五常心符三教以父沒獯庭抱終身之痛專席恆居銜罔極之卹服紵縞以經年餌蔬菽以俟命婚義滅於天情官序空於素抱儻降甄異之恩牓其閭裏

丘雄【吳興烏程人】

上武帝乞贈父書【雄父冠先永明中位給事中使蠕蠕國蠕蠕逼令拜執節不從見殺武帝賜其子雄錢一萬布三十疋雄不受詣闕上書不省】

臣父執節如蘇武守死如谷吉遂不書之良史甄之褒防萬代之後誰死社稷建元四年車僧朗銜使不異抗節是同詔贈正員外郎此天朝舊準臣父成例也今僧朗反葬冢塋臣父湮棄絕域語忠烈則亦不謝車論荼苦則彼優而此劇名位不殊禮數宜等乞申哀贈【南史南齊書不載】

綦母珍之

自請封牒【珍之郁林時領中書通事舍人凡所論薦事無不允以誅王融功啟帝求封朝議未許又有牒自論於朝廷乃許封汝南縣後謀誅蕭諶事敗死】

當世祖晏駕之時內外紛擾珍之手抱至尊口行處分忠誠契闊人誰不知今希千戶侯於分非過【南史】

虞悰【字景豫防稽余姚人歷光祿大夫】

上明帝解職表【悰領右軍明帝立稱疾不陪位復稱篤還東上表詔給假百日】

臣族陋海區身微稽土猥屬興運荷竊稠私徒越星紀終慙報答衛養乖方抱疾嬰固寢瘵以來倐逾旬朔頻加醫治曾未瘳損惟此朽頓理難振復乞解所職盡療余辰

虞炎【會稽人永明中以文學與沈約俱爲文惠太子所遇官至驃騎將軍】

鮑明逺集序

鮑照字明逺本上黨人家世貧賤少有文思宋臨川王愛其才以爲國侍郎王薨始興王濬又引爲侍郎孝武初除海虞令遷太學博士兼中書舍人時主多忌以文自髙照侍左右深達夙防作此賦述不復盡其才思出爲秣陵令又轉永嘉令大明五年除前軍行參軍侍臨海王鎭荊州掌知內命尋遷前軍刑獄參軍事宋明帝初江外拒命及義嘉敗荊土震擾江陵人宋景因亂掠城爲景所殺時年五十餘身旣遇難篇章無遺流遷人間者往往見在儲皇博采羣言遊好文藝片辭只韻罔不收集照所賦述𨿽乏精典而有超麗爰命陪趨備加研訪年代稍逺零落者多今所存者儻能半焉

南齊文紀卷六

欽定四庫全書

南齊文紀卷七

明梅鼎祚編謝朓【字暉陳郡陽夏人歷吏部尙書郎下獄死】

辭隨王子隆牋

【子隆爲荊州刺史好辭賦數集僚友朓以文才尢被賞愛長史王秀之以朓年少相動密以啟聞世祖敕還都遷新安王中軍記室牋辭子隆時荊州信去倚待朓執筆便成文無點易】

故吏文學謝朓死罪死罪卽日被尙書召以朓補中軍新安王記室參軍朓聞潢污之水願朝宗而每竭駑蹇之乘希沃若而中疲何則臯壤揺落對之惆悵岐路東西或以嗚悒況乃服義徒擁歸志莫從邈若墜雨翩似秋蔕朓實庸流行能無算屬天地休明山川受納褒采一介抽揚小善故得捨耒場圃奉筆兔園東亂三江西浮七澤契濶戎旃從容防語長裾日曳後乘載脂榮立府庭恩加顏色沐髮晞陽未測涯涘撫臆論報早誓肌骨不寤滄溟未運波臣自蕩渤澥方春旅翮先謝淸切藩房寂寥舊蓽輕舟反溯弔影獨畱白雲在天龍門不見去徳滋永思徳滋深惟待靑江可望候歸艎於春渚朱邸方開效蓬心於秋實如其簪履或存衽席無攺𨿽復身塡溝壑猶望妻子知歸攬涕告辭悲來橫集不任犬馬之誠【謝宣城集願南齊書作思翩作飃亂南史作泛】

爲王敬則謝防稽太守啟【敬則晉陵南沙人歷太尉大司馬舉兵反敗誅】

臣本布衣不謀逺大折衝之勤不舉燮理之義何階常恐覆餗是貽咎徵斯應陛下繼歷聖統日月重光得以桓圭衮服拜奉嵗時視濯獻牲鞠躬郊廟而鴻恩妄假覆授符玉節邁於雙璜表東侔於四履臨邊三事旣謝張溫潁川再撫亦慙黃霸【朓爲敬則婿其謀起兵朓先啟聞】

謝隨王賜紫梨啟

味出靈關之陰防珍玉津之澨豈徒眞定歸美大谷慙滋將恐帝臺妙棠安期靈棗不得孤擅玉盤獨甘仙籍𨿽秦君傳器漢後推飡望古可儔於今何答

謝隨王子隆賜左傳啟

昭晰殺靑近發中汗恩勸挾防慈勗下帷朓未窺山笥早懵河籍業謝專門說非章句庶得旣困而學括羽瑩其防心家藏賜書籝金遺其貽厥披覽神勝吟諷知厚【並藝文類聚窺初學記作覩】

爲宣城公拜章

惟天爲大日星度其象謂地蓋厚河嶽宣其气斯冕旒所以貞觀衮職所以代終慙下穆而上尊豈南徵而北怨何以克詠九歌載宣七徳銘彼旗常勒斯鐘鼎

爲齊明帝讓封宣城公表

如其懸旌灞滻刷馬伊谷灑酒望屬車之塵整笏侍升平之禮陛下訏謨覽欽若宏圖鑑臣匪躬共申彞訓𨿽量能之請近遂微躬則長之風足軌來世

爲明帝拜錄尙書表

升降玉階對揚休命六轡在手千里何偕司防天官之統尙書百僚之本之卽庶績惟凝替之則彞倫斯斁修身踐言本慙吾美果行育徳未階大正妄屬負圖之寄多謝五仁之績操檜檝於龍津荷梓梁於云構無以輔位明堂遺象麟閣

爲百官勸進齊明帝表

臣聞時乘在禦必待先天之業神化爲皇乃葉應期之運況復湯孫有緒纂堯惟徳舊邦佇新復禹歸祉大齊之權輿寶歷孕育前古昭格四海克酬三靈而嗣命疾威蕃鄙叛渙委裘禦防彞鼎如忽陛下文思體道狥齊作聖翦應龍於冀州戮長蛇於沮水榮光之瑞昭回延喜之寶潤色天眷爰發人謀咸贊伏願陛下仰答靈只宣景命誕受多方奄宅萬國

齊明皇帝諡冊文

維永泰元年九月朔日哀子嗣皇帝【諱】仰惟大行皇帝早棄萬邦聖烈方逺式遵帝世俾鬯鴻猷咸以爲無名以化則言繁莫宣其道有求斯應則影響庶圖其功所以永言配命寄心宗極光昭令徳允樹風聲伏惟大行皇帝令信四時齊明日月創光大於登庸通機神於授命因時以暢借九萬而輕舉天保旣定運四海而髙臨及乃開物成務重維國紐風作艸偃心往如神左賢右戚內樂外禮緝五材以教民申三驅而在宥用能盡徳殷薦美善斯畢皇矣之業旣孚蒸哉之道咸備景化方逺厭世在天筮告期逺日無攺仰則前王俯詢百辟累徳稱睿允極鴻名謹命某甲奉太牢之奠謹上尊諡曰明皇帝廟號髙宗天人允恊神其尙饗嗚呼哀哉【文苑英華求藝文作來令信作合信齊明作齊光光大作保大風作作風行心作化盡徳作盛徳】

齊敬皇后哀防文【明帝後劉氏名惠端彭城人帝崩遷祔山靈朓撰哀冊文齊世莫有及者】

惟永泰元年秋九月朔日敬皇后梓宮啟自先塋將祔於某陵其日至尊親奉奠某皇帝乃使兼太尉某設祖於行宮禮也翠帟舒阜堂啟扉俎徹三獻筵卷六衣哀子嗣皇帝懷蜃衛而延首想鸞輅而撫心痛椒塗之先廓哀長信之莫臨身隔兩赴時無二展旋詔左言光敷聖善其辭曰

帝唐逺冑禦龍遙緒在秦作劉在漢開楚肇惟淑聖克柔克令淸漢表靈曾沙應慶爰定厥祥徽音允穆光華沼沚榮曜中谷敬始紘綖敎先穜稑睿問川流神襟蘭郁先徳韜光君道方被於佐求賢在謁無詖顧史式陳詩展義厚下曰仁藏往伊智十亂斯俟四教罔忒思媚諸姑貽我嬪則化自公宮逺被南國軒曜懷光素舒佇徳閔予不祐慈訓早違方年衝藐懷袖靡依家臻寶業身嗣昌暉壽宮寂逺淸廟虛歸嗚呼哀哉帝遷明命民神胥悅幹景外臨陰儀內缺空悲故劍徒嗟金穴璋瓚奚獻褘褕罔設嗚呼哀哉馮相告祲宸駕長往貽厥逺圖末命是奬懷丰沛之綢繆兮背神京之敞陋蒼梧之不從兮遵鮒隅以同壤嗚呼哀哉陳象設於園寢兮映輿鋄於松�望承明而不入兮度淸洛而南遊繼池綍於通軌兮接龍帷於造舟廻塘寂其已暮兮東川澹而不流嗚呼哀哉借閟宮之逺烈兮聞纘女之遐慶始協徳於蘋蘩兮終配祀而表命暮方纒於賜衣兮哀日隆於撫鏡思寒泉之罔極兮托彤管於遺詠嗚呼哀哉

爲隨王粲東耕文

谷躔星景穡表踖先八政奚首六府玆宣獘嗟非國登頌有年一夫或怠望嵗誰天

祭大雷周何二神文

大過在運小雅盡缺瓊鏡日淪金車未晰周生電斷神謨英冠正因部奇風斂雲散晉徳如燬功資葉贊山無猛鷙時曠忠賢流王於彘鼎忽焉忠肅布衣君親自然驅狐上國斬鯢中川紛綸凱入氛氳配天

爲諸娣祭阮夫人文

婉娩嬪徳幽閒媍性眄史箴陳詩嫻詠嘉言足題淸暉可映契闊未幾音塵如昨中景遽傾芳木先落疇昔交觴享也虛薦帶上先結握中遺扇迸淚失聲潺湲如霰

臨海公主墓銘

長髮有祥瑤臺乃搆鳥歸飛北音斯奏聿來徐土禎符爰授帝體靈柯穠華以秀飾館東魯言歸景族有教公宮無系車服旣肅簮珥亦崇湯沐率禮衡門降情云屋彼月斯望在釣維緍瞻須配景望燭齊神霾華昆岫滅采上春慈纒云陛悲動外姻郁彼崇芒睠然城輦輜翟按轡龍旒徐轉

新安長公主墓銘

氛氳長髮時惟睿文誕玆明淑玉振蘭芬譽宣女師徳侔髙行肅穆嬪風優遊閫正撫事成箴臨圖作鏡如何冥黙方春委盛

郁林王墓銘

緑車旖旎翠防掩映癸貳戲良臨祧弛盛毀徳歸桐棄尊君鄭

宋海陵王墓銘【趙宋沈括夢溪筆談云慶曆中予在金陵有饔人以一方石鎭肉視之若有鐫刻試取洗濯乃宋海陵王墓銘謝朓撰並書字如鐘繇朓集不載藝文類聚載十二句未全】

中樞誕聖膺歷受命於穆二祖天臨海鏡顯允世宗溫文著性三善有聲四國無競嗣徳方衰時惟介弟景祚云及多難攸啟載驟載獵髙辟代邸庶辟欣欣威儀濟濟亦旣負扆言觀帝則正位恭己臨朝淵黙防思寶締負荷非克敬順天人髙遜明徳西光已謝東旭又良龍纛夕儼葆挽晨鏘風揺艸色日照松光春秋非我晚夜何長【載驟載獵藝文類聚作載驅軨轄】

爲錄公拜揚州恩教

昔召南分陜流甘棠之徳平陽好道深獄市之寄吾忝屬負荷任摠侯伯受餞元戎作牧中甸此地五都雜防四方是則而向隅之矜斯積納隍之嘆猶繁興念下車無忘待旦其齊禮導徳致之仁壽漏网之寛申在宥之澤

餉諸葛璩教【朓爲東海太守】

昔長孫東組降龍丘之澤文舉北輜髙通徳之稱所以激貪立懦式揚風範處士諸葛璩髙風所漸結轍前修豈懷珠披褐韜玉待價將幽貞獨往不事王侯邪聞事親有啜菽之窶就養寡藜蒸之給豈得獨享萬鐘而忘玆五秉可餉谷百斛

詶徳賦序

右衛沈侯以冠世偉才眷余以國士以建武二年餘將南牧見贈五言余時病旣以不堪蒞職又不獲復詩四年餘忝役朱方又致一首迫東偏寇亂良無暇日其夏還京師且事防言未遑篇章之思沈侯之麗藻天逸固難以報章且欲申之賦頌得其盡體物之防詩不云乎無言不酬無徳不報言旣未敢爲詶然所報者寡於徳耳故稱之詶徳賦

思歸賦序

夫鑑之積也無厚而納窮神之照心之徑也有域而懷重淵之深余少而薄遊身【缺】防方思俄然萬里晚而自省諒非一塗

埜鶩賦序

有門人斃一埜鶩因以爲獻予旹命以登俎用待賔客客有愛其羽毛請余爲賦

謝朏【字敬衝莊次子歷授中書監司徒衛將軍】

與王儉書

夫所貴天下之士者何其上則閟景山壑淩气風霞次則取緍捨築郁爲上佐次則服秦楚而辭其功振燕魏而逃其賞凡此數輩皆英懿之士也自玆已降參差萬緒或迹著明晦或才兼黙語若桓譚之褰俗馮衍之忤時北海之凝峭中散之峻絕率以方寸之情喪不訾之徳蓋無取焉若相如之愛奇任達偉長之淹粹逺樂廣融通裴楷夷淡彼四賢者並純神絕景狥物傷意甚慕之而未可以言但心之所暗咫尺千里志之所符滄洲曖然揣而論之寔山阿之不肖者也【藝文類聚】

與弟書【字義潔歷散騎常侍太子詹事】

【朏侍中求出爲吳興太守明帝謀入嗣位引朝廷舊臣朏內圖止足且實避事弟時爲吏部尙書朏至郡致數斛酒還書初朏爲吳興於徵虜渚送別朏指口曰此中惟宜飲酒建武之朝專以酣飲爲事】

可力飲此勿豫人事【南史尺牘云今致數斛酒可力飲酒勿豫人事】

劉繪【字士章彭城人太常俊弟文章談義皆爲後進領袖歷大司馬從事中郎】

爲豫章王嶷上武帝請攺葬故巴東王子響表【子響初養於嶷及以逆誅絕屬籍賜姓蛸氏武帝後亦追憐之豫章王嶷欲求葬子響召繪使爲表繪求紙筆須臾便成嶷足八字云提防鞠養俯見成人乃嘆曰禰衡何以過此表上不許劉繪傳】

臣聞將而必戮炳自春秋罄於甸人著於經禮猶懷不忍之言尙有如倫之痛豈不事因法往情以恩畱故庶人蛸子響識懷靡樹見淪不逞肆情一朝致陷凶徳遂使迹鄰非孝事近無君身膏艸野未云塞釁但韔矢倒戈歸罪司戮卽理原心亦旣迷而知返釁骨不收辜魂莫赦撫事惟往載傷心目昔閔榮伏愴動墳園思荊就辟側懷丘墓皆兩臣釁結於明時二主議加於盛世積代用之爲美歷史不以云非伏願一下天矜爰詔蛸氏使得安兆末郊旋窆余麓微列葦輤之容薄申封樹之禮豈伊窮骸被徳實且天下歸仁臣屬忝皇枝偏畱友睦以臣繼別未安子響言承出命提防鞠養俯見成人𨿽輟蕃條歸體琁萼循執之念不移傅訓之憐何已敢冒宸嚴布此悲乞

虞羲【字子陽防稽人始安王侍郎兼建安記室參軍事天監中卒見集序南史字士光余姚人以文學與沈約俱爲文惠太子所遇官至驍騎將軍又云卒於晉安王侍郎】

與蕭令王僕射爲袁彖求諡書【彖隆昌元年卒諡靖子】

袁侍中體髙亮之姿挺孤奇之逸操孝友結於衡閭忠正表於邦域懷抱七經該綜百氏淸文麗目幾義窮神言非義而不發容遵禮而後動居貧無悶事等安期處顯不驚道均無嘆兄弟親從同居共財怡怡雍穆人所不聞顧與善無徵報施徒語岱山委岫昆嶽摧鋒四海搢紳誰不掩泣明公徳冠時宗道髙物表若得橫議聖時斟酌今古采茂實於當年標芳流於千載馳徽謚於山道潤貞气於泉門豈非體國之至公典謨之盛軌者哉【藝文類聚】

陸厥【字韓卿吳郡吳人歷後軍行參軍父閒坐始安王遙光反被誅厥感慟而卒】與沈約問聲韻書

【先是宋太子詹事範曄與諸甥侄書自論云性別宮商識淸濁斯自然也觀古今文人多不全了此處縱有防此者不必從根本中來言之皆有實證非爲空談年少中謝莊最有其分手筆爽易文不拘韻故也吾思乃無定方特能濟難適輕重所稟之分猶當未盡但多公家之言少於事外逺致以此爲恨至齊永明末盛爲文章厥與沈約謝朓王融以气類相推轂汝南周顒善識聲韻約等文皆用宮商以平上去入爲四聲有平頭上尾蠭腰鶴膝五字之中音韻悉異兩句之內角徴不同不可增減世呼爲永明體沈約宋書謝靈運傳後又論其事云夫五色相宣八音協暢由乎黃律呂各適物宜欲使宮羽相變低昂互節若前有浮聲則後須切響一簡之內音韻盡殊兩句之中輕重悉異妙達此防始可言文至於先士茂制諷髙歷賞子建函京之作仲宣灞岸之篇子荊零雨之章正長朔風之句並直舉胸情非傍詩史正以音律調韻取髙前式自靈均以來多歷年代𨿽文體稍精而此祕未覩至於髙言妙句音韻天成皆暗與理合匪由思至張蔡曹王曾無先覺潘陸顏謝去之彌逺世之知音者有以得之厥意謂不然與約書約答之然約論四聲妙有詮辧而諸賦亦往往與聲韻乖】

範詹事自序性別宮商識淸濁特能適輕重濟艱難古今文人多不全了斯處縱有防此者不必從根本中來尙書亦云自靈均以來此祕未覩或暗與理防匪由思至張蔡曹王曾無先覺潘陸顏謝去之彌逺大防欲宮商相變低昂互節若前有浮聲則後須切響一簡之內音韻盡殊兩句之中輕重悉異辭旣美矣理又善焉但觀歷代眾賢似不都闇此處而云此祕未覩近於誣乎案範云不從根本中來尙書云匪由思至斯則揣情謬於黃摘句著其音律也範又云時有防此者尙書云或闇與理合則美韻淸謳有辭章調韻者𨿽有差謬亦有防合推此以往可得而言夫思有合離前哲同所不免文有開塞卽事不得無之子建所以好人譏彈士衡所以遺恨終篇旣曰遺恨非盡美之作理可詆訶君子執其詆訶便謂合理爲闇豈如指其合理而寄詆訶爲遺恨耶自魏文屬論深以淸濁爲言劉楨奏書大明體勢之致齟齬妥帖之談操末續顚之說興黃於律呂比五色之相宣茍此祕未覩玆論爲何所指耶愚謂前英已早識宮徴但未屈曲指的若今論所申至於掩瑕藏疾合少謬多則臨淄所云人之著述不能無病者也非知之而不攺謂不攺則不知斯曹陸又稱竭情多悔不可力彊者也今許以有病有悔爲言則必自知無悔無病之地引其不了不合爲闇何獨誣其一合一了之明乎意者亦質文時異今古好殊將急在情物而緩於章句情物文之所急美惡猶且相半章句意之所緩故合少繆多義兼於斯必非不知明矣長門上林殆非一人之賦洛神池鴈便成二體之作孟堅精正詠史無虧於東主平子恢冨羽獵不累於慿虛王粲初徵他文未能稱是楊修敏捷暑賦彌日不獻率意寡尢則事促乎一日翳翳愈伏而理賖於七步一人之思遲速天懸一家之文工拙壤隔何獨宮商律呂必責其如一耶論者乃可言未窮其致不得言曾無先覺也

沈約答書

宮商之聲有五文字之別累萬以累萬之繁配五聲之韻髙下低昂非思力所學又非止若斯而己也十字之文顚倒相配字不過十巧歷已不能盡何況復過於此者乎靈均以來未經用之於懷抱固無從得其髣髴矣若斯之妙而聖人不尙何耶此蓋曲折聲韻之巧無當於訓義非聖哲立言之所急也是以子云譬之雕虫篆刻云壯夫不爲自古辭人豈不知宮羽之殊商徴之別𨿽知五音之異而其中參差變動所昧實多故鄙意所謂此意未覩者也以此而推則知前世文士便未悟此處所以文章之音韻同管之聲曲則美惡妍蚩不得頓相乖反譬猶子野操曲安得忽有闡緩失調之聲以洛神比陳思他賦有似異手之作故知天機啟則律呂自調六情滯則音律頓舛也士衡𨿽云炳若縟錦寧有濯色江波其中復有一片是衛文之服此則陸生之言卽復不盡者矣韻與不韻復有精麤輪扁不能言之老夫亦不盡辧此【並南齊書炳南史作煥末句亦不辧盡此】

樂藹【字蔚逺南陽淯陽人仕齊爲南康王西中郎諮議參軍入梁終廣州刺史】

與竟陵王子良牋

【豫章文獻王嶷寛仁雅有大成之量性泛愛不樂聞人過失嘗爲江荊湘三州刺史羣吏中藹與彭城劉繪吳郡張稷最被親禮薨後藹與竟陵王子良牋】

道徳以可久傳聲風流以浸逺揮稱𨿽復靑簡締芳未若玉石之不朽飛翰圖藻豈伊雕篆之無沬丞相衝粹表於天眞淵照殆乎機象經邦緯民之範體國成務之規故以業茂惟賢功髙則哲神輝眇邈叡算不追感纒奉車恨百畱滯下官夙稟名節恩義軫慕望結哀輒欲率荊江湘三州僚吏建碑壠首庶徽猷有述茂則方存昔子香淳徳畱銘江介鉅平遣烈墮淚漢南況道尊前往惠積聨綿者哉下官今便反假無由躬事刋斲須至西州鳩集所資托中書侍郎劉繪營辦

與右率沈約書

【藹與約書求爲豫章王碑文約答書辭之建武中第二子子恪托約及太子詹事孔稚珪爲文】

夫道宣餘烈竹帛有時先朽徳孚遺事金石更非後亡丞相獨秀生民傍照日月標勝丘園素履穆於忠義譽應華衮功迹著於弼諧無得而稱理絕照載若夫日用閴寂𨿽無取於錙銖嵗功宏逺諒有寄於衡石竊承貴州士民或建碑表俾我荊南閱感無地且作紀江漢道基分陜衣冠禮樂咸被後昆若其望碑盡禮我州之舊俗傾防罷肆鄙土之遺風庶幾前烈或不泯墜荊江湘三州防名不少並欲各率毫釐少申景慕斯文之托歷選惟疑必待文蔚辭宗徳僉茂履非髙明而誰豈能騁無愧之辭詶式瞻之望吾西州窮士一介寂寥恩周榮譽澤徧衣食永惟道廕日月就逺緬尋遺烈觸目崩心常謂福齊南山慶鐘仁壽吾儕小人貽塵帷蓋豈圖一旦遂投此請

沈約答書【楊云文選有此碑文又作答劉繪誤】

丞相風道引曠獨秀生民凝猷盛烈方軌伊旦愸遺之感朝野同悲承當刋石紀功傳華千載宜須盛述實允來談郭有道漢末之匹夫非蔡伯喈不足以偶三絕謝安石素族之臺輔時無麗藻迄乃有碑無文況文獻王冠冕彞倫儀形防內自非一世辭宗難或與此約閭閈鄙人名不入第歘酬今防便是以禮許人聞命慙顏已不覺汗之沾背也【並南齊書】

奏請朝直【和帝中興元年藹爲左丞奏詔可】

敇防以軍旅務殷且停朝直竊謂匪懈於位義昭夙興國家舊典不可頓闕與兼右丞江詮等參議八座丞郎以下宜五日一朝有事郎坐待下鼓無事許從實還外

何諲之

祭魚用鮮稿議【永明六年太常丞何諲之議桑惠度駁不行】

今祭有生魚一頭漧魚五頭少牢饋食禮云司士升魚臘膚魚用鮒十有五上旣云臘下必是鮮其數宜同稱膚足知鱗革無毀記云稿魚曰商祭鮮曰脡祭鄭注商量脡直也尋商防裁截脡義在全賀循祭義猶用魚十五頭今鮮頓刪約稿皆全用謂宜鮮稿各二頭稿微斷首尾示存古義

國子助教桑惠度議

記云尙酒而俎腥魚酒不容多鮮魚理宜約幹魚五頭者以其旣加人功可法於五味以象酒之五齊也今欲鮮稿各雙義無所法

功臣配饗議【永明十年詔故太宰褚淵太尉王儉司空栁世隆驃騎大將軍王敬則鎭東大將軍陳顯達鎭東將軍李安民六人配饗太祖廟庭祠部郎何諲之議】

功臣配饗略行宋世檢其遺事題列坐位具書贈官爵諡及名文不稱主便是設板也白虎通云祭之有主孝子以系心也揆斯而言升配廟庭不宜有主宋時板度旣不復存今之所制大小厚薄如尙書召板爲得其衷伏曼容【字公儀平昌安丘人仕宋南海太守齊中散大夫入梁終臨海太守】

服色宜依姓尙議【齊時玉金輅建碧旂象木輅建赤旂永明初太子步兵校尉伏曼容議駁不行】

齊徳尙靑五路五牛及五色幡旗並宜以先靑爲次軍容戎事之所乘犧牲繭握之所薦並宜悉依尙色三代服色以姓音爲尙漢不識音故還尙其行運之色今旣無善律則大齊所尙亦宜依漢道若有善吹律者便應還取姓尙

太子僕周顒議

三代姓音古無前記裁音配尙起自曼容則是曼容善識姓聲不復旁假吹律何故能識逺代之宮商而更迷皇朝之律呂而云當今無知吹律以定所尙宜附漢以從闕耶皇朝今以行運爲所尙非關不定於音氏如此設有善律之知音不宜遵聲以爲尙

議五輅奏【永明中曼容爲步兵校尉奏時駮不行】

宋大明中尙書左丞荀萬秋議金玉二輅並建碧旂象革木輅並建赤旂非時運所上又非五方之色今五輅五牛及五色幡旗並請準齊所尙靑色【隋書】

庾曇隆【通直散騎常侍】

論郊壇立宮室啟【建武二年詔付外詳隆議不行】

伏見南郊壇員兆外內永明中起瓦屋形制宏壯檢案經史無所準據尋周禮祭天於圜丘取其因髙之義兆於南郊就陽位也故以髙敞貴在上昭天明旁流气物自秦漢已來𨿽郊祀參差而壇域中間並無更立宮室其意何也政是質誠尊天不自崇樹兼事通曠必務開逺宋元嘉南郊至時權作小陳帳以爲退息太始薄加修廣永明初彌漸髙麗往年工匠遂啟立瓦屋前代帝王豈於上天之祀而昧營構所不爲者深有情意記稱掃地而祭於其質也器用陶匏天地之性也故至敬無文以素爲貴竊謂郊事宜擬休偃不俟髙大以明謙恭肅敬之防庶或仰允太靈俯愜羣望

國子助教徐景嵩議

伏尋三禮天地兩祀南北二郊但明祭取犧牲器用陶匏不載人君偃處之儀今棟瓦之構𨿽殊俱非千載成例宜務因循

太學博士賀瑒議

周禮王旅上帝張氊案設皇邸國有故而祭亦曰旅氈案以氈爲牀於屋中不聞郊所置屋宇

驍騎將軍虞炎議【兼左丞王摛議掃地而祭於郊謂無築室之議並同曇隆驍騎將軍虞炎議】

誠慤所施止在一壇漢之郊祀饗帝甘泉天子自竹宮望拜息殿去壇場旣逺郊奉禮畢旋幸於此瓦殿之輿帷宮謂無簡格

祠部郎李防議

周禮凡祭祀張其旅幕張屍次屍則有幄仲師云屍次祭祀之屍所居更衣帳也凡祭之文旣不止於郊祀立尸之言理應關於宗廟古則張幕今也房省宗廟旅幕可變爲棟宇郊祀氊案何爲不轉制檐甍

論封國啟【郁林弟昭秀初封臨海王明帝建武二年曇隆啟攺封巴東王】

周定雒邑天子置畿內之民漢都咸陽三輔爲社稷之衛中晉南遷事移威弛近郡名邦多有國食宋武創業依擬古典神州部內不復別封而孝武末年分樹寵子茍私申愛有乖訓準隆昌之元特開母弟之貴竊謂非古聖明禦防禮舊爲先畿內限斷宜遵昔制賜茅授土出典外州

蕭琛【字彥瑜蘭陵人仕齊尙書左丞入梁歷侍中特進】

嗣君卽位廟見議【明帝永泰元年東昏侯卽位有司議廟見不尙書令徐孝嗣議嗣君卽位並無廟見之文蕃支纂業乃有防謁之禮左丞蕭琛議從之】

竊聞祗見厥祖義著商書朝於武宮事光晉冊豈有正位居尊繼業承天而不防覲祖宗格於太室毛詩周頌篇曰烈文成王卽政諸侯助祭也鄭注云新王卽政必以朝享之禮祭於祖考告嗣位也又篇曰閔予小子嗣王朝廟也鄭注云嗣王者謂成王也除武王之喪將始卽政朝於廟也則隆周令典煥炳經紀體嫡居正莫若成王又二漢由太子而嗣位者西京七主東都四帝其昭成哀和順五君並皆謁廟文存漢史其惠景武元明章六君前史不載謁事或是偶有闕文理無異說議者乃云先在儲宮已經致敬卒哭之後卽親奉時祭則是廟見故無別謁之禮竊以爲不然儲後在宮亦從郊祀若謂前防可兼後敬開元之始則無假復有配天之祭矣若以親奉時祭仍爲廟見者自漢及晉支庶嗣位並皆謁廟旣同有蒸嘗何爲獨修繁禮且晉成帝咸和元年攺號己謁廟咸康元年加元服又更謁夫時非異主猶不疑二禮相因況位隔君臣而追以一謁兼敬宜逺纂周漢之盛範近黜晉宋之乖義展誠一廟駿奔萬國

曹思文

上諫廢學表【建武四年正月詔立學永泰元年東昏侯卽位尙書符依永明舊事廢學領國子助教曹思文上表】

古之建國君民者必教學爲先將以節其邪情而禁其流欲故能化民裁俗習與性成也是以忠孝篤焉信義成焉禮讓行焉尊教宗學其致一也是以成均煥於古典虎門炳於前經陛下體睿淳神纘承鴻業今制書旣下而廢學先聞將恐觀國之光者有以擬議也若以國諱故宜廢昔漢成立學爰洎元始百餘年中未嘗暫廢其間有國諱也且晉武之崩又其學猶存斯皆先代不以國諱而廢學之明文也永明以無太子故廢斯非古典也尋國之有學本以興化致治也天子於以諮謀焉於以行禮焉記雲天子出徵受命於祖受成於學執有罪反釋奠於學又云食三老五更於太學天子袒而割牲執爵而酳以教諸悌也於斯學是天子有國之基教也或以之所言皆太學事也今引太學恐非證也據臣所見今之國學卽古之太學晉初太學生三千人旣多猥雜惠帝時欲辧其涇渭故元康三年始立國子學官品第五以上得入國學天子去太學入國學以行禮也太子去太學入國學以齒讓也太學之與國學斯是晉氏殊其士庶異其貴賤耳然貴賤士庶皆須教成故國學太學兩存之也非有太子故立也然系廢興於太子者此永明之鉅失也漢崇儒雅幾致刑措而猶道謝三五者以其致教之術未篤也古之教者家有塾黨有庠術有序國有學以諷誦相摩今學非惟不宜廢而己乃宜更崇向其道望古作規使郡縣有學鄕閭立教請付尙書及二學詳議

徐孝嗣【字始昌東海郯人歷丹陽尹進司空謀廢東昏侯賜死】

奏劾蕭元蔚等【永明初富陽人唐防之賊起州縣多委職防走禦史中丞徐孝嗣奏武帝詔元蔚等免思祖諱文季原闕諱乃西昌侯鸞爲明帝】

風聞山東羣盜剽掠列城𨿽匪日而殄要暫幹王略郡縣闕攻守之宜倉府多侵耗之獘舉善懲惡應有攸歸吳郡所領鹽官令蕭元蔚桐廬令王天湣新城令陸赤奮等縣爲首掠破掠並不經格戰委職散走元蔚天湣還臺赤奮不知所在又錢塘令劉彪富陽令何洵乃率領吏民相戰不敵未委歸臺余建徳壽昌在劫斷上流不知被劫掠不吳興所領余杭縣被劫破令樂琰乃率吏民徑戰不敵委走出都防稽所領諸曁縣爲刼所破令陵琚之不經格戰委城奔走不知所在案元蔚等妄借天私作司近服昧斯隱慝職啟防劉防稽郡丞張思祖謬因承乏摠任是屍涓誠芻效終焉無紀平東將軍吳郡太守文季徵虜將軍吳興太守西昌侯諱任屬關河威懷是寄輟下禁止彪琰洵思祖文季視事如故諱等納贖論

上明帝立屯田表【建武時連年虜動軍國虛乏孝嗣表立屯田事禦見納時帝已寢疾竟不施行】

有國急務兵食是同一夫輟耕於事彌切故井陌壃里長轂盛於周朝屯田廣置勝戈富於漢室降此以還詳略可見但求之自古爲論則賒卽以當今宜有要術竊尋緣淮諸鎭皆取給京師費引旣殷漕運艱澀聚糧待敵毎若不周利害之基莫此爲急臣比訪之故老及經彼宰守淮南舊田觸處極目陂遏不修咸成茂艸平原陸地彌望尢多今邊備旣嚴戍卒增眾逺資餽運近廢良疇士多饑色可爲嗟嘆愚欲使刺史二千石躬自履行隨地墾辟精尋灌漑之源善商肥確之異州郡縣戍主帥以下悉分番附農今水田𨿽晚方事菽麥菽麥二種益是北土所宜彼人便之不減粳稻開創之利宜在及時所啟允合請卽使至徐兗司豫爰及荊雍各當境規度勿有所遺別立主曹專司其事田器耕牛臺詳所給嵗終言殿最明其刑賞此功克舉庶有益若緣邊足食則江南自丰權其所饒略不可計

婚禮議【永明中世祖以婚禮奢費敕諸王納妃上禦及六宮依禮止棗栗腵修加以香澤花粉其餘衣物皆停惟公主降嬪則令止遺舅姑也永泰元年尙書令徐孝嗣議】

夫人倫之始莫重冠婚所以尊表成徳結懽兩姓年代污隆古今殊則繁簡之儀因時或異三加廢於士庶六禮限於天朝𨿽因習未久事難頓攺而大典之要深冝損益案士冠禮三加畢乃醴冠者醴則惟一而已故醴辭無二若不醴則毎加輒醮以酒故醮辭有三王肅云醴本古其禮重酒用時味其禮輕故也或醴或醮二三之義詳記於經文今皇王冠畢一酌而已卽可擬古設醴而猶用醮辭實爲乖衷尋婚禮實篚以四爵加以合巹旣崇尙質之禮又象牉合之義故三飯卒食再酳用巹先儒以禮成好合事終於三然後用巹合儀注先酳巹以再以三有違防趣又郊特牲曰三王作牢用陶匏言太古之時無共牢之禮三王作之而用太古之器重夫婦之始也今𨿽以方崇節約而彌乖昔典又連巹以鏁蓋出近俗復別有牢燭雕費采飾亦虧曩制方今聖政日隆聲教惟穆則古昔以惇風存餼羊以愛禮沿襲之規有切治要嘉禮寔重宜備舊章謂自今王侯已下冠畢一酌醴以遵古之義醴卽用舊文於事爲允婚亦依古以巹酌終酳之酒並除金銀連鏁自余雜器悉用埏陶堂人執燭足充燎牢燭華侈亦宜停省庶斲雕可期移俗有漸

張欣泰【字義亨竟陵人歷雍州刺史未行謀廢東昏侯見殺】

移魏廣陵侯【此𨿽未言移書然亦不言爲文按其體式如末語者竟是書耳建武二年虜圍鐘離城欣泰爲軍主隨崔慧景救援欣泰移魏廣陵侯】

聞攻鐘離是子之深防可無謬哉兵法云城有所不攻地有所不爭豈不聞之乎我國家舟舸百萬覆江橫海所以案甲於今不至欲以邊城疲魏士卒我且千里運糧行畱俱獘一時霖雨川谷湧溢然後乘帆渡海百萬齊進子復奚以禦之乃今魏主以萬乘之重攻此小城是何謂歟攻而不拔誰之恥耶假令能拔子守之我將連舟千里舳艫相屬西過壽陽東接滄海仗不再請糧不更取士卒偃臥起而接戰乃魚鼈不通飛鳥斷絕偏師淮左其不能守晈可知矣如其不拔吾將假法於魏之有司以請子之過若挫兵夷眾攻不卒下驅士塡隍拔而不能守則魏朝名士其當別有深致乎吾所未能量昔魏之太武佛貍傾一國之眾攻十雉之城死亡大半僅以身返旣智屈於金墉亦𨿽拔而不守皆算失所爲至今爲笑前鑑未逺已忘之乎和門邑邑戲載往意【南齊書】

曹虎【字士威下邳人齊散騎常侍右衛將軍爲東昏所殺】

答魏主元宏書【建武四年魏冦沔北虎爲雍州刺史頓樊城宏移虎書虎答】

自金精失道皇居徙縣喬木空存茂艸方郁七狄交侵五胡代起顧瞻中原毎用弔焉知棄臯蘭隨水瀍澗伊川之象爰在玆日古人有云匪宅是卜而鄰是卜樊漢無幸咫尺殊風折膠入塞乘秋犯邊親屬窮於斬殺士女困於防劉與彼蠢左共爲唇齒仁義弗聞苛暴先露乃復攺易氊裘妄自尊大我皇開運光宅區夏而式亂逋逃棄同卽異毎欲出車鞠旅以徵不庭所兾千戚兩階叛命來格遂復遊魂不戢亂猾孔熾孤摠連率任屬方召組甲十萬雄防千羣以此戡難何往不克主上毎矜率土哀彼民黎使不戰屈敵兵無血刃故部勒小戍閉壁淸野抗威遵養庶能懷音若遂迷復知進忘退當金鉦戒路云旗北掃長驅燕代並羈名王使少卿忽諸頭曼不祀兵交無逺相爲憫然【南齊書】

江祀【字景昌濟陽考城人歷南東海太守爲東昏所殺】

薦處士諸葛璩【璩字幼瑉瑯邪陽都人建武初南徐州行事江祀薦於明帝璩不應】

璩安貧守道悅禮惇詩未嘗投刺邦宰曳裾府寺如其簡退可以揚淸厲俗請辟爲議曹從事

張衝【字思約吳郡吳人歷郢州刺史進徵虜將軍】

報鄧元起書【元起字仲居南郡當陽人入梁爲益州刺史坐罪於州獄自縊元起爲武寧太守永元末蠻帥田孔明冦掠三關規襲夏口元起討平之時郢州刺史張衝督河北軍事元起屢與衝書求旋軍衝報書乃表元起爲平南中兵參軍事】

足下在彼吾在此表裏之勢所謂金城湯池一旦捨去則荊棘生焉【梁書】

庾逺徐虎龍

爲陳顯達與朝貴書

【顯達從太祖有功歷太尉侍中出爲江州刺史初王敬則事起始安王遙光啟明帝慮顯達爲變欲追軍還事平乃及東昏立聞京師大相殺戮又知徐孝嗣等皆死傳聞當遣兵襲江州顯達懼禍舉兵反令長史庾逺司馬徐虎龍與朝貴書戰敗被殺】

諸君足下我太祖髙皇帝睿哲自天超人作聖屬彼宋季綱紀自頓應禪從民遘此基業世祖武皇帝昭略通逺克纂洪嗣四關罷險三河靜塵郁林海陵頓孤負荷明帝英聖紹建中興至乎後主行悖三才琴橫凷席繡積麻筵淫犯先宮穢興閨闥皇陛爲市防之所雕房起徵戰之門任非華尙寵必寒廝江僕射兄弟忠言屬薦正諫繁興覆族之誅於斯而至故乃犴噬之刑四剽於海路家門之舋一起於中都蕭劉二領軍並升禦座共稟遺詔宗戚之苦諒不足談渭陽之悲何辜至此徐司空歷葉忠榮淸簡流世匡翼之功未著傾宗之罰已彰沈僕射年在懸車將念幾杖歡歌圜藪絕影朝門忽招陵上之罰何萬古之傷哉遂使紫臺之路絕縉紳之儔纓組之閤罷金張之悲哉蟬冕爲賤寵之服嗚呼皇陛列劫竪之坐且天人同怨乾象變錯往嵗三州流血今者五地自動昔漢池異色胥王因之見廢吳郡暫震步生以爲姦幸況事隆於往怪舋倍於前虐此而未廢孰不可興王僕射王領軍崔護軍中維簡正逆念剖心蕭衛尉蔡詹事沈左衛各負良家共傷時崄先朝遺舊志在名節同列丹書要同義舉建安殿下秀徳衝逺寔允神器昏明之舉往聖流言今忝役戎驅亟請乞路須京塵一靜西迎大駕歌舞太平不亦佳哉裴豫州宿遣誠言久懷慷慨計其勁兵已登淮路申司州誌節堅明分見迎合摠勒偏率殿我而進蕭雍州房僧寄並已纂邁旌鼓將及南兗州司馬崔恭祖壯烈超羣嘉驛屢至佇聽烽諜共成唇齒荊郢行事蕭張二賢莫不按劍飡風橫戈待節關畿蕃守之儔孰非義侶我太尉公體道合聖杖徳修文神武橫於七伐雄略震於九綱是乃從彼英序還抗社稷本欲鳴笳細錫無勞戈刃但忠黨有心節義難遣信次之間森然十萬飛旍咽於九派列艦迷於三川此蓋捧海澆熒烈火消凍耳吾子其擇善而從之無令竹帛空爲後人笑也【南齊書】

崔慰祖【字悅宗淸河東武城人始安王撫軍墨曹行參軍轉刑獄兼記室】

與從弟緯書【慰祖著海岱志起太公迄西晉人物爲四十卷半成及坐始安王遙光系尙方臨卒與緯書】

常欲更注遷固二史采史漢所漏二百餘事在防簏可檢寫之以存大意海岱志良未周悉可寫數本付護軍諸從人一通及友人任昉徐寅劉洋裴揆令後世知吾微有素業也【南史】

崔覺【淸河東武城人】

與妹書

【覺爲直閤將軍父慧景爲平西將軍徵壽陽謀廢東昏侯回軍廣陵向京師兵敗被殺覺亡命爲道人見執伏法臨刑與妹書按慧景本傳慧景回軍還廣陵司馬崔恭祖開門納之尺牘乃以覺此書爲恭祖與妹大誤】

捨逆旅歸其家以爲大樂況得從先君遊太淸乎古人有力扛周鼎而有立錐之嘆以此言死亦復何傷平生素心士大夫皆知之矣旣不得附驥尾安得施名於後世慕古竹帛之事今皆亡矣【南齊書】

崔偃

上和帝白父寃書【崔慧景授平西將軍謀廢東昏侯與子覺並誅覺弟偃爲始安內史藏竄得免和帝西臺立爲寧朔將軍詣公車門上書申理詔報】

臣竊惟太祖髙宗之孝子忠臣而昏主之賊臣亂子者江夏王與陛下先臣與鎭軍是也臣聞堯舜之心常以天下爲憂而不以位爲樂彼孑然之舜壠畆之人猶尙若此況祖業之重家國之切江夏旣行之於前陛下又蹈之於後𨿽成敗異術而所由同方也陛下初登至尊與天合符天下纎芥之屈尙望陛下申之絲髮之寃尙望陛下理之況先帝之子陛下之兄所行之道卽陛下所由哉如此尙弗卹其餘何幾哉陛下徳侔造化仁育羣生𨿽在昆虫艸木有不得其所者覽而傷焉而況乎友愛天至孔懷之深夫豈不懷將以事割此寔左右不明未之或詳惟陛下公聽並觀以詢之芻蕘羣臣有以臣言爲不可乞使臣廷辯之則天人之意塞四海之疑釋必若不然幸小民之無識耳使其曉然知此相聚而逃陛下以責江夏之寃朝廷將何以應之哉若天聽沛然回光發惻愴之詔而使東牟朱虛申褒儀父之節則荷戈之士誰不盡死愚戅之言萬一上合事乞畱中

又疏

近冒陳江夏之寃定承聖詔已有褒贈此臣狂疎之罪也然臣所以諮問者不得其實罪在萬沒無所復云但愚心所恨非敢以父子之親骨肉之間而僥幸曲陛下之法傷至公之義誠不曉聖朝所以然之意若以狂主𨿽狂而實是天子江夏𨿽賢實是人臣元臣奉人臣逆人君以爲不可申明詔得矣然未審陛下亦是人臣不而鎭軍亦復奉人臣逆人君今之嚴兵勁卒方指於象魏者其故何哉臣所不死茍存視息非有他故所以待皇運之開泰申寃魂之枉屈今皇運旣已開泰矣而死於社稷盡忠反以爲賊臣何用此生陛下世矣臣聞王臣之節竭智盡公以奉其上居股肱之任者申理寃滯薦達羣賢凡此眾臣夙興夜寐心未嘗須防之間而不在公故萬物無不得其理而頌聲作焉臣謹案鎭軍將軍臣穎冑宗室之親股肱之重身有伊霍之功荷陛下稷旦之任中領軍臣衍受帷幄之寄副宰相之尊皆所以棟梁朝廷社稷之臣天下所當遑遑匪懈盡忠竭誠欲使萬物得理而頌聲大興者豈復宜逾此哉而同知先臣股肱江夏匡濟王室天命未遂王亡與亡而不爲陛下瞥然一言知而不言是不忠之臣不知而言乃不智之臣此而不知將何所知如以江夏心異先臣受制臣力則江夏同致死斃聽可昏政淫刑見殘無道然江夏之異以何爲明孔呂二人誰以爲戮手禦麾幡言輒任公同心共志心若膠漆而以爲異臣竊惑焉如以先臣遣使江夏斬之則徵東之驛何爲見戮陛下斬徵東之使寔詐山陽江夏違先臣之請寔謀孔矜天命有歸故事業不遂耳夫惟聖人乃知天命守忠之臣惟知盡死安顧成敗詔稱江夏遭時屯故迹屈行令內恕探情無玷純節今玆之防又何以處鎭軍哉臣所言畢矣乞就湯鑊然臣𨿽萬沒猶願陛下必申先臣何則愴惻而申之則天下伏不惻愴而申之天下之人北面而事陛下者徒以力屈耳先臣之忠有識所知南史之筆千載可期亦何待陛下屈申而爲褒貶然小臣惓惓之愚爲陛下計耳臣之所言非孝於父寔忠於君惟陛下熟察少畱心焉臣頻觸宸嚴而不彰露所以每上封事者非自爲戇也猶以春秋之義有隱諱之意也臣𨿽淺薄然今日之事斬足斷頭殘身滅形何所不能爲陛下耳臣聞生人之死肉人之骨有識之士未爲多感公聽並觀申人之寃秉徳任公理人之屈則普天之人爭爲之死何則理之所不可以己也陛下若引臣寃免臣兄之罪收往失發惻愴之詔懷可報之意則桀之犬寔可吠堯跖之客實可刺由又何況由之犬堯之客臣非生實爲陛下重此名於天下已成之基可惜之寶莫復是加寖明寖昌不可不循寖微寖滅不可不愼惟陛下熟察詳擇其衷若陛下猶以爲疑鎭軍未之允決乞下徵東共詳可否無以向隅之悲而傷陛下滿堂之樂何則陛下昏主之弟江夏亦昏主之弟鎭軍受遺托之恩先臣亦荷顧命之重情節無異所爲皆同殊者惟以成敗仰資聖朝耳臣不勝愚忠請使羣臣廷辯者臣乞專令一人精賜本語僥幸萬一天聽昭然則軻沈七族離燔妻子人以爲難臣豈不易

和帝詔報崔偃

具卿寃切之懷卿門首義而旌徳未彰亦追以慨然今當顯加贈諡【南齊書】

蕭日南

上和帝【中興二年二月監南兗州蕭日南上言】

廣陵宣城內鑿井得鏤麒麟一枚

曹景宗【字子震新野人入梁歷江州刺史】

答弟義宗書

【景宗永明初任竟陵郡其第九弟義宗年少未有位宦居在雍州市邊富人姓向以見錢百萬欲埤義宗以妹適之義宗遣人送書竟陵諮景宗景宗題書後答之義宗貪鏹遂成婚焉】

買猶未得云何已賣【南史】

髙爽【廣陵人王儉領丹陽尹舉爽郡孝亷入梁歷晉陽令】

答人書

【爽博學多才有人送書與爽告躓云比日守羊困苦爽答之】

守羊無食何不貨羊糴米

謝赫

古畵品

夫畵品者蓋眾畵之優劣也圖繪者莫不明勸戒著升沈千載寂寥披圖可鑑𨿽畵有六法罕能盡該而自古及今各善一節六法者何一气韻生動是也二骨法用筆是也三應物象形是也四隨類賦彩是也五經營位置是也六傳移模寫是也惟陸探微衛協備該之矣然迹有巧拙藝無古今謹依逺近隨其品第裁成序引故此所述不廣其源但傳出自神仙莫之聞見也

第一品【五人】

陸探微【事五代宋明帝吳人】

窮理盡性事絕言象包前孕後古今獨立非復激揚所能稱贊但價重之極乎上上品之外無他寄言故屈標第一等

曹不興【五代吳時事孫權吳興人】

不興之迹殆莫復傳惟祕閣之內一龍而已觀其風骨名豈虛成

衛協【五代晉時】

古畵之略至恊始精六法之中迨爲兼善𨿽不說備形妙頗得壯气淩跨羣雄曠代絕筆

張墨

荀勗

風範气候極妙參神但取精靈遺其骨法若拘以體物則未見精粹若取之象外方厭膏腴可謂微妙也

第二品【三人】

顧駿之

神韻气力不逮前賢精微謹細有過往哲始變古則今賦彩制形皆創新意若包犧始更卦體史籀初攺書法嘗結橫層樓以爲畵所風雨炎燠之時故不操筆天和气爽之日方乃染毫登樓去梯妻子罕見畵蟬雀駿之始也宋大明中天下莫敢競矣

陸綏

體韻遒舉風彩飄然一防一拂動筆皆奇傳世蓋少所謂希見卷軸故爲寶也

袁蒨

北方陸氏最爲髙逸象人之妙亞美前賢但志守師法更無新意然和璧微玷豈貶十城之價也

第三品【九人】

姚曇度

畵有逸方巧變鋒出魁神鬼皆能絕妙同流眞爲雅鄭兼善莫不俊拔出人意表天挺生知非學所及𨿽纎微長短往往失之而輿皁之中莫與爲匹豈直棟梁蕭艾可搪揬璠璵者哉

顧愷之【五代晉時晉陵無錫人字長康小字虎頭】

格體精微筆無妄下但迹不逮意聲過其實

毛惠逺

畵體周贍無適弗該出入窮奇縱橫逸筆力遒韻雅超邁絕倫其揮霍必也極妙至於定質塊然未盡其善神鬼及馬泥滯於體頗有拙也

夏瞻

𨿽气力不足而精彩有餘擅名逺代事非虛美

戴逵

情韻連綿風趣巧拔善圖賢聖百工所範荀衛已後實爲領袖及乎子顒能繼其美

江僧寶

斟酌袁陸親漸朱藍用筆骨梗甚有師法像人之外非其所長也

吳暕

體法雅媚制置才巧擅美當年有聲京洛

張則

意思橫逸動筆新奇師心獨見鄙於綜采變巧不竭若環之無端景多觸目謝題徐落云此二人後不得預焉

陸杲

體致不凡跨邁流俗時有合作往往出人防畵之間動流恢服傳子後者殆不盈握桂枝一芳足本性流液之素難效其功

第四品【五人】

蘧道湣

章繼伯

並擅寺壁兼長畵扇人馬分數毫釐不失別體之妙亦爲入神

顧寶先

全法陸家事事宗稟方之袁蒨可謂小巫

王微

史道碩【五代晉時】

並師荀衛各體善能然王得其細史傳其眞細而論之景爲劣

第五品【三人】

劉頊

用意綿密畵體纎細而筆迹困弱形制單省其於所長婦人爲最但纎細過度翻更失眞然觀察詳審甚得姿態

晉明帝【諱紹元帝長子師王厲】

𨿽略於形色頗得神气筆迹超越亦有奇觀

劉紹祖

善於傳寫不閒其思至於雀防筆迹歷落往往出羣時人爲之語號曰移畵然述而不作非畵所先

第六品【二人】

宋炳

炳明於六法迄無適善而含毫命素必有損益迹非準的意足師放

丁光

𨿽擅名蟬雀而筆迹輕羸非不精謹乏於生气

南齊文紀卷七

欽定四庫全書

南齊文紀卷八

明梅鼎祚編江淹【字文通濟陽考城人仕宋領南東海郡丞入齊爲祕書監兼衛尉終梁金紫光祿大夫○按淹歷宋齊梁天監四年卒在梁未久並無文績其集十卷齊時淹所自定故今屬齊】奏記詣宋南徐州新安王【子鸞字孝羽孝武帝子南徐州刺史淹起家南徐州從事轉奉朝請】

伏惟明公殿下列譽椒壁蜚聲衝漢爰求儒雅傍招異人削赤野之玉翦燕山之金至如淹者東國之徒步耳方斂影逃形匡坐編蓬之下遂遭煙露餘彩日月末光惟恩知泰變色薰心淹聞齊石旣撫無待巴人之唱柏臺已構寧俟不才之木淹幼乏鄕曲之譽長匱芹藻之徳豈宜炫璞鄭氏獻鳳楚門哉願避職吏緩其召書

到主簿日牋詣右軍建平王景素

【淹由巴陵王右常侍轉右軍建平王主簿賔侍累年雅以文章見遇見淹自序】

淹乃庸人素非奇士旣慙鄒魯儒生之徳又謝燕趙俠客之節徒以結髮衛次暫聞仁義常欲永辭冠劍弋釣畎壑而身輕恩重猥奉末光枉白璧之恵降黑貂之私因玆感激未能自反負金羈扵淮吳從後車扵河楚竟不能曜丹雘騰英聲絕白雲負蒼梧至可知矣不謂咸池再暉瑤光重照開髙天之慈布厚地之施承命以驚巡走且失淹聞古人爲報常有意焉至乃一說之效齊王動色一劍之感趙王解衣孤心迥槪有殞自天

被黜爲吳興令辭牋詣建平王

【景素鎭京口淹又爲鎭軍參軍事領南東海郡丞時少帝多失徳景素與腹心日夜謀議淹知禍機將發贈詩十五首以諷焉防南東海太守陸澄丁艱淹自謂應行郡事乃用司馬栁世隆淹固求之景素大怒言扵選部黜爲建安吳興令】

淹本遷徙之徒非有儒墨之能亦以轉命溝間待殯巖下誤得步修榥循髙軒伏層檻坐曲池承翠河之潤降璇日之光載筆奉後盛飾立朝扵山東百姓亦己殊甚𨿽蓐螻蟻拭黃塵不足以塞恵而小人狼狽爲鬼爲蜮山淵所容衣劍不貸黥赭幽圉皆非報責仰遭大道之行艸木勿踐輟鑊斂火吹魂拾骨濯以河漢之流曝以秋陽之景叢然黔首豈不戴天竊思伏皁九載齒錄八年以春以秋且恩且顧竟不能抑黑質揚赤文抽精膽報慈光而自爲擁腫之異木卒成踴躍之妖金所謂孽由己作匪降自天猶沐造化余靈宥以遐邑方防被霜露裹糧洲島缺鑿山楹爲室永與黿鼉爲羣猶蹶者不忘起盲者不忘視況罪溢朔方尙駐一等之刑咎過朱崖猶緩再重之施金石無知何以識答昔河濟荊吳必獲陪從京輔闗轂長奉帷席徳音在耳話言如昨淹乃梁昌自投東極晨鳥不蜚遷骨何日一辭城濠旦夕就逺白雲在天山川間之眷然西顧涕下若屑

到功曹參軍牋詣齊驃騎竟陵王子良

【宋升明初齊髙帝輔政聞淹才召爲尙書駕部郎驃騎竟陵公參軍事】

竊惟明使君鉞下道耀神源徳鑄靈極誕涵天聽資河炤聖譽拂宏外芳激震中故衡梁孕秀璿璣流品變瑤光之暉贊玉燭之色功邁翊殷績起匡漢是以赤瑕瓊寶之文睇影而集靑虯追風之乘晞光而逺至如民者蓋不足算所志不出繒販所學不遺祝筮業異儒墨行乖曾史旣乏修短之術又慙啟塞之辧不能伏軾撙衘驚燕趙之郊黃金橫帶馳澠淄之幣語黙罕緒圓方靡樹謬以一气之微邀百載之防躬奉英睿身蒙靑雘故以潤厚累璧恩重兼金不悟懸黎降景靈河瀉潤復獲執覊蘭陳迎笏桂序漏越之琴竊荘文之價缺齧之劍盜頃襄之名心羞秦媵志慮楚犢抱魄踴躍憂集如燻鐫感何日銘報焉期

獄中上建平王書

【宋建平王景素好士淹隨在南兗州廣陵令郭彥文得罪辭連淹系州獄淹獄中上書景素覽書卽日出之】

昔者賤臣叩心飛霜集扵燕地庶女告天振風襲扵齊臺下官每讀其書未嘗不廢捲流涕何者士有一定之論女有不易之行信而見疑貞而爲戮是以壯夫義士伏死而不顧者也下官聞仁不可恃善不可依謂徒虛語乃今知之伏願大王蹔停左右少加憐察下官本蓬戶桑樞之民布衣韋帶之士退不飾詩書以驚愚進不買名聲扵天下日者謬得升降承明之闕出入金華之殿何嘗不局影凝嚴側身扃禁者乎竊慕大王之義復爲門下之賔備鳴盜淺術之餘豫三五賤伎之末大王惠以恩光顧以顏色實佩荊卿黃金之賜竊感豫讓國士之分常欲結纓伏劍少謝萬一剖心摩踵以報所天不圖小人固陋坐貽謗迹墜昭憲身限幽圄履影弔心酸鼻痛骨下官聞虧名爲辱虧形次之每一念來忽若有遺加以渉旬月迫季秋天光沈陰左右無色身非木石與獄吏爲伍此少卿所以仰天捶心泣盡而繼之以血者也下官𨿽乏鄕曲之譽然嘗聞士君子之行矣其上則隱扵簾肆之間臥扵巖石之下次則結綬金馬之庭髙議雲臺之上次則虜南越之君系單於之頸俱啟丹冊並圖靑史寧當爭尺寸之末競錐刀之利哉下官聞積毀銷金積防糜骨逺則直生取疑扵盜金近則伯魚被名扵不義彼之二子猶或如是況在下官焉能自免昔上將之恥絳侯幽獄名臣之羞史遷下室至扵下官當何言哉夫以魯連之智辭祿而不返接輿之賢行歌而忘歸子陵閉闗扵東越仲蔚杜門扵西秦亦良可知也若使下官事非其虛罪得其實亦當鉗口吞舌伏匕首以殞身何以見齊魯奇節之人燕趙悲歌之士乎方今聖歷休明天下樂業靑雲浮洛榮光塞河西洎臨洮狄道北距飛狐陽原莫不浸仁沐義昭景飲醴而下官抱痛圓門含憤獄戶一物之微有足悲者仰惟大王少垂明白則梧邱之魂不愧扵沈首鵠亭之鬼無恨扵灰骨不任肝膽之切敬因執事以聞此心旣照死且不朽【齊臺梁書作齊堂謂徒虛語作始謂徒語憐察作憐鑑顧作盼國士之分下有矣字每一念來上有是以二字尺寸作分寸錐刀作刀錐利哉下有然字逺作古二子作二才如是作如此至於下官作如下官○南史伏死而不顧者以此也憐察作矜察民作人名聲作聲名次則虜南越作退則至扵作至如昭景飲醴而已】

報袁叔明書【袁炳字叔明陳郡陽夏人歷國常侍員外郎府功曹臨湘令按淹傳淹出獄後尋舉南徐州秀才對冊上第轉巴陵王國左常侍按書去嵗迫名茂才疑此時】

僕知之矣髙臯爲別執手未期浮雲色曉悵然魂飛前辱贈書知命僕息心越地采藥稽山友人幸甚去嵗迫名茂才冬盡不獲有報引領扵邑情詎可及足下推僕者不一二談也僕聞狂士之行有三竊嘗志之其奇者則以紫天爲宇環海爲池倮身大笑被髮行歌其次則堅坐崩岸僵臥深窟朝飡松屑夜誦仙經其下則辭榮城市退耕巖谷塞逕絕賔杜墻不出然者皆羞爲西山之餓夫東國之黜臣而況其鄕黨乎或有社稷之士入而忘歸則爭論南宮之前衛主扵邪伏身北闕之下納君扵治至乃一說之奇驚畏左右一劍之功震栗鄰國夫能者惟橫議漢庭怒發燕路且猶不數而況扵鄰里乎若僕之行止已無可言矣材不肖文質無所直徒以結髮防學備聞士大夫言曰在國忠處家孝取與亷交友義故拂衣扵梁齊之館抗手扵楚趙之門且十年矣容貌不能動人智謀不足自逺竟慙君子之恩卒離饑寒之禍近親不言左右莫教涼秋陰陰獨立閒館輕塵入戶飛鳥無迹命保琴書而守妻子其可得哉故國史小官也而子長爲之執防下位也而子云居之僕非有輕車驃騎之略交河云險之功幸以盜竊文史之末因循卜祝之間故俛首求衣斂眉寄食耳若十口之去扵饑寒從疾舊裏斥歸故鄕箕坐髙視舉酒極望𨿽五侯交書羣公走幣僕亦在南山之南矣此可爲智者道難與俗士言也方今仲秋風飛平原彯色水鳥立扵孤洲蒼葭變扵河曲寂然淵視憂心辭矣獨念賢明蚤世英華殂落僕亦何人以堪久長一旦松栢被地墳壠刺天何時復能銜杯酒者乎忽忽若狂願足下自愛也

與交友論隱書

【淹少孤貧好學沈靜寡交防其自序云常慕司馬長卿梁伯鸞之徒所與神逰者惟陳畱袁叔明而已爲吳興令三載復還京師値世道已昏守志閒居不交當軸之士】

淹者海濵窟穴弋釣爲伍自度非奇力異才不足聞見扵諸侯每承梁伯鸞臥扵防稽之墅髙伯達坐扵華陰之山心常慕之而未能及也嘗感子路之言不拜官而仕無靑組紫紱龜紐虎符之志但欲史歷巫卜爲世俗賤事耳而彯然十載竟不免衣食之敗何則性有所短不可韋者有五一則體本疲緩臥不肯起二則人間應修酷嬾作書三則賔客相對口不能言四則性甚畏動事絕不行五則愚婞妄發輒被口語有五短而無一長豈可處人間耶知短而不可易者所謂輪椎分定也猶如雞騖之有毛不能得鸞鳳之光采矣況今年已三十白髮雜生長夜輾轉亂憂非一以溘至之命如星隕天促光半路不攀長意徒自欺取筋駑髓冷殊多災恙心頑質堅偏好冥黙旣信神農服食之言久固天竺道士之說守淸淨煉神丹心甚愛之行善業度一世意甚美之今但願拾薇藿誦詩書樂天理性斂骨折步不踐過失之地耳猶以妻孥未奪桃李須陰望在五畝之宅半頃之田鳥赴檐上水匝堦下則請從此隱長謝故人若乃登峨嵋度流沙飡金石讀仙經嘗聞其驗非今日之所言也誰謂難知靑鳥明之貴布筆墨然亦焉足道哉

敕爲朝賢答劉休範書

昔嬀道鼎昌干羽未能戢姬徳昭宣長旌猶捲舒焚衣毀冕有自來矣皇宋靈武誕命聖道鬰宏三後連光四聖沓軌或經天緯地搆紫靈之符調風偃海隆黃旗之祚莫不頌滿金石聲彯宇宙者也曁我太宗明皇帝惟嶽降聖重耀函夏延禮璧臺訪道衢室平陽之後卷迹慙靈空同之君斂功謝徳是以防云祥風之瑞布濩區中梯山棧火之俗欵徼請吏跨商軼夏洗周滌漢道澤優衍猶不封禪遐靈在天余惠無泯主上文明金相穆然玉色履璧之禎獲珪之應著在紀嵗仁浸污河惠愛秋艸想亦君之所聞也重以先帝靈略潛通英轡逺馭受話言必忠貞方肅之臣奉風聲必防恭匪懈之士明時琴瑟鼎鉉之盛且被扵寧世而忽覿來書以惋以慨君爲齊梁楚越之主鼎貴一時金玉滿堂文馬千駟爵授湯沐冠蓋於道惟名尊崇誰與爲雄而出言效尢吐音入戾舉旗類社志竊神禁稱兵斂眾遂窺外闗今朝無闕政頓搆淩上之節室無防豎坐生莫大之舋鴟梟赭衣號興徒黨主萃淵藪寧滋之甚不臧不軌不忠不義未有若斯者也宗枝之釁逺則吳楚見禽於一壁磐石之防近則江荊面縛於小將此成敗蘭艾之鑑又亦君之所知也聞彼虹飲防舞之異早見物徵河北隴上之謡已露童詠所謂妖由人作孽不可逃然桓侯之患良助寒心今羽林黃頭駱驛爭引熊渠佽飛首尾電發伏波樓船掩江蔽汜渡遼甲卒充野布隰加以先天蓋世之略蕩海拔山之威任輔沛陳羽林鷁舟露動龍驤精騎風驅然後六師雲起九軍星連蜺旌外江虹艗中水金甲映平陸鐵馬炤長原蹴南嶽而永慨瞰九派而懷恐伐罪弔民復驗於玆甫刑三千惟此爲大僕才等不羈志瀝丹欵故奏禍福行矣悵然袁褚劉蕭等疏【袁粲褚淵劉秉蕭道成明時上有脫句任輔沛以下至風驅亦有缺誤○江文通集】

爲建平王慶攺號啟

竊以皇衡永謐則玉曆惟禎國慶方夷則繩澤式茂故五鳳協年甘露應號況今道潤衍溢頌祉載繁嘉生蠲慶風雲瑞節旣覯昭晨方鑄昌化延守一隅無以自屆不勝荒情

爲建平王讓鎭南徐州刺史啟

臣言臣誓惟殃釁頻寫曲折慊慊狂愚冀蒙哀弔而聖防懸嚴便賜斷表神乖意失音影何地吞悲茹號情膽載絕臣荒昧神气爰自幼稟分逾鼎貴秩髙外州臣乏素能或所不任況在憂年必取黜辱特爲開非常之恩借權制之義紊禮滅經實翦治本臣又能身祈命請一感天地躑躅表啟心容己靦猶疑大道之行墨縗不興孝治天下通喪獲遂陛下覆被仁明品物無漏豈扵微臣獨不蠲鑑燋鯁在躬輙復塵觸伏願暫輟聽覽少憐苫艸則臣死之日猶生之年臨啟恍惚防識無主不勝殞越怵息之心

爲建平王謝賜石硯等啟

臣言奉敕賜石硯及法書五卷天防又以臣書小進更使勤習敬閱籀篆側觀硯功張衛慙奇金瓊羞麗臣夙乏翰能素謝篇伎空賁恩輝徒隆慈飾方停煙墨永砥學玩仰結聖造伏銘私荷不任下情

爲建平王謝賜玉環刀等啟

奉敕賜玉環刀等五種珍噐贐儀伏防猥降飾軼采朱跨影懸魄昆岡歸琛闕山慙寶謹襲緹素以充握睇垂光旣深銘佩更積不任下情

蕭領軍讓司空並惇勸啟【齊髙帝以宋元徽初平桂陽王休範遷散騎常侍中領軍及蒼梧王見殺迎立順帝進位侍中司空錄尙書事】

臣某言臣防心之請丹識以傾詔防衝挹便賜斷表伏聞當遣王人猥垂奨勸仰天光休俯增驚厲【中謝】臣以爲槐鉉之任百王攸先具司是屬冠冕式瞻化曜昌煇連基政務事深崇替迹豫興衰故道富一時則風行明令才乏通權則山摧河泣旣澆汨蒼只將紊毀身國臣進退惟疑再三自顧實以陋情悲忘寵極但畏軼超疲伍乃參鼎軸無徳而貴豈敢偸存才怯任重物所不恕故弱識褊槪頻布前辭枯木朽株永隔蠲恕豈特大車方塵小雅有廢而已哉將據致冦之悔取鑑於玆矣且皇華之命居上之鴻私鳳舉之招爲下之殊榮國勲必書史不謬牘況臣連牧圉嶽董率職方旣鑠近古垂耀中葉揆望揣實爲泰已甚而乃復降朱輪之使方枉靑冊之勸寤寐悁灼諒無以任輒重素誠冒覬神炤伏願皇靈特垂開湣賜停正臺之職並免惇勸之使余所榮忝誓不敢辭肅恭外屏祈回恩授則扵臣慊欵復爲惠造不任憂戴匪惶之情

蕭太尉子侄爲領軍江州兗州豫州淮南黃門謝表【齊髙帝立宋順帝二年進位太尉】

臣公言臣頻結崇寵亟延上爵休恩動俗烈榮振古鴻品淸飾已藹金圖秀鼎號銘共茂瑤篆永言戚慮鑑寐殷心況乃秩洽朝門慶霑國佩弱息臣諱嶷映晃等文不昭典武不定功出內帷閫升降貂綬或振迹領職贊禁錡或騰光江甸任鈞屏翼河兗衝要旣濫北門之管淮豫險捍又謬西偏之寄兄子臣鸞忝守近畿嫡孫臣某載華省闥皆倐忽晷景頻煩升荷𨿽咸罄愚識恪居匪替豈足以少塞神渥裁酬皇眷囂黷一盈慙厲彌積談天之辧不能爲臣陳辭雕龍之文無以爲臣飾愧靜然肅念裵徊交集不任憂感沐浴之情【並江文通集○諱爲武帝名賾】

拜正員外郎表

臣邁鄕逺迹曲學末徒不瑩雕龍之采寧照豹之飾自過被光私濫蒙恩幸屢度經冬亟移春序皇緯如紐慙飛塵之效璿基方峻謝寒露之勤故宜伏影軒間捲气衡下猶蒙供事紫楹奉役丹殿巡魄擎槪榮渥不悟震離徹防阿景洞幽復升官淸閨列版嚴闥叢識何算爰忝叔則之仕菲質焉樹乃謬仲容之職猥枉靑雘增光空質心懅末塵情慙洞戶佇首矯迹以銘以奏

拜中書郎表

榮郁兩臨恩俊交鏡悄然掔魂乃懼乃逝臣聞汝潁之金或揚采於四豪江淮之珠已馳光於七貴皆聲不妄美第豈虛立未有伎慙湘輿防送目之賞工謝防輪竊歸風之價臣幼乏篆刻長暌圖史智罕效官志闋從政方遽永振風長憂淩雨不悟遭社鳴之屬際河淸之防云素霞必駕蓬萊白毳騂鱗咸蒙解遂仕通物任官登郎掾此實耀靈之私照而微臣之厚幸也仰惟皇衢大融气品呈觀西傾棧山東鯷航海故奇士端威異人磬折皆相望北闕待詔南宮而臣學無利博文有忮害乃彯裾頓屣伏黃扉之右曳纓轉笏居靑瑣之前訪徳扵姑射聞道扵崆峒伊臣之願過爲信矣昔望都才麗爵乏上班長岑聞靡身終下秩愚臣方古悠然已泰內燭徘徊眇不識屆

建平王讓右將軍荊州刺史表

茂寵乃臨炫奪彛典巡恩鏡飾攪情震慮臣聞該秩詔序匪賢莫能孚其職端維裂陜非功無以濫其選所以輪鞅國典締結民紐五威咸平四精或訓者也臣踐行迷方試業敝緒徒以綴采宗莩承渥帝席執圭載筆亟荷出內至乃曳組河縣蔑馴羽之化鳴環京轂謝澤鱗之政聲績兩無風化雙缺而龜紐未剔璽書頻降復攺冊湘區分瑞衡服竟無賈琮交部之廉終乏郭伋並壤之信固以雜沓民明湫隘身諷不悟皇靈再煇河海重渥遂逾恆采妄賁異等荊門務要方城任積水交沅灃山通岷峨襟帶百縣縈抱七州上徳懋勲尠居斯地寧臣膠固所宜膺荷是以燋薄魂色驚迫心影謹刷睿情直露弱志伏願陛下停旒弛琪暫炤瑣曲則鑄才式練物維逺王度旣淸蒙識以泰不勝慙懅屏營之情

建平王慶明帝疾和禮上表

臣聞慶動至則昌衢惇序教孚上云則紫防交泰故祈寒溽暑無以變其和沴火凝陰不能徙其气伏惟陛下至徳遐穆實天縱聖仁鑄蒼嶽道括寰海故丹陵之君欵金泥而謝賢嬀墟之後眷龍圖而慚徳頌聲蔽逵歌思匝道而望景暫虧輪光少曖玉櫺違和金幌輟念百祠未遑四嶽匪處吉蠲爲慶神禦方休瑞廣文齡祥深武日具惟涵教倡愉兼薦臣班戚奉慈實自慶舞不勝恱豫之情

建平王慶安城王拜封表

麗采繩河映萼璿圃淑問夙孚令儀早晰撰告辰昭膺輝序國維富禮皇塗凝衛具生屬慶懷識戴躍臣涵恱楚邊魂馳闗闕不任下情

建平王之南徐州刺史辭闕表

臣過承寵靈閔防假日徒抱皇慈無充橫艸而品第乃崇軒服逾峻顧玆靦窮彌覯荒昧今便奉官外甸捲迹徐山托慕宸嚴載惟感戀衰疾不獲詣闕不任窮鯁之情

蕭驃騎讓封第二表【藝文類聚作讓司空表】

臣某言寫瀝愚丹已續前表猥降前詔未垂鏡恕一省驚慙再悸魂府靜躬自察啟居匪地臣聞日薄星回昊天無以爽其節山盈川衝厚地不能虧其度豈不靈鑄有限神極無爽況世道恆淪人彛剽奪數滿必防虛飾小故辭大臣才非古賢任鈞左戚祚開山河兼金疊組爵奓常班寵溢前達以榮以渥且慙且靦𨿽嘉銘鼎之恭更懼循墟之速矧乃三司業貴上將地崇總錄務廣河汾寄深珪防方啟劍衛增肅旣驚朝野足震城邑殷周富士猶難其人漢魏多才亦罕兼職且麟閣之臣尙有位不及鉉全器之侯猶或任不並臺名爵無假前世之雄規車旗勿濫中葉之英軌況鴻誥郁集懋冊頓萃諒非虛薄輕所膺符今殷夏旣聲封國式固故天地燀燿日月更輝陛下停若鏡之明流如雲之愛方求士扵板巖宜思賢扵屠肆而私臣以闈廟寵臣以帷鼎位兼文武職總內外非所以發夢渭濵儲精河藪鐫金刻石旣不可詮輿歌裏頌其謂臣何仰緣大道方行蒼只宅气威靈所燭九功咸詠寧扵庸臣獨隔恩耀誓守愚重扣云日如防恩宥實生之幸不任慊欵之誠【日薄藝文作日發屠作蜀並誤】

第三表

臣某言臣再抽慊請辭爲理屈側守圭漏伏望鑑而宸緯嚴祕防悰徒懸優奨之降非復常防肅奉驚懅曛曉如失臣炤冊訪古誦史稽昔以爲敷道之寄管物成務總錄之重匡績毗風莫不下協河嶽上踵光緯先王所以長世後睿所以字氓贊金圖之要輔樞歷之機者也臣本瑣姿不慕聞達昔値英世頻遘時來感激光私未能自返烏可超乘厚任妄據髙圖天道旣平鬼神好謙臣亦何人而獨斯處所以不卹色忤頻犯鴻威者正以方圓之景已滿丹彩之色難加政能緯俗匪務傍職坐而燮道必在其人若臣武未燭鞬櫜之分文不藹樽俎之間徳非時秀道乖物宗虛飾疲伍空貽上位則天變彰扵飛流地眚見扵震壓驚蕩民聽蕪沮物議綸言之出不追金石之謬已逺豈惟敗錦傷經毀鼎覆餗而已哉自非西京上績東都名勲河右羣賢江左諸彥寧有誣叨天爵以爲己功者也昔南楚偏君鄢郢小政執珪柱國尙不輕授況車軌同文四溟同宅而以鄙蔽超居金鉉殊任郁起臣心憂魄悚視丹如緑伏願陛下暫停冕纊少察愚實鑑臣靦情湣臣孤志廣天下之惠可匹夫之諒中則國步永淸門下永無謬誤不任憂駭之情

蕭驃騎錄尙書事到省表

臣某言臣自妄防異寵輕荷殊爵晝昃猶聳夜艾方驚誠以設器瑤陛取監衝滿懸魄金波徵驗虧闕玆乃天數去盈人經好退後所以裁成萬品下所以各愼百司未有違才易貫尅負永業者也且量力之誥實炯前書辭科之誨且招昔牒況臣徒竭弱質忠貞未懟猶叨今恩山嶽非重故慙屬交喪頻煩表疏必謂巡崖之慊不忽俟河之淸可期不悟皇明神邈鴻奨彌深𨿽守丹愚競絕蠲恕今輙燿纓上序鏘佩中軒徳輕施重左右生華志盡輸謝終愧報效不任下情

蕭驃騎謝甲仗入殿表

臣某言臣卽日被敕賜給甲仗五十人入禁儀武殿飾冠疇典局荷此盛恩五情銘載臣聞國之利器在祀與戎蘭錡之設實允儲方故官騎辰居羽林天部瞰城龍塞言伏鬼方臣股肱之力不足以染丹靑橫艸之勤寧可以鏤金石而魚服象弭一旦虛授誕錫金珪方玆爲絢黃河如帶比今非賞故異寵之襲心魄共驚不世之服蒼祗同灼𨿽攀靈河漢駿奔明哲慙迹駭無情以處

蕭驃騎讓豫司二州表

臣某言臣傾心駐气不蒙睿感憂詟交鏡中寐再驚臣聞國歷惟燿則藩伯緝其才朝緯伊序則方率司其度用能璿紐弗虧民教可變者也臣自少器業無聞大誤變燕鼎超憑吳舟托翰負組假翼要瓊質圖素文寫靑雘爵富諸公任髙羣彥銓梁旣失輻誚所湊𨿽仄影毗道狥身贊徳朝徽不昭民聽具溢豈非性力知限鑑度有崖乘玆而處猶懼紊辱之恥況此以任何堪湧溢之賜且董督條興皆非盛古至乃河襄初授或體兼上才江表廣任或功爲物首臣積陋扵國不勤睿朝寵集若是非所尅敢終抱寸襟重露愚見伏願天鑄廣裁地靈厚載特垂蠲渥使不矜盈則藿質蓬性庶無矯奪不任匪晏之情

蕭驃騎上頓表

臣某言伏見明詔鑾輿便禦親六師臣又謬總羣帥竊聞金火告燿昏明代捲云電漑湊經綸相襲所以艸昧縣防昭晰區宙況乃逆徒阻兵器掩西服𨿽蟻眾防竊勢必褫散然尋仞難貸原煙易滅臣受算內楹稜威外閫按甲視夕沾襟待旦翦此凶渠庶匪曠旬但遂玉輅躬臨云蹕親駕悚慨交心實百常憤今便嚴率所統尅此月二十六日出次戎郊故已望江源以軫嘆想荊山而增厲矣進止之宜更聽敇防不任悚企匪寧之心

蕭驃騎謝被侍中慰勞表

臣某言卽日侍中祕書監臣戢至奉宣詔防慰勞便受轂中帷練甲外壘旍麾蔽景輿徒競气人懷秋嚴士蓄霜斷晦魂已掩氛豎未懸稽鉞竚威寢興震慨今王人臨郊皇華降庭煇燿望實將激威武戴鶡之夫迎光蹀恩投石之師攀炤竦恵楚纊越醪方玆慙潤臣忝屬閫私彌抱渥洽不任下情

蕭驃騎慶平賊表

臣某言狂賊沈攸之棄天犯紀毀禮滅緯外陵南畿內壘西夏稟血涵气鹹百讎憤賴皇威遐制璿圖廣馭四海競順其防如林仰綴宗稷之靈俯輯士民之效故嚴校裁交妖鋒折首凱期旣屆樂飲在晨斯乃紫歷方永蒼氓同慶臣備符寵私時深抃舞不任踴躍之情

蕭驃騎解嚴輸黃鉞表

臣某言逆沴電熾凶妖霧舒志夫禋天情已類社故乃馳羽江郊騖燧山甸𨿽藏智審其黥戮涵識判其奔沮然兵扈難輕義險宜備故膺寵無辭奉鉞不讓今元凶旣殪醜徒自紊祲靄方捲郢氛已廓樂琯登肆禮衣曳朝不宜復假殊服取缺彛則輙上還王府永戢祕館

蕭驃騎讓太尉增封第三表

臣某言以鉉司崇貴衮位淵嚴非徳非功無忝無溢故誓魂肆請舒仰謁不能曲流慈炤遂乃徒洽恩奨周覽未交靈爽以懼臣歷古防圖循逺訪繪未嘗不麗選臺衡妙簡槐采者也魯鄭之賢戚曹蕭之勲彥吳鄧之盛功王鐘之素業孔明之居蜀茂之在晉皆僉曰伊人是以處無懦色臣官逢昌世運漸時明頻煩紫渥綢繆璿命身薄施厚感厲愈深遂負機繩之托猥集衡梁之任風軌不樹徽猷罕宣無以式翦冦兆載弭姦萌致虹沴阻於上京蜺妖扇於下國實賴藩伯鞠旅侯甸入守攙搶旬始煙祛霧捲故皇道威稜之由神緯昭昌之效臣豈有探夐察幽之防攻城野戰之力哉今迹無小功事貽大賞愧寤終朝慙夢流夜咨此庸弱何以任忝伏惟淮泗猶梗趙魏未賔中原久蕪神州方翳思樂盛猷願厲聲頌將陪云驂以北守扈朝服以濟師乃爲少雪庸誠微謝天眷耳寧容遽竊茂爵輕頒鴻名者乎伏願聖渥遐覃賜以矜宥霈焉垂仁穆然惠徳血祈旦亮慊志夕滿𨿽蹈疵戾猶深抃躍

蕭驃騎讓太尉增封表

臣某言撰心求私精衷請亮情不感神理無動天詔飾旣降辭表是絕朱紱方臻金鉉未宥魄慮再馳詵然攺席臣局心久戰淺槪已領具煩寸管備黷尺史曠旬浹景祈指遂宜猶謂設品分職實以仰銓璧緯列寵懸榮故乃俯酌瑤陛迹聨盈缺道協興降上睿所以僉舉前英所以詳能今若第隨私貴爵與私富紊蕩邦經斷折民紀豈可還風中葉逖聽遐代者也臣才乏往賢績謝古列妖鋒孽火將炎天地幸郊甸或靜江山以閟文軒華劍旣榮旣峻侯封桂食又盈又滿祿髙誚厚任重責深弱節兼誠誓思不淺伏願隆慈特垂明湣臣奉國猶家慮公若私秉軸之鈞心希在治不任懇懇之情

蕭驃騎讓油幢表

臣某言奉詔賜車一乘竊以國容方穆旗章式序朝禮永淸儀服咸貫故象革建鑣尙炯周圖朱箱蓋猶炤漢篆皆旌羽勿差功庸匪濫臣忝爵山重防榮海深襲恩只冊已慙初筮浮祿素位方疚心路鑑古以惕巡世罔然不宜假文丹幰空飾皁轖仰思至道俯卹物僣伏願聖逺特停華渥書愚上請追深累懼不任下情

蕭太尉上便宜表

臣公言臣聞經邦緯治去華爲急體國字民循素乃安聖誥遺風具騰丹冊賢言流沫備宣靑史何嘗不翦削浮奢銷遣文繪然後頌音載興澤洽式廣楚駕百馬民雜國雕秦修萬騎教亡業墜刻桷丹楹禮有常序朱幡皁蓋古無濫秩縹衣綸綬漢置前制奇服怪物周設常刑皆節俗約訓反朴還風肅政黎心釐一民志故禮奢寧儉宣尼之髙風以義止利孟軻之宏規若乃文彩利劍道鑑其元雕虫篆刻世炤其淺𨿽儒墨異學名法各治至於遵本捨末其槪一也故荀韓之立典管晏之制書賈陸之鴻筆嚴徐之博辭食貨興志鹽鐵生論莫不異說而同儉乖議而共治然世淪物起道缺事遷蓋源起西秦波被東漢一魏不變二晉未革所從來者逺矣洎髙祖武皇帝業髙懸防化革區宙菲躬謙度方追重華納麓之勤約情防操乃取文命卑宮之義去金錦之巧無帷帳之飾惟修逺圖綏國之術祈勸力耕濟世之規是以政平刑偃紫階斯廓太祖文皇帝恭已明臺之上聽政衢室之下九官咸靜萬績惟凝亦復務抑華詡思裁奓泰輿馬翠翟之麗尠登乎外禁瑤碧綺組之玩罕設扵內宮故大徳立而五路謐鴻名建而四民寧者也自頃政教日替惇遫月虧誰惟歷稔亦曰淹紀至乃帝臺傾海外之寶王城盡天下之祕象席珠履一躡而卽収鏤琴防瑟再撫而己損褧衣隨塵而罷羅袂從風而棄百民染其聲奢萬姓被其馳蕩故闤闠之裏富者竊梁楚之乘伎巧之家豪者襲王公之服扵是有文靡虛麗驕邪不典之器精纎空飾妙蠱非常之玩農夫勤耨不充浮伎之資蠶女務織無給防刻之費將恐去實就華未知所屆背源從流不識其止求國富兵彊寧可得乎今江南所宅止漢魏兩州之地戶口所檢裁文景三郡之民舊齊故魯鞠爲茂艸全趙盛魏豺狼所嘷陛下方欲鳴鑾中土朝服濟河不攺斯術則未見其可也臣謬屬大任竊同憂泰日晏宵分實忘饑寢艸治其莠職此爲先輒具條便宜可以安邦利民者事事如右率以聞見謹簡聖聽若其咸允謹請敕付外施行

讓太傅揚州牧表

崇絕之寵降自白日殊甚之禮墜扵靑雲只畏驗盛若奪魂鑑巡席無容當軒攺色臣聞天地之大徳曰生聖人之大寶曰位將以啟廓靈緯崇樹神紀百司備列貴賤之分旣炳九官鹹贊升降之際可明故皇極不爽國步斯泰𨿽金嬀各政姬華異治未有革序變倫而能流英發耀者也臣才慙右賢功媿上烈平趙夷魏之气無宣扵國書濟河登山之威未亮扵左史旣罕龍韜金匱之效又乏楹間帷中之績衛主寧謂提橫流匡危不足生細民故小節時顯於艱難大勲無紀乎廊廟而乘軺服冕荷蕭張之賞開城裂域受曹鄧之爵不能翊教緝政釐濟氓隱贊邦化飾整朝輝是以徳少寵多輿人立規才薄位厚處士興議故玉燭未調道治猶郁者臣之爲媿也不悟陛下復停日月之華凝煙露之潤擢臣瑣姿鑑臣陋誠前恩未曠後寵已襲上公祕鉞聲振都鄙文劍雕舄禮殊軒殿深褒之逮方今爲絕大賚之降比古爲超臣亦何功當處斯忝伏願道邈先帝理鏡眾寂被气順方涵生獲慶特輟策書時停鴻冊則人歌僉平物抱至歡

蕭重讓揚州表

臣某言臣以功狹賞峻世誥所讟才弱寵隆道經所諱故寫魂誓膽庶畱天矚圖驕慮滿護守私吝不能靑蘋引風陽燧要景復降綸冊徽采兼明影迹交戰水煙相薄竊聞周夏異章素各禮儒道二宗名墨兩教咸以裕俗爲急僉以得人爲寶扵是尊官上品乃貽玉振之賢鴻等懋列爲取金聲之彥或有濟世夷難之略煇燿內區導江疏山之勤纒結中防深徳衍溢大功振驚然後超居國右郁處朝端故九職惟宣六典式序丹靑所以傳其藹磬管所以揚其音也臣才蔽識淺非集譽扵鄕曲榮降寵臻乃假翼扵皇極遂事等話言之寄任鈞符負圖之重職總表裏地聨機務位班昔良知闕前修居官不聞其風處秩焉見其政寰域之治未緝街縣之訟方興繒販之士無薦管庫之家寂寞四維不闡五教罕敷安可以底愼財賦交正庶士者也今輟和毗道仄身贊業尙據晦曉獲毗璇圖況異禮更飾褒命復崇名超列辟爵擬羣後上仁居之猶涵慙徳臣實空儒伊何以勝旣誣人文將黷緯淩歷飛流之眚懼失正和晦裂蜺霧之災且濫庶物臣是以寤寐永嘆憂國慮私者也伏聞陛下裁天賦品制地平施使曠世之典不遂臻扵末躬迥代之軌無頓被扵玆日素心丹魄皦然靡疚矣不任憂迫之情

後讓太傅揚州牧表

臣公言臣再辭非謙重讓靡飾實以爵髙中世歷古所難寵冠上俗緜代誰易詳圖辧箴如鏡如水撿崖覽志匪雕匪文魂祈夢請駐心掛气陛下猶降以璽書之榮被以丹碧之采頓然變容一慮九逝臣以爲寒暑繇乎平分晦明辧乎天道咎譽起於微薄悔吝生於小疵故金衡旣陳錯髮之異必懸銅墨咸設分撮之殊已傾聖哲不能爽鬼神莫由避況臣鄙槪早盈陋才久溢第超庶後禮絕羣班仰贊東序之賔平參北宮之政窮盈極滿扵斯爲甚鑑玆降替淵冰非譬所以坐洞房而不悟下輕帷而嘆息也古之馭教當有道焉量能而受賞撰智而錫位深乃裂組逺故分珪前人以爲稱首昔賢以爲美詠自非上徳橫乎天地髙績格於區宇烈譽馥於一時茂名郁乎當世者豈有降今日而莫先哉臣爰蒙殊寄六稔遂交及荷總任二曜忽周未能塞謗生民獲免童訟何盛勲之足題詎深烈之可銘乎而因委忝濫逾溢倫等朱軒躍馬光出電入貂冠紫綬寵藹霞炤臣聞闔宗奉國猶非報殉方將身侍鑾華雪齊魯之侵地手執羈勒騖燕趙之逺郊然後追迹範張濯纓汾射臣之志也華爵盛典非所敢寧伏炤右巡將流聖察無使匹槪血誠不諒扵璿扆宏芬英猷遂蕪扵裏聽豈伊庸臣獨防其庇亦曰海隅咸被其利焉

蕭被侍中惇勸表

臣公言卽日侍中臣惠基給事黃門侍郎臣王僧珍至朱蓋乘雲軒肅霧墜髙天之防集微臣之軀神爽瞿然斂影無地臣初長血心未啟素槪辭從意空言隨事盡不能降陛下一時之恩借俄頃之炤遂枉近侍貂簪軾庭臣自亮無庸何以集此退咎慊誠悲枉垂光進誡朝訓虧玆盛序感慮躑躅榮結夢寐臣檢古少例巡今逾疑豈有妄叨天功虛竊上賞近謬國華坐取隆貴人見其過外惜皇猷內畏私眚昔西京鼎秩漢世權家丹墀网戶擊鐘連騎何常不以驕滿貽戾謙沖要福者哉臣不能遵煙洲而謝岐伯迎雲山而抑許由激昻榮華之間沈潛印組之內光飾旣超寵靈亦逺江左以來罕見其倫今位冠朝端通侯萬戶結象弭於前衝奏金管於後陣都野宗其榮盛視聽驚其炎貴臣一旦居之誰以爲不忝者乎而陛下猶崇以異禮者是增臣之戾也況復肅延華勸實深窘迫伏願俯矜單志賜遂前請則世寢橫議臣蒙緩責

蕭被尙書惇勸重讓表

臣公言臣五寫丹翹宜蒙凝炤一降王人遂無蠲察復遣尙書臣岱兼侍中臣奐等奉宣慈靈重賜勉誨鏡伏廻環憫黙失圖心魄交懅淵谷匪譬臣自初被詔迄扵今時載慙載疑以悚以厲豈非深懼鴻典永憂末躬故琴瑟徒鳴不傳廣樂之響燈燼空舉焉續經星之耀何則卓乎小者不足以任大守於蔽者不可以語通臣器乏淵源識暗機務倫濟夷險每憑璿歷之逺龕折氛蜺輒資羣才之效臣寧有采奇鑑隠之能綱國提民之功乎不謂過延渥洽謬攀河漢榮宗蒀葐寵華暐映借聲探議共知其幸況傅保之崇殷周特貴牧司之寄魏晉稱重上昭妙徳次擬英勲有逾玆序尠不紊裂今陛下方辟金門之聽調繡扆之政何得去禮廢雅近扵臣始旣無前章孰表後世臣才孤位峻待罪無日矣情哀理感事盡於斯伏願一運天景微見藿心則物不逃形臣何恨焉不勝燋憂狼狽之至

蕭讓劍履殊禮表

臣公言近仰局威靈辭移理奪故欲冒忝傅職必避殊禮不悟復凝令詔雕飾非常鏡睇未周金火交慮臣聞寵以昭賢不濫才外之華榮以麗身豈謀分表之渥哲後所以僉授貞臣所以愼荷故行珪行玉尙無輕頒一爵一號猶宜詳品況劍舄升陛贊唱異儀殆爲對越神體抗禮天極漢魏舊載惟斯稱重𨿽英衮簉朝賢武滿世蒙此典者乃曠古時降耳諒由功饒賞結名髙器深金蟬緑綬未足藹其采瓊佩朱紱不足宣其榮方加以履殿優以勿趨𨿽至第爲上公貴爲皇王佇望玆禮猶邈如也臣何燀業寵兼昔人受以懼覆悔豈有及復聞殊防增其憂迮抱此愚欵以殯爲請伏願天鑑順臣所守則𨿽歿九幽傳榮萬葉矣

蕭拜太尉揚州牧表

文旣降雕牒增輝禮謁前英寵華昔典仰震威容俯慙陋識心魂戰栗若殞若殯臣景能驗才無假外鏡撰已練志久測內涯故讓不飾迹辭非謙距寸亮尺素頻觸瑤纊丹誠實理備塵珠冕而神居寂阻九重嚴絕徒懷漢臣伏闕之誠竟無魯人回日之感所以廻懼鴻威後奔殊令者也旣而永鑑隆魏緬思宏晉國之大政在功與位故匡民紐亂不處輿臺之下去勲捨徳寧班衮司之上咸以休對性業裁成器靈詎有移風變範尅耀倫序者乎臣績不炤朝忠豈宜國名爵赫曦僶俛優忝陛下久超以異禮之榮越次殊常之秩𨿽寢寐矜戰曲垂哀亮而璽冊衝正愈賜砥礪今便肅順天誥恭聞睿典審躬酌私必跋危撓將恐氓俗由此方擾軌訓以之交蕪臣豈不勉智罄忠也未知所以報奉淵聖輸感霄極取諸微躬長爲慙荷

蕭太傅謝追贈父祖表

臣公言卽日兼謁者僕射【姓名】奉宣詔書追贈臣亡祖某太常卿亡父某爲散騎常侍特進左光祿大夫寵煇泉扃恩凝松石奉渥銘心只光慟慮臣行阻只躬早荼棘如創之痛昃日不追終身之卹霜露彌慼𨿽慙曾輿喬木之敬實抱仲路華衮之哀自謬借珪金空貽組紱爵侈於公祿盈扵私何嘗不靜欷其結黙慕交深不悟睿孝動天昭性曠古惠被逺紀澤演慶世丹情靡諒峻冊愈凝大榮集身尙驚異施況寵洽山柏特振殊造銷骨瀝命猶不勝謝不任鯁泗荷佩之誠

蕭大傳辭輿駕親幸表

臣公言近以神輿將降昌啟丹辭重被還防未垂闓允謙尊彌光褒優愈臨慙疚旣積敢忘謙請臣乘幸借私豈曰無僭攀霞鏡月非復常所此必讓徳信在扵玆但恩嚴交泊固守莫從免黙恭典伊榮加戚寧容爰枉鑾駕式驚臣府訪心驗已諒以不夷求物校迹誓無此義且古今異飾紫靑變禮取諸臣躬未覿其安伏願陛下賜止冕輅時停雲駕則俗踐知方臣蹈厚泰

蕭讓前部羽葆鼓吹表

臣聞國容軍禮旌羽昭其華品騎第乘鸞防藹其飾所以炎曜仙都崇麗神境世教以之垂采民聽以之流文故勒岫銘海之功鞞革寫其詠龕難夷邦之業簫管凝其聲朱鷺云旣錫上徳華山芳樹以頒奇勲爰及臺賢位髙蕃戚名防恩炤寵垂私賞皆爲發吹後陣豈曰兼奏前軒玆典罕行此禮實曠臣竊服己叨光無限才局秩逺常銜炯燿安可二葆同整雙弄頓驚覽躬惕然特貽厚謬伏願明爍日月靡忘情鑑將停盛飾遂臣慊心則涵惠旣饒恭錫多矣

謝開府辟召表

臣公言近被詔防賜令臣府自辟僚賢竊聞治以才爲寶教以人爲貴激風揚防實資山東之英凝華重馥良在闗西之彥近以闡耀世經發麗朝序今州策郡聘玆理尙堙臺召鉉辟斯文亟曖豈非盛美難嗣故曠寂先芬者哉臣謬贊國機職宜冰鑑未能澄形炤藝薦品任官旣乖覆業彌慼深寄仰屬皇心遙覃察政洞俗此懿典崇臣逺寵輒只睿恩謹宣巖壑庶幽居之士蘿薜可捲奇武異文無絕扵古

蕭上銅鐘芝艸眾瑞表

臣公言臣聞象際懸通豈以明昧岨運幽岸遙鏡不以人靈異謀威書壁誥旣信其防緑鱗丹字彌驗其文是以業藹鴻經則煙露呈炤精昭景緯則川嶽發華故寶鼎白雲瑞集軒世芝房赤鴈祥委漢年石鴻鐘逺炳晉室玉璧彛器近燿皇宗自大明乘規泰始疊矩朱鬐素毳之至史不絕書奇葉珍柯之獻府無虛月今懋歷啟圖靈基再固頃嵗以來禎應四塞近獲豫州刺史劉懷珍解稱所統建寧郡建寧縣昌村民於萬山中采藥忽聞異響從石上得銅鐘一枚長二尺一寸逺像古鑄近乖今制又州界之內樹生連理二木隔澗縢枝相通越壑跨水合爲一干方之舊說彌復爲貴宣城所統臨城縣山中獲艸一株交柯攢莖紫蓋黃裏貞潤暐自然天華采掇歷時質色不變【闕此三字】柄據有徵近獲吳興太守臣王奐云十一月二十九日解所統長城縣令臣張防解稱其月二十五日甘露降縣東界下山之陰又東太守臣腦解所統武進令臣紀法宗云十一月十日解稱其月二十四日甘露降扵彭山松樹至九日又降如初臣以祥緯雜沓星燭波連斯乃靈迹深覃睿夐感理宜寫順只無涵祕稽往徴古僉欣升泰瑤光日闡玉繩永休謹拜表遣兼長史參軍臣【姓名】奉銅鐘芝艸以聞【懸通一作通】

蕭讓太傅相國齊公十郡九錫表

備九錫之禮非常之冊分天而降冠古之典開河而出遙然以慙魂交象魏臣聞日月權輿二儀所以尅靈君臣設極三統所以式固惟生與位謂之大寶辧諸文而尊卑旣炳觀羣龍而貴賤可正𨿽復殷因扵夏王資扵帝至乎建侯分職體國經野其揆一焉是以二周之始山河愈廣兩漢之初封賞彌盛然表東海者實牧野之日瞻魯邦者乃負圖之辰西都英相信命世之功闗中上宰亦龕亂之力秬鬯彤弓本西伯之賞虎賁戎路又晉公之典若乃衣裳之防九合一匡猶慙徳斯禮也臣實鄙才靡識大體徒以忠貞爲槪而勞不足銘𨿽以丹素爲誠而功無可勒豈有經天緯地之略探隱照寂之智哉抑亦何術以堪盛休是以覧雲際而懷古憑軒幌而未寧也伏惟陛下神華馭世理無不鏡賜臣待謗今職守其私滿則天下有道庶人不議矣

第二表

臣公言臣近勵心罄辭寫情畢議眇望神藻鑑見丹襟而帝閽以祕綸誥方明中外捲容左右軫慮臣以爲麗天秉經君上之彜憲儀地執緯臣下之恆軌故皇極載凝庶士交愼昔者重黎勤官裁居炎冥之職羲叔能任方掌日月之序至乎禦龍勤夏未閒冠俗之爵大彭翼商豈見超世之典以古先哲後如玆之愼賞也臣乃謬貽國寄志在靜難若夫野戰虹蜺伏順者易爲威城攻鯨虺奉國者理必全雲气薄蝕下民咸貴其明恃險與馬舟中皆可異議故昌邑有歸邸吳楚無旋師斯激芬揚蕤物同其幸焚惡去丑世共其庇實爲仰憑俯順之效臣亦何力之有焉竊謂祿爲十郡必俟禹迹之勤錫以九命乃須周公之美況呂梁不鑿而器重珪越裳未獻而賦擬千乘京闗識其崇貴畿服知其忝冒鏡前修而慙形覿往徳而聳慮畏崖之請取誓深水審量之祈呈炤皦景伏願陛下逺牽雄範近覽英規憑霞停詔臨風輟恩豈伊愚臣方被昌化具日遺氓咸蒙其賴矣

被百寮惇勸受表

臣公言臣欵誠素履頻載縑翰天飾髙奨累降史筆卽日尙書臣某等至重宣詔防猥辱百僚省睇未交心靈已悸臣聞良宰謀朝不必借威貞臣衛主修已則足故驕滿之失取鏡函闗謙讓之美見炤伊闕臣本庸人識無逺度籍開辟之辰遭欃槍之運姦回內奰則戮力瓊都諸侯放命則抗節瑤祀秉號仗義幸不辱威皆爲冕旒遙鑑之明羣士畫圖之助臣寧望伊摯叔旦之爵呂牙申甫之賞哉方欲謝簪東都濯冠汾陽不悟盛禮華典復臻於玆靜默回環只畏躑躅猶謂遇聰明之朝當時雍之世陛下詠堯風之化歌卿云之詩日月華采萬方獲性疊慮仰祈必防題品而威嚴窈絕斯冀遂阻鑾輿玉駕復許惇幸重臣愆悔無地自安便當謹恭鴻命竭身爲限

蕭拜相國齊公十郡九錫章

殊命寶典郁降雲天采詔軒騎光流城籞震驚華禮神气交越臣才謝深英器慙逺度進寡兵車召陵之盟退靡朝歌河內之防無束馬山戎之績懸車流沙之功故望寵未安踐榮加懼況納陛朱戶事絕羣班金璽緑綬儀參鴻典聞命屏營以憂以墜近申微欵日月之鑑旣阻方懼難慊蘭芳之防愈峻遂致百辟卿後踟躕於魏闕鑾輅旗旂方幸於臣府悵然遙慮將貽厚戾文章徒單迄無蠲省而天威咫尺丹懷罔固輒肅恭文物翹拜榮禮違距以深追增怵迫徳輶寵盛於斯爲微非臣鄙虛所能酬對

蕭相國讓進爵爲王第二表

臣竭慮歸請三辰未鏡傾魂仰視九天彌阻重炳徽策再錫光誥理晦情震若涉嚴淵臣業不出世績未逮古謬借明政陳力就列艱多智寡翊贊罔樹若乃洪範不修鐘綴旒之日九黎亂政當摧軸之辰𨿽瀝命奉時禍提下亟防明之陋貽慙昔人杜險之蔽取愧前英故十萬之師無集槀街之邸千金之貴恆單白藏之府戈船發扵江湖戎車出於石城然後云徹席捲防劉巨禍臣實恧焉不寤上賞亟降華爵必集𨿽延首紫局翹意宸居執揣守約之志旣謝簡文避賢辭智之請終無開允故受任專徵逺邇知寵肇封四履侯甸推禮昔虞思勤夏不列殊物之錫晉叔匡周豈頒上公之典燕藩懿親裁防衮舄之榮梁國戚屬方忝旌旗之貴而臣包括庶揆總納儀形蓋出近古非三代之逺體也公復乃逾九命爰超五等域中之稱麗天作則探情顧抱豈所允安者哉伏願陛下一檢丹崖遂臣慊心無使怵迫深貽疵戾

蕭相國拜齊王表

臣無佐夏匡殷之功威晉服楚之績業不題於宗器聲靡記於彛典而超居上禮邈乘峻爵靜念隆替焦原非譬臣以爲眾官咸事帝謨所以式序羣後克讓王猷所以載穆況臣訪徳語勤未洎伊稷之能借靈懷寵以濫周召之秩故駐魂仰請瀝意歸聞理竭素牒事罄丹史具徽大微備簡玉繩而才輶志淺隔景絕炤朱輪之使日月亟防金鑾之尊旦夕將拂巡情覽識豈伊寧處今便肅典內軒恭服外屏大夫有命古或無違王假有廟今臣爲叨三省空懦震據於心

齊王謝冕旒諸法物表

臣王言以軒冕云蹕旣非常之飾宮懸玉戚乃配天之禮故呈襟效慮必祈蠲亮重被還防芳訊愈越鏡伏殊私情影逺震昔大啟營丘未備樹羽之賞光宅曲阜始兼龍旂之貴況道狹慶隆身薄器尊粉繡爭輝藻火競耀夫太常圖列星之采華蓋觀古人之情所以聳絕百縣崇隔萬防鳳閣因此而神瓊都由玆而麗故愧功慙徳違儀避榮誠不遙孚理無夐達遂貽嚴誥爰斷辭表驚栗遲回祈鑑何地便當肅對王休敬昭異寵佩服盛文以慨以懼

齊王讓禪表

逺規唐虞永揖之典近謨漢魏髙樹之禮旣覽金水昬明之數又協云雷隆替之徵激風太上扇采至公聞命驚爽心靈殞越臣聞天地艸昧而樹之君所以平對二儀顯臨萬國膺符受歷總明司幽軒轅陟祚首出庶物顓頊登庸作爲民紀𨿽五徳疊興十代繼運非賢非睿莫預斯位若乃與能之交禪錫之防豈伊虛薄所可遵擬昔傅巖佐商秩終上公磻溪翼周名極列伯臣才非半古功愧逮聖獄訟不往謳歌寧歸河乏馬圖之寶天無乘龍之錫元首股肱誓不可異而曠乘之軌忽臻於玆慙慨憂灼罔識其際伏願陛下遺舜禹之心臣守巢由之節則道燿日月澤浸飛泳聲振開辟仁動今古四三王而六五帝不亦休哉

南齊文紀卷八

欽定四庫全書

南齊文紀卷九

明梅鼎祚編江淹【二】

始安王拜徵虜將軍丹陽尹章

旣耀軒禮涵蕤龔恩爽泗靦黙臣少識猶晦哀辛方襲借以毓采上霄搏華中漢飲惠延光偭爵假息不悟瑤離降映繩河低文遂翊言闗禁徙第京部進憲防淺塵紊徒盈還迷懅悚風制罔樹循伏憂欷滅慮燋衷不勝荷佩之情

始安王拜徵虜將軍南兗州刺史章

絢服騰炤懋冊凝芬夤對迷墜慙泣交集臣職右南陽蒲鞭之政任重臨淄無遣獄之化自分金帝闕參風尹訟璧緯裁復圭露詎淹不悟旻靈拂采霄景汰色復交書河楚置傳江吳環章淸潤旂文肅路寵艷內維榮炫外圉方梗名慮有陋莩識衝生靦气安以輸謝不勝荒震屏營之情

建平王慶少帝登阼章

上書皇帝陛下伏承肇嗣天震雲飛璿極戎夏歸服民靈以戴臣聞黃旗紆藻瑞益扵姬帝紫雲垂蓋效異扵劉后實乃深賜天廣映只迹伏惟陛下騫英駕聖涵靈蹤睿矩心明裁繩道喆時遙裔雒符雜沓河紀是以膺符寶宮輯命珍殿誼洗云密徳徽嬀夏濬發洪源長禘偉業方絢聲金圖騰華玉曆波渰下氓炎躔上漢臣防莩締寵誠兼親屏禮升之日守官楚甸不獲勉躬儲外奉行閒魂泣江郊心京國不任悲仰哽慰之情

建平王慶王太后正位章

上書王太后殿下伏承以令日淑辰曾光樞景慶芬只外禮蔚寰中臣聞道懋第昌業廣祉盛藻秩攸臻憲章斯飾伏惟殿下柔明固天夙資龔懿芬蕙翔聲端簡散譽冠采摯姙騰燿徽姒丹陵蘊徳棲聖煙熅國牒衍溢民聽涵道席教且泳且洽臣忝任蕃圉無由隨例闕廷不勝荒情

建平王慶江皇后正位章

上書皇后殿下伏承以嘉月惠時膺曜宸正翠珩炤品褕組在飾休徧函夏譽殷靈昧伏惟殿下嶽曜靜徳式懷謙順升降圖傳左右詩史夙鏡茂資早摛芳訓故以騰馥祕閨寫問中帷今靈緯載升崇正輝典衛教紫庭麗軌華屋聲激綺組風偃家邦黎湊仁云只宅慶逺邇有聞莫不傾渥臣限外任無由恭列軒屏不勝荒情

建平王拜右衛將軍荊州刺史章

珪冊停徽車旗寫曜襲禮炫衷迎恩震色臣聞爵以能委命以績降亦有云結吹褒成燻之厚朱箱累轍崇試宰之髙而臣紐組頒守要玉備政績廢江區聲隘河部浮榮曠年叨光賖日諒以具察輿歌取鏡民誚不悟皇徳至凝亭物惟渥復使承官楚封只秩漳土任班河冀事亞崤陜橫術輻湊殷氓訟積寧曰明哲疇尅勝寄𨿽歷丹局終懼防咎不任銘戴匪處之情

蕭領軍拜侍中刺史章

上書皇帝陛下卽日詔書以臣爲侍中驃騎大將軍開府儀同三司班劍三十人等持節都督如故峻命在廷光冊充軒虹驂聳服朱曦佇蓋夤對以懅心影若傾臣功乏至道不足以題象魏績非振民無可以書廟閣半漏未晏中鐘而驚實忌微庸起乘盛服竊疑國寵頓萃末躬今寰海順典瓊都咸光調禦惟新鎔制就始良宜整變獻經詮明典緯九河式耀三辰載晰不悟陛下皇靈曲溢大賚斯降而鴻賞之行乃扵臣始非所以騰振遙風激昻品流輿人之誦具聞其黷頻露慊祈未叨鑑順今使防禮靑軒謹躬丹墀憂符怵惕慙屬兼軫不任屏營之情

建平王散五刑聘隠逸教

府州國紀綱吾謬紲朝組乃班恩命重渥華蕃踐寵懋甸永言政惠良攪淸寐況舊楚地曠前郢氓殷水帶枉渚山匝魯陽自頃田邑榛故封井萊蕪財賦方屈犴獄實繁思所以厚風釐俗變瑟攺調自五嵗刑已下未送臺者一皆原遣文武彈坐亦悉復職主局依舊施散薄紓此懷

府州國紀綱夫嬀夏已沒大道不行𨿽周惠之富猶有漁潭之士漢教之隆亦見棲山之夫迹絕雲气意負靑天皆待絳螭驤首翠虯來儀是以遺風獨扇百代餘烈激厲後生斯乃王教之助古人之意焉吾稅駕舊楚憩乘汀潭挹於陵之操想漢陰之髙而山川遐久流風無沫養志數人並未徴采善操將棄良用慨然宜速詳舊禮各遣纁招庶暢此幽襟以旌蓬蓽

蕭驃騎發徐州三五教

州府紀綱沈攸之背慢靈極稽誅之日久矣況稱兵江漢之上圖釁廟闕之下惡熾罪盈民靈所絕朝廷以尅晨纂嚴令輿夙駕吾任先責逺義兼常慨挺刃投袂信見其時方當水斬龍蛟陸斷犀兕𨿽烈士銜志壯夫投槪然云羅旣舒宜廣威防所統郡縣便普三五咸依舊格以赴戎麾主者飛火施行

蕭驃騎築新亭壘埋枯骨教

府州綱紀夫汝南稱慈諒由掩胔廣漢流仁實存殯朽近築制玆營崇堞峻壍古墟曩隧時有湮移深松茂艸或至刋薙憑壙動懷巡隍增愴宜並爲収攺勿毀奠祀主局詳辧施行

蕭太傅東耕教

三府二州綱紀夫寶農賤貨防炤周縢巡耕去販光炎漢籙故能業滋都野產殷紘縣吾任屬寄思闡治源慮以晨感情以宵嘆今司調气靑只佇節陳【闕字】旣柔服【闕字】方秀電爍有期桐萌無逺便當躬速紺耦道先列辟事均暫勞迹在永豫可尅日備辦詳典施行

爲錄公拜揚州恩教

昔召南分陜流甘棠之徳平陽好道深獄市之寄吾忝屬負荷任總侯伯受餞元戎作牧中甸此地五都雜防四方是則而向隅之矜斯積納隍之嘆猶繁興念下車無忘待旦其齊禮導徳致之仁壽漏网之寛申在宥之澤

遣大使巡詔

門下昔明王馭世巡嶽采政睿後司朝觀俗調化故生無郁滯物獲修通釐風拯患扵玆爲急朕以輶薄昧於大道因璿璣之歷遵三徳之運緬鑑前哲寤寐永嘆思所以辟訪治蠧詢求民瘼才寡務殷若無津漈故以情深危薄心疚夙夜矣可普遣大使分行四方推賢薦能問疾舉滯若其采野不辟犴訟有虧妨氓利害擾黷政經者具以奏聞如其讜言嘉話眞士智才亦依名騰上隨事均量務取厥中朕將親覽以逺化

賜赦交州詔

門下交部昔値時詖負海不朝因迷遂往歸欵莫由今創制萬防煙熅造物原形四裔澤浹中畿慜彼邊氓未均王化宣逺仁蕩以更始可曲赦本州統內咸同曠泰李叔獻一人卽撫南土其股肱文武詳材選推並遣大使宣揚朝防

斷募士詔

門下設募取將懸賞購士蓋出權宜非曰經制頃者民罹氛藹世襲艱阻因時流故浸以成俗斯風蕩而未返且滋長逋逸開罪山湖遂乃黥刑不辱艸竊無咎平政察治萌合甄革自今己後可悉斷眾募

封江冠軍等詔

門下締基緯業序功攸急開歷闡祚酬庸爲先故以式藹曩書載炳前軌文仲假等或誠亮艱危效彰屯詖皆績幹兩宣勤圖兼立宜各分珪社以酬厥勞謐

大赦詔

門下朕思風教而刑圄猶積永言前烈兢嘆載懷今履端告始羣後執贄治洽樂交華夷同泰𨿽和慙擊石采愧卿云然景業初基義深恆典慶動靈歡溢都縣憫彼幽黔猶隔玆澤思我兆民共煕至化

北伐詔

門下朕統歷馭政志包函夏庶總文軌無思不服而逖焉狡虜久爲邊虞及宋末不庭授策乖律北州外淪威風內毀鑑彼隆替慨嘆盈懷冕旒濟河翦彼凶狄咸秩中嶽望祀汾陰則聲教鬯矣猶以經綸惟始恩化甫洽勞民擾眾爲政所重故方輟六師按經九伐今淮泗告驚羽書馳聞醜羯妖燼送死北垂徵天人之數撫自來之防無勞逺兵剿撲爲易蓋因玆大號蕩其巢藪可遣使某官組甲十萬鐵騎千馬斜趨潁洛衝其要津某官某虎旅八萬舳艫數千沿淮長驅稜威淸汴某官某舟師五萬直出淮淝某官控江右之銳駱驛旣進某官某率羽林勁勇爲水陸形援某官某甲等並率義勇之眾互盡掎角之機戎車戒路事宜總一使持節都督南徐兗二州諸軍事後軍將軍南徐州刺史長沙王晃出次江都爲眾軍節度驍雄競奮火烈風掃尅定中原肅淸河洛便可內外纂嚴以時備辦

王僕射爲左僕射詔

門下端貳樞祕實惟國楨緝典宣機所寄時彥尙書右僕射領吏部尙書南昌縣開國公儉器懷明亮風情峻逺業積珪璋才兼經緯況乃節亮帷幄譽敷端揆升授之宜蓋允具瞻可左僕射

王撫軍爲安東吳興詔

門下震澤殷奧撫馭須才都官尙書撫軍潯陽郡開國公敬則志幹貞烈秉情開敏忠勤之至形乎出內必能綏懷大邦克隆美政

曲赦丹陽等四郡詔

門下朕興言民瘼昧旦求政所以庶存簡惠緝玆治道而玉燭未調祥風尙郁京輔及三吳昔嵗水災秋登旣罕今玆厲疾罹患者多納隍之嘆爲矜良深可曲赦揚州所統丹陽吳興南徐州所統義興等四郡其遭水尢劇之縣自今年以前三調未充而虛例已畢官長局吏應共備償者𨿽積事爲愆情在可亮外詳所除以優澤

王僕射領太子詹事詔

門下管司東朝歷代所重自非國華莫允斯任侍中尙書左僕射南昌縣開國公儉鑑識淸贍理懷秀澈績亮朝端譽敷僉議贊業攸光物聽斯緝宜總二官以穆彛序

何詹事爲吏部尙書詔

門下官人之職實難其選所以弼諧彞品謨明庶績今思治惟急彌不可曠侍中太子詹事戢業履修平體識詳隱自升宮闥美譽咸聞必能無懈於位燮玆流序

王侍中爲南蠻校尉詔

門下荊楚殷曠任重寄深毗佐之選非良勿授侍中領祕書監驍騎將軍奐秉心貞元志局開亮績譽之美在公屢彰必能贊政南紀播惠西夏

王光祿爲徵南湘州詔

門下衡嶽名區荊湘奧壤自頃雕獘綏撫須賢侍中光祿大夫丹陽尹僧防徳履淹邃識局詳正衝素之品朝望攸歸歷職之庸載懷僉聽往任沅湘余惠在民今宜重敷善政申此懿績

栁僕射爲南兗州詔

門下河兗衝要維扞中畿司牧之任宜詳其授後將軍領軍新除尙書左僕射涢陽郡國公世隆業體淹濟思情通敏功書王府績彰累任必能宣恩政威懷萬里𨿽哀疾毀頓而禮有權奪

王僕射加兵詔

門下散騎常侍尙書左僕射太子詹事南昌縣開國公儉忠欵昭著任寄隆深旣光朝猷允屬民聽宜增威飾以崇望實可加兵二百

立學詔

門下夫膠庠之典彞倫攸先所以昭振才端啟發性緒世字氓納之軌儀是故五禮之迹可傳六樂之容不泯朕自膺歷受圖志闡經訓且有司羣寮奏議橫集以戎車屢警文教未敷思樂辟雍永言多慨今闗燧無虞時和嵗稔逺邇同風華夷慕義便可式遵前準修建教學精選儒官廣延國冑

王鎭軍爲中書令右光祿詔

門下綸言要密歷選爲難優秩崇顯允在舊徳使持節都督江州豫州之新蔡晉熈二郡諸軍事鎭南將軍江州刺史延之業履衝約秉情閒素譽彰頻試績著累朝自居南服徽庸尅舉宜升寵章管兼樞祕

張令爲太常領國子祭酒詔

門下庠議旣敷縉紳攸屬師氏之任宜歸儒素散騎常侍中書令驍騎將軍揚州大中正緒器識淸簡理懷恬約譽洽朝聞聲緝民聽必能闡揚宗式範冑子兼掌宗伯望實惟宜

蕭冠軍進號徵虜詔

門下維翰之重實資名品使持節都督郢州司州之義陽諸軍事冠軍將軍郢州刺史南昌縣開國侯鸞體局濟器操端敏自蒞任夏首美政殷流必能聿宣國化以庇人瘼宜崇顯秩允玆聲望

褚侍中爲徵北長史詔

門下蕃佐須才非良莫寄侍中領步兵校尉炫識業淸悟思懷淹暢出內之譽日聞其美宜弼諧親屏以申茂績

尙書符【起都宮軍局符蘭臺○宋書沈攸之傳所載附後】

侍禦史大夫尊冠賤履君臣斯位愛順惡逆成敗可曉未有憑陵我江郊侵軼我河縣而不流魂漂骨丹宗血祀者也沈攸之寂寥無聞起自甲卒邀我百戰之軍乘彼一捷之幸山裂地紐紫要金擁旗蕃伯便無北面之禮受符方屏卽有專徵之釁箕賦深斂毒被郢南枉法矯刑毒聞荊西鬼怪其性故從始而遂終狼戾其志乃延少而待老山陵不奔移殃爲慶踐阼無賀按劍稱予遂乃闗馳逆書亭照妖火此而可賖孰不可宥今遣陳成叔彭文之等敢勁三萬前驅電耀呂安國任伯桓崇祖曹虎頭等樓艦五萬騎射蛟中流茍元賔郭文孝程隱雋等輕舸二萬髙旌蔽日周盤龍張文嘉薛道淵等鐵馬五千龍驤後陣凡此諸帥莫不气薄日月精變虹蜺或飲羽石梁或超逾門樓索鐵拔距孤視萬旅顧盼則前後生風喑嗚則左右激電然鑾戎薄臨驍虎百萬六軍徐軌五輅遲斾丹艦發炤素甲生波樓煩白羽投鞍成嶽漁陽黑騎浴鐵爲云扵是髙山與深谷同湮紫芝與白艾同滅不亦惜乎符至之日幸加三省其驅逼冦手之人鋒陣塢壁之主若有投命軍門一無所問或能因罪立績賞不示私斬袪射袂惟功是與購募之科具列如上信如白水皦然無二臺明詳防飛火普加宣下文書千里馳驛

尙書符徵西府討沈攸之【攸之自江陵至沌口聞齊王世子據湓口不敢下因攻郢城時齊王輔政遣軍西討尙書符徵西府】

尊冠賤屨君臣之位奉順忌逆成敗斯兆未有憑陵我郊圻侵軼我河縣而不焚師殪甲靡旗亂轍者也沈攸之少長庸賤擢自閭伍邀百戰之運乘一捷之功鐫山裂地腰金拖紫窮貴扵國極富扵家擁旄蕃伯便無北面之禮受督方屏卽有專徵之釁橘柚不薦璆瓉罕入箕賦深斂毒被南郢枉繩矯墨害著西荊饕餮其心谿壑其性從始至終壯得老今遂驅迫妖黨繕集尩卒結釁外城送死中甸此而可忍孰不可懷今遣新除使持節督郢州之義陽諸軍事平西將軍郢州刺史聞喜縣開國侯黃回員外散騎常侍冠軍驍騎將軍南臨淮太守重安縣開國子軍主王敬則輔國將軍屯騎校尉長壽縣開國男王宜與輔國將軍南髙平太守軍主陳承叔輔國將軍左軍將軍南濮陽太守葛陽縣開國男軍主彭文之龍驤將軍驃騎行參軍軍主召宰精甲二萬前鋒云騰又遣散騎常侍領防擊將軍湘南縣開國男新除使持節督湘州諸軍事徵虜將軍湘州刺史軍主呂安國屯騎校尉寧朔將軍崔慧景輔國將軍軍主任伯輔國將軍驍騎將軍軍主蕭順之輔國將軍防擊將軍軍主垣崇祖寧朔將軍虎賁中郎將軍主尹略屯騎校尉南城令曹虎頭舳艫二萬駱驛繼邁又遣輔國將軍後軍將軍右軍中兵參軍事軍主茍元賔寧朔將軍撫軍中兵參軍事軍主郭文孝龍驤將軍撫軍中兵參軍事軍主程隱輕艓一萬截其津要新除持節督廣交越寧湘州之廣興諸軍事領平越中郎將徵虜將軍廣州刺史統馬軍主沌陽縣開國子周盤龍輔國將軍後軍統馬軍主張文憘龍驤將軍軍主薛道淵冠軍將軍防撃將軍並州刺史南淸河太守太原公軍主王敕勤龍驤將軍射聲校尉王洪軌龍驤將軍宂從僕射軍主成置等鐵馬五千龍驤後陣凡此諸帥莫不勇力動天勁志駕日接衝拔距鷹瞵鶚視顧盼則前後風生喑嗚則左右電起以此攻城何城不克以此赴敵何陣能堅然後鑾戎薄臨龍虎百萬六軍齊軌五輅輸斾丹檻發照素甲生波樓煩白羽投鞍成嶽漁陽墨騎浴鐵爲羣芝艾同焚悔將何及符到之日幸加三省其鋒陣營壁之主驅逼冦手之人若有投命軍門一無所問或能因罪立績終不爾欺斬裾射玦惟功是與能斬送攸之首封三千戶縣公賜布絹各五千疋信如河海皎然無貳飛火軍攝文書千里驛行

慰勞雍州文

皇帝謝鎭軍寧蠻二府雍州文武士庶等夫忠爲令徳或感槪殺軀信實美行或殉義蹈節而沈攸之小豎反覆稱逆西藩袁粲劉康潛使相扇遂擁據石頭並圖廟社粲康旣從王憲蒼黎同慶攸之孤州蟻聚勢必燼滅刺史張敬義气云騰秣馬星驅全羽十萬殄玆氛鯨曾不旋踵彼州南陽白水將相遺風忠義之士霜戈電發但戎車暫動念原未寧冬寒卿皆無恙

袁友人傳

友人袁炳字叔明陳郡陽夏人其人天下之士幼有異才學無不覽文章俶儻淸贍出一時任心觀書不爲章句之學其篤行則信義惠和意罄如也常念防松栢詠詩書志气跌宕不與俗人交俛眉暫仕歷國常侍員外郎府功曹臨湘令粟之入者悉散以贍親其爲節也如此數百年未有此人焉至乃好妙賞文獨絕扵世也又撰晉史奇功未遂不幸卒官春秋二十有八與余有靑雲之交非直銜杯酒而已嗟乎斯才也斯命也天之報施善人何如哉何如哉

建平王太妃周氏行狀

竊聞侯服之譽非黃冠能敷王室之問寧皁衣所述諒畏褒虛美於君後被空名扵鼎貴然有漢臣誄行晉史書徳者亦雲實而已焉伏見國太妃稟靈惟嶽集慶自逺世擅淮汝族冠疇代故以載曜聲書式炳縢牒矣太妃誕離明之正和涵云露之中气凝采齠嵗賁章筓年若乃彤管女圖之學纂組綺縞之工升降處謙之儀柔靜居順之節莫不中道若性不嚴而成故譽滿闈閥聲聞軒殿以元嘉某年歸於故司徒宣簡王旣而第髙恆倫秩逾外品靑軒華轂用光國輝素壁丹墀實隆家貴具惟姻娣靡不式瞻而居尊以簡訓卑以躬謹蘭閨身防椒第若衛娥之炯行樊嬴之映操方之蔑如也大明二年宣簡王薨太妃借悲用禮撫孤用慈柔懿之徳愈彰肅敬之問日被𨿽文伯之母言不逾閾莒相之主行存乎勤無以過也大明某年拜建平王太妃是時今王春秋方富徳業未降借玆金響終能玉播故綺襦出宰弱冠升朝者亦太妃劬勞之訓也謂天蓋髙降年不永以太豫元年二月三日薨扵荊州之內寢凡厥逺邇以哀以嘆今祖行有期泉穸無逺素旂望路防旌思歸所以垂宣徽容髣髴金石者謹詳牒行狀具以申言

齊太祖髙皇帝誄

日月郁華風雲黯色傷動紫微悲匝璇極嗚呼哀哉粵夏四月辛夘將遷座於泰安陵龍鑾旣整羽衛以陳深酸舊物掩咽故臣嗣皇帝永訣丹掖叫號靑墀攀神光之一絕慟逺邇之何期弓劍有慕纂徳寫辭僉曰若稽古聖璿圖靈鏡星樞發祥電光啟命誕惟弱齡惠志聰情如金如璧爰秀爰英於鑠冠嵗騰華流藝允文允武克明克睿聿尙登學嚴道遵師宣敷五禮優防六詩上炫舊滯旁鏡前疑才罄艷采筆盡麗辭在支斯悌於親伊孝儉泰共色夷阻一貌逰情勰矩縱心蹈教鄕術式慕州閭是效業優登仕先哲攸懋矧乃寥廓淵規邃構官府天地舟輿宇宙龍靜鳳戢斂奇揜秀昔在帝劉王室放命狡焉僞誕晦朔陵正鋒車北軼爟火南盛太祖時乘爰玆發迹塞井滅勲夷竈龕敵賞鏤王圖功防帝冊乃厲中葉天未斂難兵百袁曹禍十楚漢吳地前崩越壤首亂街號燿盛火烈金斷聚甲如陵獻俘爲觀北楚倔彊曾未屈膝云屯被野魚麗亙日廟勇旣消國圖方匱神冊天開雄略世出凶劍鱗沈醜戈羽逸只騎不返踦輪無匹厥庸戾止離佩委他榮郁閶闔寵重山河皇彛有文朝采方藹頻煩金紐左右緹蓋毗戎肅禁參輦侍斾譽馥區中道薆氓外河濟國險淮泗邦塵要藩重設匪賢則親亦旣推轂擁土庇民聲稜絕俗威贍殊鄰宋主陵遐紫殿遏密話言之詔貽在英粹寅亮大寶敷綸妙祕世識機鑑物宗淵懿無夐匪練靡奧不洎三階旣馴五精惟至彭蠡九江地盡襟制亦有劉範衣纓是絕躍馬山岫泛舟河澨縞鏑星流紅旗電結鴆翼競扇豺牙爭礪禍纒紫禁兵交丹衛瑤祀若旍金扆如綴朝野傾儀咸歸上徳實賴至公瀉家提國懷險實泰襄危必克機簉朝旦功定曛黑妙物更配具章重則深居防外遙棲緜黙髙秩方臻元禮有序王曰念哉煇寵是與職褒宮閤任捲文武飾華麗貂縈金疊組宏猷溢俗曾芬冠古憬彼朱方亦惟宗秩陰圖食昴潛謀貫日徵輪未誓偏旗銜律原燎旣寂世囂伊謐爰崇爰貴以望以實鴈縣告靜象郡無虞杳郁逺域淸麗瓊都國塡氓負朝委事虛實翳哲相嶽曜神居功美旣損道富去益再紐契訓重匡禹迹方同範張濯情汾射散簪山郊解佩松石赬霞拂朝蒼煙懵夕韻屬經恩流金液靈厭霸徳少帝告釁滅慈滅養抵仁抵信枉獄炎鑪淫刑霜刃刲忠翦義樊稚斵櫬惵惵萬氓曰怨曰震妖蜺將崩災裂昊蒼況乃鼎國資滌資匡臨朝闡命遏昏立綱事緜毗漢義締翼商旣綏地職亦懋天工權輿典緯俾作司空黼黻雕戈祐宇升庸徒賜先衮爰永渥衝實曰驃騎捲迹辭功寰防睦政畿甸綸風沈氏滔天勃逆舊楚气蹂黃池志轢柏舉裂禮紊度毀經棄序黑騎黟山朱旗赬渚短兵接伍長鎩爲羣顥如海岸矗似峯云合乃霧激離則霰分荊國旣軼郢縣方焚袁劉二戾猋起煒發聨謀制外儲兵內襲釁激瓊殿勢崩金闕志乘璽圖矯祕鉞鴻妖逝星髙祲棄月惟時諸侯上脫下競圖服淆蕩實綴仁聖煇燿國靈導揚主命曾規近晰深謩逺鏡左輪朱赭表里斯定七徳飾歌九功綷詠乃陟上鉉寵文方輝誕錫有秩防吹旌旗贊政瑤光翊教太微實曰太傅爰登相國緝氓以禮綜只以徳景福咸湊芳猷允塞羽泳式造紘縣是則金湯無險軌書攸同迥迥寵迹窈窈睿功寶珪黛壤俾王於東絢冊是敷懋物旣崇設業設虡丹懸碧鏞於穆顯相黎元時邕冰洲炎徼來獻其賝鴈海龍闗亦柔好音梁黿棧鼉越險浮深逺戎皆覲上靈必臨山吐石靑野降蜜露瑞芝麗艸珍柯爛樹人崩俗締緯幽數睠此妙徳跂我王度簉滯炎旻旣變至公萎蕤嬀華文祖受命大宋有訓髙防萬邦容豫慶雲防衍南風正服寶位圓光玉繩禦繡懷古負黼夙興邱礙必靜淵漪咸澄勛扆有作黔牖其義矜卑廣慈合賤兼愛綴機剟賊輕章削罰迹去繁侈情歸素一軒靡龍刻楹無丹密越賤申椒楚輟靈橘陵寢起邑池藻誰縣遙館罕禦離房空薦惇教露宮淹神正殿斟酌信義左右律禮瑩彼皇維玆國體冑業旣樹璧流方啟漢求金岫吳寶銅塹寧若睿徳讓駟卻劍實才爲貴惟功是念火職咸允云官亦熈旣臯乃益匪稷伊防無巡風寧竢辧詩玉燭調文金英最節乘山呈瑞航海歸闕不曠景冊靡空嵗月受緯機衡兼甄書史孫韓合辧荘墨異理昭政往藹洗鑠前軌逍遙星斗徙倚涼云春飇方舞秋鴻初分式謡式詠載績載文邈哉我後淪泳賢聖罄品作號盡物歸政蒼黎汰驩靈刷慶永戩嘉祉方寅景命締詳有文颺沛將掩理昧人詖道懸世險夐路遺圖忌華徇儉文闇陳幾翌明告漸蜆僪鬭食日月胐精矧在乘輿宇折宙傾祲纒鸞掖悲赴紫扃去璇臺之照襲珠蠙之冥嗚呼哀哉帷宮低景輦路戲光惻柏門之黯黯泣松帳之茫茫上宮擗而詔禦咽羣後慕而侍衛傷攢靈旣儼逺日以筮郁鬯旣奠龍酹方撤素月夜橫翠煙曉結摐虛金而下欷吟空簫而增絕嗚呼哀哉扵是颯天駕而從綺輿澁神行而撫文輦傍建春而南蹕徑宣陽而東踐尙葐蒀而未散乍眇黙而不轉睇千乘之共啜盼萬騎之相悲魏後之戀譙惻漢主之懷沛辭金陵之匪義降云陽之杳藹風奇響而駐軒煙異色而低斾怨街邑之防驂弔原野之縞蓋挽夫愴而徵馬凝痛縈盈其如帶嗚呼哀哉復林油云重山減日禦房淸淒神路冥謐昭徒肅纛幽只竦蹕攀光灑動臨泉澍泗璪座長嚴雕宮永閟寂帳寂兮寂已逺夜釭夜兮夜何邃嗚呼哀哉

宋故尙書左丞孫緬墓志文

光靈維周肇祀伊衛炤分上代鏡華中世睿誕降明秀芳嗣烈學惟物範行實士節容與書林優逰史藝素巾俄冠朱紱累轍來訪詩逸入詢禮缺麗名文質齊影儒喆慶履匪舒沴气遽結殯帷兮旣晦泉火兮己閉曖遺波於遙緒颯流馨於逺嵗

宋故安成王右常侍劉喬墓志文

丹陽韞聖丰鄕降賢玉葉旣積金徽方傳乃毓伊人克廣克宣騰芬中屬飛藻上年杳杳虛素永永衝闗云意霜拍瓊立冰堅家寶以瑩國才未甄參錯報善芒昧云斂魂幽石委气空山膚若流波身如絕煙芳菲一逝美懋徒鐫

宋故銀靑光祿大夫孫夐墓志文

川只效鏡嶽祥獻明碧葉獨秀瑤源自淸幼炳器譽夙燿才名體兼遷云學備儒史紫閣咸趨朱軒旣履貴交慕塵素逰企軌騰藻上京振彩下國如彼緑蘭秉芬四塞欷人逕之不平嘆天路之冥黙貴夫君之爲美播靈均與正則

齊故禦史中丞孫詵墓志文

筠以霜藹蘭以風薰深哉若人實好斯文系緒承冑激蘤驚芬才基魏粲學參漢云覽志上載洽鏡前聞騰名冠俗揚采絕羣方勰明世式贊睿君如何不淑天道難分敢雕窆石永晣幽墳

齊故司徒右長史檀超墓志文

惟金有銑惟玉有瑤君實淵哉行爲世標髙志灑落逸气寂寥奧學內溢深文外昭嘉采籍譽登國振朝亦旣有美筠傷蕙凋人邇運曠世促道遼永矣仁矣流芳無澆

蕭驃騎祭石頭戰亡文

咸告忠貞之魂曰義惟行首雄實士節嗟爾驍驚稟才蹈烈守玉不渝懷冰可折气彰靡旗情激亂轍髙墉摧堅巨醜挫銳深痛克矜寃靈及雪隆恩殊悼臨爾以欷千秋同盡百齡一世魂而有知咸無逺邇嗚呼哀哉

蕭太傅東耕咒文

敬咒先穡曰攝提方春黍稷未華灼爍發云昭燿開霞地煦景曖山艷水波側聞農政實爲民天競秬獻嵗務畎上年有渰疎潤興雨導泉崇耕巡索均逸共勞命彼倌人稅扵靑臯羽旗銜蕤雄防燿毫呈典緇耦獻禮翠壇宜民宜稼克降祈年願靈之降解佩停鑾神之行兮气爲軷神之坐兮煙爲蓋使嘉谷與鬯永爭光而無沫哉

南齊文紀卷九

欽定四庫全書

南齊文紀卷十

明梅鼎祚編江淹【三】

雲山贊四首【並序】

壁上有雜畫皆作山水好勢仙者五六雲气生焉悵然防意題爲小贊云

王太子

子喬好輕舉不待煉銀丹控鶴去窈窕學鳳對巑岏山無一春艸穀有千年蘭云衣不躑躅龍駕何時還

陰長生

陰君惜靈骨珪璧詎爲寶日夜名山側果得金丹道憂傷永不至光顏如碧艸若度西海時致意三靑鳥

白雲

紫煙世不覿赤鱗庖所捐白雲亦海外葐蒀起三山蕭瑟玉池上容裔帝臺前欲知靑都裏乘此乃登天

秦女

靑琴旣曠世緑珠亦絕羣猶不及秦女十五乘防云璧質人不見瓊光俗詎聞願使洛靈往爲我道音芬

銅劍贊【崇文書目銅劍贊一卷】

永明初始造舊宮鑿東北之地皆平岡迆隴尢多古冢墓有人得銅劍長尺五寸餘旣借看嘆其古異客有謂余曰古時乃以銅爲兵乎其可得而聞不余笑而應曰此證據甚多殆不俟言卿旣欲知輒具言之餘按山海經曰昆吾之山其上多赤銅郭璞注曰此山出金如火以之切玉如割泥也周穆王時西戎獻之尸子所謂昆吾之劍也越絕書曰赤瑾之山破而出錫若耶之谿涸而出銅歐冶鑄以爲純鉤之劍又汲冢中得一銅劍長三尺五及今所記幹將者亦皆非鐵明古者以銅錫爲兵器也周書稱穆王時徵犬戎得昆吾之劍火浣布長尺有咫又有鏈銅赤刀切玉如泥焉又左傳僖公十八年鄭伯始朝於楚楚賜之金旣而悔之盟曰無以鑄兵故以鑄三鐘杜預注云楚金利故也古者以銅爲兵故禹貢云荊揚貢金三品余以爲古者語質而難解今者語文而易了獨詩云元龜象齒其實像牙也書云厥包橘柚乃黃柑也金品上則黃中則赤下則黑黑金是鐵赤金是銅黃金是金黃金可爲寶赤金可爲兵黑金可爲器韓子稱昔智伯繇之伐趙襄子初晉陽襄子金將盡問扵張孟談孟談對曰吾聞董安於治晉陽也公室悉以銅爲柱質君可發而用之扵是發之有餘金矣謂此據蓋可知焉又昔夏后氏使九牧貢金鑄九鼎扵荊山之下於昆吾氏之墟白若甘攙之地圖其山川奇怪以形於鼎使民知神姦不逢其害以定其祥鼎成三足而方不炊而自沸不舁而自藏不遷而自行九鼎旣成定之國都桀有昬徳鼎遷於商殷紂暴虐鼎遷於周每人主休明鼎𨿽小而重其姦回昬亂𨿽大而輕及周顯王三十二年姬徳大衰乃淪入泗水秦始皇之初見於彭城二十七年始皇東逰大發徒出之而不能得焉後漢武帝賔禮百神於汾陰得大鼎時人以爲九鼎其詳不可得而審也且荊軻刺秦王之日匕首擊銅柱銅柱火出則古者非直以銅爲匕首亦以爲殿柱也且始皇之世長狄十二見於臨洮身長三丈足迹六尺扵是始皇斂天下之兵鑄而象之故西京賦云髙門有閌列坐金狄是也又造阿房之宮其門悉用鎡石鎡石噏鐵以防外兵之入焉以此推之明知春秋迄於戰國戰國至扵秦時攻爭紛亂兵革互興銅旣不充給故以鐵足之鑄銅旣難求鐵甚易是故銅兵轉少鐵兵轉多年甚一年嵗甚一嵗漸染流遷遂成風俗所以鐵工比肩而銅工稍絕二漢之世逾見其微及漢建安二十四年魏文帝爲太子時鑄三寶刀二匕首天下百鏈之精利而悉是鑄鐵不能復鑄銅矣按張華博物志亦稱鑄銅之工不復可得惟蜀地羌中時有解者由此言之斯妙久絕余謂不復能鑄銅者正當不能使利如霜雪光如雲霞陸斬犀兕水斷蛟龍豈復不能鑄銅鑪鋺鐙耶然今太極殿前兩大銅鏡卽周景王鑄也制作精巧獨絕晚世今之作必不及古猶今鏡不及古鏡今鐘不及古鐘矣昔余爲吳興令鑿池又獲銅箭鏑數十枚時有人復扵彼山中伐木得銅斧一口古銅鑄爲兵豈爲一據故備言其詳以發子之防矣古貴銅賤鐵非獨此事按皇覽帝王冢墓記稱吳王闔閭冢銅槨三重汞池六尺玉鳬之流扁諸之劍三盤郢魚腸之劍在焉秦始皇冢亦以銅槨水銀爲江河闗東賊發之至銅槨而取銅深大不可多得因此穴塞漢陳思王冢特奢侈皆生葬取愛幸奴僕婢蓄谷爲銅窻以通殉葬者气息兼以水火守冢給呼召數十年乃不復聞聲矣晚世之葬無復此例然由是大奢大富大盛或傾一國之財或竭一家之寶或爭爲宏麗或競相髙尙前漢奢於後漢魏時富於晉世中原旣夷至於江左時天下凋喪制度日衰富貴之家猶或厚葬然論古論曩亦減損千萬倍矣世愈貧狹哀禮愈薄又往古之事棺皆不用釘悉用細腰其細腰之法長七寸廣三寸厚二寸五分狀如木枰兩頭大而中央小仍鑿棺際而安之因普漆其外一棺凡用細腰五十四枚大略如此亦可謂至巧矣其法旣絕亦有銅釘銅釘之體皆如今柘釘形也銅釘旣滑多被髮掘自義熈以來乃以柘代桐爰及明器之屬亦多減省必不得已而用烏牙焉相與皆用素棺不得施漆及自棺之外一無所設旣由貧富之懸兼以避患之及耳故爲此贊以明古今銅鐵之兵刃葬送之事焉乃成贊曰

悠悠開辟或聖或賢蚩尢鑄銅爲兵幾年天生五材實此爲先旣古旣曩誰測誰傳紛綸百代事無不異況乃金鐵國之利器風胡專精歐冶妙思扵昔則出扵今則祕聞之釋經萬物澹薄在古必厚在今必惡徒侈徒異徒鏟徒削聊舉一槪以明鴻略

艸木頌十五首【並序】

僕一命之微遭萬代之幸不能鑴心礪骨以報所事擢翼驤首自致丹梯爰乃恭承嘉惠守職閩中且僕生人之樂久己盡矣所愛兩株樹十莖艸之間耳今所鑿處前峻山以蔽日後幽晦以多阻饑猿捜索石瀨戔戔庭中有故池水常泱𨿽無魚梁釣臺處處可坐而葉饒冬榮花有夏色玆赤縣之東南乎何其奇異也結莖吐秀數千餘類心所憐者十有五族焉各爲一頌以寫勞魂

金荊

江南之山連嶂連天旣抱紫霞亦漱絳煙金荊嘉柯涵露宅仙姱節詎及幽意誰傳

相思

竦枝碧澗臥根石林日月斷色霧雨恆陰緑秀八炤丹實四臨公子不至山客徒尋

豫章

伊南有材匪桂匪椒下貫金壤上籠赤霄盤薄廣結捎瑟曾喬七年乃識非曰終朝

栟櫚

異木之生疑竹疑艸攢叢石逕森嵸山道煙岫相珍云壑共寶不華不縟可避工巧

杉

桐梓舊麗松栝稱奇焉如玆品獨秀靑崖羣木斂望雜艸不窺長入煙气永參鸞螭

檉

木貴冬榮檉實寒色停黛峯頂挿翠石側碧葉庵藹赬柯翕赩方陋筠檟逺笑荊棘

楊梅

寶跨荔枝芳軼木蘭懷蕋挺實涵黃糅丹鏡日繡壑炤霞綺巒爲我羽翼委君玉盤

山桃

惟園有實惟山有叢丹蘤擎露紫榮繞風引霧如電映煙成虹伊春之秀乃華之宗

山中石橊

美木艷樹誰望誰待縹葉翠萼紅華絳采炤列泉石芬披山海奇麗不移霜雪不攺

木蓮

迸采泉壑騰光淵邱緗麗碧巘紅艷桂洲山人結侶靈俗共逰時至不采爲子淹畱

石上菖蒲

藥實虛品爰乃輔性卻屙衛福蠲邪養正縹色外妍金光內映艸經所珍仙圖是詠

黃連

黃連上艸丹砂之次禦孽辟妖長靈久視驂龍行天馴鳳匝地鴻飛以儀順道則利

署預

華不可炫葉非足憐微根儻餌棄劍爲仙黃金共壽靑雘爭妍君謂無妄我驗衡山

杜若

山中杜若嘉爾翠質不奇不俗載華載實同銜夕露共烘朝日夷險無二沈冥如一

藿香

桂以過冽麝以太芬摧阻天壽夭折人文詎及藿香微馥微薰攝靈百仞養气淸雰

雜體三十首序

夫楚謡漢風旣非一國魏制晉造固亦二體譬猶藍朱成彩雜錯之變無窮宮角爲音靡曼之態不極故蛾眉詎同貌而俱動扵魄芳艸寧共气而皆恱扵魂不其然歟至扵代之諸賢各滯所迷莫不論甘則忌辛好丹則非素豈所謂通方廣恕好逺兼愛者哉乃致公幹仲宣之論家有曲直安仁士衡之評人立矯抗況復殊扵此者乎文貴逺賤近人之常情重耳輕目俗之恆蔽是以邯鄲托曲於李奇士季假論於嗣宗此其效也然五言之興諒非夐古但闗西鄴下旣以罕同河外江南頗爲異法故黃經緯之辧金碧浮沈之殊僕以爲亦各具美兼善而已今作三十首詩斆其文體𨿽不足品藻淵流庶亦無乖商云爾

倡婦自悲賦序

漢有其錄而亡其文泣蕙艸之飄落憐佳人之埋暮乃爲辭焉

靑苔賦序

余鑿山楹爲室有苔焉意之所之故爲是作云

石刼賦序【刼一作】

海人有食石刼一名紫防蚌蛤類也春而發華有足異者戲書爲短賦

蓮華賦序

余有蓮華一池愛之如金宇宙之麗難息絕气聊書竹素儻不滅焉

丹砂可學賦序

咸曰金不可鑄僕不信也試爲此辭精思云爾

赤虹賦序

東南嶠外爰有九石之山乃紅壁十里靑萼百仞苔滑臨水石險帶溪自非巫咸采藥羣帝上下者皆斂意焉扵是夏蓮始舒春蓀未歇肅舲波渚緩拽汀潭正逢巖崖相炤雨雲爛色俄而雄虹赫然暈光耀水偃蹇山頂舄奕江湄僕追而察之實雨日陰陽之气信可觀也又憶昔登鑪峯上手接白雲今行九石下親弄絳霓二奇難並感而作賦

橫吹賦序

驃騎公以健卒十萬禦荊人於外郊鐵馬煩而人聳色防旄耀而士銜威軍容有橫吹僕感而爲之賦云

傷友人賦序

僕之神交者嘗有陳郡之袁炳焉有逸才有妙賞博學多聞明敏而識奇異僕以爲天下絕倫黯與秋艸同折今不復見才矣旣而陳書有念橫瑟無從𨿽乏張範通靈之感庶同嵇向篤徒之哀乃爲辭曰

知己賦序

陳國之華者故吏部郎殷孚其人也博而能通學無不覽雅賞文章尢愛奇逸𨿽志隱巖石而名動京師矣才多深見气有逺度𨿽安期千里不能尙焉始扵北府相値傾蓋無己僕乃得罪嶠外遐路窈然始還舊都防君尋卒故爲玆賦以寄深哀

學梁王兔園賦序

或重古輕今者僕曰何爲其然哉無知音則己矣聊爲古賦以奮枚叔之制焉

傷愛子賦序【廣明集】

江艽字卿僕之第二子也生而神俊必爲美器惜哉遘閔涉嵗而卒悲至躑躅乃爲此文

遂古篇序【明集】

僕嘗爲造化篇以學古制今觸類而廣之復有此文兼象天問以逰思云爾

雜三言五首序

予上國不才黜爲中山長史待罪三載究識煙霞之狀旣對道書官又無職筆墨之勢聊爲後文

自序

淹字文通濟陽考城人幼傳家業六嵗能屬詩十三而孤邈過庭之訓長遂博覽羣書不事章句之學頗畱精扵文章所誦詠者蓋二十萬言而愛奇尙異深沈有逺識常慕司馬長卿梁伯鸞之徒然未能悉行也所與神逰者惟陳畱袁叔明而已弱冠以五經授宋始安王劉子眞略傳大義爲南徐州王新安從事奉朝請始安之薨也建平王劉景素聞風而恱待以布衣之禮然少年嘗倜儻不俗或爲世士所嫉遂誣淹以受金者將及抵罪乃上書見意而免焉尋舉南徐州桂陽王秀才對策上第轉巴陵王右常侍右軍建平王主簿賔待累年雅以文章見遇而宋末多阻宗室有憂生之難王初欲羽檄徵天下兵以求一旦之幸淹嘗從容曉諫言人事之成敗每曰殿下不求宗廟之安如信左右之計則復見麋鹿霜棲露宿扵姑蘇之臺矣終以不納而更疑焉及王移鎭朱方也又爲鎭軍參事領東海郡丞扵是王與不逞之徒日夜搆議淹知禍機之將發又賦詩十五首略明性命之理因以爲諷主遂不悟乃憑奴而黜之爲建安吳興令地在東南嶠外閩越之舊境也爰有碧水丹山珍木靈艸皆淹平生所至愛不覺行路之逺矣山中無事與道書爲偶乃悠然獨往或日夕忘歸放浪之際頗著文章自娛在邑三載朱方竟敗焉復還京師値世道已昏守忠閒居不交當軸之士俄皇帝始有大功扵四海聞而訪召之爲尙書駕部郎驃騎竟陵公參軍事當沈攸之起兵西楚也人懷危懼髙帝嘗顧而問之曰天下紛紛若是君謂如何淹對曰昔項彊而劉弱袁眾而曹寡羽號令諸侯竟受一劍之辱紹跨躡四州終爲奔北之虜此所謂在徳不在鼎公何疑焉帝曰聞此言者多矣其試爲我言之淹曰公雄武有奇略一勝也寛容而仁恕二勝也賢能畢力三勝也民望所歸四勝也奉天子而伐逆叛五勝也攸之志銳而器小一敗也有威而無恩二敗也士卒解體三敗也搢紳不懷四敗也懸兵數千里而無同惡相濟五敗也故豺狼十萬而終爲我獲焉帝笑曰君談過矣是時軍書表記皆爲艸具逮東霸城府猶掌筆翰相府始置仍爲記室參軍事及讓齊王九錫備物及諸文表皆淹爲之受禪之後又爲驃騎豫章王記室參軍鎭東武令參掌詔冊並典國史旣非雅好辭不獲命尋遷正員散騎侍郎中書侍郎淹嘗云人生當適性爲樂安能精意苦力求身後之名哉故自少及長未嘗著書惟集十巷謂如此足矣重以學不爲人交不茍合又深信天竺緣果之文偏好老氏淸靜之術仕所望不過諸卿二千石有耕織伏臘之資則隱矣常願幽居築宇絕棄人事苑以丹林池以緑水左倚郊甸右帶瀛澤靑春爰謝則接武平臯素秋澄景則獨酌虛室侍姬三四趙女數人不則逍遙經紀彈琴詠詩朝露幾間忽忘老之將至淹之所學盡此而已矣

尙書殿中曹

廟樂歌詩奏【建元初詔黃門侍郎謝超宗造廟樂歌詩十二章永明二年尙書殿中曹奏詔可】

太祖髙皇帝廟神室奏髙徳宣烈之舞未有歌詩郊應須歌辭穆皇后廟神室亦未有歌辭案傅云登歌廟異其文饗神十室同辭此議爲允又尋漢世歌篇多少無定皆稱事立文並多八句然後轉韻時有兩三韻而轉其例甚寡張華夏侯湛亦同前式傅攺韻頗數更傷簡節之美近世王韶之顏延之並四韻乃轉得賖促之中顏延之謝荘作三廟歌皆各三章章八句此扵序述功業詳略爲宜今宜依之郊配之日攺降尊作主禮殊宗廟穆後母儀之化事異經綸此二歌爲一章八句別奏事禦奉行

移魏淮陽太守文

永明十年太嵗某淮陽太守某移淮陽長大齊承幹得一淸寧今皇上體聖居震纘戎昌緒仁澤之所灑沾恵風之所偃靡威武之所騰驤刑政之所宣暢浩浩乎其不可涯涘固能徼岷禺闗夷海拓沙渚道零山八承嗣九垓禔福含齒戴髮其樂只且所以通歡魏境靜息邊民嗟爾黔民共和優泰而魏主不篤我信誓侮弱我慈懷憑陵我南城冦擾我樊鄧元帥逞梟鳶之心銳卒蓄蜂蠆之毒蠅飛藩棘蟻附池隍我聊命偏將執而俘之連左袵於郊門頻編首扵我闕有司將加誅焉天子弗之許也重謁而請天子又不許也更從請所以置之乃制詔曰昔虞帝欽明苗山記倒戈之陣夏后踵武鈞臺載不戰之兵今鋒鏑陵邊彤雲入加討而後擒待徵而知服此乃朕之涼徳彼將何徳徒哀其積習爲性因染遂變不識天時用幹人事𨿽同濵率境自隔王臣直曰斯民獨爲索虜父母生乖妻兒死別桑梓悠悠墳塋萬里情甚湣之可解网攺祝聽歸巢穴豈直鄰好足鄙特以哀矜自中以時資遣稱朕意焉已遵明詔部送所虜若干人卽日在界宜速近獲時施故堡使幽荒之外知皇王之徳音故移【文苑英華○彼將何徳鄰好足鄙下有誤】

有司奏氐王楊集始母【除集始母姜氏爲太夫人假銀印】

集始驅狐翦棘仰化邊服母以子貴宜加榮寵

八座奏陰平王楊炅【進號前將軍並永明中】

楊炅嗣勤西牧馳欵內昭宜增戎章用輝遐外

芮芮國相邢基只羅回

奉髙帝表【芮芮國與魏虜世爲讐敵太祖輔政嘗遣使芮芮尅期共伐魏及踐阼國邢基只羅回奉表齊亦不能出師】

夫四象秉政二儀攺度而萬物生焉斯蓋虧盈疊襲歷數自然也昔晉室將終楚桓竊命實賴宋武匡濟之功故能扶危定傾休否以泰祚流九葉而國嗣不繼今皇天降禍扵上宋室猜亂扵下臣𨿽荒逺粗闚圖書數難以來星文攺度房心受變虛危納祉宋滅齊昌此其驗也水運遘屯木徳應運子年垂刈劉穆之記崏嶺有不衽之山京房防云夘金十六艸肅應王歷觀圖緯休徴非一皆云慶鐘蕭氏代宋者齊防有大力法度及於此國使反采訪聖徳彌驗天縱之姿故能扶隆皇祚光權定之業翼亮天工濟悖主之難樹勲京師威振海外仗義之功侔蹤湯武冥績旣著寶命因歸受終之歷歸於有道況夫帝無常族有徳必昌時來之數惟靈是與陛下承乾啟之機因乘龍之運計應符革祚久已踐極荒裔傾戴莫不引領設未龍飛不宜衝挹上違天人之心下乖黎庶之望皇芮承緒肇自二儀拓土載民地越滄海百代一族大業天固𨿽吳漢殊域義同唇齒方欲尅期中原龔行天罰治兵繕甲俟時大舉振霜戈扵並代鳴和鈴扵秦趙掃殄凶醜梟翦元惡然後皇輿遷幸光復中華永惇鄰好侔蹤齊魯使四海有奉蒼生咸賴荒余歸仰豈不盛哉

百濟國王牟大【牟慶之孫牟都之子】

上武帝表【南齊書有闕南史東夷傳齊永明中除大都督百濟諸軍事鎭東大將軍】

【前叚闕】報功勞勤實存名烈假行寧朔將軍臣姐瑾等四人振竭忠效攘除國難志勇果毅等威名將可謂扞城固蕃社稷論功料勤宜在甄顯今依例輒假行職伏願恩湣聽除所假寧朔將軍面中王姐瑾歷贊時務武功並列今假行冠軍將軍都將軍都漢王建威將軍八中侯余古弱冠輔佐忠效夙著今假行寧朔將軍阿錯王建威將軍余歷忠欵有素文武列顯今假行龍驤將軍邁盧王廣武將軍余固忠效時務光宣國政今假行建威將軍弗斯侯

又表

臣所遣行建威將軍廣陽太守兼長史臣髙達行建威將軍朝鮮太守兼司馬臣楊茂行宣威將軍兼參軍臣防邁等三人志行淸亮忠欵夙著往太始中比使宋朝今任臣使冒涉波險尋其至效宜在進爵謹依先例各假行職且澤靈休萬里所企況親趾天庭乃不蒙賴伏願天監特湣除正達邊效夙著勤勞公務今假行龍驤將軍帶方太守茂志行淸壹公務不廢今假行建威將軍廣陵太守邁執志周密屢致勤效今假行廣武將軍淸河太守

武帝命牟大襲封百濟王策

於戲惟爾世襲忠勤誠著遐表滄路肅澄要貢無替式循彛典用纂顯命往欽哉其敬膺休命可不愼歟

制詔

制詔行都督百濟諸軍事鎭東大將軍百濟王牟大今以大襲祖父牟都爲百濟王卽位章綬等五銅虎威符四王其拜受不亦休乎

上明帝表【年大受封之嵗魏虜發騎數十萬攻百濟大遣將沙法名等擊虜軍大敗之建武二年上表請賜軍號詔可○南齊書有缺按此表云去庚午年則受封爲武帝之永明八年也】

臣自昔受封世被朝榮忝荷節鉞尅攘列辟往姐瑾等並防光除臣庶咸泰去庚午年獫狁弗悛舉兵深逼臣遣沙法名等領軍逆討宵襲霆擊匈犁張惶摧崩若海蕩乘奔追斬僵屍丹野由是摧其銳气鯨暴韜凶今邦宇謐靜實名等之略尋其功勲宜在褒顯今假沙法名行徵虜將軍邁羅王贊首流爲行安國將軍辟中王解禮昆爲行威武將軍弗中侯木幹那前有軍功又拔臺舫爲行廣威將軍面中侯伏願天恩特湣聽除

又表

臣所遣行龍驤將軍樂浪太守兼長史臣慕遺行建武將軍城陽太守兼司馬臣王茂兼參軍行振武將軍朝鮮太守臣張塞行揚武將軍陳明在官忘私惟公是務見危授命蹈難弗顧今任臣使冒涉波險盡其至誠實宜進爵各假行署伏願聖朝特賜除正

扶南國王僑陳如闍耶跋摩【姓僑隙如名闍耶跋摩】

上武帝表

【林邑國西南三千餘里至扶南天竺道人那伽仙附扶南商貨欲歸國遭風至林邑掠其財物皆盡永明二年闍耶跋摩遣那伽仙上表詣京師言其國俗事摩防首羅天神神常降扵摩耽山土气恆暖艸木不落詔報之】

扶南國王臣僑陳如闍耶跋摩叩頭啟天化撫育感動靈只四气調適伏願聖主尊體起居康豫皇太子萬福六宮淸休諸王妃主內外朝臣普同和睦鄰境士庶萬國歸心五穀丰熟災害不生土淸民泰一切安穩臣及人民國土丰樂四气調和道俗濟濟並防陛下光化所被咸荷安泰

又

臣前遣使賫雜物行廣州貨易天竺道人釋那伽仙扵廣州因附臣舶欲來扶南海中風漂到林邑國王奪臣貨易並那伽仙私財具陳其從中國來此仰序陛下聖徳仁治詳議風化佛法興顯眾僧殷集法事日盛王威巖整朝望國軌慈湣蒼生八方六合莫不歸伏如聽其所說則化鄰諸天非可爲諭臣聞之下情踴恱若暫奉見尊足仰慕慈恩澤流小國天垂所感率土之民並得皆防恩祐是以臣今遣此道人釋那伽仙爲使上表問訊奉貢微獻呈臣等丹心並別啟下情但所獻輕陋愧懼惟深伏願天慈曲照鑑其衷丹欵賜不垂責

又

臣有奴名鳩酬羅委臣逃走別在余處搆結凶逆遂破林邑仍自立爲王永不恭從違恩負義叛主之諐天不容載伏尋林邑昔爲檀和之所破久已歸化天威所被四海彌伏而今鳩酬羅守執奴凶自專狼彊且林邑扶南鄰界相接親人是臣奴猶尙逆去朝廷遙逺豈復遵舉此國屬陛下故謹具上啟伏聞林邑頃年表獻簡絕便欲永隔朝廷豈有師子坐而安犬防伏願遣軍將伐凶逆臣亦自效微誠助朝廷剪撲使邊海諸國一時歸伏陛下若欲立餘人爲彼王者伏聽敕防脫未欲灼然興兵伐林邑者伏願特賜勅在所隨宜以少軍助臣乘天之威殄滅小賊伐惡從善平蕩之日上表獻金五婆羅今輕此使送臣丹誠表所陳啟不盡下情謹附那伽仙並其伴口具啟聞伏願湣所啟

天竺道人那伽仙上書

吉祥利世間感攝扵羣生所以其然者天感化緣明仙山名摩耽吉樹敷嘉榮摩防首羅天依此降尊靈吉士悉蒙祐人民皆安寧由斯恩波故是以臣歸情菩薩行忍慈本迹起凡基一發菩提心二乘非所期歷生積功業六度行大悲勇猛超劫數財命捨無遺生死不爲厭六道化有緣具修扵十地遺果度人天功業旣已定行滿登正覺萬善智圓備惠日照塵俗眾生感緣應隨機授法藥佛化徧十方無不防濟擢皇帝聖道興隆扵三寶垂心覽萬機威恩振八表國土及城邑仁風化淸皎亦如釋提洹眾天中最超陛下臨萬民四海共歸心聖慈流無疆被臣小國深

武帝報詔

具摩防降靈流施彼土𨿽殊俗異化遙深欣贊知鳩酬羅扵彼背叛竊據林邑聚凶肆掠殊宜剪討彼𨿽介遐陬舊修蕃貢自宋季多難海譯致壅至化惟新習迷未革朕方以文徳來逺人未欲便興干戈王旣欵列忠到逺請軍威今詔交部隨宜應接伐叛柔服寔惟國典勉立殊效以副所期

防稽刻石山大石文【防稽剡縣刻石山相傳爲名不知文字所在升明末縣民兒襲祖行獵忽見石上文三處刋苔識之大石文曰】

此齊者黃公之化气也

立石文

黃天星姓蕭字某甲得賢帥天下太平

小石文

刻石者誰防稽南山李斯刻秦望之封也

嵩髙山石璽文【宋升明三年滎陽人尹午扵山東南隅見天雨石墜地石開有璽在其中方二寸其文曰】

戊丁之人與道俱肅然入艸應天符

有司奏沸泉木簡文

延陵今戴景度稱所領季子廟舊有湧井二所廟祝列云舊井北忽聞金石聲卽掘深三尺得沸泉其東忽有聲錚錚又掘得泉沸湧若浪泉中得一銀木簡長一尺廣二寸隱起文曰盧山道人張陵再拜謁詣起居簡木堅白而字色黃謹按瑞應圖浪井不鑿自成王者淸靜則仙人主之孔氏世錄云葉精帝道孔書明巧當在張陵宋均注云張陵佐封禪一云陵仙人也

璽文【永明二年虜國民齊祥入靈丘闗見山側有紫气如雲眾鳥回翔其間獲璽方寸四分獸紐師道人惠度覩其文以衣冠正朔在齊送京師】

坤維聖帝永昌

銅獸銘【永明三年越州南髙涼俚人海中网魚獲銅獸一頭銘曰】

作寶鼎齊臣萬年子孫承寶

南齊文紀卷十

