

欽定四庫全書

集部八

文章軌範

總集類

提要

臣等謹案文章軌範七卷宋謝枋得編枋得有疊山集已著錄是集所錄漢晉唐宋之文凡六十九篇而韓愈之文居三十一栁宗元歐陽修之文各五蘇洵之文四蘇轍之文十二其餘諸葛亮陶潛杜牧範仲淹王安石李覯李格非辛棄疾人各一篇而已前二卷題曰放膽文後五卷題曰小心文各有批注圈防其六卷嶽陽樓記一篇七卷祭田橫文上梅直講書三槐堂銘表忠觀碑後赤壁賦阿房宮賦送李願歸盤谷賦七篇皆有圈防而無批注蓋偶無獨見卽不塡綴以塞白猶古人淳實之意其前出師表歸去來詞乃並圏防亦無之則似有所寓意其門人王淵濟跋謂漢丞相晉處士之大義淸節乃枋得所深致意非附防也前有王守仁序稱爲當時舉業而作然凡所標舉動中窽防要之古文之法亦不外此矣舊本以王侯將相有種乎七字分標七卷近刻以九重春色醉仙桃七字易之觀第三卷

批有先熟王侯兩集之語則此本爲枋得原題近刻乃以意攺竄之𨿽無闗大義亦足見坊刻之好攺古書不可據爲典要也乾隆四十二年十月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

集部八

文章軌範目錄

總集類

卷一【侯集】

放膽文

卷二【王集】

放膽文

卷三【將集】

小心文

卷四【相集】

小心文

卷五【有集】

小心文

卷六【種集】

小心文

卷七【乎集】

小心文

文章軌範原序

宋謝枋得氏取古文之有資於塲屋者自漢迄宋凡六十有九篇標掲其篇章句字之法名之曰文章軌範蓋古文之奧不止於是是獨爲舉業者設耳夫自百家之言興而後有六經自舉業之習起而後有所謂古文古文之去六經逺矣由古文而舉業又加逺焉士君子有志聖賢之學而専求之於舉業何啻千里然中世以是取士士𨿽有聖賢之學堯舜其君之志不以是進終不大行於天下蓋士之始相見也必以贄故舉業者士君子求見於君之羔雉耳羔雉之弗飾是謂無禮無禮無所庸扵交際矣故夫求工於舉業而不事扵古作弗可工也弗工扵舉業而求於幸進是僞飾羔雉以网其君也𨿽然羔雉飾矣而無恭敬之實焉其如羔雉何哉是故飾羔雉者非以求媚於主致吾誠焉耳工舉業者非以要利於君致吾誠焉耳世徒見夫由科第而進者類多狥私媒利無事君之實而遂歸咎於舉業不知方其業舉之時惟欲釣聲利弋身家之腴以茍一旦之得而初未嘗有其誠也鄒孟氏曰恭敬者幣之未將者也伊川曰自灑埽應對可以至聖人夫知恭敬之實在於飾羔雉之前則知堯舜其君之心不在於習舉業之後矣知灑埽應對之可以進於聖人則知舉業之可以達於伊傳周召矣正徳丙寅仲秋旣望余姚王守仁序

欽定四庫全書

文章軌範卷一

宋謝枋得編

放膽文

侯字集凡學文初要膽大終要心小由麤入細由俗入雅由繁入簡由豪蕩入純粹此集皆麤枝大葉之文本於禮義老於世事合於人情初學熟之開廣其胸襟發舒其志气但見文之易不見文之難必能放言髙論筆端不窘束矣

與於襄陽書【韓愈】

七月三日將仕郎守國子四門博士韓愈謹奉書尙書閣下士之能享大名顯當世者【此輕】莫不有先達之士負天下之望者爲之前焉【隱然許於公】士之能垂休光照後世者【此重】亦莫不有後進之士負天下之望者爲之後焉【隱然自許】莫爲之前𨿽美而不彰莫爲之後𨿽盛而不傳是二人者未始不相須也然而千百載乃一相遇焉豈上之人無可援下之人無可推歟何其相須之殷而相遇之疏也以故在下之人負其能不肯諂其上上之人負其位不肯顧其下故髙材多戚戚之窮盛位無赫赫之光是二人者之所爲皆過也【韓公作文專占地步如人要在髙處立要在平處行要在闊處坐下之人負其能不肯諂其上不害爲君子上之人負其位不肯顧其下不免爲小人髙材多戚戚之窮則是君子而安貧賤盛位無赫赫之光則是庸人而茍富貴韓公之所以自處者可謂髙矣】未嘗幹之不可謂上無其人未嘗求之不可謂下無其人愈之誦此言久矣未嘗敢以聞於人側聞閣下抱不世出之才特立而獨行道方而事實捲舒不隨乎時文武惟其所用豈愈所謂其人哉【文婉曲有味】未聞後進之士有遇知於左右獲禮於門下者豈求之而未得邪【文婉曲有味】將志存乎立功而事專乎報主𨿽遇其人未暇禮邪【文婉曲有味】何其宜聞而久不聞也愈𨿽不材其自處不敢後於常人閣下將求之而未得歟【文婉曲有味】古人有言請自隗始【史記燕昭王卑身厚幣以招賢者謂郭隗曰齊王因孤之國亂而襲破燕孤極知燕小力少不足以報誠得賢士與共國以雪先王之恥孤之願也先生視可者得身事之郭隗曰古之人君有以千金使防人求千里馬者馬已死買其骨五百金而返君大怒防人曰死馬且買況生者乎馬今至矣不期年千里馬至者三今王必欲致士先從隗始況賢於隗者豈逺千里哉於是昭王爲隗攺築宮而師事之士爭趨燕樂毅自魏往劇辛自趙往昭王以樂毅爲亞卿任以國政】愈今者惟朝夕芻米僕賃之資是急不過費閣下一朝之享而足也如曰吾志存乎立功而事專乎報主𨿽遇其人未暇禮焉則非愈之所敢知也【文婉曲有味】世之齪齪者旣不足以語之磊落奇偉之人又不能聽焉則信乎命之窮也謹獻舊所爲文一十八首如賜覽觀亦足以知其志之所存【結得健】愈恐懼再拜

後二十九日復上宰相書【韓愈】

三月十六日前鄕貢進士韓愈謹再拜言相公閣下愈聞周公之輔相其急於見賢也方一食三吐其哺方一沐三握其髮當是時天下之賢才皆已舉用【九字句】姦邪讒佞欺負之徒皆已除去【十二字句】四海皆已無虞【六字句】九夷八蠻之在荒服之外者皆已賓貢【十五字句】天災時變昆虫艸木之妖皆已銷息【十四字句】天下之所謂禮樂刑政教化之具皆已修理【十七字句】風俗皆已惇厚【六字句】動植之物風雨霜露之所沾被者皆已得宜【十七字句】休徴嘉瑞麟鳳龍之屬皆已備至【十四字句此一段連下九个皆已字變化七樣句法字有多少句有長短文有反順起伏頓挫如層瀾驚濤怒波讀者但見其精神不覺其重疊此章法句法也】而周公以聖人之才憑叔父之親其所輔理承化之功又盡章章如是其所求進見之士豈復有賢於周公者哉不惟不賢於周公而已豈復有賢於時百執事者哉豈復有所計議能補於周公之化者哉【連下三个豈復字變化三樣句法讀者但見其精神】然而周公求之如此其急惟恐耳目有所不聞見思慮有所未及以負成王托周公之意不得於天下之心如周公之心設使其時輔理承化之功未盡章章如是而非聖人之才而無叔父之親則將不暇食與沐矣豈特吐哺握發之勤而止哉【此一轉有筆力巧在虛字斡旋】惟其如是故於今頌成王之徳而稱周公之功不衰【他人只是頌成王之徳而稱周公之功便了必無心力添不衰二字句法便奇】今閣下爲輔相亦近耳天下之賢才豈盡舉用姦邪讒佞欺負之徒豈盡除去四海豈盡無虞九夷八蠻之在荒服之外者豈盡賓貢天災時變昆虫艸木之妖豈盡銷息天下之所謂禮樂刑政教化之具豈盡修理風俗豈盡惇厚動植之物風雨霜露之所沾被者豈盡得宜休徴嘉瑞麟鳳龍之屬豈盡備至【此一段說今宰相不如周公用豈盡二字對皆已二字亦巧句法變化與上段相對有權度有筆力】其所求進見之士𨿽不足以希望盛徳至比於百執事豈盡出其下哉【婉曲有法】其所稱說豈盡無所補哉【本是九个豈盡字與前段相對說今添兩个豈盡字亦巧】今𨿽不能如周公之吐哺握發亦宜引而進之察其所以而進退之不宜黙黙而已也愈之待命四十餘日矣書再上而志不得通足三及門而閽人辭焉惟其昏愚不知逃遁故復有周公之說焉閣下其亦察之古之士三月不仕則弔故出疆必載質然所以重於自進者以其於周不可則去之魯【此句八字】於魯不可則去之齊【二句八字】於齊不可則去之宋之鄭之秦之楚也【此句十五字章法○第三句變文得法】今天下一君四海一國捨乎此則夷狄矣去父母之邦矣【此一段以古道自處節節占地步文章絕妙】故士之行道者不得於朝則山林而已矣【此一轉尢髙占地步】山林者士之所獨善自養而不憂天下者之所能安也【此一段尢占地步】如有憂天下之心則不能矣故愈每自進而不知愧焉【只一句結上自身好筆力】書亟上足數及門而不知止焉寧獨如此而已惴惴焉惟不得出大賢之門下是懼【若下惟恐不得出大賢之門下便弱了今不下恐字安頓是懼二字在末句法奇而健】亦惟少垂察焉瀆冒威尊惶懼無已愈再拜

代張籍與李淛東書【韓愈】

月日前某官某謹東向再拜寓書淛東觀察使中丞李公閣下籍聞議論者皆云方今居方伯連帥之職坐一方得專制於其境內者【起句便不凡不弱】惟閣下心事犖犖與俗輩不同籍固以藏之胸中矣近者閣下從事李協律翺到京師籍於李君友也不見六七年聞其至馳往省之問無恙外不暇出一言且先賀其得賢主人李君曰子豈盡知之乎吾將盡言之數日籍益聞所不聞籍私獨喜常以爲自今以後不復有如古人者於今忽有之退自悲不幸兩目不見物無用於天下胸中𨿽有如識家無錢財寸步不能自致今去李中丞五千里何由致其身於其人之側開口一吐出胸中之奇乎因飲泣不能語旣數日復自奮曰【一轉】無所能人乃宜以盲廢有所能人𨿽盲當廢於俗輩不當廢於行古人之道者【此一轉巧】淛水東七州【二轉】戶不下數十萬不盲者何限李中丞取人固當問其賢不賢不當計其盲與不盲也【此一轉又巧】當今盲於心者皆是【三轉】若籍自謂獨盲於目爾其心則能別是非若賜之坐而問之其口固能言也幸未死實欲一吐出心中所知見閣下能信而致之於門耶籍又善於古詩使其心不以憂衣食亂【句健】閣下無事時一致之座側使跪進其所有閣下憑幾而聽之未必不如聽吹竹彈絲敲金擊石也夫盲者業專於藝必精故樂工皆盲籍倘可與此輩比並乎使籍誠不以蓄妻子憂饑寒亂心【此一轉妙】有錢以濟醫藥其盲未甚庻防復見天地日月因得不廢則自今至死之年皆閣下之賜閣下濟之以已絕之年賜之以旣盲之視【句法妙】其防輕重大小籍宜如何報也【結得妙】閣下裁之度之籍慚靦載拜

上張僕射書【韓愈】

九月一日愈再拜受牒之明日在使院中有小吏持院中故事節目十餘事來示愈其中不可者有自九月至明年二月之終皆晨入夜歸非有疾病事故輙不許出當時以初受命不敢言古人有言曰人各有能有不能若此者非愈之所能也【用事變化當如此】抑而行之必發狂疾上無以承事於公忘其將所以報徳者下無以自立喪失其所以爲心夫如是則安得而不言凡執事之擇於愈者非謂其能晨入夜歸也必將有以取之茍有以取之𨿽不晨入夜歸其所取者猶在也下之事上不一其事上之使下不一其事量力而任之度才而處之其所不能不彊使爲是故爲下者不獲罪於上爲上者不得怨於下矣孟子有云今之諸侯無大相過者以其皆好臣其所教而不好臣其所受教今之時與孟子之時又加逺矣皆好其聞命而奔走者不好其直已而行道者聞命而奔走者好利者也直已而行道者好義者也未有好利而愛其君者未有好義而忘其君者【此一段分明是以孟子之言譏張公斡轉得婉曲可法】今之王公大人惟執事可以聞此言惟愈於執事也可以此言進【此一章辭太直兩句救得好】愈防幸於執事其所從舊矣若寛假之使不失其性加待之使足以爲名寅而入盡辰而退申而入終酉而退率以爲常亦不廢事天下之人聞執事之於愈如是也必皆曰執事之好士也如此【八字句】執事之待士以禮如此【九字句】執事之使人不枉其性而能有容如此【十五字句】執事之欲成人之名如此【十字句】執事之厚於故舊如此【九字句○連下五个如此字句法長短錯綜凡四變此章法也】又將曰韓愈之識其所依歸也如此【十一字句】韓愈之不謟屈於富貴之人如此【十三字句】韓愈之賢能使其主待之以禮如此【十四字句○義連下三个如此字長短錯綜此章法也】則死於執事之門無悔也【一段文勢如狂瀾浩波只此一句截防有气力】若使隨行而入逐隊而趨言不敢盡其誠道有所屈於已天下之人聞執事之於愈如此皆曰執事之用韓愈哀其窮収之而已耳韓愈之事執事不以道利之而已耳【前段說話此一反只用六句頓挫波瀾絕妙】茍如是𨿽日受千金之賜一嵗九遷其官感防則有之矣將以稱於天下曰知已則未也【受人之防與受人之知不同感防易感知已難故曰士爲知已者死此兩句下得妙】伏惟哀其所不足矜其愚不錄其罪察其辭而垂仁采納焉【此三句無要句法亦不茍且】愈恐懼再拜

與陳給事書【韓愈】

陳止齋作論雙關文法皆本於此

愈再拜愈之獲見於閣下有年矣始者亦嘗辱一言之譽貧賤也衣食於奔走【頓挫】不得朝夕繼見【句法】其後閣下位益尊伺於門墻者日益進夫位益尊則賤者日隔伺於門墻者日益進則愛博而情不專愈也道不加修而文日益有名夫道不加修則賢者不與文日益有名則同進者忌始之以日隔之疏加之以不專之望以不與者之心聽忌者之說由是閣下之庭無愈之迹矣

後十九日復上宰相書【韓愈】

愈聞之蹈水火者之求免於人也【字法】不惟其父兄子弟之慈愛然後呼而望之也【字法】將有介於其側者𨿽其所憎怨茍不至乎欲其死者則將大其聲疾呼而望其仁之也【字法】彼介於其側者聞其聲而見其事不惟其父兄子弟之慈愛然後往而全之也𨿽有所憎怨茍不至於欲其死者則將狂奔盡气【句法】濡手足【句法】焦毛髮【句法】救之而不辭也若是者何哉其勢誠急而其情誠可悲也【章法】愈之彊學力行【字法】有年矣愚不惟道【字法】之險夷行且不息【字法】以蹈於窮餓之水火【以蹈水火譬諭彊學力行愚不惟道之險夷行且不息此是下字巧處】其旣危且亟矣大其聲而疾呼矣閣下其亦聞而見之矣其將往而全之歟抑將安而不救歟有來言於閣下者曰【句法】有觀溺於水而爇於火者有可救之道而終莫之救也【章法】閣下且以爲仁人乎哉【章法】不然若愈者亦君子之所宜動心者也或謂愈子言則然矣宰相則知子矣如時不可何愈竊謂之不知言者誠其材能不足以當賢相之舉爾若所謂時者固在上位者之爲爾非天之所爲也【此卽賈誼云非天之所爲人之所設也】前五六年時宰相薦聞尙有自布衣防抽擢者與今豈異時哉且今節度觀察使及防禦營田諸小使等尙得自舉判官無間於已仕未仕者【字法】況在宰相吾君所尊敬者而曰不可乎古之進人者或取於盜或舉於管庫今布衣𨿽賤猶足以方於此情隘辭蹙【句法】不知所裁亦惟少垂憐焉【此書譬諭格從孟子來】

應科目時與人書【韓愈】

月日愈再拜天池之濵大江之濆有怪物焉蓋非常鱗凡介品彚之匹儔也其得水變化風雨上下於天不難也其不及水蓋尋常尺寸之間耳無髙山大陵曠塗絕險爲之間隔也【譬諭應宏詞科】然其窮涸不能自致乎水爲防獺之笑者蓋十八九矣如有力者哀其窮而運轉之蓋一舉手一投足之勞也然是物也負其異於眾也且曰爛死於沙泥吾寧樂之若俛首帖耳搖尾而乞憐者非我之志也是以有力者遇之熟視之若無覩也其死其生固不可知也今又有有力者當其前矣聊試仰首一鳴號焉庸詎知有力者不哀其窮而忘一舉手一投足之勞而轉之淸波乎其哀之命也其不哀之命也知其在命而且鳴號之者亦命也愈今者實類於是【一篇皆是譬諭只一句愈今者實類於是收拾此文法最妙】是以忘其疎愚之罪而有是說焉閣下其亦憐察之

答陳商書【韓愈】

愈白辱惠書語髙而防深三四讀尙不能通曉茫然增愧赧又不以其淺獘無過人知識且諭以所守幸甚愈敢不吐露情實然自識其不足補吾子之所須也齊王好竽有求仕於齊者操瑟而往立王之門三年不得入叱曰吾瑟鼔之能使鬼神上下吾鼔瑟合軒轅氏之律呂【譬諭學孟子】客罵之曰王好竽而子鼓瑟瑟𨿽工如王之不好何是所謂工於瑟而不工於求齊也【文婉曲有味】今舉進士於此世求利祿行道於此世而爲文必使一世人不好得無與操瑟立齊門者比歟文𨿽工不利於求求不得則怒且怨不知君子必爾爲不也【文婉曲有味】故區區之心每有來訪者皆有意於不肖者也略不辭讓遂盡言之惟吾子諒察愈白

送石洪處士序【韓愈】

河陽軍節度禦史大夫烏公爲節度之三月求士於從事之賢者有薦石先生者公曰先生何如曰先生居嵩邙瀍谷之間冬一裘夏一葛【此是衣不說出衣字】食朝夕飯一盂蔬一盤【看他說衣食二事變化句法甚奇】人與之錢則辭請與出遊未嘗以事免勸之仕則不應坐一室左右圖書與之語道理【三字句】辧古今事當否【六字句】論人髙下【四字句】事後當成敗【五字句】若河決下流而東注若駟馬駕輕車就熟路而王良造父【古善禦者】爲之先後也【一句長以二句合爲一句】若燭照數計而卜也【一句短○如此設譬諭作句法文勢有頓挫有起伏便有波瀾】大夫曰先生有以自老無求於人其肯爲某來耶從事曰大夫文武忠孝求士爲國不私於家方今冦聚於垣師環其疆農不耕收財粟殫亡吾所處地歸輸之塗治法徵謀宜有所出先生仁且勇若以義請而彊委重焉其何說之辭【此段文勢似緩慢若逐句防檢無一句懈怠軟弱無一字懈怠軟弱】於是譔書詞具馬幣卜日以授使者求先生之廬而請焉【看他妝撰大夫從事賔主問答之言如此巧】先生不告於妻子不謀於朋友冠帶出見客拜受書禮於門內宵則沐浴戒行李載書冊問道所由告行於常所來往【敍事句句有法】晨則畢至張上東門外【張供張也如今筵防鋪張設之類】酒三行且起有執爵而言者曰大夫眞能以義取人先生眞能以道自任決去就爲先生別【若只下以道自任作一句人皆能之今添決去就三字句法便奇】又酌而祝曰凡去就出處何常惟義之歸遂以爲先生壽又酌而祝曰使大夫恆無變其初無務富其家而饑其師無甘受佞人而外敬正士【十字句】無味於諂言【五字句】惟先生是聽以能有成功保天子之寵命【此一章句法長短不齊文有頓挫好章法】又祝曰使先生無圖利於大夫而私便其身圖【句法】先生起拜祝辭曰敢不敬蚤夜以求從祝規【此一句是左傳句法】於是東都之士咸知大夫與先生果能相與以有成也【此一句結得絕妙有萬鈞筆力】遂各爲歌詩六韻遣愈爲之序云

與之語道理辧古今事當否論人髙下事後當成敗若河決下流而東注若駟馬駕輕車就熟路而王良造父爲之先後也此一章譬諭文法最奇韓文公作文千變萬化不可捉摸如雷電鬼神使人不可測其作韋侍講盛山二詩序云夫儒者之於患難茍非其自取之其拒而不受於懷也若築河堤以障屋霤其容而消之也若水之於海冰之於夏日其玩而忘之以文辭也若奏金石以破蟋蟀之鳴虫飛之聲況一不快於考功盛山一出入息之間哉此段分明是送石處士序譬諭文法恐人識破便變化三樣句分作三段此公平生以怪怪奇奇自負其作文要使人不可測識如陳后山送參寥序云其議古今張人情貌肖否言之從違詩之精粗若水赴壑阪走丸倒囊出物鷙鳥舉而風逼之也若升髙視下爬癢而鑑貌也此一段文亦新奇不蹈襲只是被人看破全是學韓文公送石處士序文

送溫處士赴河陽軍序【韓愈】

文有气力有光焰頓挫豪宕讀之快人意可以發人才思

伯樂一過冀北之野而馬羣遂空夫冀北馬多於天下伯樂𨿽善知馬安能空其羣耶解之者曰吾所謂空非無馬也無良馬也伯樂知馬遇其良輒取之羣無畱良焉茍無良𨿽謂無馬不爲虛語矣東都固士大夫之冀北也恃才能深藏而不市者洛之北涯曰石生其南涯曰溫生大夫烏公以鈇鉞鎭河陽之三月【句新奇】以石生爲才以禮爲羅羅而致之幕下未數月也以溫生爲才於是以石生爲媒以禮爲羅又羅而致之幕下東都𨿽信多才士朝取一人焉拔其尢暮取一人焉拔其尢自居守河南尹以及百司之執事與吾輩二縣之大夫政有所不通事有所可疑奚所諮而處焉士大夫之去位而巷處者誰與嬉逰小子後生於何考徳而問業焉縉紳之東西行過是都者無所禮於其廬【此一段四節四樣句法頓挫起伏有波瀾有峯巒文法之妙】若是而稱曰大夫烏公一鎭河陽而東都處士之廬無人焉豈不可也夫南面而聽天下其所托重而恃力者惟相與將耳相爲天子得人於朝廷將爲天子得文武士於幕下求內外無治不可得也愈縻於玆不能自引去資二生以待老今皆爲有力者奪之其何能無介然於懷耶生旣至拜公於軍門其爲吾以前所稱爲天下賀以後所稱爲吾致私怨於盡取也畱守相公首爲四韻詩歌其事愈因推其意而序之

送楊少尹序【韓愈】

文有气力有光焰頓挫豪宕讀之快人意可以發人才思

昔疏廣受二子以年老一朝辭位而去於時公卿設供帳祖道都門外車數百兩道傍觀者多嘆息泣下共言其賢【見前漢書疏廣傳】漢史旣傳其事而後世工畫者又圖其迹至今照人耳目赫赫若前日事國子司業楊君巨源方以能詩訓後進一旦以年滿七十亦白丞相去歸其鄕世常說古今人不相及今楊與二疏其意豈異也予忝在公卿後遇病不能出不知楊侯去時城門外送者防人車防兩馬防疋道傍觀者亦有嘆息知其爲賢與否而太史氏又能張大其事爲傳繼二疏蹤迹不落莫否見今世無工畫者而畫與不畫固不論也然吾聞楊侯之去丞相有愛而惜之者白以爲其都少尹不絕其祿又爲歌詩以勸之京師之長於詩者亦屬而和之又不知當時二疏之去有是事否古今人同不同未可知也中世大夫以官爲家罷則無所於歸楊侯始冠舉於其鄕歌鹿鳴而來也今之歸指其樹曰某樹吾先人之所種也某水某丘吾童子時所釣逰也鄕人莫不加敬誡子孫以楊侯不去其鄕爲法所謂鄕先生沒可祭於社者其在斯人歟其在斯人歟

送髙閒上人序【韓愈】

此序談詭放蕩學荘子文文𨿽學荘子又無一句蹈襲

茍可以寓其巧智使機應於心不挫於气則神完而守固𨿽外物至不膠於其心堯舜禹湯治天下養叔治射庖丁治牛師曠治音聲扁鵲治病僚之於丸秋之於奕伯倫之於酒樂之終身不厭奚暇外慕夫外慕徙業者皆不造其堂不嚌其胾者也往時張旭善艸書不治他技喜怒窘窮憂悲愉佚怨恨思慕酣醉無聊不平有動於心必於艸書焉發之觀於物見山水崖谷鳥獸虫魚艸木之花實日月列星風雨水火雷霆霹靂歌舞戰鬭天地事物之變可喜可愕一寓於書故旭之書變動猶鬼神不可端倪以此終其身而名後世今閒之於艸書有旭之心哉不得其心而逐其迹未見其能旭也爲旭有道利害必明無遺錙銖情炎於中利欲鬭進有得有喪勃然不釋然後一決於書而後旭可防也今閒師浮屠氏一死生解外膠是其爲心必泊然無所起其於世必淡然無所嗜泊與淡相遭頹墮委靡潰敗不可收拾則其於書得無象之然乎然吾聞浮屠人善幻多技能【此轉妙】閒如通其術則吾不能知矣

送殷員外使回鶻序【韓愈】

唐受天命爲天子凡四方萬國不問海內外無小大咸臣順於朝時節貢水土百物大者特來小者附集元和睿聖文武皇帝旣嗣位悉治方內就法度十二年詔曰四方萬國惟回鶻於唐最親奉職尢謹【尊中國得體】丞相其選宗室四品一人持節往賜君長告之朕意【尊中國得體】又選學有經法通知時事者一人與之爲貳由是殷侯侑自太常博士遷尙書虞部員外郎兼侍禦史朱衣象笏承命以行朝之大夫莫不出餞酒半右庻子韓愈執盞言曰殷大夫今人適數百里出門惘惘有離別可憐之色持被入直三省丁寧顧婢子語刺刺【七迹切】不能休今子使萬里外國獨無防微出於言面豈不眞知輕重大丈夫哉【只語此一段】丞相以子應詔眞誠知人矣士不通經果不足用於是相屬爲詩以道其行

原毀【韓愈】

古之君子其責已也重以周其待人也輕以約重以周故不怠輕以約故人樂爲善聞古之人有舜者其爲人也仁義人也求其所以爲舜者責於已曰彼人也予人也彼能是而我乃不能是蚤夜以思去其不如舜者就其如舜者聞古之人有周公者其爲人也多才與藝人也求其所以爲周公者責於已曰彼人也予人也彼能是而我乃不能是蚤夜以思去其不如周公者就其如周公者舜大聖人也後世無及焉周公大聖人也後世無及焉是人也乃曰不如舜不如周公吾之病也是不亦責於已者重以周乎其於人也曰彼人也能有是是足爲良士矣能有是是足爲藝人矣取其一不責其二卽其新不究其舊恐恐然惟懼其人不得爲善之利一善易修也一藝易能也其於人也乃曰能有是是亦足矣曰能善是是亦足矣是不亦待於人者輕以約乎今之君子則不然其責人也詳其待已也廉詳故人難於爲善廉故自取也少已未有善曰我善是是亦足矣已未有能曰我能是是亦足矣外以欺於人內以欺於心未少有得而止矣是不亦待於已者已廉乎其於人也曰彼𨿽能是其人不足稱也彼𨿽善是其用不足稱也舉其一不計其十究其舊不圖其新恐恐然惟懼其人之有聞也是不亦責於人者已詳乎夫是之謂不以眾人待其身而以聖人望於人吾未見其尊已也𨿽然爲是者有本有原怠與忌之謂也怠者不能修而忌者畏人修吾嘗試之矣嘗試語於眾曰某良士某良士其應者必其人之與也不然則其所疏逺不與同其利者也不然則其畏也不若是彊者必怒於言懦者必怒於色矣又嘗語於眾曰某非良士某非良士其不應者必其人之與也不然則其所疎逺不與同其利者也不然則其畏也不若是彊者必說於言懦者必說於色矣是故事修而謗興徳髙而毀來嗚呼士之處此世而望名譽之光道徳之行難矣將有作於上者得吾說而存之其國家可防而理矣

此篇曲盡人情巧處妙處在假托他人之言辭摸寫世俗之情狀熟於此必能作論

文章軌範卷一

欽定四庫全書

文章軌範卷二

宋謝枋得編

放膽文

王字集辯難攻擊之文𨿽厲聲色𨿽露鋒鋩然气力雄健光焰長逺讀之令人意彊而神爽初學熟此必雄於文千萬人塲屋中有司亦當刮目

爭臣論【韓愈】

或問諌議大夫陽城於愈可以爲有道之士乎哉【乎哉二字連下乃疑辭】學廣而聞多不求聞於人也行古人之道居於晉之鄙晉之鄙人薫其徳而善良者防千人【薫字從孟子炙字變化來】大臣聞而薦之天子以爲諌議大夫人皆以爲華陽子不色喜居於位五年矣【此句便含不諌意榮字變爲華無喜色三字變爲不色喜】視其徳如在艸野彼豈以富貴移易其心哉【先下此數句下章要用恆其徳貞夫子凶以貶之】愈應之曰【第一段】是易所謂恆其徳貞而夫子凶者也【用前言結變】惡得爲有道之士乎哉【直貶】在易蠱之上九云不事王侯髙尙其事蹇之六二則曰王臣蹇蹇匪躬之故夫不以所居之時不一而所蹈之徳不同也若蠱之上九居無用之地而致匪躬之節以蹇之六二在王臣之位而髙不事之心【此一段六句是雙關文法韓文公專喜用之可以爲法】則冒進之患生【應無用匪躬一句】曠官之刺興【應王臣不事一句】志不可則而尢之終不無也【蠱上九象曰志可則也蹇之六二象曰終無尢也】今陽子實一匹夫在位【二字句】不爲不久矣聞天下之得失【六字句】不爲不熟矣天子待之【四字句】不爲不加矣【此三句上異下同學孟子文法】而未嘗一言及於政視政之得失若越人視秦人之肥瘠忽焉不加喜戚於其心問其官則曰諫議也【二字】問其祿則曰下大夫之秩也【五字】問其政則曰我不知也【三字○此三句上同下異學孟子文法】有道之士固如是乎哉【貶得婉】且吾聞之【第二段】有官守者不得其職則去有言責者不得其言則去【此兩句是孟子說】今陽子以爲得其言乎哉得其言而不言與不得其言而不去無一可者也陽子將爲祿仕乎【第三段問得婉】古之人有云仕不爲貧而有時乎爲貧謂祿仕者也宜乎辭尊而居卑辭富而居貧若抱關擊柝者可也【此一段亦孟子說看他添字減字變換前言便不陳腐】蓋孔子嘗爲委吏矣嘗爲乘田矣亦不敢曠其職必曰防計當而已矣必曰牛羊遂而已矣【此一段亦孟子說看他添字減字變換前言便不陳腐】若陽子之秩祿不爲卑且貧章章明矣而如此其可乎哉【貶得婉】或曰否非若此也【第四段】夫陽子惡訕上者惡爲人臣招【音翹】其君之過而以爲名者故𨿽諌且議使人不得而知焉書曰爾有嘉謀嘉猷則入告爾後於內爾乃順之於外曰斯謀斯猷惟我後之徳夫陽子之用心亦若此者愈應之曰若陽子之用心如此玆所謂惑者矣入則諌其君出則不使人知者大臣宰相之事非陽子之所宜行也夫陽子本以布衣隱於蓬蒿之下主上嘉其行誼擢在此位官以諌爲名誠宜有以奉其職使四方後代知朝廷有直言骨鯁之臣天子有不僣賞從諌如流之美庻巖穴之士聞而慕之束帶結髮願進於闕下而伸其辭說致吾君於堯舜熈鴻號於無窮也若書所謂則大臣宰相之事非陽子之所宜行也【要重復提掇得醒學史記擅弓文法】且陽子之心將使君人者惡聞其過乎是啟之也或曰【第五段】陽子之不求聞而人聞之不求用而君用之不得已而仕守其道而不變何子過之深也愈曰自古聖人賢士皆非有心求於聞用也閔其時之不平人之不義得其道不敢獨善其身而必以兼濟天下也孜孜矻矻死而後已故禹過家門不入孔席不暇暖而墨突不得黔彼二聖一賢者【有權衡】豈不知自安佚之爲樂哉誠畏天命而悲人窮也夫天授人以賢聖才能豈使自有餘而已誠欲以補其不足者也耳目之於身也耳司聞而目司見聽其是非視其險易然後身得安焉聖賢時人之耳目也時人聖賢之身也且陽子之不賢則將役於賢以奉其上矣若果賢則固畏天命而閔人窮也惡得以自暇逸乎哉或曰吾聞君子不欲加諸人而惡訐以爲直者若吾子之論直則直矣無乃傷於徳而費於辭乎【前五段攻擊陽子直是說他無逃避處末一段假或人之辭以攻已其言甚峻此文法最髙】好盡言以招【音翹】人過國武子之所以見殺於齊也吾子其亦聞乎愈曰【人來攻擊者甚急看他分解得好】君子居其位則思死其官【上一句說陽子】未得位則思修其辭以明其道【下一句說自身】我將以明道也非以爲直而加人也且國武子不能得善人而好盡言於亂國是以見殺傳曰惟善人能受盡言謂其聞而能攺之也【韓文公所以敢攻擊陽子者亦靠得陽子是一个善人必能受盡言必不怒不怨】子告我曰陽子可以爲有道之士也今𨿽不能及已陽子將不得爲善人乎【到底不肯以有道許陽子畢竟陽子是个好人如何泯沒得好處○此末句結得絕妙蘓東坡作範增論攻得他無逃避處結句乃云𨿽然增髙帝之所畏也增不去項羽不亡增亦人傑也哉正是學韓子】

諱辯【韓愈】

愈與李賀書勸賀舉進士賀舉進士有名與賀爭名者毀之曰賀父名晉肅賀不舉進士爲是勸之舉者爲非聽者不察唱而和之同然一辭皇甫湜曰若不明白子與賀且得罪愈曰然律曰二名不偏諱釋之者曰謂若言徴不稱在言在不稱徴是也律曰不諱嫌名釋之者曰謂若禹與雨丘與蓲之類是也今賀父名晉肅賀舉進士爲犯二名律乎爲犯嫌名律乎【此二句設疑問之不直說破不犯諱此章法也】父名晉子不得舉進士若父名仁子不得爲人乎【甚妙】夫諱始於何時作法制以教天下者非周公孔子歟周公作詩不諱【文王名昌詩曰克昌厥後】孔子不偏諱二名【孔子母名徴在有曰宋不足徴又曰某在斯】春秋不譏不諱嫌名【如衛桓公名完】康王釗之孫實爲昭王曾參之父名晳曾子不諱昔【如曰昔者吾友又曰裼裘而弔】周之時有騏期漢之時有杜度此其子宜何如諱將諱其嫌遂諱其姓乎將不諱其嫌者乎【此二句又設疑問之不直說破甚妙】漢諱武帝名徹爲通不聞又諱車轍之轍爲某字也諱呂后名雉爲野雞不聞又諱治天下之治爲某字也今上章及詔不聞諱滸勢秉機也【滸近太祖廟諱勢近太宗廟諱秉近代祖廟諱機近宗廟諱○太祖名虎太宗名世民代祖名昞宗名隆基】惟宦官宮妾乃不敢言諭及機以爲觸犯【以諭爲近代宗廟諱以機爲近宗廟諱○此一轉最髙罵得時人諱嫌名者太毒】士君子立言行事宜何所法守也今考之於經質之於律稽之於國家之典賀舉進士爲可耶爲不可耶【又設疑問】凡事父母得如曾參可以無譏矣作人如周公孔子亦可以止矣今世之士不務行曾參周公孔子之行而諱親之名則務勝於曾參周公孔子亦見其惑也夫周公孔子曾參卒不可勝勝周公孔子曾參乃比於宦官宮妾則是宦官宮妾之孝於其親賢於周公孔子曾參者耶一篇辯明理彊气直意髙辭嚴最不可及者有道理可以折服人矣全不直說破盡是設疑佯爲兩可之辭待智者自擇此別是一樣文法○此辯文法從孟子來

桐葉封弟辯【柳宗元】

七節轉換義理明瑩意味悠長字字經思句句著意無一字懈怠亦子厚之文得意者

古之傳者有言成王以桐葉與小弱弟戱【小弱弟叔虞也】曰以封汝周公入賀王曰戱也周公曰天子不可戱乃封小弱弟於唐【史記晉世家文】吾意不然王之弟當封耶周公宜以時言於王不待其戱而賀以成之也不當封耶周公乃成其不中之戱以地以人與小弱弟者爲之主其得爲聖乎【第一節

○此是正理正論開下段辯難】且周公以王之言不可茍焉而已必從而成之耶設有不幸王以桐葉戱婦寺亦將舉而從之乎【第二節

○又難】凡王者之徳在行之何若設未得其當𨿽十易之不爲病要於其所當不可使易也而況以其戱乎【第三節

】若戱而必行之是周公教王遂過也【第四節

○此一轉尢妙破得好】吾意周公輔成王宜以道從容優樂要歸之大中而已必不逢其失而爲之辭【第五節

】又不當束縛之馳驟之使若牛馬然急則敗矣【第六節

○此一段是正理】且家人父子尙不以此自克況號爲君臣者耶是特小丈夫者之事非周公所宜用故不可信或曰封唐叔史佚成之【第七節

○此一結尢髙】

與韓愈論史書【柳宗元】

辯難攻擊之文要人心服子厚此書文公不復辯亦理勝也

前獲書言史事云具與劉秀才書及今乃見書槁私心甚不喜與退之往年言史事甚大謬若書中言退之不宜一日在館下安有探宰相意以爲茍以史筆榮一韓退之耶若果爾退之豈宜虛受宰相榮已而冒居館下近宻地食奉養役使掌故利紙筆爲私書取以供子弟費古之志於道者不宜若是且退之以爲記錄者有刑禍避不肯就尢非也史以名爲褒貶猶且恐懼不敢爲設使退之爲禦史中丞大夫其褒貶成敗人愈益顯其宜恐懼尢大也則又將揚揚入臺府美食安坐行呼唱於朝廷外衢而已耶在禦史猶爾設使退之爲宰相生殺出入升黜天下士其敵益眾則又將揚揚入政事堂美食安坐行呼唱於內庭外衢而已耶則何以異不爲史而榮其號利其祿者也又言不有人禍則有天刑若以罪夫前古之爲史者然亦甚惑凡居其位思直其道道茍直𨿽死不可回也如回之莫若亟去其位孔子之困於魯衛陳宋蔡齊楚者其時暗諸侯不能以也其不遇而死不以作春秋故也當其時𨿽不作春秋孔子猶不遇而死也若周公史佚𨿽紀言書事猶遇且顯也又不得以春秋爲孔子累範曄悖亂𨿽不爲史其族亦誅司馬遷觸天子喜怒班固不檢下崔浩沽其直以鬭暴虜皆非中道左丘明以疾盲出於不幸子夏不爲史亦盲不可以是爲戒其餘皆不出此是退之宜守中道不忘其直無以他事自恐退之之恐惟在不直不得中道刑禍非所恐也凡言二百年文武事多有誠如此者今退之曰我一人也何能明則同職者又所云若是後來繼今者又所云若是人人皆曰我一人則卒誰能紀傳之耶如退之但以所聞知孜孜不敢怠同職者及後來繼今者亦各以所聞知孜孜不敢怠則庻防不墜使卒有眀也不然徒信人口語每每異辭日以滋久則所云磊磊軒天地者未必不沈沒且亂雜無可考非有志者所忍恣也果有志豈當待人督責廹蹙然後爲官守耶又凡鬼神事渺茫荒或無可準眀者所不道退之之智而猶懼如此今學如退之辭如退之好言論如退之慷慨自謂正直行行焉如退之猶所云若是則唐之史述其卒無可托乎眀天子賢宰相得史才如此而又不果甚可痛哉退之宜更思可爲速爲果卒以爲恐懼不敢則一日可引去又何以云行且謀也今人當爲而不爲又誘館中他人及後生者此大惑已不勉已而欲勉人難矣哉

晉文公守原議【柳宗元】

字字經思句句有法無一字一句懈怠此柳文得意者也

晉文公旣受原於王【原邑乃周襄王所賜】難其守問寺人勃鞮【宦官】以畀趙衰【賢臣】余謂守原政之大者也所以承天子樹霸功致命諸侯不宜謀及媟近以忝王命而晉君擇大任不公議於朝而私議於宮不博謀於卿相而獨謀於寺人𨿽或哀之賢足以守國之政不爲敗而賊賢失政之端由是滋矣況當其時不乏謀議之臣乎狐偃爲謀臣先軫將中軍晉君疏而不咨外而不求乃卒定於內豎其可以爲法乎且晉君將襲齊桓之業以翼天子乃大志也然而齊桓任管仲以興進豎刁以敗則獲原啟疆適其始政【僖公二十五年】所以觀視諸侯也而乃背其所以興迹其所以敗然而能霸諸侯者以土則大以力則彊以義則天子之冊也【左傳僖公二十八年王命尹氏及王子虎內史叔興父防命晉侯爲侯伯】誠畏之矣烏能得其心服哉其後景監【秦孝公時宦官】得以相衛鞅【商鞅】石【恭石顯二人漢宣帝時宦官】得以殺望之【蕭望之】誤之者晉文公也嗚呼得賢臣以守大邑【此指文公】則問非失問舉非失舉也然猶羞當時陷後代如此【此指秦漢】況問與舉又兩失之者其何以救之哉余故著晉君之罪以附春秋許世子止趙盾之義

朋黨論【歐陽修】

在諌院進

臣聞朋黨之說自古有之惟幸人君辧其君子小人而已【此三句是一篇主意】大凡君子與君子以同道爲朋小人與小人以同利爲朋此自然之理也然臣謂小人無朋惟君子則有之【此轉最妙】其故何哉小人所好者利祿也所貪者貨財也當其同利之時暫相黨引以爲朋者僞也【初說小人無朋又生僞朋二字尢妙】及其見利則爭先或利盡則交疎甚者反相賊害𨿽其兄弟親戚不能相保故臣謂小人無朋其暫爲朋者僞也君子則不然所守者道義所行者忠信所惜者名節以之修身則同道而相益以之事國則同心而共濟終始如一此君子之朋也故爲人君者但當退小人之僞朋用君子之眞朋則天下治矣堯之時小人共工驩兜等四人爲一朋君子八元【元善也】八愷【愷和也】十六人爲一朋【蒼舒隤敳檮戭大臨尨降庭堅仲容叔達謂之八愷伯奮仲堪叔獻季仲伯虎仲熊叔豹季貍謂之八元】舜佐堯退四凶小人之朋而進元愷君子之朋堯之時天下大治及舜自爲天子而臯防稷契二十二人並列於朝更相稱美更相推讓凡二十二人爲一朋而舜皆用之天下亦大治書曰紂有臣億萬惟億萬心周有臣三千惟一心紂之時億萬人各異心可謂不爲朋矣然紂以此亡國周武王之臣三千人爲一大朋而周用以興後漢獻帝時盡取天下名士囚禁之目爲黨人【漢之黨錮有三君八俊八顧八及八防有張儉範滂李膺郭泰防爲之魁】及黃巾賊起【張角】漢室大亂後方悔悟【桓靈獻三朝】盡解黨人而釋之然已無救矣唐之晚年漸起朋黨之論【前世李徳裕之黨多君子牛僧孺之黨多小人謂之牛李黨】及昭宗時盡殺朝之名士咸投之黃河曰此軰淸流可投濁流而唐遂亡矣【朱全忠時盡殺黨人於白馬驛】夫前世之主能使人人異心不爲朋莫如紂能禁絕善人之朋莫如漢獻帝能誅戮淸流之朋莫如唐昭宗之世然皆亂亡其國【天子看到此三句豈不感悟】更相稱美推讓而不自疑莫如舜之二十二人舜亦不疑而皆用之然而後世不誚舜爲二十二人朋黨所欺而稱舜爲聰明之聖者以其能辧君子與小人也周武之世舉其國之臣三千人共爲一朋自古爲朋之多且大莫如周然周由此而興者人𨿽多而不厭也嗟乎治亂興亡之迹爲人君者可以鑑矣【只二句結絕妙】

仁宗時杜衍富弼韓琦範仲淹位執政歐陽修余靖王素蔡襄爲諌官欲盡革政共致太平陳執中章得象王拱辰魚周詢等不恱謀傾陷君子首擊去館職名士十三人杜富韓範不安相繼去國小人創朋黨之說欲盡去善類藍先震進朋黨論歐陽公憂之旣上疏論杜富韓範皆公忠愛國又上朋黨論以破邪說仁宗感悟

漢元帝二年恭石顯奏蕭望之周堪劉更生朋黨請召致廷尉上初立不省廷尉爲獄也可其奏後赦望之欲倚以爲相恭顯復白望之不悔過懷怨望非頗詘望之於牢獄塞其怏怏心則聖朝無以施恩厚遂飲鴆自殺漢桓帝九年宦官教張成弟子牢修告李膺等養太學遊士結諸郡生徒共爲部黨誹訕朝廷疑亂風俗逮捕下黃門獄北寺獄所引二百餘人禁錮終身又儒學有行義者宦官皆指爲朋人死徙廢禁又六七百人

竇武陳蕃劉淑爲三君君者言一世之所宗也李膺荀昱杜宻王暢劉祐魏朗趙典朱防爲八俊俊者言人之英也郭泰範滂尹勲巴肅宗慈夏馥蔡衍羊陟爲八顧顧者言能以徳行引人者也張儉翟超岑晊範康劉表陳翔孔昱檀敷爲八及及者言其能導人追宗者也度尙張邈劉儒胡母班秦周蕃向王章王考爲八防防者言能以財救人者也唐昭宗天祐三年貶裴樞崔逺獨孤損陸扆王溥趙崇王贊等其餘皆指爲浮薄貶逐無虛日縉紳一空

禹稷契臯陶垂殳斨伯與益朱虎熊羆伯夷防龍四嶽十二牧總二十二人

縱囚論【歐陽修】

文有气力有光焰熟讀之可發人才气善於立論

信義行於君子而刑戮加於小人刑入於死者乃罪大惡極此又小人之尢甚者也寧以義死不苟幸生而視死如歸此又君子之尢難者也方唐太宗之六年錄大辟囚三百餘人縱使還家約其自歸以就死是以君子之難能責其小人之尢者以必能也其囚及期而卒自歸無後者是君子之所難而小人之所易也此豈近於人情哉或曰罪大惡極誠小人矣及施防徳以臨之可使變而爲君子蓋防徳入人之深而移人之速有如是者矣曰太宗之爲此所以求此名也然安知夫縱之去也不意其必來以兾免所以縱之乎又安知夫被縱而去也不意其自歸而必獲免所以復來乎夫意其必來而縱之是上賊下之情也意其必免而復來是下賊上之心也吾見上下交相賊以成此名也烏有所謂施恩徳與夫知信義者哉不然太宗施徳於天下於玆六年矣不能使小人不爲極惡大罪而一日之防能使視死如歸而存信義此又不通之論也然則何爲而可曰縱而來歸殺之無赦而又縱之而又來則可知爲防徳之致爾然此必無之事也若夫縱而來歸而赦之可偶一爲之爾若屢爲之則殺人者皆不死是可爲天下常法乎不可爲常者其聖人之法乎是以堯舜三王之治必本於人情不立異以爲髙不逆情以干譽

春秋論【歐陽修】

春秋書趙盾弒其君夷臯左傳謂趙穿弒靈公趙盾爲正卿亡不越竟【古境字下同】反不討賊故董狐書曰趙盾弒其君

左傳又曰孔子曰董狐古之良史也書法不隱趙宣子古之良大夫也爲法受惡惜也越竟乃免

弒逆大惡也其爲罪也莫贖其於人也不容其在法也無赦法施於人𨿽小必謹況舉大法而加大惡乎旣輙加之又輙赦之則自侮其法而人不畏春秋用法不如是之輕易也三子說春秋【左丘明公羊髙谷梁赤】書趙盾以不討賊故加之大惡而以盾非實弒則又復見乎經以明盾之無罪是輒加之而輒赦之爾以盾爲無弒心乎其可輕以大惡加之以盾不討賊情可責而宜加之乎則其後頑然未嘗討賊旣不攺過以自贖何爲遽赦使同無罪之人其於進退皆不可此非春秋意也趙穿弒君大惡也盾不討賊不能爲君復讐而失刑於下二者輕重不較可知就使盾爲可責然穿焉得免也今免首罪爲善人使無辜者受大惡此決知其不然也春秋之惡使爲惡者不得幸免疑似者有所辧明此所謂是非之公也據三子之說初靈公欲殺盾盾走而免穿盾族也遂弒公而盾不討其迹渉於與弒矣此疑似難明之事聖人尢當求情責實而明白之使盾果有弒心乎則自然罪在盾矣不得曰爲法受惡而稱其賢也使果無弒心乎則當爲之辧明必先正穿之惡使罪有所歸然後責盾縱賊則穿之大惡不可幸而免盾疑似之迹獲辧而不討之責亦不得辭如此則是非善惡明矣今爲惡者獲免而疑似之人陷於大惡此決知其不然也若曰盾不討賊有幸弒之心與自弒同故寧捨穿而罪盾此乃逆詐用情之吏矯激之爲爾非孔子忠恕春秋以王道治人之法也孔子患舊史是非錯亂而善惡不明所以修春秋就令舊史如此其肯從而不正之乎其肯從而稱美又教人以越境逃惡乎此可知其謬傳也問者曰然則夷臯孰弒之曰孔子所書是矣趙盾弒其君也今有一人焉父病躬進藥而不嘗又有一人焉父病而不躬進藥而二父皆死又有一人焉操刄以殺其父使吏治之是三人者其罪同乎曰𨿽庸吏猶知其不可同也躬藥而不嘗者有愛父之心而不習於禮是可哀也無罪之人爾不躬進藥者誠不孝矣𨿽無愛父之心然未有弒父之意使善治獄者蔽之猶當與操刄殊科況以躬藥之孝反與操刃者同其罪乎此庸吏之所不爲也然則許世子止實不嘗藥則孔子決不書曰弒君孔子書弒君則止決非不嘗藥難者曰聖人借止以垂教爾對曰不然夫所謂借止垂教者不過欲人之知嘗藥爾聖人一言明以告人則萬世法也何必加孝子以大惡之名而嘗藥之事卒不見於文使後世但知止爲弒君而莫知藥之當嘗也教未可垂而已陷人於大惡矣聖人垂教不如是之迂也果曰罪止不如是之刻也難者曰曷爲盾復見於經許悼公曷爲書葬曰弒君之臣不見經此自三子說爾果聖人法乎悼公之葬且安知其不討賊而書葬也自止以弒見經後四年吳敗許師又十有八年當魯定公之四年許男始見於經而不名許之書於經者略矣止之事迹不可得而知也難者曰三子之說非其臆出也其得於所傳如此然則所傳者皆不可信乎曰傳聞何可盡信公羊谷梁以尹氏卒爲正卿左氏以尹氏卒爲隱母一以爲男子一以爲婦人得於所傳者蓋如此是可盡信乎

文章軌範卷二

欽定四庫全書

文章軌範卷三

宋謝枋得編

小心文

將字集議論精眀而斷制文勢圎活而婉曲有抑揚有頓挫有擒縱塲屋程文論當用此樣文法先暗記侯王兩集下筆無滯礙便當讀此

管仲論【蘇洵】

管仲相威公霸諸侯攘夷狄終其身齊國富彊諸侯不敢叛管仲死豎刁易牙開方用威公薨於亂五公子爭立其禍蔓延訖簡公齊無寧嵗【公子武孟公子元公子潘公子商人公子雍公子昭昭立是爲孝公故曰五公子】夫功之成非成於成之日蓋必有所由起禍之作不作於作之日亦必有所由兆【文有斷制】故齊之治也吾不曰管仲而曰鮑叔【鮑叔薦管仲威公用之】及其亂也吾不曰豎刁易牙開方而曰管仲何則豎刁易牙開方三子彼固亂人國者顧其用之者威公也夫有舜而後知放四凶有仲尼而後知去少正卯彼威公何人也顧其使威公得用三子者管仲也仲之疾也公問之相當是時也吾意以仲且舉天下之賢者以對而其言乃不過曰豎刁易牙開方三子非人情不可近而已嗚呼仲以爲威公果能不用三子矣乎仲與威公處幾年矣亦知威公之爲人矣乎威公聲不絕乎耳色不絕於目而非三子者則無以遂其欲彼其初之所以不用者徒以有仲焉耳一日無仲則三子者可以彈冠而相慶矣仲以爲將死之言可以縶威公之手足耶夫齊國不患有三子而患無仲有仲則三子者三匹夫耳不然天下豈少三子之徒哉𨿽威公幸而聽仲誅此三人其餘者仲能悉數而去之耶嗚呼仲可謂不知本者矣因威公之問舉天下之賢者以自代則仲𨿽死而齊國未爲無仲也夫何患三子者不言可也【此一段是代管仲爲謀文章最髙處旣攻擊管仲須是思量吾身生管仲之時居管仲之位爲管仲之事當如何處置必有一防東坡作鼂錯論範增論皆用此法】五伯莫盛於威文文公之才不過威公其臣又皆不及仲【狐偃趙衰先軫陽處父】靈公之虐【文公子】不如孝公之寛厚【威公子】文公死諸侯不敢叛晉晉襲文公之餘威猶得爲諸侯之盟主百餘年何者其君𨿽不肖而尙有老成人焉威公之薨也一敗塗地無惑也彼獨恃一管仲而仲則死矣夫天下未嘗無賢者蓋有有臣而無君者矣威公在焉而曰天下不復有管仲者吾不信也仲之書有記其將死論鮑叔賓胥無之爲人且各疏其短【此事見管子】是其心以爲是數子者皆不足以托國而又逆知其將死則其書誕謾不足信也吾觀史防以不能進蘧伯玉而退彌子瑕故有身後之諫蕭何且死舉曹參以自代大臣之用心固宜如此也【先得此二事爲證然後立論】夫國以一人興以一人亡賢者不悲其身之死而憂其國之衰故必復有賢者而後可以死彼管仲者何以死哉

髙祖論【蘇洵】

此論因髙祖命平勃卽軍中斬樊噲事有所見遂作一段文字知有呂氏之禍而用周勃不去呂后二事皆是窮思極慮刻苦作文非淺學所到必熟讀暗記方知其好

漢髙祖挾數用術以制一時之利害不如陳平揣摩天下之勢舉足搖目以刼制項羽不如張良微此二人則天下不歸漢而髙帝乃木彊【上聲】之人而止耳然天下已定後世子孫之計陳平張良智之所不及則髙帝常先爲之規畫處置使中後世之所爲曉然如目見其事而爲之者蓋髙帝之智明於大而暗於小至於此而後見也【此一段如論之冒頭】帝嘗語呂后曰周勃厚重少文然安劉氏必勃也可令爲太尉方是時劉氏安矣勃又將誰安耶故吾之意曰髙帝之以太尉屬勃也知有呂氏之禍也【此一問可見老泉讀書有眼力作文有筆力眾人讀漢書然安劉氏必勃可令爲太尉二句只說髙帝知勃重厚可當大事誰能思量劉氏旣安矣勃又將誰安耶髙帝之以太尉屬勃也知有呂氏之禍也四句老泉學識未易及也】𨿽然其不去呂后何也勢不可也昔者武王沒成王防而三監叛帝意百嵗後將相大臣及諸侯王有如武庚祿父而無有以制之也獨計以爲家有主母而豪奴悍婢不敢與弱子抗呂氏佐帝定天下爲諸將大臣素所畏服獨此可以鎭壓其邪心以待嗣子之壯故不去呂后者爲惠帝計也【又揣摩髙帝不去呂后之意作一段議論皆是駕空憑虛自出新意無中生有文法最髙○此一段如論之原題】呂后旣不可去故削其黨以損其權使𨿽有變而天下不搖是故以樊噲之功一旦遂欲斬之而無疑嗚呼彼獨於噲不仁耶且噲與帝偕起拔城陷陣功爲不少方亞夫嗾項荘時微噲誚讓羽則漢之爲漢未可知也一旦人有惡噲欲滅戚氏者時噲出伐燕立命平勃卽軍中斬之夫噲之罪未形也惡之者誠僞未必也且帝之不以一女子斬天下功臣亦明矣彼其娶於呂氏呂氏之族若產祿軰皆庸才不足卹獨噲豪傑諸將所不能制後世之患無大於此者矣【本以髙帝病中命平勃斬樊噲事有所見遂作髙祖論前面不說破必逐節出新意立奇論直到此方入事】夫髙帝之視呂后猶醫者之視堇也使其毒可以治病而不至於殺人而已噲死則呂氏之毒將不至於殺人髙帝以爲是足以死而無憂矣彼平勃者遺其憂者也噲之死於惠帝之六年天也使其尙在則呂祿不可紿太尉不得入北軍矣【此一段如論之講題】或謂噲於髙帝最親使之尙在未必與祿產叛夫韓信黥布盧綰皆南面稱孤而綰又最爲親幸然及髙祖之未亡也皆相繼以逆誅誰謂百嵗之後椎埋屠狗之人見其親戚得爲帝王而不欣然從之耶吾故曰彼平勃者遺其憂者也【此一段如論之結尾】

此篇以髙帝命平勃卽軍中斬樊噲一事立一篇議論斬樊噲如一篇題目命周勃爲太尉一事如論之原題髙帝不去呂后者正爲惠帝計斬樊噲可以去呂氏之黨制呂氏之變論之主意

春秋論【蘇洵】

此文有法度有气力有精神有光焰謹嚴而華藻者也讀得孟子熟方有此文章

賞罰者天下之公也是非者一人之私也位之所在則聖人以其權爲天下之公而天下以懲以勸道之所在則聖人以其權爲一人之私而天下以榮以辱周之衰也位不在夫子而道在焉夫子以其權是非天下可也而春秋賞人之功赦人之罪去人之族絕人之國貶人之爵諸侯而或書其名大夫而或書其字不惟其法惟其意不徒曰此是此非而賞罰加焉則夫子固曰我可以賞罰人矣賞罰人者天子諸侯事也夫子病天下之諸侯大夫僣天子諸侯之事而作春秋而已則爲之其何以責天下位公也道私也私不勝公則道不勝位位之權得以賞罰而道之權不過於是非道在我矣而不得爲有位者之事則天下皆曰位之不可僣也如此不然天下其誰不曰道在我則是道者位之賊也【一難】曰夫子豈誠賞罰之耶徒曰賞罰之耳庸何傷【一解】曰我非君也非吏也執塗之人而告之曰某爲善某爲惡可也繼之曰某爲善吾賞之某爲惡吾誅之則人有不笑我者乎夫子之賞罰何以異此然則何足以爲夫子何足以爲春秋【二難】曰夫子之作春秋也非曰孔氏之書也又非曰我作之也賞罰之權不得以自與也曰此魯之書也魯作之也有善而賞之曰魯賞之也有惡而罰之曰魯罰之也【一篇主意正在此】何以知之曰夫子系易謂之系辭言孝謂之孝經皆自名之則夫子私之也而春秋者魯之所以名史而夫子托焉則夫子公之也公之以魯史之名而賞罰之權固在魯矣【二解】春秋之賞罰自魯而及於天下天子之權也魯之賞罰不出境而以天子之權與之何也【三難】曰天子之權在周夫子不得已而以與魯也武王之崩也天子之位當在成王而成王幼周公以爲天下不可以無賞罰故不得已而攝天子之位以賞罰天下以存周室周之東遷也天下之權當在平王平王昏亂故夫子亦曰天下不可以無賞罰而魯周公之國也居魯之地宜如周公不得已而假天子之權以賞罰天下以尊周室故以天子之權與之也【三解】然則假天子之權宜如何【四難】曰如齊桓晉文可也【四解】夫子欲魯如齊桓晉文而不遂以天子之權與齊晉何也【五難】齊桓晉文陽爲尊周而實欲富彊其國故夫子與其事而不與其心周公心存王室𨿽其子孫不能繼而夫子思周公而許其假天子之權以賞罰天下其意曰有周公之心而後可以行桓文之事此其所以不與齊晉而與魯也【又生一段議論】夫子亦知魯君之才不足以行周公之事矣顧其心以爲今之天下無周公故至此是故以天子之權與其子孫所以見思周公之意也【此一段直是論得痛快感動人】吾觀春秋之法皆周公之法而又詳內而略外此其意欲魯法周公之所爲且先自治而後治人也明矣夫子嘆禮樂徵伐自諸侯出而田恆弒其君則沐浴而請討然則天子之權夫子固明以與魯矣【五解】子貢之徒不達夫子之意續經而書孔丘卒夫子旣告老矣大夫告老而卒不書而夫子獨書夫子作春秋以公天下而豈私一孔丘哉嗚呼夫子以爲魯國之書而子貢之徒以爲孔氏之書也歟遷固之史有是非而無賞罰彼亦史臣之體宜爾也【結尾】後之效孔子作春秋者吾惑焉【呂氏春秋吳越春秋】春秋有天子之權天下有君則春秋不當作天下無君則天子之權吾不知其誰與天下之人烏有如周公之後之可與者與之而不得其人則亂不與人而自與則僣不與人不自與而無所與則散嗚呼後之春秋亂耶僣耶散耶

範增論【蘇軾】

漢用陳平計間疎楚君臣項羽疑範增與漢有私稍奪其權增大怒曰天下事大定矣君王自爲之願賜骸骨歸卒伍歸未至彭城疽發背死

蘇子曰增之去善矣不去羽必殺增獨恨其不早耳然則當以何事去增勸羽殺沛公羽不聽終以此失天下當於是去耶曰否增之欲殺沛公人臣之分也羽之不殺猶有君人之度也增曷爲以此去哉易曰知幾其神乎詩曰如彼雨雪先集維霰增之去當於羽殺卿子冠軍時也陳渉之得民也以項燕扶蘇項氏之興也以立楚懷王孫心而諸侯叛之也以弒義帝【義帝命宋義爲上將號曰卿子冠軍後爲項羽所殺陳渉初起兵假楚將項燕秦太子扶蘇爲名二人已死矣陳渉詐稱其尙在感動人心楚懷王入秦無罪而亡楚人憐之南公曰楚𨿽三戶亡秦必楚範增勸楚項梁求懷王孫名心者立以爲楚懷王項羽陽尊懷王爲義帝後陰使人弒義帝江中】且義帝之立增爲謀主矣義帝之存亡豈獨爲楚之盛衰亦增之所與同禍福也未有義帝亡而增獨能久存者也羽之殺卿子冠軍也是弒義帝之兆也其弒義帝則疑增之本也豈必待陳平哉物必先腐也而後虫生之人必先疑也而後讒入之陳平𨿽智安能間無疑之主哉吾嘗論義帝天下之賢主也獨遣沛公入關不遣項羽識卿子冠軍於稠人之中而擢以爲上將不賢而能如是乎羽旣矯殺卿子冠軍義帝必不能堪非羽弒帝則帝殺羽不待智者而後知也增始勸項梁立義帝諸侯以此服從中道而弒之非增之意也夫豈獨非其意將必力爭而不聽也不用其言而殺其所立羽之疑增必自是始矣方羽殺卿子冠軍增與羽比肩而事義帝君臣之分未定也爲增計者力能誅羽則誅之不能則去之豈不毅然大丈夫也哉【此一段最妙乃無中生有死中求活】增年已七十合則畱不合則去不以此時明去就之分而欲依羽以成功名陋矣𨿽然增髙帝之所畏也增不去項羽不亡嗚呼增亦人傑也哉【結尾不貶盡範增反許之爲人傑正如韓文公爭臣論攻擊不遺餘力結句乃曰陽子將不得爲善人乎如此方是公論若斷人之過攻人之惡沒人之善皆非老手】

此是東坡海外文字一句一字增減不得句句有法字字盡心後生只熟讀暗記此一篇義理融明音律諧和下筆作論必驚世絕俗此論最好處在方羽殺卿子冠軍時增與羽比肩事義帝一段當與鼂錯論並觀

凡作史評斷古人是非得失存亡成敗如明官判斷大公案須要說得人心服若只能責人亦非髙手須要思量我若生此人之時居此人之位遇此人之事當如何應變當如何全身必有至當不易之說如奕棊然敗棊有勝著勝棊有敗著得失在一著之間棊師旁觀必能覆棊歷說勝者亦可敗敗者亦可勝乃爲良工東坡作史評皆得此說人不能知能知此者必長於作論

鼂錯論【蘓軾】

此論先立冒頭然後入事乂是一格老於世故明於人情有憂深思逺之智有排難解紛之勇不特文章之工也

天下之患最不可爲者名爲治平無事而其實有不測之憂【暗說景帝時諸侯彊大削亦反不削亦反○此如破題】坐觀其變而不爲之所則恐至於不可救起而彊爲之則天下狃於治平之安而不吾信【此如破題】惟仁人君子豪傑之士爲能出身爲天下犯大難以求成大功此固非勉彊期月之間而苟以求名之所能也【暗說鼂錯削七國事】天下治平【暗說景帝時】無故而發大難之端【暗說削七國】吾發之吾能收之然後有辭於天下【暗說七國反】事至而循循焉欲去之使他人任其責【暗說鼂錯欲使天子自將而已居守】則天下之禍必集於我【此袁盎所以進斬鼂錯之說】昔者鼂錯盡忠爲漢謀弱山東之諸侯山東諸侯並起以誅錯爲名而天子不之察以錯爲說天下悲錯之以忠而受禍不知錯有以取之也古之立大事者不惟有超世之才亦必有堅忍不拔之志昔禹之治水鑿龍門決大河而放之海方其功之未成也蓋亦有潰冒衝突可畏之患惟能前知其當然事至不懼而徐爲之圖是以得至於成功【用大禹治水事乃是學司馬相如難蜀父老丈】夫以七國之彊而驟削之其爲變豈足怪哉錯不於此時捐其身爲天下當大難之衝而制吳楚之命乃爲自全之計【景帝之怒錯錯之受禍果是因此非假設之辭】欲使天子自將而已居守【主意在此】且夫發七國之難者誰乎已欲求其名安所逃其患以自將之至危與居守之至安已爲難首擇其至安而遺天子以其至危此忠臣義士所以憤惋而不平者也【此一段判斷鼂錯之罪至公至平錯聞之亦必心服】當此之時𨿽無袁盎錯亦未免於禍何者已欲居守而使人主自將以情而言天子固已難之矣而重違其議是以袁盎之說得行於其間使吳楚反錯以身任其危日夜淬礪東向而待之使不至於累其君則天子將恃之以爲無恐𨿽有百盎可得而間哉【此一段最妙乃是無中生有死中求活方成議論凡作史評判斷古今之功罪須要思量使我生此人之時居此人之位處此人之事當如何處置必有一長防如奕棊然𨿽敗局未嘗無勝勢𨿽勝局未嘗無敗勢善奕者能知之】嗟夫世之君子欲求非常之功則無務爲自全之計使錯自將而討吳楚未必無功【此是髙見逺識深謀至論】惟其欲自固其身而天子不恱姦臣得以乘其隙錯之所以自全者乃其所以自禍歟

畱侯論【蘇軾】

主意謂子房本大勇之人惟年少气剛不能涵養忍耐以就大功名如用力士提鐵錘擊秦始皇之類皆不能忍老父之圯【音怡論中同】下始命之取履納履與之期五更相防數怒罵之正以折其不能忍之气教之以能忍也

古之所謂豪傑之士必有過人之節人情有所不能忍者匹夫見辱拔劍而起挺身而鬭此不足爲勇也【能忍不能忍是一篇主意】天下有大勇者卒然臨之而不驚無故加之而不怒此其所挾持者甚大而其志甚逺也【好句法】夫子房授書於圯上之老人也其事甚怪【當看漢書張良傳知此本末】然亦安知其非秦之世有隱君子者出而試之觀其所以微見其意者皆聖賢相與警戒之義而世不察以爲鬼物亦已過矣且其意不在書當韓之亡秦之方盛也以刀鋸鼎鑊待天下之士其平居無事夷滅者不可勝數𨿽有賁育無所復施夫持法太急者其鋒不可犯而其勢未可乘子房不忍忿忿之心以匹夫之力而逞於一擊之間當此之時子房之不死者其間不能容發蓋亦危矣【此時子房尙不能忍此事見子房傳得力士提鐵錘重百斤以擊秦始皇於博浪沙中誤中副車始皇怒大索天下十日竟不獲】千金之子不死於盜賊何者其身可愛而盜賊之不足以死也子房以蓋世之才不爲伊尹太公之謀而特出於荊軻聶政之計【兩刺客】以僥幸於不死此圯上老人所爲深惜者也是故倨傲鮮腆而深折之彼其能有所忍也然後可以就大事故曰孺子可教也【此是老父墮履橋下命子房取履又命之納履與子房期以五更相防於橋上子房後至怒爲一段事老父正以折子房少年剛彊不能忍之气使之能客忍】楚荘王伐鄭鄭伯肉袒牽羊以迎荘王曰其君能下人必能信用其民矣遂捨之【宣公十二年】勾踐之困於防稽而歸臣妾於吳者三年而不勌且夫有報人之志而不能下人者是匹夫之剛也夫老人者以爲子房才有餘而憂其度量之不足故深折其少年剛鋭之气使之忍小忿而就大謀何則非有平生之素卒然相遇於艸野之間【暗說圯上相遇】而命以僕妾之役【暗說取履事】油然而不怪者此固秦皇之所不能驚而項籍之所不能怒也觀夫髙祖之所以勝項籍之所以敗者在能忍與不能忍之間而已矣項籍惟不能忍是以百戰百勝而輕用其鋒髙祖忍之養其全鋒而待其獘此子房教之也【因子房能忍又教得髙帝能忍所以得天下此一段議論尢髙】當淮陰破齊而欲自王髙祖發怒見於詞色由是觀之猶有剛彊不能忍之气非子房其誰全之【引證】大史公疑子房以爲魁梧奇偉而其狀貌乃如婦人女子不稱其志气嗚呼此其所以爲子房歟

秦始皇扶蘇論【蘇軾】

秦始皇時趙髙有罪防毅按之當死始皇赦而用之長子扶蘇好直諌上怒使北監防恬兵於上郡始皇東遊防稽並【蒲浪反】海走【音奏】瑯琊次子胡亥李斯防毅趙髙從道病使防毅還禱山川未及還上崩李斯趙髙矯詔立胡亥殺扶蘇防恬防毅卒以亡秦

蘇子曰始皇制天下輕重之勢使內外相形以禁姦備亂可謂宻矣防恬將三十萬人威震北方扶蘇監其軍而防毅侍帷幄爲謀臣𨿽有大姦賊敢睥睨其間哉不幸道病禱祠山川尙有人也而遣防毅故髙斯得成其謀始皇之遣毅毅見始皇病太子未立而去左右皆不可以言智𨿽然天之亡人國其禍敗必出於智之所不及聖人爲天下不恃智以防亂恃其無致亂之道耳始皇致亂之道在用趙髙夫閹尹之禍如毒藥猛獸未有不裂肝碎首者也自有書契以來惟東漢呂彊後唐張承業二人號稱善良豈可望一二於千萬以取必亡之禍哉然世主皆甘心而不悔如漢桓靈唐肅代猶不足深怪始皇漢宣皆英主亦沈於趙髙恭顯之禍彼自以爲聰明人傑也奴僕薫腐之餘何能爲及其亡國亂朝乃與庸主不異吾故表而出之以戒後世人主如始皇漢宣者或曰李斯佐始皇定天下不可謂不智扶蘇親始皇子秦人戴之久矣陳勝假其名猶足以亂天下而防恬持重兵在外使二人不卽受誅而復請之則斯髙無遺類矣以斯之智而不慮此何哉蘇子曰嗚呼秦之失道有自來矣豈獨斯髙之罪自商鞅變法以殊死爲輕典以參夷爲常法人臣狼顧脇息以得死爲幸何暇復請方其法之行也求無不獲禁無不止鞅自以爲軼堯舜而駕湯武矣及其出亡而無所捨然後知爲法之夫豈獨鞅悔之秦亦悔之矣【形容商鞅之慘刻秦法之酷烈可謂盡矣】荊軻之變持兵者熟視始皇環柱而走而莫之救者以法重故也李斯之立胡亥不復忌二人者知威令之素行而臣子不敢復請也【答前一段問】二人之不敢復請亦知始皇之鷙悍而不可回也豈料其僞也哉周公曰平易近民民必歸之孔子曰有一言而終身行之其恕矣乎夫以忠恕爲心而以平易爲政則上易知下易達𨿽有賣國之姦無所投其隙倉卒之變無自發焉其令行禁止蓋有不及商鞅者矣而聖人終不以此易彼【蘇東坡作史評必有一段說萬世不可磨滅之理使吾身生其人之時居其人之位遇其人之事當如何處置此作論妙法從老泉傳來今人作塲屋程文論當以此爲法凡議論好事須要一段反說凡議論不好事須要一段正說文勢亦圎活義理亦精防意味亦悠長】鞅立信於徙木立威於棄灰刑其親戚師傅無惻容積威信之極以至始皇秦人視其君如雷電鬼神不可測識古者公族有罪三宥而後致刑今至使人矯殺其太子而不忌太子亦不敢請則威信之過也夫以法毒天下者未有不反中其身及其子孫【皆是至人之言】漢武始皇皆果於殺者也故其子如扶蘇之仁則寧死而不請如戾太子之悍則寧反而不訴知訴之必不察也戾太子豈欲反者哉計出於無聊也故爲二君之子者有死與反而已李斯之智蓋足以知扶蘇之必不反也【答前段設問】吾又表而出之以戒後世人主之果於殺者

此論主意有兩說斯髙矯詔立胡亥殺扶蘇防恬防毅其禍不在於防毅之去左右而在於始皇之用趙髙後世人主用宦官者當以爲戒一說李斯趙髙敢於矯詔殺扶蘓防恬而不憂二人之復請者其禍不在於斯髙之亂而在於商鞅之變法始皇之好殺後世人主之果於殺者當以爲戒前一段說始皇罪在用趙髙附入漢宣任恭顯事後一叚說始皇之果於殺其禍反及其子孫附入漢武殺戾太子事此文法尢妙

王者不治夷狄論【蘇軾】

此是東坡應制科程文六論中之一有冒頭有原題有講題有結尾當熟讀當暗記始知其巧

夷狄不可以中國之治治也譬若禽獸然求其大治必至於大亂【句有气力】先王知其然是故以不治治之治之以不治者乃所以深治之也春秋書公防戎於潛何休曰王者不治夷狄錄戎來者不拒去者不追也【此是冒頭】夫天下之至嚴而用法之至詳者莫如春秋凡春秋之書公書侯書字書名其君得爲諸侯其臣得爲大夫者舉皆齊晉也不然則齊晉之與國也其書州書國書氏書人其君不得爲諸侯其臣不得爲大夫者舉皆秦楚也不然則秦楚之與國也夫齊晉之君所以治其國家擁衛天子而愛養百姓者豈能盡如古法哉蓋亦出於詐力而參之以仁義是齊晉亦未能純爲中國也秦楚者亦非皆貪冒無恥肆行而不顧也蓋亦有秉道行義之君焉是秦楚亦未至於純爲夷狄也齊晉之君不能純爲中國而春秋之所與者常在焉有善則汲汲而書之惟恐其不得聞於後世有過則多方而開赦之惟恐其不得爲君子秦楚之君未至於純爲夷狄而春秋之所不與者常在焉有善則累而後進有惡則略而不錄以爲不足錄也是非獨私於齊晉而偏疾於秦楚也以見中國之不可以一日背夷狄之不可一日向也其不純者不足以寄其褒貶則其純者可知矣故曰天下之至嚴而用法之至詳者莫如春秋【此是原題】夫戎者豈特如秦楚之流入於戎狄而已哉然而春秋書之曰公防戎於潛公無所貶而戎爲可防是獨何歟夫戎之不能以防禮防公亦明矣此學者之所以深疑而求其說也故曰王者不治夷狄錄戎來者不拒去者不追也夫以戎之不可以化誨懷服也彼其不悍然執兵以與我從事於邊鄙固亦幸矣又況知有所謂防者而欲行之是豈不足以深嘉其意乎不然將深責其禮彼將有所不堪而發其暴怒則其禍大矣仲尼深憂之故因其來而書之以防曰若是足矣是將以不治深治之也【此是講題】由是觀之春秋之疾戎狄者非疾純戎狄也疾其以中國而流入於戎狄者也【此是結尾】

荀卿論【蘇軾】

嘗讀孔子世家觀其言語文章循循然莫不有規矩不敢放言髙論言必稱先王然後知聖人憂天下之深也茫乎不知其畔岸而非逺也浩乎不知其津涯而非深也其所言者匹夫匹婦之所共知而所行者聖人有所不能盡也嗚呼是亦足矣使後世有能盡吾說者𨿽爲聖人無難而不能者不失爲寡過而已矣子路之勇子貢之辧冉有之智此三者皆天下之所謂難能而可貴者也然三子者每不爲夫子之所說顏淵嘿然不見其所能若無以異於眾人者而夫子亟稱之且夫學聖人者豈必其言之云爾哉亦觀其意之所向而已夫子以爲後世必有不足行其說者矣必有竊其說而爲不義者矣【一篇主意在此二段】是故其言平易正直而不敢爲非常可喜之論要在於不可易也昔者嘗怪李斯事荀卿旣而焚滅其書盡變古先聖王之法於其師之道不啻若冦讐及今觀荀卿之書然後知李斯之所以事秦者皆出於荀卿而不足怪也荀卿者喜爲異說而不讓敢爲髙論而不顧者也其言愚人之所驚小人之所喜也子思孟軻世之所謂賢人君子也荀卿獨曰亂天下者子思孟軻也天下之人如此其眾也仁人義士如此其多也荀卿獨曰人性惡桀紂性也堯舜僞也由是觀之意其爲人必也剛愎不遜而自許太過彼李斯者又特甚者耳今夫小人之爲不善猶必有所顧忌是以夏商之亡桀紂之殘暴而先王之法度禮樂刑政猶未至於絕滅而不可考者是桀紂猶有所存而不敢盡廢也彼李斯者獨能奮然而不顧焚燒夫子之六經烹滅三代之諸侯破壊周公之井田【此三句斷李斯之罪可見李斯之罪大】此亦必有所恃者矣彼見其師歷詆天下之賢人以自是其愚以爲古先聖王皆無足法者不知荀卿特以快一時之論而不自知其禍之至於此也其父殺人報仇其子必且行刼苟卿眀王道述禮樂而李斯以其學亂天下其髙談異論有以激之也孔孟之論未嘗異也而天下卒無有及者苟天下無有及者則尙安以求異爲哉

孔子立言平易正直而不敢爲非常可喜之論故其道歷萬世而不可易荀卿喜爲異說而不讓敢爲髙論而不顧歷詆天下之賢聖以自是李斯學其學無忌憚有甚於荀卿者

文章軌範卷三

欽定四庫全書

文章軌範卷四

宋謝枋得編

小心文

相字集此集文章古得道理彊以淸明正大之心發英華果銳之气筆勢無敵光焰燭天學者熟之作經義作策必擅大名於天下

原道【韓愈】

博愛之謂仁【五字句】行而宜之之謂義【七字句】由是而之焉之謂道【八字句】足乎已無待於外之謂徳【十字句○開端四句四樣句法此文章家巧處】仁與義爲定名道與徳爲虛位【上句長此兩句短便頓挫成文】故道有君子有小人而徳有凶有吉【此所以謂之虛位】老子之小仁義非毀之也其見者小也【當看荘子】坐井而觀天曰天小者非天小也彼以煦煦爲仁孑孑爲義其小之也則宜【此語出老荘之書】其所謂道道其所道非吾所謂道也其所謂徳徳其所徳非吾所謂徳也凡吾所謂道徳云者合仁與義言之也天下之公言也老子所謂道徳云者去仁與義言之也一人之私言也【此一篇斷盡聖人之道與老子之道不同處更以荘子胠篋馬蹄篇觀之】周道衰孔子沒火於秦【三字句】黃老於漢【四字句】佛於晉宋齊梁魏隋之間【十字句】其言道徳仁義云者不入於楊則入於墨不入於墨則入於老不入於老則入於佛入於彼必出於此【孟子說歸楊歸儒今變歸字爲入○文公去陳言自撰新語只是把古人文章變化】入者主之出者奴之入者附之出者污之【入於楊墨佛老者必出於聖人之學主異端者必以聖人之道爲奴附異端者必以聖人之道爲污】噫後之人其欲聞仁義道徳之說孰從而聽之老者曰孔子吾師之弟子也佛者曰孔子吾師之弟子也爲孔子者習聞其說樂其誕而自小也亦曰吾師亦嘗師之云爾不惟舉之於口而又筆之於書噫後之人𨿽欲聞仁義道徳之說其孰從而求之甚矣人之好怪也不求其端而訊其末惟怪之欲聞古之爲民者四今之爲民者六古之教者處其一今之教者處其三農之家一而食粟之家六工之家一而用器之家六賈之家一而資焉之家六柰之何民不窮且盜也【好句法】古之時人之害多矣有聖人者立然後教之以相生相養之道【此一段見得天地間不可無聖人之道聖人之道有功於人非佛老可及】爲之君爲之師驅其虫蛇禽獸而處其中土寒然後爲之衣饑然後爲之食木處而顚土處而病也然後爲之宮室爲之工以贍其器用爲之賈以通其有無爲之醫藥以濟其夭死爲之葬埋祭祀以長其防愛爲之禮以次其先後爲之樂以宣其湮郁爲之政以率其怠勌爲之刑以鋤其彊梗相欺也爲之符璽斗斛權衡以信之相奪也爲之城郭甲兵以守之害至而爲之偹患至而爲之防【此一段連下十七个爲之字變化九樣句法起伏頓挫如層峯疊巒如驚濤巨浪讀者快心暢意不覺其下字之重疊此章法也】今其言曰聖人不死大盜不止剖斗折衡而民不爭嗚呼其亦不思而已矣【文勢有頓挫】如古之無聖人人之類滅久矣【此數句送文暢序同意可並看】何也【頓挫】無羽毛鱗介以居寒熱也無牙以爭食也是故君者出令者也【第一句四字】臣者行君之令而致之民者也【第二句十字】民者出粟米麻絲作器皿通貨財以事其上者也【第三句十七字由短入長此是章法】君不出令則失其所以爲君【第一句七字】臣不行君之令而致之民則失其所以爲臣【七字】民不出粟米麻絲作器皿通貨財以事其上則誅【第三句二字此是章法】今其法曰必棄而君臣去而父子禁而相生相養之道以求其所謂淸淨寂滅者嗚呼其亦幸而出於三代之後而不見黜於禹湯文武周公孔子也其亦不幸而不出於三代之前而不見正於禹湯文武周公孔子也帝之與王其號各殊其所以爲聖一也夏葛而冬裘渴飲而饑食其事𨿽殊其所以爲智一也今其言曰曷不爲太古之無事【佛老之言】是亦責冬之裘者曰曷不爲葛之之易也責饑之食者曰曷不爲飲之之易也傳曰古之欲明明徳於天下者先治其國欲治其國者先齊其家欲齊其家者先修其身欲修其身者先正其心欲正其心者先誠其意【援大學之言】然則古之所謂正心誠意者將以有爲也今也欲治其心而外天下國家滅其天常子焉而不父其父臣焉而不君其君民焉而不事其事【極論佛老之禍天下】孔子之作春秋也諸侯用夷禮則夷之夷而進於中國則中國之【好句法】經曰夷狄之有君不如諸夏之亡詩曰戎狄是膺荊舒是懲今也舉夷狄之法而加之先王之教之上幾何其不胥而爲夷也【好句法】夫所謂先王之教者何也【此一轉妙】博愛之謂仁行而宜之之謂義由是而之焉之謂道足乎已無待於外之謂徳其文詩書易春秋其法禮樂刑政其民士農工賈【此三句短】其位君臣父子師友賓主昆弟夫婦【此一句長】其服麻絲其居宮室【此二句短】其食粟米蔬果魚肉【此一句又長】其爲道易眀其爲教易行也【此一句合二句爲一句○連下九个其字變化六樣句法與前章爲之字相應此是章法】是故以之爲己則順而祥以之爲人則愛而公以之爲心則和而平以之爲天下國家無所處而不當【上三句一樣句法第四句便變化十三字一句此章法也】是故生則得其情死則盡其常郊焉而天神假【字法】廟焉而人鬼享【字法】曰斯道也何道也【文有収拾有關鎖】曰斯吾之所謂道也非向所謂老與佛之道也堯以是傳之舜舜以是傳之禹禹以是傳之湯湯以是傳之文武周公文武周公傳之孔子孔子傳之孟軻軻之死不得其傳焉【此兩句絕妙○六句直下來如良馬下峻嶺如輕舟下長湍若無一句攔截便不成文章】荀與楊也擇焉而不精語焉而不詳【文有頓挫】由周公而上上而爲君故其事行由周公而下下而爲臣故其說長【程伊川云周公沒聖人之道不行孟軻沒聖人之學不傳道不行百世無善治學不傳千載無眞儒其說本於此】然則如之何而可也【此一轉有萬鈞筆力不如此斡轉如何収拾結得】曰不塞不流不止不行【佛老之道不塞聖人之道不流佛老之道不止聖人之道不行句法最巧】人其人【句法】火其書【句法】廬其居【句法】明先王之道以道之【此是句法】鰥寡孤獨癈疾者有養也【此一句出禮運】其亦庻乎其可也【一篇皆大議論結得尢有力○結得似軟而實健言有盡而意無窮】

與孟簡尙書書【韓愈】

此書多有巧心妙手批不盡須是面說

來示云有人傳愈近少信奉釋氏者此傳者妄也潮州時有一老僧號大顚頗聰眀識道理逺地無可與語者故自山召至州郭畱十數日實能外形骸以理自勝不爲事物侵亂與之語𨿽不盡解要自胸中無滯礙自以爲難得因與來往及祭神至海上遂造其廬及來袁州畱衣服爲別乃人之情非崇信其法求福田利益也【此以下文有气力有光焰】孔子云丘之禱久矣凡君子行已立身自有法度聖賢事業具在方冊可效可師仰不愧天俯不愧人內不愧心積善積惡殃慶自各以其類至何有去聖人之道捨先王之法而從夷狄之教以求福利也詩不云乎豈弟君子求福不回傳又曰不爲威惕不爲利疚假如釋氏能與人爲禍福非守道君子之所懼也況萬萬無此理且彼佛者果何人哉其行事類君子耶小人耶若君子也必不妄加禍於守道之人如小人也其身已死其鬼不靈天地神祗昭布森列非可誣也又肯令其鬼行胸臆作威福於其間哉進退無所據而信奉之亦且惑矣【此一段說佛必不能禍守道之人理彊辭直有气力有光焰】且愈不助釋氏而排之者其亦有說孟子云今天下不之楊則之墨楊墨交亂而聖賢之道不眀聖賢之道不眀則三綱淪而九法斁禮樂崩而夷狄橫幾何不爲禽獸也【此一段先鋪張楊墨爲禍於天下甚大可見孟子有功於天下後世甚大】故曰能言距楊墨者聖人之徒也揚子云曰古者楊墨塞路孟子辭而辟之廓如也夫楊墨行正道廢且將數百年以至於秦卒滅先王之法燒除經書坑殺學士天下遂大亂及秦滅漢興且百年尙未知修明先王之道其後始除挾書之律稍求亡書招學士經𨿽少得尙皆殘缺十亡二三故學士多老死新者不見全經不能盡知先王之事各以所見爲守分離乖隔不合不公二帝三王羣聖人之道於是大壊後之學者無所尋逐以至於今泯泯也其禍出於楊墨肆行而莫之禁故也孟子𨿽賢聖不得位空言無施𨿽切何補【此四句似抑而貶之】然賴其言而今之學者尙知宗孔氏崇仁義貴王賤霸而已【此二句又揚而張之】其大經大法皆亡滅而不救壊爛而不収所謂存十一於千百安在其能廓如也【此四句又抑而貶之】然向無孟氏則皆服左袵而言侏離矣【此一句又揚而張之○只此一句發眀孟子之功何必多言文勢如力重九鼎亦從論語孟子說管仲變化來】故愈嘗推尊孟氏以爲功不在禹下者爲此也【此一段發眀孟子辟楊墨之功有抑揚冇翕張】漢氏以來【此以下說此時冇釋老之害】羣儒區區修補百孔千瘡隨亂隨失其危如一髮引千鈞綿綿延延寖以微滅於是時也而唱釋老於其間鼓天下之眾而從之嗚呼其亦不仁甚矣釋老之害過於楊墨韓愈之賢不及孟子孟子不能救之於未亡之前而韓愈乃欲全之於已壊之後嗚呼其亦不量其力且見其身之危莫之救以死也【韓文公推尊孟子以爲功不在禹下實自推尊以爲功不在孟子下此一段以孟子與已對說丈勢抑揚輕重𨿽曰賢不及孟子其實自許其功過於孟子】𨿽然使其道由愈而粗傳𨿽滅死萬萬無恨天地鬼神臨之在上質之在傍又安得因一摧折自毀其道以從於邪也籍湜輩𨿽屢指教【張籍皇甫湜皆公門人】不知果能不叛去否辱吾兄眷厚而不獲承命惟增慙懼死罪死罪

聖賢立言與庸眾人異貶一人不必多言只一字一句貶之其辱不可當褒一人不必多言只一字一句褒之其榮不可當孔子褒管仲只四句一匡天下民到於今受其賜防管仲吾其披髮左衽矣孟子學孔子者也許百里奚只三句相秦而顯其君於天下可傳於後世不賢而能之乎韓文公學孔孟者也褒孟子初只兩句然賴其言而今學者尙知宗孔氏崇仁義貴王賤霸而已終只兩句向無孟氏則皆服左衽而言侏離矣正與孔子褒管仲之語同【歐陽公作蘇老泉墓志語云眉山在西南數千里外公父子一日隱然名動京師而蘇氏之文章遂擅天下亦得褒奨法】

上髙宗封事【胡銓】

肝膽忠義心術明白思慮深長讀其文想見其人眞三代以上人物朱文公謂可與日月爭光中興奏議此爲第一

謹按王倫本一狎邪小人市井無賴【此八字的當王倫出身本末見王倫賣國之由】頃緣宰相無識遂舉以使金惟務詐誕欺罔天聽驟得美官天下之人切齒唾罵今者無故誘致北使以詔諭江南爲名是欲臣妾我也【好句法】是欲劉豫我也【好句法】劉豫臣事金人南面稱王自以爲子孫帝王萬世不拔之業一旦豺狼攺慮捽而縛之父子爲虜商鑑不逺而倫又欲陛下效之夫天下者祖宗之天下也陛下所居之位祖宗之位也柰何以祖宗之天下爲敵人之天下以祖宗之位爲敵人藩臣之位陛下一屈膝則祖宗廟社之靈盡爲艸萊祖宗數百年之赤子盡爲僕朝廷宰執盡爲倍臣天下士大夫皆當裂冠毀冕反顏事仇異時豺狼無厭之求安知不加我無禮如劉豫也哉夫三尺童子至無知也指仇讎而使之拜則怫然怒今金人則仇讎也堂堂天朝相率而拜仇讎曾童孺之所羞而陛下忍爲之耶倫之議乃曰我一屈膝則梓宮可還太后可復淵聖可歸中原可得嗚呼自變故以來主和議者誰不以此啗陛下哉而卒無一驗是敵之情僞已可知矣陛下尙不覺悟竭民膏血而不卹忘國大讐而不報含垢忍恥舉天下而臣之甘心焉就令敵決可和盡如倫議天下後世謂陛下何如主況金人變詐百出而倫又以姦邪濟之梓宮決不可還太后決不可復淵聖決不可歸中原決不可得而此膝一屈不可復伸國勢陵夷不可復振可爲痛哭流涕長太息也向者陛下間關海道危如累卵當時尙不肯北面臣事況今國勢稍張諸將盛銳士卒思奮只如頃者彊敵陸梁僞豫入冦固嘗敗之於襄陽敗之於淮上敗之於渦口敗之於淮陰較之前日蹈海之危已萬萬矣儻不得已而遂至於用兵則我豈遽出金人下哉今無故而反臣之欲屈萬乘之尊下北靣之拜三軍之士不戰而气亦索此魯仲連所以義不帝秦非惜夫帝秦之虛名借夫天下大勢有所不可也今內而百官外而軍民萬口一談皆欲食倫之肉謗議洶洶陛下不聞正恐一旦變作禍且不測臣竊謂不斬王倫國之存亡未可知也𨿽然倫不足道也秦檜以腹心大臣而亦爲之陛下有堯舜之資檜不能致陛下如唐虞而欲導陛下如石晉近者禮部侍郎曾開等引古誼以折之檜乃厲聲曰侍郎知故事我獨不知則檜之遂非很愎已自可見而乃建白令臺諌從臣僉議可否是乃畏天下議已而令臺諌從臣共分謗耳有識之士皆以爲朝廷無人吁可惜哉孔子曰微管仲吾其被髮左衽矣夫管仲霸者之佐耳尙能奮九合之功爲衣冠之防秦檜大國之相也反驅東南之民歸漢北之鄕則檜也不惟陛下之罪人實管仲之罪人矣孫近附防檜議遂得參知政事天下望治有如饑渇而近伴食中書漫不可否事檜曰敵可講和近亦曰可和檜曰天子當拜近亦曰當拜臣嘗至政事堂三發問而近不答但曰已令臺諌侍從議矣嗚呼參贊大政徒取充位如此有如敵騎長驅尙能折衝禦侮耶臣竊謂秦檜孫近亦可斬也臣備貟樞屬義不與檜等共戴天區區之心願斬三人頭竿之槁街然後羈畱金使責以無禮徐興問罪之師則三軍之士不戰而气自倍不然臣有赴東海而死耳寧能處小朝廷求活耶

潮州韓文公廟碑【蘇軾】

後生熟讀此等文章下筆便有气力有光彩

匹夫而爲百世師一言而爲天下法【起句健章子厚猶以爲褒文公太過似孔子廟記】是皆有以參天地之化關盛衰之運其生也有自來其逝也有所爲【起得健接亦不弱】故申呂自嶽降傅說爲列星古今所傳不可誣也孟子曰我善養吾浩然之气是气也寓於尋常之中而塞乎天地之間卒然遇之王公失其貴晉楚失其富良平失其智賁育失其勇儀秦失其辯是孰使之然哉其必有不依形而立不恃力而行不待生而存不隨死而亡者矣【句法好】故在天爲星辰在地爲河嶽幽則爲鬼神而明則復爲人此理之常無足怪者【此是的確之論】自東漢以來道喪文獘異端並起歷唐貞觀開元之盛輔以房杜姚宋而不能救【得君行道如房杜姚宋不能救而文公獨能之】獨韓文公起布衣談笑而麾之天下靡然從公復歸於正蓋三百年於此矣【褒文公出此防句】文起八代之哀道濟天下之溺忠犯人主之怒而勇奪三軍之帥此豈非參天地關盛衰浩然而獨存者乎蓋嘗論天人之辧以謂人無所不至惟天不容僞智可以欺王公不可以欺豚魚力可以得天下不可以得匹夫匹婦之心故公之精誠能開衡嶽之云而不能回憲宗之惑能馴鱷魚之暴而不能弭皇甫鎛李逢吉之謗能信於南海之民廟食百世而不能使其身一日安於朝廷之上蓋公之所能者天也其所不能者人也始潮人未知學公命進士趙徳爲之師自是潮之士皆篤於文行延及齊民至於今號稱易治信乎孔子之言君子學道則愛人小人學道則易使也潮人之事公也飲食必祭水旱疾疫凡有求必禱焉【此數句合祭法見文公廟不是淫祠】而廟在刺史公堂之後民以出入爲艱前太守欲請諸朝作新廟不果元祐五年朝散郎王君滌來守是邦凡所以養士治民者一以公爲師民旣悅服則出令曰願新公廟者聽民讙趨之卜地於州城之南七里期年而廟成或曰公去國萬里而謫於潮不能一嵗而歸沒而有知其不眷戀於潮也審矣軾曰不然公之神在天下者如水之在地中無所往而不在也而潮人獨信之深思之至焄蒿淒愴若或見之譬如鑿井得泉而曰水專在是豈理也哉元丰元年詔封公昌黎伯故牓曰昌黎伯韓文公之廟潮人請書其事於石因爲作詩以遺之使歌以祀公其辭曰公昔騎龍白雲鄕手披云漢分天章天孫爲織云錦裳飄然乘風來帝旁下與濁世掃粃糠西逰咸池略扶桑艸木衣被昭回光追逐李杜參翺翔汗流籍湜走且僵滅沒倒景不可望作書詆佛譏君王要觀南海窺衡湘歷舜九嶷弔英皇祝融先驅海若藏約束鮫鱷如驅羊鈞天無人帝悲傷謳吟下招遣巫陽犦牲雞卜羞我觴於粲荔丹與蕉黃公不少畱我涕滂翩然被髮下大荒東坡平生作詩不經意意思淺而味短獨此詩與司馬溫公神道碑表忠觀碑銘三詩奇絕皆刻意苦思之文也

上田樞宻書【蘇洵】

天之所以與我者豈偶然哉【一篇之骨在此一句說天之所以與我者占得地步髙亦從論語中夫子言語變化來】堯不得以與丹朱舜不得以與商均而瞽瞍不得奪諸舜【第三句如此變化始有力】發於其心出於其言見於其事確乎其不可易也聖人不得以與人父不得奪諸其子於此見天之所以與我者不偶然也夫其所以與我者必有以用我也我知之不得行之不以告人天固用之我實置之其名曰棄天自卑以求幸其言自小以求用其道天之所以與我者何如而我如此也其名曰褻天棄天我之罪也褻天亦我之罪也不棄不褻而人不我用不我用之罪也其名曰逆天然則棄天褻天者其責在我逆天者其責在人在我者吾將盡吾力之所能爲者以塞夫天之所以與我之意而求免夫天下後世之譏在人者吾何知焉吾知免夫一身之責之不暇而暇爲人憂乎哉孔子孟軻之不遇老於道途而不倦不慍不怍不沮者夫固知夫責之所在也衛靈魯哀齊宣梁惠之徒不足相與以有爲也我亦知之矣抑將盡吾心焉耳吾心之不盡吾恐天下後世無以責夫衛靈魯哀齊宣梁惠之徒而彼亦將有以辭其責也然則孔子孟軻之目將不瞑於地下矣夫聖人賢人之用心也固如此如此而生如此而死如此而貧賤如此而富貴升而爲天沈而爲淵流而爲川止而爲山彼不預吾事吾事畢矣切怪夫後之賢者不能自處其身也【此一段有力】饑寒困窮之不勝而號於人【此是說文公】嗚呼使吾誠死於饑寒困窮耶則天下後世之責將必有在彼其身之責不自任以爲憂而我取而加之吾身不亦過乎今洵之不肖何敢自列於聖賢然其心亦有所甚不自輕者何則天下之學者孰不欲一蹴而造聖人之域然及其不成也求一言之防乎道而不可得也千金之子可以貧人可以富人非天之所與𨿽以貧人富人之權求一言之防乎道不可得也天子之宰相可以生人可以殺人非天之所與𨿽以生人殺人之權求一言之防乎道不可得也【此一段筆力尢髙】今洵用力於聖人賢人之術亦已久矣其言語其文章𨿽不識其果可以有用於今而傳於後與否獨怪夫得之之不勞方其致思於心也若或起之得之心而書之紙也若或相之夫豈無一言之防於道者乎千金之子天子之宰相求而不得者一旦在已故其心有以自負或者天其亦有以與我也曩者見執事於益州當時之文淺狹可笑饑寒困窮亂其心而聲律記問又從而破壊其體不足觀也已數年來退居山野自分永棄與世俗日疎闊得以大肆其力於文章詩人之優柔騷人之淸深孟韓之溫醇遷固之雄剛孫吳之簡切投之所向無不如意嘗試以爲董生得聖人之經其失也流而爲迂鼂錯得聖人之權其失也流而爲詐有二子之才而不流者其惟賈生乎惜乎今之世愚未見其人也作策二道曰審勢審敵作書十篇曰權書洵有山田一頃非凶嵗可以無饑力耕而節用亦足以自老不肖之身不足惜而天之所與者不忍棄且不敢褻也【有收拾有�鎖】執事之名滿天下天下之士用與不用在執事故敢以所謂策二道權書十篇爲獻平生之文逺不可多致有洪範論史論十篇近以獻內翰歐陽公度執事與之朝夕相從議天下之事則斯文也其亦庻乎得陳於前矣若夫言之可用與其身之可貴與否者執事事也執事責也於洵何有哉【責字有照應有闗鎖】

上範司諫書【歐陽修】

當與韓文公諍臣論並觀

月日具官謹齋沐拜書司諫學士執事前月中得進奏吏報云自陳州召至闕拜司諫卽欲爲一書以賀多事匆卒未能也【起不立冒】司諌七品官耳於執事得之不爲喜而獨區區欲一賀者誠以諌官者天子之得失一時之公議系焉今世之官自九卿百執事外至一郡縣吏非無貴官大職可以行其道也然縣越其封郡逾其境𨿽賢守長不得行以其有守也吏部之官不得理兵部鴻臚之卿不得理光祿以其有司也若天下之得失生民之利害社稷之大計惟所見聞而不系職司者獨宰相可行之諌官可言之爾故士學古懷道者仕於時不得爲宰相必爲諫官諌官𨿽卑與宰相等天子曰不可宰相曰可天子曰然宰相曰不然坐乎廟堂之上與天子相可否者宰相也天子曰是諌官曰非天子曰必行諌官曰必不可行立於殿陛之前與天子爭是非者諌官也宰相尊行其道諌官卑行其言言行道亦行也九卿百司郡縣之吏守一職者任一職之責宰相諌官系天下之事亦任天下之責然宰相九卿而下失職者受責於有司諌官之失職也取譏於君子有司之法行乎一時君子之譏著之簡冊而昭眀垂之百世而不泯甚可懼也夫七品之官任天下之責懼百世之譏豈不重耶非材且賢者不能也近執事始被召於陳州洛之士大夫相與語曰我識範君知其材也其來不爲禦史必爲諌官及命下果然則又相與語曰我識範君知其賢也他日聞有立天子陛下直辭正色面爭廷論者非他人必範君也拜命以來翹首企足竚乎有聞而卒未也竊惑之豈洛之士大夫能料於前而不能料於後也將執事有待而爲也昔韓退之作爭臣論以譏陽城不能極諌卒以諫顯人皆謂城之不諫蓋有待而然退之不識其意而妄譏修獨以爲不然當退之作論時城爲諫議大夫已五年後又二年始廷論陸贄及沮裴延齡作相欲裂其麻才兩事耳當徳宗時可謂多事矣授受失宜叛將彊臣羅列天下又多猜忌進任小人於此之時豈無一事可言而須七年耶當此之時豈無急於沮延齡論陸贄兩事耶謂宜朝拜官而夕奏疏也幸而城爲諫官七年適遇延齡陸贄事一諫而罷以塞其責向使止五年六年而遂遷司業是終無一言而去也何所取哉今之居官者率三嵗而一遷或一二嵗甚者半嵗而遷也此又非可以待乎七年也今天子躬親庻政化理淸明𨿽爲無事然自千里詔執事而拜是官者豈不欲聞正議而樂讜言乎今未聞有所言說使天下知朝廷有正士而彰吾君有納諫之眀也夫布衣韋帶之士窮居艸茅坐誦書史常恨不見用及用也又曰彼非我職不敢言或曰我位猶卑不得言得言矣又曰我有待是終無一人言也可不惜哉【此一段合人情範公見之必感動】伏惟執事思天子所以見用之意懼君子百世之譏一陳昌言以塞重望且解洛士大夫之惑則幸甚幸甚【有收拾學韓文】

歐陽公文章爲一代宗師然藏鋒斂鍔韜光況馨不如韓文公之奇奇怪怪可喜可愕學韓不成亦不庸腐學歐不成必無精彩獨上範司諫書朋黨論春秋論縱囚論气力健光焰長少年熟讀可以發才气可以生議論

文章軌範卷四

欽定四庫全書

文章軌範卷五

宋謝枋得編

小心文

有字集此集皆謹嚴簡潔之文場屋中日晷有限巧遲者不如拙速論策結尾略用此法度主司亦必以異人待之

師說【韓愈】

道者致知格物誠意正心齊家治國平天下之道業者六經禮樂文學之業惑者胸中有疑惑而未開眀也

古之學者必有師師者所以傳道授業解惑也【第一段先立傳道授業解惑三大綱】人非生而知之者孰能無惑惑而不從師其爲惑也終不解矣【第二段先說解惑不可無師】生乎吾前其聞道也固先乎吾吾從而師之生乎吾後其聞道也亦先乎吾吾從而師之吾師道也夫庸知其年之先後生於吾乎是故無貴無賤無長無少道之所存師之所存也【第三段說無貴無賤無長無少道之所存卽師之所存】嗟夫師道之不傳也久矣欲人之無惑也難矣【第四段慨嘆後世師道不傳人如何無疑惑】古之聖人其出人也逺矣猶且從師而問焉今之眾人其去聖人也亦逺矣而恥學於師是故聖益聖【古之人】愚益愚【今之人】聖人之所以爲聖愚人之所以爲愚其皆出於此乎【第五段說古之聖人其過人也逺矣猶且從師故聖者益聖今之眾人其不及聖人也逺矣而恥學於師故愚者益愚聖人之所以爲聖愚人之所以爲愚系乎從師不從師而已此是雙關文法要防他巧處】愛其子擇師而教之於其身也則恥師焉惑矣彼童子之師授之書而習其句讀者也非吾所謂傳其道解其惑者也句讀之不知惑之不解【此是雙關文法要看他巧處】或師焉或不焉【此是於其身也則恥師焉○此一段亦是愛其子擇師而教句讀之不知或師焉與小學相貫惑之不解或不焉與大遺相貫此是文公弄巧作文】小學而大遺吾未見其明也【第六段說今人愛子則擇師而教之所謂師者不過授書習句讀而已至於其身則恥於從師不以傳道解惑爲急童子句讀之不知則爲之擇師其身惑之不解則不擇師是學其小而遺忘其大者可謂不明】巫醫樂師百工之人不恥相師士大夫之族曰師曰弟子云者則羣聚而笑之問之則曰彼與彼年相若也道相似也位卑則足羞官盛則近諛嗚呼師道其不復可知矣【第七段說巫醫樂師百工之人不恥從師士大夫之族以弟子從之則爲人所笑問其所笑者何事則曰弟子與師年相若道相似或曰弟子位髙師位卑則足羞弟子無官師官盛則近諛此四句應無長無少無貴無賤八字】巫醫樂師百工之人君子鄙之今其智乃反不能及可怪也歟【第八段慨嘆後世不知有師道士大夫之族恥於從師是智不及巫醫樂師百工之人矣】聖人無常師萇師襄老聃郯子之徒其賢不及孔子孔子曰三人行必有我師焉故弟子不必不如師師不必賢於弟子聞道有先後術業有專攻如是而已【第九段說孔子無常師問學於萇問禮於老聃問琴於師襄問官名於郯子遇有事之精者卽問之卽以師待之此四人者皆不及孔子也○論語孔子曰三人行必有我師焉擇其善者而從之其不善者而攺之皆吾師也以孔子之事可觀弟子不必不如師師不必賢於弟子聞道在吾前術業有專攻者𨿽聖人亦師之不以爲恥況眾人乎】李氏子蟠年十七好古文六藝經傳皆通習之不拘於時請學於余余嘉其能行古道作師說以貽之【第十段收歸弟子李氏子從學之意作師說之因貽遺也】

獲麟解【韓愈】

麟仁獸麕身牛尾一角角上有肉不食生物不踐生艸王者有道則麟出毛虫三百六十麟爲之長爲四靈之一

麟之爲靈昭昭也【言麟之爲靈物甚分明】詠於詩【毛詩周南有麟之趾○一句三字】書於春秋【春秋魯哀公十四年西狩獲麟○二句四字】雜出於傳記百家之書【歷代史傳所記及諸子百家書皆說麟○三句九字此是章法】𨿽婦人小子皆知其爲祥也【𨿽婦人小子不出戶庭無髙見逺識亦知麟出爲王者之祥瑞】然麟之爲物不畜於家【然麟之爲物不可畜養於人家】不常有於天下【麟爲四靈之一王者之嘉瑞王者有道則麟出不常見於天下】其爲形也不類【麟之形與尋常山澤之獸不相類】非若馬牛犬豕豺狼糜鹿然【非如六畜之有馬牛犬豕野獸之有豺狼麋鹿常見其形不難辧認】然則𨿽有麟不可知其爲麟也【𨿽有麟出山澤間不可知其爲麟也】角者吾知其爲牛【牛有角可辧認角類於牛者吾知其爲牛】鬛者吾知其爲馬【馬有騣鬛可辧認騣鬛類於馬者吾知其爲馬】犬豕豺狼麋鹿吾知其爲犬豕豺狼麋鹿【犬豕豺狼麋鹿六者形狀皆可辧認出於世間吾皆知爲犬豕豺狼麋鹿】惟麟也不可知【惟麟不常出於天下吾亦不知其爲麟○史記老子傳孔子曰鳥吾知其能飛魚吾知其能防獸吾知其能走至於龍則不可知韓文公正是學史記老子傳句法韓文公以蹈襲前言剽竊陳編爲恥變化句法便成新奇】不可知則其謂之不祥也亦宜【有麟而人不可知其爲麟則其人謂之不祥也亦宜也】𨿽然麟之出必有聖人在乎位麟爲聖人出也【𨿽然五帝三王太平之時麒麟在郊藪麟之出必有五帝三王之聖人在乎位麟乃爲聖人而出非無故而出也】聖人者必知麟麟之果不爲不祥也【春秋哀公十四年春西狩獲麟左傳西狩於大野叔孫氏之車子鉏商獲麟以爲不祥以賜虞人仲尼曰麟也然後取之○聖人如孔子者必能知麟有聖人知之可見麟之果不爲不祥也】又曰麟之所以爲麟者以徳不以形【此一段又髙麟乃仁獸爲四靈之一麟之所以爲麟者以其有徳不必論其形之不類】若麟之出不待聖人則其謂之不祥也亦宜【若麟之出不待聖人在位之時上無五帝三王下無孔子必無人知之則其謂之不祥之物也亦宜矣】

此篇僅一百八十餘字有許多轉換往復變化議論不窮第一段說麟爲靈物𨿽婦人小子皆知其爲祥第二轉說𨿽有麟不知其爲麟第三轉說馬牛犬豕豺狼麋鹿吾皆知之惟麟不可知第四轉說麟旣不可知則其謂之不祥也亦宜第五轉說麟爲聖人而出聖人者必知麟旣有聖人知之則麟果不爲不祥也第六轉說麟之所以爲麟者以其爲仁獸爲靈物不必論其形第七轉說若麟之出不待聖人在位之時則人謂之不祥也亦宜人能熟讀此等文字筆便圎活便能生議論

雜說上【韓愈】

此篇主意謂聖君不可無賢臣賢臣不可無聖君聖賢相逢精聚神防斯可成天下之大功

龍噓气成云【諭聖君】云固弗靈於龍也【諭賢臣○此謂聖君以官爵祿位與賢臣然後賢臣可以立事業賢臣之賢豈能及聖君之聖哉】然龍乘是气【聖君任賢臣】茫洋窮乎間薄日月伏光景感震電神變化水下土汨陵谷【此謂聖君任賢臣可以立天下之大事成天下之大功變而通神而明有許多勲業】云亦靈怪矣哉【賢臣之功業亦非常○此謂賢臣之才固亦奇特矣】雲龍之所能使爲靈也【賢臣遇聖君之任用而後成功業○此謂賢臣因聖君能用之而後見其爲賢】若龍之靈則非云之所能使爲靈也【此謂若聖君之聖則非人臣之所能使之爲聖也】然龍弗得云無以神其靈矣【聖君不得賢臣亦無以成治功○此謂然而聖君弗得賢臣無以輔賢於聖徳𨿽有聖人之天資亦不足以成天下之大功其聖徳不光明也】失其所憑依信不可歟【此謂爲人君而無賢臣如人無股肱無耳目失其所憑失其所依信不可歟】異哉其所憑依乃其所自爲也【此謂異哉聖君之所憑依者賢臣賢臣所爲之事業卽聖君之所自爲也】易曰雲從龍【此謂賢臣必從聖君】旣曰龍雲從之矣【旣曰聖君必有賢臣起而輔佐之○此謂旣有聖君在上賢臣必起而從之矣】

雜說下【韓愈】

此篇主意謂英雄豪傑必遇知己者尊之以髙爵食之以厚祿任之以重權其才斯可以展布

世有伯樂【知人者○伯樂姓孫名陽善相馬天上冇一星名伯樂在天廏星之旁人見孫陽識馬因號之曰伯樂】然後有千里馬【異材○此謂有賢宰相然後有英雄豪傑爲之用】千里馬常有【異材】而伯樂不常有【知人者○此謂英雄豪傑常有而宰相知人者不常有】故𨿽有名馬【異材】只辱於奴人之手駢死於槽櫪之間【駢頭而死言多也髙才居下位】不以千里稱也【不知其爲異材○此謂天下𨿽有英雄豪傑徒受辱於昏君庸相之朝沈滯於小官終身不得行其志不以英雄豪傑稱也】馬之千里者一食或盡粟一石【才之異乎人者必尊位重祿以任使之○此謂英雄豪傑能立大事成大功者必得尊位重祿斯可以展布】今食馬者不知其能千里而食也【今之養君子不知其爲異材而加禮養○此謂養英雄豪傑者不知其能辦大事成大功而不以尊位重祿養之也】是馬𨿽有千里之能食不飽【一句三字○位不尊】力不足【二句三字○祿不重】才美不外見【三句五字此章法○𨿽異材亦難展布也】且欲與常馬等不可得【祿位不足以展布反不如常材】安求其能千里也【安得見其爲異材○此謂英雄豪傑𨿽有立大事成大功之才無尊位無厚祿無重權其才知不可展布其欲與常眾人等而不可得安可求其辦大事成大功哉】策之不以其道食之不能盡其材鳴之不能通其意【此三句卽孟子所謂弗與共天位也弗與治天職也弗與食天祿也非王公尊賢也】執策而臨之曰天下無良馬【謂天下無異材】嗚呼其眞無馬耶【其眞無才耶】其眞不識馬耶【其上之人不識人耶○此謂任使之不以其道爵祿之不能盡其材諌不行言不聽而不得以行其志爲宰相者推用其能之爲知人乃曰天下無英雄豪傑嗚呼天下其眞無英雄豪傑耶宰相其眞不識英雄豪傑耶】

送薛存義序【柳宗元】

章法句法字法皆好轉換關鎖謹嚴優柔理長而味永

河東薛存義將行【起句切】栁子載肉於俎崇酒於觴追而送之江之滸飲食之且告曰凡吏於土者若知其職乎蓋民之役非以役民而已也凡民之食於土者出其什一傭乎吏使司平於我也今受其直怠其事者天下皆然豈惟怠之又從而盜之向使傭一夫於家受若直怠若事又盜若貨器則必甚怒而黜罰之矣以今天下多類此而民莫敢肆其怒與黜罰何哉勢不同也勢不同而理同如吾民何有逹於理者得不恐而畏乎存義假令零陵二年矣蚤作而夜思勤力而勞心訟者平賦者均老弱無懷詐暴憎其爲不虛取直也的矣【應有關鎖】其知恐而畏也審矣吾賤且辱不得與攷績幽明之說於其往也故賞之以酒肉而重之以辭【與發端數語相應】

送董邵南序【韓愈】

燕趙古稱多感慨悲歌之士董生舉進士連不得志於有司懷抱利器鬱鬱適玆土吾知其必有合也【董生豪傑也燕趙之士意气投合】董生勉乎哉【一本作行乎哉】夫以子之不遇時苟慕義彊仁者皆愛惜焉矧燕趙之士出乎其性者哉【董生豪傑不遇時】然吾嘗聞風俗與化移易吾惡知其今不異於古所云【又恐今日之燕趙非昔日之燕趙】聊以吾子之行卜之也【燕趙尙有豪傑】董生勉乎哉吾因之有所感矣爲我弔望諸君之墓【樂毅】而觀於其市復有昔時屠狗者乎【此亦感慨悲歌之意】爲我謝曰明天子在上可以出而仕矣【結句瀟灑慷慨】

送王含秀才序【韓愈】

王含之祖王績字無功嘗作醉鄕記此序以醉鄕記三字生一篇議論下字影狀可見其巧此序只從醉鄕記三字得意變化成一篇議論此文公最巧處凡作論可以爲法

吾少時讀醉鄕記私怪隱居者無所累於世而猶有是言豈誠防於味耶及讀阮籍陶潛詩【二公皆嗜酒好醉又與醉鄕親切】乃知彼𨿽偃蹇不欲與世接然猶未能平其心或爲事物是非相感發於是有托而逃焉者也【從醉鄕引得陶阮二人嗜酒者作證】若顏氏子操瓢與簞曾參歌聲若出金石彼得聖人而師之汲汲每若不可及其於外也固不暇尙何麯蘗之托而昏冥之逃耶【破醉鄕】吾又以爲悲醉鄕之徒不遇也【合王阮陶三人故添一徒字】建中初天子嗣位有意貞觀開元之丕績在廷之臣爭言事當此時醉鄕之後世又以直廢吾旣悲醉鄕之文辭而又嘉良臣之烈思識其子孫今子之來見我也無所挾吾猶將張之【張者張大誇耀之意】況文與行不失其世守渾然端且厚惜乎吾力不能振之而其言不見信於世也於其行姑與之飲酒【不脫醉鄕字】

答李秀才書【韓愈】

愈白故友李觀元賓十年之前示愈別吳中友人詩六章其首章則吾子也盛有所稱引【句法】元賔行峻潔淸其中狹隘不能包容於尋常人不肯苟有論說因防其所以於是知吾子非庸眾人【字法】時吾子在吳中其後愈出在外無因緣相見元賔旣沒其文益可貴重思元賔而不見見元賔之所與者則如元賔焉今者辱惠書及文章觀其姓名元賔之聲容恍若相接【章法】讀其文辭見元賔之知人交道之不污甚矣子之心有似於吾元賔也【文有情思有滋味】子之言以愈所爲不違孔子不以雕琢爲工將相從於此愈敢自愛其道而以辭讓爲事乎然愈之所志於古者不惟其辭之好好其道焉爾讀吾子之辭而得其所用心將復有深於是者與吾子樂之況其外之文乎愈頓首

送許郢州序【韓愈】

於頔乃一貪酷吏其爲觀察也賦斂苛急見唐書本傳韓文送許郢州崔復州二序皆諷諫之辭可以參觀於頔爲觀察使性貪而政苛取財賦於州縣者甚急刺史縣令不可爲韓文公作此序以諷諌於頔文有權衡有箴規

愈嘗以書自通於於公累數百言其大要言先達之士得人而托之則道徳彰而名聞流後進之士得人而托之則事業顯而爵位通下有矜乎能上有矜乎位𨿽恆相求而不相遇於公不以其言爲不可復書曰足下之言是也於公身居方伯之尊蓄不世之材而能與卑鄙庸陋相應答如影響是非忠乎君而樂乎善以國家之務爲己任者乎【欲譏刺其惡必先誇誦其善先誇誦於公之賢正是學孟子道齊宣王易牛事是心足以王矣一段得進諌之道】愈𨿽不敢私其大恩抑不可不謂之知己恆矜而誦之情已至而事不從小人之所不爲也故於使君之行道刺史之事以爲於公贈凡天下之事成於自同而敗於自異爲刺史者常私於其民不以實應乎府爲觀察使者恆急於其賦不以情信乎州【𨿽是以刺史觀察對說作句下字皆有權度一私於其民一急於其賦可見爲刺史賢爲觀察者不賢】繇是刺史不安其官觀察使不得其政財已竭而斂不休人已窮而賦愈急其去爲盜也亦幸矣誠使刺史不私於其民觀察使不急於其賦刺史曰吾州之民天下之民也惠不可以獨厚【惠獨厚見刺史之仁】觀察使亦曰某州之民天下之民也斂不可以獨急【斂獨急見觀察使之不仁】如是而政不均令不行者未之有也【此序本意欲諷觀察使於頔賦斂甚急刺史不能堪乃借刺史與觀察對說辭意輕重不待計量而見若獨說觀察則於公見之必怒矣此文章之妙】其前之言者於公旣已信而行之矣今之言者其有不信乎縣之於州猶州之於府也有以事乎上有以臨乎下同則成異則敗者皆然也非使君之賢其誰能信之【末又勸許公寛其縣其議論始公平辭意始圎備】愈於使君非燕遊一朝之好也故其贈行不以頌而以規

贈崔復州序【韓愈】

此序諷諫於公與送許郢州序同意此序尢涵蓄只民就窮而斂愈急下民苦之使於公聞之皆勸於公寛賦斂以安州縣以安百姓

有地數百里趨走之吏自長史司馬以下數十人其祿足以仁其三族及其朋友故舊樂乎心則一境之人喜不樂乎心則一境之人懼大丈夫官至刺史亦榮矣𨿽然幽逺之小民其足迹未嘗至城邑苟有不得其所能自直於鄕裏之吏者鮮矣況能自辯於縣吏乎能辯於縣吏者鮮矣況能自辧於刺史之庭乎【此一段非知田裏小民之疾苦者不能言○添之庭二字句便不凡】由是刺史有所不聞小民有所不宣賦有常而民產無常水旱厲疫之不期民之丰約懸於州【句】縣令不以言連帥不以信民就窮而斂愈急吾見刺史之難爲也崔君爲復州其連帥則於公崔君之仁足以蘇復人於公之賢足以庸崔君有刺史之榮而無其難爲者【收拾前二段】將在於此乎愈嘗辱於公之知而舊遊於崔君慶復人之將防其休澤也於是乎言

觀察使賦斂苛急則爲刺史者見其難而不見其榮觀察使賦斂寛緩則爲刺史者見其榮而不見其難以此諷諫於公最切

讀李翺文【歐陽修】

予始讀復性書三篇曰此中庸之義疏爾智者識其性當復中庸愚者𨿽讀此不曉也不作可焉又讀與韓侍郎薦賢書以謂翺特窮時憤世無薦已者故丁寧如此使其得志亦未必然以翺爲秦漢間好事行義之一豪雋亦善論人者也最後讀幽懷賦然後置書而嘆不已復讀不自休恨翺不生於今不得與之交又恨予不得生翺時與翺上下其論也況乃翺一時有道而能文者莫若韓愈愈嘗有賦矣不過羨二鳥之光榮嘆一飽之無時爾推是心使光榮而飽則不復云矣若翺獨不然其賦曰眾囂囂而雜處兮咸嘆老而嗟卑視予心之不然兮慮行道之猶非怪神堯以一旅取天下後世子孫不能以天下取河北以爲憂嗚呼使當時君子皆易其嘆老嗟卑之心爲翺所憂之心則唐之天下豈有亂與亡哉然翺幸不生今時見今之事則憂又甚矣柰何今之人不憂也余行天下見人多矣脫有一人能如翺憂者又皆疏逺與翺無異其餘光榮而飽者一聞憂世之言不以爲狂人則以爲病子不怒則笑之矣嗚呼在位而不肯自憂又禁他人使皆不得憂可嘆也夫

讀孟嘗君傳【王安石】

世皆稱孟嘗君能得士士以故歸之而卒賴其力以脫於虎豹之秦嗟乎孟嘗君特雞鳴狗盜之雄耳豈足以言得士不然擅齊之彊得一士焉宜可以南面而制秦尙取雞鳴狗盜之力哉雞鳴狗盜之出其門此士之所以不至也【此一轉筆力甚健】

筆力簡而健然一篇得意處只是擅齊之彊得一士焉宜可以南面而制秦尙取雞鳴狗盜之力哉先得此數句作此一篇文字然亦是祖述前言韓文公祭田橫墓文云當嬴氏之失鹿得一士而可王何五百人之擾擾不能脫夫子於劍鋩豈所寶之非賢抑天命之有常

文章軌範卷五

欽定四庫全書

文章軌範卷六

宋謝枋得編

小心文

種字集此集才學識三髙議論關世教古之立言不朽者如是夫葉水心曰文章不足關世教𨿽工無益也人能熟此集學進識進而才亦進矣

前出師表【諸葛亮】

先帝創業未半而中道崩殂今天下三分益州罷此誠危急存亡之秋也然侍衛之臣不懈於內忠志之士忘身於外者蓋追先帝之殊遇欲報之於陛下也誠宜開張聖聽以光先帝遺徳恢志士之气不宜妄自菲薄引諭失義以塞忠諫之路也宮中府中俱爲一體陟罰臧否不宜異同若有作姦犯科及爲忠善者宜付有司論其刑賞以昭陛下平明之治不宜偏私使內外異法也侍中侍郎郭攸之費禕董允等此皆良實志慮忠純是以先帝簡拔以遺陛下愚以爲宮中之事事無大小悉以諮之然後施行必能禆補闕漏有所廣益將軍向寵性行淑均曉暢軍事試用於昔日先帝稱之曰能是以眾議舉寵以爲督愚以爲營中之事事無大小悉以諮之必能使行陣和睦優劣得所也親賢臣逺小人此先漢所以興隆也親小人逺賢臣此後漢所以傾頹也先帝在時每與臣論此事未嘗不嘆息痛恨於桓靈也侍中尙書【陳震】長史參軍【蔣琬】此悉貞亮死節之臣也願陛下親之信之則漢室之隆可計日而待也臣本布衣躬耕於南陽苟全性命於亂世不求聞達於諸侯先帝不以臣卑鄙猥自枉屈三顧臣於艸廬之中諮臣以當世之事由是感激遂許先帝以驅馳後值傾覆受任於敗軍之際奉命於危難之間爾來二十有一年矣先帝知臣謹愼故臨崩托臣以大事也受命以來夙夜憂慮恐付托不效以傷先帝之明故五月渡瀘深入不毛今南方已定甲兵已足當奨帥三軍北定中原庶竭駑鈍攘除姦凶興復漢室還於舊都此臣之所以報先帝而忠陛下之職分也至於斟酌損益進盡忠言則攸之禕允之任也願陛下托臣以討賊興復之效不效則治臣之罪以告先帝之靈責攸之禕允等之咎以彰其慢陛下亦宜自謀以諮諏善道察納雅言深追先帝遺詔臣不勝受防感激今當逺離臨表涕泣不知所云

送浮屠文暢師序【韓愈】

人固有儒名而墨行者問其名則是校其行則非可以與之遊乎如有墨名而儒行者【此是文暢】問其名則非校其行則是可以與之遊乎揚子云稱在門墻則麾之【諭儒名者】在夷狄則進之【諭墨名者】吾取以爲法焉浮屠文暢喜文章【文公取文暢只以其人喜文章】其周遊天下凡有行必請於縉紳先生以求詠歌其所志貞元十九年春將行東南柳君宗元爲之請解其裝得所敍詩累百餘篇非至篤好其何能致多如是耶惜其無以聖人之道告之者而徒舉浮屠之說贈焉夫文暢浮屠也如欲聞浮屠之說當自就其師而問之何故謁吾徒而來請也彼見吾君臣父子之懿文物禮樂之盛其心有慕焉拘其法而未能入【句法】故樂聞其說而請之如吾徒者宜當告之以二帝三王之道日月星辰之所以行天地之所以著鬼神之所以幽人物之所以蕃江河之所以流而語之不當又爲浮屠之說而瀆告之也【此一段最髙】民之初生固若禽獸夷狄然有聖人者立然後知宮居而粒食親親而尊尊生者養死者藏是故道莫大乎仁義教莫正乎禮樂刑政施之於天下萬物得其宜措之於其躬體安而气平堯以是傳之舜舜以是傳之禹禹以是傳之湯湯以是傳之文武文武以是傳之周公孔子書之於冊中國之人世守之今浮屠者孰爲而孰傳之耶【此一段義理最精亦切近人情卽是原道中議論無一語相似此韓文之所以爲奇特也】夫鳥俛而啄仰而四顧夫獸深居而簡出懼物之爲已害也猶且不免焉弱之肉彊之食今吾與文暢安居暇食優遊以生死與禽獸異者寧可不知其所自耶【此一段尢切近人情見得天地間不可無聖人之道無聖人之道則人之類滅久矣與禽獸何異】夫不知者非其人之罪也知而不爲之者惑也恱乎故不能卽乎新者弱也知而不以告之者不仁也告而不以實者不信也【此二節是儒者之過】余旣重栁請又嘉浮屠能喜文辭於是乎言【見得文公所以與文暢者只是取其能喜文章非取其道】

栁子厚墓志【韓愈】

此篇系節文今依元本刊行如左

其召至京師而復爲刺史也中山劉夢得禹錫亦在遣中當詣播州子厚泣曰播州非人所居而夢得親在堂吾不忍夢得之窮無辭以白其大人且萬無母子俱往理請於朝將拜疏願以栁易播𨿽重得罪死不恨遇有以夢得事白上者夢得於是攺刺連州嗚呼士窮乃見節義今夫平居里巷相慕恱酒食遊戲相徴逐詡詡彊笑語以相取下握手出肺肝相示指天日涕泣誓生死不相背負眞若可信一旦臨小利害僅如毛髮比反眼若不相識落防穽不一引手救反擠之又下石焉者皆是也此宜禽獸夷狄所不忍爲而其人自視以爲得計聞子厚之風亦可以少愧矣子厚前時少年勇於爲人不自貴重顧借謂功業可立就故坐廢退【子厚黨附王伾王叔文得罪貶永州司馬】旣退又無相知有气力得位者推挽故卒死於窮裔【子厚終於栁州刺史】材不爲世用道不行於時也使子厚在臺省時自持其身已能如司馬刺史時亦自不斥斥時有人力能舉之且必復用不窮然子厚斥不久窮不極𨿽有出於人其文學辭章必不能自力以致必傳於後世如今無疑也【此三節議論有斷制有回斡有馳驟意气激昂光彩燦爛一節髙一節文章之妙如此寧防】𨿽使子厚得所願爲將相於一時以彼易此孰得孰失必有能辧之者

大唐中興頌序【元結】

天寶十四年安祿山陷洛陽明年陷長安天子幸蜀【唐明皇】太子卽位於靈武【肅宗不受命於父而自立與簒位同】明年皇帝移軍鳳翔【太子立則稱皇帝】其年復兩京上皇還京師【天子退位則稱上皇】於戲前代帝王有盛徳大業者必見於歌頌【前代帝王有徳有功者見於歌頌】若今歌頌大業刻之金石【今日無盛徳有大業而見於歌頌】非老於文學其誰宜爲

書箕子廟碑陰【柳宗元】

當其周時未至殷祀未殄比干已死微子已去向使紂惡未稔而自斃武庚念亂以圖存國無其人誰與興理此人事之或然者也先生所以隱忍而不去意者有在於斯乎

此等文章天地間有數不可多見惟杜牧之絕句詩一首似之題烏江項羽廟云勝敗兵家不可期包羞忍恥是男兒江東子弟多豪俊捲土重來未可知

嚴先生祠堂記【範仲淹】

字少意多文簡理詳有關世教非徒文也

先生光武之故人也相尙以道及帝握赤符乘六龍得聖人之時臣妾億兆【好句法】天下孰加焉惟先生以節髙之旣而動星象歸江湖得聖人之淸泥塗軒冕【句法】天下孰加焉惟光武以禮下之在蠱之上九眾方有爲而獨不事王侯髙尙其事先生以之在屯之初九陽徳方亨而能以貴下賤大得民也光武以之蓋先生之心出乎日月之上光武之量包乎天地之外微先生不能成光武之大微光武豈能遂先生之髙哉而使貪夫廉懦夫立是大有功於名教也【斡歸立祠意】仲淹來守是邦始構堂而奠焉乃復爲其後者四家【復者漢法免租賦科役也】以奉祠事又從而歌曰雲山蒼蒼江水泱泱先生之風山髙水長範文正公作此記李太伯在坐間曰公此文一出名世只一字未安公曰何字曰先生之徳不如以風字代徳字公欣然攺之蓋太伯因記中有貪夫廉懦夫立六字遂思聞伯夷栁下惠之風一叚因得風字也

防紹興辛巳親徵詔艸【辛棄疾】

使此詔見於紹興之前可以無事讐之大恥使此詔行於隆興之後可以卒不世之大功今此詔與此敵猶俱存也悲夫

袁州學記【李覯】

本朝大儒作學記多矣三百年來人獨喜誦袁州學記非曰筆端有气力有光焰超然不羣其立論髙逺宏大不離乎人心天理宜乎讀者樂而忘倦也葉水心云爲文不足關世教𨿽工無益也可與知者道

皇帝二十有二年【仁宗慶曆四年】制詔州縣立學惟時守令有哲有愚有屈力殫慮祗順徳意【句法】有假宮借師苟具文書【句法】或連數城亡弦誦聲倡而不和教尼不行【句法】三十有二年【仁宗至和元年】範陽祖君無擇知袁州始至進諸生知學宮闕狀【字法】大懼人才放失【字法】儒效闊疎無以稱上意防通判潁州陳君侁聞而是之【字法】議以克合相舊夫子廟陿隘不足攺爲乃營治之東北隅厥土燥剛厥位面陽厥材孔良殿堂門廡黝堊丹漆舉以法故生師有捨庖廩有次百爾器備並手偕作工善吏勤晨夜展力越明年成捨菜且有日旴江李覯諗於眾曰惟四代之學考諸經可見已【作學記不說虞夏商周自是欠事今只以一句道破筆力髙古】秦以山西鏖六國欲帝萬世劉氏一呼而關門不守武夫健將賣降恐後何耶詩書之道廢人惟見利而不聞義焉耳孝武乘丰富世祖出戎行皆孳孳學術俗化之厚延於靈獻艸茅危言者折首而不悔功烈震主者聞命而釋兵羣雄相視不敢去臣位尙數十年教道之結人心如此【一句結有筆力】今代遭聖神爾袁得聖君【句法】俾爾由庠序踐古人之迹天下治則撢禮樂以陶吾民一有不幸猶當伏大節爲臣死忠爲子死孝【此防文章關系世教萬世不磨滅】使人有所賴且有所法是惟朝家教學之意若其弄筆墨以徼利達而已豈徒二三子之羞抑亦爲國者之憂

袁州學記李太伯文河東柳淇書京兆章友眞篆稱爲三絕

書洛陽名園記後【李格非】

名園特遊觀之末今張大其事恢廣其意謂園囿之興廢乃洛陽盛衰之洛陽之盛衰乃天下治亂之是至小之物關系至大有學有識方能爲此文

洛陽處天下之中挾殽黽之阻當秦隴之襟喉而趙魏之走集蓋四方必爭之地也天下當無事則已有事則洛陽必先受兵余故嘗曰洛陽之盛衰天下治亂之也方唐貞觀開元之間公卿貴戚開館列第於東都者號千有餘邸及亂離繼以五季之酷其池塘竹樹兵車蹂蹴廢而爲丘墟髙亭大榭煙火焚燎化而爲灰燼與唐共滅而俱亡無餘處矣余故嘗曰園囿之興廢洛陽盛衰之也且天下之治亂於洛陽之盛衰而知洛陽之盛衰於園囿之興廢而得則名園記之作余豈徒然哉【有此文章方可傳不然虛辭浮語𨿽工何可傳】嗚呼公卿大夫方進於朝放乎一已之私自爲之而忘天下之治忽欲退享此得乎唐之末路是已

嶽陽樓記【範仲淹】

慶曆四年春滕子京謫守巴陵郡越明年政通人和百廢具興乃重修嶽陽樓增其舊制刻唐賢今人詩賦於其上屬予作文以記之予觀夫巴陵勝狀在洞庭一湖銜逺山吞長江浩浩湯湯橫無際涯朝暉夕陰气象萬千此則嶽陽樓之大觀也前人之述偹矣然則北通巫峽南極瀟湘僊客騷人多防於此覽物之情得無異乎若夫霪雨霏霏連月不開陰風怒號濁浪排空日星隠耀山嶽潛形商旅不行檣傾檝摧薄暮冥冥虎嘯猿啼登斯樓也則有去國懷鄕憂讒畏譏滿目蕭然感極而悲者矣至若春和景明波瀾不驚上下天光一碧萬頃沙鷗翔集錦鱗游泳岸芷汀蘭鬱鬱靑靑而或長煙一空皓月千里浮光躍金靜影沈碧漁歌互答此樂何極登斯樓也則有心曠神怡寵辱皆忘把酒臨風其喜洋洋者矣嗟夫予嘗求古仁人之心或異二者之爲何哉不以物喜不以已悲居廟堂之髙則憂其民處江湖之逺則憂其君是進亦憂退亦憂然則何時而樂耶其必曰先天下之憂而憂後天下之樂而樂歟噫微斯人吾誰與歸

文章範卷六

欽定四庫全書

文章軌範卷七

宋謝枋得編

小心文

乎字集韓文公蘇東坡二公之文皆自莊子覺悟此集可與荘子並驅爭先

祭田橫墓文【韓愈】

貞元十一年九月愈如東京道出田橫墓下感橫義髙能得士因取酒以祭爲文而弔之其辭曰事有曠百世而相感者余不自知其何心非今世之所稀孰爲使余歔欷而不可禁余旣博觀乎天下曷有庻防乎夫子之所爲死者不復生嗟余去此其從誰當秦氏之失鹿得一士而可王何五百人之擾擾而不能脫夫子於劍鋩豈所寶之非賢抑天命之有常昔闕裏之多士孔聖亦云其遑遑苟余行之不迷𨿽顚沛其何傷自古死者非一夫子至今有耿光跽陳辭而薦酒魂髣髴而來享

上梅直講書【蘇軾】

某官執事每讀詩至鴟鴞讀書至君奭常切悲周公之不遇及觀史見孔子厄於陳蔡之間而弦歌之聲不絕顏淵仲由之徒相與答問夫子曰匪兕匪虎率彼曠野吾道非耶又何爲至此顏淵曰夫子之道至大故天下莫能容𨿽然不容何病不容然後見君子夫子油然而笑曰回使爾多財吾爲爾宰夫天下𨿽不能容而其徒自足以相樂如此乃今知周公之富貴有不如夫子之貧賤夫以召公之賢以管蔡之親而不知其心則周公誰與樂其富貴而夫子所與共貧賤者皆天下之賢才則亦足以樂乎此矣軾七八嵗時始知讀書聞今天下有歐陽公者其爲人如古孟軻韓愈之徒而又有梅公者從之遊而與之上下其議論其後益壯始能讀其文詞想見其爲人意其飄然脫去世俗之樂而自樂其樂也方學爲對偶聲律之文求升斗之祿自度無以進見於諸公之間來京師逾年未嘗窺其門今年春天下之士羣至於禮部執事與歐陽公實親試之誠不自意獲在第二旣而聞之人執事愛其文以爲有孟軻之風而歐陽公亦以其能不爲世俗之文也而取焉是以在此非左右爲之先容非親舊爲之請屬而向之十餘年間聞其名而不得見者一朝爲知己退而思之人不可以苟富貴亦不可以徒貧賤有大賢焉而爲其徒則亦足恃矣苟其僥一時之幸從車騎數十人使閭巷小民聚觀而贊嘆之亦何以易此樂也傳曰不怨天不尢人蓋優哉遊哉可以卒嵗執事名滿天下而位不過五品其容色溫而不怒其文章寬厚惇朴而無怨言此必有所樂乎斯道也軾願與聞焉

三槐堂記【學史記蘇軾】

天可必乎賢者不必貴仁者不必壽天不可必乎仁者必有後二者將安取哉吾聞之申包胥曰人眾者勝天天定亦能勝人世之論天者皆不待其定而求之故以天爲茫茫善者以怠惡者以肆盜跖之壽孔顏之厄此皆天之未定者也松栢生於山林其始也困於蓬蒿厄於牛羊而其終也貫四時閱千嵗而不攺者其天定也善惡之報至於子孫則其定也久矣吾以所見所聞考之其可必也審矣國之將興必有世徳之臣厚施而不食其報然後其子孫能與守文太平之主共天下之福故兵部侍郎晉國王公【王祐】顯於漢周之際歷事太祖太宗文武忠孝天下望以爲相而公卒以直道不容於時蓋嘗手植三槐於庭曰吾之子孫必有爲三公者已而魏國文正公【旦】相眞宗皇帝於景徳祥符之間朝廷淸明天下無事之時享其榮名者十有八年今夫寓物於人明日而取之有得有否而晉公修徳於身責報於天取必於數十年之後如持左契交手相付吾是以知天之果可必也吾不及見魏公而見其子懿敏公【素】以直諫事仁宗皇帝出入侍從將帥三十餘年位不滿其徳天將復興王氏也歟何其子孫之多賢也世有以晉公比李棲筠者其雄才直气不相上下而棲筠之子吉甫其孫徳裕功名富貴略與王氏等而忠恕仁厚不及魏公父子由此觀之王氏之福蓋未艾也懿敏公之子鞏與吾遊好徳而文以世其家吾是以錄之銘曰嗚呼休哉魏公之業與槐俱萌封植之勤必世乃成旣相眞宗四方砥平歸視其家槐陰滿庭吾儕小人朝不謀夕相時射利皇防厥徳庶防僥幸不種而獲不有君子其何能國王城之東晉公所廬鬱鬱三槐惟徳之符嗚呼休哉

表忠觀碑【蘇軾】

熈寧十年十月戊子資政殿大學士右諫議大夫知杭州軍事臣抃【趙抃】言故吳越國王錢氏墳廟及其父祖妃夫人子孫之墳在錢塘者二十有六在臨安者十有一皆蕪穢不治父老過之有流涕者謹按故武肅王鏐始以鄕兵破走黃巢名聞江淮復以八都兵討劉漢宏並越州以奉董昌而自居於杭及昌以越叛則誅昌而並越盡有浙東西之地傳其子文穆王元瓘至其孫忠獻王仁佐遂破李景兵取福州而仁佐之弟忠懿王俶又大出兵攻景以迎周世宗之師其後卒以國入覲三世四王與五代相終始天下大亂豪傑蜂起方是時以數州之地盜名字者不可勝數旣覆其族延及於無辜之民罔有孑遺而吳越地方千里帶甲十萬鑄山煮海象犀珠玉之富甲於天下然終不失臣節貢獻相望於道是以其民至於老死不識兵革四時嬉遊歌鼓之聲相聞至於今不廢其有徳於斯民甚厚皇宋受命四方僣亂以次削平西蜀江南負其崄逺兵至城下力屈勢窮然後束手而河東劉氏百戰守死以抗王師積骸爲城釃血爲池竭天下之力僅乃克之獨吳越不待告命封府庫籍郡縣請吏於朝視去其國如去傳捨其有功於朝廷甚大昔竇融以河西歸漢光武詔右扶風修理其父祖墳塋祠以太牢今錢氏功徳殆過於融而未及百年墳廟不治行道傷嗟甚非所以勸奨忠臣慰答民心之義也臣願以龍山廢佛祠曰妙因院者爲觀使錢氏之孫爲道士曰自然者居之凡墳廟之在錢塘者以付自然其在臨安者以付其縣之淨土寺僧曰道微嵗各度其徒一人使世掌之籍其地之所入以時修其祠宇封殖其艸木有不治者縣令丞察之甚者易其人庻防永終不墮以稱朝廷待錢氏之意臣抃昧死以聞制曰可其妙因院攺賜名表忠觀銘曰天目之山苕水出焉龍飛鳳舞萃於臨安篤生異人絕類離倫奮挺大呼從者如雲仰天誓江月星晦防彊弩射潮江海爲東殺宏誅昌奄有吳越金劵玉冊虎符龍節大城其居包絡山川左江右湖控引島蠻嵗時歸休以燕父老曄如神人玉帶裘馬四十一年寅畏小心厥篚相望大貝南金五朝昏亂罔堪托國三王相承以待有徳旣獲所歸弗謀弗咨先王之志我維行之天祚忠孝世有爵邑允文允武子孫千億帝謂守臣治其祠墳毋俾樵牧愧其後昆龍山之陽巋然新宮匪私於錢惟以勸忠非忠無君非孝無親凡百有位視此刻文

潘子眞云東坡作表忠觀碑王荊公寘坐隅葉致逺楊徳逢二人在坐有客問曰相公亦喜斯人之作也公曰斯作絕似西漢坐客嘆譽不已公笑曰西漢誰人可擬徳逢對曰王褒蓋易之也公曰不可艸艸徳逢復曰司馬相如楊雄之流乎公曰相如賦子虛大人洎諭蜀文封禪書耳雄所著太法言以準易論語未見其敍事典贍若此也直須與子長馳騁上下坐客又從而贊之公曰畢竟似子長何語坐客悚然公徐曰楚漢以來諸侯王年表也

送孟東野序【韓愈】

此篇凡六百二十餘字鳴字四十讀者不覺其繁何也句法變化凡二十九樣有頓挫有升防有起伏有抑揚如層峯疊巒如驚濤怒浪無一句懈怠無一字塵埃愈讀愈可喜

大凡物不得其平則嗚艸木之無聲風撓之鳴水之無聲風蕩之鳴其躍也或激之其趨也或梗之其沸也或灸之金石之無聲或擊之鳴人之於言也亦然有不得已而後言其歌也有思其哭也有懷凡出乎口而爲聲者其皆有弗平者乎樂也者鬰於中而泄於外者也擇其善鳴者而假之鳴金石絲竹匏土革木八者物之善鳴者也維天之於時也亦然擇其善鳴者而假之鳴是故以鳥鳴春以雷鳴夏以虫鳴秋以風鳴冬四時之相推奪其必有不得其平者乎其於人也亦然人聲之精者爲言文辭之於言又其精者也尢擇其善鳴者而假之鳴其在唐虞咎陶禹其善鳴者也而假之以鳴防弗能以文辭鳴又假於韶以鳴夏之時五子以其歌鳴伊尹鳴殷周公鳴周凡載於詩書六藝皆鳴之善者也周之衰孔子之徒鳴之其聲大而逺傳曰天將以夫子爲木鐸其弗信矣乎其末也荘周以荒唐之辭鳴於楚楚大國也其亡也以屈原鳴臧孫辰孟軻荀卿以道鳴者也【以荀卿儕孟子非其倫臧孫辰何人未見其有道乂與孟子並立安可謂之以道嗚此文公學問偏駁處】楊朱墨翟管夷吾晏嬰老聃申不害韓非愼到田騈鄒衍屍佼孫武張儀蘇奏之屬皆以其術鳴秦之興李斯鳴之漢之時司馬遷相如揚雄最其善鳴者也其下魏晉氏鳴者不及於古然未嘗絕也就其善鳴者其聲淸以浮其節數以急其辭淫以哀其志弛以肆其爲言也亂雜而無章【上四句一樣五字若第五句不用九字文勢便庸腐】將天醜其徳莫之顧耶何爲乎不鳴其善鳴者也唐之有天下陳子昂蘇源明元結李白杜甫李觀皆以其所能鳴【此六字包括多】其存而在下者孟郊東野始以其詩鳴其髙出晉魏不懈而及於古其他浸淫乎漢氏矣從吾遊者李翺張籍其尢也三子者之鳴信善鳴矣抑不知天將和其聲而使鳴國家之盛耶抑將窮餓其身思愁其心腸而使自鳴其不幸耶三子者之命則懸於天矣其在上也奚以喜其在下也奚以悲【此二句占地步】東野之役於江南也有若不釋然者故吾道其命於天者以解之【序因送東野作結歸東野身上只兩句此文章之妙】

前赤壁賦【蘇軾】

此賦學荘騷文法無一句與荘騷相似非超然之才絕倫之識不能爲也瀟灑神奇出塵絕俗如乘雲禦風而立乎九霄之上俯視六合何物茫茫非惟不掛之齒牙亦不足入其靈臺丹府也

壬戌之秋七月旣望蘇子與客泛舟遊於赤壁之下淸風徐來水波不興舉酒屬客誦明月之詩歌窈窕之章少焉月出於東山之上徘徊於斗牛之間白露橫江水光接天縱一葦之所如淩萬頃之茫然浩浩乎如馮虛禦風而不知其所止飄飄乎如遺世獨立羽化而登仙【余嘗中秋夜泛舟大江月色水光與天宇合而爲一始知此賦之妙】於是飲酒樂甚扣舷而歌之歌曰【學楚騷文】桂棹兮蘭槳擊空眀兮溯流光渺渺兮予懷望美人兮天一方【秋水淸見底月在水中謂之空明月光與波俱動謂之流光搖槳曰擊逆水而上曰溯】客有吹洞簫者倚歌而和之其聲嗚嗚然如怨如慕如泣如愬餘音嫋嫋不絕如縷舞幽壑之潛蛟泣孤舟之嫠婦蘇子愀然正襟危坐而問客曰何爲其然也客曰月明星稀烏鵲南飛此非曹孟徳之詩乎西望夏口東望武曷山川相繆郁乎蒼蒼此非孟徳之困於周郎者乎【此一叚設爲客之言曹操詩見文選月明星稀鳥鵲南飛譏蜀先主之南走】方其破荊州下江陵順流而東也舳艫千里旌旗蔽空釃酒臨江橫槊賦詩固一世之雄也而今安在哉【有感慨】況吾與子漁樵於江渚之上侶魚蝦而友麋鹿駕一葉之扁舟舉匏樽以相屬寄蜉蝣於天地渺滄海之一粟哀吾生之須臾羨長江之無窮【有感慨】挾飛仙以遨遊抱明月而長終知不可乎驟得托遺響於悲風蘇子曰客亦知夫水與月乎逝者如斯而未嘗往也【說水】盈虛者如彼而卒莫消長也【說月】蓋將自其變者而觀之則天地曽不能以一瞬自其不變者而觀之則物與我皆無盡也而又何羨乎【此一段全學荘子情思】且夫天地之間物各有主苟非吾之所有𨿽一毫而莫取惟江上之淸風與山間之明月耳得之而爲聲目遇之而成色取之無禁用之不竭是造物者之無盡藏也而吾與子之所共食【如食邑之食言享也】客喜而笑洗盞更酌殽核旣盡杯盤狼籍相與枕藉乎舟中不知東方之旣白

後赤壁賦【蘇軾】

是嵗十月之望步自雪堂將歸於臨臯二客從予過黃泥之阪霜露旣降木葉盡脫人影在地仰見明月顧而樂之行歌相答已而嘆曰有客無酒有酒無殽月白風淸如此良夜何客曰今者薄暮舉网得魚巨口細鱗狀似松江之鱸顧安所得酒乎歸而謀諸婦婦曰我有鬥酒藏之久矣以待子不時之需於是攜酒與魚復逰於赤壁之下江流有聲斷岸千尺山髙月小水落石出曽日月之防何而江山不可復識矣予乃攝衣而上履巉巖披防茸踞虎豹登虯龍攀棲鶻之危巢俯馮夷之幽宮蓋二客不能從焉劃然長嘯艸木震動山鳴谷應風起水湧予亦悄然而悲肅然而恐凜乎其不可畱也反而登舟放乎中流聽其所止而休焉時夜將半四顧寂寥適有孤鶴橫江東來翅如車輪裳縞衣戞然長鳴掠予舟而西也須臾客去予亦就睡夢一道士羽衣蹁躚過臨臯之下揖予而言曰赤壁之遊樂乎問其姓名俛而不答嗚呼噫嘻我知之矣疇昔之夜飛鳴而過我者非子也耶道士顧笑予亦驚悟開戶視之不見其處

阿房宮賦【杜牧】

六王畢四海一蜀山兀阿房出覆壓三百餘里隔離天日驪山北構而西折直走咸陽二川溶溶流入宮墻五步一樓十步一閣廊腰縵回檐牙髙琢各抱地勢鉤心鬭盤盤焉囷囷焉蜂房水渦矗不知其防千萬落長橋臥波未云何龍復道行空不霽何虹髙低防迷不知西東歌臺暖響春光融融舞殿冷防風雨淒淒一日之內一宮之間而气不齊妃嬪媵嬙王子皇孫辭樓下殿輦來於秦朝歌夜弦爲秦宮人明星熒熒開妝鏡也綠云擾擾梳曉鬟也渭流漲膩棄脂水也煙斜霧橫焚椒蘭也雷霆乍驚宮車過也轆轆逺聽杳不知其所之也一肌一容盡態極妍縵立逺視而望幸焉有不得見者三十六年燕趙之収藏韓魏之經營齊楚之精英防世防年取掠其人倚疊如山一旦不能有輸來其間鼎鐺玉石金塊珠礫棄擲邐迆秦人視之亦不甚惜嗟乎一人之心千萬人之心也秦愛紛奢人亦念其家柰何取之盡錙銖用之如泥沙使負棟之柱多於南畝之農夫架梁之椽多於機上之工女釘頭燐燐多於在庾之粟粒瓦縫參差多於周身之帛縷直欄橫檻多於九土之城郭管弦嘔啞多於市人之言語使天下之人不敢言而敢怒獨夫之心日益驕固戍卒叫函谷舉楚人一炬可憐焦土嗚呼滅六國者六國也非秦也族秦者秦也非天下也嗟夫使六國各愛其人則足以拒秦秦復愛六國之人則遞三世可至萬世而爲君誰得而族滅也秦人不暇自哀而後人哀之後人哀之而不鑑之亦使後人而復哀後人也

送李願歸盤谷序【韓愈】

太行之陽有盤谷盤谷之間泉甘而土肥艸木叢茂居民鮮少或曰謂其環兩山之間故曰盤或曰是谷也宅幽而勢阻隱者之所盤旋【此一節且說盤谷大體】友人李願居之願之言曰人之稱大丈夫者我知之矣利澤施於人名聲昭於時坐於廟堂進退百官而佐天子出令其在外則樹旗旄羅弓矢武夫前呵從者塞途供給之人各執其物夾道而疾馳喜有賞怒有刑才俊滿前道古今而譽盛徳入耳而不煩曲眉丰頰淸聲而便體秀外而惠中飄輕裾翳長袖粉白黛緑者列屋而閒居妬寵而負恃爭妍而取憐大丈夫之遇知於天子用力於當世者之所爲也【此一節形容得志富貴之人】吾非惡此而逃之是有命焉不可幸而致也窮居而野處升髙而望逺坐茂樹以終日濯淸泉以自潔采於山美可茹釣於水鮮可食起居無時惟適所安與其譽於前孰若無毀於其後與其樂於身執若無憂於其心車服不維刀鋸不加理亂不知黜陟不聞大丈夫之不遇於時者之所爲也【此一節形容隱居退遁之人】我則行之【承上接下不斷】伺於公卿之門奔走於形勢之途足將進而趑趄口將言而囁嚅處污穢而不羞觸刑辟而誅戮僥幸於萬一老死而後止者其於爲人賢不肖何如也昌黎韓愈聞其言而壯之【通篇全舉李願說話自說只數語其實非李願言此又是一格式】與之酒而爲之歌曰盤之中維子之宮盤之土維子之稼盤之泉可濯可湘盤之阻誰爭子所窈而深廓其有容繚而曲如往而復嗟盤之樂兮樂且無央虎豹逺迹兮蛟龍遁藏鬼神守防兮呵禁不祥飲且食兮壽而康無不足兮奚所望膏吾車兮秣吾馬從子於盤兮終吾生以徜徉

文章軌範卷七

