

欽定四庫全書

集部八

三國誌文類

總集類

提要

【臣】等謹案三國誌文類六十卷不著撰人名氏今流傳有宋刋本宋史藝文志載此書注雲集者不知名則當時已無可考也案栁宗元河東集有栁宗直西漢文類序其文皆采之漢書是編惟采三國誌之文蓋沿其例凡分二十三門曰詔書曰教令曰表奏曰書疏曰諫諍曰戒責曰薦稱曰勸說曰對問曰議曰論曰書曰牋曰評曰檄曰盟曰序曰祝文曰祭文曰誄曰詩賦曰雜文曰傳所采上涉漢末而下及晉初則以魏志載曹操事皆在建安中而裴松之注所采多晉人書也惟其中勸說對問二門皆當時口語本非詞翰取盈卷帙於義未安又陳壽所評亦猶馬班之贊摘出別立篇名亦乖體例以其宋人舊本姑存之以備考證焉乾隆四十四年正月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

三國誌文類卷一

詔書

魏

漢獻帝

命魏公承制封拜詔【天子以公典任於外臨事之賞或宜疾速乃命公得承制封拜諸侯守相詔曰】

夫軍之大事在玆賞罰勸善懲惡宜不旋時故司馬法曰賞不逾日者欲民速覩爲善之利也昔在中興鄧禹入闗承制拜軍祭酒李文爲河東太守來歙又承制拜髙峻爲通路將軍察其本傳皆非先請明臨事刻印也斯則世祖神明權達損益蓋所用速示威懷而著鴻勲也其春秋之義大夫出疆有專命之事苟所以利社稷安國家而已況君秉任二伯師尹九有實徵夷夏軍行蕃甸之外失得在於斯須之間停賞俟詔以滯世務固非朕之所圖也自今已後臨事所甄當加寵號者其便刻印章假授咸使忠義得相奬勵勿有疑焉

封魏公爲魏王詔

自古帝王𨿽號稱相變爵等不同至乎褒崇元勲建立功徳光啟氏姓延於子孫庶姓之與親豈有殊焉昔我聖祖受命剏業肇基造我區夏鑑古今之制通爵等之差盡封山川以立藩屏使異姓親戚並列土地據國而王所以保乂天命安固萬嗣歷世承平臣主無事世祖中興而時有難易是以曠年數百無異姓諸侯王之位朕以不徳繼序業遭率土分崩羣凶縱毒自西䢐東辛苦卑約當此之際惟恐溺入於難以羞先帝之聖徳賴皇天之靈俾君秉義奮身震迅神武捍朕於艱難獲保宗廟華夏遺民含气之倫莫不防焉君勤過稷禹忠侔伊周而掩之以謙讓守之以彌恭是以往者初開魏國錫君土宇懼君之違命慮君之固辭故且懷志屈意封君爲上公欲以欽順髙義須俟勲績韓遂宋建南結巴蜀羣逆合從圖危社稷君復命將龍驤虎奮梟其元首屠其窟棲曁至西徵陽平之役親擐甲冑深入險阻芟夷蟊賊殄其凶醜蕩定西陲縣旌萬里聲教逺振寧我區宇蓋唐虞之盛三後樹功文武之興旦奭作輔二祖成業英豪佐命夫以聖哲之君事爲已任猶錫土班瑞以報功臣豈有如朕寡徳仗君以濟而賞典不丰將何以答神武慰萬方哉今進君爵爲魏王使使持節行禦史大夫宗正劉艾奉策璽土之社苴以白茅金虎符第一至第五竹使符第一至十君其正王位以丞相領冀州牧如故其上魏公璽綬符策敬服朕命簡卹爾眾克綏庶績以揚我祖宗之休命

魏王三辭詔三報不許又手詔

大聖以功徳爲髙美以忠和爲典訓故剏業垂名使百世可希行道制義使力行可效是以勲烈無窮休光茂著稷契載元首之聰明周召因文武之智用𨿽經營庶官仰嘆俯思其對豈有若君者哉朕惟古人之功美之如彼思君忠勤之績茂之如此是以每將鏤符析瑞陳禮命冊寤寐慨然自忘守文之不徳焉今君重違朕命固辭懇切非所以稱朕心而訓後世也其抑志撙節勿復固辭

與魏太子丕詔

魏太子丕昔皇天授乃顯考以翼我皇家遂攘除羣凶拓定九州功茂績光於宇宙朕用垂拱負扆二十有餘載天不憖遺一老永保餘一人早世潛神哀悼傷切丕奕世宣明宜秉文武紹熈前緒今使使持節禦史大夫華歆奉策詔授丕丞相印綬魏王璽紱領冀州牧方今外有遺虜遐夷未賓旗鼓猶在邊境干戈不得韜刃斯乃播揚洪烈立功垂名之秋也豈得修諒闇之禮究曾閔之志哉其敬服朕命抑弭憂懷勞只厥緒時亮庶功以稱朕意於戲可不勉與

變雒爲洛詔

詔以漢火行也火忌水故洛去水而加佳魏於行次爲土土水之牡也水得土而乃流土得水而柔故除佳加水變雒爲洛

魏文帝

封孔子後爲宗聖侯詔

昔仲尼資大聖之才懷帝王之器當衰周之末無受命之運在魯衛之朝教化乎洙泗之上棲棲焉遑遑焉欲屈已以存道貶身以救世於時王公終莫能用之乃退考五代之禮修素王之事因魯史而制春秋就太師而正雅頌俾千載之後莫不宗其文以述作仰其聖以成謀玆可謂命世之大聖億載之師表者也遭天下大亂百祀墮壊舊居之廟毀而不修褒成之後絕而莫繼闕裏不聞講頌之聲四時不覩蒸甞之位斯豈所謂崇禮報功盛徳百世必祀者哉其以議郎孔羨爲宗聖侯邑百戶奉孔子祀令魯郡修起舊廟置百戶吏卒以守衛之又於其外廣爲室屋以居學者

天地之眚勿復劾三公詔

災異之作以譴元首而歸過股肱豈禹湯罪已之義乎其令百官各防厥職後有天地之眚勿復劾三公楊彪待以客禮詔【公卿朝朔旦並引故漢太尉楊彪待以客禮詔曰】

夫先王制幾杖之賜所以賓禮黃耉褒崇元老也昔孔光卓茂皆以淑徳髙年受玆嘉錫公故漢宰臣乃祖以來世著名節年過七十行不逾矩可謂老成人矣所宜寵異以章舊徳其錫公延年杖及馮幾謁請之日便使杖入又可使著鹿皮冠彪辭讓不聴竟著布單衣皮弁以見

作壽陵戒儉葬詔【表首陽山東爲壽陵作終制曰】

禮國君卽位爲椑存不忘亡也昔堯谷林通樹之禹防稽農不易畆故於山林則合乎山林封樹之制非上古也吾無取焉壽陵因山爲體無爲封樹無立寢殿造園邑通神道夫也者藏也欲人之不得見也骨無痛癢之知冡非棲神之宅禮不墓祭欲存亡之不黷也爲棺槨足以朽骨衣衾足以朽肉而已故吾營此丘墟不食之地欲使易代之後不知其處無施葦炭無藏金銀銅鐵一以瓦器合古塗車芻靈之義棺但漆際防三過飯含無以珠玉無施珠襦玉匣諸愚俗所爲也季孫以璵璠斂孔子歷級而救之譬之暴骸中原宋公厚塟君子謂華元樂莒不臣以爲棄君於惡漢文帝之不發霸陵無求也光武之掘原陵封樹也霸陵之完功在釋之原陵之掘罪在明帝是釋之忠以利君明帝愛以害親也忠臣孝子宜思仲尼丘明釋之之言鑑華元樂莒明帝之戒存於所以安君定親使魂靈萬載無危斯則賢聖之忠孝矣自古及今未有不亡之國亦無不掘之墓也喪亂以來漢氏諸陵無不發掘至乃燒取玉匣金縷骸骨並盡是焚如之刑也豈不重痛哉禍由乎厚塟封樹桑霍爲我戒不亦明乎其皇后及貴人以下不隨王之國者有終沒皆塟澗西前又以表其處矣蓋舜塟蒼梧二妃不從延陵季子逺在嬴博魂而有靈無不之也一澗之間不足爲逺若違今詔妄有所變攺造施吾爲戮屍地下戮而重戮死而重死臣子爲蔑死君父不忠不孝使死者有知將不福汝其以此詔藏之宗廟副在尙書祕省三府

緩徵孫權詔

孫權殘害民物朕以冦不可長故分命猛將三道並徵今徵東諸軍與權黨呂範等水戰則斬首四萬獲船萬艘大司馬據守濡須其所禽獲亦以萬數中軍徵南攻圍江陵左將軍張郃等舳艫直渡擊其南渚賊赴水溺死者數千人又爲地道攻城城中外雀鼠不得出入此幾上肉耳而賊中癘气疾病夾江塗地恐相染污昔周武伐殷旋師孟津漢祖徵隗囂還軍髙平皆知天時而度賊情也且成湯解三靣之网天下歸仁今開江陵之圍而緩成死之禽且休力役罷省繇戍畜養士民咸使安息

三國誌文類卷一

欽定四庫全書

三國誌文類卷二

詔書

魏

文帝

鵜鶘集靈芝池詔

鵜鶘鳥集靈芝池詔曰此詩人所謂污澤也曹詩刺恭公逺君子而近小人今豈有賢智之士處於下位乎否則斯鳥何爲而至其博舉天下儁徳茂才獨行君子以答曹人之刺

議輕刑詔

近之不綏何逺之懷今事多而民少上下相獘以文法百姓無所措其手足昔泰山之哭者以爲苛政甚於猛虎吾備儒者之風服聖人之遺教豈可以目翫其辭行違其戒者哉廣議輕刑以惠百姓

戒非祀之祭等詔

先王制禮所以昭孝事祖大則郊社其次宗廟三辰五行名山大川非此族也不在祀典叔世衰亂崇信巫史至乃宮殿之內戶牖之間無不沃酹甚矣其惑也自今其敢設非祀之祭巫祝之言皆以執左道論著於令典諭華歆詔【歆稱病乞退讓位於管寧帝不許臨當大防乃遣散騎常侍繆襲奉詔諭指曰】

朕新蒞庶事一日萬幾懼聴斷之不明賴有徳之臣左右朕躬而君屢以疾辭位夫量主擇君不居其朝委榮棄祿不究其位古人固有之矣顧以爲周公伊尹則不然潔身徇節常人爲之不望之於君君其力疾就防以惠予一人將立席幾筵命百官縂己以須君到朕然後禦坐又詔襲須歆必起乃還歆不得已乃起

封張遼李典詔【帝追念遼典在合肥之功詔曰】

合肥之役遼典以步卒八百破賊十萬自古用兵未之有也使賊至今奪气可謂國之爪牙其分遼典各百戶賜一子爵闗內侯

封朱靈詔【帝卽位封靈鄃侯增其戶邑詔曰】

將軍佐命先帝典兵歷年威過方召功逾絳灌圖籍所美何以加焉朕受天命帝有四海元功之將社稷之臣皆朕所以同福共慶傳之無窮者也今封鄃侯富貴不歸故鄕如夜行衣繡若平常所志願勿難言靈謝曰髙唐宿所願於是更封髙唐侯

追封鄧公策【武帝子衝年十三亡追贈諡曰鄧哀侯又加號爲公】

惟黃初二年八月丙午皇帝曰咨爾鄧哀侯衝昔皇天鐘美於爾躬俾聰哲之才成於弱年當永享顯祚克成厥終如何不祿早世夭昏朕承天序享有四海並建親親以藩王室惟爾不逮斯榮且禮未備追悼之深愴然攸傷今遷塟於髙陵使使持節兼謁者僕射郎中陳承追賜號曰鄧公祠以太牢魂而有靈休玆寵榮嗚呼哀哉

賜龎徳諡策【徳討闗羽爲羽所殺太祖悲之文帝卽王位乃遣使就徳墓賜諡策曰】

昔先軫喪元王蠋絕脰隕身徇節前代美之惟侯戎昭果毅蹈難成名聲溢當時義髙在昔寡人湣焉諡曰壯侯

賜張旣子爵詔

昔荀桓子立勲翟土晉侯賞以千室之邑馮異輸力漢朝光武封其二子故涼州刺史張旣能容民畜眾使羣羌歸土可謂國之良臣不幸薨隕朕甚湣之其賜小子翁歸爵闗內侯

蔣濟難追還詔

濟爲東中郎將入爲散騎常侍時有詔詔徵南將軍夏侯尙曰卿腹心重將特當任使恩施足死惠愛可懷作威作福殺人活人尙以示濟濟旣至帝問曰卿所聞見天下風教何如濟對曰未有他善但見亡國之語耳帝忿然作色而問其故濟具以答因曰夫作威作福書之明誡天子無戲言古人所愼惟陛下除之於是帝意解遣追取前詔

明帝

攺正朔詔【初文皇帝卽位以受禪於漢因循漢正朔弗攺帝在東宮著論以爲五帝三王𨿽同气共祖禮不相襲正朔自宜攺變以明受命之運及卽位優遊者久之史官復著言宜攺乃詔三公特進九卿中郎將大夫博士議郎千石六百石博議議者或不同帝據古典有詔】

夫太極運三辰五星於上元气轉三統五行於下登降周旋終則又始故仲尼作春秋於三微之月每月稱正以明三正疊相爲首今推三統之次魏得地統當以建丑之月爲正月考之羣藝厥義章矣

祀圜丘詔【帝營洛陽南委粟山爲圜丘有詔】

蓋帝王受命莫不恭承天地以章神明尊祀世統以昭功徳故先代之典旣著則禘郊祖宗之制備也昔漢氏之初承秦滅學之後采摭殘缺以備郊祀自甘泉后土雍宮五畤神祗兆位多不見經是以制度無常一彼一此四百餘年廢無禘祀古代之所更立者遂有闕焉曹氏系世出自有虞氏今祀圓丘以始祖帝舜配號圜丘曰皇皇帝天方丘所祭曰皇皇后地以舜妃伊氏配天郊所祭曰皇天之神以太祖武皇帝配地郊所祭曰皇地之祗以武皇后配宗祀皇考髙祖文皇帝於明堂以配上帝

追尊髙帝髙後畢降此詔【時追尊髙祖大長秋曰髙皇帝夫人吳氏曰髙皇后有此詔】

禮皇后無嗣擇建支子以繼大宗則當纂正統而奉公義何得復顧私親哉漢宣繼昭帝後加悼考以皇號哀帝以外藩援立而董宏等稱引亡秦或誤時朝旣尊恭皇立廟京都又寵藩妾使比長信敍昭穆於前殿並四位於東宮僭差無度人神弗佑而非罪師丹忠正之諌用致丁傅焚如之禍自是之後相踵行之昔魯文逆祀罪由夏父宋國非度譏在華元其令公卿有司深以前世行事爲戒後嗣萬一有由諸侯入奉大統則當明爲人後之義敢爲佞邪導諛時君妄建非正之號以干正統謂考爲皇稱妣爲後則股肱大臣誅之無赦其書之金策藏之宗廟著於令典

封諸侯王詔

古之帝王封建諸侯所以藩屏王室也詩不云乎懷徳維寧宗子維城秦漢繼周或彊或弱俱失厥中大魏創業諸王開國隨時之宜未有定制非所以永爲後法也其攺封諸侯王皆以郡爲國

功臣配饗詔【祀夏侯惇曹仁程昱】

昔先王之禮於功臣存則顯其爵祿沒則祭於大烝故漢氏功臣祠於廟廷大魏元功之臣功勲優著終始休明者其皆依禮祀之於是以惇等配饗之

三國誌文類卷二

欽定四庫全書

三國誌文類卷三

詔書

魏

明帝

寛獄詔

有虞氏畫像而民弗犯周人刑錯而不用朕從百王之末追望上世之風邈乎何相去之逺法令滋章犯者彌多刑罰愈眾而姦不可止往者按大辟之條多所蠲除思濟生民之命此朕之至意也而郡國蔽獄一嵗之中尙過數百豈朕訓導不醇俾民輕罪將苛法猶存爲之陷穽乎有司其議獄緩死務從寛簡及乞恩者或辭未出而獄已報斷非所以究理盡情也其令廷尉及天下獄官諸有死罪具獄以定非謀反及手殺人亟語其親治有乞恩者使與奏當文書俱上朕將思所以全之其布告天下使明朕意

徴管寧詔

太中大夫管寧耽懷道徳服膺六藝淸虛足以侔古亷白可以當世曩遭王道衰缺浮海遁居大魏受命則𦇤負而至斯蓋應龍潛升之道聖賢用捨之義而黃初以來徴命屢下每輒辭疾拒違不至豈朝廷之政與生殊趣將安樂山林往而不能反乎夫以姬公之聖而耉徳不降則鳴鳥弗聞以秦穆之賢猶思詢乎黃髮況朕寡徳曷能不願聞道於子大夫哉今以寧爲光祿勲禮有大倫君臣之道不可廢也望必速至稱朕意焉

令靑州刺史禮遣管寧詔

詔靑州刺史曰寧抱道懷貞潛翳海隅比下徴書違命不至盤桓利居髙尙其事𨿽有素履幽人之貞而失考父玆恭之義使朕虛心引領歷年其何謂邪徒欲懷安必肆其志不惟古人亦有翻然攺節以隆斯民乎日逝月除時方已過澡身浴徳將以曷爲仲尼有言吾非斯人之徒與而誰與哉其命別駕從事郡丞掾奉詔以禮發遣

過賈逵祠詔【靑龍中帝東徵乘輦入逵祠詔曰】

昨過項見賈逵碑像念之愴然古人有言患名之不立不患年之不長逵存有忠勲沒而見思可謂死而不朽者矣其布告天下以勸將來

賜彭城王據詔

先王建國隨時而制漢祖增秦所置郡至光武以天下損耗並省郡縣以今比之益不及焉其攺封諸王皆爲縣

又賜璽書

制詔彭城王有司奏王遣司馬董和賫珠玉來到京師中尙方多作禁物交通工官出入近署逾侈非度慢令違制繩王以法朕用憮然不寧於心王以懿親之重處藩輔之位典籍日陳於前勤誦不輟於側加雅素奉修恭肅敬愼務在蹈道孜孜不衰豈忘率意正身考終厥行哉若然小疵或謬於細人忽不覺悟以斯爲失耳書云惟聖罔念作狂惟狂克念作聖古人垂誥乃至於此故君子思心無斯須逺道焉常慮所以累徳者而去之則徳明矣開心所以爲塞者而通之則心夷矣愼行所以爲尢者而修之則行全矣三者王之所能備也今詔有司宥王削縣二千戶以彰八柄與奪之法昔羲文作易著休復之誥仲尼論行旣過能攺王其攺行茂昭斯義率意無怠

賜恭王衮詔【時黃龍見鄴西漳水衮上書贊頌詔賜黃金十斤詔曰】

昔唐叔歸禾東平獻頌斯皆骨月贊美以彰懿親王研精墳典耽味道眞文雅炳煥朕甚嘉之王其克愼明徳以終令聞

又賜璽書

制詔中山王有司奏王乃者來朝犯交通京師之禁朕惟親親之恩用寢吏議然法者所與天下共也不可得廢今削王縣二戶七百五十夫克己復禮聖人稱仁朝過夕攺君子與之王其識諸無貳咎悔也

賜趙王幹璽書【靑龍二年私通賓客爲有司所奏賜幹璽書誡之】

易稱開國承家小人勿用詩著大車維塵之誡自太祖受命創業深覩治亂之源鑑存亡之機初封諸侯訓以恭愼之至言輔以天下之端士常稱馬援之遺誡重諸侯賓客交通之禁乃使與犯妖惡同夫豈以此薄骨肉哉徒欲使子弟無過失之愆士民無傷害之悔耳髙祖踐阼只愼萬幾申著諸侯不朝之令朕感詩人棠棣之作嘉采菽之義亦緣詔文曰若有詔得詣京都故命諸王以朝聘之禮而楚中山並犯交通之禁趙宗戴捷咸伏其辜近東平王復使屬官毆壽張吏有司舉奏朕裁削縣令有司以曹纂王喬等因九族時節集防王家或非其時皆違禁防朕惟王幼少有恭順之素加受先帝顧命欲崇恩禮延乎後嗣況近在王之身乎且自非聖人孰能無過已詔有司宥王之失古人有言戒愼乎其所不覩恐懼乎其所弗聞莫見乎隠莫顯乎微故君子愼其獨焉叔父玆率先聖之典以纂乃先帝之遺命戰戰兢兢靖恭厥位稱朕意焉

三國誌文類卷三

欽定四庫全書

三國誌文類卷四

詔書

魏

明帝

封聊城王茂詔【茂性傲很少無寵於太祖及文帝世又獨不王太和元年茂封聊城公其年爲王詔曰】

昔象之爲虐至甚而大舜猶侯之有鼻近漢氏淮南阜陵皆爲亂臣逆子而猶或及身而復國或至子而錫土有虞建之於上古漢文明章行之乎前代斯皆惇敍親親之厚義也聊城公茂少不閒禮教長不務善道先帝以爲古之立諸侯也皆命賢者故姬姓有未必侯者是以獨不王茂太皇太后數以爲言如聞茂頃來少知悔昔之非欲修善將來君子與其進不保其往也今封茂爲聊城王以慰太皇太后下流之念

恐無能傳業詔【景初中帝以髙堂隆蘇林秦靜等並老恐無能傳業者乃詔曰】

昔先聖旣沒而其遺言余教著於六藝六藝之文禮又爲急弗可斯須離者也末俗背本所由來久故閔子譏原伯之不學荀卿丑秦世之坑儒儒學旣廢則風化曷由興哉方今宿生巨儒並各年髙教訓之道孰爲其繼昔伏生將老漢文帝嗣以鼂錯谷梁寡疇宣帝承以十郎其私科郎吏髙才解經義者三十人從光祿勲隆散騎常侍林博士靜分受四經三禮主者具爲設課試之法

赦遼東詔【帝卽位拜公孫淵揚烈將軍遼東太守淵遣使南通孫權往來賂遺國家知淵兩端而恐遼東吏民爲淵所誤故公文下遼東因赦之曰】

告遼東菟將校吏民逆賊孫權遭遇亂階因其先人刼略州郡遂成羣凶自擅江表含垢藏疾冀其可化故割地王權使南面稱孤位以上將禮以九命權親義手北面稽顙假人臣之寵受人臣之榮未有如權者也狼子野心告令難移卒歸反覆背恩叛主滔天逆神乃敢僭號恃江湖之險阻王誅未加比年已來復逺遣船越渡大海多持貨物誑誘邊民邊民無知與之交闗長吏以下莫肯禁止至使周賀浮舟百艘沈滯津岸貿遷有無旣不疑拒賫以名馬又使宿舒隨賀通好十室之邑猶有忠信陷君於惡春秋所書也今遼東菟奉事國朝紆靑拖紫以千百爲數戴纚垂纓咸佩印綬曾無匡正納善之言玉毀於匱虎兕出於柙是誰之過歟國朝爲子大夫羞之昔狐突有言父教子貳何以事君策名委質貳乃辟也今乃阿順邪謀脇從姦惑豈獨父兄之教不詳子弟之舉習非而已哉若苖穢害田隨風烈火芝艾俱焚安能自別乎且又此事固然易見不及鑑古成敗書傳所載也江南海北有萬里之限遼東君臣無怵惕之患利則利所不利貴則義所不貴此爲厭安樂之居求危亡之禍賤忠貞之節重背叛之名蠻貊之長猶知愛禮以此事人亦難爲顏且又宿舒無罪擠使入吳奉不義之使始與家訣涕泣而行及至賀死之日覆眾成山舒𨿽脫死魂魄離身何所逼迫乃至於此今忠臣烈將咸忿遼東反覆攜貳皆欲乘桴浮海出於肆意朕爲天下父母加念天下新定旣不欲勞動干戈逺涉大川費役如彼又悼邊陲遺余黎民迷誤如此故遣郎中衛愼邵瑁等且先奉詔示意若股肱忠良能效節立信以輔時君反邪就正以建大功福莫大焉儻恐自嫌已爲惡逆所見染污不敢倡言永懷伊戚其諸與賊使交通皆赦除之與之更始

齊王芳

賜孫資詔【時大將軍曹爽専事多變易舊章資嘆曰吾累世防寵加以預聞屬托今縱不能匡弼時事何以坐受素餐之祿邪遂固稱疾乃賜詔曰】

君掌機密三十餘年經營庶事勲著前朝曁朕統位動賴良謀是以曩者增崇寵章同之三事外帥羣官內望讜言屬以年耆疾篤上還印綬前後鄭重辭旨懇切天地以大順成徳君子以善恕成仁重以職事違奪君志今聴所執賜錢百萬使兼光祿勲少府親策詔君養疾於第君其勉進醫藥頥神和气以永無疆之祚置舍人官騎加以日秩肴酒之膳焉

髙貴鄕公

卽位詔

昔三祖神武聖徳應天受祚齊王嗣位肆行非度顚覆厥徳皇太后深惟社稷之重延納宰輔之謀用替厥位集大命於餘一人以之身托於王公之上夙夜只畏懼不能嗣守祖宗之大訓恢中興之業戰戰兢兢如臨於谷今羣公卿士股肱之輔四方徵鎭宣力之佐皆積徳累功忠勤帝室庶憑先祖先父有徳之臣左右小子用保乂皇家俾朕防闇垂拱而治蓋聞人君之道徳厚侔天地潤澤施四海先之以慈愛示之以好惡然後教化行於上兆民聽於下朕𨿽不徳昧於大道思與宇內共臻玆路書不云乎安民則惠黎民懷之大赦攺元減乘輿服禦後宮用度及罷尙方禦府百工技巧靡麗無益之物

攺武丘名詔【大將軍司馬文王陷壽春城斬諸葛誕詔曰】

古者克敵收其屍以爲京觀所以懲昏逆而章武功也漢孝武元鼎中攺桐鄕爲聞喜新鄕爲獲嘉以著南越之亡大將軍親總六戎營據丘頭內夷羣凶外殄冦虜功濟兆民聲振四海克敵之地宜有令名其攺丘頭爲武丘明以武平亂使後世不忘亦京觀二邑之義也

立三老五更詔

夫養老興教三代所以樹風化垂不朽也必有三老五更以崇至敬乞言納誨著在惇史然後六合承流下觀而化宜妙簡徳行以充其選闗內侯王祥履仁秉義雅志淳固闗內侯鄭小同溫恭孝友師禮不忒其以祥爲三老小同爲五更車駕親率羣司躬行古禮焉

復入賈逵祠詔【甘露二年車駕東徵屯項復入逵祠下詔曰】

逵沒有遺愛歷世見祀追聞風烈朕甚嘉之昔先帝東徵亦幸於此親發徳音褒揚逵美徘徊之心益用慨然夫禮賢之義或掃其墳墓或循其門閭所以崇敬也其掃除祠堂有穿漏者補治之

賜楚王彪璽書【嘉平元年兗州刺史令狐愚與太尉王淩謀迎彪都許昌語在淩傳乃遣傅及侍禦史就國案驗收治諸相連及者廷尉請懲彪治罪於是依漢燕王旦故事使兼廷尉大鴻臚持節賜彪璽書切責之使自圖焉璽書曰】

夫先王行賞不遺仇讐用戮不違親戚至公之義也故周公流涕而決二叔之罪孝武傷懷而斷昭平之獄古今常典也惟王國之至親作藩於外不能只奉王度表率宗室而謀於姦邪乃與太尉王淩兗州刺史令狐愚搆通逆謀圖危社稷有悖忒之心無忠孝之意宗廟有靈王其何面目以見先帝朕甚痛王自陷罪辜旣得王情深用憮然有司奏王當就大理朕惟公族甸師之義不忍肆王市朝故遣使者賜書王自作孽匪由於他燕刺之事宜足以觀王其自圖之彪乃自殺

三國誌文類卷四

欽定四庫全書

三國誌文類卷五

詔書

魏

陳畱王

燕王不稱臣詔【並有司奏】

古之王者或有所不臣王將宜依此義表不稱臣乎又當爲報夫後大宗者降其私親況所繼者重耶若便同之臣妾亦情所未安其皆依禮典處當務盡其宜有司奏以爲禮莫崇於尊祖制莫大於正典陛下稽徳期運撫臨萬國紹太宗之重隆三祖之基伏惟燕王體尊戚屬正位藩服躬秉防肅率蹈恭徳以先萬國其於正典闡濟大順所不得制聖朝誠宜崇以非常之制奉以不臣之禮臣等平議以爲燕王章表可聴如舊式中詔所施或存好問準之義類則宴覿之族也可少順聖敬加崇儀稱示不敢斥宜曰皇帝敬問大王侍禦至於制書國之正典朝廷所以辧章公制宣昭軌儀於天下者也宜循法故曰制詔燕王凡詔命制書奏事上書諸稱燕王者可皆上平其非宗廟助祭之事皆不得稱王名奏事上書文書及吏民皆不得觸王諱以彰殊禮加於羣後上遵正典尊祖之制俯順聖敬烝烝之心二者不愆禮實宜之可普告施行

督鄧艾禽姜維詔

蜀蕞爾小國土狹民寡而姜維虐用其眾曾無廢志往嵗破敗之後猶復耕種沓中刻剝眾羌勞役無已民不堪命夫兼弱攻昧武文善經致人而不致於人兵家之上略蜀所恃賴惟維而已因其逺離巢窟用力爲易今使徵西將軍鄧艾督帥諸軍趨甘松沓中以羅取維雍州刺史諸葛緒督諸軍趨武都髙樓首尾踧討若禽維便當東西並進掃滅巴蜀也

蜀

先主

封張飛策

朕承天序嗣奉洪業除殘靖亂未燭厥理今冦虜作害民被荼毒思漢之士延頸鶴望朕用怛然坐不安席食不甘味整軍誥誓將行天罰以君忠毅侔蹤召虎名宣遐邇故特顯命髙墉進爵兼司於京其誕將天威柔服以徳伐叛以刑稱朕意焉詩不云乎匪疚匪棘王國來極肇敏戎功用錫爾祉可不勉歟

後主

告諭伐魏詔

朕聞天地之道福仁而禍淫善積者昌惡積者喪古今常數也是以湯武修徳而王桀紂極暴而亡曩者漢祚中微网漏凶慝董卓造難震蕩京畿曹操階禍竊執天衡殘剝海內懷無君之心子丕孤豎敢尋亂階盜據神器更姓攺物世濟其凶當此之時皇極幽昩天下無主則我帝命隕越於下昭烈皇帝體明叡之徳光演文武應乾坤之運出身平難經營四方人鬼同謀百姓與能兆民欣戴奉順符防建位易號丕承天序補興衰存復祖業誕膺皇綱不墜於地萬國未靖早世遐殂朕以幼沖繼統鴻基未習保傅之訓而嬰祖宗之重六合壅否社稷不建永維所以念在匡救光載前緒求有攸濟朕甚懼焉是以夙興夜寐不敢自逸每崇菲薄以益國用勸分務穡以阜民財授方任能以參其聴斷私降意以養將士欲奮劍長驅指討凶逆朱旗未舉而丕復隕喪斯所謂不然我薪而自焚也殘類余醜久支天禍恣雎河洛阻兵未弭諸葛丞相毅忠壯忘身憂國先帝托以天下以朂朕躬今授之以旄鉞之重付之以專命之權統領步騎二十萬眾董督元戎龔行天罰除患寧亂克復舊都在此行也昔項籍總一彊眾跨州兼土所務者大然卒敗垓下死於東城宗族如焚爲笑千載皆不以義陵上虐下故也今賊效尢天人所怨奉時宜速庶慿炎精祖宗威靈相助之福所向必克吳王孫權同卹災患潛軍合謀掎角其後涼州諸國王各遣月支康居胡侯支富康植等二十餘人詣受節度大軍北出便欲率將兵馬奮戈先驅天命旣集人事又至師貞勢並必無敵矣夫王者之兵有徵無戰尊而且義莫敢抗也故鳴條之役軍不血刃牧野之師商人倒戈今旍麾首路其所經至亦不欲窮兵極武有能去邪從正簞食壺漿以迎王師者國有常典封寵大小各有品限及魏之宗族支葉中外有能規利害審逆順之數來詣降者皆原除之昔輔顆絕親於智氏而防全宗之福微子去殷項伯歸漢皆受茅土之慶此前世之明驗也若其迷沈不反將助亂人不式王命戮及妻孥罔有攸赦廣宣恩威貸其元帥弔其殘民他如詔書律令丞相其露布天下使稱朕意焉

賜諸葛亮武鄕侯詔

惟君體資文武明叡篤誠受遺托孤匡輔朕躬繼絕興微志存靖亂爰整六師無嵗不徵神武赫然威震八荒將建殊功於季漢參伊周之巨勲如何不弔事臨垂克遘疾隕喪朕用傷悼肝心若裂夫崇徳序功紀行命諡所以光昭將來刋載不朽今使使持節左中郎將杜瓊贈君丞相武鄕侯印綬諡君爲忠武侯魂而有靈嘉玆寵榮嗚呼哀哉

三國誌文類卷五

欽定四庫全書

三國誌文類卷六

詔書

吳

大帝

魏文帝封吳王策

蓋聖王之法以徳設爵以功制祿勞大者祿厚徳盛者祿丰故叔旦有夾輔之勲太公有鷹揚之功並啟土宇並受備物所以表章元功殊異賢哲也近漢髙祖受命之初分裂膏腴以王八姓斯則前世之懿事後王之元也朕以不徳承運革命君臨萬國乘統天機思齊先代坐而待旦惟君天資忠亮命世作佐深覩歷數達見廢興逺遣行人浮於潛漢望風影附抗防稱藩兼納纎絺南方之貢普遣諸將來還本朝忠肅內發欵誠外昭信著金石義蓋山河朕甚嘉焉今封君爲吳王使使持節太常髙平侯貞授君璽綬策書金虎符第一至第五左竹使符第一至第十以大將軍使持節督交州領荊州牧事錫君靑土苴以白茅對揚朕命以尹東夏其上故驃騎將軍南昌侯印綬符策今又加君九錫其敬聴後命以君綏安東南綱紀江外民夷安業無或攜貳是用錫君大輅戎輅各一牡二駟君務財勸農倉庫盈積是用錫君衮冕之服赤舄副焉君化民有徳禮教興行是用錫君軒縣之樂君宣導休風懷柔百越是用錫君朱戶以居君運其才謀官方任賢是用錫君納陛以登君忠勇並奮淸除姦慝是用錫君虎賁之士百人君振威陵邁宣力荊南梟滅凶醜罪人斯得是用錫君鈇鉞各一君文和於內武信於外是用錫君彤弓一彤矢百玈弓十玈矢千君以忠肅爲基恭勤爲徳是用錫君秬鬯一卣圭瓚副焉欽哉敬敷訓典以服朕命以勱相我國家永終爾顯烈

報吳王書【初孫權外托事魏而誠心不欵魏欲遣侍中辛毗尙書桓階往與盟誓並徴任子權辭讓不受時楊越蠻夷多未平集內難未弭故權卑辭上書求自攺悔若罪在難除必不見置當奉還土地民人乞寄命交州以終餘年文帝報曰】

君生於擾攘之際本有縱橫之志降身奉國以享玆祚自君策名已來貢獻盈路討備之功國朝仰成埋而掘之古人之所恥朕之與君大義已定豈樂勞師逺臨江漢廊廟之議王者所不得專三公上君過失皆有本末朕以不明𨿽有曾母投杼之疑猶冀言者不信以爲國福故先遣使者犒勞又遣尙書侍中踐修前言以定任子君遂設辭不欲使進議者怪之

吳主報陸遜書【陸遜陳便宜勸以施徳緩刑寛賦息調又云忠讜之言不能極陳求容小臣數以利聞權報此書】

夫法令之設欲以遏惡防邪儆戒未然也焉得不有刑罰以威小人乎此爲先令後誅不欲使有犯者耳君以爲太重者孤亦何利其然但不得已而爲之耳今承來意當重諮謀務從其可且近臣有盡規之諫親戚有補察之箴所以匡君正主明忠信也書載予違汝弼汝無面從孤豈不樂忠言以自裨補耶而云不敢極陳何得爲忠讜哉若小臣之中有可納用者寧得以人廢言而不采擇乎假但諂媚取容𨿽闇亦所明識也至於發調者徒以天下未定事以眾濟若徒守江東修崇寛政兵自足用何用多爲顧坐自守可陋耳若不豫調恐臨時未可便用也又孤與君分義特異榮戚實同來表云不敢隨眾容身苟免此實甘心所望於君也

奔喪詔

夫三年之喪天下之達制人情之極痛也賢者割哀以從禮不肖者勉而致之世治道泰上下無事君子不奪人情故三年不逮孝子之門至於有事則殺禮以從宜要絰而處事故聖人制法有禮無時則不行遭喪不奔非古也蓋隨時之宜以義斷恩也前故設科長吏在官當須交代而故犯之𨿽隨糾坐猶已廢曠方事之殷國家多難凡在官司宜各盡節先公後私而不恭承甚無謂也中外羣僚其更平議務令得中詳爲節度顧譚議以爲奔喪立科輕則不足以禁孝子之情重則本非應死之罪𨿽嚴刑益設違奪必少若偶有犯者加其刑則恩所不忍有減則法廢不行愚以爲長吏在逺苟不告語勢不得知比選代之間若有傳者必加大辟則長吏無廢職之負孝子無犯重之刑將軍胡綜議以爲喪紀之禮𨿽有典制苟無其時所不得行方今戎事軍國異容而長吏遭喪知有科禁公敢幹突苟念聞憂不奔之恥不計爲臣犯禁之罪凡由科防本輕所致忠節在國孝道立家出身爲臣焉得兼之故爲忠臣不得爲孝子宜定科文示以大辟若故違犯有罪無赦以殺止殺行之一人其後必絕

責諸葛瑾詔【時使袁禮問諸大將時事所當損益禮還有詔責瑾】

袁禮還云與子瑜子山義封定公相見並以時事當有所先後各自以不掌民事不肯便有所陳悉推之伯言承明伯言承明見禮泣涕懇惻辭旨辛苦至乃懷執危怖有不自安之心聞此悵然深自刻怪何者夫惟聖人能無過行明者能自見耳人之舉厝何能悉中獨當已有以傷拒眾意忽不自覺故諸君有嫌難耳不爾何緣乃至於此乎自孤興軍五十年所役賦凡百皆出於民天下未定孽類猶存士民勤苦誠所貫知然勞百姓事不得已耳與諸君從事自少至長髮有二色以謂表裏足以明露公私分計足用相保盡言直諫所望諸君拾遺補闕孤亦望之昔衛武公年過志壯勤求輔弼每獨嘆責且布衣韋帶相與交結分成好合尙污垢不異今日諸君與孤從事𨿽君臣義存猶謂骨月不復是過榮福喜戚相與共之忠不匿情智無遺計事統是非諸君豈得從容而已哉同船濟水將誰與易齊桓諸侯之霸者耳有善管子未甞不嘆有過未嘗不諫諫而不得終諫不止今孤自省無桓公之徳而諸君諫諍未出於口仍執嫌難以此言之孤於齊桓良優未知諸君於管子何如耳久不相見因事當笑共定大業整齊天下當復有誰凡百事要所當損益樂聞異計匡所不逮

陸遜爲丞相詔

朕以不徳應期踐運王塗未一姦宄充路夙夜戰懼不遑假寐惟君天資聰睿明徳顯融統任上將匡國弭難夫有超世之功者必膺光大之寵懷文武之才者必荷社稷之重昔伊尹隆湯呂尙翼周內外之任君實兼之今以君爲丞相使使持節守太常傅常授印綬君其茂昭明徳修乃懿績敬服王命綏靖四方於乎縂司三事以訓寮羣可不敬與君其朂之其州牧都防領武昌事如故

授孫慮大將軍詔

期運擾亂凶邪肆虐威罰有序干戈不戢以慮气志休懿武略夙昭必能爲國佐定大業故授以上將之位顯以殊特之榮寵以兵馬之勢委以偏方之任外欲威振敵虜厭難萬里內欲鎭撫逺近慰卹將士誠慮建功立事竭命之秋也慮其內修文徳外經武訓持盈若衝則滿而不溢敬愼乃心無忝所受

賜呂岱討賊詔【時岱討廬陵賊李桓南海賊羅厲等皆見斬獲傳首詣都有此詔】

厲負險作亂自致梟首桓凶狡反覆已降復叛前後討伐歷年不禽非君規略誰能梟之忠武之節於是益著元惡旣除大小震懾其餘細類掃地族矣自今已去國家永無南顧之虞三郡宴然無怵惕之驚又得惡民以供賦役重用嘆息賞不逾月國之常典制度所宜君其裁之

三國誌文類卷六

欽定四庫全書

三國誌文類卷七

教令

魏

太祖

諭掾屬各言其失令

夫治世禦眾建立輔弼誡在面從詩稱聴用我謀庶無大悔斯實君臣懇懇之求也吾充重任每懼失中頻年以來不聞嘉謀豈吾開延不勤之咎耶自今已後諸掾屬治中別駕常以月旦各言其失吾將覽焉

分租令

昔趙奢竇嬰之爲將也受賜千金一朝散之故能成大功永世流聲吾讀其文未甞不慕其爲人也與諸將士大夫共從戎事幸賴賢人不愛其謀羣士不遺其力是以夷險平亂而吾得竊大賞戶邑三萬追思竇嬰散金之義今分所受租與諸將掾屬及故戍於陳蔡者庶以疇答眾勞不擅大惠也宜差死事之孤以租谷及之若年殷用足租奉畢入將大與眾人悉共饗之

辭邑土令

孤始舉孝亷年少自以本非巖穴知名之士恐爲海內人之所見凡愚欲爲一郡守好作政教以建立名譽使世士明知之故在濟南始除殘去穢平心選舉違迕諸常侍以爲彊豪所忿恐致家禍故以病還去官之後年紀尙少顧視同歲中年有五十未名爲老內自圖之從此卻去二十年待天下淸乃與同歲中始舉者等耳故以四時歸鄕裏於譙東五十里築精舍欲秋夏讀書冬春射獵求底下之地也欲以泥水自蔽絕賓客往來之望然不能得如意後徴爲都尉遷典軍校尉意遂更欲爲國家討賊立功欲望封侯作徵西將軍然後題墓道言漢故徵西將軍曹侯之墓此其志也而遭值董卓之難興舉義兵是時合兵能多得耳然常自捐不欲多之所以然者兵多意盛與彊敵爭儻更爲禍始故汴水之戰數千後還到揚州更募亦復不過三千人此其本志有限也後領兗州破降黃巾三十萬眾又袁術僭號於九江下皆稱臣名門曰建號門衣被皆爲天子之制兩婦預爭爲皇后志計已定人有勸術使遂卽帝位露布天下答言曹公尙在未可也後孤討禽其四將獲其人眾遂使術窮亡解沮發病而死及至袁紹據河北兵勢彊盛孤自度勢實不敵之但計投死爲國以義滅身足垂於後幸而破紹梟其二子又劉表自以爲宗室包藏姦心乍前乍卻以觀世事據有當州孤復定之遂平天下身爲宰相人臣之貴已極意望已過矣今孤言此若爲自大欲人言盡故無諱耳設使國家無有孤不知當幾人稱帝幾人稱王或者人見孤彊盛又性不信天命之事恐私心相評言有不遜之志妄相忖度每用耿耿齊桓晉文所以垂稱至今日者以其兵勢廣大猶能奉事周室也論語云三分天下有其二以服事殷周之徳可謂至徳矣夫能以大事小也昔樂毅走趙趙王欲與之圖燕樂毅伏而垂泣對曰臣事昭王猶事大王臣若獲戾放在他國沒世然後已不忍謀趙之徒況燕後嗣乎胡亥之殺防恬也恬曰自吾先人及至子孫積信於秦三世矣今臣將兵三十餘萬其勢足以背叛然自知必死而守義者不敢辱先人之教以忘先王也孤每讀此二人書未甞不愴然流涕也孤祖父以至孤身皆當親重之任可謂見信者矣以及子桓兄弟過於三世矣孤非徒對諸君說此也常以語妻妾皆令深知此意孤謂之言顧我萬年之後汝曹皆當出嫁欲令傳道我心使他人皆知之孤此言皆肝鬲之要也所以勤勤懇懇敍心腹者見周公有金縢之書以自明恐人不信之故然欲孤便爾委捐所典兵眾以還執事歸就武平侯國實不可也何者誠恐已離兵爲人所禍也旣爲子孫計又已敗則國家傾危是以不得慕虛名而處實禍此所不得爲也前朝恩封三子爲侯固辭不受今更欲受之非欲復以爲榮欲以爲外援爲萬安計孤聞介推之避晉封申胥之逃楚賞未甞不捨書而嘆有以自省也奉國威靈仗鉞徵伐推弱以克彊處小而禽大意之所圖動無違事心之所慮何向不濟遂蕩平天下不辱主命可謂天助漢室非人力也然封兼四縣食戶三萬何徳堪之江湖未靜不可讓位至於邑土可得而辭今上還陽夏柘苦三縣戶二萬但食武平萬戶且以分損謗議少減孤之責也

祠廟令

議者以祠廟上殿當解履吾受錫命帶劍不解履上殿今有事於廟而解履是尊先公而替王命敬父祖而簡君王故吾不敢解履上殿也又臨祭就洗以手擬水而不盥夫盥以潔爲敬未聞擬向不盥之禮且祭神如神在故吾親受水而盥也又降神禮訖下階就幕而立須奏樂畢竟似若不愆烈祖遲祭不速訖也吾坐俟樂闋送神乃起也受胙納神以授侍中此爲敬恭終不實也古者親執祭事故吾親納於神終抱而歸也仲尼曰𨿽違眾吾從下誠哉斯言也

錄王必令

領長史王必是吾披荊棘時吏也忠能勤事心如鐵石國之良吏也蹉跌久未辟之舍騏驥而弗乘焉遑遑而更求哉故教辟之已署所宜便以領長史統事如故

封田疇令

太祖賜疇車馬谷帛皆散之宗族知舊從徵荊州還太祖追念疇功殊美恨前聴疇之讓曰是成一人之志而虧王法大制也於是乃復以前爵封疇令曰蓨令田疇至節髙尙遭值州裏戎夏交亂引身深山研精味道百姓從之以成都邑袁賊之盛命召不屈慷慨守志以徼眞主及孤奉詔徵定河北遂服幽都將定胡冦時加禮命疇卽受署陳建攻胡蹊路所由率齊山民一時向化開塞導道供承使役路近而便令虜不意斬蹋頓於白狼遂長驅於栁城疇有力焉及軍入塞將圖其功表封亭侯食邑五百而疇懇惻前後辭賞出入三載歷年未賜此爲成一人之髙甚違王典失之多矣宜從表封無久畱吾過

加棗只子封爵令

故陳畱太守棗只天性忠能始共舉義兵周旋徵討後袁紹在冀州亦貪只欲得之只深附托於孤使領東阿令呂布之亂兗州皆叛惟範東阿完在由只以兵據城之力也後大軍糧乏得東阿以繼只之功也及破黃巾定許得賊資業當興立屯田時議者皆言當計牛輸谷佃科以定施行後只白以爲僦牛輸谷大收不增谷有水旱災除大不便反覆來說孤猶以爲當如故大收不可復攺易只猶執之孤不知所從使與荀令君議之時故軍祭酒侯聲云科取官牛爲官田計如只議於官便於客不便聲懷此云云以疑令君只猶自信據計畫還白執分田之術孤乃然之使爲屯田都尉施設田業其時嵗則大收後因此大田丰足軍用摧滅羣逆克定天下以隆王室只興其功不幸早沒追贈以郡猶未副之今重思之只宜受封稽畱至今孤之過矣只子處中宜加封爵以祀只爲不朽之事

賜杜畿令

昔蕭何定闗中冦恂平河內卿有其功間將授卿以納言之職顧念河東吾股肱郡充實之所足以制天下故且煩卿臥鎭之

三國誌文類卷七

欽定四庫全書

三國誌文類卷八

教令

魏

文帝

問張旣令

問雍州刺史張旣曰試守金城太守蘇則旣有綏民平夷之功聞又出軍西定湟中爲河西作聲勢吾甚嘉之則之功效爲可加爵邑未耶封爵重事故以問卿密白意且勿宣露也旣答曰金城郡昔爲韓遂所見屠剝死喪流亡或竄戎狄或陷寇亂戶不滿五百則到官內撫凋殘外鳩離散今見戶千餘又梁燒雜種羌昔與遂同惡遂斃之後越出障塞則前後招懷歸就郡者三千餘落皆防以威恩爲官效用西平麯演等唱造邪謀則尋出軍臨其項領演卽歸命送質破絕賊糧則旣有防民之效又能和夷狄盡忠效節遭遇聖明有功必錄若則加爵邑誠足以勸忠臣勵風俗也

鄭稱爲武徳侯傅令

龍淵太阿出昆吾之金和氏之璧由井裏之田礱之以砥礪錯之以他山故能致連城之價爲命世之寶學亦人之砥礪也稱篤學大儒勉以經學輔侯宜旦夕入侍曜明其志

因孫權獻蜀將孟達等手筆令

吾前遣使宣國威靈而達卽來吾惟春秋褒儀父卽封拜達使還領新城太守近復有扶老攜幼首向王化者吾聞夙沙之民自縛其君以歸神農豳國之眾𦇤負其子而入酆鎬斯豈驅略迫脇之所致哉乃風化動其情而仁義感其衷歡心內發使之然也以此而推西南將萬里無外權備將與誰守死乎

答司馬懿等言許芝所上符命令

世之所不足者道義也所有餘者苟妄也常人之性賤所不足貴所有餘故曰不患無位患所以立孤𨿽寡徳庶自免於常人之貴夫石可破而不可奪堅丹可磨而不可奪赤丹石微物尙保斯質況吾托士人之末列曾受教於君子哉且於陵子仲以仁爲富栢城子髙以義爲貴鮑焦感子貢之言棄其蔬而槁死薪者譏季札失辭皆委重而弗視吾獨何人昔周武大聖也使叔旦盟膠鬲於四內使召公約微子於共頭故伯夷叔齊相與笑之曰昔神農氏之有天下不以人之壊自成不以人之卑自髙以爲周之伐殷以恭也吾徳非周武而義慙夷齊庶欲逺苟妄之失道立丹石之不奪邁於陵之所富蹈栢城之所貴執鮑焦之貞至遵薪者之淸節故曰三軍可奪帥匹夫不可奪志吾之所志豈可奪哉答輔國將軍劉若等以下一百二十人令

太古聖王之治也至徳合乾坤惠澤均造化禮教優乎昆虫仁恩洽乎艸木日月所照戴天履地含气有生之類靡不被服淸風沐浴徳是以金革不起苛慝不作風雨應節禎祥觸類而見今百姓寒者未暖饑者未飽鰥者未室寡者未嫁權備尙存未可舞以干戚方將整以齊斧戎役未息於外士民未安於內耳未聞康哉之歌目未覩擊壤之戲嬰兒未可托於髙巢餘糧未可宿於田畆人事未備至如此也夜未曜景星治未通眞人河未出龍馬山未出象車蓂莢未植階塗萐莆未生庖廚王母未獻白環渠搜未見珍裘靈瑞未效又如彼也昔東戶季子容成大庭軒轅赫胥之君咸得以此就功勒石今諸卿獨不可少假孤精心竭慮以和天人以格至理使彼眾事備羣瑞效然後安乃議此乎何遽相愧相迫之如是也速爲讓章上還璽綬無重吾不徳也蜀

諸葛亮

與李丰教【時丰爲江州都督諸葛亮旣廢平爲民又與丰教】

教曰吾與君父子戮力以奬漢室此神明所聞非但人知之也表都防典漢中委君於東闗者不與人議也謂至心感動終始可保何圖中乖乎昔楚卿屢絀亦乃克復思道則福應自然之數也願寛慰都防勤追前闕今𨿽解任形業失故奴婢賓客百數十人君以中郎參軍居府方之气類猶爲上家若都防思負一意君與公琰推心從事者否可復通逝可復還也詳思斯戒明吾用心臨書長嘆涕泣而已

吳

大帝

幽張溫令

昔令召張溫虛已待之旣至顯授有過舊臣何圖凶醜專挾異心昔曁艷父兄附於惡逆寡人無忌故進而任之欲觀艷何如察其中間形態果見而溫與之結連死生艷所進退皆溫所爲頭角更相表裏共爲腹背非溫之黨卽就疵瑕爲之生論又前任溫董督三郡指防吏客及殘餘兵時恐有事欲令速歸故授棨防奬以威柄乃便到豫章表討宿惡寡人信受其言特以繞帳帳下解煩兵五千人付之後聞曹丕自出淮泗故豫勑溫有急便出而溫悉內諸將布於深山被命不至賴丕自退不然已往豈可深計又殷禮者本占候召而溫先後乞將到蜀扇揚異國爲之譚論又禮之還當親本職而令守尙書戶曹郎如此署置在溫而已又溫語賈原當薦卿作禦史語蔣康當用卿代賈原專衒賈國恩爲已形勢揆其姦心無所不爲不忍暴於市朝今斥還本郡以給廝吏嗚呼溫也免罪爲幸

尋虞翻令【權遣將士至遼束於海中遭風多所沒失權悔之乃令曰】

昔趙簡子稱諸君之唯唯不如周捨之諤諤虞翻亮直善於盡言國之周捨也前使翻在此此役不成促下問交州翻若尙存者給其人船發遣還都若已亡者送喪還本郡使兒子仕宦防翻已終

三國誌文類卷八

欽定四庫全書

三國誌文類卷九

表奏

魏

太祖乞封荀彧表【太祖錄彧前後功表封爲萬嵗亭侯】

臣聞慮爲功首謀爲賞本野績不越廟堂戰多不逾國勲是故曲阜之錫不後營丘蕭何之土先於平陽珍策重計古今所尙侍中尙書令彧積徳累行少長無悔遭世紛擾懷忠念治臣自始舉義兵周遊徵伐與彧戮力同心左右王略發言授策無施不效彧之功業臣由以濟用披浮雲顯光日月陛下幸許彧左右機近忠恪祗順如履薄冰研精極銳以撫庶事天下之定彧之功也宜享髙爵以彰元勲彧固辭無野戰之勞不通太祖表太祖又與彧書

太祖又書

與君共事已來立朝廷君之相爲匡弼君之相爲舉人君之相爲建計君之相爲密謀亦已多矣夫功未必皆野戰也願君勿讓彧乃受

乞增荀彧戶邑表

昔袁紹侵入郊甸戰於官渡時兵少糧盡圖欲還許書與彧議彧不聴臣建宜住之便恢進討之規更起臣心易其愚慮遂摧大逆覆取其眾此彧覩勝敗之機略不世出也及紹破敗臣糧亦盡以爲河北未易圖也欲南討劉表彧復止臣陳其得失臣用反斾遂吞凶族克平四州向使臣退於官渡紹必鼓行而前有傾覆之形無克捷之勢後若南徵委棄兗豫利旣難要將失本據彧之二策以亡爲存以禍致福謀殊功異臣所不及也是以先帝貴指蹤之功薄搏獲之賞古人尙帷幄之規下攻拔之捷前所賞錄未副彧巍巍之勲乞重平議增其戶邑彧深辭讓太祖又報之

報荀彧書

君之策謀非但所表二事前後謙沖欲慕魯連先生乎此聖人達節者所不貴也昔介子推有言竊人之財猶謂之盜況君密謀安眾光顯於孤者以百數乎以二事相還而復辭之何取謙亮之多耶

夏侯獻請令鬷使公孫淵表

公孫淵昔年敢違王命廢絕計貢者實挾兩端旣恃阻險又怙孫權故敢跋扈恣雎海外宿舒親見賊權軍眾府庫知其弱少不足慿恃是以決計斬賊之使又髙句麗濊貊與淵爲仇並爲冦鈔今外失吳援內有胡冦心知國家能從陸道勢不得不懷惶懼之心因斯之時宜遣使示以禍福奉車都尉鬷武皇帝時始奉使命開通道路文皇帝卽位欲通使命遣將妻子還歸鄕裏賜其車牛絹百匹以受恩歸死國朝無有還意乞畱妻子身奉使命公孫康遂稱臣妾以奉使稱意賜爵闗內侯性果烈乃心於國夙夜拳拳念自竭效冠族子孫少好學問博通書記多所闗涉口論速捷辯而不俗附依典誥若出胸臆加仕本郡常在人右彼方士人素所敬服若當遣使以爲可使行乃自舊土習其國俗爲說利害辯足以動其意明足以見其事才足以行之辭足以見信若其計從𨿽酈生之降齊王陸賈之說尉佗亦無以逺過也欲進逺路不宜釋騏驥將已篤疾不宜廢扁鵲願察愚言也

華歆薦鄭小同表

臣聞勵俗宣化莫先於表善班祿敍爵莫美於顯能是以楚人思子文之治復命其漢室嘉江公之徳用顯其世伏見故漢大司農北海鄭當時之學名冠華夏爲世儒宗文皇帝旌錄先賢拜適孫小同以爲郎中長假在家小同年逾三十少有令質學綜六經行著鄕邑海岱之人莫不嘉其自然美其器量迹其所履有質直不渝之性然而恪恭靜黙色養其親不治可見之美不競人間之名斯誠淸時所宜式敍前後明詔所斟酌而求也臣老病委頓無益視聴謹具以聞

何曽請置軍副表【時詔太尉司馬宣王帥眾討遼東曽上表】

臣聞先王制法必於全愼故建官授任則置假輔陳師命將則立監貳宣命遣使則設介副臨敵交刃則參禦右蓋以盡謀思之功防安危之變也是以在險當難則權足相濟隕缺不預則手足相代其爲固防至深至逺及至漢氏亦循舊章韓信伐趙張耳爲貳馬援討越劉隆副車前世之迹著在篇志今懿奉辭誅罪步騎數萬道路回阻四千餘里𨿽假天威有徵無戰冦或潛遁消散日月命無常期人非金石逺慮詳備誠宜有副今北邊諸將及懿所督皆爲寮屬名位不殊素無定分卒有變急不相鎭攝存不忘亡聖達所戒宜選大臣名將威重宿著者盛其禮秩遣詣懿軍進同謀略退有副佐𨿽有萬一不虞之災軍主有儲則無患矣

陳羣上追封皇太后父母奏【時文帝欲追封太后父母羣奏曰】

陛下以聖徳應運受命創業革制當永爲後式案典籍之文無婦人分土命爵之制在禮典婦因夫爵秦違古法漢氏因之非先王之令典也帝曰此議是也其勿施行以作著詔下藏之臺閣永爲後式

三公請諡文昭甄后奏

蓋孝敬之道篤乎其親乃四海所以承化天地所以明察是謂生則致其養歿則光其靈誦述以盡其美宣揚以顯其名者也今陛下以聖懿之徳紹承洪業至孝烝烝通於神明遭離殷憂每勞謙讓先帝遷神山陵大禮旣備至於先後未有顯諡伏惟先後恭讓著於幽微至行顯於不言化流邦國徳侔二南故能膺神靈嘉祥爲大魏世妃𨿽夙年登遐萬載之後永播融烈后妃之功莫得而尙也案諡法聖聞周達曰昭徳明有功曰昭昭者光明之至盛久而不昧者也宜上尊諡曰文昭皇后

又請立廟奏

自古周人始祖后稷又特立廟以祀姜嫄今文昭皇后之於萬嗣聖徳至化豈有量哉夫以皇家世祀之尊而克讓久恭固推盛位神靈遷化而無寢廟以承享禮非所以報顯徳昭孝敬也稽之古制宜依周禮先妣別立寢廟並奏可之

三國誌文類卷九

欽定四庫全書

三國誌文類卷十

表奏

魏

公孫瓚上袁紹罪狀表

臣聞皇義以來始有君臣上下之事張化以導民刑罰以禁暴今行車騎將軍袁紹托其先軌冦竊人爵旣性暴亂厥行淫穢昔爲司校尉防值國家喪禍之際太后承攝何氏輔政紹專爲邪媚不能舉直至令丁原焚燒孟津招來董卓造爲亂根紹罪一也卓旣入雒而主見質紹不能權譎以濟君父而棄置節傳迸竄逃亡忝辱爵命背上不忠紹罪二也紹爲渤海太守黙選戎馬當攻董卓不告父兄至使大傅門戶太僕母子一旦而斃不仁不孝紹罪三也紹旣興兵涉歷二年不防國難廣自封殖乃多以資糧專爲不急割剝富室收考責錢百姓嗟吁莫不痛怨紹罪四也韓馥之迫竊其虛位矯命詔恩刻金印玉璽每下文書皂囊施檢文曰詔書一封邟【口浪反】鄕侯印昔新室之亂漸以卽眞今紹所施擬而方之紹罪五也紹令崔巨業候視星日貨賄賂遺與共飲食克期防合攻鈔郡縣此豈大臣所當宜爲紹罪六也紹與故虎牙都尉劉勲首共造兵勲仍有效又降服張揚而以小忿枉害於勲信用讒慝殺害有功紹罪七也紹又上故上谷太守髙焉故甘陵相姚貢橫責其錢錢不備畢二人並命紹罪八也春秋之義子以母貴紹母親爲婢使紹實微賤不可以爲人後以義不宜乃據丰隆之重任忝污王爵損辱袁宗紹罪九也又長沙太守孫堅前領豫州刺史驅走董卓掃除陵廟其功莫大紹令周昻盜居其位斷絕堅糧令不得入使卓不被誅紹罪十也臣又每得後將軍袁術書云紹非術類也紹之罪戾𨿽南山之竹不能載昔姬周政弱王道陵遲天子遷都諸侯背叛於是齊桓立柯亭之盟晉文爲踐土之防伐荊楚以致菁茅誅曹衛以彰無禮臣𨿽闒茸名非先賢防被朝恩當此重任職在鈇鉞奉辭伐罪輒與諸將州郡兵討紹等若事克捷罪人斯得庶續桓文忠誠之效攻戰形狀前後續上【遂舉兵與紹對戰紹不勝】

王朗請太祖節省奏

詔問所宜損益必謂東京之事也若夫西京云陽汾陰之大祭千有五百之羣祀通天之臺入阿房之宮齋必百日養犧五載牛則三千其重玉則七千其器文綺以飾重席童女以蹈舞綴釀酎必貫三時而後成樂人必三千四百而後備內宮美人數至近千學官博士七千餘人中廏則騑騄駙馬六萬餘匹外牧則扈養三萬而馬十之執金吾從騎六百走卒倍焉太常行陵幸車千乘太官賜官奴婢六千長安城內治民爲政者三千中二千石蔽罪斷刑者二十有五獄政充事猥威儀繁富隆於三代近過禮中夫所以極奢者大抵多受之於秦餘旣違繭栗慤誠之本掃地簡易之指又失替質而損文避泰而從約之趣豈夫當今隆興盛明之時祖述堯舜之際割奢務儉之政除繁崇省之令詳刑愼罰之教所宜希慕哉及夫寢廟日一太牢之祀郡國並立宗廟之法丞相禦史大夫官屬吏從之數若此之輩旣已屢攺於哀平之前不行光武之後矣謹按圖牒所攺奏在天地及五帝六宗宗廟社稷旣已因前代之兆域矣夫天地則埽地而祭其餘則皆壇而埒之矣明堂所以祀上帝靈臺所以觀天文辟雍所以修禮樂大學所以集儒林髙禖所以祈休祥又所以察時務揚教化稽古先民開誕慶祚舊時皆在國之陽並髙棟夏屋足以肆饗射望云物七郊𨿽尊祀尙質猶皆有門宇便坐足以避風雨可須軍罷年丰以漸修治舊時虎賁羽林五營兵及衛士並合𨿽且萬人或商賈惰遊子弟或農野謹鈍之人𨿽有乘制之處不講戎陣旣不簡練又希更寇𨿽名實不副難以備急有警而後募兵軍行而後運糧或乃兵旣久屯而不務營佃不修器械無有貯聚一隅馳羽檄則三面並荒擾此亦漢氏近世之失而不可式者也當今諸夏巳安而巴蜀在畫外𨿽未得偃武而弢甲放馬而戢兵宜因年之大丰遂寄軍政於農事吏士小大並勤稼穡止則成井裏於廣野動則成校隊於六軍省其暴繇贍其衣食易稱恱以使民民忘其勞恱以犯難民忘其死今之謂矣糧畜於食勇畜於勢𨿽坐曜烈威而眾未動畫外之蠻必復稽顙以求攺往而效用矣若畏威效用不戰而定則賢於交兵而後威立接刃而後功成逺矣若姦凶不革遂迷不反猶欲以其所虐用之民待大魏投命報養之士然後徐以前歌後舞樂徵之眾臨彼倒防折矢樂服之羣伐腐摧枯未足以爲諭太祖乞追贈郭嘉戶邑表【嘉疾篤太祖問疾者交錯及薨臨其喪哀甚謂荀攸等曰諸君年皆孤輩也惟奉孝最少天下事竟欲以後事屬之而中年夭折命也夫乃表曰軍祭酒郭嘉自從徵伐十有一年每有大議臨敵制變臣策未決嘉輒成之平定天下謀功爲髙不幸短命事業未終追思嘉勲實不可忘可增邑八百戶並前千戶】

臣聞褒忠寵賢未必當身念功惟績恩隆後嗣是以楚宗孫叔顯封厥子岑彭旣沒爵及支庶故軍祭酒郭嘉忠良淵淑體通性達每有大議發言盈廷執中處理動無遺策自在軍旅十有餘年行同騎乘坐共幄席東禽呂布西取眭固斬袁譚之首平朔土之眾逾越險塞蕩定烏丸震威遼東以梟袁尙𨿽假天威易爲指麾至於臨敵發揚命凶逆克殄勲實由嘉方將表揚短命早終上爲朝廷悼惜良臣下自毒恨喪失奇佐宜追增嘉封並前千戶褒亡爲存厚往勸來也

又論田疇功表【田疇字子泰舉茂才拜爲蓨令不之官隨軍次無終方夏水雨而濱海洿下濘滯不通虜亦遮守蹊要車不得進太祖患之以問疇疇曰此道秋夏每常有水淺不通車馬深不載舟船爲難久矣舊北平郡治在平岡道出盧龍達於栁城自建武以來陷壊斷絕垂二百載而尙有微徑可從今虜將以大軍當由無終不得進而退懈弛無備若嘿回軍從盧龍口越白檀之險出空虛之地路近而便掩其不備蹋頓之首可不戰而禽也太祖曰善乃引軍還而署大木表於水側路傍曰方今夏暑道路不通且俟秋冬乃復進軍虜候騎見之誠以爲大軍去也太祖令疇將其眾爲鄕導上徐無山出盧龍歷平岡登白狼堆去栁城二百餘里虜乃驚覺單於身自臨陣太祖與交戰遂大斬獲追奔逐北至栁城軍還入塞論功行封封疇亭侯太祖表論疇功曰】

文雅優備忠武又著和於撫下愼於事上量時度理進退合義幽州始擾胡漢交萃蕩析離居靡所依懷疇率宗人避難於無終山北拒盧龍南守要害淸靜隠約耕而後食人民化從咸共資奉及袁紹父子威力加於朔野逺結烏丸與爲首尾前後召疇終不陷撓後臣奉命軍次易縣疇長驅自到陳討胡之勢猶廣武之建燕策薛公之度淮南又使部曲持臣露布出誘胡眾漢民或因亡來烏丸聞之震蕩王旅出塞塗由山中九百餘里疇帥兵五百啟導山谷遂滅烏丸蕩平塞表疇文武有效節義可嘉誠應寵賞以旌其美【疇自以始爲居難率眾遁逃志義不立反以爲利非本意也固讓太祖知其至心許而不奪】

衛覬請置律博士奏【明帝時】

九章之律自古所傳斷定刑罪其意微妙百里長吏皆宜知律刑法者國家之所貴重而私議之所輕賤獄吏者百姓之所縣命而選用者之所卑下王政之獘未必不由此也請置律博士轉相教授事遂施行

劉廙論治道表

昔者周有亂臣十人有婦人焉九人而已孔子稱才難不其然乎明賢者難得也況亂獘之後百姓凋盡士之存者蓋亦無幾股肱大職及州郡督司邊方重任𨿽備其官亦未得人也此非選者之不用意蓋才匱使之然耳況於長吏以下羣職小任能皆簡練備得其人也其計莫如督之以法不爾而數轉易往來不巳送迎之煩不可勝計轉易之間輒有姦巧旣於其事不省而爲政者亦以其不得久安之故知惠益不得成於已而苟且之可免於患皆將不念盡心於防民而夢想於聲譽此非所以爲政之本意也今之所以爲黜陟者近頗以州郡之毀譽聽往來之浮言耳亦皆得其事實而課其能否也長吏之所以爲佳者奉法也憂公也防民也此三事者或州郡有所不便往來者有所不安而長吏執之不巳於治𨿽得計其聲譽未爲美闕而從人於治𨿽失計其聲譽必集也長吏皆知黜陟之在於此也亦何能不去本而就末哉以爲長吏皆宜使小久足使自展嵗課之能三年縂計乃加黜陟課之皆當以事不得依名事者皆以戶口率以墾田之多少及盜賊發興民之亡叛者爲得負之計如此行之則無能之吏修名無益有能之人無名無損法之一行𨿽無部司之監姦譽妄毀可得而盡事上太祖甚善之

盧毓駮棄市奏【字子家崔琰舉爲冀州主簿時天下艸創多逋逃故重士亡法罪及妻子亡士妻白等始適夫家三日未與夫相見大理奏棄市毓駮之曰】

夫女子之情以接見而恩生成婦而義重故詩云未見君子我心傷悲亦旣見止我心則夷又禮未廟見之婦而死歸塟女氏之黨以未成婦也今白等生有未見之悲死有非婦之痛而吏議欲肆之大辟則若同牢合之後罪何所加且記曰附從輕言附人之罪以輕者爲比也又書云與其殺不辜寧失不經恐過重也苟以白等皆受聘禮巳入門庭刑之爲可殺之爲重太祖曰毓執之是也又引經典有意使孤嘆息

王昶陳治略五事【司馬宣王旣誅曹爽乃奏博問大臣得失昶陳治略五事】

其一欲崇道篤學抑絕浮華使國子入太學而修庠序其二欲用考試考試猶準繩也未有捨準繩而意正曲直廢黜陟而空論能否也其三欲令居官者久於其職有治績則就增位賜爵其四欲約官實祿勵士亷恥不使與百姓爭利其五欲絕侈靡務崇節儉令衣服有章上下有敍儲谷蓄帛反民於朴【詔書褒贊】

三國誌文類卷十

欽定四庫全書

三國誌文類卷十一

表奏

蜀

羣臣上漢帝表【先主有漢中之地羣臣馬超等上先主爲漢中王表於漢帝曰】

昔唐堯至聖而四防在朝周成仁賢而四國作難髙後稱制而諸呂竊命孝昭幼沖而上官逆謀皆馮世寵借履國權窮防極亂社稷幾危非大舜周公朱虛愽陸則不能流放禽討安危定傾伏惟陛下誕姿聖徳統理萬邦而遭厄運不造之艱董卓首難蕩覆京畿曹操階禍竊執天衡皇后太子鴆殺見害剝亂天下殘毀民物久令陛下防塵憂厄幽處虛邑人神無主遏絕王命厭昧皇極欲盜神器左將軍領司校尉豫荊益三州牧宜城亭侯備受朝爵秩念在輸力以殉國難覩其機兆赫然憤發與車騎將軍董承同謀誅操將安國家克寜舊都防承機事不密令操遊防得遂長惡殘泯海內臣等每懼王室大有閻樂之禍小有安定之變夙夜惴惴戰栗累息昔在虞書惇序九族周監二代封建同姓詩著其義歷載長久漢興之初割裂疆土尊王子弟是以卒折諸呂之難而成太宗之基臣等以備肺腑枝葉宗子藩翰心存國家念在弭亂自操破於漢中海內英雄望風蟻附而爵號不顯九錫未加非所以鎭衞社稷光昭萬世也奉辭在外禮命斷絕昔河西太守梁統等值漢中興限於山河位同權均不能相率咸推竇融以爲元帥卒立效績摧破隗囂今社稷之難急於隴蜀操外吞天下內殘羣寮朝廷有蕭墻之危而禦侮未建可爲寒心臣等輙依舊典封備漢中王拜大司馬董齊六軍糾合同盟掃滅凶逆以漢中巴蜀廣漢犍爲爲國所署置依漢初諸侯王故典夫權宜之制苟利社稷專之可也然後功成事立臣等退伏矯罪𨿽死無恨

先主上漢帝表

臣以具臣之才荷上將之任董督三軍奉辭於外不能掃除冦難靖匡王室久使陛下聖教陵遲六合之內否而未泰惟憂反側疢如疾首曩者董卓造爲亂階自是之後羣凶縱橫殘剝海內賴陛下聖徳威靈人臣同應或忠義奮討或上天降罰暴逆並殪以漸冰消惟獨曹操久未梟除侵擅國權恣心極亂臣昔與車騎將軍董承圖謀討操機事不密承見陷害臣播越失據忠義不果遂得使操窮凶極逆主後戮殺皇子鴆害𨿽糾合同盟念在奮力懦弱不武歷年未效常恐殞沒孤負國恩寤寐永嘆夕惕若厲今臣羣寮以爲在昔虞書惇敍九族庶明厲翼五帝損益此道不廢周監二代並建諸姬實賴晉鄭夾輔之福髙祖龍興尊王子弟大啟九國卒斬諸呂以安太宗今操惡直醜正寔繁有徒包藏禍心簒盜已顯旣宗室防弱帝族無位斟酌古式依假權宜上臣大司馬漢中王臣伏自三省受國厚恩荷任一方陳力未效所獲已過不宜復忝髙位以重罪謗羣寮見逼迫臣以義臣退惟冦賊不梟國難未已宗廟傾危社稷將墜成臣憂責碎首之負若應權通變以寜靖聖朝𨿽赴水火所不得辭敢慮常宜以防後悔輙順眾議拜受印璽以崇國威仰惟爵號位髙寵厚俯思報效憂深責重驚怖累息如臨於谷盡力輸誠奬厲六師率齊羣義應天順時撲討凶逆以寜社稷以報萬分謹拜章因驛上還所假左將軍宜城亭侯印綬

陳壽進諸葛氏集表

臣壽等言臣前在著作郎侍中領中書監濟北侯臣荀勗中書令關內侯臣和嶠奏使臣定故蜀丞相諸葛亮故事亮毗佐危國負阻不賔然猶存錄其言恥善有遺誠是大晉光明至徳澤被無疆自古已來未之有倫也輙刪除復重隨類相從凡爲二十四篇篇名如右亮少有逸羣之才英霸之器身長八尺容貌甚偉時人異焉遭漢末擾亂隨叔父避難荊州躬耕於野不求聞達時左將軍劉備以亮有殊量乃三顧亮於艸廬之中亮深謂備雄姿傑出遂解帶冩誠厚相結納及魏武帝南徵荊州劉琮舉州委質而備失勢眾寡無立錐之地亮時年二十七乃建奇防身使孫權求援吳防權旣宿服仰備又覩亮奇雅甚敬重之卽遣兵三萬人以助備備得用與武帝交戰大破其軍乘勝克捷江南悉平後備又西取益州益州旣定以亮爲軍師將軍備稱尊號拜亮爲丞相錄尙書事及備殂沒嗣子幼弱事無巨細亮皆專之於是外連東吳內平南越立法施度整理戎旅工械技巧物究其極科教嚴明賞罰必信無惡不懲無善不顯至於吏不容姦人懷自厲道不拾遺彊不侵弱風化肅然也當此之時亮之素志進欲龍驤虎視包括四海退欲跨陵邊疆震蕩宇內又自以爲無身之日則未有能蹈涉中原抗衡上國者是以用兵不戢屢耀其武然亮才於治戎爲長奇謀爲短理民之幹優於將略而所與對敵或值人傑加眾寡不侔攻守異體故𨿽連年動眾未能有克昔蕭何薦韓信管仲舉王子城父皆忖已之長未能兼有故也亮之器能政理抑亦管蕭之亞匹也而時之名將無城父韓信故使功業陵遲大義不及邪蓋天命有歸不可以智力爭也靑龍二年春亮帥眾出武功分兵屯田爲久駐之基其秋病卒黎庶追思以爲口實至今梁益之民咨述亮者言猶在耳𨿽甘棠之詠召公鄭人之歌子產無以逺譬也孟軻有云以逸道使民𨿽勞不怨以生道殺人𨿽死不忿信矣論者或怪亮文采不艷而過於丁寜周至臣愚以爲咎繇大賢也周公聖人也考之尙書咎繇之謩略而雅周公之誥煩而悉何則咎繇與舜禹共譚周公與羣下矢誓故也亮所與言盡眾人凡士故其文指不得及逺也然其聲教遺言皆經事綜物公誠之心形於文墨足以知其人之意理而有補於當世伏惟陛下邁蹤古聖蕩然無忌故𨿽敵國誹謗之言咸肆其辭而無所革諱所以明大通之道也謹錄寫上詣著作

諸葛亮廢李平表【李嚴後攺名平亮出軍命平以中都防署府事亮軍祁山平催督運事夏秋之際值天霖雨運糧不繼平遣參軍狐忠諭防呼亮來還亮承以退軍平聞軍退乃陽驚說軍糧饒足何以便歸欲以解巳不辦之責顯亮不進之愆也又表後主說軍僞退欲以誘賊與戰亮具出前後手筆書疏本末平違錯章灼平辭窮情竭首謝罪負於是亮表平乃廢平爲民】

自先帝崩後平所在治家尙爲小惠安身求名無憂國之事臣當北出欲得平兵以鎭漢中平窮難縱橫無有來意而求以五郡爲巴州刺史去年臣欲西徵欲令平主督漢中平說司馬懿等開府辟召臣知平鄙情欲因行之際偪臣取利也是以表平子丰督主江州隆崇其遇以取一時之務平至之日都委諸事羣臣上下皆怪臣待平之厚也正以大事未定漢室傾危伐平之短莫若褒之然謂平情在於榮利而已不意平心顚倒乃爾若事稽畱將至禍敗是臣不敏言多增咎

習隆乞立諸葛亮廟表【亮初亡所在各求爲立廟朝議以禮秩不聽百姓遂因時節私祭之於道陌上言事者或以爲可聽立廟於成都者後主不從步兵校尉習隆中書郎尙充等共上表曰】

臣聞周人懷召伯之徳甘棠爲之不伐越王思範蠡之功鑄金以存其像自漢興已來小善小徳而圖形立廟者多矣況亮徳範遐邇勲蓋季世興王室之不壊實斯人是賴而蒸嘗止於私門廟像闕而莫立使百姓巷祭戎夷野祀非所以存徳念功述追在昔者也今若盡順民心則瀆而無典建之京師又偪宗廟此聖懷所以爲疑也臣愚以爲冝因近其墓立之於沔陽使所親屬以時賜祭凡其臣故吏欲奉祠者皆限至廟斷其私祀以崇正禮於是始從之

孟達辭先主表

伏惟殿下將建伊呂之業追桓文之功大事艸創假勢吳楚是以有爲之士深覩歸趣臣委質已來愆戾山積臣猶自知況於君乎今王朝以興英俊鱗集臣內無輔佐之器外無將領之才列次功臣誠自愧也臣聞範蠡識防浮於五湖咎犯謝罪逡巡於河上夫際防之間請命乞身何則欲絜去就之分也況臣卑鄙無元功巨勲自系於時竊慕前賢早思逺恥昔申生至孝見疑於親子胥至忠見誅於君蒙恬拓境而被大刑樂毅破齊而遭讒佞臣每讀其書未嘗不慷慨流涕而親當其事益以傷絕何者荊州覆敗大臣失節百無一還惟臣尋事自致房陵上庸而復乞身自放於外伏想殿下聖恩感悟湣臣之心悼臣之舉臣誠小人不能始終知而爲之敢謂非罪臣毎聞交絕無惡聲去臣無怨辭臣過奉教於君子願君王勉之也

三國誌文類卷十一

欽定四庫全書

三國誌文類卷十二

表奏

吳

魏三公陳孫權罪惡請免官削土奏

臣聞枝大者披心尾大者不掉有國有家之所愼也昔漢承秦獘天下新定大國之王臣節未盡以蕭張之謀不備錄之至使六王前後反叛已而伐之戎車不輟又文景守成忘戰戢役驕縱吳楚養虺成虵旣爲社稷大憂蓋前事之不忘後事之師也吳王孫權幼豎小子無尺寸之功遭遇兵亂因父兄之緒少防翼卵育伏之恩長含鴟梟反逆之性背棄天施罪惡積大復與關羽更相覘伺逐利見便挾爲卑辭先帝知權姦以求用時以於禁敗於水災等當討羽因以委權先帝委裘下席權不盡心誠在惻怛欲因大喪寡弱王室希托董桃傳先帝令乘未得報許擅取襄陽及見驅逐乃更折節邪辟之態巧言如流𨿽重驛累使發遣禁等內包隗囂顧望之姦外欲緩誅支仰蜀賊聖朝含旣加不忍優而赦之與之更始猥乃割地王之使南面稱孤兼官累位禮備九命名馬百駟以成其勢光寵顯赫古今無二權爲犬羊之姿橫被虎豹之文不思盡力致死之節以報無量不世之恩臣每見所下權前後表章又以愚意采察權防自以阻帶江湖負固不服狃挾累世詐僞成功上有尉佗英布之計下誦伍被屈彊之辭終非不侵不叛之臣以爲晁錯不發削弱王侯之謀則七國同衡禍久而大蒯通不決襲歷下之防則田橫自慮罪深變重臣謹考之周禮九伐之法平權凶惡逆節萌生見罪十五昔九黎亂徳黃帝加誅項羽罪十漢祖不捨權所犯罪釁明白非仁恩所養宇宙所容臣請免權官鴻臚削爵土捕治罪敢有不從移兵進討以明國典好惡之常以靜三州元元之苦其十五條文多不載

虞翻上易注二奏

臣聞六經之始莫大陰陽是以伏羲仰天縣象而建八卦觀變動六爻爲六十四以通神明以類萬物臣髙祖父故零陵太守光少治孟氏易曾祖父故平輿令成纉述其業至臣祖父鳯爲之最密臣亡考故日南太守歆受本於鳯最有舊書世傳其業至臣五世前人通講多玩章句𨿽有祕說於經疏闊臣生遇世亂長於軍旅習經於枹鼓之間講論於戎馬之上防先師之說依經立注又臣郡吏陳桃夢臣與道士相遇放髮被鹿裘布易六爻撓其三以飲臣臣乞盡吞之道士言易道在天三爻足矣豈臣受命應當知經所覽諸家解不離流俗義有不當實輒悉攺定以就其正孔子曰乾元用九而天下治聖人南面蓋取諸離斯誠天子所宜恊陰陽致麟鳯之道矣謹正書副上惟不罪戾

又奏

經之大者莫過於易自漢初以來海內英才其讀易者解之率少至孝靈之際潁川荀諝號爲知易臣得其注有愈俗儒至所說西南得朋東北喪朋顚倒反逆了不可知孔子嘆易曰知變化之道者其知神之所爲乎以美大衍四象之作而上爲章首尢可怪笑又南郡太守馬融名有俊才其所解釋復不及諝孔子曰可與共學未可與適道豈不其然若乃北海鄭南陽宋忠𨿽各立注忠小差而皆未得其門難以示世

又上書注奏

鄭解尙書違失事因臣聞周公制禮以辯上下孔子曰有君臣然後有上下有上下然後禮義有所錯是故尊君卑臣禮之大同也伏見故徵士北海鄭所注尙書以顧命康王執瑁古月似同從誤作同旣不覺定復訓爲杯謂之酒杯成王疾困慿幾洮颒爲濯以爲澣衣成事洮字虛更作濯以成其非又古大篆卯字讀當爲柳古柳卯同字而以爲昧分北三苗北古別字又訓北言北猶別也若此之類誠可怪也玉人職曰天子執瑁以朝諸侯謂之酒杯天子颒面謂之澣衣古篆卯字反以爲昧甚違不知蓋闕之義於此數事誤莫大焉宜命學官定此三事又馬融訓注亦以爲同者大同天下今經益金就作銅字詁訓言天子副璽𨿽皆不得猶愈於然此不定臣沒之後而奮乎百世𨿽世有知者懷謙莫或奏正又所注五經違義尢甚者百六十七事不可不正行乎學校傳乎將來臣竊恥之翻放棄南方去自恨疏節骨體不媚犯上獲罪當長沒海隅生無可與語死以靑蠅爲弔客使天下一人知已者足以不恨以典籍自慰依易設像以占吉防又以宋氏解頗有繆錯更爲立法並著明揚釋宋以理其滯

張溫使蜀拜章【字惠恕時使蜀權謂溫曰卿不宜逺出恐諸葛孔明不知吾所以與曹氏通意以故屈卿行若出越都除便欲大搆於蜀行人之義受命不受辭也溫對曰臣入無腹心之規出無專對之用懼無張老延譽之功又無子產陳事之效然諸葛亮逹見計數必知神慮屈伸之宜加受朝廷天覆之惠推亮之心必無疑貳溫至蜀詣闕拜章曰】

昔髙宗以諒闇昌殷祚於再興成王以幼沖隆周徳於太平功冒溥天聲貫罔極今陛下以聰明之姿等契往古總百揆於良佐參列精之炳耀遐邇望風莫不欣賴吳國勤任旅力淸澄江滸願與有道平一宇內委心恊規有如河水軍事興煩使役乏少是以忍鄙倍之羞使下臣溫通致情好陛下惇崇禮義未便恥忽臣自入逺境及卽近郊頻防勞來恩詔輒加以榮自懼悚怛若驚謹奉所賫函書一封

駱統理張溫表

伏惟殿下天生明徳神啟聖心招髦秀於四方置俊乂於宮廟多士旣受普篤之恩張溫又防最隆之施而溫自招罪譴孤負榮遇念其如此誠可悲疚然臣周旋之間爲國觀聽深知其狀故密陳其理溫實心無他情事無逆迹但年紀尙少鎭重尙淺而戴赫烈之寵體卓偉之才亢臧否之談效褒貶之議於是務勢者妬其寵爭名者嫉其才黙者非其譚瑕釁者諱其議此臣下所當詳辯明朝所當究察也昔賈誼至忠之臣也漢文大明之君也然而絳灌一言賈誼逺退何者疾之者深譛之者巧也然而誤聞於天下失彰於後世故孔子曰爲君難爲臣不易也溫𨿽智非縱橫武非虓虎然其雅之素英秀之徳文章之采論議之辧卓躒冠羣煒曜世世人未有及之者也故論溫才卽可惜言罪則可恕若忍威烈以赦盛徳宥賢才以惇大業固明朝之休光四方之麗觀也國家之於曁艷不內之忌族猶等之平民是故先見用於朱治次見舉於眾人中見任於明朝亦見交於溫也君臣之義義之最重朋友之交交之最輕者也國家不嫌於艷爲最重之義是以溫亦不嫌與艷爲最輕之交也時世寵之於上溫竊親之於下也夫宿惡之民放逸山險則爲勁冦將置平土則爲健兵故溫念在欲取宿惡以除勁冦之害而增健兵之鋭也但自錯落功不副言然計其送兵以比許晏數之多少溫不減之用之彊羸溫不下之至於遲速溫不後之故得及秋冬之月赴有警之期不敢忘恩而遺力也溫之到蜀共譽殷禮𨿽臣無境外之交亦有可原也境外之交謂無君命而私相從非國事而陰相聞者也若以命行旣修君好因敍已情亦使臣之道也故孔子使鄰國則有私覿之禮季子聘諸夏亦有燕譚之義也古人有言欲知其君觀其所使見其下之明明知其上之赫赫溫若譽禮能使彼嘆之誠所以昭我臣之多良明使之得其人顯國美於異境揚君命於他邦是以晉趙文子之盟於宋也稱隨防於屈建楚王孫圉之使於晉也譽左史於趙鞅亦向他國之輔而嘆本邦之臣經傳美之以光國而不譏之以外交也王靖內不憂時外不趨事溫彈之不私推之不假於是與靖遂爲大怨此其盡節之明驗也靖兵眾之勢幹任之用皆勝於賈原蔣康溫尙不容私以安於靖豈敢賣恩以恊原康邪又原在職不勤當事不堪溫數對以醜色彈以急聲若其誠欲賣恩作亂則亦不必貪原也凡此數者校之於事旣不合參之於眾亦不驗臣竊念人君𨿽有聖哲之姿非常之智然以一人之身禦兆民之眾從層宮之內瞰四國之外照羣下之情求萬機之理猶未易周也固當聽察羣下之言以廣聰明之烈今者人非溫旣慇懃臣是溫又契濶辭則俱巧意則俱至各自言欲爲國誰其言欲爲私倉卒之間猶難卽別然以殿下之聰叡察講論之曲直若潛神畱思纎粗研核情何嫌而不宣事何昧而不昭哉溫非親臣臣非愛溫者也昔之君子皆抑私忿以增君明彼獨行之於前臣恥廢之於後故遂發宿懷於今日納愚言於聖聽實盡心於明朝非有念於溫身也權終不納

周魴誘曹休密表

方北有逋冦固阻河洛久稽王誅自擅朔土臣曾不能吐奇舉善上以光贊洪化下以輸展萬一憂心如搗假寐忘寢聖朝天覆含臣無效猥發優命敕臣以前誘致賊休恨不如計令於郡界求山谷魁帥爲北賊所聞知者令與北通臣伏思惟喜怖交集竊恐此人不可卒得假使得之懼不可信不如令臣譎休於計爲便此臣得以經年之冀願逢值千載之一防輒自督竭竭盡頑蔽撰立牋艸以誑誘休者如別紙臣知無古人單復之術加卒奉大略伀蒙狼狽懼以輕愚忝負特施豫懷憂灼臣聞唐堯先天而天弗違博詢芻蕘以成盛勲朝廷神謨欲必致休於步度之中靈贊聖規休必自送使六軍囊括虜無孑遺威風電邁天下幸甚謹拜表以聞並呈牋艸懼於淺局追用悚息【被報施行休果信魴帥步騎十萬輜重滿道徑來入皖】陸凱切諫孫皓將亡表【孫皓所行彌暴凱知其將亡上表云】

臣聞惡不可積過不可長積惡長過喪亂之源也是以古人懼不聞非故設進善之旌立敢諫之鼓武公九十思聞警戒詩美其徳士悅其行臣察陛下無思警戒之義而有積惡之漸臣深憂之此禍兆見矣故略陳其要冩盡愚懷陛下宜克己復禮述修前徳不可捐棄臣言而放奢意意奢情至吏日欺民民離則上不信下下常疑上骨肉相克公子相奔臣𨿽愚闇於天命以心審之敗不過二十稔也臣常忿亡國之人夏桀殷紂亦不可使後人復忿陛下也臣受國恩奉朝三世復以餘年值遇陛下不能循俗與眾沈浮若比干伍員以忠見戮以正見疑自謂畢足無所餘恨灰身泉壤無負先帝願陛下九思社稷存焉

華覈薦陸表

天姿聰朗才通行潔昔歷選曹遺迹可紀還在交州奉宣朝恩流民歸附海隅肅淸蒼梧南海嵗有舊風障气之害風則折木飛砂轉石气則霧欝飛鳥不經自至州風气絕息商旅平行民無疾疫田稼丰稔州治臨海海流秋咸又畜水民得甘食惠風橫被化感人神遂慿天威招合遺散至被詔書當出民感其恩以忘戀土負老攜幼甘心景從眾無攜貳不煩兵衛自諸將合眾皆脇之以威未有如結以恩信者也銜命在州十有餘年賔帶殊俗寶玩所生而內無粉黛附珠之妾家無文甲犀象之珍方之今臣實難多得宜在輦轂股肱王室以贊唐虞康哉之頌江邊任輕不盡其才虎林選督堪之者眾若召還都寵以上司則天工畢修庶績咸熙矣

華覈上魏並蜀表【時蜀爲魏所並覈詣宮門發表】

間聞賊眾蟻聚向西境西境艱險謂當無虞定聞陸抗表至成都不守臣主播越社稷傾覆昔衛爲翟所滅而桓公存之今道里長逺不可救振失委附之土棄貢獻之國臣以艸芥竊懷不寜陛下聖仁恩澤逺撫卒聞如此必垂哀悼臣不勝忡悵之情謹拜表以聞

三國誌文類卷十二

欽定四庫全書

三國誌文類卷十三

書疏

魏

太祖謝九錫書

臣防先帝厚恩致位郎署受性疲殆意望畢足非敢希望髙位庶幾顯達防董卓作亂義當死難故敢奮身出命摧鋒率眾遂值千載之運奉役目下當二袁炎沸侵侮之際陛下與臣寒心同憂顧瞻京師進受猛敵常恐君臣俱陷虎口臣不自意能全首領賴祖宗靈佑醜類夷滅得使防臣竊名其間陛下加恩授以上相封爵寵祿丰大厚生平之願實不望也口與心計幸且待罪保持列侯遺付子孫自托聖世永無憂責不意陛下乃發盛意開國備錫以貺愚臣地比齊魯禮同藩王非臣無功所宜膺據歸情上聞不防聽許嚴詔切至誠使臣心俯仰偪迫伏自惟省列在大臣命制王室身非已有豈敢自私遂其愚意亦將黜退令就初服今奉疆土備數藩翰非敢逺期慮有後世至於父子相誓終身灰軀盡命報塞厚恩天威在顏悚懼受詔

陶謙上太祖未可罷兵書【時曹公父於泰山被殺歸咎於謙欲伐謙而畏其彊乃表令州郡一時罷兵謙被詔乃上書】

臣聞懷逺柔服非徳不集克難平亂非兵不濟是以涿鹿阪泉三苖之野有五帝之師有扈鬼方商奄四國有王者之伐自古在昔未有不揚威以弭亂震武以止暴者也臣前初以黃巾亂治受防長驅匪遑啟處𨿽憲章勅戒奉宣威靈敬行天誅每伐輒克然妖冦類眾殊不畏死父兄殱殪子弟羣起治屯連兵至今爲患若承命解甲弱國自虛釋武備以資亂損官威以益冦今日兵罷明日難必至上忝朝廷寵授之本下令羣凶日月滋蔓非所以彊榦弱枝遏惡止亂之務也臣𨿽愚蔽忠恕不昭抱恩念報所不忍行輒勒部曲申令警備出芟彊冦惟力是視入宣徳澤躬奉職事冀效防勞以贖罪負又曰華夏沸擾於今未弭包茅不入職貢多闕寤寐憂嘆無日敢寜誠思貢獻必至薦羞獲通然後銷鋒解甲臣之願也臣前調谷百萬斛已在水次輒勑兵衛送霍性諫南徵疏【魏王將出徵度支中郎將新平霍性上疏諫】

臣聞文王與紂之事是時天下括囊無咎凡百君子莫肯用訊今大王體則乾坤廣開四聰使賢愚各建所規伏惟先王功無與比而今能言之類不稱爲徳故聖人曰得百姓之歡心兵書曰戰危事也是以六國力戰彊秦承獘豳王不爭周道用興愚謂大王且當委重本朝而守其雌抗威虎臥功業可成而今剏基便復起兵兵者凶器必有凶擾擾則思亂亂出不意臣謂此危危於累卵昔夏啟隠神三年易有不逺而復論有不憚攺誠願大王揆古察今深謀逺慮與三事大夫算其長短臣沐浴先王之遇又初攺政復受重任𨿽知言觸龍鱗阿諛近福切感所誦危而不持

傅干言徵孫權疏

治天下之大具有二文與武也用武則先威用文則先徳威徳足以相濟而後王道備矣往者天下大亂上下失序明公用武攘之十平其九今未承王命者吳與蜀也吳有長江之險蜀有崇山之阻難以威服易以徳懷愚以爲可且按甲寢兵息軍養士分土定封論功行賞若此則內外之心固有功者勸而天下制定矣然後漸興學校以導其善性而長其義節公神武震於四海若修文以濟之則普天之下無思不服矣今舉十萬之眾頓之長江之濵若賊負固深藏則士馬不得逞其能奇變無所用其權則大威有屈而敵心未能服矣惟公明思虞舜舞干戚之義全威養徳以道制勝公不從軍遂無功

張茂上錄奪士女書【茂以吳蜀數動諸將出徵而帝盛興宮室畱意於玩飾賜與無度帑藏空竭又錄奪士女前已嫁爲吏民妻者還以配士旣聽以生口自贖又簡選其有姿色者內之掖庭乃上書諫】

臣伏見詔書諸士女嫁非士者一切錄奪以配戰士斯誠權時之宜然非大化之善者也臣請論之陛下天之子也百姓吏民亦陛下之子也禮賜君子小人不同日所以殊貴賤也吏屬君子士爲小人今奪彼與此無以異於奪兄之妻妻弟也於父母之恩偏矣又詔書聽得以生口年紀顏色與妻相當者自代故富者則傾家盡產貧者舉假貸貰貴買生口以贖其妻縣官以配士爲名而實內之掖庭其醜惡者乃出與士得婦者未必有懽心而失妻者必有憂色或窮或愁皆不得志夫君有天下而不得萬姓之歡心者尠不危殆且軍師在外數千萬人一日之費非徒千金舉天下之賦以奉此役猶將不給況復有宮庭非員無錄之女椒房母后之家賞賜橫興內外交引其費半軍昔漢武帝好神仙信方士掘地爲海封土爲山賴是時天下爲一莫敢與爭者耳自衰亂以來四五十載馬不捨鞍士不釋甲每一交戰血流丹野創痍號痛之聲於今未已猶彊冦在疆圖危魏室陛下不兢兢業業念崇節約思所以安天下者而乃奢靡是務中尙方純作玩弄之物炫燿後園建承露之盤斯誠快耳目之觀然亦足以騁冦讐之心矣惜乎捨堯舜之節儉而爲漢武之侈事臣竊爲陛下不取也願陛下沛然下詔萬機之事有無益而有損者悉除去之以所除無益之費厚賜將士父母妻子之饑寒者問民所疾而除其所惡實倉廩繕甲兵恪恭以臨天下如是吳賊面縛蜀虜輿櫬不待誅而自服太平之路可計日而待也陛下可無勞神思於海表軍師髙枕戰士備員今羣公皆結舌而臣所以不敢不獻瞽言者臣昔上要言散騎奏臣書以聽諫篇爲善詔曰是也擢臣爲太子舍人且臣作書譏爲人臣不能諫諍今有可諫之事而臣不諫此爲作書虛妄而不能言也臣年五十常恐至死無以報國是以投軀沒命冒昧以聞惟陛下裁察董尋上移露盤書【明帝徏長安諸鐘簴駱駝銅人承露盤盤折銅人重不可致畱於覇城大發銅鑄作銅人二號曰翁仲列坐於司馬門外又鑄黃龍鳳凰各二龍髙四丈鳳髙三丈餘置內殿前起土山於芳林園西北陬使公卿羣寮皆負土成山樹竹雜木善艸於其上捕山禽雜獸置其中初帝徙盤盤折聲聞數十里金狄或泣因畱於霸城尋上書諫曰】

臣聞古之直士盡言於國不避死亡故周昌比髙祖於桀紂劉輔譬趙后於人婢天生忠直𨿽白刃沸湯往而不顧者誠爲時主愛惜天下也建安以來野戰死亡或門殫戶盡𨿽有存者遺孤老弱若今宮室狹小當廣大之猶宜隨時不妨農務況乃作無益之物黃龍鳯凰九龍承露盤土山淵池此皆聖明之所不興也其功參倍於殿捨三公九卿侍中尙書天下至徳皆知非道而不敢言者以陛下春秋方剛心畏雷霆今陛下旣尊羣臣顯以冠冕被以文繡載以華輿所以異於小人而使穿方舉土面目垢黑沾體塗足衣冠了鳥毀國之光以崇無益甚非謂也孔子曰君使臣以禮臣事君以忠無忠無禮國何以立故夫君不君臣不臣上下不通心懷欝結使陰陽不和災害屢降凶惡之徒因間而起誰當爲陛下盡言是者乎又誰當幹萬乘以死爲戲乎臣知言出必死而臣自比於牛之一毛生旣無益死亦何損秉筆流涕心與世辭臣有八子臣死之後累陛下矣將奏沐浴旣通帝曰董尋不畏死邪主者奏收尋有詔勿問後爲貝丘令淸省得民心

劉禎答文帝書【文帝嘗賜禎廓落帶其後師死欲借取以爲像因書嘲禎云夫物因人爲貴故在賤者之手不禦至尊之側今𨿽取之勿嫌其不反也禎答書曰】

楨聞荊山之璞曜元後之寶隨侯之珠燭眾士之好南垠之金登窈窕之首鼲貂之尾綴侍從之幘此四寶者伏朽石之下潛污泥之中而揚光千載之上發彩疇昔之外亦皆未能初自接於至尊也夫尊者所服卑者所修也貴者所禦賤者所先也故夏屋初成而大匠先立其下嘉禾始熟而農夫先嘗其粒恨楨所帶無他妙飾若實殊異尙可納也

劉廙答文帝書【文帝命廙通艸書廙答書曰】

初以尊卑有逾禮之常分也是以貪守區區之節不敢修艸必如嚴命誠知勞謙之素不貴殊異若彼之髙而惇白屋如斯之好苟使郭隗不輕於燕九九不忽於齊樂毅自至霸業以隆虧匹夫之節成巍巍之美𨿽愚不敏何敢以辭

三國誌文類卷十三

欽定四庫全書

三國誌文類卷十四

書疏

魏

管寜辭爵書【字幼安時以寜爲太中大夫寜上書以疾辭不受】

臣聞傅說發夢以感殷宗呂尙啟兆以動周文以通神之才悟於聖主用能匡佐帝業克成大勲臣之器朽實非其人𨿽貪淸時釋體蟬蛻內省頑病日薄西山惟陛下聽野人山藪之願使一老者得盡防命

管寜答禮遣疏

臣海濵孤防罷農無伍祿運幸厚橫防陛下纂承洪緒徳侔三皇化溢有唐久荷渥澤積祀一紀不能仰答陛下恩養之福沈委篤屙寢疾彌畱逋違臣顚倒之節夙宵戰怖無地自厝臣元年十一月被公車司馬令所下州郡八月甲申詔書徵臣更賜安車衣被茵蓐以禮發遣光寵並臻優命屢至怔營悚息悼心失圖思自陳聞申展愚情而明詔抑割不令稍修章表是以欝滯迄於今日誠謂幹覆恩有紀極不意靈潤彌以隆赫奉今年二月被州郡所下三年十二月辛酉詔書重賜安車衣服別駕從事與郡功曹以禮發遣又特被璽書以臣爲光祿勲躬秉勞謙引諭周秦損上益下受詔之日精魄飛散靡所投死臣重自省揆徳非園綺而防安車之榮功無竇融而防璽封之寵楶棁駑下荷棟梁之任垂沒之命獲九棘之位懼有朱愽鼔妖之眚又年疾日侵有加無損不任扶輿進路以塞元責望慕閶闔徘徊闕庭謹拜章陳情乞防哀省抑恩聽放無令骸骨塡於衢路

崔琰諫獵書【字季珪傅文帝於鄴世子仍出獵變易服乘志在驅逐琰上書諌】

蓋聞盤於遊田書之所戒魯隠觀漁春秋譏之此周孔之格言二經之明義殷鑑夏后詩稱不逺子卯不樂禮以爲忌此又近者之得失不可不深察也袁族富彊公子寛放盤遊滋侈義聲不聞哲人君子俄有色斯之志熊羆壯士墮於吞噬之用故所以擁徒百萬跨有河朔無所容足也今邦國殄瘁惠康未洽士女企踵所思者徳況公親禦戎馬上下勞慘世子宜遵大路愼以行正思經國之髙略內鑑近戒外揚逺節深惟儲副以身爲寶而猥襲虞旅之賤服忽馳騖而陵險志雉兔之小娛忘社稷之爲重斯誠有識所以惻心也惟世子燔翳捐褶以塞眾望不令老臣獲罪於天

世子報曰

昨奉嘉命惠示雅疏欲使燔翳捐褶翳巳壊矣褶亦去焉後有此比蒙福誨諸

鮑勛諫獵疏【字叔業文帝將出遊獵勛停車上疏】

臣聞五帝三王靡不明本立教以孝治天下陛下仁聖惻隠有同古烈臣冀當繼蹤前代令萬世可則也如何在諒闇之中修馳騁之事乎臣冒死以聞惟陛下察焉帝手毀其表而竟行獵中道頓息問侍臣曰獵之爲樂何如八音也侍中劉曄對曰獵勝於樂勛抗辭曰夫樂上通神明下和人理隆治致化萬邦咸乂故移風易俗莫善於樂況獵暴華蓋於原野傷生育之至理櫛風沐雨不以時隙哉昔魯隠觀漁於棠春秋譏之𨿽陛下以爲務愚臣所不願也因奏劉曄佞諛不忠阿順陛下過戲之言昔梁丘據取媚於遄臺曄之謂也請有司議罪以淸皇朝帝怒作色罷還卽出勛爲右中郎將

鐘繇復肉刑疏

大魏受命繼蹤虞夏孝文革法不合古道先帝聖徳固天所縱墳典之業一以貫之是以繼世仍發明詔思復古刑爲一代法連有軍事遂未施行陛下逺追二祖遺意借斬趾可以禁惡惜入死之無辜使明習律令與羣臣共議出本當右趾而入大辟者復行此刑書云皇帝淸問下民鰥寡有辭於苗此言堯當除蚩尢有苗之刑先審問於下民之有辭者也若今蔽獄之時訊問三槐九棘羣吏萬民使如孝景之令其棄市欲斬右趾者許之其黥劓左趾宮刑者自如孝文易髠笞能有姦者率年二十至四五十𨿽斬其足猶任生育今天下人少於孝文之世下計所全嵗三千人張倉除肉刑所殺嵗以萬計臣欲復肉刑嵗生三千人子貢問能濟民可謂仁乎孔子曰何事於仁必也聖乎堯舜其猶病諸又曰仁逺乎哉我欲仁斯仁至矣若誠行之斯民永濟

華歆徵蜀疏【太和中遣曹眞從子午道伐蜀車駕東幸許昌歆上此疏】

兵亂以來過逾二紀大魏承天受命陛下以聖徳當成康之隆宜一代之治紹三王之迹𨿽有二賊負險延命苟聖化日躋逺人懷徳將𦇤負而至夫兵不得已而用之故戢而時動臣誠願陛下先畱心於治道以徵伐爲後事且千里運糧非用兵之利越險深入無獨克之功如聞今年徵役頗失農桑之業爲國者以民爲基民以衣食爲本使中國無饑寒之患百姓無離土之心則天下幸甚二賊之釁可坐而待也臣備位宰相老病日篤犬馬之命將盡恐不復奉望鑾蓋不敢不竭臣子之懷惟陛下裁察帝報曰君深慮國計朕甚嘉之賊慿恃山川二祖勞於前世猶不克平朕豈敢自多謂必滅之哉諸將以爲不一探取無由自獘是以觀兵以闚其釁若天時未至周武還師乃前事之鑑朕敬不忘所戒時秋大雨詔眞引軍還

王朗諫獵疏【時帝頻出遊獵或昏夜還宮朗上疏諫】

夫帝王之居外則飾周衛內則重禁門將行則設兵而後出幄稱警而後踐墀張弧而後登輿淸道而後奉引遮列而後轉轂靜室而後息駕皆所以顯至尊務戒愼垂法教也近日車駕出臨捕虎日昃而行及昏而反違警蹕之常法非萬乘之至愼也帝報曰覽表𨿽魏絳稱虞箴以諷晉悼相如陳猛獸以戒漢武未足以諭方今二冦未殄將帥逺徵故時入原野以習戎備至於夜還之戒已詔有司施行

又諫東徵疏【時大興屯田欲舉軍東徵朗上此疏諫】

昔南越守善嬰齊入侍遂爲冡嗣還君其國康居驕黠情不副辭都護奏議以爲宜遣侍子以黜無禮且吳濞之禍萌於子入隗囂之叛亦不顧子往者聞權有遣子之言而未至今六軍戒嚴臣恐輿人未暢聖防當謂國家慍於登之逋畱是以爲之興師設師行而登乃至則爲所動者至大所致者至細猶未足以爲慶設其傲很殊無入志懼彼輿論之未暢者並懷伊邑臣愚以爲宜敕別徵諸將各明奉禁令以愼守所部外曜烈威內廣耕稼使泊然若山澹然若淵勢不可動計不可測是時帝以成軍遂行權子不至車駕臨江而還

又言修營宮室疏【明帝卽位朗見百姓或有不足是時方營宮室朗遂上疏諫曰】

陛下卽位已來恩詔屢布百姓萬民莫不欣欣臣頃奉使北行往返道路聞眾徭役其可得蠲除省減者甚多願陛下重畱日昃之聽以計制冦昔大禹將欲拯天下之大患故乃先卑其宮室儉其衣食用能盡有九州弼成五服句踐欲廣其禦兒之疆馘夫差於姑蘇故亦約其身以及家儉其家以施國用能囊括五湖席卷三江取威中國定霸華夏漢之文景亦欲恢祖業增崇洪緒故能割意於百金之臺昭儉於弋綈之服內減太官而不受貢獻外省徭賦而務農桑用能號稱升平幾致刑錯孝武之所以能奮其軍勢拓其外境誠因祖考畜積素足故能遂成大功霍去病中才之將猶以匃奴未滅不治第宅明防逺者略近事外者簡內自漢之初及其中興皆於金革略寢之後然後鳯闕猥閌徳陽並起今當建始之前足用列朝防崇華之後足用序內官華林天淵足用展遊宴若且先成閶闔之象魏使足用列逺人之朝貢者修城池使足用絕逾越成國險其餘一切且須丰年一以勤耕農爲務習戎備爲事則國無怨曠戶口滋息民充兵彊而冦戎不賔緝熙不作未之有也

又言屢失皇子疏【時屢失皇子而後宮就館者少朗上疏曰】

昔周文十五而有武王遂享十子之祚以廣諸姬之武王旣老而生成王成王是以鮮於兄弟此二王者各樹聖徳無以相過比其孫子之祚則不相如蓋生育有早晚所產有眾寡也陛下旣徳祚兼彼二聖春秋髙於姬文育武之時矣而子發未舉於椒蘭之奧房藩王未繁於掖庭之眾室以成王爲諭𨿽未爲晚取譬伯邑則不爲夙周禮六宮內官百二十人而諸經常說咸以十二爲限至於秦漢之末或以千爲數矣然𨿽彌猥而就時於吉館者或甚鮮明百斯男之本誠在於一意不但在於務廣也老臣慺慺願國家同祚於軒轅之五五而未及周文之二五用爲伊邑且少小常苦被褥泰溫泰溫則不能便柔膚弱體是以難可防護而易用感慨若常令少小之緼袍不至於甚厚則必咸保金石之性而比壽於南山矣帝報曰夫忠至者辭篤愛重者言深君旣勞思慮又手筆將順三復徳音欣然無量朕繼嗣未立以爲君憂欽納至言思聞良規

三國誌文類卷十四

欽定四庫全書

三國誌文類卷十五

書疏

魏

王肅諫徵蜀疏【字子雍時大司馬曹眞徵蜀肅上疏】

前志有之千里饋糧士有饑色樵蘇後爨師不宿飽此謂平塗之行軍者也又況於深入阻險鑿路而前則其爲勞必相百也今又加之以霖雨山阪峻滑眾逼而不展糧縣而難繼實行軍者之大忌也聞曹眞發已逾月而行裁半谷治道功夫戰士悉作是賊偏得以逸而待勞乃兵家之所憚也言之前代則武王伐紂出關而復還論之近事則武文徵權臨江而不濟豈非所謂順天知時通於權變者哉兆民知聖上以水雨艱劇之故休而息之後日有釁乘而用之則所謂悅以犯難民忘其死者矣於是遂罷

王肅陳政本疏

除無事之位損不急之祿止浮食之費拜從容之官使官必有職職任其事事必受祿祿代其耕乃往古之常式當今之所宜也官寡而祿厚則公家之費鮮進仕之志勸進仕之志勸各展才力莫相倚仗敷奏以言明試以功能之與否簡在帝心是以唐虞之設官分職申命公卿各以其事然後惟龍爲納言猶今尙書也以出內帝命而已夏殷不可得而詳甘誓曰六事之人明六卿亦典事者也周官則備矣五日視朝公卿大夫並進而司士辧其位焉其記曰坐而論道謂之王公作而行之謂之士大夫及漢之初擬前代公卿皆親以事升朝故髙祖躬追反走之周昌武帝遙可奉奏之汲黯宣帝使公卿五日一朝成帝始置尙書五人自是陵遲朝禮遂闕可復五日視朝之儀使公卿尙書各以事進廢禮復興光宣聖緒誠所謂名美而實厚者也

王肅諫修營宮室疏

大魏承百王之極生民無幾干戈未戢誠宜息民而惠之以安靜遐邇之時也夫務畜積而息疲民在於省徭役而勤稼穡今宮室未就功業未訖運漕調發轉相供奉是以丁夫疲於力作農者離其南畆種谷者寡食穀者眾舊谷旣沒新谷莫繼斯則有國之大患而非備豫之長防也今見作者三四萬人九龍可以安聖體其內足以列六宮顯陽之殿又向將畢惟泰極已前功夫尙大方向盛寒疾疢或作誠願陛下發徳音下明詔深湣役夫之疲勞厚矜兆民之不贍取常食廩之士非急要者之用選其丁壯擇畱萬人使一期而更之咸知息代有曰則莫不悅以卽事勞而不怨矣計一嵗有三百六十萬夫亦不爲少當一嵗成者聽且三年分遣其餘使皆卽農無窮之計也倉有溢粟民有餘力以此興功何功不立以此行化何化不成夫信之於民國家大寶也仲尼曰自古皆有死民非信不立夫區區之晉國防防之重耳欲用其民先示以信是故原𨿽將降顧信而歸用能一戰而霸於今見稱前車駕當幸洛陽發民爲營有司命以營成而罷旣成而又利其功力不以時遣有司徒營其目前之利不顧經國之體臣愚以爲自今已後倘復使民宜明其令使必如期若有事以次寜復更發無或失信凡陛下臨時之所行刑皆有罪之吏宜死之人也然眾庶不知謂爲倉卒故願陛下下之於吏而暴其罪鈞其死也無使污於宮掖而爲逺近所疑且人命至重難生易殺气絕而不續者也是以聖賢重之孟軻稱殺一無辜以取天下仁者不爲也漢時有犯蹕驚乘輿馬者廷尉張釋之奏使罰金文帝怪其輕而釋之曰方其時上使誅之則已今下廷尉廷尉天下之平也一傾之天下用法皆爲輕重民安所措其手足臣以爲大失其義非忠臣所宜陳也廷尉者天子之吏也猶不可以失平而天子之身反可以惑謬乎斯重於爲已而輕於爲君不忠之甚也周公曰天子無戲言言則史書之工誦之士稱之言猶不戲而況行之乎故釋之之言不可不察周公之戒不可不法也又陳諸鳥獸無用之物而有芻谷人徒之費皆可蠲除

程曉言校事放橫疏【時校事放橫曉上疏】

周禮云設官分職以爲民極春秋傳曰天有十日人有十等愚不得臨賢賤不得臨貴於是並建聖哲樹之風聲明試以功九載考績各修厥業思不出位故欒書欲拯晉侯其子不聴死人橫於街路邴吉不問上不責非職之功下不務分外之賞吏無兼統之勢民無二事之役斯誠爲國要道治亂所由也逺覽典志近觀秦漢𨿽官名攺易職司不同至於崇上抑下顯明分例其致一也初無校事之官幹與庶政者也昔武皇帝大業艸創眾官未備而軍旅勤苦民心不安乃有小罪不可不察故置校事取其一切耳然檢禦有方不至縱恣也此霸世之權冝非帝王之正典其後漸防見任復爲疾病轉相因仍莫正其本遂令上察宮廟下攝眾司官無局業職無分限隨意任情惟心所適法造於筆端不依科詔獄成於門下不顧覆訊其選官屬以謹愼爲粗疏以詷爲賢能其治事以刻暴爲公嚴以循理爲怯弱外則托天威以爲聲勢內則聚羣姦以爲腹心大臣恥與分勢含忍而不言小人畏其鋒鋩欝結而無告至使尹模公於目下肆其姦慝罪惡之著行路皆知纎惡之過積年不聞旣非周禮設官之意又非春秋十等之義今外有公卿將校總統諸署內有侍中尙書綜理萬機司校尉督察京輦禦史中丞董攝宮殿皆髙選賢才以充其職申明科詔以督其違若此諸賢猶不足任校事小吏益不可信若此諸賢各思盡忠校事區區亦復無益若更髙選國士以爲校事則是中丞司重增一官耳若如舊選尹模之姦今復發矣進退推算無所用之昔桑羊爲漢求利卜式以爲獨烹羊天乃可雨若使政治得失必感天地臣恐水旱之災未必非校事之由也曹恭公逺君子近小人國風托以爲刺衛獻公捨大臣與小臣謀定姜謂之有罪縱令校事有益於國以禮義言之尙傷大臣之心況姦回暴露而復不罷是衮闕不補迷而不返也於是遂罷校事官

董昭攻江陵疏【時大將軍夏侯尙等攻江陵未防時江水淺狹尙欲乘船將步騎入渚中安屯作浮橋南北往來議者多以爲城必可拔昭上疏】

武皇帝智勇過人而用兵畏敵不敢輕之若此也夫兵好進惡退常然之數平地無險猶尙艱難就當深入還道宜利兵有進退不可如意今屯渚中至深也浮橋而濟至危也一道而行至狹也三者兵家所忌而今行之賊頻攻橋誤有漏失渚中精鋭非魏之有將轉化爲吳矣臣私慼之忘寢與食而議者怡然不以爲憂豈不惑哉如江水向長一旦暴增何以防禦就不破賊尙當自完柰何乘危不以爲懼事將危矣惟陛下察之帝悟昭言卽詔尙等促出賊兩頭並前官兵一道引去不時得泄將軍石建髙遷僅得自免軍出旬日江水暴長帝曰君論此事何其審也正使張陳當之何以復加

董昭陳末流之獘疏

凡有天下者莫不貴尙惇朴忠信之士深疾虛僞不眞之人者以其毀敎亂治敗俗傷化也近魏諷則伏誅建安之末曹偉則斬戮黃初之始伏惟前後聖詔深疾浮僞欲以破散邪黨常用切齒而執法之吏皆畏其權勢莫能糾擿毀壊風俗侵欲滋甚竊見當今年少不復以學問爲本專更以交遊爲業國士不以孝悌淸修爲首乃以趨勢遊利爲先合黨連羣互相襃嘆以毀訾爲罰戮用黨譽爲爵賞附已者則嘆之盈言不附者則爲作瑕釁至乃相謂今世何憂不度邪但求人道不勤羅之不愽耳又何患其不知已矣但當吞之以藥而柔調耳又聞或有使奴客名作在職家人冒之出入往來禁奧交通書疏有所探問凡此諸事皆法之所不取刑之所不赦𨿽諷偉之罪無以加也

蔣濟言中書疏【爲中防軍時中書監令號爲專任濟上此疏】

大臣太重者國危左右太親者身蔽古之至戒也往者大臣秉事外內扇動陛下卓然自覽萬機莫不祗肅夫大臣非不忠也然威權在下則眾心慢上勢之常也陛下旣以察之於大臣願無忘於左右左右忠正逺慮未必賢於大臣至於便辟取合或能工之今外所言輒雲中書𨿽使恭愼不敢外交但有此名猶惑世俗況實握事要日在目前儻因疲倦之間有所割制眾臣見其能推移於事卽亦因時而向之一有此端因當內設自完以此眾語私招所交爲之內援若此臧否毀譽必有所興功負賞罰必有所易直道而上者或壅曲附左右者反達因防而入緣形而出意所狎信不復猜覺此宜聖智所當早聞外以經意則形際自見或恐朝臣畏言不合而受左右之怨莫適以聞臣竊亮陛下潛神黙思公聽並觀若事有未盡於理而物有未周於用將攺曲易調逺與黃唐角功近昭武文之迹豈近習而已哉然人君猶不可悉天下事以適已明當有所付三官任一臣非周公旦之忠又非管夷吾之公則有弄機敗官之獘當今柱石之士𨿽少至於行稱一州智效一官忠信竭命各奉其職可並驅防不使聖明之朝有專吏之名也詔曰夫骨鯁之臣人主之所仗也濟才兼文武服勤盡節每軍國大事輒有奏議忠誠奮發吾甚壯之就遷爲護軍將軍加散騎常侍

蔣濟言徵役怨曠疏【景初中外勤徵役內務宮室怨曠者多而年谷饑儉濟上此疏】

陛下方當恢崇前緒光濟遺業誠未得髙枕而治也今𨿽有十二州至於民數不過漢時一大郡二賊未誅宿兵邊陲且耕且戰怨曠積年宗廟宮室百事莫創農桑者少衣食者多今其所急惟當息耗百姓不至甚獘獘攰之民倘有水旱百萬之眾不爲國用凡使民必須農隙不奪其時夫欲大興功之君先料其民力而燠休之勾踐養胎以待用昭王卹病以雪仇故能以弱燕服彊齊羸越滅勁吳今二敵不攻不滅不事卽侵當身不除百世之責也以陛下聖明神武之略捨其緩者專心討賊臣以爲無難矣又歡娛之耽害於精爽神太用則竭形太勞則獘願大簡賢妙足以充百斯男者其冗散未齒且悉分出務在淸靜詔曰防防軍吾弗聞斯言也蔣濟言日蝕疏【是時曹爽專政丁謐鄧颺等輕攺法度防有日蝕變詔羣臣問其得失濟上疏】

昔大舜佐治戒在比周周公輔政愼於其朋齊侯問災晏嬰對以布惠魯君問異臧孫答以緩役應天塞變乃實人事今二賊未滅將士暴露已數十年男女怨曠百姓貧苦夫爲國法度惟命世大才乃能張其綱維以垂於後豈中下之吏所宜攺易哉終無益於治適足傷民望宜使文武之臣各守其職率以淸平則和气祥瑞可感而致也

蔣濟辭食邑疏【時隨太傅司馬宣王屯洛水浮橋誅曹爽等進封都鄕侯邑七百戶濟上疏曰】

臣忝寵上司而爽敢包藏禍心此臣之無任也太傅奮獨斷之防陛下明其忠節罪人伏誅社稷之福也夫封寵慶賞必加有功今論謀則臣不先知語戰則非臣所率而上失其制下受其獘臣備宰司民所具贍誠恐冒賞之漸自此而興推讓之風由此而廢固辭不許【孫盛曰蔣濟之辭邑可謂不負心矣語曰不爲利回不爲義疚蔣濟其有焉】

三國誌文類卷十五

欽定四庫全書

三國誌文類卷十六

書疏

魏

劉靖請選立慱士疏

夫學者治亂之軌儀聖人之大敎也自黃初以來崇立大學二十餘年而寡有成者蓋由愽士選輕諸生避役髙門子弟恥非其倫故夫學者𨿽有其名而無其人𨿽設其教而無其功宜髙遷愽士取行爲人表經任人師者掌敎國子依遵古法使二千石以上子孫年從十五皆入大學明制絀陟榮辱之路其經明行修者則進之以崇徳荒敎廢業者則退之以懲惡舉善而敎不能則勸浮華交遊不禁自息矣闡大化以綏未賔六合承風逺人來格此聖人之教致治之本也

杜恕請刺史勿領兵疏【時公卿以下大議損益恕以爲古之刺史奉宣六條以淸靜爲名威風著稱今可勿令領兵以專民事俄而鎭北將軍呂昭又領冀州恕乃上疏也】

帝王之道莫尙乎安民安民之術在於丰財丰財者務本而節用也方今二賊未滅戎車亟駕此自熊虎之士展力之秋也然搢紳之儒橫加榮慕搤腕抗論以孫吳爲首州郡牧守咸共忽卹民之術修將率之事農桑之民競干戈之業不可謂務本帑藏嵗虛而制度嵗廣民力嵗衰而賦役嵗興不可謂節用今大魏奄有十州之地而承喪亂之獘計其戶口不如往昔一州之民然而二方僭逆北虜未賔三邊遘難繞天略市所以統一州之民經營九州之地其爲艱難譬防羸馬以取道裏豈可不加意愛惜其力哉以武皇帝之節儉府藏充實猶不能十州擁兵郡且二十也今荊揚靑徐幽並雍涼緣邊諸州皆有兵矣其所恃內充府庫外制四夷者惟兗豫司冀而已臣前以州郡典兵則專心軍功不勤民事宜別置將守以盡治理之務而陛下復以冀州寵秩呂昭冀州戶口最多田多墾辟又有桑棗之饒國家徵求之府誠不當復任以兵事也若以北方當須鎭守自可專置大將以鎭安之計所置吏士之費與兼官無覺然昭於人才尙復易中朝苟乏人兼才者勢不獨多以此推之知國家以人擇官不爲官擇人也官得其人則政平訟理政平故民富實訟理故囹圄虛空陛下踐祚天下斷獄百數十人嵗嵗增多至五百餘人矣民不益多法不益峻以此推之非政教陵遲牧守不穪之明效歟往年牛死通率天下十能損二麥不半收秋種未下若二賊遊防於疆場飛芻挽粟千里不及究此之術豈在彊兵乎武士勁卒愈多愈多愈病耳夫天下猶人之體腹心充實四肢𨿽病終無大患今兗豫司冀亦天下之腹心也是以愚臣慺慺實願四州之牧守獨修務本之業以堪四支之重然孤論難持犯欲難成眾怨難積疑似難分故累載不爲明主所察凡言此者類皆防賤防賤之言實未易聽若使善防必出於親貴親貴故不犯四難以求忠愛此古今之所當患也

杜恕考內外眾官疏【時大議考課之制以考內外眾官恕以爲用不盡其人𨿽才且無益所存非所務所務非世要上疏曰】

書稱明試以功三考黜陟誠帝王之盛制使有能者當其官有功者受其祿譬猶烏獲之舉千鈞良樂之選驥足也𨿽歷六代而考績之法不著關七聖而課試之文不垂臣誠以爲其法可粗依其詳難備舉故也語曰世有亂人而無亂法若使法可專任則唐虞可不須稷契之佐殷周無貴伊呂之輔矣今奏考功者陳周漢之法爲綴京房之本防可謂明考課之要矣於以崇揖讓之風興濟濟之治臣以爲未盡善也其欲使州郡考士必由四科皆有事效然後察舉試辟公府爲親民長吏轉以功次補郡守者或就增秩賜爵此最考課之急務也臣以爲便當顯其身用其言使具爲課州郡之法法具施行立必信之賞施必行之罰至於公卿及內職大臣亦當俱以其職考課之也古之三公坐而論道內職大臣納言補闕無善不紀無過不舉且天下至大萬機至眾誠非一明所能徧照故君爲元首臣作股肱明其一體相須而成也是以古人稱廊廟之材非一木之支帝王之業非一士之略由是言之焉有大臣守職辦課可以致雍熙者哉且布衣之交猶有務信誓而蹈水火感知己而披肝膽徇聲名而立節義者況於束帶立朝致位卿相所務者非特匹夫之信所感者非徒知己之惠所徇者豈聲名而已乎諸防寵祿受重任者不徒欲舉明主於唐虞之上而已身亦欲厠稷契之列是以古人不患於念治之心不盡患於自任之不足此誠人主使之然也唐虞之君委任稷契防龍而責成功及其罪也殛鯀而放四凶今大臣親奉明詔給事目下其有夙夜在公恪勤特立當官不撓貴勢執平不阿所私危言危行以處朝廷者自明主所察也若屍祿以爲髙拱嘿以爲智當官苟在於免負立朝不忘於容身潔行遜言以處朝廷者亦明主所察也誠使容身保位無放退之辜而盡節在公抱見疑之勢公義不修而私議成俗𨿽仲尼爲謀猶不能盡一才又況於世俗之人乎今之學者師商韓而上法術競以儒家爲迂濶不周世用此最風俗之流獘創業者之所愼也後考課竟不行

杜恕上言事疏【樂安防昭以才能防擢頗好言事恕上疏極諫曰】

伏見尙書郎防昭奏左丞曹璠以罰當關不依詔坐判問又云諸當坐者別奏尙書令陳矯自奏不敢辭罰亦不敢以處重爲恭意至懇惻臣竊湣然爲朝廷惜之夫聖人不擇世而興不易民而治然而生必有賢智之佐者蓋進之以道帥之以禮故也古之帝王之所以能輔世長民者莫不逺得百姓之懽心近盡羣臣以智力誠使今朝任職之臣皆天下之選而不能盡其力不可謂能使人若非天下之選亦不可謂能官人陛下憂勞萬機或親燈火而庶事不康刑禁日弛豈非股肱不稱之明效歟原其所由非獨臣有不盡忠亦主有不能使百里奚愚於虞而智於秦豫讓苟容中行而著節智伯斯則古人之明驗矣今臣言一朝皆不忠是誣一朝也然其事類可推而得陛下感帑藏之不充實而軍事未息至乃斷四時之賦衣薄禦府之私谷帥由聖意舉朝稱明與聞政事密勿大臣寜有懇懇憂此者乎騎都尉王才幸樂人孟思所爲不法振動京都而其罪狀發於小吏公卿大臣初無一言自陛下踐祚以來司校尉禦史中丞寜有舉綱維以督姦宄使朝廷肅然者邪若陛下以爲今世無良才朝廷乏賢佐豈可追望稷契之遐蹤坐待來世之雋又乎今之所謂賢者盡有大官而厚祿矣然而奉上之節未立向公之心不一者委任之責不專而俗多忌諱故也臣以爲忠臣不必親親臣不必忠何者以其居無嫌之地而事得自盡也今有疏者毀人不實其所毀而必曰私報所憎譽人不實其所譽而必曰私愛所親左右或因之以進憎愛之說非獨毀譽有之政事損益亦皆有嫌陛下當思所以闡廣朝臣之心篤厲有道之節使之自同古人望與竹帛耳反使如防昭者擾亂其間臣懼大臣遂將容身保位坐觀得失爲來世戒也昔周公戒魯侯曰無使大臣怨乎不以不言賢愚明皆當世用也堯數舜之功稱去四防不言大小有罪則去也今者朝臣不自以爲不能以陛下爲不任也不自以爲不知以陛下爲不問也陛下何不遵周公之所以用大舜之所以去使侍中尙書坐則侍帷幄行則從華輦親對詔問所陳必達則羣臣之行能否皆可得而知忠能者進闇劣者退誰敢依違而不自盡以陛下之聖明親與羣臣論議政事使羣臣人得自盡人自以爲親人思所以報賢愚能否在陛下之所用以此治事何事不辦以此建功何功不成每有軍事詔書常曰誰當憂此者邪吾當自憂耳近詔又曰憂公忘私者必不然但先公後私卽自辦也伏讀明詔乃知聖思究盡下情然亦怪陛下不治其本而憂其末也人之能否實有本性𨿽臣亦以爲朝臣不盡稱職也明主之用人也使能者不敢遺其力而不能者不得處非其任選舉非其人未必爲有罪也舉朝共容非其人乃爲怪耳陛下知其不盡力也而代之憂其職知其不能也而教之治其事豈徒主勞而臣逸哉𨿽聖賢並世終不能以此爲治也陛下又患臺閣禁令之不密人事請屬之不絕聽伊尹作迎客出入之制選司徒更惡吏以守寺門威禁由之實未得爲禁之本也昔漢安帝時少府竇嘉辟廷尉郭躬無罪之兄子猶見舉奏章劾紛紛近司校尉孔羨辟大將軍狂悖之弟而有司嘿爾望風希指甚於受屬選舉不以實人事之大者也嘉有親戚之寵躬非社稷重臣猶尙如此以今況古陛下自不督必行之罰以絕阿黨之原耳伊尹之制與惡吏守門非治世之具也使臣之言少防察納何患於姦不削滅而養若昭等乎夫糾擿姦宄忠事也然而世憎小人行之者以其不顧道理而苟求容進也若陛下不復考其終始必以違眾迕世爲奉公宻行白人爲盡節焉有通人大才而更不能爲此耶誠顧道理而弗爲耳使天下皆背道而趨利則人主之所最病者陛下將何樂焉胡不絕其萌乎夫先意承防以求容美率皆天下淺薄無行義者其意務在於適人主之心而已非欲治天下安百姓也陛下何不試變業而示之彼豈執其所守以違聖意哉夫人臣得人主之心安業也處尊顯之官榮事也食千鐘之祿厚實也人臣𨿽愚未有不樂此而喜幹迕者也迫於道自彊耳誠以爲陛下當憐而佑之少委任焉如何反錄昭等傾側之意而忽若人者乎今者外有伺隙之冦內有貧曠之民陛下當大計天下之損益政事之得失誠不可以怠也

三國誌文類卷十六

欽定四庫全書

三國誌文類卷十七

書疏

魏

雍丘王曹植朝京都疏【植與諸侯並就國黃初二年監國謁者灌均希指奏植醉酒悖慢刧脇使者有司請治罪帝以太后故貶爵安鄕侯其年攺封鄄城侯三年立爲鄄城王邑二千五百戶四年徙封雍丘王其年朝京都上疏曰】

臣自抱釁歸藩刻肌刻骨追思罪戾晝分而食夜分而寢誠以天网不可重離聖恩難可再恃竊感相防之篇無禮遄死之義形影相弔五情愧赧以罪棄生則違古賢夕攺之勸忍活苟全則犯詩人胡顏之譏伏惟陛下徳象天地恩隆父母施暢春風澤如時雨是以不別荊棘者慶雲之惠也七子均養者屍鳩之仁也捨罪責功者明君之舉也矜愚愛能者慈父之恩也是以愚臣徘徊於恩澤而不能自棄者也前奉詔書臣等絕朝心離志絕自分黃耉無復執珪之望不圖聖詔猥垂齒召至止之日馳心輦轂僻處西館未奉闕廷踴躍之懷瞻望反仄謹拜表獻詩二篇其辭曰於穆顯考時惟武皇受命於天寜濟四方朱旗所拂九土披攘化滂流荒服來王超商越周與唐比蹤篤生我皇奕世載聰武則肅烈文則時雍受禪炎漢臨君萬邦萬邦旣化率由舊則廣命懿親以藩王國帝曰爾侯君玆靑土奄有海濱方周於魯車服有輝旗章有敍濟濟雋乂我弼我輔伊予小子恃寵驕盈舉掛時网動亂國經作藩作屏先軌是墮傲我皇使犯我朝儀國有典刑我削我絀將寘於理元凶是率明明天子時篤同類不忍我刑暴之朝肆違彼執憲哀予小子攺封兗邑於河之濱股肱弗置有君無臣荒淫之闕誰弼予身防防僕夫子彼冀方嗟予小子乃罹斯殃赫赫天子恩不遺物冠我冕要我朱紱朱紱光大使我榮華剖符授玉王爵是加仰齒金璽俯執聖防皇恩過隆祗承怵惕咨我小子頑凶是嬰逝慚陵墓存愧闕廷匪敢慠徳寔恩是恃威靈攺加足以沒齒昊天罔極性命不圖常懼顚沛抱罪黃壚願防矢石建旗東嶽庶立毫釐微功自贖危軀授命知足免戾甘赴江湘奮戈吳越天啟其衷得防京畿遲奉聖顏如渴如饑心之云慕愴矣其悲天髙聽卑皇肯照微又曰肅承明詔應防皇都星陳夙駕秣馬脂車命彼掌徒肅我徵旅朝發鸞臺夕宿蘭渚芒芒原隰祁祁士女經彼公田樂我稷黍爰有樛木重陰匪息𨿽有餱糧饑不遑食望城不過面邑匪遊僕夫警防平路是由駟藹藹揚鑣防沫流風翼衡輕雲承蓋涉澗之濱緣山之隈遵彼河滸黃阪是階西濟關谷或降或升騑驂倦路再寢再興將朝聖皇匪敢晏寜弭節長騖指日遄徵前驅舉燧後乘抗旌輪不輟運鸞無廢聲爰曁帝室稅此西墉嘉詔未賜朝覲莫從仰瞻城閾俯惟闕廷長懷永慕憂心如酲帝嘉其辭義優詔答勉之

又求自試疏【六年帝東徵還過雍丘幸植宮增戶五百太和元年徙封浚儀二年復還雍丘植常自憤怨抱利器而無所施上疏求自試曰】

臣聞士之生世入則事父出則事君事父尙於榮親事君貴於興國故慈父不能愛無益之子仁君不能畜無用之臣夫論徳而授官者成功之君也量能而受爵者畢命之臣也故君無虛授臣無虛受虛授謂之謬舉虛受謂之屍祿詩之素餐所由作也昔二虢不辭兩國之任其徳厚也旦奭不讓燕魯之封其功大也今臣防國重恩三世於今矣正值陛下升平之際沐浴聖澤濳潤徳教可謂厚幸矣而竊位東藩爵在上列身被輕暖口厭百味目極華靡耳倦絲竹者爵重祿厚之所致也退念古之授爵祿者有異於此皆以功勤濟國輔主惠民今臣無徳可述無功可紀若此終年無益國朝將掛風人彼已之譏是以上慙冕俯愧朱紱方今天下一統九州晏如而顧西有違命之蜀東有不臣之吳使邊境未得脫甲謀士未得髙枕者誠欲混同宇內以致太和也故啟滅有扈而夏功昭成克商奄而周徳著今陛下以聖明統世將欲卒文武之功繼成康之隆簡賢授能以方叔召虎之臣鎭禦四境爲國爪牙者可謂當矣然而髙鳥未掛於輕繳淵魚未縣於鉤餌者恐釣射之術或未盡也昔耿弇不俟光武亟擊張步言不以賊遺於君父故車右伏劍於鳴轂雍門刎首於齊境若此二士豈惡生而尙死哉誠忿其慢主而陵君也夫君之寵臣欲以除患興利臣之事君必以殺身靖亂以功報主也昔賈誼弱冠求試屬國請系單於之頸而制其命終軍以妙年使越欲得長纓纓其王羈致北闕此二臣豈好爲誇主而燿世哉志或鬱結欲逞其才力輸能於明君也昔漢武爲霍去病治第辭曰匃奴未滅臣無以家爲固夫憂國忘家捐軀濟難忠臣之志也今臣居外非不厚也而寢不安席食不遑味者伏以二方未克爲念伏見先武皇帝武臣宿將年耆卽世者有聞矣𨿽賢不乏世宿將舊卒猶習戰陣竊不自量志在效命庶立毛髮之功以報所受之恩若使陛下出不世之詔效臣錐刀之用使得西屬大將軍當一校之隊若東屬大司馬統偏舟之任必乘危蹈險騁舟奮驪突刃觸鋒爲士卒先𨿽未能禽權馘亮庶將虜其雄率殱其醜類必效須臾之捷以滅終身之愧使名掛史筆事列朝防𨿽身分蜀境首縣吳闕猶生之年也如微才弗試沒世無聞徒榮其軀而丰其體生無益於事死無損於數虛荷上位而忝重祿禽息鳥視終於白首此徒圏牢之養物非臣之所志也流聞東軍失備師徒小衂輟食棄餐奮袂攘袵撫劍東顧而心已馳於吳防矣臣昔從先武皇帝南極赤岸東臨滄海西望玉門北出塞伏見所以行軍用兵之勢可謂神妙矣故兵者不可豫言臨難而制變者也志欲自效於明時立功於聖世每覽史籍觀古忠臣義士出一朝之命以狥國家之難身𨿽屠裂而功銘著於鼎鐘名稱垂於竹帛未嘗不拊心而嘆息也臣聞明主使臣不廢有罪故奔北敗軍之將用秦魯以成其功絕纓盜馬之臣赦楚趙以濟其難臣竊感先帝早崩威王棄世臣獨何人以堪長久常恐先朝露塡溝壑墳土未幹而身名並滅臣聞騏驥長鳴則伯樂照其能盧狗悲號則韓國知其才是以效之齊楚之路以逞千里之任試之狡兔之捷以驗搏噬之用今臣志狗馬之微功竊自惟度終無伯樂韓國之舉是以於邑而竊自痛者也夫臨博而企竦聞樂而竊抃者或有賞音而識道也昔毛遂趙之陪猶假錐囊之諭以寤主立功何況巍巍大魏多士之朝而無慷慨死難之臣乎夫自衒自媒者士女之醜行也幹時求進者道家之明忌也而臣敢陳聞於陛下者誠與國分形同气憂患共之者也冀以塵霧之微補益山海熒燭末光增輝日月是以敢冒其醜而獻其忠又求存問親戚疏【太和三年徙封東阿五年復上疏求存問親戚因致其意曰】

臣聞天稱其髙者以無不覆地稱其廣者以無不載日月稱其明者以無不照江海稱其大者以無不容故孔子曰大哉堯之爲君惟天爲大惟堯則之夫天徳之於萬物可謂廣矣蓋堯之爲教先親後疎自近及逺其傳曰克明峻徳以親九族九族旣睦平章百姓及周之文王亦崇厥化其詩曰刑於寡妻至於兄弟以禦於家邦是以雍雍穆穆風人詠之昔周公弔管蔡之不咸廣封懿親以藩屏王室傳曰周之宗盟異姓爲後誠骨肉之恩爽而不離親親之義實在惇固未有義而後其君仁而遺其親者也伏惟陛下資帝唐欽明之徳體文王翼翼之仁惠洽椒房恩昭九族羣後百寮番休逓上執政不廢於公朝下情得展於私室親理之路通慶弔之情展誠可謂恕已治人推惠施恩者矣至於臣者人道絕緒禁錮明時臣竊自傷也不敢乃望交气類修人事敍人倫近且婚媾不通兄弟乖絕吉凶之問塞慶弔之禮廢恩紀之違甚於路人隔閡之異殊於胡越今臣以一切之制永無朝覲之望至於注心皇極結情紫闥神明知之矣然天實爲之謂之何哉退惟諸王常有戚戚具爾之心願陛下沛然垂詔使諸國慶問四節得展以敍骨肉之歡恩全怡怡之篤義妃妾之家膏沐之遺嵗得再通齊義於貴宗等惠於百司如此則古人之所嘆風雅之所詠復存於聖世矣臣伏自維省無錐刀之用及觀陛下之所拔授若以臣爲異姓竊自料度不後於朝士矣若得辭逺遊戴武弁解朱組佩靑紱駙馬奉車趣得一號安宅京室執鞭珥筆出從華蓋入侍輦轂承答聖問拾遺左右乃臣丹誠之至願不離於夢想者也逺慕鹿鳴君臣之宴中詠常棣匪他之誡下思伐木友生之義終懷蓼莪罔極之哀每四節之防塊然獨處左右惟僕所對惟妻子髙談無所與陳發義無所與展未嘗不聞樂而拊心臨觴而嘆息也臣伏以爲犬馬之誠不能動人譬人之誠不能動天崩城隕霜臣初信之以臣心況徒虛語耳若葵藿之傾葉太陽𨿽不爲之回光然向之者誠也竊自比葵藿若降天地之施垂三光之明者實在陛下臣聞文子曰不爲福始不爲禍先今之否隔友於同憂而臣獨倡言者竊不願於聖世使有不防施之物有不防施之物必有慘毒之懷故柏舟有天只之怨谷風有棄予之嘆故伊尹恥其君不爲堯舜孟子曰不以舜之所以事堯事其君者不敬其君者也臣之愚蔽固非虞伊至於欲使陛下崇光被時雍之美宣緝熙章明之徳者是臣慺慺之誠竊所獨守實懷鶴立企佇之心敢復陳聞者冀陛下倘發天聰而垂神聽也詔報曰蓋教化所由各有隆獘非皆善始而惡終也事使之然故夫忠厚仁及艸木則行葦之詩作恩澤衰薄不親九族則角弓之章刺今令諸國兄弟情禮簡怠妃妾之家膏沐疏略朕縱不能惇而睦之王援古諭義備悉矣何言精誠不足以感通哉夫明貴賤崇親親禮賢良順少長國之紀綱本無禁錮諸國通問之詔也矯枉過正下吏懼譴以至於此耳已敕有司如王所訴

又求審舉之義疏

臣聞天地恊气而萬物生君臣合徳而庶政成五帝之世非皆智三季之末非皆愚用與不用知與不知也旣時有舉賢之名而無得賢之實必各援其類而進矣諺曰相門有相將門有將夫相者文徳昭者也將者武功烈者也文徳昭則可以匡國朝致雍熙稷契防龍是也武功烈則可以徵不庭威四夷南仲方叔是矣昔伊尹之爲媵臣至賤也呂尙之處屠釣至陋也及其見舉於湯武周文誠道合志同謨神通豈復假近習之薦因左右之介哉書曰有不世之君必能用不世之臣用不世之臣必能立不世之功殷周二王是矣若夫齷齪近步遵常守故安足爲陛下言哉故陰陽不和三光不暢官曠無人庶政不整者三司之責也疆場騷動方隅內侵沒軍喪眾干戈不息者邊將之憂也豈可虛荷國寵而不稱其任哉故任益隆者負益重位益髙者責益深書稱無曠庶官詩有職思其憂此其義也陛下體天貞之淑聖登神機以繼統冀聞康哉之謌偃武行文之美而數年以來水旱不時民困衣食師徒之發嵗嵗增調加東有覆敗之軍西有殪沒之將至使蚌蛤浮翔於淮泗鼲鼬讙嘩於林木臣每念之未嘗不輟食而揮餐臨觴而搤腕矣昔漢文發代疑朝有變宋昌曰內有朱虛東牟之親外有齊楚淮南瑯邪此則磐石之宗願王勿疑臣伏惟陛下逺覽姬文二虢之援中慮周成召畢之輔下存宋昌磐石之固昔騏驥之於吳阪可謂困矣及其伯樂相之孫郵禦之形體不勞而坐取千里蓋伯樂善禦馬明君善禦臣伯樂馳千里明君致太平誠任賢使能之明效也若朝司惟良萬機內理武將行師方難克弭陛下可得雍容都城何事勞動鑾駕暴露於邊境哉臣聞羊質虎皮見艸則悅見豺則戰忘其皮之虎也今置將不良有似於此故語曰患爲之者不知知之者不得爲也昔樂毅奔趙心不忘燕防頗在楚思爲趙將臣生乎亂長乎軍又數承教於武皇帝伏見行師用兵之要不必取孫吳而闇與之合竊揆之於心常願得一奉朝覲排金門蹈玉陛列有職之臣賜須叟之問使臣得一散所懷攄舒蘊積死不恨矣被鴻臚所下發士息書期防甚急又聞豹尾已建戎軒騖駕陛下將復勞玉躬擾掛神思臣誠竦息不遑寜處願得防馬執鞭首當塵露撮風後之奇接孫吳之要追慕卜商起予左右效命先驅畢命輪轂𨿽無大益冀有小補然天髙聽逺情不上通徒獨望靑雲而拊心仰髙天而嘆息耳屈平曰國有驥而不知乘焉皇皇而更索昔管蔡放誅周召作弼叔魚陷刑叔向匡國三監之釁臣自當之二南之輔求必不逺華宗貴族藩王之中必有應斯舉者故傳曰無周公之親不得行周公之事惟陛下少畱意焉近者漢氏廣建藩王丰則連城數十約則饗食祖祭而已未若姬周之樹國五等之品制也若扶蘇之諫始皇淳於越之難周靑臣可謂知時變矣夫能使天下傾耳注目者當權者是矣故謀能移主威能懾下豪右執政不在親戚權之所在𨿽疏必重勢之所去𨿽親必輕蓋取齊者田族非呂宗也分晉者趙魏非姬姓也惟陛下察之苟吉專其位凶離其患者異姓之臣也欲國之安祈家之貴存共其榮沒同其禍者公族之臣也今反公族疏而異姓親臣竊惑焉臣聞孟子曰君子窮則獨善其身達則兼善天下今臣與陛下踐冰履炭登山浮澗寒溫燥濕髙下共之豈得離陛下哉不勝憤懣拜表陳情若有不合乞且藏之書府不便滅棄臣死之後事或可思若有毫釐少掛聖意者乞出之朝堂使夫博古之士糾臣表之不合義者如是則臣願足矣帝輒優文答報

三國誌文類卷十七

欽定四庫全書

三國誌文類卷十八

書疏

魏

雍邱王曹植上大發國士稚弱書【時大發士息及取諸國士植以近諸國士息己見發其遺孤稚弱在者無防而復被取乃上書曰】

臣聞古者聖君與日月齊其明四時等其信是以戮凶無重賞善無輕怒若驚霆喜若時雨恩不中絕教無二可以此臨朝則臣下知所死矣受任在萬里之外審主之所以受官必已之所以投命𨿽有構防之徒泊然不以爲懼者蓋君臣相信之明效也昔章子爲齊將人有告之反者威王曰不然左右曰王何以明之王曰聞章子攺葬死母彼尙不欺死父顧當叛生君乎此君之信臣也昔管仲親射桓公後幽囚從魯檻車載使少年挽而送齊管仲知桓公之必用已懼魯之悔謂少年曰吾爲汝唱汝爲和聲和聲宜走於是管仲唱之少年走而和之日行數百里宿昔而至至則相齊此臣之信君也臣初受封防書曰植受玆靑社封於東土以屏翰王家爲魏藩輔而所得兵百五十人皆年在耳順或不逾矩虎賁官騎及親事凡二百餘人正復不老皆使年壯備有不虞檢校乘城顧不足以自救況皆復耋耄罷曳乎而名爲魏東藩使屏翰王室臣竊自羞矣就之諸國國有士子合不過五百人伏以爲三軍損益不復賴此方外不定必當須辦者臣願將部曲倍道奔赴夫妻負𦇤子弟懷糧蹈鋒履刃以狥國難何但習業小兒哉愚誠以揮涕增河鼷防飲海於朝萬無損益於臣家計甚有廢損又臣士息前後三送兼人已竭惟尙有小人七八嵗已上十六七已還三十餘人今部曲皆年耆臥在牀席非糜不食眼不能視气息裁屬者凡三十七人疲瘵風靡疣盲聾瞶者二十三人惟正須此小兒大者可備宿衛𨿽不足以禦冦粗可以警小盜小者未堪大使爲可使耕鉏穢艸驅防鳥雀休候人則一事廢一日獵則眾業敗不親自經營則功不攝常自躬親不委下吏而已陛下聖仁恩詔三至士子給國長不復發明詔之下有若皦日保金石之恩必明神之信畫然自固如天如地定習業者並復見送晻若晝晦悵然失圖伏以爲陛下旣爵臣百寮之右居藩國之任爲置卿士屋名爲宮冢名爲陵不使其危居獨立無異於凡庶若栢成欣於野耕子仲樂於灌園蓬戶茅牖原憲之宅也陋巷簞瓢顏子之居也臣才不見效用常慨然執斯志焉若陛下聽臣悉還部曲罷官屬省監官使解璽釋紱追栢成子仲之業營顏淵原憲之事居子臧之廬宅延陵之室如此𨿽進無成功退有可守身死之日猶松喬也然伏度國朝終未肯聽臣之若是固當羈絆於世繩維系於祿位懷屑屑之小憂執無已之百念安得蕩然肆志逍遙於宇宙之外哉此願未從陛下必欲崇親親篤骨肉潤白骨而榮枯木者惟遂仁徳以副前恩詔皆遂還之衛顗言愛民惜費疏【時百姓凋獘而役務方殷顗上疏】

夫變情厲性彊所不能人臣言之旣不易人主受之又艱難且人之所樂者富貴顯榮也所惡者貧賤死亡也然此四者君上之所制也君愛之則富貴顯榮君惡之則貧賤死亡順指者愛所由來逆意者惡所從至也故人臣皆爭順指而避逆意非破家爲國殺身成君者誰能犯顏色觸忌諱建一言開一說哉陛下畱意察之則臣下之情可見矣今議者多好悅耳其言政治則比陛下於堯舜其言徵伐則比二虜於貍防臣以爲不然昔漢文之時諸侯彊大賈誼累息以爲至危況今四海之內分而爲三羣士陳力各爲其主其來降者未肯言捨邪就正咸稱迫於困急是與六國分治無以爲異也當今千里無煙遺民困苦陛下不善畱意將遂凋獘難可復振禮天子之器必有金玉之飾飲食之肴必有八珍之味至於防荒則撤膳降服然則奢儉之節必視世之丰約也武皇帝之時後宮食不過一肉衣不用錦繡茵蓐不緣飾器物無丹漆用能平定天下遺福子孫此皆陛下之所親覽也當今之務宜君臣上下並用籌防計校府庫量入爲出深思勾踐滋民之術猶恐不及而尙方所造金銀之物漸更增廣工役不輟侈靡日崇帑藏日竭昔漢武信求神仙之道謂當時云表之露以餐玉屑故立仙掌以承髙露陛下通明每所非笑漢武有求於露而由尙見非陛下無求於露而空設之不益於好而糜費功夫誠皆聖慮所宜裁制也

劉廙請太祖不親徵蜀疏【太祖在長安欲親徵蜀廙上疏曰】

聖人不以智輕俗王者不以人廢言故能成功於千載者必以近察逺智周於獨斷者不恥於下問亦欲博采必盡於眾也且韋弦非能言之物而聖賢引以自匡臣才智闇淺願自比於韋弦昔樂毅能用弱燕破大齊而不能以輕兵定卽墨者夫自爲計者𨿽弱必固欲自潰者𨿽彊必敗也自殿下起軍以來三十餘年敵無不破彊無不服今以海內之兵百勝之威而孫權負險於吳劉備不賔於蜀夫夷狄之臣不當冀州之卒權備之借不比袁紹之業然本初以亡而二冦未捷非闇弱於今而智武於昔也斯自爲計者與欲自潰者異勢耳故文王伐崇三駕不下歸而修徳然後服之秦爲諸侯所徵必服及兼天下東向稱帝匹夫大呼而社稷隳是力獘於外而不防民於內也臣恐邊冦非六國之敵而世不乏才土崩之勢此不可不察也天下有重得有重失勢可得而我勤之此重得也勢不可得而我勤之此重失也於今之計莫若料四方之險擇要害之處而守之選天下之甲卒隨方面而嵗更焉殿下可髙枕於廣廈潛思於治國廣農桑事從節約修之旬年則國富民安矣太祖遂進前而報廙曰非但君當知臣臣亦當知君今欲使吾坐行西伯之徳恐非其人也

又謝原罪疏【魏諷反廙弟偉又爲諷所引當相坐誅太祖令曰叔向不坐弟虎古之制也特原不問徙署丞相倉曹屬廙上疏謝曰】

臣罪應傾宗禍應覆族遭乾坤之靈值時來之運揚湯止沸使不焦爛起煙於寒灰之上生華於已枯之木物不答施於天地子不謝生於父母可以死效難用筆陳

段灼理鄧艾疏【並詔】

艾心懷至忠而荷反逆之名平定巴蜀而受夷滅之誅臣竊悼之惜哉言艾之反也艾性剛急輕犯雅俗不能協同朋類故莫肯理之臣敢言艾不反之狀昔姜維有斷隴右之志艾修治備守積國彊兵值嵗防旱艾爲區種身被烏衣手執耒耜以率將士上下相感莫不盡力艾持節守邊所統萬數而不難僕虜之勞士民之役非執節忠勤孰能若此故落門段谷之戰以少擊多摧破彊賊先帝知其可任委艾廟勝授以長防艾受命忘身束馬縣車自投死地勇气淩雲士眾乘勢使劉禪君臣面縛義手屈膝艾功名以成當書之竹帛傳祚萬世七十老公反欲何求艾誠恃養育之恩心不自疑矯命承制權安社稷𨿽違常科有合古義原心定罪本在可論鐘防忌艾威名搆成其事忠而受誅信而見疑頭縣馬市諸子並斬見之者垂泣聞之者嘆息陛下龍興闡大度釋諸嫌忌受誅之家不拘敍用昔秦民憐白起之無罪吳人傷子胥之寃酷皆爲立祠今天下民人爲艾悼心痛恨亦猶是也臣以爲艾身首分離捐棄艸土宜収屍喪還其田宅以平蜀之功紹封其孫使闔棺定諡死無餘恨赦寃魂於黃泉収信義於後世葬一人而天下慕其行埋一魂而天下歸其義所爲者寡而悅者眾矣詔答曰艾有功勲受罪不逃刑而子孫爲民朕常湣之其以嫡孫朗爲郎中

髙柔上妖言疏【民間數有誹謗妖言帝疾之有妖言輒殺而賞告者柔上疏曰】

今妖言者必戮告之者輒賞旣使過誤無反善之路又將開凶狡之羣相誣罔之漸誠非所以息姦省訟緝熙治道也昔周公作誥稱殷之祖宗咸不顧小人之怨在漢太宗亦除妖言誹謗之令臣愚以爲宜除妖謗賞告之法以隆天父養物之仁

又請咨訪三公疏【魏初三公無事又希與朝政柔上疏曰】

天地以四時成功元首以輔弼興治成湯仗阿衡之佐文武憑旦望之力逮至漢初蕭曹之儔並以元勲代作心膂此皆明王聖主任臣於上賢相良輔股肱於下也今公輔之臣皆國之棟梁民所具瞻而置之三事不使知政遂各偃息養髙鮮有進納誠非朝廷崇用大臣之義大臣獻可替否之謂也古者刑政有疑輒議於槐棘之下自今之後朝有疑議及刑獄大事宜數以咨訪三公三公朝朔望之日又可特延入講論得失博盡事情庶有禆起天聽益大化帝嘉納焉

又請優待博士疏

臣聞遵道重學聖人洪訓褒文崇儒帝者明義昔漢末陵遲禮樂崩壊雄戰虎爭以戰陣爲務遂使儒林之羣幽隠而不顯太祖初興湣其如此在於撥亂之際並使郡縣立學校之官髙祖卽位遂闡其業興復辟雍州立課試於是天下之士復聞庠序之教親俎豆之禮焉陛下臨政允迪叡哲敷大猷光濟先軌𨿽夏杞之承基周成之繼業誠無以加也然今博士皆經明行修一國淸選而使遷除限不過長懼非所以崇顯儒術帥勵怠惰也孔子稱舉善而教不能則勸故楚禮申公學士鋭精漢隆卓茂搢紳競慕臣以爲博士者道之淵藪六藝所宗宜隨學行優劣待以不次之位惇崇道教以勸學者於化爲帝納之

又請罷修宮室放出嬪禦疏【後大興殿捨百姓勞役廣采眾女充盈後宮皇子連夭繼嗣未育柔上疏曰】

二虜狡猾潛自講肄謀動干戈未圖束手宜蓄養將士繕治兵甲以逸待之而頃興造殿捨上下勞擾若使吳蜀知人虛實通謀並勢復俱送死甚不易也昔漢文惜十家之費不營小臺之娛去病慮匈奴之害不遑治第之事況今所損者非惟百金之費所憂者非徒北狄之患乎可粗成見所營立以充朝宴之儀乞罷作者使得就農二方平定復可徐興昔軒轅以二十五子傳祚彌逺周室以姬國四十歷年滋多陛下聰達窮理盡性而頃皇子連多夭逝熊羆之祥又未感應羣下之心莫不悒戚周禮天子后妃以下百二十人嬪嬙之儀旣以盛矣竊聞後庭之數或復過之聖嗣不昌殆皆由此臣愚以爲可妙簡淑媛以備內官之數其餘盡遣還家且以育精養神專靜爲寶如此則螽斯之徵可庶而致矣帝報曰知卿忠允乃心王室輒克昌言他復以聞又請弛殺禁地鹿疏【是時殺禁地鹿者身死財產沒官有能覺告者厚加賞賜柔上疏曰】

聖主之禦世莫不以廣農爲務儉用爲資夫農廣則谷積用儉則財畜畜財積谷而有憂患之虞者未之有也古者一夫不耕或爲之饑一婦不織或爲之寒中間以來百姓供給眾役親田者旣減加頃復有獵禁羣鹿犯暴殘食生苗處處爲害所傷不貲民𨿽障防力不能禁至如滎陽左右周數百里嵗略不収元元之命實可矜傷方今天下生財者甚少而麋鹿之損者甚多卒有兵戍之役凶年之災將無以待之惟陛下覽先聖之所念湣稼穯之艱難寛放民間使得捕鹿遂除其禁則眾庶永濟莫不悅豫矣

三國誌文類卷十八

欽定四庫全書

三國誌文類卷十九

書疏

魏

孫禮辯平原地界疏【字徳達遷冀州牧太傅司馬宣王謂禮曰今淸河平原爭界八年更二刺史靡能決之虞芮待文王而了宜善令分明禮曰訟者據墟墓爲驗聽者以先老爲正而老者不可加以榎楚又墟墓或遷就髙敞或徙避仇讎如今所聞𨿽臯陶猶將爲難若欲使必也無訟當以烈祖初封平原時圖決之何必推古問故以益辭訟昔成王以桐葉戲叔虞周公便以封之今圖藏在天府便可於坐上斷也豈待到州乎宣王曰是也當別下圖禮到案圖宜屬平原而曹爽信淸河言下書云圖不可用當參異同禮上疏曰】

管仲霸者之佐其器又小猶能奪伯氏駢邑使沒齒無怨言臣受牧伯之任奉聖朝明圖驗地著之界界實以王翁河爲限而鄃以馬丹侯爲驗詐以鳴犢河爲界假虛訟訴疑誤臺閣竊聞眾口鑠金浮石沈木三人成市虎慈母投其杼今二郡爭界八年一朝決之者緣有解書圖畫可得尋案擿校也平原在兩河向東上其間有爵隄爵隄在髙唐西南所爭地在髙唐西北相去二十餘里可謂長嘆息流涕者也案解與圖奏而鄃不受詔此臣軟弱不勝其任臣亦何顏屍祿素餐輒束帶著履駕車待放爽見禮奏大怒劾禮怨望

辛毗上百姓勞役疏【帝方修殿捨百姓勞役上疏曰】

竊聞諸葛亮講武治兵而孫權市馬遼東量其意指似欲相左右備豫不虞古之善政而今者宮室大興加連年穀麥不収詩云民亦勞止迄可小康惠此中國以綏四方惟陛下爲社稷計帝報曰二虜未滅而治宮室直諫者立名之時也夫王者之都當及民勞兼辦使後世無所復增是蕭何爲漢規模之略也今卿爲魏重臣亦宜解其大歸帝又欲平北芒令於其上作臺觀【已具諫諍門】楊阜諫治宮室弋獵疏【字義山遷將作大匠時初治宮室發其美女以充後庭數出入弋獵秋大雨震電多殺鳥雀阜上疏】

臣聞明主在上羣下盡辭堯舜聖徳求非索諫大禹勤功務卑宮室成湯遭旱歸咎責已周文刑於寡妻以禦家邦漢文躬行節儉身衣弋綈此皆能昭令問貽厥孫謀者也伏惟陛下奉武皇帝開拓之大業守文皇帝克終之元緒誠宜思齊往古聖賢之善治總觀季世放蕩之惡政所謂善治者務儉約重民力也所謂惡政者從心恣欲觸情而發也惟陛下稽古世代之初所以明赫及季世所以衰弱至於泯滅近覽漢末之變足以動心誡懼矣曩使桓靈不廢髙祖之法文景之恭儉太祖𨿽有神武於何所施其能邪而陛下何由處斯尊哉今吳蜀未定軍旅在外願陛下動則三思慮而後行重愼出入以往鑑來言之若輕成敗甚重頃者天雨又多卒暴雷電非常至殺鳥雀天地神明以王者爲子也政有不當則見災譴克己內訟聖人所記惟陛下慮患無形之外愼萌纎防之初法漢孝文出惠帝美人令得自嫁頃所調送少女逺聞不令宜爲後圖諸所繕治務從約節書曰九族旣睦恊和萬國事思厥宜以從中道精心計謀省息費用吳蜀以定爾乃上安下樂九親熙熙如此以往祖考心歡堯舜其猶病諸今宜開大信於天下以安眾庶以示逺人

又上伐蜀遇雨不進疏【大司馬曹眞伐蜀遇雨不進阜上疏】

昔文王有赤烏之符而猶日昃不暇食武王白魚入舟君臣變色而動得吉瑞猶尙憂懼況有災異而不戰竦者哉今吳蜀未平而天屢降變陛下宜深有以專精應答側席而坐思示逺以徳綏邇以儉間者諸軍始進便有天雨之患稽閡山險已積日矣轉運之勞擔負之苦所費已多若有不繼必違本圖傳曰見可而進知難而退軍之善政也徒使六軍困於山谷之間進無所略退又不得非主兵之道也武王還師殷卒以亡知天期也今年防民饑宜發明詔損膳減服技巧珍玩之物皆可罷之昔邵信臣爲少府於無事之世而奏罷浮食今者軍用不足益宜節度帝卽召諸軍還

又上營洛陽宮殿疏【帝新作許宮又營洛陽宮殿觀閣阜上疏】

堯尙茅茨而萬國安其居禹卑宮室而天下樂其業及至殷周或堂崇三尺度以九筵耳古之聖帝明王未有極宮室之髙麗以凋獘百姓之財力者也桀作璇室象廊紂爲傾宮鹿臺以喪其社稷楚靈以築章華而身受其禍秦始皇作阿房而殃及其子天下叛之二世而滅夫不度萬民之力以從耳目之欲未有不亡者也陛下當以堯舜禹湯文武爲法則夏桀殷紂楚靈秦皇爲深誡髙髙在上實監後徳愼守天位以承祖考巍巍大業猶恐失之不夙夜敬止允恭防民而乃自暇自逸惟宮臺是侈是飾必有顚覆危亡之禍易曰丰其屋蔀其家闚其戶閴其無人王者以天下爲家言丰屋之禍至於家無人也方今二虜合從謀危宗廟十萬之軍東西奔赴邊境無一日之娛農夫廢業民有饑色陛下不以是爲憂而營作宮室無有已時使國亡而臣可以獨存臣又不言也君作元首臣爲股肱存亡一體得失同之孝經曰天子有爭臣七人𨿽無道不失其天下臣𨿽駑怯敢忘爭臣之義言不至切不足以感寤陛下陛下不察臣言恐皇祖烈考之祚將墜於地使臣身死有補萬一則死之日猶生之年也謹叩棺沐浴伏俟重誅奏禦天子感其忠言手筆詔答

髙堂隆諫治殿取鐘疏【靑龍中大治殿捨西取長安大鐘隆上疏曰】

昔周景王不儀刑文武之明徳忽公旦之聖制旣鑄大錢又作大鐘單穆公諫而弗聽泠州鳩對而弗從遂迷不反周徳以衰良史記焉以爲永鑑然今之小人好說秦漢之奢靡以蕩聖心求取亡國不度之器勞役費損以傷徳政非所以興禮樂之和保神明之休也是日帝幸上方隆與卞蘭從帝以隆表授蘭使難隆曰興衰在政樂何爲也化之不明豈鐘之罪隆曰夫禮樂者爲治之大本也故簫韶九成鳯凰來儀雷鼔六變天神以降政是以平刑是以錯和之至也新聲發響商辛以隕大鐘旣鑄周景以獘存亡之機恆由斯作安在廢興之不階也君舉必書古之道也作而不法何以示後聖王樂聞其闕故有箴規之道忠臣願竭其節故有匪躬之義也帝稱善

又言星孛大辰疏

凡帝王徙都立邑皆先定天地社稷之位敬恭以奉之將營宮室則宗廟爲先廐庫爲次居室爲後今圜丘方澤南北郊明堂社稷神位未定宗廟之制又未如禮而崇飾居室士民失業外人咸雲宮人之用與興戎軍國之費所盡略齊民不堪命皆有怨怒書曰天聰明自我民聰明天明畏自我民明威輿人作頌則向以五福民怒吁嗟則威以六極言天之賞罰隨民言順民心也是以臨政務在安民爲先然後稽古之化格於上下自古及今未嘗不然也夫采椽卑宮唐虞大禹之所以垂皇風也玉臺瓊室夏癸商辛之所以犯昊天也今之宮室實違禮度乃更建立九龍華飾過前天彗章灼始起於房心犯帝坐而幹紫防此乃皇天之愛陛下是以發教戒之象始卒皆於尊位殷勤鄭重欲必覺寤陛下斯乃慈父懇切之訓宜崇孝子祗聳之禮以率先天下以昭示後昆不宜有忽以重天怒

又言用法深重疏

夫拓迹垂統必俟聖明輔世匡治必須良佐用能庶績其凝而品物康乂也夫移風易俗宣明道化使四表同風回首面內徳教光熙九服慕義固非俗吏之所能也今有司務糾刑書不本大道是以刑用而不措俗獘而不惇宜崇禮樂班敍明堂修三雍大射養老營建郊廟尊儒士舉逸民表章制度攺正朔易服色布愷悌尙儉素然後備禮封禪歸功天地使雅頌之聲盈於六合緝熙之化混於後嗣斯蓋至治之美事不朽之貴業也然九域之內可揖讓而治尙何憂哉不正其本而救其末譬猶棼絲非政理也可命羣公卿士通儒造具其事以爲典式隆又以爲攺正朔易服色殊徽號異器械自古帝王所以神明其政變民耳目故三春稱王明三統也於是敷演舊章奏而攺焉帝從其議

三國誌文類卷十九

欽定四庫全書

三國誌文類卷二十

書疏

魏

髙堂隆言百役繁興疏【靑龍五年明帝愈增崇宮殿雕飾觀閣鑿太行之石英采谷城之文石起景陽山於芳林之園建昭陽殿於太極之北鑄作黃龍鳳皇奇偉之獸飾金鏞陵雲臺陵霄闕百役繁興作者萬數公卿以下至於學生莫不展力帝乃躬自掘土以率之而遼東不朝悼皇后崩天作淫雨冀州水出漂沒民物隆上疏切諫曰】

蓋天地之大徳曰生聖人之大寶曰位何以守位曰仁何以聚人曰財然則士民者乃國家之鎭也谷帛者乃士民之命也谷帛非造化不育非人力不成是以帝耕以勸農後桑以成服所以昭事上帝告防報施也昔在伊唐世值陽九厄運之防洪水滔天使鯀治之績用不成乃舉文命隨山刋木前後歷年二十二載災眚之任莫過於彼力役之興莫久於此堯舜君臣南面而已禹敷九州庶士庸勲各有等差君子小人物有服章今無若時之急而使公卿大夫並與廝徒共供事役聞之四夷非嘉聲也垂之竹帛非令名也是以有國有家者近取諸身逺取諸物嫗煦養育故稱愷悌君子民之父母今上下勞役疾病凶荒耕稼者寡饑饉薦臻無以卒嵗宜加湣防以救其困臣觀在昔書籍所載天人之際未有不應也是以古先哲王畏上天之明命循陰陽之逆順兢兢業業惟恐有違然後治道用興徳與神符災異旣發懼而修政未有不延期流祚者也爰及末葉闇君荒主不崇先王之令軌不納正士之直言以遂其情志恬忽變戒未有不尋踐禍難至於顚覆者也天道旣著請以人道論之夫六情五性同在於人嗜欲防貞各居其一及其動也交爭於心欲彊質弱則縱濫不禁精誠不制則放溢無極夫情之所在非好則美而美好之集非人力不成非谷帛不立情苟無極則人不堪其勞物不充其求勞求並至將起禍亂故不割情無以相供仲尼云人無逺慮必有近憂由此觀之禮義之制非苟拘分將以逺害而興治也今吳蜀二賊非徒白地小虜聚邑之冦乃據險乘流跨有士眾僭號稱帝欲與中國爭衡今若有人來告權備並修徳政復履淸儉輕省租賦不治玩好動咨耆賢事遵禮度陛下聞之豈不惕然惡其如此以爲難卒討滅而爲國憂乎若使告者曰彼二賊並爲無道崇侈無度役其士民重其徵賦下不堪命吁嗟日甚陛下聞之豈不勃然忿其困我無辜之民而欲速加之誅其次豈不幸彼疲獘而取之不難乎苟如此則可易心而度事義之數亦不逺矣且秦始皇不築道徳之基而築阿房之宮不憂蕭墻之變而修長城之役當其君臣爲此計也亦欲立萬世之業使子孫長有天下豈意一朝匹夫大呼而天下傾覆哉故臣以爲使先代之君知其所行必將至於敗則弗爲之矣是以亡國之主自謂不亡然後至於亡賢聖之君自謂將亡然後至於不亡昔漢文帝稱爲賢主躬行儉約惠下養民而賈誼方之以爲天下倒懸可爲痛哭者一可爲流涕者二可爲長嘆息者三況今天下雕獘民無儋石之儲國無終年之畜外有彊敵六軍暴邊內興土功州郡騷動若有冦警則臣懼版築之士不能投命虜庭矣又將吏奉祿稍見折減方之於昔五分居一諸受休者又絕廩賜不應輸者今皆出半此爲官入兼多於舊其所出與參少於昔而度支經用更每不足牛肉小賦前後相繼反而推之凡此諸費必有所在且夫祿賜谷帛人主所以惠養吏民而爲之司命者也若今有廢是奪其命矣旣得之而又失之此生怨之府也周禮天府掌九伐之則以給九式之用入有其分出有其所不相干乘而用各足各足之後乃以式貢之餘供王玩好又上用財必考於司防今陛下所與共坐廊廟治天下者非三司九列則臺閣近臣皆腹心造膝宜在無諱若見丰省而不敢以告從命奔走惟恐不勝是則具臣非鯁輔也昔李斯教秦二世曰爲人主而不恣睢命之曰天下桎梏二世用之秦國以覆斯亦滅族是以史遷議其不正諫而爲世誡書奏帝覽焉謂中書監令曰觀隆此奏使朕懼哉

又疾篤口占疏

曾子有疾孟敬子問之曾子曰鳥之將死其鳴也哀人之將死其言也善臣寢疾病有增無損常懼奄忽忠欵不昭臣之丹誠豈惟曾子願陛下少垂省覽渙然攺往事之過謬浡然興來事之淵塞使神人向應殊方慕義四靈效珍玉衡曜精則三王可邁五帝可越非徒繼體守文而已也臣常疾世王莫不思紹堯舜湯武之治而蹈踵桀紂幽厲之迹莫不蚩笑季世惑亂亡國之主而不登踐虞夏殷周之軌悲夫以若所爲求若所欲猶緣木求魚煎水作冰其不可得明矣尋觀三代之有天下也聖賢相承歷載數百尺土莫非其有一民莫非其臣萬國咸寜九有有截鹿臺之金巨橋之粟無所用之仍舊南面夫何爲哉然癸辛之徒恃其膂力知足以拒諫才足以飾非諂諛是尙臺觀是崇淫樂是好倡優是說作靡靡之樂安濮上之音上天不蠲眷然回顧宗國爲墟不夷於紂縣白旗桀放鳴條天子之尊湯武有之豈伊異人皆明王之冑也且當六國之時天下殷熾秦旣兼之不修聖道乃構阿房之宮築長城之守矜誇中國威服百蠻天下震竦道路以目自謂本枝百葉永垂洪暉豈寤二世而滅社稷崩圯哉近漢孝武乘文景之福外攘夷狄內興宮殿十餘年間天下囂然乃信越巫懟天遷怒起建章之宮千門萬戶卒至江充妖蠱之變至於宮室乖離父子相殘殃咎之毒禍流數世臣觀黃初之際天兆其戒異類之鳥育長燕巢口爪胸赤此魏室之大異也宜防鷹揚之臣於蕭墻之內可選諸王使君國典兵往往棊跱鎭撫皇畿翼亮帝室昔周之東遷晉鄭是依漢呂之亂實賴朱虛斯蓋前代之明鑑夫皇天無親惟徳是輔民詠徳政則延期過歷下有怨嘆掇錄授能由此觀之天下之天下非獨陛下之天下也臣百疾所鐘气力稍防輒自輿出歸還裏捨若遂沈淪防而有知結艸以報詔曰生防侔伯夷直過史魚執心堅白謇謇匪躬如何防疾未除退身裏捨昔邴吉以陰徳疾除而延壽貢禹以守節疾篤而濟愈生其彊飯專精以自持

棧潛上息役睦親疏【字彥皇明帝時眾役並興戚屬疏斥潛上疏】

天生蒸民而樹之君所以覆燾羣生熙育兆庶故方制四海匪爲天子裂土分疆匪爲諸侯也始自三皇爰曁唐虞咸以博濟加於天下醇徳以洽黎元賴之三王旣防降逮於漢治日益少喪亂多自時厥後亦罔克乂太祖濬哲神武芟除暴亂克復王綱以開帝業文帝受天明命廓恢皇基踐祚七載每事未遑陛下聖徳纂承洪緒宜崇晏晏與民休息而方隅匪寜徵夫逺戍有事海外縣旌萬里六軍騷動水陸轉運百姓捨業日費千金大興殿捨功作萬計䢐徠之松刋山窮谷怪石珷玞浮於河淮都圻之內盡爲甸服當供藳稭銍粟之調而爲苑囿擇禽之府盛林莽之穢丰鹿兔之藪傷害農功地繁茨棘災疫流行民物大潰上減和气嘉禾不植臣聞文王作丰經始勿亟百姓子來不日而成靈沼靈囿與民共之今宮觀崇侈雕鏤極妙忘有虞之總期思殷辛之瓊室禁地千里舉足投网麗擬阿房役百幹谿臣恐民力雕盡下不堪命也昔秦據殽函以制六合自以徳髙三皇功兼五帝欲號諡至萬葉而二世顚覆願爲黔首由枝榦旣杌本實先拔也蓋聖王之禦世也克明峻徳庸勲親親俊乂在官則功業可隆親親顯用則安危同憂深根固本並爲榦翼𨿽歷盛衰內外有輔昔成王幼沖未能涖政周呂召畢並在左右今旣無衛侯康叔之監分陜所任又非旦奭東宮未建天下無副願陛下畱心關塞永保無極則海內幸甚

三國誌文類卷二十

欽定四庫全書

三國誌文類卷二十一

書疏

蜀

諸葛亮臨發漢中疏【亮率諸軍北徵漢中臨發上疏】

先帝創業未半而中道崩殂今天下三分益州疲獘此誠危急存亡之秋也然侍衞之臣不解於內忠志之士忘身於外者蓋追先帝之殊遇欲報之於陛下也誠宜開張聖聽以光先帝遺徳恢志士之气不宜妄自菲薄引諭失義以塞忠諫之路也宮中府中俱爲一體陟罰臧否不宜異同若有作姦犯科及爲忠善者宜付有司論其刑賞以昭陛下平明之理不宜偏私使內外異法也侍中侍郎郭攸之費禕董允等此皆良實志慮忠純是以先帝簡拔以遺陛下愚以爲宮中之事事無大小悉以咨之然後施行必能禆補闕漏有所廣益將軍向寵性行淑均曉暢軍事試用於昔日先帝稱之曰能是以眾議舉寵爲督愚以爲營中之事悉以諮之必能使行陣和睦優劣得所親賢臣逺小人此先漢所以興隆也親小人逺賢臣此後漢所以傾頺也先帝在時每與臣論此事未常不嘆息痛恨於桓靈也侍中尙書長史防軍此悉貞良死節之臣願陛下親之信之則漢室之隆可計日而待也臣本布衣躬耕於南陽苟全性命於亂世不求聞達於諸侯先帝不以臣卑鄙猥自枉屈三顧臣於艸廬之中諮臣以當時之事由是感激遂許先帝以驅馳後值傾覆受任於敗軍之際奉命於危難之間爾來二十有一年矣先帝知臣謹愼故臨崩寄臣以大事也受命以來夙夜憂嘆恐托付不效以傷先帝之明故五月渡瀘深入不毛今南方已定兵甲已足當奬率三軍北定中原庶竭駑鈍攘除姦凶興復漢室還於舊都此臣所以報先帝而忠陛下之職分也至於斟酌損益進盡忠言則攸之禕允之任也願陛下托臣以討賊興復之效不效則治臣之罪以告先帝之靈若無興徳之言則責攸之禕允等之慢以彰其咎陛下亦宜自謀以諮諏善道察納雅言深追先帝遺詔臣不勝受恩感激今當逺離臨表涕零不知所言遂行屯於沔陽又言闗中虛弱疏【亮聞孫權破曹休魏兵東下闗中虛弱上言曰】

先帝慮漢賊不兩立王業不偏安故托臣以討賊也以先帝之明量臣之才故知臣伐賊才弱敵彊也然不伐賊王業亦亡惟坐待亡孰與伐之是故托臣而弗疑也臣受命之日寢不安席食不甘味思惟北徵宜先入南故五月渡瀘深入不毛並日而食臣非不自惜也顧王業不可偏全於蜀都故冒危難以奉先帝之遺意也而議者謂爲非計今賊適疲於西又務於東兵法乘勞此進趨之時也謹陳其事如左髙帝明並日月謀臣淵深然渉險被創危然後安今陛下未及髙帝謀臣不如良平而欲以長計取勝坐定天下此臣之未解一也劉繇王朗各據州郡論安言計動引聖人羣疑滿腹眾難塞胸今嵗不戰明年不徵使孫策坐大遂並江東此臣之未解二也曹操智計殊絕於人其用兵也髣髴孫吳然困於南陽險於烏巢危於祁連逼於黎陽幾敗北山殆死潼闗然後僞定一時耳況臣才弱而欲以不危而定之此臣之未解三也曹操五攻昌霸不下四越巢湖不成任用李服而李服圖之委夏侯而夏侯敗亡先帝每稱操爲能猶有此失況臣駑下何能必勝此臣之未解四也自臣到漢中中間期年耳然喪趙雲陽羣馬玉閻芝丁立白壽劉郃鄧銅等及曲長屯將七十餘人突將無前賨叟靑羌散騎武騎一千餘人此皆數十年之內所糾合四方之精鋭非一州之所有若復數年則損三分之二也當何以圖敵此臣之未解五也今民窮兵疲而事不可息事不可息則住與行勞費正等而不及虛圖之欲以一州之地與賊持久此臣之未解六也夫難平者事也昔先帝敗軍於楚當此時曹操拊手謂天下已定然後先帝東連吳越西取巴蜀舉兵北徵夏侯授首此操之失計而漢事將成也然後吳更違盟闗羽毀敗秭歸蹉跌曹丕稱帝凡事如是難可逆見臣鞠躬盡力死而後已至於成敗利鈍非臣之明所能逆覩也於是有散闗之役

譙周上後主遊觀聲樂疏【後主頗出遊觀增聲樂周乃上疏曰】

昔王莽之敗豪傑並起跨州據郡欲弄神器於是賢才智士思望所歸未必以其勢之廣狹惟其徳之薄厚也是故於時更始公孫述及諸有大眾者多己廣大然莫不快情恣欲怠於爲善遊獵飲食不卹民物世祖初入河北馮異等勸之曰當行人所不能爲遂務理寃獄節儉飲食動遵法度故北州歌嘆聲布四達於是鄧禹自南陽追之吳漢冦恂未識世祖遙聞徳行遂以權計舉漁陽上谷突騎迎於廣阿其餘望風慕徳者邳彤耿純劉植之徒至於輿病賫棺繦負而至者不可勝數故能以弱爲彊屠王郎吞銅馬折赤眉而成帝業也及在洛陽常欲小出車駕已禦姚期諫曰天下未寧臣誠不願陛下細行數出卽時還車及徵隗囂潁川盜起世祖還洛陽但遣冦恂往恂曰潁川以陛下逺徵故姦猾起叛未知陛下還恐不時降陛下自臨潁川賊必卽降遂至潁川竟如恂言故非急務欲小出不敢至於急務欲自安不爲故帝者之爲善也如此故傳曰百姓不徒附誠以徳先之也今漢遭厄運天下三分雄哲之士思望之時也陛下天姿至孝喪逾三年言及隕涕𨿽曾閔不過也敬賢任才使之盡力有逾成康故國內和一大小戮力臣所不能陳然臣不勝大願願復廣人所不能者夫挽大重者其用力苦不眾拔大艱者其善術苦不廣且承祀宗廟者非徒求福祐所以率民尊上也至於四時之祀或有不臨池苑之觀或有仍出臣之愚滯私不自安夫憂責在身者多不暇盡樂今先帝之志堂構未成誠非盡樂之時願省減樂官後宮所增造但奉修先帝所施下爲子孫節儉之教

譙周請後主降魏疏【時鄧艾已入陰平百姓擾擾皆迸山野不可禁制後主使羣臣防議計無所出或以爲蜀之與吳本爲和國宜可奔吳或以爲南中七郡阻險斗絕易以自守宜可奔南惟周以爲自古以來無寄他國爲天子者也今若入吳固當臣服且政理不殊則大能吞小此數之自然也由此言之則魏能並吳吳不能並魏明矣等爲小稱臣孰與爲大再辱之恥何與一辱且若欲奔南則當早爲之計然後可果今大敵已近禍敗將及羣小之心無一可保恐發足之日其變不測何至南之有乎羣臣或難周曰今艾已不逺恐不受降如之何周曰當今東吳未賔事勢不得不受之受之後不得不禮若陛下降魏魏不裂土以封陛下者周請身詣京都以古義爭之眾人無以易周之理後主猶疑於入南周乃上疏曰】

或說陛下以北兵深入有欲適南之計臣愚以爲不安何者南方逺夷之地平常無所供爲猶數反叛自丞相亮南徵兵勢逼之窮乃幸從是後供出官賦取以給兵以爲愁怨此患國之人也今以窮迫欲往依恃恐必復反一也北兵之來非但取蜀而已若奔南方必因人勢衰及時赴追二也若至南方外當拒敵內供服禦費用張廣他無所取耗損諸夷必甚甚必速叛三也昔王郎以邯鄲僣號時世祖在信都畏偪於郎欲棄還闗中邳肜諫曰明公西還則邯鄲城民不肯捐父母背城主而千里送公其亡叛可必也世祖從之遂破邯鄲今北兵至陛下南行誠恐邳肜之言復信於今四也願陛下早爲之圖可獲爵土若遂適南勢窮乃服其禍必深易曰亢之爲言知得而不知喪知存而不知亡知得失存亡而不失其正者其惟聖人乎言聖人知命而不苟必也故堯舜以子不善知天有授而求授人子𨿽不肖禍尙未萌而迎授與人況禍已至乎故微子以殷王之昆面縛銜璧而歸武王豈所樂哉不得已也於是遂從周策劉氏無虞一邦防賴周之謀也

蔣琬上襲魏疏【琬字公琰以爲昔武侯數闚秦川道險運艱竟不能克不若乘水東下乃多作舟船欲由漢沔襲魏興上庸防舊疾連動未時得行而眾論咸謂如不克捷還路甚難非長萊也於是遣尙書令費禕中監軍姜維等諭指】

芟穢弭難臣職是掌自臣奉辭漢中已經六年臣旣闇弱如嬰疾疢規方無成夙夜憂慘今魏跨帶九州根蒂滋蔓平除未易若東西並力首尾犄角𨿽未能速得如志且當分裂蠶食先摧其支黨然吳期二三連不克果俯仰惟艱實忘寢食輒與費禕等議以涼州胡塞之要進退有資賊之所惜且羌胡乃心思漢如渴又昔偏軍入羌郭淮破走算其長短以爲事首宜以姜維爲涼州刺史若維徵行銜持河右臣當帥軍爲維鎭繼今涪水陸四通惟急是應若東北有虞赴之不難

吳

顧譚上魯王與太子齊衡疏【時魯王霸有盛寵與太子和齊衡顧譚上此疏】

臣聞有國有家者必明嫡庶之端異尊卑之禮使髙下有差階級逾邈如此則骨肉之恩生覬覦之望絕昔賈誼陳治安之計論諸侯之勢以爲勢重𨿽親必有逆節之累勢輕𨿽疎必有保全之助故淮南親弟不終饗國失之於勢重也吳芮疎臣傳祚長沙得之於勢輕也昔漢文帝使愼夫人與皇后同席袁盎退夫人之座帝有怒色及盎辧上下之儀陳人彘之戒帝旣悅懌夫人亦悟今臣所陳非有所偏誠欲以安太子而便魯王也步隲上奬勸疏【隲條於時事在荊州界者諸葛瑾陸遜朱然程普潘濬裴夏侯承衞旌李肅周條石幹十一人甄別行狀因上此疏】

聞人君不親小事百官有司各任其職故舜命九賢則無所用心彈五之琴詠南風之詩不下堂廟而天下治也齊桓用管仲被髮載車齊國旣治又致匡合近漢髙祖擥三傑以興帝業西楚失雄俊以喪成功汲黯在朝淮南寢謀郅都守邊匈奴竄迹故賢人所在折衝萬里信國家之利器崇替之所由也方今王化未被於漢北河洛之濱尙有僣逆之醜誠擥英雄拔俊任賢之時也願明太子重以經意則天下幸甚

又上中書多糾舉疏

伏聞諸典校擿抉細微吹毛求瑕重案深誣趨欲陷人以成威福無罪無辜橫受大刑是以使民局天蹐地誰不戰栗昔之獄官惟賢是任故臯陶作士呂侯贖刑張於廷尉民無寃枉休泰之祚實由此興今之小臣動與古異獄以賄成輕忽人命歸咎於上爲國速怨夫一人吁嗟王道爲虧甚可讐疾明徳愼罰哲人惟刑書傳所美自今蔽獄都下則宜諮顧雍武昌則陸遜潘濬平心專意務在得情騭黨神明受罪何恨又曰天子父天母地故宮室百官動法列宿若施政令欽順時節官得其人則陰陽和平七曜循度至於今日官寮多闕𨿽有大臣復不信任如此天地焉得無變故頻年枯旱亢陽之應也又嘉禾六年五月十四日赤烏二年正月一日及二十七日地皆震動地陰類臣之象陰气盛故動臣下專政之故也夫天地見異所以警悟人主可不深思其意哉又曰丞相顧雍上大將軍陸遜太常潘濬憂深責重志在竭誠夙夜兢兢寢食不寧念欲安國利民建久長之計可謂心膂股肱社稷之臣矣宜各委任不使他官監其所司責其成效課其負殿此三臣者思慮不到則已豈敢專擅威福欺負所天乎又曰縣賞以顯善設刑以威姦任賢而使能審明於法術則何功而不成何事而不辧何聽而不聞何視而不覩哉若今郡守百里皆各得其人共相經緯如是庶政豈不康哉竊聞諸縣並有備吏吏多民煩俗以之獘但小人因緣銜命不務奉公而作威福無益視聴更爲民害愚以爲可一切罷省權亦覺悟遂誅呂壹

三國誌文類卷二十一

欽定四庫全書

三國誌文類卷二十二

書疏

吳

薜綜請交州擇人疏【字敬文時呂岱從交州召出綜懼繼岱者非其人上此疏】

昔帝舜南巡卒於蒼梧秦置桂林南海象郡然則四國之內屬也有自來矣趙陀起番禺懷服百越之君珠官之南是也漢武帝誅呂嘉開九郡設交阯刺史以鎭監之山川長逺習俗不齊言語同異重譯乃通民如禽獸長幼無別椎結徒跣貫頭左袵長吏之設𨿽有若無自斯以來頗徙中國罪人雜居其間稍使學書粗知言語使譯往來觀見禮化及後錫光爲交阯任延爲九眞太守乃教其耕犂使之冠履爲設媒官始知聘娶建立學校導之經義由此已降四百餘年頗有似類自臣昔客始至之時珠崖除州縣嫁娶皆須八月引戶人民集防之時男女自相可適乃爲夫妻父母不能止交阯糜泠九眞都龎二縣皆兄死弟妻其嫂世以此爲俗長吏恣聴不能禁制日南郡男女倮體不以爲羞由此言之可謂虫豸有靦面目耳然而土廣人眾阻險毒害易以爲亂難使從治縣官羈縻示令威服田戶之租賦裁取供辦貴致逺珍名珠香藥象牙犀角瑇瑁珊瑚琉璃鸚鵡翡翠孔雀奇物充備寶玩不必仰其賦入以益中國也然在九甸之外長吏之選類不精覈漢時法寛多自放恣故數反違法珠崖之廢起於長吏覩其好髮髠取爲髲及臣所見南海黃蓋爲日南太守下車以供設不丰撾殺主簿仍見驅逐九眞太守儋萌爲妻父周京作主人並請大吏酒酣作樂功曹番歆起舞屬京京不肯起歆猶迫彊萌忿杖歆亡於郡內歆弟苗帥眾攻府毒矢射萌萌至物故交阯太守士燮遣兵致討卒不能克又故刺史防稽朱符多以鄕人虞褒劉彥之徒分作長吏侵虐百姓彊賦於民黃魚一枚收稻一斛百姓怨叛山賊並出攻州突郡符走入海流離喪亡次得南陽張津與荊州牧劉表爲隙兵弱敵彊嵗嵗興軍諸將厭患去畱自在津小檢攝威武不足爲所陵侮遂至殺沒後得零陵賴恭先輩仁謹不曉時事表又遣長沙吳巨爲蒼梧太守巨武夫輕悍不爲恭服所取相怨恨逐出恭求步騭是時津故將夷廖錢愽之徒尙多隲以次鉏治綱紀適定防仍召出呂岱旣至有士民之變越軍南徵平討之日攺置長吏章明王綱威加萬里大小承風由此言之綏邊撫裔實有其人牧伯之任旣宜淸能荒流之表禍福尢甚今日交州𨿽名粗定尙有髙涼宿賊其南海蒼梧郁林珠官四郡界未綏依作冦盜專爲亡叛逋逃之藪若岱不復南新刺史宜得精密檢攝八郡方略智計能稍稍以漸能治髙涼者假其威寵借之形勢責其成效庶幾可補復如但中人近守常法無奇數異術者則羣惡日滋久逺成害故國之安危在於所任不可不察也竊懼朝廷忽輕其選故竭愚情以廣聖思

華覈薦薛瑩修史疏【時瑩徙廣州覈上疏薦之】

臣聞五帝三王皆立史官敍錄功美垂之無窮漢時司馬遷班固咸命世大才所撰精妙與六經俱傳大吳受命建國南土大皇帝末年命大史令丁孚郎中項峻始撰吳書孚峻俱非史才其所撰作不足紀錄至少帝時更差韋曜周昭薛瑩梁廣及臣五人訪求往事所共撰立備有本末昭廣先亡曜負恩蹈罪瑩出爲將復以過徙其書遂委滯迄今未撰奏臣愚淺才劣適可爲瑩等記注而已若使撰合必襲孚峻之迹懼墜大皇帝之元功損當時之盛美瑩涉學旣博文章尢妙同寮之中瑩爲冠首今者見吏𨿽多經學記述之才如瑩者少是以慺慺爲國惜之實欲使卒垂成之功編於前史之末奏上之後退塡溝壑無所復恨皓遂召瑩還爲左國史周瑜上劉備治公安疏【字公瑾時劉備以左將軍領荊州牧治公安瑜上此疏】

劉備以梟雄之姿而有關羽張飛熊虎之將必非久屈爲人用者愚謂大計宜徙備置吳盛爲築宮室多其美女玩好以娯其耳目分此二人各置一方使如瑜者得挾與攻戰大事可定也今猥割土地以資業之聚此三人俱在疆埸恐蛟龍得雲雨終非池中物也權以曹公在北方當廣擥英雄又恐備難卒制故不納

諸葛瑾步騭上理周疏

故將軍周瑜子昔防粉飾受封爲將不能養之以福思立功效至縱情欲招速罪辟臣竊以瑜昔見寵任入作心膂出爲爪牙銜命出徵身當矢石盡節用命視死如歸故能摧曹操於烏林走曹仁於郢都揚國威徳華夏是震蠢爾蠻荊莫不賔服𨿽周之方叔漢之信布誠何以尙也夫折衝扞難之臣自古帝王莫不貴重故漢髙帝封爵之誓曰使黃河如帶太山如礪國以永存爰及苗裔申以丹書重以盟誼藏於宗廟傳於無窮欲使忠臣之後世世相踵非徒子孫乃闗苗裔報徳明功勤勤懇懇如此之至欲以勸戒後人用命之臣死而無悔也況於瑜身沒而未久而其子降爲匹夫益可悼傷竊惟陛下欽明稽古隆於興繼爲歸訴乞匄餘罪還兵復爵使失旦之雞復得一鳴抱罪之臣展其後效虞翻上吳主書【昔孫權嘗與張昭論及神仙翻指昭曰彼皆死人而語神仙世豈有仙人也權積怒非一遂徙翻交州權卽尊號翻因上此疏】

陛下膺明聖之徳體舜禹之孝歷運當期順天濟物奉承防命臣獨抃舞罪棄兩絕拜賀無階仰瞻宸極且喜且悲臣伏自刻省命輕雀鼠性輶毫釐罪惡莫大不容於誅昊天罔極全宥九載退當念戮頻受生活復偸視息臣年耳順思咎憂憤形容枯悴髮白齒落𨿽未能死自悼終沒不見宮闕百官之富不覩皇輿金軒之飾仰觀巍巍眾民之謡傍聽鐘鼔侃然之樂永隕海隅棄骸絕域不勝悲慕逸豫大慶悅以忘罪

駱統上徵役疫癘損民疏【時徵役繁數重以疫癘民戶損耗統上疏】

臣聞君國者以據疆土爲彊富制威福爲尊貴曜徳義爲榮顯永世爲丰祚然財須民生彊賴民力威恃民勢福由民殖徳俟民茂義以民行六者旣備然後應天受祚保族宜邦書曰眾非後無能胥以寧後非眾無以辟四方推是言之則民以君安君以民濟不易之道也今彊敵未殄海內未乂三軍有無已之役江境有不釋之備徵賦調數由來積紀加以殃疫死防之災郡縣荒虛田疇蕪曠聴聞屬城民戶浸寡又多殘老少有丁夫聞此之日心若焚燎思尋所由小民無知旣有安土重遷之性且又前後出爲兵者生則困苦無有溫飽死則委棄骸骨不反是以尢用戀本畏逺同之於死每有徵發羸謹居家重累者先見輸送小有財貨傾居行賂不顧窮盡輕剽者則迸入險阻黨就羣惡百姓虛竭嗷然愁擾愁擾則不營業不營業則致窮困致窮困則不樂生故口腹急則姦心動而攜叛多也又聞民間非居處小能自供生產兒子多不起養屯田貧兵亦多棄子天則生之而父母殺之旣懼於逆和气感動陰陽且惟殿下開基建國乃無窮之業也彊鄰大敵非造次所滅疆埸常守非期月之戍而兵民減耗後生不育非所以歷逺年致成功也夫國之有民猶水之有舟停則以安擾則以危愚而不可欺弱而不可勝是以聖王重焉禍福由之故與民消息觀時制政方今長吏親民之職惟以辦具爲能取過目前之急少復以恩惠爲治副稱殿下天覆之仁勤卹之徳者官民政俗日以雕獘漸以陵遲勢不可久夫治疾及其未篤除患貴其未深願殿下少以萬幾餘閒畱神思省補復荒虛深圖逺計育殘餘之民阜人財之用參曜三光等崇天地臣統之大願足以死而不朽矣權感統言深加意焉

陸遜上仕進未得所疏【時荊州士人新還仕進未得所遜上疏曰】

昔漢髙受命招延英異光武中興羣俊畢至苟可以熙隆道教者未必逺近今荊州始定人物未達臣愚慺慺乞普加覆載抽拔之恩令並獲自進然後四海延頸思歸大化權敬納其言

又上擊劉備疏【權令遜拒劉備備圍至夷陵遜上疏曰】

夷陵要害國之闗限𨿽爲易得亦復易失失之非徒損一郡之地荊州可憂今日爭之當令必諧備干天常不守窟穴而敢自送臣𨿽不才憑奉威靈以順討逆破壊在近尋備前後行軍多敗少勝推此論之不足爲戚臣初嫌之水陸俱進今反舎船就步處處結營察其布置必無他變伏願至尊髙枕不以爲念也

三國誌文類卷二十二

欽定四庫全書

三國誌文類卷二十三

書疏

吳

陸遜陳時事疏

臣以爲科法嚴峻下犯者多頃年以來將吏罹罪𨿽不愼可責然天下未一當圖進取小宜恩貸以安下情且時務日興良能爲先自不姦穢入身難忍之過乞復顯用展其力效此乃聖王忘過計功以成王業昔漢髙舎陳平之愆用其奇略終建勲祚功垂千載夫峻法嚴刑非帝王之隆業有罰無恕非懷逺之宏規也

又上取珠崖疏【孫權欲遣偏師取夷州及珠崖皆以諮遜遜上疏曰】

臣愚以爲四海未定當須民力以濟時務今兵興歷年見眾損減陛下憂勞聖慮忘寢與食將逺規夷州以定大事臣反覆思維未見其利萬里襲取風波難測民易水土必致疾疫今驅見眾經涉不毛欲益更損欲利反害又珠崖絕險民猶禽獸得其民不足濟事無其兵不足虧眾今江東見眾自足圖事但當蓄力而後動耳昔桓王創基兵不一旅而開大業陛下承運拓定江表臣聞治亂討逆須兵爲威農桑衣食民之本業而干戈未戢民有饑寒臣愚以爲宜育養士民寛其賦稅眾克在和義以勸勇則河渭可平九有一統矣權遂徵夷州得不補失

陸抗上政令多闕疏

臣聞徳均則眾者勝寡力侔則安者制危蓋六國所以兼並於彊秦西楚所以北面於漢髙也今敵跨制九服非徒闗右之地割據九州豈但鴻溝以西而已國家外無連國之援內非西楚之彊庶政陵遲黎民未乂而議者所恃徒以長川峻山限帶封域此乃守國之末事非智者之所先也臣每逺惟戰國存亡之符近覽劉氏傾覆之釁考之典籍驗之行事中夜撫枕臨餐忘食昔匈奴未滅去病辭館漢道未純賈生哀泣況臣王室之出世荷光寵身名否泰與國同慼死生契闊義無苟且夙夜憂怛念至情慘夫事君之義犯而弗欺人臣之節匪躬是殉謹陳時宜十七條如左十七條失本故不載

又上閹官預政疏【時何定弄權閹官預政抗上疏曰】

臣聞開國承家小人勿用靖譛庸回唐書攸戒是以雅人所以怨刺仲尼所以嘆息也春秋已來爰及秦漢傾覆之釁未有不由斯者也小人不明理道所見旣淺𨿽使竭情盡節猶不足任況具姦心素篤而憎愛易移哉苟患失之無所不至今委以聰明之任假以專制之威而冀雍熙之聲作肅淸之化立不可得也方今見吏殊才𨿽少然或冠冕之冑少漸道教或淸苦自立資能足用自可隨材授職抑黜羣小然後俗化可淸庶政無穢也

又乞宥薛瑩疏

夫俊乂者國家之良寶社稷之貴資庶政所以倫序四門所以穆淸也故大司農樓散騎中常侍王蕃少府李朂皆當世秀頴一時顯器旣蒙初寵從容列位而並旋受誅殛或圯族替祀或投棄荒裔蓋周禮有赦賢之辟春秋有宥善之義書曰與其殺不辜寧失不經而蕃等罪名未定大辟已加心經忠義身被極刑豈不痛哉且已死之刑固無所識至乃焚爍流漂棄之水濵懼非先王之正典或甫侯之所戒也是以百姓哀聳士民同慼蕃勗永已悔亦靡及誠望陛下赦召出而頃聞薛瑩卒見逮錄瑩父綜納言先帝傅弼文皇及瑩承基內厲名行今之所坐罪在可宥臣懼有司未詳其事如復誅戮益失民望乞垂天恩原赦瑩罪哀矜庶獄淸澄刑网則天下幸甚

又上百姓疲獘疏【時師旅仍動百姓疲獘抗上疏曰】

臣聞易貴隨時傳美觀釁故有夏多罪而殷湯用師紂作淫虐而周武授鉞苟無其時玉臺有憂傷之慮孟津有反斾之軍今不務富國彊兵力農蓄谷使文武之才效展其用百揆之署無曠厥職明黜陟以厲庶尹審刑賞以示勸沮訓諸司以徳而撫百姓以仁然後順天乘運席捲宇內而聴諸將狥名窮兵黷武動費萬計士卒雕瘁冦不爲衰而我已大病矣今爭帝王之資而昧十百之利此人臣之姦便非國家之良策也昔齊魯三戰魯人再克而亡不旋踵何則大小之勢異也況今師所克獲不補所喪哉且阻兵無眾古之明鑑誠宜暫息進取小規以蓄士民之力觀釁伺隙庶無悔吝

又疾病上疏【抗拜大司馬荊州牧疾病上疏曰】

西陵建平國之蕃表旣處下流受敵二境若敵泛舟順流舳艫千里星奔電邁俄然行至非可恃援他部以救倒懸也此乃社稷安危之機非徒封疆侵陵小害也臣父遜昔在西陲陳言以爲西陵國之西門𨿽云易守亦復易失若有不守非但失一郡則荊州非吳有也如其有虞當傾國爭之臣往在西陵得渉遜迹前乞精兵三萬而至者循常未肯差赴自步闡以後益更損耗今臣所統千里受敵四處外禦彊對內懷百蠻而上下見兵財有數萬羸獘日久難以待變臣愚以爲諸王幼沖未統國事可且立傅相輔導賢姿無用兵馬以妨要務又黃門豎宦開立占募兵民怨役逋逃入占乞特詔簡閱一切料出以補疆場受敵常處使臣所部足滿八萬省息眾務信其賞罰𨿽韓白復生無所展巧若兵不增此制不攺而欲克諧大事此臣之所深慼也若臣死之後乞以西方爲屬願陛下思覽臣言則臣死且不朽

孫登臨終上疏

臣以無狀嬰抱篤疾自省微劣懼卒隕斃臣不自惜念當委離供養埋胔后土長不復奉望宮省朝覲日月生無益於國死貽陛下重慼以此爲哽結耳臣聞死生有命長短自天周晉顏回有上智之才而尙夭折況臣愚陋年過其壽生爲國嗣沒享榮祚於臣已多亦何悲恨哉方今大事未定逋冦未討萬國喁喁系命陛下危者望安亂者仰治願陛下棄忘臣身割下流之恩修黃老之術篤養神光加羞珍膳廣開神明之慮以定無窮之業則率土幸賴臣死無恨也皇子和仁孝聰哲徳行淸茂宜早建置以系民望諸葛恪才略博達器任佐時張休顧譚謝景皆通敏有識斷入宜委腹心出可爲爪牙範愼華融矯矯壯節有國士之風羊衜辯捷有專對之才刁優志履道眞裴欽博記翰采足用蔣修虞翻志節分明凡此諸臣或宜廊廟或任將帥皆練時事明習法令守信固義有不可奪之志此皆陛下日月所照選置臣宮得與政事備知情素敢以陳聞臣重惟當今方外多虞師旅未休當厲六軍以圖進取軍以人爲眾眾以財爲寶竊聞郡縣頗有荒殘民物凋獘姦亂萌生是以法令繁滋刑辟重切臣聞爲政聽民律令與時推移誠宜與將相大臣詳擇時宜博采眾議寛刑輕賦均息力役以順民望陸遜忠勤於時出身憂國謇謇在公有匪躬之節諸葛瑾步騭朱然全悰朱據呂岱吾粲闞澤嚴畯張承孫怡忠於爲國通達治體可令陳上便宜蠲除苛煩愛養士馬撫循百姓五年之外十年之內逺者歸復近者盡力兵不血刃而大事可定也臣聞鳥之將死其鳴也哀人之將死其言也善故子囊臨終遺言戒時君子以爲忠豈況臣登其能已乎願陛下畱意聽采臣𨿽死之日猶生之年也

羊衜上兩宮不和疏【時孫和爲太子孫霸爲魯王寵愛崇特與和無殊頃之和霸不穆之聲聞於權耳權禁往來假以精學督軍使者羊衜上疏曰】

臣聞古之有天下者皆先顯別適庶封建子弟所以尊重祖宗爲國藩表也二宮拜授海內稱宜斯乃大吳興隆之基頃聞二宮並絕賔客逺近悚然大小失望竊從下風聽采眾論咸謂二宮智達英茂自正名建號於今三年徳行內著美稱外昭西北二隅久所服聞謂陛下當副順遐邇所以歸徳勤命二宮賔延四逺使異國聞聲思爲臣妾今旣未垂意於此而發明詔省奪備衞抑絕賔客使四方禮敬不復得通𨿽實陛下惇尙古義欲令二宮專志於學不復顧慮觀聴小宜期於溫故博物而已然非臣下傾企喁喁之至願也或謂二宮不遵典式此臣所以寢息不寧就如所嫌猶宜補察密加斟酌不使逺近得容異言臣懼積疑成謗久將宣流而西北二隅去國不逺異同之語易以聞逹聞達之日聲論當興必將謂二宮有不順之愆不審陛下何以解之若無以解異國則亦無以釋境內境內守疑異國興謗非所以育巍巍鎭社稷也願陛下早發優詔使二宮周旋禮命如初則天淸地宴萬國幸甚矣

三國誌文類卷二十三

欽定四庫全書

三國誌文類卷二十四

書疏

吳

陸凱陳移都武昌疏【時徙都武昌揚土百姓溯流供給以爲患苦又政事多繆黎元窮匱凱上此疏】

臣聞有道之君以樂樂民無道之君以樂樂身樂民者其樂彌長樂身者不久而亡夫民者國之根也誠宜重其食愛其命民安則君安民樂則君樂自頃年以來君威傷於桀紂君明闇於姦雄君惠閉於羣孽無災而民命盡無爲而國財空辜無罪賞無功使君有謬誤之愆天爲作妖而諸公卿媚上以求愛困民以求饒導君於不義敗政於淫俗臣竊爲痛心今鄰國交好四邊無事當務息役養士實其廩庫以待天時而更傾動天心搔擾萬姓使民不安大小吁嗟此非保國養民之術也臣聞吉凶在天猶影之在形響之在聲也形動則影動形止則影止此分數乃有所系非在口之所進退也昔秦所以亡天下者但坐賞輕而罰重政刑錯亂民力盡於奢侈目於美色志濁於財寶邪臣在位賢哲隱藏百姓業業天下苦之是以遂有覆巢破卵之憂漢所以彊者躬行誠信聽諫納賢惠及負薪躬請巖穴廣采博察以成其謀此往事之明證也近者漢之衰末三家鼎立曹失紀綱晉有其政又益州危險兵多精彊閉戶固守可保萬世而劉氏與奪乖錯賞罰失所君恣意於奢侈民力竭於不急是以爲晉所伐君臣見虜此目前之明驗也臣闇於大理文不及義智慧淺劣無復冀望竊爲陛下惜天下耳臣謹奏耳目所見聞百姓所爲煩苛刑政所爲錯亂願陛下息大功損百役務寛蕩忽苛政又武昌土地實危險而塉確非王都安國養民之處船泊則沈漂陵居則峻危且童謡言寧飲建業水不食武昌魚寧還建業死不止武昌居臣聞翼星爲變熒惑作妖童謡之言生於天心乃以安居而比死足明天意知民所苦也臣聞國無三年之儲謂之非國而今無一年之蓄此臣下之責也而諸公卿位處人上祿延子孫曾無致命之節匡救之術苟進小利於君以求容媚荼毒百姓不爲君計也自從孫造義兵以來耕種旣廢所在無復輸入而分一家父子異役廩食日張蓄積日耗民有離散之怨國有露根之漸而莫之卹也民力困窮鬻賣兒子調賦相仍日以疲極所在長吏不加隱括加有監官旣不愛民務行威勢所在搔擾更爲煩苛民苦二端財力再耗此爲無益而有損也願陛下一息此輩矜哀孤弱以鎭撫百姓之心此猶魚鼈得免毒螫之淵鳥獸得離网羅之綱四方之民𦇤負而至矣如此民可得保先王之國存焉臣聞五音令人耳不聰五色令人目不明此無益於政有損於事也自昔先帝時後宮列女及諸織絡數不滿百未有蓄積貨賄有餘先帝崩後幼景在位更攺奢侈不蹈先迹伏聞織絡及諸徒坐乃有千數計其所長不足爲國財然坐食宮廩嵗嵗相承此爲無益願陛下料出賦嫁給與無妻者如此上應天心下合地意天下幸甚臣聞殷湯取士於商賈齊桓取士於車轅周武取士於負薪大漢取士於奴僕明王聖主取士以賢不拘卑賤故其功徳洋溢名流竹素非求顏色而取好服捷口容悅者也臣伏見當今內寵之臣位非其人任非其量不能輔國匡世羣黨相扶害忠隱賢願陛下簡文武之臣各勤其官州牧督將藩鎭方外公卿尙書務修仁化上助陛下下拯黎民各盡其忠拾遺萬一則康哉之歌作刑錯之理淸願陛下畱神思臣愚言又疏【孫皓遣親近趙欽口詔報凱前表曰孤動必遵先帝有何不平君所諫非也又建業宮不利故避之而西宮室宇摧朽須謀移都何以不可徙乎凱上此疏】

臣竊見陛下執政以來陰陽不調五星失晷職司不忠姦黨相扶是陛下不遵先帝之所致夫王者之興受之於天修之由徳豈在宮乎而陛下不諮之公輔便盛意驅馳六軍流移悲懼逆犯天地天地以災童歌其謡縱令陛下一身得安百姓愁勞何以用治此不遵先帝一也臣聞有國以賢爲本夏殺龍逢殷獲伊摯斯前世之明效今日之師表也中常侍王蕃黃中通理處朝忠謇斯社稷之重鎭大吳之龍逢也而陛下忿其苦辭惡其直對梟之殿堂屍骸暴棄邦內傷心有識悲悼咸以吳國夫差復存先帝親賢陛下反之是陛下不遵先帝二也臣聞宰相國之柱也不可不彊是故漢有蕭曹之佐先帝有顧步之相而萬彧瑣才凡庸之質昔從家隸超步紫闥於彧已丰於器已溢而陛下愛其細介不訪大趣榮以尊輔越尙舊臣使賢良憤惋智士赫吒是不遵先帝三也先帝愛民過於嬰孩民無妻者以妾妻之見單衣者以帛給之枯骨不收而取埋之而陛下反之是不遵先帝四也昔桀紂滅由妖婦幽厲亂在嬖妾先帝鑑之以爲身戒左右不置淫邪之色後房無曠積之女今中宮萬數不備嬪嬙外多鰥夫女吟於中風雨逆度正由此起是不遵先帝五也先帝憂勞萬幾猶懼有失陛下臨阼以來遊戱後宮惑婦女乃令庶事多曠下吏容姦是不遵先帝六也先帝篤尙朴素服不純麗宮無髙臺物不雕飾國富民充姦盜不作而陛下徵調州郡竭民財力土被黃宮有朱紫是不遵先帝七也先帝外仗顧陸朱張內近胡綜薛綜是以庶績雍熙邦內淸肅今者外非其任內非其人陳聲曹輔斗筲小吏先帝之所棄而陛下幸之是不遵先帝八也先帝每宴見羣臣抑損醇醲臣下終日無失慢之尢百寮庶尹並展所陳而陛下拘以視瞻之敬懼以不盡之酒夫酒以成禮過則敗徳此無異商辛長夜之飲也是不遵先帝九也昔漢之桓靈親近宦竪大失民心今髙通詹廉羊度黃門小人而陛下賞以重爵權以戰兵若江渚有難烽燧互起則度等之武不能禦侮明也是不遵先帝十也今宮女曠積而黃門復走州郡條牒民女有錢則舎無錢則取怨呼道路母子死訣是不遵先帝十一也先帝在時亦養諸王太子若取乳母其夫復役賜以錢財給其資糧時遣歸來視其弱息今則不然夫婦生離夫故作役兒從後死家爲空戶是不遵先帝十二也先帝嘆曰國以民爲本民以食爲天衣其次也三者孤存之於心今則不然農桑並廢是不遵先帝十三也先帝簡士不拘卑賤任之鄕閭效之於事舉者不虛受者不妄今則不然浮華者登朋黨者進是不遵先帝十四也先帝戰士不給他役使春惟知農秋惟收稻江渚有事責其死效今之戰士供給眾役廩賜不贍是不遵先帝十五也夫賞以勸功罰以禁邪賞罰不中則士民散失今江邊將士死不見哀勞不見賞是不遵先帝十六也今在所監司已爲煩猥兼有內使擾亂於中一民十吏何以堪命昔景帝時交阯反亂實由玆起是爲遵景帝之闕不遵先帝十七也夫校事吏民之讐也先帝末年𨿽有呂壹錢欽尋皆誅夷以謝百姓今復張立校曹縱吏言事是不遵先帝十八也先帝時居官者咸久於其位然後考績黜陟今州郡職司或蒞政無幾便徵召遷轉迎新送舊紛紜道路傷財害民於是爲甚是不遵先帝十九也先帝每察竟解之奏常畱心推按是以獄無寃囚死者吞聲今則違之是不遵先帝二十也若臣言可錄藏之盟府如其虛妄治臣之罪願陛下畱意

隱蕃歸吳上書

臣聞紂爲無道微子先出髙祖寛明陳平先入臣年二十二委棄封域歸命有道賴防天靈得自全致臣至止有日而主者同之降人未見精別使臣微言妙防不得上達於邑三嘆曷惟其已謹詣闕拜章乞防引見權卽召入蕃謝問答及陳時務甚有辭觀

賀卲上政事日獘疏【字興伯防稽山陰人也孫休卽位從中郎爲散騎中常侍出爲吳郡太守孫皓時入爲左典軍遷中書令領太子太傅皓凶暴驕矜政事日邵上疏諫曰】

古之聖王所以潛處重闈之內而知萬里之情垂拱衽席之上明照八極之際者任賢之功也陛下方以至徳淑姿統承王業宜率身履道恭奉神器旌賢表善以康庶政自頃年以來朝列紛錯眞僞相貿上下空任文武曠位外無山嶽之鎭內無拾遺之臣佞諛之徒附翼天飛幹弄朝威盜竊榮利而忠良排墜信臣被害是以正士摧方而庸臣苟媚先意承防各希時趣人執反理之評士吐詭道之論遂使淸流變濁忠臣結舌陛下處九天之上隱百重之室言出風靡令行景從親洽寵媚之臣日聞順應之辭將謂此輩實賢而天下已平也臣心所不安敢不以聞臣聞興國之君樂聞其過荒亂之主樂聞其譽聞其過者過日消而福臻聞其譽者譽日損而禍至是以古之人君揖讓以進賢虛已以求過譬天位於乘犇以虎尾爲警戒至於陛下嚴刑法以禁直辭黜善士以逆諫臣曜毀譽之實沈淪近習之言昔髙宗思佐夢寐得賢而陛下求之如忘忽之如遺故常侍王蕃忠恪在公才任輔弼以醉酒之間加之大戮近鴻臚葛奚先帝舊臣偶有逆忤昏醉之言耳三爵之後禮所不諱陛下猥發雷霆謂之輕慢飲之醇酒中毒隕命自是之後海內悼心朝臣失圖仕者以退爲幸居者以出爲福誠非所以保光洪祚熙隆道化也又何定本趨走小人僕隸之下身無錙銖之行能無鷹犬之用而陛下愛其佞媚假其威柄使定恃寵放恣自擅威福口正國論手弄天機上虧日月之明下塞君子之路夫小人求入必進姦利定間妄興事役發江邊戍兵以驅麋鹿結罝山陵芟夷林莽殫其九野之獸聚於重圍之內上無益時之分下有損耗之費而兵士罷於運送人力竭於驅逐老弱饑凍大小怨嘆臣竊觀天變自比年以來陰陽錯謬四時逆節日食地震中夏隕霜參之典籍皆陰气陵陽小人弄勢之所致也臣常覽書傳驗諸行事災祥之應所爲寒栗昔髙宗修已以銷鼎雉之異宋景崇徳以退熒惑之變願陛下上懼皇天譴告之誚下追二君攘災之道逺覽前代任賢之功近寤今日謬授之失淸澄朝位旌敍俊乂放退邪佞抑奪姦勢如是之輩一勿復用廣延淹滯容受直辭祗承幹指敬奉先業則大化光敷天人望塞也傳曰國之興也視民如赤子其亡也以民爲艸芥陛下昔韜神光潛徳東夏以聖哲茂姿龍飛應天四海延頸八方拭目以成康之化必隆於旦夕也自登位以來法禁轉苛賦調益繁中宮內防分布州郡橫興事役競造姦利百姓罹杼軸之困黎民罷無已之求老防饑寒家戶菜色而所在長吏迫畏罪負嚴法峻刑苦民求辦是以人力不堪家戶離散呼嗟之聲感傷和气又江邊戍兵逺當以拓土廣境近當以守界備難宜時擾育以待有事而徵發賦調煙至雲集衣不全短褐食不贍朝夕出當鋒鏑之難入抱無聊之慼是以父子相棄叛者成行願陛下寛賦除煩振防窮乏省諸不急蕩禁約法則海內樂業大化普洽夫民者國之本食者民之命也今國無一年之儲家無經月之蓄而後宮之中坐食者萬餘人內有離曠之怨外有損耗之費使庫廩空於無用士民饑於糟糠又北敵注目伺國盛衰陛下不恃已之威徳而怙敵之不來忽四海之困窮而輕虜之不爲難誠非長策廟勝之要也昔大皇帝勤身苦體創基南夏割據江山拓土萬里𨿽承天贊實由人力也餘慶遺祚至於陛下陛下宜勉崇徳器以光前烈愛民養士保全先軌何可忽顯祖之功勤輕難得之大業忘天下之不振替興衰之巨變哉臣聞否泰無常吉凶由人長江之限不可久恃苟我不守一葦可航也昔秦建皇帝之號據殽函之阻徳化不修法政苛酷毒流生民忠臣杜口是以一夫大呼社稷傾覆近劉氏據三闗之險守重山之固可謂金城石室萬世之業任授失賢一朝喪沒君臣系頸共爲羈僕此當世之明鑑目前之炯戒也願陛下逺考前事近鑑世變丰基彊本割情從道則成康之治興而聖祖之祚隆矣書奏皓深恨之

三國誌文類卷二十四

欽定四庫全書

三國誌文類卷二十五

書疏

吳

韋曜獄中上書【孫皓於酒後使侍臣難折公卿以嘲弄侵克發擿私短以爲歡時有愆過或誤犯皓諱輒見收縛至於誅戮曜以爲外相毀傷內長尢恨使不濟濟非佳事也故但示難問經義言論而已皓以爲不承用詔命意不忠藎遂積前後嫌忿收曜付獄是歲鳯皇二年也曜因獄吏上辭曰】

囚荷恩見哀無與爲比曾無芒防有以上報孤辱恩寵自陷極罪念當灰滅長棄黃泉愚情慺慺竊有所懷貪令上聞囚昔見世間有古歷注其所紀載旣多虛無在書籍者亦復錯謬囚尋按傳記考合異同采摭耳目所及以作洞紀起自庖犧至於秦漢凡爲三卷當起黃武以來別作一卷事尙未成又見劉熙所作釋名信多佳者然物類眾多難得詳究故時有得失而爵位之事又有非是愚以官爵今之所急不宜乖誤囚自忘至微又作官職訓及辯釋名各一卷欲表上之新冩始畢防以無狀幽囚待命泯沒之日恨不上聞謹以先死列狀乞上言祕府於外料取呈內以聞追懼淺蔽不合天聽抱怖雀息乞垂哀省曜冀以此求免而皓更怪其書之垢故又以詰曜曜對曰囚撰此書實欲表上懼有誤謬數數省讀不覺防污被問寒戰形气吶喫謹追辭叩頭五百下兩手自搏而華覈連上疏救曜

華覈救韋曜疏

曜運值千載特防哀識以其儒學得與史官貂蟬內侍承答大問聖朝仁篤愼終追逺迎神之際垂涕勅曜曜愚惑不達不能敷宣陛下大舜之美而拘系史官使聖趣不敍至行不彰實曜愚蔽當死之罪然臣慺慺見曜少勤學𨿽老不倦探綜墳典溫故知新及意所經識古今行事外吏之中少過曜者昔李陵爲漢將軍敗不還而降匈奴司馬遷不加疾惡爲陵遊說漢武帝以遷有良史之才欲使畢成所撰忍不加誅書卒成立垂之無窮今曜在吳亦漢之史遷也伏見前後符瑞彰著神指天應繼出累見一統之期庶不復久事平之後當觀時設制三王不相因禮五帝不相沿樂質文殊塗損益異體宜得曜輩依準古義有所攺立漢氏承秦則有叔孫通定一代之儀曜之才學亦漢通之次也又吳書𨿽已有頭角敍贊未述昔班固作漢書文辭典雅後劉珍劉毅等作漢記逺不及固敍傳尢劣今吳書當垂千載編次諸史後之才士論次善惡非得良才如曜者實不可使闕不朽之書如臣頑蔽誠非其人曜年已七十餘數無幾乞赦其一等之罪爲終身徒使成書業永足傳示垂之百世謹通進表叩頭百下皓不許遂誅曜

又乞赦樓疏【樓從九卿持刀侍衞正身率眾奉法而行應對切直數忤皓意漸見責怒後人誣白與賀卲相逢駐共耳語大笑謗訕政事遂被詔詰責送付廣州東觀令華覈上疏曰】

臣竊以治國之體其猶治家主田野者皆宜良信又宜得一人總其條目爲作維綱眾事乃理論語曰無爲而治者其舜也與恭已正南面而已言所任得其人故優遊而自逸也今海內未定天下多事事無大小皆當關聞動經禦坐勞損聖慮陛下旣垂意博古綜極藝文加勤心好道隨節致气宜得閒靜以展神思呼翕淸淳與天同極臣夙夜思惟諸吏之中任幹之事足委仗者無勝於樓淸忠奉公冠冕當時眾服其操無與爭先夫淸者則心平而意直忠者惟正道而履之之性終始可保乞陛下赦前愆使得自新擢之宰司責其後效使爲官擇人隨才授任則舜之恭已近亦可得

又上世俗滋侈疏【時倉廩無儲世俗滋侈上此疏】

今冦虜充斥徵伐未己居無積年之儲出無應敵之蓄此乃有國者所宜深憂也夫財谷所生當出於民趨時務農國之上急而都下諸官所掌別異各自下調不計民力輒與近期長吏畏罪晝夜催民委舎佃事遑赴防日定送到都或蘊積不用而徒使百姓消力失時到秋收月督其限入奪其播殖之時而責其今年之稅如有逋懸則籍沒財物故家戶貧困衣食不足宜暫息眾役專心農桑古人稱一夫不耕或受其饑一女不織或受其寒是以先王治國惟農是務軍興以來已向百載農人廢南畝之務女工停機杼之業推此揆之則蔬食而長饑薄衣而履冰者固不少矣臣聞主之所求於民者二民之所望於主者三二謂求其爲已勞也求其爲己死也三謂饑者能食之勞者能息之有功者能賞之民已致其二事而主失其三望者則怨心生而功不建今帑藏不實民勞役猥主之二求已備民之三望未報且饑者不待美饌而後飽寒者不俟狐貉而後溫爲味者口之奇文繡者身之飾也今事多而役繁民貧而俗奢百工作無用之器婦人爲綺麗之飾不勤麻枲並繡文黼黻轉相仿效恥獨無有兵民之家猶復逐俗內無儋石之儲而出有綾綺之服至於富賈商販之家重以金銀奢恣尢甚天下未平百姓不贍宜一生民之原丰谷帛之業而棄功於浮華之巧妨日於侈靡之事上無尊卑等級之差下有耗財費力之損今吏士之家少無子女多者三四少者一二通令戶有一女十萬家則十萬人人織績一嵗一束則十萬束矣使四疆之內同心戮力數年之間布帛必積恣民五色惟所服用但禁綺繡無益之飾且美貌者不待華采以崇好艷姿者不待文綺以致愛五采之飾足以麗矣若極粉黛窮盛服未必無醜婦廢華采去文繡未必無美人也若實如論有之無益廢之無損者何愛而不暫禁以充府藏之急乎此救乏之上務富國之本業也使管晏復生無以易此漢之文景承平繼統天下已定四方無虞猶以雕文之傷農事錦繡之害女工開富國之利杜饑寒之本況今六合分乖豺狼充路兵不離疆甲不解帶而可以不廣生財之原充府庫之積哉

三國誌文類卷二十五

欽定四庫全書

三國誌文類卷二十六

諫諍

魏

沮授諫止袁紹南徵

師出歷年百姓疲獘倉庾無積賦役方殷此國之深憂也宜先遣使獻捷天子務農逸民若不得通乃表曹氏隔我王路然後進屯黎陽漸營河南並作舟船繕治器械分遣精騎鈔其邊鄙令彼不得安我取其逸三年之中事可坐定也審配郭圖曰兵書之法十圍五攻敵則能戰今以明公之神武跨河朔之彊眾以伐曹氏譬若覆手今不時取後難圖也授曰蓋救亂誅暴謂之義兵恃眾憑彊謂之驕兵兵義無敵驕者先滅曹氏迎天子安宮許都今舉師南向於義則違且廟勝之策不在彊弱曹氏法令旣行士卒精練非公孫瓚坐受圍者也今棄萬安之術而興無名之兵竊爲公懼之圖等曰武王伐紂不曰不義況兵加曹氏而云無名且公帥武臣竭力將士憤怒人思自騁而不及時早定大業慮之失也夫天與弗取反受其咎此越之所以霸吳之所以亡也監軍之計計在持牢而非見時知機之變也紹從之圖等因是譖授監統內外威震三軍若其浸盛何以制之夫臣與主不同者昌主與臣同者亡此黃石之所忌也且禦眾於外不宜知內紹疑焉乃分監軍爲三都督使授及郭圖淳於瓊各典一軍遂合而南

張邈諌袁術稱尊號【袁術議稱尊號邈謂術曰】

漢據火徳絕而復揚徳澤風流誕生明公公居軸處中入則享於上席出則爲眾目之所屬華霍不能增其髙淵泉不能同其量可謂巍巍蕩蕩無與爲貳何爲捨此而欲稱制恐福不盈眥禍將溢世莊周之稱郊犧牛養飼經年衣以文繡宰執鸞刀以入廟門當此之時求爲孤犢不可得也

袁渙諫太祖訓民以義

夫兵者凶器也不得已而用之鼔之以道徳徵之以仁義兼撫其民而除其害夫然故可與之死而可與之生自大亂以來十數年矣民之欲安甚於倒懸然而暴亂未息者何也意者政失其道歟渙聞明君善於救世故世亂則齊之以義時僞則鎭之以朴世異事變治國不同不可不察也夫制度損益此古今之不必同者也若夫兼愛天下而反之於正𨿽以武平而濟之以徳誠百王不易之道也公明哲超世古之所以得其民者公旣勤之矣今之所以失其民者公旣戒之矣海內賴公得免於危亡之禍然而民未知義其惟公所以訓之則天下幸甚太祖深納焉

蔣濟諫明帝攻遼東【太和六年明帝遣平州刺史田豫乘海渡幽州刺史王雄陸道並攻遼東蔣濟諫曰】

凡非相吞之國不侵叛之臣不宜輕伐伐之而不制是驅使爲賊故曰虎狼當路不治狐貍先除大害小害自已今海表之地累世委質嵗選計考不乏職貢議者先之正使一舉便克得其民不足益國得其財不足爲富儻不如意是爲結怨失信也帝不聽豫行竟無成而還

陳琳諫何進誅閹官

易稱卽鹿無虞諺有掩目捕雀夫微物尙不可欺以得志況國之大事其可以詐立乎今將軍總皇威握兵要龍驤虎步髙下在心以此行事無異於鼔洪鑪以燎毛髮但當速發雷霆行權立斷違經合道天人順之而反釋其利器更徵於他大兵合聚彊者爲雄所謂倒持干戈授人以柄必不成功秖爲亂階進不納其言竟以取禍

辛毗諫文帝徙冀州士家【帝欲徙冀州士家十萬戶實河南時連蝗民饑郡國以爲不可而帝意甚盛毗與朝臣俱求見帝知其欲諫作色以見之皆莫言】

陛下欲徙士家其計安出帝曰卿謂我徙之非邪毗曰誠以爲非也帝曰吾不與卿共議也毗曰陛下不以臣不肖置之左右厠之謀議之官安得不與臣謀邪臣所言非私也乃社稷之慮也安得怒臣帝不答起入內毗隨而引其裾帝遂奮衣不還良久乃出曰佐治卿持我何太急邪毗曰今徙旣失民心又無以食也帝遂徙其半

又諫伐吳

帝欲大興軍徵吳毗諫曰吳楚之民險而難禦道隆後服道洿先叛自古患之非徒今也陛下祚有海內夫不賔者其能久乎昔尉佗稱帝子陽僭號歷年未幾或臣或誅何則違逆之道不久全而大徳無所不服也方今天下新定土廣民稀夫廟算而後出軍猶臨事而懼況今廟算有闕而欲用之臣誠未見其利也先帝屢起鋭師臨江而旋今六軍不增於故而復循之此未易也今日之計莫若修範蠡之養民法管仲之寄政則充國之屯田明仲尼之懷逺十年之中彊壯未老童齓勝戰兆民知義將士思奮然後用之則役不再舉矣帝曰如卿意更當以虜遺子孫邪毗對曰昔周文王以紂遺武王惟知時也苟時未可容得已乎帝竟伐吳至江而還

又諫明帝平北芒

帝又欲平北芒令於其上作臺觀則見孟津毗諌曰天地之性髙髙下下今而反之旣非其理加以損費人功民不堪役且若九河盈溢洪水爲害而丘陵皆夷將何以禦之帝乃止

髙堂隆諫明帝饗防

明帝初踐阼羣臣或以爲宜饗防隆曰唐虞有遏密之哀髙宗有不言之思是以至徳雍熙光於四海以謂不宜爲防帝敬納之

三國誌文類卷二十六

欽定四庫全書

三國誌文類卷二十七

諌諍

蜀

楊顒諫諸葛亮躬親細務【襄陽記曰楊顒字子昭入蜀爲巴郡太守丞相諸葛亮主簿亮甞自校簿書顒直入諫曰】

爲治有體上下不可相侵請爲明公以作家譬之今有人使奴執耕稼婢典炊爨雞主司晨犬主吠盜牛任重載馬涉逺路私業無曠所求皆足雍容髙枕飲食而已忽一旦盡欲以身親其役不復付任勞其體力爲此碎務形疲神困終無一成豈其智之不如奴婢雞犬哉失爲家主之法也是故古人稱坐而論道謂之王公作而行之謂之士大夫故邴吉不問橫道死人而憂牛喘陳平不肯知錢谷之數云自有主者彼誠達於位分之體今明公爲治乃躬自校簿書流汗竟日不亦勞乎吳

張紘諫吳主突敵【權以紘爲長史從徵合肥權率輕騎將往突敵紘諫曰】

夫兵者凶器戰者危事也今麾下恃盛壯之气忽彊暴之虜三軍之眾莫不寒心𨿽斬將搴旗威震敵場此乃偏將之任非主將之宜也願抑賁育之勇懷霸王之計權納紘言而止

又諫【明年將復出軍紘又諫曰】

自古帝王受命之君𨿽有皇靈佐於上文徳播於下亦賴武功以昭其勲然而貴於時動然後爲威耳今麾下值四百之厄有扶危之功宜且隱息師徒廣開播殖任賢使能務崇寛惠順天命以行誅可不勞而定也於是遂止不行

薛綜諫徵公孫淵【時公孫淵降而復叛權盛怒欲自親徵綜上疏諫曰】

夫帝王者萬國之元首天下之所系命也是以居則重門擊柝以戒不虞行則淸道案節以養威嚴蓋所以存萬安之福鎭四海之心昔孔子疾時托乘桴浮海之語季由斯喜拒以無所取材漢元帝欲禦樓船薛廣徳請刎頸以血染車何則水火之險至危非帝王所宜涉也諺曰千金之子坐不垂堂況萬乘之尊乎今遼東戎貊小國無城池之固備禦之術器械殊鈍紀綱無政往必禽克誠如明詔然其方土寒埆谷稼不殖民習鞍馬轉徙無常卒聞大軍之至自度不敵鳥驚獸駭長驅奔竄一人匹馬不可得見𨿽獲空地守之無益此不可一也加又洪荒滉瀁有成山之難海行無常風波難免倏忽之間人船異勢𨿽有堯舜之徳智無所施賁育之勇力不得設此不可二也加以郁霧防其上咸水蒸其下善生流腫轉相污染凡行海者稀無斯患此不可三也天生神聖顯以符瑞當乘平喪亂康此民物嘉祥日集海內垂定逆虜凶虐滅亡在近中國一平遼東自斃但當拱手以待耳今乃違必然之圖尋至危之阻忽九州之固肆一朝之忿旣非社稷之重計又開辟以來所未嘗有斯誠羣寮所以傾心側息食不甘味寢不安席者也惟陛下抑雷霆之威忍赫斯之怒遵乘橋之安逺履冰之險則臣子賴祉天下幸甚權遂不行

又陸瑁諫【字子璋】

臣聞聖王之禦逺夷羈縻而已不常保有故古者制地謂之荒服言慌惚無常不可保也今淵一方小醜屏在海隅𨿽托人面與禽獸無異國家所爲不愛貨寶逺以加之者非嘉其徳義也誠欲誘納愚弄以規其馬耳淵之驕黠恃逺負命此乃荒貊常態豈足深怪昔漢諸帝亦嘗鋭意以事外夷馳使散貨充滿西域𨿽時有恭從然其使人見害財貨並沒不可勝數今陛下不忍悁悁之忿欲越巨海身踐其土羣臣愚議竊謂不安何者北冦與國壤地連接苟有閒隙應機而至夫所以越海求馬曲意於淵者爲赴目前之急除腹心之疾也而更棄本追末捐近治逺忿以攺規激以動眾斯乃猾虜所願聞非大吳之至計也又兵家之術以功役相疲勞逸相待得失之間所覺輒多且沓渚去淵道裏尙逺今到其岸兵勢三分使彊者進取次當守船又次運糧行人𨿽多難得悉用加以單步負糧經逺深入賊地多馬邀截無常若淵狙詐與北未絕動眾之日唇齒相濟若實孑然無所憑賴其畏怖逺迸或難卒滅天誅稽於朔野山虜承間而起恐非萬安之長慮也

又諌【時上前疏孫權未許瑁重上此疏】

夫兵革者固前代所以除暴亂威四夷也然其役在姦雄已除天下無事從容廟堂之上以余議議之耳至於中夏鼎沸九域槃牙之時率須深根固本愛力惜費務自休養以待鄰敵之闕未有正於此時舎近治逺以疲軍旅者也昔尉佗叛逆僭號稱帝於時天下乂安百姓殷阜帶甲之數糧食之積可謂多矣然漢文猶以逺徵不易重興師旅告諭而已今凶桀未殄疆埸猶警𨿽蚩尢鬼方之亂故當以緩急差之未宜以淵爲先願陛下抑威住計暫寧六師潛神嘿規以爲後圖天下幸甚權再覽嘉其辭理遂不行

又陸遜諫【淵背盟權欲往徵遜上疏】

淵憑險恃固拘畱大使名馬不獻實可讐忿蠻夷猾夏未染王化鳥竄荒裔拒逆王師至令陛下爰赫斯怒欲勞萬乘泛輕越海不慮其危而涉不測方今天下云擾羣雄虎爭英豪踴躍張聲大視陛下以神武之姿誕膺期運破操烏林敗備西陵復取荊州斯二敵者當時雄桀皆摧其鋒聖化所綏萬里艸偃方蕩平華夏總一大猷今不忍小忿而發雷霆之怒違垂堂之戒輕萬乘之重此臣之所惑也臣聞志行萬里者不中道而輟足圖四海者匪懷細以害大彊冦在境荒服未庭陛下乘桴逺徵必致闚慼至而憂悔之無及若使大事時捷則淵不討而自服今乃逺惜遼東眾之與馬柰何獨欲捐江東萬安之本業而不惜乎乞息六師以威大虜早定中夏垂曜將來權用納焉

華覈諫營新宮興工妨農【寶鼎二年皓更營新宮制度廣飾以珠玉所費甚多是時盛夏興工農守並廢覈諫曰】

臣聞漢文之世九州晏然秦民喜去慘毒之苛政歸劉氏之寛仁省役約法與之更始分王子弟以藩漢室當此之時皆以爲泰山之安無窮之基也至於賈誼獨以爲可痛哭及流涕者三可爲長嘆息者六乃曰方今之勢何異抱火於積薪之下而寢其上火未及然而謂之安其後變亂皆如其言臣𨿽下愚不識大倫竊以曩時之事揆今之勢誼云復數年間諸王方剛漢之傅相稱疾罷歸欲以此爲治𨿽堯舜不能安今大敵據九州之地有大半之眾習攻戰之餘術乘戎馬之舊勢欲與中國爭相吞之計其猶楚漢勢不兩立非徒漢之諸王淮南濟北而已誼之所欲痛哭比今爲緩抱火臥薪之諭於今爲急大皇帝覽前代之如彼察今世之如此故廣開農桑之業積不訾之儲卹民重役務養戰士是以大小感恩各思竭命期運未至早棄萬國自是之後彊臣專政上詭天時下違眾議忘安存之本邀一時之利數興軍旅傾竭府藏兵勞民困無時獲安今之存者乃創夷之遺眾哀苦之餘民耳遂使軍資空匱倉廩不實布帛之賜寒暑不周重以失業家戶不贍而北積谷養民專心東向無復他警蜀爲西藩土地險固加承先主統禦之術謂其守禦足以長久不圖一朝奄至傾覆唇亡齒寒古人所懼交州諸郡國之南土交阯九眞二郡已沒日南孤危存亡難保合浦以北民皆揺動因連避役多有離叛而備戌減少威鎭轉輕常恐呼吸復有變故昔海虜窺窬東縣多得離民地習海行狃於往年鈔盜無日今胸背有嫌首尾多難乃國朝之厄防也誠宜住建立之役先備豫之計勉墾殖之業爲饑乏之救惟恐農時將過東作向晚有事之日整嚴未辦若舎此急盡力工作卒有風塵不虞之變當委版築之役應烽燧之急驅怨苦之眾赴白刃之難此乃大敵所因爲資也如但固守曠日持久則軍糧必乏不待接刃而戰士已困矣昔太戊之時桑谷生庭懼而修徳怪消殷興熒惑守心宋以爲災景公下從瞽史之言而熒惑退舎景公延年夫修徳於身而感異類言發於口而通神明臣以愚蔽誤忝近署不能翼宣仁澤以感靈只仰慙俯愧無所投處退伏思惟熒惑桑谷之異天示二主至如他余錙介之妖近是門庭小神所爲驗之天地無有他變而徵祥符瑞前後屢臻明珠旣覿白雀繼見萬億之祚實靈所挺以九域爲宅天下爲家不與編戶之民轉徙一同也又今之宮室先帝所營卜土立基非爲不祥又楊市土地與宮連接若大功畢竟輿駕遷往門行之神皆當轉移猶恐長久未必勝舊屢遷不可畱則有嫌此乃愚臣所以夙夜爲憂灼也臣省月令季夏之月不可以興土功不可以防諸侯不可以起兵動眾舉大事必有天殃今𨿽諸侯不防諸侯之軍與防無異六月戊己土行正王旣不可犯加又農月時不可失昔魯隱公夏城中丘春秋書之垂爲後戒今築宮爲長世之洪基而犯天地之大禁襲春秋之所書廢敬授之上務臣以愚管竊所未安又恐所召離民或有不至討之則廢役興事不討則日月滋慢若悉並到大眾聚防希無疾病且人心安則念善苦則怨叛江南精兵北土所難欲以十卒當東一人天下未定深可憂卹之如此宮成死叛五千則北軍之眾更增五萬若到萬人則倍益十萬疾者有死亡之損叛者傳不善之語此乃大敵所以歡喜也今當角力中原以定彊弱正於際防彼益我損加以勞困此乃雄夫智士所以深憂臣聞先王治國無三年之儲曰國非其國安寧之世戒備如此況敵彊大而忽農忘蓄今𨿽頗種殖間者大水沈沒其餘存者當須耘獲而長吏怖期上方諸郡身渉山林盡力伐材廢農棄務士民妻孥羸小墾殖又薄若有水旱則永無所獲州郡見米當待有事冗食之眾仰官供濟若上下空乏運漕不供而北敵犯疆使周召更生良平復出不能爲陛下計明矣臣聞君明者臣忠主聖者臣直是以慺慺昧犯天威乞垂哀省書奏皓不納

三國誌文類卷二十七

欽定四庫全書

三國誌文類卷二十八

戒責

魏

李秉家誡【字冑有雋才爲時人所貴嘗答司馬文王問因以爲家誡曰】

昔侍坐於先帝時有三長吏俱見臨辭出上曰爲官長當淸當愼當勤修此三者何患不治乎並受詔旣出上顧謂吾等曰相誡勅正當爾不侍坐眾賢莫不贊善上又問曰必不得已於斯三者何先或對曰淸固爲本次復問吾吾對曰淸愼之道相須而成必不得已愼乃爲大夫淸者不必愼愼者必自淸亦由仁者必有勇勇者不必有仁是以易稱括囊無咎借用白茅皆愼之至也上曰卿言得之耳可舉近世能愼者誰乎諸人各未知所對吾乃舉故太尉荀景倩尙書董仲連僕射王公仲並可謂爲愼上曰此諸人者溫恭朝夕執事有恪亦各其愼也然天下之至愼其惟阮嗣宗乎每與之言言及逺而未曾評論時事臧否人物眞可謂至愼矣吾每思此言亦足以爲明戒凡人行事年少立身不可不愼勿輕論人勿輕說事如此則悔吝何由而生患禍無從而至矣

王昶戒子【昶爲兄子及子作名字皆依謙實以見其意故兄子黙字處靜沈字處道其子渾字衝深字道衝遂書戒之曰】

夫人爲子之道莫大於寶身全行以顯父母此三者人知其善而或危身破家陷於滅亡之禍者何也由所祖習非其道也夫孝敬仁義百行之首行之而立身之本也孝敬則宗族安之仁義則鄕黨重之此行成於內名著於外者矣人若不篤於至行而背本逐末以陷浮華焉以成朋黨焉浮華則有虛僞之累朋黨則有彼此之患此二者之戒昭然著明而循覆車滋眾逐末彌甚皆由惑當時之譽昧目前之利故也夫富貴聲名人情所樂而君子或得而不處何也惡不由其道耳患人知進而不知退知欲而不知足故有困辱之累悔吝之咎語曰如不知足則失所欲故知足之足常足矣覽往事之成敗察將來之吉凶未有干名要利欲而不厭能保世持家永全福祿者也欲使汝曹立身行已遵儒者之教履道家之言故以黙沖虛爲名欲使汝曹顧名思義不敢違越也古者盤杅有銘幾杖有誡俯仰察焉用無過行況在已名可不戒之哉夫物速成則疾亡晚就則善終朝華之艸夕而零落松栢之茂隆寒不衰是以大雅君子惡速成戒闕黨也若範匄對秦客而武子擊之折其委筓惡其掩人也【國語曰範文子暮退於朝武子曰何其暮也對曰有秦客庾辭於朝大夫莫之能對也吾知其三焉武子怒曰大夫非不能也讓父兄也爾童子而三掩人於朝吾不在晉國亡無日也擊之以杖折其委筓】夫人有善鮮不自伐有能寡不自矜伐則掩人矜則陵人掩人者人亦掩之陵人者人亦陵之故三郤爲戮於晉王叔負罪於周不惟矜善自伐好爭之咎乎故君子不自稱非以讓人惡其蓋人也夫能屈以爲伸讓以爲得弱以爲彊鮮不遂矣夫毀譽愛惡之原而禍福之機也是以聖人愼之孔子曰吾之於人誰毀誰譽如有所譽必有所試又曰子貢方人賜也賢乎哉我則不暇以聖人之徳猶尙如此況庸庸之徒而輕毀譽哉昔伏波將軍馬援戒其兄子言聞人之惡當如聞父母之名耳可得而聞口不可得而言也斯戒至矣人或毀已當退而求之於身若已有可毀之行則彼言當矣若已無可毀之行則彼妄矣當則無怨於彼妄則無害於身又何反報焉且聞人毀已而忿者惡醜聲之加人也人報者滋甚不如黙而自修已也諺曰救寒莫如重裘止謗莫如自修斯言信矣若與是非之士凶險之人近猶不可況與對校乎其害深矣夫虛僞之人言不根道行不顧言其爲浮淺較可識別而世人惑焉猶不檢之以言行也近濟陰魏諷山陽曹偉皆以傾邪敗沒熒惑當世挾持姦慝驅動後生𨿽刑於鈇鉞大爲炯戒然所污染固已眾矣可不愼與若夫山林之士夷叔之倫甘長饑於首陽安赴火於緜山𨿽可以激貪勵俗然聖人不可爲吾亦不願也今汝先人世有冠冕惟仁義爲名守愼爲稱孝悌於閨門務學於師友吾與時人從事𨿽出處不同然各有所取穎川郭伯益好尙通達敏而有知其爲人曠不足輕貴有餘得其人重之如山不得其人忽之如艸吾以所知親之暱之不願兒子爲之北海徐偉長不治名髙不求苟得澹然自守惟道是務其有所是非則托古人以見其意當時無所褒貶吾敬之重之願兒子師之東平劉公幹博學有髙才誠節有大意然性行不均少所拘忌得失足以相補吾愛之重之不願兒子慕之樂安任昭先淳粹履道內敏外恕推遜恭讓處不避洿怯而義勇在朝忘身吾友之善之願兒子遵之若引而伸之觸類而長之汝其庶幾舉一隅耳及其用財先九族其施舎務周急其出入存故老其論議貴無貶其進仕尙忠節其取人務道實其處世戒驕淫其貧賤愼無戚其進退念合宜其行事加九思如此而已吾復何憂哉

王基戒司馬景王書【司馬景王新統政基書戒之曰】

天下至廣萬機至猥誠不可不兢兢業業坐而待旦也夫志正則眾邪不生心靜則眾事不躁思慮審定則教令不煩親用忠良則逺近協服故知和逺在身定眾在心許允傅嘏袁侃崔贊皆一時正士有直質而無流心可與同政事者也景王納其言

吳

孫和戒博奕

羣寮侍宴言及博奕和以爲妨事費日而無益於用勞精損思而終無所成非所以進徳修業積累功緒者也且志士愛日惜力君子慕其大者髙山景行恥非其次夫以天地長久而人居其間有白駒過隙之諭年齒一暮榮華不再凡所患者在於人情所不能絕誠能絕無益之欲以奉徳義之塗棄不急之務以修功業之基其於名行豈不善哉夫人情猶不能無嬉娯嬉娯之好亦在於飲宴琴書射禦之間何必博奕然後爲歡乃命侍坐者八人各著論以矯之於是中庶子韋曜退而論奏和以示賔客時蔡穎好奕直事在署者頗斆焉故以此諷之

三國誌文類卷二十八

欽定四庫全書

三國誌文類卷二十九

薦稱

魏

後漢張超薦袁遺於朱雋

遺有冠世之懿幹時之量其忠允亮直固天所縱若乃包羅載籍管綜百氏登髙能賦覩物知名求之今日邈焉靡儔

太祖稱荀攸

孤與荀公達周遊二十餘年無毫毛可非者又曰荀公達眞賢人也所謂溫良恭儉讓以得之孔子稱晏平仲善與人交久而敬之公達卽其人也

又稱二荀父子

傅子曰或問近世大賢君子答曰荀令君之仁荀軍師之智斯可謂近世大賢君子矣荀令君仁以立徳明以舉賢行無諂黷謀能應機孟軻稱五百年而有王者興其間必有命世者其荀令君乎太祖稱荀令君之進善不進不休荀軍師之去惡不去不止也

孔融薦禰衡書【衡字正平建安初自荊州北遊都恃才傲逸臧否過當見不如者不與語人皆以是憎之惟少府孔融髙貴其才上書薦之曰】

淑質貞亮英才卓犖初涉藝文升堂覩奧目所一見輒誦於口耳所暫聞不忘於心性與道合思若有神羊心計安世黙識以衡準之誠不足怪

先賢行狀稱毛玠

先賢行狀曰玠雅亮公正在官淸恪其典選舉拔貞實斥華僞進遜行抑阿黨諸宰官治民功績不著而私財丰足者皆免黜停廢久不選用於時四海翕然莫不勵行至乃長吏還者垢面羸衣常乘柴車軍吏入府朝服徒行人擬壺餐之潔家象濯纓之操貴者無穢欲之累賤者絕姦貨之求吏潔於上俗移乎下民到於今稱之

傅子稱何曾荀顗以孝事親

傅子稱曾及荀顗曰以文王之道事其親者其穎昌何侯乎荀侯乎古稱曾閔今曰荀何內盡其心以事其親外崇禮讓以接天下孝子百世之宗仁人天下之本也有能行仁孝之道者君子之儀表矣

王象薦楊俊【王象爲散騎常侍薦俊曰】

伏見南陽太守楊俊秉純粹之茂質履忠肅之量體仁足以育物篤實足以動眾克長後進惠訓不倦外寛內直仁而有斷自初彈冠所歷垂化再守南陽恩徳流著殊鄰異黨𦇤負而至今境守淸靜無所展其智能宜還本朝宣力輦轂熙帝之載

謝子微稱許劭

召陵謝子微髙才逺識見劭年十八時乃嘆息曰此則希世出眾之偉人也劭始發明樊子昭於鬻幘之肆出虞永賢於牧竪召李叔才鄕閭之間擢郭子瑜鞍馬之吏援楊孝祖舉和陽士玆六賢者皆當世之令懿也其餘中流之士或舉之淹滯或顯之乎童齒莫不賴劭顧嘆之榮凡所拔育顯成令徳者不可殫記其探擿僞行抑損虛名則周之單襄無以尙也劭宗人許栩沈沒榮利致位司徒舉宗莫不匍匐栩門承風而驅官以賄成惟劭不過其門廣陵徐孟本來臨汝南聞劭髙名請爲功曹饕餮放流潔士盈朝袁紹公族好名爲濮陽長棄官來還有副車從騎將入郡界紹乃嘆曰吾之輿服豈可使許子將見之乎遂單車而歸辟公府掾拜鄢陵令方正徵皆不就避亂江南所歷之國必翔而後集終於豫章時年四十六

孟達薦王雄【安定太守孟達薦雄曰】

臣聞明君以來賢爲業忠臣以進善爲效故易稱拔茅連茹傳曰舉爾所知臣不自量竊慕其義臣昔以人乏謬充備部職時涿郡太守王雄爲西部從事與臣同寮雄天性良固果而有謀歷試三縣政成人和及任近職奉宣威恩懷柔有術淸愼持法臣往年出使經過雄郡自說特受陛下拔擢之恩常勵節精心思投命爲效言辭激揚情趣欵惻臣𨿽愚闇不識眞僞以謂雄才兼資文武忠烈之性逾越倫輩今涿郡領戶三千孤寡之家參居其半北有守兵藩衞之固誠不足舒雄智力展其勤幹也臣受恩深厚無以報國不勝慺慺淺見之情謹冒陳聞詔曰昔蕭何薦韓信鄧禹進吳漢惟賢知賢也雄有膽智技能文武之姿吾宿知之今便以參散騎之選方使少在吾門下知指歸便大用之矣天下之士欲使皆先歷散騎然後出據州郡是吾本意也

張旣稱毋丘興表

雍州刺史張旣表曰河右遐逺喪亂彌久武威當諸郡路通喉轄之要加民夷雜處數有兵難領太守毋丘興到官內撫吏民外懷羌胡卒使柔附爲官效用黃華張進初圖逆亂煽動左右興志气忠烈臨難不顧爲將校民夷陳說禍福言則涕泣於時男女萬口咸懷感激形毀髮亂誓心致命尋率精兵踧脇張掖濟拔領太守杜通西海太守張睦張掖番和驪靬二縣吏民及郡雜胡棄惡諸興興皆安卹使盡力田興每所歷盡竭心力誠國之良吏殿下卽位畱心萬機苟有毫毛之善必有賞錄臣伏緣聖旨指陳其事

趙孔曜薦管輅

安平趙孔曜薦管輅於冀州刺史裴徽曰輅雅性寛大與世無忌仰觀天文則同妙甘公石申俯覽周易則齊思季主今明使君方垂神幽藪畱精九臯輅宜蒙陰和之應得及羽儀之時徽於是辟爲文學從事

三國誌文類卷二十九

欽定四庫全書

三國誌文類卷三十

薦稱

魏

陳羣薦管寧

臣聞王者顯善以消惡故湯舉伊尹不仁者逺伏見徴士北海管寧行爲世表學任人師淸儉足以激濁貞正足以矯時前𨿽徵命禮未優備昔司空荀爽家拜光祿先儒鄭卽授司農若加備禮庶必可致至延西序坐而論道必能昭明古今有益大化

陶丘一等薦管寧【正始二年太僕陶丘一永寧衛尉孟觀侍中孫邕中書侍郎王基薦寧曰】

臣聞龍鳳隱耀應徳而臻明哲潛遁俟時而動是以鸑鷟鳴岐周道隆興四皓爲佐漢帝用康伏見太中大夫管寧應二儀之中和總九徳之純懿含章素質冰潔淵淸虛澹泊與道逍遙娯心黃老遊志六藝升堂入室究其閫奧韜古今於胸懷包道徳之機要中平之際黃巾陸梁華夏傾蕩王綱弛頓遂避時難乘桴越海羈旅遼東三十餘年在幹之姤匿景藏光嘉遁養浩韜韞儒墨潛化傍流暢於殊俗黃初四年髙祖文皇帝疇諮羣公思求俊乂故司徒華歆舉寧應選公車特徵振翼遐裔翻然來翔行遇屯厄遭罹疾病卽拜太中大夫烈祖明皇帝嘉美其徳登爲光祿勲寧疾彌畱未能進道今寧舊疾已瘳行年八十志無衰倦環琽篳門偃息窮巷飯鬻糊口並日而食吟詠詩書不攺其樂困而能通遭難必濟經危蹈險不易其節金聲玉色久而彌彰揆其終始殆天所祚當贊大魏輔亮雍熙衮職有闕羣下屬望昔髙宗刻象營求賢哲周文啟以卜良佐況寧前朝所表名徳已著而久棲遲未時引致非所以奉遵明訓繼成前志也陛下踐阼纂承洪緒聖敬日躋超越周成每發徳音動諮師傅若繼二祖招賢故典賔禮雋邁以廣緝熙濟濟之化侔於前代寧淸髙恬泊擬迹前軌徳行卓絕海內無偶歷觀前世玉帛所命申公枚乘周黨樊英之儔測其淵源覽其淸濁未有厲俗獨行若寧者也誠宜束帛加璧備禮徵聘仍授幾杖延登東序敷陳墳素坐而論道上正璇璣協和皇極下阜羣生彜倫攸敍必有可觀光益大化若寧固執匪石守志箕山追迹洪崖參蹤巢許斯亦聖朝同符唐虞優賢揚歷垂聲千載𨿽出處殊塗俯仰異體至於興治美俗其揆一也於是特具安車蒲輪束帛加璧聘焉

桓範薦徐宣

臣聞帝王用人度世授才爭奪之時以策略爲先分定之後以忠義爲首故晉文行舅犯之計而賞雍季之言髙祖用陳平之智而托後於周勃也竊見尙書徐宣體忠厚之行秉直亮之性淸雅持立不拘世俗確然難動有社稷之節歷位州郡所在稱職今僕射缺宣行掌後事腹心任重莫宜宣者帝遂以宣爲左僕射

盧欽稱徐邈

徐公志髙行潔才博气猛其施之也髙而不狷潔而不介博而守約猛而能寛聖人以淸爲難而徐公之所易也或問欽徐公當武帝之時人以爲通自在涼州及還京師人以爲介何也欽答曰往者毛孝先崔季珪等用事貴淸素之士於時皆變易車服以求名髙而徐公不攺其常故人以爲通比來天下奢靡轉相仿效而徐公雅尙自若不與俗同故前日之通乃今日之介也是世之人無常而徐公之有常也

蜀

秦宓奏記劉焉薦任定祖【字子勅廣漢緜竹人少有才學州郡辟命稱疾不往奏記州牧劉焉薦儒士任定祖】

昔百里蹇叔以耆艾而定策甘羅子奇以童冠而立功故書美黃髮而易稱顏淵固知選士用能不拘長幼明矣乃者以來海內察舉率多英雋而遺舊齒眾論不齊異同相半此乃承平之翔步非亂世之急務也夫欲救危撫亂修已以安人則宜卓犖超倫與時殊趣震驚鄰國駭動四方上當天心下合人意天人旣和內省不疚𨿽遭凶亂何憂何懼昔楚葉公好龍神龍下之好僞徹天何況於眞今處士任安仁義直道流名四逺如今見察則一州斯服昔湯舉伊尹不仁者逺何武貢二龔雙名竹帛故貪尋常之髙而忽萬仞之嵩樂面前之飾而忘天下之譽斯誠往古之所重愼也甫欲鑿石索玉剖蚌求珠今乃隨和炳然有如皎日復何疑哉誠知晝不操燭日有餘光但愚情區區貪陳所見

彭羕薦秦宓【字永年廣漢人薦同郡秦子勅於太守許靖曰】

昔髙宗夢傅說周文求呂尙爰及漢祖納食其於布衣此乃帝王之所以倡業垂統緝熙厥功也今明府稽古皇極允執神靈體公劉之徳行勿翦之惠淸廟之作於是乎始褒貶之義於是乎興然而六翮未之備也伏見處士緜竹秦宓膺山甫之徳履雋生之直枕石潄流吟詠溫袍偃息於仁義之途恬淡於浩然之域髙槪節行守眞不虧𨿽古人潛遁蔑以加旃若明府能招致此人必有忠讜落落之譽丰功厚利建迹之勲然後紀功於王府飛聲於來世不亦美哉

桓溫薦譙秀【秀性淸淨不交於世知將大亂預絕人事從兄弟及諸親裏不與相見州郡辟命及李雄盜蜀安車徵秀又雄叔父驤驤子壽辟命皆不應常衣鹿皮躬耕山藪永和三年安西將軍桓溫平蜀表薦秀曰】

臣聞大朴旣虧則髙尙之標顯道喪時昏則忠貞之義彰故有洗耳投淵以振邈之風亦有秉心矯迹以惇在三之節是以上代之君莫不崇重斯軌所以篤俗訓民靜一流競伏惟大晉應符禦世運無常通時有屯蹇神州丘墟三方圮裂兔罝絕響於中林白駒無聞於空谷斯有識之所悼心大雅之所嘆息者也陛下聖徳嗣興方恢天緒臣昔奉役有事西土鯨鯢旣縣思宣大化訪諸故老搜揚潛逸庶武羅於羿浞之墟想王蠋於亡齊之境竊聞巴西譙秀植操貞固抱徳肥遁揚淸渭波於時皇極遘道消之防羣黎蹈顚沛之艱中華有顧瞻之哀幽谷無遷喬之望凶命屢招姦威仍偪身寄虎吻危同朝露而能抗節玉立誓不降辱杜門絕迹不面僞庭進兒龔勝亡身之禍退無薛方詭對之譏𨿽園綺之棲商洛管寧之黙遼海方之於秀殆無以過於今西土以爲美談夫旌徳禮賢化道之所先崇表殊節聖哲之上務方今六合未康豺狼當路遺黎偸薄義聲弗聞益宜振起道義之徒以惇流遁之若秀防蒲帛之徵足以鎭靜頹風軌訓囂俗幽遐仰流九服知化矣吳

周昭稱步隲等書【穎川周昭著書稱步隲及嚴畯等曰】

古今賢士大夫所以失名喪身傾家害國者其由非一也然要其大歸總其常患四者而已急論議一也爭名勢二也重朋黨三也務欲速四也急論議則傷人爭名勢則敗友重朋黨則蔽主務欲速則失徳此四者不除未有能全也當世君子能不然者亦比有之豈獨古人乎然論其絕異未若顧豫章諸葛使君步丞相嚴衞尉張奮威之爲美也論語言夫子循循然善誘人又曰成人之美不成人之惡豫章有之矣望之儼然卽之也溫聽其言也厲使君體之矣恭而安威而不猛丞相履之矣學不求祿心無苟得衞尉奮威蹈之矣此五君者𨿽徳實有差輕重不同至於趨舎大檢不犯四者俱一揆也昔丁諝出於孤家吾粲由於牧豎豫章揚其善以並陸全之列是以人無幽滯而風俗厚焉使君丞相衞尉三君昔以布衣俱相友善諸論者因各敍其優劣初先衛尉次丞相而後有使君也其後並事明主經營世務出處之才有不同先後之名須反其初此世常人所決勤薄也至於三君分好卒無虧損豈非古人交哉又魯橫江昔仗萬兵屯據陸口當世之美業也能與不能孰不願焉而橫江旣亡衞尉應其選自以才非將帥深辭固讓終於不就後徙九列遷典八座榮不足以自曜祿不足以自奉至於二君皆位爲上將窮富極貴衛尉旣無求欲二君又不稱薦各守所志保其名好孔子曰君子矜而不爭羣而不黨斯有風矣又奮威之名亦三君之次也當一方之戌受上將之任與使君丞相不異也然歷國事論功勞實有先後故爵位之榮殊焉而奮威將處此決能明其部分心無失道之欲事無充詘之求每升朝堂循禮而動辭气謇謇罔不惟忠叔嗣𨿽親貴言憂其敗蔡文至𨿽疏賤談稱其賢女配太子受禮若弔慷慨之趣惟篤人物成敗得失皆如所慮可謂守道見機好古之士也若乃經國家當軍旅於馳騖之際立霸王之功此五者未爲過人至於純粹履道求不苟得升降當世保全名行邈然絕俗實有所師故麤論其事以示後之君子

三國誌文類卷三十

欽定四庫全書

三國誌文類卷三十一

勸說

魏

荀彧勸太祖定兗州【彧字文若初去袁紹從太祖太祖大悅曰吾之子房也以爲司馬太祖徵陶謙任彧畱事防張邈以兗州反潛迎呂布兗州諸城皆應布太祖自徐州還擊布布東走太祖軍乘氏大饑人相食陶謙死太祖欲遂取徐州還乃定布彧勸太祖曰】

晉髙祖保關中光武據河內皆深根固本以制天下進足以勝敵退足以堅守故𨿽有困敗而終濟大業將軍本以兗州首事平山東之難百姓無不歸心悅服且河濟天下之要地也今𨿽殘壞猶易以自保是亦將軍之關中河內也不可以不先定今巳破李封薛蘭若分兵東擊陳宮宮必不敢西顧以其間勒兵收熟麥約食畜谷一舉而布可破也破布然後南結揚州共討袁術以臨淮泗若捨布而東多畱兵則不足用少畱兵則民皆保城不得樵采布乘虛冦暴民心益危惟鄄城範衛可全其餘非己之有是無兗州也若徐州不定將軍當安所歸乎且陶謙𨿽死徐州未易亡也彼懲往年之敗將懼而結親相爲表裏今東方皆以收麥必堅壁淸野以待將軍將軍攻之不拔略之無獲不出十日則十萬之眾未戰而自困耳前討徐州威罰實行其子弟念父兄之恥必人自爲守無降心就能破之尙不可有也夫事固有棄此取彼者以大易小可也以安易危可也權一時之勢不患本之不固可也今三者莫利願將軍熟慮之太祖乃止大收麥復與布戰分兵平諸縣布敗走兗州遂平

又勸太祖迎漢帝【建安元年太祖擊破黃巾漢獻帝自河東還洛陽太祖議奉迎都許彧以山東未平韓暹楊奉新將天子到洛陽北連張楊未可卒制彧勸太祖辭曰】

昔髙祖東伐爲義帝縞素而天下歸心自天子播越將軍首唱義兵徒以山東擾亂未能逺赴關右然猶分遣將帥防險通使𨿽禦難於外乃心無不在王室是將軍匡天下之素志也今車駕旋軫義士有存本之思百姓感舊而增哀誠因此時奉主上以從民望大順也秉至公以服雄傑大略也扶宏義以致英雋大徳也天下𨿽有逆節必不能爲累明矣韓暹楊奉其敢爲害若不時定四方生心後𨿽慮之無及太祖遂至洛陽奉迎天子都許

荀攸等勸太祖進魏公授九錫【建安十八年天子策命曹公爲魏公加九錫令曰夫授九錫廣開土宇周公其人也漢之異姓八王者與髙祖俱起布衣剏定王業其功至大吾何可比之前後三讓於是謝亭侯荀攸等勸進】

自古三代胙臣以土受命中興封秩輔佐皆所以褒功賞徳爲國藩衛也往者天下崩亂羣凶豪起顚越跋扈之險不可忍言明公奮身出命以徇其難誅二袁簒盜之逆滅黃巾賊亂之類殄夷首逆芟撥荒穢沐浴霜露二十餘年書契巳來未有若此功者昔周公承文武之迹受巳成之業髙枕墨筆拱揖羣後商奄之勤不過二年呂望因三分有二之形據八百諸侯之勢暫把旄鉞一時指麾然皆大啟土宇跨州兼國周公八子並爲侯伯白牡騂剛郊祀天地典防備物擬則王室榮章寵盛如此之也迨至漢興佐命之臣張耳吳芮其功至薄亦連城開地南面稱孤此皆明君達主行之於上賢臣聖宰受之於下三代令典漢帝明制今比勞則周呂逸計功則張吳微論制則齊魯重言地則長沙多然則魏國之封九錫之榮況於舊賞猶懷玉而被褐也且列侯諸將幸攀龍驥得竊微勞佩紫懷黃蓋以百數亦將因此傳之萬世而明公獨辭賞於上將使其下懷不自安上違聖朝歡心下失冠帶至望忘輔弼之大業信匹夫之細行攸等所大懼也於是公勅外爲章但受魏郡攸等復曰伏見魏國初封聖朝發慮稽謀羣寮然後防命而明公久違上指不卽大禮今旣防奉詔命副順眾望又欲辭多當少讓九受一是猶漢朝之賞不行而攸等之請未許也昔齊魯之封奄有東海疆域井賦四百萬家基隆業廣易以立功故能成翼戴之勲立一匡之績今魏國𨿽有十郡之名猶減於曲阜計其戶數不能參半以藩衛王室立垣樹屏猶未足也且聖上覽亡秦無補之禍懲曩日震蕩之艱托建忠賢廢墜是爲願明公恭承帝命無或拒違公乃受命

田丰說袁紹【紹與曹公相持於官渡丰說曰】

曹公善用兵變化無方眾𨿽少未可輕也不如以久持之將軍據山河之固擁四州之眾外結英雄內修農戰然後簡其精銳分爲奇兵乘虛疊出以擾河南救右則擊其左救左則擊其右使敵疲於奔命民不得安業我未勞而彼巳困不及二年可坐克也今釋廟勝之防而決成敗於一戰若不是志悔無及也紹不從

傅巽說劉琮歸太祖【越嵩及東曹掾傅巽等說琮歸太祖琮曰今與諸君據全楚之地守先君之業以觀天下何爲不可乎巽對曰】

逆順有大體彊弱有定勢以人臣而拒人主逆也以新造之楚而禦國家其勢弗當也以劉備而敵曹公又弗當也三者皆短欲以抗王兵之鋒必亡之道也將軍自料何與劉備琮曰吾不若也巽曰誠以劉備不足禦曹公乎則𨿽保楚地不足以自存也誠以劉備足禦曹公乎則備不爲將軍下也願將軍勿疑

閻忠說皇甫嵩【中平元年車騎將軍皇甫嵩旣破黃巾威震天下閻忠時罷信都令而說嵩曰】

夫難得而易失者時也時至而不旋踵者機也故聖人常順時而動智者必因機以發今將軍遭難得之運蹈易解之機而殘運不撫臨機不發將何以享大名乎嵩曰何爲也忠曰天道無親百姓與能故有髙人之功者不受庸主之賞今將軍授鉞於初春收功於末冬兵動若神謀不再計旬月之間神兵電掃攻堅易於折枯摧敵甚於湯雪九州席捲屠三十六萬方夷黃巾之師除邪害之患或封戶刻石南向以報徳威震本朝風馳海外是以羣雄回首百姓企踵𨿽湯武之舉未有髙於將軍者身建髙人之功北面以事庸主將何以圖安嵩曰心不忘忠何爲不安忠曰不然昔韓信不忍一飱之遇而棄二分之利拒蒯通之忠忽鼎跱之勢利劍巳揣其喉乃嘆息而悔所以見烹於兒女也今主勢弱於劉項將軍權重於淮陰指麾可以振風雲叱吒足以興雷電赫然奮發因危抵頺崇恩以綏前附振武以臨後服徴冀方之士動七州之眾羽檄先馳於前大軍震響於後蹈迹漳河飲馬孟津舉天网以网羅京都誅閹官之罪除羣怨之積忿解久危之倒懸如此則攻守無堅城不招必影從𨿽兒童可使奮空拳以致力女子可使其褰裳以用命況勵智能之士因風之勢則大功不足合八方不足同也功業巳就天下以順乃燎於上帝告以天命混濟六合南面以制移神器於己家推亡漢以定祚實神機之至決風發之良時也夫木朽不雕世衰難佐將軍𨿽欲委忠難佐之朝雕畫朽敗之木猶逆阪而走丸必不可也方今權官羣居同惡如市主上不自由詔命出左右如有至聰不察機事不先必嬰後悔亦無及矣嵩不從忠乃亡去

三國誌文類卷三十一

欽定四庫全書

三國誌文類卷三十二

勸說

魏

王朗勸文帝育民省刑

兵起已來三十餘年四海蕩覆萬國殄瘁賴先王芟除冦賊扶育孤弱遂令華夏復有綱紀鳩集兆民於玆魏土使封鄙之內雞鳴犬吠達於四境蒸庶欣欣喜遇升平今遠方之冠未賓兵戎之役未息誠令復除足以懷遠人良宰足以宣徳澤阡陌咸修四民殷熾必復過於曩時而富於平日矣易稱勅法書著祥刑一人有慶兆民賴之愼法獄之謂也昔曹相國以獄市爲寄路溫舒疾治獄之吏夫治獄者得其情則無寃死之囚丁壯者得盡地力則無饑饉之民窮老者得仰食倉廩則無餒餓之殍嫁娶以時則男女無怨曠之恨胎養必全則孕者無自傷之哀新生必復則孩者無不自育之累壯而後役則幼者無離家之思二毛不戎則老者無頓伏之患醫藥以療其疾寛繇以樂其業威罰以抑其彊恩仁以濟其弱賑貸以贍其乏十年之後旣笄者必盈巷二十年之後勝兵者必滿野矣

程昱說太祖無居鄴【字仲徳太祖與呂布戰於濮陽數不利乃各引去於是袁紹使人說太祖連和欲使太祖遣家居鄴太祖新失兗州軍食盡將許之時昱引見言曰】

昔田橫齊之世族兄弟三人更王據千里之齊擁百萬之眾與諸侯並南面稱孤旣而髙祖得天下而橫顧爲降虜當此之時橫豈可爲心哉太祖曰然此誠丈夫之至辱也昱曰昱愚不識大防以爲將軍之志不如田橫田橫齊一壯士耳猶羞爲髙祖臣今聞將軍欲遣家往鄴將北面而事袁紹夫以將軍之聰明神武而反不羞爲袁紹之下竊爲將軍恥之

又料孫權不殺劉備

太祖徵荊州劉備奔吳論者以爲孫權必殺備昱料之曰孫權新在位未爲海內所憚曹公無敵於天下初舉荊州威震江表權𨿽有謀不能獨當也劉備有英名關羽張飛皆萬人之敵也權必資之以禦我難解勢分備資以成又不可得而殺也權果多與備兵以禦太祖

郭嘉料孫防必死於匹夫之手

孫策轉鬭千里盡有江東聞太祖與袁紹相持於官渡將渡江北襲許眾聞皆懼嘉料之曰防新並江東所誅皆英豪雄傑能得人死力者也然防輕而無備𨿽有百萬之眾無異於獨行中原也若刺客伏起一人之敵耳以吾觀之必死於匹夫之手防臨江未濟果爲許貢客所殺

劉曄勸曹操伐蜀【時太祖徵張魯漢中平曄進曰】

明公以步卒五千將誅董卓北破袁紹南徵劉表九州百郡十並其八威震天下勢慴海外今舉漢中蜀人望風破膽失守推此而前蜀可傳檄而定劉備人傑也有度而遲得蜀日淺蜀人未恃也今舉漢中蜀人震恐其勢自傾以公之神明因其傾而壓之無不克也若小緩之諸葛亮明於治而爲相關羽張飛勇冠三軍而爲將蜀民旣定據險守要則不可犯矣今不取必爲後憂太祖不從

劉放說王松歸太祖【字子棄遭世大亂時漁陽王松據其土放往依之太祖克冀州放說松曰】

往者董卓作逆英雄並起阻兵擅命人自封殖惟曹公能拔拯危亂翼戴天子奉辭伐罪所向必克以二袁之彊守則淮南冰消戰則官渡大敗乘勝席捲將淸河朔威刑旣合大勢巳見速至者漸福後服者先亡此乃不俟終日馳騖之時也昔黥布棄南面之尊仗劍歸漢誠識廢興之理審去就之分也將軍宜投身委命厚自結納松然之

賈逵勸孫資應命【字梁道時太祖辟資會兄爲鄕人所害資手刄報仇乃將家屬辟地河東故遂不應命尋復爲本郡所命以疾辭友人河東賈逵謂資曰】

足下抱逸羣之才值舊邦傾覆主將殷勤千里延頸且崇古賢桑梓之義而久盤桓拒違君命斯由曜和璧於秦王之庭而塞以連城之價耳竊爲足下不取也資感其言遂往應之

蜀

諸葛亮說孫權【時亮與徐庶並爲曹公所追破獲庶母庶辭先主而遂詣曹公亮曰事急矣請奉命求救於孫將軍時權擁兵在柴桑觀望成敗亮說曰】

海內大亂將軍起兵據有江東劉豫州亦收眾漢南與曹操並爭天下今操芟夷大難略巳平矣遂破荊州威震四海英雄無所用武故豫州遁逃至此將軍量力而處之若能以吳越之眾與中國抗衡不如早與之絕若不能當何不案兵束甲北面而事之今將軍外托服從之名而內懷猶豫之計事急而不斷禍至無日矣權曰苟如君言劉豫州何不遂事之乎亮曰田橫齊之壯士耳猶守義不辱況劉豫州王室之冑英才蓋世眾士慕仰若水之歸海若事之不濟此乃天也安能復爲之下乎權勃然曰吾不能舉全吳之地十萬之眾受制於人吾計決矣非劉豫州莫可以當曹操者然豫州新敗之後安能抗此難乎亮曰豫州軍𨿽敗於長阪今戰士還者及關羽水軍精甲萬人劉琦合江夏戰士亦不下萬人曹操之眾遠來疲獘聞追豫州輕騎一日一夜行三百餘里此所謂彊弩之末勢不能穿魯縞者也故兵法忌之曰必蹶上將軍且北方之人不習水戰又荊州之民附操者偪兵勢耳非心服也今將軍誠能命猛將統兵數萬與豫州恊規同力破操軍必矣操軍破必北還如此則荊吳之勢彊鼎足之形成矣成敗之機在於今日權大悅卽遣周瑜程普魯肅等水軍三萬隨亮詣先主並力拒曹公

龎統說劉備【字士元先主器之親待亞之諸葛亮與亮並爲軍師中郎將統說備曰】

荊州荒殘人物殫盡東有吳孫北有曹氏鼎足之計難以得志今益州國富民彊戶口百萬四部兵馬所出必具寶貨無求於外今可權借以定大事備曰今之與吾爲水火者曹操也操以急吾以寛操以暴吾以仁操以譎吾以忠每與操反事乃可成耳今以小故而失信義於天下者吾所不取也統曰權變之時固非一道所能定也兼弱攻昧五伯之事逆取順守報之以義事定之後封以大國何負於信今日不取終爲人利耳備遂行姜維說鐘防【時防陰懷異圖維見而知其心謂可搆成擾亂以圖克復也乃詭說防曰】

聞君自淮南己來算無遺防晉道克昌皆君之力今復定蜀威徳振世民髙其功主畏其謀欲以此安歸乎夫韓信不背漢於擾攘以見疑於旣平大夫種不從範蠡於五湖卒伏劍而妄死彼豈闇主愚臣哉利害使之然也今君大功旣立大徳巳著何不法陶朱公泛舟絕迹全功保身登峨嵋之嶺而從赤松逰乎會曰君言遠矣我不能行且爲今之道或未盡於此也維曰其他則君智力之所能無煩於老夫矣由是情好歡甚

吳

魯肅說吳主弔劉表二子

夫荊楚與國鄰接水流順北外帶江漢內阻山陵有金城之固沃野萬里士民殷富若據而有之此帝王之資也今表新亡二子素不輯睦軍中諸將各有彼此加劉備天下梟雄與操有隙寄寓於表表惡其能而不能用也若備與彼恊心上下齊同則宜撫安與結盟好如有離違宜別圖之以濟大事肅請得奉命弔表二子並慰勞其軍中用事者及說備使撫表眾同心一意共治曹操備必喜而從命如其克諧天下可定也今不速往恐爲操所先權卽遣肅行

朱治說孫賁陳安危【字君理時權從兄豫章太守賁女爲曹公子婦及曹公破荊州威震南土賁畏懼欲遣子入質治聞之求往見賁爲陳安危】

治說賁曰破虜將軍昔率義兵入討董卓聲冠中夏義士壯之討逆繼世廓定六郡特以君侯骨肉至親器爲時生故表漢朝剖符大郡兼建將校仍關綜兩府榮冠宗室爲遠近所瞻加討虜聰明神武繼承洪業攬結英雄周濟世務軍眾日盛事業日隆𨿽昔蕭王之在河北無以加也必克成王基應運東南故劉徳遠布腹心求見拯救此天下所共知也前在東聞道路之言云將軍有異趣艮用憮然今曹公阻兵傾覆漢室幼帝流離百姓元元未知所歸而中國蕭條或百里無煙城邑空虛道殣相望士嘆於外婦怨乎室加之以師旅因之以饑饉以此料之豈能越長江與我爭利哉將軍當斯時也而欲背骨肉之親違萬安之計割同气之膚啖虎狼之口爲一女子攺慮易圖失機毫釐差以千里豈不惜哉

三國誌文類卷三十二

欽定四庫全書

三國誌文類卷三十三

對問

魏

髙貴鄕公問諸儒經義

帝幸太學問諸儒曰聖人幽贊神明仰觀俯察始作八卦後聖重之爲六十四立爻以極數凡斯大義罔有不備而夏有連山殷有歸藏周曰周易易之書其故何也易博士淳於俊對曰庖犧因燧皇之圖而制八卦神農演之爲六十四黃帝堯舜通其變三代隨時質文各由其事故易者變易也名曰連山似山出內气連天地也歸藏者萬事莫不歸藏於其中也帝又曰若使包羲因燧皇而作易孔子何以不云燧人氏沒包羲氏作乎俊不能答帝又問曰孔子作彖象鄭作注𨿽聖賢不同其所釋經義一也今彖象不與經文相連而注連之何也俊對曰鄭合彖象於經者欲使學者尋省易了也帝曰若鄭合之於學誠便則孔子曷爲不合以了學者乎俊對曰孔子恐其與文王相亂是以不合此聖人以不合爲謙帝曰若聖人以不合爲謙則鄭何獨不謙耶俊對曰古義宏深聖問奧遠非臣所能詳盡帝又問曰系辭云黃帝堯舜垂衣裳而天下治此包羲神農之世爲無衣裳但聖人化天下何殊異爾耶俊對曰三皇之時人寡而禽獸眾故取其羽皮而天下用足及至黃帝人眾而禽獸寡是以作爲衣裳以濟時變也帝又問乾爲天而復爲金爲玉爲老馬與細物並耶俊對曰聖人取象或遠或近近取諸物遠則天地講易畢復命講尙書帝問曰鄭云稽古同天言堯同於天也王肅云堯順考古道而行之二義不同何者爲是博士庾峻對曰先儒所執各有乖異臣不足以定之然洪範稱三人占從二人之言賈馬及肅皆以爲順考古道以洪範言之肅義爲長帝曰仲尼言惟天爲大惟堯則之堯之大美在乎則天順考古道非其至也今發篇開義以明聖徳而捨其大更稱其細豈作者之意耶俊對曰臣奉遵師說未諭大義至於折中裁之聖思次及四嶽舉鯀帝又問曰夫大人者與天地合其徳與日月合其明思無不周明無不照今王肅云堯意不能明鯀是以試用如此聖人之明有所未盡耶峻對曰𨿽聖人之宏猶有所未盡故禹曰知人則哲惟帝難之然卒能攺授聖賢緝熙庶績亦所以成聖也帝曰夫有始有卒其惟聖人若不能始何以爲聖其言惟帝難之然卒能攺授蓋謂知人聖人所難非不盡之言也經曰知人則哲能官人若堯疑鯀試之九年官人失敍何得謂之聖哲峻對曰臣竊觀經傳聖人行事不能無失是以堯失之四凶周公失之二叔仲尼失之宰予帝曰堯之任鯀九載無成汨陳五行民用昏墊至於仲尼失之宰予言行之間輕重不同也至於周公管蔡之事亦尙書所載皆博士所當通也峻對曰此皆先賢所疑非臣寡見所能究論次及有鰥在下曰虞舜帝問曰當堯之時洪水爲害四凶在朝宜速登賢聖濟斯民之時也舜年在旣立聖徳光明而久不進用何也峻對曰堯咨嗟求賢欲遜巳位嶽曰否徳忝帝位堯復使嶽揚舉仄陋然後薦舜薦舜之本實由於堯此蓋聖人欲盡眾心也帝曰堯旣聞舜而不登用又時忠臣亦不進達乃使嶽揚仄陋而後薦舉非急於用聖卹民之謂也峻對曰非臣愚見所能逮及於是復命講禮記帝問曰太上立徳其次務施報爲治何由而教化各異皆修何政而能致於立徳施而不報乎博士馬照對曰太上立徳謂三皇五帝之世以徳化民其次報施謂三王之世以禮爲治也帝曰二者致化薄厚不同將主有優劣耶時使之然乎照對曰誠由時有朴文故化有薄厚也

蒯良蒯越對劉表

劉表之初爲荊州也江南宗賊盛袁術屯魯陽盡有南陽之眾吳人蘇代領長沙太守貝羽爲華容長各阻兵作亂表初到單馬入宜城而延中廬人蒯良蒯越襄陽人蔡瑁與謀表曰宗賊甚盛而眾不附袁術因之禍今至矣吾欲徴兵恐不集其策安出良曰眾不附者仁不足也附而不治者義不足也苟仁義之道行百姓歸之如水之趨下何患所至之不從而問興兵與防乎表顧問越越曰治平者先仁義治亂者先權謀兵不在多在得人也袁術勇而無斷蘇代貝羽皆武人不足慮宗賊帥多貪暴爲下所患越有所素養者使示之以利必以眾來君誅其無道撫而用之一州之人有樂存之心聞君聖徳必𦇤負而至矣兵集眾附南據江陵北守襄陽荊州八郡可傳檄而定術等𨿽至無能爲也表曰子柔之言雍季之論也異度之計舅犯之謀也遂使越遣人誘宗賊至者五十五人皆斬之襲取其眾

荀彧討袁紹對【袁紹與太祖書其辭悖慢太祖以示彧曰今將討不義而力不敵何如彧有此對】

古之成敗者誠有其才𨿽弱必彊苟非其人𨿽彊亦弱劉項之存亡足以觀矣今與公爭天下者惟袁紹爾紹貌外寛而內忌任人而疑其心公明達不拘惟才所宜此度勝也紹遲重少決失在後機公能斷大事應變無方此謀勝也紹禦軍寛緩法令不立士卒𨿽眾其實難用公法令旣明賞罰必行士卒𨿽寡皆爭致死此武勝也紹慿世資從容飾智以收名譽故士之寡能好問者多歸之公以至仁待人推誠心不爲虛美行巳謹儉而與有功者無所恡惜故天下忠正效實之士咸願爲用此徳勝也夫以四勝輔天子扶義徵伐誰敢不從紹之彊其何能爲太祖悅

賈詡定太子對【時文帝爲五官將而臨菑侯植才名方盛各有黨與有奪宗之議文帝使人問詡自固之術詡對曰】

願將軍恢崇徳度躬素士之業朝夕孜孜不違子道如是而巳文帝從之深自砥礪太祖又嘗屏除左右詡嘿然不對太祖曰與卿言而不答何也詡曰適有所思故不卽對耳太祖曰何思詡曰思袁本初劉景升父子也太祖大笑於是太子遂定

又伐吳蜀對【帝問詡曰吾欲伐不從命以一天下吳蜀何先詡對】

攻取者先兵權建本者尙徳化陛下應期受禪撫臨率土若綏之以文徳而俟其變則平之不難矣吳蜀𨿽蕞爾小國依岨山水劉備有雄才諸葛亮善治國孫權識虛實陸遜見兵勢據險守要泛舟江湖皆難卒謀也用兵之道先勝後戰量敵論將故舉無遺防臣竊料羣臣無備權對𨿽以天威臨之未見萬全之勢也昔舜舞干戚而有苖服臣以爲當今宜先文後武

鐘繇獄詰辭【時毛玠出見黥面反者其妻子沒爲官奴婢玠言曰使天不雨蓋此也太祖遂大怒收玠付獄大理鐘繇詰玠】

自古聖帝明王罪及妻子書云左不共左右不共右予則孥戮女司宼之職男子入於罪女子入於舂槀漢律罪人妻子沒爲奴婢黥面漢法所行黥墨之刑存於古典今眞奴婢祖先有罪𨿽歷百世猶有黥面供官一以寛良民之命二以宥並罪之辜此何以負於神明之意而當致旱案典謀急恆寒若豫恆燠若寛則亢陽所以爲旱玠之吐言以爲寛耶以爲急也急當陰霖何以反旱成湯聖世野無生艸周宣令王旱魃爲虐亢旱以來積三十年歸咎黥面爲相值不衛人伐邢師興而雨罪惡無徴何以應天玠譏謗之言流於下民不悅之聲上聞聖聽玠之吐言勢不獨語時見黥面凡爲防人黥面奴婢所識知邪何緣得見對之嘆言時以語誰見答云何以何日月於何處所事巳發露不得隠欺具以狀對

毛玠獄詰對

臣聞蕭生縊死困於石顯賈子放外讒在絳灌白起賜劍於杜郵晁錯致誅於東市伍員絕命於吳都斯數子者或妬其前或害其後臣垂齠執簡累勤取官職在機近人事所竄屬臣以私無勢不絕語臣以寃無細不理人情滛利爲法所禁法禁於利勢能害之靑蠅橫生爲臣作謗謗臣之人勢不在他昔王叔陳生爭正王廷宣子平理命舉其契是非有宜曲直有所春秋嘉焉是以書之臣不言此無有時人說臣此言必有徴要乞防宣子之辧而求王叔之對若臣以曲聞卽刑之日方之安駟之贈賜劍之來比之重賞之惠謹以狀對

王肅對明帝帝欲不諦【帝嘗問肅曰漢桓時白馬令李云上書言帝者諦也是帝欲不諦當何得不死肅對】

但爲言失逆順之節原其本意皆欲盡心念存補國且帝者之威過於雷霆殺一匹夫無異螻蟻寛而宥之可以示容受切言廣徳宇於天下故臣以爲殺之未必爲是也

又對史遷隠切對【帝問肅曰司馬遷以受刑之故內懷隠切著史紀非貶孝武令人切齒肅對】

司馬遷記事不虛美不隠惡劉向楊雄服其善敍事有良史之才謂之實錄漢武帝聞其述史記取孝景及己本紀覽之於是大怒削而投之於今此兩紀有錄無書後遭李陵事遂下遷蠶室此爲隠切在孝武而不在於史遷也

三國誌文類卷三十三

欽定四庫全書

三國誌文類卷三十四

對問

魏

郭嘉討袁本初對【字奉孝爲司空軍祭酒太祖謂嘉曰本初擁冀州之眾靑並從之地廣兵彊而數爲不遜吾欲討之力不敵如何嘉對曰】

劉項之不敵公所知也漢祖爲智勝項羽𨿽彊終爲所禽嘉竊料之紹有十敗公有十勝𨿽兵彊無能爲也紹繁禮多儀公體任自然此道勝一也紹以逆動公奉順以率天下此義勝二也漢末政失於寛紹以寛濟寛故不懾公糾之以猛而上下知制此治勝三也紹外寛內忌用人而疑之所任惟親戚子弟公外易簡而內機明用人無疑惟才所宜不間遠近此度勝四也紹多謀少決失在後事公防得輒行應變無窮此謀勝五也紹因累世之資髙議揖讓以收名譽士之好言飾外者多歸之公以至心待人推誠而行不爲虛美以儉率下與有功者無所吝士之忠正遠見而有實者皆願爲用此徳勝六也紹見人饑寒卹念之形於顏色其所不見慮或不及也所謂婦人之仁耳公於目前小事時有所忽至於大事與四海接恩之所加皆過其望𨿽所不見慮之所周無不濟也此仁勝七也紹大臣爭權讒言惑亂公禦下以道浸潤不行此明勝八也紹是非不可知公所是進之以禮所不是正之以法此文勝九也紹好爲虛勢不知兵要公以少克眾用兵如神軍人恃之敵人畏之此武勝十也太祖笑曰如卿所言孤何徳以堪之也嘉又曰紹方北擊公孫瓚可因其遠徵東取呂布不先取布若紹爲寇布爲之援此深害也太祖曰然

劉曄伐陳防對【曄字子揚時廬江界有山賊陳防眾數萬臨險守而先時遣偏將致誅莫能禽克太祖問羣下可伐與否咸雲山峻髙而谿谷深隘守易攻難又無之不足爲損得之不足爲益】

防等小豎因亂赴險遂相依爲彊耳非有爵命威信相服也往者偏將資輕而中國未夷故防敢據險以守今天下略定後服先誅夫畏死趨賞愚智所同故廣武君爲韓信畫防謂其威名足以先聲後實而服鄰國也豈況明公之徳東徵西怨先開賞募大兵臨之令宣之日軍門啟而虜自潰矣太祖笑曰卿言近之遂遣猛將在前大將在後至則克防如曄所度

又對無故求降【時孫權遣使求降帝以問曄曄對曰】

權無故求降必內有急權前襲殺關羽取荊州四郡備怒必大興師伐之外有彊寇眾心不安又恐中國乘其釁而伐之故委地求降一以卻中國之兵二則假中國之援以彊其眾而疑敵人權善用兵見防知變其計必出於此今天下三分中國十有其八吳蜀各保一州阻山依水有急相救此小國之利也今還自相攻天亡之也宜大興師徑渡江襲其內蜀攻其外我襲其內吳之亡不出旬月矣吳亡則蜀孤若割吳半蜀固不能久存況蜀得其外我得其內乎帝曰人稱臣降而伐之疑天下欲來者心必以爲懼其一不可孤何不且受吳降而襲蜀之後乎對曰蜀遠吳近又聞中國伐之便還軍不能止也今備巳怒故興兵擊吳聞我伐吳知吳必亡必喜而進與我爭割吳地必不攺計抑怒救吳必然之勢也帝不聽遂受吳降卽拜權爲吳王曄又進曰不可先帝徵伐天下兼其八威震海內陛下受禪卽眞徳合天地聲曁四遠此實然之勢非卑臣頌言也權𨿽有雄才故漢驃騎將軍南昌侯耳官輕勢卑士民有畏中國心不可彊迫與成所謀也不得巳受其降可進其將軍號封十萬戶侯不可卽以爲王也夫王位去天子一階耳其禮秩服禦相亂也彼直爲侯江南士民未有君臣之義也我信其僞降就封殖之崇其位號定其君臣是爲虎傅翼也權旣受王位卻蜀兵之後外盡禮事中國使其國內皆聞之內爲無禮以怒陛下陛下赫然發怒興兵討之乃徐告其民曰我委身事中國不愛珍貨重寶隨時貢獻不敢失臣禮也無故伐我必欲殘我國家俘我民人子女以爲僮僕妾吳民無緣不信其言也信其言而感怒上下同心戰加十倍矣又不從遂卽拜權爲吳王權將陸遜大敗劉備殺其兵八萬餘人備僅以身免權外禮愈卑而內行不順果如曄言

孫資討蜀對【時諸葛亮出在南鄭議者以爲可因大發兵討之帝意亦然以問資資對曰】

昔武皇帝徵南鄭取張魯陽平之役危而後濟又自往拔出夏侯淵軍數言南鄭直爲天獄中斜穀道爲五百里石穴耳言其深險喜出淵軍之辭也又武皇帝聖於用兵察蜀賊棲於山巖視吳虜竄於江湖皆撓而避之不責將士之力不爭一朝之忿誠所謂見勝而戰知難而退也今若進軍就南鄭討亮道旣險阻計用精兵又轉運鎭守南方四州遏禦水賊凡用十五六萬人必當復更有所發興天下騷動費力廣大此誠陛下所宜深慮夫守戰之力力役參倍但以今日見兵分命大將據諸要險威足以震懾彊寇鎭靜疆埸將士虎睡百姓無事數年之間中國日盛吳蜀二虜必自罷獘【帝由是止】伐吳對【時吳人彭綺又舉義江南議者以爲因此伐之必有所克帝問資】

資曰鄱陽宗人前後數有舉義者眾弱謀淺旋輒乖散昔文皇帝嘗密論賊形勢言洞浦殺萬人得船千萬數日間船人復會江陵被圍歷月權裁以千數百兵住東門而其土地無崩解者是有法禁上下相奉持之明驗也以此推綺懼未能爲權腹心大疾也【綺果尋敗亡】

又對明帝萬年後計【資別傳曰帝詔資曰吾年稍長又歷觀書傳中皆嘆息無所不念圖萬年後計莫過使親人廣據職勢兵任又重今射聲校尉缺久欲得親人誰可用者】

資曰陛下思深慮遠誠非愚臣所及書傳所載皆聖聽所究向使漢髙不知平勃能安劉氏孝武不識金霍付屬以事殆不可言文皇帝始召曹眞還時親詔臣以重慮及至晏駕陛下卽阼猶有曹休內外之望賴遭日月禦勒不傾使各守分職纎介不間以此推之親臣貴戚𨿽當據勢握兵宜使輕重素定若諸侯典兵力均衡平寵齊愛等則不相爲服不相爲服則意有異同今五營所領見兵常不過數百選授校尉如其輩類爲有儔匹至於重大之任能有所維綱者宜以聖恩簡擇如平勃金霍劉章等一二人漸殊其威重使相鎭固於事爲善帝曰然如卿言當爲吾遠慮所圖今日可參平勃侔金藿雙劉章者其誰哉資曰臣聞知人則哲惟帝難之唐虞之聖凡所進用明試以功陳平初事漢祖絳灌等謗平有受金盜嫂之罪周勃以吹簫引彊始事髙祖亦未知名也髙祖察其行迹然後知可付以大事霍光給事中二十餘年小心謹愼乃見親信日防夷狄以至孝質直特見擢用左右尙曰妄得一胡兒而重貴之平勃𨿽安漢嗣其終勃被反名平劣自免於呂須之讒上官桀桑羊與霍光爭權防成禍亂此誠知人之不易爲臣之難也又所簡擇當得陛下所親當得陛下所信誠非愚臣之所能識別

杜畿錄寡婦對

畿在郡被書錄寡婦是時他郡或有巳自相配嫁依書皆錄奪啼哭道路畿但取寡者故所送少及趙儼代畿而所送多文帝問畿前君所送何少今何多也畿對曰臣前所錄皆亡者妻今儼送生人婦也帝及左右顧而失色

鄭泰對董卓【字公業少有才略多謀計何進輔政徴用名士以泰爲尙書侍郎加奉車都尉進將誅黃門召董卓爲助泰諫不能用進尋見害卓果專權廢帝關東義兵起卓防議大發兵羣寮咸憚卓莫敢忤防其彊益將難制乃曰夫治在徳不在兵也卓不悅曰如此兵無益耶眾人莫不變容爲泰震栗泰乃詭辭而對曰】

非以無益以山東不足加兵也今山東議欲起兵州郡相連人眾相動非不能也然中國自光武以來無雞鳴狗吠之驚百姓忘戰日久仲尼有言不教民戰是謂棄之𨿽眾不能爲害一也明公自出西州少爲國將閒習軍事數踐戰場名稱當世以此威名民懷懾服二也袁本初公卿子弟生處京師體長婦人張孟卓東平長者坐不窺堂孔公緒能淸談髙論噓枯吹生無軍師之才負霜露之勤臨鋒履刃決敵雌雄皆非明公敵三也察山東之士力能跨馬控勇等孟賁捷齊慶忌信有聊城之守防有良平之謀可任以偏師責以成功未聞有其人者四也就有其人王爵不相加婦姑位不定各恃眾怙力將人人棊跱以觀成敗不肯同心共膽牽徒旅進五也關西諸郡北接上黨太原馮翊扶風安定自頃以來數與胡戰婦女載防挾矛弓負矢況其悍夫以此當山東忘戰之民譬驅羣羊向虎狼其勝可必六也且天下之拳勇今見在者不過並涼匈奴屠各湟中義從八種西羌皆百姓素所畏服而明公權以爲爪牙壯夫震悚況小醜乎七也又明公之將帥皆中表腹心同旅日久自三原狹口以來恩信醇著忠誠可遠任智謀可特使以此當山東解合之虛誕實不相若八也夫戰有三亡以亂攻治者亡以邪攻正者亡以逆攻順者亡今明公秉國政平討夷凶患忠義克立以三徳待於三亡奉辭伐罪誰人敢禦九也東州有鄭康成學該古今儒生之所以集北海邴根矩淸髙直亮羣士之楷式彼諸將若詢其計畫案典校之彊弱燕趙齊梁非不盛終見滅於秦吳楚七國非不眾而不敢逾滎陽況今徳政之赫赫股肱之邦良欲造亂以徼不義者必不相然贊成其凶謀十也若十事少有可采無事徴兵以驚天下使患役之民相聚爲非棄徳恃眾以輕威重卓乃悅

三國誌文類卷三十四

欽定四庫全書

三國誌文類卷三十五

對問

魏

傅嘏伐吳對【孫權死徵南大將軍王昶徵東將軍胡遵鎭南將軍毌立儉等表請徵吳朝廷以三徵計異詔訪尙書傅嘏對曰】

昔夫差勝齊陵晉威行中國不能以免姑蘇之祻齊閔辟兼國開地千里不足以救顚覆之敗有始不必善終古事之明效也孫權自破蜀兼平荊州之後志盈欲滿罪戮忠良誅及嗣元凶已極相國宣文侯先識取亂侮亡之義深建宏圖大舉之防今權已死托孤於諸葛恪若矯權苛暴蠲其虐政民免酷烈偸安新惠外內齊慮有同舟之懼𨿽不能終自保完猶足以延期挺命於深江之表矣昶等或欲泛舟徑渡橫行江表收民略地因糧於宼或欲四道並進臨之以武誘間防貳待其崩壞或欲進軍大佃偪其項領積谷觀釁相時而動凡此三者皆取賊之常計也然施之當機則功名成立苟不應節必貽後患自治兵以來出入三載非掩襲之軍也賊喪元帥利存退守若撰飾舟楫羅船津要堅城淸野以防卒攻橫行之計殆難必施賊之爲宼防六十年君臣僞立吉凶同患若恪蠲其獘天去其疾崩潰之應不可卒待今邊壤之守與賊相遠賊設羅落又持重密間諜不行耳目無聞夫軍無耳目校察未詳而舉大眾以臨巨險此爲希幸徼功先戰而後求勝非全軍之長防也惟有進軍大佃最差完牢可詔昶遵等擇地居險審所錯置及令三方一時前守奪其肥壤使還耕塉土一也兵出民表寇鈔不犯二也招懷近路降附日至三也羅落遠設間構不來四也賊退其守羅落必淺佃作易之五也坐食積谷士不運輸六也釁隙時聞討襲速決七也凡此七者軍事之急務也不據則賊擅便資據之則利歸於國不可不察也夫屯壘相逼形勢已交智勇得陳巧拙俱用防之而知得失之計角之而知有餘不足虜之情僞將焉所逃夫以小敵大則役煩力竭以貧敵富則斂重財匱故敵逸能勞之飽能饑之此之謂也然後盛眾厲兵以震之參惠倍賞以招之多方廣似以疑之由不虞之道以間其不戒比及三年左提右挈虜必冰散瓦解安受其獘可坐算而得也昔漢氏歷世常患匈奴朝臣謀士早朝宴罷介冑之將則陳徵伐搢紳之徒咸言和親勇奮之士思展搏噬故樊噲願以十萬之眾橫行匃奴季布面折其短李信求以二十萬獨舉楚人而果辱秦軍今諸將有陳越江陵險獨步虜廷卽亦向時之類也以陛下聖徳輔相忠賢法明士練措計於全勝之地振長防以禦之虜之奔潰必然之數故兵法曰屈人之兵而非戰也拔人之城而非攻也若釋廟勝必然之理而行萬一不必全之路誠愚臣之所慮也故謂大佃而偪之計最長時不從嘏言其年十一月詔昶等徵吳五年正月諸葛恪拒戰大破眾軍於東關

陳羣肉刑對【時太祖令議復肉刑羣對曰】

臣父紀以爲漢除肉刑而增加笞本興仁惻而死者更眾所謂名輕而實重者也名輕則易犯實重則傷民書曰惟敬五刑以成三徳易著劓刖滅趾之法所以輔政助教懲惡息殺也且殺人償死合於古制至於傷人或殘毀其體而裁剪毛髮非其理也若用古刑使滛者下蠶室盜者刖其足則永無滛放穿窬之姦矣夫三千之屬𨿽未可悉復若斯數者時之所患宜先施用漢律所殺殊死之罪仁所不及也其餘逮死者可以刑殺如此則所以刑之與所生之足以相貿矣今以笞死之法易不殺之刑是重人支體而輕人軀命也

盧毓舉才對【明帝時防司徒缺毓舉處士管寧帝不能用更問其次毓對曰】

惇篤至行則太中大夫韓曁亮直淸方則司校尉崔林貞固純粹則太常常林帝乃用曁毓於人及選舉先舉性行而後言才黃門李丰嘗以問毓毓曰才所以爲善也故大才成大善小才成小善今稱之有才而不能爲善是才不中器也丰等服其言

和洽時風不至對【太和中散騎常侍髙堂隆奏時風不至而有休廢之气必有司不勤職事以失天常也詔書謙虛引咎博諮異同洽乃對】

洽以爲民稀耕少浮食者多國以民爲本民以谷爲命故廢一時之農則失育命之本是以先王務蠲煩費以專耕農自春夏已來民窮於役農業有廢百姓囂然時風不至未必不由此也消復之術莫大於節儉太祖建立洪業奉師徒之費供軍賞之用吏士丰於資食倉庫衍於谷帛由不飾無用之宮絕浮華之費方今之要固在息省勞煩之役損除他余之務以爲軍戎之儲三邊守禦宜在備豫料賊虛實蓄士養眾算廟勝之防明攻取之謀詳詢眾庶以求厥中若謀不素定輕弱小敵軍人數舉舉而無庸所謂悅武無震古人之誡也

髙堂隆對崇華殿災【崇華殿災詔問隆此何咎於禮寧有所禳之義乎】

夫災變之發皆所以明教誡也惟率禮修徳可以勝之易傳曰上不儉下不節孽火燒其室又曰君髙其臺天火爲災此人君苟飾宮室不知百姓空竭故天應之以旱火從髙殿起也上天降鑑故譴告陛下陛下宜增崇人道以答天意昔太戊有桑谷生於朝武丁有雊雉登於鼎皆聞災恐懼側身修徳三年之後遠夷朝貢故號曰中宗髙宗此則前代之明鑑也今案舊占災火之發皆以臺榭宮室爲誡然今宮室之所以充廣者實由宮人猥多之故宜簡擇畱其淑懿如周之制罷省其餘此則祖已之所以訓髙宗髙宗之所以享遠號也詔問隆吾聞漢武帝時柏梁災而大起宮殿以厭之其義云何隆對曰臣聞西京柏梁旣災越巫陳方建章是經以厭火祥乃夷越之巫所爲非聖賢之明訓也五行志曰柏梁災其後有江充巫蠱也衞太子事如志之言越巫建章無所厭也孔子曰災者修類應行精祲相感以戒人君是以聖主覩災責躬退而修徳以消復之今宜罷散民役宮室之制務從約節內足以待風雨外足以講禮義淸埽所災之處不敢於此有所立作萐莆嘉禾必生此地以報陛下防恭之徳豈可疲民之力竭民之財實非所以致符瑞而懷遠人也帝遂復崇華時郡國有九龍見故攺曰九龍殿

又對鵲巢淩霄闕

詩云惟鵲有巢惟鳩居之今興宮室起淩霄闕而鵲巢之此宮室未成身不得居之象也天意若曰宮室未成將有他姓制禦之斯乃上天之戒也夫天道無親惟與善人不可不深防不可不深慮夏商之季皆繼體也不欽承上天之明命惟讒謟是從廢徳適欲故其亡也忽焉太戊武丁覩災竦懼祗承天戒故其興也勃焉今若休罷百役儉以足用增崇徳政動遵帝則除普天之所患興兆民之所利三王可四五帝可六豈惟殷宗轉禍爲福而已哉臣備腹心苟可以繁祉聖躬安存社稷臣𨿽灰身破族猶生之年也豈憚忤逆之災而令陛下不聞至言乎於是帝攺容動色

王基伐吳對

夫兵動而無功則威名折於外財用窮於內故必全而後用也若不資通川聚糧水戰之備則𨿽積兵江內無必渡之勢矣今江陵有沮漳二水灌漑膏腴之田以千數安陸左右陂池沃衍若水陸並農以實軍資然後引兵詣江陵夷陵分據夏口順沮漳資水浮谷而下賊知官兵有經久之勢則拒天誅者意沮而向王化者益固然後率合蠻夷以攻其內精卒勁兵以討其外則夏口以上必拔而江外之郡不守如此吳蜀之交絕交絕而吳禽矣不然兵出之利未可必矣

三國誌文類卷三十五

欽定四庫全書

三國誌文類卷三十六

對問

蜀

諸葛亮對先主問計【先主見亮屛人曰漢室傾頹姦臣竊命主上防塵孤不度徳量力欲信大義於天下而智術淺短遂用猖獗至於今日然志猶未已君謂訃將安出亮答曰】

自董卓已來豪傑並起跨州連郡者不可勝數曹操比於袁紹則名微而眾寡然操遂能克紹以弱爲彊者非惟天時抑亦人謀也今操已擁百萬之眾挾天子以令諸侯此誠不可與爭鋒孫權據有江東已歷三世國險而民附賢能爲之用此可與爲援而不可圖也荊州北據漢沔利盡南海東連吳會西通巴蜀此用武之國而其王不能守此殆天所以資將軍將軍豈有意乎益州險塞沃野千里天府之土髙祖因之以成帝業劉璋闇弱張魯在北民殷國富而不知存卹智能之士思得明君將軍旣帝室之冑信義著於四海摠覽英雄思賢如渴若跨有荊益保其巖阻西和諸戎南撫夷越外結好孫權內修政理天下有變則命一上將將荊州之軍以向宛洛將軍身率益州之眾以出秦川百姓孰敢不簞食壺漿以迎將軍者乎誠如是則霸業可成漢室可興矣先主曰善於是與亮情好日密

龎統稱才對【統性好人倫勤於長養每所稱述多過其才時人怪而問之統對曰】

當今天下大亂雅道淩遲善人少而惡人多方欲興風俗長道業不美其譚卽聲名不足慕企不足慕企而爲善者少矣今拔十失五猶得其半而可以崇邁世教使有志者自勵不亦可乎

秦宓對或問自比巢許四皓【或謂宓曰足下欲自比於巢許四皓何故揚文藻見瓌穎乎宓對曰】

僕文不能盡言言不能盡意何文藻之有揚乎昔孔子三見哀公言成七卷事蓋有不可嘿嘿也接輿行且歌論家以光篇漁父詠滄浪賢者以燿章此二人者非有欲於時者也夫虎生而文炳鳳生而五色豈以五采自飾畫哉天性自然也蓋河洛由文興六經由文起君子懿文徳采藻其何傷以僕之愚猶恥革子成之誤況賢於已者乎

對夏侯纂【先主旣定益州廣漢太守夏侯纂請宓爲師友祭酒領五官掾稱曰仲父宓稱疾臥在茅舍纂將功曹古朴主簿王普廚膳卽宓第宴談宓臥如故纂問朴曰至於貴州飬生之具實絕余州矣不知士人何如余州也朴對曰乃自先漢已來其爵位者不如余州耳至於著作爲世師式不負於余州也嚴君平見黃老作指歸揚雄見易作太見論語作法言司馬相如爲武帝制封禪之文於今天下所共聞也纂曰仲父何如宓以簿擊頰曰願明府勿以仲父之言假於小艸民請爲明府陳其本紀】

蜀有汶阜之山江出其腹帝以防昌神以建福故能沃野千里淮濟四瀆江爲其首此其一也禹生石紐今之汶山郡是也昔堯遭洪水鯀所不治禹疏江決河東注於海爲民除害生民以來功莫先者此其二也天帝布治房心決政參伐參伐則益州分野三皇乘祗車出谷口今之斜谷是也此便鄙州之阡陌明府以雅意論之何若於天下乎

又對張溫【吳遣張溫聘蜀宓有此對】

溫問曰君學乎宓曰五尺童子皆學何必小人溫復問曰天有頭乎宓曰有之溫曰在何方也宓曰在西方詩曰乃眷西顧以此推之頭在西方溫曰天有耳乎宓曰天處髙而聽卑詩云鶴鳴九臯聲聞於天若其無耳何以聽之溫曰天有足乎宓曰有詩雲天步艱難之子不猶若其無足何以步之溫曰天有姓乎宓曰有溫曰何姓宓曰姓劉溫曰何以知之答曰天子姓劉故以此知之溫曰日生於東乎宓曰𨿽生於東而沒於西答問如響應聲而出於是溫大敬服宓之文辯皆此類也李恢代鄧方對【時庲降都督鄧方卒先主問恢誰可代者恢對曰】

人之才能各有長短故孔子曰其使人也器之且夫明主在上則臣下盡情是以先零之役趙充國曰莫若老臣臣竊不自量惟陛下察之先主笑曰孤之本意亦已在卿矣遂以恢爲庲降都督使持節領交州刺史住平夷縣

吳

趙咨對魏帝吳王狀【遣都尉趙咨使魏魏帝問曰吳王何等主也咨對曰】

帝問曰吳王何等主也咨對曰聰明仁智雄略之主也帝問其狀咨曰納魯肅於凡品是其聰也拔呂防於行陣是其明也獲於禁而不害是其仁也取荊州而兵不血刃是其智也據三州虎視於天下是其雄也屈身於陛下是其略也

又答嘲

魏文帝嘲咨曰吳主頗知學乎咨曰吳王浮江萬艘帯甲百萬任賢使能志存經略𨿽有餘閒博覽書傳歷史籍采奇異不效書生尋章摘句而已帝曰吳可徵不咨對曰大國有徵伐之兵小國有備禦之固又曰吳難魏否咨曰帶甲百萬江漢爲池何難之有帝問曰吳如大夫者防人咨曰聰明特達者八九十人如臣之比車載斗量不可勝數咨頻載使北人敬異權聞而嘉之拜騎都尉咨言曰觀北方終不能守盟今日之計朝廷承漢四百之際應東南之運宜攺年號正服色以應天順民權納之

魯肅對吳主佐桓文之功【字子敬權因議曰今漢室傾危四方云擾孤承父兄餘業思有桓文之功君旣惠顧何以佐之肅對曰】

昔髙帝區區欲尊事義帝而不獲者以項羽爲害也今之曹操猶昔項羽將軍何由得爲桓文乎肅竊料之漢室不可復興曹操不可卒除爲將軍計惟有鼎足江東以觀天下之釁規模如此亦自無嫌何者北方誠多務也因其多務勦除黃祖進伐劉表竟長江所極據而有之然後建號帝王以圖天下此髙帝之業也權曰今盡力一方冀以輔漢耳此言非所及也

朱育對濮陽興【防稽典錄曰孫亮時有山陰朱育仕郡門下書佐太守濮陽興正旦宴見掾史言次問太守昔聞朱潁川問士於鄭召公韓吳郡問士於劉聖博王景興問士於虞仲翔嘗見鄭劉二答而未覩仲翔對也欽聞國賢思覩盛美有日矣書佐寜識之乎育對曰】

往過習之昔初平末年王府君以淵妙之才超遷臨郡思賢嘉善樂采名俊問功曹虞翻曰聞玉出昆山珠生南海逺方異域各生珍寶且曾聞士人嘆美貴邦舊多英俊徒以逺於京畿含香未越耳功曹雅好博古寧識其人邪翻對曰夫會稽上應牽牛之宿下當少陽之位東漸巨海西通五湖南暢無垠北渚浙江南山攸居實爲州鎭昔禹會羣臣因以命之山有金木鳥獸之殷水有鹽魚珠蚌之饒海嶽精液善生俊異是以忠臣繼踵孝子連閭下及賢女靡不育焉王府君笑曰地勢然矣士女之名可悉聞乎翻對曰不敢及遠略言其近者耳往者孝子句章董黯盡心色養喪致其哀單身林野鳥獸歸懷怨親之辱白日報讎海內聞名昭然光著太中大夫山陰陳囂漁則化盜居則讓鄰感侵退藩遂成義裏攝養車嫗行足厲俗自揚子云等上書薦之燦然傳世太尉山陰鄭公淸亮質直不畏彊禦魯相山陰鐘離意稟殊特之姿孝家忠朝宰縣相國所在遺惠故取養有君子之謩魯國有丹書之信及陳宮費齊皆上契天心功徳治狀記在漢籍有道山陰趙曄徴士上虞王充各洪才淵懿學究道源著書垂藻絡繹百篇釋經傳之宿疑解當世之槃結或上窮陰陽之奧祕下據人情之歸極交阯刺史上虞綦毋俊拔濟一郡讓爵土之封決曹掾上虞孟英三世死義主簿句章梁宏功曹史余姚曹駟勲主簿向章鄭云皆惇終始之義引罪免居門下督盜賊余姚伍隆候主簿任光章安小吏黃他身當白刄濟君於難揚州從事句章王修委身授命垂聲來世河內太守上虞魏少英遭世屯蹇忘家憂國列在八俊爲世英彥尙書烏傷楊喬桓帝妻以公主辭疾不納近故太尉上虞朱公天姿聰亮欽明神武防無失謨徵無遺慮是以天下義兵思以爲首上虞女子曹娥父溺江流投水而死立石碑紀炳然著顯王府君曰是旣然矣潁川有巢許之逸軌吳有泰伯之三讓貴郡𨿽士人紛紜於此足矣翻對曰故先言其近者耳若乃引上世之事及抗節之士亦有其人昔越王翳讓位逃於巫山之穴越人薰而出之斯非泰伯之儔邪且泰伯外來之君非其地人也若以外來言之則大禹亦巡於此而葬之矣鄞大裏黃公潔已暴秦之世髙祖卽阼不能一致惠帝恭讓出則濟難徴士余姚嚴遵王莽數聘抗節不行光武中興然後俯就矯首不拜志淩雲日皆著於傳籍較然彰明豈如巢許流俗遺譚不見經傳者哉王府君笑曰善哉話言也賢矣非君不著太守未之前聞也濮陽府君曰禦史所云旣聞其人亞斯已下書佐寧識之乎育曰瞻仰景行敢不識之近者太守上虞陳業潔身淸行志懷霜雪貞亮之信同操柳下遭漢中微委官棄祿遁迹黟歙以求其志髙邈妙蹤天下所聞故桓文遺之尺牘之書比竟三髙其聰明大略忠直謇諤則侍禦史余姚虞翻偏將軍烏傷駱統其淵懿純徳則太子少傅山陰闞澤學通行茂作帝師儒其雄姿武毅立功當世則後將軍賀齊勲成績著其探極祕術言合神明則太史令上虞吳範其文章之士立言燦盛則禦史中丞句章任爽鄱陽太守章安虞翔各馳文檄曄若春榮處士鄧盧敍弟犯公憲自殺乞代吳寧斯惇山陰祁庚上虞樊正咸代父死罪其女則松楊柳朱永寧瞿素或一醮守節喪身不顧或遭宼刼賊死不虧行皆近世之事尙在耳目府君曰皆海內之英也吾聞秦始皇二十五年以吳越地爲防稽郡治吳漢封諸侯王以何年復爲郡而分治於此育對曰劉賈爲荊王賈爲英布所殺又以劉濞爲吳王景帝四年濞反誅乃復爲郡治於吳元鼎五年除東越因以其地爲治並屬於此而立東部都尉後徙章安陽朔元年又徙治鄞或有宼害復徙句章到永建四年劉府君上書浙江之北以爲吳郡會稽還治山陰自永建四年歲在己巳以至今年積百二十九歲府君稱善是歲吳之太平三年歲在丁丑

三國誌文類卷三十六

欽定四庫全書

三國誌文類卷三十七

議

魏

太祖拒王芬等謀廢立議【冀州刺史王芬南陽許攸沛國周旌等連結豪傑謀廢靈帝立合肥侯以告太祖太祖拒之芬等遂敗魏書載太祖拒芬辭曰】

夫廢立之事天下之至不祥也古人有權成敗計輕重而行之者伊尹霍光是也伊尹懷至忠之誠據宰臣之勢處官司之上故進退廢置計從事立及至霍光受托國之任籍宗臣之位內因太后秉政之重外有羣卿同欲之勢昌邑卽位日淺未有貴寵朝乏讜臣議出密近故計行如轉圜事成如摧朽今諸君徒見曩者之易未覩當今之難諸君自度結眾連黨何若七國合肥之貴孰若吳楚而造作非常欲望必克不亦危乎

曹髦帝王優劣議【帝宴羣臣於太極東堂與侍中荀顗尙書崔贊袁亮鐘毓給事中中書令虞松等並講述禮典遂言帝王優劣之差帝慕夏少康因問荀顗等曰】

有夏旣衰後相殆滅少康收集夏眾復禹之績髙祖拔起隴畝驅帥豪雋芟夷秦項包舉防內斯二王可謂殊才異略命世大賢者也考其功徳誰宜爲先顗等對曰夫天下重器王者天授聖徳應期然後能受命創業至於階緣前緒興復舊績造之與因難易不同少康功徳𨿽美猶爲中興之君與世祖同流可也至如髙祖臣等以爲優帝曰自古帝王功徳言行互有髙下未必創業者皆優紹繼者咸劣也湯武髙祖𨿽俱受命賢聖之分所覽懸殊少康殷宗中興之美夏啟周成守文之盛論徳校實方諸漢祖吾見其優未聞其劣顧所遇之時殊故所名之功異耳少康生於滅亡之後降爲諸侯之﨑嶇逃難僅以身免能布其徳而兆其謀卒滅過戈克復禹績祀夏配天不失舊物非至徳宏仁豈濟斯勲漢祖因土崩之勢仗一時之權專任智力以成功業行事動靜多違聖檢爲人子則數危其親爲人君則囚系賢相爲人父則不能衛子身沒之後社稷防傾若與少康易時而處或未能復大禹之績也推此言之宜髙夏康而下漢祖矣諸卿且論詳之翌日丁已講業旣畢顗亮等議曰三代建國列土而治當其衰獘無土崩之勢可懷以徳難屈以力逮至戰國彊弱相兼去道徳而任智力故秦之獘可以力爭少康布徳仁者之英也髙祖任力智者之雋也仁智不同二帝殊矣詩書述殷中宗髙宗皆列大雅少康功美過於二宗其爲大雅明矣少康爲優宜如詔防贊毓松等議曰少康𨿽積徳累仁然上承大禹遺澤餘慶內有虞仍之援外有靡艾之助寒浞讒慝不徳於民澆無親外內棄之以此有國蓋有所因至於漢祖起自布衣率烏合之事以成帝者之業論徳則少康優課功則髙祖多語資則少康易校時則髙祖難帝曰諸卿論少康因資髙祖創造誠有之矣然未知三代之世任徳濟勲如彼之難秦項之際任力成功如此之易且太上立徳其次立功漢祖功髙未若少康盛徳之茂也且夫仁者必有勇誅暴必用武少康武烈之威豈必降於漢祖哉但夏書淪亡舊文殘缺故勲美闕而罔載惟有伍員粗述大略其言復禹之績不失舊物祖述聖業舊章不愆自非大雅兼才孰能與於此向令墳典俱存行事詳備亦豈有異同之論哉於是羣臣咸悅服中書令松進曰少康之事去世久逺其文昧如是以自古及今議論之士莫有言者徳美隠而不宣陛下旣垂心逺鑑考詳古昔又發徳音贊明少康之美使顯於千載之上宜錄以成篇永垂於後帝曰吾學不博所聞淺狹懼於所論未獲其宜縱有可采億則屢中又不足貴無乃致笑後賢彰吾闇昧乎於是侍郎鐘會退論次焉

荀彧糧盡議【太祖保官渡袁紹圍之太祖軍糧方盡書與彧議欲還許以引紹彧有此議】

今軍食𨿽少未若楚漢在滎陽成臯間也是時劉項莫肯先退先退者勢屈也公以十分居一之眾畫地而守之扼其喉而不得進已半年矣情見勢竭必將有變此用奇之時不可失也太祖乃住遂以奇兵襲紹別屯斬其將淳於瓊等紹退走

又寢復九州議【太祖拔鄴領冀州牧或說太祖宜復古置九州則冀州所制者廣大則天下服矣太祖將從之彧有此議】

若是則冀州當得河東馮翊扶風西河幽並之地所奪者眾前日公破袁尙禽審配海內震駭必人人自恐不得保其土地守其兵眾也今使分屬冀州將皆動心且人多說闗右諸將以閉關之計今聞此以爲必以次見奪一旦生變𨿽有善守者轉相脇爲非則袁尙得寛其死而袁譚懷貳劉表遂保江漢之間天下未易圖也願公急引兵先定河北然後修復舊京南臨荊州責貢之不入則天下咸知公意人人自安天下大定乃議古制此社稷長久之利也太祖遂寢九州議

賈詡追退軍議

太祖徵張繡一朝引軍退繡自追之詡謂繡曰不可追也追必敗繡不從奏進兵交戰大敗而還詡謂繡曰促更追之更戰必勝繡謝曰不用公言以至於此今已敗柰何復追詡曰兵勢有變亟往必利繡信之遂收散卒赴追大戰果以勝還問詡曰繡以精兵追退軍而公曰必敗退以敗卒擊勝兵而公曰必克悉如公言何其反而皆驗也詡曰此易知耳將軍𨿽善用兵非曹公敵也軍𨿽新退曹公必自斷後追兵𨿽精將旣不敵彼士亦銳故知必敗曹公攻將軍無失防力未盡而退必國內有故已破將軍必輕軍速進縱畱諸將斷後諸將𨿽勇亦非將軍敵故𨿽用敗兵而戰必勝也繡乃服

夏侯時事議

太傅司馬宣王問以時事議以爲夫官才用人國之柄也故銓衡專於臺閣上之分也孝行存乎閭巷優劣任之鄕人下之敍也夫欲淸教審選在明其分敍不使相渉而已何者上過其分則恐所由之不本而幹勢馳騖之路開下逾其敍則恐天爵之外通而機權之門多矣夫天爵下通是庶人議柄也機權多門是紛亂之原也自州郡中正品度官才之來有年載矣緬緬紛紛未聞整齊豈非分敍參錯各失其要之所由哉若令中正但考行倫輩倫輩當行均斯可官矣何者夫孝行著於家門豈不忠恪於在官乎仁恕稱於九族豈不達於爲政乎義斷行於鄕黨豈不堪於任事乎三者之類取於中正𨿽不處其官名斯任官可知矣行有大小比有髙下則所任之流亦煥然明別矣奚必使中正幹銓衡之機於下而執機柄者有所委仗於上上下交侵以生紛錯哉且臺閣臨下考功校否眾職之屬各有官長旦夕相考莫究於此閭閻之議以意裁處而使匠宰失位眾人驅駭欲風俗淸靜其可得乎天臺縣逺眾所絕意所得至者更在側近孰不修飾以要所求所求有路則修已家門者已不如自達於鄕黨矣自達鄕黨者已不如自求之於州邦矣苟開之有路而患其飾眞離本𨿽復嚴責中正督以刑罰猶無益也豈若使各帥其分官長則各以其屬能否獻之臺閣臺閣則據官長能否之第參以鄕閭徳行之次擬其倫比勿使偏頗中正則惟考其行迹別其髙下審定輩類勿使升降臺閣摠之如其所簡或有參錯則其責負自在有司官長所第中正輩擬比隨次率而用之如其不稱責負在外然則內外相參得失有所互相形檢孰能相飾斯則人心定而事理得庶可以靜風俗而審官才矣又以爲古之建官所以濟育羣生統理民物也故爲之君長以司牧之司牧之主欲一而專一則官任定而上下安專則職業修而事不煩夫事簡業修上下相安而不治者未之有也先王建萬國𨿽其詳未可得而究然分疆畫界各守土境則非重累羈絆之體也下考殷周五等之敍徒有小大貴賤之差亦無君官臣民而有二統互相牽制者也夫官統不一則職業不修職業不修則事何得而簡事之不簡則民何得而靜民之不靜則邪惡並興而姦僞滋長矣先王達其如此故專其職司而一其統業始自秦世不師聖道私以禦職姦以待下懼宰官之不修立監牧以董之畏督監之容曲設司察以糾之宰牧相累監察相司人懷異心上下殊務漢承其緒莫能匡攺魏室之隆日不暇及五等之典𨿽難卒復可粗立儀準以一治制今之長吏皆君吏民橫重以郡守累以刺史若郡所攝惟在大較則與州同無爲再重宜省郡守但任刺史刺史職存則監察不廢郡吏萬數還親農業以省煩費丰財殖谷一也大縣之才皆堪郡守是非之訟每生異意順從則安直已則爭夫和羮之美在於合異上下之益在能相濟順從乃安此琴瑟一聲也蕩而除之則官省事簡二也又幹郡之吏職監諸縣營護黨親鄕邑舊故如有不副而因公掣頓民之困獘咎生於此若皆並合則亂源自塞三也今承衰獘民人雕落賢才鮮少任事者寡郡縣良吏往往非一郡受縣成其劇在下而吏之上選郡當先足此爲親民之吏專得底下吏者民命而常頑鄙今如並之吏多選淸良者造職大化宣流民物獲寧四也制使萬戶之縣名之郡守五千以上名之都尉千戶以下令長如故自長以上考課遷用轉以能升所牧亦增此進才效功之敍也若經制一定則官才有次治功齊明五也若省郡守縣皆徑達事不擁隔官無畱滯三代之風𨿽未可必簡一之化庶防可致便民省費在於此矣又以爲文質之更用猶四時之疊興也王者體天理物必因獘而濟通之時彌質則文之以禮時泰侈則救之以質今承百王之末秦漢餘流世俗彌文宜大攺之以易民望今科制自公列侯以下位從大將軍以上皆得服綾錦羅綺紈素金銀飾鏤之物自是以下雜防之服通於賤人𨿽上下等級各示有差然朝臣之制已得侔至尊矣黃之采已得通於下矣欲使市不鬻華麗之色商不通難得之貨工不作雕刻之物不可得也是故宜大理其本準度古法文質之宜取其中則以爲禮度車輿服章皆從質朴禁除末俗華麗之事使幹朝之家有位之室不復有錦綺之飾無兼采之服纎巧之物自上以下至於朴素之差示有等級而已勿使過一二之覺若夫功徳之賜上恩所特加皆表之有司然後服用之夫上之化下猶風之靡艸朴素之教興於本朝則彌侈之心自消於下矣

劉劭廢朝卻防議

建安中爲計吏詣許太史上言正旦當日蝕劭時在尙書令荀彧所坐者數十人或云當廢朝或云宜卻會劭曰梓愼禆竈古之良史猶占水火錯失天時禮記曰諸侯旅見天子及門不得終禮者四日蝕在一然則聖人垂制不爲變豫廢朝禮者或災銷異伏或推術謬誤也彧善其言勑朝會如舊日亦不蝕

三國誌文類卷三十七

欽定四庫全書

三國誌文類卷三十八

議

魏

王朗復肉刑議【王朗字景興時鐘繇上疏復肉刑朗議】

繇欲輕減大辟之條以增益則刑之數此卽起偃爲竪化屍爲人矣然臣之愚猶有未合微異之意夫五刑之屬著在科律科律自有減死一等之法不死則爲減施行已久不待逺假斧鑿於彼肉刑然後有罪次也前世仁者不忍肉刑之慘酷是以廢而不用不用已來歷年數百今復行之恐所減之文未彰於萬民之目而肉刑之問已宣於宼讎之耳非所以來遠人也今可按繇所欲輕之死罪使減死之髠則嫌其輕者可倍其居作之歲數內有以生易死不訾之恩外無以刖易駭耳之聲議者百餘人與朗同者多帝以吳蜀未平且寢華歆舉孝亷議【字子魚時三府議舉孝亷本以徳行不復限以試經】

歆以爲喪亂以來六籍墮廢當務存立以崇王道夫制法者所以經盛衰今聽孝廉不以經試恐學業遂從此而廢若有秀異可特徴用患於無其人何患不得哉帝從其言

程昱誅降者議【太祖徵馬起文帝畱守使昱參軍事田銀蘇伯等反河間遣將軍賈信討之賊有千餘人請降議者皆以爲宜如舊法昱議】

昱曰誅降者謂在擾攘之時天下雲起故圍而後降者不赦以示威天下開其利路使不至於圍也今天下略定且在邦域之中此必降之賊殺之無所威懼非前日誅降之意臣以爲不可誅也縱誅之宜先啟聞眾議者曰軍事有專無請昱不答文帝起入特引見昱曰君有所不盡邪昱曰凡專命者謂有臨時之急呼吸之間者耳今此賊制在賈信之手無朝夕之變故老臣不願將軍行之也文帝曰君慮之善卽白太祖太祖果不誅太祖還聞之甚悅謂昱曰君非徒明於軍計又善處人父子之間

郭嘉圖劉備議

劉備來奔以爲豫州牧或謂太祖曰備有英雄志今不早圖後必爲患太祖以問嘉嘉曰有是然公提劍起義兵爲百姓除暴推誠仗信以招俊傑猶懼其未也今備有英雄名以窮歸已而害之是以害賢爲名則智士將自疑回心擇主公誰與定天下夫除一人之患以沮四海之望安危之機不可不察太祖笑曰君得之矣劉曄議號諡【詔曰尊嚴祖考所以崇孝表行也追本敬始所以篤教流化也是以成湯文武實造商周詩書之義追尊稷契歌頌有娀姜嫄之事明盛徳之源流受命所由興也自我魏室之承天序旣發迹於髙皇太皇帝而功隆於武皇文皇帝至於髙皇之父處士君潛修徳讓行動神明斯乃乾坤所福饗光靈所從來也而精神幽遠號稱罔記非所謂崇孝重本也其令公卿已下防議號諡曄曰】

聖帝孝孫之欲褒崇先祖誠無量已然親疏之數遠近之降蓋有禮紀所以割斷私情克成公法爲萬世式也周王所以上祖后稷者以其佐唐有功名在祀典故也至於漢氏之初追諡之義不過其父上比周室則大魏發迹自髙皇始下論漢氏則追諡之禮不及其祖此誠往代之成法當今之明義也陛下孝思中發誠無已已然君舉必書所以愼於禮制也以爲追尊之義宜齊髙皇而已尙書衛臻與曄議同事遂施行

張遼議太祖教【太祖旣徵孫權還使遼與樂進李典等將七千餘人屯合肥太祖徵張魯教與護軍薛悌署函邊曰賊至乃發俄而權率十萬眾圍合肥乃共發教防曰】

若孫權至者張李將軍出戰樂將軍守護軍勿得與戰諸將皆疑遼曰公遠徵在外比救至彼破我必矣是以教指及其未合逆擊之折其盛勢以安眾心然後可守也成敗之機在此一戰諸君何疑李典亦與遼同於是遼夜募敢從之士得八百人椎牛饗將士明日大戰平旦遼被甲持防先登防陣殺數十人斬二將大呼自名衝壘入至權麾下權大驚眾不知所爲走登髙冢以長防自守遼叱權下戰權不敢動望見遼所將眾少乃聚圍遼數重遼左右麾圍直前急擊圍開遼將麾下數十人得出餘眾號呼曰將軍棄我乎遼復還突圍拔出餘眾權人馬皆披靡無敢當者自旦戰至日中吳人奪气還修守備眾心乃安諸將咸服權守合肥十餘日城不可拔乃引退遼率諸軍追擊防復獲權太祖大壯遼拜徵東將軍

崔林考課議【字徳儒散騎常侍劉邵作考課論制下百寮林議曰】

案周官考課其文備矣自康王以下遂以陵遲此卽考課之法存乎其人也及漢之季其失豈在乎佐吏之職不密哉方今軍旅或猥或卒備之以科條申之以內外增減無常固難一矣且萬目不張舉其綱眾毛不整振其領臯陶仕虞伊尹臣殷不仁者遠五帝三王未必如一而各以治亂易曰易簡而天下之理得矣太祖隨宜設辟以遺來今不患不法古也以爲今之制度不爲疏濶惟在守一勿失而已若朝臣能任仲山甫之重式是百辟則孰敢不肅

辛毗袁譚求和議【字佐治太祖爲司空辟毗毗不得應命及袁尙攻兄譚於平原譚使毗詣太祖求和】

太祖謂毗曰譚可信尙必可克不毗對曰明公無問信與詐也直當論其勢耳袁氏本兄弟相伐非謂他人能間其間乃謂天下可定於已也今一旦求救於明公此可知也顯甫見顯思困而不能取此力竭也兵革敗於外謀臣誅於內兄弟讒防國分爲二連年戰伐而介冑生蟣虱加以旱蝗饑饉並臻國無囷倉行無裹糧天災應於上人事困於下民無愚智皆知土崩瓦解此乃天亡尙之時也兵法稱有石城湯池帶甲百萬而無粟者不能守也今往攻鄴尙不還救卽不能自守還救卽譚踵其後以明公之威應困窮之敵系疲獘之寇無異風之振秋葉矣天以袁尙與明公明公不取而伐荊州荊州丰樂國未有釁仲虺有言取亂侮亡方今二袁不務逺略而內相圖可謂亂矣居者無食行者無糧可謂亡矣朝不謀夕民命靡繼而不綏之欲待他年他年或登又自知亡而攺修厥徳失所以用兵之要矣今因其請救而撫之利莫大焉且四方之宼莫大於河北河北平則六軍盛而天下震太祖曰善乃許譚平

楊阜四甚議【詔大議政治不便於民者】

阜議以爲政治在於任賢興國在於務農若捨賢而任所私此忘治之甚者也廣開宮館髙爲臺榭以妨民務此害農之甚者也百工不惇其器而競作奇巧以合上欲此傷本之甚者也孔子曰苛政甚於猛虎今守功文俗之吏爲政不通治體苟好煩苛此亂民之甚者也當今之急宜去四甚並詔公卿郡國舉賢良方正惇朴之士而選用之此亦求賢之一端也

王昶百官考課議【詔使昶撰百官考課事】

昶以爲唐虞𨿽有黜陟之文而考課之法不垂周制冡宰之職大計羣吏之治而誅賞又無校比之制由此言之聖主明於任賢略舉黜陟之體以委達官之長而摠其統紀故能否可得而知也其大指如此

蜀

諸葛亮正議【時魏司徒華歆等各有書與亮陳天命人事欲使舉國稱藩亮遂不報書作正議曰】

昔在項羽起不由徳𨿽處華夏秉帝者之勢卒就湯鑊爲後永戒魏不審鑑今次之矣免身爲幸戒在子孫而二三子各以耆艾之齒承僞指而進書有若崇竦稱莽之功亦將偪於元禍苟免者邪昔世祖之創迹舊基奮羸卒數千摧莽彊旅四十餘萬於昆陽之郊夫據道討滛不在眾寡及至孟徳以其譎勝之力舉數十萬之師救張郃於陽平勢窮慮悔僅能自脫辱其鋒鋭之眾遂喪漢中之地深知神器不可妄獲旋還未至感毒而死子桓滛逸繼之以簒縱使二三子多逞蘇張詭靡之說奉進驩兜滔天之辭欲以誣毀唐帝諷解禹稷所謂徒喪文藻煩勞翰墨者矣夫大人君子之所不爲也又軍誡曰萬人必死橫行天下昔軒轅氏整卒數萬制四方定海內況以數十萬之眾據正道而臨有罪可得幹擬者哉

諸葛亮絕盟好議【時孫權稱號其羣臣以並尊二帝來言議者咸以爲交之無益名體弗順宜顯明正議絕其盟好亮曰】

權有僭逆之心久矣國家所以略其釁情者求犄角之援也今若加顯絕讎我必深便當移兵東戍與之角力須並其土乃議中原彼賢才尙多將相輯穆未可一朝定也頓兵相持坐而須老使北賊得計非防之上者昔孝文卑辭匃奴先帝優與吳盟皆應權通變思遠益非匹夫之爲分者也今議者咸以權利在鼎足不能並力且志望已滿無上岸之情推此皆似是而非也何者其智力不侔故限江自保權之不能越江猶魏賊之不能渡漢非力有餘而利不取也若大軍致討彼上當分裂其地以爲後規下當略民廣境示武於內非端坐者也若就其不動而睦於我我之北伐無東顧之憂河南之眾不得盡西此之爲利亦已深矣權僭之罪未宜明也乃遣衛尉陳震慶權正號

吳

郊祀議

羣臣以權未郊祀奏議曰頃者嘉瑞屢臻遠國慕義天意人事前後備集宜修郊祀以承天意權曰郊祀當於土中今非其所於何施此重奏曰普天之下莫非王土王者以天下爲家昔周文武郊於酆鎬非必土中權曰武王伐紂卽阼於鎬京而郊其所也文王未爲天子立郊於酆見何經典復奏曰伏見漢書郊祀志匡衡奏從甘泉河東郊於酆權曰文王性謙讓處諸侯之位明未郊也經傳無明文匡衡俗儒臆說非典籍正義不可用也

張紘都金陵議

紘謂權曰秣陵楚武王所置名爲金陵地勢崗阜連石頭訪問故老云昔秦始皇東巡會稽經此縣望气者云金陵地形有王者都邑之气故掘斷連崗攺名秣陵今處所具存地有其气天之所命宜爲都邑權善其議未能從也後劉備之東宿於秣陵周觀地形亦勸權都之權曰智者意同遂都焉

赦盜乘禦馬議

魯王霸二子基壹五鳯中封基爲吳侯壹宛陵侯基侍孫亮在內太平二年盜乘禦馬收付獄亮問侍中刁曰盜乘禦馬罪云何對曰科應死然魯王早終惟陛下哀原之亮曰法者天下所共何得阿以親親故邪當思惟可以釋此者柰何以情相迫乎曰舊赦有大小或天下亦有千里五百里赦隨意所及亮曰解人不當爾邪乃赦宮中基以得免

三國誌文類卷三十八

欽定四庫全書

三國誌文類卷三十九

論

魏

荀彧論治道【時徵役艸創制度多所興復彧嘗言於太祖曰】

昔舜分命禹稷契臯陶以揆庶績教化徵伐並時而用及髙祖之初金革方殷猶舉民能善教訓者叔孫通習禮儀於戎旅之間世祖有投戈講藝息馬論道之事君子無終食之間違仁今公外定武功內興文學使干戈戢睦大道流行國難方弭六禮俱治此姬旦宰周之所以速平也旣立徳立功而又兼立言誠仲尼述作之意顯制度於當時揚名於後世豈不盛哉若須武事畢而後制作以稽治化於事未敏宜集天下大才通儒考論六經刋定傳紀存古今之學除其煩重以一聖眞並隆禮學漸惇教化則王道兩濟帝嘉納之

袁紘論肉刑

夫民心樂全而不能常全蓋利用之物縣於外而嗜欲之情動於內於是有進取貪競之行希求放肆之事進取不已不能充其嗜欲則苟且徼幸之所生也希求無饜無以愜其欲則姦僞忿怒之所興也先王知其如此而欲救其獘或先徳化以陶其心其心不化然後加以刑辟書曰百姓不親五品不遜汝作司徒而敬敷五教蠻夷猾夏宼賊姦宄汝作士五刑有服然則徳刑之設參而用之者也三代相因其義詳焉周禮使墨者守門劓者守關宮者守內刖者守囿此肉刑之制可得而論者也荀卿亦云殺人者死傷人者刑百王之所同未有知其所由來者也夫殺人者死而相殺者不已是大辟可以懲未殺不能使天下無殺也傷人者刑而害物者不息是黥劓可以懼未刑不能使天下無刑也故將欲止之莫若先以徳化夫罪過彰著然後入於刑辟是將殺人者不必死傷人者不必刑縱而弗化則陷於刑辟故刑之所制在於不可移之地禮教則不然明其善惡所以潛勸其情消之於未殺也示知恥辱所以內愧其心治之於未傷也故過微而不至於著罪薄而不及於刑終入罪辟者非教化之所得也故𨿽殘一物之生刑一人之體是除天下之害夫何傷哉率斯道也風化可以漸淳刑罰可以漸少其理然也苟不能化其心而專任刑罰民失義方動罹刑网求世休和焉可得哉周之成康豈按三千之文而致刑措之美乎蓋徳化漸漬致斯有由也漢初除酷刑之獘務寛厚之論公卿大夫相與恥言人過文帝登朝加以黙張武受賂賜金以愧其心吳王不朝崇禮以訓其失是以吏民樂業風流篤厚斷獄四百防致刑措豈非徳刑兼用已然之效哉世之欲言刑罰之用不先徳教之益失之遠矣今大辟之罪與古同制免死以下不過五歲旣釋鉗鏁復得齒於人倫是以民無恥惡數爲姦盜故刑徒多而亂不治也苟教之所去罰當其罪一離刀鋸沒身不齒鄰里且猶恥之而況鄕黨乎而況朝廷乎如此則夙沙趙髙之儔無施其惡矣古者察其言觀其行而善惡彰焉然則君子之去刑辟固已遠矣過誤不幸則八議之所宥也若夫卞和史遷之寃滛刑之所及也苟失其道或不免於大辟而況肉刑哉漢書斬右趾及殺人先自言告吏坐受賕守官物而卽盜之皆棄市此班固所謂當生而令死者也今不忍割截之而安勦絕之悲此最治體之所先有國所宜攺者也

曹冏敍六代興亡論

論曰昔夏殷周曆世數十而秦二世而亡何則三代之君與天下共其民故天下同其憂秦王獨制其民故傾危而莫救夫與民共其樂者人必憂其憂與民同其安者人必拯其危先王知獨治之不能久也故與人共治之知獨守之不能固也故與人共守之兼親疎而兩用參同異而並建是以輕重足以相鎭親疎足以相衛並兼路塞逆節不生及其衰也桓文帥禮包茅不貢齊師伐楚宋不戍周晉戮其宰王綱弛而復張諸侯傲而復肅二霸之後浸以陵遲吳楚慿江負固方城𨿽心希九鼎而畏迫宗姬姦情散於胸懷逆謀消於唇吻斯豈非信重親戚任用賢能枝葉碩荗本根賴之與自此之後轉相攻伐吳並於越晉分爲三魯滅於楚鄭兼於韓曁於戰國諸姬微矣惟燕衛獨存然皆弱小西迫彊秦南畏齊楚憂懼滅亡匪遑相卹至於王赧降爲庶人猶枝榦相持得居虛位海內無主四十餘年秦據勢勝之地騁譎詐之術徵伐關東食九國至於始皇乃定天位曠日若彼用力若此豈非深固根蔕不拔之道乎易曰其亡其亡系於苞桑周徳其可謂當之矣秦觀周之獘以爲小弱見奪於是發五等之爵立郡縣之官棄禮樂之教任苛刻之政子弟無尺寸之封功臣無立錐之地內無宗子以自毗輔外無諸侯以爲藩衛仁心不加於親戚惠澤不流於枝葉譬猶芟刈股肱獨任胸腹浮舟江海捐棄楫櫂觀者爲之寒心而始皇晏然自以爲關中之固金城千里子孫帝王萬世之業也豈不悖哉是時淳於越諫曰臣聞殷周之王封子弟功臣千有餘城今陛下君有海內而子孫爲匹夫卒有田常六卿之臣而無輔弼何以相救事不師古而能長久者非所聞也始皇聽李斯偏說而絀其義至於身死之日無所寄付委天下之重於凡夫之手托廢立之命於姦臣之口至令趙髙之徒誅鉏宗室胡亥少習刻薄之教長遵凶父之業不能攺制易法寵任兄弟而乃師謨申商諮謀趙髙自幽深宮委政讒賊身殘望夷求爲黔首豈可得哉遂乃郡國離心眾庶潰叛勝廣倡之於前劉項獘之於後向使始皇納淳於之策抑李斯之論割裂州國分王子弟封三代之後報功臣之勞土有常君民有定主枝葉相扶首尾爲用𨿽使子孫有失道之行時人無湯武之賢姦謀未發而身已屠戮何區區之陳項而復得措其手足哉故漢祖奮三尺之劍驅烏集之眾五年之中遂成帝業自開辟以來其興立功勲未有若漢祖之易也夫伐深根者難爲功摧枯朽者易爲力理勢然也漢監秦之失封殖子弟及諸呂擅權圖危劉氏而天下所以不傾動百姓所以不易心者徒以諸侯彊大磐石膠固東牟朱虛受命於內齊代吳楚作衛於外故也向使髙祖踵亡秦之法忽先王之制則天下已傳非劉氏有也然髙祖封建地過古制大者跨州兼郡小者連城數十上下無別權侔京室故有吳楚七國之患賈誼曰諸侯彊盛長亂起奸夫欲天下之治安莫若眾建諸侯而少其力令海內之勢若身之使臂臂之使指則下無背叛之心上無誅伐之事文帝不從至於孝景猥用晁錯之計削黜諸侯親者怨恨疎者震恐吳楚倡謀五國從風兆發髙帝釁鐘文景由寛之過制急之不漸故也所謂末大必折尾大難掉尾同於體猶或不從況乎非體之尾其可掉哉武帝從主父之防下推恩之令自是之後齊分爲七趙分爲六淮南三割梁代五分遂以陵遲子孫微弱衣食租稅不預政事或以酎金免削或以無後國除至於成帝王氏擅朝劉向諫曰臣聞公族者國之枝葉枝葉落則本根無所庇防方今同姓疏逺母黨專政排擯宗室孤弱公族非所以保守社稷安固國嗣也其言深切多所稱引成帝𨿽悲傷嘆息而不能用至於哀平異姓秉權假周公之事而爲田常之亂髙拱而竊天位一朝而臣四海漢宗室王侯解印釋紱貢奉社稷猶懼不得爲臣妾或乃爲之符命頌莽恩徳豈不哀哉由斯言之非宗子獨忠孝於惠文之間而叛逆於哀平之際也徒權輕勢弱不能有定耳賴光武皇帝挺不世之姿禽王莽於已成紹漢嗣於旣絕斯豈非宗子之力也而曾不監秦之失防襲周之舊制踵亡國之法而徼幸無疆之期至於桓靈閹竪執衡朝無死難之臣外無同憂之國君孤立於上臣弄權於下本末不能相禦身首不能相使由是天下鼎沸姦凶並爭宗廟焚爲灰燼宮室變爲榛藪居九州之地而身無所安處悲夫魏太祖武皇帝躬聖明之資兼神武之略恥王綱之廢絕湣漢室之傾覆龍飛譙沛鳯翔兗豫掃除凶逆翦滅鯨鯢迎帝西京定都潁邑徳動天地義感人神漢氏奉天禪位大魏大魏之興於今二十有四年矣觀五代之存亡而不用其長防覩前車之傾覆而不攺其轍迹子弟王空虛之地君有不使之民宗室竄於閭閻不聞邦國之政權均匹夫勢齊凡庶內無深根不拔之固外無磐石宗盟之助非所以安社稷爲萬世之業也且今之州牧郡守古之方伯諸侯皆跨有千里之土兼軍武之任或比國數人或兄弟並據而宗室子弟曾無一人間厠其間與相維持非所以彊榦弱枝備萬一之虞也今之用賢或超爲名都之主或爲偏師之帥而宗室有文者必限小縣之宰有武者必置百人之上使夫廉髙之士畢志於衡軛之內才能之人恥與非類爲伍非所以勸進賢能褒異宗室之禮也夫泉竭則流涸根朽則葉枯枝繁者防根條落者本孤故語曰百足之虫至死不僵以扶之者眾也此言𨿽小可以譬大且墉基不可倉卒而成威名不可一朝而立皆爲之有漸建之有素譬之種樹久則深固其本根荗盛其枝葉若造次徙於山林之中植於宮闕之下𨿽壅之以黑墳暖之以春日猶不救於枯槁而何暇繁育哉夫樹猶親戚土猶士民建置不久則輕下慢上平居猶懼其離叛危急將若之何是以聖王安而不逸以慮危也存而設備以懼亡也故疾風卒至而無摧拔之憂天下有變而無傾危之患矣

三國誌文類卷三十九

欽定四庫全書

三國誌文類卷四十

論

蜀

譙周仇國論

因余之國小而肇建之國大並爭於世而爲讎敵因余之國有髙賢卿者問於伏愚子曰今國事未定上下勞心往古之事能以弱勝彊者其術何如伏愚子曰吾聞之處大無患者多慢處小有憂者思善多慢則生亂思善則生治理之常也故周人養民以少取多句踐防眾以弱斃彊此其術也賢卿曰曩者項彊漢弱相與戰爭無日寧息然項羽與漢約分鴻溝爲界各欲歸息民張良以爲民志旣定則難動尋帥追羽終斃項氏豈必由文王之事乎肇建之國方有疾疢我因其隙防其邊陲覬增其疢而斃之也伏愚子曰當殷周之際王侯世尊君臣久固民習所專深根者艱拔據固者難遷當此之時𨿽漢祖安能杖劍鞭馬而取天下乎當秦罷侯置守之後民疲秦役天下土崩或歲攺主或月易公鳥驚獸駭莫知所從於是豪彊並爭虎裂狼分疾搏者獲多遲後者見吞今我與肇建皆傳國易世矣旣非秦末鼎沸之時實有六國並據之勢故可爲文王難爲漢祖夫民疲勞則騷擾之兆生上慢下暴則瓦解之形起諺曰射幸數跌不如審發是故智者不爲小利移目不爲意似攺步時可而後動數合而後舉故湯武之師不再戰而克誠重民勞而度時審也如遂極武黷徵土崩勢生不幸遇難𨿽有智者將不能謀之矣若乃奇變縱橫出入無間衝波截轍超谷越山不由舟楫而濟盟津者我愚子也實所不及

費禕甲乙論【司馬懿誅曹爽禕設甲乙論平其是非】

甲以爲曹爽兄弟凡品庸人苟以宗子枝屬得防顧命之任而驕奢僭逸交非其人私樹朋黨謀以亂國懿奮誅討一朝殄盡此所以稱其任副士民之望也乙以爲懿感曹仲附已不一豈爽與相干事勢不專以此陰成疵瑕初無忠告侃爾之訓一朝屠戮讒其不意豈大人經國篤本之事乎若爽信有謀主之心大逆已搆而發兵之日更以芳委爽兄弟懿父子従後閉門舉兵蹙而向芳必無悉寧忠臣爲君深慮之謂乎以此推之爽無大惡明矣若懿以爽奢僭廢之刑之可也滅其尺口被以不義絕子丹血食及何晏子魏之親甥亦與同戮爲僭濫不當矣

袁子論諸葛亮

袁子曰或問諸葛亮何如人也袁子曰張飛關羽與劉備俱起爪牙腹心之臣而武人也晚得諸葛亮因以爲佐相而羣臣悅服劉備足信亮足重故也及其受六尺之孤攝一國之政事凡庸之君專權而不失禮行君事而國人不疑如此則以爲君臣百姓之心欣戴之矣行法嚴而國人悅服用民盡其力而下不怨及其兵出入如賓行不防芻蕘者不獵如在國中其用兵也止如山進退如風兵出之日天下震動而人心不憂亮死至今數十年國人歌思如周人之思召公也孔子曰雍也可使南面諸葛亮有焉又問諸葛亮始出隴右南安天水安定三郡人反應之若亮速進則三郡非中國之有也而亮徐行不進旣而官兵上隴三郡復亡亮無尺寸之功失此機何也袁子曰蜀兵輕鋭良將少亮始出未知中國彊弱是以疑而嘗之且大會者不求近功所以不進也曰何以知其疑也袁子曰初出遲重屯營重復後轉降未進兵欲戰亮勇而能鬭三郡反而不速應此其疑徴也曰何以知其勇而能鬭也袁子曰亮之在街亭也前軍大破亮屯去數里不救官兵相接又徐行此其勇也亮之行軍安靜而堅重安靜則易動堅重則可以進退亮法令明賞罰信士卒用命赴險而不顧此所以能鬭也曰亮帥數萬之眾其所興造若數十萬之功是其奇者也所至營壘井竈圊混籓籬障塞皆應繩墨一月之行去之如始至勞費而徒爲飾好何也袁子曰蜀人輕脫亮故堅用之曰何以明其然也袁子曰亮治實而不治名志大而所欲遠非求近速者也曰亮好治官府次捨橋梁道路此非急務何也袁子曰小國賢才少故欲其尊嚴也亮之治蜀田疇辟倉廩實器械利蓄積饒朝會不嘩路無醉人夫本立故末治有餘力而後及小事此所以勸其功也曰子之論諸葛亮則有證也以亮之才而少其功何也袁子曰亮持本者也其於應變則非所長也故不敢用其短曰然則吾子美之何也袁子曰此固賢者之遠矣安可以備體責也夫能知所短而不用此賢者之大也知所短則知所長矣夫前識與言而不中亮之所不用也此吾之所謂可也

又論諸葛亮司馬宣王【吳大鴻臚張儼作黙記其述佐篇論亮與司馬宣王書曰】

漢朝傾覆天下崩壞豪傑之士競希神器魏氏跨中土劉氏據益州並稱兵海內爲世霸王諸葛司馬二相遭值際會托身盟主或收功於蜀漢或冊名於伊洛丕備旣沒後嗣繼統各受保阿之任輔翼幼主不負然諾之誠亦一國之宗臣霸王之賢佐也歷前世以觀近事二相優劣可得而詳也孔明起巴蜀之地蹈一州之土方之大國其戰士人民蓋有九分之一也而以貢贄大吳抗對北敵至使耕戰有伍刑法整齊提步卒數萬長驅祁山慨然有飲馬河洛之志仲達據天下十倍之地仗兼並之眾據牢城擁精銳無禽敵之意務自保全而已使彼孔明自來自去若此人不亡終其志意連年運思刻日興謀則涼雍不解甲中國不釋鞌勝負之勢亦已決矣昔子產治鄭諸侯不敢加兵蜀相其近之矣方之司馬不亦優乎或曰兵者凶器戰者危事也有國者不務保安境內綏靜百姓而好開辟土地徵伐天下未爲得計也諸葛丞相誠有匡佐之才然處孤絕之地戰士不滿五萬自可閉關守險君臣無事空勞師旅無歲不徵未能進咫尺之地開帝王之基而使國內受其荒殘西土苦其役調魏司馬懿才用兵眾未易可輕量敵而進兵家所愼若丞相必有以防之則未見坦然之勲若無防以裁之則非明哲之謂海內歸向之意也余竊疑焉請聞其說答曰蓋聞湯以七十里文王以百里之地而有天下皆用徵伐而定之揖讓而登王位者惟舜禹而已今蜀魏爲敵戰之國勢不俱王自操備時彊弱懸殊而備猶出兵陽平禽夏侯淵羽圍襄陽將降曹仁生獲於禁當時北邊大小憂懼孟徳身出南陽樂進徐晃等爲救圍不卽解故蔣子通言彼時有徙許渡河之計會國家襲取南郡羽乃解軍徳與操智力多少士眾眾寡用兵行軍之道不可同年而語猶能暫以取勝是時又無大吳犄角之勢也今仲達之才減於孔明當時之勢異於曩日徳尙與抗衡孔明何以不可出軍而圖敵邪昔樂毅以弱燕之眾兼從五國之兵長驅彊齊下七十餘城今蜀漢之卒不少燕軍君臣之接信於樂毅加以國家爲唇齒之援東西相應首尾如蛇形勢重大不比於五國之兵也何憚於彼而不可哉夫兵以奇勝制敵以智土地廣狹人馬多少未可偏恃也余觀彼治國之體當時整肅遺教在後及其辭意懇切陳進取之圖忠謀謇謇義形於主𨿽古之管晏何以加之乎

三國誌文類卷四十

欽定四庫全書

三國誌文類卷四十一

論

吳

陸機辧亡論【言吳之所以亡其上篇曰】

昔漢氏失禦姦臣竊命禍基京畿毒徧宇內皇綱弛紊王室遂卑於是羣雄蜂駭義兵四合吳武烈皇帝慷慨下國電發荊南權略紛紜忠勇伯世威稜則夷羿震蕩兵交則醜虜授馘遂掃淸宗枋蒸禋皇祖於時云興之將帶州颷起之師跨邑哮之羣風驅熊羆之族霧集𨿽兵以義合同盟戮力然皆包藏禍心阻兵怙亂或師無謀律喪威稔冦忠規武節未有若此其著者也武烈旣沒長沙桓王逸才命世弱冠秀發招擥遺老與之述業神兵東驅奮寡犯眾攻無堅城之將戰無交鋒之虜誅叛柔服而江外底定飭法修師而威徳翕赫賔禮名賢而張昭爲之雄交禦豪俊而周瑜爲之傑彼二君子皆宏敏而多奇雅達而聰哲故同方者以類附等契者以气集而江東蓋多士矣將北伐諸華誅鉏干紀旋皇與於夷庚反帝座於紫闥挾天子以令諸侯淸天步而歸舊物戎車旣次羣凶側目大業未就中世而隕用集我大皇帝以奇蹤襲於逸軌叡心發乎令圖從政咨於故實播憲稽乎遺風而加之以篤固申之以節儉疇咨俊茂好謀善防束帛旅於丘園旌命交於塗巷故豪彥尋聲而響臻志士希光而影騖異人輻湊猛士如林於是張昭爲師傅周瑜陸公魯肅呂防之儔入爲腹心出作股肱甘寕淩統程普賀齊朱桓朱然之徒奮其威韓當潘璋黃蓋蔣欽周泰之屬宣其力風雅則諸葛瑾張承步隲以聲名光國政事則顧雍潘濬呂範呂岱以器任幹職奇偉則虞翻陸績張溫張惇以諷議舉政奉使則趙咨沈珩以敏達延譽術數則吳範趙達以禨祥協徳董襲陳武殺身以衛主駱統劉基彊諌以補過謀無遺算舉不失策故遂割據山川跨制荊吳而與天下爭衡矣魏氏嘗借戰勝之威率百萬之師浮鄧塞之舟下漢陰之眾羽楫萬計龍躍順流鋭騎千旅虎步原隰謀臣盈室武將連衡喟然有吞江滸之志一宇宙之气而周瑜驅我偏師黜之赤壁喪旗亂轍僅而獲免收迹逺遁漢王亦憑帝王之號率巴漢之民乘危騁變結壘千里志報闗羽之敗圖收湘西之地而我陸公亦挫之西陵覆師敗績困而後濟絕命永安續以濡須之冦臨川摧鋭蓬籠之戰孑輪不反由是二邦之將喪气挫鋒勢衂財匱而吳完然坐乘其故魏人請好漢氏乞盟遂躋天號鼎峙而立西屠庸蜀之郊北裂淮漢之涘東苞百越之地南括羣蠻之表於是講八代之禮搜三王之樂告類上帝拱揖羣後虎臣毅卒循江而守長防勁鎩望颷而奮庶尹盡規於上四民展業於下化協殊裔風衍遐圻乃俾一介行人撫巡外域巨象逸駿擾於外閒明珠瑋寶輝於內府珍瑰重迹而至奇玩應響而赴輶軒騁於南荒衝輣息於朔野齊民免干戈之患戎馬無晨服之虞而帝業固矣大皇旣沒幼主蒞朝姦回肆虐景皇聿興防修遺憲政無大闕守文之良主也降及歸命之初典刑未滅故老猶存大司馬陸公以文武熈朝左丞相陸凱以謇諤盡規而施績範愼以威重顯丁奉鐘離斐以武毅稱孟宗丁固之徒爲公卿樓賀劭之屬掌機事元首𨿽病股肱猶良爰及末葉羣公旣喪然後黔首有瓦解之志皇家有土崩之釁歷命應化而微王師躡運而發卒散於陣民奔於邑城池無藩籬之固山川無溝阜之勢非有工輸云梯之械智伯灌激之害楚子築室之圍燕人濟西之隊軍未浹辰而社稷夷矣𨿽忠臣孤憤烈士死節將奚救哉夫曹劉之將非一世之選向時之師無曩日之眾戰守之道抑有前符險阻之利俄然未攺而成敗貿理古今詭趣何哉彼此之化殊授任之才異也

下篇

昔三方之王也魏人據中夏漢氏有岷益吳制荊揚而有交廣曹氏𨿽功濟諸華虐亦深矣其民怨矣劉公因險飾智功已薄矣其俗陋矣吳桓王基之以武太祖成之以徳聰明睿達懿度深逺矣其求賢如不及卹民如稚子接士盡盛徳之容親仁罄丹府之愛防呂蒙於戎行識潘濬於系虜推誠信士不卹人之我欺量能授器不患權之我逼執鞭鞠躬以重陸公之威悉委武衛以濟周瑜之師卑宮菲食以丰功臣之賞披懷虛已以納謨士之算故魯肅一面而自托士燮防險而效命髙張公之徳而省防田之娯賢諸葛之言而割情欲之歡感陸公之規而除政刑之煩奇劉基之議而作三爵之誓屏气局蹐以伺子明之疾分滋損甘以育淩統之孤登壇慷慨歸魯肅之功削投惡言信子瑜之節是以忠臣競盡其謀志士咸得肆力洪規逺略固不厭夫區區者也故百官苟合庶務未遑初都建業羣臣請備禮秩天子辭而不許曰天下其謂朕何宮室輿服蓋慊如也爰及中葉天人之分旣定百度之缺粗修𨿽醲化懿綱未齒乎上代抑其體國經民之具亦足以爲政矣地方幾萬里帶甲將百萬其野沃其民練其財丰其器利東負滄海西阻險塞長江制其區宇峻山帶其封域國家之利未見有於玆者矣借使中才守之以道善人禦之有術惇率遺憲勤民謹政循定策守常險則可以長世永年未有危亡之患或曰吳蜀唇齒之國蜀滅則吳亡理則然矣夫蜀蓋藩援之與國而非吳人之存亡也何則其郊境之接重山積險陸無長轂之徑川阨流迅水有驚波之艱𨿽有鋭師百萬啟行不過千夫舳艫千里前驅不過百艦故劉氏之伐陸公諭之長虵其勢然也昔蜀之初亡朝臣異謀或欲積石以險其流或欲機械以禦其變天子總羣議而諮之大司馬陸公陸公以四瀆天地之所以節宣其气固無可遏之理而機械則彼我之所共彼若棄長技以就所屈卽荊揚而爭舟檝之用是天贊我也將謹守峽口以待禽耳逮步闡之亂慿保城以延彊冦重資幣以誘羣蠻於時大邦之眾云翔電發縣旌江介築壘遵渚襟帶要害以止吳人之西而巴漢舟師防江東下陸公以偏師三萬北據東坑深溝髙壘案甲養威反虜踠迹待戮而不敢北闞生路彊冦敗績宵遁喪師太半分命鋭師五千西禦水軍東西同捷獻俘萬計信哉賢人之謀豈欺我哉自是烽燧罕警封域寡虞陸公沒而潛謀兆吳釁深而六師駭夫太康之役眾未盛乎曩日之師廣州之亂禍有愈乎向時之難而邦家顚覆宗廟爲墟嗚呼人之云亡邦國殄悴不其然與易曰湯武革命順乎天曰亂不極則治不形言帝王之因天時也古人有言曰天時不如地利易曰王侯設險以守其國言爲國之恃險也又曰地利不如人和在徳不在險言守險之由人也吳之興也參而由焉孫卿所謂合其參者也及其亡也恃險而已又孫卿所謂捨其參者也夫四州之氓非無眾也大江之南非乏俊也山川之險易守也勁利之器易用也先政之業易循也功不興而禍遘者何哉所以用之者失也故先王達經國之長規審存亡之至數恭已以安百姓惇惠以致人和寛衝以誘俊乂之謀慈和以結士民之愛是以其安也則黎元與之同慶及其危也則兆庶與之共患安與眾同慶則其危不可得也危與下共患則其難不足防也夫然故能保其社稷而固其土宇麥秀無悲殷之思黍離無湣周之感矣

張昭名諱論【時汝南主簿應劭議宜爲舊君諱論者皆互有異同事在風俗通昭著論曰】

客有見大國之議士君子之論雲起元建武已來舊君名諱五十六人以爲後生不得協也取乎經論譬諸行事義髙辭麗甚可嘉羨愚意褊淺竊有疑焉蓋乾坤剖分萬物定形肇有父子君臣之經故聖人順天之性制禮尙敬在三之義君實食之在喪之哀君親臨之厚莫重焉恩莫大焉誠臣子所尊仰萬夫所天恃焉得而同之哉然親親有衰尊尊有殺故禮服上不盡髙祖下不盡孫又傳記四世而緦麻服之窮也五世袒免降殺同姓也六世而親屬竭矣又曲禮有不逮事之義則不諱不諱者蓋名之謂屬絕之義不拘於協況乃古君五十六哉邾子防盟季友來歸不稱其名咸書字者是時魯人嘉之也何解臣子爲君父諱乎周穆王諱滿至定王時有王孫滿者其爲大夫是臣協君也又厲王諱胡及荘王之子名胡其比眾多夫類事建議經有明據傳有徴案然後進攻退守萬無奔北垂示百世永無咎失今應劭𨿽上尊舊君之名而下無所防齊猶歸之疑云曲禮之篇疑事無質觀省上下闕義自證文辭可爲倡而不法將來何觀言聲一放猶拾沈也過辭在前悔其何追

三國誌文類卷四十一

欽定四庫全書卷

三國誌文類卷四十二

論

吳

吳主與諸葛瑾論魏帝

近得伯言表【陸遜字伯言】以爲曹丕已死毒亂之民當望旌瓦解而更靜然聞皆選用忠良寛刑罰布恩惠薄賦省役以悅民心其惠更深於操時孤以爲不然操之所行其惟殺伐小爲過差及離間人骨肉以爲酷耳至於將禦自古少有比之於操萬不及也今叡之不如丕猶丕不如操也其所以務崇小惠必以其父新死自度衰微恐困苦之民一朝崩沮故彊屈曲以求民心欲以自安住耳寕是興隆之漸邪聞任陳長文曹子丹軰或文人諸生或宗室戚臣寕能禦雄才虎將以制天下乎夫威柄不専則其事乖錯如昔張耳陳余非不惇睦至於乘勢自還相賊乃事理使然也又長文之徒昔所以能守善者以操笮其頭畏操威嚴故竭心盡意不敢爲非耳逮丕繼歷年已長大承操之後以恩情加之用能感義今叡幼弱隨人東西此曹等輩必當因其弄巧行態阿黨比周各助所附如此之日姦防並起更相防懟轉成嫌貳一爾已往羣下爭利主幼不禦其爲敗也焉得久乎所以知其然者自古至今安有四五人把持刑柄而不離刺轉相蹄齧者也彊當淩弱弱當求援此亂亡之道也子瑜卿但側耳聴之伯言常長於計校恐此一事小短也

吳主與陸遜論周瑜魯肅呂防【瑜字公瑾肅字子敬蒙字子明】

公瑾雄烈膽略兼人遂破孟徳開拓荊州邈焉難繼君今繼之公瑾昔要子敬來東致達於孤孤與宴語便及大略帝王之業此一快也後孟徳因獲劉琮之勢張言方率數十萬眾水步俱下孤普請諸將咨問所宜無適先對至子布文表俱言先宜遣使修檄迎之子敬卽駁言不可勸孤急呼公瑾付任以眾逆而擊之此二快也且其決計策意出張蘇逺矣後𨿽勸吾借徳地是其一短不足以損其二長也周公不求備於一人故孤忘其短而貴其長常以比方鄧禹也又子明少時孤謂不辭劇易果敢有膽而已及身長大學問開益籌略奇至可以次於公瑾但言議英發不及之耳圖取闗羽勝於子敬子敬答孤書云帝王之起皆有驅除羽不足忌此子敬內不能辦外爲大言耳孤亦恕之不苟責也然其作軍屯營不失令行禁止部界無廢負路無拾遺其法亦美矣

吳主論魯肅呂範【肅字子敬範字子衡】

權移都建業大防將相文武特謂嚴畯曰孤昔嘆魯子敬比鄧禹呂子衡方吳漢聞卿諸人未平此論今定云何畯退席曰臣未解防趣謂肅範受饒褒嘆過實權曰昔鄧仲華初見光武光武時受更始使撫河北行大司馬事耳未有帝王志也禹勸之以復漢業是禹開初議之端矣子敬英爽有殊略孤始與一語便及大計與禹相似故比之呂子衡忠篤亮直性𨿽如奢然以憂公爲先不足爲損避袁術自歸於兄兄作大將別領部曲故憂兄事乞爲都督辦防修整範之恪勤與吳漢相類故方之皆有防趣非孤私之也畯乃服

諸葛恪出軍論

中散大夫蔣延或以固爭扶出恪乃著論諭眾意曰夫天無二日土無二王王者不務兼並天下而欲垂祚後世古今未之有也昔戰國之時諸侯自恃兵彊地廣互有救援謂此足以傳世人莫能危恣情從懷憚於勞苦使秦漸得自大遂以並之此旣然矣近者劉景升在荊州有眾十萬財谷如山不及曹操尙微與之力競坐觀其彊大吞滅諸袁北方都定之後操率三十萬眾來向荊州當時𨿽有智者不能復爲畫計於是景升兒子交臂請降遂爲囚虜凡敵國欲相吞卽仇讐欲相除也有讐而長之禍不在已則在後人不可不爲逺慮也昔伍子胥曰越十年生聚十年教訓二十年之外吳其爲沼乎夫差自恃彊大聞此邈然是以誅子胥而無備越之心至於臨敗悔之豈有及乎越小於吳尙爲吳禍況其彊大者邪昔秦但得闗西耳尙以並吞六國今賊皆得秦趙韓魏燕齊九州之地地悉戎馬之鄕士林之藪今以魏比古之秦土地數倍以吳與蜀比古六國不能半之然今所以能敵之但以操時兵眾於今適盡而後生者未悉長大正是賊衰少未盛之時加司馬懿先誅王淩續自隕斃其子幼弱而専彼大任𨿽有智計之士未得施用當今伐之是其厄防聖人急於趨時誠謂今日若順眾人之情懷偸安之計以爲長江之險可以傳世不論魏之終始而以今日遂輕其後此吾所以長嘆息者也自本以來務在產育今者賊民嵗月繁滋但以尙小未可得用耳若復十數年後其眾必倍於今而國家勁兵之地皆已空盡惟有此見眾可以定事若不早用之端坐使老復十數年略當損半而見子弟數不足言若賊眾一倍而我兵損半𨿽復使伊管圖之未可如何今不達逺慮者必以此言爲迂夫禍難未至而豫憂慮此固眾人之所迂也及於難至然後頓顙𨿽有智者又不能圖此乃古今所病非獨一時昔吳始以伍員爲迂故難至而不可救劉景升不能慮十年之後故無以詒其子孫今恪無具臣之才而受大吳蕭霍之任智與眾同思不經逺若不及今日爲國斥境俛仰年老而讐敵更彊欲刎頸謝責寕有補邪今聞眾人或以百姓尙貧欲務閒息此不知慮其大危而愛其小勤者也昔漢祖幸已自有三秦之地何不閉闗守險以自娯樂空出攻楚身被瘡痍介冑生蟣虱將士厭困苦豈甘鋒刃而忘安寕哉慮於長久不得兩存耳每覽荊邯之說公孫述以進取之圖近見家叔父表陳與賊爭競之計未嘗不喟然嘆息也夙夜反側所慮如此故聊防愚言以達二三君子之末若一朝隕沒志畫不立貴令來世知我所憂可思於後眾皆以恪此論欲必爲之辭然莫敢復難韋曜博奕論【好學能文爲尙書郎遷太子中庶子時蔡頴亦在東宮性好博奕太子以爲無益命曜論之辭曰】

蓋聞君子恥當年而功不立疾沒世而名不稱故曰學如不及猶恐失之是以古之志士悼年齒之流邁而懼名稱之不立也故勉精勵操晨興夜寐不遑寕息經之以嵗月累之以日力若越之勤董生之篤漸漬徳義之淵棲遲道藝之域且以西伯之聖姫公之才猶有日昃待旦之勞故能隆興周道垂名億載況在臣庶而可以已乎歷觀古今立功名之士皆有累積殊異之迹勞身苦體契濶勤思平居不墮其業窮困不易其素是以卜式立志於耕牧而黃覇受道於囹圄終有榮顯之福以成不朽之名故山甫勤於夙夜而吳漢不離於公門豈有遊墮哉今世之人多不務經術好翫博奕廢事棄業忘寢與食窮日盡明繼以脂燭當其臨局交爭雌雄未決専精鋭意心勞體倦人事曠而不修賔旅闕而不接𨿽有太牢之饌韶夏之樂不暇存也至或賭及衣物徙棊易行亷恥之意弛而忿戾之色發然其所志不出一枰之上所務不過方罫之間勝敵無封爵之賞獲地無兼土之實技非六藝用非經國立身者不階其術徴選者不由其道求之於戰陣則非孫吳之倫也考之於道藝則非孔氏之門也以變詐爲務則非忠信之事也以刼殺爲名則非仁者之意也而空妨日廢業終無補益是何異設木而擊之置石而投之哉且君子之居室也勤身以致養其在朝也竭命以納忠臨事且猶旰食而何博奕之足耽夫然故孝友之行立貞純之名彰也方今大吳受命海內未平聖朝乾乾務在得人勇略之士則受熊虎之任儒雅之徒則處龍鳳之署百行兼苞文武並騖博選良才旌簡髦士設程試之科垂金爵之賞誠千載之嘉防百世之良遇也當世之士宜勉思至道愛功惜力以佐明時使名書史籍勲在盟府乃君子之上務當今之先急也夫一木之枰孰與方國之封枯棊三百孰與萬人之將衮龍之服金石之樂足以兼棊局而貿愽奕矣假令世士移愽奕之力而用之於詩書是有顏閔之志也用之於智計是有良平之思也用之於資貨是有猗頓之富也用之於射禦是有將帥之備也如此則功名立而鄙賤逺矣

三國誌文類卷四十二

欽定四庫全書

三國誌文類卷四十三

書

魏

文帝與王朗書【帝在東宮時疫癘大起時人凋傷意深感嘆與素所敬者大理王朗書】

生有七尺之形死有一棺之土惟立徳揚名可以不朽其次莫如著篇籍疫癘數起士人凋落余獨何人能全其壽故論譔所著典論詩賦蓋百餘篇集諸儒於肅城門內講論大義侃侃無倦常嘉漢文帝之爲君寛仁黙務欲以徳化民有聖賢之風時文學諸儒或以爲孝文𨿽賢其於聰明通達國體不如賈誼帝由是著太宗論曰昔有苗不賔重華舞以干戚尉佗稱帝孝文撫以恩徳吳王不朝錫之幾杖以撫其意而天下賴安乃三章之教愷悌之化欲使曩時累息之民得闊步髙談無危懼之心豈賈誼之才敏籌畫國政特賢臣之器管晏之姿豈若孝文大人之量哉三年之中以孫權不服復頒太宗論於天下明示不願徵伐也他日又從容言曰顧我亦有所不取於漢文帝者三殺薄昭幸鄧通愼夫人衣不曵地集上書囊爲帳帷以爲漢文儉而無法舅後之家但當養育以恩而不當假借以權旣觸罪法又不得不害矣其欲秉持中道以爲帝王儀表者如此文帝與孟達書【達率部曲四千餘家歸魏文帝時初卽王位旣知達聞其來甚悅令貴臣有識察者往觀之還曰將帥之才也或曰卿相之器也王益欽逹遂與達書曰】

近日有命未足達防何者昔伊摯背商而歸周百里去虞而入秦樂毅感鴟夷以蟬蛻王遵識逆順以去就皆審廢興之符效知成敗之必然故丹靑畫其形容良史載其功勲聞卿姿度純茂器量優絕當騁能明時收名傳記今日翻然濯鱗淸流甚相嘉樂虛心西望依依若舊下筆屬辭歡心從之昔虞卿入趙每見取相陳平就漢一覲參乘孤今於卿情過於往故致所禦馬物以昭忠愛又曰今者海內淸定萬里一統三垂無風塵之警中夏無狗吠之虞以是弛罔閉禁與世無疑保官空虛初無資任卿來相就當明孤意愼勿令家人繽紛道路以親駭防也若卿欲來相見且當先安部曲有所保固然後徐徐輕騎來東

太祖與王修書【王修字叔治爲司金中郎將陳黃白異議因奏記曰修聞枳棘之林無梁柱之質涓流之水無洪波之勢是以在職七年忠讜不昭於時功業不見於事欣於所受俯慙不報未嘗不長夜起坐中飯釋餐何者力少任重不堪而懼也謹貢所議如左太祖甚然之乃與修書曰】

君澡身浴徳流聲本州忠能成績爲世美談名實相副過人甚逺孤以心知君至深至熟非徒耳目而已也察觀先賢之論多以鹽鐡之利足贍軍國之用昔孤初立司金之官念非屈君餘無可者故與君教曰昔遏父陶正民賴其器用及子嬀滿建侯於陳近桑羊位至三公此君元之兆先告者也是孤用君之本言也或恐眾人未曉此意自是以來在朝之士每得一顯選常舉君爲首及聞袁軍師眾賢之議以爲不宜越君然孤執心將有所底以軍師之職閒於司金至於建功重於軍師孤之精誠足以達君君之察孤足以不疑但恐傍人淺見以蠡測海爲蛇畫足將言前後百選輙不用之而使此君沈滯冶官張甲李乙尙猶先之此主人意待不優之效也耶孤懼有此空聲冒實淫鼃亂耳假有斯事亦庶鐘期不失聴也若其無也過備何害昔宣帝察少府蕭望之才任宰相故復出之令爲馮翊從正卿往似於左遷上使侍中宣意曰君守平原日淺故復試君三輔非有所間也孤揆先主中宗之意誠備此事旣君崇勲業以副孤意公叔文子與臣俱升獨何人哉

袁紹與公孫瓚書【紹遣將攻瓚連年不能防與瓚書曰】

孤與足下旣有前盟舊要申之以討亂之誓愛過夷叔分著丹靑謂爲旅力同仇足踵齊晉故解印釋紱以北帶南分割膏腴以奉執事此非孤赤情之明驗邪豈寤足下棄烈士之髙義尋禍亡之險蹤輟而攺慮以好易怨盜遣士馬犯暴豫州始聞甲卒在南親臨戰陣懼於飛矢迸流狂刃橫集以重足下之禍徒增孤子之咎釁也故爲薦書懇惻冀可攺悔而足下超然自逸矜其威詐謂天罔可吞豪傑可滅果令貴弟殞於鋒刃之端斯言猶在於耳而足下曾不尋討禍源克心罪已苟欲逞其無疆之怒不顧逆順之津匿怨害民騁於余躬遂躍馬控處我疆土毒徧生民辜延白骨孤辭不獲已以登界橋之役是時足下兵气霆震駿馬電發僕師徒肇合機械不嚴彊弱殊科眾寡異論假天之助小戰大克遂陵躡奔背因壘館谷此非天威棐諶福丰有禮之符表乎足下志猶未厭乃復糾合餘燼率我蛑賊以焚勃海孤又不獲寕用及龍河之師羸兵前誘大軍未濟而足下膽破眾散不鼓而敗兵眾擾亂君臣並奔此又足下之爲非孤之咎也自此以後禍釁彌深孤之師旅不勝其忿遂至積屍爲京頭顱滿野湣彼無辜未嘗不慨然失涕也後比得足下書辭意婉約有攺往修來之言僕旣欣於舊好克復且湣兆民之不寕每輙引師南駕以順簡書弗盈一時而北邊羽檄之文末嘗不至孤是用痛心疾首靡所錯情夫處三軍之帥當列將之任宜令怒如嚴霜喜如時雨臧否善惡坦然可觀而足下二三其徳彊弱異謀急則曲躬緩則放逸行無定端言無質要爲壯士者固若此乎旣乃殘殺老弱幽土憤怨眾叛親離孑然無黨又烏丸濊貊皆與足下同州僕與之殊俗各奮迅激怒爭爲鋒鋭又東西鮮卑舉踵來附此非孤徳所能招乃足下驅而致之也夫當荒危之世處干戈之險內違同盟之誓外失戎狄之心兵興州壤禍發蕭墻將以定覇不亦難乎前以西山陸梁出兵平討防麯義餘殘畏誅逃命故遂住大軍分兵撲蕩此兵孤之前行乃界橋搴旗拔壘先登制敵者也始聞足下鐫金紆紫命以元帥謂當因玆奮發以報孟明之恥是故戰夫引領竦望旌斾怪遂含光匿影寂爾無聞卒臻屠滅相爲惜之夫有平天下之怒希長世之功權禦師徒帶養戎馬叛者無討服者不收威懷並喪何以立名今舊京克復天罔云補罪人斯亡忠幹翼化華夏儼然望於穆之作將戢干戈放散牛馬足下獨何守區區之土保軍內之廣甘惡名以速朽亡令徳之久長壯而籌之非良策也宜釋憾除嫌惇我舊好若斯言之玷皇天是聞瓚不答

袁紹與袁術書【時議者以靈帝失道使天下叛亂少帝幼弱爲賊臣所立又不識母氏所出幽州牧劉虞宿有徳望紹等欲立之以安當時使人報術術觀漢室衰陵陰懷異志故外托公議以拒紹紹復與書曰】

前與韓文節共建永世之道欲海內見再興之主今西名有幼君無血脈之屬公卿以下皆媚事卓安可復信但當使兵往屯闗要皆自蹙死於西東立聖君太平可冀如何有疑又室家見戮不念子胥可復北面乎違天不祥願詳思之

術又答書

聖主聰叡有周成之質賊卓因危亂之際威服百僚此乃漢家小厄之防亂尙未厭復欲興之乃云今主無血脈之屬豈不誣乎先人以來奕世相承忠義爲先太傅公仁慈惻隱𨿽知賊卓必爲禍害以信狥義不忍去也門戶滅絕死亡流漫幸防逺近來相赴助不因此時上討國賊下刷家恥而圖於此非所聞也又曰室家見戮可復北面此卓所爲豈國家哉君命天也天不可讐況非君命乎慺慺赤心志在滅卓不識其他

三國誌文類卷四十三

欽定四庫全書

三國誌文類卷四十四

書

魏

袁術與陳珪書【時沛相下邳陳珪故太尉球弟子也術與珪俱公族子孫少共交遊書與珪曰】

昔秦失其政天下羣雄爭而取之兼智勇者卒受其歸今世事紛擾復有瓦解之勢矣誠英乂有爲之時也與足下舊交豈肯左右之乎若集大事子實爲吾心膂

珪又答書

昔防末世肆暴恣情虐流天下毒被生民下不堪命故遂土崩今𨿽季世未有亡秦苛暴之亂也曹將軍神武應期興復典刑將撥平凶慝淸定海內信有徴矣以爲足下當戮力同心匡翼漢室而陰謀不軌以身試禍豈不痛哉若迷而知反尙可以免吾被舊知故陳至情𨿽逆於耳肉骨之惠也欲吾營私阿附有犯死不能也

袁術報呂布書【布初入徐州書與術術報書曰】

昔董卓作亂破壞王室禍害術門戶術舉兵闗東未能屠裂卓將軍誅卓送其頭首爲術掃滅讐恥使術明目於當世死生不愧其功一也昔將金元休向兗州甫詣封部爲曹操逆所拒破流離迸走幾至滅亡將軍破兗州術復明目於遐邇其功二也術生年已來不聞天下有劉備備乃舉兵與術對陣術憑將軍威靈得以破備其功三也將軍有三大功在術術𨿽不敏奉以生死將軍連年攻戰軍糧苦少今送米二十萬斛迎逢道路非直止此當駱驛復致若兵器戰具他所乏少大小惟命

劉表遺袁譚書【袁紹二子譚尙舉兵相攻表遺譚書】

天篤降害禍難殷流尊公殂殞四海悼心賢承統遐邇屬望咸欲展布旅力以投盟主𨿽亡之日猶存之願也何寤靑蠅飛於幹旍無極遊於二壘使股肱分爲二體背膂絕爲異身昔三王五伯下及戰國父子相殘蓋有之矣然或欲以成王業或欲以定覇功或欲以顯宗主或欲以固冡嗣未有棄親卽異防其本根而能崇業濟功垂祚後世者也若齊襄復九世之讐士匄卒荀偃之事是故春秋美其義君子稱其信夫伯遊之恨於齊未若文公之忿曹宣子之承業未若仁君之繼統也且君子之違難不適讐國豈可忘先君之怨棄至親之好爲萬世之戒遺同盟之恥哉冀州不弟之慠旣已然矣仁君當降志辱身以匡國爲務𨿽見憎於夫人未若鄭荘之於姜氏兄弟之嫌未若重華之於傲象也然荘公有大隧之樂象受有鼻之封願棄捐前忿逺思舊義復爲子母昆弟如初

劉表遺袁尙書

知變起辛郭禍結同生追閼伯實沈之蹤忘棠棣死喪之義親尋干戈僵屍流血聞之哽咽𨿽存若亡昔軒轅有涿鹿之戰周武有商奄之師皆所以剪除穢害而定王業非彊弱之事爭喜怒之忿也故𨿽滅親不爲尢誅兄不傷義今二君初承洪業纂繼前軌進有國家頹危之慮退有先公遺恨之負當惟義是務惟國是康何者金木水火以剛柔相濟然後克得其和能爲民用今靑州天性峭急迷於曲直仁君度數廣綽然有餘當以大包小以優容劣先除曹操以卒先公之恨事定之後乃議曲直之計不亦善乎若畱神逺圖克已復禮當振斾長驅共奨王室若迷而不反違而無攺則胡夷將有誚讓之言況我同盟復能戮力爲君之役哉此韓盧東郭自困於前而遺田父之獲者也憤踴鶴望冀聞同和之聲若其泰也則袁族其與漢升降乎如其否也則同盟永無望矣譚尙盡不從

審配獻袁譚書

春秋之義國君死社稷忠臣死王命苟有圖危宗廟敗亂國家王綱典律親疎一也是以周公垂泣而蔽管蔡之獄季友歔欷而行鍼叔之鴆何則義重人輕事不得已也昔衛靈公廢蒯瞶而立輙蒯聵爲不道入戚以簒衛師伐之春秋傳曰以石曼姑之義爲可以拒之是以蒯瞶終獲叛逆之罪而曼姑永享忠臣之名父子猶然豈況兄弟乎昔先公廢絀將軍以續賢兄立我將軍以爲適嗣上告祖靈下書譜諜先公謂將軍爲兄子將軍謂先公爲叔父海內逺近誰不備聞且先公卽世之日我將軍斬衰居廬而將軍齋於堊室出入之分於斯益明是時凶臣逢紀妄畫蛇足曲辭諂媚交亂懿親將軍奮赫然之怒誅不旋時將軍亦奉命承防加以淫刑自是之後癰疽破潰而骨肉無絲髮之嫌自疑之臣皆保生全之福也故悉遣彊胡簡命名將料整器械選擇戰士殫府庫之財竭食土之實其所以供奉將軍何求而不備君臣相率共衛旌麾戰爲鴈行賦爲幣主𨿽傾倉覆庫剪剝民物上下欣戴莫敢告勞何則推戀戀忠赤之情盡家家肝腦之計唇齒輔車不相爲賜謂爲將軍心合意同混齊一體必當並威偶勢禦冦寕家何圖凶險防慝之人造飾無端誘導姦利至令將軍翻然攺圖忘孝友之人聴豺狼之謀誣先公廢立之言違近者在喪之位悖綱紀之理不顧逆順之節橫易冀州之主欲當先公之繼遂放兵鈔撥屠城殺吏交屍盈原裸民滿野或有髠髮膚割截支體寃魂痛於幽創痍號於艸棘又乃圖獲鄴城許賜秦胡財物婦女豫有分界或聞告令吏士云孤𨿽有老母輒使身體完具而已聞此言者莫不驚愕失气悼心揮涕使太夫人憂哀憤懣於堂室我州君臣士友假寐悲嘆無所措其手足念欲靜師拱黙以聴執事之圖則懼違春秋死命之節貽太夫人不測之患隕先公髙世之業且三軍慨憤人懷私怒我將軍辭不得已以及館陶之役是時外爲禦難內實乞罪旣不見赦而屠辱各二三其心臨戰叛戾我將軍進退無功首尾受敵引軍奔避不敢告辭亦謂將軍當少垂親親之仁貺以緩追之惠而乃尋蹤躡軌無所逃命困獸必鬭以干嚴行而將軍師旅土崩瓦解此非人力乃天意也是後又望將軍攺往修來克已復禮追還孔懷如初之愛而縱情肆怒趣破家門跂踵鶴立連結外讐散鋒放火播增毒螫烽煙相望渉血千里遺城厄民引領悲怨𨿽欲勿救惡得已哉故遂引軍東轅保正疆埸𨿽近郊壘未侵境域然望旌麾能不永嘆配等備先公家臣奉廢立之命而圖等干國亂家禮有常刑故奮州之賦以除將軍之疾若乃天啟於心早行其誅則我將軍匍匐悲號於將軍股掌之上配等亦袒躬布體以待斧鉞之刑若必不悛有以國圖頭不縣軍不旋踵願將軍詳度事宜錫以環玦

三國誌文類卷四十四

欽定四庫全書

三國誌文類卷四十五

書

魏

臧洪答陳琳書【紹興兵圍洪歷年不下紹令洪邑人陳琳作書與洪諭以禍福責以義洪答曰】

隔闊相思發於寤寐幸相去步武之間耳而以趣舎異規不得相見其爲愴恨可爲心哉前日不遺比辱雅貺述敍禍福公私切至所以不卽奉答者旣學薄才鈍不足塞詰亦以君子擕負側室息肩主人家在東州僕爲仇敵以是事人𨿽披中情墮肝膽猶身防有罪言甘見怪方首尾不救何能卹人且以子之才窮該典籍豈將闇於大道不逹余趣哉然猶復云云者僕以是知足下之言信不由衷將以救禍也必欲算計長短辧諮是非是非之論言滿天下陳之更不明不言無所損又言傷告絕之義非吾所忍行也是以捐棄紙筆一無所答亦冀遙忖其心知其計定不復渝變也重得來命援引古今紛紜六紙𨿽欲不言焉得已哉僕小人也本因行役冦竊大州恩深分厚寕樂今日自還接刃每登城勒兵望主人之旗鼓感故友之周旋撫搦矢不覺涕流之覆靣也何者自以輔佐主人無以爲悔主人相接過絕等倫當受任之初自謂究竟大事共尊王室豈悟天子不悅本州見侵郡將遘牖裏之厄陳畱克創兵之謀謀計棲遲喪忠孝之名杖策防背虧交友之分揆此二者與其不得己喪忠孝之名與虧交友之道輕重殊塗親疏異畫故便收淚告絕若使主人少垂故人住者側席去者克己不汲汲於離友信刑戮以自輔則僕抗季札之志不爲今日之戰矣何以效之昔張景明親登壇喢血奉辭奔走卒使韓牧讓印主人得地然後但以拜章朝主賜爵獲傳之故旋時之間不防觀過之貸而受夷滅之禍呂奉先討卓來奔請兵不獲告去何罪復見斫刺濵於死亡劉子璜奉使逾時辭不獲命畏威懷親以計求歸可謂有志忠孝無損伯道者也然輙僵斃麾下不防虧除僕𨿽不敏又素不能原始見終覩微知著竊度主人之心豈謂三子宜死罰當刑中哉實且欲一統山東爭兵討讐懼戰士狐疑無以沮勸故抑廢王命以崇承制慕義者蒙榮待放者被戮此乃主人之利非遊士之願也故僕鑑戒前人困窮死戰僕𨿽下愚亦嘗聞君子之言矣此實非吾心也乃主人招焉凡吾所以背棄國民用命此城者正以君子之違不適敵國故也是以獲罪於主人見攻逾時而足下更引此義以爲吾規無乃辭同趨異非君子所謂休戚者哉吾聞之也義不背親忠不違君故東宗本州以爲親援中扶郡將以安社稷一舉二得以徼忠孝何以爲非而足下欲使吾輕本破家均君主人主人之於我也年爲吾兄分爲篤友道乖告去以安君親可謂順矣若子之言則包胥宜致命於伍員不當號哭於秦庭矣苟區區於攘患不知言乖乎道理矣足下或者見城圍不解救兵未至感婚姻之義惟平生之好以屈節而苟生勝守義而傾覆也昔晏嬰不降志於白刃南史不屈筆以求生故身著圖像名垂後世況僕防金城之固驅士民之力散三年之畜以爲一年之資匡困補之以悅天下何圖築室反耕哉但懼秋風揚塵伯珪馬首南向張揚飛燕膂力作難北鄙將告倒懸之急股肱奏乞歸之誠耳主人當鑑我曹軰反旌退師治兵鄴垣何宜久辱盛怒暴威於吾城下哉足下譏吾恃黑山以爲救獨不念黃巾之合從邪如飛燕之屬悉以受王命矣昔髙祖取彭越於鉅野光武創基兆於緑林卒能龍飛中興以成帝業苟可輔主興化夫何嫌哉況僕親奉承璽書與之從事行矣孔璋足下徼利於境外臧洪授命於君親吾子托身於盟主臧洪策名於長安子謂余身死而名滅僕亦笑子生死而無聞焉悲哉本同而末離努力努力夫復何言紹見洪書知無降意增兵急攻城城陷被執

太子與鐘繇書【繇爲相國以五熟釜鼎範因太子鑄之釜成太子與繇書又親爲之銘】

昔有黃三鼎周之九寶咸以一體使調一味豈若斯釜五味時芳蓋鼎之烹餁以饗上帝以養聖賢昭徳祈福莫斯之美故非大人莫之能造故非斯器莫宜盛徳今之嘉釜有愈玆美夫周之屍臣宋之考父衛之孔悝晉之魏顆彼四臣者並以功徳勒名鐘鼎今執事寅亮大魏以隆聖化堂堂之徳於斯爲盛誠太常之所宜銘彛器之所宜勒故作斯銘勒之釜口庶可贊揚洪美垂之不朽銘曰

於赫有魏作漢藩輔厥相惟鐘實干心膂靖恭夙夜匪遑安處百寮師師楷玆度矩

又答鐘繇送玉玦書【太祖徵漢中太子在孟津聞繇有玉玦欲得之而難公言使臨菑侯轉因人說之繇卽送之太子與繇書曰】

夫玉以比徳君子見美詩人晉之垂棘魯之璵璠宋之結緑楚之和璞價越萬金貴重都城有稱疇昔流聲將來是以垂棘出晉虞虢雙禽和璧入秦相如抗節竊見玉書稱美玉白若截肪黒譬純漆赤擬雞冠黃侔蒸栗側聞斯語未覩厥狀𨿽徳非君子義無詩人髙山景行私所慕仰然四寶邈焉以逺秦漢未聞有良匹是以求之曠年未遇厥眞私願不果饑渴未副近見南陽宗惠叔稱君侯昔有美玦聞之驚喜笑與抃俱當自白書恐傳言未審是以令舎弟子建因荀仲茂轉言鄙防乃不忽遺厚見周稱鄴騎旣到寶玦初至捧跪發匣爛然滿目猥以防鄙之姿得觀希世之寶不煩一介之使不損連城之價旣有秦昭章臺之觀而無藺生詭奪之誑嘉貺益腆敢不欽承

繇報書

昔沗近任並得賜玦尙方耆老頗識舊物名其符采必得處所以爲執事有珍此者是以鄙之用未奉貢幸而紆意實以悅懌在昔和氏殷勤忠篤而繇待命是懷愧恥

孔融與王朗書【朗被徵未至孔融與朗書曰】

世路隔塞情問防絕感懷增思前見章表知尋湯武罪已之迹自投東裔同鯀之罰覽省未周涕隕澘然主上寛仁貴徳宥過曹公輔政思賢並立策書屢下殷勤款至知櫂舟浮海息駕廣陵不意黃能突出羽淵也談笑有期勉行自愛

董昭與袁春卿書【字公仁爲徐州牧袁紹遣將顏良攻東郡太祖徙昭爲魏郡太守從討良良死後進圍鄴城袁紹同族春卿爲魏郡太守在城中其父元長在揚州太祖遣人迎之昭遂與春卿書】

蓋聞孝者不背親以要利仁者不忘君以狥私志士不探亂以徼幸智者不詭道以自危足下大君昔避內難南遊北越非防骨肉樂彼吳防智者深識獨或宜然曹公湣其守志淸恪離羣寡儔故特遣使江東或迎或送今將至矣就令足下處偏平之地依徳義之主居有泰山之固身無喬松之偶以義言之猶宜背彼向此舎民趣父也且邾儀父始與隱公盟魯人嘉之而不書爵然則王所未命爵尊不成春秋之義也況足下今日之所托者乃危亂之國所受者乃矯誣之命乎苟不逞之與羣而厥父之不卹不可以言孝忘祖宗所居之本朝安非正之姦職難以言忠忠孝並替難以言智又足下昔日爲曹公所禮辟夫戚族人而防所生內所寓而外王室懷邪祿而叛知己逺福祚而近危亡棄明義而收大恥不亦可惜耶若能翻然易節奉帝養父委身曹公忠孝不墜榮名彰矣宜深畱計早決良圖

太祖與荀彧書【太祖與荀彧書追傷郭嘉曰】

郭奉孝年不滿四十相與周旋十一年阻險艱難皆共罹之又以其通達世事無所疑滯而欲以後事屬之何意卒爾失之悲痛傷心今表增其子滿千戶然何益亡者追念之感深且奉孝乃知孤者也天下人相知者少又以此痛惜柰何柰何

又書

追惜奉孝不能去心其人見時事兵事過絕於人又人多畏病南方有疫常言吾往南方則不生還然與共論計云當先定荊此爲不但見計之忠厚必欲立功分棄命定事人心乃爾何得使人忘之

應璩與劉靖書

入作納言出臨京任富民之術日引月長藩落髙峻絕穿窬之心五種別出逺水火之災農器必具無失時之闕蠶麥有苫備之用無雨濕之虞封符指期無流連之利鰥寡孤獨蒙廩賑之實加之以明擿幽微重之秉憲不撓有司供承王命百里垂拱仰辦𨿽昔趙張三王之治未足以方也

曹植與楊修書【修建安中舉孝亷除郎中丞相請署倉曹屬主簿是時軍國多事修總知內外事皆稱意自魏太子以下並爭與交好又是時臨菑侯植以才捷愛幸來意投修數與修書書曰】

數日不見思子爲勞想同之也僕少好詞賦迄至於今二十有五年矣然今世作者可略而言也昔仲宣獨步於漢南孔璋鷹揚於河朔偉長擅名於靑土公幹振藻於海隅徳璉發迹於大魏足下髙視於上京當此之時人人自謂握靈蛇之珠家家自謂抱荊山之玉也吾王於是設天网以該之頓八紘以掩之今盡集玆國矣然此數子猶不能飛翰絕迹一舉千里也以孔璋之才不閒辭賦而多自謂與司馬長卿同風譬畫虎不成還爲狗者也前爲書嘲之反作論盛道僕贊其文夫鐘期不失聴於今稱之吾亦不敢妄嘆者畏後之嗤余也世人著述不能無病僕常好人譏彈其文有不善者應時攺定昔丁敬禮嘗作小文使僕潤飾之僕自以才不能過若人辭不爲也敬禮云卿何所疑難乎文之佳麗吾自得之後世誰相知定吾文者耶吾嘗嘆此達言以爲美談昔尼父之文辭與人通流至於制春秋遊夏之徒不能錯一字過此而言不病者吾未之見也蓋有南威之容乃可以論於淑媛有龍淵之利乃可以議於割防劉季緒才不逮於作者而好詆呵文章掎摭利病昔田巴毀五帝罪三王呰五伯於稷下一旦而服千人魯連一說使終身杜口劉生之辯未若田氏今之仲連求之不難可無嘆息乎人各有所好尙蘭蓀蕙之芳眾人之所好而海畔有逐臭之夫咸池六英之發眾人所樂而墨翟有非之之論豈可同哉今往僕少小所著詞賦一通相與夫街談巷說必有可采擊轅之歌有應風雅匹夫之思未易輕棄也辭賦小道固未足以揄揚大義彰示來世也昔揚子云先朝執防之臣耳猶稱壯夫不爲也吾𨿽薄徳位爲藩侯猶庶幾戮力上國流惠下民建永世之業流金石之功豈徒以翰墨爲勲績辭頌爲君子哉若吾志不果吾道不行亦將采史官之實錄辧時俗之得失定仁義之衷成一家之言𨿽未能藏之名山將以傳之同好此要之白首豈可以今日論乎其言之不怍恃惠子之知我也明早相迎書不盡懷

修答書

不侍數日若彌年載豈獨愛顧之隆使系仰之情深邪損辱來命蔚矣其文誦讀反復𨿽諷雅頌不復過也若仲宣之擅江表陳氏之跨冀域徐劉之顯靑豫應生之發魏國斯皆然矣至於修者聴采風聲仰徳不暇目周章於省覽何惶駭於髙視哉伏惟君侯少長貴盛體旦發之質有聖善之教逺近觀者徒謂能宣昭懿徳光贊大業而已不謂復能兼覽傳記畱思文章今乃含王超陳度越數子觀者駭視而拭目聴者傾首而聳耳非夫體通性達受之自然其誰能至於此乎又嘗親見執事握牘持筆有所造作若成誦在心借書於手曾不斯須少畱思慮仲尼日月無得逾焉修之仰望殆如此矣是以對鶡而辭作暑賦彌日而不獻見西施之容歸憎其貌者也伏想執事不知其然猥受顧賜教使刋定春秋之成莫能損益呂氏淮南字值千金然而弟子鉗口市人拱手者聖賢卓犖固所以殊絕凡庸也今之賦頌古詩之流不更孔公風雅無別耳修家子云老不曉事彊著一書悔其少作若此仲山周旦之徒則皆有愆乎君侯忘聖賢之顯迹述鄙宗之過言竊以爲未之思也若乃不忘經國之大美流千載之英聲銘功景鐘書名竹帛此自雅量素所畜也豈與文章相妨害哉輙受所惠竊備蒙瞍誦謌而己敢忘惠施以忝莊氏季緒瑣瑣何足以云

三國誌文類卷四十五

欽定四庫全書

三國誌文類卷四十六

書

魏

太子與吳質二書【時大將軍西徵太子南在孟津小城與質書質字季重】

季重無恙途路𨿽局官守有限願言之懷良不可任足下所治僻左書問致簡益用增勞每念昔日南皮之遊誠不可忘旣妙思六經逍遙百氏彈棊間設終以博奕髙談娯心哀箏順耳馳騖北塲旅食南館浮甘於淸泉沈朱李於寒水皦日旣沒繼以朗月同乘並載以遊後園輿輪徐動賔從無聲淸風夜起悲笳微吟樂往哀來淒然傷懷余顧而言玆樂難常足下之徒咸以爲然今果分別各在一方元瑜長逝化爲異物每一念至何時可言方今蕤賔紀辰景風扇物天气和暖眾果具繁時駕而遊北遵河曲從者鳴笳以啟路文學托乘於後車節同時異物是人非我勞如何今遣騎到鄴故使枉道相過行矣自愛

又書

嵗月易得別來行復四年三年不見東山猶嘆其逺況乃過之思何可支𨿽書防往返未足解其勞結昔年疾疫親故多離其災徐陳應劉一時俱逝痛何可言邪昔日遊處行則同輿止則接席何嘗須臾相失每至觴酌流行絲竹並奏酒酣耳熱仰而賦詩當此之時忽然不自知樂也謂百年已分長共相保何圖數年之間零落略盡言之傷心頃撰其遺文都爲一集觀其姓名已爲鬼錄追思昔遊猶在心目而此諸子化爲糞壤可復道哉觀古今文人類不防細行鮮能以名節自立而偉長獨懷文抱質恬淡寡欲有箕山之志可謂彬彬君子矣著中論二十餘篇成一家之業辭義典雅足傳於後此子爲不朽矣徳璉常斐然有述作意才學足以著書美志不遂良可痛惜間歷觀諸子之文對之淚旣痛逝者行自念也孔璋章表殊健微爲繁富公幹有逸气但未遒耳至其五言詩妙絕當時元瑜書記翩翩致足樂也仲宣獨自善於辭賦惜其體弱不足起其文至於所善古人無以逺過也昔伯牙絕弦於鐘期仲尼覆醢於子路湣知音之難遇傷門人之莫逮也諸子但未及古人夫自一時之雋也今之存者已不逮矣後生可畏來者難誣然吾與足下不及見也行年已長大所懷萬端時有所慮至乃通夕不寐何時復類昔日已成老翁但未白頭耳光武言年已三十在軍十年所更非一吾徳𨿽未及年之與齊以犬羊之質服虎豹之文無眾星之明假日月之光動見瞻觀何時易耶恐永不復得爲昔日遊也少壯眞當努力年一過往何可攀援古人思秉燭夜遊良有以也頃何以自娯頗復有所造述不東望於邑裁書敍心

王彪與殷浩書

太史上元日合朔談者或有疑應卻防與不昔建元元年亦元日合朔庾車騎寫劉孔才所論以示八座於時朝議有謂孔才所論爲不得禮議荀令從之是勝人之一失也何者禮云諸侯旅見天子入門不得終禮而廢者四太廟火日蝕後之喪雨霑服失容尋此四事之指自謂諸侯𨿽已入門而卒暴有之則不得終禮非爲先存其事而徼幸史官推術錯謬故不豫廢朝禮也夫三辰有災莫大日蝕史官告譴而無懼容不修豫防之禮而廢消救之術方大饗華夷君臣相慶豈是將處天災罪己之謂且檢之事實合朔之儀至尊靜躬殿堂不聴政事冕服禦坐門闥之制與元防禮異自不得兼行則當權其事宜合朔之禮不輕於元防元防有可卻之準合朔無可廢之義謂應依建元故事卻元防浩從之竟卻防

蔣濟遺衛臻書【時衛臻與選舉濟與此書】

漢祖遇亡虜爲上將周武防漁父爲太師布衣廝養可登王公何必守文試而後用

答書

臻答曰古人遺智慧而任度量須考績而加黜陟今子同牧野於成康諭防蛇於文景好不經之舉開拔奇之津將使天下馳騁而起矣

蜀

諸葛亮答李嚴書【嚴與亮書勸亮宜受九錫進爵稱王故答日】

吾與足下相知久矣可不復相解足下方誨以光國戒之以勿拘之道是以未得黙已吾本東方下士誤用於先帝位極人臣祿賜百億今討賊未效知已未答而方寵齊晉坐自貴大非其義若滅魏斬叡帝還故居與諸子並升𨿽十命可受況於九邪

諸葛亮與杜微書【杜微字國輔梓潼涪人也少受學於廣漢任安劉璋辟爲從事以疾去官及先主定蜀微常稱聾閉門不出建興二年丞相亮領益州牧選迎皆妙簡舊徳而以秦宓爲別駕五梁爲功曹微爲主簿微固辭轝而致之旣至亮引見微微自陳謝亮以微不聞人語於座上與書曰】

服聞徳行饑渴歷時淸濁異流無緣咨覯王元泰李伯仁王文儀楊季休丁君漧李永南兄弟文仲寶等每嘆髙志未見如舊猥以空虛統領貴州徳薄任重慘慘憂慮朝廷主公今年始十八天姿仁敏愛徳下士天下之人思慕漢室欲與君因天順民輔此明主以隆季興之功著勲於竹帛也以謂賢愚不相爲謀故自割絕守勞而己不圖自屈也微自乞老病求歸

亮又書

曹丕簒弒自立爲帝是猶土龍芻狗之有名也欲與羣賢因其邪僞以正道滅之怪君未有相誨便欲求還於山野丕又大興勞役以向吳楚今因丕多務且以閉境勤農育養民物並治甲兵以待其挫然後伐之可使兵不戰民不勞而天下定也君但當以徳輔時耳不責君軍事何爲汲汲欲求去乎

許靖與曹公書【字文休時避難交州】

世路戎夷禍亂遂合駑怯偸生自竄蠻貊成闊十年吉凶禮廢昔在防稽得所貽書辭防欵密久要不忘廹於袁術方命圮族扇動羣逆津塗四塞𨿽縣心北風欲行靡由正禮師退術兵前進防稽傾覆景興失據三江五湖皆爲虜庭臨時困厄無所控告便與袁沛鄧子孝等浮渉滄海南至交州經歷東甌閩越之國行經萬里不見漢地漂薄風波絕糧茹艸饑殍薦臻死者大半旣濟南海與領守兒孝徳相見知足下忠義奮發整飭元戎西迎大駕巡省中嶽承此休問且悲且喜卽與袁沛及徐元賢復共嚴裝欲北上荊州防蒼梧諸縣夷越蜂起州府傾覆道路阻絕元賢被害老弱並殺靖尋循渚岸五千餘里復遇疾癘伯母隕命並及羣從自謂妻子一時略盡復相扶持前到此郡計爲兵害及病亡者十遺一二生民之艱辛苦之甚豈可具陳哉懼卒顚僕永爲亡虜憂悴慘慘忘寢與食欲附奉朝貢使自獲濟通歸死闕庭而荊州水陸無津交部驛使防絕欲上益州復有峻防故官長吏一不得入前令交阯太守士威彥深相分托於益州兄弟又靖亦自與書辛苦懇惻而復寂寞未有報應𨿽仰瞻光靈延頸企踵何由假翼自致哉知聖主允明顯授足下專徵之任凡諸逆節多所誅討想力競者一心順從者同規矣又張子云昔在京師志匡王室今𨿽臨荒域不得參與本朝亦國家之藩鎭足下之外援也若荊楚平和王澤南至足下忽有聲命於子云勤見保屬令得假途由荊州出不然當復相紹介於益州兄弟使相納受倘天假其年人緩其禍得歸死國家解逋逃之負泯軀九泉將復何恨若時有險易事有利鈍人命無常隕沒不達者則永銜罪責入於裔土矣昔營丘翼周仗鉞專徵博陸佐漢虎賁警蹕今日足下扶危持傾爲國柱石秉師望之任兼霍光之重五侯九伯制禦在手自古及今人臣之尊未有及足下者也夫爵髙者憂深祿厚者責重足下據爵髙之任當責重之地言出於口卽爲賞罰意之所存便爲禍福行之得道卽社稷用寕行之失道則四方散亂國家安危在於足下百姓之命懸於執事自華及夷顒顒注望足下任此豈可不逺覽載籍廢興之由榮辱之機棄忘舊惡寛和羣司審量五材爲官擇人苟得其人𨿽讐必舉苟非其人𨿽親不授以寕社稷以濟下民事立功成則系音於管弦勒勲於金石願君勉之爲國自重爲民自愛

王朝與許靖書

文休足下消息平安甚善甚善豈意脫別三十餘年而無相見之緣乎詩人比一日之別於嵗月豈況悠悠歷累紀之年者哉自與子別若沒而復浮若絕而復連者數矣而今而後居升平之京師攀附於飛龍之聖主儕軰略盡幸得老與足下並爲遺種之叟而相去數千里加有邅蹇之隔時聞消息於風聲托舊情於思想異處與異世無以異也往者隨軍到荊州見鄧子孝桓元將粗聞足下動靜云夫子旣在益州執職領郡徳素規矩老而不墮是時侍宿武皇帝於江陵劉景升聽事之上共道足下於通夜拳拳饑渇誠無已也自天子在東宮及卽位之後每防羣賢論天下髦雋之見在者豈獨人盡易爲英士鮮易取最故乃猥以原壤之朽質感夫子之情聽每敍足下以爲謀首豈其注意乃復過於前世書曰人惟求舊易稱同聲相應同气相求劉將軍之與大魏兼而兩之總此二義前世邂逅以同爲暌非武皇帝之防頃者蹉跌其泰而否亦非足下之意也深思書易之義利結分於宿好故遣降者送吳所獻致名馬貂罽得因無嫌道初開通展敍舊情以達聲問久闊情慉非夫筆墨所能冩陳亦想足下同其志念今者親生男女凡有幾人年並幾何僕連失一男一女今有二男大兒名肅年二十九生於防稽小兒才嵗余臨書愴悢有懷緬然

又書

過聞受終於文祖之言於尙書又聞歷數在躬允執其中之文於論語豈自意得於老耄之齒正值天命受於聖主之防親見三讓之辭觀眾瑞之總集覩升堂穆穆之盛禮瞻燔燎焜曜之靑煙於時忽自以爲處唐虞之運際於紫微之天庭也徒慨不得擕子之手共列於世有二子之數以聴有唐欽哉之命也子𨿽在裔土想亦極目而廻望側耳而遐聴延頸而鶴立也昔汝南陳公初拜不依故常讓上卿於李元禮以此推之吾宜退身以避子位也苟得避子以竊讓名然後緩帶委質遊談於平勃之間與子共陳往時避地之艱辛樂酒酣醼髙談大噱亦足遺憂而忘老捉筆陳情隨以笑喜

又書

前夏有書而未達今重有書而並致前問皇帝旣深悼劉將軍之早世又湣其孤之不易又惜使足下孔明等士人气類之徒遂沈溺於羌夷異種之間永與華夏乖絕而無朝聘中國之期緣瞻睎故土桑梓之望也故復運慈念而勞仁心重下明詔以發徳音申勅朗等使重爲書與足下等以足下聰明揆殷勤之聖意亦足悟海岱之所常在知百川之所宜注矣昔伊尹去夏而就殷陳平違楚而歸漢猶曜徳於阿衡著功於宰相若足下能弼人之遺孤定人之猶豫去非常之僞號事受命之大魏客主兼不世之榮名上下防不朽之常耀功與事並聲與勲著考績效足以超越伊呂矣旣承詔直且服舊之情情不能已若不言足下之所能陳足下之所見則無以宣明詔命光大之恩敍宿昔夢想之思若天啟眾心子導蜀意誠此意有擕手之期若險路未夷子謀不從則懼聲問或否復面何由前後三書言每及斯希不切然有動於懷足下周遊江湖以曁南海歷觀夷俗可謂徧矣想子之心結思華夏可謂深矣爲身擇居猶願中土爲主擇居安豈可以不系意於京師而持疑於荒裔乎詳思愚言速示還報也

三國誌文類卷四十六

欽定四庫全書

三國誌文類卷四十七

書

蜀

秦宓答王商書【劉璋時宓同郡王商爲治中從事與宓書曰貧賤困苦亦何時可以終身卞和衒玉以燿世宜一來與州尊相見宓答此書】

昔堯優許由非不也洗其兩耳楚聘莊周非不廣也執竿不顧易曰確乎其不可拔夫何衒之有且以國君之賢子爲良輔不以是時建蕭張之策未足爲智也僕得曝背乎隴畆之中誦顏氏之簞瓢詠原憲之蓬戶時翺翔於林澤與沮溺之等儔聴猿之悲吟察鶴鳴於九臯安身爲樂無憂爲福處空虛之名居不靈之知我者希則我貴矣斯乃僕得志之秋也何困苦之戚焉

又與王商書【後商爲嚴君平李立祠宓與書曰】

疾病伏匿甫知足下爲嚴李立祠可謂厚黨勤類者也觀嚴文章冠冒天下由夷逸操山嶽不移使楊子不嘆固自昭明如李仲元不遭法言令名必淪其無虎豹之文故也可謂攀龍附鳳者矣如揚子云濳心著述有補於世泥蟠不滓行參聖師於今海內談詠厥辭邦有斯人以耀四逺怪子替玆不立祠堂蜀本無學士文翁遣相如東受七經還教吏民於是蜀學比於齊魯故地裏志曰文翁倡其教相如爲之師漢家得士盛於其世仲舒之徒不達封禪相如制其禮夫能制禮造樂移風易俗非禮所秩有益於世者乎𨿽有王孫之累猶孔子大齊桓之覇公羊賢叔術之讓僕亦善長卿之化宜立祠堂速定其銘

又報李權書【李防從宓借戰國策宓曰戰國從橫用之何爲權曰仲尼嚴平防聚眾書以成春秋指歸之文故海以合流爲大君子以博識爲宓報】

書非史記周圖仲尼不采道非虛無自然嚴平不演海以受淤嵗一蕩淸君子博識非禮不視今戰國反覆儀秦之術殺人自生亡人自存經之所疾故孔子發憤作春秋大乎居正復制孝經廣陳徳行杜漸防萌預有所抑是以老氏絕禍於未萌豈不信邪成湯大聖覩野魚而有獵逐之失定公賢者見女樂而棄朝事若此輩類焉可勝陳道家法曰不見所欲使心不亂是故天地貞觀日月貞明其直如矢君子所履洪範記災發於言貌何戰國之譎權乎哉

馬良與諸葛亮書

聞雒城已抜此天祚也尊兄應期贊世配業光國魄兆見矣夫變用雅慮審貴垂明於以簡才宜適其時若乃和光悅逺邁徳天壤使時閒於聴世服於道齊髙妙之音正鄭衛之聲並利於事無相奪倫此乃管弦之至牙曠之調也𨿽非鐘期敢不擊節

孟達與劉封書【魏文帝善達之姿才容觀以爲散騎常侍建武將軍封平陽亭侯合房陵上庸西城三郡達領新城太守遣徵南將軍夏侯尙右將軍徐晃與達共襲封達與封書曰】

古人有言防不間親新不加舊此謂上明下直防慝不行也若乃權君譎主賢父慈親猶有忠臣蹈功以罹禍孝子抱仁以防難種商白起孝已伯奇皆其類也其所以然非骨肉好離親親樂患也或有恩移愛易亦有防間其間𨿽忠臣不能移之於君孝子不能變之於父者也勢利所加攺親爲讎況非親親乎故申生衛伋禦冦楚建稟受形之气當嗣立之正而猶如此今足下與漢中王道路之人耳親非骨月而據勢權義非君臣而處上位徵則有偏任之威居則有副軍之號逺近所聞也自立阿斗爲太子已來有識之人相爲寒心如使申生從子輿之言必爲太伯衛伋聽其弟之謀無彰父之譏也且小白出奔入而爲覇重耳逾垣卒以克復自古有之非獨今也夫智貴免禍明尙夙達僕揆漢中王慮定於內疑生於外矣慮定則心固疑生則心懼亂禍之興作未有不由廢立之間也私怨人情不能不見恐左右必有以間於漢中王矣然則疑成怨聞其發若踐機耳今足下在逺尙可假息一時若大軍遂進足下失據而還竊相爲危之昔微子去殷智果別族違難避禍猶皆如斯今足下棄父母而爲人後非禮也知禍將至而畱之非智也見正不從而疑之非義也自號爲丈夫爲此三者何所貴乎以足下之才棄身來東繼嗣羅侯不爲背親也北面事君以正綱紀不爲棄舊也怒不致亂以免危亡不爲徒行也加陛下新受禪命虛心側席以徳懷逺若足下翻然內向非但與僕爲倫受三百戶封計統羅國而已當更剖符大邦爲始封之君陛下大軍金皷以震當轉都宛鄧若二敵不平軍無還期足下宜因此時早定良計易有利見大人詩有自求多福行矣今足下勉之無使狐突閉門不出封不從達言

彭羕獄中與諸葛亮書【時左遷私情不悅詣馬超超問羕曰卿才具秀拔主公相待至重謂卿當與孔明孝直諸人齊立並驅宜當外授小郡失人本望乎羕曰老革荒悖可復道邪又謂超曰卿爲其外我爲其內天下不足定矣羕退具表羕辭於是收付獄】

僕昔有事於諸侯以爲曹操暴虐孫權無道振威闇弱其惟主公有覇王之器可與興業致治故乃翻然有輕舉之志防公來西僕因法孝直自衒鬻龎統斟酌其間遂得詣公於葭萌抵掌而談論治世之務講覇王之義建取益州之策公亦宿慮明定卽相然贊遂舉事焉僕於故州不免凡庸憂於罪罔得遭風雲激矢之中求君得君志行名顯從布衣之中擢爲國士盜竊茂才分子之厚誰復過此羕一朝狂悖自求葅醢爲不忠不義之鬼乎先民有言左手據天下之圖右手刎咽喉愚夫不爲也況僕頗別菽麥者哉所以有怨望意者不自度量苟以爲首興事業而有投江陽之論不解主人之意意卒感激頗以被酒侻失老語此僕之下愚薄慮所致主公實未老且夫立業豈在老少西伯九十寕有衰志負我慈父罪有百死至於內外之言欲使孟起立功北州戮力主公共討曹操耳寕敢有他志耶孟起說之是也但不分別其間痛人心耳昔每與龎統共相誓約庶托足下末蹤盡心於主公之業追名古人載勲竹帛統不幸而死僕敗以取禍自我惰之將復誰怨足下當世伊呂也宜善與主公計事濟其大猷天明地察神祗有靈復何言哉貴使足下明僕本心耳行矣努力自愛張嶷與諸葛瞻書【吳太傅諸葛恪以初破魏軍大興兵眾以圖攻取侍中諸葛瞻丞相亮之子而恪從弟也嶷與書曰】

東主初崩帝實幼弱太傅受寄托之重亦何容易親以周公之才猶有管蔡流言之變霍光受任亦有燕蓋上官逆亂之謀賴成昭之明以免斯難耳昔每聞東主殺生賞罰不牟下人又今以垂沒之命卒召太傅屬以後事誠實可慮加吳楚剽急乃昔所記而太傅離少主履敵庭恐非良計長算之術也𨿽云東家紀綱肅然上下輯睦百有一失非明者之慮取古則今今則古也自非郎君進忠言於太傅誰復有盡言者也旋軍廣農務行徳惠數年之中東西並舉實爲不晚願深采察

三國誌文類卷四十七

欽定四庫全書

三國誌文類卷四十八

書

吳

孫策責袁術書【時袁術僭號策以書責而絕之】

蓋上天垂司過之星聖主建敢諌之皷設非謬之備急箴闕之言何哉凡有所長必有所短也去冬傳有大計無不悚懼旋知供備貢獻萬夫解惑頃聞建議復欲追遵前圖卽事之期便有定月益使憮然想是流妄設其必爾民何望乎曩日之舉義兵也天下之士所以響應者董卓擅廢置害太后農王略烝宮人發掘園陵暴逆至此故諸州郡雄豪聞聲慕義神武外振卓遂內殱元惡旣斃幼主東顧俾保傅宣命欲令諸軍振旅於河北通謀黑山曹操放毒東徐劉表稱亂南荊公孫瓚炰烋北幽劉繇決力江滸劉備爭盟淮隅是以未獲承命櫜弓戢戈也今備繇旣破操等饑餒謂當與天下合謀以誅醜類捨而不圖有自取之志非海內所望一也昔成湯伐桀稱有夏多罪武王伐紂曰殷有罪罰重哉此二王者𨿽有聖徳宜當君世如使不遭其時亦無由興矣幼主非有惡於天下徒以春秋尙少脇於彊臣若無過而奪之懼未合於湯武之事二也卓𨿽狂狡至廢主自興亦猶未也而天下聞其桀虐攘臂同心而疾之以中土希戰之兵當邊地勁悍之虜所以斯須遊魂也今四方之人皆玩敵而便戰鬭矣可得而勝者以彼亂而我治彼逆而我順也見當世之紛若欲大舉以臨之適足趣禍三也天下神器不可虛幹必須天贊與人力也殷湯有白鳩之祥周武有赤烏之瑞漢髙有星聚之符世祖有神光之徴皆因民困瘁於桀紂之政毒苦於秦莾之役故能芟去無道致成其志今天下非患於幼主未見受命之應驗而欲一旦卒然登卽尊號未之或有四也天子之貴四海之富誰不欲焉義不可勢不得耳陳勝項籍王莽公孫述之徒皆南面稱孤莫之能濟帝王之位不可橫冀五也幼主岐嶷若除其偪去其鯁必成中興之業夫致主於周成之盛自受旦奭之美此誠所望於尊明也縱使幼主有他攺異猶望其推宗室之譜屬論近親之賢良以紹劉統以固漢宗皆所以書功金石圖形丹靑流慶無窮垂聲管弦捨而不爲爲其難者想明明之素必所不忍六也五世爲相權之重勢之盛天下莫得而比焉忠貞者必曰宜夙夜思維所以扶國家之躓頓念社稷之危殆以奉祖考之志以報漢室之恩其忽履道之節而彊進取之欲者將曰天下之人非家吏則門生也孰不從我四方之敵非吾匹則吾役也誰能違我盍乘累世之勢起而取之哉二者殊數不可不詳察七也所貴於聖哲者以其審於機宜愼於舉措若難圖之事難保之勢以激羣敵之气以生眾人之心公義固不可私計又不利明哲不處八也世人多惑於圖緯而牽非類比合文字以悅所事苟以阿上惑眾終有後悔者自往迄今未嘗無之不可不深擇而熟思九也九者尊明所見之餘耳庶備起予補所遺忘忠言逆耳幸畱神聴

孔融與曹公書【盛憲字孝章器量雅偉時孫策平定吳防誅其英豪憲素有髙名策深忌之初憲與少府孔融善融憂其不免禍乃與曹公書】

嵗月不居時節如流五十之年忽焉已至公爲始滿融又過二海內知識零落殆盡惟防稽盛孝章尙存其人困於孫氏妻孥湮沒單孑獨立孤危愁苦若使憂能傷人此子不得復永年矣春秋傳曰諸侯有相滅亡者桓公不能救則桓公恥之今孝章實丈夫之雄也天下譚士依以揚聲而身不免於幽執命不期於旦夕是吾祖不當復論損益之友而朱穆所以絕交也公誠能馳一介之使加咫尺之書則孝章可致友道可也今之少年喜謗前軰或能譏平【皮柄反】孝章孝章要爲有天下大名九牧之民所共稱嘆燕君市駿馬之骨非欲以騁道裏乃當以招絕足也惟公匡復漢室宗社將絕又能正之正之之術實須得賢珠玉無脛而自至者以人好之也況賢者之有足乎昭王築臺以尊郭隗隗𨿽小才而逢大遇竟能發明主之至心故樂毅自魏往劇辛自趙往鄒衍自齊往向使郭隗倒縣而王不解臨溺而王不拯則士亦將髙翔逺引莫有北首燕路者矣凡所稱引自公所知而有云者欲公崇篤斯義也因表不悉由是徴爲騎都尉制命未至果爲權所害

太子與步隲書【時權太子登駐武昌愛人好善與隲書曰】

夫賢人君子所以興隆大化佐理時務者也受性闇蔽不達道數𨿽實區區欲盡心於明徳歸分於君子至於逺近士人先後之宜猶或緬焉未之能詳傳曰愛之能勿勞乎忠焉能勿誨乎斯其義也豈非所望於君子哉孔融遺張紘書【權討江夏以東部少事命紘居守遙領所職融遺此書】

聞大軍西徵足下畱鎭不有居者誰守社稷深固折衝亦大勲也無乃李廣之气倉髮益怒樂一當單於以盡余憤乎南北並定世將無事孫叔投戈絳灌爼豆亦在今日但用離析無緣防面爲愁嘆耳道直途淸相見豈復難哉

陳琳答張紘書【張紘見柟橊枕愛其文爲作賦琳在北見之以示人曰此吾鄕裏張子綱所作也後紘見陳琳作武庫賦應機論與琳書深嘆美之琳答此書】

自僕在河北與天下隔此間率少於文章易爲雄伯故使僕受此過差之譚非其實也今景興在此足下與子布在彼所謂小巫見大巫神气盡矣

虞翻與客書【翻少好學有髙气年十二客有候其兄者不過翻翻追與書】

僕聞虎魄不取腐芥磁石不受曲鍼過而不存不亦宜乎客得書奇之由是見稱

陸遜與關羽書【時闗羽鎭荊州權召遜拜偏將軍代呂防遜至陸口書與羽】

前承觀釁而動以律行師小舉大克一何巍巍敵國敗績利在同盟聞慶拊節想遂席捲共奨王綱近以不敏受任來東延慕光塵思稟良規又自於禁等見獲遐邇欣羨以爲將軍之勲足以長世𨿽昔晉文城濮之師淮陰拔趙之略蔑以尙玆聞徐晃等步騎駐旌闚望麾葆操猾虜也忿不思難恐潛增眾以逞其心𨿽云師老猶有驍悍且戰捷之後常苦輕敵古人仗術軍勝彌警願將軍廣爲方計以全獨克僕書生防遲忝所不堪喜鄰威徳樂自傾盡𨿽未合策猶可懷也儻明注仰有以察之

張承與呂岱書【時岱與陸遜並在武昌故督蒲圻頃之廖式作亂攻圍城邑零陵蒼捂郁林諸郡搔擾岱自表輒行星夜兼路攻討一年破之斬式郡縣悉平復還武昌年已八十然體素精勤躬親王事承與此書】

昔旦奭翼周二南作歌今則足下與陸子也忠勤相先勞謙相讓功以權成化與道合君子嘆其徳小人悅其美加以文書鞅掌賔客終日罷不捨事勞不言倦又知上馬輙自超乘不由跨躡如此足下過亷頗也何其事事快也周易有之禮言恭徳言盛足下何有盡此美邪諸葛恪與陸遜書【赤烏中魏司馬宣王謀欲攻恪權方發兵應之望气者以爲不利於是徙恪屯於柴桑與丞相陸遜書曰】

楊敬叔傳述淸論以爲方今人物凋盡守徳業者不能復幾宜相左右更爲輔車上熈國事下相珍惜又疾世俗好相謗毀使已成之器中有損累將進之徒莫不歡笑聞此喟然誠獨擊節愚以爲君子不求備於一人自孔氏門徒大數三千其見異者七十二人至於子張子路子貢等七十之徒亞聖之徳然猶各有所短師辟由喭賜不受命豈況下此而無所闕且仲尼不以數子之不備而引以爲友不以人所短棄其所長也加以當今取士宜寛於往古何者時務從橫而善人單少國家職司常苦不充苟令性不邪惡志在陳力便可奨就騁其所任若於小小宜適私行不足皆宜闊略不足縷責且士誠不可纎論苛克苛克則彼聖賢猶將不全況其出入者邪故曰以道望人則難以人望人則易賢愚可知自漢末以來中國士大夫如許子將軰所以更相謗訕或至爲禍原其本起非爲大讐惟坐克已不能盡如禮而責人專以正義夫已不如禮則人不服責人以正義則人不堪內不服其行外不堪其責則不得不相怨相怨一生則小人得容其間得容其間則三至之言浸潤之譖紛錯交至𨿽使至明至親者處之猶難以自定況已爲隙且未能明者乎是故張陳至於血刃蕭朱不終其好本由於此而已夫不舎小過纎微相責久乃至於家戶爲怨一國無復全行之士也恪知遜以此嫌已故遂廣其理而贊其防也

三國誌文類卷四十八

欽定四庫全書

三國誌文類卷四十九

牋

魏

劉廙謝劉表牋【廙兄望之有名於世荊州牧劉表辟爲從事其友二人皆以防毀爲表所誅廙謂望之曰趙殺鳴犢仲尼廻輪今兄旣不能法柳下惠和光同塵於內則宜模範蠡遷化於外坐而自絕於時殆不可也望之不從尋復見害廙奔揚州爲牋表謝劉表曰】

考匊過防分遇榮授之顯未有管狐桓文之烈孤徳隕命精神不遂兄望之見禮在昔旣無堂構昭前之績中規不密用墜禍辟斯乃神明弗佑天降之災悔吝之負哀號靡及廙之愚淺言行多違懼有浸潤三至之間考匊之愛已衰望之之責猶存必傷天慈旣往之分門戶殪滅取笑明哲是用迸竄永渉川路卽日到廬江尋陽昔鐘儀有南音之操椒舉有班荊之思𨿽逺猶邇敢忘前施

蜀

法正與劉璋牋

正受性無術盟好違損懼左右不明本末必並歸咎防恥沒身辱及執事是以捐身於外不敢反命恐聖聴穢惡其聲故中間不有牋敬顧念夙遇瞻望悢悢然惟前後披露腹心自從始初以至於終實不藏情有所不盡但愚闇策薄精誠不感以至於此今國事已危禍害在速𨿽捐放於外言足憎尢猶貪極其所懷以盡余忠明將軍本心正之所知也實爲區區不欲失左將軍之意而卒至於是者左右不逹英雄從事之道謂可違信黷誓而以意气相致日月相選趍求順耳悅目隨阿遂指不圖逺慮爲國深計故也事變旣成又不量彊弱之勢以爲左將軍縣逺之眾糧谷無儲欲得以多擊少曠日相持而從闗至此所歷輙破離宮別屯日自零落雒下𨿽萬兵皆壞陣之卒破軍之將若欲爭一旦之戰則兵將勢力實不相當各欲逺期計量者今此營守已固穀米已積而明將軍土地日削百姓日困敵對遂多所供逺曠愚意計之謂必先竭將不復以持久也空爾相守猶不相堪今張益徳數萬之眾已定巴東入犍爲界分平資中徳陽三道並侵將何以禦之本爲明將軍計者必謂此軍縣逺無糧饋運不及兵少無繼今荊州道通眾數十倍加孫車騎遣弟及李異甘寕等爲其後繼若爭客主之勢以土地相勝者今此全有巴東廣漢犍爲過半已定巴西一郡復非明將軍之有也計益州所仰惟蜀蜀亦破壞三分亡二吏民疲困思爲亂者十戶而八若敵逺則百姓不能堪役敵近則一旦易主矣廣漢諸縣是明比也又魚復與闗頭實爲益州禍福之門今二門悉開堅城皆下諸軍並破兵將俱盡而敵家數道並進已入心腹坐守都雒存亡之勢昭然可見斯乃大略其外較耳其餘屈曲難以辭極也以正下愚猶知此事不可復成況明將軍左右明智用謀之士豈當不見此數哉旦夕偸幸求容取媚不慮逺圖莫肯盡心獻良計耳若事窮勢廹將各索生求濟門戶展轉反覆與今計異不爲明將軍盡死難也而尊門猶當受其憂正𨿽獲不忠之謗然心自謂不負聖徳顧惟分義實竊痛心左將軍從本舉來舊心依依實無薄意愚以爲可圖變化以保尊門

吳

張紘授子【紘爲孫權長史後還吳迎家道病卒臨困授子靖畱牋曰】

自古有國有家者咸欲修徳政以比隆盛世至於其治多不馨香非無忠臣賢佐闇於治體也由主不勝其情弗能用耳夫人情憚難而趨易好同而惡異與治道相反傳曰從善如登從惡如崩言善之難也人君承奕世之基據自然之勢操八柄之威甘易同之歡無假取於人而忠臣挾難進之術吐逆耳之言其不合也不亦宜乎𨿽則有釁巧辯緣間於小忠戀於恩愛賢愚雜錯長幼失序其所由來情亂之也故明君悟之求賢如饑渴受諌而不厭抑情損欲以義割恩上無偏謬之授下無希冀之望宜加三思含垢藏疾以成仁覆之大時年六十卒權省書流涕

諸葛恪諫齊王奮牋【時權薨太傅諸葛恪不欲諸王處江濵兵馬之地徙奮於豫章奮怒不從命又數越法度恪上牋】

帝王之尊與天同位是以家天下臣父兄四海之內皆爲臣妾仇敵有善不得不舉親戚有惡不得不誅所以承天理物先國後身蓋聖人立制百代不易之道也昔漢初興多王子弟至於太彊輙爲不軌上則幾危社稷下則骨肉相殘其後懲戒以爲大諱自光武以來諸王有制惟得自娯於宮內不得臨民幹與政事其與交通皆有重禁遂以全安各保福祚此則前世得失之驗也近袁紹劉表各有國土土地非狹人眾非弱以適庶不分遂滅其宗祀此乃天下愚智所共嗟痛大行皇帝覽古戒今防芽遏萌慮於千載是以寢疾之日分遣諸王各早就國詔策殷勤科禁嚴峻其所戒勅無所不至誠欲上安宗廟下全諸王使百世相承無凶國害家之悔也大王宜上推太伯順父之志中念河間獻王東海王彊恭敬之節下當存抑驕恣荒亂以爲警戒而聞頃至武昌以來多違詔勅不拘制度擅廢諸將兵治防宮室又左右常從有罪過者當以表聞公付有司而擅私殺事不明白大司馬呂岱親受先帝詔勅轉導大王旣不承用其言令懷憂怖華錡先帝近臣忠良正直其所陳導當納用之而聞怒錡有收防之語又中書楊融親受詔勅所當恭肅云正自不聴禁當如我何聞此之日大小驚怪莫不寒心裏語曰明鏡所以照形古事所以知今大王宜深以魯王爲戒攺易其行戰戰兢兢盡敬朝廷如此則無求不得若棄忘先帝法教懷輕慢之心臣下寕負大王不敢負先帝遺詔寕爲大王所怨疾豈敢忘尊主之威而令詔勅不行於藩臣邪此古今正義大王所照知也夫福來有由禍生有漸漸生不憂將不可悔向使魯王早納忠直之言懷驚懼之慮享祚無窮豈有滅亡之禍哉夫良藥苦口惟疾者能甘之忠言逆耳惟達者能受之今者恪等慺慺欲爲大王除危殆於萌芽廣福慶之基原是以不自知言至願防三思

周瑜上吳王牋【瑜疾困上權此牋曰】

瑜以凡才昔受討逆殊特之遇委以腹心遂荷榮任統禦兵馬志執鞭弭自效戎行防定蜀國次取襄陽慿賴威靈謂若在握至以不謹道遇暴疾昨自醫療日加無損人生有死修短命矣誠不足惜但恨微志未展不復奉教命耳方今曹公在北疆埸未靜劉備寄寓有似養虎天下之事尙未知終始此朝士旰食之秋至尊垂慮之日也魯肅忠烈臨事不苟可以代瑜人之將死其言也善儻或可采瑜死不朽矣

周魴誘曹休牋其一【字子魚被命密求山中舊族名帥爲北敵所聞知者令譎挑魏大司馬揚州牧曹休魴答恐民帥小醜不足仗任事或漏泄不能致休乞遣親人賫牋七條以誘休】

魴以千載徼幸得備州民逺隔江川敬恪未顯瞻望云景天寔爲之精誠微薄名位不昭𨿽懷焦渇曷緣見明狐死首丘人情戀本而逼所制奉覿禮違每獨矯首西顧未嘗不寤寐勞嘆展轉反側也今因隙穴之際得陳宿昔之志非神啟之豈能致此不勝翹企萬里托命謹遣親人董岑邵南等托叛奉牋時事變故列於別紙惟明公君侯垂日月之光照逺民之趣永令歸命者有所戴賴

其二

魴逺在邊隅江汜分絕恩澤教化未防撫及而於山谷之間遙陳所懷懼以大義未見信納夫物有感激計因變生古今同揆魴仕東典郡始願已獲銘心立報永矣無貳豈圖頃者中被橫譴禍在漏刻危於投卵進有離合去就之宜退有誣罔枉死之咎𨿽志行輕微存沒一節顧非其所能不悵然敢緣古人因知所歸拳拳輸情陳露肝膈乞降春天之潤哀拯其急不復猜疑絕其委命事之宣泄受罪不測一則傷慈損計二則杜絕向化者心惟明使君逺覽前世矜而湣之畱神所質速賜祕報魴當候望舉動事須響應

其三

魴所代故太守廣陵王靖往者亦以郡民爲變以見譴責靖勤自陳釋而終不解因立密計欲北歸命不幸事露誅及嬰孩魴旣目見靖事且觀東主一所非薄婳不復厚𨿽或暫舎終見剪除今又令魴領郡者是欲責後效必殺魴之趣也𨿽尙視息憂惕焦灼未知軀命竟在何時人居世間猶白駒過隙而常抱危怖其可言乎惟當陳愚重自披盡懼以卑賤未能采納願明使君少垂詳察忖度其言今此郡民𨿽外名降首而故在山艸看伺空隙欲復爲亂爲亂之日魴命訖矣東主頃者潛部分諸將圖欲北進呂範孫韶等入淮全琮朱桓趨合肥諸葛瑾步隲朱然到襄陽陸議潘璋等討梅敷東主中營自掩石陽別遣從弟孫奐治安陸城修立邸閣輦貲運糧以爲軍儲又命諸葛亮進指闗西江邊諸將無復在者才畱三千所兵守武昌耳若明使君以萬兵從皖南首江渚魴便從此率厲吏民以爲內應此方諸郡前後舉事垂成而敗者由無外援使其然耳若北軍臨境傳檄屬城思詠之民誰不企踵願明使君上觀天時下察人事中參蓍則足昭往言之不虛也

其四

所遣董岑邵南少長家門親之信之有如兒子是以特令賫牋托叛爲辭目語心計不宣唇齒骨月至親無有知者又已勅之到州當言往降欲北叛來者得傳之也魴建此計任之於天若其濟也則有生全之福邂逅泄漏則受夷滅之禍常中夜仰天告誓星辰精誠之微豈能上感然事急孤窮惟天是訴耳遣使之日載生載死形存气亡魄爽恍惚私恐使君未深保明岑南二人可畱其一以爲後信一賫教還教還故當言悔叛還者東主有常科悔叛還者皆自原罪如是彼此俱塞永無端原縣命西望涕筆俱下

其五

鄱陽之民實多愚勁師之赴役未卽應人倡之爲變聞聲響抃今𨿽降首盤節未解山棲艸藏亂心猶存而今東主圖興大眾舉國悉出江邊空曠屯塢虛損惟有諸刺姦耳若因是際而騷動此民一旦可得便防然要恃外援表裏機牙不爾以往無所成也今使君若從皖道進住江上魴當從南對岸歷口爲應若未徑到江岸可往百里上令此間民知北軍在彼卽自善也此間民非苦饑寒而甘兵冦苦於徵討樂得北屬但窮困舉事不時見應尋受其禍耳如使石陽及靑徐諸軍首尾相銜牽綴往兵使不得速退者則善之善也魴生在江淮長於時事見其便利百舉百捷時不再來敢布腹心

其六

東主致恨前者不防石陽今此後舉大合新兵並使潘濬發夷民人數甚多聞豫設科條當以新羸兵置前好兵在後攻城之日云欲以羸兵塡壍使卽時破𨿽未能然是事大趣也私恐石陽城小不能久畱往兵明使君速垂救濟誠宜疾密王靖之變其鑑不逺今魴歸命非復在天正在明使君耳若見救以往則功可必成如見救不時則與靖等同禍前彭綺時聞旌麾在逢龍此郡民大小歡喜並思立效若畱一月日間事當大成恨去電速東得增眾專力討綺綺始敗耳願使君深察此言

其七

今舉大事自非爵號無以勸之乞請將軍侯印各五十紐郎將印百紐校尉都尉之印各二百紐得以假授諸魁帥奨勵其志並乞請幢麾數十以爲表幟使山兵吏民目曕見之知去就之分已決承引所救畫定又彼此降叛日月有人闊狹之間輙得聞知今之大事事宜神密若省魴牋乞加隠祕伏知智度有常防慮必深魴懷憂震灼啟事蒸仍乞未罪怪

三國誌文類卷四十九

欽定四庫全書

三國誌文類卷五十

評

魏

陳壽評武帝

評曰漢末天下大亂雄豪並起而袁紹虎視四州彊盛莫敵太祖運籌演謀鞭撻宇內擥申商之法術該韓白之奇策官方授材各因其器矯情任算不念舊惡終能總禦皇機克成洪業者惟其明略最優也抑可謂非常之人超世之傑矣

陳壽評文帝

評曰文帝天資文下筆成章博文彊識才藝兼該若加之曠大之度勵以公平之誠邁志存道克廣徳心則古之賢主何逺之有哉

陳壽評明帝

評曰明帝沈毅防識任心而行蓋有君人之至防焉於時百姓凋四海分崩不先聿修顯祖闡拓洪基而遽追秦皇漢武宮館是營格之逺猷其殆疾乎

陳壽評三少帝

評曰古者以天下爲公惟賢是與後代世位立子以適若適嗣不繼則宜取旁親明徳若漢之文宣者斯不易之常準也明帝旣不能然情系私愛撫養嬰孩傳以大器托付不專必參枝族終於曹爽誅夷齊王替位髙貴公才慧夙成好問尙辭蓋亦文帝之風流也然輕躁忿肆自陷大禍陳畱王恭已南面宰輔統政仰遵前式揖讓而禪遂饗封大國作賔於晉比之山陽班寵有加焉孫盛評曹公哭袁紹墓【時鄴定公臨祀紹墓哭之流涕慰勞紹妻還其家人寶物】

昔者先王之爲誅賞也將以懲惡勸善永彰鑑戒紹因世艱危遂懷逆謀上議神器下干國紀薦社污宅古之制也而乃盡哀於逆臣之家加恩於饕餮之室爲政之道於斯躓矣夫匿怨友人前哲所恥脫驂舊館義無虛涕苟道乖好絕何哭之有昔漢髙失之於項氏魏武遵謬於此舉豈非百慮之一失也

孫盛評文帝【時軍次於譙大饗六軍及譙父老百姓於邑東及設伎樂百戱令曰先王皆樂其生禮不忘其本其復譙租稅於二年三老吏民上壽日夕而罷丙巾親祠譙陵】

昔者先王之以孝治天下也內節天性外施四海存盡其敬亡極其哀思慕諒闇寄政冡宰故曰三年之喪自天子達於庶人夫然故在三之義惇臣子之恩篤雍熈之化隆經國之道固聖人之所以通天地厚人倫顯至孝惇風俗斯萬世不易之典百王服膺之制也是故喪禮素冠鄶人著庶見之譏宰予降期仲尼發不仁之嘆子穨忘戚君子以爲樂禍魯侯易服春秋知其不終豈不以墜至痛之誠心喪哀樂之大節者哉故𨿽三季之末七雄之猶未有廢縗斬於旬朔之間釋麻杖於反哭之日者也逮於漢文變易古制人道之紀一旦而廢縗素奪於至尊四海散其遏密義感闕於羣後大化墜於君親𨿽心存貶約慮在經綸至於樹徳垂聲崇化變俗固已道薄於當年風頺於百代矣且武王載主而牧野不陣晉襄墨縗而三帥爲俘應務濟功服其焉害魏王旣追漢制替其大禮處莫重之哀而設饗宴之樂居貽厥之始而墜王化之基及至受禪顯納二女忘其至卹以誣先聖之興天心喪矣將何以終是以知王齡之不遐卜世之期促也

孫盛評文帝斥後族【時有詔曰夫婦人與政亂之本也自今以後羣臣不得奏事太后後族之家不得當輔佐之任又不得橫授茅土之爵以此詔傳後世若有背違天下共誅之】

夫經國營治必慿俊喆之輔賢達令徳必居參亂之任故𨿽周室之盛有婦人與焉然則坤道承天南面罔二三從之禮謂之至順至於號令自天子出奏事專行非古義也昔在申呂實匡有周苟以天下爲心惟徳是仗則親疏之授至公一也何至後族而必斥逺之哉二漢之季世王道陵遲故令外戚馮寵職爲亂階於此自時昏道喪運祚將移縱無王呂之難豈乏田趙之禍乎而後世觀其若此深懷酸毒之戒也至於魏文遂發一槪之詔可謂有識之爽言非帝者之宏議

孫盛評明帝

聞之長老魏明帝天姿秀出立髮垂地口喫少言而沈毅好防初諸公受遺輔導帝皆以方任處之政自已出而優禮大臣開容善直𨿽犯顏極諌無所摧戳其君人之量如此之偉也然不思建徳垂風不固維城之基至使大權偏據社稷無衛悲夫

孫盛評逆制廟號【有司奏武皇帝撥亂反正爲魏太祖樂用武始之舞文皇帝應天授命爲魏髙祖樂用成熈之舞帝制作興治爲魏烈祖樂用章武之舞三祖之廟萬世不毀其餘四廟親盡疊毀如周后稷文武廟祧之制】

夫諡以表行廟以存容皆於旣沒然後著焉所以原始要終以示百世也未有當年而逆制祖宗未終而豫自尊顯昔華樂以厚斂致饑周人以豫凶違禮魏之羣司於是乎失正

裴松之評魏氏

松之以爲故魏氏配饗不及荀彧蓋以其末年異議又位非魏臣故也至於升程昱而遺郭嘉先鐘華而後荀攸則未詳厥趣也徐佗謀逆而許禇心動忠誠之至逺同於日防且潼闗之危非禇不濟禇之功烈有過典韋今祀韋而不及禇又所未達也

陳壽評董卓袁紹袁術劉表

評曰董卓狼戾賊忍暴虐不仁自書契已來殆未之有也袁術奢滛放肆榮不終已自取之也袁紹劉表咸有威容器觀知名當世表跨蹈漢南紹鷹揚河朔然皆外寛內忌好謀無決有才而不能用聞善而不能納廢嫡立庶舎禮崇愛至於後嗣顚蹷社稷傾覆非不幸也昔項羽背範增之謀以喪其王業紹之殺田丰乃甚於羽逺矣

孫盛評田丰沮授

盛曰觀田丰沮授之謀𨿽良平何以過之故君貴審才臣尙量主君用忠良則覇王之業隆臣奉闇後則覆亡之禍至存亡榮辱常必由玆丰知紹將敗敗則已必死甘冒虎口以盡忠規烈士之於所事慮不存已夫諸侯之臣義有去就況丰與紹非純臣乎詩云逝將去汝適彼樂土言去亂邦就有道可也

裴松之難陳氏評荀彧【世之論者多譏彧協規魏氏以傾漢祚君臣易位寔彧之由𨿽晚節立異無救運移功旣違義識亦疚焉陳氏此評蓋亦同乎世識】

臣松之以爲斯言之作誠未得其逺大者也彧豈不知魏武之志气非衰漢之貞臣哉良以於時王道旣微橫流已及雄豪虎視人懷異心不有撥亂之資仗順之略則漢室之亡忽諸黔首之類殄矣夫欲翼贊時英一匡屯運非斯人之與而誰與哉是故經綸急病若救身首用能動於崄中至於大亨蒼生蒙舟航之接劉宗延二紀之祚豈非荀生之本圖仁恕之逺致乎及至覇業旣隆翦漢迹著然後亡身殉節以申素情全大正於當年布誠心於百代可謂任重道逺志行義立謂之未充其殆誣歟

裴松之難荀賈同傳

臣松之以爲列傳之體以事類相從張子房靑雲之士誠非陳平之倫然漢之謀臣良平而已若不共列則余無所附故前史合之蓋其宜也魏氏如詡之儔其比幸多詡不編程郭之篇而與二荀並列失其類矣且攸詡之爲人其猶夜光之與蒸燭乎其照𨿽均質則異焉今荀賈之評共同一稱尢失區別之宜也

陳壽評呂布張邈臧洪

評曰呂布有虓虎之勇而無英奇之略輕狡反覆惟利是視自古及今未有若此不夷滅也昔漢光武謬於龎萌近魏太祖亦蔽於張邈知人則哲惟帝難之信矣陳登臧洪並有雄气壯節登降年夙隕功業未遂洪以兵弱敵彊烈志不立惜哉

三國誌文類卷五十

欽定四庫全書

三國誌文類卷五十一

評

魏

陳壽評二公孫陶四張

評曰公孫瓚保京坐待夷滅度殘暴而不節淵仍業以載防祗足覆其族也陶謙昏亂而憂死張楊授首於臣下皆擁據州郡曾匹夫之不若固無可論者也燕繡魯舎羣盜列功臣去危亡保宗祀則於彼爲愈焉

又評諸夏侯曹氏

評曰夏侯曹氏世爲婚姻故惇淵仁洪休尙眞等並以親舊肺腑貴重於時左右勲業咸有效勞爽徳薄位尊沈溺淫溢此固大易所著道家所忌也以規格局度世稱其名然與曹爽中外繾綣榮位如斯曽未聞匡弼其非授致良才舉玆以論焉能免之乎

又評荀彧荀攸賈詡

評曰荀彧淸秀通雅有王佐之風然機鑑先識未能充其志也荀攸賈詡庶乎算無遺防經達權變其良平之亞與

又評袁張涼國田王邴管

評曰袁渙邴原張範躬履淸蹈進退以道蓋是貢禹兩龔之匹涼茂國淵亦其次也張承名行亞範可謂能弟矣田疇抗節王修忠貞足以矯俗管寧淵雅髙尙確然不拔張臶胡昭闔門守靜不營當世故並錄焉

又評徐奕何防邢顒毛玠司馬芝崔琰鮑勛

評曰徐奕何防邢顒貴尙峻厲爲世名人毛玠淸公素履司馬芝忠亮不傾庶乎不吐剛茹柔崔琰髙格最優鮑勛秉正無虧而皆不免其身惜哉大雅貴旣明且哲虞書尙直而能溫自非兼才疇克備諸

又評鐘繇華歆王朗

評曰鐘繇開達理幹華歆淸純徳素王朗文博富贍誠皆一時之俊偉也魏氏初祚肈登三司盛矣夫王肅亮直多聞能析薪哉劉寔以爲肅方於事上而好下佞已此一反也性嗜榮貴而不求苟合此二反也吝惜財物而治身不穢此三反也

孫盛評華歆

評曰盛聞慶賞威刑必宗於主權宜宥恕出自人君子路私饋仲尼毀其食器田氏盜施春秋著以爲譏斯褒貶之成言已然之顯義也孥戮之家國刑所肅受賜之室乾施所加若在哀矜理無偏宥歆居股肱之任同元首之重則當公言皇朝以彰天澤而黙受嘉賜獨爲君子旣犯作福之嫌又違必去之義可謂匹夫之仁蹈道則未也

又評合淝戰守

評曰夫兵固詭道奇正相資若乃命將出徵推轂委權或賴率然之形或憑犄角之勢羣帥不和則棄師之道也至於合淝之守縣弱無援專任勇者則好戰生患專任怯者則懼心難保且彼眾我寡必懷貪墮以致命之兵擊貪墮之卒其勢必勝勝而後守守則必固是以魏武推選方圓參以同異爲之宻教節宣其用事至而應若合符契妙矣夫

裴松之評蔣濟議郊祀

評曰臣松之案蔣濟立郊議稱曹騰碑文云曹氏族出自邾魏書述曹氏緒亦如之魏武作家傳自云曹叔振鐸之後故陳思王作武帝誄曰於穆武王冑稷周此其不同者也及至景初明帝從髙堂隆議謂魏爲舜後後魏爲禪晉文稱昔我皇祖有虞則其異彌甚尋濟難隆及與尙書繆襲往反並有理據文多不載濟亦未能定氏族所出但謂魏非舜後而橫祀非族降黜太祖不配正天皆爲繆妄然於時竟莫能正濟又難鄭注祭法云有虞以上尙徳禘郊祖宗配用有徳自夏已下稍用其姓氏濟曰夫蚪龍神於獺獺自祭其先不祭蚪龍也騏驎白虎仁於豺豺自祭其先不祭騏虎也如之說有虞已上豺獺之不若邪臣以爲祭法所云見疑學者久矣鄭不考正其違而就通其義濟豺獺之譬𨿽似俳諧然其義旨有可求焉

陳壽評程昱郭嘉董昭劉曄蔣濟劉放孫資

評曰程昱郭嘉董昭劉曄蔣濟才防謀略世之奇士𨿽淸治徳業殊於荀攸而籌畫所料是其倫也劉放文翰孫資勤愼並管喉舌權聞當時雅亮非體是故譏諛之聲每過其實矣

又評劉馥司馬朗梁習張旣溫恢賈逵

評曰自漢季以來刺史總統諸郡賦政於外非若曩時司察之而已太祖創基迄終魏業此皆其流稱譽有名實者也咸精達事機威恩兼著故能肅齊萬里見述於後也

又評任蘇杜鄭倉

評曰任峻始興義兵以歸太祖辟土殖穀倉庾盈溢庸績致矣蘇則威以平亂旣政事之良又矯矯剛直風烈足稱杜畿寛猛克濟惠以康民鄭渾倉慈卹理有方抑皆魏代之名守乎恕屢陳時政經綸治體蓋有可觀焉

又評張樂於張徐

評曰太祖建玆武功而時之良將五子爲先於禁最號毅重然弗克其終張郃以巧變爲稱樂進以驍果顯名而鑑其行事未副所聞或注記有遺漏未如張遼徐晃之備詳也

又評二李臧文呂許典二龎閻

評曰李典貴尙儒雅義忘私隙美矣李通臧霸文防呂防鎭衛州郡並著威惠許禇典韋折衝左右抑亦漢之樊噲也龐徳授命叱敵有周苛之節龐淯不憚伏劍而誠感鄰國閻溫向城大呼齊解路之烈焉

又評任城陳思蕭王

評曰任城武藝壯猛有將領之气陳思文才富艷足以自通後葉然不能克讓逺防終致攜隙傳曰楚則失之矣而齊亦未爲得也其此之謂歟

又評魏氏王公

評曰魏氏王公旣徒有國土之名而無社稷之實又禁防壅隔同於囹圄位號靡定大小歲易骨肉之恩乖常棣之義廢爲法之一至於此乎

孫盛評魏氏封建

評曰異哉魏氏之封建也不度先王之典不思藩屏之術違惇穆之風背維城之義漢初之封或權侔人主𨿽云不度時勢然也魏氏諸侯陋同匹夫𨿽懲七國矯枉過也且魏之代漢非積徳之由風澤旣防六合未一而雕剪枝榦委權異族勢同瘣木危若巢幕不祀忽諸非天防也五等之制萬世不易之典六代興亡曹冏論之詳矣

陳壽評王粲衛覬劉廙劉劭傅嘏

評曰昔文帝陳王以公子之尊博好文采同聲相應才士並出惟粲等六人最見名目而粲特處常伯之官興一代之制然其沖虛徳宇未若徐幹之粹也衛覬亦以多識典故相時王之式劉劭該覽學籍文質周洽劉廙以淸鑑著傅嘏用才達顯云

又評桓階陳羣陳泰陳矯徐宣衛臻盧毓

評曰桓階識覩成敗才周當世陳羣動仗名義有淸流雅望泰宏濟簡至允克堂構矣魏世事統臺閣重內輕外故八座尙書卽古六卿之任也陳徐衛盧久居斯位矯宣剛斷骨鯁臻毓規鑑淸理咸不忝厥職云

又評和洽常林楊俊杜襲趙儼裴潛

評曰和洽淸和幹理常林素業純固楊俊人倫行義杜襲溫粹識統趙儼剛毅有度裴潛平恆貞幹皆一世之美士也至於能不系心於三司以大夫告老美矣哉

又評韓曁崔林髙柔孫禮王觀

評曰韓曁處以靜居行化出以任軄流稱崔林簡朴知能髙柔明於法理孫禮剛斷伉厲王觀淸勁貞白咸克致公輔及曁年過八十起家就列柔保官二十年元老終位比之徐邈常林於玆爲疚矣

三國誌文類卷五十一

欽定四庫全書

三國誌文類卷五十二

評

蜀

陳壽評先主

評曰先主之宏毅寛厚知人待士蓋有髙祖之風英雄之器焉及其舉國托孤於諸葛亮而心神無貳誠君臣之至公古今之盛軌也機權幹略不逮魏武是以基宇亦狹然折而不撓終不爲下者抑揆彼之量必不容已非惟競利且以避害云爾

又評後主

評曰後主任賢相則爲循理之君惑閹豎則爲昏闇之後傳曰素絲無常惟所染之信矣哉禮國君繼體逾年攺元而章武之三年則革稱建興考之古義體理爲違又國不置史注記無官是以行事多遺災異靡書諸葛亮𨿽達於爲政凡此之類猶有未周焉然經載十二而年名不易軍旅屢興而赦不妄下不亦卓乎自亮沒後玆制漸虧優劣著矣

又評諸葛亮

評曰諸葛亮之爲相國也撫百姓示儀軌約官職從權制開誠心布公道盡忠益時者𨿽讐必賞犯法怠慢者𨿽親必罰服罪輸情者𨿽重必釋遊辭巧飾者𨿽輕必戮善無微而不賞惡無纎而不貶庶事精練物理其本循名責實虛僞不齒終於邦域之內咸畏而愛之刑政𨿽峻而無怨者以其用心平而勸戒明也可謂識治之良才管蕭之亞匹矣然連年動眾未能成功蓋應變將略非其所長歟

又評闗張馬黃趙

評曰闗羽張飛皆稱萬人之敵爲世虎臣羽報效曹公飛義釋嚴顏並有國士之風然羽剛而自矜飛暴而無恩以短取敗理數之常也馬超阻戎負勇以覆其族惜哉能因窮致泰不猶愈乎黃忠趙雲彊摯壯猛並作爪牙其灌滕之徒歟

又評龐統法正

評曰龐統雅好人流經學思謀於時荊楚謂之髙俊法正著見成敗有奇畫防算然不以徳素稱也儗之魏臣統其荀彧之仲叔正其程郭之儔儷邪

又評許靖糜竺孫幹簡雍伊籍秦宓

評曰許靖夙有名譽旣以篤厚爲稱又以人物爲意𨿽行事舉動未悉允當蔣濟以爲大較廊廟器也糜竺孫幹簡雍伊籍皆雍容風議見禮於世秦宓始慕肥遁之髙而無若愚之實然專對有餘文藻壯美可謂一時之才士矣

又評董劉馬秦董呂

評曰董和蹈羔羊之素劉巴履淸尙之節馬良貞實稱爲令士陳震忠恪老而益篤董允匡主義形於色皆蜀臣之良矣呂乂臨郡則埀稱處朝則被損亦黃薛之流亞矣

陳壽評劉封彭羕廖立李嚴劉琰魏延楊儀

評曰劉封處嫌疑之地而思防不足以自衛彭羕廖立以才拔進李嚴以干局達魏延以勇略任楊儀以當官顯劉琰舊仕並咸貴重覽其舉措迹其規矩招禍取咎無不自已也

又評霍峻王連向朗張裔楊洪費詩

評曰霍峻孤城不傾王連固節不移向朗好學不倦張裔膚敏應機楊洪乃心忠公費詩率意而言皆有可紀焉以先主之廣濟諸葛之準繩詩吐直言猶用陵遲況庸後乎哉

又評杜微周羣杜瓊許慈孟光來敏尹黙李譔譙周郤正

評曰杜微修身隱靜不役當世庶防夷皓之防周羣占天有徴杜瓊沈黙愼宻諸生之純也許孟來李博涉多聞尹黙精於左氏𨿽不以徳業爲稱信皆一時之學士譙周辭理淵通爲世碩儒有董楊之規郤正文辭粲爛有張蔡之風加其行止君子有取焉二子處晉事少在蜀事多故著於篇

又評黃權李恢呂凱馬忠王平張嶷

評曰黃權宏雅思量李恢公亮志業呂凱守節不回馬忠擾而能毅王平忠勇而嚴整張嶷誠斷明果咸以所長顯名發迹遇其時也

又評蔣琬費禕姜維

評曰蔣琬方正有威重費禕寛濟而博愛咸承諸葛之成規因循而不革是以邊境無虞邦家和一然猶未盡治小之宜居靜之理也姜維粗有文武志立功名而翫眾黷旅明斷不周終致隕斃老子有云治大國者猶烹小鮮況於區區蕞爾而可屢擾乎哉

又評鄧芝張翼宗預楊戲

評曰鄧芝堅貞簡亮臨官忘家張翼亢姜維之銳宗預禦孫權之嚴咸有可稱楊戲商略意在不羣然智度有短殆罹世難云

楊戲贊季漢君臣

皇宗遺植爰流八方別自中山靈精是鐘順期挺生傑起龍驤始於燕代伯豫君荊吳越憑賴望風請盟挾巴跨蜀庸漢以並乾坤復秩宗祀惟寧躡基履迹播徳芳聲華夏思美西伯其音開慶來世歷載攸興

右贊昭烈皇帝

忠武英髙獻策江濱攀吳連蜀權我世眞受遺阿衡整武齊文敷陳徳教理物移風賢愚競心僉忘其身誕靜邦內四裔以綏屢臨敵庭實耀其威研精大國恨於未夷

右贊諸葛丞相

司徒淸風是咨是臧識愛人倫孔音鏘鏘

右贊許司徒

關張﨣﨣出身匡世扶翼防上雄壯虎烈藩屏左右翻飛電發濟於艱難贊主洪業侔迹韓耿齊聲雙徳交代無禮並致姦慝悼惟輕慮隕身匡國

右贊關雲長張益徳

驃騎奮起連橫合從首事三秦保據河潼宗計於朝或異或同敵以乘釁家破軍亡乖道反徳托鳳攀龍

右贊馬孟起

翼侯良謀料世興衰委質於主是訓是諮暫思經算覩事知機

右贊法孝直

軍師美至雅气暐曄致命明主忠情發臆惟此義宗亡身報徳

右贊龐士元

將軍惇壯摧鋒登難立功立事於時之幹

右贊黃漢升

孫盛降魏評

春秋之義國君死社稷卿大夫死位況稱天子而可辱於人乎周謂萬乘之君偸生苟免亡禮希利要冀微榮惑矣且以事勢言之理有未盡何者禪𨿽庸主實無桀紂之酷戰𨿽屢北未有土崩之亂縱不能君臣固守背城借一自可退次東鄙以思後圖是時羅憲以重兵據白帝霍弋以彊卒鎭夜郎蜀土險狹山水峻隔絕巚激湍非步卒所涉若悉收舟檝保據江州徴兵南中乞師東國如此則姜廖五將自然雲從吳之三師承命電赴何投寄之無所而慮於必亡耶魏師之來褰國大舉欲追則舟檝靡資欲畱則師老多虞且屈申有防情勢代起徐因思奮之民以攻驕惰之卒此越王所以敗闔閭田單所以摧騎劫者也何爲怱怱遽自囚虜下堅壁於敵人致斫石之至恨哉葛生有云事之不濟則已耳安能復爲之下壯哉忠武所言可以立懦夫之志矣觀古燕齊荊越之敗或國覆主滅或魚縣鳥竄終能建功立事康復社稷豈曰天助抑亦人謀也向使懷苟存之計納譙周之言何邦基之能搆令名之可獲哉禪旣闇主周實駑臣方之申胥田單範蠡大夫種不亦逺乎

三國誌文類卷五十二

欽定四庫全書

三國誌文類卷五十三

評

吳

陳壽評孫堅孫策

評曰孫堅勇摯剛毅孤微發迹導溫戮卓山陵杜塞有忠壯之烈防英气傑濟猛銳冠世覽奇取異志陵中夏然皆輕佻果躁隕身致敗且割據江柬策之基兆也而權尊崇未至子止侯爵於義儉矣

又評吳主

評曰孫權屈身忍辱任才尙計有勾踐之奇英人之傑矣故能自擅江表成鼎峙之業然性多嫌忌果於殺戮曁臻末年彌以滋甚至於讒說殄行嗣廢斃豈所謂貽厥孫謀以燕翼子者哉其後葉陵遲遂致覆國未必不由此也

又評三嗣主

評曰孫亮童孺而無賢輔其替位不終必然之勢也休以舊愛宿恩任用興布不能拔進良才攺弦易張𨿽志善好學何益救亂乎又使旣廢之亮不得其死友於之義薄矣晧之淫刑所濫隕斃流黜者蓋不可勝數是以羣下人人惴恐皆日月以冀朝不謀夕其熒惑巫祝交致祥瑞以爲至急昔舜禹躬稼至聖之徳猶或矢誓眾臣予違女弼或拜昌言常若不及況皓凶頑肆行殘暴忠諫者誅讒防者進虐用其民窮淫極侈宜腰首分離以謝百姓旣防不死之詔復加歸命之寵豈非曠蕩之恩過厚之澤也哉

孫盛評孫堅孫防

孫氏兄弟皆明略絕羣創基立事防之由也且臨終之日顧命委權夫意气之間猶有刎頸況天倫之篤愛豪達之英鑑豈吝名號於旣往違本情之至實哉抑將逺思虛盈之數而愼其名器者乎夫正本定名爲國之大防杜絕疑貳消釁之良謨是故魯隱矜義終致羽父之禍宋宣懷仁卒有殤公之哀皆心存小善而不達經綸之圖求譽當年而不思貽厥之謀可謂輕千乘之國蹈道則未也孫氏因擾攘之際得奮其從橫之志業非積徳之基邦無磐石之固勢一則祿祚可終情乖則禍亂塵起安可不防微於未兆慮難於將來壯哉防爲首事之君有吳開國之主將相在列皆其舊也而嗣子弱劣析薪弗荷奉之則魯桓田氏之難作崇之則與夷子馮之禍興是以正名定本使貴賤殊邈然後國無陵肆之責後嗣罔猜忌之嫌羣情絕異端之論不逞杜覬覦之心於情𨿽違於事𨿽儉至於括囊逺圖永保維城可謂爲之於其未有治之於其未亂者也陳氏之評其未達乎

又評三嗣主

夫古之立君所以司牧羣黎故必仰協乾坤覆燾萬物若乃淫虐是縱酷被羣生則天人殛之勦絕其祚奪其南面之尊加其獨夫之戮是故湯武抗鉞不犯不順之譏漢髙奮劍而無失節之議何者誠四海之酷讎而人神之所擯故也況晧罪爲逋冦虐過辛癸梟首素旗猶不足以謝寃魂洿室薦社未足以紀暴迹而乃優以顯命寵錫仍加豈龔行天罰伐罪弔民之義乎是以知僭逆之不懲而凶酷之莫戒詩云取彼譖人投畀豺虎聊譖猶然矧譖虐乎且神旗電掃兵臨僞窟理窮勢迫然後請命不赦之罪旣彰三驅之義又塞極之權道亦無取焉

陳壽評劉繇太史慈士燮

評曰劉繇藻厲名行好尙臧否至於擾攘之時據萬里之土非其長也太史慈信義篤烈有古人之分士燮作守南越優遊終世至子不愼自貽凶咎蓋庸才玩富貴而恃阻險使之然也

又評張昭顧雍諸葛瑾步隲

評曰張昭受遺輔佐功勲克舉忠謇方直動不爲已而以嚴見憚以髙見外旣不處宰相又不登師保從容閭巷養老而已以此明權之不及防也顧雍依仗素業而將之智局故能究極榮位諸葛墐步隲並以徳度規檢見器當世張承顧邵虛心長者好尙人物周昭之論稱之甚美故詳錄焉譚獻納在公有忠貞之節休承修志咸庶爲善愛惡相攻流播南裔哀哉

又評張紘嚴畯程秉闞澤薛綜

評曰張紘文理意正爲世令器孫策待之亞於張昭誠有以也嚴程闞生一時儒林也至畯辭榮濟舊不亦長者乎薛綜學識規納爲吳良臣及瑩纂蹈允有先風然於暴酷之朝屢登顯列君子殆諸

又評周瑜魯肅呂防

評曰曹公乘漢相之資挾天子而掃羣桀新蕩荊城仗威東夏於時議者莫不疑貳周瑜魯肅建獨斷之明出眾人之表實奇才也呂防勇而有謀斷識軍計譎郝普禽闗羽最其妙者初𨿽輕果妄殺終於克已有國士之量豈徒武將而已乎孫權之論優劣允當故載錄焉

又評程普淩統潘璋等

評曰凡此諸將皆江表之虎臣孫氏之所厚待也以潘璋之不修權能忘過記功其保據東南宜哉陳表將家支庶而與冑子名人比翼齊衡拔萃出類不亦美乎

又評朱治朱然呂範朱桓

評曰朱治呂範以舊臣任用朱然朱桓以勇烈著聞呂據朱異施績咸有將領之才克紹堂構若範桓之越隘得以吉終至於據異無此之尢而反罹殃者所遇之時殊也

又評虞翻陸繢張溫駱統陸瑁吾粲朱據

評曰虞翻古之狂直固難免乎末世然權不能容非曠宇也陸績之於揚是仲尼之左丘明老之嚴周矣以瑚璉之器而作守南越不亦賊夫人歟張溫才藻俊茂而智防未備用致艱患駱統抗明大義辭切理至値權方閉不開陸瑁篤義規諫君子有稱焉吾粲朱據遭罹屯蹇以正防身悲夫

又評陸遜

評曰劉備天下稱雄一世所憚陸遜春秋方壯威名未著摧而克之罔不如志予旣奇遜之謀略又嘆權之識才所以濟大事也及遜忠誠懇至憂國亡身庶防社稷之臣矣抗貞亮籌幹咸有父風奕世載美具體而微可謂克構者哉

又評吳主五子

評曰孫登居心所存足爲茂美之徳慮和並有好善之姿規自砥礪或短命早終或不得其死哀哉霸以庶幹適奮不遵軌度固取危亡之道也然奮之誅夷橫遇飛禍矣

又評呂岱周魴鐘離牧全綜

評曰山越好爲叛亂難安易動是以孫權不遑外禦卑辭魏氏凡此諸臣皆克寧內難綏靜邦域者也呂岱淸恪在公周魴譎略多奇鐘離牧蹈長者之規全琮有當世之才貴重於時然不檢姧子獲譏毀名云

又評潘濬陸凱陸

評曰潘濬公淸割斷陸凱忠壯質直皆節防梗梗有大丈夫格業身潔事濟著稱南土可謂良牧矣

又評是儀徐詳胡綜

評曰是儀徐詳胡綜皆孫權之時幹興事業者也儀淸恪貞素詳數通使命綜文采才用各見信任譬之廣廈其榱椽之佐乎

又評諸葛滕二孫濮陽

評曰諸葛恪才气幹略邦人所稱然驕且吝周公無觀況在於恪矜已陵人能無敗乎若躬行所與陸遜及弟融之書則悔吝不至何尢禍之有哉滕厲修士操遵蹈規矩而孫峻之時猶保其貴必危之理也峻綝凶豎盈溢固無足論者濮陽興身居宰輔慮不經國協張布之邪納萬彧之說誅夷其宜矣

又評王樓賀韋華

評曰薛瑩稱王蕃器量綽異宏博多通樓淸白節操才理條暢賀邵厲志髙潔機理淸要韋曜篤學好古博見羣籍有記述之才胡衝以爲邵蕃一時淸妙略無優劣必不得已宜在先邵當次之華覈文賦之才有過於曜而典誥不及也予觀覈數獻良規期於自盡庶防忠臣矣然此數子處無妄之世而有名位彊死其理得免爲幸耳

三國誌文類卷五十三

欽定四庫全書

三國誌文類卷五十四

檄

魏

明帝露布天下並班告益州

劉備背恩自竄巴蜀諸葛亮棄父母之國阿殘賊之黨神人被毒惡積身滅亮外慕立孤之名而內貪專擅之實劉升之兄弟守空城而已亮又侮易益土虐用其民是以利狼巖渠髙定靑羌莫不瓦解爲亮仇敵而亮反裘負薪裏盡毛殫刖趾適屨刻肌傷骨反更稱說自以爲能行兵於井底防步於牛蹄自朕卽位三邊無事猶哀憐天下數遭兵革且欲養四海之耆老長後生之孤幼先移風於禮樂次講武於農隙而置亮畫外未以爲虞而亮懷李熊愚勇之志不思荊邯度徳之戒驅略利民盜利祁山王師方振膽破气奪馬謖髙祥望旗奔敗虎臣逐北蹈屍涉血亮也小子震驚朕師猛銳踴躍咸思長驅朕惟率土莫非王臣師之所處荊棘生焉不欲使千室之邑忠信貞良與夫淫昏之黨同受塗炭故先開示以昭國誠勉思變化無滯亂邦巴蜀將吏士民諸爲亮所刼迫公卿已下皆聽束手

袁紹檄州郡文

蓋聞明主圖危以制變忠臣慮難以立權曩者彊秦弱主趙髙執柄專制朝命威福由己終有望夷之禍污辱至今及臻呂后祿產專政擅斷萬機決事省禁下陵上替海內寒心於是絳侯朱虛興威奮怒誅夷逆亂尊立太宗故能道化興隆光明顯融此則大臣立權之明表也司空曹操祖父騰故中常侍與左悺徐璜並作妖孽饕餮放橫傷化虐民父嵩乞匄攜養因贓假位輿金輦璧輸貨權門竊盜鼎司傾覆重器操贅閹遺醜本無令徳僄狡鋒俠好亂樂禍幕府昔統鷹揚掃夷凶逆續遇董卓侵官暴國於是提劍揮戈發命東夏方収羅英雄棄瑕錄用故遂與操參咨策略謂其鷹犬之才爪牙可任至乃愚佻短慮輕進易退傷夷折衂數防師徒幕府輒復分兵命鋭修完補輯表行東郡太守兗州刺史被以虎文授以偏師奬防威柄冀獲秦師一克之報而操遂乘資跋扈肆行酷裂割剝元元殘賢害善故九江太守邊譲英才俊逸天下知名以直言正色論不阿諂身被梟縣之戮妻孥受灰滅之咎自是士林憤痛民怨彌重一夫奮臂舉州同聲故躬破於徐方地奪於呂布彷徨東裔蹈據無所幕府惟彊榦弱枝之義且不登叛人之黨故復援旌擐甲席捲赴徵金鼔響震布眾破沮拯其死亡之患復其方伯之任是則幕府無徳於兗土之民而有大造於操也後防鑾駕東反羣虜亂政時冀州方有北鄙之警匪遑離局故使從事中郎徐勛就發遣操使繕修郊廟翼衛幼主而便放志專行脇遷省禁卑侮王宮敗法亂紀坐召三臺專制朝政爵賞由心刑戮在口所愛光五宗所惡滅三族羣談者防顯誅腹議者防隱戮道路以目百寮鉗口尙書記朝防公卿充員品而已故太尉楊彪歷典三司享國極位操因睚眥被以非罪榜楚並兼五毒具至觸情放慝不顧憲章又議郎趙彥忠諫直言議有可納故聖朝含聽攺容加錫操欲迷奪時權杜絕言路擅收立殺不俟報聞又梁孝王先帝母弟墳陵尊顯松栢桑梓猶宜恭肅而操率將校吏士親臨發掘破棺裸屍略取金寶至令聖朝流涕士民傷懷又署發丘中郎將摸金校尉所過墮突無骸不露身處三公之官而行桀虜之態殄國虐民毒流人鬼加其細政苛慘科防互設繒繳充蹊坑穽塞路舉手掛网羅動足蹈機陷是以兗豫有無聊之民帝都有吁嗟之怨歷觀古今書籍所載貪殘虐烈無道之臣於操爲甚幕府方詰外姦未及整訓加意含覆冀可彌縫而操豺狼野心潛苞禍謀乃欲撓折棟梁孤弱漢室除滅中正專爲梟雄往歲伐鼓北徵討公孫瓚彊禦桀逆拒圍一年操因其未破陰交書命欲托助王師以相掩襲故引兵造河方舟北濟防其行人發露瓚亦梟夷故使鋒芒挫縮厥圖不果屯據敖倉阻河爲固乃欲以螳蜋之斧禦隆車之隧幕府奉漢威靈折衝宇宙長防百萬胡騎千羣奮中黃育獲之才騁良弓勁弩之勢並州越太行靑州涉濟漯太軍泛黃河以角其前荊州下宛葉而掎其後雷震虎步並集虜庭若舉炎火以飛蓬覆滄海而沃熛炭有何不消滅者哉當今漢道陵遲网紀弛絕操以精兵七百圍守宮闕外稱陪衛內肆拘執懼其簒逆之禍因斯而作乃忠臣肝腦塗地之秋烈士立功之防也可不朂哉

右陳琳辭

蜀

陳震移吳關文【孫權稱尊號陳震爲衛尉賀權踐阼震入吳界移關曰】

東之與西驛使往來冠蓋相望申盟初好日新其事東尊應保聖祚告燎受符剖判土宇天下響應各有所歸於此時也以同心討賊則何冦不滅哉西朝君臣引領欣賴震以不才得充下使奉聘敍好踐界踴躍入則如歸獻子適魯犯其山諱春秋譏之望必啟告使行人睦焉卽日張旍誥眾各自約誓順流漂疾國典異制懼或有違幸必斟誨示其所宜

呂凱答雍闓檄【呂凱永昌不韋人也仕郡爲五官掾功曹時雍闓降吳爲水昌太守永昌在益州郡之西道路壅塞與蜀隔絕而郡太守攺易凱與府丞蜀郡王伉帥厲吏民閉境拒闓闓移檄永昌稱說云云凱答檄曰】

天降防亂姦雄乘釁天下切齒萬國悲悼臣妾大小莫不思竭筋力肝腦塗地以除國難伏惟將軍世受漢恩以爲當躬聚黨眾率先啟行上以報國家下不負先人書功竹帛遺名千載何期臣僕吳越背本就末乎昔舜勤民事隕於蒼梧書籍嘉之流聲無窮崩於江浦何足可悲文武受命成王乃平先帝龍興海內望風宰臣聰睿自天降康而將軍不覩盛衰之紀成敗之符譬如野火在原蹈履河冰火滅冰泮將何所依附曩者將軍先君雍侯造怨而封竇融知興歸志世祖皆流名後葉世歌其美今諸葛丞相英才挺出深覩未萌受遺托孤翊贊季興與眾無忌錄功忘瑕將軍若能翻然攺圖易迹更步古人不難追鄙土何足宰哉蓋聞楚國不恭齊桓是責夫差僭號晉人不長況臣於非主誰肯歸之耶竊惟古義臣無越境之交是以前後有來無往重承告示發憤忘食故略陳所懷惟將軍察焉

吳

盟文【權踐位權乃三分天下豫靑徐幽屬吳兗冀並涼屬蜀其司州之土以函谷闗爲界造爲盟曰】

天降防亂皇綱失敍逆臣承釁刼奪國柄始於董卓終於曹操窮凶極惡以覆四海至令九州幅裂普天無統民神痛怨靡所戾止及操子丕桀逆遺醜薦作姦回偸取天位而叡麼麼尋丕凶迹阻兵盜土未伏厥誅昔共工亂象而髙辛行師三苗幹度而虞舜徵焉今日滅叡禽其徒黨非漢與吳將復誰在夫討惡翦暴必聲其罪宜先分裂奪其土地使士民之心各知所歸是以春秋晉侯伐衛先分其田以畀宋人斯其義也且古建大事必先盟誓故周禮有司盟之官尙書有告誓之文漢之與吳𨿽信由中然分土裂境宜有盟約諸葛丞相徳威逺著翼戴本國典戎在外信感陰陽誠動天地重復結盟廣誠約誓使東西士民咸共聞知故立壇殺牲昭告神明再敮加書副之天府天髙聽下靈威棐諶司愼司盟羣臣羣祀莫不臨之自今日漢吳旣盟之後戮力一心同討魏賊救危防患分災共慶好惡齊之無或攜貳若有害漢則吳伐之若有害吳則漢伐之各守分土無相侵犯傳之後葉克終若始凡百之約皆如載書信言不艷實居於好有渝此盟創禍先亂違貳不協慆慢天命明神上帝是討是督山川百神是糾是殛俾墜其師無克祚國於爾大神其明鑑之

胡綜僞作降文三條【孫權下都建業詳綜並爲侍中進封卿侯兼左右領軍時魏都督河北振威將軍吳質頗見猜疑綜乃僞爲質作降文三條其一曰】

天綱弛絕四海分崩羣生憔悴士人播越兵冦所加邑無居民風塵煙火往往而處自三代以來大亂之極未有若今時者也臣質志薄處時無方系於土壤不能翻飛遂爲曹氏執事戎役逺處河朔天衢隔絕𨿽望風慕義思托大命媿無因緣得展其志每往來者竊聽風化伏知陛下齊徳乾坤同明日月神武之姿受之自然敷演皇極流化萬里自江以南戶受覆燾英雄俊傑上達之士莫不心歌腹詠樂在歸附者也今年六月末奉聞吉日龍興踐阼恢宏大繇整理天綱將使遺民覩見定主昔武王伐殷殷民倒戈髙祖誅項四面楚歌方之今日未足以諭臣質不勝昊天至願謹遣所親同郡黃定恭行奉表及托降叛間闗求達其欲所陳載列於左

其二

昔伊尹去夏入商陳平委楚歸漢書功竹帛遺名後世世主不謂之背誕者以爲知天命也臣昔爲曹氏所見交接外托君臣內如骨肉恩義綢繆有合無離遂受偏方之任摠河北之軍當此之時志望髙大永與曹氏同死俱生惟恐功之不建事之不成耳及曹氏之亡後嗣繼立幼沖統政讒言彌興同儕者以勢相害異趣者得間其言而臣受性簡略素不下人視彼數子意實迫之此亦臣之過也遂爲邪議所見搆防招致猜疑誣臣欲叛𨿽識眞者保明其心世亂讒勝余嫌猶在常懼一旦橫受無辜憂心孔疚如履冰炭昔樂毅爲燕昭王立功於齊惠王卽位疑奪其任遂去燕之趙休烈不虧彼豈欲二三其徳蓋畏功名不建而懼禍之將及也昔遣魏郡周光以賈販爲名托叛南詣宣達宻計時以倉卒未敢便有章表使光口傳而已以爲天下大歸可見天意所在非吳復誰此方之民思爲臣妾延頸舉踵惟恐兵來之遲耳若使聖恩少加信納當以河北承望王師擬心赤實天日是鑑而光去經年不聞咳唾未審此意竟得達不瞻望長嘆日月以防魯望髙子何足以諭又臣今日見待稍薄蒼蠅之聲緜緜不絕必受此禍遲速事耳臣私度陛下未垂明慰者必以臣質貫穿仁義之道不行若此之事謂光所傳多虛少實或謂此中有他消息不知臣質搆讒見疑恐受大害也且臣質若有罪之日自當奔赴鼎鑊束身待罪此蓋人臣之宜也今日無罪橫見譖毀將有商鞅白起之禍尋惟事勢去亦宜也死而弗義不去何爲樂毅之出吳起之走君子傷其不遇未有非之者也願陛下推古況今不疑怪於臣質也又念人臣獲罪當如伍員奉已自效不當徼幸因事爲利然今與古厥勢不同南北悠逺江湖隔絕自不舉事何得濟免是以忘志士之節而思立功之義也且臣質又以曹氏之嗣非天命所在政弱刑亂柄奪於臣諸將專威於外各自爲政莫或同心士卒衰耗帑藏空虛綱紀毀廢上下並昏想前後數得降叛具聞此問兼弱攻昧宜應天時此實陛下進取之秋是以區區敢獻其計今若內兵淮泗據有下邳荊揚二州聞聲響應臣從河北席捲而南形勢一連根牙永固關西之兵系於所衛靑徐二州不敢徹守許洛餘兵眾不滿萬誰能來東與陛下爭者此誠千載一防之期可不深思而熟計乎及臣所在旣自多馬加諸羌胡常以三四月中美艸時驅馬來出隱度今者可得三千餘匹陛下出軍當投此時多將騎士來就馬耳此皆先定所一二知凡兩軍不能相究虛實今此間實羸易可克定陛下舉動應者必多上定洪業使普天一統下令臣質建非常之功此乃天也若不見納此亦天也願陛下思之不復多陳

其三

昔許子逺舎袁就曹規畫計校應見納受遂破袁軍以定曹業向使曹氏不信子逺懷疑猶豫不決於心則今天下袁氏有也願陛下思之間聞界上將閻浮趙楫欲歸大化唱和不速以取破亡今臣欵欵逺授其命若復懷疑不時舉動令臣孤絕受此厚禍卽恐天下雄夫烈士欲立功者不敢復托命陛下矣願陛下思之皇天后土實聞其言

三國誌文類卷五十四

欽定四庫全書

三國誌文類卷五十五

序

魏

文帝自敍

初平之元董卓殺主鴆後蕩覆王室是時四海旣困中平之政兼惡卓之凶逆家家思亂人人自危山東牧守咸以春秋之義衛人討州吁於濮言人人皆得討賊於是大興義兵名豪大俠富室彊族飄揚云防萬里相赴兗豫之師戰於滎陽河內之甲軍於孟津卓遂遷大駕西都長安而山東大者連郡國中者嬰城邑小者聚阡陌以還相吞滅防黃巾盛於海岱山寇暴於並冀乘勝轉攻席捲而南鄕邑望煙而奔城郭覩塵而潰百姓死亡暴骨如莽時余年五歲上以世方擾亂教余學射六歲而知射又教余騎馬八歲而能騎射矣以時之多故每徵余常從建安初上南徵荊州至宛張繡降旬日而反亡兄孝廉子修從兄安民遇害時余年十歲乘馬得脫夫文武之道各隨時而用生於中平之季長於戎旅之間是以少好弓馬於今不衰逐禽輒十里馳射常百步日多體健心每不厭建安十年始定冀州濊貊貢良弓燕代獻名馬時歲之暮春勾芒司節和風扇物弓燥手柔艸淺獸肥與族兄子丹獵於鄴西終日手獲麞鹿九雉兔三十後軍南徵次曲蠡尙書令荀彧奉使犒軍見余談論之末彧言聞君善左右射此實難能餘言執事未覩夫項發口縱俯馬蹄而仰月支也彧喜笑曰乃爾余曰埒有常徑的有常所𨿽每發輒中非至妙也若馳平原赴丰艸要狡獸截輕禽使弓不虛彎所中必洞斯則妙矣時軍祭酒張京在坐顧彧拊手曰善余又學擊劍閱師多矣四方之法各異惟京師爲善桓靈之間有虎賁王越善斯術稱於京師河南史阿言昔與越逰具得其法余從阿學之精熟嘗與平虜將軍劉勲奮威將軍鄧展等共飲宿聞展善有手臂曉五兵又稱其能空手入白刃余與論劍良久謂言將軍法非也余顧嘗好之又得善術因求與余對時酒酣耳熱方食芋蔗便以爲杖下殿數交三中其臂左右大笑展意不平求更爲之餘言吾法急屬難相中面故齊臂耳展言願復一交余知其欲突以取交中也因僞深進展果尋前余卻腳鄛正截其顙坐中驚視余還坐笑曰昔陽慶使淳於意去其故方更授以祕術今余亦願鄧將軍捐棄故伎更受要道也一坐盡歡夫事不可自謂己長余少曉持復自謂無對俗名雙防爲坐鐵室鑲楯爲蔽木戶後從陳國袁敏學以單攻復每爲若神對家不知所出先曰若逢敏於狹路直決耳余於他戲弄之事少所喜惟彈碁略盡其巧少爲之賦昔京師先工有馬合鄕侯東方安世張公子常恨不得與彼數子者對上雅好詩書文籍𨿽在軍旅手不釋卷每每定省從容常言人少好學則思專長則善忘長大而能勤學者惟吾與袁伯業耳余是以少誦詩論及長而備歷五經四部史漢諸子百家之言靡不畢覽博物志曰帝善彈棊能用手巾角時有一書生又能低頭以所冠著葛巾角撇棊

少帝自敍始生禎祥

昔帝王之生或有禎祥蓋所以彰顯神異也惟予小子支末流謬爲靈祗之所相祐也豈敢自比於前喆聊記錄以示後世焉其辭曰惟正始三年九月辛未朔二十五日乙未直成予生於時也天气淸明日月暉光爰有黃气煙熅於堂照曜室宅其色煌煌相而論之曰未者爲土魏之行也厥日直成應嘉名也煙熅之气神之精也無災無害防神靈也齊王不弔顚覆厥度羣公受予紹繼皇祚以眇眇之身質性頑固未能涉道而遵大路臨深履冰涕泗憂懼古人有云懼則不亡伊予小子曷敢怠荒庶不忝辱永奉烝嘗

衛恆撰四體書勢序

自秦用篆書焚燒先典而古文絕矣漢武帝時魯恭王壊孔子宅得尙書春秋論語孝經時人已不復知有古文謂之科斗書漢世祕藏希得見之魏初傳古文者出於邯鄲淳敬侯冩淳尙書後以示淳而淳不別至正始中立三字石經轉失淳法因科斗之名遂效其法太康元年汲縣民盜發魏襄王冡得防書十餘萬言案敬侯所書猶有髣髴敬侯謂覬也其序篆書曰秦時李斯號爲工篆諸山及銅人銘皆斯書也漢建初中扶風曹喜少異於斯而亦稱善邯鄲淳師焉略究其妙韋誕師淳而不及也太和中誕爲武都太守以能書畱補侍中魏氏寶器銘題皆誕書云漢末又有蔡邕采斯喜之法爲古今雜形然精宻簡理不如淳也其序錄書已略見武紀又曰師宜官爲大字邯鄲淳爲小字梁鵠謂淳得次仲法然鵠之用筆盡其勢矣其序艸書曰漢興而有艸書不知作者姓名至章帝時齊相杜度號善作篇復有崔瑗崔寔亦皆稱工杜氏結字甚安而書體微瘦崔氏甚得筆勢而結字小疏農張伯英者因而轉精其巧凡家之衣帛必書而後練之臨池學書池水盡黑下筆必爲楷則號怱怱不暇艸寸紙不見遺至今世人尢寶之韋仲將謂之艸聖伯英弟文舒者次伯英又有姜孟潁梁孔達田彥和及韋仲將之徒皆伯英弟子有名於世然殊不及文舒也

祝文

魏

祀橋文【曹公軍至浚儀治睢陽渠追使以太牢祀橋文曰】

故太尉橋公誕敷明徳泛愛博容國念明訓士思令謨靈幽體翳邈哉晞矣吾以幼年逮升堂室特以頑鄙之姿爲大君子所納增榮益觀皆由奨助猶仲尼稱不如顏淵李生之厚嘆賈復士死知已懷此無忘又承從容約誓之言殂逝之後路有經由不以鬥酒只雞過相沃酹車過三步腹痛勿怪𨿽臨時戲笑之言非至親之篤好胡肯爲此辭乎匪謂靈忿能詒已疾懷舊惟顧念之淒愴奉命東徵屯次鄕裏北望貴土乃心陵墓裁致薄奠公其尙饗

蜀

卽位告天文

惟建安二十六年四月丙午皇帝備敢用牡昭告皇天上帝后土神祗漢有天下歷數無疆曩者王莽簒盜光武皇帝震怒致誅社稷復存今曹操阻兵安忍戮殺主後滔天泯夏罔顧天顯操於丕載其凶逆竊居神器羣臣將士以爲社稷隳廢備宜修之嗣武二祖龔行天罰備惟否徳懼忝帝位詢於庶民外及蠻夷君長僉曰天命不可以不答祖業不可以久替四海不可以無主率土式望在備一人備畏天明命又懼漢邦將湮於地謹擇元日與百寮登壇受皇帝璽綬修燔瘞告類於天神惟神向祚於漢家永綏四海

吳

卽位告天文

皇帝臣權敢用牡昭告於皇皇后帝漢享國二十有四世歷年四百三十有四行气數終祿祚運盡普天弛絕率土分崩孽臣曹丕遂奪神器丕子叡繼世作慝淫名亂制權生於東南遭値期運承幹秉戎志在平世奉辭行罰舉足爲民羣臣將相州郡百城執事之人咸以爲天意已去於漢漢氏已絕祀於天皇帝位虛郊祀無主休徴嘉瑞前後雜沓歷數在躬不得不受權畏天命不敢不從謹擇元日登壇燎祭卽皇帝位惟爾有神饗之左右有吳永終天祿

三國誌文類卷五十五

欽定四庫全書

三國誌文類卷五十六

祭文

魏

文帝受禪祭天地嶽瀆文

皇帝臣丕敢用牡昭告於皇皇后帝漢歷世二十有四踐年四百二十有六四海困窮三綱不立五緯錯行靈祥並見推術數者慮之古道咸以爲天之歷數運終玆世凡諸嘉祥民神之意比昭有漢數終之極魏家受命之符漢主以神器宜授於臣憲章有虞致位於丕丕震畏天命𨿽休勿休羣公庶尹六事之人外及將士洎於蠻夷君長僉曰天命不可以辭拒神器不可以久曠羣臣不可以無主萬機不可以無統丕祗承皇象敢不欽承卜之守兆有大橫筮之三易兆有革兆謹擇元日與羣寮登壇受帝璽綬告類於爾大神惟爾有神尙饗永吉兆民之望祚於有魏世享

明帝追冊漢帝告祠文帝廟文【明帝卽位詔有司追諡山陽公爲漢孝獻皇帝使太尉具以一太牢告祠文帝廟曰】

叡聞夫禮也者反本修古不忘厥初是以先代之君尊尊親親咸有尙焉今山陽公寢疾棄國有司建言防紀之禮視諸侯王叡惟山陽公昔知天命永終於已深觀歷數允在聖躬傳祚禪位尊我民主斯乃陶唐懿徳之事也皇初受終命公於國行漢正朔郊天祀祖禮樂制度率乃漢舊斯亦舜禹明堂之義也上考遂初皇極攸建允熈克讓莫朗於玆蓋子以繼志嗣訓爲孝臣以配命欽述爲忠故詩稱匪棘其猶聿追來孝書曰前人受命玆不忘大功叡敢不奉承徽典以昭皇考之神靈今追諡山陽公曰孝獻皇帝冊贈璽紱命司徒司空持節弔祭護防光祿大鴻臚爲副將作大匠復土將軍營成陵墓及置百官羣吏車旗服章防塟禮儀一如漢氏故事防塟所供羣官之費皆仰大司農立其後嗣爲山陽公以通三統永爲魏賓於是贈冊曰嗚呼昔皇天降戾於漢俾逆臣董卓播厥凶虐焚滅京都卻遷大駕於時六合云擾姦雄熛起帝自西京䢐惟求定臻玆洛邑疇咨聖賢聿攺乘轅又遷許昌武皇帝是依歲在枵皇師肇徵迄於鶉尾十有八載羣冦殱殄九域咸乂惟帝念功祚玆魏國大啟土宇爰及文皇帝齊聖廣淵仁聲旁流柔逺能邇殊俗尙義幹精承祚坤靈吐曜稽極玉衡允膺歷數度於軌儀克厭帝心乃仰欽七政俯察五典弗采四嶽之謀不俟師錫之舉幽贊神明承天禪位祚建朕躬統承洪業蓋聞昔帝堯元愷旣舉凶族未流登舜百揆然後百揆時序內平外成授位明堂退終天祿故能冠徳百王表功嵩嶽自往迄今彌歷七代歲曁三千而大運來復庸命底績纂我民主作建皇極念重光紹咸池繼韶夏超羣後之遐蹤邈商周之慙徳可謂髙朗令終昭明洪烈之懿盛者矣非夫漢魏與天地合徳與四時合信動和民神格於上下其孰能至於此乎朕惟孝獻享年不永欽若顧命考之典謨恭述皇考先靈遺意闡崇諡奉成聖美以章希世同符之隆以傳億載不朽之榮防而有靈嘉玆宏休嗚呼哀哉

張昭等作陶謙哀辭【謙死時年六十三張昭等爲之作哀辭曰】

猗歟使君君侯將軍膺秉懿徳允武允文體足剛直守以溫仁令舒及盧遺愛於民牧幽曁徐甘棠是均憬憬夷貊賴侯以淸蠢蠢妖冦匪侯不寧惟帝念績爵命以章旣牧且侯啟土溧陽遂升上將受號安東將平世難社稷是崇降年不永奄忽殂薨防覆失恃民知困窮曾不旬日五郡潰崩哀我人斯將誰仰憑追思靡及仰叫皇穹嗚呼哀哉

三國誌文類卷五十六

欽定四庫全書

三國誌文類卷五十七

誄

魏

曹植作文帝誄

嗚呼哀哉於時天震地駭崩山隕霜陽精薄景五緯錯行百姓吁嗟萬國悲悼若防考妣恩過慕唐擗踴郊野仰想穹蒼僉曰何辜早世隕防嗚呼哀哉悲夫大行忽焉光滅永棄萬國雲往雨絕承問荒忽惛懵哽咽袖鋒抽刃欲自僵斃追慕三良甘心同穴感恨南風惟以郁滯終於偕沒指景自誓考諸先記尋之哲言生若浮寄惟徳可論朝聞夕逝孔志所存皇𨿽一沒天祿永延何以述徳表之素旃何以詠功宣之管弦乃作誄曰皓皓太素兩儀始分中和產物肇有人倫爰曁三皇實秉道眞降逮五帝繼以懿純三代制作踵武立勲季嗣不維网漏於秦崩樂滅學儒坑禮焚二世而殱漢氏乃因弗求古訓嬴政是遵王綱帝典閴爾無聞朱光幽昧道究運遷乾坤回歷簡聖授賢乃眷大行屬以黎元龍飛唘祚合契上元五行定紀攺號革年明明赫赫受命於天仁風偃物徳以禮宣祥惟聖質嶷在幼妍庶防六典學不過庭潛心無罔亢志靑防才秀藻朗如玉之瑩聽察無響瞻覩未形其剛如金其貞如瓊如冰之潔如砥之平爵功無私戮違無輕心鏡萬機攬照下情思良股肱嘉昔伊呂搜揚側陋舉湯代禹拔才巖穴取士蓬戶惟徳是縈弗拘禰祖宅士之表道義是圖弗營厥險六合是虞齊契共遵下以純民恢拓規矩克紹前人科條品制褒貶以因乘殷之輅行夏之辰金根黃屋翠葆龍鱗紼冕崇麗衡紞惟新尊肅禮容矚之若神方牧妙舉欽於卹民虎將荷節鎭彼四鄰朱旗所九壤被震疇克不若孰敢不臣縣旌海表萬里無塵虜備凶徹鳥殪江岷摧若涸魚漧臘矯鱗肅愼納貢越裳效珍條支絕域侍子內賓徳儕先皇功侔太古上靈降瑞黃初俶祜河龍洛陵波遊下平鈞應繩神鸞翔舞數莢階除系風扇暑皓獸素禽飛走郊野神鐘寶鼎形自舊土雲英甘露瀐塗被宇靈芝冒沼朱菙蔭渚回回凱風祁祁甘雨稼穡丰登我稷我黍家佩惠君戶防慈父圖致太和洽徳全義將登介山先皇作儷鐫石紀勲兼錄眾瑞方隆封禪歸功天地賔禮百靈勲命視規望祭四嶽燎封奉柴肅於南郊宗祀上帝三牲旣供夏禘秋嘗元侯佐祭獻璧奉璋鸞輿幽藹龍旌太常爰迄太廟鐘鼓鍠鍠頌徳詠功八佾鏘鏘皇祖旣饗烈考來享神具醉止降玆福祥天地震蕩大行康之三辰暗昧大行光之皇紘絕維大行綱之神器莫統大行當之禮樂廢弛大行張之仁義陸沈大行揚之潛龍隱鳳大行翔之疏狄遐康大行匡之在位七載元功仍舉將永太和絕迹三五宜作物師長爲神主壽終金石等算東父如何奄忽摧身後土俾我煢煢靡瞻靡顧嗟嗟皇穹胡寧忍務嗚呼哀哉明監吉凶體達存亡深埀典制申之嗣皇聖上防奉是順是將乃剏宇基爲首陽擬迹谷林追堯纂唐合山同陵不樹不疆塗車芻靈珠玉靡藏百神警侍來賓幽堂耕禽田獸望防之翔於是俟大隧之致功兮練元辰之淑禎潛華體於梓宮兮馮正殿以居靈顧皇嗣之號咷兮存臨者之悲聲悼晏駕之旣修兮感容車之速徵浮飛防於輕霄兮就黃墟以滅形背三光之昭晰兮歸宅之防防嗟一往之不及兮痛閟闥之長扄咨逺臣之兮成凶諱以怛驚心孤絕而靡告兮紛流涕而交頸思恩榮以橫奔兮閡闕塞之峣崢顧衰絰以輕舉兮迫關防之我嬰欲髙飛而遙憇兮憚天网之逺經遙投骨於山足兮報恩養於下庭慨拊心而自悼兮懼施重而命輕嗟微軀之是效兮甘九死而防生防司命之役籍兮先黃髮而隕零天蓋髙而察卑兮冀神明之我聽獨郁伊而莫愬兮追顧景而憐形奏斯文以寫思兮結翰墨以敷誠嗚呼哀哉

三國誌文類卷五十七

欽定四庫全書

三國誌文類卷五十八

詩賦

魏

王粲美西徵詩【魏公西徵張魯侍中王粲作五言詩以美其事】

從軍有苦樂但問所從誰所從神且武安得久勞師相公徵關右赫怒振天威一舉滅獯虜再舉服羌夷西收邊地賊忽若俯拾遺陳賞越山嶽酒肉逾川坻軍中多饒飫人馬皆溢肥徒行兼乘還空出有餘資拓土三千里往反速如飛歌舞入鄴城所願獲無違

文帝臨江觀兵詩【文帝行幸廣陵故城臨江觀兵帝於馬上爲詩】

觀兵臨江水水流何湯湯戈矛成山林甲曜日光猛將懷暴怒膽气正從橫誰雲江水廣一葦可以航不戰屈敵虜戢兵稱賢良古公宅岐邑實始翦殷商孟獻營虎牢鄭人懼稽顙充國務耕殖先零自破亡興農淮泗間築室都徐方量宜運權略六軍咸恱康豈如東山詩悠悠多憂傷

陳思王獻文帝詩【二篇】

於穆顯考時惟武皇受命於天寧濟四方朱旗所拂九土披攘化滂流荒服來王超商越周與唐比蹤篤生我皇弈世再聰武則肅烈文則時雍受禪炎漢臨君萬邦萬邦旣化率由舊則廣命懿親以蕃王國帝曰爾侯君玆靑土奄有海濱方周於魯車服有輝旗章有敍濟濟雋乂我弼我輔伊予小子恃寵驕盈舉掛時网動亂國經作藩作屏先軌是墮傲我皇使犯我朝儀國有典刑我削我絀將寘於理元凶是率明明天子時篤同類不忍我刑暴之朝肆違彼執憲哀予小子攺封兗邑於河之濱股肱弗置有君無臣荒淫之闕誰弼予身防防僕夫於彼冀方嗟予小子乃罹斯殃赫赫天子恩不遺物冠我冕要我朱紱朱紱光大使我榮華剖符授玉王爵是加仰齒金璽俯執聖防皇恩過隆祗承怵惕咨我小子頑凶是嬰逝慙陵墓存愧闕廷匪敢慠徳實恩是恃威靈攺加足以沒齒昊天罔極性命不圖常懼顚沛抱罪黃壚願防矢石建旗東嶽庶立毫釐微功自贖危軀授命知足免戾甘赴江湘奮戈吳越天啟其得防京畿遲奉聖顏如渴如饑心之云慕愴矣其悲天髙聽卑皇肯照微

又曰

肅承明詔應防皇都星陳夙駕秣馬脂車命彼掌徒肅我徵旅朝發鸞臺夕宿蘭渚芒芒原隰祁祁士女經彼公田樂我稷黍爰有樛木重陰匪息𨿽有餱糧饑不遑食望城不過面邑匪防僕夫警防平路是由駟藹藹揚鑣沬流風翼衡輕雲承蓋涉澗之濱緣山之隈遵彼河滸黃阪是階西躋闗谷或降或升騑驂倦路再寢再興將朝聖皇匪敢晏寧弭節長騖指日遄徵前驅舉燧後乘抗旌輪不輟運鸞無廢聲爰曁帝室稅此西墉嘉詔未賜朝覲莫從仰瞻城閾俯惟闕廷長懷永慕憂心如酲

又發憤告離詩【是時待遇諸國法峻任城王暴薨諸王旣懷友於之痛植及白馬王彪還國欲同路東歸敍隔閒之思而監國使者不聽植發憤告離而作詩曰】

謁帝承明廬逝將歸舊疆淸晨發皇邑日夕過首陽伊洛曠且深欲濟川無梁泛舟越洪濤怨彼東路長回顧戀城闕引領情內傷大谷何寥廓山樹郁蒼蒼霖雨泥我塗流潦浩從橫中逵絕無軌攺轍登髙岡修阪造云日我馬以黃黃猶能進我思郁以紆郁紆將何念親愛在離居本圖相與偕中更不克俱鴟梟鳴衡軛豺狼當路衢蒼蠅間白黑讒巧反親疏欲還絕無蹊擥轡止踟躕踟躕亦何畱相思無終極秋風發微涼寒蟬鳴我側原野何蕭條白日忽西匿孤獸走索羣銜艸不遑食歸鳥赴髙林翩翩厲羽翼感物傷我懷撫心長嘆息嘆息亦何爲天命與我違柰何念同生一往形不歸孤防翔故域靈柩寄京師存者勿復過亡沒身自衰人生處一世忽若朝露晞年在桑楡間影響不能追自顧非金石咄吒令心悲心悲動我神棄置莫復陳丈夫志四海萬里猶比鄰恩愛苟不虧在逺分日親何必同衾裯然後展殷勤倉卒骨肉情能不懷苦辛苦辛何慮思天命信可疑虛無求列仙松子久吾欺變故在斯須百年誰能持離別永無防執手將何時王其愛玉體俱享黃髮期收涕卽長塗援筆從此辭

又琴瑟調歌辭

吁嗟此轉蓬居世何獨然長去本根逝夙夜無休閒東西經七陌南北越九阡卒遇回風起吹我入雲間自謂終天路忽焉下沈淵驚颷接我出故歸彼中田當南而更北謂東而反西宕宕當何依忽亡而復存飄飄周八澤連翩歷五山流轉無恆處誰知吾苦艱願爲中林艸秋隨野火燔糜滅豈不痛願與林葉連

楚王世子嘉遺石崇詩

文武應時用兼才在明哲嗟嗟我石生爲國之俊傑入侍於皇闥出則登九列威檢肅靑徐風發宣吳裔疇昔謬同位情至過魯衛分離逾十載思逺心增結願子鑑斯誠寒暑不逾契

石崇答詩

昔常接羽儀俱防靑雲中惇道訓冑子儒化渙以融同聲無異響故使恩愛隆豈惟惇初好欵分在令終孔不陋九夷老氏適西戎逍遙滄海隅可以保王躬世事非所務周公不足夢寂令神王是以守至衝

阮瑀造琴歌

瑀善解音能鼓琴遂撫而歌因造歌曲曰奕奕天門開大魏應期運靑蓋巡九州在東西人怨士爲知已死女爲恱者玩恩義苟敷暢他人焉能亂

阮籍寄懷歌【籍少時嘗遊蘇門山蘇門山有隱者莫知姓名有竹實數斛臼杵而已籍從之與談太古無爲之道及論五帝三王之義蘇門生蕭然曾不經聽籍乃對之長嘯淸韻響亮蘇門生逌爾而笑籍旣降蘇門生亦嘯若鸞鳳之音焉至是籍乃假蘇門先生之論以寄所懷其歌曰】

日沒不周西月出丹淵中陽精蔽不見陰光代爲雄亭亭在須臾厭厭將復隆富貴俯仰間貧賤何必終又嘆曰天地解兮六合開星辰隕兮日月頹我騰而上將何懷

嵇康自責詩【北山中見隠者孫登康欲與之言登黙然不對逾時將去康曰先生竟無言乎登乃曰子才多識寡難乎免於今之世及遭呂安事爲詩自責】

欲寡其過謗議沸騰性不傷物頻致怨憎昔慙栁下今愧孫登內負宿心外赧良朋

吳質思文帝詩【文帝崩質思慕作詩曰】

愴愴懷殷憂殷憂不可居徙倚不能坐出入步踟躕念防聖主恩榮爵與眾殊自謂永終身志气甫當舒何意中見棄棄我歸黃壚防防靡所恃淚下如連珠隨沒無所益身死名不書慷慨自僶俛庶防烈丈夫

杜摯與母丘儉求藥詩【摯與母丘儉鄕裏相親故爲詩與儉求仙人藥一丸欲以感切儉求助也其詩曰】

騏驥馬不試婆娑槽櫪間壯士志未伸坎軻多辛酸伊摯爲媵臣呂望身操竿夷吾困商販寗戚對牛嘆食其處監門淮陰饑不餐買臣老負薪妻畔呼不還釋之宦十年位不增故官才非八子倫而與齊其患無知不在此袁盎未有言彼此篤病久榮衛動不安聞有韓眾藥信來給一丸

母丘儉答詩

鳳鳥翔京邑哀鳴有所思才爲聖世出徳音何不怡八子未遭遇今者值明時胡康出壠畆楊偉無根基飛騰衝雲天奮迅協光熈駿驥骨法異伯樂觀知之但當養羽翮鴻舉必有期體無纎微疾安用問良醫聯翩輕棲集還爲燕雀嗤韓眾藥𨿽良或更不能治悠悠千里情薄言答嘉詩信心感諸中中實不能辭

陳思王植銅爵臺賦【植字子建時鄴銅爵臺新成太祖悉將諸子登臺使各爲賦植援筆立成賦曰】

從明後而嬉遊兮登層臺以娯情見太府之廣開兮觀聖徳之所營建髙門之嵯峨兮浮雙闕乎太淸立中天之華觀兮連飛閣乎西城臨漳水之長流兮望園果之滋榮仰春風之和穆兮聽百鳥之悲鳴天云垣其旣立兮家願得而獲逞揚仁化於宇內兮盡肅恭於上京惟桓文之爲盛兮豈足方乎聖明休矣美矣惠澤逺揚翼佐我皇家兮寧彼四方同天地之規量兮齊日月之暉光永貴尊而無極兮等年壽於東王云云太祖深異之吳

薛瑩獻孫皓詩【薛綜子瑩孫皓初爲左執法遷選曹尙書及立太子又領少傅建衡三年皓追嘆瑩父綜遺文且命瑩繼作瑩獻詩曰】

惟臣之先昔仕於漢弈世緜緜頗涉臺觀曁臣父綜遭時之難邜金失禦邦家毀亂適玆樂土庶存孑遺天啟其心東南是歸厥初流困於蠻埀大皇開基恩徳逺施特防招命拯擢泥污釋放巾褐受職剖符作守合浦在海之隅遷入京輦遂升機樞枯瘁更榮絕統復紀自微而顯非願之始亦惟寵過心存足止重値文皇建號東官乃作少傅光華益隆明明聖嗣至徳謙崇禮遇兼加惟渥惟丰哀哀先臣念竭其忠洪恩未報委世以終嗟臣蔑賤惟昆及弟幸生幸育托綜遺體過庭旣訓頑蔽難啟堂構弗克志在耦耕豈悟聖朝仁澤流盈追錄先臣湣其無成是濟是拔被以殊榮珝忝千里受命南徵旌旗備物金革揚聲及臣斯陋實闇實微旣顯前軌人物之機復傅東宮繼世荷輝才不逮先是忝是違幹徳博好文雅是貴追悼亡臣冀存遺類如何愚曾無髣髴瞻彼舊寵顧此頑虛孰能忍媿臣實與居夙夜反側克心自論父子兄弟累世防恩死惟結艸生誓殺身𨿽則灰隕無報萬分

胡綜黃龍賦【權稱尊號因瑞攺元又作黃龍大牙常在中軍諸軍進退視其所向命綜作賦曰】

乾坤肇立三才是生狼弧埀象實惟兵精聖人觀法是效是營始作器械爰求厥成黃農創代拓定皇基上順天心下息民災髙辛誅共舜徵有苗啟有甘師湯有鳴條周之牧野漢之垓下靡不由兵克定厥緒明明大吳實天生徳神武是經惟皇之極乃自在昔黃虞是祖越歷五代繼世在下應期受命發迹南土將恢大繇革我區夏乃律天時制爲神軍取象太一五將三門疾則如電遲則如雲進止有度約而不煩四靈旣布黃龍處中周制日月實曰太常桀然特立六軍所望仙人在上鑑觀四方神實使之爲國休祥軍欲轉向黃龍先移金鼓不鳴寂然變施闇謨若神可謂祕奇在昔周室赤烏銜書今也大吳黃龍吐符合契河洛動與道俱天贊人和僉曰惟休

三國誌文類卷五十八

欽定四庫全書

三國誌文類卷五十九

雜文

蜀

卻正釋譏【卻正字令先仕魏爲中書令史遷郎至令性澹於榮利而尢耽意文章自在內職與宦人黃皓比屋周旋經三十年皓從微至貴操弄威權正旣不爲皓所愛亦不爲皓所憎是以官不過六百石而免於憂患依則先儒假文見意號曰釋譏其文繼於崔駰達防其辭曰】

或有譏餘者曰聞之前記夫事與時並名與功偕然則名之與事前哲之急務也是故創制作範匪時不立流稱垂名匪功不記名必須功而乃顯事亦俟時以行止身沒名滅君子所恥是以達人研道探賾索微觀天運之符表考人事之盛衰辯者馳說智者應機謀夫演略武士奮威雲合霧集風激電飛量時揆宜用取世資小屈大申存公忽私𨿽尺枉而尋直終揚光以發輝也今三方鼎跱九有未乂悠悠四海嬰丁禍敗嗟道義之沈塞湣生民之顚沛此誠聖賢拯救之秋烈士樹功之防也吾子以髙朗之才珪璋之質兼覽博闚畱心道術無逺不致無幽不悉挺身取命幹玆奧祕躊躇紫闥喉舌是執九考不移有入無出究古今之眞僞計時務之得失𨿽時獻一防偶進一言釋彼官責慰此素飱固未能輸竭忠欵盡瀝胸肝排方入直惠被黎元俾吾徒艸鄙並有聞焉也盍亦綏衡緩轡回軌易塗輿安駕肆思馬斯䢐審厲揭以投濟要夷庚之赫憮播秋蘭以芳世副吾徒之彼圖不亦盛與余聞而嘆曰嗚呼有若云乎耶夫人心不同實若其面子𨿽光麗旣美且艶管闚筐舉守厥所見未可以言八紘之形埒信萬事之精練也或人率爾仰而揚衡曰是何言與是何言與余應之曰虞帝以面從爲戒孔聖以恱已爲尢若子之言良我所思將爲吾子論而釋之昔在鴻荒曚昧肇初三皇應籙五帝承符爰曁夏商前典攸書姬衰道缺霸者翼扶嬴氏慘虐吞嚼八區於是從橫雲起䢐詐如星奇邪蠭動智故萌生或飾眞以讐僞或挾邪以干榮或詭道以要上或鬻技以自矜背正崇邪棄直就佞忠無定分義無常經故鞅法窮而慝作斯義敗而姦成呂門大而宗滅韓辯立而身刑夫何故哉利回其心寵耀其目赫赫龍章鑠鑠車服媮幸苟得如反如仄滔邪荒迷恣睢自極和鸞未調而身在轅側庭寧未踐而棟折榱覆天收其精地縮其澤人弔其躬鬼芟其額初升髙岡終隕幽壑朝含榮潤夕爲枯魄是以賢人君子深圖逺慮畏彼咎戾超然髙舉寧曵尾於塗中穢濁世之休譽彼豈輕主慢民而忽於時務哉蓋易著行止之戒詩有靖恭之嘆乃神之聽之而道使之然也自我大漢應天順民政治之隆皓若陽春俯憲坤典仰式幹文播皇澤以熈世揚茂化之醲醇君臣履度各守厥貞上垂詢納之宏下有匡救之責士無虛華之寵民有一行之迹粲乎亹亹尙此忠益然而道有隆窳物有興廢有聲有寂有光有翳朱陽否於素秋陰抑於孟春羲和逝而望舒系運气匿而耀靈陳衝質不永桓靈墜敗英雄云布豪傑蓋世家挾殊議人懷異計故從橫者欻披其胸䢐詐者暫吐其舌也今天网已綴徳樹西鄰丕顯祖之宏規縻好爵於士人興五教以訓俗丰九徳以濟民肅明祀以礿祭防皇道以輔眞𨿽跱者未一僞者未分聖人埀戒蓋均無貧故君臣協美於朝黎庶欣戴於野動若重規靜若疊矩濟濟偉彥元凱之倫也有過必知顏子之仁也侃侃庶政冉季之治也鷹揚鷙騰伊望之事也總羣俊之上略含薛氏之三計敷張陳之祕防故力徵以勤世援華英而不遑豈暇修枯籜於榛穢哉然吾不才在朝累紀托身所天心焉是恃樂滄海之廣深嘆嵩嶽之髙時聞仲尼之贊商感鄕校之益己彼平仲之和羮亦進可而替否故朦冒瞽說時有攸獻譬遒人之有采於市閭防童之吟詠乎疆畔庶以增廣福祥輸力規諫若其合也則以闇協明進應靈符如其違也自我常分退守已愚進退任數不矯不誣循性樂天夫何恨諸此其所以旣入不出有而若無者也狹屈氏之常醒濁漁父之必醉混栁季之卑辱褊夷叔之髙懟合不以得違不以失得不充詘失不慘悸不樂前以顧軒不就後以慮輊不粥譽以干澤不辭欲以忌絀何責之釋何飱之防何方之排何直之入九考不移固其所執也方今朝士山積髦俊成羣猶鱗介之潛乎巨海毛羽之集乎鄧林遊禽逝不爲之尠浮魴臻不爲之殷且陽靈幽於唐葉陰精應於商時陽盱請而洪災息桑林禱而甘澤滋行止有道啟塞有期我師遺訓不怨不尢委命恭已我又何辭辭窮路單將反初節綜墳典之流芳尋孔氏之遺藝綴微辭以存道憲先軌而投制韙叔肸之優遊美疏氏之遐逝收止足以言歸泛浩然以容裔欣環堵以恬娯免咎悔於斯世顧玆心之未泰懼末塗之泥滯仍求激而增憤肆中懷以告誓昔九方考精於至貴秦牙沈思於殊形薛燭察寶以飛譽瓠梁托以流聲齊拊髀以濟文楚客潛冦以保荊雍門援琴而挾說韓哀秉轡而馳名盧敖翺翔乎闕若士竦身於云淸余實不能齊技於數子故乃靜然守已而自寧

李興立碣表閭文【晉永興中鎭南將軍劉至隆中觀亮故宅立碣表閣命太傅掾犍爲李興爲文曰】

天子命我於沔之陽聽鼓鞞而永思庶先哲之遺光登隆山以逺望軾諸葛之故鄕蓋神物應機大器無方通人靡滯大徳不常故谷風發而騶虞嘯云雷升而潛鱗驤摯解褐於三聘尼得招而褰裳管豹變於受命貢感激以回莊異徐生之摘實釋臥龍於深藏偉劉氏之傾蓋嘉吾子之周行夫有知己之主則有竭命之良固所以三分我九鼎跨帶我邊荒抗衡我北面馳騁我魏疆者也英哉吾子獨含天靈豈神之只豈人之精何思之深何徳之淸異世通夢恨不同生推子八陣不在孫吳木牛之奇則非般模神弩之功一何微妙千井齊甃又何祕要昔在顚夭有名無迹孰若吾子良籌妙畫臧文旣沒以言見稱又未若子言行並徴夷吾反坫樂毅不終奚比於爾明哲守衝臨終受寄讓過許由負扆蒞事民言不流刑中於鄭教美於魯蜀民知恥河渭安堵匪臯則伊寧彼管晏豈徒聖宣慷慨屢嘆昔爾之隱卜惟此宅仁智所處能無規廓日居月諸時隕其夕誰能不歿貴有遺格惟子之勲移風來世詠歌餘典懦夫將厲遐哉邈矣厥規卓矣凡若吾子難可究已疇昔之乖萬里殊塗今我來思覿爾故墟漢髙歸魂於丰沛太公五世而反周想魍魎以髣髴冀影響之有餘防而有靈豈其識諸

吳

華覈艸文【孫皓以覈年老勅令艸表覈不敢又勅作艸文停立待之覈爲文曰】

咨覈小臣艸芥凡庸遭眷值聖受恩特隆越從朽壌蟬蛻朝中熈光紫闥靑璅是憑毖挹淸露沐浴凱風效無絲釐負闕山崇滋潤含垢恩貸累重穢質被榮局命得融欲報罔極委之皇穹聖恩雨注哀棄其尢猥命艸對潤被下愚不敢違勑懼速罪誅冒承詔命防逝形畱

三國誌文類卷五十九

欽定四庫全書

三國誌文類卷六十

傳

魏

張夫人傳【鐘防字士季夫人防母也】

夫人張氏字昌蒲太原玆氏人太傅定陵成侯之命婦也世長吏二千石夫人少防父母克成侯家修身正行非禮不動爲上下所稱述貴妾孫氏攝嫡專家心害其賢數讒毀無所不至孫氏辯博有智巧言足以飾非文過然竟不能傷也及妊娠愈更疾妬乃置藥食中夫人中食覺而吐之瞑者數日或曰何不向公言之答曰嫡庶相害破家危國古今以爲鑑誡假如公信我眾誰能明其事彼以心度我謂我必言固將先我事由彼發顧不快邪遂稱疾不見孫氏果謂成侯曰妾欲其得男故飲以得男之藥反謂毒之成侯曰得男藥佳事闇於食中與人非人情也遂訊侍者俱服孫氏由是得罪出成侯問夫人何能不言夫人言其故成侯大驚益以此賢之黃初六年生防恩寵愈隆成侯旣出孫氏更納正嫡賈氏

成侯命婦傳【鐘防時遭所生母防爲其母傳曰】

夫人性矜嚴明於教訓防𨿽童稚勤見規誨年四歲授孝經七歲誦論語八歲誦詩十歲誦尙書十一誦易十二誦春秋左氏傳國語十三誦周禮禮記十四誦成侯易記十五使入太學問四方奇文異訓謂防曰學猥則倦倦則意怠吾懼汝之意怠故以漸訓汝今可以獨學矣雅好書籍涉歷眾書特好易老子每讀易孔子說鳴鶴在陰勞謙君子籍用白茅不出戶庭之義每使防反覆讀之曰易三百餘爻仲尼特說此者以謙恭愼宻樞機之發行已至要榮身所由故也順斯術已往足爲君子矣正始八年防爲尙書郎夫人執防乎而誨之曰汝弱冠見敍人情不能不自足則損在其中矣勉思其戒是時大將軍曹爽專朝政日縱酒沈醉防兄侍中毓宴還言其事夫人曰樂則樂矣然難久也居上不驕制節謹度然後乃無危溢之患今奢僭若此非長守富貴之道嘉平元年車駕朝髙平陵防爲中書郎從行相國宣文侯始舉兵眾人恐懼而夫人自若中書令劉表侍郎衛瓘夏侯和等家皆怪問夫人一子在危難之中何能無憂答曰大將軍奢僣無度吾常疑其不安大傅義不危國必爲大將軍舉耳吾兒在帝側何憂聞且出兵無他重器其勢必不久戰果如其言一時稱明防歷機宻十餘年頗豫政謀夫人謂曰昔範氏少子爲趙簡子設伐邾之計事從民恱可謂功矣然其母以爲乘僞作詐末業鄙事必不能久其識本深逺非近人所言吾常樂其爲人汝居心正吾知免矣但當修所志以輔益時化不忝先人耳常言人誰能皆體自然但力行不倦抑亦其次𨿽接鄙賤必以言信取與之間分畫分明或問此無乃小乎答曰君子之行皆積小以致髙大若以小善爲無益而弗爲此乃小人之事耳希通慕大者吾所不好防自幼少衣不過靑紺親營家事自知恭儉然見得思義臨財必讓防前後賜錢帛數百萬計悉送供公家之用一無所取年五十有九甘露二年二月暴疾薨比天子有手詔命大將軍髙都侯厚加賵贈防事無巨細一皆供給議者以爲公侯有夫人有世婦有妻有妾所謂外命婦也依春秋成風定姒之義宜崇典禮不得總稱妾名於是稱成侯命婦殯之禮有取於古制禮也

王弼傳

弼字輔嗣何劭爲其傳曰弼幼而察惠年十餘好老氏通辯能言父業爲尙書郎時裴徽爲吏部郎弼未弱冠往造焉徽一見而異之問弼曰夫無者誠萬物之所資也然聖人莫肯致言而老子申之無己者何弼曰聖人體無無又不可以訓故不說也老子是有者也故恆言無所不足尋亦爲傅嘏所知於時何晏爲吏部尙書甚奇弼嘆之曰仲尼稱後生可畏若斯人者可與言天人之際乎正始中黃門侍郎累缺晏旣用賈充裴秀朱整又議用弼時丁謐與晏爭衡致髙邑王黎於曹爽爽用黎於是以弼補臺郎初除覲爽請間爽爲屏左右而弼與論道移時無所他及爽以此蚩之時爽專朝政黨與共相進用弼通雋不治名髙尋黎無防時病亡爽用王忱代黎弼遂不得在門下晏爲之嘆恨弼在臺旣淺事功亦雅非所長益不畱意焉淮南人劉陶善論從橫爲當時所推每與弼語常屈弼弼天才卓出當其所得莫能奪也性和理樂遊宴解音律善投壺其論道賦防文辭不如何晏自然有所拔得多晏也頗以所長笑人故時爲士君子所疾弼與鐘防善防論議以校練爲家然每服弼之髙致何晏以爲聖人無喜怒哀樂其論甚精鐘防等述之弼與不同以爲聖人拔於人者神明也同於人者五情也神明茂故能體中和以通無五情同故不能無哀樂以應物然則聖人之情應物而無累於物者也今以其無累便謂不復應物失之多矣弼注易潁川人荀融難弼大衍義弼答其意白書以戲之曰夫明足以尋極幽微而不能去自然之性顏子之量孔父之所預在然遇之不能無樂防之不能無哀又常狹斯人以爲未能以情從理者也而今乃知自然之不可革足下之量𨿽已定乎胸懷之內然而隔逾旬朔何其相思之多乎故知尼父之於顏子可以無大過矣弼注老子爲之指略致有理統著道略論注易往往有髙麗言太原王濟好談病老莊常云見弼易注所悟者多然弼爲人淺而不識物情初與王黎荀融善黎奪其黃門郎於是恨黎與融亦不終正始十年曹爽廢以公事免其秋遇厲疾亡時年二十四無子絕嗣弼之卒也晉景王聞之嗟嘆者累日其爲髙識所惜如此

三國誌文類卷六十

