古文觀止淸吳楚材吳調侯

卷一周文鄭伯克段於鄢左傳周鄭交質左傳石碏諫寵州吁左傳臧僖伯諫觀魚左傳鄭莊公戒飭守臣左傳臧哀伯諫納郜鼎左傳季梁諫追楚師左傳曹劌論戰左傳齊桓公伐楚盟屈完左傳宮之奇諫假道左傳齊桓下拜受胙左傳陰飴甥對秦伯左傳子魚論戰左傳寺人披見文公左傳介之推不言祿左傳展喜犒師左傳燭之武退秦師左傳蹇叔哭師左傳

卷二周文鄭子家告趙宣子左傳王孫滿對楚子左傳齊國佐不辱命左傳楚歸晉知罃左傳呂相絕秦左傳駒支不屈於晉左傳祁奚請免叔向左傳產告範宣子輕幣左傳晏子不死君難左傳季札觀周樂左傳子產壞晉館垣左傳子產論尹何爲邑左傳子產卻楚逆女以兵左傳子革對靈王左傳子產論政寬猛左傳吳許越成左傳

卷三周文祭公諫徵犬戎國語召公諫厲王止謗國語襄王不許請隧國語單子知陳必亡國語展禽論祀爰居國語裏隔斷罟匡君國語敬姜論勞逸國語叔向賀貧國語王孫圉論楚寶國語諸稽郢形成於吳國語申胥諫許越成國語春王正月公羊傳宋人及楚人平公羊傳吳子使札來聘公羊傳鄭伯克段於鄢谷梁傳虞師晉師滅夏陽谷梁傳晉獻公殺世子申生禮記檀弓曾子易簀禮記檀弓有子之言似夫子禮記檀弓子重耳對秦客禮記檀弓杜簣揚觶禮記檀弓晉獻文子成室禮記檀弓

卷四戰國蘇秦以連橫說秦戰國策司馬錯論伐蜀戰國策範雎說秦王戰國策鄒忌諷齊王納諫戰國策顏斶說秦王戰國策馮諼客孟嘗君戰國策趙威後問齊使戰國策莊辛論幸臣戰國策觸詟說趙太后戰國策魯仲連義不帝秦戰國策魯共公擇言戰國策唐雎說信陵君戰國策唐雎不辱使命戰國策樂毅報燕王書戰國策李斯諫逐客書李斯卜居屈原宋玉對楚王問宋玉

卷五漢文五帝本紀贊史記項羽本紀贊史記秦楚之際月表史記髙祖功臣侯者年表史記孔子世家贊史記外戚世家序史記伯夷列傳史記管晏列傳史記屈原列傳史記酷吏列傳序史記遊俠列傳序史記滑稽列傳史記貨殖列傳序史記太史公自序史記報任少卿書司馬遷

卷六漢文髙帝求賢詔漢髙祖文帝議佐百姓詔漢文帝景帝令二千石修職詔漢景帝武帝求茂才異等詔漢武帝過秦論上賈誼治安策一賈誼論貴粟疏晁錯獄中上梁王書鄒陽上書諫獵司馬相如答蘇武書李陵尙徳緩刑書路溫舒報孫會宗書楊惲光武帝臨淄勞耿弇漢光武帝戒兄子嚴惇書馬援前出師表諸葛亮後出師表諸葛亮

卷七六朝唐文陳情表李密蘭亭集序王羲之歸去來兮辭陶淵明桃花源記陶淵明五柳先生傳陶淵明北山移文孔稚珪諫太宗十思疏魏徵爲徐敬業討武曌檄駱賓王滕王閣序王勃與韓荊州書李白春夜宴桃李園序李白弔古戰場文李華陋室銘劉禹錫阿房宮賦杜牧原道韓愈原毀韓愈獲麟解韓愈雜說一韓愈雜說四韓愈

卷八唐文師說韓愈進學解韓愈圬者王承福傳韓愈諱辧韓愈爭臣論韓愈後日復上宰相書韓愈後廿九日復上宰相書韓愈與於襄陽書韓愈與陳給事書韓愈應科目時與人書韓愈送孟東野序韓愈送李願歸盤谷序韓愈送董邵南序韓愈送楊少尹序韓愈送石處士序韓愈送溫處士赴河陽軍序韓愈祭十二郎文韓愈祭鱷魚文韓愈柳子厚墓志銘韓愈

卷九唐宋文駁復仇議柳宗元桐葉封弟辯柳宗元箕子碑柳宗元捕蛇者說柳宗元種樹郭橐駝傳柳宗元梓人傳柳宗元愚溪詩序柳宗元永州韋使君新堂記柳宗元鈷鉧沄西小丘記柳宗元小石城山記柳宗元賀進士王參元失火書柳宗元待漏院記王禹偁黃岡竹樓記王禹偁書《洛陽名園記》後李格非嚴先生祠堂記範仲淹嶽陽樓記範仲淹諫院題名記司馬光義田記錢公輔袁州州學記李覯朋黨論歐陽修縱囚論歐陽修釋祕演詩集序歐陽修

卷十宋文梅聖兪詩集序歐陽修送楊寘序歐陽修五代史伶官傳序歐陽修五代史宦官傳序歐陽修相州晝錦堂記歐陽修丰樂亭記歐陽修醉翁亭記歐陽修秋聲賦歐陽修祭石曼卿文歐陽修瀧岡阡表歐陽修管仲論蘇洵辧姦論蘇洵心術蘇洵州畫像記張益刑賞忠厚之至論蘇軾範增論蘇軾畱侯論蘇軾賈誼論蘇軾晁錯論蘇軾

卷十一宋文上梅直講書蘇軾喜雨亭記蘇軾淩虛臺記蘇軾超然臺記蘇軾放鶴亭記蘇軾石鐘山記蘇軾潮洲韓文公廟碑蘇軾乞校正陸贄奏議進禦紮子蘇軾前赤壁賦蘇軾後赤壁賦蘇軾三槐堂銘蘇軾方山子傳蘇軾六國論蘇轍上樞密韓太尉書蘇轍黃州快哉亭記蘇轍寄歐陽舍人書曾鞏贈黎安二生序曾鞏讀孟嘗君傳王安石同學一首別子固王安石遊褒禪山記王安石泰州海陵縣主簿許君墓志銘王安石

卷十二明文送天臺陳庭學序宋濂閱江樓記宋濂司馬季主論卜劉基賣柑者言劉基深慮論方孝孺豫讓論方孝孺親政篇王鏊尊經閣記王守仁象祠記王守仁瘞旅文王守仁信陵君救趙論唐順之報劉一丈書宗臣吳山圖記歸有光滄浪亭記歸有光靑霞先生文集序茅坤藺相如完璧歸趙論王世貞徐文長傳袁宏道五人墓碑記張溥

卷一周文

【鄭伯克段於鄢】﹝隱公元年《左傳》﹞初﹐鄭武公娶於申﹐曰武姜﹐生莊公及共叔段。莊公寤生﹐驚姜氏﹐故名曰寤生。遂惡之。愛共叔段﹐欲立之。亟請於武公﹐公弗許。及莊公卽位﹐爲之請制。公曰「制﹐巖邑也。虢叔死焉﹐他邑惟命。」請京﹐使居之﹐謂之京城大叔。祭仲曰「都城過百雉﹐國之害也。先王之制﹐大都不過參國之一﹐中五之一﹐小九之一。今京不度﹐非制也。君將不堪。」公曰「姜氏欲之﹐焉辟害﹗」對曰「姜氏何厭之有﹗不如早爲之所。無使滋蔓。蔓﹐難圖也。蔓艸猶不可除﹐況君之寵弟乎﹗」公曰「多行不義必自斃。子姑待之。」旣而大叔命西鄙﹑北鄙貳於己。公子呂曰「國不堪貳﹐君將若之何﹖欲與大叔﹐臣請事之﹔若弗與﹐則請除之。無生民心。」公曰「無庸﹐將自及。」大叔又收貳以爲己邑﹐至於廩延。子封曰「可矣﹐厚將得眾。」公曰「不義不暱﹐厚將崩。」大叔完聚﹐繕甲兵﹐具卒乘﹐將襲鄭。夫人將啟之。公聞其期﹐曰「可矣﹗」命子封帥車二百乘以伐京。京叛大叔段。段入於鄢。公伐諸鄢。五月辛丑﹐大叔出奔共。書曰「鄭伯克段於鄢。」段不弟﹐故不言弟﹔如二君﹐故曰克﹔稱鄭伯﹐譏失教也﹐謂之鄭志。不言出奔﹐難之也。遂置姜氏於城潁﹐而誓之曰「不及黃泉﹐無相見也。」旣而悔之。潁考叔爲潁谷封人﹐聞之﹐有獻於公。公賜之食。食捨肉。公問之。對曰「小人有母﹐皆嘗小人之食矣﹐未嘗君之羹﹐請以遺之。」公曰「爾有母遺﹐繄我獨無﹗」潁考叔曰「敢問何謂也﹖」公語之故﹐且告之悔。對曰「君何患焉﹗若闕地及泉﹐隧而相見﹐其誰曰不然﹖」公從之。公入而賦﹕「大隧之中﹐其樂也融融﹗」姜出而賦﹕「大隧之外﹐其樂也泄泄﹗」遂爲母子如初。君子曰「穎考叔﹐純孝也。愛其母﹐施及莊公。《詩》曰﹕『孝子不匱﹐永錫爾類。』其是之謂乎﹗」

【周鄭交質】﹝隱公三年《左傳》﹞鄭武公﹑莊公爲平王卿士。王貳於虢﹐鄭伯怨王。王曰「無之。」故周﹑鄭交質。王子狐爲質於鄭﹐鄭公子忽爲質於周。王崩﹐周人將畀虢公政。四月﹐鄭祭足帥師取溫之麥﹔秋﹐又取成周之禾。周﹑鄭交惡。君子曰「信不由中﹐質無益也。明恕而行﹐要之以禮﹐𨿽無有質﹐誰能間之﹖苟有明信﹐澗﹑溪﹑沼﹑沚之毛﹐蘋﹑蘩﹑薀藻之菜﹐筐﹑筥﹑錡﹑釜之器﹐潢污﹑行潦之水﹐可薦於鬼神﹐可羞於王公﹐而況君子結二國之信﹐行之以禮﹐又焉用質﹖《風》有《采蘩》《采蘋》《雅》有《行葦》《泂酌》﹐昭忠信也。」

【石碏諫寵州吁】﹝隱公三年《左傳》﹞衛莊公娶於齊東宮得臣之妹﹐曰莊姜。美而無子﹐衛人所爲賦《碩人》也。又娶於陳﹐曰厲嬀﹐生孝伯﹐蚤死。其娣戴嬀生桓公﹐莊姜以爲己子。公子州吁﹐嬖人之子也。有寵而好兵﹐公弗禁﹐莊姜惡之。石碏諫曰「臣聞愛子﹐教之以義方﹐弗納於邪。驕﹑奢﹑淫﹑佚﹐所自邪也﹔四者之來﹐寵祿過也。將立州吁﹐乃定之矣﹔若猶未也﹐階之爲禍。夫寵而不驕﹐驕而能降﹐降而不憾﹐憾而能眕者﹐鮮矣。且夫賤妨貴﹐少陵長﹐遠間親﹐新間舊﹐小加大﹐淫破義﹐所謂『六逆』也﹔君義﹐臣行﹐父慈﹐子孝﹐兄愛﹐弟敬﹐所謂『六順』也。去順效逆﹐所以速禍也。君人者﹐將禍是務去﹐而速之﹐無乃不可乎﹖」弗聽。其子厚與州吁遊﹐禁之﹐不可。桓公立﹐乃老。

【臧僖伯諫觀魚】﹝隱公五年《左傳》﹞春﹐公將如棠觀魚者。臧僖伯諫曰「凡物不足以講大事﹐其材不足以備器用﹐則君不舉焉。君將納民於軌物者也。故講事以度軌量﹐謂之『軌』﹔取材以章物采﹐謂之『物』。不軌不物﹐謂之亂政。亂政亟行﹐所以敗也。故春蒐﹑夏苗﹑秋狝﹑冬狩﹐皆於農隙以講事也。三年而治兵﹐入而振旅﹐歸而飲至﹐以數軍實。昭文章﹐明貴賤﹐辧等列﹐順少長﹐習威儀也。鳥獸之肉﹐不登於俎﹐皮革齒牙﹑骨角毛羽﹐不登於器﹐則君不射﹐古之制也。若夫山林川澤之實﹐器用之資﹐皂隸之事﹐官司之守﹐非君所及也。」公曰「吾將略地焉。」遂往﹐陳魚而觀之。僖伯稱疾不從。書曰「公矢魚於棠」非禮也﹐且言遠地也。

【鄭莊公戒飭守臣】﹝隱公十一年《左傳》﹞秋七月﹐公會齊侯﹑鄭伯伐許。庚辰﹐傅於許。潁考叔取鄭伯之旗蝥弧以先登﹐子都自下射之﹐顚。瑕叔盈又以「蝥弧」登﹐周麾而呼曰「君登矣﹗」鄭師畢登。壬午﹐遂入許。許莊公奔衛。齊侯以許讓公﹐公曰「君謂許不共﹐故從君討之。許旣伏其罪矣﹐𨿽君有命﹐寡人弗取與聞。」乃與鄭人。鄭伯使許大夫百里奉許叔以居許東偏﹐曰「天禍許國﹐鬼神實不逞於許君﹐而假手於我寡人。寡人惟是一二父兄不能共億﹐其敢以許自爲功乎﹖寡人有弟﹐不能和協﹐而使糊其口於四方﹐其況能久有許乎﹖吾子其奉許叔以撫柔此民也﹐吾將使獲也佐吾子。若寡人得沒於地﹐天其也禮﹐悔禍於許﹐無寧玆許公復奉其社稷。惟我鄭國之有請謁焉﹐如舊昏媾﹐其能降以相從也。無滋他族實逼處此﹐以與我鄭國爭此土也。吾子孫其覆亡之不暇﹐而況能禋祀許乎﹖寡人之使吾子處此﹐不惟許國之爲﹐亦聊以固吾圉也。」乃使公孫獲處許西偏﹐曰「凡而器用財賄﹐無置於許﹐我死﹐乃亟去之。吾先君新邑於此﹔王室而旣卑矣﹐周之子孫日失其序。夫許﹐大嶽之胤也。天而旣厭周徳矣﹐吾其能與許爭乎﹖」君子謂「鄭莊公於是乎有禮。禮﹐經國家﹐定社稷﹐序人民﹐利後嗣者也。許無刑而伐之﹐服而捨之﹔度徳而處之﹐量力而行之﹐相時而動﹐無累後人﹐可謂知禮矣。」

【臧哀伯諫納郜鼎】﹝桓公二年《左傳》﹞夏四月﹐取郜大鼎於宋﹐納於大廟。非禮也。臧哀伯諫曰「君人者﹐將昭徳塞違﹐以臨照百官﹔猶懼或失之﹐故昭令徳以示子孫。是以淸廟茅屋﹐大路越席﹐大羹不致﹐粢食不鑿﹐昭其儉也。衮﹑冕﹑黻﹑珽﹐帶﹑裳﹑幅﹑舄﹐衡﹑紞﹑紘﹑綖﹐昭其度也。藻﹑率﹑鞞﹑鞛﹐鞶﹑厲﹑遊﹑纓﹐昭其數也。火﹑龍﹑黼﹑黻﹐昭其文也。五色比象﹐昭其物也。鍚﹑鸞﹑和鈴﹐昭其聲也。三辰旂旗﹐昭其明也。夫徳﹐儉而有度﹐登降有數。文﹑物以紀之﹐聲﹑明以發之﹐以臨照百官。百官於是乎戒俱而不敢易紀律。今滅徳立違﹐而置其賂器於大廟﹐以明示百官。百官象之﹐其又何誅焉﹖國家之敗﹐由官邪也﹔官之失徳﹐寵賂章也。郜鼎在廟﹐章孰甚焉﹖武王克商﹐遷九鼎於洛邑﹐義士猶或非之﹐而況將昭違亂之賂器於大廟﹐其若之何﹖」公不聽。周內史聞之﹐曰「臧孫達其有後於魯乎﹐君違﹐不忘諫之以徳。」

【季梁諫追楚師】﹝桓公六年《左傳》﹞楚武王侵隨﹐使薳章求成焉﹐軍於瑕以待之。隨人使少師董成。斗伯比言於楚子曰「吾不得志於漢東也﹐我則使然。我張吾三軍﹐而被吾甲兵﹐以武臨之﹐彼則懼而協以謀我﹐故難間也。漢東之國﹐隨爲大。隨張﹐必棄小國。小國離﹐楚之利也。少師侈﹐請羸師以張之。」熊率且比曰「季梁在﹐何益﹖」斗伯比曰「以爲後圖﹐少師得其君。」王毀軍而納少師。少師歸﹐請追楚師。隨侯將許之﹐季梁止之曰「天方授楚﹐楚之羸﹐其誘我也﹐君何急焉﹖臣聞小之能敵大也﹐小道大淫。所謂道﹐忠於民而信於神也。上思利民﹐忠也。祝史正辭﹐信也。今民餒而君逞欲﹐祝史矯舉以祭﹐臣不知其可也。」公曰「吾牲牷肥腯﹐粢盛丰備﹐何則不信﹖」對曰「夫民﹐神之主也。是以聖王先成民而後致力於神。故奉牲以告曰﹕『博碩肥腯。』謂民力之普存也﹐謂其畜之碩大蕃滋也﹐謂其不疾瘯蠡也﹐謂其備腯咸有也。奉盛以告曰『潔粢丰盛。』謂其三時不害﹐而民和年丰也。奉酒醴以告曰﹕『嘉栗旨酒』。謂其上下皆有嘉徳﹐而無違心也。所謂馨香﹐無讒慝也。故務其三時﹐修其五教﹐親其九族﹐以致其禋祀。於是乎民和而神降之福﹐故動則有成。今民各有心﹐而鬼神乏主﹐君𨿽獨丰﹐其何福之有﹖君姑修政而親兄弟之國﹐庶免於難。」隨侯懼而修政﹐楚不敢伐。

【曹劌論戰】﹝莊公十年《左傳》﹞齊師伐我。公將戰。曹劌請見。其鄕人曰「肉食者謀之﹐又何間焉﹖」劌曰「肉食者鄙﹐未能遠謀。」遂入見。問﹕「何以戰﹖」公曰「衣食所安﹐弗敢專也﹐必以分人。」對曰「小惠未徧﹐民弗從也。」公曰「犠牲玉帛﹐弗敢加也﹐必以信。」對曰「小信未孚﹐神弗福也。」公曰「小大之獄﹐𨿽不能察﹐必以情。」對曰「忠之屬也﹐可以一戰。戰則請從。」公與之乘﹐戰於長勺。公將鼓之﹐劌曰「未可。」齊人三鼓﹐劌曰「可矣。」齊師敗績。公將馳之﹐劌曰「未可。」下﹐視其轍﹐登軾而望之﹐劌曰「可矣。」遂逐齊師。旣克﹐公問其故。對曰「夫戰﹐勇气也。一鼓作气﹔再而衰﹔三而竭。彼竭我盈﹐故克之。夫大國﹐難測也﹐懼有伏焉。吾視其轍亂﹐望其旗靡﹐故逐之。」

【齊桓公伐楚盟屈完】﹝僖公四年《左傳》﹞春﹐齊侯以諸侯之師侵蔡﹐蔡潰﹐遂伐楚。楚子使與師言曰「君處北海﹐寡人處南海﹐惟是風馬牛不相及也﹐不虞君之涉吾地也﹐何故﹖」管仲對曰「昔召康公命我先君太公曰﹕五侯九伯﹐女實徵之﹐以夾輔周室。賜我先君履東至於海﹐西至於河﹐南至於穆陵﹐北至於無棣。爾貢包茅不入﹐王祭不共﹐無以縮酒﹐寡人是徵。昭王南徵而不復﹐寡人是問。」對曰「貢之不入﹐寡君之罪也﹐敢不共給。昭王之不復﹐君其問諸水濱﹗」師進﹐次於陘。夏﹐楚子使屈完如師。師退﹐次於召陵。齊侯陳諸侯之師﹐與屈完乘而觀之。齊侯曰「豈不谷是爲﹖先君之好是繼。與不谷同好﹐何如﹖」對曰「君惠徼福於敝邑之社稷﹐辱收寡君﹐寡君之願也。」齊侯曰「以此眾戰﹐誰能禦之﹖以此攻城﹐何城不克﹖」對曰「君若以徳綏諸侯﹐誰敢不服﹖君若以力﹐楚國方城以爲城﹐漢水以爲池﹐𨿽眾﹐無所用之。」屈完及諸侯盟。

【宮之奇諫假道】﹝僖公五年《左傳》﹞晉侯復假道於虞以伐虢。宮之奇諫曰「虢﹐虞之表也。虢亡﹐虞必從之。晉不可啟﹐寇不可玩﹐一之爲甚﹐其可再乎﹖諺所謂『輔車相依﹐唇亡齒寒』者﹐其虞﹑虢之謂也。」公曰「晉﹐吾宗也。豈害我哉﹖」對曰「大伯﹑虞仲﹐大王之昭也。大伯不從﹐是以不嗣。虢仲﹑虢叔﹐王季之穆也。爲文王卿士﹐勛在王室﹐藏於盟府。將虢是滅﹐何愛於虞﹖且虞能親於桓﹑莊乎﹐其愛之也﹖桓﹑莊之族何罪﹐而以爲戮﹐不惟逼乎﹖親以寵逼﹐猶尙害之﹐況以國乎﹖」公曰「吾享祀丰潔﹐神必據我。」對曰「臣聞之﹐鬼神非人實親﹐惟徳是依。故《周書》曰﹕『皇天無親﹐惟徳是輔。』又曰﹕『黍稷非馨﹐明徳惟馨。』又曰﹕『民不易物﹐惟徳繄物。』如是﹐則非徳民不和﹐神不享矣。神所馮依﹐將在徳矣。若晉取虞而明徳以薦馨香﹐神其吐之乎﹖」弗聽﹐許晉使。宮之奇以其族行﹐曰「虞不臘矣。在此行也﹐晉不更舉矣。」冬晉滅虢。師還﹐館於虞﹐遂襲虞﹐滅之﹐執虞公。

【齊桓下拜受胙】﹝僖公九年《左傳》﹞會於葵丘﹐尋盟﹐且修好﹐禮也。王使宰孔賜齊侯胙﹐曰「天子有事於文武﹐使孔賜伯舅胙。」齊侯將下拜。孔曰「且有後命。天子使孔曰﹕『以伯舅耋老﹐加勞﹐賜一級﹐無下拜。』」對曰「天威不違顏咫尺﹐小白余敢貪天子之命『無下拜﹗』﹖恐隕越於下﹐以遺天子羞。敢不下拜﹗」下﹐拜﹐登﹐受。

【陰飴甥對秦伯】﹝僖公十五年《左傳》﹞十月﹐晉陰飴甥會秦伯﹐盟於王城。秦伯曰「晉國和乎﹖」對曰「不和。小人恥失其君而悼喪其親﹐不憚徵糸善以立圉也。曰﹕『必報仇﹐寧事戎狄。』君子愛其君而知其罪﹐不憚徵糸善以待秦命。曰﹕『必報徳﹐有死無二。』以此不和。」秦伯曰「國謂君何﹖」對曰「小人戚﹐謂之不免﹔君子恕﹐以爲必歸。小人曰﹕『我毒秦﹐秦豈歸君﹖』君子曰﹕『我知罪矣﹐秦必歸君。貳而執之﹐服而捨之﹐徳莫厚焉﹐刑莫威焉。服者懷徳﹐貳者畏刑﹐此一役也﹐秦可以霸。納而不定﹐廢而不立﹐以徳爲怨﹐秦不其然。』」秦伯曰「是吾心也。」攺館晉侯﹐饋七牢焉。

【子魚論戰】﹝僖公二十二年《左傳》﹞楚人伐宋以救鄭。宋公將戰。大司馬固諫曰「天之棄商久矣﹐君將興之﹐弗可赦也已。」弗聽。及楚人戰於泓。宋人旣成列﹐楚人未旣濟﹐司馬曰「彼眾我寡﹐及其未旣濟也﹐請擊之。」公曰「不可。」旣濟而未成列﹐又以告。公曰「未可。」旣陳而後擊之﹐宋師敗績﹐公傷股﹐門官殲焉。國人皆咎公。公曰「君子不重傷﹐不禽二毛。古之爲軍也﹐不以阻隘也。寡人𨿽亡國之餘﹐不鼓不成列。」子魚曰「君未知戰。勍敵之人﹐隘而不列﹐天贊我也。阻而鼓之﹐不亦可乎﹖猶有懼焉。且今之勍者﹐皆吾敵也。𨿽及胡耇﹐獲則取之﹐何有於二毛﹖明恥教戰﹐求殺敵也。傷未及死﹐如何勿重﹖若愛重傷﹐則如勿傷﹔愛其二毛﹐則如服焉。三軍以利用也﹐金鼓以聲气也。利而用之﹐阻隘可也。聲盛致志﹐鼓儳可也。」

【寺人披見文公】﹝僖公二十四年《左傳》﹞呂﹑郤畏逼﹐將焚公宮而弒晉侯。寺人披請見。公使讓之﹐且辭焉。曰「蒲城之役﹐君命一宿﹐女卽至。其後﹐余從狄君以田渭濱﹐女爲惠公來求殺余﹐命女三宿﹐女中宿至。𨿽有君命﹐何其速也﹖夫袪猶在﹐女其行乎﹗」對曰「臣謂君之入也﹐其知之矣﹔若猶未也﹐又將及難。君命無二﹐古之制也。除君之惡﹐惟力是視。蒲人﹑狄人余何有焉﹖今君卽位﹐其無蒲﹑狄乎﹖齊桓公置射鉤而使管仲相﹐君若易之﹐何辱命焉﹖行者甚眾﹐豈惟刑臣﹖」公見之﹐以難告。晉侯潛會秦伯於王城。己丑晦﹐公宮火。瑕甥﹑郤芮不獲公﹐乃如河上﹐秦伯誘而殺之。

【介之推不言祿】﹝僖公二十四年《左傳》﹞晉侯賞從亡者﹐介之推不言祿﹔祿亦弗及。推曰「獻公之子九人﹐惟君在矣。惠﹑懷無親﹐外內棄之。天未絕晉﹐必將有主。主晉祀者﹐非君而誰﹖天實置之﹐而二三子以爲己力﹐不亦誣乎﹖竊人之財﹐猶謂之盜﹐況貪天之功以爲己力乎﹖下義其罪﹐上賞其姦﹐上下相蒙﹐難與處矣。」其母曰「盍亦求之﹖以死誰懟﹖」對曰「尢而效之﹐罪又甚焉。且出怨言﹐不食其食。」其母曰「亦使知之﹐若何﹖」對曰「言﹐身之文也﹔身將隱﹐焉用文之﹖是求顯也。」其母曰「能如是乎﹖與汝偕隱。」遂隱而死。晉侯求之不獲﹐以綿上爲之田。曰「以志吾過﹐且旌善人。」

【展喜犒師】﹝僖公二十六年《左傳》﹞齊孝公伐我北鄙。公使展喜犒師﹐使受命於展禽。齊侯未入竟﹐展喜從之﹐曰「寡君聞君親舉玉趾﹐將辱於敝邑﹐使下臣犒執事。」齊侯曰「魯人恐乎﹖」對曰「小人恐矣﹐君子則否。」齊侯曰「室如縣罄﹐野無靑艸﹐何恃而不恐﹖」對曰「恃先王之命。昔周公﹑大公﹐股肱周室﹐夾輔成王。成王勞之﹐而賜之盟。曰﹕『世世子孫﹐無相害也。』載在盟府﹐太師職之。桓公是以糾合諸侯﹐而謀其不協﹐彌縫其闕﹐而匡救其災﹐昭舊職也。及君卽位﹐諸侯之望曰﹕『其率桓之功。』我敝邑用不敢保聚﹐曰﹕『豈其嗣世九年﹐而棄命廢職﹐其若先君何﹖』君必不然。恃此以不恐。」齊侯乃還。

【燭之武退秦師】﹝僖公三十年《左傳》﹞晉侯﹑秦伯圍鄭﹐以其無禮於晉﹐且貳於楚也。晉軍函陵﹐秦軍氾南。佚之狐言於鄭伯曰「國危矣﹗若使燭之武見秦君﹐師必退。」公從之。辭曰「臣之壯也﹐猶不如人﹔今老矣﹐無能爲也已。」公曰「吾不能早用子﹐今急而求子﹐是寡人之過也。然鄭亡﹐子亦有不利焉﹗」許之。夜縋而出。見秦伯曰「秦﹑晉圍鄭﹐鄭旣知亡矣。若亡鄭而有益於君﹐敢以煩執事。越國以鄙遠﹐君知其難也。焉用亡鄭以陪鄰﹖鄰之厚﹐君之薄也。若捨鄭以爲東道主﹐行李之往來﹐共其乏困﹐君亦無所害。且君嘗爲晉君賜矣﹐許君焦﹑瑕﹐朝濟而夕設版焉﹐君之所知也。夫晉何厭之有﹖旣東封鄭﹐又欲肆其西封。若不闕秦﹐將焉取之﹖闕秦以利晉﹐惟君圖之。」秦伯說﹐與鄭人盟﹐使杞子﹑逢孫﹑楊孫戍之﹐乃還。子犯請擊之。公曰「不可。微夫人之力不及此。因人之力而敝之﹐不仁﹔失其所與﹐不知﹔以亂易整﹐不武。吾其還也。」亦去之。

【蹇叔哭師】﹝僖公三十二年《左傳》﹞杞子自鄭使告於秦曰「鄭人使我掌其北門之管﹐若潛師以來﹐國可得也。」穆公訪諸蹇叔﹐蹇叔曰「勞師以襲遠﹐非所聞也。師勞力竭﹐遠主備之﹐無乃不可乎﹖師之所爲﹐鄭必知之。勤而無所﹐必有悖心。且行千里﹐其誰不知﹖」公辭焉。召孟明﹑西乞﹑白乙﹐使出師於東門之外。蹇叔哭之﹐曰「孟子﹐吾見師之出而不見其入也。」公使謂之曰「爾何知﹗中壽﹐爾墓之木拱矣﹗」蹇叔之子與師﹐哭而送之﹐曰「晉人禦師必於殽。殽有二陵焉﹕其南陵﹐夏后臯之墓也﹔其北陵﹐文王之所辟風雨也。必死是間﹐余收爾骨焉。」秦師遂東。卷二周文

【鄭子家告趙宣子】﹝文公十七年《左傳》﹞晉侯合諸侯於扈﹐平宋也。於是晉侯不見鄭伯﹐以爲貳於楚也。鄭子家使執訊而與之書﹐以告趙宣子。曰「寡君卽位三年﹐召蔡侯而與之事君。九月﹐蔡侯入於敝邑以行。敝邑以侯宣多之難﹐寡君是以不得與蔡侯偕。十一月﹐克減侯宣多﹐而隨蔡侯以朝於執事。十二年六月﹐歸生佐寡君之嫡夷﹐以請陳侯於楚﹐而朝諸君。十四年七月﹐寡君又朝﹐以蕆陳事。十五年五月﹐陳侯自敝邑往朝於君。往年正月﹐燭之武往朝夷也。八月﹐寡君又往朝。以陳﹑蔡之密邇於楚而不敢貳焉﹐則敝邑之故也。𨿽敝邑之事君﹐何以不免﹖在位之中﹐一朝於襄﹐而再見於君。夷與孤之二三臣相及於絳﹐𨿽我小國﹐則蔑以過之矣。今大國曰﹕『爾未逞吾志。』敝邑有亡﹐無以加焉。古人有言曰﹕『畏首畏尾﹐身其餘幾﹖』又曰﹔『鹿死不擇音。』小國之事大國也﹐徳﹐則其人也﹔不徳﹐則其鹿也。鋌而走險﹐急何能擇。命之罔極﹐亦知亡矣﹐將悉敝賦﹐以待於鯈﹐惟執事命之。文公二年﹐朝於齊。四年﹐爲齊侵蔡﹐亦獲成於楚。居大國之間而從於彊令﹐豈其罪也大國若弗圖﹐無所逃命。」晉鞏朔行成於鄭﹐趙穿﹑公婿池爲質焉。

【王孫滿對楚子】﹝宣公三年《左傳》﹞楚子伐陸渾之戎﹐遂至於洛﹐觀兵於周疆。定王使王孫滿勞楚子。楚子問鼎之大小輕重焉。對曰「在徳不在鼎。昔夏之方有徳也﹐遠方圖物﹐貢金九牧。鑄鼎象物﹐百物而爲之備﹐使民知神姦。故民入川澤山林﹐不逢不若。螭魅罔兩﹐莫能逢之。用能協於上下﹐以承天休。桀有昏徳﹐鼎遷於商﹐載祀六百。商紂暴虐﹐鼎遷於周。徳之休明﹐𨿽小﹐重也﹔其姦回昏亂﹐𨿽大﹐輕也。天祚明徳﹐有所底止。成王定鼎於郟鄏﹐卜世三十﹐卜年七百﹐天所命也。周徳𨿽衰﹐天命未攺。鼎之輕重﹐未可問也。」

【齊國佐不辱命】﹝成公二年《左傳》﹞晉師從齊師﹐入自丘輿﹐擊馬陘。齊侯使賓媚人賂以紀甗﹑玉磬與地。「不可﹐則聽客之所爲。」賓媚人致賂﹐晉人不可﹐曰「必以蕭同叔子爲質﹐而使齊之封內盡東其畝。」對曰「蕭同叔子非他﹐寡君之母也。若以匹敵﹐則亦晉君之母也。吾子布大命於諸侯﹐而曰必質其母以爲信﹐其若王命何﹖且是以不孝令也。《詩》曰﹕『孝子不匱﹐永錫爾類』若以不孝令於諸侯﹐其無乃非徳類也乎﹖先王疆理天下﹐物土之宜而布其利。故《詩》曰﹕『我疆我理﹐南東其畝。』今吾子疆理諸侯﹐而曰『盡東其畝』而已﹐惟吾子戎車是利﹐無顧土宜﹐其無乃非先王之命也乎﹖反先王則不義﹐何以爲盟主﹖其晉實有闕﹗四王之王也﹐樹徳而濟同欲焉﹔五伯之霸也﹐勤而撫之﹐以役王命。今吾子求合諸侯﹐以逞無疆之欲。《詩》曰﹕『布政優優﹐百祿是乃。』子實不優﹐而棄百祿﹐諸侯何害焉﹗不然﹐寡君之命使臣﹐則有辭矣。曰﹕『子以君師辱於敝邑﹐不腆敝賦﹐以犒從者。畏君之震﹐師徒撓敗﹐吾子惠徼齊國之福﹐不泯其社稷﹐使繼舊好。惟是先君之敝器土地不敢愛。子又不許。請收合餘燼﹐背城借一。敝邑之幸﹐亦雲從也。況其不幸﹐敢不惟命是聽』」

【楚歸晉知罃】﹝成公三年《左傳》﹞晉人歸楚公子谷臣與連尹襄老之屍於楚﹐以求知罃﹐於是﹐荀首佐中軍矣﹐故楚人許之。王送知罃﹐曰「子其怨我乎﹖」對曰「二國治戎﹐臣不才﹐不勝其任﹐以爲俘馘。執事不以釁鼓﹐使歸卽戮﹐君之惠也。臣實不才﹐又誰敢怨﹖」王曰「然則徳我乎﹖」對曰「二國圖其社稷﹐而求紓其民。各懲其忿﹐以相宥也。兩釋累囚﹐以成其好。二國有好﹐臣不與及﹐其誰敢徳﹖」王曰「子歸﹐何以報我﹖」對曰「臣不任受怨﹐君亦不任受徳﹐無怨無徳﹐不知所報。」王曰「𨿽然﹐必告不谷。」對曰「以君之靈﹐累臣得歸骨於晉﹐寡君之以爲戮﹐死且不朽。若從君惠而免之﹐以賜君之外臣首﹐首其請於寡君﹐而以戮於宗﹐亦死且不朽。若不獲命﹐而使嗣宗職﹐次及於事﹐而帥偏師以修封疆﹐𨿽遇執事﹐其弗敢違。其竭力致死﹐無有二心﹐以盡臣禮﹐所以報也。」王曰「晉未可與爭。」重爲之禮而歸之。

【呂相絕秦】﹝成公十三年《左傳》﹞晉侯使呂相絕秦﹐曰﹕昔逮我獻公及穆公相好﹐戮力同心﹐申之以盟誓﹐重之以昏姻。天禍晉國﹐文公如齊﹐惠公如秦。無祿﹐獻公卽世。穆公不忘舊徳﹐俾我惠公用能奉祀於晉。又不能成大勛﹐而爲韓之師。亦悔於厥心﹐用集我文公﹐是穆之成也。文公躬擐甲冑﹐跋履山川﹐逾越險阻﹐徵東之諸侯——虞﹑夏﹑商﹑周之胤——而朝諸秦﹐則亦旣報舊徳矣。鄭人怒君之疆埸﹐我文公帥諸侯及秦圍鄭。秦大夫不詢於我寡君﹐擅及鄭盟。諸侯疾之﹐將致命於秦。文公恐懼﹐綏靖諸侯。秦師克還﹐無害﹐則是我有大造於西也。無祿﹐文公卽世﹐穆不爲弔﹐蔑死我君﹐寡我襄公﹐疊我殽地﹐姦絕我好﹐伐我保城﹐殄滅我費滑﹐散離我兄弟﹐撓亂我同盟﹐傾覆我國家。我襄公未忘君之舊勛﹐而懼社稷之隕﹐是以有殽之師。猶願赦罪於穆公。穆公弗聽﹐而卽楚謀我。天誘其衷﹐成王隕命﹐穆公是以不克逞志於我。穆﹑襄卽世﹐康﹑靈卽位。康公我之自出﹐又欲闕剪我公室﹐傾覆我社稷﹐帥我蟊賊﹐以來蕩搖我邊疆。我是以有令狐之役。康猶不悛﹐入我河曲﹐伐我涑川﹐俘我王官﹐剪我羈馬。我是以有河曲之戰。東道之不通﹐則是康公絕我好也。及君之嗣也﹐我君景公引領西望﹐曰「庶撫我乎﹖」君亦不惠稱盟。利吾有狄難﹐入我河縣﹐焚我箕﹑郜﹐芟夷我農功﹐虔劉我邊陲。我是以有輔氏之聚。君亦悔禍之延﹐而欲徼福於先君獻﹑穆﹐使伯車來命我景公﹐曰「吾與女同好棄惡﹐復修舊徳﹐以追念前勛。」言誓未就﹐景公卽世。我寡君是以有令狐之會。君又不祥﹐背棄盟誓。白狄及君同州﹐君之仇讎﹐而我之昏姻也。君來賜命曰「吾與女伐狄」寡君不敢顧昏姻﹐畏君之威﹐而受命於使。君有二心於狄﹐曰「晉將伐女。」狄應且憎﹐是用告我。楚人惡君之二三其徳也﹐亦來告我曰「秦背令狐之盟﹐而來求盟於我﹐昭告昊天上帝﹑秦三公﹐楚三王﹐曰﹕『余𨿽與晉出入﹐余惟利是視﹐不谷惡其無成徳﹐是用宣之﹐以懲不一。」諸侯備聞此言﹐斯是用痛心疾首﹐暱就寡人。寡人帥以聽命﹐惟好是求。君若惠顧諸侯﹐矜哀寡人﹐而賜之盟﹐則寡人之願也。其承寧諸侯以退﹐豈敢徼亂﹖君若不施大惠﹐寡人不佞﹐其不能以諸侯退矣。敢盡布之執事﹐俾執事實圖利之﹗

【駒支不屈於晉】﹝襄公十四年《左傳》﹞會於向﹐將執戎子駒支。範宣子親數諸朝。曰「來﹐姜戎氏﹗昔秦人迫逐乃祖吾離於瓜州﹐乃祖吾離被苫蓋﹐蒙荊棘﹐以來歸我先君。我先君惠公有不腆之田﹐與女剖分而食之。今諸侯之事我寡君﹐不如昔者﹐蓋言語漏泄。則職女之由。詰朝之事﹐爾無與焉﹗與﹐將執女﹗」對曰「昔秦人負恃其眾﹐貪於土地﹐逐我諸戎。惠公蠲其大徳﹐謂我諸戎﹐是四嶽之裔冑也﹐毋是剪棄。賜我南鄙之田﹐狐貍所居﹐豺狼所嗥。我諸戎除翦其荊棘﹐驅其狐貍豺狼﹐以爲先君不侵不叛之臣﹐至於今不貳。昔文公與秦伐鄭﹐秦人竊與鄭盟﹐而捨戍焉﹐於是乎有殽之師。晉禦其上﹐戎亢其下﹐秦師不復﹐我諸戎實然。譬如捕鹿﹐晉人角之﹐諸戎掎之﹐與晉踣之﹐戎何以不免﹖自是以來﹐晉之百役﹐與我諸戎﹐相繼於時﹐以從執政﹐猶殽志也。豈敢離遏﹖今官之師旅﹐無乃實有所闕﹐以攜諸侯﹐而罪我諸戎﹗我諸戎飲食衣服﹐不與華同﹐贄幣不通﹐言語不達﹐何惡之能爲﹖不與於會﹐亦無瞢焉﹗」賦《靑蠅》而退。宣子辭焉﹐使卽事於會﹐成愷悌也。

【祁奚請免叔向】﹝襄公二十一年《左傳》﹞欒盈出奔楚。宣子殺羊舌虎﹐囚叔向。人謂叔向曰「子離於罪﹐其爲不知乎﹖」叔向曰「與其死亡若何﹖《詩》曰﹕『優哉遊哉﹐聊以卒歲』﹐知也。」樂王鮒見叔向曰「吾爲子請。」叔向弗應﹐出不拜。其人皆咎叔向。叔向曰「必祁大夫。」室老聞之曰「樂王鮒言於君無不行。求赦吾子﹐吾子不許。祁大夫所不能也﹐而曰必由之﹐何也﹖」叔向曰「樂王鮒從君者也﹐何能行﹖祁大夫外舉不棄仇﹐內舉不失親﹐其獨遺我乎﹖《詩》曰﹕『有覺徳行﹐四國順之。』夫子﹐覺者也。」晉侯問叔向之罪於樂王鮒﹐對曰「不棄其親﹐其有焉﹖」於是祁奚老矣﹐聞之﹐乘馹而見宣子﹐曰「《詩》曰﹕『惠我無疆﹐子孫保之。』《書》曰﹕『聖有謨勛﹐明徵定保。』夫謀而鮮過﹐惠訓不倦者﹐叔向有焉。社稷之固也。猶將十世宥之﹐以勸能者。今壹不免其身﹐以棄社稷﹐不亦惑乎﹖鯀殛而禹興﹐伊尹放大甲而相之﹐卒無怨色。管﹑蔡爲戮﹐周公右王。若之何其以虎也棄社稷﹖子爲善﹐誰敢不勉﹐多殺何爲﹖」宣子說﹐與之乘﹐以言諸公而免之。不見叔向而歸﹐叔向亦不告免焉而朝。

【子產告範宣子輕幣】﹝襄公二十四年《左傳》﹞範宣子爲政﹐諸侯之幣重。鄭人病之。二月﹐鄭伯如晉。子產寓書於子西以告宣子﹐曰「子爲晉國﹐四鄰諸侯﹐不聞令徳﹐而聞重幣﹐僑也惑之。僑聞君子長國家者﹐非無賄之患﹐而無令名之難。夫諸侯之賄聚於公室﹐則諸侯貳。若吾子賴之﹐則晉國貳。諸侯貳﹐則晉國壞﹔晉國貳﹐則子之家壞。何沒沒也﹗將焉用賄﹖夫令名﹐徳之輿也﹔徳﹐國家之基也。有基無壞﹐無亦是務乎﹗有徳則樂﹐樂則能久。《詩》云﹕『樂只君子﹐邦家之基。』有令徳也夫﹗『上帝臨女﹐無貳爾心。』有令名也夫﹗恕思以明徳﹐則令名載而行之﹐是以遠至邇安。毋寧使人謂子『子實生我』﹐而謂『子浚我以生』乎﹖象有齒以焚其身﹐賄也。」宣子說﹐乃輕幣。

【晏子不死君難】﹝襄公二十五年《左傳》﹞崔武子見棠姜而美之﹐遂取之。莊公通焉。崔子弒之。晏子立於崔氏之門外﹐其人曰「死乎﹖」曰「獨吾君也乎哉﹐吾死也﹖」曰「行乎﹖」曰「吾罪也乎哉﹐吾亡也﹖」曰「歸乎﹖」曰「君死安歸﹖君民者﹐豈以陵民﹖社稷是主﹔臣君者﹐豈爲其口實﹐社稷是養。故君爲社稷死﹐則死之﹔爲社稷亡﹐則亡之﹔若爲己死﹐而爲己亡﹐非其私暱﹐誰敢任之﹖且人有君而弒之﹐吾焉得死之﹖而焉得亡之﹖將庸何歸﹖」門啟而入﹐枕屍股而哭﹐興﹐三踴而出。人謂崔子﹕「必殺之。」崔子曰「民之望也﹐捨之得民。」

【季札觀周樂】﹝襄公二十九年《左傳》﹞吳公子札來聘﹐請觀於周樂。使工爲之歌《周南》《召南》﹐曰「美哉﹗始基之矣﹐猶未也﹐然勤而不怨矣﹗」爲之歌《邶》《鄘》《衛》﹐曰「美哉﹐淵乎﹗憂而不困者也。吾聞衛康叔﹑武公之徳如是﹐是其《衛風》乎﹖」爲之歌《王》﹐曰「美哉﹗思而不懼﹐其周之東乎﹖」爲之歌《鄭》﹐曰「美哉﹗其細已甚﹐民弗堪也。是其先亡乎﹖」爲之歌《齊》﹐曰「美哉﹗泱泱乎﹐大風也哉﹗表東海者﹐其大公乎﹖國未可量也。」爲之歌《豳》﹐曰「美哉﹐蕩乎﹗樂而不淫﹐其周公之東乎﹖」爲之歌《秦》﹐曰「此之謂夏聲。夫能夏則大﹐大之至也﹗其周之舊乎﹖」爲之歌《魏》﹐曰「美哉﹐沨沨乎﹗大而婉﹐險而易行。以徳輔此﹐則明主也﹗」爲之歌《唐》﹐曰「思深哉﹗其有陶唐氏之遺民乎﹖不然﹐何憂之遠也﹖非令徳之後﹐誰能若是﹖」爲之歌《陳》﹐曰「國無主﹐其能久乎﹖」自《鄶》以下﹐無譏焉。爲之歌《小雅》﹐曰「美哉﹗思而不貳﹐怨而不言﹐其周徳之衰乎﹖猶有先王之遺民焉﹗」爲之歌《大雅》﹐曰「廣哉﹐熙熙乎﹗曲而有直體﹐其文王之徳乎﹗」爲之歌《頌》﹐曰「至矣哉﹗直而不倨﹐曲而不屈﹔邇而不逼﹐遠而不攜﹔遷而不淫﹐復而不厭﹔哀而不愁﹐樂而不荒﹔用而不匱﹐廣而不宣﹔施而不費﹐取而不貪﹔處而不底﹐行而不流。五聲和﹐八風平﹔節有度﹐守有序。盛徳之所同也。」見舞《象箾》《南籥》者﹐曰「美哉﹗猶有憾。」見舞《大武》者﹐曰「美哉﹗周之盛也﹐其若此乎﹗」見舞《韶濩》者﹐曰「聖人之弘也﹐而猶有慚徳。聖人之難也。」見舞《大夏》者﹐曰「美哉﹗勤而不徳﹐非禹﹐其誰能修之﹖」見舞《韶箾》者﹐曰「徳至矣哉﹗大矣﹐如天之無不幬也﹐如地之無不載也﹗𨿽甚盛徳﹐其蔑以加於此矣。觀止矣﹗若有他樂﹐吾不敢請已﹗」

【子產壞晉館垣】﹝襄公三十一年《左傳》﹞子產相鄭伯以如晉﹐晉侯以我喪故﹐未之見也。子產使盡壞其館之垣﹐而納車馬焉。士文伯讓之曰「敝邑以政刑之不修﹐寇盜充斥﹐無若諸侯之屬辱在寡君者何﹖是以令吏人完客所館﹐髙其閈閎﹐厚其墻垣﹐以無憂客使。今吾子壞之。𨿽從者能戒﹐其若異客何﹖以敝邑之爲盟主﹐糸善完葺墻﹐以待賓客﹐若皆毀之﹐其何以共命﹖寡君使匄請命。」對曰「以敝邑褊小﹐介於大國﹐誅求無時﹐是以不敢寧居﹐悉索敝賦﹐以來會時事。逢執事之不閒﹐而未得見﹔又不獲聞命﹐未知見時。不敢輸幣。亦不敢暴露。其輸之﹐則君之府實也﹐非薦陳之﹐不敢輸也。其暴露之﹐則恐燥濕之不時而朽蠹﹐以重敝邑之罪。僑聞文公之爲盟主也﹐宮室卑庳﹐無觀臺榭﹐以崇大諸侯之館﹐館如公寢。庫廏繕修﹐司空以時平易道路﹐圬人以時塓館宮室。諸侯賓至﹐甸設庭燎﹐僕人巡宮﹐車馬有所﹐賓從有代﹐巾車脂轄﹐隸人牧圉﹐各瞻其事﹔百官之屬﹐各展其物。公不畱賓﹐而亦無廢事﹔憂樂同之﹐事則巡之﹔教其不知﹐而卹其不足。賓至如歸﹐無寧菑患﹖不畏寇盜﹐而亦不患燥濕。今銅鞮之宮數里﹐而諸侯捨於隸人。門不容車﹐而不可逾越。盜賊公行﹐而天厲不戒。賓見無時﹐命不可知。若又勿壞﹐是無所藏幣﹐以重罪也。敢請執事﹐將何所命之﹖𨿽君之有魯喪﹐亦敝邑之憂也。若獲薦幣﹐修垣而行﹐君之惠也﹐敢憚勤勞﹖」文伯復命。趙文子曰「信。我實不徳﹐而以隸人之垣以贏諸侯﹐是吾罪也。」使士文伯謝不敏焉。晉侯見鄭伯﹐有加禮﹐厚其宴﹑好而歸之。乃築諸侯之館。叔向曰「辭之不可以已也如是夫﹗子產有辭﹐諸侯賴之﹐若之何其釋辭也﹖《詩》曰﹕『辭之輯矣﹐民之協矣﹔辭之懌矣﹐民之莫矣』﹐其知之矣。」

【子產論尹何爲邑】﹝襄公三十一年《左傳》﹞子皮欲使尹何爲邑。子產曰「少﹐未知可否。」子皮曰「願﹐吾愛之﹐不吾叛也。使夫往而學焉﹐夫亦愈知治矣。」子產曰「不可。人之愛人﹐求利之也。今吾子愛人則以政﹐猶未能操刀而使割也﹐其傷實多。子之愛人﹐傷之而已﹐其誰敢求愛於子﹖子於鄭國﹐棟也。棟折榱崩﹐僑將厭焉﹐敢不盡言﹖子有美錦﹐不使人學制焉。大官大邑﹐身之所庇也﹐而使學者制焉。其爲美錦﹐不亦多乎﹖僑聞學而後入政﹐未聞以政學者也。若果行此﹐必有所害。譬如田獵﹐射禦貫則能獲禽﹐若未嘗登車射禦﹐則敗績厭覆是懼﹐何暇思獲﹖」子皮曰「善哉﹗虎不敏。吾聞君子務知大者遠者﹐小人務知小者近者。我﹐小人也﹗衣服附在吾身﹐我知而愼之﹔大官﹑大邑﹐所以庇身也﹐我遠而慢之。微子之言﹐吾不知也。他日我曰﹕『子爲鄭國﹐我爲吾家﹐以庇焉﹐其可也。』今而後知不足。自今請𨿽吾家﹐聽子而行。」子產曰「人心之不同﹐如其面焉﹐吾豈敢謂子面如吾面乎﹖抑心所謂危﹐亦以告也。」子皮以爲忠﹐故委政焉。子產是以能爲鄭國。

【子產卻楚逆女以兵】﹝昭公元年《左傳》﹞楚公子圍聘於鄭﹐且娶於公孫段氏。伍舉爲介。將入館﹐鄭人惡之。使行人子羽與之言﹐乃館於處。旣聘﹐將以眾逆。子產患之﹐使子羽辭曰「以敝邑褊小﹐不足以容從者﹐請墠聽命﹗」令尹使太宰伯州犁對曰「尹辱貺寡大夫圍﹐謂圍﹕『將使丰氏撫有而室。』圍布幾筵﹐告於莊﹑共之廟而來。若野賜之﹐是委君貺於艸莽也﹗是寡大夫不得列於諸卿也﹗不寧惟是﹐又使圍蒙其先君﹐將不得爲寡君老﹐其蔑以復矣。惟大夫圖之﹗」子羽曰「小國無罪﹐恃實其罪。將恃大國之安靖己﹐而無乃包藏禍心以圖之。小國失恃而懲諸侯﹐使莫不憾者﹐距違君命﹐而有所壅塞不行是懼﹗不然﹐敝邑﹐館人之屬也﹐其敢愛丰氏之祧﹖」伍舉知其有備也﹐請垂櫜而入。許之。

【子革對靈王】﹝昭公十二年《左傳》﹞楚子狩於州來﹐次於潁尾﹐使蕩侯﹑潘子﹑司馬督﹑囂尹午﹑陵尹喜帥師圍徐以懼吳。楚子次於乾溪﹐以爲之援。雨雪﹐王皮冠﹐秦復陶﹐翠被﹐豹舄﹐執鞭以出﹐僕析父從。右尹子革夕﹐王見之。去冠被﹐捨鞭﹐與之語曰「昔我先王熊繹與呂伋﹑王孫牟﹑燮父﹑禽父﹐並事康王﹐四國皆有分﹐我獨無有。今吾使人於周﹐求鼎以爲分﹐王其與我乎﹖」對曰「與君王哉﹗昔我先王熊繹﹐辟在荊山﹐篳路藍縷﹐以處艸莽﹐跋涉山林﹐以事天子﹐惟是桃弧﹑棘矢﹐以共禦王事。齊﹐王舅也﹔晉及魯﹑衛﹐王母弟也。楚是以無分﹐而彼皆有。今周與四國服事君王﹐將惟命是從﹐豈其愛鼎﹖」王曰「昔我皇祖伯父昆吾﹐舊許是宅。今鄭人貪賴其田﹐而不我與。我若求之﹐其與我乎﹖」對曰「與君王哉﹗周不愛鼎﹐鄭敢愛田﹖」王曰「昔諸侯遠我而畏晉﹐今我大城陳﹑蔡﹑不羹﹐賦皆千乘﹐子與有勞焉。諸侯其畏我乎﹖」對曰「畏君王哉﹗是四國者﹐專足畏也﹐又加之以楚﹐敢不畏君王哉﹖」工尹路請曰「君王命剝圭以爲釒戚柲﹐敢請命。」王入視之。析父謂子革﹕「吾子﹐楚國之望也﹗今與王言如響﹐國其若之何﹖」子革曰「摩厲以須﹐王出﹐吾刃將斬矣。」王出﹐復語。左史倚相趨過。王曰「是良史也﹐子善視之。是能讀《三墳》《五典》《八索》《九丘》。」對曰「臣嘗問焉﹐昔穆王欲肆其心﹐周行天下﹐將皆必有車轍馬迹焉。祭公謀父作《祈招》之詩﹐以止王心﹐王是以獲沒於祗宮。臣問其詩而不知也﹔若問遠焉﹐其焉能知之﹖」王曰「子能乎﹖」對曰「能。其《詩》曰﹕『祈招之愔愔﹐式昭徳音。思我王度﹐式如玉﹐式如金。形民之力﹐而無醉飽之心。』」王揖而入﹐饋不食﹐寢不寐﹐數日。不能自克﹐以及於難。仲尼曰「古也有志﹕『克己復禮﹐仁也。』信善哉﹗楚靈王若能如是﹐豈其辱於乾溪﹖」

【子產論政寬猛】﹝昭公二十年《左傳》﹞鄭子產有疾。謂子大叔曰「我死﹐子必爲政。惟有徳者能以寬服民﹐其次莫如猛。夫火烈﹐民望而畏之﹐故鮮死焉﹔水懦弱﹐民狎而玩之﹐則多死焉。故寬難。」疾數月而卒。大叔爲政﹐不忍猛而寬。鄭國多盜﹐取人於萑苻之澤。大叔悔之曰「吾早從夫子﹐不及此。」興徒兵以攻萑苻之盜﹐盡殺之。盜少止。仲尼曰「善哉﹗政寬則民慢﹐慢則糾之以猛﹔猛則民殘﹐殘則施之以寬。寬以濟猛﹐猛以濟寬﹐政是以和。」《詩》曰﹕『民亦勞止﹐汔可小康。惠此中國﹐以綏四方。』施之以寬也。『毋從詭隨﹐以謹無良。式遏寇虐﹐慘不畏明。』糾之以猛也。『柔遠能邇﹐以定我王。』平之以和也。又曰﹐『不競不絿﹐不剛不柔。布政優優﹐百祿是乃。』和之至也。」及子產卒﹐仲尼聞之﹐出涕曰「古之遺愛也﹗」

【吳許越成】﹝哀公元年《左傳》﹞吳王夫差敗越於夫椒﹐報槜李也。遂入越。越子以甲楯五千保於會稽﹐使大夫種因吳太宰嚭以行成。吳子將許之。伍員曰「不可。臣聞之﹕『樹徳莫如滋﹐去疾莫如盡。』昔有過澆殺斟灌以伐斟鄩﹐滅夏后相。後緡方娠﹐逃出自竇﹐歸於有仍﹐生少康焉﹐爲仍牧正。惎澆能戒之。澆使椒求之﹐逃奔有虞﹐爲之庖正﹐以除其害。虞思於是妻之以二姚﹐而邑諸綸﹐有田一成﹐有眾一旅。能布其徳﹐而兆其謀﹐以收夏眾﹐撫其官職﹔使女艾諜澆﹐使季杼誘豷﹐遂滅過﹑戈﹐復禹之績。祀夏配天﹐不失舊物。今吳不如過﹐而越大於少康﹐或將丰之﹐不亦難乎﹖勾踐能親而務施﹐施不失人﹐親不棄勞﹐與我同壤而世爲仇讎。於是乎克而弗取﹐將又存之﹐違天而長寇讎﹐後𨿽悔之﹐不可食已。姬之衰也﹐日可俟也。介在蠻夷﹐而長寇讎﹐以是求伯﹐必不行矣。」弗聽。退而告人曰「越十年生聚﹐而十年教訓﹐二十年之外﹐吳其爲沼乎﹗」卷三周文

【祭公諫徵犬戎】﹝周語上《國語》﹞穆王將徵犬戎。祭公謀父諫曰「不可﹗先王耀徳不觀兵。夫兵﹐戢而時動﹐動則威﹔觀則玩﹐玩則無震。是故周文公之《頌》曰﹕『載戢干戈﹐載櫜弓矢。我求懿徳﹐肆於時夏。允王保之。』先王之於民也﹐茂正其徳﹐而厚其性﹔阜其財求﹐而利其器用﹔明利害之鄕﹐以文修之﹐使務利而避害﹐懷徳而畏威。故能保世以滋大。」「昔我先世後稷﹐以服事虞﹑夏﹔及夏之衰也﹐棄稷弗務。我先王不窋用失其官﹐而自竄於戎﹑翟之間。不敢怠業﹐時序其徳﹐纂修其緒﹐修其訓典﹔朝夕恪勤﹐守以惇篤﹐奉以忠信﹔奕世載徳﹐不忝前人。至於武王﹐昭前之光明﹐而加之以慈和﹐事神保民﹐莫不欣喜。商王帝辛﹐大惡於民﹐庶民弗忍﹐欣戴武王﹐以致戎於商牧。是先王非務武也﹐勤卹民隱而除其害也。」「夫先王之制﹕邦內甸服﹐邦外侯服﹐侯﹑衛賓服﹐蠻﹑夷要服﹐戎﹑翟荒服。甸服者祭﹐侯服者祀﹐賓服者享﹐要服者貢﹐荒服者王。日祭﹑月祀﹑時享﹑歲貢﹑終王﹐先王之訓也。有不祭則修意﹐有不祀則修言﹐有不享則修文﹐有不貢則修名﹐有不王則修徳﹔序成而有不至﹐則修刑。於是乎有刑不祭﹐伐不祀﹐徵不享﹐讓不貢﹐告不王。於是乎有刑罰之辟﹐有攻伐之兵﹐有徵討之備﹐有威讓之令﹐有文告之辭。布令陳辭而又不至﹐則又增修於徳﹐無勤民於遠。是以近無不聽﹐遠無不服。」「今自大畢﹑伯仕之終也﹐犬戎氏以其職來王﹐天子曰﹕『予必以不享徵之﹐且觀之兵。』其無乃廢先王之訓﹐而王幾頓乎﹖吾聞夫犬戎樹惇能帥舊徳而守終純固﹐其有以禦我矣﹗」王不聽﹐遂徵之﹐得四白狼﹑四白鹿以歸。自是荒服者不至。

【召公諫厲王止謗】﹝周語上《國語》﹞厲王虐﹐國人謗王。召公告曰「民不堪命矣﹗」王怒﹐得衛巫﹐使監謗者。以告﹐則殺之。國人莫敢言﹐道路以目。王喜﹐告召公曰「吾能弭謗矣﹐乃不敢言。」召公曰「是鄣之也。防民之口﹐甚於防川。川壅而潰﹐傷人必多﹐民亦如之。是故爲川者。決之使導﹔爲民者﹐宣之使言。故天子聽政﹐使公卿至於列士獻詩﹐瞽獻典﹐史獻書﹐師箴﹐瞍賦﹐矇誦﹐百工諫﹐庶人傳語﹐近臣盡規﹐親戚補察﹐瞽﹑史教誨﹐耆﹑艾修之﹐而後王斟酌焉﹐是以事行而不悖。民之有口也﹐猶土之有山川也﹐財用於是乎出﹔猶其有原隰衍沃也﹐衣食於是乎生。口之宣言也﹐善敗於是乎興﹔行善而備敗﹐所以阜財用﹑衣食者也。夫民慮之於心而宣之於口﹐成而行之﹐胡可壅也﹖若壅其口﹐其與能幾何﹖」王弗聽﹐於是國人莫敢出言﹐三年﹐乃流王於彘。

【襄王不許請隧】﹝周語中《國語》﹞晉文公旣定襄王於郟﹐王勞之以地﹐辭﹐請隧焉。王弗許﹐曰「昔我先王之有天下也﹐規方千里﹐以爲甸服﹐以供上帝山川百神之祀﹐以備百姓兆民之用﹐以待不庭﹑不虞之患。其餘﹐以均分公﹑侯﹑伯﹑子﹑男﹐使各有寧宇﹐以順及天地﹐無逢其災害。先王豈有賴焉﹖內官不過九禦﹐外官不過九品﹐足以供給神祇而已﹐豈敢厭縱其耳目心腹﹐以亂百度﹖亦惟是死生之服物采章﹐以臨長百姓而輕重布之﹐王何異之有﹖「今天降禍災於周室﹐餘一人僅亦守府﹐又不佞以勤叔父﹐而班先王之大物以賞私徳﹐其叔父實應且憎﹐以非餘一人﹐餘一人豈敢有愛也﹖先民有言曰﹕『攺玉攺行。』叔父若能光裕大徳﹐更姓攺物﹐以創制天下﹐自顯庸也﹐而縮取備物﹐以鎭撫百姓﹐餘一人其流辟於裔土﹐何辭之有與﹖若猶是姬姓也﹐尙將列爲公侯﹐以復先王之職﹐大物其未可攺也。叔父其茂昭明徳﹐物將自至﹐余何敢以私勞變前之大章﹐以忝天下﹐其若先王與百姓何﹖何政令之爲也﹖若不然﹐叔父有地而隧焉﹐余安能知之﹖」文公遂不敢請﹐受地而還。

【單子知陳必亡】﹝周語中《國語》﹞定王使單襄公聘於宋﹐遂假道於陳﹐以聘於楚。火朝覿矣﹐道茀不可行也﹐侯不在疆﹐司空不視塗﹐澤不陂﹐川不梁﹐野有庾積﹐場功未畢﹐道無列樹﹐墾田若蓺﹐膳宰不致飠气﹐司裏不授館﹐國無寄寓﹐縣無旅捨﹐民將築臺於夏氏。及陳﹐陳靈公與孔寧﹑儀行父南冠以如夏氏﹐畱賓弗見。單子歸﹐告王曰「陳侯不有大咎﹐國必亡。」王曰「何故﹖」對曰「夫辰角見而雨畢﹐天根見而水涸﹐本見而艸木節解﹐駟見而隕霜﹐火見而淸風戒寒。故先王之教曰﹕『雨畢而除道﹐水涸而成梁﹐艸木節解而備藏﹐隕霜而冬裘具﹐淸風至而修城郭宮室。』故《夏令》曰﹕『九月除道﹐十月成梁。』其時儆曰﹕『收而場功﹐偫而畚挶﹐營室之中﹐土功其始。火之初見﹐期於司裏。』此先王之所以不用財賄﹐而廣施徳於天下者也。今陳國﹕火朝覿矣﹐而道路若塞﹐野場若棄﹐澤不陂障﹐川無舟梁﹐是廢先王之教也。「周制有之曰﹕『列樹以表道﹐立鄙食以守路﹕國有郊牧﹐畺有寓望﹐藪有圃艸﹐囿有林池﹐所以禦災也。其餘無非谷土﹐民無懸耜﹐野無奧艸﹐不奪農時﹐不蔑民功。有優無匱﹐有逸無罷﹔國有班事﹐縣有序民。』今陳國道路不可知﹐田在艸間﹐功成而不收﹐民罷於逸樂﹐是棄先王之法制也。「周之《秩官》有之曰﹕『敵國賓至﹐關尹以告﹐行理以節逆之﹐候人爲導﹐卿出效勞﹐門尹除門﹐宗祝執祀﹐司裏授館﹐司徒具徒﹐司空視塗﹐司寇詰姦﹐虞人入材﹐甸人積薪﹐火師監燎﹐水師監濯﹐膳宰致飧﹐廩人獻飠气﹐司馬陳芻﹐工人展車﹐百官各以物至﹐賓入如歸。是故小大莫不懷愛。其貴國之賓至﹐則以班加一等﹐益虔。至於王使﹐則皆官正蒞事﹐上卿監之。若王巡守﹐則君親監之。』今𨿽朝也不才﹐有分族於周﹐承王命以爲過賓於陳﹐而司事莫至﹐是蔑先王之官也。「先王之令有之曰﹕『天道賞善而罰淫﹐故凡我造國﹐無從匪彜﹐無卽慆淫﹔各守爾典﹐以承天休。』今陳侯不念胤續之常﹐棄其伉儷妃嬪﹐而帥其卿佐以淫於夏氏﹐不亦瀆姓矣乎﹖陳﹐我大姬之後也﹔棄衮冕而南冠以出﹐不亦簡彜乎﹖是又犯先王之令也。」「昔先王之教﹐茂帥其徳也﹐猶恐隕越﹔若廢其教而棄其制﹐蔑其官而犯其令﹐將何以守國﹖居大國之間而無此四者﹐其能久乎﹖」六年﹐單子如楚。八年﹐陳侯殺於夏氏。九年﹐楚子入陳。

【展禽論祀爰居】﹝魯語上《國語》﹞海鳥曰「爰居」﹐止於魯東門之外二日。臧文仲使國人祭之。展禽曰「越哉﹐臧孫之爲政也﹗夫祀﹐國之大節也﹐而節﹐政之所成也。故愼制祀以爲國典。今無故而加典﹐非政之宜也。「夫聖王之制祀也﹐法施於民則祀之﹐以死勤事則祀之﹐以勞定國則祀之﹐能禦大災則祀之﹐能捍大患則祀之。非是族也﹐不在祀典。昔烈山氏之有天下也﹐其子曰柱﹐能植百谷百蔬﹔夏之興也﹐周棄繼之﹐故祀以爲稷。共工氏之伯九有也﹐其子曰后土﹐能平九土﹐故祀以爲社。黃帝能成命百物﹐以明民共財﹐顓頊能修之。帝嚳能序三辰以固民﹐堯能單均刑法以儀民﹐舜勤民事而野死﹐鯀障洪水而殛死﹐禹能以徳修鯀之功﹐契爲司徒而民輯﹐冥勤其官而水死﹐湯以寬治民而除其邪﹐稷勤百谷而山死﹐文王以文昭﹐武王去民之穢。故有虞氏禘黃帝而祖顓頊﹐郊堯而宗舜﹔夏后氏禘黃帝而祖顓頊﹐郊鯀而宗禹﹔商人禘舜而祖契﹐郊冥而宗湯﹔周人禘嚳而郊稷﹐祖文王而宗武王。幕﹐能帥顓頊者也﹐有虞氏報焉﹔杼﹐能帥禹者也﹐夏后氏報焉﹔上甲微﹐能帥契者也﹐商人報焉﹔髙圉﹑太王﹐能帥稷者也﹐周人報焉。凡禘﹑郊﹑祖﹑宗﹑報﹐此五者國之典祀也﹗」「加之以社稷﹑山川之神﹐皆有功烈於民者也﹔及前哲令徳之人﹐所以爲明質也。及天之三辰﹐民所以瞻仰也﹔及地之五行﹐所以生殖也﹔及九州名山川澤﹐所以出財用也。非是不在祀典。」「今海鳥至﹐己不知而祀之﹐以爲國典﹐難以爲仁且知矣。夫仁者講功﹐而知者處物。無功而祀之﹐非仁也﹔不知而不問﹐非知也。今玆海其有災乎﹖夫廣川之鳥獸恆知而避其災也。」是歲也﹐海多大風﹐冬暖。文仲聞柳下季之言﹐曰「信吾過也﹐季子之言不可不法也。」使書以爲三筴。

【裏革斷罟匡君】﹝魯語上《國語》﹞宣公夏濫於泗淵﹐裏革斷其罟而棄之﹐曰「古者大寒降﹐土蟄發﹐水虞於是乎講罛罶﹐取名魚﹐登川禽﹐而嘗之寢廟﹐行諸國人﹐助宣气也。鳥獸孕﹐水虫成﹐獸虞於是乎禁罝羅﹐矠魚鱉以爲夏槁﹐助生阜也。鳥獸成﹐水虫孕﹐水虞於是乎禁罝﹛罒鹿﹜﹐設阱鄂﹐以實廟庖﹐畜功用也。且夫山不槎蘗﹐澤不伐夭﹐魚禁鯤鮞﹐獸長麑﹛鹿夭﹜﹐鳥翼鷇卵﹐虫捨蚳蝝﹐蕃庶物也﹐古之訓也。今魚方別孕﹐不教魚長﹐又行网罟﹐貪無藝也。」公聞之曰「吾過而裏革匡我﹐不亦善乎﹗是良罟也﹐爲我得法。使有司藏之﹐使吾無忘諗。」師存侍﹐曰「藏罟不如置裏革於側之不忘也。」

【敬姜論勞逸】﹝魯語下《國語》﹞公父文伯退朝﹐朝其母﹐其母方績。文伯曰「以歜之家﹐而主猶績﹐懼幹季孫之怒也﹐其以歜爲不能事主乎﹗」其母嘆曰「魯其亡乎﹗使僮子備官而未之聞邪﹖居﹐吾語女。「昔聖王之處民也﹐擇瘠土而處之﹐勞其民而用之﹐故長王天下。夫民勞則思﹐思則善心生﹔逸則淫﹐淫則忘善﹐忘善則惡心生。沃土之民不材﹐淫也﹔瘠土之民莫不向義﹐勞也。是故天子大采朝日﹐與三公﹑九卿祖識地徳﹔日中考政﹐與百官之政事﹐師尹惟旅牧﹐相宣序民事。少采夕月﹐與太史﹑司載糾虔天刑﹔日入監九禦﹐使潔奉禘﹑郊之粢盛﹐而後卽安。諸侯朝修天子之業命﹐晝考其國職﹐夕省其典刑﹐夜儆百工﹐使無慆淫﹐而後卽安。卿大夫朝考其職﹐晝講其庶政﹐夕序其業﹐夜庀其家事﹐而後卽安。士朝受業﹐晝而講貫﹐夕而習復﹐夜而計過無憾﹐而後卽安。自庶人以下﹐明而動﹐晦而休﹐無日以怠。王后親織玄紞﹐公侯之夫人加之以紘﹑綖﹐卿之內子爲大帶﹐命婦成祭服﹐列士之妻加之以朝服﹐自庶士以下﹐皆衣其夫。社而賦事﹐烝而獻功﹐男女效績﹐愆則有辟﹐古之制也。君子勞心﹐小人勞力﹐先王之訓也。自上以下﹐誰敢淫心捨力﹖「今我寡也﹐爾又在下位﹐朝夕處事﹐猶恐忘先人之業﹔況有怠惰﹐其何以避辟﹖吾冀而朝夕修我曰﹕『必無廢先人。』爾今曰﹕『胡不自安﹖』以是承君之官﹐余懼穆伯之絕祀也﹗」仲尼聞之曰「弟子志之﹐季氏之婦不淫矣。」

【叔向賀貧】﹝晉語八《國語》﹞叔向見韓宣子﹐宣子憂貧﹐叔向賀之。宣子曰「吾有卿之名﹐而無其實﹔無以從二三子﹐吾是以憂。子賀我﹐何故﹖」對曰「昔欒武子無一卒之田﹐其宮不備其宗器﹐宣其徳行﹐順其憲則﹐使越於諸侯。諸侯親之﹐戎﹑狄懷之﹐以正晉國﹐行刑不疚﹐以免於難。及桓子﹐驕泰奢侈﹐貪欲無藝﹐略則行志﹐假貨居賄﹐宜及於難﹐而賴武之徳﹐以沒其身。及懷子﹐攺桓之行﹐而修武之徳﹐可以免於難﹔而離桓之罪﹐以亡於楚。夫郤昭子﹐其富半公室﹐其家半三軍﹐恃其富寵﹐以泰於國。其身屍於朝﹐其宗滅於絳。不然﹐夫八郤五大夫三卿﹐其寵大矣﹔一朝而滅﹐莫之哀也﹐惟無徳也﹗今吾子有欒武子之貧﹐吾以爲能其徳矣﹐是以賀。若不憂徳之不建﹐而患貨之不足﹐將弔不暇﹐何賀之有﹖」宣子拜﹐稽首焉﹐曰「起也將亡﹐賴子存之。非起也敢專承之﹐其自桓叔以下﹐嘉吾子之賜。」

【王孫圉論楚寶】﹝楚語下《國語》﹞王孫圉聘於晉﹐定公饗之。趙簡子鳴玉以相﹐問於王孫圉曰「楚之白珩猶在乎﹖」對曰「然。」簡子曰「其爲寶也﹐幾何矣﹖」曰「未嘗爲寶。楚之所寶者﹐曰觀射父﹐能作訓辭﹐以行事於諸侯﹐使無以寡君爲口實。又有左史倚相﹐能道訓典﹐以敍百物﹐以朝夕獻善敗於寡君﹐使寡君無忘先王之業﹔又能上下說乎鬼神﹐順道其欲惡﹐使神無有怨痛於楚國。又有藪曰云連徒洲﹐金﹑木﹑竹﹑箭之所生也﹐龜﹑珠﹑角﹑齒﹑皮﹑革﹑羽﹑毛﹐所以備賦﹐以戒不虞者也。所以共幣帛﹐以賓享於諸侯者也。若諸侯之好幣具﹐而導之以訓辭﹐有不虞之備﹐而皇神相之﹐寡君其可以免罪於諸侯﹐而國民保焉。此楚國之寶也。若夫白珩﹐先王之玩也﹐何寶焉﹖」「圉聞國之寶﹐六而已﹕聖能制議百物﹐以輔相國家﹐則寶之﹔玉足以庇蔭嘉谷﹐使無水旱之災﹐則寶之﹔龜足以憲臧否﹐則寶之﹔珠足以禦火災﹐則寶之﹔金足以禦兵亂﹐則寶之﹔山林藪澤﹐足以備財用﹐則寶之。若夫嘩囂之美﹐楚𨿽蠻夷﹐不能寶也。」

【諸稽郢行成於吳】﹝吳語《國語》﹞吳王夫差起師伐越﹐越王勾踐起師逆之江。大夫種乃獻謀曰「夫吳之與越﹐惟天所授﹐王其無庸戰。夫申胥﹑華登﹐簡服吳國之士於甲兵﹐而未嘗有所挫也。夫一人善射﹐百夫決拾﹐勝未可成。夫謀必素見成事焉﹐而後履之﹐不可以授命。王不如設戎﹐約辭行成﹐以喜其民﹐以廣侈吳王之心。吾以卜之於天﹐天若棄吳﹐必許吾成而不吾足也﹐將必寬然有伯諸侯之心焉﹔旣罷獘其民﹐而天奪之食﹐安受其燼﹐乃無有命矣。」越王許諾﹐乃命諸稽郢行成於吳﹐曰「寡君勾踐使下臣郢﹐不敢顯然布幣行禮﹐敢私告於下執事曰﹕『昔者﹐越國見禍﹐得罪於天王﹐天王親趨玉趾﹐以心孤句踐﹐而又宥赦之。君王之於越也﹐繄起死人而肉白骨也。孤不敢忘天災﹐其敢忘君王之大賜乎﹖今句踐申禍無良﹐艸鄙之人﹐敢忘天王之大徳﹐而思邊陲之小怨﹐以重得罪於下執事﹖句踐用帥二三之老﹐親委重罪﹐頓顙於邊。今君王不察﹐盛怒屬兵﹐將殘伐越國。越國固貢獻之邑也﹐君王不以鞭箠使之﹐而辱軍士﹐使寇令焉﹗勾踐請盟。一介嫡女﹐執箕帚以晐姓於王宮﹔一介嫡男﹐奉盤匜以隨諸禦。春秋貢獻﹐不解於王府。天王豈辱裁之﹖亦徵諸侯之禮也。』「夫諺曰﹕『狐埋之而狐搰之﹐是以無成功。』今天王旣封殖越國﹐以明聞於天下﹐而又刈亡之﹐是天王之無成勞也。𨿽四方之諸侯﹐則何實以事吳﹖敢使下臣盡辭﹐惟天王秉利度義焉﹗」

【申胥諫許越成】﹝吳語《國語》﹞吳王夫差乃告諸大夫曰「孤將有大志於齊﹐吾將許越成﹐而無拂吾慮。若越旣攺﹐吾又何求﹖若其不攺﹐反行﹐吾振旅焉。」申胥諫曰「不可許也。夫越非實忠心好吳也﹐又非懾畏吾甲兵之彊也。大夫種勇而善謀﹐將還玩吳國於股掌之上﹐以得其志。夫固知君王之蓋威以好勝也﹐故婉約其辭﹐以從逸王志﹐使淫樂於諸夏之國﹐以自傷也。使吾甲兵鈍獘﹐民人離落﹐而日以憔悴﹐然後安受吾燼。夫越王好信以愛民﹐四方歸之﹐年谷時熟﹐日長炎炎﹐及吾猶可以戰也。爲虺弗摧﹐爲蛇將若何﹖」吳王曰「大夫奚隆於越﹖越曾足以爲大虞乎﹖若無越﹐則吾何以春秋曜吾軍士﹖」乃許之成。將盟﹐越王又使諸稽郢辭曰「以盟爲有益乎﹖前盟口血未乾﹐足以結信矣。以盟爲無益乎﹖君王捨甲兵之威以臨使之﹐而胡重於鬼神而自輕也。」吳王乃許之﹐荒成不盟。

【春王正月】﹝隱公元年《公羊傳》﹞元年者何﹖君之始年也。春者何﹖歲之始也。王者孰謂﹖謂文王也。曷爲先言「王」而後言「正月﹖」王正月也。何言乎王正月﹖大一統也。公何以不言卽位﹖成公意也。何成乎公之意﹖公將平國而反之桓。曷爲反之桓﹖桓幼而貴﹐隱長而卑。其爲尊卑也微﹐國人莫知。隱長又賢﹐諸大夫扳隱而立之。隱於是焉而辭立﹐則未知桓之將必得立也﹔且如桓立﹐則恐諸大夫之不能相幼君也。故凡隱之立﹐爲桓立也。隱長又賢﹐何以不宜立﹖立適以長不以賢﹐立子以貴不以長。桓何以貴﹖母貴也。母貴﹐則子何以貴﹖子以母貴﹐母以子貴。

【宋人及楚人平】﹝宣公十五年《公羊傳》﹞外平不書﹐此何以書﹖大其平乎己也。何大其平乎己﹖莊王圍宋﹐軍有七日之糧爾﹗盡此不勝﹐將去而歸爾。於是使司馬子反乘堙而窺宋城。宋華元亦乘堙而出見之。司馬子反曰「子之國何如﹖」華元曰「憊矣﹗」曰「何如﹖」曰「易子而食之﹐析骸而炊之。」司馬子反曰「嘻﹗甚矣﹐憊﹗𨿽然﹐吾聞之也﹐圍者柑馬而秣之﹐使肥者應客。是何子之情也﹖」華元曰「吾聞之﹕君子見人之厄則矜之﹐小人見人之厄則幸之。吾見子之君子也﹐是以告情於子也。」司馬子反曰「諾﹐勉之矣﹗吾軍亦有七日之糧爾﹗盡此不勝﹐將去而歸爾。」揖而去之。反於莊王。莊王曰「何如﹖」司馬子反曰「憊矣﹗」曰「何如﹖」曰「易子而食之﹐析骸而炊之。」莊王曰「嘻﹗甚矣﹐憊﹗𨿽然﹐吾今取此﹐然後而歸爾。」司馬子反曰「不可。臣已告之矣﹐軍有七日之糧爾。」莊王怒曰「吾使子往視之﹐子曷爲告之﹖」司馬子反曰「以區區之宋﹐猶有不欺人之臣﹐可以楚而無乎﹖是以告之也。」莊王曰「諾﹐捨而止。𨿽然﹐吾猶取此﹐然後歸爾。」司馬子反曰「然則君請處於此﹐臣請歸爾。」莊王曰「子去我而歸﹐吾孰與處於此﹖吾亦從子而歸爾。」引師而去之。故君子大其平乎己也。此皆大夫也。其稱「人」何﹖貶。曷爲貶﹖平者在下也。

【吳子使札來聘】﹝襄公二十九年《公羊傳》﹞吳無君﹑無大夫﹐此何以有君﹑有大夫﹖賢季子也。何賢乎季子﹖讓國也。其讓國柰何﹖謁也﹑余祭也﹑夷昧也﹐與季子同母者四。季子弱而才﹐兄弟皆愛之﹐同欲立之以爲君。謁曰「今若是迮而與季子國﹐季子猶不受也。請無與子而與弟﹐弟兄疊爲君﹐而致國乎季子。」皆曰「諾」。故諸爲君者﹐皆輕死爲勇﹐飲食必祝曰「天苟有吳國﹐尙速有悔於予身﹗」故謁也死﹐余祭也立﹔余祭也死﹐夷昧也立﹔夷昧也死﹐則國宜之季子者也。季子使而亡焉。僚者﹐長庶也﹐卽之。季子使而反﹐至而君之爾。闔閭曰「先君之所以不與子國而與弟者﹐凡爲季子故也。將從先君之命與﹐則國宜之季子者也。如不從先君之命與﹐則我宜立者也。僚惡得爲君乎﹖」於是使專諸刺僚﹐而致國乎季子。季子不受曰「爾弒吾君﹐吾受爾國﹐是吾與爾爲篡也﹔爾殺吾兄﹐吾又殺爾﹐是父子兄弟相殺﹐終身無已也﹗」去之延陵﹐終身不入吳國。故君子以其不受爲義﹐以其不殺爲仁。賢季子﹐則吳何以有君﹑有大夫﹖以季子爲臣﹐則宜有君者也。「札」者何﹖吳季子之名也。《春秋》賢者不名﹐此何以名﹖許夷狄者﹐不一而足也。季子者﹐所賢也﹐曷爲不足乎季子﹖許人臣者必使臣﹐許人子者必使子也。

【鄭伯克段於鄢】﹝隱公元年《穀梁傳》﹞克者何﹖能也。何能也﹖能殺也。何以不言殺﹖見段之有徒眾也。段﹐鄭伯弟也。何以知其爲弟也﹖殺世子﹑母弟﹐目君﹐以其目君﹐知其爲弟也。段﹐弟也而弗謂弟﹔公子也而弗謂公子﹐貶之也﹐段失子弟之道矣。賤段而甚鄭伯也。何甚乎鄭伯﹖甚鄭伯之處心積慮﹐成於殺也。於鄢﹐遠也。猶曰取之其母之懷中而殺之云爾﹐甚之也。然則爲鄭伯者﹐宜柰何﹖緩追逸賊﹐親親之道也。

【虞師晉師滅夏陽】﹝僖公二年《谷梁傳》﹞非國而曰「滅」﹐重夏陽也。虞無師﹐其曰「師」﹐何也﹖以其先晉﹐不可以不言師也。其先晉何也﹖爲主乎滅夏陽也。夏陽者﹐虞﹑虢之塞邑也﹐滅夏陽而虞﹑虢舉矣。虞之爲主乎滅夏陽﹐何也﹖晉獻公欲伐虢﹐荀息曰「君何不以屈產之乘﹑垂棘之璧﹐而借道乎虞也﹖」公曰「此晉國之寶也。如受吾幣﹐而不借吾道﹐則如之何﹖」荀息曰「此小國之所以事大國也。彼不借吾道﹐必不敢受吾幣﹔如受吾幣而借吾道﹐則是我取之中府﹐而藏之外府﹔取之中而廏置之外廏也。」公曰「宮之奇存焉﹐必不使受之也。」荀息曰「宮之奇之爲人也﹐達心而懦﹐又少長於君。達心則其言略﹐懦則不能彊諫﹐少長於君則君輕之。且夫玩好在耳目之前﹐而患在一國之後﹐此中知以上乃能慮之﹔臣料虞君﹐中知以下也。」公遂借道而伐虢。宮之奇諫曰「晉國之使者﹐其辭卑而幣重﹐必不便於虞。」虞公弗聽﹐遂受其幣﹐而借之道。宮之奇又諫曰「語曰﹕『唇亡則齒寒。』其斯之謂與﹗」挈其妻子以奔曹。獻公亡虢﹐五年﹐而後舉虞。荀息牽馬操璧而前曰「璧則猶是也﹐而馬齒加長矣﹗」

【晉獻公殺世子申生】﹝檀弓上《禮記》﹞晉獻公將殺其世子申生。公子重耳謂之曰「子蓋言子之志於公乎﹖」世子曰「不可。君安驪姬﹐是我傷公之心也。」曰「然則蓋行乎﹖」世子曰「不可。君謂我欲弒君也。天下豈有無父之國哉﹖吾何行如之﹖」使人辭於狐突曰「申生有罪﹐不念伯氏之言也﹐以至於死﹐申生不敢愛其死。𨿽然﹐吾君老矣﹐子少﹐國家多難﹐伯氏不出而圖吾君﹐伯氏苟出而圖吾君﹐申生受賜而死。」再拜稽首﹐乃卒。是以爲恭世子也。

【曾子易簀】﹝檀弓上《禮記》﹞曾子寢疾﹐病。樂正子春坐於牀下﹐曾元﹑曾申坐於足﹐童子隅坐而執燭。童子曰「華而睆大夫之簀與﹖」子春曰「止﹗」曾子聞之﹐瞿然曰「呼﹗」曰「華而睆﹐大夫之簀與﹖」曾子曰「然斯季孫之賜也﹐我未之能易也。元起易簀。」曾元曰「夫子之病革矣﹗不可以變。幸而至於旦﹐請敬易之﹗」曾子曰「爾之愛我也﹐不如彼。君子之愛人也以徳﹐細人之愛人也以姑息。吾何求哉﹖吾得正而斃焉﹐斯已矣﹗」舉扶而易之﹐反席未安而沒。

【有子之言似夫子】﹝檀弓上《禮記》﹞有子問於曾子曰「問喪於夫子乎﹖」曰「聞之矣﹕『喪欲速貧﹐死欲速朽』。」有子曰「是非君子之言也。」曾子曰「參也聞諸夫子也。」有子又曰「是非君子之言也。」曾子曰「參也與子遊聞之。」有子曰「然。然則夫子有爲言之也。」曾子以斯言告於子遊。子遊曰「甚哉﹐有子之言似夫子也﹗昔者﹐夫子居於宋﹐見桓司馬自爲石槨﹐三年而不成。夫子曰﹕『若是其靡也﹐死不如速朽之愈也。』『死之欲速朽』﹐爲桓司馬言之也。南宮敬叔反﹐必載寶而朝。夫子曰﹕『若是其貨也﹐喪不如速貧之愈也。』喪之欲速貧﹐爲敬叔言之也。」曾子以子遊之言告於有子。有子曰「然﹗吾固曰非夫子之言也。」曾子曰「子何以知之﹖」有子曰「夫子制於中都﹕四寸之棺﹐五寸之槨。以斯知不欲速朽也。昔者夫子失魯司寇﹐將之荊﹐蓋先之以子夏﹐又申之以冉有。以斯知不欲速貧也。」

【公子重耳對秦客】﹝檀弓下《禮記》﹞晉獻公之喪﹐秦穆公使人弔公子重耳﹐且曰「寡人聞之﹕『亡國恆於斯﹐得國恆於斯。』𨿽吾子儼然在憂服之中﹐喪亦不可久也﹐時亦不可失也﹐孺子其圖之﹗」以告舅犯。舅犯曰「孺子其辭焉﹗喪人無寶﹐仁親以爲寶。父死之謂何﹖又因以爲利﹐而天下其孰能說之﹖孺子其辭焉﹗」公子重耳對客曰「君惠弔亡臣重耳。身喪父死﹐不得與於哭泣之哀﹐以爲君憂。父死之謂何﹖或取有他志以辱君義。」稽顙而不拜﹐哭而起﹐起而不私。子顯以致使於穆公。穆公曰「仁夫﹗公子重耳。夫稽顙而不拜﹐則未爲後也﹐故不成拜。哭而起﹐則愛父也﹔起而不私﹐則遠利也。」

【杜蕢揚觶】﹝檀弓下《禮記》﹞知悼子卒﹐未葬﹐平公飲酒﹐師曠﹑李調侍﹐鼓鐘。杜蕢自外來﹐聞鐘聲﹐曰「安在﹖」曰「在寢。」杜蕢入寢﹐歷階而升﹐酌曰「曠飲斯﹗」又酌曰「調飲斯﹗」又酌﹐堂上北面坐飲之。降趨而出。平公呼而進之﹐曰「蕢﹗曩者爾心或開予﹐是以不與爾言。爾飲曠﹐何也﹖」曰「子卯不樂。知悼子在堂﹐斯其爲子卯也大矣﹗曠也﹐太師也。不以詔﹐是以飲之也。」「爾飲調﹐何也﹖」曰「調也﹐君之褻臣也。爲一飲一食忘君之疾﹐是以飲之也。」「爾飲﹐何也﹖」曰「蕢也﹐宰夫也﹐非刀匕是共﹐又敢與知防﹐是以飲之也。」平公曰「寡人亦有過焉﹐酌而飲寡人。」杜蕢洗而揚觶。公謂侍者曰「如我死﹐則必毋廢斯爵也﹗」至於今﹐旣畢獻﹐斯揚觶﹐謂之「杜舉」。

【晉獻文子成室】﹝檀弓下《禮記》﹞晉獻文子成室﹐晉大夫發焉。張老曰「美哉﹐輪焉﹐美哉﹐奐焉。歌於斯﹐哭於斯﹐聚國族於斯﹗」文子曰「武也﹐得歌於斯﹑哭於斯﹑聚國族於斯﹐是全要領以從先大夫於九京也。」北面再拜稽首。君子謂之善頌﹑善禱。卷四秦文

【蘇秦以連橫說秦】﹝《國策》﹞蘇秦始將連橫說秦惠王﹐曰「大王之國﹐西有巴﹑蜀﹑漢中之利﹐北有胡貉代馬之用﹐南有巫山﹑黔中之限﹐東有殽﹑函之固。田肥美﹐民殷富﹐戰車萬乘﹐奮擊百萬﹐沃野千里﹐蓄積饒多﹐地勢形便﹐此所謂天府﹐天下之雄國也。以大王之賢﹐士民之眾﹐車騎之用﹐兵法之教﹐可以並諸侯﹐吞天下﹐稱帝而治。願大王少畱意﹐臣請奏其效。」秦王曰「寡人聞之﹐毛羽不丰滿者﹐不可以髙飛﹔文章不成者﹐不可以誅罰﹔道徳不厚者﹐不可以使民﹔政教不順者﹐不可以煩大臣。今先生儼然不遠千里而庭教之﹐願以異日。」蘇秦曰「臣固疑大王之不能用也。昔者神農伐補遂﹐黃帝伐涿鹿而禽蚩尢﹐堯伐驩兜﹐舜伐三苗﹐禹伐共工﹐湯伐有夏﹐文王伐崇﹐武王伐紂﹐齊桓任戰而霸天下。由此觀之﹐惡有不戰者乎﹖古者使車轂擊馳﹐言語相結﹐天下爲一。約從連橫﹐兵革不藏﹐文士並飭﹐諸侯亂惑﹐萬端俱起﹐不可勝理﹗科條旣備﹐民多僞態。書策稠濁﹐百姓不足。上下相愁﹐民無所聊。明言章理﹐兵甲愈起。辯言偉服﹐戰攻不息。繁稱文辭﹐天下不治。舌敝耳聾﹐不見成功。行義約信﹐天下不親。於是乃廢文任武﹐厚養死士﹐綴甲厲兵﹐效勝於戰場。夫徒處而致利﹐安坐而廣地﹐𨿽古五帝﹑三王﹑五霸﹐明主賢君﹐常欲坐而致之﹐其勢不能﹐故以戰續之。寬則兩軍相攻﹐迫則杖戟相撞﹐然後可建大功。是故兵勝於外﹐義彊於內﹐威立於上﹐民服於下。今欲並天下﹐淩萬乘﹐詘敵國﹐制海內﹐子元元﹐臣諸侯﹐非兵不可。今之嗣主﹐忽於至道﹐皆惛於教﹐亂於治﹐迷於言﹐惑於語﹐沈於辯﹐溺於辭。以此論之﹐王固不能行也。」說秦王書十上﹐而說不行。黑貂之裘敝﹐黃金百斤盡﹐資用乏絕。去秦而歸﹐贏縢履蹻﹐負書擔囊﹐形容枯槁﹐面目黧黑﹐狀有愧色。歸至家﹐妻不下糸任﹐嫂不爲炊﹐父母不與言。蘇秦喟然嘆曰「妻不以我爲夫﹐嫂不以我爲叔﹐父母不以我爲子﹐是皆秦之罪也。」乃夜發書﹐陳篋數十﹐得太公《陰符》之謀﹐伏而誦之﹐簡練以爲揣摩。讀書欲睡﹐引錐自刺其股﹐血流至足。曰「安有說人主不能出其金玉錦繡﹐取卿相之尊者乎﹖」期年﹐揣摩成﹐曰「此眞可以說當世之君矣﹗」於是乃摩燕烏集闕﹐見說趙王於華屋之下﹐抵掌而談。趙王大悅﹐封爲武安君﹐受相印。革車百乘﹐錦繡千純﹐白璧百雙﹐黃金萬鎰﹐以隨其後。約從散橫﹐以抑彊秦。故蘇秦相於趙﹐而關不通。當此之時﹐天下之大﹐萬民之眾﹐王侯之威﹐謀臣之權﹐皆欲決於蘇秦之策。不費斗糧﹐未煩一兵﹐未戰一士﹐未絕一弦﹐未折一矢﹐諸侯相親﹐賢於兄弟。夫賢人在而天下服﹐一人用而天下從。故曰「式於政﹐不式於勇﹔式於廊廟之內﹐不式於四境之外。」當秦之隆﹐黃金萬鎰爲用﹐轉轂連騎﹐炫煌於道﹐山東之國﹐從風而服﹐使趙大重。且夫蘇秦﹐特窮巷掘門﹑桑戶棬樞之士耳﹐伏軾撙銜﹐橫歷天下﹐庭說諸侯之主﹐杜左右之口﹐天下莫之伉。將說楚王﹐路過洛陽。父母聞之﹐淸宮除道﹐張樂設飲﹐郊迎三十里﹔妻側目而視﹐側耳而聽﹔嫂蛇行匍伏﹐四拜自跪而謝。蘇秦曰「嫂﹗何前倨而後卑也﹖」嫂曰「以季子之位尊而多金。」蘇秦曰「嗟乎﹗貧窮則父母不子﹐富貴則親戚畏懼﹐人生世上﹐勢位富厚﹐蓋可以忽乎哉﹖」

【司馬錯論伐蜀】﹝《國策》﹞司馬錯與張儀爭論於秦惠王前。司馬錯欲伐蜀﹐張儀曰「不如伐韓。」王曰「請聞其說﹗」對曰「親魏善楚﹐下兵三川﹐塞轘轅﹑緱氏之口﹐當屯畱之道﹐魏絕南陽﹐楚臨南鄭﹐秦攻新城﹑宜陽﹐以臨二周之郊﹐誅周主之罪﹐侵楚﹑魏之地。周自知不救﹐九鼎寶器必出。據九鼎﹐按圖籍﹐挾天子以令天下﹐天下莫敢不聽﹐此王業也。今夫蜀﹐西僻之國﹐而戎狄之長也。敝兵勞眾﹐不足以成名﹔得其地﹐不足以爲利。臣聞爭名者於朝﹐爭利者於市。今三川﹑周室﹐天下之市朝也﹐而王不爭焉﹐顧爭於戎狄﹐去王業遠矣。」司馬錯曰「不然。臣聞之﹐欲富國者﹐務廣其地﹐欲彊兵者﹐務富其民﹐欲王者﹐務博其徳。三資者備﹐而王隨之矣。今王之地小民貧﹐故臣願從事於易。夫蜀﹐西僻之國也﹐而戎狄之長也﹐而有桀﹑紂之亂。以秦攻之﹐譬如使豺狼逐羣羊也。取其地足以廣國也﹐得其財足以富民繕兵﹐不傷眾而彼已服矣。故拔一國而天下不以爲暴﹐利盡西海﹐諸侯不以爲貪。是我一舉而名實兩附﹐而又有禁暴止亂之名。今攻韓﹐劫天子﹐劫天子﹐惡名也﹐而未必利也﹐又有不義之名﹐而攻天下之所不欲﹐危﹗臣請謁其故﹕周﹐天下之示室也﹔韓﹐周之與國也。周自知失九鼎﹐韓自知亡三川﹐則必將二國並力合謀﹐以因乎齊﹑趙﹐而求解乎楚﹑魏。以鼎與楚﹐以地與魏﹐王不能禁。此臣所謂『危』﹐不如伐蜀之完也。」惠王曰「善﹗寡人聽子。」卒起兵伐蜀。十月取之﹐遂定蜀。蜀主更號爲侯﹐而使陳莊相蜀。蜀旣屬﹐秦益彊富厚﹐輕諸侯。

【範雎說秦王】﹝《國策》﹞範雎至﹐秦王庭迎範雎﹐敬執賓主之禮。範雎辭讓。是日見範雎﹐見者無不變色易容者。秦王屏左右﹐宮中虛無人。秦王跪而進曰「先生何以幸教寡人﹖」範雎曰「唯唯。」有間﹐秦王復請。範雎曰「唯唯。」若是者三。秦王跽曰「先生不幸教寡人乎﹖」範雎謝曰「非敢然也。臣聞﹕始時﹐呂尙之遇文王也﹐身爲漁父﹐而釣於渭陽之濱耳。若是者﹐交疏也。已一說而立爲太師﹐載與俱歸者﹐其言深也。故文王果收功於呂尙﹐卒擅天下﹐而身立爲帝王。卽使文王疏呂望而弗與深言﹐是周無天子之徳﹐而文武無與成其王也。今臣﹐羈旅之臣也﹐交疏於王﹐而所願陳者﹐皆匡君臣之事處人骨肉之間﹐願以陳臣之陋忠﹐而未知王心也所以王三問而不對者﹐是也。」「臣非有所畏而不敢言也。知今日言之於前﹐而明日伏誅於後﹐然臣弗敢畏也。大王信行臣之言﹐死不足以爲臣患﹐亡不足以爲臣憂﹔漆身而爲厲﹐被髮而爲狂﹐不足以爲臣恥。五帝之聖而死﹐三王之仁而死﹐五霸之賢而死﹐烏獲之力而死﹐奔﹑育之勇而死。死者﹐人之所必不免﹐處必然之勢﹔可以少有補於秦﹐此臣之所大願也﹐臣何患乎﹖」「伍子胥橐載而出昭關﹐夜行而晝伏﹐至於菱水﹐無以糊其口﹐膝行蒲伏﹐乞食於吳市﹐卒興吳國﹐闔閭爲霸。使臣得進謀如伍子胥﹐加之以幽囚不復見﹐是臣說之行也﹐臣何憂乎﹖箕子﹑接輿﹐漆身而爲厲﹐被髮而爲狂﹐無益於殷楚。使臣得同行於箕子﹑接輿﹐可以補所賢之主﹐是臣之大榮也﹐臣又何恥乎﹖」「臣之所恐者﹐獨恐臣死之後﹐天下見臣盡忠而身蹶也﹐是以杜口裹足﹐莫肯卽秦耳。足下上畏太后之嚴﹐下惑姦臣之態﹐居深宮之中﹐不離保傅之手﹐終身暗惑﹐無與照姦。大者宗廟滅覆﹐小者身以孤危﹐此臣之所恐耳。若夫窮辱之事﹐死亡之患﹐臣弗敢畏也。臣死而秦治﹐賢於生也。」秦王跪曰「先生﹐是何言也﹗夫秦國僻遠﹐寡人愚不肖﹐先生乃幸至此﹐此天以寡人慁先生﹐而存先王之廟也。寡人得受命於先生﹐此天所以幸先生而不棄其孤也。先生柰何而言若此﹖事無大小﹐上及太后﹐下至大臣﹐願先生悉以教寡人﹐無疑寡人也。」範雎再拜﹐秦王亦再拜。

【鄒忌諷齊王納諫】﹝《國策》﹞鄒忌修八尺有餘﹐而形貌昳麗。朝服衣冠﹐窺鏡﹐謂其妻曰「我孰與城北徐公美﹖」其妻曰「君美甚﹐徐公何能及君也﹗」城北徐公﹐齊國之美麗者也。忌不自信﹐而復問其妾曰「吾孰與徐公美﹖」妾曰「徐公何能及君也﹖」旦日﹐客從外來﹐與坐談﹐問之﹕「吾與徐公孰美﹖」客曰「徐公不若君之美也﹗」明日﹐徐公來。熟視之﹐自以爲不如﹔窺鏡而自視﹐又弗如遠甚。暮﹐寢而思之﹐曰「吾妻之美我者﹐私我也﹔妾之美我者﹐畏我也﹔客之美我者﹐欲有求於我也。」於是入朝見威王﹐曰「臣誠知不如徐公美。臣之妻私臣﹐臣之妾畏臣﹐臣之客欲有求於臣﹐皆以美於徐公。今齊地方千里﹐百二十城﹐宮婦左右莫不私王﹐朝廷之臣莫不畏王﹐四境之內莫不有求於王。由此觀之﹐王之蔽甚矣﹗」王曰「善。」乃下令﹕「羣臣吏民能面刺寡人之過者﹐受上賞﹔上書諫寡人者﹐受中賞﹔能謗議於市朝﹐聞寡人之耳者﹐受下賞。」令初下﹐羣臣進諫﹐門庭若市﹔數月之後﹐時時而間進﹔期年之後﹐𨿽欲言﹐無可進者。燕﹑趙﹑韓﹑魏聞之﹐皆朝於齊。此所謂戰勝於朝廷。

【顏斶說齊王】﹝《國策》﹞齊宣王見顏斶曰「斶前﹗」斶亦曰「王前﹗」宣王不說。左右曰「王﹐人君也﹔斶﹐人臣也﹔王曰『斶前』﹐斶亦曰『王前』﹐可乎﹖」斶對曰「夫前爲慕勢﹐王前爲趨士。與斶使爲慕勢﹐不如使王爲趨士。」王忿然作色曰「王者貴乎﹖士貴乎﹖」對曰「士貴耳﹐王者不貴﹗」王曰「有說乎﹖」斶曰「有。昔者秦攻齊﹐令曰﹕『有敢去柳下季壠五十步而樵采者﹐死不赦﹗』令曰﹕『有能得齊王頭者﹐封萬戶侯﹐賜金千鎰﹗』由是觀之﹐生王之頭﹐曾不若死士之壠也。」宣王曰「嗟乎﹗君子焉可侮哉﹖寡人自取病耳﹗願請受爲弟子。且顏先生與寡人遊﹐食必太牢﹐出必乘車﹐妻子衣服麗都。」顏斶辭去﹐曰「夫玉生於山﹐制則破焉﹐非弗寶貴矣﹐然太璞不完。士生乎鄙野﹐推選則祿焉﹐非不得尊遂也﹐然而形神不全。斶願得歸﹐晚食以當肉﹐安步以當車﹐無罪以當貴﹐淸淨貞正以自虞。」則再拜而辭去。君子曰「斶知足矣﹐歸眞反璞﹐則終身不辱。」

【馮諼客孟嘗君】﹝《戰國策》﹞齊人有馮諼者﹐貧乏不能自存﹐使人屬孟嘗君﹐願寄食門下。孟嘗君曰「客何好﹖」曰「客無好也。」曰「客何能﹖」曰「客無能也。」孟嘗君笑而受之﹐曰「諾。」左右以君賤之也﹐食以艸具。居有頃﹐倚柱彈其劍﹐歌曰「長鋏歸來乎﹗食無魚。」左右以告。孟嘗君曰「食之﹐比門下之客。」居有頃﹐復彈其鋏﹐歌曰「長鋏歸來乎﹗出無車。」左右皆笑之﹐以告。孟嘗君曰「爲之駕﹐比門下之車客。」於是乘其車﹐揭其劍﹐過其友曰「孟嘗君客我。」後有頃﹐復彈其劍鋏﹐歌曰「長鋏歸來乎﹗無以爲家。」左右皆惡之﹐以爲貪而不知足。孟嘗君問﹕「馮公有親乎﹖」對曰「有老母。」孟嘗君使人給其食用﹐無使乏。於是馮諼不復歌。後孟嘗君出記﹐問門下諸客﹕「誰習計會﹐能爲文收責於薛者乎﹖」馮諼署曰「能。」孟嘗君怪之﹐曰「此誰也﹖」左右曰「乃歌夫『長鋏歸來』者也﹗」孟嘗君笑曰「客果有能也﹗吾負之﹐未嘗見也。」請而見之﹐謝曰「文倦於事﹐憒於憂﹐而性懦愚﹐沈於國家之事﹐開罪於先生。先生不羞﹐乃有意欲爲收責於薛乎﹖」馮諼曰「願之﹗」於是約車治裝﹐載券契而行﹐辭曰「責畢收﹐以何市而反﹖」孟嘗君曰「視吾家所寡有者。」驅而之薛﹐使吏召諸民當償者﹐悉來合券。券徧合﹐赴矯命﹐以責賜諸民﹐因燒其券﹐民稱萬歲。長驅到齊﹐晨而求見。孟嘗君怪其疾也﹐衣冠而見之﹐曰「責畢收乎﹖來何疾也﹖」曰「收畢矣。」「以何市而反﹖」馮諼曰「君云『視吾家所寡有者』﹐臣竊計﹐君官中積珍寶﹐狗馬實外廏﹐美人充下陳﹔君家所寡有者﹐以義耳﹐竊以爲君市義。」孟嘗君曰「市義柰何﹖」曰「今君有區區之薛﹐不拊愛子其民﹐因而賈利之﹔臣竊矯君命﹐以責賜諸民﹐因燒其券﹐民稱萬歲﹐乃臣所以爲君市義也。」孟嘗君不說﹐曰「諾。先生休矣﹗」後期年﹐齊王謂孟嘗君曰「寡人不敢以先王之臣爲臣。」孟嘗君就國於薛﹐未至百里﹐民扶老攜幼﹐迎君道中終日。孟嘗君顧謂馮諼﹕「先生所爲文市義者﹐乃今日見之﹗」馮諼曰「狡兔有三窟﹐僅得免其死耳﹔今君有一窟﹐未得髙枕而臥也。請爲君復鑿二窟。」孟嘗君予車五十乘﹐金五百斤。西遊於梁﹐謂梁王曰「齊放其大臣孟嘗君於諸侯﹐先迎之者﹐富而兵彊。」於是﹐梁王虛上位﹐以故相爲上將軍﹐遣使者黃金千斤﹐車百乘﹐往聘孟嘗君。馮諼先驅﹐誡孟嘗君曰「千金﹐重幣也﹔百乘﹐顯使也。齊其聞之矣。」梁使三反﹐孟嘗君固辭不往也。齊王聞之﹐君臣恐懼﹐遣太傅賫黃金千斤﹐文車二駟﹐服劍一﹐封書謝孟嘗君曰「寡人不祥﹐被於宗廟之祟﹐沈於諂諛之臣﹐開罪於君﹗寡人不足爲也。願君顧先王之宗廟﹐姑反國統萬人乎﹗」馮諼誡孟嘗君曰「願請先王之祭器﹐立宗廟於薛﹗」廟成﹐還報孟嘗君曰「三窟已就﹐君姑髙枕爲樂矣。」孟嘗君爲相數十年﹐無纖介之禍者﹐馮諼之計也。

【趙威後問齊使】﹝《國策》﹞齊王使使者問趙威後﹐書未發﹐威後問使者曰「歲亦無恙耶﹖民亦無恙耶﹖王亦無恙耶﹖」使者不說﹐曰「臣奉使使威後﹐今不問王而先問歲與民﹐豈先賤而後尊貴者乎﹖」威後曰「不然。苟無歲何有民﹖苟無民何有君﹖故有問﹐捨本而問末者耶﹖」乃進而問之曰「齊有處士曰鍾離子﹐無恙耶﹖是其爲人也﹐有糧者亦食﹐無糧者亦食﹔有衣者亦衣﹐無衣者亦衣。是助王養其民者也﹐何以至今不業也﹖葉陽子無恙乎﹖是其爲人﹐哀鰥寡﹐卹孤獨﹐振困窮﹐補不足。是助王息其民者也﹐何以至今不業也﹖北宮之女嬰兒子﹐無恙耶﹖撤其環瑱﹐至老不嫁﹐以養父母。是皆率民而出於孝情者也﹐胡爲至今不朝也﹖此二士弗業﹐一女不朝﹐何以王齊國﹐子萬民乎﹖於陵子仲尙存乎﹖是其爲人也﹐上不臣於王﹐下不治其家﹐中不索交諸侯。此率民而出於無用者﹐何爲至今不殺乎﹖」

【莊辛論幸臣】﹝《國策》﹞臣聞鄙語曰「見兔而顧犬﹐未爲晚也﹔亡羊而補牢﹐未爲遲也。」臣聞昔湯﹑武以百里昌﹐桀﹑紂以天下亡。今楚國𨿽小﹐絕長續短﹐猶以數千里﹐豈特百里哉﹖王獨不見夫蜻蛉乎﹖六足四翼﹐飛翔乎天地之間﹐俯啄蚊虻而食之﹐仰承甘露而飲之﹐自以爲無患﹐與人無爭也﹔不知夫五尺童子﹐方將調飴膠絲﹐加己乎四仞之上﹐而下爲螻蟻食也。夫蜻蛉其小者也﹐黃雀因是以。俯噣白粒﹐仰棲茂樹﹐鼓翅奮翼﹐自以爲無患﹐與人無爭也﹔不知夫公子王孫左挾彈﹐右攝丸﹐將加己乎十仞之上﹐以其類爲招。晝遊乎茂樹﹐夕調乎酸鹹。倏忽之間﹐墜於公子之手。夫雀其小者也﹐黃鴣因是以。遊乎江海﹐淹乎大沼﹐俯噣鱔鯉﹐仰嚙菱衡﹐奮其六翮﹐而淩淸風﹐飄搖乎髙翔﹐自以爲無患﹐與人無爭也﹔不知夫射者﹐方將修其碆盧﹐治其矰繳﹐將加己乎百仞之上。彼監刂磻﹐引微繳﹐折淸風而抎矣。故晝遊乎江湖﹐夕調乎鼎鼐。夫黃鵠其小者也﹐蔡靈侯之事因是以。南遊乎髙陂﹐北陵乎巫山﹐飲茹溪流﹐食湘波之魚。左抱幼妾﹐右擁嬖女﹐與之馳騁乎髙蔡之中﹐而不以國家爲事﹔不知夫子發方受命乎靈王﹐系己以朱絲而見之也。蔡靈侯之事其小者也﹐君王之事因是以。左州侯﹐右夏侯﹐輦從鄢陵君與壽陵君﹐飯封祿之粟﹐而載方府之金﹐與之馳騁乎云夢之中﹐而不以天下國家爲事﹐而不知夫穰侯方受命乎秦王﹐塡黽塞之內﹐而投己乎黽塞之外。

【觸詟說趙太后】﹝《國策》﹞趙太后新用事﹐秦急攻之。趙氏求救於齊。齊曰「必以長安君爲質﹐兵乃出。」太后不肯﹐大臣彊諫。太后明謂左右﹕「有復言令長安君爲質者﹐老婦必唾其面﹗」左師觸詟願見。太后盛气而揖之。入而徐趨﹐至而自謝﹐曰「老臣病足﹐曾不能疾走﹐不得見久矣﹐竊自恕﹐恐太后玉體之有所郤也﹐故願望見。」太后。曰「老婦恃輦而行。」曰「日食飲得無衰乎﹖」曰「恃鬻耳。」曰「老臣今者殊不欲食﹐乃自彊步﹐日三四里﹐少益嗜食﹐和於身。」曰「老婦不能。」太后之色少解。左師公曰「老臣賤息舒祺﹐最少﹐不肖﹔而臣衰﹐竊愛憐之﹐願令得補黑衣之數﹐以衛王宮。沒死以聞﹗」太后曰「敬諾。年幾何矣﹖」對曰「十五歲矣。𨿽少﹐願及未塡溝壑而托之。」太后曰「丈夫亦愛憐其少子乎﹖」對曰「甚於婦人。」太后曰「婦人異甚﹗」對曰「老臣竊以爲媼之愛燕後﹐賢於長安君。」曰「君過矣﹐不若長安君之甚﹗」左師公曰「父母之愛子﹐則爲之計深遠。媼之送燕後也﹐持其踵爲之泣﹐念悲其遠也﹐亦哀之矣。已行﹐非弗思也﹐祭祀必祝之﹐祝曰﹕『必勿使反﹗』豈非計久長﹐有子孫相繼爲王也哉﹖」太后曰「然。」左師公曰「今三世以前﹐至於趙之爲趙﹐趙王之子孫侯者﹐其繼有在者乎﹖」曰「無有。」曰「微獨趙﹐諸侯有在者乎﹖」曰「老婦不聞也。」「此其近者禍及身﹐遠者及其子孫。豈人主之子孫則必不善哉﹖位尊而無功﹐奉厚而無勞﹐而挾重器多也。今媼尊長安君之位﹐而封以膏腴之地﹐多予之重器﹐而不及今令有功於國﹔一旦山陵崩﹐長安君何以自托於趙﹖老臣以媼爲長安君計短也﹐故以爲其愛不若燕後。」太后曰「諾﹐恣君之所使之。」於是爲長安君約車百乘﹐質於齊﹐齊兵乃出。子義聞之﹐曰「人主之子也﹐骨肉之親也﹐猶不能恃無功之尊﹐無勞之奉﹐以守金玉之重也﹐而況人臣乎﹗」

【魯仲連義不帝秦】﹝《國策》﹞秦圍趙之邯鄲。魏安釐王使將軍晉鄙救趙。畏秦﹐止於蕩陰不進。魏王使客將軍辛垣衍間入邯鄲﹐因平原君謂趙王曰「秦所以急圍趙者﹐前與齊閔王爭彊爲帝﹐已而復歸帝﹐以齊故﹔今齊閔王益弱﹐方今惟秦雄天下﹐此非必貪邯鄲﹐其意欲求爲帝。趙誠發使尊秦昭王爲帝﹐秦必喜﹐罷兵去。」平原君猶豫未有所決。此時魯仲連適遊趙﹐會秦圍趙﹐聞魏將欲令趙尊秦爲帝﹐乃見平原君曰「事將柰何矣﹖」平原君曰「勝也何敢言事﹖百萬之眾折於外﹐今又內圍邯鄲而不去。魏王使客將軍辛垣衍令趙帝秦。今其人在是。勝也何敢言事﹖」魯連曰「始吾以君爲天下之賢公子也﹐吾乃今然後知君非天下之賢公子也。梁客辛垣衍安在﹖吾請爲君責而歸之。」平原君曰「勝請爲召而見之於先生。」平原君遂見辛垣衍﹐曰「東國有魯連先生﹐其人在此﹐勝請爲紹介﹐而見之於將軍。」辛垣衍曰「吾聞魯連先生﹐齊國之髙士也。衍﹐人臣也﹐使事有職。吾不願見魯連先生也。」平原君曰「勝已泄之矣。」辛垣衍許諾。魯連見辛垣衍而無言。辛垣衍曰「吾視居此圍城之中者﹐皆有求於平原君者也。今吾視先生之玉貌﹐非有求於平原君者﹐曷爲久居此圍城之中而不去也﹖」魯連曰「世以鮑焦無從容而死者﹐皆非也。今眾人不知﹐則爲一身。彼秦﹐棄禮儀﹐上首功之國也﹐權使其士﹐虜使其民﹐彼則肆然而爲帝﹐過而遂正於天下﹐則連有赴東海而死耳﹐吾不忍爲之民也﹗所爲見將軍者﹐欲以助趙也。」辛垣衍曰「先生助之柰何﹖」魯連曰「吾將使梁及燕助之﹐齊﹑楚固助之矣。」辛垣衍曰「燕則吾請以從矣﹔若乃梁﹐則吾乃梁人也﹐先生惡能使梁助之耶﹖」魯連曰「梁未睹秦稱帝之害故也﹔使梁睹秦稱帝之害﹐則必助趙矣。」辛垣衍曰「秦稱帝之害將柰何﹖」魯仲連曰「昔齊威王嘗爲仁義矣﹐率天下諸侯而朝周。周貧且微﹐諸侯莫朝﹐而齊獨朝之。居歲餘﹐周烈王崩﹐諸侯皆弔﹐齊後往。周怒﹐赴於齊曰﹕『天崩地坼﹐天子下席﹐東藩之臣田嬰齊後至﹐則斮之。』威王勃然怒曰﹕『叱嗟﹗而母﹐婢也﹗』卒爲天下笑。故生則朝周﹐死則叱之﹐誠不忍其求也。彼天子固然﹐其無足怪﹗」辛垣衍曰「先生獨未見夫僕乎﹖十人而從一人者﹐寧力不勝﹐智不若邪﹖畏之也。」魯仲連曰「然﹐梁之比於秦﹐若僕邪﹖」辛垣衍曰「然。」魯仲連曰「然則吾將使秦王烹醢梁王﹗」辛垣衍怏然不悅﹐曰「嘻﹗亦太甚矣﹐先生之言也﹗先生又惡能使秦王烹醢梁王﹖」魯仲連曰「固也﹗待吾言之﹕昔者鬼侯﹑鄂侯﹑文王﹐紂之三公也。鬼侯有子而好﹐故入之於紂﹐紂以爲惡﹐醢鬼侯﹔鄂侯爭之急﹐辧之疾﹐故脯鄂侯。文王聞之﹐喟然而嘆﹐故拘之於牖裏之庫百日﹐而欲令之死。曷爲與人俱稱帝王﹐卒就脯醢之地也﹖「齊閔王將之魯﹐夷維子執策而從﹐謂魯人曰﹕『子將何以待吾君﹖』魯人曰﹕『吾將以十太牢待子之君。』夷維子曰﹕『子安取禮而來待吾君﹖彼吾君者﹐天子也。天子巡狩﹐諸侯避舍﹐納筦鍵﹐攝衽抱幾﹐視膳於堂下﹔天子已食﹐退而聽朝也。』魯人投其籥﹐不果納。不得入於魯。將之薛﹐假途於鄒。當是時﹐鄒君死﹐閔王欲入弔。夷維子謂鄒之孤曰﹕『天子弔﹐主人必將倍殯柩﹐設北面於南方﹐然後天子南面弔也。』鄒之羣臣曰﹕『必若此﹐吾將伏劍而死。』故不敢入於鄒。鄒﹑魯之臣﹐生則不得事養﹐死則不得飯含。然且欲行天子之禮於鄒﹑魯之臣﹐不果納。今萬乘之國﹐梁亦萬乘之國。俱據萬乘之國﹐交有稱王之名﹐賭其一戰而勝﹐欲從而帝之﹐是使三晉之大臣﹐不如鄒﹑魯之僕妾也。」「且秦無已而帝﹐則且變易諸侯之大臣。彼將奪其所謂不肖﹐而予其所謂賢﹐奪其所憎﹐而予其所愛﹔彼又將使其子女讒妾﹐爲諸侯妃姬﹐處梁之宮﹐梁王安得晏然而已乎﹖而將軍又何以得故寵乎﹖」於是辛垣衍起﹐再拜謝曰「始以先生爲庸人﹐吾乃今日而知先生爲天下之士也﹗吾請去﹐不敢復言帝秦﹗」秦將聞之﹐爲卻軍五十里。適會公子無忌奪晉鄙軍以救趙擊秦﹐秦軍引而去。於是平原君欲封魯仲連。魯仲連辭讓者三﹐終不肯受。平原君乃置酒﹐酒酣﹐起前以千金爲魯連壽。魯連笑曰「所貴於天下之士者﹐爲人排患釋難﹑解紛亂而無所取也。卽有所取者﹐是商賈之人也﹐仲連不忍爲也。」遂辭平原君而去﹐終身不復見。

【魯共公擇言】﹝《國策》﹞梁王魏嬰觴諸侯於範臺﹐酒酣﹐請魯君舉觴。魯君興﹐避席擇言曰「昔者﹐帝女令儀狄作酒而美﹐進之禹﹔禹飲而甘之﹐遂疏儀狄﹐絕旨酒。曰﹕『後世必有以酒亡其國者。』齊桓公夜半不嗛﹐易牙乃煎﹑熬﹑燔﹑炙﹐和調五味而進之﹔桓公食之而飽﹐至旦不覺﹐曰﹕『後世必有以味亡其國者。』晉文公得南之威﹐三日不聽朝﹐遂推南之威而遠之﹐曰「後世必有以色亡其國者。」楚王登彊臺而望崩山﹐左江而右湖﹐以臨彷徨﹐其樂忘死﹐遂盟彊臺而弗登﹐曰﹕『後世必有以髙臺﹑陂池亡其國者。』今主君之尊﹐儀狄之酒也﹔主君之味﹐易牙之調也﹔左白臺而右閭須﹐南威之美也﹔前夾林而後蘭臺﹐彊臺之樂也。有一於此﹐足以亡其國﹐今主君兼此四者﹐可無戒與﹖」梁王稱善相屬。

【唐雎說信陵君】﹝《國策》﹞信陵君殺晉鄙﹐救邯鄲﹐破秦人﹐存趙國。趙王自郊迎。唐雎謂信陵君曰「臣聞之曰﹐事有不可知者﹐有不可不知者﹐有不可忘者﹐有不可不忘者。」信陵君曰「何謂也﹖」對曰「人之憎我也﹐不可不知也﹔我憎人也﹐不可得而知也。人之有徳於我也﹐不可忘也﹔吾有徳於人也﹐不可不忘也。今君殺晉鄙﹐救邯鄲﹐破秦人﹐存趙國﹐此大徳也。今趙王自郊迎﹐卒然見趙王﹐願君之忘之也。」信陵君曰「無忌謹受教。」

【唐雎不辱使命】﹝《國策》﹞秦王使人謂安陵君曰「寡人欲以五百里之地易安陵﹐安陵君其許寡人﹖」安陵君曰「大王加惠﹐以大易小﹐甚善。𨿽然﹐受地於先王﹐願終守之﹐弗敢易。」秦王不說。安陵君因使唐雎使於秦。秦王謂唐雎曰「寡人以五百里之地易安陵﹐安陵君不聽寡人﹐何也﹖且秦滅韓亡魏﹐而君以五十里之地存者﹐以君爲長者﹐故不錯意也。今吾以十倍之地﹐請廣於君﹐而君逆寡人者﹐輕寡人與﹖」唐雎對曰「否﹐非若是也。安陵君受地於先王而守之﹐𨿽千里不敢易也﹐豈直五百里哉﹖」秦王怫然怒﹐謂唐雎曰「公亦嘗聞天子之怒乎﹖」唐雎對曰「臣未嘗聞也。」秦王曰「天子之怒﹐伏屍百萬﹐流血千里。」唐雎曰「大王嘗聞布衣之怒乎﹖」秦王曰「布衣之怒﹐亦免冠徒跣﹐以頭搶地耳。」唐雎曰「此庸夫之怒也﹐非士之怒也。夫專諸之刺王僚也﹐彗星襲月﹔聶政之刺韓傀也﹐白虹貫日﹔要離之刺慶忌也﹐蒼鷹擊於殿上。此三子皆布衣之士也﹐懷怒未發﹐休祲降於天﹐與臣而將四矣。若士必怒﹐伏屍二人﹐流血五步﹐天下縞素﹐今日是也。」挺劍而起。秦王色撓﹐長跪而謝之﹐曰「先生坐﹗何至於此﹗寡人諭矣。夫韓﹑魏滅亡﹐而安陵以五十里之地存者﹐徒以有先生也。」

【樂毅報燕王書】﹝《國策》﹞昌固君樂毅﹐爲燕昭王合五國之兵而攻齊﹐下七十餘城﹐盡郡縣之以屬燕。三城未下﹐而燕昭王死。惠王卽位﹐用齊人反間﹐疑樂毅﹐而使騎劫代之將。樂毅奔趙﹐趙封以爲望諸君。齊田單詐騎劫﹐卒敗燕軍﹐復收七十餘城以復齊。燕王悔﹐懼趙用樂毅乘燕之獘以伐燕。燕王乃使人讓樂毅﹐且謝之曰「先王舉國而委將軍﹐將軍爲燕破齊﹐報先王之仇﹐天下莫不振動。寡人豈敢一日而忘將軍之功哉﹗會先王棄羣臣﹐寡人新卽位﹐左右誤寡人。寡人之使騎劫代將軍﹐爲將軍久暴露於外﹐故召將軍﹐且休計事。將軍過聽﹐以與寡人有隙﹐遂捐燕而歸趙。將軍自爲計則可矣﹐而亦何以報先王之所以遇將軍之意乎﹖」望諸君乃使人獻書報燕王曰「臣不佞﹐不能奉承先王之教﹐以順左右之心﹐恐抵斧質之罪﹐以傷先王之明﹐而又害於足下之義﹐故遁逃奔趙。自負以不肖之罪﹐故不敢爲辭說。今王使使者數之罪﹐臣恐侍禦者之不察先王之所以畜幸臣之理﹐而又不白於臣之所以事先王之心。「臣聞賢聖之君不以祿私其親﹐功多者授之﹔不以官隨其愛﹐能當者處之。故察能而授官者﹐成功之君也﹔論行而結交者﹐立名之士也。臣以所學者觀之﹐先王之舉錯﹐有髙世之心﹐故假節於魏王﹐而以身得察於燕。先王過舉﹐擢之乎賓客之中﹐而立之乎羣臣之上﹐不謀於父兄﹐而使臣爲亞卿。臣自以爲奉令承教﹐可以幸無罪矣﹐故受命而不辭。「先王命之曰﹕『我有積怨深怒於齊﹐不量輕弱﹐而欲以齊爲事。』臣對曰﹕『夫齊﹐霸國之餘教而驟勝之遺事也﹐閒於甲兵﹐習於戰攻。王若欲伐之﹐則必舉天下而圖之。舉天下而圖之﹐莫徑於結趙矣。且又淮北﹑宋地﹐楚﹑魏之所同願也。趙若許約﹐楚﹑趙﹑宋盡力﹐四國攻之﹐齊可大破也。』先王曰﹕『善。』臣乃口受令﹐具符節﹐南使臣於趙。顧反命﹐起兵隨而攻齊﹐以天之道﹐先王之靈﹐河北之地﹐隨先王舉而有之於濟上。濟上之軍奉令擊齊﹐大勝之。輕卒銳兵﹐長驅至國。齊王逃遁走莒﹐僅以身免。珠玉財寶﹐車甲珍器﹐盡收入燕。大呂陳於元英﹐故鼎反乎歷室﹐齊器設於寧臺。薊丘之植﹐植於汶篁。自五伯以來﹐功未有及先王者也。先王以爲順於其志﹐以臣爲不頓命﹐故裂地而封之﹐使之得比乎小國諸侯。臣不佞﹐自以爲奉令承教﹐可以幸無罪矣﹐故受命而弗辭。「臣聞賢明之君﹐功立而不廢﹐故著於《春秋》﹐蚤知之士﹐名成而不毀﹐故稱於後世。若先王之報怨雪恥﹐夷萬乘之彊國﹐收八百歲之蓄積﹐及至棄羣臣之日﹐遺令詔後嗣之餘義﹐執政任事之臣﹐所以能循法令﹐順庶孽者﹐施及萌隸﹐皆可以教於後世。臣聞善作者不必善成﹐善始者不必善終。昔者伍子胥說聽乎闔閭﹐故吳王遠迹至於郢﹔夫差弗是也﹐賜之鴟夷而浮之江。故吳王夫差不悟先論之可以立功﹐故沈子胥而弗悔﹔子胥不蚤見主之不同量﹐故入江而不攺。「夫免身全功﹐以明先王之迹者﹐臣之上計也。離毀辱之非﹐墮先王之名者﹐臣之所大恐也。臨不測之罪﹐以幸爲利者﹐義之所不敢出也。」「臣聞古之君子﹐交絕不出惡聲﹔忠臣之去也﹐不潔其名。臣𨿽不佞﹐數奉教於君子矣。恐侍禦者之親左右之說﹐而不察疏遠之行也。故敢以書報﹐惟君之畱意焉。」

【李斯諫逐客書】﹝秦文﹞秦宗室大臣皆言秦王曰「諸侯人來事秦者﹐大抵爲其主遊間於秦耳﹐請一切逐客。」李斯議亦在逐中。斯乃上書曰「臣聞吏議逐客﹐竊以爲過矣。」「昔穆公求士﹐西取由余於戎﹐東得百里奚於宛﹐迎蹇叔於宋﹐求丕豹﹑公孫支於晉。此五子者﹐不產於秦﹐而穆公用之﹐並國二十﹐遂霸西戎。孝公用商鞅之法﹐移風易俗﹐民以殷盛﹐國以富彊﹐百姓樂用﹐諸侯親服﹐獲楚﹑魏之師﹐舉地千里﹐至今治彊。惠王用張儀之計﹐拔三川之地﹐西並巴蜀﹐北收上郡﹐南取漢中﹐包九夷﹐制鄢﹑郢﹐東據城臯之險﹐割膏腴之壤﹐遂散六國之從﹐使之西面事秦﹐功施到今。昭王得範雎﹐廢穰侯﹐逐華陽﹐彊公室﹐杜私門﹐蠶食諸侯﹐使秦成帝業。此四君者﹐皆以客之功。由此觀之﹐客何負於秦哉﹗向使四君卻客而不內﹐疏士而不用﹐是使國無富利之實﹐而秦無彊大之名也。今陛下致昆山之玉﹐有隨和之寶﹐垂明月之珠﹐服太阿之劍﹐乘纖離之馬﹐建翠鳳之旗﹐樹靈鼉之鼓。此數寶者﹐秦不生一焉﹐而陛下說之﹐何也﹖必秦國之所生然後可﹐則是夜光之璧不飾朝廷﹐犀象之器不爲玩好﹔鄭魏之女不充後宮﹔而駿馬駃騠不實外廏﹐江南金錫不爲用﹐西蜀丹靑不爲采。所以飾後宮﹑充下陳﹑娛心意﹑說耳目者﹐必出於秦然後可﹐則是宛珠之簪﹑傅璣之珥﹑阿縞之衣﹑錦繡之飾﹐不進於前﹐而隨俗雅化﹑佳冶窈窕﹐趙女不立於側也。夫擊甕叩缶﹐彈箏搏髀﹐而歌呼嗚嗚﹑快耳目者﹐眞秦之聲也﹔鄭衛桑間﹐韶虞武象者﹐異國之樂也。今棄擊甕而就鄭衛﹐退彈箏而取韶虞﹐若是者何也﹖快意當前﹐適觀而已矣。今取人則不然﹐不問可否﹐不論曲直﹐非秦者去﹐爲客者逐。然則是所重者在乎色樂珠玉﹐而所輕者在乎人民也。此非所以跨海內﹑制諸侯之術也。「臣聞地廣者粟多﹐國大者人眾﹐兵彊則士勇。是以泰山不讓土壤﹐故能成其大﹔河海不擇細流﹐故能就其深﹔王者不卻眾庶﹐故能明其徳。是以地無四方﹐民無異國﹐四時充美﹐鬼神降福﹐此五帝三王之所以無敵也。今乃棄黔首以資敵國﹐卻賓客以業諸侯﹐使天下之士退而不敢西向﹐裹足不入秦。此所謂『藉寇兵賫而盜糧』者也。」「夫物不產於秦﹐可寶者多﹔士不產於秦﹐而願忠者眾。今逐客以資敵國﹐損民以益仇﹐內自虛而外樹怨於諸侯﹐求國之無危﹐不可得也。」秦王乃除逐客之令﹐復李斯官。

【卜居】﹝《楚辭》﹞屈原旣放﹐三年不得復見。竭智盡忠﹐而蔽障於讒﹔心煩慮亂﹐不知所從。乃往見太卜鄭詹尹﹐曰「余有所疑﹐願因先生決之。」詹尹乃端策拂龜﹐曰「君將何以教之﹖」屈原曰「吾寧悃悃款款﹐朴以忠乎﹖將送往勞來﹐斯無窮乎﹖寧誅鋤艸茆以力耕乎﹖將遊大人以成名乎﹖寧正言不諱以危身乎﹖將從俗富貴以媮生乎﹖寧超然髙舉以保眞乎﹖將哫訾粟斯﹐喔咿嚅唲﹐以事婦人乎﹖寧廉潔正直以自淸乎﹖將突梯滑稽﹐如脂如韋﹐以絜楹乎﹖寧昂昂若千里之駒乎﹖將氾氾若水中之鳧乎﹖與波上下﹐偸以全吾軀乎﹖寧與騏驥亢軛乎﹖將隨駑馬之迹乎﹖寧與黃鵠比翼乎﹖將與雞鶩爭食乎﹖此孰吉孰凶﹖何去何從﹖世混濁而不淸﹕蟬翼爲重﹐千鈞爲輕﹔黃鐘毀棄﹐瓦釜雷鳴﹔讒人髙張﹐賢士無名。吁嗟默默兮﹐誰知吾之廉貞﹖」詹尹乃釋策而謝曰「夫尺有所短﹐寸有所長﹔物有所不足﹐智有所不明﹔數有所不逮﹐神有所不通。用君之心﹐行君之意。龜策誠不能知此事。」

【宋玉對楚王問】﹝《楚辭》﹞楚襄王問於宋玉曰「先生其有遺行與﹖何士民眾庶不譽之甚也﹖」宋玉對曰「惟﹐然。有之。願大王寬其罪﹐使得畢其辭。「客有歌於郢中者﹐其始曰《下裏》《巴人》﹐國中屬而和者數千人﹔其爲《陽阿》《薤露》﹐國中屬而和者數百人﹔其爲《陽春》《白雪》﹐國中屬而和者不過數十人﹔引商刻羽﹐雜以流徵﹐國中屬而和者不過數人而已。是其曲彌髙﹐其和彌寡。「故鳥有鳳而魚有鯤。鳳凰上擊九千里﹐絕云霓﹐負蒼天﹐足亂浮雲﹐翺翔乎杳冥之上﹔夫藩籬之鷃﹐豈能與之料天地之髙哉﹗鯤魚朝發昆侖之墟﹐暴鬐於碣石﹐暮宿於孟諸﹔夫尺澤之鯢﹐豈能與之量江海之大哉﹗「故非獨鳥有鳳而魚有鯤也﹐士亦有之。夫聖人瑰意琦行﹐超然獨處﹐世俗之民﹐又安知臣之所爲哉﹖」卷五秦文

【五帝本紀贊】﹝《史記》﹞太史公曰﹕學者多稱五帝﹐尙矣。然《尙書》獨載堯以來﹐而百家言黃帝﹐其文不雅馴﹐薦紳先生難言之。孔子所傳《宰予問五帝徳》及《帝系姓》﹐儒者或不傳。余嘗西至空峒﹐北過涿鹿﹐東漸於海﹐南浮江淮矣﹐至長老皆各往往稱黃帝﹑堯﹑舜之處﹐風教固殊焉。總之﹐不離古文者近是。予觀《春秋》《國語》﹐其發明《五帝徳》《帝系姓》章矣﹐顧弟弗深考﹐其所表見皆不虛。《書》缺有間矣﹐其軼乃時時見於他說。非好學深思﹐心知其意﹐固難爲淺見寡聞道也。余並論次﹐擇其言尢雅者﹐故著爲本紀書首。

【項羽本紀贊】﹝《史記》﹞太史公曰﹕吾聞之周生曰「舜目蓋重瞳子」﹐又聞項羽亦重瞳子。羽豈其苗裔邪﹖何興之暴也﹗夫秦失其政﹐陳涉首難﹐豪傑蜂起﹐相與並爭﹐不可勝數。然羽非有尺寸﹐乘勢起隴畝之中﹐三年﹐遂將五諸侯滅秦﹐分裂天下﹐而封王侯﹐政由羽出﹐號爲「霸王」。位𨿽不終﹐近古以來﹐未嘗有也。及羽背關懷楚﹐放逐義帝而自立﹐怨王侯叛己﹐難矣。自矜功伐﹐奮其私智而不師古﹐謂霸王之業﹐欲以力徵經營天下﹐五年﹐卒亡其國﹐身死東城﹐尙不覺寤﹐而不自責﹐過矣。乃引「天亡我﹐非用兵之罪也」﹐豈不謬哉﹗

【秦楚之際月表】﹝《史記》﹞太史公讀秦楚之際曰﹕初作難﹐發於陳涉﹐虐戾滅秦自項氏﹐撥亂誅暴﹑平定海內﹑卒踐帝祚﹑成於漢家。五年之間﹐號令三嬗﹐自生民以來﹐未始有受命若斯之亟也。昔虞﹑夏之興﹐積善累功數十年﹐徳洽百姓﹐攝行政事﹐考之於天﹐然後在位。湯﹑武之王﹐乃由契﹑后稷﹐修仁行義十餘世﹐不期而會孟津八百諸侯﹐猶以爲未可。其後乃放弒。秦起襄公﹐章於文﹑繆﹐獻﹑孝之後﹐稍以蠶食六國﹐百有餘載﹐至始皇乃能並冠帶之倫。以徳若彼﹐用力如此﹐蓋一統若斯之難也﹗秦旣稱帝﹐患兵革不休﹐以有諸侯也﹐於是無尺土之封﹐墮壞名城﹐銷鋒鏑﹐鉏豪傑﹐維萬世之安。然王迹之興﹐起於閭巷﹐合從討伐﹐軼於三代﹐鄕秦之禁﹐適足以資賢者爲驅除難耳。故憤發其所爲天下雄﹐安在無土不王﹖此乃傳之所謂大聖乎﹗豈非天哉﹖豈非天哉﹖非大聖孰能當此受命而帝者乎﹗

【髙祖功臣侯年表】﹝《史記》﹞太史公曰﹕古者人臣﹐功有五品﹐以徳立宗廟﹑定社稷曰勛﹐以言曰勞﹐用力曰功﹐明其等曰伐﹐積日曰閱。封爵之誓曰「使河如帶﹐泰山若厲﹐國以永寧﹐爰及苗裔。」始未嘗不欲固其根本﹐而枝葉稍陵夷衰微也。余讀髙祖侯功臣﹐察其首封﹐所以失之者﹐曰﹕異哉所聞﹗《書》曰「協和萬國」﹐遷於夏﹑商﹐或數千歲。蓋周封八百﹐幽﹑厲之後﹐見於《春秋》。《尙書》有唐﹑虞之侯伯﹐歷三代千有餘載﹐自全以蕃衛天子﹐豈非篤於仁義﹐奉上法哉﹖漢興﹐功臣受封者百有餘人﹐天下初定﹐故大城名都散亡﹐戶口可得而數者十二三﹐是以大侯不過萬家﹐小者五六百戶。後數世﹐民咸歸鄕裏﹐戶益息﹐蕭﹑曹﹑絳﹑灌之屬或至四萬﹐小侯自倍﹐富厚如之。子孫驕溢﹐忘其先﹐淫嬖。至太初﹐百年之間﹐見侯五﹐餘皆坐法隕命亡國﹐耗矣。罔亦少密焉﹐然皆身無兢兢於當世之禁云。居今之世﹐志古之道﹐所以自鏡也﹐未必盡同。帝王者各殊禮而異務﹐要以成功爲統紀﹐豈可緄乎﹖觀所以得尊寵及所以廢辱﹐亦當世得失之林也﹐何必舊聞﹖於是謹其終始﹐表見其文﹐頗有所不盡本末﹐著其明﹐疑者闕之。後有君子﹐欲推而列之﹐得以覽焉。

【孔子世家贊】﹝《史記》﹞太史公曰﹕《詩》有之﹐「髙山仰止﹐景行行止。」𨿽不能至﹐然心鄕往之。余讀孔氏書﹐想見其爲人。適魯﹐觀仲尼廟堂﹑車服﹑禮器﹐諸生以時習禮其家﹐余低回畱之﹐不能去云。天下君王至於賢人眾矣﹗當時則榮﹐沒則已焉﹗孔子布衣﹐傳十餘世﹐學者宗之。自天子王侯中國言《六藝》者﹐折中於夫子﹐可謂至聖矣﹗

【外戚世家序】﹝《史記》﹞自古受命帝王及繼體守文之君﹐非獨內徳茂也﹐蓋亦有外戚之助焉。夏之興也以塗山﹐而桀之放也以妹喜﹔殷之興也以有娀﹐紂之殺也嬖妲己﹔周之興也以姜原及大任﹐而幽王之禽也淫於襃姒。故《易》基《乾》《坤》《詩》始《關雎》《書》美釐降﹐《春秋》譏不親迎。夫婦之際﹐人道之大倫也。禮之用﹐惟婚姻爲兢兢。夫樂調而四時和。陰陽之變﹐萬物之統也﹐可不愼與﹖人能弘道﹐無如命何。甚哉妃匹之愛﹐君不能得之於臣﹐父不能得之於子﹐況卑下乎﹗旣歡合矣﹐或不能成子姓﹔能成子姓矣﹐或不能要其終﹐豈非命也哉﹖孔子罕稱命﹐蓋難言之也。非通幽明之變﹐惡能識乎性命哉﹖

【伯夷列傳】﹝《史記》﹞夫學者載籍極博﹐猶考信於六藝。《詩》《書》𨿽缺﹐然虞﹑夏之文可知也。堯將遜位﹐讓於虞舜。舜禹之間﹐嶽牧咸薦﹐乃試之於位﹐典職數十年﹐功用旣興﹐然後授政﹐示天下重器。王者大統﹐傳天下若斯之難也。而說者曰「堯讓天下於許由﹐許由不受﹐恥之逃隱。及夏之時﹐有卞隨﹑務光者。此何以稱焉﹖太史公曰﹕余登箕山﹐其上蓋有許由冢云。孔子序列古之仁聖賢人﹐如吳太伯﹑伯夷之倫詳矣。余以所聞由﹑光義至髙﹐其文辭不少槪見﹐何哉﹖孔子曰「伯夷﹑叔齊﹐不念舊惡﹐怨是用希。」「求仁得仁﹐又何怨乎﹖」餘悲伯夷之意﹐睹軼詩可異焉。其傳曰﹕伯夷﹑叔齊﹐孤竹君之二子也。父欲立叔齊。及父卒﹐叔齊讓伯夷。伯夷曰「父命也。」遂逃去。叔齊亦不肯立而逃之﹔國人立其中子。於是伯夷﹑叔齊聞西伯昌善養老﹐「盍往歸焉﹗」及至﹐西伯卒﹐武王載木主﹐號爲文王﹐東伐紂。伯夷﹑叔齊叩馬而諫曰「父死不葬﹐爰及干戈﹐可謂孝乎﹖以臣弒君﹐可謂仁乎﹖」左右欲兵之。太公曰「此義人也。」扶而去之。武王已平殷亂﹐天下宗周﹐而伯夷﹑叔齊恥之﹐義不食周粟﹐隱於首陽山﹐采薇而食之。及餓且死﹐作歌﹐其辭曰「登彼西山兮﹐采其薇矣。以暴易暴兮﹐不知其非矣。神農﹑虞﹑夏忽焉沒兮﹐我安適歸矣﹖於嗟䢐兮﹐命之衰矣﹗遂餓死於首陽山。」由此觀之﹐怨邪非邪﹖或曰「天道無親﹐常與善人。」若伯夷﹑叔齊﹐可謂善人者非邪﹖積仁潔行如此而餓死﹗且七十子之徒﹐仲尼獨薦顏淵爲好學。然回也屢空﹐糟糠不厭﹐而卒蚤夭。天之報施善人﹐其何如哉﹖盜跖日殺不辜﹐肝人之肉﹐暴戾恣睢﹐聚黨數千人﹐橫行天下﹐竟以壽終﹐是遵何徳哉﹖此其尢大彰明較著者也。若至近世﹐操行不軌﹐專犯忌諱﹐而終身逸樂﹐富厚累世不絕﹔或擇地而蹈之﹐時然後出言﹐行不由徑﹐非公正不發憤﹐而遇禍災者﹐不可勝數也﹗余甚惑焉﹐儻所謂天道﹐是邪非邪﹖子曰「道不同﹐不相爲謀。」亦各從其志也。故曰「富貴如可求﹐𨿽執鞭之士﹐吾亦爲之。如不可求﹐從吾所好。」「歲寒﹐然後知松柏之後凋。」舉世混濁﹐淸士乃見。豈以其重若彼﹐其輕若此哉﹖「君子疾沒世而名不稱焉。」賈子曰「貪夫徇財﹐烈士徇名﹐誇者死權﹐眾庶馮生。」同明相照﹐同類相求。「雲從龍﹐風從虎。聖人作而萬物睹。」伯夷﹑叔齊𨿽賢﹐得夫子而名益彰﹐顏淵𨿽篤學﹐附驥尾而行益顯。巖穴之士﹐趨捨有時﹐若此類名堙滅而不稱﹐悲夫﹗閭巷之人﹐欲砥行立名者﹐非附靑雲之士﹐惡能施於後世哉﹗

【管晏列傳】﹝《史記》﹞管仲夷吾者﹐潁上人也。少時常與鮑叔牙遊﹐鮑叔知其賢。管仲貧困﹐常欺鮑叔﹔鮑叔終善遇之﹐不以爲言。已而鮑叔事齊公子小白﹐管仲事公子糾。及小白立爲桓公﹐公子糾死﹐管仲囚焉。鮑叔遂進管仲。管仲旣用﹐任政於齊﹐齊桓公以霸﹐九合諸侯﹐一匡天下﹐管仲之謀也。管仲曰「吾始困時﹐嘗與鮑叔賈﹐分財利多自與﹐鮑叔不以我爲貪﹐知我貧也﹔吾嘗爲鮑叔謀事而更窮困﹐鮑叔不以我爲愚﹐知時有利不利也。吾嘗三仕三見逐於君﹐鮑叔不以我爲不肖﹐知我不遭時也。吾嘗三戰三走﹐鮑叔不以我爲怯﹐知我有老母也。公子糾敗﹐召忽死之﹐吾幽囚受辱﹐鮑叔不以我爲無恥﹐知我不羞小節而恥功名不顯於天下也。生我者父母﹐知我者鮑子也﹗」鮑叔旣進管仲﹐以身下之。子孫世祿於齊有封邑者十餘世﹐常爲名大夫。天下不多管仲之賢而多鮑叔能知人也。管仲旣任政相齊﹐以區區之齊在海濱﹐通貨積財﹐富國彊兵﹐與俗同好惡。故其稱曰「倉廩實而知禮節﹐衣食足而知榮辱﹐上服度則六親固。」「四維不張﹐國乃滅亡。」「下令如流水之源﹐令順民心。」故論卑而易行。俗之所欲﹐因而予之﹔俗之所否﹐因而去之。其爲政也﹐善因禍而爲福﹐轉敗而爲功。貴輕重﹐愼權衡。桓公實怒少姬﹐南襲蔡﹐管仲因而伐楚﹐責包茅不入貢於周室﹐桓公實北徵山戎﹐而管仲因而令燕修召公之政。於柯之會﹐桓公欲背曹沫之約﹐管仲因而信之﹐諸侯由是歸齊。故曰「知與之爲取﹐政之寶也。」管仲富擬於公室﹐有三歸﹑反坫﹐齊人不以爲侈。管仲卒﹐齊國遵其政﹐常彊於諸侯。後百餘年而有晏子焉。晏平仲嬰者﹐萊之夷維人也。事齊靈公﹑莊公﹑景公﹐以節儉力行重於齊。旣相齊﹐食不重肉﹐妾不衣帛。其在朝﹐君語及之﹐卽危言﹔語不及之﹐卽危行。國有道﹐卽順命﹔無道﹐卽衡命。以此三世顯名於諸侯。越石父賢﹐在縲紲中。晏子出﹐遭之途﹐解左驂贖之﹐載歸。弗謝﹐入閨﹐久之。越石父請絕。晏子戄然﹐攝衣冠謝曰「嬰𨿽不仁﹐免子於厄﹐何子求絕之速也﹖」石父曰「不然。吾聞君子詘於不知己﹐而信於知己者。方吾在縲紲中﹐彼不知我也。夫於旣已感寤而贖我﹐是知己﹔知己而無禮﹐固不如在縲紲之中。」晏子於是延入爲上客。晏子爲齊相﹐出﹐其禦之妻從門間而窺其夫。其夫爲相禦﹐擁大蓋﹐策駟馬﹐意气揚揚﹐甚自得也。旣而歸﹐其妻請去﹐夫問其故﹐妻曰「晏子長不滿六尺﹐身相齊國﹐名顯諸侯。今者妾觀其出﹐志念深矣﹐常有以自下者。今子長八尺﹐乃爲人僕禦﹐然子之意自以爲足﹐妾是以求去也。」其後夫自抑損。晏子怪而問之﹐禦以實對。晏子薦以爲大夫。太史公曰「吾讀管氏《牧民》《山髙》《乘馬》《輕重》《九府》﹐及《晏子春秋》﹐詳哉其言之也。旣見其著書﹐欲觀其行事﹐故次其傳。至其書﹐世多有之﹐是以不論﹐論其軼事。管仲﹐世所謂賢臣﹐然孔子小之。豈以爲周道衰微﹐桓公旣賢﹐而不勉之至王﹐及稱霸哉﹖語曰「將順其美﹐匡救其惡﹐故上下能相親也。」豈管仲之謂乎﹖方晏子伏莊公屍﹐哭之﹐成禮然後去﹐豈所謂『見義不爲無勇』者邪﹖至其諫說﹐犯君之顏﹐此所謂「進思盡忠﹐退思補過」者哉﹗假令晏子而在﹐余𨿽爲之執鞭﹐所忻慕焉。

【屈原列傳】﹝《史記》﹞屈原者﹐名平﹐楚之同姓也。爲楚懷王左徒。博聞彊志﹐明於治亂﹐嫻於辭令。入則與王圖議國事﹐以出號令﹔出則接遇賓客﹐應對諸侯。王甚任之。上官大夫與之同列﹐爭寵﹐而心害其能。懷王使屈原造爲憲令﹐屈平屬艸稿未定。上官大夫見而欲奪之﹐屈平不與﹐因讒之曰「王使屈平爲令﹐眾莫不知﹐每一令出﹐平伐其功曰﹕以爲『非我莫能爲』也。」王怒而疏屈平。屈平疾王聽之不聰也﹐讒諂之蔽明也﹐邪曲之害公也﹐方正之不容也﹐故憂愁幽思﹐而作《離騷》。「離騷」者﹐猶離憂也。夫天者﹐人之始也﹔父母者﹐人之本也。人窮則反本﹐故勞苦倦極﹐未嘗不呼天也﹔疾痛慘怛﹐未嘗不呼父母也。屈平正道直行﹐竭忠盡智以事其君﹐讒人間之﹐可謂窮矣﹗信而見疑﹐忠而被謗﹐能無怨乎﹖屈平之作《離騷》﹐蓋自怨生也。《國風》好色而不淫﹐《小雅》怨誹而不亂。若《離騷》者﹐可謂兼之矣﹗上稱帝嚳﹐下道齊桓﹐中述湯﹑武﹐以刺世事。明道徳之廣崇﹐治亂之條貫﹐靡不畢見。其文約﹐其辭微﹐其志潔﹐其行廉。其稱文小而其指極大﹐舉類邇而見義遠。其志潔﹐故其稱物芳。其行廉﹐故死而不容。自疏濯淖污泥之中﹐蟬蛻於濁穢﹐以浮游塵埃之外﹐不獲世之滋垢﹐皭然泥而不滓者也。推此志也﹐𨿽與日月爭光可也。屈平旣絀﹐其後秦欲伐齊。齊與楚從親。惠王患之﹐乃令張儀詳去秦﹐厚幣委質事楚﹐曰「秦甚憎齊﹐齊與楚從親﹐楚誠能絕齊﹐秦原獻商﹑於之地六百里。」楚懷王貪而信張儀﹐遂絕齊。使使如秦受地。張儀詐之曰「儀與王約六里﹐不聞六百里。」楚使怒去﹐歸告懷王。懷王怒﹐大興師伐秦。秦發兵擊之﹐大破楚師於丹﹑淅﹐斬首八萬﹐虜楚將屈匄﹐遂取楚之漢中地。懷王乃悉發國中兵﹐以深入擊秦﹐戰於藍田。魏聞之﹐襲楚至鄧。楚兵懼﹐自秦歸。而齊竟怒﹐不救楚﹐楚大困。明年﹐秦割漢中地與楚以和。楚王曰「不願得地﹐願得張儀而甘心焉。」張儀聞﹐乃曰「以一儀而當漢中地﹐臣請往如楚。」如楚﹐又因厚幣用事者臣靳尙﹐而設詭辯於懷王之寵姬鄭袖。懷王竟聽鄭袖﹐復釋去張儀。是時屈平旣疏﹐不復在位﹐使於齊﹐顧反﹐諫懷王曰「何不殺張儀﹖」懷王悔﹐追張儀﹐不及。其後﹐諸侯共擊楚﹐大破之﹐殺其將唐昧。時秦昭王與楚婚﹐欲與懷王會。懷王欲行﹐屈平曰「秦﹐虎狼之國﹐不可信﹐不如無行。」懷王稚子子蘭勸王行﹕「柰何絕秦歡﹗」懷王卒行。入武關﹐秦伏兵絕其後﹐因畱懷王以求割地。懷王怒﹐不聽。亡走趙﹐趙不內。復之秦﹐竟死於秦而歸葬。長子頃襄王立﹐以其弟子蘭爲令尹。楚人旣咎子蘭以勸懷王入秦而不反也。屈平旣嫉之﹐𨿽放流﹐眷顧楚國﹐系心懷王﹐不忘欲反。冀幸君之一悟﹐俗之一攺也。其存君興國﹐而欲反覆之﹐一篇之中﹐三致意焉。然終無可柰何﹐故不可以反﹐卒以此見懷王之終不悟也。人君無愚智﹑賢不肖﹐莫不欲求忠以自爲﹐舉賢以自佐。然亡國破家相隨屬﹐而聖君治國累世而不見者﹐其所謂忠者不忠﹐而所謂賢者不賢也﹗懷王以不知忠臣之分﹐故內惑於鄭袖﹐外欺於張儀﹐疏屈平而信上官大夫﹑令尹子蘭。兵挫地削﹐亡其六郡﹐身客死於秦﹐爲天下笑。此不知人之禍也。《易》曰「井渫不食﹐爲我心惻﹐可以汲。王明﹐並受其福。」王之不明﹐豈足福哉﹗令尹子蘭聞之大怒﹐卒使上官大夫短屈原於頃襄王﹐頃襄王怒而遷之。屈原至於江濱﹐被髮行吟澤畔。顏色憔悴﹐形容枯槁。漁父見而問之曰「子非三閭大夫歟﹖何故而至此﹖」屈原曰「舉世混濁而我獨淸﹐眾人皆醉而我獨醒﹐是以見放。」漁父曰「夫聖人者﹐不凝滯於物而能與世推移。舉世混濁﹐何不隨其流而揚其波﹖眾人皆醉﹐何不餔其糟而啜其醨﹖何故懷瑾握瑜﹐而自令見放爲﹖」屈原曰「吾聞之﹐新沐者必彈冠﹐新浴者必振衣。人又誰能以身之察察﹐受物之汶汶者乎﹗寧赴常流﹐而葬乎江魚腹中耳。又安能以皓皓之白﹐而蒙世俗之溫蠖乎﹗」乃作《懷沙》之賦。於是懷石﹐遂自投汨羅以死。屈原旣死之後﹐楚有宋玉﹑唐勒﹑景差之徒者﹐皆好辭而以賦見稱。然皆祖屈原之從容辭令﹐終莫敢直諫。其後楚日以削﹐數十年竟爲秦所滅。自屈原沈汨羅後百有餘年﹐漢有賈生﹐爲長沙王太傅﹐過湘水﹐投書以弔屈原。太史公曰﹕余讀《離騷》《天問》《招魂》《哀郢》﹐悲其志。適長沙﹐觀屈原所自沈淵﹐未嘗不垂涕﹐想見其爲人。及見賈生弔之﹐又怪屈原以彼其材遊諸侯﹐何國不容﹐而自令若是﹗讀《服鳥賦》﹐同生死﹐輕去就﹐又爽然自失矣﹗

【酷吏列傳序】﹝《史記》﹞孔子曰「道之以政﹐齊之以刑﹐民免而無恥﹔道之以徳﹐齊之以禮﹐有恥且格。」老氏稱﹕「上徳不徳﹐是以有徳﹔下徳不失徳﹐是以無徳。法令滋章﹐盜賊多有。」太史公曰﹕信哉是言也﹗法令者治之具﹐而非制治淸濁之源也。昔天下之网嘗密矣﹐然姦僞萌起﹐其極也﹐上下相遁﹐至於不振。當是之時﹐吏治若救火揚沸﹐非武健嚴酷﹐惡能勝其任而愉快乎﹖言道徳者﹐溺其職矣﹐故曰「聽訟吾猶人也﹐必也使無訟乎﹗」「下士聞道大笑之」﹐非虛言也。漢興﹐破觚而爲圜﹐斫雕而爲朴﹐网漏於吞舟之魚﹐而吏治烝烝﹐不至於姦﹐黎民艾安。由是觀之﹐在彼不在此。

【遊俠列傳序】﹝《史記》﹞韓子曰「儒以文亂法﹐而俠以武犯禁。」二者皆譏﹐而學士多稱於世云。至如以術取宰相﹑卿﹑大夫﹐輔翼其世主﹐功名俱著於春秋﹐固無可言者。及若季次﹑原憲﹐閭巷人也﹐讀書懷獨行君子之徳﹐義不苟合當世﹐當世亦笑之。故季次﹑原憲終身空室蓬戶﹐褐衣疏食不厭。死而已四百餘年﹐而弟子志之不倦。今遊俠﹐其行𨿽不軌於正義﹐然其言必信﹐其行必果﹐已諾必誠﹐不愛其軀﹐赴士之厄困﹐旣已存亡死生矣﹐而不矜其能﹐羞伐其徳﹐蓋亦有足多者焉。且緩急﹐人之所時有也。太史公曰﹕昔者虞舜窘於井廩﹐伊尹負於鼎俎﹐傅說匿於傅險﹐呂尙困於棘津﹐夷吾桎梏﹐百里飯牛﹐仲尼畏匡﹐菜色陳﹑蔡。此皆學士所謂有道仁人也﹐猶然遭此災﹐況以中材而涉亂世之末流乎﹖其遇害何可勝道哉﹗鄙人有言曰「何知仁義﹐已饗其利者爲有徳。」故伯夷醜周﹐餓死首陽山﹐而文﹑武不以其故貶王﹔跖﹑蹻暴戾﹐其徒誦義無窮。由此觀之﹐「竊鉤者誅﹐竊國者侯﹔侯之門﹐仁義存」﹐非虛言也。今拘學或抱咫尺之義﹐久孤於世﹐豈若卑論儕俗﹐與世沈浮而取榮名哉﹗而布衣之徒﹐設取予然諾﹐千里誦義﹐爲死不顧世﹐此亦有所長﹐非苟而已也。故士窮窘而得委命﹐此豈非人之所謂賢豪間者邪﹖誠使鄕曲之俠﹐予季次﹑原憲比權量力﹐效功於當世﹐不同日而論矣。要以功見言信﹐俠客之義又曷可少哉﹗古布衣之俠﹐靡得而聞已。近世延陵﹑孟嘗﹑春申﹑平原﹑信陵之徒﹐皆因王者親屬﹐藉於有土卿相之富厚﹐招天下賢者﹐顯名諸侯﹐不可謂不賢者矣。比如順風而呼﹐聲非加疾﹐其勢激也。至如閭巷之俠﹐修行砥名﹐聲施於天下﹐莫不稱賢﹐是爲難耳。然儒﹑墨皆排擯不載。自秦以前﹐匹夫之俠﹐湮滅不見﹐余甚恨之。以余所聞﹐漢興有朱家﹑田仲﹑王公﹑劇孟﹑郭解之徒﹐𨿽時扞當世之文罔﹐然其私義﹐廉潔退讓﹐有足稱者。名不虛立﹐士不虛附。至如朋黨宗彊﹐比周設財役貧﹐豪暴侵淩孤弱﹐恣欲自快﹐遊俠亦醜之。餘悲世俗不察其意﹐而猥以朱家﹑郭解等令與暴豪之徒同類而共笑之也。

【滑稽列傳】﹝《史記》﹞孔子曰「六藝於治一也。《禮》以節人﹐《樂》以發和﹐《書》以道事﹐《詩》以達意﹐《易》以神化﹐《春秋》以道義。」太史公曰﹕天道恢恢﹐豈不大哉﹗談言微中﹐亦可以解紛。淳於髡者﹐齊之贅婿也。長不滿七尺﹐滑稽多辯﹐數使諸侯﹐未嘗屈辱。齊威王之時﹐喜隱﹐好爲淫樂長夜之飲﹐沈湎不治﹐委政卿大夫。百官荒亂﹐諸侯並侵﹐國且危亡﹐在於旦暮。左右莫敢諫。淳於髡說之以隱曰「國中有大鳥﹐止王之庭﹐三年不蜚又不鳴﹐王知此鳥何也﹖」王曰「此鳥不蜚則已﹐一蜚衝天﹔不鳴則已﹐一鳴驚人。」於是乃朝諸縣令長七十二人﹐賞一人﹐誅一人﹐奮兵而出。諸侯振驚﹐皆還齊侵地。威行三十六年。語在《田完世家》中。威王八年﹐楚大發兵加齊。齊王使淳於髡之趙請救兵﹐賫金百斤﹐車馬十駟。淳於髡仰天大笑﹐冠纓索絕。王曰「先生少之乎﹖」髡曰「何敢﹗」王曰「笑豈有說乎﹖」髡曰「今者臣從東方來﹐見道傍有穰田者﹐操一豚蹄﹐酒一盂﹐而祝曰﹕『甌窶滿篝﹐污邪滿車。五穀蕃熟﹐穰穰滿家。』臣見其所持者狹而所欲者奢﹐故笑之。」於是齊威王乃益賫黃金千溢﹐白璧十雙﹐車馬百駟。髡辭而行﹐至趙。趙王與之精兵十萬﹐革車千乘。楚聞之﹐夜引兵而去。威王大說﹐置酒後宮﹐召髡賜之酒。問曰「先生能飲幾何而醉﹖」對曰「臣飲一斗亦醉﹐一石亦醉。」威王曰「先生飲一斗而醉﹐惡能飲一石哉﹗其說可得聞乎﹖」髡曰「賜酒大王之前﹐執法在傍﹐禦史在後﹐髡恐懼俯伏而飲﹐不過一斗徑醉矣。若親有嚴客﹐髡帣韝鞠﹤月巹﹥﹐侍酒於前﹐時賜餘瀝﹐奉觴上壽﹐數起﹐飲不過二斗徑醉矣。若朋友交遊﹐久不相見﹐卒然相睹﹐歡然道故﹐私情相語﹐飲可五六斗徑醉矣。若乃州閭之會﹐男女雜坐﹐行酒稽畱﹐六博投壺﹐相引爲曹﹐握手無罰﹐目眙不禁﹐前有墮珥﹐後有遺簪﹐髡竊樂此﹐飲可八斗而醉二參。日暮酒闌﹐合尊促坐﹐男女同席﹐履舄交錯﹐杯盤狼藉﹐堂上燭滅﹐主人畱髡而送客﹐羅襦襟解﹐微聞薌澤﹐當此之時﹐髡心最歡﹐能飲一石。故曰酒極則亂﹐樂極則悲﹐萬事盡然﹐言不可極﹐極之而衰。」以諷諫焉。齊王曰「善﹗」乃罷長夜之飲﹐以髡爲諸侯主客。宗室置酒﹐髡嘗在側。

【貨殖列傳序】﹝《史記》﹞《老子》曰「至治之極﹐鄰國相望﹐雞狗之聲相聞﹐民各甘其食﹐美其服﹐安其俗﹐樂其業﹐至老死不相往來。」必用此爲務﹐挽近世塗民耳目﹐則幾無行矣。太史公曰﹕夫神農以前﹐吾不知已。至若《詩》《書》所述虞﹑夏以來﹐耳目欲極聲色之好﹐口欲窮芻豢之味﹐身安逸樂﹐而心誇矜。勢能之榮﹐使俗之漸民久矣。𨿽戶說以眇論﹐終不能化。故善者因之﹐其次利道之﹐其次教誨之﹐其次整齊之﹐最下者與之爭。夫山西饒材﹑竹﹑穀﹑纑﹑旄﹑玉石﹐山東多魚﹑鹽﹑漆﹑絲﹑聲色﹐江南出楠﹑梓﹑姜﹑桂﹑金﹑錫﹑連﹑丹﹑沙﹑犀﹑瑇瑁﹑珠璣﹑齒﹑革﹐龍門﹑碣石北多馬﹑牛﹑羊﹑旃﹑裘﹑筋﹑角﹐銅﹑鐵則千里往往山出棋置。此其大較也﹐皆中國人民所喜好﹐謠俗被服飲食奉生送死之具也。故待農而食之﹐虞而出之﹐工而成之﹐商而通之。此寧有政教發徵期會哉﹖人各任其能﹐竭其力﹐以得所欲。故物賤之徵貴﹐貴之徵賤﹐各勸其業﹐樂其事﹐若水之趨下﹐日夜無休時﹐不召而自來﹐不求而民出之。豈非道之所符而自然之驗邪﹖《周書》曰「農不出則乏其食﹐工不出則乏其事﹐商不出則三寶絕﹐虞不出則財匱少。」財匱少而山澤不辟矣。此四者﹐民所衣食之原也。原大則饒﹐原小則鮮。上則富國﹐下則富家﹕貧富之道﹐莫之奪予﹐而巧者有餘﹐拙者不足。故太公望封於營丘﹐地瀉鹵﹐人民寡。於是太公勸其女功﹐極技巧﹐通魚鹽﹐則人物歸之﹐繦至而輻湊。故齊冠帶衣履天下﹐海岱之間斂袂而往朝焉。其後齊中衰﹐管子修之﹐設輕重九府﹐則桓公以霸﹐九合諸侯﹐一匡天下﹔而管氏亦有三歸﹐位在陪臣﹐富於列國之君。是以齊富彊至於威宣也。故曰「倉廩實而佑禮節﹐衣食足而佑榮辱。」禮生於有而廢於無。故君子富﹐好行其徳﹔小人富﹐以適其力。淵深而魚生之﹐山深而獸往之﹐人富而仁義附焉。富者得勢益彰﹐失勢則客無所之﹐以而不樂。諺曰「千金之子﹐不死於市。」此非空言也。故曰「天下熙熙﹐皆爲利來﹔天下壤壤﹐皆爲利往。」夫千乘之王主﹐萬家之侯﹐百室之君﹐尙猶患貧﹐而況匹夫編戶之民乎﹗

【太史公自序】﹝《史記》﹞太史公曰「先人有言﹕『自周公卒五百歲而有孔子﹐孔子卒後至於今五百歲﹐有能紹明世﹐正《易傳》﹐繼《春秋》﹐本《詩》《書》《禮》《樂》之際。』意在斯乎﹗意在斯乎﹗小子何敢讓焉﹗」上大夫壺遂曰「昔孔子何爲而作《春秋》哉﹖」太史公曰「余聞董生曰﹕『周道衰廢﹐孔子爲魯司寇﹐諸侯害之﹐大夫壅之﹐孔子知言之不用﹐道之不行也。是非二百四十二年之中﹐以爲天下儀表。貶天子﹐退諸侯﹐討大夫﹐以達王事而已矣。』子曰﹕『我欲載之空言﹐不如見之於行事之深切著明也。』夫《春秋》﹐上明三王之道﹐下辧人事之紀﹐別嫌疑﹐明是非﹐定猶豫﹐善善惡惡﹐賢賢賤不肖﹐存亡國﹐繼絕世﹐補敝起廢﹐王道之大者也。《易》著天地﹑陰陽﹑四時﹑五行﹐故長於變﹔《禮》經紀人倫﹐故長於行﹔《書》記先王之事﹐故長於政﹔《詩》記山川﹑谿谷﹑禽獸﹑艸木﹑牝牡﹑雌雄﹐故長於風﹔《樂》樂所以立﹐故長於和﹔《春秋》辯是非﹐故長於治人。是故《禮》以節人﹐《樂》以發和﹐《書》以道事﹐《詩》以達意﹐《易》以道化﹐《春秋》以道義。撥亂世﹐反之正﹐莫近於《春秋》。《春秋》文成數萬﹐其指數千﹐萬物之散聚皆在《春秋》。《春秋》之中﹐弒君三十六﹐亡國五十二﹐諸侯奔走不得保其社稷者﹐不可勝數。察其所以﹐皆失其本已。故《易》曰『失之豪釐﹐差以千里』。故曰『臣弒君﹐子弒父﹐非一旦一夕之故也﹐其漸久矣』。故有國者不可以不知《春秋》﹐前有讒而弗見﹐後有賊而不知。爲人臣者不可以不知《春秋》﹐守經事而不知其宜﹐遭變事而不知其權。爲人君父而不通於《春秋》之義者﹐必蒙首惡之名。爲人臣子而不通於《春秋》之義者﹐必陷篡弒之誅﹐死罪之名。其實皆以爲善﹐爲之不知其義﹐被之空言而不敢辭。夫不通禮義之旨﹐至於君不君﹐臣不臣﹐父不父﹐子不子。君不君則犯﹐臣不臣則誅﹐父不父則無道﹐子不子則不孝。此四行者﹐天下之大過也。以天下之大過予之﹐則受而弗敢辭。故《春秋》者﹐禮義之大宗也。夫禮禁未然之前﹐法施已然之後﹔法之所爲用者易見﹐而禮之所爲禁者難知。」壺遂曰「孔子之時﹐上無明君﹐下不得任用﹐故作《春秋》﹐垂空文以斷禮義﹐當一王之法。今夫子上遇明天子﹐下得守職﹐萬事旣具﹐咸各序其宜﹐夫子所論﹐欲以何明﹖」太史公曰「唯唯﹐否否﹐不然。余聞之先人曰﹕『伏羲至純厚﹐作《易》八卦﹔堯﹑舜之盛﹐《尙書》載之﹐禮樂作焉﹔湯﹑武之隆﹐詩人歌之。《春秋》采善貶惡﹐推三代之徳﹐襃周室﹐非獨刺譏而已也。』漢興以來﹐至明天子﹐獲符瑞﹐建封禪﹐攺正朔﹐易服色﹐受命於穆淸﹐澤流罔極。海外殊俗﹐重譯款塞﹐請來獻見者﹐不可勝道。臣下百官力誦聖徳﹐猶不能宣盡其意。且士賢能而不用﹐有國者之恥﹔主上明聖而徳不布聞﹐有司之過也。且余嘗掌其官﹐廢明聖盛徳不載﹐滅功臣﹑世家﹑賢大夫之業不述﹐墮先人所言﹐罪莫大焉﹗余所謂述故事﹐整齊其世傳﹐非所謂作也﹐而君比之於《春秋》﹐謬矣。」於是論次其文。七年而太史公遭李陵之禍﹐幽於縲紲﹐乃喟然而嘆曰「是余之罪也夫﹗是余之罪也夫﹗身毀不用矣。」退而深惟曰「夫《詩》《書》隱約者﹐欲遂其志之思也。昔西伯拘羑里﹐演《周易》﹔孔子厄陳﹑蔡﹐作《春秋》﹔屈原放逐﹐著《離騷》﹔左丘失明﹐厥有《國語》﹔孫子臏腳﹐而論兵法﹔不韋遷蜀﹐世傳《呂覽》﹔韓非囚秦﹐《說難》《孤憤》﹔《詩》三百篇﹐大抵賢聖發憤之所爲作也。此人皆意有所鬱結﹐不得通其道也﹐故述往事﹐思來者。」於是卒述陶唐以來﹐至於麟止﹐自黃帝始。

【報任少卿書】﹝司馬遷﹞太史公牛馬走司馬遷再拜言﹐少卿足下﹕曩者辱賜書﹐教以愼於接物﹐推賢進士气爲務。意气勤勤懇懇﹐若望僕不相師﹐而用流俗人之言。僕非敢如是也﹗僕𨿽罷駑﹐亦嘗側聞長者遺風矣。顧自以爲身殘處穢﹐動而見尢﹐欲益反損﹐是以獨抑鬱而誰與語。諺曰「誰爲爲之﹖孰令聽之﹖」蓋鍾子期死﹐伯牙終身不復鼓琴。何則﹖士爲知己者用﹐女爲說己者容。若僕大質已虧缺矣﹐𨿽才懷隨和﹐行若由夷﹐終不可以爲榮﹐適足以見笑而自點耳。書辭宜答﹐會東從上來﹐又迫賤事﹐相見日淺﹐卒卒無須臾之間﹐得竭志意。今少卿抱不測之罪﹐涉旬月﹐迫季冬﹐僕又薄從上雍﹐恐卒然不可爲諱﹐是僕終已不得舒憤懣以曉左右﹐則長逝者魂魄﹐私恨無窮。請略陳固陋。闕然久不報﹐幸勿爲過﹗僕聞之﹕修身者﹐智之符也﹔愛施者﹐仁之端也﹔取予者﹐義之表也﹔恥辱者﹐勇之決也﹔立名者﹐行之極也﹐士有此五者﹐然後可以托於世﹐列於君子之林矣。故禍莫憯於欲利﹐悲莫痛於傷心﹐行莫醜於辱先﹐詬莫大於宮刑。刑余之人﹐無所比數﹐非一世也﹐所從來遠矣。昔衛靈公與雍渠同載﹐孔子適陳﹔商鞅因景監見﹐趙良寒心﹔同子參乘﹐袁絲變色﹕自古而恥之。夫中材之人﹐事有關於宦豎﹐莫不傷气﹐而況於慷慨之士乎﹖如今朝庭𨿽乏人﹐柰何令刀鋸之餘薦天下豪俊哉﹗僕賴先人緒業﹐得待罪輦轂下﹐二十餘年矣。所以自惟﹐上之不能納忠效信﹐有奇策材力之譽﹐自結明主﹔次之又不能拾遺補闕﹐招賢進能﹐顯巖穴之士﹔外之﹐不能備行伍﹐攻城野戰﹐有斬將搴旗之功﹔下之不能積日累勞﹐取尊官厚祿﹐以爲宗族交遊光寵。四者無一遂﹐苟合取容﹐無所短長之效﹐可見於此矣。向者僕亦嘗廁下大夫之列﹐陪奉外廷末議﹐不以此時引綱維﹐盡思慮﹐今已虧形爲掃除之隸﹐在闒茸之中﹐乃欲卯首伸眉﹐論列是非﹐不亦輕朝廷﹐羞當世之士邪﹖嗟乎﹗嗟乎﹗如僕尙何言哉﹗尙何言哉﹗且事本末未易明也。僕少負不羈之材﹐長無鄕曲之譽。主上幸以先人之故﹐使得奉薄伎﹐出入周衛之中。僕以爲戴盆何以望天﹐故絕賓客之知﹐忘室灰之業﹐日夜竭其不肖之材力﹐務一心營職﹐以求親媚於主上。而事乃有大謬不然者﹗夫僕與李陵﹐俱居門下﹐素非能相善也。趨捨異路﹐未嘗銜杯酒﹐接殷勤之餘歡。然僕觀其爲人﹐自守奇士﹐事親孝﹐與士信﹐臨財廉﹐取與義﹐分別有讓﹐恭儉下人﹐常思奮不顧身﹐以殉國家之急。其素所蓄積也﹐僕以爲有國士之風。夫人臣出萬死不顧一生之計﹐赴公家之難﹐斯已奇矣。今舉事一不當﹐而全軀保妻子之臣﹐隨而媒孽其短﹐僕誠私心痛之。且李陵提步卒不滿五千﹐深踐戎馬之地﹐足歷王庭﹐垂餌虎口﹐橫挑彊胡﹐仰億萬之師﹐與單於連戰十有餘日﹐所殺過當﹐虜救死扶傷不給。旃裘之君長咸震怖﹐乃悉徵其左右賢王﹐舉引弓之人﹐一國共攻而圍之。轉鬥千里﹐矢盡道窮﹐救兵不至﹐士卒死傷如積。然陵一呼勞軍﹐士無不起﹐躬自流涕﹐沫血飲泣﹐更張空弮﹐冒白刃﹐北向爭死敵者。陵未沒時﹐使有來報﹐漢公卿王侯皆奉觴上壽。後數日﹐陵敗書聞﹐主上爲之食不甘味﹐聽朝不怡﹐大臣憂懼﹐不知所出。僕竊不自料其卑賤﹐見主上慘愴怛悼﹐誠欲效其款款之愚﹐以爲李陵素與士大夫絕甘分少﹐能得人之死力﹐𨿽古之名將﹐不能過也。身𨿽陷敗﹐彼觀其意﹐且欲得其當而報於漢。事已無可柰何﹐其所摧敗﹐功亦足以暴於天下矣。僕懷欲陳之﹐而未有路﹐適會召問﹐卽以此指﹐推言陵之功﹐欲以廣主上之意﹐塞睚眥之辭。未能盡明﹐明主不曉﹐以爲僕沮貳師﹐而爲李陵遊說遂下於理﹐拳拳之忠﹐終不能自列﹐因爲誣上﹐卒從吏議。家貧﹐財賂不足以自贖﹔交遊莫救視﹔左右親近不爲一言。身非木石﹐獨與法吏爲伍﹐深幽囹圄之中﹐誰可告訴者﹗此眞少卿所親見﹐僕行事豈不然乎﹖李陵旣生降﹐頹其家聲﹐而僕又佴之蠶室﹐重爲天下觀笑。悲夫﹗悲夫﹗事未易一二爲俗人言也。僕之先非有剖符丹書之功﹐文﹑史﹑星﹑歷﹐近乎卜祝之間﹐固主上所戲弄﹐倡優所畜﹐流俗之所輕也。假令僕伏法受誅﹐若九牛亡一毛﹐與螻蟻何以異﹖而世俗又不與能死節者次比﹐特以爲智窮罪極﹐不能自免﹐卒就死耳。何也﹖素所自樹立使然也。人固有一死﹐死或重於泰山﹐或輕於鴻毛﹐用之所趣異也。太上不辱先﹐其次不辱身﹐其次不辱理色﹐其次不辱辭令﹔其次詘體受辱﹐其次易服受辱﹐其次關木索﹑被菙楚受辱﹐其次剔毛髮﹑嬰金鐵受辱﹐其次毀肌膚﹑斷肢體受辱﹐最下腐刑極矣﹗傳曰「刑不上大夫。」此言士節不可不勉勵也﹐猛虎在深山﹐百獸震恐﹐及在檻穽之中﹐搖尾而求食﹐積威約之漸也。故士有畫地爲牢﹐勢不可入﹐削木爲吏﹐議不可對﹔定計於鮮也。今交手足﹐受木索﹐暴肌膚﹐受榜垂﹐幽於圜墻之中。當此之時﹐見獄吏則頭搶地﹐視徒隸則心惕息﹐何者﹖積威約之勢也。及以至是﹐言不辱者﹐所謂彊顏耳﹐曷足貴乎﹖且西伯﹐伯也﹐拘於羑里﹔李斯﹐相也﹐具於五刑﹔淮陰﹐王也﹐受械於陳﹔彭越﹑張敖﹐南面稱孤﹐系獄抵罪﹔絳侯誅諸呂﹐權傾五伯﹐囚於請室﹔魏其﹐大將也﹐衣赭衣關三木﹔季布爲朱家鉗奴﹔灌夫受辱於居室。此人皆身至王侯將相﹐聲聞鄰國﹐及罪至罔﹐不能引決自載﹐在塵埃之中。古今一體﹐安在其不辱也﹖由此言之﹐勇怯﹐勢也﹔彊弱﹐形也。審矣﹐曷足怪乎﹖夫人不能早自裁繩墨之外﹐以稍陵遲﹐至於鞭箠之間﹐乃欲引節﹐斯不亦遠乎﹗古人所以重施刑於大夫者﹐殆爲此也。夫人情莫不貪生惡死﹐念父母﹐顧妻子。至激於義理者不然﹐乃有所不得已也。今僕不幸﹐早失父母﹐無兄弟之親﹐獨身孤立﹐少卿視僕於妻子何如哉﹖且勇者不必死節﹐怯夫慕義﹐何處不勉焉﹖僕𨿽怯懦欲苟活﹐亦頗識去就之分矣﹐何至自沈溺縲紲之辱哉﹗且夫臧獲婢妾﹐猶能引決﹐況僕之不得已乎﹖所以隱忍苟活﹐幽於糞土之中而不辭者﹐恨私心有所不盡﹐鄙陋沒世﹐而文采不表於後世也。古者富貴而名磨滅﹐不可勝記﹐惟倜儻非常之人稱焉。蓋文王拘而演《周易》﹔仲尼厄而作《春秋》﹔屈原放逐﹐乃賦《離騷》﹔左丘失明﹐厥有《國語》﹔孫子臏腳﹐兵法修列﹔不韋遷蜀﹐世傳《呂覽》﹔韓非囚秦﹐《說難》《孤憤》﹔《詩》三百篇﹐大抵賢聖發憤之所爲作也。此人皆意有所鬱結﹐不得通其道﹐故述往事﹐思來者。及如左丘明無目﹐孫子斷足﹐終不可用﹐退而論書策﹐以舒其憤﹐思垂空文以自見。僕竊不遜﹐近自托於無能之辭﹐网羅天下放失舊聞﹐略考其事﹐綜其終始﹐稽其成敗興壞之紀﹐上計軒轅﹐下至於玆﹐爲十表﹐本紀十二﹑書八章﹑世家三十﹑列傳七十﹐凡百三十篇。亦欲以究天人之際﹐通古今之變﹐成一家之言。艸創未就﹐會遭此禍。惜其不成﹐是以就極刑而無慍色。僕誠已著此書﹐藏之名山﹐傳之其人﹐通邑大都﹐則僕償前辱之責﹐𨿽萬被戮﹐豈有悔哉﹗然此可爲智者道﹐難爲俗人言也。且負下未易居﹐下流多謗議。僕以口語遇遭此禍﹐重爲鄕黨所戮笑﹐以污辱先人﹐亦何面目復上父母之丘墓乎﹖𨿽累百世﹐垢彌甚耳﹗是以腸一日而九回﹐居則忽忽若有所亡﹐出則不知其所往。每念斯恥﹐汗未嘗不發背沾衣也﹗身直爲閨閤之臣﹐寧得自引深藏巖穴邪﹖故且從俗浮沈﹐與時俯仰﹐以通其狂惑。今少卿乃教之以推賢進士﹐無乃與僕私心刺謬乎﹖今𨿽欲自彫琢﹐曼辭以自飾﹐無益﹐於俗不信﹐適足取辱耳。要之﹐死日然後是非乃定。書不能悉意﹐略陳固陋。謹再拜。卷六漢文

【髙帝求賢詔】﹝《西漢文》﹞蓋聞王者莫髙於周文﹐伯者莫髙於齊桓﹐皆待賢人而成名。今天下賢者﹑智能﹐豈特古之人乎﹖患在人主不交故也﹐士奚由進﹗今吾以天之靈﹑賢士大夫定有天下﹐以爲一家。欲其長久﹐世世奉宗廟亡絕也。賢人已與我共平之矣﹐而不與吾共安利之﹐可乎﹖賢士大夫有肯從我遊者﹐吾能尊顯之。布告天下﹐使明知朕意﹐禦史大夫昌下相國﹐相國酇侯下諸侯王﹐禦史中執法下郡守﹐其有意稱明徳者﹐必身勸﹐爲之駕﹐遣詣相國府﹐署行﹑義﹑年。有而弗言﹐覺﹐免。年老癃病﹐勿遣。

【文帝議佐百姓詔】﹝《西漢文》﹞間者﹐數年比不登﹐又有水旱疾疫之災﹐朕甚憂之。愚而不明﹐未達其咎。意者﹐朕之政有所失﹐而行有過與﹖乃天道有不順﹐地利或不得﹐人事多失和﹐鬼神廢不享與﹖何以致此﹖將百官之奉養或費﹐無用之事或多與﹖何其民食之寡乏也﹖夫度田非益寡﹐而計民未加益﹐以口量地﹐其於古猶有餘﹐而食之甚不足者﹐其咎安在﹖無乃百姓之從事於末﹐以害農者蕃﹐爲酒醪以靡谷者多﹐六畜之食焉者眾與﹖細大之義﹐吾未能得其中﹐其與丞相﹑列侯﹑吏二千石﹑博士議之﹐有可以佐百姓者﹐率意遠思﹐無有所隱﹗

【景帝令二千石修職詔】﹝《西漢文》﹞雕文刻鏤﹐傷農事者也﹔錦繡纂組﹐害女紅者也。農事傷﹐則饑之本也﹔女紅害﹐則寒之原也。夫饑寒並至﹐而能無爲非者寡矣。朕親耕﹐後親桑﹐以奉宗廟粢盛﹑祭服﹐爲天下先﹔不受獻﹐減太官﹐省繇賦﹐欲天下務農蠶﹐素有畜積﹐以備災害﹐彊毋攘弱﹐眾毋暴寡﹐老耆以壽終﹐幼孤得遂長。今歲或不登﹐民食頗寡﹐其咎安在﹖或詐僞爲吏﹐吏以貨賂爲市﹐漁奪百姓﹐侵牟萬民。縣丞﹐長吏也﹐姦法與盜盜﹐甚無謂也。其令二千石各修其職﹗不事官職﹐耗亂者﹐丞相以聞﹐請其罪。布告天下﹐使明知朕意。

【武帝求茂材異等詔】﹝《西漢文》﹞蓋有非常之功﹐必待非常之人。故馬或奔踶而致千里﹐士或有負俗之累而立功名。夫泛駕之馬﹐跅弛之士﹐亦在禦之而已。其令州郡察吏民有茂材異等可爲將相及使絕國者。

【賈誼過秦論上】﹝《西漢文》﹞秦孝公據殽函之固﹐擁雍州之地﹐君臣固守﹐以窺周室﹐有席捲天下﹑包舉宇內﹐囊括四海之意﹐並吞八荒之心。當是時也﹐商君佐之﹐內立法度﹐務耕織﹐修守戰之具﹔外連衡而斗諸侯。於是秦人拱手而取西河之外。孝公旣沒﹐惠文﹑武﹑昭蒙故業﹐因遺策﹐南取漢中﹐西舉巴蜀﹐東割膏腴之地﹐收要害之郡。諸侯恐懼﹐會盟而謀弱秦﹐不愛珍器﹑重寶﹑肥饒之地﹐以致天下之士﹐合從締交﹐相與爲一。當此之時﹐齊有孟嘗﹐趙有平原﹐楚有春申﹐魏有信陵。此四君者﹐皆明智而忠信﹐寬厚而愛人﹐尊賢重士﹐約從離橫﹐兼韓﹑魏﹑燕﹑趙﹑宋﹑衛﹑中山之眾。於是六國之士﹐有寧越﹑徐尙﹑蘇秦﹑杜赫之屬爲之謀﹐齊明﹑周最﹑陳軫﹑召滑﹑樓綏﹑翟景﹑蘇厲﹑樂毅之徒通其意﹐吳起﹑孫臏﹑帶佗﹑兒良﹑王廖﹑田忌﹑廉頗﹑趙奢之倫制其兵。嘗以十倍之地﹐百萬之眾﹐叩關而攻秦。秦人開關而延敵﹐九國之師遁逃而不敢進。秦無亡矢遺鏃之費﹐而天下諸侯已困矣。於是從散約解﹐爭割地而賂秦。秦有餘力而制其敝﹐追亡逐北﹐伏屍百萬﹐流血漂櫓。因利乘便﹐宰割天下﹐分裂河山。彊國請服﹐弱國入朝。施及孝文王﹑莊襄王﹐享國日淺﹐國家無事。及至始皇﹐奮六世之餘烈﹐振長策而禦宇內﹐吞二周而亡諸侯﹐履至尊而制六合﹐執敲撲以鞭笞天下﹐威振四海。南取百越之地﹐以爲桂林﹑象郡﹔百越之君﹐俯首系頸﹐委命下吏。乃使蒙恬北築長城而守藩籬﹐卻匈奴七百餘里。胡人不敢南下而牧馬﹐士不敢彎弓而報怨。於是廢先王之道﹐燔百家之言﹐以愚黔首﹔隳名城﹐殺豪俊﹐收天下之兵聚之咸陽﹐銷鋒鍉﹐鑄以爲金人十二﹐以弱天下之民。然後踐華爲城﹐因河爲池﹐據億丈之城﹑臨不測之溪以固。良將勁弩﹐守要害之處﹔信臣精卒﹐陳利兵而誰何。天下已定﹐始皇之心﹐自以爲關中之固﹐金城千里﹐子孫帝王萬世之業也。始皇旣沒﹐餘威震於殊俗。然而﹐陳涉﹐甕牖繩樞之子﹐氓隸之人﹐而遷徙之徒也﹔材能不及中庸﹐非有仲尼﹑墨翟之賢﹐陶朱﹑猗頓之富﹔躡足行伍之間﹐俯起阡陌之中﹐率罷獘之卒﹐將數百之眾﹐轉而攻秦。斬木爲兵﹐揭竿爲旗﹐天下雲集而響應﹐贏糧而景從﹐山東豪俊遂並起﹐而亡秦族矣。且夫天下非小弱也﹐雍州之地﹐殽函之固﹐自若也﹔陳涉之位不尊於齊﹑楚﹑燕﹑趙﹑韓﹑魏﹑宋﹑衛﹑中山之君也﹔鋤﹑耰﹑棘矜﹐不銛於鉤﹑戟﹑長鎩也﹔謫戍之眾﹐非抗於九國之師也﹔深謀遠慮﹐行軍用兵之道﹐非及曩時之士也。然而成敗異變﹐功業相反。試使山東之國﹐與陳涉度長絜大﹐比權量力﹐則不可同年而語矣。然秦以區區之地﹐致萬乘之權﹐招八州而朝同列﹐百有餘年矣。然後以六合爲家﹐殽函爲宮。一夫作難而七廟隳﹐身死人手﹐爲天下笑者﹐何也﹖仁義不施﹐而攻守之勢異也﹗

【賈誼治安策】﹝一﹞】﹝《西漢文》﹞夫樹國固﹐必相疑之勢﹐下數被其殃﹐上數爽其憂﹐甚非所以安上而全下也。今或親弟謀爲東帝﹐親兄之子西鄕而擊﹐今吳又見告矣。天子春秋鼎盛﹐行義未過﹐徳澤有加焉﹐猶尙如是﹐況莫大諸侯﹐權力且十此者乎﹗然而天下少安﹐何也﹖大國之王幼弱未壯﹐漢之所置傅﹑相方握其事。數年之後﹐諸侯之王大抵皆冠﹐血气方剛﹐漢之傅相稱病而賜罷﹐彼自丞尉以上偏置私人﹐如此﹐有異淮南﹑濟北之爲邪﹗此時而欲爲治安﹐𨿽堯﹑舜不治。黃帝曰「日中必熭﹐操刀必割。」今令此道順而全安﹐甚易﹔不肯早爲﹐已乃墮骨肉之屬而抗剄之﹐豈有異秦之季世乎﹖夫以天子之位﹐乘今之時﹐因天之助﹐尙憚以危爲安﹐以亂爲治﹐假設陛下居齊桓之處﹐將不合諸侯而匡天下乎﹖臣又知陛下有所必不能矣。假設天下如曩時﹐淮陰侯尙王楚﹐黥布王淮南﹐彭越王梁﹐韓信王韓﹐張敖王趙﹐貫髙爲相﹐盧綰王燕﹐陳豨在代﹐令此六﹑七公者皆無恙﹐當是時而陛下卽天子位﹐能自安乎﹖臣有以知陛下之不能也。天下淆亂﹐髙皇帝與諸公並起﹐非有仄室之勢以豫席之也。諸公幸者乃爲中涓﹐其次僅得舍人﹐材之不逮至遠也。髙皇帝以明聖威武卽天子位﹐割膏腴之地以王諸公﹐多者百餘城﹐少者乃三四十縣﹐徳至渥也。然其後十年之間﹐反者九起。陛下之與諸公﹐非親角材而臣之也﹐又非身封王之也。自髙皇帝不能以是一歲爲安﹐故臣知陛下之不能也。然尙有可諉者﹐曰疏。臣請試言其親者。假令悼惠王王齊﹐元王王楚﹐中子王趙﹐幽王王淮陽﹐共王王梁﹐靈王王燕﹐厲王王淮南﹐六七貴人皆亡恙﹐當是時陛下卽位﹐能爲治乎﹖臣又知陛下之不能也。若此諸王﹐𨿽名爲臣﹐實皆有布衣昆弟之心﹐慮亡不帝制而天子自爲者。擅爵人﹐赦死罪﹐甚者或戴黃屋﹐漢法令非行也。𨿽行﹐不軌如厲王者﹐令之不肯聽﹐召之安可致乎﹗幸而來至﹐法安可得加﹗動一親戚﹐天下圜視而起﹐陛下之臣𨿽有悍如馮敬者﹐適啟其口﹐匕首已陷其胸矣。陛下𨿽賢﹐誰與領此﹖故疏者必危﹐親者必亂﹐已然之效也。其異姓負彊而動者﹐漢已幸勝之矣﹐又不易其所以然。同姓襲是迹而動﹐旣有徵矣﹐其勢盡又復然﹗殃禍之變﹐未知所移﹐明帝處之尙不能以安﹐後世將如之何﹗屠牛坦一朝解十二牛﹐而芒刃不頓者﹐所排擊剝割皆眾理解也。至於髖髀之所﹐非斤則斧。夫仁義恩厚﹐人主之芒刃也﹔權勢法制﹐人主之斤斧也。今諸侯王皆眾髖髀也﹐釋斤斧之用﹐而欲嬰以芒刃﹐臣以爲不缺則折。胡不用之淮南﹑濟北﹖勢不可也。臣竊迹前事﹐大抵彊者先反。淮陰王楚﹐最彊﹐則最先反﹔韓信倚胡﹐則又反﹔貫髙因趙資﹐則又反﹔陳豨兵精﹐則又反﹔彭越用梁﹐則又反﹔黥布用淮南﹐則又反﹔盧綰最弱﹐最後反。長沙乃在二萬五千戶耳﹐功少而最完﹐勢疏而最忠﹐非獨性異人也﹐亦形勢然也。曩令樊﹑酈﹑絳﹑灌據數十城而王﹐今𨿽已殘﹐亡可也。令信﹑越之倫列爲徹侯而居﹐𨿽至今存﹐可也。然則天下之大計可知已。欲諸王之皆忠附﹐則莫若令如長沙王﹔欲臣子之勿菹醢﹐則莫若令如樊﹑酈等﹔欲天下之治安﹐莫若眾建諸侯而少其力。力少則易使以義﹐國小則亡邪心。令海內之勢﹐如身之使臂﹐臂之使指﹐莫不制從。諸侯之君不敢有異心﹐輻湊並進而歸命天子。𨿽在細民﹐且知其安﹐故天下咸知陛下之明。割地定制﹐令齊﹑趙﹑楚各爲若干國﹐使悼惠王﹑幽王﹑元王之子孫畢以次各受祖之分地﹐地盡而止﹐及燕梁他國皆然。其分地眾而子孫少者﹐建以爲國﹐空而置之﹐須其子孫生者﹐舉使君之。諸侯之地﹐其削頗入漢者﹐爲徙其侯國及封其子孫也﹐所以數償之。一寸之地﹐一人之眾﹐天子亡所利焉﹐誠以定治而已﹐故天下咸知陛下之廉。地制一定﹐宗室子孫莫慮不王﹐下無倍畔之心﹐上無誅伐之志﹐故天下咸知陛下之仁。法立而不犯﹐令行而不逆﹐貫髙﹑利幾之謀不生﹐柴奇﹑開章之計不萌﹐細民鄕善﹐大臣致順﹐故天下咸知陛下之義。臥赤子天下之上而安﹔植遺腹﹐朝委裘﹐而天下不亂。當時大治﹐後世誦聖。一動而五業附﹐陛下誰憚而久不爲此﹖天下之勢方病大瘇。一脛之大幾如要﹐一指之大幾如股﹐平居不可屈信﹐一二指搐﹐身慮亡聊。失今不治﹐必爲錮疾﹐後𨿽有扁鵲﹐不能爲已。病非徒瘇也﹐又苦炙戾。元王之子﹐帝之從弟也﹐今之王者﹐從弟之子也。惠王之子﹐親兄子也﹐今之王者﹐兄子之子也。親者或亡分地以安天下﹐疏者或制大權以逼天子。臣故曰﹕非徒病瘇也﹐又苦跖戾。可痛哭者﹐此病是也。

【晁錯論貴粟疏】﹝《西漢文》﹞聖王在上而民不凍饑者﹐非能耕而食之﹐織而衣之也﹐爲開其資財之道也。故堯﹑禹有九年之水﹐湯有七年之旱﹐而國無捐瘠者﹐以畜積多而備先具也。今海內爲一﹐土地人民之眾不避禹﹑湯﹐加以亡天災數年之水旱﹐而畜積未及者﹐何也﹖地有餘利﹐民有餘力﹐生谷之土未盡墾﹐山澤之利未盡出也﹐遊食之民未盡歸農也。民貧則姦邪生。貧生於不足﹐不足生於不農﹐不農則不地著﹐不地著則離鄕輕家。民如鳥獸﹐𨿽有髙城深池﹐嚴法重刑﹐猶不能禁也。夫寒之於衣﹐不待輕暖﹔饑之於食﹐不待甘旨﹔饑寒至身﹐不顧廉恥。人情一日不再食則饑﹐終歲不制衣則寒。夫腹饑不得食﹐膚寒不得衣﹐𨿽慈母不能保其子﹐君安能以有其民哉﹖明主知其然也﹐故務民於農桑﹐薄賦斂﹐廣畜積﹐以實倉廩﹑備水旱﹐故民可得而有也。民者﹐在上所以牧之。趨利如水走下﹐四方無擇也。夫珠玉金銀﹐饑不可食﹐寒不可衣﹐然而眾貴之者﹐以上用之故也。其爲物輕微易藏﹐在於把握﹐可以周海內而無饑寒之患。此令臣輕背其主﹐而民易去其鄕﹐盜賊有所勸﹐亡逃者得輕資也。粟米布帛﹐生於地﹐長於時﹐聚於力﹐非可一日成也。數石之重﹐中人弗勝﹐不爲姦邪所利﹐一日弗得而饑寒至。是故﹐明君貴五穀而賤金玉。今農夫五口之家﹐其服役者不下二人﹐其能耕者不過百畝﹐百畝之收不過百石。春耕﹐夏耘﹐秋獲﹐冬藏﹐伐薪樵﹐治官府﹐給徭役。春不得避風塵﹐夏不得避暑熱﹐秋不得避陰雨﹐冬不得避寒凍﹐四時之間﹐無日休息。又私自送往迎來﹐弔死問疾﹐養孤長幼在其中。勤苦如此﹐尙復被水旱之災﹐急徵暴虐﹐賦斂不時﹐朝今而暮攺。當其有者﹐半賈而賣﹐亡者取倍稱之息。於是有賣田宅﹑鬻子孫以償債者矣﹗而商賈大者積貯倍息﹐小者坐列販賣﹐操其奇嬴﹐日遊都市﹐乘上之急﹐所賣必倍。故其男不耕耘﹐女不蠶織﹐衣必文采﹐食必粱肉﹐無農夫之苦﹐阡陌之得。因其富厚﹐交通王侯﹐力過吏勢﹔以利相傾﹐千里遊遨﹐冠蓋相望﹐乘堅策肥﹐履絲曳縞。此商人所以兼並農人﹐農人所以流亡者也。今法律賤商人﹐商人已富貴矣﹔尊農夫﹐農夫已貧賤矣。故俗之所貴﹐主之所賤也﹔吏之所卑﹐法之所尊也。上下相反﹐好惡乖迕﹐而欲國富法立﹐不可得也。方今之務﹐莫若使民務農而已矣。欲民務農﹐在於貴粟﹐貴粟之道﹐在於使民以粟爲賞罰。今募天下入粟縣官﹐得以拜爵﹐得以除罪。如此﹐富人有爵﹐農民有錢﹐粟有所渫。夫能入粟以受爵﹐皆有餘者也。取於有餘以供上用﹐則貧民之賦可損﹐所謂損有餘﹐補不足﹐令出而民利者也。順於民心﹐所補者三﹕一曰主用足﹐二曰民賦少﹐三曰勸農功。今令民有車騎馬匹者﹐復卒三人。車騎者﹐天下武備也﹐故爲復卒。神農之教曰「有石城十仞﹐湯池百步﹐帶甲百萬﹐而亡粟﹐弗能守也。」以是觀之﹐粟者﹐王者大用﹐政之本務。令民入粟受爵﹐至五大夫以上﹐乃復一人耳﹐此其與騎馬之功相去遠矣。爵者﹐上之所擅﹐出於口而無窮﹔粟者﹐民之所種﹐生於地而不乏。夫得髙爵與免罪﹐人之所甚欲也。使天下人入粟於邊﹐以受爵免罪﹐不過三歲﹐塞下之粟必多矣。

【鄒陽獄中上梁王書】﹝《西漢文》﹞鄒陽從梁孝王遊。陽爲人有智略﹐慷慨不苟合﹐介於羊勝﹑公孫詭之間。勝等疾陽﹐惡之孝王。孝王怒﹐下陽吏﹐將殺之。陽乃從獄中上書曰「臣聞『忠無不報﹐信不見疑』﹐臣常以爲然﹐徒虛語耳。昔荊軻慕燕丹之義﹐白虹貫日﹐太子畏之﹔衛先生爲秦畫長平之事﹐太白食昴﹐昭王疑之。夫精變天地﹐而信不諭兩主﹐豈不哀哉﹗今臣盡忠竭誠﹐畢議願知﹐左右不明﹐卒從吏訊﹐爲世所疑。是使荊軻﹑衛先生復起﹐而燕﹑秦不寤也。願大王孰察之。昔玉人獻寶﹐楚王誅之﹔李斯竭忠﹐胡亥極刑。是以箕子陽狂﹐接輿避世﹐恐遭此患也。願大王察玉人﹑李斯之意﹐而後楚王﹑胡亥之聽﹐勿使臣爲箕子﹑接輿所笑。臣聞比干剖心﹐子胥鴟夷﹐臣始不信﹐乃今知之。願大王孰察﹐少加憐焉﹗「語曰﹕『有白頭如新﹐傾蓋如故。』何則﹖知與不知也。故樊於期逃秦之燕﹐藉荊軻首以奉丹事﹔王奢去齊之魏﹐臨城自剄﹐以卻齊而存魏。夫王奢﹑樊於期非新於齊﹑秦而故於燕﹑魏也﹐所以去二國死兩君者﹐行合於志﹐而慕義無窮也。是以蘇秦不信於天下﹐爲燕尾生﹔白圭戰亡六城﹐爲魏取中山。何則﹖誠有以相知也。蘇秦相燕﹐人惡之於燕王﹐燕王按劍而怒﹐食以駃騠﹔白圭顯於中山﹐人惡之於魏文侯﹐文侯賜以夜光之璧。何則﹖兩主二臣剖心析肝相信﹐豈移於浮辭哉﹗「故女無美惡﹐入宮見妒﹔士無賢不肖﹐入朝見嫉。昔司馬喜臏腳於宋﹐卒相中山﹔範雎拉脇折齒於魏﹐卒爲應侯。此二人者﹐皆信必然之畫﹐捐朋黨之私﹐挾孤獨之交﹐故不能自免於嫉妒之人也。是以申徒狄蹈雍之河﹐徐衍負石入海。不容於世﹐義不苟取比周於朝﹐以移主上之心。故百里奚乞食於道路﹐繆公委之以政﹔寧戚飯牛車下﹐桓公任之以國。此二人者﹐豈素宦於朝﹐借譽於左右﹐然後二主用之哉﹖感於心﹐合於行﹐堅如膠漆﹐昆弟不能離﹐豈惑於眾口哉﹖故偏聽生姦﹐獨任成亂。昔魯聽季孫之說逐孔子﹐宋任子冉之計囚墨翟。夫以孔﹑墨之辯﹐不能自免於讒諛﹐而二國以危。何則﹖『眾口鑠金﹐積毀銷骨』也。秦用戎人由余而伯中國﹐齊用越人子臧而彊威﹑宣。此二國豈系於俗﹐牽於世﹐系奇偏之浮辭哉﹖公聽並觀﹐垂明當世。故意合則胡越爲兄弟﹐由余﹑子臧是矣﹔不合則骨肉爲仇敵﹐朱﹑象﹑管﹑蔡是矣。今人主誠能用齊﹑秦之明﹐後宋﹑魯之聽﹐則五伯不足侔﹐而三王易爲也。「是以聖王覺寤﹐捐子之之心﹐而不說田常之賢﹐封比干之後﹐修孕婦之墓﹐故功業覆於天下。何則﹖欲善無厭也。夫晉文親其仇﹐彊伯諸侯﹔齊桓用其仇﹐而一匡天下。何則﹖慈仁殷勤﹐誠加於心﹐不可以虛辭借也。至夫秦用商鞅之法﹐東弱韓﹑魏﹐立彊天下﹐卒車裂之﹔越用大夫種之謀﹐禽勁吳而霸中國﹐遂誅其身。是以孫叔敖三去相而不悔﹐於陵子仲辭三公爲人灌園。今人主誠能去驕傲之心﹐懷可報之意﹐披心腹﹐見情素﹐墮肝膽﹐施徳厚﹐終與之窮達﹐無愛於士﹐則桀之犬可使吠堯﹐跖之客可使刺由﹐何況因萬乘之權﹐假聖王之資乎﹗然則荊軻湛七族﹐要離燔妻子﹐豈足爲大王道哉﹗「臣聞明月之珠﹐夜光之璧﹐以暗投人於道﹐眾莫不按劍相眄者。何則﹖無因而至前也。蟠木根柢﹐輪囷離奇﹐而爲萬乘器者﹐以左右先爲之容也。故無因而至前﹐𨿽出隨珠和璧﹐足結怨而不見徳﹔有人先遊﹐則枯木朽株樹功而不忘。今夫天下布衣窮居之士﹐身在貧羸﹐𨿽蒙堯﹑舜之術﹐挾伊﹑管之辯﹐懷龍逢﹑比干之意﹐而素無根柢之容﹐𨿽竭精神﹐欲開忠於當世之君﹐則人主必襲案劍相眄之迹矣。是使布衣之士﹐不得爲枯木朽株之資也。是以聖王制世禦俗﹐獨化於陶鈞之上﹐而不牽乎卑辭之語﹐不奪乎眾多之口。故秦皇帝任中庶子蒙嘉之言以信荊軻﹐而匕首竊發﹔周文王獵涇渭﹐載呂尙歸﹐以王天下。秦信左右而亡﹐周用烏集而王。何則﹖以其能越攣拘之語﹐馳域外之議﹐獨觀於昭曠之道也。今人主沈諂諛之辭﹐牽帷墻之制﹐使不羈之士﹐與牛驥同皂。此鮑焦所以忿於世也。「臣聞盛飾入朝者﹐不以私污義﹔底厲名號者﹐不以利傷行。故里名『勝母』﹐曾子不入﹔邑號朝歌﹐墨子回車。今欲使天下寥廓之士﹐籠於威重之權﹐脇於位勢之貴﹐回面污行﹐以事諂諛之人﹐而求親近於左右﹐則士有伏死堀穴巖藪之中耳﹐安有盡忠信而趨闕下者哉﹗」

【司馬相如上書諫獵】﹝《西漢文》﹞相如從上至長楊獵。是時天子方好自擊熊豕﹐馳逐野獸。相如因上疏諫曰「臣聞物有同類而殊能者﹐故力稱烏獲﹐捷言慶忌﹐勇期賁﹑育。臣之愚﹐竊以爲人誠有之﹐獸亦宜然。今陛下好陵阻險﹐射猛獸﹐卒然遇逸才之獸﹐駭不存之地﹐犯屬車之淸塵﹐輿不及還轅﹐人不暇施巧﹐𨿽有烏獲﹑逢蒙之技不得用﹐枯木朽株盡爲難矣。是胡越起於轂下﹐而羌夷接軫也﹐豈不殆哉﹖𨿽萬全而無患﹐然本非天子之所宜近也。「且夫淸道而後行﹐中路而馳﹐猶時有銜橛之變﹔況乎涉丰艸﹐騁丘墟﹐前有利獸之樂﹐而內無存變之意﹐其爲害也不難矣﹗夫輕萬乘之重﹐不以爲安﹐樂出於萬有一危之塗以爲娛﹐臣竊爲陛下不取。「蓋明者遠見於未萌﹐而知者得避危於無形﹐禍固多藏於隱微﹐而發於人之所忽者也。故鄙諺曰﹕『家累千金﹐坐不垂堂。』此言𨿽小﹐可以諭大。臣願陛下之畱意幸察。」

【李陵答蘇武書】﹝《西漢文》﹞子卿足下﹕勤宣令徳﹐策名淸時﹐榮問休暢﹐幸甚﹐幸甚﹗遠托異國﹐昔人所悲﹔望風懷想﹐能不依依﹗昔者不遺﹐遠辱還答﹐慰誨勤勤﹐有逾骨肉﹐陵𨿽不敏﹐能不慨然﹗自從初降﹐以至今日﹐身之窮困﹐獨坐愁苦。終日無睹﹐但見異類﹐韋韝毳幕﹐以禦風雨﹔膻肉酪漿﹐以充饑渴﹔舉目言笑﹐誰與爲歡﹖胡地玄冰﹐邊土慘裂﹐但聞悲風蕭條之聲。涼秋九月﹐塞外艸衰﹐夜不能寐﹐側耳遠聽﹐胡笳互動。牧馬悲鳴﹐吟嘯成羣﹐邊聲四起。晨坐聽之﹐不覺淚下。嗟乎﹐子卿﹗陵獨何心﹐能不悲哉﹗與子別後﹐益復無聊﹐上念老母﹐臨年被戮﹔妻子無辜﹐並爲鯨鯢﹔身負國恩﹐爲世所悲。子歸受榮﹐我畱受辱﹐命也如何﹖身出禮義之鄕﹐而入無知之俗﹐違棄君親之恩﹐長爲蠻夷之域﹐傷已﹗令先君之嗣﹐更成戎狄之族﹐又自悲矣﹗功大罪小﹐不蒙明察﹐孤負陵心區區之意。每一念至﹐忽然忘生。陵不難刺心以自明﹐刎頸以見志﹐顧國家於我已矣﹐殺身無益﹐適足增羞﹐故每攘臂忍辱﹐輒復苟活。左右之人﹐見陵如此﹐以爲不入耳之歡﹐來相勸勉。異方之樂﹐只令人悲﹐增忉怛耳﹗嗟乎子卿﹗人之相知﹐貴相知心。前書倉卒﹐未盡所懷﹐故復略而言之。昔先帝授陵步卒五千﹐出徵絕域﹐五將失道﹐陵獨遇戰﹐而裹萬里之糧﹐帥徒步之師﹐出天漢之外﹐入彊胡之域﹐以五千之眾﹐對十萬之軍﹐策疲乏之兵﹐當新羈之馬﹐然猶斬將搴旗﹐追奔逐北﹐滅迹掃塵﹐斬其梟帥。使三軍之士視死如歸。陵也不才﹐希當大任。意謂此時﹐功難堪矣。匈奴旣敗﹐舉國興師﹐更練精兵﹐彊逾十萬﹐單於臨陣﹐親自合圍。客主之形旣不相如﹐步馬之勢又甚懸絕。疲兵再戰﹐一以當千﹐然猶扶乘創痛﹐決命爭首。死傷積野﹐余不滿百﹐而皆扶病﹐不任干戈。然陵振臂一呼﹐創病皆起﹐舉刃指虜﹐胡馬奔走﹔兵盡矢窮﹐人無尺鐵﹐猶復徒首奮呼﹐爭爲先登。當此時也﹐天地爲陵震怒﹐戰士爲陵飲血﹗單於謂陵不可復得﹐便欲引還。而賊臣教之﹐遂便復戰﹐故陵不免耳。昔髙皇帝以三十萬眾困於平城。當此之時﹐猛將如雲﹐謀臣如雨﹐然猶七日不食﹐僅乃得免。況當陵者﹐豈易爲力哉﹖而執事者云云﹐苟怨陵以不死。然陵不死﹐罪也。子卿視陵﹐豈偸生之士而惜死之人哉﹖寧有背君親﹑捐妻子﹑而反爲利者乎﹖然陵不死﹐有所爲也。故欲如前書之言﹐報恩於國主耳。誠以虛死不如立節﹐滅名不如報徳也。昔範蠡不殉會稽之恥﹐曹沫不死三敗之辱﹐卒復句踐之讎﹐報魯國之羞。區區之心竊慕此耳。何圖志未立而怨已成﹐計未從而骨肉受刑。此陵所以仰天椎心而泣血也﹗足下又云「漢與功臣不薄。」子爲漢臣﹐安得不云爾乎﹗昔蕭﹑樊囚縶﹐韓﹑彭菹醢﹐晁錯受戮﹐周魏見辜﹔其餘佐命立功之士﹐賈誼亞夫之徒﹐皆信命世之才﹐抱將相之具﹐而受小人之讒﹐並受禍敗之辱﹐卒使懷才受謗﹐能不得展。彼二子之遐舉﹐誰不爲之痛心哉﹗陵先將軍﹐功略蓋天地﹐義勇冠三軍﹐徒失貴臣之意﹐剄身絕域之表。此功臣義士所以負戟而長嘆者也﹗何謂「不薄」哉﹖且足下昔以單車之使﹐適萬乘之虜﹐遭時不遇﹐至於伏劍不顧﹔流離辛苦﹐幾死朔北之野﹔丁年奉使﹐皓首而歸﹔老母終堂﹐生妻去帷。此天下所希聞﹐古今所未有也。蠻貊之人尙猶嘉子之節﹐況爲天下之主乎﹖陵謂足下當享茅土之薦﹐受千乘之賞。聞子之歸﹐賜不過二百萬﹐位不過典屬國﹐無尺土之封加子之勤。而妨功害能之臣盡爲萬戶侯﹐親戚貪佞之類悉爲廊廟宰。子尙如此﹐陵復何望哉﹖且漢厚誅陵以不死﹐薄賞子以守節﹐欲使遠聽之臣望風馳命﹐此實難矣。所以每顧而不悔者也。陵𨿽孤恩﹐漢亦負徳。昔人有言「𨿽忠不烈﹐視死如歸。」陵誠能安﹐而主豈復能眷眷乎﹖男兒生以不成名﹐死則葬蠻夷中﹐誰復能屈身稽顙﹐還向北闕﹐使刀筆之吏弄其文墨邪﹖願足下勿復望陵。嗟乎﹐子卿﹗夫復何言﹖相去萬里﹐人絕路殊﹐生爲別世之人﹐死爲異域之鬼﹐長與足下﹐生死辭矣。幸謝故人﹐勉事聖君。足下胤子無恙﹐勿以爲念﹗努力自愛。時因北風﹐復惠徳音。李陵頓首。

【路溫舒尙徳緩刑書】﹝《西漢文》﹞昭帝崩﹐昌邑王賀廢﹐宣帝初卽位。路溫舒上書﹐言宜尙徳緩刑。其辭曰「臣聞齊有無知之禍﹐而桓公以興﹔晉有驪姬之難﹐而文公用伯。近世趙王不終﹐諸呂作亂﹐而孝文爲太宗。由是觀之﹐禍亂之作﹐將以開聖人也。故桓文扶微興壞﹐尊文武之業﹐澤加百姓﹐功潤諸侯﹐𨿽不及三王﹐天下歸仁焉。文帝永思至徳﹐以承天心﹐崇仁義﹐省刑罰﹐通關梁﹐一遠近﹐敬賢如大賓﹐愛民如赤子﹐內恕情之所安﹐而施之於海內﹐是以囹圄空虛﹐天下太平。夫繼變化之後﹐必有異舊之恩﹐此賢聖所以昭天命也。往者﹐昭帝卽世而無嗣﹐大臣憂戚﹐焦心合謀﹐皆以昌邑尊親﹐援而立之。然天不授命﹐淫亂其心﹐遂以自亡。深察禍變之故﹐乃皇天之所以開至聖也。故大將軍受命武帝﹐股肱漢國﹐披肝膽﹐決大計﹐黜亡義﹐立有徳﹐輔天而行﹐然後宗廟以安﹐天下咸寧。「臣聞《春秋》正卽位﹐大一統而愼始也。陛下初登至尊﹐與天合符﹐宜攺前世之失﹐正始受命之統﹐滌煩文﹐除民疾﹐存亡繼絕﹐以應天意。「臣聞秦有十失﹐其一尙存﹐治獄之吏是也。秦之時﹐羞文學﹐好武勇﹐賤仁義之士﹐貴治獄之吏﹐正言者謂之誹謗﹐遏過者謂之妖言。故盛服先生不用於世﹐忠良切言皆郁於胸﹐譽諛之聲日滿於耳﹐虛美燻心﹐實禍蔽塞。此乃秦之所以亡天下也﹗方今天下賴陛下恩厚﹐亡金革之危。饑寒之患﹐父子夫妻﹐戮力安家﹐然太平未洽者﹐獄亂之也。夫獄者﹐天下之大命也﹐死者不可復生﹐絕者不可復屬。《書》曰﹕『與其殺不辜﹐寧失不經。』今治獄吏則不然﹐上下相驅﹐以刻爲明﹐深者獲公名﹐平者多後患。故治獄之吏皆欲人死。非憎人也﹐自安之道在人之死。是以死人之血流離於市﹐被刑之徒比肩而立﹐大辟之計歲以萬數﹐此仁聖之所以傷也。太平之未洽﹐凡以此也。夫人情安則樂生﹐痛則思死。箠楚之下﹐何求而不得﹖故囚人不勝痛﹐則飾辭以視之﹔吏治者利其然則指道以﹐明之﹔上奏畏卻﹐則鍛練而周內之。蓋奏當之成﹐𨿽咎繇聽之﹐猶以爲死有餘辜。何則﹖成練者眾﹐文致之罪明也。是以獄吏專爲深刻﹐殘賊而亡極﹐愉爲一切﹐不顧國患﹐此世之大賊也。故俗語曰﹕『畫地爲獄﹐議不入﹔刻木爲吏﹐期不對。』此皆疾吏之風﹐悲痛之辭也。故天下之患﹐莫深於獄﹔敗法亂正﹐離親塞道﹐莫甚乎治獄之吏。此所謂一尙存者也。「臣聞烏鳶之卵不毀﹐而後鳳凰集﹔誹謗之罪不誅﹐而後良言進。故古人有言﹕『山藪藏疾﹐川澤納污﹐瑾瑜匿惡﹐國君含詬。』惟陛下除誹謗以招切言﹐開天下之口﹐廣箴諫之路﹐掃亡秦之失﹐尊文武之徳﹐省法制﹐寬刑罰﹐以廢治獄。則太平之風可興於世﹐永履和樂﹐與天亡極﹐天下幸甚﹗」上善其言。

【楊惲報孫會宗書】﹝《西漢文》﹞惲旣失爵位家居﹐治產業﹐起室宅﹐以財自娛。歲餘﹐其友人安定太守西河孫會宗﹐知略士也﹐與惲書﹐諫戒之。爲言大臣廢退﹐當闔門惶懼﹐爲可憐之意﹔不當治產業﹐通賓客﹐有稱譽。惲宰相子﹐少顯朝廷﹐一朝晻昧﹐語言見廢﹐內懷不服。報會宗書曰「惲材朽行穢﹐文質無所底﹐幸賴先人餘業﹐得備宿衛。遭遇時變﹐以獲爵位﹐終非其任﹐卒與禍會。足下哀其愚蒙﹐賜書教督以所不及﹐殷勤甚厚。然竊恨足下不深惟其終始﹐而猥隨俗之毀譽也。言鄙陋之愚心﹐若逆指而文過﹔默而息乎﹐恐違孔氏「各言爾志」之義。故敢略陳其愚﹐惟君子察焉。「惲家方隆盛時﹐乘朱輪者十人﹐位在列卿﹐爵爲通侯﹐總領從官﹐與聞政事。曾不能以此時有所建明﹐以宣徳化﹐又不能與羣僚同心並力﹐陪輔朝廷之遺忘﹐已負竊位素餐之責久矣。懷祿貪勢﹐不能自退﹐遭遇變故﹐橫被口語﹐身幽北闕﹐妻子滿獄。當此之時﹐自以夷滅不足以塞責﹐豈意得全首領﹐復奉先人之丘墓乎﹖伏惟聖主之恩不可勝量。君子遊道﹐樂以忘憂﹔小人全軀﹐說以忘罪。竊自思念﹐過已大矣﹐行已虧矣﹐長爲農夫以沒世矣。是故身率妻子﹐戮力耕桑﹐灌園治產﹐以給公上。不意當復用此爲譏議也。「夫人情所不能止者﹐聖人弗禁﹐故君父至尊親﹐送其終也﹐有時而旣。臣之得罪已三年矣。田家作苦﹐歲時伏臘﹐烹羊炰羔﹐鬥酒自勞。家本秦也﹐能爲秦聲﹐婦趙女也﹐雅善鼓瑟﹐奴婢歌者數人。酒後耳熱﹐仰天拊缶﹐而呼烏烏。其詩曰﹕『田彼南山﹐蕪穢不治﹐種一頃豆﹐落而爲萁。人生行樂耳﹐須富貴何時﹗』是日也﹐拂衣而喜﹐奮褎低昂﹐頓足起舞﹐誠淫荒無度﹐不知其不可也。惲幸有餘祿﹐方糴賤販貴﹐逐什一之利。此賈豎之事﹐污辱之處﹐惲親行之。下流之人﹐眾毀所歸﹐不寒而栗。𨿽雅知惲者﹐猶隨風而靡﹐尙何稱譽之有﹖董生不云乎﹕『明明求仁義﹐常恐不能化民者﹐卿大夫之意也﹔明明求財利﹐尙恐困乏者﹐庶人之事也。』故道不同﹐不相爲謀。今子尙安得以卿大夫之制而責僕哉﹖「夫西河魏土﹐文侯所興。有段幹木﹑田子方之遺風﹐漂然皆有節槪﹐知去就之分。頃者﹐足下離舊土﹐臨安定﹐安定山谷之間﹐昆戎舊壤﹐子弟貪鄙﹐豈習俗之移人哉﹖於今乃睹子之志矣﹗方當盛漢之隆﹐願勉旃﹐毋多談﹗」

【光武帝臨淄勞耿弇】﹝《東漢文》﹞車駕至臨淄﹐自勞軍﹐羣臣大會。帝謂弇曰「昔韓信破歷下以開基﹐今將軍攻祝阿以發迹。此皆齊之西界﹐功足相方。而韓信襲擊已降﹐將軍獨拔勍敵﹐其功乃難於信也。又田橫烹酈生﹐及田橫降﹐髙帝詔衛尉不聽爲仇。張步前亦殺伏隆﹐若步來歸命﹐吾當詔大司徒釋其怨﹐又事尢相類也。將軍前在南陽建此大策﹐常以爲落落難合﹐有志者事竟成也﹗」

【馬援誡兄子嚴惇書】﹝《東漢文》﹞援兄子嚴﹑惇並喜譏議﹐而通輕俠客。援前在交阯﹐還書誡之日﹕「吾欲汝曹聞人過失﹐如聞父母之名﹐耳可得聞﹐口不可得言也。好議論人長短﹐妄是非正法﹐此吾所大惡也﹐寧死不願聞子孫有此行也。汝曹知吾惡之甚矣﹐所以復言者﹐施衿結縭﹐申父母之戒﹐欲使汝曹不忘之耳。」「龍伯髙惇厚周愼﹐口無擇言﹐謙約節儉﹐廉公有威﹐吾愛之重之﹐願汝曹效之。杜季良豪俠好義﹐憂人之憂﹐樂人之樂﹐淸濁無所失。父喪致客﹐數郡畢至。吾愛之重之﹐不願汝曹效也。效伯髙不得﹐猶爲謹敕之士﹐所謂刻『鵠不成尙類鶩』者也﹔效季良不得﹐陷爲天下輕薄子﹐所謂『畫虎不成反類狗』者也。訖今季良尙未可知﹐郡將下車輒切齒﹐州郡以爲言﹐吾常爲寒心﹐是以不願子孫效也。」

【諸葛亮前出師表】﹝《後漢文》﹞臣亮言﹕先帝創業未半而中道崩殂﹐今天下三分﹐益州疲獘﹐此誠危急存亡之秋也。然侍衛之臣不懈於內﹐忠志之士忘身於外者﹐蓋追先帝之殊遇﹐欲報之於陛下也。誠宜開張聖聽﹐以光先帝遺徳﹐恢弘志士之气﹐不宜妄自菲薄﹐引諭失義﹐以塞忠諫之路也。宮中府中俱爲一體﹐陟罰臧否﹐不宜異同。若有作姦犯科及爲忠善者﹐宜付有司論其刑賞﹐以昭陛下平明之治﹐不宜偏私﹐使內外異法也。「侍中﹑侍郎郭攸之﹑費禕﹑董允等﹐此皆良實﹐志慮忠純﹐是以先帝簡拔以遺陛下。愚以爲宮中之事﹐事無大小﹐悉以咨之﹐然後施行﹐必能裨補闕漏﹐有所廣益。將軍向寵﹐性行淑均﹐曉暢軍事﹐試用於昔日﹐先帝稱之曰能﹐是以眾議舉寵以爲督。愚以爲營中之事﹐事無大小﹐悉以咨之﹐必能使行陣和穆﹐優劣得所也。親賢臣﹐遠小人﹐此先漢所以興隆也﹔親小人﹐遠賢臣﹐此後漢所以傾頹也。先帝在時﹐每與臣論此事﹐未嘗不嘆息痛恨於桓﹑靈也。侍中﹑尙書﹑長史﹑參軍﹐此悉貞亮死節之臣也﹐願陛下親之信之﹐則漢室之隆﹐可計日而待也。臣本布衣﹐躬耕於南陽﹐苟全性命於亂世﹐不求聞達於諸侯。先帝不以臣卑鄙﹐猥自枉屈﹐三顧臣於艸廬之中﹐諮臣以當世之事﹐由是感激﹐遂許先帝以驅馳。後值傾覆﹐受任於敗軍之際﹐奉命於危難之間﹐爾來二十有一年矣。先帝知臣謹愼﹐故臨崩寄臣以大事也。受命以來﹐夙夜憂嘆﹐恐托付不效﹐以傷先帝之明。故五月渡瀘﹐深入不毛。今南方已定﹐兵甲已足﹐當獎率三軍﹐北定中原﹐庶竭駑鈍﹐攘除姦凶﹐興復漢室﹐還於舊都。此臣所以報先帝而忠陛下之職分也。至於斟酌損益﹐進盡忠言﹐則攸之﹑禕﹑允之任也。願陛下托臣以討賊興復之效﹔不效﹐則治臣之罪﹐以告先帝之靈。若無興徳之言﹐則責攸之﹑禕﹑允之咎﹐以彰其慢。陛下亦宜自謀﹐以咨諏善道﹐察納雅言﹐深追先帝遺詔﹐臣不勝受恩感激。今當遠離﹐臨表涕零﹐不知所云。

【諸葛亮後出師表】﹝《後漢文》﹞先帝慮漢﹑賊不兩立﹐王業不偏安﹐故托臣以討賊也。以先帝之明﹐量臣之才﹐固知臣伐賊﹐才弱敵彊也﹔然不伐賊﹐王業亦亡﹐惟坐而待亡﹐孰與伐之﹖是故托臣而弗疑也。臣受命之日﹐寢不安席﹐食不甘味。思惟北徵﹐宜先入南﹐故五月渡瀘﹐深入不毛﹐並日而食。臣非不自惜也﹐顧王業不可偏安於蜀都﹐故冒危難﹐以奉先帝之遺意﹐而議者謂爲非計。今賊適疲於西﹐又務於東﹐兵法乘勞﹐此進趨之時也。謹陳其事如左﹕髙帝明並日月﹐謀臣淵深﹐然涉險被創﹐危然後安。今陛下未及髙帝﹐謀臣不如良﹑平﹐而欲以長策取勝﹐坐定天下﹐此臣之未解一也。劉繇﹑王朗﹐各據州郡﹐論安言計﹐動引聖人﹐羣疑滿腹﹐眾難塞胸﹐今歲不戰﹐明年不徵﹐使孫策坐大﹐遂並江東﹐此臣之未解二也。曹操智計﹐殊絕於人﹐其用兵也﹐仿拂孫﹑吳﹐然困於南陽﹐險於烏巢﹐危於祁連﹐逼於黎陽﹐幾敗北山﹐殆死潼關﹐然後僞定一時爾。況臣才弱﹐而欲以不危而定之﹐此臣之未解三也。曹操五攻昌霸不下﹐四越巢湖不成。任用李服﹐而李服圖之。委任夏侯﹐而夏侯敗亡。先帝每稱操爲能﹐猶有此失﹐況臣駑下﹐何能必勝﹖此臣之未解四也。自臣到漢中﹐中間期年耳﹐然喪趙雲﹑陽羣﹑馬玉﹑閻芝﹑丁立﹑白壽﹑劉郃﹑鄧銅等及曲長﹑屯將七十餘人﹐突將無前﹔賨叟﹑靑羌散騎﹑武騎一千餘人。此皆數十年之內所糾合四方之精銳﹐非一州之所有。若復數年﹐則損三分之二也。當何以圖敵﹖此臣之未解五也。今民窮兵疲﹐而事不可息。事不可息﹐則住與行﹐勞費正等。而不及早圖之﹐欲以一州之地﹐與賊持久﹐此臣之未解六也。夫難平者﹐事也。昔先帝敗軍於楚﹐當此時﹐曹操拊手﹐謂天下已定。然後先帝東連吳﹑越﹐西取巴﹑蜀﹐舉兵北徵﹐夏侯授首。此操之失計﹐而漢事將成也。然後吳更違盟﹐關羽毀敗﹐秭歸蹉跌﹐曹丕稱帝。凡事如是﹐難可逆料。臣鞠躬盡﹐死而後已﹐至於成敗利鈍﹐非臣之明所能逆睹也。卷七六朝﹑唐文

【陳情表】﹝李密﹞臣密言﹕臣以險釁﹐夙遭閔凶。生孩六月﹐慈父見背。行年四歲﹐舅奪母志。祖母劉﹐湣臣孤弱﹐躬親撫養。臣少多疾病﹐九歲不行﹐零丁孤苦﹐至於成立。旣無叔伯﹐終鮮兄弟。門衰祚薄﹐晚有兒息。外無期功彊近之親﹐內無應門五尺之童﹐煢煢孑立﹐形影相弔。而劉夙嬰疾病﹐常在牀蓐。臣侍湯藥﹐未嘗廢離。逮奉聖朝﹐沐浴淸化。前太守臣逵﹐察臣孝廉。後刺史臣榮﹐舉臣秀才。臣以供養無主﹐辭不赴命。詔書特下﹐拜臣郎中﹐尋蒙國恩﹐除臣洗馬。猥以微賤﹐當侍東宮﹐非臣隕首所能上報。臣具以表聞﹐辭不就職。詔書切峻﹐責臣逋慢﹐郡縣逼迫﹐催臣上道。州司臨門﹐急於星火。臣欲奉詔奔馳﹐則以劉病日篤﹐欲苟順私情﹐則告訴不許。臣之進退﹐實爲狼狽。伏惟聖朝以孝治天下﹐凡在故老﹐猶蒙矜育﹐況臣孤苦﹐特爲尢甚。且臣少事僞朝﹐歷職郎署﹐本圖宦達﹐不矜名節。今臣亡國賤俘﹐至微至陋﹐過蒙拔擢﹐寵命優渥﹐豈敢盤桓﹐有所希冀﹖但以劉日薄西山﹐气息奄奄﹐人命危淺﹐朝不慮夕。臣無祖母﹐無以至今日﹐祖母無臣﹐無以終餘年。母孫二人﹐更相爲命﹐是以區區不能廢遠。臣密今年四十有四﹐祖母劉今年九十有六﹐是臣盡節於陛下之日長﹐報劉之日短也。烏鳥私情﹐願乞終養。臣之辛苦﹐非獨蜀之人士及二州牧伯所見明知﹐皇天后土﹐實所共鑑。願陛下矜湣愚誠﹐聽臣微志。庶劉僥幸﹐卒保餘年﹐臣生當隕首﹐死當結艸。臣不勝犬馬怖懼之情﹐謹拜表以聞。

【蘭亭集序】﹝王羲之﹞永和九年﹐歲在癸丑。暮春之初﹐會於會稽山陰之蘭亭﹐修禊事也。羣賢畢至﹐少長咸集。此地有崇山峻嶺﹐茂林修竹。又有淸流激湍﹐映帶左右﹐引以爲流觴曲水。列坐其次﹐𨿽無絲竹管弦之盛﹐一觴一詠﹐亦足以暢敍幽情。是日也﹐天朗气淸﹐惠風和暢。仰觀宇宙之大﹐俯察品類之盛﹐所以遊目騁懷﹐足以極視聽之娛﹐信可樂也﹗夫人之相與﹐俯仰一世。或取諸懷抱﹐晤言一室之內﹔或因寄所托﹐放浪形骸之外。𨿽取捨萬殊﹐靜躁不同﹐當其欣於所遇﹐暫得於己﹐快然自足﹐曾不知老之將至。及其所之旣倦﹐情隨事遷﹐感慨系之矣。向之所欣﹐俯仰之間﹐已爲陳迹﹐猶不能不以之興懷﹐況修短隨化﹐終期於盡﹖古人云「死生亦大矣」﹐豈不痛哉﹗每覽昔人興感之由﹐若合一契﹐未嘗不臨文嗟悼﹐不能諭之於懷。固知一死生爲虛誕﹐齊彭殤爲妄作。後之視今﹐亦猶今之視昔﹐悲夫﹗故列敍時人﹐錄其所述。𨿽世殊事異﹐所以興懷﹐其致一也。後之覽者﹐亦將有感於斯文。

【歸去來辭】﹝陶淵明﹞歸去來兮﹐田園將蕪﹐胡不歸﹗旣自以心爲形役﹐奚惆悵而獨悲﹗悟已往之不諫﹐知來者之可追。實迷途其未遠﹐覺今是而昨非。舟搖搖以輕揚﹐風飄飄而吹衣。問徵夫以前路﹐恨晨光之熹微。乃瞻衡宇﹐載欣載奔。僮僕歡迎﹐稚子候門。三徑就荒﹐松菊猶存。攜幼入室﹐有酒盈樽。引壺觴以自酌﹐眄庭柯以怡顏。倚南窗以寄傲﹐審容膝之易安。園日涉以成趣﹐門𨿽設而常關。策扶老以流憩﹐時矯首而遐觀。云無心以出岫﹐鳥倦飛而知還。景翳翳以將入﹐撫孤松而盤桓。歸去來兮﹐請息交以絕遊。世與我而相遺﹐復駕言兮焉求﹗悅親戚之情話﹐樂琴書以消憂。農人告余以春及﹐將有事於西疇。或命巾車﹐或棹孤舟。旣窈窕以尋壑﹐亦崎嶇而經丘。木欣欣以向榮﹐泉涓涓而始流。善萬物之得時﹐感吾生之行休。已乎矣﹗寓形宇內復幾時﹐曷不委心任去畱﹖胡爲遑遑欲何之﹖富貴非吾願﹐帝鄕不可期。懷良辰以孤往﹐或植杖而耘耔。登東臯以舒嘯﹐臨淸流而賦詩。聊乘化以歸盡﹐樂夫天命復奚疑﹗

【桃花源記】﹝陶淵明﹞晉太元中﹐武陵人捕魚爲業。緣溪行﹐忘路之遠近。忽逢桃花林﹐夾岸數百步﹐中無雜樹﹐芳艸鮮美﹐落英繽紛。漁人甚異之﹐復前行﹐欲窮其林。林盡水源﹐便得一山。山有小口﹐彷佛若有光﹐便捨船從口入。初極狹﹐才通人。復行數十步﹐豁然開朗。土地平曠﹐屋舍儼然﹐有良田﹑美池﹑桑竹之屬。阡陌交通﹐雞犬相聞。其中往來種作﹐男女衣著﹐悉如外人。黃髮垂髫﹐並怡然自樂。見漁人﹐乃大驚﹐問所從來﹐具答之。便要還家﹐設酒殺雞作食。村中聞有此人﹐咸來問訊。自云先世避秦時亂﹐率妻子邑人來此絕境﹐不復出焉﹐遂與外人間隔。問今是何世﹐乃不知有漢﹐無論魏﹑晉。此人一一爲具言所聞﹐皆嘆惋。餘人各復延至其家﹐皆出酒食。停數日﹐辭去。此中人語云「不足爲外人道。」旣出﹐得其船﹐便扶向路﹐處處志之。及郡下﹐詣太守﹐說如此。太守卽遣人隨其往﹐尋向所志﹐遂迷﹐不復得路。南陽劉子驥﹐髙尙士也。聞之﹐欣然規往。未果﹐尋病終。後遂無問津者。

【五柳先生傳】﹝陶淵明﹞先生不知何許人也﹐亦不詳其姓字。宅邊有五柳樹﹐因以爲號焉。閒靜少言﹐不慕榮利。好讀書﹐不求甚解。每有會意﹐便欣然忘食。性嗜酒﹐家貧﹐不能常得。親舊知其如此﹐或置酒而招之。造飲輒盡﹐期在必醉﹐旣醉而退﹐曾不吝情去畱。環堵蕭然﹐不蔽風日。短褐穿結﹐簞瓢屢空﹐晏如也。嘗著文章自娛﹐頗示己志。忘懷得失﹐以此自終。贊曰﹕黔婁有言「不戚戚於貧賤﹐不汲汲於富貴。」其言玆若人之儔乎﹖銜觴賦詩﹐以樂其志﹐無懷氏之民歟﹖葛天氏之民歟﹗

【北山移文】﹝孔稚珪﹞鍾山之英﹐艸堂之靈﹐馳煙驛路﹐勒移山庭。夫以耿介拔俗之標﹐瀟灑出塵之想﹐度白雪以方潔﹐幹靑雲而直上﹐吾方知之矣。若其亭亭物表﹐皎皎霞外﹐芥千金而不盼﹐屣萬乘其如脫。聞鳳吹於洛浦﹐值薪歌於延瀨﹐固亦有焉。豈期終始參差﹐蒼黃反復﹐淚翟子之悲﹐慟朱公之哭。乍回迹以心染。或先貞而後黷﹐何其謬哉。嗚呼﹗尙生不存﹐仲氏旣往﹐山阿寂寥﹐千載誰賞﹖世有周子﹐俊俗之士﹔旣文旣博﹐亦玄亦史。然而學﹐遁東魯﹐習隱南郭﹔竊吹艸堂﹐濫巾北嶽。誘我松桂﹐欺我云壑。𨿽假容於江臯﹐乃纓請於好爵。其始至也﹐將欲排巢父﹐拉許由﹐傲百氏﹐蔑王侯。風情張日﹐霜气橫秋。或嘆幽人長往﹐或怨王孫不遊。談空空於釋部﹐核玄玄於道流。務光何足比﹐涓子不能儔。及其鳴騶入谷﹐鶴書赴隴。形馳魄散﹐志變神動。爾乃眉軒席次﹐袂聳筵上﹐焚芰制而裂荷衣﹐抗塵容而走俗狀。風雲淒其帶憤﹐石泉咽而下愴。望林巒而有失﹐顧艸木而如喪。至其紐金章﹐綰墨綬﹐跨屬城之雄﹐冠百里之首﹐張英風於海甸﹐馳妙譽於浙右。道帙長擯﹐法筵久埋。敲撲喧囂犯其慮﹐牒訴倥傯裝其懷。琴歌旣斷﹐酒賦無續。常綢繆於結課﹐每紛綸於折獄。籠張趙於往圖﹐架卓魯於前錄。希蹤三輔豪﹐馳聲九州牧。使其髙霞孤映﹐明月獨舉﹐靑松落蔭﹐白雲誰侶。澗戶摧絕無與歸﹐石徑荒涼徒延佇。至於還飈入幕﹐寫霧出楹﹐蕙帳空兮夜鶴怨﹐山人去兮曉猿驚。昔聞投簪逸海岸﹐今見解蘭縛塵纓。於是﹐南嶽獻嘲﹐北隴騰笑﹐列壑爭譏﹐攢峯竦誚。慨遊子之我欺﹐悲無人以赴弔。故其林慚無盡﹐澗愧不歇﹐秋桂遣風﹐春蘿罷月﹐騁西山之逸議﹐馳東臯之素謁。今又促裝下邑﹐浪枻上京。𨿽情投於魏闕﹐或假步於山扃。豈可使芳杜厚顏﹐薜荔蒙恥﹐碧嶺再辱﹐丹崖重滓﹐塵遊躅於蕙路﹐污淥池以洗耳。宜扃岫幌﹐掩云關﹐斂輕霧﹐藏鳴湍﹐截來轅於谷口﹐杜妄轡於郊端。於是叢條瞋膽﹐疊穎怒魄。或飛柯以折輪﹐乍低枝而掃迹。請回俗士駕﹐爲君謝逋客。

【諫太宗十思疏】﹝魏徵﹞臣聞﹕求木之長者﹐必固其根本﹔欲流之遠者﹐必浚其泉源﹔思國之安者﹐必積其徳義。源不深而望流之遠﹐根不固而求木之長﹐徳不厚而思國之安﹐臣𨿽下愚﹐知其不可﹐而況於明哲乎﹖人君當神器之重﹐居域中之大﹐不念居安思危﹐戒奢以儉﹐斯亦伐根以求木茂﹐塞源而欲流長也。凡昔元首﹐承天景命﹐善始者實繁﹐克終者蓋寡。豈取之易﹐守之難乎﹖蓋在殷憂﹐必竭誠以待下﹔旣得志﹐則縱情以傲物。竭誠﹐則胡越爲一體﹔傲物﹐則骨肉爲行路。𨿽董之以嚴刑﹐振之以威怒﹐終苟免而不懷仁﹐貌恭而不心服。怨不在大﹐可畏惟人。載舟覆舟﹐所宜深愼。誠能見可欲﹐則思知足以自戒﹔將有作﹐則思知止以安人﹔念髙危﹐則思謙沖而自牧﹔懼滿盈﹐則思江海下百川﹔樂盤遊﹐則思三驅以爲度﹔憂懈怠﹐則思愼始而敬終﹔慮壅蔽﹐則思虛心以納下﹔懼讒邪﹐則思正身以黜惡﹔恩所加﹐則思無因喜以謬賞﹔罰所及﹐則思無以怒而濫刑。總此十思﹐弘玆九得。簡能而任之﹐擇善而從之﹐則智者盡其謀﹐勇者竭其力﹐仁者播其惠﹐信者效其忠。文武並用﹐垂拱而治。何必勞神苦思﹐代百司之職役哉﹗

【爲徐敬業討武曌檄】﹝駱賓王﹞僞臨朝武氏者﹐性非和順﹐地實寒微。昔充太宗下陳﹐曾以更衣入侍。洎乎晚節﹐穢亂春宮。潛隱先帝私﹐陰圖後房之嬖。入門見嫉﹐蛾眉不肯讓人﹔掩袖工讒﹐狐媚偏能惑主﹐踐元後於翚翟﹐陷吾君於聚麀。加以虺蜴爲心﹐豺狼成性。近狎邪僻﹐殘害忠良﹐殺姊屠兄﹐弒君鴆母。人神之所同嫉﹐天地之所不容。猶復包藏禍心﹐窺竊神器。君之愛子﹐幽之於別宮﹔賊之宗盟﹐委之以重任。嗚呼﹗霍子孟之不作﹐朱虛侯之已亡。燕啄皇孫﹐知漢祚之將盡﹔龍漦帝後﹐識夏庭之遽衰。敬業﹐皇唐舊臣﹐公侯冢子﹐奉先君之成業﹐荷本朝之厚恩。宋微子之興悲﹐良有以也﹐袁君山之流涕﹐豈徒然哉﹖是用气憤風雲﹐志安社稷﹐因天下之失望﹐順宇內之推心﹐爰舉義旗﹐以淸妖孽。南連百越﹐北盡三河﹐鐵騎成羣﹐玉軸相接。海陵紅粟﹐倉儲之積靡窮﹔江浦黃旗﹐匡復之功何遠﹖班聲動而北風起﹐劍气沖而南斗平。喑嗚則山嶽崩頹﹐叱吒則風雲變色。以此制敵﹐何敵不摧﹖以此圖功﹐何功不克﹖公等或居漢地﹐或葉周親﹐或膺重寄於話言﹐或受顧命於宣室。言猶在耳﹐忠豈忘心﹖一抔之土未乾﹐六尺之孤何托﹖倘能轉禍爲福﹐送往事居﹐共立勤王之勛﹐無廢大君之命﹐凡諸爵賞﹐同指山河。若其眷戀窮城﹐徘徊歧路﹐坐昧先幾之兆﹐必貽後至之誅。請看今日之域中﹐竟是誰家之天下﹗

【滕王閣序】﹝王勃﹞南昌故郡﹐洪都新府。星分翼軫﹐地接衡廬。襟三江而帶五湖﹐控蠻荊而引甌越。物華天寶﹐龍光射牛斗之墟﹔人傑地靈﹐徐孺下陳蕃之榻。雄州霧列﹐俊彩星馳。臺隍枕夷夏之交﹐賓主盡東南之美。都督閻公之雅望﹐棨戟遙臨﹔宇文新州之懿範﹐襜帷暫駐。十旬休暇﹐勝友如雲﹔千里逢迎﹐髙朋滿座。騰蛟起鳳﹐孟學士之詞宗﹐紫電靑霜﹐王將軍之武庫。家君作宰﹐路出名區﹐童子何知﹐躬逢勝餞。時維九月﹐序屬三秋。潦水盡而寒潭淸﹐煙光凝而暮山紫。儼驂騑於上路﹐訪風景於崇阿。臨帝子之長洲﹐得仙人之舊館。層巒聳翠﹐上出重霄。飛閣流丹﹐下臨無地。鶴汀鳧渚﹐窮島嶼之縈回﹔桂殿蘭宮﹐列岡巒之體勢。披繡闥﹐俯雕甍﹐山原曠其盈視﹐川澤盱其駭矚。閭閻撲地﹐鐘鳴鼎食之家。舸艦迷津﹐靑雀黃龍之軸。虹銷雨霽﹐彩徹云衢﹐落霞與孤鶩齊飛﹐秋水共長天一色。漁舟唱晚﹐響窮彭蠡之濱﹐雁陣驚寒﹐聲斷衡陽之浦。遙吟俯暢﹐逸興遄飛。爽籟發而淸風生﹐纖歌凝而白雲遏。睢園綠竹﹐气淩彭澤之樽﹔鄴水朱華﹐光照臨川之筆。四美俱﹐二難並。窮睇眄於中天﹐極娛遊於暇日。天髙地迥﹐覺宇宙之無窮。興盡悲來﹐識盈虛之有數。望長安於日下﹐指吳會於雲間。地勢極而南溟深﹐天柱髙而北辰遠。關山難越﹐誰悲失路之人﹖萍水相逢﹐盡是他鄕之客。懷帝閽而不見﹐奉宣室以何年﹖嗚乎﹗時運不齊﹐命途多舛﹗馮唐易老﹐李廣難封。屈賈誼於長沙﹐非無聖主﹔竄梁鴻於海曲﹐豈乏明時﹖所賴君子安貧﹐達人知命。老當益壯﹐寧知白首之心﹖窮且益堅﹐不墜靑雲之志。酌貪泉而覺爽﹐處涸轍以猶歡。北海𨿽賒﹐扶搖可接。東隅已逝﹐桑楡非晚。孟嘗髙潔﹐空懷報國之心﹔阮籍猖狂﹐豈效窮途之哭﹗勃﹐三尺微命﹐一介書生。無路請纓﹐等終軍之弱冠﹐有懷投筆﹐慕宗愨之長風。捨簪笏於百齡﹐奉晨昏於萬里。非謝家之寶樹﹐接孟氏之芳鄰。他日趨庭﹐叨陪鯉對。今晨捧袂﹐喜托龍門。楊意不逢﹐撫淩雲而自惜。鍾期旣遇﹐奏流水以何慚﹖嗚呼﹗勝地不常﹐盛筵難再。蘭亭已矣﹐梓澤邱墟。臨別贈言﹐幸承恩於偉餞﹐登髙作賦。是所望於羣公。敢竭鄙誠﹐恭疏短引﹐一言均賦﹐四韻俱成。滕王髙閣臨江渚﹐佩玉鳴鸞罷歌舞。畫棟朝飛南浦云﹐珠簾暮捲西山雨。閒雲潭影日悠悠﹐物換星移幾度秋。閣中帝子今何在﹖檻外長江空自流。

【與韓荊州書】﹝李白﹞白聞天下談士相聚而言曰「生不用封萬戶侯﹐但願一識韓荊州。」何令人之景慕一至於此﹗豈不以周公之風﹐躬吐握之事﹐使海內豪俊﹐奔走而歸之﹐一登龍門﹐則聲價十倍﹗所以龍蟠鳳逸之士﹐皆欲收名定價於君侯。願君侯不以富貴而驕之﹐寒賤而忽之﹐則三千之中有毛遂。使白得脫穎而出﹐卽其人焉。白﹐隴西布衣﹐流落楚漢。十五好劍術﹐徧幹諸侯。三十成文章﹐歷抵卿相。𨿽長不滿七尺﹐而心雄萬夫。皆王公大人許與气義。此疇曩心迹﹐安敢不盡於君侯哉﹖君侯制作侔神明﹐徳行動天地﹐筆參造化﹐學究天人。幸願開張心顏﹐不以長揖見拒。必若接之以髙宴﹐縱之以淸談﹐請日試萬言﹐倚馬可待。今天下以君侯爲文章之司命﹐人物之權衡﹐一經品題﹐便作佳士。而今君侯何惜階前盈尺之地﹐不使白揚眉吐气﹑激昂靑雲耶﹖昔王子師爲豫州﹐未下車﹐卽辟荀慈明﹔旣下車﹐又辟孔文舉﹔山濤作冀州﹐甄拔三十餘人﹐或爲侍中﹑尙書﹐先代所美。而君侯亦一薦嚴協律﹐入爲祕書郎。中間崔宗之﹑房習祖﹑黎昕﹑許瑩之徒﹐或以才名見知﹐或以淸白見賞。白每觀其銜恩撫躬﹐忠義奮發。白以此感激﹐知君侯推赤心於諸賢之腹中﹐所以不歸他人﹐而願委身於國士。倘急難有用﹐敢效微軀。且人非堯舜﹐誰能盡善﹖白謨猷籌畫﹐安能自矜﹖至於制作﹐積成卷軸﹐則欲塵穢視聽。恐雕虫小技﹐不合大人。若賜觀芻蕘﹐請給紙筆﹐兼之書人﹐然後退掃閒軒﹐繕寫呈上。庶靑萍﹑結綠﹐長價於薛﹑卞之門。幸推下流﹐大開獎飾。惟君侯圖之。

【春夜宴桃李園序】﹝李白﹞夫天地者﹐萬物之逆旅。光陰者﹐百代之過客。而浮生若夢﹐爲歡幾何﹖古人秉燭夜遊﹐良有以也﹗況陽春召我以煙景﹐大塊假我以文章。會桃李之芳園﹐序天倫之樂事。羣季俊秀﹐皆爲惠連。吾人詠歌﹐獨慚康樂。幽賞未已﹐髙談轉淸。開瓊筵以坐花﹐飛羽觴而醉月。不有佳作﹐何伸雅懷﹖如詩不成﹐罰依金穀酒數。

【弔古戰場文】﹝李華﹞浩浩乎平沙無垠﹐敻不見人。河水縈帶﹐羣山糾紛。黯兮慘悴﹐風悲日曛。蓬斷艸枯﹐凜若霜晨。鳥飛不下﹐獸鋌亡羣。亭長告余曰「此古戰場也。嘗覆三軍。往往鬼哭﹐天陰則聞。」傷心哉﹗秦歟﹖漢歟﹖將近代歟﹖吾聞夫齊魏徭戍﹐荊韓召募。萬里奔走﹐連年暴露。沙艸晨牧﹐河冰夜渡。地闊天長﹐不知歸路。寄身鋒刃﹐腷臆誰訴﹖秦漢而還﹐多事四夷。中州耗斁﹐無世無之。古稱戎﹑夏﹐不抗王師。文教失宣﹐武臣用奇。奇兵有異於仁義﹐王道迂闊而莫爲。嗚呼噫嘻﹗吾想夫北風振漠﹐胡兵伺便。主將驕敵﹐期門受戰。野豎旄旗﹐川回組練。法重心駭﹐威尊命賤。利鏃穿骨﹐驚沙入面。主客相搏﹐山川震眩﹐聲析江河﹐勢崩雷電。至若窮陰凝閉﹐凜冽海隅﹐積雪沒脛﹐堅冰在須﹔鷙鳥休巢﹐徵馬踟躕﹔繒纊無溫﹐墮指裂膚。當此苦寒﹐天假彊胡﹐憑陵殺气﹐以相翦屠。徑截輜重﹐橫攻士卒。都尉新降﹐將軍覆沒。屍塡巨港之岸﹐血滿長城之窟。無貴無賤﹐同爲枯骨。可勝言哉﹗鼓衰兮力竭﹐矢竭兮弦絕﹐白刃交兮寶刀折﹐兩軍蹙兮生死決。降矣哉﹖終身夷狄。戰矣哉﹖骨暴沙礫。鳥無聲兮山寂寂﹐夜正長兮風淅淅。魂魄結兮天沈沈﹐鬼神聚兮云冪冪。日光寒兮艸短﹐月色苦兮霜白。傷心慘目﹐有如是耶﹗吾聞之﹕牧用趙卒﹐大破林胡﹐開地千里﹐遁逃匈奴。漢傾天下﹐財殫力痡。任人而已﹐其在多乎﹖周逐獫狁﹐北至太原﹐旣城朔方﹐全師而還。飲至策勛﹐和樂且閒﹐穆穆棣棣﹐君臣之間。秦起長城﹐竟海爲關﹐荼毒生靈﹐萬里朱殷。漢擊匈奴﹐𨿽得陰山﹐枕骸徧野﹐功不補患。蒼蒼蒸民﹐誰無父母﹖提攜捧負﹐畏其不壽。誰無兄弟﹐如足如手﹖誰無夫婦﹐如賓如友﹖生也何恩﹖殺之何咎﹖其存其沒﹐家莫聞知。人或有言﹐將信將疑。悁悁心目﹐寢寐見之。布奠傾觴﹐哭望天涯。天地爲愁﹐艸木淒悲。弔祭不至﹐精魂何依﹖必有凶年﹐人其流離。嗚呼噫嘻﹗時耶﹖命耶﹖從古如斯。爲之柰何﹖守在四夷。

【陋室銘】﹝劉禹錫﹞山不在髙﹐有仙則名﹔水不在深﹐有龍則靈。斯是陋室﹐惟吾徳馨。苔痕上階綠﹐艸色入簾靑。談笑有鴻儒﹐往來無白丁。可以調素琴﹐閱金經。無絲竹之亂耳﹐無案牘之勞形。南陽諸葛廬﹐西蜀子云亭。孔子云「何陋之有﹖」

【阿房宮賦】﹝杜牧﹞六王畢﹐四海一。蜀山兀﹐阿房出。覆壓三百餘里﹐隔離天日。驪山北構而西折﹐直走咸陽。二川溶溶﹐流入宮墻。五步一樓﹐十步一閣﹔廊腰縵回﹐檐牙髙啄。各抱地勢﹐鉤心鬥角。盤盤焉﹐囷囷焉﹐蜂房水渦﹐矗不知其幾千萬落。長橋臥波﹐未云何龍﹖復道行空﹐不霽何虹﹖髙低冥迷﹐不知西東。歌臺暖響﹐春光融融﹔舞殿冷袖﹐風雨淒淒。一日之內﹐一宮之間﹐而气候不齊。妃嬪媵嬙﹐王子皇孫﹐辭樓下殿﹐輦來於秦。朝歌夜弦﹐爲秦宮人。明星熒熒﹐開妝鏡也﹔綠云擾擾﹐梳曉鬟也。渭流漲膩﹐棄脂水也﹔煙斜霧橫﹐焚椒蘭也。雷霆乍驚﹐宮車過也﹔轆轆遠聽﹐杳不知其所之也。一肌一容﹐盡態極姘﹐縵立遠視﹐而望幸焉。有不得見者三十六年。燕﹑趙之收藏﹐韓﹑魏之經營﹐齊﹑楚之精英﹐幾世幾年﹐取掠其人﹐倚疊如山。一旦不能有﹐輸來其間。鼎鐺玉石﹐金塊珠礫﹐棄擲邐迆﹐秦人視之﹐亦不甚惜。嗟乎﹗一人之心﹐千萬人之心也。秦愛紛奢﹐人亦念其家。柰何取之盡錙銖﹐用之如泥沙﹖使負棟之柱﹐多於南畝之農夫﹔架梁之椽﹐多於機上之工女﹔釘頭燐燐﹐多於在庾之粟粒﹐瓦縫參差﹐多於周身之帛縷﹔直欄橫檻﹐多於九土之城郭﹔管弦嘔啞﹐多於市人之言語。使天下之人﹐不敢言而敢怒。獨夫之心﹐日益驕固。戍卒叫﹐函谷舉﹐楚人一炬﹐可憐焦土﹗嗚呼﹗滅六國者﹐六國也﹐非秦也。族秦者﹐秦也﹐非天下也。嗟夫﹗使六國各愛其人﹐則足以拒秦﹔秦復愛六國之人﹐則遞三世﹐可至萬世而爲君﹐誰得而族滅也﹖秦人不暇自哀﹐而後人哀之。後人哀之而不鑑之﹐亦使後人而復哀後人也﹗

【原道】﹝韓愈﹞博愛之謂仁﹐行而宜之之謂義﹐由是而之焉之謂道﹐足乎己無待於外之謂徳。仁與義爲定名﹐道與徳爲虛位。故道有君子小人﹐而徳有凶有吉。老子之小仁義﹐非毀之也﹐其見者小也。坐井而觀天﹐曰天小者﹐非天小也。彼以煦煦爲仁﹐孑孑爲義﹐其小之也則宜。其所謂道﹐道其所道﹐非吾所謂道也。其所謂徳﹐徳其所徳﹐非吾所謂徳也。凡吾所謂道徳云者﹐合仁與義言之也﹐天下之公言也。老子之所謂道徳云者﹐去仁與義言之也﹐一人之私言也。周道衰﹐孔子沒﹐火於秦。黃老於漢﹐佛於晉﹑魏﹑梁﹑隋之間。其言道徳仁義者﹐不入於楊﹐則入於墨﹔不入於老﹐則入於佛。入於彼﹐必出於此。入者主之﹐出者奴之。入者附之﹐出者污之。噫﹗後之人其欲聞仁義道徳之說﹐孰從而聽之﹖老者曰「孔子﹐吾師之弟子也。」佛者曰「孔子﹐吾師之弟子也。」爲孔子者﹐習聞其說﹐樂其誕而自小也﹐亦曰「吾師亦嘗師之」云爾。不惟舉之於其口﹐而又筆之於其書。噫﹗後之人𨿽欲聞仁義道徳之說﹐其孰從而求之﹖甚矣﹗人之好怪也﹗不求其端﹐不訊其末﹐惟怪之欲聞。古之爲民者四﹐今之爲民者六。古之教者處其一﹐今之教者處其三。農之家一﹐而食粟之家六。工之家一﹐而用器之家六。賈之家一﹐而資焉之家六。柰之何民不窮且盜也﹖古之時﹐人之害多矣。有聖人者立﹐然後教之以相生相養之道。爲之君﹐爲之師﹐驅其虫蛇禽獸而處之中土。寒然後爲之衣﹐饑然後爲之食。木處而顚﹐土處而病也﹐然後爲之宮室。爲之工以贍其器用﹐爲之賈以通其有無﹐爲之醫藥以濟其夭死﹐爲之葬埋祭祀以長其恩愛﹐爲之禮以次其先後﹐爲之樂以宣其湮郁﹐爲之政以率其怠倦﹐爲之刑以鋤其彊梗。相欺也﹐爲之符璽﹑斗斛﹑權衡以信之。相奪也﹐爲之城郭甲兵以守之。害至而爲之備﹐患生而爲之防。今其言曰「聖人不死﹐大盜不止。剖斗折衡﹐而民不爭。」嗚呼﹗其亦不思而已矣﹗如古之無聖人﹐人之類滅久矣。何也﹖無羽毛鱗介以居寒熱也﹐無爪牙以爭食也。是故君者﹐出令者也﹔臣者﹐行君之令而致之民者也﹔民者﹐出粟米麻絲﹑作器皿﹐通貨財以事其上者也。君不出令﹐則失其所以爲君﹔臣不行君之令而致之民﹐則失其所以爲臣﹔民不出粟米麻絲﹐作器皿﹐通貨財﹐以事其上﹐則誅。今其法曰﹕必棄而君臣﹐去而父子﹐禁而相生相養之道﹐以求其所謂淸淨﹐寂滅者。嗚呼﹗其亦幸而出於三代之後﹐不見黜於禹﹑湯﹑文﹑武﹑周公﹑孔子也﹔其亦不幸而不出於三代之前﹐不見正於禹﹑湯﹑文﹑武﹑周公﹑孔子也。帝之與王﹐其號𨿽殊﹐其所以爲聖一也。夏葛而冬裘﹐渴飲而饑食﹐其事𨿽殊﹐其所以爲智一也。今其言曰「曷不爲太古之無事﹖」是亦責冬之裘者曰「曷不爲葛之之易也﹖」責饑之食者曰「曷不爲飲之之易也。」傳曰「古之欲明明徳於天下者﹐先治其國﹔欲治其國者﹐先齊其家﹔欲齊其家者﹐先修其身﹔欲修其身者﹐先正其心﹔欲正其心者﹐先誠其意。」然則古之所謂正心而誠意者﹐將以有爲也。今也欲治其心﹐而外天下國家﹐滅其天常﹐子焉而不父其父﹐臣焉而不君其君﹐民焉而不事其事。孔子之作《春秋》也﹐諸侯用夷禮﹐則夷之﹔進於中國﹐則中國之。經曰「夷狄之有君﹐不如諸夏之亡。」《詩》曰「戎狄是膺﹐荊舒是懲。」今也﹐舉夷狄之法﹐而加之先王之教之上﹐幾何其不胥而爲夷也﹖夫所謂先王之教者﹐何也﹖博愛之謂仁﹐行而宜之之謂義﹐由是而之焉之謂道﹐足乎己無待於外之謂徳。其文﹐《詩》《書》《易》《春秋》﹔其法﹐禮﹑樂﹑刑﹑政﹔其民﹐士﹑農﹑工﹑賈﹔其位﹐君臣﹑父子﹑師友﹑賓主﹑昆弟﹑夫婦﹔其服﹐麻﹑絲﹔其居﹐宮﹑室﹔其食﹐粟米﹑果蔬﹑魚肉。其爲道易明﹐而其爲教易行也。是故以之爲己﹐則順而祥﹐以之爲人﹐則愛而公﹔以之爲心﹐則和而平﹔以之爲天下國家﹐無所處而不當。是故生則得其情﹐死則盡其常。郊焉而天神假﹐廟焉而人鬼饗。曰「斯道也﹐何道也﹖」曰「斯吾所謂道也﹐非向所謂老與佛之道也。」堯以是傳之舜﹐舜以是傳之禹﹐禹以是傳之湯﹐湯以是傳之文武周公﹐文武周公傳之孔子﹐孔子傳之孟軻﹔軻之死﹐不得其傳焉。荀與揚也﹐擇焉而不精﹐語焉而不詳。由周公而上﹐上而爲君﹐故其事行﹔由周公而下﹐下而爲臣﹐故其說長。然則如之何而可也﹖曰「不塞不流﹐不止不行。人其人﹐火其書﹐廬其居。明先王之道以道之。鰥寡孤獨廢疾者有養也﹐其亦庶乎其可也。」

【原毀】﹝韓愈﹞古之君子﹐其責己也重以周﹐其待人也輕以約。重以周﹐故不怠﹔輕以約﹐故人樂爲善。聞古之人有舜者﹐其爲人也﹐仁義人也。求其所以爲舜者﹐責於己曰「彼﹐人也。予﹐人也。彼能是﹐而我乃不能是。」早夜以思﹐去其不如舜者﹐就其如舜者。聞古之人有周公者﹐其爲人也﹐多才與藝人也。求其所以爲周公者﹐責於己曰「彼﹐人也。予﹐人也。彼能是﹐而我乃不能是。」早夜以思﹐去其不如周公者﹐就其如周公者。舜﹐大聖人也﹐後世無及焉。周公﹐大聖人也﹐後世無及焉。是人也﹐乃曰「不如舜﹐不如周公﹐吾之病也。」是不亦責於身者﹐重以周乎﹖其於人也﹐曰「彼人也﹐能有是﹐是足爲良人矣。能善是﹐是足爲藝人矣。」取其一﹐不責其二﹔卽其新﹐不究其舊。恐恐然惟懼其人之不得爲善之利。一善﹐易修也。一藝﹐易能也﹐其於人也﹐乃曰「能有是﹐是亦足矣。」曰「能善是﹐是亦足矣。」不亦待於人者﹐輕以約乎﹗今之君子則不然。其責人也詳﹐其待已也廉。詳﹐故人難於爲善。廉﹐故自取也少。己未有善﹐曰「我善是﹐是亦足矣。」己未有能﹐曰「我能是﹐是亦足矣。」外以欺於人﹐內以欺於心﹐未少有得而止矣。不亦待其身者已廉乎﹖其於人也﹐曰「彼𨿽能是﹐其人不足稱也﹔彼𨿽善是﹐其用不足稱也。」舉其一﹐不計其十﹔究其舊﹐不圖其新﹐恐恐然惟懼其人之有聞也。是不亦責於人者已詳乎﹗夫是之謂不以眾人待其身﹐而以聖人望於人﹐吾未見其尊己也。𨿽然﹐爲是者﹐有本有原﹐怠與忌之謂也。怠者不能修﹐而忌者畏人修。吾嘗試之矣。嘗試語於眾曰「某良士。某良士。」其應者必其人之與也。不然﹐則其所疏遠﹐不與同其利者也。不然﹐則其畏也。不若是﹐彊者必怒於言﹐儒者必怒於色矣。又嘗語於眾曰「某非良士﹐某非良士。」其不應者﹐必其人之與也。不然﹐則其所疏遠﹐不與同其利者也。不然﹐則其畏也。不若是﹐彊者必說於言﹐懦者必說於色矣。是故事修而謗興﹔徳髙而毀來。嗚呼﹗士之處此世﹐而望名譽之光﹐道徳之行﹐難已﹗將有作於上者﹐得吾說而存之﹐其國家可幾而理歟﹗

【獲麟解】﹝韓愈﹞麟之爲靈﹐昭昭也。詠於《詩》﹐書於《春秋》﹐雜出於傳記﹑百家之書。𨿽婦人小子﹐皆知其爲祥也。然麟之爲物﹐不畜於家﹐不恆有於天下。其爲形也不類﹐非若馬﹑牛﹑犬﹑豕﹑豺﹑狼﹑麋﹑鹿然。然則𨿽有麟﹐不可知其爲麟也。角者﹐吾知其爲牛﹔鬛者﹐吾知其爲馬﹔犬﹑豕﹑豺﹑狠﹑麋﹑鹿﹐吾知其爲犬﹑豕﹑豺﹑狼﹑麋﹑鹿。惟麟也﹐不可知。不可知﹐則其謂之不祥也亦宜。𨿽然﹐麟之出﹐必有聖人在乎位﹐麟爲聖人出也。聖人者﹐必知麟﹐麟之果不爲不祥也。又曰﹕麟之所以爲麟者﹐以徳不以形。若麟之出﹐不待聖人﹐則謂之不祥也亦宜。

【雜說一】﹝韓愈﹞龍噓气成云﹐云固弗靈於龍也。然龍乘是气﹐茫洋窮乎玄間﹐薄日月﹐伏光景﹐感震電﹐神變化﹐水下土﹐汨陵谷。云亦靈怪矣哉﹗云﹐龍之所能使爲靈也。若龍之靈﹐則非云之所能使爲靈也。然龍弗得云﹐無以神其靈矣﹐失其所憑依﹐信不可歟﹗異哉﹗其所憑依﹐乃其所自爲也。《易》曰「雲從龍。」旣曰龍﹐雲從之矣﹗

【雜說四】﹝韓愈﹞世有伯樂﹐然後有千里馬。千里馬常有﹐而伯樂不常有。故𨿽有名馬﹐只辱於奴隸人之手﹐駢死於槽櫪之間﹐不以千里稱也。馬之千里者﹐一食或盡粟一石。食馬者﹐不知其能千里而食也。是馬也﹐𨿽有千里之能﹐食不飽﹐力不足﹐才美不外見。且欲與常馬等不可得﹐安求其能千里也﹖策之不以其道﹐食之不能盡其材﹐鳴之而不能通其意﹐執策而臨之曰「天下無馬﹗」嗚呼﹗其眞無馬邪﹖其眞不知馬也﹗卷八唐文

【師說】﹝韓愈﹞古之學者必有師。師者﹐所以傳道受業解惑也。人非生而知之者﹐孰能無惑﹖惑而不從師﹐其爲惑也﹐終不解矣。生乎吾前﹐其聞道也﹐固先乎吾﹐吾從而師之﹔生乎吾後﹐其聞道也﹐亦先乎吾﹐吾從而師之。吾師道也﹐夫庸知其年之先後生於吾乎﹖是故無貴無賤﹐無長無少﹐道之所存﹐師之所存也。嗟乎﹗師道之不傳也久矣﹐欲人之無惑也難矣。古之聖人﹐其出人也遠矣﹐猶且從師而問焉﹔今之眾人﹐其下聖人也亦遠矣﹐而恥學於師。是故聖益聖﹐愚益愚﹐聖人之所以爲聖﹐愚人之所以爲愚﹐其皆出於此乎﹖愛其子﹐擇師而教之﹔於其身也﹐則恥師焉﹐惑矣﹗彼童子之師﹐授之書而習其句讀者也﹐非吾所謂傳其道解其惑者也。句讀之不知﹐惑之不解﹐或師焉﹐或不焉﹐小學而大遺﹐吾未見其明也。巫醫﹑樂師﹐百工之人﹐不恥相師。士大夫之族﹐曰師曰弟子云者﹐則羣聚而笑之。問之﹐則曰「彼與彼年相若也﹐道相似也﹗」位卑則足羞﹐官盛則近諛。嗚呼﹗師道之不復﹐可知矣。巫醫﹑樂師﹑百工之人﹐君子不齒。今其智乃反不能及﹐其可怪也歟﹗聖人無常師。孔子師郯子﹑萇弘﹑師襄﹑老聃。郯子之徒﹐其賢不及孔子。孔子曰「三人行﹐則必有我師。」是故弟子不必不如師﹐師不必賢於弟子﹐聞道有先後﹐術業有專攻﹐如是而已。李氏子蟠﹐年十七﹐好古文﹐六藝經傳皆通習之﹐不拘於時﹐學於余。余嘉其能行古道﹐作《師說》以貽之。

【進學解】﹝韓愈﹞國子先生晨入太學﹐招諸生立館下﹐誨之曰「業精於勤﹐荒於嬉﹔行成於思﹐毀於隨。方今聖賢相逢﹐治具畢張。拔去凶邪﹐登崇俊良。占小善者率以錄﹐名一藝者無不庸。爬羅剔抉﹐刮垢磨光。蓋有幸而獲選﹐孰云多而不揚﹖諸生業患不能精﹐無患有司之不明。行患不能成﹐無患有司之不公。」言未旣。有笑於列者曰「先生欺余哉﹗弟子事先生﹐於玆有年矣。先生口不絕吟於六藝之文﹐手不停披於百家之編。紀事者必提其要﹐纂言者必鉤其玄。貪多務得﹐細大不捐。焚膏油以繼晷﹐恆兀兀以窮年。先生之於業﹐可謂勤矣。牴排異端﹐攘斥佛老。補苴罅漏﹐張皇幽眇。尋墜緒之茫茫﹐獨旁搜而遠紹。障百川而東之﹐回狂瀾於旣倒。先生之於儒﹐可謂勞矣。沈浸醲郁﹐含英咀華﹐作爲文章﹐其書滿家。上規姚姒﹐渾渾無涯﹔周《誥》殷《盤》﹐佶屈聱牙﹔《春秋》謹嚴﹐《左氏》浮誇﹔《易》奇而法﹐《詩》正而葩﹔下逮《莊》《騷》﹐太史所錄﹐子云相如﹐同工異曲。先生之於文﹐可謂閎其中而肆其外矣﹗少始知學﹐勇於敢爲。長通於方﹐左右具宜。先生之於爲人﹐可謂成矣。然而公不見信於人﹐私不見助於友﹐跋前疐後﹐動輒得咎。暫爲禦史﹐遂竄南夷。三年博士﹐冗不見治。命與仇謀﹐取敗幾時。冬暖而兒號寒﹐年丰而妻啼饑。頭童齒豁﹐竟死何裨﹖不知慮此﹐反教人爲﹖」先生曰「吁﹐子來前﹗夫大木爲杗﹐細木爲桷﹐欂櫨﹑侏儒﹐椳﹑闑﹑扂楔。各得其宜﹐施以成室者﹐匠氏之工也。玉札﹑丹砂﹐赤箭﹑靑芝﹐牛溲﹑馬勃﹐敗鼓之皮﹐俱收並蓄﹐待用無遺者﹐醫師之良也。登明選公﹐雜進巧拙﹐紆余爲姘﹐卓犖爲傑﹐校短量長﹐惟器是適者﹐宰相之方也。昔者孟軻好辯﹐孔道以明﹐轍環天下﹐卒老於行。荀卿守正﹐大論是宏﹐逃讒於楚﹐廢死蘭陵。是二儒者﹐吐辭爲經﹐舉足爲法﹐絕類離倫﹐優入聖域﹐其遇於世何如也﹖今先生學𨿽勤而不由其統﹐言𨿽多而不要其中﹐文𨿽奇而不濟於用﹐行𨿽修而不顯於眾。猶且月費俸錢﹑歲糜廩粟。子不知耕﹐婦不知織。乘馬從徒﹐安坐而食﹐踵常途之役役﹐窺陳編以盜竊。然而聖主不加誅﹐宰臣不見斥﹐非其幸歟﹗動而得謗﹐名亦隨之。投閒置散﹐乃分之宜。若夫商財賄之有亡﹐計班資之崇庳﹐忘己量之所稱﹐指前人之瑕疵﹐是所謂詰匠氏之不以杙爲楹﹐而訾醫師以昌陽引年﹐欲進其豨苓也。」

【圬者王承福傳】﹝韓愈﹞圬之爲技﹐賤且勞者也。有業之﹐其色若自得者。聽其言﹐約而盡。問之﹐王其姓﹐承福其名。世爲京兆長安農夫。天寶之亂﹐發人爲兵﹐持弓矢十三年﹐有官勛。棄之來歸。喪其土田﹐手鏝衣食。餘三十年。捨於市之主人﹐而歸其屋食之當焉。視時屋食之貴賤﹐而上下其圬之傭以償之。有餘﹐則以與道路之廢疾餓者焉。又曰﹕粟﹐稼而生者也﹔若市與帛﹐必蠶績而後成者也﹔其他所以養生之具﹐皆待人力而後完也﹐吾皆賴之。然人不可徧爲﹐宜乎各致其能以相生也。故君者﹐理我所以生者也﹐而百官者﹐承君之化者也。任有大小﹐惟其所能﹐若器皿焉。食焉而怠其事﹐必有天殃﹐故吾不敢一日捨鏝以嬉。夫鏝﹐易能﹐可力焉。又誠有功﹐取其直。𨿽勞無愧﹐吾心安焉。夫力﹐易彊而有功也﹔心﹐難彊而有智也。用力者使於人﹐用心者使人﹐亦其宜也。吾特擇其易爲而無愧者取焉。嘻﹗吾操鏝以入富貴之家有年矣。有一至者焉﹐又往過之﹐則爲墟矣﹔有再至﹑三至者焉﹐而往過之﹐則爲墟矣。問之其鄰﹐或曰﹕噫﹗刑戮也。或曰﹕身旣死而其子孫不能有也。或曰﹕死而歸之官也。吾以是觀之﹐非所謂食焉怠其事而得天殃者邪﹖非彊心以智而不足﹐不擇其才之稱否而冒之者邪﹖非多行可愧﹑知其不可而彊爲之者邪﹖將富貴難守﹑薄功而厚饗之者邪﹖抑丰悴有時﹑一去一來而不可常者邪﹖吾之心憫焉﹐是故擇其力之可能者行焉。樂富貴而悲貧賤﹐我豈異於人哉﹖又曰﹕功大者﹐其所以自奉也博。妻與子﹐皆養於我者也﹐吾能薄而功小﹐不有之可也。又吾所謂勞力者﹐若立吾家而力不足﹐則心又勞也。一身而二任焉﹐𨿽聖者石可爲也。愈始聞而惑之﹐又從而思之﹐蓋賢者也﹐蓋所謂獨善其身者也。然吾有譏焉﹐謂其自爲也過多﹐其爲人也過少。其學楊朱之道者邪﹖楊之道﹐不肯拔我一毛而利天下。而夫人以有家爲勞心﹐不肯一動其心以畜其妻子﹐其肯勞其心以爲人乎哉﹖𨿽然﹐其賢於世之患不得之而患失之者﹐以濟其生之欲﹑貪邪而亡道﹐以喪其身者﹐其亦遠矣﹗又其言有可以警餘者﹐故余爲之傳﹐而自鑑焉。

【諱辯】﹝韓愈﹞愈與李賀書﹐勸賀舉進士。賀舉進士有名﹐與賀爭名者毀之曰「賀父名晉肅﹐賀不舉進士爲是﹐勸之舉者爲非。」聽者不察也﹐和而倡之﹐同然一辭﹐皇甫湜曰「若不明白﹐子與賀且得罪。」愈曰「然」。律曰「二名不偏諱。」釋之者曰「謂若言『徵』不稱『在』﹐言『在』不稱『徵』是也。」律曰「不諱嫌名。」釋之者曰「謂若『禹』與『雨』﹑『丘』與『蓲』之類」是也。今賀父名晉肅﹐賀舉進士﹐爲犯二名律乎﹖爲犯嫌名律乎﹖父名晉肅﹐子不得舉進士。若父名「仁」﹐子不得爲人乎﹖夫諱始於何時﹖作法制以教天下者﹐非周公﹑孔子歟﹖周公作詩不諱﹐孔子不偏諱二名﹐《春秋》不譏不諱嫌名﹐康王釗之孫﹐實爲昭王。曾參之父名皙﹐曾子不諱「昔」。周之時有騏期﹐漢之時有杜度﹐此其子宜如何諱﹖將諱其嫌﹐遂諱其姓乎﹖將不諱其嫌者乎﹖漢諱武帝名「徹」爲「通」﹐不聞又諱車轍之「轍」爲某字也﹔諱呂后名「雉」爲「野雞」﹐不聞又諱治天下之「治」爲某字也。今上章及詔﹐不聞諱「滸」﹑「勢」﹑「秉」﹑「機」也。惟宦者宮妾﹐乃不敢言「諭」及「機」﹐以爲觸犯。士君子立言行事﹐宜何所法守也﹖今考之於經﹐質之於律﹐稽之以國家之典﹐賀舉進士爲可邪﹖爲不可邪﹖凡事父母﹐得如曾參﹐可以無譏矣。作人得如周公﹑孔子﹐亦可以止矣。今世之士﹐不務行曾參﹑周公﹑孔子之行﹐而諱親之名則務勝於曾參﹑周公﹑孔子﹐亦見其惑也。夫周公﹑孔子﹑曾參﹐卒不可勝。勝周公﹑孔子﹑曾參﹐乃比於宦官宮妾。則是宦官宮妾之孝於其親﹐賢於周公﹑孔子﹑曾參者邪﹖

【爭臣論】﹝韓愈﹞或問諫議大夫陽城於愈﹕「可以爲有道之士乎哉﹖學廣而聞多﹐不求聞於人也。行古人之道﹐居於晉之鄙。晉之鄙人﹐薰其徳而善良者幾千人。大臣聞而薦之﹐天子以爲諫議大夫。人皆以爲華﹐陽子不色喜。居於位五年矣﹐視其徳如在野﹐彼豈以富貴移易其心哉﹗愈應之曰「是《易》所謂恆其徳貞﹐而夫子凶者也。惡得爲有道之士乎哉﹖在《易﹖蠱》之上九云﹕『不事王侯﹐髙尙其事』。《蹇》之六二則曰﹕『王臣蹇蹇﹐匪躬之故。』夫亦以所居之時不一﹐而所蹈之徳不同也。若《蠱》之上九﹐居無用之地﹐而致匪躬之節﹔以《蹇》之六二﹐在王臣之位﹐而髙不事之心﹐則冒進之患生﹐曠官之刺興﹐志不可則﹐而尢不終無也。今陽子在位不爲不久矣﹔聞天下之得失﹐不爲不熟矣﹔天子待之﹐不爲不加矣﹐而未嘗一言及於政。視政之得失﹐若越人視秦人之肥瘠﹐忽焉不加喜戚於其心。問其官﹐則曰諫議也﹔問其祿﹐則曰﹕『下大夫之秩也』﹔問其政﹐則曰﹕『我不知也』。有道之土﹐固如是乎哉﹖且吾聞之﹕『有官守者﹐不得其職則去﹔有言責者﹐不得其言則去。』今陽子以爲得其言乎哉﹖得其言而不言﹐與不得其言而不去﹐無一可者也。陽子將爲祿仕乎﹖古之人有云﹕『仕不爲貧﹐而有時乎爲貧﹐謂祿仕者也。』宜乎辭尊而居卑﹐辭富而居貧﹐若抱關擊柝者可也。蓋孔子嘗爲委吏矣﹐嘗爲乘田矣﹐亦不敢曠其職﹐必曰﹕『會計當而已矣』﹐必曰『牛羊遂而已矣』。若陽子之秩祿﹐不爲卑且貧﹐章章明矣﹐而如此其可乎哉﹖」或曰「否﹐非若此也。夫陽子惡訕上者﹐惡爲人臣招其君之過﹐而以爲名者。故𨿽諫且議﹐使人不得而知焉。《書》曰﹕『爾有嘉謨嘉猷﹐則入告爾後於內﹐爾乃順之於外﹐曰「斯謨斯猷﹐惟我後之徳」。』夫陽子之用心﹐亦若此者。」愈應之曰「若陽子之用心如此﹐滋所謂惑者矣。入則諫其君﹐出不使人知者﹐大臣宰相者之事﹐非陽子之所宜行也。夫陽子﹐本以布衣隱於蓬蒿之下﹐主上嘉其行誼﹐擢在此位﹐官以諫爲名﹐誠宜有以奉其職﹐使四方後代﹐知朝廷有直言骨鯁之臣﹐天子有不亻朁賞﹑從諫如流之美。庶巖穴之士﹐聞而慕之﹐束帶結髮﹐願進於闕下而伸其辭說。致吾君於堯舜﹐熙鴻號於無窮也。若《書》所謂﹐則大臣宰相之事﹐非陽子之所宜行也。且陽子之心﹐將使君人者惡聞其過乎﹖是啟之也。」或曰「陽子之不求聞而人聞之﹐不求用而君用之﹐不得已而起﹐守其道不變﹐何子過之深也﹖」愈曰「自古聖人賢士﹐皆非有求於聞用也。閔其時之不平﹐人之不乂﹐得其道﹐不敢獨善其身﹐而必以兼濟天下也。孜孜矻矻﹐死而後已。故禹過家門不入﹐孔席不暇暖而墨突不得黔。彼二聖一賢者﹐豈不知自安佚之爲樂哉﹖誠畏天命而悲人窮也。夫天授人以賢聖才能﹐豈使自有餘而已﹐誠欲以補其不足者也。耳目之於身也﹐耳司聞而目司見。聽其是非﹐視其險易﹐然後身得安焉。聖賢者﹐時人之耳目也﹔時人者﹐聖賢之身也。且陽子之不賢﹐則將役於賢以奉其上矣。若果賢﹐則固畏天命而閔人窮也﹐惡得以自暇逸乎哉﹖」或曰「吾聞君子不欲加諸人﹐而惡訐以爲直者。若吾子之論﹐直則直矣﹐無乃傷於徳而費於辭乎﹖好盡言以招人過﹐國武子之所以見殺於齊也﹐吾子其亦聞乎﹖」愈曰「君子居其位﹐則思死其官﹔未得位﹐則思修其辭以明其道。我將以明道也﹐非以爲直而加人也。且國武子不能得善人﹐而好盡言於亂國﹐是以見殺。《傳》曰﹕『惟善人能受盡言。』謂其聞而能攺之也。子告我曰﹕陽子可以爲有道之士也﹐今𨿽不能及已﹐陽子將不得爲善人乎哉﹖」

【後十九日復上宰相書】﹝韓愈﹞二月十六日﹐前鄕貢進士韓愈﹐謹再拜言相公閣下。向上書及所著文後﹐待命凡十有九日﹐不得命。恐懼不敢逃遁﹐不知所爲﹐乃復敢自納於不測之誅﹐以求畢其說﹐而請命於左右。愈聞之﹐蹈水火者之求免於人也﹐不惟其父兄子弟之慈愛﹐然後呼而望之也﹐將有介於其側者﹐𨿽其所憎怨﹐苟不至乎欲其死者﹐則將大其聲﹐疾呼而望其仁之也。彼介於其側者﹐聞其聲而見其事﹐不惟其父兄子弟之慈愛﹐然後往而全之也。𨿽有所憎怨﹐苟不至乎欲其死者﹐則將狂奔盡气﹐濡手足﹐焦毛髮﹐救之而不辭也。若是者何哉﹖其勢誠急而其情誠可悲也。愈之彊學力行有年矣。愚不惟道之險夷﹐行且不息﹐以蹈於窮餓之水火﹐其旣危且亟矣﹐大其聲而疾呼矣。閣下其亦聞而見之矣。其將往而全之歟﹖抑將安而不救歟﹖有來言於閣下者曰「有觀溺於水而爇於火者﹐有可救之道而終莫之救也。」閣下且以爲仁人乎哉﹖不然﹐若愈者﹐亦君子之所宜動心者也。或謂愈﹐子言則然矣﹐宰相則知子矣﹐如時不可何﹖愈竊謂之不知言者﹐誠其材能不足當吾賢相之舉耳。若所謂時者﹐固在上位者之爲耳﹐非天之所爲也。前五六年時﹐宰相薦聞﹐尙有自布衣蒙抽擢者﹐與今豈異時哉﹖且今節度﹐觀察使﹐及防禦﹐營田諸小使等﹐尙得自舉判官﹐無間於已仕未仕者﹐況在宰相﹐吾君所尊敬者﹐而曰不可乎﹖古之進人者﹐或取於盜﹐或舉於管庫﹐今布衣𨿽賤﹐猶足以方乎此。情隘辭蹙﹐不知所裁﹐亦惟少垂憐焉。愈再拜。

【後廿九日復上宰相書】﹝韓愈﹞三月十六日﹐前鄕貢進士韓愈﹐謹再拜言相公閣下。愈聞周公之爲輔相﹐其急於見賢也﹐方一食﹐三吐其哺﹐方一沐﹐三握其發。當是時﹐天下之賢才皆已舉用。姦邪讒佞欺負之徒﹐皆已除去。四海皆已無虞﹐九夷八蠻之在荒服之外者﹐皆已賓貢。天災時變﹐昆虫艸木之妖﹐皆已銷息。天下之所謂禮﹑樂﹑刑﹑政教化之具﹐皆已修理。風俗皆已惇厚。動植之物﹑風雨霜露之所霑被者﹐皆已得宜。休徵嘉瑞﹐麟鳳龜龍之屬﹐皆已備至。而周公以聖人之才﹐憑叔父之親﹐其所輔理承化之功﹐又盡章章如是。其所求進見之士﹐豈復有賢於周公者哉﹖不惟不賢於周公而已﹐豈復有賢於時百執事者哉﹖豈復有所計議﹐能補於周公之化者哉﹖然而周公求之如此其急﹐惟恐耳目有所不聞見﹐思慮有所未及﹐以負成王托周公之意﹐不得於天下之心。如周公之心﹐設使其時輔理承化之功﹐未盡章章如是﹐而非聖人之才﹐而無叔父之親﹐則將不暇食與沐矣﹐豈特吐哺握發爲勤而止哉﹖惟其如是﹐故於今頌成王之徳﹐而稱周公之功不衰。今閣下爲輔相亦近耳。天下之賢才﹐豈盡舉用﹖姦邪讒佞欺負之徒﹐豈盡除去﹖四海豈盡無虞﹖九夷八蠻之在荒服之外者﹐豈盡賓貢﹖天災時變﹑昆虫艸木之妖﹐豈盡銷息﹖天下之所謂禮﹑樂﹑刑﹑政教化之具豈盡修理﹖風俗豈盡惇厚﹖動植之物﹐風雨霜露之所霑被者﹐豈盡得宜﹖休徵嘉瑞﹐麟鳳龜龍之屬﹐豈盡備至﹖其所求進見之士﹐𨿽不足以希望盛徳﹐至比於百執事﹐豈盡出其下哉﹖其所稱說﹐豈盡無所補哉﹖今𨿽不能如周公吐哺握發﹐亦宜引而進之﹐察其所以而去就之﹐不宜默默而已也。愈之待命﹐四十餘日矣。書再上﹐而志不得通。足三及門﹐而閽人辭焉。惟其昏愚﹐不知逃遁﹐故復有周公之說焉。閣下其亦察之。古之士﹐三月不仕則相弔﹐故出疆必載質。然所以重於自進者﹐以其於周不可﹐則去之魯﹔於魯不可﹐則去之齊﹔於齊不可﹐則去之宋﹐之鄭﹐之秦﹐之楚也。今天下一君﹐四海一國﹐捨乎此則夷狄矣﹐去父母之邦矣。故士之行道者﹐不得於朝﹐則山林而已矣。山林者﹐士之所獨善自養﹐而不憂天下者之所能安也。如有憂天下之心﹐則不能矣。故愈每自進而不知愧焉﹐書亟上﹐足數及門而不知止焉。寧獨如此而已﹐惴惴焉惟不得出大賢之門下是懼。亦惟少垂察焉﹗瀆冒威尊﹐惶恐無已。愈再拜。

【與於襄陽書】﹝韓愈﹞七月三日﹐將仕郎﹑守國子四門博士韓愈﹐謹奉書尙書閣下。士之能享大名﹐顯當世者﹐莫不有先達之士﹐負天下之望者﹐爲之前焉。士之能垂休光﹐照後世者﹐亦莫不有後進之士﹐負天下之望者﹐爲之後焉。莫爲之前﹐𨿽美而不彰﹔莫爲之後﹐𨿽盛而不傳。是二人者﹐未始不相須也﹐然而千百載乃一相遇焉。豈上之人無可援﹑下之人無可推歟﹖何其相須之殷而相遇之疏也﹖其故在﹕下之人負其能﹐不肯諂其上﹔上之人負其位﹐不肯顧其下。故髙材多戚戚之窮﹐盛位無赫赫之光。是二人者之所爲皆過也。未嘗幹之﹐不可謂上無其人﹔未嘗求之﹐不可謂下無其人。愈之誦此言久矣﹐未嘗敢以聞於人。側聞閣下抱不世之才﹐特立而獨行﹔道方而事實﹐捲舒不隨乎時﹐文武惟其所用﹐豈愈所謂其人哉﹖抑未聞後進之士﹐有遇知於左右﹐獲禮於門下者。豈求之而未得邪﹖將志存乎立功﹐而事專乎報主﹐𨿽遇其人﹐未暇禮邪﹖何其宜聞而久不聞也﹖愈𨿽不才﹐其自處不敢後於恆人。閣下將求之而未得歟﹖古人有言「請自隗始。」愈今者惟朝夕芻米僕賃之資是急﹐不過費閣下一朝之享而足也。如曰「吾志存乎立功﹐而事專乎報主﹐𨿽遇其人﹐未暇禮焉」﹐則非愈之所敢知也。世之齪齪者﹐旣不足以語之﹔磊落奇偉之人﹐又不能聽焉﹐則信乎命之窮也﹗謹獻舊所爲文一十八首﹐如賜覽觀﹐亦足知其志之所存。愈恐懼再拜。

【與陳給事書】﹝韓愈﹞愈再拜﹕愈之獲見於閣下有年矣。始者亦嘗辱一言之譽。貧賤也﹐衣食於奔走﹐不得朝夕繼見。其後閣下位益尊﹐伺候於門墻者日益進。夫位益尊﹐則賤者日隔﹔伺候於門墻者日益進﹐則愛博而情不專。愈也道不加修﹐而文日益有名。夫道不加修﹐則賢者不與﹔文日益有名﹐則同進者忌。始之以日隔之疏﹐加之以不專之望﹐以不與者之心﹐而聽忌者之說。由是閣下之庭﹐無愈之迹矣。去年春﹐亦嘗一進謁於左右矣。溫乎其容﹐若加其新也﹔屬乎其言﹐若閔其窮也。退而喜也﹐以告於人。其後如東京取妻子﹐又不得朝夕繼見﹐及其還也﹐亦嘗一進謁於左右矣。邈乎其容﹐若不察其愚也﹔悄乎其言﹐若不接其情也。退而懼也﹐不敢復進。今則釋然悟﹐翻然悔曰﹕其邈也﹐乃所以怒其來之不繼也﹔其悄也﹐乃所以示其意也。不敏之誅﹐無所逃避。不敢遂進﹐輒自疏其所以﹐並獻近所爲《復志賦》以下十首﹐爲一卷﹐捲有標軸。《送孟郊序》一首﹐生紙寫﹐不加裝飾﹐皆有揩字注字處。急於自解而謝﹐不能俟更寫。閣下取其意﹐而略其禮可也。愈恐懼再拜。

【應科目時與人書】﹝韓愈﹞月﹑日﹐愈再拜﹕天池之濱﹐大江之濆﹐曰有怪物焉﹐蓋非常鱗凡介之品匯匹儔也。其得水﹐變化風雨﹐上下於天不難也。其不及水﹐蓋尋常尺寸之間耳。無髙山﹑大陵﹑曠途﹑絕險爲之關隔世﹐然其窮涸﹐不能自致乎水﹐爲獱獺之笑者﹐蓋十八九矣。如有力者﹐哀其窮而運轉之﹐蓋一舉手一投足之勞也。然是物也﹐負其異於眾也﹐且曰「爛死於沙泥﹐吾寧樂之。若俯首帖耳﹐搖尾而乞憐者﹐非我之志也。」是以有力者遇之﹐熟視之若無睹也。其死其生﹐固不可知也。今又有有力者當其前矣。聊試仰首一鳴號焉﹐庸詎知有力者不哀其窮﹐而忘一舉手一投足之勞﹐而轉之淸波乎﹖其哀之﹐命也。其不哀之﹐命也。知其在命﹐而且鳴號之者﹐亦命也。愈今者﹐實有類於是。是以忘其疏愚之罪﹐而有是說焉。閣下其亦憐察之。

【送孟東野序】﹝韓愈﹞大凡物不得其平則鳴。艸木之無聲﹐風撓之鳴。水之無聲﹐風蕩之鳴。其躍也﹐或激之﹔其趨也﹐或梗之﹔其沸也﹐或炙之。金石之無聲﹐或擊之鳴。人之於言也亦然﹐有不得已者而後言﹐其歌也有思﹐其哭也有懷。凡出乎口而爲聲者﹐其皆有弗平者乎﹗樂也者﹐郁於中而泄於外者也﹐擇其善鳴者而假之鳴。金﹑石﹑絲﹑竹﹑匏﹑土﹑革﹑木八者﹐物之善鳴者也。惟天之於時也亦然﹐擇其善鳴者而假之鳴。是故以鳥鳴春﹐以雷鳴夏﹐以虫鳴秋﹐以風鳴冬。四時之相推敓﹐其必有不得其平者乎﹗其於人也亦然﹐人聲之精者爲言。文辭之於言﹐又其精也﹐尢擇其善鳴者而假之鳴。其在唐虞﹑咎陶﹑禹﹐其善鳴者也﹐而假以鳴。夔弗能以文辭鳴﹐又自假於《韶》以鳴。夏之時﹐五子以其歌鳴。伊尹鳴殷。周公鳴周。凡載於《詩》《書》六藝﹐皆鳴之善者也。周之衰﹐孔子之徒鳴之﹐其聲大而遠。傳曰「天將以夫子爲木鐸」﹐其弗信矣乎﹖其末也﹐莊周以其荒唐之辭鳴。楚﹐大國也﹐其亡也﹐以屈原鳴。臧孫辰﹑孟軻﹑荀卿﹐以道鳴者也。楊朱﹑墨翟﹑管夷吾﹑晏嬰﹑老聃﹑申不害﹑韓非﹑愼到﹑田駢﹑鄒衍﹑屍佼﹑孫武﹑張儀﹑蘇秦之屬﹐皆以其術鳴。秦之興﹐李斯鳴之。漢之時﹐司馬遷﹑相如﹑揚雄﹐最其善鳴者也。其下魏﹑晉氏﹐鳴者不及於古﹐然亦未嘗絕也。就其善者﹐其聲淸以浮﹐其節數以急﹐其詞淫以哀﹐其志弛以肆。其爲言也﹐亂雜而無章。將天醜其徳莫之顧耶﹖何爲乎不鳴其善鳴者也﹖唐之有天下﹐陳子昂﹑蘇源明﹑元結﹑李白﹑杜甫﹑李觀﹐皆以其所能鳴。其存而在下者﹐孟郊東野始以其詩鳴。其髙出魏﹑晉﹐不懈而及於古﹐其他浸淫乎漢氏矣。從吾遊者﹐李翺﹑張籍其尢也。三子者之鳴信善矣。抑不知天將和其聲而使鳴國家之盛邪﹖抑將窮餓其身﹐思愁其心腸﹐而使自鳴其不幸邪﹖三子者之命﹐則懸乎天矣。其在上也﹐奚以喜﹖其在下也﹐奚以悲﹖東野之役於江南也﹐有若不釋然者﹐故吾道其命於天者以解之。

【送李願歸盤谷序】﹝韓愈﹞太行之陽有盤谷。盤谷之間﹐泉甘而土肥﹐艸木叢茂﹐居民鮮少。或曰「謂其環兩山之間﹐故曰盤。」或曰「是谷也﹐宅幽而勢阻﹐隱者之所盤旋。」友人李願居之。願之言曰「人之稱大丈夫者﹐我知之矣。利澤施於人﹐名聲昭於時。坐於廟朝﹐進退百官﹐而佐天子出令。其在外﹐則樹旗旄﹐羅弓矢﹐武夫前呵﹐從者塞途﹐供給之人﹐各執其物﹐夾道而疾馳。喜有賞﹑怒有刑﹐才畯滿前﹐道古今而譽盛徳﹐入耳而不煩。曲眉丰頰﹐淸聲而便體﹐秀外而惠中﹑飄輕裾﹐翳長袖﹐粉白黛綠者﹐列屋而閒居﹐妒寵而負恃﹐爭妍而取憐。大丈夫之遇知於天子﹐用力於當世者之所爲也。吾非惡此而逃之﹐是有命焉﹐不可幸而致也。「窮居而野處﹐升髙而望遠。坐茂樹以終日﹐濯淸泉以自潔。采於山﹐美可茹﹔釣於水﹐鮮可食。起居無時﹐惟適之安。與其有譽於前﹐孰若無毀於其後﹔與其有樂於身﹐孰若無憂於其心。車服不維﹐刀鋸不加﹔理亂不知﹐黜陟不聞。大丈夫不遇於時者之所爲也﹐我則行之。「伺候於公卿之門﹐奔走於形勢之途﹐足將進而趑趄﹐口將言而囁嚅。處污穢而不羞﹐觸刑辟而誅戮。僥幸於萬一﹐老死而後止者﹐其於爲人賢不肖何如也﹖」昌黎韓愈﹐聞其言而壯之。與之酒﹐而爲之歌曰「盤之中﹐維子之宮﹔盤之土﹐可以稼﹔盤之泉﹐可濯可沿﹔盤之阻﹐誰爭子所﹖窈而深﹐廓其有容﹔繚而曲﹐如往而復。嗟盤之樂兮﹐樂且無央。虎豹遠迹兮﹐蛟龍遁藏﹔鬼神守護兮﹐呵禁不祥。飲且食兮壽而康﹐無不足兮奚所望﹖膏吾車兮秣吾馬﹐從子於盤兮﹐終吾生以徜徉。

【送董邵南序】﹝韓愈﹞燕趙古稱多感慨悲歌之士。童生舉進士﹐連不得志於有司﹐懷抱利器﹐鬱鬱適玆土﹐吾知其必有合也。董生勉乎哉﹗夫以子之不遇時﹐苟慕義彊仁者皆愛惜焉。矧燕﹑趙之士﹐出乎其性者哉﹗然吾嘗聞風俗與化移易﹐吾惡知其今不異於古所云邪﹖聊以吾子之行卜之也。董生勉乎哉﹗吾因子有所感矣。爲我弔望諸君之墓﹐而觀於其市﹐復有昔時屠狗者乎﹖爲我謝曰「明天子在上﹐可以出而仕矣﹗」

【送楊少尹序】﹝韓愈﹞昔疏廣﹑受二子﹐以年老﹐一朝辭位而去。於時公卿設供張﹐祖道都門外﹐車數百兩。道路觀者﹐多嘆息泣下﹐共言其賢。漢史旣傳其事﹐而後世工畫者﹐又圖其迹。至今照人耳目﹐赫赫若前日事。國子司業楊君巨源﹐方以能《詩》訓後進﹐一旦以年滿七十﹐亦白丞相去歸其鄕。世常說古今人不相及﹐今楊與二疏﹐其意豈異也﹖予忝在公卿後﹐遇病不能出。不知楊侯去時﹐城門外送者幾人﹖車幾兩﹖馬幾匹﹖道邊觀者﹐亦有嘆息知其爲賢與否﹗而太史氏又能張大其事﹐爲傳繼二疏蹤迹否﹐不落莫否﹖見今世無工畫者﹐而畫與不畫﹐固不論也。然吾聞楊候之去﹐丞相有愛而惜之者﹐白以爲其都少尹﹐不絕其祿。又爲歌詩以勸之﹐京師之長於詩者﹐亦屬而和之。又不知當時二疏之去﹐有是事否﹖古今人同不同﹐未可知也。中世士大夫﹐以官爲家﹐罷則無所於歸。楊侯始冠﹐舉於其鄕﹐歌《鹿鳴》而來也。今之歸﹐指其樹曰「某樹吾先人之所種也﹐某水某丘﹐吾童子時所釣遊也。」鄕人莫不加敬﹐誡子孫以楊候不去其鄕爲法。古之所謂鄕先生﹐沒而可祭於社者﹐其在斯人歟﹖其在斯人歟﹖

【送石處士序】﹝韓愈﹞河陽軍節度﹑禦史大夫烏公﹐爲節度之三月﹐求士於從事之賢者。有薦石先生者﹐公曰「先生何如﹖」曰「先生居嵩﹑邙﹑瀍﹑穀之間﹐冬一裘﹐夏一葛﹔食朝夕﹐飯一盂﹑蔬一盤。人與之錢﹐則辭﹔請與出遊﹐未嘗以事免﹔勸之仕﹐不應。坐一室﹐左右圖書。與之語道理﹐辧古今事當否﹐論人髙下﹐事後當成敗﹐若河決下流而東注﹔若駟馬駕輕車就熟路﹐而王良﹑造父爲之先後也﹔若燭照﹐數計而龜卜也。」大夫曰「先生有以自老﹐無求於人﹐其肯爲某來邪﹖」從事曰「大夫文武忠孝﹐求士爲國﹐不私幹家。方今寇集於恆﹐師環其疆﹐農不耕收﹐財粟殫亡。吾所處地﹐歸輸之塗﹐治法徵謀﹐宜有所出。先生仁且勇﹐若以義請而彊委重焉﹐其何說之辭﹖」於是撰書詞﹐具馬幣﹐卜日以授使者﹐求先生之廬而請焉。先生不告於妻子﹐不謀於朋友﹐冠帶出見客﹐拜受書禮於門內。宵則沐浴﹐戒行李﹐載書冊﹐問道所由﹐告行於常所來往。晨則畢至張上東門外﹐酒三行﹐且起﹐有執爵而言者曰「大夫眞能以義取人﹐先生眞能以道自任﹐決去就。爲先生別。」又酌而祝曰「凡去就出處何常﹖惟義之歸。遂以爲先生壽。」又酌而祝曰「使大夫恆無變其初﹐無務富其家而饑其師﹐無甘受佞人而外敬正士﹐無昧於諂言﹐惟先生是聽。以能有成功﹐保天子之寵命。」又祝曰「使先生無圖利於大夫﹐而私便其身圖。」先生起拜祝辭曰「敢不敬早夜以求從祝規﹖」於是東都之人士﹐咸知大夫與先生果能相與以有成也。遂各爲歌詩六韻﹐遣愈爲之序云。

【送溫處士赴河陽軍序】﹝韓愈﹞伯樂一過冀北之野﹐而馬羣遂空。夫冀北馬多天下﹐伯樂𨿽善知馬﹐安能空其羣邪﹖解之者曰﹕吾所謂空﹐非無馬也﹐無良馬也。伯樂知馬﹐遇其良﹐輒取之﹐羣無畱良焉。苟無良﹐𨿽謂無馬﹐不爲虛語矣。東都﹐固士大夫之冀北也。恃才能深藏而不市者﹐洛之北涯曰石生﹐其南涯曰溫生。大夫烏公﹐以鈇鉞鎭河陽之三月﹐以石生爲才﹐以禮爲羅﹐羅而致之幕下。未數月也﹐以溫生爲才﹐於是以石生爲媒﹐以禮爲羅﹐又羅而致之幕下。東都𨿽信多才士﹐朝取一人焉﹐拔其尢﹔暮取一人焉﹐拔其尢。自居守河南尹﹐以及百司之執事﹐與吾輩二縣之大夫﹐政有所不通﹐事有所可疑﹐奚所諮而處焉﹖士大夫之去位而巷處者﹐誰與嬉遊﹖小子後生﹐於何考徳而問業焉﹖縉紳之東西行過是都者﹐無所禮於其廬。若是而稱曰﹕大夫烏公﹐一鎭河陽﹐而東都處士之廬無人焉﹐豈不可也﹖夫南面而聽天下﹐其所托重而恃力者﹐惟相與將耳。相爲天子得人於朝廷﹐將爲天子得文武士於幕下﹐求內外無治﹐不可得也。愈縻於玆﹐不能自引去﹐資二生以待老。今皆爲有力者奪之﹐其何能無介然於懷邪﹖生旣至﹐拜公於軍門﹐其爲吾以前所稱﹐爲天下賀﹔以後所稱﹐爲吾致私怨於盡取也。畱守相公﹐首爲四韻詩歌其事﹐愈因推其意而序之。

【祭十二郎文】﹝韓愈﹞年﹑月﹑日﹐季父愈聞汝喪之七日﹐乃能銜哀致誠﹐使建中遠具時羞之奠﹐告汝十二郎之靈﹕嗚呼﹗吾少孤﹐及長﹐不省所怙﹐惟兄嫂是依。中年﹐兄歿南方﹐吾與汝俱幼﹐從嫂歸葬河陽。旣又與汝就食江南﹐零丁孤苦﹐未嘗一日相離也。吾上有三兄﹐皆不幸早世。承先人後者﹐在孫惟汝﹐在子惟吾。兩世一身﹐形單影只。嫂嘗撫汝指吾而言曰「韓氏兩世﹐惟此而已﹗」汝時尢小﹐當不復記憶﹔吾時𨿽能記憶﹐亦未知其言之悲也﹗吾年十九﹐始來京城。其後四年﹐而歸視汝。又四年﹐吾往河陽省墳墓﹐遇汝從嫂喪來葬。又二年﹐吾佐董丞相於汴州﹐汝來省吾﹐止一歲﹐請歸取其孥。明年﹐丞相薨﹐吾去汴州﹐汝不果來。是年﹐吾佐戎徐州﹐使取汝者始行﹐吾又罷去﹐汝又不果來。吾念﹐汝從於東﹐東亦客也﹐不可以久﹔圖久遠者﹐莫如西歸﹐將成家而致汝。嗚呼﹗孰謂汝遽去吾而歿乎﹖吾與汝俱少年﹐以爲𨿽暫相別﹐終當久與相處。故捨汝而旅食京師﹐以求斗斛之祿。誠知其如此﹐𨿽萬乘之公相﹐吾不以一日輟汝而就也﹗去年﹐孟東野往﹐吾書與汝曰「吾年未四十﹐而視茫茫﹐而發蒼蒼﹐而齒牙動搖。念諸父與諸兄﹐皆康彊而早世﹐如吾之衰者﹐其能久存乎﹖吾不可去﹐汝不肯來﹐恐旦暮死﹐而汝抱無涯之戚也。」孰謂少者歿而長者存﹐彊者夭而病者全乎﹖嗚呼﹗其信然邪﹖其夢邪﹖其傳之非其眞邪﹖信也﹐吾兄之盛徳而夭其嗣乎﹖汝之純明而不克蒙其澤乎﹖少者彊者而夭歿﹐長者衰者而存全乎﹖未可以爲信也﹗夢也﹐傳之非其眞也﹐東野之書﹐耿蘭之報﹐何爲而在吾側也﹖嗚呼﹗其信然矣﹗吾兄之盛徳而夭其嗣矣﹗汝之純明宜業其家者﹐不克蒙其澤矣﹗所謂天者誠難測﹐而神者誠難明矣﹗所謂理者不可推﹐而壽者不可知矣﹗𨿽然﹐吾自今年來﹐蒼蒼者或化而爲白矣﹐動搖者﹐或脫而落矣﹐毛血日益衰﹐志气日益微﹐幾何不從汝而死也﹗死而有知﹐其幾何離﹖其無知﹐悲不幾時﹐而不悲者無窮期矣。汝之子始十歲﹐吾之子始五歲﹐少而彊者不可保﹐如此孩提者﹐又可冀其成立邪﹖嗚呼哀哉﹗嗚呼哀哉﹗汝去年書云「比得軟腳病﹐往往而劇。」吾曰「是疾也﹐江南之人﹐常常有之。」未始以爲憂也。嗚呼﹗其竟以此而殞其生乎﹖抑別有疾而致斯乎﹖汝之書﹐六月十七日也﹔東野雲﹐汝歿以六月二日﹔耿蘭之報無月日。蓋東野之使者不知問家人以月日﹖如耿蘭之報﹐不知當言月日﹖東野與吾書﹐乃問使者﹐使者妄稱以應之耳﹖其然乎﹖其不然乎﹖今吾使建中祭汝﹐弔汝之孤與汝之乳母。彼有食可守﹐以待終喪﹐則待終喪而取以來﹔如不能守以終喪﹐則遂取以來。其餘奴婢﹐並令守汝喪。吾力能攺葬﹐終葬汝於先人之兆﹐然後惟其所願。嗚呼﹗汝病吾不知時﹐汝歿吾不知日﹐生不能相養以共居﹐歿不得撫汝以盡哀﹐斂不憑其棺﹐窆不臨其穴。吾行負神明﹐而使汝夭。不孝不慈﹐而不得與汝相養以生﹐相守以死。一在天之涯﹐一在地之角﹐生而影不與吾形相依﹐死而魂不與吾夢相接﹐吾實爲之﹐其又何尢﹗「彼蒼者天」﹐「曷其有極」﹗自今已往﹐吾其無意於人世矣﹗當求數頃之田於伊﹑潁之上﹐以待餘年。教吾子與汝子﹐幸其成﹔長吾女與汝女﹐待其嫁﹐如此而已。嗚呼﹗言有窮而情不可終﹐汝其知也邪﹗其不知也邪﹖嗚呼哀哉﹗尙饗﹗

【祭鱷魚文】﹝韓愈﹞維年月日﹐潮州刺史韓愈﹐使軍事衙推秦濟﹐以羊一﹑豬一﹐投惡溪之潭水﹐以與鱷魚食﹐而告之曰﹕昔先王旣有天下﹐列山澤﹐罔繩擉刃﹐以除虫蛇惡物爲民害者﹐驅而出之四海之外。及後王徳薄﹐不能遠有﹐則江﹑漢之間﹐尙皆棄之﹐以與蠻夷﹑楚越。況潮﹐嶺海之間﹐去京師萬里哉﹖鱷魚之涵淹卵育於此﹐亦固其所。今天子嗣唐位﹐神聖慈武﹐四海之外﹐六合之內﹐皆撫而有之﹐況禹迹所揜﹐揚州之近地﹐刺史﹑縣令之所治﹐出貢賦以供天地宗廟百神之祀之壤者哉﹗鱷魚其不可與刺史雜處此土也﹗刺史受天子命﹐守此土﹐治此民﹐而鱷魚睅然不安溪潭﹐據處食民﹑畜﹑熊﹑豕﹑鹿﹑獐﹐以肥其身﹐以種其子孫﹐與刺史亢拒﹐爭爲長雄。刺史𨿽駑弱﹐亦安肯爲鱷魚低首下心﹐伈伈睍睍﹐爲民吏羞﹐以偸活於此邪﹖且承天子命以來爲吏﹐固其勢不得不與鱷魚辧。鱷魚有知﹐其聽刺史言﹕潮之州﹐大海在其南。鯨﹑鵬之大﹐蝦﹑蟹之細﹐無不容歸﹐以生以食。鱷魚朝發而夕至也。今與鱷魚約﹐盡三日﹐其率丑類南徙於海﹐以避天子之命吏。三日不能﹐至五日﹔五日不能﹐至七日﹔七日不能﹐是終不肯徙也﹐是不有刺史聽從其言也。不然﹐則是鱷魚冥頑不靈﹐刺史𨿽有言﹐不聞不知也。夫傲天子之命吏﹐不聽其言﹐不徙以避之﹐與冥頑不靈而爲民物害者﹐皆可殺。刺史則選材技吏民﹐操彊弓毒矢﹐以與鱷魚從事﹐必盡殺乃止。其無悔﹗

【柳子厚墓志銘】﹝韓愈﹞子厚諱宗元。七世祖慶﹐爲拓跋魏侍中﹐封濟陰公。曾伯祖奭﹐爲唐宰相﹐與褚遂良﹑韓瑗﹐俱得罪武后﹐死髙宗朝。皇考諱鎭﹐以事母棄太常博士﹐求爲縣令江南。其後以不能媚權貴﹐失禦史。權貴人死﹐乃復拜侍禦史。號爲剛直﹐所與遊﹐皆當世名人。子厚少精敏﹐無不通達﹐逮其父時﹐𨿽少年﹐已自成人。能取進士第﹐嶄然見頭角﹐眾謂柳氏有子矣。其後以博學宏詞﹐授集賢殿正字。俊傑廉悍﹐議論證據今古﹐出入經史百子﹐踔厲風發﹐率常屈其座人﹐名聲大振﹐一時皆慕與之交。諸公要人﹐爭欲令出我門下﹐交口薦譽之。貞元十九年﹐由藍田尉拜監察禦史。順宗卽位﹐拜禮部員外郎。遇用事者得罪﹐例出爲刺史。未至﹐又例貶州司馬。居閒﹐益自刻苦﹐務記覽﹐爲詞章﹐泛濫停蓄﹐爲深博無涯涘﹐而自肆於山水間。元和中﹐嘗例召至京師﹐又偕出爲刺史﹐而子厚得柳州。旣至﹐嘆曰「是豈不足爲政邪﹖」因其土俗﹐爲設教禁﹐州人順賴。其俗以男女質錢﹐約不時贖﹐子本相侔﹐則沒爲奴婢。子厚與設方計﹐悉令贖歸。其尢貧力不能者﹐令書其傭﹐足相當﹐則使歸其質。觀察使下其法於他州﹐比一歲﹐免而歸者且千人。衡湘以南﹐爲進士者﹐皆以子厚爲師。其經承子厚口講指畫爲文詞者﹐悉有法度可觀。其召至京師而復爲刺史也﹐中山劉夢得禹錫﹐亦在遣中﹐當詣播州。子厚泣曰「播州﹐非人所居﹐而夢得親在堂﹐吾不忍夢得之窮﹐無辭以白其大人﹐且萬無母子俱往理。」請於朝﹐將拜疏﹐願以柳易播﹐𨿽重得罪﹐死不恨。遇有以夢得事白上者﹐夢得於是攺刺連州。嗚呼﹗士窮乃見節義。今夫平居里巷相慕悅﹐酒食遊戲相徵逐﹐詡詡彊笑語以相取下﹐握手出肺肝相示﹐指天日涕泣﹐誓生死不相背負﹐眞若可信。一旦臨小利害﹐僅如毛髮比﹐反眼若不相識﹐落陷阱﹐不一引手救﹐反擠之又下石焉者﹐皆是也。此宜禽獸夷狄所不忍爲﹐而其人自視以爲得計﹐聞子厚之風﹐亦可以少愧矣。子厚前時少年﹐勇於爲人﹐不自貴重顧藉﹐謂功業可立就﹐故坐廢退。旣退﹐又無相知有气力得位者推挽﹐故卒死於窮裔。材不爲世用﹐道不行於時也。使子厚在臺省時﹐自持其身﹐已能如司馬刺史時﹐亦自不斥。斥時有人力能舉之﹐且必復用不窮。然子厚斥不久﹐窮不極﹐𨿽有出於人﹐其文學辭章﹐必不能自力以致必傳於後如今﹐無疑也。𨿽使子厚得所願﹐爲將相於一時﹐以彼易此﹐孰得孰失﹐必有能辧之者。子厚以元和十四年十一月八日卒﹐年四十七。以十五年七月十日﹐歸葬萬年先人墓側。子厚有子男二人。長曰周六﹐始四歲。季曰周七﹐予厚卒﹐乃生。女子二人﹐皆幼。其得歸葬也﹐費皆出觀察使河東裴君行立。行立有節槪﹐重然諾﹐與子厚結交﹐子厚亦爲之盡﹐竟賴其力。葬子厚於萬年之墓者﹐舅弟盧遵。遵﹐涿人﹐性謹愼﹐學問不厭﹐自子厚之斥﹐遵從而家焉﹐逮其死不去。旣往葬子厚﹐又將經紀其家﹐庶幾有始終者。銘曰﹕是惟子厚之室﹐旣固旣安﹐以利其嗣人。卷九唐﹑宋文

【駁《復仇議》】﹝柳宗元﹞臣伏見天后時﹐有同州下邽人徐元慶者﹐父爽爲縣尉趙師韞所殺﹐卒能手刃父仇﹐束身歸罪。當時諫臣陳子昂建議誅之而旌其閭﹐且請「編之於令﹐永爲國典。」臣竊獨過之。臣聞禮之大本﹐以防亂也。若曰無爲賊虐﹐凡爲子者殺無赦。刑之大本﹐亦以防亂也﹐若曰無爲賊虐﹐凡爲治者殺無赦。其本則合﹐其用則異。旌與誅莫得而並焉。誅其可旌﹐玆謂濫﹐黷刑甚矣。旌其可誅﹐玆謂僣﹐壞禮甚矣。果以是示於天下﹐傳於後代﹐趨義者不知所向﹐違害者不知所立﹐以是爲典可乎﹖蓋聖人之制﹐窮理以定賞罰﹐本情以正褒貶﹐統於一而已矣。向使刺讞其誠僞﹐考正其曲直﹐原始而求其端﹐則刑禮之用﹐判然離矣。何者﹖若元慶之父﹐不陷於公罪﹐師韞之誅﹐獨以其私怨﹐奮其吏气﹐虐於非辜﹔州牧不知罪﹐刑官不知問﹐上下蒙冒﹐吁號不聞。而元慶能以戴天爲大恥﹐枕戈爲得禮﹐處心積慮﹐以衝仇人之胸﹐介然自克﹐卽死無憾。是守禮而行義也。執事者宜有慚色﹐將謝之不暇﹐而又何誅焉﹖其或元慶之父﹐不免於罪﹐師韞之誅﹐不愆於法。是非死於吏也﹐是死於法也。法其可仇乎﹖仇天子之法﹐而戕奉法之吏﹐是悖驁而淩上也。執而誅之﹐所以正邦典﹐而又何旌焉﹖且其議曰「人必有子﹐子必有親﹐親親相仇﹐其亂誰救﹖」是惑於禮也甚矣。禮之所謂仇者﹐蓋其冤抑沈痛而號無告也﹔非謂抵罪觸法﹐陷於大戮。而曰彼殺之﹐我乃殺之。不議曲直﹐暴寡脇弱而已。其非經背聖﹐不亦甚哉﹗《周禮》﹕「調人﹐掌司萬人之仇。」「凡殺人而義者﹐令勿仇﹐仇之則死。」「有反殺者﹐邦國交仇之。」又安得親親相仇也﹖《春秋公羊傳》曰「父不受誅﹐子復仇可也。父受誅﹐子復仇﹐此推刃之道﹐復仇不除害。」今若取此以斷兩下相殺﹐則合於禮矣。且夫不忘仇﹐孝也。不愛死﹐義也。元慶能不越於禮﹐服孝死義﹐是必達理而聞道者也。夫達理聞道之人﹐豈其以王法爲敵仇者哉﹖議者反以爲戮﹐黷刑壞禮﹐其不可以爲典﹐明矣。請下臣議附於令。有斷斯獄者﹐不宜以前議從事。謹議。

【桐葉封弟辧】﹝柳宗元﹞古之傳者有言﹕成王以桐葉與小弱弟﹐戲曰「以封汝。」周公入賀。王曰「戲也。」周公曰「天子不可戲。」乃封小弱弟於唐。吾意不然。王之弟當封邪﹐周公宜以時言於王﹐不待其戲而賀以成之也。不當封邪﹐周公乃成其不中之戲﹐以地以人與小弱弟者爲之王﹐其得爲聖乎﹖且周公以王之言不可苟焉而已﹐必從而成之邪﹖設有不幸﹐王以桐葉戲婦寺﹐亦將舉而從之乎﹖凡王者之徳﹐在行之何若。設未得其當﹐𨿽十易之不爲病﹔要於其當﹐不可使易也﹐而況以其戲乎﹗若戲而必行之﹐是周公教王遂過也。吾意周公輔成王﹐宜以道﹐從容優樂﹐要歸之大中而已﹐必不逢其失而爲之辭。又不當束縛之﹐馳驟之﹐使若牛馬然﹐急則敗矣。且家人父子尙不能以此自克﹐況號爲君臣者邪﹗是直小丈夫者之事﹐非周公所宜用﹐故不可信。或曰﹕封唐叔﹐史佚成之。

【箕子碑】﹝柳宗元﹞凡大人之道有三﹕一曰正蒙難﹐二曰法授聖﹐三曰化及民。殷有仁人曰箕子﹐實具玆道以立於世。故孔子述六經之旨﹐尢殷勤焉。當紂之時﹐大道悖亂﹐天威之動不能戒﹐聖人之言無所用。進死以並命﹐誠仁矣﹐無益吾祀﹐故不爲。委身以存祀﹐誠仁矣。與亡吾國﹐故不忍。具是二道﹐有行之者矣。是用保其明哲﹐與之俯仰﹐晦是謨範﹐辱於囚奴﹐昏而無邪﹐隤而不息。故在《易》曰「箕子之明夷」。正蒙難也。及天命旣攺﹐生人以正。乃出大法﹐用爲聖師﹐周人得以序彜倫﹐而立大典。故在《書》曰「以箕子歸作《洪範》。」法授聖也。及封朝鮮﹐推道訓俗﹐惟徳無陋﹐惟人無遠﹐用廣殷祀﹐俾夷爲華﹐化及民也。率是大道﹐叢於厥躬﹐天地變化﹐我得其正﹐其大人歟﹖嗚呼﹗當其周時未至﹐殷祀未殄﹐比干已死﹐微子已去﹐向使紂惡未稔而自斃﹐武庚念亂以圖存﹐國無其人﹐誰與興理﹖是固人事之或然者也。然則先生隱忍而爲此﹐其有志於斯乎﹖唐某年﹐作廟汲郡﹐歲時祭祀。嘉先生獨列於《易﹖象》﹐作是頌云。

【捕蛇者說】﹝柳宗元﹞永州之野產異蛇﹐黑質而白章。觸艸木﹐盡死﹐以嚙人﹐無禦之者。然得而臘之以爲餌﹐可以已大風﹑攣宛﹑瘻癘﹐去死肌﹐殺三虫。其始太醫以王命聚之﹐歲賦其二。募有能捕之者﹐當其租入。永之人爭奔走焉。有蔣氏者﹐專其利三世矣。問之﹐則曰「吾祖死於是﹐吾父死於是﹐今吾嗣爲之十二年﹐幾死者數矣。」言之﹐貌若甚戚者。餘悲之﹐且曰「若毒之乎﹖余將告於蒞事者﹐更若役﹐復若賦﹐則如何﹖」蔣氏大戚﹐汪然出涕曰「君將哀而生之乎﹖則吾斯役之不幸﹐未若復吾賦不幸之甚也﹗向吾不爲斯役﹐則久已病矣。自吾氏三世居是鄕﹐積於今六十歲矣。而鄕鄰之生日蹙﹐殫其地之出﹐竭其廬之入﹐號呼而轉徙﹐饑渴而頓踣。觸風雨﹐犯寒暑﹐呼噓毒癘﹐往往而死者相藉也。曩與吾祖居者﹐今其室十無一焉﹔與吾父居者﹐今其室十無二三焉﹔與吾居十二年者﹐今其室十無四五焉。非死則徙爾﹐而吾以捕蛇獨存。悍吏之來吾鄕﹐叫囂乎東西﹐隳突乎南北﹐嘩然而駭者﹐𨿽雞狗不得寧焉。吾恂恂而起﹐視其缶﹐而吾蛇尙存﹐則弛然而臥。謹食之﹐時而獻焉。退而甘食其土之有﹐以盡吾齒。蓋一歲之犯死者二焉。其餘則熙熙而樂﹐豈若吾鄕鄰之旦旦有是哉﹖今𨿽死乎此﹐比吾鄕鄰之死﹐則已後矣。又安敢毒邪﹖」余聞而愈悲。孔子曰「苛政猛於虎也﹗」吾嘗疑乎是﹐今以蔣氏觀之﹐猶信。嗚呼﹗孰知賦斂之毒﹐有甚於是蛇者乎﹗敵爲之說﹐以俟夫觀人風者得焉。

【種樹郭橐駝傳】﹝柳宗元﹞郭橐駝﹐不知始何名。病僂﹐隆然伏行﹐有類橐駝者﹐故鄕人號之「駝」。駝聞之曰「甚善﹐名我固當。」因捨其名﹐亦自謂「橐駝」云。其鄕曰丰樂鄕﹐在長安西。駝業種樹﹐凡長安豪家富人爲觀遊及賣果者﹐皆爭迎取養。視駝所種樹﹐或遷徙﹐無不活﹐且碩茂﹐蚤實以蕃。他植者﹐𨿽窺伺效慕﹐莫能如也。有問之﹐對曰「橐駝非能使木壽且孳也﹐能順木之天﹐以致其性焉爾。凡植木之性﹐其本欲舒﹐其培欲平﹐其土欲故﹐其築欲密。旣然已﹐勿動勿慮﹐去不復顧﹐其蒔也若子﹐其置也若棄。則其天者全﹐而其性得矣。故吾不害其長而已﹐非有能碩茂之也﹔不抑耗其實而已﹐非有能蚤而蕃之也。他植者則不然﹐根拳而土易。其培之也﹐若不過焉則不及。苟有能反是者﹐則又愛之太殷﹐憂之太勤。旦視而暮撫﹐已去而復顧。甚者爪其膚以驗其生枯﹐搖其本以觀其疏密﹐而木之性日以離矣。𨿽曰愛之﹐其實害之﹔𨿽曰憂之﹐其實仇之。故不我若也﹐吾又何能爲哉﹗」問者曰「以子之道﹐移之官理可乎﹖」駝曰「我知種樹而已﹐官理非吾業也。然吾居鄕﹐見長人者﹐好煩其令﹐若甚憐焉﹐而卒以禍。旦暮吏來而呼曰﹕『官命促爾耕﹐勗爾植﹐督爾獲﹐蚤繅而緒﹐蚤織而縷﹐字而幼孩﹐遂而雞豚』。鳴鼓而聚之﹐擊木而召之。吾小人輟飧饔以勞吏者﹐且不得暇﹐又何以蕃吾生安吾性邪﹖故病且怠若是。則與吾業者﹐其亦有類乎﹖」問者嘻曰「不亦善夫﹗吾問養樹﹐得養人術。」傳其事以爲官戒也﹗

【梓人傳】﹝柳宗元﹞裴封叔之第﹐在光徳裏。有梓人款其門﹐願傭隙宇而處焉。所職尋引規矩繩墨﹐家不居礱斫之器。問其能﹐曰「吾善度材。視棟宇之制﹑髙深圓方短長之宜﹐吾指使而羣工役焉。捨我﹐眾莫能就一宇。故食於官府﹐吾受祿三倍﹔作於私家﹐吾收其直大半焉」他日﹐入其室﹐其牀闕足而不能理﹐曰「將求他工。」余甚笑之﹐謂其無能而貪祿嗜貨者。其後﹐京兆尹將飾官署﹐余往過焉。委羣材﹐會眾工。或執斧斤﹐或執刀鋸﹐皆環立向之。梓人左持引﹐右執杖﹐而中處焉。量棟宇之任﹐視木之能舉﹐揮其杖曰「斧﹗」彼執斧者奔而右。顧而指曰「鋸﹗」彼執鋸者趨而左。俄而﹐斤者斫﹐刀者削﹐皆視其色﹐俟其言﹐莫敢自斷者。其不勝任者﹐怒而退之﹐亦莫敢慍焉。畫宮於堵﹐盈尺而曲盡其制﹐計其毫釐而構大廈﹐無進退焉。旣成﹐書於上棟曰「某年某月某日某建」﹐則其姓字也﹐凡執用之工不在列。余圜視大駭﹐然後知其術之工大矣。繼而嘆曰﹕彼將捨其手藝﹐專其心智﹐而能知體要者歟﹗吾聞勞心者役人﹐勞力者役於人。彼其勞心者歟﹗能者用而智者謀﹐彼其智者歟﹗是足爲佐天子相天下法矣﹗物莫近乎此也。彼爲天下者﹐本於人。其執役者﹐爲徒隸﹐爲鄕師裏胥。其上爲下士﹐又其上爲中士﹐爲上士。又其上爲大夫﹑爲卿﹑爲公。離而爲六職﹐判而爲百役。外薄四海﹐有方伯連率。郡有守﹐邑有宰﹐皆有佐政。其下有胥吏﹐又其下皆有嗇夫版尹﹐以就役焉。猶眾工之各有執技以食力也。彼佐天子相天下者﹐舉而加焉﹐指而使焉。條其綱紀而盈縮焉﹐齊其法制而整頓焉﹐猶梓人之有規矩繩墨以定制也。擇天下之士﹐使稱其職﹐居天下之人﹐使安其業。視都知野﹐視野知國﹐視國知天下﹐其遠邇細大﹐可手據其圖而究焉。猶梓人畫宮於堵而績於成也。能者進而由之﹐使無所徳﹔不能者退而休之﹐亦莫敢慍。不衒能﹐不矜名﹐不親小勞﹐不侵眾官﹐日與天下之英下才﹐討論其大經。猶梓人之善運眾工而不伐藝也。夫然後相道得而萬國理矣。相道旣得﹐萬國旣理﹐天下舉首而望曰「吾相之功也。」後之人循迹而慕曰「彼相之才也。」士或談殷周之理者﹐曰﹕伊﹑傅﹑周﹑召﹐其百執事之勤勞﹐而不得紀焉。猶梓人自名其功而執用者不列也。大哉相乎﹗通是道者﹐所謂相而已矣。其不知體要者反此。以恪勤爲公﹐以簿書爲尊﹐衒能矜名﹐親小勞﹐侵眾官﹐竊取六職百役之事﹐聽聽於府庭﹐而遺其大者遠者焉。所謂不通是道者也。猶梓人而不知繩墨之曲直﹑規矩之方圓﹑尋引之短長﹐姑奪眾工之斧斤刀鋸以佐其藝﹐又不能備其工﹐以至敗績。用而無所成也﹐不亦謬歟﹖或曰「彼主爲室者﹐儻或發其私智﹐牽制梓人之慮﹐奪其世守而道謀是用﹐𨿽不能成功﹐豈其罪邪﹖亦在任之而已。」余曰不然。夫繩墨誠陳﹐規矩誠設﹐髙者不可抑而下也﹐狹者不可張而廣也。由我則固﹐不由我則圮。彼將樂去固而就圮也﹐則捲其術﹐默其智﹐悠爾而去﹐不屈吾道﹐是誠良梓人耳。其或嗜其貨利﹐忍而不能捨也﹔喪其制量﹐屈而不能守也﹐棟橈屋壞﹐則曰「非我罪也。」可乎哉﹗可乎哉﹗余謂梓人之道類於相﹐故書而藏之。梓人﹐蓋古之審曲面勢者﹐今謂之「都料匠」云。余所遇者﹐楊氏。潛﹐其名。

【愚溪詩序】﹝柳宗元﹞灌水之陽有溪焉﹐東流入於瀟水。或曰﹕冉氏嘗居也﹐故姓是溪爲冉溪。或曰﹕可以染也﹐名之以其能﹐故謂之染溪。余以愚觸罪﹐謫瀟水上。愛是溪﹐入二﹑三里﹐得其尢絕者家焉。古有愚公谷﹐今余家是溪﹐而名莫能定﹐土之居者﹐猶齗齗然﹐不可以不更也﹐故更之爲愚溪。愚溪之上﹐買小丘﹐爲愚丘。自愚丘東北行六十步﹐得泉焉﹐又買居之﹐爲愚泉。愚泉凡六穴﹐皆出山下平地﹐蓋上出也。合流屈曲而南﹐爲愚溝。遂負土累石﹐塞其隘﹐爲愚池。愚池之東爲愚堂﹐其南﹐爲愚亭。池之中﹐爲愚島。嘉木異石錯置﹐皆山水之奇者﹐以余故﹐咸以愚辱焉。夫水﹐智者樂也。今是溪獨見辱於愚﹐何哉﹖蓋其流甚下﹐不可以灌漑。又峻急﹐多坻石﹐大舟不可入也。幽邃淺狹﹐蛟龍不屑﹐不能興雲雨﹐無以利世﹐而適類於余﹐然則𨿽辱而愚之﹐可也。寧武子「邦無道則愚」﹐智而爲愚者也﹔顏子「終日不違如愚」﹐睿而爲愚者也。皆不得爲眞愚。今余遭有道而違於理﹐悖於事﹐故凡爲愚者﹐莫我若也。夫然﹐則天下莫能爭是溪﹐余得專而名焉。溪𨿽莫利於世﹐而善鑑萬類﹐淸瑩透澈﹐鏘鳴金石﹐能使愚者喜笑眷慕﹐樂而不能去也。余𨿽不合於俗﹐亦頗以文墨自慰﹐漱滌萬物﹐牢籠百態﹐而無所避之。以愚辭歌愚溪﹐則茫然而不違﹐昏然而同歸﹐超鴻蒙﹐混希夷﹐寂寥而莫我知也。於是作《八愚詩》﹐記於溪石上。

【永州韋使君新堂記】﹝柳宗元﹞將爲穹谷嵁巖淵池於郊邑之中﹐則必輦山石﹐溝澗壑﹐陵絕險阻﹐疲極人力﹐乃可以有爲也。然而求天作地生之狀﹐咸無得焉。逸其人﹐因其地﹐全其天﹐昔之所難﹐今於是乎在。永州實惟九疑之麓。其始度上者﹐環山爲城。有石焉﹐翳於奧艸﹔有泉焉﹐伏於土塗。蛇虺之所蟠﹐貍鼠之所遊。茂樹惡木﹐嘉葩毒卉﹐亂雜而爭植﹐號爲穢墟。韋公之來﹐旣逾月﹐理甚無事。望其地﹐且異之。始命芟其蕪﹐行其塗。積之丘如﹐蠲之瀏如。旣焚旣釃﹐奇勢疊出。淸濁辧質﹐美惡異位。視其植﹐則淸秀敷舒﹔視其蓄﹐則溶漾紆余。怪石森然﹐周於四隅。或列或跪﹐或立或僕﹐竅穴逶邃﹐堆阜突怒。乃作棟宇﹐以爲觀遊。凡其物類﹐無不合形輔勢﹐效伎於堂廡之下。外之連山髙原﹐林麓之崖﹐間廁隱顯﹐邇延野綠﹐遠混天碧﹐咸會於譙門之內。已﹐乃延客入觀﹐繼以宴娛﹐或贊且賀曰「見公之作﹐知公之志。公之因土而得勝﹐豈不欲因俗以成化﹖公之擇惡而取美﹐豈不欲除殘而佑仁﹖公之蠲濁而流淸﹐豈不欲廢貪而立廉﹖公之居髙以望遠﹐豈不欲家撫而戶曉﹖夫然﹐則是堂也﹐豈獨艸木﹑土石﹑水泉之適歟﹖山﹑原﹑林麓之觀歟﹖將使繼公之理者﹐視其細知其大也。」宗元請志諸石﹐措諸壁﹐編以爲二千石楷法。

【鈷鉧潭西小丘記】﹝柳宗元﹞得西山後八日﹐尋山口西北道二百步﹐又得鈷鉧潭。西二十五步﹐當湍而浚者爲魚梁。梁之上有丘焉﹐生竹樹。其石之突怒偃蹇﹐負土而出﹐爭爲奇狀者﹐殆不可數。其嵚然相累而下者﹐若牛馬之飲於溪﹔其衝然角列而上者﹐若熊羆之登於山。丘之小不能一畝﹐可以籠而有之。問其主﹐曰「唐氏之棄地﹐貨而不售。」問其價﹐曰「止四百」。余憐而售之。李深源﹑元克己時同遊﹐皆大喜﹐出自意外。卽更取器用﹐鏟刈穢艸﹐伐去惡木﹐烈火而焚之。嘉木立﹐美竹露﹐奇石顯。由其中以望﹐則山之髙﹐云之浮﹐溪之流﹐鳥獸之遨遊﹐舉熙熙然回巧獻技﹐以效玆丘之下。枕席而臥﹐則淸泠之狀與目謀﹐瀯瀯之聲與耳謀﹐悠然而虛者與神謀﹐淵然而靜者與心謀。不匝旬而得異地者二﹐𨿽古好事之士﹐或未能至焉。噫﹗以玆丘之勝﹐致之灃﹑鎬﹑鄠﹑杜﹐則貴遊之士爭買者﹐日增千金而愈不可得。今棄是州也﹐農夫漁父過而陋之﹐價四百﹐連歲不能售。而我與深源克己獨喜得之﹐是其果有遭乎﹗書於石﹐所以賀玆丘之遭也。

【小石城山記】﹝柳宗元﹞自西山道口徑北﹐逾黃茅嶺而下﹐有二道﹕其一西出﹐尋之無所得﹔其一少北而東﹐不過四十丈﹐土斷而川分﹐有積石橫當其垠。其上爲睥睨梁欐之形﹐其旁出堡塢﹐有若門焉。窺之正黑﹐投以小石﹐洞然有水聲﹐其響之激越﹐良久乃已。環之可上﹐望甚遠。無土壤而生嘉樹美箭﹐益奇而堅。其疏數偃仰﹐類智者所施設也。噫﹗吾疑造物者之有無久矣。及是﹐愈以爲誠有。又怪其不爲之於中州﹐而列是夷狄。更千百年不得一售其伎﹐是固勞而無用。神者儻不宜如是﹐則其果無乎﹖或曰「以慰夫賢而辱於此者。」或曰「其气之靈﹐不爲偉人﹐而獨爲是物﹐故楚之南﹐少人而多石。」是二者﹐余未信之。

【賀進士王參元失火書】﹝柳宗元﹞得楊八書﹐知足下遇火災﹐家無餘儲。僕始聞而駭﹐中而疑﹐終乃大喜﹐蓋將弔而更以賀也。道遠言略﹐猶未能究知其狀﹐若果蕩焉泯焉而悉無有﹐乃吾所以尢賀者也。足下勤奉養﹐樂朝夕﹐惟恬安無事是望也。今乃有焚煬赫烈之虞﹐以震駭左右﹐而脂膏滫氵隨之具﹐或以不給﹐吾是以始而駭也。凡人之言皆曰﹕盈虛倚伏﹐去來之不可常。或將大有爲也﹐乃始厄困震悸﹐於是有水火之孽﹐有羣小之慍。勞苦變動﹐而後能光明﹐古之人皆然。斯道遼闊誕漫﹐𨿽聖人不能以是必信﹐是故中而疑也。以足下讀古人書﹐爲文章﹐善小學﹐其爲多能若是﹐而進不能出羣士之上﹐以取顯貴者﹐蓋無他焉。京城人多言足下家有積貨﹐士之好廉名者﹐皆畏忌﹐不敢道足下之善﹐獨自得之心﹐蓄之﹐銜忍﹐而不出諸口。以公道之難明﹐而世之多嫌也。一出口﹐則嗤嗤者以爲得重賂。僕自貞元十五年﹐見足下之文章﹐蓄之者蓋六七年未嘗言。是僕私一身而負公道久矣﹐非特負足下也。及爲禦史尙書郎﹐自以幸爲天子近臣﹐得奮其舌﹐思以發明足下之郁塞。然時稱道於行列﹐猶有顧視而竊笑者。僕良恨修己之不亮﹐素譽之不立﹐而爲世嫌之所加﹐常與孟幾道言而痛之。乃今幸爲天火之所滌蕩﹐凡眾之疑慮﹐舉爲灰埃。黔其廬﹐赭其垣﹐以示其無有﹐而足下之才能﹐乃可以顯白而不污﹐其實出矣﹐是祝融回祿之相吾子也。則僕與幾道十年之相知﹐不若玆火一夕之爲足下譽也。宥有彰之﹐使夫蓄於心者﹐咸得開其喙﹐發策決科者﹐授於而不栗。𨿽欲如向之蓄縮受侮﹐其可得乎﹖於玆吾有望於子﹐是以終乃大喜也。古者列國有災﹐同位者皆相弔。許不弔災﹐君子惡之。今吾之所陳若是﹐有以異乎古﹐故將弔而更以賀也。顏﹑曾之養﹐其爲樂也大矣﹐又何闕焉﹖

【待漏院記】﹝王禹偁﹞天道不言﹐而品物亨﹐歲功成者﹐何謂也﹖四時之吏﹑五行之佐﹐宣其气矣。聖人不言﹐而百姓親﹐萬邦寧者﹐何謂也﹖三公論道﹐六卿分職﹐張其教矣。是知君逸於上﹐臣勞於下﹐法乎天也。古之善相天下者﹐自咎﹑夔至房﹑魏﹐可數也。是不獨有其徳﹐亦皆務於勤耳。況夙興夜寐﹐以事一人﹐卿大夫猶然﹐況宰相乎﹖朝廷自國初﹐因舊制﹐設宰相待漏院於丹鳳門之右﹐示勤政也。乃若北闕向曙﹐東方未明﹐相君啟行﹐煌煌火城。相君至止﹐噦噦鸞聲。金門未辟﹐玉漏猶滴。撤蓋下車﹐於焉以息。待漏之際﹐相君其有思乎﹖其或兆民未安﹐思所泰之﹔四夷未附﹐思所來之﹔兵革未息﹐何以弭之﹔田疇多蕪﹐何以辟之﹔賢人在野﹐我將進之﹔佞人立朝﹐我將斥之﹔六气不和﹐災眚薦至﹐願避位以禳之﹔五刑未措﹐欺詐日生﹐請修徳以釐之。憂心忡忡﹐待旦而入。九門旣啟﹐四聰甚邇。相君言焉﹐時君納焉。皇風於是乎淸夷﹐蒼生以之而富庶。若然﹐則總百官﹐食萬錢﹐非幸也﹐宜也。其或私仇未復﹐思所逐之﹔舊恩未報﹐思所榮之﹔子女玉帛﹐何以致之﹔車馬玩器﹐何以取之﹔姦人附勢﹐我將陟之﹔直士抗言﹐我將黜之。三時告災﹐上有憂色﹐構巧詞以悅之。羣吏弄法﹐君聞怨言﹐進諂容以媚之。私心慆慆﹐假寐而坐﹐九門旣開﹐重瞳屢回。相君言焉﹐時君惑焉。政柄於是乎隳哉﹐帝位以之而危矣。若然﹐則死下獄﹐投遠方﹐非不幸也﹐亦宜也。是知一國之政﹐萬人之命﹐懸於宰相﹐可不愼歟﹖復有無毀無譽﹐旅進旅退﹐竊位而苟祿﹐備員而全身者﹐亦無所取焉。棘寺小吏王禹偁爲文﹐請志院壁﹐用規於執政者。

【黃岡竹樓記】﹝王禹偁﹞黃岡之地多竹﹐大者如椽﹐竹工破之﹐刳去其節﹐用代陶瓦﹐比屋皆然﹐以其價廉而工省也。子城西北隅﹐雉堞圮毀﹐蓁莽荒穢。因作小樓二間﹐與月波樓通。遠吞山光﹐平挹江瀨﹐幽闃遼敻﹐不可具狀。夏宜急雨﹐有瀑布聲﹔冬宜密雪﹐有碎玉聲。宜鼓琴﹐琴調和暢﹔宜詠詩﹐詩韻淸絕﹔宜圍棋﹐子聲丁丁然﹔宜投壺﹐矢聲錚錚然。皆竹樓之所助也。公退之暇﹐被鶴氅衣﹐戴華陽巾﹐手執《周易》一卷﹐焚香默坐﹐消遣世慮。江山之外﹐第見風帆沙鳥﹐煙雲竹樹而已。待其酒力醒﹐茶煙歇﹐送夕陽﹐迎素月﹐亦謫居之勝槪也。彼齊云﹑落星﹐髙則髙矣。井幹﹑麗譙﹐華則華矣。止於貯妓女﹐藏歌舞﹐非騷人之事﹐吾所不取。吾聞竹工云「竹之爲瓦﹐僅十稔﹐若重覆之﹐得二十稔。」噫﹗吾以至道乙未歲﹐自翰林出滁上﹐丙申移廣陵﹐丁酉又入西掖﹐戊戌歲除日﹐有齊安之命﹐己亥閏三月到郡。四年之間﹐奔走不暇﹐未知明年又在何處﹐豈懼竹樓之易朽乎。後之人與我同志﹐嗣而葺之﹐庶斯樓之不朽也。

【書《洛陽名園記》後】﹝李格非﹞洛陽處天下之中﹐挾殽﹑黽之阻﹐當秦﹑隴之襟喉﹐而趙﹑魏之走集﹐蓋四方必爭之地也。天下當無事則已﹐有事則洛陽必先受兵。予故嘗曰﹕洛陽之盛衰﹐天下治亂之候也。唐貞觀開元之間﹐公卿貴戚開館列第於東都者﹐號千有餘邸。及其亂離﹐繼以五季之酷。其池塘竹樹﹐兵車蹂蹴﹐廢而爲丘墟﹔髙亭大榭﹐煙火焚燎﹐化而爲灰燼﹐與唐共滅而俱亡﹐無餘處矣。予故嘗曰「園囿之興廢﹐洛陽盛衰之候也。」且天下之治亂﹐候於洛陽之盛衰而知﹔洛陽之盛衰﹐候於園囿之興廢而得﹐則《名園記》之作﹐予豈徒然哉﹗嗚呼﹗公卿大夫方進於朝﹐放乎一己之私﹐自爲之﹐而忘天下之治忽﹐欲退享此﹐得乎﹖唐之末路是已。

【嚴先生祠堂記】﹝範仲淹﹞先生﹐光武之故人也。相尙以道。及帝握《赤符》﹐乘六龍﹐得聖人之時﹐臣妾億兆﹐天下孰加焉﹖惟先生以節髙之。旣而動星象﹐歸江湖﹐得聖人之淸﹐泥塗軒冕﹐天下孰加焉﹖惟光武以禮下之。在《蠱》之上九﹐眾方有爲﹐而獨「不事王侯﹐髙尙其事」先生以之。在《屯》之初九﹐陽徳方亨﹐而能「以貴下賤﹐大得民也」﹐光武以之。蓋先生之心﹐出乎日月之上﹔光武之量﹐包乎天地之外。微先生不能成光武之大﹐微光武豈能遂先生之髙哉﹖而使貪夫廉﹐懦夫立﹐是大有功於名教也。仲淹來守是邦﹐始構堂而奠焉。乃復爲其後者四家﹐以奉祠事。又從而歌曰﹕雲山蒼蒼﹐江水泱泱。先生之風﹐山髙水長。

【嶽陽樓記】﹝範仲淹﹞慶曆四年春﹐滕子京謫守巴陵郡。越明年﹐政通人和﹐百廢具興﹐乃重修嶽陽樓﹐增其舊制﹐刻唐賢﹑今人詩賦於其上﹐屬予作文以記之。予觀夫巴陵勝狀﹐在洞庭一湖。銜遠山﹐吞長江﹐浩浩湯湯﹐橫無際涯。朝暉夕陰﹐气象萬千。此則嶽陽樓之大觀也﹐前人之述備矣。然則北通巫峽﹐南極瀟湘﹐遷客騷人﹐多會於此。覽物之情﹐得無異乎﹖若夫霪雨霏霏﹐連月不開﹐陰風怒號﹐濁浪排空﹐日星隱耀﹐山嶽潛形﹔商旅不行﹐檣傾楫摧﹔薄暮冥冥﹐虎嘯猿啼。登斯樓也﹐則有去國懷鄕﹐憂讒畏譏﹐滿目蕭然﹐感極而悲者矣。至若春和景明﹐波瀾不驚﹐上下天光﹐一碧萬頃﹐沙鷗翔集﹐錦鱗游泳﹐岸芷汀蘭﹐鬱鬱靑靑。而或長煙一空﹐皓月千里﹐浮光耀金﹐靜影沈璧﹐漁歌互答﹐此樂何極﹗登斯樓也﹐則有心曠神怡﹐寵辱皆忘﹐把酒臨風﹐其喜洋洋者矣。嗟夫﹗予嘗求古仁人之心﹐或異二者之爲﹐何哉﹖不以物喜﹐不以己悲。居廟堂之髙﹐則憂其民﹔處江湖之遠﹐則憂其君。是進亦憂﹐退亦憂﹔然則何時而樂耶﹖其必曰「先天下之憂而憂﹐後天下之樂而樂」歟﹗噫﹗微斯人﹐吾誰與歸﹗

【諫院題名記】﹝司馬光﹞古者諫無官﹐自公卿大夫至於工商﹐無不得諫者。漢興以來﹐始置官。夫以天下之政﹐四海之眾﹐得失利病﹐萃於一官使言之﹐其爲任亦重矣。居是官者﹐當志其大﹐捨其細﹔先其急﹐後其緩﹔專利國家﹐而不爲身謀。彼汲汲於名者﹐猶汲汲於利也。其間相去何遠哉﹖天禧初﹐眞宗詔置諫官六員﹐責其職事。慶曆中﹐錢君始書其名於版﹐光恐久而漫滅﹐嘉祐八年﹐刻著於石。後之人將歷指其名而議之曰「某也忠﹐某也詐﹐某也直﹐某也曲。」嗚呼﹗可不懼哉﹖

【義田記】﹝錢公輔﹞範文正公﹐蘇人也。平生好施與﹐擇其親而貧﹐疏而賢者﹐咸施之。方貴顯時﹐置負郭常稔之田千畝﹐號曰「義田」﹐以養濟羣族之人。日有食﹐歲有衣﹐嫁娶凶葬皆有贍﹐擇族之長而賢者主其計﹐而時共出納焉。日食﹐人一升。歲衣﹐人一縑﹐嫁女者五十千﹐再嫁者三十千﹐娶婦者三十千﹐再娶者十五千﹐葬者如再嫁之數﹐葬幼者十千。族之聚者九十口﹐歲入給稻八百斛。以其所入﹐給其所聚﹐沛然有餘而無窮。屏而家居俟代者與焉﹐仕而居官者罷其給。此其大較也。初﹐公之未貴顯也﹐嘗有志於是矣﹐而力未逮者二十年。旣而爲西帥﹐及參大政﹐於是始有祿賜之入﹐而終其志。公旣歿﹐後世子孫修其業﹐承其志﹐如公之存也。公𨿽位充祿厚﹐而貧絡其身。歿之日身無以爲斂﹐子無以爲喪。惟以施貧活族之義﹐遺其子而已。昔晏平仲敝車羸馬。桓子曰「是隱君之賜也。」晏子曰「自臣之貴﹐父之族﹐無不乘車者﹔母之族﹐無不足於衣食者﹔妻之族﹐無凍餒者﹔齊國之士﹐待臣而舉火者三百餘人。如此﹐而爲隱君之賜乎﹖彰君之賜乎﹖」於是齊侯以晏子之觴﹐而觴桓子。予嘗愛晏子好仁﹐齊侯知賢﹐而桓子服義也。又愛晏子之仁有等級﹐而言有第次也。先父族﹐次母族﹐次妻族﹐而後及其疏遠之賢。孟子曰「親親而仁民﹐仁民而愛物。」晏子爲近之。今觀文正之義田﹐賢於平仲。其規模遠舉﹐又疑過之。嗚呼﹗世之都三公位﹐享萬鐘祿﹐其邸第之雄﹑車輿之飾﹑聲色之多﹑妻孥之富﹐止乎一己而已。而族之人不得其門者﹐豈少也哉﹖況於施賢乎﹗其下爲卿爲大夫﹑爲士﹐廩稍之充﹑奉養之厚﹐止乎一己而已。而族之人﹐操壺瓢爲溝中瘠者﹐又豈少哉﹖況於他人乎﹗是皆公之罪人也。公之忠義滿朝廷﹐事業滿邊隅﹐功名滿天下﹐後世必有史官書之者﹐予可無錄也。獨髙其義﹐因以遺其世云。

【袁州州學記】﹝李覯﹞皇帝二十有三年﹐制詔州縣立學。惟時守令﹐有哲有愚。有屈力殫慮﹐祇順徳意﹔有假官借師﹐苟具文書。或連數城﹐亡誦弦聲。倡而不和﹐教尼不行。三十有二年﹐範陽祖君無澤﹐知袁州。始至﹐進諸生﹐知學宮闕狀。大懼人材放失﹐儒效闊疏﹐亡以稱上意旨。通判潁川陳君侁﹐聞而是之﹐議以克合。相舊夫子廟﹐狹隘不足攺爲﹐乃營治之東。厥土燥剛﹐厥位面陽﹐厥材孔良。殿堂門廡﹐黝堊丹漆﹐舉以法。故生師有捨﹐庖廩有次。百爾器備﹐並手偕作。工善吏勤﹐晨夜展力﹐越明年成。捨菜且有日﹐旴江李覯諗於眾曰「惟四代之學﹐考諸經可見已。秦以山西鏖六國﹐欲帝萬世﹐劉氏一呼而關門不守﹐武夫健將﹐賣降恐後。何耶﹖《詩》《書》之道廢﹐人惟見利而不聞義焉耳。孝武乘丰富﹐世祖出戎行﹐皆孳孳學術。俗化之厚﹐延於靈﹑獻。艸茅危言者﹐折首而不悔。功烈震主者﹐聞命而釋兵。羣雄相視﹐不敢去臣位﹐尙數十年。教道之結人心如此。今代遭聖神﹐爾袁得聖君﹐俾爾由庠序﹐踐古人之迹。天下治﹐則譚禮樂以陶吾民。一有不幸﹐尢當仗大節﹐爲臣死忠﹐爲子死孝。使人有所賴﹐且有所法。是惟朝家教學之意。若其弄筆墨以僥利達而已﹐豈徒二三子之羞﹖抑亦爲國者之憂﹖」

【朋黨論】﹝歐陽修﹞臣聞朋黨之說﹐自古有之﹐惟幸人君辧其君子小人而已。大凡君子與君子﹐以同道爲朋﹔小人與小人﹐以同利爲朋。此自然之理也。然臣謂小人無朋﹐惟君子則有之。其故何哉﹖小人所好者利祿也﹐所貪者貨財也。當其同利之時﹐暫相黨引以爲朋者﹐僞也。及其見利而爭先﹐或利盡而交疏﹐則反相賊害﹐𨿽其兄弟親戚﹐不能相保。故臣謂小人無朋﹐其暫爲朋者﹐僞也。君子則不然。所守者道義﹐所行者忠信﹐所惜者名節。以之修身﹐則同道而相益﹔以之事國﹐則同心而共濟﹔終始如一﹐此君子之朋也。故爲人君者﹐但當退小人之餵朋﹐用君子之眞朋﹐則天下治矣。堯之時﹐小人共工﹑驩兜等四人爲一朋﹐君子八元﹑八愷十六人爲一朋。舜佐堯﹐退四凶小人之朋﹐而進元﹑愷君子之朋﹐堯之天下大治。及舜自爲天子﹐而臯﹑夔﹑稷﹑契等二十二人﹐並立於朝﹐更相稱美﹐更相推讓﹐凡二十二人爲一朋﹐而舜皆用之﹐天下亦大治。《書》曰「紂有臣億萬﹐惟億萬心﹔周有臣三千﹐惟一心。」紂之時﹐億萬人各異心﹐可謂不爲朋矣﹐然紂以亡國。周武王之臣三千人爲一大朋﹐而周用以興。後漢獻帝時﹐盡取天下名士囚禁之﹐目爲黨人。及黃巾賊起﹐漢室大亂﹐後方悔悟﹐盡解黨人而釋之﹐然已無救矣。唐之晚年﹐漸起朋黨之論。及昭宗時﹐盡殺朝之名士﹐或投之黃河﹐曰「此輩淸流﹐可投濁流。」而唐遂亡矣。夫前世之主﹐能使人人異心不爲朋﹐莫如紂﹔能禁絕善人爲朋﹐莫如漢獻帝﹔能誅戮淸流之朋﹐莫如唐昭宗之世。然皆亂亡其國。更相稱美推讓而不自疑﹐莫如舜之二十二臣﹐舜亦不疑而皆用之﹐然而後世不誚舜爲二十二人朋黨所欺﹐而稱舜爲聰明之聖者﹐以能辧君子與小人也。周武之世﹐舉其國之臣三千人共爲一朋。自古爲朋之多且大﹐莫如周。然周用此以興者﹐善人𨿽多而不厭也。嗟呼﹗治亂興亡之迹﹐爲人君者﹐可以鑑矣﹗

【縱囚論】﹝歐陽修﹞信義行於君子﹐而刑戮施於小人。刑入於死者﹐乃罪大惡極﹐此又小人之尢甚者也。寧以義死﹐不苟幸生﹐而視死如歸﹐此又君子之尢難者也。方唐太宗之六年﹐錄大辟囚三百餘人﹐縱使還家﹐約其自歸以就死。是以君子之難能﹐期小人之尢者以必能也。其囚及期﹐而卒自歸無後者。是君子之所難﹐而小人之所易也﹐此豈近於人情哉﹖或曰﹕罪大惡極﹐誠小人矣。及施恩徳以臨之﹐可使變而爲君子。蓋恩徳入人之深﹐而移人之速﹐有如是者矣。曰﹕太宗之爲此﹐所以求此名也。然安知夫縱之去也﹐不意其必來以冀免﹐所以縱之乎﹖又安知夫被縱而去也﹐不意其自歸而必獲免﹐所以復來乎﹖夫意其必來而縱之﹐是上賊下之情也。意其必免而復來﹐是下賊上之心也。吾見上下交相賊以成此名也﹐烏有所謂施恩徳與夫知信義者哉﹖不然﹐太宗施徳於天下﹐於玆六年矣﹐不能使小人不爲極惡大罪。而一日之恩﹐能使視死如歸﹐而存信義﹐此又不通之論也。然則何爲而可﹖曰﹕縱而來歸﹐殺之無赦。而又縱之﹐而又來﹐則可知爲恩徳之致爾。然此必無之事也。若夫縱而來歸而赦之﹐可偶一爲之爾。若屢爲之﹐則殺人者皆不死。是可爲天下之常法乎﹖不可爲常者﹐其聖人之法乎﹖是以堯﹑舜﹑三王之治﹐必本於人情﹐不立異以爲髙﹐不逆情以干譽。

【釋祕演詩集序】﹝歐陽修﹞予少以進士遊京師﹐因得盡交當世之賢豪。然猶以謂國家臣一四海﹐休兵革﹐養息天下以無事者四十年﹐而智謀雄偉非常之士﹐無所用其能者﹐往往伏而不出﹐山林屠販﹐必有老死而世莫見者﹐欲從而求之不可得。其後得吾亡友石曼卿。曼卿爲人﹐廓然有大志。時人不能用其材﹐曼卿亦不屈以求合。無所放其意﹐則往往從布衣野老﹐酣嬉淋漓﹐顚倒而不厭。予疑所謂伏而不見者﹐庶幾狎而得之﹐故嘗喜從曼卿遊﹐欲因以陰求天下奇士。浮屠祕演者﹐與曼卿交最久﹐亦能遺外世俗﹐以气節自髙。二人歡然無所間。曼卿隱於酒﹐祕演隱於浮屠﹐皆奇男子也。然喜爲歌詩以自娛。當其極飲大醉﹐歌吟笑呼﹐以適天下之樂﹐何其壯也﹗一時賢士皆願從其遊﹐予亦時至其室。十年之間﹐祕演北渡河﹐東之濟﹑鄆﹐無所合﹐困而歸。曼卿已死﹐祕演亦老病。嗟夫﹗二人者﹐予乃見其盛衰﹐則予亦將老矣。夫曼卿詩辭淸絕﹐尢稱祕演之作﹐以爲雅健有詩人之意。祕演狀貌雄傑﹐其胸中浩然﹐旣習於佛﹐無所用﹐獨其詩可行於世﹐而懶不自惜。已老﹐胠其橐﹐尙得三﹑四百篇﹐皆可喜者。曼卿死﹐祕演漠然無所向。聞東南多山水﹐其巓崖崛峍﹐江濤洶湧﹐甚可壯也﹐遂欲往遊焉。足以知其老而志在也。於其將行﹐爲敍其詩﹐因道其盛時以悲其衰。卷十宋文

【梅聖兪詩集序】﹝歐陽修﹞予聞世謂詩人少達而多窮﹐夫豈然哉﹖蓋世所傳詩者﹐多出於古窮人之辭也。凡士之蘊其所有﹐而不得施於世者﹐多喜自放於山巓水涯之外。見虫魚艸木﹐風雲鳥獸之狀類﹐往往探其奇怪。內有憂思感憤之郁積﹐其興於怨刺﹐以道羈臣寡婦之所嘆﹐而寫人情之難言﹐蓋愈窮則愈工。然則非詩之能窮人﹐殆窮者而後工也。予友梅聖兪﹐少以蔭補爲吏﹐累舉進士﹐輒抑於有司。困於州縣﹐凡十餘年。年今五十﹐猶從辟書﹐爲人之佐﹐郁其所蓄﹐不得奮見於事業。其家宛陵﹐幼習於詩﹐自爲童子﹐出語已驚其長老。旣長﹐學乎六經仁義之說﹐其爲文章﹐簡古純粹﹐不求苟說於世﹐世之人徒知其詩而已。然時無賢愚﹐語詩者必求之聖兪。聖兪亦自以其不得志者﹐樂於詩而發之。故其平生所作﹐於詩尢多。世旣知之矣﹐而未有薦於上者。昔王文康公嘗見而嘆曰「二百年無此作矣﹗」𨿽知之深﹐亦不果薦也。若使其幸得用於朝廷﹐作爲「雅」﹑「頌」﹐以歌詠大宋之功徳﹐薦之淸廟﹐而追商﹑周﹑魯《頌》之作者﹐豈不偉歟﹖柰何使其老不得志而爲窮者之詩﹐乃徒發於虫魚物類﹑羈愁感嘆之言﹖世徒喜其工﹐不知其窮之久而將老也﹐可不惜哉﹗聖兪詩旣多﹐不自收拾。其妻之兄子謝景初﹐懼其多而易失也﹐取其自洛陽至於吳興以來所作﹐次爲十卷。予嘗嗜聖兪詩﹐而患不能盡得之﹐遽喜謝氏之能類次也﹐輒序而藏之。其後十五年﹐聖兪以疾卒於京師﹐余旣哭而銘之﹐因索於其家﹐得其遺稿千餘篇。並舊所藏﹐掇其尢者﹐六百七十七篇﹐爲一十五卷。嗚呼﹗吾於聖兪詩﹐論之詳矣﹐故不復云。

【送楊寘序】﹝歐陽修﹞予嘗有幽憂之疾﹐退而閒居﹐不能治也。旣而學琴於友人孫道滋﹐受宮聲數引﹐久而樂之﹐不知其疾之在體也。夫琴之爲技小矣﹐及其至也﹐大者爲宮﹐細者爲羽﹐操弦驟作﹐忽然變之﹐急者淒然以促﹐緩者舒然以和﹐如崩崖裂石﹑髙山出泉﹐而風雨夜至也。如怨夫寡婦之嘆息﹐雌雄雍雍之相鳴也。其憂深思遠﹐則舜與文王﹑孔子之遺音也﹔悲愁感憤﹐則伯奇孤子﹑屈原忠臣之所嘆也。喜怒哀樂﹐動人必深。而純古淡泊﹐與夫堯舜三代之言語﹑孔子之文章﹑《易》之憂患﹑《詩》之怨刺無以異。其能聽之以耳﹐應之以手﹐取其和者﹐道其湮郁﹐寫其幽思﹐則感人之際﹐亦有至者焉。予友楊君﹐好學有文﹐累以進士舉﹐不得志。及從蔭調﹐爲尉於劍浦﹐區區在東南數千里外﹐是其心固有不平者。且少又多疾﹐而南方少醫藥﹐風俗飲食異宜。以多疾之體﹐有不平之心﹐居異宜之俗﹐其能鬱鬱以久乎﹖然欲平其心以養其疾﹐於琴亦將有得焉。故予作琴說以贈其行。且邀道滋酌酒﹐進琴以爲別。

【五代史伶官傳序】﹝歐陽修﹞嗚呼﹗盛衰之理﹐𨿽曰天命﹐豈非人事哉﹗原莊宗之所以得天下﹐與其所以失之者﹐可以知之矣。世言晉王之將終也﹐以三矢賜莊宗而告之曰「梁﹐吾仇也﹔燕王﹐吾所立﹔契丹﹐與吾約爲兄弟﹐而皆背晉以歸梁。此三者﹐吾遺恨也。與爾三矢﹐爾其無忘乃父之志﹗」莊宗受而藏之於廟。其後用兵則遣從事以一少牢告廟﹐請其矢﹐盛以錦囊﹐負而前驅﹐及凱旋而納之。方其系燕父子以組﹐函梁君臣之首﹐入於太廟﹐還矢先王﹐而告以成功。其意气之盛﹐可謂壯哉﹗及仇讎已滅﹐天下已定﹐一夫夜呼﹐亂者四應﹐倉皇東出﹐未見賊而士卒離散。君臣相顧不知所歸﹐至於誓天斷髮﹐泣下沾襟﹐何其衰也﹗豈得之難而失之易歟﹖抑本其成敗之迹﹐而皆自於人歟﹖《書》曰「滿招損﹐謙得益。」憂勞可以興國﹐逸豫可以忘身﹐自然之理也。故方其盛也﹐舉天下之豪傑﹐莫能與之爭﹔及其衰也﹐數十伶人困之而身死國滅﹐爲天下笑。夫禍患常積於忽微﹐而智勇多困於所溺﹐豈獨伶人也哉﹖

【五代史宦者傳論】﹝歐陽修﹞自古宦者亂人之國﹐其源深於女禍。女﹐色而已﹐宦者之害﹐非一端也。蓋其用事也近而習﹐其爲心也專而忍。能以小善中人之意﹐小信固人之心﹐使人主必信而親之。待其已信﹐然後懼以禍福而把持之。𨿽有忠臣﹑碩士列於朝廷﹐而人主以爲去己疏遠﹐不若起居飲食﹑前後左右之親爲可恃也。故前後左右者日益親﹐則忠臣﹑碩士日益疏﹐而人主之勢日益孤。勢孤﹐則懼禍之心日益切﹐而把持者日益牢。安危出其喜怒﹐禍患伏於帷闥﹐則向之所謂可恃者﹐乃所以爲患也。患已深而覺之﹐欲與疏遠之臣圖左右之親近。緩之則養禍而益深﹔急之則挾人主以爲質。𨿽有聖智﹐不能與謀。謀之而不可爲﹐爲之而不可成﹐至其甚﹐則俱傷而兩敗。故其大者亡國﹐其次亡身。而使姦豪得借以爲資而起﹐至抉其種類﹐盡殺以快天下之心而後已。以前史所載宦者之禍。常如此者﹐非一世也。夫爲人主者﹐非欲養禍於內﹐而疏忠臣﹑碩士於外﹐蓋其漸積而勢使之然也。夫女色之惑﹐不幸而不悟﹐則禍斯及矣。使其一悟。捽而去之可也。宦者之爲禍﹐𨿽欲悔悟﹐而勢有不得而去也﹐唐昭宗之事是已。故曰「深於女禍」者﹐謂此也。可不戒哉﹖

【相州晝錦堂記】﹝歐陽修﹞仕宦而至將相﹐富貴而歸故鄕﹐此人情之所榮﹐而今昔之所同也。蓋士方窮時﹐困厄閭裏﹐庸人孺子﹐皆得易而侮之。若季子不禮於其嫂﹐買臣見棄於其妻。一旦髙車駟馬﹐旗旄導前﹐而騎卒擁後﹐夾道之人﹐相與駢肩累迹﹐瞻望咨嗟﹐而所謂庸夫愚婦者﹐奔走駭汗﹐羞愧俯伏﹐以自悔罪於車塵馬足之間。此一介之士﹐得志於當時﹐而意气之盛﹐昔人比之衣錦之榮者也。惟大丞相魏國公則不然。公﹐相人也。世有令徳﹐爲時名卿。自公少時﹐已擢髙科﹐登顯士。海內之士﹐聞下風而望餘光者﹐蓋亦有年矣。所謂將相而富貴﹐皆公所宜素有。非如窮厄之人﹐僥幸得志於一時﹐出於庸夫愚婦之不意﹐以驚駭而誇耀之也。然則髙牙大纛﹐不足爲公榮﹔桓圭衮裳﹐不足爲公貴。惟徳被生民﹐而功施社稷﹐勒之金石﹐播之聲詩﹐以耀後世而垂無窮﹐此公之志﹐而士亦以此望於公也。豈止誇一時而榮一鄕哉﹖公在至和中﹐嘗以武康之節﹐來治於相﹐乃作晝錦之堂於後圃﹐旣又刻詩於石﹐以遺相人。其言以快恩仇﹑矜名譽爲可薄﹐蓋不以昔人所誇者爲榮﹐而以爲戒。於此見公之視富貴爲何如﹐而其志豈易量哉﹖故能出入將相﹐勤勞王家﹐而夷險一節。至於臨大事﹐決大議﹐垂紳正笏﹐不動聲色﹐而措天下於泰山之安﹐可謂社稷之臣矣。其丰功盛烈﹐所以銘彜鼎而被弦歌者﹐乃邦家之光﹐非閭裏之榮也。余𨿽不獲登公之堂﹐幸嘗竊誦公之詩﹐樂公之志有成﹐而喜爲天下道也。於是乎書。

【丰樂亭記】﹝歐陽修﹞修旣治滁之明年﹐夏﹐始飲滁水而甘。問諸滁人﹐得於州南百步之近。其上則丰山﹐聳然而特立﹔下則幽谷﹐窈然而深藏﹔中有淸泉﹐滃然而仰出。俯仰左右﹐顧而樂之。於是﹐疏泉鑿石﹐辟地以爲亭﹐而與滁人往遊其間。滁於五代干戈之際﹐用武之地也。昔太祖皇帝﹐嘗以周師破李景兵十五萬於淸流山下﹐生擒其將皇甫暉﹑姚鳳於滁東門之外﹐遂以平滁。修嘗考其山川﹐按其圖記﹐升髙以望淸流之關﹐欲求暉﹑鳳就擒之所。而故老皆無在者﹐蓋天下之平久矣。自唐失其政﹐海內分裂﹐豪傑並起而爭﹐所在爲敵國者﹐何可勝數﹖及宋受天命﹐聖人出而四海一。向之憑恃險阻﹐剗削消磨。百年之間﹐漠然徒見山髙而水淸。欲問其事﹐而遺老盡矣。今滁介江淮之間﹐舟車商賈﹐四方賓客之所不至﹐民生不見外事﹐而安於畎畝衣食﹐以樂生送死。而孰知上之功徳﹐休養生息﹐涵煦於百年之深也。修之來此﹐樂其地僻而事簡﹐又愛其俗之安閒。旣得斯泉於山谷之間﹐乃日與滁人仰而望山﹐俯而聽泉﹐掇幽芳而蔭喬大﹐風霜冰雪﹐刻露淸秀﹐四時之景無不可愛。又幸其民樂其歲物之丰成﹐而喜與予遊也。因爲本其山川﹐道其風俗之美﹐使民知所以安此丰年之樂者﹐幸生無事之時也。夫宣上恩徳﹐以與民共樂﹐刺史之事也。遂書以名其亭焉。

【醉翁亭記】﹝歐陽修﹞環滁皆山也。其西南諸峯﹐林壑尢美。望之蔚然而深秀者﹐瑯琊也。山行六七里﹐漸聞水聲潺潺﹐而瀉出於兩峯之間者﹐釀泉也。峯回路轉﹐有亭翼然臨於泉上者﹐醉翁亭也。作亭者誰﹖山之僧智仙也。名之者誰﹖太守自謂也。太守與客來飲於此﹐飲少輒醉﹐而年又最髙﹐故自號曰「醉翁」也。醉翁之意不在酒﹐在乎山水之間也。山水之樂﹐得之心而寓之酒也。若夫日出而林霏開﹐雲歸而巖穴暝﹐晦明變化者﹐山間之朝暮也。野芳發而幽香﹐佳木秀而繁陰﹐風霜髙潔﹐水落而石出者﹐山間之四時也。朝而往﹐暮而歸﹐四時之景不同﹐而樂亦無窮也。至於負者歌於塗﹐行者休於樹﹐前者呼﹐後者應﹐傴僂提攜﹐往來而不絕者﹐滁人遊也。臨溪而漁﹐溪深而魚肥﹔釀泉爲酒﹐泉香而酒洌﹔山肴野蔌﹐雜然而前陳者﹐太守宴也。宴酣之樂﹐非絲非竹﹐射者中﹐弈者勝﹐觥籌交錯﹐起坐而喧嘩者﹐眾賓歡也。蒼顏白髮﹐頹乎其中者﹐太守醉也。已而夕陽在山﹐人影散亂﹐太守歸而賓客從也。樹林陰翳﹐鳴聲上下﹐遊人去而禽鳥樂也。然而禽鳥知山林之樂﹐而不知人之樂﹔人知從太守遊而樂﹐而不知太守之樂其樂也。醉能同其樂﹐醒能述以文者﹐太守也。太守謂誰﹖。廬陵歐陽修也。

【秋聲賦】﹝歐陽修﹞歐陽子方夜讀書﹐聞有聲自西南來者﹐悚然而聽之﹐曰「異哉﹗」初淅瀝以蕭颯﹐忽奔騰而砰湃。如波濤夜驚﹐風雨驟至。其觸於物也﹐鏦鏦錚錚﹐金鐵皆鳴。又如赴敵之兵﹐銜枚疾走﹐不聞號令﹐但聞人馬之行聲。予謂童子﹕「此何聲也﹖汝出視之。」童子曰「星月皎潔﹐明河在天﹐四無人聲﹐聲在樹間。」予曰「噫嘻﹐悲哉﹗此秋聲也﹐胡爲乎來哉﹖」蓋夫秋之爲狀也﹐其色慘淡﹐煙霏云斂﹔其容淸明﹐天髙日晶﹔其气栗冽﹐砭人肌骨﹔其意蕭條﹐山川寂寥。故其爲聲也﹐淒淒切切﹐呼號奮發。丰艸綠縟而爭茂﹐佳木蔥籠而可悅。艸拂之而色變﹐木遭之而葉脫。其所以摧敗零落者﹐乃一气之餘烈。夫秋﹐刑官也﹐於時爲陰﹔又兵象也﹐於行爲金﹐是謂天地之義气﹐常以肅殺而爲心。天之於物﹐春生秋實。故其在樂也﹐商聲主西方之音﹐夷則爲七月之律。商﹐傷也﹐物旣老而悲傷﹔夷﹐戮也﹔物過盛而當殺。嗟乎﹐艸木無情﹐有時飄零。人爲動物﹐惟物之靈。百憂感其心﹐萬事勞其形。有動乎中﹐必搖其精﹐而況思其力之所不及﹐憂其智之所不能。宜其渥然丹者爲槁木﹐黟然黑者爲星星。柰何以非金石之質﹐欲與艸木而爭榮﹖念誰爲之戕賊﹐亦何恨乎秋聲﹖童子莫對﹐垂頭而睡。但聞四壁虫聲喞喞﹐如助予之嘆息。

【祭石曼卿文】﹝歐陽修﹞維治平四年七月日﹐具官歐陽修﹐謹遣尙書都省令史李易攵﹐至於太淸﹐以淸酌庶羞之奠﹐致祭於亡友曼卿之墓下﹐而弔之以文曰﹕嗚呼曼卿﹗生而爲英﹐死而爲靈。其同乎萬物生死﹐而復歸於無物者﹐暫聚之形。不與萬物共盡﹐而卓然其不朽者﹐後世之名。此自古聖賢﹐莫不皆然。而著在簡冊者﹐昭如日星。嗚呼曼卿﹗吾不見子久矣﹐猶能仿佛子之平生。其軒昂磊落﹐突兀崢嶸﹐而埋藏於地下者﹐意其不化爲朽壤﹐而爲金玉之精。不然﹐生長松之千尺﹐產靈芝而九莖。柰何荒煙野蔓﹐荊棘縱橫﹐風淒露下﹐走燐飛螢﹐但見牧童樵叟﹐歌吟而上下﹐與夫驚禽駭獸﹐悲鳴躑躅而咿嚶﹖今固如此﹐更千秋而萬歲兮﹐安知其不穴藏狐貉與鼯鼪﹖此自古聖賢﹐亦皆然兮﹐獨不見夫累累乎曠野與荒城﹖嗚呼曼卿﹗盛衰之理﹐吾固知其如此。而感念疇昔﹐悲涼淒愴﹐不覺臨風而隕涕者﹐有愧夫太上之忘情。尙饗﹗

【瀧岡阡表】﹝歐陽修﹞嗚呼﹗惟我皇考崇公﹐卜吉於瀧岡之六十年﹐其子修始克表於其阡﹐非敢緩也﹐蓋有待也。修不幸﹐生四歲而孤。太夫人守節自誓﹐居窮﹐自力於衣食﹐以長以教﹐俾至於成人。太夫人告之曰「汝父爲吏﹐廉而好施與﹐喜賓客﹐其俸祿𨿽薄﹐常不使有餘﹐曰﹕『毋以是爲我累。』故其亡也﹐無一瓦之覆﹐一壠之植以庇而爲生﹐吾何恃而能自守耶﹖吾於汝父﹐知其一二﹐以有待於汝也。自吾爲汝家婦﹐不及事吾姑﹐然知汝父之能養也。汝孤而幼﹐吾不能知汝之必有立﹐然知汝父之必將有後也。吾之始歸也﹐汝父免於母喪方逾年。歲時祭祀﹐則必涕泣曰﹕『祭而丰﹐不如養之薄也。』間禦酒食﹐則又涕泣曰﹕『昔常不足﹐而今有餘﹐其何及也﹗』吾始一二見之﹐以爲新免於喪適然耳。旣而其後常然﹐至其終身未嘗不然。吾𨿽不及事姑﹐而以此知汝父之能養也。汝父爲吏﹐嘗夜燭治官書﹐屢廢而嘆。吾問之﹐則曰﹕『此死獄也﹐我求其生不得耳。』吾曰﹕『生可求乎﹖』曰﹕『求其生而不得﹐則死者與我皆無恨也。矧求而有得耶﹖以其有得﹐則知不求而死者有恨也。夫常求其生﹐猶失之死﹐而也常求其死也。』回顧乳者抱汝而立於旁﹐因指而嘆曰﹕『術者謂我歲行在戌將死﹐使其言然﹐吾不及見兒之立也﹐後當以我語告之。』其平居教他子弟﹐常用此語﹐吾早熟焉﹐故能詳也。其施於外事﹐吾不能知﹔其居於家﹐無所矜飾﹐而所爲如此﹐是眞發於中者邪﹗嗚呼﹗其心厚於仁者耶﹗此吾知汝父之必將有後也。汝其勉之。夫養不必丰﹐要於孝﹔利𨿽不得博於物﹐要其心之厚於仁﹐吾不能教汝﹐此汝父之志也。」修泣而志之不敢忘。先公少孤力學﹐咸平三年進士及第﹐爲道州判官﹐泗﹑綿二州推官﹐又爲泰州判官﹐享年五十有九﹐葬沙溪之瀧岡。太夫人姓鄭氏﹐考諱徳儀﹐世爲江南名族。太夫人恭儉仁愛而有禮﹐初封福昌縣太君﹐進封樂安﹑安康﹑彭城三郡太君。自其家少微時﹐治其家以儉約﹐其後常不使過之。曰「吾兒不能苟合於世﹐儉薄所以居患難也。」其後修貶夷陵﹐太夫人言笑自若﹐曰「汝家故貧賤也﹐吾處之有素矣。汝能安之﹐吾亦安矣。」自先公之亡二十年﹐修始得祿而養。又十有二年﹐列官於朝﹐始得贈封其親。又十年﹐修爲龍圖閣直學士﹑尙書吏部郎中﹑畱守南京。太夫人以疾終於官舍﹐享年七十有二。又八年﹐修以非才入副樞密﹐遂參政事。又七年而罷。自登二府﹐天子推恩﹐褒其三世。蓋自嘉佑以來﹐逢國大慶﹐必加寵錫。皇曾祖府君﹐累贈金紫光祿大夫﹑太師﹑中書令。曾祖妣﹐累封楚國太夫人。皇祖府君﹐累贈金紫光祿大夫﹑太師﹑中書令﹐兼尙書令。祖妣﹐累封吳國太夫人。皇考崇公﹐累贈金紫光祿大夫﹑太師﹑中書令兼尙書令。皇妣﹐累封越國太夫人。今上初郊﹐皇考賜爵爲崇國公﹐太夫人進號魏國。於是小子修泣而言曰「嗚呼﹗爲善無不報﹐而遲速有時﹐此理之常也。惟我祖考﹐積善成徳﹐宜享其隆﹐𨿽不克有於其躬﹐而賜爵受封﹐顯榮褒大﹐實有三朝之錫命。是足以表見於後世﹐而庇賴其子孫矣。」乃列其世譜﹐具刻於碑。旣又載我皇考崇公之遺訓﹐太夫人之所以教而有待於修者﹐並揭於阡。俾知夫小子修之徳薄能鮮﹐遭時竊位﹔而幸全大節﹐不辱其先者﹐其來有自。熙寧三年﹐歲次庚戌﹐四月﹐辛酉朔﹐十有五日﹐乙亥﹔男推誠﹑保徳﹑崇仁﹑翊戴功臣﹐觀文殿學士﹐特進﹐行兵部尙書﹐知靑州軍州事﹐兼管內勸農使﹐充京東路安撫使﹐上柱國﹐樂安郡開國公﹐食邑四千三百戶﹐食實封一千二百戶﹐修表。

【管仲論】﹝蘇洵﹞管仲相威公﹐霸諸侯﹐攘夷狄﹐終其身齊國富彊﹐諸侯不敢叛。管仲死﹐豎刁﹑易牙﹑開方用。威公薨於亂﹐五公子爭立﹐其禍蔓延﹐訖簡公﹐齊無寧歲。夫功之成﹐非成於成之日﹐蓋必有所由起﹔禍之作﹐不作於作之日﹐亦必有所由兆。故齊之治也﹐吾不曰管仲﹐而曰鮑叔。及其亂也。吾不曰豎刁﹑易牙﹑開方﹐而曰管仲。何則﹖豎刁﹑易牙﹑開方三子﹐彼固亂人國者﹐顧其用之者﹐威公也。夫有舜而後知放四凶﹐有仲尼而後知去少正卯。彼威公何人也﹖顧其使威公得用三子者﹐管仲也。仲之疾也﹐公問之相。當是時也﹐吾意以仲且舉天下之賢者以對。而其言乃不過曰﹕豎刁﹑易牙﹑開方三子﹐非人情﹐不可近而已。嗚呼﹗仲以爲威公果能不用三子矣乎﹖仲與威公處幾年矣﹐亦知威公之爲人矣乎﹖威公聲不絕於耳﹐色不絕於目﹐而非三子者則無以遂其欲。彼其初之所以不用者﹐徒以有仲焉耳。一日無仲﹐則三子者﹐可以彈冠而相慶矣。仲以爲將死之言可以縶威公之手足耶﹖夫齊國不患有三子﹐而患無仲。有仲﹐則三子者﹐三匹夫耳。不然﹐天下豈少三子之徒哉﹖𨿽威公幸而聽仲﹐誅此三人﹐而其餘者﹐仲能悉數而去之耶﹖嗚呼﹗仲可謂不知本者矣。因威公之問﹐舉天下之賢者以自代﹐則仲𨿽死﹐而齊國未爲無仲也。夫何患三子者﹖不言可也。五伯莫盛於威﹑文。文公之才﹐不過威公﹐其臣又皆不及仲。靈公文虐﹐不如孝公之寬厚。文公死﹐諸侯不敢叛晉﹐晉襲文公之餘威﹐猶得爲諸侯之盟主百餘年。何者﹖其君𨿽不肖﹐而尙有老成人焉。威公之薨也﹐一敗塗地﹐無惑也﹐彼獨恃一管仲﹐而仲則死矣。夫天下未嘗無賢者﹐蓋有有臣而無君者矣。威公在焉﹐而曰天下不復有管仲者﹐吾不信也。仲之書﹐有記其將死﹐論鮑叔﹑賓胥無之爲人﹐且各疏其短。是其心以爲數子者皆﹐不足以托國。而又逆知其將死﹐則其書誕謾不足信也。吾觀史鰍﹐以不能進蘧伯玉而退彌子瑕﹐故有身後之諫。蕭何且死﹐舉曹參以自代。大臣之用心﹐固宜如此也。夫國以一人興﹐以一人亡。賢者不悲其身之死﹐而憂其國之衰﹐故必復有賢者﹐而後可以死。彼管仲者﹐何以死哉﹖

【辧姦論】﹝蘇洵﹞事有必至﹐理有固然。惟天下之靜者﹐乃能見微而知著。月暈而風﹐礎潤而雨﹐人人知之。人事之推移﹐理勢之相因﹐其疏闊而難知﹐變化而不可測者﹐孰與天地陰陽之事﹖而賢者有不知﹐其故何也﹖好惡亂其中﹐而利害奪其外也。昔者﹐山巨源見王衍﹐曰「誤天下蒼生者﹐必此人也。」郭汾陽見盧杞曰「此人得志﹐吾子孫無遺類矣。」自今而言之﹐其理固有可見者。以吾觀之﹐王衍之爲人﹐容貌言語﹐固有以欺世而盜名者﹐然不忮﹐不求﹐與物浮沈。使晉無惠帝﹐僅得中主﹐𨿽衍百千﹐何從而亂天下乎﹖盧杞之姦﹐固足以敗國﹐然而不學無文﹐容貌不足以動人﹐言語不足以眩世。非徳宗之鄙暗﹐亦何從而用之﹖由是言之﹐二公之料二子﹐亦容有未必然也。今有人﹐口誦孔﹑老之言﹐身履夷﹑齊之行﹐收召好名之士﹐不得志之人﹐相與造作言語﹐私立名字﹐以爲顏淵﹑孟軻復出﹐而陰賊險狠﹐與人異趣。是王衍﹑盧杞合而爲一人也﹐其禍豈可勝言哉﹖夫面垢不忘洗﹐衣垢不忘浣﹐此人之至情也。今也不然﹐衣臣虜之衣﹐食犬彘之食﹐囚首喪面﹐而談詩書﹐此豈其情也哉﹖凡事之不近人情者﹐鮮不爲大姦慝﹐豎刁﹑易牙﹑開方是也。以蓋世之名﹐而濟其未形之患﹐𨿽有願治之主﹐好賢之相﹐猶將舉而用之﹐則其爲天下患﹐必然而無疑者﹐非特二子之比也。孫子曰「善用兵者﹐無赫赫之功。」使斯人而不用也﹐則吾言爲過﹐而斯人有不遇之嘆﹐孰知禍之至於此哉﹗不然﹐於下將被其禍﹐而吾獲知言之名﹐悲夫﹗

【心術】﹝蘇洵﹞爲將之道﹐當先治心。泰山崩於前而色不變﹐麋鹿興於左而目不瞬﹐然後可以制利害﹐可以待敵。凡兵上義﹔不義﹐𨿽利勿動。非一動之爲利害﹐而他日將有所不可措手足也。夫惟義可以怒士﹐士以義怒﹐可與百戰。凡戰之道﹐未戰養其財﹐將戰養其力﹐旣戰養其气﹐旣勝養其心。謹烽燧﹐嚴斥堠﹐使耕者無所顧忌﹐所以養其財﹔丰犒而優遊之﹐所以養其力﹔小勝益急﹐小挫益厲﹐所以養其气﹔用人不盡其所欲爲﹐所以養其心。故士常蓄其怒﹑懷其欲而不盡。怒不盡則有餘勇﹐欲不盡則有餘貪。故𨿽並天下﹐而士不厭兵﹐此黃帝之所以七十戰而兵不殆也。不養其心﹐一戰而勝﹐不可用矣。凡將欲智而嚴﹐凡士欲愚。智則不可測﹐嚴則不可犯﹐故士皆委己而聽命﹐夫安得不愚﹖夫惟士愚﹐而後可與之皆死。凡兵之動﹐知敵之主﹐知敵之將﹐而後可以動於險。鄧艾縋兵於蜀中﹐非劉禪之庸﹐則百萬之師可以坐縛﹐彼固有所侮而動也。故古之賢將﹐能以兵嘗敵﹐而又以敵自嘗﹐故去就可以決。凡主將之道﹐知理而後可以舉兵﹐知勢而後可以加兵﹐知節而後可以用兵。知理則不屈﹐知勢則不沮﹐知節則不窮。見小利不動﹐見小患不避﹐小利小患﹐不足以辱吾技也﹐夫然後有以支大利大患。夫惟養技而自愛者﹐無敵於天下。故一忍可以支百勇﹐一靜可以制百動。兵有長短﹐敵我一也。敢問﹕「吾之所長﹐吾出而用之﹐彼將不與吾校﹔吾之所短﹐吾蔽而置之﹐彼將彊與吾角﹐柰何﹖」曰「吾之所短﹐吾抗而暴之﹐使之疑而卻﹔吾之所長﹐吾陰而養之﹐使之狎而墮其中。此用長短之術也。」善用兵者﹐使之無所顧﹐有所恃。無所顧﹐則知死之不足惜﹔有所恃﹐則知不至於必敗。尺箠當猛虎﹐奮呼而操擊﹔徒手遇蜥蜴﹐變色而卻步﹐人之情也。知此者﹐可以將矣。袒裼而案劍﹐則烏獲不敢逼﹔冠冑衣甲﹐據兵而寢﹐則童子彎弓殺之矣。故善用兵者以形固。夫能以形固﹐則力有餘矣。

【張益州畫像記】﹝蘇洵﹞至和元年秋﹐蜀人傳言﹐有寇至邊。邊軍夜呼﹐野無居人。妖言流聞﹐京師震驚。方命擇帥﹐天子曰「毋養亂﹐毋助變。眾言朋興﹐朕志自定﹐外亂不作﹐變且中起。旣不可以文令﹐又不可以武競﹐惟朕一二大吏。孰爲能處玆文武之間﹐其命往撫朕師。」乃推曰「張公方平其人。」天子曰「然。」公以親辭﹐不可﹐遂行。冬十一月﹐至蜀。至之日﹐歸屯軍﹐撤守備。使謂郡縣﹕「寇來在吾﹐無爾勞苦。」明年正月朔旦﹐蜀人相慶如他日﹐遂以無事。又明年正月﹐相告畱公像於淨眾寺。公不能禁。眉陽蘇洵言於眾曰「未亂易治也﹐旣亂易治也。有亂之萌﹐無亂之形﹐是謂將亂﹐將亂難治。不可以有亂急﹐亦不可以無亂弛。惟是元年之秋﹐如器之欹未墜於地。惟爾張公﹐安坐於其旁﹐顏色不變﹐徐起而正之。旣正﹐油然而退﹐無矜容。爲天子牧小民不倦﹐惟爾張公。爾繄以生﹐惟爾父母。且公嘗爲我言﹕『民無常性﹐惟上所待。人皆曰﹐蜀人多變﹐於是待之以待盜賊之意﹐而繩之以繩盜賊之法。重足屏息之民﹐而以砧斧令﹐於是民始忍以其父母妻子之所仰賴之身﹐而棄之於盜賊﹐故每每大亂。夫約之以禮﹐驅之以法﹐惟蜀人爲易。至於急之而生變﹐𨿽齊﹑魯亦然。吾以齊﹑魯待蜀人﹐而蜀人亦自以齊﹑魯之人待其身。若夫肆意於法律之外﹐以威劫齊民﹐吾不忍爲也。』嗚呼﹗愛蜀人之深﹐待蜀人之厚﹐自公而前﹐吾未始見也。」皆再拜稽首曰「然。」蘇洵又曰「公之恩在爾心﹐爾死﹐在爾子孫。其功業在史官﹐無以像爲也。且公意不欲。如何﹖」皆曰「公則何事於斯﹖𨿽然﹐於我心有不釋焉。今夫平居聞一善﹐必問其人之性名﹐與其鄰里之所在﹐以至於其長短﹑小大﹑美惡之狀﹐甚者﹐或詰其平生所嗜好﹐以想見其爲人。而史官亦書之於其傳﹐意使天下之人﹐思之於心﹐則存之於目。存之於目﹐故其思之於心也固。由此觀之﹐像亦不爲無助。」蘇洵無以詰﹐遂爲之記。公南京人﹐爲人慷慨有大節﹐以度量雄天下。天下有大事﹐公可屬。系之以詩曰﹕天子在祚﹐歲在甲午。西人傳言﹐有寇在垣。庭有武臣﹐謀夫如雲。天子曰嘻﹐命我張公。公來自東﹐旗纛舒舒。西人聚觀﹐於巷於塗。謂公曁曁﹐公來於於。公謂西人﹕「安爾室家﹐無敢或訛。訛言不祥﹐往卽爾常。春爾條桑﹐秋爾滌場。」西人稽首﹐公我父兄。公在西囿﹐艸木駢駢。公宴其僚﹐伐鼓淵淵。西人來觀﹐祝公萬年。有女娟娟﹐閨闥閒閒。有童哇哇﹐亦旣能言。昔公未來﹐期汝棄捐。禾麻芃芃﹐倉庾崇崇。嗟我婦子﹐樂此歲丰。公在朝廷﹐天子股肱。天子曰歸﹐公敢不承﹖作堂嚴嚴﹐有廡有庭。公像在中﹐朝服冠纓。西人相告﹐無敢逸荒。公歸京師﹐公像在堂。

【刑賞忠厚之至論】﹝蘇軾﹞堯﹑舜﹑禹﹑湯﹑文﹑武﹑成﹑康之際﹐何其愛民之深﹐憂民之切﹐而待天下以君子長者之道也﹗有一善﹐從而賞之﹐又從而詠歌嗟嘆之﹐所以樂其始而勉其終。有一不善﹐從而罰之﹐又從而哀矜懲創之﹐所以棄其舊而開其新。故其吁兪之聲﹐歡休慘戚﹐見於虞﹑夏﹑商﹑周之書。成﹑康旣沒﹐穆王立而周道始衰﹐然猶命其臣呂侯﹐而告之以祥刑。其言憂而不傷﹐威而不怒﹐慈愛而能斷﹐惻然有哀憐無辜之心﹐故孔子猶有取焉。傳曰「賞疑從與﹐所以廣恩也。罰疑從去﹐所以愼刑也。」當堯之時﹐臯陶爲士﹐將殺人。臯陶曰殺之三﹐堯曰宥之三。故天下畏臯陶執法之堅﹐而樂堯用刑之寬。四嶽曰「鯀可用。」堯曰「不可。鯀方命圮族。」旣而曰「試之。」何堯之不聽臯陶之殺人﹐而從四嶽之用鯀也﹖然則聖人之意蓋亦可見矣。《書》曰「罪疑惟輕﹐功疑惟重。與其殺不辜﹐寧失不經。」嗚呼﹗盡之矣。可以賞﹐可以無賞﹐賞之過乎仁﹔可以罰﹐可以無罰﹐罰之過乎義。過乎仁﹐不失爲君子﹔過乎義﹐則流而入於忍人。故仁可過也﹐義不可過也。古者﹐賞不以爵祿﹐刑不以刀鋸﹐賞之以爵祿﹐是賞之道行於爵祿之所加﹐而不行於爵祿之所不加也。刑以刀鋸﹐是刑之威施於刀鋸之所及﹐而不施於刀鋸之所不及也。先王知天下之善不勝賞﹐而爵祿不足以勸也﹔知天下之惡不勝刑﹐而刀鋸不足以裁也。是故疑則舉而歸之於仁﹐以君子長者之道待天下﹐使天下相率而歸於君子長者之道﹐故曰忠厚之至也。《詩》曰「君子如祉﹐亂庶遄己。君子如怒﹐亂庶遄沮。」夫君子之已亂﹐豈有異術哉﹖制其喜怒﹐而無失乎仁而已矣。《春秋》之義﹐立法貴嚴﹐而責人貴寬﹐因其褒貶之義以制賞罰﹐亦忠厚之至也。

【範增論】﹝蘇軾﹞漢用陳平計﹐間疏楚君臣。項羽疑範增與漢有私﹐稍奪其權。增大怒曰「天下事大定矣﹐君王自爲之﹐願賜骸骨歸卒伍。」歸未至彭城﹐疽發背死。蘇子曰﹕增之去善矣。不去羽必殺增﹐獨根其不早耳。然則當以何事去﹖增勸羽殺沛公﹐羽不聽﹐終以此失天下﹐當於是去耶﹖曰﹕否。增之欲殺沛公﹐人臣之分也。羽之不殺﹐猶有君人之度也。增曷爲以此去哉﹖《易》曰「知幾其神乎﹗」《詩》曰「相彼雨雪﹐先集維霰。」增之去﹐當於羽殺卿子冠軍時也。陳涉之得民也﹐以項燕扶蘇。項氏之興也﹐以立楚懷王孫心。而諸侯叛之也﹐以弒義帝。且義帝之立﹐增爲謀主矣。義帝之存亡﹐豈獨爲楚之盛衰﹐亦增之所與同禍福也。未有義帝亡﹐而增獨能久存者也。羽之殺卿子冠軍也﹐是弒義帝之兆也。其弒義帝﹐則疑增之本也。豈必待陳平哉﹖物必先腐也﹐而後虫生之。人必先疑也﹐而後讒入之。陳平𨿽智﹐安能間無疑之主哉﹖吾嘗論義帝﹐天下之賢主也。獨遣沛公入關﹐不遣項羽﹔識卿子冠軍於稠人之中﹐而擢以爲上將。不賢而能如是乎﹖羽旣矯殺卿子冠軍﹐義帝必不能堪。非羽弒帝﹐則帝殺羽。不待智者而後知也。增始勸項梁立義帝﹐諸侯以此服從。中道而弒之﹐非增之意也。夫豈獨非其意﹐將必力爭而不聽也。不用其言而殺其所立﹐羽之疑增﹐必自是始矣。方羽殺卿子冠軍﹐增與羽比肩而事義帝﹐君臣之分未定也。爲增計者﹐力能誅羽則誅之﹐不能則去之﹐豈不毅然大丈夫也哉﹖增年已七十﹐合則畱﹐不合則去。不以此時明去就之分﹐而欲依羽以成功名﹐陋矣﹗𨿽然﹐增﹐髙帝之所畏也。增不去﹐項羽不亡。嗚呼﹗增亦人傑也哉﹗

【畱侯論】﹝蘇軾﹞古之所謂豪傑之士﹐必有過人之節﹐人情有所不能忍者。匹夫見辱﹐拔劍而起﹐挺身而斗﹐此不足爲勇也。天下有大勇者﹐卒然臨之而不驚﹐無故加之而不怒﹐此其所挾持者甚大﹐而其志甚遠也。夫子房受書於圯上之老人也﹐其事甚怪。然亦安知其非秦之世﹐有隱君子者﹐出而試之﹖觀其所以微見其意者﹐皆聖賢相與警戒之義。而世不察﹐以爲鬼物﹐亦已過矣。且其意不在書。當韓之亡﹐秦之方盛也﹐以刀鋸鼎鑊待天下之士﹐其平居無罪夷滅者﹐不可勝數。𨿽有賁﹑育﹐無所獲施。夫持法太急者﹐其鋒不可犯﹐而其勢未可乘。子房不忍忿忿之心﹐以匹夫之力﹐而逞於一擊之間。當此之時﹐子房之不死者﹐其間不能容發﹐蓋亦危矣。千金之子﹐不死於盜賊﹐何哉﹖其身可愛﹐而盜賊之不足以死也。子房以蓋世之才﹐不爲伊尹﹑太公之謀﹐而特出於荊軻﹑聶政之計﹐以僥幸於不死﹐此圯上老人之所爲深惜者也。是故倨傲鮮腆而深折之。彼其能有所忍也﹐然後可以就大事。故曰「孺子可教也」。楚莊王伐鄭﹐鄭伯肉袒牽羊以迎。莊王曰「其主能下人﹐必能信用其民矣。」遂捨之。句踐之困於會稽﹐而歸臣妾於吳者﹐三年而不倦。且夫有報人之志﹐而不能下人者﹐是匹夫之剛也。夫老人者﹐以爲子房才有餘而憂其度量之不足﹐故深折其少年剛銳之气﹐使之忍小忿而就大謀。何則﹖非有平生之素﹐卒然相遇於艸野之間﹐而命以僕妾之役﹐油然而不怪者﹐此固秦皇之所不能驚﹐而項籍之所不能怒也。觀夫髙祖之所以勝﹐而項籍之所以敗者﹐在能忍與不能忍之間而已矣。項籍惟不能忍﹐是以百戰百勝﹐而輕用其鋒。髙祖忍之﹐養其全鋒而待其敝﹐此子房教之也。當淮陰破齊﹐而欲自王﹐髙祖發怒﹐見於詞色。由是觀之﹐猶有剛彊不能忍之气﹐非子房其誰全之﹖太史公疑子房以爲魁梧奇偉﹐而其狀貌乃如婦人女子﹐不稱其志气。嗚呼﹗此其所以爲子房歟﹗

【賈誼論】﹝蘇軾﹞非才之難﹐所以自用者實難。惜乎﹗賈生﹐王者之佐﹐而不能自用其才也。夫君子之所取者遠﹐則必有所待﹔所就者大﹐則必有所忍。古之賢人﹐皆負可致之才﹐而卒不能行其萬一者﹐未必皆其時君之罪﹐或者其自取也。愚觀賈生之論﹐如其所言﹐𨿽三代何以遠過﹖得君如漢文﹐猶且以不用死。然則是天下無堯﹑舜﹐終不可有所爲耶﹖仲尼聖人﹐歷試於天下﹐苟非大無道之國﹐皆欲勉彊扶持﹐庶幾一日得行其道。將之荊﹐先之以冉有﹐申之以子夏﹐君子之欲得其君﹐如此其勤也。孟子去齊﹐三宿而後出晝﹐猶曰「王其庶幾召我。」君子之不忍棄其君﹐如此其厚也。公孫丑問曰「夫子何爲不豫﹖」孟子曰「方今天下﹐捨我其誰哉﹖而吾何爲不豫﹖」君子之愛其身﹐如此其至也。夫如此而不用﹐然後知天下果不足與有爲﹐而可以無憾矣。若賈生者﹐非漢文之不能用生﹐生之不能用漢文也。夫絳侯親握天子璽而授之文帝﹐灌嬰連兵數十萬﹐以決劉﹑呂之雌雄﹐又皆髙帝之舊將﹐此其君臣相得之分﹐豈特父子骨肉手足哉﹖賈生﹐洛陽之少年﹐欲使其一朝之間﹐盡棄其舊而謀其新﹐亦已難矣。爲賈生者﹐上得其君﹐下得其大臣﹐如絳﹑灌之屬﹐優遊浸漬而深交之﹐使天子不疑﹐大臣不忌﹐然後舉天下而惟吾之所欲爲﹐不過十年﹐可以得志。安有立談之間﹐而遽爲人「痛哭」哉﹗觀其過湘﹐爲賦以弔屈原﹐縈紆鬱悶﹐趯然有遠舉之志。其後以自傷哭泣﹐至於夭絕﹐是亦不善處窮者也。夫謀之一不見用﹐則安知終不復用也﹖不知默默以待其變﹐而自殘至此。嗚呼﹗賈生志大而量小﹐才有餘而識不足也。古之人﹐有髙世之才﹐必有遺俗之累。是故非聰明睿智不惑之主﹐則不能全其用。古今稱苻堅得王猛於艸茅之中﹐一朝盡斥去其舊臣﹐而與之謀。彼其匹夫略有天下之半﹐其以此哉﹗愚深悲生之志﹐故備論之。亦使人君得如賈生之臣﹐則知其有狷介之操﹐一不見用﹐則憂傷病沮﹐不能復振。而爲賈生者﹐亦謹其所發哉﹗

【晁錯論】﹝蘇軾﹞天下之患﹐最不可爲者﹐名爲治平無事﹐而其實有不測之憂。坐觀其變﹐而不爲之所﹐則恐至於不可救。起而彊爲之﹐則天下狃於治平之安﹐而不吾信。惟仁人君子豪傑之士﹐爲能出身爲天下犯大難﹐以求成大功。此固非勉彊期月之間﹐而苟以求名之所能也。天下治平﹐無敵而發大難之端。吾發之﹐吾能收之﹐然後有辭於天下。事至而循循焉欲去之﹐使他人任其責﹐則天下之禍﹐必集於我。昔者晁錯盡忠爲漢﹐謀弱山東之諸侯。山東諸侯並起﹐以誅錯爲名。而天子不之察﹐以錯爲之說。天下悲錯之以忠而受禍﹐不知錯有以取之也。古之立大事者﹐不惟有超世之才﹐亦必有堅忍不拔之志。昔禹之治水﹐鑿龍門﹐決大河﹐而放之海。方其功之未成也﹐蓋亦有潰冒衝突可畏之患。惟能前知其當然﹐事至不懼﹐而徐爲之圖﹐是以得至於成功。夫以七國之彊﹐而驟削之﹐其爲變豈足怪哉﹖錯不於此時捐其身﹐爲天下當大難之衝﹐而制吳﹑楚之命﹐乃爲自全之計﹐欲使天子自將而己居守。且夫發七國之難者誰乎﹖己欲求其名﹐安所逃其患﹖以自將之至危﹐與居守之至安﹐己爲難首﹐擇其至安﹐而遺天子以其至危﹐此忠臣義士所以憤怨而不平者也。當此之時﹐𨿽無袁盎﹐亦未免於禍。何者﹖己欲居守﹐而使人主自將。以情而言﹐天子固已難之矣﹐而重違其議﹐是以袁盎之說﹐得行於其間。使吳﹑楚反﹐錯以身任其危﹐日夜淬礪﹐東向而待之﹐使不至於累其君﹐則天子將恃之以爲無恐。𨿽有百盎﹐可得而間哉﹖嗟夫﹗世之君子﹐欲求非常之功﹐則無務爲自全之計。使錯自將而討吳﹑楚﹐未必無功。惟其欲自固其身﹐而天子不悅﹐姦臣得以乘其隙。錯之所以自全者﹐乃其所以自禍歟﹗卷十一宋文

【上梅直講書】﹝蘇軾﹞軾每讀《詩》至《鴟鴞》﹐讀《書》至《君奭》﹐常竊悲周公之不遇。及觀《史》﹐見孔子厄於陳﹑蔡之間﹐而弦歌之聲不絕﹐顏淵﹑仲由之徒﹐相與問答。夫子曰「『匪兕匪虎﹐率彼曠野。』吾道非耶﹖吾何爲於此﹖」顏淵曰「夫子之道至大﹐故天下莫能容。𨿽然﹐不容何病﹖不容然後見君子。」夫子油然而笑曰「回﹐使爾多財﹐吾爲爾宰。」夫天下𨿽不能容﹐而其徒自足以相樂如此。乃今知周公之富貴﹐有不如夫子之貧賤。夫以召公之賢﹐以管﹑蔡之親﹐而不知其心﹐則周公誰與樂其富貴﹖而夫子之所與共貧賤者﹐皆天下之賢才﹐則亦足以樂乎此矣。軾七﹑八歲時﹐始知讀書﹐聞今天下有歐陽公者﹐其爲人如古孟軻﹑韓愈之徒。而又有梅公者﹐從之遊而與之上下其議論。其後益壯﹐始能讀其文詞﹐想見其爲人﹐意其飄然脫去世俗之樂而自樂其樂也。方學爲對偶聲律之文﹐求升斗之祿﹐自度無以進見於諸公之間。來京師逾年﹐未嘗窺其門。今年春﹐天下之士羣至於禮部﹐執事與歐陽公實親試之。軾不自意﹐獲在第二。旣而聞之﹐執事愛其文﹐以爲有孟軻之風﹐而歐陽公亦以其能不爲世俗之文也而取。是以在此﹐非左右爲之先容﹐非親舊爲之請屬﹐而向之十餘年間聞其名而不得見者﹐一朝爲知己。退而思之﹐人不可以苟富貴﹐亦不可以徒貧賤。有大賢焉而爲其徒﹐則亦足恃矣﹗苟其僥一時之幸﹐從車騎數十人﹐使閭巷小民聚觀而贊嘆之﹐亦何以易此樂也﹗傳曰「不怨天﹐不尢人」﹐蓋「優哉遊哉﹐可以卒歲」。執事名滿天下﹐而位不過五品﹐其容色溫然而不怒﹐其文章寬厚惇朴而無怨言。此必有所樂乎斯道也﹐軾願與聞焉。

【喜雨亭記】﹝蘇軾﹞亭以雨名﹐志喜也。古者有喜﹐則以名物﹐示不忘也。周公得禾﹐以名其書﹔漢武得鼎﹐以名其年﹔叔孫勝敵﹐以名其子。其喜之大小不齊﹐其示不忘一也。予至扶風之明年﹐始治官舍。爲亭於堂之北﹐而鑿池其南﹐引流種樹﹐以爲休息之所。是歲之春﹐雨麥於岐山之陽﹐其占爲有年。旣而彌月不雨﹐民方以爲憂。越三月﹐乙卯乃雨﹐甲子又雨﹐民以爲未足。丁卯大雨﹐三日乃止。官吏相與慶於庭﹐商賈相與歌於市﹐農夫相與忭於野﹐憂者以喜﹐病者以愈﹐而吾亭適成。於是舉酒於亭上。以屬客而告之﹐曰「五日不雨可乎﹖曰﹕『五日不雨則無麥。』十日不雨可乎﹖曰﹕『十日不雨則無禾。』無麥無禾﹐歲且薦饑﹐獄訟繁興而盜賊滋熾。則吾與二三子﹐𨿽欲優遊以樂於此亭﹐其可得耶﹖今天不遺斯民﹐始旱而賜之以雨。使吾與二三子得相與優遊而樂於此亭者﹐皆雨之賜也。其又可忘耶﹖」旣以名亭﹐又從而歌之﹐曰「使天而雨珠﹐寒者不得以爲襦﹔使天而雨玉﹐饑者不得以爲粟。一雨三日﹐伊誰之力﹖民曰太守﹐太守不有。歸之天子﹐天子曰不然﹔歸之造物﹐造物不自以爲功﹔歸之太空。太空冥冥﹐不可得而名。吾以名吾亭。」

【淩虛臺記】﹝蘇軾﹞國於南山之下﹐宜若起居飲食與山接也。四方之山﹐莫髙於終南﹐而都邑之麗山者﹐莫近於扶風。以至近求最髙﹐其勢必得。而太守之居﹐未嘗知有山焉。𨿽非事之所以損益﹐而物理有不當然者。此淩虛之所爲築也。方其未築也﹐太守陳公杖履逍遙於其下。見山之出於林木之上者﹐累累如人之旅行於墻外而見其髻也。曰「是必有異。」使工鑿其前爲方池﹐以其土築臺﹐髙出於屋之檐而止。然後﹐人之至於其上者﹐恍然不知臺之髙﹐而以爲山之踴躍奮迅而出也。公曰「是宜名淩虛。」以告其從事蘇軾﹐而求文以爲記。軾復於公曰「物之廢興成毀﹐不可得而知也。昔者荒艸野田﹐霜露之所蒙翳﹐狐虺之所竄伏。方是時﹐豈知有淩虛臺耶﹖廢興成毀﹐相尋於無窮﹐則臺之復爲荒艸野田﹐皆不可知也。嘗試與公登臺而望﹐其東則秦穆之祈年橐泉也﹐其南則漢武之長楊﹑五柞﹐而其北則隋之仁壽﹑唐之九成也。計其一時之盛﹐宏傑詭麗﹐堅固而不可動者﹐豈特百倍於臺而已哉﹗然而﹐數世之後﹐欲求其仿佛﹐而破瓦頹垣無復存者﹐旣已化爲禾黍荊棘丘墟隴畝矣﹐而況於此臺歟﹗夫臺猶不足恃以長久﹐而況於人事之得喪﹑忽往而忽來者歟﹖而或者欲以誇世而自足﹐則過矣。蓋世有足恃者﹐而不在乎臺之存亡也。」旣以言於公﹐退而爲之記。

【超然臺記】﹝蘇軾﹞凡物皆有可觀。苟有可觀﹐皆有可樂。非必怪奇偉麗者也。餔糟啜醨﹐皆可以醉。果蔬艸木﹐皆可以飽。推此類也﹐吾安往而不樂﹗夫所爲求福而辭禍者﹐以福可喜而禍可悲也。人之所欲無窮﹐而物之可以足吾欲者有盡。美惡之辧戰於中﹐而去取之擇交乎前﹐則可樂者常少﹐而可悲者常多。是謂求禍而辭福。夫求禍而辭福﹐豈人之情也哉﹖物有以蓋之矣。彼遊於物之內﹐而不遊於物之外。物非有大小也﹐自其內而觀之﹐未有不髙且大者也。彼挾其髙大以臨我﹐則我常眩亂反復。如隙中之觀斗﹐又烏知勝負之所在﹖是以美惡橫生﹐而憂樂出焉﹐可不大哀乎﹗余自錢塘移守膠西﹐釋舟楫之安﹐而服車馬之勞﹔去雕墻之美﹐而庇采椽之居﹔背湖山之觀﹐而行桑麻之野。始至之日﹐歲比不登﹐盜賊滿野﹐獄訟充斥﹐而齋廚索然﹐日食杞菊﹐人固疑予之不樂也。處之期年﹐而貌加丰﹐發之白者﹐日以反黑。予旣樂其風俗之淳﹐而其吏民亦安予之拙也。於是治其園囿﹐潔其庭宇﹐伐安邱﹑髙密之木﹐以修補破敗﹐爲苟完之計。而園之北﹐因城以爲臺者舊矣﹐稍葺而新之。時相與登覽﹐放意肆志焉。南望馬耳﹑常山﹐出沒隱見﹐若近若遠﹐庶幾有隱君子乎﹖而其東則廬山﹐秦人盧敖之所從遁也。西望穆陵﹐隱然如城郭﹐師尙父﹑齊威公之遺烈﹐猶有存者。北俯濰水﹐慨然大息﹐思淮陰之功﹐而弔其不終。臺髙而安﹐深而明﹐夏涼而冬溫。雨雪之朝﹐風月之夕﹐予未嘗不在﹐客未嘗不從。擷園蔬﹐取池魚﹐釀秫酒﹐瀹脫粟而食之﹐曰「樂哉﹗遊乎﹗」方是時﹐予弟子由﹐適在濟南﹐聞而賦之﹐且名其臺曰「超然」。以見予之無所往而不樂者﹐蓋遊於物之外也。

【放鶴亭記】﹝蘇軾﹞熙寧十年秋﹐彭城大水。雲龍山人張君之艸堂﹐水及其半扉。明年春﹐水落﹐遷於故居之東﹐東山之麓。升髙而望﹐得異境焉﹐作亭於其上。彭城之山﹐岡嶺四合﹐隱然如大環﹐獨缺其西一面。而山人之亭﹐適當其缺。春夏之交﹐艸木際天﹐秋冬雪月﹐千里一色。風雨晦明之間﹐俯仰百變。山人有二鶴﹐甚馴而善飛﹐旦則望西山之缺而放焉﹐縱其所如﹐或立於陂田﹐或翔於云表﹐暮則傃東山而歸﹐故名之曰「放鶴亭」。郡守蘇軾﹐時從賓客僚吏往見山人﹐飲酒於斯亭而樂之。挹山人而告之曰「子知隱居之樂乎﹖𨿽南面之君﹐未可與易也。《易》曰﹕『鳴鶴在陰﹐其子和之。』《詩》曰﹕『鶴鳴於九臯﹐聲聞於天。』蓋其爲物淸遠閒放﹐超然於塵埃之外﹐故《易》《詩》人以比賢人君子。隱徳之士﹐狎而玩之﹐宜若有益而無損者﹐然衛懿公好鶴則亡其國。周公作《酒誥》﹐衛武公作《抑》戒。以爲荒惑敗亂﹐無若酒者﹐而劉伶﹑阮籍之徒以此全其眞而名後世。嗟夫﹗南面之君﹐𨿽淸遠閒放如鶴者﹐猶不得好﹐好之則亡其國。而山林遁世之士﹐𨿽荒惑敗亂如酒者﹐猶不能爲害﹐而況於鶴乎﹗由此觀之﹐其爲樂未可以同日而語也。」山人忻然而笑曰「有是哉﹗」乃作放鶴﹑招鶴之歌曰「鶴飛去兮﹐西山之缺。髙翔而下覽兮﹐擇所適。翻然斂翼﹐宛將集兮﹐忽何所見﹐矯然而復擊。獨終日於澗谷之間兮﹐啄蒼苔而履白石。鶴歸來兮﹐東山之陰。其下有人兮﹐黃冠艸屨﹐葛衣而鼓琴。躬耕而食兮﹐其餘以汝飽。歸來歸來兮﹐西山不可以久畱。」

【石鐘山記】﹝蘇軾﹞《水經》云「彭蠡之口﹐有石鐘山焉。」酈元以爲下臨深潭﹐微風鼓浪﹐水石相搏﹐聲如洪鐘。是說也﹐人常疑之。今以鐘磬置水中﹐𨿽大風浪不能鳴也﹐而況石乎﹗至唐李渤﹐始訪其遺蹤﹐得雙石於潭上。扣而聆之﹐南聲函胡﹐北音淸越﹐枹止響騰﹐餘韻徐歇。自以爲得之矣。然是說也﹐余尢疑之。石之鏗然有聲者﹐所在皆是也﹐而此獨以鐘名﹐何哉﹖元丰七年六月丁丑﹐余自齊安舟行適臨汝﹐而長子邁將赴饒之徳興尉。送之至湖口﹐因得觀所謂石鐘者。寺僧使小童持斧﹐於亂石間擇其一二扣之﹐硿硿然。余固笑而不信也。至其夜﹐月明﹐獨與邁乘小舟﹐至絕壁下。大石側立千尺﹐如猛獸奇鬼﹐森然欲搏人。而山人棲鶻﹐聞人聲亦驚起﹐磔磔雲霄間。又有若老人咳且笑於山谷中者﹐或曰「此鸛鶴也。」余方心動欲還﹐而大聲發於水上﹐噌吰如鐘鼓不絕。舟人大恐。徐而察之﹐則山下皆石穴罅﹐不知其淺深﹐微波入焉﹐涵澹澎湃而爲此也。舟回至兩山間﹐將入港口﹐有石當中流﹐可坐百人﹐空中而多竅﹐與風水相吞吐﹐有窾坎鏜鞳之聲﹐與向之噌吰者相應﹐如樂作焉。因笑謂邁曰「汝識之乎﹖噌吰者﹐周景王之無射也﹔窾坎鏜鞳者﹐魏獻子之歌鐘也。古之人不余欺也﹗」事不目見耳聞﹐而臆斷其有無﹐可乎﹖酈元之所見聞﹐殆與餘同﹐而言之不詳﹔士大夫終不肯以小舟夜泊絕壁之下﹐故莫能知﹔而漁工水師﹐𨿽知而不能言﹐此世所以不傳也。而陋者乃以斧斤考擊而求之﹐自以爲得其實。余是以記之﹐蓋嘆酈元之簡﹐而李渤之陋也。

【潮州韓文公廟碑】﹝蘇軾﹞匹夫而爲百世師﹐一言而爲天下法﹐是皆有以參天地之化﹐關盛衰之運。其生也有自來﹐其逝也有所爲。故申﹑呂自嶽降﹐傅說爲列星。古今所傳﹐不可誣也。孟子曰「我善養吾浩然之气。」是气也﹐寓於尋常之中﹐而塞乎天地之間。卒然遇之﹐則王﹑公失其貴﹐晉﹑楚失其富﹐良﹑平失其智﹐賁﹑育失其勇﹐儀﹑秦失其辯。是孰使之然哉﹖其必有不依形而立﹐不恃力而行﹐不待生而存﹐不隨死而亡者矣。故在天爲星辰﹐在地爲河嶽﹐幽則爲鬼神﹐而明則復爲人。此理之常﹐無足怪者。自東漢以來﹐道喪文獘﹐異端並起。歷唐貞觀﹑開元之盛﹐輔以房﹑杜﹑姚﹑宋而不能救。獨韓文公起布衣﹐談笑而麾之﹐天下靡然從公﹐復歸於正﹐蓋三百年於此矣。文起八代之衰﹐而道濟天下之溺﹐忠犯人主之怒﹐而勇奪三軍之帥﹐此豈非參天地﹐關盛衰﹑浩然而獨存者乎﹖蓋嘗論天人之辧﹐以謂人無所不至﹐惟天不容僞。智可以欺王公﹐不可以欺豚魚﹔力可以得天下﹐不可以得匹夫匹婦之心。故公之精誠﹐能開衡山之云﹐而不能回憲宗之惑﹔能馴鱷魚之暴﹐而不能弭皇甫鎛﹑李逢吉之謗﹔能信於南海之民﹐廟食百世﹐而不能使其身一日安之於朝廷之上。蓋公之所能者天也﹐其所不能者人也。始潮人未知學﹐公命進士趙徳爲之師。自是﹐潮之士皆篤於文行﹐延及齊民。至於今﹐號稱易治。信乎孔子之言「君子學道則愛人﹐小人學道則易使也。」潮人之事公也﹐飲食必祭﹐水旱疾疫﹐凡有求必禱焉。而廟在刺史公堂之後﹐民以出入爲艱。前太守欲請諸朝作新廟﹐不果。元祐五年﹐朝散郎王君滌來守是邦。凡所以養士治民者﹐一以公爲師。民旣悅服﹐則出令曰「願新公廟者聽。」民歡趨之。卜地於州城之南七里﹐期年而廟成。或曰「公去國萬里﹐而謫於潮﹐不能一歲而歸。沒而有知﹐其不眷戀於潮也審矣。」軾曰「不然﹗公之神在天下者﹐如水之在地中﹐無所往而不在也。而潮人獨信之深﹐思之至﹐焄蒿淒愴﹐若或見之﹐譬如鑿井得泉﹐而曰水專在是﹐豈理也哉﹖」元丰元年﹐詔封公昌黎伯﹐故榜曰「昌黎伯韓文公之廟。」潮人請書其事於石﹐因爲作詩以遺之﹐使歌以祀公。其辭曰﹕公昔騎龍白雲鄕﹐手抉云漢分天章﹐天孫爲織云錦裳﹐飄然乘風來帝旁﹐下與濁世掃秕糠。西遊咸池略扶桑﹐艸木衣被昭回光﹐追逐李﹑杜參翺翔﹐汗流籍﹑湜走且僵﹐滅沒倒影不能望﹐作書詆佛譏君王﹐要觀南海窺衡﹑湘﹐歷舜九嶷弔英﹑皇。祝融先驅海若藏﹐約束蛟鱷如驅羊。鈞天無人帝悲傷﹐謳吟下招遣巫陽。犦牲雞卜羞我觴﹐於粲荔丹與蕉黃。公不少畱我涕滂﹐翩然被髮下大荒。」

【乞校正陸贄奏議進禦札子】﹝蘇軾﹞臣等猥以空疏﹐備員講讀。聖明天縱﹐學問日新。臣等才有限而道無窮﹐心欲言而口不逮﹐以此自愧﹐莫知所爲。竊謂人臣之納忠﹐譬如醫者之用藥。藥𨿽進於醫手﹐方多傳於古人。若已經效於世間﹐不必皆從於己出。伏見唐宰相陸贄﹐才本王佐﹐學爲帝師。論深切於事情﹐言不離於道徳。智如子房而文則過﹐辧如賈誼而術不疏。上以格君心之非﹐下以通天下之志。但其不幸﹐仕不遇時。徳宗以苛刻爲能﹐而贄諫之以忠厚﹔徳宗以猜忌爲術﹐而贄勸之以推誠﹔徳宗好用兵﹐而贄以消兵爲先﹔徳宗好聚財﹐而贄以散財爲急。至於用人聽言之法﹐治邊禦將之方﹐罪己以收人心﹐攺過以應天道﹐去小人以除民患﹐惜名器以待有功﹐如此之流﹐未易悉數。可謂進苦口之藥石﹐鍼害身之膏肓。使徳宗盡用其言﹐則貞觀可得而復。臣等每退自西閣﹐卽私相告﹐以陛下聖明﹐必喜贄議論。但使聖賢之相契﹐卽如臣主之同時。昔馮唐論頗牧之賢﹐則漢文爲之太息。魏相條晁董之對﹐則孝宣以致中興。若陛下能自得師﹐則莫若近取諸贄。夫六經﹑三史﹑諸子百家﹐非無可觀﹐皆足爲治。但聖言幽遠﹐末學支離﹐譬如山海之崇深﹐難以一二而推擇。如贄之論﹐開卷了然。聚古今之精英﹐實治亂之龜鑑。臣等欲取其奏議﹐稍加校正﹐繕寫進呈。願陛下置之坐隅﹐如見贄面﹔反復熟讀﹐如與贄言。必能發聖性之髙明﹐成治功於歲月。臣等不勝區區之意﹐取進止。

【前赤壁賦】﹝蘇軾﹞壬戍之秋﹐七月旣望﹐蘇子與客泛舟遊於赤壁之下。淸風徐來﹐水波不興。舉酒屬客﹐誦《明月》之詩﹐歌《窈窕》之章。少焉﹐月出於東山之上﹐徘徊於斗牛之間。白露橫江﹐水光接天。縱一葦之所如﹐淩萬頃之茫然。浩浩乎如馮虛禦風﹐而不知其所止﹔飄飄乎如遺世獨立﹐羽化而登仙。於是飲酒樂甚﹐扣舷而歌之。歌曰「桂棹兮蘭槳﹐擊空明兮溯流光。渺渺兮予懷﹐望美人兮天一方。」客有吹洞簫者﹐倚歌而和之。其聲嗚嗚然﹐如怨﹐如慕﹐如泣﹐如訴﹐餘音裊裊﹐不絕如縷。舞幽壑之潛蛟﹐泣孤舟之嫠婦。蘇子愀然﹐正襟危坐而問客曰「何爲其然也﹖」客曰「『月明星稀﹐烏鵲南飛』﹐此非曹孟徳之詩乎﹖西望夏口﹐東望武昌﹐山川相繆﹐郁乎蒼蒼﹐此非孟徳之困於周郎者乎﹖方其破荊州﹐下江陵﹐順流而東也﹐舳艫千里﹐旌旗蔽空﹐釃酒臨江﹐橫槊賦詩﹐固一世之雄也﹐而今安在哉﹗況吾與子漁樵於江渚之上﹐侶魚蝦而友麋鹿﹐駕一葉之扁舟﹐舉匏樽以相屬。寄蜉蝣於天地﹐渺滄海之一粟﹐哀吾生之須臾﹐羨長江之無窮。挾飛仙以遨遊﹐抱明月而長終。知不可乎驟得﹐托遺響於悲風。」蘇子曰「客亦知夫水與月乎﹖逝者如斯﹐而未嘗往也﹔盈虛者如彼﹐而卒莫消長也。蓋將自其變者而觀之﹐則天地曾不能以一瞬﹔自其不變者而觀之﹐則物與我皆無盡也。而又何羨乎﹖且夫天地之間﹐物各有主﹐苟非吾之所有﹐𨿽一毫而莫取。惟江上之淸風﹐與山間之明月﹐耳得之而爲聲﹐目遇之而成色﹐取之無禁﹐用之不竭。是造物者之無盡藏也﹐而吾與子之所共適。」客喜而笑﹐洗盞更酌。肴核旣盡﹐杯盤狼藉。相與枕籍乎舟中﹐不知東方之旣白。

【後赤壁賦】﹝蘇軾﹞是歲十月之望﹐步自雪堂﹐將歸於臨臯。二客從予﹐過黃泥之阪。霜露旣降﹐木葉盡脫。人影在地﹐仰見明月。顧而樂之﹐行歌相答。已而嘆曰「有客無酒﹐有酒無肴﹐月白風淸﹐如此良夜何﹖」客曰「今者薄暮﹐舉网得魚﹐巨口細鱗﹐狀如松江之鱸。顧安所得酒乎﹖」歸而謀諸婦。婦曰「我有鬥酒﹐藏之久矣﹐以待子不時之需。」於是攜酒與魚﹐復遊於赤壁之下。江流有聲﹐斷岸千尺﹐山髙月小﹐水落石出。曾日月之幾何﹐而江山不可復識矣﹗予乃攝衣而上﹐履巉巖﹐披蒙茸﹐踞虎豹﹐登虯龍﹐攀棲鶻之危巢﹐俯馮夷之幽宮﹐蓋二客不能從焉。劃然長嘯﹐艸木震動﹐山鳴谷應﹐風起水湧。予亦悄然而悲﹐肅然而恐﹐凜乎其不可畱也。反而登舟﹐放乎中流﹐聽其所止而休焉。時夜將半﹐四顧寂寥。適有孤鶴﹐橫江東來﹐翅如車輪﹐玄裳縞衣﹐戛然長鳴﹐掠予舟而西也。須臾客去﹐予亦就睡。夢一道士﹐羽衣蹁躚﹐過臨臯之下。揖予而言曰「赤壁之遊樂乎﹖」問其姓名﹐俯而不答。「鳴呼噫嘻﹗我知之矣﹗疇昔之夜﹐飛鳴而過我者﹐非子也耶﹖」道士顧笑﹐予亦驚寤。開戶視之﹐不見其處。

【三槐堂銘】﹝蘇軾﹞天可必乎﹖賢者不必貴﹐仁者不必壽。天不可必乎﹖仁者必有後。二者將安取衷哉﹖吾聞之申包胥曰「人定者勝天﹐天定亦能勝人。」世之論天者﹐皆不待其定而求之﹐故以天爲茫茫。善者以怠﹐惡者以肆。盜跖之壽﹐孔﹑顏之厄﹐此皆天之未定者也。松柏生於山林﹐其始也﹐困於蓬蒿﹐厄於牛羊﹔而其終也﹐貫四時﹑閱千歲而不攺者﹐其天定也。善惡之報﹐至於子孫﹐則其定也久矣。吾以所見所聞考之﹐而其可必也審矣。國之將興﹐必有世徳之臣﹐厚施而不食其報﹐然後其子孫能與守文太平之主共天下之福。故兵部侍郎晉國王公﹐顯於漢﹑周之際﹐歷事太祖﹑太宗﹐文武忠孝﹐天下望以爲相﹐而公卒以直道不容於時。蓋嘗手植三槐於庭﹐曰「吾子孫必有爲三公者。」已而其子魏國文正公﹐相眞宗皇帝於景徳﹑祥符之間﹐朝廷淸明﹑天下無事之時﹐享其福祿榮名者十有八年。今夫寓物於人﹐明日而取之﹐有得有否。而晉公修徳於身﹐責報於天﹐取必於數十年之後﹐如持左契﹐交手相付﹐吾是以知天之果可必也。吾不及見魏公﹐而見其子懿敏公。以直諫事仁宗皇帝﹐出入侍從將帥三十餘年﹐位不滿其徳。天將復興王氏也歟﹖何其子孫之多賢也﹖世有以晉公比李棲筠者﹐其雄才直气﹐眞不相上下。而棲筠之子吉甫﹑其孫徳裕﹐功名富貴略與王氏等﹐而忠恕仁厚﹐不及魏公父子。由此觀之﹐王氏之福﹐蓋未艾也。懿敏公之子鞏與吾遊﹐好徳而文﹐以世其家﹐吾以是銘之。銘曰﹕嗚呼休哉﹗魏公之業﹐與槐俱萌。封植之勤﹐必世乃成。旣相眞宗﹐四方砥平。歸視其家﹐槐蔭滿庭。吾儕小人﹐朝不及夕﹐相時射利﹐皇卹厥徳﹖庶幾僥幸﹐不種而獲。不有君子﹐其何能國﹖王城之東﹐晉公所廬﹐鬱鬱三槐﹐惟徳之符。嗚呼休哉﹗

【方山子傳】﹝蘇軾﹞方山子﹐光﹑黃間隱人也。少時慕朱家﹑郭解爲人﹐閭裏之俠皆宗之。稍壯﹐折節讀書﹐欲以此馳騁當世﹐然終不遇。晚乃遁於光﹑黃間﹐曰岐亭。庵居蔬食﹐不與世相聞。棄車馬﹐毀冠服﹐徒步往來山中﹐人莫識也。見其所著帽﹐方聳而髙﹐曰「此豈古方山冠之遺像乎﹖」因謂之「方山子」。余謫居於黃﹐過岐亭﹐適見焉。曰「嗚呼﹗此吾故人陳慥季常也﹗何爲而在此﹖」方山子亦矍然問余所以至此者。余告之故。俯而不答﹐仰而笑﹐呼余宿其家﹐環堵蕭然﹐而妻子奴婢﹐皆有自得之意。余旣聳然異之。獨念方山子少時﹐使酒好劍﹐用財如糞土。前十九年﹐余在岐山﹐見方山子從兩騎﹐挾二矢遊西山﹐鵲起於前﹐使騎逐而射之﹐不獲。方山子怒馬獨出﹐一發得之。因與余馬上論用兵及古今成敗﹐自謂一時豪士。今幾日耳﹐精悍之色﹐猶見於眉間﹐而豈山中之人哉﹗然方山子世有勛閥﹐當得官。使從事於其間﹐今已顯聞。而其家在洛陽﹐園宅壯麗﹐與公侯等。河北有田﹐歲得帛千匹﹐亦足以富樂。皆棄不取﹐獨來窮山中﹐此豈無得而然哉﹖余聞光﹑黃間多異人﹐往往佯狂垢污﹐不可得而見﹐方山子倘見之歟﹖

【六國論】﹝蘇轍﹞嘗讀六國世家﹐竊怪天下之諸侯以五倍之地﹑十倍之眾﹐發憤西向﹐以攻山西千里之秦﹐而不免於滅亡。常爲之深思遠慮﹐以爲必有可以自安之計﹐蓋未嘗不咎其當時之士慮患之疏而見利之淺﹐且不知天下之勢也。夫秦之所與諸侯爭天下者﹐不在齊﹑楚﹑燕﹑趙也﹐而在韓﹑魏之郊﹔諸侯之所與秦爭天下者﹐不在齊﹑楚﹑燕﹑趙也﹐而在韓﹑魏之野。秦之有韓﹑魏﹐譬如人之有腹心之疾也。韓﹑魏塞秦之衝而蔽山東之諸侯﹐故夫天下之所重者﹐莫如韓﹑魏也。昔者範睢用於秦而收韓﹐商鞅用於秦而收魏。昭王未得韓﹑魏之心而出兵以攻齊之剛﹑壽﹐而範睢以爲憂﹐然則秦之所忌者可以見矣。秦之用兵於燕﹑趙﹐秦之危事也。越韓過魏而攻人之國都﹐燕﹑趙拒之於前﹐而韓﹑魏乘之於後﹐此危道也。而秦之攻燕﹑趙﹐未嘗有韓﹑魏之憂﹐則韓﹑魏之附秦故也。夫韓﹑魏諸侯之障﹐而使秦人得出入於其間﹐此豈知天下之勢耶﹖委區區之韓﹑魏﹐以當彊虎狼之秦﹐彼安得不折而入於秦哉﹖韓﹑魏折而入於秦﹐然後秦人得通其兵於東諸侯﹐而使天下徧受其禍。夫韓﹑魏不能獨當秦﹐而天下之諸侯藉之以蔽其西﹐故莫如厚韓親魏以擯秦。秦人不敢逾韓﹑魏以窺齊﹑楚﹑燕﹑趙之國﹐而齊﹑楚﹑燕﹑趙之國﹐因得以自完於其間矣。以四無事之國﹐佐當寇之韓﹑魏﹐使韓﹑魏無東顧之憂﹐而爲天下出身以當秦兵。以二國委秦﹐而四國休息於內﹐以陰助其急﹐若此可以應夫無窮。彼秦者將何爲哉﹖不知出此﹐而乃貪疆場尺寸之利﹐背盟敗約﹐以自相屠滅﹐秦兵未出﹐而天下諸侯已自困矣。至於秦人得伺其隙以取其國﹐可不悲哉﹗

【上樞密韓太尉書】﹝蘇轍﹞太尉執事﹕轍生好爲文﹐思之至深。以爲文者气之所形﹐然文不可以學而能﹐气可以養而致。孟子曰「我善養吾浩然之气。」今觀其文章﹐寬厚宏博﹐充乎天地之間﹐稱其气之小大。太史公行天下﹐周覽四海名山大川﹐與燕﹑趙間豪俊交遊﹐故其文疏蕩﹐頗有奇气。此二子者﹐豈嘗執筆學爲如此之文哉﹖其气充乎其中而溢乎其貌﹐動乎其言而見乎其文﹐而不自知也。轍生十有九年矣。其居家所與遊者﹐不過其鄰里鄕黨之人。所見不過數百里之間﹐無髙山大野可登覽以自廣。百氏之書﹐𨿽無所不讀﹐然皆古人之陳迹﹐不足以激發其志气。恐遂汨沒﹐故決然捨去﹐求天下奇聞壯觀﹐以知天地之廣大。過秦﹑漢之故都﹐恣觀終南﹑嵩﹑華之髙﹔北顧黃河之奔流﹐慨然想見古之豪傑。至京師﹐仰觀天子宮闕之壯﹐與倉廩﹑府庫﹑城池﹑苑囿之富且大也﹐而後知天下之巨麗。見翰林歐陽公﹐聽其議論之宏辯﹐觀其容貌之秀偉﹐與其門人賢士大夫遊﹐而後知天下之文章聚乎此也。太尉以才略冠天下﹐天下之所恃以無憂﹐四夷之所憚以不敢發。入則周公﹑召公﹐出則方叔﹑召虎。而轍也未之見焉。且夫人之學也﹐不志其大﹐𨿽多而何爲﹖轍之來也﹐於山見終南﹑嵩﹑華之髙﹐於水見黃河之大且深﹐於人見歐陽公﹐而猶以爲未見太尉也。故願得觀賢人之光耀﹐聞一言以自壯﹐然後可以盡天下之大觀而無憾者矣。轍年少﹐未能通習吏事。向之來﹐非有取於斗升之祿﹐偶然得之﹐非其所樂。然幸得賜歸待選﹐使得優遊數年之間﹐將以益治其文﹐且學爲政。太尉苟以爲可教而辱教之﹐又幸矣﹗

【黃州快哉亭記】﹝蘇轍﹞江出西陵﹐始得平地﹐其流奔放肆大﹐南合湘﹑沅﹐北合漢﹑沔﹐其勢益張。至於赤壁之下﹐波流浸灌﹐與海相若。淸河張君夢得﹐謫居齊安﹐卽其廬之西南爲亭﹐以覽觀江流之勝。而余兄子瞻名之曰「快哉」。蓋亭之所見﹐南北百里﹐東西一捨。濤瀾洶湧﹐風雲開闔。晝則舟楫出沒於其前﹐夜則魚龍悲嘯於其下。變化倏忽﹐動心駭目﹐不可久視。今乃得玩之幾席之上﹐舉目而足。西望武昌諸山﹐岡陵起伏﹐艸木行列﹐煙消日出﹐漁夫﹑樵父之舍﹐皆可指數。此其所以爲「快哉」者也。至於長洲之濱﹐故城之墟﹐曹孟徳﹑孫仲謀之所睥睨﹐周瑜﹑陸遜之所馳騖﹐其流風遺迹﹐亦足以稱快世俗。昔楚襄王從宋玉﹑景差於蘭臺之宮。有風颯然至者﹐王披襟當之﹐曰「快哉﹐此風﹗寡人所與庶人共者耶。」宋玉曰「此獨大王之雄風耳﹐庶人安得共之﹗」玉之言﹐蓋有諷焉。夫風無雄雌之異﹐而人有遇不遇之變。楚王之所以爲樂﹐與庶人之所以爲憂﹐此則人之變也﹐而風何與焉﹖士生於世﹐使其中不自得﹐將何往而非病﹖使其中坦然﹐不以物傷性﹐將何適而非快﹖今張君不以謫爲患﹐收會稽之餘﹐而自放山水之間﹐此其中宜有以過人者。將蓬戶甕牖﹐無所不快﹐而況乎濯長江之淸流﹐挹西山之白雲﹐窮耳目之勝以自適也哉﹗不然﹐連山絕壑﹐長林古木﹐振之以淸風﹐照之以明月﹐此皆騷人思士之所以悲傷憔悴而不能勝者﹐烏睹其爲快也哉﹗

【寄歐陽舍人書】﹝曾鞏﹞去秋人還﹐蒙賜書及所撰先大父墓碑銘﹐反復觀誦﹐感與慚並。夫銘志之著於世﹐義近於史﹐而亦有與史異者。蓋史之於善惡無所不書﹐而銘者﹐蓋古之人有功徳﹑材行﹑志義之美者﹐懼後世之不知﹐則必銘而見之。或納於廟﹐或存於墓﹐一也。苟其人之惡﹐則於銘乎何有﹖此其所以與史異也。其辭之作﹐所以使死者無有所憾﹐生者得致其嚴。而善人喜於見傳﹐則勇於自立﹔惡人無有所紀﹐則以愧而懼。至於通材達識﹑義烈節士﹐嘉言善壯﹐皆見於篇﹐則足爲後法。警勸之道﹐非近乎史﹐其將安近﹖及世之衰﹐人之子孫者﹐一欲褒揚其親而不本乎理。故𨿽惡人﹐皆務勒銘以誇後世。立言者﹐旣莫之拒而不爲﹐又以其子孫之請也﹐書其惡焉﹐則人情之所不得﹐於是乎銘始不實。後之作銘者﹐當觀其人。苟托之非人﹐則書之非公與是﹐則不足以行世而傳後。故千百年來﹐公卿大夫至於里巷之士﹐莫不有銘﹐而傳者蓋少﹐其故非他﹐托之非人﹐書之非公與是故也。然則孰爲其人﹐而能盡公與是歟﹖非畜道徳而能文章者﹐無以爲也。蓋有道徳者之於惡人﹐則不受而銘之﹔於眾人則能辧焉。而人之行﹐有情善而迹非﹐有意姦而外淑﹐有善惡相懸而不可以實指﹐有實大於名﹐有名侈於實。猶之用人﹐非畜道徳者﹐惡作辧之不惑﹐議之不徇﹖不惑不徇﹐則公且是矣。而其辭之不工﹐則世猶不傳﹐於是又在其文章兼勝焉。故曰非畜道徳而能文章者﹐無以爲也﹐豈非然哉﹖然畜道徳而能文章者﹐𨿽或並世而有﹐亦或數十年﹑或一二百年而有之。其傳之難又如此﹐其遇之難又如此。若先生之道徳文章﹐固所謂數百年而有者也。先祖之言行卓卓﹐幸遇而得銘其公與是﹐其傳世行後無疑也。而世之學者﹐每觀傳記所書古人之事﹐至於所可感﹐則往往衋然不知涕之流落也﹐況其子孫也哉﹖況鞏也哉﹗其追晞祖徳而思所以傳之之由﹐則知先生推一賜於鞏而及其三世。其感與報﹐宜若何而圖之﹖抑又思若鞏之淺薄滯拙﹐而先生進之﹔先祖之屯蹶否塞以死﹐而先生顯之﹔則世之魁閎豪傑不世出之士﹐其誰不願進於門﹖潛遁幽抑之士﹐其誰不有望於世﹖善誰不爲﹖而惡誰不愧以懼﹖爲人之父祖者﹐孰不欲教其子孫﹖爲人之子孫者﹐孰不欲寵榮其父祖﹖此數美者﹐一歸於先生。旣拜賜之辱﹐且敢進其所以然。所論世族之次﹐敢不承教而加詳焉。愧甚不宣。

【贈黎安二生序】﹝曾鞏﹞趙郡蘇軾﹐予之同年友也。自蜀以書至京師遺予﹐稱蜀之士曰黎生﹑安生者。旣而黎生攜其文數十萬言﹐安生攜其文亦數千言﹐辱以顧予。讀其文﹐誠閎壯雋偉﹐善反復馳騁﹐窮盡事理。而其材力之放縱﹐若不可極者也。二生固可謂魁奇特起之士﹐而蘇君固可謂善知人者也﹗頃之﹐黎生補江陵府司法參軍。將行﹐請予言以爲贈。予曰「予之知生﹐旣得之於心矣﹐乃將以言相求於外邪﹖」黎生曰「生與安生之學於斯文﹐裏之人皆笑﹐以爲迂闊。今求子之言﹐蓋將解惑於里人。」予聞之﹐自顧而笑。夫世之迂闊﹐孰有甚於予乎﹖知信乎古﹐而不知合乎世﹔知志乎道﹐而不知同乎俗。此予所以困於今而不自知也。世之迂闊﹐孰有甚於予乎﹖今生之迂﹐特以文不近俗﹐迂之小者耳﹐患爲笑於裏之人。若余之迂大矣﹐使生持吾言而歸﹐且重得罪﹐庸詎止於笑乎﹖然則若余之於生﹐將何言哉﹖謂予之迂爲善﹐則其患若此。謂爲不善﹐則有以合乎世﹐必偉乎古﹐有以同乎俗﹐必離乎道矣。生其無急於解里人之惑﹐則於是焉必能擇而取之。遂書以贈二生﹐並示蘇君﹐以爲何如也﹗

【讀孟嘗君傳】﹝王安石﹞世皆稱孟嘗君能得士﹐士以故歸之。而卒賴其力﹐以脫於虎豹之秦。嗟呼﹗孟嘗君特雞鳴狗盜之雄耳﹐豈足以言得士﹖不然﹐擅齊之彊﹐得一士焉﹐宜可以南面而制秦﹐尙何取雞鳴狗盜之力哉﹖雞鳴狗盜之出其門﹐此士之所以不至也。

【同學一首別子固】﹝王安石﹞江之南有賢人焉﹐字子固﹐非今所謂賢人者﹐予慕而友之。淮之南有賢人焉﹐字正之﹐非今所謂賢人者﹐予慕而友之。二賢人者﹐足未嘗相過也﹐口未嘗相語也﹐辭幣未嘗相接也。其師若友﹐豈盡同哉﹖予考其言行﹐其不相似者何其少也﹗曰﹕學聖人而已矣。學聖人﹐則其師若友﹐必學聖人者。聖人之言行﹐豈有二哉﹖其相似也適然。予在淮南﹐爲正之道子固﹐正之不予疑也。還江南﹐爲子固道正之﹐子固亦以爲然。予又知所謂賢人者﹐旣相似又相信不疑也。子固作《懷友》一首遺余﹐其大略欲相扳﹐以至乎中庸而後已。正之蓋亦嘗云爾。夫安驅徐行﹐轥中庸之庭而造於其室﹐捨二賢人者而誰哉﹖予昔非敢自必其有至也﹐亦願從事於左右焉爾﹐輔而進之其可也。噫﹗官有守﹐私有系﹐會合不可以常也。作《同學》一首別子固﹐以相警﹐且相慰云。

【遊褒禪山記】﹝王安石﹞褒禪山亦謂之華山。唐浮圖慧褒﹐始捨於其址﹐而卒葬之。以故﹐其後名之曰褒禪。今所謂慧空禪院者﹐褒之廬冢也。距其院東五里﹐所謂華山洞者﹐以其乃華山之陽名之也。距洞百餘步﹐有碑僕道﹐其文漫滅﹐獨其爲文猶可識曰「花山」﹐今言「華」如「華實」之「華」者﹐蓋音謬也。其下平曠﹐有泉側出﹐而記遊者甚眾﹐所謂「前洞」也。由山以上五六里﹐有穴窈然﹐入之甚寒﹐問其深﹐則其好遊者不能窮也﹐謂之「後洞」。余與四人擁火以入﹐入之愈深﹐其進愈難﹐而其見愈奇。有怠而欲出者﹐曰「不出﹐火且盡。」遂與之俱出。蓋予所至﹐比好遊者尙不能十一﹐然視其左右﹐來而記之者已少。蓋其又深﹐則其至又加少矣。方是時﹐予之力尙足以入﹐火尙足以明也。旣其出﹐則或咎其欲出者﹐而予亦悔其隨之﹐而不得極乎遊之樂也。於是予有嘆焉﹔古人之觀於天地﹑山川﹑艸木﹑虫魚﹑鳥獸﹐往往有得﹐以其求思之深而無不在也。夫夷以近﹐則遊者眾﹔險以遠﹐則至者少。而世之奇偉﹑瑰怪﹑非常之觀﹐常在於險遠﹐而人之所罕至焉﹐故非有志者不能至也。有志矣﹐不隨以止也﹐然力不足者﹐亦不能至也。有志與力﹐而又不隨以怠﹐至於幽暗昏惑﹐而無物以相之﹐亦不能至也。然力足以至焉﹐於人爲可譏﹐而在己爲有悔﹔盡吾志也﹐而不能至者﹐可以無悔矣﹐其孰能譏之乎﹖此予之所得也﹗余於僕碑﹐又以悲夫古書之不存﹐後世之謬其傳而莫能名者﹐何可勝道也哉﹗此所以學者不可以不深思而愼取之也。四人者﹕廬陵蕭君圭君玉﹐長樂王回深父﹐余弟安國平父﹑安上純父。

【泰州海陵縣主簿許君墓志銘】﹝王安石﹞君諱平﹐字秉之﹐姓許氏。余嘗譜其世家﹐所謂今秦州海陵縣主簿者也。君旣與兄元相友愛稱天下﹐而自少卓犖不羈﹐善辯說﹐與其兄俱以智略爲當世大人所器。寶元時﹐朝廷開方略之選﹐以招天下異能之士﹐而陜西大帥範文正公﹑鄭文肅公爭以君所爲書以薦﹐於是得召試﹐爲太廟齋郎﹐已而選泰州海陵縣主簿。貴人多薦君有大才﹐可試以事﹐不宜棄之州縣。君亦嘗慨然自許﹐欲有所爲。然終不得一用其智能以卒。噫﹗其可哀也已。士固有離世異俗﹐獨行其意﹐罵譏﹑笑侮﹑困辱而不悔﹐彼皆無眾人之求而有所待於後世者也﹐其齟齬固宜。若夫智謀功名之士﹐窺時俯仰以赴勢物之會﹐而輒不遇者﹐乃亦不可勝數。辯足以移萬物﹐而窮於用說之時﹔謀足以奪三軍﹐而辱於右武之國﹐此又何說哉﹖嗟乎﹗彼有所待而不悔者﹐其知之矣。君年五十九﹐以嘉祐某年某月某甲子﹐葬眞州之楊子縣甘露鄕某所之原。夫人李氏。子男瑰﹐不仕﹔璋﹐眞州司戶參軍﹔琦﹐太廟齋郎﹔琳﹐進士。女子五人﹐已嫁二人﹐進士周奉先﹑泰州泰興令陶舜元。銘曰﹕有拔而起之﹐莫擠而止之。嗚呼許君﹗而已於斯﹐誰或使之﹖卷十二明文

【送天臺陳庭學序】﹝宋濂﹞西南山水﹐惟川蜀最奇。然去中州萬里。陸有劍閣棧道之險﹐水有瞿唐﹑灩澦之虞。跨馬行﹐則竹間山髙者﹐累旬日不見其巓際﹔臨上而俯視﹐絕壑萬仞﹐杳莫測其所窮﹐肝膽爲之悼栗。水行﹐則江石悍利﹐波惡渦詭﹐舟一失勢尺寸﹐輒糜碎土沈﹐下飽魚鱉。其難至如此。故非仕有力者﹐不可以遊﹔非材有文者﹐縱遊無所得﹔非壯彊者﹐多老死於其地。嗜奇之士恨焉。天臺陳君庭學﹐能爲詩﹐由中書左司掾﹐屢從大將北徵﹐有勞﹐擢四川都指揮司照磨﹐由水道至成都。成都﹐川蜀之要地﹐揚子云﹑司馬相如﹑諸葛武侯之所居﹐英雄俊傑戰攻駐守之迹﹐詩人文士遊眺﹑飲射﹑賦詠﹑歌呼之所。庭學無不歷覽。旣覽必發爲詩﹐以紀其景物時世之變﹐於是其詩益工。越三年﹐以例自免歸﹐會予於京師。其气愈充﹐其語愈壯﹐其志意愈髙﹐蓋得於山水之助者侈矣。予甚自愧﹐方予少時﹐嘗有志於出遊天下﹐顧以學未成而不暇。及年壯可出﹐而四方兵起﹐無所投足。逮今聖主興而宇內定﹐極海之際﹐合爲一家﹐而予齒益加耄矣。欲如庭學之遊﹐尙可得乎﹖然吾聞古之賢士﹐若顏回﹑原憲﹐皆坐守陋室﹐蓬蒿沒戶﹐而志意常充然﹐有若囊括於天地者。此其故何也﹖得無有出於山水之外者乎﹖庭學其試歸而求焉。苟有所得﹐則以告予﹐予將不一愧而已也。

【閱江樓記】﹝宋濂﹞金陵爲帝王之州。自六朝迄於南唐﹐類皆偏據一方﹐無以應山川之王气。逮我皇帝﹐定鼎於玆﹐始足以當之。由是聲教所曁﹐罔間朔南﹐存神穆淸﹐與天同體﹐𨿽一豫一遊﹐亦可爲天下後世法。京城之西北有獅子山﹐自盧龍蜿蜒而來。長江如虹貫﹐蟠繞其下。上以其地雄勝﹐詔建樓於巓﹐與民同遊觀之樂。遂錫嘉名爲「閱江」云。登覽之頃﹐萬象森列﹐千載之祕﹐一旦軒露。豈非天造地設﹐以俟大一統之君﹐而開千萬世之偉觀者歟﹖當風日淸美﹐法駕幸臨﹐升其崇椒﹐憑闌遙矚﹐必悠然而動遐思。見江漢之朝宗﹐諸侯之述職﹐城池之髙深。關阨之嚴固﹐必曰「此朕櫛風沐雨﹐戰勝攻取之所致也。中夏之廣﹐益思有以保之。」見波濤之浩蕩﹐風帆之上下﹐番舶接迹而來庭﹐蠻琛聯肩而入貢﹐必曰「此朕徳綏威服﹐覃及內外之所及也。四陲之遠﹐益思有以柔之。」見兩岸之間﹑四郊之上﹐耕人有炙膚皸足之煩﹐農女有捋桑行饁之勤﹐必曰「此朕拔諸水火﹐而登於衽席者也。萬方之民﹐益思有以安之。」觸類而思﹐不一而足。臣知斯樓之建﹐皇上所以發舒精神﹐因物興感﹐無不寓其致治之思﹐奚止閱夫長江而已哉﹗彼臨春﹑結綺﹐非不華矣﹔齊云﹑落星﹐非不髙矣。不過樂管弦之淫響﹐藏燕﹑趙之艷姬﹐一旋踵間而感慨系之﹐臣不知其爲何說也。𨿽然﹐長江發源岷山﹐委蛇七千餘里而入海﹐白湧碧翻。六朝之時﹐往往倚之爲天塹。今則南北一家﹐視爲安流﹐無所事乎戰爭矣。然則果誰之力歟﹖逢掖之士﹐有登斯樓而閱斯江者﹐當思聖徳如天﹐蕩蕩難名﹐與神禹疏鑿之功同一罔極。忠君報上之心﹐其有不油然而興耶﹖臣不敏﹐奉旨撰記。欲上推宵旰圖治之功者﹐勒諸貞瑉。他若畱連光景之辭﹐皆略而不陳﹐懼褻也。

【司馬季主論卜】﹝劉基﹞東陵侯旣廢﹐過司馬季主而卜焉。季主曰「君侯何卜也﹖」東陵侯曰「久臥者思起﹔久蟄者思啟﹔久懣者思嚏。吾聞之﹐蓄極則池﹐悶極則達﹐熱極則風﹐壅極則通。一冬一春﹐靡屈不伸﹔一起一伏﹐無往不復。僕竊有疑﹐願愛教焉。」季主曰「若是﹐則君侯已諭之矣﹐又何卜爲﹖」東陵侯曰「僕未究其奧也﹐願先生卒教之」。季主乃言曰「嗚呼﹗天道何親﹖惟徳之親。鬼神何靈﹖因人而靈。夫蓍﹐枯艸也﹔龜﹐枯骨也﹐物也。人﹐靈於物者也﹐何不自聽﹐而聽於物乎﹖且君候何不思昔者也﹖有昔者必有今日。是故碎瓦頹垣﹐昔日之歌樓舞館也﹔荒榛斷梗﹐昔日之瓊蕤玉樹也﹔露蠶風蟬﹐昔日之鳳笙龍笛也﹔鬼燐螢火﹐昔日之金缸華燭也。秋荼春薺﹐昔日之象白駝峯也﹔丹楓白荻﹐昔日之蜀錦齊紈也。昔日之所無﹐今日有之不爲過﹔昔日之所有﹐今日無之不爲不足。是故一晝一夜﹐華開者謝﹔一春一秋﹐物故者新。激湍之下﹐必有深潭﹔髙丘之下﹐必有浚谷。君侯亦知之矣﹐何以卜爲﹖」

【賣柑者言】﹝劉基﹞杭有賣果者﹐善藏柑﹐涉寒暑不潰﹐出之燁然﹐玉質而金色。剖其中﹐乾若敗絮。予怪而問之曰「若所市於人者﹐將以實籩豆﹐奉祭祀﹐供賓客乎﹖將衒外以惑愚瞽乎﹖甚矣哉﹗爲欺也﹗」賣者笑曰「吾業是有年矣。吾賴是以食吾軀。吾售之﹐人取之﹐未聞有言﹐而獨不足子所乎﹖世之爲欺者不寡矣﹐而獨我也乎﹖吾子未之思也﹗今夫佩虎符﹑坐臯比者﹐洸洸乎幹城之具也﹐果能授孫﹑吳之略耶﹖峨大冠﹑拖長紳者﹐昂昂乎廟堂之器也﹐果能建伊﹑臯之業耶﹖盜起而不知禦﹐民困而不知救﹐吏姦而不知禁﹐法斁而不知理﹐坐縻廩粟而不知恥。觀其坐髙堂﹐騎大馬﹐醉醇醴﹐而飫肥鮮者﹐孰不巍巍乎可畏﹑赫赫乎可象也﹖又何往而不金玉其外﹑敗絮其中也哉﹗今子是之不察﹐而以察吾柑。」予默然無應。退而思其言﹐類東方生滑稽之流。豈其忿世嫉邪者耶﹖而托於柑以諷耶﹖

【深慮論】﹝方孝孺﹞慮天下者﹐常圖其所難﹐而忽其所易﹔備其所可畏﹐而遺其所不疑。然而禍常發於所忽之中﹐而亂常起於不足疑之事。豈其慮之未周與﹖蓋慮之所能及者﹐人事之宜然﹐而出於智力之所不及者﹐天道也。當秦之世﹐而滅六諸侯﹐一天下。而其心以爲周之亡在乎諸侯之彊耳﹐變封建而爲郡縣。方以爲兵革可不復用﹐天子之位可以世守﹐而不知漢帝起隴畝之中﹐而卒亡秦之社稷。漢懲秦之孤立﹐於是大建庶孽而爲諸侯﹐以爲同姓之親﹐可以相繼而無變﹐而七國萌篡弒之謀。武﹑宣以後﹐稍剖析之而分其勢﹐以爲無事矣﹐而王莽卒移漢祚。光武之懲哀﹑平﹐魏之懲漢﹐晉之懲魏﹐各懲其所由亡而爲之備﹐而其亡也﹐皆出其所備之外。唐太宗聞武氏之殺其子孫﹐求人於疑似之際而除之﹐而武氏日侍其左右而不悟。宋太祖見五代方鎭之足以制其君﹐盡釋其兵權﹐使力弱而易制﹐而不知子孫卒因於敵國。此其人皆有出人之智﹑負蓋世之才﹐其於治亂存亡之幾﹐思之詳而備之審矣。慮切於此而禍興於彼﹐終至亂亡者何哉﹖蓋智可以謀人﹐而不可以謀天。良醫之子﹐多死於病﹔良巫之子﹐多死於鬼。彼豈工於活人而拙於活己之子哉﹖乃工於謀人而拙於謀天也。古之聖人﹐知天下後世之變﹐非智慮之所能周﹐非法術之所能制﹐不敢肆其私謀詭計﹐而惟積至誠﹐用大徳以結乎天心﹐使天眷其徳﹐若慈母之保赤子而不忍釋。故其子孫﹐𨿽有至愚不肖者足以亡國﹐而天卒不忍遽亡之。此慮之遠者也。夫苟不能自結於天﹐而欲以區區之智。籠絡當世之務﹐而必後世之無危亡﹐此理之所必無者也﹐而豈天道哉﹗

【豫讓論】﹝方孝孺﹞士君子立身事主﹐旣名知己﹐則當竭盡智謀﹐忠告善道﹐銷患於未形﹐保治於未然﹐俾身全而主安。生爲名臣﹐死爲上鬼﹐垂光百世﹐照耀簡策﹐斯爲美也。苟遇知己﹐不能扶危於未亂之先﹐而乃捐軀殞命於旣敗之後﹐釣名沽譽﹐眩世炫俗﹐由君子觀之﹐皆所不取也。蓋嘗因而論之。豫讓臣事智伯﹐及趙襄子殺智伯﹐讓爲之報仇﹐聲名烈烈﹐𨿽愚夫愚婦莫不知其爲忠臣義士也。嗚呼﹗讓之死固忠矣﹐惜乎處死之道有未忠者存焉。何也﹖觀其漆身吞炭﹐謂其友曰「凡吾所爲者極難﹐將以愧天下後世之爲人臣而懷二心者也。」謂非忠可乎﹖及觀斬衣三躍﹐襄子責以不死於中行氏﹐而獨死於智伯﹐讓應曰「中行氏以眾人待我﹐我故以眾人報之﹔智伯以國士待我﹐我故以國士報之。」卽此而論﹐讓有餘憾矣。段規之事韓康﹐任章之事魏獻﹐未聞以國士待之也﹐而規也章也﹐力勸其主從智伯之請﹐與之地以驕其志﹐而速其亡也。郤疵之事智伯﹐亦未嘗以國士待之也﹐而疵能察韓﹑魏之情以諫智伯﹐𨿽不用其言以至滅亡﹐而疵之智謀忠告﹐已無愧於心也。讓旣自謂智伯待以國士矣﹐國士﹐濟國之士也。當伯請地無厭之日﹐縱欲荒暴之時﹐爲讓者﹐正宜陳力就列﹐諄諄然而告之曰「諸侯大夫﹐名安分地﹐無相侵奪﹐古之制也。今無故而取地於人﹐人不與﹐而吾之忿心必生﹔與之﹐則吾之驕心以起。忿必爭﹐爭必敗﹔驕必傲﹐傲必亡。」諄切懇告﹐諫不從﹐再諫之﹐再諫不從﹐三諫之﹐三諫不從﹐移其伏劍之死﹐死於是日。伯𨿽頑冥不靈﹐感其至誠﹐庶幾復悟﹐和韓﹑魏﹐釋趙圍﹐保全智宗﹐守其祭祀。若然﹐則讓𨿽死猶生也﹐豈不勝於斬衣而死乎﹖讓於此時﹐曾無一語開悟主心﹐視伯之危亡猶越人視秦人之肥瘠也。袖手旁觀﹐坐待成敗﹐國士之報﹐曾若是乎﹖智伯旣死﹐而乃不勝血气之悻悻﹐甘自附於刺客之流﹐何足道哉﹖何足道哉﹖𨿽然﹐以國士而論﹐豫讓固不足以當矣。彼朝爲仇敵﹐暮爲君臣﹐靦然而自得者﹐又讓之罪人也。噫﹗

【親政篇】﹝王鏊﹞《易》之《泰》曰「上下交而其志同。」其《否》曰「上下不交而天下無邦。」蓋上之情達於下﹐下之情達於上﹐上下一體﹐所以爲「泰」。下之情壅閼而不得上聞﹐上下間隔﹐𨿽有國而無國矣﹐所以爲「否」也。交則泰﹐不交則否﹐自古皆然﹐而不交之獘﹐未有如近世之甚者。君臣相見﹐止於視朝數刻﹔上下之間﹐章奏批答相關接﹐刑名法度相維持而已。非獨沿襲故事﹐亦其地勢使然。何也﹖國家常朝於奉天門﹐未嘗一日廢﹐可謂勤矣。然堂陛懸絕﹐威儀赫奕﹐禦史糾儀﹐鴻臚舉不如法﹐通政司引奏﹐上特視之﹐謝恩見辭﹐惴惴而退﹐上何嘗治一事﹐下何嘗進一言哉﹖此無他﹐地勢懸絕﹐所謂堂上遠於萬里﹐𨿽欲言無由言也。愚以爲欲上下之交﹐莫若復古內朝之法。蓋周之時有三朝﹕庫門之外爲正朝﹐詢謀大臣在焉﹔路門之外爲治朝﹐日視朝在焉﹔路門之內曰內朝﹐亦曰燕朝。《玉藻》云「君日出而視朝﹐退適路寢聽政。」蓋視朝而見羣臣﹐所以正上下之分﹔聽政而適路寢﹐所以通遠近之情。漢制﹕大司馬﹑左右前後將軍﹑侍中﹑散騎諸吏爲中朝﹐丞相以下至六百石爲外朝。唐皇城之北南三門曰承天﹐元正﹐冬至受萬國之朝貢﹐則禦焉﹐蓋古之外朝也。其北曰太極門﹐其西曰太極殿﹐朔望則坐而視朝﹐蓋古之正朝也。又北曰兩儀殿﹐常日聽朝而視事﹐蓋古之內朝也。宋時常朝則文徳殿﹐五日一起居則垂拱殿﹐正旦﹑冬至﹑聖節稱賀則大慶殿﹐賜宴則紫宸殿或集英殿﹐試進士則崇政殿。侍從以下﹐五日一員上殿﹐謂之輪對﹐則必入陳時政利害。內殿引見﹐亦或賜坐﹐或免穿靴﹐蓋亦有三朝之遺意焉。蓋天有三垣﹐天子象之。正朝﹐象太極也﹔外朝﹐象天市也﹔內朝﹐象紫微也。自古然矣。國朝聖節﹐正旦﹑冬至﹐大朝會則奉天殿﹐卽古之正朝也。常日則奉天門﹐卽古之外朝也。而內朝獨缺。然非缺也﹐華蓋﹑謹身﹑武英等殿﹐豈非內朝之遺制乎﹖洪武中如宋濂﹑劉基﹐永樂以來如楊士奇﹑楊榮等﹐日侍左右﹔大臣蹇義﹑夏元吉等﹐常奏對便殿。於斯時也﹐豈有壅隔之患哉﹖今內朝未復﹐臨禦常朝之後﹐人臣無復進見﹐三殿髙閟﹐鮮或窺焉。故上下之情。壅而不通﹔天下之獘﹐由是而積。孝宗晚年﹐深有慨於斯﹐屢召大臣於便殿﹐講論天下事。方將有爲﹐而民之無祿﹐不及睹至治之美﹐天下至今以爲恨矣。惟陛下遠法聖祖﹐近法孝宗﹐盡鏟近世壅隔之獘﹐常朝之外﹐卽文華﹑武英二殿﹐仿古內朝之意。大臣三日或五日一次起居﹐侍從臺諫各一員上殿輪對﹐諸司有事咨決﹐上據所見決之﹐有難決者﹐與大臣面議之。不時引見羣臣﹐凡謝恩辭見之類﹐皆得上殿陳奏。虛心而問之﹐和顏色而道之﹐如此﹐人人得以自盡。陛下𨿽深居九重﹐而天下之事燦﹐然畢陳於前。外朝所以正上下之分﹐內朝所以通遠近之情。如此﹐豈有近時壅隔之獘哉﹖唐﹑虞之時﹐明目達聰﹐嘉言罔伏﹐野無遺賢﹐亦不過是而已。

【尊經閣記】﹝王守仁﹞經﹐常道也。其在於天謂之「命」﹐其賦於人謂之「性」﹐其主於身謂之「心」。心也﹐性也﹐命也﹐一也。通人物﹐達四海﹐塞天地﹐亙古今﹐無有乎弗具﹐無有乎弗同﹐無有乎或變者也﹐是常道也。其應乎感也﹐則爲惻隱﹐爲羞惡﹐爲辭讓﹐爲是非﹔其見於事也﹐則爲父子之親﹐爲君臣之義﹐爲夫婦之別﹐爲長幼之序﹐爲朋友之信。是惻隱也﹐羞惡也﹐辭讓也﹐是非也﹔是親也﹐義也﹐序也﹐別也﹐信也﹐皆所謂心也﹐性也﹐命也。通人物﹐達四海﹐塞天地﹐亙古今﹐無有乎弗具﹐無有乎弗同﹐無有乎或變者也﹐是常道也。以言其陰陽消長之行﹐則謂之《易》﹔以言其紀綱政事之施﹐則謂之《書》﹔以言其歌詠性情之發﹐則謂之《詩》﹔以言其條理節文之著﹐則謂之《禮》﹔以言其欣喜和平之生﹐則謂之《樂》﹔以言其誠僞邪正之辧﹐則謂之《春秋》。是陰陽消長之行也﹐以至於誠僞邪正之辧也﹐一也﹐皆所謂心也﹐性也﹐命也。通人物﹐達四海﹐塞天地﹐亙古今﹐無有乎弗具﹐無有乎弗同﹐無有乎或變者也﹐夫是之謂六經。六經者非他﹐吾心之常道也。是故《易》也者﹐志吾心之陰陽消息者也者﹔《書》也﹐志吾心之紀綱政事者也﹔《詩》也者﹐志吾心之歌詠性情者也﹔《禮》也者﹐志吾心之條理節文者也﹔《樂》也者﹐志吾心之欣喜和平者也﹔《春秋》也者﹐志吾心之誠僞邪正者也。君子之於六經也﹐求之吾心之陰陽消息而時行焉﹐所以尊《易》也﹔求之吾心之紀綱政事而時施焉﹐所以尊《書》也﹔求之吾心之歌詠性情而時發焉﹐所以尊《詩》也﹔求之吾心之條理節文而時著焉﹐所以尊《禮》也﹔求之吾心之欣喜和平而時生焉﹐所以尊《樂》也﹔求之吾心之誠僞邪正而時辧焉﹐所以尊《春秋》也。蓋昔聖人之扶人極﹐憂後世﹐而述六經也。猶之富家者之父祖﹑慮其產業庫藏之積﹐其子孫者﹐或至於遺亡散失﹐卒困窮而無以自全也﹐而記籍其家之所有以貽之﹐使之世守其產業庫藏之積而享用焉﹐以免於困窮之患。故六經者﹐吾心之記籍也﹐而六經之實﹐則具於吾心。猶之產業庫藏之實積﹐種種色色﹐其存於其家﹐其記籍者﹐特名狀數目而已。而世之學者﹐不知求六經之實於吾心﹐而徒考索於影響之間﹐牽制於文義之末﹐硜硜然以爲是六經矣。是猶富家之子﹐孫不務守視享用其產業庫藏之實積﹐日遺亡散失﹐至爲窶人丐夫﹐而猶囂囂然指其記籍曰「斯吾產業庫藏之積也。」何以異於是﹖嗚呼﹗六經之學﹐其不明於世﹐非一朝一夕之故矣。尙功利﹐崇邪說﹐是謂亂經。習訓詁﹐傳記誦﹐沒溺於淺聞小見﹐以塗天下之耳目﹐是謂侮經。侈淫詞﹐競詭辯﹐飾姦心盜行﹐逐世壠斷﹐而猶自以爲通經﹐是謂賊經。若是者﹐是並其所謂記籍者﹐而割裂棄毀之矣﹐寧復知所以爲尊經也乎﹖越城舊有稽山書院﹐在臥龍西岡﹐荒廢久矣。郡守渭南南君大吉﹐旣敷政於民﹐則慨然悼末學之支離﹐將進之以聖賢之道﹐於是使山陰令吳君瀛﹐拓書院而一新之。又爲尊經之閣於其後﹐曰「經正則庶民興﹐庶民興斯無邪慝矣。」閣成﹐請予一言以諗多士。予旣不獲辭﹐則爲記之若是。嗚呼﹗世之學者﹐得吾說而求諸其心焉﹐則亦庶乎知所以爲尊經也已。

【象祠記】﹝王守仁﹞靈博之山﹐有象祠焉。其下諸苗夷之居者﹐咸神而祠之。宣尉安君因諸苗夷之請﹐新其祠屋﹐而請記於予。予曰「毀之乎﹐其新之也﹖」曰「新之。」「新之也何居乎﹖」曰「斯祠之肇也﹐蓋莫知其原﹐然吾諸蠻夷之居是者﹐自吾父﹑吾祖溯曾髙而上﹐皆尊奉而禋祀焉﹐舉而不攺廢也。」予曰「胡然乎﹖有鼻之祀﹐唐之人蓋嘗毀之。象之道﹐以爲子則不孝﹐以爲弟則傲。斥於唐﹐而猶存於今﹔壞於有鼻﹐而猶盛於玆土也。胡然乎﹖」我知之矣﹕君子之愛若人也﹐推及於其屋之烏﹐而況於聖人之弟乎哉。然則祠者爲舜﹐非爲象也。意象之死﹐其在干羽旣格之後乎。不然﹐古之驁桀者豈少哉﹖而象之祠獨延於世。吾於是蓋有以見舜徳之至﹐入人之深﹐而流澤之遠且久也。象之不仁﹐蓋其始焉耳﹐又烏知其終之不見化於舜也﹖《書》不云乎﹕「克諧以孝﹐烝烝乂﹐不格姦」﹐「瞽瞍亦允若」。則已化而爲慈父。象猶不弟﹐不可以爲諧。進治於善﹐則不至於惡。不底於姦﹐則必入於善。信乎象蓋已化於舜矣。《孟子》曰「天子使吏治其國」。象不得以有爲也。斯蓋舜愛象之深而慮之詳﹐所以扶持輔導之者之周也。不然﹐周公之聖﹐而管蔡不免焉。斯可以見象之見化於舜﹐故能任賢使能﹐而安於其位﹐澤加於其民﹐旣死而人懷之也。諸侯之卿﹐命於天子﹐蓋《周官》之制﹐其殆仿於舜之封象歟﹖吾於是蓋有以信人性之善﹐天下無不可化之人也。然則唐人之毀之也﹐據象之始也﹔今之諸苗之奉之也﹐承象之終也。斯義也﹐吾將以表於世。使知人之不善﹐𨿽若象焉﹐猶可以攺﹔而君子這修徳﹐及其至也﹐𨿽若象之不仁﹐而猶可以化之也。

【瘞旅文】﹝王守仁﹞維正徳四年秋月三日﹐有吏目云自京來者﹐不知其名氏﹐攜一子一僕將之任﹐過龍場﹐投宿土苗家。予從籬落間望見之﹐陰雨昏黑﹐欲就問訊北來事﹐不果。明早﹐遣人覘之﹐已行矣。薄午﹐有人自蜈蚣坡來﹐云「一老人死坡下﹐傍兩人哭之哀。」予曰「此必吏目死矣。傷哉﹗」薄暮﹐復有人來云「坡下死者二人﹐傍一人坐哭。」詢其狀﹐則其子又死矣。明日﹐復有人來云「見坡下積屍三焉。」則其僕又死矣。嗚呼傷哉﹗念其暴骨無主﹐將二童子持畚鍤往瘞之﹐二童子有難色然。予曰「噫﹗吾與爾猶彼也﹗」二童閔然涕下﹐請往。就其傍山麓爲三坎﹐埋之。又以只雞﹑飯三盂﹐嗟吁涕洟而告之曰「嗚呼傷哉﹗繄何人﹖繄何人﹖吾龍場驛丞余姚王守仁也。吾與爾皆中土之產﹐吾不知爾郡邑﹐爾烏乎來爲玆山之鬼乎﹖古者重去其鄕﹐遊宦不逾千里。吾以竄逐而來此﹐宜也。爾亦何辜乎﹖聞爾官吏目耳﹐俸不能五斗﹐爾率妻子﹐躬耕可有也﹐胡爲乎以五斗而易爾七尺之軀﹖又不足﹐而益以爾子與僕乎﹖嗚呼傷哉﹗爾誠戀玆五斗而來﹐則宜欣然就道﹐胡爲乎吾昨望見爾容﹐蹙然蓋不勝其憂者﹖夫衝冒霜露﹐扳援崖壁﹐行萬峯之頂﹐饑渴勞頓﹐筋骨疲憊﹐而又瘴癘侵其外﹐憂鬱攻其中﹐其能以無死乎﹖吾固知爾之必死﹐然不謂若是其速﹐又不謂爾子爾僕亦遽然奄忽也﹗皆爾自取﹐謂之何哉﹖」吾念爾三骨之無依而來瘞耳﹐乃使吾有無窮之愴也。嗚呼傷哉﹗縱不爾瘞﹐幽崖之狐成羣﹐陰壑之虺如車輪﹐亦必能葬爾於腹﹐不致久暴爾。爾旣已無知﹐然吾何能爲心乎﹖自吾去父母鄕國而來此﹐三年矣﹐歷瘴毒而苟能自全﹐以吾未嘗一日之戚戚也。今悲傷若此﹐是吾爲爾者重﹐而自爲者輕也﹐吾不宜復爲爾悲矣。吾爲爾歌﹐爾聽之﹗歌曰﹕連峯際天兮飛鳥不通﹐遊子懷鄕兮莫知西東。莫知西東兮維天則同﹐異域殊方兮環海之中。達觀隨遇兮莫必予宮﹐魂兮魂兮無悲以恫。又歌以慰之曰﹕與爾皆鄕土之離兮﹐蠻之人言語不相知兮。性命不可期﹐吾苟死於玆兮﹐率爾子僕﹐來從予兮。吾與爾遨以嬉兮﹐驂紫彪而乘文螭兮﹐登望故鄕而噓唏兮﹗吾苟獲生歸兮﹐爾子爾僕尙爾隨兮﹐無以無侶悲兮﹗道傍之冢累累兮﹐多中土之流離兮﹐相與呼嘯而徘徊兮。餐風飲露﹐無爾饑兮。朝友麋鹿﹐暮猿與棲兮。爾安爾居兮﹐無爲厲於玆墟兮。

【信陵君救趙論】﹝唐順之﹞論者以竊符爲信陵君之罪﹐余以爲此未足以罪信陵也。夫彊秦之暴亟矣﹐今悉兵以臨趙﹐趙必亡。趙﹐魏之障也。趙亡﹐則魏且爲之後。趙﹑魏﹐又楚﹑燕﹑齊諸國之障也﹐趙﹑魏亡﹐則楚﹑燕﹑齊諸國爲之後。天下之勢﹐未有岌岌於此者也。故救趙者﹐亦以救魏﹐救一國者﹐亦以救六國也。竊魏之符以紓魏之患﹐借一國之師以分六國之災﹐夫奚不可者。然則﹐信陵果無罪乎﹖曰﹕又不然也。余所誅者﹐信陵君之心也。信陵一公子耳﹐魏固有王也。趙不請救於王﹐而諄諄焉請救於信陵﹐是趙知有信陵﹐不知有王也。平原君以婚姻激信陵﹐而信陵亦自以婚姻之故﹐欲急救趙﹐是信陵知有婚姻﹐不知有王也。其竊符也﹐非爲魏也﹐非爲六國也﹐爲趙焉耳。非爲趙也﹐爲一平原君耳。使禍不在趙﹐而在他國﹐則𨿽撤魏之障﹐撤六國之障﹐信陵亦必不救。使趙無平原﹐或平原而非信陵之姻戚﹐𨿽趙亡﹐信陵亦必不救。則是趙王與社稷之輕重﹐不能當一平原公子﹐而魏之兵甲所恃以固其社稷者﹐只以供信陵君一姻戚之用。幸而戰勝﹐可也﹐不幸戰不勝﹐爲虜於秦﹐是傾魏國數百年社稷以殉姻戚﹐吾不知信陵何以謝魏王也。夫竊符之計﹐蓋出於侯生﹐而如姬成之也。侯生教公子以竊符﹐如姬爲公子竊符於王之臥內﹐是二人亦知有信陵﹐不知有王也。余以爲信陵之自爲計﹐曷若以唇齒之勢﹐激諫於王﹐不聽﹐則以其欲死秦師者﹐而死於魏王之前﹐王必悟矣。侯生爲信陵計﹐曷若見魏王而說之救趙﹐不聽﹐則以其欲死信陵君者﹐而死於魏王之前﹐王亦必悟矣。如姬有意於報信陵﹐曷若乘王之隙﹐而日夜勸之救。不聽﹐則以其欲爲公子死者﹐而死於魏王之前﹐王亦必悟矣。如此﹐則信陵君不負魏﹐亦不負趙。二人不負王﹐亦不負信陵君。何爲計不出此﹖信陵知有婚姻之趙﹐不知有王。內則幸姬﹐外則鄰國﹐賤則夷門野人﹐又皆知有公子﹐不知有王。則是魏僅有一孤王耳。嗚呼﹗自世之衰﹐人皆習於背公死黨之行﹐而忘守節奉公之道。有重相而無威君﹐有私仇而無義憤﹐如秦人知有穰侯﹐不知有秦王。虞卿知有布衣之交﹐不知有趙王。蓋君若旒贅久矣。由此言之﹐信陵之罪﹐固不專系乎符之竊不竊也。其爲魏也﹐爲六國也﹐縱竊符猶可。其爲趙也﹐爲一親戚也﹐縱求符於王﹐而公然得之﹐亦罪也。𨿽然﹐魏王亦不得爲無罪也。兵符藏於臥內﹐信陵亦安得竊之。信陵不忌魏王﹐而徑請之如姬﹐其素窺魏王之疏也。如姬不忌魏王﹐而敢於竊符﹐其素恃魏王之寵也。木朽而蛀生之矣。古者人君持權於上﹐而內外莫敢不肅。則信陵安得樹私交於趙﹖趙安得私請救於信陵﹖如姬安得銜信陵之恩﹖信陵安得賣恩於如姬﹖履霜之漸﹐豈一朝一夕也哉﹗由此言之﹐不特眾人不知有王﹐王亦自爲贅旒也。故信陵君可以爲人臣植黨之戒﹐魏王可以爲人君失權之戒。《春秋》書葬原仲﹑翚帥師。嗟夫﹗聖人之爲慮深矣﹗

【報劉一丈書】﹝宗臣﹞數千里外﹐得長者時賜一書﹐以慰長想﹐卽亦甚幸矣。何至更辱饋遺﹐則不才益將何以報焉﹖書中情意甚殷﹐卽長者之不忘老父﹐知老父之念長者深也。至以上下相孚﹑才徳稱位﹑語不才﹐則不才有深感焉。夫才徳不稱﹐固自知之矣。至於不孚之病則尢不才爲甚。且今之所謂孚者何哉﹖日夕策馬候權者之門。門者故不入﹐則甘言媚詞作婦人狀﹐袖金以私之。卽門者持刺入﹐而主人又不卽出見﹐立廏中僕馬之間﹐惡气襲衣袖﹐卽寒毒熱不可忍﹐不去也。抵暮﹐則前所受贈金者出﹐報客曰「相公倦﹐謝客矣﹐客請明日來。」卽明日又不敢不來。夜披衣坐﹐聞雞鳴卽起盥櫛﹐走馬推門。門者怒曰「爲誰﹖」則曰「昨日之客來。」則又怒曰「何客之勤也﹖豈有相公此時出見客乎﹖」客心恥之﹐彊忍而與言曰「亡柰何矣﹐姑容我入。」門者又得所贈金﹐則起而入之。又立向所立廏中。幸主者出﹐南面召見﹐則驚走匍匐階下。主者曰「進﹗」則再拜﹐故遲不起﹐起則上所上壽金。主者故不受﹐則固請。主者故固不受﹐則又固請。然後命吏納之。則又再拜﹐又故遲不起。起則五六揖始出。出揖門者曰「官人幸顧我﹐他日來﹐幸無阻我也﹗」門者答揖。大喜奔出。馬上遇所交識﹐卽揚鞭語曰「適自相公家來﹐相公厚我﹐厚我。」且虛言狀。卽所交識﹐亦心畏相公厚之矣。相公又稍稍語人曰「某也賢﹐某也賢。」聞者亦心計交贊之。此世所謂上下相孚也。長者謂僕能之乎﹖前所謂權門者﹐自歲時伏臘一刺之外﹐卽經年不往也。間道經其門﹐則亦掩耳閉目﹐躍馬疾走過之﹐若有所追逐者。斯則僕之褊衷﹐以此長不見悅於長吏﹐僕則愈益不顧也。每大言曰「人生有命﹐吾惟守分而已。」長者聞之﹐得無厭其爲迂乎﹖

【《吳山圖》記】﹝歸有光﹞吳﹑長洲二縣﹐有郡治所﹐分境而治。而郡西諸山﹐皆在吳縣。其最髙者﹐穹窿﹑陽山﹑鄧尉﹑西脊﹑銅井﹐而靈巖﹐吳之故宮在焉﹐尙有西子之遺迹。若虎丘﹑劍池﹐及天平﹑尙方﹑支硎﹐皆勝地也。而太湖汪洋三萬六千頃﹐七十二峯沈浸其間﹐則海內之奇觀矣。餘同年友魏君用晦爲吳縣﹐未及三年﹐以髙第召入爲給事中。君之爲縣有惠愛﹐百姓扳畱之不能得﹐而君亦不忍於其民﹐由是好事者繪《吳山圖》以爲贈。夫令之於民誠重矣。令誠賢也﹐其地之山川艸木﹐亦被其澤而有榮也﹔令誠不賢也﹐其地之山川艸木﹐亦被其殃而有辱也。君於吳之山川﹐蓋增重矣。異時吾民將擇勝於巖巒之間﹐屍祝於浮屠﹑老子之宮也﹐固宜。而君則亦旣去矣﹐何復惓惓於此山哉﹖昔蘇子瞻稱韓魏公去黃州四十餘年﹐而思之不忘﹐至以爲思黃州詩﹐子瞻爲黃人刻之於石。然後知賢者於其所至﹐不獨使其人之不忍忘而已﹐亦不能自忘於其人也。君今去縣已三年矣﹐一日與餘同在內庭﹐出示此圖﹐展玩太息﹐因命余記之。噫﹗君之於吾吳﹐有情如此﹐如之何而使吾民能忘之也﹖

【滄浪亭記】﹝歸有光﹞浮圖文瑛﹐居大云庵﹐環水﹐卽蘇子美滄浪亭之地也。亟求余作《滄浪亭記》﹐曰「昔子美之記﹐記亭之勝也﹐請子記吾所以爲亭者。」余曰﹕昔吳越有國時﹐廣陵王鎭吳中﹐治南園於子城之西南﹐其外戚孫承佑﹐亦治園於其偏。迨淮南納土﹐此園不廢。蘇子美始建滄浪亭﹐最後禪者居之。此滄浪亭爲大云庵也。有庵以來二百年﹐文瑛尋古遺事﹐復子美之構於荒殘滅沒之餘﹐此大云庵爲滄浪亭也。夫古今之變﹐朝市攺易。嘗登姑蘇之臺﹐望五湖之渺茫﹐羣山之蒼翠﹐太伯﹑虞仲之所建﹐闔閭﹑夫差之所爭﹐之胥種蠡之所經營﹐今皆無有矣﹐庵與亭何爲者哉﹖𨿽然﹐錢鏐因亂攘竊﹐保有吳﹑越﹐國富兵彊﹐垂及四世﹐諸子姻戚﹐乘時奢僣﹐宮館苑囿﹐極一時之盛﹐而子美之亭﹐乃爲釋子所欽重如此。可以見士之欲垂名於千載﹐不與澌然而俱盡者﹐則有在矣。文瑛讀書喜詩﹐與吾徒遊﹐呼之爲滄浪僧云。

【《靑霞先生文集》序】﹝茅坤﹞靑霞沈君﹐由錦衣經歷上書詆宰執。宰執深疾之﹐方力構其罪﹐賴天子仁聖﹐特薄其譴﹐徙之塞上。當是時﹐君之直諫之名滿天下。已而君累然攜妻子﹐出家塞上。會北敵數內犯﹐而帥府以下﹐束手閉壘﹐以恣敵之出沒﹐不及飛一鏃以相抗。甚且及敵之退﹐則割中土之戰沒者與野行者之馘以爲功。而父之哭其子﹐妻之哭其夫﹐兄之哭其弟者﹐往往而是﹐無所控吁。君旣上憤疆場之日弛﹐而又下痛諸將士日菅刈我人民以蒙國家也。數嗚咽欷歔﹐而以其所憂鬱發之於詩歌文章﹐以泄其懷﹐卽集中所載諸什是也。君故以直諫爲重於時﹐而其所著爲詩歌文章。又多所譏刺。稍稍傳播﹐上下震恐﹐始出死力相煽構﹐而君之禍作矣。君旣沒﹐而一時閫寄所相與讒君者﹐尋且坐罪罷去。又未幾﹐故宰執之仇君者亦報罷。而君之門人給諫兪君﹐於是裒輯其生平所著若干捲﹐刻而傳之。而其子以敬﹐來請予序之首簡。茅子受讀而題之曰﹕若君者﹐非古之志士之遺乎哉﹖孔子刪《詩》﹐自《小弁》之怨親﹐《巷伯》之刺讒以下﹐其忠臣﹑寡婦﹑幽人﹑懟士之什﹐並列之爲「風」﹔疏之爲「雅」﹐不可勝數。豈皆古之中聲也哉﹖然孔子不遽遺之者﹐特憫其人﹐矜其志﹐猶曰「發乎情﹐止乎禮義」﹐「言之者無罪﹐聞之者足以爲戒」焉耳。予嘗按次《春秋》以來﹐屈原之《騷》疑於怨﹐伍胥之諫疑於脇﹐賈誼之疏疑於激﹐叔夜之詩疑於憤﹐劉蕡之對疑於亢﹐然推孔子刪《詩》之旨而裒次之﹐當亦未必無錄之者。君旣沒﹐而海內之薦紳大夫至今言及君﹐無不酸鼻而流涕。嗚呼﹗集中所載《鳴劍》《籌邊》諸什﹐試令後之人讀之﹐其足以寒賊臣之膽﹐而躍塞垣戰士之馬﹐而作和之愾也﹐固矣。他日國家采風者之使出而覽觀焉﹐其能遺之也乎﹖予謹記之。至於文詞之工不工﹐及當古作者之旨與否﹐非所以論君之大者也﹐予故不著。

【藺相如完璧歸趙論】﹝王世貞﹞藺相如之完璧﹐人皆稱之﹐予未敢以爲信也。夫秦以十五城之空名﹐詐趙而脇其璧﹐是時言取璧者情也﹐非欲以窺趙也。趙得其情則弗予﹐不得其情則予﹔得其情而畏之則予﹐得其情而弗畏之則弗予﹕此兩言決耳﹐柰之何旣畏而復挑其怒也﹗且夫秦欲璧﹐趙弗予璧﹐兩無所曲直也。入璧而秦弗予城﹐曲在秦﹔秦出城而璧歸﹐曲在趙。欲使曲在秦﹐則莫如棄璧﹔畏棄璧﹐則莫如弗予。夫秦王旣按圖以予城﹐又設九賓﹐齋而受璧﹐其勢不得不予城。璧入而城弗予﹐相如則前請曰「臣固知大王之弗予城也。夫璧非趙璧乎﹐而十五城秦寶也。今使大王以璧故﹐而亡其十五城﹐十五城之子弟皆厚怨大王以棄我如艸芥也。大王弗予城而紿趙璧﹐以一璧故﹐而失信於天下﹐臣請就死於國﹐以明大王之失信。」秦王未必不返璧也。今柰何使舍人懷而逃之﹐而歸直於秦﹖是時秦意未欲與趙絕耳。令秦王怒﹐而僇相如於市﹐武安君十萬眾壓邯鄲﹐而責璧與信﹐一勝而相如族﹐再勝而璧終入秦矣。吾故曰﹐藺相如之獲全於璧也﹐天也。若其勁澠池﹐柔廉頗﹐則愈出而愈妙於用。所以能完趙者﹐天固曲全之哉﹗

【徐文長傳】﹝袁宏道﹞徐渭﹐字文長﹐爲山陰諸生﹐聲名籍甚。薛公蕙校越時﹐奇其才﹐有國士之目。然數奇﹐屢試輒蹶。中丞胡公宗憲聞之﹐客諸幕。文長每見﹐則葛衣烏巾﹐縱談天下事﹐胡公大喜。是時公督數邊兵﹐威鎭東南﹐介冑之士﹐膝語蛇行﹐不敢舉頭﹐而文長以部下一諸生傲之﹐議者方之劉眞長﹑杜少陵云。會得白鹿屬文長作表﹐表上﹐永陵喜。公以是益奇之﹐一切疏計﹐皆出其手。文長自負才略﹐好奇計﹐談兵多中﹐視一世士無可當意者。然竟不偶。文長旣已不得志於有司﹐遂乃放浪曲糵﹐恣情山水﹐走齊﹑魯﹑燕﹑趙之地﹐窮覽朔漠。其所見山奔海立﹐沙起雲行﹐雨鳴樹偃﹑幽谷大都﹐人物魚鳥﹐一切可驚可愕之狀﹐一一皆達之於詩。其胸中又有勃然不可磨滅之气﹐英雄失路﹑托足無門之悲﹐故其爲詩﹐如嗔如笑﹐如水鳴峽﹐如種出土﹐如寡婦之夜哭﹐羈人之寒起。𨿽其體格時有卑者﹐然匠心獨出﹐有王者气﹐非彼巾幗而事人者所敢望也。文有卓識﹐气沈而法嚴﹐不以摸擬損才﹐不以議論傷格﹐韓﹑曾之流亞也。文長旣雅不與時調合﹐當時所謂騷壇主盟者﹐文長皆叱而奴之﹐故其名不出於越﹐悲夫﹗喜作書﹐筆意奔放如其詩﹐蒼勁中姿媚躍出﹐歐陽公所謂「妖韶女﹐老自有餘態」者也。間以其餘﹐旁溢爲花鳥﹐皆超逸有致。卒以疑殺其繼室﹐下獄論死﹔張太史元汴力解﹐乃得出。晚年憤益深﹐佯狂益甚﹐顯者至門﹐或拒不納。時攜錢至酒肆﹐呼下隸與飲。或自持斧擊破其頭﹐血流被面﹐頭骨皆折﹐揉之有聲。或以利錐錐其兩耳﹐深入寸餘﹐竟不得死。周望言晚歲詩文益奇﹐無刻本﹐集藏於家。餘同年有官越者﹐托以鈔錄﹐今未至。余所見者﹐《徐文長集》《闕編》二種而已。然文長竟以不得志於時﹐抱憤而卒。石公曰﹕先生數奇不已﹐遂爲狂疾。狂疾不已﹐遂爲囹圄。古今文人牢騷困苦﹐未有若先生者也。𨿽然﹐胡公間世豪傑﹐永陵英主。幕中禮數異等﹐是胡公知有先生矣。表上﹐人主悅﹐是人主知有先生矣。獨身未貴耳。先生詩文崛起﹐一掃近代蕪穢之習﹐百世而下﹐自有定論﹐胡爲不遇哉﹖梅客生嘗寄予書曰「文長吾老友﹐病奇於人﹐人奇於詩。」余謂文長無之而不奇者也。無之而不奇﹐斯無之而不奇也。悲夫﹗

【五人墓碑記】﹝張溥﹞五人者﹐蓋當蓼洲周公之被逮﹐激於義而死焉者也。至於今﹐郡之賢士大夫﹐請於當道﹐卽除魏閹廢祠之址以葬之﹐且立石於其墓之門﹐以旌其所爲。嗚呼﹗亦盛矣哉﹗夫五人之死﹐去今之墓而葬焉﹐其爲時止十有一月耳。夫十有一月之中﹐凡富貴之子﹐慷慨得志之徒﹐其疾病而死﹐死而湮沒不足道者﹐亦已眾矣。況艸野之無聞者歟﹖獨五人之皦皦﹐何也﹖予猶記周公之被逮﹐在丁卯三月之望。吾社之行爲士先者﹐爲之聲義斂資財以送其行﹐哭聲震動天地。緹騎按劍而前﹐問誰爲哀者﹖眾不能堪﹐抶而僕之。是時以大中丞撫吳者﹐爲魏之私人﹐周公之逮所由使也。吳之民方痛心焉﹐於是乘其厲聲以呵﹐則噪而相逐﹐中丞匿於混藩以免。旣而以吳民之亂請於朝﹐按誅五人﹐曰﹕顏佩韋﹑楊念如﹑馬傑﹑沈揚﹑周文元﹐卽今之傫然在墓者也。然五人之當刑也﹐意气揚揚﹐呼中丞之名而詈之﹐談笑以死。斷頭置城上﹐顏色不少變。有賢士大夫發五十金﹐買五人之脰而函之﹐卒與屍合。故今之墓中﹐全乎爲五人也。嗟夫﹗大閹之亂﹐縉紳而能不易其志者﹐四海之大﹐有幾人歟﹖而五人生於編伍之間﹐素不聞詩書之訓﹐激昂大義﹐蹈死之顧﹐亦曷故哉﹖且矯詔紛出﹐鉤黨之捕徧於天下﹐卒以吾郡之發憤一擊﹐不敢復有株治。大閹亦逡巡畏義﹐非常之謀﹐難於猝發。待聖人之出而投繯道路﹐不可謂非五人之力也﹗由是觀之﹐則今之髙爵顯位﹐一旦抵罪﹐或脫身以逃﹐不能容於遠近﹐而又有剪髮杜門﹐佯狂不知所之者。其辱人賤行﹐視五人之死﹐輕重固何如哉﹖是以蓼洲周公﹐忠義暴於朝廷﹐贈謚美顯﹐榮於身後。而五人亦得以加其土封﹐列其姓名於大堤之上。凡四方之士﹐無有不過而拜且泣者﹐斯固百世之遇也﹗不然﹐令五人者保其首領﹐以老於戶牖之下﹐則盡其天年﹐人皆得以隸使之﹐安能屈豪傑之流﹐扼腕墓道﹐發其志士之悲哉﹖故予與同社諸君子﹐哀斯墓之徒有其石也﹐而爲之記﹐亦以明死生之大﹐匹夫之有重於社稷也。賢士大夫者﹕冏卿因之吳公﹑太史文起文公﹐孟長姚公也。

