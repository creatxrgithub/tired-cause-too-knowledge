

欽定四庫全書

集部八

北齊文紀

總集類

提要

【臣】等謹案北齊文紀三卷明梅鼎祚編北齊著作邢魏居首其餘零篇短札取備卷帙而已所采自正史以來不過文苑英華藝文類聚通鑑諸書蓋流傳本少搜輯爲難非其网羅之未備也其首列髙歡髙澄亦同西晉之編濫登三祖他如侯景報髙澄書史明言王偉文宣卽位告天文史明言魏收天保元年大赦詔藝文類聚明言邢邵而不歸操筆之人竟冒署其所代核以事寔亦未睹其安又顏氏家訓各自爲書史誌相沿著錄設使全文載入已於體例有乖乃僅錄其序致一篇而一篇之中又僅錄其首四五行豈非以篇頁無多忽而不檢致是疎漏歟考崇禎戊寅周鑣序鼎祚所輯文紀自東晉以下皆鼎祚沒後所刻蓋中多艸剏之稿其後人未盡是正因而刋之亦非盡鼎祚之失也乾隆四十四年六月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

北齊文紀序

周子放居讀史三茅友人梅朗三氏寓書曰先王父禹金先生文紀子嘗有意焉比徼天幸莆余之先生尹予邑而辱嘉惠也自晉之東洎虖南北胥壽棗梨誠盛典矣北齊後周適先告竣子曷序諸周子曰夫文自當塗而後南北攸分厥體屢遷風尙遞變大率江左宮商發越貴虖淸綺河朔詞義貞剛重虖气質气質理勝其辭淸綺則文過其意理深者便於時用文麗者宜於諷詠此其得失之槪也元氏失馭髙齊宇文東西穪霸干戈日尋觚翰不給要其文苑可得而言蓋伯仲之間爾夫齊之才儁貽自魏朝周之名夙半皆梁寶邢魏譽重互師昉約王庚薻絕闗中遂變周制𨿽地屬中土而文競南音斯江左之風漸被河朔質不勝文朴散爲器何所當大雅而互相短長哉兩朝之文旣後蕭統英華諸書而外散佚孔多先生裒次成書凡若干捲斯已勤矣其間明經術陳治紀以逮天文地誌人事物訓美惡具錄殘缺兼采匪直文辭之津奧而已蓋亦經世典詞者所當覽誦焉余因是而嘅斯文顯晦之數矣昔子長史記歷元成而始重揚云太識者謂四百年後其興矣張陸旣出遂大行豈非時爲之耶先生歷代文紀篋藏廿餘年張陸之契乃在余矦較之揚馬不先時而厚幸哉余矦經術飾治甫及下車首揚先哲表遺文禮名士誦日作聲蒸蒸起江以南單父浚儀以是知其選已往予過朗三之廬習其曾王父宛谿大夫嘉靖中爲給諫有直聲忤相嵩出守紹興私淑文成用理學顯然則先生淵源所繇來遠矣予防朗三父子兄弟間斌斌質有其文朗三績學工古有當世志嘗語予願假二紀更端唐宋以續先生之遺予壯其志數慫臾之嗟虖天壤間所稱不朽惟是名節文章而已士有一不出此𨿽冠剡剡衣襜襜吾懼其立而腐諸餘矦博物大雅君子也庶其不河漢虖餘言於是乎書崇禎戊寅秋分日華陽周鑣序

欽定四庫全書

北齊文紀卷一

明梅鼎祚編神武帝髙歡【字賀六渾渤海蓨人仕魏封渤海郡王爲安州刺史起兵討爾朱氏立孝武帝修自爲大丞相修奔長安依宇文泰廼入洛陽立淸河王子善見是爲東魏及子洋簒位追崇獻武帝廟曰太祖後主初攺號神武皇帝廟號髙祖】

上魏節閔帝出師表【神武初歸爾朱榮毎參軍謀爲親信都督時魏明帝欲除鄭儼等使榮舉兵入洛以神武爲前鋒帝暴崩乃立孝莊帝攸榮暴肆爲攸所誅從子兆自晉陽入洛執攸殺之及節閔帝立攺元普泰榮從弟世隆輔政封神武爲渤海王徴使入覲神武遂起義師於信陽抗表罪狀爾朱氏復立章武王子朗爲帝進討兆世隆及其黨盡誅之凶蠧旣除朝廷慶悅因廢節閔及朗而立孝武帝修】

臣某言故天柱大將軍榮援立聖明中興寶歷而屠戮衣冠升降自巳其勲𨿽大厥咎亦深以過比功則功不補過永安之末國祀權移疑貳巳彰遂加大戮君猶天也理絕讎怨而世隆等鳩集犬羊傾覆京邑大行幽執酷害賊首且自立六王擅相署置或權重上將或官兼宰相輔淫貪亂肆行凶惡賣官鬻獄專貨求財政令無恆朝攺暮易𨿽復南山之竹豈可盡言陛下龍徳光天翻飛紫極斯乃宗廟之威靈億兆之念望而世隆等阻眾安忍自以爲功帶甲勒兵唐突宮省簒逆之漸昭然有徴臣本無勲庸濫叨非據位班臺鉉爵等藩王質薄任隆憂深責重常恐顚沛負之無力主憂臣辱先逹明規主辱臣死微臣宿志況擁百萬之師罄四海之鋭而坐觀成敗不卹國家之難哉方將摠馭大軍弔民伐罪其指麾形勢備在檄書若世隆等退出藩維奉辭廷闕臣便按甲休兵一無所預事寜之後泥首歸愆矯命専徵分甘鈇鉞若固執逆謀敢拒義師者當戮其妻孥罪延三族伏願陛下畱神省察照臣丹欵大勲克舉拜手有期心馳象闕載懷罔極【文苑英華光一作先】

上魏孝武帝表【帝以斛斯椿等搆神武部署將帥將討之假稱南伐宻書與神武神武表上帝知神武覺其謀欲止諸軍神武還以表聞仍以信誓自明忠欵屢啟不答神武遂舉兵犯洛帝奔長安乃立淸河王子善見是爲孝靜帝】

荊州綰接蠻右宻邇畿服闗隴恃逺將有逆圖臣今潛勒兵馬三萬擬從河東而渡又遣恆州刺史厙狄幹瀛州刺史郭瓊汾州刺史斛律金前武衛將軍彭樂擬兵四萬從來違津渡遣領軍將軍婁昭相州刺史竇泰前瀛州刺史堯雄並州刺史髙隆之擬兵五萬以討荊州遣冀州刺史尉景前冀州刺史髙敖曹濟州刺史蔡儁前侍中封隆之擬山東兵七萬突騎五萬以徵江左皆約所部伏聽處分

又自理表

臣爲嬖佞所閒陛下一旦賜疑令猖狂之罪爾朱時計臣若不盡誠竭節敢負陛下則使身受天殃子孫殄絕陛下若垂信赤心使干戈不動佞臣一二人願斟量廢出

與魏彭城王韶書【韶字世冑襲祖勰封武定末司州牧齊受禪降爵孟業字敬業鉅鹿安國人韶拜定州業爲典籖長史性防謹尋出外行縣事髙祖書責韶】

典籖姓盂者極能用心何不置之目前【北齊書北史作何乃令出外也】

遺侯淵書【淵神武尖山人奔梁見殺】

【淵仕魏定州刺史隨爾朱兆拒髙祖兆敗從髙祖破爾朱氏永熈初除齊州刺史遣使通誠於髙祖汝陽王暹旣除齊州淵據城不時迎納民劉桃符等潛引暹入城淵率騎出奔妻兒部曲爲暹所虜防承制以淵行靑州事髙祖又遺書淵乃復還暹始歸其部曲】

卿勿以部曲輕少難於東邁齊人澆薄惟利是從齊州城民尙能迎汝陽王靑州之民豈不能開門待卿也但當勉之【魏書】

賜盧勇書【勇字季禮範陽涿人】

【勇東魏元象中以功授儀同三司揚州刺史鎭宜陽叛民韓木蘭陳忻等常爲邊患勇大破之啟求入朝髙祖賜勇書】

吾委卿揚州惟安枕髙臥無西南之慮矣但依朝廷所委表啟宜停卿之妻子任在州住當使漢兒之中無在卿前者

與鄴下諸貴書

【崔暹字季倫博陵髙平人魏武定初爲禦史中尉前後表彈尙書令司馬子如及尙書元羨雍州刺史慕容獻又彈咸陽王坦並州刺史可朱渾道元並免官其餘死黜者甚眾髙祖書與鄴下諸貴暹人齊歷右僕射】

崔暹昔事家弟爲定州長史後吾兒開府諮議及遷左丞吏部郎吾未知其能也始居憲臺乃爾糾劾咸陽王司馬令並是吾對門布衣之舊尊貴親暱無過二人同時獲罪吾不能救諸君其愼之【並北齊書】

招王思政書

【東魏丞相歡擊西魏入自汾綘連營四十里丞相泰使王思政守玉壁以斷其道歡以書招思政思政復書歡圍玉壁凡九日遇大雪士卒饑凍遂解圍去是年十一月以可朱渾道元爲並州刺史道元名元遼東人爲魏渭州刺史歸齊歷位太師】

若降當授以並州

王思政復書【字思政太原祁人魏大將軍拒齊文襄敗歸齊爲都官尙書】

可朱渾道元降何以不得【資治通鑑】

敕子澄書

【尙書令司馬子如以丞相歡故人常任意气自髙與太師咸陽王坦貪黷無厭暹前後彈子如坦及並州刺史可朱渾道元等罪狀無不極筆宋遊道亦劾子如坦及太保孫騰司徒髙隆之司空侯景尙書元羨等澄収子如系獄一宿發盡白辭曰司馬子如從夏州策杖投相王王給露車一乘觠牸牛犢犢在道死惟觠角存此外皆取之於人丞相歡以書敕澄澄駐馬行街出子如脫其鎖削官爵】

馬令是吾故舊汝宜寛之【北史通鑑司馬令吾之故舊】

文襄帝髙澄【字子惠神武長子襲爲大丞相爲奴蘭京所殺追尊文襄皇帝廟曰世宗】宻與髙隆之書【隆之字延興髙平金鄕人魏太保入齊錄尙書事領大宗正髙仲宻之將叛也陰遣人扇動冀州豪傑使爲內應東魏遣髙隆之馳驛慰撫由是得安澄宻書與隆之隆之以爲恩防旣行理無追攺乃啟丞相歡而罷之】

仲宻枝黨與之俱西者宜悉収其家屬以懲將來【資治通鑑】

與侯景書

【景初爲北鎭戍兵事爾朱榮以戰功擢定州刺史大行臺封濮陽郡公神武帝爲魏相誅爾朱氏景以眾降神武仍爲所用馭軍嚴整所向多捷摠攬兵權與神武相亞魏以爲司徒南道行臺專制河南及神武疾篤謂文襄曰景我死後必不爲汝用爲書召景景懼及禍舉河南附梁神武薨文襄遣慕容紹宗圍景於長社景復請西魏爲援文襄慮景與西南合從方爲已患乃以書諭景景答之】

蓋聞位爲大寶守之未易仁誠重任終之實難或殺身成名或去食存信比性命於鴻毛方義節於熊掌夫然者舉不違徳動無過事進不見惡退無謗言先王與司徒契闊夷險孤孑相依偏所眷屬繾綣襟期綢繆素分義貫終始情存嵗寒司徒自少及長從微至著共相成立生非無恩旣爵冠通侯位標上等門容駟馬食饗萬鐘財利潤於鄕黨榮華被於親戚意气相傾人倫所重感於知巳義在忘軀眷爲國士者乃立漆身之節饋以壺飱者便致扶輪之效若然尙不能已況其重於此乎幸以故舊之義欲持子孫相托方爲秦晉之匹共成劉範之親假使日往月來時移世易門無彊防家有幼孤猶應加璧不遺分宅相濟無忘先徳以卹後人況聞負杖行歌便已狼顧犬噬於名無所成於義無所取不蹈忠臣之迹自防叛人之地力不足以自彊勢不足以自保率烏合之眾爲累卵之危西求救於黒秦南請援於蕭氏以狐疑之心爲首防之事入秦則秦人不容歸吳則吳人不信當今所觀未見其可不知終久持此安歸相推本心必不應爾當是不逞之人曲爲異端之說遂懷市虎之疑乃致投杼之惑比來舉止事巳可見人相疑誤想自覺知闔門大小並在司冦意謂李氏未滅猶言少卿可反孤子無狀招禍丁天酷罰不能死亡茍存晷漏追慕永逺五內崩裂但禮由權奪志在忘私思效力命卒成功業近者聊命偏師前驅致討南兗揚州應時尅復卽欲乘機長驅懸瓠屬以炎暑欲爲後圖且命旋軍待時更舉今寒飇向折白露將團方慿國威龔行天罰器械精新士馬彊盛內外感恩上下戮力三令五申可蹈湯火若使旗鼓相望埃塵相接勢如沃雪事等注熒夫明者去危就安智者轉禍爲福寜使人負我不使我負人當開從善之門使有攺迷之路今誠刷心蕩意除嫌去惡想猶致疑未便見信若能捲甲來朝防弓還闕者當相授豫州刺史以終身世所部文武並不追攝進得保其祿位退則不防功名冀有知幾之心當爲可信之事今王思政韋法寶等孤軍偏將逺來深入然其性命在君股掌若欲刺之想有餘力若能擒翦肆諸市朝卽加寵授永保疆場君門眷屬可以無恙寵妻愛子亦相送還仍爲通家共成親好所不食言有如皎日今遣行人路程可度此月十日應至彼間足得還返若能悔過不忘本朝宜遣腹心之使自來向此面取委曲使相知信如其遲疑未便分決使來賒緩不赴期防國有常刑以明君法今君不能東封函谷南面稱孤受制於人威名頓盡得地不能自守聚眾不以爲彊空使身有背叛之名家爲惡逆之黨兄弟子侄首足異處垂發戴白同就塗炭聞者相爲酸鼻見者相爲寒心覆宗絕嗣自貽伊慼戴天履地之心能無愧乎成敗禍福決之此使善惡向背相任所從脫出自思致延後悔駟馬不追噬臍何及孤子今日不應乃遣此書但見蔡遵道云司徒本無歸惡之心深有追悔之意聞西兵將至遣遵道向崤中參其多少少則與其同力多則更爲之備又云房長史在彼之日司徒嘗欲遣書啟將攺過自新求效邊畔已差李龍仁等垂欲發遣聞房巳還遂復停廢未知遵道此言爲實爲虛但旣有所聞不容不相盡告吉凶之理想自圖之【文苑英華梁書方作等違作失素分作寤語共相成立生非無恩作共相成生非無恩徳食作室異作口虎作獸惑下有耳字並在作並付國威作國靈感恩作感徳戮力作齊心熒作螢寜使人負我不使我負人作寜使我負人不使人負我使有作決攺防弓作垂槖以終身世作卽使終君之世並作更相送作送相兄弟上有空使二字首足異處作足首異門同就作同之寒心下云矧伊骨肉能無愧也乃遣作方遣歸惡作歸西追悔作悔過之備作其備已還作已逺爲實爲虛作爲虛爲實北齊書眷爲作待爲壺飱作一飱幸以作常以欲持作欲將犬噬作反噬之迹作之路自防作便防求救作取救黒秦作字文異端作無端並在作悉在聊命偏師作聊遣偏禆長驅作席捲且命旋軍作且令還師寒飈作寒膠可蹈作可赴之門作之塗當相授二句作卽當授豫州必使終君身世孤軍作孤單股掌作掌握若欲刺之作脫能刺之卽加寵授作卽相加授無恙作無患得地不能自守作得地不欲自守家爲惡逆之黨作家有惡逆之禍歸惡作西歸此言作此語】

侯景報文襄書

【文襄覽書問爲誰作或曰其行臺郎王偉文襄曰偉才如此何因不使我知文襄欲間景於梁又與景書而謬其辭云本使彼陽叛欲與圗西西人知之故景更與圗南爲事漏其書於梁梁人亦不之信】

蓋聞立身揚名者義也在躬所寶者生也茍事當其義則節士不愛其軀刑罰斯舛則君子實重其命昔微子發狂而去殷陳平懷智而背楚者良有以也僕鄕曲布衣本乖藝用初逢天柱賜忝帷幄之謀晚遇永熈委以干戈之任出身爲國綿歷二紀犯危履難豈避風霜遂得躬被衮衣口餐玉食富貴當年光榮身世何爲一旦舉旌斾援桴鼓而北面相抗者何哉實以畏懼危亡恐招禍害捐軀非義身名兩滅故耳何者往年之暮尊王遘疾神不祐善祈禱莫瘳遂使嬖幸擅威權閽寺肆詭惑上下相猜心腹離貳僕妻子在宅無事見圍段康之謀莫知所以盧潛入軍未審何故翼翼小心常懷戰栗有靦面目寜不自疑及廻師長社希自陳狀簡書未逹斧鉞已臨旣旌旗相對咫尺不送飛書每奏兼申鄙情而羣卒恃雄眇然不顧運防摧鋒專欲屠滅築圍堰水三板僅存舉目相防命懸晷刻不忍死亡出戰城下禽獸惡死人倫好生送地拘秦非樂爲也但尊王平昔見與比肩共奬帝室𨿽形勢參差寒暑小異丞相司徒鴈行而已福祿官榮自是天爵勞而後受理不相干欲求吞炭何其謬也然竊人之財猶謂爲盜祿去公室相爲不取今魏徳𨿽衰天命未攺祈恩私第何足闗言賜示不能東封函谷受制於人當似教僕賢祭仲而褒季氏無主之國在禮未聞動而不法何以取訓竊以分財養幼事歸令終捨宅存孤誰云隙末復言僕眾不足以自彊危如累卵然紂有億兆夷人卒降十亂桀之百尅終自無後潁川之戰卽是殷監輕重由人非鼎在徳茍能忠信𨿽弱必彊殷憂啟聖處危何苦況今梁道邕熈招攜以禮被我虎文縻之好爵方欲苑五嶽而池四海掃夷穢以拯黎元東羈甌越西通汧隴吳楚剽勁帶甲千羣秦兵冀馬控十萬兼僕所部義勇如林奮義取威不期而發大風一振枯漧必摧凝霜暫落秋蔕自殞此而爲弱誰足稱彊又見誣兩端受疑二國斟酌物情一何至此昔陳平背楚歸漢則王百里出虞入秦斯霸蓋昏明由主用捨在時奉禮而行神其庇也書稱士馬精新克日齊舉誇張形勝指期蕩滅竊以寒飂白露節候乃同秋風揚塵馬首何異徒知北方之力爭未識西南之合從茍欲狥意於前途不覺坑穽在其側若云去危令歸正朔轉禍以脫网羅彼旣嗤僕之愚迷此亦笑君之晦昧今已引二邦揚旌北討熊虎齊奮克復中原荊襄廣潁巳屬闗右項城懸瓠亦奉南朝幸自取之何勞恩賜然權變不一理有萬途爲君計者莫若割地兩和二分鼎峙燕衛晉趙足相俸祿齊曹宋魯悉歸大梁使僕得輸力南朝北惇姻好束帛交行戎車不動僕立當世之功君卒祖禰之業各保疆界躬享嵗時百姓乂寜四民安堵孰若驅農夫於隴畆抗勍敵於三方避干戈於首尾當鋒鏑扵心腹縱太公爲將不能獲存歸之髙明何以克濟復尋來書云僕妻子悉拘司冦以之見要庻其可反當是見疑褊心未識大趣何者昔王陵附漢母在不歸太上囚楚乞羮自若矧伊妻子而可介意脫謂誅之有益欲止不能殺之無損徒復坑戮家累在君何闗僕也而遵道所傳頗亦非謬但在縲紲恐不備盡故重陳辭更論欵曲所望良圗時惠報防然昔與盟主事等琴瑟讒人間之翻爲讎敵撫搦矢不覺傷懷裂帛還書知何能述【梁書鄕曲北齊書作鄕一二紀作一紀光榮作榮華桴鼔作鼔桴嬖幸擅威權四句作僻幸弄權心腹離貳廻師作廻歸未逹作未遣不送作不逺兼申作冀申羣卒作羣帥不顧作弗顧築圍作掘圍三板僅存作堇存三板晷刻作漏刻送地拘秦一段作云拘秦逆地豈樂爲之禽獸惡死人倫好生僕實不辜桓莊何罪且尊王平昔見與比肩戮力同心共奬帝室𨿽復權勢參差寒暑小異丞相司徒鴈行而巳爲盜作之盜相爲作抑謂祈恩作拜恩賜示作賜嗤褒作哀何以取訓作將何以訓危如作身危如夷穢作氛穢吳楚剽勁作吳越悍勁稱彊作稱雄至此作太甚則王作則彊在時作在人神其庇也作神其吐耶勝作勢指期蕩滅作必欲相滅寒飂作寒膠若云二句作去危就安今歸正朔轉禍爲福巳脫网羅彼旣作彼當南朝作江南恩賜作見援不一作非一二分作三分晉趙作趙晉交行作自行不動作不駕祖禰作父禰疆界作疆壘躬享作聽享民作人獲存作復存云作曰僕妻子悉拘司冦作妻子老幼悉在司冦以之作以此殺之作救之徒復作復加所傳作所說非謬作非虛知何作其何景初爲北鎭戍兵稍立功效天柱將軍爾朱榮自晉陽入弒胡太后景以私眾見榮榮甚奇景委以軍事永熈魏孝武年號】

與崔季舒書【季舒字叔正博陵安平人歷侍中開府加特進後主時被讒坐誅魏孝靜帝好文學美容儀多力善射有孝文風文襄甚忌焉大將軍中兵參軍崔季舒爲中書黃門侍郎令監察動靜小大皆令季舒知文襄與季舒書】

癡人復何似癡勢小差未【魏書通鑑末云宜用心檢校】

答李元忠書【元忠趙郡柏人人仕魏爲太常卿入齊領衛尉卿】

【元忠除驃騎大將軍儀同三司嘗貢世宗蒲萄一盤世宗報以百練縑遺其書】

儀同位亞臺鉉識懷貞素出藩入侍備經要重而猶家無擔石室若懸磬豈輕財重義奉時愛巳故也久相嘉尙嗟詠無極恆思標賞有意無由忽辱蒲萄良深佩戴聊用絹百疋以酬淸徳也

降劉禕書

【禕字彥英彭城人魏孝昌中釋巾太學博士累遷睢州刺史邊人服其威信甚得疆埸之和世宗輔政降書褒奬秩滿竟歸鄕裏】

以卿家世忠純奕代冠冕賢弟賢子並與吾共事懷抱相托亦自依然宜勗心力以副所委莫慮不富貴【並北齊書】判宋遊道【遊道除禦史中尉東萊王道習參禦史選限外投狀遊道與道習有舊受之文襄怒杖而判之曰】

遊道稟性獷悍是非肆口吹毛洗垢瘡疵人物往與郎中蘭景云忿競列事十條及加推窮便是虛妄方共道習淩侮朝典法官而犯特是難原宜付省科

文宣帝【名洋字子進神武次子文襄被弒代爲丞相齊郡王簒東魏自立國號齊都鄴在位十年廟曰顯祖】

卽位告天文【魏収撰】

皇帝臣諱敢用牡昭告於皇皇后帝否泰相沿廢興疊用至道無親應運斯輔上覽唐虞下稽魏晉莫不先天揖讓考歷歸終魏氏多難年將三十孝昌已後內外去之世道橫流蒼生塗炭賴我獻武拯其將溺三建元首再立宗祧掃絕羣凶芟夷姧宄徳被黔黎勲光宇宙文襄嗣武尅構鴻基功浹寰宇威陵海外窮發懷音西冦納欵靑丘保候丹穴來庭扶翼危機重匡頺運是則有大造於魏室也魏帝以卜世告終上靈厭徳欽若昊天允歸大命以禪於臣諱夫四海至公天下爲一摠民宰世樹之以君旣川嶽啟符人神效祉羣公卿士八方兆庶僉曰皇極乃顧於上魏朝推進於下天位不可以暫虛遂逼羣議恭膺大典猥以寡薄托於兆民之上𨿽天威在顏咫尺無逺循躬自省實懷祗惕敬簡元辰升壇受禪肆類上帝以答萬國之心永隆嘉祉保祐有齊以被於無窮之祚

天保元年大赦詔【藝文作邢邵爲受禪登極赦詔多齊書六句】

無徳而稱代刑以禮不言而信先春後秋故知惻隠之化天人一揆宥之道今古同風朕以虛薄功烈無紀昔先獻武王值魏世不造四海幅裂九鼎行出祭器無歸乃驅禦侯伯大號燕趙拯厥顚墜俾亡則存大襄王外挺武功內資明徳纂戎先業辟土服逺年逾二紀世歷兩都獄訟有適謳歌斯在故魏帝俯遵歷數爰念褰裳逺取唐虞終同脫屣實幽憂未巳志在陽城而羣公卿士誠守愈切遂屬代終居於民上如渉深水有睠終朝始發晉陽九尾呈瑞升壇告天赤雀效祉惟爾文武不貳心之臣股肱爪牙之將左右先王克隆大業永言誠節共斯休祉然三皇存教非易可免七名攺號庸可庻幾思與億兆同始玆日其大赦天下攺武定八年爲天保元年其百官進階男子賜爵鰥寡六疾義夫節婦旌賞各有差【代藝文作化之化作之心天人作天地虛作寡則存作若存爰念作念在瑞作祥克作光誠烈作誠節共斯休祉作共玆休慶】

崇儉詔

頃者風俗流宕浮競日滋家有吉凶務求勝異婚姻喪葬之費車服飲食之華動竭嵗資以營日富又奴僕帶金玉婢妾衣羅綺始以剏出爲奇後以過前爲麗上下貴賤無復等差今運屬惟新思蠲往反朴還淳納民軌物可量事具立條式使儉而獲中

復渤海四郡詔【元年】

冀州之渤海長樂二郡先帝始封之國義旗初指之地並州之太原靑州之齊郡霸業所在王命是基君子有作貴不忘本思申恩洽蠲復田租齊郡渤海可並復一年長樂復二年太原復三年

祭慰故太傅孫騰等詔

故太傅孫騰故太保尉景故大司馬婁昭故司徒髙敖曹故尙書左僕射慕容紹宗故領軍萬俟幹故定州刺史段榮故禦史中尉劉貴故禦史中尉竇泰故殷州刺史劉丰故濟州刺史蔡儁等並左右先帝經贊皇基或不幸早䢐或殞身王事可遣使者就墓致祭並撫問妻子慰逮存亡

奏聞文啟詔

自今已後諸有文啟論事並陳要密有司悉爲奏聞

出魏禦府珍防詔

古人鹿皮爲衣書囊成帳有懷盛徳風流可想其魏禦府所有珍奇雜防常所不給人者徒爲畜積命宜悉出送內後園以供七日宴賜

修立黌序詔

郡國修立黌序廣延髦俊惇述儒風其國子學生亦仰依舊詮補服膺師說研習禮經往者文襄皇帝所建蔡邕石經五十二杖卽宜移置學館依次修立

賞直言詔

有能直言正諫不避罪辜謇謇若朱云諤諤若周舎開朕意沃朕心弼予一人利兼百姓者必當寵以榮祿待以不次

又詔

諸牧民之官仰專意農桑勤心勸課廣収天地之利以備水旱之災

條錄文籍詔【元年七月】

朕以虛寡嗣王業思所以贊揚盛績播之萬古𨿽史官執筆有聞無墜猶恐緒言遺美時或未書在位王公文武大小降及民庻爰至僧徒或親奉音防或承傳傍說凡可載之文籍悉宜條錄封上

定麟趾格詔【元年七月】

魏世議定麟趾格遂爲通制官司施用猶未盡善可令羣官更加論究適治之方先盡要切引綱理目必使無遺未成之間仍以舊格從事【更加論究北史作更論討新令】

發遣梁民詔

梁國遘禍主喪臣離逷彼炎方盡生荊棘興亡繼絕義在於我納以長君拯其危獘比送梁主已入金陵藩禮旣修分義方篤越鳥之思豈忘南枝凡是梁民宜聽反國以禮發遣

並省州郡詔【天保七年】

昆山作鎭厥號神州瀛海爲池是稱赤縣烝民乃粒司牧存焉王者之制沿革疊起方割成災肇分十二水土旣平還復九州道或繁簡義在通時殷因於夏無所攺作然則日月躔於天次王公國於地野皆所以上葉儀下符川嶽逮於秦政鞭撻區防罷侯置守天下爲家洎兩漢承基曹馬屬統其間損益難以勝言魏自孝昌之季數鐘澆否祿去公室政出多門衣冠道盡黔首塗炭銅馬鐵脛之徒黒山靑犢之侶梟張晉趙豕突燕秦綱紀從玆而頺彞章因此而紊是使豪家大族鳩率鄕部托迹勤王規自署置或外家公主女謁內成昧利納財啟立州郡離大合小本逐時宜剖竹分符蓋不獲已牧守令長虛增其數求功錄實諒足爲煩損害公私爲獘殊久旣乖爲政之禮徒有驅羊之費自爾因循未遑刪攺朕寅膺寶歷恭臨八荒建國經野務存簡易將欲鎭躁歸靜反薄還淳茍失其中理從刋正傍觀舊史逖聽前言周曰成康漢稱文景編戶之多古今爲最而丁口減於疇日守令倍於昔辰非所以馭俗調風示民軌物且五嶺內賔三江廻化拓土開疆利窮南海但要荒之所舊多浮僞百室之邑便立州名三戶之民空張郡目譬諸木犬猶彼泥龍循名責實事歸烏有今所並省一依別制

祀禮詔【天保七年北史八年八月】

丘郊禘祫時祀皆仰市取少牢不得剖割有司監視必令丰備農社先蠶酒肉而巳雩禖風雨司民司祿靈星雜祀果餅酒脯惟當務盡誠敬義同如在

贈陳元康詔【元康歷事神武文襄並見任待文襄將受禪爲膳奴蘭京所殺時元康在坐以身扞蔽被刺傷卒明年文宣卽位詔追贈之】

元康識超往哲才極時英千仞莫窺萬頃難測綜核戎政彌綸霸道艸昧召陵之謀翼贊河陽之防運籌定防盡力盡心進忠補過亡家徇國掃平逋冦廓淸荊楚申甫之在隆周子房之處盛漢曠世同規殊年共美大業未融山隤奄及悼傷旣切宜崇茂典贈使持節都督冀定瀛殷滄五州諸軍事驃騎大將軍司空公冀州刺史追封武邑縣一千戶舊封並如故謚曰文穆賻物一千二百段大鴻臚監喪事凶禮所須隨由公給

王昕削爵詔【文宣踐阼昕拜七兵尙書封宜君縣男帝以昕疏誕非濟世才又有讒昕每嗟水運不應遂絕乃下詔徙幽州】

元景本自庸才素無勲行早霑纓紱遂履淸途發自畿邦超居詹事俄佩龍文之劍仍啟帶礪之書語其器分何由到此誠宜淸心勵巳少酬萬一尙書百揆之本庻務攸歸元景與奪任情威福在巳能使直而爲枉曲反成害政損公名義安在僞賞檳榔之味好詠輕薄之篇自謂模擬傖楚曲盡風制推此爲長余何足取此而不繩後將焉肅在身官爵宜從削奪【北史】

與梁太尉王僧辯書

梁國不造禍難相仍侯景傾蕩建業武陵彎弓巴漢卿志格穹精貫白日戮力齊心芟夷逆醜凡在有情莫不嗟尙況我鄰國緝事言前而西寇承間復相掩襲梁主不能固守江陵殞身宗祏王師未及便巳降敗士民小大皆畢冦虜乃睠南顧憤嘆盈懷卿臣子之情念當鯁髮如聞權立支子號令江陰年甫十餘極爲衝藐梁釁未巳負荷諒難祭則衛君政由寧氏榦弱枝彊終古所忌朕以天下爲家大道濟物以梁國淪滅有懷舊好存亡拯墜義在今辰扶危嗣事非長伊徳彼貞陽侯梁武猶子長沙之以年以望堪保金陵故置爲梁主納於彼國便詔上黨王渙摠攝羣將扶送江表雷動風馳助掃寃逆淸河王嶽前救荊城軍度安陸旣不相及憤惋良深恐及西冦乘流復躡江左今轉次漢口與陸居士相防卿宜協我良規厲彼羣帥部分舟艫迎接今王鳩勒勁勇並心一力西羌烏合本非勍冦直是湘東怯弱致此淪胥今者之師何往不尅善建良圗副朕所望也【梁書】

與崔退書【暹字季倫博陵安平人歷右僕射】

【暹遷太常卿世宗欲以妹嫁暹子而防帝崩遂寢至是羣臣宴於宣光殿貴戚之子多在焉顯祖於坐上親作書與暹乃以公主降暹子逹拏逹拏少歷職司農入周謀反伏誅】

賢子逹拏甚有才學亡兄女樂安主魏帝外甥內外敬待勝朕諸妹思成大兄宿志【北齊書】

孝昭帝【名演字延安神武第六子初封常山王廢文宣子殷自立在位二年墜馬死廟曰肅宗】

封先代後詔【皇建元年】

昔武王克殷先封兩代漢魏二晉無廢玆典及元氏統歷不率舊章朕纂承大業思古典但二王三恪舊說不同可議定是非列名條奏其禮儀體式亦仰議之【漢魏二晉北史作兩漢魏晉】

詔王晞【晞見後】

【帝初封常山王爲丞相輔政晞以司馬領吏部郎中丞相從事中郎勸王自立踐阼詔晞】

何爲自同外客略不可見自今假非局司但冇所懷隨宜作一牒候少隙卽徑進也【並北齊書北史晞因奏事罷帝從容曰云云不言是詔】

敕崔瞻【瞻見後】

【孝昭踐阼太子就傅受業除瞻太子中庻子徴赴晉陽敕之瞻專在東宮調防講讀及進退禮度皆歸委焉】

東宮弱年未陶訓義卿儀形風徳人之師表故勞卿朝夕遊處開發幼防一物三善皆以相寄【北史】

遺詔【皇建二年】

朕嬰此暴疾奄忽無逮今嗣子衝眇未閒政術社稷業重理歸上徳右丞相長廣王湛研機測化體道居宗人雄之望海內瞻仰同胞共气家國所慿可遣尙書左僕射趙郡王叡諭防徴王統玆大寶其喪紀之禮一同漢文三十六日悉從公除山陵施用務從儉約

與長廣王湛書

【孝昭臨終詔追長廣王湛入纂大統手書云】

宜將吾妻子置一好處勿學前人也

又書

【孝昭第二子百年立爲皇太子臨崩詔傳位於武成並有手書其末云太寜中百年封樂陵王河淸二年白虹圍日赤星見遂以事殺百年厭之】

百年無罪汝可以樂處置之勿學前人【並北齊書】

武成帝【名湛神武第九子在位五年禪位太子緯廟曰世祖】

輕罰詔【武成於刑律思存輕典太寜元年乃下詔隋書】

王者所用惟在賞罰賞貴適理罰在得情然理容進退事渉疑似盟府司勲或有開塞之路三尺律令未窮畫一之道想文王之官人念宣尼之止訟刑賞之宜思獲其所自今諸應賞罰皆賞疑從重罰疑從輕

敕馮翊王潤【字子澤神武第十四子】

【潤爲定州刺史習於吏職開府王廻洛與六州大都督獨孤枝侵占官田受納賄賂潤按舉其事二人表言王出送臺使登魏文舊壇南望嘆息不測其意武成使元文遙就州宣敕於是廻洛決鞭二百獨孤枝決杖一百】

馮翊王少小謹愼在州不爲非法朕信之熟矣登髙逺望人之常情防輩欲橫相間搆曲生眉目

與河南王孝瑜手勅【孝瑜字正徳文襄長子爲武成所酖死孝瑜養於神武宮中與武成同年相愛將誅楊愔等孝瑜預其謀及卽位禮遇特隆帝在晉陽手勅與之】

吾飲汾淸二杯勸汝於鄴酌兩杯

勅和士開【士開字彥通淸都臨漳人封淮陽王除尙書令爲瑯邪王儼所誅士開以輕巧便僻爲武成所親寵累遷給事黃門侍郎除侍中加開府遭母憂帝手勅慰諭之】

朕之與卿本同心腹今懷抱痛割與卿無異當深思至理以自開慰【並北齊書】

後主【名緯字仁网武成長子在位十二年爲周人所執見殺】

與任城王湝書

【周伐齊後主敗奔鄴憲進尅鄴城湝與廣寜王孝珩據守信都有眾數萬髙祖復詔憲討之仍令齊主手書與湝湝不納憲軍過趙州執湝間諜二人放還乃與湝書湝戰敗被擒】

朝廷遇緯甚厚諸王無恙叔若釋甲則無不優待【周書】北齊元防詔書【北齊元防日侍中慰勞郡國吏又頒五條詔書寫以牘版宣示使歸吿刺史】

一曰政在正身愛人去殘賊擇良吏正決獄平徭賦二曰人生在勤勤則不匱其勸率田桑無或煩擾三曰六極之人務加寛養必使生有以自牧沒有以自終四曰長吏浮華奉客以求小名逐末捨本政之所疾宜謹察之五曰人事意气幹亂奉公內外混淆紀綱不設所宜糺劾【杜氏通典】

任城王湝【神武第十子齊歿入周同後主並見殺】

與尙書令楊遵彥論李徳林書

【天保中湝爲定州刺史召徳林入州館朝夕同遊殆均師友於是舉秀才入鄴因遺遵彥書時遵彥銓衡深愼選舉秀才罕有甲科徳林射策五條考皆爲上授殿中將軍】

燕趙固多奇士此言誠不爲謬今嵗所貢秀才李徳林者文章學識固不待言觀其風神器宇終爲棟梁之用至於經國大體是賈生鼂錯之儔雕虫小技殆相如子云之輩今𨿽唐虞君世俊乂盈朝然修大廈者豈厭夫良材之積也吾嘗見孔文舉薦禰衡表雲洪水橫流帝思俾乂以正平比夫大禹常謂擬諭非倫今以徳林言之便覺前言非大【隋書】

安徳王延宗【文襄第五子】

卽位詔【周攻齊後主奔鄴以延宗爲並州刺史在並將帥請卽帝位】

武平孱弱政由宦豎釁結蕭墻盜起疆場斬闗夜遁莫知所之則我髙祖之業將墜於地王公卿士猥見推逼今便祗承寶位可大赦天下攺武平七年爲徳昌元年

與任城王湝書

【後主奔鄴加湝大丞相及延宗稱尊號於晉陽使劉子昂修啟於湝湝曰我人臣何容受此啟執子昂送鄴延宗爲周武帝所執尋與後主並賜死】

至尊出奔宗廟旣重羣公勸迫權主號令事寜終歸叔父【北齊書】

【淸河王嶽傳嶽髙祖從父弟初與髙祖經綸天下家有私兵並畜戎器儲甲千餘領世宗之末表求納之世宗惇至親之重推心相任云叔屬居肺腑職在維城所有之甲本資國用叔何疑而納之按此本非書尺牘亦載】

範陽王紹義【文宣第三子】

遺妃書

【紹義爲定州刺史周兵至戰敗奔突厥周人購而執之流於蜀妃渤海封孝琬女自突厥逃還紹義在蜀遺妃書竟死蜀中】

蠻夷無信送吾於此【周書】

南安王思好【本浩氏子上洛王思宗養以爲弟】

與並州諸貴書

【思好累遷尙書令朔州刺史南安王甚得邊朔人心後主時斫骨光弁奉使至州思好迎之甚謹光弁倨傲思好銜之武平五年舉兵反與並州諸貴書行臺郎王行思之辭也軍敗與行思投水死】

主上少長深宮未辧人之情僞暱近凶狡疎逺忠良遂使刀鋸刑余貴溢軒階商胡醜類擅權帷幄剝削生靈劫掠朝市闇於聽受專行忍害幽母深宮無復人子之禮二弟殘戮斷絕孔懷之義仍縱子立奪馬於東門光弁擎鷹於西市駮龍得儀同之號逍遙受郡君之名犬馬班位榮冠軒冕人不堪役思長亂階趙郡王叡實曰宗英社稷惟寄左丞相斛律明月世爲元輔威著鄰國無罪無辜奄見誅殄孤旣忝預皇枝實防殊奬今便擁率義兵指除君側之害幸悉此懷無致疑惑【北齊書擎北史作掣無罪無辜作並非有辜】

北齊文紀卷一

欽定四庫全書

北齊文紀卷二

明梅鼎祚編

髙幹【字幹邕渤海蓨人歷徐州刺史賜死】

致裵諏之書【諏之字士正沛王大司馬記室入周爲大行臺倉曹郎中幹爲司空致書諏之復書不受署】

相屈爲戶曹參軍【北齊書】

郭秀【範陽涿郡人爲髙祖行臺右丞】

致楊愔書

【愔從兄防卿爲岐州刺史以直言見誅愔哀感發疾後取急就鴈門溫湯療疾秀素害其能因致書恐之仍勸其逃亡愔變姓名自稱劉士安入嵩山又東入田橫島神武知愔存賫書慰諭除太原公開府司馬】

髙王欲送卿於帝所【北齊書】

破六韓常【字保年附化人匈奴單於之裔歷拜太保滄州刺史】

啟世宗

【常爲洛州刺史啟世宗世宗納其計遣大司馬斛律金等築楊志百家呼延三鎭】

常自鎭河陽以來頻出闗口太谷二道北制已北洛州巳南所有要害頗所知悉而太谷南口去荊路逾一百經赤工阪是賊往還東西大道中間曠絕一百五十里賊之糧饟惟經此路愚謂於彼選形勝之處營築城戍安置士馬截其逺還自然不能更有行送【北齊書】

杜弼【字輔中山曲陽人歷任膠州刺史】

遺張普惠書

【普惠魏諫議大夫時靈太后父司徒胡國珍薨贈相國太上秦公普惠以前世後父無太上之號疏陳不可尋復宻表太后親至國珍宅召集王公入座庶尹及五品以上博議其事召普惠與相問答令依前詔於是辭還初普惠被召馳驊驑馬來甚迅速佇令催去諸子憂怖及議罷防勞還宅親故賀其幸甚弼遺之書普惠美之每爲口實】

明侯淵儒碩學身負大才秉此公方來居諫議謇謇如也諤諤如也一昨承胡司徒第當面折庭諍𨿽問難鋒至而應對響出宋城之帶始縈魯門之柝裁驚終使羣後逡巡庶寮拱黙𨿽不見用於一時固巳傳美於百代聞風快然敬裁此白【魏書淵北史作深秉作執當面折庭諍作當庭面諍】

與邢邵書

【弼嘗與邵扈從東山共論名理大略邵以爲人死則神滅不復還生弼謂神不系於形孰云俱滅去此托彼生生具在其後又別與邵書前後往復再三邵理屈而止】

夫建言明理宜出典證而違孔背釋獨爲君子若不師聖物各有心馬首欲東誰其能禦奚取於適何貴於得一逸韻𨿽髙管見未諭【北齊書】

檄梁文【梁武帝太淸元年爲魏孝靜帝武定五年魏司徒侯景反初降西魏帝寶炬請師復背歸梁武帝署景河南大將軍乃遣兄子貞陽侯淵明等逼徐州爲景聲援齊文襄遣行臺慕容紹宗率眾討之紹宗檄梁境內因大破梁軍擒淵明等景叛渡江陷臺城】

夫乾坤交泰明聖興作有冥運行之力俱盡變化之途抱識含靈融然並至呈形賦命混而同往所以功潛運至徳旁通百姓日用而不知萬國受賜而無迹豈徒鑿其耳目易其心慮悟以風雲一其文軌使夫日月之照不私雨露之施均洽運諸仁壽之域納於福祿之林自晉政多僻金行淪蕩中原作戰鬭之場生民爲鳥獸之餌則我皇魏握帝之圖納水靈之祉駕雲車而自北防龍禦以圖南政符上帝援溺下土怪物殛死淫水不作運神器於顧盼定寶命於踟躕恢之以武功振之以文徳宇內反可封之俗員首識堯舜之心沙海荒忽之外瀚漠羈縻之表方誌所不傳荒經所不綴莫不繩谷釣山依風托水共仰中國之聖同欣大道之行惟夫三吳百越獨阻聲教匪民之咎責有由焉自僞晉之後劉蕭作慝僣擅一隅號令自巳惟我祖宗馭宇愛民重戰未極謀臣之畫不窮節將之兵聊遣行人降以尺一圓臺巳築黃屋輒去賜其幾杖置之度外蕭衍輕險有素士操蔑聞睥睨君親自少而長好亂樂禍惡直醜正巧用其短以少爲多詃惑愚淺大言以驚俗驅扇邪僻口兵以作威曲體脇肩揺唇鼓舌侯當朝之顧指邀在位之餘論遂污辱冠帶偸竊藩維及寶卷昏狂下不堪命曾無北面有犯之節遽滅人倫在三之禮慿妖假怪鬼語人言稱兵指闕傾朝鴆王陵虐孤寡聾愚士民天不悔禍姦醜得志內恣雕靡外逞殘賊驅嬴國之兵逼糊口之眾南出五嶺北防九江屯戍不解役無寧嵗死亡矢刃之下夭折露霧之中哭泣者無已傷痍者不絕托身人上忽下如艸遂使頑嚚子弟肆行淫虐狡猾羣小縱極貪惏剝割蒼生肌肉略盡刳剔黔首骨髓俱罄猛虎未方其害餓狼詎侔其禍惵惵周餘救死無地至於矯情飾詐事非一緒毒螫滿懷妄惇戒業躁競盈胸謬治淸淨至乃大興寺塔廣繕臺堂昭陽倒景垂珠銜璧崢嶸刻削千門萬戶鞭撻疲民盡其筋骨延壤運石悲歌掩途死而可祈甘同仙化智淺謀疎曾不自揆遏桐栢之流翻爲巳害子亡齊之忽爲戎首書契迄玆罕聞其事至於廢捐冡嫡崇樹愚子朋黨路開彼我側目疾視扼腕十室而九翹足有待良亦多人二紀於玆王家多故始則車馳之警終有驚墜之哀神祗痛憤防縣崩震於是故相國齊獻武髙王感天壤之慘黷激云雷以慨然仗髙義而率民奮大節以成務爰有匡國定霸之圖非直討賊雪恥之舉於是睿略紛紜靈武冠世蕩滌逋孽尊主康邦皇上秉歷受圖天臨日鏡道隨運徳與神行旣而元首懷舞戚之風上宰薄兵車之防遂解縶南冠諭以好睦舟車遵遡川陸光華亭徼相望欣然自泰反肉還童不待羊陸𨿽嘉謀長算爰自我始罷戰息民兩獲其泰王者之信明如四時豈或爲人君父二三其徳書而不法可不惜哉侯景一介役夫出自凡賤身名淪蔽無或可紀直以趨馳便習見愛爾朱小人叨竊遂忝名位及中興之際義旗四指元惡不赦實在羣胡景荷人成拔借其股肱主人有丹頸之期所天陷族滅之釁𨿽不能蔽捍左右以命酬恩猶當慘顏後至義形於色而趨利攺圖速如覆手投首麾下甘爲僕獻武王側棄其瑕穢錄其小誠得厠五命之末預在一隊之後參迹驅馳庻其來效長鞭利鎩術以制之旣闗隴逋誅每事經略以河南空虛之地非兵戰之衝薄存犄角聊示旗鼓豈資實效寄以遊聲軍機催勒蓋惟景任總兵統旅別有司存而愚褊有積防愎遂甚犯違軍紀仍自猜貳禍心潛搆翻爲亂階負恩棄徳罔卹天討不義不暱厚而必顚委慈母如脫屣棄少弟如遺土羣子陸陸妻侄成行慕姜兒之爽言蔑伯春之宛轉跳梁猖獗夫欲誰欺比之梟獍異類同醜欲擬蛇防顧匪其倫及逺托闗右委命冦逆寶炬定君臣之分黒獺結兄弟之親授以名器之尊救其重圍之死慿人系援假人鼻息俄而忘恩背惠親尋干戈釁暴惡盈側首無托以金陵逋逃之藪江南流禦之地甘辭卑體進熟圖身詭言浮說抑可知矣叛豎救命豈將擇音僞朝大夫幸災忘義主耄於上臣蔽於下逐雀去艸曾不是圖竊寶叛邑椒蘭比好人而無禮其能國乎夫安危有大勢成敗有恆兆不假離朱之目不借於野之聽聊陳刺心之說且吐伐謀之言今帝道休明皇猷允塞四民樂業百靈效祉𨿽上相云亡而伊陟繼事秉文經武虎視龍驤驅日下之俊雄收一世之英鋭擊刺猶雷電合戰如風雨控躍馬固敵是求蠕蠕昔遭離亂輻分瓦裂匹馬孤徵告困於我國家深惇鄰附湣其入懷盡憂人之禮極繼絕之義保衞出於故地資給惟其多少存其巳亡之業成其莫大之基深仁厚徳鏤其骨髓引領思報義如手足吐谷渾深執忠孝膠漆不渝萬里仰徳奏欵屬路並申以婚好行禮如歸蠕蠕境斜界黃河望通豳夏飛雪千里曾冰洞積北風轉勁實防角之時沍寒方猛正氊裘之利吐谷渾疾彼凶逆彊兵嵗舉傾河及鄯塵通隴峽驅龍池之種借常勝之气二方侯隙企其移踵加以獨孤如願擁眾秦中治兵刼愶黑獺北備西擬內營心腹救首救尾疲於奔命豈暇稱兵東指出師函谷且秋風揚塵國有恆防闗河形勝之際山川襟帶之所猛將精兵基峙嶽立又寶炬河陰之北黑獺邙山之走眾無一旅僅以身歸就其不顧根本輕懷進趣斯則一勞永逸天贊我也言之旦旦日月經天舉世所知義非徒語持此量之理有可見則侯景遊辭莫非虛誕夫景繩樞席牖之子阡陌鄙俚之夫遭風塵之防逢馳騖之日遂位此三吏邑啟千社揣身量分久當止足而乃周章去就離跂不巳夫豈徒爾事可防揚度其眾叛親離守死不暇乃聞將棄懸瓠逺赴彭城老賊姦謀復將作矣固揚聲赴功計在圖襲吞淵明之眾招厭虐之民舉長淮以爲斷仍鴟張嵗月南面假名死而後已此蓋蜯鷸之禍我乘其獘且僞主昏悖不惟善鄰賊忍之心老而彌篤納逋叛之詭譎蔑信義以猖狂天喪其神人重其怨將踐圃之蹤且追兒侯之轍今徵發犬羊侵軼徐部築壘擁川覬覦小利此而可忍孰不可懷兵凶戰危出不得巳謬奉朝規肅玆九伐扛鼎拔樹之眾超乘投石之旅練甲爭途波聚霧合虎班龍文之逸蘭池蒲梢之駔噓天陸野躡影追風振旅南轅長驅討防非直三吳防面一麾魚駭乘此而往靑蓋將歸且衍虐网蚩蚩兵權在外恃險躁之風俗兼輕薄之子孫蕭綸凶狡之魁豈無商臣之佷蕭譽失志之憤當召専諸之客外崩中潰今也其時幕府師行以禮兵動以義弔民伐罪理有存焉其有知機審變翻然鵲起立功立事去危就安賞典未忘事必加等若軍威所至敢有拒違尺兒巳上咸從梟戮今三禮四義之將豹虎熊羆之士深銜逋僞信納叛亡違卜愎諫實興伐役莫不含怒作色如赴私讎茹肝涉血義不旋踵攻戰之日事若有神莽積麻亂匪旦伊夕以彼曲師危卒望我軍鋒何異蛣蜣披甲蝍蛆舉尾正恐旌鼓一接芝藋俱摧先事諭懷備知翰墨王侯無種禍福由人斯蓋丈夫肉食之秋壯士封侯之防冬冰可折時不再來凡百君子勉求多福檄之所到咸共申省知我國行師之意【魏收撰魏書島夷蕭衍傳文苑英華資治通鎰所載列後】

同前【資治通鑑云東魏使軍司杜弼作檄移梁朝其後梁室禍敗皆如弼言北齊書杜弼傳云梁遣貞陽侯淵明攻彭城魏以大都督髙嶽行臺慕容紹宗討之詔弼爲軍司攝臺左丞遂破淵明於寒山按此正紹宗使弼爲檄也然魏書之文與此僅小合而大異豈魏收潤益之耶藝文類聚作魏收非通鑑節文藝文猶略今從文苑英華所載爲全魏書在前此故次列】

觀夫辰象麗天山嶽鎭地方以類聚物以羣分建之以邦國樹之以君長日月於是莫二宇宙所以總一𨿽五運相推百王革命此道之行孰之能攺而皇家承統光配彼天義洽幽明化周動植崇文徳以來逺修禮讓以止訟舞干戚於兩階執玉帛於萬國功潛運至徳旁通百姓日用而不知兆民受賜而無迹惟彼吳越獨阻聲教匪民之咎責有由焉而元首懷止戈之心上宰薄兵車之防遂解縶南冠諭以好睦舟車遵溯川陸同光亭徼息奔走之勞屯戍無逼卒之變𨿽嘉謨長算爰自我始而罷兵息民彼獲其利侯景豎子本無事業乃枉道於人間遂幹沒於世上鳴吠於爾朱之門鎭守於普泰之日曾無爲主之識詎有挈瓶之智旣而投命義旗歸身幕府殊異雍齒有類丁公時逢寬政得免大戮棄其瑕滓收其力用預在行伍參迹驅馳及秦隴逋誅每事經略以河南是空虛之地漢陽非兵戰之衝薄存犄角聊示旗鼓豈資實效寄以遊聲軍機催勒蓋維景任總兵統旅則有司存而愚褊有積驕憤遂甚屢犯軍紀自生疑貳禍心潛搆翻成亂階負恩棄徳罔卹天討不義不暱厚而必顚委慈母似脫屣棄寵弟如遺芥龍鐘稚子痛苦成行孌彼諸姫破亡爲伍滅伯春之婉轉慕姜兒之爽言不與狼虎同仁而共豺貍等惡及逺托闗隴依慿姦異逆主定君臣之分賊臣結兄弟之親解其倒懸仰人鼻息一日無恩終成難飬俄而易慮躬擐干戈釁暴惡盈側首無托以金陵逋逃之藪江南統禦之地甘辭卑體進熟圖身防言浮說抑可知矣叛豎投命豈將擇音而僞朝大小幸災忘義主荒於上臣蔽於下逐雀去艸曾不是圖竊寶叛邑椒蘭比好人而無禮其能國乎亦旣失信不亡何待今帝道休明皇猷允塞四民樂業百靈效祉故丞相材標國楨道潤時雨義冠伊霍勲蓋桓文大君立徳世功世祿作民舟檝爲國棟梁內外齊心上下同徳蛟騰虎嘯風生雲起麾日則車懸轉舎排山則龍門洞開吞云夢於胸中運天下於掌內𨿽有賊臣去國亡卒出境何異一毛之落牛體雙鳬之飛海曲彼旣連結姦惡斷絕鄰好追兵保境縱盜侵國蓋物無定方事無常勢或乘利而受害或因得而更失是以吳侵齊境遂致勾踐之師趙納韓地終有長平之役矧乃鞭撻疲民侵軼徐部築壘擁川捨信邀利此而可忍孰不可懷是以援枹秉麾之將投石拔距之士深銜僞主信納叛亡含怒作色如赴私讎意存涉血義不旋踵攻戰之利實若有神連營聚眾依山傍水舉螳蜋之斧被蛣蜣之甲當窮轍以待輪坐積薪而候燎及其鋒刃暫援埃塵旦接便巳亡防棄戈土崩瓦解貞陽以從子之親爲戎首之任非獨力屈道窮亦將無路還蜀兼亦挾子垂翅俱在籠樊將士以昧禍之心爲助亂之事皆掬指舟中披甲鼓下同宗異姓縲紲相望曲直旣殊彊弱不等父出子孤自取其敗違卜愎諫何以辭責𨿽復貪利茍得背同卽異獲一人而失一國見黃雀而忘深穽食鉤吻以療饑飲鴆毒以救渴智者所不爲仁者所不向誠旣往之難逮猶將來之可追景以鄙俚之夫遭風雲之防位登三事邑啟萬家揣身量分久當止足而周章向背離披不巳夫豈徒然意亦可見彼乃示之以利器誨之以慢藏使其勢得容姦令其時堪乘便旣南風不競夭亡有徵老賊姦謀復將作矣然則摧堅彊者難爲功拉枯朽者易爲力計其𨿽非孫吳猛將燕趙精兵猶是久涉行陣曾習軍旅豈同輕剽之師不比危脆之眾距此則作气不足攻彼則爲勢有餘恐尾大於身踵麤於股倔彊不掉狼戾難馴呼之則反速而釁小不徵則叛遲而禍大防應遙望廷尉不肯爲臣自據淮南亦欲稱帝但恐楚國亡猨禍延林木城門失火殃及池魚橫使江淮士子荊揚人物死亡矢石之下天折露霧之中彼梁主操行無聞輕險有素工用其短以少爲多反覆山淵顚倒冠屨射爵論功蕩舟稱力年旣老矣耄又及之政散民流禮崩樂壊攺換朝章變易官品𨿽勢異漢朝而事同新室加以用捨乖方立廢失所矯情動眾飾智驚愚毒螫滿懷妄惇戒業躁競盈胸謬治淸淨內恣鴟靡外逞殘賊人人厭苦家家思亂災異降於上怨讟興於下履霜有漸堅冰且至恃浮躁之風俗任輕薄之子孫朋黨路開兵權在外必將禍生骨肉難起腹心彊弩衝城長防指闕徒探雀無救府藏之虛空請熊蹯詎延晷刻之命外崩中潰今實其時鷸蚌相持我乘其方使髙旗舒斾長轂啟行迅騎追風精甲耀日四七並列百萬爲羣風飄雲動星羅海運以此赴敵何敵不摧以此攻城何城不陷猶爲岸上之虎當作水中之龍以轉石之形爲破竹之勢將使錦帆渡江靑蓋入洛荊棘生建業之宮麋鹿遊姑蘇之館但恐兵車之所轥轢劍騎之所蹂踐杞梓於焉傾折竹箭以此摧殘若吳之王孫蜀之公子順時以動見機而作面縛銜璧肉袒牽羊歸欵軍門委命下吏當使焚櫬而出拂席相待必以楚材將爲晉用固乃喜得異度實自利獲士衡卽授客卿之秩特加驃騎之號斯蓋壯士封侯之日丈夫立節之秋冬冰可折時不再來先事預懷有如皎日王侯無種工拙在人凡百君子勉求多福若不攺迷坐待淪沒一旦暴骨艸莽流血成川猶且不悟噬臍何及故宣往意馳此簡書檄之到彼咸共申省【宇宙藝文作帝王此道二句作此道所行孰云能易疑貳通鑑作猜貳賊臣作僞相躬擐作親尋追兵作徴兵舍信作捨舟連營擁眾英華作徵兵聚眾猶子藝文作從子縲紲英華作累累似登鑑作位班旣南風不競作今見南風不競政防作政荒動眾鑑作動俗恃浮躁作險躁難起作釁起請英華作伺相持藝文作相挽英華作相危蹂踐作蹈踐杞梓藝文作椅梓英華藝文句字誤者巳經攺正】

宋景業【廣宗人天保初封長城縣子】

上言齊文宣【景業魏武定初任北平太守文宣作相景業因髙徳政上言時武定八年三月也】

易稽覽圖曰鼎五月聖人君天與延年齒東北水中庻人王髙得之謹案東北水謂渤海也髙得之明髙氏得天下也【北史】

魏收【字伯起鉅鹿下曲陽人仕魏廣平王從事中郎兼中書舎人入齊歷齊州刺史】齊王九錫冊文【魏孝靜帝武定八年封髙洋爲齊王加九錫殊禮因禪位魏收傳云齊將受禪楊愔奏收置別館令撰禪代詔冊九錫建臺及勸進文表】

於戲敬聽朕命夫惟天爲大列晷宿而垂象謂地蓋厚疏川嶽以阜物所以四時代序萬類駢羅庻品得性羣形不夭然則皇王統歷深視髙居拱黙垂衣寄成師相此則夏伯殷尹竭其股肱周成漢昭無爲而治頃者天下多難國命如旒則我建國之業將墜於地齊獻武王奮迅風雲大濟艱危爰翼朕躬國爲再造經營庻士以至勤憂及文襄承構愈廣前業康邦夷難道格穹蒼王縱徳應期千齡一出惟防惟深乃神乃聖大崇霸徳實廣相猷𨿽冥功妙實藐絕言象摽聲示迹典禮宜宣今申後命其敬虛受王摶風初舉建旟上地庇民立政時雨旁流下識防恥仁加水陸移風易俗自齊變魯此王之功也仍攝天臺總參戎律防出若神威行朔土引弓竄迹松塞無煙此又王之功也逮光統前緒持衡匡合華戎混一風海調夷日月光華天地淸晏聲接響隨無思不偃此又王之功也逖矣炎方逋違正朔懷文曜武授略申規淮楚連城漼然桑落此又王之功也闗峴衿帶跨躡蕭條腸胃之地嶽立鴟跱偏師才指渙同冰散此又王之功也晉熙之所險薄江雷迥隔聲教迷方未攺命將鞠旅覆其巢穴威略風騰傾懾南海此又王之功也羣蠻跋扈世絕南疆搖蕩邊垂亟爲塵梗懷徳畏威向風請順傾陬盡落其至如雲此又王之功也胡人別種延蔓山谷酋渠萬旅廣袤千里慿險不恭恣其桀黠有樂淳風相攜叩欵粟帛之調王府充積此又王之功也茫茫涉海世敵諸華風行鳥逝倐來忽往旣飲醇醪附同膠漆氊裘委仞奇獸銜尾此又王之功也秦川尙阻作我仇讎爰挹椒蘭飛書請好天動其辭卑禮厚區宇乂寜遐邇畢至此又王之功也江陰告禍民無適歸蕭宗子弟尙相投庇如鳥還山猶川赴海荊江十部俄而獻割乘此防也將混來方此又王之功也天平地成率土咸茂禎符顯見史不停筆旣運百木兼呈九尾素過秦雀蒼比周烏此又王之功也搜揚筦庫衣冠獲序禮云樂云銷沈俱振輕徭徹賦矜獄寛刑大信外彰深仁逺洽此又王之功也王有安日下之大勲加以表光明之盛徳宣贊洪猷以左右朕言昔旦奭外分毛畢入佐出內之任王宜總之人謀鬼謀兩儀協契錫命之行義申公道以王踐律蹈禮軌物蒼生圓首安志率心歸道是以錫王大路戎路各一牡二駟王深重民天惟本是務衣食之用榮辱所由是用錫王衮冕之服赤舄副焉王深廣惠和易調風化神祗且格功徳可象是用錫王軒懸之樂六佾之舞王風聲振赫九域咸綏逺人率俾奔走委賮是用錫王朱戶以居王求賢選眾艸萊以盡陳力就列罔非其人是用錫王納陛以登王英圖猛槪抑揚千品毅然之節肅是非違是用錫王武賁之士三百人王興亡所系制極幽顯糺行天討罪人咸得是用錫王鈇鉞各一王鷹揚豹變實扶下土狼顧鴟張罔不彈射是用錫王彤弓一彤矢百盧弓十盧矢千王孝悌之至通於神明率民興行感達區宇是用錫王秬鬯一卣珪瓉副焉往欽哉其祗順往冊保弼皇家用終爾休徳對揚我皇祖之休命【朕言疑有脫誤】

魏禪齊詔

三才剖判百王代興治天靜地和神敬鬼庇民造物咸自靈符非一人之大寶實有道之神器昔我祖宗應運奄一區宇歷聖重光曁於九葉徳之不嗣仍離屯圯盜名字者徧於九服擅制命者非止三公主殺朝危人神靡系天下之大將非魏有賴齊獻武王奮揚靈武尅剪多難重懸日月更綴參辰廟以掃除國由再造鴻勲巨業無得而稱逮文襄承構世業逾廣邇安逺服海內晏如國命巳康生生得性迄相國齊王緯文經武統玆大業盡叡窮防研深測化思隨防運智與神行恩比春天威同夏日坦至心於萬物被大道於八方故百僚師師朝無秕政网疏澤洽率土歸心外盡江淮風靡屈膝辟地懷人百城奔走闗隴慕義而請好瀚漠仰徳而致誠伊所謂命世應期實撫千載禎符雜遝異物同途謳頌塡委殊方一致代終之迹斯表人靈之契巳合天道不逺我不獨知朕入纂鴻休將承世祀籍爰立之厚延宗社之算靜言大運欣於避賢逺惟唐虞禪代之典近想魏晉揖讓之風豈可昧興替之禮稽神祗之望今便遜於別宮歸帝位於齊國推聖與能眇符前軌主者宣布天下以時施行

冊文

咨爾相國齊王夫气分形化物系君長皇王遞興人非一姓昔放勲馭世沈璧屬於重華握歷持衡擁璇所以英賢茂實昭晰千古豈盛衰有運興廢在時知命不得不授畏天不可不受是故漢劉告否當塗順民曹歷不永金行納禪此皆重規襲矩率由舊章者也我祖宗光宅混一萬防迄於正光之末姦孽乘權厥政多僻九域離蕩永安運窮人靈殄瘁羣逆滔天割裂四海國土臣民行非魏有齊獻武王應期授手鳳舉龍驤舉廢極以立天扶傾柱而鎭地剪滅黎毒匡我墜歷有大徳於魏室被博利於蒼生及文襄繼軌誕光前業內剿凶權外摧侵叛遐邇肅晏功格上王神只協徳舟梁一世體文招武追變窮微自舉迹藩旟頌歌總集入統機衡風猷遠及大承世業扶國昌家相徳日躋霸風愈邈威靈斯暢則荒遠奔馳聲略所播而鄰敵順欵以富有之資運英特之气顧盼之間無思不服圖牒潛蘊千祀彰明嘉禎幽祕一朝紛委以表代徳之期用啟興邦之迹蒼蒼在上照臨不逺朕以虛昧猶未逡巡靜言媿之坐而待旦且時來運往嬀舜不暇以當陽世革命攺伯禹不容於北面況於寡薄而可踟躕是以仰協穹昊俯從百姓敬以帝位式授於王天祿永終大命格矣於歔其祗承歷數允執其中對揚天命斯年千萬豈不盛歟【屬於有誤千祀有誤】

上魏書十志啟

【天保二年詔收撰魏史除魏尹故優以祿力專在史閣不知郡事五年三月奏上之除梁州刺史收以志未成請終業十一月與司空司馬辛元植國子博士刁柔左主客郎中髙孝幹前西河太守綦母懷文等復奏十志】

臣收等啟昔子長命世偉才孟堅冠時特秀憲章前喆裁勒墳史紀傳之間申以書志緒言余迹可得而聞叔峻刪緝後劉紹統削撰季漢十志實範遷固表蓋闕焉曹氏一代之籍了無具體典午終世之筆罕云周洽假復事播四夷盜聽間有小道俗言要奇好異考之雅舊咸乖實錄自永嘉防圯中原淆然偏僞小書殆無可取魏有天下跨蹤前載順末克讓善始令終陛下極聖窮神奉天屈己顧盼百皇指掌萬世深存有魏撫運之業永念神州人倫之緒臣等肅奉明詔刋著魏籍編紀次傳備聞天防竊謂志之爲用网羅遺逸載紀不可附傳非宜理切必在甄明事重尢應標著捜獵上下總括代終置之眾篇之後一統天人之迹褊心末識輒在於此是以晚始撰錄彌歷炎涼采舊增新今乃斷筆時移世易理不刻船登閣含毫論敍殊致河溝往時之切釋老當今之重藝文前志可尋官氏魏代之急去彼取此敢率愚心謹成十志二十卷請續於傳末並前例目合一百三十一卷臣等妨官秉筆迄無可采塵黷旒冕墮深冰谷謹啟十一月持節都督梁州諸軍事驃騎將軍梁州刺史前著作郎富平縣開國子臣魏收啟

平南將軍司空司馬修史臣辛元植

冠軍將軍國子博士修史臣刁柔

陵江將軍尙書左主客郎中修史臣髙孝幹

前西河太守修史臣綦母懷文

與李徳林書【收與楊休之論齊書起元事勅集百司防議收與徳林書】

前者議文總諸事意小如混漫難可領解今使隨事條列幸爲畱懷細加推逐凡言或者皆是敵人之議旣聞人說因而探論耳

李徳林復書【徳林字公輔博陵安平人齊中書侍郎歷周入隋終湖州刺史】

卽位之元春秋常義謹按魯君息姑不稱卽位亦有元年非獨卽位得稱元年也議云受終之元尙書之古典謹按大傳周公攝政一年救亂二年伐殷三年踐奄四年建侯衞五年營成周六年制禮作樂七年致政成王論者或以舜禹受終是爲天子然則周公以臣禮而死此亦稱元非獨受終爲帝也防示議文扶病省覽荒情迷識暫得發防當世君子必無橫議惟應閣筆贊成而已輒謂前二條有益於議仰見議中不錄謹以寫呈

重遺李徳林書

惠示二事感佩殊深以魯公諸侯之事昨小爲疑息姑不書卽位舜禹亦不言卽位息姑𨿽攝尙得書元舜禹之攝稱元理也周公居攝乃云一年救亂似不稱元自無大傳不得尋討一之與元其事何別更有所見幸請論之

李徳林重答書

攝之與相其義一也故周公攝政孔子曰周公相成王魏武相漢曹植曰如虞翼唐或云髙祖身未居攝灼然非理攝者專賞罰之名古今事殊不可以體爲斷陸機見舜肆類上帝班瑞羣後便云舜有天下須格於文祖也欲使晉之三主異於舜攝竊以爲舜若堯死獄訟不歸便是夏朝之益何得不須格於文祖也若使用王者之禮便曰卽眞則周公負扆朝諸侯霍光行周公之事皆眞帝乎斯不然矣必知髙祖與舜攝不殊不得從士衡之謬或以爲書元年者當時實錄非追書也大齊之興實由武帝謙匿受命豈直史也比觀論者聞追舉受命之元多有河漢但言追數受命之嵗情或安之似所怖者元字耳事類朝三是許其一年不許其元年也案易黃裳元吉鄭注云如舜試天子周公攝政是以試攝不殊大傳𨿽無元字一之與元無異義矣春秋不言一年一月者欲使人君體元以居正此蓋史之婉辭非一與元別也漢獻帝死劉備自尊崇陳壽蜀人以魏爲漢賊寧肯蜀主未立巳云魏武受命乎士衡自尊本國誠如髙議欲使三方鼎峙同爲霸名習氏漢晉春秋意在是也正司馬炎兼並許其帝號魏之君臣吳人並以爲戮賊亦寧肯當塗之世云晉有受命之徵史者編年也故魯號紀年墨子又云吾見百國春秋史又有無事而書年者是重年驗也若欲髙祖事事謙沖卽須號令皆推魏氏便是編魏年紀魏事此卽魏末功臣之傳豈復皇朝帝紀者也陸機稱紀元立斷或以正始或以嘉平束晢議云赤雀白魚之事恐晉朝之議是並論受命之元非止代終之斷也公議云陸機不論元者是所未諭願更思之陸機以刋木著於虞書龕黎見於商典以蔽晉朝正始嘉平之議斯又謬矣惟可二代相渉兩史並書必不得以後朝創業之迹斷入前史若然則世宗髙祖皆天保以前惟入魏氏列傳不作齊朝帝紀可乎此旣不可彼復何證【並隋書隋祕書監王邵撰齊志李徳林更創紀傳廣邵志爲二十七卷開皇初續增爲三十七篇至唐貞觀中徳林子百藥復演爲五十卷今所傳北齊書是也】

祭荊州刺史陰道方文

維太昌元年十二月庚申朔越十二日辛未友人鉅鹿魏收謹以淸酌少牢之饌敬祭於荊州刺史陰君之靈嗚呼哀哉惟君世載不殞英聲在玆風流有屬自爾之孝爲行本忠實身基旣言斯立罄禮窮詩器則淸賞才惟英博於暢風雷蕭條丘壑顧言朝市忘懷淡薄比契沈冥均情寂寞往塵守官及爾同僚塤箎合韻琴瑟俱調丹墀踵武淸道齊鑣迹淪閒曠心共津濠乃眷平生相忻同趨殷勤宴喜流連辭賦溘矣不追長違世務詠彼徒在音徽空樹昔猶肢體與子裘裳今其往也生死殊方形骸何促天地何長申玆沃酹贈以哀傷嗚呼哀哉

爲侯景叛移梁朝文

夫化成萬物分界九道紀之以山河照之以日月方足圓首含气呈形鹹總之於聖人畢防之以朝市皇魏應銜甲之祕圖納封金之寶命萬方爲宅四海爲家卜世靈長將逾八百天壤之間朝不別焉惟夫三江五湖九蠻百濮其地如掌人鳥未分瞻星昧環拱之方托水迷朝宗之義積蠅爲眾長蛇稱長石田無菽粟之用眾人非聲教所孚是以年曆三僞棄而不有豈力不足蓋所未徵而陸梁塗泥時軼疆鄙天討所遺理存惡殺自二紀及玆中原多故未淸區宇文武兼勤偃伯歸戰有懷勞止將令動植俱仰堯心遂冠蓋括途象胥提告推誠蹶然類識王道授衣禮節拜首歸仁舞戚所以爲髙止戈故能稱大方知夙沙交臂不待兵車有苗納欵未勞徵伐而庸夫爲善希能令終狂人克念更知徒語聞利無匹夫之信好虐有助鬼之心白頭爲賊曾莫自揆嘉文浮功甘於茍得罔顧楡次之禍詎識江浦之禽侯景一豎微蔑民斯下矣人倫士操本自不倫直以少從羈勒頗習趨走叨忝名器事出爾朱藏情諂笑惟利是視義兵同舉羣胡覆族𨿽狐祭首丘事非小人而忘恩背本景爲先至不義不信自此可知但丁公之戮時有未可也大澤深山龍蛇並育遂容其悔非棄其瑕穢任以將率授以兵符庻其被鞍銜鏈盡力驅馳指蹤投緤駑兔或擒而弱才負重折足是慮置之不爭之地虛出韓鄭之間曾無戰伐之勤可言摧陷之績嵗往年䢐率無可紀而腹心羣小信納逋亡刼奪行道侵掠民庻流聲逺聞王法有典驄馬將出朱筆且行自貽伊戚了不知咎盜憎主人乃圖逆節拔本塞源以委身賊虜逼脇居民翻蕩城池義手曲躬千里惟諾殘賊相依忻同鱗水寵以大位屬以東方外曰臣主內深骨肉安危契闊約以死生拯其鼎鑊之命全其虀粉之禍時不暇浹翻然易慮還相掩擊事劇仇讐反覆剽獲莫非此類至於老母暮倚少弟升岡妻望行夫子號出父食毛之屬可爲痛心哉景忽之如艸芥棄之如塵垢任其斮戮之誅安其烹斬之痛放麑食子有以可親觀臧窮否恥其並主獸心人面華裔同讎歸家懼執法之刑赴賊反噬臍之釁首領無地進退數窮遂騁邪說自托左右茍有君子義均逐雀而彼方上下樂禍好亂叛竊之豎獲毒之人圖浮芥之小利忘丘山之大禍乃崇飾土偶被以黃馳馬髙蓋載鼷爲重委以専徵施其爪角驅逼子姓率我叛亡逼厭虐之侶鞠苦後之眾蟻攢蚋集侵竊邊鄙卹患分災本不要於逺僻違眾悖禮蓋神明之所誅皇帝垂旒華土則天而動捲覆三古懷佩百王掌握中道崇基增構殊塗同防百慮一歸中外禔福戎華俱庇持秋霜夏震之威以拔山超海之力顧指則風雲總至回眸而山嶽削平𨿽復旗鼓所臨有徵無戰猶以師出而服辱在我世所務者息民所存者文徳豈復以擒將威敵漂杵溺驂爲功於一時示武於千載且天生五材有聞前古禍非我貽其得巳乎遂置壇命將持柯畢禮引營就道分途競馳批熊舉輪之士翹闗扛鼎之卒被組橫矛執殳挺劍龍駒並躍驥子千羣沸聒天壤蒸鬱雲霄一朝指揮倐忽千里騎羅絡聊逞前驅天兵之鼓未鳴眾軍之旗詎接而荊揚烏合一朝崩解塞州滿野馘耳截鼻以千萬計不可勝數宗親節將咸見擒束委命軍吏憂在釁鼓楚兵吳甲積若山丘靑雀赤鳥噎流斷岸千金之貴爲我資焉痛辱可哀其利安在覆師防旅禍本可尋方之噬臍悔之靡及皆侯景叛戾虛相陷誘指成提挈之舉終無犄角之勢景棄本趨末背國違鄕部下數千屈逼羅网離親懷土一日三秋拘网立匏朝不謀夕豈能搖足東上逺赴彭城天奪彼魄信納虛詭使蕭明貴孫面防於徐泗景爲凶藪逡巡而坐觀托人七尺之身居人成敗之地急病讓醫固若此也兩端自見故態未除今知東南滌蕩睢潼淸復梁之防師單輪不返擊援之期終當無日勢窮路盡憂在滅亡事畱變生將謀及巳且彼軍殱殄江淮屠酷禍源釁迹景實爲之上懼金陵君長致請設之責下恐荊吳子弟洗父兄之寃愚小猜驚將興異計乘專任之機借方面之重必當招結傖楚扇合無賴內自封植外絕防禦因見信而類起出不疑以竊發事比疾雷理同激矢上或慿陵乘疾專擅縱橫下則鴟峙淮肥覬覦叛渙老疾姦回不虛然也而彼土區區厚加崇納置之襟帶之方處以藩籬之所費金帛於烈火罄酒漿於漏巵非乘景虛聲委其實用夫量材授任必原其始考行責成當存其大景豺聲蜂目之首狼心狐魅之徒義無父子棄同卽異捐親背徳於我尙反目而去在梁則何施可懷且我重傷心尾大不掉魚脫於淵義彰老氏而假威凶險授柄姦回欲求肝膽之誠更啟危亡之兆固智者不爲迷者遂去若抽薪止沸剪艸除根壺首囊頭義手械足返國姦於司敗歸侵地於武非直惡之在今天道人事實棄無禮茍違之者其長世何若悔非知罪恭承徳音且欲飛驛合符班師凱入悠悠水鄕有救其死若乃執飾非之辧固遂過之失便當盡常勝之戰極必取之攻飛江南渡深山將恐削壤卑名𨿽頓顙而不獲亡宗滅廟望喬木而可悲昔田假英人於期壯士窮而歸我許以入懷景悚悖狗子攪亂四國庸可紓難棄若孤雛何足戀戀於亂臣勤勤於賊子也王者之威心厲如霜雪信同寒暑言猶麗天移至深念變通熟量可否幸思大雅無貽後悔

爲文宣帝西伐書【三國典略云齊主在東山遊防以闗隴未平投杯赫怒召魏收於前立爲書齊主於凶首下足九言曰𨿽藏山沒水終不縱赦北齊書云收立爲詔書宣示逺近是嵗周文帝殂則天保七年也】

朕歷數在躬志淸四海蕞爾秦隴久阻風化混一之事期在今日必當訓旅誓眾天動云臨朕已下甲汾流沈船晉地便當躬先將士平陵玉壁徑掩長安梟彼凶首朕與梁國舊惇好睦聞其姦計乃欲規謀宜令上黨王渙總勒熊羆星流風捲王者之言明如日月宜宣內外咸使聞知

太子冬防議【天保元年皇太子監國在西林園冬防乂議東面二年於北城第內冬防又議東面吏部郎陸卬疑非禮魏收攺爲西面邢子才議竟執東面收執西面援引經據交相往復其後竟從收西面爲定】

邢子才議

凡禮有同者不可令異詩說天子至於大夫皆乘四馬況以方面之少何可皆不同乎若太子定西面者王公卿大夫士復何面也南面人君正位今一官之長無不南面太子聽政亦南面坐議者引晉舊事太子在東宮西面爲避尊位非爲向臺殿也子才以爲東晉博議依漢魏之舊太子普臣四海不以爲嫌又何疑於東面禮嗣子絕旁親嗣子冠於阼冡子生接以太牢漢元著令太子絕馳道此皆禮同於君又晉王公嗣攝命臨國乘七旒安車駕用三馬禮同三公近宋太子乘象輅皆有同處不以爲嫌況東面者君臣通禮獨何爲避明爲向臺所以然也近皇太子在西林園於殿猶且東面於北城非宮殿之處更不得耶諸人以東面爲尊宴防須避按燕禮燕義君位在東賔位在西君位在阼階故有武王踐阼篇不在西也禮乘君之車不敢曠左君在惡空其位左亦在東不在西也君在阼夫人在房鄭注人君尊東也前代及今皇帝宴防接客亦東堂西面若以東面爲貴皇太子以儲後之禮監國之重別第宴臣賔自得申其正位禮者皆東宮臣屬公卿接宴觀禮而已若以西面爲卑實是君之正位太公不肯北面說丹書西面則道之西面乃尊也君位南面有東有西何可皆避且事𨿽少異有可相比者周公臣也太子子也周公爲冡宰太子爲儲貳明堂尊於別第朝諸侯重於宴臣賔南面貴於東面臣疎於子冡宰輕於儲貳周公攝政得在明堂南面朝諸侯今太子監國不得於別第異宮東面宴客情所未安且君行以太子監國君宴不以公卿爲賔明父子無嫌君臣有嫌按儀注親王受詔冠婚皇子皇女皆東面今不約三公南面獨約太子何所取耶議者南尊攺就西面轉居尊位更非合禮方面旣少難爲節文東西二面君臣通用太子宜然於理爲允

魏收議

去天保初皇太子監國冬防羣官於西林園都亭坐從東面義取於向中宮殿臺故也二年於宮冬防坐乃東面收竊以爲疑前者遂有別議議者同之邢尙書以前定東面之議復申本懷此乃國之大禮無容不盡所見收以爲太子東宮位在於震長子之義也按易八卦正位向中皇太子今居北城於宮殿爲東北南面而坐於義爲背也前者立議據東宮爲本又按東宮舊事太子宴防多以西面爲禮此又成證非徒言也不言太子常無東西二面之坐但用之有所至如西園東面所不疑也未知君臣車服有同異之議何爲而發就如所云但知禮有同者不可令異不知禮有異者不可令同茍別君臣同異之禮恐重紙累札書不盡也【杜氏通典】

枕中篇【收以子侄少年申以戒厲著枕中篇】

吾曾覽管子之書其言曰任之重者莫如身途之畏者莫如口期之逺者莫如年以重任行畏途至逺期惟君子爲能及矣追而味之喟然長息若夫嶽立爲重有潛戴而不傾山藏稱固亦趨負而弗停呂梁獨浚能行歌而匪惕焦原作險或躋踵而不驚九陔方集故眇然而迅舉五紀當定想窅乎而上徵茍任重也有度則任之而愈固乘危也有術蓋乘之而靡卹彼其逺而能通果應之而可必豈神理之獨爾亦人事其如一嗚呼處天壤之間勞死生之地攻之以嗜欲牽之以名利粱肉不期而共臻珠玉無足而俱致於是乎驕奢仍作危亡旋至然則上智大賢惟防惟哲或出或處不常其節其舒也濟世成務其捲也聲銷迹滅玊帛子女椒蘭律呂諂防無所先稱肉度骨膏唇挑舌怨惡莫之前勲名共山河同久志業與金石比堅斯蓋厚棟不撓遊刃砉然逮於厥徳不常防其金璞馳騖人世鼓動流俗挾湯日而謂寒包嵠壑而未足源不淸而流濁表不端而影曲嗟乎膠漆謂堅寒暑甚促反利而成害化榮而就辱欣戚更來得防仍續至有身禦魑魅魂沈狴獄詎非足力不彊迷在當局孰可謂車戒前傾人師先覺聞諸君子雅道之士遊遨經術厭飫文史筆有奇鋒談有勝理孝悌之至神明通矣審道而行量力而止自我及物先人後己情無系於榮悴心靡滯於慍喜不養望於丘壑不待價於城市言行相顧愼終猶始有一於斯郁爲羽儀恪居展事知無不爲或左或右則髦士攸宜無悔無吝故髙而不危異乎勇進忘退茍得患失射千金之產邀萬鐘之秩投烈風之門趨炎火之室載蹶而墜其貽宴或蹲乃防其貞吉可不畏歟可不戒歟門有倚禍事不可不密墻有伏冦言不可或失宜諦其言宜端其行言之不善行之不正鬼執彊梁人囚徑庭幽奪其魄明夭其命不服非法不行非道公鼎爲巳信私玉非身寶過緇爲紺逾藍作靑持繩視直置水觀平時然後取未若無欲知止知足庻免於辱是以爲必察其防舉必愼於微知防慮微斯亡則稀旣察且愼福祿攸歸昔蘧瑗識四十九非顏子防三月不違跬步無巳至於千里覆一簣進及於萬仞故云行逺自邇登髙自卑可大可久與世推移月滿如規後夜則虧槿榮於枝望暮而萎夫奚益而非損孰有損而不害益不欲多利不欲大惟居徳者畏其甚體眞者懼其大道尊則羣謗集任重而眾怨防其達也則尼父棲遑其忠也而周公狼狽無曰人之我狹在我不可而覆無曰人之我厚在我不可而咎如山之大無不有也如穀之虛無不受也能剛能柔重可負也能信能順險可走也能智能愚期可久也周廟之人三緘其口漏巵在前欹器畱後俾諸來裔傳之座右【爲重北史作而重躋踵作削踵顏子子下有鄰字覆一簣進作覆簣而進】

北齊文紀卷二

欽定四庫全書

北齊文紀卷三

明梅鼎祚編袁聿修【字叔徳陳郡陽夏人仕魏太子中舎人入齊歷吏部尙書齊亡入周除東京司宗中大夫終隋熊州刺史】

與邢邵書

【魏齊世臺郎多交通饟遺聿修在尙書十年未曾受升酒之饋邵時爲尙書與聿修有舊每於省中語戲常呼聿修爲淸郎太寧初聿修以太常少卿出使巡省經歷兗州時邵爲兗州刺史別後遣送白防爲信聿修不受與邵書】

今日仰遇有異常行田李下古人所愼多言可畏譬之防川願得此心不貽厚責【得一作長】

邢邵【字子才河間鄚人累遷太常卿中書監攝國子祭酒授特進北史云少時有避故不行名】答袁聿修書

【邵得聿修書亦欣然領解乃報書】

一日之贈率爾不思老夫忽忽意不及此敬承來防吾無間然弟昔爲淸郎今日復作淸卿矣【並三國典略】

遺辛術書【術字懷哲隴西人歷吏部尙書】

【術魏末遷東徐州刺史爲淮南經略使齊天保元年睢州刺史及所部郡守俱犯大辟朝廷以其奴婢百口及資財盡賜術三辭不許術乃送所司不復聞奏邵聞遺術書】

昔鐘離意云孔子忍渴於盜泉便以珠璣委地足下今能如此可謂異代一時【北齊書】

爲文襄皇帝讓尙書令表

揚職萬機總任百揆懸衡庻物準納羣僚何以助日月之光華增天地之髙厚反鑑取照匹此何難倒裳求領方之爲易

又表

正以晝覽太山不假秋毫之察夜仰列宿豈借燭龍之明爵人以世旣非盛徳之舉公門有私故是陵夷之運

爲彭城王韶讓侍中表

貂鼴映首日月在躬冠蓋庻僚跨躡多士𨿽智慚量力明闕自知在梁之譏無待諠嘩之議素飱之責豈須噂之口何悟天情方眷復延今寵遂總錄百揆寅亮萬機文昌治本得失所系用才長短隆替以之何容以斯寡薄用膺玆忝

爲李衞軍以國子祭酒讓東平王表

臣聞運舟歸於積水致逺在於逸足未有防澮之流可成奔飛之用駑蹇之乘而有滅沒之功旣列趙衰先人之敏請同虞丘退身之義具官臣某民望時宗聲實攸在斧藻川流雕篆霞蔚蕉蒲旣茂枝葉實繁故以學窮齊魯聲髙梁魏詔美司朝命諧允在伏願回恩徙授以答具瞻

爲潘司徒樂讓表

武皇帝運屬繼堯事深微禹摧蚩尢之陣破尋邑之師義聞金石理勗庸駘遂日奉羈勒有事風塵徒備鳥背之毛曾無馬箠之力

爲司空侯景讓表

屬平分廣施造物多品長短入用小人見收連采臺階堪均鼎足昨者謫見垂象災起潛伏此之爲累非直微躬

賀老人星表

冥貺未巳靈應猶臻以某夜老人星見達旦揚光經旬未滅𨿽三星共色五老同遊擬之於此故無與匹自非風感極聖敬回天何能使休徵祕祉相尋而至故以朝夕相趨史無停筆

百官賀平石頭表【建業至隋文帝始平邢邵終北齊何以有此表必名誤】

大江設隘實限夷華前魏觀濤而退後魏登山而反聲教不通多歷年代今蒼雉奉職靈鼉自梁折葦爲舟慿力可渡始知徳通於物孟門失險道淸將順劍閣自開行舉洞庭之樂放畜長洲之苑防玉帛於塗山樹銅柱於南極

北齊書邢邵傳云太昌後楊愔與魏收及邵奏請置學及修立明堂曰世室明堂顯於周夏一黌兩學盛自虞殷云云按此乃靈太后稱制時儀同李崇上表也見載魏書齊書出李百藥爲徳林子相距未逺安得此誤必史本錯簡耳且前言邵以尒朱兆入洛與楊愔避地嵩山則太后久沈於河矣南雍校刻齊書亦引辯尒朱而不及崇表【表具後魏文紀】

避太子諱議【時議疑官吏之姓與太子名同子才議制可】

按曲禮大夫士之子不與嗣君同名鄭注云若先生之亦不攺漢法天子登位布名於天下四海之內無不嫌避按春秋經衞石惡出奔在晉衞侯衎卒其子惡始立明石惡與長子同名諸侯長子在一國之內與皇太子於天下禮亦不異鄭言先生不攺蓋以此義衞石惡宋向戍皆先君同名春秋不譏皇太子𨿽有儲貳之重未爲海內所避何容便攺人姓然事有消長不得皆同於古官吏至微而有所犯朝名從事亦是難安宜聽出官更補他職【杜氏通典】

訊囚請占議【時準舊皆訊囚取占然後送付廷尉邵謂不可立議從之】

設官分職各有司存丞相不問鬭人虞官弓招不進豈使屍祝兼刀匕之役家長侵雞犬之功【北史】

攺葬服議

【王元軌子欲攺葬祖及祖母列上未知所服子才議曰】

禮攺葬緦麻鄭注臣爲君子爲父妻爲夫惟三人而巳然嫡曾孫孫承重者曾祖父母祖父母攺葬旣並三年之服皆應服緦而止言三人若非遺漏便是舉其略耳

文宣帝哀防文

皇路啟扉輴菆弛殯八校按部六卿且引攀蜃輅而雨泣仰穹蒼而撫心悲風發而地駭愁雲興而景沈哲王垂範有訓有則式奉話言光敷令徳其辭曰

四象更運九天代名通三以王得一爲貞是應徳實啟蒼精風後之陣師尙之兵三奇六合七變五成授戈推轂稟律龔行野無完陣邑少堅城經營四海劬勞百姓芝蓋夕臨羽旄晨映天不掩瑞地無愛寶旣丹其雀又朱其艸莫黒已素莫赤自皓百獸斯蹈五靈載擾甘露瀼瀼靑龍矯矯武功已暢文教未窮方偃烽堠銷防藏弓齊光日月比祚華嵩而氛祲日下星闇虛中奄捐朝市長棄華戎道宣末命義闡余風六繂巳散九旗方捲見容衞之虛歸知平生之日逺同乘雲而永逝異騎龍之更反淸笳奏兮野風急金鼓震兮日光晚千官悲而雨注萬國哀而露萬事同盡百慮俱收劍舄永去衣冠自逰音儀巳謝神教空畱知英聲與至徳當無絕兮千秋

文宣帝諡議

伏惟聖徳光逺神猷大初自登庸民譽所集把尺持刀成務斯在百揆載淸四門惟穆及天眷旣屬人謀所歸鳥獸遷情士女革面敬順天人拱揖羣後處無上之尊居域中之大禮盛樂修時和嵗稔海內有截天下泰然猶憂勞億兆經營四國同虞舜之巡省若軒轅之靡寧威武紛紜神功四暢怨西以東化南自北臨瀚海以浴兵登天山而紲馬左縈右拂擬歌成章方朝百神於太華受萬國於稽嶺升中增封髙拱垂衣而天喪黎庶奄捐四海考妣之慕實被含生稱天作誄抑惟恆數故以名追實盡物未臻其美屈道從制一日可以成名

廣平王碑

公分气氤氳稟靈昭晉基構輪奐源流濬逺積石莫之方委水不能諭山瀆效神辰降徳自天攸縱欝爲時宗墻宇淹曠標格秀逺道亞生知徳均殆庶日月在躬水鏡被物望靑松而比秀幹白雲而上徵侍講金華參遊銅雀出陪芝蓋入奉桂室充防友之選當拾遺之舉發言爲論受詔成文碧雞自口靈蛇在握方見建安之體復聞正始之音公年方弱冠而位居寮右道被生民惠漸萬物郁爲雅俗之表峩爲社稷之鎭公孫聲動天下已非其倫管子光照鄰國孰云能擬方謂膺玆多福降此永年奪摶風之逸羽窮送日之逺路同岐山之嘉防陪岱宗之盛禮而羣飛在辰橫流具及山崩川鬭星殞日銷昆嶽旣毀玊石俱燼蘭挺則芬玊生則潤泱泱萬源落落千仞我有徽猷金聲玊振志猶學海業比登山踟躕緹衮綘帳韋編尋微啟奧敷理入天地或終山河匪壽昔日先民誰堪長久立言立事責之身後式銘景行是爲不朽

冀州刺史封隆之碑

公世載儒雅之風家傳鐘鼎之業出三代而克阜歷兩都而轉盛五世祖遊遊子孚恥斯鳥獸狹此丘壑濡足焚首念在一匡委質中山並充衮闕故巳援墜拯溺大庇生民祖定功業建斾懷藩揚旌冀部耳目相接歌詠獨存父司空孝宣公稟潤玊府承華桂簿望振鷺而齊舉軼歸鴻而並運以玆一徳光事三主七登九伯之重再處八元之任必有餘慶事屬才子莫之與京理歸世祿非因原隰之气詎待河嶽之靈發純粹而成址稟中和而樹質神體秀異志識開爽防體成人弱不好弄同鳳凰之五色非豫章之七年太昌初平洛除侍中驃騎大將軍密勿樞功逶迆衮職貂蟬承弁華藻披衣鳴雙璜於峻陛驅六轡於廣路升華輦以弼一人踐泰階而平天下

太尉韓公墓志銘

立事立言是爲勿替上公上徳實系不朽𨿽將相無種而公卿有門是以萬鐘四牡昌奕於往代長組髙冠陸離於前紀及負笈追陪結友從師先難後易身佚功倍皆神遊隅隩理合精微非同寧越廢寢食以存道久殊髙鳳忘冠履以成業皎皎獨照旁絕囂滓亭亭孤鶴入自雲霞忘情譽毀同嗣宗之於善惡齊心得防若叔夜之於慍喜方將受在三九追蹤二八宏大道以事一人敷至理以安百姓而天徳不厚神聽多愆仁勇一亡辯智同盡

蕭仁祖集序

蕭仁祖之文可謂雕章間出昔潘陸齊軌不襲建安之風顏謝同聲遂革太元之气自漢逮晉情賞猶自不諧河北江南意制本應相詭

甘露頌【邢邵傳云世宗幸晉陽頻有甘露之瑞朝臣皆作甘露頌尙書符邵爲序云】

歷選列辟逖聽前聞三才易統五運相君皇極攸序庻類以分乃忠乃敬或質或文【其一】赫矣景命蒸哉上聖大徳莫名至道無競川停嶽路雲臨水鏡望日齊明瞻天比映【其二】功深微禹業隆作周英華內積文教外修廣輪四海堤封十洲紫川北注赤水南流【其三】宸居兩楹恭巳萬國聖敬日漸王猷允塞禮有大成樂無慙徳用天之道順帝之則【其四】政平民豫嵗稔時和九功惟敍九敍惟歌風輪蹍漢毛舟沈河玉出沼鳴鳳在阿【其五】休徴屢動感極回天流甘委素玊潤冰鮮蜜房下結珠琲上懸布濩林野灑散旌旃【其六】日月巳明宇宙已廓鼓嶽成詠挹水爲樂以爲黃猶參沃若取慰天壤用忘溝壑【其七】

司馬子瑞【尙書左丞】

奏彈畢義云【義云時爲司徒左長史勅免推】

天保元年四月竇氏皇后姨祖載日內外百官赴第弔省義云惟遣禦史投名身遂不赴又義云啟云防婦孤貧後娶李世安女爲妻世安身𨿽父服未終其女爲祖巳就平吉特乞闇迎不敢備禮又義云成婚之夕眾儲備設尅日拜閤鳴騶淸路盛列羽儀兼差臺吏二十人責其鮮服侍從車後直是茍求成婚誣罔幹上義云資產宅宇足稱豪室忽道孤貧亦爲矯詐法官如此直繩焉寄又駕幸晉陽都坐判拜起居表四品五品以上令預前一日赴南都署表三品以上臨日署訖義云乃乖例署表之日索表就家先署臨日遂稱私忌不來

刁柔【字子溫渤海饒安人終中書舍人】

五等爵邑承襲議【天保初柔除國子博士中書舍人同修魏史參議律令議者以爲立五等爵邑承襲者無嫡子立嫡孫無嫡孫立嫡子弟無嫡於弟立嫡子孫弟柔以爲無嫡孫應立嫡曾孫不應立嫡子弟議曰】

柔案禮立嫡以長故謂長子爲嫡子嫡子死以嫡子之子爲嫡孫死則曾亦然然則嫡子之名本爲傳重故防服曰庶子不爲長子三年不繼祖與禰也禮記公儀仲子之防檀弓曰何居我未之前聞也仲於舎其孫而立其弟何也子服伯子曰仲子亦猶行古之道也昔者文王舎伯邑考而立武王發微子舎其孫盾而立弟衍仲子亦猶行古之道也鄭注曰仲子爲親者諱耳立子非也文王之立武王權也微子嫡子死立其弟衍殷禮也子遊問諸孔子孔子曰不立孫注曰據周禮然則商以嫡子死立嫡子之母弟周以嫡子死立嫡子之子爲嫡孫故春秋公羊之義嫡子有孫而死質家親親先立弟文家尊尊先立孫防服云爲父後者爲出母無服小記云祖父卒而後爲祖母后者三年爲出母無服者防者不祭故也爲祖母三年者大宗傳重故也今議以嫡子孫死而立嫡於母弟嫡子母弟者則爲父後矣嫡子母弟本非承嫡以無嫡故得爲父後則嫡孫之弟理亦應得爲父後則是父卒然後爲祖後者服斬旣得爲祖服斬而不得爲傳重者未之聞也若用商家親親之義本不應嫡子死而立嫡孫若從周家尊尊之文豈宜舎其孫而立其弟或文或質愚用惑焉小記復云嫡婦不爲舅姑後者則舅姑爲之小功注云謂夫有廢疾他故若死無子不受重者小功庶婦之服凡父母於子舅姑於婦將不傳重於嫡及將所傳重者非嫡服之皆如眾子庻婦也言死無子者謂絕世無子非謂無嫡子如其有子焉得云無後夫𨿽廢疾無子婦猶以嫡爲名嫡名旣在而欲廢其子者其如禮何禮有損益代有沿革必謂宗嫡可得而變者則爲後服斬亦宜有因而攺【爲出母北史無出字嫡婦不爲舅姑後無不字】

宋軌

諫設棒奏【文宣令守宰設棒以誅屬請之使都官郎中宋軌奏罷之】

昔曹操懸棒威於亂時今施之太平未見其可若受使請賕猶致大戮身爲枉法何以加罪

張老

請定律令書【老爲司徒功曹上書命造齊律積年不成】

大齊受命以來律令未攺非所以創制垂法革人視聽

樊遜【字孝謙河東北猗氏人歷員外散騎侍郎】

制詔問升中紀號對【天保五年梁州重表舉遜爲秀才對防尙書擢第以遜爲第一】

臣聞巡嶽之禮勒在虞書省方之義著於易象往帝前王匪惟一姓封金刋玉億有餘人仲尼之觀梁甫不能盡識夷吾之對齊桓所存未防然盛徳之事必待太平茍非其人更貽靈譴秦皇無道致風雨之災漢武奢淫有奉車之害及文叔受命炎精更輝四海安流天下輯睦劍賜騎士馬駕鼓車乃用張純之文始從伯陽之說至於魏晉𨿽各有君量徳而處莫能擬議蔣濟上言於前徒穢紙墨袁淮發論於後終未施行世歷三朝年將十祀啟聖之期玆爲昌防然自水徳不競函谷封塗天馬息歌包茅絕貢我太祖收寶雞之瑞握鳳凰之書體一徳以匡朝屈三分而事主蕩此妖冦易如沃雪但昌旣受命發乃行誅𨿽太白出髙中國宜戰置之度外望其遷善伏惟陛下以神武之姿天然之略馬多冀北將異山西涼風至白露下北上太行東臨碣石方欲吞巴蜀而掃崤函苑長洲而池江漢復恐迎風縱火芝艾共焚按此六軍未申九伐夫周發牙璋漢馳竹使義在濟民非聞好戰至於投防忌器之說蓋是常談文徳懷逺之言豈識權道今三臺令子六郡良家蓄鋭須時裹糧待詔未若龍駕虎服先收隴右之民電轉雷驚因取荊南之地昔秦舉長平金精食昴楚攻鉅鹿枉矢宵流況我威靈能無協贊但使彼之百姓一覩六軍似見周王若逢司然後除其苛令與其約法振旅而還止戈爲武標金南海勒石東山紀天地之奇功被風聲於千載若令馬兒不死子陽尙在便欲案明堂之圖艸射牛之禮比徳論功多慙往烈升中告禪臣用有疑

問求才審官對

臣聞雕獸畫龍徒有風雲之勢金舟玉馬終無水陸之功三駕禮賢將收實用一毛不拔復何足取是以堯作虞賔遂全箕山之操周移商鼎不納孤竹之言但處士盜名𨿽云久矣朝臣竊位蓋亦實多漢拜丞相便有鐘鼓之妖魏用三公乃至孫權之笑故山林之與朝廷得容非毀肥遁之與賔王翻有優劣至於時非蹈海而曰羞作秦民事異出闗而言恥從衛亂𨿽復星幹帝座不易髙尙之心月犯少微終存耿介之志自我太嶽之後克廣洪業禹至神宗舜格文祖陛下受天之明命光華日月爰自納麓乃格文祖儀天地以設官象星辰而布職漢家神鳳慙用紀年魏氏靑龍羞將攺號上膺列宿咸是異人下法山川莫非奇士所以華堂甲觀修徳日新廟鼎歌鐘王勲嵗委循名責實選眾舉能朝無銅臭之公世絕錢神之論昔百里相秦名存雀籙蕭張輔沛姓在河書今日公卿抑亦天授與之爲治何欲不遂未必稽首天師方聞牧馬之術膝行山上始得治身之道但使帝徳休明自彊不息甲夜觀書支日通奏周昌桀紂之論欣然開納劉毅桓靈之比終自含髙懸王爵惟能是與管庫靡遺漁鹽畢錄無令桓譚非防官止於郡丞趙壹負才位終於計掾則天下宅心幽明知感嵗精仕漢風伯朝周眞人去而復歸臺星坼而還斂詩稱多士易載羣龍從此而言可以無愧

問刑罰寛猛對

臣聞惟王建國刑以助禮猶寒暑之贊陰陽山川之通天地爰自末葉法令稍滋秦篆無以窮書楚竹不能盡載有司因此開以二門髙下在心寒熱隨意周官三典棄之若吹毛漢律九章違之如覆手遂使長平獄气得酒而後消東海孝婦因災而方雪詔書掛壁有善而莫遵姦吏到門無求而不可皆由上失其道民不見徳而議者守迷不尋其本鐘繇王朗追怨張蒼祖訥梅陶共尢文帝便謂化屍起偃在復肉刑致治興邦無闗周禮伏惟陛下昧爽坐朝畱心政術明罰以糾諸侯申恩以孩百姓黃旗紫蓋已絕東南白馬素車將降軹道若復峻典深文臣實未悟何則人肖天地俱稟陰陽安則願存擾則圖死故王者之治務先禮樂如有未從刑書乃用寛猛兼設水火俱陳未有専任商韓而能長久昔秦歸士防晉盜來奔舜舉臯陶不仁自逺但令釋之定國疊作理官龔遂文翁繼爲郡守科閒律令一此憲章欣聞汲黯之言泣斷昭平之罪則天下自治大道公行乳獸含牙蒼鷹垂翅楚王錢府不復須封漢獄寃囚自然防理後服之徒旣承風而慕化有截之內皆蹈徳而詠仁號以成康何難之有

問禍福報應對

臣聞五方易辯尙待指南百世可知猶須吹律況復天道祕逺神迹難源不有通靈孰能盡悟乘楂至於河漢惟覩牽牛假寐遊於上止逢翟犬造化之理旣寂寞而無傳報應之來固難得而妄說但秦穆有道勾芒錫祥虢公涼徳蓐收降禍髙明在上定自有知不可謂神冥昧難信若夫仲尼厄於陳蔡孟軻困於齊梁自是不遇其時寧闗報應之理子胥無首馬遷腐下受誅取辱何可尢人至如恊律見親櫂船得幸從此而言更不足怪周王漂杵致天之罰白起誅降行已之意是以七百之祚仍加姬氏杜郵之戮還屬武安昔漢問上計不過日蝕晉防秀才止於寒火前賢往士咸用爲難推古比今臣見其易然艸萊百姓過荷恩私三折寒膠再遊金馬王言昭賁恩若有神占對失圖伏深悚懼

校定羣書議【天保七年詔令校定羣書供皇太子遜等十一人同被尙書召時祕府書籍紕繆者多遜乃議祕書監尉瑾移尙書都坐凡得別本三千餘卷】

按漢中壘校尉劉向受詔校書每一書竟表上輒言臣向書長水校尉臣參書大夫公太常博士書中外書合若干捲以相比較然後殺靑今所讎校供擬極重出自蘭臺禦諸甲館向之故事見存府閣卽欲刋定必借眾本太常卿邢子才太子少傅魏收吏部尙書辛術司農少卿穆子容前黃門郎司馬子瑞故國子祭酒李業興並是多書之家請牒借本參校得失

陽休之【字子烈累遷中書監尙書左僕射入隋終】

陶集序錄

余覽陶潛之文辭采𨿽未優而往往有奇絕異語放逸之致棲托仍髙其集先有兩本行於世一本八卷無序一本六卷並序目編比顚亂兼復闕少蕭統所撰八卷合序目傳誄而少五孝傳及四八目然編錄有體次第可尋余頗賞潛文以爲三本不同恐終致忘失今錄統所闕並序目等合爲一帙十卷以遺好事君子

劉逖【字子長彭城人歷仁州刺史散騎常侍】

薦辛徳源奏【徳源歷馮翊華山二王記室中書侍郎劉逖薦除員外散騎侍郎】

弱齡好古晚節逾厲枕籍六經漁獵百氏文章綺艷體調淸華恭愼表於閨門謙防著於朋執實後進之詞人當今之雅器必能效節一官騁足千里【隋書】

盧詢祖【範陽涿人有學術文才華美與宗人思道俱爲北州人俊歷太子舍人司徒記室】破蠕蠕賀表【詢祖舉秀才至鄴趙郡李祖勲嘗宴諸文士齊文宣使小黃門勅祖勲蠕蠕旣破何無賀表使者立待詢祖俄頃便成時重其工其詞云】

昔十萬橫行樊將軍請而受屈五千深入李都尉降而不歸【北史】

顏之推【字介瑯琊臨沂人事梁元帝爲散騎侍郎入齊歷黃門侍郎平原太守終隋開皇中】顏氏家訓敍致篇

夫聖賢之書教人誠孝愼言檢迹立身揚名亦已備矣吾今所以復爲此者非敢軌物範世也業以整齊門內提撕子孫夫同言而信信其所親同命而行行其所服禁童子之暴謔則師友之誡不如傅婢之指揮止凡人之鬭鬩則堯舜之道不如寡妻之誨諭吾望此書爲汝曹之所信猶賢於傅婢寡妻耳

崔瞻【字彥通淸河東武城人仕魏爲禦史入齊歷尙書吏部郎中免歸就拜銀靑光祿大夫】遺李槪書【瞻皇建元年除給事黃門侍郎聰朗彊學與趙郡李槪爲莫逆之友槪將東還瞻遺之書瞻性簡傲以才地自矜所與周旋皆一時名望】

仗气使酒我之常獘詆訶指切在卿尢甚足下告歸吾於何聞過也【北齊書常一作恆】

李槪【字季卿趙郡平棘人歷並州功曹參軍】

達生丈人集序【槪自簡詩賦二十四首謂之達生丈人集序曰】

達生丈人者生於戰國之世爵裏姓名無聞焉爾時人揆其行已彊爲之號頗好屬文成輒棄稿常持論文云古人有云性情生於欲又曰人之性靜欲實汩之然則性也者所受於天神識是也故爲形骸之主情也者所受於性嗜欲是也故爲形骸之役由此言之性情之辯斷焉殊異故其身泰則均齊死生塵垢名利縱酒恣色所以養情否則屏除愛著擯落支體收視返聽所以養識是以遇榮樂而無染遭厄窮而不悶或出人間或棲物表逍遙寄托莫知所終

潘子義

與郎基書【三國典略作樊孟防與郎基】

【基性淸愼無所營求曾語人云在官之所木枕亦不須作況重於此事惟頗令寫書子義遺之書基答之】

在官寫書亦是風流罪過

郎基【字世業中山人累遷河西鎭將帶潁川郡】

答潘子義書

觀過知仁斯亦可矣【並北齊書】

魏長賢【鉅鹿下曲陽人收族叔令屯畱辭疾去職周平齊屢辟不就】

復親故書

【長賢武成河淸中爲著作佐郎上書譏刺時政大忤權幸出爲屯畱令親故或爲書以相規責長賢復書是出也人皆爲怏怏而長賢處之怡然不屑懷抱】

日者惠書義髙防逺誨僕以自求諸己思不出位國之大事君與執政所圖又謂僕祿不足以代耕位不登於執防幹非其議自貽悔咎勤勤懇懇誠見故人之心靜言再思無忘寤寐僕𨿽固陋亦嘗奉教於君子矣以士之立身其路不一故有負鼎俎以趨世隠漁釣以待時操築傅巖之下取履圯橋之上者矣或有釋賃車以匡霸業委挽輅以定王基由斬袪以見禮因射鉤而受相者矣或有三黜不移屈身以直道九死不悔甘心於苦節者矣皆奮於泥滓自致靑雲𨿽事有萬殊而理終一致其大要歸乎忠孝而巳矣夫孝則竭力所生忠則致身所事未有孝而遺其親忠而後其君者也僕自射防金馬記言麟閣寒暑疊運五稔於玆不能勒成一家潤色鴻業善述人事功旣闕如顯親揚名邈焉無兾每一念之曷云其已自頃王室板蕩彞倫攸斁大臣持祿而莫諫小臣畏罪而不言虛痛朝危空哀主辱匪躬之故徒聞其語有犯無隠未見其人此梅福所以獻書朱云所以請劍者也抑又聞之嫠不卹緯而憂宗周之亡女不懷歸而悲太子之少況僕之先人世傳儒業訓僕以爲子之道厲僕以事君之節今僕之委質有年世矣安可自同於匹庶取笑於兒女子哉是以腸一夕而九回心終朝而百慮懼當年之不立恥沒世而無聞慷慨懷古自彊不息庻防伯夷之風以立懦夫之志吾子又謂僕干進務入不畏朋友居下訕上欲益反損僕誠不敏以貽吾子之羞黙黙茍容又非平生之意故願得鋤彼艸茅逐玆鳥雀去一惡樹一善不違先防以沒九泉求仁得仁其誰敢怨但言與不言在我用與不用在時若國道方屯時不我與以忠獲罪以信見疑貝錦成章靑蠅變色良田敗於邪徑黃金鑠於眾口窮達運也其如命何吾子忠告之言敢不敬承嘉惠然則僕之所懷未可一二爲俗人道也投筆而已夫復何言【北史防逺英華作志逺漁釣作屠釣奮於作奮其作推哀作受其語作斯語儒業作儒素年世作年代匹素作凡庶爲俗人作與俗人】

斛律光【字明月朔州勅勒部人歷左丞相封淸河郡公爲祖珽搆誅】

與周太保達奚武書【武字成興代人歷太傅同州刺史】

【周河淸三年周軍東伐隋公楊忠引突厥自北道武以三萬騎自東道期防晉陽武至平陽後期不進而忠巳還武尙未知光遺武書武乃班師】

鴻鶴已翔於寥廓羅者猶視於沮澤也【周書鶴鵠古通用】

祖珽【字孝徵範陽狄道人歷侍中尙書左僕射出爲北徐州刺史】

議定舊樂書【文宣初禪宮懸將有創革珽爲尙樂典禦上書考定洛陽舊樂名曰廣成】

魏氏來自云朔肇有諸華樂操土風未移其俗至道武帝皇始元年破慕容寶於中山獲晉樂器不知采用皆委棄之天興初吏部郎鄧彥海奏上廟樂創制宮懸而鐘管不備樂章旣闋雜以簸邏回歌初用八佾作皇始之舞至太武帝平河西得沮渠防遜之伎賔嘉大禮皆雜用焉此聲所興蓋苻堅之末呂光出平西域得胡戎之樂因又攺變雜以秦聲所謂秦漢樂也至永熙中錄尙書長孫承業共臣先人太常卿瑩等斟酌繕修戎華兼采至於鐘律煥然大備自古相襲損益可知今之創制請以爲準【隋書】

上修文殿禦覽奏【三國典略初齊武成命宋士嘉錄帝王要事三卷名禦覽陽休之增撰名洲殿禦覽後攺聖壽堂禦覽至是尙書左僕射祖珽等又攺修文焉齊主命付史館邢子才曰此可謂牀上之牀屋下之屋也】

昔魏文帝命韋誕諸人撰著皇覽包括羣言區分義別陛下聽覽餘日眷言緗素究蘭防之籍窮防府之文以爲觀書貴博博而貴要省日兼功期於易簡前者修文殿令臣等討尋舊典撰錄斯書謹罄庸短登卽篇次放天地之數爲五十部象乾坤之防成三百六十卷昔漢時諸儒集論經傳奏之白虎閣因名白虎通竊緣斯義仍曰修文殿禦覽今繕寫巳畢並目上呈伏願天鑑賜垂裁覽

上武成帝傳位東宮書【並上魏獻文禪子故事從之是爲後主】

陛下𨿽爲天子未是極貴按春秋元命苞云乙酉之嵗除舊革政今年太嵗乙酉宜傳位東宮令君臣之分早定且以上應天道

遺陸悉達書【尺牘作聖達誤】

【珽初勸武成禪位後主拜祕書監見重二宮遂志於宰相乃疏尙書令趙彥深與元文遙和士開等罪狀令黃門侍郎劉逖奏之事泄徙光州武成崩後主就除海州刺史時後主乳母陸令萱其子穆提婆愛幸珽乃遺陸媼弟悉達書士開亦以珽能決大事欲以爲謀主故棄除舊怨虛心待之與陸媼言於帝入爲祕書監加開府儀同三司士開死後仍說陸媼出彥深以珽爲侍中】

趙彥深心腹深沈欲行伊霍事儀同姊弟豈得平安何不早用智士耶【北齊書深沈北史作陰沈】

盧潛【範陽涿人】

寄弟士邃書

【潛武平四年爲揚州道行臺尙書陳人攻壽陽城陷潛及督將等盡沒於陣因寄書與弟士邃皆如其言於是閉气而死】

吾夢汝以某月某日得患某月某日漸損【北史】

王紘【字師羅太安狄那人歷位侍中】

上言後主【紘河淸三年與諸將徵突厥武平初上言】

突厥與宇文男來女往必當相與影響南北冦邊宜選九州勁勇彊弩多據要險之地伏願陛下哀忠念舊愛孤卹寡矜愚嘉善舎過記功惇骨肉之情廣寛仁之路思堯舜之風慕禹湯之徳克巳復禮以成美化天下幸甚

董峻鄭元偉

非宋景業天保歷議【文宣受禪命散騎侍郎宋景業葉圖防造天保歷至後主武平七年董峻鄭元偉立議非之】

宋景業移閏於天正退命於冬至交防之際承二大之後三月之交妄減平分臣案景業學非探頥識殊深解有心攺作多依舊章惟寫子換母頗有變革妄誕穿鑿不防眞理乃使日之所在差至八度節气後天閏先一月朔望虧食旣未能知其表裏遲疾之歷步又不可以傍通妄設平分虛退冬至虛退則日數減於周年平分妄設故加時差於異日五星見伏有違二旬遲疾逆畱或乖兩宿軌之術妄刻水旱今上甲寅元歷並以六百五十七爲率二萬二千三百三十八爲蔀五千四百六十一爲斗分甲寅嵗甲子日爲元紀

亡名氏

小平津古冢銘【三國典略齊王澄以舟師還次小平津北岸古冢崩有銘令更葬之】

今卜髙原千秋之後化爲下泉當逢霸主必爲攺遷

北齊文紀卷三

