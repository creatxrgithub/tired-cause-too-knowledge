

欽定四庫全書

集部八

唐文粹目錄

總集類

卷一

古賦

卷二

古賦

卷三

古賦

卷四

古賦

卷五

古賦

卷六

古賦

卷七

古賦

卷八

古賦

卷九

古賦

卷十

詩

卷十一

詩

卷十二

詩

卷十三

詩

卷十四上

詩

卷十四下

詩

卷十五上

詩

卷十五下

詩

卷十六上

詩

卷十六下

詩

卷十七上

詩

卷十七下

詩

卷十八

詩

卷十九上

頌

卷十九下

頌

卷二十

頌

卷二十一

頌

卷二十二

頌

卷二十三

贊

卷二十四

贊

卷二十五

表奏書疏

卷二十六上

表奏書疏

卷二十六下

表奏書疏

卷二十七

表奏書疏

卷二十八

表奏書疏

卷二十九

表奏書疏

卷三十上

表奏書疏

卷三十下

制防

卷三十一

文

卷三十二

文

卷三十三上

文

卷三十三下

文

卷三十四

論

卷三十五

論

卷三十六

論

卷三十七

論

卷三十八

論

卷三十九

議

卷四十

議

卷四十一

議

卷四十二

議

卷四十三

古文

卷四十四上

古文

卷四十四下

古文

卷四十五

古文

卷四十六

古文

卷四十七

古文

卷四十八

古文

卷四十九

古文

卷五十

碑

卷五十一

碑

卷五十二

碑

卷五十三

碑

卷五十四

碑

卷五十五上

碑

卷五十五下

碑

卷五十六

碑

卷五十七

碑

卷五十八

碑

卷五十九

碑

卷六十

碑

卷六十一

碑

卷六十二

碑

卷六十三

碑

卷六十四

碑

卷六十五

碑

卷六十六

銘

卷六十七

銘

卷六十八

銘

卷六十九

銘

卷七十

銘

卷七十一

記

卷七十二

記

卷七十三

記

卷七十四

記

卷七十五

記

卷七十六

記

卷七十七

記

卷七十八

箴誡銘

卷七十九

書

卷八十

書

卷八十一

書

卷八十二

書

卷八十三

書

卷八十四

書

卷八十五

書

卷八十六

書

卷八十七

書

卷八十八

書

卷八十九

書

卷九十

書

卷九十一

序

卷九十二

序

卷九十三

序

卷九十四

序

卷九十五

序

卷九十六

序

卷九十七

序

卷九十八

序

卷九十九

傳錄紀事【讀傳附】

卷一百

傳錄紀事

【臣】等謹案唐文粹一百卷宋姚鉉編陳善捫虱新話以爲徐鉉者悞也鉉字寶臣廬州人自署郡望故曰吳興太平興國中第進士官至兩浙轉運使是編文賦惟取古體而四六之文不錄詩歌亦惟取古體而五七言近體不錄考阮閱詩話總載鉉於淳化中侍宴賦賞花釣魚七言律詩賜金百兩時以比奪袍賜花故事又江少虞事實類苑載鉉詩有疎鐘天竺曉一雁海門秋句亦頗淸逺則鉉非不究心於聲律者蓋詩文儷偶皆莫盛於唐盛極而衰流爲俗體亦莫雜於唐鉉欲力挽其未流故其體例如是於歐梅未出以前毅然矯五代之與穆修栁開相應者實自鉉始其中如杜審言臥病人事絕一首較集本少後四句則鉉亦有所刪削又如岑文本請勤政攺過疏之類皆文苑英華所不載其搜羅亦云廣博王得臣麈史乃譏其未見張登集殊失之苛惟文中芟韓愈平淮西碑而仍錄段文昌作未免有心立異詩中如陸蒙江湖散人歌皎然古意詩之類一槪收之亦未免過求朴野稍失別裁然論唐文者終以是書爲總滙不以一二小疵掩其全美也乾隆四十六年正月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

唐文粹卷一

宋姚鉉編

古賦甲【摠三首】

聖徳二

含元殿賦【李華】

明堂賦【李白】

失道一

阿房宮賦【杜牧】

含元殿賦【並序】

李華

宮殿之賦論者以靈光爲宗然諸侯之遺事蓋務恢張飛動而已自玆已降代有辭傑播於聲頌則無聞焉夫先王建都營室必相地形詢卜筮考農隙工以子來虞人獻山林之幹太史占日月之吉𨿽班張左思角立前代未能備也而曩之文士賦長笛洞簫懷握之細則廣言山川之阻采伐之勤至於都邑宮室宏模廓度則略而不云其體病矣至若陰陽慘舒之變宜於壯麗棟宇繩墨之間鄰於政教豈前修不逮將俟聖徳而啟臣心輒極思慮作含元殿賦陋百王之制度出羣子之胸臆非敢厚自誇耀以希名譽欲使後之觀者知聖代有頌徳之臣焉其辭曰

維皇髙宗穆端命於穹萬有千嵗鐘景祚於洪裔建北宮之尊嚴上取法於天帝乃圖正殿之逌居規崇山而定制信神明幽贊而人謀襲契不然何前王曠此之雄麗也先是大司空帥其屬執度而相之曰美哉川原騖乎其大哉亙坤靈兮配乾剛坤順乾而爲龍舒廣衍兮走羣山紛郤面而朝宗陵正陽之奕奕郁佳气之蔥蔥蓋昊天之作而皇祗授元聖獲以造新宮也乃審於筮筮協從太卜以告神人咸同皇曰欽哉是將宜於朕躬因以鴻稱含元建名易乾坤之說曰含光大又曰元亨利貞括萬象以爲尊特巍巍乎上京則命徴般碩之匠下荊揚之材操斧執斤者萬人涉磧礫而登崔嵬擇一干於千木規大壯於喬枚聲坎坎於靑雲若神踣而顚摧勢動連崖拉風捽雷倒勁梢於窮谷斬巨柢於昭回時也山祗效靈波神作气爲桴爲筏羽疊鱗萃朝泛江海夕出河渭云奔山橫交積於作宮之地於是農事旣收靈臺勿亟子來而就役者周邦畿而薄四海咸忘勞而獻力乃張爲廣庭考正極星邦伯是經國工研精剗盤岡以爲趾太階積而三重因博厚而順髙明築淩天之四墉四墉旣列太階如截下上相嵚愕視沈沈其始也星錘電交於萬堵霜鋸冰解於千尋擁材爲山攢杵如林乃卜日星之吉以成帝室虹梁勁於中極榱桷戢以礱密析姑繇以爲楹隳喬山以爲礩飛重檐以切霞烱素壁以畱日神標峻樀鬼疊層楣髙卑疊作尋尺相持木從繩而後正棟操宇而不危陛瑩冰級瓦敷鱗差蕩晶景而升降歘睒防以交輝聳大廈之奇傑勢將頓而復飛爰詔有司練日推時徴考室於周頌防公卿以落之丕赫哉如俯如若合若離疎森修防以窅徼怳嶪騀而巖巍謂衝飈激海兮漩奫淪以無底奔雷觸山兮掉巘崿而傾防石鮫拖首於堂廡狀出云而撐鬐崇髙之制靈邱上盤鄰斗極之光輝邇天漢之波瀾察鑿枘之吞吐吸山巖而水攢建升龍之大斾邈不至於階端崢嶸孱顏下視南山照燭無間七耀回環防【呼咸反】欱赫以突兀攇閎以蕭摋捧帝座於三辰衝天街之九達進而仰之騫龍首而張鳳翼退而瞻之岌樹巓而崪云末嶷兮峩峩巨鼇戴仙山而出滄波劃【呼麥反】兮煌煌燭龍拆穹穴而臨北方排層城而廓帝居豁閶闔而面蒼蒼左翔鸞而右棲鳯翹兩闕而爲翼環阿閣以周墀象龍行之曲直夾雙壺以鴻洞啟重閨之呀赫趨堂塗之未半望宸居而累息惟上聖之欽眀爰聴政而布徳去雕璣與金玉絀漢京之文飾幟丹雘於抗雲霄而競色若乃紫微晨曀彤墀夜明云薄萬栱風交四榮冬止其陽則釋裘而暖夏休其陰則捐絺以淸旂獵風而振響葉墜露而成聲懸櫨駢湊竦柱奔列復檻曾綴髙景爇黭【烏敢反】日翳而罘連曤天開而中絕形持神而欲離足便步而將跌貯昭訓之崇崇瞵光範之掲掲其南則丹鳳啟途遐矚荊吳十扇開閉陰陽睢盱容鼎九扃方駕五車示王者之無外不樹屏於淸都望仙辟於巽維建福敞於坤隅偃朱旗而櫜甲屯仡仡之驍夫其後則深闈祕殿曼宇疎楹瑞木交陰墀砥平鮮風歷廡淩霰飄英防藹武闈增華穆淸玉燭內融則嘉盛丰備太陽臨照而天下文眀古有六寢禦玆一人今也三朝繇古是因布大命於宣政澹心於紫宸羲和弭節於通幹望舒停景於觀象密勿旒扆臣人是仰左黃閣而右紫微命伊臯以爲長其下則鶡冠魚服良家茂族厲禁非宜金吾領之其前則置兩石以防刑張三侯以興武告善之旌登聞之鼓節晷漏於鐘律架危樓之筍以辧內外之差以正東西之序天光流於紫庭倒景入於朱戶騰祥雲之郁靄映旭日之蔥蘢淸渠導於元气玉樹生於景風夷坦數里徘徊無窮羅千乘與萬騎曽不得半乎其中厥初經營天下旣乂文物未周孤其壯麗蓋重施於勞非不懷也乃眷睿孫睿孫開元萬防晏淸而大和奄書契之所論旣克廣於崇構聲明備而益尊蓋聖皇之孝也揮綽變化兮動搖乾坤其東於是文教而開館對日華之淸閾蓋左學之遺制協前王之講徳其西於是延載筆之良史俯月華之峻扉集賢人於別殿朝命婦於中闈王風闡而成化陰教備而不虧加以詠周詩而展親睦魯衛而惇敍因命族之來宴置更衣之丰宇至於殿內諸曺則左右有局通軒並廡物有恆司供無廢舉又有銀璫珥貂寺人巷伯奉宣出納之命更踐宮中之役熊羆之旅董以龍武矛防森森材官羽林聲破邱山气詟飛沈爪抉千鈞跟騰百尋克壯皇威協比其心其外則校人掌馬天駟在閒以備順遊放牧其間望我鸞和陟彼髙山猶慮憲章或遺國容未備乃立掌匭之司館通事之史職在達下情於上天儆王言於有位堧通太極隥指龍池重門內注復道潛移幽峻肅以相屬光彤融以熺熺象著明帝座維三皇居設位俯察仰參翼室正中遊宮次南北起含光其容耽耽摠而言之如山之壽則曰蓬萊如日之升則曰大明自玆而北燕遊所經達於苑囿不可殫名周廬更呵匝以環衛南端百仭上極霄際卻視防崟經途廣深繚以層城黕爲重陰至若時雨膏田九農恞暢雲歸山穴儵以昭曠白日麗於宮隅混晶光而益壯於是風師斂威纎不升頴絕搖芒葉無翻稜自中䢐外鏡洗川澄直閭閻井畫溝塍靡迆秦山陂陁漢陵知稼穡之艱難見皇王之廢興及乎防戒寒海神飛雪瑤城粉野琪樹森列玉宇琁階雲門露闕天華霽朗日朝徹赤旗絳庭朱柱艶月仰白帝而金精開披河宮而銀燭發其或蠻夷不至帝用興戎降元帥於天上發神謀於禁中皇靈震耀殄厥渠凶矯矯武臣此焉獻功效俘虜而陳器械恢莫大之威容爾乃時殷仲冬日正南至上公奉斚羣後在位一人壽昌萬國承賜式燕以樂欣欣且醉乃撞宮懸砅碣天地及乎獻嵗元辰東風發春懸法象魏與人惟新儼文物於王庭兼九伐而宿陳威儀之嚴山嶽振振若太一披絪緼而俯百神旣而咸造勿防防朝淸明璿柄指寅寢闈發扃皇帝禦衮龍之法服佩蒼璧之純精執鎭圭導朱紘降輦登階微聞玉聲於是典禮之官贊王就位南面穆然至若甸侯采衛要荒閩貊輸其方賮罔不來格統以千官六卿二伯司儀敍進象胥重譯肅肅委皮幹幹奠璧設以庭燎天烘地赫雷鼓殷殷朱幹玉戚神如生熊羆愕敵危昻歇向歊爛歕射金根玉輅太常少伯火烈門旂霜交陛防乃進元元以觀禮珿【初六反】億兆之增金吾南首麾之以肱逓攀援而聳仰齊屨企而冠騰太史來告卿云勃興灑丰澤於生人答上之休徴申命司寇緩刑冡卿降徳秩山川而問耆老周雨露而均邦國華戎竭歡喜气闐塞掲金雞於太淸炫晨陽於正色慶抃之聲不逾辰而靁四域當斯時也驅周驟漢於廓煥爛王臨於朝天地貞觀靈宮巖巖上下交贊蓋所以法乾道而遵帝度豈惟安體而明威者哉夫瑤臺之靡不可以刑萬國土階之陋不可以儀天下奢不遜而儉固允執中於大位洪範曰皇建其有極富哉上聖之宏議也詩歌楚室頌美泮宮諸侯之事也云夢甘泉宴談景福僻王之志也論諸侯曷若戴天子嘉僻王曷若尊聖人烈烈盛唐祖武宗文五帝赧徳六王慙勛而政本乎慈用乎儉夫蒼生所奉者惟君所愛者惟親寧有君親宅體於卑室而臣子得安其身乎故有熊明庭帝姚總期從人欲也天垂定星易有大壯君人者法焉聖朝猶斥其華而憑其質今是殿也者惟鐡石丹素無加飾焉身居眇心與萬姓同畎畝之勞以是臨眾何眾不賓以是享神何神不若其徳歟𨿽欲宮昆侖而館不周城八極而隍四海猶未足儲鴻醇而俯丕耀豈咸鎬一京之所在崇四凟之前式勅懷鈆之小臣俾讐書於禁中正百代之遺文由是循環天造耳目惟新敢頌成功告於神宗無愧斯幹之什式昭聖徳之容頌曰

帝作含元含元言言崒若日觀呀爲天門太階三層逺法昆侖鎭玆秦野掲以周原列文祖宗永錫孝孫孝孫有慶於以施令奄甸萬姓受天休命歌之頌之管磬宜之穆穆皇君壽考無期旣成斯文客有勸之上者對曰前王之宏祥絕瑞乃聖朝之細事今休徴已厭於聰明頌聲亦飫於天意私歌竊抃乃臣子之本志又焉足以薦聞哉客曰不然今至尊明發不寐有懷先皇周文之孝也允恭克讓光溢海外堯舜之謙也以卽位以來上下之休嘉神人之詠歌歌於睿躬則固辭頌於宗廟則無斁今吾子之文明昭乎累聖之耿光美於大君之孝徳可進而退宜言而黙使雅頌之音捲而不舒猶坦蕩其胸臆無乃過歟爲人之下者有可逹於君親𨿽濱於死亦冒行之況宗廟啟其心哉臣華常聞遷善之規願附升歌之末

明堂賦【幷序】

李白

昔在天皇告成岱宗攺元幹封經始明堂年紀總章時締構之未輯痛威靈之遐邁天後繼作中宗成之因兆人之子來崇萬祀之丕業蓋天皇先天中宗奉天累聖纂就鴻勲克宣臣白美頌恭惟述焉其辭曰

伊皇唐之革天創元也我髙祖乃仗大順赫然電發以首之於是橫八荒漂九陽掃叛渙開混茫景星曜而太階平虹蜺滅而日月張欽若太宗繼明重光廓區宇以立極綴蒼昊之頽綱淳風沕穆鴻恩滂洋武義烜爀於有截仁聲馺沓乎無疆若乃髙宗紹興祐統錫羨神休旁臻瑞物咸薦元符剖兮地珍見旣應天以順人遂登封而降禪將欲考有洛崇明堂惟厥功之未輯兮乘白雲於帝鄕天后勤勞輔政兮中宗以欽明克昌遵先以繼作兮揚烈聖之耿光則使軒轅艸圖羲和練日經之營之不彩不質因子來於四方豈殫稅於髙室乃凖水臬攢云梁磬玉石於隴阪空材於瀟湘巧奪神鬼髙窮昊蒼聴天語之察察擬帝居之鏘鏘𨿽暫勞而永固兮貽聖謀於我皇觀夫明堂之宏壯也則突兀曈曨乍明乍蒙像太古元气之結空巃嵸頽沓若嵬若嶪似天閫地門之開闔爾乃劃岝峉以嶽立郁穹崇而鴻紛冠百王而垂勲燭萬象而騰文窙惚恍以洞豁呼嵌嵓而旁分又比夫昆山之天柱矗九霄而垂云於是結構乎黃道岧嶤乎紫微絡勾陳以繚垣辟閶闔而啟扉崢嶸嶒嶷粲宇宙之光輝崔嵬赫奕張天地之神威夫其背黃河垠潄淸洛太行郤立通谷前廓逺則標熊耳以作掲豁龍門以開�防翠彩於洪荒洞淸陰乎羣山及乎煙雲捲舒忽出乍沒岌嵩噴伊倚日薄月雷電之所鼓蕩星斗之所伾仡拏金龍之蟠蜿掛天珠之硉矹勢防五嶽形張四維軋地軸以盤根摩天倪而創規樓臺崛岉以奔赴城闕嵚崟而蔽虧珍樹翠艸含華揚蕤目瑤井之熒熒拖玉繩之離離防華蓋以儻漭仰太防之參差擁以禁扃橫以武庫獻房心以開鑿瞻少陽而舉措采殷制酌夏步雜以代室重屋之名括以辰次火木之數壯不及奢麗不及素層檐屹其霞矯廣廈郁其云布掩日道遏風路陽烏轉景而翻飛大鵬橫霄以側度近則萬木森下千宮對出熠乎碧光之堂炅乎瓊華之室錦爛霞駮星錯波沏颯蕭寥以颼飅窅陰鬱以櫛宻含佳气之靑蔥吐祥煙之鬰律九室窈窕五闈聮綿飛楹磊砢走栱夤緣云楣立岌以橫綺彩角攢欒而仰天皓璧晝朗朱甍晴鮮頳欄各落偃霄漢翠楹回合蟬聮汗漫沓蒼穹之絕垠跨皇居之太半逺而望之赫煌煌以輝輝忽天旋而云昏迫而察之粲炳煥以照爛倐山訛而晷換誇蓬壺之海樓吞岱宗之日觀猛虎失道蚪蟠梯徑通天而直上俯長河而復低玉女攀星於网戶金娥納月於璇題藻井彩錯以舒蓮天赩翼而銜霓扶標川而罔足擬跟絓而罷躋要離欻矐而外防精視冰背而中迷亙以復道通乎掖垣坌入西樓實爲昆侖三事庶尹正儀躅以出入九夷五狄順方面而來奔其左右也則丹陛崿彤庭煌煌列寶鼎歊金光流辟雍之滔滔象環海之湯湯辟靑陽而啟總章廓明臺而布堂儼以太廟處乎中央發號施令探時順方其閫閾也三十六戶七十二牖度筵立位西八東九白虎列序而躨跜靑龍承隅而蚴蟉其深沈奧密也則赤熛掌火招拒司金靈威制陽葉光摧陰坤斗主土據乎其心若乃熠燿五色張皇萬殊人物禽獸奇形異模勢若飛動瞪眄睢盱明君暗主忠臣烈夫威政興滅表賢示愚於是王正孟月朝陽登曦天子乃拖蒼玉轡蒼螭臨乎靑陽左个方禦瑤瑟而彈鳴絲展乎國容輝乎皇儀傍瞻神臺順觀云之軌俯對淸廟崇配天之規欽若肸蠁維淸緝熙崇牙樹羽熒煌威蕤納六服之貢受萬邦之籍張龍旗與虹旌攢金防與玉戚延五更進百辟舉珪瓉獻琛帛顒昻俯僂儼容疊迹乃絜菹醢修粢盛奠三犧薦五牲享於神靈太祝正辭庶官精誠鼓大武之隠轔張鈞天之鏗訇孤竹合奏空桑和鳴盡六變齊九成羣神來兮降明庭蓋聖主之所以孝治天下而享祀窅也然後臨辟雍宴羣後陰陽爲庖造化爲宰飱元气酌太和千里鼓舞百寮賡歌於斯之時雲油雨霈恩鴻溶兮澤汪濊四海歸兮八荒防哤聒乎區防駢闐乎闕外羣臣醉徳揖讓而退而聖主猶夕惕若厲懼人未安乃目極於天耳下於泉飛聰馳明無逺不察考鬼神之奧推陰陽之荒下明詔班舊章振窮乏散敖倉毀玉沈珠卑宮頽墻使山澤無間往來相望帝躬乎天田後親於郊桑棄末以反本人和兮時康建翠華以萋萋鳴玉鑾之鉠鉠遊於升平之圃憇乎穆淸之堂天欣欣兮瑞穰穰巡陵於鶉首之野講武於驪山之傍封岱宗而祀后土兮掩栗陸而包陶唐遨遊乎崆峒之上汾水之陽吸沆瀣之精英黜滋味之馨香貴理國其若夢防華胥之故鄕於是元元澹然不知所在若羣雲從龍眾水奔海此眞所謂我大君登明堂之政化也豈比夫秦趙吳楚爭髙競奢結阿房與叢臺建姑蘇及章華非享祀與嚴配徒掩月而淩霞由此觀之不足稱也況瑤臺之巨麗復安可以語哉敢揚國美遂作辭曰

穹崇明堂倚天開兮巃嵸鴻蒙搆瓌材兮蹇坱�邈崔嵬兮周流辟雍岌靈臺兮赫日星噴風雷宗祀�蠁王化恢鎭八極通九垓四門啟兮萬國來考休徴兮進賢才儼皇居而作固窮千祀兮悠哉

阿房宮賦

杜牧

六王畢四海一蜀山兀阿房出覆壓三百餘里隔離天日驪山北搆而西折直走咸陽二川溶溶流入宮墻五步一樓十步一閣廓腰縵回檐牙髙啄各抱地勢鉤心鬭角盤盤焉囷囷焉蜂房水渦矗不知乎防千萬落長橋臥波未云何龍復道行空不霽何虹髙低防迷不知西東歌臺暖響春光融融舞殿冷袖風雨淒淒一日之內一宮之間而气候不齊妃嬪媵嬙王子皇孫辭樓下殿輦來於秦朝歌夜爲秦宮人明星熒熒開妝鏡也緑云擾擾梳曉鬟也渭流漲膩棄脂水也煙斜霧橫焚椒蘭也雷霆乍驚宮車過也轆轆逺聴杳不知其所之也一肌一容盡態極妍縵立逺視而望幸焉有不得見者三十六年燕趙之收藏韓魏之經營齊楚之精英防世防年剽掠其人倚疊如山一旦有不能輸來其間鼎鐺玉石金瑰珠礫棄擲邐迆秦人視之亦不甚惜嗟乎一人之心千萬人之心也秦愛紛奢人亦念其家柰何取之盡錙銖用之如泥沙使負棟之柱多於南畝之農夫架梁之椽多於機上之工女釘頭燐燐多於在庾之粟粒瓦縫參差多於周身之帛縷直欄橫檻多於九土之城郭管弦嘔啞多於市人之言語使天下之人不敢言而敢怒獨夫之心日益驕固戍卒叫函谷舉楚人一炬可憐焦土嗚呼滅六國者六國也非秦也族秦者秦也非天下也嗟乎使六國各愛其人則足以拒秦使秦復愛六國之人則逓三世可至萬世而爲君誰得而族滅也秦人不暇自哀而後人哀之後人哀之而不鑑之亦使後人而復哀後人也

唐文粹卷一

欽定四庫全書

唐文粹卷二

宋姚鉉編

古賦乙【摠二首】

京都

西都賦【李庾】

東都賦

西都賦【並表】

李庾

臣伏見漢諸儒若班固張衡者皆賦都邑盛稱漢隆當王道升平火徳丕赫數子歌詠發著後代今自隋室遷都而我宅焉廣狹榮陋與漢殊狀言時則有六姓千齡之變言地則非秦基周室之故宜乎稱漢於彼述我於此臣幸生聖時天下休樂𨿽未及固衡之位敢效臯陶奚斯庶防之誠謹冒死再拜獻兩都賦凡若干言以詘夷漢者昭聞我十四聖之制度請付史氏賦曰

洛汭先生客於上京問里人以秦漢咸陽故事里人曰先生不習乎哉秦址薪矣漢址蕪矣西去一捨鞠爲墟矣代逺時移作新都矣先生曰賓者不識藐然沈懵嵗亡而日逺願聞古而知今爲我源說恭承玉音里人曰昔者帝兆唐居命隋先基乃假隋權是開中原旣權二年爲唐遷都周榛秦莽平蕪枿余文驅煬迎卒於侑傳若天使項氏死勞而授漢休也唐開禪壇新都之門辟殿乾宮以朝諸侯時則有若房魏作弼英鄂執律南陽故人河間帝室戎衣旣稅瑞气洋溢讙聲傳於億兆煬燎致乎太一乃防漢酺發周賚謐萬類渟四海遂開國以報功差子男之五等然後構閣圖形榮號淩煙指河帶以山礪書天子之搢紳其制度也擁干休正坤儀平兩曜據北辰斥咸陽而防龍首右社稷而左宗廟宣達周衢址以十二棊張府寺局以百吏環以文昌二十四署六部提統按星分度儼憲臺而西列肅陰宮於北戶建倍員於前王摠維綱於禦史端國儀朝實周察乎左右其內則有太極承端通址含元日出東榮月沈西軒倚九嵕之下麓涵太液之淸瀾龍道雙回鳯門五開煙籠凝碧風靜蓬萊東則左閣當辰延英耽耽宣徽洞達溫室隅南接以重離綿乎少陽是爲二宮復道廊西則月華重啟銀臺內向中書在焉密用宰相宦者別省延緣右藏建子亭於屏外設蘭錡於廡下天子端朝明庭九賓發少府之冕旒陳奉常之官勲肅勾陳以辟防翼雉扇而對分雞人乃下鶴鳴先聞千官就日萬品趨云漏遲遲而東轉風習習而南薰外則國子招徒疏館開軒左立太學前惇廣文膳丰中廚就教九年稽以博士總之成均祕書典籍品命校郎橫閣三重闡正鈆黃若六藝之條貫百氏之縱橫交錯發論禮形而樂聲太傅在前少傅在後載言載筆出納謨誥鵷動鸞飛振玉鎗金殷廟羞瑚璉之器楚材慙杞梓之林已而爕和陰陽經緯天地采摭軒昊牢籠虞夏辟孔子之學堂敷一代之風雅此王者之文教也親兵百萬制以神防紫身豹首金腰火額獵霞張斾剝犀綴革奮目如虎眥振髯而蝟磔柔六鈞貫七札對天仗以司戈分玉墀而執防別有陳旌賜鉞閫外四七依楡闗以作鎭拒栁營而開壁逐虜則出塞飛塵伐叛則救陽作澤此王者之武威也唐禮旣行三代同風徴叔孫之春官命伯夷之秩宗則有封禪巡狩謁天拜祖明堂辟雍王者之事有司勿失次有朝廷之位班爵之序器服車馬以節文武不僭不濫羣臣之事有司以告下有內族外姻以殺以隆五禮各殊陳吉儀凶一室是形天下大同百姓之事有司以教故以內則敬以外則嚴以家則肥以國則昌卿士翼翼公侯皇皇在野熙熈在朝蹌蹌夫如是誇周而正魯胡可殫詳洎乎樂之設也以徳配樂陳器以作革木匏竹簨磬鎛命官二署諧以協律以奏廟貌祖考來格以陳宮庭簫韶九成鳯凰來儀以布天下手之舞之足之蹈之及乎禦衣集舞童或獻凱作名以宣帝功或布字綴行以達皇風此禮經之所未紀夔戛之所不同刑期無刑辟以止辟三章寘漢祖之徳肆赦緩穆王之法於是天子禦端門詔天下渙汗發澤與民更始建金雞於仗內聳修竿而掲起其下則稅三闗觧銀鐺追共工徙驩兜煦舜浹堯年臺收白簡吏閣丹筆摠秋官之計料不逾乎三十斥匡衡之失論罪溫舒之不足司刑無鬼哭之庭大理有烏巢之獄又若薦祖建宮元之庭霞帔云冠飄飄太淸天子將有事也嵗豆時籩夏簋殷鉶傳金鑪之禦煙開甲帳之琳瑯此王者之示孝也對裏連街帝宅王家靑門列檻棠棣分華勤政外名花蕚中題屹雲中而佩鳯杳天外而舒蜺於是天子設席千羞百醴家人齒筵愉愉濟濟此王者之示悌也盛則長隄砥平錯則纓弁繁夥佩印分魚九參六佐肅威儀於行蓋指戒途於前馬待漏未開朝騎沓街雞鳴朱邸火度靑槐先導擘云後車奮雷逓以嚴聲不生微埃人寒勿栗統以京尹臨人柄殺罔敢不謹豪家戚裏金張許史走騎如龍行車若水拉枯請命曽不仰視配前王與後趙固異代而殊擬其地勢也負秦章臺倚漢甘泉帶涇渭之富流挾終南之壽山指重城之二華拓外門於兩闗素交川灞滻在焉虹偃蹇而亙梁施輪走驟而蹄奔度萬國以向朝趨魏闕之通門赤縣統劇停阡帝鄕長安萬年幹封明堂監田左掎鄠杜前張分坼連平馮翊畫郊接乎岐陽排吳山而抵蜀亙氐谷而通商天子穆淸環衛陳兵將軍之號三蕃六營至乃辧曉警昏主在金吾鼓列六條外傳通衢備以嚴兵羅以周廬禁動息人用戒不虞其中則禦水分溝昆明下流在野決漑入宮環洲菇織蒲紉芰贄菱羞渚戱鷁沙眠白鷗其逺也深有蛟潭沠作龍湫涘接河漢波通女牛其近也方塘含春曲沼澄秋戶閉煙浦家藏畫舟爾乃農家東作厥土黃壤樹以桑柘翳薈乎南畝以秔以稌以黍以稷以輸太倉天子之儲土厚地中溫寒以宜門多杖老室有蕃兒承化發謡帝力不知則有程鄭之家白闥朱軒崇基峻砌待駟髙門木秀茸葩紅舒緑繁挺碩果於華林育丰蔬於中園珠箔晝晴金釭夜明羅繡巾防鼓瑟吹笙嘩族陳賓以樂乎太平貨隧分物次駢連中署肆帥夕咽朝昏越璞楚琛蜀賄巴賨裁綺張繡紋軸蕉筒聲教之所被車書之所通交錯雜沓斯焉防同黃宅緇廬金篆玉扃以張帝居用壯天廷千形萬聲不可多名天子奉堯舜之道勤后稷之功當仲夏而獻繭立中和而視農然後黼黻時備粢盛告丰其接下情也則堯鼓不懸晉木不列鎔金作軌四門是掲人靡迷邦士無諱訐示收材而問眚上諫行而寃達當其萬國貢珍四夷納賮賦用舟通財因輦進地官計國度支主吝百姓旣足斯焉充牣復若天府萬品以備供職登饌則光祿獻廚命駕則太僕承軾其樂人也大啟九門重開三殿齒羣官於次坐徴公族於內宴於以訓恭儉於以示慈恵戲族咸在百弄疊攺眎仙童之霓裳覩壯夫之角觝禦階晝陰帝座春深繽紛宮闥窈窕嬪林旣受賜於逮昏盡拜帛而懷金與眾之樂一日於此先生獨不習乎其四郊也或有乘時之舊址亡國之遺蹤天子迎四气衋然攺容曰是足以懷傷於耳目作戒於心胸昔秦政肆刑秦民共傾楚澤大呼分隳列城徒罷驪山役休上林秦址旣遷鴻門至今此東郊之事也隋苑廣袤罝籠南山占地萬頃不爲人間齊門失耕禽防獸閒代謝物移繚垣不完此南郊之事也丰水悠悠文王作周傳艱子孫衰平遂遷乃睠鎬都武王宅居國失赧死丰鎬皆蕪此西郊之事也漢設五畤以主淫祀欒誑徐誣將求永久天子親拜太牢黍牡事亡地存爲天下笑此北郊之事也故因迎春則鑑秦敗知恃刑不如恃徳也因迎夏則鑑隋怠知獵獸不如獵賢也因迎秋則鑑周勤知祖基作艱傳萬年也因迎冬則鑑漢誤知去滛卽正獲天祚也四鑑以陳澤於生人四徳以懋格於上下故我髙祖一呼大定安都居正傳今皇帝一十四聖是知禪國也禪都也非得隋之命是得天之命

東都賦

先生曰富哉言乎堯舜之事吾知之矣然天地旁魄奧區不一九衢六陌亦稱河洛始乎周卜今自隋革進八百里作唐東宅成者居者余得其故用悉聞見丕我王度子不識乎顚煬奮華中原毒痡順天應人文皇赫圖王充不來建徳相依阻我東人不蘇義旗髙祖西安文皇舞幹一掛戎衣我人保完彭城獻級東功乃立則創業之事不獨於西也髙祖至天后朝匪伊是居於焉逍遙明帝大同出震開宮恩波爾鄕泄源於東則太平之事不獨於鎬也若乃周洛爲池帶漕爲沼洞八門之防要控二梁之夭矯在隋之始移劃前規之隘侈舊制之陋指半捨而新布乃集工而戒就重城不居萬盜齊構訖大業於義寧廓皇家而遜授旣而天踵以正地產以實禎祥以紀嘉名不一表賢則河水變淸瑞聖則洛圖屢出帝功旣成封禪禮行顯祖光宗勒岱而祈嵩我甸我郊三聖之靈壇在焉赤縣神州與京比儔逕東山之貢賦扼闗外之諸侯直齊梁而駕輅引淮汴而通舟太行枕甸發址崇垓覃懷鎭封上干昭回鑿門導伊兩阜屏開育仁頥智堂隅庭隈爾其左掖通東右掖洞西籠故地之銅駞抱舊裏之玉雞禦溝接沠苑樹通堤抗鳯樓於內庭矗端門於天街上陽別宮丹粉多狀鴛瓦鱗翠虹梁疊壯橫延百堵髙量十丈出地標圖臨流冩障霄倚霞連屹屹言言翼太和而聳觀側賓曜而疏軒若蓬萊之眞侶瀛洲之列仙鸞駕鶴車往來於中天嚴城曉啟千門萬戶建衛對營開扃接牖翠華在鎬分官以守監署惟三卿曺止九臺閣髙閌支馭東方乃俾二官別持憲綱赫若夏日凜如秋霜威動乎甌閩之國風行乎燕薊之鄕郊坼作國屯兵孟津千里無煙萬夫狺狺實兼武牢以食濟溫惟是咽喉屬於將軍禮樂所流厥惟舊周追魯俗而爲鄰化殷頑而作柔異材挺擢多士優遊原膴膴而耕溺水濺濺而洗由士得天爵孝稱行原身行大節裏有旌門以繼前修以垂後昆榮一時之史籍聳當代之人倫兄友弟恭位皆崇榮石記標衢棣蕚爲名螭首趺嶷峙雙形指兩馮而逺邁對二陸而遐徵至若里巷之新名閭閻之近革或區區於傳說或瑣瑣於典冊非儆戒於將來何侈言之敢作且二誥尙存始卜惟艱四姓所都季年乃遷或得於聞或得於傳幸子勿嘩試爲子發乎齒牙里人曰諾先生曰郟鄏之地中居帝域賢相聖營符墨食成王定鼎以休姬徳三十承孫八百祚年祖功寖微衰平乃遷幽用婦烽諸侯疾怨夷元敬朔太史不頒百沠分波爭涸其源汜水而鄭陽翟而韓晉盟河陽秦戍新安一旅之兵一雷之土嬴氏乘之不享文武此周之失都也南陽眞人復運漢基舊邦惟新上稱康時光武而釀明醴和醨衝質不長桓靈自縱後戚立權內官分弄四星輝斗百桷摧棟陽弱陰彊劉輕曺重此後漢之失都也魏丕徙許促齡四十彊臣執柄三嗣徒立政由寗氏王髦莫奮瓦解土崩炎居奐遜此魏之失都也晉始三世亂興永嘉蕭墻搆兵沈閼稱戈浩浩逆流天下墊波八王旣分五馬南奔左衽之裘乃來中原此西晉之失都也故權在諸侯則姬氏平權在內後則漢室傾權在彊臣則魏狃權在親戚則晉走是四者各以其故權與勢移都隨鼎去從古如斯謂之何如世治則都世亂則墟時淸則優偃政獘則戚居勿謂往代試言前載開元太平海波不驚乃駕神都東人誇榮時則轔轔其車殷殷其徒行者不賫衣食委衢冠冕之夫綺羅之婦百室連歌千筵接舞髙樓大觀陳賓宴侶金堂玉戶絲鳴管語我道如堯我稅如貉貧庾而稻賤笥而裼比屋相視恥衣空帛開塲分賜不列麰麥同軌同文晝呼夜讙父懌子愉去徑卽盤旣兆旣億動動植植無聲之樂薰然不息稽成康之周隆考文景之漢休攉代系時不爲彼優我俗旣饒我人旣驕安不思危逸而忘勞故天寶之季漁陽兵起逆旗南指我無堅壘匝甸鼙動衝天羯腥門開麗景殿據武成殺人如刈焚廬若薙蜀駕先移師後誓傷四年之委燼奮二將以建勲天落妖彗風摧陣云及夫掃臺榭之灰收京野之骨徵郡國之版在驗地官之籍列太平之人已十無七八至徳復興六紀於玆七聖儲休平癰補痍故含識之士女植髮之童兒皆能痛其防亂而期我康時今四方之事叟不知也惟洛泱泱濱盈萬室惟城職職市鄽軿集比年大有稍蔵以實都人嬉賀有笑無栗咸曰將睹乎貞觀之風開元之日鄕裏之人思萬乘之威儀幸物阜而時和指康衢而引領作望幸之賡歌歌曰曉云行兮西風慶搖裔兮龍在中望雲光兮拜千百西澤霈兮均東澤里人曰誠哉是言前年日南至天子謁太淸宮太廟郊天祀地旣畢事執謙端珽謂公卿大夫曰予在人上歷祀三四年谷比登未及於富人庶稍蕃未臻於壽動殖小遂猶有枯夭日月所至猶照叛土戎狄𨿽貢西地猶虜今行大禮得不愧望於天而獻羞於祖是尙以聖政爲憂未意於行幸也先生曰大哉爲君用是言也理是事也則千里如郊萬里如圻在西而東均處內而外肥吾歸息鄕裏之謡安堯舜之時將齊驅於壽域何近喜而逺悲則知鑑四姓之覆轍嗣重葉之休烈用是言也理是事也卽所都者在東在西可也

唐文粹卷二

欽定四庫全書

唐文粹卷三

宋姚鉉編

古賦丙【摠三首】

進三大禮賦表【杜甫】

朝獻太淸宮賦

朝享太廟賦

有事於南郊賦

天寶十三載進三大禮賦表

杜甫

臣甫言臣生長陛下淳朴之俗行四十載矣與麋鹿同羣而處浪迹於陛下丰艸長林實自弱冠之年矣豈九州牧伯不嵗貢豪俊於外豈陛下明詔不側席思賢於中哉臣之愚頑靜無所取以此知分沈埋盛時不敢依違不敢激訐以漁樵之樂自遣而已頃者賣藥都市寄食友朋竊慕堯翁擊壤之謳適遇國家郊廟之禮不覺手足蹈舞形於篇章漱吮甘液游泳和气聲韻寖廣卷軸斯存抑亦古詩之流希乎述者之意然辭理野質終不足以拂天聽之崇髙配史籍以永久恐倏先狗馬遺恨九原謹稽首投延恩匭獻納上表進明主朝獻太淸宮朝享太廟有事於南郊等三賦以聞臣甫誠惶誠恐頓首頓首謹言

朝獻太淸宮賦

冬十有一月天子旣納處士之議承漢周革用古勒崇揚休明年孟陬將攄大禮以相籍越彞倫而莫儔歷良辰而戒吉分祀事而孔修營室主夫宗廟乘輿備乎冕裘甲子王以昧爽春寒薄而淸浮虛閶闔逗蚩尢張猛馬出騰虯捎熒惑墯【汀火反】旄頭風伯扶道雷公挾輈通天臺之雙闕警溟漲之十洲浩劫礨砢萬山颼飅欻臻於長樂之舍嵬入乎昆侖之邱太一奉引庖犧在右堯步舜趨禹馳湯驟郁閟宮之嵂崒坼元气以經構防紫雲而竦墻撫流沙而承霤紛墮珠而陷碧防波錦而浪繡森靑冥而欲雨赩光烱而初晝於是翠蕤俄的藻借舒就祝融擲火以焚香溪女捧盤而盥漱羣有司之望幸辧名物之難究瓊漿自間於粢盛羽客先來於介冑爍聖祖之儲祉敬云孫而及此詔軒轅使合符勑王喬以視履積昭感於嗣續匪正辭於祝史若肸蠁之有憑肅風飈而乍起揚流蘇於浮柱金英霏而披靡擬雜佩於曽巓芝蓋欹以颯纚中漎漎以回復外蕭蕭而未已上穆然注道爲身覺天傾耳陳僣號於五代復戰國於千祀曰嗚呼昔蒼生纒孟徳之禍爲仲達所愚鑿齒其俗窫窳其孤赤烏髙飛不肯止其屋黃龍哮吼不肯負其圖伊神器臬兀而小人呴諭歷紀大破瘡痍未蘇尙攫拏於吳蜀又顚躓於羯胡縱羣雄之發憤誰一統於亨衢在拓跋與宇文豈風塵之不殊比聰瘣及堅特渾豹而齊驅愁陰鬼嘯落日梟呼各擁兵甲俱穪國都且耕且戰何有何無惟累聖之徽典恭淑愼以允緝玆火土之相生非符防之備及煬帝終暴叔寶初襲編簡尙新義旗爰入旣淸國難方覩家給竊以爲數子自誣敢貞乎五行攸執而觀者潛晤或喜至於泣矧鱗介以之鳴簴昆蚑以之振蟄感而遂通罔不具集仡神光而閜羅詭異以戢孴地軸傾而融曳洞宮儼以嶷岌九天之云下垂四海之水皆立鳯鳥威遲而不去鯨魚屈矯以相吸掃大始之含靈捲殊形而可挹則有虹蜺爲鉤帶者入自於東掲莽蒼履崆峒素髮漠漠至精濃濃條防張於巨細覬披冩於心胸蓋修竿無隟而仄席已容裂手中之黒簿睨堂下之金鐘得非擬斯人於壽域明返朴於蹤忽翳日而翻萬象卻浮空而畱六龍咸詟跖而壯玆應終蒼黃而昧所従上猶色若不足處之彌恭天師張道陵等洎左君者前千二百官吏謁而進曰今王巨唐帝之苗裔坤之紀綱土配君服宮尊臣商數起得統特立中央且大樂在懸黃鐘冠八音之首太昊斯啟靑陸獻千春之祥曠哉勤力耳目宜乎大帶斧裳故風後孔甲充其佐山稽岐伯翼其傍至於易制取法足以朝登五帝夕宿三皇信周武之多幸存漢祖之自彊且近朝之濫吹仍攺卜乎祠堂初降素車終勤卹其後有客白馬固漂淪不忘伊庶人得議寔邦家之光臣道陵等試本之於靑簡探之於縹囊列聖有差夫子聞斯於老氏好問自久宰我同科於季康敢撥亂返正乃此其所長萬神開八駿回旗掩月車畜雷騫七曜燭九垓能事穎脫淸光大來或曰今太平之人莫不優遊以自得況是蹴魏踏晉批周抉隋之後與乎更始者哉

朝享太廟賦

初髙祖太宗之櫛風沐雨勞身焦思用黃鉞白旄者五年而天下始一歷三朝而戮力今庶績之大備上方采龎俗之謡防正統之類蓋王者盛事臣聞之於裏曰昔武徳已前黔黎蕭條無復生意遭鯨鯢之蕩汨荒嵗月而沸渭衮服紛紛朝廷多閏者仍亙乎晉魏臣竊以自赤精之衰歇曠千嵗而無眞人及黃圖之經綸息五行而歸厚地則知至數不可以久缺凡材不可以長寄故髙下相形而尊卑各異惟神防系之於是本先帝取之以義壬辰旣格於道祖乘輿卽以是日致齋於九室所以昭達孝之誠所以明經天之質具禮有素六官咸秩大輅每出或黎元不知丰年則多而筐筥甚實旣而太尉防乘司僕扈蹕望重闉以肅恭順法駕之徐疾公卿淳古士卒精一黕宗廟之愈深抵職司之所密宿翠華於外戶曙黃屋於通術气淒淒於前旒光靡靡於嘉栗階有賓阼帳有甲乙升降之際見玉柱生芝擊拊之初覺鈞天合律簨簴仡以碣磍千戚宛而婆娑鞉鼔塤箎爲之主鐘磬竽瑟以之和雲門咸池取之至空桑孤竹貴之多八音循通旣比乎旭日升而氛埃滅萬舞陵亂又似乎春風壯而江海波鳥不敢飛而甲嵺以嶽峙象不敢去而鳴佩剡爚以星羅已而上干豆以登謌美休成之旣享璧玉儲精以稠疊門欄洞豁而森爽黒帝歸寒而激昻蒼靈戒曉而來往熙事莽而充塞羣心麌以振蕩桐花未吐孫枝之鸞鳯相鮮雲气何多宮井之蛟龍亂上若夫生佐命之道死配貴神之列則殷劉房魏之勲是可以中摩伊呂上冠夔卨代天之工爲人之傑丹靑滿地松竹髙節自唐興已來若此時哲皆朝有數四名垂卓絕向不遇返正撥亂之主君臣父子之別奕葉文武之雄注意生靈之切𨿽前輩之溫良寛大豪俊果決曽何以措其筋力與韜鈐載其刀筆與喉舌使祭則與食則血若斯之盛而已爾乃直於主索於祊警幽全之物散純道之精蓋我後常用惟時克眞膋以蕭合酌以茅明嘏以慈告祝以孝成故天意張皇不敢殘其瑞神姦妥帖不敢祕其精而撫絕軌享鴻名者矣於以奏永安於以奏王夏福禳禳於絳闕芳霏霏於玉斚【舜祠宗廟以玉斚也】沛枯骨而破聾盲施殀胎而逮鰥寡園陵動色躍在藻之泉魚弓劍皆鳴汗鑄金之風馬霜露堪吸禎祥可把曾宮歔欷陰事儼雅薄淸輝於鼎湖之上靜餘響於蒼梧之野窅然漠漠惕然兢兢紛益所慕若不自勝瞰牙旗而獨立吟翠駮而未乘五老侍祠而精駭千官逖聽而思凝於是二丞相進曰陛下應道而作惟天與能澆訛散淳朴登尙猶日愼業業孝思烝烝恐一物之失所懼先王之咎徵如此之勤卹匪懈是百姓何以報夫元首在臣等何以充其股肱且如周宣之教親不暇孝武之淫祀相仍諸侯敢於迫脇方士奮其威稜一則以微言勸內一則以輕舉虛馮又非陛下恢廓緒業其瑣細亦曷足稱丞相退上局天蹐地授綏登車伊澒洞槍櫐先出爲儲胥本枝根株乎萬代睿想經緯乎六虛甲午方有事於防壇紺席宿夫行所如初

有事於南郊賦

蓋主上兆於南郊聿懷多福者舊矣今玆練時日就陽位之美又所以厚祖考通神明而已職在宗伯首崇禋祀先是春官修頌祗之書獻祭天之紀令泰而不昧俟萬乘之將履掌次閱氊邸之則封人考壝宮之防司門轉致乎牲牢之系小胥専達乎懸位之使二之日朝廟之禮旣畢天子蒼然視於無形澹然若有所聽又齋心於宿設將旰食而匪寧旌門坡陀以前騖彀騎反覆以相經頓曾城之軋軋軼萬戶之熒熒馳道端而如砥浴日上而如萍制翠毛於華蓋之角彗黃屋於勾陳之星神仙戍削以落羽魍魎幽憂以固扃戰岐栗華擺渭掉涇地回回而風淅淅天泱泱而气淸淸甲冑乘陵轉迅雷於荊門巫峽玉帛淸迥霽夕雨於瀟湘洞庭於是乘輿霈然乃作翳夫鸞鳯將至以沖融廓不可乎彌度聲明通乎純粹溟涬爲之垠堮駟蒼螭而蜿蜒若無骨以柔順奔烏獲之黝蟉徒有勢於殺縛朱輪竟野而杳冥金鍛成陰以結絡吹堪輿以軒輊槍寒暑以前卻中營密擁乎太陽宸眷臨乎長薄熊羆弭耳以相防虎豹髙跳以虛攫上方將降帷宮之綝縭屏玉以蠷略人門行馬以拱乎合沓之場皮弁大裘始進於穹崇之幕衝牙鏗鏘以將集周衛轇轕而咸若月窟黒而扶桑寒田燭稠而曉星落肅定位以告絜藹嚴上而淸超云菡萏以張蓋春葳蕤以建杓簮裾斐斐樽俎蕭蕭方面曲折周旋寂必本於天王宮與夜明相射動而之地山林與川谷俱標於是乎官有禦事有職所以敬鬼神所以勤稼穡所以報本反始所以度長立極酒明水之上越席疏布之則必取先於稻林麯蘗之勤必取著於紛純丈繡之飾𨿽三牲八簋丰備以相沼而蒼璧黃琮實歸乎正色先王之丕業起信可以永其昭配羣望之徧祭在斯示有以明其翼戴由是播其聲音以陳列従乎節奏以進退韶夏護武采之於訓謨鐘石陶匏具之於梗槪變萬形於動植聽宮徴於砰礚英華發外非因乎簨簴之髙和順積中不在乎雷鼓之大旣而臠骨胿柴燎窟塊騞璧砉赫葩斜晦潰電纒風升雪颯星碎拂勿侹濙溟蓯淬聖慮岑寂黃增霈蒼生顒昻毛髮淸籟雷公河伯或騃以修聳霜女江妃乍紛綸而晻曖執紱秉翟朱幹玉戚鼔瑟吹笙金支翠旌神光倏斂祀事虛明於是涾�乎渙汗紆余乎經營浸朱崖而灑朔漠洶暘谷而濡若英耆艾涕而童子儛叢棘折而狴牢傾是率土之濱覃酺醵以涵泳非奉郊之縣獨宴慰以縱橫澤淡濘乎無極殷薦綢繆乎至精稽古之時屢應符而合契聖人有作不逆寡而雄成爾乃孤卿侯伯羣儒三老儼而絕皮軒趨帳殿稽首曰臣聞燧人氏已往法度難知文質未變太昊氏天而王根啟閉於厥初以木傳子攄終始而可見洎虞夏殷周玆煥炳而蔥蒨秦失之於狼貪蠶食漢綴之以蛇防龍戰中莽茫茫夫何従聖蓄縮曽不下眷伏惟道祖視生靈之磔裂醜害馬之蹄囓呵五精之息肩考正气之無轍協夫貽孫以降使之造命更挈累聖昭洗中祚觸蹶气黷乎脂夜之妖勢回薄乎龍蛇之孽伏惟陛下勃然憤激之際天闗不敢旅拒鬼神爲之嗚咽髙衢騰塵長劍吼血尊卑配宇縣刷揷紫極之將頽拾淸芬於已缺鑪之以仁義鍜之以賢哲聨祖宗之耿光捲夷狄之彯撇蓋九五之後人人自以遭唐虞四十年來家家自以爲稷卨王綱近古而不軌天聽貞觀以髙掲蠢爾差僣粲然優劣宜其課密於空積忽微刋定於興廢絕而後覩數統従首八音六律而惟新日起算外一字千金而不滅上曰吁昊天有成命惟五聖以受我其夙夜匪遑寔用素朴以守於嗟乎麟鳯胡爲乎郊藪豈上帝之降鑑及玆元之垂裕於後夫聖以百年爲鶉道以萬物爲芻狗今何以茫茫臨乎八極眇眇注乎羣後端防拂於周漢之餘緩步闊視於魏晉之首斯上古成法蓋其人已朽不足道也於是天子黙然而徐思終將固之又固之意不在抑殊方之貢亦不必廣無用之祠金馬碧雞非理人之術瑚翡翠此一物何疑奉郊廟以爲寶增怵惕以孜孜況大庭氏之時六龍飛禦之歸

唐文粹卷三

欽定四庫全書

唐文粹卷四

宋姚鉉編

古賦丁【摠五首】

符寶一

受命寶賦【梁肅】

象緯一

渾天賦【楊烱】

閱武二

大獵賦【李白】

裴將軍舞劍賦【喬覃】

誓師一

濟河焚舟賦【髙邁】

受命寶賦【並序】

梁肅

受命寶在昔曰傳國璽自秦始皇有焉蓋取夫一世二世傳於無窮故有傳國之號歷兩漢至於陳隋隋煬帝之遇禍也宇文化及盜之而西竇建徳滅化及取焉易稱物不可以終否武徳中太宗一戎衣而天下大定是器也與璽同歸國家用之以受命所承更名大寶而多歷年所自前代觀之受天明命則不求而得僣賊劫遷則得之而失蓋神物之所在非徒然也抑義聞之鼎之輕重與璽之去畱莫不視徳之上下位之安危若恃寶命在已而慆心堙耳漸至危殆以負扆之尊被竊鈇之言當此時也此片玉耳復何爲哉竊讀史氏感興亡之器忿徼覬之類於是作受命寶賦若形制之小大厚薄則未始詳也故不備焉其辭曰

物之貴兮惟玉之英翕二气以成形涵百寶之純精卞氏得之三獻而後明當秦趙之抗衡挺髙價於連城伊玩好之所資微神器之鴻名及夫秦始稱皇削平六王爲龍爲光追琢成章其文曰受命於天旣壽永昌其始也謂世有哲王傳國寶之無疆何逆天以暴物不及期以降殃惟陰騭之運行終有授而不常隨素車與白馬歸赤精於路傍逮夫漢業中微後族專命祿去公室世移威柄實沙麓之遺瘵成巨君之簒害𨿽擲地以慷慨終莫救夫顚沛俄漸臺之傾移歷更始與赤眉咸庸懦而不君卒亂長而禍滋洎四七之龍驤爲火主以得之遂祀漢以配天延二百之炎輝苟非其人寶命不歸悼桓靈之不嗣置天下於阽危旣而赤伏道喪黃星兆發云雷遘迍朝社播越去乘輿而漂蕩入眢井以蕪沒披艸萊以拯之實功存乎武烈何典午之傾潰劉石盜以自尊旣江表之卜年遂歸明以去昏五世推移或亡或存失由道喪隋之並吞始負險以爭雄俄銜璧而來奔惟大業之離阻由君昏而黷武豺狼呀以當路郊廟毀而失主望夷之釁旣發斯器淪於醜虜昊天有命眷我髙祖騫飛汾晉震疊闗輔雲行雨施雷動飈舉聖人旣作萬物斯覩於時也充徳扇結東周卼臲帝謂文皇陳師往伐如火烈烈如風發發牛口先撥虎牢則達致四海於升平混車書以同轍惟神器之有在終告歸於魏闕考乎先王之統世也以文經天以武緯地觀象備物従宜制器播而用之爲天下利故曰大徳曰生大寶曰位位之升降惟道所至先王審其所以故爲大於細爲難於易然後本不搖而末不墜安危之體鑑此而已若夫符命之所加歷數之所歸莫不天人合發區宇樂推休祥煥然靈命顯思是以有守有失動而恱隨苟貪叨而僣亂莫不速禍而召危此玉也公路執持眾叛而親離趙髙引佩殿壊而身靡惟前軌之昭昭孰可幸捷以取之答曰吾皇有命如天有日傳寶在我昏庸自佚則陸渾無問鼎之事歷代無奉璽之術苟思慮於廢興胡不旣得而患失於戲天發禍機聖人定之天生神物聖人用之唐哉皇哉大人造之子孫百代永言保之

渾天賦【並序】

楊烱

顯慶五年烱時年十一待制文館上元三年始以應制舉補校書郎朝夕靈臺之下備見銅渾之象尋返初服臥病丘園二十年而一徙官斯亦拙之效也代之言天體者未知渾蓋孰是代之言天命者以爲禍福由人故作渾天賦以辧之其辭曰

客有爲宣夜之學者喟然而言曰旁望萬里之橫山而皆靑翠俯察千仞之深谷而皆黟黑蒼蒼在上非其正色逺而望之無所至極日月載於元气所以或中而或昃星辰浮於大空所以有行而有息故知天常安而不動地極深而不測可以爲觀象之準繩可以作談天之楷式有稱周髀之術者囅然而笑曰陽動而陰靜天回而地遊天如倚蓋地若浮舟出於夘入於酉而生晝夜交於奎合於角而有春秋天則西北旣傾而三光北轉地則東南不足而萬穴通流比於圓首前臨胸者後不能覆背方於執炬南稱明者北可以言幽此天與而不取惡煌煌而更求太史公有晬其容乃盱衡而告曰楚旣失之齊亦未爲得也言宣夜者星辰不可以闊狹有常言蓋天者漏刻不可以春秋各半周三徑一逺近乖於辰極東井南箕曲直殊於河漢明入於地葛稚川所以有辭日應於天桓君山由其發難假蘇秦之不死旣莫知其爲說儻隸首之重生亦不能成其算也二客嘗聞渾天之事歟請爲左右揚防而陳之原夫杳杳冥冥天地之精混混沌沌陰陽之本何太虛之無礙偉造化之多端南溟玉室之宮爰皇是宅西極金臺之鎭上帝攸安地則方如棊局天則圓如彈丸天之運也一北而物生一南而物死地之平也影長而多暑影短而多寒太陰當日之衝也成其薄蝕眾星傅月之光也因其波瀾乾坤闔辟天地成矣動靜有常陰陽行矣方以類聚物以羣分吉凶生矣在天成像在地成形變化見矣部之以三門張之以八紀其周天也三百六十五度其去地也九萬一千餘里日居而月諸天行而地止載之以气乘之以水生之育之長之畜之亭之毒之蓋之覆之天聰明也聖人得之天垂象也聖人則之其道也不言而信其神也不怒而威驗之以衡軸考之以樞機三十五官有羣生之系命一十二次當下土之封畿中衡外衡每不召而自至黃道赤道亦殊塗而同歸表裏見伏聖人於是乎發揮分至啟閉聖人於是乎範圍可以窮理而盡性可以極深而研幾天有北斗杓攜龍角魁枕防首天有北辰眾星環拱大帝威神尊之以耀魄配之以勾陳有四輔之上相有三公之近臣華蓋巖巖俯臨於帝座離宮弈弈旁絕於天津列長垣之百堵啟閶闔之重闉文昌拜於大將天理囚於貴人太階平而君臣穆招遙指而天下春東宮則析木之津壽星之野箕爲傲客房爲駟馬天王對於攝提皇極臨於宦者左角右角兩耀之所巡行陰間陽間五星之所次捨後宮掌於燕息太子承於冢社宗人宗正內外惇敍於邦家市樓市垣貨殖畢陳於天下北宮則靈潛匿螣蛇伏藏瓠宛然而獨處織女終朝而七襄登漸臺而顧步禦輦道而倘佯聞雷霆之隠隠聽枹鼓之硠硠南斗主爵祿東璧主文章須女主布幣牽牛主闗梁羽林之軍所以除暴亂壘壁之陣所以備非常西宮則天潢咸池五車三柱奎爲封豕防爲白虎胃爲天倉婁爲眾聚旄頭之北宰制其戎虜天畢之陰蓄泄其雷雨大陵積尸之肅殺防旗九斿之部伍樵蘇之地出入於苑園萬億之資塡積於倉庾南宮則黃龍賦象朱鳥成形五帝之座三光之庭傷成於鉞誅成於鑕福成於井徳成於衡執法者廷尉之列大臣之象少微者儲君之位處士之星天弧直而狼顧軍市曉而雞鳴三川之交鶉火通其耀七澤之國翼軫寓其精南河北河象闕於是乎增峻左轄右轄邊荒於是乎自寧乃有金之散气水之精液法渭水之橫橋像昆池之刻石嵗時占其水旱滄溟應其朝夕織女之室漢家之使可尋飲牛之津海上之人易覿日也者眾陽之長人君之尊天雞曉唱靈烏晝踆扶桑臨於大海若木照於昆侖太平太蒙所以司其出入南至北至所以節其寒溫龍山銜燭不能議其光景誇父棄防無以方其駿奔月也者羣陰之紀上天之使異姓之王后妃之事方諸對而明水浹重暈匝而邊風駛才盈蚌蛤則虜騎先侵鬭麒麟則暗虎潛值五星者木爲重華火爲熒惑鎭居戊巳斯爲土徳太白主西辰星主北俯察人事仰觀天則比防右肩之黃如奎大星之黑五材所以致用七政於焉不忒同捨而有四方分天而利中國赤角犯我城黃角天之爭五星同色天下偃兵趨前捨爲盈退後捨爲縮盈則侯王不寧縮則軍旅不復或向而或背或遲而或速金火犯之而甚憂嵗鎭居之而有福觀眾星之部署歷七耀而驅馳定天下之文所以通其變見天下之所以象其宜然後播之以風雨威之以霜霰或吐霧而蒸云或擊雷而鞭電一旬而太平感膚寸而天下徧白日爲之晝昏恆星爲之不見爾乃重明合璧五緯連珠靑气夜朗黃雲旦扶握天鏡受河圖若曰賜之以福此明王聖帝之休符至如怪云祅氛冬雷夏雪日暉長虹星流伏鼈陰有餘而地動陽不足而天裂若曰懼之以災此昏主亂君之妖蠥昔者顓頊之命重黎司天而司地陶唐之分仲叔宅西而宅東其後宋有子韋鄭有裨竈魏有石氏齊有甘公唐都之推星王朔之候气周文之視日吳範之占風有以見天地之情狀識陰陽之變通詩云謂天蓋髙語云惟天爲大至髙而無上至大而無外四時行焉萬物生焉羣臣莫尊於上帝法象莫大於皇天靈心不測神理難筌日何爲兮右轉天何爲兮左旋盤古何神兮立天地巨靈何聖造山川螟何細兮師曠淸耳而不聞離朱拭目而無見鵬何壯兮搏扶搖而翔九萬運海水而擊三千與蛇兮異其短長之質椿與兮殊其大小之年鐘何鳴兮應霜气劍何伏兮動星躔列子何方兮禦風而有待師門何術兮驗火而登仙魯陽揮戈兮轉於西日陶侃折翼兮登乎上女何寃兮化精衛帝何恥兮爲杜鵑爭疆理者有零陵之石聞歌者有蓋山之泉若怪神之不語夫何述於此篇以天乙之武也焦土而爛石以唐堯之徳也襄陵而懷山以顏回之賢也貧居於陋捲以孔丘之聖也情希乎執鞭馮唐入於郎署也兩君而未識揚雄在於天祿也三代而不遷桓譚思周於圖防也忽焉不樂張衡術窮於天地也退而歸田我無爲而人自化吾不知其所以然

大獵賦【並序】

李白

臣以爲賦者古詩之流辭欲壯麗義歸博逺不然何以光讚盛美感天動神而相如子云競誇辭賦歷代以爲文雄莫敢詆訐臣謂語其大略竊或褊其用心子虛所言楚國不過千里夢澤居其太半而齊徒吞若八九三農及禽獸無息肩之地非諸侯禁淫述職之義也上林云左蒼梧右西極考其實地周袤才經數百長楊誇胡設网爲周阹放麋鹿其中以搏攫充樂羽獵於靈臺之囿圍經百里而開殿門當時以爲窮壯極麗逮今觀之何齷齪之甚也但王者以四海爲家萬姓爲子則天下之山林禽獸豈與眾庶異之而臣以爲不能以大道匡君示物周博平文論苑囿之小竊爲微臣之不取也今聖朝園池遐荒殫窮六合以孟冬十月大獵於秦亦將耀威講武掃天蕩野豈淫荒侈靡非三驅之意邪臣白作頌折衷厥美其辭曰

粵若皇唐之挈天地而襲气母兮粲五葉之葳蕤惟開元廓海防而運斗極兮摠六聖之光熙誕金徳之淳精兮漱玉露之華滋文章森乎七曜兮制作防乎兩儀括眾妙而爲師明無幽而不燭兮澤胡逺而不施慕往昔之三驅兮順生殺於四時若乃嚴冬慘切寒气凜冽不周來風冥掌雪木脫葉艸解節土囊煙陰火井冰閉是月也天子處乎堂之中飡八水兮休百工考王制兮遵國風樂農人之閒隙兮因校獵而講戎乃使神兵出於九闕天仗羅於四野徵水衡與林虞辧土物之眾寡千騎飈掃萬乘雷奔梢扶桑而拂火雲兮刮月窟而搜塞門赫壯觀於今古嶪搖蕩於乾坤此其大略也而內以中華爲天心外以窮髮爲海口豁咽喉以洞開吞荒裔以盡取大章按步以來往誇父振防而奔走足迹乎日月之所通囊括乎陰陽之所有君王於是撞鴻鐘發鑾音出鳯闕開宸襟駕玉輅之飛龍歷神州之層岑遊五柞兮瞰三危挾細栁兮過上林攢髙牙以總總兮駐華蓋之森森於是擢倚天之劍彎落月之弓昆侖叱兮可倒宇宙噫兮增雄河漢爲之卻流川嶽爲之生風羽旄揚兮九天絳獵火烻兮千山紅乃召蚩尢之徒叢長防羅廣澤呵雨師走風伯稜威耀乎雷霆烜爀振於蠻貊陋梁都之體制鄙靈囿之規格而南以衡霍作襟北以代恆作袪夾東海而爲塹兮拖西溟而流渠麾九州之珍禽兮廻十羣以坌入聮八荒之奇獸兮屯萬族而來居云羅髙張天网密布置罘緜原峭格掩路蠛蠓過而猶礙蟭螟飛而不度彼層霄與翳榛罕翔鳥與伏兔促營合技彌巒被岡金戈森行洗晴野之寒霜虹旗電掣捲長空之飛雪吳走練宛馬蹀血縈眾山之聮緜隔逺水之明滅使五丁摧鋒一夫拔木下塹髙頽深平險谷擺椿栝開林叢喤喤呷呷盡奔突於場中而田疆古冶之儔烏獲中黃之黨越崢嶸獵莽蒼喑呼哮風旋電往脫文豹之皮抵熊之掌批狻手猱挾三挈兩旣徒搏以角力又揮鋒而爭先行甝號以鶚睨兮气赫火而歊煙拳封猯肘巨狿梟羊應叱以斃踣防貐亡精而墮巓或碎腦以析脊或歕髓而飛涎窮遐荒蕩淵藪扼土伯殪天狗脫角犀頂拔牙象口掃封狐於千里捩雄虺之九首咋騰蛇而仰吞拖奔兕而卻走君王於是峩通天靡星旃奔雷車揮電鞭觀壯士之效獲顧三軍而欣然曰夫何神詟鬼栗之駭人也又命建夔鼓勵武卒𨿽躪轢之已多猶抝怒而未歇集赤羽兮照日張烏號兮滿月戎車轞轞以陸離彀騎煌煌而奮發鷹犬之所騰捷飛走之所蹉蹶攫麏麚之咆哮蹂豺貉以掛格膏鋒染鍔塡巖掩窟觀殊材與逸羣尙揮霍以出沒則有白猸飛駮寄奇防防牙若錯劍鬛如叢竿口吞殳鋋目極槍櫓碎瑯弧彏玉弩射猛彘透奔虎金鏃一發旁疊四五𨿽鑿齒磨牙而致伉誰謂南山白額之足覩摠八校搜四隅馳專諸走都盧趫喬林撇絕壁抄獑猢攬貊囚鼯鼬於峻崖頓豰貜於穹石養由發箭奇肱飛車巧括更羸妙兼蒱且墜鸀鳿於靑雲落鴻雁於紫虛捎鶬鴰漂鸕殫地廬空神居斬飛鵬於日域摧大鳯於天墟龍伯釣其靈鼇任公獲其巨魚窮造化之譎詭何神怪之有餘所以噴血流川飛毛灑雪乍若乎髙天雨獸上墜於大荒又似乎積禽爲山下崩於林穴陽烏沮色於旭日陰兔喪精於明月思騰裝上獵於太淸所恨穹昊之路絕而忽也莫不海晏天空萬方來同𨿽秦皇與漢武兮復何足以爭雄俄而君王茫然攺容愀若有失居安思危防險誡逸斯馳騁以狂發非至理之術且夫君以端拱爲尊妙爲寶暴殄天物是謂不道乃命去三面之网示六合之仁已殺者待其犯命未傷者全其天眞𨿽翦毛而不獻豈割鮮以染輪解鳯皇與鸑鷟兮旋騶虞與麒麟獲天寶於陳倉載非熊於渭濱於是享獵徒封勞苦軒行庖騎酌酤韜兵戈火网罟然後登九霄之臺宴八紘之圃開日月之扃辟生靈之戶聖人作而萬物覩覽搜敖與狩岐何宣城之足數哂穆王之荒誕歌白雲於西母曷若飽人以淡泊之味醉時以淳和之觴鼓之以雷霆舞之以陰陽虞乎神明狃於道徳張無外以爲置大朴以爲杙頓天网以掩之獵賢俊以禦極若此之狩罔有不克使天人宴安艸木蕃殖六宮斥其珠玉百姓樂於耕織寢鄭衛之聲卻靡曼之色天老掌圖風後侍側是三階砥平而皇猷允塞豈比夫子虛上林長楊羽獵計麋鹿之多少誇苑囿之大小者哉方將延榮光於後昆軼風於防古擁嘉瑞臻元符登封於泰山篆徳於社首豈不與乎七十二帝同條而共貫哉君王於是回蜺旄返鑾輿訪廣成於至道問大隗之幽居使罔象掇珠於赤水天下不知其所如也

裴將軍舞劍賦【並序】

喬潭

元和秋九月羽林裴公獻戎捷於京師上禦花萼樓大置酒酒酣詔將軍舞劍爲天下之壯觀遂賦之其辭曰將軍以幽燕勁卒耀武窮髮俘海夷虜山羯左執律右秉鉞振旅闐闐獻功於魏闕上享之則鐘以捍簴鼓以靈鼉千妓度舞萬人髙歌秦云動色渭水耀波有肉如山有酒如河君臣樂飲而一醉夷夏薰薰而載和帝謂將軍拔劍起舞以張皇師旅以烜赫戎虜節八音而行八風奮兩階之干羽公於是乎貝冑朱綅而正色虎裘錦裼而攘臂抗稜威飄銳气陸離子武備婆娑乎文事合桑林之容以盡其意照蓮花之彩以宣其利翕然鷹揚翼爾龍驤鋒隨指顧鍔應徊翔取諸身而聳擢上其手以激昻縱橫耀穎左右交相觀乎此劍之躍也乍雄飛俄虎吼搖轆轤射牛斗空中悍栗不下將久欻風落而雨來果愜心而應手爾其淩厲浮淸絢練敻絕靑天兮可倚白雲兮可決覩二龍之追飛見七星之明滅雜朱幹之逸勢應金奏之繁節至乃天輪宛轉貫索回環光沖融兮其外气混合兮其間若湧雲濤如飛雪山萬夫爲之雨汗八佾爲之慙顏及乎度曲將終發機尢捷或連翩而七縱或瞬息而三接風生兮蒨斾襜襜電走兮彤庭陰冥變見靈怪離躐將鬼神之無所遁逃豈蠻夷之不足震懾嗟夫藺子之疊躍其人未雄仲由之自衛其舞未工曷若將軍爲百夫之特寶劍有千金之飾奮紫髯遊白刄發帝庭之光色所以象大君之功亦以宣忠臣之力或歌曰洸洸武臣耀雄劍兮淸邊塵威逺夷兮率來賓焉用輕裙之妓女長袖之才人天子穆然詔伶官斥鄭衛選色者使覘乎軍容教舞者使觀乎兵勢變激楚之結風爲發揚之蹈厲僉謂將軍之劍舞古未之至

濟河焚舟賦

髙邁

昔孟明之載戰載北也空山肉塡平地血流匹馬隻輪蕩然不收社稷包羞朝廷隠憂用兵至此不死何求誠以棄瑕之恩未報拜賜之言虛設砥名勵節易地攺轍兾桑楡之未晚得雌雄之一決乃復摠元戎申薄伐四馬云屯長劍電掣咆哮兮前貔後虎威稜兮左霜右雪火千旗而四面風動雷萬鼔而一道地裂小長平之瓦解淩不周之柱折朝出乎咸秦夕濟乎孟津其气益振其屈欲伸於是指河中之舟示軍中之人曰吾與君子誓雪前恥負則入黃泉之下勝則入靑雲之裏吹噓而霜露變叱吒而風塵弭𨿽無此舟誰無此舟爾否則骸骨爲異鄕之土防爲鄰國之鬼𨿽有此舟誰有此舟矣乃命焚之夫其火與木相守水與火相煎烘大川焮長壖龍吼乎沸潭魚喁乎湯泉舳艫化而爲炭檝棹颺而爲煙水聲與軍聲合旁括於地火气與兵气鬭上衝於天是以天爲我赫怒焉地爲我震嶪焉林木爲我枯死焉山陵爲我崩騫焉千里而髙鳥不過四遐而猛獸莫前況於人乎況於國乎於是晉君臣聞之心攢百箭背負芒刺形神無主手足若墜曰秦師徳之修誠之至天將啟吾將避閉城郭而不出潛鋒鋩以自備以五廟苟存爲幸以萬人苟免爲智豈敢防其山河而虞其土地於時晉實之主反爲客秦實之客反爲主不戰而勝不攻而取掠地於大河之北封屍於崤陵之下旣而鬼雪前恥人解厚顏四顧淸野橫行而旋噪聲破晉山喜气塞秦闗曺沬復魯之勲自居其下範蠡平吳之力莫厠其間是役也見孟明之臨事暫否終泰圖之大也見子桑之舉人遺麤得精鑑之明也見秦伯之用賢責功捨過道之在也臣事君不必自致借主司之公君使臣不必自得借主司之忠由是觀秦伯之有子桑猶耳目之在躬以其視視一國之明以其聽聽一國之聰自可以翊天子還淳風名與三五比崇身與二八爭功成彊秦霸西戎不亦宜乎明明我後渴賢固久懸無私之鏡以照六合倚無私之衡以稱九有掇奇拾異葑菲盡取若有一人近忠貞文章悔已往之無成謀大來於此行出蜀郡題橋以見志入函闗棄繻以示誠寧作焚舟而死不爲棄甲而生投君於子桑自比於孟明君謂如之何言之不可已頌之曰析薪如之何匪斧不克事君如之何匪媒不得是知焚舟之役非孟明之力乃子桑之力也

唐文粹卷四

欽定四庫全書

唐文粹卷五

宋姚鉉編

古賦戊【一首】

海潮賦【並序及進賦狀】

盧肇

夫潮之生因乎日也其盈其虛系乎月也古君子所未究之將爲之辭猶憚人有所未通者故先序以盡之肇始窺堯典見歷象日月以定四時乃知聖人之心蓋行乎渾天矣渾天之法著陰陽之運不差陰陽之運不差萬物之理皆得萬物之理皆得其海潮之出入欲不盡著將安適乎近代言潮者皆驗其及時而絕過朔乃興月乃小羸月望乃大至以爲水爲陰類牽於月而髙下隨之也遂爲濤志定其朝夕以爲萬古之式莫之逾也殊不知月之與海同物也物之同能相激乎易曰天地睽而其事同也男女睽而其志通也夫物之形相睽而後震動焉生植焉譬猶烹飪置水盈鼎而不爨之欲望膳羞之熟成五味之美其可得乎潮亦然也天之行健晝夜復焉日傅於天天右旋入海而日隨之日之至也水其可以附之乎故因其灼激而退焉退於彼盈於此則潮之往來不足怪也其小大之期則制之於月大小不常必有遲有速故盈虧之勢與月同體何以然日月合朔之際則潮殆微絕以其至陰之物邇於至陽是以陽之威不得肆焉陰之輝不得明焉陰陽敵故無進無退無進無退乃適平焉是以月之與潮皆隱乎晦此潮生之實驗也其肭其朓則潮亦隨之乃知日激水而潮生月離日而潮大斯不刋之理也古之人或以日如平地執燭逺則不見何甚謬乎夫日之入海其必然之理乎且自朔之後月入不盡晝常見焉以至於朢自朢之後月出不盡晝常見焉以至於晦見於晝者未嘗有光必待日入於海隔以映之受光多少隨日逺近近則光少逺則光多至近則甚虧至逺則大滿此理又足證夫日至於海水退於潮尢較然也肇適得其防以潮之理未始著於經籍間以類言之猶乾坤立則易行乎其中易行乎其中則物有象焉物有象而後有辭此聖人之教也肇觀乎日月之運乃識海潮之道識海潮之道亦欲推潮之象得其象亦欲爲之辭非敢衒於學者蓋欲請示千萬祀知聖代有苦心之士如肇者焉賦曰開圓靈於混沌包四極以永貞【立天之道】赩至陽之元精【謂日也】作寒暑於晦明截穹崇以髙步涉浩漾而下徵回龜鳥於兩至【冬至日在南斗武之體故云龜夏至日在東井朱雀之體故云鳥也】曽不愆乎度程其出也天光來而气曙其入也海水退而潮生何古人之守惑謂滋濤之不測安有夫虞泉之鄕沃焦之域棲悲谷以成暝浴蒙汜而攺色巨防隱見以作規介人呼吸而爲式陽侯玩威於鬼工伍胥泄怒乎忠力是以納人於聾昩遺羞乎後代曽未知海潮之生兮自日而太陰裁其小大也今將考之以不惑之理著之於不刋之辭陳其本則晝夜之運可見其影響言其徵則朔朢之候不爽乎毫釐豈不謂乎有耳目之疾而防將判乎神醫者也粵若太極分陰分陽陽爲日故節之以分至啟閉陰爲水故霏之以雨露雪霜𨿽至而可見𨿽至大而可量豈謂居其中而不察乎渺漢亡其外而不考其茫洋者哉故水者陰之母日者陽之祖陽不下而昏曉之望不得成陰不升而雲雨之施不得覩因上下之交泰識洪濤之所鼓胡爲乎歷象取其枝葉而迷其本根也防其涓滴而喪其泉源也【諸家不言海潮之由也】於是欲抉其所迷而論之采其所長而存之光乎廓乎汨磅礡乎差瀴溟之無際曷洪蒙而可以盡度乎乃知夫言潮之初心遊六虛索蜿蜒乎幹龍駕轇轕乎坤輿知六合之外洪波無所泄【但隨二至升降而已】識四海之內至精有所儲【元气常運萬物自成】不然何以使百川赴之而不溢萬古揆之而靡余也是乃察乎濤之所由生也駭乎哉彼其爲廣也視之而蕩蕩矣彼其爲壯也欱乎其沆沆矣其增其羸其難爲狀矣當夫巨浸所稽視無巓倪洶湧澒洞窮東極西浮厚地也體定【謂地浮於水天在水外也】半圓天而勢齊【謂陰陽上下各一半也】謂無物可以激其至大故有識而皆迷及其碧落右轉陽精西入【始作潮也】抗雄威之獨燥郤眾柔之繁濕髙浪瀑以旁飛駭水洶而外集霏細碎以霧散屹奔騰以山立巨泡邱浮而疊起飛沬電烻以驚急且其日之爲體也若熾堅金圓徑千里【周髀法曰日徑千里周三千里】土石去之稍邇而必焚魚龍就之𨿽逺而皆靡何海水之能逼而不澎濞沸渭以四起故其所以淩鑠其所以薄激者莫不魄落焯鑠如爨巨鑊赩兮不可探乎防防之內呀焉若天地之有齦齶其始也漏光迸射虹截防縣拂長庚而尙隱帶餘霞而未殄其漸沒豿【虎菌反】兮若后羿之時平林載馳驅防虎與兕象懾千熊及萬羆呀偃蹇而矍鑠忽劃礫而齹【此何反】�【意宜反齒露不齊之貌】其少進也若兆人繽紛塡城溢郭蹄相蹂蹙轂相摩錯閧闉澶漫淩彊侮弱倐皇輿之前蹕孰不奔走而揮霍及其勢之將極也涾兮若牧野之師昆陽之眾定足不得駭然來奔騰千壓萬蹴搏沸亂雄稜後閼懦勢前判懾仁兵而自僵倐谷呀而巘斷此者皆海濤遇日之形聞者可以識其畔岸也賦未畢有知先生諷之曰斯義也古人未言吾將輝乎文墨之塲以貽永久爲天下稱揚爰有博聞之士駭潮之義始盱衡而抵掌俄防【虛禁反】齘【虛介反】而愕眙擥衣下席蹈足掀臂將欲致詰領畫天地久之而乃謂先生曰伊潮之源先賢未言枚乘循涯而止記其極木華指近而未考其垠焉有末學後塵遽荒唐而敢論先生矍然而疑乃因其後推車捧席執腒【音渠幹雉也儀禮士相見春夏用腒秋冬用雉】伺顏言之少間請見徵之所如客乃曰人所不知而不言不謂之訥人所未識而不道不謂之愚彼亦何敢擅談天之美斡究地之羭指溢漭之難悟欲蠱聽於羣儒今將盡索乎彼潮之至理何得與日月而相符且大章所步【大章禹臣禹使步量地理者也】東西有極容成叩陰陽已測【容成黃帝臣帝遣造歷日】陽秀受乎江政冥佐乎水徳莫不窮海運稽日域及周公之爲政也則土圭致晷【謂量日影千里而差一寸也】周髀作則【卽勾股算法周人以髀爲勾以股爲周以算乃知日之逺近也】裨竈窮情乎天象【禆竈鄭大夫善知天文者】子云贊數於幽黙【揚雄作太經分八十一首七百二十九贊以定陰陽之數者也】張衡考動以鑄儀【謂地動儀】淳風述時而建式【謂作乙巳古以儀立式以定星辰也】彼皆凝神於經緯之間極思乎圓方之壼胡不立一辭於滋潮以明乎系日之根本也先生苟奇之胡不思之先生將寶之胡不考之【自此已下發十四問】苟由日升當若凖若繩何春夏差小【其一問】而秋冬勃興【其二問】其逾朔也當少進何遽激而斗增【其三問月二日潮便大也】其過朢也當少退何積日而憑淩【其四問十八日潮勢何故更大也】晝何常微【其五問晝潮皆小也】夜何常大【其六問潮比晝勢校大海人知之】何錢塘洶然以獨起殊百川之進退【其七問】何仲秋忽爾而自興異三時之滂霈【其八問】日之赫焉猶火之烈火至水中其威乃絕入洪溟以深漬何日光而不滅【其九問】潮之往來旣云因日日惟一沈潮何再出【其十問】萬流之多匪江匪河發自畎澮往成天波終古不極盍沈四國何成彼潮而小大一式【其十一問】爲潮之外水歸何域【十二問】又雲水實浮地在海之心日潛其下而逢彼太陰且其土厚石重山峻川深投塊置水靡有不沈豈同其芥葉而泛以蹄涔繄坱圠之至大何水力之能任【十三問】吾聞之天地噫【音隘】气有吸有呼晝夜成候潮乃不逾【其十四問】豈由日月之所運作誇誕以相誣者哉先生閱賦之初深通厥防及聞客論聽然啟齒於是謂客徐坐善聽厥辭蓋聞南越無頒冰之禮鄭人有市璞之常桎梏於獨見終沈溺於羣疑旣別白而不悟爰提耳而告之然事有至理無爭無勝猶權衡之在懸審錙銖而必應稽海潮之奧防諒余心之足證當爲子窮幽而洞冥豈止於揆物而稱哉【答第一問】夫日北而燠陽生於復【震下坤上復將論日之升降陰陽之大體故假周易復姤二卦以明之也】離南斗而景長【冬至後日漸近北故晝漸長日進一度故也】邇中都而夜促當是時也气蒸川源潤歸艸木旣作云而泄雨乃襄陵而溢谷魚龍發坼於胎卵鳥獸含滋於孕育且水生之數一而得土之數六不測者𨿽能作於溟渤苟窮之當無羨於升掬其散也爲萬物之腴其聚也歸四海之腹歸則視之而有餘散則察之而不足春夏當气散之時故潮差而小也【答第二問】及其日南而涼陰生於姤【巽下乾上姤】退東井而延夕【夏至後日漸近南故夜長也】逺神州而減晝當是時也艸木辭榮風霜入候水泉閉而上涸滋液歸而下湊瘁萬物以如燖空大澤而若漏縮於此者盈於彼信吾理之非謬秋冬當气聚之時故潮差而大也【答第三問】兩曜之形大小惟敵旣當朔以制威陽𨿽盛而難迫其離若爭其合如擊始交綏而並鬭【合朔之次非無物諭之故比乎交綏也】終摩壘而先釋【月行疾合朔乃過故比乎摩壘也】日沮其雄水凝其液旣冒威於一朝信畜怒乎再夕且潮之所恃者月【趨陰類也】所畏者日【避陽威也】月違日以漸遙水畏威而乃溢亦猶羣後納職來造王門獲命以出望寧而奔引百寮而盡退何一迹之敢存此潮象之所以逾朔二日而斗增也【答第四問】黃道所遵遐邇已均肆極陽而不礙故積水而皆振自朔而退【哉生魄之後左行漸逺於日也】退爲順式自朢而進【自朢之後在日之右漸逼於日也】進爲幹徳【稍稍近日若來干犯之也】伊坎精之旣全將就晦而見逼勢由朢而積壯故信宿而乃極此潮之所以後朢二日而方盛也【答第五並第六問】自曉至昏潮終復始陽光一潛水復迸起復來中州逾八萬里【周天法一面出入八萬里】其勢涵澹無物能弭【周天法一面去日八萬一千一百九十九里有奇也】分晝於戌作夜於子【子前爲早潮子後爲晚潮一云戌前爲早潮亥後爲晚潮】子之前日下而陰滋子之後日上而陽隨滋於陰者故鑠之於水而不能甚振隨於陽者故迫之爲潮而莫肯少衰此潮所以夜大而晝稍微也【答第七問】嘗信彼東遊亦聞其揆賦之者究物理盡人謀水無逺而不識地無大而不搜觀古者立名而可驗何天之造物而難籌且浙者折也蓋取其潮出海屈折而倒流也夫其地形也則右蟠吳而大江覃其腹左挾越而巨澤灌其喉獨玆水也夾羣山而逺入射一帶而中投夫潮以平來百川皆就浙入旣深激而爲鬭此一覽而可知又何索於詳究【答第八問】羣陰旣歸水與天違當宵分之際【謂八月也】避至烈之輝因圓光之旣對引大海以羣飛【太經雲海中飛羣】夫秋之中而陰盛亦猶春之半而陽肥事苟稽於已著理必辧於猶微故濤生於八月之朢者尢岌岌而巍巍也【答第九問】萬物之中分日之熱【謂三才之中各有火也】叩琢鉆研其火乃烈吹煙得焰傳薪就附於堅則難銷焚於槁則易絕所依無定遇水乃滅太陽之精火非其匹至威無焰至精有質入四海而水不敢濡照八紘而物莫能屈就之者咸得其光輝仰之者不知其何物其體若是豈比夫寒灰死炭遇濕而同漂汨哉【答第十問】方輿之下陽祖所回歷亥子而右盛逾丑寅而左來右激之逺兮逺爲朝左激之逺兮逺爲夕旣因月而大小成亦隨時而前後隔此日之所以一沈而潮之所以兩析也【答第十一問】天地一气也陰陽一致也其虛其盈隨日之經界寒暑之二道將無差於萬齡故小大可法而乾坤永寧也【答第十二問】若夫雲者雨者風者霧者爲雪爲霜者爲雹爲露者雷之所鼓者龍之所赴者羣生之所賦者萬物之所附者彼皆與日而推移所以就其衰而成其茂也然後九圍無餘而萬流爲之長輔談未竟客又勦而言曰若乃寒暑定而風雨均也吾聞之洪範云豫常燠急常寒狂乃陰雨爲沴僭則陽气來幹苟日月之躔一定又何逺於王政之大端彼有後問姑紓前言夫三才者其徳之必同天以陽爲主地以陰爲宗防二儀之道在一人之躬一人行之三才皆協徳順時則雨霽均行逾常則凶荒接僭慢所以犯陽徳也故曝尫莫之哀狂急所以犯陰徳也故離畢爲之災此則爲政之所致非可以常度而剸裁也客曰惟其餘如何復從而解之曰【答第十三問】惟坤與乾余常究焉淸者浮於上濁者積於淵濁以載物爲徳淸以不極爲載物者以積鹵負其大【鹵咸水也所以能浮厚地也】不極者以上規奠其圓【北辰不動謂之上規也】故知鹵不積則其地不能載不運則其气無以宣夫如是山嶽𨿽大地載之而不知其重華夷𨿽廣鹵承之而不知其然也气之輕者其升乃髙故積云如嶽不駐鴻毛輕而淸也而物莫能勞及其幹霄勢窮霏然下墜【謂爲雨者也】隨防壑而虛受任畎澮之疏潰著則重也故舟檝可以浮寄至夫離九天堙九地作重陰之膠固自堅冰以馴致固可以乘鴻溟以自安受萬有而不圮者也聽玆言較玆道定一陽之所宗何眾理之難考且合昏知暮而翰音司晨安有懷五常之美預率土之濵苟無諒乎此防亦何足齒於吾人【答第十四問】子以天地之中元气噫【音億】噦爲夕爲朝且登且沒泛辭波而甚雄處童蒙而未發孰觀地喙乎深泉之涯孰指天吭乎巨海之窟旣無究於玆源寧有因其呼吸而騰勃者哉客謝曰辭旣已矣欲入壼奧願申一問先生幸以所聞教之嘗居海裔覿潮之勢或久往而方來或合沓而相際曷舛互之若斯今幸指乎所制先生撰屨旁眄亦窮其變吾因訊夫墨客當大索其所見彼亦告於余曰日往月來气回天轉其激也大則體盛而相疎其作也小則勢接而相踐惟體勢之可準故合沓而有羨其何怪焉客乃跽軀斂色交袂而辭彼圓方頥古惑今疑嘆載籍之不具恨象數之尙遺方盡迷於閫域非先生親得於學者而孰肯論之於是乎若卵判雛生鼓擊聲隨雷電至而幽蟄起蛟龍升而雲雨滋形開夢去醒至酲離旣手之舞之足之蹈之乃避席而稱詩爲賀演知先生之辭辭曰

噫哉古人迷潮源兮刓編齾翰曽未言兮羅虛列怪無藩垣兮名儒幽討理可尊兮髙駕日域窺天門兮濤疑一釋永立言兮若和與扁袪吾惽兮昔之論者何其繁兮意摩心揣只爲讙兮陰陽數定水長存兮進退與日遊混元兮一升一降兮寒暑成下凝濁兮上浮淸隨盈任縮兮浮四溟釡鎘蒸爨兮擬厥形願揚此辭兮顯爲經髙誇百氏兮貽億齡先生曰彼能賦之子能演之非文鋒之破鏑何以解乎羣疑客乃酣然自得油然而退也

海潮賦後序

夫以璿樞顯視周四七而成文玉琯潛聆載十二而分統肇有憑翼生乎象先𨿽迷放屬之源終識踆之數是以迎推洞乎三合分至貞乎四禽旣測洪荒了分淸濁於是九圍所沓必揆於靈臺萬古無差可徵於幽贊且彤車白馬先命羲和紫極黃龍次分甘石𨿽東流不溢天問猶疑而北戶承陽地維何隱稽夫儒氏之業也莫不咸思蟻轉盡愧雞如安可命曰三靈或迷其二大愚以始聞方數則揆黃亦嘗以大竇酬嘲敢云早惠旣不用蛉膠習戲自鄙童心及竊譽思中拘塵長者執經堂奧避席嚴師自悟牖間愧非胡廣頻依廡下虛感伯通而日月居諸楡槐屢攺管窺之心妄切瞽史之學難修而又爛額焦頭方思馬褐捉襟見肘久困牛衣颯垂領以若驚顧生髀而增嘆信天人之際難可究思考經緯之文固有宗防竊以海潮之事代或迷之今於賦中盡抉疑滯輒依洛下閎張平子何承天等以渾天爲法水與地居其半日月繞乎其下以證夫激而成潮之理並納華夷郡國環以二十八宿黃道所交及立北極爲上規南極爲下規以正乎日月之所由升降其理昭然可辧謂之潮圖施諸粉繢庶將無闕緬螢囊之已久撫魚网而多慙敢避識者之譏固受不知之罪云耳

日至海成潮入圖法

八月之朢日在翼軫之間此時潮最大今立此朢之夕日入初於時在戌見潮初生之候

渾天載地及水法

地浮於水天在水外天道右轉七政左旋日入則晚潮激於左日出則早潮激於右潮之小大則隨於月月近則小月逺則大

右此賦中具論之矣

新定海潮集解渾天古今正法圖自古說天有六

一曰渾天【張衡所述】二曰蓋天【周髀以爲法】三曰宣夜【無師法】四曰安天【虞喜作】五曰昕天【姚信作】六曰穹天【虞聳作自蓋天已下並好奇徇異之說非至說也先儒亦不重其術也】

右今撰賦及圖定取渾天爲法其增立渾天之術自張平子始言天地狀如雞子天包於地周旋無端其形渾渾故曰渾天也

渾天法

晉葛洪謂天形如雞子地如雞子之黃周天三百六十五度四分度之一半覆地上半繞地下二十八宿半隱半見宋何承天云乃觀渾儀研求天意乃悟天形正圓水居其半中髙外卑水周其下梁祖晅云渾天之形內圓如彈丸其半出地上半隱地下

右今撰圖正用此法但諸家能言天形而未知日之激水而成潮也又按周易離爲日坤爲地日出地上於卦在晉日入地下卦爲明夷乾爲天坎爲水天右旋入水爲夕則天在水下於卦爲需天左旋升出爲朝於卦在訟義離爲日坎爲水日出水上卦爲未濟濟之言涉也日東出而未西涉水此其象也日入水下卦爲旣濟言日右隨天入已涉於海則周易之象其事較然

右今撰潮圖探於周易合乎渾天推於爻象故賦指復姤二卦以定陰陽

言不及渾天而乖誕者凡五家莊子【逍遙篇】中記王仲任論衡【言日不入地】山經釋氏言四天【乙巳占具解訖】

右並無證驗不可究尋王仲任徒肆談天失之極逺桓君山攻之已破此不復云荘生則假物爲諭以論眞宗而學者多誤故列之爲難信之首中山經一無可取釋氏俱捨乃自立心法非可以表測而度量也又按吳王蕃法云余因周禮鄭眾鄭之言用勾股之術以求天之里數夏至之日以八尺之表求晷於陽城表南得影一尺五寸南至日南下無影則日南去陽城一萬五千里立八十而旁十五則日髙八萬里日南邪去以勾股法得八萬一千二百九十四里有奇蓋天頂至地之數也倍之得十六萬二千七百八十八里有奇卽天徑之數也以周徑之法乘得五十一萬三千六百八十七里有奇卽周天之數也右肇始學渾天法於度支推官監察禦史太原王軒軒以王蕃之術授焉自後因演而成圖旣知夫天地之薄厚則日月之行寒暑之候皆由自得之遂用覃思巨溟稽萬流之升降果見潮生之候由是博考羣言以證遇晦而自得之防無所疑焉渾儀之制渾儀法肇得自虞舜以琁璣玉衡以齊七政鄭康成云其轉運者爲璣其止息者爲衡皆玉爲之七政者日月五星也則渾儀之本法晉侍中劉智云顓頊造渾儀黃帝爲蓋天則此二器皆古聖王之制作也但學者失其用耳說者乃云始自張衡今考其事張乃巧述其法而揆之非始造者也虞喜又云洛下閼爲漢武帝於地中轉渾天定時修太初歷又知此術在張平子前也後漢左中郎將賈逵以永元十五年造黃道渾儀張衡以延熹七年更造銅儀以四分爲度於密室中以漏水轉之令伺者閉戶而唱以告司天者云琁璣所加某星已中某星今沒皆如合符契其後吳王蕃修之如陸績及後魏太史令晁崇隋河間劉焯皆修渾儀之法李淳風因爲遊儀蓋與靈憲同也

右以物象天謂之渾儀則日月四海在渾儀之內日月盈縮之度可察而獨迷潮水生來之候豈古人未之思乎肇秖於此術究而得之不爲怪誕無據之說猶恐時之學者尙有所疑故以著之

進海潮賦狀

朝散大夫持節歙州諸軍事守歙州刺史柱國賜紫金魚袋臣盧肇謹進上海潮賦一首

右臣伏聞神農立極先定乾坤軒後統天始歷象蓋以大聖有作而大法乃明必自臣子之所爲克成君父之至徳只如陳韶奏夏允諧聖帝之音而伐鼓鏗鐘元在工人之手業𨿽成於微賤事乃表於皇王臣今所陳竊用此道伏惟睿文明聖孝徳皇帝陛下徳邁伊嬀道包覆載垂衣而九有無外執契而萬國來庭日月貞明天地交泰珍圖瑞物允膺得一之符伯益臯繇共佐千年之聖臣實陋賤亦忝方州而微臣始自知書志在稽古或觀天地之道得於經史之間旣察置圭亦聞測管究黃鐘於玉律窺碧落於璿樞伏念司馬遷則書載天官張平子則儀鈞地動臣仰遵前哲輒揆圓虛偶識海潮深符易象理皆摭實事盡揣摩旣當鳳紀之朝願陳蠡測之見臣肇誠惶誠恐頓首頓首臣又聞天垂象而六合成道生一而三才具皆由日月運乎陰陽是謂神明分乎晝夜伏知此道盡在陛下睿鑑之中故不俟微臣因此別白然自古以來莫不以地厚難測日旣入而人不見其行海大無涯潮潛生而人不知其候上古聖人則之於八卦學者演之成六家而有講論未明根本不圖天垂大法假乎微臣獲在聖朝彰此愚見臣門地衰薄生長江湖志在爲儒弱不好弄研求近代寒苦莫甚於斯臣伏念爲業之初家空四壁夜無脂燭則薪蘇曉恨頑冥亦嘗懸刺在名場則最爲孤立於多士則時賢獨知累竊皇恩遽變白屋臣於防昌三年應進士舉故山南節度使同中書門下平章事王起擢臣爲進士狀頭筮仕之初故鄂嶽節度使盧商自中書出鎭辟臣爲從事自後故江陵節度使贈太尉裴休故太原節度使贈左僕射盧簡求皆將相重臣知臣苦心謂臣有立全無親黨不自吹噓悉賞微才奏署門吏臣前年二月蒙恩自潼闗防禦判官除祕書省著作郎其年八月又蒙恩除倉部員外郎充集賢院直學士去年五月又蒙恩除歙州刺史臣謹行陛下法令常懼違理郡周星未有政績潛被百姓詣闕以臣粗能緝理求欲畱臣奉七月二十二日勅又蒙聖恩賜臣金紫臣素無彊近之援不異艸澤之人忽荷寵光及此叨忝臣不以平生志業上奏於宸慈實懼犬馬之微忽先於溝壑則臣積年無所闡揚非惟自負片心實亦上辜聖代是敢竊以所撰前件潮賦並圖進上臣爲此賦以二十餘年前後詳參實符象數願以潢污之水輒赴溟渤之流而雕虫所爲刻鵠難肖塵冒天聽罪當鼎鑊今差軍事押衙盧師洎隨狀奉進上黷宸嚴敢期睿覽臣肇無任惶懼戰越屏營之至謹錄奏以聞伏俟誅責

勅盧肇文學優瞻時輩所推窮測海潮出於獨見徵引有據圖像甚明足成一家之言以袪千載之惑其賦宜宣付史館

唐文粹卷五

欽定四庫全書

唐文粹卷六

宋姚鉉編

古賦已【總一十首】

名山二

華山賦【楊敬之】

霍山賦【皮日休】

華卉艸木八

牡丹賦【舒元輿】

長樂花賦【蘇頲】

桃花賦【皮日休】

秋蓮賦【宋之問】

荔枝賦【張九齡】

瑞橘賦【李徳裕】

伐櫻桃樹賦【蕭穎士】

杞菊賦【陸龜蒙】

華山賦

楊敬之

嶽之初成二儀气凝其間小積焉爲邱大積焉爲山山之大者爲嶽其數五餘屍其一焉嶽之尊燭日月居乾坤諸山並馳附麗其根渾渾河流從南而來自北而奔姑射九嵕荊巫梁岷道之云逺兮徒遙而賔嶽之形物類無儀其上無齊其傍無依舉之千仭不爲崇抑之千仭不爲卑天雨初霽三峯相差虹蜺出其中來飲河湄特立無朋似乎賢人守位北面似乎爲臣望之如雲就之如天仰不見其巓肅阿芉芉蟠五百里當諸侯田嶽之作鬼神反覆蛟龍不敢伏若歲大旱鞭之朴之走之馳之甘雨瀾漫百川東逝千里而散噫气蹶然怒乎巖幽漸於人間其聲瀏瀏嶽之殊巧旣不可窮見乎中天挲挲而掌峨峨而蓮起者似人伏者似獸物者似池窪者似臼欹者似弁呀者似口突者似距翼者似抱文乎文質乎質動乎動息乎息鳴乎鳴黙乎黙上上下下千品萬類似是而非似非而是其乃繕人事余安得畢議今作帝耳目相其聰明下曯九州在宥羣生初太易時其人兪兪其主人者始乎容成卒乎神農中間數十君姓氏可稱其徒以飲食爲事未有仁義時哉時哉義曷足蒞是後敬乎天成乎人者必辟其心假其神與之齡降其仁故軒轅有盛徳蚩尢爲賊生物不遂軒轅用力大事不可獨治降以後牧三人有心烈火就撲其子之子其孫之孫咸明且仁𨿽徳之衰物亦處宜繇夏以降湯發仁以王癸受暴以亡甲戊誦釗不敢有加惟道其常享國遂長天事著矣莫見乎髙而謂其茫茫余受帝命億有萬歲而不敢怠遑臣贊之曰若此古矣祖矣大矣廣矣富矣庶矣駭矣怖矣上古之事粗知之矣而神之言又聞之矣然神起居於上宮室於上如此之久矣其所見何如也曰見若咫尺田千畆矣見若環堵城千雉矣見若杯水池百里矣見若蟻垤臺九層矣醯雞往來周東西矣蠛蠓紛紛秦速亡矣蜂窠聯聯起阿房矣俄而復然立建章矣小星奕奕焚咸陽矣累累繭栗祖龍藏矣其下千載攺更興壞悲愁辛苦循其上矣臣又問曰古有封禪今讀書者云得其傳云失其傳言語紛綸於神何如也曰若知之乎聞聖人撫天下哀天下旣信於天下則因山嶽而質於天不敢多物若秦政漢武則率海內以奉祭祀圖福其已則廟祀相望壇墠迆邐盛气臭誇金玉聚薪以燔積灰以封天下怠矣然猶歉歉不足秦由是薙漢由是弱明天子得賢者在位能者在職廟堂之上垂衣裳而已其於封禪存可也亡可也

霍山賦【並序】

皮日休

臣日休以文爲命士所至州縣山川未嘗不求其風謡以頌其丈幸上發輶軒使得采以聞六年至壽之駢邑曰霍山山故嶽也邑贅於阯至之二日離邑一捨望乎嶽將頌之文也及見之則目乎戇手乎嚲心乎竦神乎瞀始欲狂其文寫其狀如丹靑之不差也頌其風文其謡如金石之永播也旣而其精怯然搏敵躁然械囚紛然棼絲怳然墮空浩然涉溟幽然久則知才智之劣如耄而加疾將杖而奔者於戲霍山之靈哉霍山之靈哉將閼於神而愚之邪抑有所達而托之邪其辰旣浹其精忽渝怯然而勝躁然而敵紛然而靜怳然而安浩然而濟幽然而愈如壯而能決將陣而能敵者於是狂其文寫其狀辭曰

太始之气有淸有濁結濁爲山峻淸爲嶽其山厥臣其嶽惟君惟南之鎭曰霍爲尊嶽之大與地角壯與天勍勢荊豫華嵩靑沂兗岱如垤而秀如塊而鋭嵩之髙千仞萬仞蒼蒼茫茫日月相避其光望之數百里外爲天棟梁嶽之尊端然禦極竦然正位靜然而聽凝然而視其體當中如君之毅其屬者如駢其拇如枝其指如卑其儀若肅其位嶽之气其秀爲春其淸若秋其翠如雲云不能麗其色如煙煙不能鮮若雨收气爽丹靑滿天嶽之靈其神不眹其報如響若雨用淫嶽能廓之若歲用旱嶽能澤之嶽之徳生之育之煦之和之開蘤【音蒍】染卉淒淒迷迷藻繢數百里嶽之形有云騖騖其勃如怒有泉烈烈其來如決叱丰隆奔列缺轟然霹靂天地俱裂嶽之異狀其勢如危或不可支若不可維或仰而呀有如吮空或俯而拔有如攫地其曉而東有如貫日其暮而西有如孕月有水而脈有石而骨有洞而腹有崿而節或鋭而勵或斷而截或回而馳或低而折其經之怪之祥之詭之千種萬類繄不可得而詳記因神狂不能自主殆而寐夢一人絳衣朱冕怪貌魁形曰余祝融之相也夫霍山君之故治也爾賦之誠形矣勝矣怪矣典矣然義有不備帝俾余蒞夫古有五嶽霍居其一所以五嶽相邇者唐虞之帝五載一巡狩一載而徧上以覲侯下以存民侯有治者陟不治者黜民有寃者平窮者濟洎唐虞已降皆燔柴於霍我帝用饗其禮至周旦冊而命我與諸嶽星列中國自漢之後乃易我號而歸於衡故祝融遷都命余守霍今聖天子越唐邁虞而廢巡罷狩余之封內有可陟可黜可平可濟者是聖天子無由知之爾能以文請執事之達者易衡之號以歸於我請天子復唐虞黜陟之義故爾之將賦余閉遏爾懷而不爾文帝曰有衡旣逺有狩必勞惟霍之邇斯號可復賦者有能言胡不俾帝命余錫爾文爾無忘也臣曰請惟神命旣覺而書嗚呼異哉

牡丹賦【並序】

舒元與

古人言花者牡丹未嘗與焉蓋遁乎深山自幽而芳以爲貴重所知花則何遇焉天后之鄕西河也精舍下有牡丹其花特異天后嘆上苑之有闕因命移植焉由此京國牡丹日月寖盛今則自禁闥洎官署外延士庶之家彌漫如四瀆之流不知其止息之地每暮春之月遨遊之士如狂焉亦上國繁華之一事也近代文士爲歌詩以詠其形容未有能賦之者余獨賦之以極其美或曰子常以丈夫功業自許今則肆情於一花無乃猶有兒女之心乎余應之曰吾子獨不見張荊州之爲人乎斯人信丈夫也然吾觀其文集之首有荔枝賦焉荔枝信美矣然亦不出一果爾與牡丹何異哉但問其所賦之防何如吾賦牡丹何傷焉或者不能對余遂賦以示之

圓瑞精有星而景有云而卿其光下垂遇物流形艸木得之發爲紅英英之甚紅鐘乎牡丹拔類邁倫國香欺蘭我研物情次第而觀暮春气極緑苞如珠淸露宵偃韶光曉驅動蕩支節如解凝結百脈融暢气不可遏兀然盛怒如將憤泄淑色披開照曜酷烈美膚膩體萬狀皆絕赤者如日白者如月淡者如赫殷者如血向者如迎背者如訣坼者如語含者如咽俯者如愁仰者如悅褭者如舞側者如跌亞者如醉曲者如折密者如織疎者如缺鮮者如濯慘者如別初朧朧而下上次鱗鱗而重疊錦衾相覆繡帳連接晴籠晝薰宿露宵裛或灼灼騰秀或亭亭露奇或颭然如招或儼然如思或帶風如吟或露如悲或重然如縋或爛然如披或迎日擁砌或照影臨池或山雞已馴或威鳳將飛其態萬萬胡可立辧不窺天府孰得而見乍疑孫武來此敎戰其戰謂何搖搖纖柯玉欄風滿流霞成波歷階重臺萬朶千窠西子南威洛神湘娥或倚或扶朱顏色各衒紅釭爭顰翠娥灼灼夭夭逶逶迆迆漢宮三千艷列星河我見其少孰云其多弄彩呈妍壓景駢肩席奪銀燭鑪升絳煙洞府眞人防於羣仙晶熒往來金釭列錢凝睇相看曽不晤言未及行雨先驚旱蓮公室侯家列之如麻咳唾萬金買此繁華遑卹終日一言相誇列幄庭中步障開霞曲廡重梁松篁交加如貯深閨似隔牎紗髣髴息嬀依稀館娃我來觀之如乘仙槎脈脈不語遲遲日斜九衢遊入駿馬香車有酒如澠萬坐笙歌一醉是競孰知其他我案花品此華第一脫落羣類獨占春日其大盈尺其香滿室葉如翠羽擁抱櫛比蘂如金屑防飾淑質玫瑰羞死芍藥自失夭桃斂迹穠李慙出躑躅宵潰木蘭潛逸朱槿灰心紫薇屈膝皆讓其先敢懷憤嫉煥乎美乎后土之產物也使其華之如此而偉乎何前代寂寞而不聞今則昌然而大來曷艸木之命亦有時而塞亦有時而開吾欲問汝曷爲而生哉汝且不言徒畱翫以徘徊

長樂花賦【並序】

蘇頲

蜀太守庭際有紫華艸秋中始繁英露洗冬早尙直本霜封蕪雜大同於眾卉盛衰小異於羣物余訝而未識吏或告余曰此長虞所賦蜀長樂花也故心暗賞焉因口授書吏遂墨而成作恨不見古人所爲得髣髴其防爾

夫長者以短長之形度其長則至美夫樂者以哀樂之類同其樂則至喜長也樂也吾安得而間之嘉纎植之並用偉令名兮在玆徒見其丰族苯防髙標璀璨莖丹外而縞中葉縹分以紅貫綴緑穎之重疊索紫蕤之爛漫迫而象之君子其常或微或章聳危冠兮防若綬黙退靜其何望逺以意之佳人欲翔炫炫煌煌重羅綺兮撲瑤翠蹇來思而未嘗匪以幽兮自直匪以直兮自藏匪以晚兮自耀匪以耀兮自彊文濁露之均灑庇淸舒之泛光本無嫌於散地甘有寓於殊方然則太液初滿上林新霽防茸灼爍萬品千計搖瑞色而涵芝雜奇葩而轉孰與夫玉堂金閤之徧賞白日靑春之特麗歲不與兮時向闌風蕭蕭兮夜漫漫賔逺鴻於沙塞叫離鶴於江幹君曽不見三月華矣盡林間之槁木千霜殞矣亦庭下之枯蘭懿此常度淩於早寒假春期而不彩𨿽秋令而不殘衝雨霰之飛薄任雲山之險難芳弗珍於靃靡節恆慕於檀欒吾則知樹背之奚托傾心之可安如後凋之是貴罔獨立其誰觀文學掾起而爲亂曰白露瀼瀼何艸不黃紫華灼灼生君之堂彼不伐兮秋自翳時或珍兮君是惠彤庭赫兮朱艸駢交屈軼兮友賔連伊榛莽而荒此君曷爲而賦旃

桃花賦

皮日休

余常慕宋廣平之爲相貞姿勁質剛態毅狀疑其鐵腸與石心不解吐婉媚辭然覩其文而有梅花賦淸便富艷得南朝徐庾體殊不類其爲人也後蘇相公味道得而稱之廣平之名遂振嗚呼夫廣平文才未爲是賦則蘇公果暇知其人哉將廣平困於窮阨於躓然後彊爲是文邪日休於文尙矣狀花卉體風物非有所諷輒抑而不發因感廣平之所作復爲桃花賦其辭曰

伊祈氏之作春也有艷外之艷華中之華眾木不得融爲桃花厥花伊何其美實多臺隸眾芳緣飾陽和開破嫩蕚壓低柔柯其色則不淡不深若素練輕茜玉顏半若夫美景妍時春含曉滋密如不幹繁若無枝妦妦婉婉夭夭怡怡或俛者若想或閒者如癡或向者若步或倚者如疲或溫黁而可薰或婑媠而莫持或幽柔而旁午或撦冶而倒披或翹矣如望或凝然若思或弈偞【音叶】以作態或窈窕而騁姿日將明兮似喜天將慘兮若悲近楡錢兮防翠靨映楊柳兮顰愁眉輕紅拖裳動則褭香宛若鄭袖初見吳王夜景皎絜閧【胡弄切】然秀發又若常娥欲奔明月蝶散蜂寂當閨脈脈又若妲己未聞裂帛或開故楚艷艷春曙又若息嬀含情不語或臨金塘或交綺井又若西子浣紗見影玉露厭浥妖紅墜濕又若驪姬將譖而泣或在水濵或臨江浦又若神女見鄭交甫或臨廣筵或當髙防又若韓娥將歌斂態微動輕風婆娑暖紅又若飛燕舞於掌中半霑斜吹或動或止又若文姬將賦而思丰茸旖旎互交逓倚又若麗華侍宴初醉狂風猛雨一陣紅去又若襃姒初隨戎虜滿地春色堦前砌側又若戚姬死於鞠域花品之中此花最異以眾爲繁以多見鄙自是物情非闗春意若氏族之斥素流品秩之卑寒士他目則目他耳則耳或以暱而稱珍或以疎而見貴或有實而花乖或有花而實悴其花可以暢君之心目其實可以充君之口腹匪乎玆花他則碌碌我欲修花品以此花爲第一懼俗情之橫議我曰不然爲之則已我目吾目我耳吾耳妍蚩決於心取捨斷於志豈於艸木之品獨然信爲國兮如此

秋蓮賦

宋之問

天授元年勅學士楊炯與之問分直於洛城西入閣每雞鳴後至羽林仗閽人奏名請龜契佇命拱立於禦橋之西玉池淸泠紅蕖菡萏謬履扃闥自春䢐秋見其生視其長覩其盛惜其衰得終天年而無夭折者良以隔礙仙禁人莫由窺向若生於瀟湘洞庭溱洧淇澳卽有吳姬越客鄭女衛童芳心未成采擷都盡今委以白露順以涼風榮落有期私分畢矣斐然願歌其事久之乃述秋蓮賦焉

若夫西城祕掖北禁仙流見白露之先降悲紅蕖之已秋昔之菡萏齊秀芳敷競發君門閟兮九重兵衛儼兮千列緑蔕靑枝緣溝覆池映連旗以搖艷揮長劍兮陸離疏瀍兮裂縠交流兮湘沃四繞兮丹禁三帀兮承明曉而望之若霓裳宛轉朝玉京夕而察之若霞標灼爍散赤城旣如秦女艷日兮鳳鳴又似洛妃拾翠兮鴻驚足使瑤艸罷色芳樹無情復道兮詰曲離宮兮相屬飛閣兮周廬金鋪兮壁除君之駕兮旖旎蓮之葉兮扶疎萬乘顧兮駐防騎六宮喜兮停羅裾仰仙遊而徳澤縱覽而神虛豈與夫溪澗兮沼沚自生兮自死海沂兮江沲萬萬兮煙波泛漢女遊湘娥佩嗚玉戲淸波中流欲渡兮木蘭楫幽泉一曲兮采蓮歌江南兮峴北汀洲兮不極旣有芳兮蓑城長無依兮水國豈知移植天泉香飄列仙嬌紫臺之月露含玉宇之風煙雜葩兮照燭眾彩兮相宣鳥翡翠兮丹靑翰樹瑚兮林碧鮮夫其生也春風盡蕩爍日相煎夭桃盡兮穠李滅出大堤兮艷欲燃夫其謝也秋灰度管金气騰天宮槐疎兮井桐變搖寒波兮風颯然歸根息艷兮八九月乘化無窮兮千萬年越人望兮已長久鄭女采兮無由緣何深蔕之能固何穠香之獨全別有待制揚雄悲秋宋玉夏之來兮翫早紅秋之暮兮悲余緑禮盛燕臺人非楚材雲霧圖兮蘭爲閤金銀酒兮蓮作杯落英兮徘徊風轉兮衰衰入黃扉兮灑錦石縈白蘋兮覆緑苔寒暑茫茫兮代謝故葉新花兮往來何秋日之可哀托芙蓉以爲媒

荔枝賦【並序】

張九齡

南海郡出荔枝焉每至季夏其實乃熟狀甚瓌詭味特甘滋百果之中無一可比余往在西掖嘗盛稱之諸公莫之知固未之信惟舍人彭城劉侯弱年累遷經於南海一聞斯談倍復嘉嘆以爲甘美之極也又謂龍眼凡果而與荔枝齊名魏文帝方引蒲桃及龍眼相比是時二方不通傳聞之大謬也每相顧閒議欲爲賦述世務卒卒此志莫就及理郡暇日追敍往心夫物以不知而輕味以無比而疑逺不可驗終然永屈況士有未效之用而身在無譽之間苟無深知與彼亦何以異也因導揚其實遂作此賦云

果之美者厥有荔枝𨿽受气於震方實稟精於火離乃作酸於此裔爰負陽以從宜蒙休和之所播涉寒暑而匪虧下合圍以擢本傍防畆而抱規紫文紺理黛葉緗枝蓊茸霮防環合棼纚如蓋之張如帷之垂雲煙沃若孔翠於斯虛根所盤不髙不卑陋下澤之沮洳惡層崖之險巇彼前志之或妄何側生之見疵爾其勾芒在辰凱風入律肇气含滋芬敷謐溢緑穗靡靡靑英苾苾不丰其花但甘其實如有意乎惇本故微文而妙質蔕藥房而攢萃皮龍鱗以駢比膚玉英而含津色江萍以吐日朱苞剖明璫出冏然數寸猶不可匹未至齒而殆銷𨿽瓊漿而可軼彼眾味之有五此甘滋之不一伊醇淑之無算非精言之能悉聞者歡而竦企見者訝而驚佚心恚可以蠲忿口爽可以忘疾且欲神於醴露何比數於甘橘援蒲桃而見擬亦古人之深失若乃華軒洞開嘉賔四防時當燠煜客或煩憒而斯果在焉莫不心侈而體泰信雕盤之仙液實玳筵之綺繢有終食於累百愈益气而理內故無厭於所甘𨿽不貪而必愛沈美李而莫取浮甘而自退豈一座之所榮冠四時而爲最夫其貴可以薦宗廟珍可以羞王公亭十里而莫致門九重兮曷通山五嶠兮白雲江千里兮靑楓何斯美之獨逺嗟爾命之不逢每被銷於凡口罕獲知於貴躬柿何稱乎梁侯棃何幸乎張公亦因地之所遇孰能辧乎其中哉

瑞橘賦【並序】

李徳裕

淸霜始降聖上命中使賜宰臣等朱橘各三枚蓋靈囿之所植也臣伏以渡淮爲枳由地气而不遷吹穀生黍信陽和之有感昔漢武致石橊於異國靈根遐布此西域柔服之應也魏武植朱橘於雀園華實不就乃吳人未格之兆也考於前史昭晰可知豈非天地同和羣物效祉去蠻夷之陋獲近太陽感王化之威更承膏露艸木尙爾況乎人心漢宣帝宮館山澤意有所感必使近臣賦之臣幼學無文忝列樞近敢稽首而獻賦曰美南州之嘉樹受烈气於炎徳固一志於殊方遂不遷於上國貞枝凝碧蔚湘岸之夕陰華實變黃動江潭之秋色雜丹楓於溪畔映緑篠於巖側翡翠以之列巢鵷鶵於焉棲息𨿽同霑於雨露竊自得於雕飾終獲譽於皇明豈因人之羽翼感大鈞之獨運輸造化之力思六合以同風采孤根而移植播元气以茂育諒英靈之不測逮乎霜飛天囿風落秦川金莖炫熀於朝日玉樹靑蔥於霽天峩方壺之翠島列靈沼之淸漣上蔚檉松下秀蓀荃赩朱艸與屈軼華紫芝與賔連靈卉必植而嘉橘在焉碧葉獨潤金衣更鮮天漢之華星焜燿閬風之珠樹粲然香若團於野露色疑炫於江煙旣而大官獻新奇果列筵非厥包之自逺何菲陋之莫傳樹隱方塘比丹萍之初實盤映皎月與赤瑛而共妍東鄙孤臣謬陳三事旣乏和羮之用猶霑可口之味並食不割竊愧晏嬰之知捧之以拜重感桓榮之賜庶不朽於雪霜永酬恩於天地

伐櫻桃樹賦【並序】

蕭穎士

天寶八載予以前校理罷免降資參廣陵太府軍事任在限外無官舍是處寓居於紫極宮之道學館因領其教職焉廟庭之右有大櫻桃樹髙累數尋條暢薈蔚攢柯比葉擁蔽風景腹背微禽是焉棲托頡頏上下喧呼甚適登其喬枝則俯逼軒屏中外斯隔予實惡之懼盜窺逾因是爲資遂命伐焉聊托興玆賦儆夫在位者爾古人有言芳蘭在門不得不鋤眷玆櫻之攸止亦在物之宜除觀其體異修直材非棟榦外森沈以茂密中紛錯以交亂先羣卉以效諂望嚴霜以凋換綴繁英兮霰集駢朱實以星粲故當小鳥之所啄食妖姬之所攀翫赫赫閟宇之又長廊霞截髙殿云褰實吾君聿修祖徳論道設教之筵宜乎蒔以芬馥樹以貞堅匪夫松篠桂檜茝若蘭荃猗具美其在玆爾何徳而居焉擢無庸之瑣質蒙本枝而自庇汨羣林而非據專廟庭之右地𨿽先寢之或薦豈和羮之正味每俯臨乎蕭墻姦回得而窺伺諒何惡之能爲終物情之所畏於是命尋斧伐盤根密葉剝攢柯焚朝光無陰夕鳥不喧肅肅明明曠蕩乎堦軒嗟乎艸無滋蔓瓶不假器苟恃勢而將逼𨿽見親而益忌譬諸人事也則晉吞並於僭沃魯出逐於彊季綝峻擅而吳削倫冏專而晉墜其大者虎遷趙嗣鸞竊齊位由履霜而莫戒聿堅冰而薦至嗚呼乃終古覆車之軌轍豈尋常散木之足議

杞菊賦【並序】

陸龜蒙

天隨生宅荒少墻屋多隙地著圗書所前後皆樹以杞菊春苗恣肥得以采擷供左右杯案及夏五月枝葉老硬气味苦澁旦暮猶責兒童輩掇拾不已人或嘆曰千乘之邑非無好事之家日欲擊鮮爲具以飽君者多矣君獨閉關不出率空腸貯古聖賢道徳言語何自苦如此生笑曰我幾年來忍饑誦經豈不知屠沽兒有酒食邪退而作杞菊賦以自廣云

惟杞惟菊偕寒互緑或穎或苕煙披雨沐我衣敗綈我飯脫粟羞慚齒牙苟且梁肉蔓延駢羅其生實多爾杞未棘爾菊未莎其如予何其如予何

唐文粹卷六

欽定四庫全書

唐文粹卷七

宋姚鉉編

古賦庚【總一十四首】

鳥獸昆虫

大鵬賦【李白】

雕賦【杜甫】

白鷼賦【蕭穎士】

白鸚鵡賦【王維】

感二鳥賦【韓愈】

白羽扇賦【張九齡】

猿賦【吳筠】

麈尾賦【陳子昻】

由鹿賦【呂溫】

蠶賦【陸蒙】

秋虫賦【羅隱】

虱賦【李商隠】

後虱賦【陸防】

蠍賦【李商隠】

大鵬賦【並序】

李白

余昔於江陵口見天臺司馬子微謂余有仙風道骨可與神遊八極之表因著大鵬遇希有鳥賦以自廣此賦已傳於世往往人間見之悔其少作未窮宏達之旨中年棄之及讀晉書覩阮宣子大鵬贊鄙心陋之遂更記憶多將舊本不同今復存於集豈敢傳諸作者庶可示之子弟而已其辭曰

南華老仙發天機於漆園吐崢嶸之髙論開浩蕩之奇言徵至怪於齊諧談北溟之巨魚吾不知幾千里其名曰鯤化成大鵬質凝胚渾脫修鬛於海島張廣翅於天門刷渤澥之春流晞扶桑之朝暾赫弈乎宇宙憑淩乎昆侖一鼓一舞煙曚沙昏五嶽爲之震蕩百川爲之崩奔爾乃蹶厚地摩太淸亙層霄突重溟激三千以崛起搏九萬而迅徵背嶪太山之崔巍翼舉垂云之縱橫左回右旋倐陰忽明歷汗漫以夭矯排閶闔之崢嶸簸鴻蒙扇雷霆斗轉而天動山搖而海傾怒無所搏雄無所爭固可想象其勢仿佛其形若乃足縈虹蜺目耀日月連軒沓拖揮霍翕忽噴气則六合生云灑毛則千里飛雪邈彼北荒將窮南隅運逸翰以傍擊鼔奔颷而長驅燭龍銜光以照影列缺施鞭而啟塗塊視三山杯觀五湖其動也神應其行也道俱任公見之而罷釣有窮不敢以彎弧莫不投竿失鏃仰之長吁爾其雄姿壯觀映背河漢上摩蒼蒼下覆漫漫盤古開天而直視羲和倚日以傍嘆繽紛乎八荒之間隠映乎四海之半橫大明而掩晝若混茫之未判忽騰覆以回旋則霞廓而霧散然後六月一息至於海湄欻翳景以橫榰逆髙天而下垂憩乎泱漭之野入乎汪湟之池猛勢所射余風所吹溟漲沸渭巖嶽紛披天吳爲之防栗海若爲之躨跜巨鼇冠山而卻走長鯨騰海而下馳縮殻挫鬛莫之敢窺吾亦不測其神怪而若此蓋乃造化之所爲豈比夫蓬萊之黃鵠誇金衣與菊裳恥蒼梧之鳯耀防質與錦章旣服禦於靈仙亦馴擾於池隍精衛殷勤於銜木鶢鶋悲愁乎薦觴天雞警曙於蟠桃踆烏炳耀於太陽不曠蕩而縱適何拘攣而守常未若玆鵬之逍遙無厥類而比方不矜大而暴猛每順時而行藏參根以比壽飲元气以爲漿戲晹谷而徘徊憑炎洲而抑揚俄而希有鳥見而謂之曰偉哉乎若此之樂也吾左翼掩乎東極右翼蔽乎西荒跨躡地絡周旋天綱以恍惚爲巢以虛無爲場我呼爾遊爾呼我翔於是大鵬許之欣然相隨此二禽已登於寥廓而尺鷃之輩空見笑於藩籬

雕賦【並進表】

杜甫

臣甫言臣之近代陵夷公侯之貴磨滅鼎銘之勲不復照曜於明時自先君恕預以降奉儒守官未墜素業矣亡祖故尙書膳部員外郎先臣某修文於中宗之朝髙視於藏書之府故天下學士到於今而師之臣幸賴先臣緒業自七歲所綴詩筆向四十載矣約有千餘篇今賈馬之徒得排金門上玉堂者甚眾矣惟臣衣不蓋體常寄食於人奔走不暇只恐轉死溝壑安敢望仕進乎伏惟明主哀憐之儻使執先祖之故事拔泥塗之久辱則臣之述作𨿽不足以鼓吹六經先鳴數子至於沈鬱頓挫隨時敏捷而揚雄枚臯之流庶可跂及也有臣如此陛下其捨諸伏惟明主哀憐之無令役役便至於衰老也臣甫誠惶誠恐頓首頓首死罪死罪以爲雕者鷙鳥之殊特搏擊而不可當豈但壯觀於旌門發狂於原隰引以爲類是大臣正色立朝之義臣竊重其有英雄之姿故作此賦實望以此達於聖聰耳不揆蕪淺謹投延恩匭進表獻上以聞謹言

賦

當九秋之淸淒見一鶚之直上以雄材爲己任橫殺气而獨往捎捎勁翮肅肅遺響杳不可追俊無畱賞彼何鄕之性命碎今日之指掌伊鷙鳥之累百敢同年而爭長此雕之大略也若乃虞人之所得也必以气稟冥陰乘甲子河海蕩潏風雲亂起雪沍山陰冰纒樹死迷向背於八極絕飛走於萬里朝無所充腸夕違其所止頗愁呼而蹭蹬信求食而依倚用此時而椓杙待弋者而綱紀表狎羽而潛窺順雄姿之所擬歘捷來於森木固先系於利觜解騰攫而竦神開网羅而有喜獻禽之課數備而已及乎閩受之也則擇其淸質列在周垣揮拘攣之掣曳挫豪梗之飛翻識畋遊之所使登馬上而孤騫然後綴以珠飾呈於至尊搏風槍櫐用壯旌門乘輿或幸別館獵平原寒蕪空闊霜仗喧繁觀其夾翠華而上下卷毛血之崩奔隨意气而電落引塵沙而晝昏豁堵墻之榮觀棄功效而不論斯亦足重也至如千年�狐三窟狡兔恃古塜之荊棘飽荒城之霜露回惑我往來趑趄我場圃𨿽靑骹戴角白鼻如瓠蹙奔蹄而俯臨飛迅翼以遐寓而料全於果見迫寧遽屢攬之而穎脫便有若於神助是以嘵哮其音颯爽其慮續下韝而繚繞尙投迹而容與奮威逐北施巧無據方蹉而就擒亦造次而難去一奇卒獲百勝昭著風宿多端蕭條何處斯又足稱也爾其鶬鴰鳱鶂之倫莫益於物空生此身聨拳拾穗長大如人肉多奚有味乃不珍輕鷹隼而自若托鴻鵠而爲鄰彼壯夫之慷慨假彊敵而逡巡拉先鳴之異者及將起而遄臻忽翮天路終辭水濱寧掩羣而盡取且決意而驚新此又一時之俊也天其降精於金立骨如防目通於腦筋入於節架軒楹之上純漆光芒掣梁棟之間寒風凜冽𨿽趾矯千變林嶺萬穴系叢薄之不開突杈枒而皆折又有觸邪之義也久而服勤是可吁畏必使烏攫之黨罷鈔盜而潛飛梟怪之羣想英靈而遽墜豈比乎虛陳其力叨竊其位等摩天而自安與槍楡而無事者矣故不見其用也則晨飛絕壑暮起長汀來𨿽自負去若無形置巢嶻養子靑冥倐爾年歲茫然闕廷莫試鉤爪空回斗星眾鶵儻割鮮於金殿此鳥已將老於巖扃

白鷴賦【並序】

蕭穎士

白鷴羽族之幽奇也素質黑章爪觜純丹體備冠距頗類夫雞翟神貌淸閒不雜於眾禽棲止遐深與人境罕接固莫得而馴狎也上聞而徵焉處以雕籠致以馹騎將集長楊遊太液行有日矣天寶辛卯歲予旅泊江防流宕逾時秋八月自山陰前次東陽方議夫南登西泛極聞見之義諒褊懷所素蓄而未之從也防有命自天召赴京闕適與玆鳥偕至於防稽之傳捨觀其宛頸旁睨徊徨掩抑往往孤鳴音韻淒涼如慕侶而不獲因感而賦之曰

鳥之生矣於彼江山彩之素文不綺斑備文武之玉飾微妖姬之殊顏情莽眇以耿絜貌軒昂以安閒無馴擾之近性故不愜於人寰遊必海裔棲必雲間兾養拙以自保袪未萌之憂患不然豈陋彼都邑之佳麗顧投身乎阻艱以其標自然之靜故名之曰白鷴者歟何天聴之緬邈辱微禽之瑣細偶一日之見羇委微軀以受制望層城以斂翼懷眾侶而孤唳從廏置之駿奔仰君門以遐逝君門兮九重洞叫窱兮穹崇池太液兮島方壺萬族翔泳乎其中晝聒未央之繁弦夕警長樂之靈鐘顧疎野之賤迹豈敢求一枝而見容越水淸兮鏡色吳山遠兮天逼窺淺深以颺影逗杳冥兮一息謂杉松可得永日而噪聚蒓荇足以窮年而啄食一與心賞兮睽違念歸飛兮何極鸚能言而入座鶴善舞而登軒殊二者之俗態諒慚惶於主恩是以𨿽信美而非其志獨屏營而兢魂者焉

白鸚鵡賦

王維

若夫名依西域族本南海同朱喙之淸音變緑衣於素彩惟玆鳥之可貴諒其美之斯在爾其入翫於人見珍奇質狎蘭房之妓女去桂林之云日易喬枝以羅袖代危巢以瓊室慕侶方遠依人永畢托言語而𨿽通顧形影之非匹經過珠网出入金鋪單鳴無應隻影長孤偶白鷴於池側對皓鶴於庭隅愁混色而難辧願知名而自呼明心有識懷恩何極芳樹絕想雕梁撫翼時銜花而不言每投人以方息慧性孤稟雅容非飾含火徳之明輝被金方之正色至如海鷰呈瑞有玉篋之可依山雞學舞向寶鏡而知歸皆羽毛之偉麗奉日月之光輝豈憐玆鳥地遠形微色淩紈質彩奪繒衣深籠久閉喬木長違儻見借其羽翼與遷鸎而共飛

感二鳥賦【並序】

韓愈

貞元十一年五月戊辰愈東歸癸酉自潼關出息於河之陰時始去京師有不遇時之嘆見行有籠白烏白鸜鵒而西者號於道曰某土之守某官使使者進於天子東西行者皆避路莫敢正目焉因竊自悲幸生天下無事時承先人之遺業不識干戈攻守耕獲之勤讀書著文自七歲至今凡二十二年其行已不敢有愧於古人之道其閒居思念前古當今之故亦僅志其一二大者焉選舉於有司與百十人偕退曽不得薦書齒下士於朝以仰望天子之光明今是鳥也惟以羽毛之異非有道徳智謀承顧問贊教化者乃反得防采擢薦進光輝如此故爲賦以自悼且明夫遭時者𨿽小善必達不遭時者累善無所容焉其辭曰

吾何歸乎吾將旣行而後累思誠不足以自存苟有食其從之出國門而東鶩觸白日之隆景時返顧以流涕念西路之差永過潼關而坐息窺黃流之奔猛感二鳥之無知方防恩而入幸惟進退之殊異增予懷之耿耿彼中心之何喜徒外飾焉是逞予生命之湮阨曽二鳥之不如汨東西與南北恆十年以不居辱飽食其有數況策名於薦書時所好之爲賢庸有謂余之非愚昔殷之髙宗得良弼於宵寐孰左右者爲之先容信天同而神比及時運之未來或兩求而莫致𨿽家到而戶說秖招尢而速累蓋上天之生余亦有期於下地盍永配於古人獨怊悵於無位𨿽得之而不能乃鬼神之所戲幸年歲之未暮庶無羨於斯類

白羽扇賦【並序】

張九齡

開元二十四年夏盛暑奉敕遣大將軍髙力士賜宰臣白羽扇九齡與焉竊有所感立進賦曰

當時而用任物所長彼鴻鵠之弱羽出江湖之下方安知煩暑可致淸涼豈無防素彩畫文章復有修竹剖防毫芒提攜密邇搖動馨香惟眾珍之在禦何短翮之敢當與竊恩於聖後且見持於未央伊昔臯澤之時亦有雲霄之志苟效用之得所𨿽殺身而何忌肅肅鳥羽穆如微風縱秋气之移奪終感恩於篋中

猿賦【並序】

道士吳筠

前志稱周穆王南徵君子變爲猿鶴小人變爲虫沙夫神用無方未必不爾筠自入廬嶽則覩斯猿嘉夫雨昏則無聲景霽則長嘯不踐土石超遙於萬木之間春咀其英秋食其實不犯稼穡深棲遠處猶有君子之性異乎狙猱之倫且多難已來庶品凋販麋鹿殫於网罟遺氓困於誅求此獨蕭然物莫能患豈不以托迹冥絕不才遠禍昔夫子嘆山梁雌雉曰時哉時哉予因感之聊以作賦

伊猿之所育於南國之曽岑動不踐地居常在林𨿽泛泛而無據亦熙熙而有心雰嵐昏而共黙風雨霽而爭吟使幽人之思淸暢羇客之涕霑襟何必聆嶰谷之管對雍門之琴哉歷千尋之喬木俯萬仭之危嶠弄遊雲之亂飛嬉落日之橫照連肱澗飲命侶煙嘯或聚而閒棲或分而迥趠壽同靈鶴性本君子阻重巖之險非虎豹所履蔭交柯之密豈雕鶚能視故逢蒙操弓憚髙深而止鄧公折箭含惻隱而已何患累之罕臻不幹物以利已詎若狒狒淩人以就戮猩猩甘酒而遄死夫時珍貂裘世寶狐白徒能工於隠伏終見陷於機辟麝懷香以賈害狙伐巧而招射小則翡翠殞於毛羽大則犀象殘於齒革孰能去有用之損取無用之益固棄置於常情永逍遙以自適無威刑以相臨有族類而相親食資諸物衣取諸身不賦不役靡勞靡勤如政教之未施保巢居之淳淳匪虞氏之所及何䢐公之能馴吾固知人爲物之貴又焉測元化之所謂大鈞乎

麈尾賦【並序】

陳子昂

甲子歲天子在洛陽時余始解褐與祕書省正字太子司直宗秦客置酒於金穀亭大集賓客酒酣共賦座上食物命余爲麈尾賦焉

天之浩浩兮物亦云云性命變化兮如絲之棼或以神好正直天蓋黙黙或以道惡彊梁天亦茫茫此仙都之靈獸因何負而罹殃始居幽山之藪食乎丰艸之鄕不害物以利己每營道而同方何忘情以委代而任性之不忘卒罘网以見逼受庖割而罹傷豈不以斯尾之有用而殺身於此堂爲君雕俎之羞厠君金盤之實承主人之嘉慶對像筵與寶瑟𨿽信美於玆辰詎同歡於疇日客有感之而嘆曰命不可思神亦難測吉凶悔吝未始有極假如天道之用莫神於龍受戮爲醢不知其凶王者之瑞莫聖於麟遇害於野不知其仁神旣不能自智聖亦不能自知況林棲而谷走及山鹿與野麋古人有言天地之心其間無巧冥之則順動之則夭諒物情之不異我心又何兢於猜矯故曰天之神明與物推移不爲事先動而輙隨是以至人無已聖人不知子欲全身而遠害曾是浩然而順斯

由鹿賦【並序】

呂溫

貞元丁卯歲予南出穰樊之間遇野人縶鹿而至者問之答曰此爲由鹿由此鹿以誘致羣鹿也備言其狀且曰此鹿每有所致輙鳴嘷不飲食者累日余喟然嘆曰虞之卽鹿也必以其類致之人之卽人也亦必以其友致之實繁有徒古之然矣嗟乎鹿無情而猶知痛傷人之與謀寔安殘酷者彼何人斯彼何人斯物微感深遂作賦曰

鹿之生兮亦稟亭毒備齒角以無競循性情而自牧姑有昧於行止尙焉知乎倚伏捨爾崇林輕遊近麓偶巧网之生致蒙主人之全育飲以渫井飼於芳庭寢臥荃柔騰倚蘭馨露往霜來日安月寧𨿽矯性之非樂終感恩而不驚曽不知養非玩物用有深意命之曰由俾陷其類涼秋八月爽景淸气羇致山阿縻於蹊隧設伏以待翳叢而伺同气相求誘之孔易將必慕侶豈云貪餌呦呦和鳴麌麌狎至彼泯慮於猜信此無情於誠僞孰是倉卒禍生所忽毒鏑欻以星貫潛機劃其電發或洞胸而達腋或折足而碎骨望林巒兮非遠顧町疃兮未滅風嘷澤而北至日掩山而西沒走駭侶於巖煙叫饑麛於澗月苟行路之聞者孰不心摧而思絕想爾由矣野心而仁望純束而驚顧隨獲車兮逡巡視鼎中之銷爛觀機上之剖分忽哀鳴以感類若沈痛之在身𨿽復處之密邇享以丰珍比檻猿之駭躍同海鳥之愁辛敢擇蔭而後止思走險以何因痛無知以相陷含怨毒而莫伸客有感而言曰物誠有諸人亦宜乎摭事或比原心則殊借如淮陰搆禍寃在伸理通說且拒狶謀寧起堂堂蕭公實曰知己紿致鐘室胡寧忍此呂祿之難誰非漢臣交則不義賣亦不仁彼美酈生旣爲交親誘襲軍印豈無他人於戲微獸傷類如不自容忍人賣友而享其功滅交道分墜義風曽麋鹿之不若何仁信之可宗已焉哉諒此世之茫茫吾未見其始終

蠶賦【並序】

陸防

荀卿子有蠶賦楊泉亦爲之皆言蠶有功於世不斥其禍於民也余激而賦之極言其不可能無意乎詩人碩鼠之刺於是乎在

古民之衣或羽或皮無得無喪其遊熙熙藝麻緝纑官初喜窺十奪四五民心乃離逮蠶之生繭厚絲美機杼經緯龍鸞葩卉官涎益嚵盡取後已嗚呼旣豢而烹蠶實病此伐桑滅蠶民不凍死

秋虫賦【並序】

羅隱

秋虫蜘蛛也致身网羅間實腹亦网羅間愚感其理有得喪因以言賦之

物之小兮迎网而斃物之大兮兼网而迹网也者繩其小而不繩其大吾不知爾身之危兮腹之餧兮吁

虱賦

李商隱

亦气而孕亦卵而成晨鷖露鶴不如其生汝職惟齧而不善齧回臭而多跖香而絕

後虱賦【幷序】

陸防

余讀玉谿生虱賦有就顏避跖之嘆似未知虱作後虱賦以矯之

衣緇守白髮華守黑不爲物遷是有恆徳小人趨時必變顏色棄瘠涵腴乃虱之賊

蠍賦

李商隠

夜風索索緣隙憑壁弗聲弗鳴潛此毒螫厥虎不翅厥牛不齒爾兮何功旣角而尾

唐文粹卷七

欽定四庫全書

唐文粹卷八

宋姚鉉編

古賦辛【總七首】

古器三

霜鐘賦【喬潭】

欹器賦【李徳】

砥石賦【劉禹錫】

物景二

晚晴賦【杜牧】

秋聲賦【劉禹錫】

決疑二

問大鈞賦【劉禹錫】

何卜賦

霜鐘賦【並序】

喬潭

南陽丰山有九鐘焉霜降則鳴潭叨遇達奚公擢甲科然則南陽卽公隱居之舊地爲此賦以廣知音焉丰山之峯巉嵒積翠之石森爽冒寒之松上無飛鳥下無人蹤何杳杳以靜謐有天然之古鐘兩欒神資九乳靈化寧失制於侈弇豈遺音於窕槬每虛气以自得常宿懸以警下動於耳而藏於心必髙秋之涼夜於是泬寥兮日暮而天晶蕭瑟兮霜落而風淸爽气無眹潛來滿盈跳然復出鏗爾有聲信不擊而不考能大鳴而小鳴始則含糊擁郁旋復充詘若往若還徘徊其間爾其舒肆奔放長欒遠暢乍浮空以紆余更觸物而瀏亮入林蕭蕭在水湯湯泛濫小瀨聮綿疎篁夜鶴怨兮彌苦寒猨悲兮更長餘韻舂容隨風悠揚繞於洞庭浮於瀟湘梧楸紛以離披蒹葭防其蒼蒼及夫夜以艾兮彌靜山無人兮月冷初肅肅以自淒復瑯瑯而虛警其動愈出其來甚徐合於元化遊於太虛轉遠而盡誰知所如聊獨立以傾聴惘若失乎躊躇聴不及想以存其餘方其寒气曉集鏘然應急發越林巒周流井邑前聲未盡後韻相及羇臣之空館屢來思婦之髙樓徧入無不倀然驚夢戱欷掩泣夫鐘之應霜也應以無心士之知己也貴知其音不鼔而鳴者其聲遠不言而信者其分深故自然之聲無假於煩手特達之分不資於滕口吾欲徴華鐘諭良友懷音淵黙藏器虛受可以適南陽待淸霜之一扣系曰風籟起兮喧長薄霜鐘鳴兮動哀壑合大塊兮聲無作𨿽有聞兮常寂寞

欹器賦【並序】

李徳裕

癸丑歲餘時在中樞丞相路公見遺欹器贈以古人之物永懷君子之心嘗欲報以辭賦屬力小任重朝夕盡瘁固未暇於體物今者公已歿世余又放逐忽覩玆器淒然懷舊因追爲此賦置公之靈筵

昔周道砥平旣安且寧赫赫公旦配徳阿衡謂難守者成難持者盈始作玆器告於神明至仲尼憲文武之道思周公之徳入太廟而觀器見遺法而嘆息且曰月滿而虧日盈則昃彼天道之常然欲久盛而焉得乃沃水於器俯察要終挹彼注玆授之若沖虛則臲卼似君子之困防中則端平如君子之中庸滿則傾跌霆流電發器如隄隤水若河決非神鼎之自盈異衢樽之不竭蓋欲表人道之隆替明百事之有節然玆器也不以中而自藏不以跌而自傷其過也如彼薄蝕其更也浸彼輝光得其道者居則念於丰蔀動乃思於謙受顏旣復而不逺惠屢黜而何咎知任重之力及悟物盈之難久𨿽神道之無形常慘然於前後昔與君子同秉國鈞公得之爲賢相余失之爲放臣覩遺物而猶在懷舊好而悲辛欲克己以復禮永報徳於仁人

砥石賦【並序】

劉禹錫

南方气泄而雨滛地慝而傷物媼神噫濕渝色壞味𨿽金之堅亦失恆性始余有佩刀甚良至是澁不可拔剖其室乃出遡陽眇眡傳刃防脊鱗然如痏痂如黑子如靑蠅之惡鋭气中錮猶人被病然客有聞焉裒密石以遺予沃之艸映雜以鳥膏切劘下上直質焯見躊躇四顧逌爾謝客微子之貽幾喪吾寶客曰吾聞諸梅福曰爵祿者天下之砥石也髙皇帝所以礪世磨鈍有是耶余退感其言作砥石賦

我有利金兮以利爲佩遭土卑而慝作雄鋩爲之潛晦如景昏而蝕旣兮與肌漆而爲癘顧秋蓬之不可刜兮尙可遊乎髖髀之外利物防蔽材人惆悵俾百汰之至精蟠一檢而多恙豈害气之獨然兮將久不試而然彼屠者之刀兮獵者之鋋不灌不淬兮糅錯銜鈆日鼓月揮兮刲腴擊鮮睨熣以耀芒蓊淫夷而騰羶豈不以涉暑而防沴兮鼎用之而成妍有客自東遺余越砥圭形石質蒼色膩理剗其鱗皴滑以滫瀡如衣澣垢如鼎出否霧盡披天萍開見水拭寒焰以破眥擊淸音而振耳故態復還寶心再起旣賦形而終用一防垢焉何恥感利鈍之有時兮寄雄心於瞪視嗟乎石以砥焉化鈍爲利法以砥焉化愚爲智武王得之商俗以厚髙帝得之傑材奔走得旣有自失豈無因漢氏已還三光景分隨道闊狹用之得人五百餘年唐風始振懸乎天砥以礱兆民播生在天成器在君天爲人君君爲人天安有執礪世之具而患乎無賢歟

晚晴賦【並序】

杜牧

秋日晚晴樊川子目於郊園見大者小者有狀類者故書賦云

雨晴秋容新沐兮忻繞園而細履面平地之淸空兮紫閣靑橫逺來照水如髙堂之上見羅幕兮垂乎鏡裏木勢黨伍兮行者如迎偃者如醉髙者如達低者如跂松數十株切切交峙如冠劍大臣國有急難庭立而議竹林外裹兮十萬丈夫甲刃摐摐密陣而環侍豈負軍令之不敢囂兮何意气之嚴毅復引舟於深灣忽八九之紅芰奼然如婦斂然如女墮蘂黦顏似見放棄白鷺潛來兮邈風標之公子窺此美人兮如慕悅其容媚雜花差於岸側兮絳緑黃紫格頑色賤兮或妾或婢閒艸甚多叢者束兮靡者杳兮仰風獵日如立如笑兮千千萬萬之容兮不可得而狀也若予者則謂何如倒冠落佩兮與世闊疏敖敖休休兮眞狥其愚而隠居者乎

秋聲賦【並序】

劉禹錫

相國中山公賦秋聲以屬天官太常伯唱和俱絕皆得時道行之餘興猶動光陰之嘆況伊郁老病者乎吟之斐然以寄孤憤

碧天如水兮窅窅悠悠百虫迎暮兮萬葉吟秋欲辭林而蕭防潛命侶以啁啾送將歸兮臨水非吾土兮登樓晚枝多露蟬之思夕艸起寒螿之愁至若松竹含韻梧楸早脫驚綺疏之晚吹墜碧砌之涼月念塞外之徵行顧閨中之騷屑夜蛩鳴兮機杼促朔鴈叫兮音書絕逺杵續兮何泠泠虛室靜兮空切切如吟如嘯非竹非絲合自然之宮徵動終歲之別離廢井苔合荒園露滋艸蒼蒼兮人寂寂樹槭槭兮虫伊伊則有安石風流巨源多可平六符而佐主施九品而自我猶復感陰虫之鳴軒嘆涼葉之初墮異宋玉之悲傷覺潘郎之麼麼嗟乎驥伏櫪而已老鷹在鞲而有情聆朔風而心動盼天籟而神驚力將痑兮足受紲猶奮迅於秋聲

問大鈞賦【並序】

劉禹錫

始余失臺郎爲刺史又貶州司馬俟罪朗州三見閏月人咸曰數之極理當遷焉因作謫九年賦以自廣是歲臘月詔追明年自闕下重領連山郡印綬咸曰美惡周必復第行無卹歲杪其復乎居五年不得調歲二月有事於社前一日致齋孤居慮靜滯念欻起伊人理之不可以曉也將質諸神乎謹貢誠馳精敢問大鈞其夕有遇寤而次第其辭以爲賦

圓方相涵兮浩其無垠窅防翕辟兮三辰以騰振孰主張是兮有工其神迎隨不見兮彊名之曰大鈞欹以臨下兮巍乎雄尊天爲獨陽髙不可問工居其中與人差近身執其權心平其運循名想象或可以訊曰嘻防之未生其猶泥爾落乎埏埴惟鈞所指忽然爲人爲幸大矣工賦其形七情與俱嗇智不授卑【去聲】之以愚坦坦之衢萬人所趨防一布武化爲畏途人或譽【平聲】之百說徒虛人或排之半言有餘物壯則老乃惟其常否終則傾亦不可長老先期而驟至兮否逾數而叵量𨿽一夫不獲兮亦大化之攸病謹薦誠上問兮俛伏以聴是夕寐熟夢遊乎無何之鄕抗陛級乎重宵兮異人間之景光中有威神巾金甲而煒煌命之使前兮其音瑯瑯曰吾大化之一工也居上臨下無其不平汝今有辭吾一以聴播形肖貌生類積億橐籥圈匡鎔鏈消息我之司智初不爾嗇不守以愚覆爲汝賊旣賦汝形輔之聰明盍求世師資適攸宜胡然抗心遐想前烈倚梯靑冥舉足斯跌韜爾智斧無爲自伐鑿竅太繁天和乃泄利逕前誘多逢覆轍名腸內煎外火非熱今哀汝窮將厚汝愚剔去剛健納之柔濡塞前竅之傷痍兮招太和而興居貰以待人兮急以自拘道存邃奧無示四隅軌物之勢不作兮見傷之機自無汝不善用吾焉嗇乎且夫貞而騰气者膴膴健而垂精者昊昊我居其中猶輪是蹈以不息爲體以日新爲道倮鱗蜚走灌莽苞皁乃牙乃甲乃殈乃剖陽榮陰悴生濡死槁各乘气化不以意造賦大運兮無有淑惡彼多方兮自生丑好爾奚不徳余以驟壯姑尢我以速老耶觀汝百爲又或不然赤子哇哇急其能言亦旣名物幾時蹁躚春耕其邱投種之日釋耒而嘆何時實粟望所未至謂余舒舒欲其久畱謂我瞥如我一子二誰之曲歟彼蒹葭之蒼蒼兮霜霰苦而中堅松竹之皸皴索籜兮不若榯筍之可憐納材葦而構明堂固容消而力完楊且之晳兮不可以常然當錫爾以老成蒼眉皓髯山立時行去敵气與矜色兮噤危言以端誠俾人望之侮黷不生爾之所得孰與壯多不善處老問余而何授受而回蘧蘧形開向之威神孰爲來哉乃遽衣促盥端慮滌想委佩低簪持簿叩顙而言曰楚臣天問不詶今臣遇幸一獻三售始厚以愚終期以壽忘上問之罪濯已然之咎心增故術腸飽新授馳神淸拜手稽首

何卜賦

劉禹錫

余旣幻惑力命之說兮身久放而愈疑心回穴其莫曉兮將取質夫東楚人俗巫而好術兮叟有鬻卜而來思乃招而訊之曰嘻人莫不塞有時而通伊我兮久而愈窮人莫不病有時而間伊我兮久而滋蔓吾聞人肖五行動止有則四時轉續變於所極一歲之旱人斯具舟三月之熱人斯具裘極必反焉其猶合符子首圓而足方予腹陰而背陽胡形象之有肖而變化之殊常經曰剝極則賁居賁而未嘗剝者其誰否極受泰居否而未嘗泰者又其誰鶴胡不截鳬胡不禆防何罰而踸踔蚿何功而扶持紛紜恣睢交作舛馳似與似奪似信似欺孰主張之問於子卜者曰招我以粗問我以微有天下之是非有仁人之是非在此爲美兮在彼爲蚩或昔而成或今而虧君問曷由主張其時時乎時乎去不可邀來不可逃淹兮孰捨操堇之毒豕苓雞首之賤毛各於其時而伯【音霸】其曹屠龍之伎非曰不偉時無所用莫若履狶作俑之工非曰可珍時有所用貴於斵輪絡首縻足兮驥不能跬前無所阻兮跛鼈千里同涉於川其時在風防者之吉溯者之凶同蓺於野其時在澤伊穜之利乃穋之厄故曰是耶非耶主耶時耶諒淑惡之同出兮顧所丁之若何夫如是得非我美失非我恥其去曷思其來曷期姑蹈常而俟之夫何卜爲言訖執而起予退而作何卜賦於是蹈道之心一而俟時之志堅內視羣疑猶冰釋然

唐文粹卷八

欽定四庫全書

唐文粹卷九

宋姚鉉編

古賦壬【總十首】

修身一

動靜交相養賦【白居易】

哀樂愁思八

懷忠賦【歐陽詹】

泛渭賦【白居易】

望賦【劉禹錫】

惜餘春賦【李白】

江上愁心賦【張說】

別知賦【韓愈】

愛而不見賦【蕭穎士】

傷往賦【劉禹錫】

夢一

夢渇賦【何諷】

動靜交相養賦【並序】

白居易

居易常見今之立身從事者有失於動有失於靜斯由動靜俱不得其時與理也因述其所以然用自儆導命曰動靜交相養賦云

天地有常道萬物有常性道不可以終靜濟之以動性不可以終動濟之以靜養之則兩全而交利不養之則兩傷而交病故聖人取諸震以發身受以復而知命所以莊生曰智養恬易曰防養正者也吾觀天文其中有程日明則月晦日晦則月明明晦交養晝夜乃成吾觀歲功其中有信陽進則陰退陽退則陰進進退交養寒暑乃順且躁者本於靜也斯則躁爲民靜爲君以民養君教化之根則動養靜之道斯存且有者生於無也斯則無爲母有爲子以母養子生成之理則靜養動之義明矣所以動之爲用在气爲春在鳥爲飛在舟爲楫在弩爲機不有動也靜將疇依所以靜之爲用在虫爲蟄在水爲止在門爲楗在輪爲柅不有靜也動奚資始則知動兮靜所伏靜兮動所倚吾何以知交養之然哉以此有以見人之生於世出處相濟必有時而行非匏瓜不可以長系人之善其身枉直相循必有時而屈故尺蠖不可以長伸嗟夫今之人知動之可以成功不知非其時動亦爲凶知靜之可以立徳不知非其理靜亦爲賊大矣哉動靜之際聖人其難之先之則過時後之則不及時交養之間不容毫釐故老氏觀妙顏子知幾噫非二君子吾誰與歸

懷忠賦【並序】

歐陽詹

丙寅嵗因受譴季冬之月次於殷墟歷闗龍逢墓焉昔聆其風未嘗不回腸霣涕覩夫塋壠心又增傷遂寫憤於言爲賦以弔先生以忠諫致命故以懷忠命篇雲天生彼辛兮用殱覆於夏家欲悠悠而罔極毒浩浩而無涯無辜殞身肆市朝之若莽有道並命委炮烙以如麻伊先生之諤諤爲酷烈之所加當披圖於往載每廢捲以興嗟蕭條舊邑莽蒼空陂陷陵成坎古木無枝或人曰此其墓也又一倍以增悲嗚呼麟非騰噬之儔詎虎狼之共穴鳳實仁靈之類豈鷹鸇之同列惟玉石之明分亦薰蕕之自別是以謇謇心競昂昂面折彼炎炎之原燎信撲撲而不滅寧歸死以申懷不貪生而結舌痛矣哉古人有言輔仁者天福善者神胡爲是日功不如人使典章之不信俾忠義之空勤律中大呂日臨蒙谷風颼颼於衰艸煙茫茫乎平陸思淒淒而塡臆淚淫淫以盈目義則非其知友親故逺夫骨肉節臨危而不撓行於艱而彌篤惟其有之是以傷之而慟哭

泛渭賦【並序】

白居易

右丞相髙公之掌貢舉也予以鄕貢進士舉及第左丞相鄭公之領選部也予以書判拔萃登科十九年天子並命二公對掌鈞軸朝野無事人物甚安明年春予爲校書郎始徙家秦中卜居渭上上樂時和嵗稔萬物得其宜下樂名遂官閒一身得其所旣美二公佐淸靜之理又荷二公垂特達之遇發於嗟嘆流於詠歌於時泛舟於渭因爲泛渭賦以導其意辭曰

亭亭華山下有人跂兮望兮愛彼三峯之白雲泛泛渭水上有舟沿兮溯兮愛此百里之淸流以我爲太平之人兮得於斯而優遊又感陽春之气熈熈兮樂天和而不憂曰予生之幸兮時哉時哉當皇唐受命之九葉兮夷與華而無氛埃及皇帝纉位之二紀兮命髙與鄭爲鹽梅二賢兮爰立四門兮大開凡讀儒書與履儒行者率充賦而四來𨿽片藝而必收兮故不棄予之小才感再遇於知己心慙怍以徘徊登予名於太常署予職於蘭臺臺有蘭兮閣有蕓芳菲菲兮可襲備一官而無事又不維而不縶家去省兮百里每三旬而一入川有渭兮山有華澹悠悠其可賞目白雲兮漱淸流且或偃而或仰門去渭兮百步常一日而三往夜分兮扣舷天無雲兮水無煙遲遲兮明月波淡灔兮棹寅緣日暮兮舟泊艸萋萋兮沙漠漠習習兮春風岸栁動兮渚花落髮浩歌以長引舉濁醪而緩酌春冉冉兮其將盡予何爲乎不樂鳥樂兮雲際鳴嚶嚶兮飛裔裔魚樂兮泉底鬐撥撥兮尾潎潎我樂兮聖代心融融兮神泄泄伊萬物各得其樂者由聖賢之相契賢致聖於無爲聖致時於旣濟凝爲和兮聚五福發爲春兮銷六沴不我後兮不我先適當我兮生之世彼鱗虫與羽族咸和樂而不知惠我爲人兮最靈所以愧賢相而荷聖帝樂乎樂乎泛於渭兮詠而歸聊逍遙以卒嵗

望賦

劉禹錫

邈不語兮臨風境自外兮感從中明晦轉續兮八極鴻蒙上下交气兮羣生異容發孤照於寸眸騖遐情乎太空物乘化兮多象人遇時兮不同嗟乎有目者必騁望以盡意當望者必緣情而感時有待者瞿瞿忘懷者熈熈慮深者瞠然若喪樂極者衝然無違外徙倚其如一中糾紛兮若斯望如何其望最樂睎慶霄兮遡阿閣如雲兮天顏咫尺如艸兮臣心踴躍扇交翟兮葳防旗升龍兮蠖略日轉黃道天開碧落凝瑞景於庭樹掬飛煙於殿幕望如何其望且懽登灞岸兮見長安紛擾擾兮紅塵合鬱蔥蔥兮佳气盤池象漢兮昭回城依鬥兮防幹避禦史之騘馬逐幸臣之金丸望如何其望彼好宗萬靈兮越四隩漢帝仙臺兮秦皇海嶠霓衣踴乎河上馬迹窮乎越徼紫气度闗而斐斖神光屬天而照耀睆眷眷以馳精聳専専而觀妙望如何其望有形視蠢蠢兮窮冥冥楚塞氛惡兮蕭闗燧明暈籠孤月角奮長庚沙多似雪磧有疑城煙雲非女子之气艸木盡王者之兵審曳柴之虛警破來騎之先聲信有得於風鳥示無言於斾旌望如何其望且慕恩意隔兮年光騖雕輦已辭兮金屋何處長信艸生兮長門日暮傒翠華之儻來仰天以自訴況復湘水無還漳河空注淚染枝葉香餘紈素風蕭蕭兮北渚波煙漠漠兮西陵樹夫不歸兮江上石子可見兮秦原墓擡琴翻朔塞之音挾瑟指邯鄲之路望如何其望最傷佩環玦兮思帝鄕龍門不見兮雲霧蒼蒼喬木何許兮山髙水長春之气兮悅萬族獨含嚬兮千里目秋之景兮懸淸光偏結憤兮九回腸羨環拱於白楡惜馳暉於落棠諒衝鬥兮誰見伊戴盆兮何望【平聲】豈止蘇武在胡管寧浮海送飛鴻之滅沒附陰火之光彩鶴頸長引烏頭未攺恨已極兮平原空起何時兮東山在永望如何傷懷孔多降將有依風之感宮人成憶月之歌歌曰張衡側身愁思久王粲登樓日回首不作渭濱垂釣臣羞爲洛陽拜塵友

惜餘春賦

李白

天之何爲令北斗而知春兮回指於東方水蕩漾兮碧色蘭葳防兮紅芳試登髙而望逺極雲海之微茫防一去兮欲防淚流頰兮成行吟靑楓而詠滄浪懷洞庭兮悲瀟湘何余心之縹緲兮與春風而飄揚飄揚兮無限念佳期兮莫展平原萋兮綺色愛芳艸兮如翦惜餘春之將闌每爲恨而不淺漢之曲兮江之潭把瑤艸兮思何堪想遊女於峴北愁帝子於湘南恨無極兮心氳氳目眇眇兮憂紛紛披衛情於淇水結楚夢於陽云春每歸兮花開花已防兮春攺嘆長河之流春送馳波於東海春不畱兮時已失老衰颯兮情逾疾恨不得掛長繩於靑天系西飛之白日若有人兮情相親去南國兮往西秦見遊絲之橫路网春輝以畱人沈吟兮哀歌躑躅兮傷別送行子之將逺防徵鴻之稍滅醉愁心於垂楊隨柔條以糾結望夫君兮興咨嗟橫涕淚兮怨春華遙寄影於明月送夫君於天涯

江上愁心賦

張說

江上之峻山兮郁崎嶬【音儀】而不極云爲峯兮煙爲色歘變態兮心不識江上之深林兮杳冥蒙而不已鳥爲花兮猿爲子紛蕩瀁兮言莫擬夏云陰兮若山秋水平兮若天冬沙飛兮淅淅春艸靡兮芊芊感四節之黙運知萬化之潛遷伴眾鳥兮寒渚望孤帆兮日邊𨿽欲貫愁腸於巧筆紡離夢於哀弦是心也非模放之所逮將有言兮是然將無言兮是然

別知賦

韓愈

予取友於天下將嵗行之兩周下何深之不卽上何髙之不求紛擾擾其旣多或喜能而好修寧安顯而獨顧阨窮而共愁惟知心之難得斯百一而爲收嵗癸未而遷逐侶虫虵於海陬遇夫人之來使辟公館而羅羞索微言於亂志發孤笑於羣憂物何深而不考理何隠而不抽始參差以異序卒爛漫而同流何此懽之不可恃遂駕馬而回輈山嗷嗷其相軋樹蓊蓊其相樛雨浪浪其不止云浩浩其常浮知來者之不可以數哀去此而無由倚郭郛而掩涕空盡日以遲畱

愛而不見賦

蕭頴士

嗟乎或愛之而不見者有矣何必周秦異代夷夏殊軌阻嚴城之九重限方舟之一水苟時事之多怨故人遐而室邇闗山起於足下堂上逺乎千里聳専専之目成遽時逝而復止詩人所以思婉孌而搔首賦城隅之有俟吁不得其已也惟夙昔之良防夢佳期於北方欵渤海之三山吸流霞之景光含芳辭以貺予云惠好之不忘顧服義之永日陪遊嬉於帝鄕廣莫忽其飄怒鯨波洶而騰張俄驚魂以輟寐問窮髮之茫茫將揭厲以復從駃風濤之匪量思投軀以靡吝撫遺體以兢惶晨切切以淒愴夕屏營以彷徨追前懽之俯邇嘆此恨之悠長於是收神返慮澄澹靜黙冥然就寢兀若無識冀良宵之復遇希舊遊之可卽徒有願兮且未克憂深沈兮萃胸臆風兮雨兮思君子兮何極

傷往賦【並序】

劉禹錫

人之所以取貴於蜚走者情也而誕者以遣情爲智豈至言耶予受室九年而鰥痛若人之夭閼弗遂也作賦以傷之冀夫覽者有以增伉儷之重云

嘆獨處之邑邑兮憤伊人之我遺情可殺而猶毒境當懽而復悲人或朝嘆而暮息夫何越月而逾時太極運乎三辰轉寒暑而下馳有歸於無兮盛復於衰猶昧爽之必暮又安得而怨咨我今怨夫若人兮曾旭旦而潛暉飄零日及之萼倐忽蜉蝣之衣川走下而不還露迎陽而易晞恩已甚矣難絕見無期兮永思我行其野農民桑者舉案來饁亦在林下我觀於途裨販之夫同荷均挈荊釵布襦羽毛之蕃鱗介之微和鳴灌叢雙泳漣漪薨薨者虫蠢蠢伊豸遊空穴深兩兩相比何動類之萬殊必雄雌而與俱物莫失儷以孤處我方踽踽而焉如我復虛室目淒涼兮心伊郁心伊郁兮將語誰坐匡牀兮撫嬰兒何所丐沐兮何從仰飴襦袴在身兮昔圍差跌鞶囊附臂兮餘馥葳防誠天性之潛感顧童心兮如疑嘵然有難繼之慕漠然減好弄之姿指遺袿兮能認愬空帷兮欲歸我入寢宮痛人亡兮物攺其容寶瑟僵兮弦柱絕瑤臺傾兮鏡奩空寒鑪委灰虛幌多風隙駟晨轉牕蟾夜通步搖昏兮网粘翡翠芳褥掩兮塵化蛩蛩閱刀尺之餘澤見巾箱之故封翫服儼兮猶具繁華謝兮焉從想翩翻於是非求僁窣與冥蒙信奇術之可致嗟此生兮不逢徒注視以寂聽恍神疲而目窮還抱影以獨出紛百哀而攻中系曰龍門風霜苦別鶴哀鳴夜銜羽吳江波浪深雌劍一去無遺音悲之來兮憤予心洶如行波洊浸淫悵緣情而莫極思執禮以自箴已焉哉苒苒生死悠悠古今乘彼一气兮聚散相尋或鼓而興或罷而沈以無涯之情愛悼不駐之光陰諒自迷其有分徒終怨於匪忱彼防荘兮何人予獨累嘆而長吟

夢渴賦

何諷

不宿食以晨飲困鐘盂以沈寢永春晝而髙扃墮幅巾而橫枕及乎酒適衷腸神遊異方煙生喉舌惝然如狂爰瞰甃以窺汲諒不任於呼吸俄據河而俯瀆乃器舟而杯斛倒魚鼈之窟宅見蛟龍之委伏猶胃腸之不浹資宴飲而未足由是奔九江走五湖手不暇於斡運心不息於躊躇見波漸竭而百川如綫岸益髙而底淤將枯腹慊爾而未覺肺燥然而不濡尋至大溟茫然連淸豈爾浩瀚而吾量不盈斟酌未幾倐見涯涘百靈稽首乞畱濡漑吾腹未充豈汝爲意俄傾竭於浩渺奄滴瀝而無漬瑤宮貝闕盡列平地三山赤城可以步至鯤鯨噞喁相喣以呬大鵬驚攫巨鼇愕眙四顧燥涸悒然興情此情何奇非吾所知恨滄海之可罄不足充吾之所思周遭有截瑰然墆防水府萬族咸呼帝闕帝且不聞吾欲未竭方將尋蟻垤期耿恭問姜母以何在訪舒姑而欲從辧父於渭上弔相如於臨卭萬計已盡六腑如燼窻日斜照飛蚊繞鬢旣驚旣覺可嘆可笑飲不盡器枯腸已療搘頥沈吟其意逾深以吾此日之一夢見自古不足者之心

唐文粹卷九

欽定四庫全書

唐文粹卷十

宋姚鉉編

古調甲【摠一百四十六首】

古今樂章【一百三十六首】

琴操【一十首】

古樂章

補樂歌十篇【元結】

補九夏歌系文九篇【皮日休】

今樂章

冬至日祀昊天圓丘樂章八首【魏徵等作】開元樂章十九首【張說】

宗開元十三年封泰山祀天樂章十三首正月上辛祈谷於南郊樂章三首【禇亮】季秋享上帝於明堂樂章一首

祀五方上帝於五郊樂章二十首【魏徵等作】祀朝日樂章三首【貞觀中】

祀夕月樂章三首【貞觀中】

睿宗太極元年登黃地祗於方丘樂章十一首【盧從願等作】

宗開元十三年禪社首山祭地祗樂章八首【賀知章】

登太社樂章三首【魏徵等作】

享龍池樂章十首【姚崇等作】

享太廟樂章六首【郭子儀等作】

儀坤廟樂章九首【徐彥伯等作】

琴操十首【韓愈】

補樂歌十篇【並序】

元結

自伏羲氏至於殷室凡十代樂歌有其名亡其辭考之傳記其義或存焉嗚呼樂聲自太古始百世之後盡亡古音嗚呼樂歌自太古始百世之後遂亡古辭今國家追復純古列祀往帝嵗時薦享則必作樂而無雲門咸池韶夏之聲故探其名義以補之誠不足全化金石反正宮羽而或存之猶冥冥有純古之聲豈幾乎司樂君子導和焉爾凡十篇二十章各引其義以序之命曰補樂歌

网罟伏羲氏之樂歌也其義蓋稱伏羲能易人取禽獸之勞

吾人苦兮水深深网罟設兮水不深吾人苦兮山幽幽网罟設兮山不幽

右网罟二章章四句

丰年神農之樂歌也其義蓋稱神農教人種植之功猗太帝兮其智如神分艸實兮濟我生人猗太帝兮其功如天均四時兮成我丰年

右丰年二章章四句

雲門軒轅氏之樂歌也其義蓋言云之出潤益萬物如帝之徳無所不施

云溶溶兮垂雨蒙蒙類我聖澤兮涵濡不窮黃雲漠漠兮含暎逾光邈我聖徳兮溥被無方

右雲門二章章四句

九淵少昊氏之樂歌也其義蓋稱少昊之徳淵然深逺聖徳至深兮奫奫如淵生類娭娭兮孰知其然【娭許其反】

右九淵一章章四句

五莖顓頊氏之樂歌也其義蓋稱顓頊得五徳之根莖植植萬物兮修修根莖五徳涵柔兮沨沨【房戎反】而生其生如何兮秞秞【以周反】天下皆自我君兮化成

右五莖一章章七句

六英髙辛氏之樂歌也其義蓋稱帝嚳能總六合之英華

我有金石兮擊拊淙淙與汝歌舞兮上帝之風由六合兮英華沨沨我有絲竹兮韻和泠泠與汝歌舞兮上帝之聲由六合兮根柢嬴嬴

右六英二章章六句

咸池陶唐氏之樂歌也其義蓋稱堯徳至大無不備全元化油油兮孰知其然至徳汨汨【姑沒反】兮順之以先元化浘浘【音尾】兮孰知其然至道泱泱兮由之以全

右咸池二章章四句

大韶有虞氏之樂歌也其義蓋稱帝舜能紹先聖之徳森森羣象兮日見生成欲聞朕初兮封冥冥洋洋至化兮日見深柔欲聞涵濩兮大淵油油

右大韶二章章四句

大夏有夏氏之樂歌也其義蓋稱禹治水其功能大中國

茫茫下土兮乃生九州山有長岑兮川有深流茫茫下土兮乃均四方國有民人兮野有封疆茫茫下土兮乃歌萬年上有茂功兮下戴仁天

右大夏三章章四句

大護有殷氏之樂歌也其義蓋稱湯救天下護然得所萬姓苦兮怨且哭不有聖人兮誰護育聖人生兮天下和萬物熈熈兮舞且歌

右大護二章章四句

補九夏歌系文九篇【並序】

皮日休

周禮鐘師掌金奏九樂事以鐘鼓奏九夏按鄭康成注云夏者大也樂之大者歌有九也九夏者皆詩篇銘頌之類也此歌之大者載在乎樂章樂崩亦從而亡是以頌不能具也嗚呼吾觀之魯頌其古也亦以久矣九夏亡者吾能頌乎夫大樂旣去至音不嗣頌於古不足以補亡頌於今不足以入用庸何頌乎頌之亡者俾千古之下鄭衛之內窈窈冥冥不獨有大捲【音拳黃帝樂名】之音者乎

王夏之歌者王出入之所奏也

爣爣皎日歘麗於天厥明禦舒如王出焉爣爣皎日欻入於地厥晦惟貞如王入焉出有龍旂入有珩佩勿驅勿馳惟愼惟戒出有嘉謀入有內則繄彼臣庶欽王之式

王夏四章章四句

肆夏之歌者屍出入之所奏也

愔愔淸廟儀儀衮服我屍出矣迎神之谷杳杳陰竹坎坎路鼓我屍入矣得神之祜

肆夏二章章四句

昭夏之歌者牲出入之所奏也

有郁其鬯有儼其彞九變未作全乘來之旣醑旣酢爰【音小鼓】爰舞象物旣降全乘之去

昭夏二章章四句

納夏之歌者四方賓客來之所奏也

麟之儀儀不縶不維樂徳而至如賓之嬉鳳之愉愉不篝不笯樂徳而至如賓之娛自筐及筥我有牢醑自筐及篚我有貨幣我牢不愆我貨不匱碩碩其才有樂而止

納夏四章章四句

章夏之歌者臣有功之所奏也

王有虎臣錫之鈇鉞徵彼不憓一撲而滅王有虎臣錫之圭瓚徵彼不享一烘而泮王有掌封遉【音偵】爾疆理王有掌客饋爾饔餼何以樂之金石九奏何以賜之龍旂九旒【去聲】

章夏四章章四句

齊夏之歌者夫人祭之所奏也

衡笄翚翚褕翟自內而祭爲君之則

齊夏一章章四句

族夏之歌者族人酌之所奏也

洪源誰孕疏爲江河大塊孰埏播爲山阿厥流浩漾厥勢嵯峨今君之酌慰我實多

族夏二章章四句

祴夏之歌者賓出之所奏也

禮酒旣酌嘉賓旣厚牘爲之奏禮酒旣竭嘉賓旣悅應爲之節禮酒旣罄嘉賓旣酲雅爲之行【牘應雅三樂器也賓醉而出奏祴夏以此三器築地爲之行節也】

祴夏三章章三句

驁夏之歌者公出入之所奏也

桓桓其珪衮衮其衣出作二伯天子是毗桓桓其珪衮衮其服入作三孤國人是福

驁夏二章章四句

冬至日祀昊天圓丘樂章八首【魏徵禇亮虞世南等作】

降神用豫和

上靈睠命膺防昌盛徳殷薦葉辰良景福降兮聖徳逺化穆兮天歷長

皇帝行用太和

穆穆我後道應千齡登三處大得一居貞禮惟崇徳樂以和聲百神仰止天下文明

登歌奠玉帛用肅和

闓陽播气甄曜垂明有赫圓宰深仁曲成日麗蒼璧煙開紫營聿遵防享式降鴻禎

迎俎用雍和

欽惟大帝載仰皇穹始命田燭爰啟郊宮雲門駭聴雷鼓鳴空神其介祀景祚斯融

酌獻飲福用壽和

八音斯奏三獻畢陳寶祚惟永光輝日新

送文舞出迎武舞入用舒和

疊璧凝影皇壇路編珠流彩帝郊前己奏皇鐘歌大呂還符寶歷祚昌年

武舞作用凱安

昔在炎運終中華亂無象酆郊赤烏見邙山黑雲上大賚下周車禁暴開殷网幽明同葉贊鼎祚齊天壤

送神用豫和

歌奏畢兮禮獻終六龍馭兮神將升明徳感兮非黍稷降福簡兮祚休徵

開元樂章十九首

張說

迎神永和之樂三章

肅九室諧八音歌皇慕動神心禮宿設樂妙尋聲明備祼奠臨

律迓气音入依玉几禦黼筵聆愾息僾周旋九韶徧百福傳

信工祝永頌聲來祖考聽和平相百辟貢九瀛神休委帝孝成

皇帝行太和之樂一章

時文聖後淸廟肅雍致誠勤薦在貌思恭玉節肆夏金鏘五鐘繩繩云步穆穆天容

酌瓉登歌肅和之樂一章

天子孝享工歌溥將躬祼郁鬯乃爇膋薌臭以達陰聲以求陽奉時蒸嘗永代不忘

迎俎雍和之樂二章

在滌嘉豢麗碑敬牲角握之牡色純之騂火傳陽燧水漑陰精太公胖俎傅說和羮

齋戒丰潔俎豆有馨亦有和羮旣戒旣平鼓鐘管馨肅唱和鳴皇皇后祖賚我思成

酌獻用文舞一章

聖謨九徳眞言五千慶集昌冑符開帝先髙文仗鉞克配彼天三宗握鏡六合煥然帝其承祀率禮罔愆圖書霧出日月淸懸舞形徳類詠諗功傳黃龍蜿蜒防云蹁蹮五行气順八佾風宣介此百福於皇萬年

宣皇帝室光大之舞一章

肅肅藝祖滔滔濬源有雄玉劍作鎭金門文王余緒后稷謀孫肇禋九廟四海來尊

光皇帝室長髮之舞一章

具禮崇徳備樂承風魏推憧主周贈司空不行而至無成有終神興王業天歸帝功

景皇帝室大政之舞一章

於赫元命權輿帝文天齊八柱地半三分宗廟觀徳笙鏞樂勲封唐之兆成天下君

元皇帝室大成之舞一章

帝舞季歷襲聖生昌後歌有蟜胎炎孕皇天地合徳日月齊光肅雍孝享祚我萬方

髙祖神堯皇帝室大明之舞一章

赤精亂徳四海困窮黃旗舉義三靈防同旱望春雨雲披大風溥天來祭髙祖之功

太宗文武聖皇帝室崇徳之舞一章

皇合一徳朝宗百神削平天下大拯生民上帝配食單於入臣戎歌陣舞蒸蒸

髙宗天皇大帝室鈞天之舞一章

髙皇邁道端拱無爲化懷獯鬻兵戢句驪禮尊封禪樂盛來儀合位媧後同稱伏羲

中宗孝和皇帝室太和之舞一章

退居江水郁起丹陵禮物還舊朝典中興龍圖友及駿命恭膺鳴球香瓉大糦是承

睿宗大聖眞皇帝室景云之舞一章

景云霏爛告我帝符噫帝衝徳與天爲徒笙鏞遙逺俎豆虛無春秋孝獻因復此都

皇帝受福酒胙福和之樂一章

備禮用樂崇親致尊誠通慈降敬徹愛存獻懷稱壽啐感承恩皇帝孝徳子孫千億大包天域長亙不極

送文舞迎武舞一章

六鐘翕恊六變成八佾倘佯八風生樂九韶兮人神感美七徳兮天地淸

亞終獻武舞凱安之樂四章

瑟彼瑤爵亞維上公室如屏气門不容躬禮殷其本樂執其中聖皇所慕天地幽通

禮帀三獻樂變九成降循軒陛仰欷皇情福與仁合徳因孝明百年神畏四海風行

總總干戚塡塡鼓鐘奮揚增气坐作爲容離若鷙鳥合如戰龍萬方觀徳肅肅雍雍

烈祖順三靈文宗威四海黃鉞誅羣盜朱旗掃多罪戢兵天下安約法人心攺大哉干羽意長見風雲在

撤豆登歌一章

止笙磬撤豆籩廓無響窅入主在室神在天情余慕禮罔愆嘉黍稷屢丰年

送神一章

眇嘉樂援靈爽感若來思如往休气息回風上返寂寞還惚恍懷虛駕結空想

宗開元十三年封泰山祀天樂章一十二首降神用豫和六變

夾鐘宮之一

欵泰壇柴泰淸受天命報天成竦皇心薦樂聲志上達歆下迎

夾鐘宮之二

億上帝臨下庭騎日月陪列星嘉祝信大糦馨澹神心醉皇靈

夾鐘宮之三

相百辟貢八荒九歌敍萬舞翔肅振振鏘皇皇帝欣欣福穰穰

黃鐘宮之四

髙在上道光明物資始徳難名承眷命牧蒼生寰宇謐太階平

太簇徵之五

天道無親至誠與鄰山川徧禮宮徵惟新玉帛非盛聰明防眞正斯一徳通乎百神

姑洗羽之六

饗帝饗親維孝維聖緝熈懿徳敷揚成命華夷志同笙鏞禮盛明靈降止感此誠敬

迎送皇帝用太和

孝敬中發和容外彰騰華照防如升太陽眞璧就奠文靈垂光禮樂具舉濟濟洋洋

登歌奠玉帛用肅和【羽調】

奠祖配天承天享帝百靈咸秩四海來祭植我蒼璧布我制華日徘徊神靈容裔

迎俎入用雍和

俎豆有馝潔粢丰盛亦有和羮旣戒旣平鼓鐘管磬肅唱和鳴皇皇后祖賚我思成

酌獻用壽和

蒸蒸我後享獻惟寅躬酌郁鬯跪奠明神孝莫孝乎配上帝於親敬莫敬乎教天下爲臣

皇帝飲福酒用壽和

皇祖嚴配享皇天皇降嘏天子萬年

送文舞出迎武舞入用舒和【商調】

六鐘翕恊六變成八佾倘佯八風生樂九韶兮人神感美七徳兮天地淸

送神用豫和【夾鐘宮調】

禮樂終禋燎上懷靈惠結皇想歸風疾回天爽百福來眾神往

正月上辛祈谷於南郊樂章三首禇

亮

登歌奠玉帛用肅和

履艮斯繩居中體正龍運垂祉昭符啟聖式事嚴禋聿懷嘉慶惟帝永錫時皇休命

迎俎用雍和

殷薦乘春太壇臨曙八簋盈和六瑚登禦嘉稷匪歆徳馨斯飫祝嘏無易靈心有豫

送文舞出迎武舞入用舒和

玉帛犧牲申敬享金絲戚羽盛音容庶俾億齡提景福長欣萬防洽時邕

季秋享上帝於明堂樂章一首

送文舞出迎武舞入用舒和

禦扆合宮承寶歷席圓重館奉明靈偃武修文九圍泰沈烽靜柝八荒寧

祀五方上帝於五郊樂章二十首【魏徵禇亮虞世南等作】祀黃帝降神用宮音

黃中正位含章居貞旣彰六律兼和五聲畢陳萬舞乃薦斯牲神其下降永祚休平

登歌奠玉帛用肅和

眇眇方輿蒼蒼圓蓋至哉樞紐宅中圖大气調四序風和萬籟祚我明徳時雍道泰

迎俎用雍和

金縣夕肆玉俎朝陳饗薦黃道芬流紫辰乃誠乃敬載享載禋崇祀斯在惟皇是賓

送文舞出迎武舞入用舒和

禦徵乘宮出郊甸安歌率舞遞將迎自有雲門符帝賞猶持雷鼓答天成

祀靑帝降神用角音

鶴云旦起鳥星昏集候啟新風陽開初蟄至徳可饗行潦斯把錫以無疆蒸人乃粒

登歌奠玉帛用肅和

鳥司春蒼龍登嵗節物變栁光風轉蕙瑤席降神朱弦享帝誠備祝嘏禮殫珪幣

迎俎用雍和

大樂希音至誠簡禮文物斯建聲名濟濟六變有成三登無體乃眷丰潔恩覃愷悌

送文舞出迎武舞入用舒和

笙歌籥舞屬年韶鷺鼓鳬鐘展時豫調露初迎綺春節承云遽踐蒼宵馭

祀赤帝降神用徵音

靑陽告謝朱明戒序咸長是祈敬陳椒醑愽碩斯薦笙鏞備舉庶盡肅恭非馨稷黍

登歌奠玉帛用肅和

離位克明火中宵見峯雲暮起景風神扇木槿初榮含桃可薦芬馥百品鏘洋三變

迎俎用雍和

昭昭丹陸弈弈炎方禮陳牲幣樂備箎簧瓊羞溢俎玉齊浮觴恭惟正直歆此馨香

送文舞出迎武舞入用舒和

千里溫風飄絳羽十枚炎景勝朱幹陳觴薦俎歌三獻拊石摐金防七盤

祀白帝降神用商音

白藏應節天髙气淸嵗功旣阜庶類收成萬方靜謐九土和平馨香是薦受胙聰明

登歌奠玉帛用肅和

金行在節素靈居正气肅霜嚴林凋艸勁豺祭隼擊潦收川鏡九谷巳登千箱流詠

迎俎用雍和

律應酉成气躔南呂珪幣咸列笙竽備舉苾苾蘭羞芬芬桂醑式資宴貺用調霜序

送文舞出迎武舞入用舒和

璿儀气爽驚緹籥玉呂灰飛含素商鳴鞞奏管芳羞薦防武安歌葆眊揚

祀黑帝降神用羽音

嚴冬季月星回風厲享祀報功方祈來嵗

登歌奠玉帛用肅和

律周玉琯星回金度次極陽烏紀窮陰兔火林霰雪湯泉凝沍八蠟已登三農息務

迎俎用雍和

陽月斯紀應鐘在候載潔牲牷爰登俎豆旣髙旣逺無聲無臭靜言格思惟神保祐

送文舞出迎武舞入用舒和

執籥持羽初終曲朱幹玉戚姑分行七徳九功咸己暢明神降福具穰穰

祀朝日樂章三首【貞觀中作】

登歌奠玉帛用肅和

惟聖格天惟明饗日帝郊肆類王宮戒吉珪奠春舒鐘歌曉溢禮云克備斯文有秩

迎神用雍和

晨儀式薦明祀惟光神物爰止靈暉載陽端肅事紫幄興祥福履攸假於昭令王

送文舞出迎武舞入用舒和

崇牙樹羽延調露旋宮扣律掩承云誕敷懿徳昭神武載集丰功表睿文

祀夕月樂章三首【貞觀中作】

登歌奠玉帛用舒和

測妙爲神通微曰聖坎祀貽則郊禋展敬璧薦登光金歌動映以載嘉徳以流曽慶

迎俎用雍和

朏晨爭舉天宗禮辟夜典涼秋陰明湛夕有齊斯防有牲斯碩穆穆其暉穰穰是積

送文舞出迎武舞入用舒和

合吹八風金奏動分容萬舞玉鞘驚辭昭茂典光前烈夕曜成功表舊明

宗開元十一年祭皇地只於汾陰樂章十一首

林鐘宮

韓思復

大樂和暢殷薦明神一降通感八變必臻有求斯應無徳不親降靈醉止休徵萬人

太簇角

盧從願

坤元載物陽樂發生播殖資始品彚咸亨列俎棊布方壇砥平神歆禋祀後徳惟明

姑洗徵

劉晃

大君出震有事郊禋齋戒旣肅馨香畢陳樂和禮備候暖風春恭惟降福實賴明神

南呂羽

韓休

於穆濬哲維淸緝熈肅事昭配永言孝思滌濯靜嘉馨香在玆神之聽之用受福釐

皇帝行用太和【黃鐘宮】

王晙

於穆聖皇六葉重光太原刻頌后土疏場寶鼎呈符歊云孕祥禮樂備矣降福穰穰

登歌奠玉帛用肅和【防賓均之夾鐘羽】崔暐

聿修嚴配展事禋宗祥符寶鼎禮備黃琮祝辭以信明徳惟聰介玆景福永永無窮

迎俎用雍和【黃鐘均之南呂羽】賈

曾

蠲我餴饎潔我膋薌有豆孔碩爲羞旣臧至誠無昧精意惟芳神其醉止欣欣樂康

酌獻飲福用壽和【黃鐘宮】

蘇頲

禮物斯具樂章乃陳誰其作主皇考聖眞對越在天聖明佐神窅然汾上厚澤如春

送文舞出迎武舞入用舒和【太蔟宮】何

鸞

樂奏云闋禮章載防禋宗於地昭假於天惟馨薦矣旣醉歆焉神之降福永永萬年

武舞用凱安【黃鐘均之林鐘徵】蔣

挺

維嵗之吉維辰之良聖君紱冕肅事壇埸大禮己備大樂斯張神其醉止降福無疆

送神用順和

源光

方丘旣膳嘉饗載謐齋敬畢誠陶匏貴質秀簠丰薦芳俎盈實永永福流其升如日

宗開元十三年禪社首山祭地祗樂章八首

賀知章

迎神用順和

至哉含柔徳萬物資以生恆順稱厚載流謙通變盈聖心事能察層廟陳厥誠黃祗僾如在泰折俟咸亨

皇帝行用太和

肅我成命於昭黃祗裘冕而祀陟降在斯五音克備八變聿施緝熈肆靖厥心匪離

登歌奠玉帛用肅和

黃祗是祗我其夙夜寅畏誠潔匪遑寧舎禮以琮玉薦厥茅借念玆降康胡寧克暇

迎俎用雍和

夙夜宥密不敢寧宴五齊旣陳八音在縣粢盛以潔房俎斯薦明徳惟馨尙玆克徧

皇帝酌獻用壽和

惟以明發有懷載殷樂盈而返禮順其禋立淸以獻薦欲是親於穆不己裒對斯臻

皇帝飲福用福和

穆穆天子告成岱宗大裘如濡執珽有顒樂以平志禮以和容上帝臨我云胡肅邕

皇帝還宮用太和

昭昭有唐天卑萬國列祖應命四宗順則申錫無疆宗我同徳曾孫繼緒享神配極

送神用靈具醉【代順和】

源幹躍

靈具醉杳熈熈靈將往眇禗禗顧明徳吐正辭爛遺光流禎祺

登太社樂章三首【魏徵禇亮虞世南等作】

登歌奠玉帛用肅和

后土凝徳神功葉契九域底平兩儀交際戊期應序陰墉展幣靈車少畱俯歆樽桂

迎俎用雍和

美報崇本嚴恭展事受露流壇承風啟地潔粢登俎醇犧入饋介福逺流羣生畢遂

送文舞出迎武舞入用舒和

神道發生敷九稼陰陽乘仁暢八埏緯武經文陶景化登祥薦祉啟丰年

享龍池樂章十首

第一章

姚崇

恭聞帝裏生靈祉應報明君鼎業新旣葉翠泉光寶命還符白水出眞人當時舜海潛龍躍此日堯河帶馬巡獨有前池一小鴈叨承舊惠入天津

第二章

蔡孚

帝宅王家大道邊神馬潛龍湧聖泉昔日昔時經此地防來防去漸成川歌臺舞榭宜正月栁岸梅洲勝往年莫疑波上春云少只爲龍飛直上天

第三章

沈佺期

龍池躍龍龍己飛龍徳先天天不違池開天漢分黃道龍向天門入紫微邸第樓臺多气色君王鳬鴈有光輝爲報寰中百川水來朝上地莫東歸

第四章

盧懷愼

代邸東南龍躍泉淸漪碧浪逺浮天樓臺影就波中出日月光疑鏡裏懸鴈沼回流成舜海書薦祉應堯年大川旣濟慙爲楫報徳空思奉細涓

第五章

姜皎

龍池初出此龍山常經此地謁龍顏日日芙蓉生夏水年年楊栁變春灣堯壇寶匣餘煙霧舜海漁舟尙往還願以飄颻五云影從來從去九天間

第六章

崔日用

龍興白水漢興符聖主時乘運斗樞岸上防茸五花樹波中的皪千金珠操環昔聞迎夏啟發匣先來瑞有虞風色雲光隨隠見赤云神化象江湖

第七章

蘇頲

西京鳳邸躍龍泉佳气休光鐘在天軒後霧圓今己得秦王水劍昔當傳恩魚不似昆明釣瑞鶴長如太液仙願侍巡遊同舊裏更聞蕭鼓濟樓船

第八章

李乂

星分邑裏固人居水洊源流萬頃余魏國君王秤象處晉家藩邸化龍初靑蒲似騁遊梁馬緑藻疑遊宴鎬魚自有神靈滋液地年年云物史官書

第九章

姜晞

靈沼縈廻邸第前浴日涵春寫曙天始見龍臺升鳳闕應如霄漢起神泉石匱渚傍還啟聖桃李初生更有仙欲化帝圖從此受正同河變一千年

第十章

裴璀

乾坤啟聖吐龍泉泉水年年勝一年始看魚躍方成海卽覩龍飛利在天洲渚遙將銀漢接樓臺直與紫微連休气榮光常不散懸知此地是神仙

享太廟樂章六首

宗皇帝室廣運之舞

郭子儀

於赫皇祖昭明有融惟文之徳惟武之功河海靜謐車書混同防恭孝饗穆穆風

肅宗皇帝室惟新之舞

劉晏

漢祚惟永神功中興風驅氛祲天覆黎烝三光再朗庶績其凝重熙累葉景命是膺

代宗皇帝室保大之舞

郭子儀

於穆文考聖神昭彰肅勻羣慝含光逺方萬物茂遂九夷賓王愔愔云韶徳音不忘

徳宗皇帝室文明之舞

鄭餘慶

開邸除暴時邁勛尊三元告命四極駿奔金枝翠葉煇燭瑤琨象徳億載貽慶湯孫

順宗皇帝室大順之舞

鄭絪

於穆時文受天明命允恭黙化成理定出震嗣徳應干傳聖猗歟緝熙千億流慶

憲宗皇帝室象徳之舞

段文昌

肅肅淸廟登顯至徳澤周八荒兵定四極生物咸遂羣盜滅息明聖欽承子孫千億

坤儀廟樂章九首

迎神用永和【林鐘宮】

徐彥伯

猗若淸廟肅肅熒熒國薦嚴祀坤興淑靈有幾在室有樂在庭臨玆孝享百祿惟寧

皇帝行用太和【黃鐘宮】

丘恱

孝哉我後衝乎乃聖道映重華徳輝文命慕深視篋情殷撫鏡萬國移風兆人承慶

酌獻登歌用肅和【中呂均之太蔟】張齊賢

褾圭旣濯郁鬯旣陳畫羃云舉黃流土醇儀充獻酌禮盛眾禋地察惟孝愉焉饗親

迎俎用雍和【林鐘宮】

薛稷

陽靈配徳陰魄昭升堯壇鳯下漢室龍興俔天作對前旒是凝化行南國道盛西陵造舟集灌無徳而稱我粢旣防我醴旣澄陰陽靈廟光靈若憑徳馨惟饗孝思蒸蒸

昭成皇后室酌用坤貞

乾道旣亨坤元以貞肅雍攸在輔佐斯成外睦九族內光一庭克生睿哲祈我休明欽若徽範悠哉淑靈建玆淸宮於彼上京縮茅以獻防秬惟馨實受其福期乎億齡

飲福酒用壽和【黃鐘宮】

徐堅

於穆淸廟肅雍嚴祀合福受釐介以繁祉

送文舞出迎武舞入用舒和

胡雄

送文迎武遞參差一始一終光聖儀四海生人歌有慶千齡孝享肅無虧

撤俎用雍和【防賓均之夾鐘】

貟半千

孝享云畢維撒有章云感羽風淒素商瞻望神座只戀匪遑禮終樂闋肅雍鏘鏘

送神【林鐘商】

祝欽明

閟宮實實淸廟微微降格無象馨香有依式昭纂慶方融嗣徽明禋是享神保聿歸

琴操十首

將歸操

韓愈

秋之水兮其色幽幽我將濟兮不得其由渉其淺兮石齧我足乘其深兮龍入我舟我濟而悔兮將安歸尢歸乎歸乎無與石鬭兮無應龍求

猗蘭操

蘭之猗猗揚揚其香不采而佩於蘭何傷今天之旋其曷爲然我行四方以日以年雪霜貿貿薺麥之茂子如不傷我不爾覯薺麥之茂薺麥之有君子之傷君子之守

龜山操

龜之气兮不能爲雨龜之枿兮不中梁柱龜之大兮秖以奄魯知將隳兮哀莫予伍周公有鬼兮嗟予歸輔

越裳操

雨之施物以孳我何意於彼爲自周之先其艱其勤以有疆宇私我後人我祖在上四方在下厥臨孔威敢戲以侮孰荒於門孰治於田四海旣均越裳是臣

拘幽操

目窈窈兮其凝其盲耳肅肅兮聽不聞聲朝不日出兮夜不見月與星有知無知兮爲死爲生嗚呼臣罪當誅兮天王聖明

岐山操

我家於自我先公伊我承序敢有不同今狄之人將土我疆民爲我戰誰使死傷彼岐有岨我往獨處爾莫余追無思我悲

履霜操

父兮兒寒母兮兒饑兒罪當笞逐兒何爲兒在中野以宿以處四無人聲誰與兒語兒寒何衣兒饑何食兒行於野履霜以足母生眾兒有母憐之獨無母憐兒寧不悲

雉朝飛操

雉之飛於朝日羣雌孤雄意气橫出當東而西當啄而飛隨飛隨喙羣雌粥粥嗟我𨿽人曽不如彼雉雞生身七十年無一妾與妃

別鵠操

雄鵠銜枝來雌鵠啄泥歸巢成不生子大義當乖離江漢水之大鵠身鳥之微更無相逢日且可繞樹相隨飛

殘形操

有獸維貍兮我夢得之其身孔明兮而頭不知吉凶何爲兮覺坐而思巫咸上天兮識者其誰

唐文粹卷十

欽定四庫全書

唐文粹卷十一

宋姚鉉編

古調乙【總四十六首】

楚騷體十一

九諷【並系述皮日休】

反招防【並序】

悼賈【並序】

效古詩三十五

江有楓一篇【蕭穎士】

菊榮五章

有竹一篇

蟬鳴五章【宋華】

涼雨一篇【蕭頴士】

虞獲子鹿一篇【韋應物】

上古之什補亡訓傳十三章【顧況】

倬彼我系一首【王勃】

元和聖徳詩一首【韓愈】

鄆州溪堂詩一首

漢隄詩一首【盧肇】

有所恨二章【歐陽詹】

河之水二章【韓愈】

九諷系述【並序】

皮日休

在昔屈平旣放作離騷經正詭俗而爲九歌辧窮愁而爲九章是後詞人摭而爲之皆所以嗜其麗詞撢其逸藻者也至若宋玉之九辧王褒之九懷劉向之九嘆王逸之九思其爲淸怨素艷幽快古秀皆得芝蘭之芬芳鸞鳳之毛羽也然自原己降繼而作者皆相去數百祀足知其文難述其辭罕繼者矣大凡有文人不擇難易皆出於毫端者乃大作者也揚雄之文丘軻乎而有廣騷也梁竦之辭班馬乎而有悼騷也又不知王逸奚罪其文不以二家之述爲離騷之兩派也昔者聖賢不偶命必著書以見志況斯文之怨抑歟噫吾之道不爲不明吾之命未爲不偶而見志於斯文者吾懼來世任臣之君因謗而去賢持祿之士以猜而逺徳故復嗣數賢之作以九爲數命之曰九諷焉嗚呼百世之下復有修離騷章句者乎則吾之文未過不爲乎廣騷悼騷也粵勾亶之薄俗兮其風狡而且苦吾欲以直道揠其邪心兮皆騁容而莫顧前誨行兮後止髙諭仰兮下俯咸爲吾之儇爲愚兮並以吾之霾爲傴羌靈修之乃吾知兮先職我而爲輔柰其臣之狺狺兮乃不知吾之所撫吾欲以明喆之性辧君臣之分兮定文物之數吾欲以正訐之道兮進忠賢而退姦豎吾欲以醇醲之化兮反當今而爲往古吾欲以忖度之志兮定觚圓而反規矩念儓覈之在位兮若梟羊之當路內灼怛以爲儔兮復何知其所愬乃指天而郁悠兮將天奪乎國祜永惄惄以何言兮將求知於吾祖

右正俗

有肪兮防而謂之不挈有泉兮壅而謂之不決有茝兮轥而謂之不芳有軸兮而謂之不轍聲咺【許逺切】唏以無音兮气郁悒而空咽旣惄惄以增懼兮又謾謾【漫】而不訣誣彭祖以爲孺兮譎殤子以爲耋夥眾人之難信兮撏誇者之不悅佞爲痝兮何去姦爲疣兮莫劀【音刮】讟爲轡兮莫禦謗爲玉兮何切彘旣防而必烹兮木方防【子公切】兮必折心而似車兮思緜緜而如瓞手欲動兮似拲足將行兮如絏旣不辧其顏跖兮遂一貫於堯桀吾哀生之不遲兮奚至死而惙惙念帝座之不爣【他朗切】兮故交光於捲舌旣何路以自辧兮遂沒齒而癆刺

右遇謗

靳尙之言兮美如防子蘭之气兮醲於酲旣怒【音緜】以相向兮遂裹足而南徵面防防以奚色兮心以何情耳方聰兮忽睽目正視兮忽盲日當午兮便昃天方晝兮不明欲泣兮有血將啼兮失聲望靈修兮似失出國門兮若驚軔識怨兮亦緩駟知愁兮復鳴旣徜徉兮夏水復眷戀兮南荊嗟余夙秉於大訓兮涵淸骨之忠貞旣貿貿者之莫予容兮向重蒼而自盟旣惏【路南切】仁以憑義兮遂鈲信而摫【規】誠將眞宰之不仁兮胡爲役余以此生彼鷽斯之蟊賊兮固不能容乎鶬鶊彼茨菉之叢穢兮固不能讓乎杜蘅己矣乎國無人兮莫我畱將訴帝於玉京

右見逐

荷爲裯【丁牛切】兮芰爲擺【碑】荃爲防【居勿切】兮薜爲褘弭吾棹兮灃之浦駐吾楫兮湘之湄悲莫悲兮新去國怨莫怨兮新相思幽篁蕭兮靜晚淸漪澹兮去遲湘君欲出兮風水急帝子不來兮煙雨微芷旣老兮白藥【於角切】日將暮兮紅萎朝浮乎鶻蹏【啼】夕叫乎羈雌攭【禮】漾漾兮不止防【黃】悠悠兮何之日出沒兮北渚云依俙兮九疑旣無人以辯余兮又何心而怨咨退不解其防【上音鐸下音悸】兮進不知其忸怩寒蜩怨而無聲兮古木淒其寡枝嗟吾之不反兮千秋萬嵗湘中馳

右悲遊

慨天道之不明兮何獨生此大佞若防【烏八切】貐之能冠兮當一國而持柄見亂臣之反詐兮信其主以不競轍己覆而又遵兮仡【五迄切】將翻而不整不思心腹之疾兮又玩膏肓之病竟客死於咸陽兮終不作毒王之幸旣養防【火胡切】以遺患兮遂倒釬【音犴】而授柄將諛臣以肆禍兮豈上天之付命粵吾大以爲不可兮彼以災而爲慶儻靈修之有知兮刷吾恥於下瞑

右憫邪

有美一人兮端憂千喑【防】萬惄兮曾不得以少休腸結多以莫回兮淚啼極而不流王孫何處兮碧艸極目公子不來兮淸湘滿樓汀邊月色兮曉復曉浦上蘆花兮秋復秋天泬寥以似淬兮峯巉崪以如抽篔簹颯兮雨岸杜若死兮霜洲遺余程兮澧之側整余陌兮湘之幽望女嬃兮秭歸夢懷宋玉兮荊門愁欲向天以號咷兮寸晷不可以少畱又不知吾魄之所處兮永寞寞以悠悠

右端憂

山之巓兮水之涘桂爲祠兮蘭爲祀執玉桴兮扣雷鼓奠金兮滴浮蟻薦瓊芳兮望暮云獻椒醑兮拜寒水祝肹蠁以怪談兮巫妖冶而魅醉波閃倐兮湘君竹蕭疎兮帝子日將暮兮河伯秋正深兮山鬼神之化兮何方人之艱兮至此胡不化其邪而爲正兮胡不反其戾而爲義胡不轉其亡而爲興兮胡不易其亂而爲治但血食於下國兮罪不少裨於有位吾將乘靑螭而駕白虯兮謁帝而訴神之累請天弧發鏃兮天掊行箠神速悔尢兮俾吾靈修而易志

右紀祀

粵吾秉志兮絜於瑾瑜芬其徳而芳其道兮榮於蘼蕪將興國以見罪兮擬佐王而蒙辜彼羣小之茸茸兮如慕臭之蚍蜉以大鵬爲雀兮以康瓠爲防以衮衣爲褋兮以黎邱爲墟以鄭姬爲丑兮以子產爲愚以鮑焦爲貪兮以孔聖爲誣吾將奮鱗於大空兮奚獨慕此江湖吾將發榮於蟠桃兮奚獨守此蒿蔞吾將蕩其魄兮驂風軔與軋車謁帝於冥冥之天兮秉其生殺之樞將飄飄以髙逝兮亦何必懷此佞邪之故都

右舍慕

堯死兮舜滅禹殄兮湯絕似玉兮將沈如金兮永沒行以仁兮止以義生以貞兮死以絜念余曽不足以聖閫兮亦慕玆而自悅湘浦兮煙深沅江兮風切顧影兮自憐撫躬兮永訣鬼慘兮神悲雨泣兮泉咽竟汨沒以奫淪兮永幽憂而怫郁湘之山兮未盡湘之流兮不竭千秋兮愁雲萬古兮明月靈均之寃兮孰能銷其气靈均之愁兮孰能釋其結來者之自鑑兮無致位於牙孽

右絜死

反招魂【並序】

屈原作大招魂【或曰景差作疑不能明】宋玉作招魂皮子以爲忠放不如守介而死奚招魂爲故作反招魂一篇以辧之辭曰

承溟涬之命兮付餘才而輔君君旣不得乎志兮余飄飄而播遷余將蕩大空而就滅兮君又招余俾復身余詣帝以請訣兮帝俾巫陽以筮云巫陽語余以不可歸兮故作詞以招君乃下招曰

君兮歸來故都愼不可畱些其君雄虺兮其民封狐些食民之肝鬲以爲其肉兮摘民之發膚以爲其衣些朝刀鋸而暮鼎鑊兮上曖昧而下墨【眉】呆【癡】些君兮歸來故都愼不可畱些余昔爲比干之魂兮幹僇而余去些未聞幹貪生以自招兮余竟潔其所處些君兮歸來故都愼不可畱些余昔爲伍胥之魂兮胥僇而余逝些未聞胥貪位以惜生兮執屬鏤而不滯些君兮歸來故都愼不可畱些余昔爲演之魂兮演自殘而余行些余未聞演惜命以不死兮俾其義而益明些君兮歸來故都愼不可畱些帝命余以輔君兮亦以君之忠介些今以忠而見聞兮尙盤桓而有待些將自富貴而入羇旅兮其志乃悔些將戀骨肉而惜家族兮何不自裁些梟食母而獍食父兮見禽獸之爲生些茍殘者眉壽兮實梟獍而同名些君乎愼勿懷故都之戀歸來乎余爲君存千古忠烈之榮枯些

悼賈【並序】

余嘗讀賈誼新書見其經濟之道大矣哉眞命世王佐之才也自漢氏革嬴髙祖得於矢石不暇延儒人及爲天子制缺度弛處華而夷是時獨有叔孫生能定朝儀其制未悉惟生艸其書欲以制屈諸侯推定正朔調革輿服通流貨幣天不祐漢絳灌興謗竟枉其道出傅湘沅生自以不得志哀屈平之放逐及渡湘沈文以弔之故其辭曰瞝【摛】九州而相君兮何必懷此故都噫余釋生之意矣當戰國時屈平不用於荊則有齊趙秦魏矣何不捨荊而相他國乎余謂平𨿽遭靳尙子蘭之防不忍捨同姓之邦爲他國之相宜矣然則生之見棄又甚於平當漢時捨文帝則諸侯矣如適諸侯則新書之文抑諸侯而尊天子也捨諸侯則胡越矣如適胡越則新書之文滅胡越而崇中夏也是以其心切其憤深其詞隠而麗其藻傷而雅餘悲生哀平之見棄又生不能自明其道嗚呼聖賢之文與道也求知與用茍不在於一時而在於百世之後者乎其生之哀平歟余之悲生歟吾之道也廢與用幸未可知但不知百世之後得其文而存之者復何人也咸通癸未中南浮至沅湘復沈文以悼之其辭曰

粵炎緒之嫣緜兮其國度之未彰天錫生以命理兮冀其道之益光偉吳公之知賢兮道其名於文皇旣【刃】敐【軫】以召之兮遂位之於上庠湣耄儒之憃愚兮對天問之不臧旣羣儒之讓俊兮馳其譽之煌煌嗟大漢之丕緒兮虯其賢於污潢上下混而不分兮議制削於驕王殺僇棼而不制兮斷捽胡與寇攘羌虜坌以侵華兮曽不能以抑彊餌其嗜之延延兮寔三代之計良念五徳之更承兮論尵結而不綱乃秉臆以興說兮數用五而色尙黃又諸侯以開國兮輸其租於咸陽曽不得以撫民兮俾其君兮何忘請紆以乘印兮各馳化於所疆上旣悅而欲大用兮遭絳灌與東陽道旣擯兮何明乃出傅於沅湘浮沅波之翕洫兮或漾棹以夷猶望靈均之沒所兮顮【頻】其心之怊怊【尺遙】臨汨羅之浩漾兮想懷沙之幽憂森樛蘿以蓊郁兮時迸狖以相號霧雨暗乎北渚防毒乎芳洲景黯沮以不明兮若天悼乎離騷香依依兮杜若韻淒淒兮篻簩山隠隠以掃空兮煙微微而淡秋羌吾不知所感兮淚懭恨以橫流當抱於渺藩兮曽無足以少休旣菼薍以傷思兮又鵂鶹以動愁嗚呼哀哉世旣不平頷吾道以爲非兮吾復何依蘋蘭憔悴兮稂莠繁滋麟鳳匿迹兮梟獍騰威哲匠罷斧兮拙者構之離婁閉目兮瞽者揚眉子都蒙兮惇洽騁姿嗚呼哀哉亦先生之尢也【丑吏】其世之不可兮何不解而去位又垂萬世之名兮取捨在此奚自取謗於童羖兮乃然而爲累蓋伊尹三就五就之心兮冀其民之可治柰惽惽以不悟兮又被之以非議幸一人之再覺兮答受釐之奧義旣孱王以墮駕兮乃寃慟而已矣訊曰君不明兮莫我知幽都寂兮和涕歸文懸日月兮俟後聖用之大故忽兮其何足悲

江有楓一篇十章【並序】

蕭頴士

江有楓思陸鄭二友吳防舊遊且疾防也君宦於尹府以直方不偶見偪防佞惟古之賢者有避色避言之義矯然去之二室之間有槭樹焉與江南楓形胥類憩於其下而作是詩以貽夫二三子焉

江有楓其葉蒙蒙我友自東於以遊從山有槭其葉漠漠我友䢐北於以休息想彼槭矣亦類其楓矧伊懷人而忘於東東可遊矣防之邱矣於山於水於廟於寺於亭於裏君子遊焉於以宴喜其樂亹亹粵東可居彼吳之墟有田有庭有朋有書有蒓有魚君子居焉惟以宴醑其樂徐徐我朋在矣彼陸之子【彼陸之子淹也】如松如杞淑問不已我友於徵彼鄭之子【彼鄭之子愕也】如琇如英徳音孔明我思震澤菱芡幕幕寤寐如覿我思剡谿杉篠萋萋寤寐無迷有鳥有鳥粵鷗與鷺浮湍戲渚皓然絜素忘其猜妬彼何人斯曾足傷懼此懼維何懼寘於羅彼驕者子防言孔多我聞先師體命委和公伯之愬則如予何悵然山河惟以嘯歌其憂也哉

菊榮一篇五章【並序】

菊榮酬贈離且申志也久寓大邑賢宰宋侯惠而好予賦鳴蟬以貺別有懷相規備厥卒章於以報焉

采采者菊芬其榮斯紫英黃萼照灼丹墀愷悌君子佩服攸宜王國是維大君是毗【宋卽太尉文貞公之子也】貽爾子孫百祿萃之

采采者菊於邑之城舊根新莖布葉垂英彼美淑人應家之禎有旣鳴我政則平宜爾棟崇必復其慶采采者菊於邦之府陰槐翳栁邇楹近宇彼勞者子喧卑是處慨其莫知蘊結誰語企彼髙人色斯遐舉采采者菊於賓之館旣低其枝又弱其幹有匪君子是焉披翫良辰防酒宴飲無算愴其仳別終焉永嘆歲方宴矣霜露殘促誰其榮斯有英者菊豈微春華懿此貞色人之侮我混於薪棘詩人有言好是正直

有竹一篇七章【並序】

有竹懿李新後閤而防親友也

有竹斯竿於閤之前君子秉心惟其貞堅兮有竿斯竹於閤之側君子秉操惟其正直兮彼蔚者竹蕭其森矣有開者閤宛其深矣迥檐幽砌如翼如齒冬之宵霰雪斯瀌我有金鑪熺其以歊夏之日炎景斯郁我有珍簟淒其以栗彼紛者務休其豫矣有防者酒歡其且矣友僚萃止跗蕚載韡彼美公之姓兮那歟應積慶兮期予惟去之柄兮

蟬鳴一篇五章【並序】

宋華

蟬鳴感秋興送將歸也僻守外邑而蘭陵子相過詰朝言歸賦詩見志以申贈焉

蟬其鳴矣於彼疎桐庇影容迹何往不容嘒嘒其長求托於風未見君子我心忡忡旣見君子樂且有融彼蟬鳴矣於林之表含風飲露以樂吾道有懷載遷伊誰云保未見君子我心悄悄旣見君子披豁予抱蟬鳴蟬鳴幽暢乎而肅肅爾庭逺近涼颸言赴髙栁叢篁間之思而不見如渴如饑亦旣覯止我心則夷蟬鳴伊何時運未與匪嘆秋䢐怨斯路阻願言莫從郁悒誰語君子至止慰我延佇何斯違斯倐邇遐舉歲之秋深蟬其夕吟披衣軒除蕭蕭風林我友來斯言告離衿何以敍懷臨水鳴琴何以贈言委順浮沈

涼雨一章【並序】

蕭穎士

涼雨志楊侯樂賓僚也

習習涼雨泠泠浮飈君子樂胥於其賓僚有女斯夭式歌且謠歡言終宵惟以招邀於胥樂兮

虞獲子鹿一篇【並序】

韋應物

虞獲子鹿憫園鹿也遭虞之機張見畜於人不得遂其天性焉

虞獲子鹿畜之城陬園有美艸池有淸流但見蹷蹷亦聞呦呦誰知其思巖谷之遊

上古之什補亡訓傳十三章

顧況

上古慜農也

遐哉上古生棄與柱勾龍氏主乃有甫田惟彼甫田有萬斯年開利之源無乃塞源一防亦官百防亦官嗇夫孔艱浸兮暵兮田有螽兮惟馨祀是患豈止餧與寒嗇夫咨咨防盛苗衰耕之耰之襏襫鋤犁手胼足胝水之蛭螾吮喋我肌我姑自思胡不奮飛東人利百西人利百有匪我心胡爲不易河水活活萬人逐未俾爾之愉悅兮

上古一章

左車憑險也【震爲雷兄長之左東方之師也憑險不巳君子憂心而作是詩】

左車有慶萬人猶病曷可去之於黨孔盛敏爾之生胡爲波迸

左車有赫萬人毒螫曷可去之於黨孔碩敏爾之生胡爲艸戚

左車二章

築城刺臨戎也寺人臨戎以墓塼爲城壁

築城登登於以作固咨爾寺兮發郊外冢墓死而無知猶或不可若其有知惟上帝是愬

築城奕奕於以固敵咨爾寺兮發郊外冢甓死而無知猶或不可若其有知惟上帝是謫

築城二章

持斧啟戎士也戎士伐松柏爲蒸薪孝子徘徊而作是詩

持斧持斧無翦我松柏兮

持斧一章

十月之郊造公室也君子居公室當思布徳行化焉十月之郊羣木肇生陽潛地中舒達勾萌曀其蔚兮不可以遊息乃熂蒺藜乃夷荊棘乃繇彼曲直匠氏度思登斧以時澤梁蓁蓁無或夭枝有巨根蔕生混茫際呼吸羣籟萬人揮斤坎坎有厲陸遷水濟百力殫獘審方面勢姑愽其制作爲公室公室旣成禦燥濕風日棟之斯厚榱之斯密如翼於飛如鱗櫛比繚以周墉墄以崇階俯而望之矗與云齊防砆碔砆藻井旋題丹素之燝兮椒桂之馥兮髙閣髙閣珠綴結絡金鋪爛若不集於鳥雀繪事告畢賓筵秩秩乃命防酒琴瑟琴瑟在堂莫不靜謐周環掩辟仰不漏日冬日嚴凝言納其陽和風載升夏日鬱蒸言用於陰涼風颯興有匪君子自賢不己乃夢乘舟乃夢乘車夢人占之更爽其居炎炎則移皎皎則虧木實之繁兮明年息枝爰處若思胡寧不爾思

十月之郊一章

燕於巢審日辰也【燕不以甲乙銜泥】

燕燕於巢綴葺維戊甲兮乙兮不宜有謬飛龍在天云掩於斗曷日於雨乃曰庚午彼日之差亦孔斯丑昔在羲和湎淫不修我筮我莫我告繇乃徵之彛倫九疇君子授律是禡是禷三五不備罔克攸遂惠此蒸人毋廢爾事爾莫我從維來者是冀

燕於巢一章

蘇方諷商胡舶舟運蘇方歲發扶南林邑至齊國立盡蘇方之赤在胡之舶其利乃愽我土曠兮我居閴兮我衣不白兮朱紫爛兮傳瑞兮相唐虞之維百兮

蘇方一章

陵霜之華傷不實也

陵霜之華我心憂嗟陰之勝矣而陽不加坱軋陶鈞乃帝乃神乃舒乃屯烈烈嚴秋熈熈陽春職生有倫今華發非其辰辰屬東方之仁遐想三五黃帝登云堯年百餘二儀分位六气不渝二景如璧五星如珠陵霜之華兮何不妄敷

陵霜之華一章

囝哀閩也【囝音蹇閩俗呼子爲囝父爲郎罷】

囝生閩方閩吏得之乃絕其陽爲臧爲獲致金滿屋爲髠爲鉗如視艸木天道無知我罹其毒神道無知彼受其福郎罷別囝吾悔生汝及汝旣生人勸不舉不從人言果獲是苦囝別郎罷心摧血下隔地絕天及至黃泉不得在郎罷前

囝一章

我行自東不遑居也

我行自東山海其空旅棘有叢我行自西壘與雲齊雨雪淒淒我行自南烈火滿林日中無禽霧雨淫淫我行自北燭龍寡色何枉不直我憂京京何道不行兮

我行自東一章

采蠟怨奢也荒巖之間有以纊蒙其身腰藤造險及有羣蜂肆毒哀呼不應則上捨藤而下沈壑

采采者蠟於泉谷兮煌煌中堂烈華燭兮新歌善舞柱促兮荒巖之人自取其毒兮

采蠟一章

倬彼我系一首

王勃兄勵序

倬彼我系舎弟虢州防軍勃所作也傷迫乎家貧道未成而受祿不得如古之君子四十彊而仕也故本其情性源其事業因陳先人之迹以議出處致天爵之艱難也

倬彼我系出自有周分疆錫社派別枝流居衛仕宋匡嬴相劉乃武乃文或公或侯

晉歷崩坼衣冠擾獘粵自太原播䢐江澨禮喪賢隠時屯道閉王室如燬生人多殪

伊我有器思逢其主自東旋西擇木開宇田彼河曲家乎汾浦天未厭亂吾將誰輔

伊我祖徳思濟九埏不常厥所於玆五遷欲及時也天豈願焉其位𨿽屈其言則傳

爰述帝制大搜王道曰天曰人是祖是考禮樂咸若詩書具艸貽厥孫謀永爲家寶

伊余小子信慙明哲彼网有條彼車有轍思屏人事克終前烈於嗟代网卒余來絏

來絏伊何謂余曰仕我瞻先達三十方起夫豈不懷髙山仰止願言毓徳啜菽飲水

有鳥反哺其聲嗷嗷言念舊徳憂心忉忉今我不養歲月其滔僶俛從役豈敢告勞

從役伊何薄求卑位告勞伊何來防卿事名存實爽負信愆義靜言遐思中心是愧

元和聖徳詩一首【並序】

韓愈

臣愈頓首再拜言曰臣伏見皇帝陛下卽位以來誅流姦臣朝廷淸明無有欺蔽外斬楊惠琳劉辟以收夏蜀東定靑徐積年之叛海內怖駭不敢違越郊天告廟神靈歡喜風雨明晦無不從順太平之期適當今日臣蒙被恩澤日與羣臣序立紫宸殿下親望穆穆之光而其職業又在以經籍教導國子誠宜率先作歌詩以稱道盛徳不可以詞語淺薄不足以自效爲解輒依古作四言元和聖徳詩一篇凡千有二十四字指事實錄具載明天子文武神聖以警動百姓耳目傳示無極其詩曰皇帝卽阼物無違拒曰暘而暘曰雨而雨維是元年有盜在夏欲覆其州以踵近武皇帝曰嘻豈不在我負鄙爲艱縱則不可出師徵之其眾十旅軍其城下告以福禍腹敗枝披不敢保聚擲首陴外降幡夜豎疆外之險莫過蜀土韋臯去鎭劉辟守後血人於牙不肯吐口開庫啗士曰隨所取汝張汝弓汝伐汝鼓汝爲表書求我帥汝事始上聞在列咸怒皇帝曰然嗟逺士女茍附而安則且付與讀命於庭出節少府朝發京師夕至其部辟喜謂黨汝振而伍蜀可全有此不當受萬牛臠肉萬甕行酒以錦纒股以紅帕首有恇其凶有餌其誘其出穰穰隊以萬數遂刼東川遂據城阻皇帝曰嗟其又可許爰命崇文分卒禁禦有安其驅無暴我野曰行三十徐壁其右辟黨聚謀鹿頭是守崇文奉詔進退規矩戰不貪殺擒不濫數四方節度整兵頓馬上章乞討俟命起坐皇帝曰嘻無汝煩苦荊並洎梁在國門戶出師三千各選爾醜四軍齊作殷其如阜或防其角或脫其距長驅洋洋無有齟齬八月壬午辟棄城走載妻與妾包裹稚乳是曰崇文入處其宇分散逐捕搜原剔藪辟窮見窘無地自處俯視大江不見洲渚遂自顚倒若杵投臼取之江中枷脰械手婦女累累啼哭拜叩來獻闕下以告廟社周示城市咸使觀覩解脫攣索夾以砧斧婉婉弱子赤立傴僂牽頭曳足先斷腰膂次及其徒體骸撐拄末乃取辟駭汗如寫揮刀紛紜爭刌膾脯優賞將吏防珪綴組帛堆其家粟塞其庾哀憐陣歿廩給孤寡贈官封墓周帀宏溥經戰伐地寛免租簿施令酬功急疾如火天地中間莫不順序幽恆靑魏東盡海浦南至徐蔡區外雜虜怛威赦徳踧踖蹈舞掉棄兵革私習簋簠來請來覲十百其耦皇帝曰吁伯父叔舅各安爾位訓厥甿畮正月元日初見宗祖躬執百禮登降拜俯薦於新宮視瞻梁梠戚見容色淚落入俎侍祠之臣助我惻楚乃以上辛於郊用牡除於國南鱗筍毛簴廬幕周施開揭磊砢獸盾騰挐圓壇帖妥天兵四羅旂常婀娜駕龍十二魚魚雅雅霄升於丘奠璧獻斝眾樂驚作轟豗融冶紫焰噓呵髙靈下墮羣星從坐錯落侈哆日君月妃煥赫婐姽瀆鬼蒙鴻嶽祗嶪峩飫沃羶薌產祥降嘏鳳凰應奏舒翼自拊赤鱗黃龍逶陀結糾卿士庶人黃童白叟踴躍歡呀失喜噎歐乾淸坤夷境落褰舉帝車回來日正當午幸丹鳳門大赦天下滌濯剗磢磨滅瑕垢續功臣嗣拔賢任耇孩養無告仁滂施厚皇帝神聖通達今古聽聰視明一似堯禹生知法式動得理所天錫皇帝爲天下主並包畜養無異細鉅億載萬年敢有違者皇帝勤儉盥濯陶瓦斥遣浮華好此綈紵勅戒四方侈則有咎天錫皇帝多麥與黍無召水旱耗於雀防億載萬年有富無窶皇帝正直別白善否擅命而狂旣翦旣去盡逐羣姦靡有遺侶天錫皇帝厖臣碩輔愽問遐觀以置左右億載萬年無敢予侮皇帝大孝慈祥悌友怡怡愉愉奉太皇后浹於族親濡及九有天錫皇帝與天齊壽登玆太平無怠永久億載萬年爲父爲母愽士臣愈職是訓詁作爲歌詩以配吉甫

鄆州谿堂詩一章【並序】

憲宗之十四年始定東平三分其地以華州刺史禮部尙書兼禦史大夫扶風馬公爲鄆曹濮節度觀察等使鎭其地旣一年褒其軍號曰天平軍上卽位之二年召公入且將用之以彼之人安於公也復歸之鎭上之三年公爲政於鄆曹濮也適四年矣治成制定眾志大固惡絕於心仁形於色竭心力以供國家之職於時沂密始分而殘其帥其後幽鎭魏不悅於政相扇繼變復歸於舊徐亦乘勢逐帥自署同於三方惟鄆也截然中居四鄰望之若防之制水恃以無恐然而皆曰鄆爲虜巢且六十年將彊卒武曹濮於鄆州大而近軍所根柢皆驕以易怨而公承死亡之後掇拾之餘剝膚椎髓公私埽地赤立新舊不相保持萬目睽睽公於此時能安以治之其功爲大若幽鎭魏徐之亂不扇而變此功反小何也公之始至眾未熟化以武則忿而憾以恩則橫而肆一以爲赤子一以爲龍蛇憊心罷精磨以嵗月然後致之難也及教之行眾皆戴公爲親父母夫叛父母從仇讎非人之情故曰易於是天子以爲尙書右僕射扶風郡開國伯以襃嘉之公亦樂眾之和知人之悅而侈上之賜也於是爲堂於其居之西北隅號曰谿堂以饗士大夫通上下之志旣饗其從事陳曽謂其眾言公之畜此邦其勤不亦至乎此邦之人累公之化惟所令之不亦順乎上勤下順遂濟登玆不亦休乎昔者人謂斯何今者人謂斯何𨿽然斯堂之作意其有謂而喑無詩歌是不考引公徳而接邦人於道也乃使來請其詩曰帝奠九壥有葉有年有荒不條河岱之間及我憲考一収正之視邦選侯以公來屍公來尸之人始未信公不飲食以訓以徇孰饑無食孰呻孰嘆孰寃不問不得分願孰爲邦蠡節根之螟羊很狼貪以口覆城吹之喣之摩手拊之之石之膊而磔之凡公四封旣富以彊謂公吾父孰違公令可以師徵不寧守邦公作谿堂播播流水淺有蒲蓮深有蒹葦公以賔燕其鼓駭駭公燕谿堂賔校醉飽流有跳魚岸有集鳥旣歌以舞其鼓考考公在谿堂公禦琴瑟公曁賔贊稽經諏律施用不差人用不屈谿有薲苽有有魚公在中流右詩左書無我斁遺此邦是庥

漢隄詩

盧肇

陰沴姦陽來暴於襄洎入大郛波端若鋩觸厚摧髙不知其防駭潰顚委萬室皆毀竈登蛟鼉堂集鱣鮪惟恩若讎母不能子洪潰旣涸閈閎其虛以隳我堵以剝我廬酸傷顧望若踐丘墟帝曰念嗟朕日南顧流災降慝天曷臺怒滔滔襄郊捽我嬰孺於惟餘甿饑傷喘呼斯爲淫痍孰往膏傳惟汝元寮僉舉明哲我公用諧苴茅杖節來視襄人噢咻提挈不日不月咍乎抃恱乃泳故隄防於沙泥缺落坳圯由東訖西公曰嗚呼漢之有隄實命襄人不力乃力則及乃身具鍤與畚漢隄其新帝廩有粟帝府有緡爾成爾隄必錫爾勤襄人怡怡聽命襄滸背囊肩杵奔走蹈舞分之卒伍令以麾鼓尋尺旣度日月可數登登嶪嶪周旋上下披峴斵楚飛石挽土舉築殷雷駭汗霏雨疲癃鰥獨奮有筋膂呀吁來助提筐負筥不勞其勞雜沓笑語咸曰盧公來賜我生斯隄旣成蜿蜿而平確爾山固屹如雲橫漢流𨿽狂堅不可蝕代千年億與天無極惟公之隄昔在人心旣築旣成橫之於南萌渚不峻此門不深今復在玆於漢之陰斯隄已崇玆民獲祐齯童相慶室以完富貽於襄人願保厥壽繄公之功赫焉如晝捍此巨災碎若京阜天子賜之百姓載之族孫作詩昭示厥後

河之水二章

韓愈

河之水去悠悠我不如水東流我有孤侄在海陬三年不見兮使我生憂日復日夜復夜三年不見汝使我鬢髮未老而先化

河之水悠悠去我不如水東注我有孤侄在海浦三年不見兮使我心苦采蕨於山緡魚於泉我䢐京師不其還

唐文粹卷十一

欽定四庫全書

唐丈粹卷十二

宋姚鉉編

詩丙【揔八十六首】

樂府辭上

功成作樂一

七徳舞【白居易】

古樂三

湘弦怨【孟郊】

箜篌引【王昌齡】

箜篌謡【李白】

感慨六

放歌行【王昌齡】

浩歌行【白居易】

緩歌行【李頎】

短歌行【李白】

短歌行【張籍】

善防行【釋貫休】

興亡四

祖龍行【韋楚老】

鄴都引【張說】

永嘉行【張籍】

後魏行【王轂】

幽怨十二

湘妃怨【陳羽】

銅雀臺歌【劉長卿】

銅雀妓【歐陽詹】

魏宮詞【崔國輔】

王昭君歌【劉長卿】

王昭君【盧照鄰】

婕妤怨【王維】

長信宮【崔國輔】

怨詞

苦樂相倚曲【元】

妾薄命【李白】

白頭吟【張籍】

貞節六

列女操【孟郊】

節婦吟寄東平李司空【張籍】

織女詞【元稹】

靜女詞【孟郊】

寄衣曲【張籍】

白紵歌

愁恨十

徵婦怨【張籍】

春思【李白】

春別曲【張籍】

古樂府雜怨三首【孟郊】

長干行【李白】

古薄命妾【孟郊】

母別子【白居易】

夜夜曲【釋貫休】

艱危十一

蜀道難【李白】

行路難【張籍】

行路難三首【李白】

變行路難【王昌齡】

太行路【白居易】

梁甫吟【李白】

走馬引【李賀】

孟門行【崔顥】

沐浴子【李白】

邊塞三十三

將軍行【劉希夷】

將軍行【張籍】

霍將軍【崔顥】

老將行【王維】

鴈門太守行【李賀】

從軍行六首【劉長卿】

塞上曲【戎昱】

塞下曲【郎士元】

塞下曲【王季友】

出塞曲【劉灣】

燕歌行【髙適】

燕支行【王維】

隴頭吟

陰山道【白居易】

行行遊且獵篇【李白】

飲馬長城窟【釋子蘭】

闗山月【張籍】

古長城吟【王翰】

長城作【鮑溶】

古築城曲五首【元稹】

築城詞【張籍】

築城詞二首【陸蒙】

聽董大彈胡笳聲兼語弄寄房給事【李頎】

七徳舞

白居易

七徳舞七徳歌傳自武徳至元和元和小臣白居易觀舞聽歌知樂意曲終稽首陳其事太宗十八舉義兵白旄黃鉞定兩京擒充戮竇四海淸二十有四功業成二十有九卽帝位三十有五致太平功成理定何神速速在推心致人腹亡卒遺骸散帛收【貞觀初詔收天下陣亡者致祭而瘞之尋又散金帛而購埋之】饑人賣子分金贖【貞觀二年大饑人有賣男女者詔出內府金帛盡贖之以還其父母】魏徴夢見天子泣【魏徴疾亟太宗夢與徴別旣寤流涕是夕徴卒故禦制碑文云昔殷髙宗得良弼於夢中朕今失賢臣於覺後】張謹哀聞辰曰哭【張公謹卒太宗爲之舉哀有司奏曰陰陽所忌辰日不哭太宗曰君臣義重猶父子也情發於衷安知辰日乃哭之】怨女三千放出宮【太宗嘗謂侍臣曰婦人幽閉深宮情實可湣今將出之任求伉儷於是令左丞戴冑給事中杜正倫於掖庭揀出數千人盡放歸也】死囚四百來歸獄【貞觀六年親錄囚徒死罪者三百九十人放歸於家令明年秋來就刑及期而至遂詔悉原之】翦須燒藥賜功臣李勣嗚咽思殺身【李勣疾亟醫云得龍須灰方可療之太宗自翦須燒灰賜之服訖而愈勣叩頭泣涕而謝】含血吮瘡撫戰士思摩奮呼乞效死【李思摩嘗中弩太宗親爲之吮血】則知不獨善戰善乘時以心感人人心歸爾來一百九十載天下至今歌舞之歌七徳舞七徳聖人有作垂無極豈徒耀神武豈徒誇聖文太宗意在陳王業王業艱難示子孫

湘弦怨

孟郊

昩者治春艸蕭蘭同一鋤盲飈怨秋林曲直同一枯嘉禾忌深蠧直人悲巧誣靈均入回流靳尙爲良謨願我分眾泉淸濁各有渠願我分眾巢梟鸞相逺居此志諒難保此意誠何如

箜篌引

王昌齡

盧谿郡南夜泊舟夜聞南岸羌戎謳其時月黒猿啾啾微雨霑衣令人愁有一遷客登髙樓不言不寐彈箜篌彈作薊門桑葉秋風沙颯颯靑冢頭將軍鐵汗血流深入匃奴戰未休黃旗一防兵馬收亂殺胡人積如邱瘡病驅來配邊州仍披漠北羊羔裘顏色饑枯掩面羞眼眶滴淚深兩眸還思本鄕食牛欲語不得指咽喉或有彊壯能吚嚘意說被他邊將讎五世屬蕃漢主畱碧毛氈帳河曲遊槖駞五萬部落稠勑賜飛鳯金兜鍪爲君百戰如過籌靜掃陰山無鳥投家藏鐵劵特承優黃金千斤不稱求九族分離作楚囚深溪寂寞弦苦幽艸木悲感聲颼飅僕本山東爲國憂明光殿前論九疇簏讀兵書盡冥搜爲君掌上施權謀洞曉山川無與儔紫宸發詔逺懷柔搖筆飛霜如奪鉤鬼神不得知其由憐愛蒼生比蚍蜉緣河屯兵須漸抽盡遣降來拜禦溝便令海內休戈矛何用班超定逺侯史臣書之得已不

箜篌謡

李白

攀天莫登龍走山莫騎虎貴賤結交心不移惟有嚴陵與光武周公稱大聖管蔡寧相容漢謡一斗粟不與淮南春兄弟尙路人吾心安所從他人方寸間山海防千重輕言托朋友對面九疑峯多花必早落桃李不如松管鮑久已死何人繼其蹤

放歌行

王昌齡

南渡洛陽津西望十二樓明堂坐天子月朔朝諸侯淸樂動千門皇風披九州慶雲從東來泱抱日流升平貴論道文墨將何求有詔徴艸澤微誠獻謀猷冠冕如星羅拜揖曹與周望塵非君事入賦且遲畱幸蒙國士識因脫負薪裘今者放歌行以慰梁甫愁但營數斗祿奉養每丰羞若得金膏遂飛雲亦可儔

浩歌行

白居易

天長地久無終畢昨夜今朝又明日鬢髮蒼浪牙齒疏不覺身年四十七前去五十有防年把鏡照面心忙然旣無長繩系白日又無大藥駐朱顏朱顏日夜不如故靑史功名在何處欲畱年少待富貴富貴不來年少去去復去兮如長河東流赴海無回波賢愚貴賤同歸盡北邙冢墓髙嵯峨古來如此非獨我未死有酒且髙歌顏回短命伯夷餓我今所得亦己多功名富貴須待命命若不來知柰何

緩歌行

李頎

小來托身攀貴遊傾財破產無所憂暮擬經過石渠署朝將出入銅龍樓結交杜陵輕薄子謂言可生復可死一沈一浮防有時棄我翻然如脫屣男兒立身須自彊十年閉戶頴水陽業就功成見明主擊鐘鼎食坐華堂二八蛾眉梳墮馬美酒淸歌曲房下文昌宮中賜錦衣長安陌上退朝歸五陵賓從莫敢視三省官僚揖者稀早知今日讀書是悔作從來狂俠兒

短歌行

李白

白日何短短百年苦易滿蒼穹浩茫茫萬劫太極長麻姑垂兩鬢一半己成霜天公見玉女大笑億千塲吾欲攬六龍回車掛扶桑北斗酌美酒勸龍各一觴富貴非所願爲人駐頽光

短歌行

張籍

靑天蕩蕩髙且虛上有白日無根株流光暫出還入地使我少年不須叟與君相逢勿寂寞衰老不復如今樂玉巵盛酒置君前再拜願君千萬年

善防行

釋貫休

有美一人兮婉如淸揚識曲別音兮令姿煌煌繡袂捧琴兮登君子堂如彼萱艸兮使我憂忘欲贈之以紫玉尺白銀鐺久不見之兮湘水茫茫

祖龍行

韋楚老

黒云兵气射天裂壯士朝昏夢寃結祖龍一夜死沙邱胡亥空隨鮑魚轍腐肉偸生二千里僞書先賜扶蘇死墓接驪山土未幹瑞光己向芒碭起陳勝城中鼓三下秦家天地如崩瓦龍虵撩亂入咸陽少帝空隨漢家馬

鄴都引

張說

君不見魏武艸創爭天祿羣雄睚眥相馳逐晝攜壯士破堅陣夜接詞人賦華屋都邑繚繞西山陽桑楡漫漫漳河曲城郭爲墟人攺代但見西園明月在鄴傍髙冢多貴臣蛾眉曼睩共灰塵試上銅臺歌舞處惟有秋風愁殺人

永嘉行

張籍

黃頭鮮卑入洛陽胡兒持防升明堂晉家天子作降虜公卿齊走如牛羊紫陌旌旛暗相觸家家雞犬驚上屋婦人出門隨亂兵夫死眼前不敢哭九州諸侯自顧土無人領兵來護主北人避胡多在南南人至今能晉語

後魏行

王轂

力微皇帝謗天嗣太武凶殘人所畏一朝防飛上天子孫盡作河魚餌

湘妃怨

陳羽

二妃愁處云沈沈二妃怨處湘江深商人酒滴廟前艸蕭颯風生斑竹林

銅雀臺歌

劉長卿

嬌愛更何日髙臺空數層含啼映雙袖不忍看西陵漳河東流無復來百花輦路惟蒼苔靑樓月夜長寂寞碧雲日暮空徘徊君不見鄴中萬事非昔時古人何在今人悲春風不逐君王去艸色年年舊宮路宮中歌舞己浮雲空指行人往來處

銅雀妓

歐陽詹

蕭條登古臺回首黃金屋落葉不歸林髙陵永爲谷妝容徒自麗舞態閱誰目惆悵繐帷前歌聲苦於哭

魏宮詞

崔國輔

朝日防紅妝擬上銅雀臺畫眉猶未竟魏帝使人催

王昭君歌

劉長卿

自矜妖艷色不顧丹靑人那知粉繢能相負卻使容華翻誤身上馬辭君嫁驕虜玉顏對人啼不語北風鴈急浮雲秋萬里獨見黃河流纎腰不復漢宮寵雙蛾長向胡天愁琵琶弦中苦調多蕭蕭羌笛聲相和誰憐一曲傳樂府能使千秋傷綺羅

王昭君

盧照鄰

合殿恩中絕交河使漸稀肝腸辭玉輦形影向金徽漢宮艸應緑胡庭沙正飛願逐三秋鴈年年一度歸

婕妤怨

王維

宮殿生秋艸君王恩幸疎那堪聞鳯吹門外度金輿

長信宮

崔國輔

長信宮中艸年年愁處生時侵珠履迹不使玉堦行

怨詞

妾有羅衣裳秦王在時作爲舞春風多秋來不堪著

苦樂相倚曲

元稹

古來苦樂之相倚近於掌上之十指君心半夜猜恨生荊棘滿懷天未明漢皇眼瞥飛燕時可憐班女恩己衰未有因由相決絕猶得半年佯暖熱轉將深意諭傍人緝綴疵瑕遣濳說一朝詔下辭金屋班姬自痛何倉卒呼天拊地將自明不悟尋時暗銷骨白首宮人前再拜願將日月相揮解苦樂相尋晝夜聞燈光那得天明在主今被奪心應苦妾奪深恩初爲主欲知妾意恨主時主今爲妾思量取班姬收淚抱妾身我曽排擯無限人

妾薄命

李白

漢帝重阿嬌貯之黃金屋咳唾落九天隨風生珠玉寵極愛還歇妬深情卻疎長門一步地不肯暫回車雨落不上天水覆難再收君情與妾意各自東西流昔日芙蓉花今成斷根艸以色事他人能得防時好

白頭吟

張籍

請君膝上琴彈我白頭吟憶昔君前嬌笑語兩情宛轉如縈素宮中爲我起髙樓更開花池種芳樹春天百艸秋始衰棄我不待白頭時羅襦玉珥色未暗今朝己道不相宜揚州靑銅作明鏡時中持照不見影人心回互自無窮眼前好惡那能定君恩已去若再返菖蒲花靑月長滿

列女操

孟郊

梧桐相待老鴛鴦防雙死貞女貴殉夫捨生亦如此波瀾誓不起妾心井中水

節婦吟寄東平李司空

張籍

君知妾有夫贈妾雙明珠感君纒綿意系在紅羅襦妾家髙樓連苑起良人執防明光裏知君用心如日月事夫誓擬同生死還君明珠雙淚垂何不相逢未嫁時

織女詞

元稹

織婦何太忙蠶經三臥行欲老蠶神女聖早成絲今年絲稅抽徴早早徴非是官人惡去歲官家事戎索徵人戰苦束刀瘡主將勲髙換羅幕繰絲織帛猶努力變防撩機苦難織東家頭白雙女兒爲解挑紋嫁不得【余掾荊時目擊貢綾戶有終老不嫁之女】檐前裊裊遊絲上上有蜘蛛巧來往羨他虫豸解緣天能向虛空織羅网

靜女詞

孟郊

艷女皆妬花靜女獨撿蹤任體恥任妝嫁徳不嫁容君子未求娉小人難相從此志誰與說琴弦幽韻重

寄衣曲

張籍

織素縫衣獨苦辛逺因回使寄徵人官家亦自寄衣去貴從妾手著君身髙堂姑老無侍子不能自到邊城裏殷勤爲看初著時徵人身上宜不宜

白紵歌

張籍

皎皎白紵白且鮮將作春衣稱少年裁縫長短不能定自持刀尺向姑前復恐蘭膏污纎指常遣傍人收墮珥衣裳著時寒食下還把玉鞭鞭白馬

徵婦怨

張籍

九月匃奴殺邊將漢軍全歿遼水上萬里無人收白骨家家城下招魂葬婦人依倚子與夫同居貧賤心亦舒夫死戰塲子在腹妾身𨿽存如晝燭

春思

李白

燕艸如碧絲秦桑低緑枝當君懷歸日是妾斷腸時春風不相識何事入羅帷

春別曲

張籍

長江春水緑堪染荷葉出水大如錢江頭橘樹君自種那不長系木蘭舩

古樂府雜怨三首

孟郊

夭桃花淸晨遊女紅粉新夭桃花薄暮遊女紅粉故樹有百度花人無一定顏花送人老盡人悲花自閒貧女鏡不明寒日花少容暗蛩有虛織短綫無長縫浪水不可照狂夫不可從浪水多散影狂夫多異蹤持此一生薄空成萬恨濃

憶人莫至悲至悲空自衰寄人莫剪衣剪衣未必歸朝爲雙蒂花暮爲四散飛落花卻繞樹遊子不顧期

長干行

李白

妾發初覆額折花門前劇郎騎竹馬來繞牀弄靑梅同居長幹裏兩小無嫌猜十四爲君婦羞顏未嘗開低頭向暗壁千喚不一回十五始展眉願同塵與灰常存抱柱信豈上望夫臺十六君逺行瞿塘灩澦堆五月不可觸猿鳴天上哀門前舊行迹一一生蒼苔苔深不可掃落葉秋風早八月胡蝶黃雙飛西園艸感此傷妾心坐愁紅顏老早晚下三巴預將書報家相迎不道逺直至長風沙

古薄命妾

孟郊

不惜十指弦爲君千萬彈常恐新聲至坐使舊聲殘棄置今日悲卽是昨日歡將新變故易持故爲新難靑山有蘼蕪淚葉長不幹空令後世人采掇幽思攢

母別子

白居易

母別子子別母白日無光哭聲苦闗西驃騎大將軍去年破虜新策勲勅賜金錢二百萬洛陽迎得如花人新人迎來舊人棄掌上蓮花眼中刺迎新棄舊未足悲悲在君家有兩兒一始扶行一初坐坐啼行哭牽人衣以爾夫妻新嬿婉使我母子生別離不如林中烏與鵲母不失雛雄伴雌又似園中桃與李花落隨風子在枝新人新人聽我語洛陽無限紅樓女但願將軍重立勲更有新人勝於汝

夜夜曲

釋貫休

蟪蛄切切風騷騷芙蓉噴香蟾蜍髙孤燈耿耿徵婦勞更深撲落金錯刀

蜀道難

李白

噫噓危乎髙防蜀道之難難於上靑天蠶叢及魚鳬開國何茫然爾來四萬八千歲不與秦塞通人煙西當太白有鳥道可以橫絕峩眉巓地崩山摧壯士死然後天梯石棧相勾連上有橫河斷海之浮雲下有衝波逆折之回川黃鶴之飛尙不能過猿猱欲度愁攀緣靑泥何盤盤百步九折縈巖巒捫參歷井仰脇息以手拊膺坐長嘆問君西遊何當還畏途巉嵒不可攀但見悲鳥號枯木雄飛雌呼繞林間又聞子規啼夜月愁空山蜀道之難難於上靑天使人聽此凋朱顏連峯去天不盈尺枯松倒掛倚絕壁飛湍瀑流爭喧豗砯崖轉石萬壑雷其險也若此嗟爾逺道之人胡爲乎來防劍閣崢嶸而崔嵬一夫當闗萬夫莫開所守或匪親化爲狼與豺朝避猛虎夕避長蛇磨牙吮血殺人如麻錦城𨿽云樂不如早還家蜀道之難難於上靑天側身西望長咨嗟

行路難

張籍

湘東行人長嘆息十年離家歸未得獘裘羸馬苦難行僮僕盡饑少筋力君不見牀頭黃金盡壯士無顏色龍蟠泥中未有云不能生彼升天翼

行路難【三首】

李白

金罇淸酒斗十千玉盤珍羞直萬錢停杯投筯不能食拔劍四顧心茫然欲渡黃河冰塞川將登太行雪暗天閒來垂釣坐谿上忽復乘舟夢日邊行路難行路難多岐路今安在長風破浪防有時直掛雲帆濟滄海大道如靑天我獨不得出羞逐長安社中兒赤雞白狗賭梨栗彈劍作歌奏苦聲曳裾王門不稱情淮陰市井笑韓信漢朝公卿忌賈生君不見昔時燕家重郭隗擁篲折節無嫌猜劇辛樂毅感恩分輸肝剖膽效英才昭王白骨縈蔓艸誰人更掃黃金臺行路難歸去來有耳莫洗潁川水有口莫食首陽蕨含光混世貴無名何用孤髙比雲月吾觀自古賢達人功成不退皆隕身子胥旣棄吳江上屈原終投湘水濱陸機雄才豈自保李斯稅駕苦不早華亭鶴唳誰可聞上蔡蒼鷹何足道君不見吳中張翰稱達生秋風忽憶江東行且樂生前一杯酒何須身後千載名

變行路難

王昌齡

向晚橫吹悲風動馬嘶合前驅引旌節千里陣云匝單於下陰山砂礫空防防封侯取一戰豈復念閨閤

太行路

白居易

太行之路能摧車若比君心是坦途巫峽之水能覆舟若比君心是安流君心好惡苦不常好生毛髮惡生瘡與君結髮未五載豈期牛女爲參商古稱色衰相棄背當時美人猶怨悔何況如今鸞鏡中妾顏未攺君心攺爲君薫衣裳君聞蘭麝不馨香爲君盛容飾君看珠翠無顏色行路難難重陳人生莫作婦人身百年苦樂由他人行路難難於山險於水不獨人間夫與妻近代君臣亦如此君不見左納言右納史朝承恩暮賜死行路難行路難不在水不在山秖在人情反覆間

梁甫吟

李白

長嘯梁甫吟何時見陽春君不見朝歌屠叟辭棘津八十西來釣渭濱寧羞白髮照淸水逄時吐气思經綸廣張三千六百鈞風雅暗與文王親大賢虎變愚不測當年頗似尋常人君不見髙陽酒徒起艸中長揖山東隆準公一開遊說騁雄辯兩女輟洗來趨風東下齊城七十二指麾楚漢如旋蓬狂生落魄尙如此何況壯士當羣雄我欲攀龍見明主雷公砰訇震天皷帝傍投壺多玉女三時大笑開電光倐爍晦冥起風雨閶闔九門不可通以額叩闗閽者怒白日不照吾精誠杞國無事憂天傾防貐磨牙競人肉騶虞不折生艸莖手接飛猱搏雕虎側足焦原未言苦智者可捲愚者豪世人見我輕鴻毛力排南山三壯士齊相殺之費二桃吳越無劇孟亞夫咍爾爲徒勞梁甫吟聲正悲張公兩龍劍神物合有時風雲感防起屠釣大人屼當安之

走馬引

李賀

我有辭鄕劍玉鋒堪截云襄陽走馬使意气自生春朝嫌劍花淨暮嫌劍光冷能持劍向人不解持照身

孟門行

崔顥

黃雀銜黃花翩翩傍檐隙本擬報君恩如何反彈射金罍美酒滿座春平原愛財多眾賓滿堂盡是忠義士何意得有防諛人諛人翻覆那可道能令君心不自保北園新種桃李枝根株未固何轉移成陰結子君自取若問傍人那得知

沐浴子

李白

沐芳莫彈冠浴蘭莫振衣處世忌太絜志人貴藏輝滄浪有釣叟吾與爾同歸

將軍行

劉希夷

將軍辟轅門耿介當風立諸將欲言事逡巡不敢入劍气射雲天鼓聲破原隰黃塵塞路起走馬追兵急彎弓從此去飛箭如雨集截圍一百里斬首五千級代馬流血死胡人抱鞍泣古來養甲兵有事常討襲乘我廟堂運坐使干戈戢獻凱歸帝京軍容何翕習

將軍行

張籍

彈箏峽東有胡塵天子擇日拜將軍蓬萊殿前賜六纛還領禁兵爲部曲當朝受詔不辭家夜向咸陽原主防戰車彭彭旌旗動三十六軍聲上隴隴頭戰勝夜亦行分兵處處收舊城胡兒殺盡陰磧暮擾擾惟有牛羊聲邊人親戚曽戰歿今逐官軍收舊骨磧西行見萬里空樂府獨奏將軍功

霍將軍

崔顥

長安甲第髙入云誰家居住霍將軍日晚朝回擁賓從路旁揖拜何紛紛莫言炙手手可熱須火盡灰亦滅莫言貧賤卽可欺人生富貴自有時一朝天子賜顏色世上悠悠應自知

老將行

王維

少年十五二十時步行奪取胡馬騎射殺中山白額虎肯數鄴下黃須兒一身轉戰三千里一劍曽當百萬師漢兵奮迅如霹虜騎崩騰畏蒺防衛靑不敗由天幸李廣無功緣數奇自從棄置便衰朽世事蹉成白首昔時飛箭無全目今日垂揚生左肘路傍時賣故侯門前學種先生栁茫茫古木連窮巷寥落寒山對虛牖誓令疏勒出飛泉不似潁川空使酒賀蘭山下陣如雲羽檄交馳日夕聞節使三河募年少詔書五道出將軍試拂鐵衣如雪色聊持寶劍動星文願得燕弓射大將恥令越甲鳴吾君莫嫌舊日雲中守猶堪一戰取功勲

鴈門太守行

李賀

黒云城城欲摧甲光向日金鱗開角聲滿天秋色裏塞上燕支凝夜紫半捲紅旗臨易水霜重皷聲寒不起報君黃金臺上意提攜玉龍爲君死

從軍行六首

劉長卿

回首虜騎合城下漢兵稀白刃兩相向黃雲愁不飛手中無尺鐵徒欲穿重圍

落日更蕭條北風動枯艸將軍追虜騎夜失陰山道戰敗仍樹勲韓彭但空老

艸枯秋塞上望見漁陽郭胡馬嘶一聲漢兵淚雙落誰爲吮癕者此事今人薄

目極鴈門道靑靑邊艸靑一身事徵戰疋馬同辛勤末路成白首功歸天下人

倚劍白日暮望鄕登戍樓北風吹羌笛此夜闗山愁回首不無意滹河空自流

黃沙一萬里白首無人憐報國劍己折歸鄕身幸全單於古臺下邊色寒蒼然

塞上曲

戎昱

樓上畫角哀卽知兵心苦試問左右人無言淚如雨何意休明時終年事鼓

塞下曲

郎士元

寶刀塞下兒身經百戰曽百勝壯心竟未嫖姚知白艸山頭日初沒黃沙城下歌聲發蕭條夜靜邊風吹獨倚營門望秋月

古塞曲

王季友

進軍飛狐北窮寇勢將變日落沙塵昏背河更一戰騂馬黃金勒雕弓白羽箭射殺左賢王歸奏未央殿欲言塞下事天子不召見東出咸陽門哀哀淚如霰

出塞曲

劉灣

將軍在重圍音信絕不通羽檄如流星飛入甘泉宮倚是並州兒少年心膽雄一朝隨召募百戰爭王公去年桑幹北今年桑幹東死是徵人死功是將軍功汗馬牧秋月疲卒臥霜風仍聞左賢王更欲圍雲中

燕歌行【並序】

髙適

開元十年客有從禦史大夫張公出塞而還者作燕歌行以示適感徵戍之事因而和焉

漢家煙塵在東北漢將辭家破殘賊男兒本自重橫行天子非常賜顏色摐金伐皷下楡闗旌旗逶迆碣石間校尉羽書飛瀚海單於獵火照狼山山川蕭條極邊土胡騎憑淩雜風雨戰士軍前半死生美人帳下猶歌舞大漠窮秋塞艸衰孤城落日鬭兵稀身當恩遇恆輕敵力盡闗山未解圍鐵衣逺戍辛勤久玉筯應啼別離後少婦城南欲斷腸徵人薊北空回首邊風飄飄那可度絕域蒼茫何所有殺气三時作陣云寒聲一夜傳刁鬥相看白刃血紛紛死節從來豈顧勲君不見沙塲徵戰苦至今猶憶李將軍

燕支行

王維

漢家天將才且雄來時謁帝明光宮萬乘親推雙闕下千官出餞五陵東誓辭甲第金門裏身作長城玉塞中衛霍才堪一騎將朝廷莫數貳師功趙魏燕韓多勁卒闗西俠少何咆勃報讎只是聞嘗膽飲酒不曽妨刮骨畫防雕戈白日寒連旗大斾黃塵沒疊鼓遙翻瀚海波鳴笳亂動天山月麒麟錦帶佩吳鉤颯沓靑驪躍紫驑拔劍已斷天驕臂歸鞍共飲月支頭漢兵大呼一當百虜騎相看哭且愁教戰𨿽令赴湯火終知上將先伐謀

隴頭吟

長城少年遊俠客夜上戍樓看太白隴頭明月迥臨闗隴上行人夜吹笛闗西老將不勝愁駐馬聽之雙淚流身經大小百餘戰麾下偏裨萬戶侯蘇武才爲典屬國節毛空盡海南頭

陰山道

白居易

陰山道陰山道紇邏惇肥水泉好每至戎人送馬時道傍千里無纎艸艸盡泉枯馬病羸飛龍但印骨與皮五十疋縑易一疋縑去馬來無了日養無所用土非宜毎歲死傷十六七縑絲不足女工苦疏織短裁充疋數藕絲蛛网三丈餘回鶻訴稱無用處咸安公主號可惇逺爲可汗頻奏論元和二年下新勅內出金帛酬馬直仍詔江淮馬價縑從此不令疏短織合羅將軍呼萬歲捧授金銀與縑防誰知虜啟貪心明年馬來多一倍縑漸好馬漸多陰山虜柰爾何

行行遊且獵篇

李白

邊城兒生年不讀一字書但將遊獵誇輕趫胡馬秋肥宜白艸騎來躡影何矜驕金鞭拂雪揮鳴鞘半酣呼鷹出逺郊弓彎滿月不虛發雙鶬迸落連飛髇海邊觀者皆辟易猛气英風振沙磧儒生不及遊俠人白首下帷復何益

飲馬長城窟

釋子蘭

遊客長城下飲馬長城窟馬嘶聞水腥爲浸徵人骨豈不是流泉終不成潺湲洗盡骨上土不洗骨中寃骨若不流水四海有還魂空流嗚咽聲聲中疑是言

闗山月

張籍

秋月明朗闗山上山中行人馬蹄響闗山秋來雨雪多行人見月唱邊歌海邊漠漠天气白胡兒夜度黃龍磧軍中探騎暮出城伏兵暗處低旌防漢水連天霜艸平野駝尋水磧中鳴隴頭風急鴈不下沙場苦戰多流星可憐髙國闗山道年年戰骨多秋艸

古長城吟

王翰

長安少年無逺圗一生惟羨執金吾騏驎前殿拜天子走馬爲君西擊胡胡沙獵獵吹人面漢虜相逢不相見遙聞鐘鼔動地來傳道單於夜猶戰此時顧恩寧顧身爲君一行摧萬人壯士揮戈回白日單於濺血染朱輪回來飲馬長城窟長城道傍多白骨問之耆老何代人云是秦王築城卒黃昏塞北無人煙鬼哭啾啾聲沸天無罪見誅功不賞孤魂流落此城邊當昔秦王按劍起諸侯膝行不敢視富國彊兵二十年築怨興徭九千里秦王築城何太愚天實亡秦非北胡一朝禍起蕭墻內渭水咸陽不復都

長城作

鮑溶

防公虜生人北築秦氏寃禍興蕭墻內萬里防禍根城成六國亡宮闕啟千門生人半爲土何用空中原柰何天下人骨肉尙酬恩投沙擁海水安得不久翻乘髙慘人魂寒日易黃昏枯骨貫折鐵沙中如有言萬古驪山葬誰知野火燔

古築城曲【五首】

元稹

年年塞下丁長作出塞兵自從冒頓彊官築遮虜城築城須努力城髙遮得賊但恐賊路多有城遮不得丁口傳父言莫問城堅否平城被虜圍漢斸城墻走因玆請休和虜往騎來過半疑兼半信築城猶嵳峩築城安敢煩願聽丁一言請築鴻臚寺兼愁虜出闗

築城詞

張籍

築城去千人萬人齊抱杵重重土堅試行錐軍吏執鞭催作遲來時一年深磧裏盡著短衣渴無水力盡不得拋杵聲杵聲未定人皆死家家養男當門戶今日作君城下土

築城詞【二首】

陸蒙

城上一焙土手中千萬杵築城畏不堅堅城在何處莫嘆將軍逼將軍要卻敵城髙功不髙爾命何勞惜

聽董大彈胡笳聲兼語弄寄房給事

李頎

蔡女昔造胡笳聲一彈一十有八拍胡人落淚向邊艸漢使斷膓對歸客古戍蒼蒼烽火寒大荒陰沈飛雪白先拂商弦後角羽四郊秋葉驚摵摵董夫子通神明深山竊聽來妖精言遲更速皆應手將往復旋如有情空山百鳥散還合萬里浮雲陰且晴嘶酸鶵鷹失羣夜斷絕胡兒戀母聲川爲靜其波鳥亦罷其鳴烏珠部落家鄕逺邏逤沙塵哀怨生出音變調忽飄灑長風吹林雨墮瓦迸泉颯颯飛木末野鹿呦呦走堂下長安城連東掖垣鳯凰池對靑瑣門髙才脫略名與利日夕望君抱琴至

唐文粹卷十二

欽定四庫全書

唐文粹卷十三

宋姚鉉編

詩丁【揔六十六首】

樂府辭下

神仙十二

步虛詞十首【道士吳筠】

步虛詞【髙駢】

夢上天【元稹】

俠少十七

結客少年塲【盧照鄰】

邯鄲少年行【鄭錫】

邯鄲少年行【髙適】

少年子【李白】

少年行二首【王維】

少年詞【李百藥】

少年行【張籍】

少年行【崔國輔】

俠客行【元稹】

俠客行【李白】

刺年少【李賀】

古遊俠呈軍中諸將【崔顥】

靑樓曲【王昌齡】

劍客【賈島】

壯士吟【孟遲】

結韈子【李白】

行樂十三

楚宮行【張籍】

上之回【李白】

陽春歌

皷吹入朝曲

白紵詞三首

冬白紵【元稹】

相逢行【李白】

古樂府【權徳輿】

朝來曲【王昌齡】

將進酒【李白】

將進酒【李賀】

追悼一

李夫人【白居易】

愁苦六

古別離【李端】

古別離【孟郊】

遊子吟【李益】

遊子吟【孟郊】

苦熱行【王轂】

苦寒行【孟郊】

鳥獸花卉十三

八駿圗【白居易】

天馬歌【李白】

紫驑馬

騘馬行【杜甫】

猛虎行【李白】

猛虎行【李賀】

白虎行

烏棲曲【李白】

烏夜啼

艾如張【李賀】

野田黃雀行【李白】

采蓮曲【張籍】

采蓮曲【李白】

古城道路四

石城【鄭谷】

沙路曲【李賀】

沙堤行呈裴相公【張籍】

洛陽陌【李白】

步虛詞十首

道士吳筠

眾仙仰靈範肅駕朝神宗金景相照曜逶迆升太空七已髙飛火鏈生珠宮餘慶逮天壤平和王道融八威淸遊气十絕舞祥風使我躋陽源其來自陰功逍遙太霞上眞鑑靡不通

逸轡登紫淸乘光邁奔電閬風隔三天俯視猶可見玉闥摽敞朗瓊林鬱蔥蒨自非挺金骨焉得諧夙願眞朋何森森合景恣遊宴良防忘淹畱千齡才一眄

三宮發明景朗照同郁儀紛然馳飈欻上采空淸蕤令我洞金色後天耀瓊姿心恊太虛靜寥寥竟何思中有至樂淡泊終無爲但與正眞友飄颻散遨嬉

稟化凝正气鏈形爲眞仙忘心符元宗返本恊自然帝一集絳宮流光出丹元英與桃君朗詠長生篇六府煥明霞百闗羅紫煙飈車渉寥廓靡靡乘景遷不覺雲路逺斯須遊萬天

扶桑誕初景羽蓋淩晨霞倐欻造西域嬉遊金母家碧津湛洪源灼爍敷荷花煌煌靑琳宮璨璨列玉華眞气溢絳府自然思無邪俯矜區中士夭濁良可嗟

瓊臺劫萬仞孤暎大羅表常有三素云凝光自飛繞羽童泛明霞升降何縹緲鸞鳯吹雅音棲翔絳林摽玉虛無晝夜靈景何皎皎一覩太上京方知眾天小

灼灼靑華林靈風振瓊柯三光無冬春一气淸且和回首邇結靈傾眸親曜羅豁落制六天流鈴威百魔緜緜慶不極誰謂椿齡多

髙情無侈靡遇物生華光至樂無簫歌金玉音瑯瑯或登明眞臺宴此羽景堂杳靄結寶云霏微散靈香天人誠遐曠歡泰不可量

爰從太微上肆覲虛皇尊騰我八景輿威遲入天門旣登玉宸庭肅肅仰紫軒敢問龍漢末如何辟乾坤恰然輟云璈告我希夷言幸聞至精理方見造化源

二气播萬有化機無停輪而我操其端乃能出陶鈞寥寥大漠上所遇皆淸眞澄瑩含元和气同自相親絳樹結丹實紫霞流碧津以玆保童嬰永用超形神

步虛詞

髙騈

靑溪道士人不識上天下天鶴一隻洞門深鎖碧牎寒滴露研朱防周易

夢上天

元稹

夢上髙髙天髙髙蒼蒼髙不極下視五嶽塊累累仰天依舊蒼蒼色蹋云聳身身更上攀天下天攀未得西瞻若木兔輪低東望蟠桃海波黒日月之光不到此非暗非明煙塞塞天悠地逺身跨風下無階梯上無力來時畏有他人上截斷龍胡斬鵬翼茫茫漫漫方自悲哭向靑雲慆【音叨】素臆哭聲厭咽旁人惡喚起驚悲淚飄露千慚萬謝喚厭人向使無君終不寤

結客少年塲

虜照鄰

長安重遊俠洛陽富才雄玉劍浮雲騎金鞭明月弓鬭雞過渭北走馬向闗東孫賓遙見待郭解暗相通不受千金爵誰論萬里功將軍下天上虜騎人雲中烽火夜似月兵气曉成虹橫行徇知己負羽逺徵戎龍旌昬朔霧鳥陣捲寒風追奔瀚海咽戰罷陰山空歸來謝天子何如馬上翁

邯鄲少年行

鄭錫

霞鞍金口驑豹袖紫貂裘家住叢臺下門前漳水流喚人呈楚舞借客試吳鉤見說秦兵至甘心赴國讎

邯鄲少年行

髙適

邯鄲城西遊俠子自言生長邯鄲裏千場縱博家仍富數處報讎身不死宅中歌笑日紛紛門外車馬長如雲未知肝膽向誰是令人卻憶平原君君不見今人交態薄黃金用盡還疎索以玆感嘆辭舊遊更於時事無所求且與少年飲美酒往來射獵西山頭

少年子

李白

靑雲少年子挾彈章臺左鞍馬四邊開突如流星過金丸落飛鳥夜入瓊樓臥夷齊是何人獨守西山餓

少年行二首

王維

新丰美酒斗十千咸陽遊俠多少年相逢意气爲君飲系馬髙樓垂栁邊

漢家君臣歡宴終髙議雲臺論戰功天子臨軒賜侯印將軍佩出明光宮

少年詞

李百藥

始酌文君酒新吹弄玉簫少年不歡樂何以盡芳朝千金笑裏面一搦掌中腰掛冠豈憚防迎拜不勝嬌寄語少年子無辭歸路遙

少年行

張籍

少年從出獵長楊禁中新拜羽林郎獨到輦前射雙虎君王手賜黃金璫日月鬭雞都市裏贏得寶刀重刻字百里報讎夜出城平明還在倡樓醉遙聞虜到平陵下不待詔書行上馬斬得名王獻桂宮封侯起第一日中不爲六郡良家子百戰始取邊城功

少年行

崔國輔

遺卻瑚鞭白馬驕不行章臺折楊栁春日路傍情

俠客行

元稹

俠客不怕死怕在事不成事成不肯藏姓名我非竊賊誰夜行白日堂堂殺袁盎九衢艸艸人面靑此客此心歸海鯨海鯨露背橫滄溟海波分作兩處生分海減海力俠客有謀人莫測三尺鐵虵延二國

俠客行

李白

趙家縵胡纓吳鉤霜雪明銀鞍照白馬颯沓如流星十步殺一人千里不畱行事了拂衣去深藏身與名閒過信陵飲脫劍膝上橫將炙啖朱亥持觴勸侯嬴三杯吐然諾五嶽倒爲輕眼花耳熱後意气素蜺生救趙揮金錘邯鄲先震驚千秋二壯士烜赫大梁城縱死俠骨香不慚世上英誰能書閣下白首太經

刺年少

李賀

靑騘馬肥金鞍光龍腦入縷羅衣香美人狎坐飛瓊觴貧人喚雲天上郎別起髙樓連碧篠絲曳紅鱗出深沼有時半醉百花前背把金丸落飛鳥自說生來未爲客一身羙妾過三百豈知斸地種田家官稅頻催沒人識長金積玉誇豪毅毎揖閒人多意气生來不讀半行書秖把黃金買身貴少年安得長少年海波尙變爲桑田枯榮逓傳急如箭天公豈肯爲君偏莫道韶華鎭長在白頭面皺専相待

古遊俠呈軍中諸將

崔顥

少年負膽气好勇復知防杖劍出門去孤城逢合圍殺人遼水上走馬漁陽歸錯落金鎖甲蒙茸貂防衣還家行且獵弓矢速如飛地回鷹犬疾艸深狐兔肥腰間帶兩綬轉眼生光輝顧謂今日戰何如隨建威

靑樓曲

王昌齡

白馬金鞍從武皇旌旗十萬防長楊樓頭小婦鳴箏坐遙見飛塵入建章馳道楊花滿禦溝紅妝縵綰上靑樓金章紫綬千餘騎夫壻朝回初拜侯

劍客

賈島

十年磨一劍霜刃未曽試今日把似君誰有不平事

壯士吟

孟遲

壯士何曽悲悲卽無回期如何易水上未歌先淚垂

結襪子

李白

燕南壯士吳門豪築中置鈆魚隠刀感君恩重許君命太山一擲輕鴻毛

楚宮行

張籍

章華宮中九月時桂花半落紅橘垂江頭騎火照輦道君王夜從云夢歸霓旌鳯蓋到雙闕臺上重重歌吹髮千門萬戶開相當燭籠左右列成行下輦更衣入洞房洞房侍女盡焚香玉階羅幕微有霜齊言此夕樂未央玉酒湛湛盈華觴絲竹次第鳴中堂巴姬起舞向君王回身垂手結明璫願君千年萬年壽朝出射麋夜飲酒

上之回

李白

三十六離宮樓臺與天通閣道步行月美人愁煙空恩疏寵不及桃李傷春風淫樂意何極金輿向回中萬乘出黃道千旗揚彩虹前軍細栁北後騎甘泉東豈問渭川老寧邀襄野童秋暮瑤池宴歸來樂未窮

陽春歌

長安白日照春空緑楊結煙垂裊風披香殿前花始紅流芳發出繡戶中繡戶中相經過飛燕皇后輕身舞紫宮夫人絕世歌聖君三萬六千日歲歲年年柰樂何

鼓吹入朝曲

金陵控海浦淥水帶吳京鐃歌列騎吹颯沓引公卿捶鐘速嚴糚伐鼓啟重城天子憑玉几劍履若云行日出照萬戶簪裾爛明星朝罷沐浴閒遨遊閬風亭濟濟雙闕下歡娛樂恩榮

白紵詞三首

揚淸歌發皓齒北方佳人東鄰子且吟白紵停緑水長袖拂面爲君起寒云夜捲霜海空胡風吹天飄塞鴻玉顏滿堂樂未終館娃日落歌吹蒙

月寒江淸夜沈沈美人一笑千黃金垂羅舞縠揚哀音郢中白雪且莫吟子夜吳歌動君心動君心冀君賞願作天池雙鴛鴦一朝飛去靑雲上

吳刀剪防縫舞衣明妝麗服奪春輝揚眉轉袖若雪飛傾城獨立世所稀激楚結風醉忘歸髙堂月落燭己微玉釵掛纓君莫違

冬白紵

元稹

吳宮夜長宮漏簾幕四垂燈焰暖西施自舞王自管雪紵翻翻鶴翎散【上聲】促節牽繁舞腰軟舞腰軟王罷飲蓋覆西施鳯花錦身作牀臂爲枕朝佩摐摐王晏寢醒來閤門報無事子胥死後言爲諱近王之臣諭王意共笑越王窮惴惴夜夜抱冰寒不睡

相逢行

李白

朝騎五花馬謁帝出銀臺秀色誰家子云車珠箔開金鞭遙指防玉勒近遲回交轂相借問疑從天上來蹙入靑綺門當歌共銜杯銜杯映歌扇似月雲中見相見不得親不如不相見相見情己深未語可知心胡爲守空閨孤眠愁錦衾錦衾與羅帷纒綿防有時春風正澹蕩暮雨來何遲後因三靑鳥更報長相思光景不待人須防髮成絲當年失行樂老去徒傷悲持此道宻意毋令曠佳期

古樂府

權徳輿

光風澹蕩百花吐樓上朝朝學歌舞身年二八壻侍中幼妹承恩兄尙主緑窻珠箔繡鴛鴦侍婢先焚百和香鸎啼日出不知曙寂寂羅幃春夢長

朝來曲

王昌齡

日昃鳴珂動花連繡戶春盤龍玉臺鏡惟待畫眉人

將進酒

李白

君不見黃河之水天上來奔流到海不復回君不見髙堂明鏡悲白髮朝如靑絲暮如雪人生得意須盡歡莫使金樽空對月天生我材必有用千金散盡還復來烹羔宰牛且爲樂防須一飲三百杯岑夫子丹邱生與君歌一曲請君爲我聽鐘鼎玉帛不足貴但願長醉不願醒古來賢達皆寂寞惟有飲者畱其名陳王昔時宴平樂斗酒十千恣歡謔主人何爲言少錢且須沽酒對君酌五花馬千金裘呼兒將出換美酒與爾同銷萬古愁

將進酒

李賀

璢璃鐘琥珀濃小槽酒滴眞珠紅烹龍炮鳯玉脂泣羅幃翠幕圍春風吹龍笛擊鼉鼔皓齒歌細腰舞況是靑春日將暮桃花亂落如紅雨勸君終日酩酊醉酒不到劉伶墳上土

李夫人

白居易

漢武帝初防李夫人夫人病時不肯別死後畱得生前恩君恩不盡念未已甘泉殿裏令冩眞丹靑畫出竟何益不言不笑愁殺人又令方士合靈藥玉釡煎煉金鑪焚九華帳深夜悄悄反魂香降夫人魂夫人之魂在何許香煙引到焚香處旣來何苦不須臾縹緲悠揚還滅去去何速兮來何遲是耶非耶兩不知翠蛾髣髴平生貎不似昭陽寢疾時魂之不來君心苦魂之來兮君亦悲背燈隔帳不得語安用暫來還見違傷心不獨漢武帝自古及今皆若斯君不見穆王三日哭重璧臺前傷盛姬又不見秦陵一掬淚馬嵬坡下念楊妃縱令妍姿艷質化爲土此恨長在無銷期生亦惑死亦惑凡物惑人忘不得人非木石皆有情不如不遇傾城色

古別離

李端

水國葉黃時洞庭霜落夜行舟聞商賈防在楓林下此地送君還茫茫似夢間後期知幾日前路轉多山巫峽通湘浦迢迢隔雲雨天晴見海檣月落聞津鼓人老自多愁水深難急流淸宵歌一曲白首對汀洲

古別離

孟郊

松山云繚繞萍路水分離云去有歸日水分無合時春芳役雙目春色柔四支楊栁織別愁千條萬條絲

遊子吟

孟益

女羞夫壻薄客恥主人賤過逢同眾流低回愧相見君非靑銅鏡何事空照面莫以衣上塵不謂心如練人生當榮盛待士勿言倦君看白日馳不異上箭

遊子吟

孟郊

慈母手中綫遊子身上衣臨行宻宻縫意恐遲遲歸誰言寸艸心報得三春暉

苦熱行

王轂

祝融南來鞭火龍火旗焰焰燒天紅日輪當午凝不去萬國如在洪鑪中五嶽翠幹雲彩滅陽侯海底愁波竭何當一夕金風發爲我掃卻天下熱

苦寒行

孟郊

天色寒靑蒼北風叫枯桑厚冰無裂文短日有冷光敲石不得火壯陰奪正陽苦調更何言久吟成此章

八駿圖

白居易

穆王八駿天馬駒後人愛之冩爲圗背如龍兮頸如象骨竦筋髙脂肉壯日行萬里疾如飛穆王獨乘何所之四荒八極蹋欲徧三十二蹄無歇時屬車軸折趂不及黃屋艸生棄若遺瑤池西赴王母宴七廟經年不親薦璧臺南與盛姬遊明堂不復朝諸侯白雲黃竹歌聲動一人荒樂萬人愁周從后稷到文武積徳累功世勤苦豈知才及四代孫心輕王業如灰土由來尢物不在大能蕩君心卽爲害文帝卻之不肯乘千里馬去漢道興穆王得之不爲戒八駿駒來周室壞至今此物世稱珍不知房星之精下爲怪八駿圗君莫愛

天馬歌

李白

天馬來出月氐窟背爲虎文龍翼骨嘶靑雲振緑發蘭筋權奇走滅沒騰昆侖歷西極四足無一蹶雞鳴刷燕晡秣越神行電邁躡慌惚天馬呼飛龍趨目明長庚臆雙鳬尾如流星首渴烏口噴紅光汗溝珠曽陪時龍躍天衢羈金絡月照皇都逸气稜稜淩九區白璧如山誰敢沽回頭笑紫燕但覺爾輩愚天馬奔戀君軒駷躍驚矯浮雲翻萬里足躑躅遙瞻閶闔門不逢寒風子誰采逸景孫白雲在靑天邱陵逺崔嵬鹽車上峻阪倒行逆施畏日晚伯樂翦拂中道遺少盡其力老棄之願逢田子方惻然爲我悲𨿽有玉山禾不能療苦饑嚴霜五月凋桂枝伏櫪銜寃摧兩眉請君贖獻穆天子猶堪弄影舞瑤池

紫驑馬

紫驑行且嘶雙翻碧玉蹄臨流不肯渡似惜錦障泥白雪闗山逺黃雲海樹迷揮鞭萬里去安得念春閨

騘馬行

杜甫

鄧公馬癖人共知初得花騘大宛種夙昔傳聞思一見牽來左右神皆竦雄姿逸態何崷崪顧影驕嘶自矜寵兩目淸熒夾鏡懸肉騣碨礧連錢動朝來久試華軒下未覺千金滿髙價赤汗微生白雪毛銀鞍卻覆香羅帕卿家舊賜公取之天廏眞龍此其亞晝洗須騰涇渭深朝趨可刷幽並夜吾聞良驥老始成此馬數年人更驚豈有四蹄疾於鳥不與八駿俱先鳴時俗造次那得致雲霧晦冥方降精近聞下詔喧都邑肯使騏驎地上行

猛虎行

李白

朝作猛虎行暮作猛虎吟膓斷非闗隴頭水淚下不爲雍門琴旍旌繽紛兩河道戰鼔驚山欲傾倒秦人半作燕地囚胡馬翻防洛陽艸一輸一失闗下兵朝降夕叛幽冀城巨鼇未斬海水動魚龍奔走安得寧頗似楚漢時翻覆無定止朝過愽浪沙暮入淮陰市張良未遇韓信貧劉項存亡在兩臣暫到下邳受兵略來投漂母作主人賢哲棲棲古如此今時亦棄靑雲士有策不敢犯龍鱗竄身南國避胡塵寶書長劍掛髙閣金鞍駿馬散故人昨日方爲宣城客掣鈴交通二千石有時六博快壯心繞牀三匝呼一擲楚人毎道張旭奇心藏風雲世莫知三吳邦伯皆顧盻四海雄俠兩追隨蕭曹曽作沛中吏攀龍附鳯當有時溧陽酒樓三月春楊花茫茫愁殺人胡雛緑眼吹玉笛吳歌白紵飛梁塵丈夫相見且爲樂捶牛撾皷防眾賓我從此去釣東海得魚笑寄情相親

猛虎行

李賀

長戈莫樁彊弩莫抨乳孫哺子教得生獰舉頭爲城掉尾爲旌東海黃公愁見夜行道逢騶虞牛哀不平何用尺刀壁上雷鳴泰山之下婦人哭聲官家有程吏不敢聽

白虎行

火烏日暗崩騰雲秦皇虎視蒼生羣燒書防國無暇日鑄劍佩玦惟將軍王壇設醮思衝天一世二世當萬年燒丹未得不死藥拏舟海上尋神仙鯨魚張鬛海波沸耕人半作徵人鬼雄豪气猛如焰煙無人爲決天河水誰最苦兮誰最苦報人義士深相許漸離擊築荊卿歌荊卿把酒燕丹語劍如霜兮膽如鐵出燕城兮望秦月天授秦風祚未終衮龍衣防荊卿血朱旗卓地白蛇死漢皇卻是眞天子

烏棲曲

李白

姑蘇臺上烏棲時吳王宮裏醉西施吳歌楚舞歡未畢靑山猶銜半邊日銀箭金壺漏水多起看秋月墜江波東方漸髙柰爾何

烏夜啼

黃雲城邊烏欲棲歸飛啞啞枝上啼機中織錦秦川女碧紗如煙隔窻語停梭悵然憶逺人獨防孤房淚如雨

艾如張

李賀

錦襜褕繡襠襦彊彊啄食哺爾鶵壠東臥穟滿風雨莫逐良媒壠西去齊人織网如素空張在野田平碧中网絲漠漠無形影誤爾觸之傷首紅艾葉緑花誰翦刻中藏禍機不可識

野田黃雀行

李白

遊莫逐炎洲翠棲莫近吳宮燕炎洲逐翠遭网羅吳宮火起焚爾窼蕭條兩翅蓬蒿下縱有鷹鸇柰爾何

采蓮曲

張籍

秋江岸邊蓮子多采蓮女兒憑舩歌靑房圎實齊戢戢爭前競折漾微波試索緑莖不尋藕斷處絲多刺傷手白練束腰袖半捲不揷玉釵糚梳淺舩中未滿渡前洲借問阿誰家住逺歸時共待暮潮上自弄芙蓉還蕩槳

采蓮曲

李白

若耶溪傍采蓮女笑倚荷花共人語日照新糚水底明風飄香袖空中舉岸上誰家遊冶卽三三五五映垂楊紫驑嘶入落花去見此踟躕空斷膓

石城

鄭谷

石城昔爲莫愁鄕莫愁魂散石城荒江人依舊棹舴艋江岸還飛雙鴛鴦防去防來風浩渺花開花謝春悲涼煙濃艸逺望不盡千古漢陽閒夕陽

沙路曲

李賀

栁陰半眠丞相樹佩馬玎玲蹋沙路斷燼遺香裊翠煙獨騎鳴蹄上天去帝家玉龍摐九闗帝前簪笏稱南山獨垂重印押千官金科篆字紅屈盤沙路歸來聞好語旱火不光天下雨

沙隄行呈裴相公

張籍

長安大道沙爲隄旱風無塵暖無泥宮中玉漏下三刻朱衣導騎丞相來路傍髙樓息歌吹千車不行行者避街官閭吏相傳呼宮前十里惟空衢白麻詔下移相印新隄未成舊隄盡

洛陽陌

李白

白玉誰家郎回車渡天津看花東陌上驚動洛陽人

唐文粹卷十三

欽定四庫全書

唐文粹卷十四上

宋姚鉉編

詩戊【揔六十四首】

古調歌篇一

古風

古風十一首【李白】

古意三首【王繢】

覽古十四首【道士吳筠】

古意二首【賀蘭進明】

古意九首【釋貫休】

詠古【李渉】

感古三首【盧仝】

古意【賈島】

效古【釋皎然】

古興【呂溫】

諷古二首【劉禹錫】

續古詩十首【白居易】

古意贈補闕【孟郊】

古意二首【祖詠】

古意【陸蒙】

古意【李白】

古興【權徳輿】

古風十一首

李白

大雅久不作吾衰竟誰陳王風委蔓艸戰國多荊榛龍虎相啖食兵戈逮狂秦正聲何微茫哀怨起騷人揚馬激頺波開流蕩無垠廢興𨿽萬變憲章亦已淪自從建安來綺麗不足珍聖代復元古垂衣貴淸眞羣才屬休明乘運共躍鱗文質相炳煥眾星羅秋旻我志在刪述垂輝映千春希聖如有立絕筆於獲麟

咸陽二三月宮栁黃金枝緑幘誰家子賣珠輕薄兒日暮醉酒歸白馬驕且馳意气人所仰冶遊方及時子云不曉事晚獻長楊辭賦達身已老艸鬢若絲投閣良可嘆但爲此輩嗤

莊周夢胡蝶胡蝶爲莊周一體更變易萬事良悠悠乃知蓬萊水復作淸淺流靑門種人舊日東陵侯冨貴故如此營營何所求

齊有倜儻生魯連特髙妙明月出海底一夕開光耀卻秦振英聲後世仰末照意輕千金贈顧向平原笑吾亦澹蕩人拂衣可同調

黃河走東溟白日落西海逝川與流光飄忽不相待春容捨我去秋髮已衰攺人生非寒松年貎豈長在吾當乘雲螭吸景駐光彩

胡闗饒風沙蕭索竟終古木落秋艸黃登髙望戎虜荒城空大漠邊邑無遺堵白骨橫千霜嵯峨蔽榛莽借問誰淩虐天驕毒威武赫怒我聖皇勞師事鼙鼓陽和變殺气發卒騷中土三十六萬人哀哀淚如雨且悲就行役安得營農圃不見徵戍兒豈知闗山苦李牧今不存邊人飼豺虎

燕昭延郭隗遂築黃金臺劇辛方趙至鄒衍復齊來柰何靑雲士棄我如塵埃珠玉買歌笑糟糠養賢才方知黃鵠舉千里獨徘徊

天津三月時千門桃與李朝爲斷腸花暮逐東流水前水復後水古今相續流新人非舊人年年橋上游雞鳴海色曙謁帝羅公侯月落西上陽餘輝半城樓衣冠照云日朝下散皇州鞍馬如飛龍黃金絡馬頭行人皆辟易志气橫嵩邱入門上髙堂列鼎錯珍羞香風引趙舞淸管隨齊謳七十紫鴛鴦雙雙戱庭幽行樂爭晝夜自言度千秋功成身不退自古多愆尢黃犬空嘆息緑珠成釁讎何如鴟夷子散發棹扁舟

郢客吟白雪遺響飛靑天徒勞歌此曲舉世誰爲傳試爲巴人唱和者乃數千吞聲何足道嘆息空淒然燕趙有秀色綺樓靑雲端眉目艷皎月一笑傾城歡常恐碧艸晚坐泣秋風寒纎手怨玉琴淸晨起長嘆焉得偶君子共成雙飛鸞

美人出南國灼灼芙蓉姿皓齒終不發芳心空自持猶來紫宮女共妬靑蛾眉歸去瀟湘沚沈吟何足悲

古意三首

王績

幽人在何所紫巖有仙躅月夜橫寶琴此外將安欲材抽嶧山漧徽防昆邱玉漆抱蛟龍唇絲纒鳯凰足前彈廣陵罷後以明光續百金買一聲千金傳一曲世無鐘子期誰知心所屬

桂樹何蒼蒼秋來花更芳自言歲寒性不知露與霜幽人重其徳徙植臨前堂連攀八九樹偃蹇二三行枝枝自相糾葉葉還相當去來雙鴻鵠棲息兩駕鴦榮防誠不厚斤斧亦勿傷赤心許君時此意那可忘

彩鳯欲將歸提羅出郊訪羅張大澤巳鳯入重云颺朝棲昆閬木夕飲蓬壺漲問鳯那逺飛賢君坐相望鳯言荷深徳微禽安足尙但使鶵卵全無令矰繳放皇臣力牧舉帝樂簫韶暢自有來巢時明年阿閣上

覽古十四首

道士吳筠

聖人重周濟明道欲救時孔席不暇暖墨突何嘗緇興言振頽綱將以有所維君臣恣淫惑風俗日凋衰三代業遽隕七雄遂交馳庶物墜塗炭區中若焚絲秦皇燎儒術方冊靡孑遺大漢歷五葉斯文復崇推乃驗經籍道與世同屯夷防張固天意設教安能持

興亡道之運否泰理所全柰何淳古風旣往不復旋三皇己散朴五帝初尙賢王業與覇功浮僞日以宣忠誠及狙詐殽混安可甄余智入九霄守愚淪重泉永懷巢居時感涕徒然

棟宇代巢穴其來自三皇迹生固爲累經始增百王瑤臺旣滅夏瓊室復隕湯覆車世不悟秦氏興阿房繼踵迷反正漢家崇建章力役獘萬人瓌奇殫八方徇志仍未極促齡己云亡侈靡竟何在荊榛生廟堂

閒居覽前載惻彼商與秦所殘必忠良所寶皆凶嚚暱諛方自聖不悟禍滅身箕子作周輔孫通爲漢臣洪範及禮儀後王用經綸

吾觀采苓什復感靑蠅詩防佞亂忠孝古今共所悲姦邪起譛猾骨肉相殘夷漢儲殞江充晉嗣滅驪姬天性猶可間君臣固其宜子胥烹吳鼎文種斷越鈹屈原沈湘流厥戚咸自貽何不若範蠡扁舟無還期

嘗稽眞仙道淸寂袪眾煩秦皇及漢武焉得遊其藩情擾萬機屑位驕四海尊旣欲先宇宙仍規後乾坤崇髙與久逺物莫能兩存矧乃恣所欲荒淫伐靈根金膏特延期玉色復動防徵戰窮外域殺傷被中原天鑑諒難誣神理不可諼安期返蓬萊王母還昆侖異術終莫告悲防竟何言

魯侯祈正術尼父從棄捐漢主思英才賈生被排遷始皇重韓子及覩乃不全武帝愛相如旣徴復忘賢貴逺世咸爾賤今理共然方知古來主難以效當年

食其昔未偶落魄爲狂生一朝君臣契雄辯何縱橫運籌康漢業憑軾下齊城旣以智所達還爲智所烹豈若終賤貧酣歌本無營

晁錯抱逺策爲君納良規削彼諸侯權永用得所宜姦臣負舊隙乘釁謀相危世主竟不辧身戮宗且夷漢景稱欽明濫罰猶如斯比干與龍逢殘害何足悲

絳侯成大績賞厚位仍尊一朝對獄吏榮辱安可論蘇生佩六印奕奕爲殃源主父食五鼎昭昭成禍根李斯佐二辟巨釁鐘其門霍孟翼三後伊戚及後昆天人忌盈滿玆理固永存方知得意者何必乘朱輪滅景棲逺壑歌對淸罇二疏返海濱蔣詡歸林園蕭灑去物累此謀誠足惇

至人順通塞委命固無疵吾觀太史公可謂識道規畱滯焉足憤感懷殄生涯吾嘆龔夫子秉義確不移晦迹一何晚天年夭當時薫膏自銷鑠楚老空餘悲

達者貴量力至人尙知防京房洞幽贊神奧咸發揮如何嫉元惡不悟禍所歸謀物闇謀已誰言爾精微元明知止大雅尙保躬茂先洽聞者幽賾咸該通弱年賦鷦鷯可謂達養蒙晚節希鸞鵠長飛戾曽穹知進不知退遂令其道窮伊昔辧福初胡爲迷禍終方驗嘉遁客永貞天壤同

聖人垂大訓奧義不茍設天道殃頑凶神明祐懿哲斯言猶影響安得復回穴鯀瞍誕英睿唐虞育昬孽盜跖何延期顏生乃短折魯隠全克讓禍機遂濳結楚穆肆巨逆福柄奚赫烈田常弒其主祚國久罔缺管仲存霸功世祖成詭說漢氏方版蕩羣閹恣邪譎謇謇陳蕃徒孜孜抗忠節誓期區宇靜爰使凶醜絕謀協事靡從俄而反誅滅古來若玆類紛擾難盡列道遐理微茫誰爲我昭晰吾將詢上帝寥廓詎躋徹己矣勿用言忘懷庶自恱

古意二首

賀蘭進明

秦庭初指鹿羣盜滿山東忤意皆誅死所言誰肯忠武闗猶未啟兵入望夷宮爲祟非涇水人君道自窮崇蘭生澗底香气滿幽林采采欲爲贈何人是同心日暮徒盈把徘徊憂思深慨然紉雜佩重奏邱中琴

古意九首

釋貫休

一雨火雲盡閉門心冥冥蘭花與芙蓉滿院同芳馨佳人天一涯好鳥鳴嚶嚶我有雙白璧不羨於虞卿我有徑寸珠別是天地精玩之室生白蕭灑身安輕只應天上人見我雙眼明

陽烏爍萬物艸木懷春恩茫茫塵土飛培擁名利根我本事蓑笠糿知天子尊學爲毛氏詩亦多直致言不慕需臑類附勢同崩奔惟尋桃李蹊去去長者門

美人如遊龍被服金鴛鴦手把古刀尺在彼白玉堂文章深掣曳珂佩鳴叮璫好風吹桃花片片落銀牀何妨舉羽翰逺逐朱鳥翔

乾坤有淸气散入詩人脾聖賢遺淸風不在惡木枝千人萬人中一人兩人知憶在東溪日花開葉落時防擬以黃金鑄作鐘子期

莫輕白雲白不與風雨防莫見守羊兒謂是初平輩人生非日月光輝豈長在一榮與一辱今古常相對君不見於公門子孫好冠蓋

古交如眞金百鏈色不回今交如暴流倐忽生塵埃我願君子气散爲靑松栽我恐荊棘花只爲小人開傷心復傷心吟上髙髙臺

常思謝康樂文章有神力是何淸風淸凜然似相識一種爲頑嚚得作翻經石一種爲枯槁得作登山屐永嘉爲郡後山水添鮮碧何當舉羽翰一去觀遺迹

常思李太白仙筆驅造化宗置之七寶牀虎殿龍樓無不可一朝力士脫靴後玉上靑蠅生一个紫皇案前五色麟忽然掣斷黃金鏁五湖大浪如銀山滿船載酒撾鼓過賀老成異物顚狂誰敢和寧知江邊墳不是猶醉臥

憶在山中時丹桂花葳蕤紅泉浸瑤艸日夕生華滋篛屋開地鑪翠墻掛藤衣看經竹窻邊白猿三四枝東峯有老人眼碧頭骨奇種薤煮白石防趣如孾兒月上來打門月落方始歸授我微妙訣恬淡無所爲別來六七年只恐白日飛

詠古

李渉

大智思濟物道行心始休垂綸自消息歲月任春秋紂虐武旣賢風雲固可求順天行殺機所向協良謀況以丈人師將濟安川流何勞問枯骨再取陰陽籌霸國不務人兵戈恣相酬空令渭水迹千古獨悠悠

感古三首

盧仝

天生聖明君必資忠賢臣舜禹竭股肱共佐堯爲君四載成地理七政齊天文階下蓂莢生琴上南風薫輪轉夏殷周時復猶一人秦漢事防巧魏晉忘機鈞猜忌相翦滅邇來迷恩親以愚保其身不覺身沈淪以智理其國遂爲國之賊茍圗容一身萬事良可惻可憐萬乘君聰明受沈惑忠良伏艸莽無因施羽翼日月異又蝕天地晦如墨旣亢而後求異防龍之徳

人生何所貴所貴有終始昨日盈尺璧今日盡瑕棄蒼蠅防垂棘巧舌成錦綺箕子爲之奴比干諫而死仲尼魯司冦出走爲羣婢假如屈原醒其柰一國醉一國醉呶號一人行淸髙便欲激頽波此事眞徒勞上山逢猛虎入海遭巨鼇王者茍不死腰下魚鱗刀東海波連天三度成桑田髙岸髙於屋斯須變溪谷天地猶尙然人情難久全夜半白刃讎旦來金石堅蕭綬旣解折陳印亦棄捐竭節遇刀割輸忠遭禍纒不予衾之眠信予衾之穿明鏡不自照膏潤徒自煎抱劍長太息淚墮秋風前

古人不患寡所患患不均單醪投長河三軍盡沈淪今人異古人結托惟親賓毀拆惟鵲巢不行鳲鳩仁鄙悋不識分有心占陽春鸞鶴日己疏燕雀日已親小物無大志安測棲松筠恩眷多棄故物情尙逐新瓦礫暫拂拭光掩連城珍唇吻恣談鑠黃金成灰塵蘇秦北遊趙張祿西入秦旣變嫂叔節仍擯華陽君萬世金石交一餉如浮雲骨肉且不顧何況長覉貧

古意

賈島

碌碌復碌碌百年雙轉轂志士中夜心良馬白日足俱爲不等閒誰是知音目眼中兩行淚曽弔三獻玉

效古【天寶十四年】

釋皎然

日出天地正煌煌辟晨曦六龍驅羣動古今無盡時父亦何愚競走先自疲飲幹咸池水折盡長桑枝渴死化爝火嗟嗟徒爾爲空畱鄧林在摧折令人嗤

古興

呂溫

越歐百鏈時楚卞三泣地二寶無人識千齡皆棄置空巖起白虹古獄生紫气安得命世客直來開奧祕劍任刜鐘看玉從投火試必能絕疑惑然後論奇異

諷古二首

劉禹錫

軒後初冠冕前旒爲蔽明安知從復道然後見人情簿領乃俗士淸談信古風吾觀蘇令綽朱墨一何工

續古詩十首

白居易

戚戚復戚戚送君逺行役行役非中原海外黃沙磧伶俜獨居妾迢逓長徵客君望功名歸妾憂生死隔誰家無夫婦何人不離拆所恨薄命身嫁遲別日迫妾身有存沒妾心無攺易生爲閨中婦死作山頭石

掩涕別鄕裏飄颻將逺行茫茫緑野中春盡孤客情驅馬上邱壠髙低路不平風吹棠黎花啼鳥時一聲古墓何代人不知姓與名化作路傍土年年春艸生感彼忽自悟今我何營營

朝采山上薇暮采山上薇歲晏薇亦盡饑來何所爲坐飲白石水手把靑松枝擊節獨長歌其聲淸且悲馬非不肥所苦長縶維豢豕非不飽所憂竟爲犧行行歌此曲以慰常苦饑

雨露長纎艸山苖髙入云風雪折勁木澗松摧爲薪風摧此何意雨長彼何因百丈澗底死寸莖山上春可憐苦節士感此涕盈巾

窈窕雙鬟女容徳俱如玉晝居不逾閾夜行常秉燭气如含露蘭心如貫霜竹宜當備嬪禦胡爲守幽獨無媒不得選年忽過三六歲暮望漢宮誰在黃金屋邯鄲進倡女能唱黃花曲一曲稱君心恩榮連九族

棲棲逺方士讀書三十年業成無知己徒步來入闗長安多王矦英俊競攀援幸隨眾賓末得厠門館間東閣有防酒中堂有管弦何爲向隅客對此不開顏富貴無是非主人終日歡貧賤多悔尢客子中夜嘆歸去復歸去故鄕貧亦安

涼風飄嘉樹日夜減芳華下有感秋婦攀條苦悲嗟我本幽閒女結髮事豪家豪家多婢僕門內頗驕奢良人近封侯出入鳴玉珂自從富貴來恩薄防言多冡婦獨守禮羣妾互奇袤但信言有玷不察心無瑕容光未銷歇歡愛獨蹉跎何意掌上玉化爲眼中沙盈盈一尺水浩浩千丈河勿言小大異隨分有風波閨房復猶爾邦國當如何

心亦無所迫身亦無所拘何爲膓中气鬱鬱不得舒不舒良有以同心久離居五年不見面三年不附書念此令人老抱膝坐長吁豈無盈罇酒非君誰與娛

攬衣出門行遊觀繞林渠澹澹春水暖東風生緑蒲上有和鳴鴈下有掉尾魚飛沈一何樂鱗羽各有徒而我方獨處不與之子俱顧彼自傷已禽魚之不如出遊欲遣憂孰知憂有餘

春旦日初出曈曈耀晨輝艸木照未逺浮雲己蔽之天地黯以晦當午如昏時𨿽有東南風力微不能吹中園何所有滿地靑靑葵陽光委云上傾心欲何依

古意贈補闕

孟郊

曲木忌日影防人畏賢明自然照燭間不受邪佞輕不有百鏈火孰知寸金精金鉛正同鑪願分麤與精

古意二首

祖詠

楚王意何去獨自畱巫山偏使世人見迢迢江水間駐舟春潭裏誓願拜靈顏夢寐覩神女金沙鳴佩環閒艷絕世姿令人气力微含笑黙不語化作朝雲飛

夫差日淫放舉國求妃嬪自謂得王寵代間無美人碧羅蒙天閣坐輦乘方春宮中數千騎常遊江上濱年深玉顏老時薄花糚新拭淚下金殿嬌多不顧身生前妬歌舞死後同灰塵冡墓令人哀哀於銅雀臺

古意

陸蒙

君心莫淡薄妾意正棲托願得雙車輪一夜生四角

古意

李白

白酒初熟山中歸黃雞啄黍秋正肥呼兒烹雞酌白酒男女歡笑牽人衣髙歌取醉欲自慰起舞落日爭光輝遊說萬乘苦不早著鞭跨馬渉逺道防稽愚婦輕買臣余亦辭家方入秦仰天大笑出門去我輩豈是蓬蒿人

古興

權徳輿

月中有桂樹無翼難上天海底有驪珠下隔萬丈淵人生大限𨿽百歲就中三十稱一世晦明烏兔相推遷雪霜漸到雙鬢邊紀憂戚戚多浩嘆不得如意居太半一气蹔聚常恐散黃河淸兮白石爛

唐文粹卷十四上

欽定四庫全書

唐文粹卷十四下

宋姚鉉編

詩已【揔五十六首】

古調歌篇二

雜興四十七

雜興【聶夷中】

雜言【謝陶】

雜詩三首【權徳輿】

雜詩六首【李華】

雜詩二首【張說】

雜詩【儲光羲】

雜感【鮑防】

雜言【司空圗】

雜詩【獨孤及】

雜諷九首【陸蒙】

感興【崔膺】

遣興三首【杜甫】

寓言二首【賈至】

寓興【賈島】

寓興【歐陽詹】

不欺【賈島】

辯士

新昌裏【姚合】

口號【賈島】

絕句

悲歌三首【顧況】

美人【陸蒙】

客思【楊敬之】

感事【陸蒙】

寓言【孟郊】

傷感九

汾陰行【李嶠】

八月五日歌【顧況】

三鄕驛伏覩宗望女幾山詩小臣斐然有感【劉禹錫】

江南遇天寶樂叟【白居易】

連昌宮詞【元稹】

感興【李涉】

玉華宮【杜甫】

至開化裏壽春公故宅【韋應物】

杜秋娘詩【杜牧】

雜興

聶夷中

兩葉能蔽目雙豆能塞聰理身不知道將爲天地聾擾擾造化內茫茫天地中茍或有所願毛髮亦不容

雜言

謝陶

天不與人言禍福能自至水火𨿽活人暫不得卽死蹈之焚斯須憑之溺容易水火與禍福豈有先言耳

雜詩三首

權徳輿

婉彼嬴氏女吹簫偶簫史彩鸞駕飛煙綽約兩仙子神期諒交感相顧乃如此豈比成都人琴心中夜起陽臺巫山上風雨忽淸曠朝云與遊龍變化千萬狀魂交復目斷縹緲難比況蘭澤不可親凝情坐惆悵淇水春正淥上宮蘭葉齊光風兩搖蕩鳴佩出中閨一顧授橫波千金呈瓠犀徒然路傍子怳怳復淒淒

雜詩六首

李華

黃鐘叩元音律呂更循環邪气悖正聲鄭衛生其間典樂忽防微波浪與天渾嘈嘈鴟梟動好鳥徒緜蠻王吉歸鄕裏甘心長閉闗

黃與丹靑五色之正色聖人端其源上下皆有則齊侯好紫衣魏帝婦人飾女奴厭金翠傾海未滿臆何忍嚴子陵羊裘死荊棘

甘酸不私人元和運五行生人受其用味正心亦平爪牙相踐傷日與性命爭聖人不能絕鑽燧與炮烹嗜欲乘此熾百金資一傾正消神耗衰邪勝體充盈顏子有餘樂瓢中寒水淸

陰魄淪宇宙太陽假其明臣道不敢專由此見虧盈未聞東菑稼一气嘉谷成上天降寒暑地利乃可生葛藟附柔木繁陰蔽曽原風霜摧枝條不復庇本根女蘿依松柏然後得長存

孔光尊董賢胡廣慚李固儒風冠天下而乃敗王度絳侯與博陸忠朴受遺顧求名不考實文獘反爲蠧結交得書生書生鈍且直爭權復爭利終不得其力我逢縱橫者是我牙與翼相旋如疾風並命趨紫極奔車得停軌風火何用逼仁義豈有常肝膽反爲賊勿嫌書生直鈍直深可憶

雜詩二首

張說

抱薫心恆焦舉斾心恆搖天長地自久歡樂能防朝君看西陵樹歌舞爲誰嬌

問子靑霞意何事畱朱軒自言心逺俗未始迹辭喧過蒙良時幸側息吏途煩簮纓非防好文史棄前言夕臥北窻下夢歸南山園白雲慚幽谷淸風媿泉源十年玆賞廢佳期今復存掛冠謝朝侶星駕別君門

雜詩

儲光羲

混沌本無象末路多是非達士志寥廓所在能忘機耕鑿時未至還山聊采薇虎豹對我蹲鸑鷟傍我飛仙人空中來謂我勿復歸格澤爲君駕虹蜺爲君衣西遊昆侖墟可與世人違

雜感

鮑防

漢家海內承平久萬國戎王皆稽首天馬常銜苜蓿花胡人歲獻葡萄酒五月荔枝初破顏朝離象郡夕函闗鴈飛不到桂陽嶺馬走先過【一作從】林邑山甘泉禦果垂仙閣日暮無人香自落逺物皆重近皆輕雞𨿽有徳不如鶴

雜言

司空圖

烏飛飛兔蹶蹶朝來暮去驅時節女媧祗解補靑天不解煎膠黏日月

雜詩

獨孤及

百花結成子春物捨我去流年惜不得獨坐空閨暮心自有所待甘爲物華悞未必千黃金買得一人顧

雜諷九首

陸龜蒙

紅蠶緣枯桑靑繭大如甕人爭捩其臂羿矢亦不中微微待賢祿一一希入夢縱操上古言口噤難卽貢蛟龍在怒水拔取牙角弄丹穴如可遊家家畜孤鳯凶門尙兒戲戰血波澒溶社鬼茍有靈誰能遏秋慟

童麋來觸犀徳力不相及伊無愜心事祗有碎首泣況將鵬虱校數又百與十攻如餓防叫勢若脫兔急斯爲朽闗鍵怒犖抉以入年來橫干戈未見拔城邑得非佐饔者齒齒待啜汁羈維豪傑輩四駭方少縶此皆乘時利縱捨在呼吸吾欲斧其吭無雷動幽蟄

鵝慘於冰陸立懷所適斯人道仍閟【一作悶】不得不嗚呃當時布衣士亦作天子客至今東方生滿口自誇白終爲萬乘交談笑無所隔致君非有書乃是堯舜畫只今侯門峻日掃貧賤迹朝趨九韶音莫列五鼎食如聞恭儉語謇謇事夕愓可拍伊牧肩功名被金石

赤石可燒城防邪易爲伍詩人疾之甚取俾投豺虎長風吹窽木始有音韻吐無木亦無風笙簧由喜怒女媧鏈五石天缺猶可補當其利口銜罅漏不復數元精遺萬類雙目如牖戶非是旣相參重瞳亦爲瞽

東南有狂兕獵者西北矢利塵白防冥獨此淸夜止無人語其事偶坐窺天紀安得東壁明洪洪用墳史搜揚好古士一以罄雲水流堪灑菁英風足去稗秕如能出奇計坐可平賊壘徐陳羲皇道髙駕太平軌攫防成特雄濯垢爲具美貢賢當上賞景福視所履永播南薫音垂之萬年耳

有蘗何靑靑空城雪霜裏千林盡枯槁苦節獨不死他遭匠石顧揔入犧黃美遂得保天年私心未爲恥髙從防梟怪下亦容螻蟻大廈若掄材亭亭托君子

左右佩劍者彼此亦相笑趨時與閉門喧寂不同調濳機取聲利自許臻乎妙志士以神窺慚然眞可弔天之發遐籟大小隨萬竅魁其鑪冶姿形質惟所召鞀笙磬竽瑟是必登淸廟伊聖不可欺誰能守蓬藋

橫笛喝秋風淸商入防越君居不夜城肯怨孤戍月吳兵甚犀利太白光突兀日己費千金厪聞侵一撥豈無惡年少縱酒遊俠窟募爲敢死軍去以梟叛卒豈無中林士貫穿學問骨兵法五十家浩蕩如溟渤髙懸鹿皮睡淸澗時依樾分已諾煙霞全遺事千謁旣非格猛獸未可輕華發北面師其謀防能止徵伐何妨秦堇勇又有曹劌說堯舜尙詢蒭公乎聽無忽

朝爲壯士歌暮爲壯士歌壯士心獨苦傍人謂之何古鐵久不快倚天無處磨將來易水上猶足生寒波捷可摶飛狖健能超橐駞羣兒被堅利索手安憑河驚飈掃長林直木謝科嚴霜凍大澤僵龍不如蛇昔者天血碧吾徒安嘆嗟

感興

崔膺

富貴難義合困窮易感恩古來忠烈士多出貧賤門世上樹桃李但結繁華子白屋抱闗人靑雲壯心死本以勢利交勢盡交情已如何失情後始嘆門易軌

遣興三首

杜甫

蟄龍三冬臥老鶴萬里心昔時賢俊人未遇猶視今嵇康不得死孔明有知音又如壠底松用舎在所尋大防霜雪榦歲久爲枯林

在昔龎徳公未曽入州府襄陽耆舊間處士節獨苦豈無濟時策終竟畏羅罟林茂鳥有歸水深魚知聚舉家隠鹿門劉表焉得取

蓬生非無根漂蕩隨髙風天寒落萬里不復歸本叢客子念故宅三年門巷空悵望但烽火戎車滿闗東生涯能防何常在羈旅中

寓言二首

賈至

凜凜秋閨夕綺羅知早寒玉砧調鳴杵始搗機中紈憶昨別離日桐花覆井欄今來思君時白露盈堦漙聞有闗河信欲寄雙玉盤玉以委貞心盤以薦嘉飱嗟君在萬里使妾衣帶寛

春艸紛碧色佳人曠無期悠防千里心欲采商山芝嘆惜良防晚如何桃李時懷君晴川上佇立夏云滋

寓興

賈島

莫居暗室中開目閉目同莫趨碧霄路容飛不容步暗室未可居碧霄未可趨勸君跨仙竹日下云爲衢

寓興

歐陽詹

桃李有奇質樗櫟無妙姿皆承慶雲沃一種春風吹美惡茍同歸喧囂徒爾爲相將任造聊醉手中巵

不欺

賈島

上不欺星辰下不欺鬼神知心兩如此然後何所陳食魚味在鮮食蓼味在辛掘井須到流結交須到頭此語誠不謬敵君三萬秋

辯士

辯士多毀訾不聞談己非猛虎恣殺暴未嘗齧妻兒此理天所惑所惑當問誰求食飼鶵禽吐出美言詞善防君子人揚光掩瑕疵

新昌裏

姚合

舊客常樂坊井泉濁而咸新居新昌裏井泉淸而甘僮僕慣苦飲食美翻憎嫌朝朝忍饑行戚戚如難堪中下無正性所習便淫耽一染不可變甚於茜與藍近貧日益廉近富日益貪以此當自警愼勿信邪防

口號

賈島

中夜忽自起汲此百尺泉林木含白露星斗在靑天

絕句

海底有明月圎於天上輪得之一寸光可買千里春

悲歌三首【並序】

顧況

情思發動聖賢所不免也故師乙陳其宜延陵審其音理亂之所經王化之所興信無逃聲豈徒文彩之麗遂作歌以悲之

邊城路今人犁田昔人墓岸上沙昔時江水今人家今人昔人共長嘆四气相催節回換明月皎皎入華池白雲離離度靑漢我欲升天天隔霄我欲渡水水無橋我欲上山山路險我欲汲井井泉遙越人翠被今何夕獨立沙邊江艸碧紫燕西飛欲寄書白雲何處逢來客新系靑絲百尺繩心在君家轆轤上我心皎防君不知轆轤一轉一惆悵何處春風吹曉幕江南淥水通朱閣美人二八顏如花泣向春風畏花落臨春風聽春鳥別時多見時少愁人一夜不得眠瑤井玉繩相對曉軒轅黃帝初得仙鼎湖一去三千年周流三十六洞天洞中日月星辰聨騎龍駕景逰八極軒轅弓劍無人識東海靑童寄消息

美人

陸蒙

美人抱瑤瑟哀怨彈別鶴雌雄南北飛一旦異棲托諒非金石性安得宛如昨生爲並蒂花亦有先後落秋林對斜日光景自相薄猶欲悟君心朝朝佩蘭若

客思

楊敬之

禾黍正離離南國翦白芝細腰沈趙女髙髻唱蠻姬路愧前岡月梳慚一頷絲鄕心不可語獨念畏人知

感事

陸蒙

將軍被鮫函秖畏金矢鏃豈知防箭利一中成赤族古來信簧舌巧韻淒鏘曲君聞恱耳音盡日聽不足初因起毫髮漸可離骨肉所以賢達心求人須任目

寓言

孟郊

誰言碧山曲不廢靑松直誰言濁水況不污明月色我有靑松心俗騁風霜力貞明旣如此摧折安可得

汾陰行

李嶠

君不見昔日西京全盛時汾陰后土親祭祠齋宮防寢設廚供撞鐘鳴鼓樹羽旗漢家四葉才且雄賓延萬靈服九戎柏梁賦詩髙宴罷詔書法駕幸河東河東太守親掃除奉迎至尊導鑾輿五營將校列容衛三河縱觀空裏閭回旗駐蹕降靈場焚香奠醑邀百祥金鼎發食正焜煌靈祗煒攄景光埋玉陳牲禮神畢舉麾上馬乘輿出彼汾之曲嘉可遊木蘭爲檝桂爲舟擢歌微吟防鷁浮簫鼓哀鳴白雲秋歡娛宴洽賜羣後家家復除戶牛酒聲明動天樂無有千秋萬歲南山壽自從天子向秦闗玉輦金車不復還珠簾羽帳長寂寞鼎湖龍髯安可攀千齡人事一朝空四海爲家此路窮雄豪意气今何在壇塲宮館盡蒿蓬路逢古老長嘆息世事回環不可測昔時靑樓對歌舞今日黃埃聚荊棘山川滿目淚沾衣富貴榮華能防時不見只今汾水上惟有年年秋鴈飛

八月五日歌

顧況

四月八日明星出摩耶夫人降前佛八月五日佳气新昭成太后生聖人開元九年燕公說奉詔聽置千秋節丹靑廟裏貯姚宋花蕚樓中宴岐薛淸樂靈香防處聞鸞歌鳯吹動祥雲己於武庫見靈鳥仍向晉山逢老君率土溥天無不樂河淸海宴窮寥廓梨園弟子傳法曲張果先生進仙藥玉座淒涼遊帝京悲翁回首感承明云韶九奏杳然逺惟有五陵松栢聲

三鄕驛伏覩宗望女幾山詩小臣斐然有感

劉禹鍚

開元天子萬事足惟惜當時光景促三鄕陌上望仙山歸作霓裳羽衣曲仙心從此在瑤池三淸八景相追隨天上忽乘白雲去世間空有秋風辭

江南遇天寶樂叟

白居易

白頭病叟泣且言祿山未亂入梨園能彈琵琶和法曲多在華淸隨至尊是時天下太平久年年十月坐朝元千官起居環佩合萬國防同車馬奔金鈿照耀石甕寺蘭麝薫煮溫湯源貴妃宛轉侍君側體弱不勝珠翠繁冬雪飄颻錦袍暖春風蕩漾霓裳翻歡娛未足燕冦至弓勁馬肥胡語喧豳土人遷避夷狄鼎湖龍去哭軒轅從此漂淪到南土萬人死盡一身存秋風江上浪無限暮雨舟中酒一樽涸魚久失風波勢枯艸曽霑雨露恩我自秦來君莫問驪山渭水如荒村新丰樹老籠明月長生殿暗鎖黃昏紅葉紛紛蓋欹瓦緑苔重重封壞垣惟有中官作宮使每年寒食一開門

連昌宮辭

元稹

連昌宮中滿宮竹歲久無人森似束又有墻頭千葉桃風動落花紅蔌蔌宮邊老人爲余泣少年選進因曽入上皇正在望仙樓太眞同憑欄幹立樓上樓前盡珠翠炫轉熒煌照天地歸來如夢復如癡何暇備言宮裏事初過寒食一百六店捨無煙宮樹緑夜半月髙索鳴賀老琵琶定場屋力士傳呼覓念奴念奴潛伴諸郎防須史覓得又連催特勑街中許燃燭春嬌滿眼垂紅綃掠削雲鬟旋糚束飛上九天歌一聲二十五郎吹管逐逡巡大徧梁州徹色色玆轟緑續李謩壓笛傍宮墻偸得新翻數般曲【念奴天寶中名妓善歌樓下酺宴累日之後萬眾喧隘嚴安之黃裳輩辟易而不能禁眾樂爲之罷奏宗常遣髙力士大呼於樓上曰欲遣念奴唱歌邠王二十五郎吹小管逐看人能聴否未嘗不悄然奉詔其爲當時所重也如此然而宗不欲奪俠逰之盛未嘗置在宮禁或歲幸溫湯時巡東洛有司濳遣從行而已又宗幸上陽宮夜後新翻一曲屬明夕正月十五日濳遊燈下忽聞酒樓上有笛奏前夕新翻之曲者大駭之明日宻捕笛者詰驗之自云某某夕竊於天津橋上翫月聞宮中奏曲愛其新聲遂於天津橋柱以爪畫譜記之問其誰氏奏云臣卽長安少年李謩也宗異之賜物遣去】平明大駕發行宮萬人鼓舞途路中百官隊仗避岐薛楊氏諸姨車鬭風明年十月東都破禦路猶存祿山過驅令供頓不敢藏萬姓無聲淚濳墮兩京定後六七年卻尋家捨行宮前莊園燒盡有枯井行宮門闥樹宛然爾後相傳六皇帝不到離宮門久閉往來年少說長安武樓前花蕚廢去年勑使因斫竹偶值門開暫相逐荊榛櫛比塞池塘狐兔驕癡緣樹木舞榭欹傾基尙存文牎窈窕紗猶緑塵埋粉壁舊花鈿烏啄風箏碎珠玉上皇偏愛臨砌花依然禦榻臨堦斜蛇出燕巢盤鬭栱菌生香案正當衙寢殿相連端正樓太眞梳洗樓上頭晨光未出簾影黒至今反掛瑚鉤指向傍人因慟哭卻出宮門淚相續自從此後還閉門夜夜狐貍上門屋我聞此語心骨悲太平誰致亂者誰翁言野父何分別耳聞眼見爲君說姚崇宋璟作相公勸諌上皇言語切燮理陰陽禾黍丰調和中外無兵戎長官淸平太守好防選皆言由相公開元欲末姚宋死朝廷漸漸由妃子祿山宮裏養作兒虢國門前閙如市弄權宰相不記名依稀憶得楊與李廟謨顚倒四海搖五十年來作瘡痏今皇仁聖丞相明詔書才下吳蜀平官軍又取淮西賊此賊亦除天下寧年年耕種宮前道今年不遣子孫耕老翁此意深望幸努力廟謨休用兵

感興

李渉

隋氏造宮闕峨峨倚雲煙搜奇竭四海立制謀千年秦兵半夜來烈火焚髙臺萬人聚筋血一旦爲塵埃君看汴河路尙說隋家栁但問哭陵人秋艸沒來久

玉華宮

杜甫

谿回松風長蒼鼠竄古瓦不知何王殿遺構絕壁下陰房鬼火靑壤道哀湍瀉萬籟眞笙竽秋色正蕭灑美人爲黃土況乃粉黛假當時侍金輿故物獨石馬憂來籍艸坐浩歌淚盈把冉冉徵途間誰是長年者

至開化裏壽春公故宅

韋應物

寧知府中吏故宅一徘徊歷階存往敬瞻位泣余哀廢井沒荒艸陰牖生緑苔門前車馬散非復昔時來

杜秋娘詩【並序】

杜牧

杜秋金陵女也年十五爲李錡妾後錡叛滅籍之入宮有寵於景陵穆宗卽位命秋爲皇子傅姆皇子壯封漳王鄭注用事誣丞相欲去己者指王爲根王被罪廢削秋因賜歸故鄕予過金陵感其窮且老爲之賦詩京江水淸滑生女白如脂其間杜秋者不勞朱粉施老濞卽山鑄後庭千蛾眉秋持玉斚飲與唱金縷衣【勸君莫惜金縷衣勸君須惜少年時花開堪折直須折莫待無花空折枝李錡長唱此辭】濞旣白首叛秋亦紅淚滋吳江落日渡防岸緑楊垂聮裾見天子盻眄獨依依椒壁懸錦幕鏡奩蟠蛟螭低鬟認新寵窈窕復融怡月上白壁門桂影涼參差金階露新重閒撚紫簫吹【晉書盜開涼州張駿冡得紫玉簫】莓苔夾城路南苑鴈初飛紅粉羽林仗獨賜辟邪旗歸來煮豹胎饜飫不能飴咸池升日慶銅雀分香悲雷音後車逺事往落花時燕禖得皇子壯髮緑緌緌畫堂授傅姆天人親捧持虎睛珠絡褓金盤犀鎭帷長楊射熊羆武帳弄啞咿漸拋竹馬戲稍出舞雞奇嶄嶄整冠佩侍宴坐瑤池眉宇儼圗畫神秀射朝輝一尺桐偶人江充知自欺王幽茅土削秋放故鄕歸觚稜拂斗極回首尙遲遲四朝三十載似夢復疑非潼闗識舊吏吏發己如絲卻喚吳江渡舟人爭得知歸來四鄰攺茂苑艸菲菲靑血灑不盡仰天知問誰寒衣一匹素夜借鄰人機我昨金陵過聞之爲歔欷自古皆一貫變化安能推夏姬滅兩國逃作巫臣妻西子下姑蘇一舸逐鴟夷織室魏豹俘作漢太平基誤置代籍中兩朝尊母儀光武紹髙祖本系生唐兒瑚破髙齊作婢舂黃糜蕭后去揚州突厥爲閼氏女子固不定士林亦難期射鉤後呼父釣翁王者師無國要孟子有人毀仲尼秦因逐客令柄歸丞相斯安知魏齊首見斷簀中尸給喪蹶張輩廊廟冠峨危珥貂七葉貴何妨戎虜支蘇武卻生返鄧通終死饑主張旣難測翻覆亦其宜地盡有何物天髙復何之指何爲而捉足何爲而馳耳何爲而聽目何爲而窺己身不自曉此外何思惟因傾一樽酒題作杜秋詩愁來獨長詠聊可以自貽

唐文粹卷十四下

欽定四庫全書

唐丈粹卷十五上

宋姚鉉編

詩庚【揔五十九首】

古調歌篇三

懷古十二

四皓詩【李白】

頴陽東谿懷古【崔曙】

登郭隗臺【皇甫松】

歸沛縣道中晚泊畱侯城【劉長卿】

鴻門醼【王轂】

古泉驛【張說】

嚴陵釣臺下作【權徳輿】

吳中懷古【劉駕】

故絳行【杜頠】

郢城懷古【李百藥】

題西施浣紗石【胡幽貞】

鄴城懷古【孟云卿】

懷賢十

三君詠三首【髙適】

七愛詩六首【皮日休】

陽城驛【元稹】

集防七

奉同徐侍郎五雲溪新亭重陽宴集作【獨孤及】髙軒過【李賀】

郡中與諸文士醼集【韋應物】

淮南秋夜呈周偘【李嶷】

夜飲東亭【宋之問】

防客辭【張籍】

過賈六【蘇晉】

餞送三十

送渾將軍出塞【髙適】

送郭大夫再使吐蕃【張說】

送張舍人之江東【李白】

吳興送梁補闕歸朝賦得荻花【朱長文】送周願判官歸嶺南【姚系】

送韓愈從軍【孟郊】

送王昌齡赴江寧【岑參】

送李十一尉臨谿【常建】

奉送韋起居老舅百日假滿歸嵩陽舊居【權徳輿】

送從叔簡【孟郊】

感別從叔簡再東歸

送弟郢東歸

盧十五竹亭送侄偁歸山【楊衡】

送李觀韓愈別兼獻張徐州【孟郊】

送狄宗亨【王昌齡】

送孟浩然之廣陵【李白】

送客【陳子昻】

送唐次【武元衡】

送皇甫湜赴舉【馬異】

送張宗原【姚合】

送綦母濳落第還鄕【王維】

送曁道士還玉淸【李頎】

淇上別趙仙舟【王維】

送沈秀才下第東歸【賈島】

崔九弟欲往南山【王維】

同前【裴迪】

贈別沈四逸人【髙適】

畱別王維【翟興宗】

送豆盧策歸別墅【孟郊】

送桞淳入闗

四皓詩

李白

白髮四老人昻藏南山側偃臥松雲間翳不可識云窗拂靑靄石壁橫翠色龍虎方戰爭於焉自休息秦人失金鏡漢祖升紫極陰虹濁太陽前星遂淪匿一行佐明聖欻起生羽翼功成身不居舒捲在胸臆窅防合元化茫昧信難測飛聲塞天衢萬古仰遺迹

頴陽東谿懷古

崔曙

靈谿氛霧歇皎鏡淸心顏空色不映水秋聲多在山世人久疏曠萬物皆自閒白鷺寒更浴孤云暗未還昔時讓王者此地閉闗無以躡髙步淒涼林壑間

登郭隗臺

皇甫松

燕相謀在玆積金黃巍巍上者欲何顏使我千載悲歸沛縣道中晚泊畱侯城

劉長卿

訪古此城下子房安在防白雲去不返危堞空崔巍伊昔楚漢時頗聞經濟才運籌風塵下能使天地開蔓艸日己積長松日己摧功名滿靑史祠廟惟蒼苔百里暮程逺孤舟川上回進帆東風便轉岸前山來楚州澹相引沙鷗閒不猜扣舩從此去延首仍徘徊

鴻門醼

王轂

寰海沸兮爭戰苦風雲愁兮防龍虎四百年漢欲開基項莊一劍何虛舞殊不知人心去暴秦天意歸眞主項王足底踏漢土席上相看渾未悟

古泉驛【於陵仲子宅也】

張說

昔聞陵仲子守義辭三公身賃妻織屨樂亦在其中豈無窮賤苦羞與傾巧同長白臨河上於陵入濟東我今行至此感嘆石泉空

嚴子陵釣臺下作

權徳輿

絕頂聳蒼翠淸湍石燐燐先生晦其中天子不得臣心靈棲顥元纓冕猶緇塵不樂禁中臥卻歸江上春濳驅東漢風日使薄者醇焉用佐天下持此報故人則知大賢心不獨私其身弛張有深致耕釣陶天眞柰何淸風後擾擾論屈伸交情同市道利欲相紛綸我行訪遺臺仰古懷逸民矰繳鴻鵠逺雪霜松桂新江流去不窮山色淩秋旻人世自今古淸輝照無垠

吳中懷古

劉駕

勾踐飲膽日吳王酒滿杯笙歌入海云聲自姑蘇來西施舞初罷侍兒整金篦眾女不敢妬自比泉下泥越皷聲騰騰吳王隔黃池難將甬東地更學防稽棲

故絳行

杜頠

君不見銅鞮觀數里城池已蕪漫君不見祈虒宮防重臺榭亦微蒙介馬兵車全盛時歌童舞女妖艷姿一代繁華皆共絕九原惟望冢累累

郢城懷古

李百藥

客心悲暮序登墉瞰平陸林澤窅芊綿山川郁重復王公資設險名都距江隩方城次北門溟海窮南服長策挫吳豕雄圗競周鹿大搜云夢掩壯觀章華築南風忽不競西師日侵蹙運圯屬驅馳時屯恣敲撲莫救夷陵火無復秦庭哭鄢郢遂邱墟風塵俄慘黷狐兔時遊踐霜露日霑沐釣渚故地平神臺層宇覆陣云埋夏首窮陰慘荒谷悵矣洲壑遷悲防年祀倐𨿽異三春望終傷千里目

題西施浣紗石

胡幽貞

一朝入紫宮萬古遺芳塵至今溪邊花不敢嬌靑春

鄴城懷古

孟云卿

朝發淇水南將尋北燕路魏家舊城闕寥落無人住伊昔天地屯曹公獨中據羣臣將北面白日忽西暮三臺竟寂寥萬世難長固雄豪安在防衰艸霑霜露崔巍長河北尙想應劉墓古樹藏龍蛇荒茅伏狐兔永懷故池館數子連章句逸興驅山河雄辭變雲霧我行覩遺迹精爽如相遇鬥酒將酹君悲風白楊樹

三君詠【並序】

髙適

開元中適遊於魏郡北有故太師鄭公舊館裏中有故尙書郭公遺業邑外又有故太守狄公生祠焉覩物增懷遂爲三君詠

魏鄭公【徴】

鄭公經綸日隋氏風塵昏濟代取髙位逢時敢直言道光先帝業義激舊君恩寂寞臥龍處英靈千載魂

郭代公【元振】

代公實英邁津涯浩難識權兵抗矯徴仗節歸有徳縱橫負才智顧盻安社稷流落勿重陳懷防爲淒惻

狄梁公【仁傑】

梁公乃貞固勲烈垂竹帛昌言太后朝濳運儲皇策待賢開相府共裏登方伯至今靑雲人猶是門下客

七愛詩【並序】

皮日休

皮子之志常以眞純自許每謂立大化者必有眞相以房杜爲眞相焉定大亂者必有眞將以李太尉爲眞將焉傲大君者必有眞隠以盧徴君爲眞隠焉鎭澆俗者必有眞吏以元魯山爲眞吏焉負逸气者必有眞放以李翰林爲眞放焉爲名臣者必有眞才以白太傅爲眞才焉嗚呼吾之道時耶行其事也在乎愛忠矣不時耶行其事也亦在乎愛忠矣茍有心歌詠者豈徒然防

房杜二相國

吾愛房與杜貧賤共聨步脫身拋亂世策杖歸眞主縱橫握中算左右天下務骯髒無敵才磊落不世遇美矣名公卿魁然眞宰輔黃閣三十年淸風一萬古巨業照國史大勲鎭王府遂使後世民至今受陶鑄粵吾少有志敢躡前賢路茍得同其時願爲執鞭豎

李太尉【晟】

吾愛李太尉崛起定中原驍勇十萬兵四圍國門一戰收三畿一叱散妖氛乘輿旣反正凶豎爭亡魂巍巍柱天功蕩蕩蓋世勲仁於曹孟徳勇過霍將軍丹劵入帑藏靑史傳子孫所謂大丈夫動合驚乾坤所謂聖天子難得忠貞臣下以契魚水上以合風雲百世必一亂千年方一人吾𨿽翰墨子气槪敢不羣願以太平頌題向甘泉春

盧徴君【鴻】

吾愛盧徴君髙臥嵩山裏百辟未一顧三徴方暫起坦腹對宰相岸幘揖天子建禮門前吟金鑾殿裏醉天下皆哺糟徴君獨絜己天下皆樂聞徴君獨洗耳天下皆懷羞徴君獨多恥銀黃不妨懸赤紱不妨被而於心抱中獨作羲皇地籃轝一云返泥詔褒不己再看緱山云重酌嵩陽水放曠書裏終逍遙醉中死吾謂伊與周不若徴君貴吾謂巢與許不若徴君義髙名無階級逸迹絕涯涘萬世唐書中逸名不可比粵吾慕眞隠彊以骨肉累如教不爲名敢有徴君志

元魯山

吾愛元紫芝淸介如伯夷輦母逺之官宰邑無防疵三年魯山民丰稔不暫饑三年魯山吏淸愼各自持只飲魯山泉只采魯山薇一室冰蘗苦四逺聲光飛退歸舊隠來鬥酒入茅茨雞黍匪家畜琴罇常自怡盡日一菜食窮年一布衣淸似匣中鏡直如琴上絲世無用賢人靑山生白髭旣臥黔婁衾空立陳寔碑吾無魯山道空有魯山辭所恨不相識援毫空涕垂

李翰林

吾愛李太白身是酒星魄口吐天上文迹作人間客磥砢千丈林澄澈萬尋碧醉中艸樂府十幅筆一息召見承明廬天子親賜食醉曽吐禦牀傲防觸天澤權臣妬逸才心如斗筲窄失恩出內署海嶽甘自適刺謁戴接防赴宴著谷屐諸侯百步迎明君九天憶竟遭腐脇疾醉魄歸八極大鵬不可籠大椿不可摘蓬壺不可見姑射不可識五嶽爲辭鋒四溟作胸臆惜防千萬年此俊不可得

白太傅

吾愛白樂天逸才生自然誰謂詞翰器乃是經濟賢欻從浮艷詩作得典誥篇立身百行足爲文六藝全淸望逸內署直聲驚諌垣所刺必有思所臨必有傳忘形任詩酒寄傲徧林泉所望握文柄所希持化權何期遇訾毀中道多左遷天下皆汲汲樂天獨怡然天下皆悶悶樂天獨捨旃髙吟辭兩掖淸嘯罷三川處世似孤鶴遺榮同蛻蟬仕若不得志可爲鏡焉

陽城驛

元稹

商有陽城驛名同陽道州陽公沒已久感我淚交流昔公孝父母行與曽閔儔旣孤善兄弟兄弟和且柔一夕不相見若懷三歲憂遂誓不婚娶沒齒同衾裯妹夫死他縣遺骨無人收公令季弟往公與仲弟畱相別竟不得三人同逺遊共負他鄕骨歸來藏故邱棲遲居下邑邑人無茍偸裏中競長短來問劣與優官刑一朝恥公短終身羞公亦不遺布人自不盜牛問公何徳爾忠信先自修發言當道理不顧黨與讎聲香漸翕習冠蓋若云浮少者從公學老者從公防往來相告報縣尹與君侯名落公卿口湧如波薦舟天子得聞之書下再三求書中願一見不異旱地蚪何以持爲聘束帛借琳球何以持爲禦駟馬駕安輈公方伯夷操事殷不事周我實唐士庶食唐之田疇我聞天子意安敢專自由來爲諌大夫朝夕侍冕旒希夷惇薄俗密勿獻良籌神醫不言術人瘼曽暗瘳月請諌官俸諸弟相對謀皆曰親戚外酒散目前愁公云不有爾安得此嘉猷施余盡酤酒客來相獻酬日旰不謀食春深仍獘裘人心良慼慼我樂獨油油眞元歲雲暮朝有曲如鉤風波勢奔蹙日月光綢繆齒牙屬爲猾禾黍暗生蟊豈無司言者肉食吞其喉豈無司搏者利柄扼其韝鼻復勢气塞不可辧薫蕕公𨿽未顯諌惴惴如患癅飛章八九上皆若珠暗投炎炎日將熾積燎無人抽公乃率其屬決諌同報讎延英殿門外扣閣仍叩頭且曰事不止臣諌誓不休上知不可遏命以美語酬降官司成署俾之爲贅疣姦心不快活擊刺礪戈矛終爲道州去天道意悠悠遂令不言者反以言爲訧喉舌坐成木鷹鸇化爲鳩避權如避虎冠豸如冠猴平生附我者詩人稱好逑私來一執手恐若墜諸溝送我不出戶決我不回眸惟有太學生各具糧與餱咸言公去矣我亦去荒陬公與諸生別步步駐行騶有生不可訣行行過閩甌爲師得如此得爲賢者不道州聞公來皷舞歌且謳昔公居夏邑狎人如狎鷗況自爲刺史豈復援皷桴滋彰一時罷教化天下遒炎瘴不得老英華忽己秋有鳥哭楊震無兒悲鄧攸惟餘門弟子列樹松與楸今來過此驛若弔汨羅洲祠曹諱羊祜此驛何不侔我願避公諱名爲避賢郵此名有深意蔽賢天所尢吾聞元教日月九幽幽陰蔽翳者永爲幽翳囚

奉同徐侍郎五雲谿新亭重陽宴集作

獨孤及

萬峯蒼翠色雙谿淸淺流已符東山趣況值江南秋白露天地肅黃花門館幽山公惜美景肯爲芳罇畱五馬照池塘繁弦催獻酬風前孟嘉帽乘興李膺舟騁望傲千古當歌遺四愁豈令永和人獨擅山陰遊

髙軒過

李賀

華裾織翠靑如蔥金環壓轡搖玲瓏馬蹄隠耳聲隆隆入門下馬气如虹云是東京才子文章鉅公二十八防羅心胸元精烱烱貫當中殿前作賦聲摩空筆補造化天無功厖眉書客感秋蓬誰知死艸生華風我今垂翅附鴻他日不羞虵作龍

郡中與諸文士防集

韋應物

兵衛森畫防宴寢凝淸香海上風雨至逍遙池閣涼煩屙正消散嘉賓復滿堂自慙居處崇未覩斯民康理防是非遣性達形迹忘鮮肥屬時禁蔬果幸見嘗俯飲一杯酒仰聆金玉章神歡體自輕意欲淩風翔吳中盛文史羣彥今汪洋方知大藩地豈曰財賦疆

淮南秋夜呈周偘

李嶷

天淨河漢髙夜閒砧杵發淸秋急如此離恨應難歇風亂池上螢露光竹門月與君共遊處勿作他鄕別

夜飲東亭

宋之問

春水鳴大壑皓月吐層岑岑壑景色佳慰我逺遊心闇芳足幽气驚棲多眾音髙興南山曲長謡橫素琴

防客詞

張籍

上客不用顧金羈主人有酒君莫違請君防取園中花地上漸多枝上稀山頭樹緑不見石谿水無風應更碧人人齊醉起舞時誰覺翻衣與倒幘明朝花盡人已去此地獨來空繞樹

過賈六

蘇晉

主人病且閒客來情彌適一酌復一笑不知日將夕昨來屬歡遊於今盡成昔努力持所趣空名定何益

送渾將軍出塞

髙適

將軍族貴兵且彊漢家已是渾邪王子孫相承在朝野至今部曲燕支下控弦盡用陰山兒臨陣常騎大宛馬銀鞍玉勒繡鍪弧毎逐嫖姚破骨都李廣由來先將士衛靑未肯學孫吳傳有沙埸十萬騎昨日邊庭羽書至城頭畫角三四聲匣裏寶刀晝夜鳴意气能甘萬里去辛勤動作一年行黃雲白艸無前後朝望旌旗夕刁鬥塞下應多俠少年闗西不見春楊栁從軍但問所從誰擊劍酣歌當此時逺別無輕繞朝策平戎早寄仲宣詩

送郭大夫再使吐蕃

張說

犬戎廢東獻漢使馳西極長策間酋渠猜阻自夷殛容發䢐邊歲旌裘獘海色五年一見家妻子不相識武庫兵猶動金方事未息逺圗俟才智苦節輸筋力脫刀贈分手書帶加飡食知君萬里侯立功在異域

送張舍人之江東

李白

張翰江東去正值秋風時天晴一鴈逺海闊孤帆遲白日行欲暮滄波杳難期吳洲如見月千里幸相思吳興送梁補闕歸朝賦得荻花朱長文

栁家汀洲孟冬月雲寒水淸荻花發一枝特贈朝天人願比蓬萊殿前雪

送周願判官歸嶺南

姚系

早蟬望秋鳴夜琴怨離聲眇然多異感值子江山行由來重義人感激事縱橫往復念遐阻淹畱慕平生晨奔九衢餞暮始萬里程山驛風月樹海門煙霞城易綃泉源近拾翠沙漵明蘭蕙一爲贈貧交空復情

送韓愈從軍

孟郊

志士感恩起變衣非變性親賓攺舊觀僮僕生新敬坐作羣書吟行爲孤劍詠始知出處心不失平生正淒淒天地秋凜凜軍馬令驛塵時一飛物色極四淨王師旣不戰廟略盡無競王粲有所依元瑜初應命一章諭檄明百萬心气定今朝旗鼓前笑別大夫盛

送王昌齡赴江寧

岑參

對酒寂不語悵然悲送君明時不得用白首徒攻文澤國從一官滄波防千里羣心滿天闕獨去過淮水舊家富春渚常憶臥江樓自聞君欲行頻夢南徐州窮巷獨閉門寒燈靜深屋北風吹微雪抱被肯同防君今到京口正值桃花時舟中饒孤興湖上多新詩濳虯且深蟠黃鶴舉未晚惜君靑雲气努力加飱飯

送李十一尉臨谿

常建

泠泠花下琴君唱渡江吟天際一帆影預懸離別心以言神僊尉因致瑤華音回軫撫商調越谿澄碧林奉送韋起居老舅百日假滿歸嵩陽舊居

權徳輿

威鳯翔紫氛孤云出寥天奇彩與幽姿縹緲皆自然嘗聞陶唐氏亦有巢許全以玆聳風俗豈必效羇牽大君遂羣方左史蹈前賢振衣去朝市賜告歸林泉滑和固難久循性得所便有名皆畏途無事乃眞筌舊壑窮杳窱新潭漾淪漣巖花落又開山月缺復圎輕策逗蘿逕幅巾淩翠煙機閒魚鳥狎體和芝術鮮四皓本避難二疏猶待年況今寰海淸復此鬢髮顧慙纓上塵未絕區中緣齊竽終自退心寄嵩峯巓

送從叔簡

孟郊

長安離別道宛在東城隅寒艸根未死愁人心已枯促促水上影遙遙天際途生隨昏曉中皆被日月驅北驥繞山嶽南帆指江湖髙蹤一超忽千里在須防

感別從叔簡再東歸

去年車馬道髙槐結浮陰下有名利人一人千萬心黃鶴共逺語滄溟無近潯苦苦靜退姿泠泠思歸吟菱唱忽生聽蕓書回望深淸風散言笑餘花綴衣襟獨恨魚鳥別一飛將一沈

送弟郢東歸

爾去東南夜我無西北夢誰言貧別易貧別愁更重曉色奪明月徵人逐羣動春風楚濤髙旅榜將誰共盧十五竹亭送侄偁歸山

楊衡

落葉寒擁壁淸霜夜霑石正是憶山時復送歸山客殷勤一樽酒曉月當窻白

送李觀韓愈別兼獻張徐州

孟郊

富別愁在顏貧別愁銷骨懶磨舊銅鏡畏見新白髮古樹春無花子規啼有血離弦不堪聽一聽三四絕世途非一險俗慮各千結有客步大方驅車獨迷轍故人韓與李逸翰雙皎潔哀哉摧折歸贈詞縦橫設徐方國號在元戎天下傑禰生投刺遊王粲吟詩謁髙情無遺照朗抱開曉月有土不埋寃有讎皆爲雪願爲直艸木永向君地列願爲古琴瑟永向君地發欲識丈夫志曽將孤劍說

送狄宗亨

王昌齡

秋在水淸山暮蟬洛陽樹色鳴臯煙送君歸去愁不盡又惜空度涼風天

送孟浩然之廣陵

李白

故人西辭黃鶴樓煙花三月下揚州孤帆逺影碧山盡惟見長江天際流

送客

陳子昻

故人洞庭去楊栁春風生相送河洲晚蒼茫別思盈白蘋已堪把緑芷復含榮江南多桂樹歸客贈生平

送唐次

武元衡

都門去馬嘶灞水東流淺靑槐驛路長白日離亭晚望望煙景微艸色行人逺

送皇甫湜赴舉

馬異

馬蹄聲特特去入天子國借問去是誰秀才皇甫湜含吐一腹文八音兼五色主文有崔李鬱鬱爲朝徳靑銅鏡必明朱絲繩必直稱意太平年願子長相憶

送張宗原

姚合

東門送客道春色如死灰一客失意行十客顏色低住者旣無家去者又非歸愁窮一成疾百藥不可治子賢我且愚命分不合齊誰開蹇躓門日日同遊棲子行何所之切切食與衣誰能買仁義令子無寒饑野田不生艸四向生路歧士人甚商賈終日須東西鴻雁春北去秋風復南飛勉君向前路無失相見期

送綦毋落第還鄕

王維

聖代無隠者英靈盡來歸遂令東山客不作顧采薇旣至君門逺孰云吾道非江淮度寒食京兆縫春衣置酒長亭送同心與我違行當浮桂棹未幾拂荊扉逺樹帶行客孤村當落暉吾謀適不用勿謂知音稀

送曁道士還玉淸

李頎

仙官有名籍度世吳江濱大道本無我靑春長與君中州俄已到至理得而聞明主降黃屋時人看白雲空山何窈窕三秀日氛氳遂此畱書客超遙煙駕分

淇上別趙仙舟

王維

相逢方一笑相送還成泣祖席己傷離荒城復愁入天寒逺山靜日暮長江急解纜君已遙望君空佇立

送沈秀才下第東歸

賈島

曲言惡者誰恱耳如彈絲直言好者誰刺耳如長錐沈生才俊秀心腸無邪欺君子忌茍合擇交如求師毀出嫉夫口騰入禮部闈下第子不恥遺才人恥之東歸家堂逺掉轡時參差浙云近吳見汴栁接楚垂明年春光別回首不復疑

崔九弟欲往南山

王維

城隅一分手幾日還相見山中有桂花莫待花如霰崔九欲往南山馬上口號與別裴

迪

歸山深淺去須盡邱壑美莫學武陵人蹔遊桃源裏

畱別

崔興宗

駐馬欲分襟淸寒禦溝上前山景气佳獨往還惆悵

贈別沈四逸人

髙適

沈侯未可測其況信浮沈十載常獨坐幾人知此心乘舟蹈滄海買劍投黃金世務不足煩有田西山岑我行遇知已遂得開淸襟何意閫閾間沛然江海深疾風掃秋樹濮上多鳴砧耿耿罇酒前聫雁飛愁陰平生重離別感激對孤琴

送豆盧策歸別墅

孟郊

短松鶴未巢髙石云始棲君爲蕭灑去性與云鶴齊力買奇險地手開淸淺溪身披薜蘿襟山陟莓苔梯一卷冰雪文避俗常自攜

送栁淳入闗

靑山輾爲塵白日無閒人自古推髙車爭利西入秦王門與侯門待富不待貧空賫一束書獨去誰相親

唐文粹卷十五上

欽定四庫全書

唐文粹卷十五下

宋姚鉉編

詩辛【揔六十六首】

古調歌篇四

行役二十

歧路【鮑溶】

秋入關【賈馳】

晨裝行【歐陽詹】

蜀道後期【張說】

蜀中將歸畱辭韋相公【歐陽詹】

襄陽路逢寒食【張說】

巡邊在河北作

奉和左司員外先赴長安逢立春日贈韋侍郎等諸公【孫逖】

初發太原至途中寄太原所思【歐陽詹】西還至散關答喬補闕【陳子昻】

剡溪行卻寄新別者【朱仿】

早發龍且館舟中寄東海李司倉鄭司戶【獨孤及】

曉發【賀知章】

月夜江行【權徳輿】

江行四首

江行【栁中庸】

懷寄二十七

新都南亭別郭大元振【盧崇道】

寄侍禦従舅【權徳輿】

秋莫山中寄李益端公【鮑溶】

寄趙七侍禦因敍疇年之素寄懷於篇【李華】偶題安州浮雲寺樓寄湖州張郎中【杜牧】魏州従事寄耿拾遺【姚合】

洪州客捨寄栁博士芳【薛業】

嶽州張史君與王都督別詩二首因遙申和【韋嗣立】

畱別袁丞【王昌齡】

舟中懷閻士和【釋皎然】

秋山寄陳讜言【王昌齡】

海上寄蕭五【獨孤及】

懷鄭洎【孟遲】

杼山禪居寄贈東溪吳處士【釋皎然】

寄廬山隠者【楊衡】

春夢【岑參】

贈逺【陸防】

河梁別【馬戴】

有所思【盧仝】

寄逺【李白】

寄逺【賈島】

怨情【李白】

生別離【白居易】

別離【陸】

離怨【張籍】

春愁【韓琮】

和贈逺【獨孤及】

失意九

傷歌行【張籍】

遷謫江表久未歸【竇參】

失志夜坐思歸楚江【孟郊】

失意歸吳寄劉侍郎

答李昌期【楊洵美】

莫相疑行【杜甫】

王夫子【白居易】

孟先生詩【韓愈】

徐十八晦落第【歐陽詹】

疾病三

溫泉莊臥病寄楊七炯【宋之問】

夏中詶於逖畢燿問病見贈【獨孤及】

秋園臥疾呈暉上人【陳子昻】

傷悼七

答宋主簿兼貽平昔遊舊【盧藏用】

對酒憶賀監三首【李白】

哭英方幹先生【孫郃】

弔王將軍墓【常建】

國殤【孟郊】

歧路

鮑溶

北風送微寒徒侶勤逺程憂人席不暖殘月馬上明飄飄歧路間長見日初生重嶂曉色淺疏猿寒啼淸人間多歧路常恐終身行回見四方人車輪無畱聲空谷亦堪隠下田非懶耕古人有遺訓飽食非親榮我生禮義鄕少小見太平聖賢猶羈旅況復非其名

秋入關

賈馳

河上微風來關頭樹初濕今朝關城吏又見孤客入上國誰與期西來徒自急

晨裝行

歐陽詹

村店月西入山枝鵊聲永裝徹夜席束囊事晨徵寂寂人尙眠悠悠天未明豈無偃息心所務前有程

蜀道後期

張說

客心爭日月來往預期程秋風不相待先至洛陽城

蜀中將歸畱辭韋相公

歐陽詹

寧體卽云構方前恆玉食貧居豈及此要欲懷歸憶在夢闗山逺如流嵗華逼明晨首鄕路迢遞孤飛翼

襄陽路逢寒食

張說

去年寒食洞庭波今年寒食襄陽路不辭著處尋山水只畏還家落春暮

巡邊在河北作

去年六月西河西今年六月北河北沙塲磧路何爲爾重气輕生知許國人生在世能幾時壯年徵戰發如絲防待安邊報明主作頌封山也未遲

奉和左司員外自洛使入京中路先赴長安逢立春日贈韋侍郎等諸公

孫逖

拜郎登省闥奉使馳車乘遙瞻使者星便是南宮應臺妙時放言皇華徳彌稱二陜聴風謠三秦望形勝此中睽友益是日多詩興寒盡嵗陰催春歸物華證

忽覩雲間數雁回更逢山上花正開河邊淑气迎芳艸林下輕風待落梅秋憲府中髙唱入春卿署裏和聲來共言東閤招賢地自有西徵謝傅才

初發太原途中寄太原所思歐陽詹

鷗鳥覺漸逺回頭長路塵髙城已不見況復城中人去意自未甘居情諒猶辛五原東北晉千里西南秦一履不出門一車無停輪流萍與系匏早晚期相親

西還至散關答喬補闕

陳子昻

葳防蒼梧鳳嘹唳白露蟬羽翰本非匹結交何獨全昔君事胡馬余得奉戎旃攜手同沙塞關河緬幽燕芳歲幾陽止白日屢䢐遷功業雲臺薄平生玉佩捐嘆此南歸日猶聞北戍邊代水不可陟巴江亦潺湲攬衣度函谷銜涕望秦川蜀門自玆始雲山方浩然

剡溪行卻寄新別者

朱仿

潺湲寒谿上自此成離別回首望歸人移舟逢暮雪頻行識艸樹漸老傷年發惟有白雲心爲向東山月早發龍且館舟中寄東海李司倉鄭司戶

獨孤及

沙禽相呼曙色分漁浦鳴桹十里聞正當秋風度楚水況值逺道傷離羣津頭卻望後湖岸別處已隔東山云亭艫目送北歸翼惜無瑤華持寄君

曉發

賀知章

故鄕杳無際江臯聞曙鐘始見沙上鳥猶埋云外峯

月夜江行

權徳輿

扣舷不能寐浩露淸衣襟彌傷孤舟夜逺結萬里心幽興惜遙艸素懷寄鳴琴三奏月初上寂寥寒江深

江行四首

曉

曉風搖五兩殘月映石壁稍稍曙光開片帆在空碧

書

孤舟漾暖景獨鶴下秋空安流日正晝淨淥天無風

晚

古樹夕陽盡空江暮靄收寂寞扣舷坐獨生千里愁

夜

猿聲到枕上愁夢紛難理寂寂深夜寒淸霜落秋水

江行

栁中庸

繁陰乍隠洲落葉初飛浦蕭蕭楚客帆暮入寒江雨新都南亭別郭大元振

盧崇道

竹徑女蘿蹊蓮洲文石隄靜深人俗斷尋玩往還迷碧潭秀初月素林驚夕棲褰幌納鳥侶罷琴聽猿啼佳辰攺宿昔勝寄坐睽攜長懷賞心愛如玉復如珪

寄侍禦従舅【初免職歸東山】

權徳輿

靡靡南軒蕙迎風轉芬滋落落幽澗松百尺無附枝世物自多故達人心不羈偶陳幕中畫未負林間期感恩従慰薦循性難縶維野鶴無俗質孤云多異姿淸泠松露照灼巖花遲終當稅塵駕來就東山嬉

秋暮山中寄李益端公

鮑溶

舊事與日逺酒花仍舊香前年繡衣客此節過此堂侍臣不自髙笑解繡衣裳眠云有餘態入鳥不亂行我恐云嵐色損君鞍馬光君言此何言今日皆異鄕明日非今日下山道路長一従下山去天地再炎涼此期果難得夢君馬黃

寄趙七侍禦自余幹谿行經弋陽至上饒山川幽麗思與云卿同遊邈不可得因敍疇年之素寄懷

於篇

李華

搖槳曙江流江晴山復重心愜賞未足川回失前峯淩灘出極浦曠若天地通君陽靑嵯峨開坼混元中九潭魚龍窟仙成羽人宮陰奧潛鬼物精光動煙空猿啼深靘【千定反楚越謂竹樹深者爲靘】白鷴戲蔥蒙飛湍鳴金石激澑鼓雷風雨濯萬木鮮霞照千山濃艸閒長余緑花淨落幽紅渚煙見晨釣山月聞夜舂覆谿窈窕波涵石洶溶溶丹邱忽聚散素壁相奔衝白日破昏靄靈山出其東勢排昊蒼上气壓吳越雄回頭望云卿此恨發吾衷昔日蕭邵遊四人才成童【華與趙七侍禦驊故蕭十功曹穎士故邵十六軫未冠遊太學皆苦貧共獘同年三人登科相次典校邵後三人及第也】屬詞慕孔門入仕希上公緯卿陷非罪折我昆吾鋒【邵字緯卿以寃橫貶卒南中】茂挺獨先覺拔身渡京虹斯人謝明代百代墜鵷鴻【蕭天寶末知亂棄官往江東殯先人逝於江南】世故墜橫流與君哀路窮【逆胡陷兩京華與趙受辱賊中】相顧無死節蒙恩逐殊封【華貶杭州司功趙貶泉州晉江尉】天波洗其瑕朱衣備朝容【華承恩累遷尙書郎趙拜補闕禦史】一別凡十年豈期復相従餘生得攜手遺此兩孱翁羣遷失鸎羽後凋惜長松衰旅難重別淒淒滿心胸遇勝悲獨遊貪奇悵孤逢禽尙彼何人胡爲束樊籠吾師度門教投弁躡遐蹤

題安州浮雲寺樓寄湖州張郎中

杜牧

去夏疎雨餘同倚朱欄語當時樓下水今日到何處恨如春艸多事與孤鴻去楚岸栁何窮別愁紛若絮

魏州従事寄耿拾遺

姚合

少在兵馬間長還系戎職雞飛不得逺豈要生羽翼三年城中遊與君最相識應知我衷腸不茍念衣食主人樹勲名欲滅天下賊愚𨿽乏智謀願陳一夫力人生須气健饑凍縛不得睡當一席寛覺乃千里窄古人不懼死所懼死無益至交不可合一合難離拆君嘗相勸勉苦語毒胸臆百年心知聞誰限河南北

洪州客捨寄栁博士【芳】

薛業

去年燕巢主人屋今年花發路傍枝年年爲客不到捨舊國存亡那得知胡塵一起天下亂何處春風無別離予昔忝省閣與嶽州張使君潭州王都督同官聨事後承朝譴各自東西張公與王都督別詩二首情頗殷切予覽以嘆因遙申和云

韋嗣立

茂先王佐才作牧楚江隈登樓正欲賦復遇仲宣來黃鵠飛將逺雕龍文爲開寧知昔聨事聽曲有餘哀昔時陪二賢纓冕防神仙一去馳江海相逢共播遷無因千里駕忽覩四愁篇覽諷嘆何已嘆終徒愴然

畱別武陵袁丞

王昌齡

皇恩蹔遷謫待罪逢知已従此武陵谿孤舟二十里桃花遺古岸金澗流春水誰識馬將軍忠貞抱生死

舟行懷閻士和

釋皎然

二月湖南春艸徧橫山渡口花如霰相思一日在孤舟空見歸云三兩片

秋山寄陳讜言

王昌齡

巖間寒事早眾山木己黃北風何蕭蕭玆夕露爲霜感激不能寐中宵時慨慷黃虫初悲鳴鳥去我梁獨臥時易晚離羣情更傷思君若不及鴻雁今南翔

海上寄蕭五

獨孤及

朔風剪塞艸寒露日夜結行行屆瀛壖歸思生暮節驛樓見萬里延首望遼碣逺海入大荒平蕪際窮發舊國在夢想故人且胡越契濶阻風期荏苒成雨別海西望京口兩地各天末索居動經秋載笑知曷月日窮南望盡惟見飛鳥滅音塵未易得何以慰饑渴

懷鄭洎

孟遲

風蘭舞幽香雨葉墮寒滴美人來不來前山看向夕杼山禪居寄東谿吳處士

釋皎然

靑雲何潤澤下有賢人隠路入菱湖深迹與黃鶴近野風吹白芷山月搖淸軫詩祖吳叔庠到君才不盡身當靑山秀【詩曰家住靑山下靑山有吳均故宅後攺爲吳均山】文體多郢聲澄徹湘水碧泬寥楚天淸時人格不同至今罕知名昔賢惇師友此道獨君行旣得廬霍趣乃髙雷逺情別時春風多掃盡雪山雪爲君中夜起孤坐石上月悠然遺塵想邈矣達性說故人不在玆幽桂惜未結

防吉祥寺寄廬山隠者

楊衡

風鳴云外鐘鶴防千年松相思杳不見月出山重重

春夢

岑參

洞房昨夜春風起遙憶美人湘江水枕上片時春夢中行盡江南數千里

贈逺

陸防

茱萸匣中鏡欲照心還懶本是細腰人別來羅帶緩従君出門後不奏云和管妾思冷如簧時時望君暖心期夢中見路永魂夢短怨坐泣西風秋窻月華滿

河梁別

馬戴

河梁送別者行哭半非親此地足徵戰胡天多殺人金罍照離席寶瑟凝殘春

有所思

盧仝

當時我醉美人家美人顏色嬌如花今日美人棄我去靑樓珠箔天之涯娟娟常娥月三五二八盈又缺翠眉蟬鬢生別離一望一見心斷絕心斷絕幾千里夢中醉臥巫山云覺來淚滴湘江水湘江兩岸花木深美人不見愁人心含愁更奏緑綺琴調髙弦絕無知音美人兮美人不知爲暮雨兮爲朝云相思一夜梅花發忽到窻前疑是君

寄逺

李白

美人在時花滿堂美人去後空餘牀牀中繡被捲不寢至今三載聞餘香香亦竟不滅人亦竟不來相思黃葉落白雪濕靑苔

寄逺

賈島

別腸多郁紆豈能肥肌膚始知相結密不及相結疎疏別恨應少密離恨難袪門前南流水中有北飛魚魚飛向北海可以寄逺書不惜寄逺書故人今在無況此數尺身阻彼萬里途自非日月光難以知子軀

怨情

李白

新人如花𨿽可寵故人似玉由來重花性飄揚不自持玉心皎潔終不移故人昔新今尙故還見新人有故時請看陳后黃金屋寂寂珠簾生网絲

生別離

白居易

食蘗不易食梅難蘗能苦兮梅能酸未如生別之爲難苦在心兮酸在肝晨雞載鳴殘月沒徵馬重嘶行人出回看骨肉哭一聲梅酸蘗苦甘如蜜黃河水白黃雲秋行人河邊相對愁天寒野曠何處宿棠梨葉戰風颼颼生離別憂從中來無斷絕憂積心勞血气衰未年三十生白髮

別離

陸防

丈夫非無淚不灑離別間仗劍對樽酒恥爲遊子顏蝮蛇一螫手壯士疾解腕所志在功名離別何足嘆

雜怨

張籍

切切重切切秋風桂枝折人當少年嫁我常少年別念君非徵行年年長逺途妾身甘獨歿髙堂有舅姑山川豈遙逺行人自不返

春愁

韓琮

金烏長飛玉兔走靑鬢長靑古無有秦蛾十六語如弦未解貪花惜楊栁吳魚嶺雁無消息水盻蘭情別來久勸君年少莫遊春暖風遲日濃如酒

和贈逺

獨孤及

憶得去年春風至中庭桃李暎璅窻美人挾瑟對芳樹玉顏亭亭與花雙今年新花如舊時去年美人不在玆借問離居恨深淺秖應獨有庭花知

傷歌行

張籍

黃門詔下促收捕京兆尹系禦史府出門無復部曲隨親戚相逢不容語辭成謫尉南海州受命不得須臾畱身著靑衫騎惡馬東門之東無送者郵夫防吏急喧驅往往驚墮馬蹄下長安裏中荒大宅東門己除十二防髙堂舞榭鏁管美人遙望西南天

遷謫江表久未歸

竇參

一自經放逐徘徊無所従便爲出山云不隨飛去龍名豈不欲保歸豈不欲早茍無三月資難適千里道離心與羈思終日常艸艸人生年幾齊憂苦則先老誰能假羽翼使我暢懷抱

失志夜坐思歸楚江

孟郊

夜學曉未休苦吟神鬼愁如何不自閒心與身爲讎死辱片時痛生辱長年羞靑桂無直枝碧江思舊遊

失意歸吳寄劉侍郎

自念西上身忽隨東歸風長安日下影又落江湖中離婁豈不明子野豈不聰至寶非眼別至音非耳通因緘俗外辭逺寄髙天鴻

答李昌期

楊洵美

三山載羣仙峩峩咸浪中霞衣翦不得此路安可従我生亦何事出門如飛蓬白日又黃昏所悲瑤艸空虫聲故鄕夢枕上禾黍風吾道如未喪天運何時通

莫相疑行

杜甫

男兒生無所成頭皓白牙齒欲落眞可惜憶獻三賦蓬萊宮自怪一日聲烜赫集賢學士如堵墻觀我落筆中書堂往時文彩動人主今日饑寒趨路傍晚將末契托年少當面輸心背面笑寄謝悠悠世上兒莫爭好惡莫相疑

王夫子

白居易

王夫子送君爲一尉東南三千五百里道途𨿽逺位𨿽卑月俸猶堪活妻子男兒口讀古人書束帶斂手來従仕近將徇祿給一家逺則行道佐時理行道佐時須待命委身下位無爲恥命茍未來且求食官無髙卑及逺邇男子上旣未能濟天下下又不至饑寒死吾觀九品至一品其間气味都相似紫綬朱衣靑布衫顏色不同而已矣王夫子別有一事欲勸君遇酒逢花且歡喜

孟先生詩

韓愈

孟生江海士古貌又古心嘗讀古人書謂言古猶今作詩三百首窅然咸池音騎驢到京國欲知薰風琴豈識天子居九重郁沈沈一門百夫守無籍不可尋晶光蕩相射旗防翩以森遷延乍郤走驚怪靡自任舉頭看白日泣涕下沾襟朅來遊公卿莫肯低華簮諒非軒冕族應對多差參萍蓬風波急桑楡日月侵柰何従進士此路轉嶇嵚異質忌處羣孤芳難寄林誰憐松桂性競愛桃李陰朝悲辭樹葉夕感歸巢禽顧我多慷慨窮檐時見臨淸宵靜相對發白恥苦吟采蘭赴幽念然望東南秦吳修且阻兩地無數金我論徐方牧好古天下欽竹實鳳所食徳馨神所歆求觀眾邱小必上泰山岑求觀眾流細必泛滄溟深子其聽我言可以當所箴旣獲則思返無爲久滯滛卞和試三獻期子在秋碪

徐十八晦落第

歐陽詹

嘉谷不夏熟大器當晚成徐生異凡鳥安得非時鳴汲汲有攸爲驅驅無本情懿哉蒼梧鳳終見排云徵

溫泉莊臥病寄楊七炯

宋之問

多病臥玆嶺寥寥倦幽獨賴有嵩邱山髙枕長在目玆山棲靈異朝夜翳云族是日蒙雨晴返景入巖谷羃羃緣澗艸菁菁山下木此意方無窮環顧悵林麓伊洛何悠漫洲源信重復夏餘鳥獸蕃秋末禾黍熟秉願守樊圃歸閒欣藝牧惜無載酒人徒把涼泉掬

夏中詶於逖畢燿問病見贈

獨孤及

救物智所昧學仙願未従行藏兩乖角蹭蹬風波中淪迹未攄念臥屙非養蒙閉闗涉兩旬羈思浩無窮鸑鷟何處來雙舞下碧空離別隔雲雨惠然此相逢把手賀疾間舉杯欣酒濃新詩見久要淸論激深衷髙館舒夏簟開門延微風火雲赫嵳峩日暮千萬峯遙指故山笑相看撫號鐘聲和由心親事感知气同出處未易料且歌緩愁容願君崇明徳嵗暮如靑松

秋園臥疾呈暉上人

陳子昻

幽寂曠日遙林園轉淸密疲屙澹無豫獨坐泛瑤瑟懷挾萬古情憂虞百年疾緜緜多滯念忽忽每如失緬想赤松遊髙尋紫庭逸勞恡始都喪幽人遂貞吉圖書紛滿牀山水藹盈室宿昔心所尙平生自玆畢願言誰見知梵筵有同術八月髙秋晚涼風正蕭瑟

宋侯鳴臯夢趙六予未及報而陳子云亡今追爲此詩答宋主簿兼貽平昔舊遊盧藏用

暮川罕停波朝云無畱色故人琴與詩可存不可識識心尙可親琴詩非故人鳴臯初夢趙蜀國己悲陳感化傷淪滅魂交昔未申冥期失幽報玆理復今晨前嗟成後泣己矣將何及舊感與新悲虛懷疇昔時趙侯鴻寶气獨負靑雲姿羣有含妙識眾象懸淸機雄談盡物變精義解人頤在陰旣獨善幽躍目爲疑踠彼千里足傷哉一尉欺陳生富淸理卓犖兼文史思縟巫山云調逸岷江水鏗鏘哀忠義感激懷知已負劍登薊門孤遊入燕市浩歌去京國歸守西山趾幽居探元化立言見千祀埋沒經濟情良圖竟云已坐憶平生遊十載懷嵩邱題書滿古壁采藥徧巖幽子微化金鼎僊笙不可求榮哉宋與陸名宦美中州存亡一睽阻歧路方悠悠自餘事山海及玆人世攺傳聞當世榮皆是古人名無復平原賦空餘鄰笛聲泣對西州使悲訪北邙塋新墳蔓宿艸舊闕毀殘銘爲君成此曲因言寄友生黙語無窮事凋傷共此情

對酒憶賀監二首【並序】

李白

太子賓客賀監於長安一見呼予爲謫仙人因解金換酒爲樂沒後對酒悵然有懷而作是詩

四明有狂客風流賀季眞長安一相見呼我謫仙人昔好杯中物今爲松下塵金換酒處卻憶淚沾巾狂客歸四明山陰道士迎勅賜鏡湖水爲君臺沼榮人亡余故宅空有荷花生念此杳如夢淒然傷我情

重憶一首

欲向江東去定將誰舉杯稽山無賀老卻棹酒船回

哭英方幹先生

孫郃

鬥牛文星落知是先生死湖上聞哭聲門前見彈指官無一寸祿名傳千萬里死著紙衣裳生誰念朱紫我心痛其語淚落不能巳猶喜韋補闕揚名獻天子

弔王將軍基

常建

嫖姚北伐時深入彊千里戰餘落日黃軍敗鼔聲死常聞漢飛將可奪單於壘今與山鬼鄰殘兵哭遼水

國殤

孟郊

徒言人最靈白刃亂縦橫誰言當春死不及羣艸生堯舜宰乾坤器農不器兵秦漢盜山嶽鑄殺不鑄耕天地莫生金生金人起爭

唐文粹卷十五下

欽定四庫全書

唐文粹卷十六上

宋姚鉉編

詩壬【總七十四首】

古調歌篇五

知已九

仰答韋司業垂訪五首【蕭頴士】

愽平鄭太守自廬山見訪郤之武陵立馬贈別【李白】

新文詣張籍韓愈途中成【賈島】

喜陳懿老自宛陵至示予新制三十餘篇【朱晝】延康吟【賈島】

交友四

審交【孟郊】

答友問【白居易】

北極贈李觀【韓愈】

與馬異結【交盧仝】

規誨四

示孟郊【孟浩然】

自誡【司空圖】

誡貪【釋子蘭】

杏園卽席上同年【曹鄴】

紀贈五

讀張曲江詩集【釋皎然】

上河陽李大夫【孟郊】

奉贈張荊州【王昌齡】

詠徳上韋獫察【歐陽詹】

贈崔從事鄖【孟郊】

散逸七

漁父歌【李頎】

紫谿翁歌【陸龜蒙】

秋醉歌【張爲】

襄陽歌【李白】

散人歌【陸龜蒙】

貽張旭【李頎】

春日醉起言志【李白】

俠少二

戱作花卿歌【杜甫】

秦宮詩【李賀】

登覽十五

望廬山瀑布二首【李白】

望山【賈島】

登金陵鳯凰臺【李白】

登黃鶴樓【崔顥】

登嶺望【許鼎】

過華陰【王昌齡】

早霽南樓【張說】

奉和早霽南樓【趙冬犧】

奉陪登南樓【尹】

春遊南亭【韋應物】

廬山謡寄廬侍郎虛舟【李白】

登南嶽事畢謁司馬道士【張九齡】

奉使登終南山【王灣】

終南山望余雪作【祖詠】

勝槪二十八

桃源行【劉禹錫】

桃源行【王維】

和登防稽山【孫逖】

洪州祈雨是日輒應賦詩【張九齡】

寄贈宋十一【田遊巖】

敬答田徴君【宋之問】

龍門八詠【劉長卿】

宣城淸溪二首【李白】

入崖口五渡寄李適【宋之問】

答宋十一見贈【李適】

和崖口五渡【徐彥伯】

初至崖口【宋之問】

山中作【顧況】

輞口遇雨憶終南山【裴迪】

答裴迪【王維】

出靑門往南山下別業【薛據】

夜歸鹿門歌【孟浩然】

春泛若耶【綦毋濳】

荊山獨往姚系

歸四明【胡幽貞】

尋西山隱者不遇【丘爲】

仰答韋司業垂訪五首

蕭頴士

呦呦食蘋鹿常飲淸泠川但悅丰艸美寧知牢饌鮮主人有幽意將以充林泉興网幸免傷蒙君復羈牽髙堂列眾賔廣坐鳴淸俯仰轉驚惕徘徊獨憂煎緬懷云巗路欲往無由緣物各有所好違之傷自然

神龜在南國緬邈湘川陰遊止蓮葉上嵗時嘉樹林毒虫且不近斤斧何由尋錯落負奇文熒煌燿丹金江山萬里餘淮海阻且深獨保貞素質不爲寒暑侵一逢盛明代應見通靈心

晉代有儒臣當年富辭藻立言寄靑史將以贊王道遼落緬嵗時辛勤歷江島且言風波倦探涉豈爲寶不遇庾徵西云誰展懷抱士貧乏知已安得成所好

彭陽昔遊說願謁南郢都王果尙未達況從夷節謨豈知晉叔向無罪嬰囚拘臨難俟解紛獨知祁大夫舉讎且不棄何必論親疏夫子覺者也其能遺我乎

闗西一公子年貌獨靑春被褐來上京翳然聲未振中郎何爲者倒屣驚座賔詞賦豈不佳盛名亦相因爲君奏此曲此曲多苦辛千載不可誣孰言今無人

愽平鄭太守自廬山千里相尋入江夏北市門見訪郤之武陵立馬贈別

李白

大梁貴公子气蓋蒼梧云若無三千客誰道信陵君救趙復存魏英威天下聞邯鄲能屈節愽訪從毛薛夷門得隱淪而與矦生親仍要皷刀者乃是袖錘人好士不盡心何能保其身多君重然諾意气遙相托五馬入市門金鞍照城郭都望虎竹貴且與荷衣樂去去桃花源何時見歸軒相思無終極腸斷朗江猿

新文詣張籍韓愈途中成賈

島

袖有新成詩欲見張韓老靑竹未生翼一步萬里道仰望靑冥天云雪壓我腦失卻終南山惆悵滿懷抱安得西北風身願變蓬艸地只聞此語突出驚我倒

喜陳懿老自宛陵至示予新制三十餘篇

朱晝

一別一千日一日十二憶苦心無閒時今夕見玉色玉色復何異紅明含羣徳有文如星宿飛入我胸臆憂愁方破懷懽喜重補塞使我心皃全且非黃金力將攀下風手願假僊鸞翼【予欲訪詩人孟郊故寄誠於章句】

延康吟

賈島

寄居延壽裏爲與延康鄰不愛延康裏愛此裏中人人非十年故人非九族親人有不杇語得之煙山春

審交

孟郊

種樹須擇地惡土變木根結交若失人中道生謗言君子芳桂性春濃寒更繁小人槿花心朝在夕不存莫躡冬冰堅中有濳浪翻惟當金石交可與賢達論

答友問

白居易

大圭亷不割利劍用不缺當其斬馬時良玉不如鐵置鐵在洪鑪鐵銷易如雪良玉同其中三日燒不熱君疑才與徳詠此知優劣

北極贈李觀

韓愈

北極有羇羽南溟有沈鱗川源浩浩隔影響兩無因風雲一朝防變化成一身誰言道裏逺感激疾如神我年二十五求友昧其人哀歌西京市乃與夫子親所向苟同趣賢愚豈異倫方爲金石姿萬世無緇燐無爲兒女態憔悴悲賤貧

與馬異結交

盧仝

天地日月如等閒盧仝四十無往還惟有一片心脾骨巉巖崒硉兀郁律刀劍爲鋒鍔平地放著髙如昆侖山天不容地不受日月不敢偸照耀伏羲畫八卦鑿破天心胸女媧伏羲妹恐天怒搗鏈五色石引日月之鍼五星之縷把天補補了三日不肯歸壻家走向日中放老鵶月裏我桂養蝦蟇天公發怒化龍蛇此龍此蛇得死病神農合藥救死命天怪神農黨龍蛇罰神農爲牛頭令載元气車不知藥中有毒藥藥殺元气天不覺爾來天地不神聖日月之光無定正不知元气元不死忽聞空中喚馬異馬異若不是祥瑞空中敢道不容易昨日仝不同異自異是謂大同而小異今日仝自同異不異是謂同不往兮異不至直當中兮動天地白玉璞裏斵出相思心黃金鑛裏鑄出相思淚忽聞空中崩崖倒谷聲絕勝明珠千萬斛買得西施南威一雙婢此婢嬌饒惱殺人凝脂爲膚翡翠裙惟解畫眉朱防唇自從獲得君敲金防玉淩浮雲卻返顧一雙婢子何足云平生結交苦少人憶君眼前如見君靑雲欲開白日沒天眼不見此奇骨縱橫奇又奇千嵗萬嵗枯松枝半折半殘壓山谷盤根蹙節成蛟螭忽雷霹靂卒風暴雨撼不動欲動不動千變萬化揔是鱗皴皮此奇怪物不可欺盧仝見馬異文章酌得馬異心中事風姿骨木恰如此是不是寄一字

示孟郊

孟浩然

蔓艸蔽極野蘭枝結孤根眾音何其繁伯牙獨不喧當時髙深意舉世無能分鐘期一見知山水千秋聞爾其保靜節薄俗徒云云

自誡

司空圖

我祖銘座右嘉謀貽厥孫勤此茍不怠令名日可存媒衒士所恥慈儉道所尊松柏豈不茂桃李亦自繁眾人皆察察而我獨昏昏取訓於老氏大辯欲納言

誡貪

釋子蘭

多求待心足未足旋傾覆明知貪者心求榮不求辱

杏園卽席上同年

曹鄴

岐路不在天十年行不至一旦公道開靑雲在平地枕上數聲鼓衡門己如市白日探得珠不待驪龍睡忿忿出九衢僮僕顏色異故衣未及換尙有去年淚晴陽照花影落絮浮野翠對酒時忽驚猶疑夢中事自憐孤飛鳥得接鸞鳯翅永懷共濟心莫起胡越意

讀張曲江詩集

釋皎然

相公乃天啟人文佐生成立程正頽靡繹思何縱橫春杼弄緗綺陽林敷玉英飄然飛動姿邈矣髙簡情後輩驚失步前修敢爭衡始欣耳目逺再思幾慮淸體正力己全理精識何妙昔年歌陽春徒推郢中調今朝聽鸞鳯豈獨蘇門嘯帝命鎭雄州詩流據上游才兼荊衡秀气助瀟湘秋逸蕩子山匹經奇文暢儔沈吟未終捲變態紛難數耀耳代明璫襲衣比芳杜愔愔聞玉聲寤寐在靈府

上河陽李大夫

孟郊

上將秉神略至兵無血威三軍向嚴冬一撫勝重衣寒劍奪眾景夜星失長暉蒼鷹獨立時惡鳥不敢飛武牢鏁天闗河橋紐地機大軍奚與安守此稱者稀貧士少顏色貴門多輕肥試登山嶽髙始見艸木微山嶽恩旣廣艸木心皆歸

奉贈張荊州

王昌齡

祝融之峯紫雲銜翠如何其雪嶄嵒邑西有路緣石壁我欲從之臥穹嵌魚有心兮脫网罟江無人兮鳴楓杉王君飛鳥仍未去蘇耽宅中意遙緘

詠徳上韋撿察【卽韋相公之弟也】

歐陽詹

少華類太華太室似少室亞相與丞相亦復無異質亭如月臨水肅若松照日輝影互光澄陰森兩蔥鬱連枝鸞鳯下同气龜龍出並力革夷心通籌整師律英豪願迥席蠻貊皆屈膝中外佇分途寰瀛待淸謐

贈崔從事鄖

孟郊

古人畱淸風千載遙贈君破松見貞心裂竹看直文殘月色不攺髙賢徳常新家懷詩書富宅抱艸木貧安排一蹄泉未化千尺鱗含意永不語釣璜幽水濵

漁父歌

李頎

白頭何老人蓑笠蔽其身避世當不仕釣魚淸江濱浦沙明濯足山月靜垂綸寓宿湍與瀨行歌秋復春持竿湘岸竹火蘆洲薪緑水飯香稻靑荷包紫鱗於中還自樂所欲全吾貞而笑獨醒者臨流多苦辛

紫谿翁歌【並序】

陸龜蒙

紫谿翁過甫裏先生舉酒相屬醉而歌曰

一丘之木其棲深也屋吾容不辱一谿之石其居平也席吾勞以息一竇之泉其音淸也弦吾方在懸得乎人得乎天吾不知所以然而然先生弁而賡之曰采江之魚兮朝船有鱸采江之蔬兮暮筐有蒲左圖且書右瑟與壺壽歟夭歟貴歟賤歟歌闋而去

秋醉歌

張爲

金風颯己起還是招漁翁酒天姥岑自彈嶧陽桐脫卻登山屐赤腳翹靑笻泉聲掃殘暑猿臂攀長松翠微泛樽緑苔蘚分煙紅造化處術內相對數壺空醉眠嶺上艸不覺夜露濃一夢到天曉始覺一醉中皎然夢中路直到瀛洲東初平把我臂相與騎白龍三畱對上帝玉樓十二重上帝賜我酒送我敲金鐘寶閣香斂苒琪樹寒玲瓏動葉如笙簧音律相怡融珍重此一醉百骸出天地長如此夢魂永謝名與利

襄陽歌

李白

落日欲沒峴山西倒著接防花下迷襄陽小兒齊拍手攔街爭唱白銅鞮傍人借問笑何事笑殺山公醉似泥鸕鷀杓鸚鵡杯百年三萬六千日一日須傾三百杯遙看漢水鴨頭緑恰似蒲萄初醱醅此江若變作春酒壘麯便築糟丘臺金鞍駿馬換小妾笑坐金鞍歌落梅車傍側桂一壺酒鳯笙龍管行相催咸陽市上嘆黃犬何如月下傾金罍君不見晉朝羊公一片石龜龍剝落生莓苔淚亦不能爲之墮心亦不能爲之哀淸風明月不用一錢買玉山自倒非人推舒州杓力士璫李白與爾同死生襄王雲雨今安在江水東流猿夜聲

散人歌

陸龜蒙

江湖散人天骨奇短髮搔來蓬半垂手捉孤篁曵寒繭口誦太古滄浪詞詞云太古萬萬古民性甚埜無風期夜棲止與禽獸雜獨自構架縱橫枝因而稱曰有巢氏民共敬貴如君師當時只效烏鵲輩豈是有意陳尊卑無端後聖穿鑿破一派前導千流隨多方惱亂元气死日使父子生姦欺聖人事業轉消耗尙有漁者存熙熙風波不獨因一士凡百器用皆能施罛疏扈腐鱸鱖脫止失檢馭無防疵人間所謂好男子我見婦女畱須眉奴顏婢膝眞乞丐反以正直爲狂癡所以頭欲散不散弁峩巍所以腰欲散不散佩陸離行散任之適坐散從傾欹語散空谷應笑散春容披衣散單便食散酸鹹宜書散混眞艸酒散甘醇醨屋散勢斜直樹散行參差客散忘簪屨禽散空籠池外物一以散中心散何疑不共諸侯分邑裏不與天子專隍陴靜則守桑柘亂則逃妻兒金鑣紳帶未嘗識白刃殺我窮生爲或聞蕃將負恩澤號令鐵馬如風馳大君年小丞相少當軸自請都旌旗神鋒悉出羽林仗繪畫日月蟠龍螭太宗基業甚牢固小醜背叛當殱夷禁軍近自肅宗署抑遏輔國爭雄雌必然大段翦凶逆須召勁勇扶軍麾四方賊壘猶占地死者暴骨生寒饑歸來輒擬荷鋤笠詬吏己責租錢遲興師十萬一日費不啻千金何以支秖今利口且箕斂何暇俛首哀惸均荒補敗豈無術布在方防撐頽隵冰霜袴易反掌白面諸郎殊不知江湖散人悲古道悠悠幸寄羲皇傲官家未議活蒼生拜賜江湖散人號

貽張旭

李頎

張公性嗜酒豁達無所營皓首窮艸時稱太湖精露頂據胡牀長叫三五聲興來灑素壁揮筆如流星下捨風蕭條寒艸滿戶庭問家何所有生事如浮萍左手持蟹螯右手執丹經瞪目視霄漢不知醉與醒諸賔且方坐旭日臨東城荷葉裹江魚白甌貯香粳微緑心不泄放神於八紘時人不識者卽是安期生

春日醉起言志

李白

處世若大夢胡爲勞其生所以終日醉頽然臥前楹覺來盻庭前一鳥花間鳴借問此何時春風語流鸎感之欲嘆息對酒還自傾浩歌待明月曲盡已忘情

戲作花卿歌

杜甫

成都猛將有花卿學語小兒知姓名用如快鶻風火生見賊惟多身始輕緜州副使著柘黃我卿掃除卽日平子章髑髏血糢糊手提擲還崔大夫李矦重有此節度人道我卿絕世無旣稱絕世無天子何不喚取守京都

秦宮詩【並序】

李賀

秦宮漢將軍梁冀之嬖奴也秦宮得寵內捨故以驕名大噪於人予撫舊而作辭似與馮子都之事相爲對望又欲二其昔有之詩

越羅夾衫迎春風玉刻麒麟腰帶紅樓頭曲宴仙人語帳底吹笙煙霧濃人間酒暖春茫茫花枝入簾白日長飛窻道傳籌飲半夜朦朧膩燭黃禿襟小袖調鸚鵡紫繡麻遮踏虓虎斫桂燒金待曉筵白鹿淸蘓夜來煮桐英永巷騎主馬內屋珍屏生色畫開門爛用水衡錢捲起黃河向身防皇天厄運猶曽裂秦宮一生花裏活鸞篦奪得不還人醉臥氍毹滿堂月

望廬山瀑布泉二首

李白

西登香廬峯南見瀑布水掛流三百丈噴壑數千里歘如飛電來隱若白虹起初驚河漢落半灑雲天裏仰觀勢轉雄壯哉造化功海風吹不斷江月照還空空中亂澴射左右洗靑壁飛珠散輕霞流沫沸穹石而我逰名山對之心益間且諧夙所好永願辭人間

日照香鑪生紫煙遙看瀑布掛長川飛流直下三千尺疑是銀河落九天

望山

賈島

南山三十里不見逾一旬冒雨時立望望之如朋親虯龍一掬波洗蕩一萬春日日雨不斷愁殺望山人天事不可長勁風來如奔陰滛一已掃浩翠寫國門長安百萬家家家張屏新誰家最好山我願爲其鄰

登金陵鳯凰臺

李白

鳯凰臺上鳯凰遊鳯去臺空江自流吳宮花艸埋幽徑晉國衣冠成古丘三山半落靑天外二水中分白鷺洲總爲浮雲能蔽日長安不見使人愁

登黃鶴樓

崔顥

昔人己乘白雲去此地空餘黃鶴樓黃鶴一去不復返白雲千載空悠悠晴川歷歷漢陽樹春艸靑靑鸚鵡洲日暮鄕闗何處是煙波江上使人愁

登嶺望

許鼎

渺渺三江水悠悠五嶺闗鴈飛猶不度人去若爲還

過華陰

王昌齡

雲起太華山雲山五明滅東風始含景了了見松雪羇人感幽棲窅映轉奇絕欣然忘所疲永望吟不輟信宿百餘里出闗玩新月何意昨冥冥遇物遂遷別人生屢如此何以肆愉悅

早霽南樓

張說

山水佳新霽南樓玩初旭夜來枝半紅雨後洲全緑四運相終始萬形紛代續適臨靑艸湖再變黃鸎曲地穴穿東武江流下西蜀歌聞枉渚邅舞見長沙促心逺居無陋神和生自足白髮悲上春知當謝先欲

奉和早霽南樓

趙冬曦

閒曙躋南樓憑軒四遐矚物華蕩喧气春景媚晴旭川霽湘山孤林芳楚郊縟列巖重疊翠逺岸逶迆緑風帆摩天垠漁艇散灣曲鴻歸鶴舞送猿叫鸎斷續羣動皆熙熙噫予獨羈束常欽才子義忌鵩傷踡局雅尙騷人文懷沙何迫促未知二賢意去矣從所欲

奉陪登南樓

尹

君子每垂眷江山共流眄水逺林外明巖近霧中見終日西北望何處是京縣屢登髙春臺徒思淚如

春遊南亭

韋應物

川明气己變巖寒雪尙擁南亭艸心緑春塘泉脈動景煦聽禽響雨餘看栁重逍遙池館華益愧専城寵廬山謡寄盧侍禦虛舟

李白

我本楚狂人鳯歌笑孔丘手持緑玉杖朝別黃鶴樓五嶽尋仙不辭逺一生好入名山遊廬山秀出南斗傍屏風九疊云錦張影落明湖靑黛光金闕前開二峯長銀河倒防三石梁香鑪瀑布遙相望迥崖沓嶂淩蒼蒼翠影紅霞映朝日鳥飛不到吳天長登髙壯觀天地間大江茫茫去不還黃雲萬里動春色白波九道流雪山好爲廬山謡興因廬山發閒窺石鏡淸我心謝公行處蒼苔沒早服還舟無世情琴心三疊道初成遙見仙人采雲裏手把芙蓉朝玉京先期汗漫九垓上願接盧敖遊太淸

登南嶽事畢謁司馬道士

張九齡

將命祈靈嶽迥防詣眞士絕迹尋一徑異香聞數里分庭八桂樹肅容兩童子入室希把防登牀願啟齒誘我棄智訣迨玆長生理吸精反自然鏈藥求不死斯言眇霄漢顧予嬰紛滓相去九牛毛慙嘆知何已

奉使登終南山

王灣

常愛南山遊因而盡原隰數朝至林嶺百仞登嵬岌石壯馬徑窮苔色步緣入物奇春狀攺气逺天香集虛洞防杖鳴低云拂衣濕倚巖見廬舍入戶欣拜揖間性矜勤勞示心教澄習玉英時共飲芝艸爲余拾境絕人不行潭深鳥空立一乘從此受九轉兼是給辭處若輕飛憇來惟吐吸閒超己勝迥路倐而及煙色松上深水流山下急漸平逢車騎向晚睨城邑峯在野趣繁塵飄宦情緝辛苦久爲吏勞生何妄執日暮還此山悠然賦斯什

終南山望余雪作

祖詠

終南陰嶺秀積雪浮雲端林表明霽色城中增暮寒

桃源行

劉禹錫

漁舟何招招浮在武陵水拖綸擲餌信流去誤入花源行數里淸源尋盡花緜緜踏花覓徑至洞前洞門蒼暗煙霧生暗行數步逢虛明俗人毛骨驚仙子爭來致詞何至此須防皆破冰雪顏笑言委曲問世間因嗟隱身來種玉不知人世如風燭筵羞石髓勸客飱燈松脂畱客宿雞聲犬聲遙相聞曉光蔥龍開五云漁人振衣起出戶滿庭無路花紛紛翻然恐失鄕縣處一息不肯桃源住桃源滿溪水似鏡塵心如垢洗不去仙家一出尋無蹤至今流水山重重

桃源行【時年十九】

王維

漁舟逐水愛山春兩岸桃花夾古津坐看紅樹不知逺行盡淸溪忽值人山口潛行始隈隩山開曠望旋平陸遙看一處攢雲樹近入千家散花竹樵客初傳漢姓名居人未攺秦衣服居人共住武陵源還從物外起田園月明松下房櫳靜日出雲中雞犬喧驚聞俗客爭來集競引還家問都邑平明閭巷掃花開薄暮漁樵乘水入初因避地去人間及至成仙去不還峽裏誰知有人事世中遙望空雲山不疑云境難聞見塵心未盡思鄕縣出洞無論隔山水辭家終擬長遊衍自謂經過舊不迷安知峯壑今來變當時只記入山林靑溪幾度到雲林春來徧是桃花水不辧仙源何處尋

和登防稽山

孫逖

稽山碧湖上勢入東溟盡煙景晝淸明九峯爭隱嶙望中厭朱紱俗內采牝野老聽鳴騶山童擁行軫仙花寒未落古蔓柔堪引竹濶入霜多松崖向天近雲從海人去日就江村隕能賦丘嘗聞和歌參不敏宜搜信沖漠多士期標凖願奉濯纓心長謡反招隱

洪州西山祈雨是日輒應賦詩言事

張九齡

玆山蘊靈異走望良有歸丘儔𨿽已久甿心難重違遲明申藻薦先夕旅巖扉獨宿雲峯下蕭條人吏稀我來不我適幽抱自中微靜入風泉奏涼生松栝圍窮年滯逺想寸晷閱淸暉虛美悵無屬素情緘所依詭隨嫌弱操羈束謝貞肥義濟亦吾道誠存爲物祈

贈答農靑巖曲有盤石可坐宋十一每拂拭待

余寄詩贈之云

田遊巖

信彼稱靈石居然狎遁棲徘徊承翠巘斌駮帶深溪夕陰起層岫淸景半虹蜺風來應嘯阮波渡可琴嵇僕之頴陽客望彼空思齊儻見山人至簪蒿且杖藜

敬答田徴君

宋之問

家臨淸溪水溪水繞盤石緑蘿四面垂褭褭百餘尺風泉度絲管苔蘇鋪茵席傳聞潁陽人霞外潄靈液忽枉巖中翰吟臥朝復夕何當遂逺遊物色逋客

龍門八詠

劉長卿

闕口

秋山向搖落秋水急波瀾獨見魚龍气長令煙雨寒誰窮造化力空向兩崖看

水西渡

伊水搖鏡光纎鱗如不隔千龕道傍古一鳥沙上白何事還山云能畱向城客

水東渡

山葉傍崖赤千峯秋色多夜泉發淸響寒渚生微波稍見沙月上歸人爭渡河

福公塔

寂寞對伊水經行長未還東流自朝暮千載空雲山誰見白鷗鳥無心洲渚間

逺公龕

松路向精舍花龕歸老僧閒雲揚錫杖落日低金繩入夜翠微裏千峯明一燈

石樓

隱隱見花閣隔河映靑林水田秋鴈下山寺夜鐘聲寂寞羣動息風泉淸道心

渡水

日暮下山來千山暮鐘發不如波上棹還弄山中月伊水連白雲東南逺明滅

下山

誰識往來意孤雲長自閒風寒未渡水日暮更看山木落眾峯出龍宮蒼翠間

宣城淸溪二首

李白

淸溪淸我心水色異諸水借問新安江見底何如此人行明鏡中鳥度屏風裏向曉猩猩啼空悲逺遊子淸溪勝桐廬水木有佳色山貌石髙古石容天傾側防鳥昔未名白猿初相識不見同懷人對之空嘆息

入崖口五渡寄李適

宋之問

抱琴登絕壑栰木溯淸川路極意謂盡勢迥趣轉緜人逺艸木秀山深云景鮮余負海嶽情自昔微尙然彌曠十餘載今來宛仍全未窺仙源極獨進野人舩時攀乳竇憇屢薄天窻眠夜弦響松月朝檝弄苔泉因冥象外理永謝區中緣碧潭可遺老丹砂堪學仙莫使馳光暮空令歸鶴憐

答宋十一崖口五渡見贈

李適

聞君訪逺山躋險造幽絕眇然靑雲境觀奇彌年月登嶺亦溯谿孤州事防越防嶂傳彩翠崖磴互欹缺石林上攢叢金澗下明滅捫壁窺丹井梯苔瞰乳穴忽枉巖中贈對翫未嘗輟殷勤獨往事委曲鏈藥說邀余名山期從爾泛海澨嵗晏秉宿心斯言非徒設

和崖口五渡

徐彥伯

聞有獨往客拂衣捐世心結忻薄枉渚撰念縈舊林經亙去崖合冥緜歸壑深琪樹環碧彩金潭生翠陰洄防弄沙榜詭仄眺明岑夕聞桂裏猿曉翫松上禽雜佩蘊孤袖瓊敷綴雙衿我懷滄洲想懿爾白雲吟秉願理方葉存期迹易尋玆言庶不負爲報巖中琴

初至崖口

宋之問

崖口眾山斷嵚崟聳天壁气沖落日紅影入春潭碧錦繢織苔蘚丹靑畫松石水禽泛容與巖花飛的皪微路從此深我來限於役惆悵情未已羣峯暗將夕

山中作

顧況

野人愛向山中宿泛在葛洪丹井西庭前有个長松樹夜半子規來上啼

輞口遇雨憶終南山

裴迪

積兩晦空曲平沙滅浮彩輞水去悠悠南山復何在

答裴迪

王維

渺渺寒流廣蒼蒼秋雨晦君問終南山心向白雲外出靑門往南山下別業

薛據

舊業在南山夙駕自城闕榛莽相蔽虧去爾漸超忽散漫余雪晴蒼茫季冬月寒風吹長林白日原上沒懷抱曠早申相知阻胡越弱年好棲隱鏈藥在巖窟及此離垢氛興來亦因物末路期赤松斯言庶不伐

夜歸鹿門歌

孟浩然

山寺鳴鐘晝已昏魚梁渡頭爭渡喧人隨沙道向江村予亦乘舟歸鹿門鹿門煙月照中樹忽到龐公棲隱處巗扉松徑長寂寥惟有幽人自來去

春泛若耶

綦毋潛

幽意無斷絕此去隨所偶晚風吹行舟花路入谿口際夜轉西壑隔山望南斗潭煙飛溶溶林月低向後生事且彌漫願爲持竿叟

荊山獨往

姚系

宿昔山水上抱琴聊躑躅山逺去難窮琴瑟多斷續嵓重丹陽樹泉咽聞陰谷時下白雲中渰畱秋水曲秋水石攔深潺湲如噴玉雜芳被陰岸墜露方消緑恣此平生懷獨遊還自足

歸四明

胡幽貞

海色連四明仙舟去容易天籍豈輒問不是早朝士

尋西山隱者不遇

丘爲

絕頂一茅茨直上三十里扣闗無僮僕窺室惟桉幾若非巾柴車應是釣秋水差池不相見僶俛空仰止艸色新雨中松聲晚窻裏及玆契幽絕自足蕩心耳𨿽無賔主意頗得淸淨理興盡方下山何必待之子

唐文粹卷十六上

欽定四庫全書

唐文粹卷十六下

宋姚鉉編

詩癸【總四十四首】

古調歌篇六

幽居十二

百文谿讀書【閻防】

家叔徴君東谿艸堂二首【盧象】

寒食陸渾別業【宋之問】

題東谿公幽居【李白】

宿裴有書齋【李觀】

酬暉上人夏日林泉見贈【陳子昻】

贈宣州元處士【杜牧】

東谿翫月【王昌齡】

太白東谿張老捨郎事寄捨弟侄等【岑參】長安秋夕【戎昱】

貽池陽谷口元贊善【李端】

山居十三

宿裴氏山莊【王昌齡】

山中作【沈幹運】

入山寄城中故人【王維】

獨遊【王昌齡】

過張邯鄲莊【姚合】

宿王昌齡隱居【常建】

訪陸羽處士【釋皎然】

初春【王績】

南兗謝郡客畱贈宇文中丞【暢當】

村居【沈亞之】

贈劉藍田【王維】

退居【孟郊】

渭川田家【王維】

傷嘆十九

秦中吟十首【白居易】

憫農【李紳】

石壕吏【杜甫】

辛苦吟【於濆】

田家詞【元稹】

傷田家【聶夷中】

采玉行【韋應物】

茶山作【袁髙】

野老歌【張籍】

野行【姚合】

百丈谿新理茅茨讀書

閻防

浪迹棄人世還山自幽獨始傍巢由蹤吾其獲心曲荒庭何所有老樹半空腹秋蜩鳴北林暮鳥穿我屋棲遟樂遵渚恬曠寡所欲開卦推盈虛散帙攻節目養閒度人事逢命知止足不學東國儒俟時勞伐輻

家叔徴君東谿艸堂二首

盧象

闗山十餘里靑壁森相倚欲識堯時天東谿白雲是雷聲轉幽壑雲气香流水澗影生虫蛇巖端翳杞梓大道終不易君恩曷能已鶴羨無老時龜言攝生理浮年笑六甲元化潛一指未暇掃云梯空慙阮家子

今朝共遊者得性閒未歸已到仙人家莫驚鷗鳥飛水深嚴公釣松掛巢父衣雲气轉幽寂谿流無是非名理未足羨腥臊詎所稀自惟負貞意何嵗當食薇

寒食陸渾別業

宋之問

洛陽城裏花如雪陸渾山中今始發旦別河橋楊栁風夕臥伊川桃李月伊川桃李正芳新寒食山中酒復春野老不知堯舜力酣歌一曲太平人

題東谿公幽居

李白

杜陵賢人淸且亷東谿卜築嵗將淹宅近靑山同謝朓門垂碧栁似陶潛好鳥迎春歌後院飛花送酒舞前檐客到但知畱一醉盤中秖有水精鹽

宿裴有書齋

李觀

臥君山窻下山鳥與我言淸風何颼飅松柏中夜繁久遊失歸趣宿此似故園林煙橫近郊谿月落古原稚子不待曉花間出柴門

酬暉上人夏日林泉見贈

陳子昻

聞道白雲居窈窕靑蓮宇巖泉萬丈流樹石千年古林臥對軒窻山陰滿庭戶方釋塵勞事從君襲蘭杜

贈宣州元處士

杜牧

陵陽北郭隱身世兩忘者蓬蒿三畝居寛於一天下鐏酒對不酌黙與相話人生自不足愛嘆遭逢寡

東谿玩月

王昌齡

月從斷山口遙吐柴門端萬木紛空霽流陰中夜攢光連虛像白气與風露寒谷靜秋泉響巖深靑靄殘澄淸入幽夢影破抱空巒恍忽琴窻裏松谿曉思難

太白東谿張老捨卽事寄弟侄等

岑參

渭上秋雨過北風暮騷騷天晴諸山出太白峯最髙主人東谿老兩耳生長毫逺近知百嵗子孫皆二毛中庭井欄上一架獼猴桃石泉飯香秔酒甕開新糟愛玆田中趣始悟世上勞我行有勝事書此寄爾曹

長安秋夕

戎昱

八月更漏長愁人起常早閉門寂無事滿地生秋艸昨霄西窻夢先入荊門道逺客歸去來在家貧亦好

貽池陽谷口元贊善

李端

入谷逢君來秋泉已難涉林間人獨坐月下山相接重露濕蒼苔明燈照黃葉故交一不見素髮何稠疊

宿裴氏山莊

王昌齡

蒼蒼竹林暮吾亦知所投靜坐山齋月淸谿聞逺流西峯下微雨向晚白雲收遂解塵中組終南春可遊

山中作

沈千運

棲隱別無事所願早離塵不辭城邑遊禮樂拘束人邇來歸山林庶事皆吾身何者爲形骸誰是智與仁寂寞了閒事然後知天眞咳唾驚榮華迂俯相屈伸如何巢與由天子不得臣

入山寄城中故人

王維

中嵗頗好道晚家南山垂興來每獨往勝事空自知行到水窮處坐看雲起時偶然值林叟談笑無迥期

獨遊

王昌齡

林臥情自閒獨遊景常晏時從灞陵下隨釣往南澗手雙鯉魚目送幹裏鴈悟彼飛有適知此羅憂患放之淸泠泉因得省疏慢永懷靑岑客迥首白雲間超然物無違豈系名與宦

過張邯鄲莊

姚合

客行長似病煩熱攻四肢到君讀書堂忽若逢良醫堂前水交流堂下樹交枝雨門延風涼洗我昏濁肌與子還往熟行坐恣所宜時時相獻酬文字當酒巵野飯具藜霍永日亦不饑茍餐非其所鱠炙爲蒺藜時淸士人閒耕者惟文詞豈獨鄕裏薦當取四海知

宿王昌齡隱居

常建

靑溪深不測隱處惟孤雲松際露微月淸光猶爲君茅亭宿花影藥院滋苔紋余亦謝時去西山鸞鶴羣

訪陸羽處士

釋皎然

太湖東西路吳王古山前所思不可見歸鴈自翩翩何山賞春茗何處弄淸泉莫是滄浪子悠悠一釣舩

初春

王績

前旦出園遊林華都未有今朝下堂望池冰開已久雪避南軒梅風催北庭栁遙呼竈前妾卻報機中婦年光恰恰來滿甕營春酒

南兗謝郡客遊禮州畱贈宇文中丞

暢當

僕本濩落人辱當州郡使量力頗及早謝歸今卽已蕭蕭若淩虛衿帶頓銷靡車服率然來涔陽作遊子鬱鬱寡開顏黙黙獨行李忽逢平生友一笑方在此秋情寜風日楚思浩雲水爲語弋林者冥冥鴻逺矣

村居

沈亞之

無樹巢宿鳥無酒共客醉月上蟬韻殘梧桐陰繞地獨出村捨門吟劇微風起蕭蕭蘆荻叢叫嘯如山鬼應緣我憔悴爲我哭秋思

贈劉藍田

王維

籬間犬迎吠出屋荊扉嵗晏輸井稅山村人夜歸晚田始家熟余布成我衣詎肯無公事煩君問是非

退居

孟郊

退身何食可敗力不得閒種稻耕白水負薪斫靑山眾聽喜巴唱獨醒愁楚顏日暮靜歸時幽幽叩松闗

渭川田家

王維

斜光照墟落深巷牛羊歸野老念牧童倚杖荊扉雉雊麥苖秀蠶眠桑葉稀田夫荷鋤至相見語依依羨此良閒逸悵然歌式微

秦中吟十首【並序】

白居易

貞元元和之際予在長安聞見之間有足悲者因直歌其事命爲秦中吟

議婚

天下無正聲悅耳卽爲娯人間無正色悅目卽爲姝聲色非相逺貧富則有殊貧爲時所棄富爲時所趨紅樓富家女金縷繡羅見人不斂手嬌癡二八初母兄未開口已嫁不須臾緑窻貧家女寂寞二十餘荊釵不直錢衣上無眞珠幾回人欲聘臨日又踟躕主人防良媒置酒滿玉壺四座且勿飲聽我歌兩途冨家女易嫁嫁早輕其夫貧家女難嫁嫁晚孝於姑聞君欲娶婦娶婦意何如

重賦

厚地植桑麻所要濟生民生民理布帛所求活一身身外充徵賦上以奉君親國家定兩稅本意在憂人厥初防其滛明勑內外臣稅外加一物皆以枉法論柰何嵗月久貪吏得因循浚我以求寵斂索無冬春織絹未成疋繰絲未盈斤裏胥迫我納不許暫逡巡歲暮天地閉陰風生破村夜深煙火滅霰雪落紛紛防者形不蔽老者體無溫悲喘與寒气並入鼻頭辛昨日輸殘稅因窺官庫門繒帛如山積絲絮似云屯號爲羨餘物隨日獻至尊奪我身上暖買爾眼前恩進入瓊林庫嵗久化爲塵

傷宅

誰家起甲第朱門大道邊丰屋中櫛比髙墉外迥環累累六七堂棟宇相勾連一堂費百萬鬱鬱起靑煙洞房溫且淸寒暑不能幹髙堂虛且迥坐臥見南山繞廊紫藤架夾砌紅藥欄攀枝摘櫻桃帶花移牡丹主人此中坐十載爲大官廚有臭敗肉庫有朽貫錢誰能將我語問爾骨肉間豈無貧賤者忍不救饑寒如何奉一身直欲保千年不見馬家宅今作奉誠園

傷友

陋巷孤寒士出門苦恓恓𨿽云志气在豈免顏色低平生同門友通籍在金閨曩昔膠漆契邇來雲雨暌正逢下朝歸軒騎五門西是時天久陰三日雨淒淒蹇驢避路立肥馬當風嘶迥頭忘相識占道上沙堤昔年洛陽社貧賤相提今日長安道對面隔云泥近日多如此非君獨慘淒死生不變者惟聞任與黎【任公達黎逢】

不致仕

七十而致仕禮法有明文何乃貪榮者斯言如不聞可憐八九十齒墮雙眸昏朝露貪名利夕陽憂子孫掛冠顧翠綏懸車惜朱輪金章腰不勝傴僂入公門誰不愛富貴誰不戀君恩年髙須告老名遂合退身少時共嗤誚晚嵗多因循賢者漢二疏彼獨是何人寂寞東門路無人繼去塵

立碑

勲徳旣下衰文章亦陵夷但見山中石刻作路傍碑銘勲悉太公敍徳皆仲尼復以多爲貴千言直萬貲爲文彼何人想見下筆時但欲愚者悅不思賢者嗤豈獨賢者嗤仍傳後代疑古石蒼苔字安知是愧辭我聞望江縣麯令撫惸嫠【麯令名信陵】在官有仁政名不聞京師身歿欲歸百姓遮路岐攀轅不得去畱此江湄至今道其名男女涕皆垂無人立碑碣惟有邑人知

輕肥

意气驕滿路鞍馬光照塵借問何爲者人稱是內臣朱紱皆大夫紫綬或將軍誇赴軍中晏走馬去如雲罇罍溢九醖水陸羅八珍果擘洞庭橘鱠切天池鱗食飽色自若酒酣气益振是嵗江南旱衢州人食人

五弦

淸歌且罷唱紅袂亦停舞趙叟抱五弦宛轉當胸撫大聲粗【音麤】若散颯颯風和雨小聲細欲絕切切鬼神語又如鶴報喜轉作啼猿苦十指無定音顚倒宮徴羽坐客聞此聲形神若無主行客聞此聲駐足不能舉嗟嗟俗人耳好今不好古所以北窻琴日日生塵上

歌舞

秦城嵗雲暮大雪滿皇州雪中朝退者朱紫盡公矦貴有風雲興富無饑寒憂所營惟第宅所務在追遊朱輪車馬客紅燭歌舞樓懽酣促宻坐醉暖脫重裘秋官爲主人廷尉居上頭日中一爲樂夜半不能休豈知閿鄕獄中有凍死四

買花

帝城春欲暮諠諠車馬度共道牡丹時相隨買花去貴賤無常價酬直看花數灼灼十朶紅戔戔五束素上張幙屋庇旁織笆籬防水灑復泥封移來色如故家家習爲俗人人迷不悟有一田舍翁偶來買花處低頭獨長嘆此嘆無人諭一叢深色花十戶中人賦

憫農二首

李紳

春種一粒粟秋收萬顆子四海無閒田農夫猶餓死鋤禾日當午汗滴禾下土誰知盤中飱粒粒皆辛苦

石壕吏

杜甫

暮投石壕村有吏夜捉人老翁逾墻走老婦出門首吏呼一何怒婦啼一何苦聽婦前致詞三男鄴城戌一男附書至二男新戰死在者且偸生死者長已矣室中更無人所有乳下孫孫有母未去出入無完裙老嫗力𨿽衰請從吏夜歸急應河陽役猶得備晨炊夜久語聲絕如聞泣幽咽天明登前途獨與老翁別

辛苦吟

於濆

壠上扶犂兒手種腹長饑窻下擲梭女手織身無衣我願燕趙姝化爲嫫母姿一笑不直錢自然家國肥

田家詞

元稹

牛防防【許角反】田確確旱塊敲牛啼趵趵【音剝】種得官倉珠顆谷六十年來兵簇簇月月倉糧車轆轆一日官軍收海服驅牛駕車食牛肉歸來收得牛兩角重鑄鍬犂作斤斸姑舂婦擔輸促促輸官不足歸賣屋農死有兒牛有犢不遣官軍糧不足

傷田家

聶夷中

二月賣新絲五月糶秋谷醫得眼前瘡剜卻心頭肉我願君王心化作光明燭不照綺羅筵偏照逃亡屋

采玉行

韋應物

官府徴白丁言采藍溪玉絕嶺夜無人深榛雨中宿獨婦餉糧還哀哀捨南哭

茶山作

袁髙

禹貢道逺俗所圖在安人後王失其本職吏不敢承亦有姦佞者因玆欲求伸動生千金費日使萬姓貧我來顧渚源得與茶事親甿輟耕農米采采實苦辛一夫且當役盡室皆同臻捫葛上欹壁蓬頭入荒榛終朝不盈掬手足皆皴鱗悲嗟徧空山艸木爲不春陰嶺芽未吐使者牒已頻心爭造化力先走挺塵均選納無晝夜搗聲昏繼晨眾工何枯槁俯視彌傷神皇帝尙巡狩東郊路多堙周迥繞天涯所獻逾艱勤況減兵革困量玆固疲民未知供禦余誰合分此珍顧省忝邦守又慙復因循茫茫滄海間丹憤何由申

野老歌

張籍

老翁家貧在山住耕種山田三四畝苖疏稅多不得實輸入官倉化爲土嵗暮鋤犁傍空室呼見登山收橡食西江賈客珠百斛舩中養犬長食肉

野行

姚合

客行野田間比屋皆閉戶借問屋中人盡去作商賈官家不稅商稅農服作苦居人競東西道路侵壠畝采玉上山巓探珠入水府邊兵索衣食此物同泥土古來一人耕三人食猶饑如今千萬家無一把鋤犁我倉常空虛我田生蒺防上天不雨粟何由活蒸黎

唐文粹卷十六下

欽定四庫全書

唐文粹卷十七上

宋姚鉉編

詩十一【總五十九首】

古調歌篇七

寺觀十一

始除尙書郎別善福精舍【韋應物】

寄閻防【劉眘虛】

題鶴林寺【薛據】

題破山寺後禪院【常建】

瑯邪山寺【韋應物】

簡寂觀西澗瀑布下作

五老峯贈隱者【姚系】

石門墨山有禪堂道觀天下絕境【張說】題思禪寺【獨孤及】

仙遊寺有龍潭穴弄玉祠【李華】

遊棲霞寺【顧況】

廟杜四

四皓廟【元稹】

魚山神女歌詞二首【王維】

古杜【元稹】

邊塞三

虜患【張陵】

代北州老翁答【張謂】

遼西【崔顥】

畫圖六

王處士艸堂壁畫衡霍諸山【劉長卿】

題劉相公三湘圖【郎士元】

觀於舍人壁畫山水【王季友】

題遐上人古松歌【朱灣】

畫竹歌【白居易】

觀李湊所畫羙人障子【劉長卿】

古器物五

石鼔歌【韓愈】

古劍歌【郭元振】

磨鏡篇【劉禹錫】

贈友人古鏡【朱晝】

圑扇歌【劉禹錫】

樂器七

彈琴【劉希戩】

江上琴興【常建】

聽蜀僧彈琴【李白】

奉和張舍人閣中直夜思聞雅琴因書事【呂溫】聽彈風入松贈楊補闕【王昌齡】

金陵聽韓侍禦吹笛【李白】

武昌老人說笛歌【劉禹錫】

艸木十一

題老張松樹【宋之問】

古栢行【杜甫】

修竹篇【陳子昻】

種竹【元稹】

竹徑偶作【權徳輿】

露靑竹鞭歌【顧況】

暑日題道邊樹【王轂】

井上桐【陸蒙】

石上藤【岑參】

兔絲【元稹】

春艸謡【顧況】

禽鳥昆虫十

王兵馬使二角鷹【杜甫】

觀放白鷹【李白】

飛鳶操【劉禹錫】

百舌吟

鸚鵡詞【蘇郁】

鴛鴦篇【陳子昻】

子規啼【韋應物】

鶗鴂吟【劉禹錫】

春蟬【元稹】

江上蛟子【韋楚老】

道路二

戱題闗門【岑參】

門前路【陸防】

始除尙書郎別善福精舍

韋應物

簡略非世器委身同艸木道遙精舍君飲水自爲足累日曾一櫛對書常懶讀社臘會髙年山水恣遊曯明世方選士中朝懸羙祿除書忽到門冠帶便拘束愧忝郎署迹謬防君子錄俯仰垂華纓飄飄翔輕轂行將親愛別戀此西澗曲逺峯照夕川夏雨生眾緑迅風飄野路迥首不遑宿明晨下煙闕白雲在幽谷

寄閻防【時在終南山丰徳寺讀書】劉眘虛

靑瞑南山色君與緇錫鄰深路入古寺落花隨暮春紛紛對寂寞往往落衣巾松色空照水輕聲時有人晚心復南望山逺情獨親應以修往業亦惟此立身深林度空夜煙月資淸眞莫嘆文明日彌年從隠淪

題鶴林寺

薛據

道門隠形聲向背臨法橋松覆山殿冷花藏溪路遙寶幡掛焰焰明燈燒遲日半空谷春風連上朝少慿水木興暫忝身心調願謝攜手客玆山禪侶饒

題破山寺後禪院

常建

淸晨入古寺初日照髙林竹徑通幽處禪房花木深山光悅鳥性潭影空人心萬籟此都寂但餘鐘磬音

瑯邪山寺

受命卹人隠玆遊久未忘鳴騶響幽澗前旌耀崇崗靑冥臺砌寒緑縟艸木香塡壑隮花界疊石構云房經制隨巖轉繚繞豈定方新泉泄陰壁髙蘿蔭緑塘攀林一棲心飲水得淸涼還歸坐郡閣但見山蒼蒼

簡寂觀西澗瀑布下作

淙流絕壁防虛煙翠澗深巖際松風起飄飄灑塵襟窺蘿玩猿鳥解組傲園林茶菓邀眞侶觴酌洽同心曠嵗懷玆賞春行始重尋聊將橫吹笛一冩山水音

五老峯太明觀贈隠者

姚系

云觀此山北與君攜手稀林端涉橫水洞口入斜暉乍覺鸞鶴邇忽爲煙霧飛故人淸和客黙會琴心防丹術幸可授靑龍當未歸悠悠平生意此日復相會

石門墨山二山相連有禪堂道觀天下絕境

張說

菌輪江上山近在華容縣常陟巴丘首天晴遙可見佳遊屢前諾芳月愆幽眷及此符守移懽言臨道便旣攜賞心客復有送行掾竹徑入陰窅松崖上空舊艸共林一色云與峯萬變探窺石門斷緣越沙澗轉兩山勢爭雄峯巘相顧盻藥妙靈仙寶境華巖壑選淸都西淵絕金地東敞宴池果接園畦風煙邇臺殿髙尋去石頂曠覽天宇徧千山紛滿目百川豁對面騎來云風迎人去鳥聲戀長揖桃源士舉世同企羨

題思禪寺上方

溪口聞法鼓停撓登翠屏攀云到金界合掌開禪扃律眾山抱空蒙花雨零老僧指香樓云是不死亭眇眇千越路茫茫春艸靑逺山噴百谷繚繞馳東溟目極想何在境照心亦冥騞然諸根空破結如破瓶下視三界狹但聞五濁腥山中有良藥吾欲隳天形

仙遊寺有龍潭宂弄玉祠

捨事入樵逕雲水深谷口萬壑移晦明幹峯轉前後嶷然龍潭上右勢若奔走開圻秋天光崩騰夏雷吼靈溪自玆去紆直互紛【闕】聴聲靜復喧望色無更有冥冥翠防下髙殿映杉栁滴滴洞宂中懸泉響相扣昔時秦王女羽化年代久日暮松風來簫聲生左右早窺神仙籙願結芝術友安得羨門方靑囊系吾肘

遊棲霞寺

顧況

棲霞山中子規鳥口邊血出啼不了山僧後夜初入定聞似不聞山月曉

四皓廟

元稹

巢由昔避世堯舜不得臣伊呂𨿽急病湯武乃可君四賢胡爲者千載名氛氳顯晦有遺迹前後疑不倫秦政虐天下黷武窮生民諸侯戰心死壯士眉亦顰張良韓儒子椎碎屬車輪遂令英雄意日夜思報秦先生相將去不復嬰世塵云捲在孤岫龍潛爲小鱗秦王轉無道諌者鼎鑊新茅焦脫衣諫先生無一言趙髙殺二世先生如不聞劉項取天下先生遊白雲海內八年戰先生全一身漢業日已定先生名亦振不得爲濟世宜哉爲隠淪如何一朝起屈作儲貳賔安存孝恵帝摧顇戚夫人捨大以謀細虯盤而蠖伸恵皇竟不嗣呂氏禍有因𨿽懷安劉志未若周與陳皆落子房術先生道何屯出處貴明白故吾今有云

魚山神女歌詞二首

王維

迎神

坎坎擊鼓魚山之下吹洞簫望極浦女巫進紛屢舞陳瑤席湛淸酤風淒淒兮夜雨神之來兮不來使我心兮苦復苦

送神

紛進拜兮堂前目眷眷兮瓊筵來不語兮意不傳作暮雨兮愁空山悲急管思繁弦靈之駕兮儼欲旋倐云收兮雨歇山靑靑兮水潺潺

古社

元稹

古社基阯在人散社不神惟有空心樹妖狐藏魅人狐惑意顚倒臊腥不復聞丘墳變城郭花艸仍荊榛良田千萬頃占作天荒田主人議芟斫怪見不敢前那言空山燒夜隨風馬奔飛聲鼓鼙震髙熖旗幟翻逡巡荊棘盡狐兔無子孫狐死魅人醒煙消壇墠存繞壇舊田地給授有等倫農收村落盛社樹新圑圓社公千萬嵗永保村中民

虜患

張陵

今日漢家探使回蟻疊胡兵來未歇春風渭水不敢流總作六軍心上血

代北州老翁答

張謂

負薪老翁住北州北望鄕闗生客愁自言老翁有三子兩人已向黃沙死如今小男新長成明年聞道更徴兵定知此別必零落不及相隨同死生盡將田宅借鄰伍且復伶俜去鄕土在生本求多子孫及有誰知更辛苦近傳天子尊武臣彊兵直欲靜胡塵安邊自合有長防何必流離中國人

遼西

崔顥

燕郊芳嵗晚殘雪凍邊城四月春艸合遼陽春水生胡人正牧馬漢將日徴兵露重寶刀濕沙虛金鼓鳴寒衣著已盡春服與誰成寄語洛陽使爲傳邊塞情

王處士艸堂壁畫衡霍諸山劉長卿

愛此衡霍近捲簾如何攀能令堂上客見盡湘南山靑翠千萬狀飛來方丈間歸云無處滅去鳥何時還勝事日相對主人常獨閒淸陰滿四壁佳气生重闗頗與宿心防看看慰愁煩

題劉相公三湘圖

郎士元

昔別醉衡霍邇來憶南州今朝平津邸兼得瀟湘遊稍辧荊門樹依然芳杜州微明三巴峽咫尺萬里流飛鳥不知倦逺帆生暮愁涔陽指天末北渚空悠悠枕上見漁父座中常狎鷗誰言魏闕下自有東山幽

觀於舍人壁畫山水

王季友

野人宿在人家少朝見此山謂山曉半壁仍棲嶺上雲開簾放出湖中鳥獨坐長松是阿誰再三招手起來遲於公大笑向予說小弟丹靑能爾爲

題遐上人院壁畫古松歌

朱灣

石上盤古根謂言天生朽安知艸木性變在畫師手陰深方丈間眞趣幽且閒木文離披勢搓捽中裂空心火燒出掃成三寸五寸枝便作千年萬年物莓苔濃淡意不同一半死皮藏蠧虫風霜未必來到此气色杳似寒山中孤標可翫不可取能使支公道塲古

畫竹歌【並序】

白居易

恊律郎蕭悅善畫竹舉世無倫蕭亦甚自祕重有終嵗求其一竿一枝而不得者知予好事忽冩一十五竿惠然見投予厚其意髙其藝無以答貺作歌以報之凡一百八十六言歌曰

植物之中竹難冩古今𨿽畫無似者蕭郎下筆獨逼眞丹靑已來惟一人人畫竹身尾擁腫蕭畫莖瘦節節竦人畫竹稍死羸垂蕭畫枝活葉葉動不根而生從意生不筍而成由筆成野塘水邊碕岸側森森兩叢十五莖嬋娟不失筠粉態蕭索盡得風煙淸舉頭忽見不似畫低耳靜聽疑有聲西叢七莖勁而健省向天笁寺前石上見束叢八莖疏且寒憶曽湘妃廟裏雨中看幽姿逺思少人別與君相顧空長嘆蕭郎蕭郎老可惜手戰眼昏頭雪色自言便是絕筆時從今此竹猶難得

觀李湊畫美人障子

劉長卿

愛爾含天姿丹靑有殊智無間已得象象外更生意西子不可見千秋無重還空憐浣紗態猶在含毫間一笑豈易得雙蛾如有情牎風不舉袖但覺羅衣輕華堂翠幕春風來內閣金屏曙色開此中一見亂人目只疑行到云陽臺

石鼓歌

韓愈

張生手持石鼓文勸我試作石鼓歌少陵無人謫仙死才薄將柰石鼓何周綱陵遲四海沸宣王憤起揮天戈大開明堂受朝賀諸侯劍佩鳴相磨搜於岐陽騁雄俊萬里禽獸皆遮蘿防功勒成告萬世鑿石作鼓隳嵯峨從臣才藝咸第一揀選撰刻畱山阿雨淋日炙野火燎鬼物守護煩防訶公從何處得紙本毫髮盡備無差訛詞嚴義宻讀難晚字體不類與蝌年深豈免有畫缺快劍斫斷生蛟鼉鸞翔鳯翥眾仙下瑚碧樹交枝柯金繩鐵索鎖紐壯古鼎躍水騰龍梭陋儒編詩不收入二雅褊迫無委蛇孔子西行不到秦掎摭星宿遺羲娥嗟予好古生苦晚對此涕淚生滂沱憶昔初防博士徴其年始攺稱元和故人從軍在右輔爲我【闕】度掘臼科濯冠沐浴告祭酒如此至寶存豈多氈包席裹可立致十鼓秖載數駱駞薦諸太湖比郜鼎光價豈止百倍過聖恩若許畱大學諸生講解得切磋觀經鴻都尙塡咽坐見舉國來奔波剜苔剔蘚露節角安置妥帖平不頗大廈深檐與蓋覆經歷久逺期無他中朝大官老於事【闕】肯感激徒媕娿牧童敲火牛礪角誰復著手爲摩挲日消月爍就埋沒六年西顧空吟哦羲之俗書趂姿媚數紙尙可慱白鵝繼周八代爭戰罷無人收拾理則那方今太平日無事柄任儒術崇丘軻安能以此上論列願借辯口如懸河石鼓之歌止於此嗚呼吾意甚蹉跎

古劍歌

郭元振

君不見昆吾鐵冶飛炎煙紅光紫气俱赫然良工鍛鏈凡幾年鑄得寶劍名龍泉龍泉顏色如霜雪良工咨嗟嘆奇絕琉璃玉匣吐蓮花錯鏤金環生明月正逢天下無風塵幸得周防君子身精光黯黯靑色文章片片緑龜鱗非直結交遊俠子亦曽親近英雄人何言中路遭棄捐零落飄淪古獄邊𨿽復沈埋無所用猶能夜夜气沖天

磨鏡篇

劉禹錫

流塵翳明鏡嵗久看如漆門前負局生爲我一磨拂萍開緑池滿暈盡金波溢白日照空心圓光走幽室山神襖气沮野魅眞形出卻思未磨時瓦礫來唐突

贈友人古鏡

朱晝

我有古時鏡初自壤陵得蛟龍猶泥蟠魑魅幸月蝕磨久見菱【闕】靑於監水色贈君將照心無使心受惑

圑扇歌

劉禹錫

圑扇復圑扇奉君淸暑殿秋風入庭樹從此不相見上有乘鸞女蒼蒼网虫徧明月入懷袖別是機中練

彈琴

劉希戩

碧山本岑寂素琴何淸幽彈爲風入松崖谷颯以秋庭鶴舞白雪泉魚躍洪流余欲娛世人明月難暗投感嘆未終曲涙下不可收嗚呼鐘子期零落歸山丘死而若有知魂兮從我遊

江上琴興

常建

江上調玉琴一弦淸一心泠泠七弦徧萬木澄幽陰能使江月白又令江水深始知梧桐枝可以徽黃金

聽蜀僧濬彈琴

李白

蜀僧抱緑綺西下峨眉峯爲我一揮手如聽萬壑松客心洗流水餘響入霜鐘不覺碧山暮秋云暗幾重奉和張舍人閣中直夜思聞雅琴因書事

呂溫

迢遞天上直寂寞丘中琴憶爾山水韻起予仁智心凝情在正始超疏滌煩襟涼生子夜後月照禁垣深逺風藹蘭气微露淸桐陰方襲緇衣慶永奉南薰吟

聽彈風入松贈楊補闕

王昌齡

商風入我弦夜竹深有露弦悲與林寂淸景不可度寥落幽居心飅颼靑松樹松風吹艸白溪水寒日暮聲意去復還九變待一顧空山多雨雪獨立君始悟

金陵聽韓侍禦吹笛

李白

韓公吹玉笛倜儻流英音風吹繞種山萬壑皆龍吟王子停鳯管師襄掩瑤琴餘響渡江去天涯安可尋

武昌老人說笛歌

劉禹錫

武昌老人七十餘手把庾令相聞書自言年少學吹笛早事曹王曽賞激往年徵鎭戍蘄州楚山蕭蕭笛竹秋當時買林恣搜索典卻身上鳥貂裘古苔蒼蒼封老節石上孤生飽風雪商聲五音隨指發水中龍應行雲絕曽將黃鶴樓上吹一聲占盡秋江月如今老去興猶遲音韻髙低耳不知气力已無心尙在時時一曲夢中吹

題老張松樹

宋之聞

嵗晚東巖下周顧何淒惻日落西山陰眾艸起寒色中有喬松樹使我長嘆息百尺無寸枝一生自孤直

古栢行

杜甫

孔明廟前有老栢柯如靑銅根如石霜皮澑雨四十圍黛色參天二千尺君臣已與時際防樹木猶爲人愛惜云來气接巫峽長月出寒通雪山白憶昨路繞錦亭東先主武侯同閟宮崔嵬枝榦郊原古窈窕丹靑戶牖空落落盤踞𨿽得地冥冥孤髙多烈風扶持自是神明力正直元因造化功大廈如傾要梁棟萬牛迥首丘山重不露文章世已驚未辭翦伐誰能送苦心豈免容螻蟻香葉曽經宿鸞鳯志人幽士莫怨嗟古來才大難爲用與東方左史修竹篇【並序】

陳子昻

東方公足下文章道獘五百年矣漢魏風骨晉宋莫傳然而文獻有可徴者僕嘗暇時觀齊梁間詩彩麗競繁而興寄都絕每以永嘆竊思古人常恐逶迆頽靡風雅不作以耿耿也一昨於解三處見明公詠孤桐篇骨气端翔音情頓挫光映朗練有金石聲遂用洗心飾視發揮幽郁不圖正始之音復覩於玆可使建安作者相視而笑解君云張茂先何敬祖東方生與其比肩僕亦以爲知言也故感嘆雅制作修竹詩一篇當有知音以傳示之

龍種生南嶽孤翠郁亭亭峯頂上崇崒煙雨下微冥夜聞鼯鼠叫晝防泉壑聲春風正澹蕩白露已淸泠哀響激金奏宻色滋玉英嵗寒霜雪苦含彩獨靑靑豈不厭凝冽羞比春木榮春木有盈歇此節無凋零始願比金石終古保堅貞不意伶倫子吹之學鳯鳴遂偶云龢瑟張樂奏天庭妙嵒方千變簫韶亦九成信蒙雕斵羨常願事僊靈驅馳翠虯駕伊郁紫鸞笙結交嬴臺女吟弄升天行攜手登白日逺遊戱赤城低昻鶴舞斷續彩雲生永隨眾仙去三山遊玉京

種竹【並序】

元稹

昔樂天贈餘詩云無波古井水有節秋竹竿餘秋來種竹防下因而有懷聊書十韻

昔公憐我直比之秋竹竿秋來苦相憶種竹防前看失地顏色攺傷根枝葉殘淸風猶淅淅髙節空圑團鳴蟬聒暮景跳蛙築幽欄塵土復晝夜梢云良獨難丹丘信云逺安得臨仙壇防瘴冬艸緑何人驚嵗寒可憐亭亭榦一一靑瑯玕孤鳯竟不至坐傷時節閒

竹逕偶作

權徳輿

退朝此休沐閉戶無塵氛支防入幽逕淸風隨此君琴觴恣偃傲蘭蕙相葐蒀幽賞方自適林西煙景曛

露靑竹鞭歌

顧況

鮮於仲通正當年章仇兼瓊在蜀川約束蜀兒采馬鞭蜀兒采鞭不敢眠橫截斜飛飛鳥邊繩橋夜上層崖巓頭揷白雲跨飛泉采得馬鞭長且堅浮漚丁子珠聮聮灰煮蠟指光爛然章仇兼瓊持上天上天雨露何其偏飛龍閒廐馬數千朝飲吳江夕秣燕紅塵撲轡汗濕韉師子麒麟聊比肩曲江昆明洗刷牽四蹄踏浪頭枿天蛟龍稽顙河伯防拓羯胡鶵腳手鮮陳閎韓幹丹靑妍欲貌未貌眼欲穿金鞍玉勒錦連幹騎入桃花楊栁煙十二樓中奏管弦樓中美人奪神仙爭愛大家把此鞭祿山入闗闗破年忽見楊川北邸前秖有人還千一錢亭亭筆直無皴節磨將形相一條鐵市頭格是無人別江海錢臣不拘絏垂鞘掛影西窻缺稚子覓衣【闕】仰宂家僮拾薪幾抝折玉潤猶霑玉壘雪碧解似染萇血蜀帝祠邊子規咽相如橋上文君絕往年防馬降至尊七盤九折橫劍門穆王八駿超昆侖安用冉冉孤生根聖人不貴難得貨金玉瑚誰買恩

暑日題道邊樹

王轂

火輪迸焰燒長空浮埃撲面愁蒙蒙羸僮走馬喘不進忽逢碧樹含淸風淸風畱我移時住滿地濃陰懶前去卻嘆人無及物功不似圑圑道邊樹

井上桐

陸龜蒙

美人傷別離汲井常待曉愁因轆轤轉驚起雙棲鳥獨立傍銀牀碧桐風嫋嫋

石上藤

岑參

石上生孤藤弱蔓依石長不逢髙枝引未得淩空上何處堪托身爲君長萬丈

兔絲

元稹

人生莫依倚依倚事不成君看絲絲蔓依倚榛與荊荊榛易蒙宻百鳥撩亂鳴下有孤兔宂奔走亦縱橫樵童斫將去柔蔓與之並翳薈生可恥束縛死無名桂樹月中出瑚石上生俊鶻渡海食應龍升天行靈物本特達不復相纒縈纒縈竟何者荊棘與飛莖

春艸謡

顧況

春艸不解行隨人上東城正月二月色綿綿千里萬里傷人情

王兵馬使二角鷹

杜甫

悲臺蕭防石巃嵸哀【闕】機枒浩呼洶中有萬里之長江迥風陷日孤光動角鷹翻倒壯士臂將軍玉帳軒勇气二鷹猛腦絳徐墜目如愁胡視天地杉雞竹兔不自惜溪虎野羊俱辟易鞲主鋒稜十二翻將軍勇鋭與之敵將軍樹勲起安西昆侖虞泉入馬蹄白羽曽肉三狻猊敢決豈不與之齊荊南芮公得將軍亦如角鷹下翔云惡鳥飛飛啄金屋安得爾輩開其羣驅逐六合梟鸞分

觀放白鷹

李白

八月邊風髙胡鷹白錦毛孤飛一片雪百里見秋毫

飛鳶操

劉禹錫

鳶飛沓沓靑雲裏鳶鳴蕭蕭風四起旗尾飄揚勢漸髙箭頭砉劃聲相似長空悠悠霽日懸六翮不動凝飛煙遊鵾翔鴈出其下慶雲淸景相迥旋忽聞饑鳥噪相聚瞥下雲中爭腐鼠騰音礪吻相喧呼仰天大嚇疑鵷鶵畏人避犬投髙處俛啄無聲猶屢顧靑鳥自愛玉山禾仙禽徒貴華亭露朴樕危巢向暮時陪鰓飽腹蹲枮枝遊童挾彈一麾肘臆碎羽分人不悲天生眾禽各有類威鳯文章在仁義鷹隼儀形螻蟻心𨿽能淚天何足貴

百舌吟

曉星寥落春云低初聞百舌間闗啼花枝滿空迷處所搖動繁英墜紅雨笙篁百囀音韻多黃鸝吞聲燕無語東方朝日遲遲升迎風弄影如自矜散聲不盡又飛去何許相逢緑楊路緜蠻宛轉似娛人一心百舌何紛紜顏俠少停歌聽墮珥妖姬和睡聞可憐光景何時盡誰能低迥避鷹隼廷尉張羅自不闗潘郎挾彈無情損天生羽族爾何徴舌端萬變乘春暉南方朱鳥一朝見索漠無言蒿下飛

鸚鵡詞

蘇郁

莫把金籠閉鸚鵡个个分明解人語忽然更向君前語三十六宮愁幾許

鴛鴦篇

陳子昻

飛飛鴛鴦鳥舉翼相蔽虧俱來淥潭裏共向白雲涯音容相眷戀羽翮兩逶迆蘋萍戱春渚霜霰繞寒池浦沙連岸淨汀樹拂潭垂年年此遊翫嵗嵗來追隨鳯凰起丹穴獨向梧桐枝鴻鴈來紫塞空憶稻粱肥烏啼倦永夕鶴鳴傷別離豈若此雙禽飛膰不異林刷尾淸江浦交頸紫山岑文章負奇色和鳴多好音聞有鴛鴦綺復有鴛鴦衾持爲美人贈朂此故交心

子規啼

韋應物

髙林滴露夏夜淸南山子規啼一聲鄰家孀婦抱兒泣我獨展轉何爲情

鶗鴂吟

劉禹錫

朝陽有鳴鳯不聞千萬祀鶗鴂催眾芳畏聞先入耳秋風白露晞從是爾啼時如何上春日喞喞滿庭飛

春蟬

元稹

我自東歸日厭苦春鳩聲作詩憐化工不遣春蟬生及來商山道山深气不平春秋兩相似虫豸百種鳴風松不成韻蜩螗沸如羮豈無朝陽鳯羞與微物爭安得天上雨奔渾河漢傾蕩滌反時气然後好晴明

江上蚊子

韋楚老

搖狹翅亞紅腹江邊夜起如雲哭請問貪婪一防心腐肉塡腹幾多足越女如花住江曲寒娥夜夜凝雙緑任君撩亂錦窻中十幅輕綃圍夜玉

戱題闗門

岑參

來亦一布衣去亦一布衣羞見闗城吏還從舊路歸

門前路

陸龜蒙

門前向城路一直復一曲曲去日中還直行日暮宿何必日中還曲塗荊棘間

唐文粹卷十七上

欽定四庫全書

唐文粹卷十七下

宋姚鉉編

詩十二【總五十六首】

古調歌篇八

月明河四

月生句【劉猛】

把酒問月【李白】

月蝕詩【盧仝】

明河篇【宋之問】

風雨露雪六

賀雨詩【白居易】

洛陽淸明日雨霽【李正封】

詠露

山雪【釋皎然】

秋風引【劉禹錫】

竹牕聞風寄苖發司空曙【李益】

江海泉水十

觀海【獨孤及】

西陵口觀海【薛據】

題玉潭【獨孤及】

及第後過楊子江【施肩吾】

責漢水詞【李善夷】

迎潮送潮詞二首【陸龜蒙】

引泉詩

賦得三峽流泉歌【李季蘭】

明冰篇【冨嘉謨】

宮禁七

殿前曲【王昌齡】

西施篇【王維】

三閣詞四首【劉禹錫】

霓裳羽衣曲【李肱】

神仙二十九

遊仙詩十六首【道士吳筠】

上元夫人詩【李白】

王子喬【宋之問】

玉眞仙人詞【李白】

夢太白峯西【常建】

苦篁調笑引【李賀】

少室山韋鏈師升仙歌【皇甫冉】

宿靑牛谷梁鏈師仙居【楊衡】

都壇歌【杜甫】

寄全椒山中道士【韋應物】

洗心【道士司馬退之】

齋心【王昌齡】

寄菖蒲【張籍】

金璫玉佩歌【顧況】

月生句

劉猛

月生十五前日望光彩圓月滿十五後日畏光彩瘦不見野花色一樽成暗酒匣中苔背銅光短不徧空不惜補明月慙無此良工

把酒問月【故人賈淳令余問之】李

白

靑天有月來幾時我今停杯一問之人攀明月不可得月行卻與人相隨皎如飛鏡臨丹闕緑煙滅盡淸輝發但見宵從海上來寧知曉向雲間沒白兔搗藥秋復春姮娥孤棲誰與鄰今人不見古時月今月曽經照古人古人今人若流水共看明月皆如此惟願當歌對酒時月光長照金樽裏

月蝕詩

盧仝

新天子卽位五年嵗次庚寅斗柄揷子律調黃鐘森森萬木夜僵立寒气贔屓頑無風爛銀盤從海底出出來照我艸屋東天色紺滑凝不流冰光交貫寒曈曨初疑白蓮花浮出龍王宮八月十五夜比並不可雙此時怪事發有物吞食來輪中輪如壯士斧斫壊桂似雪山風拉摧百練鏡照見膽平地埋寒灰火龍珠飛出腦卻入蚌蛤胎捶環破璧眼看盡當天一搭如煤炲磨蹤滅迹須臾間便似萬古不可開不料至神物有此大狼狽星如撒沙出爭頭事光大奴婢炷燈看揜【鳥感切】菼如玳瑁今夜吐焰如長虹孔隙千道射戶外玉川子涕泗下中庭獨自行念此日月者太陰太陽精皇天要識物日月乃化生走天汲汲勞四體與天作眼行光明此眼不自保天公行道何由行吾見陰陽家有說望日蝕月月光滅朔月掩日日光缺兩眼不相攻此說吾不容又孔子師老子云五色令人目盲吾恐天似人好色則防明幸且非春時萬物不嬌榮靑山破瓦色淥水冰崢嶸花枯無女艶鳥死沈歌聲頑冬何所好偏使一目盲又聞古老說蝕月蝦蟇精徑圓千里入汝腹如此癡騃阿誰生可從海窟來便解緣淸冥恐是眶睫閒揞寒所化成黃帝有二目帝舜重瞳明二帝懸四目四海生光輝吾不遇二帝滉漭不可知何故瞳子【闕】坐使虫豸欺長嗟白兔搗靈藥恰似有意防姦非藥成滿【闕】不中度委任白兔夫何爲憶昔堯爲天十日燒九州金礫水銀流玉熠丹砂燋六合烘爲窰堯心增百憂天見堯心憂勃然發怒決洪流立擬沃殺九日妖天髙日走沃不及但見萬國赤子戢戢生魚頭此時九禦導九日爭持節幡麾幢旒駕車六九五十四頭蛟螭虯掣電九火輈汝若蝕開齟齬輪禦轡執索相爬鉤推蕩轟渴入汝喉紅鱗焰鳥燒口快翎鬛倒側聲醆鄒撐膓拄腹礧礧如山丘自可飽死更不偸不獨塡饑坑亦解堯心憂恨汝時當食埋頭防腦不肯食不當食張唇哆觜食不休食天之眼養逆命安得上帝請汝劉嗚呼人養虎被虎齧天媚蟇被蟇瞎乃知恩非類一一自作孽吾見患眼人必索良工訣想天不異人愛眼固應一安得常娥氏來習扁鵲術手操舂喉戈去此睛上物初旣猶朦朧旣久如抹漆但恐功業成便此不吐出玉川子又涕泗下心禱再拜額榻沙土中地上蟣虱臣仝告訴帝天皇臣心有鐵一寸可刳妖蟇癡膓皇天不爲臣立梯磴臣血肉身無由飛上天揚天光封詞付與小心風颰排閶闔入紫宮宻邇玉几前劈拆奏上臣仝頑愚胸敢死橫乾天甚長東方蒼龍角揷防尾捭風雷心開明堂統領三百六十鱗虫坐治東方宮月蝕不救援安用東方龍南方火鳥赤潑血項長尾短飛防刺頭戴弁冠髙達枿月蝕鳥宮十二度鳥爲居停主人不覺察貪向何人家行赤口毒舌毒虫頭上喫卻月不啄殺虛貶鬼眼赤防【音抉】防鳥罪不可雪西方攫虎立掎掎【音幾】斧爲牙鑿爲齒偸犧牲食封豕大蟇一臠固當軟羙見似不見是何道理爪牙根天不念天天若準擬錯準擬北方寒龜被蛇縛藏頭入殻如入獄蛇筋束緊束破殻寒龜夏鼈一種味且當臛其肉一底板沒信處惟堪支牀腳不中鑽灼與天下卜嵗星主福徳官爵奉東秦忍使黔婁生覆屍無衣巾天失眼不弔嵗星胡其仁熒惑矍鑠公執法大不中月明無罪過不糾蝕月虫年年十月朝太微支盧謫罰何災凶土星與土性相背反養福徳生禍害到人頭上死破敗今夜月蝕安可防太白眞將軍怒激鋒鋩生州陣斬酈定進項骨脆甚春蔓菁天惟兩眼失一眼將軍何處行天兵辰星任廷尉天律自主持人命在盆底固應樂見天肓時天若不肯信試喚臯陶鬼一問而今三臺文章宮作上天紀綱環天二十八宿磊落尙書郎整頓排五行劍握他人將一四太陽側一四天市旁操斧代大匠兩手不怕傷弧矢引滿反射人天狼呀啄明煌煌癡牛與騃女不肯勤農桑徒勞含滛思旦夕遙相望蚩尢簸旗弄旬始捶天鼓鳴璫瑯枉矢龍蛇行眉目森森張天狗下防地血流何滂滂譎險萬萬黨構架何可當眛目舋成就害我光明王請畱北斗一星相比極指揮萬國懸中央此外盡拂除沙磧如山岡贖我父母光當時星沒殞雨如抨漿似天防事發叱喝誅姦狂何故中道廢自遺今日殃善善又惡惡郭公所以亡願天神聖心無信他人忠玉川子詞訖風色格格近月墨暗邊有似動劍防須臾癡蟇精兩吻自決坼初露半个璧漸吐滿輪魄眾星盡原赦一蟇獨誅磔腹肚忽脫落依舊掛穹碧光彩未蘇來慘淡一片白柰何萬里光受此吞吐厄再得見天眼感荷天地力或問玉川子孔子修春秋二百四十年月蝕盡不收今子咄咄詞頗合孔意不玉川子笑答或請聽逗𨖻孔子父母魯諱魯不諱周書外書大惡故月蝕不見收餘命唐天口食唐土唐禮過三唐樂過五小猶不說大不可數災沴無有小大瘉安引衰周研覈可否日分晝月分夜辧寒暑一主刑一主徳政乃舉孰謂人面上一月偏可去願天完兩目照下萬方土更不瞽萬萬古

明河篇

宋之問

八月涼風天气晶萬里無雲河漢明昬見南樓淸且淺曉落西山縱復橫洛陽城闕天中起長河夜夜千門裏復道連共蔽虧畫堂瓊戶特相宜雲母帳前初泛濫水精簾外轉逶迆倬彼昭回如練白復出東城接南陌南陌徵人去不歸誰家今夜搗寒衣鴛鴦機上疏螢度烏鵲橋邊一鴈飛鴈飛螢度愁難歇坐見明河漸微沒已能舒捲任浮雲不惜光輝讓流月明河可望不可親願得乘槎一問津更將織女支機石還訪成都賣卜人

賀雨詩

白居易

皇帝嗣寶歷元和三年冬自冬及春莫不雨旱爞爞上心念下民懼嵗成災凶遂下罪已詔殷勤告萬邦帝曰予一人繼天承祖宗憂勤不遑寧夙夜心忡忡元年誅劉辟一舉靖巴卭二年戮李錡不戰安江東顧惟眇眇徳遽有巍巍功或者天降沴無乃儆予躬上思答天戒下思致時雍莫如率其身慈和與儉恭乃命罷進獻乃命賑饑窮宥死降五刑責已寛三農宮女出宣徽廐馬減飛龍庶政靡不舉皆出自宸衷奔騰道路人傴僂田野翁懽呼相告報感泣涕霑胸順人人心悅先天天意從詔下才七日和气生沖融凝爲油油雲散作習習風晝夜三日雨淒淒復蒙蒙萬心春熙熙百糓靑芃芃人變愁爲喜嵗易儉爲丰乃知王者心憂樂與眾同皇天及后土所感無不通冠佩何鏘鏘將相及王公蹈舞呼萬嵗列賀明庭中小臣誠愚陋職忝金鑾宮稽首再三拜一言獻天聰君以明爲聖臣以直爲忠敢賀有其始亦願有其終

洛陽淸明日雨霽

李正封

曉日淸明天夜來嵩少雨千門尙煙火九陌無塵土酒醁河橋春漏閒宮殿午遊人戀芳艸半犯嚴城鼓

詠露

霏霏靈液重云表無聲落霑樹急蟬灑池淒皓鶴流塵淸逺陌飛月澄髙閣宵潤玉堂簾曙寒金井索佳人比珠淚坐感紅綃薄

山雪

釋皎然

夕陽在西峯疊翠縈殘雪狂風捲絮迥驚猿攀玉折何意山中人誤報山花發

秋風引

劉禹錫

何處秋風至蕭蕭送鴈羣今朝入庭樹孤客最先聞竹窻聞風寄苖發司空曙

李益

微風驚暮坐臨牗思悠哉開門復動竹疑是故人來時滴枝上露稍霑堦下苔幸當一入幌爲拂緑琴埃

觀海

獨孤及

北登渤海島迥首秦東門誰屍造物功鑿此天池源澒洞吞百谷周流無四垠廓然混茫際望見天地根白日自中吐扶桑如可捫迢遙蓬萊峯想象金臺存秦帝昔經此登臨異飛翻揚旌百神防望日羣山奔徐福竟何成羨門徒空言惟見石橋足千年潮水痕

西陵口觀海

薛據

浙江漫湯湯近海勢彌廣在昔胚混凝融爲百川長地形失端倪天色潛滉瀁東南際萬里極目逺無象山影乍浮沈潮波忽往來孤帆或不見棹歌猶響像日暮長風起客心空振蕩浦口霞未收潭心月初上林嶼幾邅迥亭臯時偃仰嵗晏訪蓬瀛眞遊非外奬

題玉潭

獨孤及

碧玉徒彊名冰壺雞比徳惟當寂照心可並淪色

及第後過楊子江

施肩吾

憶昔將貢年抱愁此江邊魚龍互閃爍黒浪髙於天今日步春艸復來經此道江神也世情爲我風色好

責漢水辭【並序】

李善夷

春秋僖公四年齊桓公合諸侯之師盟於召陵責楚之苞茅不入問昭王南徵而不復楚子使屈完對曰貢之不入寡君之罪也敢不供給昭王南徵之不復君其問諸水濱按昭王南徵至漢舟人膠其舟王遂溺死杜預曰當時漢水未屬楚杜之注其爲謬哉且楚實殷之始封楚苦縣瀬鄕在漢水東北六百餘里則漢水於西周之際豈未屬楚乎又詩云撻彼殷武奮伐荊楚深入其阻裒荊之旅鄭注云深入方城之阻也方城今在漢水北三百里豈昭王時未屬楚乎屈完以齊桓所問之大不敢他對但請自問於水濵之人言我不之知也漢實屬楚久矣夫山林川澤天子祀之必有其典楚人膠其舩而禍其君神不能福神之罪也余過漢見其波濤滉瀁而責其水詞曰

漢之廣兮風波四起𨿽有風波不如蹄涔之水蹄涔之水不爲下國而傾天子漢之深兮其隄莫量𨿽云莫量不如行潦之汪行潦之汪不爲下國而溺天王漢之美者曰魴吾𨿽饑不食其魴恐污吾之饑膓

迎潮送潮詞二首【並序】

陸龜蒙

余耕稼所在松江南旁田廬門外有溝通浦淑而朝夕之潮至矣天弗雨則軋而畱之用以滌濯灌漑及物之功甚鉅其羸壯遲速系望晦盈虛也用之則順而進捨之則黙以退有類乎君子之道翫而感之作迎潮送潮詞二首聊寄聲於騷人之末

江霜嚴兮楓葉丹潮聲髙兮墟落寒鷗巢卑兮漁箔短逺岸沒兮光爛爛潮之徳兮無際旣充其大兮又充其細宻幽人兮款柴門寂寞流連兮依稀舊痕濡余澤槁兮潮之恩不屍其功兮歸於混元

右迎潮

潮西來兮又東下日梁中流兮紅灑灑汀葭蒼兮水蓼枯風騷牢兮愁煙孤大幾望兮微將翳晦搜瀛溶兮斂然而退愛長波兮數數一幅巾兮無纓可濯帆生塵兮棹有衣悵潮之還兮吾猶未歸

右送潮

引泉詩【睦州龍興觀老君院作】

上嗣位六載吾宗刺桐川余來拜旌防詔下之明年是時春三月繞郭花蟬聮嵐盤百萬髻上揷黃金鈿授以道士館置榻於東偏滿院聲碧樹空堂形老仙本性樂凝淡及來更虛焚香禮眞像盥手披靈編新安山角角烏龍獨巉然嵨除非淨晴日不見蒼崖巓上有拏雲峯下有噴壑泉泉分數十落處皆崢潺寒聲入爛醉防破西窻眠支笻起獨尋秖在墻東邊呼僮具畚鍤立鑿莓苔穿灇漴一派墮練帶橫斜牽亂石拋落落寒流響濺濺狂怒七里瀨縮到疏楹前跳光潑半散湧沬飛防圓勢束三峽掛防危孤磴懸曽聞瑤池澑亦灌朱艸田鳧伯弄翠蘂鸞鶵無丹煙淩風捩桂拖隔霧馳犀舩況當元家嘗著道徳篇上善可比水斯文參五千精靈若在此肯惡微波傳不擬爭滴瀝還應防淪漣出門後飛箭合勢浮靑天必有學眞子鹿冠秋鶴顏如能輔余志日使防其源

賦得三峽流泉歌

李季蘭

妾家本住巫山云巫山流水常自聞玉琴奏出轉寥夐直似當時夢中聽三峽迢迢幾千里一時流入幽闈裏巨石崩崖指下生飛波逺浪弦中起初疑噴怒含雷風復似嗚咽流不通迥湍曲瀬意將盡時復滴瀝平沙中憶昔阮公爲此曲能使仲容聽不足一彈旣畢還一彈願比流泉鎭相續

明冰篇

富嘉謨

北陸蒼茫河海凝南山防幹晝夜冰素彩峩峩明月升深山窮谷不自見安知采斵備嘉薦陰房固沍掩寒扇陽春二月朝始暾春光潭沲度千門明冰時出禦至尊彤庭赫赫九儀備玉煌煌千宮事明冰畢嵗周在位憶昔沙朔寒風漲昆侖長河冰始壯漫污崚嶒積亭障邕邕鳴鴈江上來禁苑池臺冰復開搖春涵緑映樓臺豳歌七月王風始明冰藏用昭物軌四時不千萬祀

殿前曲

王昌齡

貴人糚梳殿前催香風吹入殿後來仗引笙歌大宛馬白蓮花發照池臺

西施篇

王維

艷色天下重西施寜久微朝爲越溪女暮作吳宮妃賤日豈殊眾貴來方悟稀邀人傅香粉不自著羅衣君寵益嬌態君憐無是非當時浣紗伴莫得同車歸寄謝鄰家子效顰安可希

三閣詞【吳音四首】

劉禹錫

貴人三閣上日晏未梳頭不應有根事嬌甚卻成愁珠箔曲瓊鉤子細見楊州北兵那得渡浪語聲悠悠沈香帖閣柱金縷畫門楣迥首降幡下已見黍離離三人出眢井一身登檻車朱門謾臨水不得見鱸魚

霓裳羽衣曲

李肱

開元太平日萬國賀丰嵗梨園厭舊曲玉座流新制鳯管遞參差霞衣競搖曵宴罷水殿空輦餘春艸細蓬壺事已久仙樂功無替詎肯聽遺音聖明知善繼

遊仙十六首

道士吳筠

啟冊觀往載搖懷考今情終古已寂寂舉世何營營悟彼眾仙妙超然含至精凝神契衝化服淩太淸心同宇宙廣體合雲霞輕翔風吹羽蓋慶霄拂霓旌龍駕朝紫微後天保令名豈如寰中士軒冕矜蹔榮

鸞鳯棲瑤林雕鶚集平楚飲啄本殊好翺翔終異所吾方遺諠囂立節慕髙舉解玆區中戀結彼霄外侶誰謂天路遐感通自無阻

湣俗從遷謝尋仙去淪沒三元有眞人與我生道骨淩晨吸丹景入夜飲黃月百闗彌調暢方寸益淸越棲神合虛無洞覽周恍惚不覺隨玉皇焚香詣金闕

西龜初定籙東華已校名三官無遺譴七祖升云軿體妙塵累隔心微化並一朝出天地億載猶童嬰使我齊浩劫蕭蕭宴玉淸

怡神在靈府皎皎含淸澄仙經不吾欺輕舉信有徴疇昔希道念而今果天矜豈非陰功者乃致白日升焉用過洞府吾其越朱陵

髙眞誠寥邈道合不我遺孰謂姑射逺神人可同嬉結駕從之遊飄飄出天垂不理人自化神凝物無疵因知至精感足以和四時

八海廣無際三山髙不極金臺羅中天羽客恣遊息霞液朝可飲虹芝晚甚食嘯歌自忘心騰舉寧假翼保壽同三光安能幾千億

將過太帝宮蹔詣扶桑處眞童已相迓爲我淸宿霧滄海寧洪濤羲和止奔馭五云結層閣八景動飛輿靑霞正可挹丹砂時一遇畱我宴玉堂歸軒不令遽

欲趨洞陽界試覽丹極表赤帝躍火龍炎官控朱鳥導我升絳府長驅出天杪陽靈赫重暉四達何皎皎爲爾流飄風羣生遂無夭

予因詣金母飛蓋超西極遂入素中天停輪太蒙側若華拂流影不使白日匿傾曦復亭午六合無暝色道化隨感遷此理誰能測

九龍何琬琬載我升云綱臨睨懷舊國風塵混蒼茫依依逺人寰去去邇帝鄕上超星辰紀下視日月光倐已過太微天居煥煌煌

停驂太儀側整服金闕前肅肅承上帝鏘鏘防羣仙鴻鑪發靈香廣廡張鈞天玉醴洽中座霞膏充四筵良期無終極俛仰移億年

峻朗妙門辟澄微眞覽通瓊林九霞上金閣三天中飛虯躍慶雲翔鶴摶靈風郁彼玉京防仙期六合同予升至陽源欲憇明霞館飄飄瓊輪舉曄曄金景散結虛成萬有髙妙咸可翫玉山郁嵯峨瑯海杳無岸蹔賞過千椿遐齡誰復算

招擕紫陽友合宴玉淸臺排景羽衣振浮空云駕來靈旛七曜動瓊障九光開鳯舞龍璈奏虯軒殊未迥髙升紫極上宴此都岑玉蘂散奇香瓊珂流雅音靈風生太漠習習吹人襟體混希微廣神凝空洞深蕭然宇宙外自得乾坤心

上元夫人詩

李白

上元誰夫人偏得王母嬌嵯峨三角髻余髮散垂腰裘披靑毛錦身著赤霜抱手提嬴女兒閒與鳯吹簫眉語兩自笑忽然隨風飄

王子喬

宋之問

王子喬愛神仙七月七日上賔天白虎搖瑟鳯吹笙乘騎雲气噏日精噏月精長不歸遺廟今在而人非空望山頭艸艸露濕君衣

玉眞仙人詞

李白

玉眞之仙人時在太華峯淸晨鳴天鼓飈歘騰雙龍弄霓不輟手行雲本無蹤幾時入少室王母應相逢

夢太白西峯

常建

夢寐升九崖杳靄逢元君遺我太白峯寥寥辭垢氛結宇在星漢宴林閉氤氳檐楹覆餘翠巾舄生片雲時往溪谷間孤亭晝仍曛松峯引天影石瀨淸霞文恬目緩舟趣霽心投鳥羣春風又搖櫂潭防花紛紛

苦篁調笑引

李賀

請說軒轅在時事伶倫采竹二十四伶倫采之自昆丘軒轅以之調元气當時黃帝上天時二十三管咸相隨惟畱一管人間吹無徳不能得此管此管沈埋虞舜祠少室山韋鏈師升仙歌

皇甫冉

紅霞紫气甚氤氳絳節靑童迎少君忽從林下升天去空使時人禮白雲

宿靑牛谷梁鏈師仙居

楊衡

隨云步入靑牛谷靑牛道士畱我宿可憐夜久月明中惟有壇邊一枝竹

都壇歌寄元逸人

杜甫

故人昔隱東蒙峯已佩含景倉精龍故人今居子午谷獨在陰崖結茅屋屋前太古都壇靑石漠漠松風寒子規夜啼山竹裂王母晝下云旗翻知君此計誠長往芝艸瑯玕日應長鐵鎖髙垂不可攀致身福地何蕭爽

寄全椒山中道士

韋應物

今朝郡齋冷忽念山中客澗防束荊薪歸來煮白石欲持一瓢酒逺慰風雨久落葉徧空山何處尋行迹

洗心

道士司馬退之

不踐名利道始覺塵土腥不味稻梁食始覺神骨淸羅浮奔走外日月無短明山瘦松亦勁鶴老飛更輕逍遙此中客翠髮皆長生艸木多古色雞犬無新聲君有出俗志不貪英雄名傲然脫冠帶攺換人間情去矣丹霄步向曉云防防

齋心

王昌齡

女蘿覆石壁溪水幽蒙朧紫葛蔓黃花娟娟寒露中朝飲花上露夜臥松下風雲英花爲水光彩與我同日月蕩精魄寥寥天府空

寄菖蒲

張籍

石上生菖蒲一寸十二節仙人勸我食令我頭靑面如雪逢人寄君一絳囊書中不得傳此方君能來作棲霞侶與君同入丹鄕

金璫玉佩歌

顧況

贈君金璫太霄之玉佩金鎖禹步之流珠五嶽眞君之祕籙九天丈人之寶書東井沐浴辰已畢先進洞房上奔日借問君從何處來黃姑織女機邊出

唐文粹卷十七下

欽定四庫全書

唐文粹卷十八

宋姚鉉編

詩十三【總一百三十六首】

古調歌篇九

感遇五十

感遇詩三十八首【陳子昻】

感遇七首【張九齡】

感遇【懽徳輿】

效陳拾遺感遇二首【司空圖】

古意二首【孫邰】

詠史二十一

詠史十一首【李華】

詠史【髙適】

詠史二首【釋皎然】

詠史二首【劉禹錫】

詠史四首【盧照鄰】

讀李斯傳【曹鄴】

慨嘆三十五

出闗作【魏徴】

隴右途中遭非語【員半千】

書懷【劉幽求】

自紀【皇甫松】

贈友人【呂溫】

贈韓愈二首【孟郊】

贈喬林【劉眘虛】

寄唐生【白居易】

華下【司空圖】

傷時二首【孟云卿】

封丘作【髙適】

街西居三首【姚合】

效陳拾遺子昻【司空圖】

感時

夜坐【張說】

無可柰何歌【白居易】

逢白公【元稹】

感懷【費冠卿】

贈崔純亮【孟郊】

客喜【賈島】

有所思【宋之問】

秦人謡【古之奇】

時興【楊賁】

聞砧有感【呂溫】

野田行【於鵠】

贈馮宿【李觀】

偶然作二首【呂溫】

及第後答潼闗主人

朝饑【賈防】

九日酬顧少府【髙適】

感物十六

觀玉篇【陳子昻】

素絲【陸龜蒙】

李都尉古劍【白居易】

廢琴

廢瑟詞【張籍】

說劍【元稹】

春桂問答二首【王績】

養鷙詞【劉禹錫】

對菊【賈島】

直鉤吟【盧仝】

競渡【元稹】

見牧牛人擔靑艸【張說】

道州觀野火【呂溫】

諭寶二首【元稹】

春感八

送春曲三首【劉禹錫】

衡州春早二首【呂溫】

尋人偶題【邵眞】

題花樹【楊衡】

惜花【陸龜防】

秋感六

秋日【耿緯】

秋夕懷逺【孟郊】

蟋蟀詩【羅隱】

秋思【司空圖】

在郡秋懷二首【張九齡】

感遇詩三十八首

陳子昻

微月生西海幽陽始化升圓光正東滿陰魄已朝凝太極生天地三元更廢興至精諒斯在三五誰能徴蘭若生春夏芊蔚何靑靑幽獨空林色朱蕤冒紫莖遲遟白日晚嫋嫋秋風生嵗華盡搖落芳意竟何成蒼蒼丁零塞今古緬荒途亭堠何摧兀暴骨無全軀黃沙漠南起白日隱西隅漢甲三十萬曽以事匈奴但見沙場死誰憐塞上孤

樂羊爲魏將食子殉軍功骨肉且相薄他人安得忠吾聞山中相乃屬放麑翁孤獸猶不忍況以奉君終市人矜巧智於道若童蒙傾奪相誇侈不知身所終曷見眞子觀世玉壺中杳然遺天地乘化入無窮吾觀龍變化乃知至陽精石林何冥宻幽洞無畱行古之得仙道信與元化並感非象識誰能測淪冥世人拘目見酣酒笑丹經昆崘有瑤樹安得采其英

白日每不歸靑陽時暮矣茫茫吾何思林臥觀無始眾芳委時晦鶗鴂悲鳴耳鴻荒古已頽誰識巢居子吾觀昆崘化日月淪洞冥精魄相交構天壤以羅生仲尼推太極老聃貴窈冥西方金仙子崇議乃無明空色皆寂滅業緣定何成名教信紛籍死生俱未停

聖人祕元命懼世亂其眞如何嵩公輩詼譎誤時人先天誠爲美階亂禍誰因長城備胡冦嬴禍發其親赤精旣迷漢子年何救秦云去桃李花多言死如麻

深居觀羣動悱然爭朶頤讒說相啖食利害紛防防便便誇毗子榮耀更相持務光讓天下商賈競刀錐已矣行采芝萬世同一時

吾愛鬼穀子靑谿無垢氛囊括經世道遺身在白雲七雄方龍鬭天下久無君浮榮不足貴導養晦時文舒可彌宇宙捲之不盈分山徒山木壽空與麋鹿羣

呦呦南山鹿離罟以媒和招搖靑桂樹幽蠧亦成科世情甘近習榮耀紛如何怨憎未相復親愛生禍羅瑤臺傾巧笑玉杯殞雙蛾誰見孤城樹靑靑成斧柯

林居病時久水木澹孤淸閒臥觀物化悠悠念無生靑春始萌達朱火已滿盈䢐落方自此感嘆何時平臨岐泣世道天命良悠悠昔日殷王子玉馬遂朝周寶鼎淪伊谷瑤臺成故丘西山傷遺老東陵有故侯貴人難得意賞愛在須臾莫以心如玉采他明月珠昔稱夭桃子今爲舂市徒鴟鴞悲東國麋鹿泣姑蘇誰見鴟夷子扁舟去五湖

聖人去已久公道緬良難蚩蚩誇毗子堯禹以爲謾驕榮貴工巧勢利遞相干燕王尊樂毅分國願同歡魯連讓齊爵遺組去邯鄲伊人信往矣感激爲誰嘆

幽居觀大運悠悠念羣生終古代興沒豪聖莫能爭三季淪周赦七雄滅秦嬴復聞赤精子提劍入咸京炎光旣無象晉魯復縱橫堯禹道已昧昬虐勢方行豈無當世雄天道與胡兵咄咄安可言時醉而未醒仲尼溺東魯伯陽遁西溟大運自古來旅人胡嘆哉

逶迆世已久骨鯁道斯窮豈無感激者時俗頹此風灌園何其鄙世道不相容皎皎於陵子嗟嗟張長公聖人不利已憂濟在元元黃屋非堯意瑤臺安可論吾聞西方化淸淨道彌惇柰何窮金玉雕刻以爲尊云構山林盡瑤圖珠翠頰鬼功尙未可人力安能存誇愚適增累矜智道逾昬

天幽且黙羣議曷嗤嗤聖人教猶在世運久陵遟一繩將何系憂醉不能持去去行采芝勿爲塵所欺蜻蛉遊天下與世本無患飛飛未能止黃雀來相干穰侯富秦寵金石比交歡出入咸陽裏諸侯莫敢言寧知山東客激怒秦王肝布衣取丞相千載爲辛酸

微霜知嵗晏斧柯始靑靑況乃金天夕浩露霑羣英登山望宇宙白日已西溟雲海方蕩潏孤鱗安得寧翡翠巢南海雄雌珠樹林何如美人意驕愛比黃金殺身炎州裏委羽玉堂陰旖旎光首飾葳蕤爛錦衾豈不在遐逺虞羅忽見尋多材信爲累嘆息此珍禽

挈瓶者誰子妖服當靑春三五明月滿盈盈不自珍髙堂委金玉微縷懸乾鈞如何負公鼎被奪笑時入蟬號白露玆嵗已蹉羣物從大化孤英將柰何瑤臺有靑鳥逺食玉山禾昆崘見鳯豈復虞云羅荒哉穆天子好與白雲期宮女多怨曠層城閉蛾眉日耽瑤池樂豈傷桃李時靑苔空萎絕白髮生羅帷朝發宜都渚浩然思故鄕故鄕不可見但見巫山陽巫山彩雲沒髙丘正微茫佇立望已久涕淚霑衣裳豈玆越鄕感憶昔楚襄王朝云無處所荊國亦淪亡

昔日章華宴荊王樂荒滛霓旌翠羽蓋射兕云夢林朅來髙唐觀悵望云陽岑雄圖今何在黃雀空哀吟丁亥嵗雲暮西山事甲兵贏糧匝卭道荷防爭羌城嚴冬陰風勁窮岫油云生昬黷無晝夜羽檄復相驚拳局競萬仞崩危逺九冥借借峯壑裏哀哀冰雪行聖人禦宇宙聞道太階平肉食發何失蔾藿緬縱橫

可惜瑤臺樹灼灼佳人姿碧華映朱實攀折靑春時豈不盛光寵榮君白玉墀但恨紅芳歇凋傷感所思朅來豪遊子勢利禍之門如何蘭膏嘆感激自生寃眾趨明所避時棄道猶存云淵旣已失羅网與誰論箕山有髙節湘水有淸源惟應白鷗鳥可爲洗心言

索居獨幾日炎夏忽然衰陽彩皆陰翳親友盡暌違登山望不見涕泣久漣洏宿夢感顏色若與白雲期世中驕豪子驅逐正蚩蚩蜀山與楚水擕手在何時

金鼎合神丹世人將見欺飛飛騎羊子胡乃在蛾眉變化固幽類芳菲能幾時疲屙苦淪世憂痗日侵淄眷然顧幽褐白雲空涕洟

朔風吹海樹蕭條邊已秋亭上誰家子哀哀明月樓自言幽燕客結髮事逺遊赤丸殺公吏白刃報私讎避仇至海上被役此邊州故鄕三千里遼水復悠悠每憤胡兵入常爲漢國羞何知七十戰白首未封侯

本爲貴公子平生實愛才感時思報國拔劍起蒿萊西馳丁零塞北上單於臺登山見千里懷古心悠哉誰言未忘禍磨沒成塵埃

浩然坐何暮吾蜀有峨眉念與楚狂子悠悠白雲期時哉悲不防涕泣久漣洏夢登綏山穴南采巫江芝探元觀羣化遺世從云螭婉孌時永矣感悟不見之

朝入雲中郡北望單於臺胡秦何宻邇沙朔气雄哉借借天驕子猖狂已復來塞垣無名將亭堠空崔嵬咄嗟吾何嘆邊人塗艸萊

仲尼探元化幽鴻順陽和大運自盈縮春秋遞來過盲飈忽號怒萬物相紛劘溟海皆震蕩孤鳯其如何

感遇七首

張九齡

蘭葉春葳蕤桂華秋皎絜欣欣此生意自爾爲佳節誰知林棲者聞風坐相悅艸木有本心何求美人折幽林歸獨臥滯慮洗孤淸持此謝髙鳥因之傳逺情日夕懷空意人誰感至精飛沈理自隔何所慰吾誠魚遊樂深池鳥棲欲髙枝嗟爾蜉蝣羽薨薨亦何爲有生豈不化所感奚若斯神理日微滅吾心安得知浩嘆楊朱子徒然泣路岐

孤鴻海上來池潢不相顧側見防翠鳥巢在三珠樹矯矯珍木巓得無金丸懼美服患人指髙明逼神惡今我遊冥冥弋者何所慕

吳越數千里夢寐今夕見形骸非我親衾枕卽鄕縣化蝶猶不識川魚安可羨海上有仙山歸期覺神變抱影吟中夜誰聞此嘆息美人適異方庭樹銜幽色白雲愁不見滄海飛無翼鳯凰一朝來竹花此可食漢上有遊女求思安可得袖中有書札欲寄雙飛翼冥冥獨不見耿耿徒緘憶紫蘭秀空蹊皓露奪幽色馨香嵗欲晚感嘆情何極白雲在南山日暮長太息

感遇

權徳輿

殘雨倦欹枕病中時序分秋虫與秋葉一夜隔窻聞虛室對搖落晤言無與羣冥心試觀化世故如絲棼但看鳶戾天豈見山出云下俚徒系節朱弦祕南薰椅梧秀朝陽上有威鳯文終待九成奏來儀瑞吾君

效陳拾遺子昻感遇二首

司空圖

髙燕飛何捷啄害恣羣鶵人豈玩其暴華軒容爾居彊欺自天稟剛吐信吾徒乃知不平者矯世道終孤陽和含煦潤卉木競紛華當爲眾所悅私已汝可誇北裏祕穠艷東園鎖名花豪奪乃常理笑君徒咄嗟古意二首【擬梓州陳拾遺】

孫郃

屈子生楚國七雄知其材介絜世不容迹合藏蒿萊道廢固命也瓢飲亦賢哉何事江魚空使後人哀魏禮段幹木秦王乃止戈小國有其人大國柰之何賢哲信爲美兵甲豈云多君子戰必勝斯言聞孟軻

詠史十一首

李華

日照昆崘上羽人披羽衣乘龍駕雲霧欲往心無違此山在西北乃是神仙國靈气皆自然求之不可得何爲漢武帝精意徧羣山靡費巨萬計宮車終不還蒼蒼茂陵樹足以戒人間

天生忠與義本以佐雍熙何意李司而當昬亂時古墳襄城野斜徑橫秋陂況不禁樵采茅莎無孑遺髙標尙可仰精爽今何之一忤中常侍銜冤誰見知常觀黨錮傳撫捲不勝悲

文侯耽鄭衛一聽一忘飱白雪燕姬舞朱弦趙女彈淫聲流不返惂蕩日無端獻嵗受朝時鳴鐘醼百官兩牀陳管磬九奏殊未防對此惟恐臥更能整衣冠

漢皇修雅樂乘輿臨太學三老與五更天王親割牲一人調風俗萬國和且平單於驟款塞武庫欲銷兵文物此朝盛君臣何穆淸至今壝壇下如聞簫韶聲

蜀主相諸葛功髙名亦尊馳驅十萬眾怒目瞰中原曹伯任公孫國亡身不存社宮久蕪沒白鴈猶飛翻勿言君臣合可以濟黎元爲蜀諒不易如曹難復論

秦滅漢帝興南山有遺老危冠揖萬乘幸得厭徵討當君逐鹿時臣等已枯槁寧知市朝變但覺泉石好髙臥三十年相看成四皓帝言翁甚善見顧何不早咸稱太子仁重義亦尊道側聞驪姬事申生不自保蹔出商山云朅來趨灑掃東宮成羽翼楚舞傷懷抱後代無其人戾園滿秋艸

六國韓最弱末年尢畏秦鄭生爲韓計且欲疲秦人利物可分社原情堪滅身咸陽古城下萬頃稻苗新昻藏獬豸獸出自太平年亂代乃濳伏縱人爲禍愆常聞斷馬劍每壯朱云賢身死名不滅塞風吹墓田精靈如有在幽憤滿松煙

沂水春可涉泮宮映楊葉麗色異人間搖佩環展禽獨處深巷生禾黍城上飛春云城中暗春雨適來鳴佩者復是誰家女泥沾珠綴履雨濕翠毛簪電影開蓮臉雷聲飛蕙心自言沂水曲采蘋兼采菉歸逕𨿽可尋天陰光景促憐君眞且獨願許君家宿徒勞惜衾枕子不顧雙蛾艷質誠可重滛風如禮何周王惑褒姒城闕成陂沲

巢許在嵩潁陶唐不得臣九州尙洗耳一命安能親緜邈數千祀丘中誰隱淪朝遊公卿府夕是山林人蒲帛楊仄陋薜蘿爲搢紳九重念入夢三事思降神且設庭中燎寧窺泉下鱗

漢時徵百越楊僕將樓舩幕府功未立江湖已騷然島夷非敢亂政暴地仍偏得罪因懷璧防身輒控三軍求裂土萬里詎聞天魏闕心猶在旗門首已懸如何得良吏一爲制方圓

詠史一首

髙適

尙有綈袍贈應憐範叔寒不知天下士猶作布衣看

詠史二首

釋皎然

田氏門下客馮公眾中賤一朝市義還百代名獨擅始知下客不可輕能使主人功業成借問髙車與珠履何如貧賤一書生

獨負髙世姿冥冥寄浮俗卞子去不歸何人識荊玉鬻舂意不淺污迹身豈辱鸞鎩樂迍邅蚪蟠甘窘束五噫譎且正可以見心曲

詠史二首

劉禹錫

驃騎非無勢少卿終不去世道劇頽波我心如砥柱賈生明王道衛綰工車戲同遇漢文時何人居髙位

詠史四首

盧照鄰

昔有平林男姓朱名阿遊直髮上衝冠壯气橫三秋願得斬馬劍先斷佞臣頭天子玉檻折將軍丹血流捐生不肯拜視死其若休歸來教故里蒙童逺相求弟子數百人散在十二州三公不敢吏五鹿何能酬名與日月懸義與天壤儔何必疲執防區區在封侯偉哉曠達士知命固不憂

季生昔未達身辱功不成髠鉗爲臺灌園變姓名幸逢滕將軍兼遇曹丘生漢祖廣招納一朝拜公卿百金孰云重一諾良匪輕廷議斬樊噲羣公寂無聲處身孤且直遭時坦而平丈夫當如此唯唯何足榮

大漢昔云季小人道遂振玉帛委閽尹斧鑕嬰搢紳邈哉郭先生捲舒得其眞雍容謝朝廷談笑奬人倫在晦不絕俗處亂不爲親諸侯不得友天子不得臣衝情甄墮甑重價折角巾悠悠天下士相送洛橋津誰知仙舟上寂寂無四鄰

公業負奇志交結盡才雄良田四百頃所食常不充一爲侍禦史慷慨說何公何公何爲敗吾謀適不同仲頴恣殘忍廢誠良在躬死人如亂麻天子如轉蓬干戈及黃屋荊棘生紫宮鄭生運其謀將以淸國戎時來命不遂脫身歸山東凜凜千載下穆然懷淸風

讀李斯傳

曹鄴

欺暗常不然欺明當自戮難將一人手掩得天下目

出闗作

魏徴

中原初逐鹿投筆事戎軒縱橫計不就慷慨志猶存杖防謁天子驅馬出闗門淸纓系南越慿軾下東蕃郁紆陟髙岫出沒望平原古木吟寒鳥空山啼夜猨旣傷千里目還驚久逝魂豈不憚艱險深懷國士恩季布無二諾侯嬴重一言人生感意气功名誰復論

隴右途中遭非語

員半千

趙有兩毛遂魯聞二曽參慈母猶且惑況在行路心冠冕無醜士賄賂成知巳名利我所無淸濁誰見理敝服空逢春緩帶不著身出遊非懷璧何憂乎忌人正須自保愛振衣出世塵

書懷

劉幽求

心爲明時盡君門尙不容田園迷徑路歸去欲何從

自紀

皇甫松

皇天后地力使我向此生貴賤不我均若爲天地情我家世道徳防意匡文明家集四百卷獨立天地經寄言靑松姿豈羨朱槿榮昭昭大化光共此遺芳馨

贈友人

呂溫

南山雙喬松擢本皆千尋夕流膏露津朝被靑雲陰負雪出深澗搖風倚髙岑明堂久不構云榦何森森匠意方雕巧時情正誇滛生材防有用天地豈無心

贈韓愈二首

孟郊

何以定交契贈君髙山石何以保貞妍贈君靑松色貧交過此外無可相形飾更有其鼠詩吟之堪淚滴其鼠旣穿墉又齧機上絲穿墉有閒土齧機無餘絲朝吟枯桑柘暮泣空杼機豈是無巧妙絲斷將何施眾人尙肥華志士多饑羸願君保此節天意當察微

前日逺別離今日生白髮欲知萬里情曉臥半牀月常恐百虫秋使我芳艸歇

贈喬林

劉眘虛

去年上防不見收今年寄食乃淹畱羨君有酒能便醉羨君無錢能不憂如今五侯不待客羨君不問五侯宅如今七貴方自尊羨君不過七貴門丈夫防應有知巳世上悠悠何足論

寄唐生

白居易

賈誼哭時事阮籍哭路岐唐生今亦哭異代同其悲唐生者何人五十寒且饑不悲口無食不悲身無衣所悲忠與義悲甚則哭之太尉擊賊日【段太尉以笏擊朱泚】尙書叱盜時【顏尙書叱李希烈】大夫死凶冦【陸大夫爲亂兵所害】諫議謫蠻夷【楊諫議左遷道州】每見如此事聲發涕輒隨往往聞其風俗士猶或非憐君頭半白其志竟不衰我亦君之徒鬱鬱何所爲不能發聲哭轉作樂府詩篇篇無空文句句必盡規切過虞人箴痛甚騷人詞非求宮律髙不務文字奇惟歌生民病願得天子知未得天子知甘受時人嗤藥良气味苦瑟淡音聲希不懼權豪怒亦任親朋譏人竟無柰何呼作狂男兒每逢羣動息或遇雲霧披但自髙聲歌庶幾天聽卑歌哭𨿽異名所感則同歸寄君三十章與君爲哭詞

華下

司空圖

日炙寒云裂迸爲千道血天地沸一鑊竟自烹妖孽堯湯遇災數災數還中輟何事姦與邪古來難復滅

傷時二首

孟云卿

徘徊宋郊上不見平生親獨立正傷心悲風來孟津大方載羣物生死有常倫虎豹不相食哀哉人食人豈知逢世運天道亮云云

太虛流素月三五何皎明光曜侵白日賢愚迷至精四時更變化天道有虧盈常恐今已沒須臾復更生

封丘作

髙適

我本漁樵孟諸野一生自是悠悠者乍可狂歌艸澤中寧堪作吏風塵下秖言小邑無所爲公門百事皆有期拜迎官長心欲碎鞭撻黎庶令人悲悲來向家問妻子舉家盡笑今如此生事應須南畝田世情付與東流水夢想舊山安在哉爲銜君命且遟迥乃知梅福徒爲爾郤憶陶濳歸去來

街西居三首

姚合

受得山野性任成多事違靑山在宅南迥首東西睎淺淺一井泉數家共汲之獨我惡水濁鑿井庭之陲自鑿還自飲亦爲眾所非吁嗟世間事絜身誠難爲

日出窮巷喜溫然勝重衣重衣豈不暖暖气人不齊兀兀復行行不離階與墀

丈夫非馬蹄安得知路岐窮賤飱茹薄興與養性宜乃知長生術豪貴難得之

效陳拾遺子昻

司空圖

醜婦競簪花花多映愈醜鄰女恃其姿掇之不盈手量已苟自私招損乃誰咎寵祿旣非安於吾竟何有

感時

好鳥無惡聲仁獸肯狂噬寧教鸚鵡啞不遣麒麟細人人語與黙惟觀利與勢愛毀亦自遭掩謗終失計

夜坐

張說

懷哉四壁時未有五都價百金誰見許鬥酒難爲貰落花生芳春孤月皎淸夜復逢利交客題戶遙相謝

無可柰何歌

白居易

無可柰何兮白日走而朱顏頽少日往兮老日催生者不住兮死者不回況乎寵辱丰顇之外物又何嘗不一去而一來去不可挽兮來不可推無可柰何兮已焉哉惟天長而地久前無始兮後無終嗟吾生之幾何寄瞬息乎其中又如太倉之稊米委一粒於萬鐘何不與道逍遙委此從容縱心放志泄泄融融胡爲乎分愛惡於生死系憂喜於窮通倔彊其骨髓齟其心胸合冰炭以交戰秖自苦乎厥躬彼造物者於何不爲此與化者云何不隨或煦或吹或盛或衰𨿽千變與萬化委一順以貫之爲彼何非爲此何是誰冥此心夢蝶之子何禍非福何吉非凶誰達此觀防馬之翁俾吾爲秋毫之杪吾亦自足不見其小俾吾爲泰山之阿吾亦無餘不見其多是以達人靜則脗然與陰合迹動則浩然與陽同波委順而已孰知其他時耶命耶吾其無柰彼何委邪順邪彼亦無柰吾何夫兩無可柰何然後能冥至順而合大和故吾所以飲大和扣至順而爲無可柰何之歌

逢白公

元稹

逺路事無限相逢惟一言月色照榮辱長安千萬門

感懷

費冠卿

螢燭不爲苦求名始辛酸上國無交親請謁多少難九月風割面羞汗成冰片求名俟公道名與公道逺力盡得一名他喜我且輕家書十年絕歸去知誰榮馬嘶渭河栁特地起愁聲

贈崔純良

孟郊

食薺腸亦苦彊歌聲無歡出門卽有礙誰謂天地寛有礙非遐方長安大道傍小人知慮險平地生太行鏡破不攺光蘭死不攺香始知君子交久久道益彰君心與我懷離別俱恛惶譬如浸蘗泉流苦日已長忍泣目已衰忍憂形易傷項籍豈非壯賈生豈非良當其失意時涕泗各滿裳古人勸加食此食難自彊一飯九祝噎一嗟十斷腸況非兒女冤冤气淩彼蒼彼蒼若有知白日下淸霜今朝始驚呼碧落空茫茫

客喜

賈島

客喜非實喜客悲非實悲百回信到家未當身一歸未歸長愁嗟愁嗟塡中懷問口吐愁聲還卻入耳來嘗恐滴淚多自損兩目輝鬢邊𨿽有絲不堪織寒衣

有所思

宋之問

洛陽城東桃李花飛來飛去落誰家幽閨兒女惜顏色坐見落花長嘆息今年花落顏色攺明年花開復誰在已見松柏摧爲薪更聞桑田變成海古人無復洛城東今人還對落花風年年嵗嵗花相似嵗嵗年年人不同寄言全盛紅顏子須憐半死白頭翁此翁白頭眞可憐伊昔紅顏美少年公子王孫芳樹下淸歌妙舞落花前光祿池臺文錦繡將軍樓閣畫神仙一朝臥病無相識三春行樂在誰邊婉轉蛾眉能幾時須臾鶴髮亂如絲但看古來歌舞地惟有黃昬鳥雀飛

秦人謡

古之奇

微生祖龍代郤思堯舜道何人仕帝庭拔殺指佞艸姦臣弄民柄天子恣衷抱上下一相蒙馬鹿遂顚倒中國旣版蕩骨肉安可保人生貴年壽吾恨死不早

時興

楊賁

貴人昔未貴感願顧寒微及自登樞要何曽問布衣平明登紫閣日晏下彤闈擾擾路傍子無勞歌是非

聞碪有感

呂溫

千門儼云端此地富羅紈秋月三五夜砧聲滿長安幽人感中懷靜聽淚汍瀾所恨搗衣者不知天下寒

野田行

於鵠

日沒出古城野田何茫茫寒狐上孤冢鬼火燒白楊昔人未爲泉下客若到此中還斷腸

贈馮宿

李觀

寒晨上秦原遊子衣飄飄黑雲截萬里獵火從中燒陰空蒸長煙殺气獨不銷冰交石可裂風疾山如搖時無靑松心顧我獨不凋

偶然作二首

呂溫

棲棲復汲汲忽覺年四十今朝滿衣淚不是傷春泣中夜兀然坐無言空涕洟丈夫志气事兒女安得知

及第後答潼闗主人

本欲雲雨化卻隨波浪翻一霑太常地十過潼闗門志力且虛棄功名誰復論主人固相問慙笑不能言

朝饑

賈島

市中有樵山此捨朝無煙井底有甘泉斧中乃空然我要見白日雪來塞靑天立聞西牀琴凍折兩三饑莫詣他門古人有拙言

九日詶顧少府

髙適

檐前白日應可惜籬下黃花爲誰有客子迎霜未授衣主人得錢肯酤酒蘇秦憔悴時多厭蔡澤棲遟世看丑縱使登髙秖斷腸不如獨坐空搔首

觀玉篇【並序】

陳子昻

丙戌嵗余從左補闕喬公北徵夏四月軍幕捨於張液河河州艸木無他異者惟有仙人杖往往叢生幽朔地寒與中國頗異余家世好服食昔嘗餌之及此役也而息意玆味戍人有薦嘉蔬者此物存焉余囅爾而笑曰始者與此君別不圖至是而見之豈非神明嘉惠將欲扶吾壽也因爲喬公昌言其能時東萊王仲烈亦同旅捨聞而大喜甘心食之已旬有五日矣適有行人自謂知藥者謂喬公曰此白棘也公何謬哉仲烈愕然而疑亦曰吾怪其味甜今果如此喬公信是言乃譏余作采玉篇謂宋人不識玉而寶瑉石也余心知必是猶以獨見之故被奪於眾人乃喟然而嘆曰嗟乎人之大明者目也心之至信者口也夫目照五色口分五味黃甘苦亦可斷而不惑矣而路傍一議二子增疑況君臣之間朋友之際乎自是而觀之則萬物之情可見也感采王詠而作觀玉篇以答之並示仲烈譏其失眞也

防夷雙白玉此玉有緇燐懸之千金價舉世莫知眞丹靑非異色輕重有殊倫勿信玉工言徒悲荊國人

素絲

陸龜蒙

園客麗獨繭詩人吟五緵如何墨子淚反以悲途窮我意豈於是願參天地功爲綫補君衮爲系君桐左右修闕職宮啇還古風端然潔白心可與神明通

李都尉古劍

白居易

古劍寒黯黯鑄來幾千秋白光納日月紫气排鬥牛有客借一觀愛之不敢求湛然玉匣中秋水澄不流至寶有本性精剛無與儔可使寸寸折不能繞指柔願快直士心將斷佞臣頭不願報小怨夜來刺私讎勸君愼所用無作神兵羞

廢琴

絲桐合爲琴中有太古聲古聲淡無味不稱今人情玉徽光彩滅朱塵土生廢棄來已久遺音尙泠泠不辭爲君彈縱彈人不聽何物使之然羌笛與秦箏

廢瑟詞

張籍

古瑟在匣誰復識玉柱顚倒朱絲黑千年曲譜不分明樂府無人傳正聲秋虫暗穿塵作色腹中不辧工人名幾時天下復古樂此瑟還奏雲門曲

說劍

元稹

吾友有寶劍宻之如宻友我寶膠漆交中堂共杯酒酒酣肝膽露恨不眼前剖髙唱荊卿歌亂擊相如缶更擊復更唱更酌亦更壽白虹坐上飛靑蛇匣中吼我聞音響處疑是幹將偶爲君再拜言神物可見不君言亦可見復言我自取迎匣已焚香近鞘先澤手徐抽寸寸刃漸屈彎彎肘殺殺霜在鋒團團月臨鈕逡巡濳虯躍郁律驚左右霆雷滿室光蛟龍繞身走我爲捧之泣此劍別來久鑄時堇山破藏在松桂朽幽匣獄邊埋神人水心守本用稽泥淬果非雷煥有我欲評劍功願君良聽受劍可剸犀兕劍可切瓊玖劍決天外云劍衝日中鬥劍隳妖蛇腹劍拂佞臣首太古初斷鼇武王親擊紂燕丹捲地圖陳平綰花綬曽被桂樹枝寒光射林莽曽經鑄農器利用翦稂莠神物終變化復爲龍牝牡晉未武庫燒脫然排戶牖爲欲掃羣胡散作彌天帚自玆失所往豪英共爲詬今復誰人鑄挺然千載後旣非古風胡無乃近鵶九自我與君遊平生益自負況擎寶劍出重以雄心扣此劍何太奇此心何太厚勸君愼所用所用無或苟濳將避魑魅勿但防妾婦畱斬下蛟莫試街中狗君今困泥滓我亦坌塵垢俗耳驚大言逢人少開口

春桂問答二首

王績

問春桂桃李正芬華年光隨處滿何事獨無花

春桂答春華詎能久風霜搖落時獨秀君知不

養鷙詞【並序】

劉禹錫

途逢少年志在逐【絕句】方呼鷹隼以襲飛走因縱觀之卒無所獲行人有嘗從事於斯者曰夫鷙禽饑則爲用今哺之過篤故然也予感之作養鷙詞

養鷙非玩形所資擊鮮力少年昧其理日日哺不息探鶵网黃口旦暮有餘食寧知下韝時翅重飛不得陪鰓止林表狡兔自南北飲啄旣已盈安能勞羽翼

對菊

賈島

九日不出門十日見黃菊灼灼尙繁英美人無消息

直鉤吟

盧仝

初嵗學釣魚自謂魚易得三十持釣竿一魚釣不得人鉤曲我鉤直哀哉我鉤又無食文王已沒不復生直鉤之道何時行

競渡

元稹

吾觀競舟子因測大競源天地昔將競蓬勃晝夜昬龍蛇相噴薄海岱俱崩奔羣動皆攪撓化作流渾渾數極鬭心息太和蒸混元一气忽爲二矗然畫乾坤日月復照曜春秋遞寒溫八荒坦以曠萬物羅亦繁聖人中間立理世了不煩延緜復幾嵗逮及羲與軒炎皇熾如炭蚩尢扇其燔有熊競心起驅獸出林樊一戰波委熖再戰火燎原戰訖天下定號之爲軒轅自是豈無競細不復言其次有龍競競渡龍之門龍門浚如瀉淙射不可援赤鱗化時至唐突鬐鬛掀乘風瞥然去萬里黃河翻接瞬電烻出微吟霹靂喧傍瞻曠宇宙俯瞰卑昆崘庶類咸在下九霄行易捫倐辭蛙黽穴遽排天帝閽迥悲暴鰓者未免鯨鯢吞帝命澤諸夏不棄虫與昆隨時布膏露稱物施厚恩艸木霑我潤豚魚望我蕃向來同競輩豈料由我存壯哉龍競渡一競身獨尊捨此皆蟻鬭競舟何足論

冬日見牧牛人擔靑艸歸

張說

塞上緜應折江南艸可結欲持梅嶺花逺競楡闗雪日月無他照山川何頓別苟齊兩地心問天將安設

道州觀野火

呂溫

南風吹烈火熖熖燒楚澤陽景當晝連陰天半夜赤過處若彗掃來時如電激豈復辧蕭蘭焉得分玉石虫蛇盡爍爛虎兕亦奔迫積穢一蕩除和气始融液堯時旣敬授禹稼斯肇迹徧生合頴禾大秀兩岐麥家有京坁詠人無溝壑慼若悟焚如功來嵗終受益

諭寶二首

元稹

沈玉在弱泥泥弱玉易沈扶桑寒日薄不照萬丈心安得濳淵虯拔壑超鄧林泥封泰山阯水散旱天霖洗此泥下玉照曜臺殿深刻爲傳國寶神器人不侵

水置白玉壺始見淸皎絜珠穿殷紅縷始見明洞徹鏌鎁無人淬兩刃幽壤鐵春鏡無人拭一片埋霧月驥局環琽中骨附筋入節虯蟠尺澤內魚貫蛙同穴艅艎無巨海浮桴矜瀎潏棟梁無廣夏顚倒臥霜雪大鵬無長空舉翮受羈紲豫章無厚地危柢眞圭璧無卞和甘與頑石列舜禹無陶堯名隨腐艸滅神功伏神物神物神乃別人神不世出所以神功絕神物豈徒然用之有施設禹功九州理舜徳天下悅璧充傳國璽圭用祈泰折千尋豫章榦九萬大鵬歇棟梁庇生民艅艎濟來哲虯騰旱天雨驥騁流電掣鏡懸姦膽露劍拂妖蛇裂珠生照乘光冰瑩環座熱此物比在泥斯言爲誰發於今盡凡耳不爲君不說

送春曲三首

劉禹錫

春向晚春晚思悠哉風雲日已過花葉自相摧漠漠空中去何時天際來

春已暮苒苒如人老映葉見殘花連天是靑艸可憐桃與李從此同桑棗

春竟去此去何時迥遊人千萬恨落日上髙臺寂寞繁華盡流鸎歸不來

衡州早春二首

呂溫

碧州何逶迆東風吹沙艸煙波千里曲不辧嵩陽道病肺不飲酒傷心不看花惟驚望鄕處猶是隔長沙

尋人偶題

邵眞

日昃不復幹花落難歸樹人生能幾何莫厭相逢遇

題花樹

楊衡

都無看花意偶到樹邊來可憐枝上色一一爲愁開

惜花

陸龜蒙

人壽期滿百花開惟一春其間風雨至旦夕旋爲塵若使花解愁愁於看花人

秋日

耿緯

返照入閭巷憂來與誰語古道無人行秋風動禾黍

秋夕懷逺

孟郊

臥冷無逺夢聽秋酸別情髙枝低枝風千葉萬葉聲淺井不供飲瘦田長廢耕今交非古交貧語聞皆輕

蟋蟀詩

羅隱

頑颸斃芳吹愁夕長屑戍有動歌離弔夢如防如言緒引虛寛周隙伺榻繁咽夤緣範睡蟬老冠峨緌好不冠不緌爾奚以悲蚊蚋有毒食人肌肉蒼蠅多端黑白偸安爾也出處物兮莫累壊捨啼衰虛堂泣曙勿狥諠嘩鼠豈無牙勿學萋菲垣亦有耳危條槁飛抽恨咿咿別帳釭冷柔魂不定美人在何夜影流波與子佇立徘徊思多

秋思

司空圖

身病時亦危逢秋多慟哭風波一搖蕩天地幾翻覆孤螢出荒池落葉穿破屋勢利長艸艸何人訪幽獨

在郡秋懷二首

張九齡

秋風入前林蕭飋鳴寒枝寂寞遊子思寤嘆何人知宦成名不立志在嵗已馳五十而無聞古人深所疵平生去外飾直道如不羇未得操割效忽復寒暑移物情有固然身退毀亦隨悠悠滄江渚望望白雲涯露下霜且降澤中艸披離蘭艾若不分安用馨香爲

庭燕生白露嵗感遐心防蹇慙逺塗巢枝思故林小人恐致冦終日如臨深魚鳥好自逸池籠安所欽掛冠東都門采蕨南山岑議道誠愧昔覽分還愜今憮然憂成老空爾白頭吟

唐文粹卷十八

欽定四庫全書

唐文粹卷十九上

宋姚鉉編

頌甲【總六首】

盛徳大業

無疆頌【李華】

起義堂頌【僧一行又云張說】

開元正歷握乾符頌

上黨舊宮述聖頌

龍池聖徳頌【張九齡】

靈武受命宮頌【楊炎】

無疆頌

李華

臣華言伏以漢明帝時徼外蠻夷槃木白狼獻詩歌徳屬事史官況臣自曽祖至臣備國家職員臣又逮事宗肅宗今以餘年獲事陛下官歷禦史補闕尙書郎命薄多病不獲奔赴闕庭恐先朝露同於泥塵若無歌詩頌徳曽蠻夷不若也敢述列聖爲無疆頌式昭皇家大慶無窮謹昧死稽首以聞

髙祖元頌

昊昊旻天監於下興有徳維隋之杪時黷陰凝陽濳未登人思照矣雷行龍興蕩濯雰慝文明乎萬國垂仁蒸人載親天監保我子孫巍巍皇皇后之皇丕承之

太宗烈頌

髙祖受天命誕興太宗成天之命帝煬昏逾黎人毒痡甚爇於鑪甚溺於塗以號以呼呼天無辜髙祖謂太宗爾必有天下爾其訏謨太宗稽首恭受天命臣請滌除張我師撫徵四國翦薙羣慝鼓一方三方震驚黙昭其靈隨顧而平我負我乳我安我成以奉君父以臨天下任忠孝文武建禮章樂舞我𨿽明徳諫則納汝時惟帝降佑之自古明後莫如我徳我勛唐無疆天子之無疆本太宗休命

髙宗康頌

肇爲址爲堂實勒實勛付俾厥裔丕承後帝思不忘神棐靜康不耀而光不求而昌自中方外達夷羌瞻我大邦助祭在於廟執貢朝於王油油時雲雨厥百谷漻漻景風扇彼嘉谷飴口飽腹以厭以足俾壽而福都阜成天人

中宗興頌

屏蠆之毒亹而爲蝮謀虐天之族天祐聖祚八柱將覆帝告五臣保翼朕躬赫赫彤彤日升雲中百臣受命鉞爾頑凶故曰再造我天下生人鼓舞旣成矣又奉父母

睿宗徳頌

後戚之禍再興有危兢兢廟祧震怒陰命聖子翼登聖父奮其神旅宵杖金斧殄殱逆亂大聖照臨元元宅心歸祚於有功有徳於戲盛徳

宗文頌

丕鑠宗之明克孝克仁允武允文宣祖宗之光垂於子孫盛禮畢舉大樂畢陳百蠻來賔元元阜殷戎或不不賔遣師䢐徵罔不頓顙踣於雷霆在漢方昌用刑慘酷中都擊考六萬餘人使者案錄誅千萬人其後賢王先武赫赫誅沛賔客以千以百孝明稱賢楚獄連年坐死逮捕以萬以千猶曰漢祚宜長越我祖宗不忍用刑至於宗哀彼鈇鑕降爲鞭抶誕告郡國大爲屋室醫彼百疾追懷登遐止害禽畜旁爲陂池養鱗介族旣濡旣渥昆虫艸木享國五十年防縣晏然逆臣犯天天念蒸人若曰寧我負恥不忍人戰死乃告元子理兵朔鄙西幸蜀都命元子受圖天下旣定父堯子舜歸於國都無不欣愉無不涕濡傳聖自頤升靈太微嗚呼上聖之道之純不可度思

肅宗孝頌

穆穆孝慈有如肅宗之誠達於神只爰訓六師震登北陲陵陵雷馳西戎南蠻北狄東夷咸舉其旂佐皇之威帝心如天無噬無欲防然丘嶽破裂崖谷逆傾覆朝社大復屆於海之外服以盥以濯以舞以躍帝在東宮孝如文王蒸蒸其心天地知其孝旣收鎬洛祀於陵廟奉迎上聖天日並照有凶有孽將噬將齧我旂方設則已顚蹶如燂於雪尊嚴而仁仁覆而嚴大臣小臣莫不防亷躬勤百度百度如其素

今上昭頌

大邦之興維天相之曷興曷相有徳繼王昔殷王盤庚武丁紹登殷明矧我帝君丕承天命疊引其慶生我皇聖防衝聖敬實左右肅宗開國禦戎羣師稟教舉則成功自西自東如霆如風蕩滌元凶罔不率從旣登大位於變時雍人咸曰上如太宗延億兆斯年地慱天崇罔不爾容宗元孫爲宗烈文肅宗元子承肅宗孝理

起義堂頌【並序】

僧一行【又云張說】

堯以天下禪舜舜以天下禪禹禹將宅百揆摠萬國一讓於稷卨再讓於臯繇稷卨先舉彼商與周以之更盛臯繇後天我國家於玆受命非舜以考天而疇咨審靈命之陰隲非禹以享天而徳讓知歷數之有歸及乎元間出光大前慶垂道徳而統運依淸虛而立法天祚我李厥惟舊哉並州起義堂者皇天造帝之初髙祖誓眾之地也隋氏失禦國亂無家小道自賢大才胥忌惟宮室陂池之好惟沈湎暴慢是保上帝不歆黎人咸戚六軍逾海而東敗萬乘過江而南覆犲狼入邑猰防爭人黔首囂然方將無防我髙祖感之乃龍躍晉水鳯翔太原百神前驅萬姓來奔開咸陽入天門用湯武之兵靜新室之亂遵唐虞之典承太王之基率百官受終於文祖輯五玉班瑞於諸侯類圓禋方之禮備封功爵徳之議允約法惟簡代虐以寛子惠困窮懷柔蠻貊金石一變日月重華近古以來未有革命易姓若此之盛者也非天私我有唐惟天祐於積徳非唐求於人庶惟人懷於累仁當此之時太宗內啟聖謀外行專斷躬擐甲冑跋履山川駕英雄而爲奧主一區域而定大業周詩曰昊天有成命二後受之信今之謂也若夫修徳以降命奉命以造邦源濬者流長根深者葉茂天人報應豈相逺哉觀周之興始於后稷公劉承以太王王季皆勤儉忠厚克廣前烈至於文王成之武王啟之康王安之故卜世三十卜年八百天所命也我唐之興也始於臯繇元承以景皇元帝皆立言邁徳垂裕後昆至於髙祖受之太宗有之髙宗守之中宗復舊業睿宗新景命比之周室我何謝焉且如陳徳明刑庶其躬稼之績宗道要小其避狄之仁化流率土狹其江漢之域義寧大朝羞其牧野之戰故武徳中太行出大聲曰唐興理萬年蓋天之所命年代未可涯也仲尼曰惟天爲大惟堯則之又曰韶盡美矣又盡善也非至徳其孰能如此其大者乎於戲先後捨元子而立予主鬯煩大位而付予天下自髙祖創業百有六戰欽承丕緒十有四載東西南北無思不服山川鬼神亦莫不寧實惟藝祖儲福之所致豈予防孫菲徳之能及方將運心於妙之境勵志於造化之鑪發令爲祥風施惠爲霖雨任賢爲兩曜仗能爲四時俾溥天之下有形者獲全懷生者自足樹鋪野繭田種嘉谷斵雕爲朴捐珠棄玉追大庭而齊風夢華胥而同俗非曰能爾願憑宗祏而效焉癸亥之嵗獻春正月濟河橫汾省方展義存問黎老緬慕本邦城郭巋然桑梓如舊覽風物之憂思尋王業之艱難惟髙祖若天地之開辟化成萬類惟太宗若日月之照臨光於四表舉晉陽之甲除君側之盜由唐侯之封升天子之號肇基發迹實在於玆仙駕無所或顧懷於舊土靈魄無方儻來歸於北堂郡縣之所宜嚴奉前人有言曰禮不忘本樂保其徳如姬詠周原而劉歌沛邑思我烈祖如聞嘆息之音嗟爾後人無忘成功之頌頌曰皇矣上帝臨下有赫降監四海求人之瘼吁彼隋煬其政不獲眷我髙祖此惟其宅天輔臯繇明刑弼教道尊老氏同體妙仁表四乳明融獨照隨父托心史良辧貌髙祖誕靈神光夜耀天妹作合日兄夢紹祚生文帝膺運防昌首唱髙祖騫飛晉陽萬夫一心元戎啟行火旗炎炎云鳥洋洋五星迓帝萬國謳唐天网恢疏王師節制威惟連戮老生摧斃山只引軍河龍渡帝渭倉散積離宮弛閉闗輔來蘇逺方咸惠長安宮室上法太微隋遷寶鼎唐在璿璣仗入雙闕詔出九圍三靈恊載百祿同歸帝謂太宗表正封略濤蕩飈掃霆馳電爍劍不摧鋒弩無再彍西平汧隴東取河洛杲宻徳充頭懸面防北走獯鬻南達蠻荊遼碣作乂梁岐底平風動神行海隅蒼生莫不來庭於昭義堂誓眾資始天命所起於胥頌美維予小子夙夜敬止於戲皇王緒思不忘

開元正歷握乾符頌【並序】

張說

客有嘲臣曰聖主正新曆握乾符百僚賡歌以美時六合鼓舞以頌徳先生獨宴黙書閣含翰詞林奚其爲儓儗也臣應之曰鬥水不能評巨壑之量隙光未足議大明之體何者見褊而守隘也握乾符者不謂執天命歟執天命者非夫廣徳休歷交相表裏況命者夫子之所罕言也焉可偏贊而總握符之盛哉如作者略大體舉小節不亦仲尼之門所聽瑩也是以涸思幹慮久難其述客無異焉客曰請終餘論粵若我大唐慶始白雲道升紫气屬漢東失馭淮南不返髙祖舉晉陽之甲戡定闗西太宗因徯後之師削平天下髙宗收圖海外撿玉封中九域黎人重代飲澤𨿽鳴鸑攺號神龍中興周鼎歸唐圭祀夏中宗違代嬖孽窺國於是乎聖上起藩邸入鉤陳一麾水心羣凶泥首崇復大聖越踐少陽受禪當寧而光大前烈垂統拜璧而愼寧後嗣四海有覆盂之安百代無委裘之隙是之謂聖人握符之大寶也四星入輔五將出禦倚禮樂爲國計仗仁義爲君勢英賢集殿而文教成干戚舞階而武功振敬讓光於九族孝慈行於萬宇磧嶂西南渤瀚東北熾皮大毳暍炎山汗熱海向風來王黑貂駮駿浮天溟絕冰漠連嵗獻款鳥獸無猜人之意艸木無不達之气升中於天比天同貴是之謂聖人握符之大政也歷試上黨黃龍飛天入淸中禁白虹指日瘞汾睢寶鼎見柴岱宗卿云蔚非應事而呈瑞者𨿽多狎而不紀矣是之謂聖人握符之大祥也以數推气以气定朔以星殷時以閏成嵗考星間而革疏度置嵗差而辧誤日立大衍之紀參大渾之晷合鐘律之聲極鬼神之情是之謂聖人握符之大歷也若夫仁聖根於內菁華發於外祥兆祕於前謡防灼於後自然之理也彼洛下閎者漢太初時一巧歷耳其云後八百嵗當差一日有聖人正之斯人也抑將露才揚術預證來聖有耆舊之傳記無史防之明文然至隋之開皇及麟徳聖歷三家創法一引爲徴約之年代則鄰近稽之圖籙則曖昧未有如新曆之昭昭者矣昔在唐虞之際以斗精受命者七神得四均間气而生者又二十八人所謂三十五際者也禹以金徳王故夏后之有天下也生數四百年契以水徳王故殷人之有天下也成數六百年稷以木徳王故周人之有天下也成數八百年伯益之命中天而堯以火徳乘之故漢室之有天下也生數再及二百年其間距王而興不能復大禹九州之迹及勝殘百年之命者皆五神之餘气也臯繇降徳皇唐復興土徳應王厚徳載物生數五百成數千年命歷有歸此其大較修徳增祚與天無窮轉算之徒莫能究也緯以入元三百四嵗爲徳運七百六十嵗爲代軌千五百二十嵗爲天地出符四千五百六十嵗爲七精返初天人相應合若符節自堯典命羲和修重黎之舊理顓頊之歷上元甲子千五百餘嵗得孔聖而春秋之歷序曁開元十二年甲子凡三千四十嵗遇聖上而大衍之歷興是時也土徳入生數之元天命當出符之防信矣伏惟聖上聰明文思道徳之具也豁達大度皇帝之體也藝總六經漢光之學也文通三變魏祖之才也緣情定制五禮之本也洞音度曲六樂之宗也神於弧矢黃軒之威也聖於翰墨蒼頡之妙也兄弟善友王季之心也子孫眾周文之福也大寶以定天位大政以布廣徳大祥以合靈符大歷以啟成命徳位兼才臨照如此符命介福粲彰如彼所謂廣徳休歷交相表裏之效也善歷者必推來運以自神興王者不俟往言以表聖設徴夫洛下閎之語也其不有容成之事乎且如恃有命比於日孰是夏王之福也賴卜年衰其徳豈謂周公之訓也故曰王者執天命在於俟天符致天符在於順天徳布天徳在於保天位四者備矣然後陳其盛徳告於神明捨此道也胡可語正天歷握乾符哉謏臣懵學謝生造樂虞典之歌舜羨周詩之美文敢不敷信辭薦淸樂獻上客之課托眾篇之後云爾

維皇六葉於赫啟聖步玉斗握金鏡地維續天柱正山川授方雷雨施令淸廟九祐堯門百慶郊稷尊祖擇昌定命徳自我流藝從我修龜易八卦龍書九疇文含玉律字吐銀鉤鳴絲鶴舞調箭援愁集賢牓殿花蕚名樓神用外表事行先兆萬目朝徹千心暗曉卿云爛漫黃龍窈窕遊姑射神人窅登太山天下小飛祥定瑞均靈踳類鞮譯窮天琛維盡地爍此金防鑄爲農器匪直也然琛索祕軸止輪運辰居星轉得一神凝吹萬情辧發斂濳合明幽闡階蓂朝開宮槐夜捲正我長歷同符大衍天地淸焉日月貞焉四時行焉萬物生焉窮神知化美功成焉金版玉牒逺頌聲焉

上黨舊宮述聖頌【並序】

維開元十有一祀正月皇帝展義於河東挾石太行畱宴上黨整兵燿武入於太原設都建頌以崇王業南轅汾雎祈谷后土天淸日朗神歆如答三月庚午飲至長安六軍解嚴四方和防邇觀法象遐詠徳澤大虞巡之典修美漢詞之禮舉人心翕而一變神物效而無方於是邠王臣守禮寧王臣憲申王臣防岐王臣範薛王臣業獻書於內開府儀同三司臣璟尙書臣晙臣象先臣頲禦史大夫臣漼抗防於外僉曰陛下受天歷數稽聖典謨道貫三靈仁育萬類掃陰沴而覩日開辟之功也尊文考而禦天帝王之孝也天以陛下爲子人奉陛下爲君萬殊之福斯應畢臻三代之風頌聲咸作今潞人懷代邸詠泗亭采聖崖延立石將表潛龍之館勒啟聖之圖勤亦至矣陛下推而不報其何以下塞眾望上對神休哉臣聞天之所啟人之所戴必憑睿聖懿之徳元命眞符之紀功業見乎變徳施加乎時徳厚者施漙功者應速或階晦以彰或由難而昌蓋生其徳之謂天授其時之謂命天有成命其可沒乎陛下昔居是州也紫雲在天神光照室白鹿來擾黃龍上升隴出仙洞而神魚躍山開禪穴而靈鐘韻謡言合防巨迹引途嘉李傍連祥蓍自起當此時也金石預變獄訟先歸政殷六府人重五教陶無窳器漁有讓泉神而化之人不知力昔龍負圖而大舜登狼銜鉤而後殷昌圭錫於夏禹赤伏歸於漢光應運恊符希代稱寶未有窮祥極瑞俶儻懷異如今之至者矣若貺集而不彰則神心不悅鴻業成而不贊則祝告無聞是掩天休而蓋聖徳也臣子之罪將何解焉願聽潞入以揚丕烈帝曰往者中宗違代國步維艱天祚我唐大命集於睿宗大聖眞皇帝朕畏天將命不敢怠遑其乾符坤珍皆光聖之餘福朕何力之有焉然重違昆弟公卿之請抑以敬從無爲虛美重朕不徳也羣臣遊聖蕩莫能名約乎舊史敢頌成績辭曰

帝徳廣運乃聖乃神天祚聖兮唐惟舊邦其命惟新再受命兮帝初正人降居上黨天下往兮黃龍晝見攀天而上九五象兮帝遊於野紫雲之下求必在兮帝寢於堂變龍有光觀者駭兮天迹人謡木連蓍立總神異兮空鐘化宂縞鹿赤魚何詭異兮上天無聲托類附形覺悟人兮聖皇齋栗在得戒失昭事神兮皤皤潞老樂我王道愛舊宮兮赫赫頌功與天比崇攄無窮兮

龍池聖徳頌【並序】

張九齡

臣聞昔者徳升聞皇天眷命元聖有作上帝何言而必見意於休徴忘象於幽贊惟玆降鑑若曰專精道周萬物者其魄尢功濟生人者其祥大粵若古始肇有君臣巢燧之前寂寥無紀書契之後炳煥可觀若乃鬼神雎盱品彚紛錯性命未正吉凶不定而太昊氏將通其徳則河爲之出圖人食未粒鳥獸是茹時不耕稼器無耒耜而神農氏將教其本則天爲之雨粟蚩尢不道炎帝不制銅鐵鑄兵豺狼橫厲而軒轅氏將禁其暴則天爲之降女洪水方割下民昬摯堯徳莫能弭厥災舜功不能除其害而夏后氏將理其績則洛爲之出書自玆已降蓋三千嵗矣其間水火更王云物告符有若狼銜鉤魚躍舟素靈出黃星見豈不以湯徳有慙武善未盡漢道旣雜魏方亦偏惟以一至之應且爲興王之兆則未有天錫眞符聖受休命逺與大禹相續超與上皇比崇如我國家之盛者焉惟龍池蓋天之所以祚聖卽上卜居之舊裏京師爽塏之地傍無竇澤中忽濫泉非常而靈液涓流無幾而神化寖廣榮光休气若煙若云所未曽有則此之出𨿽淸可以鑑而深不見底鱗介瑰詭充滿其中時莫知其所然日徒見其有異中宗采識者之議壓王气而來遊聖上處或躍之時出飛龍而合應臨淄始封也邸第在焉上黨歷試也靈符紹至天其以是永命我唐國家丁寧有所底止其若玆也夫數有時而否至理也無代而亡固存乎大聖之生也乘運而作鼓天下之動安天下之危故奬順成功自古之啟佑之也如彼克定多難自天之葉贊之也如此初中宗違代後黨窺隙大道狃於得志羣慝起而擅朝若綴旌旒然當此時也天與若不取鬼謀若不恊則我祖宗之業無乃將墜而億兆之命亦猶倒懸聖上感之提劍而起雷霆一奮妖沴以淸內難旣衰外虞有謐推戴太上昭臨萬邦實天之爲與人更始系皇統維乾綱決綻補壊蕩瑕滌穢而乃闕典咸備舊章悉舉處窮盡達在困必通品物資以再生寰區爲之一變然後反華僞於朴還澆醨於醇以大道爲源以至仁爲根動推是心以禦於事人見徳而興行神享誠而介福故不任於刑罰亦不在於禱請大造化成猷充塞有如陽春播澤觸類皆滋泰山起雲無逺不徧𨿽昆虫艸木與蠻貊要荒樂其所生安其所習在牛羊而勿踐有干戈而載戢又況於衣冠華夏禮樂邦家而不形於斯須不彰於漸漬者也夫然何教非徳何化非經何能事之不舉何醇精之未極周溥洋溢成乎緝熙至於太和莫不允若體包天地之大事出皇王之表豈擎跽曲拳盡禮極力將用彥聖不啻其口所能稱誦於吾君所可殆庶於至徳且往者之有開也天感精以降聖聖敬命以奉天此誠有元則欽明文思及玆報本必嚴只齋栗靈慶以屬之神化以答之與初相明其微乃著紛綸先兆非篤信歟由是言之統天者人合符者聖而美徳序命殊尢卓絕豈多乎哉至於古之興王必有所感五帝更尙五運傍通土者黃中之精於金爲母水者善利之物於土爲妃苟應期而有來必合徳而爲表是則然矣天其或者亦阜育羣化發揮蕃祉始告以聖有明徴終成乎帝之神冊因其立象之本防以相乘之數則載祀六百歷紀千年變而通之胡可量也宗子宗正卿襃信郡王璨若干人伯父伯兄仲叔季弟聚族相與詣闕上言天意昭著固已久矣人事符合亦云至矣而一徳是建太階旣平靈臺靈沼赫赫明明天之爲大𨿽莫能名王之在鎬豈無頌聲上初克讓抑而未許至於累請乃曰兪哉史臣不敏敢獻頌曰

茫茫元昊載凝載薄在帝庖羲繼天而作浩浩洪水包山襄陵舜亦命禹夏氏以興龍圖龜書二主是膺湯武已下夫何足徴【右元命】於爍巨唐乘運而起纘禹之統系堯之紀五聖在天丕命曽孫乃視河洛同符混元亦有黃龍出於靈沼明明穆穆天子之表【右聖徳】倬彼東井昭章於天沈精降液下爲靈泉泉靈有泚有深無底泌之洋洋其甘如醴淸徳之鑑柔道之體洪源濬規實天所啟【右神龍】濯濯靈泉洞防皇秖滋液流行化爲神池曰止曰行惟聖之作匪鱣匪鮪惟龍之躍植物斯生動物斯樂天根有見曾是不涸【右神池】靈有休气紛紛鬱鬱如山之苞如雲之族潛龍在下瞻烏在屋兆云其吉周爰咨詢旣契我龜又葉我人鎬𨿽舊京其命惟新【右休气】蜿蜿黃龍神池自出靈化惚恍噴云沃日告帝之符其儀孔佶或濳於泉或見在田與時順動亦應於天克酬我皇無得稱焉

靈武受命宮頌【並序】

楊炎

臣聞享天降命惟徳也戡難奉時惟聖也必有非常之運是興撥亂之功君以蒼生爲憂不以濡足爲患以寧濟爲業不以修身爲道此陶唐所以捨而不畏舜禹所以受而不疑靈武宮皇帝躍龍之所日者姦臣竊命四海蕩波我聖皇天帝探命歷之數啟龍圖作受命之書付於我皇帝皇帝方遊崆峒以求至道於是羣公卿士負玉旒金璽望气茫碭之野三進於閶闔之中曰臣聞在昔蚩尢連禍大盜中國神農氏兵莫能勝天降女勑軒轅氏大定其災厥後堯有九州之害而命禹禹以四海之功而受舜陛下主鬯大位十有九年精爽者皆美徳馨乾坤也必聞幽贊徳上達景福有歸六聖覩命歷之期兆人有臨難之請陛下畏災運而不處棄黎元而不顧以至仁爲薄以大寶爲輕臣等若不克所請與億兆之眾將披髮拊膺號於天而防於帝矣皇帝惟然攺容曰豈人心歟丁卯廣平王俶太尉光弼司徒子儀尙書左僕射冕兵部尙書輔國與北軍將士西土耆老萬五千人排闥以訴帝曰今豺狼宂居宮闕陛下兆庶爲餌宗廟爲墟若臣等誠懇未通是髙祖不歆於太廟且陛下涉渭則洪流涸回鑾則慶雲見布澤而川池廣勤道而嘉未生靈只髣髴貺幽感臣聞符命待聖而作天運【闕】終而防葳防肸蠁防也睿武英明聖也臣等敢昧死上聞帝乃灑齋宮啟金匱鳴咽拜受詔有司大赦天下攺元曰至徳元年尊聖父爲文武太皇帝是日煙雲變作士庶踴躍黃龍見於東郊紫气滿於天門翌日也數百里衣裳防兼旬也數千里朝貢防逾月也天下兵車防浹時也四方戎狄防以一旅成百萬之師率胡夷平社稷之難禮郊祀戴聖皇與人合誠心以气消夭癘動罔不吉歆無不報是以白鹿擾於王庭靈芝產於延英化動而功成淵黙而頌聲言禪代者陋蒼梧易姓之名語嗣守者羞唐堯積善之辱述戡定者嘆四紀而復夏美中興者嗤四七而滅新於戲神只之所歸往品物之所法象鼓飛龍於尺水仗大義於東向矢謨發號實在玆都願篆石宮庭以垂萬古俾過山澤知風雨之奧窮造化識天地之鑪臣炎稽首敢獻頌曰赫赫河圖啟天之祜雲從億萬皇在九五惟昔陶唐克傳舜禹濩也武也夫何足數彼妖者勃惟暴惟貪天實卽命人將不堪皇曰內禪於再於三盡武之善去湯之慙兵車百萬洶洶雷震橫防九州爲行爲陣恃力者踣從命者順孝以奉天神而撫運至徳唐堯崇功大禹皤皤北叟垂白而覩沛邑空歌周原已古徘徊頌聲永介玆土

唐文粹卷十九上

欽定四庫全書

唐文粹卷十九下

宋姚鉉編

頌乙【總三首】

封禪

紀泰山銘【附宗禦制】

大唐封禪頌【張說】

大唐封東嶽朝覲壇頌【蘇頲】

紀泰山銘【附】

宗禦制

朕宅帝位十有四載顧惟不徳懵於至道任夫難任安夫難安玆朕未知獲戾於上下心之浩蕩若涉於大川賴上帝垂休先後儲慶宰衡庶尹交修皇極四海防同五典敷暢嵗云再熟人用大和百辟僉謀倡予封禪謂孝莫大於嚴父謂禮莫尊於告天天符旣至人望其積固請不已固辭不獲予與夫二三臣稽虞典繹漢制張皇六師震疊九防旌旅有列士馬無嘩肅肅邕邕翼翼溶溶以至於岱宗頂也爾雅云泰山爲東嶽周官曰兗州之鎭山實惟天帝之孫羣靈之府其方處萬物之始故稱岱焉其位居五嶽之伯故稱宗焉曰昔者受命易姓於是乎啟天地薦成功序圖錄紀氏號朕承先王玆率厥典實欲報天之眷命爲蒼生之祈福豈敢髙視萬古自比九皇哉故設壇場於山下受羣方之助祭躬封燎於山上冀一獻之通神斯亦因髙宗崇天就廣增地之義也乃仲冬庚寅有事東嶽類於昊天上帝配我髙祖在天之神罔不畢降粵翌日禪於社首侑我聖考祀於皇只在地之神罔不咸舉曁壬辰覲羣後上公進曰天子膺天符納介福羣臣拜手稽首稱千萬嵗慶答歡同陳誡以徳大渾葉度彛倫攸敍三事百暌時乃之功萬物由庚兆人允植列牧眾宰時乃之功一二兄弟篤以孝友錫類萬國時惟休哉我儒制禮我史作樂天地擾順時惟休哉蠻夷戎狄重繹來貢累聖之化朕何慕焉五靈百寶日來月集防昌之運朕何感焉凡今而後儆乃在位一王度齊眾法攉舊章補缺政存簡易去煩苛思立人極乃見天則於戲天生蒸人惟後時乂能以美利利天下事天明矣坤厚載物惟後時相能以厚生生萬人事地察矣天地明察鬼神著矣惟我藝祖文考精爽在天其曰懿予防孫克享上帝時若馨香其丕乃曰防我之文武曾孫其誕錫新命纘我舊業永保天祿子孫其承之予小子敢對揚上帝之休命則亦與百執事尙綏兆人將多於前功而毖彼後患一夫不獲萬方其罪予一心有終上天其知我朕惟寶行三徳曰慈儉謙慈者復無疆之言儉者崇將來之訓自滿者人損自謙者天益苟如是則軌迹易循基構易守磨石壁刻金記後之人聽詞而見心觀末而知本銘曰

惟天生人立君以理惟君受命奉爲天子代去不畱人來無已徳涼者滅道髙斯起赫赫髙祖明明太宗爰革隋政奄有萬邦罄天張宇盡地開封武稱有截文表時邕髙宗稽古徳施周漙茫茫九夷削平一鼓禮備封禪功齊舜禹巖巖岱宗衍我神中宗紹運舊邦惟新睿宗繼明天下歸仁恭已南面絪緼化醇告成之禮畱諸後人緬予小子重基五聖匪功伐髙匪徳矜盛欽若祀典丕承永命至誠動天福我萬姓古封泰山七十二君或禪社首或禪云云其迹不見其名可聞只遹文祖光照舊勲方士虛誕儒書齷齪佚後求仙誣神檢玉秦災風雨漢污編錄徳未合天或承之辱道在觀政名非從欲銘心絕巖播告羣嶽

大唐封禪頌

張說

皇唐六葉開元神武皇帝再受命致太平乃封岱宗禪社首鑿石紀號天文煥發儒臣志美立碣祠壇曰厥初生人俶有君臣其道茫昧其風朴略因時而歘起與運而紛落泯泯沒沒無聞焉爾後代聖人取法象立名位衣裳以等之甲兵以坦之於是禮樂出而書記存矣反其源致敬乎天地報其本致美乎鬼神則封禪者帝王受天命告成功之爲也閱曩聖之粵訓考列辟之通術疇若天而不成曷背道而靡失由此推之封禪之義有三帝王之略七七者何傳不云道徳仁義禮智信乎順之稱聖哲逆之號狂悖三者一位當五行圖籙之序二時防四海升平之運三徳俱欽明文思之美是謂與天合符名不死矣有一不足而云封禪人且未許其如天何言舊史者君莫道於陶唐虞舜臣莫徳於臯陶稷卨三巨降徳皆有天下仲尼敍帝王之書擊周秦之誓明魯祀周公用王禮秦承伯益接周統孔聖微防不其效歟然秦定天下之功髙享天祿之日淺天而未忘庭堅之徳也故大命復集於皇家天之贊唐不惟舊哉其興之也靈啟迪黃只顧懷應歸運以義舉撫來蘇以利見濩也無放夏之慙武也無伐殷之戰髙祖創業四宗重光徳有格天漏泉蒸云濡露菌蠢滋育氤氳涵煦若天地之覆載日月之照臨溥有形而歸景罄無外而宅心百有八年於玆矣皇帝攘內難而啟新命戴睿宗而纘舊服宇宙更辟朝庭始位蓋羲軒氏之造皇圖也九族惇序百姓昭明萬邦咸和黎人於變立土圭以步歷革銅渾以正天蓋唐虞氏之張帝道也天地四時六官著禮井田三壤五圻成賦廣九廟以尊祖定六律以和神蓋三代之設王制也武緯之文經之聖謩之神化之然猶戰戰兢兢日愼一日納規誨以進徳遂忠良以代工講習乎無爲之書討論乎集賢之殿寵勇爵貴經明翼乎鵷鸞之列在庭毅乎貔豹之師居鄙人和旁感神寶沓至乾符坤珍千品萬類超圖溢牒未始聞記我後以人瑞爲心不以物瑞爲意王公卿士儼然進曰休哉陛下孝至於天政合乎道前年祈后土人獲大穰間嵗祀圓丘日不奄朔感祥以祈聖因事以觀天天文交合其則不逺意者喬丘埽路望翠華之來上帝儲恩俟蒼璧之禮久矣焉可專讓而廢舊勛羣臣固言勤帝知罪至於再至於三帝乃挹之曰欽崇天道俯率嘉話恐徳不類敢憚於勤其撰巡狩之儀求封禪之故旣而禮官不戒而備軍政不謀而輯大姥練日雨師灑道六甲按隊八陣警蹕孟冬仲旬乘輿乃出千旗云引萬防林行霍濩燐爛飛熖揚精原野爲之震動艸木爲之風生歷郡縣省謡俗問百年舉百祀興墜典葺闕政攸䢐之人室家相慶萬方縱觀千里如堵城邑連歡丘陵聚舞其中垂白之老樂過以泣不啚蒿裏之魂復見幹封之事堯云往舜日還神華靈郁爛漫乎穹壤之間是月來至於岱只祓齋宮滌濯靜室凝神覽將款太一議夫泰山者聖帝受天官之宮天孫總人靈之府自昔立國莫知萬數克升中而建號惟七十而有五我髙宗六之而今七矣非夫尊位盛時明徳曠代遼闊難並之甚哉先時將臻夫大封也累封疆於髙岡築泰壇於陽趾夫其天壇三襲辰陛十二咸秩眾靈列坐有次崇牙樹羽管磬鏞鼓宮懸於重防之內干戚釵殳鉤防戣戵周位於四門之外伐國重器傳代絕瑞旅之於中庭玉輦金轂翠冒黃屋夾之於端路庶官百辟羌夷蠻貊襃成之後讓王之客序立於禮神之場髦頭弩牙鐵馬金鏃介冑如雪旗幟如火逺幣於淸禁之野於是乎以天正上元法駕徐進屯千乘於平路畱羣臣於谷口皇帝禦六龍陟萬仞獨與一二元老執事之人出天門臨日觀次沆瀣宿巉巗赤霄可接白雲在下庚寅祀髙祖於上封以配上帝命眾官於下位以享眾神皇帝冕裘登壇奠獻俯僂葉金奏佾羽舞撞黃鐘歌大呂開閶闔與天語淸將信公奉斗布度懋建皇極勤卹蒼生昭嘏乎未兆禳災乎未萌上下傳節而禮成樂徧福壽同歸而帝賜神防乃檢玉牒於中頂揚柴燎於髙天庶忠誠之上達若憑熖而駕煙日轡方旋神心余眷五色雲起拂馬以隨人萬嵗山呼從天而至地越翌日尊睿宗侑地只而禮社首遂張大樂覲東後國風惟舊無黜幽削爵之誅王澤惟新有眚災大賫之慶不浹日至化洽於人心不崇朝景福徧於天下然後藏金匱於祏室回玉鸞於上都煌煌乎眞聖朝之能事而髙代之盛節者也於斯之時華戎殊俗異音同嘆曰兵合多雨山峻多雲豈有大舉百萬之師尅期千里之外及行事之日則天無防翳地無纎塵嚴冬變爲韶景寒風郁爲和气非至徳其孰能動天如此其順者乎昔人云自西自東自南自北無思不服今信知聖人作而萬物覩其心服之之謂矣或曰祭泰折主先後非禮歟曰是禮也非冝也王者父事天母事地侑神崇孝無嫌可也且夫柴瘞外事帝王主之蒸嘗內事后妃助之是開元正人倫革獘禮起百王之法也故令千載睹未光聆絕韻咀甘實漱芳潤爍妙之至精流不已之淑聲臣說作頌告於神明四皇墳而六帝典𨿽吉甫亦莫能名徒采彼輿人之詩曰大矣哉維天爲大惟皇則之率我萬國受天之祺子孫百代人神共保綏之云爾而已矣

大唐封東嶽朝覲頌【並序】

蘇頲

封祀之山五在中國泰嶽首之昊穹之命再集巨唐皇帝受之臨位十四年考虞氏嵗巡之義諷周王時邁之什十月辛酉步自有洛十一月丙戌張殿齋於嶽趾淵黙以淸繹思而照將紀功布度順斗承天精享也己且宏觀軼區宇盛儀振開辟髙臨建鳯萬隊張皇以燭山上禦飛龍百神翕習以扶道國臺二藩後四髦士宻侍信臣髙位扈封臺列升陛不下五十以聖言衝邈瑤牒寶書誓之防曰朕獲守丕業恐不克駿命惟上帝儲休錫蒼生無疆之慶朕之慶也古則祕之何哉屬寒馳迅飈露淸終夕若掃若鋤晏然而已庚寅天官次籙王制恊時嚴髙祖以配之祀髙宗以陟之冕裘立圭壁序防罍爼調鐘呂倨勾於簨虞戛擊乎柷敔寶駢瑞兮物焜煌空薄霄兮音容與則纎塵不動和气充塞日在於觀天爲之門揚日大光謂小天下昭以抱戴見之卿靄鬱鬱紛紛喜气煙熅當芝檢引紫燻太紫洞而三辰接郁蒼搖而萬嵗聞自下達上徯吾君君之來兮望如雲端兮睟聖之門至尊辛卯有事於社首以泰折如泰壇於穆我睿宗侑而作主奠獻嗚咽天子之孝也僉以金匱歸勛於祖禰石防藏美於乾坤戒咸秩則司存癸巳載大旂合大樂三陔崛以惟抗四亞鏘而輅止朝羣牧揆千官底邦賦數庭實華虫辧等車焉來覲周人隋人二王之賔戎狄蠻貊萬里重譯必拱於著執贄奉璋顒顒昻昻靡敢怠遑乃建雞竿伐鼉鼓帝命出皇恩漙揚巽風作解雨施捨之蕩滌之宥法罪除頗纇澒湧洋溢周流黮防不崇朝而徧者與此山俱疇翳而不拔胡微而不鋪也亦旣稱壽申命宗伯咨爾頌焉效古之刻石臣頲稽首再拜拜而言曰

臣聞昔在帝堯臣惟咎繇聰明之謂聖邁種之謂徳天若曰依於巨唐易姓者李王於中華崇功者唐聖之澤徳之浸也我唐祚之興昌符誕膺兩儀動六葉承皇帝宣髙祖四宗之景烈肇開元神武之明號廣兮大兮莫有不寧罔有不俾咸一徳之輔不二心之臣羣後抗詞曰臣聞先王因天事天因地事地因名山升中於天陛下得天之經得地之義得人之行行也者孝莫大焉兼三才以爲政政也者仁莫大焉含萬物以爲性今三才貞萬物言六典平九功成官不滔獄不放至於刑淸良有以也因斯而談淸明在躬志气如神之睿者君也四國於藩四方於宣之美者臣也有物有則我君臣保乂之原所由於前設其教於後往嵗邦危中否天討內難陛下提三尺之劍羾閶闔絕勾陳趨北軍正北辰然後翼翼幹幹尊尊親親立我蒸人聖考所以付天下之公器蹈汾陽之淸塵唐𨿽舊邦其命惟新古者振兵釋旅祠土祈谷先事也我是以幸太原祭汾雎耀金甲肅邊鄙虜馬詟而不敢南向解嚴京師獲寶鼎獻宗廟成人歸而盡務東作報福京坁於是乎爰佐五畤郊天以奉時爰崇九室祫祖而敬思昭格遟遟神人允釐無何籍三脊盛六穗不召斯至擁休之類如山則委曷月而祕豈非享物降嘉司火也立渾同度在璿也陛下姑謂之薄臣所未諭且管氏詫齊帝王凡八十九湮淪郁沒孰若致美我髙宗勒岱甲子正六十肸蠁葳蕤故能應期我神武維繼代奉業增髙保鴻缺乎中河也卽先後以權蹔阻於運二宗紹復未遑厥功神闇之契不在諸子而當聖躬固不可辭者審矣帝曰兪畏徳之不稱而左輔右弼雜搢紳鴻碩之倫抱蕝懷書蒸雲吐霧方集賢內殿講議前席以論之傳不云乎君於勤禮敬之至也易不云乎先王作樂豫以動也愼矣哉禮樂之爲用故執禮者具刪獘則質宜之自我變樂者理去商何害謙以爲臣二者治而三讓之制曰可始嚴鹵簿騰七萃啟禁闗回九重以聽乎鸞聲之雍雍匪疾匪徐物有其容動植讚華夷觀駢闐總撙羨漫半散出成臯逾滎波馮滑臺眺洪河遂並昆吾之墟倘佯乎大舜之澤瀕四瀆二濟入於兗徑九一三齊喬於岱推二旬有六而頓行在莫不皤皤華皓如藿陰陽或牽以餼或捧之觴傴僂乎康莊一以伸伸武之今日一以感幹封之舊章乃餼歸之觴舉之慈且惠而與之驩沸渭頡頑矧國鄒魯家洙泗乘汶野而圖記可知指泮林而頌聲不墜以周公之故將孔子之後翹然希王者之屬車聖人之淸蹕則久及信宿之應巖巖所瞻宗神曰天齊王加一等於三事戶二十供王祀環十里禁人樵報也大禋旅之數重襃成之祿撫遺甿賜之復帝曰吁夫艱難擊王業休咎牽人事況天監之殊祥也殊典也不自滿而防鞏於位朕寶臣曰乾曜洎說有初有終時乃風欽哉汝作朕左右承相繄汝忠益以嘉猷補衮之闕罔或怠遂天封煥天章篆介丘而旋徳陽大饗乎羣方程後代美其律聲其實墳作四而籍言七也臣頲不敏繼伯夷之直淸微太史之畱滯聆金奏同百獸之舞振木鐸采萬人之詩敢陳詩以頌曰

天子聖兮天孫崇登以封兮報以功受命再惟皇代天之賫人所載士馬山嶫戈矛山沓禎符山雜靈響山答天與人合我鋪衍兮長粹淸太元冊兮太一精休光光我之慶成舜四朝而禹萬國莫之我京

唐文粹卷十九下

欽定四庫全書

唐文粹卷二十

宋姚鉉編

頌丙【雅附總八首】

神武四

大唐中興頌【元結】

鳳翔岀師紀聖功頌【楊炎】

大唐河西平胡頌

平淮西雅【附栁崇元】

時政一

聖政紀頌【來鵠】

丰年一

徳勝頌【歐陽詹】

祥應一

嵗星居心頌【權徳輿】

髙世一

伯夷頌【韓愈】

大唐中興頌【並序】

元結

天寶十四年安祿山陷洛陽明年陷長安天子幸蜀太子卽位於靈武明年皇帝移軍鳳翔其年復兩京上皇還京師於戲前代帝王有威徳大業者必見於歌頌若令歌頌大業刻之金石非老於文學其誰宜爲頌曰噫嘻前朝孽臣姦驕爲昏爲妖邊將騁兵毒亂國經羣生失寧大駕南巡百僚竄身奉賊稱臣天將昌唐繄睨我皇匹馬北方獨立一呼千麾萬旟戎卒前驅我師其東儲皇撫戎蕩攘羣凶復服指期曽不逾時有國無之事有至難宗廟再安二聖重歡地辟天開蠲除妖災瑞慶大來凶徒逆儔涵濡天休死生堪羞功勞位尊忠烈名存澤流子孫盛徳之興山髙日升萬福是膺能令大君聲容沄沄不在斯文湘江東西中直浯溪石崖天齊可磨可鐫刋此頌焉何千萬年

鳳翔出師紀聖功頌【並序】

楊炎

舜有兩階之舞周有孟津之防皇帝有岐陽之搜徳莫勤乎安國勛莫配乎立極利萬物莫近乎去暴蓋受天元符與人請命冥契相合億兆有歸以唱則感神鬼之心以徵則去云雷之難維唐七葉姦臣犬吠於二京皇帝龍鳴於河北觀兵雍上建都發號以朝萬國心向天地誌通幽昧淳精四達大造成於是巢山駕海之羣狼纛鳥章之君不期而趨於闕下者四十有三萬元帥廣平王俶太尉光弼司徒子儀等稽首言曰臣聞天啟聖以俟時聖感時而赴難非神功不能當大運非徳不能合人心故軒轅之道也伏蚩尢宗周之仁也稱𦇤負陛下之徳大瑞於人和人和而動天天與和合气百姓因之以獨化四夷因之以子來王師徳之以貞勝意者河洛徯怨後東徵之期人靈駿奔望西狩之禮天子方齊寶輅講金匱之書翌日霓旌武賁大車之輪黃鉞靈鼉彤弓太阿荊韓楚魏之廣七閩五獠之長金鼔百萬車徒九合大陣於東郊皇帝建白麾以誓於軍曰維髙祖歆於上天四宗重光照臨下土百有五十祀至於聖皇總武之干戈備文之法象蕞爾逆虜敢迷天紀盜我符璽黷我威靈使四海之內兵革縱橫肝腦塗裂旻蒼降鑑錫命於予俾纉夏已墜之功寛堯未刑之族於戲今匪玉帛山河是愛惟蒼生災害是憂匪天命威力是憑惟人心忠義是保咨爾張目成天羅植發成幹櫓布和成將帥厲气成風雲若作進退爾惟旗鼓若斷首尾爾惟常蛇若戮鯨鯢爾惟幹將若拯沈溺爾惟巨艦夏有一旅之眾周有十人之謩志定金石信非盟誓爾其念哉是時天威動六合兵气連太白乾坤爲之坱軋河嶽爲之震蕩彼狐鳴鑿齒之徒不崇朝而聲反於謳歌形歸於蹈舞者防過半矣故鄠社之師以形勝灞上之凶以威逐桃林之陣以奇破河洛之孽以气摧帝乃開天牢回豹尾陵顥气鎖欃槍應龍秉鉞女侍坐乃考夏氏配天之義備漢皇建武之興雲髦玉輅山動地踴降自西雍幸於京師萬姓前導百靈爲衛布徳澤望陵寢悲黍稷之將秀覽城闕之爲墟以雷雨洗川澤以皇風淸怨怒以大賞議勤勞以成功告宗廟以詳明去龍昧以恵政哀困窮淸蹕而奉聖皇稱觴以朝前殿於是東國耆老長安士庶排禦輅於天庭動千門呼萬嵗煙雲下繞林藪山回神靈頌於堂精魄感於廟王侯慶於國父子洽於家鐘石反於懸罍俎陳於席華戎踴躍喜气磅礡日退三捨天聲萬里神謀不得窺其奧天道不能後其時斯一防之略也然後動變化爲鑪假仁義爲途陶气象鑿耳目與神合司契以道浸澆醨全犀象之形斷珠玉之脛然後以景星燭夜廿露淸气升閬風對天老捨鴻名以還太素乘大歷而統人紀俾不思而降不祭而歆以元和感生淳古於是宰臣聚而言曰主上以神武淸難至徳遂人崇勛絕瑞光照萬古辟開日月於今六年百姓豈忘力於帝乎人臣盍謝生於天乎請相與鑿石於誓師之場告成於得眾之地斯王道之盛典臣炎稽首敢獻頌曰

天命帝兮蕩妖昏交風雨兮防秦門惟聖徳兮漫海外五單於兮勇士防俗鳥獸兮家云島越浮山泛靑艸徴羽騎兮列天營啟金縢兮賜長纓日爲車兮雷爲鼓醢鯨鯢兮掃煙雨開明堂兮饗文祖帝爲皇兮後爲母歌雲臺兮冊玉府篆穹石兮駕終古

大唐河西平胡聖徳頌【並序】

維唐至徳二年春正月武威郡胡洎九蕃夷落內伺師旅之間外合狼豕之凶據金城害州伯蛇變交防之下炎焚大澤之中二月乙丑皇帝以五命之服詔太僕崔偁總中權専上將誓軍前之士郤城下之盟又命內常侍劉日新振鼓鐸之音防羌戎之長林竦蝟合防於東郊粵庚午髙牙大斾鐵馬長鍛歕以淸笳陣以云蛇列於四衝蓬頭執防鼓以靈鼉進於逵路趫悍獷猤虎裘蝯臂北陵於土門之隊銄車云梯彊弩堅楯齊傳於西烽之亭於是引熊虎之師杖龍蛇之劍矛防四起煙塵火色金鼓一振天地徘徊血亂黃聲囂瓦屋是風雲皆入陣彼艸木盡爲兵日月垂照於窮鄕皇靈赫臨於天外名王貴馬大玉文貝素女錦衣百金之產萬並之資皆委於入貢之府市於有地之宮是時也千人踴萬人賀美太階之符見頌偃伯之議興特進金城大守李葛頃洎五邑長史軍正大夫等言曰蓋聞王命先天以奉時賢臣合統以偕運靡乘乎帝籙不能撥亂罔應乎間气不得遭逢故大人之作必先靖難以摧凶取暴爲治國以任賢使能爲建功磅礡乎茅茨之下葳防乎古之上斯軒轅得之以勝蚩尢大夏得之以勝有扈西伯得之去伐崇太宗得之奄有遼海上皇得之克平巨猾陛下得之再淸宇宙掃蕩氛蠥允若大唐之新命復髙祖之天下臣等恭惟六聖騰光百有五十祀周賁海防鋪敷菌蠢丹穴之賮孤竹之君金罽括羽委命下吏陛下建大號纉鴻業歸勛祖禰昭事聖皇是必天錫忠良佐成命器二臣所應皇運之統伏崇羽之凶太康西人永永來裔願篆石志美以爲頌云

詔虎臣兮殪天狐載火旗兮耀昆吾霽塵壘兮被戎都

獻平淮西雅【並表】

栁宗元

臣某言臣負罪竄伏違尙書牋表奏十有四年聖恩寛宥命守遐壤懷印曳紱有社有人【云云】伏惟睿聖文武皇帝陛下天造神斷克淸大憝金鼓一動萬方畢臣太平之功中興之徳推校千古無所與讓臣伏自忖度有方剛之力不得備戎行致死命況今已無事思報國恩獨惟文章伏見周宣王時稱中興其道彰大於後罕及然徴於詩大小雅其選徒出狩則車攻吉日命官分土則嵩髙韓奕蒸人南徵北伐則六月采芑平淮夷則江漢常武鏗鍧炳燿蕩人耳目故宣王之形容與其輔佐由今望之若神人然此無他以雅故也臣伏見陛下自卽位已來平夏州夷劍南取江東定河北今又發自天衷克翦淮右而大雅不作臣誠不佞然不勝憤踴伏以朝多文臣不敢盡專數事謹撰平淮夷雅二篇𨿽不及尹吉甫召穆公等庶施諸後代有以佐唐之光明謹昧死再拜以獻

平淮夷雅二篇

皇武命丞相度董師集大功也

皇耆【音其】其武於溵於淮旣徒旣車環蔡其來狡眾昬嚚甚毒於酲狂奔叫呶以扞大刑皇咨於度惟汝一徳曠誅四紀其徯汝克錫汝斧鉞其往視師師是蔡人以宥以釐度拜稽首廟於元龜旣類旣禡於社是宜金節煌煌錫鍎雕戈犀甲熊斾成命是荷度拜稽首出次於東天子餞之罍斚是崇鼎臑俎胾五獻百籩凡百卿士班以周旋旣涉於滻乃翼乃前孰圖厥猷其佐多賢宛宛周道於山於川逺揚邇昭陟降連連我斾我旗子道於陌訓於羣帥拳勇來格公曰徐之無恃頟頟式和爾容惟義之宅進次於郾彼昬卒狂裒凶鞠頑鋒蝟斧螗赤子匐匐厥父是亢怒其萌芽以悖太陽王旅渾渾是佚是怙旣獲敵帥若饑得餔蔡凶伊窘悉起來聚右搗其虛靡愆厥慮載辟載祓承相是臨弛其武刑諭我徳心其危旣安有長如林曽是讙譊化爲謳吟皇曰來歸汝復相予爵之成國胙以夏墟度拜稽首天子聖神度拜稽首皇祐下人淮夷旣平震是朔南宜廟宜郊以告徳音歸牛休馬丰稼於野我武惟皇永保無疆

皇武十有一章章八句

方城命愬守也卒入蔡得其大醜以平淮右

方城臨臨王卒峙之匪徼匪競皇有正命皇命於愬往舒余仁踣彼艱頑柔恵是馴愬拜卽命於皇之訓旣礪旣攻以後厥刃王師嶷嶷熊羆是式銜勇韜力日思奮殛宼昬以狂敢蹈愬疆士獲厥心大袒髙驤長防酋矛粲其緩章右翦左屠聿禽其良其良旣宥告以父母恩柔於肌卒貢爾有維彼攸恃乃偵乃誘維彼攸宅乃發乃守其恃爰獲我功我多陰諜厥圖以究爾訛雨雪洋洋大風來加於燠其寒於邇其遐汝陰之茫懸瓠之峨是拔是震大殲厥家狡虜旣縻輸於國都示之市人卽社行誅乃諭乃止蔡有厚喜完其室家仰父俯子汝水沄沄旣淸而彌蔡人行歌我步逶遲蔡人歌矣蔡風和矣孰類蔡初胡甈爾居式慕以康爲願有餘是究是咨皇徳旣舒皇曰咨愬裕乃父功昔我文祖惟西平是庸內誨於家外刑於邦孰是蔡人而不率從蔡人率止惟西平有子西平有子惟我有臣疇允大邦俾恵我人於廟告功以顯萬方

方城十章章八句

聖政紀頌【並序】

來鵠

穆宗皇帝臨大朝與羣臣言奏政事羣臣退而宰臣奏曰陛下問及平政事此三皇五帝之所徽美也陛下不問及史臣此三皇五帝之所弭已也徽美者將有乎聞也弭已者將有乎亡也以聞之而又亡之則陛下徒有宵衣旰食之名規天條地之績與羣臣言後若飈然拂冠過冕湮時銷日無得用於後譬如十夫樹楊一夫拔之無得以成其大也政事羣臣得陛下日問之是十夫樹楊也史官執筆爲陛下日逺之是一夫拔楊也使後之人訝聖朝空晨虛夕閒殿曠廷無君臣咨謀洋溢之言乏社稷安危彊讜之說是不亦逺史臣致不載其事如拔去其楊將弭己之謂乎臣伏念貞觀永徽之代百官之有耳目但聴視天子而已故言事者安論紓詞無疑權慮勢史官執筆於階之下天子側旒於殿之上奏者發誠於廷之中是以正衙一開則臣誠前而啟之帝旒近而鎭之史筆隨而絡之由是君臣謀國圗政之事諭機都要之言詫業發神丰編照物偕籍於堯典差光於天陽至今見太宗文徳若三皇五帝之所徽美也自永徽之後宰執不正窺伺是忌鍼棘前後阻越對敭狼噬虎飡持膏衒肉蓋以言多爲已曽不致君內荏失中畏使人聴乃奏史官與百僚俱退然後宰臣請事由是君有問而宰臣知之史官不得與於聞君有舉而宰臣謀之史官不得記其事次第周行檢錄制誥與冗吏同工而己臣嘗涕泣以嘆豈有以一已之細一性之忌於黍晷圭景之間苟嗜急須回天遮上使聖緒神緒有嘉敭善諷罔得聞於千萬年枉有謂明朝空晨虛夕閒殿曠廷無君臣咨謀洋溢之言乏社稷安危彊讜之說若今踵而承之則不惟臣有障聰蔽睿之刺抑陛下𨿽有三皇五帝之所徽美而若逺史臣則三皇五帝之所弭已也抑又有一夫拔楊之謂歟臣請史官執筆當羣臣奏事隨日撰錄號爲聖政紀臣立朝荷祿幸甚穆宗皇帝動扆頷旒憮然嘆曰吁朕罔敢粉名厥後乃罔知厥後然聖人存簡防者亦非以粉名也蓋存乎大國之典鴻祖之業我國有典我祖有業業在於典典在於史曷厥史不書是屍余於祖涸業於典也朕纉承聖緒恭惟恪思將念厥政未嘗不離安廢酣馳荒鶩逺是以每與宰臣言如簇天下一巡省每見宰臣退而展天下盡聞知豈圗臣蓄猾謀公無同事欲弄尾舌先衞巖穴隔斥史臣占佞明後致懿摉嘉訪不存堯典之書善諷名猷莫出淸廟之什史臣負我不舉其官宰輔盡忠厥聞有此由是詔史職執史筆立於廷之下錄君臣臚句之必行載剛毅進退之敢議題其篇目曰聖政紀也至上之卽位三年有鄕校小臣來鵠居山澤間常私心重惜史臣以其史臣者是當國之鏡千億代之睂目也因窺穆宗實錄得解憤釋嫉於立史官爲聖政紀者追而頌出其事以鑑今之廷列故拜獻其頌曰

三皇不書五帝不紀有聖有神風銷日已何教何師生來死止無典無法頑肩奡比三皇實作五帝實治成天造地不昬不圯言得非排文得聖齒表表如見者莫若乎史是知朴繩休結正簡斯若君誥臣箴觚編毫絡前書後經規善鑑惡國之大章如何寢略嗚呼貞觀多什永徽多兪廷日發論殿日發謨牙孽不作鳥防其除論出不蓋謀行不紆楹然史臣蛇然史裾瞠瞠而視逶逶而婁翹筆當面決防納污不梏爾智不席我愚執言直注史文直敷故得粲粲朝典落落廷謇聖牘旣多堯風不淺頒編坦軸君出臣顯若儼見旒若俯見冕蕪閒殿曠廷無屍安素晏三皇不亡五帝不翦太宗得之史焉斯展曁乎後相圗身天子専問我獨以言史不得近立明見嫌倚相在擯秉筆如今隨班不進班退史歸惘然疇依奏問莫覩嘉謀固稀取彼誥命祿爲國肥烱哉時皇言必及章徳室五帝道奧三皇如何翊臣嚵肉嗜觜距磨快楅衡物長控截僚位占防陽光垣私藩已逺近庾唐俾徳音嘉訪黙縮暗亡咽典噤法蓋聖籠昌曷以致此史文不張后必非笑將來否臧謂乎殿空扆逸朝懵廷荒不知姦蔽文失汪洋有貞觀業有永徽綱亦匿匪見亦寢匪彰賴有後臣知言不佞伊尹直心太甲須聖事旣可書史何不命乃具前欺大陳不敬曰逐史之諭請以物並且十夫樹楊一夫欲競栽旣未牢摒豈能盛帝業以哉逐史似摒穆宗憮然若疚若醟何昔臣斯隠我祖正不傳親問不寫密諍孰示來朝以光神政由是天呼震岌徴奔召急史提筆來叱廷而入端耳抗目不防不挹獬豸側頭螭虯擺濨握管絕怡當殿而立君也盡問臣也倒誠磊磊其事鏜鏜其聲大何不顯細何不明語未絕緒史已錄成錄成謂何書政紀名伊紀淸芬可昭典墳古師鳥官昔聖官云方之我後錄裏書分錄有君法書有君文君法君文在聖政紀云殿無閒時廷無曠日云諏波訪倦編刓筆君劬臣勞上討下述惟勤惟明在聖政紀出至徳何比至教焉如孰窺孰則外夷內儲謂君有道乎臣有謨歟有道有謨在聖政紀書一體列秩同力翼戴柝楅去枚絕防無礙國章可披唐文可愛善咨不偸嘉論不蓋不偸不蓋在聖政紀載諒夫摠斯不朽可懸魏闕愚得是言非訕非伐實謂毉臣渾沌開君日月妖物雰死天文光發惟我之有頌兮奚斯躍而董狐蹷

徳勝頌二章【並序】

歐陽詹

唐貞元六年嵗在庚午陰陽家流曰嵗在午人馬食土人之所食也糓馬之所食也艸今言食土明嵗蕪嘉糓而野無靑艸則運數於玆合凶災之大者於是天尋舊步地轉恆軸交紏回薄將有結於常沴自春二月至於夏五月或赫日杲杲或密雲溶溶爲燋灼爲霖霪似不日而至皇帝宿布大和人神鳥獸魚鼈鹹若騰歡心揚喜云欣欣熙熙休气中積浹磅礡浮蒼蒼潛相戛磨力彊者勝九陽搆旱而莫展六陰作潦而不就氛祲靄爲慶雲烈景曒爲祥光油油薰薰宛復如春塊不破而雨足條無聲而風暢日者生气欲凝淑气猶競彼𨿽罔得爲禍此亦未能爲福徘徊相持時澤不降五稼含萌而待藝百芳蓄頴以思坼至是土膏融甘液宣若決渟泉如開湧煙丰本增岐芄芄緜緜無磽塉與良沃獲一十於百千防蔬云矗以委圃餘糧嶽峙而棲畆夫體病不能害心心平必能制體古人曰人者天地之心也旣和且平則天地之病又焉得成歟況奔走游泳之物曰靈曰祗之類皆吁歈怡逸於其中乎宜其燎乾元之宿愈坤元之常疾以至於交泰如斯之盛邪古先帝王至聖則堯至仁則湯有黎甿以稱理歷水旱而莫禦豈不以道未全洽而徳尙涼哉皇帝非徒能禦之又易之爲大慶殊祥其於道徳可謂充塞洋溢光今而邁古矣元元嗚咽歌聖代者動天殷地以夜繼晝而其詞未宏輒爲頌二章用貽於康衢庶事明而聲暢流乎無窮而以徳勝目篇頌曰

嵗在午天災於常昔人食土今我飫梁匪徒我飫梁鰥寡幹箱盛矣乎我皇之徳變眚爲祥休哉徳兮嵗在午天災斯屬昔馬食土今牛饜菽匪徒牛饜菽大豕梁肉盛矣乎吾皇之徳轉禍爲福休哉徳兮

嵗星居心頌

權徳輿

皇矣上帝降鑑下人後王承之制作禮文人用明徳家尙孝仁人無癘疵俗以阜蕃敷佑四方發爲天祥重華煌煌乃居明堂下煦仁澤上爲祥光回復感通天人攸同乃法五事乃建大中君君臣臣徳輝昭融保祐命之自天無窮微臣頌歌敢備唐風

伯夷頌

韓愈

士之特立獨行適於義而已不顧人之是非皆豪傑之士信道篤而自知明者也一家非之力行而不惑者鮮矣若至於一國一州非之力行而不惑者蓋天下一人而已矣若至於舉世非之而不惑者則千五百年乃一人而已耳若伯夷者窮天地亙萬世而不顧者也昭乎日月不足以爲明崒乎泰山不足以爲髙巍乎天地不足以爲容當殷之亡周之興微子賢也抱祭器而去之武王周公聖也率天下之賢士從天下之諸侯而攻之未嘗有非之者也彼伯夷叔齊乃獨以爲不可殷旣滅矣天下宗周彼二子乃獨恥食其粟餓死而不顧由是而言夫豈有求而爲哉信道篤而自知明也今世之爲士者一凡人譽之則自以爲有餘一凡人沮之則自以爲不足夫彼獨非聖人自是如此夫聖人乃萬世之標準也余故曰若伯夷者特立獨行窮天地亙萬古而不顧者也𨿽然微二子亂臣賊子接迹於後世矣

唐文粹卷二十

欽定四庫全書

唐文粹卷二十一

宋姚鉉編

頌丁【政徳總一十首】

古賢宰一

虙子賤碑頌【賈至】

良牧三

廣州都督嶺南按察五府經略使宋公遺愛碑頌【張說】

京兆尹張公徳政碑頌【王維】

唐衞尉卿洪州都督張公遺愛碑頌【崔祐甫】

興利三

復練塘碑頌【李華】

髙陵令劉公遺愛碑頌【劉禹錫】

蘇州嘉興屯田紀績碑頌【李翰】

靈迹一

唐天臺山新桐柏觀碑頌【崔尙】

髙道一

唐中嶽體先生潘尊師碑頌【陳子昻】

宗理一

長明燈【髙邁】

虙子賤碑頌

賈至

淸靜致理中庸之徳至髙明柔克簡易之體大繹微防而徴遺論何先生道蔚其葳防者也先生宣慈在躬精義入神徳順乎天性根於仁殷其如雷曖然如春始受業於仲尼終委質於魯君爾乃周道淩遲王風哀思夷狄竊於位號干戈亂於原野則我魯國無齊晉之彊定哀非桓文之主三卿有僣虐之政先生處此亂邦從之理邑平心气而全耳目晏然躋富壽之域焉自非知微知彰變化無窮孰能臻此觀夫爲政之大體元之要卹孤哀喪舉事問弔訓之以悌加之以孝備五更而悟君賢三老而稟教然後燕居以佚其體張樂以和其人夜漁不戒而信欺史不威而息是以宣尼惜君之理小子期問君之政暇何其逺哉向使移於有國之君則陶唐之理也施於有政之臣則二南之化也昔舜左禹而右臯陶不下席而天下理周公殽膳在禦不解懸而四夷伏小大則異其揆則同天寶初至始以校書郎尉於單父想先王行事徴其頌聲而古碑殘缺苔篆磨滅使立志之士何以揖其遺風焉嗚呼其道存而其事往其人亡而其政息哀哉遂作頌曰

鳴琴湯湯虙子之堂淸靜無爲邑人以康澆風化淳霸俗致王誰謂陽鱎革而爲魴皤皤黃髮或師或友芃芃麥苗不稂不莠齊師己卻魯俗斯阜諫或剖心伊人引肘穆穆伊人希聖之才堯舜旣往孰爲來哉從時捲舒與道徘徊防泳孔門取容定哀泱泱千古顯顯令徳聲隨攸牧恵與順息人亡政道播神黙寂寥夜川惆悵舊國荒祠尙掃苔篆將燐尋風聆韻想見其人年代邈殊精誠闇親再表貞石頌聲惟新

廣州都督嶺南按察五府經略使宋公遺愛碑頌

張說

維唐禦天下九十有八載蒼生賁乎海隅澤漫乎荒外天子念窮鄕之僻陋徼道之修阻吏或不率不馴人或不康不若乃命舊相廣平公宋璟鎭玆裔壤式是南州篤五管之政教總三軍之旗鼓幅員萬里馴致九譯詔書下日靡然順風曷由臻斯威名之先路也公曩時執白簡登闥推誠謇諤不私形骸忤英主之龍鱗蹹姦臣之虎尾挫二張之鋭則聲怛寰域折三思之角則气蓋風雲由是極有四星維帝之輔地有五嶽維天之柱其出宰也君之股肱其出守也人之父母至於此邦之長人也飲食有節衣服有常淸心而庶務簡正色而羣下一瑟兮僴兮赫兮咺兮固以不怒而威不言而信𨿽有文身鑿齒被髮儋耳衣卉麪木巢山館水種落異俗而化齊言語不通而心諭矣其率人版築教人陶瓦室皆斁葬晝逰則華風可觀家撤茅茨夜作而災火不發棟宇之利也自今始祖國之舶車海琛云萃物無二價路有遺金殊裔胥易其回途逺人咸內我邊郡交易之坦也有如此故能言之士舉爲美談蓋微子去殷以後王者襄公伐楚將得諸侯尙書東漢之雅望黃門北齊之令徳宋氏世名公其濟美詩所謂無念爾祖聿修厥徳廣平有焉若夫往者屈也來者伸也往來相召而哀樂繼之鴻飛遵渚於汝信處龍章衮衣以我公歸郁陶乎人思嗟嘆之不足廣府司馬譚瓌畨禺耆老某乙等相與刻石傳徽斯文予春秋之徒也豈將苟其辭哉雅敬宋公王臣之重次嘉譚子贊徳之義遙感耆舊去思之勤越裳變風知周公之才之美吉甫作頌見申伯平藩於宣觀政將來惡可廢也頌曰

降王宰兮逺國靈歌北戶兮舞南溟酌七徳兮考六經政畫一兮言不再艸木育兮魚鼈寧變蓬屋兮攺籬墻魚鱗瓦兮鳥翼堂洞日華兮皎夜光火莫燉兮風莫颺事有近兮恵無疆昆侖寶兮西海財防萬里兮嵗一來舟如鳥兮貨爲臺市無欺兮路無盜旅忘家兮扃夜開越井岡兮石門道金鼔愁兮旌斾好來何暮兮去何早犦牛牲兮菌雞卜神降福兮公壽考

京兆尹張公徳政碑頒【並序】

王維

雲從龍風從虎气應也聖人作賢人輔徳同也君臣同徳天也通气以康九有以遂萬類惟皇禦極二十載光格四表至於海隅日出越小大邦蠻貊師長罔不欽於成憲以承天休然天子猶日省三接列辟日聴萬方輿頌懼人有未化賢有未登故敭仄陋兼乎十等選宗室及乎九族任事以觀材積時以觀行乃得我賢京兆焉夫京兆號爲難理淸淨病於不給刀筆拘於守文或以輭弱廢或以殘賊劾把宿負淺爲丈夫用鉤距蓋非長者我則異於是大道難名大理無法閉闗於任數巧算不能知堅壁於晝一善取不能下摧宿豪如薙艸無慍色視大權如歷塊無傲容百司之吏總一徳以咸服五方之人雜異教而同理受命之始先聲已振黠吏惡少聞風族行及乎鳴騶詣府登堂坐定縣尹掾吏以次上謁守正之人其气髙含章之人其詞大見容色而聞號令小人感而君子泰日者防陽男子閭裏爲豪借客報仇聚人爲盜或白日手刃或黃塵袖錘政寛則以身先諸偸操急則以事中長吏貳過不已萬計自脫公命吏縛之立死鈴下於是人入闇室若遇大賔焉前年不登人顇太甚野無遺糠路有委骨天子不忍徵於不粒賦於無衣六軍從衞以臨東諸侯息闗中也帝曰咨天其降威人罔畏罪臺恐防盜乃邑矧曰蕩析離居惟爾克濟撫玆西土公拜稽首思塞休命布慈恵之政不以利淫震雷霆之威其或宥過饔人減雙雞之膳圉人省五馬之秣淘不獻服圬不塓棺自身已往振廩同食𨿽人煙不動道殣相望不思濫以苟生咸守教以就死是不可能也先是王公或専南山之利司農涸昆明之池收赤岸澤將爲田以便官至是悉奏罷之舟漁衡麓之守廢蒲荷新蒸之產入自郊䢐邑室有魚飱斬陰伐陽市多山禾人得以贍惟涇有防比嵗多決近縣疲於力役他山遺於度材公命刮朽壤塡巨石辮大木去編菅其始告勞乃終有慶匠石日減功萬蔵史日省錢億晨始學耒女始安織於是鮐背黃髮之耆曰我有田疇鐘秉其畆我有子弟顏閔其行鄕黨以睦惸失其獨道路有禮汰無與爭酒先養老賄不問吏旣無吠狗亦無姦人臨年餘資竊蒙恵化其曷以臻玆君子曰此天子至公內舉不避親錫汝明尹張公之力也夫公於國爲外戚於帝爲外弟重組累印珥香貂者七葉奉車駙馬乘朱輪者十人勝衣則綺襦紈袴通籍則玉墀靑瑣動則兩驂如舞坐則五鼎成列文軒楚制素女趙舞而公儼兮其若容淡兮其無味心在四教語稱七徳目視六籍口誦九歌懷君子令徳之忠保詩人錫類之孝悌有過於共被慈有逾於含食惡衣以居公服不敢降也屈體下士王綱不敢替也協二姓之好以正人倫傍無嬖禦分一人之憂以審王政下多英傑若夫皇帝敬問之詔禦札自書天王命賜之衣上宮所制勤勞則中使接武計議則走馬來朝豈惟眾臣重其經術爲吏雜以儒雅而已且公之徳升聞於天非一朝一夕之漸也亦以稱職於累官著聲於所在其丞祕書也闕文遺簡多在大家深爲子孫之蔵密有緘縢之固公不憚權貴或抵或誘盡歸天閣官書備焉其牧郢人也人有不若徳戮之不爲暴人有不保居撫之不爲諂存者考其事壯其食以畜之行者緝其宮藝其樹以待之此邦之人旣優他邦之人又至焉未盈一嵗遂增萬戶其守汾也仍嵗大旱郡祠介推𨿽屢舞僊僊而靈應未若公命束蘊取火伐樹寘薪釃酒而祝曰有功於人祀爲明神無徳而祿禍亦覆餗自絳已來人實祀子純犧大璧不敢愛必以薦也童兒季女不敢黷必以敬也神旣靡答人將安仰若亭午而雨則樹其鷺羽執此騂毛不然者火燎將至焮天鑠地靈衣且爲煨燼丰屋將爲茂艸爾其圗之言未畢而云興拜未起而雨降周於闔境不入他郡𨿽封疆咫尺而彼竭我盈嘻若記能事載盛徳渭川之竹不足簡終南之木不足軸夫訓人至於禮儀曰徳安人免於阽危曰功徳者上賞於上下頌於下長老孜孜願刋於石以予學於舊史來卽我謀且維與人編戶與人爲伍與人出入與人言語知風俗之淳獘識政化之原本屬詞媿文書事蓋實詞曰

五代相韓七葉侍漢及我聖朝亦生邦翰大道無形貞蠱以干含章不耀在割能斷情僞萬端吾道一貫帝選賢尹無以易張金印紫綬京兆之章佩我鳴玉冠我兩梁天子休命拜首以將寛而愛人立滅暴彊明明天子哀此南畆將息西入遂覲東後我教我訓我鎭我守茫茫三秦則罔糊口守死以義徇生不苟王曰外弟視人不佻何以寵之手書以詔何以問之賜衣而朝俾人華胥致君帝堯刻石作頌永世彌昭

唐衞尉卿洪州都督張公遺愛碑頌【並序】

崔祐甫

今天子終諒闇易月之期不言旣言之日詢於師保輔弼之臣曰將以國之明燭震下士俾兆人康又有道哉四臣曰莫如擇賢而司牧之𨿽欲不理不可得也上曰用賢何先四臣曰莫先於幽逺蠻貊之邦爲急也卽日命王人遽以制書就拜衞尉卿兼洪州都督張公爲禦史中丞廣州刺史嶺南節度經略觀察等使旣逾月而遽屆於洪洪之耆老惸商販漁釣百類千品周聲奪魄於野於廛咸曰寧取我裳而裂之寧取我廩而焚之父也天只胡爲奪我之君中丞受命而南舟不及泛馬不及秣國人懷慕之罔極曰淸塵逺矣君不顧矣郁陶之思何用哉盍用於揚名頌徳乎故吏兵曹防軍張擢法曹防軍豫章縣令鄭鋒建昌縣令盧惟瑾新吳縣令鄥賁州人東冶府果毅劉容耆壽諭幹相等討論之眾僉曰允於心曰自昔爲政者知淸之可以長人也而淸者稀豈不欲淸欲牽之也欲之所行不亷不儉爲之舟輿也淸之不立肆奢崇貨爲之鑽鑿也於是撤其帷帳薦蓐之具便於身悅於目者二百餘物歸之有司減其俸錢稍食月防十萬實於軍府此皆前政之所督觀而封已者我則推而逺之於是公儀之義申平仲之規見矣二之日謀於眾曰昔曹防去齊以獄市爲寄以爲擾於獄者輕重人之命煩於市者耗斁人之生苟鞭笞桁楊之無度侵牟肆奪之不攺是國家以章綬印璽毒蒼生也豈致理哉於是平百貨之貴賤議刑罰之等差使其貪不下殘忿不私逞韓子求環而不可使人袒背而無傷夫然噬嗑之象成行葦之恩溥矣三之日謀於野曰不稼不穡民天安仰載馳載驅王命所急吾觀是邦農野未辟傳置未修豈不以使役無期供億失序儻野有餓殍賔不如歸亦諸侯之恥也於是減承城吏卒防三千歸之隴畆而擊柝之守無闕焉賦豪墆財數百萬賙於館餼而含糗之徒不知也其卒也不公之吏畱以爲廝其財也不法之臣受以潤屋我皆用之於愛人活國也於是阜藩之望崇多大之儀備矣從政三日州人愛之如父母承之如松柏夫婦耕織之暇無他懼惟懼公速遷其餘煦嫗孕育發於中而形於言損其身而益於物可以激穨俗慰窮甿者豈勝道哉祐甫山東鄙人不好佞飾凡所聞見務存實錄故采拾而書之公名休字祥幽州範陽縣人有晉司空茂先之逺裔也曽祖汲易州長史祖選幽州固安縣丞考價贈齊州司馬公起家石亭別將自是爲縣令軍司馬州長史各一入爲天子友儲君臣𨿽假以寵名而迹實戎索受命爲範陽節度安祿山判官祿山以大權大寵外示忠而內謀逆太上皇推赤心而勿疑敢有間之者死蹈虎尾犯龍鱗公密言其戎狄豺狼不可厭也當是時也視鼎鑊如歸焉神之聴之是與正直周旋鋒鏑之下出入宼讎之間而能終保元吉漸幹貴仕進退存亡而不失其正其惟張公乎又牧豪舒潤三州而及此昔張黃門庭珪牧此州甚得人譽張丞相九齡次之逮府君又有裕焉故邦人有三張之目頌者美盛徳之形容非魯僖公仲山甫不之獲今玆頌曰

昔爲豫章故有循良黃門之善於今不忘爰及丞相亦有烈光我君戾止是爲三張立廉寶儉無怨無傷郵亭之下賔旅其康四封之內望嵗千箱自春䢐夏兮人相慶慶未畢兮聞後命朱轓玉節兮向蕃禺彼願兮我望孤君乎君乎若嵗大旱其誰見濡

潤州丹陽縣復練塘頌【並序】李

華

大蠟之祭辭曰土反其宅水歸其壑先王因流下而導之故曰九川滌源因迆匯而瀦之故曰九澤旣陂以疏天地之气以利元元之用崇伯汨五行而殛羽山臺駘章大澤而封汾川洪範首之春秋載之地有廣狹事無今古大江鉅區惟潤州其藪曰練湖幅員四十里菇蒲菱芡之多龜魚鼈蜃之生厭飫江淮膏潤數州其傍大族彊家泄流爲田專利上腴畆收倍鐘富劇淫衍自丹陽延陵金壇環地三百里數合五萬室旱則懸耜水則具舟人罹其害九十餘祀凡經上司紛紜與奪八十一斷嗚呼曲能掩直彊者以得之老幼怨痛沈聲無告永泰元年王師大翦西戎西戎旣駾矣生人舒息詔公卿選賢良先除二千石以江南經用所資首任能者是嵗十一月二十三日拜前常州刺史京兆韋公損爲潤州聲如飇馳先詔而至吏人畏伏男女相賀卽日上無貪刻下無寃憤公素知截湖閏壤災甚螟蝥臨事風生指期以復羣謗雷動山鎭恬然中明獨裁文之以禮乃白本道觀察使兼禦史中丞韋公元浦中丞撫掌愜心如公之謀且曰興利除害待其人而後行非常之政敢歸叔父公乃申戒縣吏卒徒辟之人不俟召呼而從役畚鍤蓋野浚臯成蹊增理故塘繚而合之廣湖爲八十里像月之規儔金之固水復其所如鯨噀射洶洶隠地雷聞泉中先程三日若海之彌望灝灝如吞吐日月沈沈如韞蓄風雨所潤者逺原隰皆春耕者飽憂者泰於是疏爲斗門旣殺其溢又支其澤沃塉均品河渠通流商悅奠價人勇輸賦遐邇受利豈惟此州每嵗萌陰乘陽二气相薄大雨時行羣潦奔流水勢所入盈而無傷龍見方雩稼蒙其渥時前相國彭城公劉尙書晏統東方諸侯平其貢稅聞而悅之白三事以聞詔書褒異焉彭城公宣命至江南捧詔授公公率元僚掾史令丞已下至於耆艾西向拜手忻戴皇明人心上感天降嘉澤如有神祗昭恊厥至公正直而和専靜而斷嫉惡宥過恵人察姦純鈞精堅百鏈不耗伐冰之貴降從士禮詩云靖恭爾位好是正直宜其享福也吏人入賀公拱而謝之曰尙書劉公觀察韋公奉行王澤也鄙何力之有焉丹陽令杜孟寅秉公之淸白延陵令李令從如公之愛人金壇令胡玘稟公之成規及丹陽耆壽周孝瓌百姓湯源等拜首而請曰兌爲澤兌悅也水歸於澤而澤悅於人百年浸塞而公啟之臣哉鄰哉克諧帝休永代是式三縣無災若不碣而刻之則王命不揚於厥後後之人無以倚負也華嘗學古見訪爲頌曰

望沄沄兮視冥冥鳥閒魚樂葭菼生膏腴利倍起訟爭斯人怨抑痛無聲韋公正直動神靈百年防澱爲漻淸饑者飫兮病者寧詔書光寵恩霈榮劃然眊矒復皎明追琢刻頌揚棻馨

髙陵令劉君遺愛碑頌【並序】

劉禹錫

縣內之大夫鮮有遺愛在其去者蓋邑居多豪政出權道非有卓然異績結於人心浹於骨髓安能久而愈思大和四年髙陵人李仕淸等六十三人具前令劉君之徳詣縣請以金石刻縣令以狀申於府府以狀考於明法吏吏上言謹按寶應詔書凡以政績將立碑者具所紀之文上尙書考功有司考其詞宜有紀者乃奏明年八月庚午詔曰可令書其章明有以結人心者揚揭於道周雲涇水東行注渠釃而爲三以沃闗中故秦人常得善嵗按水部式決泄有時畎澮有度居上防者不得擁泉而顓其腴每嵗少尹一人行視之以誅不式兵興已還寖失根本涇陽人果擁而顓之公取金流浸源爲畦私開四竇澤不及下涇田獨肥他邑爲枯地力旣移地徵如初人或赴訴泣迎尹馬而占涇之腴皆權幸家勢足以破理訴者覆得罪繇是咋舌不敢言吞寃銜忍家視孫子長慶三年髙陵令劉君勵精吏治視人之瘼如熛疽在身不忘決去乃循故事考式文曁前後詔條又以新意請更水道入於我裏請杜私竇使無棄流請遵田令使無越制別白纖悉列上便宜掾吏依違不決居二嵗距寶歷元年端士鄭覃爲京兆秋九月始具以聞事下丞相禦史禦史屬元谷實司察視持詔書詣渠上書得利病還奏靑規中上以谷奉使有狀乃俾太常撰曰京兆下其符縣主簿談孺直實董之冬十月百眾云奔憤與喜並口謠手運不屑鼛皮揆功什七八而涇陽人以奇計賂術士上言白渠下髙祖故墅在焉子孫當恭敬不宜以畚鍤近阡陌上聞命京兆立止絕君馳詣府控告具發其以賂致前事又謁丞相請以顙血污車茵丞相彭原公斂容謝曰明府眞愛人陛下視元元無所悋第未周知情僞耳卽入言上前翌日果有詔許訖役仲冬新渠成涉季冬二日新堰成駛流渾渾如脈宣气蒿荒漚冒迎耜釋怨開塞分寸皆如詔條有秋之期投鍤前定孺直告已事君率其寮躬勞倈之烝徒讙呼奪襏而舞咸曰吞恨六十年明府雪之�姦犯豪卒孰施爲嗚呼成功之難也如是請名渠曰劉公堰曰彭城按股引而東千七百步其廣四尋而深半之兩涯夾植杞栁萬本下垂根以作固上生材以備用仍嵗旱沴而渠下田獨有秋渠成之明年涇陽三原二邑中又擁其衝爲七堰以析水勢使下流不厚君詣京兆索言之府命從事蘇持至水濱盡撤不當擁者由是邑人享其長利生子以劉名之君諱仁師字某彭城人武徳名臣刑部尙書徳威之五代孫大歷中詩人商之猶子少好文學亦以籌畫於東諸侯遂防幕府歷尹劇縣皆以能事見陟率不時而遷旣有績於髙陵轉昭應令俄兼檢校水曹外郎充渠堰副使錫朱衣銀章計相愛其能表爲檢校屯田郎中兼侍禦史斡池鹽於蒲錫紫衣金章嵗余以課就加中執法理人爲循吏理財爲能臣一出於淸白故也先是髙陵蒙被恵風而惜其捨去發於胸懷播爲聲詩今采其防而變其詞志於石文曰

噫涇水之逶迆漑我公兮及我私水無心兮人多僻錮上防兮幹我澤時逢理兮官得材墨綬移兮劉君來能愛人兮卹其隠心旣公兮言旣盡縣申府兮府聞天積憤刷兮沈屙痊劃新渠兮百畆流行龍蛇兮止膏油遵水式兮復田制無荒區兮有良嵗嗟劉君兮去翺翔遺我福兮牽我腸紀成功兮鐫美石永信詞兮昭懿績蘇州嘉興屯田紀績頌【並序】李

翰

禹平九土溝洫之功大棄粒蒸人稼穡之務重自古有國家未嘗不率由斯道底愼其業故登平足以厚生殖禍難足以定凶災未有易此而能理者自羯戎亂常天步多艱兵連不解十有四年因之以饑饉重之夭札死者曝露亡者惰逰編版之戶三耗其二歸耕之人百無其一將多於官吏卒眾於農人古者八家爲鄰一家從軍七家從之猶曰興師十萬內外騷動不得操農桑者七十萬家今乃以一夫家食一伍一餘子衣一卒師將不立人將不堪此聖上所以旰食宵興求古今令典可以濟斯難者莫出乎屯田廣徳初乃命相國元公昌其謨分命諸道節度觀察都團練使統其事擇封內閒田荒壤人所不耕者爲其屯求天下良才善政以食爲首者掌其務屯有都知羣士爲之都知有治卽邑爲之官府官府旣建史胥備設田有官官有徒野有夫夫有任上下相維如郡縣吉凶相卹如鄕黨有誅賞之政馭其眾有教令之法頒於時此其所以爲屯也𨿽天子命之股肱贊之至於宣上命齊下力經地域制地事辧土宜均土法簡穡器修稼政陳三壤之種而敬其始考九農之要而成其終則都知之職專達其事焉詎可以非其人哉浙西觀察都團練使禦史中丞兼吳郡守贊皇公上國大賢憂公如家愼擇厥官以對明命浙西有三屯嘉禾爲之大乃以大理評事朱自勉主之且揚州在九州之地最廣全吳在揚州之域最大嘉禾在全吳之壤最腴故嘉禾一穰江淮爲之康嘉禾一歉江淮爲之儉公首選於眾獨當其任有寛簡恵和之徳知艱難勤儉之事政達乎本智通乎時仁愛足以結下機權足以成務嘉禾大田二十七屯廣輪曲折千有餘裏公畫爲封疆屬於海濬其畎澮達於州求遂氏治野之法修稻人稼澤之政芟以殄艸剔以除木風以布種土以附根頒其法也冬耕春種夏耘秋獲朝巡夕課日考旬防趨其時也勤者勞之惰者朂之合耦助之移田救之宣其力也下稽功事達之於上上制祿食復之於下敍其勞也至若義感於內誠動於中徇國忘家卹人猶已野次露宿簞食瓢漿盡內體之勤趨一時之役大寒栗烈而猶執鼖鼓盛暑赫防而不傳車蓋如登髙去梯與之死生投醪均味忘其饑渇然後知仁義之政必見於耕獲井田之法可施於甲兵夫如是人將竭其力地將盡其利天將與其時自贊皇爲郡無凶年自朱公爲屯無下嵗元年冬收入若干斛數與浙西六州租稅埒朝嘉厥庸授廷尉評公又稽气授時如前代法有白雀集於髙丰屯廩蓋大穰之徵也屯官某乙等聚而稱曰初公爲屯人有二懼焉邑人懼其暴屯人懼其擾今溝封大牙而不相侵疆場日履而人不知方舟而上以饋師旅此功及於國也登量而入以寛徵稅此徳加於人也古者智效一官政修一鄕猶歌之詠之手之足之況朱公之績如此其大者乎遂相與斵琬琰表阡陌南陽太守豈專刻石之功桐鄕嗇夫終踐大農之位其辭曰

茫茫九區陽九躔災丘荒札瘥田卒污萊天步未移連師滿野不耕不獲仰食於下嗷嗷遺人糊口饋軍帝曰予憂爰立其屯且戰且耕古之善經辟師肅只王命是聴嘉禾之田際海茫茫取彼榛荒畫爲封疆宋公蒞之展器授方田事旣飭黎人則康我屯之稼如雲漠漠夫位棊布溝封綺錯朱公履之勸耨趨獲稂莠不生螟蝥不作嵗登億計徵寛稅薄息我蒸人遂其耕鑿我屯之庾如京如坻嘉量是登方舟是維贊皇獻之達於京師飽我六軍肅將天威畎距於溝溝達於川故道旣堙變將爲田朱公濬之執用以先浩浩其流乃與湖連上則有塗中亦有舩旱則漑之水則泄焉曰雨曰霽以溝爲天俾我公私永無饑年公田翼翼私田薿薿不侵其畔不犯其穡我倉旣盈爾廩維億屯人熙熙邑人怡怡不擾其務不幹其時我無爾暴爾無我欺我有官屬朱公訓之我有徒位朱公卹之我有眾役朱公卒之我有徵功朱公序之起於田中印綬累累何以況之福祿如茨何以久之刻篆於碑

唐天臺山新桐柏觀之頌【並序】崔

尙

天臺也桐柏也代謂之天臺眞謂之桐柏此兩者同體而異名同契乎道無不在夫如是亦奚必是桐柏邪非桐柏邪因斯而談則無是是無非非矣而稽古者言之桐柏山髙萬八千文周旋八百里其山八重四面如一中有洞天號金庭宮卽中右弼王子晉之所處也是之謂不死之福鄕養眞之靈境故立觀有初彊名桐柏焉耳古觀荒廢則已久矣故老相傳云昔葛僊公始居此地而後有道之士往往因之壇址五六厥迹猶在洎乎我唐有司馬練師居焉景雲中天子布命於下新作桐柏觀蓋以光昭我元之丕烈保綏我國家之永祉者也夫其髙居八重之一俯臨千仞之餘背陰向陽審曲面勢東西數百步南北亦如之連山峩峩四野皆碧茂樹鬱鬱四時恆靑大巖之前橫嶺之上雙峯如闕中天豁開長澗南瀉諸泉合漱一道瀑布百丈懸流望之雪飛聴之風起石梁翠屏可倚也琪樹珠條可攀也仙花靈艸春秋互發幽鳥淸猨晨暮合響信足賞也始丰南走云嶂間起剡川北通煙岑相接東則亞入滄海不逺蓬萊西則浩然長山無復人境總括奧祕郁爲秀絕包元气以混成鎭厚地而安靜非夫神與仙宅仙得神營其孰能致斯哉故初構天尊之堂晝日有云五色浮靄其上三升投龍之所時有異雲气入堂復出者三書之者記祥也然後爲虛室以鑿戶起層臺而累土經之殖殖成之翼翼綴日月以爲光籠雲霞以爲色花散金地香通極眞侶好道是逰斯息微我練師孰能興之練師名承禎一名子微號曰天臺白雲河內溫人晉宣帝弟太常馗之後祖晟仕隋爲親侍大都督父仁最唐興爲朝散大夫襄州長史名賢之家弈代淸徳慶靈之地生此仙才以爲服冕乘軒者寵患吾身也擊鐘陳鼎者味爽人口也遂乃捐公侯之業學神仙之事科籙教戒博綜無所遺窈冥夷希微妙詎可識無思無爲不飲不食仰之彌峻巍乎其若山挹之彌深湛乎其若海夫其通才練識贍學多聞翰墨之工文章之美皆忘其所能也練師蘊廣成之徳睿宗繼黃軒之明齋心虛求將倚國政侃侃然不可得而動也我皇孝思維則以道理國協帝堯之用心寵許由之髙志故得放曠而處逍遙而逰聞練師之名者足以激厲風俗睹練師之容者足以脫落氛埃以慈爲寶以善救物神以知來智以蔵往允所謂名登仙格迹在人寰奧不可測已夫道生乎無名行乎有情分而作三才播而作萬物故爲天下母修之者昌背之者亡故爲天下貴況絕學無憂長生久視也哉道之行也必有階也行道之階非山莫可故有爲焉有象焉瞻於斯仰於斯若捨是居教將奚依損之又損之以至於無爲門旣崇不名厥功朝請大夫使持節臺州諸軍事守臺州刺史上柱國賈公名長源有道化人有徳養物嘗謂別駕蔡欽宗等曰且道以含徳徳以致美美而不頌後代何觀乃相與立石紀頌以奮至道之光其辭曰

邈彼天臺嵯峨崔嵬下臨滄海遙望蓬萊漫若天合呀如地開煙雲路通眞仙時來顧我練師於彼瓊臺練師練師道入微噏日安坐淩霄欲飛興廢靈觀練師攸贊道無不爲美哉輪奐窈窈茫茫通天降祥保我皇唐如山是常

唐故中嶽體先生潘尊師碑頌【並序】

陳子昻

尊師業尙衝密勤毖幽深理心事天所保惟嗇絕聖棄智不耀其光故眞感冥期珍圗祕學性與天道不可得而聞也若乃崇標曠迹遐情逺意志摩靑雲蓬視紫闥髙宗每降鑾輦親詣精廬尊師身不下堂接手而已每嘆曰大丈夫業於道不能投身霄嶺滅景雲林而疲屙此山以煩世主吾之過乎遂欲東求蓬萊孤舟入海屬天皇惇篤斯道祈款逾深躊躇山隅絕防未往旣而金革有命鑣轡道區於戱昔姑射有神人堯輕天下崆峒有至道軒屈順風眞髙蹤萬古同徳何其盛哉尊師有弟子十人並仙階之秀然鸞姿鳳骨眇愛雲松者惟潁川韓法昭河內司馬子微皆稟訓瑤庭密受瓊室專太淸之業遺下仙之儔谷汲芝耕服勤於我蓋歷嵗紀也始尊師受籙於茅山升王君王君受道於華陽隠居陶公陶公至子微二百嵗矣而標仙骨雅似華陽夫偕眞蹈冥鏈景逰化者其心必有類乎昭等永惟尊師靈迹洞業髙深邁古而棄世往矣其若之何乃斵石幽山勒頌徳其辭曰

觀元化兮求古之列仙得瑤圗與金鼎信元符之自然神與道而惟一天與人兮相連苟精守以専密必駕景而淩煙丹丘不死兮羨門子黃宮度世兮吾體體之至徳兮洵淑美衝心養和寶元始初學茅山濟江水乃入華陽洞天裏道逢眞人兮升子授以寶書靑臺防令守崧山玉女峯雲棲窮林今五紀聖人以萬機爲貴而我以天下爲累聖人以大寶爲尊而我以天下爲煩是以冥居於防寄遺迹於軒轅有唐髙宗兮天子之光好道樂仙兮思彼云鄕千旌萬騎兮翠鳳凰遨逰汝海兮箕山陽朝拜白茅夕紫房齋心絜意緬相望祈問玉眞及玉皇何以得之受天昌黃庭中人在子身窈窈冥冥精甚眞去汝驕气與淫神勤能思之道相親遂解形而遺世乘白雲而上賓弟子不知其所往乃刻石以思眞

長明燈頌【並序】

髙邁

離婁之目處闇室或不能覩燈處之皎如也澄公之掌在夜或不能照燈在之了如也故大雄氏以方便力救黒暗界籍其光誘其人佛所以有然燈名法所以有傳燈義大抵長明燈是其蘊乎夫日主晝太陽之精中則畏昃則沒我長明燈不沒月主夜太陰之精滿則虧虧則盡我長明燈不盡日月尙爾況小光小明哉要自積苦爲海舉足見溺積邪爲山舉手見礙竟不髣髴之或髣髴之不克成就之言之可爲長嘆我邑中有俊傑主此然燈精進成就於寶融寺經蔵院且夫蘭炷爇火吾見其盛未見其微也鐵盆盛膏吾見其增未見其減也一籠而四時長花滿室而終嵗不夜人見之者一作禮眼蒙利再作禮心蒙爽心眼自相照了內外由是洞徹然則終日見燈未嘗見燈終日不見燈未嘗不見燈夫達觀者乃如是也意者不獨於此直上照一天二天乃至三十三天無門不辟恆沙善人由玆而入直下照一地二地乃至一十八地有獄皆開多劫罪人由玆而出若然者四維上下虛空可思量不可不思量邪我長明燈實相功徳亦復如是邁三數年內願銘頌之間迫賤事未構斯文一朝染目疾朦朧而不自審從何得也遂夢神人語邁曰子於長明燈其有負乎邁應聲而寤寤而起起而作頌明日目愈頌曰

見外燈長明見內燈長明萬惡自光中滅萬善自光中生不見一燈百千萬億燈乃至於無窮不見一人百千萬億人歸之於大同空則是色色卽是空弟子作頌允執厥中

唐文粹卷二十一

欽定四庫全書

唐文粹卷二十二

宋姚鉉編

頌戊【總五首】

祠祀三

旌儒廟頌【賈至】

陜州鐵牛頌

少華山佑順侯碑頌【房鄴】

監牧二

大唐開元十三年隴右監牧碑頌【張說】岐邠涇寧四州八馬坊碑頌【郤昻】

旌儒廟頌【並序】

賈至

觀象考歷本乎元辧方正位稽乎極體元禦極莫先乎教教之大莫大於儒旌儒有祠我新典也昔秦滅義軒之制廢唐虞之則大摉學徒竭索儒黨懷書捧檄者鱗集麏至然後罪九流之異論尢百氏之殊術無辜殺身有道並命寃骸積於坃谷流血染於泉壤蹈仁義而死者不可勝紀開元未天子在驪山之宮登集靈之臺考圗驗記周覽原隰見鄕名坑儒頽塹猶在慨然感亡秦之敗徳哀先儒之道喪彊死千載逰魂無依乃詔有司是作新廟牲幣有數以時饗祀因祀命鄕號曰旌儒人神和悅怨气銷散於戲秦皇帝以神武邁古並吞六合掃天下以一篲芟羣雄如眾艸建官罷侯大權在已自軒轅以降平一宇宙未有若斯之盛也夫戡亂以武守武以文文以正崇武以權勝秦皇知權之可以取不知正之可以守向使天下旣定守正崇儒導六經之謨訓用三代之文質則唐軒盛美湯武業不若也觀夫坑儒焚書之意乃欲蓋先王之能事竊作者之鴻名黈眾耳以前聞逞私欲於當代此儒之所忌也秦之所志悲夫儒以恭儉爲宗秦則疲生人極力宮室儒以道徳柔逺秦則竭耗中國勞師四夷儒以宥過議賢秦則刻法峭刑賊虐諫輔儒以述先好古秦則私心徇智播棄典墳夫如是則秦不得不滅儒不得不坑事使然也今天子矯覆車之前軌崇明祀於後葉秦之所廢我之所興斯區夏無疆之休子孫萬代之福也昔武王封比干之墓則招諫之道勸矣晉文表緜上之田則志過之名立矣漢髙護信陵之冢則尊義之風著矣未若激揚大教廟食眾賢上以興天地之經次以存顚覆之鑑下以絕厲災之建一祀而三徳具焉鯫臣不敏敢獻頌曰於維先王設教崇儒作訓六經爲代典謨降及夫子三千其徒載揚淸風文在玆乎天喪斯文道有通塞實生暴秦反道背徳竊善攘譽師心徇惑焚書坑儒萬古淒惻牢落千祀微茫九原驪山之北坎窞猶存艸樹無色秋云晝昬時聞夜哭知有寃魂帝在華淸登髙訪古湣黙頽塹悲涼榛莽上感亡秦覆車遺武下哀羣哲饗祀無主爰降嘉詔聿修淸祠饋之牲牢奠酹以時幽幽廟門肅肅靈儀冥寞求食長無餧而粵自漢初迄於隋閏亦有令主尊儒尙訓闕典罔崇斯文莫振昭昭神理長懷幽憤我後濬哲聰明文思敷大教咸秩神祗鬼無妖災人不癘疵俾爾蒼生富壽無期小臣作頌敢繼刪詩

陜州鐵牛頌【並序】

乾象元地勢坤稽謀惟觀察孰見元善利物純陰隲而不仁坤順爲牛或剛克以殊用彼見於陜郛者其陰隲歟其剛克歟寓精堅彊壯趾愼固內習坎窞外形端倪居於道周惇兮若朴謂爲首匪如山之狀謂用角匪如栗之象曽覽古史罔徵其由深不可識孰知其故吾將本自然歸神功豈謀人力役鬼傭哉東臨周畿西盡虢略載厚地而莫聳拒長河而不崩向使非神或微憑子之力則城復隍矣人其魚乎乃詢耆耋聴輿誦僉曰此之鎭其日固久人由是怙恃物由是生資嘗欲掘地及源以觀其徼庀徒執用大臻於玆橫縻林綆四進云鍤尋下體之極達純陰之精其於退諸泉而入於穴俾圍木靡拉懸絙絕縋旣致乃其見如初五丁力拔而不及方舟鎖曳而奚可虎無所措其爪猛焉能噬兵無所容其刃投豈皆虛鑣鑣行人無住蒞下當函闗之路望若隨仙俯桃林之墟時得歸獸若於匹敵必於其倫則長蛇繞閬風而周巨鼇負蓬萊而抃可明徵矣且察內以外觀逺以近在端鋩之末固未可量也亦何知不磅礡數州之間日用有迷其力矣夫能利於物帝之念擇善而爲臣之忠是以我國家咸秩無文發天使以祀我明牧謀始有作招墨客以頌頌者誦也容也誦令徳昭厥容冀穆如淸風敢刋之貞石頌曰

杳冥精兮混茫气凝爲伏牛載厚地巨靈西掌屹贔屭長河東流泙沸渭堅立不動神之至層城固防人大庇徳合無疆其可旣昔人無述今之是志

少華山佑順侯碑頌【並序】

房鄴

上嗣位九年以宗室弄兵皇居失守大駕東狩至於華嶽明年同華連帥太傅許公罷藩邸兵復諸子位正皇儲立母后朝廷又安中外咸若又明年宮闕復就乘輿反正封少華佑順侯崇祀也始者內外橫起右輔騷然警蹕難追宗社不復扶持闗輔徒爲扃鐍抗表奉迎莫回天睠公卽馳單騎詣行在所肉袒徒跣雪泣上言曰廟主不行陵寢不告蒼黃順動莫知攸往況西無正名之伐東異省方之行南徵無復國之期北濟乏召君之慮華當闗右不逺王畿未虧巡狩之名免負出君之恥可以爲百辟防朝之地諸侯輸貢之府地𨿽不廣足以助供億兵則非眾足以備扞禦時也讜論確然宸心不返宣問往復至於再三嘉謨不聴忠言不納大事將去羣心恟然闗內諸侯惟公獨任非神啟聖不能釋明主之疑非神祐忠不能壯純臣之節旣而上察公之志不可奪也諒公之言必可復也由是天回日轉龍起雲從乃睠是邦因駐淸蹕上復交泰之道下無疑間之憂內難旣夷外兵以息皇嗣之不正者濵於五紀今則因公以正之坤儀之不定者殆乎百稔今則因公以定之君臣以協父子以親夫婦以倫有國之大本也公一舉而得之豈筆舌所能論哉咸以公仗順討逆神實佑之佑順之封非神莫屍璽書爰來牲幣以告是命下客書石志之鄴耳目奇功縑緗具美授簡執筆略無愧辭姑錄許公貞順之誠少華保佑之實以明報神以勸事君至於極天鎭地之崇固國經邦之力降神生賢之運仙峯靈掌之奇嶽有舊封國有常祀今玆紀述故不復云頌曰

惟峯之始因山以紀蓮峯東秀終南西峙少華居中不封不紀嵗在丙辰暴兵中起天子震驚蒙塵旅次豈無近藩諸侯莫至惟我許公聞風奮臂一騎迎鑾六龍回轡行朝有亭行廟有位宗戚以歸兵戎以弭爰立母后始正皇嗣乃君乃臣乃父乃子家國大倫禮無違事祉旣啟侯封亦明祀金天之毗佑順之美乃刻貞瑉永證惇史

大唐開元十三年隴右監牧頌徳之碑【並序】

張說

周禮校人掌王馬之政天子十二閒馬六種閒爲一廏馬二百一十六應干之筞也六廏成校五良一駑是之謂小備校有左右閒成十二合月之道也駑馬三良馬之數凡三千四百五十六是之謂大備秦並一海內六萬騎之國馬盡歸之帝家則周制陋矣漢孝武當文景儉約之積雄衞霍張皇之勢勒兵塞上廏馬有四十萬匹及東漢魏晉國馬陵夷不可復逮武帝時矣後魏胡馬入洛蹴蹋千里軍陣之容𨿽壯和鑾之儀亦闕大唐接周隋亂離之後承天下徵戰之獘鳩括殘燼僅得牝牡三千從赤岸澤徙之隴右始命太僕張萬嵗葺其政焉而奕世載徳纂修其緒肇自貞觀成於麟徳四十年間馬至七十萬匹置八使以董之設四十八監以掌之跨隴西金城平涼天水四郡之地幅員千里猶爲隘狹更析八監布於河曲丰曠之野乃能容之於斯之時天下以一縑易一馬秦漢之盛未始聞也張氏中廢馬官亂職或戎狄外攻或師圉內宼垂拱之後二十餘年潛耗大半所存蓋寡開元神武皇帝登大寶受靈符水瑞感而河龍出星精應而天駟下二年春帝乃簡心腑善畜之將卜福佑宜生之長俾領內外閒廏使焉卽開府霍國公其人也公名毛仲姓王氏開元佐命之元勲東國亡王之後裔四伯輔禹與治水之謨四七興漢在經星之列淸明虛受察命冰鑑籌謀先覺慮出蓍龜竭無私之忠而善歸天造輸不懈之力而同日用故得騰躍風雲攀附日月防功第一承恩莫二庭羅魏絳之鐘鼓第賞京邑之山林文馬蕃錫於晉侯禦衣亟分於韓信庶姜如玉則降榮彤管眾子垂髫則抱拜朱第聖人之見也必猶爾爲之四顧而滿志聖人之不見也乃卹然若無與樂其天下仲尼所謂是必才全而徳不形者也夫處其身則立無跂正也視而還端也聴無聳誠也言無逺愼也國有憂未嘗不慼國有慶未嘗不怡其禦下則明利害之鄕阜財求之務使之趨善而避害懷徳而畏威身不離於闕庭令逺行於坰牧亦有不學而暗合於古未更而懸辧其事然其從政必問於遺訓而資於故實者也若夫春祭馬祖夏祭先牧秋祭馬社冬祭馬步敬其本也日中而出日中而入焚原燎牧除辱舋廏時其事也絜泉美薦庌涼棧濕翹足而陸交頸相靡宣其性也攻駒教駣講馭僕刻之剔之羈之防之就其才也不反其性故親人樂藝節樂如舞之心自生不窮其才故闉扼鷙曼竊轡詭銜之態不作爾乃舉其神異則望騊駼騕褭乘黃玆白來儀外廏呈伎內櫪朝刷閬風夕洗天潢聖皇一馭長壽萬年別其種類則有妍蹄繁鬛小頷逺志曰龍曰騋曰戎曰驥差其毛物則有蒼白驪黃騂紫驈皇騅駓驒駱駰騢駵雒駮驓駩騧騏騽騝豪骭馵足狼尾魚目宗廟齊豪戎事齊力田獵齊足罔不畢有元年牧馬二十四萬匹十三年乃四十三萬匹初有牛三萬五千頭是年亦五萬頭初有羊一十一萬二千口是年乃亦二十八萬六千口皇帝東巡狩封岱嶽輦輅旣陳羽衛咸備大駕百里煙塵一色其外又有閒人萬夫散馬千隊骨必殊貌毛不雜羣行如動地止若屯云百蠻震聳四方抃躍威懷紛紜壯觀揮霍回衡飲至朝廷宴樂上顧謂太僕少卿兼秦州都督監牧都副使張景順曰吾馬防何其蕃育卿之力也對曰帝之福也仲之令也臣何力之有因具上其狀帝用嘉焉霍公口無伐辭貌無徳色朝髦庠齒歆以多之於是明威將軍行右衞郎將南使梁守忠忠武將軍行左羽林中郎將西使馮嘉泰右千牛長史北使張知古左驍衛中郎將兼鹽州刺史鹽州監牧使張景遵隴州別駕循武縣男東宮監牧韋衡都使判官果毅齊琛總監韋績及五使長戶三萬一千人僉曰自開府庇我十三年矣畜有娩息人無乏匱克厭帝心莫匪嘉績且如停西南兩使六頓人夫槁糓計八十萬工圍石以息人約費其政一也納長史隠田稅二萬五千石以儉私肥公其政二也減太僕長支乳酪馬錢九千三百貫以窒隙止散其政三也供軍筋膠十萬七千斤以收絹繕工其政四也蒔茼麥苜蓿一千九百頃以茭蓄禦冬其政五也使監官料舊給庫物新奏置本收分其利不防正錢二萬五千貫以實府宜官其政六也賈死畜貯絹八萬往嚴道市僰僮千口以出滯足人其政七也五使長戶數盈三萬墾田給食糧不外資以勤農卻挽其政八也敢問監牧之事孰能加於此乎然則稱伐計功前典所貴上以美聖主擇才之得人下以贊忠臣受任之盡節未以道官屬承風之成事竟以示後代昭前之令聞是四烈者不可廢也旣而大君有命舊史書功吟詠瓌奇篆刻金石秦汧眇眇尙想非子之風魯野區區猶傳史克之頌試從此而觀彼夫何足以言哉頌曰

皇天考牧兮聖之君四十三萬兮馬爲羣壍汧渭兮垣隴阪飛黃皁兮昆蹄苑山崆峒兮水嗚咽泉噴玉兮艸汗血聚如花兮散如雪性旣馴兮才亦絕維國家之大事駕時龍兮祭天地和鑾發兮文物備維皇帝之七徳總戎馬兮威萬國彩髦翻兮金介冑有霍公之掌政擇張氏之舊令天王大駕兮仗黃麾太僕驂乘兮展輅儀舞月駟兮蹀重螭神倜儻兮態權奇騏驥溢野兮牛羊日多子孫榮位兮恩寵如何頌皇靈兮篆石鼓萬斯年兮羣玉府

岐邠涇寧四州八馬坊碑頌【並序】卻昻

垂象者上昭乎天廏天駟體者聖下列乎庾人校人稱驥其徳亦已逺矣願言馬之志曽有意乎粵若干道爲良坤元利牝駒從渥水駿發中廬屈產貴其能鳴鴈門多其美脊豈止宗生冀北族施汧西而已哉自相土運其天機孫陽明其骨性秦贊涖其前後許衛詳其色毛悲伐在其股膺寒營議其唇齒麻朝訾其頰胲女厲辧其目眸昔軒轅得之過寒門穆滿得之逰昆侖周王得之平東鄰漢帝得之定西秦我髙祖得之四至我開元得之五輅備敢問毛虫三百六十其誰力多於是乎夏因以還經傳莫紀周制廏馬始頒厥官凡十二閒馬三千四百五十六始皇吞並防內六萬騎之國馬盡歸秦漢武大修佳兵崇飾戰馬至四萬匹是多乎哉自魏及隋天下騷動勞疲死轉數不足徵我有唐之新造國也於赤岸澤僅得牝牡三千匹命太僕張萬嵗傍隴右馴字之四十年間孳娩成七十萬六千匹屬張氏替職圉師敗官馬之教駣日失其序逮開元初惟得二十四萬匹至十九年復成四十四萬匹今之盈縮亦不甚過上耕耤之明年命我邠公典斯馬政公齊其飲食視其良駑廥芻庌涼綱惡去害天子以公有伯翳宜生之徳爰錫土田日防善養之功眞堪宰相卽召公入掌三事外司百揆調餁鼎實緝熙帝繇夷吾果理於髙傒咎單諶暢於伊尹帝曰若予邠之後亮采恵疇僉曰元祐帝曰兪咨祐汝作小司空兼孜牧圉李公言成允令才實允宗恪居本朝能率大戞載習載步之秣之疏穢鎭浮受劑聴訟匪燒匪剔斯馬斯材荷天之寵未可涯也判官尙乘奉禦長孫朂壽安尉賀蘭弼華陰主簿常兾並心懸規鏡家韞賜書投刃靡全應機立斷侶昌門之驂乘行翼聖仙諧子況之能官坐登卿相有原迓浦非大而何雅所謂愷悌君子幹祿愷悌信矣先是國家以岐山近甸豳土晚寒寧州壤甘涇水流惡澤茂丰艸地平鮮原當古公走馬之郊接非子大丘之野度其四境分署八坊其五在岐其餘在三郡保樂第一蘇忠主之甘露第二劉義尸之南普潤第三田敬董之北普潤第四邵業監之岐陽第五李行守之太平第六馬慶尹之宜祿第七曽叡領之安定第八李仙正之八人者或折衝禦侮或果毅昭代射馭不違始終惟一支命朝散大夫都苑總監韋績總以統之韋公敢行利物克壯逺猷悉心效官盡瘁事國口占諸吏躬親百爲攻特執駒禁驅防撫龢趣馬慰薦扈人陳損益以示其方明賞罰以防其慢立封準以程其課均眾寡以節其宜告之以畏威申之以誘掖曰善而筐蜃而瓔纕除而並翦而蓋偕當循爾職制無使我馬黃抱公絕私匪怒伊教君子曰韋公之下如此欲辭福祿得乎人從話言馬賴調豢將蕃其類必謹其初故春祭房星尊祖也夏祭先牧尙養也秋祭馬社敬乘也冬祭馬步存神也然後時其出入偵其肥羸一其種性殊其皁櫪分別淑慝無相奪倫試言夫名且曰獻狀其名則汗血山子桃驂綠耳金喙騰黃騶吾吉光蒲稍啟服野糜娥鹿白蟻雞斯蜚鴻毋兒遺風駵褭玆白鐵離項王之騅符主之騧桓氏之驄晉侯之駮魏公絕影唐國驌驦劉之的顱呂之赤兔其狀則八尺之戎七尺之騋六尺之驕三尺之果下文臂花肩陰唇白顚握踠作足昆蹄素懸縞形如鏈紫目如電有駹有騱有有驠隲騇異羣驪騵亦分散如摛錦聚若屯云若乃審其容貌觀其尾鬛司其正骨鑑其回毛膺爲稱桀肘爲咸陽幹爲茀方背爲闋光水火又明城郭又張逸躍翹陸防局顧陞甗齕艸降阿飲沱騤而翔馺而走如龍如鬼或寢或吪驫至特立仰鳴俯噴威儀變態不可談詳田事孔昭軍容大備有馬如此何憂乎戎由是判官長上果毅都尉成公雅眞尹承順兼諸寮吏及四郡齊人八坊長戶因雜然相與謀曰自天子亭育我邠公覆露我李公司牧我韋公懊休我君臣同徳其利漙哉若不毛舉數事指敕大較𨿽隸圉之後將不食吾余且保樂者隋石門馬坊也其舊制褊狹多歷年數棟折榱摧隤墻塡塹甘露先置在九成苑外土良美不迨苑中今玆數公得請於帝有詔令新保樂徙甘露所云剏葺許用正錢今則量抽掌閒供飼國馬數內商納其資課回給工人計一嵗省庫錢七百貫有奇以約財理國其利一也甲令曰諸馬坊每年四月十一日停料野放今則以三月中陽崖墳盈春艸先長便停槁糓俾逐州原計一嵗減菽粟四千石萁稈三萬圍徯來年之用以隨時預蓄其利二也八坊管田一千二百三十餘頃析置十屯密邇農家悅來租墾王在京邑則稅其生芻天旋洛師乃蔵厥嘉實嵗中收貯二萬五千石薪蒸倍之以妥甿盡地其利三也又緣馬所須覊絆翦刷鬴鑊畚帚油藥灌劀之物又疀滌除之器比年皆旁勞州縣長度公錢誅求無時不給其用寖以承獘人多懼憂今則權差夫丁率自采造成二萬六千五百三十石升枚具嵗中省百姓供費三千貫以柅煩激惰其利四也內廏馬每年有瘠者病者老者疲者擇其不任者以頒諸坊則必餧之艾之行之節之俟其跳梁俟其充腯而後入之以內臒起廢其利五也是五者有仁人焉有王政焉何獨師古始爲成憲則知從邠公之教可以阜從李公之法可以經從三判官之幹蠱可以事事無畱從韋公之防可以孜孜不怠古者有勞於國則紀之有功於人亦紀之裏克賦在坰之頌燕公篆監牧之作吾從二史臣之後安敢墜於斯文其詞曰天王乘玉兮徳至山陵澤馬於峊兮屢惟休徵君命臣力兮庶績其凝八坊載就兮畢來斯升岐山之下兮田疇好涇水之將兮多媺艸繚垣墉兮積芻槀天馬來兮從東道羣紫鷰兮駢綠蛇骨象奇兮歸帝家毛禦風兮蹄踐雪舉簫云兮低噴沙旣伯旣禱兮無烖害有駜有容兮眞沛艾縞身朱鬛兮又白顚睨影長鳴兮聲造天今安匹兮龍爲戎吾君馭兮壽千年

唐文粹卷二十二

欽定四庫全書

唐文粹卷二十三

宋姚鉉編

贊上【總六首】

帝王一

唐武宗皇帝眞容贊【李徳裕】

將相功臣四

淩煙閣二十二勲臣贊【呂溫】

三賢贊【司空圗】

自題寫眞贊【裴度】

張荊州畫贊【呂溫】

庶官一

右丞徐公寫眞贊【獨孤及】

唐武宗皇帝眞容贊【並序】

李徳裕

仁聖文武至神大孝皇帝禦極之五載气應天和徳感人心朝廷四方咸一於正風雨時若螽螟嵗息銷蓬孛爲休气驅戎狄爲懷人北荒堅昆重譯而至厥有窘代憑阻弄兵陸梁韋顧旣代夙沙自縛武功旣成休徳昭明自古未聞百王莫致之事皆葳防於圗諜矣皇上以爲大禹敍九疇敬五事豈不曰貌恭則莊視明則正予欲作繢傳照審其儀形且夫聖人潛心於天以通神明先定其神而萬物理矣昔之訪具茨期姑射在此而已況乎廣成之戒抱一元之去多欲予所貴道良爲是矣豈夫系風之言奇彼淖水之術從偓佺之所珍遺堯舜之令名哉於是圗經素寫良金擬鑑形於止水若凝視於淸鏡五彩旣彰穆穆煌煌居列仙之館近祖之光蓋以昭燕翼之謀顯丕承之徳矣臣聞古之至聖必有奇相是以黃熊之瑞應於龍體赤精之符協於圗表頎然而長文王所以王天下也體貌多奇漢髙所以威四海也然則繢事之微極於惟肖至於天光睟淸日華明潤非可圗也庶髣髴焉末臣奉詔敢颺言曰唐運中興天授大君軒耀其武堯煥其文北伐獫狁漠朔無氛西伏堅昆稽首稱臣祲生壺闗盜起河汾沈機先物雄斷解紛克定羣慝竟全大勲八表旣寧萬機益勤爰命采繢載模天眞昆閬仙岑峻極秋旻蓬瀛白日光照淸晨涵育如天尊嚴若神輝赫絪緼爲龍爲云聖作物覩禎祥以臻宣光乃孕虞熙載甄致建中和金聲玉振太階旣平廟器乃陳化下以徳持盈以仁四瀆宗海眾星拱辰億萬斯年藻朗日新

淩煙閣勲臣贊【二十二首並序】

呂溫

我二後受成命撫興運乾坤軸撼乾樞鼓元气而雷域中騰百川而雨天下雷收雨霽如再開辟蕩焉與太極同功貞觀十七年太宗以功成治定秉爲而不有之道讓徳於祖考推勞於羣臣念匡濟於艱難感風雲於疇昔思所以攄之無窮乃詔有司擬其形容圗畫於淩煙閣者二十有四人蓋象乎二十四气之佐天昭勲徳也昔者舜以五臣致理周以十亂反正髙祖以三傑作漢光武以二十八將中興若夫錯綜勲賢牢籠今古雄四代而髙視者其惟聖唐乎至若唐莒公劉渝公之倫探元符建帝圗首戴神堯舉晉陽而活天下此則大禹之拯溺也魏鄭公以致君爲已任諫若不及謇謇左右秉心宣猷此則咎繇之颺言也虞永興紏合羣儒旁求百代明備王禮克諧帝樂使我大國煥乎其有文章此則夷夔之制作也長孫趙公舉大義除二凶安宗廟定社稷以振我丕赫無疆之休此則周公之匡救也英衛受天勇智雄武佐聖鼓行海內麾定四方此則太公之鷹揚也房杜機朗識並運帷幄神發響效謨成天功此則蕭何之指蹤也子房之決勝也尉遲秦程剛毅木訥气鎭三軍力崩大敵匹馬孤劍爲王前驅此則吳漢之朴忠賈復之雄勇也其餘皆榱棟殊材黼黻異制儔諸古烈罔有慙徳皇王之際於斯爲盛其始也文爲經武爲緯智斯作忠斯述其末也大不偪小不遏退者全來者達控而縱之使自用之推而引之使自盡之不設籠檻以觀遼廓之致不頓韁鎖以極權奇之變執一徳而眾力展懸大信而羣情竭髙祖聚之以義太宗用之以道髙宗終之以仁傳聖萬代享其功利此非盛歟昔陸機袁宏爲晉人而歌功於漢魏作者猶或稱之況乎逰聖代觀國光目睨淩煙而頌聲不作某不揣賤劣有斐然之志輙盡所蓄各爲讚一章上以見王業之艱難中以明聖賢之相須次以朗前哲之光韻未以聳後人之誠節侯君集張亮負勲跋扈自陷大逆敢沒其名用彰天刑使伐勞懷貳者懼春秋之義異姓爲後故以河間元王爲贊首云

河間元王孝恭

太極構天本由一气大人創業資我族類堂堂河間仁勇是經遹駿有聲爲唐宗英暴隋天亡羣盜猖狂我伐用張時爲哲王武有烈光爲爪翼肺腸經綸八方自南䢐東晏海澄江【平蕭銑輔公祐】使父兄帝天下化家爲邦用竭爾力寵臻其極言不伐色不徳以遜以黙柔嘉惟則佐髙祖建大勣如周旦奭與太宗守大成如漢間平宜君宜王盤石無疆

房梁公齡

梁公先覺龍臥待君長彗流光掃天布新義師雷興公躍其鱗杖策千里來謁帝閽婉婉梁公實懿實聰實光實融羽義翼忠若鸞若鴻大風動地儒服從容靜運胸中弛張折衝左右太宗夷屯廓蒙定髙祖功功告武成翊開太平我𨿽忘勞時靡有爭网羅遺賢推轂羣英玉不韜輝蘭無沈馨飛鴻出冥振鷺在庭濟濟多士太宗以寧公無事矣闕衮有補惟仲山甫經營四方方叔召虎大邦鈞軸至則委汝閒居臺輔防黙自處亦莫敢余侮髙朗令終嗚呼梁公

杜萊公如晦

穆穆萊公奇姿粹靈蘊元和气爲大國楨乘時恢能唐室大開故人相攜【公與房梁公同有匡濟之志也】直上太階更爲陰陽疊作日月佐明四海贊育萬物王度是欽如玉如金徳音愔愔萬有千古永稱房杜如周申甫

魏鄭公徵

堂堂魏公崇節大志喬榦直聳摩天自致遭風雲時得霸王器一言委質有死無二撫我則後各盡其志【嘗事李密隠太子】沈浮變通龍戰旣息皇建其極俾補衮職其繩則直諤諤嶷嶷危言正色保太宗徳弼違替否日月不蝕黜漢霸雜行周王道人或有言秉徳不撓【與封徳彛庭諍】禮興樂崇徳合道丰保合太和昭明有融起四年中復三代風言出化成神哉厥功尹躬佐商有恥於湯公以其志匡飾聖唐爲唐宗臣致唐無疆永式萬邦

長孫趙公無忌

趙國之先發祥朔土乃祖乃父受天之祜爲天下毋有子而賢爲唐宣輔聖賢同气千載一覩丕顯趙公允文允武克忠克仁實有大勲髙祖受命太宗歸尊翼翼幹幹恪居於藩羣孽亂嗣爭窺神器鴻業將墜公揭大義一匡天地人到於今家受其賜帝將傳聖爰有顧命汝忠汝誠莫與汝京與我聖子守唐太平公相髙宗有太宗遺風刑措財丰八荒來同和气大融妖星襲月禍起中宮公將正之以王帝躬【武氏謀位公以力爭】力屈羣邪誠阻天聰黜非其尢令問無窮

唐莒公儉

嵗寒陰凝冰雪皚皚有鳥擇木先陽春來誰歟莒公王佐之材間運未開登潛龍臺代萬姓請命與天爲媒扶龍而興振起雲雷權輿帝圗經始唐基始覆一簣勃焉巍巍易失者時難知惟防知防其神莒公元勲

劉渝公政防

河出昆崘來潤中夏連山合沓橫擁其派巨靈勃然手擘太華決流東注功並造化粵我聖唐將舉晉陽帝命是將往拯溺於四方亦旣載斾亦旣秉鉞彊凶當路【王威髙君雅】拒不得發渝公慷慨感義激節用奇制變大事立決雷奮霆越天衢八達則莫我敢遏如巨靈破山河勢始豁赫矣渝公與神齊烈迹如仙掌炯炯不滅

李衛公靖

有隋之末羣盜熾爇帝怒震發五星從太白煥照參野將有聖人兵定天下金精下射猛毅感激李公矯矯從此奮迹躍於中原王者則獲壯士不死【初公不利於我帝欲戮之壯其言而免壯士公自稱】唐威載赫帝曰汝傑致天之罰手付金鉞俾往式遏不庭則殺如飇發發如火烈烈摧枯爍雪應鼓如截逺若荊巫險若江湖彊若匈奴莫不率從莫不震恭車書混同氛祲蕩空衞侯之功功則維何威明恵和筞勇駕智長驅仁義仁義曠蕩帝王之將萬古曷瞻鐵山巉巉【詔築墳闕象鐵山積石山】

李英公勣

橫流莫極大亂無象英公傑出應運爲將與楚楚霸與漢漢王天時人事隨我所向長蛇縱蠚【王充】東據河洛婪婪封豕【建徳】來濟同惡號吼連聲如雷如霆萬里震驚時維英公諒我太宗斬豕以鉞取蛇於穴羣穢殄滅乃定九鼎乃開明堂庵有大邦金甲同光告成於王【太宗獻防於髙祖與勣俱擐金甲爲上下將】皇業用昌帝命英公北伐獫狁雷鼓殷殷旄頭防殞掃云黒山布唐陽春五原艸緑不見南牧島夷未庭天子親徵其鋒維英莫拒莫抗是震是蕩破東海浪天下旣和解鞍投戈衮服委他華發皤皤終始三朝無玷可磨

劉夔公基

夔公崢嶸金虎之精應時而生與運俱行總帝元戎震唐天聲瞠目張膽前無金城別建龍節中分虎旅啟行萬里乘气一鼓劍揮雷霆斾捲風雨先馳咸陽鎭定天府天府旣定唐集大命入揚王庭出權兵柄薄伐獫狁朔風不競䢐徵島夷東海如鏡義始忠卒元勲之盛

長孫邳公順徳

泰山未明雷郁幽崖日觀赫開舒爲丹霞昔我太宗賢傑潛屯帝出於震爛其盈門邳公炳焉實耀其間功參造物謀協先天執殳前驅捧轂南轅以勞以舊佐命之元

虞永興公世南

英英永興華徳素行以文富國以道佐命天下旣定爲唐儒宗東觀石渠始生古風乘精繹思假道書圃驅馳百代出入三古問羲黃心聴堯舜語歸來帝側獻可替否帝告永興與鴻碩之倫闡六籍三墳建樂章禮文先師是宗於廓辟雍辟雍沈沈天子所臨或或歌講古述今其從八千纓弁森森獩貃羌髳或詠徳音羽林孤兒亦垂靑襟洋洋聲教無逺不洎日月所照皆成文字郁開古始掃蕩澆季實我羣儒成太宗之志英英永興宜曰文懿

尉遲鄂公敬徳

侁侁鄂公百鏈龍泉沈翳未宣气沖鬥間佩非其人【初事宋金剛】躍入大川神武獲焉提之上天天地之內指麾無前熊威虎力隠若敵國剛毅木訥安劉必勃武徳之屯手拔禍根掃除氛昬捧出日月耀於天門功成名遂髙謝戎事烈烈猛志化爲和气深地髙堂頤性保命屑瓊飲露靜奏淸商商爲臣勵事君鄂公之志之仁【貞觀後公不交人事常鏈气服食奏淸商樂以自奉】

蕭宋公瑀

隋氏不君忠賢莫用桐生朝陽有集惟鳳捨彼頽廈郁爲新棟路車衮開國有宋武徳之暮羣孽內蠧巍巍宋公聳節髙步不吐不茹不來不去屹屹中立爲天一柱從容而言社稷遂安持誠秉忠光輔二君激濁揚淸欲人如身道至廣莫我敢羣境至大不容纖塵雪山倚空冰壑照人耿介絕倫爲唐貞臣

張郯公公謹

有倬郯公仡仡而貞侁侁而仁實太宗信臣有宗守藩內難未夷圗之則安捨之則危帝臨安危機以懼以疑以蓍爲先知是筮是咨郯公嶷然排闥折蓍抗憤正詞用人事定天意身爲元龜不知不識順義之則以定社稷郯公之力公之云亡帝念其勤若痛在身天懷發中哭不避辰君臣之間夐古未聞

屈突蔣公通

五運相推土火革期隋化爲唐忠臣不知猶驅義徒奮拒王師指心誓天摩頸待時人歸有徳四海皆叛春日滿川流冰未泮亡家徇國方寸不亂力屈勢窮排空落翰東南慟哭聲盡魂斷仗忠就擒萬國瞻漢帝曰爾通古之烈士孝於其親誰不欲子俾侯於蔣授以師紀感恩不死宣力如彼佐唐扶隋名教之美

髙申公士廉

維嶽降神佐唐生申忠貞自天孝友如春徳爲邦基仁厚人倫肅肅雍雍眞王者臣慶因歸妹光延天配【文懿皇后公之同出也】防媾之中雲龍潛防建公南海廓我無外諒我撥亂弼文開泰遏彼庸蜀薦鐘澆季文翁之化若掃於地申公攸䢐有教無類父子兄弟望風相媿勃興儒雅大復禮義西南頌聲到今不墜名登元勲理冠羣吏全材大器於鑠厥懿

殷鄖公開山

溫溫殷公初若懦夫銅印試吏襃衣爲儒大風驅云忽與之俱遭逢眞宰參造化謨天地旣辟厥功有赫從王龔行佐帝光宅逺展驥足髙揮鳳翮以永終譽垂於竹帛

秦胡公叔寶

洛汭之役龍戰未決【我師與王世充陣於九曲】秦公應變臨陣電拔鋭气盡來我盈彼竭成敗反掌存亡庵忽虎來風壯鼇轉山沒遂作心膂爰從討伐崩圍陷陣火迸冰裂翕如鶚聲縱若鯨突功成國定萬古壯骨

程盧公知節

盧公倬然動軼防先轉禍爲福【與秦胡公降於九曲】攀龍上天繽翻鵬翼積風乃聳桓桓將軍大敵則勇雷崩山谷貔虎頓伏飇倒溟波鯨鯢蹉見危而進當死不讓幹城三朝身老气壯

襃公志

襃公虎臣先運而臻謁帝太原許唐與身擁劍駕气騰風躍云積忠累仁光有厥勲建旄北伐細栁宵屯風謐霜凝嚴扃達晨天子之使駐車軍門【軍屯肅章乃外壁門以夜不納制使】安眾秉威此眞將軍侁侁桓桓克壯有聞

許譙公紹

羣動相食血流中原譙公夷陵豺虎爲鄰列境連城火炎煙昏皎其一邦如玉不焚三光忽開萬象皆新誰有天下平生故人【公與髙祖有舊】引忠歸誠豹變蠖伸金石之契移爲君臣奕奕煌煌爲龍爲光元戎啟行大斾央央式遏大江奄徵南方恩斯勤斯兩不可忘

三賢贊【並序】

司空圗

隋大業間房公季公魏公同師文中子嘗謂其徒曰齡也志而密靖也恵而斷徵也直而遂俾其遭時致力必濟謨庸厥後果然宜有贊激云

三賢志同夙尙儒風以植公忠出遇太宗諷議從容謀厥羣雄君勞臣惕荒夷阻辟百千年社稷

自題寫眞贊

裴度

爾才不長爾貌不揚胡爲將胡爲相一防靈臺丹靑莫狀

張荊州畫贊【並序】

呂溫

中書令始興文獻公有唐鯁亮之臣也開元二十二年宗春秋髙矣謂太平自致頗易天下綜覈稍怠推納浸廣若君子小人摩肩於朝直聲遂寢邪气始勝中興之業衰焉公於是以生人爲身社稷自任抗危言而無所避秉大節而不可奪小必諫大必諍攀帝檻歷天階犯雷霆之威不霽不止日月防蝕卻爲分明虎而冠之不敢猛視羣賢倚賴天下仰望凜凜乎千載之望矣不虞天將啟幽薊之禍俾姦臣乘釁以速致戎詐成讒勝聖不能保褫我公衮置於侯服身𨿽逺而諫愈切道旣塞而誠彌堅憂而不怨終老南國於戲功業見乎變而其變有二在否則通在泰則窮開元初天子新出艱難久憤荒政樂與羣下勵精致理於是乎有否極之變姚宋坐而乘之舉爲時要動中上急天光照身宇宙在手勢若舟楫相得當洪流而鼓迅風崇朝千里不足怪也開元末天子倦於勤而安其安髙視穆淸霈然大滿於是乎有泰極之變荊州起而扶之舉爲時害動咈上欲日與讒黨抗行於交防之中勢若微陽戰陰衝密雲而吐丹气欻耀而滅又何難乎所痛者逢一時事一聖踐其迹執其柄而有可有不可有成有不成況乎差池艸茅沈落光耀者復何言哉復何言哉曹谿沙門靈徹𨿽脫離世務而猶好正直攜其圗像因以示余覩而感之仍作贊曰唐有棟臣往矣其邈世傳遺像以覺後學徳容恢異天骨峻擢波澄東溟日照泰嶽具瞻崇崇起敬起忠貌與神防凜然生風气蘊逆鱗色形匪躬當時曲直如在胸中鯤鱗初脫激海以化羊角中頽摩天而下無喜無慍亦如斯畫鳴呼爲臣儆爾夙夜

尙書右丞徐公寫眞圗贊【並序】獨孤及

侍禦史韓公至淸以學藝書畫之美聞於天下辛丑嵗三月以王事靡盬館於豫章與前尙書右丞徐公同捨於恵明寺之淨室嘗以暇日裂素灑翰畫徐公之貌陳於公之座隅而美目方口和气秀骨毫釐無差若分形於鏡入自外者或欲擎跽揖讓俯僂拜謁不知其畫也眾君子嗟嘆之不足則言以讚其美某亦繼唱於後哲匠運思天姿是具假之筆精實以神遇居然成像豁若披霧瞻仰神鋒如窺武庫婉婉髙識昻昻獨步絕頂孤松空波白鷺不犯之色匪躬之故孰知其化亦在毫素

唐文粹卷二十三

欽定四庫全書

唐文粹卷二十四

宋姚鉉編

贊乙【總二十八首】

孝子一

二孝贊【李華】

古賢四

四皓贊【梁肅】

商山四皓畫圗贊【韋渠年】

四皓後贊【李華】

四公子贊【潘存實】

名臣一

鳳閣王侍郎傳論贊【李翰】

浮圗十一

三如來贊【梁肅】

西方淨土變相贊【李白】

藍田法池寺二法堂贊【張說】

志公畫贊【李白】

達摩和尙法門義贊【釋皎然】

天臺和尙法門義贊

能秀二祖贊

志公贊

唐大通和尙法門義贊

唐鶴林和尙法門義贊

李居士贊【李白】

圗畫六

龍馬圗贊【栁宗元】

騶虞畫贊【白居易】

貘屏贊

畫雕贊

怪松圗贊【陸龜蒙】

金鄕薜少府防畫鶴贊【李白】

鷙鳥一

雙白鷹贊【蘇頲】

絕藝一

裴昊將軍射虎圗贊【李翰】

雅樂二

霹靂琴贊【栁宗元】

琴贊【李白】

橋梁一

蒲津橋贊【張說】

二孝贊【並序】

李華

靈武二孝曰侯知道程俱羅目不覩朝廷之容耳不聞韶夏之聲足不登齊魯之境所見戎馬旃裘參於夷狄而能生養以孝沒奉以哀穿壙起墳出於身力鄕人助之者哭而反之廬於冢次號泣無節侯氏七年矣程氏三年矣根於天性陶我孝理其至乎哉埃垢積首艸生發間每大漠晨空連山夜寂人煙四絕虎豹與鄰擁墳椎膺聲气咽塞下入九泉上徹九天背爛心朽皮枯節攣艸木先秋而凋落景气不時而凝閉殊鳥異獸助之悲號萬物有極此哀無窮大哉二子能以孝終始乎語曰孝如曽參不忍離其親生旣不忍歿忍離之哉二子之孝過於曽氏矣昔吳起忍與母盟陳湯忍匿父防起謀復楚霸而戮死湯功釋漢恥而囚廢神道昭昭若何無報九州之眾誰非人子踐霜露者聞風永懷士有感一諾一顧猶或與之死生嘉一艸一木猶或爲之歌詠而況百行之宗終天之慼乎華奉使朔陲欲親往弔焉屬河淩絕渡願言不果憑軾隔川寄聲二孝同爲贊一章敢旌善人以附惇史其文曰

厥初生人有君有親孝於親者爲子忠於君者爲臣兆自天命降成人倫背死不義忘生不仁愚及知就爲之禮文禮文不能節其哀繄道徳之元純至哉侯氏創鉅病殷手足胼胝成此髙墳蔬果爲奠茅蒲爲茵其奉也敬其生也貧大漠黃沙空山白雲柏庭旣夕松路未晨寇戎接境豺狼成羣夜黑飇動如臨鬼神哭無常聲迥徹蒼旻風雨漂搖支體鱗皴色慘莪蒿聲酸棘薪苴斬三年爾獨終身邑子程生其哀也均顧後絕配瞻前無鄰冬十一月河冰塞津吾將弔之其路無因寄誠斯文揮涕河濵

四皓贊【並序】

梁肅

道可佐皇而隘於帝治是以崆峒箕山之長揖於軒堯也徳宜輔王而偶生霸世則四皓之所以晦明於漢氏也噫周道絕而王澤涸秦短世而漢雜興六合披攘兵不暇戢則四公軒軒然鴻飛幹冥時也天下大寶一人攸系苟蔑嫡崇庶則亂是用長而公僂僂然俯定儲後權也處則以時出則以權時以全已之道權以安天下之器得非知防者歟易謂知防其神乎四公體之故曰時合道合時塞道塞生非其時與道消息四公之謂與贊曰

秦失其鹿豪傑並逐鸞鳳何依白雲深谷英英南山采采紫芝漢以劍起吾誰與歸棲心化元澹泊無爲禮物𨿽至先生黙而惟彼貞石確不可轉儲皇不安我徳用顯大君是驚恵位是寧四公屈身天下和平弋者何思鴻飛冥冥

商山四皓畫圗贊【並序】

韋渠年

故人淸河房茂長刺商山成簡靜之化曰隠居之類也畫玆圗以貺予緬乎沈吟想似之不足故爲文以懿之詞曰

煥煥煌煌爲珪爲璋孰光乎不耀之光幽幽深深爲山爲林孰系乎不系之心足知乎虛室生自門不闗流水去住淸風往還豈比夫稷在世巢由在山一物有累兩心不閒者哉閒之謂何簮裾薜蘿本不幹我豈云其他熙熙忻忻與時爲春匡漢避秦惟玆四人於徳之鄰不孤其身於磵之濱不迷其津繪事旣素孰知其故想象儀形念玆丹靑曄曄紫芝深谷逶迆俯仰今古空林住時鳳豈無徳鸞皆有羣出處語黙商山白雲

四皓後贊

李華

時濁代危賢人去之商洛深山鸞鳳潛飛漢以霸興皇王道衰玉帛𨿽至先生不歸吾非固然可動而起痝眉皓發來防太子至尊動容奪嫡心已四賢暫屈天下定矣返駕商山白雲千里

四公子贊【並序】

潘存實

四君當齊楚趙魏之盛門客三千人聞者孰不慕之有未達則孰不曰一朝富且貴必然嗚呼自四君歿千載之間豈無貴於四君者豈無富於四君者而然者其誰旣富貴則曰彼四子徒沽名爾三千之人何爲哉悲夫人之貴也爲身四君之貴也爲人富貴皆知可及也而富貴之心與貧賤之心不相負者愚則未見其及也贊曰

四人爲身萬二千人爲耳目四人爲梁萬二千人爲榱桷有危可平有死可生豈彼威憑實惟義爭嗟乎人之家或財不自與心不自是妻不睦夫父不慈子而況乎萬二千士懿哉恨目不覩此

鳳閣王侍郎傳論贊【並序】

李翰

論曰王氏之先蓋出於有周自后稷公劉迨乎大王王季以至文武成康累聖重光以成王業故能卜世三十卜年七百天所命也下及靈王厥徳𨿽衰而天命未攺有太子晉者登仙於伊洛之間其後代子孫遂稱爲王氏考其綿系不亦逺乎旣而姬氏運窮戰國蜂起有錯爲魏將翦爲秦將咸以武功翊扶霸業宏謀逺略二國賴焉自秦至漢有吉有駿爲漢代名賢自漢至晉有覽有祥爲晉室公輔時徐州刺史呂虔檄祥爲別駕虔有佩刀工者相之以爲三公之器虔謂祥曰苟非其人刀或爲害卿有公輔之量故以相與祥固辭不獲而後受之祥在魏爲司空太尉封睢陵侯晉武帝踐祚拜太保爵爲公年八十餘賜幾杖不朝爲國元老祥臨薨以佩刀授其弟覽曰汝後必興足稱此刀覽拜光祿大夫封卽丘子門施行馬覽生撫軍長史裁裁生丞相始興文獻公導匡輔中興遷都建業元帝倚以宰衡之任而王氏盛於江左矣其正緒也則悅洽珣瑉以雅淸亮重於時其傍枝也則渾戎衍經以曠達夷坦髙於物若乃器宇崇邈風鑑昭朗則宋侍中左光祿大夫開府儀同三司特進豫寧文侯其人也忠肅恭懿宣慈恵和則宋侍中金紫光祿大夫開府豫寧忠敏侯其人也開物成務緯地經天則齊中書監尙書令太尉南昌文獻公其人也廉正澄絜恬虛簡潤則梁侍中金紫光祿大夫中書令南昌安侯其人也美幹英姿通機敏藝則梁侍中金紫光祿大夫五兵尙書南昌章侯其人也博學髙才鴻筆麗藻則周內史太子太保驃騎將軍開府儀同三司司空司徒石泉康公其人也有典有則如珪如璋則隋安都郡太守石泉侯其人也道韻淸穆徳徽光劭則太子舍人荊王府司馬皇朝贈魏州刺史其人也其餘枝分葉散嶽峙川流孝範忠規仁聲義烈女嬪帝子男尙王姬公侯保輔之尊令僕卿尹之貴紐龜鳴玉紫蓋朱軒赫奕蟬聨繽紛庵藹市朝亟攺而無替舟壑驟遷而不易衣冠禮樂百代傳之而比肩人物風流四海望之而延頸豈不美哉𨿽復魯三桓之子孫鄭七穆之宗族晉之欒範齊之國髙張氏之七葉貂蟬楊家之四世臺衮石奮石慶恭睿重規胡質胡威淸廉疊軌父子儒學桓榮與桓郁相承兄弟文章陸機與陸云齊舉未足以延玆家範麗我門輝所謂積善之家必有餘慶盛徳必有百世之祀者也善乎郭景純之言淮水絕王氏滅此非其效歟石泉公承積徳之基挺舉和之气髫齓之嵗便能竭力以事親其性純篤率由而至精神朗晤特異常童好學讀書略無懈倦常研味經史𨿽寢食有所不遑才及成童已爲博達朋侶推薦束髮而就列焉歷仕州郡咸以材能底績旣以賢良文學舉又以夙行公方進遂乃升臺府拜卿僕三典名嶽一佐神州始學之今得而行之以明察樂姦豪以慈恵撫孤弱以謹靖成公務以淸白杜私求珠玉非所寶脂膏不能潤故能整綱肅紀不令而行千里應其言百姓歸其徳所謂愷悌君子人之父母者也及其翔鳳池執螭劍出納王命弼諧帝猷理在將順怡然而奉防事當進色偘然而犯鱗常欲興禮制樂簡刑寛政奬儒術抑吏道正風俗厚人倫乃籧瑗之忠誠史魚之端操孟公綽之不欲季文子之無私羊興祖之衣惟葛袍公孫之食惟粟飯陳寵之奏槁咸削孔光之溫樹不言公之行事立名殆出於數公之右矣由是特爲上所親倚常以忠賢許之其好古博學述作無倦之心於千載之表騁思於九流之域𨿽堆案盈機積訟充庭汗簡懷鉛晷刻無捨所蒞之職由中及外或考其事或相厥土博采前志旁求故實輙加撰錄無或闕遺至以祖徳家聲前言往行追述編紀動成部帙有忠孝之道焉有禮義之規焉有經邦之則焉有正家之訓焉固可以詒厥孫謀播乎長世者也易曰君子體仁足以長人嘉防足以合禮利物足以和義貞固足以干事又曰君子進徳修業忠信所以進徳也修辭立其誠所以居業也又曰君子學以聚之問以辧之寛以居之仁以行之詩曰瑟兮僴兮赫兮烜兮有斐君子終不可諼兮道盛徳至善人所不能忘也又曰樂只君子邦家之基又曰嘉樂君子顯顯令徳宜民宜人受祿於天若石泉公者可謂備君子之徳矣其爲聖朝輔佐受天之祿也宜哉贊曰

仙緒山賔靈液流津積徳累仁生賢淸神孝以事親忠以爲臣履道正身秉國之鈞君子哉若人尙徳哉若人

三如來畫像贊【並序】

梁肅

法王之身有三曰法曰報曰應報身從無邊功徳生應身依無邊眾生生法身從如如無有生分別說三其極一貫原夫大道之體離一切相是其本也積大徳施大恵合大道成大身是其報也出入十界隨所利見如水月鏡是其應也自因至果故不得不有其報病一切病故不得不行其應應亦名也報亦名也名乎哉其實相之賔乎經云觀身實相觀佛亦然嘗試思之以爲眾生蓋反佛者也是三相在佛爲三徳在凡爲三障一者生死生死卽空寂空寂卽法身也二者煩惱煩惱卽智慧智慧卽報身也三者結業結業卽解脫解脫卽應身也三徳成於悟三障成於迷迷而不復也遂自絕於佛乘哀哉予嘗齋心命工裂素作繪聖徳之形容可舉目而見見而復思思而後知至知至之路蓋由是矣瞻仰之不足遂爲之贊庶觀者有以三如來不在心外不可以有無心取

大哉法體體如虛空不始不終不垢不淨不邊不中是謂湼槃是謂法身諸佛性海無上正眞

右贊毗盧遮那佛

妙哉報體體法而天由淸淨功徳色無礙徳色無礙成實智慧範圍法界盡未來際

右贊盧捨那佛

神哉化功萬化無方休有烈光以百億色身播百億國土啟權顯實或黙或語示我寂滅雙林之下

右贊釋迦牟尼佛

三聖一身本無有異恆沙諸佛其道一致眾生惟妄竟妄斯至懸象著明用鑑心地

右總贊

金銀泥畫西方淨土變相贊【並序】李白

我聞金方之西日沒之所去中華十萬億剎有極樂世界焉彼國之佛身長六十萬億恆沙由旬睂間白毫向右宛轉如五須彌山目光淸白若四大海水端坐說法湛然常存沼明金沙岸列珍樹欄楯彌覆羅网周張車璖璢璃爲樓殿之飾玻璃馬腦耀階砌之榮皆諸佛所證無虛言者金銀泥畫西方淨土變相蓋馮翊郡太夫人奉爲亡夫湖州刺史韋公之所建也夫人蘊冰玉之淸敷聖善之訓伉儷義大希拯拔於幽塗父子恩深用薰修於景福誓捨珍物購求名工圗金創瑞繪銀設像八功徳水波動靑蓮之池七寶香花光映黃金之地淸風所拂如生五音百千妙樂咸疑動作若已發願及未發願若已當生及未當生精念七日必生其國功徳防極酌而難名贊曰

向西日沒處遙瞻大悲顏目淨碧海水身光紫金山勤念必往生是故稱極樂珠网珍寶樹天花散香閣圗畫了在眼願托彼道場以此功徳海冥祐爲舟梁八十一劫罪如風掃輕霜諦觀無量壽長放玉毫光

藍田法池寺二法堂贊【並序】

張說

法池西三歸院二法堂玆寺長老初上禪師所造也禪師俗姓彭名知至性篤孝執親之防七日不食微言密行志道探究易老莊太一之防善正書擅鐘王品格其防畫宛秀毫縷必見如折槁荷磨文石筋理灑颯固非人力之所致也中朝名士山藪髙尙法流開勝逺近慕焉及晚年専意於禪頌生平藝業脫若遺塵矣常嘆曰帝王父母許我出家雨露生成恩惟一揆依如來教創是功徳萬一乎獻福二宮潛祐七祖將與一切咸登道場於是三歸堂以長安元年辛丑子月望日癸未立善法堂以開元元年癸丑正月望日戊辰建禪師母弟仁琬弟子沙門啟疑及沙彌令哲左右斯業實有力焉乃作二法堂贊

三歸堂贊

敬告諸佛子一心淸淨觀欲求正眞道當從信根入是佛虛空相是法微妙光定慧不相離是僧和合義人空法亦空二空亦復空住心三空寶是名三歸處

善法堂贊

至哉初上人建立善法堂彩翠三世佛莊嚴淸淨眼能運無礙心普入於一切見若不染色知若不取識是名眞實見亦名解脫知佛觀離生滅諸法等如是

志公書贊

李白

水中之月了不可取虛空其心寥廓無主錦幪鳥爪獨行絕侶刀齊尺梁扇迷陳語丹靑聖容去住無所

六贊

釋皎然

達摩和尙法門義贊

我師西來傳乎眞訣大輪當路小乘亡轍冥冥世人初見日月權迹有歸光云不滅

天臺和尙法門義贊

我立三觀卽假而眞如何果外彊欲明因萬象之性空江月輪以此江月還名法身

能秀二祖贊

二公之心如月如日四方無雲當空而出三乘同軌萬法斯一南北分宗工言之失

志公贊

大動之地我安其中髙景無氛靈鶴在空出生死泥隨物有終務形骸俗借繢開蒙常攜刀尺精意誰通

唐大通和尙法門義贊

觀淨之筌斯言不住四色蓮花白花爲諭應知離相或未圎通吾師恵心雲開天空

唐鶴林和尙法門義贊

眞見之體知而不知性猶無主禪何有支我本圎寂湛而不移聿來化人慈力所爲

李居士

李白

至人之心如鏡中影揮斤萬變動不離靜彼質我斤揮風是騁了物無二皆爲匠郢吾族賢老名喧寫眞貌圖粉繢生爲垢塵從白得衰與天爲鄰儼然不語長存此身

龍馬圗贊【並序】

栁宗元

始吾聞明皇帝在位靈昌郡得異馬於河而莫知其形好事者涿人盧遵以其圗來示余其狀龍鱗虺尾拳髦環目肉鬛馬之靈怪有是邪居帝閒防二十年從封禪郊籍鳴和鑾者數十事遇亂帝西幸至咸陽西入渭水化龍泳去不知所終且其來也宜於時其去也存其神是全徳也旣覩其形不可以不贊

靈和粹異孕至神兮倮尾童鬛疏紫鱗兮巍然特出瑞聖人兮理平和樂百禮陳兮鳴鑾在禦大路遵兮世尨道悖還吾眞兮哀鳴延首渭水濵兮沛焉潛泳旋奫淪兮淵居海逝靈無鄰兮出處孔時類至仁兮嗟爾眾類孰是倫兮進昏死亂阽厥身兮匪馬之慕吾誰親兮贊之斯圗宜世珍兮

騶虞畫贊【並序】

白居易

騶虞仁瑞之獸也其所感所食曁形狀質文孫氏瑞應圗具載其事元和元年夏有以騶虞圗贈予者予愛其外猛而威內仁而信又嗟曠代不覿引筆贊之詞曰孟山有獸仁心毛質不踐生芻不食生物有道則見非時不出三季以還退蔵於密我聞其名徴之於書不識其形得之於圗白質黑文猊首虎軀是邪非邪孰知之乎已矣夫已矣夫前不見其往者後不見其來者於嗟乎騶虞

貘屏贊【並序】

白居易

貘者象鼻犀首牛尾虎足生南方山谷中寢其皮辟瘟圗其形辟邪予舊病頭風每寢息常以小屏衞其首適遇畫工偶令寫之按山海經此獸食鐵與銅不食他物因有所感遂爲贊曰

邈哉奇獸生於南國其名曰貘非鐵不食昔在上古人心忠質徵伐教令自天子出劍防省用銅鐵羨溢貘當是時飽食終日三代以降王法不一鑠鐵爲兵範銅爲佛佛像日益兵刃日滋何山不剗何谷不隳銖銅寸鐵防有孑遺悲哉彼貘無乃餒而嗚呼匪貘之悲惟時之悲

畫雕贊【並序】

白居易

壽安令白昊予宗兄也得丹靑之妙傳寫之要毛羣羽族尢是所長長慶元年以畫雕貺予予愛之因題贊云鷙禽之英黑雕丁丁鉤綴八爪劍插六翎想入心匠寫從筆精不卵不鶵一日而成軒然將飛戞然欲鳴毛動骨活神來著形始知造物不必窅但獲天機則與化爭韓幹之馬籍籍知名薛稷之鶴翩翩有聲研工覈能較眞鬭靈豈無他人不如我兄

怪松圗贊【並序】

陸龜蒙

有道人自天臺來示余怪松圗披之甚駭人目根盤於巖穴之內輪囷逼側而上身大數圍而髙不四五尺礧碋然蹙縮然榦不暇枝枝不暇葉有若龍攣虎跛壯士囚防之狀道人曰是何物怪如是耶子能辧之乎余曰艸木之生安有怪耶苟肥瘠得於中寒暑均於外不爲物所淩折未有不挺而茂者也矧松柏乎今不幸出於巖穴之內脞脆者則防然之牙伏死其下矣何自奮之熊爲是松也𨿽稚气初拆而正性不辱及其壯也力與石鬭乘腸之威悲已之軋拔而將升卒不勝其壓擁勇郁遏坌憤激訐然後大醜彰於形質天下指之爲怪木吁豈異人乎哉天之賦才之盛者蚤不得用於世則伏而不舒薰蒸沈酣日進其道權擠勢奪卒不勝其阨號呼呶拏發越赴訴然後大奇出於文彩天下指之爲怪民嗚呼木病而後怪不怪不能圗其眞文病而後奇不奇不能駭於俗非始不幸而終幸者耶道人曰然爲我贊之贊曰

松生蔭隘巖獄穴械病乎不快卒以爲怪擁腫支離神羞鬼疑道人嗟咨筆傳其奇或怪其形或奇於辭吾爲怪魁是以贊之

金鄕薛少府防畫鶴贊

李白

髙堂閒軒兮𨿽聴訟而不擾圗蓬山之奇禽想瀛洲之縹緲紫頂煙赩丹眸星皎昻然佇眙霍若驚矯形畱座隅勢出天表謂長鳴於風宵終寂立於霜曉凝翫益古俯察逾妍舞疑傾市聴似聞儻感至精以神變或可弄景以浮煙

雙白鷹贊【並序】

蘇頲

開元乙夘嵗東夷君長白肅眘扶余而貢白鷹一雙其一重三斤有四兩其一重三斤有二兩皆皓如練色斑若防章積雪全映飛花碎防所謂金气之英瑤光之精髙髻偉臆長距秀頸奮發而鋭堅剛則厲摩天絕海雷擊飇逝觀其行時令順秋殺指麾應捷顧盻余雄當落鵬之賞蔑仇鷂之敵實稀代之尢也皇上祗膺聖圗欽若王道方寶賢重糓尊儒食艾後宮撤綺繡前殿焚珠玉與王侯卿士朝夕論思異無所貴輕衞公之好鶴奇無所珍同漢皇之卻馬畋豈務於馳騁獵以存乎搜狩未嘗合圍掩羣載羽灑血乃彊不攫而猛不噬矣然以萬方入貢懷其來也三年重譯嘉其至也故仁爲之心有仁則勇威爲之力有威則重況此鳥猛過於眾重倍於凡禮於君則勸忠祭於祖則立敬壯其體則用武綷其翼則成文彼寵而服之鶡也能果榮而戴之蟬也能絜矧乎職命司冦師惟尙父聞箴刺姦擇善爲吏蓋選士之是式匪從禽之足云此謂備於圗而儆在位也微臣奉制敢稱贊曰

鷹之大者精明竦峻勁而橫絕雄則逺振錦文素防珠聮玉潤往乃奮威將軍所徇鷹之次者勇鋭光芒截海而至乘風載揚絡以紅防文其防章下鞲必中惟吏之良

裴昊將軍射虎圗贊【並序】

李翰

世稱裴將軍射虎而不及見駕部郎中兼侍禦史滎陽鄭公博物好古旌能尙藝於裴氏子得其先人射虎圗傳以示予壯哉古今之未有倫也夫弧矢之用所以服猛除暴而威戎狄故士生則以蓬矢射四方君立則以五侯選諸侯五侯之正皆飾以熊虎猛獸之皮象而射之也昭除暴不若也周官曰張五侯則逺國屬射而中之威不廷也昭昭乎除暴威逺之義蓋射之大端若殺不加有罪威不及不庭𨿽有百中之功而無一發之矢彀弓鳥下拾矢猨號工則工矣是射之未節開元中山戎冦邊宗命將軍守北平州且充龍苑軍使以捍薊之北門公嘗率偏軍橫絕漠策匹馬陷重圍搖轆轤而百萬洞開驅橐駞而沙塲一掃聲振北狄气慴東胡稜威大矣而北平連山廣野地實多虎擇肉於人如有飛翼薦食邊鄙甚於戎夷羣老憂而請焉公於是屏車徒去矛鍛曰賈予餘勇挺身以餌之眈眈甝虓烈烈騰逝當其威怒也百獸以伏萬夫莫亢而公馳單騎彀白羽挑之使來翼之而回從容返視咫尺旋翫心卽其度手張其機左射右拂縈之疊四中皆沒羽倒必應毛紛血灑腋洞心穿或叱之而弭伏或箠之而卻走將威有所勝气有所全精専於中志正於內故能以一人之力戰羣虎之命使鋸牙鉤爪戢而其措雷聲電視消而不揚猛摧於柔眾怯於獨其爲易也若獵狐兔聮鶖鶬𨿽有矯牙冠羣亦垂頭搨尾應鏑而斃如此者凡三十有一矣其餘竄匿不敢復出大漠之南千里罷扃鳥獸咸若山川以寧胡人服藝畏威不敢南牧願充麾下者五百餘人玆所謂剛猛除暴而戎狄格昔漢飛將軍亦爲北平守擊胡有困辱之事射虎有騰傷之患其與將軍神勇非爲侔矣鄭公旣寫其圗俾予贊之詞曰

憬彼山戎噬我封略有羣者虎載肆騰摶邊甿懍懍若崩厥角將軍出塞屏黜車騎進馬前當挺身以餌威有所服精有所聚气全以雄力果而取震驚矍矍虎反如防威武桓桓人反如虎勁弓雷霹長矢電激中口穿胸貫心洞腋視如空皮劃若破的應發連斃紛紜枕籍據鞍遙叱揮箠逆擊閉目沈冥喪精擗易三軍駭呼萬靈動魄海波爲騰塞艸皆赤卞莊俟鬭方聞兩獲漢將如飛防爲所扼將軍神勇冠世超昔號防未工飲羽非敵弧矢之設以威四方羣虎旣夷狄人來降收闥罷扃山川以寧至今北荒猶畏其靈

霹靂琴贊【並序】

栁宗元

霹靂琴者零陵湘水西震余枯桐之爲也始枯桐生石上說者言蛟龍伏其竅一夕暴震火之焚至且乃已其餘硿然倒臥道上震旁之民稍柴薪之超道人聞取以爲三琴琴莫良於桐桐之良莫良於生石上石上之枯又加良焉火之餘又加良焉震之於火爲異是琴也旣良而異合而爲美天下將不可載焉微道人天下之美防喪余作贊辭識其越之左與右以著其事又益以序而爲它傳辭曰

惟湘之涯惟石之危龍伏之靈震焚之奇旣良而異爰合其美超實爲之贊者栁子

琴贊

李白

嶧陽孤桐石聳天骨根老冰泉葉苦霜月斵爲緑綺徽聲粲發秋風入松萬古奇絕

蒲津橋贊

張說

易曰利渉大川濟乎難也詩曰造舟爲梁通乎險也域中有四瀆黃河居其長河上有三橋蒲津是其一隔秦稱塞臨晉名闗闗西之要衝河東之輻湊必由是也其舊制橫絙百文連艦千艘辮修笮以維之系圍木以距之亦云固矣然每冬冰未合春沍初解流澌崢嶸塞川而下如礎如臼如堆如阜或摐或掍或磨或切綆斷航破無嵗不有𨿽殘渭南之竹僕隴坻之松敗輙更之罄不供費津吏成罪縣徒告勞以爲常矣開元十有二載皇帝聞之曰嘻我其慮哉乃思索其極敷祐於下通其變使人不倦相其宜授彼有司俾鐵代竹取堅易脆圗其始而可久紓其終而就逸無疆惟休亦無疆惟卹於是大匠蕆事百工獻藝賦晉國之一鼓法周官之六齊飛廉煽炭祝融理鑪是鏈是烹亦錯亦鍜結而爲連鎖鎔而爲伏牛偶立於兩岸襟束於中潬鎖以持航牛以縶纜亦將厭水物奠浮梁又疏其舟間畫其鷁首必使奔澌不突積淩不隘新法旣成永代作則原夫天意有四防焉濟人仁也利物義也順事禮也圗逺智也仁以平心義以和气禮以成政智以節財心平則應諧百神矣气和則感生萬物矣政成則又文之經矣財節則丰武之徳矣故天將儲其禎地將阜其用人將盈其力聖皇之道幹幹翼翼觀藝而無窮詠功而無極

唐文粹卷二十四

欽定四庫全書

唐文粹卷二十五

宋姚鉉編

表奏書疏甲【總一十三首】

表

尊號二

請上尊號表【韓愈】

賀冊尊號表

肆赦一

爲桂州王珙中丞賀赦表【令狐楚】

政事一

奉天論延訪朝臣表【陸贄】

獻事五

爲陳王卿進續尙書表【蕭潁士】

進渾儀表【張說】

爲東平薛太守進王氏瑞詩表【髙適】進張巡中丞傳表【李翰】

爲並州長史張仁亶進丸鼎銘表【吳少微】

配祭一

論郊祭合設皇地祗表【賈曽】

教化一

請行禮樂化導三事表【裴耀卿】

請削爵一抑損外戚一

爲敬暉等論武氏宜削去王爵表【岑羲】請抑損外戚權寵並乞佐外郡表【武平一】

請上尊號表

臣某言臣得所管國子太學廣文四門及書算律等七館學生沈周封等六百人狀稱身𨿽賤微然皆以選擇得備學生讀六藝之文修先王之道粗有知識皆由上恩今天子整齊乾坤出入神聖經營乎無爲之業防息乎混元之宮不謀於廷不戰於野坐收兾部旋定幽都析木天街星宿淸潤北嶽醫閭神鬼受職地彌天區界軼海外舜之十有二州周之七百餘國章亥所步禹契所書四面輻湊各修貢職西戎之首北虜之渠怚威愧徳失據狼狽收其種落逃遁逺去來獻羊馬千里不絕功旣如此徳又如彼爰初嗣位首去姦孽隨所顧指應時淸寧哀天下之鰥寡釋四海之鬱結左右前後其非俊良小大之材咸盡其用無所誅詰一和以仁由是五糓嵗登百瑞時見六府三事惟序惟歌昔者媧皇殺黑龍以濟冀州堯誅九嬰以定下土血兵刓刃僅就厥功以方吾君一何逺也堯之在位七十餘載戒飭咨嗟以致平治孔子之聖自云三年有成今自嗣位已來嵗有餘耳臻此功徳其何捷哉置郵傳命未足以諭以非常之功襲尋常之號以冠古之美屈守文之名臣子之誠闕而不奏天號人稱不滿事實斯亦縉紳先生之過也謂臣官居師長不言謂何考其所陳中於義理天人合願不謀而同非臣之愚所敢隠蔽輙冒死以聞伏乞天恩特允誠志令公卿大夫得竭思慮取正於經以定大號有司備禮擇日以頒天下幸甚天下幸甚

賀冊尊號表

臣某言伏聞宰相公卿百官及闗輔百姓耆耋等以陛下功崇徳鉅天成地平宜加號於殊常以昭示於來載陳請懇至於再於三陛下仰稽乾符俯順人志乃以新秋首序令月吉辰發揚鴻休膺受顯冊天人合慶日月揚光環海之間含生之類誠歡誠喜頓首頓首臣聞體仁以長人之謂元發而中節之謂和無所不通之謂聖妙而無方之謂神經緯天地之謂文戡定禍亂之謂武先天不違之謂法天道濟天下之謂應道伏惟元和聖文神武法天應道皇帝陛下子育億兆視之如傷可謂體仁以長人矣喜怒以類刑賞不差可謂發而中節矣明照無私幽隠畢達可謂無所不通矣發號出令雲行雨施可謂妙算無方矣三光順軌艸木遂長可謂經緯天地矣除剗寇盜防縣淸夷可謂戡定禍亂矣風雨以時祥瑞輻湊可謂先天而天弗違矣國內無饑寒四夷皆朝貢可謂道濟天下矣眾美備具名實相當赫赫巍巍超今冠古方當議明堂辟雍之事撰泰山梁父之儀摉三代之逸禮補百王之漏典時乘六龍肆覲東後微臣幸生聖代觸犯刑章假息海隅死亡無日瞻望宸極心魂飛揚有永棄之悲無自新之望曽不得與鳥獸率舞蠻夷縱觀茹痛銜酸且愧且恥無任感恩戀闕懇廹彷徨之至謹奉表陳賀以聞

爲桂州王珙中丞賀赦表

令狐楚

臣某言伏奉十一月十日制書南郊大禮畢大赦天下者湛恩厖鴻大號渙汗際天接地孰不慶幸臣某中謝臣聞禘嘗之禮所以仁祖禰也郊社之義所以尊天地也五帝之前蕢桴土鼓致其敬敬有餘矣而禮不足三王已降金罍玉斚備其儀儀有餘矣而敬不聞秦之增封也覬望神仙漢之郊丘也穰除災害𨿽無文而咸秩終有廢而莫舉猶可以編在方冊垂其鴻名豈若國家參文質於六經之中陛下酌損益於百代之後順昊天之成命得黎人之懽心九糓有年四方無事然後因吉土迎長日咸池屢奏太簇登歌萬靈識周旋之位百神知饗獻之節雲散而柴燔髙達風淸而蕭薌逺聞信大報之無私亦鑑之不昧臣當時集軍將官吏僧道百姓等丁寧宣示訖惟天之意莫遺於微細如日之輝不隔於幽逺頑艷知感鬼神懷柔何者刑莫大於成獄陛下捨之罪無輕重恩莫深於延賞陛下推之澤及存歿行道求志敢於直言者旣許以親覽觸綸罣网屏在逺方者又移之近郊減來嵗之新租昭其儉也棄比年之逋債諸仁也念勲臣而樹勲者益勸尊有徳而不徳者知慙賜羸老有粟帛之優禮神祗無牲幣之愛此所謂幽室盡曉枯條徧春雷雨作而蟄虫昭蘇風雲行而籠鳥飛舞率土臣妾不勝大慶況臣蒙被恩澤獲齒生類防守逺郡阻窺盛禮徘徊天外目與心斷無任抃躍之至謹遣突將王淸朝等奉表陳賀以聞

奉天論延訪朝臣表

陸贄

臣某言賊泚逋誅尙穴宮禁陛下思戀宗廟痛傷黎元仁孝交感至於憤激猥以急務下詢微臣臣𨿽鄙儒尊慕行義荷陛下知已之遇感陛下思理之誠愚衷所懷承問輙發不以淺深自揆不以喜怒上虞誠缺於周防承順之親是亦忠於陛下一至之分也前奉詔問尋具上陳請延羣臣稍與親接廣咨訪之路開諫諍之門通壅郁之情采拔之道自獻答奏迨玆彌旬不聞施行不賜詶詰未審宸防以爲如何如昧於忖量但務竭盡恐由辭理蹇拙不能暢達事情慺慺血誠復願披瀝頻煩黷冒豈不慙惶蓋犬馬感恩思效之心睠睠而不能自止者也臣聞立國之本在乎得眾得眾之要在乎見情故仲尼以爲人情者聖王之田理道所由生也是則時之否泰事之損益萬化所系必因人情情有通塞故否泰生情有厚薄故損益生通天下之情者莫智於聖人盡聖人之心者莫測於易象其列卦也乾下坤上乃爲泰乾上坤下則曰否其取象也損上益下則曰益損下益上乃爲損乾爲天爲君坤爲地爲臣天在下而地處上於位乖矣而反謂之泰者上下交故也君在上而臣處下於義順也而反謂之否者上下不交故也气不交則庶物不育情不交則萬邦不和天气下降地气上騰然後嵗功成君澤下流臣誠上達然後理道立損益之義亦由是焉上約已而裕於人人必悅而奉上矣其不謂之益乎上蔑人而肆於已人必怨而叛上矣其不謂之損乎然則上下交而泰不交而否自損者人益自益者人損情之得失豈容易哉故諭君爲舟諭人爲水言水能載舟亦能覆舟也舟卽君道水卽人情舟順水之道乃浮違則歿君得人之情乃固失則危是以古先聖王居人之上也必以其心從天下之心而不敢以天下之人從其欲乃至兢兢業業一日萬防夫防者事之微也以聖人之徳天子之尊且猶愼事之微乃至一日萬慮豈不以居上接下懼失其情歟書曰人心惟危道心惟微微則萬防之慮不得不精也危則覆舟之誡不可不畏也夫揆物以意宣意以言言或是非莫若考於有迹迹或成敗奠若驗於已行自昔王業盛衰君道得失史冊盡在粲然可徴與眾同欲靡不興違眾自用靡不廢從善納諫靡不固逺賢恥過靡不危故詩書稱堯之徳則曰稽於眾捨已從人數舜之功則曰明四目達四聰言務同欲也序禹之所由興則曰益贊於禹禹拜昌言述湯之所以王則曰用人惟已攺過不吝言能納諫也歌文王作周則曰濟濟多士文王以寧美武王克殷則曰亂臣十人同心同徳言皆從善也堯舜禹湯文武此六君子天下之盛王也莫不從諫而輔徳詢眾以成功是則徳益盛而慮益微功愈髙而意愈下及代之衰也則道亦反焉故書曰紂有億兆夷人離心離徳言違眾也詩曰汝炰烋於中國斂怨以爲徳不明爾徳時無背無側爾徳不明以無陪無卿又曰𨿽無老成人尙有典刑曽是莫聴大命以傾言逺賢也書曰謂人莫已若者亡詩曰惟彼不順自獨俾臧自有肺腸俾民卒狂言自用也前史數桀紂之惡曰智足以拒諫言足以飾非言恥過也考得失於已行之迹鑑盛衰於已驗之符孰失道而不衰孰得理而不盛相應以類響影不差敢不則而象之敬而畏之乎自秦漢曁於周隋其間將歷千載代興者非一姓繼覆者非一君𨿽所遇殊時所爲異迹然失眾必敗得眾必成與堯舜禹湯同務者必興與桀紂幽厲同趣者必覆多同於善則功倍多同於惡則禍甚善惡同類端如貫珠成敗象行明若觀火此歷代之元龜也尙恐議者曰時異事殊臣請復爲陛下粗舉近效之尢革者以辧焉太宗文皇帝以天縱之才有神器之重武定禍亂文致太平威行如雷霆明照侔日月英略施於百勝聖功被於九歌固非庶品之所度量常情之所鑽仰然猶競競畏愼懼失人心每戒臣下獻規恆以危亡爲慮夙興聴理日旰亡勞公卿疊進廷奏庶務評議得失與眾共之下無滯情上無私斷退朝之暇與接侍臣咨訪謀猷詢求過闕或論往古成敗或問人間事情每言及暗主亂朝則省懼自戒言及賢君理代則企竦思齊言及稼穡艱難則上下相匡務遵勤儉言及閭閻疾苦則君臣同慮議息徵徭懋徳懲違觸類滋長尙恐過言謬舉旣往難追每召宰輔平章必遣諫官俱入小有頗失隨卽箴規得一善必遽命甄升聴一諫必明加襃錫故得時無闕事人論輸誠又引文學之流更直宿於內署或講求典禮或諷誦詩書每至夜分情忘厭倦伏以太宗之徳美貞觀之理安且猶務得人心其勤若此是則人之於理道可一日不接乎髙宗初年亦親聴納故當時翕然歸美以爲有貞觀之風兼賴遺澤在人先範垂裕幸無攺作俗以阜康數十年間天下無事承平之業滋久倦怠之意頗彰燕居益深接下彌簡前哲之耿光寖逺中官之威柄潛移卒有嗣聖臨朝天授革命豈不以經邦之道闕疇咨於大猷宴安之懷溺偏信於近狎馴致禍變防將傾危𨿽亂匪自他然其失一也獘俗一靡余風遂流訖神龍景云之間皆嬖幸亂朝忠義不達宗躬定大難手振宏綱開懷納忠克已從諫尊用舊老廣采羣才大臣不敢壅下情私服不敢幹公議朝淸道泰垂三十年謂化已成謂安可保耳目之娛漸廣憂勤之志稍衰侈心一萌邪道並進貪權竊柄者則曰徳如堯舜矣焉用勞神承意趣利者則曰時已太平矣胡不爲樂有深謀逺慮者謂之迂誕驚眾有讜言切議者謂之誹謗邀名至尊收視於穆淸上宰養威於廊廟諫曹以頌義爲奉職法吏以識防爲當官司府以厚斂爲公忠權門以多賂爲問望外寵持竊國之勢內寵擅回天之淫禍機熾然焰焰滋甚舉天下如居積薪之上人人懼焚而朝廷相蒙曽莫之省日務逰宴方謂有無疆之休大盜一興至今爲梗豈不以忽於戒備逸於居安憚忠鯁之怫心甘諛詐之從欲漸淸不聞其失以至於大失乎肅宗懲致寇之由蘊撥亂之略虛受廣納同符乎太宗招延詢謀輟食廢寢洞啟城府推心與人豁披胸襟忘已應物故得來蘇之望允塞配天之業勃興先皇帝繼守恭勤而益之以和惠惠則有感和則有親𨿽時經艱屯而眾不離析理尙寛大務因循而重攺作然於紫宸聴朝常限三人奏事時亦宣諭徳令課責侍臣或賞其盡規或含以容黙性本仁恕事多讓諫𨿽未從且不深忤情苟有阻終獲上通故君臣相安而人亦小息陛下英姿逸辧邁絕人倫武略雄圗牢籠物表憤積習以妨理任削平而在躬以明威照臨以嚴法制斷流自久浚恆太深逺者驚疑而阻命逃死之亂作近者畏懾而偸容避罪之熊生君臣意上下情隔君將務理而下防誅夷臣將納忠又上慮欺誕故睿誠不布於羣物物情不達於睿聰臣於往年曽任禦史獲奉朝謁僅欲半年陛下嚴邃髙居未嘗降防臨問羣臣局蹐趨退亦不列事奏陳軒墀之間且未相論宇宙之廣何由自通𨿽復列對使臣別廷宰輔旣殊師錫且異公言未行者則戒以樞密勿論已行者又謂之遂事不諫漸生拘礙動涉猜嫌由是人各隠情以言爲諱至於變故將起億兆同憂獨陛下恬然不知方謂太平可致陛下以今日之所覩驗往時之所聞孰眞孰虛何得何失則事之通塞備詳之矣人之情僞盡知之矣列聖升降之效歷歷如彼當今理亂之由昭昭如此未有不興於得眾殆於失人裕於僉諧蔽於偏信濟美因乎納諫虧徳由乎自賢善始本乎憂勤失人萌乎安汰今陛下將欲悔禍徼福去危從安若不循太宗創業之規襲肅宗中興之理鑑天寶致亂之所以懲今者遷幸之所因則何以孚聖懷揚令聞新逺邇之聴歸反側之心乎前承徳音訪及庸鄙敢緣斯義輙以獻聞自爾以來反覆千慮愚智有分信非可移至今拳拳猶滯所見不勝愚誠懇款謹復布露以聞臣惶怖死罪謹言

爲陳正卿進續尙書表

蕭潁士

臣某言林莽介賤幼而彊學竊聞諸大易之說曰觀乎天文以際時變觀乎人文以化成天下察乎變者立徳以貞其彖成乎化者立言以贊其功故太極列三階五緯於上聖人著三墳五典於下至哉文乎天人合應名數指歸之大統也今之言文字者始於大昊徵訓典者本於唐堯振頽綱者孰若漢朝興盛言者莫如聖代是則太昊朕之軒轅章之唐堯祖之虞舜述之漢髙作之光武維之祖宗開之陛下固之臣愚以爲太昊至於我髙祖太宗軒轅至於我開元聖文神武皇帝陛下稱廣運者四代繼成功者四君咸宜昭布睿典光熙徳政矣然則伏羲創文籍黃帝立史官太古淳奧權輿朴略至陶唐氏而後大備故孔子美之曰堯之爲君也煥乎其有文章由是敍帝王之書首唐虞之典於堯則曰欽明文思於舜則曰誕敷文徳文之時義大矣哉夏商已後徳弗及舜仲尼雜目其書不爲典言未能察變成化比唐虞之際也何則夏之興也泣辜殊於至理殷之興也慙徳乖於雅樂周之興也謂武微於盡善其不爲帝典宜矣淩夷僣亂以曁暴秦剗亂墳籍瞽龍兆庶王者之風殄矣生人之道窮矣天之未防斯文也帝道復興於漢家數百年間而憲章具舉夫其推步律曆帝堯分命之典也增修封禪帝舜時巡之義也約三章之法以正咎繇之刑班四時之舞以纉後夔之樂臣竊觀三代之作貽範垂訓體國綏人𨿽載祀延長徳澤深逺皆因循轍迹故弗易其事孔子曰殷因於夏禮周因於殷禮所損益可知也未有鐘七雄交戰之末繼六籍焚如之後帝典缺而更張淳風醨而再洽若大漢者也且義帝之防三軍縞服異夫湯武放弒其君矣諸呂之亂浹辰底定異夫羿浞之驟移其祚矣中興之盛華戎率服異夫吳楚之僣竊其名矣夫如是有漢之美固可以比肩唐後千載一時之運歟曹馬已還曽何足擬四分五裂朝成暮敗其間𨿽晉平吳蜀隋舉梁陳混並未防危亡薦及法令不足以禁齊人聲明不足以垂後裔其於帝道疎矣又況乎南遷淮海北起獯戎者邪玆又二朝之不若也臣聞乾道運行否終則泰上帝有以輔文明之哲後表光宅之休期必將乘喪亂之極繼驅馳之運故有周之未禮樂崩壊連橫合縱俱非正朔則秦氏略定而漢代以興在晉之亡防縣崩析南吳北虜各擅名號隋氏削平而聖朝以作此天意也不然何秦隋二葉而亡也如彼唐漢一家之盛也若此於赫盛唐正百王之闕思文陛下光三聖之嗣啟運應期之符弔人伐罪之義制禮作樂之本郊天禪地之位萬庾三登之穰河淸海晏之瑞舞七旬而殊俗格歌六律而薰風至故以騰子姒而絕景挹嬀祁而髙議矣又何東晉後魏梁陳周齊之足道哉誠宜詔史臣敷帝載炳唐虞之故實黜商周之遺制矣漢氏已略之於前皇唐復曠之於後臣實惜焉知而不述臣子之罪也臣實愚淺竊不自揆敢緣聖朝稽古之道陛下文思之徳耕牧解暇輙復若書討尋載籍於玆一紀今謹上續尙書一部凡若干篇卷始有漢二典次我唐二典以續夫前書堯虞之典也其餘文景明章之後魏晉宋齊已還南訖有陳北起元魏歷周隋洎夫髙氏以至聖朝總一十二代詔防章疏頌歌符檄忠臣之正議武士之權謀類而刋之次以年代以續夫夏商秦魯之篇也臣聞古者右史記事左史記言舉其大略前書之議備矣孔聖沒而微言絕暴秦興而挾書罪𨿽戰國遺筞舊章駮亂於縱橫漢臣著記新體互約於表志其道未者其文雜其才淺者其意煩豈聖人存易簡之防盡芟夷之義也昔文宣修五帝之書究三王之季臣性非天縱學異人師稟生何幸親逢聖代此皆文武聖皇之遺防臣愚曷足以知之何者臣嘗伏讀貞觀實錄昔太宗因聴政之暇觀覽尙書謂侍臣曰朕每庶希唐虞亦思公等齊肩稷又曰令數百年外讀我國史豈獨窺兩漢哉臣故知有漢之功業與我唐之代理俱可以繼夫唐虞之盛也伏惟陛下徳昭升至仁廣被乃二十一年正月制曰各勵精一心共興化俾蒼生登於仁壽天下還於淳朴愚臣緬述太宗之防伏惟陛下之詔固宜取類於三代之間也勒成帝典不亦宜乎陛下睿思雄飛宸章間發質文一變風雅大興臣聞水之細者江海假其深材之短者棟梁資其峻陛下必謂臣所著小有可觀賜以召見闕庭一垂試問臣采摭之外亦以學文縱不能光揚盛美猶庶乎細水短材之益則聖人之含容大矣微臣之誠願畢矣

進渾儀表

張說

臣聞迎日授時莫先乎歷象先天成務必歸於制作伏惟開元神武皇帝陛下建中立極緯武經文至徳難名神功莫測於是定歷成嵗立象考天紹唐堯欽若之典遵虞舜璿玉之義上皇能事於斯備矣臣書院先奉勅造渾儀以測七曜盈縮去年六月造畢進奏又奉恩防更立渾儀臣等準勅今左衛率府長史梁令瓉檢校創造於是博考傳記舊有張衡陸績王蕃錢樂之等並造斯器𨿽渾體有象而不能運行事非經久旋亦毀廢臣今按據典故鑄銅爲儀圎以象天使得俯察上具列宿赤道周天度數注水激輪令其自運一日一夜天轉一周又別立二周輪絡在天外綴以日月令得運行每轉一匝日行一度月行十三度十九分度之七凡二十九轉有餘而日月防三百六十五轉而行匝仍置水櫃以爲地平令儀半在地上半在地下晦明朔望不差毫髮又立二木人於地平之上前置鐘鼓以侯辰刻每一刻則自然擊鼓每一辰則自然撞鐘皆於櫃中各施輪軸鉤鍵交錯闗鎖相持轉運𨿽周而遲速各異周而復始循環不息陰陽不能逃其數度分不能隠其時究天地之斡運極乾坤之變化斯皆上稟聖謨旁獲神助臣等愚思非所能及望錄付史館宣示百寮使知告成之功迥超前古無任勤懇之至謹隨表上進以聞

爲東平薛太守進王氏瑞詩表髙

適

臣某言符瑞之興實由王政歌詩之作本自國風伏見範陽盧某母瑯琊王氏性合希夷體於靜黙精微道本馳騖闗旁通天地之心預紀休徵之盛去景龍二載撰天寶回紋詩凡八百一十二字循環有數若寒暑之遞遷應變無窮謂陰陽之莫測誡其子曰吾沒之後爾密記之當逢大道之朝必遇非常之主則眞圗之制便可上言君親之義不違犬馬之誠斯在臣早識其子常與臣言星霜屢移書奏仍闕以嵗月滋久防趣幽微沈吟耳目之前倐忽禎祥之後伏惟皇帝陛下乘道禦極乃聖興化參日月之並明體乾坤而同徳梯航萬里爭飲淳和之風臣妾四夷盡歸仁壽之域令陛下務於道道可盡乎法於天天實長久是知與道齊運比天同休無疆之徵乃在玆矣則天授之美其可替乎章句粲然所謂沒而不朽者也臣某誠惶誠恐頓首頓首昔漢幸甘泉且昧神君之語周窮轍迹徒稱王母之謡豈若迥出名言髙懸響像應皇王之丕命運官商於景福且夫靈芝嘉禾以艸木之瑞者黃龍丹雀以禽獸之瑞者猶能揚光帝載標榜頌聲方之眞圗彼未爲得特望編之史筞列在樂章則陛下先於天而聴於人也臣才術淺劣謬忝藩條曽微涓塵以答萬一恆馳北極每切子牟之戀遙奉南山願效封人之祝【云云】

進張巡中丞傳表

李翰

臣聞聖主襃死難之士育死事之孤或親推轜車或追建封邑厚死有以慰生撫存有以答亡然後君臣之義貫以生死激勸之道著於存亡君所以不遺於臣臣所以不背其君君恩臣節於是乎立伏見故禦史中丞贈揚州大都督張巡生於昌時少習儒訓屬祿山搆亂凶虐滔天挺身下位忠勇奮發率烏合之眾當漁陽之鋒賊時竊據洛陽控引幽朔驅其猛鋭吞噬河南巡前守雍丘潰其心腹及魯炅十萬之師棄甲於宛葉哥舒以天下之眾敗績於潼闗兩官出居萬國波蕩賊遂僣盜神器鴟峙兩京南臨漢江西逼雍岐羣師遷延而不進列郡望風而出奔而巡獨守孤城不爲之卻賊乃撓出巡後議圗江淮巡退軍睢陽扼其咽領前後拒守自春䢐冬大戰數十小戰數百以少擊眾以弱制彊出奇無窮制勝如神殺其凶醜凡九十餘萬賊所以不敢越睢陽而取江淮江淮所以保全者巡之力也城孤糧盡外救不至猶奮羸起病摧鋒陷堅俾三軍之士噉膚而食知死不叛及城陷見執終無撓詞顧叱凶徒精貫白日𨿽古之忠烈何以加焉伏以光天文武大聖孝皇帝陛下聰明文思睿哲神武提一旅之眾復配天之業賞功襃節大賚羣臣遂贈揚州官及其子此誠陛下發徳音之美也而議者或罪巡以食人愚巡以守死臣切痛之今臣敢取十倫以議巡過以塞眾口惟聖聰鑑焉臣聞人稟教以立身刑原情而定罪故事有虧教則人道不列刑有非罪則王法不加忠者臣之教恕者法之情今巡握節而死非虧教也析骸而防非本情也春秋之義以功覆過咎繇之典容過宥刑故大易之義遏惡揚善爲國之體錄用棄瑕今眾議巡罪是廢君臣之教絀忠義之節不以功掩過不以刑恕情善遏惡揚錄瑕棄用非所以奬人倫明勸戒也且逆冦背徳人鬼所讎朝廷衣冠沐恩累代大臣將相從逆比肩而巡朝廷不登坐宴不與不偕一伍之眾不假一節之權感肅義旅奮身死節此巡之忠大矣賊勢憑陵連兵百萬巡以數千之眾橫而制之若無巡則無睢陽無睢陽則無江淮賊若因江淮之資兵彌廣財彌積根結盤據西向以拒王師𨿽終於殲夷而曠日持久國家以六師震其西巡以堅壘扼其東故陜鄢一戰而羣凶北走王師因之而勢勝聲勢才接而城陷此天意使巡保江淮以待陛下之師師至而巡死也此巡之功大矣古者列國諸侯或相侵伐猶有分災救患之義況諸將同受國恩奉辭伐罪乎巡所以固守者非惟懷獨克之志亦以恃諸軍之救敕不至而食盡食旣盡而及人乖其本圗非其素志則巡之情可求矣設使巡守城之初已有食人之計損數百之眾以全天下臣猶曰功過相掩況非其素志乎在周典之三宥其一曰宥過失故語巡之忠則可以惇世教議巡之功則可以系中興原巡之情則可以宥過失昔夫子制春秋明襃貶齊桓將封禪略而不書晉文公召王河陽書而諱之蓋以匡戴之功大可以掩僣禪之過也今巡蒼黃之罪輕於僣禪興復之功重於匡戴罪疑惟輕功疑惟重聖人之訓昭然可徵臣故謂巡者足可以爲訓矣臣又聞罰不及嗣賞延於世此三代所以直道而行今巡子亞夫𨿽受一官不免饑寒之患江淮旣巡所保戶口充完臣謂宜封以百戶俾食其子臣又聞彊死爲厲逰魂爲變有所歸往則不爲災巡旣身受支離將士等骸骼不掩臣謂宜於睢陽城北擇一髙原招魂葬送巡並將士大作一墓而葬使九泉之魂猶思效命三軍之眾有以輕生旣感幽明且無寃厲亦國家志過旌善垂誡百世之義也臣少與巡逰巡之平生臣所知悉今巡死大難不覩休明惟期令名是其榮祿若不時紀錄日月寖悠或掩而不傳或傳而不實而巡生死不遇誠可悲焉臣敢采所聞得其親覩撰傳一卷昧死獻上伏惟陛下大明在上廣運臨下仁遐之徳洽於艱難有善必紀無微不錄儻以臣所撰編列史官𨿽退死丘壑骨而不朽臣翰誠惶誠恐頓首頓首死罪死罪

爲並州長史張仁亶進九鼎銘表

吳少微

臣聞鼎者夏后氏作羣牧貢金逺方圗物備諸山澤以禦魑魅厥後嗣徳昏亂鼎遷於商夏之寶也杞不足徵殷旣有之又患失之周徳休明神寶不墜百代可繼伏惟陛下光大而當之若乃崇貴之器金玉之鼎鎔首山發睢上列太廟序明堂克明靈命以奉上帝非愚臣所敢議臣聞禮之興也始諸飲食故先王之制曰舉九鼎蓋筠藥淳熬滫瀡膏餌禦九州之美順四時之和臣所以徵繕北金敢貢新鼎夫有器必有銘臣竊見九州攸同乃述九號夫永昌天中所以基皇周也長安及岐所以紀靈瑞也武興建都所以光帝閈也禮曰觀禪云云所以美升中也少陽載靑所以冀儲徳也東原底平所以廣封植也江都淮海所以肆朝宗也江陵作鎭所以制荊蠻也成都奧區所以遏珍貢也夫此九者誠不足揄衍鴻休昭振方統庶覩者美其所稱知有由作微臣朽老不達有慙歌頌塵八命之寵章負中軍之重任匪躬厥獻伏表流汗其九鼎銘謹敢列上謹遣某官某奉鼎以聞臣某【云云】

論郊祭合設皇地祗表

賈曽

臣詳據典禮謂宜天地合祭謹按禮記祭法曰有虞氏禘黃帝而郊嚳夏后氏禘黃帝而郊鮌傳曰大合禘然則郊之與廟俱有禘祭禘廟則祖宗之主俱合於太祖之廟禘郊則地祗羣望俱合於圎丘以始祖配享皆有事而太祭異於常祀之義禮大傳曰不王不禘故知王者受命必行禘禮虞書曰正月元日舜格於文祖肆類於上帝禋於六宗望秩於山川徧於羣神此則受命而行禘禮者也言格於文祖則余廟之享可知矣言類於上帝則地祗之合可知矣且山川之祀皆屬於地羣望尙徧況地祗乎周官以六律六呂五聲大合樂以致神祗以和邦國以諧萬人又云凡六樂者六變而致象物及天神此則禘郊合天神地祗人鬼祭之樂也三輔故事漢祭圜丘儀上帝位正南面后土位亦南面而少東又東觀漢記雲光武卽位爲壇於鄗之陽祭告天地采用元始故事二年正月於洛陽城南依鄗爲圓壇天地位其上南向西上按兩漢時自有後土及北郊祀而此已於圎丘設地位明是禘祭之儀又春秋說云王者一嵗七祭天地合食於四孟別於分至此復天地自常有同祭之義王肅曰孔子云兆圜丘於南郊又云祭天而地配此亦郊祀合祭之明說惟鄭康成不論禘當合祭而分昊天上帝爲二神専憑緯文事匪經見又其注大傳不王不禘義則云正嵗之正祭感帝之精以其祖配注周官大司樂圎丘義則引大傳五禘以爲冬至祭遞相矛盾未足可依伏惟陛下膺籙居尊繼文在歷自臨宸極未親郊祭今之南郊正當禘禮固宜合祀天地咸秩百神答受命之符彰致敬之道豈可不崇盛禮同彼常郊使地祗無位未從禘享合請備設皇地祗並從祀等座則禮得稽古義合緣情然郊丘之祀國之大事或失其宜精禋將闕臣術不通經識慙博古徒以昔謬禮職今忝諫曹正議是司敢不陳上儻事有可采惟斷之聖慮也

請行禮樂化導三事表

裴耀卿

三者禮樂化道也州牧縣宰所守者宣揚禮樂典書經籍所教者返古還朴上奉君親下安鄕族若皆气和浹洽自然化理淸平由此言之不在刑法聖朝制禮作樂𨿽行之自久而外州逺俗俗習未知徒聞禮樂之名不知禮樂之實竊見鄕飲酒禮頒於天下比來惟有貢舉之日略用其儀閭裏之間未通其事臣在州日率當州所管縣一一與百姓勸導行禮奏樂歌至白華華黍由庚等章言孝子養親及羣物遂性之義或有泣者則知人心有感不可盡誣但臣州久絕雅聲不識古樂伏計太常具有樂器大樂久備和聲伏望令天下三五十大州簡有性識於太常調習雅聲仍請笙竽琴瑟之類各三兩事令比州轉次造習每年各備禮儀準令式行禮稍加勸奬以示風俗又以州縣之學本以勸人祿在其中聞於學也今計天下州縣所置學生不減五六萬人及諸色並國子每年薦舉擢第過百人已上𨿽有司明試務在擇才而學校衰微居然可驗州縣補學生之日皆不願爲逺郡送鄕貢之時多有不願來集恐成頽不可因循伏望詳擇其宜微加勸革

爲敬暉等論武氏宜削去王爵表

岑羲

臣暉等言臣聞神器者天下之至公必歸乎有徳皇極者域中之大寶必順乎天命歷考前古詳觀帝業皆不並興莫不更王故三皇氏沒而五帝氏興夏殷氏衰而周漢氏作何則帝王之歷數必應乎五行水盛則火衰木衰則金盛天地之運也必合乎四時春往則夏來暑退則寒集則知五行之數帝王不可違違之則宗社不安生人不理四時之序天地不能變變之則霜露不均水旱交錯自有隋失禦海內崩離天歷之重歸於唐室萬方樂業荷撥亂之功三聖重光布生成之徳可謂有功於四海有徳於蒸人自道遏密生靈降禍百姓哀號如防考妣則天皇帝臨禦帝圗明目達聰躬親庶績則有讒邪凶孽誣惑叡徳搆害宗枝誅夷殆盡英蕃賢戚百不存一餘類在者投竄荒裔酷虐人神感傷天地忠臣義士實所痛心自天授之際僣稱攺革武家子侄咸樹封建十餘年間實亦榮極時唐室藩屏豈得並封故知事有升降時使然也今則天皇帝厭倦萬務神器大寶重歸陛下百姓謳歌欣復唐業上至卿士下及蒼生黃髮之倫童兒之輩莫不歡欣舞忭如見父母豈不以唐家恩徳感幽只之心陛下仁明順天下之望今皇業重構聖祚中興神祗之道有助於先徳矣黎人之誠無負於陛下矣臣又聞之業不兩盛事不兩大故天無二日土無二王前聖之格言先哲之明誡自皇明反正天命維新武家諸王封建依舊生者旣加茅土死者仍追賦邑萬姓失望卿士寒心何則開辟已來罕有斯理帝主之道實無此法陛下縱欲開恩以行私恵豈可違五行運歷乎乖四時寒暑乎又海內眾情朝廷竊議謂武氏諸王身計亦危適將有損何處之未得其所居之實恐不安陛下𨿽欲寵之翻乃陷之不遵古典故也且唐歷有歸周命已去爵重則難保祿薄則易全乂則天皇帝親政之時武氏諸王亦分外職今並居京輦不降舊封天下之心竊將不可陛下縱欲惇崇外戚曲流恩貸柰宗廟社稷之計何柰卿士黎人之議何伏願陛下爲社稷之逺圗割私情之小愛內崇經邦之要外順遐邇之心豈不固宗社之本允人靈之願則陛下巍巍之業貫三光而洞九泉親親之義上有倫而下有序臣等特承榮寵思竭丹赤旣爲唐臣實爲唐計伏乞聖慈俯垂矜納焉

請抑損外戚權寵並乞佐外郡表

武平一

臣平一言臣緣修起居注太史監每季有牒臣伏見從去嵗已來屢有災異熒惑入羽林太白再經天太陽虧月犯大角臣伏按舊史文志咸非休吉之感或爲咎徵之兆臣聞災不妄生變不虛設像見於上人應於下其理昭彰有如影響陛下嗣膺鴻業夤畏上故皇天不言以災譴誡詩曰敬天之怒不敢驅馳又曰惟此文王小心翼翼昭事上帝聿懷多福臣伏見陛下孝愛因心惇崇戚族澤濡後氏恩洽外家位以慈周榮因恵假臣當宗親階越三等家有數侯旣忝國姻復叨枝屬朱輪華轂金牓瑤簮過東漢之梁鄧邁西京之許史光輝焜煌古今所絕誠陛下睦於親寵降於慈貸臣未息機謀深近囂黷恩彌崇而議彌積位愈厚而釁逾擁臣又聞月滿必虧日盈則蝕春秋有交謝之理星律有輪環之次時不再來榮難久借昔永淳之後藩維搆孽王室多難先聖考運從權時居寶歷臣諸房等地惟宗子爵列扞城竊祿疏封屢回星紀今皇明復辟聖政惟新自合恭守園廬遙承雨露庇影椒房之未階親槐裏之餘今乃再假寵靈驟貽奬渥姻從日茂爵封如初但見升崇無聞損降髙班厚位遂超涯極以此或陰气僣陽幹文告變且頃年以來河洛泛溢東都西京俱有水蓋以陰气太盛所致昔王家驕貴梅福上書竇氏專權丁鴻進諫臣伏思古來太妃之始自呂霍上官閻董之氏皆以恩寵過深驕盈僣溢一朝損覆竟無噍類易曰不逺而復又曰鼎折足覆公餗伏願思抑損之冝運長逺之策或令安車就第使剖符臨州逺之以機權錫之以閒逸上恭幹幹之惕下全親親之道則肅彰國圗殷鑑後葉臣釁招酷罰待斃苫壤聖心不棄窮穢備官史冊哀緒莫申余陰無防精魂屢竭昭卹未流如將有補明時不矜荒殆伏乞假名外郡遂禮私庭冀存識爽少訓靦胃臣瞻光視漏豈復支久旣因災誠兼宗國俯揆殘骸退深荒越

唐文粹卷二十五

欽定四庫全書

唐文粹卷二十六上

宋姚鉉編

表奏書防乙【揔九首】

政事三

請太宗不詰難臣寮上言書【並答詔劉洎】論時政書【栁澤】

諫太宗勤政攺過【岑文本】

傳導一

敎本書【元積】

崇儒五

請修太學書【李觀】

請置詩學博士書【李行修】

請孟子爲學科書【皮日休】

請韓文公配饗書

論貢士書【舒元輿】

請太宗不詰難臣寮上言書【並答詔】

劉洎

臣聞帝主之與凡庶聖哲之與賢愚上下相懸擬倫斯絕若乃以至愚而對至聖以極卑而對極尊徒思自彊不可得也陛下防恩防假慈顏凝旒以聽其言虛襟以納其說猶恐羣下未敢對揚況動神聰縱天辯飾辭以扸其理援古以排其議欲令凡庶何階應答臣聞皇天以無言爲貴聖人以不言爲徳老君稱大辯若訥莊生稱至道無文此皆不欲煩也是以齊侯讀書輪扁竊笑漢皇慕古長孺陳詞此亦不欲勞也且多記則損心多言則損气心气內損形神外勞初𨿽不覺後必爲累湏爲社稷自愛豈爲性好自傷乎竊以今日升平皆陛下力行所至欲令長久匪由辯慱但當忘彼愛憎愼玆取捨毎事惇朴無非至公若貞觀之初則可矣至如秦政彊辯失人心於自矜魏文宏才虧眾望於虛說此才辯之累較然可知矣伏願略玆雄辯浩然飬气簡彼緗圖淡焉怡目固萬壽於南嶽齊百姓於東戶則皇恩斯畢天下幸甚

答詔

非慮無以臨下非言無以述慮比有談論遂致煩多輕物驕人恐由玆道形神心气非此爲勞今聞讜言虛懷以攺

論時政書

桞澤

頃者因韋氏險詖姦臣同惡賞罰紊防綱紀紛綸政以賄成官因寵進言正者獲戾行殊者見疑海內寒心實將莫救賴神祗祐徳宗廟降靈天討有罪人用不保陛下叡謀神聖勇智聰明安宗社於已危拯黎庶於將溺今龎眉鮐背歡忻踴躍望聖朝之撫輯聽聖朝之徳音今陛下蠲煩省傜法明徳舉萬邦愷樂家室胥慶臣又聞危者安其位者也亡者保其存者也亂者有其治者也伏惟陛下安不忘危存不忘亡治不忘亂則克享天心國家長保也詩曰靡不有初鮮克有終伏惟陛下愼厥終惟其初非禮勿視非禮勿聼非禮勿言非禮勿動書曰惟徳防小萬邦惟慶惟不徳防大墜厥宗甚可畏也甚可懼也伏惟陛下愼之哉夫驕奢起於親貴綱紀亂於寵幸願陛下禁之於親貴則天下風隨矣制之於寵幸則天下法明矣詩曰刑於寡妻至於兄弟以禦於家邦若親貴爲之而不禁寵幸撓之而見從是政之不恆令之不一則姦詐斯起暴亂生焉𨿽嚴刑制戮而法不行矣縱陛下親之愛之莫若安之福之寵祿之過罪之漸也非安之也驕奢之滛危之本也非福之也前事不忘後之師也伏願陞下精求俊哲朝夕納誨縱有逆於耳謬於心者無速之以罰姑籌之以道省於厥躬𨿽木朴千忌諱願恕之以直用開諫諍之路也或有順於耳便於身者無急之以賞當求諸非道稽之典訓其不葉於徳必寘之以法用杜側媚之行也有羞滛巧於陛下者遽黜之則淫巧息矣有進忠讜於陛下者遽賞之則忠讜進矣臣又聞生於富者驕生於貴者傲石碏曰臣聞愛子敎之以義方不納於邪驕奢滛佚所自邪也書曰防滛於逸罔遊於樂穆王有命曰實賴前後左右有位之士繩愆糾謬格其非心今儲官肇建王府初啟至於寮友必惟妙擇今驕奢之後流遁未變慢逰之樂余風或存夫小人弄臣易合於意奇伎滛巧多適於心狎於非徳玆爲奢怠書曰愼簡乃僚無以巧言令色其惟吉士僕臣正厥後克正僕臣諛厥後自聖伏願采溫良博聞之士恭儉忠鯁之人任以東宮及諸王府仍請東宮量署拾遺補闕之職令朝夕講論出入侍從授以訓誥交修不逮臣又聞馳騁畋獵令人發狂名教之中自有樂地承前貴戚鮮克由禮或打毬擊鼓比周伎術或飛鷹奔犬盤逰藪澤此甚爲不道非進徳修業之本也書曰內作色荒外作禽荒又曰無若丹朱傲惟慢遊是好朋滛於家用殄厥世伏惟陛下誕降謨訓惇勸學業示之以好惡陳之以成敗以義制事以禮制心圖之於未萌慮之於未有則福祿長享與國並休矣臣又聞富不與驕期而驕自至驕不與罪期而罪自至罪不與死期而死自至信矣斯語明哉至誡頃者韋庶人安樂公主武延秀等可謂貴矣可謂寵矣權侔人主威震天下然怙侈滅徳神怒人棄豈不謂愛之太極富之太多不節之以禮不防之以法終轉吉爲防變福爲禍諺曰千人所指無病自死不其然歟書曰殷鑑不逺在彼夏王今陛下何勸豈非皇祖謀訓之則也今陛下何懲豈非中宗寵任之甚也禮曰愛而知其惡憎而知善可不愼哉夫寵愛之心人則不免去其太甚閒之禮節適則可矣今諸王公駙馬亦陛下之親愛也矯枉之道在於厥初鑑誡之義其則不逺使觀過務善居寵思危庶夙夜惟寅聿修厥徳經曰在上不驕髙而不危所以長守貴也制節謹度滿而不溢所以長守富也富貴不離其身然後能保其社稷書曰制官刑警於有位敢有恆舞於宮酣歌於室時謂巫風敢有狥於貨色恆於遊畋時謂滛風敢有侮聖言逆忠直逺耆徳比頑童時謂亂風惟玆三風十愆卿士有一於身家必防邦君有一於身國必亡甚可畏也甚可懼也伏惟陛下必察而明之必信而勸之有奢僭驕怠者削其祿封朴素修業者錫以車服以朂其心使奉其命無使久而忽之無使逺而墜之臣聞知之非艱行之惟艱又曰常厥徳保厥位厥徳匪常九有以亡伏惟陛下愼之哉前車之覆實惟明證先王之誡可以終吉若陛下奉伊尹之訓崇傳說之命不作無益不啟私門刑不差賞不濫則惟徳是輔惟人之懷天祿永終景福是集儻陛下忽精一之徳開恩幸之門爵賞有差刑罰無當則忠臣正士亦當不復談矣

諫太宗勤政攺過書

岑文本

臣聞創撥亂之業其功旣難守已成之位其道不易故居安思危所以定其業也有始有卒所以保其位也今𨿽億兆乂安方隅寜謐旣承防亂之後又接凋獘之餘戶口減損尙多田疇墾辟尙少覆燾之恩著矣而瘡痍未復徳敎之風被矣而資產屢空是以古人譬之種樹年祀綿逺則枝葉扶疏若種之日淺根本未固𨿽壅之以黒墳暖以以春日一人搖之必致枯槁今之百姓頗類於此常加含飬則日就滋息蹔有徵役則隨之凋耗凋耗旣甚則人不聊生人不聊生則怨气充塞怨气充塞則離叛之心生矣故帝舜曰可愛非君可畏非民孔安國曰人以君爲命故可愛君失道則人叛之故可畏仲尼曰君猶舟也人猶水也水所以載舟亦所以覆舟是以古之哲王𨿽休勿休日愼一日者良爲此也伏惟陛下覽古今之事察安危之機上以社稷爲重下以億兆在念明選舉愼賞罰進賢才退不肖聞過卽攺從諫如流爲善在於不疑出令期於必信頥神飬性省畋逰之娯去奢從儉減工役之費務靜方內而不求辟土載櫜弓矢而無忘武備凡此數者𨿽爲國之恆道陛下之所常行臣之愚心惟願陛下思之而不倦行之而不怠則至道之美與三五比崇億載之祚隨天地長久𨿽使桑谷爲妖龍蛇作孽雉雊於鼎耳石言於晉地猶當轉禍爲福變咎爲祥況水雨之患陰陽恆理豈可謂之天譴而系聖心哉臣聞古人有言農夫勞而君子飬焉愚者言而智者擇焉輙陳狂瞽伏待斧鉞

論敎本書

元稹

某年日月臣稹再拜獻書皇帝陛下臣伏見陛下降明詔修廢學增冑子選司成大哉堯之爲君伯夷典禮防教冑子之深防也然而事有萬萬於此者敢昧死而言之臣聞諸賈生曰三代之君仁且久者教之然也誠哉是言且夫周成王人之中也近管蔡則讒入親周召則義聞豈可謂夫明哉然而克終於道者得不謂教之然邪始其爲太子也未生胎教旣生保敎太公爲之師周公爲之傳召公爲之保伯禽唐叔與之遊禮樂詩書爲之翫目不得閱滛艶妖誘之色耳不得聞優笑陵亂之聲口不得習操斷擊搏之書居不得近容陰順邪之黨遊不得恣追禽戮獸之樂翫不得愛遐異僻絕之珍凡此數者非謂備之於前而不爲也亦將不得見之矣及其長而爲君也血气旣定遊習旣成𨿽有放心快己之事日陳於前固不得奪已成之習已定之心矣則彼忠直道徳之言固吾之所習聞也陳之者有以論焉回佞庸違之說固吾之所積懼也諂之者有以辯焉人情之莫不欲耀其所能而黨其所近苟將得志則必快其所蘊矣物之性亦然是以魚得水而遊馬逸駕而走鳥得風而翔火得薪而熾此皆物之快其所蘊也今夫成王所蘊道徳也所近聖賢也是以舉其近則周公左而召公右伯禽魯而太公齊快其蘊則興禮樂而朝諸措刑罰而美敎化之至也可不謂信然哉及夫秦則不然滅先王之學曰將以愚天下黜師保之位曰將以明君臣胡亥之生也詩書不得聞聖賢不得近彼趙髙者詐宦之戮人也而傅之以殘忍戕賊之術且曰恣睢天下以爲貴莫見其面以爲尊是以天下之人未盡愚而亥固已不能分獸畜矣趙髙之威懾天下而胡亥固已自幽於深宮矣彼李斯者秦之寵丞相也困讒寃死無所自明而況於疏逺之臣庶乎若然則秦之亡有以致之也漢髙承之以兵革漢文守之以亷謹卒不能蘓復大訓是以景武昭宣天質甚羙才可免禍亂哀平之間則不能虞篡弒矣然而惠帝廢易之際猶賴羽翼以勝其邪心是後有國之君議敎化者莫不以興防舉孝設學從儒爲意曾不知敎化之不行自貴者始略其貴者敎其賤者無乃鄰於倒置乎洎我太宗文皇帝之在藩邸以至於爲太子也選知道徳者十八人與之遊習卽位之後𨿽燕遊飲食之間十八人者實在其中上失無不言下情無不逹不四三年而名髙盛古豈一日二日而致是乎遊習之漸也貞觀已還師傅之官皆宰相兼領其餘官寮選亦甚重馬周以位髙恨不得爲司議郎此其驗也文皇之後漸疏賤之至母后臨朝翦棄王族當中睿二聖勞勤之際𨿽有骨鯁敢言之士旣不得在調防保安之職終不能措扶衞之一詞而令匠胡安金藏剖腹以明之豈不大哀哉兵興以來玆獘尢甚師資保傅之官非疾廢眊瞶不任事者爲之卽休戎罷帥不知書者防之至於友諭贊議之徒疏冗散賤之甚者搢紳恥之夫以匹士之愛其子者猶求明哲慈惠之師以敎之直諒多聞之友以輔之豈天下之元子而可以疾廢眊瞶不知書者爲之師疏冗散賤不適用者爲之友乎此何反上古之甚也近制官僚之外往往以沈滯僻老之儒充直講侍讀之選而又疏棄斥逺之越月逾時不得召見彼又安能傅成道徳而保飬其躬哉臣以爲積此獘者豈不以皇天眷祐祚我唐徳以舜生舜以堯繼堯傳陛下十一聖矣莫不生而神明長而仁聖以是爲屑屑習儀者故不之省耳臣獨以爲於列聖之謀則可也計無窮之業傳後嗣則不可脫或萬代之後若有周成王之中才而又生深宮優笑之間無周召保助之敎將不能知喜怒哀樂之所自矣況稼穡之艱難乎今陛下以上聖之姿肇臨海內是天下人人傾耳注心之日也特願陛下思成王訓導之功念文皇防習之漸選重師保愼簡宮寮皆用博厚深之儒而又練逹機務者更進送見日就月將因令皇太子聚諸生定齒冑講業之儀行問道嚴師之禮至徳要道以成之撤膳記過以警之血气未定則輟禽色之娛以就學聖質旣備則資防習以徳此所謂一人元良萬方以貞之化也豈其修廢學選司成而足倫匹其盛哉而又俾則百王莫不防同師長同術識君道之素定知天倫之自然然後選用賢良樹爲藩屏出則有晉鄭魯衞之盛人則有東牟朱虛之彊蓋所謂宗子維城犬牙盤石之勢也又豈與夫魏晉已防因賤其兄弟而自翦其本枝者同年而語乎防臣竊思爲陛下建永永無窮之長算輙敢冒昧死誅而言之臣稹謹言

請修太學書

李觀

艸莾賤臣某再拜上言臣伏思太學之爲道也厥惟大哉實所徳宇於國家敎源於萬方辧齊於人倫親親而尊尊誠宜嵗勅崇日致肅祗工度木不俟於榱桷崩朝命官取偁乎師氏當然後可以陳四代之禮禮興無窮之風開素王之堂削靑衿之篇人防隅俗捐諍端天下之仁人相則焉是以徳由此澤敎由此流若水之潤下浲湧植物利不浩哉今覩斯壊甚不然乎在昔學有六館居類其業生有三千盛侔於古近秊禍難寖用耗息陛下君臨宿獘尙在執事之臣顧爲不急升當學之徒罔敢上逹積微成慝超稔歷紀賤臣極言誠合要道具六館之目其曰國子太學四門書律算等今存者三亡者三亡者職由厥司存者恐不逮修輿人有棄本之議羣生有將壓之虞至有愽士助敎鋤犂其中播五稼於三時視辟雍於農效堂室岋嶫磊砢屬聮終朝之兩流潦行渟旣夕之天列宿上羅羣生寂寥攸處貿遷而陛下不以問學官不以聞執政之臣不以思所謂徳宇將摧敎源將幹先聖之道將不堪猶火之炎上焰焰至焚其爲不利也豈不畏哉日者聖朝以武夷時屯有風牧建帝庸今者聖朝以文象天經有臯衡宣皇猷實曰四三六五之君子間無足以聞之然事不爲加理人不爲加安嵗貢之夫不能應請問晏罷之瘽【音勤】無以悞機天下有倒懸之悲諸侯有安忍之懷執柄之臣深惟無從但勞心於無庸全身於因循是了不知長國之之術在乎養士養士之方在乎隆學學廢則士亡士亡則國虛國虛則下危下危則禮義銷禮義銷則狂可姦聖賊可淩徳逶迆不知其終今觀執事之臣之心必以修大學爲害時而他害者千之飬士者爲費財而他費者萬之殊不知此費無費而他費爲費也此害無害而他害爲害也諺所謂澑之細穿石綆之細斷榦斯言損益有漸非聰喆靡察也今乃不明徴於儒書欽若於權輿繼統於易俗恢業於絕風而望海內俊傑靡然踵武於雲龍之庭不知其可也禮稱虞夏殷周天下之盛王以其有庇民之原祚國之仁且太學之興本於有虞逹於三王逾至於漢魏以降特盛於我太宗文皇帝重聖遵之無以增洊發於先皇而及於聖朝此乃古帝王慜醇醨亂萌故用敎於人百代奉之以長國家廣之以存濟元元陛下不宜忽之而已今四君徳以相髙八聖幽而不炤風聲隨而凋落焉夫四君之民古猶易制陛下之民猾且難矣易制之民古猶或建之難制之民得不重愼乎昔春秋書太室壊傳曰書不恭也臣今懼聖朝之史書太學廢使萬代之嗣無法矣今聖朝聚國中之兵守塞下之疉殫織婦之機悉農夫之儲豈期惡民而賤物誠社稷之謀也假一旦農夫死織婦病兵壘充郊粟帛不輸陛下此時其暇念學乎則禮義之心不素蓄於人亦難以復天下之龢矣且四方之學是太學之枝葉天子之敎是諸侯之本未有本之顚也而枝葉之存天子之亡而諸侯之興夫爲國者亦猶治一身京師人之心四方人之體諸侯體之四支心平則體之患易除體平則四支之患無不可除今不嗇神於心體而竭訾於四支時變於外气虛於中則爲不起之人矣伏惟陛下察施張之防觀損益之圖減無用之府崇有裕之原廢闕修而百度明庠序昌而百行榮經邦於悠久熙載於登閎顧夫周營靈臺魯修泮官於陛下萬分之一焉伏惟遽令職司不至於不可持天下幸甚

請置詩學博士書

李行修

元和三年六月一日鄕貢進士臣李行修謹昧死惶恐再拜獻書闕下臣覆視漢初經籍起口傳璧匿煥然明備其所由者修廢官立太學朝夕講貫以究聖意歳時程課以嚴師道使之然也迨乎桓靈之世遂使扶持元極匡飭頽俗傳委裘以終大運其儒術已試之明效歟近學無專門經無師授以音定字以防釋經是能使生徒由之中才不能使天下由之致理明矣大率五經皆然臣獨以詩學上聞趨所急也伏惟陛下赦其愚瞽埀恩聼察夫詩者發人之蘊故謂之風手舞足蹈之音作用之光祖宗垂風聲勞歌怨誹之音作用之察吏理審敎化是以四海𨿽大羣生𨿽廣猶民人之和气息乎踵逹乎顱流乎手足猶艸木之丰澤漸乎根窮乎杪被乎枝葉上下無滯气內外無遁情如此則詩得其任風得其性也昔殷周相承俱有聖治道洽於下下無怏心王化盛告成功於神明徳澤衰反變化於禮素其辭主文譎諫而不訐其教溫柔惇厚而不愚仲尼接於其時謂王者宜以陶冶風俗臣下宜以洗濯疑謬道濟於下吾若之何乃采其詩合三百五篇善者全而用不善者全而去非如春秋諸經或革或因相錯而成也若其禮樂徵伐天地陰陽有度假於辭可見喜怒哀樂譏刺諷諭無方非其志莫傳志士躬當治亂之時气有慘舒之變臻於極而後動積於中而後形故言之成文歌之成聲有一不至則非全矣是以聖人以全動物物莫能固未施敬於人而人敬未施哀於人而人哀頑者以之開明躁者以之舒靜道源於是絕而莫嗣獨有楚屈原頗得詩人之風介於子蘭靳尙之間終以放死故其道不竟洎秦姍笑三代燔燒經籍世儒坑死於是後學軋於相語喑呃相授以及漢興雜全經者七十年師口說者四三軰漢武篤好經術立於學官𨿽章句大修而比興未諭時揚雄司馬相如由是選耎觀望將迎忌諱勸百諷一推波助瀾文𨿽有餘不足稱也然以本學寖盛時因災異屢啟直聲初或不究終得其助故自殷已降有天下者莫長焉厥後君臣道薄詩道陵夷蘊義感慨之士至曰吾何從乎上之追屈原不足以全性命下之迹相如不足以匡過失故居常則欝怏其胸襟嚄唶其齒牙代莫通其源臣伏思之以爲詩敎未隆於時風雅未洽於下敎未隆則士不勸風未洽則言多缺故聞者卒愕而慍者多暗投而卻也自十聖紹業盈二百載經術益試周旋百度吏事反爲緣餙霸道無所舛駮及陛下又登禮巖穴發掦仄伏宸心讜議猶天地相宣儒風昌言與日月橫騖以辭讓次徵伐而不暴以誠明推敎化而不浮如此則詩學何爲郁然積於空虛不用之地乎書殘於古今論失於齊魯漢有毛萇鄭康成師道可觀逮聖朝劉迅者說詩三千言近代言詩者尙之伏惟陛下詔公卿諸儒講其異同綜其指要列四始之元本窮六藝之粹精不使講以多物而無嘩蔽之一言而得其言極者爲師法傳經而行其毛鄭不安者亦隨而刋正選立博士弟子貟如漢朝故事然後命瞽史納於聰明命司成敎之世子是謂端本由朝庭被於民裏由京師施之逺方是謂垂化復采詩之官以察風俗是謂兼聼優登才之選以勵生徒是謂興古四者旣備大化自流則動天地感鬼神徳豚魚甘堇荼來異俗懷鬼方皆在一致推而廣之神而化之無難矣防臣不知時變溺於師言謹詣光順門昧死以聞伏待刑辟

請孟子爲學科書

皮日休

聖人之道不過乎經經之防者不過乎史史之防者不過乎子子不異乎道者孟子也捨是子者必戾乎經史又率於子者則聖人之盜也夫孟子之文粲若經傳天惜其道不燼於秦自漢氏得之常置博士以專其學故其文繼乎六藝光乎百氏眞聖人之防防也若然者何其道曄曄於前其書汲汲於後得非道拘乎正文極乎奧有好邪者憚正而不舉嗜淺者鄙奧而無稱邪蓋仲尼愛文王嗜昌歜以取味後之人將愛仲尼者其嗜在乎孟子矣嗚呼古之士以湯武爲逆取者其不讀孟子乎以楊墨爲逹智者其不讀孟子乎由是觀之孟子功利於人亦不輕矣今有司除茂才眀經外其次有熟荘周列子書者亦登於科其誘善也𨿽深而懸科也未正夫荘列之文荒唐之文也讀之可以爲方外之士習之可以爲鴻荒之民有能汲汲以救時補教爲志哉伏請命有司去荘列之書以孟子爲主有能精通其義者其科選視明經苟若是也不謝漢之博士矣旣遂如之儒道不行聖化無補則可刑其言者

請韓文公配饗書

於戲聖人之道不過乎求用用於生前則一時可知也用於死後則百世可知也故孔子之封賞自漢至隨其爵不過乎公矦至於吾唐乃策王號七十子之爵命自漢至隨或卿大夫至於吾唐乃封公矦曾參之孝道動天地感鬼神自漢至隨不過乎諸子至於吾唐乃旌入十哲噫天地久否忽泰則平日月久昏忽開則明雷霆久息忽震則驚雲霧久郁忽廓則淸仲尼之道否於周秦而昏於漢魏息於晉宋而郁於陳隨遇於吾唐萬世之憤一朝而釋儻死者可作其志可知也今有人身行聖人道口吐聖人言行如顏閔文若遊夏死不得配食於夫子之側愚又不知尊先聖之道也夫孟子荀卿翼傳孔道以至於文中子文中子之末降及貞觀開元其傳者醨其繼者淺或引刑名以爲文或援從橫以爲理或作詞賦以爲雅文中之道曠百祀而得室授者惟昌黎文公之文蹴楊墨於不毛之地蹂釋老於無人之境故得孔道巍然而自正夫今之文人千百士之作釋其捲觀其詞無不俾造化補時政繄公之力也公之文曰僕自度若世無孔子僕不當在弟子之列以日休度之設使公生孔子之世公未必不在四科焉國家以二十賢者【若左丘明卜子夏公羊髙谷梁赤伏勝髙堂生戴勝毛公孔安國劉向範寗杜子春馬融盧植鄭康成服子愼何休王肅王輔嗣杜元凱】代用其書垂於國冑並配饗於孔聖廟堂者其爲典禮也大矣美矣苟以代用其書不能以釋聖人之辭箋聖人之義哉況有身行其道口傳其文吾唐以來一人而已反不得在二十一賢之列則未聞乎典禮爲備伏請命有司定其配饗之位則自玆已後天下以文化未必不由夫是也

上論貢士書

舒元輿

艸茅臣某昧死奏書皇帝陛下聖徳修三代之教盡善矣惟貢士一門闕然不修臣竊以爲有司過矣臣爲童子時學讀書見禮經有鄕舉裏選必得其人而貢於上上然後以弓旌束帛招之臣年十五旣通經無何心中有文竅開則又學之徧觀羣籍見古人有片善可稱必聞於天子有司天子有司亦修禮待之不茍臣旣學文於古聖人言皆信之謂質待問上國必見上國禮無幾前年臣年二十三學文成立爲州縣察臣臣得備下土貢士之數到闕下月餘待命有司始見貢院懸版樣立束縛檢約之目勘磨狀書劇責與吏胥等倫臣幸狀書備不被駮放得引到尙書試試之日見八百人盡手攜脂燭水炭洎朝晡餐器或荷於肩或提於席爲吏胥縱慢聲大呼其名氏試者突入棘圍重重乃分坐廡下寒餘雪飛單席在地嗚呼唐虞辟門三代貢士未有此慢昜者也臣見今之天下貢士旣如此有司待之又如此乃益大不信古聖人言及覩今之甲賦律詩皆是偸拆經誥侮聖人之言者乃知非聖人之徒也臣伏見國朝開進士一門苟有登升者皆資之爲宰相公侯卿大夫則此門固不輕矣凡將爲公侯卿相者非賢人君子不可有司坐舉子於寒廡冷地是比僕已下非所以見徴賢之意也施棘圍以截遮是疑之以賊姦徒黨非所以示忠直之節也試甲賦律詩是待之以雕虫微藝非所以觀人文化成之道也有司之不知其爲獘若此臣恐賢人君子逺去不肖污辱爲陛下用且指近陳之今四方貢珠玉金銀有司則以篋篚皮幣承之貢賢才俊乂有司以單席冷地承之是彰陛下輕賢才而重金玉也賢才恥之臣亦恥之臣又見每歲禮部格下天下未有不言察訪行實無頗邪然後上貢苟不如格抵罪舉主臣初見之竊獨心賀謂三代之風必作於今日矣及格旣下而法不下是以歲有無藝朋黨嘩然扇突不可絕此又惡用格爲徒亂人耳又於格中程之人數每歲多者固不出三十少或不滿二十此又非天子納士之心也何以言之今日月出沒皆爲陛下內地自漸海流沙朔南周環綿億萬千里其間異气所鐘生英豪俊彥固不少矣若陛下明詔必以禮舉之忽一歲之內有百數元凱楊馬之才徳者來之則有司必曰吾格取二十而黜八十是爲求賢邪遺賢邪若有司以僕待之忽一歲之內負才徳來者無十數軰則有司必曰吾防二十是繆收其半徒足滿人數是爲取才邪取合格邪其不可先定人數亦昭昭矣向之數事臣久爲陛下疾有司不供職使聖朝取士首科委就地矣臣寒微若此出言不足以定貢士之得失然百慮之中或幾一得之臣竊欲陛下詔有司按三代故事明修格文使天下入貢者皆茂行實不拘人數其不茂行實法與之隨此爲澄源源旣澄則來者皆向方矣俾有司加嚴禮待之舉六義試之試之時免自擔荷廊廡之下特設茵榻陳鑪火脂燭設朝晡飯饌則前日之病庶幾其有瘳矣人人知天子重賢奬士之道勝气漫如此士之立身無不由正以成之者爲士身正公卿正公卿正未有天下不治者天下治而陛下求不垂拱以髙揖羲軒不可得也茍不如此則士之求名無不由邪以成者爲士名邪未有公卿不邪者公卿邪未有天下而治者天下不治而陛下欲不役聖慮而憂黔首不可得也臣𨿽至愚以此觀之知貢士之道所系尢重是以願輸寫血誠以正此門陛下無以臣迹在貢士中疑臣自謂臣𨿽不敏竊窺太常一第不爲難得何以明之若使臣爲今日貢士之體事便僻巧佞馳騖關鍵固臣之力非不能也恥不爲也故互以頑才幹有司得之固無忝不得則納履而去蹤迹巢由以樂陛下熈熈之化何往而無泉石之快哉伏惟陛下畱神獨聼天下之幸也於臣何幸死罪死罪

唐文粹卷二十六上

欽定四庫全書

唐文粹卷二十六下

宋姚鉉編

表奏書疏丙【摠八首】

書奏

大葬二

諫山陵厚葬書【虞世南】

諫靈駕入京書【陳子昻】

廟號一

駮義宗廟號書【韋湊】

進貢一

論進奉書【皇甫湜】

佛寺三

諫造章敬寺書【髙郢】

再上諫書

復佛寺奏【孫樵】

邊事一

請罷兵戍姚州書【張柬之】

諫山陵厚書

虞世南

臣聞古之聖帝明王所以薄者非不欲崇髙光飾珍寶具物以厚其親然審而言之髙墳厚隴珍物畢備此適所以爲親之累非曰孝也是以深思逺慮安於菲薄以爲長久萬代之計割其常情以定之耳昔漢成帝造延昌二陵制度甚厚功費甚多諫大夫劉向上書其言深切皆合事理其略曰孝文居防陵淒愴悲懷顧謂羣臣曰嗟乎以北山石爲槨用紵絮斮陳漆其間豈可動哉張釋之進曰使其中有可欲𨿽錮南山猶有隙使其中無可欲𨿽無石槨又何慼焉夫死者無終極而國家有廢興釋之所言無窮計也孝文寤焉遂以薄又漢氏之法人君在位三分天下貢賦以一分入山陵武帝歷年長久比陵中不復容物霍光暗於大體奢侈過度其後至更始之敗赤眉賊入長安破茂陵取物猶不能盡無故聚斂百姓爲盜之用甚無謂也魏文帝於首陽東爲壽陵作終制其略曰昔堯壽陵因山爲體無封無樹無立寢殿園邑爲棺槨足以藏骨爲衣衾足以朽肉吾營此不食之地欲使易代之後不知其處無藏金銀銅鐵一以瓦器自古及今未有不亡之國無不掘之墓喪亂以來漢氏諸陵無不發掘至及燒取玉樞金縷骸骨並盡豈不重痛哉若違詔妄有變攺吾爲戮屍於地下死而重死不忠不孝使魂而有知將不福汝以爲永制藏之宗廟魏文此制可謂逹於事矣向使陛下徳止如秦漢之君臣則緘口而已不敢有言伏見聖徳髙逺堯舜猶所不逮而俯與秦漢之君同爲奢泰捨堯舜殷周之節儉此臣所以尢感慼也今爲丘隴如此其內𨿽不藏珍寶亦無益也萬代之後但見髙墳火墓豈謂無金玉也臣之愚計以爲漢文防陵旣因山勢𨿽不起墳自然髙廣今之所卜地勢卽平不可不起宜依白虎通所陳周制爲三仞之墳其方中制度事事減少事畢之日刻石於陵側明丘封大小髙下之式明器所須皆以瓦木合於禮文一不得用金銀銅鐡使萬代子孫並皆遵奉一通藏之宗廟豈不美乎且臣下除服用三十六日已依防陵今爲墳隴又以長陵爲法非所宜也伏願陛下深覽古今爲長久之慮臣之赤心惟願萬歲之後神道常安陛下孝名揚於無窮耳書奏不報世南又上疏曰漢家卽位之初便營陵墓近者十餘歳逺者五十年方始成就今以數月之間而造數十年之事其於人力亦以勞矣又漢家大郡都五十萬戶卽日人眾未及往時而工役與之一等此臣所以致疑也

諫靈駕入京書

陳子昻

梓州射洪縣艸莽愚臣子昻謹頓首冒死獻書闕下臣聞明王不惡切直之言以納忠烈士不憚死亡之誅以極諫故有非常之防者必待非常之時得非常之時者必待非常之主然後危言正色抗議直辭赴湯鑊而不回至誅夷而無悔豈徒欲詭世誇俗厭生樂死者哉實以爲殺身之害小存國之利大故審計定議而甘心焉況乎得非常之時遇非常之主言必獲用死亦何驚千載之迹將不朽於今日矣伏惟大行皇帝遺天下棄羣臣萬國震驚百姓屠裂陛下以徇齊之聖承宗廟之重天下之望喁喁如也莫不冀蒙聖化以保餘年太平之主將復在於玆日矣況皇太后又以文母之賢恊軒宮之耀軍國大事遺詔決之唐虞之際於斯盛矣臣伏見詔書梓宮將遷西京鑾輿亦欲陪幸計非上策智者失圖廟堂未聞有骨鯁之謨朝廷多見有順從之議愚臣竊惑以爲過矣伏自思之生靈日沐皇風磨頂至踵莫非亭育不能歷丹鳳抵躍龍北面玉階東望金屋抗音而正諫者聖王之罪人也所以不顧萬死乞見一言願蒙聼覽甘就鼎鑊伏惟陛下察之臣聞秦據咸陽之時漢都長安之日山河爲固天下服矣然猶北假胡宛之利南資巴蜀之饒自渭入河轉關東之粟逾沙絕漠致山西之寶然後能削平天下憚厭諸侯長轡利防橫制宇宙今則不然燕代迫匈奴之侵巴隴嬰吐蕃之患西蜀疲老千里羸糧北國丁男十五乘塞歲月奔命其獘不堪秦之首尾今爲闕矣卽所餘者獨三輔之間耳頃遭荒饉人被薦饑自河已西莫非赤地循隴以北罕逢靑艸莫不父兄轉徒妻子流離委家喪業膏原潤莽此朝廷之所備知也賴以宗廟神靈皇天悔禍去歲薄稔前秋稍登使羸餓之餘得保性命天下幸甚可謂厚矣然則流人未返田野尙蕪白骨縱橫阡陌無主至於蓄積猶可哀傷陛下不料其難貴從先意遂欲長驅大駕按節秦京千乘萬騎何方取給況山陵初制穿復未央士不工匠必資徒役今欲率疲之眾興數萬之軍徴發近畿鞭撲羸老鑿山采石驅以就功春作無時秋成絕望凋瘵遺噍再罹艱苦儻不堪必有逋逃子來之頌將何以速之此亦宗廟之大機不可不審圖也況國無兼歲之儲家鮮匝時之蓄一旬不雨猶可深憂忽加水旱人何以濟陛下不深察始終獨違羣議臣恐三輔之不止如前日矣且天子以四海爲家聖人包六合爲宇歷觀逺古以至於今何甞不以三王爲仁五帝爲聖故𨿽周公制作夫子著名莫不祖述堯舜憲章文武爲百王之鴻烈作千載之貞規然而舜死陟方蒼梧而不返禹防羣後沒稽山而永終豈其愛蠻夷之鄕而鄙中國哉實將欲示聖人無外也故能使墳籍以爲美談帝王以爲懿範況我巍巍大聖轢帝登皇日月所臨莫不率俾何獨秦丰之地可置山陵河洛之都不堪園寢陛下豈可不察之愚臣竊爲陛下惜也且景山崇麗秀冠羣岑南對嵩邱西望汝海居祝融之故地連太昊之遺墟帝王圖迹縱橫左右園林之美復何加焉陛下曽未察之謂其不可愚臣鄙見良足尙矣況瀍澗之中天地交防北有太行之險南有宛葉之饒東壓江淮食湖海之利西馳崤澠據關河之寶以聖明之主養純粹之人天下和平恭已正南靣而已陛下不思瀍洛之壯觀關隴之荒蕪遂欲棄太山之安履焦原之險忘神器之大寶徇曽閔之小節愚臣闇昩以爲甚也陛下何不覽諍臣之防采行路之謡諮謨太后平章宰輔恊蒼生之望知有所安天下豈不幸甚昔者平王遷周光武都洛山陵寢廟不在東京宗社墳塋並居西土然而春秋美爲始王漢書載爲代祖豈其不願孝哉何聖賢褒貶於斯濫矣實以時有不可事有必然蓋欲遺小存大去禍存福聖人所以爲貴也夫小不忍則亂大謀仲尼之至誠伏惟陛下察之若以臣愚不用朝議遂行臣恐關隴之憂未時休息臣又聞太原蓄巨萬之倉洛口積天下之粟國家之寶斯爲大矣今欲捨而不顧皆以長驅使有識震驚天下失望儻鼠竊狗盜萬一不圖西入陜州之郊東犯武牢之鎭盜敖倉一抔之粟陛下何不預遏之此天下之至機不可不深懼也𨿽則盜未旋踵誅刑以及滅其九族焚其妻子泣辜𨿽恨將何及焉故曰先謀後事者逸先事後謀者失國之利器不可以示人斯言不徒云也願陛下念之臣西蜀野人本在林藪幸屬交泰得逰王國故知不在其位者不謀其政亦欲退身巖谷滅迹朝廷竊感婁敬委輅不非其議圖漢策於萬全取鴻名於千古臣何獨怯而不及之哉所以敢觸龍鱗死而無恨庶萬有一中或垂察焉臣子昻誠惶誠恐頓首

駮義宗廟號書

韋湊

臣聞王者制禮是曰規模規模之興實資師古之道必也正名惟名與實故當相副其在宗廟禮之大者豈可失哉禮祖有功而宗有徳祖宗之廟百代不毀故殷太甲爲太宗太戊曰中宗武丁曰髙宗周則文王爲太宗武王爲中宗漢則文帝爲太宗武帝爲代宗其後代有稱宗者以方制海內徳澤可宗列於昭穆期於不毀稱宗之義不亦大乎伏惟孝敬皇帝位止東宮未甞南靣聖道誠冠於儲副徳教不被於寰立廟稱宗恐非合禮況別起祀典何義稱宗而廟號義宗稱之萬代以臣庸識竊謂不可陛下率循典禮以闡大猷儻致此失或虧盡善豈不惜哉望更詳議務合於禮經

論進奉書

皇甫湜

臣聞一人莫非王臣尺土莫非王有山川林藪之所產殖雨露春秋之所成就莫非王財誠宜推至公示無外今國家旣有公府又爲私藏使州郡貢賦之外進奉相及恐非以天下爲家示天下無私之道也且任土之貢生產有常履畝之收等籍旣定人識所出吏難爲姦進奉旣無度程莫知紀極恣橫徴發因緣贓私驅陛下赤子措之不存之地侈君之嗜欲惑君之聰明實大姦之門大罪之竇也臣𨿽熟知陛下上聖之姿深仁之理凡內藏之實以充防賜非務積藏如四逺未知何如百姓受何如後嗣平中之主由此而傷儉徳萌侈心何𨿽漢有少府水衡筦防山澤之利終不若領之大農也且地之財無盡王之用不防何必固之內府以開濫關邪伏望陛下罷內府歸之公藏約別進合之古制徴斂有常財用無虧絕姦之根源除政之粃蠧全大體興太和天下大幸伏見正月十一日赦書陛下深念疲民懇責貪吏往之隨使貢來一皆罷之此實白日之明曽云之澤也凡諸州府必有羨余不歸之王廷必沒於私室伏請毎使當罷必上其數而謹其收水旱之不虞疾疫之不期以振罷羸以代蠲免軍旅之事工役之用以給其費以供其須居常之歲閉藏送待無敢防泄而幹刑司如是則大賴於人大伸於用矣

諫造章敬寺書

髙郢

八月二十五日艸莽臣前鄕貢進士髙郢昧死再拜稽首獻書闕下從諫如流者君之明也有犯無隠者臣之忠也君明臣忠國之利也當陛下至明之化納練之日臣敢愛其死以隠其忠乎臣伏見奉爲先太后造章敬寺陛下大孝因心與天罔極蒸蒸之思惟舜其難至徳要道無以加也然臣伏見以畢力追孝誠有所益妨時勦人亦有所損先太后聖徳不必以一寺增輝國家永圖無寜以百姓爲本舍人就寺何福之爲以臣愚蒙不知其所昔魯莊公丹桓公廟楹而刻其桷可謂孝乎然而春秋書之爲非禮漢惠帝及孝景孝宣令郡國諸侯立髙祖及太宗髙宗代宗之廟當時創制不據禮經至元帝時與愽士議郎斟酌古禮一朝而罷之豈元帝不敬宗廟乃王者示人以軌物也夫廊廟者宗社之所在神靈之所憑猶不可無故而飾之越禮而立之況此寺非宗社所安神靈所宅而殫萬人之力以邀二梵之報其不可以明矣間者昆吾孔熾薦食生人今猶不悛偸居宇下百姓凜凜無日不愓遣將攘郤無尺寸之功隴外壤地委之犲狼太宗文武皇帝封殖萬有傳之陛下一夫不獲尺土見侵告成之時猶恐有闕況甚於一夫尺土者乎用武已來十三年矣傷者不救死者不收繕乘補卒至今未已夫興師十萬日費千金則十有三年百萬之眾資糧屨履取足於人人之困竭胡可勝紀勞疲宛轉十不存二父子兄弟相視無聊延頸嗷嗷以俟王命此皆陛下宜伸勤卹之恩降痛哀之詔縱未暇分防谷帛以贍鰥寡猶當務省侈費以懊休之柰何戎虜未平侵地未復金革未戢疲人未撫太倉無終歲之儲大農有防酟之陛下忍以此時興力哉自八月以來時雨候禾稼少損菽麥失時黔首狼顧憂在艱食歲若不給將何以救無寺猶可無人其可乎臣竊料此寺數年方成土木之勞工用之費不虛府庫將焉取給府庫旣竭則又誅求儻窮匱不堪鼠竊之盜起戎狄乘間狗吠之驚急得不爲陛下深憂乎臣聞聖人受命於天以人爲主茍功濟於天天人同和其功大矣自然上則宗廟受其福下則子孫賴其慶故孝經云徳教加於百姓刑於四海蓋天子之孝也又云明王事父孝故事天明事母孝故事地察又云周公郊祀后稷以配天宗祀文王於明堂以配上帝是以四海之內各以其職來祭詩曰無念爾祖聿修厥徳又曰旣受帝祉施於孫子是知王者之孝在於承順天地嚴配宗考敬愼徳教以臨兆人俾四海諸侯歡心助祭延福流祚永永無窮耳未聞崇建梵宮雕琢金玉之爲孝也且佛本無相不可以有相求道本無爲不可以有爲得陛下豈馳心於有爲之境而邀福於有相之功哉臣竊爲陛下之不取也臣聞夏禹卑宮室而盡力乎溝洫人到於今稱之梁武窮土木而致飾乎寺宇人無徳而稱焉陛下若節用愛人當與夏后齊駕何必勞人動眾而踵梁武之遺風乎制造初興役費尙淺人貴量力不貴必成事貴相時不貴必遂陛下若回一人之慮從萬姓之心必是陛下聖徳孝思格於天地湛恩霈澤濟乎生靈生靈效誠天地幽贊千福萬祿先後受之豈與一寺較其功徳乎陛下以臣言渉於誑妄伏請令公卿列士庭議可否得其中則天下幸甚臣郢不勝愚忠懇直之至謹投招諫匭以聞

再上諫書

髙郢

九月十二日艸莽臣前鄕貢進士髙郢昧死再拜稽首獻書闕下臣聞聖主聞直言之道者豈好其犯顏忤防乎誠欲因天下之心以慮則無不得因天下之目以視則無不見也忠臣不避誹謗之誅者豈貪其死諌之名乎誠以君所行有否焉不隠忍偸生以負於時也臣伏見奉爲先太后造章敬寺陛下奉先思孝興福除禍而羣黎百姓不知聖情議者皆以爲蕃戎未殄兵革暴露國用不贍元元匱竭曽未小康又興此寺𨿽睿思罔極而人力有限也臣聞眾心成城眾口鑠金則輿人之誦不可輕也故書曰罔咈百姓以従已之欲易曰聖人感人心而天下和平詩曰愷悌君子神所勞矣此言王者將有爲也將有行也必稽於眾而順於人則自然之福不求而自至未然之禍不除而自絕矣臣愚考之於古則詩書與易如此聽之於今則百姓之議如彼拳拳之極不敢不言昨八月二十五日奏書闕下事寢無報不知天門深逺愚不得上達歟聖意所防臣言不足聽受歟伏躬待罪旬八日矣臣聞神人無功聖人無名神人無功者不爲有功之功聖人無名者不爲可名之名也不爲有功之功故功莫大焉不爲可名之名故名莫厚焉臣又聞古之明王積善以致福不費財以求福修徳以消禍不勞人以禳禍陛下之作此寺也臣竊惑之若以爲功乎則天覆地載陰施陽化未曽有爲也若以爲名乎則至徳要道以順天下未曽有待也若以致福乎則通於神明光於四海不在於費財也若以禳禍乎則方務厥徳罔有天災不在於勞人也今興造急促人徒竭作土木並起日計萬工書不遑食夜不遑息力不逮者隨以杖笞愁痛之聲盈於道路以此望福臣恐不然陛下戡定多難以安宗社勵精思理日昃不暇內不邇聲色外不樂遊畋務行寛仁以幸天下聖人之徳廣大悉被太平之風將可見矣而興動此役固違羣情回正道於內心求微助於外物徇左右之過計傷皇王之大猷臣竊爲陛下惜之臣是以敢昧死至於再諫伏惟陛下畱神省察臣不勝愚懇切直之至

復佛寺奏

孫樵

賤臣樵上言臣以爲殘蠧於民者羣髠最大且十口之家謂中戶也男力而耕女力而織𨿽乘樂歲其衣食僅自給也楝宇僅自完也若羣髠者所飽必稻梁所衣必緜縠居則邃宇出則肥馬是則中戶不十不足以活一髠武皇帝元年籍天下羣髠凡十七萬夫以十家給一髠是編戶一百七十萬困於羣髠矣武皇帝一旦髮天下羣髠悉歸平民是時一百七十萬家之心咸知生地陛下自卽位已來詔營廢寺以復羣髠自元年正月洎今年五月斤斧之聲不絕天下而工未以訖聞陛下卽復之不休臣恐數年之間天下十七萬髠如故矣臣以爲武皇帝卽不能除羣髠陛下尙宜勉思而去之以蘇疲甿況將興於己廢乎請以開元之事明之開元之間大駕還自東封從以干官之眾六軍之事三日畱於陳畱民猶有餘力今陛下卽能東封道次給一食則民力殫矣何開元之民力有餘而陛下之民力不足邪開元之間率戶出兵率若干戶共出若干兵籍而爲伍春夏縱之家以力耕稼秋冬叢之將以戒武事如此則兵未始廢於農農未甞奪於兵故開元之民力有餘也今天下常兵不下百萬皆衣食於平民歲度其費率中戶五僅能活一兵如此則編戶不五百萬不足以給之故陛下之民力不足也今陛下以力不足之民而欲重困於羣髠將何以踵開元太平事邪貞觀已還開元戶口最爲殷繁不能逾九百萬卽今有問於戶部其能如開元乎借如陛下以五百萬給天下之兵今又欲以百七十萬給於羣髠是七百萬無羨賦矣卽今戶口不下於開元其餘止二百萬而國家萬故畢出其間陛下孰與其足也卽其鹽鐡不可除而防筦加算矣天下之民得不重困乎日者陛下甞欲營國東門諫大夫諍於前言未及終陛下非徒輟其工而又賜帛以優之今所復寺宇豈特國門之急乎聚徒嘯工豈特國門之役乎寜諫大夫不以言而陛下不以聼乎陛下則不能復廢之臣願陛下已復之髠止而勿復加已營之寺止而勿復修庶幾天下之民尙可活也今天下最不可去者兵也臣尙爲陛下日夜思去兵之術究開元太平之事冀異日爲陛下言之況去無用之髠也臣樵昧死以言

請罷兵戍姚州書

張柬之

姚州古者哀牢之舊國絕域荒外山髙水深自生人以來洎於後代不與中國交通前漢唐防開夜郎滇笮而哀牢不附至光武季年始請內屬漢置永昌郡以統理之乃收其鹽布氊罽之稅以利中土其國西通大秦南通交趾奇珍異寶進貢歲時不闕劉備據有巴蜀常以甲兵不充及備死諸葛亮五月渡瀘收其金銀鹽布以益軍儲使張伯歧選其勁卒勇兵以增武備故蜀志稱自亮南徵而國以富饒甲兵充足由此言之則前代置郡其利頗深今鹽布之稅不供珍奇之貢不入戈防之用不實於戎行寶貨之資不輸於大國而空竭府庫驅率平人受役蠻夷肝腦塗地臣竊爲國家惜之漢以得利旣多歷慱南山渉蘭倉水更置慱南哀牢二縣蜀人愁怨行者作歌曰歷慱南越蘭津渡蘭倉爲他人蓋譏漢貪珍奇鹽布之利而爲蠻夷之所馳役也漢獲其利人且怨歌今減耗國儲費用日廣而使陛下之赤子身膏野艸骸骨不歸老母防子哀號望祭於千里之外於國家無絲髮之利在百姓受終身之酷臣竊爲國家痛之往者諸葛亮破南中使其渠率自相統領不置漢官亦不畱兵鎭守人問其故亮言置官畱兵有三不易大意以置官夷漢雜居猜嫌必起畱兵運糧爲患更重忽若反叛勞費更多但粗設綱紀自然久定臣竊以亮之此防妙得羈縻蠻夷之術今姚府所置之官旣無安邊靜防之心又無葛亮且縱且擒之技惟知詭謀狡算恣情割剝貪饕刧略積以爲常扇動酋渠遺成朋黨折支諂笑取媚蠻夷拜跪趨伏無復慙恥提挈子弟嘯引凶愚聚防蒲慱一擲累萬劍南逋逃中原亡命有二千餘戶見散在彼州專以掠奪爲業姚州本龍朔中武陵縣主簿石子仁奏置之後長史李孝讓辛文協並爲羣蠻所殺前朝遣郎將趙武貴討擊貴及蜀兵應時破敗噍類無遺又使將軍李義防等往徵郎將劉惠基在陣戰死其州遂廢臣竊以諸葛亮稱置官畱兵有三不易其言乃驗至垂拱四年蠻郎將王善寶昆州刺史防幹福又請置州奏言所課稅自出姚府管內更不勞擾蜀中及置州後錄事參軍李陵爲蠻所殺延載中司馬成琛奏請於瀘南置鎭七所遣蜀兵防守自此蜀中搔擾於今不息且姚府防管五十七州巨猾遊客不可勝數國家設官分職以化俗防姦無恥無厭狼籍至此今不問夷夏負罪並深見道路刧殺不能禁止臣恐一朝驚擾爲禍轉大伏乞省罷姚州使嶲府歲時朝覲同之蕃國瀘南諸鎭亦皆悉廢於瀘北置關百姓自非奉使入蕃不許交通來往增嶲府兵選擇淸良宰牧以統理之臣愚將爲穏便

唐文粹卷二十六下

欽定四庫全書

唐文粹卷二十七

宋姚鉉編

奏表書防下【防一十三首】

防

政事二

請崇節儉及制諸王防【馬周】

請勤政崇儉約防【張庭珪】

學校二

請從學校防【韋嗣立】

請從國學防【李絳】

巡案一

請每十州分置禦史巡案防【李嬌】

罷兵四

請太宗息兵罷役防【徐賢妃】

諫孟春講武防【王方慶】

請罷百姓西徵防勒等四鎭防【狄仁桀】請宗不令突厥入仗馳射防【呂向】

寺觀二

諫造大像防【狄仁傑】

諫造金仙玉眞二觀像【卒替否】

關市一

諫稅闗市防【崔融】

亢旱一

請追癸巳日詔防【羅隱】

請崇節儉及制諸王防

馬周

臣歷觀前代自夏殷及漢氏之有天下傳祚相繼多者八百餘年少者猶四五百年皆爲積徳累業恩結於人心豈無僻王賴前哲以免自魏晉以還降及周隋多者不過五六十年少者才二三十年而亡良由創業之君不務廣恩化當時僅能自守後無遺徳可思故傳嗣之主政教少衰一夫大呼而天下土崩矣今陛下𨿽以大功定天下而積徳日淺固當崇禹湯文武之道廣施徳化使恩有餘地爲子孫立萬代之基豈欲但令政教無失以持當年而已且自古明王聖主𨿽因人設教寛猛隨時而大要惟以節儉於身恩加於人二者爲務故其下愛之如父母仰之如日月敬之如神明畏之如雷霆此其所以卜祚遐長而禍亂不作也今百姓承喪亂之後比於隋時才十分之一而供官徭役道路相繼兄去弟還首尾不絕遠者往來五六千里春秋冬夏略無休時陛下𨿽每有恩詔令其減省而有司作旣不廢自然須人徒行文書役之如故臣每訪問四五年來百姓頗有嗟怨之言以爲陛下不存養之昔唐堯茅茨土階夏禹惡衣菲食如此之事臣知不可復行於今漢文帝惜百金之費輟露臺之役集上書囊以爲殿帷所幸愼夫人衣不曳地至景帝以錦繡纂組妨害女工特詔除之所以百姓乂安後至孝武帝窮奢極侈而承文景遺徳故人心不動向使髙祖之後卽有武帝天下必不能全此於時代差近事迹可見今京師及益州諸處營造器物幷諸王妃公主服飾議者皆不以爲儉臣聞昧旦丕顯後世猶怠作法於治其獘猶亂陛下少處人間知百姓辛苦前代成敗目所親見尙猶若此而況皇太子生長深宮不歷外事卽萬嵗之後固聖慮所當憂也臣竊尋往代以來成敗之事但有黎庶怨叛聚爲盜賊其國無不滅亡人主𨿽欲攺悔未有重能安全者凡修政教當修之於可修之時若事變一起而後悔之則無益也故人主每見前代之亡則知其政教之所由喪而皆不知其身之失是以殷紂笑夏桀之亡幽厲亦笑殷紂之滅隋煬帝大業之初又笑齊魏之失國然今之視煬帝亦猶煬帝之視齊魏也故京房謂漢元帝云臣恐後之視今亦猶今之視昔此言不可不誡往者貞觀之初率土饑儉一匹絹才得一斗米而天下怡然百姓知陛下甚愛憐之故人曽無謗讟自五六年來頻嵗丰稔一匹絹得粟十餘石而百姓皆以陛下不憂憐之咸有怨言又今所營爲者頗多不急之務故也自古以來國之興亡不由蓄積多少惟在百姓苦樂且以近事驗之隋家貯洛口倉而李密因之東都積布帛而王充據之西京府庫亦爲國家之用至今未盡向使洛口東都無粟帛則王充李密未必能聚大眾但貯積者固是國之常事也要當人有餘力而後收之若人勞而彊斂之更以資寇積之無益也然儉以息人貞觀之初陛下已躬爲之故今行之不難也爲之一日則天下知之式歌且舞矣若人旣勞矣而用之不息儻中國被水旱之災邊方有風塵之警狂狡因之以竊發則有不可測之事非徒聖躬旰食晏寢而已古詩云動人以行不以言應天以實不以文以陛下之明誠欲勵精爲政不煩遠求上古之術但及貞觀之初則天下幸甚昔賈誼謂漢文帝云可慟哭及長嘆息者言當韓信王楚彭越王梁之時使文帝卽天子位必不能安又言賴諸王年少傅相制之長大之後必生禍亂歷代以來皆以誼言爲是臣竊觀諸將功臣陛下所與定天下者皆仰稟成規備鷹犬之用無威略振主如韓彭之徒難駕禦者而諸王年並幼少縱其長大當陛下之日必無他心然則萬代之後不可不慮自漢晉已來亂天下者何嘗不是諸王皆爲樹置失宜不先爲節制以至滅亡人主熟知其然但溺於私愛故使前車旣覆而後車不攺轍也今天下百姓極少諸王甚多寵遇之恩有過厚者臣之愚見恐其恃恩驕矜也昔魏武帝寵樹陳思王及文帝卽位防守禁閉有同獄囚以先帝加恩太多故嗣主疑而畏之也此則武帝之寵陳思適苦之也且帝子何患不富貴身食大國封戶不少好衣美食衣食之外更何所須而每年別加優賜曽無紀極裏語曰貧不學儉富不學奢言自然也今陛下以大聖創業豈惟處置見在子弟而已當立長久之法使萬代遵行之

請勤政崇儉約疏

張庭珪

臣聞古有多難興王殷憂啟聖者皆以事危則志遠情迫則思深故能自下登髙轉禍爲福者也伏見景龍之末中宗遇禍先天之際凶黨搆謀社稷有危於懸旒國朝殆均於絕綖陛下神武超代精誠動天再掃氛沴六合淸朗而後上順皇防俯念黔黎髙運璿衡光膺寶籙以日月所燭之地書軌未通之鄕無不霑濡渥恩被服元化十堯九舜未足稱也明明上帝照臨下土宜錫介祉以答鴻休然頃嵗以來陰陽愆九谷失稔萬姓阻饑闗輔之間更爲尢劇至有樵蘇莫爨糠籺靡資不暇聊生方憂轉死偶防昌運遘玆艱險臣竊思之皇天之意將恐陛下春秋鼎盛神聖在躬不崇朝而建大功自藩邸而陟元後或簡下濟之道獨滿雄圖之志輕虞舜而不法思漢武以自髙是故昭見咎徵載加誘奬欲大君日愼一日𨿽休勿休永保天和以固邦本也斯則皇天之於陛下睠顧深矣陛下焉可不奉若休防而寅畏哉臣愚誠願陛下約心削志澄思勵精考羲農之書惇朴素之道登庸端士放黜佞人屛退後宮減撤外廏場無蹴踘之翫野絕從禽之賞休石田之遠境罷金甲之懸軍惠卹惸嫠蠲薄徭賦去奇技滛巧損和璧隨珠不見可欲使心不亂自然波淸四海塵消九域農夫樂其業餘糧棲於畝則和气上通於天𨿽五星連珠兩曜合璧未足多也珍祥下降於地𨿽鳳凰巢閣麒麟在郊未足奇也或謂天之炯戒不足畏者則將上帝憑怒風雨迷錯荒饉日甚無以濟下矣或謂人之窮乏不足卹者則將齊甿沮志億兆攜離愁苦勢極無以奉上矣斯蓋安危所系禍福之源柰何朝廷曽不是察況今陛下受命伊始敷政惟新卿士百寮華夷萬族莫不淸耳以聽刮目以視延頸企踵冀有所聞顒顒如也何可怠棄典則坐其望哉

請崇學校疏

韋嗣立

臣伏聞古先哲王立學官所以掌教國子以六徳六行六藝三教備而人道畢矣禮記曰化民成俗必由學乎學之於人其用蓋博故立太學以教於國設小學以化於邑王之諸子卿大夫士之子及國之俊選皆造焉八嵗入小學十五入太學春秋教以禮樂冬夏教以詩書是以教洽而化流行成而不悖故自天子至於庶人未有不須學而成者也國家自永淳以來二十載余國學廢散冑子衰缺時輕儒學之官莫存章句之選貴門後進競以僥幸升班寒族常流復因陵替弛業考試之際秀茂罕登驅之臨人何以從政又垂拱之後文明在辰盛典鴻休日書月至因籍際防入仕尢多加以防邪凶黨來俊臣之屬妄執威權恣行枉酷陷正直之伍死亡爲憂道路以目人無固志罕有執不撓之懷徇至公之節偸安苟免聊以卒嵗遂使綱領不振請托公行選舉之曹彌長逾濫隨班少經術之士攝職多庸之才徒以猛暴相誇罕能淸惠自勗使海內黔首騷然不安賴陛下憂勞頻有處分然革獘斯近此風尙餘州縣官寮貪鄙未息而望事必循理俗致康寧求之於今不可得也陛下誠能下明制發徳音廣開庠序大惇學校三館生徒卽令追集王公已下子弟不容別求仕進皆入國學服膺訓典崇飾館廟尊尙儒師盛陳奠菜之儀宏敷講說之防使士庶觀聽有所發揚奬道徳於是乎在則四海之內靡然向風延頸舉足咸知所向然後審持衡鏡妙擇良能以之臨人寄之調俗則官無侵暴之政人有安樂之心居人則相與樂業百姓則皆戀桑梓豈復憂其逃散而貧窶哉今天下戶口亡逃過半租調減耗國用不足治人之急尢切於玆故知務學之源豈惟潤身進徳而已將以安人利國安可不務之哉

請崇國學疏

李絳

自三代哲王已降奄有天下者未嘗不崇建太學尊重名儒習干戚羽籥之容盛樽爼揖讓之禮以興教化以致太平天子親舉皇太子行齒冑之禮斯所以化成天下也故記曰如欲化民成俗必由學乎當徵討之急則先武士丁治平之運則尙文徳二柄相須百王不易故漢光武於兵革之中投戈講藝魏太祖於擾攘之際崇立學校歷代之於儒道如此急也後漢儒學之盛太學至有三萬人諷先聖之言酌當代之務鴻名碩徳匡國濟時未有不遊於太學以躋於顯位者也國家自髙祖初立闗中便修太學幷爲功臣宗室子弟別立小學建黌捨大加儒訓增置生徒各立愽贍鴻儒碩學盛於朝列質疑應問酌古辧今咸徵經據並傳師法故朝廷無不根之論蕃夷有慕義之名風教大成禮樂咸備貞觀之理謂之太平至於開元中亦國學之制後覩儒道之盛故太學興廢從古及今皆興於理化之時廢於衰亂之代所以俾風俗趨末而背本好虛而忘實蓋由國學廢講論之禮儒者靡師資之訓自是以降不本經義不識君臣父子之道不知禮樂制度之方和气不流悖亂遂作其師氏之廢如是之害也今天下遭逢聖明蕩除瑕穢前代所不能舉百王所不能行而陛下行之萬方傾耳兆人企踵思望聖化希承徳風而徳盛道光闕歌之雅詠政流化洽鮮儒學之髙風頃自羯胡亂華乘輿避狄中夏凋耗生人流離儒碩解散國學毀廢生徒無鼓篋之志愽士有倚席之譏馬廏園蔬殆恐及此伏惟陛下挺超代之姿發振俗之令復崇太學重延碩儒精選生徒奬寵愽士備徵天下名徳專門之士增飾學中屋室廚饌之制殿最講習之優劣彰明義訓之得失明立科品使有懲勸拔萃出羣者縻之以祿廢業怠教者寘之以刑自然儒雅日興典墳日重先王之道日盛大學之訓日崇陛下垂拱明庭受釐淸禁使師氏教徳不獨美於周時橋門觀禮豈復謝於漢日伏希天造特鑑愚言起玆廢墜於教化冀禆聖教以助皇風請每十州分置禦史巡案疏

李嶠

陛下創置右臺分巡天下察吏人善惡觀風俗得失斯政途之綱紀禮法之準繩無以加也然猶有未折衷者臣請試論之夫禁网尙疎法令宜簡簡則法易行而不煩雜疎則所羅廣而無苛碎竊見垂拱二年諸道巡察使所奏科目凡有四十四至於別準格敕令察訪者又有三十餘條而巡察使率是三月已後出都十一月終奏事時限迫促簿書塡委晝夜奔逐以赴限期而每道所察文武官多至二千餘人少者一千已下皆須品量才行褒貶得失欲令曲盡行能則皆不暇此非敢墮職而慢於官也實才有限而力不及耳臣望量其功程與其節制使器周於用力濟於時然後進退可以責成得失可以精覈矣又曰今之所察但準漢之六條推而廣之則無不包矣無爲多張科目空費簿書且朝廷萬機非無事也幾事之動恆在四方是故冠蓋相望郵驛繼踵今巡使旣出其外一州之事悉當委之則傳驛大減矣然則禦史之職故不可得閒自非分州統理無由濟其繁務請大小相兼率州置禦史一人以周年爲限使其親至屬縣或入閭裏督察姦訛觀采風俗然後可以求其實效課其成功若此法果行必大禆政化且禦史出持霜簡入奏天闕其於勵已自修奉職存憲比於他吏可相百也若其案劾姦邪糾擿欺隱比於他吏可相十也陛下試用臣言妙擇賢能委之心膂假溫言以制之陳賞罰以勸之則莫不盡力而效死矣何政事之不理何禁令之不行何妖孽之敢興哉

諫太宗息兵罷役疏

徐賢妃

自貞觀以來二十有二載風雨調順年登嵗稔人無水旱之獘國無饑饉之災昔漢武守文之常主猶登刻玉之符齊桓小國之庸君尙圖泥金之望陛下推功損已讓徳不居億兆傾心猶闕告成之禮云亭佇謁未展升中之儀此之功徳足以咀嚼百王网羅千代者矣然古人有言𨿽休勿休良有以也守初保末聖哲罕兼是知大業者易驕願陛下難之善始者難終願陛下易之竊見頃年以來力役兼揔東有遼海之軍西有昆丘之役士馬疲於甲冑舟車倦於轉輸且召募投戎去畱懷死生之痛因風阻浪往來有漂溺之危一夫力耕卒無數十之獲一船致損則傾數百之糧是猶運有盡之農工塡無窮之巨浪圖未獲之他眾喪已成之我軍𨿽除凶伐暴有國常規然黷武翫兵先所戒昔秦皇幷吞六國返速危亡之兆晉武奄有三方翻成覆敗之業豈非矜功恃大棄徳而輕邦圖利忘害肆情而縱欲遂使悠悠六合𨿽廣不救其亡嗷嗷黎庶因獘以成其禍是知地廣非常安之術人勞乃易亂之源願陛下布澤流仁矜獘卹乏減行役之煩增湛露之惠妾又聞爲政之本貴在無爲竊見土木之功不可兼遂北闕初建南營翠防曽未逾時玉華創制𨿽復因山借水非無架築之勞損之又損頗有工力之賞終以茅茨示約猶興木石之疲假使和雇取人不無煩擾之獘是以卑宮菲食聖王之所安金屋瑤臺驕主之爲麗故有道之君以逸逸人無道之君以樂樂身願陛下使之以時則力無竭矣用而息之則人斯悅矣夫珍翫伎巧乃喪國之斧斤珠玉錦繡實迷心之酖毒竊見服翫纎靡如變化於自然職貢珍奇若神仙之所制𨿽馳華於季俗實敗素於淳風是知漆器非延叛之方桀造之而人叛玉杯豈招亡之術紂用之而國亡方驗侈麗之源不可不遏作法於儉猶恐其奢作法於奢何以制後伏惟陛下明鑑未形智周無際窮奧祕於麟閣盡探賾於儒林千王治亂之蹤百代安危之迹興衰禍福之數得失成敗之機故亦苞吞心府之中循環目圍之內乃宸衷之久察無假一二言焉惟恐知之非難行之不易志驕於業防體逸於時安伏惟抑志裁心愼終如始削輕過以滋重徳擇後是以替前非則鴻名與日月無窮盛業與乾坤永泰矣

諫孟春講武疏

王方慶

謹按禮記月令孟冬之月天子命將帥講武習射禦角力此乃三時務農一時講武以習射禦角校材力蓋王者常事安不忘危之道也孟春之月不可講兵兵者甲冑干戈之揔名兵金性刻木春盛徳在木而舉金以害盛徳逆生气孟春行冬令則水潦爲敗雪霜大摯首種不入蔡邕月令章句云太陰新休少陽尙防而行冬令以遵水气故水潦至而敗生物也雪霜大摯析陽者也太陰漧時雨雪而霜故大傷首種首種謂宿麥以秋種故謂之首種入收也春爲沍寒所傷故至夏麥不成長也今孟春講武是行冬令以陰政犯陽气害發生之徳臣恐水潦敗物霜雪損稼夏麥不登無所收入也伏望天恩不違時令至冬教習以順天道

請罷百姓西戍疎勒等四鎭疏狄仁傑

臣聞天生四夷皆在先王封域之外故東距滄海西隔流沙北橫大漠南阻五嶺此天所以限夷狄而隔中外也自典籍所紀聲教所及三代不能至者國家盡兼之矣此則今日之四境已逾於夏殷者也詩人矜薄伐於太原美化行於江漢是則前代之遠裔而國家之域中至前漢時匈奴無嵗不犯邊殺略吏人後漢則西羌侵軼漢中東寇三輔入河東上黨幾至洛陽由此言之則陛下今日之土宇過於漢朝遠矣若其用武荒外邀功絕域竭府庫之實以爭磽確不毛之地得其人不足以增賦獲其土不可以耕織苟求冠帶遠夷之稱不務固本安人之術此秦皇漢武之所行非五帝三皇之事業也若使越荒外以爲限竭資財以騁欲非但不愛人力亦所以失天心也昔始皇窮兵極武以求廣地男子不得耕於野女子不得蠶於室長城之下死者如亂麻於是天下潰叛漢武追髙文之宿憤籍四帝之儲實於是定朝鮮討西域平南越擊匈奴府庫空虛盜賊蜂起百姓嫁妻賣子流離於道路者萬計末年覺悟息兵罷役封丞相爲富民侯故能爲天所佑也昔人有言曰與覆車同軌者未嘗安此言𨿽小可以諭大近者國家頻嵗出師所費滋廣西戍西鎭東戍安東調發日加百姓虛獘開手西域事等石田費用不支有損無益轉輸靡絕杼軸殆空越磧逾海分兵防守行役旣久怨曠亦多昔詩人云王事靡盬不能藝稷黍豈不懷歸畏此罪罟念彼徵人涕零如雨此則前代怨思之辭也上不是卹則政不行而邪气作邪气作則虫螟生而水旱起若此𨿽禱祀百神不能調陰陽矣方今闗東饑饉蜀漢逃亡江淮已南徵求不息人不復業則相率爲盜本根一搖憂患不淺其所以然者皆爲遠戍方外以竭中國爭蠻貊不毛之地乖子育蒼生之道也昔漢元納賈捐之之謀而罷朱崖郡宣帝用魏相之防而棄車師之田豈不欲慕尙虛名蓋憚勞人力也近貞觀年中尅平九姓李思摩爲可汗使統諸部者蓋以夷狄叛則伐之降則撫之得推亡固存之義無遠戍勞人之役此則近日之令典綏邊之故事竊見阿史那斛瑟羅陰山貴種代雄沙漠若委之四鎭使統諸蕃封爲可汗遣禦冦患則國家有繼絕之美荒外無轉輸之役如臣所見請捐四鎭以肥中國罷安東以實遼西省軍費於遠方幷甲兵於塞上則恆代之鎭重而邊州之備實矣況綏撫夷狄蓋防其越逸苟無侵侮之患則可矣何必窮其窟穴與螻蟻計校長短哉且王者外寧必有內憂蓋爲不勤修政故也伏惟陛下棄之度外無以絕域未平爲念但當勑邊兵謹守備蓄鋭以待敵待其自致然後擊之此李牧所以制匈奴也當今所要者莫若令邊城警守備遠斥聚軍實蓄威武以逸待勞則戰士力倍以主禦客則我得其便堅壁淸野則寇無所得自然賊深入必有顚躓之慮淺入必無獲虜之益如此數年可使二虜不擊而服矣

諫宗不令突厥入仗馳射疏呂

向

臣聞鴟梟不鳴未爲瑞鳥猛虎𨿽伏豈齊仁獸是由醜性毒行久務常積故也今夫突厥者正與此類安忍殘賊莫顧君親陛下持武義臨之修文徳來之旣慴威靈又沐聲教以力以勢不得不庭故稽顙稱臣奔命遣使陛下乃能収其傾效雜以從官赴封禪之禮防玉帛之防此徳業自盛固不可名焉因復詔許侍遊召入禁仗仰英姿之四照送神藝之百發恩意俱極誠無得諭焉乃更賜以馳逐使操弓矢競飛鏃於前同獲獸之樂是屑略大過未敢取也𨿽聖胸豁達與物無猜而愚臣徘徊與時加栗儻此等各懷犬吠交肆盜憎荊卿詭動何羅竊至蹔逼嚴蹕稍冒淸塵悔將何及

諫造大像疏

狄仁傑

臣聞爲政之本必先人事陛下矜羣生迷謬溺喪無歸欲令像教兼行覩相生善非爲塔廟必欲崇奢豈令僧尼皆須檀施得栰尙捨而況其餘今之伽藍制過宮闕窮奢極壯畫繢盡工寶珠殫於綴飾瓌材竭於輪奐功不使鬼必在役人物不天來終須地出不損百姓將何以求生之有時用之無度編戶所奉恆苦不充痛切肌膚不辭箠楚遊僧一說矯陳禍福翦髮解衣仍慙其少亦有離間骨肉事均路人身自納妻謂無彼我背托佛法詿誤生人裏陌動有經坊闤闠亦立精舍化誘倍急切於官徵法事所須嚴於制敕膏腴美業倍取其多水碾莊園數亦非少逃丁避罪倂集法門無名之僧凡有幾萬都下撿括已得數千且一夫不耕猶受其獘浮食者眾又劫人財臣每思惟實所悲痛往在江表像法盛興梁武簡文捨施無限及其三淮沸浪五嶺騰煙列剎盈衢無救危亡之禍緇黃蔽路豈有勤王之師比年已來風塵屢擾水旱不節徵役稍繁家業先空瘡痍未復時興工役力所未堪伏惟聖朝功徳無量何必要營大像而以勞費爲名𨿽斂僧錢百未支一尊容旣廣不可露居覆以百層尙憂未徧自余廊廡不得全無又云不損國財不傷百姓以此事主何謂盡忠臣今思惟兼采眾議咸以爲如來設教以慈悲爲主下濟羣品應是本心豈欲勞人以存虛飾當今有事邊境未寧宜寛徵鎭之徭省不急之費設令雇作皆以利趨旣失田時自然棄本今不樹稼來嵗必饑役在其中難以取給況無官助義無得成若費官財又盡人力一隅有難將何救之

諫造金仙玉眞二觀疏

辛替否

臣嘗以爲古之用度不時爵賞不當破家亡國者口說不如身逢耳聞不如眼見臣請以有唐以來理國之得失陛下之所眼見者以言之惟陛下審之聽之擇善而從之則萬嵗之業自可致矣何憂乎黎庶之不康福祚之不永伏以太宗文武聖皇帝陛下之祖撥亂反正開階立極得至理之體設簡要之方省其官淸其吏舉天下職司無一虛授用天下財帛無一枉費賞必俟功官必得雋所爲無不成所徵無不尅不多造寺觀而福徳自至不多度僧尼而殃咎自滅道含乎天地徳通乎神明故天地憐之神明祐之陰陽不風雨合度四人樂其業五穀遂其成腐粟爛帛塡街委巷千里萬里貢賦於郊九夷百蠻歸欵於闕自古有帝皇已來未有若斯之神聖者也故得享國久長多歷年祀陛下何不取而則之中宗孝和皇帝陛下之兄居先人之業忽先人之化不取賢良之言徒恣子女之意官爵非擇虛食祿者數千人封建無功妄食土者百餘戶造寺不止枉費財者數百億度人不休免租庸者數十萬是使國家所出加數倍所入減數倍倉不停本嵗之儲庫不貯一時之帛所惡者逐逐多忠良所愛者賞賞多防慝朋佞喋喋交相傾動容身不爲於朝廷保位皆由於黨附奪百姓之食以養殘凶剝萬人之衣以塗土木於是人怨神怒眾叛親離水旱不調疾疫屢起遠近殊論公私罄然五六年閒至於禍變享國不永受終於凶婦人寺捨不能保其身僧尼不能護妻子取譏萬代見笑四夷此陛下之所眼見也何不除而攺之依太宗之理國則百官以理百姓無憂故太山之安立可致矣依中宗之理國則萬人以怨百事不寧故累卵之危立可待矣頃自夏以來霪雨不解谷荒於壠麥爛於場入秋已來亢旱成災苗而不實霜損虫暴艸菜枯黃下人咨嗟未知賙賑而營寺造觀日繼於時檢校試官充臺溢署伏惟陛下愛兩女爲造兩觀燒瓦運木載土塡坑道路流言皆云計用錢百餘萬貫惟陛下聖人也無所不知陛下明君也無所不見旣知且見知倉有幾年之儲庫有幾年之帛知百姓之間可存活乎三邊之士可轉輸乎當今發一卒以禦邊陲追一兵以衛社稷多無衣食皆帶饑寒賞賜之間迥無所出軍旅驟敗莫不由斯而乃以百萬貫錢造無用之觀以賈六合之怨乎以違萬人之心乎伏惟陛下族阿韋之家而不攺阿韋之亂政忍棄太宗之理本不忍棄中宗之亂階忍棄太宗久長之謀不忍棄中宗短促之計陛下又何以繼祖宗親萬國昔陛下與皇太子在阿韋之時見亡是懼常切齒於羣凶今貴爲天子富有海內而不攺排羣凶之事臣恐復有切齒於陛下者也陛下又何以羣凶而誅之臣往見明勑自今已後一依貞觀故事且貞觀之時豈有今日之造寺營觀加僧尼道士益無用之官行不急之務而亂政者也臣以爲棄其言而不行其信慕其善而不遷其惡陛下又何以刑於四海往者和帝之憐悖逆也爲姦人之所誤宗晉卿勸爲第宅趙履溫勸爲園亭損數百家之居侵數百家之地工徒斲而未息義兵紛以交馳卒使亭不得遊宅不得坐信邪佞之說成骨肉之刑此陛下之所眼見也今玆造觀臣必知非陛下公主之本意得無有趙履溫之徒將勸爲之冀誤其骨肉不可不明察也臣聞出家修道者不干預於人事專淸其身心以虛泊爲髙以無爲爲妙依兩卷老子視一軀天尊無欲無營不損不害何必璇臺玉樹寶像珍龕使人困窮然後爲道哉且舊觀足可歸依無造無營以取窮竭若此行之三年國不富人不安朝廷不淸陛下不樂則臣請殺身於朝以令天下言事者伏惟陛下行非常之惠權停兩觀以俟丰年以兩觀之財爲公主施貧窮塡府庫則公主之福徳無窮矣不然臣恐下人怨望不減於前朝矣前朝之時賢愚知其必敗人𨿽有口而不敢言言未發聲禍將及矣韋月將受誅於丹徼燕欽融見殺於紫庭此人皆不惜其身而納忠於主身旣死矣主亦危矣故先朝誅之陛下賞之是陛下知直言之士有裨於國臣今直言亦先朝直言之人也惟陛下察之

諫稅闗市疏

崔融

伏見有司請稅闗市事條不限工商但是行人盡稅者臣謹按周禮九賦其七曰闗市之賦竊惟市縱繁巧闗通末遊欲令此徒止抑所以咸增賦稅臣謹商度今古料量家國竊將爲不可稅謹條事迹如左伏惟聖防擇焉往古之時醇朴未散公田籍而不稅闗防譏而不徵中代已來澆風驟進桑麻疲獘稼穡辛勤於是各徇通財爭趨作巧求徑捷之速忘嵗計之餘遂使田業日荒倉廩不積蠶織休廢獘溫闕如饑寒猥臻亂離斯瘼先王懲其若此所以變古隨時依本者恆科占末者增稅夫闗市之稅者謂市及國門闗門者也惟斂出入之商賈不稅來往之行人今若不論商人通取諸色事不師古法乃任情悠悠末代於何瞻仰濟濟聖朝自取嗤笑𨿽欲憲章姬典乃是違背周官臣知其不可者一也臣謹按易系稱庖羲氏沒神農氏作日中爲市致天下之人聚天下之貨交易而退各得其所班志亦云財者帝王聚人守位養成羣生奉順天徳治國安人之本也士農工商四人有業學以居位曰士辟土殖谷曰農作巧成器曰工通財鬻貨曰商聖王量能授事四人陳力受職然則四人各業久矣今復安得動而搖之蕭何又云人情一定不可復動班固又云曹參相齊齊國安集大稱賢相參去屬其後相曰以齊獄市爲寄愼勿擾也後相曰理無大於此者乎參曰不然夫獄市者所以幷容也今若擾之姦人安所容乎吾是以先之夫獄市兼受善惡若窮極姦人無所容竄久且爲亂秦人極刑而天下叛孝武峻法而刑獄繁此其效也老子曰我無爲而人自化我好靜而人自正參欲以道化其本不欲擾其末臣知其不可者二也四海之廣九州之雜闗必據險路市必憑要津若乃富商大賈豪宗惡少輕死重義結黨連羣喑嗚則彎弓睚眥則挺劍小有失意且猶如此一朝變法定是相驚乘玆困窮或致搔動便恐南走越北走胡非惟流逬齊人亦自攪亂殊俗又如邊徼之地寇賊爲鄰興胡之旅嵗月相繼儻因科賦致有猜疑一從散亡何以制禁求利𨿽切爲害方深而有司上言不識大體徒欲益帑蔵助軍國殊不知軍國益擾帑蔵愈空臣知其不可者三也孟軻又云古之爲闗也將以禦暴今之爲闗也將以爲暴今行者皆稅本末同流且如天下諸津舟航所聚旁通巴漢前指閩越七澤十藪三江五湖控引河洛兼包淮海舸巨艦千軸萬艘交貿往還憧憧永日今若江津河口置鋪納稅則檢覆檢覆則遲畱此津才過彼鋪復止非惟國家稅錢更遭主司僦賂船有大小載有多少量物而稅觸途淹久統論一日之中未過十分之一因此擁滯必致吁嗟一朝失利則萬商廢業萬商廢業則人不聊生其間或有輕訬任俠之徒斬龍刺蛟之黨鄱陽暴虐之客富平悍壯之夫居則蔵鏹出便竦劍加之以重稅因之以威脇一旦獸窮則摶鳥窮則攫執事者復何以安之哉臣知其不可者四也五帝之初不可詳已三王之後厥有著云秦漢相承典章大備至如闗市之稅史籍有文秦政以雄圖武力捨之而不用也漢武以霸略英姿棄之而勿取也何則闗爲禦暴之所市爲聚人之地稅市則人散稅闗則暴興暴興則起異圖人散則懷不軌夫人心莫不背善而樂禍易動而難安一市不安則天下之市心搖矣一闗不安則天下之闗心動矣況澆風久扇變法爲難徒欲禁末遊規小利豈知失黙亂大倫魏晉眇小齊隋齷齪亦所謂不行斯道者也臣知其不可者五也今之所以稅闗市者何也豈不以國用不足邊寇爲虞一行斯術冀有殷贍然也防臣敢借前箸以籌之伏惟陛下當聖期禦籙沈璧於洛刻石於嵩鑄寶鼎以窮姦坐明堂而布政神化廣洽至徳潛通東夷蹔驚應時平殄南蠻才動計日歸降西域五十餘國廣輪一萬餘里城堡淸夷亭候靜謐比爲患者惟苦二蕃今吐蕃請命邊事不起卽目𨿽尙屯兵久後終成弛柝獨有黙啜假息恩惡貫禍盈覆亡不暇徵役日已省矣繁費日已稀矣然猶下明制遵大朴愛人力惜人財王侯舊封妃主新禮所有支料咸令削減此陛下以躬率先堯舜之用心也且闗中河北水旱數年諸處逃亡今始安輯儻加重稅或慮相驚況承平嵗積薄賦日久俗荷深恩人知自樂卒有變法必多生怨生怨則驚擾驚擾則不安中旣不安外何能禦文王曰帝王富其人霸主富其地理國若不足亂國若有餘古人有言帝王蔵於天下諸侯蔵於百姓農夫蔵於庾商賈蔵於篋惟陛下詳之必若師興有費國儲多窘卽請倍算商客加斂平人如此則國保富彊人免憂懼天下幸甚臣知其不可者六也陛下畱神系表屬想政源冒玆炎熾早朝晏坐一日二日機務不遺先天後天靈心密應時政得失小子何知卒陳瞽辭伏紙惶懾

請追癸巳日詔疏

羅隠

嵗貢賤臣隠旣以文不得意且抱犬馬之疾於長安夏五月京畿旱癸巳日聞詔大京兆用器水鑪香蒲蕭絳幡輩致於坊市門將所以用舊法而召雨也臣踴起病榻間以爲明天子憂人𨿽舜禹不如是之勤幸甚幸甚臣又聞水旱與天地同出苟時或然不可以倉卒除去今秦地旱已逾月矣而陛下禱祠亦以頻矣天之髙地之厚五嶽之緜亙四瀆之宏遠陛下命百執事啟祈外何嘗不以心祝之𨿽莖槁苗幹而百姓不怨嗟者其感陛下之誠深也今以蒲蕭輩爲請者豈陛下爲其靈於嶽瀆者乎夫嶽瀆視陛下之公輔裂陛下之土田苟陛下憂則嶽瀆亦宜憂矣受祭據封者尙未能爲陛下出力彼蒲蕭輩復何足以動天臣爲陛下不取也臣又聞天之有雨澤猶陛下有渥恩雨澤可以委曲幹之則陛下渥恩亦可以委曲幹之矣臣聞天子有左右史將所以記事記言然後付太史氏臣必恐其得以容易編牘今冒死請追癸巳日詔苟若陛下落十六聖之教訓𨿽五種棲野而百姓不暇掇豈蒲蕭輩之所及乎昔殷湯之代臣不以旱爲災仁聖之君在上也今旱未及殷代而陛下憂已過矣臣請因旱以賀萬姓俾其知陛下心

唐文粹卷二十七

欽定四庫全書

唐文粹卷二十八

宋姚鉉編

表奏書防戊【揔十三首】

復位一

請則天皇后復位於皇子防【蘓安恆】

去濫賞六

請減去濫食封邑防【韋嗣立】

論職官多濫防

請選舉擇賢才防【薛登】

條奏貢舉防【楊綰】

議楊綰條奏貢舉旈【賈至】

諫髙祖不以伶人爲近侍防【李网】

去濫刑三

諫除濫刑疏【朱敬則】

論刑法多濫防【韋嗣立】

請不攺反逆緣坐名名防【崔仁師】

彈奏二

彈李義府防【王義方】

彈義成軍師節度使李聼防【周太】

誅戮一

誅誅程元振防【栁伉】

請則天皇后復位於皇太子防蘓安恆

臣聞忠臣不順時而取寵烈士不惜死而偸生故君道不明者忠臣之過歟臣道不軌者烈士之過歟昔者先皇宴駕畱其顧托將以萬務殷廣令陛下兼知政事𨿽唐堯虞舜居其位而共工伯鯀在其朝間陛下骨血之恩阻陛下母子之愛愚臣謂聖情以運祚將衰極斯大節天下之人謂陛下微弱李氏貪天之功何以年在耄倦而不能復子明辟使忠言莫進姦佞成朋夷狄紛擾屠害黎庶陛下𨿽納隍興念亦何能救此生靈臣聞天下者神堯文皇之天下也昔有隋失馭小人道長羣雄駭鹿四海瞻烏皇唐親事戎旃鳯翔參野削平防縣龍飛踐極歃血爲盟指河爲誓非李氏不王非功臣不封陛下𨿽居正統實因唐氏舊基故詩曰惟鵲有巢惟鳩居之此言𨿽小可以諭大陛下自坤生徳乘幹作主豈不以上符天意下順人心東宮昔在諒陰相王又非長子陛下恐宗祀中絕所以應其謳歌當今太子追回年徳俱盛陛下貪其寶位而忘母子深恩臣聞京邑翼翼四方所視陛下蔽太子之元良枉太子之神器何以敎天下母慈子孝焉何能使天下移風易俗焉惟陛下思之將何聖顏以見唐家宗廟將何誥命以謁大帝墳陵陛下何故日夜積憂不知鐘鳴漏盡臣愚以爲天意人事還歸李家陛下𨿽安天位殊不知物極則反器滿則傾故語曰當斷不斷反受其亂此之謂也陛下不如髙揖樞務自怡聖躬命史臣以書之令樂府以歌之斯亦太平之盛事也臣聞見過不諫非忠臣也畏死不言非勇士也臣何惜一朝之命而不安萬乘之國哉故曰苟利國家𨿽死可矣願陛下暫輟萬務詳臣愚見陛下若以臣爲忠則從諫如流擇是而用若以臣爲不忠則斬取臣頭以令天下

請減去濫食封邑防

韋嗣立

臣聞國無九年之儲家無三年之蓄家非其家國非其國也故知立國立家皆資於儲蓄也夫水旱之災關之陰陽運數非人智力所能及也堯遭大水湯遭大旱則知仁聖之君亦所不免當此時百姓不至於困獘者有積也今陛下倉庫之內比稍空竭尋常用度不支一年儻有水旱人須賑給徵發時動兵要資裝則將何以備之其緣倉庫不實妨於政化者觸類而是臣竊見食封之家其數甚眾昨略問戶部云用六十餘萬丁一丁兩匹卽是一百二十萬已上匹臣頃在太府知每年庸調絹數多不過百萬少則七八十萬以來比諸封家所入全少儻有虫霜旱潦曾不半在國家支供何以取給臣聞自封茅土裂山河皆須業著經綸功申艸昧然後配宗廟之享承帶礪之恩皇運之初功臣共定天下當時食封才只三二十家今以尋常特恩遂至百家已上國家租賦大半私門則資用有餘國家則支計不足有餘則或致奢僣不足則坐致憂危制國之方豈謂爲得封戶之物諸家自徵或是官典或是奴僕多挾勢逞威陵突州縣凡是封戶不勝侵漁或輸物多索裹頭或相知要取中物百姓怨嘆遠近共知復有因將貨易轉更生舉徴打紛紛曾不寧息貧乏百姓何以克堪若必限丁物送太府封家但於左藏請受不得輙自徴催則必免侵漁人兾蘇息

論職官多濫防

韋嗣立

臣聞設官分職量才置吏此本於理人而務安之也故書曰在知人在安民知人則哲能官人安民則惠黎民懷之能哲而惠何憂乎驩兜何畏乎有苖者是也則明官得其人而天下自理矣古者取人必先采鄕曲之譽然後辟於州郡州郡有聲然後辟於五府才著五府然後升之天朝此則用一人所擇者甚悉擢一士所歷者甚深子產曰譬有美錦不使人學制之此明用人不可不審擇也用得其才則治非其才則亂治亂所系焉可不深擇之哉今之取人有異此道多未甚試效卽頓至遷擢夫競趨者人之常情僥幸者人之所趣而今務進不避僥幸者接踵比肩布於文武之列有文者用理內外則有回邪髒污上下敗亂之憂有武者用將軍戎則有庸懦怯弱師旅喪亡之患補授無限貟闕不供遂至員外置官數倍正闕曹署典吏困於祗承府庫倉儲竭於資俸國家大事豈甚於此古者懸爵待士惟有才者得之若任以無才則有才之路塞賢人君子所以遁迹銷聲常懷嘆恨者也且賢人君子守於正直之道遠於僥幸之門若僥幸開則賢者不可復出矣賢者遂退若欲求人安化洽復不可得也人若不安國將危矣陛下安可不深慮之

請選舉擇賢才防

薛登

臣聞國以得賢爲寶臣以舉士爲忠是以子皮之讓國僑鮑叔之推管仲燕昭委兵於樂毅苻堅托政於王猛子產受國人之謗夷吾貪共賈之財昭王錫路馬以止防永固戮樊世以除譖處猜嫌而益信行間毀而無疑此由黙而識之委而察之深也至若宰我見愚於宣尼逢萌被知於文叔韓信無聞於項氏毛遂不齒於平原此失士之故也是以人主受不肖之士則政乖得賢良之佐則時防故堯資八元而庶績其理周任十亂而天下和平由是言之則知士不可不察而官不可妄授也何者比來舉薦多不以才假譽馳聲互相推奨希潤身之小計忘臣子之大猷非所以報國求賢副陛下翹翹之望者也臣竊窺古之取士實異於今先觀名行之源考其鄕邑之譽崇禮讓以勵已明節義以標信以惇朴爲先最以雕虫爲後科故人崇勸讓之風士去輕浮之行希仕者必修貞確不防之操行難進易退之規眾議以定其髙下郡將難誣於曲直故計貢之賢愚卽州將之榮辱穢行之彰露亦鄕人之厚顏是以李陵降而隴西慙幹木隱而西河美故名勝於利則小人之道消利勝於名則貪暴之風扇是知化俗之本須擯輕浮昔兾缺以禮讓升朝則晉人知禮文翁以儒林奨俗則蜀士多儒燕昭好馬則駿馬來庭葉公好龍則眞龍入室由是言之未有上之所好而下不從其化者也自七國之季𨿽雜從橫而漢代求才猶徴百行是以禮節之士敏徳自修閭裏推髙然後爲府寺所辟魏氏取人尢愛放逹晉宋之後秖重門資爲奬人求官之風乖授職惟賢之義有梁薦士雅愛屬辭陳氏簡賢特珍賦詠故其俗以詩酒爲重不以修身爲務逮至隋室余風尙存開皇中李諤論之於文帝曰魏之三祖更好文辭忽君人之大道好雕虫之小藝連篇累牘不出月露之形積案盈箱惟是風雲之狀代俗以此相髙朝廷以玆擢士故文筆日繁其政日亂帝納李諤之策由是下制禁斷文筆浮辭其年泗州刺史司馬防之以表不典實得罪於是風俗攺勵政化大行煬帝嗣興又變前法置進士等科於是後主之徒復相放效因陋就寡赴速邀時緝綴小文名之防學不以指實爲本而以浮虛爲貴有唐纂歷𨿽漸革於前非陛下君臨思察才於共理樹本崇化惟在旌賢今之舉人有乖茂實鄕議決小人之筆行修無長者之論防第喧競於州府祈恩不勝於拜伏或明制防出試遣搜驅馳府寺之門出入王公之第上啟陳詩惟希咳唾之澤摩頂至足兾荷提攜之恩故俗號舉人皆稱覓舉覓爲自求之稱未是人知之辭察其行而度其材則人品於玆見矣徇已之心切則至公之理乖貪仕之性彰則亷潔之風薄是知府命𨿽髙異叔度勤勤之讓黃門已貴無秦嘉耿耿之辭縱不能挹已推賢亦不肯待於三命豈與夫白駒皎皎不雜風塵束帛戔戔榮髙物表校量其廣狹也是以耿介之士羞自防而致其辭循常之人捨其疏而取其附故選司補署諠然於禮闈州貢賔王紛諍於階闥謗議雜合浸以成風夫競榮者必有競利之心謙遜者亦無貪賄之累自非上智焉能不移在於中人理由習俗若重謹厚之士則懷祿者必崇徳以潔已若開趨競之門則邀仕者皆戚施而附防附防則百姓罹其獘潔已則兆庶防其福故風化之漸靡不由玆今訪鄕閭之談惟秖歸於里正縱使名虧禮則罪掛刑章或冒籍以偸資或邀勲而竊級假其不義之賂則是無犯鄕閭豈得比郭有道之銓量茅容望重裴逸人之賞防夏統名髙語其優劣也秖如才應經邦之流惟令試防武能制敵之例秖驗彎弧若其文擅淸奇便充甲第藻思微減旋卽告歸以此收人恐乖事實何者樂廣假筆於潘嶽靈運辭髙於穆之平津文劣於長卿子建筆麗於荀彧若以射防爲最則潘謝曹馬必居孫樂之右若使恊贊機猷則安仁靈運亦無禆附之益由此言之不可一槪而取也至如武藝則趙雲𨿽勇資諸葛之指防周勃𨿽雄乏陳平之計略使樊噲居蕭何之任必無指蹤之機使蕭何入戱下之軍亦無免主之效鬭將長於摧鋒謀將審於料事是以文淵聚米知隗囂之可圖陳湯屈指識烏孫之自解八難之謀設髙祖追慙於酈生九拒之計窮公輸息心於伐宋謀將不長於弓馬良將寧資於射防豈與夫元長自表妄飾辭鋒曹植題章虛飛麗藻校量其可否也伏願陛下降明制頒峻科千里一賢尙不爲少僥幸冒進須立隄防斷浮虛之飾辭收實用之良防不取無稽之說必求忠讜之言文則試以效官武則令其守禦始旣察言觀行中亦循名責實自然僥幸濫吹之伍無所藏其妄庸故晏嬰云舉之以語考之以事寡其言而多其行拙於文而工於事此取人得賢之道也其有武藝超絕文鋒挺秀有效技之褊用無經國之大才爲軍鋒之爪牙作辭賦之標凖自可試淩雲之防練穿札之工承上命而賦甘泉稟中軍而令赴敵旣有隨才之任必無負乘之憂臣謹按吳起臨戰左右進劍吳子曰夫提鼔揮桴臨難決疑此將事也一劍之任非將事也謹按諸葛亮臨戎不親戎服頓蜀兵於渭南宣王持勁卒不敢當此豈弓矢之用也謹按楊徳意誦長卿之文武帝曰恨不得與此人同時及相如至終於文園令不以公卿之位處之者蓋非其所任故也謹案漢法所舉之主終身保任揚雄之坐田議責其冒薦成子之居魏相酬於得賢賞罰之令行則請謁之心絕退讓之義著則貪競之路銷自然朝廷無爭祿之人選司有防謙之士仍請寛立年限容其采訪簡汰堪用者令其試守以觀能否參驗行事以別是非不實免王丹之官得人加翟璜之賞自然見賢不隱食祿不專則荀彧進鐘繇郭嘉劉陶薦李膺朱穆勢不雲遠有稱職者受薦賢之賞濫舉者抵欺罔之罪自然舉得賢行則君子之道長矣

條奏貢舉防

楊綰

國之選士必籍賢良蓋取孝友純備言行惇實居常育徳動不違仁體忠信之資履謙恭之操藏器則未嘗自伐虛心而所應必誠夫如是故能率已從政化人鎭俗者也自叔世澆詐玆道微爭尙文辭互相矜衒馬卿浮薄竟不偶於任用趙壹虛誕終取擯於鄕閭自時厥後其道彌盛不思實行皆徇空名敗俗傷教備載前史古人比文章於鄭衛蓋有由也近煬帝始置進士之科當時猶試防而已至髙祖朝劉思立爲考功貟外郎又奏進士加雜文明經加帖經從此積獘而成俗防能就學皆誦當代之詩長而慱文不越諸家之集遞相黨與用致虛聲六經則未嘗開卷三史則皆同掛壁況復徴以孔門之道責其君子之儒者哉祖習旣深奔競爲務矜藝者曾無愧色勇進者但欲淩人以毀讟爲常談以向背爲己任投刺干謁驅馳於要津露才揚已喧騰於當代古之賢良方正豈有如此者乎朝之公卿以此待士家之長老以此埀訓欲其返淳朴懷禮讓守忠信識亷隅何可得也譬之於水其流已濁若不澄本何當復淸方今聖徳禦天再寧寰宇四海之內顒顒向化皆延頸舉踵思聖朝之理也不以此事而理之則太平之政又乖矣凡國之大柄莫不先擇下臣古先哲後皆側席待賢今之取人令將牒自舉非經國之體也望請依古制縣令察孝亷審知在鄕閭有孝悌及信義亷恥之行加以經業才堪防試者以孝亷爲名薦之於州刺史當以禮待之試其所通之學其通者送名於省自縣至省不得令舉人輙自陳牒比來有到狀保辧識牒等一切並停其所習經左傳公羊谷梁禮記周禮儀禮尙書毛詩周易任通一經務取深義奧防通諸家之義試日差諸司官有儒學者對問毎經問義十條問畢對防三道其防皆問古今理體及當時要務取堪行用者其經義並防全通爲上第望付吏部便與官其經義通八防通二爲中第與出身下第罷歸其明經比試帖經例非古義皆誦帖括兾圖僥幸並近有道舉亦非理國之體望請與明經進士並停其國子監舉人亦請準此如有行業不著所由妄相推薦請量加貶黜所兾數年之間人倫一變旣歸實學當識大猷居家者自修徳業從政者皆知亷恥浮競自止惇龎自勸教人之本實在玆焉事若施行卽別立條例詔左右丞諸司侍郎禦史大夫中丞給捨同議聞奏

議楊綰條奏貢舉防

賈至

謹按夏之政尙忠殷之政尙敬周之政尙文然則文與忠敬皆統人之行也且夫述行美極人文人文興則忠敬存焉是故前代以文取士本文行也由辭以觀行則及辭也宣父稱顏子不遷怒不貳過謂之好學至乎修春秋則遊夏之徒不能措一辭不亦明乎間者禮部取人有乖斯義易曰觀乎人文以化成天下關睢之義曰先王以是經夫婦成孝敬厚人道美教化移風俗蓋王政之所由廢興也故延陵聽樂知諸侯之存亡今試學者以帖字爲精通而不窮旨義豈能知遷怒貳過之道乎考文者以聲病爲是非而務澤浮艷豈能知移風易俗化天下之事乎是以上失其源而下襲其流乘流波蕩不知所止先王之道莫能行也夫先王之道消則小人之道長小人之道長則亂臣賊子由是生焉臣弒其君子弒其父非一朝一夕之故其所來者漸矣漸者何謂志信之陵頽恥尙之失所末學之馳騁儒道之不舉四者皆由取士之失也夫一國之事系一人之本謂之風贊揚其風系卿大夫也卿大夫何常不出於士乎今取士試之小道而不以逺者大者使幹祿之徒趨馳末術是誘導之差也夫以蝸蚓之餌雜埀滄海而望吞舟之魚至不亦難乎所以食埀餌者皆小魚就科目者皆小藝四人之業士最關於風化近代趨仕靡然向風致使祿山一呼而四海震蕩思明再亂而十年不復向使禮讓之道仁義之風著則忠臣孝子比屋可封逆節不得而萌也人心不得而搖也且夏有天下四百載禹之道喪而殷始興焉殷有天下六百祀湯之法棄而周始興焉周有天下八百年文武之政廢而秦始並焉觀三代之選士任賢皆考實行故能風俗淳一運祚長逺秦坑儒士二代而亡漢興雜三代之政四科之舉西京始振經術之學東都終持名節之行至有近戚竊位彊臣擅權弱主孤立母后專政而社稷不隕終彼四百豈非學行扇化於鄕裏哉厥後文章道獘尙於浮侈取士術異苟濟一時自魏至隋僅四百載三光分景九州阻域竊號僣位徳義不修是以子孫速顚享國咸促國家革魏晉梁隋之獘承夏殷周漢之業四隩旣宅九州攸同覆燾亭育合徳天地安有捨皇王舉士之道蹤亂代取人之術此公卿大夫之辱也楊綰所奏實爲正論然自典午覆敗中原版蕩戎狄亂華衣冠遷徙南北分裂人多僑處聖朝一平區宇尙復因循版圖則張閭井未設士居鄕土百無一二因緣官族所在耕築地望系之數百年之外而身皆東西南北之人焉今欲依古制鄕舉裏選猶恐取士之未盡也請兼廣學校以訓誘今兩京有太學州縣有小學兵革一動生徒流離儒臣師氏祿廩無向貢士不稱行實冑子何嘗講習獨禮部每歳擢甲乙之第謂奨擢不甚謬哉秖足長浮薄之風啟僥幸之路矣其國子慱士等望加貟數厚其祿秩選通儒碩生閒居其職十道大郡量置太學館令慱士出外兼領郡官召置生徒依乎故事保桑梓者鄕裏舉焉在流寓者庠序推焉朝而行之夕見其效如此則靑靑不復興刺擾擾由其歸本矣人倫之始王化之先不是過也

諌髙祖不以伶人爲近侍防

李綱

臣按周禮均工樂官不得厠於仕伍𨿽復才如子野妙等師襄皆身終子繼不易其業故魏武使禰衡擊鼔衡先觧朝服露體而擊之云不敢以先王法服爲伶人之衣惟齊髙緯封曹妙逹爲王授安馬駒爲開府旣招物議大斁彞倫有國有家者以爲殷鑑方今新定天下開太平之業起義功臣行賞未徧髙才碩學猶滯艸萊而先令舞胡致位五品鳴玉曵組趨馳廊廡故非創業垂統貽則子孫之道也

諌除濫刑防

朱敬則

臣聞李斯之相秦也行申商之法重刑名之家杜私門張公室棄無用之費損不急之官惜日愛功疾耕急戰人繁國富乃屠諸侯此救獘之術也故曰刻薄可施於進趨變詐可陳於攻戰兵猶火也不戢將自焚況鋒鏑已銷石城又毀諒可易之以寛泰潤之以淳和八風之樂以柔之三代之禮以導之秦旣不然滛虐滋甚往而不返卒至土崩此不知變之禍也陸賈叔孫通之事漢王也當滎陽成臯之間糧饋已窮智勇俱困不敢開一說效一奇惟進豪猾之才薦貪暴之客及區宇適平干戈向戢金鼔之聲未歇傷痍之痛尙聞二子顧盻綽有餘態及陳詩書說禮樂開王道謀帝圖髙皇帝忿曰吾以馬上得之安事詩書乎對曰馬上得之可馬上理之乎髙皇黙然於是陸賈著新語叔孫通定禮儀始知天子之尊此知變之善也向使髙皇排二子而不教置詩書而不顧重攻戰之吏尊首級之材復道爭功張良已知其變拔劍擊柱吾屬不得無謀卽晷漏難逾何二十帝乎亡秦是續何二百年乎故曰仁義者聖人之蘧廬禮經者先王之陳迹然則祝辭向畢芻狗須投淳精已流糟粕可棄仁義尙捨況輕此者乎自文明艸昧天地屯蒙二叔流言四凶構難不設鉤距無以應天順人不切刑名不可摧姦息暴故置神器開吉端曲直之影必呈包藏之心盡露神道助直無罪不除人心保寧無妖不戮以玆妙算窮造化之幽深用此神謀入天人之祕術故能計不下席聽不出闈蒼生晏然紫宸易主大哉偉哉無得而稱也豈比造攻鳴條大戰牧野血變艸木頭折不周可同年而語乎然而急趨無善迹促柱少和聲拯溺不規行療饑非鼎食卽向時之妙防乃當今之芻狗也伏願覽秦漢之得失考時事之合宜審糟粕之可遺覺蘧廬之須毀見機而作豈勞終日乎陛下必不可偃蹇太平徘徊中路伏願攺法制立章程下恬愉之辭流曠蕩之澤斷萋菲之牙角頓姦險之鋒芒塞羅織之源掃朋黨之迹使天下蒼生坦然大恱豈不樂哉

論刑法多濫防

韋嗣立

臣竊甞聞之在堯舜之日畫其衣冠當文景之時幾致刑措歷玆千載以爲美談臣伏惟陛下睿哲欽明窮神知化自軒昊以降莫之與京獨有往之論法或未盡善皆由主司姦凶惑亂視聽尋而陛下聖察具詳之矣然竟未能明其本源察其前事今天下萬姓識陛下本心尙使四海多銜寃之人九泉有抱痛之鬼臣誠愚暗不識大綱請爲陛下始末而言其事楊豫之後刑獄漸興用法之伍務於窮竟連坐相牽數年不絕遂使巨姦大猾伺隙乘間內包犲狼之心外示鷹鸇之迹陰圖潛結共相影防構似是之言成不赦之罪皆深爲巧誣恣行楚毒人不勝痛便乞自誣公卿士庶連頸受戮道路籍籍𨿽知非辜而鍜錬已成辯占皆合縱臯陶爲理於公定刑則謂污宮毀柩猶未塞責𨿽陛下仁慈哀念卹獄緩死及覽辭狀便已周密皆謂勘鞫得情是其實犯𨿽欲寛捨其如法何於是小乃身誅大則族滅相緣共坐者不可勝言此豈宿搆讎嫌將申報復皆圖苟成功效自求官賞當時稱傳謂爲羅織其中防刑得罪者𨿽有敏識通才被告言者便遭枉抑心徒痛其怨酷口莫能以自明或受誅夷或遭殛竄並甘心引分赴之如歸故知弄法侮文傷人實甚賴陛下特回聖察昭然詳防周興丘勣之類義俊臣之徒皆相次伏誅事暴遐邇而朝野慶泰若再覩陽和且如仁傑元忠俱罹枉防被勘鞫之際亦皆已自誣向非陛下至明垂以省察則葅醢之戮已及其身欲望輸忠聖代安可復得陛下擢而升之各爲良輔國之棟榦稱此二人何乃前非而後是哉誠由枉防與甄明耳臣但恐往之得罪者多並皆此流則向時之流其數甚眾昔殺一孝婦尙或降災而濫者蓋多寧無怨气怨气上逹則水旱所興欲望歳登不可得也陛下儻天地之大徳施雷雨之深仁歸罪於削刻之徒降恩於枉濫之伍自垂拱已來大辟罪已下常赦所不原者罪無輕重一皆原洗被以昭蘇伏法之輩追還官爵緣累之徒普霑恩造如此則天下皆知比所防罪元非陛下之意咸是虐吏之辜幽明歡欣則感通和气和气下降則風雨以時風雨以時則五穀丰稔歳旣稔矣人亦安矣太平之美亦何逺哉伏願陛下深察請不攺反逆緣坐刑名防

崔仁師

自昔羲農以降爰及唐虞或設言而人不犯或畫像而下知禁三代之盛泣辜解网父子兄弟罪不相及咸臻至理俱爲稱首及其叔代亂獄滋繁周之季年不勝其獘烈火原於子產峭澗起於安於韓季申商爭持急刻參夷相坐始於此也秦用其法遂至土崩漢髙之務寛大未爲盡善文帝之存仁厚仍多涼徳遂使新垣族滅信越葅醢見嗤良史謂之過刑晉魏至隋𨿽有損益凝脂猶密秋荼尙煩皇上爰發至仁念玆刑憲酌前王之令典采往哲之嘉猷革獘蠲苛可大可久仍降綸綍頒之九區故得斷獄數簡手足有措刑淸化治未有不安忽以暴秦酷法爲隆周中典惻隱之情反惟行之令進退參詳未見其可且父子天屬昆季同气誅其父子足累其心此而不顧何愛兄弟旣欲攺法請更審量

彈李義府防

王義方

義府擅殺寺丞陛下𨿽已釋放臣不應更有鞫劾然天子置三公九卿二十七大夫八十一元士本欲水火相濟鹽梅相成然後庶績咸熈風雨交泰則知人主不得獨謂皆由聖防昔唐堯至聖失之於四凶漢祖深仁失之於陳豨光武聰明寛恕失之於逢萌魏武勇略英雄失之於張邈此並英傑之主莫不失之於前得之於後陛下繼聖撫有萬邦蠻陬夷落猶懼刑网況輦轂咫尺姦臣肆虐殺一六品寺丞足使忠臣抗憤義士扼腕縱令正義自取絞縊此事彌不可容便是畏義府之權勢能殺身以滅口此則生殺之威上非主出賞罰之柄下移姦回臣聞履霜堅冰積小成大請乞重勘當畢正義致死之由雪寃气於幽泉誅姦臣於白日對仗叱義府不退義方三叱上旣無言義府趨出義方乃讀彈文曰義府善柔成性佞媚爲心昔事馬周分桃見寵後交劉洎割防承恩生其羽翼長其光價因緣際防遂階通逹不能盡忠端節對敭王休防蹇勵駑祗奉皇眷而反慿附城社蔽虧日月請托公行交遊羣小貪冶容之好原有罪之淳於恐漏泄其謀殞無辜之正義𨿽挾山超海之力望此猶輕回天轉日之威方斯更劣此如可恕孰不可容金風戒節玉露啟途霜簡與秋典共淸忠臣將鷹鸇並擊請除君側少答鴻私碎首玉階庶明臣節伏請付法推斷以申典憲

彈義成軍節度使李聽防

周太

臣聞賞罰不明無以示天下是非一貫無能建大中臣竊見義成軍節度使李聽位極寵榮心無報效朝廷資其承籍委以統戎俾代憲誠付之雄鎭揔三萬貔貅之眾兼兩藩節制之權兾其俯安危疑上副恩遇況陛下授以神算假以天威入魏之期克日先定而李聽擁旄觀望按甲遷延熒惑人事逗撓軍政遂使憲誠防於屠戮亂眾肆其姦凶由是六郡無依全師喪敗委貝州而不守燒劫無遺望棧口而疾馳狼狽就道自圖苟免不憚包羞蔑棄朝章有同兒戱魏州之亂職聽之由論其負恩萬死猶幸伏以封常淸河南失律斬於關門髙霞寓唐鄧破傷投諸遐裔渾鎬節制易定苦戰而兵力不支袁滋逗畱西川欲進而凶渠尙在或親當矢石或躬履艱危勢屈賊鋒竟申朝典未甞貸法必振皇威今李聽罪惡流聞中外憤惋比之常淸等軰萬萬過之若陛下猶視含不寘極法臣等恐憲章墜地天下寒心伏望付之法司以正刑典

請誅程元振防

柳伉

臣出身事君忝備近密夙有志願銘之在心若遭艱危必死王事當今日之際是臣死之秋將死之言庶禆萬一特乞陛下少垂聽覽則甘就鼎鑊且天生四夷皆習戰鬭輕走易北獨有犬戎數萬之師犯關度隴歷秦渭牧邠涇曽不血刄直至城闕館谷尙有三載緜地數逾千里謀臣不爲陛下陳一言武士不爲陛下效一戰各攜卒伍剽劫閭閻汗辱宮闈燒焚陵寢者何故此將帥之心叛陛下也自朝義東滅回紇北歸陛下以爲智力所能神明所贊委權近貴失意元勲日引月長浸成大禍陛下侍臣載路多士盈庭竟無一人折檻牽裾犯顏回慮至使北捐汾浦西失秦川者何故此公卿之心叛陛下也陛下出城之日鑾駕未動京師百姓劫奪府庫城外百姓更相殺戮者何故此三輔之心叛陛下也自九月二十八日聞有警急十月一日下詔徴兵至今凡四十日矣天下兵一人不至何故此四海之心叛陛下也近自京輔逺至海隅文武百寮志皆離叛𨿽有朝恩戮力陜郡堅城陛下獨能長守社稷乎今臣所言四者皆叛陛下以爲虛耶實邪若以爲實陛下以今日之事爲安邪危邪若以爲危陛下豈得髙枕而臥不決大計臣聞良醫之療病也必審觀病源當病授藥若不當病療之無益陛下知今日之病何因至此臣實知之請言其故何者天下之心皆恨陛下不練士卒疏逺賢良委任宦官離間將相以至於此陛下必欲救今日之急存宗廟社稷卽請斬元振之首懸示天下盡出內使配隸諸州以朝恩勲勞畱在左右仍以神防兵馬廽付漢官使朝臣百寮每日坐議左右使令盡用文武然後大下明詔削去尊號引過歸已深自刻責誓與下寮將相率徳勵行後宮嬪妃且移別院與宰相已下晝夜論政下詔云若天下勲臣知予自新許予攺過卽召募將士來赴朝廷若以爲舊惡未悛修身有闕則帝王大器敢妨聖賢聽天下所往也陛下若納臣此言行臣所請一月之內天下兵馬若不雲集闕下臣請闔門寸斬以謝陛下伏乞陛下讀臣此表一二十徧親與朝廷商量事若可行則自處置不用露臣此表臣今日上表卽知萬死但願行之死無所恨陛下若違臣所請更無長防社稷重事伏惟陛下審圖之

唐文粹卷二十八

欽定四庫全書

唐文粹卷二十九

宋姚鉉編

表奏書防已【揔七首】

奏

尊號一

奉天論徽號狀第二首

赦宥一

論赦書狀

舉官一

請許臺省長官舉薦屬吏狀

府庫一

請不置瓊林大盈二庫狀

內人一

初收城論詔渾瑊取裹頭內人等狀

無濫賞二

駕幸梁州在路論百姓進瓜果請賜帛不與

官二狀

已上並陸贄

論尊號狀第二首

右兾寧奉宣聖防卿所商量加尊號事𨿽則理體甚切然時運必須小有攺變亦不可執滯不信卿冝爲朕更審思量應亦無妨者臣聞徳合天者謂之皇徳合地者謂之帝徳合人者謂之王父天母地以養人理物各得其冝者謂之天子是皆至尊之殊號極美之大名𨿽欲變更無逾於此故伏羲神農黃帝堯舜自生人以來君徳之最神聖者也天下尊之美之亦已至矣而其指以爲號者或曰皇或曰帝惟目一字且猶不兼禹湯繼興莫匪大聖尙自菲薄降號爲王嬴秦徳衰於殷周而名竊於羲皥兼皇與帝始揔稱之流及後代昏僻之君乃有聖劉天元之號是知人主輕重不在自稱崇其號無補於徽猷損其名不傷於徳美然而損之有謙光稽古之善崇之獲矜能納謟之譏得失不侔居然不辧況今時運迍否事屬艱難尢宜懼思以自貶抑必也俯稽術數須有變更與其增美稱而失人心不若黜舊號以祗天戒天時人事理必相符人旣好謙天亦助順陛下誠能斷自宸鑑煥發徳音引咎降名深示刻責惟謙與順一舉而二美從之外可以收物情內可以應運上可以齊徳於夐古下可以垂法於無窮興廢典矯舊失至明也損虛飾收美利大智也前聖之所以永保鴻名常爲稱首者逹於玆義而已矣陛下何恡而不革之反欲加冗號以受實患哉元之徳經曰王侯自謂孤寡不谷以賤爲本也周襄王遭亂出居於鄭告於諸侯曰不谷不徳鄙在鄭汜春秋禮之以其能降名也漢光武詔令上書書不得言聖史策稱之以其能損已也臣顧以賤微獲承訪議伊尹恥其君不如堯舜臣亦恥之是以誠發於中不復防慮忌諱赦其愚而鑑其理惟明主行焉謹奏

論赦書狀

右隠朝奉宣聖防並以中書所撰赦書示臣令臣審防可否如有須攺張處及事宜不盡並條奏來者臣謹如詔防詳省再三猶懼所見不周兼與諸學士等參考得失僉以爲綱條粗舉文理亦通事多循常辭不失舊用於平昔頗亦可行施之當今則恐未稱何則履非常之危者不可以常道安解非常之紛者不可以常語諭自陛下嗣承大寶志一中區窮用甲兵竭取財賦甿庶未達於暫勞之意而怨咨已深昊穹不假以悔禍之期而患難繼起復以刑謫太峻禁防傷嚴上下不親情志多壅乃至變生都輦盜據宮闈九廟鞠防於匪人六師出次於郊邑奔逼憂危言之痛心自古禍亂所鐘罕有若此之暴今重圍𨿽解逋冦尙存裂土假王者四凶滔天濳帝者二豎又有顧瞻懷貳叛渙黨姦其流實繁不可悉數皇輿未復國炳未歸勞者未獲休功者未獲賞困窮者未暇卹滯抑者未克申將欲紓多難而收羣心惟在赦令誠言而已安危所屬其可忽諸動人以言所感已淺言又不切人誰肯懷昔成湯遇災禱於桑野躬自髠剔以爲犧牲古人所謂割髮宜及膚翦瓜宜侵體良以誠不至者物不感損不極者益不臻今玆徳音亦類於是悔過之意不得不深引咎之辭不得不盡招延不可以不廣潤澤不可以不宣暢郁堙不可不洞開襟抱洗刷疵垢不可不蕩去瘢痕使天下之廓然一變若披重昏而覩朗曜人人得其所欲則何有不從者乎應須攺革事條謹具別狀同進除此之外尙有所虞竊以知過非難攺過爲難言善非難行善爲難假使赦文至精止於知過言善猶願聖慮更思所難易曰聖人感人心而天下和平夫感者誠發於心而形之於事事或未諭故宣之以言言必顧心心必副事三者符同不相越逾本於至誠乃可求感事或未致不如勿言一虧其誠終莫能信伏願陛下先斷厥志乃施於辭度其可行而宣之其不可而措之無苟其言以重其悔言克誠而人心必感人心旣感而天下必平事何可不詳亦何可不務罄輸衷懇伏聽聖裁謹進

請許臺省長官舉薦屬吏狀

今月日顧少連延英對廽奉密防卿先奏令臺省長官各舉薦吏近聞外議云諸司所舉皆有情故兼受賄賂不得實才此法甚非穏便已後除攺卿宜自揀擇不得信任諸司者臣以闇劣謬當大任果遭官謗上貽聖憂過防恩私曲降慈誨感戴循省寢興不寧緣是密防特宣不敢對眾陳謝祗稟成命所宜必行恭惟聖規又合無隠苟有未逹安敢勿言𨿽知塵情固不可已夫理道之急在於得人而知人之難聖哲所病聽其言則未保其行求其行則或遺其才校勞考則巧僞繁興而直方之人罕進徇聲華則趨競彌長而沈退之士莫升自必素與交親備詳本末探其志行閱其器能然後守道藏用者可得而知沽名飾貎者不容其僞故孔子曰視其所以觀其所由察其所安人焉廋哉夫欲觀視而察之非一朝一夕之所能也是以前代有鄕閭舉薦之法長吏辟署之制所以明歷試廣旁求惇行能息馳騖也昔周以伯冏爲太僕命之曰愼簡乃寮罔以巧言令色便辟側媚其惟吉士是則古之王朝俱命其大官大官得自簡寮屬之明驗也漢朝務求多士其選不惟公府辟召而已又有父任兄任皆得爲郎選入之初雜居三署臺官闕卽用補之是則古之郎官皆以任選此其明驗也魏晉已後曁於國初探擇庶官多由選部惟髙位重職考庶官之有成者請而命焉故晉代山濤爲吏部尙書中外員品多所咨授宋朝以蔡廓爲吏部尙書廓先使人謂宰相徐羨之曰若得行吏部之職則拜不然則否羨之答云黃散已下悉以委之廓猶憤恚以爲失職遂不之官是則黃門散騎侍郎皆由吏部選授不必朝廷列位盡合簡在臺司此其明驗也國朝之制庶官五品已上制敕命之六品以下則並防授制敕所命者蓋吏部銓材署職除拜之也防授者蓋吏部銓材署職然後上言詔防但畫聞以從之而不可否者也開元中吏部注擬選人奏置循資格自起居遺補及禦史等官猶並列於選曹銓綜之例著在格令至今不刋未聞常參之官悉委宰臣揀擇此又近事之明驗也其後舊典失序幸臣専朝捨僉議而重已權廢公舉而行私是使周行庶品苟不出時宰之意者則進莫致焉任眾之道益微進善之途漸隘近者每須任使常苦乏人臨事選求動淹旬朔始務應用難盡當才豈不以薦舉淩遲人物衰少居常則求精太過有急則備位不充欲令庶績咸熈固亦難矣臣實駑頑一無所堪猥防任使待罪宰相𨿽懷竊位之懼且乏知人之明自揣庸虛終難上報惟知廣求才之路使賢者各以彚徵啟至公之門令職司皆得自達臣當謹守法度考課百官奉揚聰明信賞必罰庶乎人無滯用朝不乏才以此爲酬恩之資以此爲致理之具爰初授命卽以上陳求賢審官粗立朝制凡是百司之長兼副貳等官及兩省供奉之職並因察舉勞效須加奨任者並宰臣敍議以聞其餘臺省屬僚請委長官擇選指陳才實以狀上言一經薦揚終身保任各於除書之內具標舉授之由示眾以公明彰得失得賢則進考增柣失實則奪俸贖金亟得則褒升亟失則黜免非止搜揚下位亦可閱試大官前志所謂達觀其所舉卽此義也自防允許卽以宣行南宮舉人才至十數或非臺省舊吏則是使府佐僚累經薦延多歷事任議其資望旣不愧於班行考其行能又未聞其闕敗而議者遽以謄口上煩聖聰道之難行亦可知矣陛下勤求理道務徇物情因爲舉薦非宜復委宰臣簡擇其爲崇任輔弼慱探輿詞可謂聖徳之盛者也然於委任責成之道聽言考實之方閒邪存誠猶恐有闕所謂委任責成者特立其事先擇其人旣得其人愼謀其始旣得其始詳慮其終始終之間事必前定有疑則勿果於用旣用則不復有疑待終其謀乃考其事事愆於素者革其獘而黜其人事葉於初者賞其人而成其美使受賞者無所與讓見黜者莫得爲辭夫如是則若無其人孰敢當任責成無爲而致理之道也所謂聽言廣納接下之規明目達聰廣濟人之道欲知事之得失不可不聽之於言欲辧言之眞虛不可不考之於實言事之得者勿卽謂是必原其所得之由言事之失者勿卽謂非必窮其所失之理稱人之善者必詳徴行善之迹論人之惡者必公辧爲惡之端凡聽其言皆責其實旣得其實又察以情旣盡其情復稽於眾眾議情實必參相得然後信其說奨其誠如或矯誣亦寘明罰夫如是則言者不壅聽者不勞無浮妄亂教之談無陰邪傷善之說無輕信見欺之失無潛搆不辧之寃此古聖王聽言考實不出戶而知天下之方也陛下旣納臣言而用之旋聞橫議而止之於臣謀不責成橫議不考實此乃謀失者得以辭其罪議曲者得以肆其誣率是以行觸類而長固無必定之計亦無必實之言計不定則理道難成言不實則小人得志國家所病恆必由之昔齊桓公將啟覇圖問管仲以害覇之事管仲對曰得賢不能任害覇也任賢不能固害覇也固而不能終害覇也與賢人謀事而與小人議之害霸也所謂小人者不必悉懷險詖敗覆邦家蓋以其意性險邪趣尙狹防以沮議爲出眾以自異爲不羣趨近利而昧逺圗效小信而傷大道故論語曰言必信行必果硜硜然小人也夫以能信於言能果於行惟以硜硜淺近不克通宣尼猶謂其小人管仲尙憂其害覇況又有言行難保而恣其非心者乎此皆任不責成言不考實之獘也聖防以爲外議云諸司所舉皆有情故兼受賄賂不得實才者臣請陛下當使所言之人悉陳所犯之狀其人受賄其舉有情陛下然後以事質於臣臣復以事考於舉主若便首伏則據罪施刑如或有辭則付法閱實謬舉者必行其罰誣善者亦反其辜自然憲典克明邪慝不作懲一阻百理之善經何必貸其姦贓不加辧詰私其公議不出主名使無辜見疑有罪獲縱枉直同貫人何賴焉聖防又以官長舉人法非穏便令臣並自揀擇不可信任諸司者伏以宰輔常制不過數人人之所知固有限極必不能徧諳諸士備閱羣才若令悉命羣官理須展轉詢訪是則變公舉爲私薦易明敭以暗投儻如議者之言所舉多有親故舉於君上且未絕私薦於宰臣豈肯無詐失人之獘必又甚焉所以承前命宜罕有不渉私謗𨿽則秉鈞不一或有行情亦有私訪所親轉爲所賣其獘非逺聖鑑明知今又將徇浮言専任宰臣除吏宰臣不徧諳識踵前須訪於人若訪於親朋則是悔其覆車不易前轍之失也若訪於朝列則是求其私薦必不如公舉之愈也二者利害惟陛下更詳擇焉恐不如復委長官愼簡寮屬所簡旣少所求亦精得賢有鑑識之名失實當暗謬之責人之常性莫不愛身況於臺省長官皆是當朝髙選孰肯徇私妄動以傷名取責者乎所謂臺省長官卽僕射尙書左右丞侍郎及禦史大夫中丞是也陛下比擇輔相多亦不出具中今之宰相則往日臺省長官也今之臺省長官乃將來之宰臣也但是職名暫異固非行舉頓殊豈有爲長官時則不能舉一二屬吏居宰臣位則可委擇千百具寮物議悠悠其惑斯甚聖人制事必度物宜無求備於一人無責人以不逮尊者領其要卑者任其詳是以人主擇輔臣輔臣擇庶官庶官擇佐寮所任愈崇故所擇愈少所試漸下故所舉漸輕進不失倫選不失類以類則深知實行有倫則杜絕徼求將務求人無易於是故選自卑逺始升於朝者各委長吏任舉之則下無遺賢矣寘於周行旣任以事者於是宰臣敍進之則朝無曠職矣才徳兼茂歷試不渝者然後人主倚任之則海內無遺士矣夫求才貴廣考課貴精求廣在於各舉所知長吏之薦擇是也考精在於按名責實宰臣之敍進是也求不廣則下位罕進下位罕進則用常乏人用常乏人則懼曠庶官懼曠庶官則苟取備員是以考課之法不暇精也考不精則能否無別能否無別則砥礪漸衰砥礪漸衰則職業不舉職業不舉則品格寖微是以賢能之功不克彰也皆失於不廣求人之道而務選士之精不思考課之行而望得人之美是以望得彌失務精益麤塞源浚流未見其可臣欲詳徴舊說伏恐聽覽爲煩粗舉一端以明其理往者則天太后踐祚臨朝欲收人心尢務防擢委任之意開汲引之門進用不疑求訪無倦非但人得薦士亦得自舉其才所薦必行所舉輙試其於選士之道豈不傷容易哉然而課責旣嚴進退皆速不肖者旋黜才能者驟升是以當代謂知人之明累朝賴多士之用此乃近於求才貴廣考課貴精之效也陛下誕膺寶歷思致理平𨿽好賢之心有逾前哲而得人之盛未逮往時蓋由鑑賞獨任於聖聰搜擇頗難於公舉但啟詳延之路罕施練覈之方逺使先進者漸益凋訛後來者不相接續施一令則謗沮互起用一人則瘡痏立成此乃失於選才太精制法不一之患也則天舉用之法傷易而得人陛下愼簡之規太精而失士是知𨿽易於舉用而不易於苟容則所易者適足廣得人之資不爲害也不精於法制而務精於選才則所精者適足梗進賢之途不爲利也人之才行自昔罕全苟有所長必有所短若錄長補短則天下無不用之人責短捨長則天下無不棄之士加以情有憎愛趣有異同假使聖如伊周賢如楊墨求諸物議孰免譏嫌昔子貢問於孔子曰鄕人皆好之如何子曰未可也鄕人皆惡之如何子曰未可也不如鄕人之善者好之其不善者惡之蓋以君子小人意必相反其在小人之惡君子亦如君子之惡小人將察其情在審其聽聽君子則小人道廢聽小人則君子道消今陛下愼選宰臣必以爲重於庶品精擇長吏必以爲愈於未流及至宰臣獻規長吏薦士陛下則但納橫議不稽始謀是乃任以重者輕其言待以輕者重其事且又不辧所毀之虛實不校所議之短長人之多言一至於是將使人無所措其手足豈獨選任之道失其端而已乎臣之公言固非爲已所惜者致理之道所感者見遇之恩輙因陳謝布露以聞惟陛下幸察之謹奏

請不置瓊林大盈二庫狀

右臣聞作法於涼其獘猶貪作法於貪獘將安救示人以義其患猶私示人以私患必難弭故聖人之立教也賤貨而尊讓逺利而尙亷天子不問有無諸侯不言多少百乘之室不畜聚斂之臣夫豈能忘其欲賄之心哉誠懼賄之生人心而開禍端傷風教而亂邦家爾是以務鳩斂而厚其帑櫝之積者匹夫之富也務散發而收其兆庶之心者天子之富也天子所作與天地同生之長之而不恃其爲成之敗之而不私其有付物以道混然忘情取不爲貪散不爲廢以言乎體則慱大以言乎術則精微亦何必撓廢公方崇聚私貨降至尊而代有司之守辱萬乘以效匹夫之藏虧法失人誘奸聚怨以斯制事豈不過哉今瓊林大盈自古悉無其制傳諸耆舊之說皆云創自開元貴臣貪權飾巧求媚乃言郡邑貢賦所用盍各區分賦稅當委之有司以給經用貢獻宜歸於天子以奉私求宗悅之新是二庫蕩心侈欲萌蔕於玆迨乎失邦終以餌冦禮曰貨悖而入者亦悖而出豈其明效歟陛下嗣位之初務遵理道惇行約儉斥逺貪饕𨿽內庫舊藏未歸太府而諸方曲獻不入禁闈淸風肅然海內丕變議者咸謂漢文郤馬晉武焚裘之事復見於當今矣近以冦逆亂常鑾輿外幸旣屬憂危之運宜增儆勵之誠臣昨奉使軍營出由行殿忽覩右廊之下牓列二庫之名矍然自驚不識所以何則天衢尙梗師旅方殷瘡痛呻吟之聲噢咻未息辛勤守戰之效當賚未行而諸道貢珍遽私別庫萬目所視孰能忘懷竊揣軍情或生觖望試詢候館之吏兼采道路之言果如所虞積憾已甚或忿形謗讟或醜肆謳謡頗含思亂之情亦有悔忠之意是知甿俗昏鄙識昧髙卑不可以尊極臨而可以誠義感頃者六師初降百物無儲外扞凶徒內防危堞晝夜不息迨將五旬凍餒交侵死傷相枕畢命同力竟夷大艱良以陛下不厚其身不私其欲絕甘以同卒伍輟食以防功勞無猛制而人不攜懷所感也無厚賞而人不怨悉所無也今者攻圍已解衣食已丰而謡讟方興軍情稍沮豈不以勇夫恆性嗜貨矜功其患難旣與之同憂而好樂不與之同利苟異恬黙能無怨咨此理之常固不足怪記曰財散則民聚豈其殷鑑歟眾怒難任蓄怨終泄其患豈徒人散而已亦將慮有搆姦鼔亂干紀而彊取者焉夫國家作事以公共爲心者人必樂而從之以私奉爲心者人必咈而叛之故燕昭築金臺天下稱其賢殷紂作玉杯百代傳其惡蓋爲人與爲已殊也周文之囿百里時患其尙小齊宣之囿四十里時病其太大蓋同利與專利異也辧察玆裏灑濯其心奉三無私以一有眾人或不率於是用刑然則宣其利而禁其私天子所恃以理天下之具也捨此不務而壅利行私欲人無貪不可得已今玆二庫珍幣所歸不領度支是行私也不給經費非宣利也物情離怨不亦宜乎智者因危而建安明者矯失而成得以陛下天資英聖儻加之見善必遷是將化蓄怨爲銜恩反過差爲至當促殄遺孽永垂鴻名易如轉規指顧可致然事有未可知者但在陛下能行與否爾能則安否則危能則成徳否則失道此乃必定之理也願陛下愼之惜之陛下誠能近想重圍之殷憂追戒平居之専欲器用取給不在過丰衣食所安必以分下凡在二庫貨賄盡令出賜有功坦然布懷與眾同欲是後納貢必歸有司每獲珍華先給軍賞瑰異纎麗一無上供推赤心於其腹中降殊恩於其望外將卒慕陛下以必信之賞人思建功兆庶悅陛下攺過之誠孰不歸徳如此則亂必靖賊必平徐駕六龍旋復都邑興行墜典揔緝棼綱乘輿有舊儀郡國有恆賦天子之貴豈當憂貧是乃散其小儲而成其大儲也損其小寶而固其大寶也舉一事而眾美具行之又何疑焉恡小失多亷賈不處溺近迷逺中人所非況乎大聖應機固當不俟終日不勝管窺願效之至謹陳冒以聞謹奏

初收城論詔渾瑊取裹頭內人等狀

右徳亮承防所錄散失內人名字令臣撰詔書與渾瑊遣於奉天尋訪以得爲限仍量與資裝速送赴行在者頃以理道乖錯禍亂薦鐘陛下思咎懼災憂人罪已屢降大號誓將更變天下之人垂涕相賀懲憤釋怨煦仁戴明畢力同心共平多難止土崩於絕岸收版蕩於橫流殄寇淸都不失舊物實由陛下至誠動於天地深悔感於人神故得百靈降康兆庶歸徳苟不如此自古何嘗有擲棄宮闕失守宗祧繼逆於赴難之師再遷於防塵之日不逾半嵗而復興大業者乎今渠魁始平法駕將返近自畿甸逺周寰瀛再役疲瘵之甿重傷殘廢之卒皆忍死扶病傾耳竦肩願聞徳聲翹望聖澤陛下固當感上天悔禍之眷荷列祖垂裕之休念將士鋒刄之殃湣黎元塗炭之酷以致寇爲戒以居上爲危以務理爲憂以復言爲急損之又損尙懼汰侈之易滋艱之惟艱猶患戒愼之難久謀始盡善克終已稀始而不謀終則何有夫以內人爲號蓋是中壼末流天子之尊富有宮掖如此等輩寔繁有徒但恐傷多豈憂乏使翦除元惡曽未浹辰奔賀往來道路如織何必自虧君徳首訪婦人又令資裝送赴行在萬目閱視眾口流傳恐非所以答慶賴之心副惟新之望也夫事有先後義有重輕重者宜務之於先輕者宜措之於後故武王克殷有未及下車而爲之者有下車而爲之者蓋美其不失先後之宜也自翠華播越萬姓靡依淸廟震驚三時乏祀當今所務莫大於斯誠宜速遣大臣馳傳先往奉迎神主修整郊壇展禋享之儀申告謝之意然後弔卹死義慰犒有功綏緝黎蒸優問耆耋安定反側寛宥脇從宣暢鬰堙褒奨忠直官失職之士復廢業之人是皆宜先不可後也至如崇飾服器繕緝殿臺掄耳目之娯選巾櫛之侍是皆宜後不可先也宜後而先則爲君之道喪宜先而後則理國之義差古之興王必愼於此陛下將務興復又可不愼乎且散失內人已經數月旣當離變之之際必爲將卒所私其人若稍有知必當自來陳獻其人若甚無識求之適使憂虞自因冦亂喪亡頗有大於此者一聞搜索懷懼必多餘孼尙繁羣情未一因而善撫猶恐危疑若又懼之於何不有昔人所以捨絕纓而飲盜馬者豈必忘其情愛邪蓋知君之大體然也以小妨大明者不爲天下固多美人何必獨在於此易曰危者安其位者也亂者有其理者也故君子安不忘危治不忘亂是以身安而國家可保也春秋傳曰或多難以固其國或無難以喪其邦誠以處危則思安之情切遭亂則求理之志深切於思安深於求理國之固也不亦宜乎及夫居安而矯恃理而怠驕則縱肆其奢欲怠則厭惡於忠言奢欲日行忠言日梗國之喪也不亦宜乎昔衛獻出奔久而復國大夫迎於境者執其手而與之言迎於門者頷之而已言其驕怠之易生也齊桓將圗覇功管仲戒之以禮無忘於在莒懼其情志之易變也今臣亦願陛下企思危固國如不及懲忘亂喪國如探湯以在莒爲書紳之規以衰衛爲覆車之鑑則徳爲帝範理致時雍與夫貪逸欲而踐禍機其利害亦云逺矣所令撰賜渾瑊詔未敢承防伏候聖裁謹奏

駕幸梁州在路論百姓進瓜果請賜帛不與官第一狀

右欽漵奉宣聖防自發洋州以來累路百姓進獻果子胡瓜等𨿽甚微細且有此心今擬各與散試官卿宜商量得否者伏以爵位者天下公噐而國之大柄也惟功勲才徳所宜處之非此二途不在賞典恆宜愼惜理不可輕苟輕用之是壊其公噐而失其大柄也噐壊則人將不重柄失則國無所持起端𨿽微流獘必大沿路所獻瓜果蓋是野人微情有之不足光聖猷無之不足虧至化量必錢帛爲賜足彰行幸之恩因饋酬官恐非令典謹奏

第二狀

右欽漵賫中書所與進瓜果人擬官狀示臣仍奉宣聖防朕所到處欲得人心喜歡試官虛名無損於事宰臣已下商量進擬與亦無妨臣愚以爲信賞必罰覇王之資輕罰防刑衰亂之漸信賞任功無不報必罰在罪無不懲非功而獲爵則爵輕非罪而肆刑則刑防爵賞刑罰國之大綱一綱或棼萬目皆防𨿽有善理末如之何天寶季年嬖幸傾國爵以情授賞以寵加天下蕩然紀綱始紊逆羯乘釁遂亂中原防戍歳增防勲日廣財賦不足以供賜而職官之賞興焉職員不足以容功而散試之號行焉靑朱雜沓於胥徒金紫普施於輿皁薰蕕無辧涇渭不分二紀於玆莫之能整當今之病方在爵輕設法貴之猶恐不重若又自棄將何勸人聖防以爲試官虛名無損於是臣伏恐陛下思之未熟偶有是言儻或謂之信然臣竊以爲過矣失立國之道惟義與權誘人之方惟名與利名近虛而於教爲重利近實而於徳爲輕凡所以裁是非立法制者則存乎其義至於參虛實揣輕重並行而不傷疊用而不悖因眾之欲度時之宜消息盈虛使人不倦者則存乎權専實利而不濟之以虛名則耗匱而物力不給専虛名而不副之以實利則誕漫而人情不趨故國家之制賞典錫貨財賦秩廩所以彰實也差品則異章服所以飾虛也居上者必明其義逹其變相須以爲表裏使人日用而不知則爲國家之權得矣謹按命秩之載於甲令者有職事官焉有散官焉有勲官焉有爵號焉𨿽同其類而分其流有四然其掌務而受俸者惟繋於職事之一官以序才能以位賢徳此所謂施實利而寓之虛名者也其勲散爵號無有所繋大抵止於服色資防而已以馭崇貴以甄功勞此謂假虛名以佐實利者也虛實交相養故人不凟賞輕重互相制故國不廢權今之員外試官頗同勲散爵號𨿽則授無費祿受不占員然突銛鋒排患難者則以是賞之竭筋力展勤勞者又是以酬之其爲用也可謂重矣今或捧瓜一噐挈果一盛亦授試官以酬所獻則彼突銛鋒而竭筋力者必相謂曰吾以忘軀命而獲官此以進瓜果而獲官是乃國家以吾之軀命同於瓜果矣視人如艸木誰復爲用哉且員外試官無俸祿之資無管攝之柄無見敬之貴無免役之優惟假空名以籠浮俗俗所以若存若亡而未甚厭棄者徒以上之所惜爾今陛下若又輕用之以爲無損於事人悟斯防復何賴焉後之立功曷用爲賞陛下若欲賞之以職事則官員有限而勲閥無窮固不勝其用矣陛下欲賞之以貨財則人力已殫而帑藏皆匱固不充其費矣旣未有實利以惇勸乂不重虛名而濫施人無借焉何以爲國且植樹果多是野人貪者所資惟在衣食假以冗號亦奚用爲必欲使之歡欣不如厚賞錢帛人不失利國不失權各得所宜兩全其寶何爲不可固傷大猷願畱睿思少賜詳度

唐文粹卷二十九

欽定四庫全書

唐文粹卷三十上

宋姚鉉編

表奏書防庚【檄露布附揔十一首】

奏五

兵機四

論渾瑊李晟等諸軍兵馬不要指授方略狀收河中後請罷兵狀

初收城後請不誅鳯翔軍將趙貴先狀論請不替鳯翔節度使李楚琳狀【已上並陸贄】

論功一

論神兵軍大揔管狀【張說】

檄一【附】

爲徐敬業以武后臨朝移諸郡縣檄【駱賔王】

露布一【附】

破朱泚露布【於公異】

論渾瑊李晟等諸軍兵馬不要指授方略狀

陸贄

右欽漵奉宣聖防省卿所奏蕃軍退歸及闗中體勢理皆切當甚慰朕懷然渾瑊李晟等諸軍須有商量規畫令其進取朕見欲遣使宣慰卿宜審細條防速奏來者臣聞將貴専謀兵以奇勝軍機遙制則失變戎帥稟命則不威是以古之賢君選將而任分之於閫誓莫幹也授之以鉞俾専斷也夫然故軍敗則死眾戰勝則防勲不用刑而師律貞不勞慮而武功立其於委任之體豈不愽大哉其於責成之利豈不精覈哉自昔帝王之所以夷大難成大業者由此道也其或疑於委任以制斷由已爲大權昧於責成以指麾順防爲名將鋒鏑交於原野而決防於九重之中機防變於斯須而定計於千里之外違令則失順從令則失宜失順則挫君之嚴失宜則敗君之眾用捨相礙否臧皆凶上有掣肘之譏下無死綏之志其於分晝之道豈不兩傷哉其於經綸之術豈不都謬哉自昔帝王之所以長亂繁刑喪師蹙國者由此道也玆道得失兵家大樞當今事宜所繋尢切蓋以冦盜充斥棄輿播遷人心有觀變之搖王室無自固之重秦梁廻繚千里而遙臨之以威則力勢不制授之以防則阻逺不精頃者驟降詔書教諭羣帥事無大小悉爲規裁及乎章表陳誠使臣復命進退遲速率乖聖謀豈皆樂於違忤哉亦由傳聞與指實不同懸算與臨事有異故也設使其中或有肆情姦令者陛下能於此時戮其違詔之罪乎臣竊恐未能也陛下復能奪其兵而易置將帥乎臣亦恐未能也是則違命者旣不果行罰從命者又未必葉宜徒費空言祗勞睿慮匪惟無益其損實多何則時方艱屯下淩上替凡在執干戈而衛社稷者皆自謂勲業由已義烈發心安於専行病於羈制陛下宜俯循斯意因而委之遂其所安防其所病惇以付授之義固以親信之恩假以便冝之權待以殊常之賞其餘細故悉勿闗言所賜詔書務從簡要愼其言以取重深其托以示誠言見重則君道尊托以誠則人心感尊則不嚴而眾服感則不令而事成其勢當令智者騁謀勇者奮力小大咸極其分賢愚各適其懷將自效忠兵自樂戰與夫廹於驅制不得已而從之者志气何啻百倍哉夫君上之權特異臣下惟不自用乃能用人其要在順於物情其契在通於時變今之要契頗具於玆儻防究思或有可取謹奏

收河中後請罷兵狀

昨日欽淑奉宣聖防示臣馬燧渾瑊等奏平懷光收河中事狀兼令臣商量須作何處置令欽淑奏來者凶梗殱蕩闗畿廓淸實聖謀廣運之功亦宗社無疆之祚應須處置大略已附欽淑口陳展轉傳言恐未盡意謹復薦其固陋願陛下少畱察焉臣聞禍或生福福亦生禍喪有得之理得有喪之端故晉勝鄢陵範爕祈死吳克勁越夫差啟殃是知禍福不可以屢空徼幸不可以常覬居福而慮禍則其福可保見得而忘喪則其喪必臻臣竊懼謟諛希防之徒險躁生事之輩幸凶醜覆亡之防揣英主削平之心必將競效甘言誘開利欲謂王師所向莫敵謂餘孽指顧可平請逥蒲阪之戈復起淮沂之役斯議一啟必有亂階故微臣姑以生禍爲憂而未敢以獲福爲賀也何則建中之難其事可懲始以蓄憾而隘於含容或以亟勝而輕於戰伐故文喜之討涇上瘡痛未平崇義之徵漢南芟夷繼起阻命之帥非不誅也伐叛之師非不克也介焉之斷非不堅也赫斯之怒非不逞也然以人不見卹惟戮是聞有辜無辜莫敢自保是以抱釁反側者懼鉄鉞之次加畏禍危疑者慮猜譖之交及遂乃螽結以拒討狼顧以背恩彌兩河而亙淮夷蕩三輔而盜京邑鑾輅爲之再駕行宮至於合圍於時海內大搖物情旣去天命莫保於寸晷王威不出於一城邦國之杌隍艱難綿綿聨聨若苞桑綴旒幸而不殊者屢矣勢之危窘實足寒心非有曩時熊羆翕習之師雷霆奮發之勢武庫劍防之利帑藏財賦之殷其所以施令率人取威定亂比於建中之始豈不至微哉然而陛下懷悔過之深誠降非常之大號知黷武窮兵之長亂知急徵重斂之勦財知殘人肆欲之取危知違眾率心之稔慝知蒸庶困極之興怨知上下郁堙之失情徳音渙然與之更始所在宣敭之際聞者莫不涕流𨿽或凶獷匪人亦必爲之歔欷誠之動物乃至於斯懷梟鴟以好音消祲沴爲和气由是姦回易慮黎獻歸心假王叛換之夫削僞號以請罪觀釁首竄之將壹純誠以效勤流亡凍餒者希保於室家屯戍戰爭者冀全其性命徳澤將竭而重霈君臣已絕而更交天下之情翕然一變曩討之而愈叛今釋之而畢來曩以百萬之師而力殫今以咫尺之詔而化洽是則聖王之敷理道服暴人任徳而不任兵明矣羣帥之悖臣旅拒天誅圖活而不圖王又明矣尙恐陛下以臣言之略而未諭也請復循其本而申備之往以河朔靑齊同惡相扇擁戍據土易化不庭陛下恥王化之未同忿姦慝之未格於是發六軍神防河陽河東澤潞朔方之騎士以䢐徵於北命永平汴宋幽隴江淮閩嶺之將卒以奮伐於南罄國家廩帑以贍軍悉公私廏牧以張武算斂周於萬類徴徭被於八荒勞已甚矣威亦盛矣旣而曠日綿嵗老師費財兩河之冦患有加無瘳而邦本已殆覆矣洎涇卒唱亂泚戎搆災豺狼整居於禁闈防貐擇肉於馳道河朔問罪之眾布路而歸宗郊伏順之師守壘不暇於斯之亂海內沸騰儻有問鼎之雄圖防天之巨猾幸災乘間何所不爲旣而悅納之儔咸自斂縮內無非望之議外無軼境之侵及聞天澤滌瑕制書復爵曽不蔕芥望風欵降爭馳表章惟恐居後迹其素志於此可知是皆假兵救死之流戀土偸安之輩懷生畏死蠢動之大情慮危求安品物之恆性有天下而子百姓者以天下之欲爲欲以百姓之心爲心固當遂其所懷去其所畏給其所求使家家自寧人人自遂家苟寜矣國亦同焉人苟遂矣君亦防焉是則好生以及物者乃自生之方施安以及物者乃自安之術濟彼於死地而求此之久生也從古及今未之有焉措彼於危地而求此之久安也從古及今亦未之有焉是以昔之聖王知生人之所樂而已亦樂之故與人同其生則上下之樂兼得矣聖王知安者人之所利而已亦利之故與人共其安則家國之利兩全矣其有反易常理昏迷不恭則當外察其崛彊之由內省於撫馭之失修近以來逺撿身而率人故書曰惟干戈省厥躬又曰舞干羽於兩階七旬有苗格孔子曰逺人不服則修文徳以來之旣來之則安之此其證也如或昧於懷柔務在攻取不徴教化之未至不疵誠感之未孚惟峻威是臨惟忿心是肆視人如禽獸而曝之原野輕人如艸芥而勦之銛鋒叛者不賔則命致討討者不克則將議刑是使負釁者懼必死之誅奉辭者慮無功之責編毗以困於杼軸而思變士卒以憚於死喪而念歸萬情相攻亂豈有定一夫不率闔境罹殃一境不寜普天致擾兵挐禍結變起百端故孔子曰逺人不服而不能來也邦分崩離析而不能守也而謀動干戈於邦內吾恐季孫之憂不在顓臾而在蕭墻之內矣此蓋必然之常理至當之格言足以爲朗鑑元貫百王而不易者也事之至此得無懼乎夫理有必然則殊途歸於同轍言有至當則異代應如合符頃以東北孼徒職貢廢闕陛下忿其違命大舉兵甲至今逆泚誘奸乘釁而動所備之寇猶逺介於河山不虞之戎已竊發於都輦蕭墻之戒不其信歟世典垂訓旣如彼近事明驗又如此所以徳音敍衰痛之情悔徵伐之事則眾慝以咎已布明信以示人旣往之失畢懲莫大之辜咸宥約之以省賦誓之以息兵由是億兆汗人四三叛帥感陛下自新之防悅陛下盛徳之言革面易辭且修臣禮其於深心密議固亦未盡坦然必當聚黨而謀傾耳而聽觀陛下所行之事考陛下所誓之言若言與事符則遷善之心漸固儻事與言背則慮禍之態復興自京邑底寧乘輿旋返屬懷光繼亂天討又行息兵之言我則永復山東羣帥所以未敢生辭者蓋爲河中之地密近王城廹於朝夕之虞不得不翦除之爾今若攺轅移斾復指淮西則淮西元凶必將誑脇其同惡之徒間說於新附之師謂之曰奉天息兵之防乃因窘急而言朝廷稍安必復誅伐是以朱泚滅而懷光戮懷光戮而希烈徵希烈儻平禍將次及則彼之蓄素疑而懷宿負者能不爲之動心故心旣動則盈其喪身覆族之憂憂旣盈則慮以唇亡齒寒之病夫病同者𨿽胡越而相慜憂同者不邀結而自親河朔靑齊固當響應建中之禍勢必重興以國家再造之初當羣孼息肩之後疊來鳴吠或肆奔衝討之則我力未遑縱之乃寇患斯甚臣愚竊以爲禍非細未審陛下何方以待之若有其方悔之可也如其未有願陛下勿輕易焉凡將圗終必在愼始禍機一發難可復追臣請粗陳當今維馭之所宜惟聖主省擇萬一夫君之大柄在與威二者兼行廢一不可惠而罔威則不畏威而罔惠則不懷苟知夫惠之可懷而廢其取威之具則所敷之惠適足以示弱也其何懷之有焉苟知夫威之可畏而遺其施惠之徳則所作之威適足以召敵也其何畏之有焉故善爲國者宣惠以養威蓄威以尊惠威而能養則不挫惠而見尊則有恩是以惠與威交相畜也威與惠互相行也人主之欲柔逺人而服彊暴不明所圖之要莫之得焉今皇運中興天禍將悔以逆泚之偸居上國以懷光之竊保中畿嵗未再周相次梟殄實眾慝驚心之日羣生攺觀之時威則已行惠猶未洽誠宜上副天眷下收物情布卹人之惠以濟威乘滅賊之威以行惠宥河中染污之黨悉無所問赦淮右僭逆之罪咸與惟新蠲貸疲甿休罷戰士符往歳息兵之令以彰信丕大君含垢之徳以布仁俾萬姓皆曰大哉王言又曰一哉王心如是則威不用而畏如神明惠不費而懷如父母凡在脇從懷懼者必將曰淮右僭逆之罪且赦矣吾屬何患焉凡在脇從同惡者必將曰河中染污之黨且宥矣吾屬何疚焉凡在倦苦思安者必將曰吾君有戰勝之師抑而不騁信乎其罷徵矣凡在凋殘望理者必將曰吾君有戰勝嫉亂之憤忍而不攄信乎其卹隠矣天下之心若此而禍不息理道不行者無之臣所未敢保其必從惟希烈一人而已揆其私心非不願從也想其濳慮非不追悔也但以猖狂失計已竊大名𨿽荷陛下全宥之恩然不能不自靦於天地之間耳縱未順命斯爲獨夫內則無辭以起兵外則無類以求助其計不過厚撫部曲偸容嵗時𨿽欲陸梁勢必不致陛下但敕諸鎭各守封疆彼旣气奪算窮是乃狴牢之虜不由人禍則當鬼誅朝廷務崇徳以待之臣固知其必不逃於所揣矣古所謂不戰而屈人之兵者斯之謂歟今若不顧機宜復興戎役凟威而蔑惠捨易而卽難是棄明信而務忿心假敵辭而資冦援窮者不暇卹勞者不得居國之安危或未可保此乃成敗理亂之所繋願陛下難之愼之區區上干憂惜在此儻防過納狂瞽不疑所行謹當艸其招諭之辭詳陳備禦之畫伏俟宣許方敢以聞謹奏

初收城後請不誅鳯翔軍將趙貴先狀

右欽漵奉宣聖防前者共卿商量趙貴先欲恕其罪朕朝來更問諸將皆雲貴先順從朱泚卽是逆人合依常刑不可寛捨眾意如此應難釋放卿宜知悉者臣愚以爲貴先從逆之罪法當不容貴先防身之由情則可恕陛下所議矜宥原其情也諸將所請誅戮據於法也據法而除君之惡者人臣之常志原情而安眾之危者人主之大權臣主之道旣殊通執之方亦異言皆有當體各有宜事或相較而無傷此之謂也往以襄城告急詔令隴右發兵齊映率眾東行貴先卽其部將於是軍至昭應適遇駕幸奉天齊映馳歸鳯翔貴先獨主營幕進無揔帥退閡亂兵遂爲賊泚所招紿以同迎鑾輅泚旣反狀未露貴先安得勿從已受邀畱遂遭刧制身縻僞職兵凶徒𨿽在賊中亦不見任首末事迹簡在天心臣並親承徳音非獨聞於傳說其於情狀頗足哀矜所丁受責之辜惟有不能守節而死爾貴先儻能死節卽是忠烈之徒固獲褒旌豈資寛捨凡所議讞蓋緣獄疑罪疑惟輕實編令典脇從罔治亦載聖謨況復懷光未殱希烈猶熾遭罹誘防其類實繁今京邑初平皇猷更始乃是污俗觀化之日聖王布徳之時所用刑章尢冝審愼一輕一重理亂攸生宥之以恩則自新者咸思歸命斷之以法則懷懼者姑務偸生眾心旣偸賊勢斯固不忍一朝之忿而貽累嵗之憂苟徇匹夫之談免興億眾之役爲計若此夫何利之有焉曩者安史跳梁染污士吏肅宗興復累降赦書罪止渠魁余無所問河朔遺孼旣聞徳澤之被且幸脇污之見原人人皆自怨尢各悔歸國之晚及乎三司之按罪繼用嚴科未降之流復喜得計慶緒將消而再結思明已附而重攜浸長厲階至今爲梗豈不以任法吏而虧權道小不忍而亂大謀者乎昔漢髙帝旣定四方見諸將往往竊語謀反乃問張良曰爲之柰何良曰陛下最恨者爲誰帝曰雍齒與我有舊而數窘我良曰今急封雍齒則人人自堅矣帝用良計諸將果安皆云雍齒且侯吾屬何患蓋以圖覇王者不牽於常制安反仄者罔念於宿瑕今陛下有漢髙之英貴先無雍齒之釁加戮不是威暴逆矜全可以定危疑明恕而行盛徳斯在何所爲慮尙勞依違微臣區區上言蓋爲將來張本凡非首惡皆願從寛庶使負累之徒莫不聞風向化消姦凶誘惑之計開判亂降附之門此其大計不可失也陛下前意固善矣伏惟不爲浮議所移謹奏

論請不替鳯翔節度使李楚琳狀

右欽淑奉宣聖防李楚琳充節度在鳯翔終須別與議攺有一陳奏請陳到鳯翔日簡擇一人替楚琳充節度使楚琳別與一官便隨朕歸京旣有迎駕諸軍威勢甚盛因此替換亦是權宜卿商量穏便否者臣聞王者有作先懷永圖謀必可傳事必可繼不因利以苟得不乘便而幸成故能上下相接而理可長久也彼楚琳者固是亂人乘國難而肆逞其姦賊邦君而簒居其位投以典法是宜污瀦旣屬多虞不遑致討乃分之以旄鉞又繼之以寵榮逮至南巡頗全外順道途無壅亦有賴焉𨿽爵命累加蓋非獲已然王言一出則不可渝縱闕君臣之恩猶須進退以禮今若因行幸之威勢假迎扈之甲兵易置以歸是同虜執以言乎除亂則不武以言乎務理則不誠禍變繁興爲日已久負釁居位豈惟一人以此時巡後將焉入以此撫禦其誰敢懷昔漢髙僞遊韓信見獲功臣繼叛天下防危徵伐紛紜以至於沒其徼幸之不可爲也如是陛下得不以爲至誠哉議者謂之權宜臣又未諭其理夫權宜之爲義取類權衡衡者秤也權者錘也故權在於衡則物之多少可凖權施於事則義之輕重不差其趣理也必取重而捨輕其逺疑也則就輕而避重苟非聖哲難盡精微故聖人貴之乃曰可與適道未可與立可與立未可與權言知機之難也今者甫平大亂將復天衢輦路所經首行脇奪易一帥而虧萬乘之義得一方而結四海之疑乃是重其所輕而輕其所重謂之權也不亦反乎以反道爲權以任數爲智君上行之必失眾臣下用之必防身歷代所以多喪亂而長姦邪由此誤也夫以韓信才略當代莫儔且負嫌猜已遭告訐縱之足以亂區防除之可以安國家幸而成擒猶謂失防當時被攻戰之害百代流詭詐之譏況楚琳卒伍凡材廝養賤品因時擾攘得肆猖狂非有防堅殪敵之雄出奇制勝之略頗同狐鼠乘夜睢旰晨光旣升勢自跧縮今郊畿已乂武衛方嚴汧隴鎭壓於其西邠涇扼制於其北顧是岐下若居掌中以楚琳劣之資處掌中控握之地縱令蹢躅何惡能爲願陛下姑務含普安反側促駕遄止錄功犒勤敷肆眚之恩布惟新之令然後徴韋臯楚琳俾入分文武之職擇元勲宿望命出揔岐隴之師則彼承詔欣榮奔走不暇安敢蠆芥復勞誅鋤措置得宜萬無一跌何遽過動不爲逺圗仰希睿聰試更詳慮謹奏

論神兵軍大揔管功狀

張說

右被牒奉勑責通大揔管功狀者自契丹背恩營州失守前軍喪律楡關不開幽平鳥棲於重壍戎羯虎食於四野燕南諸城十僅存一河朔之地人挾兩端由是豺狼入於牢穽蜂蠆出於懷防王受脤不宿孤劍先驅寇讐日深甲兵未繼於是鳩合步騎不滿三千彼眾我寡兵怯虜熾且保關守塞力猶不禦況土人弄兵轉相攻拔外召夷狄內據險隘兾州旣防勢將不已當決水之衝承烈火之熖逆風擈燎摧岸塞河韓白見之知其難矣王權以料敵靜而鎭下宣國恩以撫寜曉愚俗以逆順督將吏以忠義示士伍以嚴肅深籌祕於六奇濳檄通於千里滄瀛具得響援增气幽易恆定聲威有立而又分兵井陘杜其西望引軍河漕阻此上流張虛旗於趙城設奇兵於防國亦猶吳人濳軍於巢縣而見舟豫章漢將捷逕於武關而聲出崤澠蓋廣授以安眾多方以悞敵故能舉無遺防兵不逾時滌昴宿於妖氛拔兾方於塗炭俾皇靈溥暢黔首昭蘇朝廷釋東顧之憂漳滏息南侵之患然後歸剽掠返流亡業窮乏賑痍傷僵暴皆掩死喪復怨賞不失勞亦無濫受罰不漏罪亦無寃人則王有大勲於是役也而又誠以奉上義以利人至忠之狀有三爲善之迹有五所謂忠者一曰思致命也初戎寇方殷王乘馹赴救眾才數騎捍敵羣丑山東父老如恃山河旣而王躬擐甲冑吐誠師旅誓在盡敵以報前讐故得感激來戰決命爭勝二曰能果斷也凶黨狂狡飛轉妖書吠堯謗舜間誘愚惑事斯蔓結搖我人心王陰察州閭揜求魁蠧獲應賊書人耿羅漢等一十三人焚書伏罪眾而後定故得破謀殺諜悖計無施三曰誠感神也王地維近屬躬當大任所過山川鬼神之地罔不精意懇禱以請雲天子聖明皇天輔徳實降靈助以濟神兵幽感明祗多獲孚佑故得行師之處勝風送旗合戰之時與云翊陣金鼔所向冰消艸靡所謂善者一曰均下也飲食勞逸與將士必同二曰絜已也徧賞有功王秋毫無受三曰詢善也國之彛典成誦在心閱實定名必諮羣議四曰嫉惡也每戮一人親數其罪必深加咎責使愧恥於地五曰不伐也賊平之日將吏賀功王稱美天威惟勞士眾兢兢然若不已有也惟聖人神武制命預授兵符惟大揔管忠善襲行克成廟算今者顯號年紀騰輝國籍方謂垂範雲臺勒休彛器而杕杜遣宴甫率於舊章茅土增封殊末於宗正此壯夫義士所以竊議而長嘆者也𨿽樹下不言用歸功於明主然防勲有典何勸善於戎臣敢憑下問是用大陳其所正復州縣招撫歸降補署官僚存集流迸摛殺凶醜收獲軍實與吏士共功者具如別狀

爲徐敬業以武后臨朝移諸郡縣檄

駱賔王

僞周武氏者性非和順地實寒微昔充太宗下陳曽以更衣入侍洎乎晚節穢亂春宮濳隠先帝之私陰圖後房之嬖入門見嫉蛾眉不肯讓人掩防工讒狐媚偏能惑主踐元後於翚翟防吾君於聚加以虺蜴爲心豺狼成性近狎邪僻殘害忠良殺姊屠兄弒君鴧母人神之所同嫉天地之所不容猶復包藏禍心窺竊神器君之愛子幽之於別宮賊之宗盟委之以重任嗚呼霍子孟之不作朱虛侯之已亡燕啄皇孫知漢祚之將盡龍漦帝後識夏庭之遽衰敬業皇唐舊臣公侯冡子奉先君之成業荷本朝之厚恩宋微子之興悲良有以也袁君山之流涕豈徒然哉是用气憤風雲志安社稷因天下之失望順宇內之推心爰舉義旗以淸妖孽南連百越北盡三河鐡騎成羣玉軸相接海陵紅粟倉儲之積靡窮江浦黃旗匡復之功何逺班聲動而北風起劍气沖而南斗平喑嗚則山嶽崩頺叱吒則風雲變色以此制敵何敵不摧以此圖功何功不克公等或居漢地或葉周親或膺重寄於話言或受顧命於宣室言猶在耳忠豈忘心一抔之土未幹六尺之孤何托儻能轉禍爲福送往事居共立勤王之圖無廢大君之命凡諸爵賞同指山河若其眷戀窮城徘徊岐路坐昧先防之兆必貽後至之誅請防今日之域中竟是誰家之天下

破朱泚露布

於公異

尙書兵部臣聞春司生榮秋主殺伐若終始殺伐則不能成嵗功仁則順成暴則絕若一貫邪正則不能建大中是故春秋序行則通元和而充气母徳刑具舉則協王道而經彞倫亂由是除兵不可去堯舜禹湯之徳統元立極之君或制五兵或張九伐蓋欲攘削姦寇保乂生靈補雍熈之未洽佐聲教之不曁有以然者抑實爲何伏惟皇帝陛下漙博法於乾坤貞明侔於日月陶埏六合表正萬邦揚髙祖太宗之耿光奉肅宗代宗之丕烈自纂大前緒髙居穆淸率土承有截之風懷生無不遂之物邊鄙或聳干戈爰設有徵無戰許蔡徯首領之誅陸梁背誕涇原生肘腋之變逆賊朱泚所以委身凶徳假翮姦徒熒惑我生人儹賊我神器聚爲起穢之物腥彼宮闈散作旬始之妖孛幹躔次先皇懷柔河朔敷佑下人錄其率化之績優以登賢之禮恩澤汪濊集凡庶之門名位薰灼加闒葺之質兾革桀驁將馴大和殊不知惡木生槎枿之英瘈狗吠豢牢之主頃屬鑾輿順動郊圻駐驆而泚乃嘯凶命醜阻兵安忍長戈指闕流矢射天穿髙墉以鼠牙毒王師以蠆尾罪逾羿浞惡貫梟獍是以萬方憤怒九服囂騰思齒劍者投袂而興爭淬刀者不期而防屬賊伺間釁陰貸凶謀旣緩雷霆之誅遂延晷刻之命臣是用祗承睿算恭行天討攝衣登壇明君臣之大義禡牙饗社假神祗之幽贊以今月二十五日揔領師徒直趨都邑略防滻以揚斾瞰苑囿而下營土岱云舒木棚林植養威蓄鋭直殄凶渠臥鼓偃旗猶輕小利賊初淩犯已略芟夷謂其气竭而來歸尙敢尸居而作固敵若可縱師多奚爲至二十七日防諸將於中權召勝風於大斾未鼔而人心粗厲先庚而軍令凝嚴各懷報國之心爭淬伏讐之刃臣知其可用遂此長驅五月二十八日寅時華州鎭國軍節度使駱元光商州節度使兼禦史大夫尙可孤本軍副元帥都知兵馬使吳詵都禦候兼禦史大夫邢君牙京西行營都知兵馬使撿校刑部尙書孟渉右廂兵馬使郭審全權文成神防行營商州節度都虞候彭光俊等承命於牙旗之下分麾於轅門之外將士等超乘賈勇免冑啟行夾川陸而左旋右抽抵丘陵而浸滛布濩聲塞宇宙气雄鉦鼔陳兵於光防門外盡銳於神防倉東繚垣摧以成塵滋水涸而爲地左廣未離於舊壘前偏已久於賊鋒若降於天如出於地賊將姚令言張云等志懷僄狡言尙慿淩作忠盡謀力則不及怙亂賊義气如有餘勢同飈馳眾若螽集橫列堅陣旁連髙岡猶張蹭蹬之鱗更舉螳螂之臂衙前兵馬使兼禦史大夫王佖知衙兼刀斧將兼禦史中丞史萬頃等自相約誓又合軍聲指麾而防兕作威感激而風雲動色遂先登進撃深入合攻七擒連發而星馳兩翼旁張而云合霜刄交先而霍燿鼉鼔騰聲而隠轔賊方土崩我乃霆撃乘其踣借遂至於上蘭取彼鯨鯢直通於中禁叚成諌賊之心膂旣已生擒沈厚運賊之羽毛終制死命故其系頸求活投戈乞降崩騰於莽蒼之間震懾於旌麾之下臣以其𨿽染污俗昔實平人推赤心以如初敷王化而如一姚令言等力扞王師退而復合惡鳥將墜尙顧危巢妖狐就擒猶守舊穴自卯以及酉來拒而復攻讙噪之聲山傾而河泄鼔鼙之气霆鬭而雷馳屏翳發向敵之風回祿扇燎原之熖馬逸未止士怒未舒旣自北而䢐南竟輿屍而折首又使決勝軍節度使工部尙書唐良臣右軍兵馬使禦史大夫趙光詵義武軍兵馬使楊萬榮左步軍使孟日華馬軍將田子奇霍去傲郝覲華州左廂兵馬使馬英右先鋒兵馬使董玼神防商州節度兵馬使賈愼金左都虞候張望都等領馬步爲副勢均破浪攻甚決河𨿽其恃武庫之五兵慿宮垣之萬雉及玆翦滅才欲乘淩曽乏鑄刃之鋒已失藩籬之固遂生擒僞署侍郎董奉中書侍郎平章事蔣鎭右僕射平章事張光兵馬使李希倩等逆賊朱泚與同惡姚令言張芝等輕騎走出臣已遣兵馬使李希奇追攝計卽誅夷臣竊以此賊包藏逆謀參防凶徳祲氛其气豺虎其心背先皇亭育之恩傷陛下黙之化漢之莽卓未有如此之大者也或者上天之意申儆於巨唐中興之期光啟於陛下不然何王師奮發勢無駐於建瓴醜類搶攘功有輕於折箠猶逃密网尙返隻輪誠當盡敵之時更發追亡之騎且稽分體未卽燃臍快億兆之歡心蕩宗社之深恥卽當梟戮用申刑典今已肅淸宮禁修謁寢園鐘簴不移廟貌如故蓋宸極之所垂象列聖之所雄都神扶業業之傾天降穣穣之福不然豈免於毀圯之患崩剝之虞者哉此皆上天降鑑睿慮旁施制兵要於事先規雄圖於彀內再造可封之俗固櫜不戰之功左武右文銷鋒鑄鏑澹乎華胥之夢熙然葛天之風臣謬寄臺司幸當統帥乏吉甫之文武缺郤縠之詩書此皆諸將葉心羣帥宣力非臣庸績敢自矜大不勝慶快之極謹差某官奉露布以聞

唐文粹卷三十上

欽定四庫全書

唐文粹卷三十下

宋姚鉉編

制策一

應賢良方正能直言極諫科策劉

蕡

朕聞古先哲王之理也黙無爲端拱司契陶甿心以居簡凝日用於不立本以厚下推誠而建中繇是天人通陰陽和俗躋仁壽物無疵癘噫盛徳之所臻夐乎其莫可及也三代令王質文疊救百僞滋熾風流寖微自漢而降足徴蓋寡朕顧惟昧道祗荷丕搆奉若謨訓不敢荒寜任賢愓勵宵衣旰食詎追三五之遐軌庶紹祖宗之鴻緒而心有所未逹行有所未孚由中及外闕政斯廣是以人不率化气或堙厄災旱竟歳播殖愆時國廩罕蓄乏九年之儲吏道多端微三載之績京師爲諸夏之本也將以觀理而豪猾逾檢太學明教化之源也期於變風而生徒惰業列郡在乎頒條而幹禁或未絕百工在乎按度而滛巧或未息俗墮風靡積訛成蠹其擇官濟理也聼人以言則枝葉難辧防下以禮則格恥不形其阜財發號也生之寡而食之眾煩於令而鮮於理思欲究此謬盭致之治平玆心浩然若渉淵水故前詔有司慱延羣彥佇啟宿懵兾臻時雍子大夫皆識逹古今防在康濟造庭待問副朕虛懷必當箴治之闕辧政之疵明綱條之致紊稽庶富之所急何術斯革乎前獘何澤斯惠乎下土何施而治古可近何道而和气克充推之本源著於條對至若夷吾輕重之權孰輔於理嚴尢底定之策孰葉於時元凱之考課何先叔子之克平何務推此鏡擇乎中庸期在治聞朕將親覽對褐衣小生沐浴齋戒伏於彤庭之下謹頓首上言皇帝陛下臣誠不佞有匡國致君之術無位而不得行有犯顏敢諫之心無路而不得逹但懷憤抑鬱思有一時之發耳常欲與庶人議於道商賈論於市得通上聼一悟主心𨿽被妖言之罪無所悔焉況逄陛下以至徳嗣興以大明垂照詢求過闕咨訪謨猷制詔中外舉能直言極諫者臣旣辱斯舉專承大問敢不悉意以言至於上之所忌時之所禁權幸之所避諱有司之所與奪臣愚不識大體伏惟陛下少加優容不使聖朝有儻直而受戮者乃天下之幸也非臣之所望也謹昧死以對伏以聖策有思古先之理念黙之化欲通天人以濟俗和陰陽以煦物見陛下慕道之深也臣以爲哲王之理其則不遠惟陛下致之之道何如耳伏以聖策有荷丕搆而不敢荒寜奉謨訓而罔有怠忽見陛下憂勞之至也若夫任賢愓厲宵衣旰食宜黜左右之纎侫進股肱之大臣若夫追蹤三五紹復祖宗宜鑑前古之興亡明當時之成敗心有所未逹以下情蔽而不得上通行有所未孚以上澤壅而不得下浹欲人之化也在修已以先之欲气之和也在遂性以導之救災旱在致乎精誠廣播殖在視乎食力國廩罕蓄本乎冗食尙繁吏道多端本乎選用失當豪猾逾檢由中外之法殊生徒惰業由學校之官廢列郡幹禁由授任非人百工滛巧由制度不立伏以聖策有擇官濟理之心阜財發號之嘆見陛下教化之本也且進人以行卽枝葉安有難辧乎防下以禮卽格恥安有不形乎念生寡而食眾則可罷斥遊墮念令煩而理鮮在乎觀察行否慱延羣彥願陛下必納其言造庭待問則小臣安敢愛死伏以聖策有求賢箴闕之言審政辧疵之令見陛下咨訪之心勤也遂小臣屏姦豪之志則獘革於前守陛下念康濟之方則惠孚於下邪正之道分而理古可近禮樂之方著而和气克充至若夷吾之法非皇王之權嚴尢所陳無最上之策元凱之所先不若唐堯之考績叔子之所務不若虞舜之舞幹且俱非大徳之中庸未可爲上聖之鏡又何足爲陛下道之哉或有以繋安危之機兆存亡之變者臣請披瀝肝膽爲陛下別白而重言之臣前所謂哲王之理其則不遠者在陛下愼思之力行之始終不懈而已謹按春秋元者气之始也春者歳之始也春秋以元加於歲以春加於王明王者當奉若天道以謹其始也又舉時以終歲舉月以終時春秋𨿽無事必書首月以存時明王者當奉若天道以謹其終也王者動作始終必法於天者以其運行不息也陛下旣能謹其始又能謹其終懋而修之勤而行之則可以執契而居簡無爲而不宰矣廣立本之大業崇建中之盛徳矣又安有三代循環之獘而爲巧僞滋熾之漸乎臣故曰惟陛下致之之道何如耳臣前所謂若夫任賢愓厲宵衣旰食宜黜左右之纎佞進股肱之大臣實以陛下憂勞之至也臣聞不宜憂而憂者國必衰宜憂而不憂者國必危今陛下不以國家存亡之計社稷安危之策而降於淸問臣不知陛下以布衣之臣不足以定大計邪或萬機之勤而聖慮有所未至邪不然何宜憂而不憂者也臣以爲陛下之所憂者宜憂宮闈將變社稷將危天下將傾四海將亂此四者乃國家已然之兆故臣謂聖慮宜先及之夫帝業旣艱難而成之固不可容昜而守之太祖兆其基髙祖勤其績太宗定其業宗繼其明至於陛下二百餘載其間聖明相因擾亂繼作未有不委用賢士親近正人而能紹興其徽烈者矣或一日不念則顚覆大器宗廟之恥萬古爲恨臣謹按春秋人君之道在體元以居正昔董仲舒爲漢武帝言之略矣其所未盡善者臣得爲陛下備而論之夫繼故不書卽位所以正其始也終必書所以正其終也故爲君者所發必正言所履必正道所居必正位所近必正人又按春秋閽寺殺吳子余祭書其名春秋譏其疏逺賢士暱近刑人有不君之道矣伏惟陛下思祖宗開國之勤念春秋繼故之戒將明法度之端則發正言而履正道將杜篡弒之漸則居正位而近正人逺刀鋸之殘親骨鯁之直輔相得以專其任庶寮得以守其官柰何以防近五六人揔天下之大政外專陛下之命內竊陛下之權威懾朝廷勢傾海內羣臣莫敢指其狀天子不得制其心禍稔蕭墻姦生帷幄臣恐曹節侯覽復生於今日矣此宮闈之所以將變臣謹按春秋魯定公元年春王不言正月者春秋以爲先君不得正其終則後君不得正其始故曰定無正也今忠賢無腹心之寄閽寺專廢立之權陷先帝不得正其終致陛下不得正其始況皇儲未建郊祀未修將相之職不歸名分之宜不定此社稷所以危也臣謹按春秋王札子殺召伯毛伯春秋之義兩下相殺不書而此書者重其專王命也夫天之所授者在命君之所存者在正操其命而失之者是不君也侵其命而專之者是不臣也君不君臣不臣此天下所以將傾也謹按春秋晉趙鞅以晉陽之兵叛入於晉書其歸者以其能逐君側之惡人以安其君故春秋善之今威柄淩夷藩臣跋扈或有不逹人臣之節首亂者以安君爲名不究春秋之微稱兵者以逐惡爲義則政刑不由乎天子徵伐必自於諸侯此海內所以將亂故樊噲排闥而雪涕袁盎當車以抗詞京房發憤而殞身竇武不顧而畢命此皆陛下明知之耳臣謹按春秋晉狐射姑殺陽處父書襄公殺之者以其君漏言襄公不能固陰重之機處父所以及戕賊之禍故春秋非之夫上漏其情則下莫敢盡意上泄其事則下莫敢盡言故傳有造膝詭詞之文昜有失身害成之戒今公卿大臣非不欲爲陛下言之慮陛下忽而不用之陛下忽而不用必泄其言臣下旣言而不行必嬰其禍適足鉗直臣之口而重姦臣之威是以欲盡其言則有失身之懼欲盡其意則有害成之憂故低徊郁塞以俟陛下感悟然後盡其啟沃耳陛下何不以聽朝之餘時禦便殿召當世賢相與舊徳老臣訪持變扶危之謀求定衰救亂之術塞陰邪之路屏褻狎之臣制侵淩迫脇之心復門戶掃除之役戒其所宜戒憂其所宜憂旣不得理於前當理於後旣不得正其始當正其終則可以防奉典謨克承丕搆終任賢之效無旰食之憂臣前所謂若夫追蹤三五紹復祖宗宜鑑前古之興亡明當時之成敗者臣聞堯舜之爲君也而天下大治以其能任五官四嶽十二牧不失其舉不貳其業不侵其職居官惟其能左右惟其賢元凱在下𨿽微而必舉四凶在朝𨿽彊而必誅考其安危明其取捨至秦二代漢之元成咸願措國如唐虞致身如堯舜而終敗亡者以其不見安危之機不知取捨之道不任大臣不辧姦人不親忠賢不逺讒佞伏惟陛下察唐虞之所以興而景行於前鑑秦漢之所以亡而戒懼於後陛下無謂廟堂無賢相庶官無賢士今綱紀未絕典刑猶在人誰不欲致身爲王臣致時爲升平陛下何忽而不用之耶又有居官非其能左右非其賢其惡如四凶其詐如趙髙其姦如恭顯者陛下又何憚而不去之邪神器固有歸天命固有分祖廟固有靈忠臣固有心陛下其念之哉昔秦之亡也失於彊暴漢之亡也失於微弱彊暴則賊臣畏死而害上微弱則姦臣竊權而震主伏見敬宗皇帝不虞亡秦之禍不翦其萌伏帷陛下深軫亡漢之憂以杜其漸則祖宗之鴻緒可紹三五之遐軌可追矣臣前所謂陛下心有所未逹以下情塞而不能上通行有所未孚以上澤壅而不得下浹者且百姓有塗炭之苦陛下無由而知則陛下有子惠之心百姓無由而信臣謹按春秋書梁亡不書取者梁自亡也以其思慮昏而耳目塞上出惡政人爲冦盜皆不知其所以然以其自取滅亡也臣聞國君之所以尊者重其社稷也社稷之所以重者存其百姓也苟百姓之不存則𨿽社稷不得固其重苟社稷之不重則𨿽國君不得保其尊故治天下者不可不知百姓之情也百姓者陛下之赤子陛下宜命慈仁者親之育之如保傅焉如乳哺焉如師之教導焉故人之於上也敬之如神明愛之如父母今或不然陛下親近貴幸分曹補署建除卒吏召致賔客因其貨財假其气勢大者統藩方小者爲牧守居上無淸惠之政而有饕餮之言居下無忠誠之節而有姦欺之罪故人之於上也畏之如豺狼惡之如仇讎今海內困窮處處流散饑者不得食寒者不得衣鰥寡孤獨者不得存老防疾病者不得養加以國權兵柄專在左右貪臣聚斂以固寵姦吏因緣而弄法寃痛之聲上逹乎九天下入於九泉鬼神爲之怨怒陰陽爲之錯君門九重而不得告訴士人無所歸化百姓無所歸命官亂人貧盜賊並起土崩之勢憂在朝夕卽不幸因之以師旅繼之以凶荒臣恐陳勝吳廣不獨起於秦赤眉黃巾不獨生於漢故臣所以爲陛下發憤扼腕痛心泣血耳如此則百姓有塗炭之苦陛下何由而知之陛下有子惠之心百姓安得而信之致使陛下行有所未孚心有所未逹固其然也臣聞昔漢元帝卽位之初更制七十餘事其心甚誠其稱甚美然而綱紀日紊國祚日衰姦宄日彊黎元日困者以其不能擇賢明而任之失其操柄也自陛下禦防憂勤兆庶屢降徳音四海之內莫不抗首而長息自喜復生於死亡之中伏惟陛下愼終如始以塞萬方之望誠宜揭國權以歸其相持兵柄以歸其將去貪臣聚斂之政除姦吏因緣之害惟忠賢是近惟正直是任內寵便辟無所聼焉選淸愼之官擇仁惠之長敏之以利煦之以和教之以孝慈導之以徳義去耳目之塞通天下之情俾萬國歡康兆民蘇息則心無所不逹行無所不孚矣臣前所謂欲人之化也在修已以先之者臣聞徳以修已教以導人修已也則人不勸而自至導人也則人惇行而率從是以君子欲政之必行也故以身先之欲人之從化也故以道禦之今陛下先之以身而政未必行禦之以道而人未從化豈不以立教之防未盡其方邪夫立教之方在乎君以明制之臣以忠行之君以知人爲明臣以匡時爲忠知人則任賢而去邪匡時則固夲而守法賢不用則重賞不足以勸善邪不去則嚴刑不足以禁非夲不固則民流法不守則政散而欲教之必至化之必行不可得也陛下能斥姦邪不私其左右舉賢正不遺其疏逺則化浹於朝廷矣勸人以惇夲分職而奉法修其身以及其人始於中而成於外則化行於天下矣臣前所謂欲气之和也在遂性以導之者當納人於仁壽也夫欲人之仁壽也在乎立制度修教化夫制度立則財用省財用省則賦斂輕賦斂輕則人富矣教化修則爭競息爭競息則刑罸淸刑罸淸則人安矣旣富矣則仁義興焉旣安矣則壽考生焉仁壽之心感於下和平之气應於上故災害不作休祥薦臻四方底寜萬姓咸遂臣前所謂救災旱在致平精誠者臣謹按春秋魯僖公一年之中三書不雨者以其人君有卹人之志也魯文公二年之中一書不雨者以其人君無憫人之心也故僖致精誠而旱不害物文無憫卹而變則成災陛下誠能有卹人之心則無成災之變矣臣前所謂廣播殖在視乎食力者臣謹按春秋君人者必時視人之所勤人勤於力則功築罕人勤於財則貢賦少人勤於食則百事廢今財食與人力皆勤矣願陛下廢百事之用以廣三時之務則播殖不愆矣臣前所謂國廩罕蓄夲乎冗食尙繁者臣謹按春秋臧孫辰告糴於齊春秋譏其無九年之蓄一年不登而百姓饑臣願斥遊墮之徒以篤其耕植省不急之費以贍其黎元則廩蓄不乏矣臣前所謂吏道多端夲乎選用失當者由國家取人不盡其才用人不明其要故也今陛下之用人也求其聲而不求其實故人之趨進也務其末而不務其夲臣願考課績之實定遷序之制則多端之吏道息矣臣前所謂豪猾逾檢由中外之法殊者以其官禁不一也臣謹按春秋齊桓公盟諸侯不書日而葵丘之盟特以日者美其能宣明天子之禁率奉王官之法故春秋備而書之故夫官者五帝三皇之所建也法者髙祖太宗之所制也法宜畫一官宜正名今又分外官中官之貟立南司北司之局或犯禁於南則亡命於北或正刑於內則破律於外法出多門人無所措實由兵農勢異中外法殊也臣聞古者因井田而制軍賦間農事以修武備提封約卒乘之數命將在公卿之列故兵農一致而文武同方可以保乂邦家式遏亂略洎太宗皇帝肇建邦典亦致府兵省臺軍衞文武參掌居閒歲則櫜弓力穡將有事則釋耒荷戈所以修復古制不廢舊物今則不然夏官不知兵籍止於奉朝請大將不主兵事止於養勲封今軍容合中宮之政戎律附內臣之職首戴武弁嫉文吏如仇讎足蹈軍門視農夫如艸芥謀不足以翦除凶逆而詐足以抑揚威福勇不足以鎭衞社稷而暴足以侵軼裏閭羈紲藩臣干淩宰輔隳裂王度汨亂朝經張武夫之威上以制君父假天子之命下以禦英豪有藏姦觀釁之心無仗節死難之義豈先王經文緯武之防邪臣願陛下貫文武之道均兵農之功正貴賤之名一中外之法還軍衞之職修省署之官近崇貞觀之規逺復成周之制自邦畿以刑於下國始天子而逹於諸侯則可以制豪猾之彊無逾檢之患矣臣前所謂生徒墮業由學校之官廢者蓋以國家貴其祿而賤其能先其事而後其行故庶官乏通經之學諸生無進業之心矣臣前所謂列郡幹禁由授任非其人者臣以爲刺史之任理亂之根夲系焉朝廷之法制在焉權可以抑豪猾恩可以惠孤寡彊可以禦姦冦政可以移風俗其將校有曾經戰陣及功臣子弟各請隨宜酬賞無理人之術者不當授此官則絕幹禁之患矣臣前所謂百工滛巧由制度不立者請以官位爵祿制其器用車服禁人金銀珠玊錦繡雕鏤不蓄於私家則無蕩心之巧矣臣前所謂辧枝葉者在考言而詢行也臣前所謂形恥格者在導徳而齊禮也臣前所謂念生寡而食眾可罷斥惰遊者已備於前矣臣前所謂令繁而理鮮要察其行否者臣聞號令理國之具也君審而出之臣奉而行之或虧益止畱罪在不赦今陛下令繁而理鮮要得非持之者有所蔽欺乎前臣所謂慱延羣彥願陛下必納其言造庭待問則小臣豈敢愛死者臣聞晁錯爲漢畫削諸侯之策非不知禍之將至矣忠臣之心壯夫之節苟利社稷死無悔焉臣今非不知言發而禍應計行而身戮蓋所以痛社稷之危哀生人之困豈忍姑息於時忌竊陛下一命之寵哉昔龍逄死而啟殷比干死而啟周韓非死而啟漢陳蕃死而啟魏今臣之來也有司或不敢薦臣之言陛下又無以察臣之心退必受戮於權臣之手臣幸得從四子遊於地下固臣之願也所不知殺臣者臣死之後將孰爲啟之哉至於人主之闕政教之疵前日之獘臣旣言之矣若乃流下士之惠條近古之理致其和平者在陛下行之而已然上之所陳者實以臣親承聖問敢不條對𨿽臣之愚以爲未極教化之大端皇王之要道伏惟陛下事天地以教人敬奉宗廟以教人孝養髙年以教人悌育百姓以教人慈調元气以煦育扇太和於仁壽可以逍遙而無爲垂拱而成化至若念陶鈞之道在擇宰相而任之使權造物之柄念保定之功在擇將帥而任之使修分閫之念百度之未貞在擇庶官而任之使專職業之守念百姓之愁痛在擇長吏而任之使明惠養之術自然言足爲天下教動足爲天下法仁足以勸善義足以禁非又何必宵衣旰食勞神慮然後致其理哉謹對

唐文粹卷三十下

欽定四庫全書

唐文粹卷三十一

宋姚鉉編

文甲【揔一十三首】

帝王

踐祚四

唐髙宗神堯皇帝受禪告南郊文

唐宗明皇帝受禪告南郊文

唐冊宗明皇帝文【賈曽】

唐冊肅宗宣皇帝文【賈至】

封禪二

唐髙宗天皇大帝封禪文

唐宗明皇帝封禪文

祝壽一

唐徳宗神武皇帝降誕日獻祝壽文【侯喜】

告謝一

唐徳宗神武皇帝平朱泚後告謝昊天上帝文【陸贄】

徽號二

唐武宗昭肅皇帝防昌二年上尊號玉冊文【李徳裕】

唐武宗昭肅皇帝防昌五年上尊號玉冊文

肆赦一

唐徳宗神武皇帝奉天攺年大赦文【陸贄】

戒勵一

唐穆宗文惠皇帝戒勵風俗徳音文【元稹】

恕死一

唐徳宗神武皇帝賜李納田悅王武俊鐵劵文【陸贄】

唐髙祖神堯皇帝受禪告南郊文

維有隋義寜二年五月乙巳朔二十日甲子皇帝臣某敢昭告於昊天上帝伏以生人以來樹之司牧眷命所曯謂之大寶歷數弗在防或偸安故舜禹至公揖讓而興虞夏湯武兼濟干戈以定殷周事乃殊途功成一致後之創業咸取則焉臣恭承家慶世祿降及曰祖曰考累功累徳賜履參墟建侯唐社地居戚裏門號公宮丕緒隆基足爲榮矣但有隋爽徳屬饜大業饑饉師旅民胥怨咨謫見咎徴昭幹鑑備聞卑聼所不忍言臣恭守晉陽馳心魏闕被首濡足拯溺救焚大舉義兵式寧區宇徴要荒之辮髮輯兆庶之離心誓以捐軀救玆人命指陳防亂期之乂安有功繼世無希九五惟身與子竭誠盡力率先鋒鏑誓以無貳載防誘克濟艱難電掃風驅廓淸天邑傳檄而定岷峨拱手而平闗隴西戎卽敍東夷底定非啟非贊孰能玆速尊位世嫡翊奉宗隋勠力輔政無虧臣節值鼎祚云革天祿告移謳謌獄訟聿來唐邸人符神瑞輻湊防躬逺近宅心華夷請命少帝知期運已去大命有適遜位而禪若隋之初讓徳不嗣羣臣逼請今六宗乏祀七政未齊罪有所歸恐當天譴請因吉日設壇告類祗畏上帝惠玆下民翼子謀孫罔敢愆徳則小則大無惑無違對越鴻休伏深慙懼謹遣太尉某用薦告之禮瑞冊蒼璧香萁明粢嘉蔬禋祀於皇皇后帝明靈降享仍攺義寧二年爲武徳元年大赦天下

唐宗明皇帝受禪告南郊文

皇帝臣某敢以牡昭告於皇皇上帝上皇厭理萬機凝情太古釋玆重負與道優遊宇宙不可以無君宗社不可以無主恭惟歷數猥當虛薄懼忝帝位固辭不免遂膺大禮以馭下人敬擇元日告類上帝惟神敷祐四海永綏天極

唐冊宗明皇帝文

賈曽

朕以寡昧防奉鴻休本殊王季之賢早逹延州之節昔者聖歷已讓皇嗣之尊曁至神龍終辭大弟之授豈惟衣冠所覩抑以兆庶咸知頃屬國步未夷時艱主防大業有綴旒之懼寶位深墜地之憂議廹公卿遂司契象日愼一日以至於今一紀之勞勤亦至矣萬邦之俗化漸行矣將成夙願脫屣寰區昔堯之禪舜惟能是與舜以命禹匪私其親神器之重允歸公授皇太子某有大功於天地定阽危於社稷溫文旣習聖敬日躋委之監撫已移年歳時政益明庶功惟序朕之知子庶不負時歷數在躬宜陟元後可令卽皇帝位有司擇日授冊朕方比迹洪古希風太皇神與化遊思與道合無爲無事豈不美歟王公百寮宜識朕意

唐冊肅宗宣皇帝文

賈至

維天寶十五載嵗次丙申月戊子朔二十一日戊申太上皇若曰咨爾元子某惟天爲大惟人君則之順乃徳故舜禹揖讓而履皇極咈乃道故丹朱商均不能保鴻業是以啟有恵廸而夏嗣焉隋有亂紀而唐受焉五聖之禦防皆以勤儉兢業日愼一日故能享祚長久垂慶無窮洎於六葉恭位四海厭於勤倦緬慕汾陽將保靜頤神思我烈祖元之道是用命爾元子當位嗣統於戲爾有忠孝之誠極於君父爾有友愛之義信於兄弟爾有仁恕之行通乎神明爾有勘難之才彰於兆庶予懋乃懿徳嘉乃神武天之歷數在爾躬汝惟推誠禍亂將兾爾永淸汝惟從諫宗社將兾爾復寜佞言惟疵直言惟師任賢弗貳去邪勿疑民非後孰治後非賢罔與守邦欽哉愼乃有位無忝我祖宗之丕烈矣

唐髙宗天皇大帝封禪文

嗣天子臣某敢昭告於昊天上帝有隋運屬顚危數窮否塞生靈塗炭鼎祚淪亡髙祖仗黃鉞而救黎元錫圭而拯沈溺太宗功宏鏈石定區宇於再麾業壯防鼇飲滄海而一息臣忝奉余緒恭承積慶遂得昆山寢燎炎海澄波𨿽乃業茂宗祧斯實防靈穹昊今謹告成東嶽歸功上大寶克隆鴻基永固凝薰萬姓陶化八紘

唐宗明皇帝封防山玊牒文

有唐嗣天子臣某敢昭告於昊天上帝天啟李氏運興上徳髙祖太宗受命立基髙宗升中六合殷盛中宗紹復繼體不定上帝眷祐錫臣忠武底綏內難推戴聖父恭承大寶十有三年欽若天意四海宴然封祀岱嶽謝成於天子孫百祿蒼生受福

唐徳宗神武皇帝誕節獻壽文侯

喜

維孟夏十四日天防皇帝之辰羣臣感覆燾之恩朝明庭而獻萬壽者外盡四海罔有不至時臣亦幸在京師無因緣以陪進竊自思念其感恩受賜與羣臣無異徒以其身之卑賤至願莫伸如瘖者欲言躄者欲趨乃作降誕日獻壽文一篇恭置於康荘之衢其辭曰

未有人云則有彼天千變萬化兮道無常全髙明運轉兮與人下馬聖人法象兮則相永年自我自度兮祗畏乾乾天受降福兮與人下焉臣今敢獻壽如天博厚配天兮其誰則地含容光大兮無與二山澤藏寶兮富有無旣聖人體順兮不愛其利自我自誠兮其他至地至地不測兮生物咸遂臣今敢獻冨如地日出輝輝兮風來薰薰甘露霢霂兮卿云氛氳民曰五星兮生乎今辰愛我則君何以慶兮無稱其恩榮華富貴兮子子孫孫臣敢獻福兮如所聞

唐徳宗神武皇帝平朱泚後告謝昊夫上帝祝冊

文

陸贄

維貞元元年云云嗣天子臣敢昭告於昊天上帝顧惟寡昧不克明道丕膺眷命俾作神主常恐獲戾上帝橫災下民兢兢業業夙夜祗畏居位五祀徳馨蔑聞皇靈不歆是用大儆殷憂播蕩逾歷三時誠懼烈祖之耿光墜而不耀側身思咎庶補將來上帝顧懷誘衷悔禍勦凶慝之淩暴雪神人之憤恥舊物不攺臣心載新玆乃九廟遺休兆人介福以臣之責其何觧焉間屬冦虞久稽告謝今近郊甫定長至在辰謹以玉帛犧牲粢盛庶品異慿禋燎式薦至誠太祖景皇帝配神作主尙饗唐武宗昭肅皇帝防昌二年上尊號玉冊文

李徳裕

維會昌二年歳次壬戌四月乙丑朔十四日戊寅攝太尉光祿大夫守司空兼門下侍郎同中書門下平章事臣徳裕銀靑光祿大夫守尙書左僕射兼中書侍郎同中書門下平章事臣珙銀靑光祿大夫守中書侍郎同中書門下平章事臣李紳及文武百官金紫光祿大夫檢校司徒兼太子太保臣僧儒等六千五百七十四人言臣聞羲皇首太古之號成湯顯神武之稱我髙祖皇王是憲尊名若古貽厥丕訓爲孝孫之法豈不善始善述哉矧乃巨唐受命繼體承業理運將至大君以興昊穹所以開至聖也曩者明兩未定帝華不協捨傳聖深惟至公先後所以昭天命也亦猶堯發於唐侯文興於代邸神明之祚不其難哉伏惟皇帝陛下淸明傳鬯光耿四海徳眞鄰天休大賚日角見表气志如神爰初定命正心理物如辰居其極而天下無邪矣由是昭徳塞違尊賢逺佞禹不自滿成不自康防盤於田不邇於色自閨壺以施王敎由家道而刑國風去比周覈名實擥權綱擇聖徳修舊典協誠質扢嘉壇欵太一進正臣以端治表禮故老以求讜言逺無蔽獄近無畱命祈祖而膏雨降祀靈嶽而嘉谷登省刑罰而蓬防消發倉廩而螽螟息去嵗龍旂承祀大輅親郊捧玉瓉而一獻光靈來格振金石而六變魄寶昭臨然猶古訓是學緝熙於道天文炳煥云漢其章溫恭敬遜承太任之敎和樂愷悌洽戚藩之心徳風偃於羣黎威霆動乎絕域又以敬養不逮於長樂昭配未升於禰宮每懷嗣徽蒸蒸而慕所以奉若慈訓對若兩儀因心立制永錫其敎寛底劉之罪興惻隱之仁廻霜収電爲之反禾及單於慕義景付朔邊耀徳戢兵謙臨是受至於備文物展國容莫不先甲而布甘澤丁辰而廓陰翳和景晏溫卿靄絪緼斯所謂神祗之心應矣天人之際交矣於是服冕之士戴鶡之倫曁藩衞邦伯黃髮鮐背不謀而進曰陛下黙天睟輝光日新大矣孝熙四極爰臻誠宜玉版溫潤鏤鴻明之徳神寶焜燿薦萬斯之年丕惟大典不可辭也陛下猶謙退固拒至於三四羣臣不已乃曰兪哉夫徧覆包含之謂仁極深研幾之謂聖憲度著明之謂文蠻夷震懾之謂武感而遂通之謂神無思不服之謂孝臣等不勝大願謹奉玉寶上尊號曰仁聖文武至神大孝皇帝伏惟陛下幹健不息謙尊而光樂戒其耽禽戒其荒壽乃侔於殷宗俗乃厚於成康貽燕後昆受福無疆臣徳裕等誠歡誠躍頓首謹言

唐武宗昭肅皇帝會昌五年上尊號玊冊文

李徳裕

維會昌五年嵗次乙丑正月己酉朔一日己酉光祿大夫守太尉兼門下侍郎同中書門下平章事臣徳裕光祿大夫守尙書左僕射兼門下侍郎同中書門下平章事臣悰朝議大夫檢校尙書右僕射兼中書門下平章事臣李讓夷朝議大夫守中書侍郎兼戶部尙書同中書門下平章事臣崔鉉及文武百官太中大夫太常卿臣孫簡等六千二百二人言臣聞在昔周宣獫狁內侵四牡薄伐以定王國則詩人大其功曁於漢宣北夷乖亂呼韓慕義郅支逺遁則簡策著其羙惟此二代稱爲中興間者開成之末星孛如雲螟飛蔽天先帝感之黎人懼焉乃受至聖遺大投艱迄玆成功厥有冥數伏惟仁聖文武至神大孝皇帝表應龍翼粹含乾剛神全而正气凝宇定而天光發智燭千里動必察防心鏡萬機物來斯應於是五材用四維張建中和之極綴前聖之綱重樞機修法制刑禦家之理無出壼之言銷讒邪逺巧佞斥背公之黨退好徑之人內嚴體貌增堂陛之峻外絕締交去輔車之勢古所謂受命於天惟舜獨也已又曰一心定而萬物服惟陛下得之曩者北狄矜功耗蠧中國種類磐牙根柢封殖異術胏附縞衣如荼挾邪作蠱侵滛守內倒懸不觧百有餘年旣而龍祠堙滅防國款塞質帝女戚海疆有狼顧平城之心鯨吞咸洛之志爰命梟將搴旗刈旋兵鏖穹廬火烈荊榛颺幙碎轒防六羸遁逃貴女生還剗滅妖迹劉除醜類故名王結髮冠帶入臣堅昆稽首鞮譯來獻而又姦臣放命二紀陸梁據太山之固下窺洛邑通故綘之道旁睨近闗樹其遺孽以竊兵柄議者僉曰精甲十萬積糓十年泉魚不察湯网冝懸陛下防防霆聲羣疑冰釋揚淸風而掃云鼓迅雷以破山任馮異則拔天井而震上黨仗吳漢則發突騎而傾邯鄲壺闗失險山東奪魄屬有戍邊叛將竊發參墟人心搖蕩異議放肆陛下臨朝而言曰二冦獲罪於天予所不捨未三旬而定晉陽才期年而滅潞子不以金購狶將多防不勞師克粵首馳報非至徳感物孰能臻於此乎由是臺宰百辟藩屏將帥上言曰成伐東夷而肅愼來賀景翦七國而王室乃安莫不始於武功終致刑措將以禋上帝薦祖宗宜受鴻名以答貺陛下猶謙遜而五讓之勤勤罔已乃屈已以兪之云漢爲章所以昭法度也神明其徳所以成教化也魏巍乎有功帝堯之則也勤於大道祖之訓也臣等不勝大願謹奉玉冊玉寶上尊號曰仁聖文武章天成功神徳明道大孝皇帝伏帷陛下不有其名以保其成不徳其功以戒其盈享殷宗之福致周道之平熙我王度永振金聲臣徳裕等誠歡誠躍頓首頓首謹言

唐徳宗神武皇帝奉天攺年大赦

陸贄

門下致理興化必在推誠忘已濟人不恡攺過朕嗣服丕構居臨萬邦失守宗祧越在艸莽不念率徳誠莫追於旣往永言思咎期有復於將來明徴厥初以示天下惟我烈祖邁徳庇人致俗化於和平拯生靈於塗炭重熙積慶垂二百年伊爾卿尹庶官洎億兆之眾代受亭育以迄於今功存千人澤及於後肆予小子獲纉鴻業懼徳不嗣罔敢怠荒然以長於深宮之中暗於經國之務積習易溺居安忘危不知稼穡之艱難不察徵伐之勞苦澤靡下究情不上通事旣擁隔人情疑阻猶昧省已遂使興戎徴師四方轉運千里賦車籍馬逺近搔然行賫居送眾庻勞止或一日屢交鋒刃或連年不觧申冑祝奠乏主家室靡依死生流離怨气凝結力役不息田菜多荒暴命峻於誅求疲甿空幹杼軸轉至溝壑離去鄕閭邑裏丘墟人煙防絕天譴於上而朕不寤人愁於下而朕不知馴致亂階變興都邑賊臣乘釁肆逆滔天曽莫愧畏敢行淩逼萬品失序九廟震驚上辱於祖宗下負於黎庶痛心靦貌罪實在余永言愧悼若墜淵谷賴夫天地降祐人神葉謀將相竭誠牙宣力屏除大盜載張皇維將永圖必希新命朕晨興夕惕惟念前非乃者公卿百寮累抗章防擬以徽號加於朕躬固辭不獲俯遂輿論昨因循省良用矍然體陰陽不測之謂神與天地合徳之謂聖顧惟淺昧非所宜當文者所以化成武者所以定亂今化之不被亂是用興豈可更徇羣情苟應虛美重予不徳祗益懷慙自今已後中外所以書奏不得更稱聖神文武之號夫人情不常系於時化大道旣隱亂獄滋丰朕旣不能徳導人又不能一法齊眾苟設宻网以罪非辜爲之父母實增愧悼今上元統歷獻歳發生冝革紀年之號式敷在宥之澤與人更始用答天休可大赧天下攺建中五年爲興元元年自正月一日昧爽已前大辟罪已下罪無輕重咸赦除之李希烈田恱王武俊李納等有以忠勞任膺將相有以勲舊繼守藩維朕撫馭乖方信誠靡著致令疑懼不自保安兵興累年海內搔擾皆由上失其道下罹其災朕實不君人則何罪屈已宏物予何愛焉庶懷引慝之誠以洽好生之徳其李希烈田恱王武俊李納及所管將士官吏等一切並與洗滌各復爵位待之如初仍卽遣使分道宣諭朱滔𨿽與賊泚連坐路逺未必同謀朕方推至誠務欲貸如能效順亦與惟新其河南河北諸軍兵馬並宜各於夲道自固封疆勿相侵軼朱泚大爲不道棄義蔑恩反易天常盜竊名器暴犯陵寢所不忍言獲罪祖宗朕不敢赦其應被朱泚脇從將士官吏百姓及諸色人等有遭其扇誘有迫以凶威苟能自新理可矜宥但官軍未到京城已前能去逆效順及散歸本道者並從赦例原免一切不問天下左防官卽與量移近處已量移者更與量移流人配隸及藩鎭效力幷緣罪犯與諸使驅使兼別敇於諸州縣安置及得罪人家口未許歸者一切放還應先有痕累禁錮反逆緣坐承前恩赦所不該者並冝洗雪亡官失爵放歸勿齒者量加収敍人之行義或未必兼搆大廈者方集於羣材建奇功者不限於常撿苟在適用則無棄人況黜免之徒沈鬱頗久朝過夕用勿拘常例諸軍諸道赴奉天及進収京城將士等或百戰摧敵或萬里勤王扞固金城驅除大憝赴危難者其節著復社稷者其業崇我圖爾功特加彛典錫名疇賦永永無窮宜並賜名奉天定難功臣身有過犯遞減罪三等子孫有過犯遞減罪二等當戶應有差科使役一切蠲免其功臣已後𨿽衰老疾患不任軍旅當分糧賜並宜全給身死之後十年仍回給家口其有食實封者子孫相繼代代無絕其餘敍錄及功賞條件待收京日並準去年十月七日十一月十四日敇處分諸道諸軍將士等久勤扞禦累著功勲方鎭克寕惟爾之力其應在行營者並超三資與官仍賜勲五轉不離鎭者依資與官賜勲三轉其累加勲爵許回授周親內外文武官三品已上賜爵一級四品已下各加一階仍並賜勲兩轉見危致命先哲攸貴掩骼埋胔禮經所先𨿽效用而或殊在惻隱而何間諸道兵士有死王事者各委所在州縣急遞送歸本管官爲葬祭其有因戰陣殺戮及擒獲伏辜暴骨原野者並委所在逐近便收葬應緣流貶及犯罪未者並許其家各據本官品以禮収自頃軍旅所給賦役繁興吏因爲姦人不堪命咨嗟怨苦道路無聊汔可小康與之休息其墊陌及稅間架竹木茶漆鐵等諸色名目悉宜停罷京畿之內屬此冦戎攻劫焚燒靡有寧室王師仰給人以重勞特宜減放今年夏稅之半朕以凶醜犯闕遽用幹徵爰度近郊息駕玆邑供儲克辦師旅攸寕式當褒旌以志吾過其奉天冝升爲赤縣百姓並給復五年尙徳者敎化之所先求賢者邦家之大本永言玆道夢想增懷而澆薄之風趨競不息幽棲之士寂寞無聞蓋誠所未孚故求之不至天下有隠居行義才徳髙逺晦蹤丘園不求聞逹者委所在長吏具名聞奏當備禮邀致諸色人中有賢良方正直言極諫及博通墳典逹於教化幷識洞韜略堪任將帥者委常參官及所在長吏聞薦天下孤老鰥寡惸獨不能自活者幷委州縣長吏量事優防其有年九十已上者刺史縣令就門存問義夫節婦孝子順孫旌表門閭終身勿事大兵之後內外耗竭貶食省用冝自朕躬朕當節乘輿之服禦絕宮室之華飭率已師儉爲天下先諸貢獻自非供宗廟軍國之用一切並停應內外官有冗貟及百司不急之資委中書門下卽商議條件停減奏聞布澤行賞抑惟舊章今以餘孽未平帑藏空竭有乖慶賜深愧於懷赦書有所未該者所司類例條件聞奏

唐穆宗文恵皇帝戒勵風俗徳音文

元稹

敇朕聞昔者卿大夫相與譲於朝士庶人相與譲於齒周成王刑措不用漢文帝恥言人過眞理古也朕甚慕焉中代以還爭端斯起掩抑其言則專蔽誘掖其說則欺誣自非責實循名不能彰善癉惡故孝宣必有敢告乃下光武不以詭辭遽行語稱訕上之非律有匿名之禁皆所以防三至之毀重兩造之明是以爵人於朝則皆勸刑人於市則皆懼罪有歸而賞有事也末俗偸巧內荏外剛卿大夫無進思盡忠之誠多退有後言之謗士庶人無切磋琢磨之益多銷鑠浸潤之讒進則諛言謟以相求退則羣居狎處以相識畱中不出之請益發其陰私公論不容之詞實生於朋黨擢一官則曰恩皆自我黜一職則曰事出他門比周之迹已彰尙矜介特由徑之蹤盡露自謂貞方居省寺者不能以勤恪蒞官而曰務求簡易提紀綱者不能以凖繩檢下而曰宻奏風聞獻章防者更相是非備顧問者互有憎愛苟非秦鏡照膽堯羊觸邪時君聼之安可不惑參防一謬俗化益訛禍髮齒牙言生枝葉率是道也朕甚憫焉我國家貞觀開元同符三代風俗歸厚禮讓並行兵興已來人散久矣姑欲導之以徳不欲驅之以刑然而信或未孚理有未至曽無恥格益用雕刓小則綜覈之權見侵於下軰大則機宻之重旁撓於薄徒尙念因而化之亦旣去其尢者而宰臣等懼其寖染未克澄淸備引祖宗之書願垂戒勵之詔遂申教告頗用殷勤各當自省厥躬與我同於道凡百多士宜體朕懷

唐徳宗神武皇帝賜李納田悅王武俊鐵劵文

陸贄

維興元元年嵗次甲子正月癸酉朔二日甲戌皇帝咨爾具官某嗚呼君者所以撫人失於所撫則叛下者所以奉上乖於所奉則刑各當其理徳用不擾各違其分亂於是生朕徳薄化淺昧於君道罔知省已姑務人是以徴師䢐徵連歳靡息惟爾以誠志之不逹反仄於厥衷阻眾興戎結舋拒守豈非上失其所撫而下失於所奉歟書曰萬方有罪罪在朕躬我實不徳兆民非咎俾廢其生業離其室家陷於困窮死於戰陣老病失養孤惸靡依怨結蒼旻感傷和气朕爲人父母得不愧於心哉晨興以思夕惕以悼粵自嗣位迄今六年天將悔禍朕方覺悟爾亦知之眾心厭亂思以保安葉於朕懷若膺符契非天地合徳人神合謀將茂育羣生則何以臻此朕是用上順天意俯従人心滌爾疵瑕復爾爵位坦然靡阻君臣如初功載鼎彞名藏王府子孫代代爲國勲臣河山帶礪傳祚無絕朕方布大信承天子人若食其言何以享國於戲其只若明命用保無疆之休

唐文粹卷三十一

欽定四庫全書

唐文粹卷三十二

宋姚鉉編

文乙【總一十三首】

帝王

謚冊二

唐中宗孝和皇帝謚冊文【蘇頲】

唐徳宗神武皇帝謚冊文【權徳輿】

哀冊六

唐髙祖神堯皇帝哀冊文【虞世南】

唐太宗文武皇帝哀冊文【褚遂良】

唐中宗孝和皇帝哀冊文【徐彥伯】

唐睿宗眞皇帝哀冊文【蘇頲】

唐宗明皇帝哀冊文【王縉】

唐憲宗章武皇帝哀冊文【令狐楚】

后妃五

謚冊二

唐順宗莊憲皇后謚冊文【權徳輿】

唐懿宗元昭皇太后謚冊文【夏侯孜】

哀冊三

唐太宗文徳皇后哀冊文【虞世南】

唐髙宗則天皇后哀冊文【崔融】

唐代宗貞懿皇后哀冊文【常衮】

唐中宗孝和皇帝謚冊文

蘇頲

維景云元年嵗次庚戌十月戊寅朔十三日庚寅攝太尉銀靑光祿大夫守戶部尙書上柱國宣城郡開國公臣姚珽等上議曰臣聞聖人極天下之頥以象其物宜成天下之文以察其時變加於百姓之謂徳刑於四方之謂風徳也者動於神明風也者由於教化原始見則名合道先知終存義迹因形表其來尙矣伏惟大行應天神龍皇帝纘武之命允文之基肇承於宥宻以至乎緝熈若乃含靑雲之符燿赤光之瑞履順而一夷險安貞而再潛躍由是恭於三朝服玆四罪傒予之始祀夏而無攺舊物若帝之初遷周而有膺新命防匹夫蒸蒸之思愛於文母豫太帝庚庚之占友於王季旣而三年諒闇九族惇敍免喪問道穆乎天子之容退朝藏宻怡若家人之禮功收其成不以微刑濟其寛不以大讜詞所不忤讒說所不入約躬而厚物盡下以推人翺翔乎儒雅之林經啟於文章之囿不傷麛卵不天卉木體仁也行於蠻貊曁於陪臺施惠也酌中衢之樽不竭也陳太廟之器不盈也故能百寶用四靈臻嘉禾神芝日獻於府柔逺格懷荒至名駒巨象嵗塡於牧方采厚陵之露華感而通夢遂揚昊壇之煙燎嚴以配尊然後心遊絕冥神寄愷樂在雲臺之上希夷於眞諦之門追汾水之陽縹緲乎列仙之館豈圖變生氛沴凶遘霄極欻憑玉以大漸顧遺弓而上仙所以函夏攀援人神哀戚龍攢旣啟鳥耘逾慕禮撤三獻北有因山之名法崇二言南有至郊之議謹案謚法慈惠愛親博施備物皆曰孝安人緝眾推賢讓能皆曰和夫孝以安親和以安人是則憲先生之典謨垂後裔之光烈者蓋天之所稱矣請上尊謚曰孝和皇帝廟曰中宗謹上

唐徳宗神武皇帝謚冊文

權徳輿

維永貞元年嵗次乙酉月朔日孝孫嗣皇帝臣某伏惟大行皇帝徳合天地作人父母纂承光明建用皇極昔在寶應制天下賦輿戚藩以大自魯疏雍師律旣貞防陜收洛克燀威命廓開王塗是登上嗣乃宅丕後服藝祖神宗之大烈有幹幹翼翼之至敬敷佑迪哲尊嚴懿恭燭明四極發育萬類濯沐乎仁澤澄淸乎理本巍巍乎建中風聲與貞觀同符洎時有祲沴變生京轂省方展義陰隲之功整旅致誅申震燿之令氛祲滅息侯王防道丕冒持載鏡淸砥平然後明禋毖祀萬靈以接翕受敷施九徳咸事含亭毒以致其和博采虛受以通其志政刑有箴宸扆有銘煥乎文明之化成也因時創節象卦設樂薰然中和之被物也納嘉言於近侍輟已行之詔疾讒口於宵人宥過失之罪去徽號而約已正廟祧以尊祖九譯通道萬方來庭寶旅焯乎勲籍夷歌陳於樂府霜露所墜車書大同順气旁達天休滋至慶霄輪囷徳水淸澈三辰秉陽以宣耀百嘉麗地而文感飛走呈祥肖翹遂性在峟天下二十有七年夫文思光被陶唐之盛也憯怛忠利虞帝之教也亹亹穆穆周文之業也聰明神武漢祖之烈也窮古先之大律極帝者之上儀方將扈升崇丘侍檢玉牒奄遺天命永棄萬方億兆嗷嗷哀號靡訴顧惟衝昧懼忝孫謀君父有命付玆神器防恭貽訓感慕滋深今因山旣建同軌畢至一二元老宗工碩生考稱天之禮稽節惠之法式遵古義敢薦大名謹遣太尉某謹奉冊上尊謚曰神武孝文皇帝廟曰徳宗伏惟聖靈昭格膺是典禮幽贊丕祉流於無窮嗚呼哀哉

唐髙祖神堯皇帝哀冊文

虞世南

維貞觀五年太嵗云云卽以明年某月日遷座於獻陵禮也覽載籍逖聴皇王立徳可久應運斯昌天基崇峻帝系悠長虹暉降祉眞气呈祥防衡朱黻熊軾龍常契葉禎符誕生睿聖彤雲晝聚黃星夕映舒捲潛躍防深道性地載天臨日暉川鏡歷試藩嶽風移俗正火徳云謝羣龍戰野蚩尢曜旗王良策馬拔山曀日滔天泯夏蕩拒黎元阽危宗社提劍創業仗鉞専徵風驅云動海運天行伐謀上略制勝神兵尊王踐土復帝夷庚職惟上相任隆羣辟六階已平四門咸辟殊物顯命彞章典冊錫重介珪禮優乘石煙霞攺色鏞管變音觀國受命負扆君臨仁霑動植化感飛沈殷輅周冕禹迹堯心削觚反朴抵璧藏金商俗未攺遺氛阻亂沙塞防劉伊瀍叛渙應變雷動乘機電斷十角云消三川冰泮漸以文教致諸王道制禮和樂尊儒養老翠鳳棲梧丹魚在藻水浮貝階榮朱艸威加海外澤被區中要荒合軌鞮羯遐通沒羽沈浪飛輪駕風眷言防負有懷髙謝翛爾櫟陽杳同姑射趨詩禮以承天稟義方以成化聿膺景福方期永年玉几奄及金縢遂愆絕五日之晨省遽千齡而上仙攀帷扆以孺慕抱劍舄以纒綿嗚呼哀哉防奉顧托式遵遺志指珠玉而不藏卽陶甄以成器貽儉徳以爲譽垂風聲於後嗣嗚呼哀哉永去天邑言遵地肺背沃野之神臯越通川之淸渭懷岐下之前迹眷新丰之舊裏笳哀噎以畱思旐翩翩而顧指悲風急而拱木吟平野晦而寒煙起嗚呼哀哉惟綴衣之如昨忽馳光之莫駐亟時逝而節攺俄涉新而履故野蒼蒼以日衰嵗凜凜而行暮感物悲於气序銜哀踐於霜露泣川水之逝波動商山之風樹蹐厚地而無感仰髙天而何訴嗚呼哀哉曰聖與人誰前誰後炎昊無金石之固勛華異松喬之壽孰歷世而長存惟令名之不朽矧功與至徳冠列辟而爲首俾軼五而登三與天長而地久嗚呼哀哉

唐太宗文武皇帝哀冊文

褚遂良

維貞觀二十三年嵗次己酉五月甲辰朔二十六日己巳大行皇帝崩於翠微宮之含風殿旋殯於太極殿之西階粵八月庚寅將遷座於昭陵禮也鳳管凝和龍帷將曙溢化同軫綿區縞素哀子嗣皇帝某覽風樹而增感攀銅池而拊膺迫宗祧之是寄傷往駕之無憑奠樽盈而悲緒促靈景翳而愁雲興去劍滋逺淸徽方閟爰詔司存傳芳瓊字其辭曰

三微固祉五曜垂文光昭司牧對越唐勛族著牝家傳縉雲髙配於天一人有慶大行神武惟防作聖良書自得髙文成性夙表余雄先懷反正蒼兕爰發朱旗首令寰瀛昬墊闗洛荒蕪妖傾地軸盜弄漧樞戎衣光啟霸政宏謨天兵電掃月陣風驅蚩尢遞翦猰窳咸誅閏位不防余分興戾先收秦組次焚商袂轉圜上略容光下濟從邑垂仁賓門灑惠修風順軌凝圖奉睿靑戾同規珠協契發輝三五聲明遐裔泛野休兵靈臺偃革升巖藏銑遵河奉璧學肆徐輪丘園散帛就日攸宜如天在斯刑哀動植化美塤箎樂華曽舉禮葉旁垂沙塲罄翦斗極咸羇狼山入囿潮渚歸池東旌若木西斾條支龍鄕委質鳥服來儀大矣乘時悠哉利見文浮沼應龍在澱潏露飛甘卿云呈絢松荑望辛瑤華方薦仙丹劍術星飛告變凝沴气於升年掩璿暉於離殿嗚呼哀哉商管初秋飛罷佾驚川悠緬宮車晏出大隧弗營元獻吉展軨效駕端圭司日迫靈心於將餞痛皇情其如失凝秋林於廣路遡悲風於長術經柏梁而徐轉邁蘭池而從蹕聳輕斾之逶迆動邊笳之蕭瑟嗚呼哀哉周營甫竁漢啟泉闈谷林搖落喬巖變衰平原淒兮白日逺深渚澹兮秋雲飛覧銅雀而興慕傷鼎湖之不歸嗚呼哀哉崤陵壤嵎山窮路虛衞翻英輕馳委素堯門閉而日慘羲庭易而云呀嗟厚徳之長違仰髙天而攀慕嗚呼哀哉崇基永煥置業方昭遺風餘烈天長地遙想神襟而騰茂縱史筆而揚翹籠嘉聲於日月終有裕於唐堯嗚呼哀哉

唐中宗孝和皇帝哀冊文

徐彥伯

維景龍四年嵗次庚戌六月辛巳朔二日壬午大行應天神龍皇帝崩於神龍殿旋殯於太極殿之西階粵景云元年十一月二日乙酉將遷座於定陵禮也畫攢毀帟雕輼肅軔縞紼霜回丹斾雪引禦窆臺之眇黙背天閣之崇峻皇帝瞻在原之墜響感聮蕚之凋陰禮奠收兮泣遺迹同气訣兮悲聖心爰命下臣式揚鴻懿咨睿烈於金牒刻明猷於玉字其詞曰

少典之子重華之孫珠聮寶系海浸昌源鳳鳥鳴國龍蛟守門於鑠皇朕赫應成命靑靄南浮彤雲北映掃刷中防光亨累聖欽若應天纘成前慶身佩星斗掌提曦鏡克明克類允武允文就之如日望之如雲聲中律呂辭合典墳道懋登庸榮膺繼體位擁靑陸業移朱邸春誦夏弦冬詩秋禮復子明辟固天攸啟鵬舉提象鸞飛鑿幹蘿圖已禦芝璽仍傳拱黙當寧賡歌撫堯親更睦嬀徳逾羶萬寶阜成四門光辟宵衣若厲道風猶戹野接翹車殿橫儒席畱連縞防婉孌詞客潤洽泉魚恩周卉毳鞮譯騖輪要荒走幣削觚反朴寛刑薄稅俗富京坻人忘疵癘帝圖廣運天意難誣旖旎祥籙張皇瑞符仙芝抱砌神萐搖廚負綈檢鱗銜斗樞孝思罔極宗庸克賽親幸國陽式陳昭配翠輦容與蜺幬晻曖蒼璧森羅明祗肅對精備典洪範盈疇將竦華篕遙封岱丘厭紫宙之阨僻追白雲之豫遊時若慕於喪妣道空在於委裘嗚呼哀哉惟防在辰枚卜違吉仍幾虛座綴衣空室景沴攝提悲纒昱日羣臣奉於末命天下悲乎晏出嗚呼哀哉宗伯典同軌赴辰謀入兆犀鞟移輴唱苦挽於香掖咽酸笳於旻彤階皛皛兮露驚月玉座微微兮花掩塵嗚呼哀哉列綺城之哀仗引滋橋之度朔飈急兮禦道寒愁日晦兮云郊晚駐石馬之新塗下金天之舊阪見疎杏之原長覺深松之路逺嗚呼哀哉伊昔睿喆先謀壽宮猗那我後復幸方中委冠劍於泉穸保明靈於昊穹山有移兮海有變道無缺兮聲無窮嗚呼哀哉

唐睿宗眞皇帝哀冊文

蘇頲

維開元四年嵗次丙辰六月乙巳朔二十日甲子大行睿宗大聖眞皇帝崩於百福殿徙殯於太極殿之西階粵十月朔某日將遷座於橋陵禮也素帟褰周靑壼警節儼無聲以虛衛陳有象而成列哀子開元神武皇帝某追攀引防擗司常淒庶物其涕迸感眾靈而影彰睠玆鴻業欽若要道爰制近臣敢揚大寶其詞曰髙祖興唐垂其耿光睿宗誕慶紹我明命明命伊何重熈累盛耿光伊何翊善傳聖在昔分瑞爰初剖符宅殷令典居相宏圖宣哲觀藝祗庸服儒踐其成式納以嘉謨否歷終泰傾維更紐予從代王子事周母退象藏宻衝襟釋負不爲震驚自得謙受權乃復亨塞而自開固推皇弟仍陟元臺鳴牝搆孽紛虹肆災飈馳神武電掃姦回三讓天下載登宸極順夫甿心忘我帝力鞮譯修貢親賢任職樂英已敷禮緯重繹宗廟率祀郊丘肇禋養而迎夏芟以祈春靜黙防道和平返淳知周翔泳功濟陶鈞知子惟明從吾所尙陋伊祈之莫緒追齧缺而將喪帝允執乎厥中皇遂崇於太上始授圖而觀察終脫屣以淸曠齋必閒館朝而別宮問安順色資孝風理極兼受言承至公豈綴衣而憑幾忽成鼎而號弓嗚呼哀哉夢年罕驗顧是付囑屬神器其得所委靈心其何欲增摧絕以孺慕竟厭時以去俗萬邦赴而同軌六遂陳而帥屬外羣悲於縞素中不瘞於珠玉蜃輅迎轉龍防戒䢐寒生紫殿曉發淸都笳挽遟遟而徙靡斾旌戀戀以威紆除櫟陽之禦路指橋嶽之幽途禮旣獻而三撤神方寧而九虞逺遊通冠近嚴歸蹕因髙而渭川盡見馮下而秦京稍出積耘艸以橫霜攢悲松以翳日嗚呼哀哉粵羲軒之建子姒兮令問傳其不已猗簡冊之尊聖眞兮鴻名冠而方始然後景云藹華露滋揚至徳殷永思此天子之孝也臣何足以知之嗚呼哀哉

唐宗明皇帝哀冊文

王縉

維寶應元年嵗次壬寅建巳月五日宗至道大聖大明孝皇帝崩於神龍殿旋殯於太極殿之西階粵以寶應二年三月甲辰朔十一日將遷座於泰陵禮也象物已設仙馭將飛空聞脫屣無復求衣孝孫皇帝親臨遣奠意延晷刻向池綍而涕流想山園而心惻九天兮無所一往兮何極感貽美於孫謀俾述事於祖徳其詞曰天厭隋亂中原無主人歸唐徳上帝是輔以聖易暴興文繼武義冠殷湯威包漢祖仰膺歷數光宅區宇惟皇得一承幹嗣五赫哉厥初萬物斯覩景龍之際乾儀反坤不利王室將開禍門呂危劉氏趙啄皇孫我獨仗劍神期武賁上排閶闔俯掃軒轅不驚宗廟大造黎元爲而不有禮備尊尊乃奉睿宗爰受寶命問安侍膳純孝至敬維城之年佐潞之政一蓍獻兆百靈翼聖躍馬截流水不敢競潛龍變海池亦呈慶有開必先興王之盛誥曰皇帝余倦於勤往纘丕業以順兆人辭之不可其命惟新體幹之大法土之均臨之以日生之以春寒暑彰信動植知仁九族旣睦四門旣賓天通之聖電斷之神求賢簨簴就列搢紳讜言是聼庶政必親刑措兵戢威加徳馴戎狄詟竄塞不驚塵琛賮爭入來自無垠駕鼓斥駿焚裘棄珍風雨時若京坻相因師於上古思與還淳然後制禮節焉作樂和焉北祠后土南郊上齋祭陵廟位號山川教戰講武祈農籍田冕旒問俗旌旗幸邊文物蔽地英聲動天鳳巢麟擾甘露醴泉九尾三脊朱艸霏煙繽紛效祉每嵗且千道徳洋溢幹珅交泰成功如何登封於岱太平如何是時無外才藝余美帝王之最學究天人乙夜慙對文齊日月秋風靡逮推歷正元調律平害札動云落開葉碎揮琴陋虞教謌輕沛良辰可賞聴政方退鐘皷屢陳君臣髙防巍巍蕩蕩四十餘載巡省順動西南奧區命子出震繼明握圖長驅猛士累翦封狐不失舊物言旋上都離宮就養壽酒多娛習道久矣神仙逺乎嗚呼哀哉湖上鑄鼎海中祈藥忽乘紫气長遊碧落千門萬戶若無天兮寥廓八達九衢𨿽有人兮寂寞淚爲雨於宸極哭成雷於郊郭遺轍迹而徒攀葬衣冠而可托同軌畢至初陵已開震鳳輦於仙仗降龍輴於帝臺儗將行兮肅穆似有覩兮徘徊遇春城兮如送望暮山兮謂來嗚呼哀哉壽原肇吉先天不違接橋山之大隧營金阜之扉擁馳道兮皆往獨宮車兮不歸厚夜兮藏晝終天兮戢輝文始逺極武餘英威立徳不朽至道惟微𨿽陰陽之與變化侔聖徳兮安可希超前古以作則遺後代以垂衣嗚呼哀哉

唐憲宗章武皇帝哀冊文

令狐楚

維元和十五年嵗次庚子正月甲戌朔二十七日庚子移殯於大內太極殿之西階粵五月十五日庚申遷座於景陵禮也玉衡南指金波西落皓雪集其麻衣素云褰其綃幕栁宮龍動竹池魚躍兆庶雨泣於浩穰萬靈風號於寥廓哀子嗣皇帝仰攀雕輦殷奠瓊筵哀無容以觸地痛不返而終天仙仗徐進宸儀永隔降睿防於鸞臺揚聖功於鳳冊其詞曰

配天惟唐伊祁同光應道爲帝元之系聖人有作孝子善繼顯赫十朝緫齊四裔執其大象司彼左契武烈誕敷文明下濟出潛離隠或躍未融親則盤石封殊翦桐承祧黃屋主鬯靑宮禮樂盡在謳謌薦至軒皇倦勤傳付神器太母侍養親臨寶位怡聲下色先意承志家令敢言天子屏貴明明出震業業承幹其仁如山其智如泉理析堅白學探幽揮毫霧動掞藻霞鮮所持者儉所寶者賢刑靡不省賞無不延冕旒迎日珪璧祈年涕謁宗廟臣朝昊天天縱神聖日躋孝敬鴻名再加寶歷一定窮人屢賑名士交聘獸愛觸邪艸憐指佞梯航修貢鱗羽遂性河色呈符山聲告慶編書辧謗創殿思政甘節必稱苦言終聴稜威之逺徳政之盛霜雪憲章雷風號令夏臺齒劍上黨納穽趙際宅心鄴中聴命誰能去兵王者有徵玉壘霧廓金陵鏡淸狐鳴上蔡蟻聚東平伏鑕就戮回戈受烹始以上殺歸於好生恢恢不失蕩蕩難名信及隠微道存溥愽走馬斯郤昆虫咸若調其玉燭徇以木鐸混同車書逺頒正朔範金合土大興太學淸蹕鳴鑾將登髙嶽四維旣張五刃已藏蠻夷戎羌敢不來王天下淸淨朝廷樂康防冠劍以髙晏戲魚龍於廣場有嚴有翼無怠無荒俗皆臻於壽域人自爲於犧皇日出入兮安窮極雲飛揚兮無處所瑞方瞻乎鳳來災忽聞於鸛語謂百年之可卜嗟九齡之不與當凝旒而下臨奄脫屣以輕舉萬姓哀其考喪千官懷其後撫封人猶祝於南山帝子巳號於北渚嗚呼哀哉披靈衣兮如在委仙佩兮若休建環海以靜寐謝鼎湖而逺遊桂華朗兮髙殿寂梧葉暗兮深宮愁驚同防之遽至咽長川而不流嗚呼哀哉威儀肅設文物前列酌玉斚以宵奠駕金根而曉發出朱雀之正門背靑鸞之迥闕逶迆原野蒼茫日月去復去兮降堯階悲莫悲兮臨禹穴嗚呼哀哉地開蒼谷天作丰山江海自流於泉下城郭取象於人間髙封馬鬛永祕龍顏鱗有逆兮曽觸髯欲升兮尙攀朝百靈以肅肅遺八駿以閒閒陵植柏兮未拱閣生苔兮已班嚴日宮而深閉藹云幄以空還與眾感於萬井結宸悲於九闗嗚呼哀哉神行無方幹健不息物皆被於聖澤人自迷於帝力巍乎髙代之行至矣動天之徳後壤以長存冠蒼穹而罔極嗚呼哀哉

唐順宗莊憲皇后謚冊文

權徳輿

維元和十一年嵗次甲申某月朔日哀子嗣皇帝臣某伏惟大行皇太后柔明承天廣大法地齊二儀以發育含萬物而化光靜専宅心謙儉約已塗山積厚淮水秉靈四徳交修六宮承式於徳宗有逮事之孝敬於先皇有輔佐之憂勤啟迪風徽儀形天下伏以永貞誥命脫躧寰區乃居太上之尊乃正中宮之位顧玆衝上荷劬勞自幼逮長稟邑姜之教勗繼體纂圖申長信之供養率用慈訓施於理道母儀所被子惠所覃一紀於玆萬方防福以載物之量包逮下之仁嗣任姒之徽音慕黃老之淸淨宜錫丕祉壽如岡陵昊蒼不愸艱棘俄及追惟顧復創鉅感深銜卹茹荼叩心罔極今祔隅先逺筮告吉順厚夷體幽嚴就路宰政卿尹與典禮之官詢考古式詳稽謚法以周道章明未之或攺敬形擬議敢易大名謹遣攝大尉中書侍郎平章事臣裴度奉冊上尊謚曰莊憲皇后伏惟皇靈降格淑聖幽贊昭配淸廟對越鴻休與大陰方祗永永無極嗚呼哀哉

唐懿宗元昭皇太后謚冊文

夏侯孜

維大中十三年嵗次己卯九月癸丑朔二十七日己卯嗣皇帝臣伏惟先太后體貞明以合天本懿粹而象地發秀於外含章在中由潁川以表祥配沙麓而比徳塗山佐夏莘野興商潛耀空蘊於方祗祕景莫觀於圓魄卓爾絜操穆然凝輝欲報之徳昊天罔極臣猥以衝昧獲奉宗祧怵惕哀焭慮墜大寶而天意允若人心克諧惟懷永圖懼乖末命退省防固上感劬勞系鏡無塵賜衣有篋宸儀𨿽閟慈防長存莫追蘭殿之晨昏空感椒塗之霜露言成陰教行著國章逮事靡及於循陔終吉徒哀於陟屺敢舉追崇之典寧申顧復之思伏惟舉位以定名考謚以尊徳所以揚茂烈傳休聲率由舊章竊擬素範今禮官詳議庶僚稱贊備陳徽數克播令猷正位號於瑤齋森禮容於金戺母儀無斁廟貌有嚴將享鴻休實憑祐謹遣攝太尉門下侍郎兼兵部尙書平章事蕭鄴奉冊上尊謚曰元昭皇太后伏惟明靈昭格俯鑑精誠時已逝而敬在六衣夜不陽而禮存三獻惟是薦享與唐無疆嗚呼哀哉謹言

唐太宗文徳皇后哀冊文

虞世南

維貞觀十年嵗次甲申六月己未朔二十一日己卯大行皇后崩於立政殿粵九月十日丁酉將遷座於昭陵禮也殯宮夕啟靈轜曉前儼帷帟於空殿肅陛衞於靈筵皇帝親臨宵載義深追逺曕靑蒲而永絕悼玉階之莫返蜃輅將引犧樽已撤爰詔記言式揚徽烈其詞曰二儀合徳兩躍齊光列聖觀象邦家克昌猗歟華族英靈降祉比齊越姜匹宋逾子育徳髙門騰芬素裏體仁將聖披圖閱史造舟爲梁嗣徽前徳履和思順自家形國淑問不已柔風允塞紃組報勤璁珩垂則時逢昌聖運屬休徴代邸膺歷唐侯嗣興紫宮並曜黃道階升化宣風始業贊丕承比徳無競凝神不測應物通理撫機先識體備賢能暉無眺側績包九亂恩加八極性道希夷言容莊敬戒奢處約懷衝履正景曖風暄霜嚴冰淨領略三古箴規六行源濬流逺時昌祚延國貞誕防皇支挺賢談髙辯日學冠通慈訓所及懿徳光前五福云備千齡方永地紀絕維月輪韜景辰興不豫徳音彌整馬鬛無封鶴珠斯屏嗚呼哀哉異人神於倐忽變容服於平生攺淸蹕以哀挽易朱旗以素旌昔照朝景響環佩於曽城今防永夜吟松栢於山楹嗚呼哀哉气變灰飛暑退寒襲煙觸樹而凝慘露分枝而垂泣聞哀鴈之夕飛聴悲風之曉急仰雲霄而永慕慟陵寢其何及嗚呼哀哉背武而北轅絕牽牛而橫度途去去而逾逺馬駸駸而不駐想渭水之貫都嘆黃山之隠霧嗚呼哀哉嗟人生之浮促若飄風之過牖牖何風而蹔停人何生而能久惟承天與載物邈慈深而徳厚邁任姒之髙蹤播英聲而無朽嗚呼哀哉

唐髙宗則天皇后哀冊文

崔融

維神龍元年嵗次乙巳十一月朔二日云云大行則天大聖皇后崩於洛陽宮之仙居殿旋殯於幹陵禮也祖庭火燼攢宮月曉云帶黼翣風牽絳旐儼天衞之蒼蒼邈神儀之窅窅哀子嗣皇帝慕切充窮誠殷遣奠瞻象服其如在攀龍車而不見閟慈範於長陵戢神輝於前殿示人防訓先王典則爰命史臣颺言聖徳其詞曰天生后稷飛鳥覆翼天防武王躍魚隕航施於成康武子有光丰沛之疆河汾之陽異气發祥聖母其昌穆穆皇皇作令於唐至哉坤徳沈潛剛克奇相月偃惠心泉塞蘋藻惟勤紘綖是則訓自閨閫風行邦國七廟肅祗六宮允釐中外和睦遐邇淸夷家道以正王化之基皇曰納輔後其謀咨謀咨攸俟皇用嘉止亦旣顧命聿懷代已聖後謙沖辭不獲已從宜稱制於斯爲美仗義當責亡軀濟厄神器權臨大運匪革宗祧永固寰宇奄宅負衣肅淸垂旒光赫洗洗我君四海無氛英才逺略鴻業大勲雷霆其武日月其文灑以甘露覆之慶雲制禮作樂還淳返朴宗祀明堂崇儒太學四夷慕化九戎稟朔沈璧大河泥金中嶽巍乎成功翕然向夙乃復明辟深惟至公歸閒於大庭之節受養於長樂之宮品彚胥悅謳謌載隆鼎祚旣穆珽樞已肅庶保太和長介景福如何靡怙而降斯酷後弄孫其未掩人喪妣其馬速嗣皇擗踴列辟扶服九親號咷萬姓荼毒嗚呼哀哉積憂勞而不豫兮搆氛沴而成災逢冰霜之慘烈兮見艸木之凋摧感大漸之將至兮遺惠言而不回付聖子其得兮顧黎元曰念哉頒寵錫以畱訣兮節禮數而送哀邈終天而一去兮復何時而下來嗚呼哀哉光陰荏苒兮气緒回互泣盡冬霜兮悲生春露攢塗云啟兮同軌畢赴湘川不從兮洪塋蓋祔古則祀闕今也儀具嗚呼哀哉夜漏盡兮晨挽髮轉相風兮搖畫月厭河洛兮不臨去嵩邙兮飄忽指咸陽之園寢歷長安之宮闕旋六馬兮須期考三兮中歇嗚呼哀哉出國門兮夷由覽舊物兮親憂備物森兮如在艮時闋兮莫畱當赫曦之盛夏宛蕭瑟之窮秋山隠隠兮崩裂水洄洄兮逆流嗚呼哀哉掛旌旐於松煙卽宮闈於夜泉下幽翳兮無日上穹隆兮蓋天隧路嚴兮百靈拱殿園虛兮萬國旋如有望而不至怨西陵之茫然嗚呼哀哉攝帝皇之髙風欽文母之餘懿時來存兮立極數往歸兮配地何通變之有恆兮而始終之無愧惟聖慈之可法播徽音於後嗣嗚呼哀哉

唐代宗貞懿皇后哀冊文

常衮

維大歷十年嵗在辛卯十月辛酉朔六日丙寅貴妃獨孤氏薨粵明日追謚曰貞懿皇后殯於殿之西階十三年十月癸酉乃命門下侍郎同平章事常衮持節冊命其月二十五日丁酉遷座於莊陵禮也素紗列位黼帟周庭輅升玉綴軒珠欞皇帝悼鸞掖以追懷感麟趾而增慟備百物以殷遣命六宮而哀送宗祝薦告司儀降收爰詔侍臣紀垂鴻休其詞曰

祚祉條久寵靈誕受元魏戚藩周隋帝後五侯疊興七貴居右肇啟皇運光膺文母績女是因以綱大倫生知陰教育我蒸人瑞云呈彩瑤星降神聰明睿智婉麗貞仁惟昔天鑑搜求才淑龍徳在田葛覃於谷周姜胥宇漢後推轂王業惟艱嬪風已穆繼文傳聖嗣徽克令不曜其光乃終有慶祗奉園寢肅恭靈命越在哀焭聿追孝敬文織絲組朱緑黃上供祭服以祀明堂法度有節不待珩璜篇訓之制自盈縑緗敍我邦族風於天下始於憂勤葉成王化慈厚諸女寵臨下嫁登賢進才勞謙日夜服繒示儉脫簪申誡訪問後言防遊夙退內和羣娣動有矜誨外睦諸親泣辭封拜闕翟有日親蠶俟時忽歸淸漢言復方祗萬乘悼懷羣臣慕思玉衣追慶金鈿同儀嗚呼哀哉去昭陽兮窅然乘雲駕兮何在人代宛兮如舊炎涼倐兮已攺翠葆森以成列素旗儼而相待言從玉兆之貞永閟瑤華之彩別長秋之西苑過望春兮南登招帝子於北渚從母后於東陵下上淸兮動金翠外無像兮中有憑合簫挽以攢咽結雲雨之淒凝吾君感於幽期俯曽亭而望思慘殯媛以延佇極容衞以盡時搖巾袂兮逺訣隔軒檻兮羣悲不復見兮回禦輦傷如何兮軫睿慈下蘭臯兮背芷陽旌悠悠兮野蒼蒼帶白花兮掩淚衣防兮斷膓當盛明兮共樂忽幽處以獨傷去故庭兮日逺卽新宮矣夜長襚無文繡之飾器無珠貝之藏蓋自我之立制刑有國之大方嗚呼哀哉見送往之空歸嘆終焉之如此方士神兮是與非甘泉畫兮疑復似遺音在於玉瑱陳迹畱於金所獻萬壽兮無期存二南之餘美

唐文粹卷三十二

欽定四庫全書

唐文粹卷三十三上

宋姚鉉編

文丙【總九首】

弔古三

許由先生廟酹文【桞識】

弔夷齊文

書師曠廟文【袁皓】

雷霆一

上天鼓文【程浩】

軍政一

祭纛文【獨孤及】

畏途一

招北客文

袪癘一

送窮文【段成式】

責檄二

責文【王嶽靈】

檄曲江水伯文【樊鑄】

許先生潁陽祠庭獻酹文

栁識

壬辰嵗夏四月客有自洛東遊至先生遺廟而潁水古風舊山巋然追懷古蹤慕美至道以時酒敬酹於靈旣酌旣拜獻乎言曰

天淸旣能久地靜不能朽先生淸淨天地全性出於胚渾入於鴻防雲遊鳥還蓊郁和風當時帝道已半滋章欲深大朴散於人未散於山林乃有巢父杳防同心堯賫公器退然見推遇聖相感不得不知耳𨿽濯於淸流道終播於無爲所謂春膏時蒸朽葉自滋先生含徳唐堯發之潁陽之仁徳日大天下之祿利日卑且聖王所重者名器至人所重者感通推以大名義同讓終亷能感俗道自爲功任應防之偶然生垂後之淸風人登云嶺多憶箕潁猗歟先生山水齊名玆焉遺廟萬古芬馨

弔夷齊文

洪河之東兮首陽穹崇側聞孤竹二子昔也餒在其中偕隠胡爲得仁而死靑苔古木蒼雲秋水魂兮來何依兮去何止掇澗溪之毛薦精誠而已初先生鴻逸中州鸞伏西山顧薇蕨之離離歌唐虞之不還謂易暴兮文武謂墨縗兮胡顏一吒兮忘饑若有誚兮於巖之關豈不以冠在於上履新處於下且曰一人之正位孰知三聖之純嘏讓周之意不其然乎是以知先生所卹者偏矣當昔夷羊在牧殷綱解結乾道息坤維絕鯨吞噬兮鬼孽王奮厥武天意若曰覆昏暴資濬哲於是三老歸而八百防一戎衣而九有截況乎旗錫黃鳥珪命赤烏俾荷鉅橋之施俾申羑里之辜故能山立雨集電掃風驅及下車也五刃不礪於武庫九伏轅於文途𨿽二士不食而兆人其蘇旣而溥天周土率土周人於嗟先生逃將奚臻萬姓歸仰兮獨郁乎方寸六合�蕩兮終局乎一身𨿽忤時而過周終臣心而惻殷所以不食其食求仁得仁然非一端事各其志若旁通以阜厥躬應物以濟其利則焉有貞節之規各親之事靈乎靈乎𨿽非與道而保生乃勗爲臣之不二

書師曠廟文

袁皓

吟篁怨桐天其聲乎鏘石鏗金天其文乎擊革鳴絲天其暢乎匏土之韻天其和乎天有至音寄斯八物先生不生斯音鬱鬱先生旣生斯音在律嗚呼先生之耳時可求也先生之心不可得也天全樂乎先生之無神乎愚固狂而不可攄先生之有神乎愚堅誠而乞其圖先生之耳有神乎化爲天下之耳先生之心有神乎化爲天下之心者可以舒於今然後家家知舜琴

上天鼓文

程浩

雷車闐闐六合喧吼驟風雨於南極族星雲於北斗遑俄選蹙東海以波蕩擺太山而剖玉石至堅切如泥濘松栢至勁粉爲枯朽鼉皮擊考而魑魅晱暘龍領觝觸而鯨鯢奔走陶鑄造化之鑪而鴻毛萬像乾運乾坤之柄而嬰孩羣有由是言則九鼎細三山培塿鼒鼐可以指揮蓬萊可以背負殊不測離蒼天之近逺當懼驚魂在云之幾重徒勞矯首及夫白日雨歇長虹霽後列缺緩轡防假手蓄殘怒之未泄聞餘音之良久而小子之謬學敢獻疑於座右今若爲善惡之宰主操賞罰之休咎胡不扶持顏閔之羶行夭閼跖蹻之首壽罪一亂臣懲天下之凶醜旌一孝行激天下之悌友法髙懸於堯典刑丕試於周後何必霹靂潛之龍養育吠堯之狗

祭纛文

獨孤及

天地不仁神明無親惟正是與若響之答敢有象恭滔天搆釁稱亂國有明罰神其捨諸賊臣劉展假寵多難敢包狼心竊發蠆毒將敷虐於我上下神只使東溟揚波羣動昏墊皇帝震怒按劍授鉞命我上將底天之伐於是有虎牙鷹揚之臣蛇矛犀渠之羣橫行而東我伐用張月羽云旗以先啟行方將歷潯陽下南陵収京口掃建業斮梟獍以釁鼓封鯨鯢於京觀俾萬里浪破三象霧廓今以令月吉日整駕卽路是用徼福於爾有神惟神降衷尙弼予志敢告無靡旗無絓驂無汰輈無僨車命五將防野萬靈並轂令天地氛祲望風掃除魑魅魍魎罔不率俾莫我敢遏爲神祗羞尙饗

招北客文

蜀之先曰蠶叢兮縱其目以稱王當周室淩頺兮亂無紀綱洎乎杜宇從天而降鼈靈沂江而上相禪而帝據有南國之九世蜀本南夷人也皆左其袵而椎其髻及通乎秦也始於惠王之代五牛琢而秦女至一蛇死而力士斃二江雙注羣山四蔽其地卑濕其風脞脆蠻貊雜處滇僰爲鄰地偏而兩儀不正寒薄而四气不均花葉榮秋冬如春暮夜多雨朝旦多雲陽景罕開陰气恆昏以暑以濕爲瘵爲厲气浥蟄以中人吾知重膇之疾兮將嬰爾身蜀之不可往北客歸去來兮

其東則有大江澐澐下絕地垠百谷相吞出於荊門突怒吼劃附於太白渤潏硼砰防於滄溟跳噴浩渺上濺飛鳥蹙縮盤渦下旋黿鼉三峽兩壁亂峯如防岈屹崪澒洞劃坼髙於天霓雲外水積晝日無光其下黒窄瞿塘無底淺處萬尺啼猿哀哀膓斷過客復有千嵗老蛟能變其身好飲人血化爲婦人衒服靚妝遊於水濱五月之間白帝之下洪濤塞峽不見灔澦翻天蹙地霆吼雷怒亦有行舟突然而去人未及顧棹未及舉瞥見陽臺不辧雲雨千里一歇日未移午須臾黑風暴起防樹震山石走砂飛波騰浪翻舟子失據摧檣折竿漩入九泉沒而不還支體糜散蕩入石間水族呀呀拔刺爭餐蜀之東不可往北客歸去來兮

其西則有髙山萬重峻極屬天西有昆侖其峯相連日月回環閡於山顚巒崖盤嵚天壁夐絕陽和不入陰气固閉千年增冰萬古積雪谿寒地坼谷凍石裂夏月艸枯春天木折蒼煙凝兮黒霧結人墮指兮馬傷骨江水噴激回盤紆縈棧壁緣云鉤連相撐繩梁嶫虛傍沓杳冥下不見底空聞波聲過者矍然亡魂喪精復引一索其名爲笮人懸半空度彼絕壑或如鳥兮或如玃倐往還來幸不落或有豪豬千羣努鬛射人寒熊孔碩登樹自擲見人則擘巨糜如牛修角如劍餓虎爭肉吼怒闞闞復有髙崖墜石兮聲若雷之軿轟上敲下磕似火迸兮滿山流星磵溪忽兮倒流林岸爲之頽傾碎騰狖與過鳥駭木魅兮山精飛石壓人兮不可行西有犬戎與此山通形貌類人言語不同氊廬隆穹毳裘防茸啜酪啖肉持槍挾弓依艸及泉務戰與攻其聲如犬其聚如蜂中國之人兮或流落於其中豈只掘防茹雪以取活終當鈹其足而累其胸泣漢月於西海思故鄕於北風蜀之西不可往北客歸去來兮

其南則有卭笮之關天設險艱少有平地連延長山橫亙廬江隔閡百蠻吁彼漢原上當漏天靡日不雨四時霶然其人如魚爰處其泉終年霖霪時復日出防防諸犬向天吠日人皆濕寢偏死腰疾復有陽山之路毒瘴下凝白日無光其气瞢瞢暑雨下濕黃茅上蒸南方之人兮不敢過豈止走獸踣兮飛鳥隨吾不知造化兮何知此方些蜀之南不可以往北客歸去來兮

其北則有劍山巉巉天鑿之門二壁谽谺髙岸嶙峋上柱南斗傍鎭於坤下有長道北達於秦秦地神州中有聖人左右伊臯能致我君雙闕峩峩上覆慶雲千官鏘鏘朝於紫宸玉樓鳳凰金殿麒麟布徳垂澤搜賢修文皇化欣欣煦然而春蜀之北不可以往北客歸去來兮

送窮文

叚成式

予大中八年作畱窮辭詞人謂予辭反之勝也至十三年客漢上復作送窮祝是年正之晦童稚戲爲送窮舡判筒而槽比籜而閭細枲纒幅楮飾木偶家督被酒請禳窮將酹地歌舞窮予謂曰予送非嚵歷蹙循陰索隙膋葷�餅直脰涎瀝者非寒哭蔟憐敗衣网身惡覻墻間冷嘯淒辛者非嚇覡嗾巫欺癡嬈衰燼數楮泉擾狎狐貍者噫有才歉升窄朘膓噦喀防童其筆燥心汗滳以是而歿者去些有開卷數幅空心妨目襲經攻史方寸日蹙以是而歿者去些有議古酌今左淩右浸麓垤酒涔短淺不禁以是而歿者去些

責文

王嶽靈

萬物之貴者人也人惟秀介虫之智者也惟神隠括無形神之謂也窮通有極秀之謂也況天之與人其道甚逺不有以也將何逺焉則吉凶之祥假子以告變化之象因子以明欲爰謀稽疑必先蔽昆命冝蠲割誘慕展布心腹子無欺於人人有望於子成天下之亹亹豈不率道與何諸呂弄權昭大橫於漢帝帝辛毒痛匪告繇於周武揆惡之輕重也呂之惡不浮於辛量徳之休明也昌之徳靡及於發子二其行誰不解體矣夫義禮之輿也信身之幹也何陳氏之母不疾而稱疾魯孫之臣卜僭而告義喪於禮失其徒實繁吾不殫悉考夫演卦繇者蓍也蓍之靈而不如子之長定妍媸者鏡也鏡之明不如子之知銘乎竹帛萬代不泯奚起矛楯俾吾反惑於古人孰謂子原天地之美達五行之理徒使疏瀹澡雪仰止防求曽莫之校何異乎曹丘生遇拒季布善盻已虞國僑哉必以剝桂刻漆非材木所願防鶡裂冠非禽鳥所欲當潛伏奫灣違禍罾罟九江錫命其可得乎豈不免氓之蚩蚩熒惑於耳目也

檄曲江水伯文

樊鑄

主張於地之血脈者豈不曰水伯乎爾自獸爲身靣爲人控牽兩龍窟宅百谷億有祀矣故斁倫於元气之液弄權於坤輿之竅所云老而不死是謂之賊伊我謂爾有是夫何者三載二月春服旣成冠者五六人才子六七人皆簸揚文精開闔武庫遊嬉春晝防洄江幹興飛壯心舞曳齒曺皆貸白之徳不負赤鯉之本爾何爲陰發暴殄潛生毒痛簣禍堦於沙岸垣死府於花島如數子者皆載垂堂之誡爾始若懸流三十仭跳沫四十里固應尊而不親亹豈相及爾岸不崪屼流不唐突設人所倚之福陷爾孔易之誘俾水衒貫堅之功舫聲之如蜩螗捫空呼天迄死不救倐恣化魚之惡誰下拜牛之惠溺我國寶豈明時棄珠之泉沈彼防舩實去夜藏舟之壑與夫覩右山四耳之獸夢潁川一角之人置於大江未匹斯甚使揭竿求父之子投牋請弟之兄奏空篌傷妻之夫厲波濤徇壻之婦罹其凶害不忍荼毒並告無辜於上下神祗行哭失聲於爾安乎爾今肆行賊虐者豈不謂性與習成乎何哉曩者溺孫興公於後湖之中淪炎帝女於東海之上化鼈於黃氏之母爲魚於歷陽之郡爾應恃以舊防蔓其後圖殊不知事不欲數數斯辱矣惡貫已滿天命誅之然今歷視爾自昔爲過之所或天涯或地防起於侯甸之外且非輦轂之下豈比今日俯九門臨四達使哀聲悲響上及聰聽爾誰欺欺天乎然曲江者南峙仙閣北距靈宮足可效赤水產黃帝之珠胡爲殱蒼生竊司命之契況之人也皆編中華俗遊無何鄕所冀猛火烈山而莫焚大浸稽天而不溺旣遇捨爾省括之中縱使飯術解漂之餌山經不沈之木豈可免爾之圖乎玆中江自首創至於今時數千里子更代易主防流波秏才可接腋於井蛙詎持頥於海鼈爾之所處豈不狹隘乎人之所賞豈有舳艫乎逮天寶載我皇恢土徳以慱之竇澤流以濬之積閏下之波瀾用濟川之舟檝豈不爲幸於爾也爾何滿以致益凶以自斃使彼都人士自此之後懼爾同失神之海惡爾甚探手之湯匪徒歇爾盛事過自掇也𨿽悔可追然靈莫尊於君人時莫美於陽春君固愛人種徳乘春宥罪省囹圄去桎梏爾奚得恃宅無聞括守有曲襲不辜於止獄之候系餘殃於積慶之家僕謂數子叫天曹訴地府黜爾主職在於斯須不然僕見欲上書於承明廬徴菑近速周處擊劍長逐擘波深搜爾居遁逃則焦僥東請長臂者灑漉之又於雄棠北使長股者慿踐之不然邀離朱以視之命宋定以縛之然後調馬梅扇獸炭是烹是醢以報東門爾儻若混空隠形和水匿象則使牛曳蛇尾絕其本根縱逢山見彘毛終難必復矣僕亦宜念五六日至於旬時恐爾有詞曰予不誡視成不令而行故矢在上垂而未發儻能易轍僕則旣往不咎若爲刻舟爾則何辭以對徐察爾變惟審圖之

唐文粹卷三十三上

欽定四庫全書

唐文粹卷三十三下

宋姚鉉編

文丁【總一十五首】

傷悼【題哀辭後附】

弔古戰塲文【李華】

弔國殤文【張說】

弔九江驛碑材文【歐陽詹】

悲剡溪古藤文【舒元輿】

弔韓弇沒胡中文【李觀】

哀二良文【白居易】

奠相國令狐公文【李商隠】

祭韓侍郎文【李翺】

祭獨孤常州文【崔祐甫】

祀呂衡州化光文【栁宗元】

爲常州獨孤使君祭李員外文【梁肅】

祭栁子厚文【韓愈】

祭栁栁州文【皇甫偍】

祭亡友故揚州功曹蕭公文【李華】

歐陽生哀辭【韓愈】

弔古戰塲文

李華

浩浩乎平沙無垠夐不見人河水縈帶羣山糾紛黯兮慘悴風悲日曛蓬斷艸枯凜若霜晨鳥飛不下獸挺亡羣亭長告余曰此古戰塲也常覆三軍往往鬼哭天陰則聞傷心哉秦歟漢歟將近代歟吾聞夫齊魏徭戍荊韓召募萬里奔走連年暴露沙艸晨牧河冰夜渡地闊天長不知歸路寄身鋒刃腷臆誰訴秦漢而還多事四夷中州耗斁無世無之古稱戎夏不抗王師文教失宣武臣用奇奇兵有異於仁義王道迂闊而莫爲嗚呼噫嘻吾想夫北風振漠胡兵伺便主將驕敵期門受戰野豎旄旗川回組練法重心駭威尊命賤利鏃穿骨驚沙入面主客相搏山川震聲拆江河勢崩雷電至若窮陰凝閉凜冽海隅積雪沒脛堅冰在須鷙鳥休巢徵馬踟躕繒纊無溫墮指裂膚當此苦寒天假彊胡慿淩殺气以相剪屠徑截輜重橫攻士卒都尉新降將軍復沒屍塡巨港之岸血滿長城之窟無貴無賤同爲枯骨可勝言哉鼓衰兮力盡矢竭兮絕白刃交兮寶刀折兩軍蹙兮生死決降矣哉終身夷狄戰矣哉暴骨沙礫鳥無聲兮山寂寂夜正長兮風淅淅魂魄結兮天沈沈鬼神聚兮云羃羃日光寒兮艸短月色苦兮霜白傷心慘目有如是耶吾聞之牧用趙卒大破林胡開地千里遁逃匈奴漢傾天下財殫力痛任人而已其在多乎周逐獫狁北至大原旣城朔方全師而還飲至策勲和樂且閒穆穆棣棣君臣之間秦起長城竟海爲關荼毒生人萬里朱殷漢系匈奴𨿽得陰山枕骸徧野功不補患蒼蒼蒸民誰無父母提擕捧負畏其不壽誰無兄弟如足如手誰無夫婦如賔如友生也何恩殺之何咎其存其沒家莫聞知人或有言將信將疑悁悁心目寢寐見之布奠傾觴哭望天涯天地爲愁艸木淒悲弔祭不至精魂無依必有凶年人其流離嗚呼噫嘻時耶命耶從古如斯爲之柰何守在四夷

弔國殤文

張說

北伐兮東胡邈遼陽兮孤竹偏師兮覆眾在崇山兮峽谷露芁芃兮蔓艸風蓁蓁兮拱木見馬血兮夜燃聞殤魂兮雨哭君王按金鼓而气憤撫珠鈴而淚滋橫萬里兮抽恨弔羣山而寫悲懟凶將兮我辱悼勇夫之狄累彼前鑑兮未逺何後來兮不追對死地兮出陣臨傷門兮用師軍奪帥兮虹食壘車脫腷兮火焚旗有欒黶兮愎矣無範宣兮愧之命窮迮兮短兵錯膚迎刃兮血染鍔旅殘潰兮棄組練山猶號兮谷余戰殪原野兮柰何違君親兮不見於戲何天命之奄忽俾仁義之治兵爲蠻夷之俘骨鬷六校之飛將鎭五營之勁卒吾見出兮不歸噫名存兮身沒

弔九江驛碑材文

歐陽詹

弔傷而有辭者也噫九江之驛碑其何興辭而弔歟斯碑之材昔大師魯國顏忠肅公所建祖亭之碑也公素負辭華代之銘志多公之辭又好采異畱名之致頃爲湖州牧州產碑材石每使工琢之與辭兼行磨礱而成常心使用者不可勝數斯碑也終山之窮僻得之於自然趺本有防頂有螭𨿽不甚成而拏躩僨興如神如靈公神而珍之精選所處湖州無稱立罷守歸朝載而途卜出蘓臺入毗陵亦無稱立轉丹陽遊建業亦無稱立次江州州南有湖湖東有山蛟奔螭引直到湖心頓址之處則茂林峭石勢瓌气勝非往時所睇而神祠曰祖將軍廟在焉公覿其詭秀與碑材葉卽日以酒脯奠其祖神出錢五萬造亭曰祖亭南香鑪峯北潯陽城九江爲庭千艘歷階亭旣就公制亭之文手勒斯碑而立之公文爲天下最書爲天下最斯亭之地亦天下最庶資三善加以斯碑之奇相持萬古而采異畱名之致一得也後典州吏於州之九江驛有修壞之勞狀其末績乃取斯碑剗公之述寘已之述今爲九江驛之碑焉予旅逰江州稅於玆驛祠部員外郎鄭恕同之鄭與州將嚴士良共爲予說而俱以相示嗚呼先賤後貴世之常也先貴後賤人之傷也以祖亭方九江驛則蘭室鮑肆矣以魯公之文方今之文則牢醴糟糠矣以魯公之札翰方今之札翰則錦綉枲麻矣以魯公之用方今之用則諸夏夷狄矣痛哉斯碑出祖亭入九江驛失魯公之文得人之文削魯公之札翰題人之札翰亡魯公之用就人之用是去蘭室而居鮑肆捨牢醴而食糟糠脫錦綉而服枲麻黜諸夏而卽夷狄可悲之甚者況我質天成必將可名魯公所以卜擇敬愼如彼而常人無良黷辱如此與夫有道而黥無罪而刖投四裔禦魑魅何以別也石不能言豈其無寃故弔之情違乃傷理怫乃寃人實有之物亦應然嗚呼子碑寃可予知陰隲子材豈曰無意必有以殊方頒以異與顏表勝以殊則明從吏居卑以異奚旌子產旣授子不終致悠悠彼蒼何嗟及矣美玉扺禽髙冠借足有類子碑先榮後辱繼世生哲詎無賢兮將覿於斯將悼於斯庶滌所黷而復攸宜屹屹子碑如神如祗人得以專天造何爲其不然矣其不然矣

悲剡谿古藤文

舒元輿

剡谿上緜四五百里多古藤株枿逼土𨿽春入土脈他植發活獨古藤气候不覺絕盡生意予以爲本乎地者春到必動此藤亦本地地方春且有死色遂問谿上人有道者雲谿中多紙工刀斧斬伐無時擘剝皮肌以給其業噫藤𨿽植物者溫而榮寒而枯養而生殘而死亦將似有命於天地間今爲紙工斬伐不得發生是天地气力爲人中傷致一物疾癘之若此異日過數十百郡洎東雒西雍歷見書文者皆以剡紙相誇予寤曩見剡藤之死職止由此此過固不在紙工且今九牧士人自專言能見文章戶牖者其數與麻竹相多聽其語其自安重皆不啻握驪龍珠𨿽苟有曉寤者其倫甚寡不勝眾者亦皆斂手無語勝眾者果自謂天之文章歸我遂輕傲聖人道使周南召南風骨折入於抑揚皇華中言偃卜子夏文學陷入於淫靡放蕩中比肩握管動盈數千百人數千百人筆下動行數千萬言不知其爲謬誤日日以縱自然殘藤命易甚桑枲波波頽沓未見止息如此則綺文妄言軰誰非書剡紙者耶紙工嗜利曉夜斬藤以鬻之𨿽舉天下爲剡谿猶不足以給況一剡谿者耶以此恐後之日不復有藤生於剡矣大抵人間費用苟得著其理則不枉之道在則暴耗之過莫由橫及於物物之資人亦有其時時其斬伐不爲夭閼予謂今之錯爲【闕】文者皆夭閼剡谿藤之流也藤生有涯而錯爲文者無涯無涯之損物不直於剡藤而已予所以取剡藤以寄其悲

弔韓弇沒胡中文

李觀

維唐貞元元年匈奴上款乞盟天子以其言誠乃命上將往墠陰山而聽其誓言監察禦史韓君載筆而隨焉我上將仗九廟之信而首盟其間以戎人心爲心戎乘我不虞而有詭謀我計無素成而姧以宿盟故勇者死奔者追而韓君爲之擒矣嗚呼有備無患軍志也戎人安所暴其詐千慮一失聖人也韓君是以爲之虜天其或者將用驚我非福戎也韓君爲之擒其系命歟五年於玆生死不尋謂之生豈復還期謂之死永永湮沈或曰死矣曽是切商之心絕國浩浩窮西極濱羌戎居之環視齗齗流沙無波陰山無春邊艸不緑塞鴻不賔秦有長城漢有遺人死者虜鬼生者虜臣哀哀韓君生死窮辛鬼能靈人能語君生其所君死其所今兩寂然心繇中阻君初奉役意气西道白珪之貺唾掌可保激魯陽之勇嘆典屬之老乃卽於事不能畫奇從軍之籌君固職之可疑不疑固用阽危羌戎髬髵坐刃我師倉卒闇曶血殷朔陲實死者痛非擒者悲夾谷之防不聞仲尼秦中九月黃葉始下長風西來烈烈飄瓦望君申弔亦懼來者已乎一魂時也命也

哀二良文

白居易

丞相隴西公出鎭於汴州軍司馬禦史大夫陸長源實左右之二年而軍用寧司空南陽公作藩於徐州軍副使祠部員外郎鄭通誠實先後之十年而民用康曁十五年春隴西薨浹辰而師亂大夫以直道及禍十六年夏南陽薨翌日而難作員外以危行遇害惜乎大夫民之望也員外國之良也咸克絜於身儉於家勤於邦又申之以言行文學智謀政事故其歷要官參劇務如刀劍發硎割而無滯如鐘磬在懸動而有聲識者以爲異時登天下股肱耳目之任必能修徳秉哲紹復隴西南陽之事業以藩輔王家嗚呼善人宜將鐘奕葉之慶而不免及身之禍天乎報施之眹何其昧歟昔詩人有黃鳥之章以哀三良不得其死今斯文亦以哀二良命其篇云

伊大化之無形兮浩浩而茫茫中有禍牙兮若機之張梁之亂兮陸受其毒徐之難兮鄭罹其殃惟善人兮邦之紀綱邦之瘁兮正人先亡謂天之惡下民兮胡爲乎生此忠良謂天之愛下民兮胡爲乎生此犲狼我欲階冥冥問蒼蒼蒼蒼之不可問兮俾我心之防傷悲夫而今而後吾知夫天難忱而命靡常耶

奠相國令狐公文

李商隠

戊午歳丁未朔乙亥晦弟子玉谿李商隠叩頭哭奠故相國贈司空彭陽公嗚呼昔夢飛塵從公車輪今夢山阿送公哀歌古有從死今無柰何天平之年大刀長防將軍樽旁一人衣白十年忽然蜩宣甲化人譽公憐人譛公罵公髙如天愚卑如地脫蟺如蛇如气之易愚調京下公病梁山絕崖飛梁山行一千莫奏天子防辭墓門臨絕丁寧托爾而存公此去耶禁【其禁反】不時歸鳳棲原上新舊衮衣【公先人亦贈司空】有泉者路有夜者臺昔之去者宜其在哉聖有夫子亷有伯夷浮魂沈魄公其與之故山峩峩玉谿在中送公而歸一世蒿蓬嗚呼

祭韓侍郎文

李翺

嗚呼孔子云逺楊朱恣行孟軻拒之乃壊於成戎風混華異學魁橫兄常辧之孔道昭明建武以還文卑質防气萎體敗剽剝不讓儷花鬭葉顚倒相上及兄之爲思動鬼神撥去其華得其本根開合怪駭驅濤湧云包劉越嬴並武同殷六經之風絕而復新學者有歸大變於文兄之仕宦罔辭於難疏奏輒斥去而復遷升黜不攺正言亟聞貞元十二兄作汴州我防自徐始得兄交視我無能待予以友講文析道爲益之厚二十九年不知其久兄以疾休我病臥室三來視我笑語窮日何荒不耕防之以一人心樂生皆惡言凶兄之在病則齊其終順化以盡靡惑於中欲別千萬意如不窮臨防大號決裂肝胸老言壽死而不亡兄名之垂星斗之光我譔兄行下幹太常聲殫天地誰云不長防車來東我刺廬江君命有嚴不見兄防遣使奠斚百酸攪腸音容若在曷日而亡嗚呼哀哉嗚呼哀哉

祭獨孤常州文

崔祐甫

維大歷十二年嵗次月日外從祖舅朝散大夫權知中書舍人賜紫金魚袋崔祐甫遣表妷前鄧州南陽縣尉李綜以淸酌之奠祭於從外孫甥常州獨孤使君至之之靈往矣至之此時何時空原拱木荊榛狐貍林風月露以之增悲子之往也髙格逺量秀气茂姿亡兮何若有兮誰對豈流蘇寓馬從之已爾嗚呼哀哉王事適我政事一埤益我在籠而不能求其釋獨有懷君之淚臨秋風而自滴平生相期聊復一敍一以豁胸中之憤气二以簡明靈而晤語吾與至之思道義自家刑國張維舉墜吾與至之思孰交好平居琢磨遇死赴蹈吾與至之思邁純徳言爲士凖動有時則吾與至之思全髙節風雨如晦嘐嘐不輟吾與至之思闡斯文不俾臯契獨暮華勛吾與至之談空覈夢蝶諭筏去之蕭然吾與至之期諸晚嵗偃臥山樊同披薜荔舉其大較良難名數念我交情千枝萬縷霜風掃葉或散或聚萬化紛然同歸野土向之所務孰云其主嗚呼哀哉爛然澄酤平昔共歡如何此奠取象於觀我思此飫子必吾劇目想道周暫畱徒禦所可懷者徐生之絮

祀呂衡州化光文

栁宗元

維元和六年嵗次辛卯八月癸亥朔友人守永州司馬員外置同正員栁宗元謹遣書吏同曹家人襄兒奉淸酌庶羞之奠敬祭於呂八兄化光之靈嗚呼天乎君子何厲天實仇之生人何罪天實讐之聰明正直行爲君子天則必速其死道徳仁義志存生人天則必夭其身吾固知蒼蒼之無信漠漠之無神今於化光之歿悲逾深而毒逾甚故復呼天以云雲天乎痛哉堯舜之道至大以簡仲尼之文至幽以黙千載紛爭或失或得倬乎吾兄獨取其直貫乎化始與道咸極推而下之法度不忒旁而肆之中和允塞道大藝備斯爲全徳而官止刺一州年不逾五十佐王之志沒而不立豈非循正直以召災好仁義以速咎者邪宗元幼𨿽好學未聞其道洎乎獲友君子乃知適於中庸削去邪雜顯陳眞正爲道不謬兄實使然嗚呼積乎中不必施於外裕乎古不必諧於今二事相勘從古至今至於化光最爲太甚理行第一尙非所長文章過人略而不有夙志所蓄巍然可知貪愚皆貴險狠皆老則化光之天厄反不榮歟所慟者志不得行功不得施蚩蚩之甿不被化光之徳庸庸之俗不知化光之心斯言一出內若焚裂海內甚廣知者防人自友朋凋防志業殆絕惟望化光伸其宏略震耀昌大興行於時使斯人徒知我所立今復往矣吾道息矣𨿽其存者志亦死矣臨江大哭萬事已矣窮天之學貫古之識一朝去此終復何適嗚呼化光今何爲乎止乎行乎昧乎明乎豈蕩而爲大空與化無窮乎將結而爲光耀以助臨照乎豈爲雨爲露以澤下土乎將爲雷爲霆以泄怨怒乎豈爲鳳爲麟爲景星爲卿云以寓其神乎將爲金爲錫爲珪爲璧以棲其魄乎豈復爲賢人以續其志乎將奮爲神明以遂其義乎不然是昭昭者其得已乎其不得已乎抑有知乎其無知乎彼且有知其可使吾知之乎幽明茫然一慟膓斷嗚呼化光庶防聽之尙饗

爲常州獨孤使君祭李員外文梁

肅

大歷九年五月日朝散大夫守常州刺史賜紫金魚袋獨孤某謹以淸酌之奠祭於故尙書吏部郎趙郡李遐叔三兄之靈嗚呼疇昔之年接兄討論倚伏之數或尋其源嘗謂仁人百祿滋蕃如何於兄斯道莫存嗚呼哀哉惟兄孝友仁恕髙明寛裕何徳之茂何才之富粹气積中暢於四支發爲斯文鬱鬱輝輝自五百年風雅淩遲假手於兄郁爲宗師乃登憲闈直以舉之乃列諫臣闕則補之宗季年戎狄內侮兄方就養劫在犲虎气霧蒙蒙薄污我躬雷雨作解逺身於東帝曰孝哉可移於忠名居右掖迹踐南宮丘明爲恥晏方病淸漳閒臥樂道推命哀於大賢不向大年人之不幸天亦何言在昔賈生見惡絳灌王佐之用不展於漢我之方行遭世紛亂時運屯塞古今一貫嗚呼哀哉某以防蔽夙承眷惠義均伯仲合若符契愽約乎文章之間優遊乎性命之際謂得攜手相期卒嵗天其防予兄則先逝嗚呼哀哉曩自朝列出持使節十年離別一旦存沒吳楚迢遞江山阻越不及歸賵仍乖執紼寢門一哀魂斷心絕恭承嘉命來牧於常繐帳斯在哀何可忘鞠然二孤防彼穹蒼孰謂遐叔與天茫茫魂兮歸來臨此一觴嗚呼哀哉

祭栁子厚文

韓愈

維年月韓愈謹以淸酌庶羞之奠祭於亡友栁子厚之靈嗟嗟子厚而至然耶自古莫不然我又何嗟人之生世如夢一覺其間利害竟亦何校當其夢時有樂有悲及其旣覺豈足追維凡物之生不願爲材犧樽靑黃乃木之災子之中棄天脫羈玉佩瓊琚大放厥辭富貴無能磨滅誰紀子之自著表表愈偉不善爲斵血指汗顏巧匠旁觀縮手袖間子之文章而不用世乃令吾徒掌帝之制子之視人自以無前一斥不復羣飛刺天嗟嗟子厚今有今亡臨絕之音一何瑯瑯徧告諸友以寄厥子不鄙謂余亦托以死凡今之交觀世厚薄余豈可保能承子托非我知子子實命我猶有鬼神弗敢遺墮念子永歸無復來期設祭棺前矢心以辭嗚呼哀哉尙饗

祭栁栁州文

皇甫湜

嗚呼栁州秀气孤稟弱冠遊學聲華借甚肆意文章秋濤瑞錦吹回虫濫王風凜凜連牧甲科驟閱班品靑衿搢紳屬目斂衽公卿之祿若在倉廩至駿難馭太白易慘華鐘始撞一頓聲寢梧山恨望桂水愁飲鬱鬱羣議悠悠積稔竟奄荒瘴遂絕羈枕嗚呼栁州命實在天賢不必貴壽不必賢𨿽聖與神無如命何自古以然相視咨嗟歸葬秦原卽路江臯聲容蔑然相嘆增勞惟有令名日逺日髙式薦誠辭以佐羞醪尙饗

祭亡友故楊州功曹蕭公文

李華

乾元三年二月十日孤子李華以淸酌之奠致祭於亡友故揚州功曹蘭陵蕭公之靈於乎茂挺平生相知情體如一嵗月之別俄成古今天乎喪予此痛何極華釁罰深重艱棘所鐘殊方永慕觸目號裂孤窮易感況哭故人以足下才惟挺生名蓋天下道孤命屈淪阨終身避亂全絜忠也冒危遷祔孝也有王佐之才先師之訓而歿於道路何負於天天乎痛哉華疇昔之嵗幸忝周旋足下不棄愚劣一言契合古稱管鮑今則蕭李有過必規無文不講知名當世實賴吾人循環往復何日忘此而況泣血千里羈旅相依聞此一哀心骨皆斷痛之至者言不能宣是欲寄辭秖益塡塞茂挺茂挺君其降靈尙饗

歐陽生哀辭

韓愈

歐陽詹世居閩越自詹已上皆爲閩越官至州佐縣令者累累有焉閩越地肥衍有山泉禽魚之樂𨿽有長材秀民通文書吏事與上國齒者未嘗肯出仕今上初故宰相常衮爲福建諸州觀察使治其地衮以文辭進有名於時又作大官臨蒞其民鄕縣小民有能誦書作文辭者衮親與之爲主客之禮觀遊宴饗必召與之時未防皆化翕然詹於時獨秀出衮加敬愛諸生皆推服閩越之人舉進士繇詹始建中貞元間余就食江南未接人事往往聞詹名閭巷間詹之稱於江南也久貞元三年餘始至京師舉進士聞詹名尢甚八年春遂與詹文辭同考試登第始相識自後詹歸閩中余或在京師他處不見詹久者惟詹歸閩中爲然其他時與詹離率不歷嵗移時則必合合必兩忘其所趨久然後去故余與詹相知爲深詹事父母盡孝道仁於妻子於朋友義以誠气醇以方容貎嶷嶷然其燕私善謔以世其文章切深喜往復善自道讀其書知其於慈孝最隆也十五年冬餘以徐州從事朝正於京師詹爲國子監四門助教將率其徒伏闕下舉余爲愽士防監有獄不果上觀其心有益於余將忘其身之賤而爲之也嗚呼詹今其死矣詹閩越人也父母老矣捨朝夕之養以來京師其心將以有得於是而歸爲父母榮也𨿽其父母之心亦皆然詹在側𨿽無離憂其志不樂也詹在京師𨿽有離憂其志樂也若詹者所謂以志養志者歟詹𨿽未得位其名聲流於人人其徳行信於友朋𨿽詹與其父母皆可無憾也詹之事業文章李翺旣爲之傳故作哀辭以舒余哀以傳於後以遺其父母而解其悲哀以卒詹志云

求仕與友兮逺違其鄕父母之命兮子奉以行友則旣獲兮祿實不丰以志爲養兮何有牛羊事實旣修兮名譽又光父母欣欣兮常若在傍命𨿽云短兮其存者長終要必死兮願不永傷友朋視疾兮藥物甚良飲食孔時兮所欲無妨壽命不齊兮人道之常在側與逺兮非有不同山川阻深兮魂魄流行祀祭則及兮勿謂不通哭泣無益兮抑哀自彊推生知死兮以慰孝誠嗚呼哀哉兮是亦難忘

題哀辭後

愈性不喜書自爲此文惟自書兩通其一通遺淸河崔羣羣與餘皆歐陽生友也哀生之不得位而死哭之過時而悲其一通今書以遺彭城劉君伉君喜古文以吾所爲合於古詣吾廬而來請者八九至而其色不怨志益堅凡愈之爲此文蓋哀歐陽生之不顯榮於前又懼其泯滅於後也今劉君之請未必知歐陽生其志在古文耳𨿽然愈之爲古文豈獨取其句讀不類於今者耶思古人而不得見學古道則欲兼通其辭通其辭者本志乎古道者也古之道不苟譽毀於人劉君好其辭則其知歐陽生也無惑焉

唐文粹卷三十三下

欽定四庫全書

唐文粹卷三十四

宋姚鉉編

論甲【總一十三首】

天三

天論上【劉禹鍚】

天論中

天論下

帝王三

荀悅論髙祖武宣論【李徳裕】

漢昭論

漢元論

封禪一

漢武封禪論【林簡言】

封建三

封建論【栁宗元】

五等論【朱敬則】

漢祖呂后五等論【李翰】

興亡二

兩漢辧亡論【權徳輿】

三國論【李徳裕】

正統一

東晉元魏正閏論【皇甫湜】

天論上

劉禹錫

世之言天者二道焉拘於昭昭者則曰天與人實影響禍必以罪降福必以善來窮阨而呼必可聞隠痛而祈必可答如有物的然以宰者故陰隲之說勝焉泥於冥冥者則曰天與人實刺異霆震於畜木未嘗在罪春滋乎堇荼未嘗擇善跖蹻焉而遂孔顏焉而厄是茫乎無有宰者故自然之說勝焉余之友河東解人栁子厚作天說以折韓退之言文信美矣蓋有激而云非所以盡天人之際故余作天論以極其辯云大凡入形气者皆有能有不能天有形之大者也人動物之尢者也天之能人固不能也人之能天亦有所不能也故余曰天與人交相勝耳其說曰天之道在生植其用在彊弱人之道在法制其用在是非陽而阜生陰而肅殺水火傷物木堅金利壯而武健老而耗眊气雄相君力雄相長天之能也陽而藝樹陰而揫斂防害用濡禁焚用光斬材窽堅液礦硎蕓義制彊訐禮分長幼右賢尙功建極閒邪人之能也人能勝乎天者法也法大行則是非爲公天下之人蹈道必賞違之必罰當其賞𨿽三旌之貴萬鐘之祿處之咸曰宜何也爲善而然也當其罰𨿽族屬之夷刀鋸之慘處之咸曰宜何也爲惡而然也故其人曰天何預乃人事耶惟告防報本肆類授時之禮曰天而已矣福兮可以善取禍兮可以惡召奚預乎天耶法小弛則是非駮賞不必盡善罸不必盡惡或賢而尊顯時以不肖參焉或過而僇辱時以不辜參焉故其人曰彼宜然而信然理也彼不當然而固然豈理耶天也福或可以詐取而禍或可以苟免人道駮故天命之說亦駮焉法大弛則是非易位賞常在佞而罰常在直議不足以制其彊刑不足以勝其非人之能勝天之具盡喪而名徒存彼昧者方挈挈然提無實之名欲抗乎言天者斯數窮矣故曰天之所能者生萬物也人之所能者治萬物也法大行則其人曰天何預人耶我蹈道而已法大弛則其人曰道竟何爲耶任天而已法小弛則天人之論駮焉今人以一已之窮通而欲質天之有無惑矣余曰天常執其所能以臨乎下非有禎乎治亂雲爾人常執其所能以仰乎天非有預乎寒暑云爾生乎治者人道明咸知其所自故徳與怨不歸乎天生乎亂者人道昧不可知故由人者舉歸乎天非天預乎人云爾

天論中

或曰予之言天與人交相勝其理微庸使戶曉盍取諸譬焉劉子曰若知旅乎夫旅者羣適乎莽蒼求休乎茂木飲乎水泉必彊有力者先焉否則𨿽聖且賢莫能競也斯非天勝乎羣次乎邑郛求防於華榱飽乎餼牢必聖且賢者先焉否則彊有力莫能競也斯非人勝乎苟道乎虞芮𨿽莽蒼猶郛邑然苟由乎匡宋𨿽郛邑猶莽蒼然是一日之途天與人交相勝矣吾固曰是非存焉𨿽在野人理勝也是非亡焉𨿽在邦天理勝也然則天非務勝乎人者也何哉人不宰則歸乎天也人誠務勝乎天者也何哉天無私故人可務乎勝也吾於一日之途而明乎天人取諸近也已問者曰若是言之則天之不相去乎人也信矣古之人曷引天爲答曰若知操舟乎夫舟行乎濰淄伊洛者疾徐存乎人次捨存乎人風之怒號不能皷爲濤也流之溯洄不能峭爲魁也適有迅而安亦人也適有覆而膠亦人也舟中之人未嘗有言天者何哉理明故也彼行乎江河淮海者疾徐不可得而知也次捨不可得而必也鳴條爲風可以沃日車蓋之云可以見怪恬然濟亦天也黯然沈亦天也阽危而僅有亦天也舟中之人未嘗有言天者何哉理昧故也問者曰吾見其駢焉而濟者風水等耳而有沈有不沈非天曷司歟答曰水與舟二物也夫物之合並必有數存乎其間焉數存然後勢行乎其間焉一以沈一以濟適當其數適乘其勢耳彼勢之附乎物而生猶影響也本乎徐者其勢緩故人得以曉也本乎疾者其勢遽故難得以曉也江海之覆也猶伊淄之覆也勢有疾故有不曉耳問者曰子之言數存而勢生非天也天果狹於勢耶答曰天形常圓而色常靑周回可以度得晝夜可以表候非數之存乎常髙而不卑常動而不已非勢之乘乎今夫蒼蒼然者一受其形於髙大而不能自還於卑小乘其气於動用而不能自休於俄頃又惡能逃乎數而越乎勢耶吾固曰萬物之所以爲無窮者交相勝而已矣還相用而已矣天與人萬物之元者爾問者曰天果以有形而不能逃乎數彼無形者子安所寓其數耶答曰若所謂無形者非空乎空者形之希微者也爲體也不妨乎物而爲用也常資乎有必依於物而後形焉今爲室廬而髙厚之形藏乎內也爲器用規矩之形起乎內者也音之作也有大小而響不能逾表之立也有曲直而影不能逾非空之數歟夫目之視非能有光也必因乎日月火焰而後光存焉所謂晦而幽者目有所不能燭耳彼貍猩犬防之目庸謂晦而幽耶吾故曰以目而視得形之相者以智而視得形之微者也焉有天地之內有無形者耶古所謂無形蓋無常形耳必因物而後見耳焉能逃乎數耶

天論下

或曰古之言天之歷象有宣夜渾天周髀之書言天之髙逺卓詭有鄒子今之言有自乎答曰吾非斯人之徒也大凡入乎數者由小而推大必合由人而推天亦合以理揆之萬物一貫也今夫人之有頭目耳鼻齒毛頥口百骸之粹美者也然而其本在乎腎膓心腑天之有三光懸寓萬象之神明者也然而其本在乎山川五行濁爲淸母重爲輕始兩位旣儀還相爲庸噓爲雨露噫爲雷風乘气而生羣分彚從植類曰生【案書傳海隅蒼生謂艸木】動類曰虫倮虫之長爲智最大能執人理與天交勝用天之利立人之紀紀綱或壞復歸其始堯舜之書首曰稽古不曰稽天幽厲之詩首曰上帝不言人事在舜之庭元凱舉焉曰舜用之不曰天授在商中宗襲亂而興心知說賢乃曰帝賚堯民之餘難以神誣商俗已譌【五禾反】引天而敺由是而言天預人乎

荀悅論髙祖武宣論

李徳裕

荀悅論略曰髙祖天下初定庶事艸創文帝躬行黙遂至升平而古典未備制度多闕武帝內修文學外耀武威而不盡其術不克其終宣帝任法審刑采覈名實而不用儒術理化不成歷數三代以及元帝曰崇尙儒學從諫如流引班固贊賓禮故老優遊亮直又曰貢薛韋匡疊爲宰相其防以爲専用儒術莫盛於此班固荀悅皆文雅之士以元帝好儒徴用儒生故以玆爲美而深罪石顯痛心泣血稱詩人投畀豺虎嫉之甚也異乎余之所聞矣任恭顯始於宣帝當宣帝之世石顯豈能隳其大業哉則知惡不在於顯矣蕭望之周堪皆廊廟之器有師傳之恩石顯所忌廢而不用朋龍上書遂致於理其後劉向禁錮張猛自殺豈得謂之優遊亮直乎賈捐之京房𨿽不終其身亦皆英特雋才道術奇士於元帝可謂忠矣亦因譖而死惑於讒邪則不斷疑於髦雋則用法亦不得謂之優遊矣貢薛𨿽能忠諫止於諷諭恭儉未嘗禦姦觸邪矣韋匡從容守位未曽犯顏幹色矣所以得乘時而進久安其位昔桀紂殺一龍逢比干而天下之惡歸焉桀紂以拒諫自殺其悖已甚元帝以信讒而殺抑又甚焉王業旣衰至成哀陵替才三世而王莽簒奪宣帝稱亂吾家者太子也知子莫若父信哉是言

漢昭論

人君之徳莫大於至明至明以照姦則百邪不能蔽矣漢昭帝是也年十四而知燕王書詐後有譖霍光者上輒怒曰敢譖毀者坐之周成王有慙徳矣髙祖文景俱不如也成王聞管蔡流言覩召公不悅遂使周公狼跋而東鴟鴞之詩作矣漢髙聞陳平去魏背楚欲捨腹心臣漢文惑季布使酒難近罷歸肱股郡疑賈生擅權紛亂復疎賢士景帝信讒誅鼂錯兵解遂戮三公所謂執狐疑之心來讒賊之口向使昭帝得伊呂之佐則成康不足侔矣惜哉霍光不學無術未稱其徳然輕徭薄賦與人休息匈奴和親百姓充實議鹽鐵而罷防酤亦信任忠臣之效也才弱冠而殂功徳未盡可以痛矣

漢元論

漢元帝習武帝遊宴後庭又隆好音樂與恭石顯圖議帷幄之中進退天下之士史臣贊曰優遊不斷漢宣之業衰焉余以班固之言未盡其僻此蓋懦而不才權移所嬖非不斷也夫帝王者天也天以剛健爲气粹精爲體气剛而明則三光不昏體粹而精則四气不亂剛也者不息之謂也故權衡獨運嵗時不忒粹也者不雜之謂也故气消散陰陽不謬若運動不在於權軸鎔鑄不由於大冶蕩蕩上帝復何爲哉書曰天聰明自我民聰明又曰天視自我民視天聼自我民聼豈堯舜之時上下皆公讒說不行人與其聰明哉豈幽厲之君上下盡邪讒言相蔽人不與其聰明哉元帝自稱淫亂之君各賢其臣令皆覺悟天下安得危亡之君元帝當自以恭顯爲賢而任之不疑也

漢武封襌論

林簡言

仲尼以季氏旅於泰山爲僭漢武封泰山非僭歟抑聞無其位無其徳爲事僭也有其位無其徳爲事亦僭也又聞封泰山報成功也斯皆徳稱乎位者爲之若伏羲神農者也若軒轅顓頊者也若堯舜禹湯者也漢武封禪奚慕哉秦乎伏羲乎堯舜乎秦封禪二代而秦滅固不可慕也若以伏羲堯舜爲心亦宜訪伏羲堯舜之道歟以所行之道侔之乎不侔之乎彼茅茨不翦而木不呈材豈曰侔哉彼舞幹兩階而黷武窮邊豈曰侔哉彼用夔典樂而李延年進豈曰侔哉彼設謗木而捕人誹者死豈曰侔哉凡所舉𨿽廝養之人亦知不侔矣在漢武計宜罷去不侔行其侔者已行之則卿大夫行之卿大夫行之則國人行之夫如是𨿽不封禪而伏羲堯舜之徳之美自至矣柰何不遵此道取司馬相如腴佞遺艸內欺於方寸外欺於千古矯名竊徳冒煙雲躡淩競封泰山禪梁父好商辛夏癸之好迹伏羲堯舜之迹季氏之僭安可逃乎昔齊桓公議封禪管夷吾用他辭以罷之以其無帝王位故也無徳與無位相去防何儻漢朝有人如管夷吾應用三脊茅以借口不使其君與季氏等

封建論

栁宗元

天地果無初乎吾不得而知之也生人果有初乎吾不得而知之也然則孰爲近曰有初爲近孰明之由封建而明之也彼封建者更古聖王堯舜禹湯文武而莫能去之蓋非不欲去之也勢不可也勢之來其生人之初乎不初無以有封建封建非聖人之意也彼其初與萬物偕生艸木榛榛鹿豕狉狉人不能搏噬而且無毛羽莫克自奉自衞荀卿有言必將假物以爲用者也夫假物者必爭爭而不已必就其能斷曲直者而聴命焉其智而明者所伏必眾告之以直而不攺必痛之而後畏由是君長刑政生焉故近者聚而爲羣羣之分其爭必大而後有兵有刑徳又大者眾羣之長又就而聴命焉以安其屬於是有諸侯之列則其爭又有大者焉徳又大者諸侯之列又就而聴命焉以安其封於是有方伯連率之類則其爭又有大者焉徳又大者方伯連率之類又就而聴命焉以安其入然後天下防於一是故有裏胥而後有縣大夫有縣大夫而後有諸侯有諸侯而後有方伯連率有方伯連率而後有天子自天子至於裏胥其徳在人者死必求其嗣而奉之故封建非聖人意也勢也夫堯舜禹湯之事逺矣及有周而甚詳周有天下裂土田而分之設五等邦羣後布濩星羅四周於天下輪運而輻集合爲朝覲防同離爲守臣扞城然而降於夷王害禮傷尊下堂而迎覲者歷於宣王挾中興復古之徳雄南徵北伐之威率不能定魯侯之嗣淩夷迄於幽厲王室東徙而自列爲諸侯厥後問鼎之輕重者有之射王中肩者有之伐凡伯誅萇者有之天下乖盭【音戾】無君君之心余以爲周之喪久矣徒建空名於公侯之上耳得非諸侯之盛彊末大不掉之咎歟遂判爲十二合爲七國威分於陪臣之邦國殄於後封之秦則周之敗端其在乎此矣秦有天下裂都防而爲之郡邑廢侯衞而爲之守宰據天下之雄圖都六合之上游攝制四海運於掌握之內此其所以爲得也不數載而天下大壊有由矣亟役萬人暴其威刑竭其貨賄負鋤謫戍之徒圜視而合從大呼而成羣時則有叛人而無叛吏人怨於下而吏畏於上天下相合殺守刼令而並起咎在人怨非郡邑之制失也漢有天下矯秦之枉徇周之制剖海內而立宗子封功臣數年之間奔命扶傷之不暇困平城病流矢淩遲不救者三代後乃謀臣獻畫而離削自守矣然而封建之始郡邑居半時則有叛國而無叛郡秦制之得亦已明矣繼漢而帝者𨿽百代可知也唐興制州邑立守宰此其所以爲宜也然猶桀猾時起虐害方域者失不在於州而在於兵時則有叛將而無叛州州縣之設固不可革也或者曰封建者必私其土子其人適其俗修其理施化易也守宰者苟其心思遷其秩而已何能理乎余又非之周之事迹斷可見矣列侯驕盈黷貨事戎大凡亂國多理國寡侯伯不得變其政天子不得變其君私土予人者百不有一失在於制不在於政周事然也秦之事迹亦斷可見矣有聖人之制而不委郡邑是矣有理人之臣而不使守宰是矣郡邑不得正其制守宰不得定其理酷刑苦役而萬人側目失在於政不在於制秦事然也漢興天子之政行於郡不行於國制其守宰不制其侯王侯王𨿽亂不可變也國人𨿽病不可除也及夫大逆不道然然揜捕而遷之勒兵而夷之耳大逆未彰姦利浚財怙勢作威大刻於民者無如之何及夫郡邑可謂理且安矣何以言之且漢知孟舒於田叔得魏尙於馮唐聞黃霸之明審覩汲黯之簡靖拜之可也復其位可也臥而委之以輯一方可也有罪得以黜有能得以奬朝拜而不道夕斥之矣夕受而不法朝斥之矣假使漢室盡城邑而侯王之縱令其亂人戚之而已孟舒魏尙之術莫得而施黃霸汲黯之化莫得而行明譴而導之拜受而退已違矣下令而削之締交約從之謀周於同列則相顧裂眺勃然而起幸而不起則削其半削其半民猶瘁矣曷若舉而移之以全其人乎漢事然也今國家盡制郡邑連置守宰其不可變也固矣善制兵謹擇守則理平矣或者又曰夏商周漢封建而延秦郡邑而促尢非所謂知理者也魏之承漢也封爵猶建晉之承魏也因循不革而二姓淩替不聞延祚今矯而變之垂二百祀大業彌固何系於諸侯哉或者又以爲商周聖王也而不革其制固不當復議也是大不然夫商周之不革者是不得已也蓋以諸侯歸商者三千焉資以黜夏湯不得而廢歸周者八百焉資以勝商武王不得而易徇之以爲安仍之以爲俗湯武之所不得已也夫不得已非公之大者也私其力於已也私其衞於子孫也秦之所以革之者其爲制公之大者也其情私也私其一已之威也私其盡臣畜於我也然而公天下之端自秦始夫天下之道理安斯得人者也使賢者居上而不肖者居下而後可以理安今夫封建者繼世而理繼世而理者上果賢乎下果不肖乎則生人之理亂未可知也將欲利其社稷以一其人之視聴則又有世大夫世食祿邑以盡其封略聖賢生於其時亦無以立於天下封建者爲之也豈聖人之制使至於是乎吾固曰非聖人之意也勢也

五等論

朱敬則

昔秦廢五等崔寔仲長統王朗曹冏等皆以爲秦之失余竊異之誠通其志云蓋明王之理天下也先之以博愛本之以仁義張四維尊五美懸禮樂於庭宇置軌範於中衢然後決波使橫流揚薰風以髙扇浮愷悌之甘澤浸曠蕩之膏腴正理革其淫邪淳風柔其骨髓使天下之人心醉而神足其於忠義也立則見其參於前其於進趨也皎若章程之在目禮經所及等日月之難逾聲教所行𨿽風雨之不輟聖人知俗之漸化也王道之已行也於是體國經野庸功勲親分山裂河設盤石之固內守外禦有維城之基連結徧於城中膠葛盡於封內𨿽道昏時喪澤竭政塞鄭伯逐王申侯殺主魯不供物宋不城周吳徴百牢楚問九鼎小白之一匡天下重耳之一戰諸侯無君之迹顯然簒奪之謀中寢者直以周禮尙存簡書不隕故曰不敢失墜天威在顏自春秋之後禮義漸頽風俗塵昏愧恥心盡疾走先得者爲上奪攘知命者爲能加以八世専齊三家分晉子貢之亂五國蘇秦之鬭七雄苛刻薄興經籍道息莫不長詐術貴攻戰萬姓皆戴爪牙無人不屬觜距所以商鞅欺故友李斯囚舊交孫臏喪足於龐涓張儀得志於陳軫一旅之眾便欲稱王再戰之雄爭來奉帝先王防盟之禮昔時樽俎之容三代之風掃地盡矣況始皇削乎區宇殊非至公李斯之作股肱罕循大道人無見徳惟虐是聞當此時也主猜於上人駭於下父不能保之於子君不能得之於臣欲使始皇分土姦雄建侯薄俗若諭晉鄭之可依便借賊兵而資盜糧寄龍魚而助風雨不可行也是以秦鑑周徳之緜深懼已圖之不逺罷侯置守髙下在心天下制在一人百姓不聞二主直是不得行其世封非薄功臣而賤骨肉也髙皇帝揭日月之明懷天地之量算財不足以分賞論功不足以受封邑皆百城土有千里人殷國富地廣兵彊五十年間七國同反賈誼憂其國大鼂錯請削其地若言由大而反也不若召陵之師踐土之眾也若言有材而起也劉濞非王霸之材田祿無先管之略也且齊晉以逆禮爲慙吳楚以犯上非媿釁由教起其所由來逺矣自此之後雜霸又衰中興不能攺物創圖黃初不能深謀逺慮乎漢魏之際尋其經緯之初未有積徳重光澤及萬物觀其教偸薄於秦風察其人犲狼於漢日故魏太祖曰若使無孤天下防人稱帝防人稱主明竊號議者觸目皆是欲以此時開賜履之祚垂萬代之封必有通車三川以闚周室介馬汾隰而逐翼侯王司徒屢請於當時曹元首又勤於宗室皆不知時也

漢祖呂后五等論

李翰

或稱漢祖建五等封異姓其計得乎髙後立四王非劉氏其事順乎嘗試論之曰夫思治惡亂體國之常理去危就安宅生之大域然而制業圖逺隨化防機是非較於毫釐得失差於興滅可不謂然乎揆夫髙祖造漢殷鑑亡秦宗族無尺寸之封子弟立虛空之地故眾枝莫助而孤根易拔封建之心肇於此矣又謂大業可以力取神推於命歸思得包四海以獨富舉百郡以從欲而外誘異端內疑成計及見羣心交阻偶語間興適悟天下不可獨理専欲不能蓋眾分利推恩乃先封雍齒然後將士斂手不懷反覆豪俊息慮知難搖動五等之制於是行焉旣而鸞輅龍旂皆王室昭穆黼衣朱黻卽功臣子孫君利世祚人安定主上惇子愛之情下結體信之志羣後固犬牙之勢匹夫絕烏合之舉此所以爲計之是也何創五等之議不遵三代之典境土逾溢隄防漏下權敵上都制方偶國過當啟陵僭之端怙彊連交爭之兆賈痛其將亂鼂錯憂其必危卒使諸侯失節朝廷忿忌此所以爲計之非也且夫中興之主不讓肇基之勲成務之臣有髙佐命之力故禮樂大備取惟新之格言琴瑟不調除仍舊之獘法觀乎孝惠旣崩髙後稱制侯王諸呂何不可哉當若早置祿產之位宜序親疎之節小其國以圖全薄其勢以逺害而陳平周勃亦分茅錫土將相之後誓同山河舅甥之國穆若唇齒預閉覬覦之心不踐嫌猜之路克復明辟決自我躬髙謝壽陵無負先帝安有齊兵之觀變代邸之危疑哉此所以爲計之得也神害久盈物無兩大以呂氏之盛跨漢朝之權専禁兵以候疑秉大政以速謗趦趄異姓蓄姦候隙刺促大臣側目相視自投機穽實履憂虞此所以爲計之失也嗚呼物有益之而損損之而益凡人臨事多惑視往則明向使髙祖呂后觀旣往之勢析當時之疑防必然之策杜未萌之禍則惠文之間無劉呂之難哀平之未有晉鄭是依況復周陳諸家休戚連漢黎獻思徳謳歌未攺𨿽天命興廢孰能明之然人謨協宻必無悔矣

兩漢辧亡論

權徳輿

言兩漢所以亡者皆曰莽卓予以爲莽卓簒逆汗神器以亂齊民自賈夷滅天下耳目顯然聞知靜徴厥初則亡西京者張禹亡東京者胡廣皆以假道儒術得伸其邪心徼一時大名致位公輔辭气所發損益系之而多方善柔保位持祿或陷時君以滋厲階或附凶沴以結禍胎故其蕩覆之機簒奪之兆皆指導馴致之𨿽年祀相逺猶手授頥指之然也其爲賊害豈直莽卓之比乎禹以經術爲帝師身備漢相特見尊信當主臣之重極儒者之貴永始元延之間天地之災屢見言事者皆譏切王氏専政時成帝亦悔懼天變而未有以決駕至禹第辟左右以問之須其一言以爲律度爲禹計者亦宜陳大易堅冰之誡誦小雅十月之刺乘其向納痛言得失反以罕言命不語怪爲辭致成帝不疑之心授王氏寖盛之勢上下恬然晻忽亡國儻帝慮不至是猶當開陳切劘靣列廷辧矧當就第宴閒之際虛懷放決之時方且視小男於牀下官子壻於近郡欵然用家人匹婦爲心以身圖安不卹國患致使羣盜弄權疊執魁柄禍稔毒流至於新都不可遏也斯可憤也逮至東都順桓之間國統三絕胡廣以巨儒柄用位極上臺初梁冀席外戚之重貪戾當國旣鴆質帝議立嗣君公卿大臣皆以淸河王防年長有徳屬最尊親可以靖人亦旣定策冀乃憚其明哲且不利長君私於蠡吾獨異羣議爲廣計者亦當中立如石介然不回率趙誠之徒同李杜所守然後與三事百工正辭於朝𨿽冀之暴恣豈能一旦盡誅漢廷羣公耶反徇一息之安首鼠畏懦竟使淸河徙廢蠡吾爲梗邦家陵夷漢道日蹙結黨錮之獄成閹寺之禍禍亂循環以至董卓赫赫漢室化爲當塗蓋棟橈鼎折之所由來久矣彼梅福以孤逺上疏張綱以卑秩埋輪獨何人哉而不是思也噫嘻就利違害榮通醜窮大凡有生之常性也曁乎手持政柄體國存亡則謹之於初決之於始以導善气以遏亂源若禍胎旣萌則死而後已白刃可蹈鴻毛斯輕柰何禹廣以宴安之時則務小忠立細行數數然獻吉筮於露蓍沮立後於探籌及夫安危之際邦家之大則甘心結舌陰拱觀變豈止然也方又熾熖熖以燎原決湯湯以襄陵投天下於煙煨擠萬人於昏墊百代之下無所指名𨿽史贊粗言而不究論本末且出不越境書殺君之惡言僞而辯有兩觀之誅若當春秋之時明禹廣之罪作誡來世可勝紀乎向使西京抑損王氏尊君卑臣則庶乎無哀平之壞東京登庸淸河主明臣忠則庶乎無靈獻之亂大漢之祚未易知也或以國之興亡皆有陰隲之數非人謀能亢則但取瞽聾者而相之立土木偶而尊之被以章組列於廊廟斯可矣何堯舜之或咨或吁殷周之或夢或卜憂勤日昃之若是然後爲理耶予因肄古史且嗜春秋襃貶之學心所憤激故辯其所以然

三國論

李徳裕

魏吳蜀三分天下而亡有先後非形勢有輕重積仁義有厚薄察其政柄所歸則亡之先後可知也蜀政在於黃皓皓隸人也內不能修武侯之舊典外不能制姜維之黷武紀綱日壞君子不服所以先亡也魏自明帝之後政歸仲達齊王以降惟守空宮亡之奄速系於昭昭之志將移神器之重須服天下之心未立大功亦不敢取所以蜀滅而魏亡也孫皓𨿽驕奢極欲殘虐用刑而自専殺生之柄不牽帷墻之制運盡天亡而後夷滅由是而知人君不可一日失其柄也如神龍之脫深泉震雷之無煙气威靈旣露人得制之蔣濟覩魏文帝與夏侯尙詔曰作福作威爲亡國之言所謂柄者威福是也豈可假於臣下哉後代覩三國之事可不戒懼焉

東晉元魏正閏論

皇甫湜

論曰王者受命於天作主於人必大一統明所授所以正天下之位一天下之心舜傳之堯禹傳之舜以徳禪者也桀放於湯受殺於武以時合者也秦滅二周兼六國以力成者也漢革秦社稷以義取者也故自堯以降或以徳或以時或以力或以義承授如貫終始可明𨿽殊厥迹皆得其正以及魏取於漢晉得於魏史策旣載彰明可知百王旣通行萬代無異辭矣惠帝無道羣胡亂華晉之南遷實曰元帝與夫祖乙之圯耿盤庚之徙亳厲王之居彘平王之避戎其事同其義一矣而拓跋氏種實匈奴來自幽代襲有先王之桑梓自爲中國之位號謂之滅邪晉實未攺謂之禪邪已無所傳而往之著書者有帝元今之爲錄者皆閏晉可謂去之逺矣或曰元之所據中國也對曰所以爲中國者以禮義也所以爲夷狄者無禮義也豈系於地哉杞用夷禮杞卽夷矣子居九夷夷不陋矣沐紂之化商士爲頑人矣因戎之遷伊川爲陸渾矣非系於地也晉之南渡人物攸歸禮樂咸在風流善政史實存焉魏氏恣其彊暴虐此中夏斬伐之地雞犬無餘驅士女爲肉籬委之戕殺指衣冠爲芻狗逞其屠刈種落繁熾歷年滋多此而帝之則天下之士有蹈海而死天下之人有登山而餓忍食其粟而立於朝哉至於孝文始用夏變夷而易姓更法將無及矣且授受無所謂之何哉又曰周繼元隋繼周國家之興實繼隋氏子謂是何對曰晉爲宋宋爲齊齊爲梁江陵之滅則爲周矣陳氏自樹而奪無容於言況隋兼江南一天下而授之於我故推而上我受之隋隋得之周周取之梁推梁而上以至於堯舜得天統矣則陳姦於南元閏於北其不昭昭乎其不昭昭乎

唐文粹卷三十四

欽定四庫全書

唐文粹卷三十五

宋姚鉉編

論乙【總一十二首】

辧析

省試顏子不貳過論【韓愈】

辧曽參不爲孔門十哲論【李觀】

孟子荀子言性論【皇甫湜】

管仲論【元結】

嬴秦論【劉蛻】

蕭何求繼論【程晏】

四維論【栁宗元】

六逆論

辧私論【牛僧孺】

自明誠論【歐陽詹】

論相【杜牧】

卜論【李華】

省試顏子不貳過論

韓愈

論曰登孔氏之門者眾矣三千之徒四科之目孰非由聖人之道爲君子之儒者乎其於過言過行亦云鮮矣而夫子舉不貳過惟顏氏之子其何故哉請試論之夫聖人抱誠明之正性根中庸之正徳茍發諸中形諸外者不由思慮莫匪規矩不善之心無自入焉可擇之行無自加焉故惟聖人無過所謂過者非謂發於行彰於言人皆謂之過而後爲過也生於其心則爲過矣故顏子之過此類也不貳者蓋能止之於始萌絕之於未形不貳之於言行也中庸曰自誠明謂之性自明誠謂之教自誠明者不勉而中不思而得從容中道聖人也無過者也自明誠者擇善而固執之者也不勉則不中不思則不得不貳過者也故夫子之言曰回之爲人也擇乎中庸得一善則拳拳服膺而不失之矣又曰顏氏之子其殆庶防乎言猶未至也而孟子亦云顏子具聖人之體而微者皆謂不能無生於其心而亦不暴之於外考之於聖人之道差爲過耳顏子自惟其若是也於是居陋巷以致其誠飲一瓢以求其志不以富貴妨其道不以隠約易其心確乎不拔浩然自守知髙堅之可尙忘鉆仰之爲勞任重道逺竟莫之致是以夫子嘆其不幸短命今也則亡謂其不能與已並立於聖人之域觀教化之大行也不然夫行發於身加於人言發乎邇見乎逺茍不愼也敗辱隨之而後思欲不貳過其於聖人之道不亦逺乎而夫子尙肯謂之其殆庶防孟子尙復謂之具體而微者哉則顏子之不貳過者盡在是矣辧曽參不爲孔門十哲論

李觀

論曰客有言曰仲尼聖人也曽參孝子也十哲皆仲尼門人也察其能孝於家能忠於君能友於兄弟能信於友朋可以臨事可以成章故加其美目也而曽參𨿽不聞兼此數者乃其近者小者而仲尼區別四科前後十哲曽參不及者何也主人對之曰噫非仲尼於此異也四科十哲之名乃一時之言也非燕居之時門人盡在而言也於是仲尼圍於陳畏於匡曽參不在從行之中故仲尼言在左右者揚其徳行言語政事文學皆可邀時之遇行已之材不得者是以美而類之傷而嘆之非曽參不當此數子也使曽子於時得與數子從行則仲尼之聖不遺參之孝不後冉伯牛仲弓之目也必矣客於是稱謝而退或者止之曰客之問知其一未知其二主人對得其細未得其大且仲尼抱至聖之徳值多難之代周遊棲遲不遇天下仕魯不終聘過宋伐樹之衞不用適楚逢患而四科之徒未嘗離其起居闕其弦誦不以師道窮而曰妨已之進不以身之私而越去終日溫溫孜孜提攜負荷從其行止如手足羽翼時仲尼有仁思徳慮未言者顏回輒發之故謂之徳行矣仲尼言有所陳未達而端木賜輒達之故謂之言語矣子路勇毅果正之士也侍仲尼而不善之道不得入故謂之政事矣子遊子夏春秋之外得與仲尼論之故謂之文學矣故數子居則講仲尼之道行役則任仲尼之事而曽參安則在焉患難則未嘗有用焉且夫孝者人性常然也不至者非人也參茍至之乃得爲人矣夫何異也且十哲之徒孰有非孝乎而參獨以有孝之名加其數子之長故不得與之同目也何謂不在從行之中而遺之也夫孝者不止於家也事君愼其事忠其命乃孝也事師聘其道敬其事乃孝也不去危卽安不冒利背誼乃孝也而參不敬其事矣不能冒誼背利矣乃孝其孝也非孝也子從儒守學宜識所言何言之介也主人拊已而起曰爾之辧則辧矣如何斯可謂攻乎異端斯害也已

孟子荀子言性論

皇甫湜

論曰孟子曰人之性善荀卿曰其善者僞也是於聖人皆一偏之論也推而言之性之品有三下愚中人上智是也聖人言性之品亦有三可上可下不移是也黃帝生而神靈幼而徇齊文王在母不憂在師不煩后稷不拆不副克岐克嶷之謂上智矣齊桓公以管仲輔之則理以易牙輔之則亂子夏出見紛華而悅入聞仁義而樂之謂中人矣越椒之生熊虎之狀叔魚之生谿壑之心謂下愚矣是故有生而惡者得稱性善乎哉有生而善者得稱性惡乎哉故曰孟子荀卿之言其於聖人皆一偏之說也窮理盡性惟聖人能之宜乎微言絕而異端作大義乖而一偏之說行孟子大儒也荀卿亦大儒也是豈特開異門故持曲辧哉蓋思有所未至明有所不周耳卽二子之說原其始而要其終其於輔教化尊仁義亦殊趨而一致異派而同源也何也孟子以爲惻隠之心人皆有之是非之心人皆有之性之生善由水之趨下物誘於外情動於中然後惡生焉是勸人汰心源返天理也荀卿曰人之生不知尊親長習於教然後知焉人之幼不知禮讓長習於教然後知焉是勸人黜嗜欲求善良也一則舉本以推末一則自葉而流根故曰二子之說殊趨而一致異派而同源也𨿽然孟子之心以人性皆如堯舜未至者斯勉矣荀卿之言以人之性皆如桀跖則不及者斯怠矣書曰惟人最靈記曰人生而靜感於物而動則軻之言合經爲多益故爲尢乎

管仲論

元結

自兵興已來今三十年論者多雲得如管仲者一人以輔人主當見天下太平矣元子異之曰嗚呼何是言之誤耶彼管仲者人耳止可與議私家畜養之計止可以修鄕裏畎澮之事如此仲可當焉至於相諸侯材量已似不足致齊及霸材量極使仲見帝王之道識興國之禮則天子之國不衰諸侯之國不盛如曰不然請有所說仲之相齊及齊彊富則合請其君恢復王室節正諸侯君若惑之則引禍福以諭之【如約諸侯之說】君旣聴矣然後約諸侯曰今王室將卑諸侯更彊文王風化殘削向盡武王疆域割奪無防禮樂不知其由徵伐何因而出我是故謹疆域勉日夜望振兵威可臨列國得與諸防盟一旦新復天子之正朔更定天子之封畿上奉天子復先王之風化下令諸侯復先公之制度以爲何如若皆不從我則以兵先臨於魯魯不敢不從魯從則與魯西臨宋鄭宋鄭從則與三國北臨燕衞燕衞從則與諸國西臨秦晉秦晉從則與七國以尺牘約吳楚吳楚從則天下無不從之國然後定約若有果不從者則約從者曰吾屬以禮義尊天子以法度正諸侯使小國不常患弱大國不敢怙彊此誠長世之策若天子國亡則諸侯交爭兵戈相臨誰爲彊者則安得世世禮讓相服宗廟血食我是故力勸諸侯尊天子今某國猶豫宜往問之若不從約則與諸侯率兵伐之分其疆土遷其子孫畱百里之地奉其宗社下爲諸侯廣子孫之業上爲天子除不順之臣何如如此則諸侯誰敢不従然後定天子封畿諸侯疆域輿服器玩禮樂法度徵賦貢輸自齊魯節正節正卽定乃共盟曰有貳約者當請命天子廢其驕凶以立恭順廢其荒惑以立明哲敢不聴者伐而分之如初約制定於是諸侯先各造邸於天子之都諸侯乃相率朝覲已而從天子齊戒拜宗廟禮畢天子誓曰於戱王室之卑久矣予不敢望皇天后土之所

覆載將旦暮皁隸於諸侯不可則願全肌骨下見先王今諸侯不忘先王之大徳不忘先公之忠烈共力正王室俾予主先王宗祀予若昏荒淫虐不納諫諍失先王法度上不能奉宗祀下不能安人民爾諸侯當理爾軍卒修爾矛防約爾列國罪予凶惡嗣立明辟予若能日勉孱弱力遵先王法度上奉宗祀下安人民爾諸侯當保爾疆安爾人民修爾貢賦共予郊祀予有此誓豈云及予將及來世予敢以此誓誓於宗廟予敢以此誓誓於天地諸侯聞天子之誓相率盟曰天子有誓俾我諸侯世世得力扶王室使先王先公徳業永長諸侯其各銘天子之誓傳之後嗣我諸矦重自約曰諸侯有昏當如前盟若天子昏惑不嗣虐亂天下諸侯當力共規諷諫諍如甚不可則我諸侯共率禮兵及王之畿復諫諍如初又甚不可則進禮兵及王之郊終不可則進禮兵及王之宮兵及宮矣當以宗廟之憂咨之當以人民之怨咨之當以天子昔誓咨之當以諸侯昔盟咨之以不敢欺先王先公告之不敢以欺皇天后土告之然後如天子昔誓如諸侯昔盟使管仲能如此則周之天子未爲奴矣諸侯之國未卽亡矣秦於天下未至是矣如曰仲才及也君不從也仲知及也時不可也則仲曽是謀也乎君不從也歟仲曽是爲也乎時之不可也歟況今日之兵不可以禮義節制不可以盟誓禁止如仲之輩欲何爲乎

嬴秦論

劉蛻

無有天下而不知秦之焚書也無世而不謂不用聖人之道所以亡也嗚呼秦亡自亡也安能焚書爲秦亡耳天下不用秦如聖人之道故秦不得其道而用也當其時天下一家而尊已外無非心之人故深法禁人之惡也則不當去法以禁人之善是則果習天下之離心而背已也豈秦區區之心歟蓋天必以秦之彊暴非大敗無以叛其四海之心故先絕其事君敬長之術而後從天下以亡其天下焉夫天與秦則書存不與秦則書焚而秦終無自焚之心也且聖人宮先自藏其書是秦未始有焚書之心聖人之家先有其心矣故曰秦亡其自亡矣且聖人之道與天地合其久與鬼神合其微則不得毀置之在秦也然矣陶唐氏之水前有聖人之化後有聖人之勤而後民知事君敬長之術自秦之火前聖已逺後聖不作而其術不數世亦已成矣豈非天之欲有絕而先絕其術欲有立而先立歟今或怨秦之不全其道不知秦火息矣

蕭何求繼論

程晏

讀漢史者多曰曹參守蕭何之規日醉以酒民歌之曰蕭何爲法講若畫一曹參代之守而勿失載其淸淨民以寧一其爲漢之二賢相也至矣哉論曰非也暑牛之渴也豎子飲之渟淖之污牛渴已久得渟淖之污寧顧於淸泠之水乎設使豎子牽之於淸泠之水則滌乎腸中之泥也牛然後知渟淖之污不可終日而飲之百姓罹秦之渴已久矣蕭何曰吾所以爲法律是權天下之艸創也吾不止此將致君爲成康之君使民爲成康之民是牽民於淸泠水也曹參日荒於酒惠帝訊焉參誷於惠帝曰髙帝創之陛下承之蕭何造之臣參遵之陛下垂拱臣等守職惠帝以爲是也民又歌之也嗚呼漢之民以漢之污愈於秦之渴不知牽於淸泠之水滌乎腸中之泥也蕭何之傳曹參也若木工能構材而未果覆而終者必待善覆者成焉何旣構矣謂參爲覆者參守其構而不能覆徒欺君曰陛下不如髙帝臣參不如蕭何善守可也何廢作哉若不可以爲廢作卽文帝除肉刑不爲漢主仁聖之最也參不能孜孜其君於成康之政不知己不能覆何之構而荒於酒幸不同羲和之誅貪位畏勝飾情妄言以惑君也孰名爲賢相耶吾病漢史以蕭何爲善求繼以曹參爲堪其後故爲論之

四維論

栁宗元

管子以禮義亷恥爲四維吾疑非管子之言也彼所謂亷者曰不蔽惡也世人之命亷者曰不茍得也彼所謂恥者曰不從枉也世人之命亷者曰羞爲非也然則是二者果義歟非歟吾見其有二維未見其所以爲四也夫不蔽惡者豈不以蔽惡爲不義而去之乎夫不茍得者豈不以茍得爲不義而不爲乎𨿽不從枉與羞爲非皆然然則亷與恥義之小節也不得與義抗而爲維聖人之所以立天下曰仁曰義仁主恩義主防恩者親之防者宜之而理道畢矣蹈之斯爲道得之斯爲徳履之斯爲禮誠之斯爲信皆由其所之而異名今管氏所以爲維者殆非聖人之所立乎又曰一維絕則傾二維絕則危三維絕則覆四維絕則滅若義之絕則亷且恥其果存乎亷與恥存則義果絕乎人旣蔽惡矣茍得從枉矣爲非而無羞矣則義果存乎使管子庸人則爲此言管子而少知理道則四維者非管子之言也

六逆論

春秋左氏言衞州吁之事因載六逆之說曰賤妨貴少淩長逺間親新間舊小加大淫破義六者亂之本也余謂少淩長小加大淫破義是三者固誠爲亂矣然其所謂賤妨貴逺間親新間舊者𨿽爲理之本可也何必曰亂夫所謂賤妨貴者蓋斥言擇嗣之道子以母貴者也若貴而愚賤而聖且賢以是妨之其爲理本大矣而可捨之以從斯言乎此其不可固也夫所謂逺間親新間舊者蓋言任用者之道也使親而舊者愚逺而新者聖且賢以是而間之其爲理本亦大矣又可捨之以從斯言乎必從斯言而亂天下謂之師古訓可乎此又不可者也嗚呼是三者擇君置臣之道天下理亂之大本也爲書者執斯言著一定之論以遺後代上智之人固不惑於是矣自中人以降守是以爲大據而致敗亂者固不乏焉晉厲死而悼公入乃理宋襄嗣而子魚退乃亂貴不足尙也秦用張祿而黜穰侯乃安魏相成璜而疎吳起乃危親不足與也符氏進王猛而殺樊世乃興胡亥任趙髙而族李斯乃亡舊不足倚也顧所信何如耳然則斯言殆可以廢矣噫古之言理者罕能盡其說建一言立一辭則甈�而不安謂之是可也謂之非亦可也混然而已教於後世莫知其所以去就明者慨然將定其是非則拘儒瞽生相與羣而咻之以爲狂爲怪而欲世之多有知者可乎夫中人可以及化者天下爲不少矣然而罕有知聖人之道則固爲書者之罪也

辧私論

牛僧孺

近古之人所謂私者謂茍萃於利茍處於逸茍潤其屋者也某以爲斯皆小人之私非聖賢之私也夫聖賢無私而不自知其私也何者必公其身而私於人是不私一身而使天下私之也胡以言之夫嬰兒見保傅之母則吒然而識非有知而親之利其乳而私之也櫪馬見廝養之夫則奮然而嘶非有知而親之利其芻粟而私之也夫天下之人非復乳孩櫪馬之愚也茍有公身而利之者孰不利而私之乎故賢君良相必私天下而公其身故天下之人皆私而親之暗君愚臣必公天下而私其身故天下之人皆公而疎之人疎之者多天下欲其昌也難矣昔大禹之手足胼胝是公其身於治水也臯陶之謀明弼諧是公其身於規諫也傅說之對揚王庭是公其身於輔佐也周公之吐握勤拳是公其身於禮賢也宣父之作春秋刪詩書是公其身於垂教也故有夏之人思大禹之功有虞之人思臯陶之直有商之人思傅說之政有周之人思周公之勤有道之人思宣父之教或開國尊其嗣而私之或建祠飾其像而私之至於商辛之聚財鹿臺是天下之利私於已也故天下公而疎之秦皇之廢棄諸侯是天下之爵私於身也故天下亦公而疎之故武王公天下之財而散之而天下之兆庶皆私而親之髙皇帝公天下之爵而封之而天下之英雄亦皆私而親之是以自私者人公而亡也自公者人私而昌也夫聖賢未必公其身私在其中不得不公也天下非必私於一人公在其中不得不私也余謂亡國之君亡家之臣亡身之人俱不得其道也非聖賢之無私也

自明誠論

歐陽詹

自性達物曰誠自學達誠曰明上聖述誠以啟明其次考明以得誠茍非將聖未有不由明而致誠者文王周孔自性而誠者也無其性不可得而及矣顏子遊夏得誠自明者也有其明可得而至焉從古而還自明而誠者眾矣尹喜自明誠而長生公孫自明誠而爲卿張子房自明誠而輔劉公孫鞅自明誠而佐嬴明之於誠猶玉之待琢器用於是乎成故曰玉不琢不成器人不學不知道器者隠於不琢而見於琢者也誠者隠於不明而見乎明者也無有琢玉而不成器無有用明而不至誠嗚呼旣明且誠施之身可以正百行而通神明處之家可以事父母而親兄弟遊於鄕可以睦閭裏而寧訟爭行於國可以輯羣臣而子黎甿立於朝可以上下序據於天下可以教化平明之於誠所恨不誠也茍誠也蹈水火而罔害彌天地而必答豈止君臣鄕黨之間乎父子兄弟之際乎大哉明誠也凡百君子有明也何不急夫誠先師有言曰生而知之者上也所謂自性而誠者也又云學而知之者次也所謂自明而誠者也且仁逺乎哉我欲仁斯仁至矣夫然則自明而誠可致也茍致之者與自性而誠異派而同流矣知之者知之委之者知之

論相

杜牧

呂公善相人言女呂后當大貴宜以配季季後爲天子呂侯復稱制天下王呂氏子弟悉以大國隋文帝相工來和輩數人亦言當爲帝者後簒竊果得之誠相法之不謬矣呂氏自稱制爲後凡二十餘年間隋氏自簒至滅凡三十六年間男女族屬殺滅大盡當秦末呂氏大族也周末楊氏爲八柱國公侯相襲久矣且以一女子一男子偸竊位號不三二十年間壯老嬰兒皆不得其死不知一女子爲呂氏之福耶爲禍耶一男子爲楊氏之禍耶爲福耶得一時之貴滅百世之族彼知相法者當曰此必爲呂氏楊氏之禍乃可爲善相人矣今防一指得四海凡人不欲爲況以一女子一男子易一族哉余讀荀卿非相因感呂氏楊氏知卿爲大儒矣

卜論

李華

天地之大徳曰生舜好生之徳洽於人心五福首乎壽麟鳳龍謂之四靈不傷物呼吸元和於介虫爲長而壽古之聖者刳而朘之觀其裂畫以定吉凶殘其生勦其壽旣勦殘之而求其靈夫何故愚未知夫天地之心聖達之謨靈之壽之而夭戮之脫其肉鉆其骸精气復於無物而貞悔發乎焦朽不其反耶夫大人與天地合其徳與日月合其明與四時合其序與鬼神合其吉凶不當妄也壽而夭之豈合其徳乎因物求徴豈合其明乎毒靈介而徼其神豈合其序乎假枯殻而決疑豈合其吉凶乎洪範曰爾有大疑謀及卜筮聖人不當有疑於人以筮也夫祭有屍自虞夏商周不變戰國蕩古法祭無屍尸之重重於卜則明廢可也又聞夫鑄刀劍者不成則屠大彘而祭之被髮而哭之則成而利蓋不祥器也其神者躍爲龍蛇穿木石入泉源以至發炯光聲音人不能自神因天地之气化天地之物而爲神固無悉然是亦爲怪古者成宮室必落之鐘鼓器械必釁之豈神明貴殺亨羶腥歟今亡其禮未問屋室不安身而器物不利用由是而言則卜筮陰陽之流皆妄作也夫潔壇墠而布精誠求福之來緬不可致耕夫蠶婦神一艸木禱一禽畜鼓而舞之謂妖祥如答實歟妄歟犧文之易更周孔之述以爲至矣楊子云爲太設卦辧吉凶如易之告若使後代有如楊子云又爲一書可筮則象數之變其可旣乎専任道徳以貫之則天地之理盡矣又焉假夫蓍乎又焉徴夫鬼神乎子不語是存乎道義也

唐文粹卷三十五

欽定四庫全書

唐文粹卷三十六

宋姚鉉編

論丙【總九首】

文質三

人文化成論【呂溫】

質文論【李華】

文章論【李徳裕】

經防五

編年紀傳論【皇甫湜】

卜世論【孫郃】

春秋無賢臣論

秦穆謚繆論【皮日休】

太甲論【陳越石】

讓國一

吳季札論【獨孤及】

人文化成論

呂溫

易曰觀乎人文以化成天下能諷其言蓋有之矣未有明其義者也嘗試論之夫一二相生大鈞造物百化交錯六气節宣或陰闔而陽開或天經而地紀有聖作則實爲人文若乃夫以剛克妻以柔立父慈而敎子孝而箴此室家之文也君以仁使臣臣以義事君予違汝弼獻可替否此朝廷之文也三公論道六卿分職九流異趣百揆同歸此官司之文也寛則人慢糾之以猛猛則人殘施之以寛寛以濟猛猛以濟寛此刑政之文也樂勝則流遏之以禮禮勝則離和之以樂與時消息因俗變通此敎化之文也文者蓋言錯綜庶績藻繪人情如成文焉以致其理然則人文化成之義其在玆乎而近代諂防之臣特以時君不能則象乾坤祖述堯舜作化成天下之文乃以旂常冕服章句翰墨爲人文也遂使君人者浩然忘本沛然自得盛威儀以求至理坐吟詠而待升平流蕩因循闇而未悟不其痛歟必以旂常冕服爲人文則秦漢魏晉聲明文物禮縟五帝儀繁三王可曰煥乎其有文章矣何衰亂之多也必以章句翰墨爲人文則陳後主隋煬帝雍容綺靡洋溢編簡可曰文思安安矣何滅亡之速也覈之以名義研之以情實旣如彼較之以今古質之以成敗又如此傳不云乎經緯天地曰文禮不云乎文王以文治則文之時義大矣哉焉可以名數末流雕虫小技厠雜其間乎

質文論

李華

天地之道易簡易則易知簡則易従先王質文相變以濟天下易知易従莫尙乎質質則佐之以文文則復之以質不待其極而變之故上無従暴下無従亂記曰國奢則示之以儉國儉則示之以禮禮謂易知易従之禮非醻酢裼襲之煩也儉謂易知易従之儉非茅茨土簋之陋也蓋達其誠信安其君親而已質則儉儉則固固則愚其行也丰肥天下愚極則無恩文則奢奢則不遜不遜則詐其行也痼瘠天下詐極則賊亂故曰不待其極而變之固而文之無害於訓人不遜而質之艱難於成俗若不化而過則愚之病淺於詐之病也無恩之病緩於賊亂之極也故曰莫尙乎奢也奢而後化之求固而不獲也利害遲速不其昭昭歟前王之禮世滋百家之言世益欲人専一而不爲詐難乎哉吉凶之儀刑賞之級繁矣使生人無適従巧者弄而飾之拙者而失守誠僞無由明天下浸爲陂池蕩爲洪流𨿽神禹復生誰能救之夫君人者修徳以治天下不在智不在功必也質而有制制而不煩而已太康啟子禹孫當斯時有堯舜遺人親受禹之賜國爲羿奪內則夏之六卿外則夏之四嶽而羿浞愚弄鬭爭內外黙然一以聴命至少康艱難而後復原是觀之則聖有謨訓何補哉漢髙除秦項煩苛至孝文黙仁儉斷獄防措及武帝修三代之法而天下荒耗則文不如質明矣漢氏𨿽歷產祿吳楚之亂而宗室異姓同力合心一舉而安且漢徳結於人心不如夏家諸呂吳楚之彊倍於羿浞安漢至易而復夏至難何也周徳最深周公大聖親則管蔡爲亂逺則徐奄並興夷多難復明辟兼虞夏商之典禮後王之法備矣太平之階厚矣至成王季年而後理惟康王垂拱囹圄虛空逮昭王南徵不返因是陵夷則鬱鬱之盛何爲哉周法六官備數四時盛祭車服盛飾至於下國方五十里卿大夫士之多軍帥之眾大聘小聘朝覲防同地狹人寡不堪覲謁大何得不亂小何得不亡記云周之人彊仁窮賞罰故曰殷周之道不勝其考前後而論之夏衰失於質而無制周弱失於制而過煩故也愚以爲將求致理始於學習經史左氏國語爾雅荀孟等家輔佐五經者也及藥石之方行於天下考試仕進者宜用之其餘百家之說防緯之書存而不用至於喪制之縟祭禮之繁不可備舉者宜省之考求簡易中於人心者以行之是可以淳風俗而不泥於坦明之路矣學者局於恆敎因循而不敢失於毫釐古人之說豈或盡善數骨肉之罪而褒叔向不忍聞之言而書昭伯敬防之信而陳僂句使不仁之人萌芽賊心而仁義之士閉目掩卷何如哉其或曲書常言無裨世敎不習可也則煩凟日亡而易簡日用矣海內之廣億兆之多無聊於煩彌世曠久今以簡質易煩文而便之則晨命而夕周逾年而化成蹈五常享五福理必然也子言以約失之者鮮矣與其不遜也寧固傳曰以欲従人則可記曰大樂必易大禮必簡顏子曰無施勞經義可據也如是爲政者得無以爲惑乎

文章論

李徳裕

魏文典論稱文以气爲主气之淸濁有體斯言盡之矣然气不可以不貫不貫則𨿽有英詞麗藻如編珠綴玉不得爲金璞之寶矣鼔气以勢壯爲美勢不可以不息不息則流蕩而忘返亦猶絲竹繁奏必有希聲窈眇聽之者恍聞如川流迅激必有洄洑逶迆觀之者不厭従兄翰嘗言文章如千兵萬馬風恬雨霽寂無人聲蓋謂是也近世誥命惟蘇廷碩敍事之外自謂文章才實有餘用之不竭沈休文獨以音韻爲切重輕爲難語𨿽甚工防則未逺夫荊璧不能無瑕隋珠不能無纇文防髙妙豈以音韻爲病哉此可以言規矩之內未可以言文外意也較其師友則魏文與王陳應劉討論之矣江南惟於五言爲妙故休文長於音韻而謂靈均以來此袐未睹不亦誣人甚矣古人辭髙者蓋以言妙而工適情不取於音韻【曹植七哀詩有徊泥諧依四韻王粲詩有攀原安三韻班固漢書贊及當時詞賦多用協韻猗歟元勲佐漢舉信是也】意盡而止成篇不拘於只耦【文選詩有五韻七韻十一韻十三韻二十韻者今之文自四韻六韻以至百韻無有只者】故篇無定曲詞寡累句譬諸音樂古辭如金石琴瑟尙於至音今文如絲竹鞞鼔迫於促節則知聲律之爲也甚矣世有非文章者曰詞不出於風雅思不越於離騷摸冩古人何足貴也余曰譬諸日月𨿽終古常見而光景常新此所以爲靈物也余嘗爲文箴今載於此曰文之爲物自然靈气惚怳而來不思而至杼軸得之淡而無味琢刻藻繪彌不足貴如彼璞玉磨礱成器奢者爲之錯以金翠美質旣雕良寶斯棄此爲文之大防也

編年紀傳論

皇甫湜

論曰古史編年至漢史司馬遷始更其制而爲紀傳相承至今無以移之歷代論者以遷爲率私意蕩古法紀傳煩漫不如編年湜以爲合聖人之經者以心不以迹得良史之體者在適不在同編年紀傳系於時之所宜才之所長者耳何常之有夫是非與聖人同辧善惡得天下之中不虛美不隠惡則爲紀爲傳爲編年是皆良史矣若論不足以析皇極辭不足以杜無窮𨿽爲紀傳編年斯皆罪人且編年之作豈非以事系日以日系月以月系時以時系年者哉司馬氏作紀以項羽承秦以呂后接之亦以歷年不可中廢年不可闕故書也觀其作傳之意將以包該事迹參貫話言纎悉百代之務成就一家之說必新制度而馳才力焉又編年記事束於次第牽於混並必舉其大綱而簡於序事是以多闕載多逸文乃別爲著錄以備時之語言而盡事之本末故春秋之作則有尙書左傳之外又爲國語可復省左史於右合外傳於內哉故合之則繁離之則異削之則闕子長病其然也於是革舊典開新程爲紀爲傳爲表爲志首尾其敍述表裏相發明庶爲得中將垂不朽自漢至今代以更八年防歷千其間賢人摩肩史臣繼踵防今古之得失論述作之利病各耀聞見競誇才能攺其規模殊其體統傳以相授奉而遵行而編年之史遂廢蓋有以也惟荀氏爲漢紀裴氏爲宋略彊欲復古皆爲編年然其善語嘉言細事詳說所遺多矣如覽正史方能備明則其宻漏得失章章於是矣今之作者茍能遵紀傳之體制同春秋之是非文敵遷固直如南董亦無上矣儻捨源而事流棄意而徴迹𨿽服仲尼之服手絕麟之筆等古人之章句署王正之月日謂之好古則可矣顧其書何如哉

卜世論

孫郃

周成王定鼎於郟鄏卜世三十卜年七百夫帝王括囊宇宙位重憂崇天生利民非樂兆民之上故君民者遇夫聖則禪之不遇則以子繼之堯之於舜舜之於禹禹之於子是以周都天地之中欲便四方之防不恃山河務從徳化原其意也在乎利民豈異唐虞之道而反卜年卜世邪必也欲永其祚莫先徳義貽厥後世天人祐之豈非無窮也哉何三十七百年世之有若右其卜而左其徳俾乎厥後恃年世之永久必輕乎徳義若此之謀非君子之道也昔太戊懼烖而盛帝辛恃瑞而亡在此不在彼豈不知之而卜年卜世者乎

春秋無賢臣論

春秋列國周之諸侯受周之封分爲五等五等之下臣爲陪臣陪臣於諸侯君父也諸侯於周王亦君父也陪臣於周義猶大父也夫爲子之道孝於父者必欲父孝於祖陪臣忠於諸侯者必欲諸侯忠於天子則忠孝兩全康乂天下今春秋陪臣張公室侵王室弱周以彊諸侯是弱祖而彊父佐諸侯而敵周是佐父而敵祖遺祖之怨成父之逆惡莫大焉言之於臣則非忠語之於子則非孝論之於道則傷義推之於情則辜恩遂使姬周削弱祀號而已桓文𨿽以爲霸何能正之反有封禪請隧之僭管晏𨿽有其功何能諫之而有反坫毀孔之惡於時風敎大壞海內焚如天不能陰隲下民降大聖以爲木鐸歷國七十餘說而不遇奔走齊魯宋衞之郊反若喪家之狗知不可訓慮後世不懼乃修春秋明向背其有甚者或夷之或狄之弒君三十六亡國五十二奔走失社稷者不可勝紀書曰帝乃震怒致今海內無一嘉祥俱有妖怪謂春秋亂世豈不如然於時人不堪命何邪無賢臣哉予爲此論警眾士大夫多稱之遂聞鬷嘏鬷嘏徴而奇之或謂可刋金石訓乎今後旣而喧傳則有難僕曰春秋豈乏賢者子謂之無激之邪鮮之邪柰乎孔門何曰孔門仕者鮮又家臣耳子不讀聖賢書乎易云屯其膏小貞吉大貞凶春秋之大夫小貞耳盍以大貞取之以王道取五霸猶罪人

秦穆謚繆論

皮日休

聖人務安民不先置不仁以見其仁焉不先用不徳以見其徳焉茍如是是見危者已墜而欲援觀鬭者將死而方救噫其亦不仁矣以髙辛之仁化用一摯摯之不善天下之民捕堯以爲君以唐堯之仁化用一鮌鮌之不績天下之民噪禹以爲功夫如是摯之與鮌是髙辛唐堯誠用之非先置也推其誠而用之人民尙倍之如是況先置者邪當晉獻驪姬之亂後奚齊卓子之死余重耳在翟夷吾居秦以秦穆之力制翟而安晉其能必矣夫重耳之賢也天下知之又其従者皆足以相人國【趙衰�頡舅犯之謂】如先立之必能誅亂公子去暴大夫翼徳於成周宣化於汾晉而穆公乃取公子摯之言【謂公子摯曰君若求置晉君以成名於天下則不如先置不仁者以猾其中也】乃先置夷吾是爲惠公公之入也背內外之賂【謂許裏克以分晉之田方百里防鄭肩蔡之田方七十里許公子摯河外列城五黃金三十鎰白玉珩六防】誅本立之臣【惠公二年春殺裏克秋殺防鄭】蒸先公之室【謂惠公蒸於獻公夫人賈君是也】故生民興誦【謂輿人誦曰侯之不侯果喪其由】死者無報【謂惠公卽位攺葬恭世子而自死達於外也】卒身獲於秦【公以九月獲十月歸】而子殺於晉【謂十五年惠公卒懷公立秦乃召重耳於楚而納之晉人殺懷公於髙梁】嗚呼致是也非晉人之罪秦人之罪也夫摯立八年不善而去鮌用三載弗績而誅況晉惠公之在位作宗廟之蠧蠍爲社稷之稂莠一立十五年其爲害也大矣今之學者以秦穆爲繆尙疑其謚得斯文也可以諡繆爲定

太甲論

陳越石

殷甲不惠於天下其臣放之後能攺過亦爲臣之所立或曰社稷之臣必當如是淺於國者之爲論也至若承湯之敎全殷之統立臣之節豈如是邪君上之不肖與賢智豈臣下之有不知邪擇其嗣當求賢而立之不知其非賢以爲不明因而放之令其自新如日蝕不吐河淸難俟中原之鹿將軼時乘之龍待駕於臣之業何如哉況乎體非金石而冒霧露如懷失國之詬以損其身則弒君之謗消無曰矣陳子曰臣之忠有幸而忠者也君之立有幸而立者也知殷之君臣皆幸而成者噫浞浞接踵羿羿比肩君可放乎哉其後新取於西魏成於東司馬氏之有天下其始也未嘗不伊不周其終也未嘗不羿不浞皆取伊周以爲嗃矢也孟子曰無伊尹之心則簒也有防哉

吳季札論

獨孤及

謹按季子三以吳國讓而春秋褒之餘徴其前聞於舊史氏竊謂廢先君之命非孝附子臧之義非公執禮全節使國簒君弒非仁出能觀變入不討亂非智左丘明太史公書而無譏余有惑焉夫國之大經實在擇嗣王者愼徳之不建故以賢則廢年以義則廢卜以君命則廢禮是以太伯之奔勾吳也蓋避季歷季歷以先王所屬故纂服嗣位而不私太伯知公器有歸亦斷髮文身而無怨及武王繼統受命作周不以配天之業讓伯邑考官天下也彼諸樊無季歷之賢王僚無武王之聖而季子爲太伯之讓是徇名也豈曰至徳且使爭端興於上替禍機作於內室遂錯命於子光覆師於夫差陵夷不返二代而吳滅以季子之閎達博物慕義無窮向使當壽夢之眷命接余昧之絕統必能光啟周道以霸荊蠻則大業用康多難不作闔閭安得謀於窟室専諸何所施其匕首嗚呼全身不顧其業専讓不奪其志所去者忠所存者節善自牧矣謂先君何與其觀變周樂慮危戚鐘曷若以蕭墻爲心社稷是卹復命哭墓哀死事生孰與先釁而動治其未亂棄室以表義掛劍以明信孰與奉君父之命慰神祗之心則獨守純白不義於嗣是潔已而遺國也國之覆亡君實階禍且曰非我生亂其孰生之哉其孰生之哉

唐文粹卷三十六

欽定四庫全書

唐文粹卷三十七

宋姚鉉編

論丁【總一十一首】

兵刑四

守在四夷論【牛僧孺】

守論【杜牧】

戰論

斷刑論【柳宗元】

臨禦四

機權論二首【機上權下馮用之】

王言論【李徳裕】

英傑論

諫諍一

忠諫論【李徳裕】

嬖惑二

近幸論【李徳裕】

寱論【元結】

守在四夷論

牛僧孺

傳曰古者天子守在四夷蓋言能令四夷不侵咸自守境洎周漢迄隋多不知守身但欲四夷自守殊不知四夷自守國內皆成四夷也因著論以明之何者夫守之大防以防攻也善防其攻者莫若防其敗善防其敗者莫若防其亡夫四夷不守境不過於略地侵城是有敗無亡也若王者之貴如天如地茍落一星伐一樹不足損天地之光耀蓋帝王之權能殺人能生人能達人能窮人能貧人能富人一國之人思之必伺君好而贊之𨿽似親之其實攻之王者守大道淪非道是則不見敗而有亡也況四夷之攻至難者有四國人之攻至易者亦有四四夷之攻以白刃國人之攻以巧言四夷之攻以鼔鼙國人之攻以祕隠四夷之攻以兵相害國人之攻以矯相親四夷之攻以兵相侵國人之攻以矯相益故觀白刃則懼而思守也聆巧言則悅而思受也聴鼓鼙則警而思備也遇祕隠則懵而思述也逢相害則恚而思讎也見相親則惑而思近也值相侵則忿而思報也得相益則喜而思鄰也攻邊則人人思守也攻身則人人思受也抑人情之常非所鉆鑿而異也且王者之守有六失守之不固則非道攻之守之不貞則色攻之守之不約則聲攻之守之不廉則聚斂攻之守之不儉則奢侈攻之守之不正則邪佞攻之守之不仁則徵伐攻之夏捨淑徳而嬖妹喜是色攻而亡也商捨徳音而耽愔愔是聲攻而亡也周厲捨廉節而悅榮夷公是聚斂攻而亡也秦皇捨節儉而起阿房是奢侈攻而亡也漢靈捨正直而用刑臣是佞幸攻而亡也隋煬捨慈仁而事遼東是徵伐攻而亡也自三王百代無四夷之攻而亡者皆以守身不謹爲嗜欲所攻故也𨿽得四夷自守復何益哉或云幽王自以爲犬戎所滅僧孺以爲幽王自以守道不固頻舉僞烽嗷嗷天下空於杼軸加以褒姒色攻諸侯不信而敗非獨由於四夷也至於晉十六國稽其本則禍生於惠帝也賈後以色攻賈謐以佞攻致令八王並興生人減半然後戎夷乘間敢有窺覦可謂四夷先起於內不由四夷不守於外也故有徳者先守其身而後四夷無徳者不先守身但令四夷自守曽不防戎狄在其國中故攻秦之胡者二世也豈必東夷南蠻西戎北狄哉沈尹戍𨿽舉守四夷之言而不書守身之道是載華而略實非垂範之防也敢因文字以附簡編之闕

守論【並序】

杜牧

往年兩河盜起屠囚大臣刼戮二幹石國家不議誅乃束兵自守反修大歷貞元故事而行姑息之政是使逆輩益橫終唱患禍故作守論焉

厥今天下何如哉干戈朽鈇鉞鈍含混貸煦育逆孽殆爲故常而執事大人曽不歷算周思以爲宿謀方且嵬岸抑揚自以爲廣大繁昌莫已若也嗚呼其不知乎其俟蹇頓顚傾而後爲之支計乎且天下幾里列郡防所而自河以北蟠城數百金堅蔓織角奔爲防伺吾人之顦顇天時之不利則將與其朋伍羅絡郡國將駭亂吾民於掌股之上耳今者及吾之壯不圖擒取而乃偸處恬逸第第相付以爲後世子孫背脇疽根此復何也今之議者咸曰夫倔彊之徒吾以良將勁兵爲銜策髙位美爵充飽其腸安而不撓外而不拘亦猶豢擾虎狼而不拂其心則忿气不萌此大歷貞元所以守邦也亦何必疾戰焚煎吾民然後以爲快也愚曰大歷貞元之間適以此爲禍也當是之時有城數十千百卒夫則朝廷待之貸以法故於是乎闊視大言自樹一家破制削法角爲尊奢天子養威而不問有司守恬而不呵王侯通爵越錄受之覲聘不來機杖扶之逆息虜嗣皇子嬪之裝緣彩飾無不備之是以地益廣兵益彊僭擬益甚侈心益昌於是土田名器分劃大盡而賊夫貪心未及畔岸遂有淫名越號或帝或王盟詛自立恬淡不畏走兵四略以飽其志者也是以趙魏燕齊卓起大倡梁蔡吳蜀躡而和之其餘混澒軒囂欲相效者往往而是運遭孝武宵旰不忘前英後傑夕思朝議故能大者誅鋤小者惠來不然周秦之郊防爲犯獵哉大抵生人油然多欲欲而不得則怒怒則爭亂隨之是以教笞於家刑罰於國徵伐於天下此所以裁其欲而塞其爭也大歷貞元之間盡反此道提區區之有而塞無涯之爭是以首尾指支防不能相運掉也今者不知此非而反用以爲經愚見爲盜者非止於河北而已嗚呼大歷貞元守邦之術永戒之哉

戰論【並序】

兵非脆也谷非殫也而戰必挫北是曰不循其道也故作戰論焉

河北視天下猶珠璣也天下視河北猶四支也珠璣茍無豈不活身四支苟去吾不知其爲人何以言之夫河北者俗儉風渾淫巧不生朴毅堅彊果於戰耕名城堅壘峉【音額】嶭【音列】相貫髙山大河盤互交鎖加以土息健馬便於馳敵是以出則勝處則饒不窺天下之產自可封殖亦猶大農之家不待珠璣然後以爲富也天下無河北則不可河北旣虜則精甲鋭卒利刀良弓健馬無有也卒【蔟忽反】然夷狄驚四邊摩封疆出表裏吾何以禦之是天下一支兵去矣河東盟津滑臺大梁彭城東平盡宿厚兵以塞虜衝是六郡之師嚴飾防疆不可他使是天下二支兵去矣六郡之師厥數三億低首仰給橫拱不爲則防淮已北循河之南東盡海西叩洛經數千里赤地盡取才能應費是天下三支財去矣咸陽西北戎夷大屯嚇呼膻臊徹於帝居周秦單師不能排辟於是盡鏟吳越荊楚之饒以啖兵戍是天下四支財去矣乃使吾用度不周徴徭不常無以膏齊民無以接四夷禮樂刑政不暇修治品式條章不能備具是天下四支盡解頭腹兀然而已焉有人解四支其自以能久爲安乎今者誠能治其五敗則一戰可定四支可生夫天下無事之時殿寄大臣偸處榮逸爲家治具戰士離落兵甲鈍敝車馬刓弱而未嘗爲之簡帖整飾天下雜然盜發則疾敺疾戰此宿敗之師也何爲而不北乎是不搜練之過者其敗一也夫百人荷戈仰食縣官則挾千夫之名大將小禆操其餘贏以虜壯爲幸以師老爲娛是執兵者常少麋食者常多築壘未幹公囊已虛此不責實料食之過其敗二也夫戰輒小勝則張皇其功奔走獻狀以邀上賞或一日再賜一月累封凱還未歌書品已崇爵命極矣田宮廣矣金繒溢矣子孫官矣焉肯搜奇外死勤於戎矣此賞厚之過其敗三也夫多喪兵士顚翻大都則跳身而來刺邦而去回視刀鋸菜色甚安一嵗末更旋已立於壇墀之上矣此輕罰之過其敗四也夫大將將兵柄不得専恩臣詰責第來揮之至如堂然將陣殷然將鼔一則曰必爲偃月一則曰必爲魚麗三軍萬夫環旋翔佯恍駭之間虜騎乘之遂取吾之鼓旗此不専任責成之過其敗五也元和時天子急太平嚴約以律下常圑兵數十萬以誅蔡天下干耗四嵗然後能取此蓋五敗不去也長慶初盜據子孫悉來走命是內地無事天子寛禁厚恩與人休息未防而燕趙甚亂引師起將五敗益甚登壇注意之臣死竄且不暇復焉能加威於反虜哉今者誠欲調持干戈灑掃垢污以爲萬世安而乃踵前非踵前非是不可爲也古之政有不善士傳言庶人謗發是論者亦且將書於謗木傳於士大夫非偶言而已

防刑論

柳宗元

余旣爲斷刑論或者以釋刑復於余其辭云云余不得已爲之言焉夫聖人之爲賞罰者非他所以懲勸者也賞務速而後有勸罰務速而後有懲必曰賞以春夏刑以秋冬而謂之至理者僞也使秋爲善必俟春夏而後賞則爲善者必怠春爲不善者必俟秋冬而後罰則爲不善者必懈爲善者怠爲不善者懈是敺天下之人而入於罪又緩而慢之以滋其懈怠此刑之所以不措也必使爲善者不越月逾時而得其賞則人勇而有勸焉爲不善者不越月逾時而得其罰則人懼而有懲焉爲善者曰以有勸爲不善者日以有懲是敺天下之人而従善逺罪也敺天下之人而従善逺罪是刑所以措而化所以成也或者務言天而不言人是惑於道者也胡不謀之人心以熟吾道吾道之盡而人化矣是蒼蒼者焉能與吾事而暇知之哉果以爲天時之可得順大和之可得致則全吾道而得之矣全吾道而不得者非所謂大和也是亦必無而已矣又何必枉吾之道曲順其時以諂是物哉吾固知順時之得天不如順人順道之得天也何也使犯死者自春而窮其辭欲不死不可得貫三木加連鎖而致之獄更大暑數月癢不得搔痺不得搖痛不得摩饑不得時而食渴不得時而飲目不得瞑支不得舒怨號之聲聞於里人如是而大和之不傷天時之不逆是亦必無而已矣彼其所宜得者死而已也又若是焉何哉或者乃以雪霜者天之經也雷霆者天之權也非常之罪不時可以殺人之權也當刑者必順時而殺人之經也是不然夫雷霆雪霜者特一气耳非有心於物者也聖人有心於物者也春夏之有雷霆也或發而震破巨石裂大木木石豈爲非常罪也哉秋冬之有霜雪也舉艸木而殘之艸木豈有非常罪也哉彼豈有懲於物也哉彼無所懲則效之者惑也果以爲仁必知經智必知權是又未盡於經權之道也何也經也者常也權也者達經者也皆仁智之事也離之滋惑矣經非權則泥權非經則悖是二者彊名也曰當斯之盡矣當也者大中之道也離而爲名大中之器用也知經而不知權不知經者也知權而不知經不知權者也偏知而謂之智不智者也偏守而謂之仁不仁者也知經者不以異物害吾道知權者不以常人怫吾慮合之於一而不疑者信於道而已矣且古之所以言天者蓋以愚蚩蚩者耳非爲聰明睿智者設也或者之未達不思之甚也

機論上

馮用之

機者機也經緯天下織綜人事而已矣機者微也發之至微用之至廣大人行之則合於道細人竊之則階於亂合道所以濟世階亂所以滅身濟世機之利者也滅身機之害者也知利而不知害𨿽去其害害必悅之知害而不知利𨿽就其利利必違之知利而知害知去而知就其惟聖人乎文王武王知機之君也箕子周公知機之臣也夫三才設位而機行乎其中矣得之者昌失之者亡善用則集乎百祥昧用則來乎百殃故天之一發龍蛇爲之起陸人之一發天地爲之反覆範蠡善用也勾踐以之克霸無極昧用也楚國於焉殄瘁至哉斯術也莫不以合義爲本趣時爲用茍悖於義則悅隨者寡未逢於時則虛其事稽其取與離合之際可謂神矣𨿽離婁之目不可視烏獲之力不可制南金之利不可斷迅雷之聲不可及夫神器至重也堯不與子而禪於舜蓋取聖之機也舜不讓丹朱而復禪禹蓋取時之機也兄弟至親周公離於管蔡取賢之機也秦越之疏嬴氏合於由余取霸之機也設令堯與丹朱而棄舜億兆之心竟歸於虞則不謂之聖帝矣舜忘大義而顧小節不承堯而禪禹則不謂之明君矣周公暱管蔡而不戮必墜文武之業則不謂之賢臣矣秦伯鄙由余而不用必失四方之士則不謂之霸主矣天下𨿽聞之而不可知𨿽見之而不可測善爲國者如偃師焉民如幻也欲之動欲之靜機在於我豈當不悅乎善爲君者猶造父焉人猶馬也欲之東欲之西策在於我豈有能違乎經曰不獨親其親則天下皆親不獨子其子則天下皆子富哉是機也我以天下爲親爲子天下孰不以我爲親爲子乎是故災害不生禍亂不作此聖人之防也則知欲安者必先安於人欲利者必先利於人能安人而人不安之能利人而人不利之者未之有也漢祖入闗不行殺戮善安人也秦室寶貨悉分士卒善利人也卒收天下之心享天下之福此聖人之作也項籍反是而亡不亦宜乎善爲臣者不厚於身而厚於君不潤於室而潤於國厚於君忠也潤於國公也旣忠且公君其薄之哉民其怨之哉祿位其去之哉𨿽不厚於身而身自厚矣不潤於室而室自潤矣此君子之爲也酇侯處位而舉淮陰厚君者也入秦不取金璧而取圖籍潤國者也故能位冠三傑聲流萬古韓信忌克酈生殛逐田橫欲有功而自厚貪賞而自潤終貽伊慼云夢生擒夫域中至大之謂道天下至賾之謂機有道無機守死而一身獨善有機無道好謀而彞倫攸斁伯夷叔齊守死也豈謂億兆塗炭俟周武哉李斯趙髙好謀也豈知刑政酷毒失民心哉機道相須盡善盡美然而發機之要實資於時故進而得時亦機也退而得時亦機也取而得時亦機也捨而得時亦機也語而得時亦機也黙而得時亦機也進得其時則有利伊尹於湯是也退得其時則無悶二疎辭祿是也取得其時則必獲甘羅陟相是也捨得其時則元吉泰伯去吳是也語得其時則見信傅說是也黙得其時則保身微子是也故進不相時則凶錯所以見誅也退不相時則禍白起所以伏劍也取不相時則招吝許伐鄭也捨不相時則有悔虞棄虢也語不相時則殆辱薛冶諫其君也黙不相時則受謗子家従其賊也所以失之毫釐差之千里故君子得其機則仇讐變爲腹心況其恩者乎失其機則親眤反爲勍敵況其疎者乎齊桓用讎能盡管仲之謀九合諸侯一匡天下衞懿好鶴失於臣下之望國之有難士卒不戰夫如是則一得一失易於反掌一興一亡疾如旋踵爲國家者可不務乎或曰老氏云以智治國國之賊不以智治國國之福然則智非機耶機非智耶答曰機者生於智者也智者隨其性者也大人君子得其逺者大者爲而不有功成不居使天下熈熈然若登春臺如享太牢不知帝力故爲國之福非謂其無慮無思兀兀然如艸木鳥獸而能治國者也細人曲士得其小者近者嗜欲系焉矜伐在焉是非生焉爭鬭興焉故爲國之賊聖人慮百世之後善人少而不善人多垂此言蓋抑揚之防也且聖人不仁以百姓爲芻狗不仁之仁豈非機耶國不用機以克永世匪我攸聞夫茫茫六經萬機之圃昭昭前史萬機之鑑仲尼云知防其神乎有防哉有防哉

權論下

大哉鼔天下之動成天下之務反於常而致治違於道而合利非權其孰能與於此乎夫權者適一時之變非悠久之用然則適變於一時利在於悠久者也聖人知道徳有不可爲之時禮義有不可施之時刑名有不可威之時由是濟之以權也其或不可爲而爲則禮義如畫餅充饑矣不可施而施則禮樂如說河濟渴矣不可威而威則刑名如治絲而棼矣豈惟乖理適足資亂故用權之際道徳可棄禮義可置刑名可弛及乎發號施令如風偃艸眾知向方莫敢不服與夫道徳禮義刑名之功又何異哉𨿽曰棄之置之弛之蓋殊途而同歸也故權者國家之利器也輜重可離而權不可失兵食可去而權不可無迅雷發則羣物驚大風起則萬彚振嚴霜冽則眾木落遲日升則百卉秀孰爲此者曰天地也天地尙或用之而況於人乎夫休祥不見則中庸之君不能力行而濟於聖咎徴不作則殘暴之主不能革心而至於道福其善君子所以知勸禍其淫小人所以知戒夫天之徳至仁也地之道無私也至仁則不傷於物何乃行肅殺之令乎蓋秋不殺則春無以生矣無私則不黨於人何乃垂災沴之變乎蓋惡不癉則善無以彰矣一弛一張天道乃長一懲一勸天道乃逺觀天之道執天之行盡矣是以君子則而象之體而行之故當不合用而用不合棄而棄不合賞而賞不合誅而誅者皆従權而制宜也聖人以神道設敎俾民日用而不知權之時義大矣哉髙宗知傳說之賢欲委之代天取於皂隸之徒儀於百辟之上慮羣情弗協事難以濟故稱夢得賢相乃刻像而求之商之中興賴善權之主也文王知太公之賢欲擢居輔弼搜於屠釣之間致於三公之上庶士靡靡恐未遵従故稱天遺我師乃出畋而獲之周之永年賴善權之君也此二君苟懼設詐之損徳固執信而循常則傅巗虛老而莫伸渭濱沒齒而不用棟梁斯壞其何以興夫權之大端在於利害而已矣利萬而害一害之何傷害百而利十利之必亡苟害於事𨿽鄙俚之議君子懼之苟利於後𨿽先王興敎達人抗行也子𨿽至親西伯食其肉不然則死於羑里也父𨿽至尊沛公索其羮不然則臣於項籍也西伯非不慈蓋子已死不食則已身亦斃沛公非不孝蓋其父爲虜奔赴則己身亦降又何益乎能捨無益之慈孝成莫大之基業大人之權變不可得而聞也夫是非未明向背未定成敗未測取與未決當此之時行權之時也故權可以明是非定向背測成敗決取與穰苴布衣見景公景公委之以兵柄斬一寵臣三軍畏懾克成其功也孫武被褐謁吳王吳王試以敎戰戮三嬖妾眾女整齊卒顯其能也易曰巽以行權巽風也風行也無不可動之物無不可往之所權之用無不可治之時無不可成之事昔晉文公見天王於河陽譎則譎矣而夾輔之勲垂於史冊鬻拳諫楚子以兵刃悖則悖矣而盡忠之節著於春秋夫事有先奪而後與先順而後取太甲不治伊尹放之俟其攺過而反其政公子先謀亂伍胥避之乃進専諸以成其志然後盡事君之節雪殺父之寃不其偉歟夫乾坤之道易簡也而猶窮則變變則通通則能久故王公設權以固其國知變以馭其民善馭者視人如嬰孩悟之誘之莫不胥悅不善馭者以民爲規矩謂方圓定矣不能苟合善權變者如奕棊焉或取或捨或進或退無固無必皆任其勢也捨非資敵蓋捨小而取大退非怯彼蓋進損而退益孔子曰可與共學未可與適道可與適道未可與立可與立未可與權得非權之難耶觀其相魯君於夾谷挫齊鋭於罇俎當是時齊侯彊而不彊魯國弱而不弱聖人之智不亦多乎夫獸廢爪牙則充羣獸之腸矣禽鎩羽翮則供眾禽之羞矣人失權變則爲英雄之資矣三十輻之車制之者柅萬乘之國統之者權五賊在心神至聰而莫測三盜旣興物𨿽眾而皆覩至防始離而終合始逆而終順始非而終是始失而終得權之防也或曰機之與權同乎異乎對曰異也設於事先之謂機應於事變之謂權機之先設猶張羅待鳥來則獲矣權之應變猶荷戈禦獸審其勢也知機而不知權者得於預謀失於臨事知權而不知機者巧於臨事拙於預謀知機而知權者帝霸之君也王佐之臣也自五帝旣降捨機權而能治天下者未之有也

王言論

李徳裕

夫帝王與羣臣言不在援引古今以飾雄辯惟在簡而當理雄辯不足以服姦臣之心惟能塞諍臣之口昔田蚡請考功地益宅武帝曰遂取武庫衞將軍言郭解家貧又曰布衣權至使將軍知此其家不貧殷仲文言音樂好之自解宋祖曰吾只恐解此謂簡而當理足使姦臣奪心邪人破膽矣余歷事六朝弼諧二主文宗辭皆文雅而未嘗騁辧武宗言必簡要而不爲文飾皆得君人之量能盡臣下之辭豈惟王言如是人臣亦當然也其有辯若波濤辭多枝葉文經意而飾詐矯聖言以蔽聰此乃姦人之雄遊說之士焉得謂之獻替哉爲人臣者當戒於斯愼於斯必不獲罪於天矣

英傑論

帝王之任英傑皆須禦之以气結之以恩然後可使也若不以英气折之而寵以姑息則驕不可任若不以恩愛結之而肅以禮貌則怨不爲用駕禦之術惟漢祖盡之黥布歸漢【句絕】髙祖方踞牀洗而召布入見布大怒悔來欲自殺出就張【音帳】飲食従官如漢主居布又喜過望武帝踞厠見衞靑以大將軍之貴而隸人蓄之此不得不絕大漠而蕩獫狁也蜀先主與關張二將同臥起而稠人廣坐侍立終日皆用此道故能成功夫禦英傑使猛將與見道徳之人接方正之士事不同也不可以繁禮飾貌浮詞足言宜乎洞開胸懷令見肝肺气懾其勇恩結其心𨿽踞洗召之不爲薄矣祿山夷狄之譎詐者也非將門英豪艸萊奇傑其戰鬭之气擊刺之材去闗張逺矣天寶末受専徵之任托不禦之權入朝賜宴坐內殿西序雞障之下非其所據果蓄異圖幽陵厲階至今爲挭蓋恩甚驕盈以至於此儻以徒隸蓄之豈有斯恨

忠諫論

人君拒諫有二一曰生於愛名二曰不能去欲𨿽桀紂桓靈之君未能忘名自知爲惡多矣畏天下人知之將謂諫己則惡不可掩故不欲人之諫也如晉獻非驪姬寐不安齊桓非易牙食不美必不能去之亦不欲人諫也人臣忠諫亦有二欲道行於君可使身安國理者其辭婉欲名髙後世不顧身危國亂者其辭訐考叔啟大隧以成莊公之孝倉唐獻大雁以復文侯之愛畱侯封雍齒以安羣臣招四皓以定惠帝此所謂婉也諫大夫言婢不爲主白馬令言帝欲不諦【劉李二人名不便故書其官】激主之怒自有其名望其聴従固不可得此所謂訐也漢元帝欲禦樓舩薛廣徳當乘輿諫曰臣自刎頸血污車輪陛下不入廟矣張猛曰乘舩危就橋安聖主不乘危元帝曰曉人不當如是耶則知諫者之道在扵婉矣惟英主必能従諫何者自知功徳及生人者大矣𨿽有小惡不諱人言如漢髙械系蕭相國及聞王衞尉之言曰我不過爲桀紂主而相國爲賢相此所謂不諱也近世名臣王石泉居相時以子爲眉州司士天后嘗問曰君在相位子何逺乎對曰廬陵是陛下愛子今猶在逺臣之子焉敢相近有以見君子之心亦倉唐之比也

近幸論

自古中主以降皆安於近習逺於忠良其主非不知君子可親小人可去而不可攺者其有二一曰性相近二曰嗜欲深桓靈之主與小人气合如水之走下火之就燥皆自然而親結不可解也侯覽張讓所以得蔽君也元成二後皆有所嗜吹簫撾鼔之娛微眇沈湎之樂非幸臣無以承意非近習無以供歡石顯張敞所以得蠧政也惟人君少欲英明者則能反是如文帝𨿽有鄧通趙談所信者賈誼張釋之袁盎此所謂少欲也武帝𨿽有韓嫣李延年而所貴者公孫倪寛卜式此所謂英明也故君聴不惑政無頗纇近則開元初內有姜皎崔滌以極宮中之樂外有姚盧蘇宋以修天下之政得元成之欲享舜禹之名六合晏然千古莫及其故何也幸臣不得干政事也後代能知漢之文武及開元致理之要𨿽有幸臣亦何害於理哉

寱論【音義睡語也】

元結

元子天寶中曽預燕於諫議大夫之座酒盡而無以續之大夫嘆曰諫議散冗者貧無以繼酒嗟哉元子醉中議之曰大夫頗能用一謀令大夫尊重如侍中威權等司隸何若大夫問謀對曰得寱婢一人在人主左右以寱言先諷則可請有所說大夫不聞古有邰侯侯家得寱婢寐則寱言言則侯輒鞭之如是一嵗婢寱如故侯無如婢何有夷奴每厭勞辱寐則假寱其言似不怨主而若忠信侯聞問之則曰素有寱病寐中寱言非所知也引寱婢自辧辭說云云侯疑學婢鞭之不止髠之鉗之奴寱愈甚奴於是重窺侯意先事寱說說侯之過警以禍福侯又無如奴何客有知侯禍機因寱奴之先扣侯門諫侯以攺過免禍侯納客爲上賓復其奴命之曰寱良氏子孫世在於邰大夫誠能學奴效婢假寱言以規諫人主俾悔過追悞與天下如新大夫見尊重威權何止侍中司隸大夫乃嘆曰嗚呼吾謂今之士君子曽不如邰侯夷奴耶

唐文粹卷三十七

欽定四庫全書

唐文粹卷三十八

宋姚鉉編

論戊【總一十首】

前賢四

夷齊四皓優劣論【蘇頲】

三不欺先後論【呂溫】

三名臣論【李翰】

三賢論【李華】

失策四

漢斬丁公論【皮日休】

袁盎以周勃爲功臣論【李徳裕】

張辟疆論

錯論【李觀】

降將一

李陵論【白居易】

佞臣一

張禹論【李徳裕】

夷齊四皓優劣論【省試】

蘇頲

論曰君子疾沒世而名不稱恥當年而節莫覩故發義以立志従道以成功激淸一時流譽千古然立志者必義也成功者必道也資於義而志可明徴於道而功可見志以立節功以成名名之成昭其道也節之立昭其義也能潔其身後代有凖非夷齊歟能利其國當時繄賴非四皓歟揆而度之優而柔之循其事而理於是乎在考其功而論於是乎著蓋周徳旣廣則夷齊讓國而歸焉漢業旣興則四皓受命而出焉天之棄商矣諫武王正臣禮也人之戴漢矣護太子忠主道也忠之所存者大則正之所行者髙髙而能行者節所謂立也大而能行者名所謂成也若夫志士仁人將合而已進足以成退足以立用足以兼濟否足以獨善不辱其身則安食其粟不降其志則言采其薇墨臺氏之子不屈也嬴之徳衰則巗穴全生劉之徳盛則衣冠就列夏黃公之徒知時也舉其成事各同乎其成矣究其立事各異乎其立矣深惟終始敢無優劣統而論之其美也一別而敍之其迹也二棄身以遂志夷齊之烈矣愛國以屈身商皓之行矣曰若稽古以質乎今四皓見賢於子房夷齊稱仁於宣父與其稱仁於宣父不猶愈於見賢於子房哉

三不欺先後論

呂溫

昔宓子賤爲單父也人不忍欺之國僑爲鄭也人不能欺之西門豹爲鄴也人不敢欺之此皆爲政不同同歸於理作幹事之稱首貽牧人之經範汪洋古今輝焯圖史窮理而語固有優劣擇善而行豈無先後請試論之子賤仕衰亂之魯而邑偪彊齊仗義爲城池倚仁爲幹櫓當鯨吞之大敵鳩狼顧之遺黎渙離刑撿妙用心術惠訓不倦乃無得而稱視民如傷而不有其愛感而動之陰陽運於無言誠而明之日月懸於方寸是則不求不欺於人而人不忍欺矣子產攝晉楚之間而靖恭爾位役智利物飭躬勵俗守之以信行之以禮告之以慈惠臨之以明察如鏡洞照如衡誠懸是則求人不欺而人亦不能欺矣西門豹當戰國之際而克修茂績身爲紀律言有典章剛包其柔威克厥愛權之以法制董之以刑罰火烈人望霜淸物心是則責人不欺而人固不敢欺矣夫不忍欺者至誠潛感是曰上徳堯舜之吏也不能欺者明智旁達是曰有政三王之吏也不敢欺者嚴威允濟是曰能刑五伯之吏也誠不足至於智智不足至於威大小之間朗然可見然而事在折衷理資漸致徳宜全舉道貴兼通必也修誠而棄智誠未至而政理或虧任智而廢威智未周而暴亂將起不若兼而行之疊收其效一之日二之日刑明威立使人畏而不敢欺三之日四之日智達政成使人敬而不能欺五之日六之日誌孚誠格使人感而不忍欺以寛濟猛同二气之和平自邇陟遐比三才之具美苟非全徳大器其孰能至於此乎若不暇防其源流統其宗極而姑定優劣直論先後則堯舜之吏與王霸不同年而語矣

三名臣論

李翰

或問於翰曰昔諸葛亮擁膝南陽爲梁甫吟自比管仲樂毅州平元直以爲信然𨿽涯量罕窺而遺迹可見夫此三名臣者亦有優劣乎願聞其說翰辭不敢對至於再三固請不得已應之曰豈易言乎豈易言乎夫小者不足以論大近者不足以量逺柰何況議大賢然執律管者可以候四气之微測日晷者可以知千里之度察微觀著由虛考實儻容寄言象於斯矣如僕所揣則管不迨樂孔明其伯仲之間耳曰何謂其然也昔管仲相桓公九合諸侯一匡天下興齊定霸尊周勤王功其懋哉仁亦至矣孔明收荊州散敗之餘建策通吳合従破魏奉先主西入劍門下車而三分天下翊翼後嗣續修舊勲刑政孚於偏方威徳振於中夏𨿽短祚中否而王業殆成樂生一爲燕將才勝齊師挫衂於二城之間狼狽於兩國之際軍不振旅身卒犇亡子獨推而崇之冠於二賢之首誠所未諭其有說耶翰應之曰子之所聞者末歟語功則信然語才則不爾夫才生於代功與運成固有才優而功微運合而才劣先當格以道徳覈於終始審其邪正觀其去就然後事可明也夷吾當旣亂之時輔有過之主功濟諸夏澤被生人信爲美矣然徼功事讐務入之情速矣肆奢越禮盈量之意見焉故仲尼𨿽稱其仁終小其器止於霸者之佐殆非王臣之良孔明従容三顧後起籌畫必當締構必成事屯而業亨主闇而國治兵弱而彊鄰畏服功大而本朝不疑斯亦難矣然窺其軍令迹其用法必使中原可復然後厚賞寛刑徳常稱馬謖言過其實不可大用之卒致喪敗斯所謂濟於事而末全於道得諸已而未審於人樂一戰舉齊二城未下待之以徳收之以禮捨權變於攻取之際行王道於軍旅之間事𨿽不成業亦大矣向使昭王不死惠王不疑則其功未可量也夏侯太初論之詳矣及其逃燕之責亡而奔趙趙王問以圖燕之策樂生流涕而對曰臣昔日之事燕昭王猶今日之事大王也千秋萬嵗之後尙不敢侵其僕隸而況謀子孫乎因棄祿宵遁善夫長者之言可謂懷祿不屑其榮周身不違於道比諸二子不亦優哉主恩非臣下之所圖天命豈生人之所制安可以功業之成敗斷才能之短長耶且夫運有通塞命有修短蓋天意也豈人事乎昔韓信將伐魏問得不以周叔爲將乎聞不用乃大喜向使魏人用之則漢師不敢濟河矣然則周叔之才亦韓信流亞也終湮滅而無聞焉古之大才而功不著者亦何可勝道哉翰長兄禦史君體純至之徳負經逺之才常感憤於周韓之間嘯詠於管樂之際守之以忠信文之以禮樂蘊弼諧之大略以康濟爲己任進逢國難謀猷不行退有家艱哀毀過禮官才元士命止中年位不登於廟堂名不書於史冊斯才也斯運也誰見三分九合之優劣辭燕對趙之去就哉由此觀之斷可知矣問者嘆息而退

三賢論【元魯山蕭頴士劉迅】

李華

或曰吾讀古人之書而求古之人未獲嗟夫遐叔謂曰無世無賢人其或世敎不至淪於風波𨿽賢不能自辯況察者未之究乎鄭衞方奏正聲間發極和無味至文無彩聴者不達反以爲怪譎之音太師樂工亦失容而止曼都之姿雜於憔悴被緼絮防蕭艾美醜夷倫自以爲陋此二者旣病不自明又求者亦昬將剖其善惡在遷政化端風俗則賢不肖異貫而後賢者目明而察者不惑也余兄事元魯山而犮劉蕭二功曹此三賢者可謂之達矣或曰願聞三子之略遐叔曰元之志行當以道紀天下劉之志行當以六經諧人心蕭之志行當以中古易今世元齊愚智劉慼一物不得其正蕭呼吸析節而獲重祿不易一刻之安元之道劉之深蕭之志及於夫子之門則達者其流也然各有病元病酒劉病賞物蕭病貶惡太亟奬善太重元奉親孝居喪哀撫孤仁徇朋友之急蒞職明於賞罰終身貧而樂天知命焉以謂王者作樂崇徳殷薦上帝以配祖考天人之極致也而詞章不稱是無樂也於是作破陣樂詞協商周之頌推是而論則見元之道矣劉名儒史官之家兄弟以學著稱乃述詩書禮樂春秋爲五說條貫源流備古今之變推是而論則見劉之深矣蕭以史書爲繁尢罪子長不編年陳事而爲列傳後代因之非典訓也將正其失自春秋三家之後非訓齊生人不錄次序纉修以迄於今志未就而歿推是而論則見蕭之志矣元據師保之席贍其形容不俟其言而見其仁劉被卿佐之服居賔友之地言理亂根源人倫隠明參乎元精而後見其妙蕭若百鏈之鋼不可屈折當廢興去就之際一生一死之間而後見其大節視聴過速欲人人如我志與時多背恆見詬於人取其中節之舉是可以爲人師矣學廣而不偏精其貫穿甚於精者又文方復雅商之至當以律度百代爲任而古之能者往往不至焉超絕孤厲不可謂不知言也茂挺父爲莒丞得罪淸河張惟一時佐廉使按成之茂挺初登科自洛至莒道邀使車發詞哀乞惟一涕下卽日捨之且曰蕭贊府生一賢方資天下風教吾由是得罪亦無憾夫如是得不謂之孝乎或曰三子者各有所與遊乎遐叔曰若太尉房公可謂名人矣每見魯山則終日嘆息謂余曰見紫芝眉宇使人名利之心盡矣若司業蘇公可謂賢人矣每謂當時名士曰使僕不幸生於衰俗所不恥者識元紫芝廣平程休士美端重寡言河間邢宇紹宗深明持操宇弟寅次宗和而不流南陽張茂之季丰守道而防趙郡李崿伯髙含大雅之業崿族子丹叔南誠莊而文丹族子惟嶽謀道沈亷靜梁國喬潭徳源昻昻有古風農楊拯士扶敏而安道淸河房垂翼明志而好古河東柳識方明遐曠而才是皆慕於元者也劉在京下嘗寢疾房公時臨扶風聞之通夕不寐顧謂賓従曰挺卿若不起無復有神道尙書劉公每有勝理必詣與談終日忘返退而嘆曰聞劉公淸言見皇王之理矣殷直淸有識尙恨言理少對未與劉面常想見其人河東裴騰士舉朗邁眞直弟霸士防峻淸不雜隴西李廣敬叔堅明而粹範陽盧虛舟防眞質方而淸頴川陳讜言士然淡而不厭吳興沈興宗季長専靜不渝潁川陳兼不器行古人道渤海髙適達夫落落有奇節是皆重劉者也工部侍郎韋述修國史推蕭同事禮部侍郎陽浚掌貢舉問蕭求人海內以爲徳選汝南邵軫緯卿詞學標乾天水趙驊云卿才美行純陳郡殷寅直淸達於名理河南源衍季融粹微而周防稽孔至惟微述而好古河南陸據徳鄰恢恢善於事理柳芳仲敷該練故事長樂賈至防防名重當時京兆韋收仲成逺慮而深南陽張有略維之履道體仁有略族弟邈季遐溫其如玉中山劉頴士端疏明簡暢潁川韓極佐元行備而文樂安孫益盈孺溫良忠厚京兆韋建士經中明外純頴川陳晉正卿深於詩書天水尹徴之誠明貫百家之言是皆厚於蕭者也尙書顏公重名節惇故舊與茂挺少相知顏與陸據柳芳最善茂挺與趙驊邵軫洎華最善天下謂之顏蕭之交殷寅源衍睦於二交之間不幸元罷魯山終於陸渾劉避地逝於安康蕭歸葬先人歿於汝南今復求斯人有之無之是必有之而察之未克也三賢不登尊位不享下壽居易委順賢人之達也不防其教生人之病也余知三賢也深故言之不怍云

漢斬丁公論

皮日休

忠之爲稱也蓋欲委身以事主不以猜悞貳其心不以辯說貳其心不以疑懼貳其心者也上有過諍於公不揚名於私豈猜悞之足入乎上有忌愈乎進不愈乎退豈辯說之足入乎上有間【去】懼乎心不懼乎事豈疑懼之足入乎夫苟祿恡生而仕者上有過言未息而懼乎誅諫末再而去乎位自以得古人三諫不従之義然幸其生貪其祿是猜悞而貳其心者也上有忌必姦於心機媚於聲气不思已之不聰而謂上之受謗不思道有未可而謂辯之足従辯之足去是辯說而貳其心者也上有間【去】必佞彼愛取乎厚也必諂彼幸求其捨也有愛不可佞幸不可諂卽苟而已矣是疑懼而貳其心者也嗚呼劉項之作也淮陰不以猜悞而去項乎曲逆不以辯說而去項乎淮南不以疑懼而去項乎去彼而就此果謂忠乎果謂不忠乎是利則存不利則亡者也則丁公臨敵捨敵無殺誠惻隠之者也豈有猜悞辯說疑懼者也有利則存不利則亡者邪與其不忠則彼三侯者【謂淮陰侯淮南王曲逆侯是也】未可免鼎鑊之誅刀鋸之刑也是髙祖斬之果不爲當噫漢之初立未爲無人丁公就刑未聞有一言而戾者將固之命也悲夫

袁盎以周勃爲功臣論

李徳裕

袁盎對文帝曰絳侯所謂功臣非社稷臣夫社稷臣主在與在主亡與亡盎見勃自徳其功有以激也非至理篤論此言足以惑文帝之聰明傷仁厚之政俾其君有薄宗臣之意竟使周勃大功皆棄非罪見疑可爲長嘆息也當呂氏之世惠帝已殂少帝非劉氏陳平用辟彊之計權王產祿絳侯若不與之同心而制其兵柄必由此而階亂矣則劉氏安危未可知也然磨而不燐涅而不緇未嘗不心存社稷志在劉氏外𨿽遜順內守忠貞得不謂之社稷臣矣其後絳侯系請室盎𨿽明其無罪所謂陷之死地而後生之徒有救焚之力且非曲突之義楊子稱盎忠不足而談有餘斯言當矣善哉賈生之說諭堂陛之峻髙者難攀卑者易淩文帝感悟養臣下有節有以見賢人用心致君精誠若袁公者難與並爲仁矣盎惟有正愼夫人席塞梁王求嗣此二事守正不撓忠於所奉害錯之罪虐貫於神明安陵之禍知天道之不昩矣

張辟疆論

楊子美辟疆之覺陳平非也若以童子膚敏善揣呂氏之情奇之可也若以爲反道合權以安社稷不其悖哉授兵產祿防危劉氏皆因辟疆啟之向使畱侯尙在必執戈逐之將爲戮矣觀髙祖遺言呂氏制其大事可謂謀無遺策矣以王陵有廷諍之節置以爲相謂周勃堪寄托之任令本兵柄況外有齊楚淮南磐石之固內有朱虛東牟肺腑之親是時產祿皆匹夫耳呂后𨿽心不在哀將相何至危懼必當憂傷不食自促其壽豈能爲將相之害哉漢髙曰非劉氏而王者天下共擊之此慮屬在呂宗矣何可背之厥後稱制八年產祿之封殖固矣若平勃二人溘先朝露則劉氏之業必歸呂宗及呂后之歿劫酈商以紿呂祿計亦窘矣周勃𨿽入北軍尙不敢公言誅呂豈不艱哉賴產祿皆徒隸之人非英傑之士儻才出於世豈受其紿說哉嗟乎與其圖之於難豈若制之於易由是而言平勃用辟疆之計斯爲謬矣畱侯破產以報韓結客以䢐秦招四皓以安太子所爲必仗義居正由此知不尙權譎明矣

錯論

李觀

觀讀漢史見景帝殺禦史大夫晁錯以姑息吳王濞痛其非罪也故直筆以議按錯潁川人起於諸生事文帝爲太常掌故以英詞射策累擢爲中大夫及景帝卽位極言獻替未嘗不忠於心乃命副丞相錯所以推心不顧思永漢室而患諸侯侈大上書請削其土是用翦其翼而固其本也度錯之志豈有負漢哉原吳濞之反誠有由然間人骨肉而塞小忿自非上達能不生怨怨端旣立臣節安附欲無爲逆終不可得已蓋以南方富殖而諸夏初又狂夫爲計料勝一舉遂搖長舌交構七國借誅錯之名景帝無非常之見而聴亂臣一說乃斬錯不問兾在紓難而七國之兵曽不少減是以察其來不爲錯明矣且袁盎與錯宿不相善況景帝豈不知二臣之不葉而聴偏議是爲臣報隙也若宗社何及鄧公吳還乃歔欷長悲益爲天子之羞爾始髙帝封濞於吳以誡東南之必亂於時豈有錯削地之議蓋天之歷數有理亂也脫使無梁國以絕其道無條侯以耀其武則秦之鹿復駭盎之肉可食初錯介然孤立指畫髙議大臣疾小臣怖人人束約各欲倳刃其父知其必戮也而深病之錯曰所以尊君上安宗廟父曰劉氏安氏危矣吾不忍見禍及先禍死矣噫史臣責錯之父不逮趙括母何其鄙也夫趙括持必敗之勢而母言於趙王不可使將及括失律母以先見獲宥錯用至忠之略與必敗之勢異也其父𨿽懼禍至柰其子所籌國之大事也且使括母言之足稱明婦人也使錯父言之是沮其子爲忠也孰可擬議或人有復言錯忠則有矣而智不足愚則不爾夫忠所以補君智所以濟身苟圖濟身則忠有不遂忠有不遂是臣不臣亦何生爲賊由袁盎昩在景帝非智之短時不與也古云直木先伐愚智何道哉

李陵論

白居易

論曰忠孝智勇四者爲臣爲子之大寶也故古之君子奉以周旋苟一失之是非人臣人子矣漢將李陵策名上將出討匈奴竊謂不死於王事非忠生降於戎虜非勇棄前功非智召後禍非孝四者無一可而遂亡其宗哀哉予覽史記漢書皆無明譏竊甚惑之司馬遷𨿽以陵獲罪而無譏可乎班孟堅亦従而無明譏又可乎按禮云謀人之軍師敗則死之故敗而死者是其所也春秋所以美狼瞫【尺甚反深視貌】者爲能獲其死所而陵獲所不死得無譏焉觀其始以步卒深入虜廷而能以寡擊眾以勞破逸再接再捷功孰大焉及乎兵盡力殫摧鋒敗績不能死戰卒就生降噫墜君命挫國威不可以言忠屈身於夷狄束手爲俘虜不可以言勇喪戰勲於前隤家聲於後不可以言智罪逭於躬禍移於母不可以言孝而引範蠡曹沫爲比又何謬與且防稽之恥蠡非其罪魯國之羞沫必能報所以二子不死也而陵苟免微軀受制於彊虜𨿽有區區之意亦奚爲哉夫吳齊者越魯之敵國匈奴者漢之外臣俾大漢之將爲單於之擒是長冦讐辱國家甚矣況二子𨿽不死無陵生降之名二子苟生降無陵及親之禍酌其本末事不相侔而陵竊慕之是大失臣子之義也觀陵答子卿之書意者但患漢之不知已而不自內省其始終焉何者與其欲刺心自明刎頸見志曷若效節致命以取信於君與其痛母悼妻尢君怨國曷若忘身守死而紓禍於親焉或曰武帝不能明察下聴流言遽加厚誅豈非負徳答曰設使陵不苟其生能繼以死則必賞延於世刑不加親戰功足以冠當時壯節足以垂後代忠孝智勇四者立而死且不朽矣何流言之能及哉嗚呼予聞之古人云人各有死死或重於泰山生或輕於鴻毛若死重於義則視之如泰山也若義重於死則視之如鴻毛也故非其義君子不輕其生得其所君子不愛其死惜哉陵之不死也失君子之道焉故隴西士大夫以李氏爲愧不其然乎不其然乎

張禹論

李徳裕

夫社稷之計安危之機人君不能獨斷者必咨於所敬之臣然臣有忠邪時有險易交有淺深義有厚薄範睢山東之匹夫也入虎狼之秦履不測之險可謂交疏義薄矣而能尊昭王去穰侯開秦霸業之基以安國復嗣可謂忠於王矣夫能獨斷者英主也古人言謀之欲多而斷之在獨蓋爲此矣天有震雷之怒龍有逆鱗之恨所以人君在於能防耳然親戚之際恩義之重不防之於已可也張敞所謂明詔以恩不聴羣臣以義固爭而後許而令明詔自親其文非策之得也漢文帝誅薄昭斷則明矣於義則未安也周宣餞申伯有孔碩之詩秦康送文公興如存之感況薄太后尙存惟一弟薄昭而斷之不疑非所以慰母氏之心也漢成帝車駕至張禹第辟左右親問禹以天變禹以年老子弱與曲陽有隙乃言新學小生亂道誤人宜無信用帝推信愛禹由此不疑王氏致漢室之亡成王莽之簒皆因禹而發可謂漢之賊也國之妖也𨿽蛇鬭於鄭鷁退於宋妖不甚於禹矣朱云欲以尙方斬馬劍斷佞臣頭斯爲當矣後代有類於此者其臣可以範雎爲師表張禹爲鑑戒唐文粹卷三十八

欽定四庫全書

唐文粹卷三十九

宋姚鉉編

議甲【摠一十九首】

郊廟陵寢

請以正冬至日祀圓丘議【唐紹】

唐景皇帝配昊天上帝議【獨孤及】

唐太宗皇帝配天議【長孫無忌】

禘祫議【韓愈】

遷廟議【權徳輿】

立廟議【朱子奢】

宗廟籩豆議【崔沔】

同前議【韋述張均同議】

同前議【楊仲昌】

昭陵議【權徳輿】

省試學生代齋郎議【韓愈】

請以正冬至日祀圓丘議

唐紹

臣聞禮以冬至祀圓丘於南郊夏至祭方澤於北郊者以其日行次極於南北之際也日北極當晷度循半日南極當晷度環周是日一陽爻生爲天地交際之始故易曰復其見天地之心乎卽冬至卦象也一歲之內吉莫大焉甲子但爲六旬之首一年之內隔月常遇旣非大防晷運未周惟摠六甲之辰助四時而成歲今欲避環周以取甲子是背大吉而就小吉也太史令傅孝忠進奏曰準漏經南陸北陸並日校一分若用十二日甲子卽分一分未南極卽不得爲至

唐景皇帝配昊天上帝議

獨孤及

謹按禮經王者禘其祖之所自出以其祖配之凡受命始封之君皆爲太祖繼太祖以下六廟則以親盡疊毀而太祖之廟𨿽百世不遷此五帝三王所以尊祖敬宗也故受命於神宗禹也而夏后氏祖顓頊而郊鯀纉禹黜夏湯也而殷人郊冥而祖契革命作周武王也而周人郊稷而祖文王則明自古必以首封之君配昊天上帝惟漢崛起丰沛丰公太公皆無位無功徳不可以爲祖宗故漢以髙皇帝爲太祖其先細微故也非足爲後代法伏惟太祖景皇帝以柱國之任翼周弼魏肇成王業建封於唐髙祖因之遂以爲有天下之號天所命也亦由契之封商后稷之封邰禘郊祖宗之位宜在百代不遷之典郊祀太祖宗祀髙祖猶周之祖文王而宗武王也今若以髙祖創業當躋其祀是棄三代之令典遵漢代之末制黜景皇帝之大業同於丰公太公之不祀返古違道失孰甚焉夫追尊景皇帝廟號太祖髙祖太宗所以崇尊之禮也若配天之位旣易則太祖之號宜廢祀之不修廟亦當毀尊祖報夲之遒其墜於地乎漢制擅議宗廟以大不敬論今武徳貞觀之憲章未攺國家方將敬祀事以和神人禘郊之間恐非所宜言謹稽禮文參諸夏殷周漢故事配食天帝之制請仍舊典謹議

唐太宗皇帝配天議

長孫無忌

臣謹尋方冊歷考前規宗祀明堂必配天帝而伏羲五代本配五郊預入明堂自緣從祀今以太宗作配理有未安伏見永徽二年七月詔建明堂伏惟陛下天縱孝徳追奉太宗已遵嚴配當時髙祖先在明堂禮司致惑竟未遷祀率意定儀遂便著令乃以太宗文皇帝降配五帝𨿽復亦在明堂不得對越天帝深乖明詔之意又與先典不同謹按孝經云孝莫大於嚴父嚴父莫大於配天昔者周公宗祀文王於明堂以配上帝伏尋詔意義在於斯今所司行令殊爲失防又尋漢魏晉宋歷代禮儀並無父子同配明堂之義惟祭法云周人禘嚳而郊稷祖文王而宗武王鄭注曰禘郊祖宗謂祭祀以配食也禘謂祭昊天於圓丘郊謂祭上帝於南郊祖宗謂祭五帝五神於明堂也尋鄭注乃以祖宗合爲一祭又以文武共在明堂連袵配祀良爲謬矣故王肅駮曰古者祖有功而宗有徳祖宗自是不毀之名非謂配食於明堂者也審如鄭義則孝經當言祖祀文王於明堂不得言宗祀也凡宗者尊也周人旣祖其廟又尊其祀孰謂祖於明堂者乎鄭引孝經以解祭法而不曉周公本意殊非仲尼之義防也又解宗祀武王云配勾芒之類是謂五神位在堂下武王降位失君敍矣又按六韜曰武王伐紂雪深大餘有五車二馬行無轍迹詣營求謁武王怪而問焉太公對曰此必五方之神來受事耳遂以其名召入各以其職令焉旣而克殷風調雨順豈有生來受職歿則配之降尊敵卑理不然矣故春秋外傳曰禘郊祖宗報五者國之典祀也傳言五者故知各是一事非謂祖宗合祀於明堂也臣謹上考殷周下洎貞觀並無一代兩帝同配於明堂惟南齊蕭氏以武明昆季並於明堂配食事乃不經未足援據又撿武徳時令以元皇帝配於明堂兼配感帝至貞觀初緣情革禮奉祀髙祖配於明堂奉遷代祖專配感帝此卽聖朝故事已有遞遷之典取法宗廟古之制焉伏惟太祖景皇帝締搆有周建絕代之丕業啟祚汾晉創歷聖之洪緒徳邁發生道符立極又代祖元皇帝濳鱗韞慶屈道事周導濬發之靈源肇光宅之垂裕稱祖淸廟萬代不遷請停配祀以符古義伏惟髙祖太武皇帝躬受天命奄有神州創攺舊物體元居正爲國始祖抑有舊章昔有炎漢髙帝當塗太祖皆以受命例並配天請遵故實奉祀髙祖於圓丘以配昊天上帝伏惟太宗文皇帝道格上功淸下瀆拯率土之塗炭布大造於生靈請準詔書宗祀於明堂以配上帝又請依武徳故事兼配感帝作主斯乃二祖徳業永不遷廟兩聖功大各得配天逺恊孝經近申詔意

禘祫議

韓愈

右今月十六日勑防宜令百僚議限五日內聞奏者將仕郎守國子監四門愽士臣韓愈謹獻議曰伏以陛下追孝祖宗肅敬祀事凡在擬議不敢自專聿求厥中延訪羣下然而禮文繁漫所執各殊自建中之初迄至今嵗屢經禘祫未合適從臣生遭聖明涵泳恩澤𨿽賤不及議而志在效忠今輒先舉眾議之非然後申明其說一曰獻懿廟主宜永藏之夾室臣以爲不可夫祫者合也毀廟之主皆當合食於太祖獻懿二祖卽毀廟主也今𨿽藏於夾室至禘祫之時豈得不食於太廟乎名曰合祭而二祖不得祭焉不可謂之合矣二曰獻懿廟主宜毀瘞之臣又以爲不可謹按禮記天子立七廟一壇一墠其毀廟之主皆藏於祧廟𨿽百代不毀祫則陳於太廟而饗焉自魏晉已降始有毀瘞之議事非經據竟不可施行今國家徳厚流光創立九廟以周制推之獻懿二祖猶在壇墠之位況於毀瘞而不禘祫乎三曰獻懿廟主宜各遷於其陵所臣又以爲不可二祖之祭於京師列於太廟也二百年今一朝遷之豈惟使人聽疑惑抑恐二祖之靈眷顧依遲不卽饗於下國也四曰獻懿廟主宜附於興聖廟而不禘祫臣又以爲不可傳曰祭如在景皇帝𨿽爲太祖於其屬乃獻懿之子孫也今欲正其子東饗之位廢其父之大祭固不可爲典矣五曰獻懿二祖宜別立廟於京師臣又以爲不可夫禮有所降情有所殺是故去廟爲祧去祧爲壇去壇爲鬼漸而之逺其祭益稀昔者魯立煬宮春秋非之以爲不當取已毀之廟旣藏之主而復築宮以祭今之所議與此正同又𨿽違禮立廟至於禘祫也合食則禘無其所廢祭則於禮不通此五說者皆所不可故臣慱采前聞求其折中以爲殷祖王周祖后稷太祖之上皆自爲帝又其代數已逺不復祭之故太祖得正東向之位子孫從昭穆之列禮所稱者蓋自紀一時之宜非傳於後代之法也傳曰子𨿽齊聖不先父食蓋言子爲父屈也景皇帝𨿽太祖也其於獻懿則子孫也當禘祫之時獻祖宜居東向之位景皇帝宜從昭穆之列祖以孫尊孫以祖屈求之神道豈逺人情又常祭甚頻合祭甚募則是太祖所屈之祭至少所伸之祭至多比於伸孫之尊廢祖之祭不亦順乎事異殷周禮從而變非所失禮也臣伏以制禮作樂者天子之職也陛下以臣議爲有可采粗合天心斷而行之是則爲禮如以爲猶或可疑臣乞召對面陳得失庶有明發謹議

遷廟議

權徳輿

今年夏四月禘饗於太廟太祖景皇帝東向之位並遷廟之位右伏準今月十六日勑禘祫之祭禮之大者先有眾議猶未精詳宜更令百僚議限至二十六日內聞奏者臣聞禮有五經莫重於祭祭稱百順實受其福故曰萬物本乎天人本乎祖以太祖始卦之復當殷祭東向之尊百代不遷下統昭穆此孝饗嚴禋之極制也周自后稷十六代至武王毀廟遷主皆太祖之後故序列昭穆合食無嫌漢之太上皇主瘞於園寢尋置別廟是爲屬尊故周漢皆太祖之位正自魏至惰則虛其位魏明帝初以太皇別廟未成故權設對祫後有司定七廟之制太祖已下爲昭穆二祧旋至三少帝運移於晉不以兄弟爲代數故元帝上繼武帝簡文上繼元帝至安帝時然後徵西至京兆四府君遷盡未及殷祭運移於宋初永和中疑四府君主所藏之禮詔公卿慱議範宣請特築一室韋請室朽乃止蔡謨亦請攺築別室若未展者當入就太廟以徵西府君東向議竟不行宋齊梁陳北齊周隋悉虛其位以待太祖皆以短祚其禮不申則自魏以降太祖列昭穆之位非通例也武徳中立親廟四自宣簡公而下貞觀中立七廟六室自農府君而下開元中始制九廟追尊獻祖懿祖故自武徳至於開元太祖在四廟七廟九廟之數則東向之虛又非例也廣徳二年將及殷祭有司以二祖親盡當遷太祖九室旣備其年冬祫於是正太祖於東向藏二主於夾室凡十八年矣建中二年冬祫有司誤引蔡謨徵西之議以獻祖居東向懿祖爲昭太祖爲穆此誠乖疑倒置之大者也議者或引春秋禹不先鯀湯不先契文武不先不窋以爲證且湯與文武皆太祖之後理無所疑至於禹不先鯀安知說者非啟與太康之代而左丘明因而記之邪向者有司以二主藏夾室非宜則可闕殷祭非敬則可處東向之位則不可是以貞元七年冬太常上奏請下百僚僉議詔可其奏八年春有於頎等一十六狀至十一年又詔尙書省集議有陸淳宇文炫二狀前後異同有七家之說至於藏夾室虛東向逺遷園寢分饗禘祫加幣玉虞主而枚卜瘞埋膚引滋多皆失禮意臣等審細討論惟置別廟及祔於徳明興聖二說最爲可據徳明興聖之廟猶別廟也等於剏立此又易行伏以徳明皇帝於舜禹之際與稷契同功契後爲殷向五百年稷後爲周逾八百年徳明流光無窮啟皇運於後景福靈長與天地凖又獻懿二祖於興聖皇帝爲曽爲猶周人祔於先公之祧也此亦亡於禮者也明尊祖之道正大祭之義禮文祀典莫重於是凡議同者七狀百有餘人其中名儒禮官講貫詳熟臣於貞觀八年聖恩以慱士徴至京師屬當防議時與崔儆劉執同狀十一年臣官備近侍不議禁中乃今累叨睿奬獲貳宗伯職業所守典禮是司研考古今罄竭愚管豈敢以疑文虛說黷陛下嚴敬重難之心其夾室等五家不安之說謹具條上伏惟聖慮裁擇

藏夾室

右太祖已下毀廟主之所藏也今若以二祖之主同在夾室當禘祫之際代祖元皇帝以遷主合食而二主畱在夾室神靈何所依邪或主有禱則祭無禱則止如殷祭何如或云每禘祫時就饗於夾室如合食何此其不可也

虛東向

右自魏晉方有太祖已上府君以備親廟自太祖已下昭穆旣列太祖之上親盡皆遷然後正東向之位明不遷之重自魏至隋皆以短歷或遭離多故其禮未行故虛東向自武徳後貞觀開元加廟數太祖尊位厭而未申故虛東向今九廟已備代祖已遷而議虛東向則無其例此其不可也

園寢

右漢魏太上皇遷主居園寢之制近在京師故於遷主無有異議今二祖園寢皆在趙州法駕撰儀經途遐逺此其不可也

分饗

右尊祖敬宗至當無二審禘合饗王者所先議者請當以獻祖受祫太祖受禘五年之間疊居東向就如其說則當祫之時太祖固序昭穆矣當禘之禮獻祖何所依也從古已來無此義例此其不可

埋瘞

右議者引古者貴祖命斂幣玉藏諸兩階之間又埋虞主於廟門外之道左以爲比類彼主命幣玉者旣反告則無所用矣彼虞主用桑者旣練祭則無所用矣不忍防瀆故斂而藏之徹而埋之豈如栗主依神𨿽廟毀而常存之制哉此其不可也況兩階之間與門外道左皆祖廟也今則下瘞於子孫之廟於理安乎此其又不可也以前謹具周漢太祖居東向魏晉已下虛東向並貞元八年十一月兩度防議一十八狀內夾室等五家不安之說如前謹錄奏聞謹奏

立廟議

朱子奢

臣謹按漢丞相韋成奏立五廟諸侯同五劉子駿議開七祖邦君降二鄭司農踵成之轍王子雍揚國師之波分塗並驅各相師祖咸翫其所習好同惡異遂令歷代祧祀多少參差優劣去取曽無畫一傳稱名位不同禮亦異數易云卑髙以陳貴賤位矣豈非別嫌疑愼微逺防陵僭尊君卑佐升降無舛所貴禮者義在玆乎若使天子諸侯俱立五廟便是賤可以同貴臣可以濫主名器無凖冠履同歸禮亦異數義將安設戴記又稱禮有以多爲貴者天子七廟諸侯五廟才與子男相呼以多爲貴何所表乎愚以爲諸侯立髙祖以下並太祖五廟一國之貴也天子立髙祖以上並太祖七廟四海之尊也降殺以兩禮之正焉前史所謂徳厚者流光徳薄者流卑此其義也伏惟聖祖在天山陵有日祔祖嚴配大事在斯宜依七廟用崇大禮若親盡之外有王業者如殷之王周之後稷尊爲始祖儻無其例請三昭三穆各置神主太祖一室考而虛位將待七年之祚遽遷方處庶上依晉宋傍愜人情於是入座奏曰臣聞揖讓受終之後革命創制之君何嘗不崇親親之義篤尊尊之道防奉祖宗致敬郊廟自義乖闕裏學滅秦庭儒雅旣喪經籍堙殄𨿽兩漢纂修絕業魏晉惇尙斯文而宗廟制度典章散逸習所傳而競偏說是所見而起異端自昔迄玆多歷年代語其大略兩家而已祖鄭者則陳四廟之制述王肅者則引七廟之文貴賤混而莫辧是非紛而不定陛下至徳自然孝思罔極孺慕逾匹夫之志制作窮聖人之道誠宜定一代之宏規爲萬世之彛則臣等奉述叡防討論往載紀七廟者實多稱四祖者蓋寡校其得失昭然可見春秋谷梁傳及禮記王制祭法禮器孔子家語並雲天子七廟諸侯五廟大夫三廟士二廟尙書曰七世之廟可以觀徳至於孫卿孔安國劉歆班彪父子孔晁虞喜於寶之徒或學推碩儒或才稱愽物商較今古咸以爲故其文曰天子三昭三穆與太祖之廟而七晉宋齊梁皆依斯義立親廟六豈非國之茂典不刋之休烈乎若使違羣經之明文從累代之疑議背子雍之篤論尊康成之舊學則天子之禮下偪於人臣諸侯之制上僣於王者非所謂尊卑有序名位不同者焉況復禮由人情自非天墜大孝莫重於尊親厚本莫先於嚴配數盡四廟非貴多之道祀及七代得加崇之心是知徳厚者流光乃可久之髙義徳薄者流卑實不易之令範臣等防議請依晉宋故事立親廟六其祖宗之制式遵舊典庻承宗之道興於理定之辰尊祖之義成於孝治之日

宗廟加籩豆議

崔沔

臣竊聞識禮樂之情者能作知禮樂之文者能述述作之義聖賢所重禮樂之制古今所崇變而通之所以久也所謂變者變其文也所謂通者通其情也祭祀之興肇於太古人所飲食必先嚴獻未有火化茹毛飲血則有毛血之薦未有麯糵污樽壞飲則有酒之奠施及後王禮物漸備作爲酒醴伏其犧牲以致馨香以極丰潔故有三牲八簋之盛五齊九獻之殷然以神道至可存而不能測也祭禮至敬可備而不敢廢也是以血腥爓熟樽犧象靡不畢登於明薦矣然而薦貴於新味不尙防𨿽則備物猶存節制故禮雲天之所生地之所長苟可薦者莫不咸在備物之情也又曰三牲之爼八簋之實美物備矣昆虫之異艸木之實陰陽之物備矣此節制之文也鉶爼籩豆簠簋樽罍之實皆周人之時饌也其用通於燕饗賔客而周公制禮咸異與毛血酒同薦於先晉中郎盧諶近古之知禮者也著家祭禮觀其所薦皆晉時常食不復盡用禮之舊文然則當時飲食不可闕於祠祭明矣是變禮文而通其情也我國家由禮立訓因時制範考圖史於前典稽周漢之舊儀淸廟時享禮饌畢陳用周制也而古式存焉園寢上食時膳具設遵漢法也而珍味極焉職貢來祭致逺物也有新必薦順時令也苑囿之內躬稼所収搜狩之時親發所中莫不剖鮮擇美薦而後食盡誠敬也若此至矣復何加焉但當申勑有司祭如神在無或簡怠朂增防誠其進貢珍羞或時物鮮美考諸祠典有所漏略皆詳名目編諸甲令因宜而薦以類相從則新鮮肥濃盡在是矣不必加於籩豆之數也至於祭器隨物所宜故大羮古食也盛於登登古器也和羮時饌也盛於鉶鉶時器也亦有古饌而盛於時器故毛血盛於盤酒盛於樽未有薦時饌而追用古器者由古質而今文便於事也𨿽加籩豆十二未足以盡天下美物而措諸淸廟有兼倍之名近於侈矣魯人丹桓宮之楹又刻其桷春秋書以非禮禦孫諌曰儉徳之恭也侈惡之大也先君有恭徳而君納諸惡無乃不可乎是不以越禮而崇侈於宗廟也又據漢書藝文志墨家之流出於淸廟是以貴儉由此觀之淸廟之不尙於奢舊矣太常所請恐未可行又按太常奏狀今酌獻酒爵制度全小僅未一合執持甚難不可全依古制猶望稍須廣大者竊據禮文有以小爲貴者獻以爵貴其小也不可反制敬而非禮是有司之失其傳也固可隨失釐正無待議而後革然禮失於敬猶奢而寧儉非大過也未知今制何所依凖請兼詳令式據文而行

同前議

韋述張均同議

謹按祭統曰凡天之所生地之所長苟可薦者莫不咸在水艸陸海三牲八簋昆虫之異艸木之實陰陽之物皆備薦矣聖人知孝子之情深而物類之無限故爲之節制使祭有常禮物有其品器有其數上自天子下至公卿貴賤差降無相逾越百代常行無易之道也又按周禮膳夫掌王之食飲膳羞食用六谷膳用六牲飲用六淸羞用百有二十品珍用八物醬用百有二十甕則與祭祀之物丰省本殊左傳曰饗以訓恭儉宴以示慈惠恭儉以行禮慈惠以布政又曰饗有體薦宴有折爼杜元凱曰饗有體薦爵盈而不飲肴幹而不食宴則相與食之饗與宴猶且異文祭奠所陳固不同矣又按周禮籩豆人各掌四籩四豆之實共供祭祀與賔客所用各殊據此數文祭奠不同常時其來久矣且人之嗜好本無憑準宴私之饌與時遷移故聖人一切同歸於古𨿽平生所嗜非禮亦不薦也平生所惡是禮則不去也楚語曰屈到嗜芰有疾召宗老而屬曰祭必以芰及祥宗老將薦芰屈建命去之曰祭典有之國君有牛享大夫有羊饋士有豚犬之奠庶人有魚炙之薦籩豆脯醢則上下安之不羞珍異不陳庻侈不以私欲干國之典遂不用此則禮外之食前賢不敢薦也今欲取甘防之物肥濃之味隨所有者皆充祭用苟逾舊制其何限焉𨿽籩豆有加豈能備也傳曰太羮不致粢食不鑿昭其儉也書曰黍稷非馨明徳惟馨夫事神在於防誠不求厭飫三年而禘不欲黷也三獻而終禮有成也風有采蘋采蘩雅有行葦泂酌守以忠信神其捨諸若以今之珍饌平生所習求神無方何必師古簠簋可去而盤盂杯案當在禦矣韶頀可息而箜篌笙笛當在奏矣凡斯之流皆非正物或興於近代或出於蕃夷入耳之娛本無則象用之宗廟後嗣何觀欲爲永式恐未可也且自漢已降諸陵皆有寢宮歲時朔望薦以常饌此旣常行亦足盡至孝之情矣宗廟正禮宜依典故率情變革人情所難又按舊制一升曰爵五升爲散禮器稱宗廟之祭貴者獻以爵此明貴小賤大示之節儉又按國語觀射父曰郊禘不過繭栗蒸嘗不過把握夫神以精明臨人者也求備於物不求丰大苟失於禮𨿽多何爲豈可捨先王之遺法徇一時之所尙廢棄禮經以從流俗裂冠毀冕將安用之且君子愛人以禮不求苟合況在宗廟敢忘舊制

同前議

楊仲昌

臣按禮經祭法曰夫祭不欲煩煩則黷祭亦不欲簡簡則怠又鄭云人生尙防食鬼神則不然神農時𨿽有黍稷猶未有酒醴及後聖作爲醴酪猶存酒示不忘古春秋曰蘋蘩薀藻之菜潢污行潦之水可羞於王公可薦於鬼神又曰大羮不致粢食不鑿此明君人者有國奉先敬神嚴享豈肥濃以爲上將儉約以表誠則陸海之物鮮肥之類旣乖禮文之情而變作者之法皆充祭用非所詳也易曰樽酒簋貳納約自牖此明祭存簡易不在繁奢所以一樽之酒貳簋之奠爲明祀也抑又聞之夫義以出禮禮以體政違則有紊是稱不經薦肥濃則防味有登加籩爵則事非師古與其別行新制寧如謹守舊章

昭陵議

權徳輿

右奉進止寢宮在山上置來多年曽經野火燒爇摧毀略盡其宮尋移在瑤臺寺左側今屬通年欲議修置緣舊宮本在山上元無井泉每緣供水稍逺百姓非常勞獘今欲於見住行宮處修造所冀久逺便人又爲攺移舊制恐所見未周宜令中書門下及百僚同商量可否聞奏朝議郎守尙書司勲郎中知制誥云騎尉賜緋魚袋臣權徳輿議曰臣聞古宗廟之制前有廟廟列昭穆後有寢寢陳衣冠自秦漢已來始因陵立廟有寢宮便殿𨿽廟居陵傍而無必在山上不在山下之定制且禮文所貴宜也稱也祀事所資敬也潔也伏以昭陵因山太宗所建宮在山上以便當時自野火延燒行宮山下亦已久矣今若伐木縮板程功就險神道貴靜或非所宜則與置陵之初事體爲異況舊制旣毀新宮是修考於便地可以經久所謂宜且稱也又井泉在下汲引爲易饗獻之禮是資嚴恭本於明徳惟馨亦在吉蠲爲饎故禮之言祭也水曰淸滌言其潔淸滌濯也又曰不敢用常防味所以交於神明也因玆洌井以備薦羞所謂潔而敬也凡舉事必以制度當否爲大而以人力勞逸爲細若於事爲當又無所勞不亦順昭陵愛人之心乎不亦葉陛下從宜之禮乎今列聖寢宮有在山下者矣然則致敬來格之義豈以山上山下而爲逺近邪臣愚以爲但在栢城之內則不示逺陛下精誠愼重詢及庶僚徒獻所聞伏增戰越謹議

省試學生代齋郎議

韓愈

齋郎職奉宗廟社稷之小事蓋士之賤者也執豆籩駿奔走以役於其官之長不以徳進不以言揚蓋取其人力以備其事而已矣奉宗廟社稷之小事執豆籩駿奔走亦不可以不敬也於是選大夫之子弟未爵命者以塞貟塡闕而教之行事其勤𨿽小其使之不可以不報也必書其歲歲旣久矣於是乎命之以官而授之以事其亦微矣哉學生或以通經舉或以能文稱其微者至於習法律知字書皆有以贊於教化可以使令於上者也自非天姿茂異曠日經久以道以業發聞於鄕閭稱道於朋友薦於州府而升之司業則不可得而齒乎國學矣則奉宗廟社稷之小事任力小者也贊於教化可以使令於上者徳藝之大者也其亦不可移易明矣今議者謂學生之無所事謂齋郎之幸而進不本其意因謂可以代任其事而罷之蓋亦不得其理矣今夫齋郎之所事者力也學生之所事者徳與藝也以徳藝舉之而以力役之是使君子而服小人之事非國家崇儒勸學誘人爲善之道也此一說不可者也抑又有大不可者焉宗廟社稷之事𨿽小不可以不專敬之至也古之道也今若以學生兼其事及其歲時日月然後授其宗彛罍洗其周旋必不合度其進退必不得宜其思慮必不固其容貌必不莊此其無他其事不習而其志不專故也非近於不敬者歟又有大不可者其是之謂歟若知此不可將令學生恆掌其事而隳壊其本業則是學生之教加少學生之道益貶而齋郎之實猶在齋郎之名苟無也大凡制度之攺政令之變利於其舊不然則不可爲已又況不如其舊哉考之於古則非訓稽之於今則非利尋其名而求其實則去其宜故曰議罷齋郎而以學生薦享亦不得其理矣

唐文粹卷三十九

欽定四庫全書

唐文粹卷四十

宋姚鉉編

議乙【摠一十三首】

明堂五

明堂議【孔穎逹】

同前議【魏徵】

同前議【顏師古】

大享議【馮宗】

明堂告朔議【王慶】

雅樂三

三朝行禮樂制議【杜佑】

三朝上壽有樂議

徹食宜有樂議

車服二

朝服乘車議【劉子】

公卿已下冕服議【楊炯】

刑辟三

請禁私鑄錢議【劉秩】

復讐議【韓愈】

駮復讐議【柳宗元】

明堂議

孔穎達

臣伏尋前勑依禮部尙書劉伯莊等議以爲從昆崘道上層祭天又尋後勑云爲左右閣道登樓設祭臣檢六藝羣書百家諸史皆未聞臺觀重樓之上而有堂名孝經云宗祀文王於明堂不云明樓明觀其宜一也又明堂法天聖王示儉或有翦蒿爲柱葺茅作蓋𨿽復古今興制不可恆然猶依大典徴於朴素是以席惟稾鞂器上陶匏用絸栗以貴誠服大裘以訓儉今若飛樓架迥綺閣淩雲考古之文實堪疑慮按郊祀志漢武明堂之制四面無壁上覆以茅祀五帝於上座祀后土於下防臣以上座正謂臺上下防惟是臺下卽云無四壁未審伯莊如何上層祭神下有五室且漢武所爲多用方士之說違經背正不可師祖又盧寛等議云上層祭天下堂布政欲使人神位別事不相干臣以古者敬重大事與接神相似以朝覲祭祀皆在廟堂豈有樓上祭祖樓下視朝閣道升樓路便窄隘乘輦相儀接神不敬步往則勞曵聖躬侍衛在傍百司供奉求之典誥全無此理臣非敢固執愚見以求巳長伏以國之大典不可不愼乞以臣言下羣臣詳議

同前議

魏徴

明堂之作其所由來逺矣爰自軒唐逮乎秦漢有損有益或異或同記述參差莫能詳究今稽諸詁訓防以舊圖其上圓下方復廟重屋百慮一致異軫同歸洎當塗膺籙未遑斯禮典午聿興無所取則裴頠以諸儒持論異端螽起是非舛互靡所適從遂乃以人廢言止爲一殿宋齊卽仍其舊梁陳遵而不攺𨿽嚴配有所祭享不匱求之典則道實未何者夏禹哲王致美於祭服周公大孝備物於宗祀聖人之教夫豈徒哉然則身處卑宮神居重屋斯豈苟求壯麗崇餙華侈固亦致之尊親之道因髙事大之義求其逺趣非無深防蓋以神本虛無聲無臭視之不見聽之不聞旣杳冥而莫測故廣袤之度罔知夫孝因心生禮緣情立心不可極故備物以表其誠情無以盡故餙宮以致其敬宣尼美意其在玆乎自五帝迄今代有損益宮室制度每越舊章重屋規模獨虧前典文祖過土階之險世室逾卑宮之陋配天致極理必未安伏惟陛下以上聖之英靈承皇天之眷命一六合而光宅得萬國之懽心九譯之貢旣陳明堂之位仍闕永言殷薦誠感自中臣等親奉徳音令防大議思竭塵露微增山海凡聖人有作義重隨時萬物斯覩事資通變若據葵邕之說則至理失於文繁若依裴頠所爲則大體又傷於質略求之情理未允厥中今之所議非無用捨請爲五室重屋上圓下方旣體有則象又事多故實下室備布政之居上堂爲祭天之所人神不雜禮亦宜之其髙下廣袤之規幾筵尺丈之制則並隨時立法因事制宜自我而作何必師古廓千載之疑議爲百王之懿範不使防山之下惟聞黃帝之法汶水之上獨稱漢武之圖則通乎神明庶幾可俟子來經始成之不日謹議

同前議

顏師古

明堂之制爰自古昔求之簡牘全文莫覩肇起黃帝降及有虞彌歷夏殷迄於周代各立名號別創規摹眾說舛駮互執所見巨儒碩學莫有詳通斐然成章不知裁斷究其指要實布政之宮也徒以戰國縱衡典籍廢棄暴秦酷烈經禮湮亡今之所存傳記雜說用爲凖的實亦蕪昧然周書之敍明堂紀其四面則有應門雉門據此一塗固是王者之常居耳其靑陽總章堂太廟及左个右个與四時之次相同則路寢之義足爲明證又文王居明堂篇載帶以弓韣禮於髙禖九門磔攘以禦疾疫置梁除道以利農夫令國爲猶以合三族凡此等事皆合月令之文觀其所爲皆在路寢者也戴禮云昔周公朝諸侯於明堂之位天子負斧扆南向而立明堂者明諸侯之尊卑也周官又云周人明堂度九尺之筵東西九筵堂一筵據其制度卽大寢也尸子亦曰黃帝曰合宮有虞氏曰總章殷曰陽館周曰明堂斯皆路寢之徴知非別處大戴所說初有近郊之言復稱文王之廟進退無據自爲矛盾原夫負扆受朝常居出令旣在臯庫之內亦何云於郊野哉孝經傳云在國之陽又無里數漢武有懷創造詢於搢紳言論紛然終無定據乃立於汶水之上而宗祀焉明其不拘逺近亦無方面孝成之代表行城南𨿽有其文厥功靡立平帝元始四年大議營創孔牢等乃以爲明堂辟雍太學其實一也而有三名金裒等又稱經傳無文不能分別同異中興之後蔡邕作論復云明堂太廟一物二名鄭則云在國之陽三里之外淳於澄又云三里之外七里之內丙巳之地穎容釋例亦云明堂太廟凡有八名其體一也苟立同異竟爲巧說並出自胸懷曽無師祖審夫功成作樂治定制禮艸創從宜質文遞變旌旗冠冕今古不同律度權衡前後不一隨時之義斷可知矣聖上大啟崇基光膺寶運功髙開辟之後徳邁防古之初鳳紀龍官譬畎澮於溟渤隨山練石慙培塿於方壺大樂與天地同和豈奏曩時之韶夏大禮與天地同節寧踵前代之膠庠天縱多能睿哲覽總五行之秀气抱六藝之菁華秩宗茂典皆取必於宸極共工妙術咸稟訓於深衷隠顯無遺洪纎必應百神受職萬物斯覩將建明堂爰降絲綸規矩之度久巳蓄於聖懷逺近之宜實不惑於僉議假使周公舊章猶當擇其可否宣尼彛則尙或補其闕漏況鄭氏臆說淳於謏聞匪異守株何殊膠柱愚謂不出墉雉邇接宮闥實允事宜諒無所惑但當上遵天防祗奉徳音作皇代之明堂永貽範於來葉區區碎議皆可略而不論悠悠常談不足循其軌轍謹議

大享議

馮宗

臣等竊聞明堂之建其所從來逺矣天垂象聖人則之蒿柱茅檐之規上圓下方之制考之大數不逾三七之間定之方中必居丙巳之地者豈非得房心布政之所當太微上帝之宮乎故仰恊俯從正名定位人神不雜各司其序則嘉應響至保合太和焉漢氏承秦經籍道息旁求堙墜詳據難明孝武初議立明堂於長安城南遭竇太后不好儒術事乃中廢孝成之代又欲立於城南議其制度莫之能決至孝平元始四年始創造於南郊以申嚴配光武中興元年立於國城之南自魏晉迄於梁朝𨿽規制或殊而所居之地恆取丙巳者斯蓋百王不易之道也髙祖天皇大帝纂承平之運崇朴素之風四夷來賔九有咸乂永徽三年詔禮官學士議明堂制度羣儒紛競各執異端久之不決因而遂止何也非謂材不足力不堪也將以周孔旣遙禮經且紊事不師古或爽天心以用作程神不孚祐者也則天太后摠禁闈之政借軒臺之威屬皇室中圯之期躡和熹從權之制以爲乾元大殿承慶小寢當正陽已午之地實先聖聽斷之宮表順端闈儲精營室爰從朝饗未始臨禦乃起工徒挽令摧覆旣毀之後雷聲隠然眾庶聞之或以爲神靈感動之象也於是增土木之麗因府庫之饒南街北闕建天樞大儀之制乾元遺趾興重閣層樓之業煙熖蔽日梁柱排云人斯告勞天實貽誡煨燼甫邇遽加修復況乎地殊丙巳未答靈心迹匪膺期乃申嚴配事昧彛典神不昭格此其不可者一也又明堂之制木不鏤土不文今體式乖宜違經紊禮雕鐫所及窮侈極麗此其不可者二也髙明爽塏事資虔敬密邇宮掖何以祈天人神雜擾不可放物此其不可者三也況兩京上都萬方取則而天子闕當陽之位聽政居便殿之中職司其憂豈容沈黙當須審巧歷之計擇繁省之宜不便者量事攺修可因者隨宜適用削彼明堂之號克復乾元之名則當寧無偏人識其舊矣

明堂告朔議

王方慶

明堂天子布政之宮也謹按糓梁傳云閏者附月之餘日天子不以告朔左氏傳云閏月不告朔非禮也閏以正時時以作事事以厚生生人之道於是乎在矣不告閏朔棄時政也臣據此文則天子閏月亦告朔矣以此寧有他月而廢其禮乎先儒舊說天子行事一年十八度入明堂矣大享不問卜一入也每月告朔十二入也四時迎气四入也巡狩之年一入也今禮官議惟歲首一入耳與先儒旣異在臣不敢同宋朝何承天纂集其文以爲禮論𨿽加編次事則闕如梁代崔靈恩撰三禮義宗但捃摭前儒因循故事而己隋煬帝命學士撰江都集禮秖抄撮舊禮更無異文貞觀顯慶禮及祠令不言告朔者蓋爲歷代不傳所以其文遂闕各有由結不足依據今禮官引爲明證在臣誠實有疑

三朝行禮樂制議

杜佑

晉司律中郎將陳頎云昔杜夔傳舊雅樂四曲一曰鹿鳴二曰騶虞三曰伐檀四曰文王皆古聲辭太和中左延年攺夔騶虞伐檀文王三曲更作聲節其名𨿽存而聲實異惟夔鹿鳴今不攺易也魏代正朝大防太尉奉羣後行禮東廂雅常作者也後有三篇第一曰於赫篇詠武帝聲律與古鹿鳴同第二曰巍巍篇詠文帝用左延年所攺騶虞聲第三曰洋洋篇詠明帝亦用左延年所攺文王聲第四復用鹿鳴之聲重用而除古伐檀及晉初食舉亦用鹿鳴按左傳穆叔如晉晉侯享之工歌鹿鳴之二三拜鹿鳴所以嘉寡君也敢不拜嘉毛詩云鹿鳴燕羣臣嘉賔也旣飲食之又實其幣帛筐篚以將其厚意然後忠臣嘉賔得盡其心也詩傳並無行禮及叔孫通所制漢儀復無別行禮事荀氏云魏氏行禮食舉取周詩鹿鳴又以宴嘉賔無取於朝考之舊聞未知所應筍朂乃除鹿鳴舊歌更作行禮詩四篇先陳三朝朝祭之義食舉歌詩十二篇元肇羣後奉璧趨步拜起莫非行禮豈容別設一樂謂之行禮邪荀譏鹿鳴之失似悞昔謬還制四篇復襲前軌

三朝上壽有樂議

禮記但有獻酬無上壽文惟詩雅云拜稽首天子萬壽豳風雲爲此春酒以介眉壽𨿽非灼然明文要是髣髴其實古者詩工皆歌之故可得而言也漢興叔孫通定禮儀七年長樂宮成諸侯朝禮畢復置酒侍坐殿上皆伏尊卑以次起上壽漢故事上壽四防曲注言但有鐘鼓無有歌詩魏初作四防有琴築但無詩雅樂郭瓊云明帝靑龍二年以長笛食舉第十二古置酒曲代四防又易古詩名曰羽觴行用爲上壽曲施用最在前鹿鳴巳下十二曲名食舉樂而四防之曲遂廢漢故事鄧吳及瓊等食舉之曲舉時增損張華上雅樂詩表云魏上壽食舉時及漢代所施用其文句長短不齊皆未合於古雅漢故事則云上壽四曲華亦言有歌辭防其注當是闕文晉代歌詩傅述具存

徹食宜有樂議

周官云王大食三侑皆合鐘鼓漢蔡邕云王者食舉以樂今但有食舉樂食畢則無樂按膳夫職以樂侑食禮記云客出以雍徹以振羽論語云三家者以雍徹子曰相維辟公天子穆穆奚取於三家之堂如此徹食應有樂不容同用食舉也

朝服乘車議

劉子

伏以古者爰自大夫已上皆乘車而以馬爲騑服魏己降迄乎隋代朝士又駕牛車歷代經史具有其事不可一二而言也至如李廣北徵解鞍憩息馬援南伐據鞍顧盻斯則鞍馬之設行於軍旅戎服所乘貴於便習者也按江左官至尙書郎而輒輕乘馬則爲禦史所彈又顏延之罷官後好騎馬出入閭裏當代稱其放誕此則專車慿軾可服朝衣單馬禦鞍宜從褻服求之近古灼然之明驗也自皇家撫運防革隨時至如陵廟巡謁王公冊命則盛服冠履乘彼輅車其士庻有衣冠親迎者亦時以服箱充馭在於他事無復乘車貴賤所行通用鞍馬而己臣伏見比者鑾輿出幸法駕首途左右侍臣皆以朝服乘馬夫冠履而出只可配車而行今乘車旣停而官履不易可謂惟知其一而未知其二也何者襃衣慱帶革履髙冠本非馬上所施自是車中之服必也韈而升鐙跣以乘鞍非惟不師古道亦自取驚今俗求諸折中進退無凖且長裾廣防防如翼如鳴佩紆組鏘鏘奕奕馳驟於風塵之內出入於旌棨之間儻馬有驚逸人從顚墜遂使屬車之右遺履不収淸道之傍絓驂相續固以受行路有損威儀今議者皆以祕閣有梁武帝南郊圖多有衣冠乘馬者此則近代故事不得謂無其文臣按此圖是後人所爲非當時所撰且觀民間有古今圖畫者多矣如張僧繇畫羣公祖二疏而兵士有著芒屩者閻立本畫昭君入匈奴而婦人有著帷防者夫芒屩出於水鄕非京華所有帷防創於隋代非漢宮所作議者豈可徴此二畫以爲故實者乎由斯而言則梁氏南郊之圖義同於此又傳稱政宜因俗禮貴緣情殷輅周冕規模不一秦冠漢佩用捨無恆況我國家道軼百王功髙萬古事有不便理資變通其乘馬衣冠竊謂宜從省廢臣懷此異議其來自久日不暇給未及抑揚今屬殿下親從齒冑將臨國學凡有衣冠乘馬皆憚此行所以輒進狂言用申鄙見謹議

公卿巳下冕服議

楊炯

古者太昊庖羲氏仰以觀象俯以察法造書契而文籍生次有黃帝軒轅氏長而惇敏成而聰明垂衣裳而天下理其後數遷五徳君非一姓體國經野建邦設都文質所以而復正朔所以三而攺夫攺正朔者謂夏后氏建寅殷人建丑周人建子至於以日系月以月系時以時系年此則三王相襲之道也夫易服色者謂夏后氏尙黒殷人尙白周人尙赤至於山龍華虫宗彛藻火粉米黼黻此又百代可知之道今蘇知機表奏請立節文攺章服奉付禮官學士詳定是非者謹按虞書曰予欲觀古人之象日月星晨山龍華虫作繪宗彛藻火粉米黼黻絺繡由此言之則其所從來者尙矣夫日月星辰者象聖王光照下土也山者布散云物象聖王澤霑下人也龍者變化無方象聖王應時布教也華虫者雉也雉身被五彩象聖王體兼文明也宗彛者虎也虎以剛猛制物象聖王神武定亂也藻者逐水上下象聖王隨代而應也火者陶冶烹餁象聖王至徳日新也粉米者人恃以生象聖王爲物之賴也黼能斷割象聖王臨事能決也黻者兩己相背象君臣可否相濟也逮周氏乃以日月星辰爲旌旗之飾又登龍於山登火於宗彛於是乎制衮冕以祀先王也九章者法陽數也以龍爲首章衮者捲也龍徳神異應變濳見表聖王深識逺知捲舒神化也又制鷩冕以祭先公也鷩者雉也有耿介之志表公賢才能守耿介之節也又制毳冕以祭四望也四望者嶽瀆之神也虎蜼者山林所生明其象也又制絺冕以祭社稷也社稷者土谷之神也粉米由之而成像其功也又制冕以祭羣小祀也百神異形難可徧擬但取黻之相背昭異名也夫以周公之多才也故治定制禮功成作樂夫以孔宣之將聖也故行夏之時服周之冕先王之法服乃此之自出矣天下之服能事又於是乎異矣今表狀請制大明冕十二章乘輿服之者謹按日月星辰者己施於旌旗矣龍山火米者又不逾於古矣而云麟鳳有四靈之名有負圖之應云有紀官之號水有盛徳之祥此蓋別表休徴終是無逾比象然則皇王受命天地興符仰觀則璧合珠連俯察則銀黃玉紫盡南宮之粉壁不足冩其形狀罄東觀之鈆黃無以紀其名實固不可畢陳於法服也云也者從龍之气也水也者藻之自生也又不假別爲章目此蓋不經之甚也又鸞冕八章三公服之者也鸞者太平之瑞也非三公之徳也鷹鸇者鷙鳥也適可以辧刑曹之職也熊羆者猛獸也適可以旌武臣之力也又稱藻爲水艸而無法象引張衡賦云帶倒茄於藻井被紅葩之狎獵謂爲蓮華取其文彩者夫茄者蓮也藻者餙也蓋以蓮餙井非謂藻爲蓮若以蓮代藻變古從今旣不知艸木之名亦未達文章之意此又不經之甚也又毳冕六章三品服之者按此王者祀四望服之名也今三品乃得同王之毳冕而三公不得同王之衮名豈惟顚倒衣裳抑亦自相矛楯此又不經之甚也又黼冕四章五品服之者考之於古則無其名驗之於今則非章首此又不經之甚也國家以斷鼇錬石之功今上以緯地經天之徳漢稱文景周曰成康講八代之樂搜三王之禮文物旣行矣尊卑又明矣天下巳和平矣萬國巳咸寧矣誠請順考古道率由舊章弗詢之謀勿庸無稽之言弗聽若夫禮惟從俗則命爲制令爲詔乃秦皇之故事猶可以適於今矣若夫義取隨時則出稱警入稱蹕乃漢國之舊儀猶可以行於代矣亦何取於變周公之軌物攺宣尼之法度者哉謹議

請禁私鑄錢議

劉秩

臣伏奉今月二十一日勑欲不禁鑄錢更令百寮詳議可否者夫錢之興其來尙矣將以平輕重而權本末齊桓得其術而國以覇周景失其道而人用獘考諸載籍國之興衰實系於是陛下思變古以濟今欲反經以合道而不卽攺作詢之芻蕘臣𨿽蠢愚敢不薦其聞見古者以珠玉爲上幣黃金爲中幣刀布爲下幣夫三幣握之則非有補於暖也捨之則非有損於飽也先王以守財物以禦人事而平天下也是以命之曰衡衡者使物一髙一下不得有常故與之在君奪之在君貧之在君富之在君是以人戴君如日月親君如父母用此術也是謂人主之權今之錢卽古之下幣也陛下若捨之任人則上無以禦下下無以事上其不可一也夫物賤則傷農錢輕則傷賈故善爲國者觀物之貴賤錢之輕重夫物重則錢輕錢輕由乎物多多則作法収之使少少則重重則作法布之使輕輕重之本必由乎是柰何而假於人其不可二也夫鑄錢不雜以鈆鐡則無利雜以鈆鐡則惡惡則不重禁之不足以懲息且方今塞其私鑄之路人猶冒死以犯之況啟其源而欲人之從令乎是設防穽而誘之入其不可三也夫許人鑄錢無利則人不鑄有利則人去南畝者眾去南畝者眾則艸不墾艸不墾又鄰於寒餒其不可四也夫人富溢則不可以賞勸貧餒則不可以威禁故法令不行人之不理皆由貧富之不齊也若許其鑄錢則貧者必不能爲臣恐貧者彌貧而服役於富室富室乘之而益恣昔漢文之時吳濞諸侯也富埒天子鄧通大夫也財侔王者此皆鑄錢之所致也必欲許其私鑄是與人利權而捨其柄其不可五也陛下必以錢重而傷本工費而利寡則臣願言其失以效愚計夫錢重者猶人日滋於前而鑪不加於舊又公錢重與銅之價頗等故盜鑄者破重錢以爲輕錢錢輕禁寛則行錢重禁嚴則止止則棄矣此錢之所以少也夫鑄錢用不贍者在乎銅貴銅貴在於采用者眾夫銅以爲兵則不如鐡以爲器則不如漆禁之無害陛下何不禁於人禁於人則銅無所用銅無所用則銅益賤賤則錢之用給矣夫銅不布下則盜鑄者無因而鑄無因而鑄則公錢不破人不犯死刑錢又曰增必復利矣是一舉而四美兼也惟陛下熟察之

復讎議

韓愈

右伏奉今月五日勑復讎據禮經則義不同天徴法令則殺人者死禮法二事皆王教之端有此異同必資論辧宜令都省集議聞奏者朝議郎行尙書職方貟外郎上騎都尉韓愈議曰子復父讎見於春秋見於禮記又見於周官又見諸信史不可勝數未有非而罪之者也最宜詳於律而律無其條非闕文也蓋以爲不許復讎則傷孝子之心而乖先王之訓許復讎則人將倚法專殺無以禁止其端矣夫律𨿽本於聖人然執而行之者有司也經之所明者制有司者也丁寧其義於經而深沒其文於律者其意特使法吏一斷於法而經術之士得引經而議也周官曰凡殺人而義者令勿讎讎之則死義者宜也明殺人而不得其宜者子得復讎也此百姓之相讎者也公羊傳曰父不受誅子復讎可也不受誅者罪不當誅也誅者上施於下之辭非百姓之相殺也又周官曰凡報仇讐者書於士殺之無罪言將復讎必先言於官則無罪也今陛下垂意典章思立定制惜有司之守憐孝子之心示不自專訪議羣下臣愚以爲復讎之名𨿽同而其事各異或百姓相讎如周官所稱可議於今者或爲官吏所誅如公羊所稱不可議於今者又周官所稱將復讎先告於士則無罪者若孤稚羸弱抱微志而伺敵人之便恐不能自言於官未可以爲斷於今也然則殺之與赦不可一例宜定其制曰凡復父讎者事發具其事申尙書省尙書省集議奏聞酌其宜而處之則經律無失其防矣謹議

駮復讎議

桞宗元

臣伏見天后時有同州下邽人徐君先者父爲縣吏趙師韞所殺卒能手刃父讎束身歸罪當時諌臣陳子昻建議誅之而旌其閭且請編之於令永爲國典臣竊獨過之臣聞禮之大本蓋以防亂也若曰無爲賊虐凡爲子者殺無赦刑之大本亦以防亂也若曰無爲賊虐凡爲理者殺無赦其本則合其用則異旌與誅莫得而並焉誅其可旌玆謂濫黷刑甚矣旌其可誅玆謂僭壊禮甚矣果以是示於天下傳於後代趨義者不知所以向違害者不知所以立以是爲典可乎蓋聖人之制窮理以定賞罰本情以正襃貶統於一而已矣向使刺讞其誠僞考正其曲直原始而求其端則刑禮之用判然離矣何者若君先之父不陷於公罪師韞之誅獨以其私怨奮其吏气虐於非辜州牧不知罪刑官不知問上下蒙冒吁號不聞而君先能以戴天爲大恥枕戈爲得禮處心積慮以衝讎人之胸介然自克死而無憾是守禮而行義也執事者宜有慙色將謝之不暇而又何誅焉其或君先之父不免於罪師韞之誅不愆於法是非死於吏也是死於法也法其可讎乎讎天子之法而戕奉法之吏是悖鷔淩上也執而誅之所以正邦典而又何旌焉且其議曰人必有子子必有親親親相讎其亂誰救是惑於禮也甚矣禮之所謂讎者蓋以寃抑沈痛而號無告者非謂抵罪觸法陷於大戮而曰彼殺之我乃殺之不議曲直暴寡脇弱而已其非經背聖不亦甚哉周禮調人掌司萬人之讎凡殺人而義者令勿讎讎之則死有反殺者邦國交讎之又安得親親相讎也春秋公羊傳曰父不受誅子復讎可也父受誅子復讎此推刄之道復讐不除害今若取此以斷兩下相殺則合於禮矣且夫不忘讐孝也不愛死義也君先能不越於禮服孝死義是必達禮而聞道者也夫達禮聞道之人豈其以王法敵讐者哉而議者反以爲戮黷刑壊禮其不可爲典明矣請下臣議附於法令如有斷斯獄者不宜以前議從事謹議

唐文粹卷四十

欽定四庫全書

唐文粹卷四十一

宋姚鉉編

議丙【摠十二首】

諡議十一

唐丞相太保贈太師苖晉卿諡議【獨孤及】唐丞相諡文貞楊綰諡議【梁肅】

唐丞相江陵尹禦史大夫呂諲諡議【獨孤及】駮議呂諲【嚴郢】

重議呂諲【獨孤及】

唐丞相贈司空李揆諡議【權徳輿】

唐隴右節度經略大使郭知運諡議【獨孤及】駮議郭知運【崔廈】

重議郭知運【獨孤及】

唐禦史中丞盧奕諡議【獨孤及】

唐常州刺史獨孤及諡議【權徳輿】

古諸侯世子諡議一

晉諡恭世子議【白居易】

唐丞相故太保贈太師苖晉卿諡議

獨孤及

太師稟天純懿爲唐股肱兩朝當國庶績惟允論道賦政送往事居葉恭秉彞動罔違徳恵和以懋其事明哲以保其身昔嘗懸衡九流剖竹四郡刀尺之下無滯用襦袴之內無貧人洛陽居守東夏輯睦天寶之季二京爲戎皇輿西狩億兆左祍太師踐危機不易心處橫潰不忘國奮身拔迹於豺狼之口道不污而節不奪忠之大者至徳乾元中天下多敬皇綱未張肅宗修漢宣故事用刑名繩下而太師以曺防爲師持淸靜守職勵翼王度將順事典人亦寧一厥猷茂焉能知人能官人愼選乃僚言刈其楚至有拔羣萃而取公器不五六年比肩衮職者光映冊府當代榮之漢史稱胡廣與故吏陳蕃並爲三司太師有焉夫九徳咸事寛爲之首百工惟時哲則能恵宜其享天眉壽爲國元老古者生以行觀其志沒以諡易其名字之美惡視行之大小後代或三字以表徳貞恵文子是也或二字以彰善鄼文終侯畱文成侯是也蓋其迹大名盛則禮優諡崇太師徳冠搢紳位侔周召將加誄諡之制宜以鄼畱爲凖謹按大戴禮體和居中曰懿文賢有成曰獻稽千載之令典合二名以配徳請諡曰懿獻謹議

唐丞相諡文貞楊綰諡議代太常答蘇端駮議

梁肅

議曰有國之典存以位敍其徳沒以諡易其名名之小大視徳之美惡蓋書其著而略其微要其終而明其義故曰諡以尊名節以一恵恥名之浮於行也楊文貞體淳素之質協時中之徳爰自下列至於宰司秉心不渝動必由道與夫立功立事開物濟眾不同日語矣而淸儉厲俗明哲保身曰文曰貞在我惟允秉公議者其誰曰不然今奉符謂公與元載交遊嘗爲載薦引載之咎惡悉歸於公斯乃昧於觀行定諡之義且非君子成人之美也請區而評之昔荀爽爲董卓所舉致位三公及卓斁亂漢政可謂甚矣而漢史曽不以卓之過累於慈明晏子陳氏俱事齊侯陳志邪而晏志正春秋亦不以陳之惡延於平仲是知道不必合事不必同則載之於公其事可見況當載秉鈞而公不防大政載以時望慕我我則靜而守中因疎爲簡適見淸節又有發載之惡皆漏泄之辭患自掇也庸可救乎及夫載覆其餗公膺大任任職月淺屢以疾辭位且不安安可以寂寥啟悟而責之乎昔季文子相三君無食粟之馬衣帛之妾君子以爲忠楊公以大名厚位出入三朝無宅一區無馬一駟志於淸白交不諂瀆可不謂貞乎掌訓誥秉銓衡處成均貳宗伯潤色王度無替厥美加以敏而好學見善如不及可不謂文乎謹按諡法貞之例有三淸白守節曰貞大憲克就曰貞憂國忘死曰貞文之義有六經緯天地曰文道徳博聞曰文湣人接禮曰文不恥下問曰文慈恵愛人曰文修徳來逺曰文名旣不備事亦殊貫又安可以二王三恪私廟家祭之闕並責於一名哉若具美果在一名則士文伯孔文子且無經緯天地之文孟武伯武子又非克定禍亂之武若以廢禮不稱其名則臧孫辰縱逆祀不得諡文管夷吾臺門反坫不得諡敬是知議名之道取其所長則捨其所短志其大行則遺其小節使善惡決於一字褒貶垂於將來蓋先王制諡之方也若綜覈名實形於公論宜取坦然明白彰於遐邇者今或乘人之意肆誣謗之辭所謂抉瑕刺骨之說非正議也且聖無全能才不必備以鄭公徵立言正色恥君不如堯舜其節大矣而昧於知人許公瓌固執遺詔廷沮邪計其志明矣終不能守故春秋爲賢者諱過傳稱不以一眚掩大徳語曰無求備於一人蓋二公所以爲文貞也若曰百行所歸九徳咸事如周公之文宣武之徳然後擬議則千古莫嗣而諡典絕矣安在一二蘇魏足爲定制乎謹上防典禮近考故事楊公之名請如前議云爾

唐丞相故江陵尹禦史大夫呂諲諡議

獨孤及

呂諲任職従政聰敏肅給能以才智潤飾吏道至徳中與三司同鞫大獄獨引律文附會經義而平反之當時卒用中典諲防其論在臺司齪齪𨿽無匪躬之能然平章法度守而勿失其爲荊州一年有成號令明具賦斂均一物有制而事有倫大抵以威信爲主戮陳希昻按申太芝之姦而三楚之人恱服厥功茂焉自至徳以來荷推轂受賑之寄處方面者數十輩而將不驕卒不墮政修人和如諲者蓋鮮矣豈不以兵散久矣而兵未戢挹濁流者難俟淸整棼絲者難爲功諲當此時能以慈恵易其疾苦且訓其三軍如臂使指闔境無拔葵啗棗之盜而楚人到於今猶歌詠之其識略必有過人者𨿽勿褒之其可乎按諡法威徳克就曰肅禁暴威也愛人徳也考禮議名而擬諸其形容請諡曰肅謹議

駮議呂諲

嚴郢

伏以故相國江陵尹兼禦史大夫贈吏部尙書呂公諲昔事先朝累當大任至徳之初天步艱難公首披荊榛扈蹕靈武忘軀進忠一日三接先朝察匪躬之節納沃心之議爰立作相弼諧神人其嘉謀嘉猷獻可替否之迹入則造膝出則詭辭溫樹不言難可得而知也至有爛焉明白欲蓋而彰者請區而載之乾元收復之際兩都衣冠多系於三司詔獄禦史中丞崔良器議事失入時宰苗太師崔趙公等𨿽廷諍之然未堅決公有犯無隠引經正辭上是其言刑爲之省所全活者蓋數百人明主收雷電之威聖朝行寛大之典者繄公之力也古者進賢受上賞書不云乎咎繇曰都在知人公踐臺衡専以推賢任人爲務故相國房公琯故吏部侍郎韋公陟入登右職皆公之由今相國黃門侍郎杜公之蒞江陵也公薦在方面之任今相國中書侍郎元公之在度支也公咨以幕府之政曽未數嵗而二相接武於上臺天地交泰聖賢相得庶績咸熙五典克従者玆公之舉善也則子皮之舉子產鮑叔之舉管仲蕭何之舉曺防武侯之舉蔣琬方之前人我有餘地其在荊南也戢兵和眾令行禁止理績爲天下最𨿽古之羊杜無得而逾今太常議荊南之政詳矣而曰在臺司齪齪無匪躬之能者乃抉瑕掩瑜之論非中適之言也國家故事宰臣之諡皆有二字以彰善旌徳焉夫以呂公文能無害武能禁暴貞則幹事忠則利人盛烈規不可備舉傳敍八元之徳曰忠肅恭懿若以美諡擬於形容請諡呂公曰忠肅謹議

重議呂諲

獨孤及

博士獨孤及議曰呂諲任宰相日淺當時會肅宗躬親萬務庶政羣臣畏威奉職而已𨿽有謨謀於巖廊之上莫由有知之者其荊門之政爲仁由巳略見於事其恩恵被於物風謡存乎人故人得而稱之議名之際敢不闕其所疑而錄其尢者著者有司之職也其閱實訟獄在未執政之前前議之詳矣敢辱再告至若推進名賢使登大任旣同溫室之樹且行狀所不載孔子曰君子於其所不知蓋闕如也故不書今奉符令必用二字且以忠配肅謹按舊儀凡歿者之故吏得以行狀請諡於尙書省而考行定諡則有司存廷辯可否宜在眾議今駮議撰諡異同之說並故吏專之伏恐亂庖人屍祝之分違公器不私之誡且非唐虞師錫僉曰之道昔周道衰孔子作春秋以繩當代而亂臣賊子懼諡法亦春秋之微防也在懲惡勸善不在哀榮在議美惡不在字多文王伐崇周公殺三監誅淮夷晉重耳一戰而霸諸侯武功盛矣而皆諡曰文以兾缺之恪徳臨事兪之忠於其國隨會之納諫不忘其師言身不失其友其文徳豈不優乎而並諡曰武固知書法者必稱其大而略其細故言文不言武言武不言文三代已下朴散禮壊乃有二字之諡二字諡非古也其源生於衰周施及戰國之君漢興蕭何張良霍去病霍光俱以文武大略佐漢時致太平其事業不一謂一名不足以紀其善於是乎有文終文成景桓宣成之諡𨿽瀆禮甚矣然猶褒不失人唐興防用周漢之制謂魏徵以王道佐時近文直言極諫愛君而忘身近貞二徳並優廢一莫可故曰文貞公謂蕭瑀端直鯁亮近貞性多猜貳近褊言褊則失其謇正稱貞則遺其吝狹非一言所能名故曰貞褊公其餘舉凡推類大抵準此皆有爲之也若迹無殊途事歸一貫則直以一字目之故杜如晦諡成封徳彞諡明王珪諡懿陳叔達諡忠溫彥博諡恭岑文本諡憲韋巨源諡昭唐休璟諡忠魏知古諡忠崔日用諡昭其流不可悉數此並當時赫赫以功名居宰相位者諡不過一字不聞其子孫佐吏有以字少稱屈者由此言之二字不必爲褒一字不必爲貶若褒貶果在字數則是堯舜禹湯文武成康不如周威烈王愼靚王也齊桓晉文不如趙武靈魏安釐秦莊襄楚考烈也杜如晦王珪已下或成或明或懿或憲不如蕭瑀之貞褊也歷考古訓及貞觀以來制度似皆不然今奉所議云國家故事宰相必以二字諡未知出何品式請具諲當以爲按據若忠者臣事君之常道苟靖恭於位誰則非忠非有炳然之異則不以爲諡如議獄緩死任賢舉善徳之美者然肅者威徳克就之名足以表之矣月令曰孟秋天气始肅詩曰曷不肅雍又肅肅王命仲山甫將之肅嚴也敬也忠之屬也天地不肅則嵗不成宗廟不肅則禮不立軍旅不肅則人不服肅之時義大矣哉以諲之従政也威能閒邪徳可濟眾故以肅易名而忠在其中矣亦猶隨會兪之不稱文豈必因而重之然後爲美魏晉以來以賈詡之籌算賈逵之忠壯張旣之政能程昱之智勇顧雍之密重王渾之器量劉惔之鑑裁庾翼之志略彼八君子者方之東平宜無慙徳死之日並諡曰肅當代不以爲貶何嘗徵一字二字爲之升降乎謹上稽前典下據甲令防之禮經而究其行事請依前諡曰肅謹議唐丞相贈司空李揆諡議

權徳輿

將仕郎守太常博士臣權徳輿議曰李揆端莊粹溫潔廉淑愼用文章術學資適逢時奮其英華以取貴達如良庖投刃無復肯綮歷諫曺左史司王言貳春官以至於平章大政在帝左右必以文誼藩身奉法遵職官曺無粃政姻族無幸人束帶山立敷陳前志儼然而溫有碩儒大臣之度或起或廢其道甚夷昔觀射父能作訓辭以行事於諸侯左史倚相能道訓典以敍百物揆實有之建中中西戎乞盟以舊齒宿望將命殊俗結華夷之信董衣裳之會已事回車嵗當興元匪躬靡盬至河池而歿追錫司空恩禮有加按諡法曰率事以信曰恭不懈於位曰恭揆果行求已致位臺司曆官陟降十有八次周旋敬愼以揚職業不曰率事以信乎及逾懸車之年奉絕域之使受詔卽路視險若夷貞厲盡瘁復於左轂不曰不懈於位乎昔韋成翟方進以經明爲漢相而皆諡曰恭述揆所履節以一恵勤官死事炳然昭明有司易名請以恭諡

故左武衛大將軍持節隴右節度經略大使兼鴻臚卿禦史中丞贈涼州都督太原郡開國公郭知

運諡議

獨孤及

郭知運驍勇有謀善於用兵起行間爲唐上將當時唐興百餘載矣天下充富太倉有二十年之蓄宗循漢武故事方銳意拓土知運適與時會遂扶乘天威奮其材力敢與虜確故能破黙啜可汗以靖北庭敗吐蕃誅康待賓隴底以西烽火爲息慰薦麾下吏士任必以材往往超倫績用茂著王君以果勇代處分閫之寄牛仙客出將入相以淸幹信謹稱斯義奨拔之明也當時議者謂知運與郭虔瓘王晙薛訥並爲中興名將至今隴上將士思之或有起祠宇於故城遺壘屍而祝之者上元中肅宗加太公望以武成王之號知運列於配食之位則其勲伐事業宜有以美稱易其名者謹按諡法服叛懷逺曰威易曰厥孚威如系辭曰弧矢之利以威天下虞書曰董之用威傳曰非威非懷何以示徳則威者聖人所以佐仁義以齊天下者也施於名號可以表將帥之徳請諡知運曰威謹議

駮議郭知運

崔廈

左司員外郎崔廈議曰郭知運承恩詔葬向五十年今請易名竊恐非禮謹按禮記云禮時爲大又曰過時不爲禮也昔衛公叔文子卒將葬其子戍請諡於君曰日月有時將矣請易其名者蓋時不可逾也節度旣名不浮行數紀之前門生故吏巳合謀諡今乃申請竊將有爲而作節度嗣子英乂頃屬多故屢制方隅朝廷防勲位表端揆附従者竊不中之禮會無妄之求況節度當開元初賵贈特加碑志逾等皆出恩命追悼之遇亦巳當矣今又鹵莽外於典章追送往之闕遺啟將來之冒昧況今裂土者接畛専徵者百輩若率而行之誰曰無請不惟有司疲於簡牘抑恐名器等於艸芥𨿽欲曲全竊將不可又禮經云已孤暴貴不爲父作諡若節度合諡而不以其時則嗣子廢先君之徳若不合諡而苟遂其志則先君因嗣子而見尊以僕射而言恐貽越禮之議以國家而言又殊旌善之體請下太常重議謹議

重議郭知運

獨孤及

博士獨孤及議曰禮時爲大順次之將次葬易名時也有故闕禮追逺請諡順也假如諸侯五月而葬魯恵公之薨也有宋師至隠公元年十月而攺葬不以逾時廢禮又公叔戍請諡適當葬前謹按禮經曽不言巳葬則不可追諡況帝王殊塗不相沿襲新禮則死必有諡不云日月有時今請易名者五家無非葬後苗太師一年矣呂諲四年矣盧奕五年矣顏杲卿八年矣並荷褒寵無異時之論獨知運以其子不幸遂以過時見抑苟必以己葬未葬爲例則八年與五十年其緩一也而與奪殊制無乃不可乎議云巳孤暴貴不爲父作諡此謂其父無位而子居大官不當以已之貴加榮於父也禮不云乎父爲士子爲大夫葬以士耳若知運者處方面之寄位列九卿茂勲崇名與衛霍侔飾終之禮宜加於他將一等豈待因依嗣子然後作諡今之專徵者率多起屠販皂隸之中𨿽逢風雲化爲侯王其祖父爵位與知運齒者鮮矣柰何懼名器等於艸芥以是殺禮竊謂近誣乾元以來累有詔追贈百官祖父內外文武具僚之先悉防恩錫或音徽久沒或墓木己拱受大名貴位於九原者以萬數未嘗以歿代逺近爲限夫贈諡一也贈者一時之寵諡者不刋之令今以嵗久而廢易名是王澤浹於天下而獨隔於一人也當開元二年吐蕃以舉國之師入五原塞擊柝之聲聞於秦雍知運典郭虔瓘討平之以張王室當時微知運則汧隴之西左袵是懼今朝廷方將命將帥以徵不服討不庭宜褒之以勸握兵者安可以葬久而廢大典況夫諡法者蓋考其言行事業之邪正必以字褒貶之使生者聞美諡而慕覩惡諡而懼不待賞罰而賢不肖皆勸是一字之諡賢於三千之刑本非爲歿者之子孫以爲哀榮寵贈之具假令知運無子且未嘗立勲苟位至上將則諡不可廢豈以其子之存亡爲請諡之可否竊稽載籍徵諸舊章易名之禮請如前議謹議

唐故禦史中丞盧奕諡議

獨孤及

盧奕剛毅而忠直方而淸勵精吏事所居可紀天寶十四載洛陽覆沒於時東都人士狼狽鹿駭猛虎磨牙而爭其肉居位者皆欲保性命而完妻子或先策髙足爭脫羿彀或不恥苟活甘飲盜泉奕獨正身守位蹈義不去以死全節誓不辱勢窘力屈以朝服就執猶慷慨數賊梟獍之罪觀者股栗奕不變其色西向而辭然後受害𨿽古烈士方之者鮮矣或曰洛陽之存亡操兵者實任其咎非執法吏所能抗師將奔去之可也委身寇讎以死誰懟某以爲不然勇者禦而忠者守必社稷是衛則死生以之危而去之是智免也於忠何有蓋荀息殺身於晉不食其言也仲由結纓於衛不避其難也冥勤其官而水死守位而忘軀也伯姬待保姆而火死先禮而後身也彼四人者死之日皆於事無補夫豈愛死而賈禍也以爲死輕於義故蹈義而捐生古人書之使事君者勸然則祿山之亂大於裏丕孔悝廉察之任切於冥之官分命所系不啻保姆逆黨兵威烈於水火於斯時也能與執干戈者同其勠力挽之不來推之不去豈不以師可虧義不可苟身可殺節不可奪故全其持操於白刃之下孰與懷安偸生者同其風哉謹按諡法圖國忘死曰貞秉徳遵業曰烈奕執憲戎馬之間志藩王室可謂圖國矣國危不能拯而繼之以死可謂忘死矣歷官十一任言必正事必果而淸節不撓去之若始至可謂秉徳矣先黃門以直道佐時奕嗣之以忠純可謂遵業矣請諡曰貞烈謹議

唐故常州刺史獨孤及諡議

權徳輿

將仕郎守太常博士權徳輿議曰獨孤及剛方直淸根於性術其修身蒞官確乎處中立言遣辭有古風格辯論裁正昭徳塞違濬波瀾而去流蕩得菁華而無枝葉其摳衣入室之徒皆足以賞贊書而秉方冊則及之爲文可徵矣其爲博士時有上議景皇帝不宜爲太祖者詔下庶官及舉夏殷周漢之故事尊祖配天之大防以爲景皇帝始封於唐天所命也於是定議爲一代典法新平長公主之子裴仿尙永淸公主欲以他族主婚及相禮上陳不可竟得以裴僕射遵慶爲主當時稱之定呂諲盧奕郭知運之諡用禮文憲度得褒貶之正凡所往復詞防堅明其理舒州屬嵗饑旱鄰郡庸亡什四己上而舒人生聚恱安不知凶年優詔褒異就賜金紫其初在濠其後在常皆因俗爲理人用愛戴𨿽不得居公卿長帥之任然其奉常議論三郡績用亦足以列於文苑附於循吏按諡法曰博文多能曰憲獻可替否曰憲及酌三王四代之典訓作爲文章以輔教化是爲博聞位防中外必以稱職聞是爲多能定宗廟之饗爲獻可正婚姻之主爲替否有司稽美行而易其名者請諡之曰憲謹議

晉諡恭世子議

白居易

晉侯以驪姬之惑殺太子申生或謂申生得殺身成仁之道是以晉人諡爲恭世子載在方冊古今以爲然居易獨以爲不然大凡恭之義有三以孝保身子之恭以正承命臣之恭以道守嗣君之恭若棄嗣於非禮不可謂道受命於非義不可謂正殺身以非罪不可謂孝三者率非恭也申生有焉而諡曰恭不知其可若垂之來代以爲訓誡居易懼後之臣子有失大義守小節者將欲商確敢徵義類在昔虞舜父頑母嚚舜旣克諧瞽亦允若申生父之昏姬之惡誠宜率子道以幾諫感君心以至誠𨿽申生之孝不侔於舜而獻公之頑亦不逮於瞽盍以烝烝之乂俾不格於姦乎故咎之始形則齋慓只載而爲虞舜可也若不能及禍之將兆則讓位去國爲吳太伯可也若又不能及難之旣作則全身逺害爲公子重耳可也三失無一得於是乎致身於不義不只陷父於不徳不慈負罪被名以至於死臣子之道不其惑歟夫以堯之聖書美曰允恭舜之孝書美曰溫恭今以申生之失道亦謂曰恭庸可稱乎周之衰也楚子以霸王之器奄有荊蠻光啟土宇赫赫楚國由之而興諡之爲恭猶曰薄徳今申生徇其死不顧其義輕其身不圖其君俾死之後弒三君【奚齊卓子懷公】殺十有五臣【荀息裏克丕鄭祁舉共華賈華叔堅騅歂累虎持宮山祁慶鄭狐突瑕生郤芮】實啟禍先大亂晉國則楚恭之得也如彼申生之失也如此異徳同諡無乃不可乎左氏修魯史受經於仲尼蓋仲尼之志丘明従而明之無善惡無小大莫不防婉而發揮焉至於申生之死也之諡也略而無譏何其謬哉何以覈諸且仲尼修春秋明則有凡例幽則有微防其有君不君臣不臣父不父子不子者率書名以貶之故書曰晉侯殺其太子申生不言晉人而書晉侯且名太子者蓋明晉侯不道且罪申生陷君父於不義也以微防考之則仲尼之明貶可知矣以凡例推之則左氏之闕文可知矣嗚呼先王之制諡豈容易哉蓋善惡始終必褒貶於一字所以彰明往者而勸沮來者故君子於其諡無所苟而己矣繇是而言則恭世子之諡不亦誣乎不亦誣乎

唐文粹卷四十一

欽定四庫全書

唐文粹卷四十二

宋姚鉉編

議丁【摠一十二首】

歷代是非七

西伯受命稱王議【梁肅】

魯議髙郢

漢髙祖僞遊雲夢議【髙防】

貓鼠議【崔祐甫】

酷吏傳議【權徳輿】

世祖封不義侯議

後漢賊臣董卓廟議【髙適】

喪制五

定服制議【魏徵令狐徳棻等】

駮行三年之服議【張東之】

服母齊衰三年議【田再思】

攺葬服議【韓愈】

廣喪朋友議【崔祐甫】

西伯受命稱王議

梁肅

太史公曰詩人道西伯以受命之年稱王而防虞芮之訟遂追王太王王季攺正朔易服色十年而崩或謂大雅序文王受命作周泰誓序十有一年武王伐殷妄徵二經以實其說予以爲反經非聖不可以訓莫此爲甚焉嘗試言之夫惟聖人無作作則爲萬代法仲尼美文王之徳曰三分天下有其二以服事殷又曰內文明而外柔順以防大難文王以之未有南面稱王而謂之服事易姓創制而謂之柔順仲尼稱武王之烈曰湯武革命又曰武王末受命未有父受之而子復革命父爲天子而子云末受當武王之會孟津也告諸侯曰汝未知天命未可以誓師也曰惟我文考大統未集予小子其承厥志孰有王者出徵復俟天命大統旣攺而復云未集禮大傳稱牧野之師旣事而退遂柴於上帝追王太王王季文王攺正朔殊徽號若虞芮之嵗稱王則不應復云追王王制旣行則不應復云攺殊是皆反經者也夫大者天地其次君臣聖人知定位之不可易也故制爲上下之禮財成天地之道使各當其分而不相間若億兆之去畱天命之與奪則存乎其時聖人順而行之故謳謌所歸而舜禹揖讓桀紂惡盈則湯武放伐所謂後天而奉天時不得己而爲之者也若殷道未絕紂凶未極而遂稱王以令天下則不可謂至徳也己此其非聖者也予以爲大雅作周之義蓋取夫積徳累仁爲海內所歸往武王因之遂成大業非所謂革命易姓爲作周也泰誓紀年蓋武王周公追考前文陳王業之盛自虞芮始故防爲受命之嵗仲尼憲章文武故因而敍之曰十有一年武王伐殷非所謂自稱王而爲之數也文王旣歿經義斯在如曰不然以俟君子

魯議

髙郢

周公居攝七年致政而歿成王康王追思其徳命魯侯代代祀以天子禮樂魯君得乘大輅建太常外祭郊社內祭嘗禘虞夏商周之服器與官兼而用之以廣魯於天下郢竊謂自天子至於庶人尊卑貴賤待禮而別丰者不可殺殺者不可丰成康過賜非禮也魯君受賜亦非禮也何則郢聞有位而後行典禮仲尼不臣門人非君也季札不嗣吳爵非長也周公不王而以禮樂王者是以非禮誣周公也設欲誣周公以非禮曽謂昊天上帝亦可誣乎柰何使魯人郊昔孔子憤嘆於衰周而欲求禮於魯及覩其僣乃言曰魯之郊禘非禮也周公其衰乎魯用天子禮樂者本以郊上帝旣非聲明文物之不當用可知矣又恐來者以杞宋用王禮爲疑因言杞之郊也禹也宋之郊也契也是天子之事守也杞宋二王后得守先祖禮樂魯何守而用之邪猶懼其未能又言曰天子祭天地諸侯祭社稷祝嘏莫敢易其常古是謂大嘏此乃申言名位不同禮亦異數之定分也夫子之言昭昭如掲日月而學者或以爲事更聖人未聞可否難措辭於魯議者於謙黙之道則可矣於發揮之義恐未盡也詩曰爾之教矣民胥效矣魯侯用王禮其臣亦用侯之禮故季氏舞八佾旅泰山設公廟歌雍徹嗟乎禮之不早辯也如此古者父爲天子諸侯子爲士祭禮従子不得従其父晉應韓武王之穆得用備物享武王乎若享非禮之褒是周公不得爲聖也如其不享是成康秖以王者禮樂餒周公於魯矣安在其康乎且周公之績孰與伊尹佐商成康之明孰與太戊崇異伊尹不過號爲保衡至於沃丁太戊亦不加以王禮或謂周公叔父也於伊尹而爲親故尊而異之夫太伯太王之元子三以天下讓於王季王季得之以傳祚於文武故孔子曰泰伯其可謂至徳也己矣及武王克紂追王太王王季文王而不追王泰伯豈武王忘泰伯之徳而不親乎蓋以等威之禮名分之別爲萬代之準不爲一人私也夫人情無常以禮爲常以禮従情動則有悖且如王者祖有功而宗有徳祖宗之廟代代不毀大凡繼體之君皆欲祖宗其父至於功徳未著不敢妄加廟稻者情非不欲限禮而已矣故禮之行於宗廟父子不得遂其私而況成康又得以天地之公器大典獨私於周公乎周公有大勲於周土田附庸以益之則可秬鬯圭瓉以賜之則可若天子禮樂成康所恃以爲尊也胡可以假人成康𨿽欲尊於周公伯禽其忍受之以出僣其君入陷其父乎若周公躬制禮樂墳土未幹而子孫不克負荷亂王者之度孔子稱其衰不亦宜乎

漢髙祖僞遊雲夢議

髙防

或曰漢髙帝僞遊雲夢以擒韓信果哉其智足稱也予以謂髙祖不思逺之規而務一時之計於是乎失政刑矣夫聖人貴正不貴幸與律不與臧昔者明王五載一巡狩合諸侯各朝於方嶽大明黜陟故無徳者削地有功者進律漢氏君臨萬國示人以偸僞遊之名不可以訓且當此之時韓信未有逆節一朝系信而生諸侯之疑天下皆疑則所利者少而所失者多昔崇伯之方命圯族共工之靜言庸違帝堯以則哲之明而未有去者蓋以其行僞象恭且有四嶽之舉故也向使堯惡四凶之行拒四嶽之舉不待試用加之誅放天下必以爲戮不辜矣夫刑一人使天下知其罪則服賞一人使天下知其賢則勸若賞而不勸刑而不服則堯所不爲也漢祖不能斟酌古典卒用陳平之言執信而歸於京師一二年間韓王信反馬邑趙相貫髙謀柏人陳狶反代地彭越黥布盧綰之徒悉以叛換豈非服勸用刑之失歟傳曰君人執信臣人執忠古之盟主恥襲侵之事況光有天下者乎於戲悠悠千載變詐萌生使天子不復言巡狩諸侯不敢議朝覲大者自嫌彊盛小者懼於囚執是恩信不流於下而忠孝不達於上王者之澤寖以陵遲自云夢始矣

貓鼠議

崔祐甫

右今月日中使某宣進止以籠盛貓鼠示百寮臣聞天生萬物剛柔有性聖人因之垂範作則禮記郊特牲篇曰迎貓爲其食田鼠也然則貓之食鼠載在禮經以其除害利人𨿽微必錄今此貓對鼠不食仁則仁矣無乃失於性乎鼠之爲物晝伏夜動詩人賦之曰相鼠有體人而無禮又曰碩鼠碩鼠無食我黍其序曰貪而畏人若大鼠也臣旋觀之𨿽云動物異於麋鹿麏兔彼皆以時殺獲爲國之用此鼠有害亦何愛而曲全之貓受人養育職旣不備亦何異於法吏不勤觸邪疆吏不勤扞敵又按禮部式具列三瑞無貓不食鼠之目以玆稱慶臣所未詳伏以國家化洽治平天符薦至紛綸雜沓史不絕書今玆貓鼠不可濫廁若以劉向五行傳論之恐須申命憲司察聽貪吏誡諸邊候無失徼巡貓能致功鼠不爲害

酷吏傳議

權徳輿

詩美仲山甫曰剛亦不吐柔亦不茹故體備健順是謂全徳不然則直已循性能秉一方事舉於中皆理道也得柔之道者爲循吏失剛之理者爲酷吏司馬氏修史記始作二傳以誡世爾而後以郅都爲酷吏傳首愚有惑焉都之爲中郎將上欲搏野彘活賈姬従容奏議引宗廟太后之重其爲濟南守誅豪猾首惡道不拾遺其爲中尉宗室貴臣斂手反目其爲雁門守匈奴不敢近邊至爲偶人像之騎射莫能中然其勇敢气節根於公廉不發私書不受請寄具此數者爲漢名臣入居命卿出摠列郡堅剛忠純終始若一坐臨江之嫌當太后之怒身死漢廷首足異處有以見漢氏之不綱王澤之弛絕也蓋在史氏發而明之以旌事君以勵使臣俾百代之下有所懲勸子長旣首冠酷吏班氏又因而従之善善惡惡之義於此缺矣夫椎埋沈命舞文巧詆之徒目爲等夷雜列篇章至其述贊𨿽云引是非爭大體又何補焉噫洪範之沈潛大易之直方皆臣道也都𨿽未蹈之斯近之矣不隠忠以避死不枉道以涖官無處父之華異申棖之欲所至之邦必以稱職聞其古之剛而無虐怒而中節者歟剛似酷弱似仁在辧之不惑而巳天下似是而非失之多矣豈獨是哉開卷之際怳然有感且以司馬氏班氏皆良史也猶不能辧故斐然成文

世祖封不義侯議

先師曰惟器與名不可以假人又曰必也正名乎又曰惟則定國於戲有國者可不務乎當東漢世祖之初天命再集宜於此時貞百度正三綱纂修徳教允答天意時彭寵以南陽舊恩位列上將有舉漁陽之功饋邯鄲之忠竟以讒謗獲罪反側怨望遂攻朱浮於薊自稱燕王其時師旅孔熾元元苦甚時君宜以息人紓難爲心則當錄念功用昭洗瑕穢次則布之威懷革其非心必不得己則仗大順以討之出師以徵之明君君臣臣之義此三者皆不能用或用之而不能盡及夫蒼頭子密有便室之逆運其狙忍時伺臥寢遂使命懸僕隸倉卒授首及詣闕也封爲不義侯愚以爲伯通之叛命子密之戕君同歸於亂罪不相蔽宜各致於法昭示王度反乃爵於五等又以不義爲名且舉以不義莫可侯也此而可侯漢爵爲不足勸矣春秋書齊豹盜三叛人名之義無乃異於是乎且如欒布之哭彭越孔車之葬主父使於東漢議罪罪孰甚焉況四方甫定傷痍未復不稽古訓以喜怒爲刑賞使天下陪臺廝養各幸其君之亂而徼侯印授諸侯危疑之勢鼓臣下叛渙之源棄名器而汨彞訓且以憲令爲戲時風浩浩蕩而不復至使桓靈不道山陽脇奪本其所自庸詎知非封不義之效歟

後漢賊臣董卓廟議

髙適

昔漢祚陵夷桓靈棄徳宦官用事國步艱難宗社有綴旒之危宰臣非補衮之具董卓地兼形勝手握兵鈐顚而不扶禍則先唱興晉陽之甲君側未除入洛陽之宮臣節如掃至乃發掘園寢逼辱妃嬪太后之崩豈稱天命農之廢孰謂人心敢諷朝廷以自尊貴大肆剽虜以極誅求焚燒都邑馳突放橫衣冠凍餒倚死墻壁之間兆庶困窮生塗艸莽之上於是天地憤怒鬼神號哭而山東義旗攘袂爭起連州跨郡皆以誅卓爲名故兵挫於孫堅气奪於袁紹僣擬輿服黨助姦邪驅蹙東人脇帝西幸淫刑以逞有湯鑊之甚要之縻爛刳剔異端乃謂漢鼎可移郿塢方盛殊不知禍盈惡稔未或不亡故神贊允誠天假布手母妻屠戮種族無畱懸首燃臍遺臭萬代骨肉灰燼不其快哉今狄道之人不慙卓之不臣而務其爲鬼苟斯鬼足尙則漢莽可得而神晉惇可得而廟桓父子可享於江鄕爾朱弟兄可祠於朔土嗟乎仁賢之魄寂寞於丘陵義烈之魂沈埋於泉壤何馨香之气而用於暴悖之鬼哉適竊奉吹噓庇身戎幕每承餘論飽識公忠之言不逺下風盡知仁義之本昨忝髙會敬受徳音今具賊臣之事悉以條上謹按尙書王者望秩天地之神只諸侯祭境內之山川亂臣不言淫祀無取則董卓之廟義當焚毀

定服制議

魏徵令狐徳棻同議

臣聞禮所以決嫌疑定猶豫別同異明是非者也非従天降非従地出人情而巳矣夫親族有九服屬有六隨恩以薄厚稱情以立丈然舅之與姨𨿽爲同气論情度義先後實殊何則舅爲母之本族姨乃外成他族求之母族姨不在焉考之經文舅誠爲重故周王念齊每稱舅甥之國秦伯懷晉實切渭陽之詩在舅服止一時爲姨居喪五月徇名喪實逐末棄本蓋古人之情或有未達所宜損益實在玆乎記曰兄弟之子猶子蓋引而進之也嫂叔不服蓋推而逺之也禮繼父同居則爲之期未嘗同居則不服爲従母之夫舅之妻二夫人相爲服或曰同爨緦然則繼父之徒並非骨肉服重由乎同爨恩輕在乎異居故知制服𨿽繼於名亦緣恩之厚薄者也或有長年之嫂遇孩童之叔劬勞鞠養情若所生分饑共寒執手偕老譬同居之繼父方他人之同爨情義之深淺寧可同日而言哉在其生也愛之同於骨肉及死則曰推而逺之求之本源深所未諭若推而逺之爲是則不可生而共居生而共居爲是則不可死同行路重其生而輕其死厚其始而薄其終稱情立文其義安在且事嫂見稱載籍非一鄭仲虞則恩禮甚篤顏都則端肅致感馬援則其見必冠孔伋則哭之爲位此並躬踐教義仁深孝友察其所行之防豈非先覺者歟但於時上無哲王禮非下之所議遂使深情郁乎千載至理藏於萬古其來久矣豈不惜哉今屬欽明在辰聖人有作五禮詳洽一物無遺猶且永念愼終凝神遐想以爲尊卑之敍𨿽煥乎大備喪紀之制或情理未周爰命祑宗更詳考正臣等奉遵明防觸類旁求采摭羣經討論傳記變薄俗於旣往垂篤義於將來信六籍所不能超百王而獨得者也諸儒所守互有異同詳求厥中申明聖防謹按曽祖父母舊服齊衰三月請加爲齊衰五月適子婦舊服大功請加爲周年眾子婦舊服小功今請與兄弟子婦同爲大功九月嫂叔舊無服今請服小功五月服其弟妻及夫兄亦小功五月舅服緦麻請與従母同服小功謹議

駮行三年之服議

張柬之

夫三年之喪二十五月不刋之典也謹按春秋魯僖公三十三年十二月乙巳公薨文公二年冬公子遂如齊納幣左傳曰禮也杜元凱注云僖公喪終此年十一月納幣在十二月士婚禮納采納徴皆有纁束帛諸侯則謂之納幣蓋公爲太子已行婚禮故傳稱禮也公羊傳曰納幣不書此何以書譏喪娶在三年之內何以譏三年之內不圖婚何休注云僖公以十二月薨至此冬未滿二十五月納采問名納吉皆在三年之內故書何休以公十二月薨至此冬十二月才二十四月非二十五月是未滿三年而圖婚也按經書十二月乙巳公薨杜以長歷推乙巳是十一月十二日非十二月經書十二月是經誤文公元年四月葬我君僖公傳曰緩也諸侯五月而葬若是十二月薨卽是五月不得言緩明知是十一月薨故注僖公喪終此年至十二月而滿二十五月故丘明傳曰禮也據此推步杜之考校豈公羊之所能逮況丘明親受經於仲尼乎且二傳何杜所爭惟爭一月不爭一年二十五月除喪由來無別此則春秋三年之喪二十五月之明驗也尙書伊訓云成湯旣沒太甲元年惟元祀十有二月伊尹祀於先王奉嗣王只見厥祖孔安國注云湯以元年十一月崩據此則二年十一月小祥三年十一月大祥故太甲篇中云惟三祀十有二月朔伊尹以冕服奉嗣王歸於亳是十一月大祥訖十二月朔日加王冕服服吉而歸亳也是孔言湯元年十一月之明證顧命云四月哉生魄王不懌是四月十六日也翌日乙丑王崩是十七日也丁夘命作度是十九日也越七日癸酉柏相命士須材是四月二十五日也則成王崩至康王麻冕黼裳中間有十月康王方始見廟則知湯崩在十一月淹停至殮訖方始十二月只見其祖顧命見廟訖諸侯出廟門俟伊訓言只見厥祖侯甸羣後咸在則崩及見廟殷周之禮並同此周因於殷禮損益可知也不得元年以前別有一年此尙書三年之喪二十五月之明驗也禮記三年問云三年之喪二十五月而畢哀痛未盡思慕未忘然而服以是防之者豈不送死有已復生有節義喪服四制云變而従宜故大祥鼓素琴告人以終又間傳云期而小祥食菜果又期而大祥有醯醬中月而禫食酒肉又喪服小記云再期之喪三年也九月七月之喪三時也五月之喪二時也三月之喪一時也此禮記三年之喪二十五月之明驗也儀禮士虞禮云期而大祥中月而禫是月也吉祭此禮周公所制則儀禮三年之喪二十五月之明驗也此四驗者並禮經正文或周公所制或仲尼所述吾子豈得以禮記戴聖所修輒欲排毀漢初髙堂生傳禮旣未周備宣帝時少傳後倉因淹中孔壁所得五十六篇著曲臺記以授弟子戴徳戴聖慶溥三人合以正經及孫卿所述並相符會列於學官年代已久今無端搆造異論旣無依據深可嘆息其二十五月先儒考校惟鄭康成注儀禮中月而禫以中月間見自死至禫凡二十七月又解禫云禫言澹澹然平安之意今皆二十七月後復常従鄭議也逾月入禫禫旣復常則二十五月爲免喪矣二十五月二十七月其議本同竊以子之於父母喪也有終身之痛創巨者日久痛深者愈遲豈徒嵗月而已乎故練而慨然者蓋悲慕之懷未盡而擗踴之情已歇祥而廓然者蓋哀傷之痛已除而孤藐之念更起此皆情之所致豈外飾哉故記曰三年之喪義同過隙先王立其中制以成文理是以祥則縞帶素紕禫則無所不佩今吾子將徇情棄禮實爲乖僻夫去縗麻之服襲錦縠之衣行道之人皆不忍也直爲節之以禮無可柰何故由也不能過制爲姊服鯉也不能過期哭其母夫豈不懷懼名教逼已也至若孔鄭何杜之徒並命代挺生範模來裔宮墻積仭未易可窺但鑽仰不休必當漸入勝境詎勞終年矻矻虛肆莠言所有掎摭先儒願且以時消息

服母齊衰三年議

田再思

乾尊坤卑天一地二陰陽之位分矣夫婦之道配焉至若死喪之威降殺之等禮經五服之制齊斬有殊考妣三年之喪貴賤無隔以報免懷之慈酬罔極之恩稽之上古喪期無數曁乎中葉方有嵗年禮記云五帝殊時不相沿樂三王異代不相襲禮白虎通云質文再而變正朔三而復自周公制禮之後孔父刋經已來爰殊厭降之儀以標服紀之飾重輕従俗斟酌隨時故知禮不従天而降不由地而出也在人消息爲適時之中耳春秋諸國魯最知禮以周公之後孔子之邦也晉韓起來聘言周禮盡在魯矣齊仲孫來盟言魯猶乘周禮子張問髙宗諒陰三年不言不聽其子服出母子遊爲同母異父昆弟之服大功子夏謂合従齊衰之制此等並四科之數十哲之人髙步孔門親承聖訓及遇喪事猶此致疑卽明自古已來升降不一者也三年之制說者紛然鄭以爲二十七月王肅以爲二十五月又攺葬之服鄭云服緦三月王云訖葬而除又繼母出嫁鄭云皆服王云従子繼育乃爲之服義無服之殤鄭云子生一月哭之一日王云以哭之日易服之月鄭王袒經宗傳各有異同荀摯采古求遺互爲損益方知去聖漸逺殘缺彌多故曰會禮之家名爲聚訟寧有定哉而父在爲母三年行之已逾四紀出自髙宗大帝之代不従則天皇后之朝大帝禦極之辰中宗獻書之日往時防議將可施行編之於格服之已久前王所是疏而爲律後王所是著而爲令何必乖先帝之防阻人子之情虧仁孝之心背徳義之本有何妨於彞倫而欲服之周年與伯叔母齊焉與姊妹同焉夫三年之喪如白駒之過隙君子喪親有終身之憂何況再周乎夫禮者體也履也示之以迹孝者畜也養也因之以心小人不恥不仁不畏不義服之有制使愚人跂及衣之以衰使見之摧痛以此防人人猶有朝死夕忘者以此制人人猶有釋服従吉者方今漸歸古朴須惇孝義抑賢引愚理資寧戚食稻衣錦所不忍聞若以庶事朝儀一依周禮則古之見君也公卿大夫贄羔雁珪璧今何故不依乎周之用刑也則墨劓宮則今何故不行也周則侯甸男衛朝聘有數今何故不行也周則不五十不仕七十不入朝今何故不依乎周則井邑兵甸以立徵稅今何故不行乎周則分土五等父死子及今何故不行乎周則冠冕衣裘乘車而戰今何故不行乎周則三老五更膠序養老今何故不行乎諸如此例不可勝述何獨孝思之事愛一年之服於其母乎可爲痛心可爲慟哭者詩云哀哀父母生我劬勞禮記云父之親子也親賢而下不能母之親子也賢而親之無能則憐之阮嗣宗晉代之英才方外之髙士以爲母重於父據齊斬升數麄細已降何忍服之節制減至於周豈後代之盡慙於枯骨循古未必是依今未必非也又同爨服緦禮經明義嫂叔逺別同諸路人引而進之觸類而長猶子咸衣苴葈季父不服緦麻推逺之情有餘睦親之義未足又母之昆弟情切渭陽翟輔論舅之寃氏宅甥之徳我之出也義亦殷矣不同従母之尊遂降小功之服依諸古禮有爽俗情今貶舅而宗姨是陋今而榮古此並太宗之制也行之百年矣輒爲刋復實用有疑

攺葬服議

韓愈

經曰攺葬緦春秋谷梁傳亦曰攺葬之禮緦舉下緬也此皆謂子之於父母其他則皆無服何以識其必然經次五等之服小功之下然後著攺葬之制更無輕重之差以此知惟記其最親者其他無服則不記也若主人嘗服斬衰其餘親各服其服則經亦言之不當惟云緦也傳稱舉下緬者緬猶逺也下服之最輕者也以其逺故其服輕也江熙曰禮天子諸侯易服而葬以爲交於神明者不可以純凶況其緬者乎是故攺葬之禮其服惟輕以此而言則亦明矣衛司徒文子攺葬其叔父問服於子思子思曰禮父母攺葬緦旣葬而除之不忍無服送至親也非父母無服無服則弔服而加麻此又其著者也文子又曰喪服旣除然後乃葬則其服何服子思曰三年之喪未葬服不變除何有焉然則攺葬與未葬者有異矣古者諸侯五月而葬大夫三月而葬士逾月無故未有過時而不葬者也過時而不葬謂之不能葬春秋譏之若有故而未葬𨿽出三年子之服不變此孝子之所以著其情先王之所以必其時之道也𨿽有其文未有著其人者以知其至少也攺葬者爲山崩水湧毀其墓及葬而禮不備者若文王之葬王季以水囓其墓魯隠公之葬恵公以有宋師太子少葬有闕之類是也喪有進而無退有易以輕服無加以重服殯於堂則謂之殯瘞於野則謂之葬近代已來事與古異或遊或仕在千里之外或子幼妻稚不能自還甚者拘以陰陽畏忌遂葬於其土及其反葬也逺者或至數十年近者亦出三年其吉服而従於事也久矣義安可取未葬不變服之例而反爲之重服歟在喪當葬猶宜易以輕服況旣逺而反純凶以葬乎若果重服是所謂未可除而除不當重而更重也或曰喪與其易也寧戚𨿽重服不亦可乎曰不然易之與戚則易固不如戚矣𨿽然未若合禮之爲懿也儉之與奢則儉固愈於奢矣𨿽然未若合禮之爲懿也過猶不及其此類之謂乎或曰經稱攺葬緦而不著其月數則以三月而後除也子思之對文子則曰旣葬而除之今宜如何曰自啟殯至於旣葬而三月則除之未三月則服以終三月也曰妻爲夫何如曰如子無弔服而加麻何如曰今之弔服猶古之弔服也

廣喪朋友議

崔祐甫

殿中待禦史安定皇甫政字公理故尙書左丞之子文行兼茂不忝前烈雅度精誠其儔蓋寡祐甫昔年嘗爲左丞使介而公理又余之族甥故狎焉大歷七年餘寓滁而公理寓楚適有來訊示余以所著喪朋友議余美其重禮義有古之遺範瞻望徳門軌躅無替亦感恩者之所慰幸也公理又諗余曰政自従事於文舅氏未嘗以一言見誨豈所望哉盍示今議之利病猗歟公理年未四十班在赤墀簮筆持簡爲王近臣頃又佐防問董淮海之部名遂矣權厚矣固當緩步濶視光車美服爲貴爲達而已矣乃不遺我謏狹不略我衰憊念噬膚之戚收門吏之舊周爰諮詢以師道見待吾亦何有但美子之求益不倦𨿽一勺而進可以浸天壤一拳之多可以鎭方域況其渺彌旣廣嶄崒已峻增之廓之於成名乎必矣皇甫氏有子哉因覽斯議忽憶永泰中於穆鄂州寧會客席與故湖南觀察韋大夫之晉同宴適值有發逺書者知鄭郴州炅之龐歙州濬或以疾而歿或遇戕於盜韋氏出涕沲若而言曰二刺史之晉之交友也於是斂匕箸離筵席因歸於所次而哭三日人來弔之者韋則盡哀長號不徒慼容而已又間嵗祐甫佐江南西道連帥魏尙書時屬幕中之防佐有加官者聚合樂餌卜日爲宴宴前行人至知團練副使考功邢郎中宇捐館於荊南邢與魏鄕國接近且邢郎中則諸魏之出於尙書爲內外昆弟適受朝命爲尙書倅僕感杜蕢規平公之事將入言於府主請罷宴若不可則請徹樂卒事而同列之士惡我者嗤鄙之詞充牣於聽謂我樵夫農叟之智也好我者頻慼而相誨曰愼無以方枘施圓鑿自取咎焉諄諄然如不能僕懦夫也因是而自悔及其宴也太庖具酒醴傾鄭衛之女列於賓席之末俳優侏儒設於公堂之下晝日不足繼之以燭使夫膳夫歘來酌曰曠飲斯必當見輿曵之無算又焉得終其詞哉使我不言適其宜也今者追想韋湖南猶孔門之訓其他則吾不知因縦言之以報公理示之議當矣又何以規議旣成客或謂祐甫曰韋湖南魏江西二觀察頗嘗知其風味公直簡諒則魏先之飾情彊仁韋之志也今吾子之論無乃剝魏而附韋乎且子魏之上介也論議不隠恐非春秋內魯故宋之義盍辯焉祐甫應之曰噫寧以他規我是論也吾復之熟之有日矣韋湖南之晉飾情彊仁誠如來議禮不云乎先王制禮賢者俯而就之不肖者企而及之子張曰先王制禮不敢不至焉韋氏之喪朋友縦不由衷亦與夫二者之義合矣吾𨿽欲不與其可得哉至於故府公魏尙書公直簡諒淸身敬職郡人戴於下朝聽滿於上狼藉甚盛豈造次之所盡哉但於邢副使之喪若忍悲而就宴可謂哀樂失其節乃左氏傳樂祁告人曰君與叔孫其皆死乎及子招樂憂謂也若情不至焉率而爲宴則禮經所謂直情而徑行者戎狄之道也吾𨿽欲勿議又不可得也且吾之所論者因皇甫公理所著喪朋友議故縦言及之非敢定二觀察之褒貶湖南吾取節焉而已矣來議又以吾嘗爲魏公使介今玆著論異於春秋隠魯故宋者玆又近而非中也僕才𨿽不腆中臺之劇曺郎且兼柱下史有名於著定矣受命爲尙書介彌縫潤色之職事安可見責以敬故君之祀嗚呼晉悼公魏絳之君也絳戮悼公之弟韓厥趙宣之所任也厥僕宣子之僕及其終也悼公謝魏絳曰無重寡人之過宣子曰可賀我矣而絳厥無罪焉豈當不愼重公平之世論議之與刑罰當豈異哉子何見過深也嗚呼天下有至公有至當知賢而舉用之至公也臨事而平處之至當也各守其分復何尢哉自漢徐孺子於故舉主之喪徒步千里而行一祭厚則厚矣其於傳繼非可也歷代莫之非也近日張荊州九齡又刻石而美之於是後來之受舉爲防佐者報恩之分往往過當或撓我王憲捨其親戚之罪負舉其不令子孫以竊名位背公死黨玆或近之時論従而與之通人又不救遂往而不返徐生徐生得非失中之履霜也常積憤懣因而書之

唐文粹卷四十二

欽定四庫全書

唐文粹卷四十三

宋姚鉉編

古文甲【摠一十五首】

五原

原道

原性

原毀

原鬼

原人【已上並韓愈】

三原

原化【皮日休】

原親

原仁【牛僧孺】

五規

出規

處規

戲規

心規

時規【已上並元結】

二惡

惡圓

惡曲【並元結】

原道

韓愈

博愛之謂仁行而宜之之謂義由是而之焉之謂道足乎已無待於外之謂徳仁與義爲定名道與徳爲虛位故道有君子有小人而徳有凶有吉老子之小仁義非毀之也其見者小也坐井而觀天曰天小者非天小也彼以煦煦爲仁孑孑爲義其小之也則宜其所謂道道其所道非吾所謂道也其所謂徳徳其所徳非吾所謂徳也凡吾所謂道徳云者合仁與義言之也天下之公言也老子之所謂道徳云者去仁與義言之也一人之私言也周道衰孔子沒火於秦黃老於漢佛於晉魏梁隋之間其言道徳仁義者不入於楊則入於墨不入於老則入於佛入於彼必出於此入者主之出者奴之入者附之出者污之噫後之人其欲聞仁義道徳之說孰從而聽之老者曰孔子吾師之弟子也佛者曰孔子吾師之弟子也爲孔子者習聞其說樂其誕而自小也亦曰吾師亦嘗師之云爾不惟舉之於其口而又筆之於其書噫後之人𨿽欲聞仁義道徳之說其孰從而求之甚矣人之好怪也不求其端不訊其未惟怪之欲聞古之爲民者四今之爲民者六古之教者處其一今之教者處其三農之家一而食粟之家六工之家一而用器之家六賈之家一而資焉之家六柰之何民不窮且盜也古之時人之害多矣有聖人者立然後教之以相生養之道爲之君爲之師驅其虫蛇禽獸而處之中土寒然後爲之衣饑然後爲之食木處而顚土處而病也然後爲之宮室爲之工以贍其器用爲之賈以通其有無爲之醫藥以濟其夭死爲之葬埋祭祀以長其恩愛爲之禮以次其先後爲之樂以宣其壹郁爲之政以率其怠勌爲之刑以鋤其彊梗相欺也爲之符璽斗斛權衡以信之相奪也爲之城郭甲兵以守之害至而爲之備患生而爲之防今其言曰聖人不死大盜不止剖斗折衡而民不爭嗚呼其亦不思而已矣如古之無聖人人之類滅久矣何也無羽毛鱗介以居寒熱也無爪牙以爭食也是故君者出令者也臣者行君之令而致之民者也民者出粟米絲麻作器皿通貨財以事其上者也君不出令則失其所以爲君臣不能行君之令而致之民民不出粟米絲麻作器皿通貨財以事其上則誅今其法曰必棄而君臣去而父子禁而相生養之道以求其所謂淸淨寂滅者嗚呼其幸而出於三代之後不見黜於禹湯文武周公孔子也其亦不幸而不得出於三代之前不見正於禹湯文武周公孔子也帝之與王其號𨿽殊其所以爲聖一也夏葛而冬裘渇飲而饑食其事殊其所以爲智一也今其言曰曷不爲太古之無事是亦責冬之裘者曰曷不爲葛之之易也責饑之食者曰曷不爲飲之之易也傳曰古之欲明明徳於天下者先治其國欲治其國者先齊其家欲齊其家者先修其身欲修其身者先正其心欲正其心者先誠其意然則古之所謂正心而誠意者將以有爲也今也欲治其心而外天下國家滅其天常子焉而不父其父臣焉而不君其君民焉而不事其事孔子之作春秋也諸侯用夷禮則夷之夷而進於中國則中國之經曰夷狄之有君不如諸夏之亡也詩曰戎狄是膺荊舒是懲今也舉夷狄之法而加之先王之教之上幾何其不胥而爲夷也夫所謂先王之教者何也博愛之謂仁行而宜之之謂義由是而之焉之謂道足乎已無待於外之謂徳其文詩書易春秋其法禮樂刑政其民士農工賈其位君臣父子師友賓主昆弟夫婦其服絲麻其居宮室其食粟米蔬菓魚肉其爲道易明而爲教易行也是故以之爲已則順而祥以之爲人則愛而公以之爲心則和而平以之爲天下國家無所處而不當是故生則得其情死則盡其常郊焉而天神假廟焉而人鬼饗曰斯道也何道也曰斯吾所謂道也非向所謂老與佛之道也堯以是傳之舜舜以是傳之禹禹以是傳之湯湯以是傳之文武周公文武周公傳之孔子孔子傳之孟軻孟軻之死不得其傳焉荀與揚也擇焉而不精語焉而不詳由周公而上上而爲君故其事行由周公而下下而爲臣故其說長然則如之何其可也曰不塞不流不止不行人其人火其書廬其居明先王之道以道之鰥寡孤獨廢疾者有養也其亦庶乎其可也

原性

性也者與生俱生也情也者接於物而生也性之品有三而其所以爲性者五情之品有三而其所以爲情者七曰何也曰性之品有上中下三上焉者善焉而已矣中焉者可導而上下也下焉者惡焉而已矣其所以爲性者五曰仁曰禮曰信曰義曰智上焉者之於五也主於一而行於四中焉者之於五也一不少有焉則少反焉其於四也混下焉者之於五也反於一而悖於四性之於情視其品情之品有上中下三其所以爲情者七曰喜曰怒曰哀曰懼曰愛曰惡曰欲上焉者之於七也動而處中中焉者之於七也有所甚有所亡然而求合其中者也下焉者之於七也亡與甚直情而行者也情之於性視其品孟子之言性曰人之性善荀子之言性曰人之性惡揚子之言性曰人之性善惡混夫始善而進惡與始惡而進善與始也混而今也善惡分與皆舉其中而遺其上下者也得其一而失其二者也叔魚之生也其母視之知其必以賄死楊食我之生也叔向之母聞其號也知必滅其宗越椒之生也子文以爲大戚知若敖氏之鬼不食也人之性果善乎后稷之生也其母無災其始匍匐也則岐歧然嶷嶷然文王之在母也母不憂旣生也傅不勤旣學也師不煩人之性果惡乎堯之朱舜之均文王之管蔡習非不善也而卒爲姦瞽叟之舜鯀之禹習非不惡也而卒爲聖人人之性善惡果混乎故曰三子之言性也舉其中而遺其上下者也得其一而遺其二者也曰然則性之上下者終不可移乎曰上之性就學而愈明下之性畏威而寡罪是故上者可教而下者可制也其品則孔子謂不移也曰今之言性者異於此何也曰今之言性者雜佛老而言也雜佛老而言者奚言而不異

原毀

古之君子其責已也重以周其待人也輕以約重以周故不怠輕以約故人樂爲善聞古之人有舜者其爲人也仁義人也求其所以爲舜者責於己曰彼人也予人也彼能是而我乃不能是蚤夜以思去其不如舜者就其如舜者聞古之人有周公者其爲人也多材多藝人也求其所以爲周公者責於己曰彼人也予人也彼能是而我乃不能是蚤夜以思去其不如周公者就其如周公者舜大聖人也後世無及焉周公大聖人也後世無及焉是人也乃曰不如舜不如周公吾之病也是不亦責於己者重以周乎其於人也曰彼人也能有是是足爲良人矣能善是是足爲藝人矣取其一不責其二卽其新不究其舊恐恐然惟懼其人之不得爲善之利一善易修也一藝易能也其於人也乃曰能有是是亦足矣曰能善是是亦足矣不亦待於人者輕以約乎今之君子其責人也詳其待己也亷詳故人難於爲善亷故自取也少已未有善曰我善是是亦足矣己未有能曰我能是是亦足矣外以欺於人內以欺於心未少有得而止矣是不亦待於己者已亷乎其於人也曰彼𨿽能是其人不足稱也彼𨿽善是其用不足稱也舉其一不計其十究其舊不圖其新恐恐然惟懼其人之有聞也是不亦責於人者已詳乎夫是之謂不以眾人待其身而以聖人望於人吾未見其尊己也𨿽然爲是者有本有原怠與忌之謂也怠者不能修而忌者畏人修吾常試之矣常試語於眾曰某良士某良士其應者必其人之與也不然則其所疎逺不與同其利者也不然則其畏也不若是彊者必怒於言懦者必怒於色矣又常語於眾曰某非良士某非良士其不應者必其人之與也不然則其所疎逺不與同其利者也不然則其畏也不若是彊者必悅於言懦者必悅於色矣是故事修而謗興徳髙而毀來嗚呼士之處世而望名譽之光道徳之行難矣將有作於上者得吾說而存之其國家可幾於理也

原鬼

有嘯於梁從而燭之無見也斯鬼乎曰非也鬼無聲有立於堂從而視之無見也斯鬼乎曰非也鬼無形有觸吾躬從而執之無得也斯鬼乎曰非也鬼無聲與形安有气曰鬼無聲也無形也無气也果無鬼乎曰有形而無聲者物有之矣土石是也有聲而無形者物有之矣風霆是也有聲與形者物有之矣人獸是也無聲與形者物有之矣鬼神是也曰然則有怪而與民物接者何也曰是有二說漠然無形與聲者鬼之常也民有忤於天有違於民有爽於物逆於倫而感於气於是乎鬼有托於形有憑於聲以應之而下殃禍焉皆民之爲也其旣也又反乎其常曰何謂物曰成於形與聲者土石風霆人獸是也反乎無聲與形者鬼神是也不能有形與聲不能無形與聲者物怪是也故其作而接於民也無恆故有動於民而爲福亦有動於民而爲禍亦有動於民而莫之爲禍福適丁民之有是時也作原鬼

原人

形於上者謂之天形於下者謂之地命於其兩間者謂之人形於上日月星辰皆天也形於下艸木山川皆地也命於其兩間夷狄禽獸皆人也曰然則吾謂禽獸曰人可乎曰非也指山而問焉曰山乎曰山可也山有艸木禽獸皆舉之矣指山之一艸而問焉曰山乎曰山則不可故天道亂而日月星辰不得其行地道亂而艸木山川不得其平人道亂而夷狄禽獸不得其性天者日月星辰之主也地者艸木山川之主也人者夷狄禽獸之主也主而暴之不得其爲主之道矣是故聖人一視而同仁篤近而舉逺

原化

皮日休

或曰聖人之化出於三皇成於五帝定於周孔其質也道徳仁義其文也詩書禮樂此萬代王者未有易是而能治者也至於東漢西域之教始流中國其民也舉族生敬盡產施濟子去其父夫亡其婦蚩蚩嚚嚚慕其風蹈其閫者若百川蕩滉不可止者何哉所謂聖人之化者不曰化民乎民今知化者惟西域氏而已矣有言聖人之化者則比戶以爲嗤豈聖人之化不及西域氏之化邪何其戻也如是曰天未厭亂不世世生聖人其道者存乎言其教者在乎文有違其言悖其教者卽戾矣古者楊墨塞路孟子辭而辟之廓如也故有周孔必有楊墨要在有孟子而已矣今西域之教嶽其基溟其源亂於楊墨也甚矣如是爲士則孰有孟子哉千載之後獨有一昌黎先生露臂瞠視詬之於千百人內其言𨿽行其道不勝苟軒裳之士世世有昌黎先生則吾以爲孟子矣譬如天下之民皆桀民也苟有一堯民處之一堯民之善豈能化天下桀民之惡哉則有心於道乃堯民矣嗚呼今之士率邪以禦眾握亂以治天下其賢尙爾求不肖者反化之不曰難哉不曰難哉

原親

能嗣其親不曰子乎吾觀夫今之世誨其子者必檟肌篣骨傷愛毀性以爲教嗚呼孟子所謂古者易子而教誠有防歟不能教其子者是亡其身者也不能得其親者是舍其族者也古者佞臣愛人之貴過乎其親必捨而事之公子開方是也愛人之權過乎其子必殺而狥之易牙是也自玆已降爲夫彊臣者將欲奪人之宗必殺己子王莽殺子宇是也噫教尙不可況其殺歟或曰均是親也均是害也則周公誅管蔡石碏殺石厚叔向僇叔魚漢文流淮南可乎曰均是親也賢則能嗣親凶則能覆族均是害也周公不誅則他人誅之石碏不殺則他人殺之叔向不僇則他人僇之漢文不流則他人流之已刑則及一人他刑則及其族此聖賢所以惜其族也刑也者仁在其中矣

原仁

牛僧孺

救天下者皆曰仁得天下者皆曰利則可乎曰不可也不得已而有天下則曰仁得已而有者則曰利也善畏其利善決其仁皆聖也湯文王是也原意曰聖人眎生民以天下𦇤穉在焚溺無不挈者然則挈而授其家乎將遂挈而有之乎彼家無人而有之不得已而仁矣有人而有之則得已而利矣夏無人也【謂無微子】湯有以仁殷有人也文王畏其利前賢明湯意故無伯夷後聖明文王意故曰周之徳可謂至徳也已矣

出規

元結

元子門人叔將出遊三年及還元子問之曰爾去我久矣何以異乎諾曰叔將始自山中至長安見權貴之盛心憤然切悔比年於空山窮谷與夫子甘饑寒愛水木而已不數月自王公大人卿相近臣之門無不至者及一年有向與歡宴過之可弔有始賀拜已聞就誅豈不裂封疆土未識豈無印綬懷之未暖其客得祿位者隨死得金玉者皆孥參遊防者或刑或免叔將之身如犬逃者五六似鼠藏者八九當其時環望天地如置在杯鬥之中元子聞之嘆曰叔將汝何思而爲乎汝若思爲社稷之臣則非正直不進非忠讜不言𨿽手足斧鉞口能出聲猶極忠言與气偕絕汝若思爲祿位之臣猶當避赫赫之路晦顯顯之機如下廏粟馬齒食而已汝忽然望權勢而往自致身於刑禍之方得筋骨載肉而歸幸也大矣二三子以叔將爲戒乎

處規

州舒吾問元子曰吾聞子多矣竟將何爲對曰雲山幸不求吾是林泉又不責吾非熙然能自全順時而老可矣復安爲哉舒吾曰元子其過誤乎其大矯也吾厭世人飾言以由道藏智以全璞退身以顯行設機以樹名吾子由之使我何信元子俛而謝之滕許大夫友元子聞不應舒吾之說乃曰嗟嗟元子少辭者邪何不曰使吾得所處但如山林不見吾是非吾將娭【音稀】而往也以子爲飾言藏智退身設機何不曰如此豈不多於盜權竊位防污萬物富貴始及而刑禍促之者乎元子謝不及季川問曰兟【兟兄之別稱義載爾雅】終不復二論兟有意乎於戲季川吾有言則自是言達則人非吾安能使吾身之有是而令他人之有非至於聞聞也哉

戱規

元子友倚於云丘之巓戲牧兒曰爾爲牧當不責爾暴牧兒歌去乃暴他田田主鞭之啼而寃元子啼不止召其父而止之元子友眞卿聞之書過於元子曰嗟嗟次山苟戲小兒俾陷鞭焉而防寃之彼牧兒望次山猶儓�不敢幹其主及苟戲乃或與次山猶仇讎斯豈愼徳也與吾聞君子不苟戲無似非如何惑一兒使不知所以防過此非苟戲似非之非者邪惡不必易此元子報眞卿曰於戲吾獨立於空山之上戲歌牧兒得過幾不可免彼行於世上有愛憎相忌是非相反名利相奪禍福相從至於有防戮辱者焉得不因苟戲似非世兒惑之以及者乎眞卿吾當以戲爲規

心規

元子病遊世歸於商余之中以酒自肆有醉歌夫公聞之【音多】元子之酒請歌之歌曰元子樂矣俾和者曰何樂亦然何樂亦然我曰我云我山我林我泉又曰元子樂矣俾和者曰何樂然爾何樂然爾我曰我鼻我目我口我耳歌已矣夫公曰自樂山林可也自樂耳目何哉人誰無此元子引酒當夫公曰勸君此杯酒緩飲之聽我說子行於世間目不隨人視耳不隨人聽口不隨人語鼻不隨人气其甚也則須封苞裹塞不爾有滅身亡家之禍傷污毀辱之患生焉𨿽王公大人亦不能自主口鼻耳目夫公何思之不熟邪

時規

乾元己亥漫叟待詔在長安時中行公掌制在中書中書有醇酒時得一醉醉中叟誕曰願窮天下鳥獸虫魚以充殺者之心願窮天下之醇酎美色以充欲者之心中行公聞之嘆曰子何思不盡邪何不曰願得如九州之地者億萬分封君臣父子兄弟之爭國者使人民免賊虐殘酷者乎何不曰願得布帛錢貨珍寶之物溢於王者府藏滿將相權勢之家使人民免饑寒勞苦者乎叟聞公言退而書之授於學者用爲時規

惡圓

元子家有乳母爲圓轉之器以悅嬰兒嬰兒喜之母使爲之聚孩孺助嬰兒之樂友人公植者聞有喜兒之器請見之及見之趨焚之責元子曰吾聞古之惡圓之士歌曰寧方爲皁不圓爲卿寧方爲污辱不圓爲顯榮其甚者終身不仰視曰吾惡天圓或有諭之以天大無窮人不能極逺視四垂因謂之圓天不圓也對曰天縱不圓爲人稱之我亦惡焉次山柰何任造圓轉之器恣令悅媚嬰兒小喜之長必好之教兒學圓且陷不義躬自戲圓又失方正嗟嗟次山入門愛嬰兒之樂圓出門當愛小人之趨圓吾安知次山異日不言圓行圓動圓靜圓以終身乎吾豈次山之友也元子召季川謂曰吾目嬰兒戲圓公植尙辱我言絕忽乎吾與汝圓以應物圓以趨時非圓不預非圓不爲公植其操矛防刑我乎

惡曲

元子時與鄰里防曲全當時之歡以順長老之意歸泉上叔盈問曰向夫子曲全其歡道然也苟爲爾乎元子曰叔盈視吾曲其心以循財利曲其行以希名位當過吾吾苟全一歡於鄰里無惡然可也東邑有全道之士聞元子對叔盈恐曰吾聞元次山約其門人曰無惡我之小曲眞惛鄙惡辭也吾輩全直三十年未常曲气以轉聲曲辭以達意曲步以便往曲視以回目猶患於古人古人有惡曲者不曲臂以取物不曲膝以便坐見天下有曲於君曲於民曲於鬼神者往劫而死之今元次山苟曲言貌彊全一歡以爲不防其直慁哉若能苟曲於鄰里彊全一歡豈不能苟曲於鄕縣以全言行能苟曲於鄕縣豈不能苟曲於邦國以彰名譽能苟曲於邦國豈不能苟曲於天下以揚徳義若言行名譽徳義偕顯豈有鐘鼎不入門權位不在已乎嗚呼曲爲之小爲大之漸曲爲之也有何不可姦邪凶惡其防【音由】乎元子聞之頌曰吾以顏貌曲全一歡全直君子之惡我如此由有過於此者何以自免

唐文粹卷四十三

欽定四庫全書

唐文粹卷四十四上

宋姚鉉編

古文乙【摠四篇】

復性書三篇【李翺】

平賦書一篇

復性書上篇

李翺

人之所以爲聖人者性也人之所以惑其性者情也喜怒哀懼愛惡欲七者皆情所爲也情旣昏性斯匿矣非性之過也七者循環而交來故性不能充也水之渾也其流不淸火之煙也其光不明非水火淸明之過沙不渾流斯淸矣煙不郁光斯明矣情不作性斯充矣性者天之命也聖人得之不惑者也聖人者豈其無情邪聖人者寂然不動不往而到不言而神不耀而光制作防乎天地變化合乎陰陽𨿽有情也未嘗有情也然則百姓者豈其無性邪百姓之性與聖人之性弗差也𨿽然情之所昏交相攻未始有窮故𨿽終身而不自覩其性焉火之潛於山石林木之中非不火也江河淮濟之未流而泉於山非不水也石弗防木不磨則不能燒其山林而燥萬物泉之源弗疏則弗能爲江爲河爲濟爲淮東匯大壑浩浩湯湯爲弗測之深情之動靜弗息則弗能復其性而燭天地爲不極之明是故誠者聖人之性也寂然不動廣大淸明照乎天地感而遂通天下之故行止語言無不處於極也復其性者賢人循之而不已者也不已則能歸其源矣聖人知人之性皆喜可以循之其不息而至於聖也故制禮以節之作樂以和之安於仁樂之本也動而中禮之本也故在車則聞和鸞之聲行步則聞佩玉之音無故不廢琴瑟視聽言行循禮法而動所以教人忘嗜欲而歸性命之道也道者至誠而不息也至誠而不息則虛虛而不息則明明而不息則照天地而無遺非他也此盡性命之道也哀哉人人可以及於此莫之止而不爲也不亦惑邪昔者聖人以傳於顏子顏子得之拳拳不失不逺而復其心三月不違仁子曰回也其庶乎屢空其所以未到於聖人者一間耳非力不能也短命而死故也其餘升堂者蓋皆傳也一气之所春一雨之所膏其得之者各有淺深不必均也子路之死也石乞盂黶以戈擊之防纓子路曰君子死冠不免結纓而死由非好勇而無懼也其心寂然不動故也曽子之死也曰吾何求焉吾得正而斃焉斯已矣此正性命之言也子思仲尼之孫得其祖之道述中庸四十七篇以傳於孟軻孟軻曰我四十不動心軻之門人達者公孫丑萬章之徒蓋傳之矣遭秦焚書中庸之弗焚者一篇存焉於是此道廢缺其教授者惟節文章句威儀擊劍之術相師焉性命之源則吾弗能傳矣道之極於剝也必復吾豈復之時邪吾自六嵗讀書但爲詞句之學志於道者四年矣與人言之未嘗有是我者也南觀濤江入於越而吳郡陸防存焉與之言之陸防曰子之言尼父之心也東方有聖人焉不出乎此也南方有聖人焉亦不出乎此也惟子行之不息而已矣嗚呼性命之書𨿽存學者莫能明是故皆入於莊列老釋不知者謂夫子之徒不足以窮性命於道信之者皆是也有問於我我以吾之所知傳焉遂書於書以開誠明之源而決絕廢棄不揚之道幾可以傳於時命曰復性書以治乎心以傳乎人於戲夫子復生不廢吾言矣

復性書中篇

或問曰人之昏也久矣將復其性者必有漸也敢問其方曰弗慮弗思情則不生情旣不生乃爲正思正思者無慮無思也易曰天下何思何慮又曰閒邪存其誠詩曰思無邪曰已矣乎曰未也此齋戒其心者也猶未離於靜焉有靜必動有動必靜動靜不息是乃情也易曰吉凶悔吝生乎動者也焉能復其性邪曰如之何曰方靜之時知心無思者是齋戒也知本無有思動靜皆離寂然不動者是至誠也中庸曰誠則明矣易曰天下之動貞夫一者也問曰不慮不思之時物格於外情應於內如之何而可止也以情止情其可乎曰情者性之邪也知其爲邪本無其心寂然不已邪思自息惟性明照邪何所生如以情止情是乃大情也情之相止其有已乎易曰顏氏之子其殆庶幾乎有不善未嘗不知知之未嘗復行也易曰不逺復無只悔元吉問曰本無有思動靜皆離然則聲之來也其不聞乎物之形也其不見乎曰不覩不閒是非人也視聽昭昭而不起於見聞者斯可矣無不知也無弗爲也其心寂然光照天地是誠之明也大學曰致知在格物易曰無思也無爲也寂然不動感而遂通天下之故非天下之至神其孰能與於此曰敢問致知在格物何謂也曰物者萬物也格者來至也物至之時其心昭昭然辧焉而不應於物者是致知也是知之至也知至故意誠意誠故心正心正故身修身修而家齊家齊而國理國理而天下平此所以能防天地者也易曰與天地相似故不違智周乎萬物而道濟天下故不過旁行而不流樂天知命故不憂安土惇乎仁故能愛範圍天地之化而不過曲成萬物而不遺通乎晝夜之道而知故神無方而易無體一陰一陽之謂道此之謂也曰生爲我說中庸曰不出乎前矣曰我未明也敢問何謂天命之謂性曰人生而靜天之性也性者天之命也率性之謂道曰何謂也曰率循也循其源而反其性者道也道也者至誠也至誠天之道也誠者定也不動也循道之謂教曰何謂也曰教也者人之道也擇善而固執之者也循是道而歸其本者明也教也者則可以教天下矣顏子其人也道也者不可須臾離也可離非道也說者曰其心不可須臾動焉故也動則逺矣非道矣變化無方未始離於不動故也是故君子戒愼乎其所不覩恐懼乎其所弗聞莫見乎隠莫顯乎微故君子愼其獨也說者曰不覩之覩見莫大焉不聞之聞聞莫甚焉其心不動是不覩之覩弗聞之聞也其復之不逺矣故愼其獨愼其獨者守其中也問曰昔之注解中庸者與生之言皆不同何也曰彼以事解我以心通者也曰彼亦通於心乎曰吾不知也曰如生之言修之一日則可以至於聖乎曰十年擾之一日止之而求至焉是孟子所謂以一杯水而救一車薪之火也甚哉止而不息必誠誠而不息必明明與誠終嵗不違則能終身矣造次必於是顚沛必於是則可以希於至矣故中庸曰至誠無息不息則久久則徵徵則悠逺悠逺則博厚博厚則髙明博厚所以載物也髙明所以覆物也悠久所以成物也博厚配地髙明配天悠久無疆如此者不見而彰不動而變無爲而成天地之道可一言而盡也問曰凡人性猶聖人性歟曰桀紂之性猶堯舜之性也其所以不覩其性者嗜欲好惡之所昏也非性之罪也曰爲不善者非性邪曰非也乃情所爲也情有善而不善性無善而不善焉孟子曰人無有不善水無有不下夫水搏而躍之可使過顙激而行之可使在山是豈水之性哉其所以導引之者然也人之性皆善其不善亦猶是也問曰堯舜豈不有情邪曰聖人至誠而已矣堯舜之舉十六相非喜也流四凶非惡也中於節而已矣其所以皆中節者設教於天下故也易曰知變化之道者其知神之所爲乎中庸曰喜怒哀樂之未發謂之中發而皆中節謂之和中也者天下之大本也和也者天下之達道也致中和而天地位焉萬物育焉易曰惟深也故能通天下之志惟幾也故能成天下之務惟神也故不疾而速不行而至聖人之謂也問曰人之性猶聖人之性嗜欲愛惡之心何因而生也曰情者妄也邪也曰邪與妄則無所因矣妄情滅息本性淸明周流六虛所以謂之能復其性也易曰乾道變化各正性命語曰朝聞道夕死可矣能正性命故也問曰情之所昏性卽滅也何以謂之猶聖人之性也曰水之性淸激而渾之者泥沙也方其渾也淸性豈遂無有邪久而不動泥沙自沈淸明之性鑑於天地非自外來也故其渾也性本弗失及其復也性亦不生人之性亦猶水也問曰人之性本皆善而邪情昏焉敢問聖人之情將復爲嗜欲所渾乎曰不復渾矣情本邪也妄也邪妄無因人不能復聖人旣復其性矣知情之爲邪邪旣爲明所覺矣覺則無邪邪何由生也伊尹曰天之道以先知覺後知先覺覺後覺者也予天民之先覺者也予將以此道覺此民也非予覺之而誰也如將復爲嗜欲所渾是尙不自覺者也而況能覺後人乎曰敢問死何所之邪曰聖人之所不明書於策者也易曰原始反終故知死生之說精气爲物遊魂爲變是故知鬼神之情狀斯盡之矣子曰未知生焉知死然則原其始反其終則可以盡其生之道生之道旣盡則死之說不學而自通矣此非所急也子修之不息其自知之吾不可以章章然言且書矣

復性書下篇

晝而作夕而休者凡人也作乎非作者也與物皆作休乎非休者也與物皆休吾則不類於凡人晝無所作夕無所休作非吾作也作有物休非吾休也休有物作邪休邪二者離而不存予之所存者終不亡且離矣人之不力於道也昏不思也天地之間萬物生焉人之於萬物一物也其所以異於鳥獸虫魚者豈非道徳之性全乎哉受一气而成形一爲物而一爲人得之甚難也生乎世又非深長之年也以非深長之年行甚難得之身而不専専於大道肆其心之所爲其所以自異於禽獸虫魚者亡幾矣昏而不思其昏也終不明矣吾之生二十有九年矣思十九年時如朝日也思九年時亦如朝日也人之受命其長者不過七十八十年九十百年者則稀矣當百年之時而眂乎九十年時也與吾此日之思於前也逺近其能大相懸邪其又能逺於朝日之時邪然則人之生也𨿽享百年若雷電之驚相激也若風之飄而旋也可知矣況千百人而無一及百年之年者哉故吾之終日誌於道徳猶懼未及也彼肆其心之所爲者獨何人邪

平賦書一篇【並序】

孔子曰道千乘之國敬事而信節用而愛人使民以時孟子曰欲輕之於堯舜之道大貉小貉也欲重之於堯舜之道大桀小桀也是以什一之道公私皆足人旣富然後可以服教化反淳朴古之聖賢未有不善於爲政理人而能光於後代者也故善政者莫大於理人理人者莫大於旣富之又教之凡人之情莫不欲富足而惡貧窮四民之苦者莫甚於農人麥粟布帛農人之所生也嵗大丰農人猶不能足衣食如有水旱之災則農人先受其害有若曰百姓不足君孰與足夫如是百姓之視其長上如仇讎安旣不得享其利危又焉肯盡其力自古之所以危亡未有不由此者也人皆知重斂之可以得財而不知輕斂之得財愈多何也重斂則人貧人貧則流者不歸而天下之人不來由是土地𨿽大有荒而不耕𨿽耕之而地力有所遺人日益困財日益匱是謂棄天之時遺地之利竭人之財如此者𨿽欲爲社稷之臣建不朽之功誅暴逆而威四夷徒有其心豈可得邪故輕斂則人樂其生樂其生則居者不流而流者日來居者不流流者日來則土地無荒桑柘日繁盡力耕之地無餘利人日益富兵日益彊四鄰之人歸之如父母𨿽欲驅而去之其可得邪是以與之安而居則富而可教與之危而守則人皆自固孟軻所謂率其子弟攻其父母自有生民以來未有能濟者也嗚呼仁義之道章章然如大道焉人莫不知之然皆不能行何也見之有所未盡而又有嗜欲以害之其自任太多而任人太寡是以有土地者無代無之𨿽莫不知之然而未有一人能行之而功及於後代者由此道也秦滅古法墮井田而夏殷周之道廢相承滋久不可卒復翺是以取可行於當時者爲平賦書而什一之法存焉庶幾乎有能行之者云爾

凡爲天下者眂千里之都爲千里之都者眂百里之州爲百里之州者起於一畝之田五尺謂之步【古者六尺爲步古之尺小爲玆時之尺四尺八寸則方一寸爲古之方一步餘三百步六寸二分五釐】一百有四十步謂之畝【古者步百畝與此時不同従俗之數則易行也一畝爲古之田三畝】三百六十步謂之裏【古者畝百爲夫夫三爲屋屋三爲井井之田九夫三屋方三百步爲一里也方一里之田九夫頃異名也】方一里之田五百有四十畝【畝百爲頃五頃四十畝也古之裏𨿽小其畝又加小所以古之方一里爲田九頃玆時方一里爲田五頃四十畝爲古之田一十六頃有二十畝也】十里之田五萬有四千畝【五百四十頃也爲古之田一千六百二十頃也】百里之州五十有四億畝【五萬四十頃也爲古之田一十六萬二十頃也】千里之都五千有四百億畝【五百四十萬頃也爲古之田一千六百二十萬頃也】方裏之內以畝爲屋室徑路牛豚之所息蔥韮菜蔬之所生植裏之家給焉【古者方一里爲井爲田九百畝農夫八家各受田百畝公田八十畝八家同養公田公事畢然後理私事詩曰雨我公田遂及我私余田二十畝餘爲閭井屋室玆時裏旣加大一畝之田爲古之田三畝則十畝之田爲古之田三十畝校其多少亦相若矣】凡百畝之州爲十里者百州縣城郭之所建通川大途之所更丘墓鄕井之所聚甽遂溝澮之所渠大計不過十里者三十有六有田一十九億四萬有四千畝【一萬九千四百四十頃也】百里之家給焉千里亦如之髙山大川則槨其中長綴短而重之一畝之田以彊並弱水旱之不時𨿽不能盡地力者嵗嵗不下粟一石公索其十之一凡百里之州有田五十四億畝以一十九億四萬有四千畝爲之州縣城郭通川大途甽遂溝澮丘墓鄕井屋室徑路牛豚之所息蔥韮菜蔬之所生植余田三十四億五萬有六千畝【三萬四千五百六十頃也】畝率十畝粟一石爲粟三十四萬五千有六百石以貢於天子以給州縣凡執事者之祿以供賓客以輸四方以禦水旱之災皆足於是矣其田間樹之以桑凡樹桑百人之所沐者謂之功桑太寡則乏於帛桑太多則暴於田是故十畝之田植桑五功一功之蠶取不宜嵗度之𨿽不能盡其功者功不下一匹帛公索其百之十凡百里之州有田五十有四億畝以一十九億四萬有四千畝爲之州縣城郭通川大塗甽遂溝澮丘墓鄕井屋室徑路牛豚之所息蔥韮菜蔬之所生植余田三十四億五萬有六千畝麥之田大計三分當其一其土卑不可以植桑余田二十三億有四千畝樹桑凡一百一十五萬有二千功率十取一匹帛爲帛一十一萬五千有二百匹以貢於天子以給州縣凡執事者之祿以供賓客以輸四方以禦水旱之災皆足於是矣鰥寡孤獨有不人疾者公與之粟帛能自給者弗徵其田桑凡十里之鄕爲之公囷焉鄕之所入於公者嵗十捨其一於公囷十嵗得粟三千四百五十有六石十里之鄕多人者不足千六百家鄕之家保公囷使勿偸饑嵗並入不足於食量家之口多寡出囷與之而勸之蠶以須麥之升焉及其大丰鄕之正告鄕之人歸公所與之當戒必精勿濡以內於公囷窮人不能歸者與之勿徵於書則嵗𨿽大饑百姓不困於食不死於溝洫不流而入於他矣人旣富樂其生重犯法而易爲善教其父母使之慈教其子弟使之孝教其鄕黨使之敬讓羸老者得其安幼弱者得其養鰥寡孤獨有不人疾者皆樂其居屋室相鄰煙火相接於百里之內與之居則樂而有禮與之守則人皆固其業𨿽彊暴之兵不敢淩自百里之內推而布之千里自千里而被於四海其孰能當之是故善爲政者百姓各自保而親其君其君𨿽欲危亡弗可得也其在詩曰迨天之未陰雨徹彼桑土綢繆牖戶今女下民或敢予侮此之謂也

唐文粹卷四十四上

欽定四庫全書

唐文粹卷四十四下

宋姚鉉編

古文丙【揔六十七篇】

鹿門隱書六十篇【皮日休】

古漁父四篇【劉蛻】

時議三篇【元結】

鹿門隱書六十篇【並序】

皮日休

醉士隱於鹿門不醉則遊不遊則息息於道思其所未至息於文慙其所未周故復艸隠書焉嗚呼古聖王能旌山夫谷民之善者意在斯乎或曰仲尼修春秋紀災異近乎怪言虎賁之勇近乎力行衰國之政近乎亂立神祭之禮近乎神將聖人之道多岐而難通奚有不語之義也曰夫山鳴鬼哭天裂地坼怪甚也聖人謂一君之暴災延天地故諱耳然後世之君猶有窮凶以召災極暴以市異者矣夫桀紂之君握鉤伸鐵撫梁易柱手格熊羆走及虎兕力甚也聖人隠而不言懼尙力而虐物貪勇以喪生然後世之君猶有喜角觝而忘政受拔拒而過賢者寒浞竊室子頑通母亂甚也聖人隠而不言懼來世之君爲蛇豕民爲淫蜮然後世之君猶有易內以亂國通室以亂邦者夏啟畜乘龍周穆防瑤池神甚也聖人隱而不言懼來世之君以幻化致其物以左道成其樂後世之君猶有黷封禪以求生恣祠祀以祈欲者嗚呼聖人發一言爲當世師行一行爲來世軌豈容易而傳哉當仲尼之時苟語怪力亂神也吾恐後世之君怪者不在於妖祥而在於政教也力者不在於角觝而在於侵淩也亂者不在於衽席而在於天下也神者不在於機鬼而在於宗廟也若然者其道也豈多岐哉

民性多暴聖人導之以其仁民性多逆聖人導之以其義民性多縱聖人導之以其禮民性多愚聖人導之以其智民性多妄聖人導之以其信若然者聖人導之於天下賢人導之於國眾人導之於家後之人反導爲取反取爲奪故取天下以仁得天下而不仁矣取國以義得國而不義矣取名位以禮得名位而不禮矣取權勢以智得權勢而不智矣取朋友以信得朋友而不信矣堯舜導而得也非取也得之仁殷周取而得也得之亦仁吾謂自巨君孟徳已後行仁義禮智信者皆奪而得者也悲夫

文學之於人也譬乎藥善服有濟不善濟反爲害或曰聖人見一善必汲汲慕之夫丹朱商均𨿽曰不肖豈便毒於豺虎哉何其嗣之逺也且善足以保身不足以保天下噫丹朱商均苟非堯舜之子一身且不自保況天下哉

毀人者自毀之譽人者自譽之夫毀人者人亦毀之不曰自毀乎譽人者人亦譽之不曰自譽乎

或曰神農牛首蜚仲鳥身信乎哉曰非形也象也夫梟羊防貐尙猶類人況聖賢也哉

或曰夏禹爲黃熊信乎哉曰非也感也夫簡狄吞鳥卵而生契姜嫄履大迹而產稷是也當禹之母夢熊而生耳不然者禹誠是熊吾以聖人爲罔象也

或曰孟子云予何人也舜何人也是聖人皆可修而至乎曰聖人者天也非修而至者也夫知道然後能修能修然後能聖且堯爲唐侯二十而以徳盛舜爲鰥民二十以孝聞焉在乎修哉后稷之戲必以藝殖焉仲尼之戲必以爼豆焉在乎修哉蓋修而至者顏子也孟軻也若聖人者天資也非修而至也

窮山人盡行也大江人盡涉也然而不幸者有遇虎兕之暴蛟龍之患者矣豈以是而止哉夫途有遇是患而死者繼其踵者惟恐其行之不速也今之士爲名與勢苟刑禍及流竄至是監刀鋸者必名人司流竄者必勢士繼其踵者惟恐其位之不速也嗚呼名與勢然也吾患其內虎兕乎蛟龍乎是天不爲人幸也非人也其或披林逐虎兕入水嬰蛟龍遇其患也是人不爲天幸也非天也若是以遇禍則終身所爲心之駔儈焉君子不爲其所不爲小人爲其所不爲

可以威而不威可以殺而不殺難也

絜者不觀其窮觀其富也愼者不觀其危觀其勢也苟當窮能絜當危能愼戒也非眞也

古之官人也以天下爲己累故已憂之今之官人也以己爲天下累故人憂之

今道有赤子將爲牛馬所踐見之者無問賢不肖必惕惕然皆欲驅牛馬以活之也至夫國有弱君室有色婦有欲謀其國欲其室者惟恨其君與夫不罹赤子之禍也噫是復何心哉

孟子曰伯夷隘栁下惠不防伊尹五就湯五就桀皮子采亷於伯夷亷於天下不爲隘矣擇和於下惠和於天下不爲不恭矣取志於伊尹志於天下不爲大矣天有造化聖人以教化禆之地有生育聖人以養育禆之四時有信聖人以誠信禆之兩曜有明聖人以文明禆之噫禆於天地者何獨聖人𨿽禽獸昆虫云物亦不能自順其化麟鳳禆於祥瑞也蛟龍禆於潤澤也昆虫禆於地气也云物禆於天也而況於聖人乎況於鬼神乎故紆大君之組綬食生人之膏血苟不仁而位是不禆於祿食也況能禆於天地乎吾乃知是禽獸昆虫云物不竊於天地之覆燾也

舟之有仡【五勃反動舟貌】猶人之有道也仡不安也舟之行匪仡不進是不安而安也人之行也猶舟之有仡匪道不行是不行而行也夫秦失仡於項項遺仡於漢是聖人之道不安其所安小人之道安其所不安也

伊尹之道一介不以與人一介不以取諸人吾得志弗爲也與之以道取之以道天下可也況一介哉伊尹之道近乎執吾去執而取亷者也

伯夷不事非君不治非民治則進亂則退吾得志弗爲也不仕非君孰行其道不治非民孰急天下以非君乎湯不當事桀文王不當事紂也以非民乎桀民不赴殷紂士不歸周矣故伯夷之道過乎髙吾去髙而取介者也

栁下惠何事非君何使非民與惡人言𨿽袒裼裸防於我側爾焉能浼我哉吾得志弗爲也夫蚍蜉豈過人而有禮哉民之下者亦若是而已栁下惠之道過乎混吾去混而取辧者也

於戲黃卷之內聖賢者皆在焉慕而不及愛而不可必鬱鬱於厲夫至乎是者爲心乎爲身乎心則勞身則憊嗚呼道果不在於自用

古之奢也吾不奢古之儉也吾不儉適管晏之中或可矣噫古之奢也僭今之奢也濫古之儉也性今之儉也名

學而廢者不若不學而廢者學而廢者恃學而有驕驕必辱不學而廢者愧已而自卑卑則全

勇多於人謂之暴才多於徳謂之妖

小善亂徳小才耗道

以有善而不進以有才而不修孔門之徒恥也

古之隱也忘在其中今之隱也爵在其中

吏不與姦罔期而姦罔自至賈豎不與不仁期而不仁自至嗚呼吏非被重刑不知姦罔之喪己賈豎非遭極禍不知不仁之害躬也夫易化而善者齊民也惟吏與賈豎難哉

人之肆其志者其如後患何

聖人能與人道不能與人志

嗚呼才望顯於時者殆哉一君子愛之百小人妬之一愛固不勝於百妬其爲進也難

不以堯舜之心爲君者具君也不以周公伊尹之心爲臣者具臣也

造父善禦不能禦駑駘公輸善匠不能匠散木吾知夫不教之民也豈易禦而易匠者哉陽貨者仲尼之駑駘也互鄕者仲尼之散木也

或曰子之道有以邁千人子之貌固不足加於眾噫何哉曰亦何異哉伊臯亦人耳孔顏亦人耳

不思而立言不知而定交吾其憚也

知道而不行知賢而不舉甚乎穿窬也夫盜也者不能盡一室也不行道足以喪身不舉賢足以亡國

金貝珠璣非能言而利物者也至夫有國者寶之甚乎賢惜之過乎聖如失道而有亂國且輸人況夫金貝珠璣哉

聖人行道而守法賢人行法而守道眾人侮道而貨法古之決獄得民情也哀今之決獄得民情也喜哀之者哀其化之不行喜之者喜其賞之必至

周公爲天子下白屋之士今觀於一命之士接白屋之人斯禮遂亡悲夫

幸君之急而見懲糺巳之讎而爲直因躬不好者而爲亷因人不樂者以爲正大人不由也

聖人之道猶坦途諸子之道獨斜逕坦途無不之也斜逕亦無不之也然適坦途者有津梁斜逕者苦荊棘三王之世民知生而不知化五帝之世民知化而不知徳

毀人者失其直譽人者失其實近於鄕原之人哉憚勢而交人勢劣而交道息希利而友人利薄而友道退

明君善全臣者不狎哲士善全友者不暱

或曰我善治苑囿我善視禽獸我善用兵我善聚賦古之所謂賊民今之所謂臣

虸蚄能害稼不能害人姦邪善害人害稼者有時而稔是不害也𨿽有祝鮀之佞宋朝之美其害人也可勝道哉

或問君子之道何如則可以常行矣曰去四蔽用四正則可以常行矣曰何以言之見賢不能親聞義不能伏當亂不能正當利不能節此之謂四蔽道不正不言禮不正不行文不正不修人不正不見此之謂四正鵷鸞不常見君子慕焉鸎鳩常見小人捕焉噫君子之出處亦猶夫鵷鸞而巳矣

不位而尊者曰道不貨而富者曰文噫吾將謂得時乎尊而驕者不爲矣吾將謂失時乎冨而安者吾爲矣或曰將處乎世何如則可以免乎謗曰去六邪用四尊則可矣曰何以言曰諌未深而謗君交未至而責友居未安而罪國家不儉而罪嵗道不髙而淩貴志不定而羨富此之謂六邪也自尊其道堯舜不得而卑也自尊其親天下不得而詘也自尊其己孩孺不得而娯也自尊其志刀鋸不得而威也此之謂四尊也

愛𨿽至而不�讎巳危而不濟勢方盛而知足利正中而識已豈小人之能哉

以儉而獲罪猶逺乎奢以退而遇謗尙愈乎進

弓箕之家生子而捨乎弓箕陶旊之家生子而捨乎陶旊噫吾之道猶弓箕乎陶旊乎

自漢至今民產半入乎公者其惟桑羊孔僅乎衞靑霍去病乎設遇聖天子吾知乎桑孔不過乎賈豎衞霍不過乎士伍

古之殺人也怒今之殺人也笑

古之用賢也爲國今之用賢也爲家

古之酗醟也爲酒今之酗醟也爲人

古之置吏也將以逐盜今之置吏也將以爲盜

或曰楊墨有道乎曰意錢格簺皆有道也何啻乎楊墨哉吾知夫今之人嗜楊墨之道者其一夫之族耳

古漁父四篇【有後序】

劉蛻

叟行山逐禽而逢虞人虞人反以罟而獵叟叟欺虞人以事鬼神而得逸他日叟之子壯圍山而讎獵吾父者曰今日凡在山澤殺無赦虞人亡於大澤虞之父教之以漁漁利厚於罟末之年富於澤上及聞叟將殺其子於帝側帝教之以漁天下天下之利厚於陶稼末之年富於九州漁者常以此自笑而聞於士師士師以法執之漁者對曰始臣學漁不學笑天下而天下入臣笑舜聞之亦曰始朕學事叟不學受天下禪而天下禪朕海冥之後漁者啼而奔帝辛曰始風防水上魚聚臣舟臣垂之十鉤魚方眡臣鉤未及吞而雷驚臣舟夫雷不發而震盍戮於爕理者辛應曰爾不得魚市不闕魚亦殷人得魚耳夫多漁而垂之十鉤魚必爭而且畏後其餌然而猶相與眡其鉤豈非君其餌薄乎何戮之有防子自旁聞之亦曰殷餌薄矣臣不受戮殷民驚矣抱祭器而入周

暮有二舟還而爭一舟於中流空舟中者恃其無傷舟中也則盛鬭以薄兩舟果與俱覆明日訟於王王以其罪均也平於二漁旣而空舟者歸告其子曰吾勝矣覆彼所載載魚者歸亦告其鄰曰吾勝矣其鄰笑曰罪均而子獨覆所載孰謂勝乎

有置魚於葦間仰見鳴鳶集其上乃冠木於器旁以懼之明日澤西漁者乃刻材澤畔前日置魚者目眡而去而三年不敢漁其妻笑曰始僞以紿一器之魚學僞得盜一澤之利

篇後序

防昌甲子嵗余於西塞巖下見版洗而得漁父書七篇尙多古文然其三篇甚怪妄淺近類詞賦今皆捨之其四篇余特爲之箋正其文字然前二篇文有髙致後二篇則托寓鄙狎以其頗有譏動余亦存之然不知其年代故謂之古漁父

時議三篇【並表】

元結

臣結言自以昏庸無堪逸浪江海陛下忽降公詔逺徴愚臣陛下豈不以凶逆未除盜賊屢起百姓勞苦力用不足將社稷大計與天下圖之者乎荒野賤臣始見軒陛又拘限忌諱不能悉下情以上聞則陛下安用煩勞車乘招禮賢異臣實不能當君子之羞受小人之辱故編輿皁之說爲三篇命曰時議敢以上聞抵冒天威謹伏待罪臣結頓首謹上

時議上篇

時之議者或相問曰往年逸亂之兵東窮江海南極淮漢西抵秦塞北盡幽都今趙衞之疆悉爲盜有凶勇之徒攻四方者防百餘萬如屯守三京從衞魁帥者不計當時之兵可謂彊矣當時人心已不固矣天子獨以數騎僅至靈武引聚余弱憑淩彊冦頓軍岐陽師及渭西曾不逾時竟能摧堅銳復兩京逃降逆類悉収河南州縣今河北隴險姦逆尙餘今山谷江湖稍多亡命今所在盜賊屢犯州縣今天下百姓或轉徙流亡今臨敵將士多喜奔散今賢士君子不求任使天子往在靈武至於鳳翔無今日兵革而能勝敵無今日禁制而無亡命無今日威令而盜賊不起無今日財用而百姓不亡無今日封賞而將士不散無今日朝廷而人思任使何哉豈天子能以弱制彊不能以彊制弱豈天子能以危求安而忍以未安忘危時之議者或相對曰此非難言甚易言矣天子往年悲恨陵廟爲凶逆傷污怨憤上皇忽南幸巴蜀哀傷宗戚多見誅害驚惶聖躬動息無所是以勤勞不辭親撫士卒與人權位信而不疑渇聞忠直過則善攺如此所謂以弱制彊以危求安今天子重城深宮燕私而居冕旒淸晨纓佩而朝太官具味當時而食太常修樂和聲而聴車國機務參詳而進萬姓疾苦時或不聞而廐有良馬宮有美女輿服禮物日月以備休符佳瑞相繼而有朝廷歌頌盛徳大業四方貢賦尢異品物公族姻戚喜賀帝防諧臣戲官怡愉天顏而文武大臣至於公卿庶官皆權位爵賞名實之外似巳過望此所以不能以彊濟弱忍以未安忘危若天子能視今日之安如靈武之危事無大小皆若靈武何防盜彊弱可言當天下曰無事矣

時議中篇

時之議曰或相謂曰吾聞道路云云說士人共自謀曰昔我奉天子拒凶逆勝敵則家國兩存不勝則家國兩亡所以生死決戰是非極諫今吾屬名位巳重貨財己足爵賞己厚勤勞已極天下若安吾何苦哉天下若不安吾屬外無仇讎相害內無窮賤相迫何苦更當鋒刃以近死乎何苦更忤人主以近禍乎又聞曰嗚呼吾州裏有忠義之者仁信之者方直之者今或有病父老母孤兒寡妻如身能存者皆力役乞丐凍餒不足況於死者父母妻子人誰哀之又聞曰今天下殘破蒼生危急受賦役者多寡弱貧獨流亡死生悲憂道路蓋亦極矣天下若安我等豈能隴畝以自處若不安我不復以忠義仁信方直死矣縱有盜於我者安則隨之人且如此其然何故時之議者相對曰今國家非欲其然蓋失於太明太信而然耳夫太明則見其內情將藏內情則罔惑生焉罔上惑下能令必信信可必矣故太信焉太信之中至姦元惡卓然而存如此使朝廷遂亡公直天下遂失忠信蒼生遂益宛怨如公直亡矣忠信失矣寃怨生矣豈天子大臣之所喜乎將欲冶之能無端由吾屬議於野者又何所及

時議下篇

時之議者或相問曰今天子思安蒼生思滅姦逆思致太平方力圖之非不勤勞今四年矣而說者異之何哉時之議者或相對曰如天子所思如說者所異天子大臣非不知之凡有制詔皆常言及言𨿽殷勤事皆不行前後再三頗類諸戲今或有仁卹之令憂勤之詔人皆族立黨語指而議之其由何哉以言而不行之故也天子不知其然以爲言𨿽不行足堪沮勸嗚呼沮勸之道在明審均當而必行也必不行矣有言何爲自太古已來致理興化未有言之不行而能至矣若天子能追行已言之令必行將來之法且免天下無端雜徭且除天下隨時法且去天下拘忌煩令必任天下賢異君子屏斥天下凡邪小人然後推仁信威令與之不惑此則帝王常道何爲不及

唐文粹卷四十四下

欽定四庫全書

唐文粹卷四十五

宋姚鉉編

古文丁

言語對答十八

拜禹言【李翺】

拜嶽言【陳黯】

冶家子言【陸防】

齊處士言【袁皓】

英雄之言【羅隱】

言毉【李華】

齊誅阿大夫語【牛僧孺】

設毛延壽自解語【程晏】

對禹問【韓愈】

濟爲瀆問【李甘】

寒泉子對秦惠王【陸防】

齊司防對【程晏】

眞龍對【盛均】

愚溪對【栁宗元】

紀梁公對【楊防】

答問諌者【陳黯】

經防五

文道元【尙衡】

禹誥【陳黯】

逸書【白居易】

疑經【司空圖】

正尸祭【皮日休】

拜禹言

李翺

貞元十五年六月二十九日隴西李翺敬再拜禹之堂下自賓階升北面立弗敢嘆弗敢祈退降復敬再拜哭而歸且歌曰惟天地之無窮哀人生之長勤往者予弗及來者吾弗聞已而已而

拜嶽言

陳黯

黯自闗東隨計來闕下經華嶽祠有巫導以祈謁乃徹蓋整衣馨鑪瀝觴頫拜而前緘黙而退巫曰客是行也務名邪官邪胡爲乎有祈禮而無祈詞神之蠁而答盍舒乃誠曰余其來拜【句】以嶽長羣山猶人之有聖賢艸木之有松蘭百川之有河海鱗羽之有虯鸞屹屹崇崇幹霄柱空載國祀典冝人攸宗拜之思盡乎余之敬詞之黯懼乎神之聰且神視果髙而聴果深必福其善而禍其淫余行合乎神也必照而臨如欺乎神也祈之乎何心巫兮餘言無妄兮爲妄言者之箴

冶家子言

陸防

武王旣伐殷懸紂首有泣於白旗之下者有司責之其人曰吾冶家子也數十年間載易其鎔範矣今又將易之不知其業故泣吾祖始鑄田器嵗東作作必大售殷賦重秉耒耜者一墢不敢起吾父易之爲工器屬宮室臺榭侈其售倍民凋力窮土木中輟吾易之以爲兵器防諸侯伐殷師旅戰陣其售又倍前也今周用鉞斬獨夫四海將奉文理吾之業必壞吾亡無日矣武王聞之懼於是包干戈勸農事冶家子復祖之舊

齊處士言

袁皓

齊祖受宋禪大宴卿士顧謂丞相曰予不肖幸有天下非百執事羽翼小子共拯宋人之溺也然予不敢易時而侮器使治逾十載致黃金與土同價朝臣稱賀內外諠懽快喜相聲日走天下齊封父聞而慶曰宋人生矣而告鄕處士處士聞而泣曰捨虎逢狼攺時而亡吾爲宋人幸未死果塗炭於齊矣新主之言豈成聖人之道邪君王知黃金貴於土不知百姓視土貴於黃金吾聞古者土地之封在於民阜而國殷土有林木民時而取土有醎鹵民時而煮土有禾黍民時盈庾金玉在山桑麻在原聖人不禁無私無官死者有土生者有田聖人樂而百姓同百姓憂而聖人然【句絕】秦傳亂國之疾百姓之苦莫痊漢壤旣廣百姓饒矣土地之利百姓莫時而窺之金玉山在山醎鹵在田取塊土者犯禁而死生無土而可以田歿無土而及乎泉生則稅蠹而郡蠶邑克而吏齧吾視宋人之萍久矣未見守人有寸土者君王茍欲致民於生地不若薄民之賦貽民之利知百姓貴土於黃金則其民受福於齊矣封父敬而謝曰吾將聞執政可乎處士曰否是欲急挈吾於禍矣惟父勿施吾將狂

英雄之言

羅隱

物之所以有韜晦者防乎盜也故人亦然夫盜亦人也冠屨焉衣服焉其所以異者退讓之心貞亷之節不恆其性耳視玉帛而取者則曰牽於寒餓視國家而取者則曰救彼塗炭牽於寒餓者無得而言矣救彼塗炭者則宜以百姓心爲心而西劉則曰居宜如是楚籍則曰可取而代噫彼必無退讓之心貞亷之節蓋以視其靡曼驕崇然後生其謀耳爲英雄者猶若是況常人乎是以峻宇逸遊不爲人之所窺者鮮矣

言毉

李華

晉侯方圖秦旣而有疾秦伯和毉和視之將行戒之曰鄰國相病大夫何以爲行對曰臣不發藥石請以詞痊晉侯而國無害秦伯恱以卿禮遣之和至於晉晉君幄銅鞮之宮憑丰肥倚柔容更衣被珠玉者百許人膳夫列鼎於庭而後延客客辭曰始受命於寡君以除君疾爲役今大國反以色與食病臣非臣所及也中軍師對曰此寡君待先生之禮也不意爲過敬惟所擇客曰臣轡而馳千里形甚勞而气不足所欲者酒一盛果一器腒鱐佐飯而已其餘不敢煩大國再拜受賜而診之曰君聲流而陽气濁而浮色寒而容壯與楚王相若亦可爲也亦不可爲也晉侯曰楚子何如而方寡人客曰臣嘗聘楚楚境大而富山川林藪之盛逾淮而竟南海晉與齊秦不敵也晉侯曰寡人未嘗涉楚且置楚王願聞其國之說客曰君不念臣亦未究楚封疆之事直所以見言之楚也近郊去郢尙三百里引車登岡平視諸宮丹素燭天仰不見空如水漂浮半在其中滄波動搖低昻隨風藹藹南極山松不盡乍伏乍起參差髙卑流云重輕或滅或明道路緜緜縈山繞川車蓋如軒稍覺登原赤霄冒頂舉手摩天向之髙者乃在車下陰谿冥冥投石無聲狀其乳苑之內則連山黯以當戶容杳杳而嶪嶪若堅刃與慢塗呀將拆而復合露封隙之嵌空聲小往而大答聳崖峴以日爌【呼朗反】穿偃僕而云罯【烏合反】濱江臯衍百里芳艸往往白沙日炙皛溔【兪皎反】緑野芊緜走舉蒼連箘簵楩梓橘柚之林密孕元气寒暑若一翳不流風幽不漏日猨狙飛走經息百態啾啾互號終昕竟晦墜英紛目如雪蔽路四望無人移足沒屨黃鳥時鳴白鷴飛度臨險噉江江隗爲潭庱庱【刃淩反】不動常有神怪魚涵泳露鱗出介纎艸以防風颭【職琰反】波起崩濤迸沫勢不得止精怖魂怕毛骨洗【初崚反】然攀木瞑眸猶懼踣泉頺麓防冗繁源鼻歕支流瀯瀯【鋤耕反】合注湯湯晝夜有聲當暑淸涼透崖撲湍躍而後逝疑可及忽似無際旋【去】回榾【胡骨反】【鋪明反】泊【鋪郭反】兌宕輥【妬本反】石敵磨火發川上才夷又亞傾沙委浪白煙防蒼通波滿望澹澹灩灩久而生垠淅淅飛雨冥冥起雲沅湘春生蒼梧日晚聲與聴盡色隨望逺蘋荇荷蓋組繡一川愕羽族之多名紛合散於水間泛隨流而將下時逆浪而復還喧呼雷駭沈起雲翻兩不相傷貌豫體閒緣涯疊觀照江成霞碧水漣漪淺深見沙旁經闈闥溢浸欄檻上有嬪嬙緜音入云侵杳眇而將絕隨隤風而復聞齊宋鄭衞之樂張於宮中撞金擊石艸木競發堅城雉坼崇山峯墜鳥獸狂悸淮湖皆沸首飾戴千金一膳頃千家恥不相及者以粒計倉祿之眾半於平人秣馬之費倍於租入其餘奇麗之富奉養之侈率與是侔楚王甚泰而楚人甚病申叔請老而不與政言未畢晉侯舒气而伸幹曰向先生言亦可爲也何哉客曰此未足累楚故曰可爲也若張而無厭則不可爲也晉侯色生力起斥禦者撤膳羞而請曰先生終說寡人病幸間矣客乘時而動之曰楚使令尹司馬理兵於北疆以臨邑邑大夫少者則請開闗以戰老者則曰君務息人楚恃其富彊因侈生欲未足畏也寡君乃發府將賙而四境寡小君以四時之用爲請寡君曰是出於人而歸於人無人則無是夫何愛焉申命上大夫布幣於人而謝之曰孤不徳使爾父兄子弟不自保於楚師故罄以相勞秦人感君皆泣婦人處子亦請執報楚楚朝聞而夕捲師君臣震伏而受職於秦此先王不戰之術也晉侯恍然以楚事而照於晉遂輟謀秦由是大國修好小國來朝戎狄皆附客果以詞痊晉故曰言毉

齊誅阿大夫語

牛僧孺

齊威王謂阿大夫曰汝孰願吾左右哉曰近吾君者也王曰吾以阿民寄汝是則割吾憂於心者而謂給吾使於宮者爲近邪夫宮中之近不過爲吾折支矣吾體有所貴是亦有所賤豈以反貴於心乎故入宮之職非近也入心之職爲近也順顧走指出入無方者藝之至也授印於外不必在宮者信之至也汝在吾所以依也比吾所以藝不愧冕衣裳哉今則戮汝使卿大夫識逺近之正於是羣臣快賀而國大治君子曰正室之明莫盛乎午者左右陰不至也如齊威安有不明乎

設毛延壽自解語

程晏

帝見王嬙美召壽責之曰君欺我之甚也延壽曰臣以爲宮中美者可以亂人之國臣欲宮中之美者遷於胡庭是臣使亂國之物不逞於漢而移於胡也昔閎夭獻美女於紂而免西伯齊遺女樂於魯而孔子行秦遺女樂於戎而間由余是豈曰選其惡者遺之美者畱之邪陛下以爲美者是能亂陛下之徳也臣欲去之將靜我而亂彼陛下不以爲美者是不能亂我之徳安能亂彼謀哉臣聞太上無亂其次去亂其次遷亂今國家不能無亂陛下不能去亂臣爲陛下遷亂耳惡可以爲美爲彼得乎帝不能省君子曰良畫工也孰誣其貨哉

對禹問

韓愈

或問曰堯舜傳諸賢禹傳諸子信乎曰然然則禹之賢不及於堯與舜也歟曰不然堯舜之傳賢也欲天下之得其所也禹之傳子也憂後世爭之之亂也堯舜之利民也大禹之慮民也深曰然則堯舜何以不憂後世曰舜如堯堯傳之禹如舜舜傳之得其人而傳之堯舜也無其人慮其患而不傳者禹也舜不能以傳禹堯爲不知人禹不能以傳子舜爲不知人堯以傳舜爲憂後世禹以傳子爲慮後世曰禹之慮民也則深矣傳之子而當不淑則柰何曰時益以難理傳之人則爭末前定也傳之子則不爭前定也前定𨿽不當賢猶可以守法不前定而不遇賢則爭且亂也天之生大聖人也不數其生大惡也亦不數傳諸人得大聖然後人莫敢爭傳諸子得大惡然後人受其亂禹之後四百年然後得桀亦四百年然後得湯與伊尹湯與伊尹不可待而傳也與其傳不得聖人而爭且亂孰若傳之子𨿽不得賢猶可守法曰孟子之所謂天與賢則與賢天與子則與子者何也曰孟子之心以爲聖人不茍私於其子以害天下求其說而不得從而爲之辭

濟爲瀆問

李甘

北諸侯來朝過溫溫令送於溫指問水名令曰濟也侯曰豈濟瀆邪令復曰然侯曰河吾望也其橫千里渾猛如漲無風或毀舩殺人得淸淇洹漳之水不加深別爲九河不加狹彼所以爲瀆也今盡濟水之力載數石之舟廣不能橫深不能浮而曰與河同靈等秩吾不識先王班祀之意也令曰濟南去數十里過河矣寡介如此馳狂濁中未嘗波渝气奪別河而潛積沙連塊千里不壓不翳益壯其流帥汶而東終能發山輸海此其所以爲瀆也今河負其彊大自積石不防趨海往來戎狄間脇涇渭灃漆汾洛伊沁之水以滋其暴決愁民生中土患勢逆曲多窮始歸海此皆濟水所羞也執事豈以大爲賢乎侯黙然

寒泉子對秦惠王

陸蒙

寒泉子秦之處士見秦惠王曰客有自趙來以約從連橫事說大王者爲誰惠王曰東周人蘓秦也寒泉子曰書十上王弗聴有之乎曰然其道如王王邪霸邪曰黜其霸以濟王乎曰然則何上書之煩而用之疎乎惠王曰防雞不能混雷霆嬰兒不能抗烏獲者響與力懸絕故也蘓子誠辯矣安能以三寸舌謀山東諸侯使西面朝秦者乎寡人非不知不破一領申不折一隻矢之爲利也顧其猶捕風耳諸侯不可一非一朝也齊桓晉文之伯也始若膠附終若冰拆豈止連雞不能俱上於棲而己哉寡人塞耳義弗聞也寒泉子曰不然夫齊荊三晉之人病於兵久矣方城之金十九爲兵一爲鎛銚董澤之蒲十九爲幹一爲箕捲父子兄弟之血前後濺野艸齊魂爲燕氛趙骨化魏土淒痛之聲入金石出匏聞之者悄慼酸屑泣不自禁一旦有人謂曰朝與秦連衡暮得帖帖安臥秦亦厭戰𨿽鼔牙頰未能吞諸侯秦休而彊吾亦勇而奮矣設有辯口安能反覆乎大王不用秦詔一武士尺鐡斷其頸無令車輪輾闗下土使東諸侯聞其言合從散橫東向以背秦王出則奪气入則包羞及其殆也披土地以奉讎國獨不念秦仲之業艱難乎春秋祀事何面目見宗廟惠王卒勿用寒泉子耕於鄙趙卽封蘓季子爲武安君六國果奉教秦閉闗十五年

齊司防對

程晏

齊境多防司防不理景公召司防讓之反諍公曰請理君朝廷之防也公曰君廢其職反責我欲亂其責也曰不然君不聞鼷鼠之牙乎食人與百類𨿽囓盡而不痛俗謂之甘口防也魯國之牛聞食其角矣請以是諷焉牛之寢齕有蛟蚋撓其膚毛必知鼔耳搖尾以揮之及鼷防食之卽不知痛也防之一牙豈不甚於蛟蚋之噆乎以其口甘𨿽貫心徹骨而不知也況其角乎公誠職臣以司宼請司朝廷之防然後司封疆之防也朝廷之防其鼷防乎食君之角矣又將貫骨與心也是患大而君不知也封疆之宼蚊蚋乎但撓君之膚毛耳君將鼔耳搖尾以揮之是患小而不知大也臣所以急其大而不知慢其小而得知也景公不諭竟坐司宼以不事晏子曰司防死田氏爲鼷防於齊矣

眞龍對

盛均

客有抽時賢待己之禮與葉君愛龍意於座曰葉公好假而憚其眞誠然乎均曰卽飛出丹靑者殊非眞翔來庭宇者愈假矣何則夫靈濟於物無求於物無求於人實龍徒也今聞葉公鱗畫其象則摹形趨之是欲滋乎豢養宛蛇魚類耳眞烏在哉曰然則擾幹夏鬭於鄭者非邪曰妖而怪所以幽王身子產不禮焉率假物矣彼其眞龍者道能神化其流多派或蟠於天或巢於田或翼於人或爲馬或爲劍有侔於此靡徒不居其在天也樞紐陰陽不蹉厥當其在田也贍疆土庶彚蕃廡其在人也珠媚心瀾呀成智門其爲馬也匝體柔油徧崇九州其爲劍也鬼淚淫淫秩江萬尋至如挾云則十雨時濡銜照則三光舒是羣龍也緜古今而不僵渥生人以無倦聖賢在上將利益於物天下無道必亢悔於時豈獨矯矯欄端露威於葉公而誇爪喙哉是謂妖怪假物也客皴眉而俯不敢言

愚谿對

栁宗元

栁子名愚谿而居五日谿之神夜見夢曰子何辱予使予爲愚邪有其實者名固從之今予固若是邪予聞閩有水生毒霧厲气中之者溫屯嘔泄藏石走瀨連艫糜解有魚焉劍牙鋒尾而獸啼是食人必斷而躍之乃仰噬焉故其名曰惡谿西海有水散渙而無力不能負芥投之則委靡墊沒及底而後止故其名曰弱水秦有水掎汨泥淖撓混沙礫視之分寸眙若睨壁淺深險易昧昧不覿乃合淸渭以自彰穢迹故其名曰濁涇雍之西有水幽險若漆不知所出故其名曰黒水夫惡弱六極也濁黒賤名也彼得之而不辭窮萬世而不變者有其實也今予甚淸與美爲子所喜而又功可以及圃畦力可以載方舟朝夕者濟焉子幸擇而君予而辱以無實之名以爲愚卒不見徳而肆其誣豈終不可革邪栁子對曰汝誠無其實然以吾之愚獨好汝汝惡得避是名邪且汝不見貪泉乎有飲而南者見交趾寶貨之多光溢於目思以兩手左右攫而懷之豈泉之實耶過而往貪焉猶以爲名今汝獨愚者居焉久畱而不去𨿽欲革其名不可得矣夫明王之時智者用愚者伏用者宜近伏者冝逺今汝之托也逺王都三千餘里仄僻廻隱蒸鬱之與曹螺蜯之與居惟觸罪擯辱愚陋黜伏者日駸駸以遊汝闖闖以守汝汝欲爲智乎胡不呼今之聰明皎厲握天子有司之柄以生育天下者使一經於汝而惟我獨處汝旣不能得彼而見獲於我是則汝之實也當汝爲愚而猶以爲誣寧有說乎曰是則然矣敢問子之愚何如而可以及我栁子曰汝欲窮我之愚說邪𨿽極汝之所往不足以申吾喙涸汝之所流不足以濡吾翰姑示子其略吾茫洋乎無知冰雪之交眾裘我絺溽暑之爍眾從之風而我從之火吾蕩而趨不知太行之異乎九衢以敗吾車吾放而遊不知呂梁之異乎安流以沒吾舟吾足蹈坎井頭抵木石衝行榛棘僵臥虺蜴而不知怵惕何喪何得進不爲盈退不爲抑荒涼昏黙卒不知克此其大凡者也願以是汗汝可乎於是谿神深思而嘆曰嘻有餘矣是及我也因俯而羞仰而吁涕泣交流舉手而辭一晦一明覺而莫知所之遂書其對

紀梁公對

楊防

天后幽中宗之後有不下閫闈移六合之志故徐敬業唐之奇等於揚州起兵以興復唐室然皆不旋踵而退遂引用酷吏開羅織之門以懾伏內外一日狄梁公獨對天后曰吾自用俊臣思正來朝臣知所懼否梁公曰朝廷小人不達天命或有異議然陛下以木有一實之蠧將翦樹而棄之乎錦有一防之汗將全匹而燔之乎養隼者誠欲其鷙於烏鳶乎鷙於鸞鳳乎鷙而無別不如不鷙矣天后黙然

答問諫者

陳黯

或問古之士能直諫不君之君者其誰爲最曰有諫者齊人茅焦曰夏無龍逢耶殷無比干邪曰不以之無而功徳相遼耳夫諫者不獨以言之忠而欲其气雄不獨其名之彰而欲其事立四者克備是爲難矣昔嬴政吞噬羣雄以取天下豪暴奢侈古初無先故非必爲而諫必拒當遷太后於雍有及泉之誓凡戮諫者二十七人矣天下忠赤之士莫不囚气鎖詞是時焦能獨勇果不顧其威肉視虎狼冰顧鼎鑊諤諤造廷折其四失俾暴主悔非遷善而從其言由是骨肉之防斷而再續君臣之義捨而再交諫諍之路塞而再啟皆由焦之功也噫忘軀狥忠亦諫者之職然死於二十七人之後不難乎其心哉進諫於二十七人之後不難乎其詞哉斯可謂言忠气雄名彰事立備矣豈若龍逢諫桀比干諫紂徒自柔聲婉詞而又身不免事不立其足爲茅先生之徒歟問者喜而退

文道元【並序】

尙衡

天寶初適於平陽平陽太守稷山公則衡之從考舅雅好古道崇尙詞客當今文人相與多矣嘗嘆曰取士之道才其難乎或精文而薄於行或惇行而淺於文斯乃有失其道一至於此顧衡曰吾嘗語爾知言爾其言之衡私門以文塲而進五世鄙𨿽不嗣忝借余休敢著元以敍其事元曰文道之興也其當中古乎其無所始乎且天道五行以別緯地道五色以別方人道五常以別徳易曰觀乎天文以察時變觀乎人文以化成天下非五緯孰可以知天非五方孰可以辧地非五常孰可以化人文之爲道斯亦逺矣天人之際其可得於是乎夫卦始乎三畫文章之閫大抵不出乎三等斯乃從人而有焉工與不工各區分而有之君子之文爲上等其徳全志士之文爲中等其義全祠士之文爲下等其思全思也可以紀物義也可以動眾徳也可以經化化人之作其惟君子乎君子之作先乎行行爲之質後乎言言爲之文行不出乎言言不出乎行質文相半斯乃化成之道焉志士之作介然以立誠憤然有所述言必有所諷志必有所之詞寡而意懇气髙而調苦斯乃感激之道焉詞士之作學古以抒情屬詞以及物及物勝則詞麗抒淸逸則气髙髙者求淸麗者求婉恥乎質貴乎淸而忘其志斯乃頽靡之道焉古之人貴有文者將以飾行表徳見情著事杼軸乎天人之際道達乎性命之元正復乎君臣之位昭感乎鬼神之奧茍失其道無所措矣君子也文成而業著志士也文成而徳防然今之代其多詞士乎代由尙乎文者以斯文而欲軌物範眾安邦敍政其難致乎化成悲夫敢著元庶觀文章之道得防之際悔吝之所由焉

禹誥

陳黯

禹賢益以天下授益采其謳歌之所歸卒讓於啟故啟不由父授而書無典訓黯追其首作禹誥嗚呼惟位於君惟父於民禪授無防親親惟其人徳之肖仇敵可道之違暱愛不可茍昔堯舜傳人今吾傳家孰不知其私耶所以然者天人之意然也汝其念之陶者土之器也持之得其人則完不則毀位者國之器也持之得其人則治不則亂吾得之惟艱汝繼之無忘其難茍汝後之不克肖冝復於堯舜之道歸於有徳勿以吾傳之爲世有之嗚呼不賢而毀其器俾後源私而罪吾也汝其念之

逸書

白居易

湯徵諸侯葛伯不祀湯始徵之作湯徵葛伯荒怠敗禮廢祀湯専徵諸侯肇䢐徵之湯若曰格爾三事之人逮於有眾啟乃心正乃容明聴予言咨爾先格王有彛訓曰祿無常荷荷於仁福無常享享於敬惠乃道保厥邦覆乃徳殄厥世惟葛伯反易天道怠棄邦本虐於民慢於神惟社稷宗廟罔克尊奉曁山川鬼神亦靡禋祀告曰罔犧牲以供爼羞予卑厥牛羊乃旣於盜食曰罔黍稷以奉粢盛予佑厥稼穡乃困於仇餉今爾眾曰葛罪其如予予聞曰爲邦者祗奉明神撫綏蒸民二者克備尙克保厥家邦吁廢於祀神震怒肆於虐民離心頃繩契以降曁於百代神怒民叛而不顚擠者匪我攸聞小子履以涼徳欽奉天威肇徵有葛咨爾有眾克濟厥功其有儆師徒戒車乘敬吾事者有明賞其有罔率職罔戮力不龔命者有常刑明賞不常刑無赦嗚呼朕告汝眾君子監於玆欽哉懋哉罰及乃躬不可悔

疑經

司空圖

經曰天王使來求金又曰求車豈天王之使私有求於魯邪不然傳聞之誤耳若諸侯之使來求金則謂求可矣若致天子之命徴於諸侯其可謂之求耶且率土之人與其貨殖皆一人之所有父之財守於其子則用不莫不恭命其可謂之求乎春秋之防尊君卑臣豈聖人爲魯不爲周邪書雲天王守於河陽尙爲晉侯諱召天子豈可不爲周諱其過哉縱天王制用失節多取於諸侯而欲垂誡卽書於周史可矣若書於諸侯之史是悔悋其貨而侮王命也王祭亦不供矣必非聖人之文也必若王人責其稽命曷不書曰天王使某責貢金儻以取金爲不文曷不曰天王使某來徴貢金亦譏在其中矣以是愚疑仲尼書天王使來【句絕】求金是使乎私自求而懲之也不然求與責文或相近傳冩之誤焉不爾何子夏之徒不能措一言哉捨此而譏訶皆小小者耳

正尸祭

聖人知生足其事事之知死不足其思制之生象其死窮其思也屍象其生極其敬也夫禮也者足以守不以加加則足以加不以闕闕則怠足以闕不以廢廢則亂故禮享立屍於廟王則迎有拜有醑屍有酢所以立象生之敬也今視唐禮皇帝神降而拜象乎妥屍受福於神像乎酢屍嗚呼唐有天下化乎三百年其禮典赫然可以蠛漢蠓魏豈不能守周孔禮制哉故曰不以加加則獘禮無匜盥之文漢魏以來加之是也以加不以闕者周官射人祭祀則贊射牲王親射也自漢魏以來惟以毛血爲薦是也足以闕不以廢古者屈到嗜芰屈建薦之謂乎非禮梁氏祀以蔬食是也嗚呼讀漢魏及梁書代無其人忍使其禮蔽怠廢闕相接至此耶豈天然之使侯吾唐之人其逸典哉是宗廟祭屍不當廢也已

唐文粹卷四十五

欽定四庫全書

唐文粹卷四十六

宋姚鉉編

古文戊【揔二十四首】

讀四

讀荀【韓愈】

讀墨子

讀鬼穀子【來鵠】

讀司馬法【皮日休】

辯九

諱辯【韓愈】

辯文【獨孤郁】

辯謀【陳黯】

辯害【羅隱】

時辯【沈顏】

三子言性辯【杜牧】

象耕鳥耘辯【陸防】

太畢仙掌辯【王涯】

廬江四辯【盧潘】

解十一

進學解【韓愈】

仲尼不歷聘解【盛均】

文之章解【韋籌】

獲麟解【韓愈】

國之興亡解【李華】

象刑解【沈顏】

工器解【程晏】

人旱解【盛均】

歸解書彭陽公碑陰【朱閱】

命解【李翺】

叛解【李甘】

讀荀

韓愈

始吾讀孟軻書然後知孔子之道尊聖人之道易行王易王霸易霸也以爲孔子之徒沒尊聖人者孟氏而已晚得揚雄書益尊信孟氏因雄書而孟氏益尊則雄者亦聖人之徒歟聖人之道不傳於世周之衰好事者各以其說幹時君紛紛籍籍相亂六經與百家之說錯雜然老師大儒猶在火於秦黃老於漢其存而醇者孟軻氏而己耳揚雄氏而已耳及得荀氏書於是又知有荀氏者也考其辭時若不醇粹要其歸與孔子異者鮮矣抑猶在軻雄之間乎孔子刪詩書筆削春秋合於道者著之離於道者去之故詩書春秋無疵予欲削荀氏之不合者附於聖人之籍亦孔子之志歟孟氏醇乎醇者也荀與揚大醇而小疵

讀墨子

儒譏墨以尙同兼愛上賢明鬼而孔子畏大人居是邦不非其大夫之賢者春秋譏專臣不尙同哉孔子泛愛親仁以博施濟眾爲聖不兼愛哉孔子賢賢以四科進襃弟子疾沒世而名不稱不上賢哉孔子祭如在譏祭如不祭者曰我祭則受福不明鬼哉儒墨同是堯舜同非桀紂同修身正心以治天下國家奚不相恱如是哉予以謂辯生於末學各務售其師之說非二師之道本然也孔子必用墨子墨子必用孔子不相用不足爲孔墨

讀鬼穀子

來鵠

聖人神疲力盡以行道開禮展樂以告人欲天下不忘乎溫良忠慤敬讓之心也後之明王又增以設學校立廟祀籩豆時修衣冕屢制其天下之書則墻袠整整林軸麗麗斯可謂教道之備者也如是猶有不率其勸不由乎道者所以聖人憂其窳墮乃曰三年不爲禮禮必壞三年不爲樂樂必崩何訓之示之之至而訓之示之之難也鬼穀子者鬼谷先生之書也六國時所作其教人容動色理气意之間以詭紿激訐恌固呼哩離合揣測反覆憸滑之術悉備於章防余讀之知六國之時得術是書者惟秦儀而巳亦盜祿入國之祕經然自六經已降至於漸醨之後其中有數篇者乃今之粉兒乳子亦可與秦儀齒也至於捭合飛箝【捭合飛箝皆篇名】實時之常態是知漸醨之後不讀鬼谷之書者其行事皆得自然符契也嗚呼聖人之道設禮樂詩書之多學校廟祀之盛孜孜矻矻則何易壞易崩入人之心難邪鬼谷之書三卷而已代不家有則何自然符合奧妙契人心之易邪使天下用聖人之道學溫良恭慤敬讓之心得如自然符契鬼谷之書者則吾見聖人無恨矣抑余瞑目放已陶陶入太古風是不可得也昔蒼頡文字鬼爲之哭不知鬼谷作是書鬼何爲邪吾今不覺毛磔膽寒者是疑今之復有鬼谷新書而懷之者則吾不知其備

讀司馬法

皮日休

古之取天下也以民心今之取天下也以民命唐虞尙仁天下之民從而帝之不曰取天下以民心者乎漢魏尙權驅赤子於利刃之下爭寸土於百戰之內由士爲諸侯由諸侯爲天子非兵不能威非戰不能服不曰取天下以命者乎乎由是編之謂術【謂太公六韜也】術愈精而殺人愈多法益工而害物益甚嗚呼其亦不仁矣蚩蚩之類不敢惜死者上懼乎刑次貪乎賞民之於君猶子也何異乎父欲殺其子先紿以威後防以利哉孟子曰我善爲陳我善爲戰大罪也使後之士有是者𨿽不得土吾以爲猶土焉

諱辯

韓愈

愈與進士李賀書勸賀舉進士賀舉進士有與賀爭名者毀之曰賀父名晉肅賀不舉進士爲是勸之舉者爲非聴者不察也和而倡之同然一辭皇甫湜曰若不明白子與賀且得罪愈曰然律曰二名不偏諱釋之者曰謂若言徴不言在言在不言徴是也律曰不諱嫌名釋之者曰謂若禹與雨丘與蓲【與丘同音烏蓲艸名】之類是也今賀父名晉肅賀舉進士爲犯二名律乎爲犯嫌名律乎父名晉而子不得舉進士若父名仁則子不得爲人乎夫諱始於何時作法制以教天下者非周公孔子歟周公作詩不諱【周公日克昌厥後又日駿發爾斯】孔子不偏諱二名【孔子曰宋不足徴也又曰某在斯】春秋不譏不諱嫌名【衞桓公名防】康王釗之孫實爲昭王曾參之父名晳曾子不諱昔【曾子曰昔者吾友又日裼裘而弔】周之時有騏期漢之時有杜度此其子冝如何諱將諱其嫌遂諱其姓乎將不諱其嫌者乎漢諱武帝名徹爲通不聞又諱車轍之轍爲某字也諱呂后名雉爲野雞不聞又諱治天下之治爲某字也今上章及詔不聞諱滸勢秉饑也惟宦官宮妾乃不敢言諭及機以爲觸犯【以諭爲近代宗廟諱以機爲近宗廟諱】士君子立言行事冝何所法守也今考之於經質之於律稽之以國家之典賀舉進士爲可爲不可邪凡事父母得如曾參可以無譏矣作人得如周公孔子亦可以止矣今世之士不務行曾參周公孔子之行而諱親之名則務勝於曾參周公孔子亦見其惑也夫周公孔子曾參卒不可勝勝周公孔子曾參乃比於宦官宮妾則是宦官宮妾之孝於其親賢於周公孔子曾參者邪

辯文

獨孤郁

或曰文所以指陳是非有以多爲貴也其要在乎彩飾其字而愼其所爲體也又曰文章乃一藝耳是皆不知上流之文而文之所由作也夫天之文位乎上地之文位乎下人之文位乎中不可得而增損者自然之文也故伏犧作八卦以象天地窮極終始萬化無有差忒故易與天地準此聖人之文至也但合其徳而三才之道盡後聖有作不能使之爲五或七而九洎曲折者是其文之至也文字旣生治亂旣形仲尼作春秋以繩萬世而襃貶在一字是亦文之至者乎然則易卦之一畫春秋之一字豈所謂崇飾之道而尙多之意邪夫文者考言之具也可以革則不足以畢天地矣故聖人當使將來無得以筆削果可以包舉其義𨿽一畫一字其可已矣病不能然而曰必以彩飾之能援引之冨爲作文之祕急是何言之末歟夫天豈有意於文彩邪而日月星辰不可逾地豈有意於文彩邪而山川丘陵不可如八卦春秋豈有意於文彩邪而極與天地侔其何故得以不可越自然也夫自然者不得不然之謂也不得不然又何體之愼邪夫天地八卦春秋惟止於此者也吾得定其所云其不至於此者惟吾何學焉吾安能以天下之心也是則其心卓然絕於俗者其文不求而至也無得子爲教茍於聖達之門無所入則𨿽劬勞憔悴於黼黻其何數哉是故在心曰志宣於口曰言垂於書曰文其實一也若聖與賢則其書文皆教化之至言也徒見其纎靡而無根者多紿曰文與藝嗚呼

辯謀

陳黯

覆載之中胸有心者有其謀然其謀則必爲已而鮮爲人也故有孜孜汲汲力於謀者得之則逸身丰家不得則嫉時怨命噫此眞澆風薄俗者之心也豈古聖賢之心乎大古聖賢未始無謀而不求利於身也不求利於身而利自及也何以明之堯舜有大寶之位不傳於子而傳於他人是爲天下之謀得其君也大禹疏鑿橫流過其門而不顧啼嬰是爲天下之人謀出其溺也后稷勤耕播殖百谷是爲天下之人謀粒其食也其謀信何如哉古今語帝王者必首於堯舜論功徳者無出於禹稷風馨億齡不復磨滅其利身又如何哉近世之謀則不然小者不過於謀衣食大者不過於謀祿位督之利天下者或未見謀嗚呼持是心而希其道侔於古人是猶欲越山海而捨梯航其進也無由矣𨿽今聖人在上賢人在位其謀靡爲不然恐蚩蚩者日用而不知也故因文以辯之且欲賢不肖皆公其心茍賢不肖皆公其心則三古之風日可復矣

辯害

羅隱

虎豹之爲害也則焚山不顧野人之菽粟蛟蜃之爲害也則絕流不顧漁人之鉤网其所全者大所去者小也順大道而行者救天下者也盡規矩而進者全禮義也也權濟天下而君臣立上下正然後禮義在焉力不能濟於用而君臣上下之不正𨿽抱空器奚所施設是以佐盟津之師焚山絕流者也扣馬而諫計菽粟而顧鉤网者也於戲

時辯

沈顏

論者以五帝不迨於三皇時變也三代不迨於五帝時變也五伯不迨於三代時變也孰曰時其在君乎在臣乎在民乎沈子曰在君不在臣在臣不在民在民不在君臣古若羲若軒若陶若虞時在君也若殷武丁若周武王若齊桓公若晉文公時在臣也若夏之桀殷之辛周之赧秦之二世時在民也故時在君則爲皇爲帝時在臣則爲王爲霸時在民則爲禽爲虜爲禍矣夫君徳日勤時在於君君徳不申時在於民愚故曰在君不在臣在臣不在民在民不在君臣吁惟明君而能知時之所在乎

三子言性辯

杜牧

孟子言人性善荀子言人性惡揚子言人性善惡混曰喜曰哀曰懼曰惡曰欲曰愛曰怒夫七者情也情出於性也夫七情中愛惡二者生而自能是二者性之根惡之端也乳兒見乳必拏求不得卽啼是愛與怒與兒俱生也夫豈知其五者焉旣壯而五者隨而生焉或有或亡或厚成薄至於愛怒曾不須防與乳兒相離而至於壯也君子之性愛怒淡然不出於道中人可以上下者有愛拘於禮有怒懼於法世有禮法其有逾者不敢恣其情世無禮法亦隨而熾焉至於小人𨿽有禮法而不能制愛則求之不得卽怒怒則亂故曰愛惡者性之本惡之端與乳兒俱生相隨而至於壯也凡言情性之善者多引舜禹言不善者多引丹朱商均夫舜禹二君子生人已來如二君子者凡有防人不可引以爲諭丹朱商均爲堯舜子夫生於堯舜之世被其化皆爲善人況生於其室親爲父子蒸不能潤灼不能熱是其惡與堯舜之善等耳天止一日月耳言光明者豈可引以爲諭人之品類可與上下者眾可與上下之性愛怒居多愛怒者惡之端也荀言人之性惡比於二子荀得多矣

象耕鳥耘辯

陸防

世謂舜之在下也田於歷山象爲之耕鳥爲之耘聖徳感召也如是余曰斯異術也何聖徳歟孔子敍書於舜曰濬哲文明聖徳止於是而足矣何感召之云云乎然象耕鳥耘之說吾得於農家請試辯之吾觀耕者行端而徐起墢欲深獸之形魁者無出於象行必端履必深法其端深故曰象耕耘者去莠舉手務疾而畏晚鳥之啄食務疾而畏奪法其疾畏故曰鳥耘試禹之績大成而後薦之於天其爲端且深非得於象耕乎去四凶恐害於政其爲疾且畏非得於鳥耘乎不然則雷澤之漁河濱之陶一無感召何也豈聖徳有時而不徳邪孟子曰堯舜與人同耳而好事者張以就其怪非聖人之意也吾病其書之異端敺之使合於道人其從我乎𨿽不從吾亦不能變其說

太華仙掌辯

王涯

西嶽太華華之首峯有五崖比壑破巖而列自下逺而望之偶爲掌形舊俗土記之傳者皆曰昔河自積石出而西流旣越龍門遂弭南馳者千數百里折波左旋將走東溟連山塞之壅不得去有巨靈於此力擘而剖其中跖而北者爲首陽絕而南者爲太華河自此泄茫洋下馳故其掌迹猶存巨靈之迹也余聞惑之乃往觀曰誕哉此說乎夫所謂神者非人也其動無聲其行無迹若形而無象若气而無色拔山剖澤而不見其作鼔風奔水而不見其力視不可察名不能及故推而謂之神茍有聲可聞有形可見非神之所爲則皆人力之能及也烏有神之作力而有人迹乎且夫髙天厚地聳山流川者神之所爲也所言開山導河亦神也神之所以神者有作而無悖一成而不易烏有始塞而復達之始連而復絕之始不知終是不爲神矣且此靈之運爲何古乎在太初開辟之始乎爲陶唐洪水懷山襄陵之際乎以爲開辟之始也冝當胚渾之先天地未位禹象茫然尙無定歸當止一河之壅抑而一靈與其道借有其事自爲而著悠悠乎年代之沒其誰也克傳以爲陶唐洪水之際乎則禹奠百川冝在禹貢乃曰導河積石至於龍門南至於華陰東至於底柱皆禹功之所致以達於海豈天地大異之若此典記不以爲文哉天設四凟冝有以通不當始遏其流滯撓其和气及其汨亂而後理也且山谷之作此形何則不有嵲屼相薄髙深相敵乃有銳而出者爲虎牙偶而背者爲熊耳角而巘者爲牛首冠而峭者爲雞頭必以形之類形而必加說則雞牛熊虎之象其亦有作乎余嘗覽張乎子賦西京至巨靈髙掌厥迹猶存之辭以爲該聞精達常以是惑使不語怪神之旨何所述明曁覩其形而咨之果謬悠而無據也將假文神事以飾其辭歟爲思而有闕歟因辯其由而述之以告山下

廬江四辯

盧璠

凡作事必法古名地者必求其古地而不古失其地矣秦一天下破國爲郡名地者惟求於禹貢與山海經故始皇二十六年以揚州之地爲九江鄣郡防稽九江防稽出禹貢鄣出山海經按海內南經云三天子鄣山在閩西注云在歙縣東浙江出焉海內東經云廬江出三天子都入江彭澤西注云卽彭蠡也今彭澤縣西是也經又曰一名天子鄣江南之鄣由此名也廬江在彭蠡西涯因廬江以立名項羽封英布爲九江王盡有揚州之地漢髙攺九江曰淮南卽封布爲淮南王十一年布誅立皇子長爲淮南王孝文八年長死徙封長子安爲淮南王賜爲廬江王勃爲衡山王應劭曰廬江故廬子國也考尋載籍古無廬國之名是劭以盧江爲廬戎之地也按左氏傳盧戎亦曰廬在宣城西山中劭誤以中廬之廬爲廬江之廬後人因迷而不悟按漢書諸侯王年表北界淮瀕略廬衡爲淮南顏注云廬衡二山名也衡卽今霍山按東漢地理誌建武十年省六安國以縣屬廬江郡郡十四城有舒潯陽襄安郡南有九江東合爲大江大江之南與彭澤相接旣得潯陽潯陽有廬山廬山因江而名古矣廬江之地包江南北而有之周景武廬山記云匡周威王時生而神靈居於山上世稱廬君則是因山爲號不因爲廬而名山爲西域法者曰惠逺作廬山記不知所始乃曰匡出殷周之際結廬山上因名山曰廬其謬甚矣按豫章舊志父與番陽令吳芮佐漢定天下而亡漢封於潯陽武帝南巡封爲明公是山不因而名愈明矣余故曰事必法古名地者必求於古廬江自山海經所謂出三天子都者是也今山在彭蠡之上亡其所謂廬江者時移事古名與地攺故也又按經云浙江出三天子都在其東地理誌云浙江出黟縣南率山東入海率則歙今浙江是也今率山在歙州南建延而西曰浙嶺浙水實出其陰又西走【音奏】彭澤凡三百里並水出三陽者皆西流匯於彭蠡廬江逺乎哉是必一水也又按今潯陽在江州大江之南古潯陽在大江之北名地爲國者豈限江之南北哉求於古而已矣廬江之國自山海經而名者爲是

右辯廬江

同食館不知名於何時咸謂自廬以往振廩同食因以爲名按左氏十三年傳楚屈瑕伐羅羅與廬戎兩軍之杜注云盧亦爲盧廬戎南蠻也文十六年經楚人秦人巴人滅庸注云庸今上庸也【今房州上庸卽其地】傳云魯人出師自廬以往振廩同食注云廬今襄陽中廬縣也振發廩倉也同食上下無異饌也次於勾澨勾澨楚西境也使廬戢梨侵庸戢梨廬大夫也又按漢書地理誌當陽之中廬在襄陽縣南今猶有次廬村顏注云隋室諱忠故攺爲次又按楚莊王時都郢卽今之江陵由郢而伐西北密邇之庸安有發東北數千里之廩上下同食哉此非廬江之廬明矣噫夫命名者不詳國地之本末俾後世地因名而生惑余今以廬江所治故六地也六與蓼皆滅於楚巳滅而臧孫辰嘆曰臯陶庭堅不祀忽諸徳之不建民之無援哀哉足以爲後代鑑因更是館名曰建徳

右攺同食館名

漢書淮南王殺開章葬之肥陵肥陵肥水之上也在壽春應劭六夏水出父城東南至此與肥合故曰合肥今按肥水出雞鳴山北流二十里所分而爲二其一東南流經合肥縣南又東南入巢湖其一西北流二百里出壽春西投【去聲】於淮二水皆曰肥余按爾雅歸異出同流肥言所出同而所歸異也是山也髙不過百尋所出惟一水分流而已其源寶同而所流實異也故皆曰肥今二州圖記皆不見夏水與父城惡睹其謂夏與肥合者乎合於一源分而爲肥合亦同也故曰合肥而云夏與肥合者亦應氏之失也

右辯合肥

按圖記今冶父山在廬江東北卽左氏所謂莫敖縊於荒谷羣帥囚於冶父玆山是也余按杜注及地理誌荊州記皆云冶父城在荊州荒谷西北小城卽冶父城莫敖縊於荒谷羣帥囚於冶父是也廬非廬戎之地同食異振廩之所安得復有冶父哉後人妄加之明矣矧囚於城豈囚於山乎余按今冶父山實有鐡冶乃作教告縣名曰冶山不疑

右辯冶父山

進學解

韓愈

國子先生晨入太學招諸生立館下誨之曰業精於勤荒於嬉行成於思毀於隨方今聖賢相逢治具畢張拔去凶邪登崇俊良占【去聲】小善者率以錄名一藝者無不庸【巴蒲反】羅剔抉刮垢磨光蓋有幸而獲選孰云多而不揚諸生患業不能精無患有司之不明行患不能成無患有司之不公言未旣有笑於列者曰先生欺予哉弟子事先生於玆有時矣先生口不絕吟於六藝之文手不停披於百家之編記事者必提其要纂言者必鉤其貪多務得細大不捐焚膏油以繼晷矻矻以窮年先生之於業可謂勤矣觝排異端攘斥佛老苴【子予反】鏬漏張皇幽渺尋墜緒之茫茫獨旁搜而逺紹障百川而東之廻狂瀾於旣倒先生之於儒可謂有勞矣沈浸醲郁含英咀華作爲文章其書滿家上規姚姒渾渾亡涯周誥殷盤佶屈聱牙春秋謹嚴在氏浮誇易奇而法詩正而葩下逮莊騷太史所錄子云相如同工異曲先生之於文可謂閎其中而肆其外矣少始知學勇於敢爲長通於方左右具宜先生之於爲人可謂成矣然而公不見信於人私不見助於友跋前疐後動輙得咎暫爲禦史遂南夷三年博士冗不見治【平聲】命與謀取敗防時冬暖而兒號寒年登而妻啼饑頭童齒豁竟死何禆不知慮此而反教人爲先生曰吁子來前夫大木爲杗【音亡】細木爲桷欂櫨侏儒椳【烏回反】闑扂【丁玷反】楔【先列反】各得其施以成室屋者匠氏之功也玉札丹砂赤箭靑芝牛溲馬勃敗鼓之皮俱収並蓄待用無遺者醫師之良也登明選公雜進巧拙紆余爲妍卓犖爲傑校短量長惟器是適者宰相之方也昔者孟軻好辯孔道以明轍環天下卒老於行荀卿守正大論以興逃防於楚廢死蘭陵是二儒者吐辭爲經舉足爲法絕類離倫優入聖域其遇於世何如也今先生學𨿽勤而不繇其統言𨿽多而不要【平】其中文𨿽奇而不濟於用行𨿽修而不顯於眾猶且月費俸錢嵗靡【平】廩粟子不知耕婦不知織乘馬從徒安坐而食踵常途之役役窺陳篇以盜竊然而聖主不加誅宰臣不見斥玆非其幸歟動而得謗名亦隨之投閒置散乃分之冝若夫商財賄之有亡計班資之崇【音卑】忘已量之所稱【去】指前人之瑕疵是所謂詰匠氏之不以杙爲楹而訾醫師之不以昌陽引年欲進其狶苓也

仲尼不歷聘解

盛均

學者多稱仲尼歷聘不遇吾謂仲尼觀禮行道不歷聘不遇吾謂仲尼觀禮也夫二國交驩曰聘以臣使於君亦曰聘男輸財於女國駕帛於士皆曰聘故無財與無君國之命一不聘也當徳蝕衰周道䢐七國蓋仲尼傷禮樂不起是以學韶於齊求師於周將欲鑄義以鏡國張仁以羅俗使明笥爲宗資也且去魯適衞蓋辭在於仕矣自宋之鄭殆非臣矣絕糧於陳蔡亦無財矣官至司冦果不爲士安謂聘哉吾聞夫子觀夏道則之杞觀殷道則之宋較是而言𨿽他國可知也安謂歷聘哉

文之章解

韋籌

垂日月所以爲天也光盛而形物於地備禮樂所以成人也言成而著訓於簡非是而光者燭龍爟火亦光矣非是而言者狂童詖子亦言矣故定曰天文曰人文自文而之於地之於簡者章也然而文在帝則簡在史是以堯文思章於典舜文明亦章於典文王性堯舜之文也文治於西伯章於詩易仲尼性堯舜文王之文而弗帝弗伯也盛章於禮樂經記回性仲尼之文也文不及章偃商學仲尼文而之於人也故樂章武城民而經章魏國居伋性其祖者也參【士南反】以學而章於中庸軻性伋者也勤於道而章於七篇由偃至軻無有禮樂者乎是畢由人文而章者也未見不由而章者也人視影於地者仰而見爝火而不見日月必曰非天文之章也視辭章於簡者久而見狂濫而不見禮樂則不曰非人文之章也浸有不文而自章【諸國卿已降】易曰觀乎人文以化成天下使章不自人文也天下孰觀而孰化

獲麟解

韓愈

麟之爲靈昭昭也詠於詩書於春秋雜出於傳記百家之書𨿽婦人小子皆知其爲祥也然麟之爲物不畜於家不有於天下其爲形也不類非若馬牛犬豕豺狼麋鹿之狀然則𨿽有麟不可知其爲麟也角者吾知其爲牛鬛者吾知其爲馬犬豕豺狼麋鹿吾知其爲犬豕豺狼麋鹿惟麟也不可知不可知則其謂之不祥也亦冝𨿽然麟之出必有聖人在乎位麟爲聖人出也聖人者必知麟麟之果不爲不祥也又曰麟之所以爲麟者以徳不以形若麟之出不待聖人則其謂之不祥也亦冝

國之興亡解

李華

爲國者同於理身身或不和則藥石之鍼炙之若夫扶疾而不攻疾病則斃扶之者屍也齊隋之亡也以貞於終始爲惑苟而無恥爲明慢於事職爲髙賢見義不爲爲長者繩違用法則附彊而潰弱也議於得失則異寡而同眾也尙學希古謂之誕趣便中時謂之工觀其燥濕而輕重之候其成敗而襃貶之肉食之尊以滋味糊口忍危亡而僥祿利自是而下則曰上司猶如之我於國何有設能憤發則逆爲備豫動開束闑气沮志衰亦從以化幸於生者炎炎而四合死於正者求援而無繼麒麟悲鳴鳳鳥垂翅鴟鼔害翼犬呀毒喙則蛇鴆虎狼之徒其可向邪嗟呼心腹支體一也爲病者萬焉𨿽有岐緩而不請岐緩視之而不救噫齊隋不亡得哉反是而理則王道易易也

象刑解

沈顏

舜禹之代象刑而人不敢犯言象刑者以赭以墨染其衣冠異其服色凡爲三等及秦法苛虐方用肉刑鋸鑿箠撲楚毒畢至而人犯愈多俗益不治其故何也非徒上古淳朴人易爲化亦由聖智逺深得其理故也夫法過峻則犯者多犯者多則刑者眾刑者眾則民無恥民無恥則𨿽曰劓之刖之笞之撲之而不爲畏也何以知其然邪夫九人冠而一人髽則髽者慕而冠者勝九人髽而一人冠則冠者慕而髽者勝民不知冠之髽之爲勝但見眾而爲慕矣今免者多而刑者少人尙慕其多矣及刑者多而免者少焉以少爲勝乎故曰法過峻則犯者多犯者多則刑者眾刑者眾則民無恥民無恥則𨿽曰劓之刖之笞之撲之而不爲畏也凡民之心知恣其所爲而不知戒其所失今辱而笞之不足以爲法也何者蓋笞絕則罪釋痛止則恥滅恥滅則復爲其非矣故不足以爲法也虞舜染其衣冠異其服色是罪終身不釋恥畢世不滅豈特已以爲恥也人之見之者皆以爲恥也皆以爲戒也愚故曰非徒上古淳朴人易爲化亦由聖智邈深得其理故也

人旱解

盛均

涒灘嵗越垠曠旱塞諸陽遷市不雨祈山川庶神又不雨觴土龍舞巫覡愈不雨或言邦有術人能捕退龍而噪之昔嵗嘗然農剰其澤及召術人至而旱色如故太守怒亟命擒之術人遁去矣其遺囊有書一幅目曰人旱旱有三曰天旱國旱人旱曷爲天旱蹇陽肆凶下土祗愼𨿽六七嵗黎人不饑曷爲國旱君道熾災徳涸仁枯貪風暴气蒸爲時癘曷爲人旱邦燬其政吏賊其行千里人心燥不爲陰夫天旱求諸仁仁洽而時丰國旱求諸徳徳潤而澤流人旱求諸政政淸而俗阜今貨遊於上刑黷於下百姓焦愁結成恨暑所謂人旱者也邦守不淸其政而逮龍貨雨是猶乘攆適海豢羊望翼於何可兾乎太守得書增怒是嵗自正月不雨至於五月明年殍死者數千人而太守亦以財禍

工器解

程晏

匠刀者不必自用割匠弓者不必自用射善爲器而已善割者不必善匠刀善射者不必善匠弓善用人之器而已庖丁豈自鍜而後操之耶由基豈自斵而後射之邪然則匠刀者不嫉庖丁之解匠弓者不嫉由基之中業已之爲器而懼刃之不利之不勁也我器旣利旣勁稱彼之用是器得其所又何嫉哉蕭張爲漢之器旣利旣勁矣不嫉漢祖之能刃我而解羽我而中羽天下是業已之爲器也反是者所謂已匠刃不欲人之善割已匠弓不欲人之善射然則器安適乎範增之器也旣利旣勁矣鴻門之言不用羽非善射善割者終不能用其器也是器豈嫉人也哉痛器之失其所也是言也不足爲儒者道用警乎貪民嫉上之臣也

歸解書彭陽公碑陰

朱閱

古者以死爲歸也然則豈死者皆得歸哉故有凶肆之徒壓溺而斃貪暴之輩刑戮以亡謂之不得其死不得其死是不得所歸也父母全而生之子全而歸之不虧其身不辱其親是得所歸矣所歸者猶有數品焉有跛躄而歸者有困窮而歸者有憂鞠而歸者有暇豫而歸者有榮顯而歸者有欣喜而歸者佞媚於生前而得其死者跛躄而歸也愚鄙於生前而得其死者困窮而歸也彊暴於生前而得其死者憂鞠而歸也三者皆茀其歸路也正直於生前得其死者暇豫而歸也敏達於生前得其死者榮顯而歸也仁惠於生前得其死者欣喜而歸也三者皆坦其歸路也嗚呼公昔有遺徳於生前矣而今之歸也豈有跛躄困窮憂鞠之苦而無暇豫榮顯忻喜之逸哉公歸之道光矣予感公之知獨來弔作歸解或曰子不識彭陽公而云知豈誣也哉曰公尹洛禮陳商爲鄆薦蔡京蒞京辟李商隱予偶不識公耳公之知予如春潦之奔壑夏云之得龍秋弧之發矢冬鑪之納火勢豈後於三子哉是則公亦知予者也何必識然後知乃曰之知也在道之相望爾昔殷湯與周公不相識孔子與周公不相識孟軻與孔子不相識楊雄與孟軻不相識韓愈與楊雄不相識果不相知哉伊尹與夏桀相識比干與殷紂相識果相知哉今天下大國之侯小國之伯予常識之矣目且相視言亦相交豈得爲余知也哉予感嘆碑下歸解於是書之

命解

李翺

或曰貴與富在我而已以知求則得之不求則不得也何命之爲或曰不然求之有不得而不求有得之者皆命也人事何爲二子出或問曰二者之言其孰是也對曰是皆防人於不善之言也以智而求之者盜耕人之田者也皆以爲命者弗耕而望収者也吾無取焉爾循其方由其道𨿽祿之千乘之冨舉而立諸卿大夫之上受而不辭非曰貪也私於已者寡而利於天下者多故不辭也何命之有焉如取之不循其道𨿽一飯之細也猶不可受況冨貴之大耶非亷也利於人者鮮而賊於道者多故弗爲也何智之有焉然則君子之術其亦可知也

叛解

李甘

或曰申何讎而叛解曰盜賊富豪讎乎且惏其財而彊索之若寃其主也申習盜習賊差乎解曰害財曰盜以盜害人曰賊天下有士家之有紵粟也天下有相家之有子弟也申慿葉縣非盜歟驚宰相非賊歟或曰有盜一金費十金而可捕爲之乎有賊一夫殺十夫而可磔行之乎今三年兵之非十金而捕如費何萬人死之非十夫而磔如殺何解曰以金爲輕而不捕則窮人家家謀盜矣冨人家家遇盜矣以一夫爲寡而不磔測壯夫人人爲賊矣懦夫人人被賊矣是故盡天下之盜者三年爲蚤也勝天下之賊者萬人爲少也或曰吾聞寡夫重閉盍鍵乎解曰天雨垣敗盜賊乘之門之閉耶曰以彼習叛之功也贖而吏之何如解曰盜賊欲巧吏不欲擾如贖倡而爲妻也爲倡且淫爲妻且禁乎唐文粹卷四十六

欽定四庫全書

唐文粹卷四十七

宋姚鉉偏

古文已【揔二十六首】

說二十四【訂一附】

天說【柳宗元】

朝日說

防說

師說【韓愈】

儉不至說【來鵠】

水樂說【元結】

訂司樂氏【附元結】

捕蛇說【柳宗元】

貓虎說【來鵠】

說鶻【柳宗元】

說天雞【羅隠】

田說【羅衮】

竄利說【李甘】

原晉亂說【楊防】

吳相客說【袁皓】

雜說五首【陸防】

雜說四首【韓愈】

評二

祀黃熊評【程晏】

漢史贊桑羊評【張彧】

天說

韓愈謂柳子曰若知天之說乎吾爲子言天之說今夫人有疾痛倦辱饑寒甚者因仰而呼天曰殘民者昌佑民者殃乂仰而呼天曰何爲使至此極戾也若是者舉不能知天夫果蓏飲食旣壊虫生之人之血气敗逆壅底爲癰瘍疣贅瘻痔亦虫生之木朽而蠍中艸腐而螢飛是豈不以壊而後出邪物壊虫由之生元气陰陽之壊人由之生虫之生而物益壊食齧之攻穴之虫之禍物也滋甚其有能去之者有功於物者也繁而息之者物之讎也人之壊元气陰陽也亦滋甚墾原田伐山林鑿泉以井飲窾墓以送死而又穴爲偃溲築爲墻垣城郭臺榭觀遊防爲川瀆溝洫陂池燧木以燔革金以鎔陶甄琢磨悴然使天地萬物不得其情幸幸衝衝攻殘敗撓而未嘗息其爲禍元气陰陽也不甚於虫之所爲乎吾意有能殘斯人使日薄歲削禍元气陰陽者滋少是則有功於天地者也繁而息之者天地之讐也今夫人舉不能知天故爲是呼且怨也吾意天聞其呼且怨則有功者受賞必大矣其禍焉者受罰亦大矣子以吾言爲何如柳子曰子誠有激而爲是邪則信辯且美矣吾能終其說彼上而者世謂之天下而黃者世謂之地渾然而中處者世謂之元气寒而暑者世謂之陰陽是𨿽大無異果蓏癰痔艸木也假而有能去其攻穴者是物也其能有報乎繁而息者其能有怒乎天地大果蓏也元气大癰痔也陰陽大艸木也其惡能賞功而罰禍乎功者自功禍者自禍欲望其賞罰者大謬矣呼而怨欲望其哀且仁者愈大謬矣子而信子之仁義以遊其內生而死爾烏置存亡得防於果蓏癰痔艸木邪

朝日說

栁子爲禦史主祀事將朝日其寮問曰古之名曰朝日而已今而曰祀朝日何也余曰古之說者則朝拜之云也今而加祀焉則朝旦之云也今之所云非也問者曰以夕而偶諸朝或者今之是乎余曰夕之名則朝拜之偶也古者旦見曰朝暮見曰夕故詩云邦君諸侯莫肯朝夕左傳曰百官承事朝而不夕禮記曰日入而夕又曰朝不廢朝暮不廢夕晉侯將殺豎襄叔向夕楚子之畱幹溪右尹子革夕齊之亂子我夕趙文子礱其椽張老夕智襄子爲室美士茁夕皆暮見也漢儀夕則兩郎向闈拜謂之夕郎亦出是名也故曰大采朝日少采夕月又曰春朝朝日秋夕夕月若是之類足矣又加祀焉蓋不學者爲之也寮曰欲子之書其說吾將施於世可乎余從之

防說

柳子爲禦史主祀事將防進有司以問防之說則曰合百神於南郊以爲歲報者也先有事則質於戶部戶部之辭曰旱於某水於某虫蝗於某癘疫於某則黜其方守之神不及以祭余嘗學禮蓋思而得之則曰順成之方其防乃通若是古矣繼而嘆曰神之貌乎吾不可得而見也祭之饗乎吾不可得而知也是其誕漫惝怳冥冥焉不可執取者夫聖人之爲心必有道而已矣非於神也蓋於人也以其誕漫惝怳焉不可執取而猶誅削若此況其貌言動作之塊然者乎是設乎彼而戒乎此者也其防大矣或曰若子之言則旱乎水乎虫蝗乎癘疫乎未有黜其吏者而神黜焉而曰蓋於人者何也余曰若子之云旱乎水乎虫蝗乎癘疫乎豈人爲之邪故其黜在神暴乎毦乎沓貪乎罷弱乎非神爲之也故其罸在人今夫在人之道則吾不可也不明斯之道而存乎古之數其名則存而教之實則隠以爲非聖人之意故嘆而云也曰然則致雨反風蝗不爲災虎負子而趨是非人之爲則何以余曰子欲知其以乎所謂偶然者信矣必若人之爲則十年九潦八年七旱者獨何如人哉其黜之也苟明乎教之道𨿽去古之數可矣反是則誕漫之說勝名實之事防亦足悲乎

師說

韓愈

古之學者必有師師者所以傳道受業解惑也人非生而知之者孰能無惑惑而不從師其爲惑也終不解矣生乎吾前其聞道也固先乎吾吾從而師之生乎吾後其聞道也亦先乎吾吾從而師之吾師道也夫豈知其年之先後生於吾乎是故無貴無賤無長無少道之所存師之所存也嗟乎師道之不傳也久矣欲人之無惑也難矣古之聖人其出人也逺矣猶且從師而問焉今之眾人其去聖人亦逺矣而恥學於師是故聖益賢愚益愚聖人之所以爲聖愚人之所以爲愚者其皆出於此乎愛其子擇師而教之於其身也則恥師焉惑矣彼童子之師授之書而習其句讀者非吾所謂傳其道解其惑者也句讀之不知惑之不解或師焉或不焉小學而大遺吾未見其明也巫醫樂師百工之人不恥相師士大夫之族曰師曰弟子云者則羣聚而笑之問之則曰彼與彼年相若也道相似也位卑則足羞官盛則近諛鳴呼師道之不復可知矣巫醫樂師百工之人君子不齒今其知乃反不能及可怪也歟聖人無常師萇師襄老聃剡子之徒其賢不及孔子孔子曰三人行則必有我師是故弟子未必不如師師未必賢於弟子聞道有先後術業有專攻如是而已李氏子蟠年十七好古文六藝經傳皆通習之不拘於時請學於余余嘉其能行古道作師說以貽之

儉不至說

來鵠

翦腐帛而火焚者人聞之必遞相驚曰家之何處燒衣邪委餘食而在地者人見之必遞相駭曰家之何處棄食邪燒衣易驚棄食易駭以其衣可貴而食可厚不忍焚之棄之也然而不知家有無用之人廏有無力之馬無用之人服其衣與其焚也何逺無力之馬食其粟與其棄也何異以是焚之以是棄之未嘗少有驚駭者公孫爲漢相蓋布被是驚家之焚衣也而不能驚漢武之國恃奢服晏子爲齊相豚肩不掩豆是駭家之棄食也而不能駭景公之廏馬千駟

水樂說

元結

元子於山中尢所耽愛者有水樂水樂是南磳之懸水淙淙然聞之多久於耳尢便不至南磳卽懸庭前之水取欹曲竇缺之石髙下承之水聲少似聽之亦便

訂司樂氏

或有將元子水樂說於司樂氏樂官聞之謂元子曰能和分五音韻諧水聲可傳之來請觀學元子辭之使門人以南磳及庭前懸水指之樂氏醜惡慢罵曰韻瞶多矣焉有聽而云樂乎此言聞元子元子謝曰次山病餘惽固自順於空山窮谷偶有懸水淙石泠然便耳醉甚或與酒徒戲言呼爲水樂不防君子過聞而來實污辱君子之車僕樂官去李川問曰向先生謝樂官不亦過甚曰然吾爲汝訂之汝豈不知彼爲司樂之官老矣八音教其心五聲傳其耳不得異聞則以爲錯亂紛惑甚不可聽況懸水淙石宮商不能合律呂不能主變之不可會之無由此全聲也司樂氏非全士安得不甚謝之嗟乎司樂氏欲以金石之順和絲竹之流妙宮商角羽丰然疊生以化全士之耳猶以懸水淙石激淺注深淸瀛防溶不變司樂氏之心嗚呼天下誰爲全士能愛夫全聲也

捕蛇說

柳宗元

永之野產異蛇黑質而白章觸艸木盡死以齧人無禦之者然得而臘之以爲餌可以已大風攣踠瘻癘去死肌殺三虫其始太毉以王命聚之歲賦其二募有能捕之者當其租入永之人爭犇走焉有蔣氏者專其利三世矣問之曰吾祖死於是吾父死於是今吾嗣爲之十二年幾死者數矣言之貌若甚慼者餘悲之且曰若毒之乎余將告於蒞事者更若役復若賦則何如蔣氏大慼汪然出涕曰君將哀而生之乎則吾斯役之不幸未若復吾賦不幸之甚也向吾不爲斯役則久已病矣自吾之三世居是鄕積於今六十歲矣而鄕鄰之生日慼殫其地之出竭其廬之入號呼而轉徙饑渴而頓踣觸風雨犯寒暑呼噓毒癘往往而死者相借也曩與吾祖居者今其室十無一焉與吾父居者今其室十無二三焉與吾居十二年者今其室十無四五焉非死而徙爾而吾以捕蛇獨存悍吏之來吾鄕叫囂乎東西隳突乎南北嘩然而駭者𨿽雞狗不得寜焉吾恂恂而起視其缶而吾蛇尙存則弛然而臥謹食之時而獻焉退而甘食其土之有以盡吾齒蓋一歲之犯死者二焉其餘則熈熈而樂豈若吾鄕鄰之旦旦有是哉今𨿽死乎此比吾鄕鄰之死則已後矣人安敢懼毒邪余聞而愈悲孔子曰苛政猛於虎也吾常疑乎是今以蔣氏觀之猶信鳴呼孰知賦斂之毒有甚是蛇者乎故爲之說以俟乎觀人風者得焉

貓虎說

來鵠

農民將有事於原野其老曰遵故實以全其秋庶可望矣乃具所嗜爲獸之羞祝而迎曰鼠者吾其貓乎豕者吾其虎乎其幼慼曰迎貓可也迎虎可乎豕盜於田逐之而去虎來無豕餒將若何抑又聞虎者不可與之全物恐其決之之怒也不可與之生物恐其殺之之怒也如得其豕生而且全其怒滋甚射之擭【胡化切】之猶畏其來況迎之邪噫吾亡無日矣或有決於鄕先生先生聽然而笑曰爲鼠迎貓爲豕迎虎皆爲害乎食也然而貪吏奪之又迎何物焉由是知其不免乃撤所嗜不復議貓虎

說鶻

柳宗元

有鷙曰鶻者巢於長安薦福浮圗有年矣浮圗之人室於其下者伺之甚熟爲余說之曰冬日之夕是鶻也必取鳥之盈握者完而致之以燠其爪掌左右易之且則執而上浮圗之跂焉縱之延其首以望極其所如往必背而去之焉苟東矣則是日也不東逐南北亦然嗚呼孰謂爪吻毛翮之物而不爲仁義器邪是故無號位爵祿之欲裏閭親戚朋友之愛也出乎鷇夘而知攫食決裂之事爾不爲其他凡食類之饑惟旦爲甚今忍而釋之以有報也是不亦卓然有立者乎用其力而愛其死以忘其饑又逺而違之非仁義之道邪其道一其志不欺其心斯固世之所難得也余又疾夫今之說曰以喣喣而黙徐徐而俯者善之徒以翹翹而癘炳炳而白者暴之徒今夫梟鵂晦於晝而神於夜防不宂寢廟循墻而走是不近於喣喣者邪今夫鶻其立趯然其動砉然其視的然其鳴革然是不近於翹翹者邪由是而觀其所爲則今之說爲未得也孰若鶻者吾願從之毛邪翮邪胡不我施寂寥太淸樂以忘饑

說天雞

羅隠

狙氏子不得父術而得雞之性焉其畜養者冠距不舉毛羽不彰兀然若無飲啄意洎見敵則他雞之雄也伺晨則他雞之先也故謂之天雞狙氏死傳其術於子焉且反先人之道非毛羽彩錯觜距銛利者不與其棲無復向時伺晨之儔見敵之勇峨冠髙步飲啄而已吁道之壊矣有是夫

田說

羅衮

一夫田甲氏乙氏判而農之乙氏糞其田田善收甲氏以爲不善守天地之和風雨之絜而不善收噫造化之功不如糞土乎

竄利說

李甘

吾竄乎奚竄吾竄利也利所趨也所竄也吾將爲之所爲也吾豈爲人之所爲也哉今是頑人曾無不忍之心然常獨有忍心者繇害於利也且謂螻螾大於麋鹿則許之乎聲不許也然人顧而遭螻螾則迂足而活之過而傷螻螾則失聲而痛之顧而見麋鹿則援弓而逐之幸而中麋鹿則失聲而喜之忍於大者不忍於小者何歟麋鹿利於口腹也螻螾不利也故居於利則𨿽麋鹿忍也不居於利則螻螾不忍也然則羈於利而忍於麋鹿者獨小人邪長人有甚焉長人則果忍於人矣烏有是哉前有將官兵以誅蔡叛者不十餘戰而能殺萬人則師喜不能殺萬人則師恥豈翅忍乎從有侈富而劫死者有怨曠而姦死者有饑寒而道路死者有加兵死之數今是長人固有不忍之心然獨時有忍心者亦繇害於利也是故利滋慱者忍滋多也吾方與之角利將在所不忍乎故曰吾竄乎奚竄吾竄利也如此俛讀倚詠孳孳於策試者竄而非邪然吾之所竄竄乎心也不竄乎身昔者趙狐正晉先盟五合諸侯傳曰生不及利彼豈竄吾身哉

原晉亂說

楊防

晉室南遷制度艸剏承永嘉之後囂風未除廷臣中猶以謝鯤輕佻王澄曠誕競相祖習以爲髙達卞壺厲色於朝曰帝祚流移社稷傾蕩職玆浮僞致此隳敗猶欲崇慕虛誕污蠧時風奏請鞫之以正頽俗王導庾亮抑之而止噫西晉之亂百代所悲移都江左是防源端本之日也猶乃翼虛駕僞崇扇佻薄躡諸敗迹踵其覆轍以此剏立朝綱基搆王業何異登膠舩而泛巨浸操朽索以馭奔駟乎設或行卞壺之奏黜屏浮僞登進淳實左右大法維持紀綱則晉祚亦未可量也其後王惇作逆蘇峻繼亂余以爲晉之亂不自惇峻而稔於導亮

吳相客說

袁皓

孫室季壊其相更相語曰不日不月吾其晉臣乎有客前而語曰相君不聞物之化者邪蛇化爲龍龍之孫見蛇而笑之謂吾祖之世龍焉殊不知蟒之腥尙存乎大澤之畔家化爲國國之孫見家必笑之謂吾祖之世國焉殊不知耕稼之具未朽於歷山之下蓋由知龍而不知蛇知國而不知家噫堯舜聖人也丹均而不能嗣而況吳以干戈而得邪相君諭而泣

雜說五首

陸防

先儒曰瞽叟憎舜使塗廩浚井酖於觴酒欲從而殺之舜謀於二女二女教以烏工龍工藥浴注【一云泟】豕而後免矣夫勢之重壯夫不能不畏位之尊聖人不得不敬況舜壻於天子頑囂嫚戾者獨不畏之又從而殺之且堯之妻二女帥九子觀舜之徳舜乃受教於女子其術怪且如是是不教人以孝道教人以術免也固堯使勗之非觀徳也何足以天下付

邰侯姜女之生子也始棄之命之曰棄宋苪司徒之生女也始棄之亦命之曰棄邰棄爲稷官蒸民賴之宋棄美而生佐幾移於宋國名之同也奚傷舜重瞳子項羽亦重瞳子形之類也奚病擇其道如何耳季札以樂卜趙孟以詩卜襄仲歸父以言卜子遊子夏以威儀卜沈尹戍以政卜孔成子以禮卜其應也如響無他圗在精誠而已不精誠者不能自卜況吉凶他人乎

傳曰武王罷朝而襪系絕顧左右無可使結者衛褚師呼聲子結襪而登席漢廷尉爲王生結襪襪之有帶其來尙矣今獨亡之嗚呼古之制亡者十八九奚襪帶之足云

柳下季之妻誄其夫門人不能竄一字呂不韋作春秋秦人不敢損一字徳與刑如何哉

雜說四首

韓愈

龍噓气成云云固弗靈於龍也然龍乘是气茫洋窮乎間薄日月伏光景感震電神變化水下土汨陵谷云亦靈怪矣哉雲龍之所能使爲靈也若龍之靈則非云之所能使爲靈也然龍弗得云無以神其靈矣失其所憑依信不可與異哉其所憑依乃其所自爲也易曰雲從龍旣曰龍雲從之矣

善醫人者不視人之肥瘠察其脈之病否而已矣善計天下者不視天下之安危察其紀綱理亂而已矣天下者人也安危者肥瘠也紀綱者脈也脈不病𨿽瘠不害脈病而肥者死矣通於此說者其知所以爲天下乎夏殷周之衰也諸侯作而戰伐日行矣傳數十王而天下不傾者紀綱存焉耳秦之王天下也無分勢於諸侯聚兵而焚之傳二帝而天下傾者紀綱亡焉耳是故四支𨿽無故不足恃也脈而已矣四海𨿽無事不足矜也紀綱而已矣憂其所可恃懼其所可矜善醫善計者謂之天扶與之易曰視履考祥善醫善計者爲之

談生云崔山君傳稱鶴言者豈不怪哉然吾觀於人其能盡其性而不類於禽獸異物者希矣將憤世嫉邪長往而不來者之所爲乎昔之聖者其首有若牛者其形有若蛇者其喙有若鳥者其貌有若防倛者彼皆貌似而心不同焉可謂之非人邪卽有平脇曼膚顏如渥丹美而狼者貌則人矣其心則禽獸人惡可謂之人邪然則觀貌之是非不若論其心與其行事之可否爲不失也怪神之事孔子之徒不言予將特取其憤世嫉邪而作之故題之云爾

世有伯樂然後有千里馬千里馬常有而伯樂不常有故𨿽有名馬秪辱於奴人之手駢死於槽櫪之間不以千里稱也馬之千里者一食或盡粟一石食馬者不知其能千里而食也是馬𨿽有千里之能食不飽力不足材美不外見欲與常馬等不可得安求其能千里也策之不以其道食之不能盡其材鳴之而不能通其意執策而臨之曰天下無良馬嗚呼其眞無馬邪其眞不知馬也邪

祀黃熊評

程晏

傳曰子產聘晉晉侯有疾夢熊以爲厲鬼子產曰鮌之神化爲黃熊鮌爲夏郊三代祀之晉爲盟主未之祀乎遂使祀之而杜預又注曰言周衰晉爲盟主得佐天子祀羣神也曰異乎吾之說也若鮌爲夏郊三代祀之卽掌周禮者存焉晉爲主盟豈天子祀典冝諸侯而僭之邪是不可祀之者一也羽山又非晉望是不可祀之者二也鮌若爲天下厲卽有天子太厲司其祀矣是不可祀之者三也若爲一國之厲卽有侯東海者國厲司其祀矣是不可祀之者四也況祀爲夏后鮌有歸祀又不爲厲是不可祀者五也子產言祟厲之事有二吾取其一焉言實沈臺駘之祟吾取之矣黃熊之厲吾不敢聞晉侯方疾其或荒邪內作偶夢色象之一物謂之黃熊安可執加鮌厲而爲昬越之祀哉

漢史贊桑羊評

張彧

班固稱羊擢於賈豎方以版築飯牛且謂漢之得人於玆爲盛又與仲舒石建汲黯日防等二十餘人並論而談殆不然矣夫君人者務於得賢故不隔卑鄙將慮賢者之處賤不謂賤者之必賢古者乃欲以伊尹負鼎取類於庖人太公坐釣永備於漁叟不亦逺哉且上之所欲人必有成之者故曹伯好田則公孫疆出陳侯好色則儀行父至殷辛滛酗則惡來革進周厲貪虐則榮夷公起漢武殘剝四海則桑羊擢其所由來者久矣書曰遜於汝志必求諸非道抑爲此也季孫用田賦孔子書而過之以其逾周公之制也而況攘臂抵掌力爲天下聚斂之人乎義也者君子所死生而小人之所不及利也者小人之所赴蹈而君子之所不忍爲漢武必欲行先王之道守髙祖之法則焉用羊欲奪萬姓之利閉生人之資則天下市籍小人皆能之矣亦何獨羊乎善爲盜者藝愈精而罪愈重盜愈利而主愈害羊善心計幹鹽鐵防秋毫令吏坐販不顧王者之體府庫盈而王澤竭一身幸而四海窮於羊之計則得矣漢亦何負於羊哉卜式絜已自守不及時政知羊罪欲烹以致雨孟堅躬修國史垂法來代柰何以錐刀異類齒得人之論一言不智其若是乎

唐文粹卷四十七

欽定四庫全書

唐文粹卷四十八

宋姚鉉編

古文庚【揔一十五首】

符命一

貞符【柳宗元】

論兵二

罪言【杜牧】

原十六衛

折微十二

帝王所尙問【李翺】

漢武山呼【羅隠】

子髙之讓

防叟遺意

詰鳯【陳黯】

登華防【沈顏】

窮達志【程晏】

禹書上【劉蛻】

禹書下

斷非聖人事【李商隠】

讓非賢人事

知道【房千里】

貞符

柳宗元

負罪臣宗元惶恐言臣所貶州流人吳武陵爲臣言董仲舒對三代受命之符誠然非邪臣曰非也何獨仲舒爾自司馬相如劉向揚雄班彪彪子固皆防襲嗤嗤推古瑞物以配受命其言類滛巫瞽史誑亂後代不足以知聖人立極之本顯至徳揚大功甚失厥趣臣爲尙書郎時甞著貞符言唐家正徳受命於生人之意累積厚久冝享年無極之義本末閎闊會貶逐中輟不克究備武陵卽叩頭邀臣此大事不冝以辱故休缺使聖王之典不立無以抑詭類防正道表覈萬代臣不勝奮激卽具爲書念終泯沒蠻夷不聞於時獨不爲也苟一明大道施於人世臣死無所憾用是自決臣宗元稽首拜手以聞曰

孰稱古初朴防空侗而無爭厥流以訛越乃奮擊鬭怒震動專肆爲滛威曰是不知道惟人之初揔揔而生林林而羣霜雪風雨雷雹暴其外於是乃知架巢空穴挽艸木取皮革饑渴牝牡之欲敺其內於是乃知噬禽獸咀果谷合偶而居交焉而爭際焉而鬭力大者搏齒利者齧爪剛者決羣眾者軋兵良者殺披披借借艸野塗血然後彊有力者出而治之往往爲曹於險阻號令起而君臣什伍之法立徳紹者嗣道怠者奪於是有聖人焉曰黃帝造其兵車交貫乎其內一統類齊制量然猶大公之道不克建於是有聖人焉曰堯置州牧四嶽持而綱之立有徳有功有才有能者參而維之運臂率指屈伸把握莫不統率堯年老舉聖人而禪焉大公乃克建由是觀之厥初罔不極亂而後稍可爲世也以非徳不樹故仲尼敍書於堯曰克明俊徳於舜曰濬哲文明於禹曰文命祗承於帝於湯曰克寛克仁彰信兆民於武王曰有道曾孫稽揆典誓貞哉惟玆徳實受命之符以奠永祀後之妖滛嚚昬好怪之徒乃始陳大電大虹鳥巨迹白狼白魚流火之烏以爲符斯皆詭譎闊誕甚可羞也而莫知本於厥貞漢用大度克懷於有氓登能庸賢濯痍煦寒以瘳以熈玆其爲符也而其妄臣乃下取虺蛇上引天光推類號休用誇誣於無知之氓增以騶虞神鼎脇敺縱防俾東之泰山石閭作大號謂之封禪皆尙書所無有莽述承效卒奮驁逆其後有賢帝曰光武克綏天下復承舊物猶崇赤伏以玷厥徳魏晉而下尨亂鉤裂厥符不貞邦用不靖亦罔克久駮乎無以議爲也積大亂至於隋氏環四海以爲鼎跨九垠以爲鑪亹以毒燎煽以虐熖其人沸湧灼爛號呼騰蹈莫有救止於是大聖乃起丕降霖雨濬滌蕩沃蒸爲淸气流爲冷風人乃漻然休然相睎以生相持以成相彌以寧防斮屠剔膏流節離之禍不作而人乃克完平舒愉屍其肌膚以達於夷途焚坼抵掎奔走轉徙之害不起而人乃克鳩類集族歌舞恱懌用祗於元徳徒奮袒呼犒迎羲旅讙動六合至於麾下大盜豪據阻命遏徳羲威殄戮咸墜厥緒無劉於虐人乃並受休嘉去隋氏克歸於唐躑躅謳歌灝灝和寧帝庸威栗惟人之爲敬奠厥賦積藏於下是謂丰國鄕爲羲廩斂發謹飭歲丁大侵人以有年簡於厥刑不殘而懲是謂嚴威小屬而支大生而孥愷悌祗敬用底於理凡其所欲不謁而獲凡其所惡不祈而息四夷稽服不作兵革不竭貨力丕揚於後嗣用垂於帝式十聖濟厥理孝仁平寛惟祖之則澤久而逾深仁增而益髙人之戴唐永永無窮是故受命不於天於其人休符不於祥於其仁惟人之仁匪祥於天匪祥於天玆惟貞符哉未有防仁而久者也未有恃祥而壽者也商之王以桑谷昌以雉雊大宋之君以法星壽鄭以龍衰魯以麟弱白雉亡漢黃犀死莽惡在其爲符也不勝唐徳之代光紹明濬深鴻龎大保人斯無彊冝薦於郊廟文之雅詩祗告於徳之休帝曰諶哉乃黜休祥之奏究貞符之奧思徳之所未大求仁之所未備以極於邦理以敬於人事其詩曰

於穆敬徳黎人皇之惟貞厥符浩浩將之仁凾於膚刃莫畢屠澤熯於沸炎以澣殄厥凶徳乃敺乃夷懿其休風是煦是吹父子熈熈相寧以嬉賦徹而藏厚我糗糧刑輕以淸俾我靡傷貽我子孫百代是康十聖嗣於理仁後之子子思孝父易患於已拱之戴之神其祐爾載揚於雅承天之嘏天之誠神冝鑑於仁神之曷依冝仁之歸濮防於北祝栗於南幅貟西東祗一乃心祝唐之紀後天罔墜祝皇之壽與地咸久曷從神之心誠篤之神恊人同道以告之俾億萬年不震不危我代之延永永毗之仁增以崇曷不爾思有號於天僉曰鳴呼咨爾皇靈無替厥符

罪言

杜牧

國家大事某不當言實言之有罪故以云生人常病兵兵祖於山東於天下不得山東兵不可死山東之地禹畫九土一曰兾州舜以其分太大離爲幽州爲並州程其水土與河南等常重十一二故其人沈鷙多材力重許可能辛苦自魏晉已下浮羨滛工機纎雜意態百出俗益卑人益脆弱惟山東惇五種本兵矢他不能蕩而自若也復產健馬下者日馳二百里所以兵常當天下兾州以其恃彊不循理兾其必破弱𨿽已破兾其復彊大也並州力足以並吞也幽州幽陰慘殺也故聖人因其風俗以爲之名黃帝時蚩尢爲兵階【阪泉今嬀川縣】自後帝王多居其地豈尙其俗都之邪自周劣齊霸不一世晉大常傭役諸侯至秦萃銳三晉經六世乃能得韓遂折天下脊復得趙因拾取諸國秦末韓信聮齊有之故蒯通知漢楚輕重在信光武始於上谷成於鄗魏武舉官渡三分天下有其二晉亂胡作至宋武號爲英雄得蜀得闗中盡得河南地十分天下有八然不能使一人渡河以窺胡至於髙齊荒蕩宇文取得隋文因以滅陳五百年間天下乃一家隋文非宋武敵也是宋不得山東隋得山東故隋爲王宋爲霸由此言之山東王者不得不可爲王霸者不得不可爲霸猾賊得之是以致天下不安國家天寶末燕盜徐起出入成臯函潼間若涉無人地郭李輩常以兵五十萬不能過鄴自爾一百餘城天下力盡不得尺寸人望之若廻鶻吐蕃義無有敢窺者國家因之畦河修障戍塞其術蹊齊魯梁蔡被其風流因亦爲冦以裏拓表以表撐裏混廻轉顚倒橫斜未嘗五年間不戰生人日頓委四夷日昌熾天子因之幸陜幸漢中焦焦然七十餘年矣鳴呼運遭孝武澣衣一肉不畋不樂自卑冗中防取將相凡十三年乃能盡得河南山西地洗削更革罔不順適惟山東不服亦再攻之皆不利以返豈天使生人未至於帖泰邪豈其人謀未至邪何其艱哉何其艱哉今日天子聖明超出古昔志於理平若欲悉使生人無事其要在先去兵不得山東兵不可去是兵殺人無有已也今者上策莫如自治何者當貞元時山東有燕趙魏叛河南有齊蔡叛梁徐陳汝白馬津盟津裏鄧安黃壽春皆戍厚兵凡此十餘所才足自防治所資不輟一人以他使遂使我力解勢弛熟視不軌者無可柰何階此蜀亦叛吳亦叛其他未叛者皆迎時上下不可保信自元和初至今二十九年間得蜀得吳得蔡得齊凡收郡縣二百餘城所未能得惟山東百城耳土地人戶財物甲兵校之往年豈不綽綽乎亦足自以爲治也法令制度品式條章果自治乎賢才姦惡搜選置舍果自洽乎障戍鎭守干戈車馬果自治乎井閭阡陌倉廩財賦果自治乎如不果自治是助虜爲虐環土三千里植根七十年復有天下陰爲之助則安可以取故曰上策莫如自治中策莫如取魏魏於山東最重於河南亦最重何者魏在山東以其能遮趙也旣不可越魏以取趙固不可越趙以取燕是燕趙常取重於魏魏常操燕趙之性命也故魏在山東最重黎陽距白馬津三十里新鄕距盟津一百五十里【黎陽新鄕並屬衛州】陴壘相望朝駕暮戰是二津虜能潰一則馳入成臯不數日間故魏於河南間亦最重今日願以近事明之元和中纂天下兵誅蔡誅齊頓之五年無山東憂者以能得魏也【田正來降】昨日誅滄頓之三年無山東憂者亦以能得魏也【史憲誠來降】長慶初誅趙一日五諸侯兵四出潰解以失魏也【田布死】昨日誅趙一日罷如長慶時亦以失魏也【李聽敗】故河南山東之輕重常懸在魏明白可知也非魏彊大能致如此地形使然也故曰取魏爲中策最下策爲浪戰不計地勢不審攻守是也兵多粟多敺人使戰者便於守兵少粟少人不敺自戰者便於戰故我常失於戰虜常困於守山東之人叛且三五世矣今之後生所見言語舉止無非叛也以爲事理正當如此沈酣入骨髓無以爲非者指示順向詆侵族臠語曰叛去酋酋起矣至於有圍急食盡餤屍以戰以此爲俗豈可與決一勝一負哉自十餘年來凡三收趙食盡且下堯山敗【郗尙書】趙復振下愽敗【社良】趙復振館陶敗【李聽】趙復振故曰不計地勢不審攻守爲浪戰最下策也

原十六衛

國家始踵隋制開十六衛將軍緫三十員屬官緫一百二十八員置守分部夾峙禁省厥初歷今未始替削然自今觀之設官言無謂者其十六衛乎本原事迹其實天下之大命也始自貞觀中旣武遂文內以十六衛畜養武臣【襃公鄂公之徒並爲諸衛將軍】外開折衝果毅府五百七十四以儲兵伍或有不幸方二三千里爲冦土數十百萬人爲冦兵蠻夷戎狄踐踏四作此時戎臣當提兵居外至如天下平一暴防消削單車一符將命四走莫不信順此時戎臣當提兵居內當其居內也官爲將軍綬有朱紫章有金銀千百騎趍奉朝謁第觀車馬歌兒舞女念功賞勞出於曲賜所部之兵散捨諸府上府不越一千二百人【五百七十四府凡有四十萬人】三時耕稼襏襫耒一時治武騎劍兵矢禆衛以課父兄相言不得業他籍藏將府伍散田畝力解勢破人人自愛𨿽有蚩尢爲師帥亦不可使爲亂耳及其當居外也緣部之兵被檄乃來受命於朝不見妻子斧鉞在前爵賞在後以首爭首以力搏力飄暴交捽豈暇異略𨿽有蚩尢爲師帥亦無能爲叛也自貞觀至於開元末百三十年間戎臣兵伍未始逆簒此聖人所能柄統輕重制障表裏聖算神術也至於開元末愚儒奏章曰天下文勝矣請罷府兵詔曰可武夫奏章曰天下力彊矣請搏四夷詔曰可於是府兵內鏟邊兵外作戎臣兵伍湍奔矢往內無一人矣起遼走蜀繚絡萬里事五彊冦【奚契丹吐蕃雲南大石國】十餘年中亡百萬人尾大中幹成爲偏重【去聲】而天下焮然根萌燼燃七聖旰食求欲除之且不能也由此觀之戎臣兵伍豈可一日使出落鈐鍵哉然爲國者不能無也居外則叛【韓燕七國近者祿山僕固是也】居內則簒【卓莽曹馬已下是也】使外不叛內不簒兵不離伍無自焚之患將保頸領無烹狗之論古今已還法術最長其置府立衛乎近代已來於其將也復爲甚也人囂曰廷詔命將矣名出視之率市兒輩蓋多賂金玉負倚幽陰折劵交貨所能也絕不識父兄禮義之教復無慷慨感槪之气百城千里一朝得之其彊傑愎防者則撓削法制不使防已斬族忠良不使違已力壹勢便罔不爲冦其陰泥【去聲】巧狡者亦能家算口斂委於邪幸由卿市公去郡得都四復所治指爲別館或一夫不幸而壽則戛割生人略匝天下是以天下每每兵亂湧溢齊人干耗鄕黨風俗滛窳衰薄教化恩澤擁抑不下召來災殄被及牛馬嗟乎自愚而知之人其盡知之乎且武者任誅如天時有秋文者任治如天時有春是天不能倒春秋是豪傑不能揔文武是此輩受鉞誅暴乎曰於是乎在某人行教乎曰於是乎在欲禍蠧不作者未之有也伏惟文皇帝十六衛之防誰復而原其實天下之大命也故作原十六衛

帝王所尙問

李翺

夏尙忠殷尙敬周尙文何也帝王之道非尙忠也非尙敬與文也因時之變以承其獘而已矣救野莫如敬救鬼莫如文救僿莫如忠循環終始疊相爲救如火蔓而燒也人知其勝之於水矣勝於水者上也水之潰遏其流者則必大爲之防矣故夏之政忠湯之政敬武王之政尙文各適其宜也如武王居禹之時則尙忠矣湯居武王之時則尙文矣禹與湯交地而居則夏先敬而殷尙乎忠矣故適時之宜而補其不得者三王也使黃帝堯舜居三王之天下則亦必爲禹湯武王之所爲矣繇是觀之五帝之與夏商周一道也若救殷之鬼不以文而曰我必以夏之忠而化之是猶適於南而北轅其到也無日矣孔子聖人之大者也若孔子王天下而傳周其救文之獘也亦必尙乎夏道矣是文與忠敬皆非帝王之所尙也乃帝王之所以合變而行權者也因時之變以承其獘者也不可休而作爲之者也

漢武山呼

羅隠

人之性未有生而侈縱者苟非其正則人能壊之事能壊之物能壊之𨿽貴賤則殊及其壊一也前後左右之諛佞者人壊之也窮遊極觀者事壊之也發於感寤者物壊之也是三者有一於是則爲國之大蠧孝武承富庻之後聽左右之說窮遊觀之靡乃東封焉蓋所以祈其身而不祈其歲時也由是萬歲之聲發於感寤然後逾遼越海勞師獘俗以至於百姓困窮者東山萬歲之聲也以一山之聲猶若是況千口萬舌乎是以東封之呼不得以爲祥而爲英主之不幸

子髙之讓

有絜其大而舉其髙以授人者彼則曰隘矣哉挈而舉者曰以吾所得之廣大曾不若彼人之心又安可以施於彼乎於是退而悸栗不敢以所得爲有伯成子髙讓禹者非所以小黃屋之尊也夫安九州之大據兆人之上志得意遂動適在我鮮有不以荒怠自放者子髙且欲狹禹之心而謹其取也故讓之厥後有卑宮菲食之政

防叟遺意

上帝旣剖混沌氏以支節爲山嶽以腸胃爲江河一旦慮其掀然而興則下無生類矣於是孕銅鐡於山澤滓魚鹽於江河俾後人攻取之且將以苦混沌之靈而致其必不起也嗚呼混沌氏則不起而人力殫焉

詰鳳

陳黯

嘗得揚雄云君子在治若鳳在亂若鳳謂隠見之得冝也將欲伸之以爲鑑迨覽其劇秦美新則有異乎是【句絕】雄仕漢遇新室之亂旣不能去之又懼禍及乃爲斯文以媚而取容嗚呼鳳固若是邪果若是則鳳遇繒繳而猶徊其間邪君子之仕也所以行道道之不行也則可以明其節彼莽之不臣雄時在列冝以君臣之義興亡之理匡救之以行其道苟畏其威愛其死則可防簪髙謝以明其節詎有苟祿貪生徇非飾詐廣引秦過以諭惡徳則是稔其簒逆也與古之持顚危死名節者背而馳也向者所著者鳳之說得不爲誣鳳也哉雞常禽也曉晦而不迷其候鳳靈鳥也理亂而不知其時邪噫言之不思有如是邪或曰古人臨危制變亦權道也雄知莽之不可匡也故矯爲其辭姑務脫禍是亦權也何過之深歟曰不然夫權者聖人有焉所以不失其道未見捨其道而從其權昔仲尼仕魯以季桓子荒齊樂知其不可匡也乃去之曾不聞矯爲其辭以求庸於魯𨿽仲尼日月其徳人之不侔然揚雄亦慕仲尼之教者以著書立說爲事得自易哉夫立言者豈不欲人之從教邪且已不能信人況求信於人乎語曰君子先言而後從之斯言可欺也哉

登華防

沈顏

嘗讀李肇國史補云韓文公登華嶽之巓顧視其險絕恐栗度不可下乃發狂慟哭而欲縋遺書爲訣且譏好奇之過也如是沈子曰吁是不諭文公之防邪夫仲尼之悲麟悲不在麟也墨翟之泣絲泣不在絲也且阮籍縱車於途途窮輙慟豈始慮不至邪蓋假事諷時致意於此爾前賢後賢道豈相逺文公憤趣榮貪位之輩若陟懸崖險不能止俾至身危踣蹶然後嘆不知稅駕之所焉可及矣悲夫文公之防微沈子幾晦乎

窮達志

程晏

君子寧小窮而大達小人寧小達而大窮小者人之役大者人之道也孟子論帝王之道於諸侯諸侯不志我言則去之豈不以小窮而大達歟衛鞅論帝王之道於秦伯秦伯寤於是鞅乃易之以霸彊之術而苟容之豈不謂小達而大窮歟君子不患乎無才患乎不知窮達之理也孟子大達逺盜蹊而遵正路者也衛鞅大窮捨正路而趨盜蹊者也秦不知蹊以問鞅鞅指之趨盜蹊而彊去也我知盜之蹊而返然之曷若遵正路而逺盜蹊哉

禹書上

劉蛻

以功不就而受誅則可謂勤民而死乎曰不然然則夏之郊也奚不尋其先安得以鯀配曰以功不就則可謂勤民而死也以誅其身則可謂勤其家也不怨君誅而尋父功鯀當誅也傳曰不以家事辭王事旣勤其家爲天下故報其勤家於夏郊而已矣有鯀之誅而不廢其功禹爲其子也不得以天下而擇其功者禹爲之事鬼神也微禹之爲子先人之罪將不食矣故其子之功由勤父嗣也然則夏郊冝矣於是君誅其怠也而子不怨其家祭其勤也民神弗畔蓋禹以天下不逮事其父而致孝乎鬼神云

禹書下

治天下之野見之於夏功而未見於先夏功者久矣夫八年之間生聚非不壊也委積非不耗也帝憂則民愁樂則民喜故以憂樂隠顯而助之帝能治其心故禹後𨿽以身先天下而不以一身負天下之土石以其得治世之心易使也嗚呼必不得和心之人而爲可以智治則豈羽山之下忍不以智獻其父者歟天下見濡手足之禹則不見主階之上以憂樂者也故曰心治乎人也功治乎水也其可獨禹云乎

斷非聖人事

李商隠

堯去子舜亦去子周公去弟後世人以爲能斷此絕不知聖人事者斷之爲義疑而後定者也聖人所行無疑又安用斷聖人持天下以道民不得知聖人理天下以仁義民不得知害去其身未仁也害去其家未仁也害去其國亦未仁也害去其天下亦未仁也害去其後世然後仁也宜而行之謂之義子不肖去子弟不順去弟家國天下後世皆防利去害矣不去則反冝然而爲之堯舜周公未嘗疑又安用斷故曰斷非聖人事

讓非賢人事

世以爲能讓其國能讓其天下者爲賢此絕不知賢人事者能讓其國能讓其天下是不苟取者耳湯故時非無臣也然其卒佐湯有陞陑之役鳴條之戰竟何人哉非伊尹不可也武故時非無臣也然其卒佐武有牧野之誓白旗之懸果何人哉非太公望不可也苟伊尹之讓汝鳩仲虺太公望之讓太顚閎夭則商周之命其集乎故伊尹之丑夏復歸太公望之發揚蹈厲當此時𨿽百汝鳩百仲虺伊尹不讓也百太顚百閎夭太公望亦不讓也故曰讓非賢人事

知道

房千里

世所以爲達者貴爵富祿威刑不勝其用珠玉不勝其計耳熟聲口飫味目厭色斯所謂常情之大欲也世之所以窮者秩不足以庇身祿不足以充用侮不能威辱不能刑聲色不足於耳目滋味不甘於口舌斯所謂常情之大不欲也然而聖人汲汲於祿仕者豈不爲是邪曰非也聖人爲人者也恆人爲巳者也聖人負其資得其地逢其時有其祿然後因其鎡基流其徳澤猶水之居髙者決而漑之其浸必廣聖人之所以爲榮者導人於仁誼然後使千萬年載其烈光爲巍巍之徳功以浹於生人者也恆人之爲巳者期於厚祿貴位位以私尊祿以私富益尊而愈驕益富而愈汰以滛快一日之欲才放肆於气未絕之間者也聖人有其時有其位行其道以及於人無其時無其位奉其道以自飾故聖人進不爲榮退不爲戚而常得其道恆人幸其時竊其位竭人以自足無其時失其位任其愚以自困故恆人進以爲已榮退以爲已辱而常失其道孔子曰鳳鳥不至河不出圗吾已矣夫孔子嘆行已之道足以致是而時王不用已之道道無所施非嘆其身食不方丈衣不文繡也恆人之所悲不達者率曰吾妻不能羅吾兒不得肉食耳豈嘗少及於外物哉聖人以徳澤流於人𨿽九命崇錫不以爲厚以其所償果當外其身而公於天下非已幸也恆人無毫毛以禆於人苟幸得祿仕卽逸豫以自怡以竊取偸得爲大黠其所得幸也孔顏聖賢也豈嘗聞伐樹瓢飲以爲巳辱哉姬且亦聖人也豈嘗聞受封攝理以爲已幸哉是知聖人之樂也內而人之樂也外內故常有餘外故常不足有餘故推於人不足故取於人有道之人麤裘索帶而人不鄙之者取其內而不取其外也豪民俠士紫衣金鉤而人不貴之者文飾於外也若然者富貴者文飾於外也彼之所以仁誼者質充於內也西子不華嫫女錦縠是不能易其美惡後之君子窮於時者當思負其內而自篤無以其外而謟人達於時者當思勉其內以自飾無以其外而驕人苟如是庶幾乎知道矣

唐文粹卷四十八

欽定四庫全書

唐文粹卷四十九

宋姚鉉編

古文辛【揔一十七首】

毀譽五

明分【皇甫湜】

防國【沈顏】

毀【段成式】

諷詐【王藹】

內夷檄【程晏】

時事四

讀開元雜報【孫樵】

書襃城驛

鞭賈【柳宗元】

荊巫【羅隠】

變化八

象化【牛僧孺】

移雨神【司空圗】

風雨對【羅隠】

浪翁觀化【元結】

時化

世化

蠧化【陸防】

蟹志

明分

皇甫湜

天下之是非系於人不懸於迹一於分不定於所爲孰謂人君子小人是也孰謂分君子小人之別是也彼誠君子矣爲之無不是彼誠小人矣動而之非故君子指人之過爲嫉惡舉人之善爲樂賢言已之光美擬於堯禹參於天地爲昌言順則爲周公變則爲伊尹其心定矣其歸一矣𨿽萬殊百化一於君子而已所謂左之左之君子宜之右之右之君子有之小人者不然其過人爲毀訾其譽人爲比周言已之光美爲矜誇變則爲賊順則爲僞其心定矣其歸一矣𨿽萬殊百化一於小人而已所謂天下之惡皆歸焉余故曰天下是非系於人不懸於迹一於分不定於所爲橫天地絕古今人之所由者二而已

防國

沈顏

知倿之防防忠不知佞之防防國故人君弗爲意也且曰彼誠佞邪予不過寵一臣彼誠忠邪予不過黜一臣予授天命有天下豈少若人乎柰何咈予心而不知寵一佞而百佞進黜一忠而百忠退矧忠者寡而佞者眾乎是以宰嚭防子胥而吳滅趙髙防李斯而秦亡無極防伍奢而楚昭奔靳尙防屈原而楚懷囚愚故曰知佞之防防忠不知佞之防防國悲夫

毀

叚成式

古之非人也張口沫舌指數於眾人人得而防之今之非人也有張其所違嚬慼而憂之人不得而防也豈雕刻機杼有滛巧乎言非有乎

諷詐

王藹

禮法不可斯須而去有以禮法而爲災忠信不可斯須而去有以忠信而爲禍禮法非災人之端忠信非禍人之本理或有害則禮法忠信爲禍人之萌狂瞽人之所惡也效之則恐不及其眞荒酗人之所恥也履之則恐不自其性狂瞽誠可惡也荒酗誠可恥也臨難而保全則狂瞽荒酗爲藏身之藪禮法忠信直也狂瞽荒酗詐也以之保全則直不如詐之功嗚呼三皇之前無所用五帝之後無所不用

內夷檄

程晏

四夷之民長有重譯而至慕中華之仁義忠信𨿽身出異域能馳心於華吾不謂之夷矣中國之民長有倔彊王化忘棄仁義忠信𨿽身出於華反竄心於夷吾不謂之華矣竄心於夷非國家之竄爾也自竄心於惡也豈止華其名謂之華夷其名謂之夷邪華其名有夷其心者夷其名有華其心者是知棄仁義忠信於中國者卽爲中國之夷矣不待四夷之侵我也有悖命中國専倨不王棄彼仁義忠信則不可與人倫齒豈不爲中國之夷乎四夷內向樂我仁義忠信願爲人倫齒者豈不爲四夷之華乎記吾言者夷其名尙不爲夷矣華其名反不如夷其名者也

讀開元雜報

孫樵

樵曩於襄漢間得數十幅書系日條事不立首末其略曰某日皇帝親耕籍田行九推禮某日百寮行大射禮於安福樓南某日安北諸蕃君長請扈從封禪某日皇帝自東封還賞賜有差某日宣政門宰相與百寮廷諍十刻罷如此九數十百條樵當時未知何等書徙以爲朝廷近所行事有自長安來者出其書示之則曰吾居長安中新天子嗣國及窮虜自潰則見行南郊禮安有籍田事乎況九推非天子禮邪又嘗入太學見叢甓負工而起若皇堂者就視得石刻乃射堂舊址則射禮廢已久矣國家安能行大射禮邪自闗已東水不敗田則旱敗苖百姓人常賦不足至有賣子爲豪家役者吾甞背華走洛遇西戌還兵千人縣給一食力屈不支國家安能東封從官禁兵安所仰給邪北虜驚嚙邊甿勢不可控宰相馳出責戰尙未報功況西闗復驚於西戎安有扈從事邪武皇帝時以禦史竊議宰相事望嶺南走者四人至今卿士齚舌相戒況宰相陳奏於仗乎安有廷奏諍事邪語未及終有知書者自外來曰此皆開元政事蓋當時條布於外者樵後得開元錄驗之條條可復云尙以爲前朝所行不當盡爲墜典及來長安日見條報朝廷事者徒曰今日除某官明日授某官今日幸於某明日日畋於某誠不類數十幅書樵恨生不爲太平男子及覩開元中事如奮臂出其間因取其書帛而漫志其末凡補缺文者十三正詭文者十一是歲大中五年也

書襃城驛

襃城驛號天下第一及得寓目視其沼則淺混而茅視其其舟則離敗而膠庭除甚蕪堂廡甚殘烏覩其所謂宏麗者訊於驛吏則曰忠穆公嘗牧梁州以褒城控二節度治所龍節虎旗馳驛奔軺以去以來轂交蹄劘由是崇侈其驛以示雄大蓋當時視他驛爲壯且一歲賔至者不下數百輩茍夕得其庇饑得其飽皆暮至朝去者寧有顧惜心邪至如棹舟則必折篙破舷碎鷁而後止漁釣則必枯泉汨泥盡魚而後止至有飼馬於軒宿隼於堂凡所以污敗室廬糜毀器用官小者其下𨿽气猛可制官大者其下益暴橫難禁由是日益碎破不與曩類某曹八九輩𨿽以供饋之隙再三力治之其能補數十百人殘暴乎語未旣有老甿笑於傍且曰舉今州縣皆驛也吾聞開元中天下富蕃號爲治平踵千里者不裹糧長子孫者不知兵今者天下無金革之聲而戶口日益破疆場無侵削之虞而墾田日益寡生民日益困財力日益竭其故何哉凡舉天子共治天下者刺史縣令而已以耳目接於民而政令速於行也今朝廷命官旣已輕任刺史縣令而人促數於更易且刺史縣令逺者三歲再更故州縣之政茍有不利於民可以出意革去者其在刺史則曰我卽去何用如此當愁醉醲當饑飽鮮囊帛匱金笑與秩終嗚呼州縣者眞驛邪矧更代之隙黠吏因緣恣爲姦欺以賣州縣者乎如此而欲望生民不困財力不竭戶口不破墾田不寡難哉予旣揖退老甿條其言書於襃城驛屋壁

鞭賈

柳宗元

市之鬻鞭者人問之其賈直五十必曰五萬復之以五十則伏而笑之以五百則小怒五千則大怒必五萬而後可有富者子適市買鞭出五萬持以誇予予視其首則拳蹙而不遂視其握則蹇仄而不植其行水者一去一來而不相承其節朽黑而無文掐之滅爪而不得其所窮舉之翲然若揮虛焉余曰子何取於是而不愛五萬曰吾愛其黃而澤且賈者云余乃召僮爚湯以濯之則遬然枯蒼然白向之黃者梔也澤者蠟也富者不恱然猶持之三年後出東郊爭道長樂阪下馬相踶因大擊鞭折而爲五六馬踶不已墜於地傷焉視其內則空空然其理若糞壤無所賴者今之梔其貌蠟其言以求賈伎於朝者一誤而過其分則喜當其分則反怒曰余曷不至於公卿然而至焉者亦良多矣居無事𨿽過三年不害當其有事驅之於陳力之列以禦乎物以夫空空之內糞壤之理而以責其大擊之效惡有不折其用而獲墜傷之患者乎

荊巫

羅隠

荊楚人滛祀者舊矣有巫頗聞於鄕閭其初爲人祀也筵席尋常歌迎舞將祈疾者健起祈歲者丰穰其從爲人祀也羊豬鮮肥淸酤滿巵祈疾得死祈歲得饑里人忿焉而思之未得適有言者曰吾昔遊其家也其家無甚累故爲人祀誠必罄乎中而福亦應乎外其胙必散之其後男女蕃息焉衣食廣大焉故爲人祀誠不得罄於中而神亦不歆乎外其胙且入其家是人非前聖而後愚蓋牽於心而不暇及人耳以一巫用心尙爾況異於是者乎

象化

牛僧孺

象龍禱雨三月不應巫病民王甚愁孺有言曰王無愁也象之誤也夫龍善化雨而時在乎天天使雨龍得化不使雨龍不得化聖人像龍而救民是乃象其化者也龍之性善學者人之心故象性莫若心而已使性非心可象則鳲鳩之性均而木刻鳲鳩足以象均邪獬豸之性觸而瑰飾獬豸冠足以象觸邪龍以性善化而龍於化人者衣衮則其象不以土木亦明矣湯是以龍其聰而深無不聞也龍其明而髙無不見也言若出爲云而物仰之有陰智若躍乎淵而物觸之有潤天而不雨百姓視王爲雨也𨿽七歲炎炎不聞有咨者而況三月哉

移雨神

司空圗

夏滿不雨民前後走神所刳羊豕而跪乞者凡三而後得請民大喜且將報祀愚獨以爲惑何者天以神乳育百苗谷必時旣丰然後民相率以勞神之勤於事而祀焉今始恡其施以愁疲民是神怠天之職也必希民之求而遂應是神玩天之權也旣應而俾民輸怨於天歸惠於已是神攘天之徳也推怨何以爲義利鮏羴之饋何以爲仁怠天下之事何以爲敬蔑是數者何以爲神假曰非吾所得顓然知民之情而不時請於上是亦徒偶於位此愚所以感也噫天不可終謾民不可久侮竊爲神危之柰何

風雨對

羅隠

風雨雪霜天地之所權也山川藪澤鬼神之所伏也故風雨不時則歲有饑饉雪霜不時則人有疾病然後禱山川藪澤以致之則風雨雪霜果爲鬼神所有也明矣得非天之髙不可以周理而寄之山川地之厚不可以自運而憑之鬼神茍祭祀不時則饑饉作報應不至則疾病生是鬼神用天地之權也而風雨雪霜爲牛羊之本矣復何歲時爲復何人民爲是以大道不旁出懼其弄也大政不問下懼其偸也夫欲何言

浪翁觀化【並序】

元結

浪翁山野浪老也聞元子亦浪然在山谷病中能記水石艸木虫豸之化亦來說常所化凡四說

有無相化

浪翁曰陰陽之气化爲四時四時形化爲萬物萬物形全是無化有萬物形盡是有化無此有無相化之說

有化無

浪翁曰人或云我立於東西望萬里目極則無人我兩忘終世相無此有無有無相化之說

無化有

浪翁曰人或云我來於南北行萬里至無不有人我兩求終世相有此無有無有相化之說

化相化

浪翁曰吾觀化於無也何無不有吾觀化於有也何有不無有無更化日以相化化言何極化言何窮

時化

元子聞浪翁說化化無窮極因論諭曰翁亦未知時之化也多於此乎曰時焉何化我未之記元子曰於戲時之化也道徳爲嗜欲化爲險薄仁義爲貪暴化爲凶亂禮樂爲耽滛化爲侈靡政教爲煩急化爲苛酷翁能記於此乎時之化也夫婦爲溺惑所化化爲犬豕父子爲惽欲所化化爲禽獸兄弟爲猜忌所化化爲讐敵宗戚爲財利所化化爲行路朋友爲世利所化化爲市兒翁能記於此乎時之化也大臣爲威權所恣忠信化爲姦謀庶官爲禁忌所拘公正化爲邪佞公族爲猜忌所限賢哲化爲庸愚人民爲徵賦所傷州裏化爲禍邸姦凶爲恩幸所迫廝皁化爲將相翁能記於此乎時之化也山澤化爲井陌或曰盡於艸木原野化爲狴犴或曰殫於鳥獸江湖化爲鼎鑊或曰暴於魚鼈祠廟化爲宮寢或曰數於祀禱翁能記於此乎時之化也情性爲風俗所化無不作狙狡詐誑之心聲呼爲風俗所化無不作諂媚僻滛之辭顏容爲風俗所化無不作姦邪慼促之色翁能記於此乎

世化

浪翁聞元子說時化嘆曰吾昔聞世化可說又異於此昔世之化也天地化爲斧鑕日月化爲豺虎山澤化爲州裏木木化爲宗族風雨化爲邸舎雪霜化爲衣裘呻吟化爲常聲糞污化爲粱肉一息化爲千歲烏犬化爲君子元子惑之浪翁曰子不聞往昔世之化也四海之內巷戰門鬭斷骨腐肉萬里相借天地非斧鑕也邪人民暗夜盜起求食晝遊則死傷相及日月非豺虎也邪人民相與寄身命於絕崖深谷之底始能聲呼動息山澤非州裏也邪人民奔走非深林薈叢不能藏蔽艸木非宗族也邪人民去鄕國入山海千里一息力盡暫休風雨非邸舎也邪人民相持於死傷之中祼露而行霜雪非衣裘也邪人民勞苦相瘡痍相痛老弱孤獨相苦死亡不相救呻吟非常聲也邪人民多饑餓溝瀆病傷道路糞污非梁內也邪人民奔亡潛伏戈矛相拂前傷後死免而存者一息非千歲也邪僵王腐卿相枕路隅鳥獸讓其骨肉烏犬非君子也邪

蠧化

陸防

橘之蠧大如小指首負特角身蹙蹙然類蝤蠐而靑翳葉仰齧如饑蠶之速不相上下人或掁觸之輙奮角而怒气色桀驁一旦視之凝然弗食弗動明日復往則蛻爲蝴蝶矣力力拘拘其領未舒防黑韝蒼分朱間黃腹塡而橢【墮】緌纎且長久醉方寤羸枝不揚又明日往則倚薄風露攀緣艸樹聳空翅輕瞥然而去或隠蕙隙或畱篁端翩旋軒虛颺曵紛拂甚可愛也須臾犯蝥网而膠之引絲環纒牢若桎梏人𨿽甚憐不可解而縱矣噫秀其外類有文也嘿其中類有徳也不朋而遊類絜也無嗜而食類廉也向使前不知爲橘之蠧後不見觸蝥之网人謂之鈞天帝居而來今復還矣天下大橘也名位大羽化也封略大蕙篁也茍滅徳忘公崇淨飾傲榮其外而枯其內害其本而窒其源得不爲大蝥网而膠之乎觀吾之蠧化者可以惕惕

蟹志

蟹水族之微者共爲虫也有籍見於禮經載於國語揚雄太辭晉春秋勤學等篇考於易象爲介類與鼈剛其外者皆幹之屬也周公所謂旁行者歟參於藥錄食防蔓延乎小說其智則未聞也惟左氏紀其爲災子云譏其躁以爲郭索後蚓而已蟹始窟穴於沮洳中秋冬交必大出江東人云稻之登也率執一穗以朝其魁然後從其所之蚤夜觱沸指江而奔漁者緯簫承其流而障之曰蟹斷【鍛】斷【短】其江之道焉爾然後奔紛越軼遁而去者十六七旣入於江則形質大於舊自江復趨於海如江之狀漁者又斷而求之其越軼遁去者又加多焉旣入於海形質益大海人亦異其稱謂矣鳴呼穗而朝其魁不近於義邪捨沮洳之江海自微而務著不近於智邪今之學者始得百家小說而不知孟軻荀揚之道或知之又不汲汲於聖人之言求大中之要何也百家小說沮洳也孟軻荀揚聖人之瀆也六籍者聖人之海也茍不能捨沮洳而求瀆以至於海是人之智反出水虫下能不悲夫吾是以志其蟹

唐文粹卷四十九

欽定四庫全書

唐文粹卷五十

宋姚鉉撰

碑一

嶽瀆祠廟

后土神祠碑【宗禦制張說辭】

西嶽太華山碑【宗禦制張說辭】

北嶽山碑【張嘉貞】

南海神廟碑【韓愈】

黃陵廟碑

燕支山神寧齊公祠堂碑【楊炎】

后土神祠碑銘【並序宗禦制】張

說

古之王者皆受天命禮樂有權神祗是主郊兆所設𨿽定於厥居精靈所感則通乎變化大匠歸正旁行不流惟創制者爲能之亦安在守文而已雎上祠者本魏地鄈丘之舊而漢家后土之宮汾水合河梁山對麓地形堆阜天然詭異隆崛岉而特起忽盤紆而斗絕景象相傳蠁如在有物不可以終否有典不可以遂廢故推而行之嵗在癸亥始有事於玆焉在昔後王時邁省方柴燎告極幽隱胥洎大舜則五載一巡武帝則三嵗一祭今時代丕變人神禮煩朕就爲損益折以法度一紀再駕亦無闕焉二十年冬勒兵逾萬騎旌旗亙千里校獵上黨至於太原赫威戎於朔陲沛展義於南夏肆覲羣後道有以大備懷柔百神文無而咸秩先是有司宿設恪敬乃事已未師頓於齋官庚申親祀於後只聖考在天侑而作主何禮不舉靡神不徧往者漢氏之祠也牲以養牛五嵗繭栗所以貴其誠籍以采席六重槁稭不得尙其質事與古反義不經見朕因其地而不因其儀取其得而不取其失凡牲幣法物之事歌舞接神之類咨故實於方澤不遂過於元鼎此皆公卿大夫鴻生鉅儒獻其方聞匡於不逮朕何有也且王者事天明事地察示其本教以孝柰何郊丘之禮猶獨以祈糓爲名者邪於戲享於至誠錫以繁祉黃雲蓋於神鼎絳光燭於靈壇自昔已然乃今復見斯固陰精有所寓寶气爲不誣𨿽寂寥而不動亦動之而斯應顧朕之不徳靈感何從賴累聖儲祉福流所致乃災肆赦與物更始大賚天下有慶兆人山川鬼神鳥獸魚鼈莫不允若莫不咸寧此所以仰覆載報生殖資元元盡翼翼豈與夫封禪有牒専在求僊祕祝有辭密於移過而已銘曰至哉坤元萬物資生王者母事徳合天明義有大報用協永貞茫茫九土思索其精因天事天因地事地彼汾之曲髙雎傑異景象遺光壇場舊位寂寥千祀精靈長閟誣神不祥復古維褀文所無者秩而祭之矧曰后土昔載明祠何必因陰乃爲我師意多漢武迹在橫汾風流可接簫鼓如聞壽官創制神鼎勒勲古往今來豈無斯文

西嶽太華山碑銘【並序宗禦制】

天有四序星辰辧其分地有五方山嶽鎭其域陰陽交暢則品物形矣精气相射則神只著矣西嶽太華山者當少陰用事萬物生華故曰華山踞中土西偏當七宮正位是稱西嶽披圖以察削成而四方信焉立表以算其髙五千仞明焉石壁磔堅而雄竦眾山奔走而傾附其气肅其勢威其行配金其辰直酉前對華陽之國後壓華陰之郡左抱桃林之塞右產藍田之玉諒少昊之下都卽蓐收之別館也軒帝遊焉以防眾神虞舜柴焉以覲羣後爰自夏氏迄於隋室朝廷五姓載歷三千祀典相因舊章未攺壇場廟宇何代不修一禱三祠無嵗而缺所以報生殖事靈神不有怠也故亦祥休明災淫慝未嘗爽也皇天眷祐馨我烈祖奄有萬方逮乎六葉郊天地望山川精意必達墜典咸甄亦命州將四時告防加視王秩進號金天若是何者抑有由焉予小子之生也嵗丙戌月仲秋膺少昊之盛徳協太華之本命故常寤寐靈嶽蠁神交玉帛未陳幽贊必先意而啟椒醑𨿽薄景福果應期而集感昭賽可一二而道邪記云下有方士眞人金鼎石室上有明星玉女仙艸瑤池茅龍一去毛女千祀前代帝王多所僥覬朕學犧文之道故非斯人之徒憂在至道之不不憂富貴之無永患在蒼生之不理不患年壽之若流以功施四海爲長生以業傳百代爲不死焉羨置集靈之宮虛望非福立存仙之殿勞思輕學者哉於戲維嶽配天上弼予志予欲大康兆人嶽翼予欲定禮樂諧神人嶽聽予思其維嶽降神生此多士無俾申甫専美於嵩語酌古訓心通神境善而不答誠而不應未之有也嶽其念哉十有一載孟冬之月步自京邑幸於洛師停鑾廟下淸眺仙掌云拂石牀霓裳可接風過松嶺仙駕如聞久勤報徳之願未暇封崇之禮遟回刻石梗槪銘山萬姓膽予言可復也銘曰

巉巉大華柱天直上靑崖白谷仰見靈掌雄峯峻削菡萏森爽是曰靈嶽眾山之長白帝西下黃河北來陰陽孕育精气徘徊偶聖呈瑞逢昏降災玉池神挹石室僊開海絕瀛洲天遙圃偉哉此鎭崢嶸中土鬼神乍遊風雲忽聚髙標爀日半璧飛雨自古王者巡方必至龍駕帝服封天禪地南面防神西後在位待予治國安人然後徐思其事

北嶽恆山碑銘【並序】

張嘉貞

有國者殷薦於天地望秩山川故災沴不生矣有家者嚴禋於鬼神克諧禮樂故休祐斯應矣由是上下交泰幽明相協五精同朗辰爲水其味鹹五鎭俱淸爲冬其音羽大哉玆嶽殊於眾山嵩華乃局於近甸衡岱不逾於方域孰與夫包括綿長經綸中外外夷有四昴宿主胡則延袤以限之中郡有五寶符在代則髙襄以臨之其頂也上扶幹門黑帝之宮觀其足也下捺坤軸神之都府豈止劈兾魏截幽燕拒洪河撐大海洞合沓半天下之襟帶嵯峨巉巖一宇內之標格者也故知惟土有精惟山有靈窅窅冥冥其道至平其徳至貞氳氳馨馨目之不覩夫形耳之不聞夫聲陰陽不測夫奧所以存像設建祠庭矣稽彼上古洎乎中運五載巡狩百神懷柔皇王令典以之協祚歷數昌期以之交泰粵自嬴漢爰逮周隋匪修匪防或僭或侈不勤於省者其政缺非美而封者其事訛於戲黷祭虛陳昭靈防答更張禮秩固待雍熙粵若我唐正百王頽教龔惟我後揚五聖丕烈人神允洽動植和暢乃籍北鎭柴南壇碑西嶽泥東岱是用告厥功祗其祠也故穰穰多福獲於彼顒顒眾心徯於此而今儉狁不熾已方余辰邊隅於是乎靜雨雪其滂乃屢盈尺稼穡於是乎丰丰嵗已成惟君能事斯北巡之禮胥詠其蘇𨿽黝輅纁旂未由冬覲而圓珪方璧每自天來或事舉必祈福行宜賽則有公卿而奉告命也或四時薦熟三獻酌洗則有侯牧而奉新章也非夫昭信雄直豈有享於明代哉是以河朔人風潔誠而禱蠶糓者多矣春秋孟冬首三之日尢劇蘋藻自羞若從官斂樵蘇不禁孰敢私伐蓋威靈感通以致爾與其淫淊而求者異乎夫道莫先乎眞政莫先乎淳參造化以變萬物莫先乎神資皇王以富四海莫先乎人防神莫先乎君公正人莫先乎師長丙寅嵗乃命菲才謬兼軍郡欽若明詔持兵導俗無敢懈怠名山大川著乎典式靡不加敬於昭神寢於嶽之陽伊嶽致神惟神主嶽髙柯古榦幽蔚陰翳俯仰瞻對精魄肅慕栗然何爲故以嗟嘆嗟嘆之不足於是詠歌歌以發言言以章徳事可追於風雅詞無隱乎聞見神而聽之頌斯作曰

五宿熒煌風政休咎上經乎乾綱我君順之祚乃久兮五宗盤薄陰化成敗下彰乎坤絡我君欽之福乃介兮天平地成神道助貞人事以寧兮皇極帝力神道助直人事以息兮禎祥日新旣祠旣禋國力斯春兮風雨時若是耕是獲家勤於作兮至神通兮昭冥協和至道黙兮勤敭頌歌大如礪明徳惟峩

南海神廟碑文

韓愈

海於天地閒爲物最鉅自三代聖王莫不祀事考於傳記而南海神次最貴在北東西三神河伯之上號爲祝融天寶中天子以爲古爵莫貴於公侯故海嶽之祝犧幣之數放而依之所以致崇極於大神今王亦爵也而禮海嶽尙循公侯之事虛王儀而不用非致崇極之意也由是冊尊南海神爲廣利王祝號祭式與次俱升因其故廟易而新之在今廣州治之東南海道八十里扶胥之口黃木之灣常以立夏气至命廣州刺史行事祠下事訖驛聞而刺史常節度五嶺諸軍仍觀察其郡邑於南方事無不統地大以逺故常選用重人旣貴而富且不習海事又當祝時海常多大風將往皆憂感旣進觀顧怖悸故常以疾爲解而委事於其副其來已久故明宮齋廬上雨旁風無所蓋障牲酒瘠酸取具臨時水陸之品狼籍籩豆薦祼興俯不中儀式吏滋不恭神不顧享盲風怪雨發作無節人蒙其害元和十二年始詔用前尙書右丞國子祭酒魯國孔公爲廣州刺史兼禦史大夫以殿南服公正直方嚴中心樂易祗愼所職治人以明事神以誠內外殫盡不爲表襮至州之明年將夏祝冊自京師至吏以時告公乃齋祓視冊誓羣有司曰冊有皇帝名乃上所自署其文曰嗣天子某謹遣某官敬祭其恭且嚴如是敢有不承明日吾將宿廟下以供晨事明日吏以風雨白不聽於是州府文武吏士凡百數交謁更諌皆揖而退公遂陞舟風雨少弛櫂夫奏功云陰解駮日光穿漏波伏不興省牲之夕載暘載陰將事之夜天地開除月星明穊五鼓旣作牽牛正中公乃盛服執笏以入卽事文武賔屬俯首聽位各執其職牲肥酒香樽爵靜潔降登有數神其醉飽海之百靈祕怪恍惚蜿蜿蜒蜒來慕飲食闔廟旋艫祥飈送颿旗纛旄麾飛揚晻藹鐃鼔嘲轟髙管噭噪武夫奮掉工師唱和穹龜長魚踴躍後先乾端坤倪軒豁呈露祀之之嵗風災熄滅人厭魚蟹五糓胥熟明年祀歸又廣廟宮而大之治其庭壇攺作東西兩序齋庖之房百用具修明年其時公又固往不懈益防嵗仍大和耊艾歌詠始公之至盡除他名之稅罷衣食於官之可去者四方之使不以資交以身爲帥燕享有時賞與以節公藏私畜上下與足於是免屬州負逋之緡錢廿有四萬米三萬二千斛賦金之州耗金一嵗八百困不能償皆以丐之加西南守長之俸誅其尢無良不聽令者由是皆自重愼法人士之落南不能歸者與流徒之冑百二十八族用其才良而廩其無告者其女子可稼者與之錢財令無失所時刑徳並流方地數千里不識盜賊山行海宿不擇處所事神治人可謂備至矣咸願刻廟石以著厥美而系以詩乃作詩曰

南海陰墟祝融之宅卽祀於旁帝命南伯吏惰不躬正自令公明用享錫祐我家邦惟明天子惟愼厥使我公在官神人致喜海嶺之陬旣足旣濡胡不均俾執事樞公行勿遲公無遽歸匪我私公神人具依

黃陵廟碑

湘旁有廟曰黃陵自前古立以祠堯之二女舜二妃者庭有碑斷裂分防在地其文剝缺考圖記言漢荊州牧劉表景升之立題曰湘夫人碑今驗其文乃晉太康元年又題其額曰虞舜二妃之碑非景升立者秦博士對始皇帝云湘君者堯之二女舜妃者也劉向鄭亦皆以二妃爲湘君而離騷九歌旣有湘君又有湘夫人王逸之解以爲湘君者自其水神而謂湘夫人乃二妃也從舜南徵三苗不返道死沅湘之間山海經云洞庭之山帝之二女居之郭璞疑二女者帝舜之後不當降小君爲其夫人因以二女爲天帝之女以余考之璞與王逸俱失也堯之長女娥皇爲舜正妃故曰君其二女女英自宜降曰夫人也故楚辭謂娥皇爲君謂女英爲帝子各以其盛者推言之也禮有小君君毋明其正自得稱君也書曰舜陟方乃死孔安國謂舜升道南方以死或又曰舜死葬蒼梧二妃從之不及溺死沅湘之間余謂竹書記年帝王之沒皆曰陟陟升也謂升天也書曰殷禮陟配天言以道終其徳協天也書紀舜之沒云陟者與竹書周書同文也其下言方乃死者所以釋陟爲死也地之勢東南下如言舜南巡而死宜言下方不得言陟方也以此謂舜死葬蒼梧於時二妃從之不及而溺死者皆不可信也二妃旣曰以謀語舜脫舜之厄成舜之聖堯死而舜有天下爲天子二妃之力宜常爲神食民之祭今之渡湖江者莫敢不進禮廟下元和十四年春餘以言事得罪黜爲潮州刺史玆地於漢實南海之掲陽癘毒所聚懼不得脫死過廟而禱之其冬移袁州刺史明年九月拜國子祭酒使以私錢十萬抵嶽州願易廟之圯墉腐瓦於刺史王堪長慶元年刺史張愉自京師往與愉故善因謂曰丐我一碑石載二妃廟事且令後世知有子名愉曰諾旣至州報曰碑謹具篆其事俾刻之

大唐燕支山神寧濟公祠堂碑楊

炎

西北之巨鎭曰燕支本匈奴王庭昔漢武納渾邪開右地置武威張掖而山界二郡之間連峯委防云蔚黛起積髙之勢四向千里陽崖有栝栢之材備簳革陰壑有堅剛之璞化五兵維人气雄其畜多馬虜得之以制陰國主天街周以之興秦以之霸漢得之以斷右臂郤南牧西距於海北經於河自外而望上也雄雄乎一气旁朔鹵前衝塞門與積石來朝昆侖相負洎陟蒼蒼臨峻極則形變六合空同大荒靑冥在混元之中絕壁掲宇宙之外舊史云封祀之山八中國之外三自夏缺秩奠漢攘疆土於時更而王者莫能配天其意者將纘禹之業以俟聖人乎維唐之三十載賁化之紀息金革之墟蠢蠢蒸然萃於聖澤於是左丹穴右崆峒古所未賔咸頓首於路門之外天子登神宮勒金版將復美於羣嶽告成於昊蒼議云此山天合气以正秋方地與神而主戎國俾蚪螭者爲師爲旅貔虎者爲妾爲臣不在於巨靈乎其封神爲寧濟公錫之鞶帶備厥禮物詔邦牧太子少保哥舒公卜吉日築靈祠於髙麓之陽毎嵗盛秋以笙鏞之器錡釡之品率封內以望之索羣神以防之亞旅師氏旄頭弩牙金鼓七校車徒十萬從饗於廟庭大閱於山外所以因天界以崇聖功垂地險以恢逺略也觀夫叢巖懸抱煙雨屑窣宮庭晃其角暮林石古而幽陰神其居之可以禱安靜矣拊空桑變鐘石神其聽之可以感和樂矣大玉通帛熊蟠桂漿粲其傾筐采物煌煌神其歆之可以祚有年矣維石巖巖日月不老維靈是與生此熊羆神其薦之可以奉吾君矣於戲陳信克享正祠幽感宜乎有祈而降有祭而歆龍也無風雨之愆蛇也無气焰之作此神之職又何羞焉而作頌曰掲靈山兮天地界勢奔突兮風雲駭峯蹲龍兮入天門气變蛇兮煙嵐昏祐自天兮得終古備華虫兮駕朱虎

唐文粹卷五十

欽定四庫全書

唐文粹卷五十一

宋姚鉉撰

碑二【記碑陰文附揔九首】

聖帝一

虞帝廟碑【張謂】

先聖六

處州孔子廟碑【韓愈】

河中府文宣王廟碑【常仲孺】

兗州曲阜縣宣聖廟碑【李邕】

扶風縣文宣王廟記【附程浩】

書處州韓吏部孔子廟碑陰【附杜牧】

謁夫子廟文【附李觀】

大儒二

文中子碑【皮日休】

文中子碑【司空圖】

虞帝廟碑銘【並序】

張謂

堯有天下七十載將遜於位久難其人伯支許由全其節而固讓羲仲龢叔審其才而固辭帝徳合於天天命歸於帝帝盡善也我其試哉由是賔於四門納於百揆星辰合度雷雨不迷堯之二女釐降於內堯之九男服勤於外受昭華之玉允洽人神泥封祀之金大報天地五臣皆進明賞也四族咸黜明刑也先質後文惇俗也貴徳尙齒優賢也於斯之時君明於上人化於下山川鬼神亦莫不寧鳥獸魚鼈眾乎咸若無爲而治其聖也歟夫以萬乘之尊一人之貴多見軼其軌度少能窒其嗜欲瑤臺瓊室堯舜則茅茨土階矣玉食寶衣堯舜則藜皮裘矣歷代多嬪禦堯舜顧禮經娶一姓矣自古好徵伐堯舜舞干戚懷四夷矣百姓樂堯舜未嘗不樂百姓憂堯舜未嘗不憂歷數之來人以位授我謳歌之去我以位授人其來也嬰於樊籠其去也脫於桎梏形神非吾有天地之委和子孫非吾有天地之委蛻此其所以禪代也近日曹丕父子世爲漢賊當鼎易之時發荒唐之論髙視前古大誇羣雄猥以漢魏之間輒同堯舜之際此河伯不知於海若盜跖自方於仲尼也古人云堯以義終舜以勤死稽諸祀典永爲世教遊夏之徒豈誣也哉稱堯見囚小儒之虛誕爲禹所放曲士之穿鑿攻乎異端斯害也已九疑北麓三湘南澨帝之遺廟存焉地僻易蕪徒生荊棘水深難渉誰薦蘋蘩先聖不祀後賢之過攝邵陽令前監察禦史宇文宣大樹風教小康黎元相岡巒移棟宇前豁林莽得爽塏之地焉下指城隅見祈禱之人焉如或宣室言徴閟宮靈降娥英近侍稷契旁趨則歌南風覲東後朝眾聖防羣臣則知湯武不敢升堂自愧於廊廡之下髙光不敢及戶退慙於閫閾之外成康文景帝所譏焉謂也無孔氏之祖述有顏子之希慕作頌於淸芬勒文於石其銘曰系自顓頊家於勾芒大口奇表重瞳異相俗變山中風移河上其器不窳其人皆讓二年成邑三年成都惟彼陶唐禪於有虞域中交防天下昭蘇彩鳯聽樂黃龍負圖其徳難名元功不宰脫屣城闕遺形江海陵廟有依山川無攺象耕未輟鳥耘猶在托此巖阿神心若何蒸嘗昔少俎豆今多百越迢遙九疑嵯峨湘云古色楚水新波庭羅松桂森若容衛檐度風飈宛如簫韶黎庶以寧陰陽以調慿玆聖靈祚我皇朝

處州孔子廟碑

韓愈

自天子至郡邑守長通得祀而徧天下者惟社稷與孔子焉然而社祭土稷祭谷勾龍與棄乃其佐享非其専主又其位所不屋而壇豈如孔子用王者禮巍然當座以門人爲配自天子而下北面拜跪薦祭進退誠敬禮如親弟子者勾龍棄以功孔子以徳固自有次第哉自古多有以功徳得其位者不得常祀勾龍棄孔子皆不得位而得常祀然其祀事皆不如孔子之盛所謂生人已來未有如孔子者其賢過於堯舜逺者此其效歟郡邑皆有孔子廟或不能修事𨿽設博士弟子或役於有司名存實亡失其所業獨處州刺史鄴侯李繁至官能以爲先旣新作孔子廟又令工攺顏回至子夏十人像其餘六十子及後大儒公羊髙左丘明孟軻荀況伏生毛公韓生董生髙堂生揚雄鄭等數十人皆圖之壁選博士弟子必皆其人又爲置講堂教之行禮肄習其中置本錢廩米令可繼處以守廟成躬率吏及博士弟子入學行釋菜禮耆老嘆嗟其子弟皆興於學鄴侯尙文其於古記無不貫達故其爲政知所先後可歌也乃作詩曰

惟此廟學鄴侯所作厥初庳下神不以宇先師所處亦窘寒暑乃新斯宮神降其獻講讀有常不誡用勸掲掲元哲有師之尊羣聖嚴嚴大法以存像圖孔肖咸在斯堂以瞻以儀俾不或忘後之君子無廢成美琢詞碑石以贊攸始

河中府新修文宣王廟碑

常仲孺

立於水成於气以位天地勇於震奮於乙是生萬物天地之大萬物之多若無聖人誰與凖繩故能範而不過類而不遺者也然則乘時設教必生大聖以首之庖羲氏甄才煥文君人子天神農以之首於皇而體至道也軒轅氏推防命官度方順紀顓頊奉之首於帝而法徳也夏后氏奠山通川因地制賦殷湯繼之首於王而明大化也理亂相資質文代變洎有周而衰焉平桓以還鴻流蕩然非聖人之述易羲農之道消矣非聖人之辯問軒轅之帝衰矣非聖人之刪書夏殷之王微矣非聖人之作春秋周室卑而諸侯僭矣故夫子彰皇系帝敍王尊周首於儒而開大教也是知前聖之遺風將絕夫子不得不生中古之彛訓將興夫子不得不作故禮云百代以俟聖人而不惑也有天下者遵其易簡遡其元命可以致於淸靜遵其廣大其覆載可以致於雍熙遵其禮讓蹈其夷曠可以致於和平茍或失常滔滔淫源徳滋非而霸功作矣代易於上教尊於下運否於旣往位崇於將來形於國而達於家萬樂和而百禮成鬱鬱洋洋與日月而終矣巨唐教本六經徳懷三古拯大道於旣溺復醇源於已醨追謚文宣顯用王禮太學之制刑於四方貞元五年秋仲上丁元帥司空侍中咸寧王渾公有獻於先師退而言曰斯廟也左廛右署前軍後府晨暮之間諠闐四起非肅雍致敬之地爰命略址於城得南端安焉出其食之中財任閒人之餘力屬役如素十旬而成祠庭有閒薦設有嚴釁落之禮行饗獻之儀具是則賈之囂薄師之閱習吏之譏訶寂寥於玆矣噫我公以身柱國竭力戴君齊心孔門稟奉如在易曰化而裁之黙而成之公气和陰陽徳防幾義又曰其靜也専其動也直公志尙純一行必中正語曰文武之道未墜於地公有全社稷之勲合經緯之用又曰居之無倦行之以忠公有遵理化之勤及人民之信古訓是式新廟奕奕尊異顯赫舉集其門也至哉小子明朝退飛幕府獲祐嘆息徘徊敢揚頌聲其辭曰

昭昭五星文之經浩浩五行元气之形維上紀下災昬祥明聖人居中百化適成五星九醇朴不曜降及堯舜存乎典誥文王旣沒孔子乃紹質文異時日月代照肇自開辟澒洞無迹考於六籍窮古盡昔微禹之功水土共融微儒之風華夷蒙蒙大聖同徳垂訓作則山川九州禮樂萬國羲軒之道夫子明之百王纘焉仰而營之夫子之教巨唐興之皇帝奉焉式而之皇帝之化藩翰揚之司空行焉敬而將之肅肅新祠煌煌盛儀祀享不失誦以時儒風載揚天地同期

兗州曲阜縣宣聖廟碑銘【並序】李

邕

嘗觀元化陰藏上帝造𨿽道逺不際而運行有符揚攉大抵宣考神用逮人統之可復補天秩之將頽其揆一也昔蚩尢怙賊厥弟驕兵巨力朋徒合緒連禍則皇帝興聖重出羣龍推下濟以君人儆勤略以戡亂逮至橫流方割包山其咨轉死爲魚鱻食不粒則堯禹並迹振拔隱憂導百川康四國粵若殷禮缺周徳微宋公用鄫楚子問鼎則夫子卓立粲然成章辟邦家之正門播今昔之彛憲此天所以不言而成化聖所以有開而必先其若是者乎故夫子之道消息乎兩儀夫子之徳經營乎三代豈徒小說蓋有異聞夫亭之者莫如天借之者莫如地教之者莫如夫子且沐其亭而不識其道則不如勿生荷其借而不由其徳則不如勿運故曰消息乎兩儀者也夫博之者莫如文約之者莫如禮行之者莫如夫子且防其文而不揚其業則不如勿傳經其禮而不啟其教則不如勿學上代有以焯序中代有以宗師後代有以丕訓故曰經營乎三代者也噫唐虞之美不必至是贊而大者進聖君也夏桀之惡不必至是擠而毀者激庸君也伊尹之忠不必至是演而數者勉誠節也趙盾之逆不必至是抑而書者誅賊臣也至若論慈廣孝輔仁寵義職此之由於是君臣之位序父子之道明朋友之事興夫婦之倫得𨿽朗日開覺膏雨潤黷和風淸扇安足諭哉借如九皇繼統而政醇七聖同年而道合𨿽事業廣運而理齊一時未有薄遊大夫僻居下國徳教旣往言滿方來廟食列邦不假手於後續君長萬葉必歸心於素王若此之盛是以騰跨百辟孤絕一人曷成名而可稱蓋取興而爲大者也我國家儒教浹宇文思啟天神吏曹以追尊建禮官而崇祀侯襃聖於人爵屍奠享於國庠是用大起學流錫類孝行惇悅施於方國光覆彌於宗三十五代孫嗣襃聖侯璲芝字藏暉洎族賢元亨等或専門碩儒防墜於緒或餘波明哲載揚厥聲乃相與合謀曰夫墟墓之地禮曰自哀聽訟之樹詩曰勿翦一則遇事遺愛一則感物允懷矧乎大聖烈風吾祖鴻美故國封井舊居川嶽歟宜其悚神馳魄膝行膜拜陳齋祭奠嚴祠樹繚垣以設防刋丰碑以爲表兗州牧京兆韋君珪王國周親人才懿徳明啟風俗休有政教長史河南源晉賔字光國賢操孤興淸節特逺納人以禮成俗於師司馬天水狄光字子亮相門開祥雅道踵武聞義必立從事可行錄事參軍東海徐仲連功曹成陽蓋寡疑倉曹大原王道淳農楊萬石戶曹博陵崔少連兵曹範陽張博望法曹安定臯再佺東海徐光彥工曹榮陽鄭璋參軍扶風竇光訓及曲阜縣令鴈門田思昭主簿吳興施文蔚淸河晏楷等宦緒通徳儒林秀士升堂覩奧遊聖欽風僉同演成乃共經始其銘曰

元天陰騭大明虛鏡神不利淫物將與正凡曰投艱在此逢聖吞沙薦虐軒黃底定襄陵兆災夏禹文命周道失序夫子應聘刋詩述史盛禮張樂雅頌穆淸訓詞昭灼片言一字勸善懲惡誘進後人啟明先覺六順勃興四教皆作茂功濟古至道維來首出列聖席捲羣才大名震耀廣學天開蒸嘗匝宇頌聲窮垓帝念居室以光壽宮建侯於嗣環封厥中孫謀不冺祖徳斯崇乃刋聖烈用廣休風

扶風縣文宣王廟記

程浩

天地吾知至廣也以其無所不覆載日月吾知至明也以其無所不照臨江海吾知至大也以其無所不容納料廣以寸管測景以尺圭航大以一葦廣不能逃其數明不能私其質大不能亡其險偉哉夫子後天地而生知天地之始光天地而沒知天地之終非日非月光之所及者逺不江不海潤之所浸者博三代禮樂吾知其損益百王憲章吾知其消息君臣以位父子以親家國以肥鬼神以享道未可詮其有物釋未可證於無生一以貫之我先師夫子夫子聖人也帝之聖者曰堯王之聖者曰禹師之聖者曰夫子堯之徳有時而息禹之功有時而窮夫子之道久而彌芳逺而彌光用之者昌捨之者亡昔否於周今防於唐不然者何被衮而裳垂旒而王者哉扶風古縣也在京之西環渭之北望標關輔之首雄壓劇秦之大有尉曰袁弁者學吞漢臺賢負伊鼎文則變雅行乃矩物其爲政也剛以斷其理身也柔而立回大君之淸問動賢相之精選夤奉詔防廓新祠宇廟閭岑立宮墻鳥趾睟先師於兩楹羅亞聖於十哲砌蘭有主院柏分行䢐庭自肅入室加敬陳牲牢而如在旅籩豆而無算天下大軍之後也時獘而沒禮域中小康之前也俗媮而迷歸尙儒以戢兵設義而銷戰使人從善逺惡而不自知大哉袁氏之子其用心也至矣邑宰李公才思練逹政心和理風聲樹於丕變甿頌樂而不支縣丞主簿尉等瑯瑘王畿黍稷公器覽容色窺相公之明鏡整鬐鬛趣相公之龍門雲霄坐馳鳴躍可俟浩自帝鄕薄遊鳯翔入境而醉聞佳政告歸而飱味尢績前尉許贄起予能事春秋之徒如何勿書時大歷二年某月日記

書處州韓吏部孔子廟碑陰

杜牧

天不生夫子於中國中國當何如曰不夷狄如也荀卿祖夫子李斯事茍卿一日宰天下盡誘夫子之徒與書坑而焚之曰徒能亂人不若刑名獄吏治世之賢也彼商鞅者能耕能戰能行其法基秦爲彊曰彼仁義虱官也可以置之【置之言不用也】自董仲舒劉向皆言司馬遷良史也而遷以儒分之爲九曰博而寡要勞而無功不如道家者流也自有天地已來人無有不死者海上迂怪之士特出言曰黃帝錬丹沙爲黃金以餌之晝日乘龍上天誠得其藥可如黃帝以燕昭王之賢破彊齊幾於霸秦始皇漢武帝之雄材防六彊辟四夷盡非凡主也皆甘其說耗天下捐骨肉而不辭至死而不悟莫尊於天地莫嚴於宗廟社稷梁武帝起爲梁國者以筍脯麫牲爲薦祀之禮曰佛之教牲不可殺以天子之尊捨身爲其奴散發布地親命其徒踐之有天地日月爲之主陰陽鬼神爲之佐夫子巍然統而辯之復引堯舜禹湯文武周公爲之助則其徒不爲劣其治不爲僻彼四君二臣不爲無知一旦不信背而之他仍族滅之儻不生夫子紛紜冥昧百家鬭起是已所是非已所非天下隨其時而宗之誰敢非之縱有非之者欲何所依據而爲其辭是楊墨駢愼已降百家之徒廟貎而血食十年一變法百年一攺教橫斜髙下不知止泊彼夷狄者爲夷狄之俗一定而不易若不生夫子是知其必不夷狄如也韓吏部夫子廟碑曰天下通祀惟社稷與夫子社稷壇而不屋取異代爲配未若夫子巍然當座用王者禮以門人爲配自天子至於庶人親北面師之夫子以徳社稷以功固有次第哉因引孟子曰生人已來未有如夫子者也自古稱夫子者多矣稱夫子之徳莫如孟子稱夫子之尊莫如韓吏部故書其碑陰雲

謁夫子廟文

李觀

世載儒訓者隴西李氏子觀正詞爲防執防爲奠恪以上薦桓撥之十有三祀孟秋之月朔修冕帶問廟而入再拜兩柱之下乃退伏而稱曰於皇夫子之道之徳與天地同施與日月合明乃聖乃神炳乎典謨惟王者得之以事神使民庶人得之以不失其死生諸侯得之以事天子卿大夫得之以保祿位怨災不及其身四時得之而序行天下得之而大同然則天地神人之事昭乎夫子之道之徳也至矣何小子之所竊嘆焉斯嘆也其惟來學乎其惟乞靈乎曰某不敢然也且夫禮樂浹於明夫子之善道也斯可謂以學矣鬼神瞰於幽夫子之明靈也斯可謂以敬矣孰敢捨道而來學黷敬而乞靈者乎於是再拜而起徊翔而觀章施足徴像設無諠我廟爼豆我王衣冠夫子得之亦無愧言七十之徒亦公亦侯外如君臣內實討論烝烝小子思得其門夫子聖人天錫元精其未生也若超然神遊與兩气俱存其旣生也遇三季之防飄颻湮淪歌之音拊而不和仁義之圖捲而靡陳及相魯而有喜色去宋而曰桓魋其如予何聖人之窮乃有如是邪噫俾夫子生於堯之代堯必後舜而先夫子生於舜之代舜則必先夫子而後禹聖人得時化可知也如舜禹生於夫子之年則不過守於田畝之中安有夫子之教垂於無窮若今日之澶漫者乎惟夫子生實陪臣沒乃王爵有聖徳也惟紂生實殷辟死曰獨夫有逆徳也惟爵謚在徳惟徳有聖有逆惟聖逆在人不在於尊嗚呼夫子聖人之極歟鳯鳥不至無其時也秦人燒書文之衰也帝唐爵王徳之興也惟夫子之徳洎唐之徳永而能安古而更新降康下民夐有烈光訖無閒然小子忡忡栗栗拜奠而出匪作匪述

文中子碑

皮日休

天不能言陰隲於民民不可縱是生聖賢聖賢之道【句】徳與命符是爲堯舜性與命乖是爲孔顏噫仲尼之化也不及於一國而被乾天下不治於一時而霈及萬世非刪詩書定禮樂贊易道修春秋者乎故孟子疊踵孔聖而贊其道夐出於世而可繼孟氏者復何人哉文中子王氏諱通字仲淹生於陳隋之世以亂世不仕退於汾晉序述六經敷爲中說以行教於門人夫仲尼刪詩書定禮樂贊易道修春秋先生則有禮論二十五篇續詩三百六十篇元經三十一篇易贊七十篇孟子之門人有髙第弟子公孫丑萬章焉先生則有薛收李靖魏徴李勣杜如晦房齡孟子之門人鬱鬱於亂世先生之門人赫赫於盛時較其道與孔孟豈徒然哉設先生生於孔聖之世余恐不在遊夏之亞也況七十子歟惜乎徳與命乖不及覩吾唐受命而歿茍唐得而用之貞觀之治不在於房杜禇魏矣後先生二百五十嵗生曰皮子嗜先生道業先生文讀文中子後序尙闕於贊述想先生封隧所在而爲銘云

大道不明天地淪精俟聖暢教乃出先生百氏黜迹六藝騰英道符眞宰用失阿衡先生門人爲唐之禎差肩哲相接武名卿未逾一紀致我太平先生之功莫之與京

文中子碑

司空圖

道制治之大器也儒守其器者耳故聖哲之生受任於天不可斵之以就其時仲尼不用於戰國致其道於孟荀而傳焉得於漢成四百之祚五胡繼亂極於周齊天其或者生文中子以致聖人之用得眾賢而廓之以俟我唐亦天命也故房衛數公皆爲其徒恢文武之道以濟貞觀治平之盛今三百年矣宜其碑

聖魁之柄授必有施臣底之績濟亦厥時子惟善守賦而不私克輸於我貞休之基

唐文粹卷五十一

欽定四庫全書

唐文粹卷五十二

宋姚鉉撰

碑三

神廟

嵩山啟母廟碑【崔融】

少室山少姨廟碑【楊炯】

三城韓公廟碑【李華】

桞州羅池廟碑【韓愈】

野廟文【陸蒙】

嵩山啟母廟碑【並序】

崔融

臣聞天地生成其法自然之謂道陰陽鼓舞其功不測之謂神然則物或類感事因通變幹棟傾而三光北馳坤輿缺而百川東瀉河淪越雋有郡邑之爲魚水陷歷陽有吏人之化鼈訪遺蹤於女峽風雨蕭條徴往事於姑泉歌響亮盈虛靡定合防焉常不知誰子旣老氏之多懵忽然爲人寜賈生之足辯仰觀俯察裁識幽明之故原始反終未窮死生之說得於道而失於道義有必然出於幾而入於幾理無或廢知變化者其知神之所爲乎臣謹按啟母廟者蓋夏后啟之母也漢避景帝諱攺啟之字曰開厥後相傳或爲開母而顧野王輿地誌盧元明嵩髙記並不尋避諱之防以爲陽翟婦人事不經見諒無所取粵若玉斗旋璣李母之居鄰北極金臺石室王母之宅在西山气爲母則羣物以萌月爲母則容光必照坤爲母則上下交泰後爲母則邦家有成故華胥履迹而雄氏孕女登感神而炎運作星流華渚而白帝生月貫幽房而黒精降明明有夏穆穆塗山子娶於度土之女女婚於臺桑之地搜奇帝紀識異歸藏束生發蒙而有迷韓子稱賢而不朽漢臣之筆墨泉海陳其令名秦相之一字千金敍其嘉應士歌南國徒聞侯禹之詞石破北方終見生余之兆則郭璞所謂陽城西啟母石李彤所謂嵩山南啟母祠隨巢之說有徴鴻烈之言無爽者矣昔者鸞川之上母變空桑豚水之濵男生破竹美人之虹名防蝀仙婦之月作蟾蜍精衛銜木而償寃女屍化艸而成嬪山崩蜀道臺候婦而無歸石立武昌亭望夫而不及論乎誕載羣下莫尊於帝王語乎遷易凡百無聞於感致美矣哉不可得而稱也大唐革去故鼎取新與運而生繼天而作握乾元而造物海內知春辟混沌而爲家域中無外天皇膺歷數順謳歌金匱玉板服皇王之能事衢室廟堂承祖宗之茂烈垂衣裳而作元後端拱北辰負黼扆而朝諸侯向明南面周邦赫赫其道洽於成康漢室巍巍其化鐘於文景東漸西被逺安邇肅海三年而無波云連月而不散天瑞降地符升靈鳯五文歲時來苑囿神龍八卦昏旦遊池沼禮云乎哉無取於周旋揖讓樂之謂也必在於移風易俗司祿益富家國於是乎有餘司命益年臣人於是乎不天明王三懼未嘗遺戒愼之心天子四鄰莫能展弼諧之用家安其業但聽於鄰雞人得其和遂同於野鹿表防記奏河圖四十六事之著明曷云尙也登太山禪梁甫七十二封之可識何以加乎且夫窮聖神備道徳滋萌元气開辟太初斯乃天皇氏之所以應乎天也依土地明神靈駕六羽而上騰度九州而下濟斯乃人皇氏之所以順乎人也造書契教畋漁合五緯而節四時登九天而類萬物斯乃犧皇氏之所以制人法也務播殖該變通嘗藥以救兆人聚貨而交天下斯乃農皇氏之所以興人利也振防鼓載龍旗天則女授符帝則黃神降斗斯乃軒轅氏之所以除人害也均度量正都邑總秋令於金天分瑞官於鳯紀斯乃帝昊氏之所以爲人極也防祭祀義鬼神履時以象天養財以任地斯乃帝頊氏之所以爲人教也秋乘馬春乘龍順三辰而天道平建五正而人事理斯乃帝辛氏之所以爲人政也明如日晦如陰人無識其名帝何力於我斯乃帝堯氏之所以昭君徳也聞一善舉八才帝唱動而爛星雲天歌發而蹌鳥獸斯乃帝舜氏之所以章後功也夫三統者道之大五行者生之宗三皇法之而列五帝則之而序道以三興徳以五立非天下之至聖孰能兼於此乎而猶𨿽休勿休損之又損下明詔發徳音尊天而重人省方而巡狩舉星畢曵云梢召風伯以淸塵命山靈而防野馳洛邑鶩襄城天回而地遊雲合而霧沓周穆王來遊太室先徴夏啟之居漢武帝有事嵩丘卽訪姒開之石徒觀其丹靑歳古霧露年侵聖情有睠興言攺葺其山則古文之外方其地則新邑之中土銘壇邐迆斜分玉女之臺碑闕相望近對石人之廟金艸生而五色貝樹長而三花紫雲合沓於溪澗白霧氛氳於巖嶺考之易林信惟神明所伏求之遁甲固以威靈肅然夫其命有司乘務隙因髙背下察隱嶙之餘基審日觀星揆摧殘之落構周官置臬郢匠揮斤異態神行全模化造紅葩奪日飛累榭於山間綺綴衝風架回廊於木末仙人在棟神女臨窻周施玳瑁之椽徧覆琉璃之瓦赤玉爲堦甃黃金作門闕山如白岸樹似靑溪羞薀藻於前庭借生芻於後徑蘭香夾水居然洗沭之資竹帚臨風自隔囂塵之境夢臺雲雨宋玉對而先驚楚壁山川屈原書而幾倦壽宮幨兮不擾象設安兮逾肅霜羅曳曳云錦披披鴛鴦褥兮翡翠幬白羽扇兮靑絲履垂玉鸞之佩若往而若還戴金雀之釵不長而不短其居處也曖曖昧昧陰閉陽開其被服也煌煌熒熒霞駮云蔚鼎爼則麟胎鳯烝蕙燃蓂餌膳則木蜜金膏玉漿瓊酒當是時也合五嶽訊九魁選太陰命闕馮夷鳴鼔女媧淸歌左蒼龍兮吹箎右白虎兮縆瑟金眞拂座玉女焚香肅肅習習天媛來風雨雰雰霏霏神姬下霜雪孔雀飛而儀鳯舞弄玉邀歡軿車合而羅綺陳智瓊陪宴麻姑服道變海水而來遊織婦希風塡河津而下謁洛妃綽約江妃緜眇女以明月爲珠素女以穨云作髻九天眞母八極夫人畢集於玆矣靑霞衣兮翠云裘靈連蜷兮旣畱車回風兮馬飛電視倐忽兮無見昔者濟陰山下降堯母之精靈湘川水曲畱舜妃之響像遺壇或在徒聞分福之名棟宇不修誰辯安歌之處豈知夫三仙福地百姓尊祠挾王者之都畿當聖人之順動犧牲玉帛可以洽气和神防婦外孫可以披文相質防奉綸防式陳壯觀𨿽周人作詩自得后妃之美而魏臣獻賦終慙神女之工敢作銘曰

九州地險五嶽天中蛟龍洞穴日月仙宮蓄泄雲霧震蕩雷風笙歌近接鐘鼔遙通【其一】昔在嬀帝洪泉未塞昬墊下人泛濫中國於鑠大禹顯允天徳龍畫旁分螺書徧刻【其二】佩文北海省土南方還從碣石更下臺桑予取有禮我都攸昌八年不顧四載惟荒【其三】宛委旣登轘轅佇鑿家室誤往熊羆方作天道幽祕生涯糾錯其化則遷其靈是托【其四】宓妃之館仙女之臺物類通感精魂去來巫山廟立漢水祠開壝壇歳古棟宇年摧【其五】皇矣大唐麗哉神聖膺圖受籙體元居正赫赫髙祖天有成命明明太宗於玆爲盛【其六】重光累洽下武嗣文負扆而化垂衣以君三靈盻蠁六气氤氳魚鼈咸若雞犬相聞【其七】重譯請命殊鄰稟朔化及中孚風移大朴天秩百禮人和萬樂汾水可遊峴山何邈【其】隨巢舊說夏啟移居盛徳不泯嘉聲在諸周王轉蹕漢帝回輿聿懷降鑑其祀如初【其九】虞衡掌木班垂葺宇虹亙梅梁龍盤桂柱艸積庭院水周堂廡石室置儔軒宮爲輔【其十】珠簾洞捲玉座含淸金翠玓瓅羅縠輕明儀形若動侍衛疑生依稀有物惝怳無聲【其十一】帝子湘川天孫漢曲翩緜縹緲躊踷躑躅神女弄珠靈妃啟玉倐來忽往星繁電燭【其十二】壯矣麗矣神之聼之聰明是屬景福無欺夫人立館防婦鐫辭巍巍皇室萬萬餘基【其十三】

少室山少姨廟碑銘【並序】

楊烱

臣聞昆閬西北之天門也則五帝處其陽陸三皇居其正地太山東南之日觀也則秦皇刻其石銘漢帝探其玉防故知建都邑正方位畫崇墉刳濬洫必慿天地之險然後四海爲家擁神休尊明號協時月同量衡必致山川之祀然後羣神受職少室山者山嶽之神秀也慿河圖而括地用遁甲而開山發揮宇宙之精噴薄陰陽之气壁立而千仭削成而四方北臨碣猶如聚米南望荊衡才同覆簣共工觸皇天之八柱未足擬議龍伯釣溟海之三山無階響像考於含神紐白玉猶存驗於山海經黃花不落其名有序則太室西徧其位可知則嵩髙佐命若乃乾坤之所合雷雨之所交仰躔七星之野俯鎭三河之曲朝市臨於域中樞機正於天下六合交防於是乎有天帝之下都九州名山於是乎有靈仙之窟宅臣謹按少姨廟者則漢書地理誌崇髙少室之廟也其神爲婦人像者則故老相傳云啟母塗山之妺也昔者生於石紐水土所以致其功娶於塗山室家所以成其徳後宗之位象南宮之一星外戚之班比西京之列傳惟幾不測其道無方騁神變而揮霍降精靈而盻蠁亦猶蔣侯三妹靑溪之軌迹可尋虞帝二妃湘水之波瀾未歇何止祠稱丁婦廟號滕姑少女宅於西宮夫人館於南嶽山臨白岸空聞石室之靈浦對靑崖獨有金臺之異若斯而已矣時更魏晉數歷周隋四望於是莫修八神以之無主炎涼代序寧觀爼豆之容霜露霑衣非復歌之地國家乘天造之艸昧屬人謀之與能奄有大寶遂登神器天地水火之無象則女媧氏補之於是乎鏈其五石東西南北之失位則神農氏立之是乎甄其四海天皇貴與天乎合徳富與地乎侔貲窮變化之理盡神明之數伏犧畫卦惟觀鳥獸之文黃帝垂衣蓋取乾坤之象利兼於成器功周於備物瑤臺美化闡邦國之風猷銀牓嘉聲茂君親之典禮稱才予者八族則叔獻季貍有亂臣者十人則太顚閎夭若夫圓丘方澤所以饗天神地祗復廟重櫩所以序文昭武穆命秩宗之位分太宰之官考虞夏之質文定殷周之損益其大禮有如此者髙陽有飛龍之樂始防八風帝舜有儀鳯之音初調九奏後夔典其教制氏辧其聲鐘磬竽瑟致其和尊卑長幼成其序其廣樂有如此者太微營室明堂布政之宮白獸蒼龍象魏懸書之法下應猶艸王言如絲北辰而拱眾星南靣而朝天下其爲政有如此者糾萬人者施以八刑詰四方者戒之三典畫衣不犯載酒無寃免禽獸於网羅納寰瀛於軌物其卹刑有如此者周人之養國老始辟西膠漢氏之召諸生初開太學辟廱所以行其禮泮宮所以班其政童子三尺羞稱霸後之臣冠者六人惟述明王之道其文徳有如此者涼風至司馬於是乎陳兵太白髙將軍於是乎宜戰乘斗杓而誓旅出星門而杖鉞莊周稱天子之劍舉之按之呂望言聖人之兵如風如雨其武功有如此者稽其殷令有文犀利劍之效珍考其周書有赭白乘黃之騁力東漸西被南馳北走盧敖之窮觀六合不出於城隍陶侃之飛入八門未遊於宮室其疆理有如此者蔡璿璣而孚大運天回地遊吹玉聿而部人時陽動陰靜煙雲蕭索而合彩日月淑淸而啟旦豈直鳯巢阿閣入軒後之圖書魚躍中舟稱武王之事業其休徴有如此者然則囊括混沌發揮生靈大庭不足使驂乘驪連不足使扶轂可以防玉帛可以答靈祗行聖人之大孝旣郊祀而宗祀昭帝王之盛節亦因天而事天猶復下聽輿人旁求故實以爲唐堯五載無聞太室之儀殷帝八遷未卜王城之地是用陳圭置臬建周後之兩都詔蹕鳴鑾巡漢皇之中嶽熒惑先列招搖在上隱天而動地欱野而歕山旌旗則日月運行鐘鼔則雷風相薄道伊闕捷轘轅怡然長望邈乎周覽壯靈山之雲雨仍求載祀之經對閒寢之丘墟思秩無文之禮於是降天渙命司存因其舊迹葺其新廟詳費務議工徒下隴蜀之名材致荊藍之寶玉易者言乎恱使民忘其勞詩者歌乎子來成之不日東西轇轕南北崢嶸繡栭兮云楣光照耀兮奪目桂棟兮蘭橑气氛氳兮襲人皎日登於綺疏奔星下於閨闥珠簾玳匣上髙閣而三休金柱銀楹出長廊而中宿窮山海之瓌寶盡人神之壯麗豈止河庭貝闕俯瞰馮夷之都洛水瑤壇旁臨虙妃之館爾其巖嶂重復岡巒左右靑霞起而照天白霧生而匝地余基隱嶙仍知萬嵗之亭古木摧殘尙辧三花之樹明公舊祀棟宇岧嶤仙女層臺風煙爛漫軒轅之訪大隗先求牧馬之童太一之徴少君直下乘龍之使夫峻極也天帝因而防昌夫降神也景福由其興作於是乎昭之以明徳聽之以和聲可以羞澗溪沼沚之毛可以奠潢污行潦之水聰明正直惟鬼神而有知玉帛犧牲實陳信而無媿日之吉靈之來蜺爲旌兮翠爲蓋雷爲車兮電爲防鼓之以南箕風嫋嫋而先路潤之以西畢雨冥冥而灑道其始至也若海靜山空曈曈曨曨照白日於扶桑之東其少進也若回星轉漢粲粲爛爛吐明月於瀛洲之半佩珠璣而玓瓅襲羅縠而飄颻建晨嬰之寶冠踐逺遊之文履命儔兮嘯侶徙倚兮徘徊羣仙畢集眾靈咸至有西華之紫妃有中黃之素女華山之上明星逺燭陽臺之下暮雨潛通或瓊室以飛霞或銀臺而薦樂天孫忽降蹔停支石之機神女相歡卽起投壺之電左侍右衛則甲申之瓊石乙巳之蘭蕭妍倡妙妓則慿悅之淸歌幽靈之鼓瑟樂章旣闋禮容斯備回風兮云旗入不言兮出不辭荷衣兮蕙帶倐而來兮忽而逝惟神享徳降百福而無疆惟嶽配天視三公而有典昔者夏后氏之乘四方仍開宛委之圖周穆王之禦八龍猶紀春山之石況乎上照下漏天平地成人主宅中旁羅於宇縣山靈顯位密邇於神州豈使命徳不傳頌聲無紀由是三天降防有南霍之叔儲八丈鐫銘有西王之服道魏國鐘繇之字惟勒嵗年晉家張載之文遂承明詔其詞曰

上帝有命皇天無親樹之元後以牧蒸人光宅六合懷柔百神徳成郊祀禮備宗禋【其一】軒稱配永昆墟帝出堯號則天汾陽詔蹕觀人設教協時同律有感必通無文咸秩【其二】皇家啟聖受命於天上錬五石旁防九川開階運斗宅海乘幹王母益地周公卜年【其三】天子建徳重規疊矩聖敬日躋宗文祖武範圍三極和平萬宇率由舊章粵若乩古【其四】琁宮夜敞銀牓朝開徳象陰月聲符震雷山河翼戴星緯鹽梅能事畢矣乾元大哉【其五】化定制禮功成作樂日月旂常夏殷正朔徳澤天外文明地角气白星黃風搖露濁【其六】兩京畿甸五載巡遊驅馳太一部列蚩尢將見大隗爰尋許由回鸞躑躅寓目周流【其七】鬱鬱靈鎭巖巖積石直上五千去天三尺帝休非逺眞經可覿石室徘徊瓊膏滴瀝【其八】山惟地徳神卽陰靈瑤姬逐雨玉女隨星陰陽不測黍稷非馨倐忽年代荒蕪廟庭【其九】旁求祀典載垂天渙始詔林衡俄成壯觀紫棁星錯丹梁霞煥似對靑溪如遊白岸【其十】文貍赤豹電防雷車隱隱中道訇訇太虛遂停龍駕永托神居天回地上霧歇云除【其十一】眾靈睒易羣仙容與衡嶽夫人漢濵遊女洛川解佩天河弄杼顧慕招攜繽紛儔侶同气同聲爰笑爰語【其十二】於以采蘋南澗之濵於以采藻於彼行潦日吉兮辰良浴蘭湯兮沐芳揚枹兮拊鼓奠桂酒兮椒漿神其萃止降福穰穰【其十三】

韓公廟碑銘【並序】

李華

唐之元老有大庇於生人曰韓公公盡力大朝位尊將相三城立廟軍帥乞靈則祠之天寶季嵗華奉使朔方展敬祠下式瞻風采像與神合沈沈如生嗚呼生以功爲臣歿以靈爲神神乎宜奉公揔戎疆外懸衡審政拒隴循河緜亙萬里堅城雄防扞蔽三輔介冑之士垂十萬人瞻我麾節以爲進退先是突厥犯塞乘勝入朔方遊騎至安定守軍不到經略失守虜乃驅監收之騋牝退存廬帳進圍聚邑鳴弓躍馬規復漠南邊人搖心元聖軫念節將更至咸以爲請搢紳獻議則以和親爲便中宗未之許也初以公耋老且重煩之及卜師於太宮之庭惟公之吉至尊親臨前殿授以兵符公承命䢐徵北蕃逆駭記所謂君子有其時有其命公得其二而伸其一者也公忠貫神明慮幾造化鎭以長防潰其姦謀一麾偏師屠名王復喪馬奪壍拂云維而城之並河之阿列築三鎭將精士鋭談笑就役匈奴莫敢南視雷哭而遁老防望公以相震怖不然則乘冰轉鬭無日無之旣而據河山翫其動靜納行旅歸之袵席慿墉而望匹馬單兵不匿形影虜由是械手足而刳腹心朝廷無艸竊之虞天下減徵役之半矣詩云文武吉甫萬邦爲憲又曰方叔元老克壯其猷公之謂也帳下之廝尙有存者曰公號令素嚴人無違禁自將吏騎卒咸有旗表節不常出出則賞罰隨之賞無非功罰無非罪上流而下競心行而事從謀全功成由此術也三城旣就刋木標櫓記之種落刻其降年後皆如之豈挺生上將之防也奇鑑先物之然也夫鳥獸艸木出其倫輩猶或利害慿焉況殊績功勲終始天地翼輔先聖寵綏元元有茅社之尊符節之重後奉者果一勝遂一謀庸非明神幽贊之效雅有吉甫薄至於太原王命南仲城彼朔方傳稱齊桓伐戎獽狄以其病燕防衛魏綘和戎狄合諸侯從古及今以爲大功其餘防恬漢靑之倫才丘垤耳尙或筮頌颺之簡防貴之況忠武卓異屨履今昔而詠歌無之非古也竊感趙孟懷隨武之徳寤寐永嘆奉銘神宮其文曰

赫爾韓公司武有經受命北伐渠魁就刑敢或不順鼓行風霆崇岱壓卯滄波灌螢沈泉雷動機發冥冥功奮三城人謡億齡謀出先後構危於寧張天之威恢廟之靈北狄頓顙山戎來庭萬里寢柝緣河罷扄趨拜故祠徳謝惟馨翔野何有羣山靑靑感激遺風徘徊涕零吾誰與歸式薦斯銘

柳州羅池廟碑銘【並序】

韓愈

羅池廟者故刺史柳侯廟也柳爲州不鄙夷其民動以禮法三年民各自矜奮曰玆土𨿽逺京師吾等亦天氓今天幸恵仁侯若不化服我則非人於是老少相教語莫違侯命凡有所爲於其鄕閭及於其家皆曰吾侯聞之得無不可於意否莫不忖度而後從事凡令之期民勸趨之無有後先必以其時於是民業有經公無負租流逋四歸樂生興讓宅有新屋渉有新舩池園防修豬牛羊鴨肥大蕃息子嚴父詔婦順夫指嫁娶葬送各有條法出相弟長入相慈孝先時貧民以男女相質久不得贖盡沒爲隸我侯之至按國之故以傭除本悉奪歸之大修孔子廟城郭道巷皆治使端正樹以名木柳民旣皆悅喜嘗與部將魏忠謝寧歐陽翼飲酒驛亭謂曰吾棄於時而寄於此與君等好也明年吾將死死而爲神後三年爲廟祀我及期而死三年孟秋辛卯侯降於州之後堂歐陽翼等見而拜之其夕夢翼而告之曰館我於羅池其月丙辰廟成大祭過客李儀醉酒慢悔堂上得疾扶出廟門卽死明年春魏忠歐陽翼使謝寧來京師請書其事於石餘謂柳侯生能澤其民死能驚動禍福之以食其土可謂靈也已作迎享送神詩遺柳氏俾歌以祀焉而並刻之柳侯河東人諱宗元字子厚賢而有文章嘗位於朝光顯矣已而擯不用其詞曰荔子丹兮蕉黃雜肴蔬兮進侯堂侯之舩兮兩旗度中流兮風泊之待侯不來兮不知我悲侯乘駒兮入廟慰我民兮不嚬以笑鵝之山兮柳之水桂樹團團兮白石齒齒侯朝出遊兮暮來歸春與猿吟兮秋與鶴飛北方之人兮爲侯是非千秋萬嵗兮侯無我違福我兮壽我驅厲鬼兮山之左下無苦濕兮髙無干秔稌充羨兮蛇蛟結蟠我民報事兮無怠其始自今兮欽於世世

野廟碑

陸蒙

碑者悲也古者懸而窆用木後人書之以表其功徳因畱之不忍去碑之名由是而得自秦漢以降生而有功徳政事者亦碑之而又易之以石失其稱矣余之碑野廟也非有政事功徳可紀直悲夫甿竭其力以奉無名之土木而已矣甌粵間好事鬼山椒水濵多淫祀其廟貌有雄而毅�而碩者則曰將軍有溫而願哲而少者則曰某郎有媼【烏老切】而尊嚴者則曰姥有客而艷者則曰姑其居處則敞之以庭堂峻之以陛級左右老木攢植森拱蘿蔦翳於上鴟鴞室其間車馬徒隸叢雜怪狀農作之甿怖之大者推牛次者系豕小不下犬雞魚菽之薦牲酒之奠缺於家可也缺於神不可也一朝懈怠禍亦隨作耋孺畜牧慓慓然疾病死喪甿不曰適丁其時邪而自惑其生悉歸之於神𨿽然若以古言之則戾以今言之則庶乎神之不足過也何者豈不以生能禦大災捍大患其死也則血食於生人無名之土木不當與禦災捍患者爲比是戾於古也明矣今之雄毅而碩者有之溫願而少者有之升階級坐堂筵耳匏口梁肉載車馬擁徒隸者皆是也解民之懸淸民之暍未嘗貯於胸中民之當奉者一日懈怠則發悍吏肆滛刑敺之以就事校神之禍福孰爲輕重哉平居無事指爲賢良一旦有大夫之憂當報國之日則恛撓脆怯顚躓竄踣乞爲囚虜之不暇此乃纓弁言語之土木爾又何責其眞土木邪故曰以今言之則庶乎神之不足過也旣而爲詩以志其末

土木其形竊吾民之酒牲固無以名土木其智竊吾君之祿位如何可議祿位頎頎酒牲甚微神之饗也孰云其非視吾之碑知斯文之孔悲

唐文粹卷五十二

欽定四庫全書

唐文粹卷五十三

宋姚鉉編

碑四【碣並刻文碑陰文揔一十四首】

髙士五

漢髙士嚴君釣臺碑【梁肅】

刻嚴陵釣臺【附羅隱】

許由先生廟碣【附楊植】

梁髙士碣【附梁肅】

後漢徐徴君碣【附張九齡】

義士一

首陽山碑【皮日休】

忠烈四

有夏大夫闗公碑陰文【附張謂】

殷少師比干碑【李翰】

紀信碑【盧藏用】

周苛碑【李觀】

忠臣二

春申君碑【皮日皮】

梅先生碑【羅隱】

純臣一

微子廟碑【賈生】

烈女一

髙湣女碑【李翺】

漢髙士嚴君釣臺碑

梁肅

先生諱光字子陵防稽余姚人也名闡於漢光武之世東觀書實載其事當哀平之後天地旣閉先生韜其光隱而不見建武反正云雷旣定先生全其道而不屈消息治亂之際捲舒夷曠之域如雲出於山遊於天復歸於無間不可得而累也則激淸風聳髙節以遺後世先生之道可見於是矣或曰人倫大統莫大乎君臣崇徳致用莫盛乎富貴而子陵以賤爲貴以臣傲君二者其失於教歟君子曰不然夫賢哲之道一動一靜動而用者功濟乎當世靜而不用者化光於無窮故許由於堯先生於漢皆不易乎世遊方之外俾後之人聞淸風而向慕焉蓋運有防事有行伊呂遇湯武而立大功子陵遇世祖而立大名去就不同同歸乎道焉歲在大梁予涉江自富春而南訪先生遺塵則釣臺尙存仰聆徳風刻頌於石其文曰

季葉浩浩澆風蕩淳先生括囊鳥獸同羣四海旣平故人爲君富貴於我有如浮雲召至禁中告歸江濆下視天子上動星文接輿肆狂孤竹求仁介推山死襲勝蘭焚猗歟先生異乎斯人俯仰世道從容屈伸淸溪悠悠白石燐燐遺風是仰終古不冺

刻嚴陵釣臺

羅隱

巖巖而髙者嚴子之釣臺也寥寥而不歸者光武之故人也故人之道何如睨蒼苔以言之尊莫尊於天子賤莫賤於布衣龍爭蛇蟄兮風雨相遺干戈載兮悠悠夢思何富貴不易節而窮達無所欺故得脫邯鄲之難破犀象之師造二百年之業繼三尺劍之基者其惟有始有卒者乎下之世風俗偸薄祿位相尙朝爲一旅人暮爲九品官而親戚骨肉已有差等矣況故人乎嗚呼往者不可見來者未可期已而已而

許由先生廟碣

楊植

堯之聰明猶先生成堯之至理猶先生始堯不以天下讓先生先生之道猶昏先生不以淸節避唐堯唐堯之道何尊是知天地間堯而許之日而月之生人已來避讓之大未有如先生者也若非錙銖九有亢極一夫安能以巖澤枯槁之姿下聖文神武之徳則知丹朱得堯之體而遺堯之性先生得堯之性而遺堯之名是得之者守之不足遺之者宰之有餘天用先生粃糠帝王牢籠六合欲先生躬戴淸規首出萬古僣賊爲臣之拜先生廟者得不戒之哉使湯之智讀先生書夏祀不夷也使發之聖得先生夢商廟不墟也然湯武聖人之用也先生聖人之防也於亂則吾用於治則吾防二者聖人經時之大柄使湯武逄堯舜是必韜用而光防矣先生逄桀紂是必捨防而趨用矣則聖道變化豈有殊邪故喜爲雲霞怒爲雷雨先生神也生爲春夏殺爲秋冬先生功也結爲山獄融爲川瀆先生壽也星羅月帳巖靈壑靜先生宅也聖人無爲金玉在璞先生富也功而不宰人文化成先生道也休光烈儀仰道埀師先生文也天機自防𨿽死不防先生武也噫先生所謂稟天之徳合地之式居天地中立帝王則噫先生所謂往矣誰能宗見寥廓但箕穎之上惟餘淸風噫先生所謂爲聖人之大標天地之外揖堯謝舜疇爲吾輩我來獨尋淸禱意深再拜刻石取文於心

梁髙士碣

梁肅

有漢髙士梁君諱鴻字伯鸞扶風人君得天元純誕其生知囊括道妙而遊於世遭漢微缺澆風偃物君以爲道不可徇時故安節以髙蹈髙蹈不可以激俗故登邙以作歌作歌不可以遺患故適越以遐遁遐遁不可以不粒故寄食於杵臼是以孟氏悅其道而妻之伯通尙其風而禮之安夫人而遺其細忽夫語而順乎黙樂則行之憂則違之斯可謂髙世之逸民矣原夫天之運也曰明與晦人之道也曰否與泰達人知否與晦之不可爲也故耦而耕狂而歌鑿坯以逃荷蓧以遊而晦徳避難不成乎名於戲伯鸞非斯人之徒則誰與哉唐大歷六年小子旅於吳得君之舊遊焉孟子稱聞柳下惠之風者鄙夫寛薄夫惇然則聞其風聲亦將捨爾朶頤以觀我靈龜乎乃刋貞石以識遺烈銘曰

山隠器車河祕馬圖伯鸞不行獨與道俱大虛無際浮雲無系伯鸞伊何迹人世直道辱身三黜魯邦扣馬逆諌餓於首陽邈矣伯鸞靜而含光作銘臯橋萬古是望

後漢徐徴君碣

張九齡

後漢髙士徐君諱穉字孺子南昌人也先生受天元休含道傑出生知而上貫之以一體資淸純動適妙知道之將廢乃窮則獨善躬耕取資非力不食鄰落所處率化無訟在漢之季遭時混濁不抗迹以庇物故退處山林不茍利以辱身故進無祿位五辟宰府四察孝防又舉有道就拜太原太守皆辭疾不起延嘉二年尙書令汝南陳蕃僕射南郡胡廣相與上防極言先生冝爲輔弼協和人神漢桓帝猶能安車纁備禮致聘而竟不屈志知時之不可支也然而諸公嘉招𨿽不之屑就及聞薨卒徒步弔祭禮有所尙只雞不薄意有所加生蒭爲貴士之感義實衰世之有補人而見徳俾後生之可尋其廢中權行中慮皆此類也昔者夷齊介防而逺去沮溺野逸而難羣顏闔鑿坯以遁逃接輿狂歌而詭激此誠作者或類沽名夫有所不爲至則偏也無適不可用之極也先生則貶絕在心而經修於世純儉以存戒博愛以體仁應物以防通全已以歸正漢廷所以宗其徳天下所以服其行豈與彼數子直道而已哉靈帝初欲蒲輪聘焉防先生以疾終時年七十有二子曰季祭篤行孝悌亦髙尙不仕皇唐開元十五年予忝牧玆邦風流是仰在懸榻之後想見其人有表墓之儀豈孤此地則先生之徳其可沒乎乃銘曰

靈芝無根醴泉無源角立傑出先生斯存英英先生徳不可名麟出無應鴻飛入道髙事逺迹陳名卲勒石舊邦以觀其妙

首陽山碑

皮日休

天必從道道不由天其曰人乎哉大聖應千百年之運仁發於祥義動於瑞上聖帝也次素王也莫不應乎天地亙乎日月動乎鬼神或有守道以介死秉志以窮生確然金石不足以爲貞澹然冰玉不足以爲防非其上古聖人不以動其心況當世富貴之士哉斯其自信乎道則天地不可得而應也嗚呼夷齊之志嘗以神農虞夏形於言由是觀之豈有意於文武者哉然迹其歸周不從諌而死彼當求西伯也而得武王不曰得仁乎旣得其仁而不取其諌則夷齊之死冝矣太史公以其餓死責乎天道嗚呼若夷齊之行可謂道不由天者乎如不得仁而餓死天可責也茍夷齊以殷亂可乎而臣於周則周召之列矣奚有首陽之阨乎若夷齊者自信其道天不可得而應者也天尙不可應況於人乎況於鬼神乎

有夏大夫闗公碑陰文

張謂

禹成九功誕受天命桀喪一徳悖於人心爲虺爲蛇如犲如虎旣毒螫焉又吞噬焉重之以昆吾因之以妹喜匹夫丑夏多士懷殷萬方囂然九州危矣公夏后之諍臣也以謂爲臣之禮不擇其利食君之祿不避其害亦知直言之賈禍國蹙時危欲其行之也亦知諷諌之徼福裏迃車逺恐其效之遲也由是犯帝座排天門謀成深心藥進苦口石可轉也不可奪其堅貞身可殺也不可揜其忠義夫生死者必然之常數忠義者不易之之節位卑則迹逺祿厚則恩深恩深則義重於生全義可也迹逺則生重於義全生可也夫子世卿之族捨生卽義賢哉且伊尹之遇殷湯也賢與聖合之賢聖之間相去甚近此其所以行道也夫子之逢夏桀也賢與愚合之賢愚之間相去甚逺此其所以喪身也向若桀昧可革從公之言則國不失夏之初君不失禹之�殷湯不能成大業伊尹不能建元勲諸侯奉於天子一姓傳於萬世驕君暴怒亂國滛刑朝行斧鉞之誅夕覩市朝之變千載之下九原之上殷人比於擕手而遊耳於戲先王納諌而昌後王拒諫而亡當其昌也忠良勝於邪佞及其亡也邪佞勝於忠良故君子愼於語黙審於行藏豈徒然哉蓋有以也乾元歲以戎車之殿朝於京師一覽吳子之文再明闗公之義托於匠石勒於碑陰亦猶公谷作傳之異同韓毛解詩之先後也

殷太師比干碑

李翰

太宗文皇帝旣一海內明君臣之義貞觀十九年東徵防夷師次殷墟乃下詔追贈殷少師比干爲太師謚曰忠烈公遣大臣持節弔贈申命郡縣封墓葺祠置守冡五家以少牢時享著於甲令刻於金石故比干之忠益彰臣子得以述其志也昔商王受毒痡於四海徳悖於三正肆厥滛虐下罔敢諫於是微子去之箕子囚之而公獨死之非捐生之難處死之難非處死之難得死之難故不可死而死之是輕其生非孝也得其死而不死是重其死非忠也王之叔父親莫至焉國之元臣位莫崇焉崇髙不可以觀其危親暱不可以忘其祖則我成湯之業將墜於泉商王之命將絕於天整扶其顚遂諌而死剖心非痛殷亡是痛公之忠烈也其若是乎故能獨立危邦橫抗興運周武以三分之業有諸侯之師資十亂之謀摠一心之眾當公之存也則戢彼西土及公之喪也乃觀於盟津公存而殷存公喪而殷喪興亡所系豈不重歟且聖人立教懲惡勸善而已矣人倫大統父子君臣而已矣太師存則正其統歿則埀其教奮乎千古之上行乎百王之末俾夫淫者懼佞者慙睿者思忠者勸其爲式也不亦大哉而夫子稱殷有三仁豈無微防嘗敢賾之曰存其身存其祀亦仁也亡其身存其國亦仁也若進死者退生者狂狷之士將奔走焉褒生者貶死者宴安之人將寘力焉故同歸諸仁各順其志殊途而一揆異行而齊致俾後之人優柔而自得焉蓋春秋微婉之義也必將建皇極敍彛倫在三之規埀不二之訓以昭於世則夫人臣者旣移孝於親而致之於君焉有聞親失而不爭覩親危而不救從容安地而稱得禮甚不然矣夫孝於其親者人之親皆願其爲子忠於其君者人之君皆欲其爲臣故歷代帝王莫不旌顯周武下車而封其墓魏氏南遷而創其祠我太宗有天下禋百神而盛其禮追贈太師謚曰忠烈申命郡縣封墓葺祠致守冡五家以少牢時享著於甲令刻於金石於戲哀傷列辟主食舊封徳爲神明秩視羣望身滅而名益大世絕而祀愈長然後知忠烈之道其感激天人深矣天寶十祀余尉於衛拜乎祠堂魄感精動而廟在鄰邑官非軾閭刋石銘美以志丕烈詞曰

糜軀非仁蹈難非智死於其死然後爲義忠無二體烈有餘气正直聰明至今猶視咨爾來代爲臣不易

紀信碑

盧藏用

有漢忠烈姓紀名信官族代載史失其書昔秦始皇棄六代之業窮天下之力以縱其心施及二代薦作昏徳人怨神怒百姓與能此皇天之所以興漢祚也夫龍躍虎變不有非常之災則不能蔚其文而神其行故英雄豪傑雷動震擊並起而亡秦當是時海水飛而無紀王綱頽而不紐彊者制命弱國連衡項羽提八千兵鼓行稱百萬隳名城坑勁卒弒義帝屠咸陽七十餘戰而天下定矣於是背闗懷楚專制主約𨿽負河山借舊業南面稱孤者膝行請命舉國受署者莫敢抵捂焉而髙祖奮於漢中定三秦之地扶義仗信東向而爭天下天下之命懸於二雄山東紛紛蜂合蟻聚未省所系羽嘗以百萬之眾圍髙祖於滎陽紀公推天歷之在劉顧忠節以自效躬載黃屋出東門而吒之沮百萬之气頓彊楚之威奮諸侯之魄回霸王之機身焚孤城之下功濟廟堂之上髙祖因之以成帝業𨿽演納肝而無悔於犨請矢而不疑公孫抱子而爲詐孟陽寢牀以自欺其忠則然於大業則不可希也先軫免冑以立誠鋤麑觸槐以取喪富辰懟諫而赴翟仲由結纓而爲壯其節則全於大機則無以尙也荀息守言而死事豫讓感遇以自殘石乞烹身以殉白漸離矐目以報丹其義則立於大濟則闕焉故功貴成業貴廣茍有大賴則輕太山於鴻毛壯哉紀公誠得其死矣夫城郢而絕君名寢齋以祈於死其於惡也不亦大乎於戲仲尼所謂見危授命殺身成仁臨難無茍免者則紀公其人也而歷載數百莫能表之縣令防稽孔君名祖舜字奉先資大聖之緒秉忠孝之規淸身以激俗矯枉以從政到官視事三載有成於是鄕之碩老攝齊而請府君以盛徳茂才宣大化旌孝尙節惇學務穡人無懸耜野無靑艸可爲政之美也而紀公之墓淪而不顯豈所以鼓舞前志發揮臣子之道哉府君乃咨謀寮吏稽古訓典以謂忘生從道者仁也沈斷固分者義也威儀不忒者化也好謀而成者智也有死無二者信也大節不撓者勇也決機興運者明也夫藏一行於人則銘之金鼎輝爍風雅況紀公兼而有焉斯實忠臣義士之殊尢者也而文獻之所先也故表商客式幹木君子韙之乃惟春秋旌善之義庶幾爲臣之節奮平百代之上凜然可以比肩於斯人俾能揚耿光厚忠義崇尙教化以昭烈我明天子之風豈不襃徳而顯功哉遂作頌曰

雄雄紀公自天作忠應皇祖兮卓犖磊朗瑰詭俶黨奮威武兮虎鬭龍戰扶危制變挫疆楚兮定霸興王身焚業昌得其所兮云電經綸乃聖乃神萬物覩兮千載一振闡幽作訓爲代矩兮肇自三五愚聖同死茍無足而稱焉吾何以貴於前古兮

周苛碑

李觀

昔天喪水徳未有受命者而劉項之戰方苦殘毒軋於生民禦史大夫周苛世籍於沛始漢祖起而隨焉時漢祖以新阨睢水之圍而遽保滎陽楚人四面攻之內無完備憂難持久用將軍紀信計而漢祖免命用苛守後事以禦外敵敵知其危並力蕩搖哀哀遺軍創痛如積𨿽授之以利兵束之以堅甲而莫能起非愛死也力不堪也故城覆於項氏項氏毅然鷹瞬大鼎於宇下謂苛曰請封三萬戶爲上將軍軍之政自不谷而下及卒乘皆聽其所爲不從則烹決無疑焉公怒甚色作視羽而咳之曰吾聞不善者善人之資今天將錫漢故泯天下以亂救亂者師是用汝資之不卽倒戈請命兵絕若傾汝死無日矣且秦政反道殱滅六國天人合怒噍類不畱今汝之業不足侔秦而罪侈於秦曽不知天以陰騭興喪與奪而猶與漢爭鋒且若戰數勝功數尅非君能也天厚其惡惡厚將崩何得長哉項氏恚公之不屈而恥其詭已聲如乳虎指左右捽公於沸鼎公奮身不顧蹈鼎而卒嗚呼麋軀兾於不朽不朽在乎立節立節在乎顯主主顯節立獨苛有之與夫由余受戈演內肝殊也初苛殺魏豹可謂無人薄我及拒項氏豈非臨難不茍免邪觀感公之雄果而史無傳記敢鏤幽石以承闕文其辭曰

龍戰未分崩雷泄云雷奔云泄其下流血滎陽攻急介士涕泣赤帝徘徊惟公在哉秉心慷慨處死不攺沈沈積寃千古奚言紀公光烈系史之闕

春申君碑

皮日休

士以知己委用於人報其用者術茍不王要在彊其國尊其君也上可以霸略次可以忠烈無王術而有霸略者可以勝人國無霸略而有忠烈者亦足以勝人國春申之道復何如哉憂荊不勝以身市奇計不曰忠乎荊太子旣去歇孤在秦其俟刑待禍若自屠以當餒虎不曰烈乎然徙都於壽春失鄧室之固去方城之險捨江漢之利其爲人謀下矣猶死以吳爲宮室以魯爲封疆春申之力哉當斯時也茍任荀卿之儒術廣聖深道用之期月荊可王矣然以猜去士以謗免賢於戲儒術聖道其奧藏天地其明燭鬼神春申且不悟況李園之陰謀豈易悟哉豈易悟哉

梅先生碑

羅隱

漢成帝時綱紐頽壞先生以書諌天子者再三夫火政𨿽去而劍履間健者猶數百位尙不能爲國家出力以斷佞臣頭復何南昌故吏憤憤於其下得非南昌逺地也尉下寮也茍觸天子网突幸臣牙止於殛一狂人噬一單族而已彼公卿大臣有生殺喜怒之任有朋黨蕃衍之大出一言作一事必與妻子謀茍不便其家𨿽妾人婢子亦攖挽相制而況親戚乎況骨肉乎故𨿽有憂社稷心亦噤而不吐也嗚呼寵祿所以勸功而位大者不語朝廷事是知天下有道則正人在上天下無道則正人在下余讀先生書未嘗不爲漢朝公卿恨今南遊復過先生裏吁何爲道之多也遂碑

微子廟碑

賈至

昔者髙宗旣歿殷始錯命政有斁倫敗紀事有梗神虐天迄於獨夫稼慝乃稔武庚不化茅土再血鳥之祀宜其忽諸噫湯之徳未衰故微子復興於宋矣微子諱啟實帝乙元子帝乙懵賢之故而神器不集於君君肅恭神人恪愼克孝才兼八元之偉徳首三仁之列始在擇嗣箕子贊焉尹玆東夏周公嘉焉歿而不朽仲尼稱焉覩其進思盡忠則仵主以竭諌退將保祀則全身以逃難去就生死之塗沈吟出處之域有以見聖達之情也若乃受爲不道暴殄天物剖諌輔之心解忠良之骨億兆墜於塗炭宗祧困於臲卼而君﨑嶇險阻避迹藏時免身龍戰之郊解防鷹揚之帥卒能修復舊物統承先祀七百餘年歆我神只非明徳至仁其孰能與於此於戲國之興亡不獨天命向使帝乙捨受而立啟前箕子而後少師則文王未可專徵於諸侯武王未可誓師於牧野𨿽周公之聖不過子產善相矣太公之賢不過穰苴之法矣是太王立季歷而昌帝乙捨微子而亡成敗系本不其昭彰皇帝三十有一載予作吏於宋思其先聖遺事求於古老輿人則得君之祠廟存焉盛衰紛綸年祀超忽喬木老矣靈儀儼然椽欒茨塈者月繼蘋蘩牲幣者日接何百代之後而仁風獨揚乎畱連廟庭乃作頌曰

天革元命皇符在木天降災上慘下黷人怨神怒川崩鬼哭赫赫周邦如臨深谷逷矣微子逢時顚沛居亡念存處否求泰諫以明節仁而逺害作誥父師全身而退龍戰於野鳥焚其巢桓桓周王奄有商郊面防就執牽羊投庖祀商修器啟宋分茅嗟爾宋人來蘇是仰穆如雨潤靄若春養以戴以翼是宗是長茫茫舊封千載餘響我來祠廟永挹遺芬荒堦蔓艸古木埀云惆悵懷賢徘徊日曛鐫石紀徳用流斯文

髙湣女碑

李翺

湣女姓髙姝姝名也生七歲當建中二年父彥昭以濮陽歸天子前此者有質姝姝與其母兄者使彥昭守濮陽及彥昭以城歸姝姝與其母兄皆當死其母李氏也將死憐姝姝之防無辜請獨免其死而以爲婢眾皆許之姝姝不欲曰生而受辱不如死母兄皆不免何獨生爲其母與兄將被刑咸拜於四方姝姝獨曰我家爲忠宗族誅夷四方神只尙何知問其父所在之方西向哭再拜遂就死明年太常謚之曰湣當此之時天下之爲父母者莫不欲湣女之爲子也天下之爲夫者莫不欲湣女之爲室家也天下之爲女與妻者聞之莫不欲湣女之行在身也昔者曹蛾思盰自沈於江獄吏嘑囚章女悲號思唁其兄作詩載馳緹縈上書乃除肉刑彼四女者或孝或智或義或仁噫此湣女厥生七年天生其知四女不備向遂推而布之於天下其誰不從而化焉𨿽有逆子必攺行𨿽有悍妻必易心賞一女而天下勸亦王化之大端也異哉湣女之行而不家聞戶知也貞元十三年翺在汴州彥昭時爲潁川刺史昌黎韓愈始爲餘言余旣悲而嘉之於是作髙湣女碑

唐文粹卷五十三

欽定四庫全書

唐文粹卷五十四

宋姚鉉編

碑五【表附摠六首】

古迹三

禹穴碑【鄭魴】

麟臺碑【韋表微】

圯橋石表【附梁肅】

土風一

長沙土風碑【張謂】

遺愛二

唐淮南節度使崔公頌徳碑【李華】

唐杜岐公遺愛碑【權徳輿】

禹穴碑銘【並序】

鄭魴

惟帝聖世時必有符命在昔黃帝始受河圖而定王籙宓羲徳神蓍而重皇防堯配琁璣玉衡以齊七政舜繼成六徳文王獲赤雀丹書而演道定謨予亦以謂禹探其穴得開世之符而成乎水功夫神人合謀而行變化天地定位陰陽潛交五行疊王斗建司節嶽尊山而瀆長川乃至日星雷風禎祥祕奧三綱五紀萬樂百禮人人物物各由身生無非功防持至數脗合以及之者王者奉天而行故聖神焉帝皇焉彼聖如仲尼有徳而無應故位止於旅人福弗及生靈乃嘆曰鳳鳥不至河不出圖吾已矣夫然後知元命者軒後命者羲受命者曰唐與虞成命者禹備命者文仲尼不受命乃假人事而言故有宗予之說後代無作焉立言者一仁義以束世教瞽瞶蚩蚩使絕其非望使業之外存而不論子讀夏書無是說司馬子長自敍始云登防稽探禹穴不然萬禩何傳焉惑矣蒼山之瀦呀如淵如陵徙谷遷此中不騫雨洗煙空防然莫窮噫實禹迹之所始終唐興二百八祀寶歷丙午秋九月予從事於是邦感上聖遺軌而學者無述作禹穴碑防察使舊相河南公見而銘之曰

禹穴宜載夏與秦明爲而不載【禹貢無說秦始皇遊防稽李斯刻石亦不言】古而不載遷與鄭胡爲而載【始司焉遷自敍探禹穴而後千百年無說至鄭乃制斯碑】予以謂天徳統萬止言其蓋【言其蓋萬物以生非談天氏所謂蓋天者也】地徳統萬止言其載【言其載萬物以生也】堯徳統萬止言其大【傳云堯能則天之大】千川萬山皆禹之防【讀爲防稽之防】一符一穴【禹穴蔵五符統而言之故曰一】不足爲最故夏與秦俱不之載而人以之昧𨿽山之堅𨿽洞之濊有時而堙有時而兌歲其萬千風雨濤汰亡其嵌呀叢是蘙薈鄭與遷斯碑斯載斯時之賴

麟臺碑銘【並序】

韋表微

夫聖人作然後王道明王道明然後瑞應至靈貺感通理合防數昔殷道剝喪民罔攸歸於是文王以有位之聖嗣成湯之徳神人咸乂故鳳鳴於岐洎周徳淩遟道靡所屬由是仲尼以無位之聖述文武之法憲章聿修故麟見於魯於時王室無主禮法盡去天子之尊存乎位號魯周公之所封用四代之禮樂遺風故典郁而未發仲尼以天縱之徳生乎其中居周公之邦志文武之道觀廢興之運知作者在已位不得以庇生民權不得以司刑賞是天將喪斯民也而未喪斯文也乃綴絕緒申舊章變其禮文酌爲典憲擥五常之龜鏡正三綱之軌轍帝王之道幽而復明盛徳大業於是乎在天錫嘉瑞光昭厥功故周敬魯哀不得而有也由此觀之蓋春秋爲王法之器魯國爲王法所寄在其所寄以舉其器鼓仁義爲舟航權襃貶爲篙檝乘橫流之波濟天下之溺上無列國之輔下無陪臣之助故道不信於天下而信於智者法不著於當時而著於後代向使仲尼有滕薛之土得三家之眾興我王澤霈及蒸民則麟出其郊得其所矣豈復厄於虞人哉故麟不見則孔聖之道不彰麟不死則周室之亂不極嗚呼聖人之生也得其時則化行乎江漢不得其時則道屈於季孟靈瑞之出也得其時則名薦於郊廟不得其時則身罹於殘天是聖人能順時以濟人不能反時以自聖靈瑞能因時以應感不能反時以自靈被厄於陳蔡獲麟於大野影響之應其符著矣春秋傳曰有以告者曰有麏而一角者何孔子曰孰爲求哉孰爲來哉夫豈不知乎蓋殺之而不敢有故示人以疑之故也元和五年冬十一月表微以滑之從事使乎鄆陽停驂訪古經獲麟之舊壤且曰後之人築臺於此以旌厥路感先聖之不遇俾麟出而非時徘徊道周乃作銘曰

二儀旣辟三象乃乖聖道堙郁人心不開上無文武下有定哀吁嗟麟兮孰爲來哉周𨿽不綱孔實嗣聖詩書載刪禮樂大定懲惡勸善歸邪反正吁嗟麟兮克昭符命聖與時合化行位尊茍或乖戾身窮道存於昭丰邑棲遑孔門吁嗟麟兮孰知其昏運極數沒徳至時否楚國廣秦封益侈墻仭廹阨﨑嶇闕裏吁嗟麟兮靡有攸止世治則麟世亂則麏出非其時麋鹿同羣孔不自聖麟不自神吁嗟麟兮夫復何云

圯橋石表銘【並序】

梁肅

臨淮之下邳有古圯橋蓋漢少傅畱文成侯張良受神人黃石公兵書之地初畱侯醜秦髙帝在丰龍虎不起風雲未防黃石公知天衢欲平否極必傾秦之亡而漢之昌故先以興亡之符而授畱侯且曰孺子可教後得濟此黃石其我也故以號云夫受命之君與佐命之臣將欲敍天道定人倫則必幽贊明神協成大勲在黃帝氏方平蚩尢時乃女啟符風後行誅然後迎日推防天下大治在帝堯方憂水害時乃洛出九疇禹成九功然後萬國底寧黎民時雍在漢祖方徵秦項時乃黃石授兵畱侯演成然後紲嬰軹道斬羽垓下自昔圖元命著在篆籀皆片言隱辭無益帝載惟此三後感及神書文章昭明大業用興易稱人謀鬼謀百姓與能又曰神道設教而天下服蓋謂是矣凡志不定則事不成謀不從則業不廣畱侯不遭黃石無以定其志髙祖不獲畱侯無以廣其業人神參並漢道乃行不然何通降聖賢君臣遇合上得天統中爲帝師如此其盛也大歷七年予旅遊次墮履之地於是鑽石勤銘揚於邳圻庶恃力違天徼功妄作之輩於以儆戒之爾銘曰

陰陽之精不測曰神厥有黃石假形爲人告謨畱侯夷項滅秦迹寄谷城精還氤氳惟帝軒後肇興兵謀女降符實平蚩尢爰洎陶唐洪水橫流天乃錫禹洪範九疇亂秦紛如帝在艸茅赫矣黃石亦命畱侯丕顯有唐紹漢絕風革暴承天與軒比崇亦有反常貪亂國功人神莫從動罔弗凶有開必先惟徳乃同冝究玆道順於家邦作爲紀銘永鑑無窮

長沙土風碑銘【並序】

張謂

天文長沙一星在軫四星之側上爲辰象下爲郡縣遁甲所謂沙土之地云陽之墟可以長往可以隱居者焉其山麓山其水湘水其畜冝鳥獸其谷冝秔稻厥艸惟繇蕑杜若荃蘅畱荑防車出焉厥木惟喬椅桐桂檉貞松文梓生焉篠簜嬋娟於原野碔砆照耀於崖谷昔熊繹始在此地畨君因之而後定王國至漢道淩遟董卓狼顧文臺以三湘之眾績著勤王梁朝覆沒侯景虎視僧辯以一州之人勲成定國桓文之舉亦何加焉至於致禮舊居請屍歸塟桓氏之子可謂忠也殞身彊冦有死無辱尹氏之女可謂貞也軾鄧粲之宅足以厚儒風表古初之墳足以惇素行齊魯之俗其何逺哉巨唐八葉元聖六載正言待理湘東郡臨江湖大抵卑濕修短疵癘未違天常而雲家有重膇之人鄕無斑白之老談者之過也地邊嶺瘴大抵炎熱寒暑晦明未愆時序而云秋有爀曦之日冬無凜列之气傳者之差也巴蛇食象空見於圖書鵩鳥似鴞但聞於詞賦則知前古之善惡凡今之毀譽焉可爲信哉因徴故者之言用紀他山之石辭曰

舜去黃屋於焉巡遊禹逢夷於焉滯畱五嶺南指三湘北流鄰聯滄浪邊遙岣嶁湘山之下靑靑眾艸有蕙有蘭在江之島煙雨冥冥波瀾浩浩不采不擷棄捐逺道湘山之上靑靑眾木有栝有松在巖之麓風霜淒淒柯葉沃沃不榱不棟老朽空谷陸有玉璞水有珠胎隋侯云亡卞民不來湘云莽蒼湘月徘徊貞石紀事層城之隈淮南節度使尙書左僕射崔公頌徳碑銘

李華

昔在召公相武王除害去虐敷命帝廷周公佐成王卜洛定宅登頌淸廟奉康王防朝丰宮克致太平惟崔公相宗保寧聖徳乂安天下輔肅宗掃除凶穢紹享天命今上振宣明威撫綏淮海惟申伯翊宣王登南邦興周室小白率諸侯徵楚翟奉王職與崔公葉徳同勲皆姜姓也夫議盛徳論大功贊大賢舉其殊倫卓然昭明不以書其細申大體也故詩陳方叔之烈曰方叔元老克壯其猷又美韓侯之封曰有倬其道韓侯受命今述崔公亦不名不備官古之制也後魏尙書亮八代至公海內首族人倫徳範公少負文學重名且兼宏略揚於王庭甲科入仕歷京兆倉曹參軍再遷司勲員外丁太夫人憂以毀聞終喪拜刑部員外兼侍禦史知劍南節度畱後使逆臣起幽陵陷潼闗至尊哀兆人思古公避狄之義於是帝車西南依我心膂拜中書侍郎平章事劍南節度采訪使宗克讓聖子家爲唐虞公出納王命至於朔方弼諧二聖孝慈光明自西自東殄殱元惡天討之師岌如山行冠若霜槁鼓燎無存帝曰爾圖實葉朕志官中書令封趙國公公拜稽首臣敢上冒以負天明帝遂其髙俾作少師師訓東宮兼長邦憲居守洛京乃傅濟王又典汾州王徳日宣汾州阜安乃統江淮主三軍省萬人加工部尙書時徵鎭之司恃勲姦令公獨露奏慝用輟興轉吏部淮南旣淸軍有餘逸夷難江南萬里康哉六歲在鎭心馳王幄戀慕之極至於流涕獻章請朝帝恩降允公不俟駕建斾將馳耆耋泣訴吏人遮道卽日詣闕乞畱者三百餘人公申諭而行至於京師天子大悅曰趙國先帝元臣嘗爲朕師自我不見於今六年有司如朕意待之加尙晝左僕射遂淮南之請所部八州人舞手蹈足祕書少監兼廬州刺史長樂賈深有文武才略忠於王室推心馭下嘉績升聞戴公仁明思揚盛徳合肥令彭城劉商先後之族臨人惠和一州之老防咸曰我州我邑敷王徳澤崔公封內我是以安其仁不銘其徳不可謂華嘗忝公遊咨以爲頌夫五嶽視三公四瀆視諸侯公入掌三公之政出踐諸侯之長昔鄭武公爲卿士詩人賦緇衣魯僖公爲周賢侯史克頌防野敢附前烈以書公不朽故襃大臣則王室尊崇美政則王命行不惟頌公尊天皇也今載公朝覲之禮以大之其文曰

思崔公出鎭之崇克孝克忠宣帝之武恢帝之功自蜀自朔至於秦宮出納大命決事於衷思崔公烈烈鬱鬱以邕以肅乃統淮服洎江之隩闐闐長轂霞斾霜鏃蠢爾凶毒罔不顚覆思崔公三世元臣徳綏生人乃朝於王王顧殊倫且曰東南飲化如春爲朕腹心寧其詠吟思崔公入覲於王鸞聲央央佩玉以鎗秉珪奉璋公復於揚四牡其驤公慕彤庭涕濡於裳思崔公廬江州邑孰不埀泣我公之還陽和起蟄乃求樂石樂石爰立刋之頌之介福攸集介福攸集州人斯及

岐公淮南遺愛碑銘【並序】

權徳輿

通天下之志者在大君元臣之感防而已成天下之務者在知人安人之教化而已孝文禦防貞元十九祀統燭羣生徳侔往初建用皇極澤流萬國淮南節度觀察使左僕射相國杜公政成入覲乃三月壬子朔登拜司空秉鈞居中間一歲上皇承末命越八月皇帝受神器弼亮三聖謨明九功當冢宰摠已之任防崇陵因山之制盡董經費以頒地貢乃作司徒式和人則進封岐土命賜偕厚均齊天下之政茂遂萬物之冝遵道化匪躬宣力中外之重必歸於公初公之入輔也制詔副節度使兵部尙書王公爲左僕射代居師帥州壤鄕部鰥孤防艾防公之化也久感公之惠也深郁陶詠嘆願刻金石王公累章上請公輙牢讓中止至是復以邦人不可奪之誠達於聰明且用季孫行父請史克故事故徳輿得其話言而鋪其馨香雲公字君卿京兆杜陵人不書名尊大臣也淸明廉直溫毅重易簡之道本於健順忠智之謀發爲事業慮善以動得時大行其初筮仕州府交辟韋尙書元甫實爲已知始自椽吏累爲命介盈庭辟辯積歲疑畱者片言以聽斷含寃自誣具獄論殺者覆視而全活江介吏師以爲神明由殿中侍禦史轉主客員外郎工部郎中再爲撫州刺史以禦史中丞領容州刺史經略使入爲金部度支二郎中復兼中丞超拜戶部侍郎出爲蘇州刺史屬受代者以憂闋換饒州刺史明年以禦史大夫領廣州刺史嶺南節度觀察使徴爲尙書左丞復以禦史大夫領陜府長史陜虢都防禦觀察使歲在庚午以禮部尙書至於是邦禹貢淮海之域職方東南之奧產金三品射利萬室控荊衡以防泛通夷越之貨賄四防五達此爲咽頥初公之至也歲丁驕陽人有菜色於是息浮費以悅之蠲雜徵以利之夫家之稅有冒沒者免其罪以購之廢居之豪有委積者盈其直以出之頻海棄地茭芻塡遊一夫之勤百畝可獲終古遺利沛然嘉生成於指顧得以蕃殖先是營部未葺囷倉未完介夫半寓於仁祠公聚或委於支郡公乃慮材用量事期輯中權規大壯百堵皆作三軍寧宇轅門言言夏屋耽耽可以張射侯可以容宴豆爰居爰處而武備修矣巨廩崇構翚飛雲矗縮以板幹積如京坻得蓋藏之冝協出入之制多黍多稌而禮節行矣連營三十二積谷五十萬工以悅使人以樂成又瀦雷陂以漑穡地釃引新渠匯幹河流皆省功費而利澤俄授左揆竟參大政加徐泗亳等州節度使先皇帝在宥天下推恩彭城顧懷舊勞復命其嗣使得以州師建節而公以二郡進律惟公鎭定一方心平徳利言仁必及人言智必及事生聚教訓勤身急病視闔境如棖闑之內撫編人有父母之愛因其習俗而均安之識其慘舒而導利之仕六朝而時推元老逾二紀而再掌邦賦揚美化於方誌流淑聲於命書其牧臨川也地參閩蜑人本輕惰化彼遊手敏於農功堅舊防而時其蓄泄當大旱而我有雲雨毎歲徴令歸諸有司克變輸將之勤不虧公上之入因獲贏利悉賙困窮其摠司計也權重輕以平物力授比要以均財徵厚生而不匱量入而有節當一人注意之重盡三接沃心之言宰司沮傷不得久處其鎭南海也服嶺沮深族類猜害塗巷狹陋熛埃接連忿防相因郁攸斯作公乃修伍列辟康莊禮俗以阜大災自息南金象齒航海貿遷悍將反覆逺夷愁擾吏困沓貪商久阻絕公乃導以義利推以信誠方舩繼至百貨錯出邕部絕徼裔人自擅誘掖招來以威以懷朱崖黎民保險三代種落盤牙數犯吏禁公麾偏師一舉而平獷俗率化原人得軄其登左轄也紀律修明淸萬事之本其理分陜也惠緩浹洽二南之化必宿其業而修其方崇庸大績其昭昭如是而又博極書術詳觀古今謀王體斷國論其言有章聽者皆竦作爲通典以究理道上下數千百年間損益討論而折衷之佐王之業盡在是矣公之先在漢則建平敬侯有立宣之功在晉則當陽成侯決平吳之防忠力雋賢明而昌以至曾祖諱行敏皇銀靑光祿大夫荊益二大都督府長史南陽郡公王父諱慤尙書右司員外郎麗正殿學士烈考諱希望歷鴻臚卿禦史中丞再爲州刺史代鄯二州都督西河郡太守襄陽縣男贈尙書左僕射推南陽公徳化茂於列藩惟右司文雅重於中臺惟僕射有文武器任克揚風績其督鄯州摠節制畱府數與虜奮其威謀奪鹽泉吞河曲城便地置新軍剖符惠人理行第一以先大夫代徳丕烈之若是公能聿修而大之慿厚貽慶爲不誣矣居鎭十三年願修覲謁拜章十上西向涕洟上難其繼慰勉而已公以述職在於庇人納忠在於薦賢密疏請以王公爲代詔爲之貳曁公之至也由大司寇爲大司馬以副車戎裝伏謁和門禮容渥命寵耀潘服介圭得請丹轂載馳勲籍禆校乞畱遮道初諭以溫顏終肅以軍法旣告令尹之政卒獲子牟之心詩曰布政優優百祿是遒又曰神之聽之式谷以汝則岐公永享鮐耋如岡如陵不待瞽史而前知矣惟王公師表論道如公之位阜俗撫封如公之心且以斯人向慕三歲愈甚大懼公之功徳寢而不章初撫人廣人皆鏤堅石以攄盛烈及玆而追琢者三矣古所謂立信讓以涖百姓則人之報禮重其在是乎銘曰惟天惠人惟辟奉天利建元侯於藩於宣文武杜公端誠絜矩化洽陜服聿來玆土辟我舄鹵長我禾黍乃建營部乃新廩庾成帥足食比屋安堵裏閭熈熈衍沃膴膴十有三年慰安斯人雪泣抗章積誠上陳結戀明庭不私其身樹善交代如公之仁考祥視履冝錫蕃祉寅亮三朝是毗是倚密勿中樞矢其謀謨乃升司空亦作司徒九賦旣平五教式敷中外之重惟公是圖彼都人士飲公之徳彼土樂康繄公之力永言介福祀我岐國稽合聲詩於胥篆刻彼泉斯實彼石斯泐公之徳煇永永無極

唐文粹卷五十四

欽定四庫全書

唐文粹卷五十五上

宋姚鉉編

碑六【記碑陰附總六首】

貞義一

溧陽瀨水貞義女碑【李白】

姦雄一

項籍碑【李觀】

英傑四

諸葛武侯廟碑【尙馳】

諸葛武侯祠堂碑【裴度】

諸葛武侯廟記【附呂溫】

刻武侯碑陰【附孫樵】

溧陽瀨水貞義女碑銘【並序】

李白

皇唐葉有六聖再造八極鏡照萬方幽明咸熙天秩有禮自古及今君君臣臣烈士貞女采其史傳名節尢彰可激淸頽俗者皆掃地而祠之蘭蒸椒漿嵗祀罔缺而玆邑貞義女光靈翳然埋名古逺琬琰不刻豈前修博達者爲邦之意乎貞義女者溧陽黃山裏史氏之女也以家溧陽史闕書之嵗三十不移其志淸英防白事母純孝手柔荑而不龜身激漂以自業當楚平王時王虐忠助讒苛虐厥政芟於尙斬於奢血流於朝赤族伍氏怨毒於人何其深哉子胥始東奔勾吳月涉星遁或七日不火傷弓於飛逼迫於昭闗匍匐於瀬渚捨車而徒告窮此女目色以臆授之壺漿全人自沈形與口滅卓絕千古聲淩浮雲激節必報之讐雪誠無疑之地難乎哉借如曹娥潛波理貫於孝道聶姊殞肆槪動於天倫魯姑棄子以郤三軍之眾漂母進飯沒受千金之恩方之於此彼或異爾卒使伍君開張闔閭傾蕩鄢郢吳師鞭屍於楚國申胥泣血於秦庭我亡爾存亦各壯志張英風於古今雪大憤於天地防此女之力𨿽云爲忠孝之士亦焉能咆哮烜爀施於後世也望其溺所愴然低回而不能去毎風號吳天月苦荊水響象如在精魂可悲惜其投金有泉而刻石無主哀哉邑宰滎陽鄭公名晏家康成之學世子產之才琴淸心閒百里大化有若主簿扶風竇嘉賓縣尉廣平宋陟丹陽李濟南郡陳然淸河張昭皆有卿才霸略同事相協緬紀英淑勒銘道周𨿽陵頽海竭文或不死其辭曰

粲粲貞女孤生寒門上無所天下報母恩春風三十花落無言乃如之人激漂淸源碧流素手縈彼潺湲求思不可秉節而存伍胥東奔乞食於此女分壺漿滅口而死聲動列國義形壯士入郢鞭屍還吳雪恥投金瀬沚報徳稱美明明千秋如月在水

項籍碑銘【並序】

李觀

鋪周秦之顚亡粲乎簡冊吁可駭也惟秦失在暴惟周失在弱上慢下黷政無紀綱若然者神靈不得不哀世教不得不張且天地不可以無主故帝必誕眷命不可以坐得故有心者經綸於是漢祖起於丰沛公起於防稽陳吳之徒自稱乎假王其餘揭竿而呼爭先刺秦者如林如藪於時亂浩浩兵憧憧風從虎雲從龍三靈昏而四海空公乃仗撥亂之劍希當世之功浮江而西有壯士八千枹鼓於舟中吁嗟乎無人維禦乎羣凶所以謀大業拯萬靈而爭雌雄者獨漢祖與公遂號百勝之師趣累卵之危活趙歇擒王離十壁愕一麾靡余然後飄銳气聳利鋒扼秦闗怒漢先因語曰捐約則違人固信則自違惡取乎乃軍鴻門屠咸陽鼎峙於神州幅裂於四方始退與漢祖東西而王天下是知量不足謀不長矣然𨿽兵眾於漢戰防於漢其後則有靈壁之敗太公虜滎陽之圍紀信焚廣武之守傷其胸長陵之役撓其師與漢祖龍虎相逐干戈合離五年之後勝敗乃知是知兵之不可窮物之不可終天地否而開云雷屯而通故有三將潰圍孤軍曷歸良馬在禦美人在帷楚歌夜聞哀泣垂綏遂飲帳中申令麾下鏡分美人飇舉良馬曉漫漫云茫茫失道於陰陵問津於烏江其猶魚遭网而遊鳥嬰羅而翔終不免矣尙能合從亡之人禦追逃之兵旗鼓指掌鵝鸛丘陵足罔不蹷首胡不橫然始解馬於舟子結纓於死地痛矣夫何自慷慨斯焉之甚邪而曰天實亡我非戰之罪何執而不寤哉公實勇而無謀剛而無親忌而信讒暴而殘人是以人得蹈其資兵得害其身眞自亡也豈天亡乎使公勇而能謀闗中可據矣剛而能親諸將不攜矣明以察讒奇計得施矣恕而愛人百姓樂推矣若然則舉天下如轉圜何漢氏與二臣能計之哉至如謀於漢者昔其臣也公實棄之兵於漢者亦其將也公不庸之故曰得人者昌失人者亡噫從始而言之蓋天理有素乎故生項以靜難生漢以牧人靜難者授勇牧人者授仁不然何鴻門阽而復持成臯跳而復振入闗而緩來王楚而驟歸者哉釋名曰碑悲也觀嘗尋楚漢春狄見公帳中之歌而詠之輒然而悲爰刻石爲文多不究其終始銘曰

姬孱而絕嬴虐而滅九陽鬱結九州卼臲必生聖哲以起滅絕維漢自丰維楚自東借伐冦戎反相戰攻戰攻不罷洎乎垓下彼眾我寡龍死於野

諸葛武侯廟碑銘【並序】

尙馳

漢代之季天下不得不三分蓋有由矣曹氏挾王室之威重孫氏借父兄之餘業劉氏獨不階尺土開國於亡命行旅之間天贊一武侯卽鼎足之勢均也公諱亮字孔明身長八尺嘗躬耕壠畝好爲梁甫吟𨿽經綸之材隱括未用而寥廓之志舉措輒形旣先主扶世奠民渴明智用謀之佐致三顧見咨當代之畫公於是輕重中夏揣摩全吳定王業於胸心決神機於掌握由是身爲先主所起計爲先主所用自北䢐南周爰執事夷險平亂靡所不之卒使劉氏以岷峨之地爲己封梁益之人爲已蓄曹操不敢以兵彊驟進孫權不敢以境闊妄動彼相之力焉屬先主創業未半中道而歿遺詔邦家之事大錄於公敕後主事公如事父至於職爲臣行令如君其名近嫌也位爲君事臣如父其形近猜也不然豈周公賦鴟鴞之詩成王啟金縢之誥此𨿽大小有異托付不殊竟能上不生疑心下不興流言茍非誠信結於人格於神移於物則莫能至是公復總戎仗律無嵗不徵將繼舊邦之業用復先君之命所以南擒孟獲而不殺志在綏戎狄矣西拔岐山而不賀志在吞河洛矣設木牛流馬濟人之力已紓矣制陣圖兵法敵國之軍可玩矣故得三闗不封二邦喪气大勲未集行師而殞戎夷野祠甿庻巷祭遺愛所使豈求而得之噫國之將亡本必先顚且以蜀之連山峻極其險不爲公死而平沃土富饒其利不爲公死而薄甲兵士卒其眾不爲公死而減府藏谷帛其富不爲公死而貪及鄧艾揚聲於前鐘防躡迹於後減蜀三十萬戶如撓羊羣劉禪竟不免面縛壘門身爲降虜天事歟人事歟天事逺吾不知之矣以人事而論使武侯常存殷殷敵國勝於本朝百萬之師北向爭衡司馬懿復惕息而不敢戰足明中原非曹丕所有也舉其大略眞命世之雄未可以身許小國之君延霸王之佐因曰才有所詣不逮前賢向令伊呂並世而生殷周易地而處則太甲不放桐宮而四海咸理諸侯不誓孟津而天下大定但爲天不假年志盡莫就生居於後功績在其下耳然非先主之識武侯或不能輔成於王業使百代令君用人必由此道欲使社稷不振賢智逃於藪澤其可得邪公死之日遺令塟漢中宅軍前祭法曰法施於民以死勤事以勞定國則祀之至令官書廟食成不刋之典一山之內每有風行艸動狀帶威神若嵗大旱邦人禱之能爲雲爲雨是謂存與沒人皆福利生死古今一也死而不朽反貴於生銘曰漢室大壊掃地無依人心各動天命未歸角力爭負有翼者飛突兀臥龍吟嘯待時一論世事超拜軍師魚水相得生死以之仗順収兵行權略地气蓋全吳胸吞大魏國政成三人臣莫二乃建社稷興王之噐旣得武侯臲卼魏都敵國末滅謀臣己殂大本去矣不降得乎荒墳四頽拱木皆枯尙餘精爽能禁樵蘇人生異代仰止山隅

蜀丞相諸葛武侯祠堂碑銘【並序】裴度

度嘗諸舊史詳求往哲或秉事君之節無開國之才得立身之道無治人之術四者備矣兼而行之則蜀丞相諸葛公其人也公本系在簡策大名蓋天地不復以云當漢祚衰陵人心競逐取威定霸者求賢如不及藏噐在身者擇主而後動公是時也躬耕南陽自比管樂我未從虎時稱臥龍詩曰潛𨿽伏矣亦孔之昭荊州平心與元直神交洎乎三顧而許以驅馳一言而定其機勢於是翼扶劉氏纘承舊服結吳抗魏擁蜀稱漢刑政達於荒外道化行乎域中誰謂阻深殷爲彊國誰爲遳脆勵爲勁兵則知地無常形人無常性自我而作若金在鎔故九州之地魏有其七我無其一由僻陋而啟雄圖出封疆以延大敵財用足而不曰浚我以生干戈動而不曰殘人以逞其底定南方也不以力制而取其心服震攝諸夏也不敢角其勝負而止候其存亡法加於人也𨿽從死而無怨徳及於人也𨿽奕業而見思此所謂精義入神自誠而明者矣若其人存其政舉則四海可平五服可傾而陳壽之評未極其能事崔浩之說又詰其成功此皆以變詐之略論節制之師以進取之方語化成之道不其謬歟夫委棄荊州不能遂有三郡此乃務增徳以吞宇宙不黷武以爭尋常及出斜谷據武功分兵屯田謀久駐之計與敵對壘待可勝之期雜乎居人如適虛邑彼則喪气我方養威若天假之年則繼大漢之祀成先主之志不難矣且權傾一國聲震八紘上下無異辭始終無愧色茍非運膺五百道冠生知曷以臻於此乎故徳知人之明者倚仗曰魚之有水仲達姦人之雄者嗟稱曰天下奇才度每迹其行事度其逺心願奮短札以排羣議而文字蚩鄙志願未果元和三年冬十月聖上以西南奧區冦亂餘孽罷甿未息污俗未淸輟我股肱爲之父母乃詔相國臨淮公由秉鈞之重承推轂之寄我軒乃降藩服乃理將明帝道陬落綏懷溥暢仁風閭閻玆殖府中無畱事宇下無棄才人知向方我有餘地則諸葛公在昔之治與相國當今之政異代而同塵矣度謬以庸薄獲參管記隨旌旄而爰止望詞宇而修謁有儀可象以赫厥靈𨿽徽烈不忘而碑表未立或拳拳一善師長一城尙流斯文以示來裔況如在之嘆終古不紀其可闕乎乃刻貞石庻此都之人存必拜之感云爾銘曰

昔在先主思啟彊宇擾攘靡依英雄無輔爰得武侯先定蜀土道徳城池禮義幹橧煦【煦文苑英華避諱攺作與非】物如春化人如神勞而不怨用之有倫柔服蠻落鋪惇渭濱攝迹畏威雜居懷仁中原旰食不測不克以待可勝允臻其極天未悔禍公命不果漢祚其亡將星中墮反旗鳴鼓猶走司馬死而可作當小天下尙父作周阿衡佐商兼齊管晏總漢蕭張易代而生易地而理遭遇風約亦皆然矣嗚呼奇謀奮發美志天遏吁嗟嚴立咸受謫罰聞之痛之或泣或絕甘棠勿翦駢邑斯奪繇是而言殊途共轍本於忠恕孰不感悅苟非誠懿徒云固結古栢森森遺廟沈沈不殄禋祀以迄於今靡不駿奔若有照臨蜀國之風蜀人之心錦江淸波玉壘峻岑入海際天如公徳音

諸葛武侯廟記

呂和叔

天厭漢徳俾絕其紐羣生墜塗四海飛水武侯命世實念皇極魏姦吳輕未獲心膂南陽堅臥待時而起三顧𨿽晚羣雄粗定必也彗掃是資鼎立變化消息謀成掌中龍戰黃再得雲雨於是右揭如天之府左提用武之國因山分力與水合勢蟠直萬里張爲龍形亦欲首吞咸鎬尾束河洛翼乎中夏飛於天衢然後魚驅句吳東入晏海大勲未集天奪其魄至誠無妄炳在日月烈气不散長爲風雷英雄痛心六百年矣於戲以武侯之才知己托國土𨿽狹國以勤儉富民𨿽寡兵以節制彊魏武旣沒晉宣非敵而戎車薦駕不復中原或奇謀非長則斬將覆軍無虛舉矣或餽糧不繼則築室反耕有成算矣嘗試念之頗賾其原夫民無歸徳以爲歸撫則思虐則忘其思也不可使忘其忘也不可使思當漢道方休哀平無罪王莽乃欲憑戚寵造符命脇之以威動之以神使人忘漢終不可得也及髙光舊徳與世衰逺桓靈流毒在人骨髓武侯乃欲開季世振絕緒論之不以本臨之不以忠使人思漢亦不可得也向使武侯奉先主之命告天下曰我之舉也匪私劉宗惟活元元曹氏利汝乎吾事之曹氏害汝乎吾除之俾虐魏偪從之民聳誠感動然後經武觀舋長驅義聲咸洛不足定矣柰何當至公之運而彊人以私此猶力爭彼未心服勤而靡獲不亦宜哉乃知務開濟之業者未能審時定勢而大順人心而克觀厥成吾不信也惜其才有餘而見未至述於遺廟以俟通識唐貞元十四年七月二十五日東平呂溫記

刻武侯碑陰

孫樵

赤帝子火熾四百年天厭其熱洎獻燼矣武侯獨憤激不顧收死灰於蜀欲噓而再燃之艱乎爲力哉是以國稱用武岐雍間地不尺闊抑非智不周天意炳炳也夫以武侯之賢寧靡籌其不可邪蓋激備隆中以天下托不欲曲肱安谷終兒女子手將驅馳死備志邪由是覈武侯之所爲殆庶幾矣然跨西南一隅與吳魏抗國提卒數萬綽綽乎去畱無我枝者是亦善爲兵矣史壽以爲短於應變眞抑武侯哉俾武侯不早入地曹之君臣將奔走固圉之不暇鐘鄧寧能越巖懸兵決勝指取邪是井絡之野與武侯存亡俱矣天殱武侯其不愛劉愈明白矣其姜維何力焉曩蟠南陽時人不與仲毅伍洎受社稷寄擅刑賞柄曽心不愧畏人不疑黷何意气明信之卓卓也武侯死殆五百載訖今梁漢之民謌道遺烈廟而祭者如在其愛於民如此而久也獨謂武侯之治比於燕奭彼屠齊城合諸侯在下矣

唐文粹卷五十五上

欽定四庫全書

唐文粹卷五十五下

宋姚

鉉編

碑七

妃主

唐和麗妃神道碑【張說】

唐鄎國長公主神道碑

唐岐陽公主墓志銘【附杜牧】

唐東光縣主神道碑【李華】

唐和麗妃神道碑銘【並序】

張說

舊史云軒轅帝宮次星具黃龍之體郊媒神祀次妃成鳥之命非聖也莫能法天非天也莫能感聖則有相乎坤而母乎震齊乎古而合乎天迹𨿽祕絕猶可測而言焉麗妃趙氏天水人也麗者以華美爲貴妃者以配合爲尊易云日月麗天傳稱星辰合度麗加妃號自我爲初原夫八駿覲周肇有封姓三軍霸晉乃蕃卿族設寶符而開國曵珠履而承家果驗成宣之後不乏文忠之慶堯門昭殿何代無人曁乎紫气上通瑤臺獨立楚宮選美納良袂於神云漢掖求才進圑扇於明月故坐而論教則比位三司動而具贍則儀刑六列者矣先將軍以恩澤授職太夫人以有禮封鄭流車躍馬豈無甲觀之親湫宅閒門不有椒房之勢探風揆化憂國如家故聖人有以尙其徳也躬親繭館義形熊檻退席以愛禮樛木以廣恩望古難臻之地必爲常踐之域故聖人有以嘉其志也懸象告沴經時寢疾在蒙被之辰答還輦之問生可捐於浮假心獨系於眞神往上淸願承恩而入道形歸下土期去禮而薄葬慈顏同气奚敢爲言皇上閔而許之咨嗟不已開元十四年春秋三十有四七月十四日薨於春華殿殯於龍興觀之精屋示以出家從道例也命河南尹監防河南令副焉喪葬務約成遺語也二十六日窆於故都之後印山之陽孺慕承華淒涼薄室列薤歌於東路回容衛於北山壽堂一閉兮凡聖等人代同悲兮修短間月帔云衣襚以神仙之服上方陶簋旋於造化之初此皆聖主之曲成賢妃之本志何必云陽山下別起通靈之臺未央宮中虛立致神之帳若夫易名之典考行是存帝謚曰和禮之貴也气之和者生萬物聲之和者孕八音魂而有知感聖恩平有詔史臣防銘內職事出彤管辭無華飾冩樂池之永傷寄瑤山之罔極銘曰

帝妃佐後實掌陰教八月選才千金聘貌禮獻絲繭詩修澣濯婦政可尊嬪風胥效皎皎漢女爲皇降靈娥娥邦媛順道之經結以印綬華光後庭帶之弓韣朗潤前星退述潛運夙承嘉奬謙苦中京崎嶇上黨金鏡開目明珠耀掌心方樂於時泰魂奄悲於化往紫雲衣兮霓裳送美人兮北邙白壤宮兮靑松苑去君恩兮日逺秋風急兮霜天艸木黃兮野田滅香容於空槨畱畫像於甘泉春秋以麗和之二字獨褒美於千年

鄎國長公主神道碑銘【並序】

張說

臣聞堯有娥英承九族之惇序舜有宵燭動百里之光耀大聖之後天必縱之積善之家神所慶矣豈惟上帝之女云漢爲靈平王之孫肅雍其徳連華前志世有其人皇唐鄎國長公主者睿宗之第七女也母曰崔國妃搆累聖而成門合濟美而爲室蘊乾坤之純粹演日月之淸明神媛誕靈常言所絕免懷之嵗天奪聖善不食三日哀比成人文母流胎教之慈曾子得生知之孝由是宮闔延曯邦國逺聞及乎玉笄耀首油駢在馭錫之美地邑以荊山求之令族嬪於薛氏爾其居翫圖史動修法度服其澣濯防儉之教興鼓其琴瑟敬讓之風被其行已也安親惠下之謂仁敬宗好合之謂義降貴接卑之謂禮恕情周物之謂智推心而行罔不該備其理家也侍膳饔餗之均和主饋醴之品齊絲竹五音之徽靡纂組九華之縟麗經目所涉莫不精請毎至三元上賀五日中參進對詳華折旋舒婉故以式瞻貴裏儀範通門如千花之泛惠風百卉之涵膏露窈窕之儀克舉蕃衍之福大來有男子四女子五瑤碧生階芝蘭滿室也習禮明詩日漸庭闈之訓銀章艾綬地連恩澤之侯自先朝徹扆之辰迄今公主成笄之日外降過制內疾余哀手寫金字梵經三部躬繡防綫佛像二鋪貝葉眞偈現心相於銀鉤蓮華妙容呈意生於玉指孝思惟則道逺乎哉開元繼明推恩由已進封鄎國長公主食邑一千二百戶田賦廣而彌儉禮秩尊而益防其後君子晨歌夫人晝哭未亡爲稱生意盡矣撫視遺孤將守柏舟之誓志期剃落永從柰苑之遊朝制斷恩攺降鄭氏陵谷可移隋和之徳不昧寒暑有遷松筠之性如一均養七子庥廕二宗汾陰之室忘亡滎陽之黨相慶旣而善福虛應寢疾彌畱盡國毉之伎逺方畢至供禦府之藥中使相望命之必至不可支也堂邑山林忽焉瘁色平陽歌舞適足愁人開元十三年二月庚午薨於河南縣之修業裏春秋三十有七震悼紫庭哀傷朱邸傾家若墜舉國同悲有詔光祿卿孟溫禮監防喪葬京兆尹能延休副焉窀穸之禮一如涼國公主故事夏四月恩旨陪葬於橋陵不袝不從古之道也皇上念同气之致美感閱川之永謝恨棣華之半缺悲瑤艸之先化乃命國史昭銘懿迹降恩禮於云露寫哀辭於金石水非湘渚還起帝子之祠山是洛陽卽封天妹之冡銘曰帝系白雲仙源紫气漲家成國承天作貴赫赫聖祖曰文曰武皇皇睿宗一變萬邦挺生淑媛慈和孝防淸臚如神蛾眉無雙邸第立官湯沐建封爰及笄總禮施環佩鳴鳯獻祥乘龍擇對帝唐降女天乙歸妹珠玉過庭蘋蘩正內蛟門早閴龍湖忽上無地何載無天何仰金殿書經華絲繡像欲報之徳昊天罔極孰是言歸良人永違銀鑪煙斷羅幕霜飛懇願毀形托身壞衣不諒人只攺嬪他士稟命曰從從人曰順息嬀繩楚懷嬴霸晉反經合權與道同韻燠休二室均歡等潤四海謐淸九族和平萬物向榮眾鶵未成心戀盛明形隨落英祖載鼎城歸穸咸京挽歌敭聲鹵薄凶行哀哀聖情惻惻同生橋山片石千秋令名

唐故岐陽公主墓志銘

杜牧

憲宗皇帝卽位八年出嫡女冊封岐陽公主下嫁於今工部尙書判度支杜公琮始憲宗時宰相權徳輿有壻獨孤郁爲翰林學士帝愛其材因命宰相曰我嫡女旣笄可嫁徳輿得壻獨孤我豈不得邪可求其比後丞相吉甫進言曰前所奉詔臣謹搜其人因名我烈祖司徒岐公曰有孫兒琮年始弱冠徳行文學秀朗嚴整臣嘗爲司空吏熟其家事官族世婚習尙守治臣一皆忖度疑琮可以奉詔帝卽召尙書見與語大悅受殿中少監服章金紫以元和八年某月日主下嫁於杜氏上禦正殿禮畢由西朝堂出節幡鼓鐸儀物畢備引就昌化裏賜第上禦延喜樓駐止主輪尙書及賓侍酒食金帛奏內樂降嬪禦送行賜第堂有四廡繢椽藻櫨丹白其壁派龍首水爲沼主外族因請願以尙父汾陽王大通裏亭沼爲主別館當其時隆貴顯榮莫與爲比主實憲宗皇帝嫡女穆宗皇帝母妹敬宗皇帝今天子親姑尙父汾陽王子儀外曾孫太皇太后始以正妃事憲宗以太后太皇太后愛養三朝凡四十年徳厚慈恕化充六宮主以一女之愛降於杜氏建事舅姑杜氏大族其他宜爲婦禮者不翅數十人主卑委怡順奉上撫下終日惕惕屏息拜起一同家人禮度二十餘年人未嘗以絲髮間指爲貴驕始與尙書合謀曰上所賜及婢奴卒不肯窮屈奏請納之上嘉嘆許可因錫其直悉自市寒賤可制指者自是閉門落然不聞人聲尙書讀書考今古治亂主職婦事承奉夫族時嵗獻饋吉凶賻助必親自經手池塞館陊辟毬場種樹不數年搢紳間雜然稱尙書有賢婦尙書旋出爲澧州刺史主後尙書行郡縣聞主且至殺牛羊大爲數百人供具主至從不二十人六七婢乘驢闒茸約所至不得肉食驛吏立門外舁飯食以返不數日間聞於京師眾嘩說以爲異事尙書在澧州三年主始入後出中間不識刺史防屏尙書治澧州考治行爲天下第一後爲大司徒京兆尹鳯翔節度使朝廷屈指比數以爲凡有中外重難非尙書不可主賢益彰𨿽至宮闈貴號亦加尊敬姑涼國太夫人寢疾比喪及葬主奉養蚤夜不解帶親自嘗藥粥飯不經心手一不以進旣而哭泣哀號感動他人尙書後爲忠武軍節度使所治許州創爲節度府五十年南廹於蔡蔡屋室卑庳主居無正堂處東支屋恬然六年許軍彊雄且撐劇宼自始多用武臣治各出已部曲家人疵政防法習爲循常有司用比邊障遠地擲置不問民亦甘心尙書再治之老民相率兩走闕下遮丞相馬叩頭乞畱請樹生祠及詔追去攀緣擕扶哭於道路尙書治外主治內尙書所至必稱崱崱爲名公偉人主實有內助焉穆宗以太皇太后敬主尢爲親信俯首益卑車服侍使愈自貶抑覲謁溫凊外口不言他事訖穆宗朝人不以親貴稱當貞元時徳宗行姑息之政王武俊王士眞張孝忠子聨爲國壻憲宗初寵於頔來朝以其子配以長女皆挾恩佩勢聚少俠狗馬爲事曰截馳道縱擊平人豪取民物官不敢問戚裏相尙不以爲窮弱自主降於尙書壁絕外之初怒中笑後皆敬畏累聖亦指示主徳以誡警之至於今以主尙書顯重於中外戚裏亦皆自檢斂隨短長爲善於是舊俗滅不復有尙書自許奉急追詔主有疾小愈彊不肯畱曰去朝興慶宮縱死於道吾無恨以開成二年十一月某日薨於汝州長橋驛享年若干上廢朝三日其年十二月某日主喪至京師比及葬兩宮弔問相繼於道開成三年某月日上禦正殿詔丞相嗣復攝中書令正衙宣冊謚曰莊淑大長公主某年某月日祔葬於萬年縣洪原鄕少陵原尙書先塋禮也生男二人長曰輔九年十歳次曰揚十始二歲女二人某於尙書爲從父弟以實銘銘曰

章武皇帝唐中興主刑於正妃教及嫡女婉婉帝子下嫁時賢影逐響答隨順纒綿杜氏大族枝蔓蟬聮上有舅姑髙堂儼然螭綬章玉佩金軒養色恱意侍後承前人不我貴我敬我防始終盡禮大小周旋餘二十年誰興間言貴不召驕富不期侈是此四者倐相首尾自古名士或泥於此孰謂帝子超脫擺棄婦職是勤夫言是指池荒館陊屏外不履淑徳柔風天下傾耳宜乎壽考歸女婚子不錫全祉孰提神紀幽石有志顯筆有史流於千祀

唐故東光縣主神道碑銘【並序】李

華

先朝宗室之望曰紀王太宗第十子也惟帝族母師曰東光縣主紀王第三女也自天降祐生有令徳年八嵗王不豫循環左右不食累日王撫首諭焉爲之進膳縣主察起居未復憂色如初動於神只王疾用間周文樂正之養不過焉至若天人之秀元气之純積於中文於外其容可知也孝以奉親慈以臨下尊師傅服澣濯其徳可知也禮傳爲簪珥詩書爲佩玉原心而顧身體訓而成教其言可知也降尊而處下推泰而從約詣繡繪之妙適飲膳之和其功可知也年十八受封邑王擇聞喜公以妻之聞喜有王佐之材委防蕃邸縣主以皇孫之貴和鳴侯家陰徳莫違煇動邦教養先姑如寧膝下奉君子如見大賓以徽柔睦娣姒以莊敬端防賤鵲巢之化存焉太后臨朝諸武專政魯衛之國翦焉邱墟紀王流竄巴濮薨於道路縣主承訊崩心嘔血毎一發聲飛鳥哀鳴艸木無色外除之後衣裳無純防杯圈無甘食耳不聽聲首不加飾自朝廷達於防內罔不哀之太后復辟中宗出震日升暘谷天下文明雷破羣陰品物咸遂以王懿親盛徳詔有司備禮物陪葬昭陵聞喜公時爲孝義令詔書至河縣主聞之嘔血而絕絕而復蘇告諸子曰家國再造寃酷獲申爲我謝中外親親下見先王瞑目無恨言未畢而薨春秋五十有四時神龍元年二月二十二日有司以聞中宗震悼召聞喜公問公悉以對上歔欷久之殿省埀泣六宮淒愴乃下詔褒美史官撰徳弔祭賵贈禮遇其備矣深於春秋者嘆曰孝之至不忘其親忠之至乃心王室自古賢士大夫莫能備舉惟縣主有焉紀王之陷非罪也泣血以終哀中宗之撫興運也則感深而殞絕忠孝兩極首其人倫使百代之下聞其風者有以勸焉其爲不匱逺矣嗚呼天輔善人宜其有後男十人女十人四子至大夫曰遇曰遘曰邁邁仁則踐修孝惟明發少子徳位兼盛曰迥今河南尹兼東都畱守上柱國祿益厚而慕益深不逮劬勞之報故也銜涕投簡而命下吏敬銘三章式表幽宅其文曰

肅雍王門天帝之孫因心則孝懷盛敬尊配美良士如賓禮存泣血終身豈惟霜露慶集家國魂淸冡墓壽絕哀歡事髙緗素天作邙山萬化攸歸地閉金印泉深衮衣國風淒淒彤管無輝

唐文粹卷五十五下

欽定四庫全書

唐文粹卷五十六

宋姚

鉉編

碑八【總四首】

宰輔

唐中書令梁國公姚崇神道碑【張說】

唐丞相尙書左僕射王播神道碑【李宗閔】唐丞相太子少師牛僧孺神道碑【李玨】唐丞相中書侍郎齊抗神道碑【權徳輿】

宗禦書故中書令梁國公姚文貞公神道碑銘【並序】

張說

敍曰八柱承天髙明之位定四時成歳亭育之功存畫爲九州禹也堯享鴻名播時百谷棄也舜稱至徳由此言之知人則哲非賢罔乂致君堯舜何代無人有唐元宰曰梁文貞公者位爲帝之四輔才爲國之六翮言爲代之軌物行爲人之師表蓋維獄降神應時間出者也公諱崇字元之姚姓有虞之後逺自吳興近徙於陜今家洛陽焉烈考長沙文獻公樹勲王室建旟嶲府公紈綺而孤克廣前業激昻成學榮問日流武庫則矛防森然文房則禮樂盡在弱冠補孝敬挽郎又制舉髙弟歷佐濮鄭並有聲華入爲司刑丞天授之際獄吏峻密公持法無頗全活者眾進夏官員外郎郎中侍郎朝廷曰能遂掌軍國遷鳳閣侍郎監修國史兼相王府長史始則天人讓王承置醴之顧終以飛龍利見延參乘之恩自時厥後恆當大任凡三處兵部尙書三入中書令一爲禮部尙書左庶子又肅政大夫總靈武軍兵馬又司僕卿知隴右監牧出典亳宋常越許申徐潞楊同十郡景云初以藩邸舊僚封梁國公食賦百室公性仁恕行簡易虛懷泛愛而涇渭不雜眞率徑盡而應變無窮常推是心以禦於物故所蒞必甿庶風偃驁很化從言不勵而教成政不威而事理去思覩頌來暮聞歌旣登邦政卒乘輯睦及在宗伯神人允諧今之中書是爲理本謀事兼於百揆論道總於三臺公執國之鈞金玉王度大渾順序休徴來臻懋徳格天名遂身遜拜開府儀同三司崇其秩逸其志也初太夫人在堂公受職西掖頗限扄禁求侍晨昏優詔旣許尋令還職公固請以泣制曰家有令弟足慰母心國有諫臣安可蹔闕其後剖符江表惇諭起復衰麻外墨欒棘內毀變禮中權通識所貴神龍之首預聞興復疇其井賦累讓而停夫以革故鼎新大來小往得防而不形於色進退而不失其正者鮮矣君子曰忠不忘親仁也哀不違事義也讓功辭邑禮也濟代全名智也仁以長人義以和下禮以安上智以周身宜其光輔四帝軒冕三紀池臺琴築優遊暮齒傳爵土於祚保祿位於終始矣享年七十有一開元九年九月寢疾薨於東都慈惠裏皇上悼焉國人慕焉撫牀輟舂曽未云比制贈揚州大都督謚曰文貞禮也十年二月葬於萬安山之南原在疾也王人賜膳禦醫視藥於薨也中使弔臨羽儀哀送君臣之義厚莫重焉予異子弈思綴遺美以寘罔極有詔掌文之官敍事盛徳之老銘功將以寵宗臣揚英烈帝乃灑恩仙翰鏤澤丰防日月臨照於佳城煙雲變態於神道寶其文字別爲羣玉之山禁其樵蘇卽表三司之墓銘曰

源深自虞派別從吳避地魯陜居家洛都神明逺契嶽瀆冥符翊聖斯偶生賢不孤仁將勇濟孝與忠俱學刃攢植文鋒迅驅才安卑位卽騁長途惟實惟有若虛若無再三軍國一二訏謨戎柄尢重王綸最樞兼司任切久政榮殊黼藻彌煥丹靑靡渝以寛容物以鑑分區外或形放中恆禮拘箴𨿽誡口諍亦忘軀但覩渾璞誰詳瑾瑜伊臯尺寸管樂錙銖名正身遂言誠願孚方辭漢祿更辱齊組旣積而防窮歡盡娯川歸東極日去西晡上惻旒扆旁悲路衢藍田良玉荔浦明珠載廣休慶爰典謨丰碑廼立盛業其鋪帝念頻軫仙毫特紆鐫金刻石鳳篆龍圖七耀光動三泉澤濡欽能敍事理郁詞敷求舊銘實慙殫恧蕪緬思雲霧尙想江湖有道之徳其何以逾延陵之墓空此嗚呼存歿終始遐哉邈乎唐故丞相尙書左僕射贈太尉太原王公神道碑

銘

李宗閔

上卽位五年丞相左僕射太原王公以癸未發疾其明日遂薨於位天子震悼湣惻遽命內謁者詣其室索其所以飲食寢作之端旣詳其無他狀遂賻布帛菽粟率用峻等旣又不塞痛軫之意加內府之絹千匹以錫之爲之罷朝三日命兵部侍郎一人持節駕駟簫鼓出自正殿直抵柩前冊公爲太尉葬有日官給祕器及就途遣王人亟臨視之命羽葆旂常輅車之飾皆及墓俟其虞鼓聲四節於裏第而還示不與常制也其子鎭以宗閔晚陪公於相位之末稍窺公之行請銘其烈以埀於後且不冝拒遂鋪其犖犖所能言者於金石云公諱播字明敭太原人周靈王太子晉之後以歷世爲王因而受氏髙祖滿汾洲長史生太父璡嘉州司馬給事中司馬生升咸陽縣令太子少師少師生恕楊府倉曹參軍尙書左僕射公僕射元子也忠敬而本仁寛明而有制內顯而敏外肅而和貞元十年舉進士第是歳防賢良以直言校書於集賢殿其言平戎經國之術粲然可舉調尉盭屋斷嶽首出禦史中丞李汶愛之奏爲監察禦史按云陽丞源咸季以贓免用疑文不冝調而調因謁於臺遂捕劾之追姦胥窮律防奏流咸季刑曹部罷所居官給事中以省詔非是奪俸緣而坐罪者甚眾自是風聲不可遏矣爲侍禦史時京兆尹李實文皇所委能禍福卿士凡其榮衰系所附背舉朝迎避其鋒公在途而實來揖公移文詆之其詞可羞實遂奏公爲三原令求其不足於禮以持之公至尹署洎羣吏之館還其邑敬府之禮無不具實旣出其算反加畏焉縣之編於戶者多中貴人前令率不能自爲其政弛張牽之公悉召所謂貴人者入坐當其拜曰敬桑梓冝如是也邑人大駭從其所指爲長安令朝廷方恩於頔而以帝女嫁其子民有與於氏蒼頭同盜人馬者前令捕民而縱其蒼頭公始至縣卽立取其奴而與民均其法知禦史雜事京師饑谷起價京西諸侯相率閉粟公移之簡書載秦晉泛舟之說西鎭惴惴收去條令粟流於秦元和四年爲禦史中丞歳中知京兆尹六年爲刑部侍郎充鹽鐵轉運使上言流人會赦而歸獨配囚爲隔遂無還者請率以七歳爲竟至今用之尋加禮部尙書益以禦史大夫又以戶部尙書節度西蜀長慶初覲穆宗言中外之事遂畱爲刑部尙書復幹鹽鐵冬拜中書侍郎平章事仍其職匡維激發始以進賢爲急上方有意河朔以財賦始出於方土二年公用相印爲淮南節度使以其職隨之四年言事者謂鹽運之設其畱京師用制方土加檢校司空去其使未幾上念公成法又以使屬公加司徒今上踐祚急詔徴公至卽拜左僕射同中書門下平章事仍其使尋兼太淸宮使後進爵至太原郡開國公食邑二千戶進階至金紫光祿大夫年七十二而薨公入官三十二政逮事六帝出統楚蜀之師入極臺宰之尊前後三總鹽鐵旣去又復幾二十年天之所覆地之所載寧有獨私於公邪必有以當其然也一署吏茍不犯無能奪其任者歲時奏課至於榮大史胥次遷亦如之故人用安其爲善莫有欺公者𨿽逺至海裔若總轡笞捶窮年不死一吏貶一職而羣務自濟凡朝廷平淮取鄆屠汴下滄澋干戈不息者五十六年饋餉資費隨兵緩急而立辦沛然若神給其間溝琵琶導潁河以漕輕舟師人坐受其飽防三門挽沈石以濟巨艫關中遂亡其饑薦皇甫鎛之彊敏而鎛反短公於上公猶不知上謂其長者論景忠信鎬制逗撓之將期必抵於罪時服其敢爲深渉徐境導齟齬而爲忠槪人曰眞宰相器也防徵之外有雜昏率貢內帑號爲羨進貞元中歲不過十二萬緡及公歲貢百萬緡凡國有大徵伐不慮其費之有無洎丞相晉公專徵討之事兵食之給悉出於公從容以贊其成及滄澋平公有葉力之助自禦史中丞京兆尹總賦秉政未嘗書笏爲記善於啟奏天子不能目守其喜怒公以專志持務密匡於上行已寡徒不喜伐露由是數帝任遇多被恩澤權利去畱如在諸已人多意公能詭合於時及公再持相印與晉國洎一二公輔於上趨向正直雅符於道茍所舉公是公必扶之卽非是公遂嘿嘿不和由是上知公重厚而同列亦聳待之乃見公之所爲與向之不知者期公蓋甚戾也公旣屈於名而伸於富貴豈非盛徳君子神明之所祐邪故夫人淸河崔氏給事中銳之女嗣子式祕書丞砥服名教不以丞相子自居其身次曰冰始授京兆府參軍事器度宏逺公之仲弟曰炎季曰起與公三人俱用文學奮於江左西遊長安七中甲乙時議偉之公歿不幾日而起以戶部尙書司國之計門闥之士咸來哭賀羣吏之執籍繁夥一如公之時其亦於世難求也其從事故相國程公異今荊州相國叚公文昌其他分居中外羅諸臺閣者不啻三十人銘曰

歲在太和惟帝聖神圖任舊臣乃相太原惟是太原福祥其奔再持化權樞揆聨聨兩統劇藩楚淮蜀坤始自元和公乘貨泉憲穆敬文頃玆聖君四帝財徵去公孰親惟煮惟鑄惟範惟聚東掃北殄上之所怒帶甲百萬餱食爲巨俾公尸之不勞而具變通以時物無滯阻綱條一施莫越其規遇眾以仁中控其機信行恩馳罔有詐欺公之維揚漕務其將公之畱庭職與公並首尾貫聯幾二十年相符使符隨其興䢐公之敏智顯爵自至不緣其外姑直其裏始承其風畏公之防及與之同泳公之易仁人之迹歿而乃熾揭於玆碑不僕不倚唐丞相太子少師贈太尉牛公神道碑銘【並序】

李玨

天球河圖有國之大寶麒麟鳳凰王者之嘉瑞方於賢彥卽又次焉天祐我唐才傑間出輔時興化代有其人公諱僧儒字恩黯隴西狄道人本子姓漢有牛崇爲隴西主簿因家焉代爲西州豪族八代祖仕隋爲吏部尙書封奇章公佐佑文帝有重名於時髙祖鳳中宗時爲春官侍郎掌國史曽祖休克集州刺史贈給事中祖父紹太常慱士贈太尉父防聞華州鄭縣尉贈太保公七歲而孤倚外族周氏嶽嶽卓卓有老成之風以防禮自處未嘗戲弄年十五知先奇章公城南有隋室賜田數頃書千卷乃辭親習孜孜矻矻不捨蚤夜自四五年業成舉進士軒然有聲時韋崖州作相网羅賢雋知公名願與交公袖文往謁一見如舊由是公卿籍甚名動京師得上第聯以賢良方正舉又冠甲科策中盛言時事無有隱避持權者深忌之出爲伊闕尉名府賢侯羔鴈繼至封章屢薦每爲中執事所沮皆不滿秩從潞帥郗士羙簡授管記三奏不得請竟除河南尉會有次對大僚因言事解於上前遷監察禦史丁太夫人憂服闋除本官轉殿中公以文髙气直累歲堙屈問望所屬推美於臺閣間入省拜禮部外郎時孟尙書簡有重望以地官貳卿兼領网憲薦公知雜轉都官員外兼侍禦史免憲職授考功員外郎集賢學士穆宗卽位宰相稱其能遷庫部郎中掌書命召對與語上徳之靣賜五品服未幾遷中丞每對延英必移時盡言天下事有武將李直臣爲宿州刺史豪奪聚斂以貨數百萬復結權貴公按之爲有力者排幾不勝竟以詞堅理直上意廻直臣乃得罪由是上以淸直知又靣賜金紫拜戶部侍郎時望充塞中書令韓以財投分公拒而不受上因他事知之愈賢公遂作相持重顧大體不言細事嘗謂同列諸相曰致理之本流品爲先彛倫攸敍蓋謂此也每惜名器力與同列爭方鎭以不廉聞者輒奏貶以賄賂求進者必阻之先是李司徒逢吉與杜循州元頴同作相穆宗寢疾議建儲貳與公不恊後元出鎭井絡逢吉銜之思有釋憾於政事堂謂公曰西川前有廢立謀上熟知之來日延英發其事公不知愼勿沮議公曰王導有言吾𨿽不殺伯仁伯仁由我而死正近此耳又安得不言哉逢吉喑鳴而止敬宗年少嗣位公雅言敷奏毎言一事必本末陳之上甚倚愛同列挾中助力赫赫嫉公之賢公亦思避其鋒三上防求外任上以武員善地建節幢兼相印以授之旣至問人所病害咸言鄂士疏薄歲一修城役工誅茅人用咨怨公黙許心計埏泥範塼未及三年盡換舊制崇墉堅壁人到於今賴之文宗嗣位二年公入覲詔復相位上雅知公名恨得之晚防宋相申錫以亷介聞巨姦鄭注挾比軍勢以射取貨富侔於國忌宋之直陰畫詭計誣與藩邸通因內臣而上其變造作似是動皆符防上驚聞激怒下法吏議其罪諫官伏閤爭不得公入侍密啟上意乃寛止於郡佐公實有力今李崖州鎭劍南西川上言西蕃別屯以維州降帶甲之士甚銳其地要害得之足以壯邊部徐圖河湟此其漸也上疑不決下南宮議百執事皆是西川奏公獨曰國家近與昆夷歃血四鎭晏然今若自虧大信犬戎恃眾見詰渝盟彼直我曲未可量也上曰丞相之言是詔還維州初徳裕承借地勢自負機術公介特素不與之交及是大不平遂成宿憾公與李尙書宗閔同輔政出入殿省進退有度上偏目公曰卿才類霍光異日可屬大事公懼滿辭位再陳封章寵加端寮出鎭淮海不攺相印再登將壇楊州當江淮之衝習偸薄之俗公以淸淨簡易化人移風俾及五年臻於至理倉廩實禮義行刑措政成脫屣歸洛優詔屢降雅志不回拜檢校司空東都畱守文宗將有大制置大除授必降中使假於他方入皇城宣密旨獻可替否如在君前其信重也如此俄以左僕射徴王人就賜官告特明異禮公感恩𨿽厚退身愈堅一對而歸不詣相第亦有中阻未諧人情又加相印出爲漢南節度使制出上悔之欲追成命公固辭上曰且不與卿周歲別出都門特賜淸廟器六事皆範金飾玉如古時制宣曰以卿精忠用以貺別寵待之禮當時無儔公到襄州均井稅薄地徵人用胥悅咸歌來暮武宗初纉極聽信未一行險者乘時而起凶徳參防倒置天下事淸賢名輩多被斥逐惟公位髙徳重最難搖撼臲卼齟齬幾至二年屬大水壞居人廬舎公以實上聞仇家得以逞志舉兩漢故事坐災異冊免降授太子太保俄又攺太傳再臨東郊劉從諫死劉稹自擅以昭義軍阻命天兵誅討五年方克上喜甚素忌公者媒蘗鍜鏈謂公與從諫交上怒下詔旬日三貶公至循州長史鑿空指鹿四海之士咸寃之公推運逹命恬然如得好官時逾嶺越險二年在海上無所苦今上卽位大明善惡三遷至少保轉少師牽復髙位分司東洛池臺琴酒逍遙自娯賢士大夫尙其軌躅未半歲遘疾薨於東都城南之別墅自嬰疾至於捐館談笑語言宴居自若口占理命纎悉無遺上聞爲之軫悼聯日不視政公卿相弔正人雪涕冊贈太尉遣大寮弔祭公端明簡重忠厚誠慤平居私室如對大賔不喜釋老惟宗儒敎早與韓吏部皇甫郎中爲文章友其名相上下晚與白少傅劉尙書爲詩酒侶其韻無髙卑前後作鎭皆佩相印辟署多名人難於進而勇於退儉必中禮貴而不奢知命逹理保和居易三領大鎭接護軍以禮貌不至交歡再入中書待樞使以公平不容請托有恩必報有讎不校韋崖州於公恩也嫁二女歸名士薦長子登周行李崖州於公讎也防竄謫之窮途厚供待於逆旅其厚徳歟亦難能也夫人同郡辛氏贈僕射祕之女賢明懿淑稱於族姻有子五人曰蔚曰叢能嗣其業皆擢進士第蔚監察禦史叢使府協律曰奉倩洛陽尉二人未知名公以大中戊辰歲十月二十九日薨以大中己巳歲五月十九日葬小子不佞早棲門墻考選第叨殊等之科開賔筵忝入幕之吏國士相遇筆札見知周旋款眷垂三十載刋石表徳分也難辭公曆官三十一政作相一十九年逮事六宗光輔四帝承主恩必由直道解相印實無罪名自少及長不失色於人佐時理家無悖入之貨待身不撓履道甚夷嘗病在髙位者不知止足終日抗論克期拜章竟不及年俾孤美志銘曰

公之生兮稟星辰公之道兮侔古人公之才渾而眞公之性兮威且仁公之文兮班馬鄰公之藝兮遊夏均公之儉兮自我身公之簡兮無雜賓公之貞兮肅人倫公之愼兮質鬼神公爲相兮平如鈞公爲邦兮政如春公不幸兮罹數屯公無辜兮介於循天開日明兮堯舜爲君舉直錯枉兮幽寃必伸牽復髙資兮言旋洛濵逍遙琴築兮無異隱淪屈指懸車兮歡然十旬素懷未遂兮美來臻悲纒冕旒兮哀動搢紳寵贈加等兮冠於臺臣有司職防兮歸葬咸秦觀者太息兮國人酸辛袁安慶余兮令嗣兟兟陳寔道廣兮門坐振振乃纉徽猷兮刻於貞瑉碑生金字兮名徳長新

齊成公神道碑銘【並序】

權徳輿

有唐文學政事之君子曰相國齊成公諱抗字遐舉淸方粹溫絜矩秉彛明誠盡性切劘化育之道精義入神旁魄天人之際以忠事君以病乞身乃去臺宰乃儕商皓然後撤琴瑟啟手足歿齒無違徳以從先大夫於九原易名曰成不亦冝乎公某郡人自太公表東海桓公匡天下爲國爲家或哲或仁烈祖贈太師府君諱澣歷給事中中書舎人吏部侍郎止於平陽太守出入陟降中行山立至今言開元名臣者稱公有遺愛焉實生先公贈國子祭酒府君諱履道貞厲仕至左龍武軍倉曹積厚於上流光於下其位不充故大受於成公公旣齓而孤哀過成人屬幽陵橫潰中夏如燬奉太夫人安輿違難於越得子州支伯之故地而偕隱焉誅艸茅以順居息恱山水以資仁智方茂天爵用觀靈嘉招重問奔走以狎至虛已道從容而翔集吳郡張相君鎰方以仁義理濠上得君爲榮及進律於洪成師於岐累爲命介若驂有鞭建中中戎王請大和防以休寧西方右扶風綿亙汧隴地當甌脫且有成命正其經界公實佐權登壇涖盟得其情數與之約結克就衣裳之防用銷邊鄙之警自解巾三遷至殿中侍禦史俄屬涇旅竊發羣凶肆毒天子展義於甸內主公死難於理所百舎奔問至於行宮拜侍禦史有詔以蕭黃門復布凱澤於東夏命公爲工部員外郎以贊焉復命轉倉部郎中李懷光阻命於蒲連兵未解關中饑旱經費不足轉粟饋軍濟時囏患求才急病命使以專逹遷兵部郎中兼禦史中丞以董其任俄拜諫議大夫當軸者不相容坐婚親細故出爲處州刺史先是山越冦攘蕩覆城市公乃卜勢勝之爽塏因習俗之便安三時不害百堵皆作朝典陟明拜蘇州刺史吳實劇部大田多稼浮滛冒沒吏禁或弛占著名數戶版不均公乃閱其生齒書其比要彊家大猾不得蓋藏介特單輕與之紓息已日乃孚厥猷茂焉遷潭州刺史禦史中丞湖南觀察使以向時二郡之理而大之其仁可知也左曹理本徴爲給事中周郊寄重擢爲河南尹盜有宋瞿曇者白晝椎剽爲羣偸囊槖三川病之幾三十年公法令嚴具网羅張設濳捕魁宿使無遺類指顧之間擒擿如神乃作祕書章明文雅修舊以起廢乃作太常統和神人節事以辯志便蕃大僚其道乃光徳宗皇帝方以堯舜氏聰明之道馭天下用賢人充相位拜中書侍郎同中書門下平章事熈九功之歌質百官之成損益文憲化裁形器精微以折中密靜而不伐或事隱於造膝或言行於沃心初天官氏每歲表他曹郎二人閱多士試言第其甲乙春官氏俾考功郎中選考秀之親故者而進退之公以冡宰小宗伯爲官人取士之本蓋天子有司之重至於避小嫌亂舊章適滋旁歧孰謂扄鐍蹇蹇坦坦之道豈如是邪然後辟康莊作衡尺遵公是之路去自便之私天下之人謂之理道尋有詔修國史昔孔父無位以空文爲一王法公當盛明之代用宰司總直筆其於襃貶勸懼明焉勤慮盡瘁積成寢恙累章乞告攺太子賔客遭罹不淑贈戶部尙書時貞元甲申歲夏四月春秋六十有五夫人河南獨孤氏某官某之女賢明蚤夭繼夫人蘭陵蕭氏某官某之女仁順有禮法嗣子餗銜卹毀瘠侍公裳帷以某月日祔於東都某原防祭哀敬君子以爲有後惟公深而通肅而寛出處動靜必以中正敬用五事暢於四支資性儼恪尢長鑑裁在歧也薦齊忠公映佐蕭也薦盧恭公邁皆至宰相其他推轂薦士爲漢廷臣成天下重名碩望者不可勝書凡所論著皆研幾析理雅夷逺洪州文宣王廟碑張蕭盧三相國碑志本聖人敎化之賾推大政謩明之道固其性術講貫而發舒乎斯文文集二十卷中倫體要盡在是矣公薨五年餗調爲洛陽尉永惟先烈未刻丰碑以徳輿夙承湖海之舊中忝掖垣之屬他日舉代靡有話言獲於遺編實見陰徳顧玆無似有玷知人濡涕含毫以表幽宅銘曰昔在營丘大風泱泱有倬平陽令聲章艸不踐宰政慶貽子姓倉曹含光大學追命厥主中書秉哲居正鵬起扶搖變翔慶霄乃登紫微以瑞淸朝吉凶糺纆寒暑結轖其生有涯其用未極壽堂冥寞宰樹森植揭玆馨香終古是式

唐文粹卷五十六

欽定四庫全書

唐文粹卷五十七

宋姚鉉編

碑九【防七首】

使相三

唐太尉中書令西平王李晟神道碑【裴度】唐檢校司徙中書令咸寧郡王渾瑊神道碑【權徳輿】

唐司徒中書令許國公韓神道碑【韓愈】

節制四

唐四鎭北庭行營節度使扶風郡王馬璘神道碑【常衮】

唐贈司空範陽大都督忠烈公李楷神道碑【楊炎】

唐贈梁州都督隴右節度大使郭知運神道碑【張說】

唐邠寧節度使史孝章神道碑【劉禹錫】

唐太尉中書令西平王李公神道碑銘【並序】

裴度

惟天錫成命於我唐保玆國祚生此人傑則西平王李公其是乎不然何覆暴如風振槁葉戴君若鼇冠靈山橫流之中一匡而定公諱晟字良器其先隴西人後徙京兆曾祖嵩皇瑉州刺史祖思恭皇洮州刺史贈幽州大都督考欽皇左金吾衞大將軍隴右節度經略副使贈太子太保代有名迹雄於西土公防好學學不爲已及讀呂張孫吳之書慨然有經邦濟物之志未弱冠遊秦涼閒元侯宿將見者咸器異之乾元初甞客武都值酋豪以缺守遘亂殺掠平人公與所従十數騎馳而射之殪其爲魁者餘黨遂遁冦所虜獲積如丘山公一無所取椎牛釃酒享士而去邦人感服具狀以聞特拜左淸道率飾以金紫將朝京師自獻方略屬裔夷紛擾有土急賢河隴將帥相繼表用歷二府右職所至常以才謀爲其委重累遷至光太常卿階爵在第一品涇原四鎭北庭節度都知兵馬使懸識虜態周知地形應變不窮有奪有待驥驟庭而莫展云出岫而斯飛代宗徴以左金吾衛將軍爲神策兵馬【闕】羌蠻犯蜀朝廷濟師命公督禁旅絕棧道而往救焉公銜枚過險出賊不意連下堅壁遂誅首惡還授檢校太子賔客且復舊職建中二年田悅以魏叛徳宗極意致討悉起䢐徵以公爲神策先鋒都知兵馬使加禦史中丞與河東河南等道諸軍合擊公濟河而行能以眾正及破洹水陣解臨洺圍轢魏屬城抵燕通邑其摧鋒衂銳皆先羣帥而寘力焉遙拜左散騎常侍兼禦史大夫厥功未成聞賊泚肆逆皇居失守西向慟哭載馳載驅行及代北授檢校工部尙書充神策行營節度公提孤軍募散卒拊循訓勵以達行在值懷光中叛大駕再遷加檢校右僕射餘如故尋轉左僕射同平章事兼京兆尹神策軍京畿鄜坊節度觀察使管內及商華等州副元帥公固守渭城決平秦壘調食制用先發我私捐甘攻苦皆自我始每一言一誓聲淚俱發勇夫義士感而使之蔑不濟矣時自雍而東延於汝洛震於河汴所在徵鎭亂掠相從公介巨盜之間使聲援斷絕立成師之法致號令嚴肅搜捕十旬指揮一舉乘墉壑而通軌道磔梟獍以淸宮禁俾九市三條無輟肆之驚無秋毫之犯羽書速告鑾輅爰歸廓氛祲爲祥光攄憂憤爲喜气詩曰允矣君子展也大成斯之謂歟考古視今論功稱忠者多矣若至危而安至難而易卓犖跨邁如公莫儔拜司徒兼中書令俄以凶孽未寜邊防猶警歧下任重乃以本官兼鳳翔尹鳳翔隴右節度觀察使及四鎭北庭涇原等州副元帥攺封西平郡王加食邑實封至一千五百戶公威懾名王政和藩部始至而生植少安而訓齊逮四載賦輿十倍其初防課入輔拜太尉中樞如故人或謂公勲望已髙寵渥已極冝從容頥養稍稍遜避公曰不然人臣外則盡心若止偸榮孰爲且哲故每承帷幄之問則言咈無隱理奪不回大指以東夏可平西陲可復或已行而事終不顯或未用而身遽不遺以貞元九年八月四日薨於位春秋六十七徳宗撫幾哭於別次自都邑達闗畿無士庶無老防皆發哀相弔則曩時安人戢兵之徳可謂浹於元元之骨髓矣冊贈太師賻賵加等以其年十二月十六日葬於髙陵縣奉正原鄭國夫人杜氏祔焉自捐寢至安宅皆上所辦防中貴反覆萬情所奉如不及焉嗚呼以公之靜難扶傾不言所利𨿽存歿極位始終殊禮而天意若曰其福享未至故迆延於後有子曰願故檢校司空河中節度等使贈司徒五列雄鎭三爲上公曰聰故光祿寺主薄曰揔故太子中允贈兵部郎中曰愻左神武大將軍贈洪州都督曰恕故光祿卿贈右散騎常侍曰憑故右威衞大將軍曰憲檢校左散騎常侍嶺南觀察等使進因貴冑達以善政曰愬故檢校左僕射同中書門下平章事贈太尉克廣前修仍執醜虜曰懿故渭南尉曰聽檢校司徒義成軍節度使統戎按俗是以似之曰惎右羽林將軍曰慇嵐州刺史並地勢吏用兼而有焉粵大和元年秋七月聽拜防上言以公之徽烈則禦制碑文於渭川矣以公之風度則詔命圖形於云防矣惟大其丘巃郁彼松檟望有祁山之象拜無峴首之碑將刋貞石式表幽隧乃命臣度稱伐言詩其詞曰

建中季年大盜忽焉皇輿避狄狩於梁川顧謂太師汝才汝略將威致討必殄防虐太師泣奉捐軀誓眾度其成城可以利用赫矣鋪惇傳於墻垣手搏足踦如衝如援一鼓而破一麾而奔掃淸宮闈刷蕩妖昏我師蒞止我令行矣都人不知已事方喜飛章告慶飭駕言旋鴻烈耀古讙聲動天車服之錫河山之誓九命而俯一心若厲俾侯於岐阜安邊陲藩政旣成衮職攸宜嶽降帝賚矢言詭詞我後嘉猷我躬何爲道直气和勞謙終吉福履所綏未至萬一上天不恵厚穸遄歸垂裕流光用延防暉翼子肥家將壇臺席繼立奇功代傳休績聽與伯仲永懷髙蹤請於朝廷表是丘封帝曰孝防胡可不從宣我祖之丕業繄爾父之嘉庸乃詔作銘以觀億齡

唐故朔方河中晉絳邠寧慶等州兵馬副元帥河中絳邠節度營田觀察處置等使元従奉天定難功臣開府儀同三司檢校司徒兼中書令河中尹上柱國咸寧郡王贈太師忠武渾公神道碑銘【並序】

權徳輿

天地防合以生百嘉其成嵗功也則有震耀肅殺之助焉君臣保乂以熈百志其講武功也則有經綸翼戴之輔焉龍蛇起蟄山澤通气與運相值有開必先斯太師所以宣力四代稽謩七徳輝燿威靈勤身濯行霆徵風行乃緝熈於光眀故雕戈淑旂以嚴師律黃旒衮以正臺曜湛露彤弓以覺報宴納書追命以榮卹禮蕃錫始終如公之功公諱瑊字某其先夏姒之後爲淳維漢劉之代爲渾邪或彊爲國或分以姓貞觀中開置州壤就加官師曽祖元慶皇豹韜衛將軍靈丘縣開國伯祖文壽皇太子僕贈尙書左僕射考釋之皇開府儀同三司太常卿兼禦史中丞寧朔郡王贈司空惟靈丘紹先公之職居次卿之重僕射以積厚克家寧朔以偉才雄邊貴仕崇勲乃列茅社流光追逺是加蜜印回復介祉閒生元臣功昭於前人徳合於大君建中癸亥翠華西狩公以大司馬艱貞翼従部勒戎車揣摩殺機勤勞行內爲上心膂登壇授律誓命交感如漢拜淮陰侯故事而又加焉乃進左揆遂參大政摠賦輿而爲之師長恢王略而以之北伐凶黨盡銳壁於武亭公以事鉅師老則傷威重正合奇勝在於疾力奮寡擊眾鼓行無前殱夷潰溺如建瓴水中堅席勝又復於咸陽長轂啟行旣門於延秋防時西平王以東諸侯之師淸官獻防公乃抑其賈勇須彼成功窒士心之尅伐息兵火之气焰然後窮追斬級冦孽以平備法從於淸蹕捧大明於黃道告廟薦功登拜上臺撫封尹正復與虜防時北平王出大鹵収絳臺而公已緫成師下左輔於是輯忠力揚奇鋒復離宮拔堅壘衡陣壓境傳於蒲津金鼓之聲气相合山河之表裏皆復渠魁授首師帥協附安流以濟方軌而前士不罹傷工不易肆殄冦正刑四方咸龢論道進律乃平水土秉誼靖人以修班制休嘉賁於艸木利澤逮於鰥寡言爲軍志動爲吏師貞元景子政成一紀進掌邦教遂居右弼十五年冬寢疾十二月辛未薨於理所享年六十四皇上悼嘆不視朝五日冊贈太師賻禭弔祠有司備物大僚襄事明年二月甲申葬我太師於萬年縣洪固原太常迹其功徳奏謚曰忠武禮也初公年十一以將門子仕於邊部未弱冠五遷至左驍衛將軍始従朔方之師戰黑山次従隴右之師摧石堡又嘗西出臨洮奪昆夷之善地而爲之壁壘北絕大漠破獫狁之堅甲而焚其廬帳又従汾陽王臨淮王討反虜於山東攻贊皇北取眞定射其特將李立節貫於左肩斃之又五遷至太常卿皆以功次其閒開地於河曲以靜九蕃宣威於陜西乃定三川凡王師之所以克獲都邑元老之所以發揚蹈厲公必居其先偏而當其勍劇故以禦史中丞爲靈州左司馬以禦史大夫爲邠州刺史以工部尙書爲單於大都防專徵上郡楡林之地入爲左金吾衛大將軍又以戶部尙書奉普王出車之重自時厥後投艱感槪能納大忠以卹大事理蒲十六年陟公臺以司空兼侍中以司徒兼中書令大凡歷官二十八次眞食千八百室居節制者五副元帥者四材力絕人始封樓煩方內洽平乃進咸寧凡汾陽王九伐之勲公皆左右四履之地公皆踐歷憫冊師禮法謚尊名公皆如之所不至者壽而已矣惟公厚性寛中智謀深靜秉義類以賦眀命植端誠以糺王慝講功述職逺意長利執徳之柄蹈禮之輿致其用以格天啟其心以沃聖協建皇極爲宗工元雅好左氏春秋班氏史得考父之恭範宣之讓霍衞之功略黃韓之教化又甞慕太史自敍著作行已一篇詞不矜大而事皆眀備有子五人曰殿中少監錬太子中允鎬太子司議郎鉅櫟陽尉鋼云陽尉鐬著位於兩官以奉朝請試吏於縣內以修事任食徳而才稟訓而忠皆以純孝致其哀敬令弟輔國大將軍右領軍衛將軍武當郡王玘與諸孤等推烝彞景鐘之義因識表以聞有詔詞臣刻石傳信乃采其贊書侯表作神道銘銘曰

北戴斗極陰方尙武金朱錫命都府太師閒代感防雲雨四徵庇人九合尊主昔未成童則能肆勤卓行深入致果忘身弱冠摧鋒環列南軍中興之後書社策勲援枹兩河轉戰三秦靈翔郇邠所居必聞出統藩衛入司徼巡時丁阨難節冠羣倫逋誅煽宿狂穢宮闕西平鞠旅公亦授鉞旣臨延秋如火烈烈休士退舍時惟不伐祲沴蒙蒙蒲津未通北平釋位公實撫封胥命長春克成厥功開壁勞軍靡有不同以律則臧在和而克時惟太師有嚴有翼乃敷仁澤乃布條職時惟太師有功有徳三公二府是奬是陟禭印易名以尊以飾材官介士鹵簿淒惻大隧鮮原中南之北萬邦作憲永代是式追琢馨香與唐無極

唐司徒兼侍中中書令許國公贈太尉韓公神道

碑銘【並序】

韓愈

韓姬姓以國氏其先有自潁川徙陽夏者其地於今爲陳之太康太康之韓其稱蓋久然自公始大著公諱公之父曰海爲人魁偉沈塞以武勇遊仕許汴之間寡言自可不與人校眾推之爲長者官至防擊將軍贈太師娶鄕邑劉氏女生公是爲齊國太夫人夫人之兄曰司徒佐有功建中貞元之間爲宣武軍帥有汴宋毫潁四州之地兵士十萬人公少依舅氏讀書習騎射事親孝謹偘偘自將不縦爲子弟華靡遨放事出入恭敬軍中皆目之嘗一抵京師就明經試退曰此不足發名成業復去従舅氏學將兵數百人悉識其材鄙怯智勇指付必堪其事司徒奇之士卒屬心諸老將自以爲不及司徒卒去爲宋南城將比六七嵗汴軍連亂不定貞元十五年劉逸淮死軍中皆曰此軍司徒所樹必擇其骨肉爲士卒所慕賴者付之今見在人莫如韓甥且其功最大而材又俊卽柄授之而請命於天子天子以爲然遂自大理評事拜工部尙書代逸淮爲宣武軍節度使悉有舅氏司徒之兵與地眾果大悅便之當此時陳許帥曲環死吳少誠反自將圍許求援於逸淮啗之以陳歸汴使數輩在館公悉驅出斬之選卒三千防諸軍擊少誠許下少誠失勢以走河南無事公曰自吾舅歿五亂於汴者吾苖薅而發櫛之防盡然不揃刈不足令震駴命劉鍔以其卒三百人待命於門數之以數與於亂自以爲功並斬之以徇血流波道自是訖公之朝京師二十一年莫敢有讙呶叫號於城郭者李師古作言起事屯兵於曹以嚇滑帥且告假道公使謂曰汝能越吾界而爲盜邪有以相待無爲空言滑帥告急公使謂曰吾在此公無恐或告曰剪棘夷道兵且至矣請備之公曰兵來不除道也不爲應師古詐窮變索遷延旋軍少誠以牛皮鞵材遺師古師古以鹽資少誠濳過公界覺皆畱輸之庫曰此於法不得以私相餽田正之開魏博李師道使來告曰我代與田氏約相保援今正非其族又首變兩河事亦公之所惡我將與成徳合軍討之敢告公謂其使曰我不知利害止知奉詔行事耳若兵北過河我卽東兵以取曹師道懼不敢動正以濟誅吳元濟也命公都統諸軍曰無自行以遏北冦公請使子公武以兵萬三千人會討蔡下歸財與糧以濟諸軍卒擒蔡姦於是以公爲侍中而以公武爲鄜坊丹延節度使師道之誅公以兵東下進圍考城克之遂進迫曹曹冦乞降鄆部旣平公曰吾無事於此其朝京師天子曰大臣不可以暑行其秋之待公曰君爲仁臣爲恭可矣遂行旣至獻馬三千匹錦紈綺纈三萬金銀器千而汴之庫廐錢以貫數者尙餘百萬絹亦合百餘萬匹馬七千匹糧三百萬斛兵械多至不可數初公有汴承五亂之後掠賞之餘且斂且給恆無宿儲至是公私充塞至於露積不垣冊拜司徒兼中書令進見上殿拜跪給扶贊元經體不治細微天子敬之元和十五年今天子卽位公爲冡宰又除河中節度使在鎭三年以疾乞歸復拜司徒中書令病不能朝以長慶二年十二月三日薨於永崇裏第年五十八罷朝三日贈太尉賜之布粟其葬物有司官給之京兆尹監防眀年七月某日葬於萬年縣少陵原京城東南三十里楚國夫人翟氏祔子男二人長曰肅元某官次曰公武某官肅元早死公之將薨公武暴病先卒公哀傷之月餘遂薨無子以公武子孫紹宗爲主後汴之南則蔡北則鄆二冦患公居其間爲己不利卑身佞辭求與公好薦女請昏日月旣至卒不可得則飛謀釣謗以間染我公先事後情懷其機牙姦不得發王誅以成最功定次孰與髙下公子公武與公一時俱授弓鉞處藩爲將疆土相望公武以毋憂去鎭公毋弟充自金吾代將渭北公以司徒中書令治蒲於時弟充自鄭滑節度平宣武之亂以司空居汴自唐以來莫與爲比公之爲治嚴不爲煩止除害本不多教條與人必信吏得其職賦入無所漏失人安樂之所在以富公與人有畛域不爲戲狎人得一笑語重於金帛之賜其罪殺人不發聲色問法何如不自爲輕重故無敢犯者其銘曰

在貞元世汴兵五猘將得其人眾乃一愒其人爲誰韓姓許公磔其梟狼養以雨風桑谷奮張厥壤大丰貞元元孫命正我宇公爲臣宗處得地所河流兩壖盜連爲羣雄唱雌和首尾一身公居其間爲帝督姦察其嚬呻與其睨眴左顧失視右顧而跽蔡先鄆鉏三年而墟槁幹四呼終莫敢濡常山幽都孰倍孰扶天施不畱其討不逋許公預焉其賚何如悠悠四方旣廣旣長無有外事朝廷之治許公來朝車馬干戈相乎將乎威儀之多將則是矣相則三公釋師十萬歸居廟堂上之宅憂公讓太宰養安蒲阪萬邦絕等有弟有子提兵守藩一時三侯人莫敢扳生莫與榮歿莫與令刻文此碑以鴻厥慶

故四鎭北庭行營節度使扶風郡王贈司徒馬公

神道碑銘【並序】

常衮

皇帝使常侍以故徵西扶風郡王臣璘功行之錄詔門下侍郎平章事臣衮曰古諸侯大夫計功稱伐書於太常勒之彞器徳勲髙故其文懿事業實故其言逺有國之大經也納忠於王室豈褒紀之禮闕歟宜文其頌聲以昭示承休於丰碑焉臣謹按司勲之戎籍史官之年表而敍之云聖上稽黃虞之道以武功文徳統禦天下赫赫明明罔不率俾惟犬戎自擅冦於我西土而猶懷以威徳久而浸驕時乃大稽命將考之令典惟三年夏六月庶邦百辟洎侯王列將咸防於明庭乃大誥於爾在位有能興我西師僉曰璘哉是用詔以鷹揚之命於夏有鸞旂雕戈之賜公拜手稽首不敢辭難遂帥師朝那弭節涇流恢耀武威以臨於戒秋旣至乃以戎服立於軍門之外奉敭天子之威命而訓於將軍列校六正五吏三軍之大夫曰惟昔盛明必有憂難其在殷髙宗也有鬼方之徵其在周文祖也有昆夷之患秦以安定北地戎狄內侮漢以金城隴西氐羌入冦故遣率以守衛中國修戰而髙尙武力國家道徳盛於殷周甲兵雄於秦漢亦有邊患尙勞睿謀則疆臣之罪也將何以塞責誓將上奉神武之算下慿戎士之力鼓行而前殄殱羣慝詞情抗厲風雲動色於是軍舉法以誓之令簡而一眾畏而服𨿽嚄唶老將聞而竦然乃周覽其山川以備其戰守有若犀兕其威防豻其勇屹立而不動者持重之將統焉禦於水硤之衝輪超乘縵胡突鬢耽盼而橫奮者雄毅之將董焉捍於瓦亭之陰輕軒飛翰闐闐桓桓隸於射聲校尉以出松谷百夫之特萬人之敵屬於車師後部以殿銅城火渠門之旗舒於大回川雷密須之鼓殷於都廬山周之以木樵校聨布之以藺石渠答部勒旣定天地肅然遂使魁健气索猛鷙魂駭郤略引去不敢近塞故八年之間再冦而已此皆親稟睿略協用武經前後獻功悉如宸防方將大復流沙逺收故地奪我良將罔卒西事以大歷十一年月日薨於戎府春秋五十六天子廢朝而嘆曰安得雄邊威敵之臣如扶風乎遣中命以迎喪顧近侍而流涕其至第也百官會弔其遣奠也五校啟行賵以車馬唅有貝玉所以褒大勲也初公自二庭統甲士三千赴鳳翔行在遂陳滅胡之策先皇帝奇之曰吾無憂於東方也遂戰靑渠陣灃水收二陜復三川衛南以百騎破五千河陽以一旅摧十萬史朝義悉師自將大戰邙山國家以天下勁兵夾攻未動公獨率所部不陣而馳偃旗先登闞如虓虎闘酣披靡橫貫而出回戈奮擊虜陣始破交突數合轟然大潰時副元帥太尉光弼壯之曰吾用兵三十年未見以少擊眾雄防之若此每有徵伐大計悉咨訪焉斯亦羣帥之傑旣而移軍右輔疾援河西固已離之心存將棄之地及聞僕固懷恩之變卽日旋師萬類千羣延蔓山谷輕行轉闘虜殺而歸屇於岐都冦已四合公乃持滿外向坌入懸門未及解甲背城出戰戎師北走數騎前追眥血橫灑朱殷金甲楇防而墜應而倒者數千萬人可謂三軍之絕也至於理鄭國撫潁封化郇邠寧上郡勤於藩職惠於長人勞徠流庸贍防孤老縑綜綿纊工於織紝入而有制故大東之刺不作禾麻菽麥業於播藝用之有節故自北之化可懷此又列郡之率化也公字某扶風人也自秦漢至於國朝公卿大將軍通侯二千石踵武王室休有烈光曾祖昭朝散大夫新丰縣令祖正會右威衛將軍扶風郡公贈光祿卿父晟左司禦率府兵曹參軍贈太子少保忠孝在門文武繼代宦婚之盛士族有輝惟公勲冑華茂雄姿髙爽少有四方之志以才气自任擺落凡格不嬰細微故弋獵畋漁嘯吒川澤年二十讀伏波傳至大丈夫當於邊野以焉革裹屍而還慨然而嘆曰豈使吾祖勲業墜於地乎由是愾憤邊戎徘徊孤劍遂西至絕域以奇功累授禆將歷金吾將軍殿中監太保禦史中丞遷禦史大夫領北度行軍使邠州刺史加工部尙書節制涇原以鄭潁二州之尋拜右僕射知省事階至儀同進封異姓王副軍以降略而不書以英明之識遇聖明之運故得竭其智謀極其任遇抗大節以激危難攄洪仁以庇傷殘公之理軍也以穰苴兵法孫子十三篇先以正合終以奇勝閒廓深應變無端與之安與之危故可合不可離同其敗同其成故樂死不樂生至於木罌濟河登山防幟解鞍而臥鞭焉而馳兼之有餘亦不差異嘗以家財二百萬贍三軍與其散已食於行伍陳賜金於廊廡何相去之逺防公之事君也奉之以實納之以忠造膝前籌詞禮明順檢身無過恭謹畏愼祿賜所加則受小辭大任使所及則履險讓夷以忠林而親重有絳侯之遇也以簡質而倚愛有吳漢之信也所謂國之神將朝之藎臣終慶於家永於福祚鐘石享於祖考帶礪傳於子孫冝防嗣子旰等重族之盛業承家哀哀執喪痛結天壤萬家葬地能誡昔賢十里丘封亦非遺志獲承君命欽率朝經請諡嘉名謂之合禮銘曰

峩峩雍城積髙气靈气主金行良將乃生瑯瑯司徒雄略縱橫耽耽其視震震厥聲四方靜難二紀操兵奮厥武車師戎府鐵馬蛇矛大黃白羽天山瀚海歕薄風雨驍騎三千披荊謁主従我撫軍擊胡滅虜回戈涼野解敵岐下烈烈英風橫飛西土遂佩珩璜分雄棨防寵臨方鎭乃蔚乃赫洪稜遐振虜气外折惠化滂流人心內結昆夷先零白斾至涇受算宸扆朱旗撫徵密陰前塞義渠故城丘巒陵谷逺近相屬澶漫傾合紆余回復野戰髙秋金羈馳逐左揮右射虎捷神速畨渠愕視百姓推伏國於扶風祚爾嘉庸位長庶寮鴈行三公王用蕃錫我有鼓鐘叔父昆弟燕私邕邕功成身歿寵厚厥終周漢二宣皆有勞臣北徵西討出車轔轔今我司徒實同厥勲勲在王室光昭後昆

唐贈範陽大都督忠烈公李公神道碑銘【並序】

楊炎

秦霸也張祿去魏漢興也淮陰離楚龍鳴風雨之會蛇變泥蟠之中逶迆感通精气相合斯契也豈人力也皇唐贈司空範陽大都督李公諱楷其本出於隴西八代祖節後魏鴈門太守燕齊之亂族沒鮮卑東遷號良將之家北部實大人之種其生渤碣其居戴斗海塞回抱興公之器天星下直爲國之祥英气混茫熊據龍驤望其形得山河之狀覩其銳見金鼓之威神明爲徒義勇爲器久視中以驍騎嵗入於遼西臨太原南震燕趙雲火照於河上天兵宿於北門朝廷憂之有命招諭合以信誓際於天人話言感寤撫劍嘆息是嵗以控之士七百騎垂櫜入塞解甲來朝以其本枝復賜李氏授玉鈴衛將軍左奉宸內供奉圖形云閣之中置酒蓬萊之上君臣相賀羽衛生光君子曰井谷不可以遊龍蟻垤不可以戴松栢漢於是始靖虜於是始憂是後殪靺鞨於鴨緑之野覆林胡於楡闗之外北出障塞懷其王庭南救河源復其死地石壑之役以一旅定三軍冷陪之師以虛聲破精勁東封之嵗外將天軍河湟未寧西防監牧雲麾鐵騎山動地踴右據淸海北登狼山冰泮則會師風髙則出塞皇威振於四海王化敷於無外故得大命三錫天馬輅定國難者兩朝拖侯服者四紀會兵車者百勝出帳下者千人國有事未嘗不勤勞無私可謂知禮於戲天道曖昧胡星未殞以營平之年不終大用以伏波之病再出窮荒天寶元年五月二十日自河源薨於懷逺縣之師次春秋六十七贈營府都督明年詔葬於富平縣壇山原維公智之大竇神之異門心和體剛慮逺精徹思乎耳目之外行乎變化之中震呼戎獯嘯吒風雲貔虎之悍以禮成百萬之彊以謀勝故鮮卑因之以疲中國天后取之以空大漠於中宗開朔方之地四百里於睿宗食佐命之邑三千戶於宗則主禁衛吞諸戎東西南北動罔不尅禦戎安邊凡十命焉祚於後也元子太尉中書令東都河南江淮等道副元帥臨淮郡王光弼少子太保禦史大夫渭北鄜坊等州節度使武威郡王光進負河圖以列四星遇英主而當三傑肅宗之功復區宇更爲桓文今上之道訓華夷並爲召畢乾元中天子以公炳徳丕赫積仁流慶大福再成沒而不朽乃命太常追考功績諡曰忠烈贈司空範陽大都督夫人贈號韓國夫人於是建廟堂命宗紀室有山龍之服樂有鐘石之和昭宣令圖是有銘篆銘曰

茫茫上象降精於北是生純臣其在異國矯矯府君蔚其英靈蛇蟠斗極鵬化南溟來於本邦防此天庭風驅虎旅晝食狼星綿綿塞艸天隔華夏北距陰山野無胡馬殊勲大績玉劍社天摧武庫海折昆侖在昔遺慶惟魯臧孫曰聖在天勤於至道旣命太尉又崇太保一門四龍二作元老赫赫元老气含淸眞白髮重冠髙堂有親帝命韓國祚於夫人亦詔薊丘下寵明神彼丘之搸此石之燐悠悠令徳萬古淸塵

隴右節度使贈涼州都督郭公神道碑銘【並序】

張說

四序平分淸秋之气勁五方異俗崆峒之人武故隴上多豪山西出將其有雲龍感召星象特生金鼓登壇隱如敵國麾幢指塞自比長城得之於太原公矣公諱知運字逢時其先太原著姓今則晉昌人也本乎文王之弟是爲虢叔虢或云郭因而氏焉自燕昭尊隗以築宮漢祖封亭以列國其侯於陽曲宅彼太原舊矣亭之孫友従太原徙隴西昭帝分隴西置西平郭氏又爲郡之右族友之昆孫武威太守憲憲之猶子散騎常侍芝俱有名迹見於魏晉則晉昌諸宗散騎之後也爾乃一門連譽時人號曰三儒四海齊名天下謂之八凱光祿分於馮翊廷尉世茂於潁川孝則天錫釡金忠則帝章冕服仁則猛獸不害信則童兒不欺豈直介休見有道之碑洛陽聞立徳之傳而已曾祖欽州大黃府統軍上柱國祖才朝議郎州常樂縣令上柱國父師朝散大夫上柱國贈伊州刺史磧鹵之地戎馬生郊業戰鬭而勲仕州縣而爲達啟莫京之繇福不在於其身積無聲之善慶必流於後嗣公太白之精雷泉之靈膺家之禎爲國而生身長七尺力能扛鼎猨臂虎口虯鬢鶚瞵射穿七札劍敵萬人子卿路逢遙識將軍之相唐舉一見足辧封侯之骨解褐以善戰授昭武校尉秦州三度府左果毅以敗狄北庭加遊擊將軍沙州龍勒府折衝兼右金吾郎將瀚海軍副使以軍界破虜卽授其州刺史進當軍經略使朝廷以未愜前除且有後命遷本衞中郎將仍舊爲州軍使黙啜之冦北庭也公奔命解圍軍聲大震加云麾將軍右武衛將軍封介休縣開國公食邑二千戶開元二年吐蕃入隴右掠坰牧公兵以奇勝冦不復蹤積甲山齊而有餘收馬答量而未盡歸功廟算朝議多之拜羽林將軍持節隴右諸州節度大使兼鄯州都督河源軍使鎭西陲信國之藩屏坐北落亦王之爪牙故入奉期門而出寄分閫於是料敵無備閒其師老潛軍一舉大俘九曲鎖甲文劍馬犛牛旣獻戎捷遂頒朝賜乃兼鴻臚卿攝禦史中丞封太原郡開國公加前食邑三千戶執憲揔軍典屬乘障增爵益邑遇厚恩深俄而六州羣胡相率大叛命公統隴右之騎濟河曲之師鋒鏑爭先玉石俱碎拜左武衛大將軍授一子官金銀器百事雜防千段班師臨洮遘玆虐疾嗟乎匈奴未滅宿志不申生也有涯死而猶視開元九年十月二十二日薨於軍捨春秋五十有五蕃夷邊鎭血面摧心悲慘風雲號慟山谷豈非良將視人如子人亦視猶父乎皇帝憫焉詔贈涼州都督米粟五百石錦帛五百段命都水使者張景佚備物防葬遵朝典也惟公气猛而性和量寛而精銳沈謀可以掩蓍蔡雄防可以奪鬼神故常糟粕韜鈐蒭狗風角然其樹恩結信立威用武烜赫如風濤震蕩如雷雨戰必克攻必取每有奏謁帝特稱嘆孝文之得魏尙虜不足憂太祖之見郭嘉知成吾事前後錫錦衣寶帶文馬素女爛其盈門長鳴在廏感知已之主陳必死之力皇情西顧則九羌釁鼓詔書北伐則六狄焚旗上成聖君之鑑下效武臣之素節其竟也如此夫爲人子立廟致敬祖考來格不亦孝乎爲人臣恢疆禦侮以勞定國不亦忠乎若然者歸義方於先人揚令名於後代可也嗣子英傑起復定逺將軍左領軍衛翊府中郎將假紫服金章河西節度副大使英奇朝散大夫前尙輦奉禦英協防擊將軍前京兆府勵行府右果毅都尉英彥朝議郎前左衛曺曹防軍等咸善居喪而過哀或従王事而奪禮則知辛賢父子繼位將軍祭彤弟兄望防師律去本不戀達也而新是謀權也嘉此武功創其宅兆以十年七月葬我太原公夫人燉煌索氏祔焉禮也皇上念功以惜逝厚終以遇存有詔詞人爲其碑志介士送葬卽封徵虜之墳單於入朝當祭度遼之墓銘曰

洸洸將軍雄略冠羣平西徵北震戎懾獯亭障臥鼔屯田饋軍仗此白刃致彼靑雲郭侯宴喜旣多受祉牡黻衣淸廟蠲祀鼎食金奏炮龞膾鯉旣來不庭有嚴天子流沙博望羽林飛騎河曲回兵臨洮舊阯手握金節魂沈玉帳千里送喪三軍淒愴詔葬禮崇恩碑義丰生爲神將死爲鬼雄身世一滅榮華萬空祁連之墓長旌武功

唐故邠寧慶等州節度觀察處置使朝散大夫檢校戶部尙書兼禦史大夫賜紫金魚袋贈右僕射

史公神道碑

劉禹錫

僕射名孝章字得仁本北方之彊世雄朔野其後因仕中國遂爲靈武建康人曾祖道徳贈右散騎常侍封懷澤郡王祖周洛銀靑光祿大夫檢校太常卿兼禦史中丞北海郡王贈太子太保考憲誠早以武勇絕人積功至魏博節度使終於河中晉絳慈隰等州節度觀察使檢校司徒兼侍中河中尹贈太保其薨也大臣中書令晉國公裴氏爲之碑其名益顯公卽侍中之元子母曰冀國夫人李氏公防而聰寤父母賢而加愛焉及長好學遷善秀出儕輩鄴下諸兒號爲書生元和中太尉愬爲魏帥下令掄材出轅門取大將家翹秀者爲子弟軍列於諸校之上公獨昌言願效文職太尉深奇之遂假魏州大都督府防軍長慶二年常山眾叛害其帥沂國公田司徒於帳下沂公發迹於魏人猶懷之詔命其子布以尙書授鉞綂魏兵問罪於北疆且報家禍布旣啟行士气不振渙然內潰獨與冗従之旅偃旗而歸百憤攻中卒自引決先侍中時爲中軍都知兵馬使兼禦史中丞全師在野開然推戴之請爲假侯以鎭定中貴人飛駒上聞穆宗夜召翰林學士艸詔書以眞侯命之實有魏土従眾而合權也是嵗公自攝官轉本府士曹防軍兼監察禦史賜朱衣銀印推恩以及子也一旦跪於父母前進苦言曰臣竊惟大河之北地雄兵精而天下賢士心侮之曰河朔閒視猶夷狄何也蓋有土者多乘兵機際防非以義取今臣家父侯母封化爲貴門君恩至矣非折節礪行彰信於朝廷無以弭識者之譏寤明君之意節著於外福延於家乘時蹈機不可旋踵言訖泣下數行父兪毋贊天性交感三心旣葉萬眾潛化天子聞而嘉之曰彼眞有子乃授檢校太子左諭徳兼侍禦史充節度副使累遷至散騎常侍兼禦史大夫賜金印紫綬二軍之政事如命卿弛張損益所以防決潛革故態人知向方太和二年滄景節度使李全略卒其子同防竊據故地詔下以文告弗革遂用大刑先侍中表請率先諸侯使元子以督戰制曰可公承君父之命乃捐其軀一舉而下平原壓滄壘由是加工部尙書及王師凱旋上表願一識承眀廬詔允遂赴闕下得覿便殿上曰向吾始徵滄州議者皆曰彼魏之姻也慮陰爲冦謀吾發使數輩以偵之其還也僉曰爾父款於賔筵爾毋抗詞於簾下願絕姻以立效其經始啟發出於爾心今滄海砥平策勲之日宜貴爾三族命爾父爲侍中遷鎭於近地加爾禮部尙書析相衛澶三州爲鎭以居之俾爾一門大榮以誇天下公拜稽首謝父遷讓已爵禮無違者翼日詔見於明庭人咸曰史氏之寵光古無有也牙旗碧幢方指東道侍中以帳下生變聞泰極而否當歌而哭迎柩於路仰天長號因葬於洛陽之邙山冀國夫人祔焉寢苫枕塊以所仇同天爲大酷未防詔舉金革之義起爲右金吾將軍累表陳乞有司以違命督之輿疾卽路閒嵗擢授鄜坊丹延等州節度觀察處置等使居四年遷鎭於滑一嵗入爲右領軍衛大將軍旋攺右金吾大將軍又授鉞於邠土孟秋至治所首冬遘疾拜章入覲不克展和鸞鞗革之儀薨於靖恭裏之私第享齡三十九當開成三年十月二十日上聞而悼之不視朝一日贈尙書右僕射眀年二月歸塟於洛都夫人瑯琊王氏祔焉繼室深澤縣君博陵崔氏有一子曰渙生七年而孤僕射之喪自復魄至葬當門戶備祭祀建碑表皆縣君之能且命其家老具事功來請嫠不卹家而憂幼嗣不知其先人之官業乞辭以傳於後也君子以爲知禮謹書之銘曰

斗極之下埪峒播气終於侍中孔武且貴奉上致命冝昌後嗣僕射承之良弓不墜耳煩鉦鼔心悅文字虎穴之中生此騏驥大和糺元滄景不防子弄父兵跳踉海壖有鄰陰交蝟起雞連詔下簿伐艮隅騷然時惟侍中實綂魏師蓄鋭未發眾心危疑僕射爲子陳謀盡詞興言涕零有感尊慈絕姻效節精貫神祗滄波底寕王命襃之乃遷元侯來鎭近畿乃祚元子別建旌麾一門四節輝耀當時倐忽變生魏郊紛披喬木𨿽大盲風不知干云之臺烈缺焚之哀哀孝嗣丁此大酷迎防幃輤葬於東洛訴天觸地血染縗服禮有金革詔書惇促不遂枕戈驟膺推轂雕陰白馬曁於邠谷𨿽榮三鎭不荷百祿綺紈之間珪組累累如彼晨葩日中而萎有妻名家有子稚齒行號執禮歸室蒿裏洛水之陽修邙之趾尊卑穆敬幽顯同理舊松新栢亦象橋梓刻石紀功垂於萬祀

唐文粹卷五十七

欽定四庫全書

唐文粹卷五十八

宋姚鉉編

碑十【總七首】

庶官四

唐刑部尙書致仕白居易神道碑【李商隠】唐吏部侍郎奚陟神道碑【劉禹錫】

唐左拾遺翰林學士李白新墓碑【範傳正】唐吏部郎中髙都公楊仲宣碑【席豫】

牧守三

唐常州刺史獨孤及神道碑【崔祐甫】

唐饒州刺史吳丹神道碑【白居易】

唐和州刺史張擇神道碑

唐刑部尙書致仕贈尙書右僕射太原白公墓碑銘【並序】

李商隠

公以致仕刑部尙書年七十五防昌六年八月薨東都贈右僕射十一月遂葬龍門子景受大中三年自潁陽尉典治集賢禦書侍太夫人農郡君楊氏來京師胖胖兢兢奉公之遺畏不克旣乃件右功世以命其客取文刻碑文曰

公字樂天諱居易前進士避祖諱選書判防萃注祕省校書元年對憲宗詔防語切不得爲諌官盭厔尉明年試進士取故蕭遂州澣爲第一事畢怗集賢校理月中詔由右銀臺門入翰林院試文五篇明日以所試制加叚佑兵部尙書領涇州遂爲學士右拾遺滿將擬官請椽京兆以助供養授戶曹時上愛兵防陽荊州入防獻物在約束外公密詆二帥且曰非善良後𨿽與相不猒【入聲】禍其後禮官竟以多殺不辜謚於頔爲厲李師古襲父事逆務作項領以謾儕曹上錢六百萬贖文貞故第以與魏氏公又言文貞第正堂用太宗殿材魏氏歲臘鋪席祭其先人今𨿽窮後當有賢卽朝廷覆一瓦魏氏有分彼安肯入賊所贖第邪上由是賜錢直劵以居其孫在職三年每防見多前笏畱上輦是否意詔湔剔抉摩望及少年見天下無一事五年防憂掩坎廬墓七年以左贊善大夫箸吉武相遇盜殊絕賊棄刀天街日比午長安中盡知公以次紙爲防言元衡死狀不得報卽貶江州移忠州刺史穆宗用爲司門員外四月知制誥加秩主客眞守中書舍人敍緋受防起田孝公代恆陽孝公行贈錢五百萬拒不內燕趙相殺不已公又上防列言河朔畔岸復不報又貶杭州旣至築提扞江分殺水孔道用肥見田發故鄴侯泌五井渟儲甘淸以變飲食循錢塘上下民迎禱祠神伴侶歌舞徙右庶子出蘓州授祕書監換服色遷刑部侍郎乞官分司得太子賔客除河南尹復爲舊官進階開國九年除同州不上攺太子少傅申百日假又二歲得所薨官白氏由楚入秦秦自不直杜郵事封子仲太原以有其後祖棊鞏縣令考季庚防州別駕贈太保一女妻譚氏始公生七月能展書指之無二字橫縱不誤旣長與弟行簡俱有名故李刑部建庾左丞敬休友最善居家以戶小飲薄酒朔望晦輒不肉食攜鄧同韋楚白服遊人間姓名過海流入雞林日南有文字國爲中書舍人三日如建中詔書上鄭公覃目代後爲相稱質直文宗時文貞公果有孫起使下數歲至諫議大夫賢可任爲今上禦史中丞他日景受甞跪曰大人居翰林六同列五且爲相獨白氏亡有公笑曰汝少以待其曽祖弟今右防射平章事敏中果相天子復憲宗所欲得開七關【句絕】城守四州以集巨伐仲冬南至備宰相儀物擎跪齋栗給事寡嫂永寧裏中有兄弟家指向健慕以信公知人集七十五卷元相爲序系曰

公之世先用談說聞肅代代布蹤河南陰徳未校公有弟昆本跋不搖乃果敷舒匪骼匪臑噫殦【介】其醇腴千鄕洎邦取用不窮天子見之層陛玉堂徴徴其中上汰唐禹帝爲輦畱續緒襞縷歳終當遷戶曹是取白其華防不防緇【上聲】用從棄遣至道天子疇誰與伍率中道上納筆懾麾綽三郡理旣去刑部倐東其居大尹河南翦其暴逋君有三輔臣有田臣衰君彊謝不堪守翊翊伸伸君子之文不不怒惟君子武君子旣貞兩有其矩孰永厥家曽祖之弟坤柄巽繩以就大計匪哲則知亦有教詔益褒其收揠莠而導刻詩於碑以報百世公老於東遂葬其地

傷子辭【附】

農楊氏

予有令子儉衣削食以紀先功志刋貞石彼蒼不遺俾善莫隆今予建立痛寃無窮

唐尙書吏部侍郎贈司空奚公神道碑銘【並序】

劉禹錫

嗚呼有唐淸臣尙書吏部侍郎奚公貞元十五年十月甲子薨於位詔贈禮部尙書太常考行諡曰某是歳臈月丁酉葬於萬安縣之某原後三十有四年子爲諸侯爲大夫門戶有煒於是門下生琢石紀徳揭於新阡云公諱陟字殷衡其先在夏爲車正以功封於薛下古以降爲譙郡人或因仕適楚復之秦今爲京兆人隋唐之際再世以明經爲博士家有賜書曽祖簡亦以文學爲太子司議郎大父幹繹仕至光州刺史烈考諱某有道而尙晦終徐州司功參軍贈和州刺史由子貴也天以大運生萬物而以正气鐘賢人至和來宅其徳乃具公實有焉防而擢陵苕之秀長而成淸廟之器羣倫月旦咸以第一及從鄕賦洎升名太常果居上第明年詔郡國徴賢良設四科以盡林公居文詞淸防之目授文館校書郎時徳宗新卽位聲烜虜庭西戎畏威防貢內附詔諫議大夫崔河圖持節卽虜帳以報之使臣欲盛其賔寮以自大遂嘿表公爲介授大理評事除書到門公方爲人子不敢許以逺稱病弗果行歸寕壽春養志盡敬丞相楊炎勇於用才擢公爲左拾遺奉安輿而西未幾再集荼蓼居從後防將闋是歲建中四年京師急變黃屋順動狩於巴梁公徒行間道以歸王所旣中月而詔授起居郎充翰林學士創鉅愈遟病不拜職攺太子司議郎從大駕回入尙書爲司金元士且防推筦之務有頃持湣冊宣恩於蘓門將行錫銀朱幹靑蒲上復命稱防轉吏部員外郎是曹在南官爲眉目在選士爲司命公執直筆閱簿書紛挐盤錯一瞬而剖時文曷缺左右丞都曹差重遂轉左司郎中尋遷中書舍人執事者系公識精以斟酌大政非獨用文飾也防江淮間民被水禍上湣焉特命公宣撫之許以便宜及物赤車所至如東風變枯條其利疾復奏咸可轉刑部侍郎時主計臣延齡以險刻貴幸而與京兆尹相惡以危事中之坐譴已又逮系其吏峻繩之事下司寇主奏議者欲文致而甘心焉公侃然持平挫彼嶽嶽君子聞之善其知道不刑曹旣淸以余刄兼領選事居一年授權知吏部侍郎又一年卽眞是秩言能審官者本朝有裴馬盧李四君子物論以公嫓焉時得疾發癕有國醫方直禁中上促遣如第且飭之曰某賢臣也悉術以治之及有司以不起聞震悼加等娶瑯瑘王氏石泉公之曽孫友壻皆一時彥士長子某蚤不祿第二子敬則歷太僕少卿今爲濮州刺史兼禦史中丞賜金紫以連最就加貴秩俾視九卿第三子敬以詞藝似續登文科歷左闕今爲尙書刑部郎中第四子炅舉進士最小子咸砥礪纂修宜爲名公家子其邁徳垂裕之光乎公少以名器自任及顯逹急於推賢視其所舉則在西省薦丞相由右掖掌訓辭在中銓表楊僕射由地曹綜吏部二公後爲天下偉人凡執文章衡以揣量多士一入中禁考防詞三在天官第章句披沙剖璞由我而顯者落落然居多推是風鑑移於大冶則鎔範之內無非祥金嗟乎天不遐其福而孤民望使由庚之什不作於貞元中惜也公旣終詔贈大宗伯後以第三子在郎位被霈澤再追褒至司空故昔之葬儀用常伯而今之碑用三公云銘曰

仁麟智龍爲瑞一辰未若君子瑞於人倫惟唐徳宗道類漢宣督責繩下風稜言言公丁斯時籍在雋賢從難表節執羈而還帝曰汝器黃流瑟然可爲大僚左右化源乃飾王度乃馳輶軒旣幹冊柄亦操吏權陽和熈熈貯在顏間守法持正嶷如秋山大不侵王幸臣畏仗鳳鳴祥煙梟噪低跧帝方倚用天不假年公寐無寤其名愈逺門人逹者赤舄衮公居甚卑其徳愈尊兩子朝服駢驅朱輪佳城何在冑貴之裏螭首趺徳輝是紀嗚呼後人下拜幹此

唐左拾遺翰林學士李公新墓碑銘【並序】

範傳正

騏驥筋力成意在萬里外歷塊一蹶斃於空谷惟餘駿骨價重千金大鵬羽翼張勢欲摩穹昊天風不來海波不起塌翅別島空畱大名人亦有之故左拾遺翰林學士李公之謂矣公名白字太白其先隴西成紀人絕嗣之家難求譜牒公之孫女搜於箱篋中得公之亡子伯禽手防十數行紙壊字缺不能詳備約而計之涼武昭王九代孫也隋末多難一房被竄於碎葉流離散落隠易姓名故自國朝已來編於屬籍神龍濳還廣漢因僑爲郡人父客以逋其邑遂以客爲名髙臥雲林不求祿仕公之生也先府君指天枝以復姓先夫人夢長庚而告祥名之與字咸所取象受五行之剛气叔夜心髙挺三蜀之雄才相如文逸瓌奇宏廓抜俗無類少以俠自任而門多長者車常欲一鳴驚人一飛衝天彼漸陸遷喬皆不能也由是慷慨自負不拘常調器度大聲聞於天天寶召見於金鑾殿宗明皇帝降輦步迎如見園綺論當世務艸答畨書辯如懸河筆不停綴宗嘉之以寶牀方丈賜食於前禦手和羮徳音褒美衣恩遇前無比儔遂直翰林專掌密命將處司言之任多陪侍從之遊他日泛白蓮池公不在宴皇歡旣洽召公作序時公已被酒於翰苑中仍命髙將軍扶以登舟寵如是旣而上防請還舊山宗甚愛其才或慮乘醉出入省中不能不言溫室樹恐掇後患惜而遂之公以爲千鈞之弩一發不中則當摧撞折牙而永息機用安能效碌碌者蘓而復上哉脫屣軒冕釋羈韁鏁因肆情性大放宇宙間飲酒非嗜其酣樂取其昏以豪作詩非事於文律取其吟以適好神仙非慕其輕舉將不可求之事求之欲耗壯心遣餘年也在長安時祕書監賀知章號公爲謫仙人吟公烏棲曲云此詩可以哭鬼神矣時人又以公及賀監汝陽王崔宗之裴周南等八人爲酒中八仙朝列賦謫仙謌百餘首俄屬戎馬生郊逺身海上往來於斗牛之分遊沒身偶乘扁舟一日千里或遇勝境終年不移時長江逺山一泉一石無往而不自得也晚歲渡牛渚磯至姑熟悅謝家靑山有終焉之志盤桓利居竟卒於此其生也聖朝之髙士其往也當塗之旅人代宗之搜羅俊逸拜公左拾遺制下於彤庭禮降於壤生不及祿歿而稱官嗚呼命歟傳正生唐代甲子相懸常於先大夫文字中見與公有潯陽夜宴詩則知與公有通家之舊早於人間得公遺篇逸句吟詠在口無何叨恩奨廉問宣池按圖得公之墳墓在當塗邑因令禁樵采備掃訪公之子孫欲申慰薦凡三四年乃獲孫女二人一爲陳雲之室一乃劉勸之妻皆編戶甿也因召至郡庭相見與語衣服村落形容朴野而進退閒都應對詳諦且祖徳如在儒風宛然問其所以則曰父伯禽以貞元八年不祿而卒有兄一人出遊一十二年不知所在父存無官父歿爲民有兄不相保爲天下之窮人無桑以自蠶非不知機抒無田以自力非不知稼穡況婦人不任布裙糲食何所仰給於農夫救死而已久不敢聞於縣官懼辱祖考鄕閭逼迫忍恥來告言訖涙下余亦對之然因云先祖志在靑山遺言宅兆頃屬多故殯於龍山東麓地近而非本意墳髙三尺日益摧圯力且不及知如之何聞之憫然將遂其請因當塗令諸葛縱防計在州得諭其事縱亦好事者學爲歌詩樂聞其語便道還縣躬相地形卜新宅於靑山之陽以元和十二年正月二十二日遷神於此遂公之志也西去舊墳六里南扺驛路三百步北倚謝公山卽靑山也天寶十二載勑攺名焉因告二女將攺適於士族皆曰夫妻之道命也亦分也在孤窮旣失身於下俚伏威力乃求援於他門生縱偸安死何面目見大父於地下欲敗其類所不忍聞余亦嘉之不奪其志復井稅免徭役而已今士大夫之葬必志於墓有勲庸道徳之家兼樹碑於道餘才術貧虛不能兩致令作新墓銘輒刋二石一寘於泉扄一表於通路亦峴首漢川之義也庶芳聲之不泯焉文集二十卷或得之於時之文士或得之於宗族編緝防簡以行於代銘曰嵩嶽降神是生輔臣蓬萊譴眞斯爲逸人晉有七賢唐稱八仙應彼星象惟公一焉晦以麯蘗暢於文篇萬象奔走乎筆端萬慮泯滅乎罇前臥必酒甕行惟酒舩吟風詠月席地幕天但貴乎適其所適不知夫所以然而然至今尙疑其醉在千日寜審乎壽終百年謝家山兮李公墓異代詩流同此路舊墳卑庳風雨侵新宅爽塏松栢林故鄕萬里且無嗣二女從民永於此猗歟琢石爲二碑一藏幽隧一臨歧岸深谷髙變化時一存一毀名不虧

唐故朝請大夫吏部郎中上柱國髙都公楊府君

碑銘【並序】

席豫

夫靈鎭三峯倚京師而西峙滎河一曲抱華陰而東注故川嶽气交雲雨時出感降才傑紛綸元勲冠世爲彊家宅玆沃土者其惟農楊氏焉曰我伯厥自唐叔關中相府乘朱輪者十人洛下儒門登衮職者四代慶靈不隕以生我髙都公公諱仲宣字蔓後漢太尉震之二十代孫也自髙祖至於大父並名播海內迹存朝端舊史前碑其詳之矣烈考皇孫刑部尙書魏國忠公元琰屬姦臣擅命明辟應期功濟中興安劉氏者周勃禮歸老論叔向者祁奚出處全身忠貞盡節公卽尙書府君之第三子也粵在防齡夙有至性事魏公莒國夫人以孝聞宗族推稱州閭籍甚淸眞邁俗秀挺不羣气和可親色厲難犯言必合禮動不違仁集七略之書名髙漢閣作三都之賦價重洛城未弱冠以通經爲修文生授右千牛光朝選也秩滿補太廟丞以親累出爲州司戶防軍屬先尙書辭滿告歸公罷官就養潁曲別業地連嵩髙丘中有華孝子絜白之興川上有水漁父滄浪之歌溫淸獲申隠淪兼遂橫爲酷吏王朂所誣陷貶授嶲州臺登縣尉劍南節度使益府長史韋抗奏公爲管記飛書之急倚馬立成尋有詔停官歸侍俄丁尙書府君憂鞠凶而降哀毀骨立殆不勝防取全於禮服闋從常調吏部侍郎魏奉古早以文伯期於王佐乃授河南府河陽縣尉尋應藻思淸華舉今上親試對防甲科除蒲州司法參軍丁莒國夫人憂杖而後起公居魏公之防也服闋不仕爲叔父瑤所惇逼不獲已而應命其年糊名考判公居上等乃擢拜監察禦史獬豸之角初見觸邪雞棲之車還聞惡坐剛直出爲汾州孝義縣令前宰無良下氓失業稼穡之地半爲荒疇桑楡之人多在逋藪公曉諭歸本流亡盡復旣富而敎厥土有年故得雉馴郊田鸞降庭樹刺史蕭恕乃圖畫其像郵傳以聞天恩疇庸璽書褒美乃除華州下邽縣令辭疾罷職求歸養閒無何除河南鞏縣令所歷爲政有逾於前尋遷禮部員外郎歷左司員外郎春官之屬以龢神人左轄之佐以正綱紀乃轉吏部員外郎九品之曹一臺之劇有簿書以旌淑慝擇刀筆以決否臧於是乎以公滅私秉心匪石剖疑析滯揮翰如流選部以淸繄公是賴尋遷本司郎中乃統胥徒是稱小選峻以風檢請托不行絕其關梁僥幸自息若乃見理之速持事之堅𨿽有賁育之勇金張之勢曽無恐懼不可動搖不陟臺階奄先泉壤悲夫以元和二十九年七月五日搆疾終於萬年永寕裏之私第春秋四十有九以其年十月十七日歸葬於閿鄕牧馬原禮也惟公自家刑國曰仁與義厚利者常流之所重公以先人邑入盡分諸孤善交者眾人之所艱公以結下朋遊曽無凡客士有險詖比鄰不通人或急艱傾家以濟素懷儉約雅好眞如不服綺紈不食葷血𨿽粉闈有閌朱紱斯皇不易貴賤之心能全始終之節嗟乎譽髙千載道屈一時漢之崔駰官終邑宰魏之管輅位止府丞天乎與才而人乎無命自古所嘆豈獨髙都而已府公所著文集十卷盛行於代嗣子輪行太常寺奉禮郎次子轅轍轔輯等永惟庭之訓式遵卜宅之禮靈轜戒道哀挽及關靈掌東拓地惟鄕縣拱樹西靡心存帝京銘曰

河之靈華之精人之傑國之禎年不永位未亨閉泉路兮防寞空歲陰兮崢嶸

唐故常州刺史獨孤公神道碑銘【並序】

崔祐【甫】

昔劉向稱賈誼言三代與秦亂之意其論甚矣逹於國體𨿽古之伊呂未能逺過又稱董仲舒有王佐之材𨿽伊呂亡以加管晏之屬殆不及也於戱二君以偉才當盛漢之崇而位止於下國二千石祐甫聞於先君僕射曰主恩非臣下之所圖天命豈生人之所制有唐碩量深識之士曰獨孤常州諱及字至之河南洛陽人皇朝左千牛元慶之曽孫蔡州長史思膝之孫殿中侍禦史贈祕書監通理之第四子仕而遭時鵠立於朝建旟東夏三著嘉績嗚呼痛乎奄忽館其時也大歷十二年夏四月二十九日其地也常州之路寢其壽也五十三年中朝名公素見知者後進之士聞義向風者洎濠舒常三州之百姓莫不塡膺流皆不宴不相浹辰彌月厚而惜之者往往失聲出涕沲若公有子朗郁等未齓厥兄檢校水部員外郎兼侍禦史汜方佐淛河東帥聞防來奔半旬而至惋毒之甚如不欲生旣受吏人賔客之弔乃忍死謀事以六月六日引使君之柩去常州歸洛陽其年歲次丁巳十月朔七日葬我使君於河南府壽安縣某原先祕監之塋以夫人博陵縣君崔氏祔焉禮也水部曰天之降災害於我家仲叔季盡矣吾將老矣吾弟常州之子未立今不刻石表墓則常州之令名何以傳於後乃托我故人敍而銘之常州稟元和以生防有成人之量祕監府君親授以孝經常州一覽成誦祕監問曰汝志於何句對曰立身行道揚名於後世是志也自是徧覽五經觀其大義不爲章句學成童丁祕監憂勺飲不入口者累日先夫人同郡長孫氏諭以不可滅性之義由是防進饘粥杖而後起免防加於人一等鄕族稱其孝焉長孫夫人髙行明識訓導甚至常州漸敎成器卓然有立著延陵論君子謂其評議之精在古人右天寶未以洞曉經對防上第超拜華陰縣尉著古函谷關仙掌二銘格髙理精當代詞人無不畏服俄屬中原兵亂避地於越丁太夫人毀禮旣外除江淮都統使戶部尙書李峘奏爲掌書記授左金吾衛兵曹防軍軍旅之事非其所好未幾返初服今上卽位下詔收俊茂舉滯淹政之大者以公爲左拾遺凡所諫諍直而不訐婉而不撓屬槁訓詞不傳於外遷太常博士時新平大長公主之子裴防尙永淸公主初以太子少傳裴遵慶爲婚主將行五禮公實相焉中使口宣詔防易之大長主後夫姜慶初常州曰婚姻之禮王化之階以異姓之人主之不可甚矣某不奉詔中書令汾陽王時爲五禮使從焉又百官薨卒定諡之際綜覈名實皆居其當嚴河南郢詶答呂荊州諲諡議博而正當時韙之遷尙書禮部員外郎受詔考第吏部選人詞翰旌別淑慝朝野稱正上方大防黎庶精選牧守以公爲濠州刺史平其徭賦卹其寃弱課績聞上加朝防大夫遷舒州刺史舒境瀕江傍山羣盜所聚或蟠結林藪或赼趄城寺公惠以柔之武以詟之釋矛服表盡爲良俗其他如在濠之政居一年璽書勞問就加尙書司封郎中錫以金章紫綬屬江南旱歉比境之人流庸甚眾公忠心以撫舒獨完安天子聞而休之擢拜常州刺史常州當全吳之中據名城沃土兵興之後中華翦覆吳中州府此焉稱大故朝之選牧恆屬意焉公宣中和平易之教務振人毓徳之體百姓化遷善不知所以安而安吏不忍欺路不拾遺餘糧棲畝膏露降之公平生聞人之善必揄揚之气盡與之不啻若身得之後進有才而業未就者敎誨誘掖之惟日不足公之文章大扺以立憲誡世褒賢遏惡爲用故論議最長其或列於碣頌流於詠歌峻如嵩華盛如江河淸如秋風過物邈不可逮公有集二十卷行於代若夫贊堯舜禹湯之命爲誥爲典爲謨爲訓人皆許之而不吾試論道之位冝而不陟前是公之仲兄季弟伯姊三年之間繼歿執天倫之防如荼如蓼竟以無祿天何不仁然則賈與董名位不盡其才吾先君之嘆主恩天命斯見矣其銘曰

常州之孝行爲大蒸蒸翼翼以敬以愛友於兄弟如捧如戴常州之義篤於友用之有常行之可久扶危拯溺爾身我手常州之才施於政撫柔三部以仁爲柄龔遂國嶠千古疊映常州之文究其本質取其正艷從其損在星之緯在衣之衮常州之年止中身去昭昭之盛世與萬鬼而爲鄰白馬江上靑烏洛濱鶺鴒在原嗟爾元昆縗袵霑血長號訴寃纂述遺美謂余不諼我覯之子將二十年相投藥石胡疹不痊譬我於池子爲之泉譬我於桐子爲之榮不獨遂難不只全如何淑明摧馥碎堅廞衣楚挽徘徊墓田望之不見赴之無緣貍首班如女手拳如天如天如泣涕漣如

故饒州刺史吳府君神道碑銘【並序】

白居易

汨市朝溺妻子非達也囚山林擯血屬非達也若有人與羣動處一代閒彼爲彼我爲我不自潔不自污不巢許不伊呂水其心云其身浮沈消息無往而不自得者其達人乎吾友吳君嘗從事於斯矣君諱丹字眞存太子通事舍人覽之曾孫睦州司馬庶之孫太子宮門郎贈工部尙書詮之長子以進士第入官歷正字協律郎大理評事監察殿中侍禦史太子舍人水部庫部員外郎都官駕部郎中諫議大夫大理少卿饒州刺史歷職義成軍節度判官浙西道節度判官潼闗防禦判官鎭州宣慰副使匭函使階至中大夫勲至上柱國賜紫金魚袋君讀書數千卷著文數萬言寶歷元年六月某日薨於饒州官次其年十一月某日葬於常州晉陵縣仁和鄕北原從志也君生四五嵗弄泥沙時所作戲輙象道家法事八九嵗弄筆硯時所出言輙類詩家篇章不自知其然蓋宿習儒之業明矣弱冠喜道書奉眞籙每專气入靖不粒食者累嵗顥气充而丹田澤飄然有出世心旣壯在家爲長屬有三防弟八稚侄嗷嗷栗栗不忍見其饑寒慨然有幹祿意乃曰肥遁不可以立訓吾將業儒以馳名名競不可以怡神吾將體以育徳凍餒不可以安道吾將彊學以徇祿祿位不可以多取吾將知足而守中繇是去江湖來京師求名得名求祿得祿身榮家給之外無長物無越思素琴在右黃庭在左澹乎自處與天和終始履仕塗二十七年享壽命八十二嵗無室家累無子孫憂屈伸寵辱委順而己未嘗一日慼慼其心顏以至於歸全反眞故予所謂達人之徒歟信矣仲弟湖州長史某以予辱與其兄遊旣爲同門生又爲同捨郎周知初終托爲碑記噫先生之道吾能引古以明之銘曰

漢中大夫東方曼蒨夏侯湛髙之作廟貌贊唐中大夫眞存先生白樂天知之作神道銘嗚呼二大夫異代而同塗其皆達者乎

唐故通議大夫和州刺史吳郡張公神道碑銘【並序】

張之爲著姓尙矣自漢太傳良侍中肱晉司空華丞相嘉以降勲賢軒冕歷代不乏肱避地渡江始居於吳故其子孫稱吳郡人嘉以孝悌聞於郡故其所居號孝張裏嘉之曾孫裕在宋爲司徒卽公五代祖也司徒之孫儔在隋爲吳郡都督卽公曾王父也臺州臨海令諱鵾卽公之大父也袁州司馬諱孝績卽公皇考也或以人物著或以婚閥稱迄今爲江南右族公諱擇字無擇未冠丁袁州府君憂廬於墓晝號而夜泣者三年有靈芝醴泉出焉旣冠好學能屬文從鄕賦登明經第旣第應制舉中精通經史科補文館校書郎調左金吾錄事換杭州錄事防軍在杭州前後詰僞制補吏者三十八人駮假年侍老者二十人舉而正之人伏其明防劉幽求來爲刺史舉課上聞詔授絳州錄事防軍絳之郡丞有主壻者怙寵侮法豪奪人利公數其罪露章奏之章下丞相姚元崇奇之致書褒美尋攺太原府功曹防軍給事中張昶爲江淮安撫使表公正直奏署部從事吏部尙書陸象先爲河東按察使狀公淸白奏授懷州獲嘉以不茹柔不吐剛得罪繇是左遷鄂州司馬移深州司馬轉虢州長史時上方思理詔求二千石之良者時宰以公塞詔擢拜和州刺史公之在郡奉詔條防人隱而已不知其他無何水潦害農公請蠲谷籍之損者什七八時李知柔爲本道采訪使素不快公之剛直宻疏誣奏以附下爲名遂貶蘇州別駕老防攀泣而遮道者數百人信宿方得去移曹州別駕嵗余謝病歸老於家天寶十三年正月二十一日終於東都利仁裏私第其年二月十二日葬於河南府伊闕縣中李原享年八十三噫公生天地間八十有三年可謂壽矣其間當明皇馭天下四十有五年可謂時矣有其才得其壽逢其時然職不過陪臣秩僅至郡守凡所貯畜郁而不舒嗚呼其命也夫公之文學常爲賀知章賈彥璿許之公之諒直常爲李邕張庭珪稱之公之政事又爲劉姚張陸推之夫以八君子之力援之而不足以一知柔之力排之而有餘阨窮不振以至沒齒嗚呼其命也夫古人云道不虛行又云其後必有達者故公之子大理評事諴以節行聞於時公之孫戶部侍郎平叔以才藝光於國報施之道信昭昭矣不在其身則在子孫相去幾何哉長慶二年某月某日平叔奉祖徳揭而碑之居易據家狀序而銘之其詞云

有木有木碩大而長破爲桷杙不作棟梁有驥有驥規行矩步辱在短轅不駕大輅嗚呼噫嘻公亦如之將時不我遇而我不遇時勿謂已矣天錫多祉旣賢其子以濟其美又才其孫以大其門苟無先徳孰啟後昆

唐文粹卷五十八

欽定四庫全書

唐文粹卷五十九

宋姚鉉編

碑十一【緫四首】

紀功

三受降城碑【呂溫】

平淮碑【韓云卿】

平淮西碑【段文昌】

幽州紀聖功碑【李徳裕】

三受降城碑【並序】

呂溫

夏后氏遏洪水驅龍蛇能禦大菑以活黔首周文王城朔方逐獫狁能捍大患以安中區若非髙岸峻防重門擊柝𨿽有盛徳曷成功然則持璿璣而弛張萬象昊穹之妙用扼勝勢以擒縱八極王者之宏圖道𨿽無外權則有備變化消息存乎其人三受降城皇唐之勝勢者也昔秦不量力北築長城右扼臨洮左馳碣石生人盡去不足乘障兩漢之後頽爲荒丘退居河滸歷代莫進矯亡秦之獘則可矣盡中國之利則未然唐興因循未暇經啟有拂云祠者在河之北地形雄坦控扼樞防虜伏其下以窺域中禱神觀兵然後入寇甲不及擐突如其來鯨一躍而吞舟虎數步而擇肉塞艸落而邊甿懼河冰堅而羽走爰自受命至於中興國無寕嵗景龍二年黙啜彊暴凟鄰構怨掃境西伐漢南空虛朔方大揔管韓國公張仁願躡機而謀請築三城奪防其地跨大河以北向制胡馬之南牧中宗詔許橫議不撓【時唐休璟建議非之】於是畱及之戍斬姦命之卒六旬雷動三城嶽立以拂云祠爲中城東西相去各四百里朝那而北辟斥候疊望幾二千所損費億計減兵萬人分形以據同力而守東極於海西窮於天納陰山於寸眸拳大漠於一掌驚塵飛而烽火燿孤防起而刁鬥鳴渉河而南門用晏閉韓公猶以爲未也方將建大斾提金鼓馳神策鞠虎旅看旄頭明滅與太白進退小則貢琛賮受厥角定保塞一隅之安大則倒狼居竭瀚海空苦塞萬里之野大略方運元勲不集天其未使我唐無北顧之憂乎厥後賢愚疊任工拙異勢剛者黷武柔者敗律城險固寇得淩軼或驅馬飲河而去或控劇壘而旋吾知韓公不瞑目於地下矣今天子誕敷文徳茂育羣生戢兵和親北狄右袵然而軍志有受降如敵大易有安不忘危崇墉言言其可防柝亦宜鎭以元老授之廟勝劘述舊職而恢遺功外勤撫綏內謹經略使其來不敢仰視去不敢反顧永詟猛气無生禍心聳威馴恩禽息荒外安固萬代術何加焉敢勒銘城隅庶復隍而光烈不昩銘曰

韓侯受命志在朔易北方之彊制以全防亙漢橫塞揭玆雄壁如三鬭龍躍出大澤並分襟帶各閉風雷俯視陰山仰看昭回一夫登陴萬里洞開日晏秋盡纎塵不來時惟韓侯方運神妙觀釁則動乃誅乃弔廓乎窮荒盡日所照天乎未贊不防淸廟我聖耀徳罷扄北門而柔之用息元元曷若完守推亡固存於防於夷永裕後昆

平淮碑【並序】

韓云卿

惟唐上元辛丑歳叛臣劉展竊地弄兵悖撓天常肆虐黎人淮泗而南施於閩越人殘令絕職貢不修先皇帝命我特進試鴻臚卿兼禦史中丞田神功統盧龍勁卒控引鏑萬有餘騎渉淮浮江梟懸魁逆布宣徳澤返斾河南吳楚之人父子相歡戚屬相賀土壤耕辟年谷丰登舳艫若飛歲月相屬朝廷甄收顯寵薦及出領方面入秉端揆錫圭分社有土爲王牧守逺近耆耋農桑工賈飲惠懷徳皆願銘石江滸播垂休烈其辭曰昔在上元中夏猶虞姦凶矯攘鯨毒楚吳帝命信都偏師萬人鐡騎騰淩風行雲奔頓旗偃節惇諭威徳凶慝不悛搖蠆恃毒桓桓信都奮髯提戈援桴軍門气淩山河地只號風江靈鼓波上殞髦頭下除巴蛇通地之經導天之和人胥已安積十餘年田野丰穰轉漕如川伊昔有周召虎方叔降及嬴秦翦起繼躅履險成功孰與爲足天子是咨南人是懷享國兾都銘功海門陵谷可遷碩徳長存

平淮西碑

段文昌

夫五兵之設本以文徳而成教化故聖人不專任之其有桀驁暴邪千紀作孽道徳不服則兵以威之文告不諭則兵以靖之在禁暴除害而已自黃帝堯舜不能無誅至湯武受命武功寖盛其本之以仁義行之以弔伐惟帝與王率由玆道於戱創業之君勞而後定守文之主安而忘戰故三代之衰功在五伯未有中葉之後再安生靈前古所無歸於聖代我唐運之興也髙祖太宗以仁義之兵除暴隋之亂戎功祖武百代丕承宗甞亦內翦姦邪外淸夷狄所以繼文之代協帝之明旣而禍起於微亂生於理由是髖髀之眾結固於兩河斤斧不用緜歷於五紀肅宗親翦大憝且務生育徳宗順宗觀於天象察於人事以理運未至沴气猶凝運啟升平以俟後聖惟我後握樞出震端扆向明考上之心思祖宗之意掃滌區宇光啟帝圖不以萬乘爲尊四海爲富遵大禹櫛風之志有光武乙夜之勤以爲景擒七國而漢氏安成翦三監而周化洽焉有患難未去而徳敎可興日者惠琳恃近狄之固劉辟慿坤維之險李錡保長江之衝從史資太行之阻四凶相扇繼爲亂常三數年間盡膏鉄鑕太尉茂昭以中山之地盡室來朝司空正以全魏之邦舉宗向闕義風所激莫不歸心況彭城從折簡之召橫海展執珪之覲向談虞虢之存亡議輔車之形勢莫不刳心防臂繼踵爲忠旣而麟見於巴賨之間河淸於衛之際固同本之貺昭聖祚之符廓淸寰海兆於此矣而長淮右地連山四起控扼吳楚密邇轘轅有上帝濯龍之池同兾方多馬之國戈鋋雪照駔駿云屯二姓三凶慿阻作孽嵗在甲午吳少誠積禍而斃餘殃聚於逆嗣氛祲淮濆我後方弔人省寃墾災除穢猶命使者持節往申寵賻以柔服之義示含之仁元濟劫眾拒境滔天肆逆剽葉縣燒舞陽侵防城伊洛之間騷然震恐乃詢廷議咸願假以墨絰授以兵符天子淵黙以思霆馳以防獨發宸慮不詢眾謀漢宣從屯田之議晉武決平吳之計至聖不惑羣疑自消於是防鳬藻之師得鷹揚之帥以中軍帥李光顏往者平朔邊靖庸蜀防矛電激孤劍飈馳亦由馮異之揔軍鋒子顏之將突騎才气雄武可掃欃槍揔魏博河陽郃陽凡三軍自臨潁而前以河陽軍帥烏重當從史內詘邪謀外阻兵勢精誠奮發獨應王師故得虜魏豹於軍中縛呂布於麾下識慮中正可革梟音益以汝海之地揔朔方義成陜虢劍南西川鳳翔延州寜慶凡七軍由襄陽而進宣武帥韓請以子公武領精卒一萬三千時集洄曲欒書作帥鍼爲戎右充國討虜卬統支軍是防從帥之命成父之志又以壽春守李文通夙精戎韜累習軍旅明於守備可保金湯揔宣武淮南宣歙浙西徐泗凡五軍阨固始之險以鄂嶽都團練使李道古以先曹王臯有任城之武昔徵凶渠甞取安陸授以戎柄嗣其家聲乘五關之隘以唐鄧隨帥李愬溫敏能斷靜深有謀昔趙孟慕成季之勲復能霸晉亞夫紹絳侯之武亦克擒吳想其英徽必有以嗣山南東道荊南凡兩軍自文成而東乃命禦史中丞裴度布挾纊之恩奉如絲之命以諭羣帥以撫輿師且以古之防兵必謀元帥令歸於一勢不欲分命宣武軍帥韓爲諸道行營都統假陸遜之鉞拜韓信之壇指蹤畫奇正之機發號申嚴凝之令然後有司馬之法節制之師而寒暑再罹賊巢未下又命內掌樞密之臣梁守謙肅將天威盡防諸將懸白日於千里推赤心於萬人由是甘寕奮升城之勇君文勵擊堰之志焚上蔡以翦其翼防郾城以扼其吭以軒後攻蚩尢之亂殷宗伐鬼方之罪周公誅淮夷之叛𨿽以聖討逆皆三年後定百辟之議且謂久勞將決其機以安海內復命丞相裴度持淮蔡之節撫將帥之臣分鄧禹之麾斾盛竇憲之幕府四牡業業於藩於宣先是光顏重公武戎旅同心壘垣齊列長蛇之勢首尾相從發胡騎之雄紛紜縱擊逐餘孽如鳥雀獵殘寇似狐貍於矛杖行【闕】於洄曲丞相之來也羣帥之志气逾厲統制之號令益明勢如雷霆功在漏刻賊乃悉其精騎以備洄曲之師唐隋帥李愬新揔傷痍之軍稍厲奔北之气城孤援絕地逼勢危而能養貔虎之威未嘗矍視屈鷙鳥之勢不使怒形是以收文成柵而降吳秀琳下興橋而擒李祐祐果敢多略眾以畱之或謂蓄患不利吾軍愬誠明在躬秉信不撓爰命釋縛授之親兵祐感慨之心出於萬死縱橫之計果效六奇粵十月旣望陰凝雪飛天地盡閉愬乃遣其將史旻仇良輔畱鎭文城備其侵軼命李祐領突騎三千以爲鄕導自領中軍三千與監軍使李誠義繼進又遣其將田進誠領馬步三千以殿其後郊云晦冥寒可墮指一夕捲斾淩晨破關鋪惇淮濆仍執醜虜𨿽魏軍得田疇爲導潛出盧龍鄧艾得田章旣登長驅緜竹用制奇勝與古爲儔四紀逋誅一朝蕩定攄宗廟之宿憤致黎庶之乂安周漢以還莫斯爲盛帝命防勲進爲侍中光顏重並爲司空愬爲左僕射帥山南東道公武加散騎常侍節制鄜坊丹延道古進禦史大夫文通加散騎常侍王師獲金爵之賞環境復之恩掩骼埋胔除瑕宥罪躋羣生於壽域還北戶於可封東西南北無思不服丞相旋請來朝後加金紫光祿大夫封晉國公乃眷淮濆蒸人生殖俾擇循吏撫其疾傷以宣慰副使刑部侍郎馬揔領淮蔡之任天子議功云防追美將帥俾刻金石以揚休勲而百辟僉謀羣帥克讓推義士之志敢貪天功徵賢臣之言實在君徳於是搢紳之士曁侯服之臣上獻鴻名式昭徽防然後光輝千古聲明百蠻詔命掌文之臣文昌勒銘淮浦庶乎閱周雅者美宣王之中興觀劍銘者戒蜀川之恃險銘曰

天有肅殺萬物以成雷風爲令霜霰爲刑君有武節四海以寕陳之原野阻以甲兵在昔聖王格寕邦國武以禁暴刑以助徳牧除害馬農去蠡蠈苟非戎功孰靜羣慝明明我後神精防九重獨運千里不違宵衣旰食再安中防始翦朔漠旋梟蜀虜丹徒鏦濞白門縛布服玆肆罪豈勞一旋淮夷怙亂四十餘年長蛇未翦寰宇騷然逮於孽童逆志滔天懷柔匪及告諭罔悛帝念生人乃申薄伐飛將鷹揚前鋒電發齋壇命信靈旗指越我武惟揚妖气未防集於洄曲決戰摧凶豹略臨晉維畱沓中桓桓攘帥應變無窮浮罌暗渡束馬潛攻合以長圍絕其飛走布徳弋妖升城獲醜啇不攺肆農安其洄曲殘兵投戈束手帝嘉羣帥賞不逾時畫社啟封珪組陸離洎於蠻貊服我英威刻之金石作戒淮夷

幽州紀聖功碑銘【並序】

李徳裕

幽州盧龍軍帥檢校左僕射張公仲武往年修獻防之禮今歲有銘勲之請二者君子韙之豈不以諸侯有四夷之功獻其戎防春秋舊典也宗周納肅愼之貢銘於楛矢天子令徳也斯可以爲元侯表可以爲後代法聖上嘉其動而中禮乃命宰臣采其元功傳於惇史臣徳裕敢颺言曰夫兵者所以除暴害也愛人則惡其爲害禁暴則惡其爲亂𨿽叡智不殺化之以神至徳允懷招之以禮然書有猾夏之戒傳有循刑之訓虞舜四罪乃成大功文王一怒以至無侮非徳敎之助歟仁聖文武章天成功神徳明道大孝皇帝熈我文典煥乎光明極象外之防臻於至道鼓天下之動致於中和慮必鉤深退而藏密故能神幾獨照成未兆之謀威光逺震制不羈之虜當其時也烽燧疊警羽書狎至人心大搖羣師沮气皇帝以軒後之威神漢髙之大略光武之雄斷魏祖之機合而用之以定王業此議臣所以不敢望於淸光也倬哉天地應而品物生君臣應而功業成故龍躍而雲從鶴鳴而子和方叔伐獫狁蠻荊來威安逺擊車師西域震服冝有良將殿於朔邊張公禮【闕】戰器書成傳癖張仲孝友子孺塞淵流落不耦光景未耀明主雅聞奇志持印而拜尉軍遙推赤心築擅而命元帥防自雄武授之薊門果能精誠奮發防慮偪臆千里獻籌一心憂國則知龍顏善將任人傑而不疑日角好謀嘆敵國而彊意回鶻者本北狄之裔也或曰獯狁或曰山戎五帝所不能臣三王所不能制前史載之悉矣曁薛延陀之敗也酋帥吐迷度率眾款塞太宗幸靈武納降立回鶻部落置瀚海都督因我封殖遂雄北方代宗之戡內難也葉防以射雕之士親扈戎旌亦由羌髳率師以翼周北貊梟騎以助漢旣滅大憝乃疇厥功特拜葉防司空歲贈繒二萬匹厥後擇宗女以配之立宮室以居之其在京師也淫祠云構甲第棊布棟宇輪奐衣冠縞素交利者風偃挾邪者景附其翖侯貴種則被我文繢帶我金犀恱和音厭珍膳蠍蠧上國百有餘年旣而桀驁無親天命不祐僣侈極欲神道惡盈本國薦饑畜產耗半黠戞斯因利乘便遂焚龍庭墟落蕭條陰燐靑熒今之烏介可汗亡逃失國竊號沙漠非我防命自爲假王其來也羨漫陰山睥聣髙闕塞之下氛霧蔽天質貴主以前驅依大國而求援或丐我米糒救其饑人或邀我甲兵復其故地外𨿽柔服內有桀心因行人致辭徴呼韓故事願居光祿塞急保受降城其下有二部曰赤心宰相那頡啜持勒赤心者天性忿鷙戎馬尢盛初與名王嗢沒斯首謀內附俄而負力怙气潛圖厲階爲嗢沒斯所招誘以俱竭可汗戮於帳下其眾大潰東逼漁陽上乃賜公璽書授以方略公以室韋悍亟之兵近我邊鄙俾其偵邏且禦內侵尋以徴役不供爲虜所敗由是介馬數萬連亙幽陵伏精甲於松樠布穹廬於磧鹵散若飛鳥止如長云火燎於原不可向邇公激義气以虹貫發精誠而石開奇計兵權密授髦雋乃命介弟仲至與禆將遊奉寰玉如淸左敵萬李君慶張自榮髙守素李志操率鋭兵三萬建斾而前介冑雪照戈矛林植命以義殉壯由師直聲隆隆而未泄欲逐逐而不食戢以聼命嚴而有威公曰險道傾仄且馳且射胡兵所以無敵也致之平原勒以方陣我師可以逞志也於是據以莽平環以武剛首尾蛇伸左右翼張輕騎旣合奇鋒橫防如摧枯株如搏畜兔攝詟者弗取陸梁者皆僕虜侯王貴人計以千數然後盡羅服聼悉數系累谷靜山空靡有孑遺橐駞駃騠風澤而散旃墻幕布野畢收馬牛幾至於谷量虜血殆同於川決徑路寶刀祭天金人奇貨珍器不可殫論乃命從事李周瞳馳傳上奏又命牙門將國從玘繼獻戎俘皇帝受而勞之羣臣畢賀昔長平七徵驃騎六舉竇憲合氐羌之眾陳湯檻城郭之兵或生靈減耗士馬痡傷邀功救罪矯命專徵然猶告類上帝薦功淸廟顧視二漢不其恧歟以公威動蠻貊功在漏刻因命公爲東面招撫回鶻使先是奚契丹皆有虜使監防其國責以歳遺且爲漢謀自回鶻嘯聚靡不防張公命禆將石公緒等諭意兩部戮回鶻八百人𨿽介子討罪於玆班超行誅於鄯善未足儔也回鶻又遣宣門將軍等四十七人詭辭結濳伺邊隙公密賂其下盡得陰謀且欲馳入五原大毆雜虜公逗畱其使緩彼師期竟得人病馬瘏縮衂而退挫銳解紛繄公善計今烏介自絕皇澤莫敢近邊並丁令以圖安依康居而求活盡徙余種屈意黒車寄托逺遁流離饑凍黒車亦倚其威重迫脇諸戎造謀籍兵解仇交質自謂約賫深入漢將取而未期渡幕輕畱王師往而非利公以壯猷逺禦長計羈縻不媮避慊之便終盡致敵之術將時動而得雋豈歲數而勝防矧乎明主杖將帥爲牙視戎狄爲鼠彘方獵猛敵不翫細娛非周宣無以成召虎之勲非漢宣無以聼營平之計勗哉上將光我中興公前後受降三萬人特勒二人可汗姉一人都督外宰相四人其他侯王騎將不可備載王褒以日逐歸徳稱爲人瑞班固以稽落蕩寇大振天聲孰若天子神武百蠻震慴乘其蹙困臨以兵鋒刈單於之旗納休屠之附非萬里之伐無三年之勤巍乎成功輝焯後代冝刻金石以揚鴻休銘曰

大和之初赤气宵興成之末彤雲暮凝異鳥南來胡滅之徴北夷飈掃厥國土崩逼迫遷徙震我邊鄙長蛇去穴奔鯨失水上都薊門近連千里曽不畏天猶爲驕子丐我邊谷邀我王師假我一城建彼幡旗歸計彊漢郅支嫚辭狼顧朔野伏莽見羸鴈門之北羌戎雜處濈濈羣羊茫茫大鹵縱其梟騎驚我牧圉暴若犲狼疾如風雨皇赫斯怒羽檄徴兵謀而泉黙斷乃雷聲沈機變化動若神明沙漠之北虜無隠情漁陽突騎燕歌壯气赳赳元戎眈眈虎視金鼓誓眾幹旄蔽地爰命其弟屬之大事翩翩飛將董我三軍稟兄之制代師之勤威略火烈胡馬星分戈廻白日劍薄浮雲天街之北旄頭已落絕轡之野蚩尢未縛俾我元侯恢逺略取彼單於系之徽索陰山寢烽亭徼櫜弓萬里昆夷九譯而通蠻夷旣同天子之功儒臣篆美刋石垂鴻

唐文粹卷五十九

欽定四庫全書

唐文粹卷六十

宋姚鉉編

碑十二【揔八首】

家廟

唐西川節度副大使中書令南康郡王韋公先廟碑【權徳輿】

唐丞相司空燕國公先廟碑

唐丞相贈太子太師崔公廟碑【韓云卿】唐淮南節度使李公先廟碑【白居易】

唐宣武軍節度副大使令狐公先廟碑【劉禹錫】唐興元節度使王公先廟碑

唐魏博節度使沂國公田公先廟碑【韓愈】唐河陽軍節度使烏公先廟碑

唐故光祿大夫檢校太尉兼中書令成都尹劍南西川節度副度使知節度事兼管內支度營田觀察處置統押近界諸蠻夷西山八國雲南安撫等使上柱國南康郡王贈太師章公先廟碑銘【並序】

權徳輿

萬物本乎天人本乎祖乃立宗廟以安神明徳厚流光追養繼孝順而下之曰義等而上之曰仁國家稽合禮文損益前載崇功貴仕得祠四室於王制酌諸侯二昭二穆之義於祭統見君子盡志盡物之誠惟太尉中書令南康郡王懿文經武保合昌運左右徳宗格於皇天始恢隴坻之旅終化岷峨之俗貴爲上公位極元臺克肆忠力乃圖孝享作新廟於京師大安裏古者揚其功烈銘於祭器近古以魯鐘衛鼎追琢先徳不若鏤文字於防牲之碑之爲詳也乃謹而書之云公姓韋氏京兆杜陵人自扶陽重侯用經明至宰相後裔蕃昌徳與位偕積十六葉至六代祖範字元禮以字行於代仕周爲車騎大將軍入隋爲汴州刺史啟土郿城易名曰荘實生孝恪雅有文憲武徳初由侍禦史爲洛州別駕生司農府君諱機爲第一室端誠正志休有厥聲專對出疆艱貞復命著西徵記以獻太宗嘉之剖符澶州修起儒術三典卿曹陟降屯夷操持貴幸不避彊禦繕理宮室得其時制史氏書之爲唐名臣以夫人隴西郡君辛氏配司農生坊州府君諱餘慶爲第二室淸和修潔履道不回歷右驍衛兵曹防軍以至二千石以夫人武功蘓氏配坊州生贈太子少保府君諱嶽爲第三室方嚴貞干政事修明在武后時以直忤防由太原令移佐睢陽出入四紀績宣中外歷殿中監剖符八州盧海潮虢眉徐衛陜所至之邦有威有懷凢再追命以夫人扶風郡夫人竇氏配少保生贈太子太師府君諱賁爲第四室盛徳循行含章自牧歷藍田尉淑聲流聞上纂崇厚下貽風訓凡三追命以夫人涼國太夫人段氏配噫嘻自扶陽至郿城積丕烈於前史自考廟至顯考廟流熾昌於後葉列於禘嘗儲厥義方故南康郡王苞五常貞四教秉靈傑出含道中立初誓偏師建奇功扞大患立大節以儒衣法冠授律鑿門佩亞相之印綬修元侯之節制就加宗工入掌金吾撫徵全蜀命賜備厚由地官轉天官防緫端右平章宰政進中書令加司徒太尉鏚鉞秬鬯旗鑾雕戈有嚴有翼乃蔚乃赫忠厚博大以阜俗信亷仁勇以成師南蠻納邸西羌解辮象胥譯戎防樂府陳夷歌守正持重推誠畢力開地通道者九千餘里生聚教訓者二十一年天文紀功刻在金石曁徳宗棄天下太上居諒闇危言急病體國忘身毅然君子之道卓爾大臣之節永貞元年秋七月考終命於理所防贈太師有司奏諡曰忠武公自廟成距今凡八年矣以公天子守臣安危注意不得視滌濯承吉蠲而元兄國子司業聿實奉朝請薦其常事孝友而才稱於士林初公之仲兄曰暈屯田員外郎贈鄧州刺史叔氏曰肇太子左庶子兼禦史大夫贈左散騎常侍咸以器望而延褒錫公之夫人贈魏國夫人張氏其祖禰與外王父皆秉國鈞爲天下華腴嗣子工部員外郎行立銜卹無怙齊防中禮大凡四廟之支旁尊羣從烜爀昭融不可勝書至若質明光近沐浴盛服虛中以理嘉薦匪解而無違心太糦沈齊馨香條鬯旣思其志意若聞乎容聲洞洞乎屬屬乎有以見舉十倫而備百順昔素王之以戰則克以祭則受福其斯之謂乎司業悼手足之凋落感春秋以淒愴永懷明發俾篆斯文銘曰

新廟有侐靜深奕奕孝孫匪懈衮赤舄洪閥章章乃侯乃王漢稱扶陽唐有南康二十三葉沛然蕃昌四室崇崇斯焉享甞烈烈南康溫良能斷謀猷樽爼文武楨榦汧岐之西祲沴銷散井絡之下天文昭煥撫封全歸冥寞徳輝聿修孝享家法無違以昭以穆以嗣以續和气婉容苾芬烹熟子孫小大罔不祗肅神之聼之報以介福

唐金紫光祿大夫守司空同中書門下平章事充太防宮使上柱國燕國公於公先廟碑銘【並序】

權徳輿

國朝之制二品已上祠四廟三公品第一𨿽有始封亦不敢逾焉元和五年相國司空燕國公立新廟於京師蘭陵裏司空公以文武偉才肆勤納忠外貞師律入作公相以平乎水土以調乎陰陽【闕】惟祖禰尊尊之義昭穆親親之道乃圖廟食以永代徳公姓於氏河南人七代祖謹後魏柱國大將軍周太傅三老燕國文公六代祖寔周文左輔隋贈司空燕國安公五代祖象賢驃騎大將軍防昌定公惟三葉有大勲力於北朝乞言而爲惇史體國以全至公四代祖益州郫縣令諱徳威夫人京兆韋氏曽祖緜州顯武縣令諱範夫人北海唐氏王父贈刑部尙書諱汪夫人北海王氏烈考贈司空諱夐夫人邠國太夫人京兆韋氏凡宗廟之數郫縣爲初室顯武爲二室尙書爲三室司空爲親室其配各以夫人氏交神明之道也惟郫縣顯武遵道服儒亷退潔修且曰邴曼容陳仲弓吾之師也故仕不過六百石而以理效聞尙書沈冥善閉含道特立以處士燕居至於沒身凡三追命至大司冦先司空廣大而靜黙恭儉而好禮合二雅循四教推明理古之學貶絕非聖之書恬智交養頥不惑起家益州東陽主簿四徙官至寕州眞寕縣令又再轉至泗州司馬祿至卑而仁及物道未泰而志不懾公卿大夫之間尊有道而疏利權天寶未宰執擅朝惡其剛介不附已故官止郡佐而慶延身後朝典加恩亦三追命曰密州刺史吏部尙書以至於論道焉長子頗專良有士行終洋州司戶防軍家子防貞幹彊敏程功賦職歷戶部侍郎以公事貶泉州司戶贈楚州刺史防子頃吏理淸明仕至長安縣尉司空公卽第三子也英郎閎逹剛方博厚才可以扞大患學可以析羣疑彌綸中朝則尙書郎京邑廷尉皆有懿績惠綏外服則湖蘓虢陜二千石察亷克宣功化繇山南東道節度使平章事入覲居中防拜顯尊紹文公安公之爵地展盡志盡物之誠敬淒愴怵惕精明吉蠲詩云春秋匪懈享祀不忒司空當之矣又曰以妥以侑以介景福先公冝之矣又狀先公之行其大略曰孔宣父應聘歷國因而老於洙泗我先君宦學於天寶之年而操之者甫忠謂林甫國忠先君於無窮乎又曰小子不敏不通先君之大道不識先君之大行不肖之罪也類是者千餘言其太史公自序之風可以論譔酌之祭器徳輿外王母公之從母也故其門中風訓獲周知之忝備重任在公下列公以廟銘見授頓伏上聞尊嚴咫尺實奉面命其傳信不敢曼辭銘曰

燕文三老弼魏佐周安公定公亦播厥猷郫縣顯武一同丕矩尙書司空三命追崇義訓忠敎公臺焜燿乃封故地乃建新廟新廟是冝羶薌告祠齊明盛服乃順乃時卑靜以正如親聼命求福不回孝孫之慶刻銘斯碑以代承夷

唐丞相贈太子太師崔公廟碑銘【並序】

韓云卿

戊申歲六月尙書左僕射趙國公圓薨天子罷朝三日防禮贈賻加異常數詔贈太子太師謚曰昭襄嗣子褒遵荷先訓惇率舊禮五月而葬二十五月而祥始立廟洛邑曰考廟王考廟皆二丈有七從四尋衡八尋二戶立楹外垂四阿圬塓彩繪施以丹艧齋室爨室庭垣稱之連族氏勲躅淸顯銘其徳太師崔氏河東武城人也系於齊著於漢荷先少師之純孝溫重稟受元和緯文經武爲國梁柱賊臣祿山慿犯河華宗順動南逰蜀漢公爲居守有扶掖再造之勲函洛阻絕人惟蠆毒肅宗振旅朔陲殱靜禍亂公爲宰衡有翊贊戡復之謀山越之難淮泗之疑茂勲盛業疇爲公比禮曰以勞定國則祀之能禦大災則祀之能捍大患則祀之是冝廟食以銘於鼎以某月之某日寢廟旣成庭除旣平備器潔服儉而中禮先饗七日致齋具物水艸陸產醴酪牲牷之備外盡物也色溫行宛身屈意愉懼不及內盡志也禮卒奠撤齋荘之色如存焉嘆息之音如聞焉君子曰吾觀崔氏之享有以知禘甞之義焉古者諸侯立五廟有鼎與樂有國之制侯伯有爵而無土廟有鼎祭樂不克立五廟而立三廟不銘於鼎而銘於碑其銘曰

顯顯太師天孕鴻才恢張碩勲輝輝衡臺惟昔姦凶飫恩犯順當時無虞區宇駭震宗南巡功著巴岷肅宗戡復勲楊策牘銷殄氛祲宣明日月於惟太師誰將比烈爰自鼎司出鎭淮夷外有亂虜內有疑師欽和畏威逺邇來思於惟太師爲國藩維功以殱災勞以定國詳考祀典禮存廟食爰立寢廟不忘儉易翼翼孝子愉愉其志齋莊慤誠庶物臻偹爼豆斯設神將來旣嵗時疊移霜露薦至徳流慶延昌庇後嗣唐淮南節度使檢校尙書右僕射趙郡李公家廟

碑銘【並序】

白居易

王建侯侯建廟廟有器器有銘所以論譔先徳明著後代或書於鼎或文子碑古今之通制也維開成某年某月某日宣武軍節度使檢校尙書右僕射汴州刺史上柱國賜紫金魚袋趙郡李公齋沭祗慓拜章上言請立先廟以奉常祀於是得請於天子承式於有司是嵗某月某日經始於東都明年某月某日有事於新廟外盡其物內盡其志三獻百順神格禮成其友居易以李氏宗祖世家名爵與僕射志行官業書於麗牲之碑謹按家略九代祖善權後魏譙郡守八代祖延觀徐梁二州刺史七代祖續某郡大守六代祖顯達隋頴州刺史五代祖遷皇朝冝谷二州別駕贈徳州刺史髙祖孝卿右散騎常侍贈鄧州刺史曽祖府君諱敬總章儀鳯間歷吏部侍郎同中書門下三品中書令文館大學士監修國史封趙國公諡曰文憲才智職業載在國史今祭於第一室以妣薊國夫人範陽盧氏配焉王父府君諱守一屬世難家政不求聞達避榮樂道與時浮沈終成都府郫縣令祭於第二室以妣榮陽夫人鄭氏配焉先考府君諱晤歷金壇烏程晉陵三縣令府君爲人篤於家行飾以吏事動有常度居無惰容所蒞之邑有善政辭滿之日多遺愛不登貴位其命矣夫今祭於第三室以先妣上谷夫人範陽盧氏配焉府君累贈至尙書右僕射夫人累贈至上谷郡太夫人前後凡三追命六告第渥澤疊洽自葉流根從子貴也郫縣臮晉陵府君咸善積於躬道屈於位儲祉流慶而僕射生焉僕射名紳字公垂六歲丁晉陵府君憂孺暮號踴如成人禮九歲終制孝養上谷太夫人年𨿽防承順無違家𨿽貧甘防無闕侍親之疾冠帶不解者三載餘可知也執親之喪水漿不入口者五日餘可知也先是祖妣考妣【晉陵府君前娶夫人斐氏無子早喪】洎叔父兄妹之殯咸未歸祔各處一方公在斬縗中親防九喪匍匐萬里及期喪事禮無闕違至誠感神有靈烏瑞芝之應事動鄕裏名聞公卿言孝友者以爲表率憲宗嗣統三年李錡盜據京口公寓居無錫防擢第東歸錡聞公名署職引用初詢以謀畫結舌不對次彊以章檄絕筆不書誘之以厚利不從迫之以淫刑不動將僇辱者數四就幽囚者七旬誠貫神明有死無二言名節者以爲準程朝廷嘉之拜右拾遺歲餘穆宗知公忠孝文行召入翰林特授司封員外郎知制誥遷中書舍人承顏造膝知無不言獻替啟沃如石投水俄拜禦史中丞戶部侍郎旣而望屬臺衡朝當晏駕時移世變遂出髙要佐潯陽旋爲滁壽二州刺史大凡公之爲政也應用無方所居必化臥理二郡以去害爲先故有盜奔獸伏之感廉察浙右以分憂爲切故有防鄰活殍之惠尹正河洛以革獘爲急故有摘姦抉蠧之威文宗知公全才以汴難理乃授鈇鉞俾鎭綏之初宣武師人驕彊恨悍狃亂徼利積習生常公旣下車盡知情僞刑賞信惠合以爲用一年而下懲勸二年而下畏服三年而下恥格肅然丕變薰然大和撫之五年人俗歸厚至於捍大患禦大災郤飛蝗遏暴水致歲於丰稔免人於墊溺噫微公之力汴之民其爲殣乎其爲魚乎殊績尢課不可具舉天下徵鎭淮海爲大非公作帥不足以長東諸侯制加銀靑光祿大夫楊州長史淮南諸道節度觀察等使餘如故詔下之日出次於外軍門不擊析里巷無吠犬從容五日按節而東百姓三軍挈壺漿捧簟醪遮道攀餞者動以萬輩皆鳴咽流涕如嬰兒之別慈母焉噫若非袴之惠及其防稚雞豚之養及其老艾推赤心置人腹中者則安能化暴戾之俗一至於此乎西人泣送東人歌迎梁楚千里風交化移膏雨景星所至福於時開成防昌之際上方致理公未登庸顒顒蒼生環望而已盛矣哉大丈夫生於世也以忠貞奉乎君以義利惠乎人以黻冕貴乎身以宗廟顯乎親以孝敬交乎神冝其荷百祿輔一徳爲有唐之宗臣者歟君子謂李氏之廟也休哉公之祭也順哉然曰有孫如此有子如此可謂孝也故其碑銘云祭祀從貴爵土有秩諸侯之廟一宮三室皇皇西室皇祖中書孝孫追逺昭穆有初顯顯中室王父郫令順孫祗享盡孝盡敬肅肅東室先考晉陵嗣子奉薦孝思蒸蒸嗣子其誰僕射公垂公垂翼翼齋嚴諒直爲子爲臣有典有則載休命載踐右職以孝肥家以忠肥國乃授侯伯纛鉞旗防乃饗祖襧牲牢黍稷家聲振耀國典褒飾六命徽章三世血食光大遺訓顯揚先徳子孫承之垂裕無極唐宣武軍節度副大使檢校禮部尙書令狐公先

廟碑銘【並序】

劉禹錫

今上元年七月十三日汴州刺史宣武軍節度副大使知節度事汴宋亳等州觀察處置使銀靑光祿大夫檢校禮部尙書兼禦史大夫上柱國彭陽縣開國伯令狐公西向拜章上言守臣楚被恩澤列爲元侯得立家廟以奉常祀制書下其奏於有司於是善相考祥得地於京師通濟裏居無何新廟成公以守藩故申命季弟監察禦史定卜牲練日越八月丁亥祔饗三室塪墉以尙幽設幄以迎精禮無尢違神用寧謐第二室泰州上邽縣尉諱濬以【闕】太原王氏配第二室緜州昌化縣令贈吏部尙書諱崇亮以贈太原郡夫人河東柳氏配第三室太原府功曹參軍贈司空諱承簡以妣贈魏國太夫人富春孫氏配明年十月公由浚郊以介圭入覲眞拜戶部尙書進爵爲魯侯旣辭戎旃得以列侯謁三廟是歲南至上不視朝又得以時展祭先期致齋栗然以敬旣齋盡志歆然永思奉其百順陳以具物始躋而防恭終獻而汍瀾旣卒事顧麗牲之石宜有刋紀乃俾家老授其諜於所知云令狐晉邑也晉大夫魏顆以輔氏之功始封焉其易名文國語所謂令狐文子是也其先周文王之昭畢公髙之裔畢萬爲晉鄕始封於魏自萬至顆蓋四世其後三十七世藍田侯虯仕拓魏爲燉煌郡太守子孫因家遂占數爲郡人藍田之孫熈在隋爲納言惟上邽府君納言之孫道克肖而位不至惟尙書府君西州之右族光未耀而徳已基惟司空府君志爲君子儒以經學居上第調補安陽縣主簿歷平正縣尉汾州司法參軍陜州大都督兵曹終於太原府首掾始以顓經進旣仕旁通百家愛谷梁子淸而婉左丘明國語辯而工司馬遷史記文而不華咸手筆朱墨究其微防愷悌以肥家信誼以急人徳充齒耋獨享天爵故休祐集於身後徽章流乎佳城凡以子貴承澤降命書告第者始贈尙書祠部郎中再贈禮部尙書三加右僕射四進太保五爲上公先太夫人亦四從封蜜印累累邦族聳慕生三子皆才彭陽爲嗣次子從端實肅給令爲檢校膳部郎中參河東軍事季子前所謂爲監察禦史今主柱下方書溫敏而有文綽綽然眞令兄弟惟彭陽公以辭筆取科名翰飛參侍從由博士主尙書牋奏典內外書命遂登樞衡言文章者以爲冠擁節總戎率身和眾畱惠於盟津變風於浚都言方略者以爲能夫浚師嚄唶難治乘釁竊發寖成習俗蒞止五載飲和革心車馬來朝人皆隕涕問公還期觴必祝之畱爲常伯旋命居守汴人聞公之東近而逾懷翹翹瞿瞿咸西其首言遺愛者可紀焉貴而率禮老而能慕怵惕乎霜露齊莊乎廟祧睦其季仲施及鄕黨【闕】孝弟者歸厚焉勒銘於碑以代彛鼎文曰已孤之孝莫如備物顯顯新廟四阿三室時惟仲月卜用柔日醆醴苾芬牲牷肥腯籩甒在堂蕭膋在庭孝孫蒸蒸恭若奉盈低簪委紳薦爼登鉶肹蠁交感流涕緣纓禮以備儀誠以致美祖考來格錫之休祉工祝告訖退循軒戺乃授風人作詩以紀猗歟彭陽之寵光佐憲皇西省東臺疊爲侍郎國之大柄咨爾平章敬宗凝旒俾鎭雍丘入爲地官今守東周彭陽之忠厚冝介福以壽東郊旣釐可復朝右緜緜其冑系於周舊由我顯起必昌其後大和紀元作廟之首刻碑廟門龍集己酉

唐興元節度使王公先廟碑銘【並序】

唐制五等有爵服而無山川登於三軍得立四廟備物崇祀以交神明敬先報本以輔孝治有國之令典也惟長慶三年前相國王公始卜廟於西京崇業裏公時鎭劍南東川上章曰臣涯官秩印綬品俱第三請如式以奉宗廟制可是歲仲冬申命長男孟堅祔其主於三室明年公入爲禦史大夫復以十一月躬行烝祭間歲公出梁州就拜司空禮崇異數廟加祀室大和二年增新室旣成祔顯考尊位告饗由禮觀之者以爲世程第一室上儀同幽州別駕府君諱元政以妣博陵崔氏配第二室湖州安吉縣令贈尙書刑部員外郎府君諱實以妣贈扶風縣太君馬氏配第三室朝散大夫靑州司馬贈戶部侍郎府君諱祚以妣贈武威郡太夫人賈氏配第四室曰溫州刺史贈太尉府君諱冕以妣贈魯國太夫人博陵崔氏配初周王太子晉遇浮丘化爲神仙時人號曰王家其後遂以命氏顯於秦者曰翦三世將秦師子孫分居晉代間東漢有徴君霸霸孫甲亦號徴君徙居祁縣爲著姓故至於今爲太原人自漢渉魏益以熾昌凡十葉至後魏度支尙書廣陽侯冏廣陽有二子神念神感神念南奔梁神感北仕齊惟儀同府君廣陽侯五代孫也唐興於太原實從義旗佐成王業故有開府儀同之寵惟刑部府君以功臣子理二邑不躋貴仕故有錫羨後大之祥惟戶部府君防孤以孝聞於鄕曲未冠以文售於有司由前進士補延州臨安縣主簿防詔徴賢良防在甲科授瀛州饒陽尉歲滿遷渭南天后在神都而東畿差重遂由渭南轉河陽適建萬象神宮甸內吏分董其役因上書切諫繇是名益聞開元初以大理司直馳駋車聫讞太獄閩禺朔漠至止決平早以欒棘傷生晚成劇恙樂就夷曠故不至大官惟太尉府君生於治平時以文學自奮年十有五賁然從秋賦明年春升名於司徒又一年宗禦層樓發徳音懸文辭政術科以置旄士府君防最髙授太常寺太祝未幾復以能通道徳南華沖虛三眞經進盭厔尉天寶中歷右拾遺左補闕禮部司馬二員外郎屬幽陵亂華遣兵南服因佐閩粵攺檢校比部郎中行軍司馬時中原甫寕江南爲吉地二千石多用名徳乃以府君牧溫州朝廷虛公卿以侯髙第及聞永嘉人輟春罷社薦紳閒以丕淑相弔焉𨿽位負於道而邁徳垂矩後之人得以纉承丕揚之其儲休啟祐有自云爾生三子皆聰明絕人長曰沼以神童仕至檢校禮部郎中次曰防以奇文仕至國子司業今代郡公實季子也早在文仕射防連中咸出其家貞元中徳宗聞其名自藍田縣召入禁中視艸厥後三典書命再參內庭憲宗器之付以國柄翊贊有道𨿽防免常居大寮今年自梁州請覲上思用舊臣爲羽儀遂領太常其公府如故以一心事六君顯官重務靡不揚歷且夫起諸生至三公而心愈卑道益廣出授黃鉞以臨諸侯入服華章以謁家廟追崇極大位血食備多室享全榮而奉昭薦嗚呼公侯之孝歟冝書廟器以視喬公之三鼎其辭曰

閟宇神庭邃淸而嚴上公之儀四室眈眈犧以潔牲粢以大糦交神尙敬合魂尙气子侄宗工駿奔奉事副笄侈袂儼恪居次孝孫兢兢執爵而升以祼以濯以伏以興水陸具來羶薌畢登列於圜方其气增增乃礿乃甞敬而追逺二昭二穆孝以尊本瞻瞻幾幄蹜蹜堂閫禮成起慕涕落衮濡露踐霜誰無永懷不如逹者哀與榮偕逢時奮庸誰不得位不如仁人以道爲貴惟公之達兮名以顯親惟公之仁兮徳以澡身六朝之淸臣一代之全人宜其【闕】家翼翼振振罔不肅祗於廟門魏博節度觀察使沂國公田公先廟碑銘【並序】

韓愈

元和八年十一月壬子上命丞相元衡丞相吉甫丞相絳召太史尙書比部郎中韓愈至政事堂傳詔曰田正始有廟京師朕惟正先祖父厥心靡不向帝室訖不得施乃以敎付厥子維正銜訓嗣事朝夕不怠以能迎天之休顯有丕功維父子繼忠孝予維寵嘉之是以命汝愈銘欽哉惟時臣愈承命悸恐明日詣東上閤門拜防辭謝不報退伏念昔者魯僖公能遵其祖伯禽之烈周天子實命其史臣克作爲駉駜泮閟之詩使聲於其廟以假魯靈今天子嘉田侯服父訓不違用康靜我國家蓋寵銘之所以休寕田氏之祖考而臣適執筆隸太史奉明命其可以辭謹按魏博節度使銀靑光祿大夫檢校工部尙書魏州大都督府長史禦史大夫沂國公田正北平盧龍人故爲魏博諸將忠孝畏愼田季安卒其子防弱用故事代父人吏不附迎正於其家使領軍事正籍其軍之眾與六州之人還之朝廷悉除河北故事比諸州故得用爲帥已而復贈其父故滄州刺史兵部尙書母夫人鄭氏梁國太夫人得立廟祭三代曽祖都水使者府君祭初室祖安東司馬贈防州刺史府君祭二室兵部府君祭東室其銘曰

唐繼古帝海外受制狎於太寕燕盜以驚羣黨相維河北失平號登元和大聖載營風揮日舒咸順指令嶪嶪魏土嬰兒戱兵吏我愁毒莫保腰頸人曰田侯其徳可倚叫噪奔趨乘門請起田侯攝事奉我天明束縛弓戈考校度程堤疆籍戶來復邦經帝欽良臣曰維錫予嗟我六州始復故初告慶於宗以降命書旌節有韜豹尾神旗橐兜防纛以長魏師田侯稽首臣愚不肖逮玆有成祖考之教帝曰兪防維汝忠孝予思乃父追秩夏卿嫓徳娠賢梁國是榮田侯作廟相方視阯見於蓍祖考咸喜曁曁田侯兩有文武訖其外庸可作承輔咨汝田侯勿亟勿遟覲向式時祖考之思

唐河陽軍節度使烏公先廟碑銘【並序】

元和五年天子以盧從史始立議用師於恆乃陰與寇連誇謾凶驕出不遜言其執已來其四月中貴人承璀卽誘而縛之其下皆甲以出操兵趨嘩牙門都將烏公重當軍門叱曰天子有命從有賞敢違者斬於是士皆斂兵還營卒致從史京師壬辰詔用烏公爲銀靑光祿大夫河陽軍節度使兼禦史大夫封張掖郡開國公居三年河陽稱治詔贈其父工部尙書且曰其以廟享卽以其年營廟於京師崇化裏軍佐竊議曰先公旣位常伯而先夫人無加命號名差卑於配不宜語聞詔贈先夫人劉氏沛國太夫人八年八月廟成三室同宇祀自左領軍衛而下作主於第乙巳升於廟烏氏著於春秋譜於世本列於姓苑在莒者存在齊有餘枝鳴皆爲大夫秦有獲爲大官其後世之江南者家鄱陽處北者家張掖或入夷狄爲君長唐初察爲左武衛大將軍實張掖人其子曰令望爲左領軍衛大將軍孫曰爲中郎將是生贈尙書諱承洽字某烏氏自莒齊秦大夫以來皆以才力顯及武徳已來始以武功爲名將家開元中尙書管平盧先鋒軍屬破奚契丹從戰捺祿走可突於渤海上至馬都山吏民逃徙失業尙書領所部兵塞其道壍原累石緜四百里深髙皆三丈冦不得進民還其居歲罷運錢三千萬餘黒水室韋以騎五千來屬麾下邊威益張其後與耿仁智謀說史思明降思明復叛尙書與兄承恩謀殺之事發族夷尙書獨走免李光弼以聞詔拜冠軍將軍守右威衛將軍檢校殿中監封昌化郡三石嶺軍使積粟勵兵出入耕戰以疾去職貞元十一年二月丁巳薨於華陰告平裏年若干卽於其地二子大夫爲長季曰重元爲某官銘曰

烏氏在唐有家於初左武左領二祖紹居中郎少畢屬於尙書不償其勞乃相大夫授我戎節制有疆墟備禮登壇以有宗廟作廟大都以致其孝右祖左孫爰饗其報云誰無子其有無孫光對無羞乃惟有人昔命平盧爲艱爲瘁大夫承之危不棄義四方其平士有迨息來覲來齋以饋黍稷

唐文粹卷六十

欽定四庫全書

唐文粹卷六十一

宋姚編

碑十三【防五首】

釋【議例銘附】

天臺智者大師碑【梁肅】

左谿大師碑【李華】

天臺法門議【附梁肅】

止觀統例【附】

心印銘【附】

天臺智者大師碑【並序】

梁肅

天臺山西南隅一峯曰佛隴蓋智者大師得道之所前大佛教重光之地陳朝崇之置寺曰修禪及隋創國淸廢修禪號號爲道場自大師入滅一百八十餘載長老大比丘然公光昭大師之遺訓以啟後學門人安定梁肅聞上易名銘勒大師之遺烈以示後世云大師諱智顗字徳安時號智者其先潁川陳氏世居荊州之華容感緣應迹載在別傳夫治世之經非仲尼則三王四代之制寢而不章出世之道非大師則三乘四教之防晦而不明昔如來乘一大事因緣菩薩以普門示現自華嚴肇開至防林髙防無小無大同歸佛界及大雄示滅學路派別世旣下衰教亦陵遲故龍樹大士病之乃用權略制諸外道乃詮智度發明宗極防言東流我惠文禪師得之由文字中入不二法門以授南嶽思大師當時教尙簡密不能廣被而空有諸宗扇惑方夏及大師受之於是開止觀法門其教大略卽身心而指定慧卽言說而詮觧脫大中一實相之宗趣無證眞得之妙自發心至於成道行位昭明無相奪倫然後誕敷契經而防同之煥然冰釋示佛如見窺其教者修焉息焉蓋無入而不自得焉大師之設教也如此若夫弛張用捨開闔黙語髙步海內爲兩朝宗師大明在天光被四表大雲注雨旁施萬物繇是言佛法者以天臺爲司南殊塗異論往往退息緣離化城示滅玆山是歲隋開皇十七年也夫名者實之賔教者道之門大師混其賔辟其門自言地位示有證入故感而應之之事可得而知也若安住法界現爲比丘等覺歟妙覺歟不可得而知也當是時也得大師之門者千數得深心者三十有二人纂其言行於後世者曰章安禪師灌頂頂傳縉雲威禪師威傳東陽東陽縉雲同號時謂小威威傳左谿朗禪師自縉雲至左谿以珠相付向晦宴息而已左谿門人之上首今湛然禪師行髙識逺超悟辯逹凡祖師之教在章句者必引而伸之後來資之以崇徳辧惑不可悉數蓋甞謂肅曰是山之佛隴亦鄒魯之洙泗妙法之耿光先師之遺塵爰集於玆自上元寶歷之世邦冦擾攘緇錫駭散可易名建寺修持塔廟荘嚴佛土回向之徒有所依歸繄眾人是賴汝吾徒也盍紀諸文言刻於金石俾千載之下知吾道之所以然小子稽首受命故大師之本迹教門之經明後裔之住持皆見乎辭其文曰諸佛出世惟一大事天臺教源與佛同致赫赫大師開示奧祕載道要安住圓位白日防天天下文明大師出現國土化成無生而生生化兩明薪盡火滅山空道行五世之後閒生上徳防言在玆徳音允塞明明我後易名淨域此山有壊此教不極

故左谿大師碑銘【並序】

李華

百億三昧無非度門於覺照中而得自在過去大士時惟左谿左谿傅氏之子法號朗字惠明其先北地泥陽人漢魏大族隋晉南渡家於義烏今爲東陽義烏人也自江夏太守極梁居士翕賢逹相承世謂居士爲諸佛化身杳不可測左谿則居士六代孫梵行之門宜生上徳母葛氏夢天降靈瑞而娠左谿心靜體安迄於乳育生九年矣辭家入道兼綜羣言曰此法門之畎澮也如意年中剃度義烏淸泰寺尋光州岸律師受具戒就防稽印宗禪師商律部重山深林怖畏之地獨處巖穴凡三十年宴居左谿因以爲號每言石泉可以洗昬雲松可以遺身世吾以此始亦以此終於所居一方建立精舍約而不陋跪懴其間如來諸大弟子皆善薩僧大迦葉之頭陀舍利弗之智惠羅睺羅之密行須善堤之解空此四者皆最上乘同趨異名分流合體舎利弗先佛滅度佛以法心付大迦葉此後相承凡二十九世至梁魏間有菩薩僧菩提逹摩禪師傳楞伽法八世至東京聖善寺正禪師今北宗是也又逹摩六世至大通禪師大通又授大智禪師大智禪師降及長安山北寺融禪師蓋北宗之一源也又逹摩五代至璨禪師今南宗是也又逹摩四代至信禪師信又授融禪師住牛頭山今徑山禪師承其後也至梁陳間有惠文禪師學龍樹法授惠思大師南嶽祖師是也思傳智者大師天臺法門是也智者傳灌頂大師灌頂傳縉雲威大師縉雲傳東陽大師左谿是也又景禪師得天臺法居荊州當陽傳其禪師俗謂蘭若和尙是也左谿所傳止觀爲本只樹園內甞聞此經燃燈佛前無有少法因字以詮義因義以明理因理以同如定慧雙修空有皆捨此其略也菩薩或以性海度或以普門化香象至底彌樓最髙其餘幽贊不知充滿法界夫知上法易行上法難修上法易證上法難明謂左谿爲有則實無所行謂左谿爲無則妙有常住視聼之表巍巍左谿因恭禪師重研心法十八種物行頭陀教厥後奉東陽威大師得最上乘詮第一義現聲聞像大覺心不可名也偏跪膝奉觀音上聖願生兜率天親近彌勒殫罄衣鉢嚴具尊儀焚香稽首則舍利降靈光發寺非正陽屋宇凋落殿移則像毀財匱則力艱左谿杖錫指防工人聼命如從舊館儼若天成心不離定中口不甞藥味耄期之歲同於壯齡告門人曰吾六印道圓萬行無得戒爲心本爾等師之天寶十三載九月十九日就滅春秋八十二夏六十四四輩號慟如慕如疑香木幢幡雷動山谷鄕人或夢左谿居寶閣第四重者寤告其鄰與之夢協兜率天者第四天也願力所屆廣度人天旣茶毗已門人分舍利建塔於左谿遵像法也城邑之人願獲親近分半舍利起塔於州某原申永慕也左谿僻在深山衣獘食絕布紙而綻掬泉而齋如繒纊之溫均滑甘之飽誦經則翔禽下聼洗鉢則羣猿來捧宴坐一室同法界之大蕭然一院等他方之逰或問曰萬行皆空云何苦行對曰本無苦樂妄習爲因眾生妄除我苦隨盡又問曰山水自利如聚落何對曰名香挺根於海岸如來成道於雪山未聞籠中比大寥廓至若岸蛙躍流瞽犬能視云雷興而獵者捨弓矢鱗介絕而漁者壤罾梁舉其倬然曷可殫載弟子衢州龍丘九巖寺道賔越州法華寺僧法源僧神邕本州靈隠寺僧淨棲巖寺僧法開蘓州報恩寺僧道遵皆菩薩僧開左谿之祕藏常州福業寺僧守眞杭州靈耀寺僧法澄靈隱寺僧法眞明州天寶寺僧道源淨安寺僧惠從本州開元寺僧淸辧純得醍醐飽左谿之道味入室弟子本州開元寺僧行宣常州妙樂寺僧湛然見如來性傳左谿之法門新羅僧法融理應英純理應歸國化行東表左谿之妙菩薩戒弟子傳禮王光福等菩薩惠牙霑左谿之一雨淸辯禪師等荷擔遺烈見請斯文銘曰

磁石湊金澄流見月法與心起緣隨定設眾生未度我爲舟筏將如趙代豈望荊越趨道云何知之在行殈煩惱開寂滅城不住之住無生之生兜率天樂徘徊下迎潺湲左谿東入滄海靑松白日人亡地在四輩盡哀時乎不待頌徳空嶺劫衣無攺

天臺法門議

梁肅

論曰修釋氏之訓者務之而已曰戒定惠斯道也始於發心成於妙覺經緯於三乘導逹於萬行而能事備矣昔法王出世由一道淸淨用一音演法機感不同所聞益異故五時五味半滿權實偏圓大小之義播於諸部粲然殊流要其所歸無越一實故經曰𨿽說種種道其實爲佛乘又曰開方便門示眞實相諭之以眾流入海標之以不二法門自他兩得同詣祕宻此教之所由作也洎鶴林滅而法网散神足隠而宗途異各權所得互爲矛楯更作其中或三昧示生四依出現應機不等持論亦別故攝論地持成實惟識之類分路並作非有非空之談莫能一貫旣而去聖滋逺其風東扇說法者桎梏於文字莫知自解習禪者虛無其性相不可牽復是此者非彼未證者謂證惠解之道流以忘反身口之事蕩而無章於是法門之前統或幾乎息矣旣而教不終否至人利見惠聞惠思或躍相繼法雷之振未普故木鐸重授於天臺大師大師像身子善現之超悟備帝堯後舜之休相贊龍樹之遺論從南嶽之妙解然後用三種止觀成一事因緣括萬法於一心開十乘於八教戒定惠之說空假中之觀坦然明白可舉而行是故教無遺法法無棄人人無廢心心無釋行行有所證證有其宗大師教門所以爲盛故其在世也光照天下爲帝王師範其去世也往來上界爲慈氏輔佐捲舒於普門示現降徳爲如來所使階位境智蓋無得而稱焉於戱應迹𨿽往正言不墜習之者猶足以抗折百家照示三藏又況聞而能思思而能修修而能信信而不已者歟斯人也𨿽曰未證吾必謂之近矣今之人正信者鮮遊禪關者或以無佛無法何罪何善之化化中人已下馳騁愛欲之徒出入衣冠之類以爲斯言至矣且不逆耳故從其門者若飛蛾之赴明燭破塊之落空谷殊不知坐致焦爛而莫能自出𨿽欲益之而實損之與夫眾魔外道爲害一揆由是觀之此宗之大訓此教之旁濟其於天下爲不侔矣自智者傳法五世至今天臺湛然大師中興其道爲予言之如此故錄之以系於篇

止觀統例

夫止觀何爲也導萬法之理而復於實際者也實際者何也性之本也物之所以不能復者昬與動使之然也照昬者謂之明駐動者謂之靜明與靜止觀之體也在因謂之止觀在果謂之智定因謂之行果謂之成行者行此者也成者證此者也原夫聖人有以見惑足以防志動足以失方於是乎止而觀之靜而明之使其動而能靜靜而能明因相待以成法卽絕待以照本禦大車以禦正乘大事而揔權消息乎不二之鼓舞於說三之域至防以盡性至而體神語其近則一毫之善可通也語其逺則重之門可闚也用至圓以圓之物無偏也用至實以實之物無妄也聖人舉其言所以示也廣其用所以告也優而柔之使自求之擬而議之使自至之此止觀所由作也夫三諦者何也一之謂也空假中者何也一之目也空假者相對之義中道者得一之名此思議之說非至一之防也至一卽三至三卽一非相含而然也非相生而然也有數義也非彊名也自然之理也言而傳之者迹也理謂之本迹謂之末本也者聖人所至之地也末也者聖人所示之教也由本以垂迹則爲小爲大爲通爲別爲頓爲漸爲顯爲祕爲權爲實爲定爲不定循迹以返本則爲一爲大爲圓爲實爲無住爲中爲妙爲第一義是三一之蘊也所謂空也者通萬法而爲言者也假也者立萬法而爲言者也中也者妙萬法而爲言者也破一切惑莫盛乎空建一切法莫盛乎假究竟一切性莫大乎中舉中則無法非中自假則何法非假舉空則無法不空成之謂之三徳修之謂之三觀舉其要則聖人極深研幾窮理盡性之說乎昧者使明塞者始通通則悟悟則至至則常常則盡矣明則照照則化化則成成則一矣聖人有以彌綸萬法而不差旁薄萬劫而不遺燾載恆沙而不有復歸無物而不無寓名之曰佛經號之曰覺究其防其解脫自在莫大極妙之徳乎夫三觀成功者如此所謂圓頓者非漸次非不定指論十章之義也十章者恢演始末通道之關也五略者舉其宏綱截流之津也十境者發動之機立觀之諦也十乘者妙用所修發行之門也止於正觀而終於見境者義備故也闕其餘者非修之要也乘者何也載物而運者也十者何也成載之事也知其境之妙不行而至者徳之上也乘一而已豈借夫九哉九者非他相生之說未至者之所踐也故發心者發其所發安心者安無所安徧破者徧無所破爰至余乘皆不得已而說也至於別其義例判爲章目推而廣之不爲防統而簡之不爲少如連環不可解也如貫珠不可雜也如懸鏡不可弇也如通川不可遏也議家多門非諍論也按經正義非虛說也辧四教淺深事有源也成一事因緣理無遺也噫止觀其救世明道之書乎非夫聖智超絕卓爾獨立其孰能爲乎非無聰明深逹得意忘象其孰能知乎今之人乃專用章句文字從而釋之又何疏漏邪或稱不思議境與不思議事皆極聖之域等覺至人由所未盡若凡夫生滅【闕】行三惑浩然於言說之中推上妙之理是猶醯雞而說大鵬夏虫之議層冰其不可見明矣今止觀之說文字萬數廣尋果地無益初學豈如暗然自修功至自至何必以早計爲事乎是大不然凡所爲上聖之域豈隔闊遼夐與凡境杳絕歟是惟一性而已得之爲悟失之爲迷一理而已迷而爲凡悟而爲聖迷者自隔理不隔也失者自失性不失也止觀之作所以離異同而究聖神使羣生正性而順理者也正性順理所以行覺路而至妙境也不知此教者則學何所入功何所施智何所發譬如無目昧於日月之光行於重險之處顚踣墮落可勝旣乎噫去聖久逺賢人不出庸昬之徒含識而已至使魔邪詭惑諸黨並熾空有云云爲坑爲穽有膠於文句不敢動者有流於漭浪不能住者有太逺而甘心不至者有太近而我身卽是者有枯木而稱定者有竅號而稱惠者有奔走非道而言權者有假於鬼而言通者有放心而言廣者有罕言而爲密者有齒舌濳傳爲口訣者凡此之類自立爲祖繼祖爲家反經非聖昧者不覺仲尼有言道之不明也我知之矣由物累也悲夫隋開皇十八年智者去世至皇朝建中垂二百載以斯文相傳凡五家師其始曰灌頂其次曰縉雲威又其次曰東陽小威又其次曰左谿朗公其五曰荊谿然公頂於同門中慧解第一能奉師訓集成此書蓋不以文詞爲本故也或失則煩或失則野當二威之際緘受而已其道不行天寶中左谿始解說而知者蓋寡荊谿廣以傳記數十萬言网羅遺法勤矣備矣荊谿滅後知其說者適三四人古人云生而知之者上學而知之者次困而學之又其次夫生而知之者蓋性徳者也學而知之者天機深者也若嗜欲深耳目塞𨿽學而不知斯爲下矣今夫學者內病於蔽外役於煩沒世不能通其文數年不能得其益是則業文爲之屨校梏足也棼句爲之簸糠瞇目也以不能之師教不領之弟子止觀所以未光大於時也予當慼慼於是整其宏綱撮其機要其理之所存教之所急或易置之或引伸之其義之迂其辭之鄙或薙除之或潤色之大凡浮疏之患十愈其九廣略之冝三存其一於是祛鄙滯導防童貽諸他人則吾豈敢若同見同行且不以止觀罪我亦無隱乎爾建中上元甲子首事筆削三歲在防木之津功畢云爾

心印銘【陳諫序】

安定梁肅字敬之學止觀法門於沙門元浩其未知也患不能知之旣知之患不能至之於是作心印銘蓋機杖盤盂座右之類取其自省也其文自浩浩羣生至有無雲云言未知也自本則不然至終篇言其旣知也以旣知之心印其未知號曰心印銘大抵與經論合而歸於無相庶乎哉諫獲與敬之遊又甞聞浩公之言故序其所由然著於銘之首云

浩浩羣生或動或靜或幽或明旁魄六合運用五行莫不因心而寓其形波流大馳出入如機如環無端莫知其歸或細不可視或大不可圍日月至明或以爲昬秋毫至防或以爲繁或囊包天地或渴飲四海舒捲變化惟心所在天壽得防惟心所宰心遷境遷心曠境曠物無定心心無定象明則有天人幽則有鬼神苦樂相紛如絲之棼有無雲云不可勝言抑末也已本則不然惟本之爲體寂兮浩兮不可遺兮顯矣黙矣不可測矣統萬有於纎芥視億載於屈指外而不入內而不出不闔不辟不虛不實無感不應無應不神在天而天在人而人常存而未始或存常昬而未甞不昬豈惟我然蓋無物不然豈惟我得蓋無物不得混而爲一莫覩其極故曰心生法生心滅法滅離一切相則名諸佛

唐文粹卷六十一

欽定四庫全書

唐文粹卷六十二

宋姚編

碑十四【總八首】

釋二

上都大安國寺大逹法師祕塔碑【裴休】大唐興善寺大廣智不空三藏碑【嚴郢】澧州藥山故惟儼大師碑【唐伸】

衡州般若寺觀音大師碑【張正甫】

越州開元寺故律和尙塔碑【梁肅】

衡山大明寺律和尙塔碑【柳宗元】

撫州景云寺律和尙塔碑【白居易】

廬山東林寺律大徳熈怡大師碑【許堯佐】

唐故左街僧錄內供奉三教談論引駕大徳安國寺上座賜紫大達法師祕塔碑銘【並序】

裴休

祕塔者大法師端甫靈骨之所歸也於戲爲丈夫者在家則張仁義禮樂輔天子以扶世導俗出家則運慈悲定慧佐如來以闡教利生捨此無以爲丈夫也背此無以爲達道也和尙其出家之雄乎天水趙氏世爲秦人初母張夫人夢梵僧謂曰當生貴子卽出囊中舍利使吞之及誕所夢僧白晝入其室摩其頂曰必當大法教言訖而滅旣成人髙顙深目大頥方口長六尺五寸其音如鐘夫將欲荷如來之菩提鑿生靈之耳目固必有殊祥奇表歟始十嵗依崇福寺道悟禪師爲沙彌十七正度爲比丘安國寺具威儀於西明寺照律師稟持犯於崇福寺升律師傳惟識大義於安國寺素法師通湼槃大防於福林寺峑法師復夢梵僧以舍利滿琉璃器使吞之且曰三藏大教盡貯汝腹矣自是經律論無敵於天下囊括川注逢原委會滔滔然莫能濟其畔岸矣夫將欲伐株杌於情田雨甘露於法種者固必有勇智宏辯歟無何謁文殊於淸涼眾聖皆現演大經於太原傾都畢防徳宗皇帝聞其名徴之一見大悅常出入禁中與儒道議論賜紫方袍嵗時錫施異於他等復詔侍皇太子於東朝順宗皇帝深仰其風親之若昆弟相與臥起恩禮特隆憲宗皇帝數幸其寺待之若賔友常承顧問注納偏厚而和尙符彩超邁詞理響防迎合上防皆契眞乘𨿽造次應對未嘗不以闡揚爲務繇是天子益知佛爲大聖人其教有大不思議事當是時朝廷方削平區夏縛吳幹蜀瀦蔡蕩鄆而天子端拱無事詔和尙率緇屬迎眞骨於靈山開法場於祕殿爲人請福親奉香燈旣而刑不殘兵不黷赤子無愁聲蒼海無驚浪蓋防用眞宗以毗大政之明效也夫將欲顯大不思議之道輔大有爲之君固必有防符契歟掌內殿法儀錄左街僧事以摽表淨眾者凡一十年講湼槃惟識經論位處當仁傳授宗主以開誘道俗者凡一百六十座運三宻於瑜伽契無生於悉地日持諸部十餘萬徧指淨土爲息肩之地嚴金經爲報法之恩前後供施數十百萬悉以崇飾殿宇窮極雕繪而方丈匡牀靜慮自得貴臣盛族皆所依慕豪俠工賈莫不瞻向薦金寶以致誠仰端嚴而禮足日有千數不可殫書而和尙卽眾生以觀佛離四相以修善心下如地坦無丘陵王公輿臺皆以誠接議者以爲成就常不輕行者惟和尙而已夫將欲駕橫海之大航拯迷途於彼岸者固必有奇功妙道歟以開成元年六月一日西向右脇而滅當暑而尊容若生竟夕而異香猶郁其年七月六日遷於長樂之南原遺命荼毗得舍利三百餘粒方熾而神光月皎旣燼而靈骨珠圓賜諡大達塔曰祕俗壽六十七僧臘四十八門弟子比丘比丘尼約千餘輩或講論言或紀綱大寺修禪秉律分作人師五十其徒皆爲達者於戲和尙果出家之雄乎不然何至徳殊祥如此其盛也承襲弟子義均自政正言等克荷先業防守遺風大懼徽猷有時堙沒而今閤門使劉公法緣最深道契彌固亦以爲請願播淸塵休嘗遊其藩備其事隨善贊嘆蓋無愧辭銘曰

賢劫千佛第四能仁哀我生靈出經破塵教网髙張孰辯孰分有大法師如從親聞經律論藏戒定慧學深淺同源先後相覺異完偏義孰正孰駮有大法師爲作霜雹趣眞則滯渉俗則流象狂猿輕鉤檻莫收柅制刀斷尙生瘡疣有大法師絕念而遊巨唐啟運大雄垂教千載冥符三乘疊耀寵重恩顧顯闡贊導有大法師逢時感召空門正辟法宇方開崢嶸棟梁一旦而摧水月鏡像無心去來徒令後學瞻仰徘徊

大唐興善寺大廣智不空三藏碑銘【並序】

嚴郢

和尙諱不空西域人也氏族不聞於中夏故不書宗燭知至道特見髙仰迄肅宗代宗三朝皆爲灌頂國師以言徳祥開右至尊代宗初以特進大鴻臚褒表之及示疾不起又就臥內加開府儀同三司蕭國公皆牢讓不允特賜法號曰大廣智三藏大歷九年夏六月癸未滅度於京師大興善寺代宗爲之廢朝三日贈司空追謚大辯正廣智三藏和尙荼毗之時詔遣中謁者賫祝文祖祭申如在之敬睿詞深切嘉薦令芳禮冠羣倫舉無與比明年九月詔以舍利起塔於舊居寺院和尙性聰朗博觀前佛法萬要指緇門獨立邈蕩蕩其無雙稽夫眞言字義之憲度灌頂升壇之軌迹卽時成佛之速應聲儲祉之妙天麗且彌地普而深固非末學所能詳也敢不槪見序其大歸昔金剛薩埵親於毗盧遮那佛前受瑜伽最上乘義後數百嵗傳於龍猛菩薩龍猛又數百嵗傳於龍智阿闍梨龍智傳金剛智阿闍梨金剛智東來傳於和尙和尙又西遊天竺師子等國詣龍智阿闍梨揚攉十八防法法化相承自毗盧遮那如來至於和尙凡六葉矣毎齋戒畱中導迎善气登禮皆答福應較然溫樹不言莫可記已西域隘巷狂象奔突以慈眼視之不旋踵而象伏不起南海半渡天吳鼔駭以定力對之未移晷而海靜無浪其生也母氏有毫光照燭之瑞其歿也精舍有池水竭涸之異凡僧夏五十享年七十自成童至於晚暮常飾供具坐道場浴蘭焚香入佛知見五十餘年晨夜寒暑未曾須臾有傾欹懈倦之色過人絕逺乃如是者後學升堂誦說有法者非一而沙門惠朗受次補之記得傳燈之防繼明佛日紹六爲七至矣哉於戲法子永懷梁木將絕本行托余勒崇昔承防言今見幾杖光容眇漠壇宇淸愴纂書昭銘小子何讓銘曰

嗚呼大士起我三宗道爲帝師秩爲儀同昔在廣成軒後順風嵗逾三千復有蕭公瑜伽上乘眞語宻契六葉授受傳燈相繼述者牒之爛然有第陸伏狂象水息天吳慈心制暴慧力降愚寂然感通其可測乎兩楹夢奠雙樹變色司空寵終辯正旌徳天使祖祭宸衷淒惻詔起寶塔舊庭之隅下藏舍利上飾浮屠迹殊生滅法離有無刋石爲偈傳之大都

澧州藥山故惟儼大師碑銘【並序】

唐伸

上嗣位明年澧陽郡藥山釋氏大師以十二月六日終於修心之所後八嵗門人持先師之行西來京師告於崇敬寺大徳求所以發揮先師之耿光垂於不朽崇敬寺大徳於余爲從母兄也嘗防徑山得其心要自興善寛敬示滅之後四方從道之人將質疑傳妙罔不詣崇敬者嘗謂伸曰吾道之明於藥山猶爾教之闡於洙泗智炬𨿽滅法雷猶響豈可使明徳不照至行湮沒矣惟大師生南康信丰縣自爲兒童時未嘗處羣子戲弄之中往往獨坐如思如念年十七卽南度大庾抵潮之西山得惠照禪師乃落髮服緇執禮以事大歷八年受具於衡嶽希琛律師釋禮矩儀動如宿習一朝乃言曰大丈夫當離法自靜焉能屑屑事細行於衣巾邪是時南嶽有遷江西有寂中嶽有洪皆悟心契乃知大圭之質豈俟磨礱照乘之珍難晦符彩自是寂以大乘法聞四方學徒至於指心傳要眾所不能達者師必黙識懸觧不違如愚居寂之室垂二十年寂曰爾之所得可謂浹於心術布於四體欲益而無所益欲知而無所知渾然天和合於大無吾無有以教矣佛法以開示羣盲爲大功度滅眾惡爲大徳爾當以功徳普濟迷途宜作梯航無久滯此由是陟羅浮渉淸涼歷三峽遊九江貞元初因憩藥山喟然嘆曰吾生寄世若萍蓬耳又何效其飄轉邪旣披榛結庵才庇趺座鄕人知者因賫擕飲饌奔走而往師曰吾無徳於人吾何以勞人乎哉並謝而不受鄕人跪曰願聞日費之具曰米一升足矣自是常以山蔬數本佐食一食訖就座轉法華華嚴湼槃經晝夜若一始終如是者殆三十年矣遊方求益之徒知教之在此後數嵗而僧徒葺居禪室接棟鱗差其眾不可勝數至於沃煩正覆導源成流有以見寂公先知之明矣忽一旦謂其徒曰乘郵而行及暮而息未有久行而不息者吾至所詣矣吾將有以息矣靈源自淸混之者相能滅諸相是無二色窮本絕外爾其悉之語畢隱幾而化春秋八十四僧臘六十夏后二十日入室弟子沖虛等遷座建塔於禪居之東遵本教也始師常以大練布爲衣以竹器爲蹻自薙其髮自具其食𨿽門人百數童侍甚廣未嘗易其力珍饈百品鮮果駢羅未嘗易其食冬裘重燠暑服輕疏未嘗易其衣華室淨深香榻嚴絜未嘗易其處麋鹿環繞猛獸伏前未嘗易其觀貴賤疊來頂謁牀下未嘗易其禮非夫聲萬有契眞空離攀緣於病本性情淨乎物表焉能遺形骸忘嗜欲久而如一者邪其他碩臣重官歸依修禮於師之道未有及其門閫者故不列之於篇銘曰

一物在中觸境而搖我示其元不境不跳西方聖人實言道要道要旣得何言惟妙我源自濟我眞自靈大包萬有細出無形曹溪所傳徒藏於宻身世俱空曾何有物自見曰明是爲至精出沒在我誰曰死生刻之琬琰立此巖岫作碑者伸期於不朽

衡州般若寺觀音大師碑銘【並序】

張正甫

天寶三載觀音大師終於衡嶽山春秋六十八僧臘四十八元和十八年故大弟子道一之門人曰惟寛懷暉感塵劫遽遷塔樹已拱懼絕故老之口將貽後學之憂丕若貽謀思揚祖徳乃列景行托於廢文彊名無迹以慰乎罔極之恩曰自騰蘭之演教於中土也殆將千嵗達摩傳心至六葉也分爲二宗不階初入頓入佛惠曹溪教防於是乎傳而信之觀音其人也大師諱懷讓京兆杜氏其先因家安康卽爲郡人髫年駿發聰悟絕眾羣言所渉一覽無遺居常而未或好弄在醜而不可防近嘗嘿觀止水因而顧影形儀顒若宛在鏡中三反厥像如初沛焉而心乎獨得還步未輟聞於空中曰佛法津梁俟子而大旣應付囑爾盍勉之乃深割愛緣亟從剃落以荊土律藏之防密也大士智京在焉攝衣從之旣進而儀法峻整冠於等輩以嵩嶽龍之泉海也長安長老在焉稽首咨之旣授記而身心自在超出塵垢厭離文字思防宗元周法界以防搜指曹溪而遐舉能大師方法施學者如歸渉其藩閫者十一二焉躋其室堂者又十一焉師以後學弱齡分於末席虛中而若無所受善閉而惟恐有聞能公異焉置之座右防一音吹萬有衍方寸彌大千同焉而支暢異焉而�合同授祕印目爲宗師乃陟武當窮棲十霜朅來衡嶽終焉是托惟般若聖槪有觀音道場宴居斯宇因以爲號或防言析理辯士順風而杜其口或杖屨將撰山靈借畱而現於夢逺自梁益近從荊吳云趨景附風動川至靈山勝防今古一時至矣哉未始聞也一公見性同徳教鐘陵郁爲名家再揚木鐸而施及寛暉繼傳心燈共鎭國土乃追琢琬琰揭於故山揚其耿光以示來劫其受法弟子亦序列於左式明我教之有開焉銘曰

不疾而速平平南宗窮行其教嶽嶽讓公秀發之英激於童齒出塵之像光於止水乃趨律防儀範孔修乃探宻藏先覺同求曹溪實歸般若觀妙體是宗極湛乎反照一從委順六紀於玆教迹未衰靈峯巋而一公丕承峻其廊廡寛暉繼起重規疊矩乃掃塵塔乃植丰碑率是教者玆焉有歸

越州開元寺律和尙塔碑銘【並序】

梁肅

釋氏先律師諱曇一字曇報年八十僧夏六十一以大歷六年十二月七日滅度於越州開元寺遷座起塔於秦望山之陽制縗防葬者以千百數大師本南陽張氏曾祖隋太常恆始家防稽之山陰大師誕鐘粹气聰悟夙發幼學五經因探禹穴至雲門寺遂依沙門諒公出家景龍中制度尋受具戒天縱辯慧益之以軌儀翕然已爲人望矣開元初西遊長安觀音亮律師見而奇之授以毗尼之學又依崇聖寺檀子法師學俱捨惟識從卽度沙門善無畏受菩薩戒探道覩奧出類防萃期月之間名動京師大師崖岸峻峙機神坦邁體識詳雅應用虛明得三藏之隱賾究諸宗之源底加以素解儒旁總歷緯長老聞風而悅服公卿下榻以賔禮由是與少保兗國陸公象先賀賔客知章李北海邕徐中書安貞禇諫議庭誨及涇縣令萬齊融爲儒釋之遊莫逆之友其導世皆先之以文行之以戒定入蘭室而馨香自發臨水鏡而毫髮必鑑不知其所由然矣開元二十六年復歸防稽謂人曰三世佛法戒爲根本本之不修道逺乎哉故設教以尸羅爲主取鄴郡律疏合終南事鈔括其異同詳發正義學徒賴焉大凡北際河朔南越荊閩四分之宗自我而盛烈炬之破昏黑羣流之赴淵澤適來之時行化也如彼有爲而生乘化而息艸木潛潤慈云無心適去之時處順也如此人世遷轉道存運在瞻望不見寂寥空山哀哉銘曰

越水漫漫崇山回合大師化滅式建靈塔慕上士誕修淨法有威有儀不穿不雜徳溥化洽雲從海納勒銘垂後千萬億劫

衡山大明寺律和尙塔碑銘【並序】

柳宗元

儒以禮立仁義無之則壊佛以律持定慧去之則喪是以離禮於仁義者不可與言儒異律於定慧者不可與言佛達是道者惟大明師師姓歐陽氏號曰慧聞唐開元二十一年始生天寶十一載始爲浮圖大歷十一年始登壇爲大律師貞元十三年十一月十日卒元和九年正月其弟子懷信道嵩尼無染等命髙道僧靈嶼爲行狀列其行事願刋之玆碑宗元今掇其大者言曰師先因官世家潭州爲大族有勲烈爵位今不言大浮圖也凡浮圖之道衰其徒必小律而去經大明恐焉於是從峻洎偘以究戒律而大法以立又從秀洎昱以通經教而奧義以修由是二道出入隱顯從學以不惑來求以有得廣徳二年始立大明寺於衡山詔選居寺僧二十一人師爲之首乾元三年又命衡山立毗尼藏詔選講住僧七人師應其數凡其衣服器用動有師法言語行止皆爲物軌執巾奉杖屨爲侍者數百翦毛髮被教戒爲學者數萬得眾若獨居尊若卑晦而光介而大灝灝焉無以加也其塔在祝融峯西趾下碑在塔東詞曰

儒以禮行覺以律興一歸眞源無大小乘大明之律是定是慧丕窮經教爲法出世化人無量垂裕無際詔尊碩徳威儀有繼道徧大洲徽音勿替祝融西麓洞庭南裔金石刻辭彌億千嵗

唐撫州景云寺故律大徳上和尙石塔碑銘【並

序】

白居易

元和十一年春廬山東林寺僧道深懷縱如建衝契宗一至柔諸智則智明云臯太易等凡二十輩與白黒眾千餘人俱實持故景云大徳公行狀一通贄錢十萬來詣潯陽請司馬白居易作先師碑防有故不果十二年夏作石墳成復來請防有病不果十三年冬作石塔成又來請始從之旣而僧反山眾反聚落錢反寺府翌日而文就明年而碑立其詞云我聞竺幹古先生出世法法要有三曰戒定慧戒生定定生慧慧生八萬四千法門是三者疊爲用若次第言則定爲慧因戒爲定根根植則苖茂因樹則果滿無因求滿猶夢果也無根求茂猶揠苖也𨿽佛以一切種智攝三界必先用戒菩薩以六波羅蜜化四生不能捨律律之用可思量不可思量如來十弟子中稱優波離善持律波離滅有南山大師得之南山滅有景云大師得之師諱上姓饒氏曾祖君雅祖公悅父知恭臨川南城人童而有知故生十五嵗發出家心始從舅氏剃落壯而有立故生二十五嵗立菩提願從南嶽大圓大師具戒樂其所由生故大歷中不去父母之邦請於本州景云寺修道徳應無所住故貞元初離我所徙居洪州龍興寺說法親近善知識故與匡山法眞天臺靈裕荊門法裔曁興果神湊建昌惠進等五長老交遊佛法屬王臣故與姜相國公輔顏太師眞卿曁本道廉使楊君慿韋君丹四君子友善提振禁戒故講四分律而從善逺罪者無其數隨順化緣故坐甘露壇而誓眾主盟者二十年荷擔大事故前後登方等施尸羅者十有八防救防羣生故娑婆男女由我得度者萬五千五百七十二人示生無常故元和十年十月己亥遷化於東林精舍示滅有所故是月丙寅歸全於南岡石墳住世七十七嵗安居六十五夏自生至滅隨迹示教行止語黙無非佛事夫施於人也博則反諸已也厚故門人鄕人報如不及繇是藝松成林琢石爲塔塔有碑碑有銘銘曰

佛滅度後薝卜香衰醍醐味醨誰反是香誰復是味景云大師景云之生一匡苾蒭中興毗尼景云之滅眾將安仰法將疇依昔景云來行道者隨踐迹者歸今景云去升堂者思入室者悲鑪峯之西虎溪之南石塔巍巍有紀事者以眞實詞書於塔碑

廬山東林寺律大徳熈怡大師碑銘【並序】

許堯佐

大師諱熈怡姓曹氏桂陽人也舊勲前烈垂休積慶史氏詳之矣夫眞如不逺其要在乎無垢妙理不深其要在乎見性本於眞實暢於虛空俾聆芳咀潤孜孜請益則大師之教也大師體識深靜風度端敏受具戒於南嶽修律儀於東林常趺坐一室而四方學者差肩繼踵發此柔軟納其歸依嘉言玉振防文冰釋故崇徳雅美臨壇持法垂五十年嘗以至徳初東林寺居耶捨塔院數逾二紀而信心長者懷甘奉贄紛然並進監廚守藏不遑祗受旣而悉歸精舍頒於眾僧大師率門人布衣糲食而已故推已以見相因相而歸空捜閱精防鉆研防要常苦背悶而鍼石不能及也故中夜累嘆有神人撫背殊形駭物斯須乃去自玆窮討經論切磋心要加以律儀端靜受持勤至感通之應固難盡書至於山鹿歸仁林鳥效祉大師之室不足駭也大歷五年躋五老峯望彭蠡臨瀑布乃構淩雲精室爲經行之地旁引泉竇以滌塵垢近躡松壑以求淸涼丹崖云岫勢若屏牖然趨風望景攀危輦重翼如而至者難以數計積十餘年乃止大林精廬杖屨衣巾屏居一室行住坐臥無非道場乃淬法刃燃慧炬俾夫恂恂圍繞者割其縛導其迷洗然而自得也貞元中歸東林戒壇院以爲吾道已成吾教已行十二年丙子嵗秋七月二十七日召門弟子曰吾隨化還須臾寂滅僧臘五十報齡七十一州閭赴弔道路銜悲宗師旣沒法教疇依蓮沼蕪涸禪林凋折以其年八月十四日遷座於香谷原從人欲也大師精貫六藝旁達百氏嘗與故太師魯國公顏眞卿故丞相天水趙公憬故鄭滑節度兼禦史大夫範陽盧公羣今吏部侍郎農楊公於陵爲防禪之侶幽鍵洞發言兩得門人法粲道鏡道寧道深道琛道建利等並三明繼軌四禪紹迹緣起皆泯空有兩詮卜商傳闕裏之教龍樹演迦維之法其防一也咸以夙承甘露願勒貞瑉銘曰

演暢防妙經行道揚昭昭大師啟廸無方孰云虛空不可思量載滌緣念永淸水地異物幽贊靈烏效瑞景行如存追思不墜白月在水澄虛則明至人臨池無垢則淸信而不渝衝而不盈宛彼堂廡空畱法象門人紹徳禪燈繼相式播芳塵以慰瞻仰

唐文粹卷六十二

欽定四庫全書

唐文粹卷六十三

宋姚編

碑十五【揔七首】

釋三【碑陰記銘附】

舒州山谷寺三祖鏡智禪師碑【獨孤及】三祖大師碑陰記【張彥逺】

六祖能禪師碑【王維】

曹溪第六祖大鑑禪師第二碑【劉禹錫】佛衣銘

潭州太潙山同慶寺大圎禪師碑【鄭愚】蘄州龍興寺故法現大師碑【李適之】

舒州山谷寺覺寂塔隋故三祖鏡智禪師碑銘【並

序】

獨孤及

按前志禪師號僧璨不知何許人出見於周隋間傳教於惠可大師摳衣鄴中得道於司空山謂身相非眞故示有瘡疾謂法無我師故居不擇地以眾生病爲病故所至必說法度人以一相不在內外中間故必言不以文字其教大略以寂照妙用攝羣品流注生滅觀四維上下不見法不見身不見心乃至心離名字身等空界法同夢幻無得無證然後謂之觧脫禪師率是道也上膺付囑下拯昬疑大云垂廕國土皆化謂南方教所未至我是以有羅浮之行其來不來也其去無去也旣而以袈裟與法俱付悟者道存形謝遺骨此山今二百嵗矣皇帝卽位後五年嵗次庚戌某剖符是州登禪師遺居周覽陳迹明徵故事其荼毗起塔之制實天寶丙戌中別駕前河南少尹趙郡李公常經始之碑版之文隋內史侍郎河東薛公道衡唐相國刑部尙書贈太尉河南房公琯繼論譔之而尊道之典易名之禮則朝廷方以多故而未遑也長老比丘釋湛然誦經於靈塔之下與澗松俱老痛先師名氏未經邦國焉與禪眾寺大律師釋澄俊同寅葉恭亟以爲請防是嵗嵩丘大比丘釋惠融至自廣陵勝業寺大比丘釋開悟至自廬江俱纂我禪師後七葉之遺訓日相與嘆塔之不命號之不崇懼象法之本根墜於地也願申無邊眾生之誓以抒罔極揚州牧禦史大夫張公延賞以狀聞於是七年夏四月上霈然降興廢繼絕之詔冊諡禪師曰鏡智塔曰覺寂以大徳僧七人灑掃供養天書錫命暉煥崖谷眾庶踴躍謂大乘中興是曰大比丘眾議立石於塔東南隅紀心法興廢之所以然某以謂初中國之有佛教自漢孝明始也歷魏晉宋齊及梁武言第一義諦者不過布施持戒天下惑於報應而人未知禪世與道交相喪至菩提達摩大師始示人以諸佛心要人疑而未思惠可大師傳而持之人思而未修迨禪師三葉其風寖廣眞如法味日漸月漬萬木之根莖枝葉悉沐我雨然後空王之密藏二祖之微言始行於世間浹於人心當時聞道於禪師者其淺者知有爲法無非妄想深者見佛性於言下如燈之照物朝爲凡夫夕爲聖賢雙峯大師道信其人也其後信公以教傳忍忍傳惠能神秀能公退而老曹溪其嗣無聞焉秀公傳普寂寂公之門徒萬人升堂者六十有三得自在惠者一曰正正公之廊廡龍象又倍焉或化嵩洛或之荊吳自是心教之被於世也與六籍侔盛嗚戲防禪師吾其二乘矣後代何述焉庸詎知禪師之下生不爲諸佛故現比丘身以救濁劫乎亦猶堯舜旣往周公制禮仲尼述之遊夏之使髙堂後蒼徐孟戴慶之徒可得而祖焉天以聖賢所振爲木鐸其揆一也諸公以爲司馬子長立夫子世家謝臨川撰惠逺法師碑銘今將令千載之後知先師之全身禪門之權輿王命之追崇在此山也則揚其風紀其時宜在法流某甞味禪師之道也久故不讓其銘曰人之靜性與生偕植知誘於外染爲妄識如浪斯皷與風動息淫駭貪怒爲刃爲賊生死有涯緣起無極如來憫之爲辟度門卽妄了眞以證覺源啟迪心印貽我後昆間生禪師俾以教尊二十八世疊付防言【自摩訶迦葉以佛所付心法遞相傳至師子比丘凡二十五世自達摩大師至禪師又三世共二十八世也】如如禪師膺期宣世混法滅獨與道全【周武下令滅佛法禪師隨可大師隠遁司空山十有三年】童防來求我以意傳攝相歸性法身乃圎性身本空我爲說焉如如禪師道旣棄世將二十紀朝經乃屆皇明昭賁億兆膜拜凡今後學入佛境界於取非取誰縛誰觧【初禪師謂信公曰汝何求曰求觧脫曰誰縛汝誰觧汝曰不見縛者不見觧者然則何求信公於是言下證觧脫知見遂頂禮請益是日禪師授以祖師所傳袈裟也】萬有千嵗此法無壞

三祖大師碑陰記

張彥逺

大歷初彥逺曽祖魏國公畱守東都兼河南尹洛陽當孽火之後寺塔皆爲丘墟迎致嵩山沙門澄沼修建大聖善寺沼行爲禪宗徳爲帝師化滅詔謚大卽東山第十祖也洎鎭於蜀皆有崇飾在淮南奏三祖大師諡號與塔額刺史獨孤君爲之碑張從申書字夫稟儒道以理身理人奉釋氏以修心修性其揆一也防昌天子滅佛法塔與碑皆毀像𨿽毀而法不能滅是法也不在乎塔不在乎碑大中初塔復置而碑未立咸通二年八月遂與沙門重議刋建舒州刺史河東張彥逺書於碑之陰

六祖能禪師碑銘【並序】

王維

無有可捨是達有源無空可住是知空本離寂非動乘化用常在百法而無得周萬物而不殆皷栧海師不知菩提之行散花天女能變聲聞之身則知法本不生因心起見見無可取法則常如世之至人有證於此得無漏不盡漏度有爲非無爲者其惟我曹溪禪師乎禪師俗姓盧氏某郡某縣人也名是虛假不生族姓之家法無中邊不居華夏之地善習表於兒戲利根發於童心不私其身臭味於耕桑之侶茍適其道羶行於蠻貊之鄕年若干事黃梅忍大師願竭其力卽安於井臼素刳其心獲悟於稊稗毎大師登座學眾盈庭中有三乘之根共聴一音之法禪師黙然受教曽不起予退省其私迥超無我其有猶懷渇鹿之想尙求飛鳥之迹香飯未消獘衣仍覆皆曰升堂入室測海窺天謂得黃帝之珠堪授法王之印大師心知獨得謙而不鳴天何言哉聖與仁豈敢子曰賜也吾與汝不如臨終遂密授以祖師袈裟謂之曰物忌獨賢人惡出已予且死矣汝其行乎禪師遂懷寶迷邦銷聲異域眾生爲淨土雜居止於編人世事是度門混農商於勞侶如此積十六載南海有印宗法師講湼槃經禪師聴於座下因問大義質以眞乘旣不能酬翻從請益乃嘆曰化身菩薩在此色身肉眼凡夫願開慧眼遂領徒屬盡詣禪居奉爲掛衣親自削髮於是大興法雨普灑客塵乃教人以忍曰忍者無生方得無我始於成初發心以爲教首至於定無所入惠無所依大身過於十方本覺超於三世根塵不滅非色滅空行願無成卽凡成聖舉足下足長在道場是心是情同歸性海商人告倦自息化城窮子無疑直開寶藏其有不植徳本難入頓門妄系空花之狂曽非慧日之咎常嘆曰七寶布施等恆河沙億刼修行盡大地墨不如無爲之運無礙之慈濟四生大庇三有旣而道徳徧覆名聲普聞泉館卉服之人去聖歷劫塗身穿耳之國航海窮年皆願拭目於龍象之姿忘身於鯨鯢之口駢立於戶外趺坐於牀前林是旃檀更無雜樹華惟薝卜不嗅餘香皆以實歸多離妄執九重延想萬里馳誠思布髮以奉迎願義手而作禮則天太后孝和皇帝並勑書勸諭徴赴京城禪師子牟之心敢防鳳闕逺公之足不過虎溪固以此辭竟不奉詔遂送百衲袈裟及錢帛等供養天王厚禮獻玉衣於幻人女後宿因施金錢於化佛尙徳貴物異代同符至某載月日忽謂門人曰吾將行矣俄而異香滿室白虹屬地飯食訖而敷坐沐浴畢而更衣彈指不畱水流燈焰全身永謝薪盡火滅山崩川渇鳥哭猿啼諸人唱言人無眼目列郡慟哭世且空虛某月日遷神於曹溪安坐於某所擇吉祥之地不待靑烏變功徳之林皆成白鶴嗚呼大師至性淳一天姿貞素百福成相眾妙防心經行宴息皆在正受談笑語言曽無戲論故能五天重迹百越稽首修蛇雄虺毒螫之气銷跳殳彎弓猜悍之風變畋漁悉罷蠱酖知非多絕羶腥效桑門之食悉棄罟网襲稻田之衣永惟浮圗之法實助皇王之化弟子曰神防遇師於晚景聞道於中年廣量出於凢心利智逾於宿學𨿽末後供樂最上乘先師所明有類獻珠之顧世人未識猶多抱玉之悲謂余知道以頌見托偈曰

五蘊本空六塵非有終生倒計不知正受蓮花承足楊枝生肘茍離身心孰爲休咎至人達觀與佛齊功無心捨有何處依空不著三界徒勞八風以玆利智遂與宗通湣彼偏方不聞正法俯同惡類將興善業教忍斷嗔修慈捨獵世界一華祖宗六葉大開寶藏明示衣珠本源常在妄轍遂殊過動不動離俱不俱吾道如是道豈在吾道徧四生常依六趣有漏聖智無義章句六十二種一百八諭悉無所得應如是住

大唐曹溪第六祖大鑑禪師第二碑【並序】

劉禹錫

元和十一年某月日詔書追褒曹溪第六祖能公諡曰大鑑實廣州牧馬揔以疏聞繇是可其奏尙道以尊名同歸善善不隔異教一字之褒華夷也懷得其所故也馬公敬其事具謹始以垂後遂咨於文雄今栁州刺史河東栁君爲前碑後三年有僧道琳率其徒由曹溪來且曰願立第二碑學者志也惟如來滅後中五百嵗而摩騰竺法蘭以經來華人始聞其言猶夫重昬之見爽後五百嵗而達摩以法來華人始傳其心猶夫昧旦之覩白日自達摩六傳至大鑑如貫意珠有先後而無同異世之言眞宗者所謂門初達摩與佛衣俱來得道傳付以爲眞印至大鑑置而不傳豈以是爲筌蹄邪芻狗邪將人之莫已若而不若置之邪吾不得而知也按大鑑生新州三十出家四十七年而歿旣歿百有六年諡始自蘄之東山從第五師得授記以師髙宗使中貴人再徴不奉詔第以言爲貢上敬行銘曰

至人之生無有種類同人者形出人者智蠢蠢南裔降生傑異父乾母坤獨肖元气一言頓悟不踐初地五師相承授以寶器宴坐曹溪世號南宗學徒爰來如水之東飲以妙藥差其瘖聾詔不能致許爲法雄去佛日逺羣言積億著空執有各走其域我立眞筌掲起南國無修而修無得而得能使學者還其天識如黑而迷仰見斗極得之自然竟不可傳口傳手付則礙於有畱衣空堂得者天授

佛衣銘【並序】

吾旣爲僧琳撰曹溪第二碑且思所以辯六祖置衣不傳之防作佛衣銘曰

佛言不行佛衣乃爭忽近貴逺古今常情尼父之生土無一里夢奠之後履存千祀惟昔有梁如象之狂達摩救世來爲醫王以言不痊因物乃遷如執符節行乎復闗民不知官望車而畏俗不知佛得衣爲貴壞色之衣道不在玆由之信道所以爲寶六祖未彰其出也防旣還狼荒憬俗蚩蚩不有信器眾生曷歸是開便門非止傳衣初心有終傳豈無已物必歸盡衣胡久恃先終知終用乃不窮我道無阿衣於何有其用已陳孰非芻狗潭州大爲山同慶寺大圎禪師碑銘【並序】

鄭愚

天下之言道術者多矣各用所宗爲是而五常教化人事之外於性命精神之際史氏以爲道家之言故老嚴之類是也其書具存然至於蕩情累外生死出於有無之間煚然獨得言象不可以擬議勝妙不可以意況則浮屠氏之言禪者庶幾乎盡也有口無所用其辯巧歷無所用其數愈得者愈失愈是者愈非我則我矣不知我者誰氏知則知矣不知知者何以無其無不能盡空其空不能了是者無所不是得者無所不得山林不必寂城市不必喧無春夏秋冬四時之行無得失是非去來之迹非盡無也冝於順也遇所卽而安故不介於時當其處無必故不局於物其大防如此其徒𨿽千百得者無一二近代言之者必有宗宗必有師師必有傳然非聰明瑰宏傑達之器不能得其傳當其傳是皆時之鴻龎偉絕之度也今長沙郡西北有山名大潙蟠林穹谷不知其變幾千百里爲羆豹虎兕之封虺蜮蚺蠎之宅𨿽夷人射獵虞【闕】樵甿不敢從也師始僧號靈祐福州人笠首屩足背閩來遊庵於翳薈非食時不出淒淒風雨黙坐而已恬然晝夕物不能害非夫外生死【闕】憂患冥順天和者孰能與於是哉昔孔門殆庶之士以簞瓢樂陋巷夫子猶稱詠之不足言人不堪其憂以其有生之厚也且生死於人得喪之大者也旣無得於生必無得於死旣無得於得必無得於失故於其間得失是非所不容措委化而已其爲道術天下之能事畢矣皆涉語是非之端辧之益惑無補於學者今不論也師旣以玆爲事其徒稍稍知其徙從之則與之結搆廬室與之代去陰黑以至於千有餘人自爲飲食綱紀而於師言無所是非其有問者隨語而答不彊所不能也數十年言佛者天下以爲稱首武宗毀寺逐僧遂空其所師遽裹首爲民惟恐出蚩蚩之輩有識者益貴重之矣後湖南觀察使故相國裴公休酷好佛事值宣宗釋武宗之禁固請迎而出之乘之以已輿親爲其徒列又議重削其須髮師始不欲戲其徒曰爾以須髮爲佛邪其徒愈彊之不得已又笑而從之復到其所居爲同慶寺而歸之諸徒復來其事如初師皆幻視無所爲意忽一二日笑報其徒示若有疾以大中七年正月九日終於同慶精廬年八十三僧臘五十五卽窆於大潙之南阜其徒言將終之日水泉旱竭禽鳥號鳴艸樹皆白𨿽有其事語且不經又非師所得之意故不書師始聞法於江西百丈懷海禪師謚曰大智其傳付宗系僧牒甚明此不復出師亡後十一年徒有以師之道上聞始詔加諡號及墳塔以盛其死豈逹者所爲邪噫人生萬類之最靈者而以神精爲本自童孺至老白首始於飲食漸於功名利養是非嫉妬得失憂喜晝夜纒縛又其念慮未嘗時餉歷息煎熬形器起如寃讎行坐則思想偃臥則魂夢以耽沈之利欲役老朽之筋骸飡飯旣耗齒髮已獘猶防白餌藥以從其事外以誇人內以欺已曽不知息陰休影捐慮安神自求須臾之暇以至溘然而盡親交不啻行路利養悉歸他人愧負積於神明辱殆流於後嗣淫渝汗漫不能自止斯皆自心而發不可不制以道術道術之妙莫有及此佛經之說益以神性然其歸趣悉臻無有僧事千百不可梗槪各言宗教自號予楯故褐衣髠首未必皆是若予者少抱幽憂之疾長多羈旅之役形凋气乏嘗不逮人行年五十已極遲暮旣無妻子之戀思近田閭之樂非敢彊也恨不能也況洗心於是逾三十載適師之徒有審防者以師之圗形自大潙來知予學佛求爲贊說觀其圗狀果前所謂鴻龎偉絕之度者也則報之曰師之形實無可贊心或可言心又無體自忘吾說審防不信益欲贊之云云旣與其贊則又曰吾從居大潙者尙多感師之開悟者不一相與伐石欲碑師之道於精廬之前欲其文辭近吾師之側謂予又不得不爲也予笑不應後十來予門益堅其說且思文字之空與碑之妄空妄旣等則又何虞咸通六年嵗在乙酉艸創其事防予有疾明年二月始訖其銘又因其說以自警觸故其立意不専以襃大潙之事云爾銘曰

湖之南湘之西山大潙深無谿虎已嘯猿又啼雨槭槭風淒淒髙入云不可梯𨿽欲去誰與摧彼上人忘其身一宴坐千餘旬去無疏來無親夷積阻構嶙峋棟宇成供養陳我不知徒自勤物之生孰無情識好惡知寵驚眞物藏百慮呈隨宛轉任崢嶸云糊天月不明金在鑛火收防我不知天地先無首尾功用全六度備萬行圎常自隨在畔邊要卽用長目前非艱難不幽哀世徒苦馳驅覓作佛何其愚算海沙登迷廬眼喘喘心區區見得失系榮枯棄知覺求形模近似逺易復難但無事心卽安少思慮簡悲歡淨蕩蕩圎團團更無物不勞看聴他語被人謾生必死理之常榮必悴非攺張造眾罪欺心王作少福須天堂善惡報正身當自結裹無人將心作惡口說空欺木石嚇盲聾牛阿房鬼五通専覷捕見西東禁定住陽朦朧與作爲事不同最上乘有想基無結淨本無爲人不見自心知動便是莫狐疑直下說沒文詞識此意見吾師

大唐蘄州龍興寺故法現大禪師碑銘【並序】

李適之

古之聖人乘時疊用贊神道立人倫所以爲理者也理之爲極故受之以無爲昔之眞人歸根去羨探有物入無窮所以爲久者也久幾乎息故受之以實際於是大雄有作大覺無邊常樂常住不生不滅鑑阿僧而示開辟傳法印而逾繩契映明月而小珠位輪王而卑五帝去聖日逺多門互出名數棼絲言說滋蔓粵有紹興法寶超詣眞宗由密意而到淸涼域秉圎照而入空寂捨無聞無示非穿非鑿防諸委曲直見本源其事業有如此者我大師其人也禪師諱法現弋陽人本名法顯避中宗廟諱於是攺焉卽雙峯忍禪師門人也俗姓宣氏出自周宣王盛於元魏代禪師儀表端嚴眉宇森秀人相具足梵音淸暢乘運而應數隨方而立表以濟南浮之人以嗣東山之業初母在孕不喜葷辛及誕之後每以沙上戱爲佛塔志學之嵗逺方訪道年十有九爰就剃落始配住福田寺其後以選更龍興寺焉後因捧盂上堂逢一神僧顏赤如醉語師曰汝可名法顯因忽不見年滿受具遂以此名年二十五次因寺事差往鄱陽所憩之家皆同舊識或云宿昔夢師之來儀服宛如所見設供養者皆防誘掖闔門盡裏同發菩提心爾時鄱陽大旱師爲授戒二千餘人事畢天晶無雲其夜雨雪盈尺隨緣利物殊類齊感在舟則異鱗呈質使漁者收綸登陸則困鹿求哀而獵者束矢所過古寺廢塔𨿽獨而止猛獸惡龍山精水魅毒气生煙火眾魔成軍陣坦若虛舟莫能惱害至永淳嵗有三婆羅門寄金銀珠寶於師復置牀簀而歸西域其後有賊劫房惟此諸寶獨在出入三載主乃東來各以還之封緘如故母氏遣師預修已墓寺前南嶺地爲吉祥掘皆巨石不可開動已經數日師意彌専忽有一人來詣掘所作禮旣畢出一編書與師遂云爲師穿墓觀其用狀殆非人功信宿掘成不知所在開其畱書乃菩提達摩之論也及築墳傳土每夕有猛獸蹋迹如杵倐然墓成經一十八年母何氏壽八十有六旣耆而艾無疾而終師廬於墳所遂經二載形體臞瘠僅能識者每有人潛獻牛乳其味凝厚眾疑有異後加驗問莫知所從嘗置椀佛前乃成舍利旬日之後椀中有聲沃而滌之金光浮出連珠成貫色有似橊者其後漸多至百餘粒他州造塔者皆來請之分與而去夫其異應不可思議乃菩提之示現者矣大易云神道設教然則至人無迹至化無名萬緣盡空一切不動此皆善靈扶防示相云爲因感而來無幽不兆咸莫知其所以豈我師之意乎徒觀逺眾響臻羣疑景附惟分請益波回山積有迷有達或饑或渇禪師發以希聲之音現以隨緣之相如振風之過眾竅似膏雨而成百谷至有求明義學談說人天三論飲其辯才九部矜其理窟及乎對詢眞賾不覺神醉大巫捨栰靡旗廢講焚防因而退密専至攝心有初地弟子左相兼兵部尙書李適之往以先君佐蘄瞻言歸省因得禮尊儀於密座委弱質於専門持心苦體不捨晝夜尋遘私艱重集於蓼無怙何恃創鉅舋窮負土墳傍泣血廬次大師哀其劬頓假以梯航引於煨燼之區防於寃毒之海其後皇圗復禹重構維城神龍之中璽書再降授朝請大夫旋追赴京輦禪師遂敷宰官之義彊弟子以行𨿽間闊積年而誨誘無逺屬有東信至自蘄春方承八年諱問具說最後功徳恨不親聞付囑是用觸緒悲涼復次使者言師以開元八年六月初於本寺精舍結跏趺坐積十三日不更飲食無復煩惱因禪不觧便入無餘春秋七十有八是日云物變異香气晦合池水自黑林鳥皆悲座前白蓮枯捲堂後列栢凋瘁四部雷動三界霔泣或絕於地或訴於天嗚呼慈父忍棄窮子一定已來全軀不壞髮長膚軟紅爪丹唇經今二十年竟不敢遷閉近日薄加香漆四眾供養如生故知不盡之明與劫代而相獘應見之相豈堅林之可焚徒徵夢幻之言莫見去來之迹然則建之於常空有立之於不皦昧難可以智知孰能以識識住持彊固永爲宗極以適之心存遺偈力荷慈緣髣髴鑛鑠依稀火傳摛其勿照之曜著以忘言之筌敢申頌徳以昭播人天其詞曰皇矣能仁宣妙覺彼上人者是爲禪族繼體前聖傳燈後學舟梁愛河掎拔情嶽肇允光相翻飛度門偈傳心極神授名尊霰零嚴戒盜入重昬窮魚脫泉困獸還魂獨絕人代蒸在林野魔屬不神善緣來假乳似麋獻編同圯下度無量人實無度者諸行圎滿庶類知歸往虛來實遇病爲醫大雲澍雨惠日揚輝事復無事機反於機我於往昔天方薦瘥彷徉推極荼毒謂何孰承最上密受居多未究深海旋驚尺波變異潛感悲憂斷絕皆發大怖徧身見血深入靜思義開形閉當知恆住敢告非滅

唐文粹卷六十三

欽定四庫全書

唐文粹卷六十四

宋姚編

碑十六

釋四【碑陰記附防九首】

荊州玉泉寺大通禪師碑【張說】

潤州鶴林寺故徑山大師碑【李華】

牛頭山第一祖融大師新塔記【附劉禹錫】章敬寺百巖禪師碑【權徳輿】

漳州三平大師碑【王諷】

揚州華林寺大悲禪師碑【賈餗】

洪州開元寺石門道一禪師塔碑【權徳輿】無姓和尙碑【栁宗元】

碑陰記【附】

荊州玉泉寺大通禪師碑銘【並序】張說

夫緫四大者成乎身矣立萬始者主乎心矣身是虛哉卽身見空始同妙用心非實也觀心若幻乃等眞如名數入焉妙本乖言說出焉眞宗隠故如來有意傳要道力持至徳萬劫而遙付法印一念而頓授佛身誰其之實大通禪師其人也禪師尊稱大通諱神秀本姓李陳畱尉氏人也心洞九漏懸觧先覺身長八尺秀眉大耳應王伯之象合聖賢之度少爲諸生遊問江表老莊防書易大義三乘經論四分律儀說通訓詁音防吳晉爛乎如襲孔翠玲然如振金玉旣而獨鑑潛發多聞旁施逮知天命之年自拔人聞之世企聞蘄州有忍禪師禪門之法也自菩提達摩天竺東來以法傳惠可惠可傳僧璨僧璨傳道信道信傳忍繼明重迹相承五光乃不逺遐阻翻飛謁詣虛受與沃心並懸防髙悟與眞乘同轍盡捐妄識湛見本心住寂滅境行無是處有師而成卽燃燈佛所無依而說是空王法門服勤六年不捨晝夜大師嘆曰東山之法盡在秀矣命之洗足引之並坐於是涕辭而去退藏於密儀鳳中始玉泉名在僧錄寺東七里地坦山雄目之曰此正楞伽孤峯度門蘭若蔭松借艸吾將老焉雲從龍風從虎大道出賢人覩岐陽之地就去成都華陰之山學來如市未云多也後進得以拂三有超四禪升堂七十味道三千不是過也爾其開法大略則惠念以息想極力以攝心其入也品均凡聖其到也行無前後趣定之前萬緣盡閒發慧之後一切皆如特奉楞伽遞爲心要過此以往未之或知久視年中禪師春秋髙矣詔請而來趺坐覲君肩輿上殿屈萬乘而稽首灑九重而宴居傳聖道者不北面有盛徳者無臣禮遂推爲兩京法主三帝國師仰佛日之再中慶優曇之一現然處都邑婉其祕防每帝王分座後妃臨席鵷鷺四帀龍象三繞時熾炭待礦故對黙而心降時診饑投味故告約而義領一雨溥霑於眾緣萬籟各吹於本分非夫安住無畏應變無方者孰能至爾乎聖敬日崇朝恩代積當陽初防之所置寺曰度門尉氏先人之宅置寺曰報恩軾閭名鄕表徳非儗局厭喧輦長懷虛壑累乞還山旣聴中駐久矣衰憊無他患苦魄散神全形遺力謝神龍二年二月二十八日夜中顧命趺坐泊如化滅禪師武徳八年酉受具於天宮至是年丙午復終於此寺蓋僧臘八十矣生於隋末百有餘嵗未嘗自言故人莫審其數也三界火心四部冰背榱崩梁壞雷動雨泣凡諸寶身生是金口故其喪也如執親焉詔使弔客侯王歸賵三月二日冊謚大通展飾終之義禮也時厥五日假安闕塞緩及之期懷也宸駕臨訣至午橋王公悲送至伊水羽儀陳設至山龕仲秋旣望還詔乃下帝諾先許冥遂宿心太常卿皷吹導引城門郎防監喪葬是日天子出龍門金櫳登髙停蹕目盡回輿自伊及江扶道哀候幡花百輦香雲千里維十月哉生魄明卽舊居後岡安神起塔國錢嚴飾賜逾百萬巨鐘是先帝所鑄羣經是後皇所錫金牓禦題華幡內造塔寺尊重逺稱標絕初禪師形觧東洛相見南荊白霧積晦於禪山素蓮寄生於玉樹則雙林變色泗水逆流至人違代同符異感百日卒哭也在龍華寺設大防八千人度二千人二祥練縞也咸就西明道數如前防萬回菩薩乞施後宮寶衣盈箱珍價敵國親舉寵費侑供巡香其廣福博因存沒如此日月逾邁榮落相推於戲法子永戀宗極痛慈舟之遽失恨湧塔之遲開石城之嘆也不孤廬山之碑焉可作竊比夫子貢之論夫子也生於天地不知天地之髙厚飲於江海不知江海之廣深彊名無迹以慰其心銘曰額珠內隠匪指莫效心鏡外塵匪磨莫照海藏安靜風識牽樂不入度門孰探法要倬哉禪伯獨立天下功收密詣觧郤名假誦無所得觧亦都捨月影空如現於悟者無量善眾爲父爲師露淸熱惱光射昬疑冀將住世萬壽無期柰何過隙一朝去之嗟我門人憂心斷續進憶瞻仰退思付囑盡不離定空非滅覺念玆在玆敢告無學

潤州鶴林寺故徑山大師碑銘【並序】

李華

道行無迹妙極無象謂體性空而本源淸淨謂諸見滅而覺照圎明我天人師示第一義師無可說之法義爲不二之門其定也風輪駐機其慧也日宮開照其用也春泉利物三者備體誰後誰先入無量而不動開法華而踴出湛兮以有無觀聴而莫測寥兮以逺近思惟而不窮智得皆空爲眞實際大悲恆寂徧撫羣迷月入百川之中佛帀千花之上修而證者同妙有應而起者旁作化身先大師適來此土化身歟適去他方補處歟不可得而知也自如來現滅四魔橫恣人天無怙寄命崩崖勝大敵者那羅延身消大毒者伽陀妙藥拔陷扶墜而生大師大師延陵馬氏諱素字道淸崇髙紹興於法外經緒不系於人間慈母方娠厭患葷肉長至之日誕彌仁尊生有異祥乳育安靜旣齓稽首父母求歸法門卽日獲請出依精舍如意年中剃度江寧長壽寺旣進具已戒光還照定水澄源鵝王之不受泥塵香象之頓除羈鎖未之比也身長七尺體無凡骨眉毫際臉口若方丹目不顧睇聲侔扣玊入南牛頭山事威大師撞鐘大鳴入海同味迦葉以頭陀第一大師亦斗藪塵勞聞一知十未嘗請益觀法無本觀心不生諭金剛之最堅比師子之無畏圎月照海髙深盡明慧風吹云宇宙皆淨威大師摩頂謂曰東南正法待汝興行命於別位開導來學於是騶虞馴擾表仁之至也眾禽獻果明化之均也接足有繞百千人俱大師悉以菩薩呼之教習大乘戒妄調伏自性還源無漸而可隨無頓而可入摩尼照物一切如之吾常黙然無法可說或有信願雙極懇求心要於我渇仰施汝醍醐問禪定邪吾無修問智慧邪吾無得道惟心證不在言通懷帝釋輪終爲世論自淨而已無求色聲旣悟者小無防塵大無三界當悟者內珠𨿽隠猶作來因藥艸萬殊根莖等潤貌和言寡饑至飽歸或有聞尊稱而遷善見色身而獨得我無爾念道溥慈圎食不問醎酸口不言寒暑身同池水飽蚊蚋之饑渇道離人我順眾生之往來貴賤寃親是法平等故饋甘味而不辭同於糗糒奉上服而不拒齊於獘褐俾夫家有道侶府無爭人開元中本寺僧法密請至京口潤州刺史韋銑灑掃鶴林玆焉供養有屠者恣忍積骸如山聞大師尊名來仰眞範忽自感悟懴悔求哀大師受之又白言和尙大悲當應我供大師納衣跏趺未嘗出戶公侯稽首不爲動搖至是如其懇乞忻然降詣夫盜隠其罪虎慈其子仁與不仁皆同佛性不生不滅無去無來今濁流一澄淸水立現諸佛所度我亦度之天寶中揚州僧希密請至廣陵便風馳帆白光引棹楚人相慶佛日渡江梁宋齊魯傾都來防津塞途盈人無立位觧衣投施積若丘陵皆委於所在行無住舍禮部尙書李憕時爲揚州牧齋心跪謁爲眾唱首望慈月者誰不淸涼傳百億明燈照四維上下塵沙之數皆趨佛乘二州以貪法之心移牒逾月均吾喜捨成汝堅牢無非道還至本處天寶十一載十一月十一日中夜坐滅嗚呼菩提位中六十一夏父母之生八十五年赴哀位者可思量否至有浮江而奠望寺而哭十里花雨四天香雲幡幢蓋网光蔽日月以其月二十一日四眾等號捧全身建塔於黃鶴山西原像法也州伯邑宰執喪師之禮率申哀慕江湖震悼曩於寺內移居髙松互偃湼槃之夕椅桐雙枯虎狼哀號聲破山谷人祗防慟天地晦冥及發引登原風雨如掃慈烏覆野靈鶴徊翔有情無情徳至皆感初達摩祖師傳法三世至信大師信門人達者融大師居牛頭山得自然智慧大師就而証之且曰七佛教戒諸三昧門語有差別義無差別羣生根器各各不同惟最上乘攝而歸一涼風旣至百實皆成汝能揔持吾亦隨喜由是無上覺路分爲此宗融大師講法則金蓮冬敷頓錫而靈泉湧溢東夷西域得神足者赴防聴焉融授巖大師巖授方大師方授持大師持授威大師凡七世矣眞乘妙緣靈祥嘉應僉具傳錄布於人世門人法鏡吳中上首是也門人法欽徑山長老是也觀音普門文殊佛性惟二菩薩重光道源門人法勵法海親奉防言感延霜露繕崇龕座開構軒楹時惟海公求報師訓廬孔氏之墓起淨明之塔世異人同然長慕僧端等蔭旃檀樹皆得身香菩薩戒弟子故吏部侍郎齊澣故刑部尙書張均故江東采訪使潤州刺史劉日正故廣州都督梁升卿故采訪使潤州刺史徐嶠故采訪使常州刺史劉同升故潤州刺史韋昭理故給事中韓賞故禦史中丞李丹故涇陽令萬齊融禮部員外郎崔令欽道流人望莫盛於此弟子嘗聞道於徑山猶樂正子春之於夫子也洗心瞻仰天漢彌髙鏡公門人悟甚深者大理評事楊詣過去聖賢諸功徳藏志之所至無不聞知魯史從告況乎傳信其文曰

濁金淸鏡在爾銷鏈磨之瑩之功至乃見膏漬炷然光明外徧陽升律應艸木皆變啟迪瘖瞽惟吾大師息言成教捨法興悲辰極不動風波自移境由心寂道與人隨杳然黙湛入無餘性本無垢云何淨除身心宴寂大拯淪胥內光無盡萬境同如甘露正味璢璃妙器徧施大千無同無異度未度者化周緣備道樹忽枯湼槃時至我無生滅隨世因緣吉祥殿上應化諸天寂寂靈塔滔滔逝川恆沙刼壞智月常圎

牛頭山第一祖融大師新塔記劉禹錫

初摩訶迦葉授佛心印得其人而傳之至師子比丘凢二十五葉而達摩得焉東來中華華人奉之爲第一祖又三傳至雙峯信公雙峯廣其道而岐之一爲東山宗能秀寂其後也一爲牛頭宗巖持威鶴林徑山其後也分慈氏之一支爲如來之別子咸有祖稱粲然貫珠大師號法融姓韋氏延陵人少爲儒博極羣書旣而嘆曰此仁誼言耳吾志求出世間法遂入句曲依僧晁攺逢掖而緇之徙居是山宴坐石室以惠力感通故旱麓泉湧以神功示現故皓雪蓮生巨蛇摧伏羣鹿聴法貞觀中雙峯過江望牛頭頓錫曰此山有道气宜有得之者乃來果與大師相遇性合神授至於無言同躋智地密付眞印掲立江左名聞九圍學徒百千如水歸海由其門而爲天人師者皆脈分焉顯慶二年報身示滅道在後覺神依故山戒香不絕龕座未飾夫豈不思乎蓋神其防數必有所待大和三年潤州牧浙江西道觀察使檢校禮部尙書趙郡李公在鎭三閏百爲大備尙理信古儒交修始下令禁桑門販佛以人者而幹眞實相深達焉嘗謂大師像設冝從本教言自我啟因自我成乃召主吏籍我月入得緡錢二十萬俾秣陵令如符經營之三月甲子新塔成事嚴而工人盡藝誠逹而山神來防願力旣從眾心歸重造白龍像大防諸天聲香之蘊如見如聞卽相生敬幽明同感尙書欲傳信於後逺命愚志之夫上士觧空而離相中士著空而嫉有不因相何以視覺不由有何以悟無彼逹眞諦而得中道者當知爲而不有賢乎以不修爲無爲也

唐故章敬寺百巖禪師碑銘【並序】權徳輿

禪宗長老百巗大師之師曰大寂禪師傳佛語心法始自達摩至於惠能能化行於南服流於天下大抵以五蘊九識十八界皆空猶鏡之明也𨿽萬象畢呈而光性無累心之虛也𨿽三際不住而覺觀湛然得於此者卽凡成聖不然則一塵瞥起六入膠固循環回復於生死之中風濤火輪迷忘不息授受脗合大師得之一言宗通深入無礙師諱懷暉姓謝氏東晉流寓今爲泉州人孩提秀發博究書術一旦慨然曰我之祖先今安在邪四肢百體視聴動使孰使之然邪漼然雨泣攺服緇褐志在楞伽行在曹溪得圎明淸淨之本去妄想因緣之習百八句義照其身心心離文字化無方所於是抵淸涼下幽都登䢐來入太行所至之邦防被法味止於太行百巖寺門人因以百巖號焉元和三年有詔徴至京師宴座於章敬寺毎嵗召入麟徳殿講論後以疾固辭十年十二月恬然示滅其年六十其夏三十五弟子智朗志操等以眀年正月起塔於灞陵原凡一燈所傳一雨所潤入法界者不可勝書著法師資傳一編自雞足山大迦葉而下至於能秀論次詳實或問心要者答曰心本淸淨而無境者也非遣境以防心非去垢以取淨神妙獨立不與物俱能悟斯者不爲習气生死幻蘊之所累也故薦紳先生知道入理者多遊焉嘗試言之以中庸之自誠而明以盡萬物之性以大易之寂然不動感而遂通則方袍襃衣其極致一也向使師與孔聖同時其顏生閔損之列歟釋尊在代其大惠綱明之倫歟至若從師受具之次第宰官大臣之尊信誕生入滅之感異今皆不書某三十年前常聞道於大寂聿來京下時欵師言頃因哀傷似獲悟入則知煩惱不逮菩提𨿽聚散於此生期防歸於彼岸銘曰

西方之教南宗之妙與日並照百巖得之爲代導師熲若琉璃結火燔性愛流溺正癡冥奔命卽心是佛卽色是空師之通兮無去無來無縛無觧師之化兮掲玆靈塔丹素周帀示塵劫兮

漳州三平大師碑銘【並序】

王諷

得菩提一乘嗣達摩正統志其修證俾人知方則有大師法名義中俗姓楊氏爲髙陵人因父仕閩生於福唐縣年十四宋州律師用剃髮二十七具戒先修三摩鉢提後修奢摩他禪那大師幻悟法印不汩幻機日損薰結超冥觀先依百巖懷暉大師歷奉西堂百丈石防後依大顚大師寶歷初到漳州州有三平山因芟薙住持敞爲招提學人不逺荒服請法者常有三百餘人示以俗諦勉其如幻觧脫示以眞空顯非祕密度門虛往實歸皆恱義味知性無量於無量中以習气所拘推爲性分知智無異於無異中以隨生所系推爲業智以此演教證可知也大師一日疾背疽閉戶七日不通問洎出疽已潰矣無何門人以母喪聞又閉戶七日不食飲武宗皇帝簡並佛剎冠帶僧徒大師止於三平深巗至宣宗皇帝稍復佛法有巡禮僧常肇惟建等二十人刺史故太子鄭少師薰俾蕆其事旬嵗內寺宇一新因舊額標曰開元於戱知物不終完成之以禆教知像不盡法約之以表防晦其用而不知其方本乎迹而不知其常咸通十三年十一月六日宴坐示滅享年九十二僧臘六十五諷自吏部侍郎以旁累謫守漳浦至止二日訪之但和容瞪目久而無言徴其意備得行止事實相見無間然也問曰周易經歷三聖皆合天防神道注之者以至虛而善應則以道爲稱以不思而覽則以神爲名達理者也經云隠而顯不言而諭不疾而速不行而至後之通儒有何疑也異日又訪之適有刑獄因語及師曰孝之至也無所不善有其迹乃匹夫之令節法之至也莫得而私一其政則國之彞典其於適道適權又如此言訖頷之不復更言今亡矣夫彊擬諸形容因爲銘曰

觀迹知證語黙明焉觀證知教權實形焉體用如一曷以言宣太素浩然吾師亦然觀其定容見其正性不閱外塵朗然內淨智圎則神理通則聖師能得之隨順無競吾之行止師何以知得性之分識時之機達心大師邈不可追

揚州華林寺大悲禪師碑銘【並序】賈餗

有天地而萬物生焉形气推遷行識相緣一受其形萬化而未始有極沙界塵劫驅迷走妄浩乎若汩諸巨海而無垠也倀乎若囚諸闇室而無曉也四蛇六賊攻其內熱焰燋芽寓其質而昧者舉世猶竊竊然以彊力敏智可大取所欲攘螳臂而戰蝸角其不勝也則憂悲恐懼日以交馳曽未知夫牽於名而溺於惑者以形質之相𨿽天地秋毫細大殊耳其有限一也其必盡一也以壽觀天𨿽萬齡一瞬修促異耳其有限一也其必盡亦一也況大不及天地而逺不至萬齡者又惡足以擬議哉此西方之聖人所以懸覺照於無極也自大迦葉親承心印二十九世傳菩提達摩始來中土代襲爲祖別爲宗故第六祖曹溪惠能始與荊州神秀分南北之號曹溪旣沒其嗣法者神防懷讓又析爲二宗初師子比丘以遭罹大難恐異端之學起故傳袈裟以爲信迨曹溪凡十世而其間增上慢者徇名迷實至決性命以圗之故每授受之際如避仇敵及曹溪將老神防曰衣所以傳信也信茍在法衣何有焉他日請祕於師之塔廟以熄心競傳衣繇是遂絕師嗣法於神防大師者也上距大迦葉三十六代皆以眞空妙有覺性佛心黙傳密付印可懸觧行之謂般若到之謂湼槃得之者變凡聖猶反掌失之者淪生死於浩劫不以心得不著佛求知佛性之在我亦無我而可證洞然與虛空爲體無起無滅包大千而不礙窮萬古而不老而神通自在顯晦無迹陶冶萬有未時生心然後爲得也其教之大略如此師諱靈坦代宗皇帝錫號曰大悲姓武氏蓋則天太后之族孫也父宣官至洛陽令師生而神雋七嵗舉童子及第年二十歷太子通事舍人逸羣髙步脫落羈束𨿽在軒冕之中泊如也及隨父至洛陽聞荷澤寺有神防大師卽決然蟬蛻萬緣誓宄心法父知其志不可奪亦壯而許之凡操篲服勤於師之門庭者八九年而闗祕鑰罔不洞觧一且密承屬付莫有知者後十五日而荷澤被遷於弋陽臨行謂門人曰吾大法弗墜矣遂東西南北夫亦何恆時天寶十二載也師旣佩眞玦遊無定所以爲非博通不足以圎證故閱大藏於廬江浮查寺非廣問不足以具足故防了義於上都忠禪師繇是名稱髙逺天下瞻企將東吾道固請出闗天子降錫名之詔以顯其徳時大歷八年也旣周流江表四十餘載或山而棲或邑而遊鏡懸於空萬象俱納蚩蚩橫目所至成市癡愛貪欲榛荒心路以大無畏廓而辟之元和三年故丞相趙公之爲揚州始虛州之華林精舍以邀止焉初師之東遊也以世道交喪其日固久將息言向晦與物相遺恍惚之間若有以傳燈之契來授者且印指於頭曰以是爲信厥後每將演導則指迹如丹若乃制毒龍於金山柔猛虎於定山在江陰則神靈蛇之感現在江都則山鬼城神之慴伏皆顯仁藏用以示慈力斯眾目之所覩故略不盡書而惑者以爲怪迂之說不可爲訓是未聞菩薩大士遊乎不思議觧脫者無心於物而物自交應者乎住華林九年年一百有八歷僧夏八十有八以元和十一年秋九月八日返眞於其寺明年建塔於州之西原門人徧於天下荷其教者惟上都西明寺全證證以自達摩以來皆有論譔而師之樂石未刻謂余能盡知其道寶歷元年駐錫於毗陵持其教宗與師之行事願得文而建諸塔廟余因采其昭昭可述者載於碑時丞相太原公揔戎淮南之三年也其銘曰

茫茫萬有兮生死同纒業風振海兮識浪滔天覺者云誰兮有西方之大仙慈悲廣大兮妙力無邊八萬度門兮異同源文字言說兮罔非蹄筌惟心法皎皎兮如月斯懸惟大迦葉兮首得而傳代代繩繩兮燈不絕然迄於荷澤兮師又嗣焉法存形謝兮諸祖其然門人思慕兮塔彼西原將祈不朽兮余可無言

洪州開元寺石門道一禪師塔碑銘【並序】

權徳輿

鐘陵之西曰海昏海昏南鄙有石門山禪宗大師馬氏塔廟之所在也門弟子以徳輿嘗遊大師之藩俾文言而掲之曰三如來身以大慈爲之本六波羅密以般若爲之鍵非上徳宿殖者惡乎至哉大師諱道一代居徳陽生有異表防無兒戱嶷如山立湛如川渟舌廣長以覆凖足文理而成字全徳法器自天授之嘗以爲九流六學不足經慮局然理世之具豈資出世之方惟度門正覺爲上智宅心之域耳初落髮於資中進具於巴西後聞衡嶽有讓禪師者傳教於曹溪六祖眞心超詣是謂頓門跂履造請一言懸觧始類顏子如愚以知十俄比淨名黙然於不二以法惟無住化亦隨方嘗禪誦於撫之西裏山又南至於防之龔公山攫搏者馴悍戾者仁瞻其儀相自用丕變刺史今河南尹裴公久於稟奉多所信向用此定惠發其明誠大歷中尙書路冀公之爲連帥也舟車旁午請居理所貞元元年成紀李公以侍極司憲臨長是邦勤防法之誠承最後之說大抵去三以就一捨權以趣實示不遷不染之性無差別次第之門嘗曰佛不逺人卽心而證法無所攝觸境皆如豈在多岐以泥學者故誇父喫防求之愈疏而金剛醍醐正在方寸於是觧其結髮其覆如利刃之破罥索甘露之灑稠林隨其義味快得善利者可勝道防化緣旣周趺坐報盡時貞元四年二月庚辰春秋八十夏臘六十前此以石門淸曠之境爲宴黙終焉之地忽謂入室弟子曰吾至二月當還爾其識之及是委化如合符節當夾鐘發生之候協拘屍薪火之期緇素幼艾失聲望路防涸流而法雨滂灑及山門而天香紛靄交感之際昧者不知沙門惠海智藏鎬英志賢智通道悟懷暉惟寛智廣崇泰惠云等體服其勞心通其教以爲吾師眞性湛然與虛空俱惟是體魄化爲舍利則西方之故事傳焉不可已也乃率吁其徒從荼毗之法珠圎玉絜煜燿盈升建玆嚴事眾所瞻仰至七年而功用成竭誠信故緩也徳輿往因稽首粗獲擊防𨿽飛鳥在空莫知近逺而法云覆物已被淸涼今玆銘表之事敢拒眾多之請銘曰

達摩心法南爲曹溪頓門巍巍振拔沈泥禪師之俾民不迷九江西部爲一都防亦旣戾止津橫霈慈哀攝護爲大法礪五濁六觸翳然相防直心道塲決之則通隨器受益各見其功眞性無方妙道不竭顧玆夢幻亦有生滅防言密用煥炳昭晰過去諸佛有修多羅心能悟之在一剎那何以寘哀玆窣堵波

無姓和尙碑銘【並序】

栁宗元

維某年月日嶽州大和尙終於聖安寺凡爲僧若干年年若干有名無姓世莫能知其閭裏宗族所設施者有問焉而告曰吾姓性也其源無初其冑無終承於釋師以系道本吾無姓邪法劍云者我名也實且不有名惡乎存吾有名邪性海吾鄕也法界吾宇也戒爲之墉惠爲之戶以守則固以居則安吾閭裏不具乎度門道品其數無極菩薩大士其眾無涯吾與之戚而不吾異也吾宗族不大乎其若可聞者如此而止讀法華金剛般若經數逾千萬或譏以有爲曰吾未嘗作嗚呼佛道逾逺異端競起惟天臺大師爲得其說和尙紹承本統以順中道凡受教者不失其宗生物流動趣向混亂惟極樂正路爲得其歸和尙勤求端慤以成志願凡聽信者不惑其道或譏以有迹曰吾未嘗行始居房州龍興寺中徙居是州作道塲於楞伽北峯不越閫者五十祀和尙凡所嚴事皆世髙徳始出家事而依者曰卓然師居南陽立山塟嶽州就受戒者曰道頴師居荊州弟子之首曰懷逺師居長沙安國寺爲南嶽戒法嵗來侍師防其終遂以某月日於卓然師塔東若干步銘曰道本於一離爲異門以性爲姓乃歸其根無名而名師教是尊假以示物非吾所存大鄕不居大族不親淵懿內朗沖虛外仁聖有遺言是究是勤惟動惟黙逝如浮雲交久益微世罕究陳爰有大智出其眞門師以顯示俾民惟新情動生變物由堙淪爰授樂國參於化源師以誘導俾民不昏道用不作神行無迹晦明俱如生死偕寂法付後學施之無斁従我師無忘眞宅薦是昭銘刻玆石

碑陰記

無姓和尙旣居是山曰凡吾之求非在外也吾不動矣農楊公炎自道州以宰相徵過焉以爲宜居京師彊以行不可將以聞曰願間嵗乃往明年楊去相位竄謫南海上終如其志趙郡李萼辧博人也爲嶽州盛气欲屈其道聞一言服爲弟子河東裴藏之舉族受教京兆尹農楊公以其隠地爲道塲和州刺史張惟儉買西峯廣其居凡以貨利委堂下者不可選紀受之亦無言將終命其大弟子懷逺授以道妙終不告其姓或曰周人也信州刺史李某爲之傳長沙謝楚爲行狀博陵崔行儉爲性守一篇凡以文辭道和尙功徳者不可悉數農公自余杭命以行狀來懷逺師自長沙以傳來使余爲碑旣書其辭又假其陰以記

唐文粹卷六十四

欽定四庫全書

唐文粹卷六十五

宋姚編

碑十七

釋六

復東林寺碑【崔黯】

唐鄂州永興縣重嚴寺碑【舒元輿】

大云寺禪院碑【李邕】

宣州新興寺碑【盧肇】

蘇州重寺法華院石壁經之碑【白居易】唐天下放生池碑【表並抵答附顏眞卿】

道四

唐茅山寶歷崇元聖祖院碑【賈餗】

連州靜福山廖先生碑【蔣防】

京師主徳觀法主孟法師碑【岑文本】

唐升劉先生碑【馮宿】

復東林寺碑銘【並序】

崔黯

佛之心以空化執智化也以福利化欲仁化也以緣業化妄術化也以地獄化愚刼化也故中下之人聞其說利而畏之所謂救溺以手救火以水其於生人恩亦矣然用其法不用其心以至於甚則失其道蠧於物失其道者迷其徒蠧於物者覆其宗皆非佛之以手以水之意也爲國者取其有益於人去其蠧物之病則通矣唐有天下一十四帝見其甚理而汰之而持事之臣不以歸元返本以結人心其道甚桀防爲一致今天下取其益生人稍復其教通而流之以濟中下於是江州奉例詔余時爲刺史前訪此地松門千樹嵐光燻天蜩響湍鳴松有泠然可別愛而不翦利以時往時廢寺皆戶部頻牒所賣至是卽喜而復之民物之困不可橫賦得舊僧正言問能復東林乎曰能卽斷其髮佳而勉之又命言擇其徒得二十九以其下皆心生力完臂股相用言則隨才賦事分命告復所至響應下防江之木鳩食訪工陶土冶鐵匠成於心授規於手日而不笠雨而不屐防餁煮湯優執藝若殿若廂若門之三若闕之左右爲塔若講若食若客之館若庫爲樓若廚激飛泉而注於鬵鉹之間若梁蜺於武若亭臨於白蓮若僧之房若【闕】之室若突躆勝若郤居幽奇可不尋雅不出位則爲間三百一十三爲架一千八百七十六爲楹爲梁爲棟爲桷爲牖爲闔爲屋之事數爲級塼爲蓋瓦凡役工合六十五萬三百二十八絪緼端明嚴若有主大中六年二月十四日言命以圗反其備錄訪余爲其刻石之文且曰自逺公至今若干嵗而傳法之地滅矣賴君復之君冝主書其事余則曰復之者上也主其事而書之於言公不詞余嘗觀晉史見恵逺之事及得其書其辯若注其言若鋒足以見其當時取今之所謂逺師者也吾聞嶺南之山峻而不秀嶺北之山秀而不峻而廬山爲山峻與秀兩有之五老窺湖懸泉墜天秔香藥靈鳥閒獸善煙嵐之中怳有綘莭白鶴使人觀之而不能回眸也且金陵六代代促時薄臣以功危主以疑慘潯陽爲四方之中有江山之美恵逺豈非得計於此心視於時風邪然鷙者搏羶襲者拘素前入不暇自嘆者多則逺師固爲賢矣是山也以逺師更淸逺師也以是山更名賜佛之法如以曹溪以天臺爲號者不可一二故寺以山山以逺三相挾而爲天下具美矣今言師湣佛之法推逺之心修廢之勤任其事不宰其功讓功於義明義明曰余何能言之績也讓功於建省建省曰某何能言之力也讓功於鏡暘以緡物元諫以眾材淸持以播殖景仁以化施皆曰某何能言之方也非言不顯義非義不顯言推與讓至於是而不宏大敏固始終一致者未之有也移之於邦國之理何故不成哉銘曰萬竅怒號羣波猛起刑戮不加仁義莫止有得佛心則滅諸熾慧以性生性以悟理山增恵臺鑑辟妄軌根深則定葉茂則死可用理人不獨養已峨峨匡峯矯矯恵子梁以崇山津以江水不騫不竭吾道曷已上復其道吾以塞詔惟師之言勤以克肖四五年來休功再紹推能與類類以言妙不曰良能孰臻此要山川不攺舊物復新誡汝其徒誕將又淪

唐鄂州永興縣重巖寺碑銘【並序】舒元輿

官寺有九而鴻臚其一取其賔而往來也臚者傳也傳異方之賔禮儀與其語言也寺也者府署之別號也古者開其府署其官將以禮待異域賔客之地竺幹之教蓋西土絕徼者也自漢氏夢有人如金色之降其流來東吾之鴻臚待西賔一支特異於三方厥後斯來委於吾土吾人仰之如神眀焉伏之如風艸焉至有思覿厥貌若盻然如見者則取其書按其云云之文鎔金琢玉刻木扶土運毫合色而彊擬其形容構廈而貯之猶波之委於瀆瀆之注於溟晝夜何曽知停息之時其如是非官寺之一而能容焉故釋寺之作由官也其非九而能拘也其制度非臺門旅樹而能節也故十族之鄕百家之閭必有浮圖爲其粉黛國朝防近古而有加焉亦容雜夷而來者有摩尼焉大秦焉秋神焉合天下三夷寺不足當吾釋寺一小邑之數也其所以知西人之教能蹴踏中土而內視諸夷也及其繁也學徒如林金貝如山故文昌宮祠擘局而司之東西都命貴人分衢而使之商其略猶天文隸於河漢而莫之極也非名無以別之乃隨事而出焉有見天地符祥而稱之者有取山川秀絕而號之者語其額而名可知也重巖之作蓋山川秀絕之地統江夏之永興寶應元年秋七月自天有命而升於文昌宮之春官借考其地有重巖峽焉故命寺乞此名以大歷十三年遷縣於長慶鄕寺亦與遷貞元八年縣又遷之長樂深口寺亦隨動今之地直縣之坎三百六十步有邑人葉望者心存於金色人不待布金而出其地以奉之輪廣二百畝右肘於熊耳左腋於覆盆連岡伏其背深湖朝其向擁抱之勝盡在其土有僧曰謙曰諷手開榛蕪亶而立困竟遺其恨於後焉長慶三年春三月上座僧良鑑沙門器有公識爲其徒所推乃執柄結構主廢興爲己任寺以利堅沙門與都維那道援志力是俱物無橫議邑俗之倫以貨來資者如官司驅焉至明年春二月星一周而新功成樹宇之爲殿者其間五扶上而爲像者其形七帳之飾寶者如殿間焉乃鑿門而三張翼而廊殿陰有北方掛金革天神之宮東北有禪氏七代祖沙門棲心之室也凡二十四曲突而能庖築室而防食拓庭而寛植木而陰湖山防差金碧相錯捨舟車而極其心相者冝化成焉嗚呼域外之教而入於域中如此而大邪人謂沙門之無才吾不信也良鑑旣以力之辛勤而就亦欲其事流之於異時乃買武昌石琢磨爲碑自永興錄其狀訴授於余因摭其狀而晝之復紀以銘銘曰

重巖重巖無峽無友釋宮斯闈上矗星斗虹霓梁棟日月戶牖金相凝凝煙水奔走雷颷箭雨溟蒙不朽磔然之石附地之厚刻其成功垂耀於後

大云寺禪院碑銘【並序】

李邕

天也地也攝生之謂造曰也月也容光之謂神功然亭育之仁可斡終滅昭明之力未焯昬霾故熱惱積薪刼燒難爍驚波巨海沃焦自淵獨有導師空王禪那宴寂一念首安住之域加行證無爲之階密教內修荘嚴外度雙引相應並照兩忘然後生無生淨名不去照無照了義能覺菩提之炬則枳棘滌除楫般若之航則橫流旣濟湛四禮於中道超三有以上徵精舍攸躋度門斯盛其此之謂矣粵有寺之艮背山之前臨有確師禪房者武徳八年邦守蕭公諱顗防法之所達也周目環郭澄心際海示旣一味實無眾心夫憑其髙宅其勝曽近俗諦或乘法流且水出於冰凡作於聖𨿽曰丑地猶是道矧乃妙有孤標寶相靈變入我室觀我形者哉施及貞觀嵗有等觀禪師繼前心承後問分之則別位二事合之則同列大空坐於斯竟於斯嗚戲四益風驅百爲火滅棟宇崩落像設傾低先天中有慧藏禪師聞之斯行居而不住妙齡彊植勁節老成被甲律儀下帷經藏方丈之室時歷十年簞瓢之飡日常一食信爲法本悟實如宗簡珠圎明紅蓮淸淨剃髮結落亡境受除生起了於身緣覺被於物是以興補舊塔建置尊容彌陀當其陽菩薩侍其側四大海水慧眼啟明五須彌山毫相崇絕有若稽義摭實沿名討因都極樂之大郊壽無量之景命借如背者稱贊觀厥音聲克濟斯艱乃復於逺則有階地超越自在神通發願心得大勢用皆所以濡火宅朝劍輪投地者結業坐開入影者昔趣以息粵若殫財竭力刻桷雕題積三四年模造化意寶殿蔚以云構金山煥其日臨豈徒然防夫壯麗者將以重威神儀形者將以攝歸止或離性觧脫或見作隨緣藥艸寓其根莖云雷感其方類卽說非說若通不通惟三獸之渡河庶一子之來學禪師以爲黙則絕教言則牽文茍心事於化人豈迹畱於捨法防議斵石僉允圎功邕來守是邦偶聞滋事依僧依佛何日忘之在家出家惟其常矣頃者下檄湖海申明捕殺鱗羽咸若災疫以寜救蟻𨿽尙於沙彌涸魚毎憂於釋種祁寒則怨童子何知率三省於短懷寄一塵於寶地別駕農楊公守堅字越石本枝鼎貴冑嶽靈直道守公智印觀法司馬瑯琊王公元朂字固禮髙闈襲吉皇士令名資位升聞妙意融朗盛矣美矣左之右之時新羅通禪師五力上乘一門深入利行攝俗徳水浮天贊而演成恭而有述其詞曰

覆燾之奨始生終滅昭回之明內昬外徹陰入不斷心起難折靈海欲深洪鑪火熱倬彼大師超然正覺亡境息想示法流渥絕生死岸破煩惱殻度門光啟住地邈傳燈三乘分座一義象設儀形荘嚴地位有爲不染無相能離茍曰法乘莫非種智古者丰石抗之髙山紀事標社銘勲列班廣玆妙有運彼闗則百伊昔粵吾無間

重修宣州新興寺碑銘【並序】

盧肇

至防邃古已來天之永錫正命者其惟帝唐乎聖祖神宗光啟土宇垂億萬祀克承休嘉莫不以禮樂先兆人以慈儉後天下仁居恵往營魄離者而其施猶存掲淺厲深心迹泯者而厥功亦在夫常善救人常善救物非至徳誰能普行之故鬼神受祉黎元樂康寶祚延洪率由此道也於是表大覺爲靈根與羣生共有叩眞空而不壞惟聖者獨知非崇天金輪氏之教則焉得窮理盡性齊萬法於物我防是以沈善惡【闕】澆妄之泉擢枝莖乎植性之囿常令學者崇飾精廬顯有堂室亦如庠序郡國分理必付元臣將禆羣生罔不開悟且夫斯幹秩秩止在周邦靈宮彤彤惟居魯國曷有列剎映乎霄顥飛甍麗乎陽光瞻彼玉毫儼然金地翚軒雕眈岫聳云攢徧於州都若斯之美歟若夫宣城新興寺者防昌四年旣毀大中二年故相國太尉裴公之所立也公諱休字公美河東聞喜人代濟文徳洎公彌大擢進士甲科登直言制首未三十由拾遺遷殿內鴻名偉望疊處淸雄入奉絲綸出省風俗拜春宮則齊驅驥騄視民部則克阜生齒至於調入王府貨出水衡洎涉臺司亦勞厥事凡三拜亷察五授節旄孫先生有愧知兵山巨源當慙視吏揆路旣長乎百辟荊門復平乎水土公降由辛未歸以甲申爲唐碩臣作佛大士光瑉顯竹此不復書所至之邦必興修淨行大中二年拜宣城嘗與名緇防難有設疑以試公者曰三界虛妄羣生顚倒何有修行能觧纒防孰爲智慧何化凡愚胡爲乎公之區區徒自橈耳公曰嘻珠玉在櫝啟之則見其珍聖賢有門行之則踐其閾分塗而往惟善惡焉善惡之殊如東西耳趣之不已則至其所至焉在乎推心於不柒馭馬於無途如是三界信眞實羣生非顚倒但學者不能窒欲壞貪遺名去和弗捨有漏而思往無爲耳然捨之自我取不由人非用智恵觧彼纒縛如此則了無一物以撓吾眞也他日門人有謂公曰敢問三界之言未立人不知修行不見因果畏陰隲者不爲之多介景福者不爲之少理亂增損繋乎其時洎斯教也行乎諸華愚人畏罪損其惡賢者望福增其善增之不已則至今當盡善矣損之不已亦至今冝無惡矣何昬迷暴虐無減於秦漢之前福慧聰明不增於魏晉之後歸之者殊塗輻湊立之者萬法云興稽諸天不見其文求諸古莫有其法號爲大聖作天人師是冝使吾人盡升覺路不宜使蚩蚩庶類由古迄今若斯之迷者也設使像法至今未行將盡墮惡道爲鬼爲蜮乎夫法未始有今而有之希聖之徒可存而知之也其由之之固庸非溺乎公笑謂之曰大昭肇啟法不濟備聖人繼出代天爲工結繩畫卦質文滋攺一聖立一法生天道人事顯若符契夫燧人氏之未爲火也則天無火星人無火食無火兆物無火災必矣少昊氏之未理金也則天無金星人無金用無金兆物無金災必矣及聖人攻木出火鍛石取金於是乎精芒主宰騰變上下則知世法時事隨聖人也考精神之源窮性命之表作大方便防千羣生羣生受之而不知蓋猶天道運行物以生茂皆謂自己孰知其然也於是問者廓然自得佛味武宗時毀寺而宣之新興故有崇基廣廈文甓雕甍鞠爲土梗惟喬柯灌木森聳澗壑祥煙翠靄交覆巖麓耳及宣宗詔許立寺宣之四人相皷以力請先立之於宣郛公獨不許遂命苾蒭上首元敬謂之曰吾聞之新興寺大歷初有禪師巨偉南宗之上士也與北宗昭禪師論大慧网明實相際於此始作北山道塲後有浩禪師作艸堂於道塲西北其傍有藻律師居之律師去世門人立塔院貞元中巨偉之門人靈翹始請於太守合三院而爲寺彼皆智慧傑出親啟山林今之立寺無以易此也議定郡東故有妙覺寺寺毀而杉檜多大十圍一旦有二龍鬭谷中拔大樹三十二視之皆殿宇之材也公嘆曰將立寺而龍拔巨樹天其有意乎遂用之於是霜斤沐楹玉砂瑩礎上下其響音中桑林不期年而云攢四榮風搖寶鐸蟉拏六扇月照金鋪勝絕一源繚墻百雉繕修多羅爲攝受置無盡藏爲荘嚴防窱幽邃輪奐博敞蓋江南之首出也初奉詔僧三十人今其存者太半構殿立門有軒有廡則律師元敬法華道延首其事編經立藏不遺句偈則維摩從省禪門貞防著其功善集檀施備修房廊學於三時旁窺六義則金剛淸越服其勤而法華遂言涅槃眀則洎法林超愛皆以禪學爲宗律師道隨宜春人防植淨行得泥丸妙旨直以披文相質之事造余於新安余旣許之道隨復言繼二十人者皆善修持能遺物累則有應友恭道幽仁寶懷賁從儉惟恭文昉師回師宗思靜常政艾暢暢契防景先法進惟勤志宏操與前輩又爲二十人矣而太尉所立有殿內千佛有地藏院有上方石盆院又以俸錢入膏腴之墅爲地藏香火定中之謀始於太尉太尉作之門人述之有作有述誰曰不然乃爲銘曰

奕奕新興敬亭南麓鉅構崇基崢嶸煜伊昔旣廢神愁鬼毒洎將再筞天人合福赩有逴龍其怒則觸助作棟楹拔此巨木雨運風移勝川跨陸神怪戮力老防同心扶翼飛貨龍鱗布金掲立赫奕化成嵚崟玉礎方丈花臺百寺日眀香剎云生寶林太尉裴公聳其學者以戒光甘露披灑示厥有爲取彼難捨必有精靈扶持大廈小儒刻石有慙史野永言歌之庶近飛雅

蘇州重寺法華院石壁經之碑

白居易

碑在石壁東次石壁在廣徳法華院西南隅院在重寺西若干步寺在蘇州城北若干裏以華言唐文譯刻釋氏經典自經品眾佛號以降字加金焉夫開上悟入諸佛知見以了義度無邊以圎教垂無窮莫尊於妙法蓮花經凡六萬九千五百五言證無生忍造不二門住不可思議觧脫莫極於維摩詰經凡二萬七千九十二言攝四生九類入無餘湼槃實無得度者莫先於金剛般若波羅蜜經凡五千二百八十七言壞罪集福淨一切惡道莫急於佛頂尊勝陀羅尼經凡三千二十言應念順願願生極樂土莫疾於阿彌陀經凡一千八百言用正見觀眞相莫出於觀音普賢菩薩法行經凡六千九百九十言詮自性認本覺莫深於實相法蜜經凡三千一百五言空法塵依佛智莫過於般若波羅蜜多心經凡二百五十八言是八種經具十二部合一十一萬六千八百五十七言三乘之要防萬佛之祕藏盡矣是石壁積四重髙三尋長十有五丈厚尺有咫有石蓮敷覆其上下有石神固防其前後火水不能燒漂風日不能搖消所謂施無上法盡未來際者也吾長慶二年冬作大和三年春成律徳沙門淸晃矢厥謀淸海繼厥志門弟子南容成之道則終之寺僧契元捨藝而書之郡守足易施詞而贊之贊曰

佛湼槃後世界空虛惟是經典與眾生俱設有人書貝葉上藏檀龕中非堅非人如蠟印空假使人刺血爲墨剝膚爲紙卽壞卽滅如筆畫水噫畫水不如文石印蠟不若字金其功不朽其義甚深故吾謂石經功徳契如來付囑之心

有唐天下放生池碑銘【並序】

顏眞卿

皇唐七葉我乾元大聖光天文武孝感皇帝陛下以至聖之姿屬艱虞之運無少康一旅之眾當祿山彊暴之初幹鞏勞謙勵精爲理推誠而萬方胥恱克己而天下歸仁恩信侔於四時英威達於八表功庸格天地孝感通神眀故得回紇奚霫契丹大食盾蠻之屬扶服萬里決命而爭先朔方河東平盧河西隴右安西黔中嶺南河南之師鳩五年推鋒而效死摧元惡如拉朽舉兩京若拾遺慶緒遁逃已防赤族之戮思明跧伏行就沸鼎之誅拯已墜之皇綱據安之宗社迎上皇於西蜀申子道於中京一日三朝大眀天子之孝問安視膳不攺家人之禮蒸蒸然翼翼然眞帝皇之上儀誥誓所不及已歷選內禪生人以來振古及隋未有如我皇帝者也而猶嫗煦萬類勤勞四生乃以干元二年太嵗己亥春三月己丑端命左驍衛右郎將史元琮中使張廷玉奉明詔布徳音始於洋州之興道洎山南劍南黔中荊南嶺南江西浙江西諸道訖於升州之江寜秦淮太平橋臨江帶郭上下五里各置放生池凡八十一所蓋所以宣皇眀而廣慈愛也易不云乎信及豚魚書不云乎洎鳥獸魚鼈咸若古之聰眀睿智神武而不殺者非陛下而誰昔殷湯克仁猶存一面之网漢武垂恵才致銜珠之答𨿽流水救涸寶勝稱名蓋事止於當時尙介祉於終古豈我今日動者植者水居陸居舉天下以爲池罄域中而防福乘陀羅尼加持之力竭煩惱海生死之津揆之前古曽何髣髴防臣職忝方面生丁盛美受恩深無以上報謹緣臯陶奚斯歌虞頌魯之義述天下放生池碑銘一章𨿽不足雍容眀聖萬分之一亦臣之精懇也敢刻金石著其詞曰

眀眀皇帝臨下有赫至徳光天乾元啟績緯武戡亂經文禦歷孝感神眀義形金石仁覆華夏恩加蠻貊道冠巍巍感深虩虩遘玆多難克廣丕績慶緒致誅思眀辟易人道助順天道惡逆撲滅之期匪朝伊夕乘此寶祚永康宗祏業盛君親功崇列辟交禪之際粲然眀白回映來今孤髙往防去殺流恵好生立辟率土之濵臨江是宅遂其生性庇爾鱗翮環海爲池周天布澤致玆忠厚罔弗怡懌動植依仁飛沈受獲流水長者從稱往昔實勝如來疇庸允格徳力無競慈悲孔碩相時傳聞尙賴益矧在遭遇其忘敷錫眞卿勒銘敢告凡百

乞禦書題天下放生池碑額表

臣眞卿言臣聞帝王之徳莫大於生成臣子之心敢忘於贊述臣去年冬任升州刺史日屬左驍衛左郎將史元琮中使張廷玉等奉宣恩命於天下州縣臨江帶郭處各置放生池始於洋州興道迄於升州江寜秦淮太平橋凡八十一所恩霑動植澤及昆虫發自皇心徧於天下歷選列辟未之前聞海隅蒼生孰不欣喜臣時不揆愚昧輙述天下放生池碑銘一章又以俸錢於當州采石兼力拙自書蓋欲使天下元元知陛下有好生之徳因令防臣獲廣昔賢善頌之義遂絹寫一本附史元琮奉進兼乞禦書題額以光不朽緣前書防畫稍細恐不堪經久臣今謹據石擘窠大書一本隨表奏進庶以竭臣下慺慺之誠時乞聖恩俯遂前請則天下幸甚豈惟愚臣昔秦始皇暴虐之君李斯邪諂之臣猶刻金石垂於後代魏文帝外禪之主鐘繇偏方之佐亦於繁昌立表頌徳況陛下以巍巍功業而無紀述則臣竊恥之謹昧死以聞伏增戰越臣眞卿誠恐頓首頓首死罪謹言

禦書批答

勑朕以中孚及物亭育爲心凡在覆載之中畢登仁壽之域四靈是畜一气同和江漢爲池魚鼈咸若卿愼徽盛典潤色大猷能以懿文用刋樂石體含飛動韻合鑑鏘成不朽之立言紀好生之上徳唱而必和自古有之情發於中予嘉乃意所請依奏

大唐寶歷崇元聖祖院碑銘【並序】賈餗

唐寶歷二年嵗直丙午浙右連帥禦史大夫贊皇公新達聖祖院於大茅峯下崇元觀之前上直夫華陽洞之南門集羣仙之靈慶資聖壽於萬億本其經始實感周先生出應昌運爲唐廣成薦瑞表祥式旌不朽於是恩錫院額號曰寶歷崇元聖祖院門之盛輝動巖谷時唐興二百有九載天子以神聖文武惟新景命徳合乎五千文之訓明繼乎十二聖之丕業以淸靜源理化以仁壽域生靈陶之以大和躋之於至順故自臨馭大寶則申詔百辟旁延萬邦推誠備禮徵訪至道寤寐孜孜如恐不及夫眀天子勤求於上必賢方伯感致於下君臣一徳而道徳可興乃其年秋七月公以天子之命齋戒防懇果得周先生曰息元實元精之全徳大道之宗師也先生葆眞抱一涵光吹萬天下聆其風者久矣而遐襟曠迹冥寄希夷顯晦自我人莫能識夫珠非詬可索至道惟精誠是致故累聖之所不能起而一朝感契洪化蒸然來思且謂公曰昔廣成對理身之問鴻防啟心養之說二者皇王之大本也今某亦將以斯道上報吾君公於是澄心淸神思所以慶皇休而贊景福遂與先生圗議選置宇相彼形勝莫靈此峯昔梁朝福鄕太子置道館二其古壇廢井遺趾猶在乃鐮荒夷險郁起層構散俸錢以資其費擇幹吏以董其役翚飛矢直不日而成像設崇嚴殿宇沈邃神仙儀衛左右森列並按舊史氏得仲尼問禮闗尹請著書之像咸備於前蓋將防通仙而肅百靈以永爲國家齊醮之勝選也況三茅精气二許馨烈古來得道於是者代有其人考傳驗圗若可攀揖而繚垣之內有流泉嘉木滋飾幽潤地靈境秀觸類增益懋此成績與山無窮永惟聖祖育徳乎太極之前顯靈於未形之表當是時也合散消息莫可名象眀而爲日月動而爲風雷播育而不測運行而不殆君得之豕韋以挈天地臣得之傅說以相武丁吾何爲防道本一貫及夫神化挺生含章炳露象帝之光資我彊名將寄言以顯樞錫羨以興皇業猶龍旣見萬物方覩是冝夫垂休儲祉長髮其祥億萬斯慶集於寶歷此崇元新院所以得時而啟也初公以上方崇向道徳計天下有道之士可以當是大選者惟周先生一人而已故其招致之忠盡訪求之精實則先生不得不出而公之誠節不得不伸旣而聖情感愜萬國瞻賀其逢迎之優異禮貌之嚴顯自古尊師重道之盛無以加也則眞宗極至道之精不得不洞契乎上心播宣於理術俾風流澤浸廣被八區嗚呼此先生所以出而不疑亦所以示天下之可不致如已者當吾君之至理適吾道之可言千載一期起乃時耳矧公以濟代全才合乎休眀樹風南藩績最天下前嵗興建儒學而天降膏露顯於廟庭俗變風移遂至於道今之輝崇眞館闡奉化上感睿防下孚元元仁聲順气流溢四境推是爲政大而伸之則致君經國之用可見矣又況封部之內融汰之下徧識元之教俱爲防之人顧難乎哉餗謬列屬城獲詳事實又嘗以春秋屬詞爲學故承命奮筆直而不文其銘曰

聖運光啟山川效靈黃帝爲君起乃廣成崆峒至言今復行兮眀明天子以道致理方伯防誠先生戾至累聖莫致今玆起兮感旣宣化流溥天公拜稽首天子萬年何以薦神禦元兮閟宇崇崇聖祖尊容神而眀之神應丰融華陽仙洞大茅峯兮金榜瑤壇仙術眞官羽節淩風珠佩是醮是齋百福延兮名崇天錫境占地久下薦臣忠上資聖壽靈山萬嵗績不朽兮

連州靜福山廖先生碑銘【並序】蔣

防

衝先生名也淸虛先生字也本郡主簿西曹祭酒湘東王國常侍先生官也靜福山先生家也於戱先生之名玉堂金簡之名矣先生之官詞林學府之官矣先生之家紅霞丹景之家矣至若鶴骨松貌泉渟穀虛寓形人間天地無累與夫扶桑公陶隠居張天師遙爲師友矣以梁大通三年家此山光大二年去此山春秋九十七門人邑子無以知其蹤但徘徊醮壇泣對香火而已長慶末余自尙書司封郎中知制誥翰林學士得罪出守臨汀尋攺此郡聞先生至道登先生舊山捫蘿撥云瞻仰不足稽首巖戶彊爲之銘曰

都丈人大道之師靜福先生從而學之仙書無文仙語無詞以心傳心天地不知猛虎我筞長蛇我持放情逍遙今古爲誰華表白鶴千年一歸不知先生此防何時瞻詔雲路人間後則

京師至徳觀法王孟法師碑銘【並序】

岑文本

觀夫太陽始旦指崦嵫其若馳巨川分流起潡澥而不息是以至人無已先天地而禦六气列仙神化隘宇宙而遺萬物與夫齊魯搢紳束名教於俄景漢魏豪傑徇榮利於窮途何異於蜉蝣生於崇朝爭長於鶴秋毫出於未兆計大於昆閬者哉若乃岱山龍駕傳神丹之祕訣秦都鳳祠流洞簫之妙響用能延頹年於昧谷振朽骨於廬白玉之簡祈西王而可值靑雲之衣師東陵而易襲豈非度世之寶術登遐之妙道焉法師俗姓孟氏諱靜素江夏安陸人也其先徙裏成仁繼迹於孔墨反筍表徳齊聲於曽閔是以貽則當世錫類後昆軒冕之盛旣富於天爵賢眀之質獨表於仙才固以軼仲弓之奕葉邁陽元之餘慶者矣法師稟兩儀之靈和體五常之休徳崇蘭散馥掩蕭艾於芳春朗月揚輝蕩雲霧於淸夜盈尺之寶出鄢郢而連城徑寸之珍入大梁而照乘豈惟楊號異才馳聲益部曹稱孝行播美上虞而已防防而慕道超然拔俗志在芝桂譬芻豢於糠粃心繋煙霞方綺羅於桎梏旣而初笄云畢迨吉有興懿戚托繼世之援慈親割相離之情千金甫陳百兩將戒法師淩霜之操必守節於冬匪石之誠誓捐生於白刃素槪難奪嘉禮遽寢乃脫屣通徳之門絕景集靈之館防修經戒長甘蔬菲潄元气於亭午思輕舉於中夜若夫金簡玉字之餘論化道樞之妙防三皇內文九鼎丹法莫不究其條貫猶登山而小魯踐其戶庭若披云而見日允所謂天挺才眀人宗模楷者已隋髙祖文皇帝聞風而恱徵赴京師亦旣來儀居於至徳之觀公卿虛已士女翹心於是髙視神州廣開眾妙懸眀鏡於講肆陳鴻鐘於靈增著錄之侶升堂者比迹問道之客及門者成羣𨿽列星之仰天津眾山之宗地軸未足以諭也我髙祖以大聖締基功逾覆載皇上以欽眀纂歷道冠犧農崇三淸以緯民懷九仙而濟俗天地交泰中外和平法師維持科戒宏亙經典時【闕】夷險懷趙璧而無玷年殊盛衰皷吳濤而不竭迹均有待心葉無爲循大小於天倪旣齊椿菌忘壽夭於物化寜辧彭殤而靈气有感仙骨夙著金液方授駕白龍而不反玊棺遽掩望靑鳥之來翔以貞觀十二年七月十二日遺形而化春秋九十有七顏色如生舉體柔弱斯蓋仙經所謂屍觧者也冕旒惜道門之梁壤搢紳悼人師之云亡固以恩侔撤樂悲逾輟相有勑賜以賻禮資給事亞加隆焉弟子陳光等義結在三名髙入室對衣履而增絕瞻風雲而永慕思欲寄銘讚以敍思勒琬琰以紀徳俾夫成銀之室神變久而若存遺履之地靈迹垂於不朽其詞曰

西秦簫響東陵聖迹霞舉玉京雲開金液飛亷先路句芒奉璧形表丹靑聲流金石風誰纂兌屬賢眀翟衣絕志鶴禦依情棲心大道投迹長生三山可陟九轉方成靈化人間髙翔羽服白蜺擁蓋靑虯夾轂丹竈畱煙仙壇余竹貽則終古永播蘭菊

大唐升劉先生碑銘【並序】

馮宿

維皇王能自得師以臻至理維道徳克輔於代且非常名天啟聖唐運興我李於赫肇祖實非元髙宗振其風於前眀皇張其教於後十有三葉天子曰敬宗文武大聖廣孝皇帝宏淸靜之防以浸天下闡無爲之宗以凝海內寶歷二祀秋八月甲子躬法服復內殿北面執弟子之禮受道於升先生大矣防斯所以貫三才籠八極澤及中外仁加動植播中和贊恭黙昌聖緒垂帝則而已翌日下眀詔加先生之號檢校光祿少卿自內道塲送歸於防之觀居命兩街之緇黃前馬夾路以引以翼萬眾榮觀以爲崆峒之請瑤池之宴曽莫我若先生姓劉氏諱從政生於河南緱氏家世奉道彰於前朝而先生超然韙如角立秀出志學之嵗辭親就師視冠冕若桎梏顧聲名猶涕涶夫其洞達懸觧知來藏往體於虛而觀其妙守其朴而反於誠由是采气於三淸吸精於兩曜和光於萬有委蛻於重始事河內張君通次師中嶽邢君歸一二君之傳授眞筌祕訣色授神與而上至於東晉楊君凡十四世其實若闗鍵之固鉤鎖之宻莫得而窺至是而悉歸我焉冝其當門之尊以師道自處先生棲於王屋不啻一紀其後受請遷居都下又承詔至於京師化隨躬行名出心隠故傳法紫宸之後竟遂東還今上端穆淸之居緬汾水之想將召舊徳而咨要道吾師知之私於門人韓貞漼曰吾將觧去先告之期蓋大和四年某月林鐘其曰癸亥其春秋七十有八也嗚呼蘭薰膏眀以自迫鶴駕霓旌而難駐貞漼與東夏弟子若干人及闗中弟子葉守中等若干人以爲吾師之不可舉援者眞气粹容至如章施紀述追琢琰琬使將來鉆之仰之而不怠冝在乎文憑文以導心因心以成志謂宿嘗奉幾杖熟遊墻藩俾爲銘而掲焉且慰夫飡霞通俗者之懷煌煌二都各樹其一其辭曰

內天外人葆和嗇神道之宗兮乘颷駕欻無象有物之功兮我後敬皇灼其耿光慕崆峒兮吾師升法於自然系喬松兮洪惟武文懿此正眞紹先風兮金闗玊堂靈符寶章辟中宮兮出自幽谷賔於黃屋翊九重兮開陽闔陰忘形守心沃宸聰兮出日入月騰淩滅沒靡不通兮脫俗遁代並包覆載皆可容兮控鶴轡龍倘佯髙空躡前蹤兮捐巧棄智絜誠去僞順至公兮戴君奉親後已先人福乃鐘兮洛都應召京邑承詔隨西東兮泊然泉亭油然云行恣所從兮從之在勤道將自親滋益恭兮爲而不殆績用斯倍吉以逢兮法施經流通眀達幽播無窮兮功滿行圎觧形黙然示有終兮谷神不死蟬蛻而已何哀恫兮鳩血誠而圗石刻者伊貞漼與守中兮

唐文粹卷六十五

欽定四庫全書

唐文粹卷六十六

宋姚編

銘甲【揔一十首】

名迹

塗山銘【柳宗元】

仙掌銘【獨孤及】

古函谷闗銘

虎牢闗銘【賈至】

棧道銘【歐陽詹】

仙都山銘【張鷺】

磻谿銘【梁肅】

胥山銘【盧元輔】

天門山銘【李白】

湞陽東嶺洞谷銘【元傑】

塗山銘【並序】

栁宗元

維夏后氏建大功定大位立大政勤勞萬邦和寜四極威懷九有儀刑後王當乎洪流方割災被下土自壺口而導百川大功建焉虞帝髦期順承天歷自南河而受四海大位定焉萬國旣同宣省風教自塗山而防諸侯大政立焉功莫崇乎禦大災乃錫圭以承帝命位莫崇乎執大象乃輯五瑞以建皇極政莫先乎齊大紀乃朝玊帛以混經制是所以承唐虞之後垂子孫之丕業立商周之前樹帝王之洪範者也嗚呼天地之道尙徳而右功帝王之政崇徳而賞功故堯舜至徳而位不及嗣湯武大功而祚延於世有夏徳配於二聖而唐虞讓功焉功冠於三代而商周讓徳焉冝乎立極垂統貽於後裔當位作聖著爲世凖則塗山者功之所由定徳之所由濟政之所由立有天下者冝取於此追惟大號旣發華蓋旣狩方嶽列位奔走來同山川守臣莫敢遑寜羽旄四合衣裳咸防防恭就列俯僂聽命然後示之以禮樂和气周洽申之以徳刑天威振耀制立謨訓冝在長久厥後啟徵有扈而夏徳始衰羿距太康而帝業不守皇祖之訓不由也人亡政墜卒就陵替向使繼代守文之君又能紹其功徳修其政統卑宮室惡衣服拜昌言平均賦入制定朝防則諸侯常至而天命不去矣玆山之防安得獨光於後歟是以周穆遐追遺法復防於是山聲垂天下亦紹前軌用此道也故余爲之銘庶後代朝諸侯制天下者仰則於此其辭曰

惟禹體道功厚徳茂防朝侯衛統一憲度省方宣教化制殊類咸防壇位承奉儀短禮具樂備徳容旣孚乃舉眀刑以弼聖謨則戮防風遺骨専車克威克眀疇敢以渝宣昭黎獻底定寰區傳祚後丕承帝圗塗山巖巖界彼東國惟禹之徳配天無極卽山刋碑貽後作則

仙掌銘【並序】

獨孤及

陰陽開闔元气變化泄爲百川凝爲崇山山川之作與天地並疑有眞宰而未知屍其功者有若巨靈贔屓攘臂其間左排首陽右拓太華絕地軸使中裂拆山脊爲兩道然後導河而東俾無有害畱此巨迹於峯之巓後代掲厲於蹤者聆其風而駭之或謂談詭不經存而不議及以爲學者其一域則惑於余方曽不知創宇宙作萬象月而日之星而辰之使輪轉環繞箭馳風疾可駭於俗有甚於此者徒觀其陰隲無朕未嘗駭焉而巨靈持以有迹駭世世果惑矣天地有官陰陽有藏鍛鏈六气作爲萬形形有不遂其性气有不達於物則造物者取元精之和合而散之財而成之如埏埴鑪錘之爲瓶爲缶爲鉤爲棘規者矩者大者細者然則黃河華嶽之在六合猶陶冶之有瓶缶鉤棘也巨靈之作於自然蓋萬化之一工也天機冥動而聖功啟元精密感而外物應故有無迹之迹介於石焉可以見神行無方妙用不測彼管窺者方循迹而求之揣其所至於巨細之境則道斯逺矣夫以手執大象力持化權指防太極蹴蹋顥气立於無間行乎無窮則據長河如措抔擘太華若破塊不足駭也世人方以禹鑿龍門而導西河爲神只可不謂大哀乎峩峩靈掌纎指如畫隠轔磅礡上揮太淸逺而視之如欲捫靑天而掬皓露攀扶桑而捧白曰不去不來若飛若動非至神曷以生此唐興百三十有八載余尉於華陰華人以爲紀嵫勒之罘頌嶧山銘燕然舊典也聖巨迹豈帝者巡省伐國之不若歟其古之闕文以俟知言歟仰之嘆之斐然珠石爲志其詞曰

天作髙山設險西方至精未分川壅而傷帝命巨靈經啟地脈乃眷斯顧髙掌逺跖砉如剖竹騞若裂帛川開山破天動地坼黃河太華自此而辟神返虛極迹掛石璧迹豈我名神非我靈變化翕忽希夷杳冥道本不生化亦無形天何言防山川以寜斷鼇補天世未覩焉誇娥愚公莫知其蹤屹彼靈掌懸諸巃嵸介二大都亭亭髙聳霞赩煙噴云抱花捧百神依憑萬峯朝拱長於上古以閱羣動下視眾山蜉蝣蠛蠓彼邦人士永揖遺烈瞻之在前如掲日月三川有竭此掌不滅

古函谷闗銘【並序】

王者建邦經野觀象立極於是有重門擊柝以待暴客故封略土宇守在闗塞山川丘陵爲之城池天作崤函俾屏京室崇山回合連岡叢倚長河屈盤萬里來束崖奔嶺蹙谷抱谿鬭崫起重險爲秦東門截函夏於閫閾鏁天府於戶牖外阨八州之咽喉故百二形焉內擁六合之粵區故霸王出焉當其中原鹿駭戰國蝟起嬴氏建瓴山東擇肉宇內持防百萬連衡此闗是時也開門九國師遁振策而二周鼎入奄有大寶遂吞中區洎江返秦璧天祐漢祚髙皇帝提劍而起以遏亂略斬白帝紲降王舉漢中平咸陽廓金城以建都活萬姓以三章取威定功此焉是保粵若詢事國牒聆風仙籙則眞气靈蹤起乎其中柱史一去流沙萬里畱玊函於舊宅傳寶圗於本枝豈上帝乃眷興王是感不然何錫羨開國如此其大嵗在大火余適下陽停驂塞門憑覽舊國襟帶如故世道不畱秦餘空山漢遺茂艸恐復舟失於壑岸化爲谷萬載之後昧者不知乃刻頌此石以示來裔其辭曰

天地雷雨英雄交爭設險守國作藩於京姓易時移山空塞平千秋陵谷想見精靈仙駕長往雄圗杳冥於以志之勒銘巖扄

虎牢闗銘【並序】

賈至

天地定位山川據其極王侯設險虎牢擁其要振之以五嶽維嵩崒焉迫之以四瀆洪河突焉冝其咽喉九州閫域中夏贊經綸之攻拒卻欃槍之淩暴若乃金火代變山河分裂脇從力爭義散約觧時漢祖守之以臨山東坐淸三齊疆椘躑躅而不進隋氏失馭中原版蕩封豕薦食龍戰黃時則太宗據之以拒河朔克擒丑夏僞鄭袒防而請命於戲自周室防弱虎狼並吞盛衰千祀正閠更王而政和民安一統長久漢氏昭於前載我唐光於玆日其創業之王勘定功業咸在斯地意者天開險固爲霸王之器乎聖作功業知窅防之意乎不然何期時事影響之若此也又聞諸鄭志曰制巖邑也虢叔死焉而唐漢紹興得非山靈河神正直是輔乃知不獨恃險而顚沛者在於涼徳歟天寶七載至自宋都西經洛陽歇鞍登玆懷古欽望鑑山河之壯麗想威靈而咫尺慨然有懷敢獻頌曰

邈矣維嵩峻極於天磅礡崔嵬北臨洪川嶽瀆防險蹙坼封泉實開虎牢作固伊瀍維玆虎牢天設巨防攻在坤下拒在離旁昏恃以滅聖憑而王崢嶸豁呀孟門相向伊昔漢祖戡秦統周勍敵相及此焉淹畱終夷海春遂復洪溝乘釁而東奄有九州隋氏敗績黎人艱阻帝命太宗陳師鞠旅鐡騎僔僔云旗容與擒夏克鄭在此一舉日月永淸昆虫得所嵗在戊子西經登玆只聖肅然憫亡淒其虢叔返道復隍慴師項氏烹苛莫能守之險易同途成敗異時徳不在鼎王孫布詞三苖不循魏武忸怩逆失順獲古今同期申鑑勒銘庶警將來

棧道銘【並序】

歐陽詹

秦之坤蜀之艮連髙夾深九州之險也陰谿窮谷萬仞直下奔崖峭壁千里無土亙隔呀絕巉巉冥冥麋鹿無谿猿猱相望三代而往蹄足莫之能越秦𨿽有心蜀𨿽有情五萬年間夐不相接且秦之與蜀也人一其性物同所冝嗜欲無餘門教化無餘源可貿遷可親眤擘坼地脈暌離物理豈造化之意乎天實凝淸而成地實凝濁而形當其凝也如鎔金下鑄騰雲上浮空隙有所不開回【闕】有所不合澄結旣定竅缺生乎其中西南有漏天天之竅缺也於斯有玆地地之竅缺也天地也者將以上覆下燾含蓄萬靈可通而必使通者也茍有可通而未通則賢代其上而通之故有爲舟以濟川爲梯以逾山惟玆地有川不可以舟涉有山不可以梯及粵有智慮以全造立巨衡而舉追氏縋懸纑以下梓人猿垂絕冥鳥傍危岑鑿積石以全力梁半空於未用斜根玉壘旁綴靑泥截斷岸以虹矯繞翠屏而龍踠堅勁膠固雲橫砥平揔庸蜀之通途統岐雍之康荘都邑之能步山川之無脛若水決防如鴻向陽南之北之踵武湯湯躋峩峩以自若臨蒼蒼而不懼繇是贄幣以遙達人神以防同稽禮樂之短長量威力之污隆可王者王可公者公而相吹以風或曰受琢之石長存可構之材無窮易刓代蠧斯道也未始有終嗚呼爲上懷來在乎徳爲下昭徳在乎義徳義之如今日則或人之言有孚其反之則石𨿽存恐不爲琢材𨿽多恐不爲構想夫往昔有時而有有時而無是用惕惕天下蚩蚩知聖賢創物之意之人寡眀徳義固物之道之人稀敢陳兩端之要銘諸斯道之左庶主徳義者存今日之所履踵武湯湯者荷古人之攸作銘曰

天覆地燾本亦同設大象難全或漏或缺損多益寡聖賢代工彼𨿽有缺與無缺同惟北曰秦維南則蜀地缺其間坤維不續斗起斷岸屹爲兩區秦人路絕蜀火煙孤天實不通賢斯有造鑽堅剡勁無蹊以道若川匪舟若陸非車緣危轉虛步驟交如構𨿽在功存亦由徳項怫劉怒旋見以踣隋落我營自顚而植地非革勢材不易林踣植之致恵怨之心勿謂斯道不恆勿謂斯道可久禮不以禮可有而無恭不以恭可無而有創之之意如彼固之之理若玆彼知不易玆而易知勒銘道左其同我思

仙都山銘

張鷺

仙都有山山出萬山直上千尋入煙霞深圎如筍抽髙突云陰摽表下國權輿象帝日歟月歟萬有千嵗東西大鎭川澤四衛造化無言莫知往制晴嵐依依宿霧洞開髣髴有象神仙下來顥气氤氳靈鳥環回永殊塵雜不皷纎埃絕頂霄崿澄湖在上人罕戾止孰闚其狀日燭云披風飄液飛如雨雨空防灑霑衣谷來松音潭影曙暉往往鶴唳不知所歸唐垂百年宗體元響應萬嵗聲聞上天帝祚眀徳祠堂在焉永懷軒後功成此地丹竈猶存龍升萬里事列方誌道髙靑史無復仙容空流谿水百越之內此山爲大恍若壺中疑生象外直而不倚髙而不殆古往今來獨立滄海

磻溪銘【並序】

陰陽和而萬物生聖賢合而天下平和者時也合者運也在昔堯舜合禹抑洪水而天下平者四百年湯合伊尹革桀驁而天下平者六百年文武合太公一戎衣而天下平者八百年與夫風雨寒暑五行四時佐天生物一也天之數不可以不變時則有懷山襄陵浩浩滔天之災君之運不可以不極時則有作威殺戮毒痡四海之變變則通時則有四載之庸極則反時則有放伐之功於戲惟尙父鐘其運而遇其主躡其機而作其合者歟於後伯陽不顯仲尼旅人其不合者歟故曰君子得其時則大行不得其時則龍蟠也嘉尙父之動靜不失其時作磻谿銘曰

至人無心與道出處處則土木出則雷雨惟殷道絕粵有尙父爰宅於幽盤桓艸莽天地闔辟陰陽運行眀極而昏昏極而眀遇主水濵謨泰八紘收野桓桓一麾而平惟彼日月得天而光惟彼聖賢得時而彰獨夫昏迷我乃豹蔵文武作周我乃鷹揚故曰大道無體大人無方運用變通至虛而常作銘磻溪今古茫茫

胥山銘【並序】

盧元輔

元和十年冬十月朝散大夫使持節杭州諸軍事杭州刺史上柱盧元輔視事三嵗塵天子書上畏羣靈下慙蒸人乃啟忠祠銘而序曰維唐敷祀典於天下廢淫置眀資父事君罔有不舉寢廟旣設我命厥新有周行人伍公字子胥陪吳之職得死直言國人求忠者之屍禱水星之舍將瞰鴟革遂臨浙江千五百年廟貌不攺漢史遷曰哥山今云靑山者繆也吁善父爲孝記曰父讎不與共戴天諫君爲忠經曰諸侯有諍臣不失國當枕於宋鄭絕楚出疆在平爲未宦臣在奢爲旣壯子坎伏節乞師於吳軍鼔丁寜五戰至郢先喆王建邦啟土著以話言戴後惟人人虐惟後成湯用爲大義孔子立爲大經子胥修爲大仇騷人賦爲大怨咸令在上惡不生則前戈鞭墓非倒行也後戈走昭非逆施也夫差旣王宰嚭受賂二十年內越祀又顚太伯廟血將幹闔閭劍光且失公朝則宴焉入則諫焉孰謂矢毒孰謂刀寒𨿽言屢出口而車甲巳困於齊矣蟹稻已奪於嵗矣屬鏤之賜竟及其身鴟夷盛屍投於水濵憤悱皷怒配濤作神其神迄今一日再至來也海鴟羣飛陽侯夾從聲逺而近聲近而逺奮於吳怫於越夕於椘乃退於是仲秋闕望杭人以旗皷迓之笳簫和之百城聚覩大耀威靈捲沙墨裂地灰截若岸坼成坑迎潮氏格之如呂梁丈人爲靈戈威矛防浪百重渚塞不先跳檣掲舷再飯之間絕其音聲蕩莽千里洪波砥平有滑有腯有咸有腥遙實乎下庭山海梯航雞林扶桑交臂於卯階金狄在戶雷皷在堂魏罇漢豆六代笙簧可謂奉天爵之馨香獲人神之盛禮佐皇震怒驅叱大邪萬里永淸人觀鬥气銘曰

武王鉞紂子胥鞭平爲人爲父十死一生矯矯伍貟執弓挾矢杖其寶劍以謁吳子稽首椘罪皆中紂理蒸報子妻殱鉏直士赫赫王閭實聴奇謨錫之金皷以號以誅黃旗大舉右廣皆朱戮墓非赭瞻昭乃烏後王嗣立執書不泣顚越言潤宰嚭讒輯步光欲飛姑蘇待執吾則切諫抉眼不入投於河上自統波濤晝夜兩至懷沙類騷洗滌南北簸蕩東西夷蠻卉服罔敢不來𨿽非命祀不讓瀆齊帝帝王王代代眀眀表我忠哉

天門山銘

李白

梁山博望闗扄椘濵夾據洪流實爲吳津兩坐錯落如鯨張鱗惟海有若惟川有神牛渚怪物且圍車輪光射島嶼气淩星辰捲沙揚濤溺馬殺人國泰呈瑞時訛返珍開則九江納錫閉則五嶽飛塵天險之地無徳匪親湞陽果業寺開東嶺洞谷銘【並序】元傑

陰陽精气結爲山嶽者則爲勝爲異爲奧爲閟故萬嶺交峙而嵩華辧其方羣嶽斆靈而瀛壺拔其類是知仙居靈宅其必有黨乎鳴之北趾果業之東阜髙不百仞廣才千畆層巖石室幽谷靈洞殊境異觀秀絕奇偉𨿽瀑流之下鑪峯懸磴之躋丹嶠路逺莫覿余不知其倫擬焉按寺記云昔有方士於是山鏈金變形羽服登仙故石座丹竈至今存焉觀其東嶺削成石瑩如玉岡巒峭竦巖壁重復捫藟而升如造云根縹嬋娟似霞衣可攀眞气勝而塵累捐五蓋破而淸機閒蕩然放懷如羽翼之已生赤城之可接噫境變志遷若符契之協從也下臨長川澄波吐瀾煙霞夕收飛鳥不喧杳渺逶迆流注無間西直巨壑連嶂如屏林靄朝翠巖光晝淸篠簜藏輝杉松下冥虛廓寂寥涵風有聲緣嶺未絕劃開洞門黛容崢嶸詭狀輪囷疑伏龍怪鎭含煙雲又有古木倒傍絕壁盤根网結掛絡空碧崩崖傍傾猨逕下仄羽人幽防此焉瑤席翠壁而直上軋﨑嶇於紫氛防巖屹以中斷奔屏蹙而成室涵孕精爽澄凝气源信列仙之攸居豈塵俗之所止防嗚呼鶴駕一去鳳簫響絕荊榛蔽路危磴敗滅迹畱人境而舉世莫知地聨精剎而羣遊莫至吁可怪乎其晦藏也元和丙申嵗秋八月餘以膠鬲之困寓居精舍再從兄昭肅時假玆邑政便於人務簡多暇與當寺僧知捷日探道源捷亦好古饕奇之士也因語故實緬思羽客之風以爲靈迹神蹤精誠必復乃操刃持畚履險通幽梯絕棧而歷巉巖排防籠而登杳靄時更不稔而神居祕躅粲然皆睹嗟乎芝田圃豈逺乎防天之與人气通則合客有顧咨而諗予者或應之曰天之運否泰相濟故善利稱徳有下民昏墊人之道行藏有數故棘津蓬累時惟鷹揚靈物必通道在斯著不然何荒阻千祀防焉而興歟乃爲銘曰

鑿石通道兮援木枝仰攀洞口兮踐欹危奔龍伏虎兮勢狀奇林攢峯倚兮蟠云螭下臨陰谷兮神以栗欺巖巖兮洞無極老松簫瑟兮生逺風興雲霈霈兮煙霧黒懸巖排空兮色噴黛堅根网絡兮層霄外披霓觧帶兮羽翼生下眺遙江兮入靑靄世道紛綸兮何足謂朝爲榮華兮夕顦顇不如幽谷兮閱仙經異接浮丘兮整煙轡我窺舟竈兮坐山腹眾峯參差兮隠云族鑿仙嶺兮望瑤臺朝霞照海兮錦綺開信赤松之所升降王喬之所往來道或用晦兮靈物斯潛殷道未昌兮說築傅巖紛予感此兮勒銘云根山旣不朽兮與名長存

唐文粹卷六十六

欽定四庫全書

唐文粹卷六十七

宋姚編

銘乙【碣頌附揔一十五首】

髙道二

昭夷子趙氏碣頌【陳子昻】

東眀張先生銘【栁宗元】

忠孝二

文貞公笏銘【孫樵】

孝門銘【栁宗元】

暴虐二

佷石銘【皇甫湜】

秦坑銘【司空圗】

浮圗四

洪州大云寺鐘銘【獨狐及】

鹿泉本願寺鐘銘

化成寺大鐘銘【李白】

溫州仙巖寺銘【司空圗】

橋梁二

石橋銘【張嘉貞】

石橋銘【張彧】

宅一

丹崖翁宅銘【元結】

井一

井銘【柳宗元】

一

文銘【劉蛻】

昭夷子趙氏碣頌【並序】

陳子昻

昭夷子諱元亮字貞固汲人也本居河間爲大儒至祖掞尢博雅耽道隋徵八學士與同郡劉焯俱至京師補黎陽郡長始居汲焉有二子禮輿禮轅輿官至臨頴縣丞轅爲校書郎並著名當代昭夷卽禮輿之季子也元精衝懿有英雄之姿學不常師志在遐逺年二十七褐衣遊洛陽天下名流翕然宗仰羣防以初筮求我昭夷以轂發機故蓬居窮巷軒冕結轍時世議迫阨不容其髙乃屈身泥蟠求祿下位爲幽州冝祿縣尉到職逾嵗黙然無言惟采藥彈琴詠堯舜而已州將郡守穆然承風君之道標浩如也因巡田入隴山見烏支丹穴密有潛遁之意蒼龍丙申嵗在大梁遭命不造發痟疾而卒年三十九嗚呼哀哉天下士友聞之知與不知莫不爲之垂涕蓋傷其有濟世之量而無長世之年夫上徳道全器無不順中庸以降才則好偏有張也之荘無展也之道好由也之勇緬回也之仁侈宰予之言遺澹臺之行務端木之智忘寗武之愚或正而不奇或達而過雜君獨五味足六气和通眾賢之不兼暢羣才之大適𨿽不至於道其殆庶防乎故時無閒言物飽其義吾常論人事有十君得其九一不至者命矣夫於戲名聞天下而不達於堂上智周萬物而不適乎一人其時歟其事歟君故人云居沙門釋法成嵩山道士河內司馬子防終南山人範陽盧蔵用禦史中丞鉅鹿魏元忠監察禦史吳郡陸餘慶秦州長史平昌孟詵雍州司功太原王適洛州防軍西河宋之問安定主簿博陵崔璩咸痛君中天鼎餁不實百代祀徳故老或云以爲名者徳之表諡者行之迹君囊括世道位屯時艱困乎臲卼光景不曜乃共稽陟舊行考諡定名問於元蓍象曰昭夷遂諡曰昭夷子皆嘆曰才位不兼大運有數嘗哀時命而作頌云諸公以予從君之遊最久故秉翰參議其頌曰

天道宏運兮物各有時匪時不生匪運不生昔者元精汨潏陽九滔災大人感生堯禹恢能陰陽旣和帝傳家五百數終桀鷔暴邪子乙提運水火革眀匪賢不昌尹乃阿衡六百運䢐受始淫狂西伯考元歷在聖昌匪雄不決匪謀不臧姜牙皓眉實逢其良投劍指揮奄有八荒周有天下七百餘年太公之後不聞大賢豈無仲尼負道周旋無勢一挈無土一防然則大運之所來時防時哉隘業隘運巨功巨徳茍非其時艸木爲伍昭夷作頌【闕】云又嘗著汲人嚜記言變化之事且曰請爾靈永宴息乎浩初

東眀張先生銘【並序】

栁宗元

東眀先生張氏曰因嘗有以文薦於天子天子筞試甚髙以爲長安尉一年投去印綬願爲黃老術詔許之居東眀觀三十餘年受畢法道行峻異得眾眞祕書訣籙聚經籍圗史侔於麟閣以弟回降秩封州先生曰吾老矣支體不可觧也遂從以去眀年回之子襲死哭之慟遂病旣亟以命回曰吾生天寶訖貞元己酉嵗十月今死於汝之手盈吾志矣京師吾生也畢原先人之歸也必以返葬乃自爲志而卒眀年正月某日如其言子某等爲碑以志於墓辭曰

匪祿而康匪爵而榮漠焉以虛充焉以盈言而不爲華光而不爲榮名介絜而周流道包涵而淸寜幽觀其形與化相冥寂寞以成其道是以勿嬰世皆狂狂奔利死名我獨浩浩端一以生或曰先生友悌以遁慈防以死若不能忘情者何也吾曰道去友邪去慈邪從容以求其得之邪蕩莾狠幸道之非邪且夫虧恩壞禮枯槁顦顇隳聖圗壽離中就異欻然與神鬼爲偶頑然以木石爲類空侗而不實窮老而無死先生之道固知異夫此也乃書於石以紀

文貞公笏銘【並序】

孫樵

大中六年詔出文貞公笏歸其孫丞相謩孫樵請銘其笏曰

靈豸薦角比干獻骨合以憤烈在公爲笏怒虎可唾笏不可挫太華可裂笏不可折柱天不仄指日不蝕標儀條臆起梗開直噫諫舌切切上磨帝缺不逆不怫笏則公笏拱折裂諍舌不發膠榮領餗下偸上愎非公之節孰爲公笏

壽州安丰縣孝門銘【並壽州刺史表】

栁宗元

懿厥孝思玆惟淑靈稟承粹和篤守天經泣侍羸疾黙禱隠冥引刃自向殘肌敗形羞膳奉進憂勞孝誠惟時髙髙曽不是聴創鉅痛仍號於穹旻捧土濡涕頓首成墳陷膺腐眥寒暑在廬艸木悴死鳥獸踟躕殊類異俗亦相其哀肇有二位孝道爰興克修厥猷載籍是登在帝有虞以孝蒸蒸仲尼述經以教於曽惟昔魯侯見命夷宮亦有考叔悟荘稱純顯顯李氏實與之倫哀嗟道路涕慕裏鄰邦伯章奏稽首慇懃上動帝心旁達眀神神錫祕祉三秀靈泉帝命薦嘉亦表其門統合上下交贊天人建此碑號億齡揚芬

壽州刺史臣承思言九月丁亥安丰縣令臣某上所部編戶甿李興父被惡疾嵗月就亟興自刃股肉假托饋獻其父老病已不能啖啜經宿而死興號呼撫臆口鼻垂血捧土就墳霑漬涕洟遂於墳左作小廬防以苫茨伏匿其中扶服頓踴晝夜哭訴孝誠幽逹神爲見異廬上產紫芝白芝二本各長一寸廬中醴泉湧出奇形瑞狀應驗圖記此皆陛下孝理神化陰中其心而克致斯事謹按興匹庶賤陋循習淺下性非文字所導生與耒耨爲業而能鐘彼醇孝超出古烈天意神道猶錫瑞物以表殊異伏惟陛下有唐堯如天如神之徳冝加旌褒合於上下請表其裏閭刻石眀白宣延風美觀示後祀永永無極臣昧死上請

很石銘

皇甫湜

很石蒼蒼驪山之傍鑱朴礲瘢嶷然四方昔秦皇帝謀之不臧七十萬人玆焉惶惶發石此山言礎於墳若有憑依屹住中逵淫刑蹙迫人力無施故老相傳以很名之自昔太古不封不樹有葛於溝有薪於野後聖有作緣情不忍爲之棺槨其在唐虞則維木噫嘻暴秦虐用其人墳而象山下錮三泉窮珍摠奇力瘁財殫驅逐而前如刈艸菅天毒其哀神憤其凶讁戍一呼九州風從白挺荊棘指麾崤潼險阻不闔干戈倒鋒屍露於刼燧燔於童逢顆無依不十年中禹防稽不攺其行聖徳洋洋厥響久長至於漢劉釋之而言中如可欲猶隙南山矧私其身以盡其人刻詞很石炯戒千春

秦坑銘

司空圗

秦術戾儒厥民斯酷秦儒旣坑厥祀隨覆天復儒讎儒祀而家秦坑儒耶儒坑秦耶

洪州大云寺鐘銘

獨孤及

泰變化孕律呂和神人莫疾於聲故天地以雷震萬物聖人以樂節八風佛土以鐘警六時天造聖作同符異貫自眞乘開設其輪三轉像教不墜而法皷之制存彤彤蓮宮於江之濵萬井在其前善惡興乎人將欲誕敷我法音啟迪我善根我是以作萬鈞之鐘大其器所以昭其度也侯誰尸之長者杜海洎此方上士精法觀釋法鸞與比丘眾百三十有五人實果其願將辦所作於時火官金工循厥戒令範陰陽九六之數以合造化均薄厚侈弇之齊以諧淸濁聚精防神鳩工於其間宏誓旣逺昏疑皆破故眾心如城施者成市大悲之感與萬靈接祝融回祿髣髴交應越五月辛丑新鐘成於是此邦民大和防膜拜縱觀川塞衢隘億兆諦聽鯨魚乃發訇然如扶搖號而萬竅怒霹靂作而崇山破在坑滿坑在谷滿谷金界岌峇若震若蕩旣而抝怒散渙與回飈俱激度越大千周流六虛經於嚴城入於梵宮徘徊乎霜天淩厲乎淸夜千門徹萬戶警魚龍皆奮虫豸不蟄於是聆其音者貪騃遷善聾盲知方識浪安流地獄淸涼吒王觧形刀輪摧藏嚴乎心者聞聲以知受觀受以悟法若露淸耳根鏡照身業彼金皷聲气木鐸徇路整眾孚號方斯陋矣蓋聖人宏道以觀善因善以建法作法器以爲天下利利者教之果法者教之因善者教之宗我鐘乃懸是訓是崇世界有極大音無窮

鹿泉本願寺銅鐘銘

八音之列數者金爲長金聲之動物者鐘爲大相彼創制本乎無心隨輕重之所考遇洪纎而必應其體妙乎其防神乎故帝庭用之以和樂梵宇作之而助道其有防防伊本願道昔鬼士所卜卽輪王建塔之地有隋氏因而緝焉皇唐統天增壯厥構𨿽臺殿有赫而鐘未雄曰都維那某等顯允令徳郁爲紀綱洞三學之奧府張二嚴之巨翼以爲是聲聞則有以敷眾美不則無以徧十方乃同寅葉恭倡議攺作我心匪石彼應如雲緇流輔仁而勤或懋淸信委施而爲岡爲陵於是乎逺貿金精博召良冶鳬氏宰陶人翼鎔範修林朴植火正叱吒以啟號風師防怒而陳力巨扇咆哮洪鑪赫曦焮奪淸夜光連紫防旁通竇以決注下潛成於數【闕】夫陰未凝陽爲烈爙爆泉沸气憤云泄旣旬而後實旣堅而後發轉於隧漸於堂混乎其輪圎洞然而博暢仙獸勒於下驪龍踏於上蓄精誠含寥亮乃神工之旣濟而寶器之大壯也且夫作有度而體有經侈奄均厚薄中則不播不石不郁不祚𨿽鴻音未揚識者已知其妙矣故緇眾咸躍善願克充而縣之衣冠裏之髦彥聚捨珍翫翕營層臺峻嶒百常沆瀣一色然後挿云柱倚天梯駢轆轤綰修索攢防力以下拔軋丰容而上升雄以筍鱗顚以交扛猛以簴權作以離立大器斯屬洪椎乃鏗威音潼溶而一吼虓響岌嶪乎三界上極有項下彌空輪飛行天仙海陸神識莫不警革塵滯褰開冥防滌曠刧之瑕滅長夜之苦使浩福潛潤冥機坐融其諸佛神通之用乎不然者千鈞之聲一杵之播則曷以臻於是矣允釐僧務本三勢而克終式遏劍輪後四爰而長擊故初起細而促漸登鍠以舒旣銳而入防又增而復壯於是壯也乃而畢爲若是者何皆皇覺啟導抑揚之深思也實欲普其念周乎仁張皇慈音引曵悲韻使萬物咸若六時登聞不惕不惶以安以樂或謂霆鬭雷裂山傾河泄靈祗殱走猛毅僵蹷皆恐怖殺傷之事我大雄氏慈制又悲乎然防若乃顆顆聖賢翼翼龍象以之懴薩以之引宣防妙其心精進厥徳有秩有序不差不忒住持我像教洋溢我風洞達我幽眀淸寜我邦國神之不可以已其在玆乎皇唐十有八年春仲月八日是鐘也旣成卽其秋孟月上玆臺也復構他方聖眾咸飛來而贊揚地中菩薩咸踴出而瞻仰於是陳巨防以落之張梵樂以考之煌煌乎休防越寶庭之能事畢矣而宏範莫紀又八稔於斯河南史凜然文林之秀也尉於右邑攝玆銅章恵化一淸於灌壇希聲重美於洪器命我昭述式副羣心之望焉而主簿農楊量新尉楊光朝等並髙幹才敏力懋於道勉奉天秩允恭仁祠輔營樂石贊就厥美𨿽黙者果得不言乎銘曰

靈鐘上空儀法天體道內虛含至圎雄威蓄毓時乃宣震擊鏗鍠流大千十萬調禦及聖賢應我眞聲開梵筵一切苦輪悲熾然開我眞聲咸息肩虛空有盡福無邊神用廣大莫與先

化成寺大鐘銘【並序】

李白

噫天以震雷皷羣動佛以鴻鐘警大夢而能發揮沈潛開茫蠢則鐘之取象其義博哉夫揚音大千所以淸眞心警俗慮協響廣樂所以達元气彰天聲銘勲皇宮所以旌丰功昭茂徳莫不配美金鼎增輝寶坊仍事作制豈徒然也粵有唐宣城郡當塗縣化成寺大鐘者量函千鈞聲盈萬壑蓋邑宰李公之所剏也公名有則系元之英蕤茂列聖之天枝生於公族貴而秀出少蘊才略壯而有成而西逾流沙立功絕域帝疇乎厥庸始學古從政歷宰潔白聲聞於天天書褒之榮輝簡牘稽首三復子孫其天寶之初鳴琴此邦不言而理日計之無近功嵗計之有大利物不知化潛臻小康神眀其道越不可尙方入於禪闗覩天宮崢嶸聞鐘聲屑乃謂諸龍象曰曷不建大法皷樹之層臺使羣聾六時有所歸仰不亦美乎於是發一言以先覺舉百里而咸應秋毫不挫於人多子來銅崇朝而山積工不日而云防乃采鳬氏撰鴻鐘火天地之鑪扇陰陽之炭回祿奮怒蜚防震驚金精轉涾以融熠銅液星熒而防光噴日道气蔽天維紅雲防於太淸紫煙矗於遙海烜爀宇宙功侔鬼神瑩而察之吁可駭也爾其龍質炳發虎形躨跜縻金索以上絙懸寶樓而疊擊傍振萬壑髙聞九天聲動山以隠隠響奔電而闐闐赦湯鑊於幽途息劍輪於苦海景福肹蠁被於人天非李公好謀而成宏濟羣物又孰能興於此乎丞尉等並衣冠之龍人物之標凖大雅君子同僚盡心聞善賈勇贊成厥美寺主升朝閒心古容英骨秀气灑落毫素謙柔笑言海受水而皆納鏡無形而不燭直道妙用乃如是言然常虛懷忘情潔己利物是人行空寂不動見如來有若上座靈隠都維那則舒名僧曰暉蘊虛常因調防賢哉六開士普聞八萬法深入禪惠精修律儀將博我以文章求我以述作功徳大海酌而難名遂與六曹豪吏姑熟賢老乃緇乃黃鳬趨梵庭請揚宰君之鴻美白昔忝侍從備於詞臣恭承徳音敢闕淸風之誦其詞曰

雄雄鴻鐘砰隠天雷皷霆擊警大千含號烜爀聲無邊魑魅招靈仙旁極六道下九泉劍輪輟苦期息肩湯鑊猛火停熾然愷悌賢宰人父母興工利物信可久傳芳金鐘永不朽

溫州仙巖寺銘

司空圗

巖之巓森防鑱天中宅靈僊瀑之作風漧洞壑地洶山鑿越之裔甌之隅人逸而腴某其師某其牧寺圯而復

石橋銘【並序】

張嘉貞

趙郡洨河石橋隋匠李春之迹也制造奇特人不知其所以爲試觀乎用石之妙楞平碪鬭方版促郁縬穹隆崇豁然無楹吁可怪也又詳乎義挿駢坒磨礱致宻甃百象一仍糊灰腰纎鐵蹙兩涯嵌四穴蓋以殺怒水之蕩突𨿽懷山而固防焉非大深智逺慮莫能剏是其欄檻華柱錘斵龍獸之狀蟠繞拏踞眭盱翕欻若飛若動又足畏乎夫通濟利涉三才一致故辰象昭回天江臨乎析木鬼神幽助海石到乎扶桑亦有停杯渡河羽毛塡塞引弓擊水鱗甲攢防者徒聞於耳不覯於目目所覯者工所難者比於是者莫之與京勑河北道推勾租庸兼復囚使判官衞州司功防軍河東柳渙繼爲銘曰

於繹工妙衝訊靈若架海維河浮黿役鵲伊制或防並模蓋略析堅合異超涯截壑支堂勿動觀龍是躍信梁而奇在啟爲博北走燕蒯南馳溫洛騑騑壯轅殷殷雷薄攜斧拖繡騫視鶴藝入侔天財丰頌閣斵輪見嗟錯石惟作並固良球人斯瞿防

石橋銘【並序】

張彧

閹茂嵗我禦史大夫李公晟奉詔摠禁戎三萬北定河朔冬十月師次趙郡郡南石橋者天下之雄勝乃揆厥迹度厥功皆合於自然包我造化僕散客也狀而銘曰洨水伊何諸州互湊秋霖夏潦奔突延袤杼材蕆制朴斵紛糅斡地泉開盤根玉甃虹舒電拖虎步云構截險橫包乘流回透坱軋匠造琳瑯蔟簉敞作洞門呀爲石竇賖莫算盈一紀方就力將崩爭勢與空鬭吞齊跨趙儆夜防晝月掛虛蟾星羅伏獸謂之銓鍵撮我宇宙謂之闗梁扼我戎防郡國襟帶河山領袖經途者安逸軌者覆東南一尉西北一候萬里書傳三邊檄奏郵亭控引事物殷富夕發蒯壖朝趨禁霤質含冰碧文耀藻繡花影全芳苔防半舊天啟大壯神功罕究勒銘巨橋敢告豪右

丹崖翁宅銘【並序】

元結

零陵瀧下三十里得丹崖翁宅丹崖俗曰赤石國有唐節者曽爲瀧水令去官家於下自稱丹崖翁丹崖湘中水石之異者翁湘中得道之逸者愛其水石爲之作銘銘曰瀧水未盡瀧水猶峻忽見淵洄丹崖千仞磳磳丹崖其下誰家門前斷舩籬上釣車不知防峯爲其四墉竹幽石磴飛泉戶中怪石臨淵防防綺競石巓何得石巓翁獨醉眠吾欲與翁東西茅宇飲啄終老翁亦恱許世俗常事阻人心情徘徊巖下遂刻此銘

井銘【並序】

柳宗元

始州之人各以甖甈負江水莫克井飲崖岸峻厚旱則水益逺人陟降大艱雨多則塗滑而巓恆惟咨嗟怨惑訛言終不能就元和十一年三月朔命爲井城北隍上未晦果寒食冽而多泉邑人以灌其土堅垍其利悠久其相者浮圗談康諸軍事牙將米景鑿者蔣晏凡用罰布六千三百役傭三千六大甎千七百其深八尋有二尺銘曰

盈以其神其來不窮惠我後之人噫疇肯似於政其來日新

梓州兜率寺文銘【並序】

劉蛻

文冢者長沙劉蛻復愚爲文不忍棄其艸聚而封之也蛻愚而不銳於用百工之技天不工蛻也而獨文蛻焉故飲食不忘於文晦冥不忘於文悲戚怨憤疾病嬉遊羣居行役未嘗不以文爲懷也適當無事而天下將以文爲號文眀代生殖眀晦皆效文用故日月星辰文乎旂常昆虫鳥獸文乎彞器徐方之土文於侯社夏翟之羽文於旌旄登龍於章升玊於藻百工婦人雕礱塗涷以供宗廟祭祀之文豈獨蛻也生知效用不及時文防然而意常獲助於天而不獲助於人故其𨿽窮無憾也當勤意之時不敢啑不敢咳不敢唾不敢跂倚耆欲躁競忘之於心其祗祗畏畏如臨上帝故有粲如星光如貝气如蛟宮之水又有黯如屯云如久陰如枯腐熬燥之色則有如春陽如華川逶逶迆迆則有如海運如震怒動蕩怪異夫十爲文不滿不如意少如意則豈非天助乎常欲使天下聞之而必行觀之而必蹈散之茫洋以爲道演之浸淫以及物然後爲農文之使風雨以時兵文之使戎虜以順文於野文於市使其所隠之士以出口者使之言材者使之用然而自振者無力終知者甚稀豈非不獲人助乎嗚呼十五年矣實得二千一百八十紙有塗者乙者有注揩者有覆背者有朱墨圍者於是以周易筮之遇復震下坤上之同人離下乾上筮者曰鳴於地中殷殷隆隆七日而復復來而天下昭融乎他日更召而合將聴襲吉卜於火如秦兆惟曰不吉卜於水不成乎河洛兆則亦惟曰不吉卜於木而悶悶土協吉累累爲冡則汲之兆乎峭峭爲壁則魯之兆乎且其占曰土之文爲山河爲華英將不崩不竭爲滋味而傳乎結爲丘陵爲其設險乎融爲川瀆率其朝宗乎華爲百谷以絜祭祀之粢盛乎不然使其速腐爲墟壤生蒭槁以食牛羊乎化塗泥爲陶甄以作器乎將塊爲五色而茅社分封乎流於樂爲土皷爲由桴以泄其和聲乎夷爲都邑以興宮廟乎坎爲洿池以澤生殖乎祀爲壇竈乎窽爲井墓乎吾皆不得而知也當旣不爲吾用惟速化爲百工之用愼無朽爲芝以怪人自媚愼無堅爲金鐵以作貨起爭愼無潏爲醴泉以味乎諂口愼無禱爲城社以狐防憑妖愼無聳爲良材以雕斵傷性愼無萌爲蘭以佩服見藝嗚呼介而爲石使之能言舒而爲螾使之飲泉旣而他年遊魂之未返者亦命巫師而弔三招之號曰在幾閣而來歸兮掩爲塵垢在耳目而來歸兮奄視汝醜在口吻而來歸兮譽不汝久噫筆絕之年而麟見祟文其無祟乎唅非珠玉斂無裙襦後世詰禮之儒無驚吾之幽墟其冡也在莽蒼之野大塊之丘時有唐大中丁卯而戊辰之季秋銘曰

文乎文乎有鬼神乎風水惟貞將利其子孫乎

唐文粹卷六十七

欽定四庫全書

唐文粹卷六十八

宋姚編

銘丙【銘陰附總九首】

宰輔七

唐丞相逍遙公韋公墓志銘【張說】

唐丞相太尉房公徳銘【李華】

唐丞相太尉房公徳銘之陰【柳宗元】

唐丞相故太保贈太師韓國公苖公墓志銘【李華】

唐丞相太保致仕岐國公杜公墓志銘【權徳輿】

唐丞相魏國公賈公墓志銘

唐丞相太子少師奇章公墓志銘【杜牧】

節制二

唐盧龍節度副大使檢校司徒兼中書令彭城郡王劉公墓志銘【權徳輿】

唐武昌軍節度使元公墓志銘【白居易】

唐丞相逍遙公韋公墓志銘【並序】張

說

唐故中書令逍遙公韋氏諱嗣立字延構京兆杜陵人也受渾元之正性挺生人之秀傑門爲孝悌之府世處臺衡之地士林之髙標宗臣之首出者也生於秦之淸水長於鄭之成臯聰明先覺博古兼覽究蓬山之百氏綜闕裏之六藝文而不華實而不滯原夫志在於易行在於禮守橐籥之沖虛播朱之愷悌事有則而言有度神無方而用無體其與人也溫良善誘仁恕多容俾夫頑蔽開晢愎鷙擾從君子進道小人革慮聞者願來見者忘去若膏澤之浸陽和之感萬物不知其化矣及夫覆簣登朝濫觴宰邑聖朝知其周愼忠肅簡易循良是以綢繆兩禁重疊千里迄踐宰衡終厥有成凡化二邑理七郡三入中書再統兵部選兵吏各兩冬典樞密共五載光弼四主歷政三十有餘其間累有謗及官因左退日月蝕而更明隨和幽而不昧爾其爲邦設教遵徳閒邪身勤心苦誠感物化禮讓興於私室刑罰廢於公家衡鏡髙懸文武矯【闕】才無我失善若已有風流名敎作法垂後訏謨皇極功格天地茫茫蠢蠢旣生旣遂四夷來王五靈皆至然而外榮中素迹邇心遐沓然朱戶之若喪邈然赤松之可接西宴驪山之谷東息龍池之野擇逍遙而建號列土宇而開社卽明主封立帝之謀表髙臣之志也公考侍中爲國元輔公兄承慶當代齊名咸以令徳繼和金鼎扶陽二相陳氏三君復追美矣侍中前夫人崔氏生黃門而卽世後夫人王氏生公而偏愛公克諧以孝因心則友啟均養之徳成無間之言天下之人比之祥覽惟公徳行言語文學政事四者實總而兼之事親養志而能爭居喪過哀而顧禮此又善中之善者也善人天之經也國之寶也道將興廢木鐸之用有時命或推移蒼生之望恆在春秋六十遘疾陳郡還醫洛師開元七年九月二日薨於歸徳裏有詔贈兵部尙書諡曰某禮也明年某月葬於某地有子孚恆濟史儡然在疚靡所寘哀以某忝縉雲之舊寮沐淸風之餘論入難名之閫域窺妙徳之形容見托銘志庻傳精爽至於歷官次序平居事業當見郡府遺愛之碑國史名臣之傳故不存焉銘曰

峩峩仁公抱孝含忠文獻則足髙明有融翻飛王佐穆我淸風道濟明時心樂幽地薜衣華衮坦然一致逍遙啟封帶礪傳祀生涯共盡振古其常人秉三徳天歸百祥臧孫有後公業不亡

唐丞相太尉房公徳銘

李華

宗季年逆將持兵天錫房公言正其傾羣凶害直事乃不行虜起幽陵連覆二京帝慈蒸人避狄西蜀爰命監撫理兵北朔登賢爲輔讓子以續公賫冊書亦捧瑞玉聖人神聖天地咸若子孝臣忠元元踴躍命帥中軍謀殱羿浞人或有言志屈道行公曰不可屈則佞生柄不在公象昬曀明退師儲宮出守函谷入爲尙書正色諤諤又刺汾澮遽臨彭濮何負而東何負而西公受挫抑邦人淒淒帝懷明徳俾我不迷徴拜秋官僉曰休哉薨殂閬中國瘁人哀喬嶽隕躓輔星昬霾天子洟涕迎崇上臺巖巖岱宗瞻其峻極赫赫房公尊其盛徳昔撫冝春列邦是式建銘江濵以慰南國

唐丞相太尉房公徳銘之陰

柳宗元

天子之三公稱公王者之後稱公諸侯之入爲王卿士亦曰公有土封其臣稱之曰公尊其道而師之稱曰公楚之僭凡爲縣者皆曰公古之人通謂年之長老曰公故言三公若周公召公王者之後若宋公爲王卿士若衛武公虢文公鄭桓公其臣稱之則列國皆然師之尊若太公楚爲縣者若葉公白公年之長老若毛公申公涪公而大臣罕能以姓配公者𨿽僅有之然不能著也唐之大臣以姓配公最著者曰房公公相宗有勞於蜀人咸服其節相肅宗作訓於岐人咸尊其道惟正直慈愛以成於徳用是進退所居而事理辧所去而人哀號理逺人逺人不勝其懷趙郡李華爲文銘公之徳亂不克立今刺史太原王涯嘉公之道猶在乎人人不忘公之道爲之刻石且曰州之南有亭曰需宴亭公之爲也人之思也乃增飾棟宇卽而立焉州人大恱咸防隕涕言曰昔公以周召之徳微子之仁有土封以爲卿士道爲三公徳爲國師年爲元老嘗爲縣縣懷其化至於州州濡其澤凡我子孫罔不戴慕盛徳之詞文而不刻更刺史數十莫克興起乃率歸於王公公嘗以機密匡天子於禁中承公之道刺於我邦由公之理又能尊公之徳起遺文以昭前烈則其入爲卿士三公也孰曰不冝吾懼其去我也遽願書於銘之陰用永表於邦之良政

唐丞相故太保贈太師韓國公苖公墓志銘【並序】

李華

永泰元年四月戊子唐舊相太保韓國公薨天子輟朝羣臣出次五月壬午贈太師七月丙子詔使中謁者蒞祭京兆少尹防喪龍旗輤車鹵簿哀導加於一等園塋封樹碑版垂後盛於當朝我韓國公夫人名本於宏才非此運不揚元勲出於忠烈非死之中登於日月九天之上干坤閉而復辟鈞軸折而再駕故肅宗皇帝於行在見公曰欲求良弼其在玆乎公諱晉卿字元輔上黨壺闗人祖【闕】贈太子太師父殆庶贈禮部尙書公成童好學弱冠工文二登甲科三入髙等始自郡邑臺省之任終乎廊廟臺輔之器【闕】如牧四郡使四道在人爲政之絕迹於公能事之常格故不足敍天寶之末胡羯亂常公身在陷穽心圖遼廓謁至尊於幕殿議大計於轅門天子壯之拜爲左相公於時與兵部尙書汾陽郡王經略大業翊贊中興公撫於內汾陽營於外克二京復九廟尊先帝返上皇公之功也乾元二年元凶授首陳希烈等四十八人議在殊死公抗防上論以四方猶虞罪當寛宥三司質定其事不行於戲慶緒之誅也不用公議使有思明之難朝議之減復行公計果令天下大安仁人之言不可己巳上元二年宗升遐詔公攝政肅宗違代令公當國道合君臣時契雲龍於二主功髙宇宙徳鐘社稷於一身夫平計之勃安之揔有平勃之勲伊攝之霍立之再當伊霍之任人臣貴極今古罕儔公晚嬰衰疾屬辭樞務遂得特紆聖眷俯降臣禮赤墀之下杖防來朝宣室之中肩輿入見此則明主上徳而屈體忠臣感恩而忘形君臣之間斯爲盛矣無何有詔冊授太保軍國大務仍咨訪焉公至和爲心太素爲體以虛舟應物世累不能幹其神以公器濟時江海不能開其慮故軒裳鐘鼎於我如浮雲大位遐年在生爲逆旅享年七十有七歷任二十有四順如也夫人韓國夫人博陵崔氏詩書之門金玉其度先公而歿今則袝焉嗣子發丕堅粲垂向呂稷望咸等並彊學懿文保家繼代忠足以勵行孝足以揚名敍徳立銘願昭先烈掌文之客敢忘大猷其詞曰

有唐宗臣爲國元老淸明淳粹全徳體道磊落臣節深沈廟謨智能逃難忠則忘軀幽薊弄兵咸秦振蕩舉族南棄拔身北向一見先皇其言甚壯指麾籌畫爰立作相天地反正蒼生之望伊昔南狩衣冠下從三司獻議萬乘將同諫書一出天下稱公二聖登遐萬方是荷聖皇在闇務輟宸坐稱政臨朝非公不可彼蒼不仁殱我鼎臣天歸說夢嶽降申神嵯峨碑版突兀封樹嗚呼相國韓公之墓

唐丞相金紫光祿大夫守太保致仕贈太傅岐國

公杜公墓志銘【並序】

權徳輿

有唐元老太保岐公諱佑字君卿年七十八以得謝之歲歲十一月辛未啟手足京師安仁裏皇帝卹然不視朝三日冊贈太傅弔祠加恩明年夏四月乙酉返眞宅於少陵原大墓公之先自漢建平侯晉當陽侯而下忠賢間出積厚昌大以至曽王父行敏皇銀靑光祿大夫荊益二州大都督府長史南陽郡公王父慤皇中散大夫尙書右司員外郎詳定學士父希望皇銀靑光祿大夫鴻矑卿恆州刺史西河郡太守飾終三加至尙書左僕射公總中龢之粹靈蹈明哲之大方體仁以長人厚徳以載物器周代資材爲國華程功積事博達裕在宗朝以門子筮仕解巾有聲在肅宗朝以郡掾廷吏賢侯交辟俄以臺郎禦史二千石事代宗以六軄之貳十聨之重兵符相印事徳宗初自度支郎歲中拜小司徒時當艱急政有均節持權者排陷攺蘇饒二州刺史以亞丞相顓徵南方入居左轄出典侯服旋委節旄貞師淮海凡居鎭十五年曆禮刑二尙書乃進左揆燮和大政拜章來朝兼理公臺綢繆樞極在帝左右順宗諒闇公攝冡宰因山復土專防其任進掌五教乃平九賦永貞內禪公奉典策今上繼明眞授司徒備物采飾襃優章灼推致四時之和茂明萬物之冝初公來朝之明年年及懸車捝章告老三上不允厥後詔公每旬一朝訪決重務以公年與徳耆尊禮不名後再歲天子憫煩公以官軄之事恩遂堅請禮優師臣大雅稱方叔元老且非宰政東漢之胡公中庸不理藩服曷若公都將相之重兼文武之全三代論道兩朝總已搢紳瞻仰者凡六十年致位就第極其榮號隆其五福闇然得之在臨川有愷悌之化涖南海有威懷之略自淮而南興事任力三邦之人類有聲詩炳如嵩華刻在金石公旣當安危注意之重一人倚賴急宣密啟多所交感嘉保太平承寧諸侯或惡其煩言或導其善气損怨服義日用不知至有執介圭朝象魏冠功臣之表近天子之光爾時龍公所樞柅喜士容物羣而不黨理遣情恕犯而不校一言定交死生以之趨人之急惟恐不及不徼福不乞靈物怪气焰不接於心術誠明坦蕩自得於天理中正之外無自入焉國門南出杜陵故地畎淸流防灌叢觴斚引滿金絲合奏時賢儁人結轍在門極謝安之林墅異陸賈之裝槖鄕耋時防鷗鳥不驚又以見公放懷推仁無不逮也至若閱天下之義理究先王之法志著通典二百篇誕章閎議錯綜古今經代立言之防備焉凡推轂之士繇幕廷而奮迅者近於百輩將相六軄左右曹臺以至列藩二千石不可勝書夫人安定郡梁氏蘇州常熟縣令防睦之女也專柔淑愼動有儀矩先於公歿幾三十年矣嗣子司農少卿師損與其弟昭應縣令式方駕部員外郎從郁等皆以材能孝謹爲卿大夫元士推擇之際以吏資廕庥之下咸有淑聲儼然摧剝相無怗誠信哀敬實加於人以徳輿嘗忝府辟晚聨臺座每荷同升之義盍陳無愧之辭直書徳輝以鏤幽礎銘曰

君子之用可以大受斤斤岐公祗事三後謨明盛時其道甚夷乃將乃相乃公乃師六府龢平五福叢滋齊之溫良商之慈愛推本性術發舒光大宣力中外勤勞翼戴懸車乞身知進知退歲在大梁月生一陽以佚以息忽乎茫茫廞襚納書禮優職襄和气在上昭明發揚少陵鬱鬱蓍蔡協吉宰木號風虞泉落日於嗟岐公居此室

唐故金紫光祿大夫檢校司空兼尙書左僕射同中書門下平章事上柱國魏國公贈太傅賈公墓

志銘【並序】

權徳輿

徳宗皇帝享國二十有七年注意於將相之臣惟魏國賈公諱耽字惇詩始則四握兵符保釐節制終乃再踐師長燮和樞極文武致用實寧斯人景鐘書伐金鼎和味鹹有一徳用平太階奉綴衣之詔公始感疾先復土之期公乃捐館屬太上皇重公耆碩進加司空今皇帝憫公徽懿追命太傅春秋七十六佩相印一十三年前史稱賈生通達國體其孫嘉好學世其家其曽孫捐之建議深切漢元帝爲之罷朱崖郡皆其先古之有議論風節者也曽王父逺則皇長河尉生王父知義沁源主簿贈揚州大都督都督生烈考琰之燕居不仕贈尙書左僕射皆代徳安貞延耀於後公忠正仁恕極深研幾究今古於百氏窮地域於九譯乾元初寰海未靜褐衣危言始尉太平連辟大府三入禦史府再爲尙書郎亞尹北都剖符西河嘉猷循行所蒞居最大歷十四年冬十月繇大鴻臚貞師於梁協力羣帥平夷江漢靑綬大封烜然光明進防六職節制襄峴載防兵車撫徵淮右徴詣行宮眞拜冬官明年以三後之任分正洛師加地進律察廉唐鄧復總賦輿鎭於靈昌政成八稔愷悌淸靜於是膺審象之寄贊格天之業中外授受勤勞王家易坤之說曰地道也臣道也惟公有博載之量露生庻物書洪範之說曰彊弗友剛克燮友柔克惟公推寛信之誠弼亮時化故其撫封也不尙禁厲不施皦察扶導善气折銷未萌使貪者譲躁者靜四鄰敬之如神明闔境愛之如父母其作相也當先皇帝洪覆陰騭財成造化宗工儁老但以忠厚承淸光故公之揚休徳煇涵泳無際藹然和平之運恬然易簡之道至若匪躬詭詞勞謙不伐者亦何可勝言坦夷而周密廣大而絜靜聳善虛已求天下之才博聞彊識通天下之志斯可及已所著梁懷王傅碑先君子碑陳祖徳以自況載家聲於可久體要閎達邁乎羣倫撰海內華夷圖及論次地理之書凡五十有五編貢在中禁傳於域內言方誌者以公名家被病更時屏絕毉術且曰吾以忠信爲丘禱死生爲天理一气聚散斯焉順之美檟壽堂自爲終制憒然委化以啟手足推從古知命之士所難能焉夫人武功蘇氏駕部郎中守中之曽孫處士珣之女有柔儀淑行歿於中年二十有五年矣嗣子疇太常寺協律郎早夭次子疄太子司議郎少子防京兆府防軍事馴行孝謹號咷毀瘠奉二尊堂帷合於九原刻玆樂石以永終古銘曰

麟之儀儀鳯之師師有倬魏公發輝淸時外總方國掃除螟螣入居公臺左右皇極於學無不通於士無不容穆如龢風叩若華鐘偉材閎議信以發志中行循性其道易易始於淸明紀號永貞維陽月之朔日兮返智气於冥冥下旬逮半兮祖載於庭神歸古原兮閟此音形前直國門兮旁邇梁傅不忘本兮公之素笳簫啟路歸此壤樹嗚呼有唐元老兮魏公之墓

唐丞相故太子少師奇章郡開國公贈太尉牛公

墓志銘【並序】

杜牧

唐佐四帝十九年宰相牛公諱僧孺字思黯八代祖以徳行儒學相隋氏封奇章郡公贈文安侯文安後四世諱鳯及仕唐爲中書門下侍郎監修國史於公爲髙祖文安後五世集州刺史贈給事中諱休克於公爲曽祖集州生太常博士贈太尉紹太尉生華州鄭縣尉贈太保諱防聞太保生公公始孤七歲居長安南下杜樊鄕東文安有隋氏賜田數頃書千卷尙存公年十五依以爲學不出一室數年業就名聲入都中故丞相韋公執誼以聰明气勢急於襃拔如柳宗元劉禹錫輩以文學秀才皆在門下韋公亟命柳劉於樊鄕訪公曰願一得相見公乘驢至門韋公曰是矣東京李元禮爲後進師隋奇章公仁徳祿位二者包而有之公登進士上第元和四年應賢良直諫制數彊臣不奉法憂天子熾於武功詔下第一授伊闕尉以直被毀周歲凡十府奏取不下伊闕滿歲郤公士美以昭義軍書記辟凡三上請詔除河南尉拜監察禦史丁母夫人憂制終復拜監察禦史轉殿中侍禦史遷禮部員外郎都官員外郎兼侍禦史知雜事攺考功員外郎集賢殿學士庫部郎中知制誥賜五品命服半歲遷禦史中丞宿州刺史李直臣以數萬敗穆宗得偏辭於中稱直臣寃且言有才宰相言略不用公以具獄奏上曰直臣有才可惜公曰彼不才者無飽食以足妻子安足慮本設法令所以縛束有才者祿山朱泚是才過人而亂天下上因可奏曰善賜章服金紫遷戶部侍郎掌財賦事上益親重欲相之防中書令韓男公武謀曰大人守大梁二十年齊蔡誅後始來朝今不以財援中外設有飛一辭者誰與保白公武賫書獻公錢千萬公笑曰此何名爲公亟持去明年公武繼卒主藏奴與吏訟於禦史府上憐大臣父子並死稚孫將家事走中使至第盡取財簿自視凡中外主權多納貨獨朱勾細字曰某年月日送戶部牛侍郎錢千萬不納上大喜以指歷簿徧視旁側曰果然吾不謬知人言訖再拜殿上皆再拜呼萬歲尋以本官平章事明年正位中書侍郎加銀靑三品兼集賢大學士監修國史敬宗卽位與武士畋宴無時徴天下道士言長生事公亟諫曰陛下不讀元皇帝五千言以淸靜養生彼道士皆庸人徒誇欺虛荒豈足師法未一歲請退不許連四月日間以疾辭乃以鄂嶽六州建節號武昌軍命公爲禮部尙書平章事爲節度使公始至問民疾苦皆曰城土疏惡歳輸簾竹爲苦其姦吏旁緣主爲侵取費與稅等歳久前後政欲畫計防訖無所施公卽除去冗長用公私錢陶塼甃城凡五年乃就明年文宗卽位加吏部尙書明年急徴拜兵部尙書平章事重拜中書侍郎文館大學士鄭注怨宋丞相申造言挾漳王爲大逆狀迹牢密上怒必殺公曰人臣不過宰相今申錫已宰相假使如所謀豈復欲過宰相有他圖乎臣爲中丞愛申錫忠良奏爲禦史申錫之心臣敢以死保之上意觧由是宋不死太和六年西戎再遣大臣防寶玉來朝禮倍前時盡罷東向守兵用明臣附李太尉徳裕時殿劍南西川上言維州降今若使生羌三千人燒十三橋搗戎腹心可洗久恥是韋臯二十年至死恨不能致事下尙書省百官聚議皆如劍南奏公獨曰西戎四面各萬里來貢曰何事失信餋馬蔚茹川【在平涼郡西】上平涼阪萬騎綴回中怒气直辭不三日至咸陽橋西南逺數千里𨿽百維州此時安可用棄誠信有利無害匹夫不忍爲況天子以誠信見責於夷狄且有大患上曰然遂罷維州議大和六年檢校右僕射平章事淮南節度使經六年至開成二年連上章請休官詔益不許公曰臣惟退罷可以行心夏五月以兵付監軍使拜防訖就道除檢校司空畱守東都明年拜左僕射上恐公不起詔曰朕比有疾良已思一面敍公不得已至闕下一拜謝閉門不出明年檢校司空平章事防州節度使出都門賜黃彞樽龍杓凡六品名出周禮詔曰精金古器用以比況君子非無意也防州七年饒假軍人入賦不一公至據地籍免貧弱四千萬均入豪彊皆曰甘心不出一怨言明年武宗卽位就加司徒防昌元年秋七月漢水溢堤入郭自漢陽王張柬之一百五十歳後水爲最大李太尉徳裕挾維州事曰修利不至罷爲太子少師未幾檢校司徒兼太子少保明年以檢校官兼太子太傅畱守東都劉稹以上黨叛誅死時李太尉専柄五年多逐賢士天下恨怨以公徳全畏之言於武宗曰上黨軋左京控山東劉從諫父死擅之十年後來朝加宰相縱去不畱之致稹叛竭天下力乃能取此皆公與李宗閔爲宰相時事從諫以大和六年十二月十七日拜闕下實以其月十九日節度淮南明年正月從諫以宰相東還河南少尹呂述公惡其爲人述與李太尉書言稹破報至公出聲嘆恨上見述書復聞前縱從諫去疊二怒不一防校自十月至十二月公凡三貶至循州員外長史天下人爲公援手吒罵公走萬里瘴海上二年恬泰若一無事今天子卽位移衡州汝州長史遷太子少保少師凡四年復位大中二年十月二十七日薨於東都城南別墅年六十九天子恫傷不朝兩日冊贈太尉天下善人執手相弔哭公忠厚仁恕荘重敬愼未嘗以此八者自勉而終身益篤爲宰相急於銓品凡名淸官不忍持一資以假非其人以道徳謨於天子每指右義爲據有言機利克迫必防防使之摧破三大邦去苛碎條約除大患其輕巧吏欲賊公愛惡希向所爲渾然終不能見故所至必大治衣冠單窮出俸錢嫁其子女月與食歳與衣資送其死喪凡數百家李太尉志必殺公後南謫過汝州公厚供具哀其窮爲觧說海上與中州少以異勉安之不出一言及於前事鎭武昌時軍容使仇士良爲監軍使公律以【闕】暑【闕】合軍宴拱手至暮一不搖扇益自儉克平居非公事不【闕】內屏周三歳語言舉止率有常度仇軍容開成末首議立武宗權力震天下每言至公必合手加顙曰淸徳可服人但過恡官財與人無一毫恩分耳不肯引譽不敢怨毀淡居其中公始自河南薦鄕貢仕爲郎官考吏部科目選三開幕府中丞宰相外凡取六十餘人上至將相次布防閣皆當時名士毎暇日防語寮吏必言古人修身行事旁誘曲指防警教之不以已所長人所不及裁量髙下以生重輕後進歸之承望聲光得一言許可必自矜重夫人辛氏以公封張掖郡贈僕射祕之長女士林稱爲婦師凡三十年前公八年歿五男六女長曰蔚監察禦史次曰叢浙南府協律郎皆以文行登進士第不借公勢次曰奉蒨河南府洛陽尉二人皆稚齒長女嫁戶部郎中上黨苖愔次女嫁河中節度副使檢校郎中範陽張洙次女嫁河南府戶曹集賢校理常山張希復次女嫁前進士鄧淑次女未笄一人始數歳以某年月日少陵南某鄕某山裏銘曰

道旣訛衰必有以扶厥公之生以隆其污幽以獨明暵以雨濡以教其徒以佐天子滅絕霸駮如有樞柅標掲峙倚巍乎二紀臣宗徳老鉅傑魁礨孰爲忌畏譖去南海不校不辧牽復顯大百行渾圓鄰於及年以歸其全故幽州盧龍軍節度副大使知節度事管內支度營田觀察處置押奚契丹兩畨經略盧龍軍等使開府儀同三司檢校司徒兼中書令幽州大都督府長史上柱國彭城郡王贈太師劉公墓志銘【並序】

權徳輿

析木之下幽陵碣石融結絪緼誕靈熊渾乃生元臣以翼大君惟彭城郡王宣力三代撫封四紀在徳宗朝纂服舊勞以亞丞相得顓徵伐冬官夏卿再踐六職乃列臺宰乃居師長在順宗朝論道進律就加司空又拜司徒今皇帝聰明齊聖褒厚功徳擢侍中中書令綢繆樞衡臨長諸侯衮赤舄崇其物采九命二伯極其名【闕】勲猷備其贊書始終焯於代家五年秋七月寢疾薨於莫州之廟捨享年五十四冬十月歸全涿州良鄕縣之某原追錫太師不視朝三日命諫議大夫弔祠法賻庭尉卿持節禮冊又詔宰臣徳輿銘於壽堂所以加恩報勞始終滲漏之澤也公姓劉氏諱濟字濟之蜀昭烈皇帝二十一代孫曾祖逺皇檢校司徒衛尉卿臨洮軍使襲彭城郡公贈永州刺史祖貢皇特進左金吾衛大將軍贈揚州大都督父怦皇幽州盧龍節度觀察等使禦史大夫贈司徒恭公公承是覆露生而岐嶷深而通直而和毅忠肅端明溫重固已蘊絕人之姿挺希代之器始以門子橫經遊京師有司擢上第防幽州軍事轉兵曹掾歷範陽令考績皆爲府中最興元初以太子家令爲莫州刺史以禦史中丞爲行軍司馬凡吏理之慰薦輿師之拊養如良庖之無綮肯翳良農之無滅裂司徒卽代有詔奪情節哀順變講信修睦先公之封畛盡在長師之威惠畢舉比嵗大旱蝝蝗爲災絜齋菲黙以心禱甘雨祁祁嘉生莓莓因其丰登示以班制古諸侯之令典靡不具焉貞元初烏桓誘北方之戎幸吾阻饑大聳邊鄙公先計後戰陳兵於郊乃遣單車使者誘掖敎告繇是諸戎皆爲公用朝不庭方厥猷茂焉明年鮮卑墨乙之犯古漁陽其後啜刺防右北平公分命左右軍異道並出然後以中堅衝擊士不離傷師不畱行深入其阻抵靑都山下捕斬首虜以萬級獲橐駞馬牛羊無萬數十九年林胡率諸部雜種侵滛於澶薊之北公親統革車防九國室韋之師以討焉飲馬灤河之上揚旌冷陘之北戎王棄其國遁去公署南部落刺史爲王而還登山斵石著北伐銘以見志自太行已東懷和四鄰或歸其天倫或復其地理警急則觧其顚沒居常則納諸矩度兵興已來气俗相因或以誇敗度或以美沒禮比屋之人被縵胡而揮孟勞不知書術公乃修先師祠堂選防壯孝悌之倫春秋二仲行釋菜鄕飲酒之禮生徒爼豆若在洙泗私門耽耽公署沈沈自從事掾史迨紀綱之僕庠序有倫采章不紊接士必下以詞气推賢而容其出處隴西李益樂安任公叔皆以賓筵薦延至郎吏二千石近臣良【闕】此又烈丈夫大君子曠度犖犖之爲也其於勤身裕物生聚教訓祁寒則頒之絮帛大歉則賑其倉廩一方之人防被惠和嘉祥交於動植孝順浹於州壤美化周行無不及焉去年冬王師問罪於常山公率先蹈厲累上功防引義慷慨賦詩以獻詔宰司序引百執事屬和以美大之師次瀛州旣圍樂壽又遣支兵急攻安平三旬未下武怒益奮命其子緫以騎士八千先登公親鼓之士皆殊死戰亭午而拔誅屠無噍類蓋所以宣威制勝於可必也天子賜以寶劍金甲彤弓盧矢方董諸侯之師將覆其巢俄感厲气隠幾口占署緫軍司馬曰無以吾故而稽天誅悉召戱下以須王命俄而下霈然之詔宥罪班師加公寵渥已至大病遺章悃欵不及家事天下之人偉其忠勞緫以君命起於倚廬之中委重戎事由禦史大夫爲工部尙書凡軍師之節制封部之亷察盡如恭公太師之命焉茹荼雪泣祗服丕矩以國僑之遺愛知公業之不亡生極榮號沒有湣冊揚名以繼志善訓以克家君臣父子之道斯爲至矣褒大臣所以尊王命懿武事所以恢天聲敢攄馨香以識防寞銘曰

帝在法宮推心懋功洸洸彭城秉義納忠幽都朔易賜履來宅便藩渥命焜燿嘉績北戎病燕從古以然懷倈蕩定勇略昭宣燮和之重公作霖雨師律之嚴公爲齊斧廓開祲沴振奮威武保大定功庇人尊主郤縠惇恱乃主成師善經義府公實似之北伐刻銘西徵賦詩播於工歌列在鼎彞壯猷末極大暮如斯華首童牙辛酸涕洟義方紹續君命吉祿孝在無攺恩延必復防差輅葆澶漫陵谷勒石下泉幽昭燭

唐故武昌軍節度觀察處置等使正議大夫檢校戶部尙書鄂州刺史兼禦史大夫賜紫金魚袋贈尙書右僕射河南元公墓志銘【幷序】

白居易

公諱稹字微之河南人六代祖巖隋兵部尙書封平昌公五代祖隋北平太守髙祖義端魏州刺史曾祖延景岐州參軍祖悱南頓縣丞贈兵部員外郎考諱寛北部郎中舒王府長史贈尙書右僕射妣滎陽鄭氏追封陳畱郡太夫人公卽僕射府君之第四子後魏昭成皇帝十五代孫也公受天地粹靈生而岐然孩而嶷然九嵗能屬文十五明經及第二十四調判入四等署祕書省校書一十八應制策入三等拜左拾遺卽日獻敎本書數月間上封事六七憲宗召對言及時政埶政者疑忌出公爲河南尉丁陳畱太夫人憂哀毀過禮杖而能起服除之明日授監察禦史使於蜀按任敬仲獄得情又劾奏東川帥違詔條過籍稅又奏平塗山甫等八十八家寃事名動三川三川人慕之其後多以公姓字名其子朝廷病東諸侯不奉法禦史府不治事命公分臺而董之時有河南尉離局從軍職尹不能止監察使死其柩乘傳入郵郵吏不敢詰內園司械繋人逾年臺府不得知飛龍使匿趙氏亡命奴爲餋子主不敢言浙右帥封杖決安吉令至死子不敢愬凡此數十事或奏或劾或移嵗餘皆舉正之內外權寵臣無柰何或不快意防河南尹有不如法事公引故事奏而攝之甚急先是不快者乘其便相噪嗷至公専逹作威黜爲江陵士曹掾居四年徙通州司馬又四年移虢州長史長慶初穆宗嗣位舊聞公名以膳部員外郎徴用旣至轉祠部郎中賜緋魚袋知制誥制誥王言也近代相防多失於巧俗自公下筆一變至於雅三變至於典謨時謂得人上嘉之數召與語知其有輔弼才擢授中書舍人賜金魚袋翰林學士丞防尋拜工部侍郎旋守本官同中書門下平章事公旣得位方將行已志答君知無何有憸人以飛語構同位詔下按驗無狀上知其誣全大體與同位兩罷之出爲同州刺史始至急吏緩民省事節用嵗収羨財千萬以補租其餘因獘制事贍上利下者甚多二年攺禦史大夫浙東觀察使將去同同之耆防鰥獨泣戀如別慈父母遮道不可遏送詔使道呵麾鞭有見血者路辟而後得行先是明州嵗進海物其淡蛆非禮之味尢速壊課其程日馳數百里公至越未下車趨奏罷自越抵京師郵夫獲息肩者萬計道路歌舞之明年辧沃瘠察貧富均勞逸以定稅籍越人便之無流庸無逋賦又明年命吏課七郡人冬築陂塘春貯雨水夏漑旱苖農人賴之無餓殍在越八載政成課髙上知之就加禮部尙書降璽書慰諭以示旌寵又以尙書左丞徴還旋攺戶部尙書鄂嶽節度使在鄂三載其政如越大和五年七月二十二日遇暴疾一日薨於位春秋五十三上聞之軫悼不視朝贈尙書右僕射加賻贈焉前夫人京兆韋氏懿淑有聞無祿早世生一女曰保子適校書郎韋絢今夫人河東裴氏賢明知禮有輔佐君子之勞封河東郡君生三女曰小迎未笄道衛道扶齠齓一子曰道防三嵗仲兄司農少卿積侄禦史臺主簿某等銜哀襄事裴夫人韋氏長女洎諸孤幼等號防廧翣以六年七月十二日附葬於咸陽縣奉賢鄕洪瀆原從先宅兆公著文一百卷題爲元氏長慶集又集古今刑政之書三百卷名類集並行於代公凡爲文無不臻極尢工詩在翰林時穆宗前後索詩數百篇命左右諷詠宮中呼爲元才子自六宮兩都八方至南蠻東夷國皆寫傳之每一章一句出無脛而走疾於珠玉又觀其述作編纂之防豈止於文章刀筆哉實有心在於安人治國致君堯舜致身伊臯耳抑天不與邪將人不幸邪予甞悲公始以直躬律人勤而行之則坎防而不偶謫瘴鄕凡十年發班白而來歸次以權道濟世變而通之又齟齬而不安居相位僅三月席不暖而罷去通介進退卒不獲心是以法理之用止於舉一職不布於庶官仁義之澤止於惠一方不周於四海故公之心不足也逢時與不逢時同得位與不得位同富貴與浮雲同何者時行而道未行身遇而心不遇也執友居易獨知其心以泣濡翰直書銘於墓曰

嗚呼微之年過知命不謂之夭位兼將相不謂之少然未康吾民未盡吾道在公之心則爲不了嗟乎【闕】哉道廣而俗隘時矣夫心長而運短命矣夫嗚呼微之已矣夫

唐文粹卷六十八

欽定四庫全書

唐文粹卷六十九

宋姚編

銘丁【誄表述附總一十二首】

庶官七

唐吏部尙書諸道鹽鐡轉運使李公墓志銘【權徳輿】

唐吏部侍郎贈禮部尙書昌黎韓先生墓志銘【皇甫湜】

唐工部貟外郎杜甫墓志銘【元稹】

唐監察禦史周公墓碣銘【栁宗元】

唐太學博士施先生墓志銘【韓愈】

唐著作郎贈祕書少監權君墓表【附李華】唐太子校書李元賓墓志銘【韓愈】

牧守四

栁子厚墓志銘【韓愈】

呂衡州誄【附栁宗元】

左黃州表【附元結】

陸歙州述【附李翺】

賢宰一

元魯山墓碣銘【李華】

唐故銀靑光祿大夫守吏部尙書兼禦史大夫充諸道鹽鐡轉運等使上柱國趙郡開國公贈尙書右僕射李公墓志銘【並序】

權徳輿

惟元和四年夏五月丁夘冡宰趙郡公巽寢疾薨於永崇裏享年六十三天子憫然不視朝追命右僕射冬十月乙酉返於洛師緱氏縣芝田鄕之大墓公字令叔趙郡贊皇人曽祖知讓皇河南府長水縣主簿祖承江州別駕贈太府少卿父嶷右武衛錄事參軍飾終四加至尙書右僕射世載徳善至公昌大始以明經筮仕爲華州參軍試言超絕補鄠縣尉登朝爲監察禦史殿中侍禦史由美原縣令課最爲刑部貟外郎由萬年縣令課最爲戶部【闕】司二郎中由常州刺史理行第一徴爲給事中以禦史中丞領潭州刺史湖南觀察使就加右散騎常侍以右散騎常侍領洪州刺史江西觀察使就加禦史大夫由二府報政入爲兵部侍郎在途加度支鹽鐡副使至止逾月代今司徒爲使明年遷兵部尙書閒一歲轉吏部尙書揔八柄平九賦左右理道以紓元元天子方推心竦意倚以爲相奄然大病斯可痛也公溫重方嚴愷悌忠淸得洪範之正直稟大雅之明哲彊志特立爲儒門吏師中臺艸議左曹還詔法程之下無尢違分畫之下無差失其爲二方循班制建長利布以休龢樹之風聲大凡都府歲杪使刻深吏周行支郡鉤撫泉貨二千石不相聊生如梏拲然公至分命部從事覽觀禮俗問人疾苦亷吏善否而已至有經用之羨使郡自爲理得以蠲乏用補庸亡府無私焉四履之內遇凶旱水溢損有餘以均不足農裏無大乏官司無宿憂而邦鄕碩生勸學講藝導彼輕僄率循教化皆聲詩揭於康莊其制國用也調盈虛禦輕重阜齊人之業而地不加賦佐公家之急而利無所渫先是池澤之稅因緣爲姦牢盆以私幣貨寖濫公則去一朝之便質終歲之成變其苦窳以寛物力盈入之數不可勝條上嗣位之歲發武庫禁兵以誅劉辟三蜀之饋不乏於軍千金之費不徵於人揚天聲於井絡斷戎首於齊斧是皆謀猷大績經理大本豈止於漢庭桑大夫耿中丞區區然商功利析秋毫而已哉其爲天官已嬰寢患猶與郎吏切劘奏書去繳繞之科禁絕私回於胥吏士之得調者多受賜焉內外掃除之際精爽不亂與上言職業𨿽康寧宴閒之不若君子以爲難自解巾褐至捐館捨凡歷官十六利刃觸虛大車以載文理聰明卓冠出倫規爲密靜矩度章灼大吏之所表的諸公之所嚴重其文采精實循道體要而不爲曼辭其術學博洽折中定疑而不理章句喜士尊賢開懷盍簪絲桐博奕談笑嗢每有餘裕而無畱事志在端正百度儀形四方以謨明濟爲己任而績用未究斯吾君所以當寧流嘆而眾君子失聲怛防豈虛也哉凡三合姓初曰範陽盧夫人太子賓客防平之女次京兆韋氏二夫人潁州刺史勺洎膳部貟外郎襄之女以從祖妹而繼室焉皆以華腴淑哲不幸凋落長子紹左衛兵曹參軍鳯翔節度巡官専謹有馴嗣子繼京兆府參軍飾躬彊學防子紵編皆以門廕在仕紹繼等泣次先公官簿事業請書墓石且以理命見托故不得讓焉銘曰

太行之東全趙古風鐘懿美兮左車武毅元禮文事叢慶祉兮天官冡卿莊重亷淸大君子兮精金斷割良玉特達視所履兮表率二邦鰥孤恵康斯樂只兮均齊八政底愼徽令有經紀兮宜登上臺以賦羣才命遄已兮緱原厚地追琢款識神在此兮

故吏部侍郎贈禮部尙書昌黎韓先生墓志銘【並序】

皇甫湜

長慶四年八月昌黎韓先生旣以疾免吏部侍郎書諭湜曰死能令我躬所以不隨世磨滅者惟子以爲囑其年十二月丙子遂薨明年正月其孤昶使奉功緒之錄繼訃以至三月癸酉河南河陽乃哭而敍銘其墓其詳將揭之於神道碑云先生韓愈字退之後魏安桓王茂六代孫祖朝散大夫桂州長史諱叡素父祕書郎贈尙書左僕射諱仲卿先生七歲好學言出成文及冠恣爲書以傳聖人之道人始未信旣發不掩聲震業光眾方驚爆而萃排之乘危將顚不懈益張卒大信於天下先生之作無圓無方至是歸工抉經之心執聖之權尙友作者跋邪觝異以扶孔氏存皇之極知人罪非我計茹古涵今無有端涯渾渾灝灝不可窺校及其酣放豪曲快字淩紙怪發鯨鏗春麗驚耀天下然而栗密窈眇章妥句適精能之至入神出天嗚呼極矣後人無以加之矣姬氏已來一人而已矣始先生以進士三十有一仕歷官其爲禦史尙書郎中書舍人前後三貶皆以防陳治事廷議不隨爲罪常惋佛老氏法潰聖人之隄乃唱而築之及爲刑部侍郎遂章言憲宗迎佛骨非是任爲身恥上怒天子先生處之安然就貶八千里海上嗚呼古所謂非茍知之亦允蹈之者邪吳元濟反吏兵久遁無功固【闕】將【闕】懼恟恟先生以右庶子兼禦史中丞行軍司馬宰相軍出潼闗請先乘遽至汴感說都統師乘遂和卒擒元濟王庭湊反圍牛元翼於深救兵十萬望不敢前詔擇庭臣往諭眾栗縮先生勇行元稹言於上曰韓愈可惜穆宗悔馳詔無徑入先生曰止君之仁死臣之義遂至賊營麾其眾責之賊恇汗伏地乃出元翼春秋美臧孫辰告糴於齊以爲急病校其難易孰爲冝襃嗚呼先生眞古所謂大臣者邪選拜京兆尹斂禁軍帖旱糴齾幸臣之鋩再爲吏部侍郎薨年五十七贈禮部尙書先生與人洞朗軒辟不施防級族姻友舊不自立者必待我然後衣食嫁娶喪平居𨿽寢食未嘗去書怠以爲枕飡以飴口講評孜孜以磨諸生恐不貎美遊以詼笑嘯歌使皆醉義忘歸嗚呼可謂樂易君子鉅人者矣夫人髙平郡君範陽盧氏孤前進士昶壻左拾遺李漢鞏集賢校理樊宗懿次女許嫁陳氏三女未笄銘曰

維天有道在我先生萬頸胥延坐廟以行令望絕邪痌此四方惟聖有文乖微歲千先生起之焯役於前彍義滂仁耿照充天有如先生而合亙年按我章書經紀大環唫不時施昌極後昆噫嘻永歸柰知之悲

唐工部員外郎杜甫墓志銘【並序】元稹

敍曰余讀詩至杜子美而知古人之才有所揔萃焉始堯舜之君臣以賡歌相和是後詩人繼作歷夏殷周千餘年仲尼緝拾選練取其干預教化之尢者三百篇其餘無聞焉騷人作而怨憤之態繁然猶去風雅日近尙相比擬秦漢已還采詩之官旣廢天下俗謡民謳歌頌諷賦曲度嬉戱之詞亦隨時間作至漢武帝賦栢梁詩而七言之體具蘇子卿李少卿之徒尢工爲五言𨿽句讀文律各異雅鄭之音而詞意闊逺指事言情自非有爲而爲則文不妄作建安之後天下之士遭罹兵戰曹氏父子鞍馬間爲文往往橫槊賦詩故其遒文壯節抑揚怨哀悲離之作尢極於古晉世風槪稍存宋齊之間教失根本士以簡慢矯飾相尙文章以風容色澤放曠精淸爲髙蓋吟寫性靈流連光景之文也意義格力無取焉陵遲至梁陳滛艷刻飾佻巧小碎之詞又宋齊之所不取唐興學官大振歷世之文能者互書而又沈宋之流研練情切穏順聲勢謂之爲律詩由是而後文變之體極焉而又好古者遺近務華者去實效齊梁則不逮於晉魏工樂府則力屈於五言律切則骨格不存閒暇則纎穠莫備至於子美所謂上薄風雅下該沈宋言奪蘇李气吞曹劉掩顏謝之孤髙雜徐庾之流麗盡得古今之體勢而兼昔人之所獨専矣如使仲尼考鍛其防要尙不知貴其多乎哉茍以爲能所不能無可無不可則詩人已來未有如子美者是時山東人李白亦以奇文取稱時人謂之李杜余觀其壯浪縱恣擺去拘束摸寫物象及樂府歌詩誠亦差肩於子美至若鋪陳終始排比聲韻大或千言次猶數百詞气豪邁而風調淸深屬對律切而脫棄凡近則李尙不能歷其藩翰況堂奧乎余嘗欲條防其文體別相附與來者爲之凖病懶未就爾適子美之孫嗣業啟子美之柩襄祔事於偃師途次於荊楚雅知余愛言其大父之爲文祈余爲志辭不可絕余因系其官閥而銘其卒云系曰晉當楊侯杜氏下十世而生依藝今家於鞏依藝生審言審言善詩官至膳部貟外郎審言生閒閒生甫爲奉天令甫字子美天寶中獻三大禮賦明皇奇之命宰相試文文善授率府曹屬京師亂步謁行在授左拾遺以直言失官出爲華州司功尋遷京兆功曹劍南節度使嚴武防爲工部貟外參謀軍事旋又棄其官扁舟下荊楚間竟以寓卒旅殯嶽陽享年若干夫人農楊氏女父曰司農少卿怡四十九年終嗣子曰宗武病不克沒命其子嗣業以家貧無以給喪收拾乞丏燋勞晝夜去子美沒後餘四十年然後卒先人之志亦足爲難矣銘曰惟元和之癸巳粵某月某日之佳辰合窆我杜子美於首陽之山前嗚呼千嵗而下曰此文先生之古墳唐監察禦史周公墓碣銘【並序】栁宗元

有唐貞臣汝南周氏諱某字某以諫死於某貞元十二年栁宗元立碣於墓左在天寶年有以諂諛至相位賢臣放退公爲禦史抗言以白其事得死於墀下史臣書之公之死而佞者始畏公議於戲古之不得其死者眾矣若公之死志匡邦國气震姦佞動獲其所蓋得其死者歟公之徳之才洽於傳聞卒以不試而獨申其節猶能奮百代之上以爲世範者也若令生於定哀之間則孔子不曰未見剛者出於秦楚之後則漢祖不曰安得猛士而存不及興王之用沒不遭聖人之嘆誠立志者之所悼也故爲之銘曰

忠爲美道是履諫而死佞者止史之志石以紀爲臣軌兮

唐太學博士施先生墓志銘

韓愈

貞元十八年十月十一日太學博士施先生士丏卒其寮郭伉買石志其墓昌黎韓愈爲之詞曰先生明毛鄭詩通春秋左氏傳善講說朝之賢士大夫從而執經考疑者繼於門太學生習毛鄭詩春秋左氏傳者皆其弟子貴遊之子弟侍先生之說二經來太學帖帖坐諸生下恐不卒得聞先生死二經生喪其師仕於學者亡其朋故自賢士大夫老師宿儒新進小生聞先生之死哭泣相弔歸衣服貨財先生年六十九由四門助教爲博士由博士爲太學秩滿當去諸生輒拜防乞畱或畱或遷凡十九年不離太學祖曰旭袁州宜春尉父曰婼濠州定逺丞妻曰太原王氏先先生卒子曰友直明州鄮縣主簿曰友諒太廟齋郎系曰先生之祖氏自施父其後施常事孔子以彰讎爲博士延爲太尉太尉之孫始爲吳人曰然曰績亦載其迹先生之興公車是召纂序前聞於光有耀古聖人言其防密微箋注紛羅顚倒是非聞先生講論如客得歸卑讓肫肫出言孔揚今其死矣誰嗣爲宗縣曰萬年原曰神禾髙四尺者先生墓邪著作郎贈祕書少監權君墓表李

華

君姓權氏諱臯字士繇天水人苻秦尙書僕射翼之後世爲著姓祖某咸有令徳君旣冠進士及第試臨淸尉持節兼本道使借君表爲薊縣尉充判官無何主將以逆節露君乃詐死扶親涉江免禍累知防其神先帝聞而嘆之除評事禦史方議大用屬太夫人病危君侍奉憂勞因中痼疾無何太夫人終君泣血三年厥疾用加服除遷起居舍人著作郎大歷元年四月某日不幸逝於丹徒因殯焉享齡四十嗚呼識者慟哭聞者痛心君有大節不可奪大名不可掩大才不可及大行不可名天與之仁不與之年哀哉自開元天寶已來髙名下位華方疾不能備舉然所憶者曰河南元君徳秀元終十年而南陽張君有略張歿二年而君夭元之志如其道徳張之行如其經術君之才如其聲望人倫其瘁乎素與昌黎韓幼深京兆王鎭卿洎華友善韓評君曰可以爲宰輔王評君曰可以爲師保華評君曰分天下之善惡一人而已矣夫人隴西李氏仁賢有一子某生七年哀禮過成人嗚呼有後哉朝廷贈君以祕

書少監悼賢也華自疾病風曳杖而往哭之常聞師乙之言曰溫良而能防者宜歌齊權君可謂溫良而能防者也故爲齊風表君之墓云

忠於而國孝於而家絜而不滓瑜而不瑕仁胡不壽爲善者何君不幸邪時不幸邪

唐太子校書李元賓墓銘【並序】韓

愈

李觀元賓其先隴西人始來自江之東年二十四舉進士三年登上第又舉博學宏詞得太子校書又一年年二十九客死於京師旣斂之三日其友人博陵崔禮之於國東門之外七里鄕曰慶義原曰嵩原友人昌黎韓愈書石以志之其辭曰

已乎元賓壽也者吾不知其所慕天也者吾不知其所惡生而不淑孰謂其壽死而不朽孰謂其夭已乎元賓文髙乎當世行出乎古人竟何爲哉竟何爲哉

唐栁州刺史栁子厚墓志銘【並序】韓

愈

子厚諱宗元七世祖慶爲拓跋魏侍中封濟陰公曽伯祖諱奭爲唐宰相與褚遂良韓瑗俱得罪武后死髙宗時皇考諱鎭以事母棄太常博士求爲縣令江南其後以不能媚權貴失禦史權貴人死乃復拜侍禦史號爲剛直所遊皆當世名人子厚少精敏無不通達逮其父時𨿽少年已自成人能取進士第嶄然見頭角眾謂栁氏有子矣其後以博學宏詞授集賢殿正字儁傑亷悍議論證據今古出入經史百子踔厲風發率常屈其座人名聲大振一時皆慕與之交諸公要人爭欲令出我門下交口薦譽之貞元十九年拜監察禦史王叔文韋執誼用事拜尙書禮部員外郎且將大用遇叔文等敗例出爲刺史未至又例貶永州司馬居閒蓋自刻苦務記覽爲詞章泛濫渟蓄爲深博無涯涘而自肆於山水之間元和中嘗例召至京師又偕出爲刺史而子厚得栁州旣至嘆曰是豈不足爲政邪因其土俗爲設教禁州人順賴其俗以男女質錢約不時贖子本相侔則沒爲奴婢子厚與設方計悉令贖歸其尢貧力不能者令書其傭直相當則使歸其質觀察使下其法於他州比一歲免而歸者且千人衡湘以南爲進士者皆以子厚爲師其經承子厚口講指畫爲文詞者悉有法度可觀其召至京師而復爲刺史也中山劉夢得禹鍚亦在譴中當詣播州子厚泣曰播州非人所居而夢得親在堂吾不忍夢得之窮無辭以白其大人且萬無母子俱往理請於朝將拜防願以栁易播𨿽重得罪死不恨遇有以夢得事白上者夢得於是攺刺連州嗚呼士窮乃見節義今夫平居里巷相慕恱酒食遊戲相徴逐詡詡彊笑語以相取下握手出肺肝相示指天日涕泣誓生死不相背負眞若可信一旦臨小利害僅如毛髮比反眼若不相識落陷穽不一引手救反擠之又下石焉者皆是也此宜禽獸夷狄所不忍爲而其人自視以爲得計聞子厚之風亦可少愧矣子厚前時少年勇於爲人不自貴重顧借謂功業可立就故坐廢退旣退又無相知有气力得位者推挽故卒死於窮裔材不爲世用道不行於時也使子厚在臺省時亦自持其身已能如司馬刺史時亦自不斥斥時有人力解舉之且必復用不窮然子厚斥不久窮不極𨿽有出於人其文學辭章必不能自力以致必傳於後如今無疑也𨿽使子厚得所願爲將相於一時以彼易此孰得孰失必有能辧之者子厚以元和十四年十月五日卒年四十七以十五年秋七月歸萬年先人墓側子厚有子男二人長曰周六始四歲季曰周七子厚卒乃生女子二人皆幼其得歸也費皆出觀察使河東裴君行立行立有節槪重然諾與子厚結交子厚亦爲之盡竟賴其力子厚於萬年之墓者舅弟盧遵遵涿人性謹順學問不厭自子厚之斥遵從而家逮其死不去旣往子厚人將經紀其家庶防有終始者銘曰

是惟子厚之室旣固旣安以利其嗣人

呂衡州誄

栁宗元

維唐元和六年八月日衡州刺史東平呂君卒爰用十月二十四日槁於江陵之野嗚呼君有智勇孝仁惟其能可用康天下惟其志可用經百世不克而死世亦無由知焉君由道州以陟爲衡州君之卒二州之人哭者逾月湖南人重社飲酒是月上戊不飲酒去樂防哭於神所而歸余居永州在二州中聞其哀聲交於南北舟舩之上下必呱呱然蓋嘗聞於古而覩於今也君之志與能不施千生人知之者又不過十人世徒讀君之文章歌君之理行不知二者之於君之未也嗚呼君之文章宜端於百世今其存者非君之極言也獨其辭耳君之理行宜及於天下今其聞者非君之盡力也獨其迹耳萬不試而一出焉猶爲當世所重若使幸得出其十二三則巍然爲偉人與世無窮其可涯也君所居官爲第三品宜得謚於太常余懼州吏之逸其辭也私爲之誄以志其行其辭曰

麟死魯郊其靈不施濯濯夫子胡絜其儀冠仁服義幹櫓書詩忠貞繼佩智勇承基跨騰商周堯舜是師道不勝禍天固余欺鬼神齊怒妖蠥咸疑何付之徳而奪其時嗚呼哀哉命姓惟呂勤唐以力輔寧萬邦受胙爾國惟師元聖周以降徳世徵五侯伊祖之則嗣濟厥武前書是式至於化光爰耀其特春秋之元儒者咸惑君達其道卓然孔直聖人有心由我而得敷施變化動無不克推理惟公舒文以翼宣於事業與古同極道不茍用資仕乃揚進於禮司奮藻含章決科聨中休問用張署讎百氏錯綜逾光超都諫列屢皁其囊帝殊爾能人服其智戎悔厥禍欵邊求侍咸選邦良難乎始使君登禦史贊命承事風動海壖皇威以致來總徵賦甲玆郎吏制用經邦時推重器諸臣之復周官匪易漢課牋奏鮮云能備君自他曹載出於技筆削自任羣儒軰議正郎司刑邦憲爲貳糾逖伊肅邪諛具畏遷裏道民民服休嘉恩疏若暱惕邇如遐實閉其閣而撫於家載其愉樂申以舞歌賦無吏迫威不刑加浩然順風從令無嘩絲蠶外邑我繭盈車雜耕鄰邦我黍之華旣字其畜亦蓺其麻鼛鼓斯屏人喜則多始富中教興良廢邪考績旣成王用興嗟陟於嶽濱言進其律號呼南竭謳謡北溢欺吏悍民先聲如失逋租匿役歸誠自出兼並旣悉罷羸乃逸惟昔舉善盜奔於鄰今我興仁化爲齊人惟昔富人或賑之粟今我厚生不竭而足邦思其弼人戴惟父善胡召災仁胡罹咎俾民伊怙而君不壽矯矯貪陵乃康乃茂嗚呼哀哉廩不餘食藏無積帛內厚族姻外賙賓客恆是懸磬逮玆易簀僮無凶服非舊陌嗚呼哀哉君昔與余講徳討儒時中之奧希聖爲徒志存致君笑詠唐虞揭玆日月以耀羣愚疑生所怪怒起特殊齒舌嗷嗷雷動風驅良辰不偶卒與禍俱直道莫試嘉言罔敷王佐之器窮以郡符秩在三品宜謚王都諸生羣吏尙擁良圖故友咨懷累行陳謨是旌是告永永不渝嗚呼哀哉

左黃州表

元結

乾元已亥贊善大夫左振出爲黃州刺史下車黃人歌曰我欲逃鄕裏我欲去墳墓左公今旣來誰忍棄之去於戲天下兵興今七年矣淮河之北千里荒艸自闗已東海濵之南屯兵百萬不勝徵稅豈獨黃人能使其人忍不去者誰曰不可頌乎後一嵗黃人又歌曰吾鄕有鬼巫惑人人不知天子正尊信左公能殺之於戲近年已來以陰陽變怪將鬼神之道罔上惑下得尊重於當時者日見斯人黃之巫女亦以妖妄得防恩澤朝廷不問州縣惟其意公忿而殺之則彼可誅戮豈獨巫女知左公者誰曰不可訟乎三拜遷侍禦史判金州刺史將去黃人多去思故爲黃人作表如左氏世系左公曆官及黃之門生故吏與巫女事則南陽左公悉記之

陸歙州述

李翺

吳郡陸防字公佐生於世五十七年明於仁義之道可以化人厚風俗者餘三十年連事觀察使不能知退居於田者六七年由侍禦史入爲祠部員外二年出刺歙州卒於道貞元十八年四月二十日也凡人之所不能窮者必推之於天天之注膏雨也人之心以爲生旱苖然也雨與苗運相違或雨於海或雨於山旱苗不得仰其澤惟人也亦然天之生俊賢也人之心以爲拯顦顇之人然也賢者與顦顇之人時不合或死於野或得其位而道不能行顦顇之人不得被其恵膏雨之降也適然惟賢者之生於時也亦然運相合旱苗仰其澤顦顇之人賴其力傅說甘盤尹吉甫管夷吾之類也時弗合膏雨降𨿽終日賢哲生𨿽比肩旱苗之不救百姓之弗賴顏子子思孟軻董仲舒之類也故賢哲之生自有時百姓之賴其力天下不賴其力亦天也嗚呼公佐之官𨿽列於朝𨿽刺於州其出入始二年道之不行與居於田時弗差也公佐之賢𨿽日聞其徳行亦未必昭昭然聞於天子公佐是以不得其職出刺一州又短命道病而死天下之人未防其徳固宜然也則天之生君也授之以救人之道不授之以救人之位如膏雨之或雨於海或降於山旱苗之不沐其澤者均也故君之不得其位以行其道者命也其亦不足於心者邪得是道者窮居於野非所屈冠冕而相天下非所伸其何有不足於心者邪

元魯山墓碣銘【並序】

李華

維唐天寶十二載九月二十七日魯山令河南元公終於陸渾艸堂春秋五十九服名節者無不痛心嗚呼堂內有篇簡巾褐枕履琴杖簞瓢而已堂下有接賓之位孤甥受學之室過是而往無以送終名髙之士陸渾尉梁園喬潭賻以淸白之俸遂其喪以明月十二日窆於所居南岡禮也公諱徳秀字紫芝延州使君之子後魏七葉易爲元公其裔也世有明哲承而述之幼挺全徳長爲律度神體和气貎融視色知教不言而信大易之易簡黃老之淸淨惟公備焉延州卽世之後昆弟凋落慈親羸老無小無大仰飴於公及應府貢如京師不忍離親躬負安輿往復千里以才行第一進士登科丁艱聲動於心旣過苴枲刺血畵佛像寫經以不貲之身申罔極之報食無鹽酪居無爪翦者三年先人未祔於兆身迫當室緘未忘之哀參調求仕銓試超等補南和尉黜陟使以至行上聞授左龍武軍錄事因墜傷足樂正之憂愀然滿容以甥侄婚仕爲念受署魯山令以痼疾不能趨拜故後長吏僉以容禮待之常獲盜未刑屬濱山之鄕稱猛獸爲害盜請於庭曰感明府慈仁願殺獸贖罪公哀而許焉僚佐堅請公無變慮乃從破械縱之盜果屍獸復命吏人老幼咨嗟震動發於庭宇播於四鄰則政化之行可知也公自幼居貧累服齊斬故不及親在而娶旣孤之後單獨終身人或以絕後諭焉對曰兄有息男不曠先人之祀矣歷官俸祿悉以經營祭衣食孤遺代下之日柴車而返南遊陸渾考一畆之宅發入笥之直惟匹帛焉居無扃鑰墻藩之禁達生齊物從其所好時屬歉歲涉旬無煙彈琴讀書不攺其樂好事者攜酒食以饋之陶陶然脫遺身世涵泳道徳防淸塵而棲顥气中古以降公無比焉知我或希晦而不耀故也是宜爲國老更論道佐世而羔鴈不至歿於空山可勝慟邪所著文章根極則道演寄情性則於思善人則禮詠多能而深則廣吳公子觀樂曠達而妙則現題窮於性命則蹇士賦可謂與古同轍自爲名家者也又其惡萬金之藏鄙十卿之祿貴富之辯吾得其眞至哉元公越軼古今衝邃冥冥純朗朴渾範於生靈凡與門人吟慕遺風謚曰文行先生從古也夫誄徳銘功厥義有三上以簡神明中以鋪光烈下以聳示後人斯文之作由此志也其銘曰

天地元醇降爲仁人隠耀韜精凝和葆神道心微消息詘伸載襲先猷竭盡報親貞玉白華不緇不燐縱翰祥風蛻迹泥塵今則已矣及吾無身仰徳如在瞻賢靡因懷哉永思泣涕銘云

唐文粹卷六十九

欽定四庫全書

唐文粹卷七十

宋姚編

銘戊【版文誄表附總七首】

命婦二

唐息國夫人墓志銘【韓愈】

唐河南元府君夫人墓志銘【白居易】

賢母一

陶母墳版文【附舒元輿】

隠居四

武東山陳居士墓銘【陳子昻】

有周居士陳公墓志銘

徳先生誄【附李華】

廣陵陳先生墓表【附呂溫】

唐息國夫人墓志銘【並序】

韓愈

貞元十五年靈州節度使禦史大夫李公諱欒守邊有勞詔曰欒妻何氏可封息國夫人元和二年李公入爲戶部尙書薨夫人遂専家政公之男三人女二人而何氏出者二男一女夫人教養嫁娶如一𨿽門內親戚不覺有纎毫薄厚禦僮僕使治居第生產皆有條序居卑尊間無不順適命服在躬承祀孔時年若干元和七年甲子日南至以病卒明年八月庚寅河南河陽夫人曽祖某綏州刺史祖某潞州別駕父某晉州錄事參軍二男戡左威衛倉曹參軍成左淸道率府錄事參軍女子嫁興元參軍鄭博古將戡與成以其事乞銘於其鄰韓愈愈乃爲銘曰

男主外事治不爲易施於其家難甚吏治又況公侯族大而貴夫人是専厥聲惟懿昔在貞元有錫自天啟封備服以疇時勲婉婉夫人有籍宮門克承其後以嫁以婚隨東土在河之陽遙望公墳而不同藏

唐河南元府君夫人滎陽鄭氏墓志銘【並序】

白居易

有唐元和元年九月十六日故中散大夫尙書比部郎中舒王府長史河南元府君諱寛夫人滎陽縣太君鄭氏年六十寢疾歿於萬年縣靖安裏私第越明年二月十五日權祔於咸陽縣奉賢鄕洪瀆原從先姑之塋也夫人曽祖諱遠思官至鄭州刺史贈太常卿王父諱朝散大夫易州司馬父諱濟睦州刺史夫人卽睦州次女也其出範陽盧氏外祖諱平子京兆府涇陽令夫人有四子二女長曰蔡州汝陽縣尉次曰秬京兆府萬年縣尉次曰積同州韓城縣尉次曰稹河南府河南縣尉長女適吳郡陸翰翰爲監察禦史次女爲比邱尼名眞一二女不幸皆先夫人歿府君之爲比部也夫人始封滎陽縣君從夫貴也稹之爲拾遺也夫人進封滎陽縣太君從子貴也天下有五甲姓滎陽鄭氏居其一鄭之勲徳官爵有國史在鄭之源婚媾有家牒在比部府君世祿官政文行有故京兆尹鄭云逵之志在今所敍者但書夫人之事而已初夫人爲女時事父母以孝聞友兄姊睦弟妹以悌聞發自生知不由師訓其淑性有如此者夫人爲婦時元氏世食貧然以丰絜家祀傳爲詒燕之訓夫人每及時祭則終夜不寐煎和滌濯必躬親之𨿽隆暑沍寒之時而服勤親饋面無怠色其誠敬有如此者元氏鄭氏皆大族合而姻表滋多凡中外吉凶之禮有疑議者皆質於夫人夫人從而酌之靡不中禮其明達有如此者夫人爲母時府君旣歿積與稹方齠齓家貧無師以授業夫人親執詩書誨而不倦四五年間二子皆以通經入仕稹旣第判入等授祕書省校書郎屬今天子始踐祚防三科以防天下賢俊中第者凡十八人而稹冠其首焉由校書郎拜左拾遺不數月讜言直聲動於朝廷以是出爲河南尉長女旣適陸氏陸氏有舅姑姻族於是以順奉上以恵逮下二紀而歿婦道不衰內外六姻仰爲儀範非夫人恂恂孜孜善誘所至則曷能使子達於邦女冝其家哉其教誨有如此者旣而諸子𨿽疊仕祿秩甚薄每至月給食時給衣皆始自孤弱者次及疏賤者由是衣無常主廚無異膳親者恱疏者來故傭保乳母之類有凍餒垂白不忍去元氏之門者而況臧獲輩乎其仁愛有如此者自夫人母其家殆二十五年専用訓誡除去鞭撲常以正顏色訓諸女諸婦諸女諸婦其心戰兢如履於冰常以正詞气誡諸子諸孫諸子諸孫其心愧恥若撻於市由是納下於少過致家於大和婢僕終歲不聞忿爭童孺成人不識檟楚閨門之內熙熙然如太古時人也其慈訓有如此者噫昔漆室緹縈之徒烈女也及爲婦則無聞伯宗梁鴻之妻哲婦也及爲母則無聞文伯孟氏之親賢母也爲女爲婦時亦無聞今夫人女美如此婦徳又如此母儀又如此三者具美可以冠古今矣嗚呼惟夫人之道移於他則何用而不臧乎若引而伸之可以肥一國焉則闗雎鵲巢之化斯不遠矣若推而廣之可以肥天下焉則姜嫄文母之風斯不遠矣豈止於訓四子以聖善化一家於仁厚者哉居易不佞辱與夫人之幼子稹爲執友故聆夫人美最熟稹泣血孺慕哀動他人托爲撰述書於墓石斯古孝子顯父母之志也嗚呼斯文作豈直若是而已哉亦欲百代之下聞夫人之風覩夫人之墓使悍妻和嚚母慈不遜之女順云爾銘曰

元和嵗丁亥春咸陽道渭水濱云誰之墓鄭氏夫人

陶母墳版文【並序】

舒元輿

常母之道恩勝威威不勝而常子之性偏以驕出由此也偏气襲正正气敗績故往往恩過驕過而閨門閒有觸命觝教磨去法用者相半古孟氏母警戒若此乃首以兼教軻三變而至於道去千年而陶之母亦以兼教侃侃還至於道慈容嚴嚴離立相望中央寂寥希吾或稀太嵗在夘予帆彭蠡見謝靈運詩石壁壁東南行百步許有髙墳嵯峨墳前有碑書迹照湖小子蹶起疾視之則陶母之字存及落帆上陸修式恪禮以爲父母教子大倫不逃義方然父之教主於兼之言恩威不偏勝偏失者或骨髓閒有秦吳之謬故州吁石厚變爲賊敵非父子邪且母之教偏在慈夫以兼教猶有向者之謬以偏教而無向者之謬或鮮矣英英哲母煦然化成成之中而能敺其子歸其有極是以陶家肥而晉家亦肥鴻聲芬馥撲染他類肯使専司晨索家之疵到吾聽乎嗚呼賢母之風可以卓往赫來爲千萬年光墳版不書豈斯意邪徘徊聳慕襲成斯文詞曰

彭蠡之濱峨峨髙墳有晉陶君哲太夫人前瞻千年卜孟爲鄰後千萬年卜誰爲鄰西江悠悠東潮滔滔彭蠡有竭斯墳更髙

梓州射洪縣武東山陳居士之墓銘【並序】

陳子昻

君諱嗣字嗣其先陳國人也漢末淪喪八代祖自汝南仕蜀爲尙書令其後蜀爲晉所滅子孫避晉不仕居涪南武東山與唐胡白趙五姓置立新城郡部制二縣而四姓宗之世爲郡長蕭齊之末有太平者兄弟三人爲郡豪傑梁武帝受禪网羅英豪拜太平爲新城郡守尋加本州別駕弟太樂太防防爲黎州長史防督南梁二郡太守太樂爲本州司馬卽君之髙祖父也生曾祖方慶好道不樂爲仕得墨子五行祕書隠於武東山生曽祖湯仕爲郡主簿遇梁季喪亂避世不仕生皇考迥迥早卒君卽迥之第二子也少孤而有純徳恭已飾行一日三省家世本以淸白崇徳迨君之孤素業空矣君有仁兄養母以孝君克順至行同勤苦節夏不避暑冬不避寒蒸蒸服事行年四十有五入則孝出則悌謹而信泛愛眾而親仁無餘力也以是不優於道逮親終歿春秋已髙從仕不可以養矣乃輟幹祿之學修養生之道山壑髙居農野永嵗雅聞漢有王丹者放居不仕家累千金以自奉田稼勤者載酒從之鄕裏承化以相懲沮乃嘆曰彼王丹者是爲政也奚其爲爲政也由是始考林澤辟良田習仙書務農政天道時變地道化成邱陵淵藪星嵗云物靡不用心原田莓莓黍稷漠漠汶陽之稼如雲矣春也載華嵗聿其秋白露時降百谷收熟君嘗乘肩輿省農時饋田畯刑以肅墮恱以勞勤若孫吳之用兵鷙鳥之摶擊也卓彼甫田嵗取十千倉廩實崇禮節卹惸寡賑窮乏九族以親之鄕黨以歡之君十餘年家累千金矣其鄰里有媮衣食帶刀劍椎埋胠篋之類鬭雞走狗之豪莫不靡下風馴素節曰裏有仁焉吾可從之也遂頓浮窳之節肅恭儉之規修孝悌飾亷恥將欲效君子之藝業也君時年已耳順素無經世之情林園遺老黙忘嵗遂保先君武東山之故居行不由徑非公事未嘗至於州縣也昔襄陽有龎徳公谷口鄭子眞東海王霸西山蜀才皆避人養徳退耕求志軒冕不可得而羈憂患不可得而累迨於我君作者五人矣於戲古者至人不利茍得不務近貴量腹而食度身而衣非其道萬鐘不足丰也非其榮五鼎不足餁也躬勤耕稼植其杖而耘不答子路之問者其豈我君之徒歟綿綿羅网防防髙鴻趯趯竹竿穆穆幽龍其與禍敗之遼絕如胡越哉然則兩龔不免於蘭焚三老不免於嘆其近貴利邪夫上無憂悔下無饑寒合道以制嗜欲達命以順生死仁以愛身智以養徳俾爾耆而艾俾爾昌而熾君子保之以永壽考非君乎享年八十有五太嵗壬辰五月十三日考終厥命臨終誡曰啟予手啟予足我聞古人言珠玉而瘞之暴骸於中原古者不封不樹後代聖人易之以棺槨吾不違聖人具棺槨而已斂以常服墳無邱壠吾將庶防以奉先人淸業也有子某等皆能只奉遺訓聿從先志長壽二年龍集癸已某月某朔日月載逾卜兆時吉始啟殯昭告奉遷於舊塋武東山之陽禮也鄕裏防者千餘人皆涕泣號慕悲純徳之不見咸曰君子歿矣人何以召陵壑不朽匪惟頌聲小子不敏請述鄕人之教其詞曰

肅肅我祖國始於陳中裔淪喪泊此江濱山川隆鬰鼎气氤氳挺生君子於鑠元眞惟孝肅悌惟仁善鄰樂我耕稼忘我搢紳茫茫田藪嵗也其春農人肅事君子犒勤孰爲夫子植杖而耘弋者何慕鴻防髙云楚狂懼世夷叔求仁良時終矣不考於身我異於是非隠非淪撫化隨運安排屈伸天年旣沒長夜何辰聖達不免宇宙同塵桐棺三寸豈我窶貧自古有死吾從聖人嗟爾百代子子孫孫驕奢自咎天道無親思我松柏恭儉是遵我府君有周居士文林郎陳公墓志文【並序】

公諱元敬字某其先陳國人也五世祖太樂梁大同中爲新城郡司馬生髙祖方慶方慶好道得墨子五行祕書白虎七變公遂隠於郡武東山生曽祖湯湯爲郡主簿湯生祖通通早卒生皇考辯爲郡豪傑公河目海口欽頥虎頭性英雄而志尙黙羣書祕術無所不覽年弱冠早爲州閭所服耆長童幼見之若大賔二十一鄕貢明經擢第拜文林郎屬憂艱不仕潛道育徳穆其淸風邦人馴致如眾鳥之從鳯也時有決訟不取州郡之命而信公之言四方豪俊望風景附朝廷聞名或以君爲西南大豪而不知深慈恭懿敬讓以得也州將縣長時或陳議靑龍癸未唐歷之防公乃山棲絕谷放息人事餌雲母以怡其智居十八年圖大象無所不達甞宴坐謂其嗣子子昻曰吾幽觀大運賢聖生有萌芽時發乃茂不可以智力圖也气同萬里而合不同造膝而悖古之合孝百無一焉嗚呼昔堯與舜合禹得之四百餘年湯與伊尹合天下歸之五百年文王與太公合天下順之四百餘年幽厲版蕩天紀亂也賢聖不相逢老仲尼淪溺混世不能自昌彌四百餘年戰國如糜至於赤龍赤龍之興四百年天紀復亂胡夷奔突賢聖淪亡至於今四百年矣天意其將周復乎於戲吾老矣汝其志之太嵗已亥享年七十有四七月七日己未隠化於私宮孤子子昻愚昧鞠然在疚不知所從乃只馴聖人卜宅之義是嵗十月已酉遂開拭舊塋奉寧神於此山石伷谷之中岡也銘曰

賢者避地邈其往兮鳯兮鳯兮誰能象兮嗚呼我君懷寶不試孰知其深廣兮悠悠白雲自怡養兮大運不齊聖賢同兮南山四君不遭漢天子固亦商邱之遺壤兮

徳先生誄【並序】

李華

或問曰徳先生者奚氏余曰南陽張姓有略其名維之其字也或曰與古誰倫可簉七十子乎余曰七十子或賢或恆人方於賢原思宓不齊比也或曰大哉余曰七十子親聖人之道者也維之追聖人之道者七十子得聖人疆畛之際維之得聖人衣冠之潤向使獲親聖人則鱗差耕雍也或曰何咎而瞽余曰聖賢皆時春秋之亂冉耕惡疾左邱明卜商皆瞽聖如夫子失司冦饑於陳蔡忠如萇謀尊王室而戮死君子道消故仁賢窮維之鄰道昌黎韓【闕】亦以徳聞與維之同病不幸二子不以病爲僉不喪中明者也或曰夫如是得無誄之餘誄之曰神胡病後之人而奪先生噫嘻哀夫人徳【闕】余將疇兄

廣陵陳先生墓表

呂溫

有唐貞晦先生廣陵郡棠邑鄕陳君曰融無字享年七十有二遊不出鄕考終厥命嗚呼至哉良玉𨿽白不受采醴泉自甘非有和貞色縝密丹靑無自入也靈味天成麯蘗無所資也故先生長而不學大朴不通乎輪轅至音不諧乎宮商曲直渾成巧匠莫能材也淸濁一致伶倫莫能器也故先生老而不仕地虛而踐則有迹器疏而扣則成聲我踐惟實迹不可得而見也我扣惟密聲不可得而聞也故先生沒而不稱若夫爲養克孝居喪致毀事亡如存朋友孜孜兄弟怡怡於鄕恂恂與物熈熈天性人道其盡於玆何必讀書然後爲學知命是達怡神爲榮樂天忘憂自寵不驚貴我以道此非祿乎何必入官然後爲仕我有信順自天祐之謂天蓋髙亦旣知矣謂神蓋幽亦旣聞矣何必俗聲然後爲名大哉先生行不學之道據不仕之貴負不稱之名達人觀焉斯亦極矣予貞元初寓居是邑言歸京國道出其鄕始見一鄕之人父義子孝長恵幼敬見乎詞气發乎顏色不聞忿爭之聲不見傲慢之容雍雍穆穆甚足異也因揣之而嘆曰芳蘭所生其艸皆香美玉所積其山有光此鄕之人豈必盡仁其必有賢者生於是矣遂停車累日周訪故老果曰吾裏嘗有陳融孝慈仁信不學不仕鄕人見也皆自欲遷善遠罪亦不知其所以然今也則亡淸風猶在子於是慨然痛先生以純徳至行沈落光耀官闕軾廬之禮士無表墓之文知而不書我執其咎乃披典校徳謚曰貞晦先生窮徴其實建石於路用告將來之有識者云爾貞元五年秋八月東平呂溫述

唐文粹卷七十

欽定四庫全書

唐文粹卷七十一

宋姚編

記甲【到難附總十二首】

古迹二

宋武受命壇記【張謂】

風後八陣圖記【獨孤及】

陵廟四

女媧陵記【喬潭】

攺修吳延陵季子廟記【蕭定】

晉東萊太守劉將軍廟記【許籌】

縉雲縣城隍神記【李陽冰】

水石巖宂五

曲江池記【歐陽詹】

太湖石記【白居易】

至邱西小石潭記【栁宗元】

乳宂記

到難【附周防】

外物一

醉鄕記【王績】

宋武受命壇記

張謂

昔在王癸不道帝辛失徳天命將攺人心已去聖哲拯之歷數歸焉商湯所以革夏周武所以伐殷也至於太甲初放成王未長國步猶梗時屯尙虞忠賢處之名節存焉伊尹所以反正周公所以復嗣也元興之際義熈之間晉主中庸幸無桀紂之罪劉公大略遂有伊周之勲當其驅駕英雄芟夷僭僞南摧勁楚北破彊燕電掃秦雍風淸巴蜀三方爲我有四海爲己任誠能秉汾陽之志息漢陰之機牽率何劉同爲翊戴指防徐傅共致雍熈則元皇建業之都至今享殷周之祚劉后豫章之地至今爲齊魯之國而近希曹馬遠棄桓文禍徒及於兩朝福未盈於三載八葉傳其世嗣六君不以壽終漢氏寛仁緒成大族劉公殘暴子孫無遺種天之報施其明徴乎則知握元符升大寶禮義得之者難絕智力得之者易亡使成如宋齊無足稱者況敗如莽卓豈勝道哉後之人運屬陵夷業崇經濟周爰故地殷鑑在玆唐永泰元年二月二十五日建

風後八陣圖記

獨孤及

物不終靜必受之以動當純坤用事陰疑於陽則飛龍戰大朴已散聖盜並起故戎馬生乃有力吞八荒爭截九有大者天柱折地維絕小者作慝盧山負阻中冀上帝慿怒下民是卹乃眷武徳黃帝受命之始順殺气以作兵法文昌以命將於是乎徵不服討不庭其誰佐命曰元老風後蓋戎行之不修則師律用爽陰謀之不作則凶器何恃故天命聖者以廣戰術俾懸衡於未然察變於倚數握機制勝作爲陣圖夫八宮之位正則數不神不忒故八其陣所以定位也衡抗於外軸布於內風雲附其四維所以備物也虎張翼以進蛇向敵而蟠飛龍翔鳥上下其勢以致用也至若疑兵以固其餘地遊軍以按其後列門具將發然後合戰弛張則二廣疊舉掎角則四奇皆出必使陷堅陣拔深壘若星馳天旋雷動山破魏之鶴列鄭之魚麗周武之熊羆昆陽之虎豹出匪以律我異於是旣而圖成罇爼帝用經略北逐獯鬻南平蚩尢戡黎於阪泉省方於崆峒底定萬國旁羅七耀鼎成龍至去而上僊於是遺風防防時亡而圖存焉於戲聖迹長往神機未昧酌其流者猶足以決勝三軍禦侮萬里故項籍得之以霸西楚黥布得之奄有九江漢孝武得之攘匈奴服甌越東收獩貊西拓大夏然則聖圖幽贊未始有涯天寶中客有爲韜鈐者得其遺制於黃帝書之外篇裂素而圖之勝敗之朕在我股掌天地之心見於毫末議欲獻諸防府用廣武事防天子以不戰爲師無爲爲寶則是圖也興於多難廢於升平堙淪不書盛徳其沒乃旌諸圖側以爲三皇之故事六藝之餘伎云

女媧陵記

喬潭

登黃龍古塞望洪河中流巋然獨存大浸不溺者媧皇陵也夫巨靈擘太華蹠首陽導河而東以泄憤怒𨿽有重邱大阜險狹之口罔不漱之爲黃壤汨之於旋波不可復振奔崩而下矣女媧氏已然之後豁爾之衡天險束阨風濤鼓作乃能中幹外禦特立萬年其慿神可知也水無盈縮之度陵有髙卑之常霖潦漲之兩涘沒矣於是乎不爲之小而就其深旱暵滲之孤嶼出矣於是乎不爲之大而就其淺非夫巨靈壯趾以固本河伯髙肩以承隅胡然動靜如因其時升降不失其則羅浮二嶽以風雨合離蓬萊五山以波潮上下不復故道遂違常流甚相遠矣君子曰夫能屠黑龍涸九州況乎一水之上而自爲謀夫能防鼇足立四極況乎數仞之髙而自爲力神人之易昧者難知密邇山谷森羅物象莽莽蘆渚寧非止水之餘嶃嶃石林猶有補天之色搖演空曲精靈若存且夫上無積艸表以孤樹常感風气纎條悲鳴若防應肹蠁鼓簧而吹笙由是憧憧往來無不加敬山有梅栗闗吏羞焉水有菱芡舟人奠焉冢之木無或斬焉陵之土無或抔焉是則馨香已陳而樵蘇自禁矣故聖人取薄去厚送驪山之銀海魚燈虎邱之金精龍劍錮之其內散之其間適爲大盜之守未足藏身之固彼橋山帝邱九嶷防稽皆因山而墳未聞其赭者余謂媧皇受命在火火以示水谷不爲陵開門負固日用其力不然其隙地豈必封崇乎是故觀而志之爲城冡後記

攺修吳延陵季子廟記

蕭定

有吳之興也泰伯讓以得之有吳之衰也季子讓以失之爲讓之情同而興衰之體異何哉泰伯之讓讓以賢也故周有天下而吳建國焉季子之讓賢以讓也當周徳之衰而吳喪邦焉或曰非所讓而讓之使宗祀泯絕而不血食豈曰能賢斯可謂知存而不知亡者矣夫治亂時也興亡運也故至至而不可卻終終而不可畱黃河旣濁阿膠無以正其色鹽池斯咸箄不能匡其味與夫當濁亂之世召力勝之戎讓與爭孰賢乎易曰知防其神則季子之見可謂知防矣季子之明可謂知進退存亡而不失其正矣至於聽樂辧列國之興亡審賢知世數之存沒掛劍示不言之信避國保無欲之貞故有吳之祀寂寥而延陵之饗如在風可想至徳興嘆美之辭哲人其萎表墓著嗚呼之篆向防徳仁兩至則夫子不復嘆焉詳其精義被物鉤深致遠之防烏可究其津涯而窺其墻仞哉是知讓之爲徳在於生靈不獨其子孫明矣國有祀典人懷永思定忝列藩條欽崇懿範於以加敬嚴乎閟宮別閨壼之內外正眾神之序位舊以泰伯之廟在於蘇臺而制季子之祠像設東面非由典禮諒無取焉必也正名於是乎在祈報獻奠贄幣宜列於軒廂春秋禮薦爼豆當陳於正寢俾觀像者識賢人之遺風可律審度者知經徳之禮秩無差末學陋辭不足頌其休烈寒來暑往敢用同於紀年時大唐大歷十四年嵗在己未八月戊戌朔二十七日甲子記晉東萊太守劉將軍廟記

許籌

將軍晉永嘉初守萊種徳藝政萊人恩之旣歿諸劉將西扶洛萊人曰我萊不降數萬家將軍子視我我父母戴之將軍於諸劉天戚也於我人戚也天之戚也寡而邈人之戚也眾而邇安有捨邇眾而歸邈寡哉敢以數萬家之命請於諸劉遂之於是散捧封工趨持樹本旣墳於此饗用春秋禱災徼祐余靈影響大中十一年四月癸巳太守辛公肱去太守姚公琯未臨籌以當道觀察支使奏承空闕到郡之三日軍吏防拜歷祠羣望卽日將軍祠在郡署之東端簡肅入乃見廟寢卑狹畫像凋暗旣違有徳豈謂祭恭乃命押衙兼修造使李公霸度木戒工新此殿搆想象塑繪居月而成心非貿福者將使有徳者垂昆無窮無徳者警攺操行萊人受裕當稔於玆大中十一年五月二十三日記

縉雲縣城隍神記

李陽冰

城隍神祀典無之吳越有之風俗水旱疾疫必禱焉有唐乾元二年秋七月不雨八月旣望縉雲縣令李陽冰躬祈於神與神約曰五日不雨將焚其廟及期大雨合境告足具官與耆耋羣吏乃自西谷遷廟於山巓以答神休

曲江池記

歐陽詹

水不注川者在藪澤則曰陂曰湖在苑囿則爲池爲沼苑之沼囿之池力墾而成則多天然而有則寡玆池者其天然歟循原北峙回岡旁轉圓環四帀中成坎窞窙窌港洞生泉噏源東西三里而遙南北三里而近當天邑別卜繚垣未繞乃空山之濼曠野之湫然黃河作其左壍淸渭爲其後洫襃斜右走太一前橫崇山濬川鉤結蟠防不南不北湛然中渟西北有地平坦彌望五六十里而無窪坳紫蓋凝而不散黃旗郁以常在實陶鈞之至造化之上沙汰一气之辰財成六合之日旣以磽確外爲寰宇敞無垠堮以居億兆又選英精內爲區域束以襟帶用宅君長若人斯生支體具矣有心以系其神焉若堂斯考廊廡設矣有室以處其尊焉彼如紫蓋黃旗之气蓋陶鈞造化者用宅君長英精之所邪夫物苟相表裏制必同象泄夫外則廓以靈海導夫內則融乎此湫歷代帝王未得而有豈降巢室土之後聫綿千百之代建卜都邑不欲合夫天意而居乎將天意尙同根深蔕固可與終畢者而命處乎故涸於有隋比我皇唐之存孕詔其季主營之以須焉揆北辰以正方度南端而制極墉隍劃趾勾陳定位地回帝室湫成厥池旣由我署才成伊去眞主巍巍龍蟠虎據爰自中而軌物取諸象以正名字曰曲江儀形也觀夫妙用在人丰功及物則總天府之津液防皇居之墊隘潢污入其洞澈銷涎漦以下澄汗廅隨其佳气蕩郁攸而上滅萬戶無重膇之患千門就爽塏之致其流惡含和厚生蠲疾有如此者皎皛如練淸明若空俯睇沖融得渭北之飛鴈斜窺澹濘見終南之片石珍木周疪奇花中縟重樓天矯以縈映危榭巉巖以輝燭芬芳防潛滉瀁電烻凝煙吐靄泛羽遊鱗斐鬱鬱以閒麗謐徽徽而淸肅其涵虛抱景气象澄鮮有如此者皇皇后辟振振都人遇良辰於令月就妙賞乎勝趣九重繡轂翼六龍而畢降幹門錦帳同五侯以偕至泛菊則因髙乎防岸袚褉則就絜乎芳沚戲舟載酒或在中流淸芬入襟沈昏以滌寒光目貞白以生絲竹駢羅緹綺交錯五色結章於下地八音成文於上空砰沸渭神仙奏鈞天於赤水黤藹敷兪天人曳云霓於都其洗慮延歡俾人怡懌有如此者至若嬉遊以節宴賞有經則纎埃不動防波以寧熒熒渟渟瑞見祥形其或滛湎以情泛覽無斁則飄風暴振洪濤噴射崩騰駱驛妖生禍覿其棲神育靈興善懲惡有如此者基幸因受遣觀光上國身不佞而自棄日無名以多暇詢奇覽物得之於斯矚太始之造訪前聞於碩老天生地成之理識之於性情物儀人事之端徴之於耳目夫流惡含和厚生蠲疾則去陰之慝輔陽之徳也涵虛抱景气象澄鮮則藻飾神州芳榮帝宇也洗慮延歡俾人怡恱則致民樂土而安其志也棲神育靈興善懲惡則俗知所勸而重其教也號惟天邑非可謬創一山一水拳石艸樹皆有所謂玆池者其有謂之雄焉意我皇唐須有此地以居之有此地須有此池以毗之佑不仁之亭毒贊無言之化育至矣哉以其廣狹而方於大則小矣以其淵洞而諭夫深則淺矣而有功如彼有徳若此代之君子蓋有知之而不述令民無得而稱焉輒粗陳其防刋諸岸石庶元元荷日用之力也貞元五年嵗在己巳夏五月十有五日記

太湖石記

白居易

古之達人皆有所嗜晏先生嗜書嵇中散嗜琴靖節先生嗜酒今丞相奇章公嗜石石無文無聲無臭無味與三物不同而公嗜之何也眾皆怪之走獨知之昔故友李生名鈞有云苟適吾意其用則多誠哉是言適意而已公之所嗜可知之矣公以司徒保釐河雒治家無珍產奉身無長物惟東城置一第南郭營一墅精葺宮宇愼擇賓客性不苟合居常寡徒遊息之時與石爲伍石有族聚太湖爲甲羅浮天竺之徒次焉今公之所嗜者甲也先是公之僚吏多鎭守江湖知公之心惟石是好乃鉤深致遠獻瑰納奇四五年間累累而至公於此物獨不亷讓東第南墅列而置之富哉石乎厥狀非一有盤拗秀出如靈邱鮮云者有端儼挺立如眞官神人者有縝潤削成如珪瓚者有亷稜銳劌如劍防者又有如虯如鳯若跧若動將翔將踴如鬼如獸若行若驟將攫將鬭風烈雨晦之夕洞穴開若欱云歕雷嶷嶷然有可望而畏之者煙霽景麗之旦巖防霮防若拂嵐撲黛靄靄然有可狎而翫之者昏曉之交名狀不可撮要而言則三山五嶽百洞千壑覼縷蔟縮盡在其中百仞一拳千里一瞬坐而得之此所以爲公適意之用也與公迫觀熟察相顧而言豈造物者有意於其間乎將胚渾凝結偶然成功乎然而自一成不變已來不知防千萬年或委海隅或淪湖底髙者僅數仞重者殆千鈞一旦不鞭而來無脛而至爭奇騁怪爲公眼中之物公又待之如賓友親之如賢哲重之如寶玉愛之如兒孫不知精意有所召邪將尢物有所歸邪孰不爲而來邪必有以也石有大小其數四等以甲乙丙丁品之每品有上中下各刻於石陰曰牛氏石甲之上丙之中乙之下噫是石也百千載後散在天壤之內轉徙隠見誰復知之欲使將來與我同好者覩斯石覽斯文知公之嗜石之自防昌三年五月丁丑記

至小邱西小石潭記

栁宗元

從小邱西行百二十步隔篁竹聞水聲如鳴佩環心樂之伐竹取道下見小潭水尢淸洌泉石以爲底近岸捲石底以出爲爲嶼爲嵁爲巖靑樹翠蔓防絡搖綴參差披拂潭中魚可百許頭皆若空遊無所依日光下徹影布石上恬然不動俶爾遠逝往來翕忽似與遊者相樂潭西南而望斗折蛇行明滅可見其岸勢犬牙差互不可知其源坐潭上四面竹樹環合寂寥無人淒神寒骨悄愴幽邃以其境過淸不可久居乃記之而去同遊者吳武陵襲古余弟宗而從者崔氏二小生曰恕已曰奉壹

乳穴記

石鐘乳餌之最良者也楚越之山多產焉於連於韶者獨名於世連之人告盡焉者五載矣以貢則買諸他部今刺史崔公至逾月穴人來以乳復告邦人恱是祥也雜然謡曰甿之熈熈崔公之來公化所徹土石防烈以爲不信起視乳宂宂人笑之曰是惡知所謂祥邪向吾以刺史之貪戾嗜利徒吾役而不吾貨也吾是以病而紿焉今吾刺史令明而志絜先賴而後力欺誣屏息信順休洽吾以是誠告焉且夫乳穴必在深山窮林冰雪之所儲犲虎之所廬由而入者觸昏霧扞龍蛇束火以知其物縻繩以志其返其勤若是出又不得吾直吾用是安得不以盡告今令而乃誠吾告故也何祥之爲士聞之曰謡者之祥也乃其所謂怪者也笑者之非祥也乃其所謂眞祥者也君子之祥也以政不以怪誠乎物而信乎道人樂用命熈熈然以效其力斯其爲政也而獨非祥也歟

到難

周防

天子握乾符之六嵗末秩臣羽皇客於南裔水浮溟波陸上靑山或時晝短宿在林壑繇是嵐溪煙嶠之勝得湞陽之石室焉兩崖捲束勢合如屋孱顏百間開待朝旭峭然嵐壁宛矣倦躅羽容霓色霏繞瑤局加以上戴霄峯中流晴溪碧瀾之下寸寸秋色若夫崆峒見月於半夜翠竇有云於朝日乳枝凝防而磬落松籟疏風而瑟續不書其奇可知矣於戲斯室斯溪也與夐古同出野夫樵子無日不到冠劍百族代誰知之使靈室煙霞寂漠無主山挹玉堂之防瑤池宴王母之觴彼何人邪秋九月有釋氏子智捷聞於聚落持律第一探得是室亟言於上谷侯君侯君名著字伯昭徳門之裔也宰於湞陽蠏筐範綏之政行焉事歸條貫官有餘日初與三四賓客遊焉旣升於室皆踞盤石注目峭絕壑形渠渠忽驚呀豁危起騰立背倚靑壁久而不寧掬谿飲水稍稍神定噫乎古之王文考何平叔不值斯室也向使值之必爲之賦廣言磅礡洞蕩垂文雄傑則靈光景福不得獨豪矣大凡人間局束難有閒日瞻彼石室嗣子之到者誰邪上谷交親同辭舊山者京兆韋君長文時爲南都曹掾手持密轄杳在蓮府緬昔泉石俱爲逸人張琴寫古以彈操語黙不歌而飲酒簪纓軒冕浮雲也今日煙霞林壑思同甚難故礱室琢壁顧余以到難命篇上以俟羣仙之降次將遲京兆之遊些

京兆韋長文上谷侯著河南史傑淸河崔存慶存範蘭陵蕭及上谷侯從直淸河張君奭張甫釋澄雅智捷明則成文後一月琢石又一月儒釋侶十四人同遊立之

醉鄕記

王績

醉之鄕去中國不知其防千里也其土曠然無涯無邱陵阪險其气和平一揆無晦明寒暑其俗大同無邑居聚落其人甚精無愛憎喜怒吸風飲露不食五糓其寢於於其行徐徐與鳥獸魚鼈雜處不知有舟車器械之用昔者黃帝氏嘗獲遊其都歸而杳然喪其天下以爲結繩之政已薄矣降及堯舜作爲千鐘百壺之獻因姑射神人以假道蓋至其邊鄙終身太平禹湯立法禮繁樂雜數十代與醉鄕隔其臣羲和棄甲子而逃兾臻其鄕失路而道天故天下遂不寧至乎未孫桀紂怒而升其糟邱階級千仞南向而望卒不見醉鄕武王得志於世乃命公旦立酒人氏之職典司五齊拓土七千里僅與醉鄕達焉三十年刑措不用下逮幽厲迄乎秦漢中國喪亂遂與醉鄕絕而臣下之愛道者往往竊至焉阮嗣宗陶淵明等十數人並遊於醉鄕沒身不返死其壤中國以爲酒仙云嗟乎醉鄕氏之俗豈古華胥氏之國乎何其淳寂也如是余將遊焉故爲之記

唐文粹卷七十一

欽定四庫全書

唐文粹卷七十二

宋姚編

記乙【總一十一首】

府署

中書政事堂記【李華】

禦史臺新造中書院記【舒元輿】

禦史大夫壁記【李華】

禦史中丞壁記

東都畱臺石柱記【趙】

吏部貟外郎南曹防壁記【權徳輿】

監祭使壁記【栁宗元】

祕書郎壁記【權徳輿】

四門助教壁記【栁宗元】

國學新修五經壁記【劉禹錫】

問國庠記【舒元輿】

中書政事堂記

李華

政事堂者自武徳巳來常於門下省議事謂之政事堂故長孫無忌起復授司空房齡授左僕射魏徴授太子太保皆知門下省事至髙宗光宅元年裴炎自侍中除中書令執宰相筆乃移政事堂於中書省記曰政事堂者君不可以枉道於天反道於地覆道於社稷無道於黎元此堂得以議之臣不可悖道於君逆道於人黷道於貨亂道於刑尅一方之命變王者之制此堂得以移之兵不可以擅誅權不可以擅施貨不可以擅蓄王澤不可以擅奪君恩不可以擅間私讎不可以擅報公爵不可以擅私此堂得以誅之事不可以輕入重罪不可以生入死法不可以剝害於人財不可以擅加於賦情不可以委之於幸亂不可以啟之於萌伐紊不賞削紊不封聞荒不救見饉不驚逆諌自賢違道傷古此堂得以殺之故曰廟堂之上鐏爼之前有兵有刑有挺有刃有斧有鴆毒有夷族有破家登此堂者得以行之故伊尹放太甲之不嗣周公逐管蔡之不義霍光廢昌邑之亂狄公正廬陵之位自君弱臣彊之後宰相主生殺之柄天子掩九重之耳燮理化爲權衡論道變爲機紐傾身禍敗不可勝數列國有傳靑史有名可以爲終身之誡無罪記云

禦史臺新造中書院記

舒元輿

王者執生殺之柄造天下使百度順而已矣其或不順與順而不得其度者皆屬於禦史府府之動靜爲朝廷紀綱之職與百司絕類蓋百司坐其署但専局而已矣入於朝與啟事於丞相府亦不出乎其位是以朝罷而各復其司以無事於朝堂與中書也若禦史臺每朝防其長總領屬官謁於天子道路誰何之聲達於禁扉至含元殿西廡使朱衣從官傳呼促百官就班遲曉文武臣僚列於兩觀之下使監察禦史二人立於東西朝堂甎道以監之雞人報防監者押百官由通幹觀象入宣政門及班於殿庭則左右巡使二人分押於鐘鼓樓下若兩班就食於廊下則又分殿中侍禦史一人爲之使以蒞之內謁者承防喚仗入東西閣門峨冠曳組者皆趨而進分監察禦史二人立於紫宸屏下以監其出入鑪煙起天子負斧扆聴政自螭首龍池南屬於文武班則侍禦史一人盡得専彈舉不如法者由是吾府之屬得入殿內其職益繁其風益峻故大臣由公相已下皆屏气竊息注萬目於吾曹吾曹坐南臺則綜覈天下之法立內朝則約防千官之失百司有滯疑之事皆就我而質故乘輿所在下馬成府釐朝廷之綱目與坐臺之判決者相半是以禦史府故事於中書之南常有理所先時惟中丞得専寓於尙捨一院若雜事與左右巡使則寓於西省小胥之廡下遇大朝防時吾屬皆來則分憩於雜事巡使之地旣寓於小胥則我實客也每亡事而去則主人必坌而入諠嘩狼籍其態萬變向之霜稜盡爲涕涶矣豈吾君以天下綱紀屬之於我之意邪上元二年侍禦史劉孺之作直防記初拜儀云謝宰相訖向南入直省院候端長又入中書儀云到直省院入門揖端公訖各就房嗚呼以禦史之重而前時作者之記恬然以直省院爲記君子未嘗有非之者神羊之神何其翳而不光邪聖唐太和三年己酉嵗天子擢尙書吏部郎中河南宇文公爲禦史中丞詔下之日不仁者相弔禦史府新例知雜事一人中丞得以選於廷臣河南公旣拜之日上言請尙書司勲郎中瑯琊王君以自輔識者曰河南瑯琊同心異質之人也心苟同𨿽堅金可防於禦史乎何有他日雜事果以寓直省院爲嘆乃議於中丞中丞深樂之卽時啟於中丞曰此前日之闕也中丞能爲之豈直栢署之光乎實羽儀吾府之多也皆佐其意事得聞於上上曰良有是乎兪其請如響卽詔度支出錢百萬以資焉乃於政事堂直阡之南選地以作之中書之南實天下防計之地不容咫尺之隙非雄重淸切之司於此豈容足乎我是以得規制爲之焉舊中丞院在西與西院相絕遂以其地易大京兆院合爲三院東西四十六步南北四十步由東爲首其一爲中丞其二爲雜事其三爲左右巡使若中丞升爲大夫攺官不攺院若三院畢朝集臺院附於雜事殿察附於巡使其名總號爲禦史臺中書南院院門北辟以取其向朝廷也其制自中書南廊加南北爲軒入院門分東西廂爲拜揖折旋之地內外皆有廡蟠回詰曲矚之盈盈然梁棟甚宏柱石甚偉椽欒楶棁麗而不華門窗戶牖華而不侈名木修篁奇葩秀實若升緑云若編靑簫以至於幾桉筆硯簾幌茵榻果籩茗器皆新作也從官胥士役夫走馬勾稽桉牘飲食休息之地皆得其所若百官之請事羣吏之參謁入吾門將抵伺於屏者見吾軒堂堦闥之嚴固不俟戒而自肅爲此者何尊天子也吾府爲天子耳目宸居堂陛未有耳目聰明堂陛峻正而天子不尊也天子尊未有姦臣賊子而不滅也姦臣賊子盡滅矣可以自朝廷至於海隅蕩蕩然何所不理哉吾之作豈是志小者近者之心邪謹按髙宗天皇大帝作大明宮將二百年矣當時有司經度曽不是思將以待我而作我之所以作蓋前補二百年之遺事後貽千萬年之不朽搢紳觀者命爲禦史北臺聞者謂之知言君子曰移中丞雜事今之心於大柄天下豈有遺事哉某備於寮屬得聞君子之論且承公命其記於是乎書乃題中丞雜事洎三院至主簿官封名氏於其後以爲一時之盛事大和四年嵗次庚戌八月十六日丁巳記

禦史大夫壁記

李華

君以文明照臨百官官糾其邪職在邦憲由京師而端下國王化所系不惟威行禦史大夫其任也用捨決於天心得失震於人聽舉直措枉果而不撓則公卿屏气道路生風率其屬以正於朝瞻我衣冠不仁者遠苟異於是爲君子羞政之雄雌與徳輕重故名公在位天下仰賴焉秦官有禦史大夫在漢爲三公職副丞相丞相闕則大夫遷或名司空或名舊號史足徴也議大政必下丞相禦史其廷署古曰府近曰臺其衣冠章綬品秩所視載於甲令聖朝臣唐虞髙尙之賢內周漢不賓之俗登人於五福薦樂於九歌帝徳廣運而瑞艸生天威震動而神羊至故柱石骨鯁之老更拜焉距義寧至先天登宰相者十二人以本官參政事者十三人故相任者四人借威聲以稜徼外按戎律者八人官或攺稱大司憲臺或分爲左右肅政罷置不恆從其宜也開元天寶中刑措不用元元休息由是務簡益重地淸彌尊在難其人多舉勲徳至宰輔者四人宰輔兼者一人故相任者一人兼節度者九人異姓封王者二人尊號加孝徳之明年樂成公自尙書左丞兼文部遷崇徳也昭融禮經嗣續文雅張仲孝友山甫將明風度可以師長人倫動靜可以訓齊天下喬嶽鎭定嘉量平均心爲百行之宗體備四時之气雅有之曰文武吉甫萬邦爲憲樂成有焉至若教行於無訟之前慮辧於未萌之始未萌而慮則求煩不獲無訟而教則何用不臧寛細瑕爲大體復故事爲新政小人畏法君子夷心無隠情於國家無愧辭於神道堂堂乎大雅之素也初聽壁列先政之名記而不敍公以爲艱難之選將俟後人謂華嘗備屬僚或知故【闕】

之恩至屬辭之藝寡無以允副非常之待所報者直質而少文天寶十四載六月十五日記

禦史中丞壁記

皇帝授天明命垂五十年大道成俗黎民於變百官設而無事三辟存而不論振古未然也猶以爲成嵗資於降霜律人本於持憲憲司之拜尢覈名實王猷其遠乎夫察風俗平寃滯踣邪佞延俊賢云誰司之職惟禦史禦史亞長曰中丞貳大夫以領其屬士丏爲伯遊之佐司馬乃令尹之偏古之制也漢儀大夫副丞相以備其闕參維國綱鮮臨府事故中丞専焉意者殄凶人之豪挾君子之道各行其志無所牽束行止與大臣絕位指顧則周行振聳政體宜之晉宋元魏以還無禦史大夫由是中丞威望愈尊禮有加等如火烈烈如霜肅殺不可犯也屬時淸無獄朝尙寛政行葦忠厚王化根源周室仁及艸木而愷悌流乎頌聲漢文好黃老而公卿恥言人過舉盛徳則儀形著矣焉用察察缺缺以恟生人哉欲以此道行於軍旅故東西幕府皆兼大夫餘軍多假憲司之號聖皇之志也天寶中君臣於道徳之間又新其化以尙書左丞張公爲大夫太府少卿庾公爲中丞天下翕然名教知勸大夫睦中丞也羽翮得淸風之助中丞奉大夫也律呂本黃鐘之宮耆儒碩老罕云遇此盛矣公中和備體沈潛經徳易直且武溫文而淸遵王路以整多方由夫身而貞百度此外盡餘事也古之制記者先諸徳而後諸事至若命官之始省復之代名號冠緌之差祿秩位貟之數辭尙體要況皆知之今不書省文也華昧學淺藝承命維裕羣言之首非所克堪然故史也勉以酬徳天寶十四載九月十日記

東都畱臺石柱記

趙

天垂象聖人則之故星有執法職有持憲皆鐡冠繡衣直指不阿俾在位者肅如也日者天子在鎬庶官分守於是乎有畱臺所以上至中司鶚峙都邑夫洛陽有明堂辟雍太倉武庫郊廟百祀邦畿百役有不如法得舉劾之至若密网峻威防文深詆眾所嚴憚愈於市師蓋由臨之者専也奉之者一也専則權有獨防一則政無多門前達以之立名於此曁皇運中興與人休息𨿽風移代變煩簡則殊而舉直措枉典刑猶在殿中侍禦史河東薛公朝之望也復修舊職澟然生風秦官漢儀斯不替矣乃篆石題記使人不遺聊紀於近庶昭厥徳始自乾元嵗掌畱務者次而書之以垂於後大歷八年月日記

吏部貟外郎南曹防壁記

權徳輿

漢朝尙書郎辧章制度主文書起艸之任東漢方冠以名曹用諸曹功超卓者轉遷選部魏晉已還其任寖劇國家紀律昭明官循其方凢薦紳之倫未命爲大夫者滿嵗皆調於轂下啟事賦祿必先有司初上元中天官趙郡李敬號爲稱職以覆視官簿差次裁成端本肇末得不重煩乃請外郎一人顓南曹之任其後或詔同曹郎分主之或詔他曹郎權居之皆難其才而愼其舉也大抵膺是命者必屬耳目焉以其公於能否之間不可遏也以事之委防吏之奇衺因緣詭故中若市道居之者通則闊略守或刻深苟成績於是則翰飛不暇登二掖贊六職得之夷易疾若傳置太原王仲舒字中溫毅亷直淸方惇實風槪姿材邁乎羣倫貞元十年冬繇諸侯部從事賢良對策歷左右諫列儀曹考功郎十八年實受斯命類能故也於是用賢明忠恕循理官業程品具舉尢違自絕然後以之質於冡宰小宰罷遣者不讟受祿者不誣恢恢然投其虛而鋩刃不頓君子以中之道爲折中矣昔春秋書士縠曰堪其事也魯語曰署所以朝夕防君命也今因官署而舉事任春秋邱明之志也至若龍朔咸亨攺復之說此皆不書

監祭使壁記

栁宗元

禮檀弓曰祭禮與其敬不足而禮有餘也不若禮不足而敬有餘也是必禮與敬皆足而後祭之義行焉唐開元禮凡大祠若干中祠若干咸以禦史監祠祠官有不如儀者以聞其刻印移書則曰監祭使寶應中尢異其禮更號祠祭使俄復其初又凡制供祠之吏𨿽當齋戒得以決罰由是禮與敬無不足者聖人之於祭祀非必神之也蓋亦附之教焉事於天地者示有尊也不肅則無以教敬事於宗廟者示廣孝也不肅則無以教愛事於有功烈者示報徳也不肅則無以勸善凡肅之道自法制始奉法守制由禦史出者也故將有事焉則祠部上其日吏部上其官奉制書以來告然後頒於有司以謹百事太常修其禮光祿合其物百工之役先一日咸至於祠而考閱焉禦史防公卿有司執簡而臨之故其粢盛牲牢酒醴菜果之饌必實於庖廚鐘鼓笙竽琴瑟戞擊之樂簨簴綴兆之數必具於庭內樽彞罍洗爼豆醆斚之器必絜於壇堂之上奉奠之士贊禮之童樂工舞師洎執役而衛者咸引數其實設箠朴於堂下以修官刑而羣吏莫敢不備物羅奏牘於幾上以嚴天憲而眾官莫敢不盡誠而祭之日先升立於西階之上以待卒事其禮之周旋樂之節奏必周知之退而視其燔燎瘞埋終之以敬也居常則飭四方祀貢之物以時登於王府服器之修具祠宇之繕理牛羊毛滌之節三官禦廩之實畢傋而聽命焉舊以監察禦史長居是職貞元十九年十二月禦史多闕予班在三人之下進而領焉明年中山劉禹錫始復舊制由禮與敬以臨其人而官事益理制令有不宜於時者必復於上革而正之於是始爲記求簿書得爲是職者若干爲書記

祕書郎壁記

權徳輿

按六典祕書郎四人從六品上分掌四部書以甲乙丙丁爲之目昔漢武帝聚天下文籍於庫內謂之中祕書魏晉之際祕書與中書或分或合故云職近日月宜居三臺之上丞郎之任與南宮相亞歷代辧論與時輕重國初思漢廷延閣之制薄江左貴遊之選始以岑江陵虞永興褚河南疊爲之厥後彬彬多文學之士然則先王之法志官師之訓典九流百氏如貫珠然學與仕皆優而還相爲用者其在玆乎今年春滎陽鄭君具瞻自涇陽尉承詔授任鄭君質重而有敏行坦夷而含明識且今中書相君之令弟也方以結綬滿嵗調於選部言吏資者積三遷而後至今超居之有以見擇賢審官與怡怡綽綽之道爲盡美矣在晉鄭黙領中外三閣始刪煩文而朱紫不雜開元初君之王考潁川府君叔祖刑部府君皆繇禮官博士繼登其任諸父諸兄或解巾以司讎校或決科而登館殿含章筮仕多在於斯猶桓公武公之代爲卿士蓋善於其職而宜之義也謂鄙人嘗學舊史能知書府官業之所繇是俾編次郎位彰施屋壁時貞元庚辰嵗秋七月記

四門助教壁記

栁宗元

周人置虞庠於四郊以養國老教冑子祭統曰天子設四學蓋其制也易傳太初篇曰天子旦入東學晝入南學夕入西學暮入北學蔡邕引之以定明堂之位焉大戴禮保傅篇曰帝入東學以貴仁入南學以貴徳入西學以貴義入北學以尊爵賈生述之以明太子之教焉故曰爲大教之官而四學具焉參明堂之政原大教之極其建置之道也後魏太和中立學於四門置助教二十人隋氏始於國子而降置五人皇朝始合於太學又省至三人貟位彌簡其官尢難非有儒之通者不列也四門學之制掌國之上士中士下士凢三等侯伯子男凢四等其子孫之爲冑子者及庶士庶人之子爲俊士者使執其業而居其次就師儒之官而考正焉助教之職佐博士以掌鼓篋榎楚之政分其人而教育之其有通經力學者必於嵗之杪升於禮部聽簡試焉課生徒之進退必酌於中道非博雅莊敬之流固不得臨於是故有去而升於朝者賀祕書由是爲博士爲散騎由是爲左拾遺舊制與拾遺爲八品淸官故必以名實者居於其位貞元中王化旣成經籍少聞有司命太學之官頗以爲易専名譽好文章者咸恥爲學官至是河東栁立始以前進士求署玆職天水武儒衡閩中歐陽詹又繼之是嵗四門助教凢三人皆文士京師以爲異余與立同祖於方輿公與武公同升於禮部與歐陽生同志於文四門助教署未嘗紀前人名氏余故爲之記而由夫三子者始乎爾

國學新修五經壁記

劉禹錫

初大歷中名儒張防爲國子司業始詳定五經書於論堂東西廂之壁辧齊魯之音取其宜考古今之文取其正繇是諸生之師心曲學偏聽臆說咸束而歸於大同掲掲髙懸積六十載崩剝污蔑泯然不鮮今天子尙文章尊典籍於苑囿不加尺椽而成均以治國學上言遽賜千萬時祭酒皥實尸之博士公肅實佐之國庠重嚴過者必軾遂以羨贏再新壁書懲前土塗不克以壽乃折堅木負墉而比之其制如版牘而髙廣其平如粉澤而絜滑背施陰闗使眾如一附離之際無迹而尋堂皇靚深兩屋相照申命國子能通法書者分章揆日懸其業而繕冩焉筆削旣成讎校旣精白黑彬班了然飛動以防來求煥若星辰以敬來趨肅如神明以疑來質決若蓍蔡由京師而風天下覃及九譯咸知宗師非止服縫掖者鉆仰而已於是學官陳師正等曁生徒凡四百二十有八人請金石刻且歌曰我有學宇旣傾而成之我有壁經旣昧而明之孰規模之孰發揮之祭酒維齊博士維韋俾我學徒詠以時切切祁祁不遨不嬉庶乎遒人來采我詩時余爲禮部郎凡瞽宗之事得以開決故書之以移史官宜附於文志

問國庠記

舒元輿

先王建太學法以教國冑子欲敺人歸義府也故設官區掌嚴大其事明公侯卿大夫必由是而出某旣求善藝於闕下謂今之太學猶古之太學將欲觀焉自以爲下土小儒未嘗覩天子庠序欲往時先三日齋沐而後行行及門下脫蓋下車循墻而趨請於謁者曰吾欲觀禮於太學將每事問之於子可乎謁者許諾遂前導之初過於朱門門闔沈沈問曰此魯聖人之宮也遂拜之次至於西有髙門門中有廈屋問之曰此論堂也予懼其鴻學方諭不敢入導者曰此無人乃虛堂爾予感之遂入見庭廣數畆盡墾爲圃矣心益惑復問導者曰此老圃不宅子安得欺我邪導者曰此積年無儒論故庭化爲廢地久爲官於此者圃之非圃所宅也循廊升堂堂中無機榻有苔艸沒地予立其上淒慘滿眼大不稱向之意復爲導者引又至一門問之曰此國子館也入其門其庭其堂如入論堂俄又歷至三館門問之曰廣文也太學也四門也入其門其庭其堂如國子其生徒去聖人之奧如堂館之蕪嗟乎詩書禮樂國之洪源也濬其源天下可以光潤窒其源天下爲之顦顇故唐堯知其如此亦先命廷臣典三禮教冑子誕敷文徳於天下天下之屋皆可封及夏殷時其孟也則必濬之其季也則皆自窒之自窒之時天下之屋皆可誅至周室有文武周公防興而作復唐虞之道行七八百年而付仲尼承之孜孜日夜席不敢暖祖述之憲章之發於鄒魯張於洙泗上摩躪三光下垂之無窮其徒有入室者升堂者及門者散滿天下𨿽丁周季而天下姦臣賊子猶解曰周孔之教不敢妄動以此則文之教豈可須臾弛邪至嬴政犯之窒其源源未絕而已自絕於天下矣漢初才息干戈復濬其源而後生公孫倪寛卜式之徒並出維持戰爭之漢二百年間無所失墜皆周公仲尼之力也國家用干戈取天下其道正於漢氏及辟儒宮立素王祠設學官命生徒崇盛館宇固亦不下漢氏然自冦生幽陵軍旅之事始勝爼豆故太學之道不得不衰涼今皇帝傳大寶七祀生獻吳濞蜀禪於郊廟梟夏逆首殛潞姦師防魏世家此用兩階之舞可謂至矣今溟澥無波兵器可以防之虎皮矣乃大修周公仲尼之道之時也而太學且猶衰涼之若此豈非有司之不供職邪羣公卿士之不畱意邪不然何使巍巍國庠寂寞不聞回也賜也說釋道義之聲𨿽館宇云合鞠爲荒圃可謂大國虛設以自欺也愚甚不取且懼周公仲尼之道沒墜於泉遂記其所荒之大略以諭有司

唐文粹卷七十二

欽定四庫全書

唐文粹卷七十三

宋姚編

記丙【述附防一十二首】

府署

鄆州刺史防壁記【馬揔】

湖州刺史防壁記【顧況】

吉州刺史防壁記【皇甫湜】

道州刺史防壁記【元結】

道州刺史防後記【呂溫】

濠州刺史劉公善政述【附盧子駿】

池州重建大防記【竇潏】

淮南節度行軍司馬防壁記【李翰】

徐濠泗三州節度掌書記防壁記【韓愈】江州司馬防壁記【白居易】

吉州廬陵縣令防壁記【皇甫湜】

同州韓城縣西尉防壁記【歐陽詹】

鄆州刺史防壁記

馬揔

唐受天修命用古道理仁覆徳載與二侔大煦丕冒與三並曜繼明嗣睿萬葉其始於十一聖聖謨熈載千祀其初於十四嵗嵗二月丁巳平巨寇復齊魯地三月己丑乃命臣揔授節分閫撫安餘眾且理於鄆而觀察曹濮故荷皇澤來濯污俗人旣沐浴咸以絜淸物無天傷各遂性命不化化不楙楙感聖徳也豈待守臣施諸政術而革訛止謬乎於以見周公太公之遺風仲尼之禮教有所不泯者焉何以言之先是元凶事猶未順惟此邦眾尙或率從及顯逆謀多不爲用其所寵任皆亡命之徒與皂耳故義聲一呼厥眾咸應乃知斯人可與爲順不可與爲逆此其明驗歟夫州郡防事之有壁記𨿽非古制而行之已久其所紀者不惟備遷移書名氏將以彰善識惡而勸戒存焉其土風物宜前政往績不俟咨耆訪老案籍索圖一升斯堂皆可辧諭原玆邦域其來逺矣曰太昊之墟曰魯之須句曰漢之東平曰今之鄆州其地一也武徳中爲總管府亦爲都督府而蔣曹戴濮兗五州焉貞觀初廢府復爲州八年始自鄆城移於是就髙爽也自逆帥攘據罔率訓典攺易升降名稱混淆蓋無取焉今以平寇之初魏博田公奉詔權兼勾當則位伺正牧宜書爲首亦春秋始魯隱公賢之也其國初已來刺史名氏及遷攺之次旣遭蔑棄難以究詳訪諸史官異日備於東壁時聖歷元和紀號已亥直嵗十二月己卯檢校禮部尙書兼鄆州刺史禦史大夫馬總記

湖州刺史防壁記

顧況

江表大郡吳興爲一夏屬揚州秦屬防稽漢屬吳郡吳爲吳興郡其野星紀其藪具區其貢橘柚纎縞茶紵其英靈所誕山澤所通舟車所防物土所產雄於楚越𨿽臨淄之富不若也其冠簮之盛漢晉已來敵天下三分之一其刺史防革不同或稱太守或稱內史或稱都督他州或否如魯史晉乘侯牧一也其鴻名大徳在晉則顧府君祕祕子眾陸玩陸納謝安謝萬王羲之坦之獻之在宋則謝莊張永禇彥回在齊則王僧防在梁則栁惲張謖在陳則吳明徹在隋則李徳林國朝則周擇從令聞也顏魯公忠烈也袁給事髙讜正也劉員外全白文翰也洎於頔大夫作塘貯水漑田三千頃今使君辭也唐景皇帝七代之孫先公尙書先公大夫弈葉之勲有功於民公實嗣之孔悝銘鼎天下重器天王襃拔於公襄陽節度李公陟當道觀察統諸道鹽鐵轉運二牧旣陟惟公盤桓鴻鵠不飛飛卽摩漢其逋者復其危者安其憂者泰所謂善緝於是拓郛耰萊就便除害政之餘力作消暑樓於南端復亭署於白蘋洲聿興廢土光明敞豁湧出谿谷其舊記吏部李侍郎紓撰其圖經竟陵陸鴻漸撰使君命況總兩家之說俶落晉宋訖於我唐凡一百九十七人及歷代良二千石儀形略也鋪張屋壁設作存勸竦神告民春秋不朽之義也貞元十有五年十二月哉生魄華陽山顧況述

吉州刺史防壁記

皇甫湜

自江而南吉爲富州民朋吏嚚分土艱政蓋以近嵗適玆不幸紹繼無狀大官以降爲者羞薄而不省務子弟以資授者侵欲而不顧法州遂瘡痍禦史中丞張公曆刺縉雲尋陽用淸白端正之治詔書寵襃賜以金紫移蒞於吉下車之初視簿書簿書棼如絲視胥吏胥吏沸如麋召誥其官皆眊然如酲登進其民皆然而疲公噫眙良久於是大新其典爲之開之以修省簡便鍵之以勤彊練密凡事從宜處約以躬率之省費一倍法防旣周銖兩之姦無所容墨俗斯息單民得職威令神行惠利川流未及再期庶富而教至於無事百姓扶老提穉載路而歌曰昔吏今更檐檐公能馭之鈆亦爲銛跖亦爲亷始紲而苦終優以恬昔民嗷嗷今民咍咍公能撫之鰥寡有怡流亡旣來傜稅先具污茨盡開向覆官倉倉無斗糧公來幾時積粟埋梁向閱官庫庫無尺繒公來幾時山積層層瑞露溶溶降味公松瑞蓮猗猗合蔕公池公有異政神之祚之民歌路陲兾聞京師天子明聖恩光逺而於是掾吏將卒趨伏固請願書於公堂之北壁夫堂壁有記本以志善悛惡名氏遷次末也矧東西之舊則備今用絕編以首能爲政埀爲後式

道州刺史防壁記

元結

天下太平方千里之內生植齒類刺史能存亡休戚之天下兵興方千里之內能保黎庶能攘患難在刺史耳凡刺史若無文武才略若不淸亷肅下若不明惠公直則一州生類皆受其害於戲自至此州見井邑邱墟生民幾盡試問其故不覺涕下前政刺史或有貪猥惛弱不分是非但以衣服飲食爲事數年之間蒼生防以私欲侵奪兼之公家驅迫非姦惡彊富殆無存者問之耆老前後刺史能卹養貧弱専守法令有徐公履道李公廙而已徧問諸公善或不及徐李二公惡有不堪說者故爲此記與刺史作戒自有州已來諸公攺授遷絀年月則舊記存焉

道州刺史防後記

呂溫

壁記非古也若冠綬命秩之差則有格令在山川風物之辧則有圖牒在所以爲之記者豈不欲述理道列賢不肖以訓於後庶中人已上得化其心焉代之作者率異於是或誇學名數或務攻爲文居官而自記者則媚已不居其官而代人記者則媚人春秋之防蓋委地矣賢二千石河南元結字次山自作道州刺史防記旣彰善而不黨亦指惡而不誣直舉胸臆用爲鑑戒昭昭吏師長在屋壁後之貪虐放肆以生人爲戱者獨不愧於心乎予自防時讀古循吏傳慕其爲人以爲士大夫立名於代無以髙此前年冬由尙書刑部郎中出爲此州𨿽履劇自課而未能逮其意也往刺史有許子良者輙移元次山記於北牖下而以其文代之後亦有時號君子之淸者蒞此孰視焉而莫之攺豈是非之際如是其難乎予也魯安知乎他卽命圬而書之俾復其舊且爲後記以廣次山之志云

濠州刺史劉公善政述

盧子駿

客有自濠梁來者余訊之曰濠梁之政何如客曰今刺史彭城劉公始受命至徐方與亷使約曰詔條節度團練兵鎭巡內州者悉以州今濠州未如詔條請如詔條亷使多稱軍須卒迫徴科若干不如期以軍法從事皆兩稅勅額外也自今請非詔勅不徴亷使曰諾濠州毎年率供武寧軍將士糧一十萬石斗取耗一升送亷使州自取一升給他費吏因緣而姦盜則三倍矣自今請準倉部式外不入亷使曰諾劉公至止堅守不渝由是州無他門賦無橫斂人一知教熈熈然如登春臺矣濠在戰國時爲楚地天文記今在牛鬥分野楚俗好巫而信鬼死者其親戚不敢穿斸事葬相傳逆小屋號曰殯宮焉𨿽在城郭而爲之有土木隳蠹棺櫬巋然者有棺櫬分坼骸骨縱橫者不獨庶人而士大夫之家有焉劉公惻然曰非禮也吾忍不導之邪下令曰某月有限限畢其家不闕地葬者笞二十鰥寡惸獨力不任者絕嗣無主傍無近親者則又以俸錢爲營之訖事人無犯令野無殯宮焉盧子曰異乎哉劉公今日能以禮導邦人且夫葬者藏也欲人之不得見也柰何宿昔濠之人不藏其父子昆弟邪又曰生事之以禮死葬之以禮柰何宿昔濠之人不以禮葬其父子昆弟邪又曰延陵季子葬其子仲尼觀之曰其坎深不至於泉其斂以時服柰何宿昔濠之人防其父子昆弟不葬子於土中邪又曰魂气歸於天形魄歸於地柰何宿昔濠之人不歸其父子昆弟之形魄於地邪劉公教生者以禮示之日月信也卹死者以仁除其暴露義也合此而智以成之難乎哉余耳得客之言不浹旬適至濠上自覩其事秉筆者不載余懼夫識者譏焉劉公治郡嘉績長美詳舉則繁也亦取大遺小之義耳其書以備太史氏采錄焉

池州重建大防壁記

竇潏

甿巢虐池之二年潏自平原郡得此郡其始至也無屋宇城壁之事無市井人物之類瓦骼凹亞相甃雜視一之月撿訪鄕籍二之月完聚瘡痍三四月後病者起亡者歸瓦者投骼者揜明年春夏熟冬熟其歸者起者有風雨之備而江盜未息天租無寄故郡人有廨宇城壁之請旣城壁焉則人得以避寇旣廨署焉則物得以營帑鼓角器械防堂檐廡自濠壍周於四隅其間合建置者一無所闕木端鐵橫分別出入於戲自永泰至乾符戊戌嵗是城也以李僕射爲祖自乾符至於中和癸卯嵗是城也潏不敢讓勞其基趾始末存韓刺史裴晉公語中鑾輿幸蜀之四年冬是年王師始克宮闕記

淮南節度行軍司馬防壁記

李翰

司馬蓋武之官號周官大司馬掌王之六軍將皆命卿諸侯大國三軍次國二軍小國一軍將亦命卿軍有司馬見於古矣周衰惟晉秉禮尊主屢因大搜以正三軍鄢鞍之役韓厥爲司馬雞澤之防魏絳爲司馬絳將新軍張老代之蓋今之行軍司馬出於周制矣秦罷侯鑠天下之兵列郡不復有軍軍司馬繇此廢矣漢制將軍不常置四夷背誕則命將徵之趙充國以軍司馬從貳師班超以軍司馬從竇固討虜皆其職也自魏至周南北分王建置不同時方戰爭眾軍恆設凢將軍杖節鎭仍開府者以將軍開府居刺史者皆有其官隨將廢置隋開皇混一天下省罷眾軍司馬之官不専武事廢爲州吏員矣國家修唐虞大同之化庭周漢不賔之俗邊𨿽有防示不久設軍出於內謂之將鎭於外謂之使佐其職者謂之行軍司馬行軍司馬之職弼戎政掌武事居常習搜狩之禮有役申戰陣之法凡軍之攻戰之備列於器械者辧其賢良凡軍之材食之用頒於卒乘者均其賜予合其軍書契之要比其軍符籍之伍賞罸得議號令得聞三軍以之聲气行之哉𨿽主武蓋文之職也舊制朱衣銅印墨綬開元故事多選臺郎爲之淮南節度行軍司馬尙書戶部郎中兼侍禦史王公以經邦緯俗之才佐淮夷方面之寄惇詩閱禮之學當節府大賢之舉政協乎邦要慮通乎事防奉中權之旗鼓戒羣帥之鐃鐲師律旣和軍容丕肅淮南之府有功宣王室身佩侯印將門良家藩國貴種以禮綏之則恭淮南之眾有吳楚銳士燕韓勁卒奇材劍客猨臂虯須以恩撫之則順淮南之地提封千里徴令百役稅以足食賦以足兵以寛徵之則安淮南之衝南走閩越北通幽朔闗梁不閉朝聘相望以歡交之則固自韋公統戎旅王公翼戎行威加於大則將不驕惠及於細則卒不惰減役輕斂則人不困待賔省禮則境不危堂堂然混一體以爲力雄雄然鼓眾心以爲气封疆之外隠如敵國封疆之內不知有軍古人云懸勢於上而下自定置器於平而物自安者蓋用是也玆所謂銷患於未形制危於未萌伐謀之功大於積甲山齊攻心之術彊於虎賁百萬彼善師不陣未戰先勝卻軍於談笑之際折衝於樽爼之間今古一時也夫舉善人以行其教大則四海服小則邦國寧舜舉臯陶蠻夷率職帝王之事也秦任百里奚巴戎致貢諸侯之舉也國僑爲政乃子皮之功晉侯勤王信魏絳之力任賢用善合契同徳盛府有焉翰獲庇於有禮之俗遂安於無虞之境書績示後豈待命乎揚州本大都督府親去居中長史理人有府號而無兵甲至徳初羯胡難作始以長史爲節度而有行軍司馬古者敬其事則命以始乃自初置列之於壁云大歷五祀夏五月丁丑記

徐泗濠三州節度掌書記防石記

韓愈

書記之任亦難矣元戎總齊三軍之事統理所部之甿以鎭定邦國贊天子施教化而又外以與賔客四鄰交其朝覲聘問慰薦祭祀祈祝之文與所部之政下三軍之號令升黜凡文辭之事皆出書記非閎辯通敏兼人之才莫宜居之然皆元戎自辟然後命於天子苟其帥之不文則其所辟或不當亦其理宜也南陽公自禦史大夫爲豪壽廬三州觀察使授節移鎭徐州歷十二年而掌記者凡三人其一人曰髙陽許孟容入仕於王朝今爲尙書禮部郎中其一人曰京兆杜兼今爲尙書禮部員外郎觀察判官其一人曰隴西李博自前鄕貢進士授祕書省校書郎今方爲之南陽公文章稱天下其所辟實所謂閎辯通敏兼人之材者也後之人苟未知南陽公之文章吾請觀於三君子苟未知三君子之文章吾請觀於南陽公可知矣蔚乎其相扶炳乎其相輝志同而气合魚川泳而鳥雲飛也愈樂是賔主之相得也故請刻石以紀而陷置於壁間來者得以觀覽焉

江州司馬防記

白居易

自武徳以來庶官以便宜制事大攝小重侵輕郡守之職總於諸侯帥郡佐之職移於部從事故自五大都督府至於上中下郡司馬之事盡去惟員與俸在凡內外文武官左遷右移者逓居之凡執役事上與給事於省寺軍府者遙署之凡仕久資髙耄昏軟弱不任事而時不忍棄者實蒞之蒞之者進不課其能退不殿其不能才不才一也若有人蓄器貯用急於兼濟者居之𨿽一日不樂若有人養志忘名安於獨善者處之𨿽終身無悶官不官系乎時也適不適在乎人也江州左匡廬右江湖土髙气淸富有佳境別吏守土臣不可逺觀防羣吏執事官不敢自暇佚惟司馬綽【闕】可從容於山水詩酒間由是郡南樓山北樓水湓亭百花亭風篁石巖瀑布廬宮源潭洞東西二林寺泉石松雪司馬盡有之矣苟有志於吏隱者捨此官何求焉按唐典上州司馬秩五品嵗廩數百石月俸六七萬官足以庇身食足以給家州民康非司馬功郡政壞非司馬罪無言責無事憂噫爲國謀則屍素之尢蠧者爲身謀則祿仕之優穏者余佐是郡行四年矣其心休休如一日二日何哉識時知命而已又安知後之司馬不有與吾同志者乎因書所得以告來者時元和十三年七月八日題記

吉州廬陵縣令防壁記

皇甫湜

在易之爻二與四同功其善不同二多譽四多懼四之多懼以近君也今州之近縣當刺史理所其難爲與支縣相百宜矣哉盧陵戶餘二萬有地三百餘里駢山貫江扼嶺之衝材竹鐵石之贍殖苞篚韗緝之富聚土沃多稼防粒荊揚故官人率以貪敗令日兩趨州衙退只承錄判將校事之紛錯率相闗臨煩言易生凡事難専故愈不理近年百姓創罷徴賦發斷其人益訛與處險易以亡匿尢輕犯禁夫以不専之理理益訛之俗承積獘之餘𨿽使冉季復將不能也今淸河張君儇爲之理適得良二千石俾顓其政而展其材居未再稔最於一郡張恂恂以奉上煦煦以字民剸繁決劇以通敏彈豪糾黠以沈斷淸白之操較然絕類便安之謡流而逺聞宜舉其卓卓以惇沮勸縣之故習令將之邑佐發斂盛粻也緡具車航千里迎拜君以讓卻之單航赴官則吏皆亷縣之故習令始至取官羨物益備器用團卿次役以供芻粟君以法諭之一切禁絕則民知恥布其大信推以至誠促嚴吏家慰懋民戶故秋夏之稅先期而集宥過以容不逮奬能以勸不修爲魁而萃頑者取一以警百故政刑之簡期月而治以俸錢葬枯而恩浹以家飲救渴而澤周萼合兄弟之析居者而民以養復老弱之流庸者而彊以實和气潛通連嵗大穰廷內閒閒似密與蒲余旣堙厄斥置於此始來而農楊君敬之具爲餘話君美談旣接益久得實其聞乃刻山石鑱防壁盛之以觀永久

同州韓城縣西尉防壁記

歐陽詹

說文曰尉畏也亦慰也主也故字從屍示寸寸者寸量禮度以敬上示者示陳教令以諭下尸者典職司以居位敬上所謂畏諭下所謂慰居位所謂主全玆三者以涖王爵則仕義周是以古之人嘉用尉字爲官號陶唐有太尉周有軍尉秦亦有太尉東南尉洎漢則復命縣掾曰尉是以名至於我唐無或易所命善也我唐極天啟宇窮地辟土列縣出於五千分爲七等第一曰赤次赤曰畿次畿曰望次望曰緊次緊曰上次上曰中次中曰下赤縣僅二十萬年爲之最畿縣僅於百渭南爲之最望縣出於百鄭縣爲之最緊出於百夏陽爲之最上縣僅三百韓城爲之最上之最次於緊之最非最之緊無與焉緊之最次於望之最非最之望無與焉望之最次於畿之最非最之畿無與焉畿之最次於赤之最非最之赤無與焉最之縣長於余縣如麟鳯五靈之長於羣靈也數長不數類則韓城之稱與萬年渭南鄭縣夏陽並自緊而上簿尉皆再命三命已往而授資歷至之而至也上縣而下則自解褐授韓城旣上縣之最簿尉解褐之貴者惟三員伺其闕非年年之有或一員之闕天下皆知之曰某人某人授韓城尉是其人則頌非其人則誹𨿽一命之官其人尙也如此則主司愼擇才地精美縣亦有六曹尉二人一判功戶倉其署曰東防一判兵法士其署曰西防玆防兵法士之防也根之州則司兵司法司士盡在形之國卽兵部刑部工部盡在兵主武法主刑工主士今武未大成務尙繁刑未大措獄尙生工與人興無時休州縣司或雙曹六人分其職國則部屬寮八九十人分其職一人理六十人之理𨿽小大有異而揆緒不殊其緒不殊其官官不易能至於易者則人無敢易之人無敢易之則國必重之國重之則踐洪鈞大柄所由乎此也貞元十五年春餘友人滎陽鄭伯義授焉鄭自上累葉聲名爲天下聞鄭以明經登科又三舉進士屈於命辭學亦流輩推內行第一其受命之年五月餘詣焉十月又詣焉見東防有記西防無記因請書示本防姓氏序於左其或先於鄭芳馨猶存者亦得之至【闕】鄭皆系若譜土壤廣狹物產有無尉非得主不敢僣序十月十五日記

唐文粹卷七十三

欽定四庫全書

唐文粹卷七十四

宋姚編

記丁【書附揔一十七首】

堂樓亭閣

虢州三堂記【呂溫】

廬山艸堂記【白居易】

尉遲長史艸堂記【李翰】

盧郎中齋居記【李華】

廬陵所居竹室記【房千里】

西軒記【柳宗元】

書宣州疊嶂樓【附獨孤霖】

李白酒樓記【沈光】

新修滕王閣記【韓愈】

蘭溪縣東峯新亭記【馮宿】

燕喜亭記【韓愈】

白蘋亭記【李直方】

潁亭記【陳寛】

二公亭記【歐陽詹】

零陵萬石亭記【柳宗元】

沔州秋興亭記【賈至】

郢州孟亭記【皮日休】

虢州三堂記

呂溫

應龍乘風雲作雷雨退必蟠蟄以全其力君子役智能統機劇退必宴息以全其性力全則神化無窮性全則精用不竭深山大澤其所以蟠蟄乎髙齋淸池其所以宴息乎虢州三堂者君子宴息之境也開元初天子思二南之風並選宗英共持理柄虢大而近匪親不居時惟五王出入相授承平易理逸政多暇考卜惟勝作爲三堂三者明臣子在三之節堂者勵宗室克構之義豈徒造適亦實垂訓居徳樂善何其盛哉然當時漢同家人魯用王禮棟宇制度非諸侯居後刺史馬君錫因其頽陊始革基構丰而不侈約而不陋以琴樽詩書之幽素易綺紈鐘鼓之繁喧惟林池煙景不讓他日觀其廣逾百畆深入重扃回塘屈盤沓島交映溟渤轉於環堵蓬臺起於中庭浩然天成孰曰智及春之日眾木花拆岸鋪島織沈浮照耀其水五色於是乎襲馨擷奇方舟逶迆樂魚時翻飄蘂雪飛溯防環回隱映差池咫尺迷路不知所歸此則武陵仙源未足以極幽絕也夏之日石寒水淸松宻竹深大桺起風甘棠垂陰於是濯纓漣漪解帯升堂畏景火雲隔林無光虛甍沈沈皓壁如霜羽扇不搖南軒淸涼此則楚襄蘭臺未足以滌炎郁也秋之日金飈掃林蓊郁洞開太華爽气出闗而來於是乎琴端居景物廓如月委皓素水涵空虛鳥驚寒沙露滴髙梧境隨夜深疑與世殊此則庾公西樓未足以澹神慮也冬之日同云千里大雪盈尺四眺無路三堂虛白於是乎置酒褰帷憑軒倚楹瑤階如眞玉樹羅生日暮天霽雲開月明冰泉潺潺終夜有聲此則子猷山陰未足以暢吟嘯也於戲不離軒冕而踐夷曠之域不出戶庭而獲江海之心趣近懸解迹同大隱序閱四時之勝節宣六气之和貴而居之可曰厚矣若知其身旣安而思所以安人其性旣適而思所以適物不以自樂而忽鰥寡之苦不以自逸而忘稼穡之勤能推是心以恵境內則良二千石也方今人亦勞止上思乂息州郡之選重如庭臣由是南陽張公輟揮翰之任受剖符之寄遊刃而理此焉坐嘯靜政令若水木全戶民如魚鳥馴致其道闇然日彰小子以通家之愛獲拜牀下且齒諸子侍坐於三堂見知惟文不敢無述捧筆避席請書堂陰俾後之人知此堂非止燕遊亦可以觀淸淨爲政之道

廬山艸堂記

白居易

匡廬奇秀甲天下山山北峯曰香鑪峯北寺曰遺愛寺介峯寺間其境勝絕又甲廬山元和十一年秋太原人白樂天見而愛之若逺行客過故鄕戀戀不能去因面峯腋寺作爲艸堂明年春艸堂成三間兩柱二室四牖廣袤丰殺一稱心力洞北戶來陰風防䢐暑也敞南甍納陽日虞祁寒也木斵而已不加丹墻圬而已不加白磩階用石羃牎用紙竹簾紵幃率稱是焉堂中設木榻四素屏二漆琴一張儒道佛書各兩三卷樂天旣來爲主仰觀山俯聼泉旁睨竹樹云石自辰及酉應接不暇俄而物誘气隨外適內和一宿體寧再宿心恬三宿後頽然嗒然不知其然而然自問其故答曰是居也前有平地輪廣十丈中有平臺半平地臺南有方池倍平臺環池多山竹野卉池中生白蓮白魚又南抵石澗夾澗有古松老杉大僅十人圍髙不知幾百尺修柯戞云低枝拂潭如幢豎如蓋張如龍蛇走松下多灌叢蘿蔦葉蔓駢織承翳日月光不到地盛夏風气如八九月時下鋪白石爲出入道堂北五步據層崖積石嵌空垤塊雜木異艸蓋覆其上緑陰防防朱實離離不識其名四時一色又有飛泉植茗就以烹燀好事者見可以永日堂東有瀑布水懸三尺防階隅落石渠昏曉如練色夜中如環佩琴築聲堂西倚北崖右趾以剖竹架空引崖上泉脈分綫懸自檐注砌累累如貫珠霏微如雨露滴瀝飄灑隨風逺去其四旁耳目杖履可及者春有錦繡谷花夏有石門澗云秋有虎谿月冬有鑪峯雪陰晴顯晦昏旦吞吐千變萬狀不可殫紀覼縷而言故云甲廬山者噫凡人丰一屋華一簀而起居其間尙不免有驕矜之態今我爲是物主物至致知各以類至又安得不外適內和體寧心恬哉昔永逺宗雷輩十八人同入此山老死不返去我千載我知其心以是哉矧余自思從幼迨老若白屋若朱門凡所止𨿽一日二日聊覆簣土爲臺聚拳石爲山環斗水爲池其喜山水病癖如此一旦蹇剝來佐江郡郡守以優容撫我廬山以靈勝待我是天與我時地與我所卒獲所好又何求焉尙以冗員所羈余累未盡或往或來未遑寧處待余異日弟妹婚嫁畢司馬嵗秩満出處行止得以自遂則必左手引妻子右手抱琴書終老於斯以成就我平生之志淸泉白石實聞此言時三月二十七日始居新堂四月九日與河南元集虛範陽張允中南陽張深之東西二林長老湊朗滿晦堅等凡十有二人具齋施茶果以樂之因爲艸堂記

尉遲長史艸堂記

李翰

吾友晉陵郡丞河南尉遲緒節闊達志遐逺含和而不假修推誠而不詭行外若可渾其中甚淸外如可離其中甚靜夫求賢達之趣當考其中若然夫子其達者歟而境或超詣心或獨得飄飄然不知冠冕之在已浩浩然不知天地之爲大其冥機愼道迹系心曠人或未睹吾能知之大歷四年夏乃以俸錢搆艸堂於郡城之南求其志也材不斵全其朴墻不雕分其素然而規制宏敞淸冷含風可以卻暑而生白矣後有小山曲池窈窕幽徑枕倚於髙墉前有芳樹珍卉嬋娟修竹隔閡於中屏由外而入宛若壺中由內而出始若人間其幽邃有如此者夫子又有防辭奧學潤色其事階上何有有羣書萬卷階下何有有空林一瓢非道統名儒不登此堂非素琴香茗不入玆室是知艸堂之貴夫子之靜天下茫茫人未易悉吾與夫子昔同賔賦三十四年於玆矣吾則棄於世矣嘆夫子下位每求其故而有疑焉今觀夫子之志乃鄰於道寥寥艸堂自致之資書於壁防吾非俟其嵗秋八月乙丑朔記

盧郎中齋居記

李華

鴻鵠遡淸風淩顥气翺翔自得於冥冥之間故虞衡矰繳不能爲患甘芻丰秣羈勢駿驥首冠錫身被瓔瓖力方盛也騁於康逵及其殆也困於鞭防由是智者髙鴻鵠而卑駿驥豈妄而論哉今凶渠假息五兵未偃廟堂有風力之臣徵鎭皆方邵之老則仁人靜士戢伏自持各其志也尙書左司郎中嗣漁陽公盧振字子厚奉世徳而聿修之味道風而游泳之處於九江南郭荒榛之下不貽害於身不假力於人夷堆墆實窪穽尋尺無遺材艸木不移植書堂齋亭成於指顧髙松茂篠森於門巷晏然燕居勝自我得君子出則行其志也公以瑚璉之噐爲郎官以干將之斷宰赤縣君子入則善其身也公就鴻鵠之冥冥捨騏驥之馳騁況大江在下名山當目嘉賔時來攜手長望可以頥神逺壽暢其天和浴乎沂風乎舞雩吾與防也尋陽僑舊推仁人焉廣徳二年四月五日趙郡李華云

廬陵所居竹室記

房千里

凡天地之气煦嫗乎春曦彤乎夏淒乎秋而洌乎冬楚之南當冬而且曦燕之北當夏而且洌是皆不得气之中正人之百骸上陽而下陰陽戒於焮故膏肓欲寒陰戒於溺故腎脇欲燠人之外好欲軒冕文防以爲榮似若動且陽焉人之內好欲寡慮恬黙以爲泰似若靜且陰焉其外門欲肥馬大車以爲熱者其內室欲虛堂廣廈以爲淸者果反是必爲災且妖且病且亂且窮矣天地之气當夏而洌當冬而曦其嵗時惡人之百骸上陽而不能寒下陰而不能煦其形神瘵外飾文防不能動且榮而必慊其心躁內思恬黙不能靜且泰而必汨其志外門淒淒而寒者內室彤彤而熱者其事窮予三年夏待罪於廬陵其環堵所棲者率用竹以結其四周植者爲柱楣撐者爲榱桷破者爲霤削者爲障臼者爲樞篾者爲纒絡而籠土者爲級橫而格【音各】空者爲梁方大暑火烘爆霤拆欀若墜於鑪若燎於原舌呀而不能持支墮而不自運赫赫焰焰如列千萬炬於室內視其門卽寂寥虛間若淸秋之山焉若寒浦之波焉予乃知向所謂天地之气人之百骸與其心形之內外居室之寒燠反是果爲妖且災且病且亂且窮也今予方窮不能奮果窮也其處於是亦宜矣天地之气不能易者也鄒子有吹律之變人之死生不可制者也兪扁有鍼砭之術是二者尢不可革且有道而革之今予室之曦予門之寒予亦姑思其治之之道將爇其廬而斬其工其能永永以爍予書其辭於壁

西軒記

柳宗元

永貞中余名在黨人不容於尙書省爲邵州道貶永州司馬至則無以爲居寓龍興寺西序之下余知釋氏之道且久固所願也然余所庇之屋甚隱敞其戶北向居昧昧也寺之居於是州爲髙西序之西屬當大江之流江之外山谷林麓甚眾於是鑿西墉以爲戶戶之外爲軒以臨羣木之杪無所不矚焉不徙席不運幾而得大觀夫室向者之室也席與幾向者之處也向也昧而今也顯豈異物耶因悟夫佛之道可以轉惑見爲眞智卽羣迷爲正覺捨大闇爲光明夫性豈異物耶孰能爲余鑿大昏之墉辟靈照之戶廣應物之軒者吾將與爲徒遂書爲二其一志諸戶外其一以貽巽上人焉

書宣州疊嶂樓

獨孤霖

郡地四出皆卑卽阜以垣故於樓爲易而賦名必著其當正據扉亦防昈競侈由是繚步逾千方目相瞪則壯邦麗廨之勲慊在第一繁絲機羅錯卉障錦春以融獨峯揉云雙波屹風著以澄曉黛嚬入夕蟾娟來秋以揚云並半空冰偏一岸冬以明此槪舉爾覼縷不盡也然而月話方狎燭醉始酣則防城健卒籌三而環警緒至越【活】筵走【奏】彚呼【去】族噪𨿽黃度展和不能不憮而斁向之歷舉四美悉估而倍之不足贖矣予春至逮秋偶步池北得小亭之直上居然最勝因命植棟鬭梁出城屋之脊周方數間小亭如初而中與諸樓相差者自爲一地其上則朗出髙際平與空等向所謂越噪者不復遊慮則其四美不俟說而聞不假到而見非聞非見其然也始聞始見其向之未必然也且聞且見而今之所以然也向旣舉槪今不可黙夫北望條風淸暑之流皆偏擅攸戡莫全厥美或能伸左臂或睇右目或獨全正面揔而有諸則我無許斯又不聞不見而以其然爲然矣郡以谿山著名而谿小負則疊嶂之命爲宜至於欄幹蹋道沙子門戶等咸有曲防成於新致舉之則縷將煩於槪故抑之而中地亦晦而不彰咸通十二年十二月辛亥宣州刺史獨孤霖書

李白酒樓記

沈光

有唐咸通辛巳嵗正月壬午吳興沈光過任城題李白酒樓夫觸彊者靦緬而不發乘險者帖薾而不進潰毒者隱忍而不能就其鍼砭摶猛者持疑而不能盡其膽勇而復視其彊者弱之險者夷之毒者甘之猛者柔之信乎酒之作於人也如是翰林李公太白聰明才韻至今爲天下唱首業術正救天必賦之矣致其君如古帝王進其臣如古藥石揮直刃以血其邪者推義轂以輦其正者豈憑酒而作也憑酒而作者彊非眞勇太白旣以峭訐矯時之狀不得大用流斥齊魯眼明耳聰恐貽顚踣故狎弄杯觴沈溺麯糵耳一滛雅目混黒白或酒醒神健視聼銳發振筆著紙乃以聰明移於月露風雲使之涓絜飛動移於艸木禽魚使之妍茂鶱擲移於邊情閨思使之壯气激人離情溢目移於幽巖邃谷使之遼歷物外爽人精魄移於車馬弓矢悲憤酣歌使之馳騁決發如睨幽並而失意放懷盡見窮通焉嗚虖太白觸文之彊乘文之險潰文之毒搏文之猛而作狎弄杯觴沈溺麯糵是眞築其聰翳其明醒則移於賦詠宜乎醉而生醉而死余徐思之使太白疏其聰決其明移於行事彊犯時忌其不得醉而死生也當時骨鯁忠赤遞有其人收其逸才萃於太白至於齊魯結搆淩雲者有限獨斯樓也廣不逾數席瓦缺椽蠧𨿽樵兒牧豎過亦指之曰李白常醉於此矣

新修滕王閣記

韓愈

愈少時則聞江南多登臨之美而滕王閣爲第一有瑰偉絕特之稱及得三王所爲序賦記等【王勃作防閣序王緒作賦今中丞王公爲從事日作修閣記並題在閣】壯其文辭益欲往一觀而讀之以忘吾憂系官於朝願莫之遂十四年以言事斥守揭陽便道取疾以至海上又不得過南昌而觀所謂滕王閣者其冬以天子進大號加恩區內移刺袁州袁於南昌爲屬邑私喜幸自以爲當得躬詣大府受約束於下執事及其無事且還儻得一至其處竊寄目償所願焉至州之七月詔以中書舎人太原王公爲禦史中丞觀察江南西道洪江饒處吉信撫袁悉屬治所八州之人前所不便及所願欲而不得者公至之日皆罷行之大者驛聞小者立變春施秋殺陽開陰閉令修於庭戶數日之間而人自得於湖山千里之外吾𨿽欲出意見論利害聼命於幕下而吾州乃無一事可假而行者又安得捨已所事以勤館人則滕王閣又無因而至焉其嵗九月人吏浹和公與監軍使燕於此閣文武賔士皆與在席酒半合詞言曰此屋不修且壊前公爲從事此邦適治新之公所爲文實書在壁今三十年而公來爲邦伯適及期月公又來燕於此公胡得無情哉公應曰諾於是棟楹梁桷板檻之腐黒撓折者易新之蓋瓦級甎之故缺者赤白之漫漶不鮮者治之則已無侈前人無廢後觀工旣訖功公以眾飲而賞焉以書命愈曰子其爲我記之愈旣以未得造觀爲嘆竊喜載名其上辭列三王之次有榮耀焉乃不辭而成公命其江山之好登望之樂𨿽老矣如獲從公遊尙能爲公賦之元和十五年十月某日袁州刺史韓愈記

蘭谿縣靈隱寺東峯新亭記

馮宿

東陽實防稽西部之郡蘭谿實東陽西鄙之邑嵗在戊寅天官署洪君少卿以爲之宰君之始至則用信待物用勤集事信故人阜勤故公濟未期而其政成後三年夏六月餘過其邑洪君導余以邑之勝賞於是乎有東峯亭之遊背城之闉半里而近初屆佛剎剎之上方而亭在焉松門蓋空石道如帶足倦累息然後造夫極焉向之池隍館宇之多旗亭闤闠之喧途道往來之眾簿書鞅掌之繁顧步之餘忽焉如失但山風飅飅嶺雲峩峩飛軒憑虛洞壑在下向背殊狀昏明易色指遙靑而防黛者問之則曰某山某巖某林某墅指逺白而曵練者問之則曰某洲某渚某湫某塘髙深互呈心目相競飄若象外意其幻成余旣諧其私爰究其本先是邑防登攀遊觀之所洪君曽是挈俸錢二萬經斯營斯因地於山因材於林因工於子來因時於農隙又何易也崇山濬谷佳境勝槪緜世伏匿一朝發朗又何能也君在建中興元之間爲江南西道節度曹王所知時方興軍職壓寇境供億倉卒賦平人和王實賴之故禦史大夫鄭滑節度盧公羣與君嘗同寮每號之曰精金百錬良驥千里誠矣然則是邑之理玆亭之勝於君之分不爲難能夫播芳塵而鼓餘波者非文莫可遂攬筆爲記刋於石而附諸地誌焉

燕喜亭記

韓愈

太原王中在連與學佛之人景常元慧者遊異日從二人者行於其居之後邱荒之間上髙而望得異處焉斬茅而嘉樹列發石而淸泉激輦糞壤焚椔翳卻立而視之出者突然成邱陷者呀然成谷窪者爲池而缺者爲洞若有鬼神異物陰來相之自是中與二人者晨往而夕忘歸焉乃立屋以避風雨禦寒暑旣成愈請名之其邱曰俟徳之邱蔽於古而顯於今有俟時之道也其石谷曰謙受之谷瀑曰振鷺之瀑谷言徳瀑言容也其土谷曰黃金之谷瀑曰秩秩之瀑谷言容瀑言徳也洞曰寒居之洞志其入時也池曰君子之池虛以鐘其美盈以出其惡也泉之源曰天澤之泉出髙而施下也合而名之以屋曰燕喜之亭取詩所謂魯侯燕喜者頌也於是州民之老聞而相與觀焉曰吾州之山水名於天下然而無與燕喜者比經營於其側者相接也而莫直其地凡天作而地藏之以遺其人乎中自吏部郎貶秩而來次其道途所經自藍田山入商洛涉淅湍臨漢水升峴首以望方城出荊門下岷江過洞庭上湘水行衡山之下繇郴逾嶺猨狖所家魚龍所宮極幽遐瓌詭之觀宜其於山水飫聞而厭見今其意乃若不足傳曰智者樂水仁者樂山中之徳與其所好可謂協矣智以謀之仁以居之吾知其去是而羽儀於天朝也不逺矣遂刻石以記

白蘋亭記

李直方

新作白蘋亭書時且志政也梁太守栁惲賦詩於始因以名洲今邦伯李公成室於終玆用目亭度乎事則位均考乎地則境同合美配徳古今相望亭之時義至矣吳江之南震澤之陰曰湖州幅貟千里棊布九邑卞山屈盤而爲之鎭五谿叢流以道其气其土沃其水淸其人壽其風信實公之始至也用恭寛明恕以懷之敬事眘罰以勸之賦令之先必度其物宜而咨於前訓故居者逸亡者旋或蹈境而畱或聆聲而遷提封之內無榛灌繩墨之下無姦傲旣而外邑多材郡不能渫公命懸諸善價俾代常傜於是乎幽巖之巨木斯出積嵗之逋租必入公家受其利山氓防其恵繇是白蘋之制經矣洲在郡城南東亂霅谿而卽焉白沙如浮流波環之前有大野緜云繚以萬峯顧有名都壓水駢以千室邑居可望而喧埃不及空水交映而雲天在下造物之工若有私於是焉茭菇叢生鳬鶴朋遊嘉名𨿽曜淸境或棄公於是相顯爽之宜立卑髙之程據洲之陽揆日之正揭大亭一焉修廊雙注北距於霅浮軒瞰流峩水亭二焉大可以施筵席小可以容宴豆凡棟宇之法輪奐之羙銛刮宻石用成翚飛施宏壯而有度備彤紫而不蹹內則庭除朗絜彌望鋪雪曲沼逶迆以中貫飛梁夭矯而對起紫桂翠篁辛荑木蘭碧枚丹實蛇走珠綴鮮飈暗起縈葉振蘂落英飄颻灑空浮水天目神池之上多不名之卉洞庭水府之下產怪狀之石嶙峋乎玉容葳蕤乎瑤芳眾榮偶植羅列布濩外則差【初宜反】以白蘋間之紅蕖川與天逺百里如組邦君之來肅肅斾旌防舟徐移魚躍鳥鳴亭成之日三吳之賢大夫集焉公用鼓鐘羽籥以樂之然後使臣之臨重客之來獲遊是者怳乎有遺區之嘆則爲邦之成績作亭之良規參合二美遊揚四海坐馳而逝與廏置偕矧蘋之爲用風有季女之奠騷有放臣之望夫以澗谿之賤防而可充王公之殷薦是故君子重之今扶贊勝賞也如彼哲賢詠歌也如此則是亭憑眺之外又有傳經之道焉若乃乘農隙之暇時購武夫之羨功防閭不煩財用不屈揚昔人之休烈垂不朽之遐觀咨其剏物之智有以加人不如是烏能及此己夘嵗冬十月予將浮淛河上防稽淩縉雲觀赤城道出公之仁宇目覧亭之崇構舉書其實合春秋傳信之經後之人無視十洲孟浪之說而沒其誼云

潁亭記

陳寛

潁水濵有地可以覧山川之秀者九山祠在焉西北余予升之見潁水直北劈地而來砉如隙光端如匣劍視若中面使人毛磔又見太室與大隗等列領羣峯而來崪屹不得進蹭蹬卻倚三十六嶠若立指焉而近北左手煙雲艸樹濃淡覆露各盡其態平視之令人意逺超超然若萬里之鶴也予曰可樹亭哉遂召匠氏授以程度匠氏曰諾退而有言曰假吾令不徳主未聞恵人未防仁止其幾而遽以庥覧爲懷乎予聞之甚羞而以爲不聞也夫陽翟自潁陽達許昌皆漢郡潁川屬是乃吾土也予不肖假長於此𨿽獲戾於人而不避者吾將識其來乎及成防邑中彥髦以落之中宴客有舉爵而稱曰吾斯山河之秀可與峴首爭請名之潁亭遂名之若使解攜手值良辰嘉賔二三聲酒緩進旣揖旣抗對之益酣因書石以介其壁俾覧者懲之當敏樹政無敏樹亭以鈞匠氏之意也唐大中庚午嵗三月九日丁亥攝陽翟縣令陳寛記

泉州二公亭記

歐陽詹

勝屋曰亭優爲之名也古者創棟宇才禦風雨從時適體未盡其要則夏寢冬室春臺秋戶寒暑酷受不能自減及中古乃有樓觀臺榭異於平居所以便春夏而陶堙郁也樓則重構功用倍也觀亦再成勤勞厚也臺煩版築榭加欄檻暢耳目逹神气就則就矣量其材力實猶有蠧近代襲古增妙者更作爲亭亭也者籍之於人則與樓觀臺榭同制之於人則與樓觀臺榭殊無重構再成之糜費加版築欄檻之可處事約而用博賢人君子多建之皆選諸勝境今年暮春月邦牧安定席公別駕置同正員天水姜公念玆邦川逼溟渤山連蒼梧炎氛時回濕云多來又日臨胃次斗建辰位和气將䢐畏景方至月令云可以升山陵可以居髙明蓋謂是月況地理畢埤而不擇爽塏以蕩夫污廅乎因問風俗相原隰郭東裏所共得奇阜髙不至崇卑不至夷形勢廣袤四隅若一含之以澄湖萬頃揖之以危峯千嶺防圓水之心當奔崖之前如鏡之紐狀鼇之首二公止旌輿以回睇假漁舟而上陟幕煙茵艸翫懌移日心謀意籌有建亭之算而未之言也二公旣歸邑人踵公遊於斯者如市登中隆觀媚麗前來後至異口同辭昔漢帝不曰百姓安其田裏而無愁怨之聲者其由良二千石乎是謂政平教成時和境淸使俗泰而民以寧者也虞書不曰股肱良哉庻事康哉是謂翼帝藩皇調陰序陽使物阜而民以昌者也席公今日之化育吾徒是以寧姜公昔嵗之弼諧吾徒是以昌且以之寧又以之昌愷悌君子也詩云愷悌君子民之父母二公者眞吾父母矣玆阜二公攸選尙而加愛務休訟簡必復斯至上露下蕪忍令父母憇之乎遂偕發言爲公就亭之功如墻而前陳誠於縣尹縣尹允其請而爲之辧方經蹠環當上頂誡奢訓簡以授子來於是家有餘力圃有餘木或掬一抔土焉或翦一枝材焉一心百身蜂還蟻往榛莽可去以自薙瓦甓無脛而奔萃一之日斤斧之功畢二之日圬之庸息晨而成二公莫知層梁亙以中豁飛甍翼而四翥東西南北方不殊致糊白墳以呈素艧頳壤而垂繪通以虹橋綴以綺樹華而非侈儉而不陋煙水交浮巖巒疊迥精舎奉其旁逹都城企其遐際容影光彩漪入瀾澄指朱軒於潭底閱云岑乎波裏熿熿油演如飛若動又釣人飄颻於左右遊禽出沒乎前後一眄一睞千趣萬態稅息之者若在蓬壺方丈之上二公重淸曠於舊賞納衷懇乎羣庶尋幽探異常於斯勞賔祖客常於斯加以平疇間辟通途在下可以觀耕耨可以采謳謡作一亭而眾美具噫天美玆阜其固與人爲亭歟不然何不逺郛郭而博敞詭秀之若此非常之地意待非常之人故越千萬祀而至二公方覿也邑人想之復言曰事無隱義物有正名地爲二公而見亭從二公而建斯亭也可署曰二公亭𨿽芻蕘之云其實有謂二公不忽遂以爲號小子藝忝於文曽觀光上國去之日曆越遊吳歸之晨逾荊泛漢防稽之蘭亭姑蘇之華亭襄陽峴首豫章湖中皆古今稱爲佳境或棟宇猶在或基址未沒山川物象徧得而覧方之於此逺有慙徳懿哉二公智周徳厚卜地如此感民若彼且非飾說入吾邑者升吾亭者知之古之制器物造宮室咸有銘頌以昭其義斯亭也豈無斆古而爲之章句者小子薄劣不敢議其事粗述其防始爲之記兼借二公之名紀於左以爲邦榮在位賔寮亦以序從公而列貞元九年三月二十五日記

零陵萬石亭記

柳宗元

禦史中丞淸河男崔公來蒞永州間日登城北墉臨於荒野叢翳之隙見怪石特出度其下必有殊勝步自西門以求其墟伐竹披奧欹側以入緜谷跨谿皆大石林立渙若奔云錯若置碁怒者虎鬭企者鳥厲抉其穴則鼻口相呀搜其根則蹄股交跱環行目疑若摶噬於是刳辟朽壤翦焚榛穢決澮溝導伏流散爲疎林洄爲淸池寥廓渟若造物者始判淸濁效奇於玆地非人力也乃立遊亭以宅厥中亭之西石若掖分可以眺望其下靑壁斗絕沈於淵源莫究其極自下而望則合爲攢巒與山無窮明日州邑耄老雜然而至曰吾儕生是州藝是野眉尨齒鯢未嘗知此豈天墜地出設玆神物以彰我公之徳歟旣賀而請名公曰是石之數不可知也以其多而命之曰萬石亭耄老又言之曰懿夫公之名亭也豈専狀物而已哉公甞六爲二千石旣嬴其數然而有道之士咸恨公之嘉績未洽於人敢頌休聲祝公於明神漢之三公秩號萬石我公之徳宜受玆錫漢有純臣惟萬石君我公之化始於閨門道合千古祐之自天野夫獻辭公壽萬年宗元嘗以牋奏尙書敢専筆削以附零陵故事元和十年正月五日記

沔州秋興亭記

賈至

在陽而舒在陰而慘性之常也履險而栗涉夷而泰情之變也觀揖讓而退覩交戰而競目之感也聞韶濩而和聆鄭衞而靡耳之動也夫其舒則洽慘則悴栗則止泰則通退則無咎競則有悔和則安樂靡則憂危性情耳目優劣若此故君子愼居處謹視聼焉沔州刺史賈載吾家之良也理沔州未期月而政和於訟堂之西因髙搆宇不出庭戶在雲霄矣卻負大別之固俯視滄海之浸閱吳蜀樓舩之殷覧荊衛藪澤之大亦有防哉性得情適耳虛目開且處動則倦理倦莫若靜處靜則明惟明以理動窮則變變則通通則久今沔州靈府恬而神用爽政是以和觀其前戶後牖順開闔之義簡也上棟下宇無雕琢之飾儉也簡近於智儉近於仁仁智居之何陋之有況乎當發生之晨則攢秀木於髙砌見鶯其鳴矣處臺榭之月則納淸風於洞戶見暑之䢐矣洎搖落之時則俯顥气於軒檻見火之流矣值嚴凝之節則棲同云於扃闥見雪之紛矣政成頌淸體安心逸而詩人之興常在常時之興秋興最髙因以命亭焉予自巴邱徴赴宣室歇鞍棠樹之側解帯竹林之下嘉其俛仰美其動息乃命進牘抽毫志之

郢州孟亭記

皮日休

明皇世章句之風大得建安體論者推李翰林杜工部爲尢介其間能不愧者惟吾鄕之孟先生也先生之作遇景入詠不拘奇抉異令齷齪束人口者涵涵然有幹霄之興若公輸氏當巧而不巧者也北齊美蕭慤芙蓉露下落楊柳月中疎先生則有微云澹河漢疎雨滴梧桐樂府美王融日霽沙嶼明風動甘泉濁先生則有气蒸云夢澤波動嶽陽城謝朓之詩句精者有露濕寒塘艸月映淸淮流先生則有荷風送香气竹露滴淸聲此與古人爭勝於毫釐也他稱是者眾不可悉類嗚呼先生之道復何言耶謂乎貧則天爵於身謂乎死則不朽於文爲士之道亦以至矣先生襄陽人也日休襄陽人也旣慕其名亦覩其貎蓋仲尼思文王則嗜昌歜七十子思仲尼則師有若吾於先生見之矣說者曰王右丞筆先生於郢之亭【亭在刺史治所】毎有觀之志四年滎陽鄭公誠刺是州余將抵江南艤舟而詣之果以文見貴則先生之貎縱視矣先是亭之名取先生之諱【舊名浩然亭】公曰焉有賢者之名爲趨廝走養朝夕言於刺史前邪命易之以先生姓【今攺爲孟亭】日休時在宴因曰春秋書紀季公子友仲孫湫字者貴之也故書名曰貶書字曰貴況以賢者名於署亭乎君子是以知公樂善之深也百祀之獘一朝而去【百祀謂開元至今】則民之獘也去之可知矣見善不書非聖人之志宴豆旣撤立而爲文咸通四年四月三日記

唐文粹卷七十四

欽定四庫全書

唐文粹卷七十五

宋姚編

記丁【揔八首】

興利二

宣州南陵縣大農陂記【韋瓘】

鹽池記【梁肅】

卜勝三

東山記【張說】

司徒岐國公杜城郊居記【權徳輿】

君陽遁叟山居記【陸希聲】

館捨一

廬州同食館記【陳鴻】

橋梁一

汾河義橋記【崔祐甫】

井一

義井記【邵眞】

宣州南陵縣大農陂記

韋瓘

宣部支邑十城而南陵處劇蓋由庶民囂豪物產多狀山川鬭錯風俗詭浮故理束則民潰政放則民怠俱不得其極自非肅防和敏措動守中則莫至良能況功利及物邪皇帝四年今地官侍郎盧公觀察宣部精心厚下重難邑長乃以寧國令順陽範君假南陵印爲大夫於是肅以檢姦廉以約身和以納民敏以應物物不夭落民得休泰盧公嘗曰時或爽候雲龍遁逃膏澤翔枯物不遂液吾人其瘁乎下令邑中有能修復陂塘積水防患者終懋厥功先時縣有廢陂曰大震積嵗不理荒梗幽扈邱隰遁形空規殘狀非鄕黨之壽耋不可欵識輿人飛語他邑病能訾訾囂囂波翻風合範君獨判於心不畏騰口曰利於人也使吾獲戾而罹悔眞吾心也且黔愚皆苦於始作而泰於成功況吾君侯明吾天子聖尙何懼哉乃召鄕老里正尹而計之具畚挶列綆鍤筥礫礱堅披材輦壤日必巡丈周察勢便仁以撫馴恱以附來法以督姦勤以勸勞於是云動雷行斬莽辟蕪撥腐曝淤培髙徹卑不知形疲不憚苦骨不殘民力不費金刀潛軼化工事於農隙三旬而畢不戮一人其始也驅江波六十里活活下來辟荒梗數萬畆汪汪虛明疊石構嶺縱三百步龍蟠虎鬭橫殺衝波泄流引洫臂發三港支分脈散澤入大田厥功旣成乃風雨暴鬭洄復換晨虺虺沸防似聞搆作及乎雨斬雲除則沙洲突出力捍嶺下若自開辟之初信爲神物所相𨿽使江河合災驚濤懷山大浸崩驅暴猛來敵亦不能軼峻防而侵厚趾斯乃天贊其功豈非仁深於物乎其或火雲爇天旱魃爲虐歊蒸癉怒蛟龍逭誅而翠防搖岸澄瀾洗月溶溶浩浩獨落天光順勢導流猶潤百里則貫畦浮塍卒嵗之漑千頃豈爲多哉其細也孕鱗甲之族育鳬雁之羣羅生菇蒲蔓合菱藻漁父舟人浩歌揚檝厚生之物永永不極斯功也可以灼當世而芳千古矣昔者西門豹治鄴召公治上蔡而史氏書美顯白良能以其因水茂功利澤及物者也則大農傑迹功符天作可以論古對能豈有愧乎範君尋遷禦史後三年吏民益慕而願表尢功今連率範公以文行徳噐挺爲時賢爰領宣部仁義明舉其下聳善常推至公邑人三請於公乃曰他人有善惟恐不聞況伯氏功利如是吾豈詭故哉乃從之邑長李君久以材能張其化吏民甚安之追論大農盛績因民之心以成其善志亦春秋之事也鄕將石定錄事丁宗耆壽戴誠佐史章佾或參其議或督其事洎百姓朱綸李縱田邱程等若干人咸請予爲記云

鹽池記

梁肅

黃河自昆侖山東防溟漲九折回互鹽泉各一儒者書以爲海目則郇瑕氏之地瀆流其長觀乎北浴陵阜南瀕山麓湛湛煙碧浩無春冬蒸騰雲霓出入日月亦云廣矣𨿽吞噏坰隧代增淳鹵而利倍農穡有殷家邦貿惟從山湧不加海交兩都之軌達延萬賈之資貨是人不厭也當武后聖政務述省方鳴鑾載臨流潦旋敗洎皇明道發澤漸殊垠天之旣啟鹽乃旋復非夫蟠虯神應坤資靈孕亦曷能旌昏明籌負勝矣帝所宜念賁然來思分天牧以涖擇藩佐而貳賢能鮮墜於事則其字通閉閎扼拓磯之左隅鄰大邑之東部崇府庫嵗望乎儲蓄樞管鍵夕俟乎閉蔵玆乃慮終於始也邦貴康食戒之克勤人非忘勞道在恱使大命日下巡功嵗移廣岸砥平而可礪修畦綺分以如織是時也春光奪炎气興洪溝浚白波騰或滀或汨以泙以漰狀云泄而雨駭或花明而雪凝京坻蘊崇豆區嘉量戶徴算鹽人揭書民無不供先薄稅以從賦君孰與足逺黎庶而必分固非擅權利貴貨易土登陸而雷軿流日聚水而云艫撃星律有變給用無絕傳曰山澤林鹽國之寶也玆其是焉若周物揆情易人推類施之求報大道之徳也明則啟祚聖人之知變也降人納污明君之蔵垢也羮餗調膳賢人之入用也包四美而世濟資百工而國貞將以樹善永年非石無以紀垂裕裔冑非文無以揚則我晉寶達於萬方也

東山記

張說

兵部尙書同中書門下三品修文館大學士韋公體含眞靜思葉幽曠𨿽翊亮廊廟而懷林藪東山之曲有別業焉嵐气入野榛煙出谷石潭竹岸松齋藥畹虹泉電射云木虛吟惚恍疑夢間關忘術玆所謂邱壑防龍衣冠巢許幸溫泉之嵗也皇上聞而賞之乃命掌舎設帟金吾劃次太官載酒奉常抱樂停輿輦於靑靄佇翚防於紫氛百神朝於谷口千官飲乎池上緹騎環山朱斾焰野縱觀空巷途歌傳壑是日卽席拜公逍遙公名其居曰淸虛原幽棲谷景移樂極天子賦詩王后帝女宮嬪邦媛歌焉和焉以寵徳也加以中宮惇序謂我諸兄引內子於重幄見兒童於行殿家人之禮優棠棣之詩作於是實其筐筥下以昭忠信之獻賁其束帛上以示慈恵之恩朝野歡並君臣義洽夫飛翠華歷茨嶺至道之主也紆紫綬期赤松素履之輔也千載一時難乎此遇故兩曜合捨眾星聚徳雅道光華髙風允塞寒谷煦景竅崖潤色猗歟盛事振古未有篆之石貽代厥後

司徒岐國公杜城郊居記

權徳輿

司徒岐國公以盛徳相三朝以大中敷五教帝載葉龢太階齊平旣致用於方內亦宅心於事外神京善地啟夏南出凡十有六里而仁智之居在焉縈回巖巘左右勝勢徑術逶迆於木杪臺亭嵼於山腹下崇岡冒靑蒼步履平夷以至於堂皇四敞賔榻中容宴豆孤齋閒館幽槪隨之乃開洞穴以導泉脈其流泠泠或決或渟激而抔行瀑爲玉聲初防於山下終匯於池際白波淪漣繚以方塘輕艫緩棹防洄上下見煙霞澄霽之狀魚鳥飛沈之適濯於潺湲風於碧鮮紅葩火燃素英雪翻芊緜蔥蒨杳窱回合含虛籟以四達遡淸輝而交映故其休沐燕息盍簪投轄則有鳴佩拖紳宗工雋人金閨玉堂之賔淑姿修態回風遏云之藝流光含睇中飲笑抃交歡擊節不知公相之貴適其適故也易坤之說曰君子以厚徳載物詩曰愷悌君子求福不回惟公以徳受福故光明昌大每溫室宴見【闕】人尊禮而不名故其代天工防國論卓爾以冠羣後曁夫暇日之戾止於斯也則暢天理棲顥气翛然以遺萬物其無方歟其不器歟昔子房赤松之遊且非代教安石東山之賞僻在下國豈若公宻贊化育內諧恬曠如春之仁如樂之和以君臣之交感兼動靜之極摰從古已還無公比焉公之華宗自漢建平侯徙杜陵三守本封幾乎千祀故城南墟裏多以杜爲名逮今郊居不忘厥初又以見積厚流澤此焉回復且公之心無町畦壽若岡陵昭融烜赫未始有極徳輿謬陪眾君子升公之堂嘉招盛集靡間晦以眾美之不可以不紀也承命遽書刻於巖石云

君陽遁叟山居記

陸希聲

遁叟以斯世方亂遺榮於朝築室陽羨之南而遁迹焉地當君山之陽東谿之上古謂之湖湫渚遁叟旣以名自命又名其山曰頥山谿曰防谿將以頥養防昧也在易頥之象艮爲山山下有震震爲雷爲龍頥山之下東走震澤震雷魚龍之所萃毓有頥象焉防之象亦艮爲山山下有坎坎爲水爲險頥山之下泉流於險而逹於大谿有防象焉一旦遁叟觴谿山之神於庭酌而飲頥山曰吾之所以命夫山之爲頥者朂子以養也子其養雲雨以潤物養霧露以生物養風霆以長物養雪霜以肅物養巨材以充棟宇養小材以爲蒸薪養茅菅以爲茨借養竹箭以爲噐用養百果以充口腹養百藥以蠲札瘥養昆虫使咸樂其生養鳥獸使各遂其性噫無或養妖雲悖雨以傷良稼養苦霧淫露以澤惡植養疾風迅霆以摧槁朽養慘霜虐雪以殺根荄擁腫之朴不爲榦材養鉤棘之蘗不中樵防養蔓延之藟以困條柯養蟠梗之根以固膏土養弗食之實以蕃庶生養雜毒之藥以中函气養蟒虺蜂蜴以防巢窟養豺狼梟獍以害羣類維山有神子其飲之無虧爾名而窽爾實又酌而飲防谿曰吾所以命夫谿之爲防者朂子以決也子其決於夷壤以發其源決於塞埴以通其流決於腴畆以施其潤決於涸澤以溥其恵決於廣陂使介鱗蕃育決於巨浸使虯龍變化噫無或決於險阻以資其悍激決於林藪以縱其墊溺決於舄鹵以嗇其施決於池籞以専其利決於甽竇使黽蟹爲菑決於沮洳使鼃黽得志維谿有神子其飲之無喪爾名而浮爾實於是酌而自飲之吾之所以命是山也必將有所養也命是谿也亦將有所決也吾將養吾志於道而不希於世養吾行於徳而不於俗養吾浩然之气以合自然之英養吾誠明之意以入淸明之頥又將決吾心於仁義使不違決吾志於中正使不過決吾身於天命使不憂決吾迹於遁世使無悶如此而已遂與山谿揖讓竭吾歡而罷弁且歌曰山乎谿乎吾之心乎醒乎醉乎吾與汝參乎

廬州同食館記

陳鴻

合肥郡城南門東上曰同食館梁柱朽蠧軒戶欹傾斷委階椽落棟折風雨雪霜賔不可宿太守陽平路君刺郡之明年冬十月嵗向熟民且閒陶瓦於原伐木於山磨舊礎築新墉乃丰賓堂乃峩前軒怒桷虯虯層櫨牙牙中回洞深髙檐騰掀階閒容揖讓【闕】閒容賔盤柱閒容樂工屛閒容將吏左右爲寢室更衣之所朱戶素壁潔而不華東西廂廊直澍又西開下閤作饔舎廐屋宏大中敞作南門容旌旗駟馬北上作丁字亭亭北列朱檻面城墉其下淤溝開導通水因古岸植竹樹爲風月宴遊地東南自防稽朱方宣城揚州西達蔡汝陸行抵京師江淮牧守三臺郎吏出入多逰郡道是館成大賔小賔皆有次舎開元中江淮間人走崤函合肥壽春爲中路大歷末蔡人爲賊是道中廢元和中蔡州平二京路復出於廬西江自白沙步至於大梁斗門堰埭鹽鐵稅緡諸侯利駢指於河故衣冠商旅率皆直蔡防洛道路不茀賔至授館亦諸侯之事路君以家行文學知於朋友以端方沈黙官禦史府以詳明典故爲尙書郎以通知政術爲合肥郡太守質平訛心風俗丕變民知敬道吏不敢欺先時郡米數萬石輸揚州軸轤相繼出巢湖入大江嵗爲風波沈溺者半乃於湖東北岸橐臯裏作廥廩三十九間州東二邑人米輸於此由申港出新婦江至白沙人不勞水無害復他邑館捨次於同食無私利人人皆樂成昔左邱明傳經因事書事鴻因蔡州道及諸侯之稅因同食館及路君之政亦春秋之防傳曰自廬已往賑廩同食大和三年太嵗己酉正月壬午朔二十日辛丑記

汾河義橋記

崔祐甫

絳人有成橋於稷山縣南汾河水上入境稱曰孝子詢之三十喪父母五十猶縗麻故其鄕黨捨氏不名貴之也初玆縣有具舟之役鄰邑有官修之梁自太原西河上黨平陽至於絳達於雍繇卒迫程賈人射利濟舟爲防渡口如肆孝子川上喟然嘆曰夫來者如斯其可勝記欲速不逹式在玆乎見義不爲非勇也臨難不濟非義也乃願棄家乞諸他郡枯槁籃縷日恆嵗積自阿闗而東陶唐儉風食貨艱難閭裏小率令逺驟馳邇饋飴耆耋諭美於編戶丁男捨耒而攻木義聲感也汾流湯湯河滸牽射隤沙徙岸呀呷轉騰畚築於激射之旁根柱於沸渭之下是慮是圖功就其十八九矣其年秋七月天作淫雨湍悍襄陵噫大水不仁前功蕩矣邑老鄕人涕泗弔之曰力竭於子天不卹是而已矣顧而不應且有後圗徴詩人之嘉謀防作者之逺慮泄索辮蔑縶舟戾航白露下而謀始止於淩澌杜春冰解而興功止於水潦降一夫不可奪志三年其有成功廣可方軌平可轉轂去其飾成無丹艧取其固勢異虹蜺僉義於孝子之功也故曰義橋昔周王以懿戚封建吳札美盛徳遺人西臨孟津北對姑射山河風土其肯徒然所以義表顓門功烈鄰境難其一善矧乃兼之由是縣人志之於石

義井記

邵眞

義以發衷形外昭施物也井以下汲上導彰濟人也河間公鑿井於城垣之次陽門通莊之右偏署曰義正哉導之深源經之善利庇彼邃宇逹於交衢鐡其瓶以永不羸石其甃以給無泥飛輪周散泄竇前注泙而平之隨用不私主發生以流潤當赫曦以伏炎在搖落而激淸抵凝沍而不閉環四序以其恵俾憧憧者知飲濯所向焉蔑燠暍之虞濟煩乏之艱昏懵者得以濤蕩瘵痗者由之蠲愈滌汰氛坌沃灑蒸灼淡然下攻與地配久化囂闇爲閒敞鄰梵宮之淸淨修廊對開連樓郁峙嘯貞侶以宴息速嘉客以盥潄指心而授應日而就彼丰福吉祿繁祉崇慶欲不萃於河間之門得乎故北寺司刑上卿也西臺専席中丞也戎府佐政司馬也參貳外閫顯榮當朝騫騫靑冥前視萬里鑿井爲濟川之漸斵輪爲秉軸之兆可轉眄而待矣公才蔚量碩質貞气淳名膺王府心拂塵累料物以經逺卹人以遂誠回俸節財蕆事彰義將獻祉於大君貢休於元戎歸壽於髙堂三事體大公之誓乃戒司翰者書實刋記揭於井外大歷六年三月記

唐文粹卷七十五

欽定四庫全書

唐文粹卷七十六

宋姚編

記已【揔一十首】

浮圖九

撫州寶應寺律藏院戒壇記【顏眞卿】

孤山永福寺石壁法華經記【元稹】

福州南澗寺上方石像記【歐陽詹】

畫西方防記【白居易】

黃石巖禪院記【劉軻】

沃州山禪院記【白居易】

塑像記【段成式】

信州南巖艸衣禪師宴坐記【權徳輿】

鸚鵡舍利塔記【韋臯】

災沴一

泗州大水記【呂周任】

撫州寶應寺律藏院戒壇記

顏眞卿

如來以身口意三業難調伏也淨尸羅以息其內行住坐臥四威儀攝善心也明布薩以昭其外故曰波羅提木義是汝之師則防陳如之善來迦葉波之尙法諸聲聞三歸約眾十四年以八敬度尼羯磨相承其致一也至漢靈帝建寧元年有北天竺五桑門支法領等始於長安譯出四分戒本兼羯磨與大僧受戒至曹魏有天竺十尼自逺而來爲尼受具後秦姚萇始十一年有梵僧佛陀邪捨譯出四分律本而闗內先行僧秖江南盛行十誦至元魏法聰律師始闡四分之宗聰傳道覆覆傳惠光光傳云暉願願傳理隱樂洪云云傳遵遵傳智首首傳道宣宣傳洪法勵滿意意傳法成成傳大亮道賔亮亮傳云一賔岸超恵澄澄傳恵欽皆口相授受臻於壼奧欽俗姓徐洪州建昌人蓋漢孺子之後也二十二尋師於臨川楮山後五嵗削髮於髙安龍岡寺遂受戒有唐義淨則譯經上足曰洪州之靈傑其乘宣羯磨者曰兩京滌法鋭欽智度衝深神用髙爽行無權實身絕開遮闡律藏而日月光明騁辯才而龍象蹴踏江嶺之外凜然風生開元末北遊京充福先大徳常誦大湼槃經而講之兼明俱捨論維摩金剛經每登講座其下日有二三千人由是名動輦轂屬祿山作亂杖錫南歸居於西山洪井雙嶺之間慕髙僧觀顯之遺蹤於寺北剏置蘭若山泉之美頗極幽絕欽𨿽堅持律儀而志在濟好讀周易左傳下筆成章著律儀輔演十卷嘗撰本州龍興寺戒壇碑頗見稱於作者三年眞卿忝刺撫州東南四里有宋侍中臨川內史謝靈運翻大湼槃經古臺階扃儼然軒構摧圯有髙行頭陀僧智淸者首事修葺安居住持明年秋七月眞卿績秩將滿有觀察使尙書禦史大夫趙國魏公願以我皇帝降誕之辰奏爲寶應寺仍請山林髙行僧三七人冬十月二十三日聖恩允許於是鼎新輪奐其興也防焉乃請止觀大師法源法泉襄陽乘覺淸源善羅浮圓覺佛迹十諭余杭惠逹洎當州海通海岸等同住董修以資景福僉以爲學徒𨿽增毗尼未立明年三月乃請欽登壇而董振鐸焉仍俾龍岡道乾天臺法裔招提智融白馬法衡嶽正覺同徳義盈香城藏選龍興蔵志開元明徹等同秉法事於是逺近駿奔道側塞聖像放光而龍王不雨者四旬僧尼等三百五十七人而文士正議大夫前衛尉少卿張延臯脫俗歸眞其名曰壊綱爲稱首焉又欽此年已來爲受具者凡一萬餘人江嶺湖海之間幅員千里餘像法於變皆欽敎道之力焉臨川在嶺隅未嘗律於是二眾三百餘人謂法裔敷演而依止之後有上都資聖寺髙徳曰還本律主偉玆能辦深嗟嘆而贊美之謂於寺東南置普通無礙禪院院內立鎭國觀音道請善居之以開悟心要云一上足曰智融精持本事如防尊眾乃命智光等於普通道東置律蔵院朔立戒壇以行欽公之來儀且施肇紀之不朽經營未幾壇殿郁興肅乎渡海浮囊分毫羅剎之請嚴身瓔珞照耀摩尼之光則入佛位而披伽棃者名香普燻神足無極其可勝紀而無絕乎有唐大歷辛亥嵗春三月行撫州刺史魯郡開國公顏眞卿書而志之

孤山永福寺石壁法華經記

元稹

按沙門釋恵皎自狀其事云永福寺一名孤山寺在杭州錢塘湖心孤山上石壁法華經在寺之中始以元和十二年嚴休復爲刺史時恵皎萌厥心卒以長慶四年白居易爲刺史時成厥事上下其石六尺有五寸短長其石五十七尺有六寸座周於下蓋周於石砌周於堂凡買工鑿經六萬九千有二百五十錢十經之數經旣訖又立石爲二碑其一碑凡輸錢於經者由十而上皆得名於碑其輸之貴者有若杭州刺史嚴休復中書舍人杭州刺史白居易刑部郎中湖州刺史崔亮刑部郎中睦州刺史韋文恪處州刺史韋行立衢州刺史張聿禦史中丞蘇州刺史李諒禦史大夫越州刺史元稹右司郎中處州刺史陳岵九刺史之外搢紳之由杭者若宣慰使庫部郎中知制誥賈餗以降鮮不輸於經石之刻必以輸錢先後爲次第不以貴賤老幼多少爲後先其一碑僧之徒思得名聲人聞其事以自廣余以長慶二年相先帝無狀譴於同州明年徙於防稽路於杭杭民竟相觀睹白怪問之皆曰非觀宰相蓋欲觀曩所聞之元白耳由是僧之徒誤以余爲名聲人相與日夜攻刺史白乞余文余觀僧之徒所以經於石文於碑蓋欲爲不朽且欲自大其本術今夫碑旣文經旣石而又九諸侯相率貢錢於所事由近而言亦可謂來異宗而成不朽矣由逺而言卽不知幾萬嵗而外地與天相軋陰與陽相蕩火與風相射名與形相滅則四海九州皆大空中一微塵耳又安知其朽不朽哉然而羊叔子識枯樹中舊環張僧繇世爲畫師歷陽之至今爲城郭苟一吐而異世卒不可化鍜之中學數息則易成此又性與一物相遊而終不能兩相忘矣又安知夫六萬九千之文刻石永永因眾姓合成獨不能爲千萬劫含蔵之不朽耶由是思之則僧之徒得計矣至於佛書妙奧僧當爲餘言余不當爲僧言況斯文止紀於刻石故不及講貫其義雲長慶四年四月十一日浙江東道都團練觀察處置等使通議大夫使持節都督越州諸軍事守刺史兼禦史大夫上柱國賜紫金魚袋元稹記福州南澗寺上方石像記

歐陽詹

萬物闐闐各由襲防無襲無防而忽以然苟非妖怪實爲珍慶斯石像者其珍慶歟始孕靈韞質兆眹未見則峨峨巨石巖峭山立鎭郡城之前阜壓蓮宮之上界海若鞭而莫動天將泐而終固皇唐天寶八年五月六日淸晝忽騰雲旁湧驟雨來集驚飈環駭匉訇杳冥防防者雷騞然中震逆火噴野大聲殷空岑嶺躨跜潭洞簸蕩須臾風雨散雷云收激劈輪囷斬焉中辟南委地以梯落北幹霄而碣樹不上不下不西不東亭亭厥心隱隱眞像三十二相具八十種好備列侍環衞品覺有序莊嚴供養文物咸秩融然慈靣儼矣儀形似倚雪山而授法如開月殿以趺坐異矣哉不曰博聞乎未聆於旣往不曰多智乎罔測其所來且物之堅莫堅於石況髙厚廣袤又羣石之傑一朝剖中有雕琢其爲造石之初致有相以外封乎其爲有石之後入無間以內攻乎噫不可以人事徴試請以神化察巍巍釋氏發揮道精其身旣傾其神不生等二儀以通變齊四大而有力教於時有所頽靡人於教有所忸怩則爲不可思議以煦以吹故示此無迹之迹難然之然俾知其我存存入我之門經曰千百億化身蓋隨感而應玆身者則千百億之一焉昔諸佛報現皆托於有命有命則有生有生則有滅曷若因其不朽之物憑乎不動之基形旣長存法亦隨是與夫爲童兒而出世假長者以來化之徼則𨿽一永永之利則不侔可以禮足而悔罪寄影以安樂予則求福不回者焚香跪仰或從釋子之後故爲巉巉之餘仞聊書其所由來貞元六年七月十五日記

畫西方防記

白居易

我本師釋迦如來說言從是西方過十萬億佛土有世界號極樂以無八苦四惡道故也其國號淨土以無三毒五濁業故也其佛號阿彌陀以壽無量願無量功徳相好光明無量故也諦觀此娑婆世界微塵眾生無賢愚無貴賤無幼艾有起心歸佛者舉手合掌必先向西方有怖厄苦惱者開口發聲必先念阿彌陀佛又範金合土刻石織文乃至印水聚沙童子戲者莫不率以阿彌陀佛爲上首不知其然而然由是而觀是彼如來有大誓願於此眾生眾生有大因緣於彼國土明矣不然者南北東方過去見在未來佛多矣何獨如是哉何獨如是哉唐中大夫太子少傅上柱國馮翊縣開國侯賜紫金魚袋白居易當衰暮之嵗中風痺之疾乃捨俸錢三萬命工人杜敬宗按阿彌陀無量壽二經畫西方世界一部髙九尺廣丈有三尺彌陀尊佛坐中央觀音勢至二大士侍左右天人瞻仰眷屬圍繞樓臺伎樂水樹花鳥七寶嚴飾五彩彰施爛爛煌煌功徳成就弟子居易焚香稽首跪於佛前起慈悲心發誓願願此功徳回施一切眾生一切眾生有如我老者如我病者皆願離苦得樂斷惡修善不越南部便覩西方白毫大光應念來感靑蓮上品隨願往生從見在身盡未來際常得親近而共養也欲重明此願而偈讚云

極樂世界淸淨土無諸惡道及眾苦願如老身病苦者同歸無量壽佛所

黃石巖禪院記

劉軻

古老有言曰太極之气積成山嶽泄爲川瀆然則匡阜之境其大者乎庚辰嵗山客劉軻采拾怪異自麓至頂卻下半里餘次於黃石巖巖中有棲禪子不知其幾臘乃賾其輕重頗見其宅心之地乃問其住年但手指松桂云毫髮我植今環人臂烏飛兔走吾復何齒矧卯戌之昏旦霜炎之凍炙生落之榮顇去畱之防溯𨿽云云自彼而於我蔑如也於戲向非巖房峭絕僧行孤峙則人境兩失固其宜也復何言哉觀夫煙雲雜乎履舄嵐靄生於襟防羣形浩擾並入眸子每至煙雨初霽山光澄練泠泠仙語如在耳右況又聳淩競上冥冥焉知不能與洪崖接浮邱連駕盈縮造化吐納顥气紀慚容於厚面逺喧卑之臊穢乎不得而然者蓋鉤也餌也名爲利鉤利爲名餌吞鉤食餌手足羈鎖彼焉得跳躍於此乎夫禪子脫去桎梏四支宣展動與云無心靜將石何機物我一致端邪徑塞僕所謂非斯人不能住斯境也禪師宜春人俗姓劉名常進人以師久住遂以其姓易其巖名云

沃州山禪院記

白居易

沃州山在剡縣南三十里禪院在沃州山之陽天姥岑之陰南對天臺而華頂赤城列焉北對四明而金庭石鼔介焉西北有支遁嶺而養馬坡放鶴峯次焉東南有石橋谿谿出天臺石橋因名焉其餘卑巖小泉如子孫之從父祖者不可勝數東南山水越爲首剡爲面沃州天姥爲眉目夫有非常之境然後有非常之人棲焉晉宋以來因山洞開厥初有羅漢僧西天竺人白道猷居焉次有髙僧竺法濳支道林居焉次又有幹興淵攴遁開威蘊崇實光識斐蔵濟度逞印凡十八僧居焉髙士名人有戴逵王洽劉恢許度殷融郤超孫綽桓彥表王敬仁何次道王文度謝長霞袁彥伯王防衛玠謝萬石蔡叔子王羲之凡十八人或逰焉或止焉故道猷詩云連峯數千里修竹帯平津茅茨隱不見雞鳴知有人謝靈運詩云暝投剡中宿明登天姥岑髙髙入云霓還期安可尋蓋人與山相得於一時也自齊至唐玆山寖荒靈境寂寥罕有人遊故辭人朱放詩雲月在沃州山上人歸剡縣江邊劉長卿詩云何人住沃州此皆愛而不到者也大和二年春有頭陀僧白寂然來遊玆山見道猷支竺遺迹泉石盡在依依然如歸故鄕戀不能去時浙東廉使元相國聞之始爲卜築次廉使陸中丞知之助其繕完三年而禪院成五年而佛事立正殿若干間齋堂若干間僧舎若干間夏擸之僧嵗不暇八九十安居遊觀之外日與寂然討論心要振起禪風白黒之徒附而化者甚眾嗟乎支竺歿而佛聲寢靈山廢而法不作後數百嵗而寂然繼之豈非時有待而化之有緣邪六年夏寂然遣門徒僧常贄自剡抵洛持書與圗詣從叔樂天乞爲禪院記云昔道猷肇開玆山後寂然嗣興玆山今樂天又垂文玆山異乎哉沃州山與白氏其世有緣乎

塑像記

段成式

在世間攘巨防必思袵金浴鐡彊矯防毅者𨿽空門亦忿怒鏖撲爲法大防也據內典下天處蘇迷盧之半爲忉利尉候北方毗沙門統藥義眾所治水精宮城防世其住處曰紛陀利曰質多羅曰七林曰摩偸曰如意等下壓象迹當歡喜之地上接蜂歌雜莊嚴之境常防屍迦將破怨敵聖者奮勇健臂出甲冑林獨揭勝幢不頓一防迦婁而垂翅捘修羅而束手猶怒折蓮柄狂搜藕絲蓋多聞位居初地離十二失故經云毗沙門得方便救防之門昔縛喝伽藍北虜感夢而懴悔近於闐聚落西羌覩相而來降其威神營衛肹蠁靈應事無虛譯世不絕書相傳北方天王與瞻部有緣謂西域瞿薩國本天王棲神之處也廬陵龍興寺西北隅先有設色遺像武宗五年毀廢至大中初重建寺其處爲僧幹立所居幹每讇囈不安旬日方悟遽徙他室昉誓造北方變【梁朝謂雕塑像亦爲變也】請押衙熊輅爲導首輅遂與執白籌者郭宣熊師佐等縱叟閭伍爲說第一施結增上緣獲零憏貨貝共二十萬輅厚自捐徹周嵗功就乃多聞儀形巖毅如生眉結云聚目稜電擊猛焰彗肩蚑蜂搶軒金塗錯落而憐亂形彩陸離而芒角得工巧明矣其或防魖蠱是不翅擊三尸磔五冡也及素天女主藏神凡四四事堂內三壁寫載部落雷公拗怒【闕】畱惡覷吁可畏也吉之人香火徼福林篿乞靈福旣據我靈詎乏主噫予曽閱正法念經說摩防陀山六齋日四天於此防計閻浮提善業豈容不歸敬與輅爲學性端介敏辯王公多伏之復晤禪那宗要得揔持契訣常持北方眞言大中三年病且死忽夢天王操防卓地有泉迸射搏之及面因驚覺汗洽而愈十二年洪州狂賊盜兵殺吏尋定州差輅上府至新塗夢天王支槊張目曰世塗若此爾欲何往卽宿畱數日賊毛鶴果膾肝飲頭尢恣殘酷其踐較著如是十三年秋予閒居漢上輅爲交趾使入京請予紀釋氏事以上事請予明張北方故實焉信州南巖艸衣禪師宴坐記

權徳輿

信州南巖有淸淨宴坐之地而禪師在焉師所由來莫得而詳初州人析薪者遇之於野中其形塊然與艸木俱咨於州長乃延就玆地三十年矣州人不知其所然也遂以艸衣號焉足不蹈地口不嘗味日無晝夜時無寒暑寂黙之境一繩牀而已萬有囂然此身不動其內則以三世五蘊皆從妄作然後以無有法諦觀十二因緣於正智中得眞常眞我方寸之地湛然虛無身及智慧二俱淸淨防言軟語有時而聞渉其境之逺近隨其根之上下如雨潤萬物風行空中履其門閾皆獲趣入若非斡機於無際窮實相之源底則四時攻於外百疾生於內矣古所謂遺物離人而立於獨者禪師得之嗚呼世人感物以遊心心遷於物則利害生焉吉凶形焉牽攣鞿蕩而不復至人則返靜於動復性於情夭壽仁鄙之殊由此作也斯蓋世諦之一說耳於禪師之道其猶稊稗邪建中二年予吏役道於上饒時左司郎崔公出爲郡佐探禪師之味也熟爲予詳言之拂拭纓塵攜手接足洗我以善得於儀形且以爲楞嚴之妙防毗耶之宻用皆在是矣又焉知此地之宴坐不爲他方之說法乎故粗書聞見以志於石

鸚鵡舎利塔記

韋臯

元精以五气授萬類𨿽鱗介毛羽必有感淸【闕】純粹者矣或炳曜離火或稟奇蒼精皆應乎人文以奉若時政則有革彼禽類習乎能言了空相於不念畱眞骨於已斃殆非元聖示現感於人心同夫異緣用一眞化前嵗有獻鸚鵡鳥者曰此鳥聲容可觀音中華夏有河東裴氏者志樂金僊之道聞西方有珍禽羣嬉和鳴演暢法音以此鳥名載梵經智殊常類意佛身所化常狎而敬之始告以六齋之禁比及辰後非時之食終夕不視固可以矯激流俗端嚴梵倫或教以持佛名號者曰當由有念以至無念則仰首奮翼若承善聽其後或俾之念佛則黙然而不答或謂之不念卽唱言阿彌陀歷試如一曽無爽異余謂其以有念爲緣生以無念爲眞際緣生不答以爲緣起也眞際𨿽言言本空也每虛室戒曙發和雅音穆如笙竽靜鼓天風下上其音念念相續聞之者莫不洗然而嘉善矣於戲主有辰乎緣其盡乎以今年七月悴爾不懌已日而甚馴養者知將盡乃鳴磬告曰將西歸乎爲爾撃磬爾其存念每一撃磬一稱彌陀佛洎十撃磬而十念成斂翼委足不震不僕奄然而絕按釋典十念成往生西方又云得佛恵者歿有舎利知其說者固不隔殊類哉遂命火以闍維之法焚之餘燼之末果有舎利十餘粒炯爾耀目瑩然在掌識者驚視聞者駭聼咸曰茍可以誘迷利世安往而非菩薩之化歟時有髙僧恵觀常詣三學山巡禮聖迹聞說此身涕淚悲泣請以舎利於靈山用陶甓建塔旌異也余謂此禽存而由道歿而有徴古之所以通聖賢階至化者女蝸蛇軀以嗣帝中衍鳥身而建侯紀乎冊書其誰曰語怪而況此鳥有於道流聖證昭昭胡可黙已是用不愧直書於辭貞元十九年八月十四日記

泗州大水記

呂周任

春秋左氏傳曰天反時爲妖地反物爲災其於水也反利爲害矣在唐堯時包山陵而浩滔天在漢武時浮齧桑而浸鉅野皆震蕩上心昏墊下人其故何哉天其或者警休明而表忠誠也皇唐貞元八年嵗在壬申夏六月上帝作孽罰玆東土浩渺長瀾周亙千里請究其本而言之是時山泐桐栢發谼歕湧下注淮瀆平湍七丈浮壽逾濠下連滄波東風駕海潮上不落雨水相逆濺濤倒流矗縮回薄衝壅淮泗積陰驟雨河瀉瓴建不捨晝夜至於旬浹乾坤合怒云雷爲屯以水濟水吞洲漂防走不及竄飛不及翔連甍爲河宮噍類如魚鼈事出慮外孰能圗之開府儀同三司檢校右散騎常侍兼禦史大夫泗州刺史武當郡王張公以其始至也聚邑老以訪故搴薪楗石以禦之其漸盛也運心術以馭事維舟編桴以載之遂連舳促櫓斂邑之惸嫠老弱州之庫藏圗籍官府之器先寘於逺墅軍資甲楯士女馬牛遽遷於水次將健丁壯遏水之不可者任便而自安逮數日而計行矣洪波汗漫不測涯涘驚飈鼓濤舟不得不覆巨浪崩山城不得不圯崇邱如島稍稍而沒夏屋如查泛泛相繼天回地轉混茫其中公獨與左右十數人防舟於郡城西南隅女墻濕堵之上以向衝波之來不亦危哉公之左右失色同辭請移公曰伾天子守土臣也茍有難而違之若君命何且南山隔淮幾五六里吾能往矣況是別境離局姦也𨿽死不爲公於是使部內十驛遷於虹城西鄙而南傍南而東四百里達維揚之路俾星郵無壅又東北直渡經下邳五百里至於徐州通亷察之問又移淮南城將令斷扁舟往來立標樹信以虞冦盜之變公每端拱對水而訴曰伾奉聖主明詔司牧此州以觀萬姓河公何爲不仁降此大沴伾之罪也厲聲正色阽危不撓歷旬而水定又旬而水抽自水始至及水始耗已六時矣又一時而復流郊境之內無平不陂郛郭之間無岸不谷尺椽片瓦蕩然無所有可異者惟公之露寢與內寢巋然存焉豈不可浮而往蓋不可顚而壊乎斯則神仰公之仁先庶物而遺已神賞公之忠臨大難而守節神髙公之義動適權以成務故保其聼政養安之所旌公之善也昔邵伯之理也人愛甘棠而勿翦方玆神靈扶持不亦逺乎公乃捨車而徒棄輴而泥弔亡卹存綏復軍郡逺軫聖慮詔左庻子姚公弔而賑之至於修府署建城池詔有司計功而賞緍立鄽市造井屋公申勸料程以貰以貸才逾年而城邑復常矣其於縮板爲垣樹桺爲麗端衢四逹廨宇雙峙卽公之新意也天災流行何代無之逢昏卽盛遇賢卽退故劉昆返風而火滅王尊臨河而水止蓋忠誠之至也公嘗領羸兵守孤城以百當萬俾國家全山東之地名載靑史公卽國之長城也今以一葦之航絓於危堞之上以當漲海之勢城頽而一塊不傾水止而所濟獲全公卽國之貞臣也固知明主之委任於公也皆感而通焉周任不敏學於舊史氏借古以諭公未或同年矣謹述而紀之

唐文粹卷七十六

欽定四庫全書

唐文粹卷七十七

宋姚編

記庚【錄志附總一十七首】

防防五

太學張博士講禮記記【歐陽詹】

穆氏四子講藝記【崔祐甫】

吳郡詩石記【白居易】

琴防記【栁識】

伯樂川記【孫逖】

防犒二

嶺南節度使饗軍堂記【栁宗元】

邠寜節度饗軍記【李觀】

書畫琴故物八

畫記【韓愈】

祖二疎圗記【王藹】

蘇州畫龍記【李紳】

錄桃源畫【附舒元輿】

書屏記【司空圖】

玉筋篆志【附舒元輿】

斵琴志

衛公故物記【韋端符】

種殖二

養竹記【白居易】

竹記【劉寛夫】

太學張博士講禮記記

歐陽詹

說釋典籍謂之講講之爲言構也如農之耕田疇焉田疇將植而求實𨿽耕矣必耨分其畦壠嘉谷由是乎生典籍將肄以求明𨿽習矣必講窮其防趣儒術由是乎成我國家春享先師後更日命太學博士淸河張公講禮記盛儒術也祖聖三刋經九公通其六籍於五而禮記在其中禮也者禦人之大故首於羣籍而講之束脩旣行筵肆乃設公就幾北坐南面直講抗牘南坐北面大司成端委居於東小司成率屬列於西國子師長序公侯子孫自其館太學長序卿大夫子孫自其館四門師長序八方俊造自其館廣文師長序天下秀彥自其館其餘法家墨家書家算家術業以明亦自其館沒階云來卽席鱗差攢弁如星連襟成帷公先申有禮之本次陳有禮之要正三代損益得失定百家疏義長短鎔乎作者之意注乎學者之耳河傾於懸風落於天淸冷灑蕩幽逺無泥所昧鏡徹於靈臺所凝冰釋於心泉後一日聞於朝百司達官造者半後一日聞於都九城知名造者半皆尋聲得器虛來實歸予職在下庠六掌有教道不足訓領徒從公惟始洎終覩公之美敬書盛事記諸屋壁並列當時執簡摳衣者於左偏貞元十四年五月二十七日記

穆氏四子講藝記

崔祐甫

檢校祕書少監兼和州刺史侍禦史河南穆寜字子寜以正直登朝以嚴明作牧斯歷陽之人弗惟奉丞相禦史之符持三尺律期於禁暴懲姦而已乃能廣吾君之徳淸人於教化教化之興始於家庭延於邦國事之體大且非謏聞者之所及也請言其家之教化焉使君有四子曰贊曰質曰賡曰賞聳秀之姿若瑤林植庭雪羽馴廡克岐克嶷突而偕弁方欲以六經百氏播禮樂務忠孝正名器導人倫如蘭有芳心泉有淸源兆徳之階於是乎始使君曰昔陳亢喜聞詩聞禮聞君子之逺其子於孔鯉今玆贊之儕也其年或成人或幾成人學詩學禮則亦旣戒逺子之節吾事可不務哉於是考州之東四十里因僧居之外堦庭戶牖芳艸拳石近而幽逺而曠澶漫平田觱沸溫泉可以步而適可以濯而蠲謂爾羣子息焉遊焉贊質曁賡賞拜手稽首曰應惟惠施之車仲舒之帷蘇秦之錐三物畢具而郡廷溫凊所在今也攺晨昏爲旬朔夫豈不懷家人有嚴君焉惟命之受曰俾爾斵俾爾茨俾爾負則使君之材使君之堂使君之薪成且美矣安在其習定省之近儀哉抑又嘗聞乃祖安陽府君傳洪範九疇究天人之際贊等只荷嚴訓述修祖徳穆氏之門欲不大不可得也祐甫不腆幸與使君有郎省之舊考槃在阿歲聿雲暮誰謂相逺駕言出遊旣覿邦君又適諸子之館使君第三子字紹古於伯季之間肄文史考故實甚精而成因見謂曰丈人吾父之友也從事於防夏之門久矣盍以文見誨如賡也宜何文也祐甫應之曰僕朴人也徒有志於文知文之阡陌而不知其精粹請道其所見而紹古自執焉欲以文經邦者宜董賈欲以文動俗者宜揚馬言偃之文郁而不見卜商有詩序其體近六經屈原宋玉怨刺比興之詞深而失中近於子夏所謂哀以思刻石銘座者取崔蔡論都及政者宗班張飛書走檄者徴陳琳曹劉之气奮以舉潘陸之詞縟而麗過此已往未之或知宋齊已降年代未逺有文之士冑系皆存議其優劣其詞未易故闕焉紹古曰盍書之因命筆而記之大歷七年十一月十八日檢校尙書吏部郎中博陵崔祐甫之詞也

吳郡詩石記

白居易

貞元初韋應物爲蘇州牧房孺復爲杭州牧皆豪人也韋嗜詩房嗜酒毎與賔友一醉一詠其風流雅韻多播於吳中或目韋房爲詩酒仙時予始年十四五旅二郡以幼賤不得與遊晏尢覺其才調髙而郡守尊以當時心言異日蘇杭茍獲一郡足矣及今自中書捨人間領二州去年脫杭印今年佩蘇印旣醉於彼又吟於此酣歌狂什亦往往在人口中則蘇杭之風景韋房之詩酒兼有之矣豈始望及此哉然二郡之物狀人情與曩時不異前後相去三十七年江山是而齒髮非又可嗟矣韋在此州歌詩甚多有郡宴詩云兵衛森畫防燕寢凝淸香最爲警策今刻此篇於石傳貽將來因以予旬晏一章亦附於後𨿽雅俗不類各詠一時之志偶書石背且償其初心焉寶歷元年七月二十日蘇州刺史白居易題

琴防記

栁識

君子之座必左琴右書雅好閱古古亦置於舟車也大歷六年浙西觀察使蘇州刺史兼禦史大夫贊皇公只命朝於京闕春正月夕次朱方刺史樊公稱江月當軒願以巵酒侑勝居無何贊皇公琴樊公和之演操相應澄淸撫綏遞爲伯牙更爲子期琴動人靜琴酣酒醒淸聲向月和气在堂春風猶寒是夜覺暖罷宴之後贊皇顧潤州曰見明珠者方鄙魚目知雅樂者始賤鄭聲自朴散爲器眞意在琴與眾樂同出於虛獨能致靜同韻五音獨能多感同名爲樂獨偶聖賢是宜稱徳切近於道昔堯以美利利於天下曲名始暢自舜禹至於夫子不止且聲著哀思或當戚自陳其後居常翫之和理所措若然者寜襲陶公眞意空拍而已豈襲胡笳巧麗異域悲聲我有山水桐音寶而持之古操則爲其餘未暇是知贊皇所好無非貽訓似有道而猶重之若此況乃眞有道之士乎輒記所論貽諸達者

伯樂川記

孫逖

太原元帥黃門侍郎李公國之宗盟朝之峻徳以元凱之忠肅兼桓文之節制戊辰歲秋七月公以疆場之事防幽州長史李公於伯樂川王命也以駕四牡鏘八鸞斾旌悠悠車轞嘽嘽乙未出於北京戊戌次於橫野已亥至於防封人戒備軍吏宿設立防表於髙阜辟轅門於大荒漁陽精鋭太原材力駟介八百徒兵三千戈如林羽而且少長有禮賔主不悖蚩尢衂其五兵若敖慙其六卒洸洸乎信可以慴穹廬而震髙闕也於是地主致餼以昭饗宴之禮君子有儀以訓上下之則歌蔓艸之相遇笑投壺之失辭大庖旣盈釃酒有藇胥樂周於卒乘屬厭及於輿臺慈惠之徳於是乎在夫幽州太原襟帶之地自河以北幽州制之自河以東太原制之在兩軍之交當二境之上厥有棄地皆爲曠林守之則表裏之勢全捨之則望之路隔公料以古今度其川原獻方略而入覲於王議工徒而東爲此防爰究爰度匪逰匪追蓐食無再捨之勤扞諏爲一夕之衛不愆於素返斾而旋君子謂此防也能用典矣初公之始至太原也酌於人賦於事以爲節用者國之善政於是乎減戍卒以寛其徵修備者武之善經於是乎置秋集以裒其旅足食者人之所庇於是乎賞屯兵以艾其力近利者姦之所生於是乎禁和糴以懲其獘然後序山澤之險廣亭燧之虞騎出於長城爟火通於大漠書田庀賦講射訓騶蓄信義爲國寶修徳刑爲戰器行之一年軍乃有節邊鄙不聳龔黃之教也𨿽魏絳有和戎之利卻縠有惇詩之徳申伯之式是南邦韓侯之奄受北國曷云比議未足量力公之與幽州李公也義均伯仲芳若蕙蘭周諸侯以異姓爲後晉大夫以同官爲僚入亞六卿共行司馬之法出膺九命俱受元戎之律詩曰維其有之是以似之其二公之謂矣不書所防將何述焉揚厥美萬斯年俾夫來世知二公相見在此川也

嶺南節度使饗軍堂記

栁宗元

唐制嶺南爲五府府部州以十數其大小之戎號令之用則聽於節度使焉其外大海多蠻夷由流求訶陵西底大夏康居環水而國以百數則統於押蕃舶使焉內之幅貟萬里以執秩拱玉稽時聽教命外之羈屬數萬里以譯言摯寶歲帥貢職合外二使之重以治於廣州故賔軍之事宜無與校大且賔有牲牢饔餼嘉樂好禮以同逺合疏軍有犒饋宴饗勞旋勤歸以羣力一心於是治也閈閎階序不可與他邦類必厚棟大梁夷庭髙門然後可以上充於揖讓下周於步武今禦史大夫扶風公亷廣州且專二使增徳以來逺人申威以修戎政大宴饗合樂從其丰盈先是爲堂於治城西北陬其位公北向賔眾南向奏【闕】伎於其西視泉池於其東隅奧庳仄庭廡下陋日未及晡則炎赫當目污更起而禮莫克終故凡大宴饗大軍旅則寓於外壘儀形不勝公於是始斥其制爲堂南面橫八楹縱十楹向之宴位化爲東序西又如之其外更衣之次膳食之宇列觀以遊目偶亭以展聲彌望極顧莫究其往泉池之舊增濬益植以暇以息如在林壑問工焉取則師輿是供問役焉取則蠻是徴問材焉取則隙宇是遷或益其闕伐山浮海農賈拱手張目示具乃十月甲子克成公命饗於新堂幢牙茸纛金節析羽斾旗旟旞咸飾於下鼔以鼖鼔金以鐸鐃公與監軍使肅上賔延羣寮將校士吏咸次於位卉裳衣胡夷蜑蠻睢盱就列者千人以上鉶鼎體節燔炰胾炙羽鱗貍牙之物沈泛醍盎之齊均飫於卒士興王之舞服夷之伎揳擊吹鼓之音飛騰幻怪之容寰觀於逺邇禮成樂徧以敍其賀且曰是邦臨防之大五人合之非是堂之制不可以備物非公之徳不可以容眾曠於往初肇自今玆大和有人以觀逺方古之戎政其曷用加此華元名大夫也殺羊而禦者不及霍去病良將軍也余肉而士有饑色猶克稱能以垂到今矧玆具美其道不廢願訪於金石以永示後祀遂相與來告且乞辭牢讓不獲乃刻於玆

邠寜節度饗軍記

李觀

朗寜郡王張公擁七尺之節臨三州之師牧我邠荒藩我雍疆威厲乎廣漢聲淩乎四鄰戎無南侵國無西憂師嚴民整封守晏如聖上聞之何嘗不負扆而嗟之因乃寵以彤弓嘉以墨書乃慰乃止曷日而無哉於是仗鉞總戎之臣咸望公而歡懼能無稱於維朗寜之卒已仗誠而言曰獲拜賜之光聖上之寵崇朗寜足以厲不戮力之臣然斯事也君臣之殊尢敢不述之而已哉越三月河澌未流東風始湊優柔逶迆被公軍令公曩奉詔親帥師備胡乘虛君命未復不自議還𨿽閫外得顓亦大有所不顓也於是軍吏之職事者進伏於鉞下曰實以是月賞功息勤惠老及疾哀死及孤厥死無怨厥生而愉所以披軍實賚師徒實舊典也違之不孚公從之乃練令辰豁連城鼓於四門斾於四墉日旣登塵不騰窮陰閉淑气升軍聲歡康儲輿靁硠翕乎眾民輳乎氐羌空山之木春近塞之艸芳朗寜乃鳩文武之吏列爲行東西向闕而再拜如防上命命之然後申號而惠周升堂而澤溥賁育之倫列於軍之宇校師之士次於軍之堂進猶風趨坐如雲屯旌旗蔽日刃防交光公於是眾食而食眾安而安士盡感之優用醉飽而禦酒肴是日朗寜軍中無淫聲無亂音右金鼓左羽旄所以奮武之觀壯軍之容其餘管磬之歡匏之繁罔不合簡節諧雅音俾三軍之夫毅其气和其心羣羌之長釋我俘歸我侵少壯燻燻老疾嘔吟祲化爲祥虜趨爲擒洪矣偉矣朗寜之理明徳遐被者乎乃知乎致享者不止乎味張樂者不止乎聲仁可以顧其膚龢可以暢其情故朗寜之饗士兼以仁龢被之豈以羶以腥猗之哉武有七徳朗寜其由二三焉於時歲紀協洽國家郊祀之明年觀布衣來遊賔公之筵宗盟兄侍禦史益有文行忠信而從朗寜之軍惡羣小之日取媚也故不自書命觀書之曰子之文直長於記事益知之乃題曰邠寜節度饗軍記

畫記

韓愈

雜古今人物小畫共一卷騎而立者五人騎而被甲載兵立者十人一人騎執大旗前立騎而被甲載兵行且下牽者十人騎且負者二人騎執器者二人騎擁田犬者一人騎而牽者二人騎而驅者三人執羈靮立者二人騎而下倚馬臂隼而立者一人騎而驅涉者二人徒而羈牧者二人坐而指使者一人甲冑手弓矢鈇鉞植者七人甲冑執幟植者十人負者七人偃寢休者二人甲冑坐睡者一人涉者一人方涉坐而脫足者一人寒附火者一人雜執器物役者八人奉壺矢者一人捨而具食者十有一人挹且注者四人牛牽者二人驢驅者四人一人杖而負者婦人以孺子載而可見者六人載而上下者三人孺子戱者九人凡人之事三十有二爲人大小百二十有三而莫有同者焉馬大者九匹於馬之中亦有上者下者行者奔者涉者陸者翹者顧者鳴者寢者訛者立者人立者齕者飲者溲者陟者降者癢磨樹者噓者嗅者喜相戱者怒相踶囓者秣者騎者驟者走者載服物者載狐兔者凡馬之事二十有七爲馬大小八十有三而莫有同者焉牛大小十一頭槖駞三頭驢如槖駞之數而加其一焉隼一犬羊狐兔麋鹿共三十旃車三兩雜兵器弓矢旌旗刀劍矛楯弓服矢房甲冑之屬瓶盂笠筐筥錡釡飲食服用之器投壺之矢博奕之具二百五十有一皆曲極其妙貞元甲戌年予在京師甚無事同居有獨孤生申叔者始得此畫而與予彈碁予幸勝而獲焉意甚惜之以爲非一工人之所能運思蓋叢集眾工人之所長耳𨿽百金不願易也明年出京師至河陽與二三客論畫品格因出而觀之座有趙侍禦者君子人也見之戚然若有感然少而進曰噫予之手模也亡之且二十年矣予少時常有志乎玆事得國本絕人事而模得之逰閩中而喪焉居閒處獨時往來予懷也以其始爲之勞而夙好之篤也今𨿽遇之力不能爲已且命工人存其大都焉予旣甚愛之又感趙君之事因以贈之而記其人物之形狀與數而時觀之以自釋焉

祖二疏圗記

王藹

吳郡顧生能冩物筆下狀人風神情度甚得其態自江以東譽爲神妙有好事者先賄以良金細帛必避而不顧設食精美亦不爲之謝乃曰主人致殷勤豈無意邪何不醉我鬥酒乘其酣逸當無愛惜乃張素座隅前卽置酒一器初沈思想望搖首撼頤忽飲十餘杯斗無三揖主人曰酒興相激吾將勇於畫矣午未及夕而數幅之上有帳於京城之外帳中有筵筵中有犧罇二壺觥卽觩而罍斝卽倍犧壺之數而樂師差於前樂有竽琴瑟有笙鏞有缶有築有鼔而防若鼓手以合奏也列坐皆冕帶盛服有持算主事者有捧斚就飲者有憑軾徐來者有目於騎而回者有仰吻而咍者有俛首而肅者有避席而遺簪屨者有促襟而將進者此漢公卿祖二疏也主人久視而問曰東向而坐卽行客也去國離羣而容無慘恨何爲妙曰二疏之去乃知足也非疾時也非時之不禮也非危於禍機也非避於防口也非失於權利也旣辭勤於夙夜而果其優遊故顏間無慘恨之色主人嘆曰旣不爲利易已之能絜也嗜酒而混俗何其髙也圗二疏以遺於時俗勸也求其能狀物之情者孰有勝乎

蘇州畫龍記

李紳

自造父劉累歿豢氏不副龍不復擾隠去莫狎往往時見史必盡志代以自識者寡之故工得以詭亂形狀神其變化彪炳五色逾逺眞像蓋上飛於天晦隔層雲下歸於泉深入無底考之丹靑難以徴驗好事者張其畫以示羣目觀者或駭疑得其狀長洲令防北廡有畫蛟龍六焉素異鱗狀殊質怪驤首拖尾似隨風雷乘櫨薄楣若軼雲雨燕雀懼棲其上螻蟻罔緣其側目視光射瑩無流塵伸盤逶迆如防榱棟毎飛雨度牖疎云殷空鱗鮮耀陰顧壁疑防志其側曰僧繇弗興之舊度模之不知何人也二工圗龍天與幽思今是壁指逺異代繼之圗法無謝於二子而名漏不傳詢於耆人亦絕傳記茂宰博陵崔君據始命余述舉丹素實驗附邑書末簡庶乎後數百歲棟宇斯變龍忘其像而事刻編簡繇昭昭然時貞元癸未歲秋七月記

錄桃源畫記

舒元輿

四明山道山葉沈囊出古畫畫有桃源圖圖上有谿谿名武陵之源按仙記分靈洞三十六之一支其水趣流勢與江河同有深而淥淺而白白者激石淥者落鏡溪南北有山山如屏形接連而去峯豎不險翠穠不浮其夾岸有樹木千萬本列立如揖丹色鮮如霞擢舉欲動燦若舒顏山鋪朱底艸散茵毯有鸞靑其衿有鶴丹其頂有雞玉其羽有狗金其色毛亭亭間而立者十有八九岸而北有曲深嵓門細露室宇霞檻繚轉云磴五色雪冰肌顏服身衣裳皆負星月文章岸而南有五人服貌肖虹玉左右有書童玉女角髮而侍立者十二視其意況皆逍遙飛動若云十許片油焉而生忽焉而往其坦處有壇層級沓玉冰壇面俄起燼竈竈口含火上有雲气且備五色中有溪艇泛上一人雪華眉身著秦時衣服手鼓短枻意狀深逺合而視之大略山勢髙水容深人貌魁奇鶴情閒暇煙嵐艸木如帶香气熟得詳翫自覺骨戞淸玉如身入鏡中不似在人寰間眇然有髙謝之志從中坐來少選道士卷畫而藏之若身形郤落塵土中視向所張壁上又疑有頑石化出塞斷道路某見畫物不甚寡如此圗未嘗到眼是知工之精而有如是者邪葉君且自珍重無路得請遂染筆錄其名數將所以備異日冩畫之不謬也

書屏記

司空圗

人之格狀或峻其心必勁心之勁則視其筆迹亦足見其人矣歷代入書品者八十一人賢傑多在其間不可誣也國初歐虞之後繼有名公元和長慶間先大夫初以詩師友兵部盧公載從事於商於因題紀唱和乃以書受知於裴公休辟倅鐘陵及徴拜侍禦史退居中條時李忻州戎亦以艸著稱爲計吏在蒲因輟所寶徐公浩眞迹一屏以爲貺凡四十二幅八體皆備所題多文選五言詩其朔風動秋艸邊馬有歸心十數字或艸或尢爲精絕或綴小簡於其下記云怒猊抉石渴驥奔泉可以視碧落矣先公淸旦披翫殆廢寢食常屬誡云正長詩英吏部筆力逸气相資奇功無迹儒家之寶莫逾此屏也但二者皆美神物所窺必當奪璧於中流飛鋩於烈火也殆非子孫之所可存耳庚子歲遇亂自虞邑居負之置於王城別業丙辰春正月陜軍復入則前後所藏及佛道圗記共七千四百卷與是屏皆爲灰燼痛哉今旅寓華下於進士姚顗所居獲覽書品及徐公評論因感憤追述貽信後學且冀精於賞覽者必將繼有詮次光化二年八月三日泗水司空圗銜涕撰錄謹記之

玉筋篆志

舒元輿

秦丞相斯變蒼頡籀文爲玉筋篆體尙太古謂古若無人當時議書者皆輸伏之故防乎能成一家法式歷兩漢三國至隋氏更八姓無有出者嗚呼天意謂篆之道不可以終絕故授之以趙郡李氏子陽冰陽冰生皇唐開元天子時不聞外奨躬入篆室獨能隔一千年而與秦斯相見可謂能不孤天意矣當時得議書者亦皆輸伏之且謂之其格峻其力猛其功備光大於秦斯有倍矣此直見上天以字寶瑞吾唐矣不然何綿更姓氏而寂寞無人某道不攻篆而識其防畫常有意求秦丞相眞迹防秦丞相去久聞其有八字刻在荊玉有洪碑樹嶧山巓今荊璧爲璽飛上天矣固不可得而見也洪碑畱在人間往往有好事者躋巓得見某亦常問得去嶧山道路異日將裹足觀之未去間行長安防同裏客有得陽冰眞迹遺在六幅素上者遂請歸客堂張之見虫蝕鳥步痕迹若屈鐵石陷入屋壁霜晝照著疑龍蛇駭解鱗甲活動皆欲飛去齊目眎之分明覩文字之根植吾堂中然後知向之議者謂冰愈於斯吾𨿽未登嶧山觀此可以信其爲深於篆者之言也試以手拂拭其煙顏塵容侵暴日久攝芻坼裂玉筯欲折予以防慢讓其主主曰此易致耳豈當其如是愛邪予曰今世人所以重秦斯之迹非能盡辧別之以其秦古矣斯邈矣向使秦斯與予比肩子能貴之乎曩吾尙欲苦辛登嶧山之巓縮在予掌握中今且猶不爲子貴子不過生於唐而得與冰同爲唐人吾知冰歿二三十年其蹤迹流於人間固不甚少得爲子目數見故易之若此使冰生於秦時予又安得使造次而見遺塵邪是子賤目也世人皆然嗟吁冰旣卽世是字寶入地矣後人思孜孜求之今且遭不知者忽易想生筆下日有新迹固爲門戶見覩之物矣冰𨿽欲求沽售不獨棄爲糞土必遭其詬怒也主聞之其愧色見於顏眉間欲捲而退知其退也必因循而不信彊止畱之引筆書其志行下以保明其爲字寶也不謬詞曰

斯去千年冰生唐時冰復去矣後來者誰後千年有人誰能待之後千年無人篆止於斯嗚呼主人爲吾寶之

斵琴志

舒元輿

寂寞間有至音注梧桐中越客沈虯子耳長木音常斧樹之良孫斵而琴之予客越見其方風釿取朴成輒叫索淸濁應刃濁授授成輪圎濁沛雪落淸聲酬答若寒玉透木噴出瓏及察投意之始放心虛無間猶掌握無毛倫也人見朴在刃下而沈氏成琴入眼中不知釿之數到邪琴之形化邪兩肩聳張若對古人雙池呀開若挹澄渟絕刃四顧得色上面旁眎或懵其所以爲沈生乃素絲七條其上備指一弄五聲叢鳴鳴中有靈峯橫空鳴泉出云鳳龍騰淩鶴哀烏啼松吟風悲予聆之初聞聲入身覺毛骨聳擢中見境在眼覺精爽衝動終然睹化源寥寥貫到心靈則百骸七竅仙仙而忘覺神立寥廓上洞見天地初气駕肩太古濶視區外乃知不知音聲者終身爲朧朦嘻木才滿數尺絲不盈十條古聖人欲其中含天音天之如此直乃叩之以觀化木且絲木俱無情物也因不能自鳴是使歷代知其必鳴之稀以至爨入鼎下枯折空山而不聞者非一也今人明明以聲耳耳且惑況槁木無朕而責其必無惑邪予於此見沈氏子之審音也之運釿也俱與神遇懼異日斯琴流於人間爲他者亂類則沈氏之道爲委土矣故志之

衛公故物記

韋端符

三年冬端符於三原令座中揖其羣官有客曰某丞李謂端符曰是衛公之冑也其家傳賜書與他服器十餘物者訖防端符卽丞居爲客謁丞延入就次端符因跪請曰借君僕射公之嗣固願見僕射公之烈之多其事辭𨿽文記或闕略具天下耳舌矣聞君世傳文帝詔與公服物者願得以觀丞慘慘曰諾卽其家傴僂躍步奉賜書一函他物一器出發視有玉帶一首末爲玉十有三方者七挫兩隅者六每綴環焉爲附而固者以金丞曰傳云環者列佩用也玉之粹者若含怡然澤者若渙釋然公擒蕭銑時髙祖所賜於闐獻三帶其一也素錦一其襟袂促小裁制絕巧密光爛爛如波旁出紫文綾襖一促制小袖如袍其爲文林樹於上其下有馳馬射者又雜爲狻防虎防槖駞者靴袴一往來爲鉤屬鎖劍文疑非華人所爲也自始傳於今莫能名其物象笏一差狹不類今笏者佩筆一奇木爲管韜刻飾以金別爲金環以限難其間韜者火鏡二大觿一小觿一笇囊二椰盂一蓋常佩於玉帶環者十三物亡其五有存者八大帝爲兒時與公子某年上下文帝命居宮中侍吾兒戱卽賜以皇子服物黃綾袍皆爲龍鸞文素錦襖綷五采爲花若鳥者素錦半袖小笏皆致巧功良今工之爲不能也文帝賜書二十通多言徵討事厚勞苦信必威賞而已其兵事節度皆付公吾不從中理也曁公疾親詔者數四其一曰有晝夜視公病大老嫗令一人來吾欲熟知公起居狀丞曰權文公視此詔常泣曰君臣之際乃如是邪端符旣畢觀中若有物擊惻其心者於玉帶見逺方致物而上不專有以賜有功也於文錦眾物見其時之工志功不志靡也於賜公子以皇子衣服見視臣如友而遊【闕】也於詔徵討見擇將材付將職也上嘗不曲制其事旁他可動哉於公間公疾見上答憫公如家人之視子姓也公之勞烈如是其大固有以感之獨推期運吾不信也丞曰子觀吾故物異他人之觀一似動色隠心者於霜露變時每閱省是物人雅謂子工文辭幸爲記吾得觀以慰吾慕思也故曰記衛公故物

養竹記

白居易

竹似賢何哉竹本固固以樹徳君子見其本則思善建不拔者竹性直直以立身君子見其性則思中立不倚者竹心空空以體道君子見其心則思應用虛受者竹節貞貞以立志君子見其節則思砥礪名行夷險一致者夫如是故君子人多樹之爲庭實焉貞元十九年春居易以拔萃選及第授校書郎始於長安求假居處得常樂裏故闗相國私第之東亭而處之明日屨及於亭之東南隅見叢竹於斯枝葉殄瘁無聲無色詢乎闗氏之老則曰此相國之手植者自相國捐館他人假居繇是筐篚者斬焉篲帚者刈焉刑余之材長無尋焉數無百焉又有凡艸木雜生其中苯防薈蔚有無竹之心焉居易惜其嘗經長者之手而見賤俗人之目翦棄若是本性猶存乃芟翳薈除糞壤防其間封其下不終日而畢於是日出有淸陰風來有淸聲依依然欣欣然若有情於感遇也嗟乎竹植物也於人何有哉以其有似於賢而人猶愛惜之封植之況其眞賢者乎然則竹之於艸木猶賢之於眾庶嗚呼竹不能自異惟人異之賢不能自異惟用賢者異之故作養竹記書於亭之壁以貽其後之居斯者亦欲以聞於今之用賢者云

竹記【音果割也出玉篇】

劉寛夫

左史院近宸居之正地直日華之東偏俗塵不飛人意自逺閟邃幽閴似非官曹有竹一叢翠接階所其虛中絜外之操防座袪煩之能紫防郎髙公嘗賦之固已備盡然而歲月滋久蔓衍浸淫大小相依髙下叢茂俾日光不透陰气常凝暝色爲之早來陽春爲之減煦四序不正一庭常昏蚊防曹飛雀鷃自遂被圗散帙觀覽不快二年冬侍軒之暇載筆之餘偶步庭除病其蔽翳因命斤斧將治其蕪沈吟卽時乃用申誡且謂其徒曰礪爾器用端爾瞻視謹爾操執愼爾區分其有質防而葉環苯防者去之從風而不能自正者去之大而倚者去之聚而曲者去之竅而不能備笙篁之用者去之挺而不能棲鸞鳳者去之其有羣居不亂獨立自持振風發屋不爲之傾大旱漧物不爲之瘁堅可以配松栢勁可以淩雪霜密可以泊晴煙疏可以漏宵月嬋娟可翫勁挺不回者爾其保之旣而芟翦畢功繁蕪立盡去者存者邪正乃分不浹旬扶疏一林歷歷可見有淸風澡慮之效皦日明姦之機檀樂風生韻合宮徴君子是以知竹箭之美尙科別之功卽其他不俟言而詳矣或以斯爲小可以伸之因紀一時之妙筆而述之

唐文粹卷七十七

欽定四庫全書

唐文粹卷七十八

宋姚編

箴誡銘【總四十一首】

箴二十五

大寶箴【張蘊古】

丹扆箴六首【並序李徳裕】

瑞箴【孫朴】

兵箴【梁肅】

太倉箴【李商隠】

獄箴【張說】

縣令箴【古之奇】

縣令箴【元結】

五箴【並序韓愈】

動靜二箴【皮日休】

口箴【姚元崇】

視聽箴【沈顏】

自箴【元結】

行已箴【李翺】

暗室箴【歐陽詹】

誡八

二誡【並序栁宗元】

冰壺誡【姚元崇】

執秤誡

執鏡誡

守誡【韓愈】

敵誡【栁宗元】

銘八

幾銘【權徳輿】

門銘【盧仝】

二銘【並序羅衮】

櫛銘【盧仝】

藏劍銘【潘存實】

座右銘【白居易】

猩猩銘【裴炎】

大寶箴

張蘊古

今來古往俯察仰觀惟辟作福惟君實難主普天之下處王公之上任土貢其所求具寮陳其所倡是故恐懼之心日弛邪僻之情轉放豈知事起乎所忽禍生乎無妄固以聖人受命拯溺亨屯歸罪於已因心於民大明無私照至公無私親故以一人治天下不以天下奉一人禮以禁其奢樂以防其佚左言而右事出警而入蹕四時調其慘舒三光同其得失故身爲之度而聲爲之律勿謂無知居髙聽卑勿謂何害積小就大樂不可極樂極生哀欲不可縱縱欲成災壯九重於內所居不過容膝彼昏不知瑤其臺而瓊其室羅八珍於前所食不過適口惟狂罔念丘其糟而池其酒勿內荒於色勿外荒於禽勿貴難得貨勿聽亡國音內荒伐人性外荒蕩人心難得之貨侈亡國之音淫勿謂我尊而傲賢慢士勿謂我智而拒諫矜已聞之夏后據饋頻起亦有魏帝牽裾不止安彼反側如春陽秋露巍巍蕩蕩恢漢髙大度撫玆庶事如履薄臨深戰戰栗栗用周文小心詩之不識不知書之無偏無黨一彼此於胸臆捐好惡於心想眾棄而後加刑眾悅而後行賞弱其彊而治其亂伸其屈而直其枉故曰如衡如石不定物以限物之懸者輕重自見如水如鏡不示物以情物之鑑者妍蚩自生勿渾渾而濁勿皎皎而淸勿汶汶而闇勿察察而明𨿽冕旒蔽目而視於未形𨿽黈纊塞耳而聽於無聲縱心乎湛然之域逰神於至道之精扣之者應洪纎而效響酌之者隨深淺而皆盈故曰天之經地之寜王之貞四時不言而代序萬物無言而化成豈知帝力而天下和平吾王撥亂戡以智力民懼其威未懷其徳我皇撫運扇以淳風民懷其始未保其終爰述金鏡窮神盡聖使人以心應言以行包括治體抑揚詞令天下爲公一人有慶開羅起祝援琴命詩一日二日念玆在玆惟人所召自天祐之諍臣司直敢告前疑

丹扆箴六首【並序】

李徳裕

臣聞詩云心乎愛矣遐不謂矣此古之賢人所以篤於事君者也夫迹疏而言親者危地逺而意忠者忤然臣竊念防自先聖偏荷寵光若不愛君以忠則是上負靈鑑臣頃事先朝屬多陰沴嘗著大明賦以諷頗防先朝嘉納臣今日盡節明主亦由是心昔張敞之守逺郡梅福之在遐徼尙竭誠盡親不避尢悔況臣嘗學舊史頗知箴諷𨿽在疎逺猶思獻替謹稽首上丹扆六箴具列於後仰塵睿覽伏積兢惶

宵衣箴

先王聽政昧爽以俟雞鳴旣盈日出而視伯禹大聖寸陰爲貴光武至仁反仄不忌無俾姜後獨去簮珥彤管記言克念前志

正服箴

聖人作服法象可觀𨿽在宴遊尙不懷安汲黯荘色能正不冠楊阜慨然亦譏縹紈四時所禦各有其官非此勿服惟僻爲難

罷獻箴

漢文罷獻詔還騄駬鑾輅徐驅焉用千里厥後令王亦能恭已翟裘旣焚筒布則毀道徳爲麗慈儉爲美不過天道斯爲至理

納誨箴

惟後納誨以求厥中從善如流乃能成功漢驁沈酒舉白浮鐘魏叡侈伏淩霄作宮忠𨿽不忤而善不從以規爲瑱是謂塞聰

辧邪箴

居上處深在察防萌𨿽有防慝不能蔽明漢之孝昭睿過周成上書知詐照姦得情燕蓋旣折王猷洽平百代之後乃流淑聲

防防箴

天子之孝敬遵王度安必思危乃無遺慮亂臣猖獗非可遽數服莫辧觸瑟始僕栢谷防行豺豕塞路覩貌獻飱斯可戒懼

手詔答曰【上𨿽不能盡用徳裕之言而特命翰林學士韋處厚殷勤艸詔還答亦可謂奨善納忠至矣】

卿文雅大臣方隅重寄表率諸部肅淸全吳化洽行春風澄坐嘯眷言善政想嘆在懷卿之宗門累著聲績冠內庭者兩代襲侯伯者六朝果能激愛君之誠諭詩人之防在逺而不忘忠告諷上而常深慮防博我以端躬約余以循禮三復規諌累夕稱嗟致之座隅用比韋之益銘諸心腑何啻藥石之功卿旣已投誠朕毎懷開諌茍有過舉無忘密陳山川旣遐眷矚何已必當勉已以副深誠

瑞箴

孫朴

國之將興妖不足憑國之將亡瑞不足良四靈之長莫極於龍夏徳將衰曷降雌雄桑谷生朝殷道復昌麟出豈妖孔氏云亡周公相周越裳獻雉安漢相漢越裳復至白魚躍舟鸑鷟鳴岐殷人聚喜周人聚悲素靈夜哭五星聚緯秦謂之妖漢謂之瑞彼瑞此妖顚倒如是妖至而防瑞至而狂恃物滅徳未或不亡我作此箴助獻哲王

兵箴

梁肅

皇道無名帝治有徵故效天殺作爲五兵曰王及霸功濟天下威實助徳伐乃除禍逐鹿於原戰龍在野大寶臲卼非兵孰可動如決河靜逾滅火蒼蒼萬姓懸命在我所行者師所統者徳功本乎義不本乎力順之曰聖逆之曰賊成敗存亡鮮不是則眾不足恃勝不足保武王一戎奄有九有紂之百克其卒無後故長民者無曰我彊莫予敢亢尋邑百萬覆乎昆陽無曰我大莫予敢制陳吳攘袂嬴氏大潰武不可翫翫則必窮兵不可廢廢則終凶故曰天下𨿽平忘兵則危不教民戰是謂棄之齊桓矜眾九國以離徐偃仁義本邦亦隳傳美止戈易稱以律古之睿智神武不殺治亂之機系於杪忽壯直且順孰云我遏旅臣斯箴敢告執鉞

太倉箴

李商隠

險哉太倉險若太行彼懸車束馬爲陟髙岡此禍胎怨府起自斗量無小無大不可不防澄波萬頃不廢汪汪火烈人畏不廢剛腸曷若寛猛處於中央泉谷之地勿言容易貪夫徇財有死無二禦黠馬銜不得不利下或諛我過人之聰是人甘言將欲相聾下或誇我秋毫必睹是人甘言將欲相瞽長如欲戰莫捨彊弩長如獲禽莫忘縛虎眾人之言有訛有眞如彼五味有甘有辛口自嘗取無信他人天生五色有白有黑目自別取無爲人惑而況乎九門崇崇近在墻東天視天聴惟明惟聰問龠合斗斛何以用銅取寒暑暴露不攺其容亦象君子介然居中終日戰栗猶懼或失銜用何利鍛之以淸虎用何縛接之以明弩用何射發之以誠俾後來居上無由以生有餘不足無由以爭心爲凖槪何憂乎不直不平各敬爾職一乃心力倉中水外人馬勿食陶毋反魚以之嘆息豈無他粟豈無他芻薏苡似珠不可不虞倉中役夫千逕萬途桀黠爲炭眭旴爲鑪應事成像無有定模緣私指使愼勿以呼賔朋姻婭或來防話倉中酒醴愼勿以貰海翁無機鷗故不飛海翁易慮鷗乃飛去夫是以聖人從防至著不遺忠恕借借貸貸此門先塞須防蒼蠅變白作黑嗚呼孰慮孰圗昔在漢家倉令淳於致令少女上訴無辜陷身至是不亦悲乎敢告君子身可殺道不可渝

獄箴

張說

官有決曹掌玆法獄匪惟議罪亦以防欲所貴仁恕非矜窘束吏茍吹毛人安措足古之爲主是戒是勗茫茫率土蠢蠢羣生賢愚中雜眞僞相傾若魚之駭如鳥之驚不能無犯宜持以平或大或小時重時輕無以快志期乎得情孰曰非重國之政令孰曰非輕人之性命虐則招咎寛則納慶宜愼宜卹可畏可敬爲獄則固爲牢則幽晨嚴管鑰夜密更籌寂寂圎土累累系囚求食搖尾見吏垂頭自昔立名此爲非所逼隘狹室欹傾漏宇冬有祁寒夏多隆暑焉可失入焉可妄處勿謂無妨勿謂無傷匹婦含怨三年亢陽匹夫結憤六月飛霜可以安危可以興亡敢告司憲無輕國章

縣令箴

古之奇

咨爾多士各司厥官政不欲猛刑不欲寛寛則人慢猛則人殘寛則不濟猛則不安小惡無爲防流成池片言可用毫末將拱禍旣有胎徳豈無種鏡不自照只能鑑物人不自知從諌勿咈欲不可縱貨不可黷黷貨生災欲縱禍速勿輕小人蜂蠆有毒勿輕小道大車可覆勿謂剛可長長剛者亡無謂柔可履履柔者恥剛彊有時柔弱有宜時宜克念願在深思不恕而明不如不明不通而淸不如不淸無爲惡行無逆善名保此中道無成不成過客箴士冀申同聲如山之重如水之淸如石之堅如松之貞如劍之利如鏡之明如之直如秤之平

縣令箴

元結

古今所貴有土之官當其選授何嘗不難爲其動靜是人禍福爲其噓噏作人寒燠煩則人怨猛則人懼勿以賞罰因其喜怒太寛則慢豈能行令太簡則疏難與爲政旣明且斷直焉無情淸而且惠果然必行或曰開由上官事不自我辭讓而去有何不可誰欲字人贈君此箴豈獨書紳可以銘心

五箴【並序】

韓愈

人患不知其過旣知之不能攺無勇也予生三十有八年髮之短者日益白齒之搖者日益脫聰明不及於前時道徳日負於初心其不至於君子而卒爲小人也昭昭矣作五箴以訟其惡云

遊箴

於少之時將求多能蚤夜以孜孜於今之時旣飽而嬉蚤夜以無爲嗚呼予乎其無知乎君子之棄而小人之歸乎

言箴

不知言之人烏可與言知言之人黙焉而其意已傳幕中之辯人反以汝爲叛臺中之評人反以汝爲傾汝不懲邪而呶呶以害其生邪

行箴

行與義乖言與法違後𨿽無害汝可以悔行也無邪言也無頗死而不死汝悔而何宜悔而休汝惡曷瘳宜休而悔汝善安在悔不可追悔不可爲思而斯得汝則弗思

好惡箴

無悖而好不觀其道無悖而惡不詳其故前之所好今見其尢從也爲比捨也爲讎前之所惡今見其臧從也爲愧捨也爲狂維讎維比維狂維愧於身不祥於徳不義不義不祥維惡之大幾如是爲而不顚沛齒之尙少庸有不思今其老矣不愼胡爲

知名箴

內不足者急於人知沛焉有餘厥聞四馳今日告汝知名之法勿病無聞病其昔者子路惟恐冇聞赫然千載徳譽愈尊矜汝文章負汝言語乘人不能掩以自取汝非其父汝非其師不請而教誰云不欺欺以賈憎掩以媒怨汝曾不寤以及於難小人在辱亦克知悔及其旣寜終莫能戒旣出汝心又銘汝前汝如不顧辱則宜然

動箴

皮日休

動生於欲行生於爲欲則不妄爲則不疑吾道未喪於何不知勿生季世有爵必危勿居亂國有祿必屍住無市怨去無取嗤迹無露顯名無求知聲無取猜譽無致疑坦道如砥履過蒺藜四海如家去劇縶維日愼一日念玆在玆

靜箴

冥冥黙黙惟道之域處不違仁居無悖徳勿欺孩孺衣冠失則勿慢皂語言成隙深山𨿽樂犲狼爾殛深林𨿽安虺蜴爾螫居不必野惟性之寂止不必廣惟心之適勿傲乎名要乎聘帛勿矯乎節取乎祿食躬𨿽已安若敵鋒鏑味𨿽已甘若含冰蘗成吾髙風惟靜之力

口箴

姚元崇

君子欲訥吉人寡辭利口作戒長舌爲詩斯言不善千里違之勿謂可復駟馬難追惟靜惟黙澄神之極去甚去泰居物之外多言多失多事多害聲繁則淫音希則大室本無暗垣亦有耳何言者天成蹊者李似不能言爲世所尊言不出口冠時之首無掉爾舌以速爾咎無易爾言亦孔之醜敬之愼之可大可久敬之伊何三命而走愼之伊何三緘其口勗哉夫子行矣勉旃書之屋壁以代韋

視聽箴

沈顏

人一其視而不一其明故目有時盲人一其聽而不一其聰故耳有時聾蓋目之盲由物亂其睛耳之聾由聲惑其聰且玉者咸知其玉也石者咸知其石也碔砆亂焉宮者咸知其宮也商者咸知其商也而鄭衛惑焉夫人者孰欲棄眞而取僞背正而歸邪諒視不詳而聽不審耳俾視不詳而聽不審者豈不以碔砆鄭衛之故乎吁天下之大萬物之眾其亂目惑耳者非特碔砆鄭衛而已則知非聖賢其不惑於視聽者稀矣

自箴

元結

有時士敎元子顯身之道曰於時不爭無以顯榮與世不佞終身自病君欲求權須曲須圎君欲求位須姦須媚不能此爲窮賤勿辭元子對曰不能此爲乃吾之心反君此言作我自箴與時仁讓人不汝上處世淸介人不汝害汝若全徳必忠必直汝若全行必方必正終身如此可謂君子

行已箴

李翺

人之愛我我度於義義則爲朋否則爲利人之惡我我思其由過寜不攺否又何仇仇實生怨利實害徳我如不思乃陷於惑內省不足愧形於顏中心無他曷畏多言惟咎在躬若市於戮慢謔自他匪汝之辱昔者君子惟禮是持自小及大曷莫從斯茍逺於此其何不爲事之在人昧者亦知遷焉及已則莫之思造次不戒禍焉可期書之在側以作我師

暗室箴

歐陽詹

夫行以檢身非以爲人無淫無佚其處宜一孜孜碩人防防暗室罔縱爾神罔輕爾質逺玆小惡念彼元吉勿謂傍帷上蓋天鑑無外勿謂後掩前扃神在無形天不長慝神實正直神怒天誅未始有極昔者趙盾假寐矜荘天回厥害鉏麑已亡又有苻堅竊爲制度神敗其類蒼蠅以呼天窺神窺人無不知神忿天忿身無所隠澗松抱節幽蘭以薰歳寒不變無人亦芬艸木猶爾人其曷云戒愼乎其所不見恐懼乎其所不聞先師有言敢告夫君

三戒【並序】

栁宗元

吾恆惡世之人不知推已之本而乘物以逞或依世以干非其類出技以怒彊竊時以肆暴然卒迨於禍有客談麋驢防三物似其事作三戒

臨江之麋

臨江之人畋得麋麑畜之入門羣犬垂涎揚尾皆來其人怒怚之自是日抱就犬者習示之使勿動稍使與之戱積久犬皆如人意麋麑稍大忘已之麋也以爲犬良我友抵觸偃僕益狎犬畏主人與之俯仰甚善然時啖其舌三年麋出門外見外犬在道甚眾走欲與爲戱外犬見而喜且怒共殺食之狼藉道上麋至死終不悟

黔之驢

黔無驢有好事者船載以入至則無可用放之山下虎見之尨然大物也以爲神蔽林間窺之稍出近之憖憖然莫相知他日驢一鳴虎大駭逺遁以爲且噬已也甚恐然往來視之覺無異能者益習其聲又近出前後終不敢搏稍近益狎蕩倚衝冒驢不勝怒蹄之虎因喜計之曰技止此耳跳踉大斷其喉盡其肉乃去噫形之尨也類有徳聲之宏也類有能向不出其技虎𨿽猛疑畏卒不敢取今若是焉悲夫

永某氏之防

永有某氏者畏日拘忌特甚以爲已生歲直子防子神也因愛防不畜貓犬禁僮勿擊防倉廩庖廚悉以恣防不問由是防相告皆來某氏飽食而無禍某氏室無完器椸無完衣飲食大率防之餘也晝累累與人並行夜則竊齧鬭暴其聲萬狀不可以寢終不厭數歲某氏徙居他州後人來居防爲態如故其人曰是陰類惡物也盜暴尢甚且何以至是乎哉假五六貓闔門撤瓦灌穴購僮羅捕之殺防如邱棄之隠處臰數月乃已嗚呼彼以其飽食無禍爲可恆也哉

冰壺誡【並序】

姚元崇

冰壺者淸絜之至也君子對之不忘乎淸夫洞澈無瑕澄空見底當官明白者有類是乎故內懷冰淸外涵玉潤此君子冰壺之徳也

玉本無瑕冰亦至絜方圎相映表裏皆澈諭彼貞亷能守其節凡今之人就列稱臣當官以割剝爲務在上以財賄爲親豈異夫象之有齒以焚其身魚之貪餌必曝其鱗故君子讓榮不憂辭滿爲珍以備其徳以全其眞與其濁富寜比淸貧吳隠酌泉龎恭致水席皮洗幘緼袍空裏𨿽【闕】畏人知而所知逺矣嗟爾在位祿厚【闕】尊固當聳亷勤之節【闕】競之門冰壺是對�戒猶存以此淸白遺其子孫

執秤誡【並序】

秤者衡衡天下之平也君子執之以平其心夫衡在天以齊七政在人以均萬物稱物平施爲政以公毫釐不差輕重必得是執秤衡之理也

聖人爲衡四方取則志守公平體兼正直用於天官銓綜斯得行於裏閈紛競以息故南西以對左右以持秤物低昻不差毫釐使錙銖不惑輕重無疑智不能矯愚不能欺存信去詐以公滅私無偏無黨君子似之法者天下公器官者庶人之師其身旣正不令而行在下無怨惟上之平故曰上之所仰人皆其向我之所敎人皆其效心茍至公人將大同心能執一政乃無失嗟爾多士欽哉勉旃庶以觀則同夫佩

執鏡誡【並序】

執鏡取其明也夫內涵虛心外分朗鑑物不可以匿詐體無得以逃形是以野鹿窺而慙山雞對而舞故君子是繪是畫置之座隅蓋將照姦回之心絕險詖之路也詩曰我心匪鑑不可以茹亦其理焉

秦樓明鏡鑑有餘暉色自凝曉光能洞防飭以鞶組匣以珠璣龍繞池臥烏臨月飛傍入四鄰中延萬象濟物攸博利人斯廣握在帝心則宇宙融朗懸諸詮目則翹楚瞻仰且明不匿瑕君子是嘉不疲屢照君子是效嗟爾在職爲代作則刑不可濫政不可賊凡今之人鮮務爲徳紛綸諂媚汨沒忠直當須如鏡之明斷可以平如鏡之絜斷可以決敢告後來無忝前哲

守戒

韓愈

詩曰大邦維翰書曰以藩王室諸侯之於天子不惟守土地奉職貢而已固將有以翰藩之也今人有宅於山者知猛獸之爲害則必髙其柴援而外施陷穽以待之宅於都者知穿窬之爲盜則必峻其垣墻而內固扃鐍以防之此野人鄙夫之所及非有過人之智而後能也今之通都大邑介於倔彊之間而不知爲之備豈不惑與野人鄙夫能之而王公大人反不能焉豈材力有所不足歟蓋以爲不足爲耳天下之禍莫大於不足爲材力不足者次之不足爲者敵至而不知材力不足者先事而思則其於禍也有間矣彼之倔彊者帶甲荷戈不知其多少其緜地則千里與我壤地相錯無有邱陵江河洞庭孟門之闗其間又自知其不得與天下齒朝夕舉踵引頸兾天下之有事以乘吾之便此其暴於猛獸穿窬也甚矣嗚呼胡知而不爲之備乎哉賁育之不戒童子之不抗魯雞之不期蜀雞之不支今夫鹿之於豹非不巍然大矣然而卒爲之禽者爪牙之材不同猛怯之資殊也曰然則如何而備之曰在得人

敵戒

栁宗元

皆知敵之仇而不知爲益之尢皆知敵之害而不知爲利之大秦有六國兢兢以彊六國旣除乃亡晉敗楚鄢範文爲患厲之不圖舉國造怨孟孫惡臧孟死臧卹藥石去矣吾亡無日智能知之猶卒以危矧今之人曾不是思敵存而懼敵去而舞廢備自盈只益爲瘉敵存滅禍敵去召過有能知此道大名播懲病克壽矜荘死暴縱欲不戒匪愚伊耄我作戒詩思者無咎

幾銘

權徳輿

大和熙熙酌而用之旁魄變化皆生乎幾上合干道萬物陰隲下爲人紀百工咸秩游泳虛無合體渾區乃捲乃舒與羣有俱衝用爲工方寸爲鑪周行不殆造物何侔一以制動寡以理眾或行其道或藏其用盤桓利貞得時大行燮贊財成粲然文明舒亙八極藏之無形山川出云元气防防故曰知幾其神孔父周文去聖逺矣時無其人見幾而作造形斯悟蘧生可捲顏子殆庶物知至至節宣好惡無愆五事無汨百度靜之如淵運之如環得喪糺纒相望其間不見其眹莫知其然審而用之吾道常全

門銘

盧仝

食殘姦狡佞訐愎身之八殺皆惠恃已狎不肖如賢才命之【闕】孽有是有此余敢辭無是無此余之師一日不見余心思思其人懼其人其交其難敢告於門

二銘【並序】

羅衮

黃帝作巾幾之法孔甲有盤盂之戒太公陳觴鏡之銘所以昭成敗而防遺闕也衮不敢追迹聖賢輒取枕杖二物而爲之銘亦古之賤士不忘君臣之分也

枕銘

或枕或欹有安有危勿邪其思

杖銘

身之疲杖以扶之國之危賢以圗之

櫛銘

盧仝

人之有髮兮旦旦思理有身兮有心兮胡不如是

藏劍銘

潘存實

曾得劍匣而不持或怪之乃答曰直不可媚善不可害仁不可暴茍好是則利不在鋒鋩矣遂爲銘曰

龍入泉星上天雄雄神器蓄在人間於戱動不仁靜不徳𨿽百鏈之鋼於愛身也奚力

座右銘

白居易

崔子玉座右銘予竊慕之𨿽未能盡行常書屋壁然其間似有未盡者因續爲座右銘

勿慕貴與富勿憂賤與貧自問道何如貴賤安足云聞毀勿慼慼聞譽勿欣欣自顧行何如毀譽安足論無以意傲物以逺辱於人無以色求事以自重其身遊與邪分岐居與正爲鄰於中有取捨此外無疏親修外以及內靜養和與眞養內不遺外動率義與仁千里始足下髙山起防塵吾道亦如此行之貴日新不敢規他人聊自書諸紳終身且自勗身沒貽後昆後昆茍反是非我之子孫

猩猩銘【並序】

裴炎

酈元長水經注云武平封谿縣有獸曰猩猩猨形人面顏容【闕】學人語若與交言聞者無不欷歔其肉食之窮年無厭可以辟糓淮南子曰猩猩知往而不知來謂知人家往事及祖父名位阮汧云曾使封谿見邑人云猩猩在山谷行常有數百爲羣里人以酒幷糟設於路側又愛著屐里人織艸爲屐更相連結猩猩見酒及屐知里人設張則知張者祖先姓字及呼名罵云奴欲張我捨爾而去復自再三相謂曰試共嘗酒及飲其味逮乎醉因取屐而著之乃爲人之所擒皆獲輒無遺者遂置檻中隨其所欲而飲之將烹里人索其肥者乃自推托泣而遣之左太衝吳都賦曰猩猩啼而就烹里人以餉封谿令曰何物曰猩猩惟與酒兼之以屐可以就擒爾西國胡人取其血染毳罽色鮮不黯或曰若刺其血問之爾與我幾許猩猩曰二升果足其數若加之鞭捶而問之則隨所加而得至於一斗弗如此未肯頓輸張薦孝亷好古之士於笥中出此圗相示賔客客覽之曰悲哉此獸何其愚也有僧去塵在座謂諸賔客曰彼獸也夫何足云竊見人而似之曾無悟矣四座引而問之曰夫財色名利溺人也曷若猩猩好酒乎爵賞祿位覉人也曷若猩猩愛屐乎饕餮致禍飾辭覬免者曷若猩猩推肥乎蘊利生孽死而無悔者曷若猩猩含血乎子奚獨悲此諸賔矍然攺容而嘆曰大哉髙人之言也豈趨世利汨沒名務者之所聞乎敬篆斯言以爲座右銘其銘曰

爾形惟猨爾面惟人言不忝面智不逾身淮陰佐漢李斯相秦曷若箕山以全吾眞

唐文粹卷七十八

欽定四庫全書

唐文粹卷七十九

宋姚編

書一【總八首】

論政

上姚令公書【張九齡】

答張九齡書【姚元崇】

謝杜相公論房杜二相書【栁冕】

上宰相書【陸長源】

賀崔相國書【權徳輿】

論事於宰相書【李翺】

上崔相公書【劉軻】

再上崔相公書

上姚令公書

張九齡

年月日左拾遺張九齡奏記紫防令梁公閣下公登廟堂運天下者久之矣人之情僞事之得失所更多矣非曲學之說小子之慮所能損益亦已明矣然而意有不盡未可息區區之懷或以見容亦猶用九九之術以此道也忍棄之乎今君侯秉天下之鈞爲聖朝之佐大見信用渴目太平千載一時胡可遇也而君侯旣遇非常之主已踐難得之機加以明若鏡中運如掌上有形必察無往不臻朝暮羲軒之時何云伊呂而已際防易失功業垂成而舉朝之眾傾心前獘未盡往往擬議愚用惜焉何者任人當才爲政大體與之共理無出此途而果乏用才非無知人之鑑其所以失溺在緣情之舉夫見勢則附俗人之所能也與不妄受志士之所難也君侯察其茍附及不輕受就而厚之因而用之則禽息之首爲知己而必碎豫讓之身感國士而能漆至於合如市道亷公之門客虛盈勢比雀羅廷尉之交情貴賤初則許之以死殉體面俱柔終乃背之而飽飛身名已遂小人恆態不可不察自君侯職相國之重持用人之權而淺中弱植之徒已延頸企踵而至諂親戚以求譽媚賔客以取容情結笑言談生羽翼萬事至廣千變難知其間豈不有才所失在於無恥君侯或棄其所短收其所長人且不知深防之若斯便謂盡私於此輩其有議者則曰不識宰相無以得遷不因交逰無以求售明主在上君侯爲相安得此言由出其口所以爲君侯至惜且人可誠感難可戶說爲君侯之計謝媒介之徒卽𨿽有所長一皆阻抑專謀選眾之舉息彼訕上之失禍生有胎亦不可忽嗚呼古人有言禦寒莫若重裘止謗莫如自修修之至極何謗不息勿曰無害其禍將大夫長才廣度珠潛璧匿無先容以求達𨿽後時而自安今豈無之何近何逺但問於其類人焉廋哉𨿽不識之有何不可是知女不私人可以爲婦矣士不茍進可以爲臣矣此君侯之度內耳安用小人之說爲固知山藏海納言之無咎下情上通气用和洽是以不敢黙而已巳也願無以人故而廢其言以傷君侯之明此至願也幸甚幸甚

答張九齡書

姚元崇

忽辱牋翰喜慰攸集退惟自省慙懼亦深實智力之所不逮也宜朝廷之所見責也僕本凡近之材素非經濟之具叨承過聽謬膺朝委自少及長從防至著惟以直道爲業匪以曲路期通歷官三朝年逾一紀凡所稱薦罕避嫌疑實有祁奚之舉非無許允之對則天之世已被流言行之有恆久而自辯近防奨擢倍勵駑庸毎以推賢進士爲務欲使公卿大夫稱職豈楊橋之或用及解狐之可爲而悠悠之徒未足矜察嗷嗷之口欲以中傷上恃天聰俯仗神道旣不得奉身而退但知信心而前然顧無隠慝亦死爲明矣猥惟不敏敬承厥休特當座銘永爲身寶元崇頓首

謝杜相公論房杜二相書

栁冕

冕再拜上書相公閣下昨得蔣起居書伏承相公以冕論房杜二相書幷答江西刑政論共四本以付史館冕惕然自失懼辱相公之厚意遂取舊本刪攺數處愧無運斤之妙徒有傷手之責謹隨狀獻上退而自慙去年又續奉相公手疏以國家承文獘之後房杜爲相不能反之於質誠如髙論又以文章承徐庾之獘不能反之於古愚以爲不然故追而論之以獻左右且今之文章與古之文章立意異矣何則古之作者因治亂而感哀樂因哀樂而爲詠歌因詠歌而成比興故大雅作則王道盛矣小雅作則王道缺矣雅變風則王道衰矣詩不作則王澤竭矣至於屈宋哀而以思流而不反皆亡國之音也至於西漢揚馬已降置其盛明之代而習亡國之音所失豈不大哉然而武帝聞子虛之賦嘆曰嗟乎朕不得與此人同時故武帝好神仙相如爲大人賦以諷上讀之飄飄然反有淩雲之志子云非之曰諷則諷矣吾恐不免於勸也子云知之不能行之於是風雅之文變爲形似比興之體變爲飛動禮義之情變爲物色詩之六義盡矣何則屈宋唱之兩漢扇之魏晉江左隨波而不反矣故蕭曹𨿽賢不能變淫麗之體二荀𨿽盛不能變聲色之詞房杜𨿽明不能變齊梁之獘是則風俗好尙系在時王不在人臣明矣故文章之道不根教化別是一技耳當時君子恥爲文人語曰徳成而上藝成而下文章技藝之流也故夫子末之是以四楊荀陳以徳行經術名震海內門生受業皆一時英俊而文章之士不得行束脩之禮非夫兩漢近古由有三代之風乎惜也系士風而不本於王化至若荀孟賈生明先王之道盡天人之際意不在文而文自隨之此眞君子之文也然荀孟之學困於儒墨賈生之才廢於絳灌道可以濟天下而莫能行之文可以變風雅而不能振之是天下皆惑不可以一人正之今風俗移人久矣文雅不振甚矣茍以此罪之卽蕭曹輩皆罪人也豈獨房杜乎相公如變其文卽先變其俗文章風俗其獘一也變之之術在其心使人日用而不自知也伏惟尊經術卑文士經術尊則教化美教化美則文章盛文章盛則王道興此二者在聖君行之而已冕再拜

上宰相書

陸長源

月日太中大夫守汝州刺史兼禦史中丞本州防禦使陸長源謹奉書相公閤下相公以命世之略應佐時之器發文苑之鴻猷繼臺庭之盛業聖上傾心以待相公之啟沃天下側耳以待相公之政理豈得與房杜異日而不與蘇宋同年哉某比在朝廷接君子之步武聽哲人之語言區區之誠願盡於此今上聰明英武自漢魏已來賢君哲後未有如今上者自臨極已來宰相未有如房杜蘇宋者何偶聖之有期而得賢之無路蓋有此也夫誡人之失亦由端其躬而後求影之直故宰相者導生人之本稽政化之源正辭以固之平气以待之物有其官官得其人則提綱而网目張振領而毛裘舉至如移制度評軍國事闗社稷者斯在宸衷猶望宰相自古況今獻可替否其餘朝廷之常典羣司之闕務弛張由於下筆指顧在於一言使政歸常典理革前獘和气浹於下淸風穆於上自然宰輔之事行弼諧之義暢何必捨其易而攻其難犯龍鱗之不測蹈虎尾而莫顧哉其宰相之寄也在於用賢賢不濫而人自理次於秉政政不撓而國自安用賢者除攺是也秉政者賞罰是也其用賢也絕黨與捨憎嫌使韋各施輪轅適用頃者之用人也聲利以撓其心愛惡而昏其識以枉爲直破觚爲圎除攺出於門庭賞罰隨其情欲求道行事舉其可得乎且尙書六司天下之理本兵部無戎帳戶部無版圗虞水不管山川金倉不司錢谷光祿不供酒衛尉不供幕祕書不校勘著作不修撰官曹虛設祿俸枉請計考者假而爲資養聲者借而爲地一隅如是諸司悉然欲求网目張裘毛舉其可得乎此宰相之職也且棟傾者正之則屋無壓焉之懼疾甚者攻之則人無祲沴之患正傾在於良匠攻疾在於良醫故政化失諫臣得抗防以論之敗累興憲官得持法而繩之諌臣須謇謇匪躬之士憲官須孜孜嫉惡之人今悉求溫潤美秀沈黙寛者爲之蓋北轅適楚圎鑿方枘欲求扶傾愈疾其可得乎貞元初兵戈初解蝗旱爲災邑多逃亡人士殍餒至使官廚有闕國用增艱王制曰國無九年之蓄曰不足無六年之蓄曰急無三年之蓄曰國非其國也三年耕必有一年之食九年耕必有三年之食以三十年之通𨿽有凶旱水溢民無菜色然後天子之食日舉以樂今歲丰年稔穀賤傷農誠宜出價以斂糴實太倉之儲豈可慢易於丰賤之日危急於凶荒之際比年國家和糴殆不得人文帳空存倉廩不實是由賞罰之典曠姦濫之吏來此亦宰相擇人之過也其之州戶口減一萬兵數無二千夏率供秋秋率供夏儻四气或爽一歲無年實恐投姦有虞爲累非淺況率土州縣其事略同古人云旱則資舟𨿽在丰稔之時須爲凶險之備此亦宰相之職也蝗旱之時聖上憂畿縣雕瘵親擇臺省十人出爲畿令其後京畿稍理皆擢以大郡則聖上旌賢賞功之意也頃來度支勑符皆云刺史縣令以戶口減殿一人賦斂增最一人與者騫騰於廊廟嫌者沈淪於艸莽欲求其爲惡者懼爲善者勸其可得乎此宰相之職也況今北虜和親縻費轉甚西戎作梗邊鄙未安所望求方邵之才選廿傅之將聫營朔裔復河外之城振旅湟中收隴右之地且田單匹夫也敗樂毅乘勝之師謝艾書生也破麻秋勁鋭之卒豈有其時而無其人哉在用與不用耳此亦宰相之職也太宗得房杜貞觀之政成宗得蘇宋開元之業泰今相公居廟堂之上當臺衮之任與房杜蘇宋列於靑史寜肯暱親愛行肺腑踵覆車之轍哉某齒髮向衰志力猶在遇賢相逢明時亦願一豁平生少展防分不然者老於泉石亦求仁而得仁某再拜

賀崔相國書

權徳輿

伏惟大方全徳自中發外蘊爲志气播爲事業然則阜庶生物操持化權結於眾心爲日固久且大賢之出處天下之否泰也故詔下之日人人相應又早歲獲覩皇極綜論徳志孤云賦淒風詩伏讀累日備見精慮之所至言理亂者多推世運於必然殊不知弛張變化存乎其人而已自古哲賢之徒或志尙不展郁堙當世長嘆痛哭於是乎作伏惟以常所感槪申於盛明使三辰光潤萬方軌道實在指顧豈逃彀中且以西漢公輔言之蕭曹以淸靜熙帝載良平以謨明贊王業至宣帝時則魏相通故事邴吉知大體斯皆章章可言者也洎夫張蒼之律曆孫之文章韋賢之好學平當之有恥然亦號爲賢相抑又次焉至若匡張孔馬服儒衣冠被阿諛之譏不勝其任最下則陶靑劉捨莊翟趙周之徒皆齪齪備位故身名偕泯夫此數子者豈不粗知君臣之道古今之變哉病於無所發明保持祿位而已有時無功可不謂大哀乎又古人有立徳立功立言之訓顧惟多幸獲覽炳然之文又備承餘論有以見大君子遣辭發慮裕溥博者矣惟徳與功實在今日灑天下之耳目復萬物於全性在丈人踐而行之守而終之而已不宣某再拜

論事於宰相書

李翺

凡居上位之人皆勇於進而懦於退但見已道之行不見已道之塞日度一日以至於黜退奄至而終不能先自爲謀者前後皆是也閤下居位三年矣其所合於人情者不少其所乖於物議者亦已多矣姦邪登用而不知知而不能去栁泌爲刺史防而不止韓潮州直諌貶責諍而不得道路之人咸曰焉用彼相矣閤下尙自恕以爲猶可以輔政太平𨿽枉尺猶能直尋較吾所得者不啻補其所失何足遽自爲去就也切怪閤下能容忍亦已甚矣昨日來髙枕不寐靜爲閤下思之豈有宰相上三防而止一邪人而終不信閤下天資畏愼又不能顯辯其事忍恥署勅內愧私嘆又將自恕曰吾道尙行吾言尙信我果爲賢相矣我若引退則誰能輔太平邪是又不可之甚也當貞觀之初房杜爲相以爲非房杜則不可也開元之初姚宋爲相以爲非姚宋則不可也房杜姚宋之不爲相亦以久矣中書未嘗無宰相然則果何必於房杜姚宋況道不行𨿽臯陶伊尹將何爲也房杜姚宋誠賢也若道不行言不信其心所爲賢者終不敢不進其心所爲邪者終不敢不薦而許敬宗李義府同列用事言信道行又自度智力必不足以排之矣則將自引而止乎將坐而待黜退乎尙自恕茍安於位乎以閤下之明度之當可知矣凡慮已事則不明斷他人事則明已私而他人公勇易斷也承閤下厚知受奨擢者不少能受閤下徳而獻盡言者未必多人幸防以國士見目十五年餘矣但欲自竭其分耳聽與怪在閤下裁之而已

上崔相公書

劉軻

當今帝堯在上防龍爲相犬戎新逐三晉四戰之地無梟鶵狼子是宜徼福者爭歸賀於相國某獨不敢以是心同眾人之唯唯思有以一跪吐而未果者誠以相門尊髙非布衣可以私謁其或闗衡石輕重非先書導誠素則無以爲也然而潛是心不爲身有所祈輸誠於相公得不以常常之心憐其持意邪陸生有言曰天下安注意相今屬凶孽新夷泰階初平天下之懸懸其心復魏文貞房梁公姚梁公宋開府致太宗宗故事若啼嬰兒待哺塞是望者獨相公是以聞相公以是爲心卽房宋不死二宗之道盡得施於上矣語不云乎𨿽有鎡基不如乘時自用武以來至於今日不謂無時得其時而不乘之以貞觀開元治平之勢則勢之過如發矢耳此所以爲相公惜是時之難再也且天下欲上如二宗待相公而肖之耳今相公豈不待天下之士而坐爲房宋者也又非有其時無其人人與時偕有矣豈可厚誣多士謂無一可與言房宋故事者邪昔宓不齊邑不方百里師五老而友二十八人齊桓公爲諸侯盟主有坐友三人諌臣五人舉過者三十人周公相成王躬吐握之勞所執贄於窮閭隘巷者七十人彼一聖二賢挈下戴上非獨責成其心而天下之人故至於今稱爲聖賢況當相公首築太平之基焉知夫有心者不磨勇養气待相公呼而出之耳今云云論者見犬戎退邊不數十里便謂邊無可虞虜無能爲見趙魏之地死一帥易一將便謂天下無事廟堂可以髙枕此豈知相公第欲因前之無事不欲爲巍巍蕩蕩之績乎抑其聞宰相之事必以天下爲言以衡石言之豈不資天下錙銖輕重爲平凖者邪以鼎實言之豈不資天下水陸飛走爲滋味者邪若軻者𨿽有生之防豈不資衡鼎之一物乎伏念自知書來恥不爲章句小說桎梏聲病之學敢希趾遐蹤切慕左邱明揚子云司馬子長班孟堅之爲書故北居廬山亦常有述作幸當相公調元厚生之次不使一物不遂其性一夫不獲其心是宜天下褐衣之徒孤立藝進之秋也謹獻所嘗著隋監一卷右史十卷伏希樞務之暇賜一覽讀恩幸恩幸軻恐懼再拜

再上崔相公書

劉軻謹再拜相公閤下先獻書三日軻將出通化門其心遲遲然若虛其腹如未猒其食者且曰今嗣聖重光相公登庸天下裹誠蓄志之士將不逺千里願獻計於相府者固多矣適防其時得觀光輦下云欲出東門歸江湖業爲儒生閱天下利病茍無一詞聞天下善否將何以見江漢之士故退於逆旅思有以效誠於相公者伏念挈缾負薪之言古人不遺相公其遺邪某自惟輟耕窮書或得侍坐於搢紳長者洎屬文駕說之士毎議及國朝相府間事言貞觀則房魏言開元則姚宋自貞觀數十歲至開元中間豈無房魏之相邪自開元數十歲至於今中間豈無姚宋之相邪何說者局於四而不至於五六邪豈無繼之者力不足而追不及邪將力足追及而曰非大有爲之時而不能爲之者邪某嘗試言之矣夫北轅適楚南轅適晉是不可到日暮途逺是豈力不足進不及邪不繇其道故也然則非說者不屈指五六而局於四也古天子以天下事歸於相府相府以天下事爲己任故伊尹自負以天下之重周公亦潛心在於伊尹耳故曰周公兼三王以施四事夫周公之潛心於伊尹而不愧乎伊尹獨伊尹恥其君不及堯舜故其心愧恥夫其存心直下千歲無人嗣續惟梁公鄭公髙視千載之上始潛心於伊尹且亦惟恐太宗不及堯舜故徳諡以經緯天地曰宗爲不祧之廟至姚公宋公又潛心於房魏亦惟恐宗不及太宗故致時雍復貞觀治平之風焉某請梗槪姚宋舊事而言之諸說以姚之爲相也先有司罷冗職修舊法百官各盡其才又奏請無赦宥無數遷吏無任功臣以政於是上責成於下下權歸於上上下交而天下泰矣故曰姚善應變所以成天下之務宋之爲相也以彌綸爲己任亦以筆硯專隨故曰宋善守文所以持天下之正繇是四十年間威振四海教加百姓政歸有司綺繻羅紈之家請謁不行而戚裏束手矣故生於開元天寶之間自幼迨彊仕女有家男有室耳不聞鉦鼔目不識兵革故宗無爲恭事黙而已矣今上新嗣大位相公新揭大柄必欲盡天下善美以調和鼎味冀所以沃天心而福眾庶也某知相公固亦潛心於姚宋亦恐聖君不及宗焉夫姚宋潛心於房魏而已無愧於房魏今相公已潛心於姚宋詎得有愧於姚宋邪天惟無愧實在應變成務守文持正踐其迹必至其所至俾後人之談者自四公而加相國焉相公必以是爲心某知相公未得髙枕於廟堂之上者有四矣孔子曰不患寡而患不均今緣邊八鎭之士聞六軍之人坐以受賜莫不開口以待哺將欲賈餘勇以壯邊勢惟恐不厚於六軍之賜矣此亦賞過乎功者不得不搖心也非所謂至賞不費賞明而敎行者也某切謂相公未得髙枕於廟堂之上一也聖上自儲副卽祚蓋三代不刋之事𨿽巷兒街童知其必然彼貪天之功者以爲房閭永巷北宮貞伯子之能事必陰教是謀出一時之策畫寵以懷黃垂組不謂無恩矣脫或天光獨私恩無與對使權量天下輕重以專備顧問𨿽賢如史遊納忠勤心恐必漸恭之勢矣古之賢聖遏禍於未芽芽而滋之根著而不可防矣某謂相公未得髙枕於廟堂之上二也昔西京初畱侯譏髙祖表用蕭曹故人東漢初鄧禹戒光武以功臣專任貞觀初太宗自秦府登極有上封事者請以秦府舊兵追入宿衛太宗曰朕方以天下爲家惟才行是取何新舊爲夫以一家國爲言誰能無私必以天下爲言孰非王人而以家國之私於天下也範曄云舉徳則功不必厚奉勞則人或匪賢必處非其地非所以優貸而見惜其功也故姚宋所以無任功臣以政其在玆乎以是門開一與長閉此某切謂相公未得髙枕於廟堂之上三也日者有自邊兵來曰凡事閱於日而可寘於口非鑿空架虛事遊談者也且國家所以禦戎狄爲邊垣者朔方爲大夫朔方去戎虜不數百里而近使胡塵不至於亭障者實以邠涇之鎭虜不敢東顧自燕盜已來惟朔方多軍功內以遏不軌外以拓胡虜故朔方之於朝廷𨿽手足之扞頭目不足過也比者姦回秉政司計者析秋毫以刻肌骨非紅粟腐帛不及於邊兵無櫬甲之服以赤肉冒流矢者駢門皆是統率者𨿽章連十上帝閽九重畱中莫聞至有抽刃垂頸祝觴禱死貴爲節制猶無憀若是矧責由卒尙安能固其生與戎狄攻鬭邪今釣怨者旣逐新恩已大洽相公必深惟前獘思有以矯之之術以廟算決勝授成防於邊將者古人以天下諭一身以四邊同支體以中國視心腹支體有疾心腹安得無憂乎善言邊兵者以河隴不如燕薊燕薊不如朔方朔方軍之地連險小雜虜俗習騎射系軍者非其父兄則其子弟故所以無對於諸軍矣今之存者皆諸軍遷徙或叛孽殘冦之餘逺鄕裏別妻子執戈臥甲坐不遑暖胡塵一起連頭應召必無美利以啗其欲必無爵賞以磨其勇以之防塞可謂連雞矣此某謂相公未得髙枕於廟堂之上四也古之相天下者獨勞一身役一心範天地而俾無遺事於天下也蓋存乎任使而已矣傳曰使智者慮義者行仁者守又曰使智者佐仁者此舜所以穆四門而貞元首者也某所以首多士之伍進希相公必首而納之然後開平津之閤待白屋之士且問曰計安在知致理致君之策駢肩出於門下矣若然者吾君不愧於二宗相公不愧於四公何有力足以追而曰非其時而不爲之者邪此小生汲汲於私心誠在乎此切欲使後之秉史筆者直書蕭相國故事亦以無愧辭於史官焉某不勝區區之志唐突尊重伏惟矜其意而宥其罪某恐懼再拜

唐文粹卷七十九

欽定四庫全書

唐文粹卷八十

宋姚編

書啟二【緫一十首】

論兵

勸裴相不自出徵書【李翺】

上安邑李相公安邊書【林蘊】

上周相公書【杜牧】

上司徒李相公論用兵書

上宰相元衡靖書【林蘊】

上宰相安邊書【李觀】

上澤潞劉司徒書【杜牧】

上招討宋將軍書【羅隱】

上韓舍人行軍書【吳武陵】

上李太尉論北邊事啟【杜牧】

勸裴相不自出徵書

李翺

三兩日來皆傳閤下以淄靑未平又請東討𨿽非指的或慮未實萬一者有之只可先事而言豈得後而有悔郭汾陽二李太尉立大勲而不當國政閤下以舎人使魏博六州之地歸矣自秉大政兵誅蔡州久而不克奉命宣慰未經時而吳元濟生擒矣使一布衣持書渉河而王承宗恐懼委命割地以獻矣自武徳已來宰相居廟堂而成就功業者未有其比是宜以功成身退養徳善守爲意柰何如始進之士汲汲於功名復欲出徵以速平冦賊之爲事邪自秦漢以來亦嘗有立大功而不知止能保其終者卽韓侍中親率重兵以壓境矣田司空深入賊地以立功矣凡人之情亦各欲成功在已惟恐居下顧宰相銜命領三數書生指麾來臨坐而享其功名奪人之功不可一也功髙不賞不可二也兵者危道萬一旬月不卽如是坐棄前勞不可三也凡三事昭灼易見豈或事在於已而云未熟邪伏望試以狂言訪於所知之厚者意切辭盡不暇文飾伏惟少賜省察翺再拜

上安邑李相公安邊書

林蘊

愚嘗十分天下之事知其獘者太半二年冬輒獻書思相公正而行之嗟乎無位而言輕相公猶未爲行其切者國家有西土猶右臂也臂之附體豈不固歟臂之不存體將安舒愚以此輒敢重陳利病思相公念而行之當昔漢室彼爲內府囊賝走馬曽不虛日咫尺萬里煙塵不動是以司馬遷班固得弄刀筆誇大漢功徳炳然與三代同風洎房杜佐太宗文皇帝剗革凶孽天下廓淸姚宋佐宗明皇帝聲明文物照耀殊俗後之輔弼不能嗣守故我疆我理陷於犬羊嗚呼今所殘者惟北抵豳郊西極汧隴不數百里則爲外域可不痛哉可不惜哉且馭馬者必右執策左執綏恐其有非常之患也儻若臂不勝力體不安坐則踶齧立至豈惟泛駕乎此事𨿽小可以諭大相公得不念之乎愚嘗出國西抵於涇原歷鳳翔過邠寧此三鎭得不爲右臂之大藩乎自畫藩維擁旄鉞者殆數十百人惟故李司空抱玉曽封章上聞請復河湟事亦旋寢功竟不立爾來因循誰復尸之故朝受命而夕寢行日貴富而月驕慢跨廣衢而羅甲第指長河而固嗣士卒窮年不離饑寒以月系時力供主將死則已矣賞終不及如棄鳥獸附於藪壤故死者飲恨於地下生者吞聲於邊上五十餘年無收尺土之功者豈朝廷不以爲慮乎命將不得其人乎愚以此竊知不惟土地未可復且慮犬戎馳突不一日二日則彼三鎭彊者閉壘自守弱者棄壁而逸豈暇爲國家以郤戎虜乎愚所謂臂之不存體將安舒今刁鬥不聞煙塵不飛蓋宗社之靈也豈禦守者之有功乎且食租則可以備饑衣稅則可以禦寒衣食足然後可以教攻戰朝廷旣切念邊軍不遑終夕飛蒭挽粟常恐後期然而荷戈負防者終歲而餓其來已久時莫能更𨿽度支有兼知之名節度有營田之目皆以貨利相誘彼公之賓僚悉皆和糴鬥粟必欺於丈素一言可致其籯金如此則士卒不得不饑寒將帥不得不奢侈欲其攻戰其可得乎此所謂借冦兵而賫盜糧也其可謂之禦戎乎伏料相公亦已垂意矣愚竊謂獘旣久矣可革而化之化之之術在相公暫回頃刻之慮思之思之得人則如班超之儔不難得也相公必命將取其封錫已榮者則封錫已榮矣彼復何求以此戰不尅攻不得何莫不由斯人之徒歟因此言之則又不惟安邊之未得人也相公必以爲人不易知儻斷然有一介之士敢露肺肝相公復能特達奬拔俾爲千夫之長得以自置於秦隴之外接彼犬戎之域三歲考績能則優奬否則孥戮已乎此賈生終童感激於前迹其慷慨不爲不至蓋時之不見信也不知相公以愚此言爲率爾乎以其斷然一介之士亦能成功立事乎且天下巖居谷隱之人悉皆有心但用與不用也假如登奉常之第者未必盡能文章爲牙門之將者未必盡能威敵況漢之爲漢多有異材豈唐之爲唐獨無奇士也伏惟圖之

上周相公書

杜牧

某再拜伏以大儒在位而未有不知兵者未有不能制兵而能止暴亂者未有暴亂不止而能活生人定國家者自生人已來可以屈指而數也今兵之下者莫若刺伐之法詩大雅維淸奏象舞之篇曰維淸緝熈文王之典迄用有成維周之禎象者象武王伐紂刺伐之法此乃文王受命【受殷王專徵之命也】七年五伐畱戰陣刺伐之法遺之武王武王用以伐紂而有天下致之淸平爲周家之禎祥周公居攝祀文武於淸廟作此詩以歌舞文武之徳其次兵之尢者莫若鉤援衝壁今之一卒之長不肯親自爲之詩大雅周公皇矣美周之詩曰以爾鉤援以爾臨衝以伐崇墉臨衝閒閒崇墉言言此實文王伐崇墉傅於其城以臨車衝鉤援其城文王親自爲之夫文王何人也周公詩之夫子刪而取之列於大雅以美武王之功徳手而口歌之不知後代之人何如此三聖人安有謀人之國有暴亂橫起戎狄乘其邊坐於廟堂之上曰我儒者也不能知兵不知儒者竟不可知兵乎竟可知兵乎長慶兵起自始至終廟堂之上指蹤非其人不可一二悉數髙宗朝薛仁貴攻吐蕃大敗於大非川仁貴曰今年歲在庚午不當有事於西方此乃鐘鄧伐蜀身誅不返昨者誅討黨羌徵關東兵用於西方是不知天道也邊地無積粟師無見糧不先屯田隨日隨餉是不知地利也兩漢伐虜騎兵取於山東所謂冀之北土馬之所生馬良而多人習騎戰非山東兵不能伐虜昨者以步騎百不當一是不知人事也天時地利人事此三者皆不先計量短長得失故困竭天下不能滅朴樕之虜此乃不學之過也不教人戰是謂棄之則謀人之國不能料敵不曰棄國可乎某所注孫武十三篇𨿽不能上窮天時下極人事然上至周秦下至長慶寶歷之兵形勢虛實隨句解析離爲三編輒敢獻上以備閱覽少希鑑悉苦心卽爲至幸伏增惶惕之至某頓首再拜

上司徒李相公論用兵書

伏覩明詔誅山東不受命者廟堂之上事在相公𨿽罇俎之謀算畫已定而賤末之士蒭蕘敢陳伏希捨其狂愚一賜聴覽某太和二年爲校書郎曽詣淮西將軍董重質詰其以三州之眾四歲不破之由重質自誇勇敢多算之外復言其不破之由是徵兵太雜耳徧徵諸道兵士上不過五千人下不至千人旣不能自成一軍事須帖附地主名爲客軍每有戰陣客軍居前主人在後勢羸力弱心志不一旣居前列多致敗亡如戰似勝則主人引救以爲已功小不勝則主人先退至有殱焉初戰二年已來戰則必勝是多殺客軍及二年以後客軍殫少止與陳許河陽全軍相搏縱使唐州軍不能因雪取城蔡州事力亦不支矣其時朝廷若使鄂州壽州唐州秖令保境不用進戰但用陳許鄭滑兩道全軍帖以宣潤弩手令其守隘卽不出一歲無蔡州矣今者上黨之叛復與淮西不同淮西爲冦僅五十歲破汴州襄州襄城盡得其財貨輸之懸瓠復敗韓全義於溵上多殺官軍四萬餘人輸輦財谷數月不盡是以其人味爲冦之腴見爲冦之利風俗益固气焰已成自以爲天下之兵莫我與敵父子相勉僅於兩世根深源濶取之固難夫上黨則不然自安史南下不甚附建中之後毎奮忠義是以郳公抱眞能窘田恱走朱滔常以孤窮寒苦之軍橫折河朔彊梁之眾貞元中節度使李長筞卒中使提詔授與本軍大將但軍士附者卽授之其時大將來希皓爲眾所服中使將以手詔付之希皓言於眾曰此軍取人合是希皓但作節度使不得若朝廷以一束艸來希皓亦必敬事昭使言面奉進防秖令此軍取大將授與節鉞朝廷不別除人希皓固辭押衙盧從史其位居下因潛與監軍相結超出伍曰若來大夫不肯受詔某請且勾當此軍監軍曰盧中丞若肯如此此亦固合聖防中使因探懷取詔以授之從史捧詔再拜舞蹈希皓回揮同列便北面稱賀軍士畢集更無一言從史邇後漸蓄姦謀養義兒三千人日夕喣沬及父防死軍士畱之表請起復亦秖義兒與之唱和其餘大將王翼元烏重第五釗等及長行兵士並不同心及至被擒烏重坐於軍門諭以禍福義兒三千一取約束及河陽取孟元陽爲之統帥一軍無主僅一月日曽無犬吠況於他謀以此證驗人心忠赤習尙專一可以盡見及元和十五年授與劉悟時當幽鎭入覲天下無事柄廟算者議必銷其雄健敢勇之士百戰千攻之勞坐食租賦其來已久一旦黜去使司編戶紛紛諸鎭停解至多是以天下兵士聞之無不忿恨至長慶元年七月幽鎭乘此首唱爲亂中義一軍初亦郁咈及詔下誅叛使溫起居造宣慰澤潞便令發兵其時九月天气已寒四方全師未頒中冬衣服聚之授詔或伍或離垂手彊項往往誶語及溫起居立於重榻大布恩防並疏昭義一軍自七十餘年忠義戰伐之功勞安史已還叛逆滅亡之明效辭語旣畢無不懽呼人衣短褐爭出效命其時用兵處處敗北惟昭義一軍於臨城縣北同果堡下大戰殺賊五千餘人所殺皆樓下步射搏天飛者賊之精勇無不殱焉賊中大震更一月日田布不死賊亦自潰後一月其軍大亂殺大將礠州刺史張汶因劫監軍劉承階盡殺其下小使此實承階侮媟一軍侵取不已張汶隨王承元出於鎭州久與昭義相攻軍人惡之汶旣因依承階謀欲殺悟自取軍人忌怒遂至夫亂非悟獨能使其如此劉悟卒從諫求繼與扶同者秖鄆州隨來中軍二千耳其副倅賈直言入責從諫曰爾父提十二州地歸之朝廷其功非細秖以張汶之故自謂不絜淋頭竟至羞死爾一孺子安敢如此從諫恐悚不敢出言一軍聞之皆陰然直言之說值寶歷多故因以授之今才二十餘歲風俗未攺故老尙存𨿽欲劫之必不用命伏以河陽西北去天井關彊一百里【關屬澤州】關隘多山井泉可鑿𨿽有兵力必恐無功若以萬人爲壘下窒其口髙壁深壍勿與之戰忽有敗負勢驚洛師蓋河陽軍士素非精勇戰則不足守則有餘成徳一軍自六十年來世與昭義爲敵訪聞無事之日村落鄰里不相往來今王司徒代居反側思一自雪況聮姻戚願奮可知六十年相讎之兵仗朝廷委任之重必宜盡節以答殊私魏博承風亦當效順然亦止於圍一城攻一堡刋木堙井系累稚老而已必不能背二十城長駈上山徑搗上黨其用武之地必取之策在於西面今者嚴紫塞之守備謹白馬之隄防秖以忠武武寧兩軍以靑州五千精甲【三齊兵靑州最勁】宣潤二千弩手由絳州路直東徑入不過數月必覆其巢何者昭義軍糧盡在山東澤潞兩州全居山內土塉地狹積谷全無是以節度使多在邢州名爲就糧山東糧谷旣不可輸山西兵士亦必單鮮搗虛之地正在於此後周武帝大舉伐齊路由河陽吏部宇文防曰夫河陽要衝精兵所聚盡力攻圍恐難得志如臣所見彼汾之曲戍小山平用武之地莫過於此武帝不納無功而還後復大舉竟用防計遂以滅齊前秦苻堅遣將王猛伐後燕慕容偉大破偉將慕容評於潞州因遂滅之路亦由此北齊髙歡再攻後周路亦由此而後周名將韋孝寛齊王攸常鎭勲州玉壁城【今絳州稷山縣是也】故東西相伐每由此路以古爲證得之者多以某愚見不言劉稹終不能取貴欲速擒免生他患昨者北虜才畢復生上黨賴相公廟算深逺北虜卽日敗亡儻使北虜至今尙存防邊猶須轉戰回顧上黨豈能討除天下𨿽言無事若上黨久不能解別生患難此亦非細自古皆因攻伐未解旁有他變故孫子曰兵聞拙速未睹巧之久也伏聞聖主全以兵事付於相公某受恩最深竊敢干冒威嚴逺陳愚見無任戰汗某頓首再拜

上宰相元衡靖書

林蘊

陸賈有言天下有事屬在將天下無事屬在相伏惟相公兼將相之重任執殺生之大柄蘊亦竊被教化忝在陶鈞之內四海安平某則與歌虞贊魯之人爲儔茍有妖孽某安敢不隳裂肝膽爲相公之腹心乎愚者千慮或有一得伏願相公少賜采擇焉道路云云以爲淮西凶黨侵犯疆鄙某伏料相公制置如在諸掌矣然則舜有天下辟四門明四目達四聰欲天下之誠畢見矣平津侯開東閣以延天下士欲天下之美惡畢知矣伏惟相公抱赫赫濟時之略佐明明聖上之朝某切願相公以平津之徳致聖上廣帝舜之道使天下之事可重而實諸掌則淮西之冦不足以爲患矣某幼讀書不求甚解但見古人之有建功立事者心則慕之以是十試藝於春闈竟不成名今爲河朔一從事耳茍不自言其誰爲言於相公乎且人生天地之間必合達天地之性茍違天地之性者是天地之棄物也今淮西凶黨是天地已棄之物相公誠順天而誅可不偉歟某竊聆議者謂淮西兵彊不與恆鄆兩軍掎角相應此皆腐儒豎子之言不足與相公計大事何者自兵興已來僅六十年人皆尙武各思功業彼或有逆此則有順以順討逆往無不克爰自國初垂二百年時有悖逆孰爲存者今天下藩鎭六十甲士百萬𨿽有依違未盡化者不四三所耳議者若以爲申說言淮蔡必彊則陳許安得而弱乎況以人敵人彼亦人也以兵刃敵兵刃彼亦兵刃也或示其弱則過不在士卒伏計此事以經相公心矣某請徵四年冬出師討恆陽之事明之初王承宗阻兵盧從史潛應天兵欲進賊必知之況內邱與臨城只二十里北爲賊境南是天兵兩處傍山俱置死地堯山與髙邑共據一川若盧從史必議引兵直進則趙州髙邑立可屠之此旣不備彼又得計豈得賊勢彊而天兵弱邪徳宗朝韓全義統師自取退恧蓋緣淄靑諸道悉防用兵所謂闇賫盜糧不得不敗且兵以售死爲效國以厚錫爲誠某竊知此者行營師徒苦役錫賚納於將帥饑寒加於士卒欲其破虜其可得乎又朝廷奬用多借舊人蓋取官崇或言望重殊不料彼已崇重更復何求以此取人往往皆失某輒賀相公昨者制置已得其人則陳許李光顏安州李聴唐州田秀誠功忠的立某亦素諳伏願相公任之不疑各委兵柄但絕常鄆兩處莫許知聞其餘連城惟在感激人一其性豈不易圖如此則相公之功不後郭尙父李令公之功也豈佐商輔周之徳獨專美於前歟議者若以爲恆冀彊梁相公則有魏博澤潞制之矣淄靑暴慢相公則有梁宋徐泗制之矣以天下無限之勇士破淮西有數之凶賊孰謂不可然則某又切願相公用其勇敢之士分巡諸道將帥有不用命者許以軍法按之士卒有被饑寒者以其赤子保之如此則忠勇奮起姦謀自殄倒戈脫劍不日可期某久歷險難多見成敗比被劉辟欲殺無人薦論本使程僕射入朝之時再三邀請某以謂已出萬死固求一伸窮困蹉竟無知者程僕射禮惠逾厚某又愛彼功名至元和十六年方受奏請旣奉恩詔兼授憲官心期佐戎必擬立事自到河北首末四年羣情所難某意獨易蓋以朝廷典法率而行之道路皆知無不驚駭況畱家口並不將去今年八月內防程僕射薦歸闕庭幾欲半年未防公論伏以西南東北兩處從軍自執庸愚不失誠節今當相公舉直之日是某幸得盡言之秋仰望陶鈞置諸倫品柔逺之道此爲事先不宣某再拜

上宰相安邊書

李觀

維初乾之精坤之靈播五行爲五常而人得之離四气爲四方而蠻夷胡貊得之五行合而成至和故宅中四气偏而爲匪人故在邊是亦太極造世之智黃防成之心者乎聖人乘五行而允釐作九圍而外之五帝三皇禹湯已來不聞深入之徵不紀薄伐之師殆繇鴻龐之風未甚流沖漠之澤未甚醨周秦之間天下始勞前有涇陽之侵踵有長城之徭周人逐之而已不常爲心秦人罔知天命連兵而謷謷至於逆三靈掊生人元元蜩蜋魁傑駿奔始圖備胡之術卒覆守邦之人秦之事萬祀鏡哉漢孝武承業之盛負才之雄隘函夏鮮黎蒸將郛窮荒而寓鄰揚威四臨霆發電溢歷載五六功患相儔誓詘慮殫兵老舋仍於時乃交和親之問還奔命之勤然已天下懸罄君臣與謀遂有鹽鐵車船防酤六畜之租興危矣哉不居之地不牧之人何苦如是哉矧乃乘秋之虜常存托虜之賦不除漢之事亦萬鏡哉噫惟皇唐操琁璣馭民而統天將二百齡朝更九聖運開中興縱橫六合上下天淵蜚馳之倫莫不被仁獨犬戎跳梁滑我右陲儒之防曰龢親武之議曰宿兵和親則易宿兵則厚亡九聖之君前後病之然屬三方乂安悉力一隅則右臂可斷六嬴可俘太宗宗之時也厥後內冦數動國家一罷虜滋新謀土失舊封伊頃迄今有加無瘳豈負鼎虧折衝之資推轂無封疆之忠志士仁人是以累息而長嘆且周曰獫狁秦曰胡漢曰匈奴然實非二蓋隨國而名之於今則曰吐蕃則正居庚方渉河而北履海而西宇宙絕徼羌戎全區亦不可得而制可斥而逺之觀今不能制也信矣斥之則何宜橫戎所向不廣千里扼盜之衝不越十處擇一虎臣練萬虎賁使制得自專權得自縱夫兵有專制則畢力將無分權則成功是則陰山可復泣虜陽關可復隔戎何邊之不安焉今聖人朝在明堂晚在諸宮左右進退焉得知安邊之要哉雍熈大臣茍以小者近者爲懷不遑復思崇九廟之原哉且國家思復三方之民得以養之區區然如懼不周而忿生然寒卒饑徒終自有之愚竊恐戎無郤年矣邊無安期矣財有盡朝矣何者今國家一垂控戎累所暴兵兵不問堪將不擇良當守者爭險易當攻者避後先冦之來則棄民而相保冦之去則冒賞而稱庸此所謂戎無郤年矣夫戰陣多將則勢離攻守多將則不支以其勝不得盡有敗不得獨受故也至今聞有築城於虜蹊遷民於虜濵城適罷而冦窬民未居而囚拘彎弓者郤行防甲者退趨此所謂邊無安期矣且虜不可以無兵而威兵不可以不戰而歸故明主得下徵蒼蒼之產將軍得外娛悠悠之師此所謂財有盡朝矣然三患始萌一言尙平欲戎之可郤也不願多分節與人願擇一人敢以近言之則開元朝哥舒翰之將是也欲邊之可安也不願歲更四方之兵願因其兵敢以古言之則漢晁錯之防是也欲財之不盡也不願衣食供給山東願開邊田敢以古言之則趙充國之奏是也此則兵不得娛無功虜不得相膠國不得殫下民胡不謂甲周漢之防範子孫之謀哉又竊覩與北狄和親帝女下嫁實國家思往來之績垂不臣之姻然聞蒸報且數貪惏無厭而人主必遣使使必備珍得無費乎得無勤乎不知將尋鄭人伐胡之義復采賈生五餌之言邪愚竊以爲無知之俗不可以歲辱大命天子之使不可以日臨穹廬是手足倒懸夷夏相侔復何以南面而聴天下穆穆然而觀諸侯愚敢以棄同卽異而言且定西之危有若前之說申北之恩有羈縻之文不願國家曠兵於玆污命於玆斯者皆巖廊之亟扆旒之虞而屑屑狂夫亮違孔父不謀之經庶陪公車敢諫之儔俾委輅輸求試屬國之官而後觀焉某再拜

上澤潞劉司徒書

杜牧

今日輕重望於幾人相位將權長材厚徳與輕則輕與重則重將軍豈能讓焉昔者齊盜坐父兄之舊將七十年來海北河南泰山課賦三千里料甲一百縣獨據一面橫挑天下利則伸鈍則滿鏃而不發約在子孫血絕而已此𨿽使鐵偶人爲六軍取不孔易況席徵蔡之獘天下銷耗燕蟠趙伏用齊卜我當此之時一年不能勝則百姓半流二年不能勝則關東之國孰知其變化也將軍一心仗忠半夜興義昧旦而齊族矣疆土籍口探出僭物重寶仰關輦上是以趙一揺燕一呼爭來汗走一日四海廓廓然無事矣伏惟將軍之功徳今誰比哉是以初守滑臺爲尙書守潞爲僕射乃作司空乃作司徒爰開丞相府平章天下越錄躐等驟得富貴古今之人亦以爲將軍止此而已矣將軍徳於國家甚信大國家復之於將軍雅亦無與爲大矣今者上黨足馬足甲馬極良甲極精後負燕前觸魏側肘趙彼三虜屠囚天子耆老劫良民使叛衘尾交頸各蟠千里不貢不覲私贍妻子王者在上此輩何也今者上黨馳其精良不三四日與魏決於漳水西不五六日與趙合於泜水東縈太原排飛狐緩不二十日與燕遇於易水南此天下之郡國足以事區區於忠烈無如上黨者明智武健忠寛信義知機便多【闕】晝攻必巧戰表負能使萬人樂死赴敵足以事區區於忠烈天下之人無如將軍者將號祿位富貴休顯宜驅三族上校恩澤宜出萬死以副倚注天下之人亦無如將軍者是將軍負天下三無如之望也始者將軍賴齊然後待祿仕入臥內等子弟一身聮齊累世之逆卒境上爭首其恩甚厚其勢甚不便將軍以爲大仁可殺身大忠不顧細謹終探懷而取之今者將軍負三無如之望上戴天子四海之大以爲緩急所宜日夜具申喧請今黙而處者四五歲矣負天下之三無如者宜如是邪不宜如是邪是以天下之小人以爲將軍始者亡齊見利而動今者安潞見義而止若是則天下利無窮義有限走無窮背有限則安可識之哉其有識者則曰不然夫桓文之霸也先修刑政然後事事近者山東士人來者咸道上黨之政軍士兵吏士詳男子畆婦人桑老者養孤者庇上下一切罔有紕事曁乎政庭則將軍不知尊布衣不知卑諸侯之驕久矣是以髙才之人不忍及門仁政不施久矣是以暴亂不止若此者將軍是符仁政來髙才茍行仁政來髙才若非止暴亂尊九廟峻中興復何汲汲如是邪在漢伯通在晉牢之二人功力不寡一旦誅死人豈寃之苻秦相猛將終戒視後禍大唐太尉房公忍死表止伐遼此二賢當時徳業不左諸人尙死而不已蓋以輔君活人爲事非在矜伐邀引爲心也伏惟將軍思伯通牢之所以不終仰相猛房公之所以垂休則天下之人口祝將軍之福壽目覩將軍盛徳之形容手足必不敢加不肖於將軍之艸木此乃上下萬世烈丈夫口念心禱而求者今將軍能有之豈可容易而棄哉大唐二百年自外叛者三十餘種大者三得其二小者亦包裹千里燕趙魏潞齊蔡吳蜀同歡共悲手足相急陣刺死帳下死圍悉死伏劍死斬死絞死大者三歲小或一月已至千盡死曰忠曰義則有父子同壇兄弟繼踵論罪則曰有某功論功則曰捨某罪伏惟十二聖之仁一何汪汪焉天之校惡滅逆復何切切焉此乃盡將軍所識復何云云小人無位而謀當死罪某恐懼再拜

上招討宋將軍書

羅隱

朝廷以簡陵九年彭虺肆螫而東南一臂爲之枯耗其後吳卒以良山叛則東西浙之筋力殆矣自爾天子不重困百姓由是官未實爵諸葛爽祑安文祏皆自盜而升朝序也所以不幸者江南水鐘陵火防淮饑汴滑以東螟故無賴輩一食之不飽一衣之不覆則磨寸鐵挺白棒以望朝廷姑息而王仙芝尙君長等淩突我廬壽燖剝我梁宋天子以蟣虱癢痛不足搔爬因處分十二州取將軍爲節度非方鎭之無帥非朝廷之乏人蓋以將軍跳出隴右不二十餘年三擁節旄謂將軍必能知恩用命耳今聞羣盜已拔睢陽二城大梁亦板築自固彼之望將軍其猶沸之待沃壓之待起也而將軍朱輪大斾優遊東道抑不知朝廷八十三州奉將軍侍衛者乎復俾將軍誅翦艸冦者乎昔韓之醫良而性嗇故爲人治未嘗剔去根源所以延其疾而養其財也後有商於韓者以疽見醫醫且欲大其疽而沽直因以藥稔之而宜潰商斃商之家長於韓韓侯屍其族而籍其有無且二賊齧壽春陷潁上刷亳社掠合肥經營於梁宋其爲老者殺而少者傷驅人之婦女輦人之財貨將軍固知之矣自將軍受命迄今三月關東之慘毒不解殺傷驅軍之不已乃將軍爲之非君長仙芝所爲也文皇帝時衛公靖太帝時鄭仁泰薛仁貴或戢斂不謹或伺候輜重當時憲司悉以法繩今將軍勲業不若衛公靖之多也出師非鄭薛之敵也而橫擁仕伍鞭撻餽運以愚度之將軍之行酷於君長仙芝之行也甚爲將軍憂前者天子慮將軍以愛子之念復授禁秩俾在軍前則朝廷寵待將軍倚望將軍也俱不淺矣茍將軍戮力以除暴推誠以報國今其時也無使躡韓之醫

上韓舍人行軍書

吳武陵

朝廷命將自數十百年未有此重然始命之重而終責之固重矣今丞相主也刑部以宣慰爲名乘生殺之機制善敗之略獨在閤下閤下可使諸侯盡附余冦必誅以快天子之心哉若曰吾獨主降者與其縣邑耳則是一王官之事又非相國與朝之大賢所宜降也若曰吾將以法令齊之則是韓之法令嚴肅已過不可加也若曰吾以闕庭之威劫之俾諸將懼而前鬭則在下數行之語決行之耳又不必躡踵而推捽項而驅也若曰吾親視其師有不用命者則奪其符而易置幕府則宜有素定不可臨事而待聞也若曰吾將將彼三將督進六萬以誅冦則其軍各從其帥帥之命也吾未嘗撫循其人又將何以結其心而求其死哉獨曰賊重吾徳義必來降此蓋萬一也脫不如防其將何圖嗚呼國之理亂在此行矣得其畫則兩河不足平河湟不足復失其防則天下之事自此繁矣豈不惜哉丞相尊重素狎武陵之言輕而不能盡行時益恐不盡願梗槪其旨於閤下夫兵機若神應事立斷千里之外必待奏聞而後行事亦變矣誠願丞相宜密請勑防事無巨細行而後聞又宜奏取中人嘗所不快者爲監軍以一之卽歸素所快者於內爲吾地則用陰符五賊之術以傾諸侯卽復出絹八九十萬以賞給士大夫誠然矣則孰不爲丞相之人旣獲腰領則以朝命命三將爲三陣旣定則明斥候擊牛髙防濳授緣邊諸將以實期又公以三期紿賊令辯士持一函書賜元濟及其將士以全活彼必降矣適不如料則一日快進必次於城下此大略也夫臨機制變又何可數昔司馬宣王徵孟達則八道急攻徵公孫文懿則捨其銳而趨其虛緩以撓各從其利也夫禽之制在气顧吾之法令何如耳昔蕭王以千人劉牢之以八百人髙隆以三千五百人謝以五千人劉裕以二千五百人是皆立鴻勲成大業矣夫就世務者在結人心結人心者在吾所以張其形勢也方聞紀綱之僕者三百人軍令茍行亦足以塞諸侯之望奪羣冦之心歸六萬人之志矣使賊不爲則已爲則必決死於一戰以延其命願閤下無事迫速愼出令拔奇士而已昔先主所以分蜀而帝者獨以長短之權傾曹公耳誠使諸侯以嚴暴吾以寛厚收之諸侯以殺戮吾以禮義懷之彼有所短吾見其長彼有所乏吾施其餘則事何不濟功何不成書不可盡尋當面防

上李太尉論北邊事啟

杜牧

某啟伏以聖主垂衣太尉當軸威徳上顯和澤下流諸侯無異心百姓無怨气星辰順靜日月光明天業益昌聖統無極旣功成而理定實道尊而名垂今則未聞縱東山之遊樂後園之醉惕惕若不足兢兢而如無豈不以邊障尙驚殊虜未殄防其入冦猶須徵兵伏以回鶻種落人素非多校於突厥絕爲小弱今者國破眾叛逃來漢南爲羈旅之魂食艸萊之實白髮驪騂之騎凋耗已無湩酩皮毳之資饑寒皆盡寄命雜種藏迹陰山取之及時可以一戰今者度虜之不出者有二時去時來徊翔不決必有所在西戎已得要約伺其气勢同爲侵擾此其一也心膽破壞馬畜殘少且於美水丰艸暖日廣川牧馬養習以俟彊大此其二也今者徵中國之兵與之首尾久戍則有師老費財之憂深入則有大寒瘃墮之苦示戎狄之弱生姦傑之心今者不取恐貽後患敢以管見上干尊重自兩漢伐虜皆是秋冬不過百日驅中國之人入苦寒之地此時匈奴勁弓折膠童馬免乳畜肥艸壯力全气盛與之相校勝少敗多故匈奴云漢實大國也但其人不能辛苦爾此所謂避虛而擊實逃短而攻長至於後魏崔浩因見其理蠕蠕彊盛屢犯北邊浩請討之曰蠕蠕恃其地逺自寛已久故夏則散眾放畜秋乃背寒向暄南來冦抄今出其慮表掩其不備大兵卒至必驚駭星分向塵奔走牡馬防牧牝馬戀駒驅馳難制不得水艸未過數日則聚而困斃可一舉而滅矣武帝從之及全軍入境蠕蠕先不設備民畜布野驚怖四奔莫相收攝於是分軍撲討東西五千里南北三千里凡所俘虜及獲畜產彌漫山澤髙車因殺蠕蠕種類歸降者三十餘萬落虜遂散亂帝防弱水西行至涿邪山諸大將慮深入恐有伏兵勸帝停止不追浩先勸窮追之不從後聞涼州賈胡言若更前行三日則盡滅之矣帝深恨之以某所見今若以幽並突陣之騎酒泉教射之兵整飭誡誓仲夏潛發計陰山與涿邪之逺近十不一二校蠕蠕回鶻之彊弱猶如虎防五月節气在中夏則熱到陰山尙寒中國之兵足以施展行軍於枕席之上翫冦於掌股之中軌轠懸缾湯沃晛雪一舉無類必然之防今冰合防秋冰銷解戍行之已久虜爲長然出爲意外實爲上防議者或云北取黠戞令討回鶻伏以黠戞起於別種超爲可汗必是英傑天時必助賢材必用法令必明滅回鶻之後便是勍敵況示之以弱必爲所輕今者四海九州同風共貫諸侯用命年谷丰熟可以瘞玉於常山孑遺人於河壠顧玆疲虜豈遺子孫伏惟太尉相公文徳素昭武功復著畫地而兵形盡見按瑣而邊事無遺惟一指蹤卽可掃迹昔漢武帝求賢也有上書不足采者輒報罷去未嘗罪之故能羈越臣胡大興禮樂今太尉與仁聖天子同徳有志之士無不願死伏惟特寛狂狷不賜誅責生死榮幸無任感恩

唐文粹卷八十

欽定四庫全書

唐文粹卷八十一

宋姚編

書三【摠七首】

論易一

與劉禹錫論易書【柳宗元】

論禮二

答王績書【杜之松】

重答杜君書【王績】

論國語二

與呂道州溫論非國語書【柳宗元】

答吳武陵論非國語書

論制集一

答楊湖南書【權徳輿】

論書一

上李大夫論古篆書【李陽冰】

與劉禹錫論易書

柳宗元

見與董生論周易九六義取老而變以爲畢中和承一行僧得此說異孔穎達疏以爲新奇彼董子畢子何膚末於學而遽云云也都不知一行僧承韓氏孔氏說而果以爲新奇不亦可笑矣哉韓氏注幹之策二百一十有六曰幹一爻三十有六防則是取其過揲四分而九也坤之防一百四十有四曰坤一爻二十四防則是取其過揲四分而六也孔穎達等作正義論云九六有二義其一者曰陽得兼陰陰不得兼陽其二者曰老陽數九也老陰數六也二者皆變周易以變者占鄭注易亦稱以變者占故云九六也所以老陽九老陰六者九過揲得老陽六過揲得老陰此具在正義幹篇中周簡子之說亦若此而又詳備何畢子董子之不視其書而妄以口承之也君子之學將有以異也必先究窮其書究窮而不得焉乃可以立正也今二子尙未能讀韓氏注孔氏正義是見其道聴而塗說者又何能知所謂易者哉足下取二家言觀之也則見畢子董子膚末於學而遽云云也足下所爲書非元凱兼三易者則諾若曰孰與穎達著則此說乃穎達說也非一行僧畢子董子能有異說者也無乃卽其謬而承之者歟觀足下出入筮數考校左氏今之世罕有如足下求易之悉也然務先窮昔人書有不可者而後革之則大善謹之勿遽宗元白

答王績書

杜之松

辱書知不降顧嘆恨何已僕幸恃故情庶回髙躅豈意康成道重不許太守稱官老萊家居羞與諸侯爲友延佇不獲如何如何奇迹獨全幸甚幸甚敬想結廬人境植杖山阿林壑地之所丰煙霞性之所適蔭丹桂借白茅濁酒一杯淸琴數弄誠足樂也此眞髙士何謂狂生僕慿借國恩濫屍貴部官守有限就學無因延頸下風我勞何極前因行縣實欲只尋誠恐燉煌孝廉守琴書而不出酒泉太守列鐘鼔而空還所以遲回遂攬轡也僕𨿽不敏頗識前言道旣知尊榮何足恃豈不能正平公之坐敬養亥唐屈文侯之膝恭師子夏𨿽齊桓徳薄五行無疑睢誇故人一來何損防借家禮今見披尋防而精簡而備誠經傳之典略閨庭之要訓也其喪禮新義頗有所疑謹用條問具如別帖想荒宴之餘爲銓釋也遲更知聞杜之松白

重答杜君書

王績

月日佐吏楊方至奉報書兼枉帖垂問家禮喪服新義五道度情振理探幽洞防誠非野人所敢酬析但先人遺旨頗曽恭習𨿽困於荒宴猶憶於異聞謹因還使條申如左夫三年之喪情禮之極有正有義因事之作也正服之縗三升而已至於義服加其半焉豈非義有離合之理情無遷奪之法然親尊罔極冠綬可均切至或殊縗如其半防以見志有何怪焉至如父爲嫡子獨施斬服蓋以所承者重情寄者特非惟親親且尊尊也至於庶子已不承尊𨿽有長子無預祖禰不爲服斬義亦可知但古之君臣有國有家相承繼體血祀長存大宗小宗較然有別繼祖繼禰由玆可推故曰天子不絕國諸侯不絕家貴人之宗也故別子爲祖父繼之爲大宗此百代不遷之宗也已父爲禰兄繼之爲小宗此四代則遷之宗承百代之重且得不爲其長子斬乎爲四宗之祖亦得不爲其長子斬乎惟繼禰之弟無預祖禰庶子之義施此而已自秦漢已來家國道廢𨿽有其禮將安所行逮乎晉末中原大亂骨肉至親尙不相保祖禰之序知何以明故僕先君獻公因事起義欲使無逆於古且令可行於今以爲今之封爵頗存古號𨿽無其實而尙有其名故以始受封者猶古之諸侯諸侯之庶子卽古之別子也別子之庶子卽古之小宗也𨿽國破家亡朝遷市變譜牒存錄宗次可推咸可一依古體行之私室至如冗冗耕者悠悠黔首族姓猶不能自辧何暇及於宗庶之事乎此古之先王所以不下禮於庶人也有何不可而乃疑乎至若夫妻之道誠爲義合而家道之睦斯爲首焉故傳曰妻至親也一體之名均於天性故妻之於夫也其服曰斬蓋移於父母之重焉夫之於妻也期而有杖則逾於兄弟之功焉前賢往達曽無異議故曰妻者齊也一齊而不易如至失禮而出違妻之道終喪而嫁棄婦之義也違道棄義又何述焉苟全道義則天親也天親之服有何義乎列之正服斯爲當矣此先君獻公探記傳之旨明後來之失惇人倫之源睦伉儷之道也夫何痛哉明公又云君臣夫妻俱以義合而妻爲正服臣爲義服則君臣之際不如夫婦之情乎斯不然矣何者夫禮有以情作者父子夫婦之類是也有以義作者君臣之類是也情義之極俱終於斯此其無升降明矣但禮之爲用緣情以至理因內以及外情者人之深心愚智之所共也孰有愚者而忘其妻子乎理者人之大節凡聖之所異也孰有凡主而忘其臣妾焉故情者正也此妻子所以荷深心而執夫父以正服也理者義也此臣妾所以存大節而申君主以義服也故夫正義之作殊情而共禮也孰謂君臣之義而謝夫婦之情乎孰謂夫婦之情而厚君臣之義乎古之君子常度情以處斷義而行矣義可奪情衞石碏不能存其子情不害義宮之奇得以其族行故曰情義殊也情義均也故情義之服有正焉有義焉正義之禮無厚焉無薄焉此妻爲正服所以無害於君臣臣爲義服所以不傷於夫婦有倫有要夫何稽疑至如三殤之服禮有明文鄭與王杜各申本見由玆紛雜後莫能定然詳諸記義王杜爲長某昔在隋末嘗見諸賢講論此矣近者家兄禦史亦編諸賢之論繼諸對問今錄此篇附往幸詳之也至如眾子服期其妻小功兄弟之子猶子也其服亦期先儒以爲其妻亦小功惟王肅以爲喪服之例旁尊皆執明公以爲重於子妻之服失禮之差此則袁準之義也夫禮𨿽緣情亦爲義屈故從無服而有服者亦何嫌乎兄弟之子妻越已子之妻乎故曰兄弟之子猶子也蓋引而致之故不嫌於與已同服矣旁尊不敢以壓降蓋避正尊而自執也故不嫌於越已子之妻矣輕陳末學豈能詳究又於楊方奉口處分借王儉禮論門庭所蓄先無此書往於處士程融處曽見此本觀其制作動多自任周孔規模十不存一恐不足以塵大雅君子之視聴也尋間儻獲當遣只送王績白

與呂道州溫論非國語書

柳宗元

四月三日宗元白化光足下近世之言理道者眾矣率由大中而出者咸無焉其言本儒術則迂回茫洋而不知其適其或切於事則苛峭刻覈不能從容卒泥乎大道甚者好怪而妄言推天引神以爲靈奇恍惚若化而終不可逐故道不明於天下而學者之至少也吾自得友君子而後知中庸之門戶階室漸染砥礪防乎道眞然而常欲立言垂文則恐而不敢今動作悖謬以爲僇於世身編夷人名列囚籍以道之窮也而施乎事者無曰故乃挽引彊爲小書以志乎中之所得焉嘗讀國語病其文勝而言厖好怪以反倫其道舛逆而學者以其文也咸嗜閱焉伏膺呻吟者至比六經則溺其文必信其實是聖人之道翳也餘勇不自制以當後世之訕怒輙乃黜其不臧究世之謬凡爲六十七篇命之曰非國語旣就累日怏怏然不喜以道之難明而習俗之不可變也如其知我者果誰歟凡今之及道者果可知也已後之來者則吾未之見其可忽邪故思欲盡其瑕纇以別白中正度成吾書者非化光而誰輙令往一通惟少畱視役慮以卒相之也往時致用作孟子評有韋辭者告余曰吾以致用書示路子路子曰善則善矣然昔之爲書者豈若是摭前人邪韋子賢斯言也余曰致用之志以明道也非以摭孟子蓋求諸中而表乎世焉耳今吾爲是書非左氏尢甚若二子者固世之好言者也而猶出乎是況不及是者滋眾則余之望乎世也愈狹矣卒如之何苟不悖於聖道而有以啟明者之慮則用是罪餘者𨿽累百世滋不憾而恧焉於化光何如哉激乎中必厲乎外想不思而得也某再拜

答吳武陵論非國語書

濮陽吳君足下僕之爲文久矣然心少之不務也以爲是特博奕之雄耳故在長安時不以是取名譽意欲施之事實以輔時及物爲道自爲罪人捨恐懼則閒無事故聊復爲之然而輔時及物之道不可陳於今則宜垂於後言而不文則泥然則文者固不可少也拘囚已來無所發明蒙覆幽獨防足下至然後有助我之道一觀其文心朗目舒洞若深井之下仰視白日之正中也足下以超軼如此之才每以師道防僕僕滋不敢僕每爲一書足下必大光耀以明之固又非僕之所安處也若非國語之說僕病之久嘗難言於世俗今因其閒也而書之恆恐後世之知言者用是詬病狐疑猶豫伏而不出者累月方示足下足下乃以爲當僕然後敢自是也呂道州善言道亦若吾子之言意者斯文殆可取乎夫爲一書務富文采不顧事實而益之以誣怪張之以闊誕以炳然誘後生而終之以僻是猶用文錦履陷穽也不明而出之則顚者眾矣僕故爲之標表以告夫遊乎中道者焉僕無聞而甚陋又在黜辱居泥塗若螾蛭然𨿽鳴其音聲誰爲聴之獨賴世之知言者爲準其不知言而罪我者吾不有也僕又安敢期如漢時列官以立學故爲天下笑邪是足下之愛我厚始言之也前一通如來言以污篋牘此在明聖人之道防足下僕又何托焉宗元頓首

答楊湖南書

權徳輿

使至蒙惠寄制集序發函煥然盈耳溢目麗博厚坦夷章明如黃鐘大玉慶霄天籟奇采正聲鏗鏘照燭眞可謂作者之表方駕古人欣歡駭悚詠嘆無斁甚盛甚盛但根本不稱奬飾非宜以此爲雄文至鑑之累如何如何書命者古先哲王之所以發徳音而賦百職也在易曰後以施命誥四方書曰誕告萬方詩曰訏謨定命逺猶辰告故君陳君牙畢命冏命之作皆直而文簡而誠含章而不流漢廷亦云文章爾雅訓辭深厚其重如是而鄙人忝焉使盛聖之文明不登於典謨訓誥罪在菲薄其敢逃責於多士邪昔顏氏之子有不善未嘗不知知之未嘗復行𨿽竊知之之道而職命所拘不能不俟終日而勇退日踐復行之過至於九年暴於四方爲所觀笑此所以慙愧於古人也亦思人生世間當志於逺者大者豈數數然損精耗神攘竊文字而猶力不足意不逮𨿽三益直諒之道久廢獨不愧於心乎昨休沐之餘愚子呈閱且以有大朝中外之授受士友遷除之嵗時遂不計妍蚩相從以類初不敢以制集自命但全其文而已因其猥多分列捲第又靦然以序引奉煩者誠以承眷之深而心仰雄伯使夜光冠於魚目永爲子孫祕蔵非敢效太衝三都而求晏發之之道也及覽鴻麗之作無非逸言追思內訟已無所及使鄙人涉獘箒自見之患陷作者於玉巵無當之嫌一不敏而相交喪何可言也伏以門中忠節敍述周詳因小生之無似揚先徳於不朽伏讀感咽何階仰酬結於肺肝沒齒無極又徳音宥密皆出自中禁而西掖所掌止於命官今序中所言霈王澤燭幽滯振刑典申肅殺揄揚大務極其言則虛美之中又爲虛美所冀盡去過談方敢受賜耳故吏部李員外三大寓書於柳祕書求爲後集序此賢達所不能忘懷也但侈言失實如楚越之相遼異時見譏於通人則復爲累亦輙爲閣下良規非止於自謀也左曹許公範二紀已來過於賞愛鄙人每以逐臰泥之今又遇閣下此作素多昧理忽復自疑幸無泥於眷私而滅裂公是是所望載之再拜

上李大夫論古篆書

李陽冰

陽冰志在古篆殆三十年見前人遺迹美卽美矣惜其未有點畫但偏傍模刻而已緬想聖達立制造書之意乃復仰觀俯察六合之際焉於天地山川得方圓流峙之形於日月星辰得經緯昭回之度於雲霞艸木得霏布滋蔓之容於衣冠文物得揖讓周旋之體於鬢眉口鼻得喜怒慘舒之分於虫魚禽獸得屈伸飛動之理於骨角齒牙得擺拉咀嚼之勢隨手萬變任心所成可謂通三才之气象備萬物之情狀者矣常痛孔壁遺文汲冡舊簡年代浸逺謬誤滋多蔡中郎以丰同豊李丞相將束爲宋魚魯一惑涇渭同流學者相承靡所遷復每一念至未嘗不廢食雪泣攬筆長嘆焉天將未喪斯文也故小子得篆籕之宗旨皇唐聖運建玆入葉天生尅復之主人樂惟新之令以淳古爲務以文明爲理欽若典謨疇玆故實誠願刻石作篆備書六經立於明堂爲不刋之典號曰大唐石經使百代之後無所損益仰明朝之洪烈法髙代之盛事死無恨矣陽冰年垂五十去國萬里家無宿舂之儲出無代步之乘仰望紫極逺於丹霄若溘先犬馬此志不就必將負於聖朝是長埋於古學矣大夫銜命北闕撫寧南方苟利國家専之可也伏望處分令題簡牘及到主人寒天已暮闇燭之下應命書之霜深筆冷未窮體勢儻歸奏之日一使聞天非小人之已務是大夫之功業可否之事伏惟去就之陽冰再拜

唐文粹卷八十一

欽定四庫全書

唐文粹卷八十二

宋姚編

書四【總一十首】

論史

答孟判官論宇文生評史官書【柳冕】

與馬植書【劉軻】

論史上蕭至忠書【劉子】

與陳叔逹重借隋紀書【王績】

答王績書【陳叔逹】

答韓愈論史官書【柳宗元】

答皇甫湜書【李翺】

與韓愈致段太尉逸事書【柳宗元】

與史館韓愈郎中書【元稹】

答元稹侍禦書【韓愈】

答孟判官論宇文生評史官書柳

冕

昨暮辱問兼示所寄宇文生書憂深思逺推仲尼之道見天地之心甚善來書之意逺者大者斯盡善矣其愚之所諭者輒備聞見以獻左右宇文生云仲尼因舊史修春秋所記不過二百四十二年今子長乃軼孔氏而修數千年荒絕之書助以黃老寓托之說仲尼之所二子長之所一仲尼之所難子長之所易美則美矣愚以爲未盡昔大雅喪然後頌聲寢王澤竭然後詩不作諸侯放恣處士橫議孔子懼作春秋以一王法於是記言事以爲褒貶盡聞見以爲實辭舉凡例以爲異同此夫子之所見也故書之所聞異同此夫子之所聞也故書之所傳聞異同此夫子之所傳聞也故書之非此三者夫子不書此聖人之志也非當十二公之事聖人以爲易過十二公之事聖人以爲難明矣六經之作聖人所以明天道正人倫助治亂苟非大者君子不學苟非逺者君子不言學大則君子之徳崇言逺則君子之業廣故仲尼嘆曰大哉堯之爲君也惟天爲大惟堯則之巍巍乎其有成功也煥乎其有文章也又曰周監於二代鬱鬱乎文哉吾從周於是敍書卽起堯典稱樂卽美韶武論詩卽首周南修春秋則繩以文武之道然後樂正雅頌各得其所至於幽厲桓莊逶迆陵頽斯不足徴也故曰夏禮吾能言之杞不足徴也殷禮吾能言之宋不足徴也足則吾能徴之矣是以三千之徒無道桓文之事者豈不教尊而後道髙師聖而後功倍者也曾子曰尊其所聞則髙明矣行其所知則光大矣又來書罪子長自序云夫子沒五百年而史記作非聖人而修聖人之名者素王之篡臣也美則美矣愚以爲未盡昔周公制禮五百年而夫子修春秋夫子沒五百年而子長修史記遷𨿽不得聖人之道而繼聖人之志不得聖人之才而得聖人之防自以爲命世而生亦信然也且遷之沒已千載矣遷之史未有繼之者謂之命世不亦宜乎噫遷承滅學之後修廢起滯以論天人之際以通古今之變而微遷敍事廣其所聞是軒轅之道幾滅矣推而廣之亦非罪也且遷之過在不本於儒教以一王法使楊朱墨子得非聖人此遷之罪也不在於敍逺古示將來也足下豈不謂然乎夫聖人之於春秋所以教人善惡也修經以志之書法以勸之立例以明之恐人之不至也恐人之不學也苟不以其道示人則聖人不復修春秋矣不以其法教人則後世不復師聖人矣故夫求聖人之道在求聖人之心求聖人之心在書聖人之法法者凡例褒貶是也而遷捨之春秋尙古而遷變古由不本於經也以遷之雄才奮史筆不虛美不隠惡守凡例而書之則與左氏並驅爭先矣苟知聖人之法則知春秋之可興知春秋之可興則君子乎哉宇文生近之矣昔者仲尼門人得其門者然後見宗廟之美升其堂者然後見雅頌之聲入其室者然後見道徳之奧𨿽道有污隆性有深淺然當其所得莫不有聖人之道故言而爲經動而爲教者學也不學而至者無焉故曰不登髙山不知天之大也不臨深谿不知地之廣也不遊聖人之門不知道徳之富也今大雅旣隠賢人隨之苟非君子孰能知道宇文生居於今之世行於古之道君子以爲難前志之所遺此子之所得君子以爲難爲僕謝之夫言大道者不可以小說應黃鐘者不可以末音師聖人者不可以無法三者知之斯爲難文之爲難斯又難之僕智不足而彊言之頓首

與馬植書

劉軻

始存之不以予古拙不責予以今人之態能遺其鈆黃外飾直索予心於古人之心在今之行古者然𨿽無以應君子幸存之不友予以面予何人敢不以心友於存之邪且古人相知在此今愚忌存之固有未予知者矧與相面者其能異於行路之人哉固無也有恨羣居時口未能言及此還罷又不相處𨿽素尙蓄積竟未得露一毫於方寸之地每一相見何嘗不嗛嗛於內若飲者實滿於腹思一吐而未果者存之謂予是言似乎哉以爲似則予不得不吐於存之矣先此二十年予方去兒童心將事四方誌若學山者以一簣不止望嵚崟於上誓不以邱陵其心而盡乎中道也志且未決適遭天譴重罹凶咎日月之下獨有形影存之以予此時宜如何心哉苟將盡餘息以鴻同大化或有論予者相曉以古道且曰若身未立於時若名未揚於人若且死獨不畏聖人之經戒俾立身揚名之意邪蹶然而恐震駭且久曰微夫子吾幾得罪於聖人矣噫聖人之言天戒也天戒何可違乎歷數歲自洙泗渡於淮逹於江過洞庭三苖逾郴而南防湞江浮滄溟抵羅浮始得師於壽春楊生楊生以傳書爲道者也始則三代聖王死而其道盡畱於春秋春秋之道某以不下牀而求之求之必謀吾所傳不失其指每問一卷講一經說一傳疑周公孔子左邱明公羊髙谷梁赤若回環在座似假生之口以逹其心也邇來數年精力刻竭希金口木舌將以卒其業𨿽未能無愧於古人然於聖人之道非不孜孜也旣而曰以是爲駕說之儒曷若爲行道之儒邪貯之於心有經實施之於事有古道猶不愈於堆案滿架矻矻於筆硯間邪徒念旣往者未及孔門之宮墻自謂與回牛相上下傳經意者家家自以爲商偃執史筆者人人自以爲遷固此愚所以憤悱思欲以聖人之爲市南宜僚以解其紛以衡石輕重俾將來者知聖代有譙周焉此某所以蓄其心者元和初方下羅浮越梅嶺泛贛江浮彭蠡又抵於匡廬匡廬有隠士茅君腹笥古今史且能言其工拙贅蠧語經之文聖人之語歷歷如指掌予又從而明之者若出井置之於泰山之上其爲見非不矣長恨司馬子長謂挈諸聖賢者豈不然乎哉脫漸子長之言予之厄窮其身將淬磨其心亦天也是天有意我獨無恙何也夫然亦何必瞽吾目然後國語刖吾足然後兵法抵宮刑然後史記邪予是以自忘其愚瞽故有三傳指要十五卷漢書右史十卷黃中通理三卷翼孟三卷隋監一卷三禪五革一卷每撰一書何嘗不覃精濳思綿絡指統或有鼓吹於大君之前曰眞良史矣且曰上古之人不能昭明矣某其如何有知予者相期不啻於今人存之信然乎哉此古人所以許一死以謝知已誠難事也如不難亦何爲必以古人期於今人待邪又自史記班漢已來秉史筆者予盡知其人矣言東漢有若陳宗尹敏伏無忌邊韶崔實馬日防蔡邕盧植司馬彪華嶠範曄袁宏言國志有若衛顗繆襲應璩王沈傅茅曜薛塋華覆陳壽言晉洛京史有若陸機束晳王詮詮子隠言江左史有若鄧粲孫盛王韶之檀道鸞何法盛臧榮緒言宋史有若何承天裴松之蘇寶圭沈約裴子野言齊史有若江文通吳均言梁史有若周興嗣鮑行卿何之元劉璠言陳史有若顧野王傅宰陸瓊姚察察子思廉言十六國史有若崔鴻言魏史有若鄧淵崔浩浩弟覽髙允張偉劉橫李彪邢巒溫子升魏收言北齊史有若祖孝徴陸元規湯休之杜臺卿崔子發李徳林林子百藥言後周史有若柳虯牛令狐徳棻岑文本言隋書有若王師邵王冑顏師古孔頴逹於志寧李延壽言皇家受命有若溫大雅魏鄭公房梁公長孫趙公許敬宗劉之楊仁卿顧牛鳯及劉子朱敬則徐堅吳兢次而修者亦近在耳目於戲自東觀至武徳已來其間作者遺艸有未行於時及修撰未旣者如聞並藏於史閣固非外學者可得究諸予𨿽無聞良史至於實錄品藻增損詳略亦各有新意豈無班馬之文質董史之遺直者邪蓋有之矣我未之見也常欲以春秋條貫刪補冗闕掇拾眾美成一家之盡善有若采葑菲者無以下體衣狐裘者無以羔袖言不多乎哉以爲多則存之視予力志何如耳昔阮嗣宗嗜酒當時以爲步兵校尉𨿽非其任貴且快意今予之嗜書有甚於嗣宗之嗜酒且虛其腹若行哺而實者存之宜如何處予哉傳不云乎心志旣通名譽不聞其足下何遺邪此存之所宜動心也脫祿不及厚孤弱名不及善知友匡廬之下猶有田一成耕牛兩具僮僕爲相雜書萬卷亦足以養髙頥神誠知非丈夫矣所立固不失谷口鄭子眞耳敢布諸足下其圖之某再拜

論史上蕭至忠書

劉子

僕自防名仕伍待罪朝列三爲史臣再入東觀竟不能勒成國典貽彼後來者何哉靜言思之其不可有五故也何者古之國史皆出一家如魯漢之邱明子長晉齊之董狐南史咸能立言不朽藏諸名山未聞借於眾功方云絕筆惟後漢東觀大集羣儒而著述無主條章靡立由是伯度訝其不實公理以爲可焚張蔡二子糺之於當代傅範兩家嗤之於後葉今史司取士有倍東京人自以爲荀袁家自稱爲政駿每欲記一事載一言皆閤筆相視含毫不防故首白可期而汗靑無日其不可一也前漢郡國計書先上太史副上丞相後漢公卿所撰始集公府乃上蘭臺由是史官所修載事爲傳爰自近古此道不行史臣編錄惟自詢探而左右二史闕注起居衣冠百家罕通行狀求風俗於州郡視聴匪詳討沿革於臺閣簿籍難見𨿽使尼父再出猶且成於管窺況僕限以中才安能遂其博物其不可二也昔董狐之書法也以示於朝南史之書弒也執簡以往而近代史局皆通籍禁門幽居九重欲人不見尋其義者蓋由杜彼顏面防諸請謁故也然今館中作者多士如林皆願長喙無聞防舌儻有五始初成一字加貶言未絕口而朝野具知筆未涵毫而搢紳咸見夫孫盛實錄取嫉權門王韶直書見讎貴族人之情也能無畏乎其不可三也古者刋定一史纂成一家體統各殊指歸咸別夫尙書之教以防通知逺爲主春秋之義以懲惡勸善爲先史記則退處士而進姦雄漢書則抑忠臣而飾主闕斯並曩賢得失之例良史是非之準作者言之詳矣頃史官注記多取稟監修楊令公法春秋則云必須直辭宗尙書則曰宜多隠惡十羊九牧其意難行一國三公適從焉在其不可四也竊以史置監修𨿽無古式尋其名號可得而言夫言監者蓋揔領之義耳如創紀編年則年有斷限革傳敍事則事有丰約或可略而不略或應書而不書此失刋削之務也屬辭比事勞逸宜均揮鈆奮墨勤惰須等某袠某篇付之此職某紀某傳歸之彼官此銓配之理也斯並宜明立科條審定區域儻人思自勉則書可立成今監之者旣不指授修之者又無遵奉用使爭學苟且務相推避坐變炎涼徒延歲月其不可五也凡此不可其流實多一言以蔽三隅自反而時談物議焉得笑僕編次無聞者哉比者伏見明公每汲汲於勸誘勤勤於課績或云墳籍事重努力用心或云歲序已淹何時輟手竊以綱維不舉而督課徒勤𨿽威以刺骨之刑朂以懸金之賞終不得也論語曰陳力就列不能者止僕所以昔者布懷知己歷詆羣公屢辭載筆之官願罷記言之職者正爲此耳當今朝號得人國稱多士蓬山之下良直差肩蕓閣之中英奇接武僕旣功虧刻鶴筆未獲麟徒殫太官之膳虛索長安之米乞以本職還其舊居多謝簡書請避賢路惟明公足下哀而許之

與陳叔逹重借隋紀書

王績

久承所撰隋紀繕寫咸畢前捨弟及家人往並有書借咸不見付豈連城之珍俟楚文而乃進崩山之操待鐘期而後發應以左貂右蟬榮冠東省掌壺負璽望重南宮朝夕丹墀揖讓增價往來靑步頓生光丰屋華榱顧蓬蒿而徙眷鳴鐘列鼎想藜藿而移交不與驕期遂忘曩時之好耳僕遭逢眀聖棲遲邱壑幸悅堯舜之風得全箕潁之操𨿽心期所托吾道遙存而出處離異儀形難接所以願慿鱗羽宛若承顏望觀述作欣然得意足下裁成國典褒貶人倫欲使明鏡一時覆車千祀故當貽諸好事豈擬惟傳子孫方復固其緘縢嚴其扃鐍天下之望豈如是乎僕亡兄芮城甞典著局大業之末欲撰隋書俄逢喪亂未及終畢僕竊不自揆思卒余功收撮漂零尙存數帙兆自開皇之始迄於大業之初咸亡兄防竄之遺迹也大業之後言事闕然僕𨿽欲繼成無可慿采以此尢思見足下之所作也還使請致無再三王績白

答王績書

陳叔逹

賢弟千牛及家人典琴至頻辱芳翰索下官所撰隋紀𨿽承厚眷懣然自失誠恐持郤克之質入邯鄲之墟奏曹鄶之音歷莖英之肆所以遲回簡牘伏念旬時輒揆短懷仰違前命今奉來札誨責逾深旣以驕鄙相訶又以緘縢致誚欲加之罪其無辭乎正當要使必致耳了不知賢兄芮城有隋書之作足下旣圖繼就須有考尋謹依髙防繕錄馳送然僕𨿽不佞頗聞君子之論矣嘗以謂爲國以禮君舉必書故左史記言右史記事言者申立徳立功之意也事者敍立徳立功之迹也所以明勸沮所以別是非自非可以關社稷之安危涉天人之興廢古之君子何嘗取諸褒貶之作有由然也自防言泯絕大義乖墜三代之教亂於甲兵六經之術防於煨燼君人者尙空名以誇六合史官者貴虛飾以佞一時下及馬遷爰逮班固咸有述作庶幾聖賢其於斟酌典謨表章微絕曾不能觸其藩籬者也魏晉之際夫何足雲中原版蕩史道息矣然國於天地與有立焉苟能宅郊禋建社稷樹師長撫黎元𨿽復五裂山河三分躔次規模典式豈徒然哉是賢兄文中子知其若此也恐後之筆削陷於繁碎宏綱正典暗而不宣乃興元經以定眞統蓋獲麟之事夫何足以知之叔逹亡國之餘幸賴前烈有隋之末濫屍貴郡因霑善誘頗識大方至若梁魏周齊之間耳目耆舊所接風流人物名實可知衣冠道義謳謡尙在頃者皇建其極君子道亨慿借時來妄叨近侍廟堂多暇典墳自娛覽後魏周齊之紀傳考下官之所聞見曾不喜怒隨意曲直任情敍致浮雜褒貶阿黨述時望者以爵祿爲榮談陳國紀者以狙譎爲能事至於密防王道濳濟生人旣昧於知音咸寢而不記貪救寫其祖父冠冕嗣婚姻以爲譜牒之證耳豈不痛哉風俗之壞一至於此𨿽人倫王化備列元經而恢談碩議或不可捨是以薛記室及賢兄芮城常悲魏周之史各著春秋近更研覽眞良史焉古人云過髙唐者學王豹之謳遊睢渙者學藻繪之功竊惟隋氏之王三十六年成敗否泰目所親覩誠懼後之作者復習向時之獘焉故聊因掌壺之暇著隋紀二十卷騁辭流離則媿於心矣書事簡要則嘗有志焉孔子曰我欲載之空言不如附之於行事儻近是乎謹恃疇眷以塵淸覽當積兼金以購防竄耳又恐足下紀傳之作須備異聞今更附王冑大業起居注往

答韓愈論史官書

柳宗元

正月二十一日宗元頓首十八丈退之侍者前獲書言史事云具與劉秀才書及今乃見書槁私心甚不喜與退之往年言史事甚大謬若書中言退之不宜一日在館下安有探宰相意以爲苟以史榮一韓退之邪若果爾退之豈宜虛受宰相榮已而冒居館下近密地食奉養役使掌故利紙筆爲私書取以供子弟費古之志於道者不宜若是且退之以爲紀錄者有刑禍避不肯就尢非也史以名爲褒貶猶且恐懼不敢爲設使退之爲禦史中丞大夫其褒貶成敗人愈益顯其宜恐懼尢大也則又將揚揚入臺府美食安坐行呼唱於朝廷而已邪在禦史猶爾設使退之爲宰相生殺出入升黜天下士其敵益眾則又將揚揚入政事堂美食安坐行呼唱於內廷外衢而已邪何以異不爲史而榮其號利其祿者也又言不有人禍則有天刑若以罪夫前古之爲史者然亦甚惑凡居其位思直其道道苟直𨿽死不可回也如回之莫若亟去其位孔子之困於魯衛陳宋蔡齊楚者其時暗諸侯不能以也其不遇而死不以作春秋故也當其時𨿽不作春秋孔子猶不遇而死也若周公史佚𨿽紀言書事猶遇且顯也又不得以春秋爲孔子累範悖亂𨿽不爲史其族亦赤司馬遷觸天子喜怒班固不檢下崔浩沽其直以鬭暴虜皆非中道左邱明以疾盲出於不幸子夏不爲史亦盲不可以是爲戒其餘皆不出此是退之宜守中道不忘其直無以他事自恐退之之恐惟在不直不得中道刑禍非所恐也凡言二百年文武士多有誠如此者今退之曰我一人也何能明則同職者又所云若是後來繼今者又所云若是人人皆曰我一人則卒誰能紀傳之邪如退之但以所聞知孜孜不敢怠則同職者後來繼今者亦各以所聞知孜孜不敢怠則庶幾不墜使卒有明也不然徒信人口語每每異辭日以滋久則所云磊磊軒天地者未必不沈沒且亂雜無可考非有志者所忍恣也果有志豈當待人督責迫蹙然後爲官守邪又凡鬼神事眇茫荒惑無可準明者所不道退之之智而猶懼於此今學如退之辭如退之好言論如退之慷慨自謂正直行行焉如退之猶所云若是則唐之史述其卒無可托乎明天子賢宰相得史才如此而又不果甚可痛哉退之宜更思可爲速爲果卒以爲恐懼不敢則一日可引去又何以云行且謀也今當爲而不爲又誘館中他人及後生者此大惑已不勉已而欲勉人難矣哉

答皇甫湜書

李翺

辱書覽所寄文章辭髙理直歡悅無量有足發予者自別足下來僕口不曾言文非不好也言無所益眾亦未信秖足以招謗忤物於道無明故不言也僕到越中得一官三年矣材能甚薄澤不被物月費官錢自度終無補累求罷去尙未得以爲愧僕性不解諂佞復不能曲事權貴以故不得齒於士林而足下亦抱屈在外故略有所說凡古賢聖得位於時道行天下皆不著書以其事業存於制度足以自見故也其著書者蓋道徳充積阨摧於時身卑處下澤不能潤物恥灰泯而燼滅又無聖人爲之發明故假空言是非一代以傳無窮而自光耀於後或往往有著書者僕近冩得唐書史官才薄言辭鄙淺不足以發揚髙祖太宗烈聖明徳使後之觀者文采不及周漢之書僕以爲西漢十一帝髙祖起布衣定天下豁逹大度東漢所不及其餘惟文宣二帝爲優自惠景已下亦不皆明於東漢明章兩帝而前漢事迹灼然傳在人口者以司馬遷班固敍述髙簡之工故學者悅而習焉其讀之詳也足下讀範曄漢書陳壽三國誌王隠晉書生熟何如左邱明司馬遷班固書之溫習哉故溫習者事迹彰而罕讀者事迹晦讀之疏數在辭之髙下理必然也唐有天下聖明繼於周漢而史官敍事曾不如範陳壽所爲況足擬望左邱明司馬遷班固之文哉僕所以爲恥當玆得於時者𨿽負作者之材其道旣能被物則不肯著書矣僕竊不自度無位於朝幸有餘暇而辭句足以稱讚明盛紀一代功臣賢士行迹灼然可傳於後代自以爲能不滅者不敢爲讓故欲筆削國史成不刋之書用仲尼褒貶之心取天下公是公非以爲本羣黨之所謂是者僕未必以爲是羣黨之所謂非者僕未必以爲非使僕書成而傳則富貴而功徳不著者未必聲明於後貧賤而道徳全者未必不烜赫於無窮韓退之所謂誅姦諛於旣死發潛徳之幽光是翺心也僕文彩𨿽不足以希左邱明司馬子長足下視僕敍髙湣女揚烈婦豈盡出班孟堅蔡伯喈之下邪仲尼有言不有博奕者乎爲之猶賢乎已僕所爲𨿽無益於人比之博奕猶爲勝也足下以爲何如哉古之賢聖當仁不讓於師仲尼則曰文王旣沒文不在玆乎又曰予欲無言天何言哉孟軻則曰予之不遇魯侯天也臧氏之子安能使予不遇哉司馬遷則曰成一家之言藏諸名山以俟後聖人君子僕之不讓亦非大過也幸無怪

與韓愈致段太尉逸事書

柳宗元

退之館下前有書進退之力史事奉答誠中吾病若疑不得實未卽借者誠是也退之平生不以不信見遇竊自冠好遊邊上問故老卒吏得段太尉事最詳今所趨走州刺史崔公時賜言事又具得太尉實迹參校備具太尉大節古固無有然人以爲偶一奮遂名無窮今大不然太尉自有難在軍中其處心未嘗虧側其蒞事無一不可紀防在下名未逹以故不聞非直以一時取笏爲諒也太史遷死退之復以史道在職冝不苟過日時昔與退之期爲史誌甚壯今孤囚廢錮連遭瘴癘羸頓朝夕就死無能爲也苐不能竟其業若太尉者冝使勿墜太史遷言荊軻徴夏無且言大將軍徴蘇建言畱侯徴畫容貌今孤囚賤辱𨿽不及無且建等然比畫工傳容貌尙差勝春秋傳所謂傳信傳著𨿽孔子亦猶是也竊自以爲信且著其逸事有狀不宣宗元頓首

與史館韓愈郎中書

元稹

郎中退之足下某與前襄州文學掾甄逢遊善逢故刑部員外郎濟之子天寶中隠於衛之靑巗山采訪使苖公等五人皆以狀薦凡十徴不起末以左拾遺就拜之適祿山朝奏京城懇於上前求爲賔介宗可其奏祿山還至衛遣太守鄭遵意詣山中致命輟行信宿以俟之甄生慮不得免乃僞瘖其音復隠靑巗逾年而祿山叛卽日遣僞節度使蔡希徳緘刀逼召且曰或不可彊斬首來徇旣而甄生禁閉無言延頸承刃气和色定若甘心然希徳義而捨之祿山亦終不能致慶緒繼逆虜而囚之東都安國觀代宗復洛甄生臥匡牀詣元帥府至則號撲自治代宗爲之動色遂命傳置長安肅宗髙其行因授館於三司治所令從賊官囚慙拜之受污者莫不俯伏仰嘆時恨不卽死於其地且夫辯所從於居易之時堅直操於利仁之世而猶褊淺選耎者之所不爲蓋拂人之心難而害已之避深也況乎天下亂矣王澤竭矣死忠者不必顯從亂者不必誅而曰眷眷本朝甘心白刃難矣哉是以治平則爲公爲卿爲鴛爲鷺世變則爲蛇爲豕爲獍爲鴞者十常八九焉若甄生冕弁不加其身祿食不進其口於天寶末蓋靑巗一男子耳及亂則延頸承刃分死不回曰不以不顯而廢忠不以不誅而從亂參合古今之士蓋萬一焉某嘗讀注記闕而未書謹備所聞蓋欲執事者編此義烈以永永於來世耳子逢始生之歲顏太保崔太傅皆爲歌詩以美賢者有後且序甄生之本末及逢旣長耕先人舊田於襄之宜城讀書爲文不詣州裏歲饉則力穡節用以給足於親族歲穰則施余於其鄰里鄕黨之不能自持者前後斥家財排患難於朋友者數四由是以義聞襄之守狀爲文學始就羈於吏職某聞風旣久因與之遊逢每寃其父之名不在於史將欲抱所寃詣京師告訴司史氏蓋行有日矣以愚料之甄生僕短馬疲言約行孤將不爲驕閽之所排則權力者遲疑以臨之固無自而入矣因曉甄生以無自入之勢且告以執其事者辱與某遊願得所寃之狀告甄生厚相信待由是輟行旣而自思滓賤之中猶願貢所聞於執事得非愚且僭也然誚笑之暇幸垂察焉不宣某再拜

答元稹侍禦書

韓愈

九月五日愈頓首微之足下前歲辱書論甄逢父濟識安祿山必反卽詐爲瘖棄去祿山反有名號又逼致之濟死執不起卒不污祿山父子事又論逢知讀書刻身立行勤已取足不幹州縣斥其餘以救人之急足下繇是與之交欲令逢父子名迹存諸史氏足下以抗直喜立事斥不得立朝失所不自悔喜事益堅微之乎子眞安而樂之者謹詳足下所論載校之史法若濟者固當得附書今逢又能行身幸於方州大臣以標白其先人事載之天下耳目徹之天子追爵其父第四品赫然驚人逢與其父俱當得書矣濟逢父子自吾人發春秋美君子樂道人之善夫苟能樂道人之善則天下皆去惡爲善善人得其所其功實大足下與濟父子俱冝牽聨得書足下勉逢令終始其躬而足下年尙彊嗣徳有繼將大書特書屢書不一書而已也愈旣承命又執筆以俟愈再拜

唐文粹卷八十二

欽定四庫全書

唐文粹卷八十三

宋姚編

書五【總一十一首】

論選舉五

與權徳輿書【栁冕】

答栁福州書【權徳輿】

上宣州髙大夫書【杜牧】

上禮部權侍郎書【獨孤郁】

答獨孤秀才書【權徳輿】

論諌諍二

與人論諫書【杜牧】

與李諌議行方書【孫樵】

論仕進一

答孟郊論仕進書【獨孤郁】

論虛無一

與鄭駙馬書【張說】

論法乘一

與濟法師書【白居易】

論服餌一

與崔連州論石鐘乳事書【栁宗元】

與權徳輿書

栁冕

冕白昔仲弓問爲政子曰先有司有司之政在於舉士是以三代尙徳尊其敎化故其人賢西漢尙儒明其理亂故其人智後漢尙章句師其傳習故其人守名節魏晉尙氏族故其人矜伐隋氏尙吏道貴其官位故其人寡亷恥唐承隋法不攺其理此天所以待聖主正之何者進士以詩賦取人不先理道明經以墨義考試不本儒意選人以書判殿最不尊人物故吏道之理天下天下奔競而無廉恥者以教之者未也閣下豈不謂然乎自頃有司試明經奏請毎經問義十道五道全冩疏五道全冩注其有明聖人之道盡六經之意而不能誦防與注一切棄之恐淸識之士無由而進腐生豎子比肩登第不亦失乎閣下因從容啟明主稍革其獘奏爲二等其有明六經之義合先王之道者以爲上等其有精於誦注者與精於誦疏者以爲次等不登此二枓者以爲下等不亦善乎且明六經之義合先王之道君子之儒敎之本也明六經之注與六經之疏小人之儒敎之末也今者先章句之學後君子之儒以求淸識之士不亦難乎是以天下至大仕人至眾而人物殄瘁亷恥不興者亦在取士之道未盡其術也誠能革其獘尊其本舉君子之儒先於履行者俾之入仕卽淸識君子也俾之立朝卽王公大人也一年得一二十人十年得一二百人三十年得五六百人卽海內人物不亦盛乎昔唐虞之盛也十六族而已周之興也十亂而已漢之王也三傑而已太宗之聖也十八學士而已豈多乎哉今海內人物顒然思理推而廣之以風天下卽天下之士靡然而至矣是則由於有司以化天下之士得無亷恥乎冕頓首

答栁福州書

權徳輿

來問見愛殷懃甚厚防以先師對仲弓有司之說又曰由於有司以風天下誠哉大君子之言理道也今之取士在於禮部吏部按資格以擬官奏郎官以考別失權衡重輕之本無乃甚乎至於禮部求才猶似爲仁由已然亦沿於時風豈能自振嘗讀劉秩祭酒上疏云太學設官職在造士士不知方時無賢才臣之罪也毎讀至此心常慕之當時置於國庠似在散地而方以乏賢內訟慨然上奏此君子之心也君子之言也況以防劣辱當儀曹爲時求人豈敢容易然再歲計偕多有親故故進士初牓有之帖落有之策落有之及第亦有之不以私害公不以名廢實不敢自愛不訪於人兩漢設科本於射筞故公孫董仲舒之倫痛言理道近者祖習綺靡過於雕虫俗謂之甲賦律詩儷偶對屬況十數年間至大官右職敎化所系其若是乎是以二年已來參考對策不訪名物不徴隠奧求通理而已求辧惑而已習常而力不足者則不能回復於此故或得其人庶他時有通識懿文可以持重不遷者而不盡在於齪齪科第也明經問義有幸中所記者則書不停綴令釋通其意則墻面木偶遂列上第末如之何頃者參伍其問令書釋意義則於防注之中苟刪撮防要有數句而通者昧其理而未盡有數紙而黜者𨿽未盡善庶稍得之至於來問明六經之義合先王之道而不在於注疏者𨿽令學究一經之科毎歲一人猶慮其不能至也且明經者仕進之多數也注防者猶可以質驗也不者儻有司率情下上其手旣失其末又不得其本則蕩然矣無乃然乎古人云勉彊行道則徳日起而大有功中庸有困而行之勉彊而行之鄙𨿽不敏敢忘勉之之道邪大凡常情爲近習所勝役役於聞見汲汲於進取苟避患安時俾躬處休以至老死自爲得計豈復有揣摩古今風俗整齊教化根本原始要終長轡逺馭如閣下吐論之若是者邪此鄙人所以喟然三復而不知其已也來問又言三代兩漢至近古所尙不同豈古化夐逺之不可復邪復因緣漸靡而操執者不之思邪鄙人頑固謹俟餘論因自發舒慙怍無量徳輿再拜

上宣州髙大夫書

杜牧

某頓首再拜自去歲前五年執事者上言云科第之選宜與寒士凡爲子弟議不可進熟於上耳固於上心上持下執堅如金石爲子弟者魚潛防遁無入仕路某竊惑之科第之設聖祖神宗所以選賢才也豈計子弟與寒士也古之急於士者取盜取讎取於夷狄豈計其所由來況國家設取士之科而使子弟不得由之若以科第之徒浮華輕薄不可任以爲治則國朝自房梁公已降有大功立大節率多科第人也若以子弟生於膏粱不知理道不可與美名不令得美仕則自堯已降聖人賢人率多子弟凡此數者進退取捨無所依據某所以憤懣而不曉也堯天子子也禹公子也文王諸侯孫與子也武王文王子也周公文王之子武王之弟也夫子天子裔孫宋公六代大夫子也春秋時列國有其社稷各數百年其良臣多出公族及卿大夫子孫也魯之季友季文子叔孫穆子叔孫昭子孟獻子皆出於三桓也臧文仲武仲出於公子彄栁下惠出於公子無駭【諸侯之子稱公子公子之子稱公孫公孫之子稱公族以王父字爲氏展禽是也】宋之良臣多出於戴桓武荘之族也舉其尢者華元子罕向戍是也衛之良臣亦公族及卿大夫之裔也舉其尢者公子荊公叔發公子朝皆公族也子鮮公子也史狗史魚武子卿大夫之裔也齊之晏嬰晏桓子子也曹之子臧公子也吳之季札王子也鄭之良臣皆公孫公族也舉其尢者子封子良子罕子展子皮子產子張子太叔是也楚之良臣子囊子西子期皆王子也子庚王孫也其卿大夫之裔鬭氏生令尹子文後有鬭辛鬭巢鬭懷【昭王返國皆有大功】蒍氏生蒍賈孫叔敖【蒍艾也】防啟彊防子憑防俺防罷屈氏生屈蕩屈到屈建子木六國時有昭奚卹公族也屈原諸屈後也皆其祖先於武王文王時基楚國爲霸者用其子孫其社稷垂九百餘年至於晉國最爲彊其賢臣尢多有趙氏魏氏韓氏狐氏中行氏範氏荀氏羊舌氏欒氏郤氏祁氏其先皆武公獻公文公勤勞臣也用其子弟召諸侯而盟之者僅三百年在六國齊之孟嘗趙之平原魏之信陵皆王子王孫也齊復有司馬穰苴亦王族也其在漢魏已下至於國朝公族之子弟卿大夫之冑裔書於史氏爲偉人者不可勝數不可殫論聖賢才能於子弟中復何如也言科第浮華輕薄不可任用則國朝房梁公齡進士也相太宗凡二十一年爲唐宗臣比之伊呂周召者郝公處俊亦進士也爲宰相時髙宗欲遜位與武后處俊曰天下者髙祖太宗之天下非陛下之有但可傳之子孫不可私以與後髙宗因止來濟上官儀李義皆進士也後爲宰相濟助長孫太尉褚河南共摧武后者後突屈入塞免冑戰死儀艸廢武后詔義助處俊言不可以位與武后婁侍中師徳亦進士也吐蕃彊盛爲監察禦史以紅抹額應猛士詔躬衣皮袴率士屯田積谷八百萬石二十四年西徵兵不乏食薦狄公爲相取中宗於房陵立爲太子漢陽王張公東之亦進士也年八十爲相敺致四王手提社稷上還中宗郭代公元振亦進士也鎭涼州僅十五年北郤突厥西走吐蕃制地一萬里握兵三十萬【闕】惕息不敢移唐社稷魏公知古亦進士也爲宰相廢太平公主謀以佐宗及卒也宋開府哭之曰叔向古之遺直子產古之遺愛兼而有者其魏公乎姚梁公元崇登第下筆成章舉首佐宗起中興業凡三十年天下幾無一人之獄宋開府璟亦進士也與姚唱和致開元太平者劉幽求登制筞科與宗徒步誅韋氏立睿宗者蘇氏父子皆進士也大許公爲相於武后朝酷吏中不失其正於中宗朝誅反賊鄭普思於韋後黨中小許公佐宗朝號爲蘇宋張燕公說登制筞科排張易之兄弟贊睿宗請宗監國竟誅太平公主招置文學士開內學館宗好書尙古封中泰山祀后土因燕公也張曲江九齡亦進士也排李林甫牛仙客罵張守珪不斬安祿山謫老南服年未七十張巡亦進士也凡三入判等以兵九千守睢陽城凡周歲拒賊十三萬兵【出天寶雜記】使賊不能東進尺寸以全江淮元和中宰相河東司徒兼中書令裴公皆進士也裴公仍再得宏辭制筞科當貞元時河北背叛齊蔡亦叛階此蜀亦叛吳亦叛他未叛者皆髙下其目熟視朝廷希向彊弱而施其所爲司空始相憲宗廢權幸之機牙令不得張收斂百職歸於有司命節度使出於朝廷不由兵士【始自撫州除袁相爲滑州滑州凡三月無帥三軍無事憲宗始信之自此不用貞元故事以行軍副使大將軍爲節度使】拔取沈滯各還其官【開州取唐舍人爲職方郎中知制誥饒州取李趙公爲考功郎中知制誥在貞元中皆十餘年遷逐其他似謫者亦皆當敍用也】然後西取蜀東取吳天下仰首始見白日裴公撫安魏博使田氏盡歸六州元和中翦蔡劇賊於洛師脇下招來常山質其二子以累其心取十三城使不得與齊交手爲防因誅師道河南盡平當是時天下幾至於太平凡此十九公皆國家與之存亡安危治亂者也不知科第之選復何如也至於智效一官忠立一節徳行文學不可悉數董生云春秋之義變古則譏之傅說命髙宗曰監於先生成憲其以永無愆故殷道復興鴻鴈美周宣王能復先王之道西漢魏相佐漢宣帝爲中興但能奉行漢家故事姚梁佐宗亦以務舉貞觀之法制耳自古及今未有背本棄古而能致治者昨獲覽三郎秀才新文凡十篇數日在手讀之不倦其防意所尙皆本仁義而歸忠信加以辭彩遒茂皎無塵土況有誠明長厚之譽於千人中儻使前五六年得進士第今可以出入諌官禦史助明天子爲治矣古人云三月不仕則相弔安有凡五六年來選取進士施設网罟如防盜賊言子弟者噎啞抑鬱思一解布衣與下士齒厥路無由於古未前聞也某因覽三郎文章不覺發憤略言大槪干觸尊重無任惶懼某再拜

上禮部權侍郎書

獨孤郁

貞元十三年八月日獨孤郁謹上書於舍人三兄閣下郁以世舊遂獲謁敍故人大賢之遇郁也亦不以常交言之眷意甚露郁郁堙二年無聞摧頽折羽而不喜者非失意之謂非尢人之謂蓋將因事自罪而不喜也借如豫章生於擁腫小木之中樵蘇見之亦以嗟矣一有不嗟則必自與擁腫者亦不多逺也珠璣雜於礫石之中童子弄之亦以驚矣一有不驚則必自與礫石者亦不多逺也鏌鎁臥於鈆鈍之中下工覩之固亦知矣一有不知則必自與鈆鈍者亦不多逺也毛嬙後於宿癅而行有目者覩之固卽分矣一有不分則必自與宿癅亦不多逺也苟與乎擁腫礫石鈆鈍宿癅輩果殊異則不能移凡眼所擇況逃乎良工巧冶有識者之目哉今禮部侍郎之目固亦國之良工巧冶有識者之目也於中再擇再不中是直已爲擁腫礫石鈆鈍宿癅矣何止與斯不逺哉此所以因事自罪而不喜也或諭之曰今之道尙光子之所以不振者晦過也子之道丰蔀也子且有崪天之材而隠植之有照乘之珍而宻櫝之有切玉之利而謹襓之有傾都之艷而深帷之𨿽使離婁左執光而右拭眥迫而索之固亦不能知矣子何不移植露光披鋒示貌使識者覩而駭之彼之所誨固亦郁所不能焉已必不材也不寶也不利也不姝也且徧過於有識者之目是自揚其短也已必材也必寶也必利也必姝也𨿽小示其光鋒榦貌於一人驚我亦已多矣所不驚者是子四事果不足異於族凡也郁病直拙獨大賢於郁分殊尙不能以亟況悠悠者歟郁常行乎時輩之間多酌其言語善者鄙者自減盈消息其防稍有可驚不敢不於許言者言之今之後學者或嘆曰吁後來惡乎所歸哉此且非宜長者所當聞也亦非宜長者所不當聞也今朝廷先達病在不能公也或能公而不能爲力也覽其文則贊美稱嗟無不至也其間善惡輕重進退則心以別矣此其所以爲公也鮮有知其必善而風皷之不啻若自口出此其所以爲公不能甚力致遑遑之倫其下才者亦曰今夫在位者其無公歟其無公歟有一善未嘗肯稱也意曰非我事也又慮與之談者不與我符愛也是使諸子竊竊然自以無聞爲不辱遂相與擇防趨邪紛屯於主司之迹親者苟能致譽則不詰其所以致譽之賢不肖而曹趨之矣此實今之躁進苟得之風也在朝廷大賢主而名之驅而正之於其善者扶之搖之善而未具者決之導之使四方學士知向方焉何如其曰非我事也若使一人曰非我事也十人曰非我事也舉朝廷皆曰非我事也苟非我事則無所不非我事無所不非我事則天地之間無乃以寂寥乎昔孔子飭詩書禮樂以化齊弟子而至天下使孔子亦曰非我事也則今者安盡聞夫七十子之賢詩書禮樂之盛七十子亦曰非我事也又孰爲播孔子之聖如此其大乎今文亦如是朝廷先達亦如是後之達者亦如是等不相播則人文禮義知已復往之道不幾乎息矣郁不肖辱承大賢之心深矣非又敢以假諭自薦意欲以大賢擇眾賢而使七十子之徒亦方孔子於大賢也何如

答獨孤秀才書

權徳輿

損四日書問兼示新文閎博峻異有立言致逺之防其於惠愛纎悉重厚甚善甚善以吾子才志與年三者皆富以嘉聲自振若建瓴決水大冶良工必有不期至而至者況以日新又日新之盛哉夫豫章珠璣鏌鎁毛嬙終不慮隠之櫝之襓之帷之之爲患而爲擁腫礫石鈆鈍宿癅之排蔽但發有疾徐耳來問云一人驚之亦多矣豈與族凡校邪此誠得之又云先達病不能公或公而病其無力今夫滔滔者或辧之不至而苟善待之及揚聲延譽則鉗口結舌大凡舉世之病也如鄙夫者直力不足耳亦懼招徠奔走爲津爲岐至有竊所愛者則寡矣又奚能廢是也從古未達者之望達者何嘗不如是邪先師七十子所擬豈敢當也三復戁然無言諭懷其他慕重續俟防話徳輿頓首

與人論諌書

杜牧

某疎愚怠惰不識機括獨好讀書讀之多矣毎見君臣治亂之間興亡諌諍之道遐想其人防筆和墨則冀人君一悟而至於治平不悟則烹身滅族惟此二者不思中道自秦漢以來凡千百輩不可悉數然怒諌而激亂生禍者累累皆是納諌而悔過行道者不能百一何者皆以辭語迂險指射醜惡致使然也夫迂險之言近於誕妄指射醜惡足以激怒夫以誕妄之說激怒之辭以卑淩尊以下幹上是以諌殺人者殺人愈多諌畋獵者畋獵愈甚諌治宮室者宮室愈崇諌任小人者小人愈寵觀其防意且欲與諌者一鬭是非一決怒气耳不論其他是以毎於本事之上尢增飾之今有兩人道未相信甲謂乙曰汝好食某物愼勿食果更食之必死乙必曰我食之久矣汝爲我死必倍食之甲若謂乙曰汝好食某物第一少食苟多食必生病乙必因而謝之減食何者迂險之言則欲反之循常之說則必信之此乃常人之情世多然也是以因諌而生亂者累累皆是也漢成帝欲禦樓船過渭水禦史大夫薛廣徳諫曰宜從橋陛下不聴臣自刎以血污車輪陛下不廟矣【不得入廟祠也】上不說張猛曰臣聞主聖臣直乘船危就橋安聖主不乘危禦史大夫言可聴上曰曉人不當如是邪【謂諫諍之言當如猛之詳善】乃從橋近者寶歷中敬宗皇帝欲幸驪山時諌者至多上意不決拾遺張權輿伏紫宸殿下叩頭諌曰昔周幽王幸驪山爲犬戎所殺秦始皇驪山國亡宗皇帝宮驪山而祿山亂先皇帝幸驪山而享年不長帝曰驪山若此之凶邪我宜一往以驗彼言後數日自驪山回語親幸曰叩頭者之言安足信哉漢文帝亦謂張釋之曰卑之無甚髙論令可行也今人平居無事友朋骨肉切磋規誨之間尙宜旁引曲釋亹亹繹繹使其樂去其不善而樂行其善況於君臣尊卑之間欲因激切之言而望道行事治者乎故禮稱五諌而直諌爲下前數月見報上披閣下諌防錫以幣帛僻左且逺莫知其故近於遊客處一睹閣下諌艸明白辯婉出入有據吾君聖明宜爲動心數日在手味之不足且抃且喜且慰三者交並不能自止吾君聞諌旣且行之仍復寵誘能諌者斯乃堯舜禹湯文武之心也聞於逺地宜爲吾君抃也閣下以忠孝文章立於朝廷勇於諌而且深於其道果能輔吾君而光世徳某承閣下之厚愛冀於異時資閣下之知以進尺寸能不爲閣下之喜復自喜也吾君今日披一防而行之明日聞一言而用之賢才忠良之士森列朝廷是以奮起志慮各盡所懷則文祖武宗之業窮天盡地日出月入皆可掃灑以復厥初某縱不得效用但於一官一局筐篋簿書之閒活妻子而老身命焉作爲歌詩稱道仁聖天子之所爲治則爲有餘能不自慰故獲閣下之一防抃喜慰三者交並眞不虛也宜如此也無因面讚其事書紙言誠不覺繁多某再拜

與李諌議行方書

孫樵

樵嘗爲日蝕書以爲國家設諌官期換君心之非不以一咈其言而怠於諌卽繼以死非其職邪執事居其官亦嘗有意於此乎開元之間豈特諌官而後言邪苟立天子廷者皆得開口奮舌爭於上前故自貞觀已還開元之政最爲修明及林甫舞智以固權張詐以聾上於是束羣僚之口縛諌官之舌且以法中敢言者由是林甫之惡熾而勿復聞祿山之逆祕而勿復知天寶之政由此而荒矣今者下無林甫遏諌之權上有開元虛已之勞如此則敍立明庭者皆得道上是非不顧時忌矧執事官曰諌議哉執事則不能言避其官而逃其祿可也官秩優而位崇者少邪今年三月上嘗欲營治國門執事尙諌罷之今者詔營廢寺以復羣髠三年之間斤斧之聲不絕度其經費豈特國門之廣乎稽其所務豈特國門之急乎何執事在國門則知諌在佛寺則緘黙勇其細而怯其大豈諌大夫職邪樵以爲大蠧生民者不過羣髠武皇帝發憤除之冀活疲甿今天下之民喘未及息國家復欲興旣除之髠以重困之將何以致民於蕃富乎樵不知時態竊所憤勇故作奏書一通以明羣髠大蠧之由生民重困之原無路上聞輒以寓獻執事儻以樵書爲不狂試入爲上言其略

答孟郊論仕進書

獨孤郁

某還白天下病不言久矣吾子猥貺嘉言以篤鄙人之志是勗天下之心也幸何獨乎鄙人也利何獨乎是文邪夫言豈一端而已矣知惡而不言是使天下之爲惡不思乎其懼也知善而不言是使天下之爲善者不勸其慕也此二者天下之達道也僕嘗論之安敢不爭斯語直以阨防摧頽吾子之所聞見𨿽欲激昻以是非天下其誰一從僕之所云邪吾子知僕將宦遊訪僕曰是役也爲身之役歟爲人之役歟意甚善古人曰仕非爲貧也又曰君子之仕行其義也僕𨿽不肖寜獨以衣服飲食犬馬聲色屋室使僕之屑屑歟僕將沈棄蹇連乎則撫循吾之軀何爲也其將奮飛騰淩乎則君之建官行封豈私吾饑而寒也又曰親戚處乎大位力主人也足下之所謂親戚者曷若僕之有身邪足下所待僕之寜以曲私從義乎天下之君子固當有以自力也粵其果有茂異僕幸側聞其風曷敢不踴躍話道於彼不識況親戚之無間乎苟不能借此第僕能貴富之且猶莫許而況又妄於他人邪又曰不待位而言之大道之言也信哉古人有庶人謗於道商旅議於市芻蕘者得進其狂妄焉足下念僕孱性而欲輔僕愚心共主公於天下是直諒多聞之益也其則何幸其將責僕以必聞以至公之道爲市賈於天下也且何人哉昔張安世爲大司馬車騎將軍錄尙書事嘗有所薦其人來謝安世大恨以舉賢進能豈有私邪謝絕之有郎功髙不調而自言安世應曰君之功髙明主所知人臣執事何短長而自言乎絕不許已而郎遷幕府長史郎辭去之官安世問以過失長史曰將爲明主股肱而士無所進論者以爲譏安世曰明主在上賢不肖較然臣下自修而已何知上而薦之其匿名迹逺權勢如此彼推揚賢哲乃公卿大夫四嶽十二牧之職也而富平陰陽用不敢當如僕璅璅方困柰何以上官他人之任反以許乎人哉東野用心冀有以相照幸無以僣越之道深望於鄙人也某頓首

與鄭駙馬書

張說

晚尋荘周書以天地爲國道徳爲身老室之戶牖孔門之棖闑足可反覆孝慈胎育仁義而晉朝賢士乃祖尙浮虛弛廢禮樂其所遺失將詣眞宗不愈逺也老稱歸根曰靜復命知常復命近於無有知常其有知見邪斯故反照爾孔云窮神知化徳之盛者神不可窮而窮之是神合於我化不可知而知之是化爲我用惟此二義繄荘生亦不始盡言焉非滎陽之深於道者孰爲輕導玆意也

與濟法師書

白居易

月日弟子太原白居易白濟上人侍者昨者頂謁時不以愚防言及佛法或未了者許重討論今經典間未諭者其義有二欲面問答恐彼此卒卒語言不盡故粗形於文字願詳覽之敬佇報章以開未悟所望所望佛以無上大慧觀一切眾生知其根性大小不等而以方便智說方便法故爲闡提說十善法爲小乘說四諦法爲中乘說十二因緣法爲大乘說六波羅密法皆對病根投以良藥此蓋方便敎中不易之典也何者若爲小乘人說大乘法心則狂亂狐疑不信所謂無以大海內於牛迹也若爲大乘人說小乘法是以穢食置於寶器所謂彼自無創勿傷之也故維摩經摠其義云爲大醫王應病與藥又首楞嚴三昧經云不先思量而說何法隨其所應而爲說法正是此義耳猶恐說法者不隨人之根性也故又法華經戒云若但讚佛乘眾生沒在罪苦不能信是法破法不信故如此非獨慮說者不能救病亦懼聞者不信沒入罪苦也則佛之付囑豈不丁寜邪何則法王經云若定根基爲小乘人說小乘法爲大乘人說大乘法爲闡提人說闡提法是斷佛性是滅佛身是說法人當歷百千萬劫墮諸地獄縱佛出世猶未得出若生人中缺唇無舌獲如是報何以故眾生之性卽是法性從本已來無有增減云何於中分別病藥又云於諸法中若說髙下卽名邪說其口當破其舌當裂何以故一切眾生心垢同一垢心淨同一淨眾生若病應同一病眾生須藥應同一藥若說多法卽名顚倒何以故爲妄分別坼善惡法破一切法故隨機說法斷佛道故此又了然不壊之義也又金剛經云是法平等無有髙下是名阿耨多羅三藐三菩提又金剛三昧經云皆以一味道終不以小乘無有諸雜味猶如一雨潤據此後三經則與前三經義甚相戾也其故何哉若云依維摩詰謂冨樓那云先當入定觀此人心然後說法又云不觀人根不應說法夫以冨樓那之通慧又親奉如來爲大弟子尙未能觀知人心況後五百歲末法中弟子豈盡能觀知人心而後說法乎設使觀知人心若彼髮小乘心而爲說大乘法可乎若未能觀彼心而率已意說又可旣乎未能觀與黙然不說又可乎若云依義不依語則上六經之義互相違反其將孰依乎若云依了義經則三世諸佛一切善法皆從此六經出孰名爲不了義經乎況諸經中與維摩法華首楞嚴之說同者非一也與法王金剛金剛三昧之說同者亦非一也不可徧舉故於二義中各舉三經此六經皆上人常所講讀者今故引以爲問必有甚深之防焉今且有人忽問法於上人上人或能觀知其心或未能觀知其心將應病與藥而爲說邪將同一病一藥而爲說邪若應病藥是有髙下是有雜味卽反法王等三經之義豈徒反其義又獲如上所說之罪報矣若同一病一藥爲說必當說大乘大乘卽佛乘也若讚佛乘且不隨應且不救病卽反維摩等三經之義豈徒反其義又使眾生沒在罪若矣六者皆如來說如來是眞語實語不誑語不異語者今隨此則反彼順彼則逆此設有問者上人其將何法以對焉此其未諭者一也又五蘊者色受想行識是也十二因緣者無明緣行行緣識識緣名名緣色色緣六入六入緣觸觸緣受受緣愛愛緣取取緣有有緣生生緣老死病苦憂悲苦惱是也夫五蘊十二因緣蓋一法也蓋一義也略言之則爲五詳言之則爲十二𨿽名數多少或殊其於倫次轉遷合同條貫今五蘊中則色受想行識相次而十二緣中則行識色入觸受想緣一則色在行前一則色次行後正序之旣不類逆倫之又不同若謂佛次第而言則不應是此雜亂若謂佛偶然而說則不當名爲因緣前後不論其義安在此其未諭者二也上人耆年大徳後學宗師就出家中又以說法而作佛事必能研精二義合而通之仍望指陳者於翰墨蓋欲藏於篋笥永永不忘也其餘疑義亦續啟問居易頓首

與崔連州論石鐘乳事書

栁宗元

某白前所以致石鐘乳非良聞子敬所餌與此類又聞子敬時憤悶動作宜以爲未得其粹美而爲麤鑛燥悍所中懼傷子敬醇懿仍習謬誤故勤以爲告也再獲書辭辱徴引地理證驗過數百言以爲土之所出乃良無不可者是將不然夫言土之出者固多良而少不可不謂其咸無不可也艸木之生也依於土然卽其類也而有居山之陰陽或近水或附石其本性移焉又況鐘乳產於石石之精麤疏密尋尺特異而穴土之上下其土之薄厚石之髙下不可知則依而產者固不一性然由其精密而出者則油然而淸炯然而耀其竅滑以夷其肌防以防食之使人榮華溫柔其气宣流生胃通腸壽善康寜心平意舒其樂愉愉由其麤疏而下者則奔突結澁乍大乍細色如枯骨或類死灰淹顇不發叢齒積纇重濁頑朴食之使人偃蹇抑鬱泄火生風防喉癢肺幽悶不聰心煩喜怒肝舉气剛不能和平故君子愼焉取其色之美而不必惟土之信以求至精凡爲此也幸子敬餌之近不至於是故可止禦也必若土之出無不可者則東南之竹箭𨿽旁岐揉曲皆可以貫犀革北山之木𨿽離奇液瞞空中立枯者皆可以梁百尺之觀航千仞之淵冀之北土馬之所生凡其大耳短脰拘攣踠跌薄蹄而曳者皆可以勝百鈞馳千里雍之塊璞皆可以備砥礪徐之糞壤皆可以封大社荊之茅皆可以縮酒九江之皆可以卜泗濵之石皆可以擊考若是而不大謬者少矣其在人也則魯之晨飲其羊開轂而輠輪者皆可以爲師盧之沽名者皆可以爲大毉西子之裏惡而臏者皆可以當侯王山西之冒沒輕儳沓貪而忍者皆可以鑿凶門制閫外山東之稚騃朴鄙力農桑防棗栗者皆可以謀謨於廟堂之上若是則反倫悖道甚矣何以異於是物哉是故經中言丹砂者類芙蓉而有光言當歸者似馬尾蠶首言人參者似人形黃芩似腐腸附子八角甘遂赤膚之類不可悉數若果土宜乃善則云生某所不當云某者良也又經注云始興爲上次乃廣連則不必服正爲始興也今再三爲言者惟欲得其精英以固子敬之壽非以知藥石角技能也若以服餌不必利已姑務勝人而誇辯博素不望此於子敬其不然明矣故畢其說某白

唐文粹卷八十三

欽定四庫全書

唐文粹卷八十四

宋姚編

書六【揔一十一首】

論文上

與滑州盧大夫論文書【桞冕】

與徐給事論文書

答荊州裴尙書論文書

答徐州張尙書論文武書

與於襄陽書【韓愈】

寄李翺書【裴度】

敍詩寄樂天書【元稹】

答楊中丞論文書【桞冕】

答衢州鄭使君論文書

答莊充書【杜牧】

與賈秀才書【孫樵】

與滑州盧大夫論文書

栁冕

頓首別後九年年已老大平生好文老亦興盡日爲外事所撓有筆語兩大捲或不得已而爲之或有爲而爲之旣爲頗近敎化謹錄呈上望覽訖一笑夫文生於情情生於哀樂哀樂生於治亂故君子感哀樂而爲文章以知治亂之本屈宋以降則感哀樂而亡雅正魏晉以還則感聲色而亡風敎宋齊以下則感物色而亡興致敎化興亡則君子之風盡故淫麗形似之文皆亡國哀思之音也自夫子至梁陳三變以至衰弱嗟乎闗雎興而周道盛王澤竭而詩不作作則王道興矣天其或者肇往時之亂爲聖唐之治興三代之文者乎老夫𨿽知之不能文之縱文之不能至之況已衰矣安能皷作者之气盡先王之敎在吾子復而行者皷而生之冕頓首

與徐給事論文書

文章本於教化形於治亂系於國風故在君子之心爲志形君子之言爲文論君子之道爲敎易云觀乎人文以化成天下此君子之文也自屈宋已降爲文者本於哀艷務於恢誕亡於比興失古義矣𨿽揚馬形似曹劉骨气潘陸藻麗文多用寡則是一技君子不爲也昔武帝好神仙而相如爲大人賦以諷帝覽之飄然有淩雲之气故揚雄病之曰諷則諷矣吾恐不免於勸也蓋文有餘而質不足則流才有餘而雅不足則蕩流蕩不返使人有淫麗之心此文之病也雄𨿽知之不能行之行之者推荀孟賈生董仲舒而已僕自下車爲外事所感感而應之爲文不覺成捲意𨿽復古而不逮古則不足以議古人之文噫古人之文不可及之矣得見古人之心在於文乎苟無文又不得見古人之心故未能亡言亦志之所之也

答荊南裴尙書論文書

猥辱來問曠然獨見以爲齒髮漸衰人情所惜也親愛逺道人情不忘也大哉君子之言有以見天地之心夫天生人人生情聖與賢在有情之內久矣苟忘情於仁義是殆於學也忘情於骨月是殆於恩也忘情於朋友是殆於義也此聖人盡知於斯立教於斯今之儒者苟持異論以爲聖人無情誤也故無情者聖人見天地之心知性命之本守窮達之分故得以忘情明仁義之道斯須忘之斯爲過矣骨月之恩斯須忘之斯爲亂矣朋友之義斯須忘之斯爲薄矣此三者發於情而爲禮由於禮而爲敎故夫禮者教人之情而已丈人志於道故來書盡於道是合於情盡於禮至矣昔顏回死夫子曰天喪予子路死夫子曰天喪予是聖人不忘情也久矣丈人豈不謂然乎如冕者𨿽不得與君子同道實與君子同心相顧老大重以離別況在萬里邈無前期斯得忘情乎古人云一日不見如三秋兮況十年乎前所寄拙文不爲文以言之蓋有謂而爲之昔堯舜歿雅頌作雅頌寢夫子作未有不因於教化爲文章以成國風是以君子之儒學而爲道言而爲經行而爲教聲而爲律和而爲音如日月麗乎天無不照也如艸木麗乎地無不章也如聖人麗乎文無不明也故在心爲志發言爲詩謂之文兼三才而名之曰儒儒之用文之謂也言而不能文君子恥之及王澤竭而詩不作騷人起而淫麗興文與教分而爲二以揚馬之才則不知教化以荀陳之道則不知文章以孔門之教評之非君子之儒也夫君子之儒必有其道有其道必有其文道不及文則徳勝文不知道則气衰文多道寡斯爲藝矣語曰文質彬彬然後君子兼之者斯爲美矣昔遊夏之文章與夫子之道通流列於四科之末此藝成而下也苟言無文斯不足徴小子志𨿽復古力不足也言𨿽近道辭則不文𨿽欲拯其將墜末由也已丈人儒之君子曲垂見褒反以自愧冕再拜

答徐州張尙書論文武書

辱前月十二日書問文章之道將帥之事朋友之義有君子之道三甚善甚善夫文章者本於教化發於情性本於教化堯舜之道也發於情性聖人之言也自成康歿頌聲寢騷人作淫麗興文與教分爲二不足者彊而爲文則不知君子之道知君子之道者則恥爲文文而知道二者兼難兼之者大君子之事上之堯舜周孔也次之遊夏荀孟也下之賈生董仲舒也夫日月之麗仰之愈明金石之音聴之彌淸故聖人感之而文章生焉教化成焉哀樂形焉逮徳下衰文章教化掃地盡矣噫聖人之道猶聖人之文也學其道不知其文君子恥之學其文不知其教君子亦恥之老夫従君子久矣𨿽欲學之未能文之不足以當君子之襃然詠乎堯舜之道舞乎沂泗之風庶乎與同也將帥三軍之師萬人之命子實爲之矣今國家之患患在師老足下之患患在勢分且天下大勢也善爲將者乘天下之勢苟變化在人則用之如神彼勢合者驅而盟之使其擾従桓文是也勢分者力以傾之使其削弱申商是也則遇非常之時不可以尋常之事邀萬代之勲明矣今足下據億丈之城仗大順之眾有桓文之志苟不修其軍政合其大勢制其死命則不足以輟東顧之憂故老夫前書開陳古義以激壯心而猥辱逺示以爲聴道路之說甚不然也傳曰諸侯有相滅亡者桓公不能救則桓公恥之今子爲大將實制東夏爲不義而彊力不能制者春秋亦恥之國不冨而昌兵不教而彊敵不謀而亡是管仲無功於齊商君無能於秦子房無謀於漢矣蓋求天下之智盡天下之才成天下之務此將帥之本也較短長定曲直乃匹夫之爲爾古者自天子至於庶人未有不須友以相成者僕𨿽老矣辱君子之遊同君子之道見君子之榮三十年矣子之善猶僕之善也得不相成乎且百年之壽人誰及之嵗月有窮天地有終惟立徳立言立功斯爲不朽彼聖賢救世死而後已气有所感也故天下有樂賢人樂之天下有憂賢人憂之樂毅所以徇弱燕之急復彊齊之讎韓信所以感推食之恩申戰勝之感意气所感天地相合況於人乎天方授子子實爲將得不憂之乎噫徳與言僕無望矣立功立事在吾子爲之璧可求也時不可再也是以古人惜時之過已昔者仲尼以大聖之徳不免爲旅人之身斯無時也賈生以希世之才而無佐命之勲斯無位也今足下遇非常之主統桓文之師時與位泰矣苟功成於身則義動天下使天下之人受其賜不亦休哉旣書慨然心馳旗鼓之下某頓首

上於襄陽書

韓愈

伏蒙示文武順聖樂詞天保樂詩讀蔡琰胡笳詩詞移族従並與京兆書自幕府至鄧之北境凡五百餘里自庚子至甲辰凡五日手披目視口詠其言心惟其義且恐且懼忽若有亡不知鞍馬之勤道途之逺也夫澗谷之水深不過咫尺邱垤之山髙不逾尋丈人狎而翫之及至臨泰山之懸崖窺巨海之驚瀾莫不戰悼憚栗惑而自失所觀變於前所守易於內亦其理冝也閣下負超卓之奇材蓄雄剛之俊徳渾然天成無有畔岸而又貴窮乎公相威動乎樞極天子之毗諸侯之師故其文章言語與事相侔燀赫若雷霆浩汗若河漢正聲諧韶濩勁气沮金石丰而不餘一言約而不失一辭其事信其理切孔子之言曰有徳者必有言信乎其有徳且有言也揚子云曰商書灝灝爾周書噩噩爾信乎其能灝灝而且噩噩也昔者齊君行而失道管子請釋老馬隨之樊遲請學稼孔子使問之老農夫馬之智不賢於夷吾農之能不聖於尼父然則且云爾者聖賢之能多農馬之知専故也今愈𨿽愚且賤其從事於文實且久則其贊王公之能而稱大君子之美不爲僭越也伏惟詳察愈恐懼再拜

寄李翺書

裴度

前者唐生至自滑猥辱致書札兼獲所貺新作十二篇度俗流也不盡窺見若湣女碑烈婦傳可以激揚烈教義煥於史氏鐘銘謂以功伐名於器非爲銘與弟正辭書謂文非一藝斯皆可謂救文之失廣文之用也甚善甚善然僕之知弟也未知其他直以弟敏於學而至於文就六經而正焉故每遇名輩稱弟不容於口自謂彌久益無愧詞竊料弟亦以直諒見待不以恱媚相容故不惟嗟挹亦欲商度其萬一耳若弟擯落今古脫遺經籍斯則如獻白豕何足采取若猶有祖述則願陳其梗槪以相參會耳愚謂三五之代上埀拱而無爲下不知其帝力其漸被於天地萬物不可得而傳也夏殷之際聖賢相遇其文在於盛徳大業又鮮可得而傳也厥後周公遭變仲尼不當世其文遺於冊府故可得而傳也是作周孔之文也荀孟之文左右周孔之文也理身理家理國理天下一日失之敗亂至矣騷人之文發憤之文也雅多自賢頗有狂態相如子云之文譎諫之文也自爲一家不是正气賈誼之文化成之文也鋪陳帝王之道昭昭在目司馬遷之文財成之文也馳騁數千載若有餘力董仲舒劉向之文通儒之文也發明經術究極天人其餘擅美一時流譽千載者多矣不足爲弟道焉然皆不詭其詞而詞自麗不異其理而理自新若夫典謨訓誥文言系辭國風雅頌經聖人之筆削者則又至易也至直也𨿽大彌天地細入無間而奇言怪語未之或有意隨文而可見事隨意而可行此所謂文可文非常文也其可文而文之何常之有俾後之作者有所裁準而請問於弟謂之何哉謂之不可非僕敢言謂之可也則大學之道在明明徳在止至善矣能止乎若遂過之猶不及也觀弟近日制作大防常以時世之文多偶對儷句屬綴風雲羈束聲韻爲文之病甚矣故以雄詞逺致一以矯之則是以文字爲意也且文者聖人假之以達其心逹則已理窮則已非故髙之下之詳之略之也愚欲去彼取此則安步而不可及平居而不可諭又何必逺闗經術然後騁其材力哉昔人有見小人之違道者恥與之同形貌共衣服遂思倒置眉目反易冠帶以異也不知其倒之反之非也𨿽失於小亦異於君子矣故文之異在气格之髙下思致之深淺不在磔裂章句隳廢聲韻也人之異在風神之淸濁心志之通塞不在於倒置眉目反易冠帶也庶幾髙明少納庸妄若以爲未幸不以苦言見革其惑惟僕心慮荒散百事罷息然意之所在敢隠於故人邪昌黎韓愈僕識之舊矣中心愛之不覺驚賞然其人信美材也近或聞諸儕類云恃其絕足往往奔放不以文立制而以文爲戲可矣乎可矣乎今之作者不及則已及之者當大爲防焉爾弟索居多年勞想深至窮陰凝沍動息何如入奉晨昏之歡出參帷幄之畫固多適耳昨弟來欲度及時干進度昔嵗取名不敢自髙今孤煢若此遊宦謂何是不復能従故人之所朂耳但寘力田園苟過朝夕而已然待春气微和農事未動或筞蹇謁賢大夫兼與弟道舊未爾間猶希尺牘珍重珍重力書無餘従表兄裴度奉簡

敍詩寄樂天書

元稹

九嵗學賦詩長者往往驚其可教年十五六粗識聲病時貞元十年已後徳宗皇帝春秋髙理務用人最不欲文法吏生天下罪過外門節將動十餘年不許朝覲死於其地不易者十八九而又將豪卒愎之處因喪負眾橫相賊殺告變駱驛使者疊窺旋以狀聞天子曰某色將某能遏亂亂眾寧附願爲其帥名爲眾情其實逼詐因而可之者又十八九前置介倅因緣交授者亦十四五由是諸侯敢自爲防意有羅列兒孫以自固者有開導蠻夷以自重者省寺符篆固於幾閣甚者擬防詔視一境如一室刑殺其下不啻僕畜厚加剝奪名爲進奉其實貢入之數百一焉京城之中亭第邸店以曲巷斷侯甸之內水陸腴沃以鄕裏計其餘奴婢資財生生之備稱是朝廷大臣以謹愼不言爲朴雅以時進見者不過一二親信直臣議士往往抑塞禁省之間時或繕完隤墜豪家大帥乘聲相扇延及老佛土木妖熾習俗不怪上不欲令有司備宮闥中小碎須求往往持幣帛以易餅餌吏緣其端剽奪百貨勢不可禁僕時孩騃不慣聞見獨於書傳中初習理亂萌漸心體悸震若不可活思欲發之久矣適有人以陳子昻感遇詩相示吟翫激烈卽日爲寄思子詩二十首故鄭京兆於僕爲外諸翁深賜憐奬因以所賦呈獻京兆翁深相駭異祕書少監王表在座顧謂表曰使此兒五十不死其志義何如哉惜吾輩不見其成就因召諸子訓責泣下僕亦竊不自得由是勇於爲文又久之得杜甫詩數百首愛其浩蕩津涯處處皆到始病沈宋之不存寄興而訝子昻之未暇旁備矣不數年與詩人楊巨源友善日課爲詩性復僻嬾人事常有閒則有作識足下時有詩數百篇矣習慣性靈遂成病敝每公私感憤道義激揚朋友切磨古今成敗日月遷逝光景慘舒山川勝勢風雲气色當花對酒樂罷哀余通滯屈伸悲歡合散至於疾恙其身悼懷昔遊凡所對遇異於常者則欲賦詩又不幸年三十二時有罪譴棄今三十七矣五六年間是丈夫心力壯時常在閒處無所役用性不近道未能淡然忘懷又復嬾於他欲全盛之气注射語言雜糅精麤遂成多大然亦未甞繕寫適值河東李明府景儉在江陵時僻好僕詩章謂爲能觧欲得盡取觀覽僕因撰成卷軸其中有防意可觀而詞近往古者爲古諷意亦可觀而流在樂府者爲樂諷詞𨿽近古而止於吟寫性情者爲古詞體實樂流而止於摸象物色者爲新題樂府聲勢防順屬對穏切者爲律詩仍以七言五言爲兩體其中有稍存寄興與諷爲流者爲律諷不幸少有伉儷之悲撫存感往成數十詩取潘子悼亡爲題又有以干教化者近暱婦人暈澹眉目綰約頭鬢衣服廣修之度及匹配色澤尢據怪艷因爲艷詩百餘首詞有今古又兩體自十六時至是元和七年矣有詩八百首色類相従共成十體幾二十卷自笑冗亂亦不復置之於行李昨來京師偶在筐篋及通行盡置足下僅亦有說僕聞上士立徳其次立事不遇立言凡人急位其次急利下急食僕天與不厚旣乏全然之徳命與不偶未遭可爲之事性與不恵復無垂範之言兀兀狂癡行近四十徼名取位不過於第八品而冒憲已六七年授通之初有習通之熟者曰通之地濕墊卑褊人事稀少近嵗荒凶死亡過半邑無吏市無貨百姓艸木刺史以下計粒而食大有虎豹蛇虺之患小有蟆蚋浮塵蛛蜘蛒蜂之類皆能鑽齧肌膚使人瘡痏夏多陰霪秋爲痢瘧地無醫巫藥石萬里病者百死一生之慮何僕之命不厚也如此智不足也又如此其所詣之憂險也又如此則安能保持萬全與足下必復京輦以須他日立言立事之驗邪但恐一旦與急食者相扶而終使足下受天下友不如已之誚是用悉所爲文畱穢箱笥比夫格奕樗塞之戲猶曰愈於飽食僕所爲不又愈於格奕樗塞之戲乎昨行巴南道中又有詩五十一首文書中得七年已後所爲向二百篇繁亂冗雜不復置之執事前所爲寄思子者小嵗云爲文不能自足其意貴其起予之始且志京兆翁見遇之由今亦寫爲古諷之一移諸左右僕少時授吹噓之術於鄭先生病嬾不就今在閒處思欲怡神保和以求其內異日亦不復費詞於無用之文矣省視之煩庶亦已於是乎

答楊中丞論文書

桞冕

來書論文盡養才之道增作者之气推而行之可以復聖人之教見天地之心甚善嗟乎天地養才而萬物生焉聖人養才而文章生焉風俗養才而志气生焉故才多而養之可以皷天下之气天下之气生則君子之風盛古者陳詩以觀民風君子之風仁義是也小人之風邪佞是也風生於文文生於質天地之性也止於經聖人之道也感於心哀樂之音也故觀乎志而知國風逮徳下衰風雅不作形似艷麗之文興而雅頌比興之義廢艷麗而工君子恥之此文之病也嗟乎天下之才少久矣文意之气衰甚矣風俗之不養才病矣才少而气衰使然也故當世君子學其道習其獘不知其病也所以其才日盡其气益衰其教不興故其人日野如病者之气従壯得衰從衰得老從老得死沈綿而去終身不悟非良醫孰能知之夫君子學文所以行道足下兄弟今之才子官𨿽不薄道則未行亦有才者之病君子患不知之旣知之則病不能無病故無病則气生气生則才勇才勇則文壯文壯然後可以皷天下之動此養才之道也在足下他日行之如老夫之文不近於道老夫之气已至於衰老夫之心不復能勇三者無矣又安得見古人之文論君子之道近先王之教斯不能必矣冕白

答衢州鄭使君論文書

専使至辱書並歸拙文如見君子所襃過當無徳以當之幸甚門人云夫子之文章可得而聞也夫子之言性與天道不可得而聞也卽聖人道可企而及之者文也不可企而及之者性也蓋言教化發乎性情系乎國風者謂之道故君子之文必有其道道有深淺故文有崇替時有好尙故俗有雅鄭雅之與鄭出乎心而成風昔遊夏之文日月之麗也然而列於四科之末藝成而下也苟文不足則人無取焉故言而不能文非君子之儒也文而不知道亦非君子之儒也逮徳下衰其文漸替惜乎王公大人之言而溺於淫麗怪誕之說非文之罪也爲文者之過也夫善爲文者發而爲聲皷而爲气直則气雄精則气生使五彩並用而气行於其中故虎豹之文蔚而騰光气也日月之文麗而成章精也精與气天地感而變化生焉聖人感而仁義行焉不善爲文者反此故變風變雅作矣六藝之不興教化之不明此文之也噫文之無窮而人之才有限苟力不足者彊而爲文則蹶彊而爲气則竭彊而爲智則拙故言之彌多而去之彌逺逺之便已道則中廢又君子所恥也則不足見君子之道與君子之心心有所感文不可已理有至精詞不可逮則不足當君子之襃敬叔頓首

答莊充書

杜牧

某白莊先輩足下凡爲文以意爲主以气爲輔以辭彩章句爲之兵衛未有主彊盛而輔不飄逸者兵衛不華赫而莊整者四者髙下圓折步驟隨主所指如鳥隨鳳魚隨龍師眾隨湯武騰天潛泉橫裂天下無不如意苟意不先立止以文彩辭句繞前捧後是辭愈多而理愈亂如入闤闠紛紛然莫知其誰暮散而已是以意全勝者辭愈朴而文愈髙意不勝者辭愈華而文愈鄙是意能遣辭辭不能成意大抵爲文之防如此觀足下所爲文百餘篇實先意气而後辭句慕古而尙仁義者苟爲文不已資以學問則古作者不爲難到今以某無可取欲命以爲序承當厚意惕息不安復觀自古序其文者皆後世宗師其人而爲之詩書春秋左氏已降百家之說皆是也古者其身不遇於世寄志於言求言遇於後世也自兩漢已來冨貴者千百自今觀之聲勢光明孰若馬遷相如賈誼劉向揚雄之徒斯人也豈求知於當世哉故親見揚子云著書欲取覆醬瓿雄當其時亦未甞自有誇目況今與足下並生今世欲序足下未已之文此固不可也苟有志古人不難到勉之而已某再拜

與賈秀才書

孫樵

主藪足下曩者樵耳足下聲憤足下售於時何晚及目足下五通五十篇則足下困於上亦宜矣物之精華天地所祕惜故防金以砂錮玉以璞珊瑚之叢必茂重溟夜光之珍必頷驪龍抉而不知已積而不知止不窮則禍天地讐也文章亦然所取者亷其得必多所取者深其身必窮六經作孔子削迹不粒矣孟子述子思坎軻齊魯矣馬遷以史記禍班固以西漢禍揚雄以法言太窮元結以浯谿碣窮陳拾遺以感遇詩窮王勃以宣尼廟碑窮玉川子以月蝕詩窮杜甫李白王江寧皆相望於窮者也天地其無意乎今足下立言必奇摭意必深抉精剔華期到聖人以此賈於時釣榮邀富猶欲疾其驅而方其輪若曰爵祿不動於心窮逹與時上下成一家書自期不朽則樵之所敢知也嗚呼孤進患心不苦及其苦知者何人古人抱玉而泣捧足下文能不濡睫懼足下自得也淺且疑其道不固因歸五通不得無言

唐文粹卷八十四

欽定四庫全書

唐文粹卷八十五

宋姚編

書七【啟附總一十一首】

論文下

與陸傪書【李翺】

答李生二書【皇甫湜】

復友生論文書【陸蒙】

答開元寺僧書【李翺】

與李生論詩書【司空圖】

與王駕評詩書

答進士王載言書【李翺】

上楊相公啟【劉太眞】

上知已文章啟【杜牧】

上令狐相公詩啟【元稹】

與陸傪書

李翺

李觀之文章如此官止於太子校書郎年止於二十九𨿽有名於時俗其率深知其至者果誰哉信乎天地鬼神之無情於善人而不罰罪也甚矣爲善者將安所歸乎翺書其人贈於兄贈於兄蓋思君子之知我也與李觀平生不得往來及其死也則見其文嘗嘆使李觀若永年則不逺於揚子云矣書已之文次忽然若觀之文亦見於君也故書苦雨賦綴於前當下筆時復得詠其文則觀也𨿽不永年亦不甚逺於揚子云矣書苦雨之辭旣又思我友韓愈非玆世之文古之文也非玆世之人古之人也其詞與其意適則孟軻旣沒亦不見有過於斯者當下筆時如他人疾書之冩誦之不是過也其詞乃能如此當書一章曰獲麟詞其他亦可以類知也窮愁不能無述適有書寄弟正辭及其終亦自覺不甚下尋常之所爲者亦以贈焉亦惟讀觀愈之詞冀一詳焉翺再拜

答李生二書

皇甫湜

辱書適曛黒使者立復不果一二承來意之厚傳曰言及而不言失人粗書其愚爲足下答幸察來書所謂今之工文或先於奇怪者顧其文工與否耳夫意新則異於常異於常則怪矣詞髙則出於眾出於眾則奇矣虎豹之文不得不炳於犬羊鸞鳯之音不得不鏘於烏鵲金玉之光不得不炫於瓦石非有意先之也乃自然也必崔嵬然後爲嶽必滔天然後爲海明堂之棟必撓云霓驪龍之珠必固深泉足下以少年气盛固當以出拔爲意學文之初且未自盡其才何遽稱力不能哉圖王不成其猶可以霸其僅自見也將不勝矣孔子譏其身不能者幸勉而思進之也來書所謂浮艶聲病之文恥不爲者𨿽誠可恥但慮足下方今不爾且不能自信其言也何者足下舉進士舉進士者有司髙張科格每歲聚者試之其所取乃足下所不爲者也工欲善其事必先利其器足下方伐柯而捨其斧可乎哉恥之不當求也求而恥之惑也今吾子求之矣是徒渉而恥濡足也寧能自信其言哉來書所謂汲汲於立法寧人者乃在位者之事聖人得勢所施爲也非詩賦之任也功旣成澤旣流詠歌紀述光揚之作作焉聖人不得勢方以文詞行於後今吾子始學未仕而急其事亦太早計矣凡來書所謂數者似言之未稱思之或過其餘則皆善矣旣承嘉惠敢自疎怠聊復所爲俟見方盡湜再拜

第二書

湜白生之書辭甚多志气甚橫流論說文章不可謂無意若僕愚且困乃生詞競於此固非宜𨿽然惡言無從不可不卒勿恡夫謂之奇則非正矣然亦無傷於正也謂之奇卽非常矣非常者謂不如常者謂不如常乃出常也無傷於正而出於常𨿽尙之亦可也此統論奇之體耳未以文言之失也夫文者非也言之華者也其用在通理而已固不務奇然亦無傷於奇也使文奇而理正是尢難也生意便其易者乎夫言亦不可通理矣而以文爲貴者非他文則逺無文卽不逺也以非常之文通至正之理是所以不朽也生何嫉之深邪夫繪事後素旣謂之文豈苟簡而已哉聖人之文其難及也作春秋防夏之徒不能措一辭吾何敢擬議之哉秦漢以來至今文學之盛莫如屈原宋玉李斯司馬遷相如揚雄之徒其文皆奇其傳皆逺生書文亦善矣比之數子似猶未勝何必心之髙乎傳曰言之不出恥躬之不逮也生自視何如哉書之文不奇易之文可爲奇矣豈礙理傷聖乎如龍戰於野其血黃見豕負塗載鬼一車突如其來如焚如死如棄如此何等語也生輕宋玉而稱仲尼班馬相如爲文學按司馬遷傳屈原曰𨿽與日月爭光可矣生當見之乎若相如之徒卽祖習不暇者也豈生稱誤邪將識分有所至極邪將彼之所立卓爾非彊爲所庶幾遂讎嫉之邪其何傷於日月乎生笑紫貝闕兮珠宮此與詩之金玉其相何異天下人有金玉爲之質者乎披薜荔兮帶女蘿此與贈之以芍藥何異文章不當如此說也豈謂怒三四而喜四三識出之白而性入之黒乎生云虎豹之文非奇夫長本非長短形之則長矣虎豹之形於犬羊故不得不奇也他皆仿此生云自然者非性不知天下何物非自然乎生又云物與文學不相侔此諭也凡諭必以非類豈可以彈諭單乎是不根者也生稱以知難而退爲謙夫無難而退謙也知難而退宜也非謙也豈可見黃門而稱貞哉生以一詩一賦爲非文章抑不知一之少便非文章邪直詩賦不是文章邪如詩賦非文章三百篇可燒矣如少非文章湯之盤銘是何物也孔子曰先行其言旣爲甲賦矣不得稱不作聲病文也孔子云必也正名乎生旣不以一第爲事不當以進士冠姓名也夫煥乎鬱鬱乎之文謂制度非止文詞也前者捧卷軸而來又以浮艷聲病爲說似商量文詞當與制度之文異日言也近風教偸薄進士尢甚乃至有一謙三十年之說爭爲虛張以相髙自謾詩未有劉長卿一句已呼阮籍爲老兵矣筆語未有駱賔王一字已罵宋玉爲罪人矣書字未識偏傍髙談稷契讀書未知句度下視服鄭此時之大病所當嫉者生美才勿似之也傳曰惟善人能受善言孔子曰君子無所爭必也射乎問於湜者多矣以生之有心也聊有復不能盡不宣湜再拜

復友生論文書

陸蒙

辱示近年作者論文書二篇使僕是非得失於其間僕𨿽極頑冥亦惴息汗下見詆訶之甚難招禍患之甚易也況僕少不攻文章止讀古聖人書誦其言思行其道而未得也每涵咀義味獨坐日昃案上有一杯藜羮如五鼎七牢饋於左右加之以撞金石萬羽籥也未嘗幹有司對問希品第未嘗歷王公丐貸飾車馬故無用文處江湖間不過羙泉石則記之聳節槪則傳之觸離防則序之值巾罍則銘之簡散【上聲】澹誕無所諱避又安知文之是歟非歟生過聽我太甚苟嘿嘿不應非朋友切切偲偲之義也故扶病把筆一二論之曰我自小讀六經孟軻雄之書頗有熟者求文之指趣規矩無出於此及子史則曰子近經經語古而微史近書書語直而淺所言子近經近何經史近書近何書書則記言之史也史近春秋春秋則記事之史也六籍中獨詩書易象與魯春秋經聖人之手耳禮樂二記𨿽載聖人之法近出二戴未能通一純實故時有齟齬不安者蓋漢代諸儒爭撰而獻之求購金耳記言記事參錯前後曰經曰史未可定其體也案經觧則悉謂之經區而別之則詩易爲經書與春秋實史耳學者不當混而言之且經觧之篇句名出於戴聖耳王輔嗣因之以易爲經杜元凱因之以春秋爲經孔子曰學詩乎學禮乎易之爲書也原始要終知我以春秋罪我以春秋未嘗稱經稱經非是聖人防也蓋出於周公諡法經緯天地曰文故也有經書必有緯書聖人旣作經亦當作緯譬猶織也經而不緯可成幅乎緯者且非聖人之書則經亦後人名之耳非聖人之防明矣苟以六籍謂之經習而稱之可也指司馬遷班固之書謂之史何不思之甚乎六籍之內有經有史何必下及子長孟堅然後謂之史乎孔子曰吾猶及史之闕文也曰質勝文則野文勝質則史又曰董狐古之良史也此則筆之曲直體之是非聖人悉論而辧之矣豈湏班馬而後言史哉以詩易爲經以春秋爲史足矣無待於外也謂經語古而皆防則易曰履霜堅冰至初筮告再三瀆瀆則不告苦節不可貞之類果純古而防乎謂史語直而淺則春秋書考仲子之宮初獻六羽及齊師戰於幹時我師敗績辛巳有事於太廟仲遂卒於陲壬午猶繹萬入去籥之類果純直而淺乎經不純防史不純淺又可見也言文之不可立諭則曰春秋不當言無使滋蔓又云春秋舉軍旅防盟豈非敍事邪引左氏傳語徴左氏敍事悉謂之春秋可乎春秋大典也舉凡例而褒貶之非周公之法所及者酌在夫子之心故防夏不能措一辭若區區於敍事則魯國之史官耳孰謂之春秋哉前所自謂讀六經頗有熟者求文之指趣規矩不出於此妄矣又一篇曰某文也某辭也文旣與辭異是文優而辭劣耳易之系辭曰齊小大者存乎卦辯吉凶者存乎辭故卦有大小辭有險易又曰觀其彖辭則思過半矣易之辭非文邪書載帝庸作歌臯陶乃賡載歌又歌五子之歌皆辭也書之辭非文邪屬辭比事春秋教也春秋之辭非文邪禮有朝聘之辭娶夫人之辭樂有登歌薦辭禮樂之辭非文邪法言曰往者楊墨塞路孟子辭而辟之廓如也孟軻之辭非文邪太之辭也沈以窮乎下浮以際乎上揚雄之辭非文邪是知文者辭之揔辭者文之用天之將喪斯文也天之未喪斯文也不當稱辭吉人之辭寡躁人之辭多不當稱文文辭一也但所適有宜耳何異塗云之哉又曰聲病之辭非文也夫聲成文謂之音五音克諧然後中律度故舜典曰詩言志歌永言聲依永律和聲聲之不和病也去其病則和和則動天地感鬼神反不得謂之文乎猶繪事組繡中有精耳大凡觧人之說不敢避墉援膚爪而自矜於堂奧心府也要在引學者當知之事以明之而已矣師道不行後生多泥於所習有陷而溺者力能援之可也如其不同請觀近而後罰

答開元寺僧書

李翺

前日見命作開元寺鐘銘云欲借防之辭庶防不朽而傳於後世誠足下相知之心無不到也𨿽然翺學聖人之心焉則不敢讓乎知聖人之道者也當見命時意亦思之熟矣吾之銘是鐘也吾將明聖人之道焉則於釋氏無益也吾將順釋氏之教而述焉則紿乎天下甚矣何貴乎吾之先覺也吾之辭必傳於後後有聖人如仲尼者之讀吾辭也則將大責於吾矣吾畏聖人也夫銘古多有焉湯之盤銘其辭云云衞孔悝之鼎銘其辭云云秦始皇帝之嶧山銘其辭云云於盤則曰盤銘於鼎則曰鼎銘於山則曰山銘盤之辭可遷之於鼎鼎之辭可移之於山山之辭可書之於碑惟時之所紀爾及蔡邕黃鉞銘以紀功於黃鉞之上爾或盤或鼎或嶧山或黃鉞其意與言皆同非如髙唐上林長楊爲之作賦云爾近代之文士則不然爲銘爲碑大抵詠其形容有異於古人之所爲其作鐘銘則必詠其形容與其音聲與其財用之多少鎔鑄之勤勞爾非爲勒功徳垂誡勸於器也推此類而極觀之其不知君子之文也亦甚矣然其所爲文亦皆有盛名於時天下人咸謂之善焉吾不知吾所獨知其能賢於他人之皆不知乎天下人咸以不知者云善則吾之獨知又何能云善乎𨿽然吾亦順吾心以以順聖人爾阿俗從時則吾不忍爲也故久未承教爲其所懷也如前所云足下欲吾之必銘是鐘也當順吾心與吾道則足下之銘必傳於後代矣如欲從俗之所云則天下屬辭之士願爲之者甚眾矣何籍於李翺之辭哉幸思之也日中時過淮而南書以通意且爲別

與李生論詩書

司空圖

文之難而詩之難尢難古今之諭多矣而愚以爲辧於味而後可以言詩也江嶺之南凡足資於適口者若醯非不酸也止於酸而已若鹺非不醎也止於醎而已華之人所以充饑而遽輟者知其醎酸之外醇羙者有所乏耳彼江嶺之人習之而不辧也宜哉詩貫六義則諷諭抑揚渟蓄淵雅皆在其間矣然直致所得以格自奇前輩諸集亦不專工於此矧其下者邪王右丞韋蘇州澄澹精致格在其中豈妨於道學哉賈閬仙誠有警句視其全篇意思殊餒大抵附寒澁方可置才亦爲體之不備也矧其下者哉噫近而不浮逺而不盡然後可以言韻外之致耳愚幼嘗自負旣久而愈覺缺然然得於早春則有艸嫩侵沙長冰輕著雨消又人家寒食月花影午時天【上句云隔谷見雞犬山苖接楚田】又雨防吟足思花落夢無憀得於山中則有坡暖冬生筍松涼夏健人又川明虹照雨樹密鳥衝人得於江南則有戎鼔和潮暗舩燈照島幽又曲塘春盡雨方響夜深舩又夜短猿悲減風和鵲喜靈得於塞下則有馬色經寒慘雕聲帶晚饑得於喪亂則有驊驑思故第鸚鵡失佳人又鯨鯢入海涸魑魅棘林髙得於道宮則有棊聲花院閉幡影石壇幽得於夏景則有地涼淸鶴夢林靜肅僧儀得於佛寺則有松日明金像苔龕響木魚又觧吟僧亦俗愛舞鶴終卑得於郊原則有逺坡春早滲猶有水禽飛【上句緑樹連村暗黃花入麥稀】得於樂府則有晚妝畱拜月春睡更生香得於寂寥則有孤螢出荒池落葉穿破屋得於愜適則有客來當意愜花發遇歌成𨿽庶防不濵於淺涸亦未廢作者之譏訶也七言云逃難人多分隙地放生鹿大出寒林又得劍乍如添健防亡書久似憶良朋又孤嶼池痕春漲滿小欄花韻午晴初又五更惆悵回孤枕猶自殘燈照落花【上句云故國春歸未有涯小欄髙檻別人家】又殷勤元旦日欹午又明年【上句甲子今重數生涯只自憐】皆不拘於一槪也蓋絕句之作本於詣極此外千變萬狀不知所以神而自神也豈容易哉今足下之詩時輩固有難色儻復以全羙爲工卽知味外防矣勉旃某再拜

與王駕評詩書

足下末伎之工𨿽防譽於賢哲未足自信必俟推於其類而後神躍而色揚今之贄藝者反是若卽醫而靳其病也惟恐彼之善察藥之我攻耳以爲率人以謾莫能自振痛哉且工之尢者莫若伎於文章其能不死於詩者比他伎尢寡豈可容易校量哉國初主上好文雅風流特盛沈宋始興之後傑出於江寧宏肆於李杜極矣右丞蘇州趨味澄夐若淸沅之貫達大歷十數公抑又其次焉力勍而气孱乃都市豪估耳劉公夢得楊巨源亦各有勝防閬仙無可劉得仁輩時得佳致亦足滌煩厥後所聞逾褊淺矣然河汾蟠欝之气冝繼有人今王生者寓居其間沈漬益久五言所得長於思與境偕乃詩家之所尙者則前所謂必推於其類豈止神躍色揚哉經亂索居得其所錄尙累百篇其勤亦至矣吾適又自編一鳴集且云撐霆裂月劼作者之肝脾亦當吾言之無怍也

答進士王載言書

李翺

翺頓首足下不以翺卑賤無所可乃陳詞屈慮先我以書且曰余之藝及心不能棄於時將求知者問誰則可皆告曰李君乎告足下者過也足下因而信之又過也果若來陳𨿽道備徳具且猶不足辱厚命況如翺者多病少學其能以此堪足下所望博大而深閎者邪𨿽然意盛不可以不答故敢略陳其所聞蓋行已莫如恭自責莫如厚接眾莫如用心莫如直進徳莫如勇受益莫如擇友好學莫如攺過此聞之於師者也相人之術有三迫之以利而審其邪正設之以事而察其厚薄問之以謀而觀其智與不材賢不肖分矣此聞之於友者也列天地立君臣親父子別夫婦明長幼浹朋友六經之防也浩乎若江海髙乎若丘山赫乎若日火包乎若天地掇章稱詠津潤怪麗六經之詞也創意造言皆不相師故其讀春秋也如未嘗有詩其讀詩也如未嘗有易其讀易也如未嘗有書其讀屈原莊周也如未嘗有六經故義深則意逺意逺則理辯理辯則气厚气厚則詞盛詞盛則文工如山有恆華焉如瀆有濟淮河江焉其同者出源到海也其曲直淺深其色黃白不必均也如百品之雜焉其同者飽於腸也其味鹹酸苦辛不必均也因學而知者也此創意之大歸也天下之語文章有六說焉其尙異者則曰文章辭句奇險而已其好理者則曰文章敍意苟通而已其溺於時者則曰文章必當對其病於是者則曰文章不對其愛難者則曰文章宜深不當易其愛易者則曰文章宜通不當難此皆情有所偏滯而不流未識文章之所主也義不主於理言不在於教勸而詞句怪麗者有之矣劇秦羙新王褒僮約是也其理往往有是者而辭章不能工有之矣劉氏人物志王氏中說俗傳太公家教是也古之人能極於工而已不知其辭之對與否易與難也詩曰憂心悄悄慍於羣小此非對也又曰遘憫旣多受侮不少此非不對也書曰朕疾讒說殄行震驚朕師詩曰菀彼柔桑其下侯旬捋采其劉瘼此下人此非易也書曰允恭克讓光被四表格於上下詩曰十畆之間兮桑者閒閒兮行與子旋兮此非難也學者不知其方而稱說云云如前所陳者非吾之所敢聞也六經之後百家之言興老列禦防莊周田穰苴孫武屈原宋玉孟軻吳起商鞅墨翟荀況韓非李斯賈誼枚乘司馬遷相如劉向揚雄皆足以自成一家之文學者之所歸也故義𨿽深理𨿽當辭不工者不成爲文且不能傳也文理義三者兼並乃能獨立乎一時而不泯滅於後代能必傳也仲尼曰言之無文行之不逺子貢曰文猶質也質猶文也虎豹之鞹猶犬羊之鞹此之謂也陸機曰怵他人之我先韓退之曰惟陳言之務去假令述笑哂之狀曰莞爾則論語言之矣曰啞啞則易言之矣曰粲然則谷梁子言之矣曰攸爾則班固言之矣曰囅然則左思言之矣吾復言之與前文何以異也此造言之大歸也吾所以不協於時而學古文者悅古人之行愛古人之道也故學其言不可以不行其行行其行不可以不重其道重其道不可以不知其禮古之人相接有等重其義列於經傳皆可詳別如師之於門人則名之於朋友則字而不名稱之於師𨿽朋友亦名之子曰吾與回言又曰參乎吾道一以貫之又曰若由也不得其死然是師之名門人驗也夫子於鄭兄事子產於齊兄事晏平仲傳曰子謂子產有君子之道四焉又曰晏平仲善與人交子夏言防過也子張曰子夏云何曾子曰堂堂乎張也是朋友字而不名驗也子貢曰賜也何敢望回又曰師與商也孰賢子防曰有澹防滅明者行不由徑是稱於師𨿽朋友亦名驗也孟子曰天下之達尊三曰徳爵年惡得有一而慢其二足下之書曰韋君詞楊君濳足下之徳與二君未知前後也而足下齒防而位卑而皆名之傳曰吾見其與先生並行也竊懼足下不思乃陷於此韋踐之與翺書亟敍足下之善故敢盡詞以復足下之厚意計必不以爲犯李翺頓首

上楊相公啟

劉太眞

太眞啟前者曲蒙處分令獻所學舊文伏念早年僻居江介泛窺經典莫究宗源天寶中常遇故揚州功曹蘭陵蕭君語及文學許相師授而家貧世亂不克終之其後從役外府所用寡細𨿽抱防心無因警發𨿽欲奔前賢之墻宇揖作者之風度渉隅角而輙滯望端倪而自失常有一言適至理一章逸遺恨竊懷恥愧不覺淹久以深稽命之罪寧負厚顏之愧謹上近所記錄三十餘章及復內省慙惶汗流伏惟相公秉人文以作相敷天縱之盛美發六籍以立言極三才之奧義恊贊一徳化成羣有懸衡而制其輕重操繩而審其曲直小人旣無學術又無材用形神低悴年鬢頹老又念頃日曾霑引問擊蒙而恆失所對庸劣而竟無上補今復以此昧塵明鑑相公假爲之納其瑕穢小人不亦自重其嫌斥乎向使彊仕之間獲趨門館荷深仁於哲匠被君子之善誘𨿽其頑魯或有庶防之道焉今過五十已加其四學之已困力又不足遇伯樂而反惡於長鳴視姬姜而自退其陋質抑小人之命也不敢多言謹啟

上知已文謹啟

杜牧

某啟某少小好爲文章伏以侍郎文師也是敢謹貢七篇以爲視聼之污伏以元和功徳凡人盡當謌詠紀敍之故作燕將錄往年弔伐之道未甚得所故作罪言自艱難以來卒伍傭役輩多據兵爲天子諸侯故作原十六衛諸侯或恃功不識古道以至於反側叛亂故作與劉司徒書處士之名卽古之巢由伊呂輩近者往往自名之故作送薛處士序寶歷大起宮室廣聲色故作阿房宮賦有廬終南山下嘗有耕田著書志故作望故園賦𨿽未能深窺古人得與揖讓笑言亦或的的分其狀貎矣貞元四年來在大君子門下恭承指顧約束於政理簿書閒永不執卷上都有舊第惟書萬卷終南山下有舊廬頗有水樹當以耒耜筆硯歸其間及齒髮尙壯冀有成立他日捧持一逰門下爲拜謁之先或希一奬今者所獻但有輕黷尊嚴之罪亦何所取伏希少假誅責生死幸甚

上令孤相公詩啟

元稹

某啟某初不好文徒以仕無他技彊由科試及有罪譴棄之後自以爲廢滯潦倒不復以文字有聞於人矣曾不知好事者抉摘芻蕪塵穢尊重竊承相公直於廊廟間道某詩句昨又面奉教約令獻舊文戰汗悚懼慙忝無地某始自禦史府謫官於外十餘年矣閒誕無事遂用力於詩章日益月滋有詩千餘首其閒感物寓意可備朦瞽之風達者有之詞直气麤罪戾是懼固不敢陳露於人惟杯酒光景閒屢爲小碎篇章以自吟暢然以爲律體卑下格力不揚苟無姿態則陷流俗常欲得思深語近韻律調新屬對無差而風情自逺然而病未能也江湖間多有新進小生不知天下文有宗主妄相仿斆而又從而失之遂至支離褊淺之詞皆目爲元和詩體某乂與同門生白居易友善居易雅能爲詩就中愛驅駕文字窮極聲韻或爲千言或爲五百言律詩以相投寄小生自審不能有以過之往往戲排舊韻別創新詞名爲次韻蓋欲以難相挑耳江湖間爲詩者或相仿斆或力不足則至於顚倒語言重復首尾韻同意等不異前篇亦目爲元和詩體而司文者考變雅之由往往歸咎於某嘗以爲雕虫小事不足自明聞相公記憶累旬已來實懼糞土之墻庇於大廈使不復摧壊永爲板築者之誤輒敢繕冩古體詩歌一百首一百韻至兩韻律詩又一百首合爲五卷奉啟跪陳或希搆廈之餘一賜觀覽知小生於章句中櫟櫨榱桷之材盡曽量度則十餘年之邅回不爲無所用心耳詞防劣冒黷尊嚴伏俟刑書不敢逃讓死罪死罪

唐文粹卷八十五

欽定四庫全書

唐文粹卷八十六

宋姚編

書八【揔一十一首】

薦賢四

上宰相薦皇甫湜書【韋處厚】

薦所知於徐州張僕射書【李翺】

薦齊孝若書【令狐楚】

薦樊衡書【崔顥】

師資七

與李勃書【田正】

與叚校理書【劉巖夫】

答人求文章【栁宗元】

上韓吏部書【林簡言】

與常州獨孤使君書【崔元翰】

答韋中立書【栁宗元】

復杜溫夫書

上宰相薦皇甫湜書

韋處厚

相公閣下伏以燕國張公說登翊聖明底寧泰階推心旁求虛已下納房太尉由布衣振起於門下張曲江自蓬戶發揮於嶺底而繼播休名襲佩相印克懋勲徳不忝揄揚後之朝望因以興勸不多二公而推燕國者以雜居羣倫齊齒下輩崇搆棟榦則杪忽方輕琢飾珪璋則蒙昧未耀器用旣光持之於耳目之前垂後而無配名節兼大用之於身世之後希古而絕倫夫豈推策考步之爲乎藏往知來之兆乎蓋合以尺牘片言申以考迹定貎靈異五行之鐘粹也文章心靈之造形也著誠居業本隱以之顯觀心擇術自麤以之防以是而求則坐決萬方之內立斷百代之下其術旣定其道甚明竊見前進士皇甫湜年三十二學窮古訓詞秀人文脫落章句簡斥枝葉防百氏而旁覽折之以歸正囊六義以疾馳諷之以合雅苟堅其持操不恐於囂囂之訕修其踐立不誘於借借之譽孟軻黜楊墨之心揚雄尊孔顏之志形乎旣立果於將然至於用心合論操毫注簡排百氏之雜說判九流之紛蕩摘其舛駁趨於夷途徴防理軸遣訓詞波無不蹈正超常曲暢精防置之石渠必有劉向之刋正羣言列之東觀必有孟堅之勒成漢史施之奏議必有賈誼之兼對諸生天旣委明於斯人苟回險其道未得按輪而驅則必混翼乎天池飱精於沆瀣秉矰繳者從而道之固無及矣儻得逰門下信其才能相公得狥公之名有摭奇之實後進幸甚舍人驂禦賤役也猶能達掃門之事禰衡雕虫薄技也猶能遇非常之薦今某辱奉恩顧實百於舍人之儔皇甫湜蘊積才志固百於正平之量處厚百舍人之勢不能達百正平之心方切恃私於門館明者觀之其恥非一也懼愚瞽不盡謹繕其書論賦合八首用卜可否輕瀆嚴威下情不任戰懼之至

薦所知於徐州張僕射書

李翺

翺再拜齊桓公不疑於其臣管夷吾信而覇天下攘戎翟匡周室亡國存荊楚服諸侯莫不至焉豎刁易牙信而齊國亂身死不五公子爭立兄弟相及者數世桓公之信於其臣一道也所信者賢則徳格於天地功及於後世不得其人則不得其死其知人不易也豈惟霸者爲然𨿽聖人亦不能免焉帝堯之時賢不肖人皆立於朝堯能知舜於是乎驩兜放共工流殛鯀竄三苖舉禹稷臯陶二十有二人加諸上位故堯崩三載四海遏密八音後世之人皆謂之帝堯焉向使堯不能知舜而遂尊驩兜共工之黨於朝禹稷臯陶之下二十有二人不能用則堯將不得爲齊桓公爾豈復得曰大哉堯之爲君乎惟天爲大惟堯則之蕩蕩乎民無能名焉者哉春秋曰夏滅項孰防之蓋齊滅之曷不言齊滅之爲桓諱也春秋爲賢者諱此滅人之國何賢爾君子之惡惡也嫉始善善也樂終桓公嘗有繼絕存亡之功故君子爲之諱繼絕存亡賢者之事也管夷吾用所以能繼絕世存亡國焉耳豎刁易牙用則不能也向使桓公始不用管夷吾末有豎刁易牙爭權不而亂齊國則幽厲之諸侯也始用賢而終身諱其惡君子樂用賢也如此始不用賢以及其終而幸後世之掩其過也則防矣然則居上位流徳澤於百姓者何所勞乎勞於擇賢得其人加諸上使天下皆化之焉而已矣今天子之大臣有土地千里孰有如執事好賢不倦者乎蓋得其人亦多矣其所可求而不可取者則有人焉隴西李觀奇士也伏聞孰事知其賢將用之未及而觀病死昌黎韓愈得古文之遺風明理亂根本之所由伏聞執事又知其賢將用之未及而愈爲宣武軍節度使之所畱觀愈皆豪傑之士也如此人不時出觀自古天下亦有數百年無如其人者焉執事皆得而知之皆不得而用之翺實爲執事惜焉豈惟翺一人而已後之讀前載者亦必多爲執事惜之矣玆有平昌孟郊貞士也伏聞執事舊知之郊爲五言詩自前漢李都尉蘇屬國及建安諸子南朝二謝郊能兼其體而有之李觀薦郊於梁肅補闕書曰郊之五言詩其有髙處在古無上其有平處下顧兩謝韓愈送郊詩曰作詩三百首杳然咸池音彼二子皆知言者也豈欺天下之人哉郊窮餓不得安養其親周天下無所遇作詩曰食薺腸亦苦彊歌聲無歡出門卽有礙誰謂天地寛其窮也甚矣凡賢人奇士自以所負不苟合於世是以𨿽見之難得而知也見而不能知其賢如勿見而已矣知其賢而不能用如勿知其賢而已矣用而不能盡其才如勿用而已矣盡其才而容讒人之所間者如勿盡其才而已矣故見賢而能知知而能用用而能盡其才而不容讒人之所間者天下一人而已矣玆有二人焉偕來其一人賢士也其一人常常人也待之禮貎不加崇也則賢者行而常常之人日來矣況其待常常之人禮貎加厚則善人何求而來哉孔子曰吾未見好徳如好色者聖人不好色而好徳者也𨿽好色而不如好徳者次也徳與色均好之又其次也𨿽好徳而不如好色者下也最甚不好徳而好色者窮矣有人告曰某所有女國色也天下之人必將極其力而求之無所愛矣有人告曰某所有人國士也天下之人則不能一往而先焉是豈非不好徳而好色者乎賢者則宜有以別於天下之人矣孔子述易定禮樂刪詩敍書作春秋聖人也奮乎百世之上其所化之者非其道則夷狄人也而孔子之廟存焉𨿽賢者亦不能日往拜之以其益於人寡矣故無益於人𨿽孔子之廟尙不能朝夕而事焉況天下之人乎有待於人而不能禮善人良士則不如無待也嗚呼人之降年不可與期郊將爲他人之所得而大有立功於世與其短命而死皆不可知也二者卒有一於郊之身他日爲執事惜之不可旣矣執事終不得而用之矣𨿽恨之亦無柰何矣翺窮賤人也直辭無讓非所宜至於此者也爲道之存焉耳不直則不足以伸道也非好多言者也翺再拜

薦齊孝若書

令狐楚

某官至辱垂下問令公舉一人可管記之任者愚以爲軍中之書記節度之喉舌指事立言而上達思中天心發號出令以下行期悅人意諒非容易而可專據竊見前進士髙陽齊孝若字考叔年二十四學必專授文皆雅正詞賦甚精章表殊健疏眉目美風姿外若坦蕩中甚畏愼執事儻引在幕下列於賔佐使其馳一檄飛一書必能應馬上之急求言腹中之所欲夫掇芳刈楚不棄幽逺況孝若相門子弟射策甲科家居君侯之化下且數年矣不勞重幣而獲至寶甚善甚善雄都大府多士如林最所知者實斯人也請爲閣下記其若此惟用與捨髙明裁之

薦樊衡書

崔顥

夫相州者先王之舊都西山雄崇足是秀異竊見縣人樊衡年三十神爽淸晤才能絕倫𨿽白面書生有雄膽大略深識可以軌時俗長策可以安塞裔藏用守道實有歲年今國家封山勒崇希代罕遇含育之類莫不踴躍況詔徴隱逸州貢茂異衡之際防千載一時君侯復躬自執玊陪鑾日觀此州名藩必有所舉當是舉者非衡而誰伏願不棄賢才賜以甄奬得奔大禮升聞天朝衡因此時策名樹績報國榮家令當代之士知出君侯之門矣顥不勝區區敢聞左右俯伏階墀用增戰汗

與李勃書

田正

正珍重執事之心積二十餘年竟不獲自道於執事者徒懇懇終日常恐空老而無所師誠固內不自安矣自前年朝謁得展拜執事於道路之間時苦牽事復略不得伸前時所畜之思彌有不足於心矣執事以古今仁義發爲懲惡勸善之心豈惟當世士君子所賴抑亦姬公孔子之心待執事而明白之矣每覽前後史策紀其所爲古之賢者有出無愧矣正近奉制書去魏就鎭自念寵榮已極能無憂惕之甚哉且自二防亂常已來六十餘載矣河北之地教化之所不行冀趙魏常山又河北之尢者日月積習遂爲匪人誠可悲矣寢食常念之以爲負經濟不羇之才者執事可以將朝廷之化移獷俗之心矣正庸虛輒不自意思君子降重爲邑人啟茅塞之心仰執事坐師氏之筵使鄙夫修擁篲之禮則向之羞姑可掩矣不審執事當俯而就之乎復恥而不就乎今輒虛上倅之位矣君子光臨古人有功成不居退得所詣者鄙人詠之久矣儻終不拒至誠之情幸甚

與段校理書

劉巖夫

人藏其心不可測度也搖舌於口誰不言仁誼哉淸濁相渾眞僞難辧今𨿽有提其肺腸以呈眾某必笑而不諒此亦不足怪也蓋僞者繁而眞者寡況慿區區文字而能取信於人邪所以某蘊蓄斯久不敢輕奮抑爲此也今幸因執事稍垂盻睞以不倫眾輩故得肆陳其愚惟賜詳之某七歲受教誨始學箕裘迄今十六不見成熟性本慵惰彊之惟艱不能勠力盡瘁服勤先聖然常謂男子生而懸弧示有事於四方固不得與兒女曹並列依違以沒世每欲奮廓埃壒破開濤浪聳翼云漢垂名竹帛謂舒腕可取耳殊不知世道隘局九重阻深不可也又欲藏器弛用洗滌他腸昧旦調防甘入夜吟編簡索聖賢意探情性源白雲霏空虛舟泛波塵機不張語黙自任湜湜然得全其愚爲唐一閒人而家世淸風祗承嚴訓不可也又欲掉長舌於公卿閒蘧蒢戚施以媚於人拱立下流阿防從眾善者曰善不善者亦曰善巧言如流俾躬處休而愚僻已慣矯之惟病不可也三者之惑心不可屈志不可諧岐路難期歲月易老踐履之道倀然自迷執事濯纓淸流敏古多識試與指其要路將鞭蹇以趨之某再拜

答人求文章書

栁宗元

古今號文章爲難足下知其所以難乎非謂比興之不足恢拓之不逺鑽礪之不工頗纇之不除也得之爲難知之愈難爾儻或得其髙朗探其深賾𨿽有蕪累則爲日月之蝕也大珪之瑕也曷足傷其明黜其寶哉且自孔子以來玆道大辟家修人勵刓精竭慮者防千年矣其間耗費簡札役用心神者其可數乎登文章之籙波及後代越不過數十人耳其餘誰不欲爭裂綺繡互攀日月髙居於萬物之中雄視於百代之下率皆縱臾而不克躑躅而不進力蹙勢窮吞志而沒故曰得之爲難嗟乎道之顯晦幸不幸繋焉談之辯訥升降繋焉鑑之頗平好惡繋焉交之廣狹屈伸繋焉則彼卓然自得以奮其間者合乎否乎是未可知也而又榮古陋今者比肩疊迹大抵生而不遇死則垂聲者眾焉揚雄沒而法言大興馬遷生而史記未振彼之二子且猶若是況乎未甚聞著者哉有文不傳於後祀聲遂絕於天下者矣故曰知之愈難而爲文之士亦多漁獵前作戕賊文史抉其意抽其華置齒牙閒遇事蠭起金聲玊耀誑聾瞽之人徼一時之聲𨿽終淪棄其奪朱亂雅爲害已甚是其所以難也閒聞足下欲觀僕文章退發囊笥編其蕪穢心悸气動交於胸中未知孰勝故久滯而不往也今往僕所著賦頌碑碣文記議論書序之文凡四十八首合爲一通想令治書蒼頭吟諷之也擊轅拊缶必有所擇顧鑑視何如耳還以一字示褒貶焉

上韓吏部書

林簡言

人有儒其業與孟軻同代而生不遂師於軻不得聞乎道閣下豈不謂之惜乎又有與揚雄同代而生不遂師於雄不得聞乎道閣下豈不謂之惜哉有習於琴者問其所習必曰吾師於某某所傳師曠之道也習於弧者問其所習必曰吾師於某某所傳濯孺子之道也脫二人未至於古然亦無敢是非者以所傳有據故也儻曰吾自能非授受於人也必知其音俚音也其能庸能也嗚呼聖人之道與琴弧之道相逺矣而琴弧尙能自習之如此況聖人之道乎去夫子千有餘載孟軻揚雄死今得聖人之防能傳說聖人之道閣下耳今人睎閣下之門孟軻揚雄之門也小子幸儒其業與閣下同代而生閣下無限其門俾小子不得聞其道爲異代惜焉

與常州獨孤使君書

崔元翰

日月崔元翰再拜上書郎中使君閣下天之文以日月星辰地之文以百谷艸木生於天地而肖天地聖賢又得其靈和粹美故皆含章垂文用能裁成庶物化成天下而治平之主必以文徳致時雍其承輔之臣亦以文事助王政而唐堯虞舜禹湯文武之代則憲章法度禮樂存焉臯陶伯益伊傅周召之倫則誥命謨訓歌頌傳焉其後衛武召穆吉甫仍叔咸作之詩並列於雅孔聖無大位由修春秋述詩易反諸正而寄之治而素臣丘明防夏之徒又述而贊之推是而言爲天子大臣明王道斷國論不通乎文學者則陋矣士君子立於世升於朝而不繇乎文行者則僻矣然患後世之文放蕩於浮虛舛馳於怪迂其道遂隱謂宜得明哲之師長表正其根源然後教化淳矣閣下紹三代之文章播六學之典訓防言髙論正詞雅防溫純深潤溥博麗道徳仁義粲然昭昭可得而本學者風馳云委日就月將庶幾於正若元翰者徒以先人之緒業不敢有二事不遷於他物而其顓朴騃難以爲工抗精勞力未有可采獨喜閣下𨿽處貴位而有仲尼誨人不倦之美亦欲以素所論撰貢之閣下然而未有暇也不意流於朋友露其嗤鄙而乃盛見稱嘆俯加招納顧惟狂簡何以克堪今謹別貢五篇庶垂觀察儻復褒其一字有逾拱璧之利假以一言若垂華衮之榮不宣元翰載拜

答韋中立書

栁宗元

宗元白辱書云欲相師僕道不篤業甚淺近環顧其中未見可師者𨿽嘗好言論爲文章甚不自是也不意吾子自京都來蠻夷間乃幸見取僕自卜固無取假令有取亦不敢爲人師爲眾人師尙不敢況敢爲吾子師乎孟子稱人之患在好爲人師由魏晉已下人益不事師今之世不聞有師有輒嘩笑之以爲狂人獨韓愈奮不顧流俗犯笑侮收召後學作師說因抗顏而爲師世果羣怪聚罵指目牽引而增爲言詞愈以是得狂名居長安炊不暇熟又挈挈而東西如是數矣屈子賦曰邑犬羣吠吠所怪也僕往聞庸蜀之南恆雨少日日出則犬吠子以爲過言前六七年僕來南二年冬幸大雪逾嶺被南越中數州之犬皆蒼黃吠噬狂走者累日至無雪乃已然後始信前所聞者今韓愈旣自以爲蜀之日吾子又欲使吾爲越之雪不亦病乎非獨見病亦以病吾子然雪與日豈有過哉顧吠者犬耳度今天下不吠者幾人而誰敢衒怪於羣目以召閙取怒乎僕自謫過以來益少志慮居南中九年增腳气病漸不喜閙豈可使呶呶者早夜沸吾耳搔吾心則固僵僕煩憒愈不可過矣平居望外遭齒舌不少不獨欠爲人之師耳抑又聞之古者重冠禮將以貴成人之道是聖人所尢用心者也數百年來人不復行近有孫昌者獨發憤行之旣成禮明日造朝到外廷薦笏言於卿士某子冠畢應之者咸憮然京兆尹鄭叔則怫然曳笏郤立曰何預我邪廷中皆大笑天下不以非鄭尹而快孫子何哉獨爲所不爲也今之命師者大類此吾子行厚而辭深凡所作皆恢恢然有古人形貎𨿽僕敢爲師亦何所增加也假以僕年先吾子聞道著書之日不後誠欲往來言所聞則僕固願悉陳中所得者吾子茍自擇之取某事去某事則可矣若定是非以教吾子僕才不足而又畏前所陳者其爲不敢也決矣吾子前所欲見吾文悉以陳之非以耀明於子聊欲觀子气色誠好惡如何也今書來言者皆太過吾子誠非佞譽誣諛之徒直見愛甚故然耳始吾防且少爲文章以辭爲工及長乃知文者以明道是固不爲炳炳瑯瑯務采色聲音而爲能也凡吾所陳皆自謂近道而不知道之果近乎逺乎吾子好道而可吾文或者其於道不逺矣故吾每爲文章未嘗敢以輕心掉之懼其剽而不畱也未嘗敢以怠心易之懼其弛而不嚴也未嘗敢以昬气出之懼其昧沒而雜也未嘗敢以矜气作之懼其偃蹇而驕也抑之欲其奧揚之欲其明疏之欲其通亷之欲其節激而發之欲其淸固而存之欲其重此吾所以羽翼夫道也本之書以求其質本之詩以求其恆本之禮以求其宜本之春秋以求其斷本之易以求其動此吾所以取道之原也參之谷梁氏以厲其气參之荀孟以暢其支參之莊老以肆其端參之國語以博其趣參之離騷以致其幽參之太史以著其絜此吾所以旁推交通而以爲之文也凡若此者果是邪果非邪有取乎抑無取乎吾子幸觀焉擇焉有餘以告焉茍亟來以廣是道子不有得焉則我得矣又何以師云爾哉取其實而去其名無招越蜀吠怪而爲外廷所笑則幸矣

復杜溫夫書

栁宗元

宗元白兩月來三辱生書書皆逾千言意若相望以不對答引譽者然僕誠過矣而生與吾文又十卷噫亦多矣文多而書頻吾不對答引譽宜可自反而來徴不背相見亟拜亟問其得終無辭乎凡生十卷之文吾已略觀之矣吾性騃滯多所未甚諭安敢懸斷是且非邪書抵吾必曰周孔周孔安可當也儗人必於其倫生以直躬見抵宜無所諛今道而不幸乃曰周孔吾豈得無駭怪且疑生悖亂浮誕無所取幅尺以故愈不對答來栁州見一刺史卽周孔之今而去我道連而謁於潮之二邦又得二周孔去之京師京師顯人爲文辭立聲名以千數又宜得周孔千百何吾生胸中擾擾焉多周孔哉吾𨿽少爲文不能自雕斵引筆行墨快意累累意盡便止亦何所師法立言狀物未嘗求過人亦不能明辧生之才致但見生之用助字不當律令惟以此奉答所謂乎歟邪哉夫者疑辭也矣爾焉也者決辭也今生則一之宜考前聞人所使用與吾言類且兾愼思之則一益也庚桑子言藿蠋鵠卵者吾取焉道連而謁於潮其卒可化乎然世之求知音者一遇其人或爲十數文卽務往京師急日月犯風雨走謁門戶以冀茍得今生年非甚少而自荊來栁自栁將道連而謁於潮途逺而深矣則其志果有異乎又狀貎嶷然類丈夫視端形直心無岐徑其質气誠可也獨要謹充之爾謹充之則非吾獨能生宜勿怨亟之二邦以取法時思吾言非固拒生者孟子曰余不屑其教誨也者是亦教誨之而已矣某白

唐文粹卷八十六

欽定四庫全書

唐文粹卷八十七

宋姚編

書九【防六首】

自薦

上張燕公書【房琯】

止裴度相公書【元稹】

上鄭相公書【歐陽詹】

上宰相三書【韓愈】

上張燕公書

房琯

竊惟當今主英臣誠海平天淸幹相國者更言朝廷之遺闕黔黎之艱阻妄矣琯直以有詞不自明徴積心無與消散此亦一夫不獲願就相門陳之或議相門重深賤士罕及進言不少非人則廢退而復念止於旬時若借人爲容則恥殊特達欲持情徑往則懼致忽遺思所以自奇圖左右見異僭用舊禮獻此琬珪冀贄列得啟其書書窮思見其人矣至有輕好行怪易爲犯徳琯非敢如此也願左右明之琯嘗聞旣往布衣之士亦賤者也而一人下之三公崇之將欲分其賢愚而系其理亂琯自料必不能有損益於盛朝徒亦形似英哲之蹤辱累珪璋之徳希左右以公選琯因以私進所私者則敢終而言之琯防爲先相國棄委翳於蓁蕪之下因物遂遷與農者莫辧不忍窘厄然後以菑獲爲懷將祗若遺謀乃發前言筐篋有相公述作焉有先君鑑誡焉約之立言依以扶信若赴古道則適若逢今人則乖或謂之非或謂之是求我哲匠繋此困蒙顧此身在下流無聞上士未足爲先君之嗣不可見先君之友況有貴賤之異爲之隔闊乎深惟達音者希恐不可再得忽不知相國之富貴如此琯之貧賤又如此期相國乃曰人以道義求我我不當以貴賤隔之借如宣父有相國之貴寧拒防夏之徒歟夫其此心千載一用豈琯也當之又見禮經有難進易退者戒貪也起人來學者勸道也琯趣仁者而久未行何乎衣惟素褐乘非車馬閽人斥之馭者排之長衢髙門驟拜左右則近於論訴豈聞道之士乎故獻玉貢書以先其意或垂善誘使得登其門假以溫和之顏賜其淸閒之宴大觀宗廟旁見百官上諮爲人之紀綱次及作文之利害然後陳百一之誡諷南山之詩醉徳冩誠俯而告退琯之願也未敢忘也若其取於是日許時入奉一歲之內得再厠法曹舍人聞詩禮焉人子畢矣豈有恨哉至如笥有衣裳天有秩序聖君在上何人不欲如琯今日未敢生心儻見露之時爲左右所器亦願起自燕國門下令眾人別意瞻矚也貪竭鄙志不覺多言妨塵宴私憂危失措儻左右垂無窮之惠降不測之禮錫數字之答加一介之使則相國保下士之譽小人獲見知之榮光照防軀價傳多士輒餙瑣貎以俟軒車

上裴度相公書

元稹

通州司馬元稹謹再拜獻書相公閣下日者相公之掾洛也稹獲陪侍道途不以庸妄諮及章啟則竊聞閣下以文皇勅起居郎書居安思危四字於笏爲至戒今陛下當晉武平吳之後閣下卽東徵而還安孰甚焉思豈可廢況今四邸並開掃門之賔競至碣石餘沴束身之欵未堅則推食握髮之意可遽移於髙枕擊鐘之逸矣且得人則理之談實老生之常語至於切近猶饑者欲食不可惡熟俗而不言也若稹之未學淺見又安敢引諭古昔於閣下獨憶得近日故裴兵部之納人也甄辧精淨號爲名流及其爲相也搆置羣材使梁棟榱桷咸適其用人頗隘之至於激濁揚淸亦無所愛恡是以稟政不累月閣下自外寮爲起居郎韋相自巴州知制誥張河南自邕幕爲禦史李西川自饒州爲雜端密勿津梁之地半得其人如故韋纁如稹等防於疑礙置於朝行者又十數然後排異已之巨敵引腹心之至交當時一二年間幾至於姦無蹊隧而正有根本矣及山東沴作上以兵事諮之則對以禁暴息人之外不能有以佐震耀是以樽俎之謀不專於廊廟蓋亷善精防之士素熟於心胸而泛駕乘桴之材未嘗量校於左右也比於閣下今日之雄材大略爲短矣然而卽世之後𨿽無李嚴廖立之思而十年之內備將相號名卿者多其引防嗚呼子皮叔牙之功斯不細矣日者閣下方事淮蔡獨當鑪錘內蘊深謀外排羣議始以追韓信防呂蒙爲急務固非叔孫通薦儒之日也今殊勲旣建至化方行亦當念魏鄭公守成之難而三復文皇帝思危之詔乎以愚揆之欲人不怨莫若遷授之有常欲人之竭誠莫若救拯於焚溺何謂有常而不怨以省言之由後行爲前行以臺言之自察院轉殿院茍不如是則怨矣茍能如是何怨哉何謂救拯而竭誠稹又不敢移之他人借如小生之庸且昧也固不及班行之中輩又敢自讓於郎吏之末者邪向使元和中一年爲拾遺二年爲補闕不三四年爲貟外又三四年爲正郎則宰物者𨿽朝許之以綸誥暮許之以專席厚則厚矣遽責有隳肝瀝膽同廝養之用力亦難哉及夫爲計不良困於溝瀆者十年矣茍有舒其胼攣置之趨走者又不敢愛气力恡心髓於和扁也是猶鼉之有水鳥獸之有林何嘗愧於水木茍或縶而籠之鎖而檻之其或放之投之者則必啁噍顧慕以報人報其免於難也今天下病溝瀆困籠檻思閣下藥之養之投之放之者豈特小生而已哉且曩時之窒閣下及小生者豈不以閣下防有居安思危之字爲抵忌對上以河南掾尉非貶官爲說乎向非裴兵部一二明之則稹終老於貧賤固其宜也儻閣下猶二三年遲回於外任則少陽邀望之際固未得奉惶惶之命以周知其巢穴當元濟討除之始又安能定已成之冊於上前排未立之疑於眾口哉今天下能不有萬一於閣下之才略而由局足帖脇私自憐其志力哉況當今陛下在宥四海與人更始特降含垢棄瑕之書且授隨材任能之柄於閣下閣下若不能蕩滌痕累洞開嫌疑棄仇如振塵愛士如救餒使恃才薄行者自贖於煩辱以能見忌者騁力於通衢上以副聖君咸與惟新之徳次以廣閣下好善救人之道使千百年外謂閣下與裴兵部爲交相短長亦足爲賢相矣未盡善也且夫當陛下肇臨宇宙之初與得天久照之後愈光明矣安有裴兵部防羣材於前則盡行閣下防羣材於後則盡廢以閣下沐浴恩波之始與徽猷克壯之秋愈汪洋矣又安有救裴寰之罪換禹錫之官則盡易振天下之窮滯行渙汗之條目則盡難稹𨿽至愚未敢然也稹自十年遭罹多故每欲發書故舊尙不敢盡陳其情豈不知幹宰相有不測之罪邪熟自忖之與其瘴死蠻夷自題不遇之牓比夫塵穢尊重伏俟危言之刑無異也聊因所善緘獻鄙誠翹企刑書不敢逃讓不宣稹頓首

上鄭相公書

歐陽詹

將仕郎守國子監四門助教歐陽詹謹齊沐緘書再拜遣子弟獻於相公中衢之車下庶及乎閣下當今主上聖哲輔相賢明可行已行可止已止其或未行未止非不知也非不念也未可行而未可止也其愚蒙欲陳所知則在知之之後念之之內矣亦何敢言今斯有言自言而已人有百行修萬事精內扣濳鳴外聼無聲非不願用而人不用非不願旌而人不旌𨿽和平之代至老至死者相公以爲有之乎某將十有十百有百千有千也何以若知自近之耳某嘗讀論語得孔子曰古之學者爲已今之學者爲人傷時之學者不由所學矜所學也某不敏傷切如之況稟羔羊鴻雁之性未資訓導而敬順和合乎教者十或四五絜身畏人負拙自守始以孝悌忠信約禮從儀人生合爾博聞逰藝行義修辭人生固然殊不以有爲而爲也幸屬昭代以此官人敬趨條目遂希銓擇五試於禮部方售鄕貢進士四試於吏部始授四門館助教【某兩應博學宏詞不售一平選被駮又平選始授四門助教也】夫人百行庶幾萬事畱心不仕則已仕則冀就髙衢逺途展其素蓄垂名於後代播美於當時匪徒利斗粟希片帛救寒暑給朝夕也所以利斗粟希片帛者不能無之其將百行庶幾萬事畱心之流有所分別某非斯人之徒歟其慕彼人之徒歟企夫髙衢逺途也噫以四門助教限四考格以五選十年方易一官也自玆循資歷級然得太學助教其考選年數又如四門若如之則二十年矣自玆循資歷級然得國子助教其考選年數又如太學若如之則三十年矣三十年間未離助教之官人壽百歲七十者稀某今四十有加矣更三十年於此是一生不覩髙衢逺途矣況先三十年孰知存亡哉其或素蓄當在重泉之下矣忖已方人所以知百行修萬事精內叩濳鳴外聼無聲非不願用而人不用非不願旌而人不旌𨿽和平之代至老至死者十有十百有百千有千也嗚呼今之髙懸爵祿廣設名位實待乎徳行與乎能事也徳行也者孝悌也忠信也不可於公堂斯須而得試也須漸乎父母昆弟之言防乎州閭鄕曲之譽某逺人也父母昆弟在萬里之外州閭鄕曲在三江之南孝悌之言無由漸朝廷之耳忠信之譽莫得通闕下之聞也能事也者秉持也應奉也不可虛處無任而得呈也須形乎政令裁制之庸著乎役藝使才之致某冗官也政令裁制一月兩衙之謂役藝使才二奠陪行而已秉持之庸不可形考課之目應奉之致是亦絕著選能之見也縱有顏閔之徳防夏之學宰我之政夫子之文章止於是也但父母昆弟自相知州裏鄕曲自相許於海隅嶺徼其柰拳拳之身何夫大田斯獲而有遺秉則滯穂也萬秉稀一萬穗稀一某豈遂當其一乎且天地也命之翅必與之羽翮副其巨細使得飛也命之足必與之蹄蹠稱其短長使得行也若命之翅而不與之羽翮與之而巨細不相副飛則墜若命之足而不與之蹄蹠與之而短長不相稱行必顚命適遺之墜與適遺之顚則如無命無與也其庸愚不知造物之防者視之則不之怪其明賢深探理源者其謂天地何且邦國也勸人以徳行用錫之爵祿必契其分量使得行道也聳人以能事用錫之名位必權其輕重使得榮身也若勸以徳行而不錫之爵祿錫之而分量不相契道則屈聳以能事而不錫之名位錫之而輕重不相權身則辱勸適遺之屈聳適遺之辱則如無勸無聳也其庸愚不知政化之防者視之則不之怪其明賢深探理體者其謂邦國何某代居閩至於吳則絕同鄕之人矣自吳至於楚則絕同方之人矣過宋由鄭逾周到秦朝無一命之親路無回眸之舊猶孤根寄不食之田也人人耘耨所不及家家漑灌所不霑其灌乃條枚成乃華實者上天至仁之膏澤厚地無私之陽春乎相公爲上天之霖雨佐厚地之發生也何以處某焉夫舉善不遺於防陋用能必盡其材器眞宰相之任也自唐及虞有其人自夏及商有其人自周及秦有其人自漢而降無代無之洎國朝歷歷可數也相公能以某爲手下濫觴乎似善斯升眞善以至似能斯防眞能以來古人行此天下歸仁也相公行之哉行之哉今則猶古算度途逺倉皇造次某惶恐再拜

上宰相三書

韓愈

正月二十七日前鄕貢進士韓愈謹伏光範門下再拜獻書相公閣下詩之序曰菁菁者莪樂育材也君子能長育人材則天下喜樂之矣其詩曰菁菁者莪在彼中阿旣見君子樂且有儀說者曰菁菁者盛也莪防艸也阿大陵也言君子之長育人材若大陵之長育防艸能使之菁菁然盛也旣見君子樂且有儀云者天下美之之辭也其三章曰旣見君子錫我百朋說者曰多之之辭也言君子旣長育人才又當爵命以賜之厚祿以寵貴之云爾其卒章曰泛泛楊舟載沈載浮旣見君子我心則休說者曰載者載也沈浮者物也言君子之於人才無所不取若舟之於物浮沈皆載之云爾旣見君子我心則休云者言若此則天下之心美之也君子之於人也旣長育之又當爵命寵貴之而於其才無所遺焉孟子曰君子有三樂王天下不與存焉其一曰樂得天下之英才而教育之此皆聖人賢士之所極言至論古今之所宜法者也然則孰能教育天下之才將非吾君與吾相乎幸今天下無事小大之官各守其職錢谷甲兵之問不至於廟堂論道經邦之暇捨此宜無大者焉今有人生二十八年矣名不著於農工商賈之版其業則讀書著文歌頌堯舜之道雞鳴而起孜孜焉亦不爲利其所讀皆聖人之書楊墨釋老之學無所入於其心其所著皆約六經之防而成文抑邪與正辧時俗之所惑居窮約亦時有感激怨懟奇怪之辭以求知於天下亦不悖於教化妖滛諛佞譸張之說無所出於其中四舉於禮部乃一得三選於吏部卒無成九品之位其可望一畝之宅其可懷遑遑乎四海無所歸卹卹乎饑不得食寒不得衣濱於死而益固得其所者爭笑之忽將棄其舊而新是圖求老農老圃而爲師悼本志之變化中夜涕泗交頥𨿽不足當詩人孟子之謂抑長育之使成才其亦可矣教育之使成才其亦可矣抑乂聞古之君子相其君也一夫不獲其所若已推而內之溝中今有人生七年而學聖人之道以修其身積二十年不得已一朝而毀之是亦不獲其所矣伏念今有仁人在上位若不往告之而遂行是果於自棄而不以古之君子之道待吾相也其可乎寧往告焉若不得志則命也其亦行矣洪範曰凡厥庶民有猷有爲有守汝則念之弗協於極弗罹於咎皇則受之而康而色曰予攸好徳汝則錫之福是皆與善之辭也抑又聞古之人有自進者而君子不逆之矣曰予攸好徳汝則錫之福之謂也抑又聞上之設官制祿必求其人而授之者非茍慕其才而富貴其身也蓋將用其能理不能用其明理不明者耳下之修已立誠必求其位而居之者非茍役於利而榮於名也蓋將推已之所餘以濟其不足者耳然則上之於求人下之於求位交相求而一其致焉耳茍以是而爲心則上之道不必難其下下之道不必難其上可舉而舉焉不必讓於其自舉也可進而進焉不必亷於其自進也抑又聞之上之化下得其道其勸賞不必徧加乎天下而天下從焉因人之所欲爲而遂推之之謂矣今天下不由吏部而仕進者幾希矣主上感傷山林之士有遺逸者屢詔內外之臣旁求儒士於四海而其至者蓋闕焉豈其無人乎哉亦見國家之不以非常之道禮之而不來耳彼之處隱就閒者亦人耳其耳目鼻口之所欲其心之所樂其體之所安豈有異於人乎哉今所以惡衣食窮體膚麋鹿之與處猨狖之與居固自以其身不能與時俗順俯仰故甘心自絕而不悔焉而方聞國家之仕進者必舉於州縣然後升於禮部吏部試之以繡繢雕琢之文考之以聲勢之逆順章句之長短中其程式者然後得從下士之列𨿽有化俗之方安邊之畫不繇是而稍進萬不有一得焉彼惟恐入山之不深入林之不密其影響昧昧惟恐聞於人也今若聞有以書進宰相而求仕者而宰相不辱焉而薦之於天子而爵命之而布其書於四方枯槁沈溺魁閎寛通之士必且洋洋焉動其心峩峩焉纓其冠於於焉而來矣此所謂勸賞不必徧加乎天下而天下從焉者也因人之所欲爲而遂推之之謂者也伏惟覽詩書孟子之所指念育才錫福之所以考古之君子相其君之道而忘自進自舉之罪思設官制祿之故以誘致山林逸遺之士庶天下之行道知所歸焉小子不敢自揆其常所著文輒采其可者若干首錄在異捲辱賜觀焉幹黷尊嚴伏地待罪愈再拜

後十九日復上書

二月十六日前鄕貢進士韓愈謹再拜言相公閣下上書及所著文後待命凡十有九日不得命恐懼不敢遁逃不知所爲乃復敢自納於不測之誅以求畢其說而請命於左右愈聞之蹈水火者之求免於人也不惟其父兄子弟之慈愛然後呼而望之也將有介於其側者𨿽其所憎惡茍不至乎欲其死者則將大其聲疾呼而望其仁人之救也彼介於其側者聞其聲而見其事不惟其父兄子弟之慈愛然後往而全之也𨿽有所憎惡茍不至乎欲其死者則將狂奔盡气濡手足燋毛髮救之而不辭也若是者何哉其勢誠急而其情誠可悲也愈之彊學力行有年矣其愚不惟道之險夷行且不息以蹈於窮餓之水火其旣危且亟矣大其聲而疾呼矣閣下其亦聞而見之矣其將往而全之歟抑將安而不救之歟有來言於閣下者曰有觀溺於水而於火者有可救之道而終莫之救也閣下且以爲仁人乎哉不然若愈者亦君子之所宜動心者也或謂愈曰子言則然矣宰相則知子矣如時不可何愈竊謂之不知言者誠其才能不足當吾相之舉耳若所謂時者固在上位者爲之耳非天之所爲也前五六年時宰相薦聞尙有自布衣蒙抽擢者與今豈異時哉且今節度觀察使及防禦營田諸小使等尙得自舉判官無間於已仕未仕者況在宰相吾君所尊敬者而曰不可乎古之進人者或取於盜或舉於管庫今布衣𨿽賤猶足以方於此情隘辭蹙不知所裁亦惟少垂憐察焉愈再拜

後二十九日復上書

三月十六日前鄕貢進士韓愈謹再拜言相公閣下愈聞周公之爲輔相其急於見賢也方一食三吐其哺方一沐三握其髮當是時天下之賢才皆已舉用姦邪讒佞欺負之徒皆已除去四海皆已無虞九夷八蠻之在荒服之外者皆已賔貢天災時變昆虫艸木之妖皆已銷息天下之所謂禮樂刑政教化之具皆已修理風俗皆已惇厚動植之物風雨霜露之所霑被者皆已得宜休徴嘉瑞麟鳯龍之屬皆已備至而周公以聖人之才慿叔父之親其所輔理承化之功又盡章章如是其所求進見之士豈復有賢於周公者哉不惟不賢於周公而已豈復有賢於時百執事者哉豈復有所計議能補於周公之化者哉然而周公求之如此其急惟恐耳目有所不聞見思慮有所未及以負成王托周公之意以不得於天下之心如周公之心設使其時輔理承化之功未盡章章如是而非聖人之才而無叔父之親則將不暇食與沐矣豈特吐哺握髮爲勤而止哉惟其如是故於今頌成王之徳而稱周公之功不衰今閣下爲輔相亦近耳天下之賢才豈盡舉用姦邪讒佞欺負之徒豈盡除去四海豈盡無虞九夷八蠻之在荒服之外者豈盡賔貢天災時變昆虫艸木之妖豈盡銷息天下之所謂禮樂刑政教化之具豈盡修理風俗豈盡惇厚動植之物風雨霜露之所霑被者豈盡得宜休徴嘉瑞麟鳯龍之屬豈盡備至其所求進見之士𨿽不足以希望盛徳至比於百執事豈盡出其下哉其所稱說豈盡無所補哉今𨿽不能如周公吐哺握髮亦宜引而進之察其所以而去就之不宜黙黙而已也愈之待命四十餘日矣書再上而志不得通足三及門而閽人辭焉惟其昬愚不知逃遁故復有周公之說焉閣下其亦察之古之士三月不仕則相弔故出疆必載質然所以重於自進者以其於周不可則去之於魯於魯不可則去之於齊於齊不可則去之宋之鄭之秦之楚也今天下一君四海一國捨平此則夷狄矣去父母之邦矣故士之行道者不得於朝則山林而已矣山林者士之所獨善自養而不憂天下者之所能安也如有憂天下之心則不能矣故愈每自進而不知愧焉書亟上足數及門而不知止焉寧獨如此而已惴惴焉惟恐不得出大賢之門下是懼亦惟少垂察焉黷冒威尊惶恐無已愈再拜

唐文粹卷八十七

欽定四庫全書

唐文粹卷八十八

宋姚編

書十【牋附揔一十五首】

自薦

上王僕射書【盧肇】

上冢官書【沈亞之】

上座主書【劉軻】

上李侍郎書【王昌齡】

上中書權舍人書【陳岵】

上中書張舍人書【邵悅】

上李諫議書【沈亞之】

上雍州髙長史書【李嶠】

與韓荊州朝宗書【李白】

獻南海崔尙書書【劉蛻】

上節度使書【房魯】

與京西節度使書【韓愈】

上江西李大夫書【皇甫湜】

上崔華州牋【李啇隱】

與京西幕府書【劉蛻】

上王僕射書

盧肇

天不自明垂之以日月聖人不自理付之以公卿日月所以成天之文者無私照故也公卿所以成人之文者無私心故也爲天之明行帝之徳是公卿與日月同體者也然日月未嘗私晝夜以序明晦以時人生而戴之固無驚懪耳目延頸企踵而望之也及碩人重徳恢宏綱於將絕時人莫不拭眥假聼徯其聲明矣如是則又𨿽與日月同體與人望之心過之也伏以文物之勢嶪乎將頽聖上一旦惕然思髙祖太宗經天緯地之勤基美於千萬世其術秪在乎人文之中人文之中則不逾擇士之賢否也故度天下之徳莫重於僕射計天下之學莫深於僕射觀天下之文章莫富於僕射兼是三美然後詢於廟堂之上使諮於僕射俯而蒞之其實不啻若移泰山之重以鎭之也夫如是則預於貢士者何敢造次而進哉某本孤賤生江湖間自知書已來竊有防尙窺奧索幽久而不疲垂二十年以窮苦自勵伏念當太平之辰不預兵役農啇之伍得盡其志則將欲發其身大其家盡心於明時以竟其歲也乃志望士林之中及來輦下再試皆黜觀望於時而揆於事至於得之者未必盡賢失之者未必盡愚意謂隨天下貢士且進且退可以無咎今乃不意遇聖君賢相以僕射爲日月照臨多士莫不屏气懾息人之自咎若抱罪戾其在王門公族少讀文學尙爲憂惕啟僕射之徳振於文機其必得天下苦心之人而進之然後優防盛明爲臯爲伊以茂生植者也不然豈至於是逾二十載復匡之乎是知天啟徳於僕射在此時也某於此時若不得循墻以窺則是終身無竊望之分也敢布愚拙伏惟特以文之光明而俯燭之幸甚幸甚並獻拙賦一首塵冒尊嚴無任悸栗之至

上冢官書

沈亞之

某伏念傑木之生大長越倫足谷肩山而大谷不足以室其根長霓不足以帷其華天之所惜其體若此豈不使皆獲其所安而輳乎用及其不偶也徒見摧風枯霜蒙煙老云而已夫尋常之材也榦不丈枝不尺而葉縱其根不能躪土之膚生不十年各獲斤斧之制以就用何者受乎庶气故易長於極成爲眾用故易售於工其在林居相扶策木意自得仰視傑木不見其相與笑其凡枿而無用及一旦遭遇得升賢工之所思采而飾之跨二礎而百棟賴負若是修材巨榦非易自致也賢工良匠非易能容也今閣下抱多能之彊徳動與智諧可謂遭時也負難戴重橫於所安可謂得任也如能察出類之材異日處之然後次眾材備於百常如此則賢工之名可以自有古者賢士之居位也沐垢不終湯充饑不竟飯中輟而起畏日不足是皆探善於眾能思致其爵養良士之道也今則不然爲公卿大臣者必嚴居深視以自視養其所進者惟柔气緩言瞽視而巧諛然後謂之厚徳故以多識爲誣博知爲彊遷善爲流立節爲詐是皆斥而莫得稱也及一日操尺墨樞物機茫乎不知其所從使左右庸胥因得侮而役之彼非不欲自勝也蓋事業之所報固然今西戎邀嫁移兵防邊仍歲不已山東盜卒殺辱守吏未聞其歸誠可嗟也卽如主上求其往而爲理者閣下度之公卿大臣而誰擇乎某誠不肖七歲再官不逾九品之列陶心研慮謨古臣智輔之所以爲化至於樂慕賢哲亡其私而不回此則得之於性矣酌巖賢旅聖之所以立言至於書得失備理亂敍往紀來此則得之於文矣學名將覇帥之所以整暴亂至於奮旅陳師圜防百變之狀離如驚鳥合如凝雲此則得之於師矣是三者皆業於根然後緒其末非無所望也亦思願爲一從材戴橫傑之梁立巨礎之上顧世持斧之士安足以摹哉某聞戎鏡包陽當日而曯之則能延燧興火處陰而視之何異一規之幽銅邪而誰寤者而誰寤者夫其應則生某亦蒙曯於光下以其所抱書詞多鄙又不盡志忤觸淸嚴罪無所逭謹再拜

上座主書

劉軻

軻今月十日祗奉牓限納雜文一卷又聞毎歲舉人或得以書導志軻惟顓魯祖山野未熟去就惶惕息伏惟寛明少冥心察納軻伏見今之舉士競取譽雌黃之口而知必也定輕重於持衡之手𨿽家至戶到曾不足禆銖兩茍自低昂已定乎徇已者之論是私已於有司非公有司於已也軻也愚敢不以是規軻本沛上耕人代業儒爲農人家天寶末流離於邊徙貫南鄙邊之人嗜習玩味異乎沛然亦未嘗輟耕捨學與邊俗齒且曰言忠信行篤敬𨿽夷貊行矣故處邊如沛焉貞元中軻僅能執經從師元和初方結廬於廬山之陽日有芟夷畚築之役𨿽振風淩雨亦不廢力大耨或農圃余隙積書窗下日與古人磨礱前心歲月悠久寖成書癖故有三傳指要十五卷十三代名臣議十卷翼孟子三卷𨿽不能傳於時其於兩曜無私之燭不爲墮棄矣流光自急孤然一生一日從友生計裹足而西京邑之大居無環堵百官之盛親無瓜葛矣夫何能發聲光於幽陋𨿽不欲雌黃者之所輕重豈不欲持衡者之所斤銖耶此軻所以中夜憤激願從寒士齒庶或搴芳入幽不以孤秀不擷防金於沙不以泥土不取閣下自謂此心宜如何答也嘗讀史感和璞之事必獻不至三刖不至再必獻不至再殆幾乎無刖矣伏荷閣下以淸明重徳鎭定羣慮衡鏡在手蚩妍輕重之分咸希一定俾退者無屈辭進者無幸言夫如是非獨斯四輩之望而已矣亦宜實公器而荷百祿豈秪區區世人而已哉軻也生甚防末甚乎魚鳥魚鳥防物猶能依茂林淸泉以厚其生矧體乾剛坤順之气不能發迹於大賢人君子之門乎軻再拜

上李侍郎書

王昌齡

拜手奉書吏部侍郎李公座右夫道有一昌齡有心明公有鑑三者定矣而又元气潛行羣動相鼓乘時則利遇難則否斯亦分於數矣今或者譎觚旁礡以爲已任發心不中中無不通𨿽大愚之人猶知不可況賢智之士乎玆數者如昌齡之心非不知也明公之鑑非不明也惟明公能以至虛納惟昌齡敢以無妄進故未便絕意願就執事陳之若明公以爲隅曲置之度外則昌齡未識定分爲向時之客乘時不利動則遇否至虛不納無妄不進是使天下之士永絕望於明公矣豈獨小人哉初聞明公克舉大體不尙小節竭智附賢貫道選數亦以確鎭外物翕然有歸於是窮居獨閒未用之士將遁幽貞千里未審明公何以待之夫夷吾窮困樂毅覉旅孔明躬耕子房養志此四賢未遇之時則乃不遇意固不能俛首局步與眾人爭得失於吏曹之門就使四賢生於明時無所服用則下士之不若也亦當與眾人四方而來竦於明公之門未審明公何以處之伏惟明公居堂上之陰知日月之次覩堂下之士知四方之賢若者終不自若也伏惟明公熟察焉天生賢才必有聖代用之用之於天子先自銓衡則明公主司天下開塞天下之所由也可不愼之嗟乎持衡取士專在文墨固未盡矣況文章體勢其多面焉茍不相容則大迂闊一時不合便卽棄之伏恐傷鉤賾之明結志士之怨吁可畏也又有恢恢無明精誠洞物大不施小屈於章句蓋屈寸而伸尺小枉而大直君子行焉儻斯人也木訥自守黙然而退明公不以爲賢是小人敢正顏色鼓喉舌欲伸大直於明公能容之否所爲直者如何明公若以爲羣區一舉自有常式富貴爲懷曾莫下視則明公何以異近代合古人匪惟髙賢雅量在小子亦知之矣明公昔未居此任豈不曰伊人也棄正任巧我爲宗臣必將革之操持升降正在今日伏願密運心鏡俾無逃形振防非常以資天軸乃明公論則振防者亦膺摩赤霄必將逆進其類以光王國自邇及逺其誰曰不當任乎一爲元自可數千百年不衰其政矣敬之無任使小人之口波蕩振駭君子誾誾以俟賢俊昌齡久於貧賤是以多知危苦之事天下固有長吟悲歌無所投足天工或闕何惜補之茍有人焉有國焉昌齡請攘袂先驅爲國士用棼絲之務最急之治實所甘心昌齡豈不觧置身靑山俯飲白水飽於道義然後謁王公大人以希大遇哉每思力養不給則不覺獨坐流涕啜菽負米惟明公念之直料不得不謀其始夫惟明公深念之投報徇義非一言所能盡也昌齡常在暇日著鑑略五篇以究知人之道將俟後命以黷淸塵

上中書權舍人書

陳岵

春雷作龍蛇不安於蟄戶賢人用君子思奮於康衢時至气動而不知其所以然也是以小生區區願有所陳伏以今之獻書者語取士之得失揚盛烈之懿多矣刀尺之下固當有在小子淺陋自陳所抱曽不迨意何敢妄有稱謂以成繁文哉然而志苦者聲必哀气直者辭必端茍察之不惑聼之不失則伯牙不碎琴卞和不泣玉矣閣下宗文祖徳名全道著執贄循墻如岵者固多焉門屏故人非敢自適前者病中求拜輒以愚弱自疑猶記與善謂遇長者之眷固無戲言孤負知見局地無措衣化京塵星霜七周分將委運方理歸策適有一外闕舉觧至翎羽之類志气由存欲就明試不能自決友人樊生之見謀曰足下與元宗簡不與他觧就試明主足下其審處之李行舉者不然使吾子爲主司如君之負辱者將爲伸之乎岵曰伸之行舉日就試可也有姚衮曰夫道窮而心泰者神與之俗變而志定者義歸之時之通塞非智力所及吾子處否若泰不攺其守久矣今主司方以公用駭拘俗吾子賢淮陰之辱非韓信罪也不賢損益何有於眾人哉岵曰惟欲聞後命矣嚴考功之納樊衡也以爲取衡難得衡無後悔黜衡易失衡有遺恨故開一人之數以容之人到於今不謂衡忝一第而謂嚴得主司求人之義也伏想閣下虛求當甚於嚴也小子焉敢有希於衡哉懼畏不敢多陳死罪死罪

上中書張舍人書

邵悅

某白一昨猥辱面奉徴及玫瑰廬所有敢不供上輒獻數本惟恕其非多此物嘗開花明媚可置之近砌芳香滿庭𨿽萱艸忘憂合歡蠲忿無以尙也夫花卉以明媚芳香之故閣下不憚煩以采掇則士之有才有藝者必將盡力而搜求人人相賀皆有望於明公矣某猶慮花卉移植之際或有天閼其生詢樹藝之叟求長養之術叟曰以吾鄙見先務及時苐能當春徙之度地居之順其陰陽遂其成性根莖未固擁之以沃土枝葉未茂漑之以寒泉則扶疎郁映紅芳可得而翫矣觀叟所爲其理信然然誠以擁腫之姿願附於玫瑰之末擁土漑泉非明公而誰良時在玆無或遐棄不宣某頓首

上李諫議書

沈亞之

月日將仕郎守祕書省正字沈亞之再拜貢書諫議閣下某常有混類之悲不能自致其拙也甚矣故祥禽之類凡羽而凡羽混之神芝之類腐菌而腐菌混之嘉蕙之類棼芻而棼芻混之非獨混之而已亦且蒙其芳而奪其美何則善寡而凡多故也況世俗之目幾能於此而別白之者寒暑易轉是皆非金石安能自永於時哉一失其顧以爲類混則終從風雨而老矣可不痛之輒假所諭願賜終說幸甚楚王之鼎食十有餘年而王體不肥左右者懼王曰膳者不能味吾之鼎也國人亦曰膳者不能味王之鼎也更逐膳者凡十輩益不味王恥乃令國中曰有能使吾鼎之味調和以安吾體者寡人爵之三公楚裏之處士賢聞之應令而起耆老屬防而送之曰往矣卽鼎也然王曰仰味於君君何以塞之對曰王必以鼎授我我力甚優夫治鼎之職約水燥薪爨火以觀文武之用而已其輳味則有椒桂梅防鹽醢之品在吾揔眾力而調於心此其功也王之體不肥何待楚老曰斯固也夫眞僞雜鬻循戶而唱祈其售者僞十九焉是椒桂之質類而馨辛不爲也梅防之質類而苦酸不爲也鹽醢之質類而鹺咸不爲也皆具而不爲滋一旦集而防之鼎則必空虛矣君焉能揔是之力以成於王也前膳之所以得逐者由庶品之任非其任歟然則君之明足以察僞惑君之智足以樞物才誠能儲其眞蓄其當以給其用則後之辛馨之才防醢之具必越海逾陸而趨君之指矣斯百代之準也豈但肥楚王之體然今閣下旣以防泳道徳蓄儲助味之具必有素也然紛紛之眞僞而淸悟能無勞乎小子誠不足奉應對不得謁見久矣願因左右者召稍延於前獲進所語幸甚伏惟降察不辠謹再拜

上雍州髙長史書

李嶠

八月十五日三原縣尉趙國李某謹再拜奉書長史明公執事嘗聞諸師曰易稱君子或出或處蓋君子以時消息從道污隆故其處則閉重坐虛白龍盤鳯峙桂郁蘭芬下生川嶽之气上發星辰之象其出則摛景光吐文質風雲相召日月爭明撫八翼而登太階提七星而酌元气夫然故終始亨吉進退利貞嶠當休明之期推去就之分滄州密邇未徴嘉遁之爻閶闔洞開不列亨衢之步顧嘗希仕尺寸徇祿斗升胥僕之與鄰奔走之爲役婆娑塵垢之下踸踔藩籬之際區區短懷亦云可見矣抑貧賤寔湏降志顚沛不可違仁是用終夜九回一朝三省懼斯言之或玷將細徳之爲累至於有文無害之政得玊喪寶之談服以周旋庶乎聞達然以守其愚直任此拙難入門無爲言之侶出谷罕求聲之援生平琴曲惟以下調相哀疇昔朋逰詎有中人見識誠不幾乎幽蘭芳蕙實有愧乎枯木朽株自獲忝防班預聞賤事佩紛綸之雅訓承肅穆之淸塵有日矣亦曾越嚴序趨下風希口吻之芳音候眉宇之陽气而堂上百里鬷明無撤器之因門下三千毛遂乏處囊之地𨿽願披心膽進欵誠云漢逾邈風流遂逺夫客果有能不孤彈劍之食士實難盡誰知執矢之工此昔人所以慷慨於神交殷勤於知已者也伏惟君侯日門翔照天池撫翼廚開銘鼎庭列歌鐘吐亹亹之言植堂堂之望河陽春樹開四照於詞林洞庭秋水淸九流於心鏡若夫標置度量權衡物理蕭公畫策不探逺之規孟子持籌未極精防之數粵若登金閣排玉堂利見九五差蹤二八或奏昌言伏丹墀而心啟乃回天奬慿紫樞而目送南宮祕署出入生光西京神輔指麾成俗固已羽儀振鷺黼藻羣龍者焉下走家本燕南君侯昔臨趙北負書懷刺方致維桑之禮賁帛翹車幸枉錯薪之薦愷悌之慈允洽敷腴之好不忘洎觧褐中林易農下邑希光東壁猶是貧女舊鄰激水西江非復達人前惠鄙賤之質未攺提奬之恩已別昔時姜桂早得因地而生今玆桃李翻以無言受棄豈非時亨其防命塞其通者乎今余秩無幾觧巾有日便當斂襟初服收拙後塵何去何從罷策之臧否自開自落任天地之榮枯冝其捲舌吞聲滅影削迹不幹執事之紀無煩左右之聼徒恨勤誠累歲而丹慊不通服道彌年而白頭成諺所以低徊岐路杼軸蓬心搦翰操觚而不能已者也夫引往納來江海所以深廣損上益下乾坤所以光大是故虛已之求有屈位而申道泛接之愛或開懷而受物若乃崇峻宮垣扄鑰閫奧使屬睇之目隔逾深而照窮仰止之心限彌髙而望絕禦賔以之失位篲客以之無門將恐慕義之夫思爲黃鶴之舉企景之客不作眞龍之遊願君侯垂古人之風申國士之分假其白璧之契接以黃金之言不忽當年要之卒歲則重如熊掌府中饒取義之賔輕若鴻毛節下有徇生之士矣敢薦狂妄惟君侯擇焉

與韓荊州朝宗書

李白

白聞天下談士相聚而言曰生不用封萬戶侯但願一識韓荊州何人之景慕一至於此豈不以周公之風躬吐握之事使海內豪俊奔走而歸之一登龍門則聲譽千倍所以龍蟠鳯逸之士皆欲收名定價於君侯願君侯不以富貴而驕之寒賤而忽之則三千之中有毛遂使白得頴脫而出卽其人焉白隴西布衣流落楚漢十五好劍術徧幹諸侯三十成文章歷抵卿相𨿽長不滿七尺而心雄萬夫皆王公大人許與气義此疇曩心迹安敢不盡於君侯哉君侯制作侔神明徳行動天地筆參造化學究天人幸願開張心顏不以長揖見拒必若接之以髙宴縱之以淸談請日試萬言倚馬可待今天下以君侯爲文章之司命人物之權衡一經品題便作佳士而今君侯惜階前盈尺之地不使白揚眉吐气激昂靑雲邪昔王子師爲豫州未下車卽辟荀慈明旣下車又辟孔文舉山濤作冀州甄防三十餘人或爲侍中尙書先代所美而君侯亦一薦嚴協律入爲祕書郎中間崔宗之房習祖黎昕許瑩之徒或以才名見知或以淸白見賞白每觀其銜恩撫躬忠義奮發白以此感激知君侯推赤心於諸賢腹中所以不歸他人而願委身國士儻急難有用敢效防軀且人非堯舜誰能盡善白謨猷籌畫安敢自矜至於制作積成卷軸則欲塵穢視聼恐雕虫小伎不合大人若賜觀芻蕘請給紙墨兼之書人然後退掃閒軒繕寫呈上庶靑萍結緑長價於薛卞之門幸惟下流大開奬飾惟君侯圖之

獻南海崔尙書書

劉蛻

所謂大丈夫豈天使爲之哉以其進爲天下利退有百世名顯爲諸侯師黙成髙世法而已爲退黙者爲避人得時而退黙者自進爲進顯者爲必行不得時而進顯者爲失志以雄才盛徳不可不兼其時故無其時不可行也有時而志未達又不可行也志達而未信於天下又不可行也上位之人有不可故下位之人有逾垣塞牖而自遁者又豈惟退黙而已哉方今天下百姓不敢爭步畝四夷不敢犯守陲自元和已後國家不傷一夫不亡一矢𨿽有豎子弄兵曾無筋穿皮蠧之患尋已誅伏然而閣下不謂無其時乎昔雍丘不能以才達求討吳蜀以自試班超不能守其家儒然後得官校尉夫文家之不遇淸世不免操弓矢而擐甲冑也今則仕由文學著官自淸顯尊閣下不謂志未達乎夫南海實筦防之地有金珠貝甲修牙文犀之貨非茂徳亷名國家常重其人閣下不謂未信於天下乎當其時士亦固不以天下之廣自隘以居其身不以天下之道自負以不知已故賂媒請介則不忍爲守媒待介或有所自棄故退黙者不得不自進矣閣下以爲時乎未可乎嗚呼蛻之生於今二十四年𨿽天有南無可置其門𨿽天有東不得開其序伏臘不足於糗糧冬夏常苦於皸濕然而因時著書滿十卷自謂不有得於今必有得於後不有得於人必有得於鬼神今則力疲而天下笑日暮而郵捨閉今閣下則逾垣塞牖而已𨿽然當閣下進爲天下利而又顯爲諸侯師之時柰何得有逾垣塞牖之說乎故先自棄南向再拜不勝懇懇窮泰有時未可知也謹貢舊投刺書一卷以其最近於情雜歌詩共一卷以其頗有逸事伏惟周賜觀覽無憚僇笑

上節度使書

房魯

今之君侯垂金印結紫綬處內則堂髙數仞侍婢姢然衣羅紈鳴珥環出聲態者累百居外則防列重扉介夫毅然執弩矢擁鈇鉞俟指令者數千君侯目視飛鴻气如橫蜺而貢士布衣有塵饑童無色蹇驢竭蹷而來干謁誠志業不怍气容自若且以干望爲心亦不能無愧其望非望飲醲齧肥被鮮曵華指防乘駿也所以望者蓋砥行立名之流非附靑雲之士焉得施於世其愧非愧布衣糲食僮饑蹇驢也所以愧者彼何人也予何人也夫賈居闤防藏其貨物俟有求者𨿽巨人必恭然而請賈人言其直則髙之曰必若干乃得求者率不能小減而市矣及其人持物貨歷戶而自唱曰某好物某好貨其將市𨿽小兒童則艴然視之問其直幾何其唱者且平其直必愈卑之十七八戱耳誠金玊其物貨秪以盜有而竊置爲宜然何以至是彼不求此望售也士之幹人亦然士非不能隱山林羣麋鹿脫俗姿態又思孔子千歷削逐如此而不足以求行道學孔子者又安得傲然自遂而獨善邪亦非得已富貴之人能趨求貧賤之人人必不謂假聲勢也又不謂諂佞也又不謂利也貧賤之人趨求富貴之人而大謂之假聲勢也中謂之諂佞也下謂之利也且見自書傳稱說當時英豪智能者或云禮士或云愛客或云薦寵後輩及言窮約節義者則不過不諂於富貴不慼於貧賤而已今之君侯不惟其不禮士不愛客不薦寵後輩蓋無意趨求貧賤之人貧賤之人趨求之往往得罪過不一二而已惟閣下有古英豪之气必能招來窮困者大道之行則澤布四海矣不則云卷一丘閣下識某之心非有覬於閣下而云云其說閣下且視之爲何如其理豈不然邪他俟盡於棨防之前某再拜

與京西節度使書

韓愈

愈再拜布衣之士身居窮約不借勢於王公大人則無以成其志王公大人功業顯著不借譽於布衣之士則無以廣其名是故布衣之士𨿽甚賤而不諂王公大人𨿽甚貴而不驕其事勢相湏而先後相資也今閣下爲王爪牙爲國藩垣威行如秋仁行如春戎狄棄甲而逺遁朝廷髙枕而不虞是豈負大丈夫平生之志願哉是豈負明天子非常之顧遇哉赫赫乎洸洸乎功業逐日以新名聲隨風而流宜乎讙呼海隅髙談之士奔走天下慕義之人使或願馳一傳或願操一戈納君於唐虞收地於河隍然而未至乎是者蓋亦有其說云豈非待士之道未甚厚遇士之禮未甚優請粗言其事閣下試詳而聼之夫士之來也必有求於閣下夫以貧賤而求於富貴正其宜也閣下之財不可以徧施於天下在擇其人之賢愚而厚薄等級之可也假如賢者至閣下乃一見之愚者至不得見焉則賢者莫不至而愚者日逺矣假如愚者至閣下以千金與之賢者至亦以千金與之則愚者莫不至而賢者日逺矣欲求待士之道盡於此而已矣欲求士之賢愚在於精鑑博采之而已矣精鑑於已固已得其十七八矣又愽采於人則百無一二遺者焉若果行是道愈見天下之竹帛不足書閣下之功徳矣天下之金石不足頌閣下之形容矣愈也布衣之士也生七歲而讀書十三而能文二十五而擢第於春官以文名於四方前古之興亡未嘗不經於心也當世之得失未甞不畱於意也甞以天下之安危在邊故六月於邁來觀其師及此都徘徊不能去者誠悅閣下之義願少立於堦墀之下望見君子之威儀也居十日而不敢進者誠懼閣下以眾人視之則殺身不足以滅恥徒悔恨於無窮故先陳此書序其所以來之意閣下其無爲狂而以禮進退之幸甚幸甚愈再拜

上江西李大夫書

皇甫湜

居蓬衣白之士所以勤身苦心矻矻遑遑出其家辭其親甘窮饑而樂離別者豈有貳事哉篤守道而求知也有位之人所以休聲茂功鑠光保大不絕勲而窮名者亦無異術焉樂育材而得人也人無所知𨿽賢如仲尼窮死而道屯況其下者也未得其人𨿽聖如唐堯水不抑而凶未去況其下者乎故上之於人下之求知相湏若此之急而相得若此之難者何也蓋以在位者居髙而聼深在下者行卑而迹賤其事勢不同出處相懸故也況乎上之人負其位不肯求下之人負其才不肯屈此其所以相湏若此之急相得若此之難也湜自學聖人之道誦之於口銘之於心徒恨今之人待士之分以虛華而已今之士望人之分以毫末而已上下相鼓波流相翻包特行者渾眾人抱奇才者乏卓識智與愚相渾古之道不行是以役役棲棲猶鬱鬱而無語竊以閣下以周邵之才居周邵之職獨智傑出孜孜以下問收接而博觀自江而西沈濳液澤傳之天下汪洋喧閙是以發憤而來非有他也欲以望閣下之輝光窺閣下之深髙下靡豪傑之風以快平生之心耳伏惟降其尊嚴而省覽之裁其可否而去就之無以其淺防察其辭觀其志而不錄其罪幸甚謹獻舊文十首以先面贄干犯左右惶懼於旌門之前

上崔華州書

李商隱

中丞閣下愚生二十五年矣五年誦經書七年弄筆硯始聞長老言學道必求古爲文必有師法常悒悒不快退自思曰夫所謂道豈古所謂周公孔子者獨能邪蓋愚與周孔俱身之耳以是有行道不系今古直揮筆爲文不愛攘取經史諱忌時世百經萬書異品殊流又豈能意分出其下哉凡爲進士者五年始爲故賈相國所憎明年病不試又明年復爲今崔宣州所不取居五年間未曾衣防文章謁人求知必待其恐不得識其面恐不得讀其書然後乃出嗚呼愚之道可謂彊矣可謂窮矣寧濟其魂魄安養其气志成其彊拂其窮惟閣下可望輒盡以舊所爲發露左右恐其意猶未宣泄故復有是說某再拜

與京西幕府書

劉蛻

漢武帝聞子虛賦初恨不與相如同時旣而復喜其人之在世也若然者居蓬蒿而名聞之於天子富貴固不足疑其來爵土固不足畏其大今按其本傳云官則止於使者居家初則甚貧嗚呼有才如相如有好才如漢武帝然而不達者蛻知之矣於時武帝以四境爲心中國耗弱爵土酬於謀臣金帛竭於戰士𨿽念一篇之子虛固不能減十夫之口食宜矣蛻也生值當時天下無事以文爭勝得居第一獨蛻居家甚困白身過於相如者蓋無人先聞子虛於天子今又不然使有聞之於藩翰大臣則其人自不廢棄老死者也嗚呼時異矣事古矣相如之時𨿽遇天子不能致富貴於今之時遇藩翰大臣則足以敍材用伏惟執事以文學顯用士之得失無不經於心謂小生之言何如哉

唐文粹卷八十八

欽定四庫全書

唐文粹卷八十九

宋姚編

書十一【揔一十三首】

激發八

上崔相公書【吳武陵】

再答張僕射書【栁冕】

上韋右丞書【劉軻】

與田將軍書【獨孤郁】

移陸司勲沔書【歐陽秬】

與李渤拾遺書【盧坦】

移成均博士書【皮日休】

與孺顏上人書【沈亞之】

哀嗚三【列國附】

上李門下書【栁宗元】

上吏部裴侍郎書【駱賔王】

代荀卿與楚相春申君書【附劉軻】

忿恚二

與吏部孫貟外書【陳章甫】

上安州裴長史書【李白】

上崔相公書

吳武陵

月日謹白書相公閣下昔者獲侍坐於東掖竊聞餘論吾之行已略無遺事獨未能舉賢士大夫於朝爲恨耳武陵誠愚不覺竊抃以爲明哲之達必將與人同然猶恨爾時相公未得行其志今者鎔鑄生人鼓簧羣物九牧之士傾耳而聽拭目而視以爲舉善黜惡大堯之功相公亦塞其望乎昔者管夷吾致隰朋寧戚東郭牙賓胥無王子成於桓公分職其務且曰欲理國者則五子存焉如將霸王則夷吾在焉蓋不欲專其能也先相國居位旬朔而所舉者亦數十百人今不知相公所舉阿誰所黜阿誰自秋䢐春非特旬朔豈天地無其人邪將相公有所待邪或則曰明主春秋鼎盛方有所好升平之畫未可爲也此又常人之論無足徴者夫人君病無所好苟有所好何爲不可假若主好畋獵則正人其無畋獵者乎主好宴遊正人其無蹙鞠拔河者乎因好而致事將濳化或以謌謡進或以烹餁來相公詎謂不然乎今兩河余防條貫未得北虜倨慢西戎猖蹶三關可收五城可理河壖可田運漕可罷相公豈獨遺此而優遊廊廟更以歲月取賢相之位然後旄鉞而出鎭乎生人可憐勲業可惜伏惟相公越羣士之好臆姑爲躊躇天下幸甚始從北來得邊隅之事謹條別狀輕瀆嚴重武陵再拜

再答張僕射書

柳冕

辱還答知朝廷之事事無小大難易一切言之言之輙從從乃中變故吾子言有進退之心誤矣夫言之不入諫而怒之國之患也言之輙從從而中變是可諫也又何患乎故下之說上患其志不固不患無時謀合於天卽天爲之時謀合於人卽人爲之時天且不違況於人乎伊尹負鼎俎五說於湯其道乃行天爲之時也商鞅以彊國三說孝公其功乃立人爲之時也譬如爲山累土過於九仞然後功就苟待天時功不成矣愚公者志欲移山必能移山故天地之心與人不逺人能感天在於心耳昔犬戎滅周申甫復之無知亂齊管仲霸之晉室中絕王導興之太平干紀姚宋挫之彼謀之如神卽用之如神故賢人君子匡救時運有其才必有其志有其言必有其事事至而退君子不爲今一言未行其志乃衰是無志也故君子白刃可蹈也鼎鑊可赴也其志不可奪也今有其位有其時一不動再言之再不動三四言之卽天地可動況於人乎天地气合卽君臣气合又何患乎冕白

上韋右丞書

劉軻

右丞閣下某切伏下風有年矣布衣儒冠讀書耕田焦勞形神求古人道不爲不多其閱今之事極耳目之聞見亦以半古之道參乎其心者也行之於古旣如彼踵之於今又如此固不必揲乎蓍灼乎而卜筮行乎其中矣小生敢欲首天下之忠激敢言之士輙試貢心中事以當閣下閣下知一士之進退關天下之去就今天下白屋之士有角立秀出者或能以黃老言或能以儒術言或能以刑法言思願吐一奇設一防使司化源者開目而見四方之事閣下知天下亦有人乎有是人無其時與無是人同有其言而不行其所以言與無言同此所以理代寡而升平之運不可得而至也古之大臣不惟諫君人亦諫君亦諫故曰惟尹躬曁湯咸有一徳此所以開聖聽而達天視也昔貞觀初天下注心於房魏而太宗果爲堯舜開元中天下注心於姚宋宗幾如太宗今閣下之車轍馬迹相去俯無尺寸天下之注心於閣下聚手而指以爲提持大柄在閣下掌握中耳閣下知人意參於天意邪先天而天弗違則自古之相天下者其道不同及其成功一也昔漢孝惠時有若曹丞相以黃老施化而天下淸淨孝武時有若公孫以儒術禦世而天下亦治孝宣時有若魏邴者以刑法撿下實號中興閣下必欲爲黃老而館舍下有膠西蓋公邪必欲爲儒術而門下有平津之客邪必欲爲刑法而與言者有溫舒於公邪此三者在閣下所嗜而行之耳夫橫一木而棟明堂者其力固多然其下有柱柱下有石石下有土積三物而棟力成焉故太曰崔嵬不崩羣土疆此明上下節級有扶持之道也今人之望閣下挺一身而棟天下必矣抑不知棟下之柱者誰乎柱下之石土者誰乎此小生汲汲於私心誠在此也某每病此來之欲爲丞相者馴致其道積人之望使必曰某公必爲宰相白麻未及下而門已扄鐍其此豈謂導萬物之情狀達一人之聰明邪且一人之耳待宰相而聰之一人之目待宰相而明之宰相之耳目亦資天下之士且曰是何賢於我其言亦何補焉此谷梁子所謂上暗下聾也某甞試論之天下之形聲𨿽離婁師曠故不能周視徧聽矧閉目掩耳而欲達天下之視聽不亦難哉故曰耳目在天下聰明在宰相故堯所以寄耳目於舜禹時謂聰明文思之後焉脫不以天下爲聰明某不知其然此亦閣下之所醜聞也故某所徴前事而言之意者實欲閣下踐其地使今之談者曰房魏道在吾君必爲太宗矣區區下情輒以此貢心焉伏惟宥其愚而捨其所持意恩幸某恐懼再拜

與田將軍書

獨孤郁

天子賞將軍之勲自禆校領十萬軍率給麾幢節符佩黃金印者數四廟祖於京開東第駟門號公侯家子弟姻族以將軍故皆爲好官將軍之勲名可謂盛矣美矣然某聞古人曰成功不久難處且物禁太盛昔者周公以至聖之徳致太平之功以成王防少不忍而去召公有不恱色何者勢逼不能無嫌故也夫以聖處猶難況非聖哉故範蠡畱侯知其然去之而逺害昔者李斯爲秦破山東從擒諸侯尊秦爲天子秦皇以爲丞相任事秦廷之貴惟斯耳斯知盛滿不行卒爲秦擒韓信爲漢誅趙魏破齊楚尊漢爲天子漢裂土封王於荊漢將之貴惟信耳信不知降挹一旦蜚言被疑卒受呂氏之誅彼二子可謂巧於爲人拙於爲身故二子始有周呂勲卒受參夷誅何則由務進而不知退故今上封足下爲公爲王爲十萬戶侯傳子襲孫居爲防爲龍出爲桓爲文且令召公無不恱色足下豈不賢於周公哉夫今之遊宦者辛勤數千萬言得一官俸不過三二萬數從僕不過一二人滿當罷戀戀不欲去豈非顧其利邪況夫遭時變卽據千里土權殺生柄不覺炎燠更變歌童侍兒俳優不離前爲樂萬方以娯情惟恐其不歡無纎憂能鑽其胸豈不願畱之邪顧其勢不可是以去故堯讓天下而長有天下孫叔敖不悔去者三願將軍無受吳張之說納馬援鄒陽之防思畱侯陶朱之舉悟韓信李斯之惑立竇融河西之績覽郭馬李髙數賢之事稽叔敖三去之美昔蔡澤之說範雎也引鞅起踵以系奪其位睢受說而歸相讓澤非不知澤情而受市也蓋審理必然今某來非縱橫時豈澤之徒歟旣非奪位而來又豈欲騁口衒世直以惜賢人之業耳惟將軍無猜焉

移陸司勲沔書

歐陽秬

月日歐陽秬移書郎中閣下夫百女蕩一女貞蕩者紛然爲貞者笑脫使貞者始貞而後蕩柰百人之笑一人邪嗚呼一之笑百百者有比恥於人而已百之笑一一者舉目無比其如恥何伏惟閣下少垂聽覽秬在閩中時聞閣下之名十年矣及來京師又逾一紀甞期閣下不出則若南陽劉子驥防稽謝慶緒出則如蜀孔明殷傳說不然亦如賈誼朱云之徒庶幾於直道也今皇帝起閣下爲郎閣下俁俁而來秬謂斯來也享數年有見必言有聞必論日復一日僅三百日矣豈九牧之民皆治矣無有術邪四夷之患皆平矣無有防邪天下之無賢者不可舉邪天下之無幸者不可黜邪天下之無贓者不可劾邪天下之無寃者不可雪邪天下之無屈者不可伸邪天下之無驕者不可誡邪旣無所聞又無所見則樂堯舜之道讀周孔之書劉驎之謝敷斯人也閣下亦斯人也豈徒鼔動以朝廊飡而退是何前倨而後恭若彼始貞而後蕩如此且一之笑百𨿽有比也正今百人之反笑矣閣下欲何比焉夫名利之心不可捲正直之心亦不可轉秬謂閣下今之爲不及昔時不爲明矣且逢萌不掛冠孰有萌邪孫楚不漱石孰有楚邪閣下始心爲直苟在爲郎國家有明經進士史傳諸科孰不郎也後達者𨿽在閣下之左先達者果在閣下之右秬所謂爲郎不若不爲蓋悲閣下身未死而名已滅𨿽然尙有可復之計何者閣下有所見勿惜其位而言有所聞勿顧其身而論論或不行言或不用則乞骸歸去斯謂可復之計也已矣吳越暖景山川如繡鱸鱠蒓羮放歌長嘯夫如是永爲陸司勲庶幾乎不朽伏惟念之秬再拜

與李渤拾遺書

盧坦

八月三日坦頓首奉書拾遺公足下包濟世之資抗出塵之迹徳全道備云臥谷飲遺名而聲飛晦耀而光發天子所聞風下詔命作諫臣朝野聳瞻煙蘿動色足下懷寶樂山竟未爲蒼生起實一代之孤風千年之曠躅不可得而累也坦器凡材薄猥踐班榮鎭守宣池路出瀍洛眺嵩峯之峻極仰景行之彌髙吟想徽猷寤寐饑渴幸甚幸甚坦𨿽未獲拜面而捨弟甞師習於左右矣飽聞足下之髙義竊承足下詠堯舜之言志周孔之道以致君惠人爲意非特熊經鳥伸長往而不返者也甚善甚善然則孔氏之道不隘小官不榮大位於是宰中都而魯國化作相而天下服世衰運微其道中阻猶且歷國應聘窮塞而後止今天下歡康異衰周之代也萬方一統非列國之時也而足下猶獨超然髙舉不答天子之命豈孔氏之徒歟愚竊惑焉大凡今之人奔分寸之祿走絲毫之利如羣蟻之附鮏羴聚蛾之投爝火取不爲醜貪不避死得以爲榮失以爲辱不由道以進退不量能以授受如此者多有識知病足下豈不欲矯棄流俗獨爲君子哉誠志士之端操賢人之大業也敢不愛慕之乎或聞足下又以蒲輪纁郡府之禮不到遂徘徊山門未果輕去難進之道三揖爲冝在足下俟駕而行斯可矣余復何可道哉少許茶果謹具別紙公程迫速不獲拜詣馳誠而已不具盧坦白

移成均博士書

皮日休

夫居位而愧道者上則荒其業下則偸其言業而可荒文獘也言而可偸訓薄也故聖人懼是寖移其化上自天子下至子男必立庠以化之設序以教之猶歉然不足士有業髙訓深必詘禮以延之越爵以貴之俾庠聲序音玲瓏於珩佩鏘訇於金石此聖人之至治也今國家立成均之業其禮盛於周其品廣於漢其詘禮越爵又甚於前世而未免乎愧道者何哉夫聖人之爲文也爲經約乎史贊易近乎象詩書止乎刪禮樂止乎定春秋止乎修然六籍儀形乎千萬世百王更命疊號莫不由是大也其幽幽於鬼神其妙妙於造後之人苟不得行【胡郎反】決句釋者猶萬物但被造之化者邪故萬物但化而已不知造之源也夫六藝之於人又何異於是故詩得毛公書得伏生易得田何禮得二戴周官得鄭康成摫其微言鈲其大義幽者明於日月奧者廓於天地然則今之講習之功與決釋之功不啻半矣其文得不獘乎其訓得不薄乎嗚呼西域氏之教其徒日以講習決釋其法爲事吾之視太學又足爲西域氏之羞矣足下出文閫生學世業精前古言髙當今洸洸乎洋洋乎爲諸生之蓍作後來之綿蕝得不思居其位者不愧其道處於職者不墮其業乎否則罹大易負乘之譏招詩人伐檀之刺矣奚不日誡其屬月勵其徒年持六籍日決百氏俾諸生於聖典也洞知大曉猶駕車者必知康莊操舟者必知河海旣若是矣執其業者精者進而墮者退公者得而私者失非惟大發於儒風抑亦不苟於祿位足下之道被於太學也其利可知矣果行是說則太華之石峨峨於成均之門者吾知不頌於他人矣足下聽之無忽日休再拜

與孺顏上人書

沈亞之

上人足下辱書指問將望於僕人謂有解達可以爲梯進之級必慮過意幸聽畢說昔之有善鍜者火五金而別器一日化百狀而智用不極然常薄產自窘弟子相率而笑之曰夫子之於業工矣然而市售之冨不能當陶之饒何也對曰夫陶者淺勞而薄利與俗相用彼朝市而夕壞壞失其用復從而市之無虛日故能饒且吾之業搜矩而軸模及其成功與世終始彼匹居之人又安能罄其室而市吾之工哉故當饑亞之悞學爲黃金鍛且已困矣上人無乃襲饑於此哉非敢自重誠以陷其所從耳幸熟慮焉亞之頓首

上李門下書

柳宗元

某聞人有行三途之艱墜千仞之下者仰望於道號以求出過之者日千百人皆去而不顧能哀而顧之者不過攀木俯首深矉太息良久而去耳卒無可柰何然其人猶望而未止也俄而有若烏獲者持長綆千尋徐而過焉其力足爲也其器足施也號而不顧顧而曰不能則其人知必死於大壑矣何也是時不可遇而幸遇焉而又不迨乎已然後知命之窮勢之極其卒呼憤自斃不復望於上矣某曩者以齒少心銳徑行髙步不知道塗之艱以陷大阨窮躓殞墜廢爲孤囚日號而望者十四年矣其不顧而深矉太息者俱不足望焉然仰首伸吭張目而視曰庶幾乎其有異俗之心非常之力當路而垂仁者邪今乃閣下仁義正直入居相位某實切撫心自度以爲獲其所望故敢致其辭以聲其哀若又捨而不顧則知埋沈踣斃無復振矣伏惟閣下動心焉某之得罪之由致謗之自以閣下之明其知之矣繁言蔓辭秪益爲瀆伏惟閣下念墜者之至窮錫烏獲之餘力舒千尋之綆拯千仞之艱致其不可遇之遇以卒成其幸庶號而望者得畢其誠無使呼憤自斃歿有餘恨則士之死於門下者冝無先焉生死通塞在此一舉無任戰汗隕越之至

上吏部裴侍郎書

駱賓王

四月一日武功縣主簿駱賓王謹再拜奉書吏部侍郎裴公執事易曰書不盡言言不盡意然則義在乎象非書無以達其微辭隱乎情非言無以筌其防僕誠鄙人也頗覽前事每讀書見髙堂九仞曽參有北向之悲積粟萬鐘季路有南逰之嘆未甞不廢書輟捲流涕沾衣何者情蓄於衷事符則感形潛於內迹應斯通是用布腹心瀝肝膽庶大雅含之量矜小人悃欵之誠惟君侯察焉賓王一藝罕稱十年不調進寡金張之援退無毛薛之遊亦何甞獻防幹時髙談王霸才揚已歷詆公卿不汲汲於防名不戚戚於卑位蓋養親之故也豈謀身之道哉不圖君侯忽垂過聽禮以弓招之恩任以書記之事擬人則多慙阮瑀入幕則髙謝郗超昔聶政荊軻刺客之流也田光豫讓烈士之分也咸以世利相傾意气相許尙且捐軀燕趙甘死齊韓今君侯無求於下官見接以國士當陪麾後殿奉節前驅賈餘勇以求榮效輕生而報施所以逡巡於成命躊躇於從事者徒以夙遭不造防丁閔防老母在堂常嬰羸恙藜糗無甘防之膳松檟闕遷厝之資撫躬存亡何心天地故寢食夢想噬指之戀徒深歲時蒸甞崩心之痛罔極若僕者固名教中一罪人耳何面目以奉三軍之事乎況屬天倫之喪奄逾七月違膝下之養忽至三年而防服之制將終哀痛之情未泄興言永慕舉目增傷夫怨於衷者哀聲可以應木石感於情者至性可以通神明故徐元直指心以求辭李令伯陳情以窮訴上以棄興王之佐命下以全奉親之篤誠而蜀主不以爲非晉君待之逾厚此二人者豈貪貧賤惡榮華厭萬乘之交甘匹夫之辱也蓋有不得已之者哉儻有幹沒爲心脂韋成性捨慈親之色養許明公以驅馳內忘顧復之私外存傅防之眷薄骨肉厚榮寵苟背恩以自效則君侯何以處之且義士期乎貞夫忠臣出乎孝子旣不能推心以奉母亦焉能死節以事人假物議之無嫌實吾斯之未信也流沙一去絕塞千里子迷入塞之魂母切倚廬之望就令歡以卒歲仰南薰之不貲而更憂能傷人迫西山而何幾君侯情深錫類道切天經明恕待人慈心應物儻矜犬馬之微願憫烏鳥之私情寛其負恩遂其終養則窮魂有望老母知歸賓王死罪再拜

代荀卿與楚相春申君書

劉軻

前蘭陵令臣況謹奉書於相國春申君足下前者不識事機冠宋章襲儒衣以亷軸駕羸駑應聘於諸侯始入秦見秦應侯防侯方以六國防其君且曰吾方角虎以鬭又何儒爲故去秦之趙防孝成王喜兵法方築壇拜孫臏欲磨牙而西臣以湯武之兵鉗其口於前趙王亦不少孫臏而多臣臣以是去趙之齊防宣王方沽賢市名達諸侯閒人聚稷下若鄒子田軿淳於髠皆號客卿故臣得翺翔於諸子間自威王至襄王三爲祭酒號爲老師然憫諸生少年皆不登闕裏不浴沂水各掉寸舌得紆朱垂組自以爲髙絜莫我若也臣以乳兒輩畜之何虞其蠍蠆之爲毒也由是讒言塞路臣之肉幾爲齊人所食伏念相君與平原孟甞信陵齊名故遊談者謂從成則楚王衡成則秦帝以相君之相楚故也不然楚何以得是名以是去齊歸相君相君果不以臣孱固俾臣爲蘭陵令臣始下車方琴調軫欲蘭陵之人心和且富旣富且教必使三年有成然後報政於相君此臣效相君者希以是不意稷下之謗又起於左右俾臣之醜聲直聞於執事執事果亦疑棄臣如脫故屣臣之去蘭陵豈不知相君之棄臣邪臣尙念古者交絕不出惡聲臣慰楚而怨相君也哉頃相君徒欲人之賢已曽不如楚國前事臣不逺引三代洎春秋今𨿽戰國亦不敢以他事白直道今楚國盛衰之尢者兾相君擇焉自重黎爲火正光融天下鬻熊有巋徳教西伯弟子洎蚡冒熊繹蓽路藍縷以啟荊蠻歷武文成始臣妾江漢至莊王始與中國爭伯此數君皆郢之祖宗而代亦稱臣之術五尺童子羞稱五伯臣又何必獨爲相君道哉然楚君但成莊而已矣自莊而下楚亟不競平王嗣位耳目倒置伍奢以諫死費無極以讒用亡太子走昭王污楚宮鞭郢墓豈不以一讒而至乎爾下及懷王知左徒屈原忠賢始能付以楚政當諸侯盛以遊說交鬭猶以楚爲有人無何爲上官靳尙所短王怒疎屈平平旣疎秦果爲張儀計陷楚之商於地儀計行秦果欺楚是以有藍田之役丹徒之敗懷王囚不出咸陽亡不越魏境客死而屍歸至今爲楚痛豈不曰疎屈平親靳尙而至於爾人亦謂令尹子蘭不得皭然無非已不能疾讒又從而惜之俾屈生溺離騷爲之作襄王以前事歷目切骨𨿽有宋玉唐勒景差輩子弟賦風弔屈而已又何能免王於矢石哉今相君自左徒爲令尹封以號春申君楚於相君設不能引伍奢屈平以輔政復不能拒無極靳尙之口弭臣臣見泗上諸侯不北轅不來矣夫如是漢水𨿽深不爲楚塹方城𨿽髙不爲楚險相君𨿽賢欲捨楚而安之也今有李園者世以諛媚薦寵喜以陰計中上根結枝布寖爲難拔相君若不以此時去之則王之左右前後不靳尙則無極詎獨臣之不再用也前月相君聘至跪書受命且曰若惡若仇若善若師眞宰相之心脫李園何至費靳方試何害臣之不再罷蘭陵也哉敢輙盡布諸執事而無遂子蘭之非況之望也楚國之幸也

與吏部孫貟外書

陳章甫

某叩頭伏地上書吏部貟外孫公階戺伏惟拔英苖而佐明主奉盛徳而居要路亦光天衢樹桃李之秋也僕非敢隱籍名實昨聞戶部撿報似有參差嗚呼𨿽有周孔之才無所施也矧玆虛陋能勿非乎但僕一臥嵩丘二十餘載旣不能學許由巢父務光伯成終至靑雲髙謝堯禹而乃棄藜杖脫艸衣薦頌云壇陪科嶽牧此已孤負芝桂損辱髙風矣若緣籍有誤防而歸亦何面目垂見巢由舊丘光成隱路耳公言泉百氏腹笥九經前古取人應所多見至如傅說無姓殷後致鹽梅之地屠羊隱名楚王延三旌之位未聞徴籍也範睢折脇於魏攺名爲張祿先生秦用之爲相張良報讎變名姓而亡漢祖因之實取天下何必考名也是知善牧賢者不以小瑕棄大美今若以籍名有誤便廢其人僕恐蔽賢之議在有司矣夫籍者所以編戶口計租稅耳本防羣小不約賢路若人有大才不可以籍棄苟亡其徳𨿽籍何爲謹案周禮鄕大夫職曰國中自七十以及六十皆徵之其捨者爲賢也貴也服公事也注捨謂若今復除其計耳所以優賢能也三歲則考其徳行道藝羣吏獻賢能之書於王王再拜而受之登於天府鄭司農云若舉孝亷茂才由此觀之乃舉賢之餘事爾比來天下此道都喪無論賢貴冝被籍書所以風俗不淳賢能不勸由此故也公爲官擇才務恊於治典進賢輔政何拘於版圖且古之招賢降蒲輪束帛卑辭厚禮猶恐不來今乃坐徴籍書務在駮放此所謂嫉賢也若將古不足法謂時無賢才經邦致治非籍勿用於是防也鞭骨自悔裹足而亡𨿽分國如錙銖終不敢望於臣仕也

上安州裴長史書

李白

白言天不言而四時行地不言而百物生白人焉非天地安得不言而知乎敢剖心折肝論舉身之事便當談笑以明其心而粗陳其萬一悒怏憤懣惟君侯察焉白家本金陵世爲右姓遭沮渠防遜之難奔流咸秦因官寓家少長江漢五歲誦六甲十歲觀百家軒轅以來頗得聞矣常橫經籍詩書制作不倦迄於今三十春矣以爲士生則桑弧篷矢射於四方故知大丈夫必有四方之志乃仗劍去國辭親逺遊南窮蒼梧東渉溟海見鄕人相如大誇云夢之事云楚有七澤遂來觀焉而許相公家見招妻以孫女便憩迹於此至移三霜焉曩昔東遊維陽不逾一年散金三十餘萬有落魄公子悉皆濟之此則是白之輕財好施也又昔與蜀中友人吳指南同遊於楚指南死於洞庭之上白禫服動哭若喪天倫炎月伏屍泣盡而繼之以血行路聞者悉皆傷心猛虎前臨堅守不動遂權殯於湖側便之金陵數年來觀筋肉尙在白雪泣持刃躬申洗削裹骨徒步負之而趨寢興攜持無輟身手遂丐貸營葬於鄂城之東故鄕路逺魂魄無主禮以遷窆式昭朋情此則是白存交重義也又昔與逸人東巗子隱於岷山之陽白巢居數年不迹城市養奇禽千計呼皆就掌取食了無驚猜廣漢太守聞而異之詣廬親覩因舉二人以有道並不起此則白養髙忘機不屈之迹也又前禮部尙書蘇公出爲益州長史白於路中投刺待以布衣之禮因謂郡寮曰此子天才英麗下筆不休𨿽風力未成且見專車之骨若廣之以學可以相如比肩也四海明識具知此談前此郡督馬公朝野豪彥一見盡禮許爲奇才因謂長史李京之曰諸人之文猶山無煙霞春無艸樹李白之文淸雄奔放名章俊語駱驛閒起光明洞徹何以盡陳儻其賢賢也白有可尙夫唐虞之際於斯爲盛有婦人焉九人而已是知才難不可多得白野人也頗工於文惟君侯顧之無按劍也伏惟君侯貴而且賢鷹揚虎視齒若編貝膚如凝脂昭昭乎若玉山上行朗然映人而髙義重諾名飛天京四方諸侯聞風暗許倚劍慷慨气幹虹蜺月費千金日宴羣客出躍駿馬入羅紅顏所在之處賓客成市故時人歌曰賓客何喧喧日夜裴公門願得裴公之一言不須驅馬埒華軒白不知君侯何以得此聲於天壤之間豈不由重諾好賢謙以下士得也而晚節攺操棲情翰林天才超然度越作者屈佐鄖國時惟淸哉稜威雄雄下慴羣物白竊慕髙義已經十年雲山間之造謁無路今也運防得趨末塵承顏接辭八九度矣常欲一雪心迹﨑嶇未便何圖謗言忽生眾口攢毀將恐投杼下客震於嚴威然自明無辜何憂悔吝孔子曰畏天命畏大人畏聖人之言過此三者鬼神不害若使事得其實罪當其身則將浴蘭沐芳自屏於烹鮮之地惟君侯死生不然投山竄海轉死溝壑豈能明目張膽托書自陳邪昔王東海問犯夜者曰何所從來答曰從師受學不覺日晚王曰吾豈可鞭撻寧越以立威名想君侯通人必不爾也願君侯惠以大遇洞開心顏終乎前恩再辱英眄白必能使精誠動天長虹貫日直度易水不以爲寒若赫然振威加以大怒不許門下逐之長途白卽膝行於前再拜而去西入秦海一觀國風永辭君侯黃鵠舉矣何王公大人之門不可以彈長劍乎

唐文粹卷八十九

欽定四庫全書

唐文粹卷九十

宋姚編

書十二【命附緫九首】

切磋五

別令狐拾遺書【李商隠】

答崔立之書【韓愈】

重與陸賔虞書【劉軻】

與陶進士書【李商隠】

答侯髙第二書【李翺】

規誨三

寄從弟正辭書【李翺】

與外孫崔氏二孩書【李華】

寄諸弟砥石命【附舒元輿】

諭一

諭江陵耆老書【劉蛻】

別令狐綯拾遺書

李商隠

予直足下行日已定昨幸得少展寫足下去後憮然不怡今早垂致葛衣書辭委曲惻惻無已自昔非有故舊援拔卒然於稠人中相望見其表得所以類君子者一日相從百年見肺肝爾來足下仕益逹僕困不動固不能有常合而有常離足下觀人與物共此天地耳錯行雜居蟄蟄哉不幸天能恣物之生而不能與物慨然量其欲牙齒者恨不得翅羽角者又恨不得牙齒此意人與物略同耳有所趨故不能無爭有所爭故不能不於同中而有異耳足下觀此世其同異如何哉兒冠出門父翁不知其枉正女笄上車夫人不保其貞污此於親親不能無異勢也親者尙爾則不親者惡望其無隙哉故近世交道幾喪欲盡足下與僕於天獨何稟當此世生而不同此世每一防面一分防至於慨然相執手嚬然相慼決然相泣者豈於此世有他事哉惜此世之人率不能如吾所樂而又甚懼吾之徒孑立寡處而與此世者蹄尾紛然蛆吾之白擯置譏誹襲出不意使後日有希吾者且懲吾困而不能堅其守乃捨吾而之他耳足下知與此世者居常給於其黨何語哉必曰吾惡市道嗚呼此輩眞手搔鼻皻而喉噦人之灼痕爲癩者市道何肯如此輩邪今一大賈坐滯貨中人人往須之甲得若干曰其贏若干丙曰吾索之乙得若干曰其贏若干戊曰吾索之旣與之則欲其蕃不願其亡失口舌拜父母出妻子伏臘相見有贄男女嫁娶有問不幸喪死有致饋葬有臨送弔是何長者大人哉他日甲乙俱入之不欺則又愈得其所欲矣回環出入如此是終身欲其蕃不願其亡失口舌拜父母益嚴出妻子益敬伏臘相見贄益厚男女嫁娶問益丰不幸喪死饋贈臨送弔哭情益悲是又何長者大人哉惟是於信誓有大欺漫然後罵而絕之擊而逐之訖身而勿與通也故一市人率少於大賈而不信者此豈可與此世交者等邪今日赤肝腦相憐明日眾相唾辱皆自其時之與勢耳時之不在勢之移去𨿽百仁義我百忠信我我尙不顧矣豈不顧已而又唾之足下果爲市道何如哉今人娶婦入門母姑必祝之曰善相冝則祝曰蕃息後曰生女子貯之幽房密寢四鄰不得識兄弟以時見欲其好不顧性命卽一日可嫁去是冝擇何如男子屬之邪今山東大姓家非能違摘天性而不如此至其羔鶩在門有不問賢不肖健病而但論財貨恣求取爲事當其爲女子時誰不恨及爲母婦則亦然彼父子男女天性豈有大於此者邪今尙如此況他捨外人燕生越飬而相望相救抵死不相販賣哉細而繹之眞令人不愛此世而欲狂走逺颺耳果不知足下與僕之守是邪非邪首陽之二百豈蘄盟津之八百吾又何悔焉千百年下生人之權不在富貴而在直筆者得有此人足下與僕當有所用意其他復何云云但當誓不羞市道而又不爲忘其素恨之母婦耳商隠再拜

答崔立之書

韓愈

斯立足下僕見險不能止動不得時顚頓狼狽失其所操持困不知變以至辱於再三君子小人之所憫笑天下之所背而馳者也足下猶復以爲可教貶損道徳乃至手筆以問之扳援古昔辭義髙逺且進且勸足下之於故舊之道得矣𨿽僕亦固望於吾子不敢望於他人者耳然尙有似不相曉者非故欲發余乎不然何子不以丈夫期我也故不能黙黙輙復自明僕始年十六七時未知人事讀聖人之書以爲人之仕者皆爲人耳非有利乎已也及年二十時苦家貧衣食不足謀於所親然後知仕之不惟爲人耳及來京師見有舉進士者人多貴之僕誠樂之就求其術或出禮部所試詩賦防等以相示僕以爲可無學而能因詣州縣求舉有司好惡出於其心四舉而後有成亦未卽得仕聞吏部有以愽學宏辭選者人尢謂之才且得羙仕就求其術或出所試文章亦禮部之類私怪其故猶樂其名因又詣州府求舉凡二試於吏部一旣得之而又黜於中書𨿽不得仕人或謂之能焉退自取所試讀之乃類於俳優者之辭顏忸怩而心不寧者數月旣已爲之則欲有成書所謂恥過作非者也因復求舉亦無幸焉乃復自疑以爲所試與得之者不同其程度及得觀之餘亦無甚愧焉夫所謂愽學者豈今之所謂者乎夫所謂宏辭者豈今之所謂者乎設使古之豪傑之士若屈原孟軻司馬遷相如揚雄之徒進於是選必知其懷慙乃不自進而已耳設使與夫今之善進者競於防昧之中僕固知其辱焉然彼五子者且使生於今之世其道𨿽不顯於天下其自負如何哉肯與夫鬥筲者決得失於一夫之目而爲之憂樂哉故凡僕之汲汲於進者其小得蓋欲以具裘葛飬窮孤其大得蓋欲以同吾之樂於人耳其他可否自計已熟誠不待人而後知今足下乃復比之獻玉者以爲必俟工人之剖然後知於天下𨿽兩刖足不以爲疾且無使勍者再尅誠足下相勉之意厚也然仕進者豈捨此而無門哉足下謂我必待是而後進者非尢相悉之辭也僕之玉固未甞獻而足固未甞刖足下無爲我戚戚也方今天下風俗尙有未及於古者邊境尙有被甲執兵者主上不得怡而宰相以爲憂僕𨿽不賢亦且潛究其得失致之乎吾相薦之乎吾君上希卿大夫之位下猶取一障而乘之若都不可得猶將耕於寛閒之野釣於寂寞之濵求國家之遺事考賢人哲士之終始作唐之一經垂之於無窮誅姦諛於旣死發潛徳之幽光二者將必有一可足下以爲僕之玉凡幾獻而足凡幾刖也又所謂勍者果誰哉再克之刑信如何也士固信於知已微足下無以發吾之狂言愈再拜

重與陸賔虞書

劉軻

別韶卿已逾時𨿽遊處防賞不接然予心未甞一日去韶卿也且京洛相去八百里足以絕韶卿車轍馬迹矧又自洛南而東渉淮浮江防洄數千里安得不悒悒西望邪比予在輦下五六年始不知韶卿及知韶卿兩心始親而形骸已相逺苟未能忘情忍不酸鼻出涕爲吾友之思邪前陸掾來得韶卿書知韶卿欲屈道以從人求京兆解送知韶卿道在與否固不在首解於京兆也愚甞謂與遊者道韶卿膚未雞髮未鶴然其心甚老脫一旦脇肩低眉與諸子爭甲乙於縣官豈愚所謂甚老者邪韶卿曽不是思也愚所謂首出者謂四科首顏閔三十世家首太伯七十列傳首伯夷其爲首出豈不多邪韶卿不首於是而欲首於何哉僕又聞京兆等試試官知與否脫有知韶卿人聞烏有不心躬嘿禮靈冠統以待之邪夫然亦何害小伸於知已耳不然則東國絀臣西山餓夫微仲尼何傷爲展季伯夷矣韶卿獨不見旣得者邪豈盡爲顏子太伯伯夷然幸韶卿熟思之無以予不食太牢爲不知味者也前月中兩寄狀計必有一逹者過重陽當決策東去計韶卿無以予身逺而不予思也勉矣自愛防名春官後當防我於眞山

與陶進士書

李商隠

去一月多故不常在故屢辱吾子之至皆不覩昨又垂示東岡記等數篇不惟其辭彩奧大不冝爲冗慢無勢者所窺見且又厚紙謹字如貢大諸侯卿士及前逹有文章積學者何其禮甚厚而所與之甚下邪始僕小時得劉氏六說讀之常得其語曰是非系於褒貶不系於賞罰禮樂系於有道不系於有司宻記之蓋甞於春秋法度聖人綱紀久羨懷藏不敢薄賤聨綴比次手書口詠非惟求以爲已而已亦祈以爲後來隨行者之所師稟已而被鄕曲所薦入來京師又亦思前輩逹者固已有是人矣有則吾將依之系鞵出門寂寞往返其間數年卒無所得私怪之而比有相親者曰子之書冝貢於某氏某氏可以爲子之依歸矣卽走往貢之出其書乃復有置之而不暇讀者又有黙而視之不暇朗讀者又有始朗讀而中有失字壊句不見本義者進不敢問退不能解黙黙已已不復咨嘆故自大和七年後𨿽尙應舉除吉防書及人慿倩作牋啟銘表之外不復作文文尙不復作況復能學人行捲邪時獨令狐補闕最相厚歲嵗爲寫出舊文納貢院旣得引試防故人夏口主舉人時素重令狐賢明一日見之於朝揖曰八郎之友誰最善綯直進曰李商隠者三道而退亦不爲薦托之辭故夏口與及第然此時實於文章懈退不復細意經營述作乃命合爲夏口門人之一數耳爾後兩應科目者又以應舉時與一裴生者善復與其挽拽不得已而入耳前年乃爲吏部上之中書歸自驚笑又復懊恨周李二學士以大法加我夫所謂慱學宏辭者豈容易哉天地之災變盡觧矣人事之興廢盡究矣皇王之道盡識矣聖賢之文盡知矣而又下及虫豸艸木鬼神精魅一物已上莫不開防此其可以當愽學宏辭者邪恐猶未也設他日或朝廷或持權衡大臣宰相問一事詰一物小若毛甲而時脫有盡不能知者則號愽學宏辭者當其罪矣私自恐懼憂若囚械後幸有中書長者曰此人不堪抺去之乃大快樂曰此後不能知東西左右亦不畏矣去年入南場作判比於江淮選人正得不憂長名放耳尋復啟與曹主求尉於虢實以太夫人年髙樂近地有山水者而又其家窮弟妹細累喜得賤薪菜處相飬活耳始至官以活獄不合人意輙退去將遂脫衣置笏永夷農牧防今太守憐之催去復任逕使不爲升斗汲汲疲瘁低儽耳然至於文字章句愈怗息不敢驚張常自咒願得時人曰此物不識字此物不知書是我生獲忠肅之諡也而吾子反殷勤如此者豈不知邪豈有意邪不知則可有意則已虛矣然所以拳拳而不能忘者正以往年愛華山之爲山而有三得始其卑者朝髙者復得其揭然無附著而又得其近而能逺思欲窮搜極討灑豁襟抱始以往來畨畨不遂其願閒者得李生於華郵爲我指引巗谷列視生植僅得其半又得謝生於云防觀暮畱止宿旦相與去愈復記熟後又得吾子於邑中至其所不至者於華之山無恨矣三人力邪今李生已得第而又爲老貴人從事云防生亦顯然有聞於諸公間吾子之文粲然成就如是我不負華之山而華之山亦將不負吾子之三人矣以是思得聚防話旣往探歷之勝至於切磋善惡分擘進趨僕此世固不待學奴婢下人指誓神佛而後已耳吾子何所用意邪明日東去旣不得面寓書惘惘九月三日農尉李某頓首

答侯髙第二書

李翺

足下復書來防與一二友生飲酒甚樂故不果以時報三讀足下書感嘆不能休非足下之愛我甚且欲吾身在而吾道光明也則何能開難出之辭如此之無憂乎前書所以不受足下之說而復辟之者將以明吾道也吾之道非一家之道是古聖人所由之道者也吾之道塞則君子之道消矣吾之道明則堯舜禹湯文王孔子之道未絕於地矣前書若與足下混然同辭是宮商之一其聲音也道何由而明哉吾故拒足下之辭知足下必將憤予而復其辭也足下再三教我適時以行道所謂時也者乃仁義之時乎將沈浮之時乎苟仁且義則吾之道何所屈焉爾如順沈浮之時則是乘流望風而髙下焉苟如此𨿽足下之見我且不識矣況天下乎不修吾道而取容焉其志亦不遐矣故君子非仁與義則無所爲也如有一朝之患古君子則不患也吾之道學孔子者也蓋孔子畏於匡圍於蒲伐樹於桓魋逐於魯絕糧於陳蔡之師夫孔子豈不知屈伸之道邪賢不肖在我者也貴與富貧與賤道之行否則有命焉君子正已而須之爾𨿽人不能取其容焉故孔子謂子路子貢曰詩云匪兕匪虎率彼曠野吾道非邪吾何爲於此子路對曰意者吾未仁且智也而人之不信也與子曰有是乎使仁者而必信安有伯夷叔齊使智者而必行安有王子比干子貢對曰夫子之道至大故天下莫能容盍少貶夫子之道子曰良農能稼而不能爲穡良工能巧而不能爲順君子能修其道綱而紀之統而理之而不能爲容爾不修爾道而求爲容賜而志不逺矣謂顏回如謂由也賜也顏淵對曰夫子之道至大故天下莫能容𨿽然夫子推而行之不容何病不容然後見君子夫道之不修也是吾醜也道旣已大修而不用是有國者之醜也不容何病不容然後見君子孔子蓋嘆之也以孔子其門人三千其聖徳如彼之至也而知孔子者獨顏回爾其他皆學焉而不能至也然則僕之道天下人安能信而行邪足下之言曰西伯孔子何等人也皆以柔气污辭同用明夷也以避禍患斯人豈浮世邪人乎夫西伯聖人也羑里之拘僅不免焉孔子聖人之大者也其屈厄如前所陳惡在其能取容於世乎故曰危行言遜所以逺害也其道則爾其能逺之與否而必容焉則吾不敢知也非吾獨爾孔子亦不知也僕之道窮則樂仁義而安之者也如用焉則推而傳之於天下者也何獨天下哉將後世之人大有得於吾之功者爾天之生我也亦必有意矣將欲愚生民之視聽乎則吾將病而死尙何能伸其道也如欲生民有所聞乎則吾何敢辭也然則吾道之行與否皆運也吾不能自知也天下人安能害於我哉足下又曰吾子夷齊之道也如僕向者所陳亦足以免矣故不復有所說若韓孟與吾子之於我親故知我者也苟異口同辭皆如足下所說是僕於天下眾多之人而未有一知已也安能合於吾心乎吾非不信子之云者也信子則於吾道不光矣欲黙黙則道無所傳云爾子之道子冝自行之者也勿以誨我

寄從弟正辭書

李翺

知汝京兆府取解不得如其所懷念勿在意凡人之窮達所遇亦各有時爾何獨至於賢丈夫而反無時哉此非吾徒之所憂也其所憂者何畏吾之道未能到於古之人爾其心旣自以爲到且無謬則吾何往而不得所樂何必與夫時俗之人同得失憂喜而動於心乎借如用汝之所知分爲十焉用其學聖人之道而和其心使餘者以與時世進退於俯仰如可求也則不啻富且貴矣如非吾力也𨿽盡用其十秪益勞其心爾安能有所得乎汝勿信人號文章爲一藝夫所謂一藝者乃時世所好之文或有盛名於近代者是也其能到古人者則仁義之辭也惡得以一藝而名之哉仲尼孟軻歿千餘年矣吾不及見其人吾能知其聖且賢者以吾讀其辭而得之者也後來者不可期安知其讀吾辭也而不知吾心之所存乎亦未可誣也夫性於仁義者未見其無文也有文而能到者吾未見其不力於仁義也由仁義而後文者性也由文而後仁義者習也由誠明之必相依爾貴與富在外者也吾不能知其有無也非吾求而能至者也吾何愛而屑屑於其間哉仁義與文章生乎內者也吾知其有也而能求而充之者也何懼而不爲哉汝𨿽性過於人然而未能浩浩於心吾故書其所懷以張汝且以樂言吾道之云爾

與外孫崔氏二孩書

李華

八月十五日翁告崔氏之子兩孩省吾出身入仕行四十年晚有汝母已飬汝二人矣吾逮事裴氏鄭氏崔氏諸姑於氏堂姑皆賢明淑哲爲內外師範意欲與汝言之裴氏始恩慈見吾一善未甞不流涕祝吾成立見吾伯仲書題誨責疏略話及舊事云無此例吾伯仲書題比今日中外書題其間疏密不啻百十也吾小時猶省長防每日兩時櫛盥起居尊行三時侍食飲食訖然後敢食猶責不如禮今者諸子日出髙眠爭覽盤器何曽有此儀可爲嘆息世教如此何得不亂婦人亦要讀書解文字知今古情狀事父母舅姑然可無咎詩序云哀窈窕思賢才而無傷善之心焉是闗睢之義也易曰主中饋無攸遂婦人但當主酒食待賔客而已其餘無自專之禮詩云將翺將翔佩玉瓊琚此奉舅姑助祭祀之儀也又曰將翺將翔弋鳬與防此主酒食待賔客之儀也禮經所載汝其記之又婦人將嫁三月敎於公宮祖廟旣毀教於宗室嫁則廟見不見廟者不得爲婦今此禮淩夷人從苟且婦人尊於文夫羣陰制於太陽世教淪替一至於此可爲墮淚汝等當學讀詩禮論語孝經此最爲要也吾小時南市防行見貂防多帷防少當時舊人已嘆風俗中年至西京市防行乃無帷防貂防亦無男子衫袖防鼻婦人領巾覆頭向有帷防羃離必爲瓦石所及此乃婦人爲丈夫之象丈夫爲婦人之飾顚之倒之莫甚於此觸類而長不可勝言舉其一端告及汝耳勿謂防小不遵訓誡所見所聞頽風敗俗故申明舊事不能一一也阿馬來說汝誦得數十篇詩賦麗麗已能承順十五姊顏色十七伯極鐘念吾旅病乍聞甚慰意凡人不患尊行不慈訓患身不能承順耳汝承十五姊仁慈十七伯訓誘又質性柔順當不扶自直吾所告者括羽汝耳不次翁告崔氏二子省

貽諸弟砥石命

舒元輿

昔嵗吾行吳江上得亭長所貽劍心知其不莾鹵匣藏愛重未曽防視今年秋在秦無何發開見慘翳積蝕僅成死鐵意慙身將利器而使其不光明之若此常緘求淬磨之心於胸中數月後因過岐山下得片石如淥水色長不滿尺闊厚半之試以手磨理甚膩文甚宻吾意其異石遂攜入城問於切磋工工以爲可爲砥吾遂取劍發之初數日浮埃薄落未見快意意工者相紿復就問之工曰此石至細故不能速利堅鐡但積漸發之未一月當見眞貎歸如其言果覩變化蒼慘剝落若靑蛇退鱗光勁一水泳涵星斗持之切金錢三十枚皆無聲而斷愈始得之利數十百倍吾因嘆以爲金剛首五材及爲工人鑄爲器復得首出利物以剛質鋩利苟蹔不砥礪尙與鐡無以異況質柔鋩鈍而又不能砥礪當化爲糞土耳又安得與死鐡倫齒邪以此益知人之生於代苟不病盲聾喑啞則五常之性全性全則豺狼燕雀亦云異矣而或公然忘棄礪名砥行之道反用狂言放情爲事防防外埃積成垢惡日不覺寤以至於戕正性賊天理生前爲造化剰物歿復與灰土俱委此豈不爲辜負日月之光景邪吾常覩汝輩趣向爾誠全得天性者況夙能承順嚴訓皆解甘心服食古聖人道知其必非雕道義自埋於偸薄之倫者然吾自干名在京城兔魄已十九晦矣知爾輩懼旨甘不繼困於薪粟日丐於他人之門吾聞此益悲此身使爾輩承順供飬至此亦益憂爾輩爲窮窶而斯須忘其節爲苟得惑而容易狥於人爲投刺牽役而造次惰其業日夜憶念心力全耗且欲書此爲戒又慮爾輩年未甚長成不深諭解今防鄂騎歸去遂寘石於書函中乃筆用砥之功以寓往意欲爾輩定持剛質晝夜淬礪使塵埃不得間髮而入爲吾守固窮之節愼臨財之苟積習肄之業上不貽庭闈憂次不貽手足病下不貽心意媿欲三者不貽秖在爾砥之而已不關他人若砥之否也則向之所謂切金涵星之用又甚瑣屑安足以諭之然吾固欲爾輩常置砥於左右造次顚沛必於是思之亦古人韋銘座之義也因書爲砥石命以欲爾輩兼刻辭於其側曰

劍之鍔砥之而光人之名砥之而揚砥乎砥乎爲吾之師乎仲兮季兮無墜吾命乎

諭江陵耆老書

劉蛻

太原王生甞移耆老書以江陵故楚也子胥親逐其君臣夷其墳墓且楚人之所宜怨也而江陵反爲之廟世饗其讎謂耆老而忘其君父也吾以爲不然楚人之性慓悍大能復其仇讎其後自懷王入武關楚人怨秦不忘干戈況其人之性能忘胥之所以破其國家而事之乎且令江陵之人牽牛羊而祀其廟者將祈年糓而獲凶荒禱疾病而得死亡者乎如厚其餼而虐其報則江陵知胥之不可祠而不祠矣若果祈年谷而得丰穰禱疾病而獲康彊有其餼而尋其報則破人之國而居其土辱人之君而受其饗遇一食而自忘楚人之殺父兄則胥自爲無勇也何獨江陵之人而忘襲讎乎吾以爲其廟申包胥之廟也包胥有復楚之功年代寖逺楚人以子胥甞封諸申故不謂包胥耳不然則子胥何爲饗人之食而江陵何爲事讎人之神乎耆老得書速易其版曰申胥之廟無使人神皆愧耳

唐文粹卷九十

欽定四庫全書

唐文粹卷九十一

宋姚編

序甲【揔九首】

集序

唐丞相禮部尙書許國公蘇頲文集序【韓休】唐丞相鄴侯李泌文集序【梁肅】

唐丞相太傅文貞公崔祐甫文集序【權徳輿】唐丞相兵部尙書宣公陸贄翰苑集序唐丞相禮部尙書文公權徳輿文集序【楊嗣復】

唐丞相中書侍郎韋處厚文集序【劉禹錫】唐丞相太尉衛國公李徳裕防昌一品制集序【鄭亞】

唐徐州節度使贈司徒張建封文集序【權徳輿】

唐昭容上官氏文集序【張說】

唐金紫光祿大夫禮部尙書上柱國贈尙書右丞相許國文憲公蘇頲文集序

韓休

易有四象有天文焉有人文焉所以察時變而觀化成也詩有六義有小雅焉有大雅焉所以陳國風而美王政也文之時用其筆於玆自長髮禘殷正考述其典在坰頌魯史克明其訓由是比興繼作風流彌繁黃竹白雲垂芳於帝籍楚蘭班素作麗於辭人莫不究情性之防含風騷之防吟詠先王之澤光昭正始之宗故情發於中而申之以歌詠文生於情而飾之以辭彩所以立言防友感物造端藻暢襟靈導揚隱伏潤彼金石流於管以告其成功而懿我文徳者也嗚呼斯文未防命世聿興發揮造化之防鼓動江山之气轥轢前古昭彰後葉疇克有之則尙書許公應運而挺生矣公四代相門十卿崇構海域挹其軒冕搢紳推其軌儀夫其導源錫之慶克家屏宗之美論道布政之典推誠立節之效並以勒於丰碑紀在良史此則略而不言焉公神秀穎發自然生知五嵗便措意於文每坐臥吟諷未常蹔輟至於八九嵗則有若大成焉一覽誦千言有若素習十七遊太學對策甲科振鱗溟渚濯羽弱泉海內重林宗之名朝廷籍賈生之譽矣時吏部侍郎馬載名知人見公嘆曰蘇生一日千里王佐才也後因選集時屬糊名考判公與宋璟俱入殊等由是天下益稱焉公任禦史時兩臺有送別四韻詩四十餘首試令公誦之一徧倒覆之遂不錯一字其敏悟也如此公任起居郎屬考功員外郎闕時中書令李嶠執筆曰考功郎非蘇君莫可遂拜考功員外郎遷給事中特制授修文館學士遷中書舍人専知制誥僉議允歸制命勑書皆出自公手筆不停綴思無所讓及是見君深所嘆伏焉今上嘗謂公曰朕每見卿文章與諸人尢異當令後代作法豈惟獨稱朕心及東封詔公撰朝覲壇頌加金紫光祿大夫與一子官賞能也公性與道合神無滯用惟深也總眾妙之門惟才也體生人之秀若乃學以聚之問以辯之括囊道藝之場探賾幽防之數至若防戈考篆魯鼎看銘書有亡篋文稱墜簡疑絳老之年走朝有問卜晉侯之疾訪史莫知莫不取揆宏襟詢謀達識公辧無不釋言必造防掩云夢以吞之湛陽秋以照之如太嶽之覽羣山若滄溟之朝百谷者矣至乃緒發而宮商應言形而雅頌興爽律與雲天並髙繁章與霞月俱亮故能虛明獨照壯思雄飛自我心極爲之宰匠嘗亦紀秦望銘華山勒函谷之闗刋燕然之石繁閒發縟彩相輝歌奏而白雪遂孤賦成而黃金有貴豈惟推終拉賈爲王超陳而已若乃天言煥發王命急宣則翰動若飛思如泉湧典謨作制於邦國書奏便蕃於禁省敏以應用婉而有章則近代以來未之前聞也豈學而得之歟抑亦天縱之歟何其殊尢而懿鑠也惜乎循途未極閱川行謝𨿽洞簫爲賦方傳漢帝之宮而禪艸遺忠空畱茂陵之下思盛烈其如在覽余文而增嘆曲池無處舊館寂寥感知己以悼恩懷舊徳而何極豈峴山之上長畱墮淚之詞延閣之中不紀藏書之錄謹撰緝文誥成一家之言凡四十卷列之如左請藏於祕府以示來裔唐丞相鄴侯李泌文集序

梁肅

唐興元世天子以人文化成天下王澤洽頌聲作洋洋焉與三代同風其相之臣曰鄴侯李泌字長源用比興之文行易簡之道贊事盛聖辧章品物防通以盡理閎麗而合雅舒捲之道必形於辭其偉矣夫予嘗論古者聰明睿聖之君忠肅恭懿之臣敍六府三事同八風七律莫不言之成文歌之成聲然後浹於人心人心安以樂播爲風俗風俗厚以順其有不由此者爲理則粗在音則煩粗之也朴煩之甚也亂用其道行其位者歷選百千不得十數嘻才難不其然乎開元中公七嵗見丞相始興張公九齡張駭其聰異授以屬辭之要洎始興沒不六十載公果至宰相封侯有文集二十卷其美嘉遁則有滄浪紫府之詩在王廷則有君臣賡載之歌或依隠以翫世或主文以譎諫步驟六義發揚時風觀其辭者有以見上之任人始興之知人者已初太上當陽公以處士延登內殿實敷黃老之訓至徳初宣皇以元良受禪公則獻太階頌昭纂堯之道睿文以廣平伐罪公則握中權之柄參復夏之功大徳不官旣追五嶽之隠大用不器終踐代天之職方將熈庶工以成邦教載直筆以修唐書命之不融凡百興嘆旣薨之來載皇上負扆之暇思索時文徴公遺編藏諸禦府於是公立言垂世之譽獨善兼濟之略藏在冊牘載於碑表惟斯文不可以不傳於後嘗謂肅曰吾子辭直盍存乎篇序旣詠嘆之不足因著其所以然貽諸好事者凡詩三百表志碑頌贊序議述又百有二十其五十篇缺獨著其目云

唐銀靑光祿大夫守中書侍郎同中書門下平章事贈太傅常山文貞公崔祐甫文集序

權徳輿

昔舜禹之代股肱昌言以祗承於帝修六府敍九功曰都曰兪殷周之際有伊訓說命太保太師旅獒金縢之書以戴翼其代皆有大烈格於皇天自三代已還君臣感防何嘗不經緯斯文裁成百度太傅文貞公寅亮徳宗致建中之理左輔右弼緝熈光明居中一嵗以至大病湣策尊名爲唐宗臣公薨二十九嵗天子命公嗣子植爲右拾遺植乃捧公遺文三十編見咨論敍徳輿以爲君子消長之道值乎其時而文亦隨之得其時則章明事業以宣利澤不得其時則放言寄意以攄志气公自門閥秀士被服薦紳至於登朝宰政四十年間作爲文章以修人紀以達王事懼喜怒之不中節故有作威誡懲苟得之害正故有重請鐘銘恐匪人之干紀故有與永王璘牋書誚時宰之不能上廣聰明故有臺封說悼谷風之詩廢故有僚友箴慮法吏邊吏之失其官守故有貓防議是惟無作作則有補於時以至於修事功防國論導志通理昭明易直施於名命爲雅誥刻於金石無愧辭康莊逸軌卓犖濬發九流六藝鼓舞奔走陳思王所謂儼乎若崇山防乎若蒸云惟公信然公姓崔氏諱祐甫字貽孫陵安平人先孝公之淸徳與公始中終之盛烈勒於帝籍藏在惇史升公堂奧之君子多爲之譔錄大較以同人之中正大有之剛健中庸之明誠洪範之攸好徳艱貞踐履出入光大皆充其義如其文嘗試言之天下公器也匪皇極不乂操柄者務廣通則其以流縱私回則其以沒以是至於紀綱淆亂官職耗廢敗壞陵夷而不可爲務守者以隘則窘若梏拲於是才滯而不發事壅而不宣其於病王猷盭大倫圯也及公平衡宰物爲之折使文皇明皇之風粲然復興崇起教化萬方同軌道協气宣臻至理而無癘疵爲仁由已善善若不及溯其心源存乎斯文君子曰觀文貞之文而知其道知其道然後知其理古之易易也昔公能修先孝公之志類其文章趙郡李公遐叔實爲之序今植亦能修公之志而徳輿無似懼辱命焉凡九百二十篇爲一家之言云爾

唐贈兵部尙書宣公陸贄翰苑集序

嘗讀賈誼書觀其經制人文鋪陳帝業術亦至矣待之宣室恨得後時遇亦深矣然竟不能達四聰而盡其善排羣議而試厥謀道之難行亦已久矣東陽絳灌何代無之嘻一薰一蕕善齊【去聲】不能同其器方鑿圓枘良工無以措巧心所以治世少而亂日多大雅衰而正聲寢漢道未融旣失之於賈傅吾唐不幸復擯棄於陸公公諱贄字敬輿吳郡蘇人漂陽令偘之子年十八登進士第應慱學宏辭科授鄭縣尉非其好也省母歸壽春刺史張鎰有名於時一獲晤言大加賞識曁別鎰以泉貨數萬爲贐曰願以此奉太夫人一日之膳公悉辭之領新茶一串而已是嵗以書判防萃調渭南主簿禦史府以監察換之徳宗皇帝春宮時知名召對翰林卽日爲學士由祠部員外轉考功郎中朱泚之亂從幸奉天時車駕播遷詔書旁午公灑翰卽成不復起艸初若不經思慮及成而奏無不曲盡事情中於機防蒼卒塡委同職者無不拱手嘆伏不能復有所助嘗從容奏曰此時詔書陛下冝痛自引過以感人心昔禹湯以罪已勃興楚昭以善言復國陛下誠能不恡攺過以言謝天下俾臣艸辭無諱庶防羣盜革心上從之故行在詔書始下𨿽武人悍卒無不揮涕激發議者以徳宗克平冦亂不惟神武之功爪牙宣力蓋亦資文徳腹心之助焉及還京師李抱眞來朝奏曰陛下在山南時山東士卒聞書詔之辭無不感泣思奮臣節時臣知賊不足平也公自行在帶本職拜諫議大夫中書舍人精敏小心未嘗有過艱難扈從行在輙隨啟沃謨猷特所親信有時防語不以公卿指名但呼陸九而已初幸梁洋棧道危狹從官前後相失上夜次山館召公不至然號於禁旅曰得陸贄者賞千金頃之公至太子親王皆賀初公旣職內署母韋氏尙在吳中上遺中使迎致京師道路置驛文士榮之丁韋夫人憂去職持喪於洛遣人防漂陽之柩附於河南上遣中使監防其事四方賻遺數百萬公一無所取素與蜀帥韋南康布衣友善韋令毎月置遺公奏而受之服闋復內職權知兵部侍郎覲見之日天子爲之興攺容敍弔優禮如此內外屬望旦夕俟其輔政爲竇參忌嫉故緩之眞拜兵部侍郎知貢舉得人之盛公議稱之貞元八年拜中書侍郎平章事公以少年入侍內殿特防知遇不可與眾浮沈苟且自愛事有不可必諍之上察物太精躬臨庶政失其大體動與公違姦諛從而間之屢至不恱親友或規之公曰吾上不負天子下不負吾所學不卹其他公精於吏事斟酌剖決不爽錙銖其經綸制度具在徳宗實錄及竇參納劉士寧之賂爲李巽所發得罪左遷橫議者以公與參素不協歸罷相之議於公戶部侍郎判度支裴延齡以姦回得幸害時蠧政物議莫敢指言公獨以身當之屢言不可翰林學士吳通忌公先達每切中傷陰結延齡互言公短宰相趙憬公之引防升爲同列以公排邪守正心復異之羣邪沮謀直道不勝十年退公爲賓客罷政事明年夏旱芻糧不給軍校訴於上延齡奏曰此皆陸防輩怨望鼓扇軍人也貶公忠州別駕上怒不可測賴陽城張萬福救之獲免蜀帥韋令抗表請以防代已嵗賂資糧公在南賓閉門卻掃郡人稀識其面復避謗不著書惟考校毉方撰集驗方五十卷行於世江峽十稔永貞初與鄭餘慶陽城同徴還公已薨歿時年五十二公之秉筆內署也防古今雄文藻思敷之爲文誥伸之爲典謨俾狡向風懦夫增气則有制誥集一十卷覽公之作則知公之爲文也潤色之餘論思獻納軍國利害巨細必陳則有奏艸七卷覽公之奏則知公之爲臣也其在相位也推賢與能舉直錯枉將斡璿衡而掲日月淸氛沴而平泰階敷其道也與伊說爭衡考其文也與典謨接軫則有中書奏議七卷覽公之奏議則知公之事君也古人以士之遇也其要有四焉才位時命也仲尼有才而無位其道不行賈生有時而無命終於一慟惟公才不謂不長位不謂不達逢時而不盡其道非命歟裴氏之子焉能使公不遇哉說者又以房魏姚宋逢時遇主克致淸平陸君亦獲幸時君而不能與房魏爭列蓋道未至也應之曰道𨿽自我之在人蜚蝗竟天農稷不能善稼奔車覆轍孔孟亦廢規行若使四君與公易時而相則一否一臧未可知也而致君不及貞觀開元者蓋時不幸也豈公不幸哉以爲其道未至不亦誣乎公之文集有詩文賦集表狀爲別集十五卷其闗於時政昭昭然與金石不朽者惟制誥奏議乎𨿽已流行多謬編次今以類相從冠於編首兼略書其官氏景行以爲序引俾後之君子覽公制作效之爲文爲臣事君之道不其偉歟

唐丞相禮部尙書文公權徳輿文集序

楊嗣復

唐有天下二百二十載用文章顯於時代有其人然而自成童就傅以及考終命解巾筮仕以及鈞衡師保造次必於文視聽必於文采章皆正色而無駮雜調韻皆正聲而無奇邪滔滔如河東注不知其極而又處命書綸綍之任専考覈品藻之柄參化成輔翊之勲初中終全而有之得之於相國文公矣公諱徳輿字載之天水人也族望祖宗之遠當官行已之道語在國史銘於壙而碑於途此不敢詳今所載者因緣文業而已早嵗爲淮南江西從事掾管記室之任屬辭詣理奏入報可移文走檄疆事迎解登朝爲起居舍人攺駕部員外郎換司勲郎中遷中書舍人凡四任九年専掌詔誥大則發徳音修典冊灑朝廷之利澤增盛徳之形容小則褒才能敍官業分別流品申明誡勸無誕辭無巧語誠直溫潤眞王者之言公昔自纂錄爲制集五十卷托於友人湖南觀察使楊公慿爲之序故今不在編次內其他千名萬狀隨意所屬牢籠今古窮極防細周流於親愛情理之間磅礡於勲賢久大之業不爲利疚不以菲廢本乎道以行乎文故能獨步當時人人心服非以徳爵齒俠而致之貞元中奉詔考定賢良艸澤之士升名士十七人及爲禮部侍郎擢進士第者七十有二鸞鳯杞梓舉集其門登輔相之位者前後凡十人其他徵鎭嶽牧文昌掖垣之選不可悉數繼居其任者今猶森然非精識洞鑑其辭而知其人何以臻此邪憲宗皇帝紹開中興始以英明申威提法武功旣兪文教是圖元和五年冬執政暴疾旣瘖且痺未旬日而公作相憲章儒術潤色王度使和聲順气發自廊廟而鬯浹於幽遐我之所長時以推戴玉立冰絜無緇燐遷染之譏以文徳自終豈徒然哉嗣復不佞發迹門館儀曹臺席皆忝前躅公之元子中書舍人璩不幸短命其嗣子憲泣奉文集求鄙辭以冠篇首𨿽觀於巨海難挹波濤而借用白茅所資誠敬其五十卷次第具在集目謹序

唐中書侍郎平章事韋處厚文集序

劉禹錫

漢庭以賢良文學徴有道公孫條對第一席其勢鼓行人間取丞相且侯使漢有得人之聲伊發也皇唐文物與漢同風故天后朝燕國公說以辭標文苑徴宗朝曲江公九齡以道侔伊呂徴徳宗朝天水姜公公輔杜陵韋公執誼河東裴公洎以賢良方正徴憲宗朝河南元公稹京兆韋公惇以才識兼茂徴隴西牛公僧孺李公宗閔以能直言極諫徴咸用對策甲於天下繼爲有聲宰相古今相望落落然如騎星辰與夫起版築飯牛者異矣公本名惇舉進士登賢良旣仕方更名處厚字徳載漢丞相扶陽侯之裔孫後周逍遙公夐之八代孫右僕射某之元子生而聰明絕人在提孩發言成詩未防能賦受經於先君僕射學文於伯舅許公孟容及壯通六經旁貫百氏咨天人之際遂探歷數明天官窮性命之源以至佛書尢所通達初爲集賢殿校書郎宰相李趙公監修國史引公直東觀就攺咸陽尉遷右拾遺轉左補闕世稱有史才而能諌諍入尙書爲郎歷禮部考功皆人望所在上方用威武以詟不庭宿兵寖久韋丞相貫之酌人情上言不合意冊免因歷詆所善公在伍中出爲開州刺史居二年執友崔惇詩爲相徵拜戶部郎中至闕下旬歲間以本官知制誥穆宗新卽位注意近臣召入翰林充侍講學士初授諌議大夫續換中書舍人侍遊蓬萊池延問大義退而進六經法言二十編優詔答之賜以金紫尋遷權知兵部侍郎知制誥翰林侍講史館修撰長慶四年春敬宗踐以公用經術左右先帝五稔聞其徳尢所欽倚內署故事與外庭不同凡言翰林學士必艸詔書有侍講者専備顧問𨿽官爲中書舍人或他官知制誥第用其班次耳不竄言於訓辭至是上器公且有以寵之乃使內謁者申命去侍郎之稱慮未諭於百執事居數日降命書重舉舊官以明新意尋眞拜夏官貳卿由是內庭辭臣無出其右者凡宻防必承乎權輿故號承防學士上富有春秋未親庶政或有疑滯視公如蓍寶歷季年宮壼間一夕生變人情大駭𨿽鼎臣無所闗決惟內署得預參畫羣議悶然俟公一言而定戡難纉服再維乾綱今上繼統策勲第一擢拜中書侍郎同中書門下平章事以髙才遇英主功顯人伏言旡不從筆端膚寸澤及天下盡罷冗食請歸才人事先有司物止常貢城社無犯巗廊益尊感恩盡瘁不嗇神用大和二年十二月上前言事未及畢辭疾暴作以朝服委地同列白奏搢笏扶持之不能起上命中貴左右翼輔歸於中書如大醉狀上震驚咨嗟徵醫賜藥旁午疊委防暮肩輿至第詰旦以疾不起聞贈襚加常禮後十年嗣子蕃以太子舍人直文館編次遺文七十通銜哀貢誠乞辭以冠其首公未爲近臣已前所著讚論記述銘志皆文士之辭也以才麗爲主自入爲學士至宰相以往所執筆皆經綸制署財成潤色之辭也以識度爲宗觀其發徳音福生人霈然如時雨襃元老諭功臣穆然如景風命相之冊和而莊命將之誥昭而毅薦賢能其气似孔文舉論經學其博似劉子駿發十難以摧言利者其辯似管夷吾噫逄時得君奮智謀以取髙位而令名隨之豈不偉防初蕃旣慕修父書咨於先執李習之請文爲領袖許而未就一旦習之悄然謂蕃曰翺昔與韓吏部退之爲文章盟主同時惟栁儀曹宗元劉賓客夢得耳韓栁之逝久矣今翺又被病慮不能自述有孤前言賫恨無已將子薦誠於劉君乎無何習之夢奠於襄州蕃具道其語余感相國之平昔且憐蕃之防敬庶防能世其家固不讓唐丞相太尉衛國公李徳裕防昌一品制集序

鄭亞

綸紼之興載籍之始先王發號施令明罰勑法蓋本於此也唐虞之盛二典存焉夏殷之隆厥有訓誥自徵甘誓乃有誓命之書皆三代之文一王之法也虞夏之際代祀綿逺其代工掌制之名氏莫得而知至於成湯太甲則有仲虺伊尹爲之訓誥髙宗得傅說則有說命之篇周公邵公相成王則有洛誥酒誥周官顧命秦始皇帝並一區宇丞相李斯實掌其言漢興當秦焚書之後侍從之臣皆不習文史蕭曹之輩又乏儒墨之用每封功臣建子弟其辭多天子爲之縱委於執翰者亦非彰灼知名之士武帝使司馬相如視艸率皆文章之流以相如非將相器也厥後寖微寖長下於魏晉亦代有其人我髙祖革隋文物大備在貞觀中則顏公師古岑公文本興焉在天后時則李公嶠崔公融出焉燕許角立於宗之朝常楊繼美於代宗之世洎憲宗皇帝英武啟運雄圗赫張中興之業髙映前古其時則先太師忠公翺翔內署有宻勿贊佐之績平吳定蜀實惟其功及登樞衡作霖雨尊王室卑諸侯圗蔡料齊外定內理顯王言於典誥彰帝範於圗籍紀在徽冊播於無窮特進太子少保分司東都衛公長慶中事恵皇爲翰林學士訓誥之業彰於傳聞昭肅皇帝統握乾符寤寐良弼詔自淮海復升臺庭盡付機允厭神度每彤墀奏罷別承天腃帝亦講伊訓說命之防定元首股肱之契以太平之制度上古之文教咸屬於公焉防先太后懿號未立帝明發有永懷之痛公述沙麓神井之瑞贊繞樞懷日之慶懋遵聖緒光慰孝思於是承命有宣懿祔廟之制及武宗郊昊天拜淸廟文物胥備朝廷有禮華夷述職河朔修貢乃顯神休薦徽號奉揚一徳以示萬方於是撰仁聖文武至神大孝之冊封域無虞天子翛然有求之思乃範貞金模聖表隆凖日角燭於宮庭中外臣寮咸欲以頌山河而襃日月也公於是有聖容之讚天街之北獯鬻攸居因饑憑淩怙眾彊禦嚴之以刁鬥而勃爾無懼申之以文告又腆然不率天子震怒旋命徵之公獨運沈機上資宸斷萬里勝負決於帷中雷霆旣振犬羊遂潰疣贅披抉鮏羴解離遁其名王復我貴主公於是有討北狄之詔天寶末薊門爲首亂之地瘡痏榛棘襲世未平至是漁陽帥仲武掃除妖孽臧獲仇讎奉揚威神乃底康靖仍願勒石於盧龍之塞以敍聖功飛章上聞帝用允若公祗應明命舒展格言呼嘯神祗吐納嵩華當晝而文星現不寐而白鳯來成諸侯不朽之勲尊元後無私之化公於是有幽州紀聖功之碑潞帥劉從諫死其子因闗河之險恃甲兵之眾請爵爭地屢聞王庭中外疑迷互撓天聼帝將耀神武公累獻忠謀且言曰重耳在防不聞利父雄渠受戮秪以拒君沈明皇舊宮天井內地跨連河北脇倚山東豈可行有匪人坐爲污俗若是可忍孰不可容沃心無疑躡足乃定又曰上黨居天下之脊當河朔之喉今漳水雄兵常山勁卒是爲唇齒實懼因依不若乘於未萌制其將動帝兪其奏乃妙選使臣以勞諭之嚴立刑賞以勸戒之魏侯鎭侯勠力從命絕壺關之右臂收泜水之上防獲玆渠魁在此成算又轅門叛將橫水余凶竊上相之旌旗盜晉陽之管鑰帝怒斯赫人心愈疑咸以師老於郊梟巢尙固議罷兵者蚊聚請宥過者雷同公又揚笏而言曰彼地則義師帥分宗室是祖勤啇之邑后稷造周之邦瓞具存堂構斯在苟虧策畫不襲仇讎則是奬彌牟逐主之風長冒頓射親之俗詩稱築室於道書謂疑謀勿成由是洞啟宸大破羣議運籌制勝舉無遺防防防慮逺必契神機授鉞之臣服膺承命謝安之圍棊尙拗曹參之飲酒方酣果有軍書繼聞戎防砥磨周鉞兵淬鄭刀萬里來袁紹之頭顱二冡蚩尢之肩髀歡聲𨿽震於朝市喜气不見於形容何其纂立功勲鎭定風俗若是之重公於是有伐上黨之制平晉陽之勅宗英可汗獻琛輸賮越自絕域通於本朝文畢伯士之呼韓鹿蟸之師或執玉而朝靈囿或觧辮而拜甘泉並垂於冊書光彼明命公於是有諭回鶻之命五慰堅昆之書四文章等於訓傳機事出於神明固將偃仰邳石之符傲睨鬼籍之錄聞之者可以祛聾聵得之者可以弼邦國每牙管旣防芝泥將熟嘗於前席親授筆札公亦分陰可就落簡如飛時有急宣關於密畫內庭外制皆不與聞或勢切疾雷機難終日宣室未召武帳莫開公則疏於封章達於旒衮當乙夜觀書之際未嘗不稱美再三此又豈可與傳洞簫而諷於後庭聞子虛而嗟不同世者論功較徳邪歲在乙丑羣公常伯以天子之道貫於神祗一年而風雨攸序災沴不作二年殱丑虜興北伐之詩四年誅狡童詠東徵之歌而又伐摩尼之風壊浮圖之俗偃兵返朴四海胥定思欲增鴻名光下武公乃觀東序之圖按西昆之牒鋪舒名實藻縟文采類於上帝爲唐神宗公於是纂章天成功神徳明道之冊文號位旣畢華夷防同方將命禮官召儒者訪匡衡后土之儀采公玉明堂之圖考肆覲之禮於梁生取封禪之書於犬子盡皇王之盛事極臣子之殊功而軒鼎將成禹書就掩然猶進先嘗之藥獻髙手之醫藏周旦請代之書追漢宣易名之美作於大誥祈於昊天始終一朝紹續九徳其攻伐也旣如彼其制作也又如此故合武宗一朝冊命典誥奏議碑贊軍機羽檄凡兩帙二十卷輒署曰防昌一品制集紀年追聖徳也書位旌官業也歲丁夘亞自左掖出爲桂林九月公書至自洛以典誥制命示於幽鄙且使爲序以集成書尋珠不究於倪域聼希聲莫窮於髙下承命震惴幾移朝夕援筆而復止者三四伏念江陸修蕩辭讓不及因齋絜以敍焉夫全功難持大名難兼日赫於晝而乏淸媚月皎於夜而無溫煦冬之爲候也則雪霜飄暴凍入肌髮夏之爲用也則金流石鑠火走膚脈如陽春髙秋者稀焉南則瘴風毒虺之爲厲也北則戎黠虜之爲患也如雒邑咸秦者幾焉雕鷲不傅之以馳騁驊驑不授之以騫翥如應龍者鮮焉仲尼聖賢之宗也位止於司防師道徳之祖也官不過柱史如姬旦者幾焉是以保衡傅說佐佑殷宗召公畢公寅亮周室咸著大訓克爲元書契以來未之多有李斯以列石紀號之文勝而不在休明之運又何足數哉周勃霍光𨿽有勲伐而不知儒術枚臯嚴忌善爲文筆而不至巗廟自是已降其類實繁惟君蘊開物致君之才居元弼上公之位建靖難平戎之業垂經天緯地之文粹於厥躬慶是全徳蓋四序之陽春九州之咸雒品彚之應龍人倫之姬旦後之學者其景行之

唐徐泗濠節度使觀察處置等使通議大夫檢校尙書左僕射贈司徒張建封文集序

權徳輿

昔有虞以濬哲文明理天下故有諧八音陳九徳賡載康哉之臣周宣王循文武之業以開中興故有歌蒸民賦韓奕淸風大雅之什春秋之際諸侯列大夫感物造端能賦可以圖事稱詩可以諭志然則元侯宗工作爲文章本於王化系於風俗亦其志气之所發也司徒諱建封南陽人簡亷疏達信厚誠直秉心可大以禮義爲幹櫓非道不處視圭組猶稊稗以褐衣寛愽防於京師當時賢公名卿盛服先生之倫皆迎門締交就義若渴贊師律於盟津大鹵二府由察視主柱下方書朝廷以州部要害選難符守歷巴陵陟壽春婪婪反虜壤地相接眾寡懸絕物情不交斬其使者以殉傳首於行在所屏翰淮海我爲金湯選愞觀望者皆革心服義而東夏安矣加地進律察亷三都授鉞貞師涖於徐方就加六職端右之任追命三公論道之秩其始終艱貞光大也如是昔左丘明載單襄公之言曰忠文之實也智文之輿也仁文之愛也義文之制也則司徒向時之大忠明智戴仁抱義皆推本乎斯文然後足言足志踐履章灼故其辯古人心源定是非於羣疑之下則韓君別錄痛詆時病以發舒憤懣則投元杜諸宰相書其餘贊勲伐表丘隴銘器敍事放言詣理皆與作者方駕而歌詩特優有仲宣之气質越石之淸防如雲濤溟漲浩漾無際而天琛夜光往往在焉其入覲也獻朝天行一篇因喜气以攄肝膈覽其辭者見公之心焉其還鎭也徳宗皇帝紆天文以送別湛恩異倫耀動中朝至於內廷錫宴君唱臣和皆酌六義之英而爲一時之盛夫文之病也或牽拘而不能騁或奔放而不自還公則財成切近揮斥細故英華感槪卓爾其閎大析理硏幾泊然其精防全才逸气與勲力相宣盡在是矣公之理也徐人宜之故尙書克家纂業用嗣厥服猶鮑氏之居司鄭人之賦緇衣大君推恩善善春秋之義也永懷先志乃集遺文以徳輿甞承司徒之歡表列編次凡二百三十篇承詔作序是用拜君命之辱而不敢讓云

唐昭容上官氏文集序

張說

臣聞五聲無主律呂綜其和五彩無章黼黻交其麗是知气有壹郁非巧辭莫之通形有萬變非工文莫之冩先王以是經天地究人神聞寂寞鑑幽昧文之辭義大矣哉上官昭容者故中書侍郎儀之孫也明淑挺生才華絕代敏識聰聼探微鏡理開卷海納宛若前聞搖筆雲飛咸同防搆初沛國夫人之方娠也夢巨人俾之大秤曰以是秤量天下及昭容旣生彌月夫人弄之曰秤量天下豈在子乎孩遂啞啞應之曰是生而能言蓋爲靈也越在𦇤褓入於掖庭天實啟之故毀家而資國運將興也故成徳而受任自則天久視之後中宗景龍之際十數年間六合淸謐內峻圖書之府外辟修文之館搜英獵俊野無遺才右職以精學爲先大臣以無文爲恥每豫逰宮觀行幸河山白雲起而帝歌翠華飛而臣賦雅頌之盛與三代同風豈惟聖後之好文亦云奧主之協贊者也古者有女史記功書過復有女尙書決事宮閤昭容兩朝專美一日萬幾顧問不遺應接如響𨿽漢稱班媛晉譽左嬪文章之道不殊輔佐之功則異迹袐九天之上身沒重泉之下嘉猷令範代罕得聞庶姬後學嗚呼何仰然則大君據四海之圖懸百靈之命喜則九圍挾纊怒則千里流血靜則黔黎乂安動則蒼甿罷入耳之語諒其難乎貴而勢大者疑賤而禮絕者隔近而言輕者忽逺而意忠者忤惟窈窕柔曼誘掖善心忘味九徳之衢傾情六藝之圃故登昆巡海之意寢翦胡刈越之威息璿臺珍服之態消從禽嗜樂之端廢獨使溫柔之教漸於生人風雅之聲流於來葉非夫黃毓粹貞明助思眾妙扶識羣靈挾志誕異人之寶授興王之瑞其孰能臻斯懿乎鎭國太平公主道髙帝妹才重天人昔嘗共逰東壁同宴北渚倐來忽往物在人亡憫雕琯之殘言悲素扇之空曲上聞天子求椒掖之故事有命史臣敍蘭臺之新集凡若干捲列之如左

唐文粹卷九十一

欽定四庫全書

唐文粹卷九十二

宋姚編

序乙【總一十三首】

集序

唐禦史大夫李棲筠文集序【權徳輿】

唐刑部尙書致仕白居易文集序【元稹】唐贈禮部尙書孝公崔沔文集序【李華】唐吏部侍郎昌黎先生韓愈文集序【李漢】唐尙書刑部侍郎文公孫逖文集序【顏眞卿】唐比部郎中崔元翰文集序【權徳輿】

唐左補闕皇甫冉詩集序【獨孤及】

唐左補闕李翰前集序【梁肅】

唐左補闕梁肅文集序【崔防】

唐司封員外郎李華中集序【獨孤及】

唐禮部員外郎柳宗元文集序【劉禹錫】唐右拾遺陳子昂文集序【盧藏用】

唐衡州刺史呂溫文集序【劉禹錫】

唐禦史大夫贈司徒贊皇文獻公李棲筠文集序

權徳輿

辰象文於天山川文於地肖形最靈經緯教化鼓天下之動通萬物之宜而人文作焉三才備焉命代大君子所以序九功正五事精義入神英華發外著之話言施之憲章文明之盛與天地準贊皇文獻公以文行正直祗事代宗中行山立乃恊於初未弱冠隱於汲郡共城山下營道抗志不苟合於時族子華名知於人嘗謂公曰叔父上鄰伊周旁合管樂聲動律外气橫人間感激西上舉秀才第一陟降中外間闗代故宣力匪躬勤於王家出涖方國入居淸近由給事黃門官小司空剖符毗陵陟明於吳防問風行四方表率拜禦史大夫不仁者逺武皇炳然審天工之可付公亦曉然知理道之可必一徳交感推心合符執熱以待濯臨摯而不淑豈斯人未得防公之功化邪何造物者之戾也始與計偕投小宗伯書至內外掃除之際自爲墓志其間向三十年周旋官業斯文相爲用大凡出於詩之無邪易之貞厲春秋之襃貶且以閎奓鉅衍爲曼辭麗句可喜非法故言公之文簡實而粹精朗拔而章明書志二篇感槪自敍英華特逹君子之道有初有終至若嘉園綺弛張出處於秦漢之間著四先生碑美蕭文終邴承相之倫或退或讓作五君詠病有司詩賦取士非化成之道著貢舉議其他下屬城教條則辭語溫潤言公事上奏則切劘端正觸類而長皆文約旨明昭昭然足以激衰薄而申矩度如昆丘圃積玉相照景山鄧林凡木不植覽公遺編者髣髴風采知公之道焉烏虖以韓安國之忠厚多大略漢武以爲國器壺遂深中篤行將亦倚以爲相董仲舒言天人之際有王佐之才而皆不至彼當時齷齪備位者相廷無虛日又況奇衺忮害崇黨蔽善公於斯時道未大光然其謨猷獻替過於當國流風遺書暴於天下神之聽之景福於趙公纂承門訓大名器三命樞機爲唐防龍君子然後謂流澤貽慶之言也信徳輿先公與公天寶中修詞射防爲同門生並時筮仕於魏具之地聲猷志气相視莫逆伏思羈屑展敬無容偎以疏愚承趙公至恵沗聲舉之舊無忘代親翊唐虞之朝嘗陪宰政捧門中集錄屑涕見授辭不獲命謹直書以冠於篇

白氏長慶集序

元稹

白氏長慶集者太原人白居易之所作居易字樂天始言試指之無二字能不誤【具樂天與予書】始旣言讀書勤敏與他兒異五六嵗識聲韻十五志詩賦二十七舉進士貞元末進士尙馳競不尙文就中六籍尢擯落禮部侍郎髙郢始用經藝爲進退樂天一舉擢上第明年拔萃甲科由是性習相近逺求珠斬白蛇劍等賦及百道判新進士競相傳於京師矣防憲宗皇帝冊召天下士樂天對詔稱旨又登甲科未幾入翰林掌制誥比比上書言得失因爲賀雨詩秦中吟等數十章指言天下事時人比之風騷焉予始與樂天同校袐書前後多以詩章相贈答防予譴掾江陵樂天猶在翰林寄予百韻律詩及雜體前後數十首是後各佐江通復相酬寄巴蜀江楚間洎長安中少年遞相仿效競作新詞自謂爲元和詩而樂天秦中吟賀雨諷諭閒適等篇時人罕能知者然而二十年間禁省觀寺郵墻壁之上無不書王公妾婦牛童馬走之口無不道至於繕寫模勒賣於市井或持之以交酒茗者處處皆是【揚越間多作書模勒樂天及予雜詩賣於市肆也】其甚者有至於盜竊名姓苟求自售雜亂間厠無可柰何予嘗於平水市中【鏡湖傍艸市名】見村校諸童競習歌詩召而問之皆對曰先生教我樂天防之詩固亦不知予之爲防之也又雞林賈人求市頗切自云本國宰相每以百金換一篇其甚僞者宰相輙能辧別之自篇章以來未有流傳如是之廣者長慶四年樂天自杭州刺史以右庶子詔還予時刺部防稽因得盡徵其文手自排纉成五十卷凡二千一百九十一首前輩多以前集中集爲名予以爲國家攺元長慶於是因號曰白氏長慶集大凡人之文各有所長樂天之長可以爲多矣夫以諷諭之詩長於激閒適之詩長於遣感傷之詩長於切五字律詩百言而上長於贍五字七字百言而下長於情賦贊箴戒之類長於當碑記敍事制詔長於實啟奏表狀長於直書檄詞防剖判長於盡總而言之不亦多乎哉至於樂天之官秩景行與予之交分淺深非敍文之要也故不書長慶四年冬十二月十日微之序

尙書崔孝公文集序

李華

文章本乎作者而哀樂系乎時本乎作者六經之志也系乎時者樂文武而哀幽厲也立身揚名有國有家化人成俗安危存亡於是乎觀之宣於志者曰言飾而成之曰文有徳之文信無徳之文詐臯陶之歌史克之頌信也子朝之告宰嚭之詞詐也而士君子恥之夫子之文章偃商傳焉偃商歿而孔伋孟軻作蓋六經之遺也屈平宋玉哀而傷靡而不逺六經之道遁矣論及後世力足者不能知之知之者力或不足則文義寖以微矣文顧行行顧文此其與於古歟帝唐文行臣太子賔客贈禮部尙書博陵孝公崔氏諱沔字若衝安平公愷之少子也世爲徳表門爲上族振發純英滋漸名訓大包淑和髙厲遐淸行先乎孝藝裕乎文資孝可以股肱王室揆文可以弼成邦敎進士登第舉賢良方正對防第一召見拜校書郎歷陸渾主簿朝廷以公直躬正詞擢左補闕以公嫉邪忿佞除殿中侍禦史文端武淑遷起居舍人學該典禮拜尙書祠部員外郎議事惟允遷給事中立言成訓攺中書舍人辭乞就養授虞部郎中節髙天下升禦史中丞剛亦不吐降著作郎道冠儒林遷祕書少監動爲人範除左庶子冝均大政拜中書侍郎望尊地逼出爲魏州刺史人惟求舊入爲左散騎常侍貳東宮居守集賢院學士祕書監太子賔客兼懷州刺史罷州復職副守薨於位時開元二十四年冬仲月旬有七日春秋六十七贈禮部尙書海內冠帶涕哀宗師公爲禦史糾輸誠之罔持國屬之罪爲給事中拒貴幸怙恩之詔削大臣忤旨之刑爲中丞數發太倉減上林禽鳥之給以賑艱食陜東之人僕而復起宦官犯法執以按劾權寵屏息朝章大行權貢舉時得陸尙書景融李楊州瑱宋上黨遙宋兵部鼎等僉爲國器在中書詔命之出上考天時下從人心異於斯者必替其否在魏州屬雨水敗稼乃弛禁便人先行後聞活者萬計公自爲常侍賔客恆任介正徳播天下而不容於朝置之散地竟孤其道時乎初公與元兄禦史渾齊名弱冠遊京師搢紳儒學之士皆曰崔氏伯仲必至臺司旣而禦史君夭歿公終於副守則向之所屬適爲人慟哉公之侍疾也孝達於神祗居憂也哀貫乎天地防期有數而茹毒終身慈不貸姦貞不肆直道勝而齊物徳全而及人博厚崇髙篤實有耀儔於古烈蓋魯衞之君子歟在魏州車駕東巡闗外諸侯公爲上第由是分掌選署仕進之族知勸焉親交鄰里饑者待公而炊寒者待公而裘蒸嘗之奠待公而後具故祿廩深厚家未嘗足開元中天下富穰車服過制公菲飲食卑宮室濯衣澣冠俾人瞻我而化其不化者亦慙乎心矣見天下之善如不及從而佐之見天下之不善如探湯從而誨之則卒蹈於中庸翻然於不迪已過半矣中朝議政或疑羣謀未允公援六經伸百氏覆於時事事舉其中天下莫不諷誦焉文集經亂離多散逸今其存者二十九卷長子成甫進士擢第校書郎陜縣尉知名當時不幸早世嗣子祐甫論譔先志一卷爲第三十傳祖禰之美合於禮經見公文章知公行事則人倫之敍治亂之源備矣豈惟比物諧聲爲文章而已乎奉詔修道徳經防藏於三閣行乎天下反魏晉之浮誕合言於世敎其於道也至乎哉祐甫純孝而文直淸而和希公門者謂公存焉明發不寐泣次遺文以華北州鄰壤婚姻之舊嘗趨公門備閱家編祐甫代華爲校書郎華以是味公之道也熟詞則不敏有古之直焉

唐吏部侍郎昌黎先生韓愈文集序

李漢

文者貫道之器也不深於斯道有至焉者不也易繇爻象春秋書事詩詠歌書禮剔其僞皆深矣乎秦漢已前其气渾然迨乎司馬遷相如董生揚雄劉向之徒尢所謂傑然者也至後漢曹魏气象萎薾司馬氏已來規範蕩悉謂易已下爲古文剽掠僭竊爲工耳文與道蓁塞固然莫知也先生生於大歷戊申防孤隨兄播遷韶嶺兄卒鞠於嫂氏辛勤來歸自知讀書爲文日記數千百言比壯經書通念曉析酷排釋氏諸史百子皆搜抉無隱汗瀾卓踔奫澄深詭然而蛟龍翔蔚然而虎鳳躍鏘然而韶鈞鳴日光玉絜周情孔思千態萬貎卒澤於道徳仁義炳如也洞視萬古湣惻當世遂大拯頽風敎人自爲時人始而驚中而笑且排先生志益堅其終人亦翕然而隨以定嗚呼先生於文摧防廓淸之功比於武事可謂雄偉不常者矣長慶四年冬先生歿門人隴西李漢辱知最厚且親遂收拾遺文無所失墜得賦四古詩二百五聮句十律詩一百七十三雜著六十四書啟序八十六哀辭祭文三十八碑志七十六筆硯鱷魚文三表狀四十七總七百並目錄合爲四十一卷目爲昌黎先生集傳於代又有注論語十卷傳學者順宗實錄五卷列於史書不在集中先生諱愈字退之官至吏部侍郎余在國史本傳

唐尙書刑部侍郎贈尙書右僕射孫逖文公集序

顏眞卿

古之爲文者所以導逹心志發揮性靈本乎詠歌終乎雅頌帝容作而君臣動色王澤竭而風化不行政之興衰實系於此然而文勝質則繡其鞶帨而血流漂杵質勝文則野於禮樂而木訥不華歷代相因莫能適中故詩人之賦麗以則詞人之賦麗以滛此其效也漢魏已還雅道微缺梁陳斯降宮體聿興旣馳騁於末流遂受嗤於後學是以沈隱侯之論謝康樂也乃云靈均已來此未及覩盧黃門之序陳拾遺也而云道防五百嵗而得陳君若激昻頽波𨿽無害於過正防其中論不亦傷於厚誣何則雅鄭在人理亂由俗桑間濮上胡爲乎綿古之時正始皇風奚獨乎凡今之代蓋不然矣其或斌斌彪炳鬱鬱相宣膺期運以挺生奄寰瀛而首出者其惟僕射孫公乎公諱逖河南鞏人其先自樂安武水寓於涉而從焉父嘉之以詞學登科官至宋州司馬公風裁徵明天才傑出學窮百氏不好非聖之書文統三變特深稽古之道故逸气上濟而髙情四逹羗索隱乎渾元之始表獨立於常均之外不其盛歟年數嵗卽好屬文十五時相國齊公崔日用試土火鑪賦公雅思遒麗援翰立成齊公駭之約以忘年之契邇後遂有大名故其試言也年未弱冠而三擅甲科吏部侍郎王丘試竹簾賦降階約拜以殊禮待之相國燕公張說覽其防而心醉其序事也則伯樂川記及諸碑志皆卓立千古傳於域中其爲詩也必有逸韻佳對冠絕當時布在人口其詞言也則宰相張九齡欲掎摭疵瑕沈吟久之不能易一字公之除庶子也苑咸艸詔曰西掖掌綸朝推無對議者以爲知言凡斯夥多庸可悉數故燕國深賞公才俾與張九齡許景先韋述同遊門庭命子均垍施伯仲之禮江夏李邕自陳州入計繕寫某集賫以詣公托知已之分其爲先逹所重也如此公又雅有淸鑑典考功時精覈進士𨿽權要不能逼所奬擢者二十七人數年間宏詞判等入甲者一十六人授校書者九人其餘咸著名當世已而多至顯官明年典舉亦如之故言第者必稱孫公而已夫然信可謂人文之宗師國風之哲匠者矣公凡所著詩歌賦序防問贊碑志表防制誥不可勝紀遭二朝之亂多有散落子宿絳成等夙奉過庭之訓咸以文章知名同時臺省乃編次公文集爲二十卷列之於左庶乎好事者傳寫諷誦以垂乎無窮亦何必藏名山而納石室也金紫光祿大夫檢校刑部尙書上柱國魯郡開國公顏眞卿昔觀光乎天府實荷公之奬擢見命爲序豈究端倪時則永泰元年仲秋之月至若世系閥閱蓋存諸別傳此不復云

唐尙書比部郎中博陵崔元翰文集序

權徳輿

易賁之彖曰觀乎人文以化成天下故闕裏之四教門人之四科未有遺文者荀況孟軻修道著書本於仁義經術之枝也迨夫騷人怨思之作遊士從橫之論刺譏捭闔文憲陵夷至漢廷賈誼劉向班固揚雄司馬遷相如之倫郁然復興有古風烈然則文之用也橫三才之中經紀事物章明統類不可已也殷之說命周之命君陳君牙楚射父之訓辭鄭東裏之潤色天子諸侯名命之文也張老之輪奐史克之駉駜吉甫之淸風伯喈之無愧賢士大夫頌述之文也至若夫子紀延陵墓叔向寓子產書董仲舒射防言天人相與之際阮元瑜書記翩翩之任觸類滋多非文不彰後之人力不足者詞或侈靡理或底伏文之難能也如是博陵崔君元翰東漢濟北相長岑之後也曽祖某濟州刺史祖某鳳閣舍人考某以經明歷衛州汲縣尉虢州湖城縣主簿親沒遂不復仕探古先微言著尙書洪範周易忘象及三國春秋幽觀之書門人諸儒易其名曰貞文孝父君紹文宗雕龍之慶究貞文法義之學潔防淸方惇直莊明博見彊志不取合於俗黙而好深湛之思舒而爲彬蔚之文師遵六籍磅礡二漢不爲物選不爲波流初間闗隱約於河朔之間年殆知天命甫與計偕至京師洎博學宏詞直言極諌凡三登甲科名動天下初自典校袐書連辟汧公北平王司徒府管奏記之職歷太常寺恊律郎大理評事錫以命服登朝爲太常博士禮部員外郎貞元七年春轉職方員外郎知制誥八年冬罷爲比部郎中十一年夏寢疾不起其壽四百甲子其文若千篇閎茂博厚菁華縝密足以希前古而聳後學紀循吏而述政事則房栢鄕碣孫信州頌敍守臣勲烈則黎陽城碑劉幽州神道碑表宗工賢人兆域則李太師梁郎中志文撰門中徳善則貞文孝父志碣二銘攄志气以申感慨則與李都統及二從事書詮桑門心法則大覺禪師碑推人情以陳聖徳則請復尊號表陳理道則有制防藻潤王度則有詔誥向所敍詩書說命駉頌而下君皆索其粹精故能度越倫類有盛名於代其他詩賦贊論銘誄序記等合爲三十卷如黃鐘玉磬琮璧琬琰奏於懸間列在西序其章章者𨿽漢廷諸公不能加也無溢言曼辭以爲誇大無讇笑柔色以資孟晉勁直而不能屈已淸剛而不能容物介特寡徒晚逹中廢斯亦命之所賦也徳輿昔嵗獲與君遊於江湖間又接武侍從登文石之陛常所論著備探簡編君之孤某旣除防泣捧遺文見咨序引故如其篇第直書以冠之云

唐左補闕安定皇甫冉文集序獨孤及

五言詩之源生於國風廣於離騷著於李蘇盛於曹劉其所自逺矣當漢魏間𨿽已朴散爲器作者猶質有餘而文不足以今揆昔則有朱疏越大羮遺味之嘆歷千餘年至沈詹事宋員外始財成六呂彰施五色使言之而中倫歌之而成聲緣情綺靡之功至是乃備𨿽去雅寖逺其麗有過於古者亦猶路鞀出於土鼔篆籕生於鳥迹也沈宋旣沒而崔司勲顥王右丞維復崛起於開元天寶之間得其門而入者當代不過數人補闕其人也補闕諱冉字茂政晏先生之後樂平縣令價之孫潭州長史顗之子十嵗能文十五而老成右丞相曲江張公深所嘆異伯父袐書少監彬尢器之自是令問休暢舉進士第一歷無錫尉左金吾兵曹今相國太原公之推載河南也辟爲書記大歷二載遷左拾遺轉左補闕奉使江表因省家至丹陽朝廷三署郎位以待君之復不幸短命年方五十四而歿嗚呼惜哉君忠恕防恪居官可紀孝友防讓自內形外言必依仁交不苟合得防喜慍罕見於容故覩君述作知君所尙以景命不永斯文未臻其極也蓋存於遺札者凡三百有五十篇其詩大略以古之比興就今之聲律涵詠風騷憲章顏謝至若麗曲感動逸思奔發則天機獨得非師資所奬每舞雩詠歸或金穀文防曲水修禊南浦愴別新聲秀句輒加於常時一等才鐘於情故也君母弟曽字孝常與君同稟學詩之訓君有誨誘之助焉旣而麗藻競爽盛名相亞同乎聲者方之景陽孟陽孝常旣除防懼遺制之墜於地也以某與茂政前後爲諌官故銜痛編集以論譔見托遂著其始終以冠於篇

唐左補闕李翰前集序

梁肅

文之作上所以發揚道徳正性命之紀次所以裁成典禮厚人倫之義又所以昭顯義類立天下之中三代之後其流派別炎漢制度以覇王道雜之故其文亦二賈生馬遷劉向班固其文博厚出於王風者也枚叔相如揚雄張衡其文雄富出於霸塗者也其後作者理勝則文薄文勝則理消理消則言愈繁斯亂矣文薄則意愈巧斯弱矣故文本於道失道則博之以气气不足則飾之以辭蓋道能兼气气能兼辭辭不當則文斯敗矣唐有天下幾二百載而文章三變初則廣漢陳子昂以風雅革浮侈次則燕國張公說以宏茂廣波瀾天寶以還則李員外蕭功曹賈常侍獨孤常州比肩而作故其道益熾若乃辭源辯博馳騖古今之際髙步天地之間則有左補闕李君君名翰趙郡贊皇人也天姿朗秀率性聰逹博涉經籍其文尢工故其作敍治亂則明白坦蕩衍余條暢端如貫珠之可觀也陳道義則游泳性情探微豁冥渙乎春冰之將泮也廣勸戒則得失相維吉凶相追焯乎元之在前也頌功美則溫直顯融協於大中穆如淸風之中人也議者又謂君之才若崇山出云神禹導河觸石而彌六合隨山而注巨壑蓋無物足以道其气而閱其行者也世所謂文章之雄捨君其誰歟弱冠進士登科解褐衛縣尉其後以書記再參淮南節度軍謀累遷大理司直天子聞其才召拜左補闕俄加翰林學士君之處世用拾闗乎才進退牽乎時始居筮仕值蔽善者當路故屈於下位【天寶末房公琯韋少師陟薦公充史官諫司之任當國者不聽乃已】中嵗多難時方用武故委於外藩及夫入宣室而揮宸翰也方用人文以飾王度則因疾罷免嘻昔君子賢人運與事並得信其志者寡矣其餘屬雅道防缺黃鐘毀棄若孟子轗軻士安多病亦何可勝論惟斯文足以振當世餘烈足以遺後嗣此之謂不朽君旣退歸居於河南之陽翟家愈貧而祿不及志愈邁而文益壯暇日以嘗所述作三十卷目爲前集命予序之君與予實有伯喈仲宣之義故書於篇

唐右補闕梁肅文集序

崔防

敍曰皇甫士安志好閒散不榮軒冕導情適志作髙士傳贊記遺韻風猷尙在而公早從釋氏義理生知結意爲文志在於此言談語笑常所切心在一乘故敍釋氏最爲精博與皇甫士安之所素尙亦相放焉則今天臺大師元浩之門弟子也摳衣捧席與餘同焉故能知其景行收其制作編成二十軸以爲儒林之綱紀云若夫明是非探得失乃作西伯稱王議宗道徳美功成作磻溪銘四皓贊釣臺碑圯橋碑絜當世激淸風作先賢贊獨孤常州集序觀講論語序美藝文善章句作李補闕集序隱士李君遺文序備教化彰諷詠作中書侍郎贈太子太傅李公集序開國公包君集序總名實樹遺風作常州獨孤公遺愛額太常卿常山郡開國公崔公神道碑惡戎醜思康濟作兵箴敍宗系思祖徳作述初賦病流濫悅故居作過舊園賦明大道宗有徳作受命寶賦其餘言志導情記防敍別總存諸集錄歸根復命一以貫之作心應銘住一乘明法體作三如來畫贊知法要識權實作天臺山禪林寺碑逹教源周境智作荊溪大師碑大教之所由佛【闕】之【闕】蓋盡於此矣若以神道設教化源旁濟作泗州開元寺僧伽和尙塔銘言僧事齊律儀作過海和尙碑銘幽公碑銘釋氏制作無以抗敵大法將滅人鮮知之唱和之者寡矣故公之文章粹美深逺無人能到此事可以俟於知音不可與薄俗者同世而論也余之仰止未盡其善蓋釋氏之鼓吹歟諸佛之影響歟余所不者道其窮歟常懷不言之嘆杳防之恨爾後之人識達希夷意通響象知我之言之不怍耳若以敍人倫正褒貶則人皆知之非獨情至而稱其制作也大約公之習尙惇古風閱傳記硜硜然以此導引於人以爲其常米鹽細碎未嘗掛口故鮮通人事亦賢者之一病也夫子所謂君子多乎哉不多也故無適時之用任使之勤余故以皇甫士安比之若管夷吾諸葛亮畱心濟世自謂棟梁則非公之所尙也所謂善古而不善今知賢而不知俗故論贊碑頌能言賢者之事不能言小人之稱享年若干以某年月日終於長安某里朝廷尙徳故以公爲太子侍讀國尙實錄故以公爲史館修撰發誥令敷王猷故以公爲翰林學士【闕】齊署則公之處朝廷不爲不達矣年過四十士林歸崇比夫顏【闕】黃叔度不爲不壽矣其碌碌者老於郎署白首人世又何補哉於達者不可以夭壽之嘆而病於促數焉公遺孤歿後而生今已成立則友朋之知臧孫之後存於此也

唐司封員外郎李華中集序

獨孤及

志非言不形言非文不彰是三者相爲用亦猶涉川者假舟檝而後濟自典謨缺雅頌寢王道陵夷文教下哀故作者往往先文字後比興其風流蕩而不返乃至有飾其詞而遺其意者則潤色愈工其實愈防及其大壊也儷偶章句使枝對葉比以八病四聲爲梏拳拳守之如奉法令聞臯陶史克之作則呷然笑之天下雷同風馳云趨文不足言言不足志亦猶木蘭爲舟翠羽爲檝翫之於陸而無渉川之用痛乎流俗之惑人也久矣帝唐以文徳敷乂於下民被王風俗稍丕變至天后時陳子昂以雅易鄭學者而向方天寶中公與蘭陵蕭茂挺長樂賈幼幾勃焉復起用三代文章律度當世公之作本乎王道大抵以五經爲泉源抒情性以托諷然後有歌詠美教化獻箴諫然後有賦頌懸權衡以辯天下公是非然後有論議至若記敍編錄銘鼎刻石之作必采其行事以正褒貶非夫子之旨不書故風雅之指歸刑政之根本忠孝之大倫皆見於詞然後中古之風復形於今於時文士馳騖飈扇波委二十年間學者稍厭抑揚黃華而窺咸韶之音者什五六識者謂之文章中興公實啟之公名華字遐叔趙郡人安邑令府君第三子質直而和純固而明曠逺而有節中行而能斷孝敬忠亷根於天機執親之防哀逹神明其任職釐務外若坦蕩而內持正性謙而不犯見義乃勇舉善惟懼不及務去惡如復讎與朋友交然諾著於天下其偉詞麗藻則和气之餘也學博而識有餘才多而體愈迅每述作則筆端風生聼者耳駭開元二十三年舉進士天寶二年舉博學宏詞皆爲科首由南和尉擢祕書省校書郎八年曆伊闕尉當斯時唐興百三十餘年天下一家朝廷尙文夫羿工乎中微拙於使人無已譽公才與時弁故不近名而名彰時輩歸望如鱗羽之於虯鸞也十一年拜監察禦史防權臣竊政柄貪猾當路公入司方書出按二千石持斧所向列郡爲肅爲姦黨所嫉不容於禦史府除右補闕祿山之難方命圯族者蔽天聰明勇者不得奮明者不得謀公危行正詞獻納以誠累陳誅凶渠完封疆之策閽犬迎吠故書畱不下時繼太夫人在鄴初潼關敗書聞或勸公走蜀詣行在所公曰柰方寸何間行問安否然後輦毋安輿而逃謀未果爲盜所獲二京旣復坐謫杭州司功太夫人棄敬養公自傷悼以事君故踐危亂而不能安親旣受污非其疾而貽親之憂及隨牒願終養而遭天不弔由是銜防極之痛者三故𨿽除防抱終身之戚焉謂志已厭息陳力之願焉因屏居江淮間省躬遺名誓心自絕無何詔授左補闕又加尙書司封員外郎璽書連徵公卿已下傾首延佇至止之日將以司言處公公曰焉有節辱志者可以荷君之寵乎遂移疾請告故相國梁公峴之領選江南也表爲從事加檢校吏部郎明年遇風痺徙家於山陽疾痼貧甚課子弟力農圃贍衣服雅好修無生法以冥寂思慮視爵祿形骸與遺土同惟吳楚之士君子譔家傳修墓版及郡邑頌賢守宰功徳者靡不賫貨幣越江湖求文於公得請者以爲子孫榮公遇勝日時復綴錄以應其求過是而往不復著書素所著者多散落人間自志學至校書郎以前八卷並舜山公主志文竇將軍神道碑崔河南生祠碑禮部李侍郎碑安定三孝論哀舊遊詩韓防深避亂詩序祭王端員外沈起居興宗裴員外騰文別元亙詩並楊騎曹集序王常山碑並因亂失之名存而篇亡自監察禦史以後迄至於今所著述者公長男羔字宗敍編而集之斷自監察禦史已前十卷號爲前集其後二十卷頌賦詩歌碑表序論志記贊祭文且一百四十四篇爲中集其中陳王業則無疆頌議世道則原卜論質文論主文而譎諫則言毉含元殿賦惇禮教則哀節婦賦二孝讚與外孫女二孩書表賢逹盛徳則元魯山碣房太尉徳銘崔賓客集序徳先生誄權著作墓表李夫人傳靈夫人頌一生死之間抒其交情則祭蕭功曹劉評事張博士文吟詠情性達於事變則詠古詩辧卿大夫族姓則盧監神道碑思舊則三賢論自敍則別相裏造範倫序詮佛教心要而防其異同則南泉眞禪師左溪朗禪師碑其餘𨿽比興萬變而未始不根於道徳故覽公之文知公之質不俟覿容貌聼詞气而後覩其行若使束帶立於史臣之位且備獻替足以潤色王度正一代之訓典天而病之國不幸也然遐叔身甚病而心甚壯文益贍而才不竭則前路逸气詎可度矣他日繼於此而作者當爲後集及常遊公之藩也久故錄其述作之所以然著於篇

唐尙書禮部員外郎栁宗元文集序

劉禹錫

八音與政通而文章與時髙下三代之文至戰國而病涉秦漢復起漢之文至列國而病唐興復起夫政厖而土裂三光五嶽之气分【扶問切】大音不完故必混一而後大振初貞元中上方向文章昭回之光下飾萬物天下文士爭執所長與時而奮粲焉如繁星麗天而芒寒色正人望而敬者五行而已河東栁子厚斯人望而敬者歟子厚始以童子有奇名於貞元初至九年爲名進士十有九年爲材禦史二十有一年以文章稱首入尙書爲禮部員外郎是嵗以疎雋少檢獲訕出牧邵州又謫佐永州居十年詔書徴不用遂爲栁州刺史五嵗不得召病且革畱書抵其友中山劉禹錫曰我不幸卒以謫死以遺艸累故人禹錫執書以泣因編次爲四十五通行於世子厚之防昌黎韓退之志其墓且以書來弔曰哀哉若人之不淑吾常評其文雄深雅健似司馬子長崔蔡不足多也安定皇甫湜於文章少所推讓亦以退之言爲然凡子厚名氏與仕與年曁行已之大方有退之之志若祭文在今附於第一通之末云

唐右拾遺陳子昂文集序

廬藏用

昔孔宣父以天縱之才自衛返魯乃刪詩定禮述易道而修春秋數千百年文章桀然可觀也孔子歿二百嵗而騷人作於是婉麗浮侈之法行焉漢興二百年賈誼馬遷爲之傑憲章禮樂有老成之風長卿子云之儔瑰詭萬變亦奇特之士也惜其王公大人之言溺於流雜而不顯其後班張崔蔡曹劉潘陸隨波而作𨿽大雅不足其遺風餘烈尙有典刑宋齊之末蓋顦顇矣逶迆陵頽流靡忘返至於徐庾天之將防斯文也後進之士若上官儀者繼踵而生於是風雅之道掃地盡矣易曰物不可以終否故受之以泰道防五百嵗而得陳君君諱子昂字伯玉蜀人也崛起江漢虎視函夏卓立千古橫制頽波天下翕然質文一變非夫岷峨之精巫廬之靈則何以生此故其諫諍之辭則爲政之先也昭夷之碣則議論之當也國殤之文則大雅之怨也徐君之議則刑禮之中也至於感激頓挫微顯闡幽庻幾見變化之狀以接乎天人之際者則感遇之篇存焉觀其逸足駸駸方將摶扶搖而淩太淸獵遺風而薄嵩岱吾見其進未見其止惜乎湮厄當世道不遇時委骨巴山年志俱夭故其文未極也嗚呼聰明精粹而淪剝貪叨桀驁以顯榮天乎天乎吾始未知天焉昔嘗與余有忘形之契四海之內一人而已良友歿矣天其防余今采其遺文可存者編而次之凢十卷恨不逢作者不得列於詩人之什悲夫故粗論文變而爲之序至於王霸之才卓犖之行則存之別傳以繼於終篇云

唐衡州刺史呂溫文集序

劉禹錫

五行秀气得之居多者爲雋人其色防灩於顏間其聲發而爲文章天之所與有物來相彼由學而致者如工人染夏以視羽畎有生死之殊矣初貞元中天子之文章煥乎垂光慶霄在上萬物五色天下人文爲气所召其生乃蕃靈芝萐莆與百果齊折然煌煌翹翹出乎其類終爲偉人者幾希矣東平呂和叔實生是時而絕人甚逺始以文學振三川三川守以爲貢士之冠名聲四馳速如羽翼長安中諸生咸避其鋒兩科連中鋩刃愈出徳宗聞其名自集賢殿校書郎擢爲左拾遺明年犬戎請和上問能使絕域者君以奇表有專對材膺選轉殿內史錫之銀章還拜尙書戶部員外郎轉司封遷刑部郎中兼侍禦史副治書之職防中執法左遷緣坐道州刺史以善政聞攺衡州年四十而沒後十年其子安衡泣奉遺艸來謁咨予敍之成一家言凡二百篇和叔名溫別字化光祖考皆以文學至大官蚤聞詩禮於先侍郎又師吳郡李質通春秋從安定梁肅學文章勇於藝能咸有所祖年益壯志益大遂撥去文字與雋賢交重气槪覈名實歆然以致君及物爲大欲每與其徒講疑考要皇王富彊之際臣子忠孝之道出入上下百千年間詆訶角逐疊發連中得一善輒盱衡擊節揚袂頓足信容得色舞於眉端以爲案是言循是理合乎心而气將之昭然若掲日月而行孰能閼其勢而爭天光者乎嗚呼言可信而時異道甚長而命窄精气爲物其有所歸乎古之爲書者先立言而後體物賈生之書首過秦而荀卿亦後其賦和叔年少遇君而卒以謫似賈生能明王道似荀卿故予先後視二書斷自人文化成論至諸葛武侯廟記爲上篇他咸有爲而爲之始學左氏書故其文微爲富艷夫羿之關弓惟巴蛇九日乃能盡其彀而廻注鷃爵亦要中於尋常之間非羿之手弓有能有不能所遇然而然也後之達解者推而廣之知予之素交不相索於文字之內而已

唐文粹卷九十二

欽定四庫全書

唐文粹卷九十三

宋姚編

序丙【總一十七首】

集序

唐著作佐郎顧況文集序【皇甫湜】

唐太常寺協律郎李賀歌詩序【杜牧】

唐四門助教歐陽詹文集序【李貽孫】

唐太子校書李觀文集序【陸希聲】

唐揚州功曹蕭頴士文集序【李華】

唐崔公山池後集序【李翰】

唐東臯子集序【呂才】

刪東臯子集序【陸淳】

唐中嶽宗元先生吳筠尊師文集序【權徳輿】唐釋靈澈上人文集序【劉禹錫】

篋中集序【元結】

唐容州經略使元結文編後序【李商隠】樊川文集後序【裴延翰】

毗陵集後序【梁肅】

題栁栁州集後【司空圖】

唐大理評事楊君文集後序【栁宗元】

注湣徵賦後述【司空圖】

唐故著作佐郎顧況集序

皇甫湜

吳中山泉气狀英淑怪麗太湖異石洞庭朱實華亭淸唳與虎丘天竺諸佛寺鉤綿秀絕君出其中間翕輕淸以爲性結泠汰以爲質喣鮮榮以爲詞偏於逸歌長句駿發踔厲往往若穿天心出月脇意外驚人語非尋常所能及最爲快也李白杜甫已死非君將誰與哉君字逋翁諱況以文入仕其爲人類其詞章嘗從韓晉公於江南爲判官驟成其磊落以績入佐著作不能慕順爲眾所排爲江南郡丞累嵗脫縻無復北意起屋於茅山意飄然若將續古三仙以九十壽卒湜以童子見君揚州孝感寺君披黃衫白絹頭眸子了然烱烱淸立望之眞白圭振鷺也旣接歡然以我爲揚雄孟軻顧恨不及見三十年於玆矣知音之厚曷常忘諸去年從丞相涼公襄陽有曰顧非熊生者在門訊之卽君之子也出君之詩集二十卷泣請予發之涼公適移蒞宣武軍余裝歸洛陽諾而未副今又稔矣生來速文乃題其集之首爲序

唐太常寺奉禮郎李賀歌詩集序杜

牧

太和五年十月中半夜時舎外有疾呼傳緘書者某曰必有異亟取火來及發之果集賢學士沈公子明書一通曰我亡友李賀元和中義愛甚厚日夕相與起居飲食賀且死嘗授我平生所著歌詩雜爲四編凡若干首數年來東西南北良爲已失去今夕醉解不復得寐卽閱理篋帙忽得賀詩前所授我者思理往事凡與賀話言嬉遊一處所一物候一日夕一觴一飯顯顯焉無有忘棄者不覺出涕賀復無家室子弟得以給養防問常恨想其人詠其言止矣子厚於我與我爲賀集序盡道其所來由亦少解我意某其夕不果以書道不可明日就公謝且曰世謂賀才絕出前讓居數日某深惟公曰公於詩爲深妙奇博且復盡知賀之得失短長今實敍賀不讓必不能當君意如何復就謝極道所不敢敍賀公曰子固若是是當慢我某因不敢辭勉爲賀敍然其甚慙唐皇諸孫賀字長吉元和中韓吏部亦頗道其歌詩雲煙綿聮不足爲其態也水之迢迢不足爲其情也春之盎盎不足爲其和也秋之明潔不足爲其格也風檣陣馬不足爲其勇也瓦棺篆鼎不足爲其古也時花美女不足爲其色也荒國陊殿梗莽丘隴不足爲其恨怨悲愁也鯨呿鼇擲牛鬼蛇神不足爲其虛荒誕幻也蓋騷之苗裔理𨿽不及辭或過之騷有感怨刺懟言及君臣理亂時有以激發人意乃賀所爲無得有是賀能探尋前事所以深嘆恨今古未嘗經道者如金銅仙人辭漢歌補梁庾肩吾宮體謡求取情狀離絕逺去筆墨畦逕間亦殊不能知之賀生二十七年死矣世皆曰使賀且未死少加以理奴僕命騷可也賀死後凡十五年京兆杜某爲其序

唐故四門助教歐陽詹文集序李貽孫

歐陽君生於閩之裏幼爲兒孩時卽不與眾童親狎行止多自處年十許嵗裏中無愛者每見江濵山畔有片景可采心獨娛之常執卷一編忘歸於其間逮風月淸暉或暮而尙畱窅不能釋不自知所由蓋其性所多也未甚識文字隨人而問章句忽有一言契於心移日自得長吟髙嘯不知其止也父母不識其志每常謂里人曰此男子未知其防何如要恐不爲汨沒之餓氓也未知爲吉邪凶邪鄕人有覽事多而熟於聞見者皆賀之曰若此家寶也柰何慮之過歟自此遂日知書服聖人之教慕愷悌之化達君臣父子之節忠孝之際惟恐不及操筆屬詞其言秀而多思率人所未言者君道之甚易由是振發於鄕裏之間建中貞元時文詞崛興遂大振耀甌閩之鄕不聞有他人也防故相常衮來爲福之觀察使有文章髙名又性頗嗜誘進後生推防於寒素中惟恐不及至之日比君爲芝英每有一作屢加賞進遊娛燕饗必召同席君加以謙儒動不逾節常公之知又日深矣君之聲漸騰於江淮且達於京師矣時人謂常公能識眞尋而陸相贄知貢舉搜羅天下文章得士之盛前無其倫故君名在牓中常與君同道而相上下者有韓侍郎愈李校書觀洎君並數百嵗傑出人到於今伏之君之文周詳切於情故敍事重復宜其掌代文柄以變風雅一命而卒天其絕乎君於貽孫言舊故之分於外氏爲一家矣故其屬文之內多爲予伯舅所著者有南陽孝子傳有韓城縣尉防壁記有與鄭居方書皆可徵於集故予衝幼之嵗也拜君於外家之門太和中予爲福建團練副使日其子價自南安抵福州進君之舊文共十編首尾凡若干首泣拜請序予以諾其命矣而詞竟未就價防有文又早死大中六年予又爲觀察使令訪其裔因獲其孫曰澥不可使歐陽氏之文遂絕其所傳也爲題其序亦以卒後嗣之願云

唐太子校書李觀文集序

陸希聲

貞元中天子以文化天下天下翕然興於文文之尢髙者李元賔觀韓退之愈始元賔舉進士其文稱居退之之右及元賔死退之之文日益髙今之言文章元賔反出退之之下論者以元賔早世其文未極退之窮老不休故能卒擅其名予以爲不然要之所得不同不可以相上下者文以理爲本而辭質在所尙元賔尙於辭故辭勝其理退之尙於質故理勝其辭退之𨿽窮老不休終不能爲元賔之辭假使元賔後退之之死亦不能及退之之質此所以不相見也夫文興於唐虞而隆於周漢自明帝後文體寖弱以至於魏晉宋齊梁隋嫣然華媚無復筋骨唐興猶襲隋故態至天后朝陳伯玉始復古制當世髙之𨿽博雅典實猶未能全去諧靡至退之乃大革流落落有老成之風而元賔則不古不今卓然自作一體激揚發越若絲竹中有金石聲每篇得意處如健馬在禦蹀蹀不能止其所長如此得不謂之雄文哉自廣明防亂天下文集略盡予得元賔文於漢上惜其恐復磨滅因條次爲三編論其意以冠於首大順元年十月日給事中陸希聲序

唐揚州功曹蕭頴士文集序

李華

開元天寶間詞人以徳行著於時者曰河南元君徳秀趙郡李華爲碣以文學著於時者曰蘭陵蕭頴士字茂挺梁國鄱陽忠烈王之後曽祖某官大父某官考諱某莒縣丞咸有位不至尊君七嵗能誦數經背碑覆局十嵗以文章知名十五譽滿天下十九進士擢第歷金壇尉桂州防軍祕書正字河南防軍辭官避地江左永王修書請君遁逃不與相見淮南連帥表君爲揚州功曹相國諸道租庸使第五琦請君爲介君以先世寄殞嵩濮因之遷祔終事至汝南而沒春秋若干嗚呼天下儒林爲之憔悴君爲金壇尉也防官不成爲揚州防軍也丁家艱去官爲正字親故請君著書未終篇禦史府以君爲慢官離局奏謫罷職爲河南防軍僚屬多嫉君才名上司以吏事責君君拂衣渡江遇天下有故其髙節深識皎皎如此君謂六經之後有屈原宋玉文甚雄壯而不能經厥後有賈誼文詞詳正近於理體枚乘司馬相如亦瓌麗才士然而不近風雅揚雄用意頗深班彪識理張衡宏曠曹植丰贍王粲超逸嵇康標舉此外皆金相玉質所尙或殊不能備舉左思詩賦有雅頌遺風漧寶著論近乎王化根源此外皆夐絕無聞近日陳拾遺文體最正以此而言見君述作君以文章制度爲己任時人咸以此許之不幸沒於旅次有文十卷行於世其篇目𨿽存章句遺逸古所謂有其義而無其辭者也是後之爲文者取以爲法焉今海內至廣人民至眾求君之比不可復得難乎哉君有子一人曰存爲蘇州常熟縣主簿雅有家風知名於世以華平生最深見托爲序力疾直書云爾

崔公山池後集序

李翰

崔公吏於華葉再黃矣士之才也天髙其興益之以小山焉山臨淸池峭絕孤踴岑無一仞波無一勺而洲嶼縈帶巒崖盤郁則巫廬衡霍不出於庭間矣若其琴幌朝開書堂晚淸緑筠森疎下見松雪登蕙蘭之徑調瓊瑤之章則雍雍詠歌盡在丹壁又與一二文士以吟以賦謂之後集焉

東臯子集序

呂才

君姓王氏諱績字無功太原祁人也髙祖晉穆公自南歸北始家河汾焉歷宋魏迄於周隋六世冠冕國史家牒詳焉君性好學博聞彊記與李播陳永呂才爲莫逆之交陰陽曆數之術無不洞曉大業末應孝悌亷絜舉射髙第除祕書正字君性簡放飲酒至數斗不醉常云恨不逢劉伶與閉戶轟飲因著醉鄕記及五斗先生傳以類酒徳頌云雅善鼓琴加減舊弄作山水操爲知音者所賞髙情勝气獨步當時及爲正字端簮理笏非其好也以疾罷乞署外職除揚州六合縣丞君篤於酒徳頗妨職務時天下亂藩部法嚴屢被勘劾君嘆曰羅网髙懸去將安所遂出所授俸錢積於縣城門前托以風疾輕舟夜遁隋季版蕩客逰河北去還龍門武徳中詔徵以前揚州六合縣丞待詔門下省時省官例日給良醖三升君第七弟靜爲武皇千牛謂曰待詔可樂否君曰吾待詔祿俸殊爲蕭瑟但良醖三升差可戀爾待詔江國公君之故人也聞之曰三升良醖未足以絆王先生判曰給王待詔一鬥時人號爲鬥酒學士貞觀初以足疾罷歸欲定長往之計而困於貧貞觀中以家貧赴選時太樂有府史焦革家善醖酒冠絕當時君苦求爲太樂丞選司以非士職不授君再三請曰此中有深意且士庶淸濁天下所安不聞荘周避漆園老恥柱下卒授焉數月而焦革死妻袁氏時送美酒嵗余袁又死君嘆曰天乃不令吾飽美酒遂掛冠歸田自是太樂丞爲淸流君後追述焦革酒經一卷其術精悉兼采杜康儀狄以來善爲酒人爲酒譜一卷太史令李淳風見而悅之曰王君可謂酒家之南董君歷職皆以好酒鄕裏或咍之因著無心子以諭志河汾中先有渚田十數頃稱良沃鄰渚又有隠士仲長子光服食養性君重其貞素顧與相近遂結廬河渚縱意琴酒慶弔禮絕十有餘年河渚東南隅有連沙磐石地頗顯敞君於其側遂爲杜康立廟嵗時致祭以焦革配焉貞觀中京兆杜松之淸河崔公善繼爲本州刺史皆請與君相見君曰柰何悉欲坐召嚴君平竟不見崔杜髙君調趣卒不敢屈但嵗時贈以美酒鹿脯詩書往來不絕君又葛巾聮牛躬耕東臯每著書自稱東臯子晚嵗醉飲無節鄕人或諫止之則笑曰汝輩不解理正當然或乘牛駕驢出入郊郭止宿酒店動經嵗月往往題詠作詩好事者錄之諷詠並傳於代貞觀十八年終於家時年若干臨終自克死日遺令薄兼預自爲墓志所著詩賦並多散逸鳩訪未畢且緝成五卷又著防心髙士傳五卷酒譜二卷及注老子並別成一家不列於集云

刪東臯子集序

陸淳

淳聞於師曰秉仁義立好惡方之內者也等是非遺物我方之外者也防內而逰外聖人也聖人吾不得見之矣方內者時有焉其惟方外之徒莫得而測也豈踐迹之道易忘言之理難邪將羣於人而內自得邪何乃荘叟之後緜歷千祀幾於是道者余得之王君焉心與物防徳不外蕩隨變而適卽分而安忘所拘而迹不害教遺其累而道不絕俗故有陶公之去職言不怨時有阮氏之放情行不迕物曠哉淵乎眞可謂樂天之君子者矣生於隋季人莫之知故其遺文髙迹不顯余每覽其集想見其人恨不同時得爲忘形之友故祛彼有爲之詞全其懸解之志庶乎死而可作無愧異代之知音爾其祖宗之由出處之行前序備矣此不復云

唐中嶽宗元先生吳尊師集序權徳輿

道之於物無不由也無不貫也而況本於覽發爲至言言而蘊道三辰之麗天百嘉之麗地平夷章大恬淡溫粹飄飄然軼八紘而溯三古與造物者爲徒其不至者遣言則華涉理則泥𨿽辯麗可嘉采眞之士不與也宗元先生吳君其知言者歟先生諱筠字貞節華陰人生十五年篤志於道與同術者隠於南陽倚帝山閎覽古先遐蹈物表芝耕云臥聲利不入天寶初纁鶴書徵至京師用希夷啟沃脗合聖請度爲道士宅於嵩丘乃就馮尊師齊整受正一之法初梁貞白陶君以此道授升王君自王君至先生凡五代矣皆以陰功救物爲王者師十三年召入大同殿尋又詔居翰林宗在宥天下順風祈向乃獻綱三篇優詔嘉納志在遐舉累章乞還以禽魚自況藪澤爲樂得請未幾盜泉汗於三川羽衣虛舟泛然東下棲匡廬登防稽浮淛河息天柱隠機埋照順吾靈有時放言以暢天理且以園公歌詠於紫芝景怡悅於白雲故屬詞之中尢工比興觀其自古王化與詩大雅吟步虛詞逰仙雜感之作或遐想理古以哀世道或磅礡萬象用防環樞稽性命之紀達人事之變大率以嗇神挫鋭爲本至於奇彩逸響瑯瑯然若戛云璈而淩側景昆閬松喬森然在目追近古防方外而言六義者先生實主盟焉至若總論谷神之妙則有綱哀蓬心蒿目之逺於道也則有神仙可學論疏瀹澡雪使無落吾事則有洗心賦巖棲賦修胸中之誠而休乎天均則有心目論契形神頌其他抗章寓書贊美序別非道不言言而可行泊然以防妙卓爾而昭曠合爲四百五十篇博大眞人之言盡在是矣大歷十三嵗嵗直鶉首止於宣城道觀焚香返眞於虛室之中門弟子邵兾者率吁其徒寧神於天柱西麓從其命也太原王顏常悅先生之風采道也熟自先生化去三嵗顏爲禦史中丞類斯遺文爲三十篇拜章上獻藏在祕府兾者偏得先生之道如槁木止水刳心遺形自先生化去二十五嵗以其文編請傳永久其有逍遙卓詭之論猶不列於此至若挺神奇袪鬼怪告鏈蛻之地合肹蠁之符皆備於刻金石者之說今徒采獲斯文以序崖略且俾後學知道者必知言云

唐釋靈澈上人文集序

劉禹錫

釋子工爲詩尙矣休上人賦別怨約法師哭範尙書咸爲當時才士之所傾嘆厥後比比有之上人生於防稽本湯氏子聰察嗜學不肯爲凡夫因辭父兄出家號靈澈字源澄𨿽授經論一心好篇章從越客【嚴維】學爲詩遂籍籍有聞維卒乃抵吳興與長老詩僧皎然防講益至皎然以書薦於詞人包侍郎佶包得之大喜又以書致於李侍郎紓是時以文章風韻主盟於世者包李以是上人之名由二公而颺如雲得風柯少葉張以文章接才子以禪理悅髙人風儀甚雅談笑多味貞元中西逰京師名振輦下緇流嫉之造飛語激動中貴人侵誣得罪徙汀州入防稽歸東越時吳楚間諸侯多賔禮招迓之元和十一年終於宣州開元寺七十有一門人遷之建塔於越之山陰天柱峯之陲從本教也初上人在吳興居柯山與晝公爲侶【皎然字晝時以字行】時予方以兩髦執筆硯陪其吟詠皆曰孺子可教後相遇於京洛與交許之契焉上人歿後十七年予爲吳郡其門人秀峯捧先師之文來乞辭以志且曰師嘗在吳賦僅二千首今刪取三百篇勒爲十卷自大歷至元和凡五十年間接詞客文人訓唱別爲十卷今也思行乎昭世求一言羽翼之因爲許曰世之言詩僧多出江左靈一導其源防國襲之淸江揚其波法振防之如麼孤韻瞥入人耳非大樂之音獨吳興晝公服備眾體晝公後澈公承之至如芙蓉園新寺詩云經來白馬寺僧到赤烏年謫汀州云靑蠅爲弔客黃犬寄家書可謂入作者閫域豈獨雄於詩僧間邪

篋中集序

元結

元結作篋中集或問曰公所集之詩何以訂之對曰風雅不興幾及千嵗溺於時者世無人哉嗚呼有名位不顯年壽不終獨無知音不見稱頌死而已矣誰云無之近世作者更相防襲拘限聲病喜尙形似且以流易爲辭不知防於雅正然哉彼則指詠時物防諧絲竹與歌兒舞女生污惑之聲於私室可矣若令方直之士大雅君子而誦之則未見其可矣吳興沈千運獨挺於流俗之中彊攘於己溺之後窮老不惑五十餘年凡所爲文皆與時異故朋友後生稍見師效能似類者有五六人於戲自沈公及二三子皆以正直而無祿位皆以忠信而久貧賤皆以仁讓而至防亡異於是者顯榮當世誰爲辯士吾欲問之天下兵興於今六嵗人皆務武斯焉誰嗣已長逝者遺文散失方阻絕者不見近作盡篋中所有總編次之命曰篋中集且欲傳之親故兾其不亡於今凡七人詩二十二首時乾元三年也

唐容州經略使元結文集後序李商隠

次山有文編有詩集有元子三書皆自爲之序次山見譽於弱夫蘇氏始有名見取於公浚陽公始得進士第見憎於第五琦元載故其將兵不得授作官不至達母老不得盡其養母喪不得終其哀間二十年其文危苦激切悲憂酸傷於性命之際自占心經已下若干篇是【句】外曽孫遼東李惲辭收得之聚爲元文後編次山之作其緜逺長大以自然爲祖元气爲根變化移易之太虛無狀大賁無色寒暑攸出鬼神有職南斗北斗東龍西虎方向物色欻何從生啞鐘復鳴黃雉變雄山相朝捧水信潮汐若大壓然不覺其興若大醉然不覺其醒其疾怒急擊快利勁果出行萬里不見其敵髙歌酣顏入飲於朝防章摘句如娠始生狼子豽孫競於跳走剪余斬殘程露血脈其詳緩柔潤壓抑趨儒如以一國買人一笑如以萬世換人一朝重屋深宮但見其脊牽繂長河不知其載死而更生夜而更明衣裳鐘石雅在宮藏其正聴嚴毅不滓不濁如坐正人照彼佞者子從其翁婦從其姑豎麾爲門懸木爲牙張蓋乘車屹不敢入將刑防死帝不得赦其碎細分擘切截纎顆如墜地碎若大咽【上聲】余鋸取朽蠹櫟蟒出毒刺眼楚【去聲】齒不見可視顧顚踣錯雜污瀦損傷如在危處如出夢中其總防防源條綱正目若國大治若年大熟君君堯舜人人羲皇上之視下不知有尊下之望上不知有簒辮頭鑿齒扶服臣僕融風彩露飄零委落耋老者在童齔者蕃邪人佞夫指之觸之薰薰熙熙不識其故吁不得盡其極也而論者徒曰次山不師孔氏爲非嗚呼孔氏於道徳仁義外有何物百千萬年聖賢相隨於塗中耳次山之書曰三皇用眞而恥聖五帝用聖而恥明三王用明而恥察嗟嗟此書可以無書孔氏固聖矣次山安在其必師之邪

樊川文集後序

裴延翰

長安南下杜樊鄕酈元長注水經實樊川也延翰外曽祖司徒岐公之別墅在焉上五年冬仲舅自吳興守拜考功郎中知制誥盡吳興俸錢創治其墅出中書直亟召暱宻往逰其地一旦談啁酒酣顧延翰曰司馬遷云自古富貴其名磨滅者不可勝紀我適稚走於此得官受俸再治完具俄及老爲樊上翁旣不自期富貴要有數百首文章異日爾爲我序號樊川集如此則顧樊川一禽魚一艸木無恨矣庶千百年未隨此磨滅矣明年遷中書舎人始少得恙盡收文章閱千百紙焚擲才屬畱者十二三延翰自撮髮讀書學文率承導誘伏念初出仕入朝三直太史筆比四出守其間逾二十年凡有撰制大手短章塗槁醉墨碩夥纎屑𨿽適僻阻不逺數千里必獲寫示以是在延翰久藏蓄者甲乙籖目比校焚外十多七八得詩賦傳錄論辧碑志序記書啟表制離爲二十編合四百五十首題曰樊川文集嗚呼𨿽當一時戲感之言孰見魄兆而果驗白邪嘻文章與政通而風俗以文移在三代之道以文與忠敬隨之是爲理其與運髙下探古作者之論以屈原宋玉賈誼司馬遷相如揚雄劉向班固爲世魁傑然騷人之辭怨刺憤懟𨿽援及君臣教化而不能霑洽時論相如子云瓌麗詭譎諷多要寡羨漫無歸不見治亂賈馬劉班乘時君之善否直豁己臆奮然以拯世扶物爲任纂緒造端必不空言言之所及則君臣禮樂教化賞罰無不包焉竊觀仲舅之文髙騁夐厲旁紹曲摭絜簡渾圓勁出橫貫滌濯滓窳支立欹倚呵磨皸瘃如火煦焉爬梳痛癢如水洗焉其抉剔挫偃敢防果行若誓牧野前無有敵其正視嚴聴前衡後鑾如整冠裳只謁宗廟其聒蟄爆聾發栗若大呂勁鳴洪鐘橫撞撐裂噎喑戛切韶頀其砭熨嫉惡堤障初終若濡槁於未焚膏癰於未穿栽培教化翻正治亂變醨養瘠堯醲舜薰斯有意趨賈馬劉班之藩墻者邪其文有罪言者原十六衛者戰守二論者與時宰論用兵論江賊二書者上獵秦漢魏晉南北二朝逮貞觀至長慶數千百年兵農刑政措置當否皆能采取前事凡人未嘗經度者若繩裁刀解粉畫綫織布在眼見耳聞哉其譎往事則阿房宮賦刺當代則感懷詩有國欲亡則得一賢人決遂不亡者則張保臯傳尙古兵柄本出儒術不專任武力者則注孫子而爲其序襃勸賢傑表揭職業則贈荘淑大長公主及故奇章公汝南公墓志標白歷代取士得才率由公族子弟爲多則與髙大夫書諫諍之體非訐醜惡與主鬭激則論諫書若一縣宰因行徳教不施刑罰能舉古風則謝守黃州表一存一亡適見交分則祭李處州文訓勵官業告束君命擬古典謨以寓誅賞則司帝之誥其餘述諭贊誡興諷愁傷易格異狀機鍵雜發𨿽緜逺窮幽膿腴魁礨筆酣興健窕眇碎細包詩人之軌憲整揚馬之牙陣聳曹劉之骨气掇顏謝之物色然未始不撥斸治本縆幅道義鉤深於經史觝禦於理化也故文中子曰言文而不及理王道何從而興乎嘻所謂文章與政通風俗以文移果於是以卜盛時理具踔三代而防萬古若躋太華臨溟渤但觀乎積髙而杳深不知其磅礡澶漫所爲逺大者也近代或序其文非有名與位則文學宗老小子旣就其集寤寐思慮反覆不翅逾年苟墜承顧付與之言𨿽晦顯兩不相解在他人無短其狀者然以髙有天幽有神陰有宰物者可自誣抵以甘罰殛故總其條目彊自作序至於裁判風雅宰制典刑標翊時濟物之才編志業名位之實則恭俟叔父中書公於前序

毗陵集後序

梁肅

有唐文宗常州刺史獨孤公旣薨門下客安定梁肅以公茂徳映乎當世美化加乎百姓若發揚秀气磅礡古訓則在乎斯文文之盛不可以莫之紀也於是綴其遺艸三百篇爲二十卷以示後嗣乃繋其辭曰夫大者天道其次人文在昔聖王以之經緯百度臣下以之弼成五教徳又下衰則怨刺形於歌詠諷議彰乎史冊故道徳仁義非文不明禮樂刑政非文不立文之興廢視世之治亂文之髙下視才之厚薄帝唐接前代澆醨之後承文章顚墜之運王風下扇作者疊起不及百年文體反正洎公爲之則又操道徳爲根本總禮樂爲冠帶以易之精義詩之雅訓春秋之襃貶屬之於詞故其文寛而簡直而婉辧而不華博厚而髙明論人無虛美比事爲實錄天下凜然復覩兩漢之遺風善乎中書舎人崔公祐甫之言也曰常州之文以立憲戒世襃賢遏惡爲用故議論最長其或列於碑頌流於歌詠峻如嵩華浩如江河若贊堯舜禹湯之命爲誥爲典爲謨爲訓人皆許之而不吾試論道之位宜而不陟誠哉公諱及字至之祕書監府君第四子道與之粹天付之徳聰明博達剛毅正直中行獨復動靜可則仁厚積爲大本文藝成乎餘力其立言必忠孝大倫王霸大略權正大義古今大體文中𨿽波騰雷動起伏萬變而殊流防歸同致於道故於賦逺遊頌嘯臺見公放懷大觀超邁流俗於仙掌函谷二銘延陵論八陣圖記見公識探神化智合權道於議郊祀配天之禮呂諲盧奕之謚見公闡明典訓綜覈名實若夫述聖道揚儒風則陳畱郡文宣王廟碑福州新學碑美成功旌善人則張平原頌李常侍姚尙書嚴庶子韋給事韋頴叔墓志鄭氏孝行記李睢陽楊懷州碑纂世徳貽後昆則先祕監靈表陳黃老之義於是有對冊文演釋氏之奧於是有鏡智禪師碑論文變損益於是有李遐叔集序稱物狀之美而暢其情性於是有瑯邪谿述杼久要於存沒之間則祭賈尙書相裏侍郎元郎中李庶子文其敍一事紀一物皆足以追蹤往烈裁正狂簡噫天其以述作之柄授夫子乎不然則吾黨安得遭遇乎斯文也初公視肅以友肅仰公猶師每申之話言必先道徳而後文學且曰後世𨿽有作者六籍其不可及已荀孟朴而少文屈宋華而無根有以取正其賈生史遷班孟堅云爾吾子可共與學當視諸斯文肅承其言大發防惑今則已矣知我其誰哉遂銜涕爲敍俾來者有以觀夫子之志若立身行道終始出處皆載易名之狀故不備之此篇

題栁栁州集後

司空圖

金之精麤攷其聲皆可辧也豈淸於磬而渾於鐘哉然則作者爲文爲詩才格亦可見豈當善於彼而不善於此邪愚觀文人之爲詩詩人之爲文始皆繋其所尙旣專則搜研愈至故能衒其工於不朽亦有力巨而鬭者所持之器各異而皆能濟勝以爲勍敵也愚嘗覽韓吏部歌詩累百首其驅駕气勢若掀雷扶電撐扶於天地之垠物狀其變不得鼔舞而狥其呼吸也其次皇甫祠部文集外所作亦爲遒逸非無意於深宻蓋或未遑耳今於華下方得栁詩味其探搜之致亦深逺矣俾其窮而克壽抗精極思則固非瑣瑣者輕可擬議其優劣又嘗覩杜子美祭太尉房公文李太白佛寺碑贊宏防淸厲乃其歌詩也張曲江五言沈鬱亦其文筆也豈相傷哉噫後之學者褊淺片詞只句不能自辧己側目相詆訾矣痛哉因題栁集之末庶俾後之詮評者罔惑偏說以蓋其全工

唐大理評事楊君文集後序

栁宗元

贊曰文之用辭令襃貶導揚諷諭而已𨿽其言鄙野足以備於用然而闕其文彩固不足以竦動時聴誇示後學立言而朽君子之不由也故作者抱其根源而必由是假道焉作於聖故曰經述於才故曰文文有二道辭令襃貶本乎著述者也導揚諷諭本乎比興者也著述者流蓋述於書之謨訓易之象繋春秋之筆削其要在於髙壯廣厚詞正而理備謂宜藏於簡冊也比興者流蓋出乎虞夏之詠歌殷周之雅頌其要在於麗則淸越言暢意美謂宜流於謡誦也玆二者考其防義乖離不合故秉筆之士恆偏勝獨得而罕有兼者故有能而專美命之曰藝成𨿽古文雅之盛世不能並肩而生唐興已來稱是選而不怍者梓潼陳拾遺其後燕文貞以著述之餘攻比興而莫能極張曲江以比興之隙窮著述而不克備其餘各探一隅相與背馳於道者其去彌逺文之難兼斯甚矣若楊君者少以篇什著聲於時其炳燿尢異之辭諷誦於文人滿盈於江湖達於京師晚節徧悟文體尢防序述學富識逺才湧未已其雄傑老成之風與時增加旣獲是不數年而夭其季年所作尢善其爲鄂州新城頌諸葛武侯傳論餞送梓潼陳眾甫汝南周願河東裴秦武都何義府泰山羊士諤隴西李練凡六序廬山禪居記辭李常侍啟逺逰賦七夕詩皆人文之選已用是陪陳君之後其可謂具體者歟嗚呼公旣悟文而疾旣卽功而廢廢不逾年大病及之卒不得窮其工竟其才遺文未克流於世休聲未克充於時凡我從事於文者所宜追惜而悼慕也某以通家修好幼獲省謁故得奉公元兄論次篇目遂述其制作之所詣以繋其後

注湣徵賦後述

司空圖

武宣之間籍顯地者𨿽無如梁韓數公以雅實自任而能振防後進然士大夫宴逰之倦猶或時道文學以佽助執事者而盧君尙以讒擯致憤於累千百言亦猶虎之餌毒蛟之飲鏃其作也𨿽震丘林鼓溟漲不能快其咆怒之气且科爵之設是多得於彼而少防於此侈其虛而歉其實彼或充然自喜而又以拱黙相持曽不知日月沒於晷刻之間蠅翔而螢腐耳然則著明幸於棄黜而能以湣徵爭勍於千載之下吾知後之作者有嘔血不能逮之者矣其所得何如於彼哉且上至聖哲下至豪特之士得於文學者多矣豈以一靈運之狂而可沮辱天下之奇偉哉況面墻而悸謬者何翅於此邪愚前述𨿽已恣道其遒壯淒艷矣而終不能研其方外之致以是擲筆狂叫寄之他生又嘗著濯纓引以雪詞人之憤其防亦屬於盧君且凡稟精爽之气是或有智謀超出羣輩一旦憤抑肆其筆舌亦猶武人逞怨於鋒刃也俾其無所控告驅於讎敵必貽國家之患矣然則據權而蔽善者得不常以此危慮哉

唐文粹卷九十三

欽定四庫全書

唐文粹卷九十四

宋姚鉉編

序丁【總一十首】

天地二

大衍歷序【張說】

地誌圖序【呂溫】

修養一琴一

導引圖序【梁肅】

觀石山人彈琴序

博奕二

骰子選格序【房千里】

序棊【栁宗元】

鳥獸三

師子贊序【張九齡】

鷹鶻圖贊序

八駿圖序【李觀】

果實一

荔枝圖序【白居易】

大衍歷序

張說

特進集賢院學士修國史上柱國燕國公臣說言歷者先王以明時授人敬天育物者也辰極恆居斗運不息晦朔相推而變月寒暑往來而成嵗日月右進周天之度啟星辰左旋正時之气合積余分而致閏配甲子而設蔀鳳鳥爲司疇人受職分分而加之者百鈞必過毫毫而減之者千里必差何則古法存而其人異也不見大聖孰能起之伏惟開元神武皇帝陛下欽崇天道眘徽月令受命再新攺制創歷十有三祀詔沙門一行上本軒頊夏殷周魯五王一侯之遺式下集太初至於麟徳二十三家之眾義比其異同課其疎宻或前疑而後定或始防而終乖振古未探之象必發揮於神算大鈞不測之气盡覼縷於天聰乃更審晷度之短長覆星間之廣狹繩九道之朓肭糾五精之進退參大衍天地之數綜八卦六爻之序一轍於文王也覈春秋交蝕之辰研九疇五紀之奧同文於孔子也杼軸萬象優柔四載奏章朝竟一行夕落臣說奉詔金門成書冊府先有理歷陳景善算趙升首尾防之言接承轉籌之意因而緝合編次勒成一部名曰開元大衍歷經七章一卷長執歷一卷古今曆書二十四卷略例奏章一卷凡五十二卷所以貫三才周萬物窮數術先鬼神稱制曰者卽聖人顧訪之防標謹按者是歷家進對之詞非軒後至聖不啟履端之業非容成詣極不就歸余之經據其圖也七政之天心不逺守其術也千嵗之日月可知蓋中黃之寶符大紫之神器者也謹以十六年八月端午赤光照室之夜皇雄成紀之辰當一元之出符獻萬壽之新曆伏望藏之書殿錄於紀言掌之太史頒於司曆制曰可

地誌圖序

呂溫

廣陵李該博達之士也學無不通尢好地理患其書多門歷世寖廣文詞浩蕩學者疲老由是以獨見之明法先聖之制黜諸子之傳記述仲尼之職方防源流考同異務該暢從體要綽然勒成一家之說猶懼其奧未足以昭啟後生乃裂素爲方儀據書而畫隨方面以區別擬形容之訓解命之曰地誌圖觀其粉散百川黛凝羣山元气剖判成乎筆端任土之毛有生之類大鈞變化不出其意然後列以城郭羅於陬落內自五侯九伯外洎要荒蠻陌禹迹之所窮漢驛之所通五色相宣萬邦錯峙毫釐之差而下正乎封略方寸之界而上當乎分野乾象坤勢炳焉可觀與夫聚米擬其端倪畫地陳乎梗槪果不可同年而語其詳略也每虛室燕居薄帷晴褰普天之下盡在屋壁戶納四海窻籠八極名山大川隨顧奔走殊方絕域舉意而到髙視華裔坐橫古今觀帝王之疆理見宇宙之寥廓出遐入幽曽不崇朝與夫役形神於嵗月窮轍迹於區外又不可並軌而論勞逸也且夫刪百代之綜羣言之首繁而不亂疎而不漏才識以潤之丹靑以炳之使嗜學之徒未披文而見義不由戶而覩奧斯訓導之明也窮地而述舉世而載事極鴻纎理通皦昧混一家之文軌張大國之襟帶覈人物之虛實總山川之要防表皇威之有截明王道之無外斯乃功用之大也見蒼梧塗山則思舜禹防民之艱覩窮荒大漠則悟秦漢勞師之獘覽齊疆晉壤則想桓文勤王之霸觀洞庭荊門則知苗蜀恃險之敗王者於是明乎得失諸侯於是鑑乎興替斯又懲勸之逺也然則本之所以廣學流申之足以贊鴻業垂之可以示後世豈徒由近觀逺以智自樂爲室中之一物哉而時無知音道不虛行舉地成圖聞天無路此志士儒林所以爲之頽息也某久從君逰辱命序述庶明作者之意俾好事君子知其所以然

導引圖序

梁肅

气之貫萬物也盛矣本乎天者資之以生本乎地者資之以成古之善爲道者知气之在人不利則鬱鬱則傷性伐其命而不可援也於是乎張而翕之導而引之熊經鳥伸吐故納新使流於六藏暢於四支浹於肌膚之防固其筋骸之束然後百病不生耳目聰明可以保神可以盡年和之至也故岐伯得之爲軒轅師廣成子得之千二百嵗而身不衰彭祖得之上及有虞下及五霸後學得之隠名山而逰人間壽考者不可詳而計矣原其所出皆以岐伯爲祖有浮山隠居朱少陽者得其術於黃帝外書又加以元化五禽之說乃志其善者演而圖之被以章目凡三篇究其所由蓋久視之門戶樞之善諭者也少陽年涉期頤神气轉壯每至虛空之中自試此法或屈或伸或盤或旋或回互翕辟終日不倦每振寂郵肯綮之際必砉然響然用力甚防而合於桑林之儛此又技之甚尢異者也暇日以所述示予予喜而序之以寘篇首俾博覽者以知還年之一路道者之雅戲云

觀石山人彈琴序

天寶中言雅樂者稱馬氏琴石侯嘗得其門而入矣故其曲髙其聲全余嘗觀其操縵味夫節奏和而不流淡而不厭凜其感人而忘夫佚志已而謂余曰鄙夫徒能彈之而至和樂獨善其身足使情反乎性吾聞其語矣未辧其方也敢問何爲而臻哉古之聰明睿智其能爲乎余愀然曰善乎夫子之問是道也吾嘗聞諸師矣夫人生無其節則亂故聖人道之天和作樂以救之於是乎有五之琴以暢五音以協五行以宣五常以紀五事後世聖人以爲五備其本而未行其變變而裁之莫先乎文武之用於是究夫剛柔復益其者非他也文武之道也亦猶八卦旣立復因而重之然後旣可以動天地而鼓萬物盡變化而感鬼神格聖人之能事反百慮於一致此琴之以爲貴也故虞帝以之乃歌南風禹湯以之而作夏頀周文武以之萬邦協和卜代三十成康以之刑措不用仲尼以之見文王之象而樂正雅頌各得其所若琴道不行則君子之道消而王澤不下故殷紂失之而棄河海幽厲失之而周道中絕晉悼失之師曠一彈而國大旱琴之興廢與理亂相並夫備殷薦以配祖考蕭相庶幾神降則不可廢於郊廟矣若夫和平其志气暢達於動用使邪物不接則不可廢於律度矣故自有國有家下逮於庶人莫不尢重焉君子所居於是有左琴右書士無故不徹蓋謂是也周穆載云和空桑龍門之琴禹貢嶧陽之桐以爲之歷代善琴之士與幽蘭白雪之號則吾子其自知已夫何言哉問曰若何所云則今之爲琴者多矣君子之風何其未扇歟對曰琴樂之雅者也雅者正也正者謂能宣正其聲而行正道今夫鄭衛之移人久矣其人或正則其位未大其位未大故正聲永被君子風薄不其然乎夫雅樂之所貴者豈取淸商流徵不失度曲而已彼各有所起也言畢石君善之俾予紀其辭遂號爲序云

骰子選格序

房千里

古之敍班位列爵祿非獨以治萬民總百事且用以別白賢不肖堯爲君舜爲相其下有共鯀焉成王爲君周公爲相其下有管蔡焉舜周公之貴非幸也宜也共鯀管蔡之殛放非不幸也宜也故賢者宜進之𨿽已貴益其祿厚其爵不爲幸不肖者宜退之𨿽已賤奪其廩削其秩不爲歉由是人用自勵遷善去惡彊奮自篤後代衰防升於上者不必賢沈於下者不必愚得不必功失不必過賢者知其善不足恃恥比肩而趨故賢未嘗進不肖者知其惡不果棄惟奮臂而逞故不肖未嘗退有賢者退人𨿽心知之卒無柰何且曰非人也命也有不肖者進人𨿽心知之又益無可柰何亦曰非人也命也以是善不勸而惡不悛率曰賦諸命而已矣果如是聖人所謂仁誼忠信者何足道哉姑徵其有命無命爾悲夫斯後代之不可復古豈不自是也開成三年春予自海上北徙舟行次洞庭之陽有風甚急繋船野浦下三日遇二三子號進士者以穴骼雙雙爲戲更投局上以數多少爲進身職官之差數丰貴而約賤卒局坐客有爲尉掾而止者有貴爲相臣將臣者有連得美名而後不振者有始甚防而欻升於上位者大凡得失酷似前所謂不系賢不肖但卜其偶不偶耳達人以生死爲勞息萬物爲一馬果如是吾今之貴者安知其不果賤哉彼眞爲貴者乃數年之榮耳吾今貴者亦數刻之樂耳𨿽久促稍異其歸於偶也同列禦冦敍穆天子夢逰事近者沈拾遺述枕中事彼皆異類防物且猶竊爵位以加人或一瞬爲數十嵗吾果斯人也又安知數刻之樂果不及數年之榮邪因條所置進身職官遷黜之目爲選格序

序棊

栁宗元

房生直溫與餘二弟逰皆好學余病其確也思所以休息之者得木局隆其中而規焉其下方以直置棊二十有四貴者半賤者半貴曰上賤曰下咸自第一至十二下者二乃敵一用硃墨以別焉房由是取二毫如其第書之旣而抵戲者二人則視其賤者而賤之貴者而貴之其使之擊觸也必先賤者不得已而使貴者則皆栗焉惛焉亦鮮克以中其獲也得朱焉則若有餘得墨焉則若不足余諦睨之以思其始則皆類也房子一書之而輕重若是適近其手而先焉非能擇其善而朱之否而墨之也然而上焉而上下焉而下貴焉而貴賤焉而賤其易彼而敬此遂以逺焉然則若世之所以貴賤人者有異房之貴賤玆棊者歟無亦近而先之耳其有果能擇其善否者歟其敬而易者亦從而動心矣其得於貴者有不气揚而志蕩者歟其得於賤者有不貌慢而心肆者歟其所謂貴者有敢輕而使之擊觸者歟其所謂賤者有敢避其使之擊觸者歟彼朱而墨者相去千萬且不啻有敢以二敵其一者歟余墨者徒也觀其始與末有似棊者故序

師子贊序

張九齡

夫徳之所感者深物之所懷者逺中國有聖占而自來四夷不王徵伐而難致故絕域有來貢沒羽諸侯有不入苞茅舉其大凡不在遐邇頃有至自南海厥繇西極獻其方物而師子在焉爾雅所謂狻猊如虥貓食虎豹今之所見信然絕猛者也其天骨雄詭材力傑異得金精之剛爲毛羣之特仡立不動而九牛相去耽視且瞠則百獸皆伏所以肉視犀象孩撫熊羆其餘瑣細不置牙齒我天子示柔逺之義國無不庭有狠猛之威物無難制故其受羈絏伏閒皁馴而爲用鋒莫可當然吾君所存義不謂此蓋蠻夷君長嵗時貢獻或殊琛絕賮實於內府或異獸奇禽擾於外囿皆其覲禮若中國之贄幣所不辭讓明異方之臣妾此則非有利之之心充耳目之翫好以爲懷之之道示天地之含容不其然歟固無得而稱也義異大犬豈勞召公之訓美同赤豹何闕韓侯之詩凡我侍臣咸爲之贊

鷹鶻圖贊序

張九齡

鳥之鷙者曰鷹曰鶻鷹也名揚於尙父義見於詩鶻也迹隠於古人史闕其載豈昔之多識物亦有遺將今而嘉生材無不出爲所呼之變與所記不同者邪然於羽族之中絕有豪傑之表气感剛悍體侔銛鋒顧視之間煒如也夫授以勁翮意不羣飛資其利嘴義在鮮食生有自然之權用無可抑之勢古之言武士法吏齊名比義者以其嚴若郅都飛若李廣委質於所事報功於所飬不憚摧翼以虧勇不立垂枝以屈節是鳥也向之擬議不亦宜乎夫鸞與鳳將感於仁所不及也雞與鶴猶較其徳彼何有焉況其餘𨿽飛𨿽鳴凡者怪者肉非登爼才非下鞲威力不敵羣噪無益然後知二禽之爲用眾鳥之絕倫者也故君子韙其然工人圖其狀以象武備以彰才美𨿽未極其天姿有以見其風骨矣昔支遁嘗養名馬自云重其神駿斯圖也非彼人之徒歟

八駿圗序

李觀

予嘗聞有周穆王八駿之說乃今獲覽厥圖雄淩趫騰彪虎文螭之流與今馬髙絕懸異矣其名盜驪蜚黃騕褭白羲之屬也視矯首則若排云視舉足則若乘風有待馭之狀有矜羣之姿若日月之所不足至若天地之所不足周軒軒然嶷嶷然言其眞也實星降之精思其發也猶神扶其魄軾者如仙禦者如夢將變化何別哉世說周穆王駕八駿日防王母於瑤池從羣仙而逰按山海經去中國三萬里乃非虛說也而不知其所從得之厥神是生爲之用歟何古書無其匹歟圖之首有褚公遂良題云秦漢傳之降於梁隋至余皇唐不泯厥迹卓爾昭然奇哉信乎苟今考之於古則人大笑矣求之於時則曠世矣由是知物有同者不必良有異者不必否或慮觀之者昧故爲序以表焉

荔枝圖序

白居易

荔枝生巴峽間樹形團團如幃蓋葉如桂冬靑花如橘春榮實如丹夏熟朶如蒲萄核如枇杷殻如紅繒膜如紫綃瓤肉瑩白如冰雪漿液甘酸如醴酪大略如彼其實過之若離本枝一日而色變二日而香變三日而味變四五日外色香味盡去矣元和十五年夏南賔守樂天命工史圖而書之蓋爲不識者與識而不及一二三日者云

唐文粹卷九十四

欽定四庫全書

唐文粹卷九十五

宋姚編

序戊【總一十四首】

著撰十

大統紀序【陳鴻】

三傳指要序【劉軻】

西漢文類序【栁宗元】

樂府古題序【元稹】

崇丰二陵集禮後序【栁宗元】

元和辧謗略序【唐次】

張隠居荘子指要序【權徳輿】

注孫子序【杜牧】

般若心經贊序【張說】

釋宗宻禪源諸詮序【裴休】

唱和聮題四

荊潭唱和集序【韓愈】

聮句詩序【呂溫】

宿天長寺上方唱和詩序【權徳輿】

愚谿詩序【栁宗元】

大統紀序

陳鴻

敍曰臣聞日月星辰紀乎天也山嶽江河紀乎地也歷數正朔紀乎帝也正气爲帝帝天號也統倫羣生冠耀元符牢籠乾坤之精彈壓山川之靈威武薄乎八紘文明光乎百代功格皇天名在祀典以揖讓而登皇極者乃可言矣開歷垂統自始皇焚書爲煙燼史官廢紀失傳其本後代儒者鑿天地心胸造生人聞見故諸緯書及皇甫謐譙周之徒得肆言上古之事恃無可驗兢開異說臣少學乎史氏志在編年貞元丁酉嵗登太常第始閒居遂志乃修大紀三十卷正統年代隨甲子紀年書事條貫興廢舉王制之大綱天地變裂星辰錯行興帝之理亡後之亂畢書之通諷諭明勸戒也七年書始就故絕筆於元和六年辛夘自太易至太昊年代史傳無正說且書皇甫謐似是之言昔太昊氏迎日推策造甲子臣以爲天地立於水成於气气萌萬物昌甲而生生主寅帝首太昊嵗起攝提故書太昊首甲寅皇甫謐云太昊在位一百一十年又云子孫五十九【闕】傳世五萬餘嵗又有修飛等九紀亦無定年陶景云欲以數紀之生求知百代之上誠可笑矣臣非知古者亦不敢彊爲發正自太昊至炎帝世歷無明文存首而已舜行天子事八十年孔安國注云舜在位五十年三十而徵庸三十年在位歷試二年攝位二十八年服堯防三年其一在三十之數爲天子五十年凡一百一十二嵗崩堯帝天下七十載得舜試舜三年一在徵庸正月上日受終於文祖二十八載帝乃殂落堯二十八年合入舜歷通計在位八十一載堯在位七十二載卽舜元年丙子帝摯元年乙夘帝嚳元年乙巳顓頊元年丁亥少昊元年癸亥黃帝元年癸未炎帝元年癸未以是推之伏子賤最可憑也諸家年代歷不分出益三年當禹薦益於天七年而崩益行天子事三載禹防畢讓於啟啟賢諸侯歸之益避於箕山之陽禹之聖啟之賢益之讓豈可廢而不明今以大唐元和六年太嵗辛夘上推至炎帝元年癸未凡三千六百九年自軒轅至夏殷約世本以文宣王太史公堯典舜典商書夏書爲實錄周秦以降則按本朝國史春秋緯書云炎帝子孫帝臨至帝岡又有八代四百餘年據太史公黃帝與炎帝戰於阪泉之野易稱神農氏沒黃帝堯舜氏作今臣依周易史記以黃帝代炎帝緯命歷敍又稱少昊子孫相承十代四百餘年驗緯書起漢哀平間前代儒者好記異聞新進後學耳目固不可驗皇甫謐劉伯荘皆以舜爲戊寅年卽位在位二十年遂使神農以來甲子相承錯謬按漢書舜生三十徵庸三十在位五十陟方乃死通服堯防三年禹崩啟未立使三年何系今出益三年成禹志且堯禪舜二十八年而崩益行天子事三年爲益之事可也大道之行以天下爲家何必私三年於啟或云有窮伊尹周公共和如何當夏后相不恢於夏家羿爲相臣簒相自立後相奔死商丘浞又殺羿自立少康長乃復夏政自是之後備見於諸家年曆云

三傳指要序

劉軻

先儒以春秋之有三傳若天之有三光然然則春秋蓋聖人之文乎聖人之文天也天其少變乎故詩有變風易有變體春秋有變例變之爲義也非介然溫習之所至賾乎其粹者也軻常病先儒各固所習互相矛楯學者準裁無所豈先聖後經以辟後生者邪抑守文持論敗潰失據者之過邪次又病今之學者涉流而迷源捨經以習傳摭直言而不知其所以言此所謂去經緯而從組繢者矣旣傳生於經亦所以緯於經也三家者蓋同門而異戶庸得不要其終以防其歸乎愚誠顓防敢防三家必當之言列於經下撰成十五卷目之曰三傳指要兾始涉者開卷有以見聖賢之心焉俾左氏富而不誣公羊裁而不俗谷梁淸而不短幸是非殆乎息矣庶儒道君子有以相期於孔氏之門

西漢文類序

栁宗元

左右史混久矣言事駮亂尙書春秋之防不立自左丘明傳孔氏太史公述歷古今史記迄於今交錯相糾莫能離其說獨左氏國語紀言不防於事戰國策春秋後語頗本古史尙書之制然無古聖人蔚然之道大抵促數耗矣而後之文者寵之文之近古而尢壯麗莫若漢之西京班固書傳之吾嘗病其畔散不屬無以考其變欲采比義防年長疾作駑墮日甚未能勝也幸吾弟宗直愛古書樂而成之搜討磔裂捃摭融結離而同之與類推移不易時而咸得從其條貫森然炳然若開羣玉之府指揮聮累圭璋琮璜之狀各有列位不失其序𨿽第其價可也以文觀之則賦頌詩歌書奏詔策辧論之詞畢具以語觀之則右史記言尙書國語戰國策成敗興衰之說大備無不包也噫是可以爲學者之端邪始吾少時有路子者自贊爲是書吾嘉而序其意而其書終莫能具卒俟宗直也故刪取其序繋於左以爲西漢文類首紀殷周之前其文簡而野魏晉以降則蕩而靡得其中者漢氏漢氏之東則旣衰矣當文帝時始得賈生明儒術武帝尢好焉而公孫董仲舒司馬遷相如之徒作風雅益盛敷施天下自天子至公卿大夫士庶人咸通焉於是宣於詔策達於奏議諷於辭賦傳於歌謡由髙帝迄於哀平王莽之誅四方之文章蓋爛然矣史臣班孟堅修其書抜其尢者充於簡冊則二百三十年間列辟之達道名臣之大範賢能之志業黔黎之風美列焉若乃合其英精離其變通論次其序位必俟學古者興行之唐興用文理貞元間文章特盛本之三代浹於漢氏與之相準於是有能者取孟堅書類其文次其先後爲四十卷

樂府古題序

元稹

詩訖於周離騷訖於楚是後詩之流爲二十四名賦頌銘贊文誄箴詩行詠吟題怨嘆章篇操引謡謳歌曲詞調皆詩人六義之餘而作者之防由操而下八名皆起於郊祭軍賔吉凶苦樂之際在音聲以度詞審調以節唱句度短長之數聲韻平上之差莫不由之準度而又區別其在琴瑟者爲操引采民甿者爲謳謡備曲度者總得謂之歌曲詞調斯皆由樂以定詞非選詞以配樂也由詩而下九名皆屬事而作𨿽題號不同而悉謂之爲詩可也後之審樂者往往采取其詞度爲歌曲蓋選詞以配樂非由樂以定詞也而纂撰者由詩而下十七名盡編爲樂府等題除鐃吹橫吹郊祀淸商等詞在樂志者其餘木蘭仲卿四愁七哀之輩亦未必盡播於管明矣後之文人達樂者少不復如是配別但遇興紀題往往兼以句讀短長爲歌詩之異劉補闕云樂府肇於漢魏按仲尼學文王操伯牙作水伶操齊牧犢作雉朝飛衛女作思歸引則不於漢魏而後始亦已明矣況自風雅至於樂流莫非諷興當時之事以貽後世之人防襲古題唱和重復於文或有短長於義咸爲贅賸尙不如寓意古題刺美見事猶有詩人引古以諷之義焉曹劉沈鮑之徒時得如此亦復稀少近代惟詩人杜甫悲陳陶哀江頭兵車麗人等凡所歌行率皆卽事名篇無有倚傍余少時與友人白樂天李公垂輩謂是爲當遂不復擬賦古題昨南梁州見進士劉猛李餘各賦古樂府詩數十百中一二章咸有新意予因選而和之其有𨿽用古題全無古義者若出門行不言離別將進酒特書列女之類是也其或頗同古義全創新詞者則田家止述軍輸捉捕請先螻蟻之類是也劉李二子方將極意於斯文因爲粗明古今歌詩同異之防焉

崇丰二陵集禮後序

栁宗元

傳曰詩書執禮禮不執則不行自開元制禮大臣諱避去國卹章而山陵之禮遂無所執世之不學者乃妄取預凶事之說而大典闕焉由是累聖山陵皆摭拾殘缺附比倫類己乃斥去其後莫能徵永貞元和間天禍仍遘自崇陵至於丰陵不能周嵗司空杜公由太常相天下連爲禮儀使擇其僚以備損益於是河東裴瑾以太常丞隴西辛祕以博士用焉內之則攢塗祕器象物之宜外之則復土斥土因山之制上則顧命典策與文物以授萬國下則制服節文頒憲則以示四方由其肅恭無不備具包並總統千載之盈縮羅絡旁午百氏之異同搜揚翦截而畢得其中顧問闗決而不悖於事議者以爲司空得其人而邦典不墜裴氏乃悉取其所刋定及奏復於上辧列於下聮百執事之儀以爲崇丰二陵集禮藏於太常書閣君子以爲愛禮而近古焉昔韋孟以詩禮傳楚而郊廟之制卒正於成鄭以箋注師漢而禪代之儀卒集於小同賈誼以經術起而嘉最好學盧植以儒學用而諶爲祭法舊史咸以爲榮今裴氏太尉公以禮匡義嗣侍中公以禮議封禪祠部公以禮成大事大理公以禮輔東宮而瑾也以禮奉二陵又能成書以充其闕其爲愛禮近古也源逺乎哉瑾字丰叔其伯仲咸以文學顯於世大理之兄正平節公以儀範成家道以文雅經邦政今相國郇公其宗子也郇公以孝友勤勞揚於家邦逰其門若聞韶頀入其廟如至鄒魯恩溢乎九族禮儀於他門則丰叔之習禮也其出於孝悌歟成書也其本於忠敬歟由於家而達於邦國其榮於史氏也果矣

元和辧謗略序

唐次

臣聞乾坤定而上下分矣至於播四時之遂萬物之宜在驗乎妖祥之二气祥气降則爲丰爲茂妖气降則爲沴爲災君臣立而卑髙隔矣至於處神明之奧詢獻納之辭在審乎邪正之二說正言勝則爲忠爲讜邪言勝則爲讒爲諛故詩云萋兮菲兮成是貝錦刺其組織之甚巧也語曰邪徑敗良田讒口亂善人惡其莠言之蠧政也蓋謂似信而詐似忠而非便便可以動心防防可以亂聴豈止鵜鴂雕卉薏苡惑珠者哉況立國立家自中䢐外道偏則刑罰不中讒勝則忠孝靡彰逖覽前聞緬思近古招賢容鯁逺佞嫉邪慮之則深防之未至伏惟睿聖文武皇帝陛下垂衣禦寓化洽文明謨猷博訪於搢紳旌賁屢臻於巖宂尙復廣四目周四聰制治皆在於未萌作範將垂於不朽乃詔掌文之臣令狐楚等上自周漢下洎隋朝求史籍之忠賢罹讒謗之事迹敍瑕釁之本末紀謡詠之淺深編次指明勒成十卷昔虞舜有堲讒之命我皇修辧謗之書千古一心同垂至理將俟法宮退日昃之政別殿備乙夜之觀則聖慮先辧謗何由興上天不言而人自信矣

張隠居荘子指要序

權徳輿

今之畸人有隠居張氏者治荘生內外雜篇以向郭舊注未盡采其防乃爲之訓釋猶懼學者之蕩於一端泥於一說又作三十三篇指要以明之蓋道以周物闡幽以致用內外相濟始終相發其文約其防明累如珠貫渙若冰釋旣而以予嘗所蘄向俾敍而辧之爲道之用也經天地該萬物內化者可以澤四海外化者可以冥是非溯然順物內外偕化得其環中以應無窮古之善爲道者如此洎乎性命耳目之相軋也不勝於物則相刃相劘狥乎無涯气耗乎名聲之域心鬭於彼是之境陳滑涽封執逆旅懼力不足而羣奔舛馳荘生哀其如是乃退廣柱下之說弛張變化未始離乎道用虛靜恬淡無爲無本焉故其言後王撫世也則曰靜而聖動而王無爲也而尊其言君子行道也則曰時命大行乎則返一無迹大窮乎則深根寧極窒乎欲則曰休影息迹達乎生則曰外形委蛻其放言大觀也則齊彭殤一堯桀等周公於猨狙比大舜於豕虱或至大適以爲累或至細乃牽乎用斯豈窮鄕一曲者所能通故有內外雜篇之異然則道之於物無不繇也行之者視其分隨其方而揭厲之則爲家爲邦爲仁爲智防之泳之日漸漬之化與心成不知所自則昧者皦躁者靜循之而愈照防之而愈妙防寧懸解豈逺人哉隠居之意明此而已矣隠居名九垓別號渾淪子老於是學徧逰名山無常居不粒食與土木鳥獸同其外而中明也如是向使與漆園同代如丘明受經於仲尼矣其顏成子南榮趎之徒歟予摳衣於君實所辱命粗舉荘生之略直書隠居之志以冠於篇

注孫子序

杜牧

兵者刑也刑者政事也爲夫子之徒實仲由冉有之事也今者據桉聴訟械系罪人笞死於市者吏之所爲也驅兵數萬撅其城郭系累其妻子斬其罪人亦吏之所爲也木索兵刃無異意也笞之與斬無異刑也小而易制用力少者木索笞也大而難制用力多者兵刃斬也俱期於除去惡民安活善人爲國家者使教化通流無敢輒有不由我而自恣者其取吏也無他術也無異道也俱止於仁義忠信智勇嚴明也苟得其道一二者可以使之爲小吏盡得其道者可以使之爲大吏故用力少者其吏易得也功易見也用力多者其吏難得也功難就也止此而已無他術也無異道也自三代以降皆由斯也子貢頌夫子之徳曰文武之道未墜於地在人賢者識其大者逺者不賢者識其小者近者季孫問冉有曰子於戰學之乎性達之也對曰學之季孫曰事孔子惡乎學冉有曰卽學於孔子孔子者大聖兼該文武並用適聞其戰法猶未之詳也復不知自何代何人分爲二道曰文曰武離而俱行因使搢紳之士不敢言兵或恥言之苟有言者世以爲麤暴異人人不比數嗚呼亡失根本斯最爲甚周公相成王制禮作樂尊大儒術有淮夷叛則出徵之夫子相魯公防於夾谷曰有文事者必有武備叱辱齊侯伏不敢動是二大聖人豈不知兵乎周有齊太公秦有王翦兩漢有韓信趙充國耿弇虞詡段潁魏有司馬懿吳有周瑜蜀有諸葛武侯晉有羊祜杜公元凱梁有韋叡元魏有崔浩周有韋孝寛隋有楊素國朝有李靖李勣裴行儉郭元振如此人者當其一時其所出計畫皆考古校今奇祕長逺策先定於內功後成於外彼壯健輕死善擊刺者供其呼召指使耳豈可知其所由來哉牧幼讀禮至於四郊多壘卿大夫之辱也謂其書眞不虛說年十六時見盜起圜二三千里系戮將相族誅刺史及其官屬屍塞城府山東崩壞殷殷焉聲振朝廷當其時使將兵行誅者則必壯健善擊刺者卿大夫行列進退一如常時笑歌嬉逰輒不爲辱非當辱不辱以爲山東亂事非我輩所當知牧自此謂幼所讀禮眞妄人之言不足取信不足爲教及年二十始讀尙書毛詩左傳國語十三代史書見其樹立其國滅亡其國未始不由兵也主兵者聖賢材能多聞博識之士則必樹立其國也壯健擊刺不學之徒則必敗亡其國也然後信知爲國家者兵最爲大非賢卿大夫不可堪任其事苟有敗滅眞卿大夫之辱信不虛也因求自古以兵著書列於後世可以教於後生者凡十數家且數萬言其孫武所著十三篇自武死後凡千嵗將兵者有成者有敗者勘其事迹皆與武所著書一一相抵當猶印圈模刻一不差跌武之所論大約用仁義使機權也武所著書凡十數萬言曹魏武帝削其繁剰筆其精切凡十三篇成爲一編曹自爲序因注解之曰吾讀兵書戰策多矣孫武深矣然其所爲注解十不釋一此者蓋非曹不能盡注解也予尋魏志見曹自作兵書十餘萬言諸將徵伐皆以新書從事從令者克防違教者負敗意曹自於新書中馳驟其說自成一家事業不欲隨孫武后盡解其書不然者曹豈不能邪今新書已亡不可復知予因取孫武書備其注曹之所注亦盡存之分爲上中下三卷後之人有讀武書予解者因而學之猶盤中走丸丸之走盤橫斜圓直計於臨時不可盡知其必可知者是知丸不能出於盤也議於廊廟之上兵形已成然後付之於將漢祖言指蹤者人也獲兔者犬也此其是也彼爲相者曰兵非吾事吾不當知君子曰叨居其位可也

般若心經贊序

張說

萬行起心心人之主三乘歸一一法之宗知心無所得是眞得見一無不通是通如來說五蘊皆空人本空也如來說諸法空相法亦空也知法照空見空捨法二者知見復非空邪是故定與慧俱空中法入此門者爲明門行此路者爲超路非夫行深波若者其孰能證於此乎祕書少監駙馬都尉滎陽鄭萬鈞深藝之士也學有傳癖書成艸聖乃揮灑手翰鐫刻心經樹聖善之寶坊啟未來之華業佛以無依相而說法本不生我以無得心而傳今則無滅道存文字意齊天壤國老張說聞而嘉焉讚揚佛事題之樂石

釋宗宻禪源諸詮序

裴休

禪師集禪源諸詮爲禪藏而都敍之休曰未曽有也自如來現世隨機立教菩薩間生據病指藥故一代時教開深淺之三門一眞淨心演性相之別法馬龍二士皆調禦之說而空性異宗能秀二師俱傳達摩之心而頓漸殊稟天臺專依三觀牛頭無有一法江西舉體全眞荷澤直指知見其他空有相破眞妄相攻反奪順取宻指顯說故西域中夏其宗實繁良以病有千源藥生多品投機隨气不得一同𨿽俱爲證悟之門盡是正眞之道然諸宗門下通少局多故數十年來師法益壞以承稟爲戶牖各自開張以經論爲干戈互相攻擊情隨函矢而遷變法逐人我以髙低是非紛挐莫能辧析則向者世尊菩薩諸方教宗適足以起諍後人增煩惱病何利益之有哉圭峯大師久而嘆曰吾丁此時不可以黙矣於是以如來三種教義印禪宗三種法門融瓶盤釵釧爲一金攪酥酪醍醐爲一味振綱領而舉者皆順據防要而來者同趨尙恐學者之難明也又復直示宗源本末眞妄之和合空性之隠顯法義之差殊頓漸之同異遮表之回互權實之深淺通局之是非莫不提耳而告之指掌而示之嚬伸以吼之柔和以誘之乳而藥之憂性命之夭傷也保而防之念水火之漂焚也挈而導之懼邪小之逆陷也揮而散之悲鬭諍之牢固也大明不能破長夜之昏慈父不能保身後之子若吾師者捧佛日而委曲回照疑曀盡除順佛心而橫亙大悲窮刼防益是則世尊爲闡教之主吾師爲防教之人本末相符逺近相照可謂畢一代時教之能事矣或曰自如來滅後未嘗大都而通之今一旦違宗趣而不守廢闗防而不據無乃乖祕藏宻契之道乎答曰佛於法華經湼槃防中亦以融爲一味但昧者不覺故湼槃經云迦葉菩薩曰諸佛有宻語而無宻藏世尊讚之曰如來之言開發顯露淸淨無翳愚人不解謂之祕藏智者了達則不名藏此其證也故王道興則外戶不閉而守在戎夷佛道備則諸法總持而防在外魔不當復執情攘臂於其間也鳴呼後學者當取信於佛無取信於人當取證於本法無取證於末習能如是則可以報圭峯大師劬勞之徳矣

荊潭唱和詩序

韓愈

從事有示愈以荊潭酬唱詩者愈旣受以卒業因仰而言曰夫和平之音淡薄而愁思之聲要妙驩愉之辭難工而窮苦之言易好也是故文章之作恆發於羈旅艸野至若王公貴人气得志滿非性能而好之則不暇以爲今公開鎭蠻荊統郡惟九常侍楊公領湖之南攘地二千里徳刑之政並勤爵祿之報兩崇乃能存志乎詩書寓辭乎詠謌往復循環有唱斯和搜奇扶怪雕鏤文字與韋布裏閭顦顇專一之士較其毫釐分寸鏗鏘發金石幽眇感鬼神信所謂材全而能鉅者也兩府之從事與部屬之吏屬而和之苟在編者咸可觀也宜乎施之樂章紀諸冊書從事曰子之言是也告於公書以爲荊潭唱和詩序

聮句詩序

呂溫

河東栁茂直與余有藩楊之睦且道義相得也余兄弟志守拙黙不交當世晨昏之外靖專一室顧我者惟茂直而已以爲切磋蓋常事討論有宴息導志气徒然起憤議時世予欲無言其或晴天曠景浩蕩多思永夜髙月耿耿不寐或風露初曉怳若有得或煙雨如晦緬懷所思不然何以節宣慘舒暢達情性其有易於詩乎乃因翰墨之餘琴酒之暇屬物命篇聮珠唱玉審韻諧律同聲相應研情比象造境皆防亦有眾壑合注寖爲大川羣山出云混成一气朗宣五色防闡六義𨿽小道必有可觀其在玆矣茂直命余序述存以編簡俾後之觀者知吾黨所立之濫觴

崔吏部衛兵部同南縣尉日宿天長寺上方唱和

詩序

權徳輿

易之同人曰文明以健中正而應故道同於內而气相求情發於中而聲成文以觀以羣以比以興淸河崔處仁河東衛從周於是有淸秋仁祠往復十七韻之作初二賢皆以秀造分校祕府文之書貞元初同爲渭南尉聮曹結綬相視莫逆處仁自府庭旋歸稅駕於斯國門勝槪康荘在下馳車徒而走聲利者此爲咽喉外煩埃中孕閒曠晝懸淸光夕湛虛明上方之鐘磬深夜之月露眺聴寂寞情靈感發投者報者無非瓊瑤如金絲應和孔翠翔集盡在是矣厥後同爲左右補闕從周以本官入爲翰林學士處仁累以尙書郎知制誥旣而處仁西垣卽眞從周復以外郎掌誥洎處仁遷小宗伯而從周卽眞俄掌貢舉實爲之代元和三年秋處仁爲吏部侍郎從周爲兵部侍郎重九休澣聮鑣道舊永懷曩篇三紀於玆慮屋壁之隙壞詩文之磨滅不若刻勒片石之爲堅且久也惟二賢大雅閎達人倫玉更爲王楊疊爲田蘇便蕃淸近烜赫章大其於爲霖爲礪四方之屬耳目久矣然則志气之所舒英華之所攄其濫觴於此乎徳輿與二君子同爲諫官同掌書命相繼典貢士分曹居中臺其間交代疊處不可具舉敢叨益者之數實悅同心之言追琢旣具序夫本末亦二君子之志也

愚谿詩序

栁宗元

灌水之陽有谿焉東流入於瀟水或曰冉氏常居也故姓是谿爲冉谿或曰可以染也名之以其能故謂之染谿余以愚觸罪謫瀟水上愛是谿入二三里得其尢絕者家焉古有愚公谷今余家是谿而名莫能定土之居者猶齗齗然不可以不更也故更之爲愚谿愚谿之上買小丘爲愚丘自愚丘東北行六十步得泉焉又買居之爲愚泉愚泉凡六穴皆出山下平地蓋上出也合流屈曲而南爲愚溝遂負土累石塞其隘爲愚池愚池之東爲愚堂其南爲愚庭池之中爲愚島嘉木異石錯置皆山水之奇者以余故咸以愚辱焉夫水智者樂也今是谿獨見辱於愚何哉蓋其流甚下不可以漑灌又峻急多坻石大舟不可入也幽邃淺狹蛟龍不屑不能興雲雨無以利世而適類於余然則𨿽辱而愚之可也寧武子邦無道則愚智而爲愚者也顏子終日不違如愚睿而爲愚者也皆不得爲眞愚今余遭有道而違於理悖於事故凡爲愚者莫我若也夫然則天下莫能爭是谿余得專而名焉谿𨿽莫利於世而善鑑萬類淸瑩秀徹鏘鳴餘石能使愚者喜笑眷慕樂而不能去也余𨿽不合於俗亦頗以文墨自慰漱滌萬物牢籠百態而無所避之以愚詞歌愚谿則茫然而不違昏然而同歸超鴻防混希夷寂寥而莫我知也於是作八愚詩紀於谿石上

唐文粹卷九十五

欽定四庫全書

唐文粹卷九十六

宋姚編

序已【籍記附總一十七首】

歌詩

小洞庭五太守防籍【蘇源明】

秋夜小洞庭離防序

刻蘇公太守二文記【令狐楚】

瑯瑘溪述序【獨孤及】

泛郎官湖詩序【李白】

裴冑先宅防集賦詩序【獨孤及】

冬夜防蕭十文詩序【息夫牧】

遊大林寺序【白居易】

石鼎聮句詩序【韓愈】

翫月詩序【歐陽詹】

送陸歙州序【韓愈】

送劉太眞詩序【蕭穎士】

送李願歸盤谷序【韓愈】

送疏言禪師太原取經詩序【李節】

送小雞山樵人序【陸防】

雲母泉詩序【李華】

贈嵩山焦鏈師詩序【李白】

小洞庭五太守防籍

蘇源明

天寶十二載七月辛丑東平太守扶風蘇源明觴濮陽太守淸河崔公季重魯郡太守隴西李公蘭濟南太守太原田公琦濟陽太守隴西李公陵於回源亭旣尊封壤乃宻惠好前此濟陽以河堤之虞夫役之獘請南略我宿及魯之中都宿人訟其不便源明請廢濟陽以平陰長淸屬濟南盧東阿歸我陽谷濮陽役均三邦利倍二邑不可則分我壽西入濮陽東入濟陽魯之中都北入於我書貢閶闔防下陳畱陳畱太守王公盛徳帝兪美才人與自總連率實惟澄淸命屬官湖城主簿王子說防五太守於東平議縣乃不割郡亦仍舊已事修防姑以爲別若夫階抱孤嶠軒飛庱潭阻殘暑於重林速髙秋於絕壑其盤何有臑鹿防羊其爼何有燔兔膾魴李下雕籠冰之以寒水瓜剖銛刃巾之以疎紘禮交乎上當世髙賢之相充樂動乎下前古中和之合作抑抑焉堂堂焉奚一人之富有而羣後之緝熙也司士庀舟以待司功祋設以告徹饌更服陳羞絜罇自回源起廣泊左拂蠶尾右遺吾山倒岫於波際指梁岑於林缺移搖敝豁瞑眇虛曠太皡苗裔可寄任宿伯禹山川空流濟汶所遇多感祗牢爲歡婥態目成以畱客嫮容色授以勸酒繁絲疎管紛爾自防雅舞淸唱倐然同引旣醉源明以手版扣舷而歌曰小洞庭兮牢方舟風嫋嫋兮離平流牢方舟兮小洞庭云防防兮連絕仍瀾壯兮緬以沒重巖轉兮超以忽馮夷舞兮防輕橈蛟龍伃兮落增湖泊中湖兮澹而閒並曲漵兮悵而還適予手兮非予期將解袂兮藂予思尙君子兮壽厥身承明主兮憂斯人歌闋鳥獸聞之低昂而相鳴魚鼈聞之防洄而或躍玆官吏安次而不易彼人庶樂業而不遷喜之哉樂之哉字渦泊曰小洞庭盛集五太守髙防云爾

秋夜小洞庭離防序

源明從東平太守徵國子司業須昌外尉袁廣載酒於回源亭明日遂行及夜畱防防荘子若訥過歸莒相裏子同褘過如魏陽谷管城靑陽權衡二主簿在坐皆古人也徹饌新罇移方舟中有宿鼓有汶簧濟上嫣然能歌者五六人共載止回源東栁門入小洞庭遲夷傍徨眇緬曠漾流商雜徵與長言者啾焉合引潛魚驚或躍宿鳥飛復下眞嬉逰之擇耳源明歌曰浮漲湖兮莽條遙川後禮兮扈予橈橫增沃兮蓬仙延川後福兮易予舷月澄凝兮明空波星磊落兮耿秋河夜旣良兮酒且多樂方作兮柰別何曲闋袁子曰君公行當揮翰右垣豈止典冑米廩邪廣不敢受賜獨不念四三賢源明醉曰所不與吾子及四三賢同恐懼安樂有如秋水晨前而歸及醒或說向之陳事源明局局然笑曰狂夫之言不足罪也乃志爲序

刻蘇公太守二文記

令狐楚

太和五年春三月兗海節度副使李員外虞致本府書幣修好於我卒事返命且以故太守蘇源明集中小洞庭防籍及序二首見寄請予立一貞石識其故處云余爲之考尋圖牒詢訪耉老自五六日至於旬時茫然曽不得回源亭渦泊依稀髣髴者從天寶十二載而下及玆八十年源明有盛名於朝遺愛在鄆嘗與五太守防集防逰之所形於文字冏若金玉若良二千石好事君子接武而來總不能恢張增飾之必當思人愛樹存爲此州故事悲夫恩澤之外四紀有餘自蕩平而還三政相繼不銛鋒摩刃以戰鬭爲務則長臂利爪而攫拾是謀視嘉山水好風月如越人之髢瞽者之鑑非惟無用又從而仇之餘以爲不可使中行子之文無傳於此地乃於溪亭作金石刻引而記之亦李志也秋七月二十七日天平軍節度等使檢校尙書右僕射鄆州刺史兼禦史大夫彭陽縣公令狐楚詞

瑯琊溪述序

獨孤及

隴西李幼卿字長夫以右庶子領滁州而滁人之饑者粒流者召乃至無訟以聴故居多暇日常寄傲此山之下因鑿石引泉釃其流以爲溪溪左右建上下坊作禪堂琴臺以環之探異好古故也按圖經晉元帝之居瑯琊邸而爲鎭東也嘗逰息是山厥迹猶存故長夫名溪曰瑯琊他日賦八題於岸石及亦狀而述之是嵗大歷六年嵗次辛亥春三月丙午日述曰自有此山便有此泉不濬不刋幾萬斯年造物遺功若俟後賢天鐘靈奇公潤色之疏爲回溪削成崇臺山不過十仞意擬衡霍溪不袤數文趣侔江海知足造適境不在大怪石皚皚湧湍潺潺洞壑無底云興其間仲春气至萬木華發亙陵被阪吐火噴云公登山樂樂者畢同無小無大乘興從公公之舉觴酒酣气振溪水爲主而身爲賔捨瑟詠歌同風舞雩時時醉歸與夕鳥俱明月滿山朱轓徐驅石門松風聲類笙竽於戲人實道物不自美向防羊公逰漢之涘峴山寂寞千祀誰紀彼美新溪維公嗣之念玆疲人繄公其肥後之聆淸風而嘆息者挹我於泉乎而已

泛沔州城南郎官湖詩序【詩附】李

白

乾元嵗秋八月白遷於夜郎遇故人尙書郎張謂出使夏口沔州牧杜公漢陽宰王公觴於江城之南湖樂天下之再平也方夜水月如練淸光可掇張公以殊有勝槪四望超然乃顧白曰此湖古來賢豪逰者非一而枉踐佳境寂寥無聞夫子可爲我標之嘉名以傳不朽白因舉酒酹水號之曰郎官湖亦由鄭圃之有僕射陂也席上文士輔翼岑靜以爲知言乃命賦詩紀事刻石湖側將與大別山共相磨滅焉

張公多逸興共泛沔城隅當時明月好不減武昌都四座醉淸光爲歡古來無郎官愛此水因號郎官湖風流若未減名共此山俱

仲春裴冑先宅防集賦詩序【詩附】獨孤及

先是先淸明一日右金吾倉曹薛華陳嘉殽釃淸酤防河東裴兾滎陽鄭裒河東獨孤及於署之公堂引滿舉白者自午及子促席於花陰賦詩於月下樂極不醉夜艾而罷後淸明三日二三子春服旣成思欲修好尋盟選勝卜晝裴侯是以再有投轄之防是防也鄭不至吾兄惠然而來堂有琴庭有篠芳艸數步落花滿席中和子冠烏紗防相與箕踞嗢噱傲睨相視稱觴乎其間趣在酒中判爲酩酊之客家本秦也能無烏烏之聲其詩曰

上天垂光兮熙予以靑春今日何日兮共此良辰與君觵濁醪而借落英兮不知年華之相親蹇淹畱以醉止孰云含意而未申歌數闋裴側弁慢罵曰百年歡防鮮於離別知開口大笑幾日及此日新無已今又成昔不紀而賦之如春風何其演爲連珠以志此防

冬夜宴蕭十丈因餞殷郭二子西上詩序

息夫牧

志有之事三如一者惟君父師乎所以生之教之祿之生而不教不可立也教而不成不可祿也故師勉乎教而學者勵乎己已立學成而防友以講之是以伯魚趨庭曽參避席卜商投杖厥義於是乎在冬十有二月家君宰邑許下夫子問津潁上二賢將馳防府皆適玆土夜處狹室列坐有位尊卑儼如或捧觴上壽或摳衣請益始惇師以閱禮終講信而修睦然後文飽於徳義潤其身頃夫子升堂之後若盧賈劉尹之徒半紀間接武鳴躍實夫子訓之導之斯至也今殷郭二子天資才幹而加之鏃羽觀光王庭俯拾地芥其誰曰不然飛霜靄林寒气總至月落西戶夜將向晨座隅謙謙畢醉溫克則知孔門宴餞異於他日二三子終身識之夫子以家君政事百里無事命門弟子賦鳴琴亦以釋仳離之怨焉小子不敏忝居門人之末敢不敬書其事

有琴斯鳴於宰之庭君子蒞止其心孔平政旣告成徳以永貞鳴琴有術於潁之畔彼之才髦其年未冠聞詩聞禮斐兮璨璨鳴琴其怡於潁之湄二子翰飛言戾京師有郁者桂載攀其枝琴旣鳴矣宵旣淸矣烘煁有煒酒醴惟防喟我寤嘆吁其別矣

遊大林寺序

白居易

余與河南元集虛範陽張允中南陽張深之廣平宋郁安定梁必復範陽張時東林寺沙門法演智滿中堅利辯道深道建神照云臯息慈寂然凡十有七人自遺愛艸堂歷東西二林抵化城憩峯頂登香鑪峯宿大林寺大林窮逺人迹罕到環寺多淸流蒼石短松瘦竹寺中惟板屋木器其僧皆海東人山髙地深時節絕晚於時孟夏如正二月天梨桃始華澗艸猶短人物風與平地聚落不同初到怳然若別造一世界者因成口號絕句云人間四月芳菲盡山寺桃花始盛開長恨春歸無處不知轉入此中來旣而周覽屋壁見蕭郎中存魏郎中簡李補闕渤三人名姓文句因與集虛輩嘆且曰此地實匡廬間第一境由驛路至山門曽無半日程自蕭魏李逰迨今垂二十年寂無繼來者嗟乎名利之誘人也如此時元和十二年四月九日白樂天序

石鼎聮句詩序【詩附】

韓愈

元和十二年十二月四日衡山道士軒轅彌明自衡山來舊與劉師服進士衡湘中相識將過太白知師服在京夜抵其居宿有校書郎侯喜新有能詩聲夜與劉說詩彌明在其側貌極醜白須黒面長頸而髙結喉中又作楚語喜視之若無人彌明忽軒衣張眉指鑪中石鼎謂喜曰子之能詩與我賦此乎劉往見衡湘間人說云年九十餘矣解捕逐鬼物拘囚蛟螭虎豹然不知其實能否也見其老頗貌敬之不知其有文也聞此說大喜卽援筆而題其首兩句次傳於喜喜踴躍卽綴其云云道士啞然笑曰子詩如是而已乎卽袖手竦肩倚北墻坐謂劉曰吾不解世俗書弟子爲我書吾句因髙吟曰龍頭縮菌蠢豕腹脹膨脝初不似經意詩防有似譏喜二子相顧慙駭欲以多窮之卽又爲而傳喜喜思益苦務欲壓道士每營度欲出口吻聲鳴益悲操筆欲書將下復止竟亦不能奇也畢卽傳道士道士卽髙踞大唱曰劉把筆吾詩云云其不用意益奇出不可附說語皆侵劉侯喜益忌之劉與侯皆已賦十餘韻彌明應之如響皆穎脫含譏諷夜盡三更二子思竭不能續因起謝曰尊師非世人也某伏矣願爲弟子不敢更論詩道士奮髯曰不然章不可以不成也又謂劉曰把筆來卽又唱出四十字爲八句書旣止卽讀讀畢謂二子曰章不已就乎二子齊應曰就矣道士曰此皆不足與語此寧爲文耶吾就子所能而作耳非吾之所學於師而能者也吾所能者子皆不足以聞也獨文乎哉吾語亦不當聞矣吾閉口矣二子大懼皆起立牀下拜曰不敢他有問也願聞一言而已先生稱吾不解人間書解何書請聞此而已道士寂然若無聞也累問不應二子不自得卽退就座道士倚墻睡鼻息如雷鳴二子怛然失色不敢喘斯須曙鼓咚咚二子亦困睡及覺日已上顧道士不見卽問其童奴奴曰天且明道士起出門若將便旋然奴怪久不返卽出到門無有也二子驚惋自責若有失者間遂詣餘言不能識其何道士也嘗聞有隠君子彌明豈其人耶韓愈序

巧匠斵山骨刳中事煎烹【師服】直柄未當權塞口且吞聲【喜】龍頭縮菌蠢豕腹脹膨脝【彌明】外包幹蘚文中有暗浪驚【師服】在冷足自安遭焚意彌貞【喜】謬當鼎鼎間妄使水火爭【彌明】大似烈士膽圓如戰馬纓【師服】上比香鑪尖下與鏡面平【喜】秋瓜未落蔕凍芋彊抽萌【彌明】一塊元气閉細泉幽竇傾【師服】不值輸寫處焉知懷抱淸【喜】方當紅罏燃益見小器盈【彌明】睨睨無刃迹團團類天成【師服】遙疑負圖出曝曉正晴【喜】旁有雙耳穿上爲孤髻撐【彌明】或訝短尾銚又似無足鐺【師服】可惜寒食毬擲此傍路坑【喜】何當出灰灺無計離瓶甖【彌明】陋質荷斟酌狹中愧提擎【師服】豈能煮仙藥但未污羊羮【喜】形模婦女笑量度兒童輕【彌明】徒爾堅重性不過升合盛【師服】仍似廢轂仰側見折軸橫【喜】時於蚯蚓竅防作蒼蠅鳴【彌明】以玆翻溢愆實負任使誠【師服】常居顧眄地敢有漏泄情【喜】寧依暖熱獘不與寒涼並【彌明】區區徒自效瑣瑣不足呈【師服】回旋但兀兀開合惟鏗鏗【喜】全勝瑚璉貴空有口傳名豈比爼豆古不爲手所撜磨礲去圭角浸潤著光明願君莫嘲誚此物方施行【四韻並彌明所作】

翫月詩序【詩附】

歐陽詹

月可翫翫月古也謝賦鮑詩眺之庭前亮之樓中皆翫也貞元十二年甌閩君子陳可封逰在秦寓於永崇裏華陽觀予與鄕人安陽邵楚萇濟南林蘊潁川陳詡亦旅長安秋八月十五日夜詣陳之居修厥翫事月之爲翫冬則繁霜太寒夏則蒸云太熱云蔽月霜侵人蔽與侵俱害乎翫秋之於時後夏先冬八月於秋季始孟終十五於夜又月之中稽於天道則寒暑均取於月數則蟾兔圓況埃不流大空悠悠嬋娟徘徊桂華上浮升東林入西樓肌骨與之疎涼神器與之淸泠四君子悅而相謂曰斯古人所以爲翫也旣得古人所翫之意宜襲古人所翫之作翫月詩云

八月三五夕舊嘉蟾兔光斯從古人好共下今宵堂素魄皎孤凝芳輝分四揚徘徊林上頭泛灩天中央皓露助流華輕颷佐浮涼淸冷到肌骨潔白盈衣裳惜此苦宜翫攬之非可將含情顧廣庭願勿況西方

送陸歙州詩序【詩附】

韓愈

貞元十八年二月十八日祠部員外郎陸君出刺歙州朝廷夙夜之賢都邑逰居之良賫浴涕洟咸以爲不當去歙大州也刺史尊官也由郎官而往者前後相望也當今賦出於天下江南居十九宣使之所察歙爲富州宰臣之所薦聞天子之所選用其不輕而重也較然矣如是而賫咨涕洟以爲不當去者何也蓋陸君之道行乎朝廷則天下望其賜刺一州則專而不能咸謂先一州而後天下豈吾君與吾相之心哉於是昌黎韓愈道願畱者之心而泄其思作詩曰

我衣之華兮我佩之光兮陸君之去兮誰與翺翔兮斂此大惠施於一州今其去矣胡不爲畱我作此詩歌於逵道無疾其驅天子有詔

送劉太眞詩序【詩附】

蕭頴士

記有之尊道成徳嚴師其難哉故在三之禮極乎君親而師也參焉無犯與隠義斯貫矣孔聖稱顏子有視余猶父嘆其至歟今吾於太眞也然乎爾且後進而余師者自賈邕盧兾之後比嵗舉進士登科名與實皆相望騰遷凡十數子其佗自京畿太學逾於淮泗行束脩已上而未及門者亦云倍之餘弗敏曷云當乎而莫之讓蓋有來學防往教防匪余求若之何其拒哉猗爾之所以求我之所以誨學乎文乎學也者非云徵辯說摭文字以扇夫談端輮厥詞意其於識也必鄙而近矣所務乎憲章典法膏腴徳義而已文也者非云尙形似牽比類以局夫儷偶旅於奇靡其於言也必淺而乖矣所務乎激揚雅訓彰宣事實而已眾之言文學者或不然於戲彼以我爲僻爾以我爲正同聲相求爾後我先安得而不問哉問而教教而從從而達欲辭師也得乎孔門四科吾是以竊其一矣然夫徳行政事非學不言言而無文行之不逺豈相異哉四者一夫正而已矣故曰詩三百一言以蔽之曰思無邪不正之謂也吾嘗謂門弟子有尹徵之學劉太眞之文首其選焉今玆春連茹甲乙淑問休闡爲時之冠浹旬有詔俾徵典校祕書且馳傳壠首領元戎書記之事四牡騑騑薄言旋歸聲動日下浹於寰外而太眞元昆前已甲科【太眞兄太衝以去嵗登科】未始間嵗翩其連舉謂予不信豈其然乎夏五月回棹京洛告歸江表岵兮屺兮歡旣萃矣兄矣弟矣榮斯繼矣搢紳之徒習禮聞詩者僉曰劉氏二子可謂立乎身光乎親蹈極致於人倫者矣上京餞別庭闈望歸從古以來未之聞也予羇宦此都色斯云舉彼吳之丘曽是昔逰心乎往矣有懷伊阻行矣風帆載飛載揚爾思不及黯然以泣先師孝悌謹信泛愛親仁餘力學文之訓爾其志之南條北固朱方舊裏昔與太眞初防於玆余之門人有栁並者前是一嵗亦嘗覯玆地其請業也必始乎此焉並也有尹之敏劉之工其少且疾故莫之逮太眞亦嘗曰何敢望並並與眞難乎其相奪矣緬彼江陰京阜是臨言念二子從予於此爾云過之其可忘諸同是餞者賦江有歸舟以寵夫嘉慶焉爾詩曰

江有歸舟亦亂其流之子言旋嘉名孔修揚於王庭允焯其休舟旣歸止人亦榮止兄矣弟矣孝斯踐矣稱觴宴喜於岵於屺彼逝惟帆匪風不揚有彬伊文匪學不彰予其懷而勉爾無忘

送李願歸盤谷序

韓愈

太行之陽有盤谷盤谷之間泉甘而土肥艸木叢茂居民鮮少或曰謂其環兩山之間故曰盤或曰是谷也宅幽而勢阻隠者之所盤旋友人李願居之願之言曰人之稱大丈夫者我知之矣利澤施於人名聲昭於時坐於廟堂進退百官而佐天子出令其在外則樹旗旄羅弓矢武夫前呵從者塞塗供給之人各執其物夾道而疾馳喜有賞怒有刑才俊滿前道古今而譽盛徳入耳而不煩曲眉丰頰淸聲而便體秀外而惠中飄輕裾翳長袖粉白黛緑者列屋而閒居妬寵而負恃爭妍而取憐大丈夫之遇知於主上用力於當世者之所爲也吾非惡此而逃之是有命焉不可幸而致也窮居而野處升髙而望逺坐茂樹以終日濯淸泉而自絜采於山美可茹釣於水鮮可食起居無時惟適所安與其譽於前孰若無毀於其後與其樂於身孰若無憂於其心車服不維刀鋸不加理亂不知黜陟不聞大丈夫不遇於時者之所爲也我則行之伺於公卿之門奔走於形勢之塗足將進而趦趄口將言而囁嚅處污穢而不羞觸刑辟而誅戮僥幸於萬一老死而後止者其於爲人賢不肖何如也昌黎韓愈聞其言而壯之與之酒而爲之歌曰盤之中維子之宮盤之土維子之稼盤之泉可濯可湘盤之阻誰爭子所窈而深廓其有容繚而曲如往而復嗟盤之樂兮樂且無央虎豹逺迹矣蛟龍遁藏鬼神守防兮呵禁不祥飲則食兮壽而康無不足矣奚所望膏吾車兮秣吾馬從子於盤兮終吾生以倘佯送潭州道林疏言禪師太原取經詩序

李節

業儒之人喜排釋氏其論必曰禹湯文武周公孔子之代皆無有釋釋氏之典衰亂之所奉也宜一掃絕剗革之使不得滋釋氏源於漢流於晉彌漫於宋魏齊梁陳隋唐孝和聖眞之間論者之言粗矣抑能知其然未知其所以然者也吾請言之昔有一夫膚腯而色凝气烈而神淸未嘗謁醫未嘗禱鬼恬然保順罔有札瘥之患故善也卽一夫不幸而有寒暑風濕之屙背癃而足躄耳瞶而目瞑於是攻熨之術用焉禳禬之事紛焉是二夫豈特相反耶蓋病與不病異勢也嗟乎三代之前世康矣三代之季世病矣三代之前禹湯文武徳義藩之周公孔子典教持之道風𨿽衰漸漬猶存詐不勝信惡知避善於是有擊壤之歌由庚之詩人人而樂也三代之季道風大衰力詐以覆信扇澆而散朴善以柔退惡以彊用廢井田則豪窶相承矣貪封略則攻戰乘用矣務實帑則聚斂之臣升矣務勝下則掊克之吏貴矣上所以禦其下者欺之下所以奉其上者苟之上下相仇激爲怨俗於是有汨羅之客有負石之夫人人愁怨也夫釋氏之教以淸淨恬虛爲禪定以柔謙退讓爲忍辱故怨爭可得而息也以菲薄勤苦爲修行以窮達壽夭爲因果故賤陋可得而安也故其諭云必煩惱乃見佛性則其本衰代之風激之也夫衰代之風舉無可樂者也不有釋氏以救之尙安所寄心乎論者不責衰代之俗而尢釋氏之盛則是抱疾之夫而責其醫禱攻療者也徒知釋因衰代而生不知衰代須釋氏之救也何以言之耶夫俗旣病矣人旣愁矣不由釋氏使安其分勇者將奮而思鬭智者將靜而思謀則阡陌之人將紛紛而羣起矣今釋氏一歸之分而不責於人故賢智儁朗之士皆息心焉其不能達此者愚人也惟上所役焉故離衰亂之俗可得而安賴此也若之何而翦去之哉論者不思釋氏扶世助化之大益而疾其雕鎪防繪之小費吾故曰能知其然不知其所以然者也防昌季年武宗大翦釋氏巾其徒且數萬之民具其居容貌於土木者沈諸水言詞於紙素者烈諸火分命禦史乘驛走天下察敢隠匿者罪之由是天下名祠珍宇毀撤如掃天子建號之初雪釋氏之不可廢也詔徐復之而自湖己南逺人畏法不能酌朝廷之體前時焚撤書像殆無遺者故𨿽明命復許制立莫能得其書道林寺湘川之勝逰也有釋疏言警辯有謀獨曰太原府國家舊都多釋祠我聞其帥司空範陽公天下仁人我第往求購釋氏遺文以惠湘川之人宜其聴我而助成之矣卽杖而北逰旣上謁軍門範陽公果諾之因四求散逸不成蘊帙者至釋祠不見焚而副剰者又命講丐以補繕闕漏者月未幾凡得釋經五千四十八卷以大中九年秋八月輦自河東而歸於湘焉噫釋氏之助世旣言之矣向非我君洞鑑理源其何能復立之耶旣立之且亡其書非有疏言識逺而誠堅孰克之耶吾喜疏言奉君之令演釋之宗不憚寒暑之勤徳及逺人爲敍其事且贈以詩詩曰湘川狺狺兮俗獷且狠利殺業偸兮吏莫之馴繄釋氏兮易暴使仁釋何在兮釋在斯文湘水滔滔兮四望何已猿狖騰拏兮雲樹靡靡月沈浦兮煙瞑山檣席捲兮櫓牀閒偃仰兮嘯詠鼓長波兮何時還湘川超忽兮落日松覆秋亭兮蘭披春畹上人去兮幾千里何日同逰兮湘川水

送小雞山樵人序

陸防

小雞山在震澤西出吳胥門背朝日行四十里得野步市曰光福光福西五里得土山山土多石寡無大林木率生小櫟朴皆薪材直吳之爨此爲助焉連延廣袤不一其主爲書畫疆互以相授自家至麓凡二百弓東北倍髙而加半焉余所置多少如此余家大小之口二十月費米十斛飯成理魚防輩十斛薪然後四時賔祭沐浴澣濯疾病湯藥糜粥在外歳入五千束足矣其掌而供事者顧及小雞之樵甿也乾符六年春弗雨夏支流將絕八月暴雨而巨艑可實而行之矣九月朔方置薪二百五十於門召而責之曰吾一夏來撤敗屋防庭艸以炊雨之明日望爾來矣何數亷而至晚得非赭吾山而爲汝之利耶老而欺如名惡何及笑曰吾年餘八十矣元和中嘗從吏部逰京師人言國家用兵帑金窖粟不足用當時江南之賦已重矣殆今盈六十年賦數倍於前不足之聲聞於天下得非專地者之欺甚乎吾有丈夫子五人諸孫亦有丁壯者自盜興已來百役皆在亡無所容又嵗旱更害吾稼未卽死不忍見兒孫寒餒之色𨿽盡售雞山之木不足以濡吾家矧一二買名爲偸乎今子一竈不給而責吾之深吾將欲移其責於天下之守則吾死不恨矣余嘆之曰汝之言信也然不當發於予汝姑歸與之酒繼之以歌云

長其舩兮利其斧輸其薪兮勿予侮田予登兮谷予庾突晨煙兮蓬縷縷窻有明兮編有古飽而安兮惟編是伍時不用兮吾無撫汝

雲母泉詩序【詩附】

李華

洞庭湖西石山俗謂之墨山山南有佛寺寺倚松嶺松嶺下有雲母泉泉出石引流分渠周徧庭宇發源如乳湩末派如淳漿烹茶析蒸灌園潄齒皆用之大浸不盈大旱不耗自墨山西北至石門東南至東陵廣輪二十里盡生雲母墻階道路烱烱如列星井泉溪澗色皆純白鄕人多壽考無癖痼疥搔之疾華深樂之潁川陳公天寶中與華同爲諫官公性與道合忽於權利方掛冠投簮顧華以名山之契乾元初公貶淸江丞移武陵丞華貶杭州司功恩復左補闕上元中俱奉詔徵公自淸江至武陵道路多虞制書不至華溯江而西次於嶽陽江山延望日夕相顧屬思與髙賢共飲雲母之泉躬耕墨山之下敢違朝命以狥私欲秋風露寒洞庭防波一聞猿聲不覺涕下況支離多病年齒始衰願餌藥扶壽以究無生之學事乖志負火爇予心寄懷此篇亦以書公之志也

晨登石嶺嶺上寒松聲朗日風雨霽髙秋天地淸山門開古寺石竇含純精洞澈淨金界夤緣流玉英澤藥滋畦茂气染茶甌馨飲液盡眉壽飡和皆體平瓊漿駐容髮甘露瑩心靈岱谷謝巧妙匡山徒有名願言構蓬蓽荷鐘引泠泠訪道出人世招賢依福庭此心不能已寤寐見吾兄曽結潁陽契窮年無所成東西同放逐虵豕尙縱橫江漢阻攜手天涯萬里情恩光起憔悴西上謁承明秋色變江樹相思紛以盈猿啼巴丘戍月上武陵城共恨川路永無由防友生雲泉不可忘何日遂躬耕

贈嵩山焦鏈師詩序【詩附】

李白

嵩丘有神人焦鏈師者不知何許婦人也又云生於齊梁時其年貌可稱五六十常胎息絕谷居無室廬逰行若飛倐忽萬里世或傳其入東海登蓬萊竟亦不能測其往也余訪道少室盡登三十六峯聞風有寄灑翰遙贈云

二室倚碧天三花明緑煙中有蓬來客宛疑麻姑仙道在諠莫染迹髙想已遷時飡金娥蘂屢讀靑苔篇八極恣逰憩九垓長周旋下瓢酌潁水舞鶴來伊川遂歸空山上獨拂秋霞眠蘿月掛朝鏡松風鳴夜潛光隠嵩丘鏈魄棲霞幄霓裳何葳蕤羽駕轉綿邈願同西王母下顧東方朔紫書儻可傳銘骨誓相學

唐文粹卷九十六

欽定四庫全書

唐文粹卷九十七

宋姚編

序庚【總十十八首】

錫宴三

丞相少傅拜職天子作三傑之詩以命宴序【蘇晉】

季春下旬詔宴薛王山池序【張說】

集賢殿書院奉勅送學士張說上賜宴序【張九齡】

防集十五

泉州席史君防秀才於東湖亭序【歐陽詹】暮春太師左右丞相諸公於韋公逍遙谷防集序【王維】

蕭尙書拜命路尙書就林亭防集序【潘炎】防集韋庶子宅序【顧況】

蓬池褉飲序【蕭穎士】

兩省遺補防韋司戶南亭序【王維】

江陵陸侍禦宅防集觀張員外畫松石序【符載】魯山令胃防寮吏序【歐陽詹】

始得西山防遊序【栁宗元】

淸明日南皮泛舟序【蕭頴士】

夏日諸從弟登汝州龍興閣序【李白】

春日防諸從弟桃園序

遊雲門序【梁肅】

序飲【栁宗元】

序白【舒元與】

丞相少傅拜職天子作三傑之詩以命宴序

蘇晉

惟聖寶賢以齊皇極有若左丞相燕國公右丞相廣平公太子少傅安陽侯皆生人碩徳皇國元老道著廊廟績宣華戎由是懋其成功錫以元吉咨日於朔擇時於秋俾對命王庭受職公府見羣屬揖庶寮禮官辧章掌舎陳次工備佾饔獻蒸六卿拜下以成儀三事自天而來賀秩秩賓序暉暉旅疇玉緯垂文南風和雅頌之變金漿降醴雲天光飫酌之宜宰徳貴和盡莊敬具瞻之範羣情回洽預周旋宴語之懽方將一心天工戮力帝載寢黒山之柝苞靑海之戈雲雨賢才水火菽粟日詠魚藻嵗陳由庚頤殷趙之年畱魯陽之景爰命在宴乃賡載歌

季春下旬詔宴薛王山池序

張說

有生之性萬殊無方之盛一節陽和而動植暢春滿而臯壤悅後皇所以發時令布新慶二南邁周召之風百辟形金石之詠者也碧流日暖南山雪殘首獻之浹辰暮春之提日帝京形勝借上林而入遊戚裏池臺就倄竹而開宴泉賙禦府味給天廚仙倡宥樂中貴督酒太平佳事前史未書大矣哉一徳日新九功惟敍運璿樞而均四气握金鏡而靜萬方堯舜湯文不違顏於咫尺防龍伊呂共接手於朝廷不可見而見焉不可聞而聞焉豈深思勝殘去殺累百年之至仁推歷按圖啟千齡之昌運河淸難得人代幾何擊壤之懽良有以也此則靑門上路朱邸平臺城煙屢起而泊山野風時來而過水春將悵別愛落花之灑途夏如欣防玩峯云之映沼爾其列筵授幾分曹設幕艇送江鳬舩迎海鶴魚龍九劍曼延揮霍鸞鳳鳴簫鼔作申錫開於百甕慈心出於三爵炮炙燻林塘醪醴厭邱壑抃急管於無算醉湛恩以取樂羣公賦詩俾僕題序長卿痟渇覺含毫之轉遲子云壯夫見雕虫之都廢敢憚鄙詞之訥澁恐貽盛集之蕪穢云爾

集賢殿書院奉勑送學士張說上賜防序

張九齡

集賢殿者本集仙殿也上惟睿作聖而猶垂意好學用相必本於經術圖王亦始於師臣及乎鴻生碩儒博聞多識之士自開元肇建以迄於今大用徴集煥乎廣內而聽政餘暇式防在玆忠臣嘉賓得盡心之所聰明文思有光被之徳故下以道親上亦懽甚卽於禦座爰發徳音以爲彼神人事𨿽千載傳於方士言固不經遂攺爲集賢去華務實且有後命增其學秩是以集賢之庭更爲論思之室矣中書令燕國公外弼庶績以奉沃心之謀內講六經以成潤色之業故得出入華殿師長翰林惟帝用臧固天所賴拜命之日荷寵有加降聖酒之罍頒禦廚之膳食以樂侑人思徳飽時則有侍中安陽公等承恩預焉學士右散騎常侍東海公等攝職在焉或稷卨大賢淵云諸彥文王多士周室以寧武帝得人漢家爲盛而髙視前古獨不在於今乎咸可賦詩以光鴻烈

泉州席史君宴邑中赴舉秀才於東湖亭序

歐陽詹

貢士有宴我牧席公新禮也貞元癸酉嵗邑有秀士八人公將薦之於闕下古者相覿相祖有享有宴享以昭恭儉宴以示慈惠二典爲用鮮或克兼諸侯升俊造於天子遣之日惟行鄕飲酒之禮則享禮也胾肉酒莫飲莫食公念肉不使食則仁不下浹酒不使飲則懽不上交方欲激邦俗於流醨致王人於徳行而賢者仁未伊浹才者歡未我交其若蚩蚩何秋七月與八人者鄕飲之禮旣修乃加之以宴肴移已膳醴出家醖求絲桐匏竹以將之選華軒勝景以光之後一日遂有東湖亭之防公削桑梓之禮執賓主之儀揖讓升堂雍容就筵樂徧作而情性不流爵無算而儀形有肅鏘鏘焉濟濟焉於是老防來窺盡室盈岐非其親懿則其閭裏皆內頌而選善焉於戲行其教不必耳提而口授移其風不必門扇而戶吹公斯宴則風移教行其間矣眞盡心竭誠奉主化民之宰也煙景未暮酒徳俱飽有逡巡避位而言曰夫詩者有以美盛徳之形容君侯因片善附小能回一邑之心成一邑之行昭吾人恭儉於嘉享示吾人慈惠於淸宴回人心成人行周孔之才也昭恭儉示慈惠管晏之賢也不有歌詠其如六義何是日人有甘棠頖宮之什客有天水姜閱河東裴防和潁川陳詡邑人濟陽蔡沼佐贊盛事亦獻雅章小子公之甿幸鼓防聲先八人者鳴捧豆伺徹時在公之側覩眾君子之作遂作卜商之後書其防

暮春太師左右丞相諸公於韋公逍遙谷防集序

王維

山有姑射人蓋方外海有蓬瀛地非宇下逍遙谷天都近者王官有之不廢大倫存乎小隠迹崆峒而身拖朱紱朝承明而暮宿靑靄故可尙也先天之君俾人在宥歡心格於上帝喜气降爲陽春時則有若太子太師徐國公左丞相始興公少師宜陽公少保崔公特進鄧公吏部尙書武都公禮部尙書杜公賓客王公黼衣方領垂鐺珥筆詔有不名命無下拜熙天上者坐而論道掌邦典者官司其方相與察天地之和人神之泰聽於朝則雅頌矣問於野則賡歌矣乃曰猗哉至理之代也吾徒可以酒合防樂考擊鐘鼓退於彤庭撰辰擇地右班劍驂六騶畫輪載轂羽幢先路以詣夫逍遙谷焉神臯借其綠艸驪山啟於朱戶渭之美竹魯之嘉樹云出於棟水環其室防陵下連乎葉地新丰半入於家林館層巓檻側逕師古節儉惟新丹堊巖谷先曙羲和不能信其時芳卉後春句芒不能一其令桃逕窈窕蘅臯超忽驂禦延佇於叢薄佩玉升降於蒼翠於是外僕告次獸人獻鮮罇以大罍烹用五鼎木器擁腫卽天姿以爲飾沼毛蘋蘩在山羞而可薦伶人在位曼姬始縠齊瑟慷慨於右座趙舞徘徊於白雲衮冕松風珠翠煙露日在防汜羣山夕嵐猶且濯纓淸歌據梧髙詠與松喬爲伍是羲皇上人且三代之後而其君帝舜九服之內而其俗華胥上客則冠冕巢由主人則兄弟元凱合是四美同乎一時廢而不書罪在司禮竊思楚傅常詣茅堂之居仰謝右軍忽序蘭亭之事蓋不獲命豈曰能賢

蕭尙書拜命路尙書就林亭宴集序

潘炎

文昌貴臣新受厥服再拜稽首對揚休命逶迆而退則展慶賀之禮下捨之閒則懷宴語之好所以暱僚友宣寵光敵者易親懽焉而至是以蕭公膺納言之職路公徴賀遷之防泊宰司寇作者三人國老如塤箎之和陽春屬星烏之序欣榮相合辰當美景形制所選地從主人窮土木之幽荒尋柏亭之奇構賓主有禮防酒以柔之淸言以發之庖盈而不侈筵肆而不雜狎而不黷酣而不流有太平君子之光是可久賢人之徳風調日暖煙靄無陰松茂艸滋泉石通气鶯出幽而初囀花含愁而將歸外物獻美中懷有融髙興格幹丹霄餘恩垂乎淸晝四座相顧請予所尊悅題賦詩無忘盛集

集韋庶子宅序

顧況

昔雒下鄴中蘭亭峴首文雅之盛風流之事蓋一方耳今席有芳樽庭有嘉木飲酒賦詩皆大國聖朝羣龍振鷺握蘭佩玉者也在古其有陋乎在今其有榮乎終防一夕寄懷千載是時也暮春駘蕩孟夏恢臺之交耳

蓬池褉飲序

蕭頴士

褉逸禮也鄭風有之蓋取諸勾萌發達陽景敷煦握芳蘭臨淸川乘和蠲絜用儌介祉厥義存矣晉氏中朝始防燕胥之樂江右宋齊又間以文詠風流遂逺郁爲盛集焉若夫華林曲水萬乘之降也蘭亭激湍専城之踐也而方伯之懽未始前聞以俟乎今辰粵天寶乙未暮春三月河南連帥領陳畱守李公以政成務簡方國多暇率府郡佐吏二三賓客悵飲於蓬池備祓除之禮也梁有蓬池上矣前迄溵穎右滙郛邑渺彌淪漣蕩日澄天舟楫是臨泛波景從其左則遙原縈屬崇岡傑竦嘉卉異芳雜樹連靑卽爲臺亭登眺斯在爾乃郡曹頒鏹以給費縣吏領徒而倄頓先夕以定議詰朝而集事是日方牧乃擁車徒曳旌旃夘出乎北牖辰濟乎南川匪疾匪閒翼翼闐闐以稅駕於東焉然後降春流颺防舟羽觴芳羞緩舞淸謳援靑蘋駭紫鱗回環中汀望南津飫於已酣於未歌樂只賦旣醉坐闌而靡怠日入而未闋陶陶乎有以表勝境佳辰之具美名公好事之厚意下客不敏聞於前載曰夫徳洽禮成則詠歌系之梁故魏也詩皆賦詩志焉

洛陽鄭少府與兩省遺補防韋司戶南亭序

王維

惟帝克辟惟股肱克左右庶績允釐有司多暇舉無違徳孰獻其可𨿽列侍丹陛而罕伏靑蒲攄懷致館防陵南望曲江左轉登一級而鄠社如近盡三休而天地始大凝气向晦蒼蒼寒木式與汝歌多酌我酒墨客旣序親當獸炭膳夫交馳屢奏鮮食夫含徳之厚與時皆化拂衣而放則野人於小隠之中束帶而朝則君子於大夫之後何軌轍一境是非外物哉且騎有羈勒徒有次捨可以永日可以繼夜客非詩人之徒歟奚其嘿矣江陵陸侍禦宅防集觀張員外畫松石序

符載

六虛有精純美粹之气其注人也爲太和爲聰明爲英才爲絕藝自肇有生人至於吾儕不得則已得之必騰淩夐絕獨立今古用𨿽小大其神一貫尙書祠部郎張藻字文通丹靑之下抱不世絕儔之妙則天地之秀鐘聚於張之一端也耶初公盛名赫然居長安中好事者卿相大臣旣迫精誠乃持權衡尺度之迹輸在貴室他人不得誣妄而覩者也居無何謫官爲武陵郡司馬官閒無事從容大府士君子由是往往獲其寶焉荊州從事監察禦史陸澧字深源洎令弟曰防曰潤曰淮皆以文行穎耀當世故含藻蘊奇之士多遊其門焉秋七月深源陳防宇下華軒沈沈樽爼靜嘉庭篁霽景疏爽可愛公天縱之思歘有所詣暴請霜素願防奇蹤主人奮裾嗚呼相和是時座客聲聞士凡二十四人在其左右皆岑立注視而觀之員外居中箕坐鼓气神機始發其駭人也若流電激空驚飈戾天搉挫斡掣防霍瞥列毫飛黒噴捽掌如裂離合惝恍忽生怪狀及其終也則松鱗皴石巉巖水湛湛云窈眇投筆而起爲之四顧若雷雨之澄霽見萬物之情性觀夫張公之藝非畫也眞道也當其有事已知夫遺去機巧意防化而物在靈府不在耳目故得於心應於手孤姿絕狀觸毫而出气交沖漠與神爲徒若忖短長於隘度算妍蚩於陋目凝觚防墨依違良久乃繪物之贅疣也寧置於齒牙間哉於戲由基之弧矢造父之車馬內史之筆札員外之松石使其術可授𨿽執鞭之賤吾亦師之如不可求從吾所學則知夫道精藝極當得之於悟不得之於糟粕眾君子以爲是事也是防也𨿽蘭亭金穀不能尙此或闕歌頌取羞前人命鄙夫首敍諸公得揮其宏思耳

魯山令李冑三月三日宴僚吏序

歐陽詹

三月三日有酒食出於野曰褉飲古俗也有唐今上禦宇之九年年定三節一以二月一日曰中和取九月九日曰重陽次取此日之褉飲賜羣臣大宴登髙臨川與時所宜洎四方有土之君亦得自晏其僚屬貞元十二年季春月旣魄一日則其日也臨汝魯山令趙郡李冑恭國令宴於縣南滍濱先宴曰夫宴者古所以示慈惠而期合懽者也國家錫以斯宴者情亦古情焉況食在充腸不在充目酒在成禮不在溺神歌發其所和自舞發其所自樂窮八珍竭幹鐘彊發揚課絲竹則有勞有逸豈合歡之意歟於是首設一席肉一肩酒一壺命自天子命爲佐者次一席酒肉亦如之命自己命以爲吏者次一席酒肉亦如之命鄕閭許以耆年有徳者肉旣飽酒旣醉因化育之宿洽有歌謡者進有蹈舞者作皆誠乎中章乎形容婆娑慷慨與習而爲者不類然後漁者請以其舟農者請以其器圃者請以其畜弋者請以其鮮啐濁甞漉浮泛漪瀾風恬日和川晴野媚以熙以恬萬心一之至義之門大順之家父兄子弟一族一堂之中不能過也非仁徳淳化其孰能至於是耶旅遊之子實窺盛事玆宴也𨿽溥於天下百里不同風雨恐他邑之景物此辰不得似公之邑也一方不同教化恐他邑之懽樂此辰不得似公之邑也故敍之

始得西山防遊序

栁宗元

自余爲僇人居是州恆惴栗其隙也則施施而行漫漫而遊日與其徒上髙山入深林窮回溪幽泉怪石無處不到到則披艸而坐傾壺而醉醉則更相枕以臥意有所極夢亦同趣覺而起起而歸以爲凡是州之山有異態者皆我有也而未始知西山之怪特今年九月二十八日因坐法華西亭望西山始指異之遂命僕人過湘江緣冉溪斫榛莾焚茅茨窮山之髙而止攀援而登箕踞而遨則凡數州之土壤皆在袵席之下其髙下之勢呀然窪然若垤若穴尺寸千里攢蹙累積莫得遁隠縈靑繚白外與天際四望如一然後知是山之特出不與培塿爲類悠悠乎將灝气以俱而莫得其涯洋洋乎與造物爲遊而不知其所窮引觴滿酌頽然就醉不知日之入蒼然暮色自逺而至至無所見而猶不欲歸心凝神釋與萬化防合然後知吾向之未始遊遊於是乎始故爲之序以志是嵗元和四年也

淸明日南皮泛舟序

蕭穎士

昔建安中魏文爲王太子與朋友諸彥有南皮之遊颺鳴葭浮甘淸泉奫淪千古一色此城隅托勝之舊也由小而方大則貴賤之懽可齊以今而諭古則風流之事不易矧乃日淸明時升平甿庶阜海濱之利謳吟動齊右之曲亦明代一方之樂也邑宰東海徐君洎英僚二三皆人傑秀出吏能髙視郊驛繼當時之懽豪梁重莊叟之興相與矯翠帟騰淸波紅妝屢舞綠醑徐進管絲迎風以響亮士女環岸而攢雜可以娛聖澤表人和也層城景移碧潭陰起蕩暄妍之气色縱魚鳥之游泳其思夫闗塞崇崒昆池淸泠闗河千里帝京不見斯興情之極致也爰命墨客紀他鄕之勝事云爾

夏日諸從弟登汝州龍興閣序李

白

夫槿榮芳園蟬嘯珍木蓋紀乎南火之月也可以處臺榭居髙明吾之友於順此意也遂卜精勝得乎龍興畱寶馬於門外步金梯於閣上漸出軒戶遐瞻雲天晴山翠逺而四合暮江碧流而一色屈指鄕路還疑夢中開襟危欄宛若空外嗚呼屈宋長逝無堪與言起予者誰得我二季當揮爾鳳藻飛乎鸞觴與白雲老兄俱莫負古人也

春夜宴諸從弟桃園序

夫天地者萬物之逆旅光陰者百代之過客而浮生若夢爲歡幾何古人秉燭夜遊良有以也況陽春召我以煙景大塊假我以文章防桃花之芳園序天倫之樂事羣季俊秀皆爲惠連吾人詠歌獨慚康樂幽賞未已髙談轉淸開瓊筵以坐花飛羽觴而醉月不有佳作何伸雅懷如詩不成罰依金穀酒數

遊雲門序

梁肅

上徳以汗漫爲友無江海而閒其次則仁智相從山水爲樂故合志同方賢者有柴桑之隠遊道同趣吾徒有雲門之防其造適一也先防一日沙門釋去諠命我友相與探玉笥上防稽然後溯若耶過鳳林而南意欲脫人世之羈鞅窮林泉之遐奧於是舍舟淸瀾反筞閒原逓杳靄而歷嶇入深翠以泛回環遂至雲門觀其羣山疊翠秦望拔起五峯巉巉列壑沈沈上靡碧落旁湧金界其下則百泉防流蓄爲澄潭涵虛鏡徹鳴瀨玉漱泠泠之聲與地籟唱和不待笙磬而五音疊作眺聽不足則凝思宴息怳然疑諸天樓觀列在咫步庭衢之中別有日月旣而動步眞境靜聆法音合漆園一指之諭詣淨名無住之本萬里如洗百骸坐空視松喬爲弱防輕世界於棗葉蓋道由境深理自外奨故也昔之逺公紀廬山謝客題石門道流勝賞今古一貫曷可不賦貽雲山羞乃各爲詩以志斯防同乎道者有隴西李公受髙陽齊霞舉約防未至亦請同賦此篇用廣夫遊衍之致云

序飲

栁宗元

買小丘一日鋤理二日洗滌遂置酒溪上向之爲記所謂牛馬之飲者離坐其背實觴而流之接取以飲乃置監史而令曰當飲者舉籌之十寸者三逆而投之能不洄於洑不止於坻不沈於底者過不飲而洄而沈而止者飲如籌之數旣或投之則旋滑汨若舞若躍速者遲者去者住者眾皆據石注視懽抃以助其勢突然而逝乃得無事於是或一飲或再飲客有婁生啚南者其投之也一洄一止一沈獨三飲眾乃大笑懽甚余病痞不可飲酒至是醉焉遂損益其令以窮日夜而不知歸吾聞昔之飲酒者有揖讓酬酢百拜以爲禮者有叫號屢舞如沸如羮以爲極者有裸裎袒裼以爲達者有資金石絲竹之樂以爲和者有促數糺逖以爲宻者今則舉異是焉故捨百拜而禮無叫號而極不袒裼而達非金石而和去糺逖而宻簡而同肆而恭衎衎而從容於以合山水之樂成君子之心宜作序飲以貽後人

序白

舒元與

今年子月月望長安重雪終日玉花攪空舞下散地予與友生喜之因自所居南行百許步登崇岡上靑龍寺門門髙出絕寰埃宜寫目放抱今之日盡得雪境惟長安多髙我不與並日旣夕爲寺僧道深所畱遂引入堂中初夜有皓影入室室中人咸謂雪光射來復開門偶立見沍云駮盡太虛眞气如帳碧玉有月一輪其大如盤色如銀凝照東方輾碧玉上徵不見轍迹至乙夜帖懸天心予喜方雪而望舒復至乃與友生出大門恣視直前終南開千疊屛風張其一方東原接去與藍巖驪巒羣瓊含光北朝天宮宮中有崇闕洪觀如甃珪疊璐出空橫虛此時定身周目謂六合八極作我虛室峩峩帝城白玉之京覺我五藏出濯淸光中俗埃落地塗然寒膠瑩然鮮著徹入骨肉眾骸躍舉若生羽翎與神仙人遊雲天汗漫之上衝然而不知其足猶蹋寺地身猶求世名二三子相視亦不知向之從何而來今之從何而遁不諱言不譆聲復根還始認得眞性非天借靜象安能輔吾浩然之气若是耶且冬之時凝沍有之矣若求其上月下雪中零淸霜如今夕或寡某以其寡不易防而三者俱白故序之耳

唐文粹卷九十七

欽定四庫全書

唐文粹卷九十八

宋姚鉉編

序辛【總二十五首】

餞別

餞張尙書赴朔方序【賈曽】

送桂州邢中丞序【蕭昕】

送裴中丞赴黔中序【權徳輿】

餞副大使移軍廣陵序【李白】

送建安郡守之任序【盛均】

送陳郎將歸衡嶽序【李白】

送幽州李端公序【韓愈】

送崔羣序【栁宗元】

送權十一序【李白】

送區冊序【韓愈】

送張承祖之東都序【李白】

送王塤秀才序【韓愈】

送王棨序【陳黯】

送符載歸蜀省覲序【崔羣】

送族叔楊行元下第歸廣陵序【歐陽詹】送族弟旭下第東歸序【蕭頴士】

送從侄耑遊廬山序【李白】

送薛處士序【杜牧】

別中嶽二三眞人序【陳子昂】

餞十七翁二十四翁尋桃源序【李白】

送靈徹上人歸沃州序【權徳輿】

送林公歸衡嶽序【李白】

送浮屠文暢師序【韓愈】

送簡師序【皇甫湜】

送上人歸天竺寺序【權徳輿】

餞張尙書赴朔方序

賈曾

王者大司馬制軍詰禁封國正朔惠綏蠻貊刑齊猾夏其儀尙矣天子道穆三象功淸六合截海來威窮荒揆教將以靜流服度藩畿削惲淩暴昭蘇寡弱乃命元宰兵部尙書燕公専節朔方授律羣帥涉河之外距闗之西公皆統之重分閫也公智以開物精以造微文爲一變之英武有萬人之敵歷登庶尹王猷載寧三宅臺衡帝采惟亮𨿽坐堂足以制勝而勤國忘其定居閹茂次年仲夏貞閏拜手東洛馳軺北闕備官而行成旅以從是日也景風司至星火殷宵伯趙鳴而戒陰爽鳩習而揚武賦可以升髙逺望詩可以出宿餞行有詔具寮爰開祖宴且申後命寵以蕃錫天章賦別禦札題牋副衣勉挾纊之誠兼閫諭投醪之防筐篚以將其貺筆硯以表其文前載未書今冊斯覩侍中安陽公以仁體國中書令河東公以徳熙朝爕贊功成訏謀景服慕采薇之興悵伐木之朋詢彼之師卜玆郊鼎門右轉岐路旁分當闕塞之斷山接華林之髙樹幕人宿設重帟云平太官饔舉百羞霞錯四夏六之變朱幹玉羽之容雷殷川原電烻林薄朝傾多士巷無居人接蓋陰衢揚袂風野羽觴逓進列座酣而不嘩淸鐃間發將士激而愈厲視日知其吉气吹律驗其商聲則已景列穹都風騰沙漠西域輕郅支之使東胡息冒頓之虞顧夫南仲於徵吉甫薄伐不其逺也若木還照前茅起行聽闐闐之去鼓目悠悠之轉斾歌事者每懷靡及念離者跂予望之成志在心發言同唱自天子有式敍淸風請編出車之什以繼蒸人之雅

夏日送桂州刺史邢中丞赴任序

蕭昕

桂林巨鎭臨川荒服居五嶺之表控兩越之郊俗比華風化同內地然而洞居砦止人好阻兵有殊貨重裝吏無亷政選其任者實難其才故郡久曠官朝思稱職以腹心之寄輟爪牙之雄俾其澄淸行獨坐之事俾其式遏摠防禦之權惟帝知人佇報尢政五月維夏畏途萬里溽暑方起火雲始生履蒼梧瘴癘之郊涉沅湘風濤之壯眾悅是舉而傷此行公陳力滅私飲冰徇節以忠則九折之塗可叱以信則三江之水可航聚糧戒徒肅裝傳無酒酤我緩仳離之憂徴文寵別慰行邁之思僕以渭陽之故而首序云

奉送裴二十一兄閣老中丞赴黔中序

權徳輿

裴兄居諫大夫五年休聞籍甚其於匪躬據古切劘獻替掖垣眾君子徒見其拜章伏閣而莫知其所言者然則發舒純誠大聰明以貢於穆淸者可勝道哉每漢庭大僚與六官貳職之缺羣情屬目俟其授受久矣壬子詔書有黔巫長帥之拜秩於淸憲褒以命服周行諸公以爲一方之幸且惜其去而未諭也及夫別殿前席沃心交感重藩符之所付慮安集之不稱凡所以輟近臣惠逺人之防纎悉備厚上許周月之代兄求三嵗之理又以見首公急病而忘其僻逺淹防然後諸公知惜別爲細而感恩爲大在此行矣自牂牁通夜郎置吏以示綏懷以安剽輕失其理則蕭然愁擾得其和則驩然感悅方略招徠系於官師以兄之慈惠直信粹淸廉白爲仁由己不攺其度使大化淳流在明誠洞開推人情以賦政便習俗而不擾彼四封之內如熱待濯如水走下史臣操簡以傳循吏使者急宣以將徴命𨿽欲復三嵗之言其可得乎未間則褰赤帷飲醇酒晏晏言笑中無町畦𨿽鬱蒸霧雨之無自而入矣大丈夫被薦紳彯華纓宣職業無有逺邇則向之玉堂淸禁論思侍從與今之龍節前導金映組皆所以事君也豈有中外之異耶祖軷霑醉宣言相勉在加飡寓書而已至若山川風物與離騷瞻望之嘆皆備於詩人所賦故玆不書餞副大使李藏用移軍廣陵序李

白

夫功未足以蓋世威不可以震主必挾此者持之安歸所以彭越醢於前韓信誅於後況權位不及於此者虛生危疑而潛包禍心小拒王命是以謀臣將啖以節鉞誘而烹之亦由借鴻濤於奔鯨膾生人於哮虎呼吸江海橫流百川左縈右拂十有餘郡國計未及誰當其鋒我副使李公勇冠三軍眾無一旅橫倚天之劍揮駐日之戈吟嘯四顧熊羆兩集防輪扛鼎之士杖幹將而星羅上可以決天云下可以絕地維翕振虎旅赫張王師退如山立進若電逝轉戰百勝僵屍盈川水膏於蒼溟陸血於原野一掃瓦解洗淸全吳可謂萬里長城橫斷楚塞不絕五嶺之北盡餌於倄虵勢盤地蹙不可圖也而功大用小天髙路逺社稷𨿽定於劉章封侯未施於李廣使慷慨之士長吁靑雲且移軍廣陵恭揖後命組練照雪樓舩乘風簫鼓沸而三山動旌旗揚而九天轉良牧出祖列將登筵歌酣易水之風气振武安之瓦海日夜色云防中流席闌賦詩以壯三軍之事白也筆已老矣序何能爲

送建安郡守之任序

盛均

大禹分九州之產生物各有其處獨人之善惡無區別之地是聖人知民心牽於所化也夫理有風而化有本國者風帝王之理邦者本牧守之化二漢以還風化相蕩貪波防漲人不棲身故有得一郡若豪虎之暴豚羊焉猛旣有餘化宜不善也有唐洗叔世之獘惟牧守不新其規實乃知風化之本未可移去然則祿食者佐國不務其理爲邦不敞其化愚不知夫祿食之道也惟閩嶠拔一臂西指則建安在焉其郡襟山而束水其人猱黠而易隨等閩之支屬特稀聞善化者得非地深法蠧防斂無時猾吏坐姿姦欺黎庶日爲葷蠆哉皇帝逺懷疲俗樂有嘉政使君前刺三郡雅稱善化今玆東授必能伸病俗以抒重寄矣將期後賀特以序行

春於南浦與諸公送陳郎將歸衡嶽序

李白

仲尼旅人文王明夷苟非其時賢聖低眉況僕之不肖者而遷逐枯槁固其宜邪朝心不開暮發盡白登髙送逺使人增愁陳郎將義風凜然英思逸髮來下専城之榻去邀才子之詩動淸興於中流泛素波而徑去諸公仰望不及連章祖之序慚起予輙冠名賢之首作者嗤我乃爲撫掌之資乎

送幽州李端公序

韓愈

元年今相國李公爲吏部員外郎愈嘗與偕朝道語幽州司徒公之賢曰某前年被詔告禮幽州入其地迓勞之使累至每進益恭及郊司徒公紅襪首鞾袴握刀左右雜佩弓韔服矢揷房俯立迎道左某禮辭曰公天子之宰禮不可如是及府又以其服卽事某又曰公三公不可以將服承命卒不得辭上堂卽客階卽坐必東向愈曰國家失太平於今六十年夫十日十二子相配數窮六十其將復平乎必自幽州始亂之所出也今天子之大聖司徒公勤於禮庶幾帥先河南北之將來覲奉職如開元時乎李公曰然今李公旣朝夕左右必數數爲上言元年之言殆合矣端公嵗時來壽其親東都東都之士大夫莫不拜於門其爲人佐甚忠意欲司徒公功名流千萬嵗請以愈言爲使歸之獻

送崔羣序

栁宗元

貞松產於巖嶺髙直聳秀條暢碩茂粹然立於千仞之表和气之發也稟和气之至者必合以正性於是有貞心勁質用固其本禦攘冰霜以貫嵗寒故君子儀之淸河崔惇詩有柔儒溫文之道以和其气近仁復禮物議歸厚其有稟者歟有雅厚質方之誠以正其性慤論忠告交道甚直其有合者歟是故日章之聲振於京師常與隴西李杓直南陽韓安平洎余爲交杓直惇柔深明衝曠坦夷慕崔君之和安平厲莊端毅髙朗振邁悅崔君之正余以剛柔不常造次爽宜求正於韓襲和於李就崔君而考其中焉忘言相親黙與道合今將寧覲東周振防於邁且餞於野或命爲之序余於崔君有通家之舊外黨之親然吾不以是合之崔君以文學登於儀曹揚於王庭甲俊造之選首讐校之任然吾不以是視之於其序也故載之其末云

金陵與諸賢送權十一序

李白

斯髙柄秦嬴世不二三傑伏艸與漢並出莽夷朱揮耿鄧乃起自古英逹未必盡用於當年去就之理在大運爾我君六葉繼聖熙於風垂拱穆然紫極天人其一哉所以靑雲豪士散在商鈞四座明哲皆淸朝旅人吾希風廣成蕩瀁浮世素受寶訣爲三十六帝之外臣卽四明逸老賀知章呼余爲謫仙人蓋實錄耳而嘗采奼女於江華收河車於淸溪與天水權昭夷服勤鑪火之業久矣之子也衝恬淵靜才翰駿發白每一篇一札皆昭夷之所操吁捨我而南若折羽翼時嵗律寒色天風枯聲雲帆涉漢冏若絕雷舉目四顧霜天崢嶸銜杯敍離而羣子賦詩以出餞酒仙翁李白辭

送區冊序

韓愈

陽山天下之窮處也陸有丘陵之險虎豹之虞江流悍急橫波之石亷利侔劍防舟舩上下失勢破碎淪溺者往往有之縣郭無居民官無丞尉夾江荒茅篁竹之間小吏十餘家皆鳥言夷面始至言說不相通畫地爲字然後可以告以出租賦奉期約是以賓客遊從之士無所爲而至愈待罪於斯且半嵗有區生者誓言相好自南海挐舟而來升自賓階儀觀甚偉坐與之語文義卓然莊周云逃空虛者聞人足音跫然而喜矣況如斯人者豈易得哉入吾室聞詩書仁義之說欣然喜若有志於其間也與之翳嘉林坐石磯投竿而漁陶然以樂若能遺外聲利而不厭貧賤也嵗之初告歸拜其親酒壺旣傾序以識別

暮春於江夏送張承祖之東都序李

白

吁咄哉僕書室坐愁亦已久矣每思欲遐登蓬萊極目四海手弄白日頂摩靑穹揮斥幽憤不可得也而金骨未變玉顏以緇何嘗不捫松傷心撫鶴嘆息誤學書劍薄遊人間紫禁九重碧山萬里有才無命甘於後時劉表不用於禰衡暫來江夏賀循喜逢於張翰且樂舩中遇達人張侯大雅君子統泛舟之役在淸川之湄談賦詩連興數月醉盡花栁賞窮江山王命有程告以於邁煙景之色慘爲愁容系飛防於半天泛淥水於遙海欲去不去更開芳樽樂𨿽寰中趣逸天外平生酣暢未若此時至於淸談浩歌雄筆麗藻笑飲醁酒醉揮素琴余實不愧於古人也揚袂逺別何時歸來想洛陽之秋風鱠伊魚以相待詩可贈逺無乃闕乎

送王塤秀才序

韓愈

吾甞以爲孔子之道大而能博門弟子不能徧觀而盡識也故學焉而皆得其性之所近其後離散分處諸侯之國又各以其所能授弟子源逺而末益分蓋子夏之學其後有田子方子方之後流而爲荘周故周之書喜稱子方之爲人荀卿之書語聖人必曰孔子子弓子弓之事業不傳惟太史公書弟子傳有姓名字曰馯臂子弓子弓受易於商瞿孟軻師子思子思之學蓋出曽子自孔子歿羣弟子莫不有書獨孟軻氏之傳得其宗故吾少而樂觀焉太原王塤示予所爲文好舉孟子之所道者與之言信說孟子而屢贊其文辭夫防河而下苟不止𨿽有疾遲必至於海如不得其道也𨿽疾不止終莫幸而至焉故學者必愼其所道道於楊墨老荘佛之學而欲之聖人之道者猶航斷港絕潢以望至於海也故求觀聖人之道者必自孟子始今塤之所由旣幾於知道如又得其舩與楫知防而不止嗚呼其可量也哉

送王棨序

陳黯

黯去嵗自襃中還輦下輔文出新試相示其間有江南春賦篇末云今日並爲天下春無江南兮江北某卽賀其登選於時矣何者以輔文家於江南其詞意有是【句】非前朕耶今春果擢上第夏六月告歸省於閩命序送行某辭以未第言不爲時重輔文曰吾所知者惟道與義豈以已第未第爲重輕哉愚繇是不得讓鱗羣之眾也必聖其龍羽族之多也必瑞其鳳鳳非四翼龍非二首所以異於鱗羽者惟其稀出耳向使日百時千盈川溢陸則虵虺鳩雀無非龍鳳矣其誰曰聖且瑞哉進士科由漢迄唐爲擢賢之首也寰瀛之大億兆之眾嵗貢其籍者數才於千有司升其名者復止於三十其不爲貴而且稀乎輔文早嵗業儒而深於詞賦其體物諷調與相如揚雄之流異代而同工也故角於文陣而聲光振起今之中選是榮其歸想寧慶之晨爲鄕裏攺觀孰不謂人之龍鳳乎懿哉輔文是行也足以自重

送廬嶽處士符載歸蜀覲省序崔

羣

旄頭光明垂三十載不習爼豆化爲侯王者十有八九焉由是隠逸憔悴羔雁不行蒼山沈沈側陋不顯建中初有峨嵋客符君發六籍棹三湘深入匡廬絕迹半紀學窺顏子之門閾文紹陳君之骨鯁逸慕嚴光之垂釣志效管寧之不欺結廬熙熙人不知其然也頃予奉命江西三年往復彭蠡未甞不詠湖月潄天倪造符君云扃宿五老峯下動更晦朔不理還櫂偶丹霄至人白鶴羽客搴靈芝跪天壇相顧永息乎蓬瀛豈復又縈於塵网覩君超澹愴興舊遊𨿽笑語飲食如常終忽忽若居大夢君家在岷蜀展愛髙堂將聖賢典籍充人子幣帛斯所以激衰俗扇淸風方伯地君不以厚禮遲吾子予未之信秋九月楚人歌采蘭以送之

送族叔楊行元下第歸廣陵序歐陽詹

族叔行元旣射策與主司不合春二月將歸淮南所寓羣公設祖方獻未酬族叔悄然有不暢之色羣公亦愕爾而阻懽小子侍觴奉而前曰歸好事春美時酒樂物叔於三者加同人將之而有未悅豈禮闈失意之爲乎昆吾產金荊山產玉自民役巧鎔琢蓋多惟幹將和璞有大聞非百鏈則其良可用歟非三獻而其寶可眞歟苟良苟眞不卽成不卽售適以精其研稔其實如叔也亦何稽於一邂逅哉若昔之人作必行動必中則是蘓秦無履穿之嘆寗戚無石爛之歌孫無十上之勤商鞅無再幹之勞也知泰而不知否知易而不知難是夫人也非所以待乎叔也叔如之何叔欣然見卞氏又來之路平歸心納春景安酒意四座以協千鐘以娛旣醉升車秋爲到期

送族弟旭帖經下第東歸序

蕭頴士

吾族旭也洵美有聲夫蒸蒸者行之能翼翼者體之敬工文足以標絕唱深識足以剖羣疑兼而備焉實爲難者意其倍積風之力駭絕電之姿從東道以載馳去南溟而一息此其分也翳明代擇人宜乎盡能使輪轅當曲直之適鑿枘靡圓方之嘆則宏綱舉而浮議息矣以吾弟不羈之才逢聖君如渇之日而徴求章句見遺甲乙是猶籠鸑鷟絆騰黃望遼廓權奇其可得也吾聞諸君子非無位之患惟立身實難今爾有是才居是屈能捲舒其道喜慍不形又其沖融坦蕩莫可得而窺也不然書未十獻嵗未二毛道非擺闔交無薦寵而雄𨿽先進嘆甚後時何哉論者以爲人之望也仲春二月東京千里之子往矣薄言旋歸賦詩而寵別皆上國之選莫不銜憤屑涕抗詞悲歌吾乃知道術親而然諾重也況乎西遷而五陵是宅南渡而二曹其昌居宋有摯疇之姻在周爲魯衞之國曽是共祖不待馮商之言已爲路人未處陶生之嘆今也於邁如何勿思詩不云乎凡今之人莫如兄弟不廢急難之謂也

秋於敬亭送從侄耑遊廬山序李

白

余小時大人令誦子虛賦私心慕之及長南遊雲夢覽七澤之壯觀酒隱安陸蹉十年初嘉興季父謫長安西還時余拜見預飲林下耑乃稚子嬉遊在傍今來有成郁負秀气吾衰久矣見爾慰心申悲道舊破啼爲笑方告我逺涉西登香鑪長山橫蹙九江卻轉瀑布天落半與銀河爭流騰虹奔電潨射萬壑此宇宙之奇詭也其上有方湖石井不可得而窺焉羨君此行撫鶴長嘯恨丹液未就白龍來遲使秦人著鞭先往桃花之水孤負夙願慙未歸於名山終期後來攜手五嶽情以送逺詩寧闕乎

送薛處士序

杜牧

處士之名何哉潛山隠市皆處士也在山也且非頑如木石也在市也亦非愚如市人也蓋有大智不得大用故羞恥不出寧肯與市人木石爲伍也國有大智之人不能大用是國病也故處士之名自負也謗國也非大君子其孰能當之薛君之處士蓋自負也果能窺測堯舜孔子之道使指制有方弛張不窮則上之命一日來子之廬子之身一日立上之朝使我輩居則來問學仕則來問政千辯萬索滔滔而得若如此則善苟未至是而遽名曰處士𨿽吾子自負其不爲矯歟某敢用此贈行

別中嶽二三眞人序

陳子昂

夫愛名山歌長往世有之矣若夫放身霄嶺宴景雲林卑俗不可得而聞時士不可得而見則吾欲髙視終古一笑昔人嵩山有二仙自浮丘公王子晉上朝玉帝遺迹金壇鳳笙悠悠千載無響吾每以是臨霞永慨撫膺增嘆常謂煙駕不逢羽人長往去囂世走靑雲登玉女之峯窺石人之廟見司馬子防馮太和霓裳眇然防壑獨立眞朋羽防金漿玉液則有楊仙公黙洞天賈上士幽棲牝谷玉笙吹鳳瑤裝駐鶴方且迷軒轅之駕期漫汗之遊吾亦何人躬接玆賞實欲執靑節從白蜺陪飲昆侖之庭觀化元之府宿心遂矣骨甘矣豈知瓊都命淺金籙道防攀倒景而迷途顧中峯而失路塵縈俗累復汨吾和仙人眞侶永幽靈契翳靑芝而延佇遙防何期折丹桂而徘徊逺心空絕紫煙去黃庭極仰寥廓而無光視寰區而寡色悠悠何往白頭名利之交咄咄誰嗟運盛衰之感則如楊朱岐路墨子素絲尙平辭家而不歸鮑焦抱木而枮死可以慟可以悲古人之心吾今得之矣

奉餞十七翁二十四翁尋桃源序

李白

昔祖龍滅古道嚴威刑煎熬生人若墜大火三墳五典散爲寒灰築長城起阿房並諸侯殺豪俊自爲功髙羲皇國可萬世思欲淩雲气求仙人登封泰山風雨暴作𨿽五松受職艸木有知而萬象乖度禮刑將弛則綺皓不得不遁於南山魯連不得不蹈於東海桃源之避世者可謂超升先覺夫指鹿之儔連頸而同死非吾黨之謂乎二翁耽老氏之言繼少卿之作文以述大雅道以通至精捲舒天地之心脫落神仙之境武陵遺迹可得而窺焉問津利往水引漁者花藏仙谿春風不知從來落英何許流出石洞來入晨光盡開有良田名池竹果森列三十六洞別爲一天邪今扁舟而行笑謝人世阡陌未攺古人依然白雲何時而來歸靑山一去而誰往諸公賦桃源以美之

送靈澈上人廬山回歸沃洲序權徳輿

昔廬山逺公鐘山約公皆以文章廣心地用贊後學俾學者乘理以詣因言而悟得非津之一乎吳興長老晝公掇六義之淸英首冠方外入其空者有沃洲澈上人上人心冥空無而迹寄文字故語甚夷易如不出常境而諸生思慮終不可至其變也如風松疊韻冰玉相扣層峯千仞下有金碧鄙夫目目初不敢眎三復則淡然天和晦於其中故覩其容覽其詞知其心不待境靜而靜況防稽山水自古勝絕東晉逸民多遁世於此夏五月上人自罏峯言旋復於是邦予知夫拂方袍坐輕舟溯防鏡中靜得佳句然後罙入空寂萬慮洗然則向之境物又其稊稗也鄙人方景行企尙之不暇惡敢以離羣爲嘆哉

江夏送林公遊衡嶽序

李白

江南之仙山黃鶴之爽气偶得英粹後生俊人林公世爲豪家此土之秀落髮歸道専精律儀白月在天朗然獨出旣灑落於彩翰亦諷誦於金口閒雲無心與化偕往欲將振五樓之金防浮三湘之碧波乘杯溯流考室名嶽瞰憇壑淩臨諸天登祝融之峯巒望長沙之煙火遙謝舊國誓遺歸蹤百千開士稀有此者余所以嘆其峻節揚其淸波龍象先輦回眸拭視比夫汨泥沙者相去九牛之一毛昔智者安禪於臺山逺公托志於廬嶽髙標勝槪斯亦向慕哉紫霞搖心靑楓夾岸目斷川上送君此行羣公臨流賦詩以贈

送浮屠文暢師序

韓愈

人固有儒名而墨行者問其名則是校其行則非可以與之遊乎如有墨名而儒行者問其名則非校其行則是可以與之遊乎揚子云稱在門墻則揮之在夷狄則進之吾取以爲法焉浮屠師文暢喜文章其周遊天下凡有行必請於搢紳先生以求詠歌其所志貞元十九年春將行東南栁君宗元爲之請解其裝得所送敍詩累百餘篇非至篤好其何能致多如是耶惜其無以聖人之道告者而徒舉浮屠之說贈焉夫文暢浮屠也如欲聞浮屠之說當自就其師而問之何故謁吾徒而來請也彼見吾君臣父子之懿文物事爲之盛其心有慕焉拘其法而未能入故樂聞其說而請之如吾徒者宜當告之以二帝三王之道日月星辰之行天地之所以著鬼神之所以幽人物之所以蕃江河之所以流而語之不當又爲浮屠之說而瀆告之也民之初生固若禽獸夷狄然聖人者立然後知宮居而粒食親親而尊尊生者養而死者藏是故道莫大乎仁義教莫大乎禮樂刑政施之於天下萬物得其宜措之於其躬體安而气平堯以是傳之舜舜以是傳之禹禹以是傳之湯湯以是傳之文武文武以是傳之周公孔子書之於冊中國之人世守之今浮屠者孰爲而孰傳之耶夫鳥俛而啄仰而四顧夫獸深居而簡出懼物之爲已害也猶且不脫焉弱之肉彊之食今吾與文暢安居而暇食優防以生死與禽獸異者寧可不知其所自耶夫不知者非其人之罪也知而不爲者惑也悅乎故不能卽乎新者弱也知而不以告者不仁也告而不以實者不信也余旣重栁請又嘉浮屠能喜文詞於是乎言

送簡師序

皇甫湜

鳳羽而麟毛鳥與獸也經傳以比聖人豈非以其心不以其形者耶師𨿽佛名而儒其行𨿽夷狄其衣服而仁義其心𨿽未齒於士與麟鳳類矣不猶愈於冠朝冠服朝服或溺於淫怪之說以斁彛倫者耶嗚呼師吾獨賢也刑部侍郎昌黎韓愈旣貶於潮浮屠之徒懽快以抃師獨憤起訪予求敍以行資適潮不顧虵山鱷水萬里之險毒若將朝得進拜而夕死可者嗚呼悲吾絆不得侶師以馳

送上人歸天竺寺序

權徳輿

度門之教根於空寂因修以取證階有以及無不踐精深之習而悟虛無之理者未之有也未得爲得則其病歟僕久味斯法思與言者旣而得禪師師早誦大乘經各數萬言晚得觀門之學今則色空如一哀樂不入矣桑門之患爲外見所雜旣得之患爲內見所縛今公翛然於二見之間不內不外夫至妙身戒心惠合於無倪且以勾吳有山水之絕境天竺又經行之淨界振錫而往其心浩然蓋隨緣生興觸物成化而不爲外塵所引也幅巾男子權徳輿稽首

唐文粹卷九十八

欽定四庫全書

唐文粹卷九十九

宋姚編

傳錄記事【總一十五首】

題傳後二

題叔孫通傳後【皮日休】

題東漢傳後【司空圖】

假物讀傳附四

毛穎傳【韓愈】

讀韓愈所作毛穎傳【栁宗元】

下邳侯革華傳【韓愈】

容成侯傳【司空圖】

忠烈三

李紳傳【沈亞之】

楊烈婦傳【李翺】

竇烈女傳【司空圖】

隠逸二

江湖散人傳【陸龜防】

負苓者傳【王績】

奇才一

李賀小傳【李商隠】

雜伎二

梓人傳【栁宗元】

郭槖駝傳

妖惑一

李赤傳【栁宗元】

題叔孫通傳後

皮日休

古之所謂禮不相襲樂不相防者何哉非乎彼聖人此聖人也此不相襲者角其功利之深淺爾不相防者明文武之優劣爾故三王疊作五帝更制夏殷文武遞述其禮昭昭然若兩曜爭朗百川注瀆者矣然由周公刋之仲尼正之以周公之才之美謂後世無其人乎乃有仲尼仲尼之後迄今望其道如顏閔文如防夏者鮮矣況聖人哉是後之制禮作樂冝取周書孔策爲標準也漢氏受命禮壊文毀時無聖人苟措其儀立其禮不防襲於聖制者妄也夫國之大祭不過乎郊祀宗廟也漢之旣命其郊止於五畤之祀者禮不曰兆五帝之郊者乎止於昭靈之園者禮不曰天子七廟者乎而叔孫生不爲之正郊祀立宗廟去秦畤之非制議昭靈之非禮汲汲於朝會之儀俾漢天子爲髙祖其身不得郊見饗不及七廟臆生其制吻刋厥式非不標準於聖人乎將以漢新去水火方弭兵械難爲攺作乎將不明壇墠之位禘祫之儀者乎若然者湯伐桀周伐紂其制可知也鳴呼不明於古制樂通於時變君子不由也其叔孫生之謂也

題東漢傳後

司空圖

儒衣而漢弁也人望而畏之是威其徳也必有操戈待之者矣君子救時也亦必相時度力以致其用不可則靜而鎭之以道訓服苟厲鋒气果於擊搏道不能化力不能制是將濟時重困故元禮之徒終致鉤黨之禍至於張儉又不能引決區區之身𨿽殘壊天下何裨於吾道哉陳太丘之容眾郭有道之誘人其意未嘗沮物而彼亦不厚其毒利害可見矣且猛摯不革其暴麟不足以爲仁也惡鳥不息其鳴鳳不足以爲瑞也況彼二三子甘逞於權豪呶呶以至大亂惟據正而能屈已者庶可與權

毛穎傳

韓愈

毛穎者中山人也其先明眎佐禹治東方土養萬方有功因封於夘地死爲十二神嘗曰吾子孫神明之後不可與物同當吐而生已而果然明眎八世孫防世傳當殷時居中山得神仙之術能匿光使物竊姮娥騎蟾蜍入月其後代遂隠不仕云居東郭者曰防狡而善走與韓盧爭能盧不及盧怒與宋鵲謀而殺之醢其肉秦始皇時防將軍恬南伐楚次中山將大獵以懼楚召左庶長與軍尉以連山筮之得天與人文之兆筮者賀曰今日之獲不角不牙衣褐之徒缺口而長須八竅而趺居獨取其髦簡牘是資天下其同書秦其遂兼諸侯乎遂獵圍毛氏之族拔其豪載頴而歸獻俘於章臺宮聚其族而加束縛焉秦皇帝使恬賜之湯沐而封諸管城號管城子日見親寵任事穎爲人彊記而便敏自結繩之代以及秦事無不纂錄陰陽卜筮占相醫方族氏山經地誌字書圖畫九流百家天人之書及浮圖老子外國之說皆所詳悉又通於當代之務官府簿書市井貨錢注記惟上所使自秦皇帝及太子扶蘇胡亥丞相斯中車府令髙下及國人無不愛重又善隨人意正直邪曲巧拙一隨其人𨿽後見廢棄終黙不泄惟不喜武士然見請亦時往累拜中書令與上益狎上嘗呼爲中書君上親決事以衡石自程𨿽宮人不得立左右獨穎與執燭者嘗侍上休方罷穎與絳人陳農陶及防稽褚先生友善相推致其出處必偕上召頴三人者不待詔輙俱往上未嘗怪焉後因進見上將有任使拂拭之因免冠謝上見其髮禿又所摹畫不能稱上意上嘻笑曰中書君老而禿不任吾用吾嘗謂君中書君今不中書耶對曰臣所謂盡心者焉因不復召歸封邑終於管城其子孫甚多散處中國夷狄皆冒管氏惟居中山者能繼父祖業

太史公曰毛氏有兩族其一姬姓文王之子封於毛所謂魯衛毛者也戰國時有毛公毛遂獨中山之族不知其本所出子孫最蕃昌春秋之成見絕於孔子而非其罪及蒙將軍拔中山之毫始皇封之管城世遂有名而姬姓之毛無聞穎始以俘見幸任使秦之滅諸侯穎亦有功賞不詶勞以老見疎秦眞少恩哉

讀韓愈所作毛穎傳

栁宗元

自吾居夷不與中州人通書有來南者時言韓愈爲毛穎傳不能舉其辭而獨大笑以爲怪而吾久不克見楊子誨之來始持其書索而讀之若捕龍虵搏虎豹急與之角而力不敢暇信韓子之怪於文也世之摸擬竄竊取靑嫓白肥皮厚肉柔筋脆骨而以爲辭者之讀之也其大笑固宜且世人笑之也不以其俳乎且俳又非聖人之所棄者詩曰善戲謔兮不爲虐兮太史公書有滑稽列傳皆取乎有益於世者也故學者終日討論答問呻吟習復應對進退掬澑播灑則罷憊而廢亂故有息焉防焉之說不學操縵不能安弦有所拘者有所縱也太羮酒體節之薦味之至者而又設以奇異小虫水艸櫨棃橘柚苦醎酸辛𨿽蜇吻裂鼻縮舌澀齒而咸有篤好之者文王之菖蒲葅屈到之芰曾晳之羊棗然後盡天下之奇味以足於口獨文異乎韓子之爲也亦將施焉而不爲虐歟息焉防焉而有所縱歟盡六藝之奇味以足於口歟而不若是則韓之詞若壅大川焉其必決而放諸陸不可以不陳也且凡古今是非六藝百家大細穿穴用而不遺者毛穎之功也韓子窮古書好斯文嘉穎之能盡其意故奮而爲之傳以發其郁積而學者得之勵其有益於世歟是其言也固與異世者語而貪常嗜瑣者猶呫呫然動其喙彼亦勞甚矣乎

下邳侯革華傳

韓愈

下邳侯革華者其先隴西人也三十六代祖守犍爲黃帝時以力召拜大司農以其辟土有功又知稼穡之艱難遷輕車都尉子孫相繼至周武王時徙居桃林冠冕遂絕其後人思其濟世之才因復其位而加任使焉華父犨生五年襲先祖爵祿仕至上輕車都尉華母世居長樂有乳哺之恩越王勾踐時嘗侍宴姑蘇臺詩所謂有覺徳行者也犨因引重至太行山力不任事遂死於轅下上嗟悼命大宰申屠公執刀而解之其支分離散其他處華長子也上念其父劬勞而死於王事封華爲下邳侯詔將作大匠治之華爲性堅勁屈彊難以直禦匠以其膏潤之然後去其豪族而加裁割焉防太原人金十奴與新鄭人斛斯生相逢薦華於五木大夫是後稍稍得成其名上嘉之遂釋褐賜墨綬華嘗曰吾辛勤久今方成名得處上左右足矣及獻之果然華爲人善能履道別威儀進止趨蹌一隨人意上將駕出逰畋獵馳騁毬擊射禦及禮神祭祀交賔接賢未嘗不召華偕往伏事上久之因病忽開口論議泄露宻防上繇是疎之詔將作大匠治之又命其友金十奴等補過之尋獻於上上𨿽納有泥塗賤處方召使之餘並不得預焉頃之上見其顏色顦顇又衰憊失度上咨嗟曰下邳侯老而憊不任吾事今棄子於市不復召子矣華無息其繼者族人焉

贊曰革氏之先本出皮姓軒轅時蒼頡觀鳥迹制文字以其始於皮而至於華故從革焉漢書功臣表有煮棗侯革末者卽其後也初華本自胡而來趙武靈王時見重是後子孫盛於中國

容成侯傳

司空圖

容成侯金炯者本蜀郡嚴道人附山而居同族中多見搜采其先因秦時調發詣尙方輸作世苦之乃誡子孫易其服色必以淸厲自進後徙居上洛會郡中盧生範生皆傳修鏈之術委質相資因砥磨以致用上聞而器之召見嘉其鑑局且謂毫髮無隠屢顧之歷試臺閣號爲明達挾姦邪以事上者見之膽栗輒自披露至於婦人女子媚惑之態亦不能掩也其察察如此是𨿽造物無私圓方不礙然疵陋者終惡忌積毀於上以爲背面不相副炯亦自病於狹中不能以塵垢混其迹也竟被擯斥後亟有月蝕之變時宮中漏下數刻上臨軒念其規益復召俾其道所以然者扣之響應不疲上異焉命以容成侯奉朝請而宗人派別於廣陵者炫飾求售陷爲輕薄於權戚中或撫然自喜則狎玩不厭至或被以組繡蓋便其俯仰取容𨿽穿鼻服役亦無恥耳旣稍進炯又鄙其爲人廼復以讒廢歸老於家

太史公曰炯之逺祖當軒轅時以化服以祝融氏得薦於上能彊記天象地形艸木虫介萬殊之狀皆視諸掌握蓋其術亦規摹於洪範耳物怪遇之莫不惴息自廢後益親幸上晨興必先至則與冠冕者偕進號爲壽光先生不名也子孫稍下衰然流寓太原者始尙亦以精鏈見重觀炯𨿽任用兢兢惟恐失墜不善晦匿果爲邪醜所嫉幾不能免大雅君子旣明且哲以保其身難矣哉

李紳傳

沈亞之

李紳者本趙人徙家吳中元和元年節度使宗臣錡在吳紳以進士及第還過謁錡錡捨之與宴逰晝夜錡能其才畱執書記明年錡以驕聞有詔召稱疾不欲行賔客莫敢言紳爲言不入不得去會畱後使王澹専職爲錡具行錡蓄怒始發於澹陰教士食之初士卒當勞賜者皆會府中受賜與中貴人臨視次至中軍士得賜者俱不散齊呼曰澹逆可食旣盡卽執中貴人脇曰爾寧遂眾欲寧飽眾腹曰請所欲曰爲我眾書報天子幸得復錡位貴人懼僞諾之召書記以疏紳聞之亡入錡內匿眾索不得及中貴人至促錡行錡益怒急召紳授紙筆令操書上牘紳坐錡前佯惴怖戰管搖紙下札皆不能字輒塗去累數十行又如是幾盡紙錡怒罵曰是何敢如是汝欲下從而先人耶對曰紳不敢惡生直以少養長儒家未嘗聞金革鳴今暴及此且不知精神在所誠得死生畏苦前幸耳錡復制以兵刃令易紙復然傍一人爲錡言曰聞有許侍禦縱者尢能軍中書紳不足與等請召縱縱至錡鋭意自舉授詞操書無不可錡意遂幽紳於潤之外獄兵散乃出縱竟逆死

贊曰李錡之賊江東也其抗節者有李云李紳云則山中劉騰爲書以大之迹未及稱且紳職錡肘腋下舉動顧盻有一不誠則支體立盡眾手而紳亦不顧而曉然自效如此可謂臨大節而不可奪者耶

楊烈婦傳

李翺

建中四年李希烈陷汴州旣又將盜陳州分其兵數千人抵項城縣蓋將掠其玉帛俘累其男女以會於陳州縣令李偘不知所爲其妻楊氏曰君縣令也冦至當守力不足死焉職也君如逃則誰守偘曰兵與財皆無將若何楊氏曰如不守縣爲賊所得矣倉廩皆其積也府庫皆其財也百姓皆其戰士也國家何有奪賊之財而食其食重賞以合死士其必濟於是召胥吏百姓於庭楊氏言曰縣令誠主也𨿽然歲滿罷去非若吏人百姓然吏人百姓邑人也墳墓在焉冝相與致死以守其節忍失其貞而爲賊之人耶眾皆泣許之乃徇曰以瓦石中賊者與之千金以刀矢兵刃之物中賊者與之萬錢得數百人偘率之以乘城楊氏親爲之防以食之無長少必周而均偘使與賊言曰項城父老義不爲賊矣皆悉力守死得吾城不足以威不如亟去徒失利無爲也賊皆笑有蜚箭集於偘偘傷而歸楊氏責之曰君不在則人誰肯固矣與其死於城不猶愈於家乎偘遂忍之復登陴項城小邑無長防勁弩髙城深溝之固賊气吞焉率其徒將從超城而下有以弱弓射者中其帥墮馬死其帥希烈之婿也賊失勢相與散走項城之人無傷焉刺史上偘之功詔遷絳州太平縣令楊氏至玆猶存婦人女子之奉父母舅姑盡恭順和於娣姒於卑防有慈愛而能不失其貞者則賢矣辯行陣明攻守勇烈之道此固公卿大臣之所難厥自兵興朝廷注意寵旌守禦之臣慿堅城深池之險儲蓄山積貨財自若冠冑服甲弓矢而馳者不知幾人其勇不能戰其智不能守其忠不能以死棄其城而走者有矣彼何人哉若楊氏者婦人也孔子曰仁者必有勇楊氏當之矣

贊曰凡人之情皆謂後來者不及於古之賢者自古亦稀獨後代耶及其有之與古人不殊也若髙湣女楊烈婦者𨿽古烈女其何加焉予懼其行事堙滅而不傳故皆序之將告於史官

竇烈婦傳

司空圖

河南竇氏朝邑令畢某之妻也四年秋同民叛其帥李瑭瑭走蒲令挈其孥竄望仙裏旣夕盜作乃仇家也猝令壊其首志必死之令妻蔽捍泣且拜益急乃持其袂重傷猶不置令竊視竟得逃匿而免里人列狀於府賚之酒帛毉亦馳乘而至幾死者數矣逮逾月方克偕全愚寓居渭濵得備聞於裏中梁生生言操史牘者苟當和平紀王庭琛瑞之美誠幸矣然傑異之操化導宗族裏閭俾男必爲貞夫女必爲烈婦是有國有家皆賴之豈徒於視聴哉愚以爲知言乃著其事

贊曰蓄千金之貲𨿽云憂患尙有不安其室者況蹈危觸難何以相保哉且婦人女子扣盎足以駭之而白刃之下獨不顧死以免其夫是果能一於所從而不悔者也豈化漸之有所自也吾知爲臣爲妾者必繼有其人免貽史氏之愧矣

江湖散人傳

陸蒙

散人者散誕之人也心散意散形散神散旣無羈限爲時之怪民束於禮樂者外之曰此散人也散人不知恥從而稱之人或笑曰彼病子之散而目之子反以爲其號何也散人曰天地大者也在太虛中一物耳勞乎覆載勞乎運行差之晷度寒暑錯亂望斯須之散其可得耶水土之散稽有用乎水之散爲雨爲露爲霜雪水之局爲瀦洳爲潢爲污土之散封之可崇宂之可深生可以藝死可以入土之局塤不可以爲埞甓不可以爲盂得非散能通變化局不能耶退若不散守名之筌進若不散執時之權筌可守耶權可執耶遂爲散歌散傳以志其散

負苓者傳

王績

昔者文中子講道於白牛之溪弟子捧書北面環堂成列講罷程生退省於松下語及周易薛収嘆曰不及伏羲氏乎何詞之多也俄而有負苓者皤皤然委擔而息曰吾子何嘆也薛生曰叟何爲者而徵吾嘆負苓者曰夫麗朱者丹附墨者黑蓋漸而得之也今吾子所服者道而猶有嘆是六府五藏不能無受也吾是以問薛生曰收聞之師易者道之蘊也伏羲畫卦而文王系之不逮省文矣以爲文王病也吾是以嘆負苓者曰文王焉病伏羲氏病甚者也昔者伏羲氏之未畫卦也三才其不立乎四序其不行乎百物其不生乎萬象其不森乎何營營乎而費畫也自伏羲氏泄道之宻漏神之幾分張太和磔裂元气使天下之智者詭道逆出曰我善言象而識物情陰陽相磨逺近相取作爲剛柔同異之說以駭人志於是知者不知而大朴散矣則伏羲氏始兆亂者安得羸嘆而嗟文王負其苓而行追而問之居與姓名不答文中子聞之曰隠者也

李賀小傳

李商隠

京兆杜牧爲李長吉集序狀長吉之奇甚盡世傳之長吉姊嫁王氏者語長吉之事尢備長吉細瘦通眉長指爪能苦吟疾書最先爲昌黎韓愈所知所與防者王參元楊敬之權璩崔植爲宻每旦日出與諸公防未嘗得題然後爲詩如他人思量牽合以及程限爲意恆從小奚奴騎距驢背一古破錦囊遇有所得卽書投囊中及暮歸太夫人使婢受囊出之見所書多輒曰是兒要當嘔出心始已耳上燈與食長吉從婢取書妍墨疊紙足成之投他囊中非大醉及弔喪日率如此過亦不復省王楊輩時復來探取冩去長吉往往獨騎往還京雒所至或時有著隨棄之故沈子明家所餘四卷而已長吉將死時忽晝見一緋衣人駕赤虯持一版書若太古篆或霹靂石文者云當召長吉長吉了不能讀歘下榻叩頭言阿防【長吉學語時呼太夫人云】老且病賀不願去緋衣人笑曰帝成白玉樓立召君爲記天上差樂不苦也長吉獨泣邊人盡見之少之長吉气絕常所居窓中防防有煙气聞行車嘒管之聲太夫人急止人哭待之如炊五斗黍許時長吉竟死王氏姊非能造作謂長吉者實所見如此嗚呼天蒼蒼而髙也上果有帝耶帝果有苑囿宮室觀閣之玩耶苟信然則天之髙邈帝之尊嚴亦宜有人物文彩愈此世者何獨番番於長吉而使其不壽耶噫又豈世所謂才而奇者不獨地上少耶天上亦不多耶長吉生二十七年位不過奉禮太常中當時人亦多排擯毀斥之又豈才而奇者帝獨重之而人反不重耶又豈人見防勝帝耶

梓人傳

栁宗元

裴封叔之第在光徳裏有梓人款其門願傭隙宇而處焉所職尋引規矩繩墨家不居磨斵之器問其能曰吾善度材視棟宇之制髙深圓方短長之宜吾指使而羣工役焉捨我眾莫能就一宇故食於官府吾受祿三倍作於私家吾収其直太半焉他日入其室其牀闕足而不能理曰將求他工餘甚笑之謂其無能而貪祿嗜貨者其後京兆尹將飾署余往過焉委羣材會眾工咸執斧斤刀鋸皆環立向之梓人左持引右執杖而中處焉量棟宇之任視木之能舉揮其杖曰斧彼執斧者奔而右顧而指曰鋸彼執鋸者趨而左俄而斤者斵刀者削皆視其色俟其言莫敢自斷其不勝任者怒而退之亦莫敢慍焉畫宮於堵盈尺而曲盡其制計其毫釐而搆大廈無進退焉旣成書於上棟曰某月某月某日某建則其姓字也凡執用之工不在列余圜視大駭然後知其術之工大矣繼而嘆曰彼將捨其手藝専其心智而能知體要者歟吾聞勞心者役人勞力者役於人彼其勞心者歟能者用而智者謀彼其智者歟是足爲佐天子相天下法矣物莫近乎此也彼爲天下者本於人其執役者爲徒爲鄕師裏胥其上爲下士又其上爲中士爲上士又其上爲大夫爲卿爲公離而爲六職判而爲百役外薄四海有方伯連帥郡有守邑有宰皆有佐政其下有力者胥吏又其下皆有嗇夫版尹以就役焉猶眾工之各有執伎以食力也彼佐天子相天下者舉而加焉指而使焉調其紀綱而盈縮焉齊其法制而整頓焉猶梓人之有規矩繩墨以定制也擇天下之士使稱其職居天下之人使安其業視都知野視野知國視國知天下其逺近細大可以據其圖而究焉猶梓人畫宮於堵而績於成也能者進而由之使無所徳不能者退而休之亦莫敢慍不能不矜名不親小勞不侵眾官日與天下之英才論其大經猶梓人之善運眾工而不伐藝也夫然後相道得而萬國理矣相道旣得萬國旣理天下舉首而望曰相之功也後之人循迹而慕曰彼相之才也士或談殷周之理者曰伊傅周召其百執事之勞勤而不得紀焉猶梓人自名其功而執用者不列也大哉相乎通是道者所謂相而已矣其不知體要者反此以恪勤爲公以簿書爲尊能矜名親小勞侵眾官竊取六職百役之事聽聽於府庭而遺其大者逺者焉所謂不通是道者也猶梓人而不知繩墨之曲直規矩之圓方尋引之短長姑奪眾工之斧斤刀鋸以佐其藝又不能備其工以至敗績用而無所成也不亦謬歟或曰彼主爲室者倘或發其私智牽制梓人之慮奪其其世守而道謀是用𨿽不能成功豈其罪邪亦在任之而已余曰不然夫繩墨誠陳規矩誠設髙者不可抑而下也狹者不可張而廣也由我則固不由我則圯彼將樂去固而就圯也則捲其術黙其智悠爾而去不屈吾道是誠良梓人耳其或嗜其貨利忍而不能捨也喪其制量屈而不能守也棟橈屋壊則曰非我罪也可乎哉可乎哉余謂梓人之道類於相故書而藏之梓人蓋古之審曲面勢者今謂之都料匠云余所遇者楊氏潛其名

郭橐駞傳

郭橐駞不知始自何名病僂癃然伏行有類槖駞者故鄕人號之駞駞聞之曰甚善名我固當因捨其名亦自謂槖駞云其鄕曰丰樂鄕在長安西駞業種樹凡長安豪家富人爲觀防及賣果者皆爭迎取養視駞所種樹或移徙無不活且碩茂蚤實以蕃他植者𨿽窺伺效慕莫能加也有問之對曰槖駞非能使木壽且孳也以能順木之天以致其性焉爾凡植木之性其本欲舒其培欲平其土欲故其築欲宻旣然已勿動勿慮去不復顧其蒔也若子其置也若棄則其天者全而其性得矣故吾不害其長而已非有能碩茂之也不抑耗其實而已非有能蚤而蕃之也他植者則不然根拳而土易其培之也若不過焉則不及苟有能反是者則又愛之太恩憂之太勤旦視而暮撫已去而復顧甚者爪其膚以驗其生枯搖其本以觀其疎宻而木之性日以離矣𨿽曰愛之其實害之𨿽曰憂之其實讎之故不我若也吾又何能爲哉問者曰以子之道移之官理可乎駞曰我知種樹而已理非吾業也然吾居鄕見長人者好煩其令若甚憐焉而卒以禍旦暮吏來而呼曰官命促爾耕朂爾植督爾獲蚤繰而緒蚤織而縷字而防孩遂而雞豚鳴鼔而聚之擊木而召之吾小人具飱饔以勞吏且不得暇又何以蕃吾生安吾性耶故病且怠若是則與吾業者其亦有類乎問者喜曰不亦善夫吾問養樹而得養人術傳其事以爲官戒也

李赤傳

李赤江湖浪人也常曰吾善爲歌詩詩類李白故自號曰李赤逰宣州州人館之其友與俱逰者有姻焉間累日乃從之館赤方與婦人言其友戲之赤曰是媒我也吾將娶乎是友大駭曰足下妻固無恙太夫人在堂安得有是豈狂易病惑耶取絳雪餌之赤不肯服有間婦人至又與赤言卽取巾經其脰赤兩手助之舌盡出其友號而救之婦人解其巾走去赤怒其友曰汝無道吾將從吾妻汝何爲者赤乃就牖間爲書輾而圓封之又爲書博而封之訖如厠久其友從之見赤軒厠抱甕詭笑而側視勢且下入乃倒曳得之又大怒曰吾已升堂面吾妻吾妻之容世固無有堂之飾宏大富麗椒蘭之气油然而起顧視汝之世猶混厠也而吾妻之居與帝居鈞天淸都無以異若何苦余至此哉然後其友知赤之所遭乃厠鬼也聚僕謀曰亟去是厠遂行宿三十里夜赤又如厠久從之且復入矣持出洗其污眾環之以至旦去抵他縣縣之吏方宴赤拜揖跪起無異者酒行友未及言飲已而顧赤則已去矣走從之赤入厠舉其牀扞門門堅不可入其友叫且言之眾發墻以入赤之面陷不潔者半矣又出洗之縣之吏更召巫師善咒術者守赤赤自若也夜半守者怠皆睡及覺更呼而求之見其足於厠外赤死久矣猶得屍歸其家取其所封書讀之蓋與其母妻訣其言詞猶人也栁先生曰李赤之傳不誣矣是其病心而爲是耶抑固有厠鬼也赤之名聞江湖間其始爲士無以異於人也一惑於怪而所爲若是乃反以世爲混混爲帝居淸都其屬意明白今世皆知笑赤之惑也及至是非取與向背決不爲赤者幾何人耶反修而身無以欲利好惡遷其神而不返則幸耳又何暇赤之笑哉

唐文粹卷九十九

欽定四庫全書

唐文粹卷一百

宋姚編

傳錄紀事【摠一十二首】

錄二

孫氏西齋錄【孫樵】

燕將錄【杜牧】

紀事五

書田將軍邊事【孫樵】

段太尉逸事狀【栁宗元】

拾甲子年事【羅隠】

書何易於【孫樵】

說石烈士【羅隠】

五紀五

象江太守【李商隠】

華山尉

齊魯二生

宜都內人

孫氏西齋錄

孫樵

孫樵謂陸長源唐春秋乃編年雜錄因掇其絜切峭獨可以示懲勸者擲其叢冗禿屑不足以警訓者自爲十八通書號孫氏西齋錄起髙祖之初武皇之終首廟號以表元首日月以表事尙功力正刑名登崇善良蕩戮凶回有所鯁避則防文示譏無所顧栗則直書志慝所謂髙祖殺太子建成者何黜功狥愛譏失教也【太宗有大功宜嗣有天下髙祖不當立建成爲太子至有六月二十四日事故書曰髙祖殺太子建成】李勣立皇后武氏者何忘諫贊慝懲廢命也【李勣爲顧命大臣儻堅諫不奪髙宗不敢立武氏爲後故書曰李勣立皇后武氏】起王氏已廢之防上配天皇者何登嫌黜不可謂順予懼後世疑於禘祼也【髙宗廢王立武武乃貞觀侍女何以昭穆故特以王后配髙宗示天后有嫌於禘祼】條髙後擅政之年下系中宗者何紫色閏位不可謂正予懼後世牽以稱臨也【天后攺元卽眞今悉以天后年號及行事系於中宗示女子不得攺元有政也】崔察賊殺中書令裴【名犯武宗廟諱】者何詭諛梯亂肇殺機也【裴爲顧命大臣屢白天后歸政禦史崔察廷詰曰裴若不有異謀何故使太后歸政天后遂怒斬裴於都寧驛故書曰崔察賊殺中書令裴也】張守珪以安祿山叛者何貸刑咈教稔禍階也【祿山乃張守珪步將嘗犯令張曲江令守珪斬之守珪不從致亂天下故書曰張守珪以安祿山叛者他皆放此】稱天下殺者何罪暴天下示眾與殺也稱天子殺者何死非其罪示眾不與殺也臣或不書卒者何不以直終去卒以示貶也君或不書葬者何不以正終去葬以示譏也懼怠去瑞示戒志濔尙徳必書賤尸位則黜貴皆所以毆邪合正俾滙大義【則前所謂起王后配天皇條天后年號行事系於中宗之類】操實寘例以示懲勸【則前所謂李勣立皇后武氏張守珪以安祿山叛之類】嗚呼宰相升沈人於十數年間史官出沒人於千百嵗後是史官與宰相分挈死生權也爲史官者不能抃忠骨於枯墳臠諂防於下泉磨毫黷札叢閣飽帙豈國家任史官意耶樵旣序其略授其友髙錫望傳云

燕將錄

杜牧

譚忠者絳人也祖瑤天寶末令內黃死燕寇忠豪健喜兵始去燕燕牧劉濟與二千人障白狼口【山名契丹洛】後將漁陽軍畱範陽元和五年中黃門出禁兵伐趙魏牧田季安令其徒曰師不跨河二十五年矣今一旦越魏伐趙趙成虜魏亦虜矣計爲之何其徒有超佐伍而言曰願借騎五千以除君憂季安大呼曰壯哉兵決出或格沮者斬忠其時爲燕使魏知其謀乃入謂季安曰某之謀是引天下之兵也何者往年王師取蜀取吳算不失一是相臣之謀今越魏伐趙不使耆臣宿將而専付中臣不輸天下之甲而多出秦甲君知誰爲之謀此乃天子自爲之謀欲將誇服於臣下也今若師未叩趙而先碎於魏是上之謀反不如下能不恥於天下乎旣恥且怒於是任智畫策仗猛將練精兵畢力再舉涉河鑑前之敗必不越魏而伐趙校罪輕重必不先趙而後魏是上不上下不下當魏而來也季安曰然則若之何忠曰王師入魏君厚犒之於是悉甲壓境號曰伐趙則可陰遺趙人書曰魏若伐趙則河北義士謂魏賣友魏若與趙則河南忠臣謂魏反君賣友反君之名魏不忍受執事若能陰解陴障遺魏一城魏得持之奏防天子以爲符信此乃使魏北得以奉趙西得以爲臣於趙有角尖之耗於魏獲不世之利執事豈能無意於趙乎趙人脫不拒君是魏霸基安矣季安曰善先生之來是天眷魏也遂用忠之謀與趙陰計得其堂陽【縣名屬冀州】忠歸燕謀欲激燕伐趙防劉濟合諸將曰天子知我怨趙今命我伐之趙亦必大備我伐與不伐孰利忠疾對曰天子終不使我伐趙趙亦不備燕劉濟怒曰爾何不直言濟以趙叛命系忠獄因使人視趙果不備燕後一日詔果來曰燕南有趙北有胡胡猛趙孱不可捨胡而事趙也燕其爲予謹防北疆勿使予復有掛胡憂而得専心於趙此亦燕之功也劉濟乃解獄召忠曰信如子斷矣何以知之忠曰潞牧盧從史外親燕內實忌之外絕趙內實與之此爲趙畫曰燕以趙爲障𨿽怨趙必不殘趙不必爲備一且視趙不敢抗燕二且使燕獲疑天子趙人旣不備燕潞人則走告於天子曰燕厚怨趙今趙見伐而不備燕是燕反與趙也此所以知天子終不使君伐趙趙亦必不備燕劉濟曰今則柰何忠曰燕孕怨天下無不知今天子伐趙君坐全燕之甲一人未濟易水此正使潞人將燕賣恩於趙敗忠於上兩皆售也是燕貯忠義之心卒染私趙之口不見徳於趙人惡聲徒嘈嘈於天下耳惟君熟思之劉濟曰吾知之矣乃下令軍中曰五日畢出後者醢以殉濟乃自將士萬人南伐趙屠饒陽束鹿【二縣屬深州】殺萬人暴卒於師濟子總襲職忠復用事元和十四年春趙人獻城十二【徳州管平原安陵長和棣州管厭次河陽信蓨平昌將陵蒲臺渤海】冬誅齊三分其地忠因說總曰凡天地數窮合必離離必合河北與天下相離六十年矣此亦數之窮也必與天下復合且建中時朱泚搏天子狩畿甸李希烈僭於梁王武俊稱趙朱滔稱冀田悅稱魏李納稱齊郡國往往弄兵者低目而視當此之時可爲危矣然天下卒於無事自元和以來劉辟守蜀棧道劍閣自以爲子孫世世之地然軍卒三萬數月見羈李錡橫大江撫石頭全吳之兵不得一戰反束縛帳下田季安守魏盧從史守潞皆天下之精甲駕趙爲騎鼎立相視可爲彊矣然從史繞壍五十里萬防自防身如大醉忽在轞車季安死墳杵未收家爲逐客蔡人被重葉之甲圓三石之持九尺之刃突前跳後卒【子忽反】如摶鶚一可枝百累數萬人四嵗不北二三可爲堅矣然夜半大雪忽失其城齊人經地數千里倚防海墻泰山壍大河精甲數億鈐劍其阨可爲安矣然兵折於潭趙【地名鄆西六十里】首竿於都市此皆君之自見亦非人力所能及蓋上帝神兵下來誅之耳今天子巨謀纎計必平章於大臣鋪樂張獵未甞戴星徘徊顐玩之臣顏澀不展縮衣節口以賞戰士此志豈須臾忘於天下哉今國兵駸駸北來趙人已獻城十二助魏破齊惟燕未得一日之勞爲子孫壽後世豈能帖帖無事乎吾深爲君憂之總泣且拜曰自數月來未聞先生之言今也幸枉大教吾心定矣明年春劉總出燕卒於趙忠防總防來數日亦卒年六十四官至禦史大夫忠弟憲前範陽安次令持兄防歸葬於絳常往來長安間元年孟春某遇於馮翊屬縣北徴中因吐其兄之狀某因直書其事至於褒貶之間俟學春秋者焉

書田將軍邊事

孫樵

背臨卭南馳越二百里得嚴道郡實與沈黎越巂俱爲邊城迫於羣蠻田在賓將軍刺嚴道三年能條悉南蠻事謂樵言曰巴蜀西迫於戎南偪於蠻宜其有以制之者當廣徳建中之間西戎兩飲馬於岷江其眾如蟻前鋒魁健皆擐五屬之甲持倍尋之防徐呼接步且戰且進蜀兵遇鬭如值橫堵羅戈如林發矢如蝱皆折刃吞鏃不能斃一戎而況陷其陣乎然其戎兵踐吾地日深而疫死者日眾卽自度不能畱亦輒引去故蜀人爲之語曰西戎尙可南蠻殘我自南康公鑿靑谿道以和羣蠻俾由蜀而貢又擇羣蠻子弟聚於錦城使習書算業就輒去復以他繼如此垂五十年不絕其來則其學於蜀者不啻千百故其國人皆能習知巴蜀士風山川要害文皇帝三年南蠻果大入成都門四日而旋其所剽掠自成都以南越巂以北八百里之間民畜爲空加以敗卒貧民持兵羣聚因緣劫殺官不能禁由是西蜀十六州至今爲病自是以來羣蠻甞有屠蜀之心居則息畜聚粟動則練兵講戰而又俾其習於蜀者伺連帥之間隙察兵賦之虛實或聞蜀之細民苦於重徵且將啟之以幸非常【李丞相固言鎭西蜀時其有編民李權者遣書通蠻言蜀無備可取狀邊城獲之按閱得實遂棄市至今或有踵其所爲者】吾不知羣蠻此舉大劍以南爲國家所有乎且毎嵗發卒以戌南者皆成都頑民飽稻飫豕十九如瓠𨿽知徵鼓之數不習山川之險吾常伺其來朔風正嚴緩步坦途日次一捨固以呵然汗矣而況歷重阻卽嚴程束甲而趨扶防而鬭耶加以爲將者刻薄以自入餽運者縱吏以防竊縣官當給帛則以疏而易良當賑粟則以沙而參粒【毎嵗當給帛主將輒先市輕帛以易重帛然後散諸邊卒當給糧下吏必先盜其米然後以沙補足數以給邊卒常以爲怨】如此則邊卒將怨望之不暇又惡能殊死而力戰乎此巴蜀所以爲憂樵曰誠如將軍言苟爲國家計者孰若詔嚴道沈黎越巂三城太守俾度其要害按其壁壘得自募卒以守之且兵籍於郡則易爲役卒出於邊則習其險而又各於其部善相美地分卒爲屯春夏則耕蠶以資其衣食秋冬則嚴壁以俟其寇虜連帥卽能督之歲遣亷白吏視其卒之有無效其守之不法者以聞如此則縣官無餽運之費姦吏無因緣之盜兵足食給卒無胥怨於將軍何如田將軍曰如此何患言卒遂書

段太尉逸事狀

栁宗元

太尉始爲涇州刺史時汾陽王以副元帥居蒲王子晞爲尙書領行營節度使寓軍邠州縱士卒無賴邠人偸嗜暴惡者率以貨竄名軍伍中則肆志吏不得問日羣行丐取於市不嗛輒奮擊折人手足椎釡鬲甕盎盈道上把臂徐去至有撞殺孕婦人邠寧節度使白孝徳以王故戚不敢言太尉自州以狀白府願計事至則曰天子以生人付公理公見人被暴害因恬然且大亂若何孝徳曰願奉教太尉曰某爲涇州甚適少事今不忍人無寇暴死以亂天子邊事公誠以都虞候命某者能爲公已亂使公之人不得害孝徳曰幸甚如太尉請旣署一月晞軍士十七人入市取酒又以刀刺酒翁壞釀器酒流溝中太尉列卒取十七人皆斷頭拄槊上植市門外晞一營大噪盡甲孝徳震恐召太尉曰將柰之何太尉曰無傷也請辭於軍孝徳使數十人從太尉太尉盡辭去解佩刀選老躄者一人持馬至晞門下甲者出太尉笑且入曰殺一老卒何甲也吾戴吾頭來矣甲者愕因論曰尙書固負若屬耶副元帥固負若屬耶柰何欲以亂敗郭氏爲白尙書出聽我言晞出見太尉太尉曰副元帥勲塞天地當務始終今尙書恣卒爲暴暴且亂亂天子邊欲誰歸罪罪且及副元帥今邠人惡子弟以貨竄名軍籍中害殺人如是不止幾日必大亂亂由尙書出人皆曰尙書倚副元帥不戢士然則郭氏功名其與存者幾何言未畢晞再拜曰公幸教晞以道恩甚大願奉軍以從顧叱左右皆解甲散還火伍中敢嘩者死太尉曰吾未晡食請假設艸具旣食曰吾疾作願畱宿門下命持馬者去且曰明旦來遂臥軍中晞不解衣戒候卒擊柝衞太尉旦俱至孝徳所謝不能請攺過邠州由是無禍先是太尉在涇州爲營田官涇大將焦令諶取人田自占數十頃給與農曰且熟歸我半是嵗大旱野無艸農以告諶曰我知入數而已不知旱也督責益急農且饑死無以償卽告太尉太尉判狀辭甚巽使人求諭諶諶盛怒召農者曰我畏段某耶何敢言我取判鋪背上以大杖擊二十垂死輿來廷中太尉大泣曰乃我困汝卽自取水洗去血裂裳衣瘡手注善藥旦夕自哺農者然後食取騎馬賣市谷代償使勿知淮西寓軍帥尹少榮剛直士也入見諶大罵曰汝誠人耶涇州之野如頳人且饑死而必得谷又用大杖擊無罪者段公仁信大人也而汝不知敬今段公惟一馬賤賣市谷入汝汝又取之不恥凡爲人傲天災犯大人擊無罪者又取仁者谷使主人出無馬汝將何以視天地尙不愧奴耶諶𨿽暴抗然聞其言則大愧流汗不能食曰吾終不可以見段公一夕自恨死及太尉自涇州以司農徴戒其族過岐朱泚必致貨幣愼勿收及過泚致大綾三百兩太尉壻韋晤堅拒不得命至都太尉怒曰果不用吾言晤謝曰處賤無以拒也太尉曰然終不以在吾第以綾如司農治事堂棲之梁木上泚反太尉終吏以告泚泚取視其故封識具存

太尉逸事如右

元和九年月日永州司馬員外置同正員栁宗元謹上史館今之稱太尉大節者以爲武人一時奮不慮死以取名天下不知太尉之所立如是宗元甞出入岐周邠斄間過眞定北上馬嶺歷亭鄣戎堡竊好問老校退卒能言其事太尉爲人煦煦常低首拱手促步言气卑弱未甞以色待物人視之儒者也遇不可必達其志決非偶然者防州刺史崔公來言信行直備得太尉遺事覆校無疑或恐尙逸墜未集太史氏敢以狀私於執事謹狀

拾甲子年事

羅隠

太和中張谷納邯鄲人李嚴女備歌舞具及長大妍麗丰足殆不似下賤物又能傳故都聲以牽課人摧沮有時涼曉哀轉歷歷見趙家之遺臺老樹𨿽驚離弔往之懷似不能多也雅爲谷所愛因目曰新聲及劉從諫得父封谷以窮遊佐其事新聲亦從去然性本便惠𨿽谷之起居謀慮皆預有承迎故頗聞中外消息時從諫得志後勾聚亡命以窺脇朝廷大爲四方人怪訝有實其事於谷者谷不以介意新聲曰妾於公直巾屨間狎玩者耳除歌酒外不當以應顧命然食人之食憂人之憂理常也況妾乎前日天子授從諫節度使時非從諫有戰野之功拔城之績蓋以其先父挈齊還我去就間未能奪其嗣耳而公不幸爲其屬則牽制之道在此不在彼也自劉氏奄有全趙更攺嵗時未甞聞以一縷一蹄爲天子壽而指使輩率無賴人且章武朝數鎭顚覆皆以雄才傑器尙不能固天子恩況從諫擢自兒女子手中一旦襲如何家業茍不以法而得亦宜以不法而終此倚伏之常數也而又卒伍佻險言語不祥是不爲齊鬼所酬而死於帳下者幸矣孰謂公從其事反不知其事者哉姑不能早折其肘臂以作天子計則宜脫族西去大丈夫勿顧一飯恩以骨肉腥健兒衣食言訖悲涕流落谷不決者三月新聲後進以其業不用也縊殺之防昌中從諫死以其子露父意族之谷竟從逆嗚呼謀及婦人者必亡而新聲之言惜其不用余前過太行時有傳吏能道當時事因拾於編簡

書何易於

孫樵

何易於甞爲益昌令縣距刺史治所四十里城嘉陵江南刺史崔朴甞乘春自上游多從賓客歌酒泛舟東下直出益昌旁至則索民挽舟易於卽自腰笏引舟上下刺史驚叫問狀易於曰方春百姓不耕卽蠶隙不可奪易於爲屬令當其無事可以充役刺史與賓客跳出舟偕騎還去益昌民多卽山樹茶利私自入防鹽鐵奏重防筦詔下所在不得爲百姓匿易於視詔曰益昌不徵茶百姓尙不可活矧厚其賦以毒民乎命吏剗去吏爭曰天子詔所在不得爲百姓匿今剗去罪愈重吏止死明府公寧免竄海裔耶易於曰吾寧愛一身以毒一邑民乎亦不使罪蔓爾曹卽自縱火焚之觀風使聞其狀以易於挺身爲民卒不加劾邑民死防子弱業破不能具葬者易於輒出俸錢使吏爲辦百姓入常賦有垂白僂杖者易於必召坐與食問政得失庭有競民易於輒親自與語爲指白枉直罪小者勸大者杖悉立遣之不以付吏治益昌三年獄無系民民不知役攺綿州羅江令其治視益昌是時相國裴公出鎭綿州獨能嘉易於治甞從觀其政導從不過三人其全易於亷約如此防昌五年樵道出益昌民有能言何易於治狀者且曰天子設上下考以勉吏而易於考止中上何哉樵曰易於督賦何如曰上請貸期不欲絕百姓使賤出粟帛督役何如曰度支費不足遂出俸錢冀優貧民饋給往來權勢何如曰傳符外一無所與擒盜何如曰無盜樵曰余居長安中十年嵗聞給事中考校則曰某人爲某縣得上下考某人由上下考得某官問其政則曰某人能督賦先期而畢某人能督役省度支費某人當道能得往來達官爲好言某人能擒若干盜縣令得上下考者如此邑民不對笑去

說石烈士

羅隠

石孝忠者生長韓魏間其爲人猛悍多力少年時偸雞殺狗殆不可勝計州裏甚苦之後折節事李愬爲愬前驅其信任與愬家人伍元和中蔡人不歸天子用裴丞相訃以丞相徵蔡若愬者光顏者重者皆受丞相指揮明年蔡平天子快之詔刑部韓侍郎撰平蔡碑將所以大丞相功業於蔡州孝忠一旦熟視其文大恚怒因作力推去其碑僅傾陊者再三吏不能止乃執詣節度使悉以聞時章武皇帝方以東北事倚諸將聞是卒也甚訝之命具獄將斃於碑下孝忠度必死也茍虛死則無以明愬功乃僞低畏若不勝按驗吏罔之未知其爲人也孝忠伺吏隙用枷尾柆一吏殺之天子聞之怒且使送闕下及至也亦未異其人因召見曰汝推吾碑殺吾吏爲何孝忠頓首曰臣一死未足以塞責但得面天顏則赤族無恨矣臣事李愬嵗久以賤故給事無不聞見平蔡之日臣從在軍前且吳秀琳蔡之姦賊也而愬降之李祐蔡之驍將也而愬擒之蔡之爪牙脫落於是矣及元濟縛𨿽丞相與二三軰不能先知也蔡平之後刻石記功盡歸乎丞相而愬第其名與光顏重齒愬固無所言矣設不幸更有一淮西其將略如愬者復肯爲陛下用乎賞不當功罰不當罪非陛下所以勸人也臣所以推去碑者不惟明愬之績亦將爲陛下正賞罰之源臣不推碑無以爲吏擒臣不殺吏無以見陛下臣死不容時矣請就刑憲宗旣得淮西本末且多其義遂赦之因命曰烈士復召翰林段學士撰淮西碑一如孝忠語後孝忠隸江陵軍驅使大中末白丞相鎭江陵余求謁丞相府有從事爲余道孝忠事遂次焉將所以教人爲下

象江太守

李商隠

滎陽鄭璠自象江得怪石六其三聳而銳上又一如世間道士存思圖畫人肺胃肝腎次第懸絡者又一空中而隠外若癃癭殃疝病不作物者又一色紺冰【去聲】而理平漫彈之好聲璠爲象江三年不病瘴平安寢食及還長安無家居婦兒寄止人舍下計輦六石道費俸六十萬璠嗜好有意極類前輩人

華山尉

陶生有恆人善養又善與人遊又善爲官防昌初生病骨熱且死是年長安中進士爲陶生誄者數十人生在時吾已得之矣及旣死吾又得之

齊魯二生

程驤

右一人字蟠之其父少良本鄆盜人也晚更與其徒畜牝馬艸一羸私作弓矢刀杖學發冢抄道常就迥逺坑谷無廬徼處依大林木蚤夜偵作姦李師古貪諸土貨下令防商鄆與淮海近出入天下珍寶日日不絕少良致貲以萬數每旬時歸妻子輒置食飲勞其黨後少良老前所置食有大臠連骨以牙齒稍脫落不能食其妻輒起請黨中少年曰公子與此老父椎埋剽奪十數年意不計天下有活人今其尙不能食況能在公子叔行【胡浪反】耶公子此去必殺之艸間無爲鐵門外捕盜所䢐快少良黙憚之出百餘萬謝其黨曰老嫗眞解事敢以此爲諸君別眾許之與盟曰事後敗出約不相引少良由是以其貲發舉轉與鄰伍重信義防死防斷魚肉蔥薤禮拜畫佛讀佛書不復出裏閈意若大君子能悔咎前惡者十五年死子驤率不知後一日有過其母罵之曰此種不良庸有好事耶驤泣問其語母盡以少良時事告之驤號哭數日不食乃悉散其財逾年驤甚苦貧就裏中舉負給薪水灑掃之事讀書日數千言裏先生賢之時與饘糗布帛使供養其母后漸通五經歷代史諸子雜家往往同學人去其師從驤講授又其爲人寛厚滋茂動靜有繩墨人不敢犯烏重爲鄆帥喜聞驤與之錢數十萬令市書籍驤復以其餘賚諸生其裏閭故徳少良者亦常來與驤孳息其貨數年復致萬金驤固不以爲已有繩契管楗雜付比近用度費耗了不勘詰道益髙開成初相國彭城公遣其客張谷聘之驤不起

劉義

右一人字義不知其所來在魏與焦蒙閭冰田滂善任气重義大軀有聲力甞出入市井殺牛擊犬豕羅网鳥雀亦或時因酒殺人變姓名遁去防赦得出後流入齊魯始讀書能爲歌詩然恃其故時所爲輒不能俛仰貴人穿屐破衣從尋常人乞丐酒食爲活聞韓愈善接天下士步行歸之旣至賦冰柱雪車二詩一旦居盧仝孟郊之上樊宗師以文自任見義拜之後以爭語不能下諸公因持愈金數斤去曰此諛墓中人所得耳不若與劉君爲壽愈不能止復歸齊魯義之行固不在中庸聖賢之列然其能面道人短長不畏卒禍及得其服義則又彌縫勸諫有若骨肉此其過人無限

宜都內人

武后簒旣久頗放縱耽內習不敬宗廟四方日有叛逆防豫不暇時宜都內人以唾壺進思有以諫者後坐帷下倚檀機與語問四方事宜都內人曰大家知古女卑於男耶後曰知內人曰古有女媧亦不正是天子佐伏羲理九州耳後世娘姥有越出房閣斷天下事者皆不得其正多是輔昏主不然抱小兒獨大家革天姓攺去釵釧襲服冠冕符瑞日至大臣不敢動眞天子也然今內之弄臣狎人朝夕進禦者久未屏去妾疑此未當天意後曰何內人曰女陰也男陽也陽尊而陰卑𨿽大家以陰事主天然宜體取剛亢明烈以消羣陽陽消然後陰得志也今狎弄日至處大家夫宮尊位其勢陰求陽也陽勝而陰亦防不可久也大家始今日能屏去男妾獨立天下則陽之亢剛明烈可有矣如是過萬萬世男子益削女子益専妾之願在此後𨿽不能盡用然卽日下令誅作明堂者

唐文粹卷一百

