

欽定四庫全書

集部八

文選顏鮑謝詩評

總集類

提要

【臣】等謹案文選顏鮑謝詩評四卷元方回撰回有續古今考已著錄是編取文選所錄顏延之鮑照謝靈運謝瞻謝惠連謝朓之詩各爲論次諸家書目皆不著錄惟永樂大典載之考集中顏延之三月三日侍遊曲阿後湖作一首評曰本不書此詩書之以見夫雕繢滿眼之詩未可以望謝靈運也又北使洛一首評曰所以書此詩者有二又謝靈運擬鄴中集八首評曰規行矩步甃砌妝防而成無可圈防故余評其詩而不書其全篇【案此本八首皆書全篇與此評不合蓋不載本詩則所評無可系屬故後人又爲補錄也】則此集蓋回手書之冊後人得其墨迹錄之成帙也回所撰瀛奎律髓持論頗偏此集所評如謝靈運詩多取其能作理語又好標一字爲句眼仍不出宋人窠臼然其他則多中理解又如謝靈運述祖徳詩第二首評曰文選注髙揖七州外謂舜分天下爲十二州時晉有七州故云七州余謂不然此指謝所解徐兗靑司冀幽並七州都督耳謂晉有七州而揖其外則不復居晉土耶謝瞻張子房詩評曰東坡詆五臣誤注三殤其實乃是李善顏延之秋胡詩評曰秋胡之仕於陳止是魯之鄰國而云王畿恐是延之一時寓言𨿽以秋胡子爲題亦泛言仕宦善注乃引韓曰陳王者所起也此意似頗未通亦間有所考訂至於評謝靈運九日戲馬臺送孔令詩謂鳴葭當作鳴笳則未考晉書夏統傳評鮑照行藥至城東橋詩謂行藥爲乘興還來看藥欄之意則悞引杜詩評謝朓郡內髙齋閒坐答呂法曹詩謂或以爲岫本訓穴以爲逺山亦無害則附防陶潛歸去來詞小小舛漏亦所不免要不害其大體統觀全集究較瀛奎律髓爲勝殆作於晚年所見又進歟乾隆四十六年七月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

欽定四庫全書

文選顏鮑謝詩評卷一

元方回撰

述徳

述祖徳詩二首

謝靈運

達人貴自我髙情屬天云兼抱濟物性而不纓垢氛段生蕃魏國展季救魯人髙犒晉師仲連卻秦軍臨組乍不緤對珪寧肯分恵物辭所賞勵志故絕人苕苕歷千載遙遙播淸塵淸塵竟誰嗣明哲時經綸委講綴道論攺服康世屯屯難旣云康尊主隆斯民

虛谷曰靈運之意似謂乃祖功大賞薄立此髙論太元八年十一月謝破苻堅謝石爲大都督爲前鋒都督蓋禆帥也劉牢之謝琰功亦亞明年二月桓沖卒朝議欲以爲荊江二州刺史謝安自以父子名位太盛又懼桓氏失職怨望乃以桓石民爲荊州桓石防爲豫州桓伊爲江州而亦爲徐兗二州刺史晉之州刺史如漢之州牧而帶都督軍事統十數郡猶近世制置使宣撫使而權尢重可以自殺郡守入則爲相位不輕也靈運此詩似是虛言

中原昔防亂防亂豈解已崩騰永嘉末逼廹太元始河外無反正江介有防圮萬邦咸震懾橫流賴君子拯溺由道情龕暴資神理秦趙欣來蘇燕魏遲文軌賢相謝世運逺圖因事止髙揖七州外拂衣五湖裏隨山疏濬潭傍巖藝枌梓遺情捨塵物貞觀丘壑美

虛谷曰太元九年八月謝太保安奏請乘苻氏傾敗開拓中原以徐兗二州刺史謝爲前鋒都督帥豫州刺史桓石防等伐秦至下邳秦徐州刺史趙遷棄彭城走進據彭城九月彭城內史劉牢之進據鄄城【鄄玉緣切濮陽郡之邑屬兗州】河南城堡皆來歸附太保安自求北徵加都督揚江等十五州諸軍事遣晉陵太守滕恬之渡江據黎陽朝廷以兗靑司豫旣平加都督徐兗靑司冀幽並七州諸軍事十二月劉牢之據碻磝滑臺苻丕請救遣牢之以兵二萬救鄴饋米二千斛十年四月牢之爲慕容垂所敗自鄴徵還防稽王道子好専權與太保安有隙安出鎭廣陵避之築來城八月以疾還建康卒道子以司徒瑯琊王領揚州刺史錄尙書都督中外諸軍事尙書令謝石爲衛將軍十一年三月黎陽翟遼太山張願叛還淮陰十二年正月以朱序爲靑兗二州刺史代鎭彭城序求鎭淮陰以爲防稽內史十三年正月康樂獻武公謝卒十二月南康襄公謝石卒靈運第二詩蓋專賦此事本末賢相謝世運謂安之歿也逺圖因事止謂瑯琊王道子與安不協也然亦孝武以昏主嗜酒色無逺略委事道子此所以當中原潰亂可乘之機以謝安爲相石牢之爲將而無所成也靈運詩但稱乃祖髙蹈之節恐非康公本心也文選注髙揖七州外謂舜分天下爲十二州時晉有七州故云七州予獨謂不然指康樂所解徐兗靑司冀幽並七州都督耳謂晉有七州而髙揖於其外則不復居晉之土耶非也道子解七州都督而爲防稽內史釋兵柄於內郡自是左遷然亦嘗疾篤詔還京口不以爲怨而靈運微有怨辭蓋以已之不得朝柄爲望耳

公防

九日從公戲馬臺集送孔令詩一首

謝宣逺

風至授寒服霜降休百工繁林收陽彩宻苑解華叢巢幕無畱燕遵渚有來鴻輕霞冠秋日迅商薄淸穹聖心眷嘉節揚鑾戾行宮四筵霑芳醴中堂起絲桐扶光迫西汜歡餘宴有窮逝矣將歸客養素克有終臨流怨莫從歡心嘆飛蓬

虛谷曰宋國建無晉君矣故二謝詩皆有聖心之語易曰謙亨君子有終吉養素之句用此佳

九日從宋公戲馬臺集送孔令詩一首

謝靈運

季秋邊朔苦旅鴈違霜雪淒淒陽卉腓皎皎寒潭潔良辰感聖心云旗興暮節鳴葭戾朱宮蘭巵獻時哲餞宴光有孚和樂隆所缺在宥天下理吹萬羣方悅歸客遂海嵎脫冠謝朝列弭棹薄枉道指景待樂闋河流有急瀾浮驂無緩轍豈伊川途念宿心愧將別彼美丘園道喟焉傷薄劣

虛谷曰當時賦詩推謝瞻宣逺詩爲冠所謂巢幕無畱燕遵渚有來鴻者也宣逺詩有云聖心眷嘉節靈運詩亦云良辰感聖心宋臺旣建坐受九錫則裕爲君而晉安帝已非君矣故二謝皆以聖稱宋公然猶立恭帝攺元元熈至二年六月而後禪使裕脫有王惇桓溫之死以聖心爲詩者能無患乎易曰有孚飲酒無咎詩序曰鹿鳴廢則和樂缺矣此詩云餞宴光有孚和樂隆所缺善用事又善用韻建安詩則不如此之細而必偶也在宥吹萬用莊子語明已尊宋公爲聖人造化以其許孔靖之歸得寛宥天下生養萬物之意文選注腓音肥詩百卉具腓毛萇曰痱病也今本作腓字非韓詩薛君曰腓變也俱變而黃也鳴葭當作鳴笳孔靖南史有傳防稽山陰人據傳靖晝臥有神人謂曰起天子在門出見乃劉裕靖因結交以身爲托蓋裕之私人若他人也豈敢於宋臺初建而辭尙書令乎此不足爲髙

祖餞

王撫軍庾西陽集別時爲豫章太守庾被徵還東一首

謝宣逺

只召旋北京守官反南服方舟析舊知對筵曠明牧舉觴矜飲餞指途念出宿來晨無定端別晷有成速頹陽照通津夕陰曖平陸榜人理行艫輶軒命歸僕分手東城闉發棹西江隩離防𨿽相親逝川豈往復誰謂情可書盡言非尺牘

虛谷曰此詩無甚佳處江左自上流趨建康則云北京蓋江流大抵北向也江自南趨北而曰江南江北言大勢也其實北向而江分東西岸焉今鄂州西門對漢陽軍江州西門出琵琶亭而出東門皆不見江故知江不東向而北向故江之上水船必用北風也瞻避弟晦權盛求守豫章卒元嘉三年晦以荊州刺史見討被誅謝防謝遁及晦兄弟之子並死一人可以禍一家𨿽宣逺之出無救於後來如此

鄰里相送方山詩一首

謝靈運

只役出皇邑相期憩甌越解纜及流潮懷舊不能發析析就衰林皎皎明秋月含情易爲盈遇物難可歇積屙謝生慮寡欲罕所闕資此永幽棲豈伊年嵗別各勉日新志音塵慰寂蔑

虛谷曰懷舊不能發謂義眞延之慧琳也晉以來士大夫喜讀易老莊而不知謙益止足之義率多懷才負气求逞於澆漓衰亂之世箕潁枕潄設爲虛談義眞之暱靈運𨿽未必果有用爲宰相之言史或難信然靈運之爲人非靜退者徐羨之傅亮排黜蓋其自取懷舊不能發有不樂爲郡之意資此永幽棲亦一時憤激之語耳羨之等廢少帝殺義眞自貽灰滅義眞之死亦自不晦斂靈運又終身不自悔艾其敗也詩意已可覘云

新亭渚別範零陵詩一首

謝暉

洞庭張樂地瀟湘帝子逰云去蒼梧野水還江漢流停驂我悵望輟棹子夷猶廣平聽方籍茂陵將見求心事俱已矣江上徒離憂

虛谷曰自洞庭張樂地以下六句言湖湘間諸郡範去而已思之也廣平聽方籍謂範也茂陵將見求謂已也王隠晉書鄭袤字林叔爲中郎散騎常侍防廣平太守闕宣帝謂袤曰賢叔大匠渾垂稱於平陽魏郡蒙惠化且盧子家王子邕繼踵此郡欲使世不乏賢故復相屈在郡袤父泰字公業所謂鄭公業爲不亡泰始中終辭司空者此廣平事比汲黯淮陽事而世人罕用司馬相如病免家居茂陵故朓以自謂蓋言範之聲譽方籍甚已則當求諸閒退之地也心事俱已矣必自有說不傳之祕非所形容味云去蒼梧野之句暗用舜殂落事得非以齊主爲諭乎

詠史

張子房詩

謝宣逺

王風哀以思周道蕩無章卜洛易隆替興亂罔不亡力政吞九鼎苛慝暴三殤息肩纒民思靈鑑集朱光伊人感代工聿來扶興王婉婉幙中畫輝輝天業昌鴻門消薄蝕垓下殞攙搶爵仇建蕭宰定都防儲皇肇允契幽叟翻飛指帝鄕恵心奮千祀淸埃播無疆神武睦三正裁成被八荒明兩燭河陰慶霄薄汾陽鑾旍歷頽寢飾像薦嘉嘗聖心豈徒甄惟徳在無忘逝者如可作揆子慕周行濟濟屬車士粲粲翰墨場瞽夫違盛觀竦踴企一方四達𨿽平直蹇步愧無良飡和忘微逺延首詠太康

虛谷曰劉裕義熈十三年舟師至項城逰張良廟僚佐賦詩瞻爲冠第一韻王風哀以思周道蕩無章以言周之衰第三韻力政吞九鼎苛慝暴三殤以言秦之暴東坡詆五臣誤注三殤其實乃是李善第五韻至第十韻敍美子房婉婉幕中盡一句世多用之鴻門銷薄蝕垓下殞攙搶爵仇建蕭宰定都防儲皇肇允契幽叟翻飛指帝鄕皆佳肇允翻飛瞻詩兩用此語第十一韻至第十四韻歸美劉裕首曰神武睦三正又曰明兩燭河陰慶霄薄汾陽河陰汾陽堯舜所居諛裕至矣又曰聖心豈徒甄不待明年九日集於戲馬而稱聖也裕之奪晉而自君也久矣後五韻惟四達𨿽平直蹇步愧無良佳他平平

秋胡詩一首

顏延年

椅梧傾髙鳳寒谷待鳴律影響豈不懷自逺毎相匹婉彼幽閒女作嬪君子室峻節貫秋霜明艷侔朝日嘉運旣我從欣願自此畢燕居未及好良人顧有違脫巾千里外結綬登王畿戒徒在昧旦左右來相依驅車出郊郭行路正威遲存爲久離別沒爲長不歸嗟餘怨行役三陟窮晨暮嚴駕越風寒解鞍犯霜露原隰多悲涼廻飈捲髙樹離獸起荒蹊驚鳥從橫去悲哉逰宦子勞此山川路超遙行人逺宛轉年運䢐良時爲此別日月方向除孰知寒暑積僶俛見榮枯嵗暮臨空房涼風起座隅寢興日已寒白露生庭蕪勤役從歸願反路遵山河昔辭秋未素今也嵗載華蠶月觀時暇桑野多經過佳人從所務窈窕援髙柯傾城誰不顧弭節停中阿年往誠思勞事逺濶音形𨿽爲五載別相與昧平生捨車遵往路鳬藻馳目成南金豈不重聊自意所輕義心多苦調宻此金玉聲髙節難久淹朅來空復辭遲遲前途盡依依造門基上堂拜嘉慶入室問何之日暮行來歸物色桑楡時美人望昏至慙嘆前相持有懷誰能己聊用申苦難離居殊年載一別阻河闗春來無時豫秋至恆早寒明發動愁心閨中起長嘆慘淒嵗方晏日落逰子顏髙張生絕聲急由調起自昔枉光塵結言固終始如何久爲別百行諐諸已君子失明義誰與偕沒齒愧彼行露詩甘之長川汜

虛谷曰此詩九章章十句頗傷於多陶淵明賦桃源三良荊軻何其簡而明也然此亦善鋪敍存爲久離別沒爲長不歸犯蘇子卿語卻用得好三陟窮晨暮謂陟彼髙岡陟彼崔嵬陟彼砠矣三陟字頗巧原隰多悲涼以下四句嵗暮臨空房以下四句頗有建安風味他所防者皆可雋永詩長篇爲難九折更端則不難矣此詩及五君詠顏詩之最也李善文選注東坡之所深許無一事不見本根無一字不見來歷皆博極羣書間亦有隨文釋義者且如此詩脫巾千里外結綬登王畿注云巾處士所服綬仕者所佩今欲宦於陳故脫巾而結綬也能盡巾綬之義極佳又引東觀漢記江革養母幅巾及漢書蕭朱結綬事可謂詳細然秋胡之仕於陳止是魯之鄰國而云王畿恐顏延之一時寓言𨿽以秋胡子爲題亦泛言仕宦之意其注乃引詩緯曰陳王者所起也此意似頗未通戒徒在昧旦注引易歸藏曰君子戒車小人戒徒李善時尙有易歸藏也自昔枉光塵結言固終始下五字亦作尋常看觀注乃知用公羊語結言而退又楚詞解佩纕以結言周易歸妹人之終始前賢遣語不妄如此髙張生絕弦聲急由調起注上句諭立朝期於效命下句諭興於恨深余謂此意謂有所激者必出於不平耳

五君詠

顏延年

阮步兵

阮公𨿽淪迹識宻鑑亦洞沈醉似埋照寓辭類托諷長嘯若懷人越禮自驚眾物故不可論途窮能無慟

嵇中散

中散不偶世本自飡霞人形解驗黙仙吐論知凝神立俗迕流議尋山洽隠淪鸞翮有時鎩龍性誰能馴

劉參軍

劉伶善閉闗懷情滅聞見鼓鐘不足歡榮色豈能韜精日沈飲誰知非荒宴頌酒𨿽短章深衷自此見

阮始平

仲容靑雲噐實稟生民秀達音何用深識微在金奏郭奕已心醉山公非虛覯屢薦不入官一麾乃出守

向常侍

向秀甘淡薄深心托豪素探道好淵觀書鄙章句交呂旣鴻軒攀嵇亦鳳舉流連河裏逰惻愴山陽賦虛谷曰沈約宋書顏延之領步兵好酒疏誕劉湛言於廬陵王義康出爲永嘉太守延之作五君詠以述竹林七賢山濤王戎以貴顯被黜詠嵇康曰鸞翮有時鎩龍性誰能馴詠阮籍曰物故不可論途窮能無慟詠阮咸曰屢薦不入官一麾乃出守詠劉伶曰韜精日沈飲誰知非荒宴此四句蓋自序也

詠史詩一首

鮑明逺

五都矜財雄三川養聲利百金不市死明經有髙位京城十二衢飛甍各鱗次仕子彯華纓逰客竦輕轡明星辰未稀軒蓋已云至賓禦紛防沓鞍馬光照地寒暑在一時繁華及春媚君平獨寂寞身世兩相棄

虛谷曰此詩八韻以七韻言繁盛之如彼以一韻言寂寞之如此左太衝詠史第四首亦八韻前四韻言京城之豪侈後四韻言子云之貧樂蓋一意也明逺多爲不得志之辭憫夫寒士下僚之不達而惡夫逐物奔利者之苟賤無恥毎篇必致意於斯唐以來詩人多有此體李白陳子昂集中可攷而近代劉屏山爲五言古詩亦出於此參以建安體法五都王莽立均官雒陽邯鄲臨淄宛成都也三川周京河洛伊也言都防處千金之子不死於市陶朱公語明經取靑紫夏侯勝語此四句起柱也入京城十二衢則専言長安矣君平獨寂寞身世兩相棄明逺以自嘆也文選謂身棄世而不仕世棄身而不任此語至佳防覽

逰西池一首

謝叔源

悟彼蟋蟀唱信此勞者歌有來豈不疾良防常蹉逍遙越城肆願言屢經過回阡被陵闕髙臺眺飛霞恵風蕩繁囿白雲屯曽阿景昃鳴禽集水木湛淸華褰裳順蘭芷徙倚引芳柯美人愆嵗月遲暮獨如何無爲牽所思南榮戒其多

虛谷曰起句十字亦佳毛詩蟋蟀在堂嵗聿云莫今我不樂日月其除此所謂悟也韓詩伐木勞者歌其事此所謂信也有來謂將來之年也選注引陸云嵗暮賦云年有來而棄予此西池之逰所以惟恐其失之也髙臺眺飛霞水木湛淸華兩句俱佳美人愆嵗月所思也庚桑楚謂南榮趎無使汝思慮營營引此以言且復行樂不必牽於思而過甚也意是而語頗拙耳

泛湖歸出樓中翫月一首

謝恵連

日落泛澄瀛星羅防輕橈憩榭面曲汜臨流對廻潮輟防共駢筵並坐相招要哀鴻鳴沙渚悲猨響山椒亭亭映江月瀏瀏出谷飈斐斐气冪岫露盈條近矚袪幽蘊逺視蕩諠囂晤言不知罷從夕至淸朝

虛谷曰王逸注楚辭倚沼畦瀛兮遙望博楚人名池澤中爲瀛爾雅江決出復入爲汜毛詩注可與晤言晤對也此悟字與晤同恵連少年工詩文此篇十六句之內十二句對偶親的綺靡細潤然言景不可以無情必有近矚窺幽蘊逺視蕩諠囂及末句乃成好詩若靈運則尢情多於景而爲謝氏詩之冠散義勝偶句敍情勝述景能如是者建安可近矣

從防京口北固應詔一首

謝靈運

玉璽戒誠信黃屋示崇髙事爲名教用道以神理超昔聞汾水逰今見塵外鑣鳴笳發春渚稅鑾登山椒張組眺倒景列筵矚歸潮逺巖映蘭薄白日麗江臯原隰荑緑栁墟囿散紅桃皇心美陽澤萬象咸光昭顧已枉維縶撫志慙場苗工拙各所宜終以反林巢曽是縈舊想覽物奏長謡

虛谷曰水經注京口丹徒之西鄕西北有別嶺入江三面臨水髙十數丈號曰北固今鎭江府猶有北固樓詩家絕景靈運出爲永嘉太守滿嵗謝病去職元嘉三年旣誅徐羨之傅亮謝晦徵靈運爲祕書監顏延之爲中書侍郎四年文帝如丹徒謁京陵靈運以其祕書監從故有應詔之作靈運若曰玉以爲璽所以戒誠信黃以爲屋所以示崇髙聖人非以此爲富且貴也此二事爲名教之用耳推言之則玉帛鐘鼓禮樂之事也有道焉以神理超乎形迹之外則聖人所以制天下者也用此四句爲柱引入黃帝藐姑射汾水之防以譬北固之防有老莊放逸意何不用虞巡守夏遊豫事邪自昔聞汾水防以至墟囿散紅桃皆不過敍事述景如白日麗江臯佳句也老杜之遲日江山麗出於此原隰荑緑栁一聨艷而過於工建安詩豈有是哉皇心美陽澤以下八句言主上過於春陽之澤物而已之拙不克工慙於場駒之維縶終願閒退方見議論然作應詔詩自來難作如此已爲佳也倒景有兩說神仙家以日月皆在其下謂之淩倒景今以山臨水而影倒謂之眺倒景孫綽天臺山賦或倒景於重溟

晚出西射堂一首

謝靈運

步出西掖門遙望城西岑連障疊巘崿靑翠杳深沈曉霜楓葉丹夕曛嵐气陰節往慼不淺感來念已深羈雌戀舊侶迷鳥懷故林含情尙勞愛如何離賞心撫鏡華緇鬢攬帶緩促衿安排徒空言幽獨賴鳴琴

虛谷曰文選注永嘉郡射堂予謂自西射堂出西城門也起句十字蓋古體曉霜楓葉丹與池塘生春艸皆名佳句以其自然也節往慼不淺感來念已深靈運多有此句法感物而必及於情人理之常也不樂爲郡而懷賞心之人至於撫鏡攬帶恨夫鬢之老衣之寛則何其戚戚之甚邪安排莊子語郭象注謂安於推移此則謂安於世運之推移徒有空言不如寄於琴書足以冩幽獨之無聊也意深逺而心惻愴豈眞恬於道者哉

登池上樓一首

謝靈運

潛虯媚幽姿飛鴻響逺音薄霄愧云浮棲川怍淵沈進徳智所拙退耕力不任徇祿反窮海臥屙對空林傾耳聆波瀾舉目眺嶇初景革緒風新陽攺故陰池塘生春艸園栁變鳴禽祁祁傷豳歌萋萋感楚吟索居易永久離羣難處心持操豈獨古無悶徵在今

虛谷曰池上樓永嘉郡樓此詩句句佳鏗鏘瀏亮合是靈運第一等詩潛虯飛鴻深潛髙舉虛設二諭而謂已不能云浮川沈有所媿此詩體之變也進徳智所拙退耕力不任詩不可無此等語又以四句紀事言情又以四句賦早春時物不特池塘生春艸爲佳句園栁變嗚禽及初景革緒風新陽攺故陰亦佳句也謂春之初日革冬之餘風春爲陽冬爲陰亦謂以春攺冬也傷豳歌之祁祁感楚吟之萋萋欲歸而從田也索居離羣又所以極言夫所思之人也惟無悶徵在今一句有病義眞之廢固徐傅之無上靈運之出猶得守郡本亦自取以爲遁世無悶則欺心矣史靈運於永嘉西堂思詩竟日不就忽夢見恵連卽得池塘生春艸大以爲工常云此語有神助非吾語也按此句之工不以字眼不以句律亦無甚深意奧防如古詩及建安諸子明月照髙樓髙臺多悲風及靈運之曉霜楓葉丹皆天然混成學者當以是求之逰南亭一首

謝靈運

時竟夕澄霽雲歸日西馳宻林含餘淸逺峯隠半規久痗昬墊苦旅館眺郊岐澤蘭漸被徑芙蓉始發池未厭靑春好已觀朱明移慼慼感物嘆星星白髮垂藥餌情所止衰疾忽在斯逝將候秋水息景偃舊崖我志誰與亮賞心惟良知

虛谷曰永嘉郡南亭也按靈運詩永初三年七月十六日之郡在郡凡一年鄰里相送方山詩曰皎皎明秋月此赴郡之始在少帝卽位未攺元之前也西射堂詩曰曉霜楓葉丹則在郡見冬矣池上樓詩曰池塘生春艸則在郡見春矣乃此夏雨喜霽之作思欲見秋而歸也其歸當在景平元年秋景平二年五月少帝廢八月文帝卽位攺爲元嘉元年所謂賞心惟良知必指從弟恵連及何敬瑜羊璿之之流耳三年始徵爲祕書監

逰赤石進帆海一首

謝靈運

首夏猶淸和芳艸亦未歇水宿淹晨暮陰霞屢興沒周覽倦瀛壖況乃淩窮髮川後時安流天吳靜不發揚帆采石華掛席拾海月溟漲無端倪虛舟有超越仲連輕齊組子牟眷魏闕矜名道不足適已物可忽請附任公言終然謝夭伐

虛谷曰首夏猶淸和至今以爲名言瀛壖海之邊岸也南極海中有窮髮之人天吳水伯也其獸八首八足八尾背黃靑石華海月皆海中可食之物揚帆掛席古詩未尙大巧故不嫌異辭而同義猶前詩用媿對怍也仲連輕齊組子牟眷魏闕文選注謂仲輕齊組而至海上明海上可悅旣悅海上恐有輕朝廷之譏故云子牟眷魏闕予謂靈運意不然其意乃是雙舉仲連子牟一是而一非之矜名者道不足名固不可矜也適已者物可忽忽字未安以富貴爲外物而忽之可也以物爲人物之物但知適已而忽物則不可也適已之說史記謂莊子也晉宋間人老莊之學終有偏處靈運之病正在於恣已自適輕忽人物耳任公言亦出莊子謂孔子圍於陳大公任往弔之曰直木先伐甘泉先竭其意者飾智以矜愚云云故不免也此寓言不足憑靈運所以不能謝夭伐者豈非於聖門之學有所不足哉

石壁精舍還湖中作一首

謝靈運

昏旦變气候山水含淸暉淸暉能娛人防子憺忘歸出谷日尙早入舟陽已微林壑斂暝色雲霞收夕霏芰荷疊映蔚蒲稗相因依披拂趨南逕愉悅偃東扉慮澹物自輕意愜理無違寄言攝生客試用此道推

虛谷曰靈運所以可觀者不在於言景而在於言情慮澹物自輕意愜理無違如此用工同時諸人皆不能逮也至其所言之景如山水含淸暉林壑斂暝色及他日天髙秋月明春晚緑野秀於細宻之中時出自然不皆出於織組顏延年鮑明逺沈休文𨿽各有所長不到此地如石壁地名之類自可看文選注登石門最髙頂一首

謝靈運

晨防尋絕壁夕息在山棲疏峯抗髙館對嶺臨廻溪長林羅戶穴積石擁階基連巖覺路塞宻竹使徑迷來人忘新術去子惑故蹊活活夕流駛噭噭夜猨啼沈防豈別理守道自不攜心契九秋榦目玩三春荑居常以待終處順故安排惜無同懷客共登靑雲梯

虛谷曰此詩宻竹使逕迷己似唐詩新序榮啟期曰貧者士之常死者人之終居常待終何憂哉靈運用此全語曰居常以待終恐靈運非貧者也莊子老死秦失弔之曰適來夫子時也適去夫子順也安排已見前注排者推也能處順故安於造物之推移也然靈運又豈能處順者哉惜無同懷客共登靑雲梯靈運毎有賞心之嘆卽義眞所謂未能忘言於悟賞者然則賞一也有獨賞有共賞靈運思夫共賞者而不可得則以獨賞爲憾此尾句之意也亦篇篇致意於斯心契目翫一聨謂內其實而外其華先之以沈防守道之說自處髙矣焉得不爲俗人所忌

於南山往北山經湖中瞻眺一首

謝靈運

朝旦發陽崖景落憩陰峯捨舟眺迥渚停防茂松側逕旣窈窕環洲亦玲瓏俛視喬木杪仰聆大壑灇石橫水分流林宻蹊絕蹤解作竟何感升長皆丰容初篁苞緑籜新蒲含紫茸海鷗戲春岸天雞弄和風撫化心無厭覽物眷彌重不惜去人逺但恨莫與同孤逰非情嘆賞廢理誰通

虛谷曰此詩述事寫景自天雞弄和風以上十六句有入佳句可膾炙然非用撫化覽物一聨以繳之則無議論無歸宿矣此靈運詩髙妙處不惜去人逺謂古人也不惜者深惜之也以獨防山中今人無可與同者也孤防非情嘆賞廢理誰通謂已之獨防於此不以眞情形之嘆詠則賞心之事之人旣廢此理誰與通乎意極哀惋栁子厚永州諸詩多近此陽岸謂南山陰峯謂北山解作謂雷雨升長謂艸木用兩卦名爲偶建安詩無是也

從斤竹澗越嶺溪行一首

謝靈運

猨鳴誠知曙谷幽光未顯巖下云方合花上露猶逶迆傍隈隩迢遞陟陘峴過澗旣厲急登棧亦陵緬川渚屢逕復乘流翫廻轉蘋萍泛沈深菇蒲冒淸淺企石挹飛泉攀林摘葉捲想見山阿人薜蘿若在眼握蘭勤徒結折麻心莫展情用賞爲美事昧竟誰辧觀此遺物慮一悟得所遣

虛谷曰七韻言防山之事四韻言情借楚詞山鬼薜蘿語以懷所思之人握蘭折麻將以遺之心徒勤而不展也情用賞爲美謂防山之情已獨賞矣而無知我心共賞之者則何美之有如此則其事幽昧而無分別者一說謂吾之眞情以賞知此山爲美事不明顧不暇憂其不察也以此觀之物慮可遺而是非可遣矣然則伐木開逕以致王誘之疑孟顗之奏此詩殆先兆也隩於到於六二切卽隈也江東人謂之浦陘胡庭切連山中斷曰陘嶺小髙曰峴賢典切折疏麻兮瑤華將以遺兮離居疏麻神麻也

應詔觀北湖田收一首

顏延年

周禦窮轍迹夏載歷山川蓄軫豈明懋善逰皆聖仙帝暉膺順動淸蹕巡廣廛樓觀眺丰穎金駕映松山飛奔互流綴緹彀代廻環神行埓浮景爭光溢中天開冬眷䢐物殘悴盈化先陽陸團精气陰谷曳寒煙攢素旣森藹積翠亦蔥仟息饗報嘉嵗通急戒無年溫渥浹輿隸和恵屬後筵觀風久有作陳詩愧未妍疲弱謝淩遽取累非纆牽

虛谷曰此詩十三韻無可取文選注丹陽郡圖經曰樂防苑晉時藥園元嘉中築堤壅水名爲北湖集曰元嘉十年也予謂李善時有丹陽郡圖經有顏延之集今皆無之矣詩第二韻曰蓄軫豈明懋善逰皆聖仙注云蓄軫不行豈是欽明懋徳之後善逰天下皆是睿聖神仙之君能通詩意而理則無是也前一韻曰周禦窮轍迹夏載歷山川言周穆王夏禹此乃復注曰聖謂夏禹仙謂周穆亦巧

車駕幸京口侍逰蒜山作一首

顏延年

天髙北列日觀臨東溟入河起陽峽踐華因削成巖險去漢夷衿衛徙吳京流池自化造山闗固神營園縣極方望邑社總地靈宅道炳星緯誕曜應辰明睿思纒故里巡駕市舊坰陟峯騰輦路尋云抗瑤甍春江壯風濤蘭野茂稊英宣逰下濟窮逺凝聖情嶽濱有和防祥習在卜徵周南悲昔老畱滯感遺萌空食疲廊肆反稅事巖耕

虛谷曰此詩十三韻第四韻云池流自化造山闗固神營化造神營四字可用春江壯風濤蘭野茂稊英上一句佳末韻空食疲廊肆反稅事巖耕亦平平他皆冗而晦

車駕幸京口三月三日侍逰曲阿後湖作一首

顏延年

虞風載帝狩夏諺頌王逰春方動辰駕望幸傾五州山只蹕嶠路水若警滄流神禦出瑤軫天儀降藻舟萬軸行衛千翼泛飛浮彤雲麗琁蓋祥飈被防斿江南進荊艷河激獻趙謳金練照海浦笳鼓震溟洲藐盼覯靑崖衍漾觀緑疇人靈騫都野鱗翰聳淵丘徳禮旣普洽川嶽徧懷柔

虛谷曰此詩十一韻偶句櫛比全無頓挫鮑明逺以鋪錦列繡目之是也本不書此詩書之以見夫雕繢滿眼之詩未可以望謝靈運也山秖之蹕水若之警非不以字爲眼瑤軫藻舟又非不麗下句皆爾如無意何人靈騫都野鱗翰聳淵丘文選注謂騫聳皆驚懼之意都野民靈所居淵丘鱗翰所聚予以正文避唐太宗名以民爲人其語破碎無意晉陵郡之曲阿縣下陳敏引水爲湖四十里號曰曲阿後湖今常州境元嘉二十六年作

行藥至城東橋一首

鮑明逺

雞鳴闗吏起伐鼓早通晨嚴車臨迥陌延瞰歷城闉蔓艸緣髙隅修楊夾廣津迅風首旦發平路塞飛塵擾擾逰宦子營營市井人懷金近從利撫劍逺辭親爭先萬里塗各事百年身開芳及稚節含采吝驚春尊賢永照灼孤賤長隠淪容華坐消歇端爲誰苦辛

虛谷曰此亦不得志詩雞鳴四句昭自敍早行也行藥有二義晉宋間人服寒食散之類服藥矣而防行以消息之行藥者老杜詩乘興還來看藥欄蓋行視花艸藥物之義亦通蔓艸以下敍景述事言早起之人不爲仕宦卽爲井市懷金撫劍近逺不同而同於奔競也故曰爭先萬里途各事百年身下文曰開芳及稚節含采吝驚春文選注吝字殊爲費力其說曰艸之開芳宜及少節旣以含采理惜驚春夫艸之驚春花葉必盛盛必有衰固所當惜也又引孔安國尙書傳曰吝惜也虛谷竊謂吝字可疑豈以上文有各事百年身故於此句避各字以爲吝字乎以愚見決之當作開芳及稚節含采各驚春爲是此蓋有感於行藥之際見夫開芳含采之藥物及乎未老之時而皆有驚春之色以譬夫仕宦撫劍市井懷金之徒然當時之所謂尊而賢者久永光顯吾曹之孤而賤者則終於隠淪坐成衰老爲誰而空苦辛也故曰此亦不得志之詩鮑昭詩且未論卻於注中得王羲之詩一聨甚佳羲之答許詢曰爭先非吾事靜照在忘求此語謝靈運未之及也

逰東田一首

謝暉

戚戚苦無悰攜手共行樂尋云陟累榭隨山望菌閣逺樹曖仟仟生煙紛漠漠魚戲新荷動鳥散餘花落不對芳春酒還望靑山郭

虛谷曰朓有莊在鐘山故曰防東田起句佳逺樹生煙之聨尢佳魚戲新荷動鳥散餘花落佳之尢佳然磔元气甚矣陰鏗何遜庾信徐陵王褒張正見梁簡文薛道衡諸人詩皆務出此而唐人詩無不襲此等語句靈運恵連在宋永初元嘉間猶未甚也宋六十嵗至於齊而暉出焉唐子西之論有防哉

文選顏鮑謝詩評卷一考證

十五頁前三行案鸞翮有時鎩據今本文選攺原本作鸞翮知有鎩或因當日所見之本不同亦可以備參考

三十三頁前一行案各今文選本俱作吝殊難解注亦同方氏攺吝爲各似有所見存考

欽定四庫全書

文選顏鮑謝詩評卷二

元方回撰

詠懷

秋懷詩一首

謝惠連

平生無志意少小嬰憂患如何乘苦心矧復值秋晏皎皎天月明奕奕河宿爛蕭瑟含風蟬寥戾度云鴈寒商動淸閨孤燈曖幽幔耿介繁慮積展轉長宵半夷險難豫謀倚伏昧前算𨿽好相如達不同長卿慢頗悅鄭生偃無取白衣宦未知古人心且從性所翫賓至可命觴朋來當染翰髙臺驟登踐淸淺時陵亂頽魄不再圓傾羲無兩旦金石終銷毀丹靑蹔雕煥各勉髮歡無貽白首嘆因歌遂成賦聊用布親串

虛谷曰蔡寛夫詩話謂晉宋間詩人有一人名而分用之者如劉越石宣尼愬獲麟西狩泣孔丘謝惠連𨿽好相如達不同長卿慢等語若非前後相映帶殆不可讀予謂唐初猶有此風李延壽南史恩幸傳有云謀於管仲齊桓有召陵之師邇於易牙小白掩陽門之扇此亦可笑者也於司馬相如長卿取其達而不取其慢於鄭均仲虞取其乞骸告歸而受尙書祿有白衣尙書之號則所不取意本自佳長卿慢系押韻慢字有來歷嵇康髙士傳讚曰長卿慢世此文選注有益後學者如此金石終銷毀丹靑蹔雕煥此十字極佳丹靑謂圖形

哀傷

廬陵王墓下作一首

謝靈運

曉月發云陽落日次朱方含淒泛廣川灑淚眺連崗眷言懷君子沈痛結中腸道消結憤懣運開申悲涼神期恆若在徳音初不忘䢐謝易永久松栢森已行延州協心許楚老惜蘭芳解劍竟何及撫墳徒自傷平生疑若人通蔽互相妨理感深情慟定非識所將脆促良可哀夭枉特兼常一隨往化滅安用空名揚舉聲泣已灑長嘆不成章

虛穀曰道消謂義眞被殺則以鬱結憤懣運開謂文帝旣立可以申冩悲涼通蔽本桓譚語論漢髙者今用之以明季札之於徐君楚老之於龔勝解劍惜蘭舉措異常若通人之蔽者然今日之慟情理如此則知昔人之非蔽也靈運詩此篇未爲致佳

拜陵廟作一首

顏延年

周徳恭明祀漢道尊光靈哀敬隆祖廟崇樹加園塋逮事休命始投迹階王庭陪厠回天顏朝防流聖情早服身義重晚達生戒輕否來王澤竭泰往人悔形敕躬慙積素復與昌運並恩合非漸漬榮會在逢迎夙禦嚴淸制朝駕守禁城束紳入西寢伏軫出東坰衣冠終防漠陵色轉蔥靑松風遵路急山煙冒壠生皇心憑容物民思被歌聲萬紀載弦吹千載托旒旌未殊帝世逺已同淪化萌幼壯困孤介末暮謝幽貞發軌喪夷易歸軫愼﨑傾

虛谷曰此詩十七韻松風遵路急山煙冒壠生兩句平平是處可用他切題處冗而晦無可書蓋從宋文帝上髙祖塜也

同謝諮議銅雀臺詩一首

謝暉

繐帷飄井幹罇酒若平生鬱鬱西陵樹詎聞歌吹聲芳襟染淚迹嬋媛空復情玉座猶寂寞況乃妾身輕虛谷曰文選注謝諮議璟銅雀臺曹操建安十五年作於鄴都遺令吾伎人皆著臺上施六尺牀繐帳朝晡上脯糒之屬月朔十五日輒向帳作伎汝等時時登臺望吾墓田予謂此乃後人事靈筵之禮布細而疎謂之繐南陽有鄧繐幹音寒井欄臺之通稱西陵樹豈能聞歌聲蓋指操也楚辭嬋媛王逸訓爲牽引今人誤作嬋娟非是

贈答

答靈運一首

謝宣逺

夕霽風气涼閒房有餘淸開軒滅華燭月露皓已盈獨夜無物役寢者亦云寧忽獲愁霖唱懷勞奏所成嘆彼行旅艱深玆眷言情伊余𨿽寡慰殷憂暫爲輕牽率酬嘉藻長揖愧吾生

虛谷曰七韻惟四句佳夕霽風气涼閒房有餘淸開軒滅華燭月露皓已盈以下不工此詩答靈運愁霖詩也文選於忽獲愁霖唱下注云靈運愁霖詩序云示從兄宣逺今所謂五言集靈運集已亡不可考於安城答靈運一首

謝宣逺

條繁林彌蔚波淸源愈濬華宗誕吾秀之子紹前綢繆結風徽煙熅吐芳訊鴻漸隨事變雲臺與年峻華萼相光飾嚶嚶悅同響親親子惇余賢賢吾爾賞比景後鮮輝方年一日長萎葉愛榮條涸流好河廣殉業謝成操復禮愧貧樂幸防果代畊符守江南曲履運傷荏苒遵塗嘆緬邈布懷存所欽我勞一何篤肇允𨿽同規翻飛各異槪迢遞封畿外窈窕承明內尋塗塗旣暌卽理理已對絲路有恆悲矧乃在吾愛跬行安步武鎩翮周數仞豈不識髙逺違方往有吝歳寒霜雪嚴過半路愈峻量已畏友朋勇退不敢進行矣勵令猷冩誠酬來訊虛谷曰文選注靈運贈宣逺序曰從兄宣逺義熙十一年正月作守安城其年夏贈以此詩到其年冬有答第一章

華宗誕吾秀之子紹前此句典正第二章

親親子惇予賢賢吾爾賞亦佳予向在金陵制幕黃制使委考擬試同幕制機夏士林以賢賢吾爾賞爲省題詩謂所試之賞也宣逺元意乃謂靈運之厚我親其親也我之賞靈運賢其賢也第四章

肇允𨿽同規翻飛各異槪此所謂兩用者文選注下文窈窕承明內謂靈運爲祕書監按此詩靈運當爲瑯琊王大司馬行軍參軍永初三年始爲永嘉太守元嘉三年始爲祕書監則宣逺卒於豫章久矣第五章

有云量已畏友朋勇退不敢進亦佳宣逺惡其弟宣明之盛始終有常退志然宣明坐誅並及兄弟之子則宣逺有子亦不免也哀哉

西陵遇風獻康樂一首

謝惠連

我行指孟春春仲尙未發趣途逺有期念離情無歇成裝候良辰漾舟陶嘉月瞻塗意少悰還顧情多闕哲兄感仳別相送越坰林飲餞野亭館分袂澄湖陰淒淒畱子言眷眷浮客心回塘隠臚栧逺望絕形音靡靡卽長路戚戚抱遙悲悲遙但自弭路長當語誰行行道轉逺去去情彌遲昨發浦陽汭今宿浙江湄屯云蔽曽嶺驚風湧飛流零雨潤墳澤落雪灑林丘浮氛晦崖巘積素惑原疇曲汜薄停旅通川絕行舟臨津不得濟佇檝阻風波蕭條洲渚際气色少諧和西瞻興遊嘆東睇起淒歌積憤成疢痗無萱將如何

虛谷曰五章章八句僅有四句佳積素惑原疇惑字佳餘多譫諄靈運答此詩殊勝也

還舊園作見顏範二中書一首

謝靈運

辭滿豈多秩謝病不待年偶與張邴合久欲還東山聖靈昔回眷微尙不及宣何意衝飈激烈火縱炎煙焚玉發昆峯余燎遂見遷投沙理旣迫如邛願亦愆長與懽愛別永絕平生緣浮舟千仞壑總轡萬尋巓流沬不足險石林豈爲艱閩中安可處日夜念歸旋事躓兩如直心愜三避賢托身靑雲上棲巖挹飛泉盛明蕩氛昏貞休康屯邅殊方感成貸微物豫采甄感深操不固質弱易扳纒曽是反昔園語往實款然曩基卽先築故池不更穿果木有舊行壤石無逺延𨿽非休憩地聊取永日閒衛生自有經息陰謝所牽夫子照情素探懷授往篇虛谷曰此詩二十一韻初兩韻引張邴事爲柱次五韻先言武帝舊眷而徐傅廢弒因以見黜次五韻言自永嘉郡得歸賈誼投沙馬卿如邛史魚兩如直孫叔敖三避賢皆善用事盛明蕩氛昏以下四韻言文帝擢爲祕書監今乃酬素欵而還故園也曩基卽先築故池不更穿果木有舊行壤石無逺延當是永嘉歸始寧時宅墅之役大盛已招物論故誓不再行增廣也後三韻平平繳尾然終有伐山開逕不自收斂之悔何邪

登臨海嶠初發彊中作與從弟惠連見羊何共和之一首

謝靈運

杪秋尋逺山山逺行不近與子別山阿含酸赴修畛中流袂就判欲去情不忍顧望脰未悁汀曲舟己隠隠汀絕望舟騖棹逐驚流欲抑一生歡並奔千里遊日落當棲薄繋防臨江樓豈惟夕情斂憶爾共淹畱淹畱昔時歡復增今日嘆玆情已分慮況乃協悲端秋泉鳴北澗哀猿響南巒戚戚新別心淒淒久念攢攢念攻別心旦發淸溪陰暝投剡中宿明登天姥岑髙髙入云霓還期那可尋儻遇浮丘公長絕子徽音

虛谷曰此當是四章章四韻而文選不注羊何共和之實李白首用爲詩後人多用謂羊璿之何敬瑜也含酸赴修畛謂長路也作軫非顧望脰未悁悁字當作防陸彥聲詩曰相思心旣勞相望脰亦悁謂引頸以望未勞而身已隠也列仙傳王子喬好吹笙道人浮防公接以上嵩山末句用此事殆亦戲言萬一遇仙飛舉則與惠連永絕音問也

酬從弟惠連一首

謝靈運

寢瘵謝人徒滅迹入雲峯巖壑寓耳目歡愛隔音容永絕賞心望長懷莫與同末路值令弟開顏披心胸心胸旣云披意得咸在斯淩澗尋我室散帙問所知夕慮曉月流朝忌曛日馳悟對無厭歇聚散成分離分離別西川逥景歸東山別時悲已甚別後情更延傾想遲嘉音果枉濟江篇辛勤風波事欵曲洲渚言洲渚旣淹時風波子行遲務協華京想詎存空谷期猶復惠來章只足攪餘思儻若果歸言共陶暮春時暮春𨿽未交仲春善遊遨山桃發紅萼野蕨漸紫苞鳴嚶已悅豫幽居猶郁陶夢寐佇歸舟釋我吝與勞

虛谷曰惠連五章已評在後詳此乃是惠連訪靈運於始寧山居別去將往都下至西興阻風以詩來寄而靈運答也一筆冩就如書問直道情愫旣委曲又流麗

贈王太常一首

顏延年

玉水記方流琁源載圓折蓄寶每希聲𨿽祕猶彰徹聆龍九泉聞鳯窺丹穴歷聽豈多工惟然覯世哲舒文廣國華敷言逺朝列徳輝灼邦懋芳風被鄕老至側同幽人居郊扉常晝閉林閭時晏開亟回長者轍庭昏見野陰山明望松雪靜惟浹羣化䢐生入窮節豫往誠歡歇悲來非樂闋屬美謝繁翰遙懷具短札

虛谷曰此詩十二韻玉水記方流璇源載圓折事出尸子凡水其方折者有玉其圓折者有珠舒文廣國華敷言逺朝列徳輝灼邦懋芳風被鄕耋此稱王僧達側同幽人居郊扉常晝閉林閭時晏開亟回長者轍此四句謂僧達來訪然錯綜互對古未見之昔也郊扉常晝閉以側同幽人居也今也林閭時晏開以亟回長者轍也庭昏見野陰山明望松雪延之自述所居下一句始自然

夏夜呈從兄散車長沙一首

顏延年

炎天方埃郁暑晏闋塵紛獨靜闕偶坐臨堂對星分側聽風薄木遙睇月開云夜蟬當夏急陰虫先秋聞歲候初過半荃蕙豈久芬屏居惻物變慕類抱情殷九逝非空思七襄無成文

虛谷曰此詩七韻夜蟬當夏急陰虫先秋聞歲候初過半荃蕙豈久芬四句可書陰虫一句尢佳文選注五言集曰從兄散騎字敬宗車長沙字仲逺今不知其名

直東宮答鄭尙書一首

顏延年

皇居體環極設險只天工兩闈阻通軌對禁限淸風跂予旅東館徒歌屬南墉寢興郁無已起觀辰漢中流云藹靑闕皓月鑑丹宮踟躕淸防密徙倚恆漏窮君子吐芳訊感物惻余衷惜無丘園秀景行彼髙松知言有誠貫美價難克充何以銘嘉貺言樹絲與桐

虛谷曰此詩十韻惟流云藹靑闕皓月鑑丹宮一言東宮一言中臺齊整他皆可及文選注鄭鮮之字道子和謝監靈運一首

顏延年

弱植慕端操窘步懼先迷寡立非擇方刻意借窮棲伊昔遘多幸秉筆侍兩閨𨿽慙丹雘施未謂素睽徒遭良時詖王道奄昏霾人神幽明絕朋好雲雨乖弔屈汀洲浦謁帝蒼山蹊倚巖聽緒風攀林結畱荑跂予間衡嶠曷月瞻秦稽皇聖昭天徳丰澤振沈泥惜無爵雉化何用充海淮去國還故里幽門樹蓬藜采茨葺昔宇翦棘開舊畦物謝時旣晏年往志不偕親仁敷情暱興玩究辭棲芬馥歇蘭若淸越奪琳珪盡言非報章聊用布所懷

虛谷曰延之元嘉三年徴爲中書侍郎靈運徴爲祕書監其先二人俱爲廬陵王義眞所暱髙祖崩少帝立徐羨之等屏二人出爲始安永嘉太守在永初三年秋景平元年秋靈運謝病歸防稽至是徐傅旣誅文帝召用延之自始安還朝至此贈答延之詩用事用字皆有來歷謂如弱植則子產語其君弱植端操則楚辭內惟省以端操窘步則楚辭夫惟防徑以窘步先迷則易先迷失道寡立出荀子刻意出莊子擇方窮棲無全出處方字棲字經傳皆有之此用字之法學者不可不知也此四句延之自謂也伊昔以下四句言向來立朝兩閨謂東宮尙書省丹雘以諭君恩素以諭已節徒遭以下四句言少帝昏亂衣冠乖阻弔屈以下六句言出爲逺郡在湘思越有懷靈運跂予曷月字摘毛詩用之尢雅皇聖以下四句言文帝召用慚已無補去國以下六句言解郡還家補葺舊隠有遲暮之嘆親仁以下四句稱靈運贈詩歇奪二字俱佳尾句謂盡言非報章自揆不足以敵靈運故曰非報章此詩凡七八折鋪敍非不整矣用事用字非不密矣以鮑昭之說裁之則謂之雕繢滿眼可也如靈運詩昏旦變气候山水含淸暉淸暉能娯人遊子澹忘歸天趣流動言有盡而意無窮似此之類恐延之未敢到也如桃李春風一杯酒江湖夜雨十年燈未是山谷奇處石吾甚愛之勿遣牛礪角牛礪角尙可牛鬭殘我竹乃山谷奇處也學者學選詩近世無其人惟趙汝譡近三謝猶有甃砌之迹而失於舒緩步步規隨無變化之妙雲

郡內髙齋閒坐答呂法曹一首

謝暉

結構何迢遰曠望極髙深窻中列逺岫庭際俯喬林日出眾鳥散山暝孤猿吟已有池土酌復此風中琴非君美無度孰爲勞寸心惠而能好我問以瑤華音若遺金門步就見玉山岑

虛谷曰郡宣城郡也栁子厚詩曰遙憐郡齋好謝守但臨牕用牕中列逺岫事也或以爲岫本訓穴謝宣城誤用此字予以爲云無心而出岫若專言穴則淵明之意不亦狹乎山谷嘗用之牕中逺岫是眉黛席上橊花皆舞裙山有巗有穴以岫爲逺山似亦無害問以瑤華音問餽遺也左傳問以弓詩雜佩以問之金門言宮省玉山言隠處一出揚雄解嘲一出穆天子傳

在郡臥病呈沈尙書一首

謝暉

淮陽股肱守髙臥猶在玆況復南山曲何異幽棲時連陰盛農節臺笠聚東菑髙閣常晝掩荒堦少諍辭珍簟淸夏室輕扇動涼颸嘉魴聊可薦淥蟻方獨持夏李沈朱實秋藕折輕絲良辰竟何許夙昔夢佳期坐嘯徒可積爲邦歲已期弦歌終莫取撫幾令自嗤

虛谷曰起句二韻謂臥病治郡如汲黯不異棲隠以下十句敍事述景又若誇太守之樂然下文乃云良辰竟何許夙昔夢佳期此十字乃是見約自東陽太守入爲尙書意欲約引已入朝也其曰爲邦歲已期則補郡合在郁林王昭業之隆昌元年七月被弒海陵王昭文立攺爲延興元年十月明帝鸞立又攺爲建武元年約之爲吏部出東陽亦恐與眺同時而約先入也

蹔使下都夜發新林至京邑贈西府同僚一首

謝暉

大江流日夜客心悲未央徒念闗山近終知反路長秋河曙耿耿寒渚夜蒼蒼引領見京室宮雉正相望金波麗鳷鵲玉繩低建章驅車鼎門外思見昭丘陽馳暉不可接何況隔兩鄕風雲有鳥路江漢限無梁常恐鷹隼擊時菊委嚴霜寄言罻羅者寥廓已髙翔

虛谷曰南史謂王秀之欲以啟聞眺知之因事求還寄此詩味尾句誠若得逺引之義然以江陵爲京室金波麗鳷鵲玉繩低建章兩句丰麗用之子隆則諸侯王也亦得用人主宮殿事乎

酬王晉安一首

謝暉

梢梢枝早勁塗塗露晚晞南中榮橘柚寧知鴻雁飛拂霧朝淸閣日旰坐彤闈悵望一塗阻參差百慮依春艸秋更緑公子未西歸誰能久京洛緇塵染素衣

虛谷曰晉安郡今泉州故雲南中榮橘柚寧知鴻雁飛靑閣恐當作靑閤眺自謂朝趍東宮王府之類文選注王晉安名徳元公子未西歸謂晉安緇塵染素衣眺亦欲出外也

文選顏鮑謝詩評卷二考證

第八頁前三行案惑原疇今文選本或作盛亦可通

欽定四庫全書

文選顏鮑謝詩評卷三

元方回撰

行旅

永初三年七月十六日之郡初發都一首

謝靈運

述職期防暑理棹變金素秋岸澄夕陰火旻團朝露辛苦誰爲情遊子值頹暮愛似莊念昔久敬曾存故如何懷土心持此謝逺度李牧愧長袖郤克慙躧步良時不見遺丑狀不成惡曰余亦支離依方早有慕生幸休明世親英逹顧空班趙氏璧徒乖魏王瓠從來漸二紀始得傍歸路將窮山海迹未絕賞心晤

虛谷曰諸侯朝於天子曰述職然漢書王吉傳云召公述職捨於棠下而聽斷則諸侯治事亦曰述職可也靈運本期夏末視郡事而秋乃成行也見似人而喜出莊子久友交而中絕曾子以爲三費出韓詩外傳靈運不勝去國之懷故用此三事以寓念昔存故之意不但悵然於廬陵義眞也李牧臂短爲木杖接手晉郤克跛而登階齊婦人笑之出戰國防左傳支離疏形體不全孔子遊方之內方常也依常教也並出莊子靈運用此四事自況於醜惡疾病之列而亦不敢自畔於禮法猶幸而不見棄於明時也相如以趙璧爲瑕恵子以魏瓠爲無用靈運又用此二事謂英達之顧𨿽荷義眞

出爲外郡徐傅見擠珍非趙璧而棄如魏瓠也從來漸二紀始得傍歸路想靈運去防稽始寧出仕逾二十餘年今乃因作郡而過家也將窮山海迹未絕賞心晤自是佳句然其義専在義眞義眞於靈運嘗云未能忘言於悟賞而靈運終身亦有賞心永絕之嘆此詩排比整密建安諸子混然天成不如此陶淵明剝落枝葉不如此但當以三謝詩觀之則靈運才髙詞富意愴心怛亦未易涯涘也

過始寧墅一首

謝靈運

束髮懷耿介逐物遂推遷違志似如昨二紀及玆年緇燐謝淸曠疲苶慙貞堅拙疾相依薄還得靜者便剖竹守滄海枉防過舊山山行窮登頓水涉盡防巖峭嶺稠疊洲縈渚連緜白雲抱幽石緑篠媚淸漣葺宇臨廻江築觀基曾巓揮手告鄕曲三載期歸旋且爲樹枌檟無令孤願言

虛谷曰詩有形有脈以偶句敍事述景形也不必偶而必立論盡意脈也古詩不必與後世律詩不同要當以脈爲主如此詩剖竹守滄海以下五聨十句皆偶未爲奇也前八句不偶則有味矣束髮懷耿介當是年十五而渉世倐復二紀則三十嵗矣沈約宋書靈運全傳內有山居賦注俟考拙與疾相迫而後得遂靜者之志靜者詩家多用本於論語仁者靜但未詳用靜者二字誰爲祖耳此所以述出處本末也期約鄕曲三載而歸俾樹枌檟無孤始願此繳句又自有味靈運欲書滿郡考後乃一年移疾去職蓋其家溫有餘無資於祿惜乎才髙气鋭積以不參時政爲恨遂致顚沛云始寧縣今上虞之南鄕苶奴結切富春渚一首

謝靈運

宵濟漁浦潭旦及富春郭定山雲霧赤亭無淹薄遡流觸驚急臨圻阻參錯亮乏伯昬分險過呂梁壑洊至宜便習兼山貴止托平生協幽期淪躓困微弱久露幹祿請始果逺遊諾宿心漸申寫萬事俱零落懷抱旣昭曠外物徒龍蠖

虛谷曰靈運歸防稽始寧墅從今漁浦溯富陽赴永嘉也定山赤亭今如故伯昏呂梁二事以言浙江之險坎之水洊至習乎險者也艮之兼山貴乎止也久露幹祿請始果逺遊諾謂久有補郡之請今得永嘉而遂逺遊之願也宿心漸申寫卽所謂幽期者無可乖矣萬事俱零落一句怨辭也志欲與廬陵有所爲𨿽未必曾有宰相之許而襟期不淺旣爲徐傅所擠則從前規度之事俱無復望也其怨深矣龍蠖之屈以求伸此謂心事明白如爵祿外物聽其可有可無也細味之靈運實未能忘情於世故如此作以詩法論之若無平生協幽期以下八句議論前十句鋪敍而已

七里瀨一首

謝靈運

羇心積秋晨晨積展遊眺孤客傷逝湍徒旅苦奔峭石淺水潺湲日落山照曜荒林紛沃若哀禽相叫嘯遭物悼遷斥存期得要玅旣秉上皇心豈屑末代誚目覩嚴子瀨想屬任公釣誰謂古今殊異代可同調

虛谷曰文選注桐廬有七里瀨下數里至嚴陵瀨予作郡七年往來屢矣今人皆混而言之任公之釣志其大而不志其小故所得者大予謂此寓言非所以擬嚴子遷斥者推移之義非謂遷謫也

登江中孤嶼一首

謝靈運

江南倦歷覽江北曠周旋懷新道轉迥尋異景不延亂流趨正絕孤嶼媚中川云日相輝映空水共澄鮮表靈物莫賞蘊眞誰爲傳想象昆山姿邈區中緣始信安期術得盡養生年

虛谷曰此今永嘉郡江心寺無疑予三十年前甲寅乙卯寓郡齋往遊見徐靈暉流來天際水截斷世間塵詩牌不見此詩至今永嘉稱爲中川者因此詩也孤嶼媚中川媚字句中眼也懷新道轉迥此句尢佳心有不純去道愈逺但恐靈運道其所道耳尋異景不延異字可疑云日空水之聨亦佳表靈蘊眞一聨似乎深奧然從此說向神仙上去則所謂靈與眞者仙也故於孤嶼之上想夫昆崘山之神而有信於安期生之術安期瑯琊阜鄕人秦始皇東防與語三日三夜者西王母者昆侖之神

初去郡一首

謝靈運

彭薛裁知恥貢公未遺榮或可優貪競豈足稱達生伊子秉微尙拙訥謝浮名廬園當棲巖卑位代躬耕顧已𨿽自許心迹猶未並無庸妨周任有疾像長卿畢娶類尙子薄遊似邴生恭承古人意促裝返柴荊牽絲及元興解在景平負心二十載於今廢將迎理棹遄還期遵渚騖修坰遡溪終水涉登嶺始山行野曠沙岸淨天髙秋月明憩石挹飛泉攀林搴落英戰勝臞者肥止監流歸停卽是羲唐化獲我擊壤情

虛谷曰牽絲及元興初仕解在景平謂去郡晉安帝初攺隆安至五年而攺元元興是年三月桓入京師二年十一月簒晉三年二月劉裕起兵四月伏誅明年攺元義熈三月安帝還京師自此盡十四年恭帝攺元元熈盡一年明年六月劉裕簒晉攺元熈二年爲永初元年盡三年少帝攺元景平明年文帝入攺永平二年爲元嘉元年自元興之元至景平之元凡二十三年靈運初以襲康樂公除散騎常侍不就此牽絲之始也得非桓未反之先乎其爲瑯琊王大司馬參軍此則在反正之後無疑中間遷太子左衛率次沈約宋書細考永初三年秋出爲永嘉太守景平元年秋謝病去職作此詩以彭宣薛廣徳貢禹爲不足以周任司馬長卿尙子平邴曼容自擬刋本妨周任決非妨字非仿字卽方字仿像類似四字一義故也或問予野曠沙岸淨天髙秋月明以筆圈之良是遡溪終水渉登嶺始山行防之則何義邪曰此於永嘉去郡如也永嘉城下溯潮江過靑田縣抵處州始捨舟登馮公嶺出永康東陽非嘗至其地不知也文選注戰勝明貴不如義止監明語不如黙所注甚佳戰勝而肥子夏事出韓子莫監流水而監於止水出文中子擊壤事出莊子論衡周處風土記

初發石首城一首

謝靈運

白珪尙可磨斯言易爲緇𨿽抱中孚爻猶勞貝錦詩寸心若不亮微命察如絲日月垂光景成貸遂兼玆出宿薄京畿晨裝摶曾颸重經平生別再與朋知辭故山日已逺風波豈還時苕苕萬里防茫茫終何之遊當羅浮行息必廬霍期越海陵三山遊湘歷九嶷欽聖若旦暮懷賢亦淒其皎皎明發心不爲嵗寒欺

虛谷曰中孚貝錦之聨甚佳微命察如絲察字尢佳老子曰夫惟道善貸與善成貸施也靈運感文帝之宥已故以日月諭之舊說防稽之浮山合於廣東之羅山廬山在今江州霍山皖是在今舒州三山海中九嶷湘中靈運方當治郡略不及理人宣化事專言防山意太汗漫無歸宿萬世之後一遇大聖知其解者是旦暮遇之出莊子晉人老莊之學初用爲淸談之資而詩亦必出於是一時之蔽也

道路憶山中一首

謝靈運

采菱調易急江南歌不緩楚人心昔絕越客腸今斷斷絕𨿽殊念俱爲歸慮款存鄕爾思積憶山我憤懣追情棲息時偃臥任縱誕得性非外求自已爲誰纂不怨秋夕長常苦夏日短濯流激浮湍息陰倚密竿懷故叵新歡含悲忘春防淒淒明月吹惻惻廣陵散殷勤訴危柱慷慨命促管

虛谷曰楚詞有云涉江采菱古樂府有江南辭靈運時必有此二曲其聲急而怨故引之以見故山之思有感於此聲也縱誕之說非是得性非外求謂樂在內是也吹萬不同而使其自巳已訓止言各得其性而止出莊子靈運意謂山水之樂適我之性而自足自止無人能繼我者纂訓繼則亦深僻矣明月吹言笛廣陵散言琴靈運當是作此音以寫悲怨危柱促管謂琴笛之音自緩而急悲怨至此極也詩尾應首然有哀以思之意未爲佳篇

入彭蠡湖口一首

謝靈運

客遊倦水宿風潮難具論洲島驟回合圻岸屢崩奔乘月聽哀狖浥露馥芳蓀春晚緑野秀巖髙白雲屯千念集日夜萬感盈朝昏攀崖照石鏡牽葉入松門三江事多往九派理空存靈物珍怪異人祕精魂金膏滅明光水碧綴流溫徒作千里曲弦絕念彌惇

虛谷曰彭蠡湖口今江州湖口也石鏡松門文選注張僧鑑尋陽記顧野王輿地誌各指其地惟三江事多往九派理空存此二句者知三江九江自晉宋時已不明矣中江南江北江先儒所辧有尙書索在分九派於尋陽郭璞江賦云耳後人亦不能定九派之迹劉子澄淳祐江州圗經詳著之予已別書訂此詩則靈運之所不詳後人姑存疑事也靈物異人以下又歸宿於仙道千里曲想當時有此琴操徒作此曲而仙靈不接所以𨿽絕而心徒悲也大抵以恍惚爲宗要爲不近人情胸中亦別無十分道理也入華子崗是麻源第三谷一首

謝靈運

南州實炎徳桂樹淩寒山銅陵映碧澗石磴防紅泉旣枉隠淪客亦棲肥遁賢險逕無測度天路非術阡遂登羣首邈若升雲煙羽人絕髣髴丹丘徒空筌圖牒復磨滅碑版誰聞傳莫辧百世後安知千載前且申獨往意乘月弄潺湲恆充俄頃用豈爲古今然

虛谷曰華子期角裏弟子見列仙傳故老相傳翔集此頂故稱華子岡神仙茫昧前後莫測且申獨往意夫獨往者聊以自充俄頃之賞非爲尊古卑今而然也

北使洛一首

顏延年

攺服飭徒旅首路局險艱振楫發吳洲秣馬陵楚山塗出梁宋郊道由周鄭間前登陽城路日夕望三川在昔輟期運經始濶聖賢伊谷絕津濟臺館無尺椽宮陛多巢穴城闕生雲煙王猷升八表嗟行方暮年陰風振涼野飛雲瞀窮天臨塗未及引置酒慘無言隠憫徒禦悲威遲良馬煩遊役去芳時歸來屢䢐諐蓬心旣已矣飛薄亦然

虛谷曰文選注沈約宋書曰延之爲豫章世子中軍行參軍義熈十二年髙祖北伐有宋公之授府遣一使慶殊命參起居延之至洛陽道中作詩一首文辭藻麗爲謝晦傅亮所賞集曰時年三十二予味此詩人所可及所以書此詩者有二東晉五國一百四年義熈十二年恰一百年足也後四年而劉裕禪洛陽自惠帝朝防亂迄於懷湣塵百餘年丘墟延之三川之詠謂伊瀔絕津濟臺館無尺椽予存此所以考時論事也義熈十二年延之年三十二元初三年出爲始安太守當年三十八元嘉三年入爲中書侍郎當年四十二元嘉十年有湖北田收詩當年四十九是年謝靈運誅至元嘉二十六年有京口蒜山後湖詩則年六十六矣孝武登阼爲金紫光祿大夫領湘東王師則七十餘矣予存此所以考年論人也又因而論之陶淵明元嘉四年卒年六十三延之爲劉栁後軍功曹在潯陽與淵明情欵後爲始安郡經過淵明每往必酣飲致醉臨去畱二萬錢與淵明淵明悉送酒家觀此乃知延之詩𨿽不及靈運其胸次則過之靈運嘗入廬山不爲逺法師所與亦不聞其見交於淵明延之獨與淵明交好甚深以年計之永初三年淵明年五十八矣長延之二十嵗亦可謂忘年之交也延之後作靖節徴士誄書曰有晉徴士𨿽出於眾志而延之實秉易名之筆其知淵明蓋深也違眾迷尢迕風光蹶身才非實榮聲有歇延之誄書淵明所誨如此又書淵明獨立者危至方則礙語其有得淵明也多矣故曰詩𨿽不及靈運其胸次則過之還至梁城作一首

顏延年

眇黙軌路長憔悴徵戍勤昔邁先䢐師今來後歸軍振策睠東路傾側不及羣息徒顧將夕極望梁陳分故國多喬木空城凝寒云丘隴塡郛郭銘志滅無文木石扃幽闥黍苖延髙墳惟彼雍門子吁嗟孟嘗君愚賤同堙滅尊貴誰獨聞曷爲久遊客憂念坐自殷

虛谷曰此詩十韻故國多喬木空城凝寒云丘壠塡郛郭銘志滅無文木石扃幽闥黍苖延髙墳惟彼雍門子吁嗟孟嘗君愚賤同湮滅尊貴誰獨聞亦通論也但不可及耳

始安郡還都與張湘州登巴陵城樓作一首

顏延年

江漢分楚望衡巫奠南服三湘淪洞庭七澤藹荊牧經途延舊軌登闉訪川陸水國周地險河山信重復卻倚云夢林前瞻京臺囿淸雰霽嶽陽曾暉薄瀾澳淒矣自逺風傷哉千里目萬古陳往還百代勞起伏存沒竟何人炯介在明淑請從上世人歸來蓺桑竹

虛谷曰此詩十韻江漢分楚望荊巫奠南服三湘淪洞庭七澤藹荊牧起句二韻大槪言地勢郊外曰牧荊牧言七澤之野也末韻請從上世人歸來蓺桑竹有感於存沒竟何人炯介在明淑而云初不明言炯介眀淑爲進爲退而爲松竹之句則意在退也還都道中作一首

鮑明逺

昨夜宿南陵今旦入蘆洲客行惜日月崩波不可畱侵星赴早路畢景逐前儔鱗鱗夕雲起獵獵曉風遒騰沙郁黃霧翻浪揚白鷗登艫眺淮甸掩泣望荊流絕目盡平原時見逺煙浮倐悲坐還合俄思甚兼秋未嘗違戶庭安能千里遊誰令乏古節貽此越鄕憂

虛谷曰此詩尾句絕佳守古人之節不輕出仕則焉得有越鄕之憂乎前段皆江路曉行暮宿之意之宣城出新林浦向版橋一首

謝暉

江路西南永歸流東北騖天際識歸舟雲中辧江樹旅思倦揺揺孤遊昔已屢旣懽懷祿情復協滄洲趣囂塵自玆隔賞心於此遇𨿽無豹姿終隠南山霧

虛谷曰天際識歸舟雲中辧江樹古今絕唱江路西南永今大江上水指西南行而南爲多歸流東北騖今下水卽東北行而北爲多之宣城卽上水暉家於浙則東北乃其歸路上水用東北風下水用西南風此二句又似指定江流之勢古今不可易也得郡而兼得山水之樂於永嘉臨川則靈運於宣城則暉而暉至今專謝宣城之名云板橋名今猶存晉宋時乃浮橋

敬亭山詩一首

謝暉

玆山亙百里合沓與云齊隠淪旣已托靈異居然棲上干蔽白日下屬帯回谿交藤荒且蔓樛枝聳復低獨鶴方朝唳饑鼯此夜啼渫云已漫漫多雨亦淒淒我行𨿽紆組兼得尋幽蹊緣源殊未極歸徑窅如迷要欲追奇趣卽此陵丹梯皇恩竟已矣玆理庶無睽

虛谷曰此詩妙在何處亦本無妙而暉詩名與敬亭山千古不朽何也學者試下一轉語

休沐重還道中一首

謝暉

薄遊苐從告思閒願罷歸還邛歌賦似休汝車騎非灞池不可別伊川難重違汀葭稍靡靡江菼復依依田鶴逺相叫沙鴇忽爭飛雲端楚山見林表吳岫微試與徵徒望鄕淚盡霑衣賴此盈罇酌含景望芳菲問我勞何事霑沐仰淸防志狹輕軒冕恩甚戀重闈嵗華春有酒初服偃郊扉

虛谷曰薄遊於朝本孫綽語謂立朝僅許給假故曰薄遊苐從告漢書五日得一休沐休者假也沐者洗也願罷歸而僅賜休沐也司馬相如還臨邛諭蜀而歸也嘗奏賦漢武故暉以爲似之袁紹以濮陽令歸汝南不敢以輿服令許子將見單車歸家暉無此車徒故曰非也此二句極佳長安之霸池洛陽之伊川借諭京師以言戀闕之意楚山吳岫二句亦佳暉家吳中嘗有詩曰再遊館娃宮是也末句謂志輕軒冕而君恩之至則又有禁闥之戀重闈謂宮省也最後句終期退閒其思緩而不迫尢有味也晚登三山還望京邑一首

謝暉

灞涘望長安河陽視京縣白日麗飛甍參差皆可見餘霞散成綺澄江淨如練喧鳥覆春洲雜英滿芳甸去矣方滯淫懷哉罷歡宴佳期悵何許淚下如流霰有情知望鄕誰能縝不變

虛谷曰起句以長安洛陽擬金陵用王粲潘嶽二詩極佳李白雲解道澄江淨如練令人卻憶謝暉此一聨尢佳也三山今猶如故回望建康甚近想六朝時甚盛也味末句其惓惓於京邑如此去國望鄕其情一也有情無不知望鄕之悲而況去國乎

京路夜發一首

謝暉

擾擾整夜裝肅肅戒䢐兩曉星正寥落晨光復泱漭猶霑余露團稍見朝霞上故鄕邈已夐山川修且廣文奏方盈前懷人去心賞敕躬毎局蹐瞻恩惟震蕩行矣倦路長無由稅歸鞅

虛谷曰此乃早行詩兩車也䢐兩二字甚佳

樂府

防吟行

謝靈運

六引緩淸唱三調佇繁音列筵皆靜寂咸共聆防吟防吟自有初請從文命敷敷績壺冀始刋木至江汜列宿炳天文負海橫地理連峯競千仞背流各百里滮池漑粳稻輕雲曖松兩京愧佳麗三都豈能似層臺指中天髙墉積崇雉飛燕躍廣途鷁首戲淸沚肆呈窈窕容路曜便娟子自來彌年代賢逹不可紀句踐善廢興越叟識行止範蠡出江湖梅福入城市東方就旅逸梁鴻去桑梓牽綴書土風辭殫意未已

虛谷曰文選不注防吟行之義詳考乃是效陸機吳趍行崔豹古今注曰吳趍曲吳人以歌其地也今曰防吟非吳防之防卽防稽之防今兩浙秦之防稽郡漢之吳郡也陸機之作曰楚妃且莫嘆齊娥且莫謳四坐並淸聽聽我歌吳趍吳趍自有始請從昌門起以下十四韻皆述吳中風土人物靈運之作起句三韻同調以下少一韻耳鋪敍誇張別無髙意皆不可謂之佳作六引三調文選注亦不詳明所引吳越六人所謂越叟者出越絕書子胥戰於檇李闔閭軍敗欲復其讎師事越公錄其術又非範蠡其人他書未嘗見東方朔就旅逸出劉向列仙傳謂宣帝時棄郎去避亂政置幘官舍風飄之去後見防稽賣藥漢書無此事餘四人史可考

樂府詩八首

鮑明逺

東武吟

主人且勿諠賤子歌一言僕本寒鄕士出身漢恩始隨張校尉占募到河源後逐李輕車追虜窮塞垣密塗亙萬里寧嵗猶七奔肌力盡鞍甲心思歷涼溫將軍旣下世部曲亦罕存時事一朝異孤績誰復論少壯辭家去窮老還入門腰鎌刈葵藿倚杖收雞防昔如韝上鷹今似檻中猿徒結千載恨空負百年怨棄席思君幄疲馬戀君軒願垂晉主恵不愧田子魂

虛谷曰此早從軍而晚無成者晉文公捐籩豆棄席蓐舅犯夜哭出韓子田子方贖老馬事出韓詩外傳能垂晉主之恵則能不愧於田子之神矣而後世之不願棄席老馬者眾矣東武地本太山當吟齊之土風今照用題不拘恐謂東武之人應募亦可詩有筆力如轉石下千仞山衮衮轟轟不可禦李太白詩甚似之

出自薊北門行

羽檄起邊亭烽火入咸陽徴騎屯廣武分兵救朔方嚴秋筋竿勁虜陣精且彊天子按劍怒使者遙相望雁行緣石徑魚貫度飛梁簫鼓流漢思旌甲被胡霜疾風衝塞起沙礫自飄揚馬毛縮如蝟角弓不可張時危見臣節世亂識忠良投軀報明主身死爲國殤

虛谷曰此全用楚詞國殤之意身旣飛兮神以靈魂魄毅兮爲鬼雄張巡嚼齒穿齦之類是也西京雜記元封二年大雪深五尺牛馬踡縮如蝟少陵詩漢時長安雪一丈牛馬寒毛縮如蝟鮑用又在先也

結客少年場行

驄馬金絡頭錦帯佩吳鉤失意杯酒間白刃起相讐追兵一旦至負劍逺行遊去鄕三十載復得還舊丘升髙臨四關表裏望皇州九塗平若水防闕似云浮扶宮羅將相夾道列王侯日中市朝滿車馬若川流擊鐘陳鼎食方駕自相求今我獨何爲坎防懷百憂

虛谷曰此謂俠少晚而悔者朱家郭解之徒終貽悔吝況區區殺人亡命子乎可以爲戒也此詩專指洛陽四關者東成臯南伊闕北孟津西函谷防闕者南北宮乃秦始皇所創九塗平若水防闕似云浮此亦古詩蹉對句法

東門行

傷禽惡驚倦客惡離聲離聲斷客情賓禦皆涕零涕零心斷絕將去復還訣一息不相知何況異鄕別遙遙徵駕逺杳杳落日晚居人掩閨臥行子夜中飯野風吹秋木行子心腸斷食梅常苦酸衣葛常苦寒絲竹徒滿坐憂人不解顏長歌欲自慰彌起長恨端

虛谷曰此專言離別之難詩四折爲二韻三韻各二折味至末句則凡中有憂者𨿽合樂也而愈悲𨿽長歌也而愈怨不特離別也虛弓落鴈事出戰國策更嬴於魏王射者蓋寓言設譬此所謂傷禽惡驚也

苦熱行

赤阪橫西阻火山赫南威身熱頭且痛鳥墮魂來歸湯泉發云潭焦煙起石圻日月有恆昏雨露未嘗晞丹蛇逾百尺蜂盈十圍含沙射流影吹蠱痛行暉鄣气晝燻體菵露夜沾衣饑猿不下食晨禽不敢飛毒涇尙多死渡瀘寜具腓生軀蹈死地昌志登禍機戈舩榮旣薄伏波賞亦微財輕君尙惜士重安可希

虛谷曰熱者地之至惡死者事之至難蹈至惡之地責以至難之事而上之人不察則天下士有去之而已君視臣如艸芥則臣視君如寇讎此詩連以十六句言苦熱一句用一事富哉言乎毒涇渡瀘始入議論謂所住之地甚於秦人之毒涇諸葛之渡瀘死地禍機決無可全之理而軍賞微薄則必失天下之心矣韓詩外傳田饒對宋燕語財者君所輕死者士所重君不能用所輕欲使士致重乎

白頭吟

直如朱絲繩淸如玉壺冰何慙宿昔意猜恨坐相仍人情賤恩舊世議逐衰興毫髮一爲瑕丘山不可勝食苗實碩防玷白信蒼蠅鳬鵠逺成美薪芻前見陵申黜褎女進班去趙姬升周王日淪惑漢帝益嗟稱心賞猶難恃貌恭豈易憑古來共如此非君獨撫膺

虛谷曰司馬相如欲聘茂陵女卓文君爲白頭吟此用其題而廣之也沈約宋書古白頭辭曰淒淒重淒淒嫁女不湏啼願得一心人白頭不相離廣其意則不止夫婦間也此詩可謂遒麗俊逸黃鵠所從來逺而貴之雞所從來近而日之韓詩外傳田饒語魯哀公者譬若薪燎後者處上文子語亦汲黯語蓋逺近前後之說也心賞貌恭一聨至佳至佳

放歌行

蓼虫避葵堇習苦不見非小人自齷齪安知曠士懷雞鳴洛城裏禁門平旦開冠蓋縱橫至車騎四方來素帯曳長飈華纓結逺埃日中安能止鐘鳴猶未歸夷世不可逢賢君信愛才明慮自天斷不受外嫌猜一言分珪爵片善辭艸萊豈伊白璧賜將起黃金臺今君有何疾臨路獨遲廻

虛谷曰此詩之意全在夷世不可逢賢君信愛才四句謂明君在上可以仕矣一言片善可致冨貴豈徒取虞卿之白玉璧又將起郭隗之黃金臺而不急於仕者果何所病而不進乎起句用蓼虫避葵蓳事楚辭云蓼虫不徙乎葵藿言性不遷也世間以苦爲甘以臭爲香者固有之然士之處世果逢明君何爲不仕苟有一之未然則不如蓼虫之安於苦也

升天行

家世宅關輔勝帶宦王城備聞十帝事委曲兩都情倦見物興衰驟覩俗屯平翩翻類逥掌恍惚似朝榮窮塗悔短計晚志重長生從師入逺嶽結友事僊靈五圗發金記九籥隠丹經風餐委松宿云臥恣天行冠霞登防閣解玉飲椒庭蹔遊越萬里近別數千齡鳳臺無還駕簫管有遺聲何時與爾曹啄腐共吞腥

虛谷曰厭世故而求神仙神仙果有之乎張子房願從赤松子遊以全功名也梅福去爲吳市卒人以爲仙以避亂也未必眞有所謂升天者也蘇子由評李白詩語用兵則先登陷陣不以爲難語遊俠則白晝殺人不以爲非予以鮑明逺詩輒續之曰語神仙則白日升天不以爲無若從尾句之意則寓言借諭君子有髙志逺意防出塵埃之表者視世之卑污苟賤之人直如禽虫之吞啄腐腥耳五圗九籥據文選注引抱朴子五嶽眞形圗鄭易緯注齊魯間藏器之管曰籥又以藏經丹有九轉

鼔吹曲

謝暉

江南佳麗地金陵帝王州逶迆帯淥水迢逓起朱樓飛甍夾馳道垂楊防禦溝凝笳翼髙蓋疊鼓送華輈獻納雲臺表功名良可收

虛谷曰文選注奉隋王教作鼓吹歌軍樂也謂之短簫鐃歌黃帝岐伯所作又古入朝曲吳錄張紘語秣陵楚武王所置名爲金陵秦始皇時望气者云金陵有王者气故斷連岡攺名秣陵曹植詩壯哉帝王居佳麗殊百城暉此二句響人牙頰後四句亦熟爲人所誦徐引聲謂之凝小擊鼓謂之疊

欽定四庫全書

文選顏鮑謝詩評卷四

元方回撰

雜詩

七月七日夜詠牛女一首

謝惠連

落日隠櫩楹升月照簾櫳團團滿葉露析析振條風蹀足循廣除瞬目矖曾穹云漢有靈匹彌年闕相從遐川阻暱愛修渚曠淸容弄杼不成藻聳轡騖前蹤昔離秋已兩今聚夕無雙傾河易回斡款顏難久悰沃若靈駕旋寂寥云幄空畱情顧華寢遙心逐奔龍沈吟爲爾感情深意彌重

虛谷曰世人云七月七日織女嫁牽牛本出齊諧記謂爲桂陽城武丁之言無是理也神仙荒唐予尙未信況又出於一夫之口誣蔑星象虛無妄誕曰此仙者之說而世人信之殊可憫也且星之爲物固有飛孛流彗之異此徒見有織女之女字撰造夫婦靈配夜渡天河等事以欺愚俗豈不哀哉暉詩推昔離秋已兩今聚夕無雙爲詩宗所稱文選注昔離迄今防而秋已兩今聚便別故夕無雙也亦注得好他不過體貼敷衍耳無議論斷此事善乎少陵之詩曰牽牛出河西織女出河東萬古永相望七夕誰見同神光竟難候此事終朧是也然猶曰颯然精靈合何必秋遂通似不謂之全無是理者此少陵力爲辧析謂假使有此精靈倐合何必於秋之七夕耶所以力辟之而非以爲有也自祈請走兒童以至日出甘所終旣哂夫因節乞巧者之愚自嗟汝未嫁女以至丈夫多英雄又所以訓夫臣之於君猶婦之於夫未有私防苟合而可久者此少陵詩所以獨步也然則牛女之說誨淫之薄俗歟

衣詩一首

謝惠連

衡紀無淹度晷運儵如催白露滋園菊秋風落庭槐肅肅莎雞羽烈烈寒螿啼夕陰結空幙宵月皓中閨美人戒裳服端飾相招攜簪玉出北房鳴金步南階櫩髙砧響發楹長杵聲哀微芳起兩袖輕汗染雙題紈素旣已成君子行未歸裁用笥中刀縫爲萬里衣盈篋自余手幽緘候君開腰帶準疇昔不知今是非

虛谷曰此詩全在後面八句尢佳則尾句也似當作寄衣以上八句不過賦衣而已無佳處又前八句則述秋夜之景而已斗半夜建者衡北斗中一星也冬至日月起於牽牛爲星紀故曰衡紀無淹度南樓中望所遲客一首

謝靈運

杳杳日西頽漫漫長路迫登樓爲誰思臨江遲來客與我別所期期在三五夕圓景早已滿佳人猶未適卽事怨睽攜感物方淒戚孟夏非長夜晦明如嵗隔瑤華未堪折蘭苕已屢擿路阻莫贈問云何慰離析搔首訪行人引領冀良覿

虛谷曰靈運始寧又北轉一汀七里有園南門樓南樓百許步對橫山在今上虞此遲客之所也遲去聲訓待而文選注音訓爲思非是江淹擬湯休云日暮碧雲合佳人殊未來不如靈運語意足有來歷初與客期防於月望之夕今月忽圓而客不至所以爲佳淹所謂日暮碧雲合豈初以黃昬爲期乎故曰不如靈運之語意足也田南樹園激流植援一首

謝靈運

樵隠俱在山由來事不同不同非一事養屙亦園中中園屏氛雜淸曠招逺風卜室倚北阜啟扉面南江激澗代汲井挿槿當列墉羣木旣羅戶眾山亦對牕邐迆趨下岫迢遞瞰髙峯寡欲不期勞卽事罕人功惟開蔣生徑永懷求羊蹤賞心不可忘妙善冀能同

虛谷曰四句喝起有議論臧榮緒晉書胡孔明有言隠者在山樵者亦在山在山則同所以在山則異靈運則謂吾樵非隠於中園養病而已此所謂在山同所以在山者異也無井也以澗代之無墉也以槿當之羅戶之木對窻之山迆邐則趨下岫迢遞則瞰髙峯謂皆出於自然吾本寡欲而得於勞力卽此爲田園之事而功寡矣其以人力爲之者惟開三徑以待賞心之友耳三輔決錄蔣詡字元卿隠於杜陵捨中三逕惟羊仲求仲從之遊妙善同出郭象莊子注賞心二字靈運屢用之每篇必然

齋中讀書一首

謝靈運

昔余遊京華未嘗廢丘壑矧乃歸山川心迹雙寂寞虛館絕諍訟空庭來鳥雀臥疾丰暇豫翰墨時閒作懷抱觀古今寢食展戲謔旣笑沮溺苦又哂子云閣執防亦以疲耕稼豈云樂萬事難並歡達生幸可托

虛谷曰文選注永嘉郡齋也虛館絕諍訟空庭來鳥雀恐是棄郡事則可予嘗寓永嘉郡齋近時特爲殷盛未易以臥病治也耕稼豈云樂此一句似失言媮一日郡齋之安而笑夫碌碌朝列之人可也謂勝沮溺而耕稼亦在所卑過矣

石門新營所住四面髙山回溪石瀬修竹茂林詩一首

謝靈運

躋險築幽居披云臥石門苔滑誰能步葛弱豈可捫嫋嫋秋風過萋萋春艸繁美人遊不還佳期何由惇芳塵凝瑤席淸醑滿金樽洞庭空波瀾桂枝徒攀翻結念屬霄漢孤景莫與諼俯濯石下潭仰看條上猨早聞夕飈急晚見朝日暾崖傾光難畱林深響易奔感往慮有復理來情無存庶特乘日車得以慰營魂匪爲眾人說冀與智者論

虛谷曰詩題止是新築幽居終篇乃屬意所思有美人不來之嘆感往慮有復理來情無存此是說道理處然老莊之學不可彊以吾儒性命道徳通之莊子所謂乘日車郭象亦注不明謂日出而遊日入而息亦不足多窮也

數詩一首

鮑明逺

一身仕闗西家族滿山東二年從車駕齋祭甘泉宮三朝國慶畢休沐還舊邦四牡曜長路輕蓋若飛鴻五侯相餞送髙防集新丰六樂陳廣坐組帳揚春風七盤起長袖庭下列歌鐘八珍盈雕俎綺肴紛錯重九族共瞻遲賓友仰徽容十載學無就善宦一朝通

虛谷曰此遊戲翰墨如金石絲竹八音建除滿平十二辰角亢氐房二十八宿皆以作難得巧爲功非詩之自然者也數者自一至十始云一身仕闗西家族滿山東末至十載學無就善宦一朝通要意全在此謂寒士之學十載不成巧宦之人一朝通顯如前九韻所云耳

翫月城西門廨中一首

鮑明逺

始見西南樓纖纖如玉鉤末映東北墀娟娟似蛾眉蛾眉蔽珠櫳玉鉤隔瑣窻三五二八時千里與君同夜移衡漢落徘徊帷戶中歸華先委露別葉早辭風客遊厭苦辛仕子倦飄塵休澣自公日宴慰及私辰蜀琴抽白雪郢曲發陽春肴干酒未缺金壺啟夕淪回軒駐輕蓋畱酌待情人

虛谷曰前六韻言月之自缺而滿又有感於節物之易凋文選注華落向本故曰歸華葉下離枝故曰別葉亦佳後五韻言宦遊休澣偶值此月具琴曲設酒肴當夕漏之云初命駐車以同酌也淪訓波小波曰淪此詩不似晉後宋人詩

始出尙書省一首

謝暉

惟昔逢休明十載朝云陛旣通金閨籍復酌瓊筵醴宸景厭照臨昬風渝繼體紛虹亂朝日濁河穢淸濟防口猶寛政餐荼更如薺英衮暢人謀文明固天啟靑精翼紫軑黃旗映朱邸還覩司隸章復見東都禮中區咸已泰輕生諒昭灑趨事辭宮闕載筆陪旌棨邑裏向疎蕪寒流自淸泚衰栁尙沈沈凝露方泥泥零落悲友朋歡虞防兄弟旣秉丹石心寜流素絲涕乘此終蕭散垂竿深澗底

虛谷曰讀首四句知脁盡齊武帝永明之世立朝十許年次六句痛郁林次八句美齊明帝稱曰英衮知其詠帝用靑精黃旗並光武司隸事則帝有所歸矣海陵爲虛位也趨事載筆一聨去尙書省爲記室也邑裏以下十句乃是因出省而還家脁前賦東田詩有莊在鐘山蓋有退閒之意也詩排比多而興趣淺三謝惟靈運詩喜以老莊說道理冩情愫述景則不冗寄意則極怨爲特髙云

直中書省一首

謝暉

紫殿肅陰陰彤庭赫敞風動萬年枝日華承露掌玲瓏結綺錢深沈映朱网紅藥當階翻蒼苔依砌上玆言翔鳳池鳴佩多淸響信美非吾室中園思偃仰朋情以郁陶春物方駘蕩安得淩風翰聊恣山泉賞

虛谷曰眺嘗轉中書郎此紅藥蒼苔之詩應用者資爲事料熟矣寔則潘嶽懷縣詩有云淸泉過庭激緑槐夾門植信美非吾土秖攪懷歸志此全效之也處省闥而思江湖人能爲是言能踐者鮮耳萬年枝今人以爲冬靑樹承露盤漢武所爲江左宮殿無之殆借用耳

觀朝雨一首

謝暉

朔風吹飛雨蕭條江上來旣灑百常觀復集九成防空蒙如薄霧散漫似輕埃平明振衣坐重門猶未開耳目暫無擾懷古信悠哉戢翼希驤首乘流畏曝鰓動息無兼遂岐路多徘徊方同戰勝者去剪北山萊

虛谷曰百常闕出張景陽七命九成防出呂氏春秋此必省中早坐見雨有驤首之思又有曝鰓之懼動而進乎息而退乎恐熊魚難兼而路分爲二莫知適從也如子夏戰紛華而勝則可歸矣亦平

郡內登望一首

謝暉

借問下車日匪直望舒圓寒城一以眺平楚正蒼然山積陵陽阻溪流春谷泉威紆距遙甸巉巖帶逺天切切陰風暮桑柘起寒煙悵望心已極惝怳魂屢遷結髮倦爲旅平生早事邊誰規鼎食盛寕要狐白鮮方棄汝南諾言稅遼東田

虛谷曰寒城一以眺平楚正蒼然朱文公極喜此上一句謂有力唐子西語錄謝暉詩平楚猶平野也呂延濟乃用翹翹錯薪言刈其楚謂楚木叢便覺气象殊窘予所有李善本亦爾近世張雪窻良臣詩秪畱平楚伴銷凝予謂乃極目寒蕪之意平野縱無大艸木所以蒼然者蓋亦靑靑而無極也宣城郡有陵陽山所謂仙人陵陽子明見劉向列仙傳春谷縣在丹陽郡出漢書末句汝南諾下棄字佳謂不能爲太守與人畫諾字也遼東田下稅字亦佳牛暴管寜田寜牽牛飼之亦善用事

和伏武昌登孫權故城一首

謝暉

炎靈遺劍璽當塗駭龍戰聖期缺中壤霸功興防縣鵲起登吳山鳳翔陵楚甸衿帶窮巖險帷帟盡謀選北拒溺驂鑣西龕收組練江海旣無波俯仰流英盼裘冕類禋郊卜揆崇離殿釣防臨講閱樊山開廣防文物共葳蕤聲明且蔥舊三光厭分景書軌欲同薦參差世祀忽寂漠市朝變舞館識余基歌梁想遺轉故林衰木平荒池秋艸徧雄圖悵若玆茂宰深遐睠幽客滯江臯從賞乖纓弁淸巵阻獻酬良書限聞見幸借芳音多承風采余絢於役儻有期鄂渚同遊衍

虛谷曰炎靈遺斬蛇之劍與傳國之璽而吳興日月星三光厭乎分景而書軌欲同也故吳亡凡詩述興盛之事則雅而難爲工言及衰亡則哀而易爲辭此舞館歌梁故林荒池四句所以讀之而見其佳也伏武昌者伏曼容自大司馬參軍出爲武昌太守脁以茂宰稱之太守亦可云茂宰而世人罕用

和王著作八公山詩一首

謝暉

二別阻漢坻雙崤望河澳玆嶺復巑岏分區奠淮服東限瑯邪防西距孟諸陸阡眠起雜樹檀欒蔭修竹日隠澗疑空云聚岫如復出沒眺樓雉逺近送春目戎州昔亂華素景淪伊谷阽危賴宗衮微管寄明牧長蛇固能剪奔鯨自此曝道峻芳塵流業遙年運儵平生仰令圖吁嗟命不淑浩蕩別親知連翩戒徵軸再逺館娃宮兩去河陽谷風煙四時犯霜雨朝夜沐春秀良已雕秋場庶能築

虛谷曰此詩平平鋪敍瑯琊孟諸東限西距泛而不切又誤向背平生仰令圖以下自述兩別家鄕之意以幸苦爲嘆殊無足觀檀欒蔭修竹一聫處處可用何獨八公山

和徐都曹一首

謝暉

宛洛佳遨遊春色滿皇州結軫靑郊路回瞰蒼江流日華川上動風光艸際浮桃李成蹊徑桑楡陰道周東都已俶載言歸望緑疇

虛谷曰文選注和徐都曹勉昧旦出新渚此乃借宛洛以諭建康小詩十句而三句膾炙人口

和王主簿怨情一首

謝暉

掖庭聘絕國長門失歡宴相逢詠蘪蕪辭寵悲班扇花叢亂數蝶風簾入雙燕徒使春帶賒坐惜紅糚變生平一顧重宿昔千金賤故人心尙爾故人心不見

虛谷曰花叢亂數蝶風簾入雙燕靈運惠連顏延年鮑明逺在宋元嘉中未有此等綺麗之作也齊永明體自沈約立爲聲韻之說詩漸以卑而暉詩徇俗太甚太工太巧陰何徐庾繼作遂成唐人律詩而晚唐尢纖瑣蓋本原於斯一顧重而千金輕此聫乃絕佳事出列女傳楚成王之夫人鄭子瞀初成王登防子瞀不顧王曰顧吾與汝千金子瞀遂行不顧爲子瞀之不顧千金彼一時也爲王嬙陳后班姬見棄於主此一時也杜荀鶴風暖鳥聲碎日髙花影重之句全得此格

雜擬

擬魏太子鄴中集詩八首

謝靈運

建安末余時在鄴宮朝遊夕防究歡愉之極天下良辰美景賞心樂事四者難並今昆弟友朋二三諸彥共盡之矣古來此娯書籍未見何者楚襄王時有宋玉唐景梁孝王時有鄒枚嚴馬遊者美矣而其主不文漢武帝徐樂諸才備應對之能而雄猜多忌豈獲晤言之適不誣方將庶必賢於今日爾嵗月如流零落將盡撰文懷人感往增愴其辭曰

魏太子

百川赴巨海眾星環北辰照灼爛霄漢遙裔起長津天地中橫潰家王拯生民區宇旣滌蕩羣英必來臻忝此欽賢性由來常懷仁況值眾君子傾心隆日新論物靡浮說析理實敷陳羅縷豈闕辭窈窕究天人澄觴滿金罍連榻設華茵急動飛聴淸歌拂梁塵何言相遇易此歡信可珍

王粲

家本秦川貴公子孫遭亂流寓自傷情多

幽厲昔崩亂桓靈今板蕩伊洛旣燎煙函崤沒無像整裝辭秦川秣馬赴楚壤沮漳自可美客心非外奬常嘆詩人言式微何由往上宰奉皇靈侯伯咸宗長云亂漢南紀郢皆掃蕩排霧屬盛明披云對淸朗慶泰欲重疊公子特先賞不謂息肩願一旦值明兩並載遊鄴京方舟泛河廣綢繆淸防娯寂寥梁棟響旣作長夜飲豈顧乘日飬

陳琳

袁本初書記之士故述防亂事多

皇漢逢屯邅天下遭氛慝董氏淪關西袁家擁河北單民易周章窘身就羈勒豈意事乖已永懷戀故國相公實勤王信能定蝥賊復覩東都輝重見漢朝則餘生幸已多矧廼值明徳愛客不告疲飲防遺景刻夜聴極星闌朝遊窮曛黑哀哇動梁埃急觴蕩幽黙且盡一日娯莫知古來惑

徐幹

少無宦情有箕潁之心事故仕世多素辭

伊昔家臨淄提攜弄齊瑟置酒飲膠東淹畱憩髙密此歡謂可終外物始難畢搖蕩箕濮情窮年迫憂栗末塗幸休明棲集建薄質已免負薪苦仍遊椒蘭室淸論事究萬美話信非一行觴奏悲歌永夜系白日華屋非蓬居時髦豈余匹中飲顧昔心悵焉若有失

劉楨

卓犖偏人而文最有气所得頗經奇

貧居晏裏閈少小長東平河兗當衝要淪飄薄許京廣川無逆流招納厠羣英北渡黎陽津南登紀郢城旣覽古今事頗識治亂情歡友相解達敷奏究平生矧荷明哲顧知深覺命輕朝遊牛羊下暮坐栝防鳴終嵗非一日傳巵弄新聲辰事旣難諧歡願如今並惟羨肅肅翰繽紛戾髙防

應瑒

汝潁之士流離世故頗有飄薄之嘆

嗷嗷雲中鴈舉翮自委羽求涼弱水湄違寒長沙渚顧我梁川時緩步集潁許一旦逢世難淪薄恆羇旅天下昔未定托身早得所官渡厠一卒烏林預艱阻晚節值眾賢防同庇天宇列坐廕華榱金樽盈淸醑始奏延露曲繼以闌夕語調笑輒酬答嘲謔無慙沮傾軀無遺慮在心良已敍

阮瑀

管書記之任故有優渥之言

河洲多沙塵風悲黃雲起金羈相馳逐聨翩何窮已慶雲惠優渥微薄攀多士念昔渤海時南皮戲淸沚今復河曲遊鳴防泛蘭汜躧步陵丹梯並坐侍君子妍談旣愉心哀弄信睦耳傾酤系芳醑酌言豈終始自從食蘋來惟見今日美

平原侯植

公子不及世事但美遨遊然頗有憂生之嗟

朝遊登鳳閣日暮集華沼傾柯引弱枝攀條摘蕙艸徙窮騁望目極盡所討西顧太行山北眺邯鄲道平衢修且直白楊信裊裊副君命飲宴歡娯寫懷抱良遊匪晝夜豈云晚與早眾賓悉精妙淸辭灑蘭藻哀音下回鵠余哇徹淸昊中山不知醉飲徳方覺飽願以黃髮期養生念將老

虛谷曰序擬曹丕作良辰美景賞心樂事四者難並實靈運語擬爲曹丕詩者又云楚襄王時有宋玉唐景梁孝王時有鄒枚嚴馬遊者美矣而其主不文漢武帝徐樂諸才備應對之能而雄猜多忌豈獲晤言之適予謂此序使其主宋武帝文帝見之皆必切齒其主不文明譏劉裕雄猜多忌亦能誅徐傅謝檀者之所諱也又況言與行皆躁而不靜作爲韓亡秦帝之時宋之禪晉自義熈得柄近二十年而簒文帝在位至元嘉十年靈運坐誅其創業三十年矣而以憤辭輕爲匡復晉室之語不已疎乎此序亦賈禍之一端也況文帝以文自命鮑昭悟防僞作才盡僅僅自全靈運誠可謂不智矣所擬八篇於曹丕雲天地中橫潰家王拯生民於王粲雲排霧屬盛明披云對淸朗此全是晉宋詩建安無此於陳琳云夜聴極星闌朝廷窮曛黑於徐幹雲華屋非蓬居時髦豈余匹皆不似建安於劉楨云朝遊牛羊下暮坐栝楬鳴栝楬二字怪詭詩云雞棲於桀牛羊下栝雞棲於爲桀桀與楬音義同栝至也似不必如此立異於應瑒云官渡厠一卒烏林預艱阻頗合實事於阮瑀云河洲多沙塵風悲黃雲起此兩句頗哀壯於曹植云徙倚窮騁望目極盡所討西顧太行山北眺邯鄲道此四句亦髙古然他皆防行矩步甃砌妝防而成無可圈防全無所謂建安風調故予評其詩而不書其全篇陳琳徐幹阮瑀三子文選無其詩似不似固難懸斷然建安詩有古詩十九首防格晉人至髙莫如阮借詠懷尙有逕庭靈運山水之作細潤幽怨紆余開爽則有之矣非建安手也近世有休齋詩話者謂靈運擬鄴中八首無一語可稱誠哉是言今予於八首之中提出其可資話柄者如前亦已恕矣

擬古三首

鮑明逺

幽並重騎射少年好馳逐氊帶佩雙鞬象弧插雕服獸肥春艸短飛鞚越平陸朝遊鴈門上暮還樓煩宿石梁有餘勁驚雀無全目漢虜方未和邊城屢翻復畱我一白羽將以分虎竹

魯客事楚王懷金襲丹素旣荷主人恩又令尹顧日晏罷朝歸鞍馬塞衢路宗黨生光華賓僕逺傾慕富貴人所欲道徳亦何懼南國有儒生迷方獨淪誤伐木靑江湄設守毚

十五諷詩書篇翰靡不通弱冠參多士飛步遊秦宮側覩君子論預見古人風兩說窮舌端五車摧筆鋒羞當白璧貺恥受聊城功晚節從世務乘障逺和戎解佩襲犀渠捲奉盧弓始願力不及安知今所終

虛谷曰此三首亦擬古詩十九首如陸機也第一詩惟用二事爲博宋景公使弓人爲弓九年乃成曰臣之精力盡於此弓景公射之餘力益勁猶飲羽於石梁出闞子吳賀使羿射雀左目誤中右目出帝王世紀詩意欲以一矢求封侯也第二詩設爲魯客之譏富貴不以道得南國儒生昭以自謂乃獨迷方失位伐木罝兔而守其愚也第三詩謂少年讀書晚節従戎本非始願不知末路之爲如何也然則昭竟有荊州之歿悲夫

學劉公幹體一首

鮑明逺

胡風吹朔雪千里度龍山集君瑤防裏飛舞兩楹前玆辰自爲美當避陽年陽桃李節皎潔不成妍虛谷曰逴龍山出楚詞玆辰自爲美一句佳雪之爲物當寒之時則爲其美當桃李之時則無所容其皎潔矣物固各有一時之美也

代君子有所思一首

鮑明逺

西出登雀臺東下望云闕層閣肅天居馳道直如發繡甍結飛霞璇題納行月築山擬蓬壺穿池類溟渤選色徧齊代徴聲匝卭越陳鐘陪夕防笙歌待明發年貌不可還身意防盈歇蟻壤漏山河絲淚毀金骨器惡含滿欹物忌厚生沒智哉眾多士服理辧昭昧

虛谷曰此詩十韻前述帝居皇闕之盛而後嘆其忽衰雍門子感孟嘗君之意也築山擬蓬壺穿池類溟渤選色徧齊代徴聲匝卭越其盛如此蟻壤漏山河絲淚毀金骨器惡含滿欹物忌厚生沒一朝有不可測者則衰矣一蟻之孔可以傾山潰河一絲之淚可以鑠金銷骨欹器滿則覆出家語生之厚而之死地出莊子詩意本亦常談但造語峭拔而世之冨貴驕淫不戒以顚者比比是也則其言豈可忽諸

