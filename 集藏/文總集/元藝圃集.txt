

欽定四庫全書

集部八

元藝圃集

總集類

提要

【臣】等謹案元藝圃集四卷明李蓘編此集續宋詩而選所錄凡一百八人詩六百二十五首自序稱地僻少書籍無以盡括一代之所長今觀所錄有虞集範梈揭傒斯而無楊載卽一代名人號爲四家者已闕其一是漏略誠所不免又劉辰翁乃宋人王庭筠髙克恭元好問乃金人僧來復乃明人一例載入頗失斷限其編次則倪瓉宋元余闕等皆元末人而名在最前戴表元白珽等皆元初人而名在最後其他亦多先後顚倒頗無倫序似亦隨見隨抄未經勘定之本與宋藝圃集相同殆慵於排纂遂用唐無名氏搜玉小集不拘時代之例歟然其自序謂宋詩痼於理元詩鄰於詞則深中兩代作者之獘故其去取之間頗爲不茍以云備一代之詩誠爲不足以云鑑別則較之泛濫旁收務盈卷帙者精審多矣乾隆四十六年二月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

元藝圃集原序

余旣選宋詩巳人有以元詩爲問者余應之曰宋詩深刻而痼於理元詩膚俚而鄰於詞是二者其獘均也而學人之辧於理也爲尢難詩有至理而理不可以爲詩而宋人之謂理也固文字之辧也箋解之流也是非褒貶之義也玆其於風雅也逺矣詞固詩餘也𨿽膚俚猶有故也逹於此可與言詩矣因間鈔元詩得六百二十五首曰元藝圃集以嗣宋後恨地僻少書籍無以盡括一代之所長世有博雅君子幸廣其所未備也萬曆十年壬午五月八日

欽定四庫全書

元藝圃集卷一

明李蓘編

劉因

西山

西山澹無姿中有羲皇前翻思太古人事業何不傳三墳亦何罪世逺成灰煙紛紛後來人暮死朝爭妍勲名史一策學術文千篇古人豈不然後有無窮年惟餘方寸心天地相後先

防隱山

鳴禽變初節白雲思髙山笑拊蒼然石爲謝區中緣舉杯屬何人四顧心茫然雲煙互吞吐巖壑如相先人間此幻境過眼成千年山家有酒令飲外可無言

隱仙谷

山川含太古風气如未開中有幽棲人日暮斸蒼苔吾胸素羲皇人世不可諧此地復何地怳若登春臺山扃掩對峙石徑迷縈回桑麻連水竹屋宇依山厓燕南避世謡千古知我懷橫渠百世師一區竟相乖知音得元老龍門有遺齋賤子孤旅人念此良悠哉於世豈有望居山亦無媒舉杯對山靈欲去仍徘徊他年要勝迹此駕當招來

泛舟西溪

萬山倒滄浪一葉淩嵯峨嵯峨爲飛舞翠影如婆娑輕陰散雨足淨緑生圓波人間碧海幻老眼靑銅磨風雲幾千古辦此雨一蓑溪南有幽人鼓棹前山阿煙深無處月色浮松蘿

白蓮

冰華離風塵素質更深靜灝露凝幽香皎月散淸景誰並絕世姿澹然水中影靑芳生苦心秋風逼涼冷安得同愛人共此良夜永

和歸田園居

少小不解事談笑論居山爲問五栁陶栽培幾何年安得十畆宅背山復臨淵東鄰漢陰圃西家鹿門田前通仇池路後接桃源間熈熈小國樂夢想羲皇前石上無禾生粲爛空白煙營營區中民擾擾風中顚未論無田歸歸田誰獨閒迂哉仲長統論說徒紛然

和連雨獨飲

吾心物無競未醉巳頽然乾坤萬萬古坐我春風間弱女亦何知挽衣呼我仙窺人檐鳥喜共舞風雩天舉觴屬羲皇身在太古先忽遇弄丸翁見責久不還一笑了無間今夕是何年遙遙望白雲欲辧巳忘言

和飲酒

士窮失常業治生誰有道身閒心自勞齒壯髮先老客從東方來溫言慰枯槁生事仰小園分我菜好指授種藝方如獲連城寶他年買溪田共住靑林表

和擬古

客從闗洛來髙論聽未終連稱古英傑秉國或從戎建立天地極蔚爲蓋世雄功成脫敝屣飄然薾遺風生世此不惡君何守賤窮急呼酌醇酒延客無何中

同遊非所思所思天一隅有問所思誰意在不言舒古今猶旦暮四海同一廬恍惚精靈通似見與我居攬衣欲從之寒月照平蕪茫然不知處嘆息將焉如

翩翩誰家子慷慨歌逺遊忽記少年日猛志隘九州何物能勸人有此歲月流君心海無底亦使成髙丘瞻君一卷書其傳自衰周讀此當自悟擾擾將焉求

和雜詩

朝耕隆中田暮采成都桑平生淡泊志醜女同糟糠愛此眞丈夫忘我廚無糧當年靜修銘團茅雞距陽回頭十五載塵迹徒自傷山居久岑寂主靜豈無方安得無極翁酌我上池觴【雞距保府泉名有靜修龕在焉】

采菊圖

天門折翼不再舉袖手四海橫流前長星飲爾一杯酒畱我萬古羲皇天廟堂衮衮宋元勲爭信東籬有晉臣南山果識悠然處不惜寒香持贈君

抱陽南軒

下瞰縣崖老木稠輕風毛髮散涼秋蒼苔白石夢初覺霽月疎雲山欲流

銅雀瓦硯

諸侯負漢巳堪憐直筆何爲亦魏編卻愛曺瞞臺上瓦至今猶屬建安年

仙人圖

千古誰傳海上山坐令人主厭塵寰蓬萊果有神仙在應悔虛名落世閒

春景

病餘身世淡無情但覺春來暖漸生送客出門花巳謝問知昨日是淸明

今月

今月柴闗幾客來擬從屐齒數莓苔求文道士花前至載酒門生雨後回

觀梅有感

東風吹落戰塵沙夢想西湖處士家只恐江南春意減此心元不爲梅花

山家

馬蹏踏水亂明霞醉袖迎風受落花怪見溪童出門望鵲聲先我到山家

溪上

坐久蒼苔如見侵攜笻隨水就輕陰松風自厭灘聲小云影旋移山色深

西郊

偶因訪客出西城一色寒蕪滿意平行過溪橋嘗腳力招來野老問山名

春盡

艸閣垂簾晝掩扉客來知我出門稀鳥鳴淡與人相對花落方知春巳歸

寒食道中

簪花楚楚歸寧女荷鍤紛紛上冢人萬古人心生意在又隨桃李一番新

廢園

路傍雙石立崔嵬曽見遊人幾往來想得當年全盛日好山橫處盡樓臺

庚辰元日

曾記西湖酒一巵乾坤和气入新詞六年未盡冰霜怨又到春風滿面時

飲山亭雨後

山如翠浪經雨漲開軒宛坐扁舟上西風爲我吹拍天要駕雲防恣吾往太行一千年一靑才遇先生醉眼醒卻笑劉伶糟麯底豈知身亦屬螟蛉

陳氏莊

陳氏園林千戶封晴樓水閣圍春風翠華當年此駐蹕太平天子長楊宮浮雲南去繁華歇回首梁園亦灰滅淵明亂後獨歸來欲傳龍山想愁絕今我獨行尋故基前日家僮白髮垂相看不用吞聲哭試賦宗周黍離離

觀雷溪

飛狐天下老气盤互回三江防天怒合爲一水東南來此勢不殺令人愁石門喜見西山開未補靑天裂誰鑿混沌胎奇聲猛狀萬萬古山根幾許猶崔嵬西山倒傾瀾百丈逢巓崖先聲動毛髮余爽開襟懷初疑萬壑轉奔石意像髣髴坤軸摧又疑鼓角鳴地中百步未到仍徘徊荒祠下石磴駭目何雄哉春風不到太古雪今日乃得胸中雷穿石誰能窮窟宅流沫勢欲浮蓬萊平生芥蔕今寒灰兩耳到骨無纎埃酈元筆頭天下水石門之奇猶見推乃知玆遊亦奇絕快弄素電噴瓊瑰東崕一片石坐撫千年苔爲招郎山君共捲長鯨杯江妃爲撾靈鼓催赤鯶躍出銀山堆先生醉來泉灑面狂歌一和湍聲哀

浙江潮圖

山人懶絕夢亦然鼎如萬牛不可遷誰信畫工筆頭有神力扁舟一夜江聲寒覺來千里雪漫漫中有數防靑峨閒人間天上壯觀巳如此豈知大塊喘息四海如鼻端海中仙人冰雪顏吸風禦气非人寰試問濤頭何當還爲我寄聲三神山我欲乘興遊其間

早秋

昨朝一葉見秋生今日千巗萬壑淸欲借西風蘇病骨暫來石上聽松聲

翟節婦詩

兵塵浩無際烈女難自全婦人無九首志欲不二天燕山翟氏女旣嫁夫防邊一朝聞死事健婦增慨然生有如此夫早寡非所憐求屍白刃中負土家山前事去哀益深義盡身可捐無兒欲何爲所依惟黃泉鄕人捄引決烈日丹衷懸誰辧節孝翁重賦睢陽賢我昨過其鄕山水猶淸妍聞風髮如竹飄蕭動疏煙千年吟詩臺峩峩大寧巓爲招馮大師和我節婦篇

白馬篇

白馬誰家子翩翩秋隼飛袖中老蛟鳴走擊秦防之事去欲名畱自言臣姓施二十從軍行三十始來歸矯首望八荒功業無可爲將身弭大患報效或在玆豈不知非分常恐負所期非干復讐怨不爲酬恩私偉哉八尺軀膽志世所希惜此博浪气不遇黃石師代天出威福國柄誰當持匹夫赫斯怒時事亦堪悲

秋晚登西山

十日罷琴誦招搖慕飛仙天風何許來吹我蒼崕巓誰知此絕境秋華亦芳鮮采采泛淸樽山容變春妍只應城中人遙知弄雲煙若見孤鴻來可詠悠然篇

送徐生還鄂

燕山送客歸南州興來每恨無扁舟君歸我爲謝江漢思君不見令人愁千里風煙想瀟灑一代英雄成古丘當年气力鸚鵡洲撫掌笑殺黃鶴樓黃鶴歸來哀江頭江山依舊人悠悠浮雲萬古恣變滅眼中擾擾何時休紫陽仙人歌逺遊飛蛟起滅三千秋爲君揮手昆侖頭

蠡吾翁王畫像

北門翠屏雷破山畢逋頭白五馬遷乾坤運防到血肉有欲托之誰飛仙河朔諸州尢可憐有饑以來無此年鄕閭公哺之公囷有底心無邊諸豪推讓彼亦義亂世性命公能全教子讀書不求官歸來素髮家山前天理不隨陵谷變坐看老樹生蒼煙只今圖畫對公像回首兵塵一慨然誰能生死太平日白石共煮西山前

宋髙宗題李唐秋江圖

秋江吞天雲拍水濤借西風扶不起斷雲風雨入江村回首龍沙幾千里澹庵老筆揺江聲髣髴阿唐慘淡情千秋萬古靑山恨不見歸舟一葉橫

金太子允公墨竹

黑龍江頭气鬱蔥武元射龍江水中江聲怒號久不防破墨揮灑余神功天人與竹皆眞龍墨竹以來凡馬空人間只有墨君堂何曾夢到瓊華宮瑤光樓前月如練倒影自有河山雄金源大定始全盛時以漢文當世宗興陵爲父明昌子樂事孰與東宮同文采不隨焦土盡風節直與幽蘭崇百年圖籍有蕭相一代英雄推蔡公策書紛紛少顏色空山夜哭遺山翁我亦飄零感白髮哀歌對此吟雙蓬秋聲蕭蕭來晚風極目海角天無窮【黑龍江見金史幽蘭軒義宗死所汴亡張蔡公以金實錄歸遺山嘗就公謄錄此軸亦公得於汴之中祕者公之子仲仁持以求餘詩故終篇及之】

登鎭州隆興寺閣

太行鱗甲揺晴空層樓一夕蟠白虹天光物色驚攺觀少微今在靑雲中初疑平地立梯磴淸風西北天門通又疑三山浮海至載我欲去扶桑東雯華寶樹忽當眼拍肩愛此金仙翁金仙一夢三千載騰擲變化天無功萬象繞口恣噴吐坐令四海皆盲聾千池萬沼盡明月長天一碧無遺蹤我生感非象識此眼此臂將安庸海嶽神光埋禹鼎人間詭態何由窮金天月窟爾鄕國玉毫萬丈須彌峯一杯徑欲呼與語爲我返駕隨西風堂堂全趙思一豁江山落落吾心胸中原左界此重鎭形勢彷佛餘兵衝歌舞遺臺土花碧旗幟西山霜葉紅乾坤割裂萬萬古烏鳶螻蟻爲誰雄滹水悠悠自東注落日明孤鴻

張元帥寶刀

土不產金人气雄眞人握鐵開鴻蒙不知此刀何所得風煙餘烈來霜鋒將軍聲名今蔡公酒酣遇我歌彤弓持刀對公兩奇絕眼中巳覺南江空水波江聲浩無窮朝礱夕淬天有工回鶻健兒戲天巧前身鐵精非凡庸紫煙焰焰天爲紅繽紋秀發靑芙蓉寶鐶搖落初開封四壁如著淸水中天山積雪聚鋩鍔寒色直欲朱崕通摩挲神物三太息此行善保千年功

雪浪石

邵家水陸說影像一物自可涵無垠滄浪山人歌感應石中固有此理存老坡胸中如此幾磈磊須得銀河噴嘲嵩唾華天不嗔武夷赫怒張吾軍偶從北海得生气竹石也愛風姿新我來正當秋雨霽一杯防漠都門小璫好事如先臣坐令平地石生根渠家兒戲解忘國作詩一笑君應聞

食筍

夢回齒頰風蕭騷幽姿不許霜風髙南來蒼玉不盈束巳覺飲興翻雲濤詩家胸次自宜此尙嫌煙火須烹炰想象南方吹萬竹籜龍正恐稱寃號石盆養魚心自苦仰羨鸜鴝雲門巢眼中歲旱土不膏長鑱復慮山無毛退食歸來北窗夢山顚朱鳯聲嗷嗷

三月三日許天祥置酒東城

都門气習豪翩翩此君尊爼今宛然春色今年遲半月畱待怱怱過寒節臨流雅唱尋舊盟靑眼靑天對今夕橫橋綺服麗人天蒼苔坐我羲皇前花枝華發兩如許天意時情一杯舉安石起舞元龍歌蒼生我竟如渠何

飲仲誠椰瓢

君家瓠落無所容江湖誰辧平生胸海南佳气久郁塞灔澦似喜今相逢前年對酒面發紅今年對酒气如虹江山萬古騷人國跬步便與華胥通河間古儒病我拘我聞一飲喜气濃平生得意南湖張此意頗與河間同太古窪尊老無底一朝傾倒何由供醉鄕千年有此客鳥歌蝶舞春蒙蒙醉翁之意不在酒宛如琴意非絲桐太和風景無酩酊洛陽樓閣髙玲瓏泠然仙馭一杯水眼中無極翁西家伯倫瞽且聾東家醉死王無功酒中醒境渠未識冰壺秋月昆侖峯舉杯喚月來胸中人間白日浮雲空五嶺山髙云幾重朱崕滅沒南飛鴻鶴翩翩何許操瓢徑訪眉山公

郭氏家山圖

鹿門煙景接隆中翁媼通家社酒紅只有山童最神駿舊曾牀下拜龎公

明逺堂賞蓮醉賦

畫堂香逺凝淸秋宛如坐我南湖舟主人愛客情亦重謂我無語花應羞荷香繞筆詩自健滿紙巳覺淸江流平生老气回萬牛爲君傾倒元龍樓舉杯喚起謝安石我醉不省蒼生憂

記夢

天風吹云送星槎蒼鱗道前牽紫霞鳯凰呈舞月妃和飄飄來自金母家金母臨行有奇贈玉簫璚管聲淸佳囑我醒時無泄露恐世知子生喧嘩明朝夢覺莫驚怪異香冉冉浮窗紗

送國醫許潤甫還燕

燕趙豪傑窟馬遷曾此求交遊卽今勁气壓河朔人物傑出嶄然雄九州燕南子許子胸盤星斗橫髙秋窮則良醫達良相古人須向今人求萬里黃雲馬上家歸來淚滿銀貂裘民病未蘇國支朽勿以一身戚而忘天下憂古來奇士重意气把臂一語肝膽投君能搜我胸中磊落之奇才我亦爲君冩我抑鬱之幽懷

元好問

緱山置酒

靈宮肅淸曉細栢含古春人言王子喬馭鶴此上賓白雲山蒼蒼平田木欣欣登髙覽元化浩蕩融心神西望洛陽城大路通平津行人細如蟻擾擾爭紅塵蓬萊風濤深鬢毛日夜新殷勤一杯酒愧爾雲間人

光武臺

漢南地上游荊楚兵四衝遊子十月來登髙送長鴻當年赤帝孫提劍起蒿蓬一顧水斷再顧新都空雷霆萬萬古靑天看飛龍巋然此遺臺落日荒煙重誰見經綸初指揮走羣雄白水日夜東石鱗幾秋風空餘廣武嘆無復雲臺功

出京

從宦非所堪長告欣得請驅馬出國門白日觸隆景半生無根著飄轉如斷梗一昨隨牒來六月阻歸省城居苦湫隘羣動日蛙黽慚愧山中人團茅遂幽屏塵泥免相涴夢寐見淸潁矯首孤飛雲西南路何永

示侄孫伯安

伯安入小學穎悟非凡兒屬句有夙性說字驚老師見汝挾書歸憶我靑衿時靑衿昨日耳齒髮忽如玆讀書誤人多濶疎亦天資元無倚天劍可斷扶桑枝倚梯望靑防愚者知笑之壯事巳無取老謀欲何施幸此掌中孫未染如素絲就令好紙筆門戶誰當支我有商於田爾壯可耘耔便當學種樹未用城南詩

雜詩

世事如大弩人若材官然乘勢易發機非時勞控又如大水中置彼萬斛船𨿽有帆與檣亦須風動天不見周公瑾弱齡巳飛騫不見師尙父鷹揚在華顚彼非生而材此豈晚乃賢鎡基諭智慧要必有待焉嘆息狂馳子嘗爲愚者憐

五松坪

竹港晨露白石門秋气寒湍流落澗壑細路深茅菅江平白石出竟日沿淸灣四顧不見人山鳥時間闗蒼崕入地底煙靄靑漫漫力盡不能過卻坐空長嘆靑天白雲間可望不可攀虛名竟何得行路乃爾難

曉發石門渡湍水道中

疎星澹秋明陰霞絢朝映積雨成坐愁晨光動幽興石門歸馭引湍浦漁舠並曠蕩萬景新歸藏四山靜平湖風漪緑逺防秋沙淨洋洋遊鯈逝泛泛輕鷗泳隱顯乖夙心感遇見眞性倦遊徒自悼違巳將安竟憂端從中來茫茫發孤詠

放言

韓非死孤憤虞卿著窮愁長沙一湘累郊島兩詩囚人生定能幾肺肝日相讐井蛙奚足論袴虱良足羞正有一朝樂不償百年憂古來帝王師或從赤松遊大笑人間世起滅眞浮漚曾是萬戶封不博一掉頭有來且當避未至吾何求悠悠復悠悠大川日東流紅顏不假惜素髮忽已稠我欲升嵩髙揮杯勸浮丘因之兩黃鵠浩蕩觀齊州

別李周卿

城居日蛙黽局促復局促去作山中客放浪誰檢束溪光淡於冰山骨淨如玉懷我同心人團茅住深竹垂綸鮮可食種秫酒亦足石壇三萬丈醉眼天一粟安得萬里風相從兩黃鵠

九日讀書山用陶詩露淒暄風急气淸天曠明韻

行帳適南下居人局庭戶城中望靑山一水不易渡今朝川塗靜偶得展衰步蕩如脫囚拘廣莫開四顧半生無根著筋力疲世故大似丁令威歸來嘆墟墓鄕裏喪亂久觸目異平素枌楡𨿽尙存歲晏多霜露

今日復何日霜露倏已淒登髙有佳招山中古招提翩翩劉公子王田重相攜乾坤動詩興澗壑忘攀躋霍侯家甚貧劣有酒與雞城居厭鼙鼔移家此幽棲世网不易逃所向皆塵泥何以濯我纓林間有淸溪

山腰抱佛剎千里望家園亦有野人居層崕映柴門昔我東巖君曾此避塵喧林泉畱杖履歲月歸琴樽翁今爲飛仙過眼幾寒暄蒼蒼池上栁靑衫見諸孫疎燈照茅屋新月入頺垣依然覽陳迹惻愴不能言

霜气一匽薄杳杳秋山空臨髙望煙樹黃落雜靑紅造物故放縱窮秋變春容錦帳三百里不盡臺山東粲粲黃金華羅生蒿艾叢野人不知貴幽香散秋風秋物自橫陳顧揖苦不供誰能搖醉筆吐句淩淸雄

宇宙有此山閱世過鳥疾何人不此遊名姓寧復識玆辰世所重前代多盛集柴桑有故事二謝畱俊筆並數孟與桓此外誰記憶人生百年內踏地皆陳迹獨惟我輩人興懷念今昔山林與臯壤自古長太息

我在正大初作吏浙江邊山城官事少日放浙江船菊潭秋華滿紫稻釀寒泉甘腴入小苦幽光出淸妍歸路踏明月醉袖風翩翩父老遮我畱謂我欲登仙一別半山亭回頭餘十年江山不可越目斷西南天

讀書山月夕

層崕多古木細路深莓苔柴門開曉日雲際靑山來靜中有眞趣孤賞何悠哉

久旱雨亦好旣雨晴亦佳胡牀對明月樹影含淸華墻東有污池欹枕聽鳴蛙

送郝講師住崇福宮

大方之家幾知津郝君七十老斵輪書文五車喙三尺劇談混沌今猶神太博士爲絕倒君言誇矣天公嗔長安冠蓋羅靑雲洛陽車馬爭紅塵怪君掉頭不肯住寂寞來作山東鄰崧髙維嶽古所秩三十六帝有外臣都石壇待颷馭宮殿突兀松輪囷上界仙人登雲山洞天治所名司眞蓬萊方丈去不逺明星玉女時相親瑤華可擷蘭可紉煙霞永隔塵中人黃鵠一去不復返白鷗萬里誰能馴爲我殷勤謝鄧君玉華歲晚當平分

範寛秦川圖

亂山如馬爭欲前細路起伏蛇蜿蜒秦川之圖範寛筆來從米家書畫船變化開闔天機全濃淡覆露淸而妍云興霞蔚幾千里著我如在峩嵋巓西山盤盤天與連九防盡得齊州煙浮雲未淸白日晚矯首四顧心茫然全秦天地一大物雲雨澒洞龍頭軒因山分勢合水力眼底廓廓無齊燕我知寛也不辦此渠寧有筆如修椽紫髯落落西溪君長劍倚天冠切云望之見之不可親元龍未除湖海气李白豈是蓬蒿人愛君恨不識君早乃今得子胸中秦作詩一笑君應聞

赤壁圖

馬蹄一蹴荊門空鼔聲怒與江流東曹瞞老去不解事誤認孫郎作阿琮孫郎矯矯人中龍顧盼叱吒生云風疾雷破山出大火旗幟北捲天爲紅至今圖畫見赤壁髣髴煙燼畱余蹤令人長憶眉山公載酒夜俯馮夷宮事殊興極憂思集天澹雲閒今古同得意江山在眼中凡今誰是出羣雄可憐當日周公瑾憔悴黃州一禿翁

半山亭招仲梁飲

孤城鬱鬱山四周外人乍見如累囚半山亭前浙江水只可與君消百憂江山百年有此客雲樹六月生涼秋世上紅塵爭百日一丘一壑去來休

鄧州城樓

鄧州城下湍水流鄧州城隅多古丘隆中布衣不復見浮雲西北空悠悠長鯨駕空海波立老鶴呼月蒼煙愁自古江山感遊子今人誰解賦登樓

太白獨酌圖

謫仙去世三百年海中鯨魚翩翩豈知龍眠天馬筆忽有玉樹秋風前金鑾歸來身散仙世事悠悠白髮邊防稽賀老何處在千里名山入酒船淸景巳隨詩句盡風流合向畫圖傳往時長安酒家眠焦遂不狂張不顚想得三更風露下醉和江月弄江煙

劉逺筆

老防力能舉玉杵文陣挽彊猶百鈞惜哉變化太狡獪向也褐衣今虎文宣城諸葛寂無聞前後兩劉新冊勲謝郎神鋒恨太雋𨿽然豈不超人羣三錢雞毛吐皇墳尖奴定能張吾軍何時酌我百壺酒爲汝醉艸垂天云

劉時舉節制雲南

雲南山髙去天尺漢家聲雷破壁九州之外更九州海色澄淸映南極幽並豪俠喜功名咄嗟顧盼風雲生今年肘後印如鬥過眼巳覺烏蠻平諭蜀相如今老矣不妨銅柱有新名

段志堅書龍爲劉鄧州賦

豬龍可豢亦可屠世人畫蛇復畫魚天飛忽入阿堅筆始覺眾史欺庸愚腥風萬里來白浪橫江湖一麾走海若再顧失天吳浩蕩明河翻尾鬛慘不濡只愁紙上出雷火搏空大千如此珠天生神物與化俱滅沒變見何所無逆鱗自古不受觸乃今縮頭隨捲舒怪得堂堂髯禦史平生長有雨隨車

湧金亭同遊諸君

太行元气老不死上與左界分山河有如巨鼇昻頭西入海突兀已過余坡陁我從汾晉來山之面目腹背皆經過濟源盤谷非不佳煙景獨覺蘇門多湧金亭下百泉水海眼萬古流山阿觱沸濼水源奫淪晉溪波云雷涵鬼物窟宅深蛟鼉水妃簸弄明月璣地藏發泄天不訶平湖油油碧於酒云錦十里翻風荷我來適與風雨防世界三日漫兜羅小行不得山北望空長哦今朝一掃眾峯出千鬟萬髻髙峩峩空靑斷石壁微茫散煙蘿山陽十月未搖落翠云旗相蕩摩雲煙故爲出濃淡魚鳥似欲畱婆娑石間仙人迹石爛迹不磨仙人去不返六龍忽蹉跎江山如此不一醉撫掌笑煞孫公和長安城頭烏頸訛並州少年夜枕戈舉杯爲問謝安石蒼生今亦如卿何元子樂矣君其歌

天門引

秦王深居不得近從破衡成欲誰信白頭遊客困咸陽憔悴黃金百斤盡海中仙人黃鵠舉大笑人間爭腐鼠丈夫何意作蘇秦六印才堪驚兒女古來多爲虛名老不見阿房淨如掃千年虎豹守天門一日牛羊臥秋艸

蛟龍引

古劍咸陽墓中得抉開靑雲見白日蛟龍地底气如虹土花千年不敢蝕洪鑪烈焰初騰精橫海已覺無長鯨世上元無倚天手匣中誰解不平鳴割城恨不逢相如佐酒恨不逢朱虛尙方未入朱云請盟盤合與毛生俱誰念田文坐中客只將彈鋏嘆無魚

芳華怨

娃兒十八嬌可憐亭亭裊裊春風前天上仙人玉爲骨人間畫工畫不出小小油壁車軋軋出東華金縷盤雙帯云裾踏雁沙一片朝云不成雨被風吹去落誰家少年豈無恩澤侯金鞍綉防亦風流不然典取鷫鸘裘四壁相如堪白頭金穀樓臺悄無主燕子不來花著雨只知環佩作離聲誰向琵琶得私語無情鸂翡翠兒有情蜂雄蛺蝶雌勸君滿酌金屈巵明日無花空折枝

徵人怨

瀚海風煙掃易空玉闗歸路幾時東塞垣可是秋寒早一夜淸霜滿鏡中

隋故宮行

渭川楊栁先得春二月鶯啼百囀新長春宮中千樹錦暖日晴雲思煞人君王半醉唱吳歌綘仙起舞嚬翠蛾吳兒謾說曾行樂三十六宮能幾多千秋萬古金銀闕海沒三山一毫髮繁華夢覺人不知畱得寒螿泣秋月

解劍行

古劍黑於漆鬱鬱動星文摩挲二十年今日持贈君長鯨鼔浪三山沒知君不是泥中物袖中一卷白猿書未分持刀賣黃犢壯懷風雲郁沈沈慚愧漂母無千金長安侏儒飽欲死萬古不解天公心北風浩浩吹行客隴水無聲雪花白荊卿墓頭秋艸幹擊築行歌欲誰識君不見秦相五羖皮去時烹雞炊扊扅又不見敝裘蘇季子合從歸來印累累丈夫隨地自有萬里气翕忽變化安能知大冠如箕望吾子富貴同生亦同死

春風來

春風來時瑤艸芳緑池珠樹宿鴛鴦春風去後瑤艸歇來鴻去燕遙相望鴛鴦不得雙燕鴻天一方娟娟愁眉色靜與遙山長錦衾覆羅薦夢語相思怨月明烏夜啼空閨淚如霰

送登封張令西上

罷縣人稱屈悠悠復此行渭城秋雁到秦嶺暮云平道路衣從典風塵劍巳鳴山西多俠客莫說是書生

孟州夾灘飲承之禦史家

美酒禁愁得芳梅發興饒紛紜聊且置磈磊故須澆雞黍成前約干戈有此宵平生楊大理惜不與佳招

送曹吉甫兼及通甫

意气羨君豪憐君屈騎曹安能事筆硯且復混弓刀風雪貂裘暗闗山馬骨髙南飛見鴻鴈應爲惜哀勞

落魄

落魄宜多病艱危更百憂雨聲孤館夜艸色故園秋行役魚頳尾歸期烏白頭中州遂南北殘息付悠悠

酬中條李隱居邦彥

州路限南北相逢今白頭虫沙非故國人物自名流學道慚髙步畱詩惜暗投歸秦如有便終伴竹林遊

京兆漕司官居

符節推通貴江山入勝遊名園隨地攺髙棟與云浮簿領歸閒暇鶯花接獻酬不知秋夜月何似庾公樓

橫波亭

孤亭兀揷飛流气壓元龍百尺樓萬里風濤接瀛海千年豪傑壯山丘疎星澹月魚龍夜老木淸霜鴻鴈秋倚劍長歌一杯酒浮雲西北是神州

度太白巓住昆陽

斷崖絕壁裂蒼巓竟日長林窈窕間舊許煙霞歸白髮悔隨塵土出靑山饑蠶濈濈催人老野鶴昻昻羨汝閒畏景方隆路方永南風回首暮云還

昆陽

古木荒煙集暮鴉髙城落日隱悲笳並州倦客初投迹楚澤寒梅又過花滿眼旌旗驚世路閉門風雪羨山家忘憂只有淸樽在暫爲紅塵拂鬢華

中山寒食

小雨班班浥曙煙平林簇簇防晴川淸明寒食連三月潁水崧山又一年樂事漸隨花共減歸心長與鴈相先平生最有登臨興百感中來只慨然

除夜

一燈明暗夜如何夢寐衡門在澗阿物外煙霞玉華逺花時車馬洛陽多折腰眞有陶潛興扣角空傳寗戚歌三十七年今日過可憐出處兩蹉跎

劉光甫內鄕新居

豸冠平日凜秋霜老去聲名只閉藏父老漸來同保社兒童久已愛文章蔬隨隙地皆成圃竹放新梢欲過墻爲向長安舊遊道世間無有北窗涼

秋夜

九死餘生气息存蕭條門巷似荒村春雷謾說驚坯戶皎日何曾入覆盆濟水有情添別淚吳云無夢寄歸魂百年世事兼身事樽酒何人與細論

送輔之仲庸還大梁

驊驑爭道翩翩誰遣風塵失少年四壁舊聞懸磬宅一囊今有賣書錢淋浪別酒靑燈夜滅沒孤舟落照邊想得還家過春半故山喬木滿蒼煙

鎭州與文舉百一飲

翁仲遺墟艸棘秋蒼龍雙闕記神州只知終老歸唐主忽漫相看是楚囚日月盡隨天北轉古今誰見海西流眼中二老風流在一醉從教萬事休

衞州感事

神龍失水似蜉蝣一舸蒼皇入宋州紫气已沈牛斗夜白雲空望帝鄕秋劫前寶地三千界夢裏瓊枝十二樓欲就長河問遺事悠悠東注不還流

桐川與仁卿飲

瀟瀟茅屋繞淸灣四面雲開碧玉環已分故人成死別寧知尊酒對生還風流豈落正始後詩卷長畱天地間海內斯文君未老不須辛苦賦囚山

十二月十六日還冠氏十六日夜雪

少日鶱飛掣臂鷹只今癡鈍似秋蠅耽書業力貧猶在涉世筋骸老不勝千里闗河髙骨馬四更風雪短檠燈一缾一鉢平生了慚愧南窗打睡僧

寄楊飛卿

客夢悠悠信轉蓬紙窗殷殷動晨鐘西風白髮三千丈故國靑山一萬重沙水有情畱過鴈乾坤多事泣秋虫三間老屋知何處慚愧雲間陸士龍

隱亭同麻知幾賦

零落棲遲復此遊一尊聊得散羇愁天圍平野滿無際水繞孤城閒不流栁意漸回淮浦暖鴈聲仍帯塞門秋登髙望逺令人起欲買煙波無釣舟

感興

倚梯從昔望雲霄七葉何人竟珥貂道路常教車歷鹿功名惟有鬢飄蕭勤如韓子初無補晚似馮公豈見招五十三年等閒裏一窗風葉雨瀟瀟

春寒

艸木荒城屋數椽春寒閭巷益蕭然僮奴樵防頭如葆稚女跳梁履又穿白石鯉魚空半尺朱門食客自三千松枝麈尾山中滿去去南華有內篇

卽事【商師國器見免從軍】

逋客如今不屬官住山盟在未應寒書生本自無燕頷造物何嘗戱鼠肝防最指天容我懶鴟夷盛酒盡君歡到家慈母應相問爲說將軍禮數寛

出都

漢宮曾動伯鸞歌事去英雄不柰何但見觚稜上金爵豈知荊棘臥銅駝神仙不到秋風客富貴空悲春夢婆行過盧溝重回首鳯城平日五云多

呂國材家醉飲

世事悠悠殊未涯七年回首一長嗟虛傳庾信淩雲筆無復張騫犯斗槎去國衣冠有今日春風桃李是誰家螺臺剩有如川酒暫爲紅塵拂鬢華

別周卿弟

晚歲論詩辱見收相從許久重相畱苦心亦有孟東野眞賞誰如髙蜀州萬疊寒云度歸鴈孤洲春水澹沙鷗荒城後日思君處風色蕭蕭人白頭

寄叔

星鬥龍門姓字新豈知書劍老風塵郎君未省曾開閣王翰何緣得買鄰銀燭對談詞館夜雪梅同醉浙江春祗應千里東州月處處相逢卽故人

夜宿秋香亭有懷本庵英上人

兄弟論交四十年相從旬日卻無緣去程冰雪詩仍在晚節風塵私自憐蓮社舊容元亮酒藤溪多負子猷船茅齋一夕愁多少窗竹瀟瀟耿不眠

哭樊帥

自倚沈寃有舌存爭教無路叩天閽傾囊已竭千金賜絕幕誰招萬里魂東道謾悲梁苑客南園多負壽張孫春風花落歌聲在夢裏能來共酒尊

送樊順之

弓刀十驛嶽連州渭水秦山得意秋王粲從軍正年少庾郎入幕更風流寒鄕況味眞雞肋淸鏡功名屬虎頭寄謝溪風亭上月老夫乘興欲西遊

大名贈答張柬之

營平豪宕變溫文所見今知勝所聞只道生涯無長物爭教詩壘有奇勲伐薪未敗煩名士載酒能來過子云後日山陽養衰疾藥籠仙品正須君

栁亭雨夕與髙禦史夜話

闗塞無緣笑語同偶然情話此從容靑天蜀道不得過山色歸心空自濃九日茱萸藍澗酒十年朝馬景陽鐘三間老屋知何處惆悵雲間陸士龍

贈蕭漢傑

射虎將軍右北平短衣憔悴宿長亭雷轟寶劍無畱迹火借靑囊爲乞靈四壁不知貧作祟一瓢誰識醉中醒相逢莫話榰機石自省枯槎是客星

送曹幹臣

和林音驛日懷思燕市歌歡有此時老我眞成鐵鑪步感君時送艸堂貲黃楊舊厄三年閏赤驥非無干裏姿平地煙霄付公等不妨閒和鳯池詩

杏花雜詩

暖日園林可散愁毎逢花處盡遲畱靑旗知是誰家酒一片春風出樹頭

小橋南北夢幽尋殘醉瞢騰不易禁一樹杏花春寂寞惡風吹折五更心

楚客離魂不易招野春平碧水迢迢垂楊也被多情惱瘦損春風十萬條

惠崇蘆鴈

江湖牢落太愁人同是天涯萬里身不似畫屛金孔雀離離花影淡生春

步虛詞

閬苑仙人白錦袍海山宮闕醉蟠桃三更月底鸞聲急萬里風頭鶴背髙

萬神朝罷出通明和气歡聲滿玉京見說人間有新異緑章封事謝升平

琪樹明霞碧落宮歌音嫋嫋度泠風人間聽得霓裳慣猶恐鈞天是夢中

劉鄧州家聚鴨圖

沙浦空明洲景微枯荷折葦淡相依若爲化作江鷗去拍拍隨君貼水飛

無題

春風也解惜多才嫁與桃花不用媒死恨天臺老劉阮人間何戀卻歸來

雜著

天上河源地上流黃金浮世等閒休埋愁不著重泉底盡向人間種白頭

昨日東周今日秦咸陽煙火洛陽塵百年蟻穴蜂衙裏笑煞昆侖頂上人

半紙虛名百戰身轉頭髙冢臥麒麟山間曾見漁樵說辛苦淩煙閣上人

登珂山寺

淡淡長空白鳥回江山都入妙髙臺六鼇只解翻溟渤不見東南日觀來

奉酬子京禪師見贈

舊遊重憶故人詩一防靑燈兩鬢絲不似戒壇明月夜杏花香裏唱歌時

聊城寒食

輕陰何負探花期白髮於春自不宜城外杏園人去盡煮茶聲裏獨支頥

南闗

風裏秋蓬不自由一生幾度過隆州無情團栢闗前水流盡朱顏到白頭

太一蓮舟圖

太一靑藜出漢年明窗開卷一欣然憑君莫問題詩客不是韓駒第二篇

黃華峪

團團石甕琢靑瑤仰面看云覺動搖誰著天瓢灑飛雨半空翻轉玉龍腰

峽口食鯿魚有感

無柰微雲疎雨何孟公詩律費研磨憑君莫愛襄陽好縮項鯿魚刺更多

三鄕雜詩

夢寐滄洲爛漫遊西風安得釣魚舟薄雲樓閣兀烘暑細雨林塘已帯秋

王子文琴齋

天上秋風月底霜求凰一曲鬢絲長相如四壁消何物直要文君典鷫鸘

畱贈丹陽王煉師

信得人間比夢間一巵芳酒且開顏當時笑伴今誰在詩客淒涼飯顆山

敝盡貂裘白髮新京華旅食記前身仙翁相見休相笑同是邯鄲枕上人

梁園春

雙鳯簫聲隔防霞宮鶯催賞玉谿花誰憐麗澤門邊栁瘦倚東風望翠華

西樓曲

遊絲落絮春漫漫西樓晚晴花作團樓中小婦弄瑤瑟一曲未終坐長嘆去年與君西入闗春風浩蕩隨金鞍今年匹馬妾東還零落芙蓉秋色寒並刀不剪東流水湘竹年年淚防紫海枯石爛兩鴛鴦只今雙飛便雙死重城車馬紅塵起幹鵲無端爲誰喜鏡中獨語人不知欲挿花枝淚如洗

王庭筠

黃華山絕句

帝遣名山防此邦千家瑟瑟嵌西窗山僧乞與山前地招客先開四十雙【瑟瑟寶名山色似之故曰嵌舊唐書南詔以田四畆爲一雙】掛鏡臺西掛玉龍半山飛雪舞天風寒云直上三千尺人道髙歡避暑宮

元藝圃集卷一

欽定四庫全書

元藝圃集卷二

明李蓘編

趙孟頫

溪上

溪上春風吹栁花溪頭春水淨無沙白鷗自信無機事鳥猶知有歲華錦防牙檣非昨夢鳯笙龍管是誰家令人苦憶東陵子擬向田園學種

過嶽王墓

嶽王墳上艸離離秋日荒涼石獸危南渡君臣輕社稷中原父老望旌旗英雄已死嗟何及天下中分遂不支莫向西湖歌此曲水光山色不勝悲

和子敬秋懷

吳宮煙冷水空流慘淡風雲萬里秋禾黍故基曾駐輦芙蓉髙閣防添愁綉楹錦柱蛟龍泣金沓瑤階鹿豕遊宋玉平生最蕭瑟欲將九辧賦離憂

絕句

春寒惻惻掩重門金鴨香殘火尙溫燕子不來花又落一庭風雨自黃昏

梅花開盡雪飄零楊栁靑靑春水生一夜東風吹鴈過江南江北故鄕情

見章得一詩因次其韻

水色淸漣日色黃棃花淡白栁花香卽看時節催人事更覺春愁惱客腸無酒難供陶令飲從人皆笑酈生狂城南風暖遊人少自在晴絲百尺長

奉和帥初雨中見贈

正坐淸談與世違交情如子定應稀圖書跌宕心猶在裘馬淸狂意巳非黃鶴未知何日返饑烏故作傍人飛谿南流水淸如玉終擬歸休理釣磯

東陽八詠樓

山城秋色淨朝暉極目登臨未擬歸羽士曾聞遼鶴語徵人又見塞鴻飛西流二水玻瓈合南去千峯紫翠圍如此山中良不惡休文何事不勝衣

蛾眉亭

天門日湧大江來牛渚風生萬壑哀靑眼故人攜酒共兩眉今日爲君開蒼崕直下蛟龍吼白浪橫空鵝鸛廻南眺靑山懷李白沙頭官渡自相催【時與劉伯宣尙書同登】

趵突泉

濼水發源天下無平地湧出白玉壺穀虛久恐元气泄歲旱不愁東海枯雲霧潤蒸華不注波濤聲震大明湖時來泉上濯塵土冰雪滿懷淸興孤

題範蠡五湖杜陵浣花

春色醺人苦不禁蹇驢防醉晚駸駸江花江艸詩千首老盡平生用世心

題孫登長嘯圖

在澗幽人樂考槃南山白石夜漫漫空林無風萬籟寂長嘯一聲山月寒

題羣仙壁

羣仙來防蘂珠宮花滿瓊山翠滿空環佩珊五雲際半天鸞鶴舞春風

題王子慶所藏大年墨鴈

鴻鴈棲棲遵渚黃蘆索索鳴秋羨殺承平公子筆端萬里滄洲

馬祖常

擬古

崇臺拂繁云阿閣蔭廣路上有彈琴女文彩被煙霧玉食薦翠盤渴飲瓊艸露鄙薄貧士妻終歲弄機杼

春云

髙雲起城闕流離度庭樹依風拂廻塘波纈光彩注荒林帯疎煙照日亂縈縷婉孌連浮陽空明映淒霧嵐翠含玉暉景采滿嵓嶼逍遙幽賞諧緬邈世娛阻

雜詩

四時更代謝物化常隨之春華曾幾何歲月忽如玆嚴風動髙林百艸俱已萎人生況有役憂患乃其宜棄捐勿復念出入由化機安得松喬術邈與世相違

題李伯時元祐內廐五馬圖黃太史書其齒毛

五馬何翩翩瀟灑秋風前君王不好武芻粟飽丰年朝入閶闔門莫秣十二閒雄姿耀朝日滅沒走飛煙顧盻增意气羣龍戲芝田駿骨不得朽托玆書畫傳誇哉昭陵石歲久當頽然

慶壽僧舎卽事

白雨暎靑松蕭颯灑朱閣稍覺暑气消微涼度疎箔客居秋寺古心迹俱寂寞夕虫鳴階砌孤螢炯叢薄展轉懷故鄕時聞風鳴鐸

題先天觀

對此山水詠使人塵慮銷況玆構眞館燕坐逺煩囂靑林蔭戶牖素云冠山椒松風和澗泉雜佩響瓊瑤焚香玉女降長齋百靈朝仙道本不逺淸都亦非遙自嗟衰莫年頗費猿鶴招安得生羽翰從子以消搖

偶記舊詩一首在徳淸別業時作

春情浩無端野興欣有矚山光艷桃李澗影防松竹古來巖穴士白駒在空谷幽鳥何處來啼破林煙緑

贈恢上人

晨坐古松下有僧來叩扉松花落金粉細細防春衣折松當麈尾相對澹忘機湯休不可作政索解人稀

贈相士

我昔放浪江湖間舉頭開眼看靑山安知世故不相舎坐受塵土凋朱顏髭須已黃行且白亦知人生不滿百功名富貴非我事但願有酒呼好客錢塘江邊逢少年兩眼善相口談天封侯食肉骨法異愼勿置我諸公前江南春暖水生煙何日投閒苕水邊買經相牛亦不惡還與老農治廢田

贈相者

吾聞伯樂善相馬一顧千金長髙價何人倜儻買權奇滿眼駑駘居櫪下張君年少目有神走半江湖多閱人我生瘦愞乏駿骨浪許騰驤防未眞連朝春雨今始晴花枝照眼生春情樓前山色橫翠靄湖上栁黃飛亂鸎便須沽酒與君飲醉倒花前且髙枕懶從唐舉問流年欲向徳翁謀小隱

題額森特穆爾開府宅壁畫山水歌

大山崒嵂摩靑天小山平逺通雲煙商侯胸中有邱壑信手落筆分淸妍閬風圃元不逺粲爛金碧流潺湲參差澗谷樓觀起縈紆石路朱橋連松風颼飅響虛閣棋聲剝啄來羣仙漁歌樵唱何許綸巾羽扇淸溪邊髙情自有泉石趣涼意不受塵埃纒世間書畫亦豈少誰能眞賞如公賢華堂風日不到處絕勝綉幙空髙懸舉觴酌酒爲公壽眼明對此三千年

題商徳符學士桃源春曉

宿云初散靑山濕落紅繽紛溪水急桃花園裏得春多洞口春煙搖緑蘿緑蘿搖煙掛絕壁飛流淙下三千尺瑤艸離離滿澗阿長松落落淩空碧雞鳴犬吠自成村居人至老不相識瀛洲仙客知仙路防染丹靑寄輕素何處有山如此圖移家欲向山中住

贈張彥古

秋雨新已風日淸忽聞剝啄敲門聲出逢麻衣老僊伯身長七尺雙瞳明平生學道幾半世一見灑灑心爲傾大道無爲返爾朴自然有路通長生我今素髮颯以白宦途久矣思歸耕吳興山水況淸絕白雲滿領堪怡情老仙何當從我去小築茅屋依崢嶸還丹已就蓬島近笑指塵海尋方平

燕脂驄圖歌

騏驎騕褭世常有伯樂不生淹棧豆歘見此圖神自王權奇磊落龍爲友隅目晶熒生紫光錦毛錯落防淸霜霜蹄蹙踏寒玉響霧鬛振動秋風涼朝浴扶桑騰浩蕩莫秣昆侖超象罔雄姿似隘六合小盛气欲薾浮雲上嗅塵一歕驚肉飛奮迅不受人間鞿豈惟萬馬羞欲死直與八駿爭先馳只今相者多舉肥嘆息此圖誰復知君不見王處仲半生隱徳眞成癡

偶成

竹林深處小亭開白鶴徐行啄紫苔羽扇不搖紗防側晚涼靑鳥忽飛來

浮玉山

玉湖流水淸且閒中有浮玉之名山千帆過盡莫天碧惟見白雲時往還

金山

江水西來接太空中流突兀湧鼇宮妙髙臺上一廻首看盡世途風浪中

和黃景杜雪中卽事

君說江南苦未歸香橙新酒蟹螯肥何當與子扁舟去共挽淸溪浣客衣

當年臨水照春衫浮玉山前水似藍歸計未成羇思惡爲君飛夢到城南

幽獨

獨坐不自聊披艸尋微逕夕陽在髙林籬落有餘映依依增逺想歷歷生晚聽涼蟬軋鳴箏候虫擊淸磬大小皆有從雄雌各相應沈吟復躊躇忽覺西山暝

松澗詩贈丁師善

靑松上參天下有幽澗泉髙人居其間萬慮不至前讀書得妙趣視世等浮煙胡爲舎此去杖策走日邊要當陳忠益民瘼防有痊卻歸弄泉石靜聽松風眠

兵部廳事前枯栢

庭前枯栢生意盡枝葉幹禽掫木病黃風白日吹沙塵鼔動哀音亂人聽嗟哉爾有歲寒姿受命於地獨以正雨露𨿽濡心自苦鳯鳥不來誰與盛豈無松檟在山阿只有蓬蒿沒人脛我生愧乏梁棟材浪逐時賢繆從政淸晨騎馬到官舎長日苦饑食還並簿書幸簡不得休坐對枯槎引孤興人生何爲貴適意樹木托根彷先性幾時歸去臥雲林萬壑松風韻笙磬

初至都下卽事

盡日車塵馬足間偶來臨水照愁顏故鄕兄弟應相憶同看溪南栁外山

登都北神山醉中題壁

過溪踏瑤瓊入山采蒼翠仙宮名神山下負六鰲背我來訪丹藥羽人已千歲淸嘯響山谷幽姿媚松檜白水從北來南與眾川防開目沃野千峯儼相對自是山林樂何但官爵貴買田釀淸泉里社日相慰詩成悵如失天風逼衣袂東望鄒衍廟杯酒可逺酹談天劇當時古屋尙粉繪騎驢獨歸去人世空一喟息齋風竹圖道士華山隠得之命予賦之

往年家住篔簹谷丹鸞之實美如粟云翻空下深靚昆吾寶劍削秋玉石衣淸錦侵書光風防粉墮生細香琳館瑤臺九天近夜寒笙磬聲鏘鏘萬斛蒼煙郁江雨二妃彈瑟瀟湘浦郫筩蜀酒亦堪沽蟠石雙杖令誰取河朔歲晏冰爲梁羣木鱗皴臨雪霜遲汝狂颷莫吹裂截管他年侑帝觴

李夫人

未央天子香醺骨美人不貯黃金屋水銅無光澁秋月畱得當年舊蛾緑瑤防夜佩聲闌沈云叫鴈沙泉寒二十五彈鳯凰玉釵小燕飛春山

祝丹陽祠武當

東窺禹穴西龍門狎虎豹兮觀魚龍中有武當神所宮捫摩光景慿云風旁礡頫入厚地裂環視百鎭眞叢叢延祐天子聖明主萬歲千秋作風雨

蔡州妓趙氏墜崖以死自誓作詩諷俗

鱗鱗汝水冰碧光汝之左右百艸芳紅蘭紫桂媚長晝鉤輈鳥子回銀塘茭蒲無數菱葉小西家秋千屬年少燕泥霽雨風景酣簾幙依稀有歌笑趙氏女子邯鄲娼防絲繡履踏春陽心思宛轉縈云縷羞對兒郎唱鳯凰樂山嵯峨石生雨鄕人迎神奏歌舞婆娑起向神祠前祝願生身事鍼組野風吹目雙淚零泉聲松韻相泠泠諸言女子親愛癖誓死命輕如鳥翎鳥翎飛上合歡樹開花夜夜無愁苦秋香不斷相思浦玉釵斷股埋黃土

題簡天碧畫山水

西江隱君簡天碧醉來畫水復畫石春山秋樹緑更紅木橋野屋橫且直煙雲蓊郁風雨交元气淋漓障猶濕雪篷夜宿魚尾舠晴蓑曉掛牛角帙岷闗巫峽冬气淸猿啼鳥嘯天一尺老來看畫眼苦澁便擬買田溪水側脫去賜帯系芒履著書五車刻苔壁

春行南郊

緑樹連城合蒼藤入澗懸作橋分野路取竹縛溪船載酒誰畱客防花我欲顚歌詩諧故老笑語屬神仙自鑿蒲萄井人開苜蓿田防櫻黃鳥弄窺藻白鷗翩狎坐欣時俊隨行喜少年山陰知寂寞春服且雲煙

劉辰翁

春晴

江栁長天艸色齊新晴何物不芳菲無因化作千蝴蝶西蜀東吳欵欵歸

新燕池塘綠雨肥初晴未暖日光微角巾猶帯花梢濕才倚闌干見絮飛

鮮於樞

湖上曲

湖邊蕩槳誰家女綠慘紅愁問無語低回忍淚並人船貪得纒頭彊歌舞玉壺美酒不消憂魚腹熊蟠棄如土陽臺夢短匆匆去鴛鎖生寒愁日暮安得義士擲千金坐令桑濮歌行路

楊奐

錄汴梁宮人語

一入深宮裏經今十五年長因批帖子呼到禦牀前殿前輪直罷偸去賭金釵怕見黃昏月殷勤上玉階人間多棗栗不到九重天長被黃衫吏花攤月賜錢邊奏行臺急東華夜啟封內人催步輦不候景陽鐘駕前雙白鶴日日候朝回自送鑾輿去經年更不來陡覺文書靜相將立夕陽傷心寧福位無復夜薫香別殿弓刀響倉黃接鄭王尙愁宮正怒含淚彊添妝一向傳宣喚誰知不復還來時舊鍼綫記得在窗間

晚至靑口

長年困行役短髮易飄零世事驚春夢交親散曉星燒防侵路黑栁色夾堤靑落日明霞底原情動鴒

得邳大用書復寄

百年眞夢寐萬國久風塵老去偏相憶書來恨不頻季鷹猶在洛王粲未歸秦谷口知何似他時願卜鄰

次答伯直侍郎

家貧餘四壁地勝接三鄕才賦狂司馬形容老遂良畫眉從爾闊舞袖爲誰長生死交情在書紳示不忘

有懷梁仲經父

美人熒熒在何處海濶天低隔煙霧珊瑚零落芙蓉空咫尺相望迷逺路翠輦金輿雙鳯凰風吹環佩聲瑯瑯壺觴狼藉事已往一日萬里愁茫茫劉郎竟是誰家客歲晚霜華林葉赤美人熒熒在何處鴨緑江頭江月白

浮生懷裕之

漢節飛雲外秦城落照邊浮生空自老歸計定何年淚滿陳蕃榻心遙祖逖鞭短詩聊遣興羞向故人傳吳訥

李將軍歌

太倉積粟皆紅腐羣貓晝眠鼠變虎前鋒不見李將軍何人爲發千鈞弩去年我從昱嶺來匹馬馳突三闗開北平未入衞靑幙郭隗獨上燕昭臺近聞西府羅俊彥人人自謂能酣戰誰似當年背水軍赤幟才臨趙城變英雄報國如等閒馬革裹屍銅柱間明朝按劍收中山謗書愼勿回天顏

鐵崖仙人歌爲楊亷夫先生作

鐵崖山中鐵笛仙落花滿身花底眠兩龍攜來東西語蟠桃一醉三千年偸桃更有東方子拍手一笑天門裏眼中九防齊州煙案上小兒不如蟻歸來跳入壺中天鐵仙亦在蓬萊巓回首樓船問瑤艸水弱云深秋月老【先生有雙鐵笛名之曰大鐵龍君小鐵龍君】

汪莊

寄友

覺來一悵望幽興知有期炊煙出深竹暮雨鳴淸池翩翩歸林翮澹澹遙山姿行吟偶成詠奉以寄所思未足道平素聊慰別經時

休寧縣斷崖

靑山欲盡兩崖開白鳥飛邊一水回逺聽歌聲何處發荒煙落日釣船來

範槨

贈廣居查尊師逺遊

查君學道戀名山廬結東南紫翠間更憶皇州春色好卻辭仙館曙光閒千年城郭逐人去八月星河奉使還莫謂昆侖無覓處早將詩賦動江闗

十月十八日至懷安縣是夕入福州城

山城列障駐餘霞水與長空逺映沙芍藥省中人望幸荔枝林外客思家遙遙徐市三神櫂張騫八月槎蚤歲學遊今白髮不應猶戀棗如

平臺晚懷

落日微風生晚涼平臺西上萬山蒼佳人獨不生同世樂土乃知是異方海嶽雲霞千古意鄕闗道路九回腸丹靑不冩歸田賦猶以虛名累霍光

送別周儀之推官赴錢塘並簡李四祕書

武帝龍飛第一春京華相送各沾巾詎知邂逅文身地總是棲遲皓首人山驛蛟眠星滿涸水鄕鴈起月迷津若逢李洞南天竺謂是前書感謝頻

寄朱鏈師

仙人江上館帝子閣前村一去無消息三年廢討論云深燒藥塢水近種花源惟有淸風至時時爲掃門

京下思歸

黃落薊門秋飄飄任逺遊不眠聞戍鼓多病憶歸舟疎雨從昏過繁星達流卿非徐孺子萬口薄南州

八月十五日夜

城上初聞柝天邊獨倚樓可憐今夜月還照異鄕秋燭暗頻移席簾垂不動鉤回文機錦字冩得大刀頭

題黃君秋江釣月圖

舊識先生隱者流偶因圖畫想滄洲斷雲滿路碧牕晚明月何年靑嶂秋世故風塵雙短屐生涯天地一孤舟何由白石空磯畔招得人間萬戶侯

題先天觀山水圖

學仙之人與山爲徒往往在匡廬之奧湖江之區張公錬丹作龍虎丹成禦气遊六虛後來作者絕代無復有逸人任元都元都之壇角井孤上摩萬里之黃鵠下伏千尺之饑鼯陰森檜筠自大古斬種力與開辟俱扶桑朝日掛絕壁坐見樓觀靑糢糊擘厓控弦防哀壑秋云春露芝田腴我亦人間山澤臞偶隨防龍賓唐虞有時一醉黃公壚震風三日撼不蘇折花不得度弱水揮手始識仙凡殊玉堂學士危與吳遺我玆山之畫圖尋山數戶久嘆息無緣置我雙樗蒲獨行幽人不受呼掃葉靑澗聽啼烏日莫羅徑相縈紆相縈紆向何處明朝爲借麻姑鵬我亦騎之上天去

王氏能逺樓

遊莫羨天池歸莫問遼東鶴人生萬事須自爲跬步江山卽寥廓請君得酒勿少畱爲我痛酌能逺之髙樓醉捧勾吳匣中劍斫斷千秋萬古愁滄溟朝旭射燕甸桑枝正搭虛窗面昆侖池上碧桃花舞盡東風千萬片千萬片落誰家願傾海水溢流霞寄謝尊前望鄕客底須惆悵惜天涯

日晏

昨日相期早出邨今朝日晏未開門可人一夜東風雨綠徧天街舊艸痕

院中夜直

此身只似到南州莎艸寒雞一片秋後夜玉堂誰上直料應少睡更多愁

離揚州

孤篷如磨繞汀沙葉滿平湖藕未花回首竹西亭漸逺一江煙雨酒旗斜

過三合驛

一春歸計又蹉跎窮粵風光柰病何總有靑山千萬疊行人長少鷓鴣多

江上古祠

老樹昂藏倚岸隈祠靈經歲鎖蒼苔豚蹄巵酒能多少但有羣鴉旦莫來

湖面

湖面春深暖气勻靑蕪未隕【一作損】已知春沙灣散駐張魚客葦室時驚射鴈人

北山谷中老父

無多林屋冠靑山長子成孫鬢未斑問我鄕原何處是半生江海未知還

渡端州峽

櫂郎得便溯淸流忽報舟前曉霧収蠻語酬人翻自苦好山不敢問何州

正月二十四日至寶圭驛是北流縣自此遵陸指鬰林矣

逺辭京闕碧雲端溯盡夷江未到官回鴈峯南更千里是行誰爲報平安

水樂洞

石林求路轉聱牙來訪香嚴大士家雨過門前生薤葉風行隴上落松花懸厓滴水鳴金磬激澗流泉走玉沙欲適山林去城市久知寂寞勝紛華

老君臺玩月

老君臺上涼如水臥看冰輪轉二更大地山河微有影九天風露寂無聲龍蛇並起承金榜鸞鳯雙飛載玉笙不信弱流三萬里此身今夕到蓬瀛

錢塘懷古

西湖淸濁自天開鴻雁鳬鷖日往來黃道星辰懷太乙紫微宮殿擁蓬萊能文競奏王褒頌獻壽深傾阿母杯九域輿圖今混一百年耆舊獨興哀

化城宮闕被層阿棟宇髙低若湧波翠石文章題日月寶珠光焰燭山河空桑說法黃龍聽貝葉翻經白馬馱誰道一無超眾有祗今塵土重來過

虞集

月出古城東

月出古城東海气浮空蒙車騎各巳息宮闕何穹窿牧馬艸上露吹笳沙際風帳中忽聞鴈傳令彀雕弓

賦水木淸華亭

中流泛蘭枻望彼嘉樹林落日蕩野水浮雲生夕陰遊魚戀芳藻好鳥鳴幽岑爲樂空易老吾將脫朝簪

退直同柯敬仲博士賦

月下白玉階露生黃金井疏條棲鵲寒衰蕙流螢冷戀闕感時康懷歸覺宵永晨鐘禁中來白髮聊自整

於仲元舎賦紅梅

白雪不成夜丹霞遂崇朝妙質承日映飛英向風飄醉來紅袖近歌罷防云消揚州問何遜何似董嬌嬈

寄題新冶亭

窈窕冶亭莫蕭條江南秋泛覽山河外張樂鳯凰丘公子飛翠蓋美人回防舟從玆至黃髮樂哉以忘憂

日出行

日出上城府日莫當蚤歸城門巳擊柝出郭何焉依下馬投館人空垣月當扉涼風振庭樹巢鳥屢驚飛起坐搔白髮忽如霜艸稀周公不復夢仲尼故沾衣老萊有孺色傳聞惟食薇求之事已晚徘徊行道微

贈鐵庵道者

昔遊雲臺觀山色上衣靑松花春雨落栢葉秋霜零饑來煮白石睡起看黃庭人間忽已老莫問少微星

寄陳眾仲助教上都作

學省足淸晝詞垣驚早秋美人隔河漢落月在髙樓持衣未成曲吹笛不勝愁還趍鳷鵲觀別制鷫鸘裘

吹笛圖

白雲悠悠去長松被髙丘匡坐吹笛人似是馬都郵飛鴻遺哀響幽泉發春流女樂亦何有逍遙以忘憂題髙彥敬尙書趙子昻承防共畫一軸爲戶部楊侍郎作

不見湖州三百年髙公尙書生古燕西湖醉歸冩古木吳興爲補幽篁妍國朝名筆誰第一尙書醉後妙無敵老蛟欲起風雨來星墮天河化爲石趙公自是眞天人獨與尙書情最親髙懷古誼兩相得慘淡酬酢皆天眞侍郎得此自京國使我觀之三嘆息今人何必非古人淪落文章付陳迹

題楊友直檢校所藏李營丘枮木圖

老龍出海蒼髯須營丘古木天下無回枝屈鐵墮崖云澗底應拾靑珊瑚明堂淸廟要梁棟朔風吹沙澤腹凍老身不用嘆遲莫按圖來求萬鈞重

送袁伯長扈從上京

日色蒼涼映赭袍時巡毋乃聖躬勞天連閣道晨畱輦星散周廬夜屬櫜白馬錦韀來窈窕紫駝銀甕出葡萄從官車騎多如雨祗有揚雄賦最髙

題江南秋思圖

三年別卻釣魚磯晝看新圖夜夢歸石壁蒼松含爽气江沙翠竹弄晴暉西瞻雪嶺家何在東入天臺路轉微賀監若防湖曲賜徧翔千仞振塵衣

題南野亭

門外煙塵接帝扃坐中春色自幽亭雲橫北極知天近日轉東華覺地靈前澗魚遊畱客釣上林鶯囀把杯聽莫嗟韋曲花無賴畱擅終南雨後靑

贈趙生

天門一日觀黃榜茅屋三年掩素扉緗帙蠧魚春雨潤練囊螢火夜光微夢遊朔雪畱鴻迹思入南山望鶴飛防倚宮墻看射策上林初日炫朝衣

訪李眞人不遇

退朝花底佩珊去訪眞人曉出闗芳艸欲迷行徑古長松深防步廊閒蒼龍挾雨得瑤簡白鹿穿雲致玉環如到天壇看月影定知淸露滿人間

賦壺洲

傳聞海上有洲曾是安期舊所遊千頃白雲都種玉一杯弱水不勝舟魚龍夜防黃金鼎鸞鵠晨朝紫綺裘波浪不驚星斗近步虛聲裏度淸秋

次韻朱本初訪李漑之學士不遇

城南城北暖塵飛伐木相求苦未歸吟到碧桃還細雨行尋芳艸又斜暉綺牕防筆題詩徧斗帳沈香入袖微共載小車勝上馬重遊莫待曉紅稀

寄趙子敬平章

聞道乘閒入翠微猶愁嵐气濕人衣道傍野樹飛花盡溪上春雲作雨歸故舊釣絲輕在手仙人棋局靜忘機赤松曾許同千載儗向髙秋傍鶴飛

寄句曲外史張伯雨

獨抱長鑱管白雲琴心誰錄內篇文淸齋三日秋仍瘦徧禮羣眞夜每分石記恐妨塵外事山經聊許世人聞已從司馬求眞籙更爲通章九老君

送劉宗師歸茅山

長松落落千峯雪碧漢寥寥一鶴風十月暫離句曲洞早春還謁大明宮君王舊識蒼龍劍圖畫新傳白髮翁欲把紫芝歌隱徳三茅應聽月明中

次韻楊友直

眞館能容客避深簾飛絮晝寥寥數枝芍藥誰相贈一束生芻故可招坐定驚雷經席上酒闌纎月在林標何由長共陶景聽取松風作鳯韶

寄海南故將軍

海上風來五月秋晚涼聽上木蘭舟金盤丹荔生南國玉椀淸冰出北州狂客醉時花作陣美人歌罷月如鉤期門舊識將軍面從獵還被翠羽裘

次韻宋誠甫學士城南訪病莫歸

騎馬城南覓舊題飄蕭席防碧雲低東風花栁過韋曲落日兒童唱大堤繡閣豈無和玉髓錦囊還有鑄金蹄歸來吟轉樓頭月池冷芙蓉翡翠棲

聽雨

屛風圍坐鬢毿毿綘蠟搖光照暮酣京國多年情盡攺忽聽春雨憶江南

題陳眾仲助教送人之官南平序後

我憶錦溪最上原春雲爲雨日行天何時獨上溪邊閣不待泠風已灑然

酬書巢送棕帚

積雨蒼苔路不分松華盡日落紛紛塵埃滿袖歸來晚誰與柴門掃白雲

送戴眞人歸越

戴先生日飲五斗醉不得再飲一石不肯眠昨從桃源來兩袖攜風煙長安道上小兒女拍手攔道呼神仙馬如遊龍花如雨蹴踏春秋作朝暮東方不作窗間戱上帝還令海邊去海邊玉虹夜不收貝宮珠闕皆蛟虯芝田玉樹久相待天上老仙那肯畱戴先生鑑湖之水三千丈不可以鑑可以釀明朝亦脫錦袍去與爾酣歌釣船上

九日寄興

黃菊香殘夜雨烏紗醉客秋風回首十年舊事亂雲流水西東

靑山白雲圖

獨向山中訪隱君行窮幹澗水沄沄仙家更在空靑外只許人間禮白雲

題子昻蘭石

汀艸離離石老蒼行吟何處樂淸狂江中遺佩相思久莫待明年春蕨長

題王母圖

瑤艸春深晝日閒靈芝淸露自怡顏雙成吹徹參差玉八駿人間去不還

八月八日有感題視艸堂壁

載筆趍蕓閣探囊索緼袍坐消秋日盡心折夜風髙識字頭先白謀生計轉勞文園多病渇常想賜葡萄

雲巖樓觀

髙閣丹靑起中天紫翠分窗當太白雪門俯九疑云伐木山人去吹簫帝子聞塵中歸未得春思轉紛紛

子昻墨竹

吳興畫竹不欲工腕指所至生秋風古來篆籕法已絕止有木葉雕蠶虫黃金錯刀交屈鐵太陰作雨山石裂蛟龍起陸眞宰愁雲暗蒼梧泣湘血吳興之竹乃非竹吳興昔年面如玉波濤浩蕩江海空落月年年照秋屋

題柯博士畫

磯頭風急潮水長蒹葭蒼蒼系魚榜靑山一髮是江南白頭不歸神獨往幽篁繞屋茅覆檐木葉脫落秋滿簾買魚沽酒待明月應是黃州蘇子瞻子瞻文章世希有謫向江波動星斗夜投斷岸發淸嘯棲鶻驚飛怒蛟吼圖中風景偶相似欣然揮灑春雲開子瞻應是念鄕裏化作江東孤鶴來

費無隱丹室

碧雲雙引樹重重除卻丹經戶牖空一徑綠陰三月雨數聲啼鳥百花風年深不記栽桃客夜靜長畱賣藥翁幾度到來渾不語獨依秋色數歸鴻

挽文山丞相

徒把金戈挽落暉南冠無柰北風吹子房本爲韓仇出諸葛寧知漢祚移云暗鼎湖龍去逺月明華表鶴歸遲不須更上新亭望大不如前灑淚時

贈道士

神室誰開自洞微紫煙爲戶玉爲扉春容淡薄胎仙舞夜景虛明脈望飛繞指風雷龍睡醒滿囊云錦虎馱歸猶嫌長物煩聞見更上髙臺一振衣

玉華山

何處淸江擁玉華手提名榜寄仙家光凝石殿千年雪影動銀河八月槎藏藥寶函騰玉气說詩瑤席散天葩奎章閣吏無能賦得似新宮蔡少霞

送人歸揚州

揚子江頭水拍天人家種栁住江邊吳娃蕩槳潮生浦楚客吹簫月滿船錦纜憶曾遊此地瓊花聞不似當年竹西池館多紅藥日日題詩舞袖前

過池陽與周南翁同知

使過池陽聞上日好懷浩蕩爲君開江幹維楫車馬集亭上持杯風雨來通夜魚龍聽語竟明年鵷鷺憶朝回九華秋色翠可食爲問謫仙安在哉

遊仙遊山

遊仙亭子北門東雲樹煙霞野逕通秋淨華峯幹仞表春濃仙縣百花中昔人黃鶴何年去九日淸樽此意同醉挿菊枝歸路晚莫令狂客惱衰翁

題秋山圖

峯迥畱深隱天淸襲素袍棲身斷人迹遊目送鴻毛樹掛棲厓鷙藤懸飲子猱龍眠石澗冷虎撼樹根牢木客吟時共山樵奕處遭浮雲過水盡木葉挾霜髙羽使來三島胎仙舞九臯左招玉斧飲右攬赤松遨空色收寥廓虛聲起繹騷彈琴遺古散載酒掉輕舠遂向圖中見誰能世外逃乘槎幾月至一泛九秋濤

宣和墨竹寒雀

灑墨冩瑯玕深宮春晝閒蕭條數枝雪不似紇幹山掲徯斯

憶昨

宮艸蔥茸禁樹齊日趨延顥對凝暉朝迎步輦花間立莫送回鸞栁下歸碧殿東臨瓊島近金河背引玉泉肥幾回宏慶門前路春雨蒙蒙欲濕衣

夢武昌

黃鶴樓前鸚鵡洲夢中渾似昔時遊蒼山斜入三湘路落日平鋪七澤流鼓角沈雄遙動地帆檣髙下亂維舟故人𨿽在多分散獨向南池看白鷗

送道士薛元卿歸江東

知君此去漸難招只在人間已廓寥市上有時逢賣藥山中何處覓吹簫仙巖花落溪流滿鬼谷雲開樹影遙未必故山安隱逸海天涼月夜蕭蕭

送詹宗師還廬山

香鑪峯色紫生煙一入京華路窅然云碓秋閒舂藥水雨犁春臥種芝田書憑海鶴來時寄劍自潭蛟去後懸忽報歸期驚倦客獨淹微祿負中年

送王畱守宣慰荊湖

舟楫連檣出薊丘弓刀千騎入荊州歌翻郢雪寒暄變思逐岷江日夜流雲雨暝連神女宅山川晴繞仲宣樓豈無賢士堪招隱應向鹿門深處求

贈王郎

王郎楚狂士意气飛秋霜讀書破萬卷下筆數千行富貴視浮雲況肯矜文章十五恥閭裏掉臂辭故鄕夜宿東海月朝買西州航瞠目王公前結客少年場一飲或一石一醉或十觴寧揖屠狗人不與俗士當千金不易笑歲暮單衣裳阮籍在窮途英聲連四方鸞鵠有時鎩反愧燕雀翔世無劇孟交不及靑樓倡燕趙如花人翠袂黃金璫不識豪俊士空媚癡與狂王郎逺過我坐我枯藜牀終夕無酒飲撫髀歌慨慷平明別我去極目空茫茫

髙郵城

髙郵城城何長城上種麥城下種桑昔日鐡不如今爲耕種場但願千萬年盡四海外爲封疆桑陰陰麥茫茫終古不用城與隍

飲張氏別墅

楚國多才俊張家好弟兄出門湖水碧畱客野堂淸微雨鳴疎竹寒煙覆古城園人隔畦語歲暮此中行

山莊晚有懷舎侄督獲臨川

防防黃桑葉蒼蒼白竹峯居門爭野碓歸客背村鐘路暗緣溪濕山寒著霧濃阿咸收稻未辛苦缺相從

寄劉師魯

想君遊宦處正直洞庭湖落日波濤壯晴天島嶼孤舟航通漢沔風物覽衡巫天下文章獘非君孰起予

贈胡汲古

野客何蕭散長年暫出遊風塵惟短褐江海自扁舟有迹能來往無心任去畱才名今借甚屈指到枚鄒

送徐義父入京

幽燕向日邊裘馬去翩翩磧迥沙如雪河窮浪入天上書雙闕下待詔五門前壯節當奇遇無煩愧往賢

題花鳥圖

吳中女兒顏色好洗面看花花爲悄調朱弄粉不自施冩作窗間雪衣鳥緑窗沈沈春晝遲半生心事花鳥知花殘鳥去人不歸細雨梅酸愁畫眉

秦淮

秦淮江上送飛鴻秦淮水流西復東六朝人物已寂寞萬古雲山空疊重明日還沽采石酒昨朝猶聽廣陵鐘人生不似寒潮水去去來來有定蹤

滕賓

感遇

吾愛李太白玩世如遊龍自知天上謫何必人間容海風吹緑發蕭蕭臥雲松我昔夢見之遺以金芙蓉淸輝恍在眼月落蛾眉峯

吟人

吟人瘦倚玉闌干酒醒香消午夢殘燕子不來春事過半簾疎雨杏花寒

贈弓秋蟾

瓊花十里小樓紅醉吞牛斗眠長虹十年四海分萍蓬一笑邂逅滕王洪牀頭回首黃金空但見耿耿盤心胸問蟾何不歸蟾宮自有老月畱身中誰受一粒金丹紅學得紙上畫黑龍白晝呼吸風雲從頃刻霧暗天蒙蒙妙處巧奪造化工不復知有陳所翁君不見金陵壁上不防瞳防瞳霹靂驚江東我欲煩君具毫楮畫一小龍回顧母普令天下生孝心不向江湖長驗雨

訪隱

西風短褐飛黃埃何不從我遊蓬萊狂歌醉舞下山去後夜月明騎鶴來

黃溍

北山紀遊

卻問仙山去幾程白雲如簇近相迎直須不脫登山屐行盡松聲與水聲

開元宮

誰使藏舟一夕移紅樓翠幕未全非曾聞帝子乘鸞去疑有仙人化鶴歸煙逕月明瑤艸歇石壇露冷碧桃稀赤防橋畔多時立閒看揚花作雪飛

龍潭山

二月淸江照眼明避風舟檝滿回汀斷雲挾雨時時黑密葉藏花樹樹靑習隱未成陶令賦行歌聊共屈原醒碧潭光景無消息坐看遊魚防翠萍

送覺上人遊金華

憶同夜上妙髙臺坐聽泉聲響怒雷久別煙霞如夢寐舊遊巖石長莓苔掛冠方厭人間事飛錫俄從世外來何處深春可遊客金華山色紫崔嵬

憶友人

無復髙談慰索居壯心零落竟何如人間漫有金臺夢身後誰傳玉枕書半畆蒼苔埋璧地一聲白雪斷弦初芙蓉峯下聞吹笛淚滴春天艸木疎

題雪竇妙髙臺

偶爲淸遊宿梵宮淩晨試上最髙峯水翻雪色寒猶落云掩丹光逺更重舊有一僧能跨虎近聞三洞盡藏龍下方車馬應難到煙際惟聽日暮鐘

送張秀才歸裏

靑陽河畔杜鵑啼歸路如定不迷應到故山叢桂裏笑人騎馬聽朝雞

北山紀遊

坐愛春泉響翠微玉花吹濕薜蘿衣何由著我冰壺洞臥看靑天白練飛

題丁文苑同年哀詞後

自別瓊林雨露邊江湖目斷綉衣前禹門尙想龍初化遼海驚聞鶴已仙烈日秋霜空耿耿重山宿艸正芊芊不才死後知何用坐對諸郎獨然

劉蕡祠堂

劉君古遺直祠堂在丘園嗟此豪俠窟文雄倏孤鶱平生二三防匪邀明主恩談得失無乃市井言憑髙一長望若厭車馬喧微風過疎雨靑山滿前軒陰晴欻異態浮雲實無根悠悠千載心去去無復論

傅若金

宿崇仁峽

扁舟夜宿魚龍窟久客長懷虎豹闗歲暮思家成白髮天涯持酒看靑山張騫浪喜葡萄入馬援終嫌薏苡還天子只今勞遣使將軍何日遂平蠻

駕發

天門曉啟黃金鎖路馬遙翻碧玉蹄銀燭熒熒花外出翠蕤冉冉栁邊迷千官劍佩屯云合五衞旌旗擁日齊後夜龍沙駐淸蹕侍臣不寢聽晨雞

仇工部古松歌

蒼松在山自奇古灌木翳之人不驚忽然圖向堂上壁滿座嘆息長風生交柯崛走森晝晦其下將疑鬼神防霧雨寒霏虎豹毛雷霆怒坼蛟龍背乃知巨筆老且神力斡造化雄千鈞皇天不夭棟梁具后土潛回霜雪春爾松已爲人愛惜見爾爲爾生顏色山中豈無材木倚絕壁未逢匠石嗟何益

常寧劉百戶園林

少壯從戎事歸休遂野情鶡冠時自著龍劍夜猶鳴竹下思羊仲前感邵平知君縱幽賞心已薄浮名

和危山臞寄弟

故園兄弟總相思久客懷歸屢失期司馬卻慚題柱早東方翻恨上書遲都門栁暗愁中見鄕國花繁別後知昨日南橋放春水望云回首獨多時

題書船入蜀圖送蔓州教黃尙質

楚客之官泛蜀船畫圖盈尺見山川九江樹色瀟湘外三峽猿聲灩澦前方譯漸通巴俗語國書新絕漢人傳豈無好事能攜酒問字時時集講筵

王氏師山庒

相師之山云杳防千巗萬壑倚空靑上方雷雨藏天井南極風煙落洞庭溪客去迷花藹藹野人居愛竹泠泠何時遂買登山屐乘興還來叩石扄

龍翔寺

梵王宮殿倚靑防先帝旌旛擁百靈寶网自鳴空裏樂瑯函時出賜來經近山鳯去花仍碧遙海龍歸樹獨靑玉輦宸遊竟寥廓行人揮淚讀新銘

秋興

天上旌旗捲暮寒人間鼓角送悲酸瑤池落日回靑鳥月殿浮雲掩素鸞楊栁漸稀風瑟瑟芙蓉已老露溥溥砧聲苦近南鄰客寥落羇懷彊自寛

甘立

吳王納涼圖

六月長洲水殿涼酒酣揮袖倚新妝芙蓉露冷秋云薄迥首西風響屧廊

題柯博士墨竹

嶰谷春深落粉香拂云和露倚蒼蒼月明後夜吹簫過應是伶倫學鳯凰

春日有懷柯博士

闔閭城外亂鶯啼笠澤春深水滿陂好買扁舟載圖畫布防東下若耶溪

聞說新來白髮稠茂陵多病不勝愁吟成定似張公子癡絕眞成顧虎頭

賈治安騎驢圖

西風烏防髩毿毿拂袖長吟倚暮酣得句不衝京兆尹蹇驢行徧大江南

古長信秋詞

缺月流光入綺疏金壺傳箭夢回初秦臺彩鳯無消息桂影空閒十二除

輦路靑苔雨後深銅魚雙鑰晝沈沈詞臣還有相如在不得當時買賦金

昆明池歌樂

彩鷁齊飛簇畫旗甲光如水入云低長楊五柞遙相望笳鼔歸來日毎西

博望封侯萬里還血流赤海骨如山將軍新賜樓船印錦纜牙檣杳靄間

元藝圃集卷二

欽定四庫全書

元藝圃集卷三

明李蓘編

倪瓚

送張伯雨遊張公洞

荊溪山水閟靈宮子晉鸞笙下碧峯午夜月明風滿嶂千巖人靜鶴眠松緣知瑤艸春來長應有仙人洞口逢莫爲靑騾翁久住歸來騎取葛陂龍

送李徴士過荊溪訪王司丞

何處尋狂客故人王子猷花落庭前樹風吹溪上舟紫筍生春雨緑蘋滿芳洲心隨酒船發悵望不能休

寄忻笑隠

江南隠者人不識一日聲名動九重地濕厭聞天竺雨月明來聴景陽鐘衲衣香暖畱春麝石鉢云寒臥夜龍何日相從陪杖屨秋風江上采芙蓉

次韻送柳先生貫東歸

賦詩南澗冩烏絲靄靄停雲去後思鄕國動成經歲別江湖復與故人辭溪船斫鱠云生柁松室聞月滿枝他日重尋吾子宅詠謌猶及暮春時

春日雲林齋居

臨池春流駛掃地夕陰滿正襟味道言超遙坐溪館嵐嶺當書榻煩襟一舒散靡靡松花黃逐逐雲气暖石梁靑苔合於焉人迹斷故非與世疎防棲遂忘返

王永年

題墨竹

泛泛湘水春依依渭川曲勝地不再逢於焉見叢緑碧干冒餘煙晴梢媚涼旭恍然碧雲中可玩不可掬人閒白日靜風定層漪淥此君信佳人悟悅何由足

楊果

洛陽懷古

洛陽雲樹郁崔嵬落日云深首重回山勢忽從平地起河聲偏到故宮哀五噫擬逐梁鴻去六印休驚季子來惆悵靑槐舊時路年年無數野棠開

李京

畱別成都諸公

蒼龍雙闕郁岧嶤曽侍鵷鸞趂早朝往事已隨塵滚滚虛名贏得鬂蕭蕭長林丰艸空相憶瘴雨蠻煙若見招借問都門門外栁爲誰畱著最長條

李源道

燕中懷古

荊卿墓上艸離離郭隗防邊對落暉戰國山川秋气壯中原豪傑晚星稀乾坤納納無人識南北年年有雁飛說似蘆溝橋畔栁安排靑眼送將歸

馬易之

宿赤城館

休駕赤城館憑軒望前山飛雨西北來亂灑石壁間風寒樹淒淒木落沙班班牛羊盡歸村微燈掩松闗野老頗畱客及此農事閒傾筐出山果濁酒聊慰顏移尊對金閣靈宮郁孱顏安得吹簫人乘鸞月中還

劉汶

贈劉禹玉

劉郎方朔徒遊戲紫泥海千年華表非惟有寸心在向來浙水西雄辧吞虹蜺手攜九節杖東入蓬萊棲我時探禹穴同看山陰雪千人萬人中怪子獨超越朝騎白鼻騧暮逐油壁車得錢卽付酒攜妓顏如花踏翻豪俠窟醉狎山人家或嘲狂處士或誚報恩子從渠立名多詎識子奇偉一朝去鄕國北上爭吹噓家無十金產袖有萬言書所陳果何事爲國非自計寧遭丞相嗔肯負丈夫志蹉跎十數秋甘與黃冠儔善藏倚天劍未暇摩鬥牛幡然走山東隠迹隨壺公還尋岱宗去絕壑淩天風雞鳴上日觀眼亂扶桑紅窺臨事未巳逸气橫萬里行歌齊魯間興爲廬山起廬山秀可飡怡此冰雪顏揮毫灑瀑布五老開云闗逺公拍手笑喜見遺民還乃知士不偶正可遊名山去年臥衡嶽聊憇四海腳猒垂君平簾懶賣伯休藥卻呼魏夫人共把流霞酌今年與山辭下走湘水湄臨風弔賈傅酹月招湘累文章本疎蕩彊忍終技癢光怪不可收倐忽又千丈有時遇知音朗詠山中吟復恐兒軰覺不得容山林玆辰忽聚首慰我別來久辛勤四十霜所獲竟何有卻懷居東時勇以功名期焉知尙漂泊筋力供路岐舉杯置往念此去安所之南窺古云陽更了山川奇山川固娛目愼勿過幽獨柰何白雲歌再送劉十六乾坤眇蒼茫回首眷空谷我將秣其駒乃不受羈束願子無遐心歸哉返初服彭炳

明簪

明簪倚修筠撫擥自淸絕明河夜無聲茅亭四檐月露寒鶴夢醒山花落香雪白雲𨿽無心今宵倘怡悅持杯欲問之忘言楚天碧然思美人芙蓉似顏色乘鸞月明中靑霞擁鸞翼苒苒別離時吹簫苦幽咽

楚山

楚山琢靑玉鬥酒浮漢江叩舷歌明月慷慨過楚邦亡國非所防鹿門思老龎此心出萬物富貴焉可防臥龍拜牀下髙風古無雙

懷彥肅

二年不見瓊花樹修竹長松獨倚樓一片白雲東海上又隨春雨過揚州

絕句

坦坦黃金道蛾眉坐瑤車莫隨雙燕子容易落人家李冶

瀟湘夜雨

逺寺孤舟墮茫雨聲一夜滿瀟湘黃陵渡口風波暗多少徵人說故鄕

李昶

寄王總管

華陽東下古梁州五馬旌旗擁上游腸斷寒江衣帶水令人空望鎭南樓

過故縣埧

憲宗皇帝射防髙气壓蠻江萬丈濤玉輦不歸巖樹冷白雲何處醉蟠桃

張惟中

月梅

南屏山下一枝開西子湖頭幾度來惆悵無人重放鶴酒船空棹月明回

丁守忠

贈莫錬師

神仙中人毛外史方瞳深碧虯髯紫了知大道本無爲況是谷神元不死偶因救旱驅溟倒防銀漢如建瓴功成不居拂衣去洞庭君山靑

張昱

壽光宮訪道士不遇畱題

髙阜臨大溪激流喧眾石中藏壽光宮年深翳金碧儼然天人尊羽衛何赫奕回廊防古木苔蘚少行迹傳昔丹霞士於斯錬金液徘徊長松下瞻望雲气白不見種桃人惆悵理還策

周馳

懷郭安道

江南江北路茫茫明月髙樓各異鄕旅雁叫雲天似水故人今夜泊瀟湘

和郭安道韻

西風吹起白頭波半夜扁舟掠岸過不向長橋酤一醉滿天明月柰秋何

雜興

涼气潛侵玉女窗井梧一葉下銀牀離情有似東流水一夜相思歸夢長

楊栁靑靑麥吐芽壺觴來就野人家可憐廢井荒畦畔狼藉東風一逕花

巴延子中

春日

幾片殘紅防客衣小溪流水鱖魚肥畫橋盡日無人過楊柳靑靑燕子飛

姚燧

輿病髙崖道中作

役役乾坤逺棲棲道路頻五年三入蜀十夢九歸秦瘧鬼偏淩客山英定笑人無勞問前渡秖覺白頭新

舟達黃溪

艸木隨寒暑殊方榮悴同葦華兼露白檉葉未霜紅日月雙飛鳥江湖一病翁晚來沙嶼上愁坐獨書空李繼本

寄思溫尹

長松過雨碧蕭森涼籟吹香滿素襟泉落空潭秋灑灑云生虛室晝陰陰塵埃書劍千山路風雨江湖萬里心客散衡門更淸絕月明誰聴紫瓊琴

陳孚

鄂渚晚眺

黃鶴樓前木葉黃白雲飛盡岸茫茫櫓聲揺月歸巫峽燈影隨潮過漢陽庾令有塵污簡冊禰衡無土蓋文章防幹只有當年柳畱與行人記武昌

交趾使還

少年偶此請長纓命落南州一羽輕萬里上林無雁到三更函谷有雞鳴金戈影裏丹心苦銅皷聲中白髮生已喜歸來身健在夢回猶覺瘴魂驚

燕山除夕簡唐張二文友

萬井笙歌徹曉聞千官待漏夜紛紛奴星有柳祠窮鬼臣朔無柑遺細君長樂鐘聲敲碧漢廣寒簾影捲紅雲自知報國無他技賴有詩書可策勲

出門別親友

停君漢水浮鴨之翠杓聴我嶧山棲鸞之緑桐男兒拂衣出門去龍泉三尺光如虹君不見磻溪鶴髮釣魚者偶擲漁竿來牧野白旄麾開炮烙煙桓圭朱芾侯靑社又不見南陽臥龍人不識一朝佐漢坐狼石羽扇輕揺蛇鳥驚火精焰焰天西極旗亭四月柳如藍紫驑嘶風黃金驂豈無叩牛歌亦有捫虱談天生巉巖崒嵂骨蒿萊槁死誰能甘我欲登泰山扶笻欵天闗東溟弱水如可攀手弄白日靑雲間我欲渡黃河赤腳淩秋波水仙樓閣髙嵯峨徑叱海若笞蛟鼉

銅雀臺

古臺百尺生野蒿昔誰築此當塗髙上有三千金步揺滿陵松栢圍鳳綃西飛燕子東伯勞塵間泉下路迢迢龍帳銀箏紫檀槽怨入漳河翻夜濤人生過眼艸上露白骨何由見歌舞獨不念漢家長陵一抔土玉匣珠襦鎖秋雨

吳宮子夜歌

紫貝樓闕郁金香暖云七十紅鴛鴦玉蟾笑擁霞綃裳星河不墮宮漏長緑樽灩灩麟髓泣露重花寒秋不濕歈歌一聲起雪濤海龍夾陛如人立誰知淺顰蛾半掃中有疏螢滿秋沼越兵曉踏西風來碧波一夜芙蓉老

太液秋風

一鏡拭開秋萬頃碧天倒浸琉璃影寒飈夜捲雪波去貝闕珠宮黛光冷三千歌棹揺緑煙濕鬟吹墮黃金蟬琪樹颼颼紅鯉躍衮龍正宴瑤池仙

瓊花春陰

一峯亭亭湧寒玉露花不墜瑤艸緑珠樓千尺漢星間天風吹下笙韶曲萬年枝上槲葉滿小鸞倀倀繞龍管金根曉禦翠華來三十六宮碧雲暖

居庸疊翠

斷崖萬仭如削鐵鳥飛不渡蒼石裂嵯岈枯木無碧柯六月太陰飛急雪寒沙茫茫出闗道駱駝夜吼黃雲老徵雁一聲起長空風吹艸低山月小

西山晴雪

凍雀無聲庭檜響冰花灑檐大如掌平明起視巖壑間插天瓊瑤一千丈夕陽微漏光嵯峨倚欄更覺爽气多雲間落葉有徑否想見樵叟猶靑蓑

玉泉垂虹

雪波碧擁千崖髙落花防防浮寒瑤日斜忽有五彩气飛上太空橫作橋古寺殘鐘答鈴語回首前村猶急雨輕綃欲翦一幅秋又逐西風過南浦

薊門飛雨

黑雲如鴉漲川谷云湧電躍風折木半天萬防捲海來森森映地如銀竹鳳城無數笙歌樓珠簾半捲西山秋誰知羈客家萬里一燈正擁寒衾愁

湖上感舊

西日朱樓擁翠鈿女墻猶在艸芊芊東風第六橋邊柳不見黃鸝見杜鵑

李漑之

我本山人素志邱壑獲歸名山爲願畢矣爰以四月十一日離京師是夜抵潞陽慨然賦詩還慰匡廬隠者並以寄金門諸公爲一噱云

野馬脫羈鞅倐疑天地寛臨風一長鳴風吹散入靑防間頗如魯仲連到海不復還又如安期生長畱一舄令人看江南浩蕩忽如海落日照耀浮雲闗旣不能低眉伏气摧心顏詭遇特達驚頑又不能抱書挾策幹萬乘調笑日月相回盤匡廬迢迢接仙山仙翁泛若秋雲閒長松之陰引孤鶴望我不見空長嘆采鉛天池津飲淥桃花灣蒼梧倒影三湘寒赤城霞气生微瀾鯨鯢翻空海波赤曉色欲上扶桑難人間之樂兮誠不足恃何如歸臥棲巖巒棲巖巒臥巖穴夜半天風吹酒醒猶有西溪萬年月

題漢陽郎官湖

山翁薄暮醉酒歸杖藜迷卻髙陽池淸風吹花緑陰倒我笑謂是秋云移還乘貫月槎夜過郎官湖崢嶸星斗如江漢蕩漾槎影如鯨魚九華之眞人邀我倒玉壺麒麟擘脯供行廚依稀仙樂在空際碧山西映寒蟾孤舉酒酌寒蟾明月下飲姮娥居霓裳拂云錦萬荷露防瓊瑤珠麾幢晻靄羅煙空乃有玉皇所授之玉童風前飄飄曳廣帶對立十二秋芙蓉淸香九曲銀河通眞人緑髮披春風錦袍玉雪照天地口說姓字安南公是公多逸气略與古昔賢豪同時能掃月色延我石室煙蘿中又言昔同張謂所遊地長嘯一覆丹霞鐘風吹仙樂度溪去我已醉臥香鑪峯

沈原禮

題蘇小小墓

歌聲引回波舞衣散秋影斷夢別靑樓千秋香骨冷靑銅鏡破霓飛鸞饑烏弔月啼鉤欄風吹碧火火不滅山妖哭入狐貍穴西陵墓下錢塘潮潮來潮去夕復朝墓前楊柳不堪折春風自綰同心結

劉致

淮南歌

甓社湖中出明月斯須千山萬山白燭龍馳影不敢眠淮土風煙黯無色鼪鼯起啼鰍鱔舞荷風驚濤戰南浦湖天無光湖水立夜半行空灑飛雨東方揺揺天欲曙畢逋啼老扶桑樹淮天幽幽澹空素老蚌潛輝寂無處

望夫磯

望夫山頭日欲頽望夫山下江聲哀山頭日日風雨惡江上不見行人回空山亭亭幾朝暮猶記行人去時路知君渡河長不歸恨不當年逐君去此身化石千仭磯石猶可懸心不移長江水涸黃埃飛行人應有歸來時

秋雨吟

濕螢閃光飛不起八尺風漪夜如水仙姝不眠肌骨淸起馳夜涼吹玉笙曲中忽作孤鳳鳴天地感泣秋雨零旱龍渇死嗟不及坐見扶桑落葉濕前溪水髙龍夜吟不管西郊老農泣

李鵬

三尺水劍歌

龍侯手提三尺水淸晨訪我古獄裏直愁雲气感星辰滿目寒光素濤起冰凝結揺空靑芙蓉白日生精熒爲君拂拭開寶匣烱若積雪涵疎星起看天地云防防誰其麾叱走六丁爲擊風雨驅雷霆蕩滌氛祲萬國寧上頭銘字侯所作辭嚴義正發炳靈憐君少年負才气每能仗義討不廷側身北望空馳情君不見燕丹夙夕得荊軻尊前擊築揚悲歌咸陽西入萬狼虎白虹貫日橫秋河英雄事去一朝異柰此古來憂憤多憂憤多向誰語我有髙懷亙千古黃金不用買功名失勢因之虎爲防嗚呼腰間寶劍棄如土爲爾更歌公莫舞

鬼首法刀歌

犴狴云黑風怒號古栢下防靑天髙白頭獄卒气如虎示我鬼首之法刀刀光閃閃展秋練朱髮蒼髯颯靑面防使者爲防持一夕蟠空起雷電雷公霹靂電火微恨血漠漠靑燐飛妖狐跳梁天狗吠北斗白日無晶輝君不見東南羣盜方馳突黃牛峽西更倉卒酒酣激烈風火生我欲持刀待明發靑燈熒熒古獄中起來搔首亂飛蓬還君此刀淚沾臆嗚呼壯士今沈鬱

黃眞仲

麻姑山

麻姑山前江接天女兒浦口好泊船船頭鷗鷺不相識飛上釣魚竿上眠

艸堂張燈宴集分題賦淸夜遊曲

鰲山宴罷紅塵隔壁月猶貪醉春色笙謌不放彩燈閒更向花朝作元夕水晶簾底瑚枝防虹亂掣金蛇飛紅蕖縮水開瑤洞寶鴨噓云結綉幃朱宮十六天魔女手撚天花散香雨玉鉤笑裏暗藏春翠黛愁邊偸換羽何人截竹吹涼州玉兔飛入銀河流安得箋天乞長夜夜夜花開作勝遊

李孝光

寄朱希顏

江邊鴻鴈下年年客子何由兩鬂七十二灘秋月白荻花風落釣魚船

大星

大星在天小星落城頭嗚嗚吹畫角津吏擊皷河上船行人艸艸居人憐男兒墮地弧矢願南北東西君莫怨

江山圖

元气菌蠢生蛟龍銀河倒挿金芙蓉九疑正在九州外碧樹悄悄連丹楓上有萬古不死之明月下有掀天巨浪之長江有客有客陸蒙往來江南成老翁天地無家屢回首放船去踏江上峯船頭十日懸靑雨風拔銀河映東戶山隨沒鶻落中原水作巴虵走全楚向來英雄定黃土空遺絹素流今古天地一合如金甌萬歲千秋奉明主

題太一蓮舟圖

銀河跨西海秋至天爲白一片玉芙蓉洗出明月魄太一眞人挾兩龍脫巾大笑眠其中鳳麟洲西與天通扶桑乃在碧海東手把緑云有兩童掣嬲二鳥開金籠雅勒呼

畱別彥香學士

十年帝裏共鳴珂別後悲歡事幾多汗竹有編歸太史雨花無迹染維摩湘江夜雨生靑艸淮海秋風起白波明日扁舟又南去天涯相望更如何

京師元夜

華月澄澄宿霧收萬家燈火見皇州天閽虎豹依霄漢人海魚龍混鬥牛公子錦韀嗚玉勒內家珠箔控銀鉤道旁亦有揚雄宅寂寞蕓窓冷似秋

汴梁懷古

花石岡前麋鹿過中原秋色動闗河欲詢故國傷心事忍聴前朝皓齒歌蔓艸有風嘶石馬荊榛無月泣銅駝人間富貴皆如夢不獨興亡感慨多

張翥

重賦明山歌送胥式有儀還武昌

盱母城南隠居者一生耕鑿盱南野何年移入明山來築樓山顚云在下環山小塢三十六中有淸池映桑竹日髙塢口煙霧消稍見行人出深谷池頭古井穿石空池底暗與江流通井中鯉魚長尺半人不敢取疑蛟龍隠居何人曽子白誰其從者胥生式先生喜與山爲徒意不在仙在樓居胥也來讀山中書溪翁野老時時一相過有筐盛蕨兮有酒盛壺興酣題詩滿靑壁墨痕入石靑糢糊華蓋浮邱石門麻姑鄰峯近壑可遊衍中山之樂足以遄吾軀生今掉頭不肯住京塵茫茫歲云莫豈知卬亦愛山人未辦山貲得歸去曽先生幾時把袂明山行灑掃樓上聴松聲黃精飽啖一千日飛上丹梯朝玉京

送鄭喧宣伯赴奇納克實山大鄂爾多儒學授教

野散千軍帳雲橫萬里川寒多雨是雪日近海爲天黑黍甘供釀黃羊飽割鮮廣文年少客寧慮坐無氊

寄韓伯淸

淫雨俄如此能傷稼穡無積陰霾日月愁色滿江湖老大心空壯艱難道愈孤美人秋水外不寄錦襜褕

七月六夜對月

星防黃姑夕天回白帝秋明河初左界大火漸西流晚景逢多故寒心集百憂山林莽寥落何處覓丹丘

中秋對月時張外史有約以醉不赴

明月中天雲霧消酒醒涼思正飄飄星河不動秋空闊鐘皷無聲夜寂寥露下逺山皆落木風來滄海欲生潮仙家玩事無緣到虛負璚樓聴玉簫

梅雪齊爲茅山楊道士賦

雲樹生香滿佩巾紫霄最上集仙眞苔荒鶴迹渾無路花暗笙聲不見人瑤圃月寒通白曉丹防云暖駐長春莫敎流水山前去恐似桃花客問津

遊鳳凰山故宮至髙禖防鴻鴈池

衰艸寒煙老木風南朝佳气落秋空璧來山鬼遮秦使盤泣銅仙別漢宮壞埓尙傳祠乙鳥荒池曽見射飛鴻騷人自古多荊思長在登臨感慨中

送劉彥基奉宗師命訪求道徳經注

北風吹散日防防送子南歸出廣庭上國幾年陪賜履名山隨處訪藏經藜光照夜時燃火龍气沖寒直射星卻憶沖虛觀前路豫章雙樹更靑靑

上京秋日

逺山平野浩茫茫曽是當年古戰場飲馬水漧沙窟白射雕塵起磧云黃中郎節在仍歸漢校尉城空罷防羌今日車書逢混一不辭垂老看氊鄕

螢苑曲

楊花吹春一千里獸艦如雲錦防起咸洛山河眞帝邦君王自愛揚州死軍裝小隊皆美人畫龍韀汗金麒麟香風揺蕩夜遊處二十四橋珠翠塵騎行不用燒紅燭萬防飛螢炫川谷金釵歌度苑中來寶帳香迷樓上宿醉魂貪作野花荒肯信劍防生宮墻爛斑古苔洗秋露尙疑怨血凝晶光至今落日行人路鬼火狐鳴隔煙樹腐艸無情亦有情年年爲照雷塘暮

舟發淛江夜泊廟山驛

風帆東上浪防防鐘鼓山前近驛亭江漢秋生河漢白魚龍夜沒水雲靑誰從三島求仙藥自信孤槎伴客星好喚吳兒叩舷起浩歌呼酒月中聴

施鈞

武昌南樓

鸚鵡洲邊艤客舟憲君邀我上南樓胡牀老子三更月鐵笛仙人一曲秋流水白雲來夏口西風黃鶴上磯頭如今只屬王孫艸添得江南幾許愁

偶書

薄宦他鄕是楚囚不堪孤倚夕陽樓東山別後薔薇老南國歸來薏苡愁風月吟身淸似鶴江湖生事拙如鳩鏡中秋老蒓鱸美欲買煙波一釣舟

王惲

登熙春閣

封丘門外故宮傍天閣空餘內苑荒瀛海夣空三島沒帝城煙慘五云蒼石鯨照水鱗猶動金鳳淩雲勢欲翔奇貨梁園當日盡爲誰畱在閱興亡

哀故宮

掖庭依約粉垣丹行入荒宮重黯然華表忽驚人世換昆明重見刼灰寒石龍委地埋秋艸湖玉臨池倚暮煙滿目悲風吹酒醒東華門外淚防幹

徐履方

秦女捲衣曲

莫光續朝光朝莫捲衣裳朝朝莫莫如年長長年不久畱紅芳捲衣裳衣裳中有雙鴛鴦含情拂鴛鴦不敢熱中腸上方寶鏡湛秋水解後對之肝膽張當時不照邯鄲娼

楊白華詞

楊白華飄零楚江曲江頭日莫春艸齊日短心遙淚相續飛飛乳燕歸不歸庭樹西風換新緑

杜瑛

弔故宮

月上觚稜椒壁濕饑烏啄碎瑯玕石刼火飛盡海揚塵廢殿荒防土花碧洛陽書生汴梁客一夜秋風頭欲白尊中賴有酒如泉醉倚寒窓破愁寂

李材

泊舟湘岸

長沙今在眼靑艸舊知名二月風檣疾三湘雪浪平藤深帝子廟花發定王城莫艤江南岸啼防處處聲

都門春日

紫陌香塵逐玉珂彤樓花暗弄云和光風已轉瀛洲艸細雨微生太液波月榭管弦鳴曙早水亭簾幙受風多少年易感傷春思喚取靑娥對酒歌

禁城秋夕

絳宮星淡海無波九陌猶聞動玉珂閶闔微雲藏夕漏建章明月掛秋河此身天地流萍逺故國闗山落木多欲聴鈞天塵夢隔紫簫吹盡桂婆娑

元日賀裴都事朝回

海上瓊樓接五城人間歌吹近蓬瀛云移豹尾旌旗動日射螭頭劍佩明拜舞盡隨仙仗入退歸遙認玉珂鳴欣欣百艸含春意得傍東君暖處生

送省郎楊耀卿使雲南

飄颻使節出金閨郭隗臺前暫解擕天入五溪無鴈到地經三峽有猿啼子云舊裏風煙在太尉家聲日月齊後夜客槎何處望秋河迢逓碧雲低

葉景南

山居卽事

吟榻障松屏巖扉防竹亭臨風梳白髮對月讀黃庭洞古千尋碧峯奇萬疊靑彈琴坐云石頻惹鶴來聴陳子貞

笠澤漁隠

方塘如鑑石如峯落葉平蕪覆一重云作晚陰低薜荔水涵秋色亂芙蓉黃冠道士松間過白雪漁舟月下逢尙想天隨無俗伴應擕茶竈與從容

李凖

汴梁朝元宮畱宿

宋家天子朝元閣南內宮中太乙壇五夜星辰金榜動九天風露玉堦寒朱衣魚鬛迎笙鶴絳節龍光引佩鸞八駿不歸遼海駕步虛空繞紫雲端

送危太朴還京

九重閶闔啟朱扉宮樹陰陰晝漏稀東觀日華浮象闕上方云影動龍旂平明玉殿傳宣入薄暮金門待詔歸最說相如才調逸賦成三署有光輝

送鏡上人住廬山

云滿袈裟月滿船匡廬何處定安禪屏風九疊啼猿裏瀑布千尋度鳥邊林下翻經依寶樹花間洗鉢踏金蓮虎溪若見陶居士不說髙僧惠逺賢

登汴梁城

天上曽聞玉輦過金城千里帶黃河鳳凰一去蓬萊苑鴈鶩羣飛太液波燈火樓臺空市井風雲冠蓋盡丘阿惟餘畫角聲中調猶是流沙磧裏歌

學士艸堂

名山自昔伏龍岡勝地今爲臥鹿場無復仙人飛羽駕還聞學士結茅堂晴嵐蔽日云當戶陰瀑泠風雪滿牀已喜閒居近紫蓋不妨幽夢隔奎章

沈貞

湖上

野水晴山湖上村柳花飛雪擁柴門魚吹浪沫翻萍葉鳥浴沙堤糝艸根獨老一區楊子宅誰爭三里謝公墩淸吟冷館無聊賴皓首空招楚客魂

龍仁夫

陳平章席上題琵琶亭

老大嫦娥負所天忍將離恨寄哀弦江心正好看秋月卻抱琵琶過別船

薩都拉

三茅寧壽觀

楊子江頭春水漲三茅觀裏碧桃開道人不問天南北夜半月髙騎鶴來

贈丁野鶴

不見遼東丁令威舊遊城郭昔人非鏡中人去靑鸞老華表山空白鶴歸石竹淚幹斑雨在玉簫聲斷彩雲飛洞門花落無人到獨坐蒼苔補道衣

過嘉興

三山雲海幾千里十幅蒲防掛秋水吳中過客莫思家江南畫船如屋裏蘆茅短短穿碧沙船頭鯉魚吹浪花吳姬蕩槳入湖去細雨小寒生緑紗我歌水調無人續江上月涼吹紫竹春風一曲鷓鴣辭花落鶯啼滿城緑元統乙亥歲餘除閩憲知事未行立春十日防政許可用惠茶寄詩以謝

春到人間才十日東風先過玉川家紫薇書寄斜封印黃閣香分上賜茶秋露有聲浮薤葉夜窓無夢到梅花淸風兩腋歸何處直上三山看海霞

送僧歸廬山

楊子江頭木葉風上人歸興白雲重淨瓶滿貯蓬萊水客舫遙聴精舍鐘到家自笑門前鶴洗鉢不驚潭底龍珎重匡廬山畔路逢人應問舊栽松

題舒眞人仙山樓觀圖

瑤花琪樹間霓旌十二朱樓接五城臺上吹簫秦弄玉云邊度曲許飛瓊光流漢殿靑鸞舞霞擁函闗紫气明方丈蓬萊俱咫尺不須東望問長生

寄句曲外史

霞佩翩翩出洞天當時彷佛見仙幾年海上張公子今日山中葛稚川滄海塵飛丹已熟玉堂人去榻空懸林間載酒來相覓乞冩丹經與世傳

招隠首山分韻得生字

龍飛鳳隠知何處今日空餘黃鵠名千古江山圍故國五更風雨入空城猿啼洞府暮云合花落祠堂春艸生何日結茅向靑壁抱琴坐石聴泉聲

遊竹林寺

野人一過竹林寺無數竹林生白江左玉龍埋碧艸月明黃鶴下靑田樹銜宿雨藏山鷓花落春風老杜鵑何日來分云半榻故人不用買山錢

夢登髙山得詩

登髙逺望四山齊何處風流杜牧之白薴曽聴松下唱紫簫還向月中吹野雲雨後無行迹芳艸春深有斷碑夢裏勝遊閒記得翠微髙上冩烏絲

酬張伯雨寄茅山誌

恨余未識茅君面喜得茅山道士書燈外雨聲那厭聴風前石髮豈堪梳碧窓雲气寒生楮淸室丹珠夜繞廚夢到層臺夜披捲桂林風動月疏疏

七日後一夜樂陵臺上倚梧桐樹望月有懷禦史李公藝

涼風吹動梧桐葉防下泠泠露華白樂陵臺上悄無人獨倚梧桐看秋月日髙當午桐影直不覺衣沾露華濕此時卻憶金陵人酒醒江樓聴吹笛

偕卞敬之遊吳山駞峯紫陽洞

天風吹我登駞峯大山小山石玲瓏赤霞日射紫瑪瑙白露夜滴靑芙蓉飄颻雲气穿石室石上涼風吹紫竹掛冠何日賦歸來掃石篝燈洞中宿

夜泊釣臺

雙崖屹立幾千仭下有一葉之孤舟繁星亂垂光曄曄長藤古木風颼颼荒祠幽黒山鬼集怪石如人水邊立錦峯繡嶺雲气深萬壑千巖露華滴山僧對語夜未央不知風露滿衣裳喚船振錫渡江去林黒無由歸上方髙寒宇宙無人語亂石灘聲灑飛雨欲從嚴子借羊裘坐待船頭山月吐

峨眉云謝照磨李伯貞遺白石

仙人李太白俊逸天下聞芙蓉宮錦袍袖有峨眉雲峨眉山髙劍門隔化爲太古一片雪南州北越行相從赤日炎風消不得今年東海逢故人海波灩灩蒲萄春酒酣拂袖墮秋水但覺滿座光嶙峋夜深酒醒伴狂客玉井蓮開華峯白海天落月掛石林坐臥猶疑見顏色禿兔謾吐峨眉云何以報答雙南金古人契義重金石此物歲寒冰雪心

題陳所翁墨龍

畫龍天下稱所翁禿筆光射驪珠宮長廊白日走雲气大廈六月生寒風興來一飲酒一石手提兔槌霹靂漲天煙霧晴不收頭角崢嶸出墻壁全形具體得者稀今日海邊親見之滿堂光焰動鱗甲倒挾海水空中飛淩風直上九天去天下蒼生望霖雨太平天子居九重黍稷穣穰千萬古

題壽監司所藏瘦馬圖

沙塲日暮春艸肥瘦馬不受黃金羈天生神駿天所愛豈容過事無人知郎官病坐芙蓉幙喜見馬圖天上落人生相遇貴相知孰謂世間無伯樂

和題吳閒閒京館王本中醉作竹石壁上

硯屏花落丹水香步虛白日聲瑯瑯江南道士愛瀟灑新粉素壁如秋霜王郎酒後衫袖濕醉眼朦朧電光急黑龍雲重雨腳斜白兔秋髙月中泣倦遊借榻日觀東恍惚舊夢三湘中鷓鴣聲斷江路逺靑松雨暗春蒙蒙

髙唐劉侯定齋野亭

淮陰季年韓將軍狡兔已死走狗烹沛中白髮周將軍碧色已滿細栁營何如髙唐劉將軍太平不許矢石勲掉頭靑海無傳箭天山掛卻烏腳巾歸來買地築小亭漯水爲鏡山爲屏樵人溪叟日相過野歌村舞醉復醒去年偶爾劍防鳴潼闗馬過戰血腥白頭老子如不聞牛背一笑千山靑

補闕歌

錢塘三日風雨急古銅夜光飛霹靂知是神物出人間猶帶吳宮土花碧玉橋素練懸銀河支機女兒飛鳳梭蝦須風軟亂纎影春水日晴生潮波破窓冷硯畱不得零落江南酒家客狂歌索酒仰面歇誤擊紅籌唾壺裂何人進入蓬萊宮銀屏碧幙珠簾重此身補闕亦何用玉龍防水流芙蓉

贈別鷲峯上人並引

予遷官出閩過建陽防同年邀予至其家因登溪閣俄聞茂林修竹間有弦誦之聲詢世文乃靈山上人也頃之相防閣上臞然如鶴悠然如閒雲出所作詩一帙蕭然有林下風也予南出閩世文亦將赴官編修鷲峯送予溪上徘徊顧望有不忍別意鷲峯湖南人本姓歐陽靈其釋名鷲峯其自號乃座主翰林侍讀歐陽之族也

建溪秋髙山水淸溪邊偶識衡陽僧臨水洗鉢掛溪閣夜訪校書天祿燈聖經佛偈通宵讀苜蓿堆盤勝食肉回雁峯南難寄書武夷洞前堪煮粥西風獵獵吹水寒相送郎官南出闗校書公子玉京出衡陽上人何日還手中玉杖春雨緑母乃湘君廟前竹胡不截作雙鳳簫吹作來儀舜庭曲古曲雅以淡天髙難上聞不如且拄杖頭月歸臥祝融峯畔云

題郭元二公畫壁

兩山出沒如虎頭爭奇角怪不肯休一山如龍入云去一山化作長江流崚嶒相雄不相下欲向人間索髙價塵中有客語如狂龍者可先江者亞一笑上馬歸醉眠麯生使我多妄言酒醒忽記夜來語先者姓郭亞者元

送友人之金陵

陳郎買舟上金陵寒江水落風浪小飛防逺掛蔣山靑空城畫角秦淮曉白門酒美香滿城吳姬喚客客不行樓中子弟盡年少玉奴行酒吹鸞笙陳郎不聴黃金縷朝走東吳暮走楚半生落魄一布袍感慨長歌弔千古六朝遺迹生暮煙故家荒冢迷花鈿鳳凰臺上酹李白何人知子囊無錢

雪霽訪馮道士不遇

道人已跨龍潭鶴童子能烹雀舌茶一夜山中滿林雪客來無處覓梅花

宮詞

楊柳樓心月滿牀錦屏繡褥夜生香不知門外春多少半醉移燈看海棠

秋詞

淸夜宮車出建章紫衣小隊兩三行石防幹外銀鐙過照見芙蓉葉上霜

西宮卽事

九重五色金銀闕冠帶將軍盡羽林白髮儒臣方進講西宮午漏隔花深

贈道士陳華隠

早年濯足東海水去臥華峯頂上云收得九秋仙掌露歸來酌獻武夷君

過髙郵射陽湖

飄蕭樹稍風浙瀝湖上雨不見打魚人菇蒲鴈相語

西湖絕句【六首】

湧金門外上湖船狂客風流憶往年十八女兒揺艇子隔船笑擲買花錢

少年豪飲醉忘歸不覺湖船旋旋移水面夜涼銀燭小越娘低唱月生眉

紫驑嬌踏落花泥二月江城雨過時拂曉市河春水滿小船多半載吳姬

惜春曽向湖船宿酒渴吳姬夜破橙驀聴郎君呼小字轉頭含笑背銀燈

待得郎君半醉時笑將紈扇索題詩小紅簾捲春波緑渡水楊花落硯池

垂栁陰陰蘇小家滿湖飛燕趂楊花繁華一去風波減今日橫堤幾樹鴉

黃淸老

登岸書所見寄魏亨道

紫霞揺日花滿川漁翁不歸鷗在舩白雲悠然渡水去平野秋色靑連天

寄劉鳳溪時有麻源之約不果往

南國家人髮欲絲仙壇孤負杏花期多情惟有東橋水流到州月上時

畱別

相尋復相別把酒意如何云石有時合風湍無定波此行迷出處一笑對嵯峨長揖下山去暮煙浮女蘿

夜晏友入席有懷照磨

靑山林下啼班鳩緑楊門前嘶紫驑落花成陣作春雨東風淡澹雲悠悠美人捲簾日在手蝴蝶飛上瑚鉤南溪不見筍成竹擬約滄波同倚樓

送王君冕歸陜西

狂風捲茅屋遙見溪上山人生有遇合離別何足嘆黃鵠將西歸臨水振羽翰我有雙明珠置之靑雲端朝朝復暮暮照君千里還

訪子威都事不遇

淸曉抱緑綺來就夫君彈夫君久已出野水流花間石澗渡微雨秋生湖上山松陰坐永日心與云俱閒人事有離合白鷗聊共還

送楊信夫歸臨江

自別武夷君海水落幾丈當年尊俎地顚倒疊橫嶂君從山中來應見桃花開秦人笑相語愧我非仙才茫茫八極中雲月秋徘徊苦吟不出戶孤負黃金罍劃然西風生拂我琴邊埃願從雙白鶴去去不復回

番易舟中聞友人消息因贈

岧嶤九天門玉署靑瑣闥老我煙霞心參商坐寥闊十年望春云不忍鑷白髮鴻鴈逺塞來頻頻附書札江湖秋水淺舟楫苦不達不知南山陽梅花爲誰發

贈汪玉成

千里還家獨抱琴象山杳在白雲林曉寒莫厭江東路人倚梅花雪意深

自勉

東風一笑可人心旋瀝新醅對栢斟山色未勻春意淺梅花已老白雲深半軒依竹閒聴雨千里懷人欲抱琴試問樵溪隔年意碧波東注難尋

送三山張國寶府掾美歸

三山星斗髙貼天三山潮汐走百川張公平生飲中仙襟度脫落神飄然三山神人不敢友天風吹度金鰲巓掃淸案牘待明月平鋪緑水栽紅蓮公庭無人山色落時有雙燕歸簾前樵溪夜雨深一尺城外明朝翠如織春歸艸木不可遮黯淡已作離別色離別兮柰何若有人兮佩女蘿公不顧兮山之阿滄海浮雲多

友人擬古樂府因題絕句【五首】

采荇歸來午花梢日轉廊緑陰涼似水不用洗紅妝生愛東鄰女蛾眉畫不如近來機杼廢臨得右軍書漫道從軍樂風霜只獨居三年遼水上不得一行書海上扶桑景淸光日見君秖愁風雨夜西北有浮雲今夜中秋月含情獨上樓辰星三兩防偏照玉簾鉤宋無

公莫舞

公莫舞公莫舞鴻門王气歸眞主何人睚眥赤龍子手循玉玦目相語令公莫舞公楚舞劍光射日白虹吐人發殺機天不與撞鬥帳中笑亞夫覇業明朝棄如土

烏夜啼

露花洗天天墮水燭光燒云半空紫西施夜醉芙蓉洲金絲玉簧咽淸秋鼙鼓鞭月行春雷洞房花霧酣不回宮中夜夜啼棲烏美人日日歌吳歈吳王國破歌聲絕鬼火靑熒生碧血千年壞塜穴狐兔鳥銜紙錢掛枯樹髑髏無語滿眼泥曽見吳王歌舞時烏夜啼啼爲誰身前歡樂身後悲空畱琴怨傳相思烏夜啼啼別離

妾薄命

雲母屏琢春冰鮫女織綃蟬翼輕比妾妾薄命比君君薄情紅綿拭鏡照膽明還疑妾貌非傾城傾城從來有人妬況復君心不如故故人心尙峯九疑新妾那能無故時補天天不髙塡海海不深不食蓮菂不知妾心

寄徵衣

徵衣須早寄遙憶槁砧寒莫訝啼痕少相思淚正干孫華

商人婦

妾年將及笄嫁與東家兒東家兒販江西夫婦五年三別離江西娼家花滿蹊不知今年歸不歸春來還爲作春衣滿院楊花雙燕飛

楓橋夜泊

畫船夜泊寒山寺不信江風有客愁二八娥眉雙鳳吹滿天明月按涼州

貫云石

君山行

北溟魚背幾千里負我大夢遊弱水蓬萊隔眼不盈攀碧落香銷吹不起茜褐女兒懷逺遊逺人不歸明月羞寶釵綰髻翠欲流風鬟十二照暮秋女媧煉石補天手手拙石開露天醜瓊樓玉宇亦人間直指示君君見否斯須魚去夢亦還白雲與我遊君山

元藝圃集卷三

欽定四庫全書

元藝圃集卷四

明李蓘編

楊鵬翼

頴亭

懸厓髙築此亭孤落日登臨酒十壺云破九山開疊嶂天低三楚入平蕪斷碑黃絹空塵迹逺水白鷗如畫圖對此風煙已蕭灑扁舟何必到西湖

送眞善卿歸秦中

少年錦帶佩吳鉤曾伴秦陵俠士逰沙苑艸靑春試馬嶽蓮云淨晚登樓十年爲客少靑眼一事不成空白頭此去何時重相見一樽聊與故人畱

陳茂卿

花石行

鉷聲一發千雕舞汴水黎童泣皷千年廢圃墮空荒蒼壁化爲圊下土江南壯士鐵衣寒落日驅車望靈武瑤官飛墮黑山顚淚灑江花作紅雨天南羈鳥歸不歸故園艸荒陵樹稀

趙茂原

曉寒曲

曲欄亷纖杏花雨博山煙飛裊晴縷夢回金帳春融融鸚鵡驚寒隔窻語美人曉妝云滿梳栁風吹香入氍毹翠鬟嫋嫋綰不斷寶釵壓鬢紅瑚丫鬟捲簾采桃葉驚起一雙黃蛺蝶

秋霄吟

平林薄暮風淅瀝黃金滿地秋狼藉新月出嶺光欲流萬籟無聲夜寥閴誰家美人吹鳳簫彩鸞對舞摩靑霄防幹縹緲碧雲逺天風入骨涼蕭蕭銅壺水寒銀箭澁玉露滴空衣袂濕缸花落盡鑪煙收幽懷耿耿生新愁寒螿啼碎人間秋

成廷珪

述懷

讀書不幹萬乘君挾防豈傍諸侯門千金未易買駿骨一飯何足哀王孫放歌蘇臺暮山碧濯足大湖秋水渾風塵拂袖且歸去髙臥武陵煙水村

淸泉寺

何人泉上記春防茶具橫陳晚未收木葉盡隨風掃去萬山靑立寺門秋

閏正月廿日聞泗洲盱眙同失守

野塞蒼茫落照中東徵三載未成功黃金似土供兒戲白骨如山泣鬼雄天狗星沈軍府動水犀軍散弩臺空於今人力消磨盡誰念東南府庫窮

同張仲舉夜宿寒橋

柔櫓聲幹破寂寥靑山磯下宿寒橋乾坤萬事雙蓬髩風雨孤舟半夜潮丹鳳不來秋又老玉人何處水空遙幾時重醉秦淮酒細聴漁樵話六朝

曉出錢塘門

出城聊適意艸樹碧紛紛一雨破淸曉四山生白雲僧樓緣嶺出樵徑過橋分明日重防酒來澆和靖墳薛宗海

鄭應奉雜詩

當年東山翁笑傲聊永日弓旌一朝下萬里赴星驛回頭故舊友十見秋栢實峨峨東觀中大書黑如漆想見日暮歸沙輕馬蹄疾

淳風散已久靑黃陋窪樽婉孌爭媚好役智空自昏豈知葛天民無言道彌惇我有白雲操泠泠寄桐孫調古識者寡幽探萬化源

驅車涉逺道日晏不知疲一見嵩華髙始覺岑樓卑吾道麗天壤昭昭匪難知千金買刀圭但爲方士欺贏糧往問道去結汗澷期

志士方盛時危冠怒衝髮猛心石爲開壯气山可拔安知橫江鯨中路螻蟻狎所以巢居子商歌竟不輟歌竟寂無言坐聴天籟發

夜歸

有客有客胡未歸長安三見秋葉飛警霜老鶴夜不寐弔月孤鴈寒無依紛紛北裏厭梁肉落落西山甘蕨薇人生窮達各有命何須終夜泣牛衣

程煜

過太湖

擊楫中流去西風客思催地吞南極盡波撼北溟回蛟館懸秋月龍宮起夜雷濯纓人不見長嘯倒金罍韓中村

嶽王墓

妖星墮地芒角赤龍劍悲吼風蕭瑟中原王气挽不回將軍一死鴻光擲秦家小兒眞戱劇播弄造化揺樞極指讐爲親忠且逆只手上遮天眼力九闗茫茫隔天日無由下燭臣愚直臣愚萬死不足惜國恥未湔猶憤激古墳埋寃血空碧風雨年年土花蝕我恐精忠埋不得白日英魂土中泣請將衰骨斵出荒苔痕獻作吾皇補天石

陳小庭

大孤山至湖口

大孤大孤何渺茫小孤誰說嫁彭郎鞋山對面四十里屹立宛在湖中央行轉淸江過湖口波濤如此今何有天公助我半帆風江神勸汝一杯酒

楊信可

奉別存初郎中臨湘月下泛舟

天風吹老白蘋洲天上朗星月下逰過鴈影沈湘水碧斷猿聲入楚山秋歌翻白紵猗蘭泣夢落黃陵帝子愁夜半鐘聲天曉角猶疑身在鳳池頭

望池州作

黃蘆瑟瑟艸油油樓閣參差瞰碧流萬里長江秋色逺一帆斜月過池州

防子敬

次吳博士道人韻

行色春將暮江流日復深艱危今古恨飄泊嵗時心江燕時相語山猿夜獨吟客愁渾未減雲樹晚沈沈

答吳彥眞見訪

茅屋秋江上畦蔬亂水中鴟號暮雨粳稲熟秋風好客詩能寄貧家酒不空干戈與衰謝此日意無窮

答劉巨川

殺气騰邊郡風雲防禁闈艱難雙髩攺牢落寸心違暮雨悲笳急秋空過鴈稀故人將避世何事摠戎幾

秋興

野曠天髙露气浮月明煙冷水空流愁連皷角雙蓬鬂秋滿江湖一釣舟緑酒難逢陶令醉蒼生無復謝公憂百年世事塵埃裏黙黙含情獨倚樓

蘇大年

長橋

緑陰髙樹映淸潭一舸夷猶酒半酣最愛西城城下路長橋煙雨似江南

江城卽事

江城十日九風雨騎馬出門行紫苔春艸緑時長作客雲山多處忽登臺靑靑野竹題詩去小小吳姬喚酒來漠漠車乘早發城東昨夜杏花開

送李盤中眞人代祀江南三名山

弱水回風不受帆三山只在大江南使槎直帶秋星濕仙掌遙分夕露甘瑄玉禮神通景气寶香隨地結晴嵐泰壇建論昭靈貺老我猶能效史談

送趙子期使交趾

曉日承恩柴殿深都門祖道馬駸駸上書不奏唐防防歸槖寧將陸賈金露入珠盤鮫室白雲生銅柱象崕陰爲君臨水歌黃鵠天北天南萬里心

余闕

白馬誰家子

白馬誰家子緑轡縵胡纓腰間雙寶劍璀璨雪花明甫出金華省還過五鳳城君王賜顏色七寶奉威聲夜入瓊樓飲金鐏滿綉楹燕姬陳屢舞楚女奏鳴箏慷慨顧賔從英風四座生一朝富貴盡不如秋艸榮黔婁固貧賤千載有餘名

呂公亭

鄂渚江漢防玆亭宅其幽我來窺石鏡兼得眺芳洲逺岫雲中沒春江雨外流何如乘白鶴吹笛過南樓

龍丘長吟贈程子正

戰龍起新室羣鳥亦翩翩偉哉龍丘生抱琴歸故山仰視天際鴻俯弄席上淸音發疏越逸響遺澗泉悠悠鳳翔漢婉婉虯媚川淸風自千古何用能艸

題黃河淸良岑幽居

大明照四海之子乃陸沈逺絕仁義絆結宇幽藪陰薈翳谷中路嶄崱北山岑窻鸎響初防隴月頽夕林時憑曲水幾蕭散發長吟委化諒爲達滯樂恐遂淫援琴鼓招隠念子爲薰心

安慶郡庠後亭防董僉事

鯨鯢起襄漢郡邑盡燒殘此城獨完好使者一開顏省風降文囿弭節遵曲幹雙池夾行徑累榭在雲間天淨羣峯出地迥滄江環霞生射蛟臺鴈沒逢龍山開罇華堂上命酌頫危闌主人送瑤爵但云嘉防難豈爲杯酒讙樂此罷民安魄淵無恆彩淸川有急瀾明晨起驂服相望阻重闗

賦得蛾眉亭送王徳常禦史赴南臺

江亭望華崿望望似修眉掃黛偏能巧含顰知爲誰娟娟微雨裏脈脈夕陽時千里乘驄去因之傷別離陳旅

南山

江左羣山囿仙丘倚太霞上淸分亢爽南谷抱谽谺臺觀黃瓊宅林巒赤斧家天池開寶鑑日井射金沙桂霣秋巖粟桃烘曉岸葩泉香通美竹雲液漱靈芽俯澗松偏潤緣崖逕自斜幽亭宜水繞晴閤受嵐遮神舄丹扄祕闗門紫气賖石橋畱月色銀浦渺星華願解延陵劍終乘博望槎臨風一邂逅食我棗如

送彭大年眞人祀東海東嶽東鎭

國典崇常祀名山仰岱宗聖皇欽所遣使者肅惟恭禮自唐虞秩神知造化鐘天門開嶫日觀上巃嵸零雨行淸道浮雲起蕩胸宿齊分鶴帳朝享發鯨鐘吹溢安歌進靈來衛仗從禦香分晻靄佩玉響瑽瑢美薦懷椒糈精誠奠壁琮東流瞻鉅海列鎭到諸峯瀛島遙相望仙人或此逢嶽只調虎豹水怪帖魚龍星墜祠光白煙涵瑞气濃振衣臨濬壑飛蓋拂長松庶物消余沴洪河復故蹤年祥報齊魯地寶出雷雍嘉澤羣方洽明時百職供回車宜訪問弭節可從容世祚祈幹億功贊九重禁庭歸福處有待頌東封

辛好禮

贈仙壇胡尊師

一鶴晚隨靑玉杖雙龍秋佩紫荷衣月明何處聞吹笛百丈山前賣藥歸

登梅山觀

蓬萊縹緲靑山上海客初晴駐錦袍萬竹蛟龍森窟宅中天樓閣擁波濤淸秋近見銀河落入夜平看北斗髙銷盡半生塵土夢玉笙此處醉金桃

贈道者方丘生

龍翔鳳翥丹臺字曾向神淸挹紫霞每共野人聨石鼎更從勾漏問丹砂金精月落逢騎虎銀漢秋髙欲上槎惜別臨風一揮手他年應寄棗如

宿龍鳥寺

髙人久矣念離羣來向山中禮白雲龍送雨過畱客住鹿啣花至與僧分疎星出竹昏時見流水鳴渠靜夜聞卻憶故人江海上題詩誰似鮑參軍

宿洞陽觀

洞陽觀裏看明月雲霧軒窻掛六鰲五月蛟龍吹海上四更星斗去人髙山陰羽客黃庭字太白神仙宮錦袍遙望長空意無限九霄何處醉仙桃

定子靜

經過太平宮舊址

開元皇帝太平宮棨防重臨玉殿空龍虎气收仙井上風雷陰防石幢中秋淸雪瀑千尋落雲際天梯九疊通安得香鑪峯色裏更看飛觀紫防蒙

王繼學

和馬伯庸寄袁士

白雪賡歌少朱弦詠嘆長天池鵾獨運霧谷豹深藏舊地收華防新田買石房閒情齊綺皓時論佇班揚瑚璉登周廟宗彛畫舜裳西昆分顥气南斗避寒芒六月灤陽扇三秋鏡水航彈琴無俗曲辟穀有仙方玉海羞麟脯金莖饋露漿書空忘咄咄文障擁堂堂翰府聨芳逺樞庭奕乘光名山畱史防上國售詩章節擬芝田鶴音諧律管凰冩經醻道士立塔禮空王籍艸連裾碧分觵注酒黃竹牀吟幾小紗幘鬂絲涼離別三生夢歸依一瓣香升堂乖笑語在野愧才良云擁鄞山雨潮生定海洋何時宣室召駟馬驟康莊

虞祕監山林小像

棧閣通秦鳳蓬山壓海鰲石泉當壑折琪樹出云髙夜月靑笻杖秋風白道袍長吟趍谷口獨往下亭臯偃蹇三峯臥逍遙八表遨竹深時宿鶴溪淺不容舠經席天顏喜村居世网逃神全勞畫史才美擅時髦憩迹推松樾充饑有澗毛滄浪誰唱曲華屋意蕭騷

題扇

橫波淸淺露平洲沙暖鴛鴦得意防一夜西風吹雨過有人獨上木蘭舟

銀河秋早露華新碧樹云收月半輪庭外西風聞鴈過畫樓應有斷膓人

送王在中代祀秦蜀山川

太華云連蜀棧低栁花三月紫驑嘶香浮曉露金匳濕旛拂春煙絳節齊防牘當年登桂苑詞林後夜趍芝泥長安逰客應無數誰共王褒頌碧雞

題鮮於伯幾與仇亷訪帖

三生文采趙公子四海聲名仇使君彈琴不作廣陵散焚香遙駐博山云玉樹春來鶯謾語繡衣人去鴈空聞龍蛇兩紙眞如玉卽是安西與右軍

上京次伯庸學士韻

侍臣催講禦階西云靜觚稜曉色低天辟神州卑兩漢地連碣石轉三齊含香晝永閒靑鎖視艸堂幽濕紫泥最憶東山老松樹秋風應有鶴來棲

髙克恭

卽事

古木陰中生白煙忽從石上見流泉閒隨屈曲尋源去直到人家竹塢邊

王景初

南湖道中

漠漠煙中小艇回芙蓉花外有軒臺平湖一日三千頃髙臥南風看雨來

鄧徳良

中秋憶家

千里星河一鏡圓杜陵兒女隔秋煙遙憐此夕柴門裏相對靑樽說去年

潘純

題趙子固書蘭

江上靑山日欲晡幽花小紙墨糢糊華淸宮殿生秋艸零落滕王蛺蝶圖

嶽王墓

湖水春來自緑波空林人迹少經過夜寒石馬嘶風雨日落山精泣薜蘿江左長城眞自壊鄴中明鏡爲誰歌空餘滿地萇血芳艸年深碧更多

海門寒日澹無輝偃月堂深晝漏遲萬竈貔貅江上老兩宮環佩夢中歸內園羯皷催花髮小殿珠簾看雪飛不道帳前胡旋舞有人行酒著靑衣

王尙志

同鎭陽李先輩登臨川擬峴臺

楚塞蕭條客復來已無秋渚藕花開西風曠野孤城出落日西江白浪回山似襄陽非故國地連吳防有髙臺南歸萬里頻回首潦倒徒傷賈傅才

楊叔倫

送季上人歸金華山

南村十月花艸稀白鷗半兼鴻鴈飛夕陽在野雨初散秋葉滿林僧獨歸空中聴法花委地海上洗鉢云生衣去來飄忽無定迹回首靑山深翠微

黃君瑞

暮春雜詠寄友人

緑漪池沼燕交飛深院重門客到稀栁絮不如春去盡尙隨風起防人衣

翁徳元

題柯敬仲墨竹

湘江何處弔湘妃極目愁雲是九疑欲寄所思秋水隔鳳簫吹徹玉參差

馮淵如

墨梅

一枝竹外夢春酣零落綃裳舞翠嵐天澹水平山月小有人吹笛過江南

葉衡

上京雜詠

玉階天近露華流夜久涼風入鳳樓曾把翠云裘進否上京六月冷於秋

夜宿楡林月滿天靑簾紅燭喚船相逢莫問兒家姓醉裏空畱白玉鞭

丁鶴年

題蕪湖辛順中西圃捲

坐閱桑田變歸爲菽水謀聊從西圃隠少慰北堂憂汲月滄江曉鋤云沃野秋新蔬和雨摘碩果帶霜收嘉樹巢烏鳥閒庭下白鷗管寧金不顧季路米應求千載誰同調東陵有故侯

題畫

江樹靑紅江艸黃好山不斷楚天長雲中樓觀無人住只有秋聲送夕陽

將歸武昌題長江萬里圖

長江千萬里何處是儂鄕忽見晴川樹依稀認漢陽楊烈

姑蘇臺

百花洲上姑蘇臺吳王宴時花正開半空畫燭西子醉三更鐵甲東門來吳波渺渺吳山簇不見嬌顰倚防曲丹楓落月怨啼烏碧艸東風驚走鹿闔廬丘墓相連處應恨夫差迷不悟斷指千年血未幹防魂夜哭臺前路

黃金臺

昭王鋭志移靑社築土懸金奉賢者四方劍佩集彊燕千里彊燕空駿馬郭君自舉先羣豪樂生獨步超凡曹酬恩一雪伯國恥建功並倚雲天髙君臣意气千年少落日荒墟沒秋艸黃金買貴滿長安惆悵英雄布衣老

銅雀臺

半空髙棟翔金雀玉扆繐帷塵漠漠西陵老樹暝色寒建安殘妓春情薄曲終紅袖辭尊前檐傾斷甓飛人間分香淚老恨不滅秋風吹入桃花班漢家一片如膏土肯爲姦雄載歌舞銷盡曹瞞萬古魂落日漳河咽寒雨

鳳凰臺

金陵王气飛祥雲鳳凰臺上聲和鳴鳳來春風花防防鳳去秋風荒艸生嬌娥舞散髙城暮靑山迥隔丹丘路斜陽門巷語烏衣細雨汀洲飛白鷺江空天闊鳳影遙謫仙吟斷誰能招六朝宮闕煙蕭蕭月明夜半人吹簫

秋懷

江南木葉飛江北百艸黃花煙澹莽蒼悵望川途長寒魚聚其羣鴻鴈忽成行俛仰念時物索居耿淒涼昔我二三友惇好攻文章漂零轉相失尺素不得將人生四方誌企爾揚聲光登山豈無車涉水亦有航眞誠諒不隔離別庸何傷

忽忽意不懌獨步登髙丘羣山紛虯蟠前當大河流八月艸木凋萬里風雲愁寒晶蕩白日孤鴻去悠悠鴻飛不可極其下禹九州古來英雄事百戰橫戈矛念我當壯年弗獲玆地防豈無干時略欲往誰見收君看天馬駒失足羞犛牛

薛卿

送黃元深防淛

南宮朝殿鎖蓬萊芳艸春深夢不回只有海門靑一防月明猶送舊潮來

春盡北行畱別吳大修撰

萬栁幹花拂酒旗南陵北苑艸離離居庸闗下泉嗚咽又是東風欲去時

髙逺堂

數椽茅屋雲中出一抹靑山坐上看讀罷黃庭春雨後刺桐花落鳥聲寒

贈聶尊師

靑山寂寂雨瀟瀟一个長松翠欲飄白髮道人年八十小樓閒坐說前朝

危琴樂

送芳潤葉道士

二十四巖淩紫淸琪花瑤艸日初晴抱琴曾侍羣仙宴記得鈞天一兩聲

盧挈

淵明歸來圖

畱侯晚嵗逰赤松武侯早嵗稱臥龍亡秦扶漢聲隆隆淵明初非避俗翁兩侯大節將無同陽春特書晉甲子辭鋒時露長沙雄王何幸奉吾足督郵能芥平生胸門前五栁春蒙蒙落絮不與江波東環堵蕭然吾未窮北窻盡有羲皇風畫圖不盡千古意詩成一笑浮雲空劉叔逺

寄黃士謙

放歌出東林思弄川上雪淸風吹湖波驚散波上月美人載美酒舉棹揺秋霜把酒勸靑天靑天忽盈觴揚帆掛白雲鷗鷺同飛揚歌罷一長笑忽然江水長懷君不可見流恨滿瀟湘

貢師泰

題淵明小像

竹杖芒鞋白鹿裘山中甲子幾春秋呼童防檢門前栁莫放飛花過石頭

商挺

水僊花

海上三山璧月明人間誰識許飛瓊秋風吹上靑鸞背來散天香與素英

泰兼善

絕句

綉簾鉤月夜生涼花霧陰陰入畫堂吹徹玉簫人未寢更添新火試沈香

送王奏差調福州

春水溶溶滿鑑湖蘭舟長護錦屠蘇可憐走馬閩山道榕葉月中聴鷓鴣

題祈眞人異香捲

金閣芙蓉罨畫山天香縹緲碧雲閒夜深放鶴三花樹自把黃庭月下看

唐溫如

過洞庭

西風吹老洞庭波一夜湘君白髮多醉後不知天在水滿船淸夢壓星河

墨蘭

瑤階夢結翠宜男誤墮仙人紫玉簮鶴帳有春畱不得碧雲扶影下湘南

鐘安期

春雨雜興次韻

誰向春風吹洞簫蕩舟女子畫雙橈不愁沾濕鴉頭襪愁殺螺江兩度潮

別院笙歌深復深美人何處冩琴心尋芳休怯春泥滑明日池塘長緑陰

董良史

絕句

東風細雨濕窻紗日宴黃蜂未報衙芳艸滿庭隨意緑時時吹落碧桃花

徐伯通

聴張靜山吹簫

張仙一曲禦街行吹徹千秋萬古情二十四橋明月夜不妨騎鶴上瑤京

江彥章

寶相石佛寺

數間茅屋野人家雞犬聲中日又斜春色可人籬落外暖風開盡紫荊花

楊維楨

泛湖望洞庭

明月灣前白浪流毛公壇下釣魚舟東包西包金色湧大雷小雷龍气浮便路擬從天石覲祕書仍向夏王求蓬萊未到惟東向七十二峯生逺愁

賣鹽婦

賣鹽婦百結靑裙走風雨雨花灑鹽鹽作鹵背負空筐淚如縷三日破鐺無粟煮老姑饑寒更愁苦道旁行人因問之拭淚吞聲爲君語妾身家本住山東夫家名在兵籍中荷戈﨑嶇戍閩越妾亦萬里來相從年來海上風塵起樓船百戰秋濤裏良人賈勇身先死白骨誰知塡海水前年大兒徵饒州饒州未復軍尙畱去年小兒攻髙郵可憐血作淮河流中原封裝音信絕官倉不開口糧闕宮營木落煙火稀夜雨殘燈泣嗚咽東鄰西捨夫不歸今年嫁作商人妻繡羅裁衣春日低落花飛絮愁深閨妾心如水甘貧賤辛苦賣鹽終不怨得錢糴米供老姑泉下無慚見夫面君不見繡衣使者淛河東采詩正欲觀民風莫棄吾儂賣鹽婦歸朝先奏明光宮

崔小燕嫁詞

闔閭城中三月春流鶯水邊啼向人崔家姊妹雙燕子踏春小靴紅鶴觜飛花和雨著衣裳早裝小娣嫁文央離歌苦惜春光好去去輕舟隔江島東人西人相合離爲君懽樂爲君悲

主家詞

主家宴新客內屋深羅幃貴戚金與史長者陶與猗美人間中坐玉質縷金衣歌聲上碧落不放靑雲飛杯行白蓮掌酒飲黃桐脂門下有書客彈鋏歌朝饑

虞美人歌

拔山將軍气如虎神騅如龍蹋天下【葉戶】將軍戰敗歌楚歌美人一死能自許蒼皇伏劍答危主不同野雉隨仇虜江邊碧血吹靑雨化作春芳悲漢土

鴻門宴

天迷闗地迷戶東龍白日西龍雨撞鐘飲酒愁海翻碧火吹巢雙猰防照天萬古無二烏長庚破月來天隅坐中有客天子气左股七十二子聨明珠軍聲十萬震屋瓦拔劍當人面如赭將軍下馬力拔山气捲黃河酒如防劍光上天寒彗殘明朝畫地分河山將軍呼龍客將走石破靑天撞玉斗

毛女

沙丘腥風吹腐龍華陰毛女藏雙魚【葉農】宮中雨露不可食飡松啖柏畱春容桃花流水迷紅霧十二峯頭度朝暮自是嬋娟有仙骨入海徐郎豈知故衣沐雨鬟櫛風槲葉楚楚山花紅秦樓舊鏡掩明月咸陽目送雙飛鴻

送日本僧

山爲城海爲池龍伯有國東海陲我皇仁風被八極其王錫貢多珍奇樗社子雪獅獼跨海來拜天人師神鰲皷濤雪山白浪花作雨靑天低龍驤何啻萬斛重大風開帆秋葉飛手提雙履蔥嶺西七條掛在扶葉枝城頭皷響城下馬嘶人從大唐國裏歸

荊釵曲

扶風女行如有防貌如鐘離春三十不肯嫁獨識五噫君荊釵服終身井臼操必親舉按上食如大賔如何防稽守糟糠告去如市人

題靑蓮防士像

天人騎龍飛上天一念下謫三千年長庚文章光照地在古無上今無前天臺道人一傾倒有如大鵬遇鷽鳥烏紗白紵登闕庭天子見之如綺皓萬言倚馬眞天材酒酣誤觸玻瓈杯忠誠白日不照鑑洗天風雨何時來七寶宮牀不爲泰夜郎之天豈爲隘八極揮斤列缺鞭泰山培塿風雷噫人言捉月采石江豈知騎兔長庚傍自非廣寒玉虛貯神彩桂殿何處人間涼周郎尺素間淸揚皦如白月射屋梁千金好事摹七字安得筆光千丈彊

賦海渉

海風吹沙潮欲來靑蝦亂跳凝紫苔初疑長劍斫出老蛟血又疑霹靂擊破妖龍胎蟹湯微泣瑪瑙髓蜀錦亂把並刀裁紅冰嚼碎齒不冷丹霞入腹鳴饑雷坐令海水化作蒲萄醅我當大嚼一飲三百杯

長洲曲

長洲水引東江潮潮生暮暮還朝朝只見潮頭起郎柂不見潮尾回郎橈昨夜西溪買雙鯉恐有郎緘寄連理金刀剖腹不忍食尺素無憑膾還委西溪之水到長洲明日啼紅臨上頭

沙堤行

神州和羮連五城沙堤新築太階平正月一日太陽明殿前兩相水金星天王垂衣珠箔捲太史新書五云見火城千枝花外轉道逢吳牛問牛喘左謀右斷天子前手持五色補靑天南人不敢吹巢火中國堂堂相司馬

履霜操

霜鮮鮮兮艸戔戔兒獨履兮兒宿野田衣荷之葉兮葉易穿采楟花以爲食兮食不下咽嗟兒天父兮天胡有偏我不父順兮寧不兒憐履晨霜兮泣吾天

湘靈操

湘之水兮九支湘之山兮九疑皇一去兮何時歸攀龍髯兮逐龍飛生同宮死同穴招黃衣兮復皇轍九疑水九疑山九疑轍迹在其間望飛龍兮未來還湘之淚兮成水湘之石兮成斑

箕山操

箕之山兮可耕而樵箕之水兮可飲而防牽牛何來兮飲吾上流彼以天下讓兮我以之逃世豈無堯兮應堯之求吾與堯友兮不與堯憂

大人詞

有大人曰銕牛絳縣甲子不能記曾識庖犧獸尾而蓬頭見煉石之女補天漏涿鹿之帝殺蚩尢上與伊周相幼主下與孔門逰列侯衣不異糧不休男女欲不絕黃白術不修其身備萬物成春秋故能後天不老揮斤八極隘九州太上君西化人自謂出無始刼蕩乎宇宙如虛舟其生爲浮死爲休安知大人自消息天子不能子王公不能儔下顧二子眞蜉蝣

無名氏

雪花曲

苦篁獵獵吹北風黃河水流凝不通天孫手持白鷺尾笑掃琪花飛碧空昆山玉碎璚樓裂老龍起舞驚明月夢覺逰魂不覺寒醉吟紙帳春云熱東家嬌娘厭桃李學綉宮花瑣窻裏冷袖驚來欲細觀隔簾火气催成水釋來復

奉柬彥明中丞兼寄伯防工部

荊楊烽火接南徐郡邑頻年戰伐余諭蜀謾傳司馬檄平蠻誰賜尉佗書公私徵斂多乖治民庶流移少定居憂國早知心獨善秋風兩鬂雪霜如

奉柬周伯溫左丞鄔本初樞宻

別來鄞海重相思滿目兵塵猒亂離寒制緑荷聊禦臈晨炊黃獨謾充饑廬山誰問東林社嶽新傳北海碑多謝髙文賁泉石虹光白日走蛟螭

送胡文善之官海南文昌縣

瓊州南去海防防婺女重光應地靈洞入朱耶瀧水白山蟠黎母瘴煙靑郵炊每食桄榔面蠻賦多輸翡翠翎定有逺人歌善治風謡紀徳重鐫銘

送錢子輿調官還越中

修髯如雪面如丹芰制新成野服寛擬訪季眞期卜宅卻從靈徹話休官霜紅柿葉尊前冩月白荷花鏡裏看有約沃洲騎鶴去臥云不畏碧山寒

次韻趙子將提舉秋興

絕漠風髙雨土沙五云何處望京華南徵尙阻勤王貢北泛頻勞奉使槎藩將戈船遙蔽海國人弓馬舊爲家洗兵防有承平日社稷安危不用嗟

次韻奉謝芝軒中丞

辭官不住越山陰慷慨常懷濟世心諫艸舊聞通紫禁宮花曾憶防瓊林傳家喜有春秋筆儲槖知無暮夜金此日東逰眞汗漫滄洲明月聽龍吟

寄察士安亷使時畱閩新除侍禦史

曾憶乘潮過淛東蛟門南別苦匆匆舟行越水荷花白馬度閩山荔子紅闕下有人傳諌艸天邊無使問飄蓬湛恩新拜烏臺召只尺蓬來雨露通

送榮首座還日本

揚帆八月駕長風直遡扶桑碧海東雪窟潮翻銀甕白天門日擁火車紅蝦夷覓偈迎沙島龍伯分齋水宮應有國人來問訊散花圍座聴談空

贈嵩陽邢道士善音律

嵩陽道士气如虹飛斾翻翻過淛東醮斗有靈封緑檢步虛無譜按黃鐘金壺爛醉瓊花月鐵笛橫吹玉樹風一曲霓裳空解聽仙逰誰到廣寒宮

雲谷爲朝天宮湯道士賦

冶城仙館淨無氛煉魄閒棲谷裏雲气挾風雷通窈窕香隨芝術散氤氳傳書鶴去山長暝采藥童歸路不分遙覓張公種棃處石門深鎖白紛紛

逰石湖蘭若

五龍之峯云作屏雙岸削出芙蓉靑何人磵裏拾瑤艸有客松間尋茯苓林風不驚虎臥石山雨忽來龍聽經吳王臺榭今寂寞秋香薜荔花防防

趙子固水仙

淩波仙子白霓裳霧鬂風鬟試曉妝水殿宴歸春似海一簾香露濕鳴璫

題扇贈史余可

明月湖西越相家蓬萊三島隔煙霞水晶簾捲人如玉吟徧芙蓉十丈花

趙仲穆春山曉思圖

樹色蒼涼曉欲迷石門初日鷓鴣啼桃花不隔秦人路流出紅雲水漲溪

紫霞山房爲南昌魏晦初道士題

樹林深杳隔洪厓五色霞屛映日開錯認桃花源上路不知眞館是蓬萊

溪山歸棹圖

西風吹鴈楚天長兩岸靑山木葉黃絕似洞庭湖上見一帆秋色過衡陽

春江白鷺圖贈方仲溫時遇金陵

歌別秦淮折栁枝蘼蕪春水緑生漪閒心一片滄浪月只許沙頭白鷺知

同朝天宮道士朝回口號

午陰初轉禦橋灣齋退從容出九闗天上好風重送喜鑾輿明日幸鐘山

西湖絕句

芙蓉灣口緑陰斜吹笛何人隔彩霞驚起沙頭雙翠羽啣魚飛上刺桐花

流觴亭子鳳山阿都護行春小隊過笑擲金錢花下醉玉箏彈出白翎歌

寶网金幢變刼灰瞿曇寺裏盡蒿萊鳥巢無樹山防泣不見談禪太傅來

西陵橋下水生煙屬玉飛來近釣船荒盡梅花三百樹孤山何處訪逋仙

戴表元

湖上贈歌者

牡丹紅紫艷陽天檀板朱絲錦瑟箋頭白江南一尊酒無人知是李龜年

聶古柏

過采石

采石江頭秋月白蛾眉亭下灘聲咽繡衣玉斧曉霜寒同是天涯苦行客酒仙一去海生塵靑山三尺理衣巾淸江白鳥自今古岸艸汀花秋復春我欲禦風逰八表醉裏髙情覓三島閶闔云深不可攀回首江南數峯小黃子嬴

張伯陽州判不至奉寄

海風吹散樵山雪灑向瑤臺照明月因之欲訪三蓬萊望斷雙鸞翠煙滅且持寶劍窮南溟片帆飛度遙山靑幽尋丹碧采芝艸松風竹露春泠泠江邊忽遇蟾宮客江艸江花盡相識東風一笑訪驂鸞三十六峯總春色峯顚孤鶴飛且鳴徘徊似欲難爲情云深林暝杳莫辧時時照影臨溪淸我時感此生幽趣笑折瑤華寄仙子白鶴飛去猶未來門掩靑山正風雨

夏

題杞上人所藏小畫

太陰慘澹雷雨泣懸厓老樹蒼蛟立亂山鱗鬛雲气寒石火迸出金流汁君不見老禪好畫如好色尺寸須酬萬金直何如天臺看蒼石

林公慶

賦明月樓贈孫伯融

兩溪合流涵太虛白龍弄摩尼珠玉娥捧盤不敢去孚尹教入仙人居仙人乘雲逰汗漫瓊簫寥寥度銀漢斟酌北斗依上臺玉宇珠宮露如霰鳳臺神馭不可畱春風花開帝王州芙蓉峯前舊時月夜夜長照溪上樓李孟昭

西湖夜宿

蹇驢衝雪岸烏紗夜醉西湖賣酒家十六吳姬吹鳳管捲簾燒竹看梅花

陳雝

葛嶺懷古

山上樓臺湖上船平章醉酒嬾朝天羽書莫報樊城急新得蛾眉正少年

兪行之

西湖

西湖湖上可憐春煙栁風花最惱人羅袖淚幹無好思畫船歌舞爲誰新

秋來碧水湛平湖荷葉菱花取次枯惟有斷堤楊栁樹淡煙猶鎖亂啼烏

陸孟昭

初夏逰西湖諸山

山寺迢迢湖水東樓臺髙處翠微中自慚投社非陶令卻羨能詩有逺公花气暖浮千嶂雨松聲涼灑一防風穿林怪底多麋鹿十里平坡碧艸丰

白珽

湖居雜興

禦舟初出賞春菲傳是諸王與后妃香霧漸深簾幙暗日斜惟見淡黃衣

脈脈吹香屋角梅北風移燭小簾開鳳城幾日元宵近一片簫聲水上來

相國平泉水竹居吳中花石世間無逰人馬上休回首一半春風在裏湖

雨後林塘夏亦秋一葫蘆酒在船頭醉來深入荷花去臥看靑天飛白鷗

郭奎

紀夢

忽忽頽芳年揺揺寄行役寢興勞形神鬂髮已白驚風響庭樹憂思日常積夢魂淸夜歸彷佛舊鄕邑靑松在園田桑柘防廬室飛鳥雲際還牛羊下來夕澄湖澹微波秋山有佳色雞犬雜比鄰墟煙靄阡陌怡怡兄弟情淒淒丘隴側伐木逢行歌僕夫馬立臨流濯長纓掛冠坐盤石似慰平生歡覺來異疇昔百年如轉蓬萬物乃遺舄天命良在玆勿復云得失

春日行

春風爾來何無情忽然吹我華髮生淮南三月花滿城金尊海錯羅雕楹美人對坐彈鳴箏酒酣起奏升天行當年歡樂不復得白日爲照心未平心未平發長嘯我曹豈是閭閻兒齊東魯連頗同調

新丰市

過新丰待沽酒雪花當空大如手斷橋荒店無人煙獨有寒梅伴疏栁憶昔江東未搆兵我亦曾經此地行東家槌牛出新釀西家開宴還吹笙春風步障千花錦當壚美人勸客飲形勢𨿽非漢祖爲彷佛咸陽舊陵寢停驂慷慨懷馬周我欲濯髮臨淸流鬥酒不可得髙興良難酬著鞭遙指敬亭路孤云日暮心悠悠

送孫良玉還同安

送君江上去山路雨初晴落日平淮樹春潮帶皖城酒因今日醉人是故鄕情莫說王孫怨芳洲緑艸生

嵗暮

寒月出在戶江春鴈獨飛愁人不能寐鄕淚忽沾衣丘壠十年別星霜兩鬂稀爲言叢桂老嵗莫澹忘歸

郡齋秋日次韻

幕府簡書靜一官淸自閒秋聲在東壁爽气滿西山叢菊可延壽芳尊聊解顏當軒兩嘉樹好鳥暮知還

與黃本和同舟

宜春臺下瀨輕棹疾如帆人物同黃憲風流似阮鹹寒花猶覆石飛翠忽沾衫出峽頻回首蒼茫日半啣

人日

新年人日至殊覺客愁多故國音書杳南天物气和城春偏雨雪江暝足風波無限扁舟意吾將詠棹歌

畱水西寺貽季潭上人

上方禪寂地瀟灑似天宮誰刻蓮花漏因知晉逺公云衣畱臥內松拂掛溪東已悟浮生理吾將杖錫同潭影澹禪心髙牕云更深偶陪林下賞兼聴丘中琴淸梵間陰壑香廚下午禽客懷倦炎暑賴此泄煩襟

過富州贈權柏文

章江寒夜泛舟初岸曲沙平月色虛兵气未銷吳楚分劍光猶射鬥牛墟明公偶國專封拜使者交鄰奉簡書爲喜丰城知己在別來懷抱定何如

送吳師程山長還宣城

君歸鄕國我淹畱寶劍長歌不盡愁此日髙城尋第宅故家喬木在林丘將軍豈識千金子丞相曾封萬戶侯別後相思重回首白雲飛散敬亭秋

贈白紵山庵道人楊中

四望亭前姑孰溪道人種玉住山西古松數株秋滿屋靑鳥月明時一啼

僧西齋

和九日閒居

閒居愛重九使我念陶生但取杯中物不貪身後名季秋霜始降向晚月初明艸際亂虫語林稍殘葉聲疏籬采叢菊小嚼扶衰齡美酒旣滿樽一吟還一傾田園自可樂圭衮何足榮貴賤各有志好惡吾無情所以君子懷悠悠嵗功成

居秦川正月初追念疇昔和逰斜川詩

日月更出入何時得畨休古人厭長夜常欲秉燭逰散亂北歸翼蒼茫東逰流輕颵拂海霧逺景分沙鷗適野見樵漁杖藜赴林丘羣松何錯落乃與雜蔓儔譬彼丈夫雄兒女互相醻卻立冰雪間爾曹無媿不陽春降徳澤艸木觧陰憂但事食與眠其他非我求

廣戍阻風和庚子嵗五月中從都還阻風桂林

自古嘆行役我今始知之山川一何曠巽坎難與期崩浪聒天響長風無息時久逰戀所生如何淹在玆靜念園林好人間良可辭當年誰有幾縱心復何疑

歐陽

漫題

鈴索無聲玉漏稀靑綾夜直月侵扉五更一覺梅花夢催得江南學士歸

吳西村雪霽圖

鄭防能畫又能詩獨立經營雪霽時曾向湘江挐釣艇賣鮮沽酒髮如絲

雜詠

鰲山晏罷月溶溶太液池邊湛露濃不用金蓮送歸院水晶宮出玉芙蓉

永淸寺白巖

上人燕坐白巖阿巖上皚皚白石多曾到補陀南海岸白花無數擁盤陀

白巖山下俯淸池花有淸香水有漪幾度收經看月上分明水底見摩尼

逢江易藝芳幹賦芳洲

楊栁垂垂拂釣磯平沙雨過緑生衣王孫鬭艸歸來晚撲漉鴛鴦帶水飛

東山春景

春光澹澹日遲遲正是名園撲蝶時卻憶小橋流水過東山春色在桃枝

許有壬

神山

田塍晚獨防及此時雨晴東畦與西疃泱泱流水聲丰年已足歡淸風復多情歸來借艸坐濁酒還自傾不用澆磈磊我懷無不平

落日照我影頎然溪水中涼飈動絺衣勢欲淩虛空顧之一大笑與爾將無同昔也爾何達玆焉爾何窮莫道山林陋乃有黃虞風

靜念少日事躁中劇揠苗欲令千載淳反之在一朝斥鷃不自量上欲搏扶揺世怒任盲俗林譏愧淸謡傲骨日已長及辰事逍遙

淵明昔歸休開嵗才五十我𨿽年近似我道慙什百兼金與尺璧敢取儕瓦礫緬焉動眞想迅往孰誘掖庶幾歸田園千載可同迹

中書久病得請將歸吳閒閒大宗師亦有疾以其象爲贈云代彼陪行焚香對之作此以謝

鄙人本是山澤臞涉世政坐饑寒敺五年黃閣事何補種作老病樷孱軀灤京歸來十浹日藥裹不可離須臾平生結客半寰宇未免操瑟從齊竽可人底事期不來承慶堂深誰敢呼邇來亦復詩作祟淸減益見風標孤杜門卻掃難折簡豈意惠然來畫圖相看一笑但臆對妙契未許巵言淸水寒玉照林表和气春風生坐隅齋居頓覺俗氛逺髙致已逼沈屙蘇我方歸思劇迅矢公自有分居方壺過從此去計必少夢中道路多縈紆便當捲奉江湖去願得始終如蟨驉

小樓對閒閒宗師象因次舊韻寄之

鼎食不觧肥我臞多病亦爲山林敺巾車孤舟任所適何往不可容微軀莫言五十未爲老縱有七十來須臾今年兩耳得差勝飽聽萬籟吹笙竽閒人多事迫詩債野老敗興時招呼小樓今日好風色目斷天末防鴻孤一時幽興豈容負況對蓬島神仙圖篆煙凝坐共心賞盡醉更把空尊懷人未免有芥蔕處世已覺無亷隅分江小鼎煮粟粒誅茅別墅營屠蘇逺山但借一枝杖中流誰辧千金壺菊籬秋香晚未減松窻月色寒相紆我行不武分斂迹安得甘艸資蛩驉

田家對雪

野老能畱客柴門更反闗落梅防衣上飛雪墮杯間地僻偏宜竹窻幽更對山自憐眞野逸瓶罄不知還

神仙雨

山中日日雨松竹早知秋淸響自深夜逸人無逺愁窻虛聞落葉林暗見螢流對景因懷杜江村事事幽

題趙幹江樓風雨圖

人間蕞爾東南陬金陵李家無逺謀詞華欲繼後庭曲不見東風空小樓當時百事尙纎麗況在畫工專末技洪河喬嶽昧平生曲防幽檻窮淸致石頭城下無重闗甲馬營中有佳气九天飛墜曹將軍畫卷版圖充上計小兒造化吁可憐乾坤又到宣和年君王揺毫自塗抹片紙落世人爭傳坐看南北又分裂遂使兩家同一天偶從素縑閱小景慨念興亡豈天定而今蕩蕩混一圖但少儂歸理釣艇

僧圓至

寒食

月暗花明掩竹房輕寒脈脈透衣裳淸明院落無燈火獨繞回廊禮夜香

曉過西湖

水光山色四無人淸曉誰看第一春紅日漸髙弦管動半湖煙霧是遊塵

送人

送子江頭水亦悲更能隨我定何時垂楊但爲秋來瘦不爲秋來有別離

元藝圃集卷四

