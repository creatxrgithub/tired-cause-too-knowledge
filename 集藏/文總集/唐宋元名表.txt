

欽定四庫全書

集部八

唐宋元名表

總集類

提要

【臣】等謹案唐宋元名表二卷明胡松編松有滁州誌已著錄明史松本傳稱松防嗜學嘗輯古名臣章奏今未見其本是編乃松督學山西時選爲士子程式之書𨿽所錄皆各集所有無奇祕未睹之篇而去取極爲不茍前有自序曰是學也昉於漢魏六朝盛於隋唐而極於宋其體不能盡同然其意同於宣上徳而達下情明已志而述物則其後相沿猥下競趨新巧爭尙衍博往往貪用事而晦其意務屬詞而滅其質蓋四六之本意失之逺矣其言頗爲明切自明代二塲用表而表遂夷爲時文久而僞體雜出或防以長聨如王世貞所作一聨多至十餘句如四書文之二小比或防以五七詩句以爲源出徐庾及王駱不知徐庾王駱用之於賦賦爲古詩之流其體相近若以詩入文豈復成格至於全用成句毎生硬而杈椏間雜俗語多鄙俚而率易冠冕堂皇之調剽襲者陳膚餖飣割裂之詞小才者纎巧其尢不勝言松選此編挽頺波而歸之雅亦可謂有功於駢體者矣乾隆四十六年十二月恭校上

總纂官【臣】紀昀【臣】陵錫熊【臣】孫士毅

總校

官【臣】陸費

墀

唐宋元名表原序

說者曰表之言明也標也譬物之標表言標表事序要於章顯而巳奚駢儷之上也余竊以其言徒取一隅要未爲通論今夫人之於文猶其之於言語之於衣服飲食與其宮室噐用者也且夫言語之於達意衣服之於蔽體飲食之於滿腹宮室之於安身噐物之於利用以今方古其可得而齊諸譬則四時之行萬物之生江河之流轉各因其時以爲變故易曰損益盈虛與時偕行自天地且不能違時而況於人乎故善學者從今之文以明古之道不善學者執古之迹以失今之宜斯其行之所以弗逺而施之則泥者也是學也昉於漢魏六朝盛於隋唐而極於宋彼其工拙繁簡駢儷直致要之其體不能盡同然其意同於宣上徳而達下情明己志而述物則其後相沿猥下競趨新巧爭上衍博往往貪用事而晦其意務屬辭而滅其質蓋四六之本意失之逺矣今世士業文益又轉甚曾不深惟體裁之所從始勉思搆撰而乃掇拾補綴勦竊沿襲是曾弗若直致之爲章明較著也余是用悲乃輯斯以式晉士要使學者惇尙本實優防道藝期可愛而傳爾或者弗察以爲斯特文詞之華而巳是非士所先過矣夫召賔客者必善其辭命告氓黎者必悉其志慮矧乎以詔君上以交鬼神以諭邦國以動天地而可弗修其辭乎傳曰修辭立其誠所以居業也故夫以唐宋之體裁陳虞夏之謨典用休文之聲律冩孔明之忠義神而明之存乎其人此則不谷之所深望抑亦吾黨所當自朂者哉時嘉靖壬寅夏五月望日前山西按察司提學副使滁陽胡松識

欽定四庫全書

唐宋元名表卷上之一

明胡松撰

唐

爲宰相賀雪表【韓退之】

臣某言臣伏以去嵗冬間雨雪頗少今年春首宿麥未滋陛下深念黎甿屢形詞防神監昭達皇情感通春云始繁時雪遂降實丰穰之嘉瑞銷癘疫於新年東作可期南畆有望此皆陛下與天合徳視人如傷每發聖言則獲靈貺見天人之相應知朝野之同歡臣等職在燮和慙無效用覩斯慶澤實荷鴻休

爲裴相公讓官表

臣某言伏奉今日制書以臣爲朝議大夫守中書侍郎同中書門下平章事承命驚惶魂爽飛越俯仰天地若無所容臣某誠惶誠恐頓首頓首臣少渉經史粗知古今天與朴忠性惟愚直知事君以道無憚殺身慕當官而行不求利巳人以爲拙臣行不疑元和之初始拜禦史旋以論事過切爲宰臣所非移官府廷因佐戎幕陛下恕臣之罪憐臣之心防居侍從之中遂掌絲綸之重受恩益大顧巳益輕茍耳目所聞知心力所迨及少闗政理輙以陳聞於裨補無防涘之防而讒謗有丘山之積陛下知其孤立賞其防誠獨斷不謀奬待逾量臣誠見陛下具文武之徳有神聖之姿起中興之宏圖當太平之昌歷勤身以儉與物無私威怒如雷霆容覆如天地實羣臣盡節之日才智效能之時聖君難逢重徳宜報苦心焦思以日繼夜茍利於國知無不爲徒欲竭愚未免妄作陛下不加罪責更極寵光旣領臺綱又毗邦憲聖恩所厚凶逆所讎闕於防虞幾至斃踣恩私曲被性命獲全忝累祖先玷塵班列未知所措秪自內慙豈意陛下擢臣於傷殘之餘委臣以燮和之任忘其陋污使佐聖明此𨿽成湯舉伊尹於庖廚髙宗登傅說於版築周文用呂望於屠釣齊桓起寧戚於飯牛雪恥防光去辱居貴以今凖古擬議非倫陛下有四君之明行四君之事防臣無四子之美獲四子之榮豈可叨居以彰非據方今干戈未盡戢夷狄未盡賔麟鳯龜龍未盡遊郊藪艸木魚鼈未盡被雍熈當大有爲之時得非常人之佐然後能上宣聖徳以代天工如臣等類實不克堪伏願博選周行旁及巖穴天生聖主必有賢臣得而授之方可致理乞廻所授以葉羣情無任懇欵之至

賀甘雨表

陛下慮深稼穡憂切烝黎未成旱魃之虞已積憂勤之意宻云與綸言繼發時雨將天澤盈流瑞鳥迎舟式掩商羊之舞蛇醫納甕果符垤鸛之鳴初泛灑於上宮遂滂霈於率土自中䢐外皆荷生成雨公及私靡不碩茂野夫鼔舞知帝力之通官吏懽呼見天心之黙諭殷後徒勤於自剪周公空媿於舞雩化超前聖道貫重臣某才術無聞謬司邦甸生成必資於帝力進退何補於天工沐浴太和慙荷無極臣之欣躍倍萬恆情

賀甘露表

化升聞靈貺昭答必呈尢異之應以告天地之和臣誠惶誠恐頓首頓首伏惟皇帝陛下均煦育之功敷滲漉之澤太和潛逹閟瑞克彰發於天霄特降宮樹朝光初燭方湛湛而未晞晨景轉炎更瀼瀼而未巳綴葉而珠璣積耀盈噐而冰玉呈姿芳襲椒蘭味兼飴醴然則零於庭而著異紀於年以標奇徒誇往辰孰並玆日況樹有丁香之珍殿卽延和之號所以著芳風之逺播期聖壽於無疆事絕古今慶傳遐邇臣謬承渥澤獲覩殊祥抃躍之誠倍萬恆品

賀嘉禾表

陛下睿謀廣運神化旁行植物知仁祥圖應聖靈嶽不愆於贊祐燕谷遂用於生成丰稔旣均知朔南之被澤休嘉允葉見天地之同和六穗慚稱於漢臣異畝恥書於周典自中形外均慶同懽臣無任抃躍之至

賀雨表

臣某言臣聞聖人之徳與天地通誠發於中事應於外始聞其語今見其眞臣誠懽誠喜頓首頓首伏以季夏以來雨澤不降臣職司京邑祈禱實頻靑天湛然旱气轉甚陛下憫玆黎庻有事山川中使才出於九門陰雲已垂於四野龍神效職雷雨應期【雷或作云】嘉谷奮興根葉肥潤抽莖展穗不失時宜人和年丰莫大之慶防臣幸防寵任獲覩殊祥慶抃懽呼倍於常品無任踴躍之至謹奉表稱賀以聞

禮部爲百官上尊號表【栁宗元】

臣某言伏以聖王之纂承天位也臣子必竭懇誠獻尊號安敢爲佞禮在其中一則以告天地神只二則以奉宗廟社稷三則以安華夏蠻貊巍巍大稱其可廢乎臣等誠懽誠望頓首頓首伏惟皇帝陛下葉周文之孝徳齊夏禹之約身帝堯之法天過殷湯之解网未逾周月四海將致於時雍甫及元正率土更欣於再造然神人之願億兆之情有所不安率謂未盡善者以爲帝徳廣運而尊號猶闕郊廟備禮而祝嘏無辭凡百兢懷華夷屬望臣謹按昔臯陶之頌舜伊尹之頌湯皆臣子至公面揚君父以敷於當代以播於無窮夫豈飾哉率由事實帝王尊號皆漸於此皇家光被四表祖宗烈文時當太和尊號表徳耳目所接簡牘斯存稽之於前典則如彼考之於聖朝又如此今筮習吉元正戒期當品物惟新之時乃皇王大禮之日陛下郊天地享宗祧陰陽協和動植交暢不建至尊之稱恐違列聖之心所以臣等冒死陳聞請上徽號伏惟陛下小謙讓之節安延企之情特詔名儒禮官百寮庻尹詳明故實議崇聖徳則人望允厭神心獲安山川效靈光贊無疆之壽祝史陳言永彰不朽之功臣等防國寵榮備位班列無任懇望之至

禮部賀冊尊號表

臣某伏奉月日制陛下膺受尊號率土臣子慶抃無窮臣聞立極之大四海無以報神功配天之尊萬物不能崇聖徳惟有徽號是彰中興所以上探天心下極人欲【中謝】伏惟元和聖文神武法天應道皇帝陛下統承千載光被六幽蟊賊盡除福應皆集有首有趾咸識太平勲臣增爵祿之榮戎士加賞延之寵片善必錄防功盡升獨惟聖謩事絕酬答萬國觖望百工怨思是以啟元和之盛典延昊穹之景祚理歷凝命實曰聖文和眾定功時惟神武運行有法天之用變化乃應道之方鬼神協謀華夏同志大禮旣建鴻恩遂行歡呼逺布於九圍滲漉普周於八裔慶超邃古美冠將來臣獲守蠻荒逺承大典潢污比陋河淸幸遂於千年塵壤均防山呼願同於萬嵗無任慶賀屏營之至

爲京兆府請復尊號第三表

臣某言臣伏以耆老等並發丹誠將貫白日請復徽號以光聖謩臣以其懇欵自中不可禁止遂抗表陳情備述防誠伏奉墨詔批答未防允許者眾心尙阻天意未從懇廹愈深兢惶無措臣某伏帷皇帝陛下道大益謙化成彌損𨿽江海善下每應朝宗之心而日月居髙久稱照臨之位況復上承天命下覩人誠若然辭之理有不可伏以陛下功參造化政體乾坤萬邦宅心百靈效職此聖之至也明並兩曜信如四時先天不違窮神知化此神之極也道徳純備禮樂興行宸翰動於三光睿藻窮於六義此文之備也五兵不試七徳咸宜殊方者知歸負固者率服此武之成也黃龍皓兔甘露慶雲神禾嘉祥蓮瑞木萬物暢遂百谷茂滋此天之至靈也黎老斑白伏守闕庭鰥嫠童防歌謡道路此人之至誠也有其徳而無其號拒乎天而違乎人𨿽陛下謙讓之至美抑非臣心之所安也伏以賤志難明防誠莫逹戴天彌懼履地益慚無任懇廹屏營之至伏願早建大號以稱天人之心謹再奉表昧死陳請以聞

爲耆老等請復尊號第二表

京兆府長安縣耆老臣石靈等言伏奉墨詔批臣所請復尊號未防允許者捧對惶懼不知所裁天實命之於臣何有臣等誠懇誠懼頓首頓首臣聞聖君以奉天爲心不以執謙爲徳以順人爲大不以崇讓爲優陛下深拒天人之誠猶懷謙讓之道臣等愚惑不知所歸且百祥洊臻特表昊穹之眷五穀蕃熟用彰后土之勤億兆嗷嗷吁天請命上下交應幽明同心舉而違之臣所不識況臣等共被仁育同臻太和陛下徳逹上以丰人之衣食道躋壽域以延臣之嵗年沐浴皇風二十餘載兒童感化鰥寡知恩故臣等出鄕之時閭裏勉臣以不進不止妻孥誓臣以不復不歸惟竭血誠退無面目便當隕首闕下終不徒還伏惟陛下照臣懇廹之情哀臣羸老之命臣等不勝嗚咽慙恨之至謹奉表陳謝以聞

禮部爲文武百寮請聽政第二表

伏奉大行皇帝知陛下至性自天恐陛下執哀過毀上惟九廟之重下念萬務之殷故遺詔丁寕俾遵舊典今百辟卿士顒然在庭瞻望淸光巳七日矣固陳誠請猶未允從內外憂惶莫知所出臣聞大孝之本繼志爲難酌禮之情得中爲貴是以哀迷期數哭泣有常俯而就之聖人所重知難繼也君子不爲伏願少抑哀懷仰尊理命以副神只之望以安億兆之心光祖業於無窮流徳化於天下凡在臣子孰不悲戴

又第二表

臣某等言臣聞聖凡殊塗邦家異禮故王者舎己從物用身許天𨿽居達防猶以事奪伏以大行皇帝道成鑄鼎僊等禦龍萬姓長號九有顒望陛下以聰明睿聖嗣守寶圖爰及宅憂迨玆累日而孝思罔極尙輟乃雍之言庻政未釐頗闕如絲之命臣等嘗覽載籍粗知防紀若成周顧命歷代猶遵西漢詔音前王所奉我國家以孝理天下文明應期止用此法胥以傳授蓋事歸至當則不可不遵禮貴從宜則不得不守理固然也臣等是以上陳愚懇輕凟宸嚴兾遂血誠俯親國政而陛下執防逾切聽理未聞億兆嗷嗷不知所訴臣以爲天子之孝在於保安社稷司牧烝黎功超百王慶流萬代亦何必守臣下之小節蔑皇王之大猷固阻羣情務成謙徳伏願以遺詔爲念奪在疚之懷就臨軒之制天下幸甚

第三表

伏以萬幾至重遺防難違再獻表章上塵旒扆精誠徒竭天意未廻內外遑遑人神企望臣聞王者之孝異於匹夫禮不相沿道資適變當承平之代故殷帝宅憂而不言遇有事之時則周王未塟而誓眾況今戎車猶駕邊堠多虞兩河之冦盜難除百姓之瘡痍未合亂者思理危者求安天下嗷嗷正在今日誠宜抑其至性以副羣心成先帝之大功繼中興之盛業豈可寢苫啜泣庻政闕然九廟之靈何報萬方之望何塞臣等職參樞近誠切邦家若陛下未忍臨軒尙持前志臣等有死而巳不敢奉詔不勝哀廹懇切之至

賀踐阼表

臣某言太子中舎嚴公弼至奉某月日勅書慰諭伏承陛下以某月日防奉典冊允升寶位凡在羣生孰不慶幸臣某誠懽誠忭頓首頓首臣聞天地泰而聖人出雷雨解而品物榮是以五行疊用木火更其位十葉重光宗廟輔其徳殷宗恭黙再造成湯之業漢文聰明克承髙祖之緒陛下重離出曜體幹繼統主鬯彰孝恭之美撫軍著神武之功欽承遺訓永保鴻業遏宻之中施雨露以被物遐邇之地覩日月之繼明則四維之外八極之表人神胥悅艸木皆春煦嫗生成不失覆載況臣謬膺藩守累受國恩爰自出身洎乎領鎭沐浴聖澤優遊昌時不獲覩闕庭之禮展臣庻之分戴天賀聖倍萬恆情

禮部賀永貞元年表

臣某等言伏奉今日誥今月九日冊皇帝攺貞元二十一年爲永貞元年自貞元二十一年八月五日昧爽以前應犯死罪特降徒流流以下遞降一等者寶命方始聖歷周彰載宣臨照之明遂施渙汗之澤臣某等誠懽誠賀頓首頓首伏以重光下濟積慶旁行漢祖推奉教之尊文王遂無憂之志正名紀歷表運行於萬方宥過輕刑流汪濊於四海歡呼雀躍遐邇攸同臣某等親奉聖謩仰承大化踴躍之至倍萬恆情無任蹈舞欣慶之至

禮部太上皇誥宜令皇帝卽位賀表

臣某等言伏奉今日太上皇制命陛下卽皇帝位光奉寶圖丕承鴻業普天率土歡慶難勝臣某等誠喜誠忭頓首頓首臣聞皇建其極存諸大訓帝出於震著在易經繼明以照於四方重熈以臨於萬國動植品類永賴昭蘇山川鬼神咸用欣戴臣某等獲備班列親仰聖明踴躍之誠倍萬恆品無任【云云】

禮部賀立皇太子表

臣某等言伏奉今月日制廣陵郡王宜冊爲皇太子攺名某仍令所司擇日備禮冊命者天序有奉皇圖載寧臣某等誠慶誠賀頓首頓首臣聞商書載以貞之文漢史傳早建之議不惟立愛其在繼明陛下奉率前規敷揚盛典顧玆守噐之重爰正承華之位尊義方之教載錫嘉名崇建樹之禮式光典命以長而立自符於愼擇必子之選遂合於至公邦本不揺王業彌固此皆宗社垂祉啟佑皇心乾坤合謀保安聖運足以播休气於四海洽太和於萬靈食毛含齒所同歡慶臣等奉承制命蹈舞周行踴躍之情倍萬恆品無任慶忭感恱之至

禮部賀皇太子冊禮畢徳音表

臣某等言伏奉今日制皇太子冊禮云畢思與萬方同其惠澤者盛典斯舉鴻恩遂行凡在率土不勝抃躍臣某等誠喜誠賀頓首頓首伏惟皇帝陛下克奉神休以正邦統建天下之本宗廟以安致萬國之貞兆人攸賴典冊旣備慶澤載流旣廣愛而推恩亦好生而布徳緩刑而囹圄知感進勲而嗣續增榮崇教諭之方忠良是舉嚴贊襄之禮賜與有加旌孝弟以厚於人倫敬鬼神而修其祀事況行禮之日則屏翳收迹太陽宣精用彰出震之休更表重離之曜神化旁暢皇風逺揚自華及夷異俗同慶臣某等謬參著定倍百恆情無任懽慶踴躍之至

爲王京兆皇帝卽位禮畢賀表

臣某等言臣聞大人繼明百神所以受職天子有道萬國由是承風伏以皇帝陛下纘聖垂休順時禦極負扆而防朝夷夏踐阼而統和天人幽明感通遐邇昭泰遂使祥光下燭嘉气旁通周王謝流火之符魯史愧書云之典食毛含齒懽忭無窮臣某等幸覩昌時獲奉大慶踴躍之至倍萬常情無任蹈舞欣躍之至

代韋中丞賀元和大赦表

臣某言伏奉正月二日制大赦天下永貞三年宜攺元和元年太陽旣升煦育資始霈澤斯降膏潤無遺臣某誠慶誠賀頓首頓首伏惟皇帝陛下仁化旁流孝理闡紀元示布和之令肆眚見卹人之心曠然滌瑕得以遷善渙發大號申明舊章農有薄徵市無彊賈勲勤是錄爵秩以班寵寧間於幽明澤必周於夷夏近甸輕酤之入逺人忘水旱之災旣行慶於官寮亦推恩於天屬諸生喜黌塾之廣庻老加絮帛之優量入所以備凶興亷期於變俗爰褒有客尊賢之典惟新載奉素王宗予之道斯在綸言一降庻政畢行懷生之倫感恱無量臣某等守在遐逺親奉詔條踴躍之誠倍百恆品無任感恩抃舞屏營之至

禮部賀冊太上皇后賀表

臣某等言伏奉今月日誥良娣王氏冊太上皇后良媛董氏冊太上皇徳妃宜令所司備禮冊命者母儀有光坤道克順陰教方行於萬國內理克和於六宮臣某等誠慶誠賀頓首頓首伏惟皇帝陛下對若天休奉揚睿防長秋旣登其正位褕翟亦被於恩光奉養見三朝之安周旋有四星之輔豈獨配天稱大助日爲明所以表王化之源知孝弟之本冠映千古儀刑四方臣某等捧戴施行踴躍無地無任蹈舞欣喜之至

禮部賀太上皇后冊畢賀表

臣某等言今月日太上皇后冊禮云畢率土臣妾慶抃無窮臣某等誠慶誠賀頓首頓首伏以太上皇后著虞嬪之至徳嗣周母之徽音表率六宮明彰萬國陛下克修理本以暢化源坤道知事地之方人倫識尊親之大豈惟婦順斯備陰禮用修其以播正始於國風致時雍於帝典臣某等謬塵榮位獲覩盛儀踴躍之誠倍百恆品

賀皇太子牋

某言伏奉月日制書殿下祗膺茂典位副淸宮溫文光三善之名繼照協重離之慶萬葉固本羣方宅心含生之徒孰不欣戴況某夙防期奬職在藩方懽忭之誠倍萬恆品

禦史臺賀嘉禾表

臣某言今月日宰臣以幽州所進嘉禾圖各一軸示百寮者伏以嘉谷順成靈貺昭格天人合應遐邇同風臣某誠懽誠慶頓首頓首伏惟皇帝陛下睿謀廣運神化旁行植物知仁祥圖應聖靈嶽不愆於贊祐燕谷用遂於生成丰稔旣均知朔南之被澤休嘉克葉見天地之同和六穗慙稱於漢臣異畝恥書於周典自中形外均慶同歡臣某謬職憲司獲覩休瑞無任抃躍之至

禮部賀嘉禾及芝艸表

臣某等言伏見今月某日內出劍南所進嘉禾圖及陜州所進紫芝艸示百寮者珍圖煥開瑞彩交映遐邇偕至福應攸同臣某等誠慶誠賀頓首頓首伏惟皇帝陛下緝熈至道保合太和天爲發祥地不愛寶嘉禾擢質靈艸抽英獻於王廷唐叔慙同穎之異存諸郊廟班史謝連葉之奇旣呈薿薿之祥更覩煌煌之秀丰年斯著聖壽用彰飲和之人懽忭無極臣某等優遊至化披翫殊姿慶忭之誠倍萬恆品

京兆府賀嘉白兔連理棠樹等表

臣某言今月日中使王自寧出徐州刺史張愔所進嘉圖及白兔兒一並出陳許等州觀察使上官說所進許州連理棠樹圖示百寮者惟天眷命是降百祥惟聖欽承用膺多福臣某誠慶誠賀頓首頓首臣伏以太和所烝至徳斯應圖物獻瑞周於逺方神合形式表綿綿之慶異棠連質用彰煜煜之榮況金風發祥白兔來擾告有秋之嘉應著成嵗於神功雜遝紛綸如山斯委人盡登於壽域物咸暢於薰風況臣特感深恩欣逢眾瑞踴躍之至倍萬恆情

禮部賀甘露表

臣某言中使王自寧至伏宣聖防出延和殿前丁香樹甘露一大盒示宰臣未時又出一大盒令明日示百寮甘露見降未止者化升聞靈貺昭答必呈尢異之應以告天地之和臣某誠懽誠慶頓首頓首伏惟皇帝陛下均煦育之功敷滲漉之澤太和潛達閟瑞克彰發於天霄特降宮樹朝光初燭方湛湛而未晞晨景轉炎更瀼瀼而未巳綴葉而珠璣積耀盈噐而冰玉呈姿芳襲椒蘭味兼飴醴然則零於庭而著異紀於年以標奇徒矜往辰孰並玆日況樹有丁香之珍殿卽延和之號所以著芳風之逺播期聖壽於無疆事絕古今慶傳遐邇臣謬承渥澤獲覩殊祥抃躍之誠倍萬恆品

禮部賀白龍並靑蓮花合懽蓮子黃等表

臣某言伏見今月日內出滄州所進白龍見圖又出西內定禮池中靑蓮花並神龍寺前合歡蓮子示百寮二十三日又出監州所進合懽黃圖者二气交泰萬國同和動植思協於殊祥遐邇必陳其嘉應披圖按牒聖理彰明臣誠懽誠慶頓首頓首伏以天地非逺睿感必通疉瑞重祥累集宮禁池蓮表異靈化非常敷彼靑光徵佛書而尢絕成其嘉實驗祥經而甚稀積慶旁流自中䢐外遂使龍騰白質乘秋果應於金行合黃中表聖更彰於土徳逺通邊徼近出苑園合慶同歡周於億兆況復邦畿之內雨霽必時宿麥大穰嘉谷滋茂和風孕育靈气陶蒸是皆發自帝心達於天意周流升降成此嵗功惠被羣生自爲嘉瑞臣某深惟多幸獲遇斯時觀靈貺之備臻知人和之溥洽無任慶忭躍蹈之至

禮部賀白鵲表

臣某言伏奉進防宣示前件白鵲者霜毛皎潔玉羽鮮明色實殊常性惟馴狎臣聞聖王之徳無所不至有感則應無幽不通伏惟陛下恩霑動植仁洽飛翔故得玆禽呈休效質伏以白者正色式表金方鵲以知來式彰冦服用符歸化之兆克耀太平之階臣職參禁垣獲覩嘉瑞無任慶抃之至

禮部賀嘉表

臣某等今日內出浙東觀察使賈全所進越州山陰縣移風鄕百姓王獻朝園內產嘉二實同蔕圖示百寮者寶祚惟新嘉瑞來應式彰聖徳更表天心臣某等誠慶誠賀頓首頓首伏惟皇帝陛下保合太和緝熈庻類徳馨上達神化旁行嘉發祥來自侯服質惟同蔕見車書之永均地則移風知化育之方始𨿽七月而食豳土歌王業之難五色稱珍東陵詠佳賔之防未聞感通若玆昭著者也臣某等遭逢聖運親仰珍圖抃躍之誠倍百恆品無任慶恱之至

爲王京兆賀嘉蓮表

臣某言今日某時中使某奉宣聖防出西內神龍寺前水渠內合歡蓮花圖一軸示百寮者祥圖煥開異彩交映贊天地之合徳表神人以同歡臣某誠歡誠慶頓首頓首伏惟皇帝陛下道協重華慶傳種徳陶陰陽之粹美孕造化之精英吉慶每見於天心發祥必自於禁掖是使雙華擢秀連蔕垂芳香激大王之風影耀天泉之水煥開宮沼旁映給園靈貺應期天龍護聖寶歷夐超於小刼神功允洽於大千臣某獲覩升平濫居榮寵聞瑞應而稱慶仰吉事而增歡無任抃蹈喜躍之至

爲王京兆賀雨表

臣某言臣昨日面奉聖防以近日少雨今月內無雨卽須祈禱今日便降甘雨者天且不違神必有據宻云與綸言繼發時雨將天澤並流臣某誠歡誠慶頓首頓首伏惟皇帝陛下憂切蒸黎慮深稼穡思彼未兆防於無形滲漉每出於湛恩變化必隨於廣運宸衷暫惕已矯禦天之龍聖謨旣宣遂洽漏泉之澤霮防周布霏防四施黍稷盡成公私皆及野夫鼔舞知帝力之通官吏歡呼見天心之黙諭臣某牧人京邑動仰皇靈渥澤徒加防滴無助無任感恱屏營之至

王京兆賀雨表二

臣某言臣伏見今月二十四日時雨溥降伏以聖心積念天意遽回移造化之功革陰陽之常數臣某誠慶誠忭上言伏惟皇帝陛下仁育蒼生恩同赤子自頃天雨未降時稼或愆貶食齋戒至誠幽達又慮宿麥未備播種失時出於宸衷特令賑貸睿謨潛運甘雨遂周布濩垂陰隨聖澤而俱逺滂沲積潤與恩波而共深臣某才術無聞謬司邦甸生成必資於帝力進退何補於天工沐浴太和慙荷無極無任慶躍屏營之至

王京兆賀雨表三

臣某言今月十三日面奉聖防緣自春來少雨宜卽差官精誠祈禱者十四日臣便差官分赴靈迹其日云陰四合至十五日甘雨遂降伏惟皇帝陛下言爲神化動合天心未成旱暵之虞巳積憂勤之慮眾靈受職薈蔚且隮於南山百谷仰榮滂霈遂霑於東作睿謩朝降膏澤夕周知天人之巳交識陰陽之不測然則周王徒勤於方社殷帝虛美於桑林豈若無災而早圖未禱而先應化超前聖道貫重徧野同歡傾都相慶臣之欣躍倍萬恆情

王京兆賀雨表四

臣某言臣於三月二十九日奉聖防於諸靈迹處祈雨至三十日甘雨遂降者臣聞惟聖有作先天不違發令而祥風巳興致誠而液旋被臣某誠欣誠賀頓首頓首伏惟皇帝陛下側身防患道邁周王盡力勤人功超夏后聖謨廣運驅百靈以從風神化旁行滋五稼而流澤油云四合膏雨溥周農壤遂一於肥磽滲漉盡霑於遐邇蒸黎詠徳知必自於聖心艸木欣榮如有感於皇化有年之慶實在於斯臣以無能謬領京邑上勞宸慮運此嵗功無任喜懼屏營之至

賀親自祈雨有應表五

臣某言臣得上都院官金部員外郎韓述狀報以時雨未降親自於龍堂祈禱有靈禽羣翔自成行列如隨威鳯以翼龍舟其日降雨者【中謝】伏以時或愆陽嵗之常式當聖日無害丰年陛下惇本務農憂人閔雨宸慮所至天心自通故得瑞鳥迎舟掩商羊之舞仙雲覆水協從龍之徵初泛灑於上宮遂滂霈於率土自中䢐外皆荷生成雨公及私靡不碩茂殷後徒勤於自翦周公空愧於舞雩臣以庸虛謬司垣翰有年之慶惟聖之功臣某無任【云云】

爲裴中丞賀克東平赦表

臣某言伏奉月日徳音以淄靑蕩平褒功宥罪布告遐邇者臣聞肅殺之後每致陽和雷霆旣施必聞膏澤伏惟陛下體乾剛以運行葉坤元之翕辟百靈受職六合從風阻兵怙亂者必就梟擒懷忠抱義者無不甄錄激其效順特加旄節之榮寵以元功遂兼鼎鉉之任戎行窮賞賚之重死事極褒卹之憂刼脇之役盡除聚斂之名皆去傷痍受煦老疾加恩丰財巳復其徵徭賜種更盈於種稑嚴山川之祀神必有依申義烈之家物無不感周王推忠厚之化漢帝慙愷悌之風太平之徳斯爲至盛然則虞巡可復告成將慶於岱宗漢典方興講禮再榮於闕裏臣謬膺重寄獲覩太和抃蹈之誠倍萬恆品謹已施行郡邑宣示軍戎莫不動地歡呼若醉千鐘之酒騰天鼔舞如聞九奏之音無任慶賀踴躍之至

栁州賀破東平表

臣某言卽日被觀察使牒李師道以月日克就梟戮者帝徳廣運唐命惟新霾曀廓淸天地貞觀率土臣庻慶忭無涯伏惟睿文聖武皇帝陛下威使百神徳消六沴天降寶運時歸太平自克夏擒吳翦蜀平蔡殊類稽顙羣疑革心惟此凶妖尙聞悖慢庭議旣得廟謀必臧旌旗燭耀於洪河金鼔震驚於靈嶽鄆城自潰寧同莒魯之爭齊地悉平無俟耿陳之戰五兵永戢七徳無虧含生比堯舜之仁率土陋成康之俗介丘霧息已望翠華之來沂水風生更起舞雩之詠千嵗之統實在於斯臣守在蠻荒獲承大慶抃躍之至倍萬常情

代裴中丞賀分淄靑爲三道節度表

臣某言伏見某月日制分淄靑諸州爲三道節度都團練觀察等使者蛇豕之穴忽爲樂郊氛沴之餘盡成和气伏惟皇帝陛下天付昌期神開寶歷復升平之土宇防妖孽之根源自西自東不違於指顧我疆我理咸得其區分山川備臨制之形道塗適徵徭之便俾侯旣定賜履以寧異靑兗之封爰從古制解曹衛之地實契雅謀車甲永藏馬牛勿用俗被雍熈之化代知仁壽之期農事載盛於耨芟儒風重興於俎豆足使季札觀魯更陳南籥之儀山甫䢐齊復正東方之賦臣總戎逺地不獲陪賀闕庭【云云】

爲韋侍郎賀布衣竇羣除右拾遺表

臣某伏見今月日制除布衣竇羣右拾遺者臣聞直道之行四方向徳逸人是舉天下歸心臣伏以竇羣肥遁居貞包防養正學術精果操行堅明贊詠道眞以求其志頃守藩服特所委知及歸朝廷輙有聞薦庻逃竊位之責以塞曠官之尢豈謂天聽曲從瞽言無廢況諫諍之職政化是參擢於布衣久無其比周行慶抃林藪震驚晦迹寧慮於遺賢懷才盡思於展效臣以性本庸疏動無裨益惟思進防以報恩榮區區懇誠實貫金石言而不廢防臣敢效於薦雄徳必有鄰聖代式光於尊隗自羣受命冀復面陳廹以疾病接於休假注心蓄念寤寐兢惶無任喜躍屏營之至

爲樊左丞讓官表

臣某言伏奉今月二十八日制除臣尙書左丞寵命俯臨慙顏自失泛大鯨之海但覺魂揺戴巨鼇之山未如恩重臣聞尙書百揆翊亮萬幾故天上尊北斗中樞陛下有南宮左轄晉升孔坦諒直當時漢拜楊喬閒練故事庶得百寮有憚於防府諸侯取法於京師臣實謏才謬登淸貫握蘭起艸昔紊朝經剖竹頒條近貽人瘼備歷中外無聞聲彩版圖載輯貢賦未均於九州銅印更操威儀不檢於三署次郎補闕豈易其人聖主求才宜難此受切謂旁求俊乂側訪瓌奇必使徳合準繩言成綱紀興化致理時無間言況安上必在於薦賢危身莫逾於曠職倘防垂収紫渙俯矜丹誠愚臣保陳力之言聖鑑有責成之地無任靦冒惶悚之極謹指朝堂奉表陳讓以聞臣所讓人別狀封進

爲王戶部薦李諒表

臣某言臣聞知賢必進忠臣之大方擇善而居明主之要道況臣特受恩遇超絕古今報國之誠寤寐深切是敢竭愚臣之防分助陛下之至明恢張羽儀輔治化臣某誠煌誠恐頓首頓首切見新授某官李諒淸明直方柔惠端信彊以有禮幹而甚文求之後來略無其比臣自任度支等副使以諒爲巡官未及薦聞至某月日荊南奏官勅下赴本道諒實國噐合在朝行臣之所知尢惜其去伏望天恩授以諫官使備獻納冀他日公卿之任斯焉取斯則聖朝無乏士之名防臣緩蔽賢之罰無任誠懇屏營之至

代裴中丞謝討黃少卿賊表

臣某云云卽日奉事官米蘭回伏奉手詔云云者臣聞膚革旣平𨿽疥癬而必去豺狼巳斃在狐防而宜除臣某伏惟元和聖文神武法天應道皇帝陛下受命上底寧下土凶渠盡殄威武載揚蠢爾鮏羴尙聞淩暴靈旗斜指銅獸俯臨三軍知必勝之方萬姓喜永淸之路防臣忝司戎律親列顏行躡伏波之舊規乘下瀨之故事盡瘁事國期畢命於戈矛不宿於家思奮身於原野卽以今日某時出師就道便披榛蹶石摩壘陷堅蕩淸海隅永息邊徼竊以才非充國敢自贊於無逾志慕孟公庻追蹤於不伐謬承重委寤寐含惶無任感恩隕越之至

爲裴中丞舉人自代伐黃賊表

伏以某官噐宇端方丰姿詳雅謙虛內敏籌略共推前佐湖南悉心匡佐後歷郡掾深負政聲惠愛在人姦邪屏息勤勞巳著幹蠱無倫今黃賊尙據荒陬犬巢未覆倘以某代某之任必能掃蕩氛祲廓淸海濵竊惟斯人雅堪厥職【云云】

爲崔中丞請朝覲表

臣歷刺三州連總二府外任逾紀入覲無階就日望云魂飛心注伏惟睿聖文武皇帝陛下覆載無私遐邇同致復升平之故事繼前聖之髙蹤中外踐更出入疊用臣以虛薄叨受恩榮徒竭夙夜之心未申朝夕之敬天威咫尺誠寤寐而無違云漢昭回固瞻仰而何及是以前在朗寧封章累上及移臨桂星紀屢周微衷尙隔於戴盆積望徒懸於窺管葵藿之誠彌切犬馬之戀逾深人欲天從於玆未驗下情上達終冀不誣敢凟宸嚴罄陳丹懇伏乞賜臣除替許至闕庭厠蹈舞於羣寮備班行於散地足趨中禁目覩大明俾成九族之榮以盡有生之幸非敢竊國賔五獻之禮希康侯三接之恩一覿龍顏萬死爲足無任懇廹激切之至

代李愬襄州謝上表

捧讀絲綸慙悸無地拜命兢悚莫知所裁臣凡賤才智略無取幸賴先臣緒業累忝國恩天澤曲流遂司節制寄深分閫任重專徵顧無將領之才謬處眾人之上豈謂宸私軫念仁育爲心霈澤無涯徳音屢降士眾感恱咸思竭忠遂得潛師暗入賊境不意凶渠就戮此皆聖謀豈敢叨忝以爲巳力仰荷殊造重於丘山臣以日月上訖謹當敷宣皇化普諭聖慈綏撫三軍乂安百姓翼以塵露上答鴻私臣【云云】

代韋永州謝上表

臣某言伏奉月日制書除臣永州刺史以月日到州上訖受命若驚臨職彌懼臣以無能累更事任神州赤縣實所備嘗過量逾涯毎深兢惕不謂聖恩推澤濫駕朱輪祿秩徒增詎施乳哺之惠服命虛受寧興襦袴之謡況此州地極三湘俗參百越左衽居椎髻之半可墾乃石田之餘曠牧守於再秋彌驕獷俗代徵賦於三郡重困疲人分災本出於一時積獘遂余於十稔撫安未易知法出而姦生子育誠難懼力勞而功寡夙夜憂切不敢遑寧庶當宣布天慈奉揚神化以日系月倘或有成少裨愷悌之風用答生成之造無任感恩隕越之至

栁州謝上表

臣某言伏奉詔書授臣栁州刺史以今月二日至郡上訖臣前歳以久停官秩去年防聖恩除替便欲裂裳裹足趨赴京師以舊疾所嬰彌年未愈逮及今夏始就歸途襄陽節度使於頔與臣早歳同官見臣當暑在道懇畱在館尋假職名意欲厚臣非臣所願伏惟陛下光被之道徳已洽於區中憂濟之勤心每徧於天下嘗以萬邦共理必借於循良一物不遺尙隆於體貌假臣寵渥重領方州駑駘復效於奔馳枯朽更同於華秀臣聞潢污易竭抑有朝宗之願犬馬無識猶知戀主之誠揣分則然惟天知鑑況臣昔因左官一紀於外子牟馳心於魏闕汲黯積思於漢庭豈非夫人獨無斯戀去就者榮辱之主朝廷者仕進之源臣子之宜忠貞所志臣𨿽心同犬馬而分比潢污華躡康衢意非往蹇臣之此誠口不能諭意欲悉逹文非盡言此臣所以自咎自恨復乖志願猶冀苦心勵節上奉詔條惠寡卹貧下除人瘼防宣皇化少答鴻私不勝欣幸之至

代廣南節度使舉裴中丞自代表

前件官噐宇深沈天才間出爰從撫字逮於察亷所職恪勤庶務皆勸日者安南夷獠反叛害其連帥毒痡黎人某皇帝以某威惠茂著自某州刺史俾之撫臨夙夜經行盡除戎噐賊徒識恩黨眾歸義炎荒之俗靡不底寧後攺鎭容州勲效彌顯澄淸庶類邁徳前修深負能名合遷重鎭臣自惟凡懦不逮前人伏乞天恩廻授某非惟旌徳亦是飾能庶微臣免尸位之憂某獲無私之舉

奉薦從事表

某績茂戎軒才優管記操刀必割豈謝剸犀落筆不休寧慙倚馬況早登科選夙洽時譚匪惟詞藝雙美抑亦噐能多適比於流輩頗爲滯淹輙敢薦陳伏希奨錄

代節度使謝出鎭表

鴻霈曲臨惶駭交集捧對綸綍不知所圗臣聞蕭曹佐漢六合爲家奭望匡周萬方同軌臣幸以芻賤累忝殊榮天徳薦臨遂加臺政不能翊宣聖明增日月之光俾凶渠絕人用康寧實由臣不稱職使此艱患伐檀興議負乘招譏常懷覆餗之虞敢望專徵之寄獻俘未逺展效有期希此微功上答殊造無任【云云】

爲楊湖南謝設表

臣某言中使某乙至奉宣聖防賜臣長樂驛設者恩榮特殊宴飲斯及顧玆厚禮猥集微躬臣某誠懽誠慶頓首頓首臣以多幸屬此昌期任重方隅職忝文武甘受素飱之刺知無肉食之謀以憂以惶寤寐無措豈謂鴻恩繼至丰膳爰來陸海兼陳飴醴皆設庶當奉揚聖澤覃布逺人流愷樂於皇風均乳哺於赤子少陳微效上答殊私無任感恩欣躍之至

爲武中丞謝賜櫻桃表

臣某言中使某乙至奉宣聖防賜臣櫻桃若干者天眷特深時珍洊降寵驚里巷恩溢方圎臣某誠喜誠懼頓首頓首伏以含桃之羞時令攸貴況今采因禦苑分自天廚使發九霄集繁星而積耀味調六气承湛露而不晞盈眥而外被恩光適口而中含渥澤顧慙素食彌切自公豈圗君子所先遂厭小人之腹無任【云云】

謝賜時服表

祗荷寵私啟處無地臣久忝朝行歷職無效荏苒星紀偸榮歳時不能少益聖猷以副深寄致使賊遺君父艱難未息合處嚴憲以正國章伏以陛下恢天覆之恩廣地載之厚不循彛典俾同冕紱重劇丘山捧戴以入閨門空知夕惕裁縫而爲衣服固可晝行內省疲駑將何答效

謝賜端午綾帛衣服表

綸言曲臨寵服薦至跪捧殊錫慶躍交並臣【中謝】臣謬典方州效微防滴叨承大貺榮重丘山非才沗恩俯伏慙荷朱明啟節禦府賜衣沐聖澤而溟海方深披仙衣而鶴齊壽馳心向闕局影望天慙分五嶺之憂莫副九重之詔臣無任【云云】

爲文武百寮請復尊號第二表

臣等言臣等前詣朝堂上表伏請復加尊號奉被還防未遂懇誠拳拳顒顒不勝大願臣等伏以崇明號昭聖徳爰自中古實爲上儀以至於我祖宗莫不膺玆典禮伏惟皇帝陛下有廣運之徳照微之仁燭幽以明威逺以武惠澤之被誠浹洽於八方英聲之揚宜越軼於千古而乃久爲抑損以守謙防事有曠而不遵禮有闕而未備臣等又以爲不私於己是謂至公有美之而莫敢辭有非之而莫敢隱必推於物而順於人旣以徇於羣心又思葉於中典此皆聖人之事也且夫虛而失實則誇耀而誣質而不華則朴略而固所以王度資於潤飾帝者務於恢崇將以法日月之昭明配天地之廣大聳逺方之觀聼兼前代之軌模然後表其全功謂之盡善不可以方當陛下臨位羣臣在廷而使鴻名不彰盛典猶闕旣無以光昭眾美又無以丕承舊儀則臣等防恥於今獲罪於後實爲大懼敢忘盡規尊號之崇願從羣議伏惟陛下俯回宸睠察納愚誠不惟臣等受恩天下幸甚無任區區懇迫之至謹昧死重詣朝堂奉表固請以聞臣等誠懇誠勤頓首頓首謹言

第三表

臣等言前再上表請加尊號實以功徳俱茂典禮宜崇然而不能鋪陳無以動悟愚誠𨿽竭天鑑未回臣等誠恐誠懼頓首頓首臣等謹按白虎通曰號者功之表也神農有教田事之勤燧人有興火食之利伏羲正五始祝融續三皇人爲之名以美其事其後帝王之盛洎我祖宗之明鹹因人心而順古道𨿽損益或異而表明功徳一也臣等是以遵有國之令典采上古之遺文察人心於謳謡觀天意於符瑞敢以爲請累表陳誠曩者運丁艱難時或順動陛下思成湯之罪巳念周宣之側身去徽號而不稱垂炯戒而自儆應天以徳示人以防聞於蠻貊戎夷告於天地宗廟是故咸知陛下之志慕義而歸仁潛感陛下之誠通靈而助順今者君臣同徳上下葉心百職畢修庶官以序禮法明具教化流行方內歡康天下寧一四方遵業萬彚樂生嘉應休徴神物靈貺形於艸木著於星辰而辭之以仁壽未臻至化猶郁遂使徳誠可紀名號未崇不告於神明不示於殊俗將何以知陛下之戡難將何以表陛下之致平下無以威於四方上無以報於九廟其不可一也淳古之至化邈而不足烈祖之盛儀廢而不續其不可二也庶正羣官宗室支屬西土耆長太學諸生黃冠之倫緇衣之侶萬眾伏闕彌旬織路而乃不從人心以違公議其不可三也守謙防卑譲之志忽光大宏逺之圗臣等誠𨿽至愚以爲大謬伏以常久之徳貞夫一也元始之義善之長也並包覆露天之大也淸靜黙道之妙也睿知之周物不可以不稱夫聖也妙算之無方不可以不稱夫神也行仁義修典法歌詩頌考文章不可以不稱夫文也卻戎夷剪暴逆邊兵之整禁衛之嚴不可以不稱夫武也而合於唐堯乃聖乃神乃武乃文之徳臣等謹稽之榦符葉於古典侔徳澤之廣配功業之崇昧冒萬死伏請上尊號曰貞元大道聖神文武皇帝臣等竭其精誠發於交感無以回日其能動天無任屏營悃懇之至謹復詣朝堂奉表固請以聞

及大防議國子祭酒韓洄請歷數近日徴應祥瑞故又攺其文如後表

又伏見陛下以今年四月以來方當雩祭之修而有旱備之請才愆期而未害於物深軫念而將防其人气潛通而交感以和澤旋流而霶霈斯逺由是風雨時而霜雹不降稼穡茂而蝗螟不生農功以成年谷大熟休祥數見福應屢臻仁木連理而垂陰嘉禾同穎而挺秀壽星舒景炎之盛芝艸布葩英之重白麞凝彩而雪輝蒼鳥取象於天色將徧於郡國相繼於歳時右具如表爲裴令公舉裴冕表【大歷四年十二月戊戌裴冕卒八年公始生當無此表或云其先人爲郭令公作】

臣某言聞忠邪不可以並立善惡不可以同道吳任宰嚭而伍胥誅夷楚任靳尙而屈平放逐逺惟前事孰不痛心伏見澧州刺史裴冕忠肅溫恭道髙徳厚匪躬無怠有蹇諤之風道佐先帝驅馳靈武贊云雷之業成社稷之勲程元振忌其直方遂加誣構投荒謫裔天下稱寃空懷醖正之悲莫雪增嫌之恥今姦邪屏退聖政大明百度惟貞四門以穆寰海之內元元之人莫不延首徳音思聞至化願特令追冕列在天朝俾之端揆庶寮平章百姓處詢謀之任當燮理之權必能協和萬邦致君堯舜臣位兼將相職忝股肱思進賢傑共熈帝載臣無任懇願之至

爲裴中丞賀破東平表

臣某言日月得進奏官狀報逆賊李師道以某月日克就裊戮率土臣子慶抃無涯臣聞負恩干紀者鬼得而誅犯順窮凶者天奪其魄不息妖孽曷彰聖功伏惟陛下先天不違與神合契掩周宣中興之業陋漢光再造之勲靈旗四臨氛沴皆散凡在臣庶盡覩升平伏以師道席父祖以作威苞海嶽而專祿恃東秦十二之險誘臨淄三七之兵竊據一方歳逾五紀朝宗之地曠若外區封祀之山隔成異域累聖垂徳曽未悛心餘孽滔天果聞折首遂使云亭有主知玉牒之將封遼海無虞見石砮之巳至此皆陛下神籌獨得廟略無遺授任推盡力之誠縱捨有感心之化金石可貫筮必從克成不戰之功遂洽無爲之理臣謬司戎旅逺守方隅愧無橫艸之功坐見覆盆之泰抃蹈歡慶倍萬恆情

賀赦表

臣某伏奉某月日恩制大赦天下一人有慶百度惟新戴天履土罔不欣抃某聞天地成功施雨露而育物帝王繼統升日月以垂曜羣品資始萬方文明伏惟陛下嗣守鴻業光膺駿命淳化均於四序大徳合於二儀保寧社稷光宅區宇孝慈以禦下崇防儉以垂休恩覃溪洞事貫千古況乃順時布政乘春導和敷作解之澤宣再宥之典九族旣睦四門廣辟而又洗滌幽縶雷雨之施也歸還流竄羅网之釋也移敍貶黜覆載之仁也蠲除逋債政理之源也褒寵勲賢激勸之方也廢金寶之貢有以彰儉徳搜遺逸之士有以表至公元勲宿將賞延子孫庶尹卿士榮周存歿廣直言之路啟進善之門徳超虞夏道掩軒頊必將平一殊俗發揮大猷億萬斯年永荷天緒臣謬當任用守職藩維不獲奔趨闕庭親覩盛禮感悅歡抃倍萬恆情

宋

進刑統表【竇可象】

臣聞虞舜聰明始卹刑而禦物漢髙豁逹先約法以臨人蓋此丹書輔於皇極禮之失則刑之得作於良而敝於貪百王之損益相因四海之凖繩斯在如銜勒之持逸駕猶郛郭之域羣居有國有家其來尙矣伏惟皇帝陛下寶圗攸屬駿命是膺象日之明流祥光於有截繼天而王垂洪覆於無疆乃聖乃神克明克類河圗八卦惟上徳以潛符洛書九章諒至仁而黙感哀矜在念欽卹爲懷网欲自宻而疎文務從微而顯乃詔軌事明啟刑書俾自我朝彌隆大典貴體時之寛簡使率土以遵行國有常科吏無敢侮伏以刑統前朝創始羣彥規爲貫彼舊章采綴巳從於撮要屬玆新造發揮愈合於執中臣與某官臣某等俱效檢尋庶無遺漏夙宵不怠綴補俄成【云云】臣等幸遇文明謬參憲法金科奧妙比虧洞逹之能丹筆重輕徒竊討論之寄將塵睿覽惟俟嚴誅

謝賜衣表【楊大年】

解衣之賜猥及於下臣挾纊之仁更均於列校光生郡邸喜動轅門伏以皇帝陛下誕膺元符恭臨大寶惠務先於逮下志惟在於愛人鳥獸氄毛甫及嚴凝之衣裳在笥爰推賜予之恩在渙汗之所沾𨿽容光而必照如臣者任叨符竹地僻甌吳奉漢詔之六條方深祗畏分齊官之五服忽荷頒宣纂組極於纎華純綿加於麗宻璽書下降切窺云漢之文驛騎來臨更重皇華之命但曳婁而增惕實被服以難勝矧於戎行亦膺天寵幹城𨿽久皆無汗馬之勞守土何功獨懼濡鵜之刺仰瞻宸極惟誓糜捐

謝直集賢院表【夏子喬】

北門禁省給靑簡以試言東觀直廬降紫泥而命職莫逭假人之刺彌彰遇主之榮竊以承明設待詔之官實漢朝之芳潤麗正啟修書之院乃唐氏之英華濬圗書之淵敞龍鳯之宇自非弓裘繼世章句名家通授羲畀姒之靈篇閒書笏珥彤之故事則何以繼成康之美頌考宣武之懿文陪法從於甘泉奉宸遊於屬土況當聖日允屬簡求如臣者學不傳經文非近史靑靑子佩𨿽見刺於勞心翹翹錯薪亦濫期於刈楚筮仕勝衣之歳薦名象日之畿方博帯以觀光遽墨衰而防牒尋遇國家誕敷尺詔增廣六科方棲枳以徒勞遂上封而自薦始較文於鰲苑旋試可於鼎司亟趨文石之墀遂忝延英之問擊轅度曲敢望於九成縈帯分墉俄登於百雉陞象河之屬吏佐分虎之方州爰受代於瓜時遂歸朝於幄坐典陳陳之粟閱山委之丘區從九九之車總絲棼之案牘曁還衡睢壤捨爵太宮旣諧引籍於金閨將佐於蕃之熊軾又慮沈迷簿領廢墜簡編負公朝振舉之科辜聖王詳延之意遂殺靑而奏技果出綍以推恩禁林俾試於雕虫書殿遽令於抱槧閱上帝之冊府目星辰登道家之蓬山足踐雲气奉長者之餘論與先生而並行分直石渠地接嚴更之守縱觀金匱門連著作之廷載惟螻蟻之軀莫報乾坤之賜防惟皇帝陛下事寢廟以至孝奉靈只而克誠流鴻藻於絕垠鑠景炎於往號以文明而行健體柔克以居髙縱觀唐漢之大猷備舉黃虞之故實睿藻和而六同韻天章麗而五色飛恢崇務廣於斯文奬擢不遺於小道遂使至孤之士獲塵非次之恩東陵遽擬於西山羔裘遂登於狐腋歌衛風而合雅鬻齊紫而雜良誠當潔節於素絲敢不盟心於白水益三緘而出話彌九復以窮經永冰淵惕厲之心奉日月照臨之鑑庶逭素飱之謗仰酬明主之知媿懼所深兢惶不巳

賀南郊大赦表【宋子京】

帝儀訖饗朝渙推慈飛驛疾傳庶邦叢慶切以天郊之重國制有常凡萬乘躬行必三歳間往不煩不怠由列聖而持循以妥以防合諸神而裒對睿圗累盛縟典勤修防惟皇帝陛下纂大合華執中布度抵金璧之珍玩率儉示人収霜電之嚴威措刑於下克勵明徳格於皇穹交薫大和冒我羣品顧懷時億瑞應日來亟蕆上儀若只舊典戒期百執頒詔九州曳云威之徜徉服翠蚪之泮渙殊庭一獻諸祜徧躋遂自陽靈之宮往防天元之旦羽旄四合垓陛參登上壁左琮之華合袪而信祝祖蕝宗題之次更侑而廸嘗拜嘉胙於席垂列欽祡於云表靈心合答熈典備成然後還坐中天之闈普肆隨風之澤攺頒大號崇冠初元昭神之祥祈命惟永賞功赦罪巳責逮瘝咸與惟新牖民衷而遷善聿懷多福道帝祉於緜區盛際有光彛倫咸賴臣饗官舊吏殫見往朝或不愛牲玉爲防殊非明薦或所過租賦爲復蓋出重勞語昔罕全訂今絕擬所恨淸塵在望自苦周南之畱紫槖仍持不與甘泉之從第班恩諭均浹歡悰

代人乞出表

臣聞物勝於權則衡爲之殆馬竭其力則禦速於顚蓋以噐循量而易施材過求而難勉是以功名之際惟髦士可居彊力之容匪暮年勝任將傾危懇敢援斯言竊念臣本以丘樊托於經術幸逢先烈超備從官服上教之彌文因至愚而取信出入丹禁無所建明履歷藩宣蔑聞條教尊號皇太后陛下尊號皇帝陛下奉承謨訓過聼空疎簡服在庭兼容如地𨿽百度之治咸使與聞毎萬幾之餘常參勸講七周成歳訖乏寸長惟君知臣足以驗其無用惟國有典不可逭於黜幽且自知甚明內省尢熟以一介之鄙賤丁千載之防昌邑戶飱錢非祿之不厚髙冠大佩非位之不崇同僚皆賢非志之不合處奏多可非言之不從固常勉服攸箴謹修爾職答乃聖之眷遇爲斯文之寵光其如犬馬齒衰桑楡景薄中年則病奪其壯晚節則務傷於神辧色立朝足居多於跛倚書思記命目不辧於馬烏而臣頃自去秋願辭近職上恩不聼寵渥就加逮黽勉以及玆且憃昏而益甚事皆忘誤疾愈尫癃顧四體之已疲宜一辭而後止重念臣之鄕籍世占鄆州旣托枌楡薄營產利不勝首丘之志願諧剖竹之行庶及餘年聊蘇疲瘵況前朝邢昺本貫曹州亦自禁廬得臨鄕郡臣今所請似有前規伏望陛下念舊物之不可遺憫孤生之老且至特垂寛詔俾守先廬諒亦大君進退之間微臣止足之分萬無纎介可貽累於至仁一切便宜尙力思於臥治仰幹睿鑑伏俟嚴誅

謝衣襖表

冬籥乘辰裘官著令疾馳使驛臨撫塞屯並頒齊笥之良均挾吳緜之暖被躬且吉束帯有華伏惟皇帝陛下至徳誕敷深仁普愛念官師所以卒歳恐天下有受其寒據泰軫窮當舒慮慘況淒其戒序必惻然動心特以濵寒沍嚴持兵皸露句傳溫詔緘貯紋袍爛然晝鮮煦若春至矧部校什長賜各有差僻壘窮鄣恱而忘苦振裾交抃聮袂相趨和气暢肢顧折膠而何畏大恩壓巳憂稱服以爲難有可仰酬不知輕隕

代陳州章相公乞致仕第一表

臣聞噐有所極彊之者必顚志有所安違之者將敗是故智士不窮量以邀受仁君無咈願以責功內顧危悰敢援玆諭伏念臣姿力駑下術略迂疎防幸中人之材待罪宰相之府寵與時進負隨日深謀謨弗良雕紊相踵羌夏有未纓之丑闗陜多無聊之人雈盜跳梁篁酋煽吶杼軸罄於編戶杅皮蠧於逺方上貽焦勞外讙謗誚咎不臣執罪將孰歸比者薦瀝肝膺願乞骸骨冀防不職之竄以贖安用之辜尊號皇帝陛下包納荒遐親諭戒敇須訖郊丘之享乃許印綬之還褒亮所加諄慈兼至臣此時外廹大誼中忘至愚敢優遊以自安輙皇恐而視事然而智慮淺局年鬢頺侵短臂屈長袖之前疲足困新羈之左靦然尸位倐又彌年所賴陛下以百姓爲心天下爲度捨末爭而納戎帳之欵捐滯積以撫遼衽之和克展上儀遂布鴻慶永惟橫目之庶方就覆盂之安臣之及玆可謂天幸過此不止其如罪何𨿽大度之見容在輿議之難遏抑又聞當退而進者侮必及宜黜而用者傷必多髙位乃身殃之媒厚祿爲眾怨之舍借令臣冒厥明戒茍畱上司玷廊廟之儀刑被史家之貶戮死有餘咎仁弗忍爲伏望察如丹之誠憐指景之慕遂容納政早獲省私亦不必窮喋喋之言乃防矜卹第可惜以齪齪之謹妨用俊良防冀曰兪誓無但巳

賀生皇子表

具官臣祁上言寶祏叢休天支毓秀慶騰祕禁歡溢神州防惟皇帝陛下受命溥將凝圗丕赫乾綱獨運根乎克念之防簡素所安表於不勉之懿且復輕刑薄賦重谷厚民一方少饑則速馳使節白金稍乏則輙續禁錢民用靖嘉神罔恫怨是以上帝歆佑三後顧存貽美孫謀昭衍無疆之烈歸功元首茂啟多男之祥誕協仲商挺生哲嗣星弧具禮天第交華惟翕辟之儲英固覃訏而絕異逖聆詔諭並仰獻儀薦笏相趨忭吾君之有子珪璋流愛宜天下之系心臣始去近聮遽承吉語賡歌綿瓞早知周徳之遐參祝祠禖罔逮漢臣之幸臣無任瞻天仰聖不勝懽忭屏營之至謹奉表稱賀以聞臣祁頓首頓首謹言

駕幸河北起居表【楊大年】

玈矢未櫜鑾輿順動羽衛方離於象魏天威巳震於龍荒慰邊甿徯後之心增壯士平戎之气臣聞涿鹿之野軒皇所以親徵單於之臺漢帝因之耀武用殱夷於彊敵遂底定於邊陲五材並陳蓋去兵之未可六龍時邁因犯順以必誅矧朔漠王庭中原鄰壤敢因膠折之輙爲烏舉之謀固巳命將出師克敵告廟𨿽呈入郢之機未遂下齊之願是用親禦戎車躬行天討勞軍細栁之壁巡狩常山之陽師人多寒感恩而皆同挾纊王師未捷受命而孰不忘家行當肅靜塞垣削平藩落破魚麗之陣収督亢之圗使遼陽八州之民咸歸丕冒楡闗千里之地盡入提封烽煙之警常消干戈之事求戢然後登臨瀚海刻石以銘功陟降云亭泥金而典禮逺追八九之迹永垂億萬之年臣忝守方州莫參法從空厲請纓之志慙無扈蹕之勞惟聆三防之音逺同百獸之舞

汝州謝上表

沈屙初釋寵寄薦臻祗命惟寅飭裝靡暇初臨郡閣獲見吏民揣已若驚戴恩罔措伏念臣本由單弱特稟庸愚以童刻之微能際帝圗之亨防驟參綸掖獲艸芝函屬以堯徳彌文漢辭爾雅云章有爛諒黼黻以何施天律惟精亦哇咬之罔棄居常摩厲徒益空疎俄踐內庭預司宻命値皇闈之有慶扈淸蹕以多歡窺云瑞於封中聼棹歌於汾曲四巡第頌誠辧麗之絕聞二豎興妖致防煩之坐遘偶嬰沈痼遂劇支離因請急以歸寧遽迷魂而不復率由蹇否自抵困窮矧以蕞爾之軀防然去職羇孤至甚毀嫉居多嘖有煩言實盈庭之可畏豁然大度終如地以見容比及痊平果防齒敍此蓋皇帝陛下仁深慘怛徳茂欽明軫舊故以興懷俾肖翹之遂性特加采錄令獲便安況臨汝舊邦陪京近輔姬文之化所及首載聲詩地官之籍攸分實繁兵賦土多巖險民或惰防置使勸農抑惟令典分條察俗蓋有新書臣亦夙侍凝嚴潛窺律度敢忘瘁盡以奉化成然念臣早以防防之薄材獲齒振振之近列典司訓誥就望威顏讀銘字於湯盤時瞻景式載史言於董筆獲次舊聞舛命遘屯榮階絕迹酒泉素願敢望於生歸麗正殘編幾成於死恨今者星畿接畛竹使長人預方國之頒書稟天臺之布憲水深土厚足養於槁骸晝訪夕修冀無於秕政親末光而彌阻感再造以難勝

謝除使相判相州表【韓魏公】

宰職隳功莫副宵衣之治鄕邦得請重叨晝錦之行被恩典之特優顧人言而甚愧伏念臣早由科第遂玷寵榮不圗翰墨之進身自竭防塵而報國備員諫諍幾不免於竄投奮命圉疆實薦罹於艱阻獨恃聖神之眷惟開援助之言仁宗皇帝知其守以孤忠謂可屬之大事慶曆之始巳擢貳於樞機嘉祐之中乃進登於宰輔俄膺顯任益荷殊知當英廟之承祧逮聖人之嗣服稠重遭防罄竭愚庸惟知社稷之安豈顧家宗之末然而萬方多務一紀妨賢爲國持平敢自私於輕重裁人所欲固難免於愛憎加疾疹之嬰纒苦形神之耗敝勉訖因山之禮懇陳上印之宜伏防陛下念犬馬之力易衰廓日月之明爲照不罪再三之請亟垂開可之音進秩地官剖符枌社建髙牙之重旣疏淮海之封增故里之光仍襲貂蟬之舊叨塵之甚今古疇偕敢不思盡瘁於寢興泯寘懷於內外在邊在庭之責惟驅策以當前益堅益壯之心至糜捐而後已臣無任瞻天仰聖感荷屏營之至謹上表稱謝以聞

謝賜生日禮物表【王禹玉】

臣某言月日臣生日伏防聖慈賜以禮物者聖言如綍傳溫厚於芝函邦錫自天發光華於蔀屋榮逾素望媿溢常涯伏念臣以固陋之資被睿聖之眷廼預塵於政路復冠列於臺司歳月崢嶸而屢更精力勤勞而莫補速譏讒於眾口媿叨列於前人逮玆茍完安有橫冀載及桑蓬之序方深岵屺之思念莫報於劬勞敢饕承於恩禮良金燭乘嚴寶靮於天駒藻帛絢文離華章於笥服豈繄蕃庶並及衰遲此蓋伏遇皇帝陛下惇舜孝以儀民軫堯仁而冒物特厚柄臣之遇過頒禦府之珍交孚曲記於賤生博愛乃容於濫賜拜漢庭之寵𨿽慙稽古之功報周雅之章願上如岡之壽臣無任仰天感聖懽忭屏營之至上表稱謝以聞

辭起復表【富彥國】

喪次啣哀甫終卒哭使華傳命繼至敝廬心積驚憂情深屠烈𨿽屢傾於丹懇尙未錫於兪音天逺莫量物微難動不避防煩之咎更陳隕絕之詞必冀神聰俯從哀請伏念臣早罹家難偏奉母慈猥以憃愚最鐘愛育享祿未幾遽纒風樹之悲報徳永違徒懷霜露之感寢苫枕塊而適抱至痛食稻衣錦則若爲自安實非人情尢紊邦制況今中外無事左右得賢共輔聖明之期安有隳曠之務曲防下詔更起孤臣在陛下馭國之方蓋欲不遺於舊物於朝廷惇化之道必恐有誤於蒼生何須稽故事以遂前世之非正可存禮經以圗今日之善行之卽是義不爲難豈惟於陛下有復古之風抑亦俾愚臣得事親之道一爲匪戾兩得其宜兼臣悲傷之餘衰病交至精力已耗神觀未還假使充員豈堪應務茍令終畢於祥禫庶幾稍復於幹魂得此從容可備驅策伏望尊號皇帝陛下日月臨照天地包容盡母氏平生之恩憐人子罔極之苦曲矜末志得滿鉅憂生意凋零或尙未捐於溝壑淸光咫尺終期伏望於雲天悲感增深懇願兼劇

賀平河外三州表

伏以平戎韜略靡用干戈陷敵編氓自還裏閈豈特鄰封之效順行知鋒鏑之可消患弭一隅治形四海伏以善戰之至初無勇功神武之行亦云不殺矧西羌之叛服如禽獸之去來始非得已而用兵終則附懷之有道巢穴可窮而不問邊陲安堵而自如情狀益殫欵誠屢至遂同革面相與向風旣內懾於威靈遂盡歸其俘獲殆非力致純以徳來矧是生還率當死節度湟伐木不煩充國之謀謁廟賜田如見子卿之返伏遇皇帝陛下上仁兼覆盛徳維新小二漢之邊功盡三王之能事眷惟士伍偶被聲明鞮譯在途旣奉君臣之義衣裳攺衽復從父母之邦邊堠告寧人情底豫豈冀七旬之恪是爲千載之逢臣頃預政機親聞睿算比分憂寄獲覩成功再拜奉觴𨿽阻漢庭之列大書作策永爲宋史之光感頌之私倍萬常品臣不勝欣躍屏營之至謹奉表稱賀以聞

賀皇長子封公表【王君貺】

具官臣某言伏覩某月日聖防封皇長子爲某公者伏以建親授社屏翰於王家封子維城安疆於國幹誕揚休命敷告羣倫均海宇之歡心洽朝廷之大慶竊以宗藩錫瑞賢戚分疆周列侯邦半諸姬而啟土漢有天下非劉氏則不王皆所以滋大本支維持宗室綿鼎數於穹壤固廟祏於山河屬我熈朝益隆茂典防惟尊號皇帝陛下纂承皇序恢闡洪圗善廸孫謀遹遵祖構乃眷元良之重巳昭岐防之英肇啟南圻崇加上壤離明震豫知帝緒之無疆海潤星暉戴吾君之有子臣居畱近甸迹逺彤墀側聴恩章愈增忭懌臣瞻望闕庭無任雀躍屏營之至謹奉表稱賀以聞

廣徳軍謝表【錢君倚】

曠官罪大奪位秩者彌年享帝恩隆回雷霆於數日籍還省部身忝軍牙祗荷寵靈伏深感懼伏念臣江湖賤士巖穴孤生出逢聖辰外備法從學非深造粗能明致治之方心不茍容故欲罄事君之節義當有在𨿽富貴誘之而不回職所宜言𨿽斧鉞威之而益厲果由官守遂正典刑放之窮山所以苦其心志授之散秩將以餓其體膚期沒齒於蒿萊敢希榮於軒冕豈圗寛宥尙被采収死灰於是乎復然白骨於焉而再肉近鄕守壘上冢還家百計安閒一身妥逸使其自請未必能然此蓋伏遇皇帝陛下化極文明恩漸動植如天之覆逺則彌周如日之中幽無不燭遂容駑質猥玷鴻私況是桐川獨居江左俗𨿽僻陋而稱風物之良地𨿽褊廹而有山林之勝養玆不肖孰曰匪宜惟修省所以飭躬惟忠勤所以報國有民有社固恪奉於訓詞爲子爲臣方益堅於素節誓殫犬馬仰答龍光臣無任瞻天仰聖感荷屏營之至謹奉表稱謝以聞

唐宋元名表卷上之一

欽定四庫全書

唐宋元名表卷上之二

明胡松撰

宋

謝賜玉帶表【王介甫】

臣安石言某月日伏防聖恩以收復熈河洮岷疉宕等州特加褒諭親解玉帶賜臣者屍臣列侍方臨極辧之朝禦瞻傳獨拜非常之賜寵綏狎至懇避弗兪焜燿有加淩兢無措【中謝】竊以河洮之業兆自聖謨方虎之材進非師錫片言投匭遂察見其有孚眾訿盈庭預照知其無以至授兵算食搜卒第功能畢協於始謀實仰歸於獨斷如臣蕞爾何力有焉伏惟皇帝陛下善貸其成勞謙不伐弛曠鰥之大責錄將明之小忠揚於廣除委以珍禦瑟彼英瑤之質煥乎華衮之言臨授用光顧榮逾於古昔退藏惟謹知燕及於云來施更厚於解衣報敢忘於結艸臣無任

除左僕射謝表

臣某言伏防制命授臣尙書左僕射者貳令中防兼官左省惟時遴選蓋嘗久曠而弗除忽此叨居顧豈防勞之可稱陪惇厥邑敷告於廷是皆至榮難以虛辱【中謝】竊以經術造士實始盛王之時僞說誣民是爲衰世之俗蓋上無躬教立道之明辟則下有私學亂治之姦氓然孔氏以羇臣而興未喪之文孟子以防士而承旣沒之聖異端𨿽作精義尙存逮更煨燼之災遂失源流之正章句之文勝質傳注之學溺心此滛辭詖行之所由昌而妙道至言之所爲隠篤生上主純佑下民成能協乎人謀將聖出乎天縱作於心而害事放斥幾殫通於道以治官延登旣眾尙懼膠庠之黎獻未昭典籍之羣疑乃集師儒具論科指繕書來上襃典俯加臣趣操弗髙知識尢淺少嘗勤苦但爲裘氏之吟晚更耄衰豈免輪人之議初備使令之乏卽知稱愜之難敢意誤恩獨當殊奬此蓋伏遇陛下以化民成俗爲事故急在誨人以尊徳樂道爲懷故易於縻爵因忘固陋特假龍光祗服訓辭深惟報禮𨿽無博學對揚稽古之鴻名庻以雅言助廣右文之美化臣無任

進修南郊式表

某月日臣某等伏防聖上命修南郊式進呈者郊丘事重筆削才難猥以防能叨承遴選【中謝】蓋聞孝以配天爲大聖以享帝爲能越我百年之休明因時五代之流前期戒具人輙爲之騷然臨祭觀成事或幾乎率爾蓋已行之品式曽莫紀於官司故國家講燎禋之上儀而臣等承撰次之明詔迨玆彌嵗僅乃終篇猶因用於故常特刪除其紛冗恭惟皇帝陛下體聖神之質志文武之功嘉與俊髦靈承穹昊物方鬯茂以薦信而無慙人且昭明知因陋之爲恥固將制禮作樂以復周唐之舊豈終循誦習傳而守秦漢之餘則斯書也譬大輅之權輪與明堂之營室推本知變實有考於將來隨時施宜亦不爲乎無補臣無任

生皇子賀皇帝表

宮闈嗣慶寰海交忻凡逮戴天惟均擊壤【中賀】臣聞螽斯之言眾子實爲王者之詩華封之祝多男亦曰聖人之事防惟陛下紹祖休顯憲天聰明致文武之憂勤成堯舜之仁孝宅師無競莞簟之寢旣安傳類有祥弓防之祀屢應貽謀方永錫類用光臣托備藩維叨承睿奬不顯亦世家實預於榮懷於萬斯年心敢忘於慶幸

賀生皇子表

嘉慶疊傳歡欣總集臣歷觀古昔誕受福祥厥配天所以久長乃有子至於千億伏惟皇帝陛下鳬鷖之雅媚於神祗芣苢之風燕及黎庻弓韣嗣燕禖之報旐旟仍羆夣之祥無疆惟休永保桑苞之固有室大競方觀椒實之蕃臣嘗污近司久屍榮祿特荷殊憐之至豈勝竊喜之深

又表

皇運至隆天枝彌茂照臨所曁鼔舞攸均臣聞史紀文慶之延豈惟十子詩歌姒徽之繼爰至百男肇敏於修乃繁厥祉恭惟皇帝陛下道冒區宇徳冠往初品庻防休旣饗和平之樂神靈錫羨果膺蕃衍之祥臣嘗污近司備叨殊奬以宿屙而自困欲旅進以無階

謝知制誥表

髙華之選欲報嘗難固陋之身以榮爲懼切以自古招智能之士因使爲侍從之臣豈特賴其虛名謂能華國蓋將取其實用相與致君矧號令文章之爲難而討論潤色之所寄茍失職不稱則爲時起羞伏惟皇帝陛下躬上聖之資撫久安之運趨時有救之急守噐有持盈之難當得賢俊使備遺忘且典司明命出入禁門一有瘝官尢爲累上臣羇單賤士鄙朴常人仕初有志於養親學遂不專於爲已比更煩使稍竊謬恩內懷屍祿之慙仰負食功之意又防采擢以至超逾蓋君之視臣不使同犬馬之賤則下之報上亦欲致岡陵之崇況臣少習藝文粗知名教遭逢一旦度越眾人惟當盡節於明時豈敢尙懷於私計

謝賜對衣鞍馬表

出大庭之顯服束以精鏐引內廐之名駒傅之錯采隆防所逮朽質知榮竊念臣弱力淺聞久憂積疢中預從官之選外分守將之權僅免譴訶更防收召論思潤色曽莫效於防勞衣被服乘乃前叨於異數此蓋伏遇皇帝陛下醲於慶賞詳在招延因示眷懷使知奮勵誓竭愚忠之報兾無虛授之嫌

乞罷政事表

私懷懇至巳具布聞聖訓丁寜未防開納敢冒崇髙之聽再輸悃愊之情臣聞任賢之方要其有用陳力之義止於不能茍弗集於事功且重罹於疢疾豈容叨據以累明揚伏念臣猥以孤生親逢盛世昧於量已志欲補乎休明失在信書事浸成於迂闊毎煩眾論上混聖聰久知素願之難諧繼以積屙而自困辭而去位庻逃竊食之誅勉以就功重荷包荒之徳𨿽暫順命終懼妨功伏惟皇帝陛下閎度並容大明俯燭特垂矜允俾遂退藏如此則孤進之身獲全生於末路具瞻之地得攺命於時材

謝朱炎傳聖防令視事表

使指遄臻訓詞俯逮敢圖衰疾尙悞眷存伏念臣曲荷搜揚久辜付屬有能必獻未嘗擇事而辭難無力可陳乃始吁天而求佚然方焦思有爲之日以此懷恩未報之身茍營燕安豈免慙悸伏防陛下仁惟求舊義不忘遐乃因乘軺將命之臣更諭推轂授方之意踦履無用誠弗忍於棄捐朽株匪材尙奚勝於噐使永惟奬勵徒誓糜捐

賀冊皇妃表

明備之禮發於宮闈驩康之聲播於寰海伏惟陛下考古之憲刑家以身乃資婦徳之良俾貳坤儀之政蓋闗雎之求淑女以無險詖私謁之心雞鳴之得賢妃則有儆戒相成之道於以求助不專爲防臣生逢明時切觀盛事祝聖人之多子輙慕堯封思令徳以式歌豈慙周雅

漳州進珠表【王冕】

宋大中祥符六年春冕自廬陵移典是郡越明年三月龍溪屬邑民丘於九龍溪网魚得珠一顆一圍闊三寸七分中有小珠七顆如七曜次如七曜者不可勝數縣弗敢畱函珠上之於郡冕熟而視之殊大歡忭卽日召厥屬官以驗之復相稱慶曰夫珠至寶也王者徳至淵泉則出今天子仁且聖方以寛慈被天下宜乎珠之出奬聖世又珠之爲物也其色瑩淨明淸乃化民之象也於是列表以進尋奉勅書以旌至寶冕旣叨爲政能獲斯寶又懼是事泯絕於後刋之貞石於公防之左用傳於永永耳臣冕言臣聞皇猷允塞天乃效祥聖徳升聞地不藏寶前珠得非蛇口產異蚌胎有感必通生自煙潭之內無脛而至忽居寶肆之中熒煌外散於月華皎潔內含於星彩此蓋皇帝陛下齊莊奉道淸淨化民體幹極以握符致坤靈而薦瑞遐稽信史迥殊照乘之光洞究祥經弗類媚川之色臣握蘭郎署剖竹侯封幸逢江海之珠難藏外郡願繼梯航之貢幹黷內庭

代髙麗王謝賜燕樂表

十行賜札誕彌遼海之邦萬里同文普聽鈞天之樂俯慚虛受中積愧懷伏念臣錫壤三韓襲封四郡環居島服習聞夷韎之聲仰睇雲門實咸池之奏方重華之上治躋累洽之閎休監二代之敷文命一防而制樂登歌下管天地同流鼔瑟吹笙君臣相說加賁鹿蘋之饗輔成魚藻之歡有懷防逖之臣亦與分頒之數玉帛萬國幹舞已格於七旬簫韶九成肉味遽忘於三月仰止柷敔之賜鬰然食侑之光驟此叨居殆無前比玆蓋伏遇皇帝陛下躬持慈寶丕冒仁恩通道八蠻坐致逺人之恱同符五帝肇聞古樂之興出大成之珍藏作朝鮮之榮觀兜離一變慈惠均敷蕩蕩乎無能名𨿽莫見宮墻之美欣欣然有喜色咸與聞管籥之音稽首拜嘉周邦來賀臣敢不服膺睿奬謹度遐方仰九門之句傳徒起戴盆之望與百獸而率舞但深傾藿之心

皇子謝賜禦書孝經十六句表【孫仲益】

臣某言伏防聖慈賜臣禦書孝經十六句者睿謀垂裕夙承父訓之嚴神畫防恩備舉聖經之要因心立教拭目知榮臣某惶懼惶懼頓首頓首惟夫子之發防言爲曽參而陳孝道首述君親之事謹始及終復虞冨貴之移戒危與溢身行口言之無失天經地義之兼該事可法徳可尊表裏俱正居致敬養致樂造次弗違神明四海以交孚進退一忱而匪懈有倬飛鸞之翰於昭貽燕之謀二八句之特書撮其樞要千萬人之咸恱始於家邦仰仿邇英之屏俯殊制防之注矧熈朝資善之學肇祥符丙辰之春詔儒臣而讀是經錫宸章而刋諸石洊觀洪藻宏賁前猷臣徳匪溫文性慚岐防出有師入有保蚤齒虞庠親則父尊則君恪趨周寢曩者分封之渙號誨之全孝以移忠防趣防於五經未窺聖蘊徳教加於百姓徒仰皇仁載覩河洛圖書之光如親洙泗問答之語玆蓋伏遇皇帝陛下學稽古典筆寓天常作嗣萬年受祉而及於子冠冕百行得手而應於心祖武可稱人文增煥臣敢不聿嚴琰冩式廣家藏朝夕歌六章之詩逺邁唐宮之賜札夙夜事一人之訓恭修建邸之陳圖

潭州通判謝上表【歐陽永叔】

始竄嶺南人皆謂之必死及遷湖外恩實出於再生仍復前官俾闗郡政仰叨成命增激防衷切念臣寒禮仍親道徳未稱防以茂辰膺玆鴻典斑輪飾駕奮五采以相宣碧鏤題宮配二儀而胥永臣以濫叨詞職竊守藩封昭數在庭莫覩鑾旌之美含和發詠率同鳬藻之誠

謝復龍圖閣直學士表

恩還舊職事雪前誣感極心驚涕隨言出臣伏見前世材賢之士身結主知勲徳之臣功施王室然尙或一遭謗毀欲辧無由少忤要權其禍不測顧如臣者何足道哉臣材不迨於中人功無補於當世用之未見有效去之無足可思矧罔極之讒交興而並進易危之迹何恃而不顚而聖心不忘防意特至辧罔欺於曖昧沮仇嫉於眾多𨿽暫居譴謫之中而屢被陞遷之渥今又特防甄錄牽復寵名以臣之愚豈比前人而獨異推其所幸蓋由聖主之親逢謂宜如何可以論報再念臣稟生孤拙本乏藝能徒因學古之勤粗識事君之節茍臨危效命尙當不顧以奮身況爲善無傷何憚竭忠而報國誓期盡瘁少答髙明

南京畱守謝上表

守宮鑰之謹嚴敢忘夙夜布政條之纎悉上副憂勤寄任非堪兢營並集伏念臣賦才庸薄稟數奇屯毀譽交興兩嘗過實寵榮逾分動輙招尢念報效之未伸敢不竭忠而盡瘁因風波之可畏則思逺去以深藏迨此六年外更三守學偸安而杜口負素志以媿心朽質易衰已凋零於齒髮良時難得尙希慕於功名豈謂皇慈未捐舊物擢從支郡委以名都惟此別京舊當孔道簿領少克勤於職事廚傳多取恱於路人僅從俗吏之所爲𨿽能免過非有古人之大節未足報君

亳州謝上表

貳政非才𨿽獲奉身而退分符善地猶懷竊祿之慚祗荷寵靈惟知戰懼伏念臣章句腐儒之學也豈足經邦斗筲小噐之量也寜堪大用而叨塵二府首尾八年荷三朝之誤知罄一心而盡瘁若乃樞機宜愼而見事輙言防穽當前而橫身不顧竊尋前載未有能全昨怨出仇家搆爲死禍造謗於下者初若含沙之射影但期陰以中人宣言於庭者遂肆鳴梟之惡音孰不聞而掩耳賴聖神之在上廓日月之至明悉究罔誣遂投讒賊再念臣性實甚愚而疎於接物事多輕信者蓋以至誠自矢如彼匪人失於泛愛平居握手惟期道義之交延譽當朝常丐齒牙之論而未幹薦彌之墨已彎射羿之弓知士其難世必以臣爲戒常情共惡人將不食其餘而臣與遊旣昧於擇賢在滿不思於將覆自貽禍釁幾至顚隮上煩睿聖之保全得完名節於終始及懇辭於重任尢深惻於皇慈𨿽避寵辭隆僅能去位而淸資顯秩愈更叨榮莫逃僥幸之譏實負心顏之靦斯蓋伏遇皇帝陛下乾坤大度堯舜至仁察臣自取於怨仇本由孤直憫臣力難於勉彊蓋廹衰殘旣獲免於非辜仍曲從於私欲遂同萬物俾無失所之嗟未盡餘生敢忘必報之效

謝止散靑苗錢放罪表

有罪必誅是爲彛典原情以恕特出深仁聞命驚慚省躬涕泗伏念臣以一介之防賤荷三聖之奬知寵防旣丰初無報效筋骸已憊尙此遲徊曲防大度之並容誤委一方之寄任職當撫俗責在分憂方玆旰昃之勞心豈敢因循而避事昨遇國家新建官司而主計大商財利以均通分命出使之車交馳於郡縣悉發舊藏之鏹取息於農氓而臣方久苦於昏衰初莫詳其利害旣已大喧於物議始知不便於人情亦嘗略陳眾之三兾補萬分之一屬再當於班給顧巳逼於防期𨿽具奏陳乃先擅止據玆專輙合被譴呵豈謂伏防皇帝陛下深軫睿慈俯矜朴拙免從吏議特貸刑章夫何艸木之防曲被乾坤之施臣敢不益思只畏更勵操修戒小人之遂非希君子之攺過兾圖薄效少答鴻私

乞致仕第二表

睿訓丁寜曲加諭慰愚忠懇廹尙敢黷煩將再幹於冕旒宜先伏於砧鑕伏念臣世惟寒陋少苦奇屯識不逹於古今學僅知於章句名浮於實用之始見於無能噐小易盈過則不勝於幾覆徒以早際千齡之亨防誤防三聖之奬知寵榮旣溢其涯憂患亦隨而至稟生素弱顧身未老而先衰大道甚夷嗟力不前而難彊毎念防私之莫報兼之疾病以交攻爰於守亳之初遂決竄漳之計逮此三遷於嵗律又更兩易於州符而犬馬已疲理無復壯田廬甚邇今也其時是故更殫螻蟻之誠仰冀乾坤之造況今時不乏士物咸遂生鳬鴈去來固不爲於多少鳶魚上下皆自適於飛潛茍遂出於殘骸庻少償其夙志伏望皇帝陛下哀憐舊物隠惻至仁察其有素非僞之誠成其識分知止之節曲從其欲賜報曰兪俾其解組官廷還車故里披裘散髮逍遙垂盡之年鑿井耕田歌詠太平之樂其爲榮幸曷可勝陳

乞致仕第三表

防深煦嫗感激涕洟𨿽情有廹於危心不知自止而辭已窮於累牘幾至無言惟以至誠期於必達自乞憐於君父不復訊於蓍伏念臣家世單平性姿中下少從官學本免饑寒不自意於遭逢遂進階於華顯然而羣材方茂蒲桞未秋而早衰眾駿並馳駑駘中道而先乏而況荷難勝之任用竊逾分之寵榮風波憂畏而慮以深疾病侵淩而老亦至故自辭於幾政卽願謝於軒裳防上聖之至仁念三朝之舊物毎曲煩於訓諭久未忍於棄捐竊惟臣之事君必本忠信言不顧行是爲罔欺而臣口日誦於田閭身坐貪於祿利可畏至公之議何施有靦之顏毎自省循莫遑啟處是敢罔避再三之煩黷猶希萬一之矜從伏望皇帝陛下特軫天慈俯回睿聽察前言之可復蓋屢請者有年哀下愚之不移俾卒成於素志狥其所欲乞以殘骸臣若得上印綬於有司自駕柴車而卽路晚節知無於大過沒身永荷於鴻私

謝宣召入翰林表

具官臣某言某月日防聖防召臣入翰林者使車入裏君命在門閭巷驚傳豈識朝廷之故事縉紳竦嘆以爲儒者之至榮在臣之愚何以堪此竊以文章之任自古匪輕待遇寵榮至有私人之目詢謀獻納因加內相之名防旣異於常倫人愈難於稱職伏念臣噐非宏逺識匪該明學不通今古之宜才不適方圓之用久叨塵於侍從曽莫著於勞能而自出守外藩近遭家禍茍存余喘復齒周行風波流落者十年天日再瞻於防闕進退之際已蕭颯於霜毛慰勞有加賜憫憐於玉色形神若此志意可知身已分於早衰心敢萌於希進加以羈危之迹仇嫉交攻進退動系於羣言議論多煩於睿聽𨿽覆載有造毎賜保全而孤蹇偸安常思引去伏防皇帝陛下俯憐舊物曲軫宸慈偶因闕員遂俾承乏臣敢不勉尋舊學益勵前修感遺簪未棄之仁竭駑馬已疲之力庻俾薄效少答洪恩

謝除樞宻副使表

臣某荷防聖慈除爲樞宻院副使者右樞虛府充位宜求於雋賢多士盈庭誤選乃先於庸妄旣牢辭之靡獲徒以寵而爲憂【中謝】伏念臣少本賤愚初無志慮爲小人之事力不勝於負薪程有司之文學止期於幹防過被仁防之樂育早從英俊之並遊遂叨侍從之流久玷論思之地方時求治殆無補於分毫顧質早衰況漸凋於齒髮但思藏縮敢望甄陞矧惟贊萬事之幾必也極一時之選豈容濫得猥以備員當命令之始行方惶惑以自失而睿防至渥召防甚嚴莫諧懇避之誠徒負貪榮之媿此蓋伏遇皇帝陛下廓天地之量垂日月之光憐朴直之無他謂駑疲之可免俾承闕乏以效拙勤臣敢不奮勵無能之姿感激難遇之防職思以位庻免於曠官謀不以身少期於報國

謝除刑部尙書表

臣某荷國厚恩除爲刑部尙書者職淸書殿實爲儒者之榮望峻天臺仍忝刑官之重內循譾薄仰玷光華【中謝】伏念臣某稟質迂愚粗知業履因時幸防遂竊寵靈無拾遺補闕之勤常陪法從非大冊髙文之手久厠翰林濫綴宰寮俾聞國論荷三朝之眷遇毎察懦忠幸四海之淸平得容屍祿居滿盈而不戒積災釁以自貽屬聖統之嗣興赫皇明而繼照誣言詰服巳大釋於羣疑危迹保全俾不虧於素守犬馬合思於報效桑楡柰廹於衰遲屢貢懇私上干聰睿遂防開允俾解防機然而晚節餘生本期避寵淸資顯秩益更貪榮被優渥之非常但淩兢而失措此蓋伏遇皇帝陛下聖神禦極亭育推防閔孤拙之勢危無容自立謂疲駑之力竭難責遠途曲軫至慈俯從誠請仍憐舊物特示殊防顧非木石之頑宜識乾坤之造颯然素領𨿽難彊於筋骸皎若丹心猶自期於塵露

靑州謝上表

掌國五兵叨進中臺之秩宣風一靣俾綏東土之人只荷寵榮徒知隕越【中謝】伏念臣學非通敏材實空疏幸逢千載之休明誤被三朝之奬擢久陪法從常與政機國恩未報而身已先衰世途可畏而命亦多蹇頃緣災疾遂決退休敢期上惻於皇慈未忍遽捐於舊物而復過承優渥以慰癃殘惟孤拙之無堪蹈艱危而已甚世之所榮者臣之所懼人以爲寵者臣以爲憂是敢輙殫悃愊之誠累黷髙明之聽廹於危慮罔避煩辭而聖度並容寛其罪戾防言屢降譬以丁寜知成命之難回勉靦顏而只受而況全齊舊壤負海奧區民俗冨完而耕田鑿井各安其業詔條寛大而奉法守職足以修官內省庸虛奚勝忝幸此蓋伏遇皇帝陛下日新求治天覆推仁謂簪履𨿽爲於賤防尙堪收錄而犬馬茍丰於豢養猶可使令臣敢不防勵疲羸勤思夙夜務期盡瘁少答鴻私

永興謝上表【司馬君實】

荷恩至重任責尢深循撫吏民敷宣詔令臣識慮闇淺規爲疎闊惟知愚忠屢貢狂直奉事三世操守一心間以齒髮寖衰疾疹交集曽靡論思之效久污侍從之班旣無補於本朝祈自安於散地不圖睿澤更委名都𨿽要重之權自知不稱而煩劇之地難以固辭受命以還措躬無所朅來就道甫爾到官維此咸秦昔爲畿甸山川秀美土地膏腴論其平時誠爲樂土在於今日適值凶年經夏亢陽苖靑幹而不秀渉秋滛雨穗黑腐而無收廩食一空家乏蓋藏之粟𦇤負相屬道有流離之人老弱懷溝壑之憂姦猾蓄雈苻之志正宜安靜不可動揺譬諸烹魚勿煩擾則免於糜爛如彼種木任生植則自然蕃滋謹當防勵疲駑雕磨朽鈍智力所及勤瘁無辭𨿽復失位危身終不病民負國庻幾小補用答大防

定州謝表【呂晦叔】

屍榮右府無裨廟算之奇假守中山復當閫制之重戴防爲懼防命以行遄屆郡封恪宣條詔伏念臣降才譾薄植性懦愚學術不足以稽五謀之疑識慮不足以籌千里之勝特以百年舊族荷累聖不貲之防一介防軀辱主上非常之遇夤緣寵渥更踐淸華晚收疎外之孤蹤擢贊防幾之要務奉天光而咫尺被聖誨之丁寜謂臣世服近寮有均休共戚之義察臣傍無厚援絕背公死黨之嫌曲示優容俾思報效顧駑鈆之難彊嗟蒲栁之易衰久預柄司積有妨賢之畏洊祈麾寄更圖陳力之方伏遇陛下體虛靜以儲神極髙明而盡下俯矜素悃特霈兪音惟定武之奧區據朔陲之重地尙叨付委靡卽棄捐仍進敍於文階且兼華於祕殿並將厚意增賁舊臣夙侍軒墀實司樞要綂治軍經武之要洎守塞禦戎之宜日炙睿謀備觀宸斷逮玆臨遣得以遵承謹當細大必躬夙宵彌勵進不敢希功而生事退不敢弛備以曠官期不玷於誤知庻少酬於鴻施臣無任【云云】

宻州謝表【蘇子瞻】

臣軾言昨奉勅差知宻州軍州事巳於今月三日到任上訖艸芥賤防敢乾洪造乾坤廣大曲遂私情受命撫躬己自知於不稱入境問俗又復過於所期【中謝】伏念臣家世至寒性資甚下學𨿽篤志本先朝進士篆刻之文論不適時皆老生常談陳腐之說分於聖世處以散材一自離去闕庭屢更嵗籥塵埃筆硯漸忘舊學之淵源奔走簿書粗識小人之情僞欲自試於民社庻有補於防埃以爲公朝不廢私願攜孥上國預憂桂玉之不充請郡東方實欲弟昆之相近自惟何幸動獲所求𨿽父兄所以處臣其僥幸不過如此𨿽云疎外有此遭逢此蓋伏遇皇帝陛下躬上聖之資建太平之業以爲人無賢愚皆有可用故𨿽如臣等軰猶未盡捐臣敢不仰諗至防益堅素守推廣中和之政撫綏疲瘵之民要使民之安臣則爲臣之報國

徐州謝表

臣軾言分符髙宻巳竊名邦攺命東徐復塵督府荷防深厚撫己兢慙【中謝】伏念臣奮身農畆托迹書林信道直前曽無坎井之避立朝寡助誰爲先後之容向者屢獻瞽言仰塵聖鑑豈有意於爲異蓋篤信其所聞顧慙迂闊之言𨿽多而無益惟有朴忠之素旣久而猶堅逺不忘君未忍攺其常度言之無罪實深恃於至仁知臣者謂臣愛君不知臣者謂臣多事空懷此意誰復見明伏惟皇帝陛下日月照臨乾坤覆幬察孤危之易毀諒拙直之無他安全陋軀畀付善地民淳訟簡殊無施設之方食足身閒仰愧生成之賜顧力報之無所懷孤忠而自憐

徐州謝奬諭表

臣軾言伏奉今月四日勅以臣去嵗修城捍水粗免疎虞特賜奬諭者奔走服勤人臣之常事褒稱勞勉學者之至榮自惟何人乃辱斯語【中謝】伏念臣學無師法才與世疏經術旣以不深吏事又其所短累忝優寄卒無異稱寛如定逺之言平平無取拙比道州之政下下宜然乃者河決澶淵毒流淮泗百堵皆作蓋僚吏之劬勞三板不沈本朝廷之威徳而臣下掠眾美上貪天功獨竊璽書之榮以爲私室之寶此蓋伏遇皇帝陛下天覆四海子養萬民哀無辜之遭罹特遣使以存問旣蠲免其賦調又飲食其饑寒所以錄臣之防勞蓋將責臣之來效臣敢不躬親畚築益修今嵗之防安集流亡盡復平時之業庻殫朽鈍少補絲毫

徐州賀河平表

臣軾言竊聞黃河決口巳遂閉塞者聖謨獨運天眷莫違庻邦子來民罔告病萬杵雷動役不逾時遂消東南莫大之憂然後麥禾可得而食人無後患喜若再生伏以大河爲災歷世所病禹治兗州之野十有三載乃同漢築宣防之宮二十餘秊而定未有收狂瀾於旣潰復故道於將湮俛仰而成神速若此恭惟皇帝陛下至仁溥施神智無方達四聰以來眾言廣大孝以安宗廟水當潤下河不溢流屬嵗久之無虞故患生於所忽方其決也本吏失其防而非天意及其復也蓋天助有徳而非人功振古所無溥天同慶惟丰沛之大澤實汴泗之所鐘伊昔橫流凜孤城之若塊殆玆平定蔚秋稼以如雲害旣廣則利多憂獨深而喜倍𨿽官守有限不獲趨外庭以稱觴而民意所同亦能舒下情而作頌

湖州謝表

臣軾言防防就移前件差遣已於今月二十日到任上訖者風俗阜安在東南號爲無事山水淸逺本朝廷所以優賢顧惟何人亦與玆選【中謝】伏念臣性資頑鄙名迹湮防議論濶疏文學淺陋凡人必有一得而臣獨無寸長荷先帝之誤恩擢寘三館防陛下之過聽付以兩州非不欲痛自激昻少酬恩造而才分所局有過無功法令具存𨿽勤何補罪固多矣臣猶知之夫何越次之名邦更許借資而顯授顧惟無狀豈不知恩此蓋伏遇皇帝陛下天覆羣生海涵萬族用人不求其備嘉善而矜不能知其愚不適時難以追陪新進察其老不生事或能牧養小民而臣頃在錢塘樂其風土魚鳥之性旣自得於江湖吳越之人亦安臣之教令敢不奉法勤職息訟平刑上以廣朝廷之仁下以慰父老之望

黃州謝表

臣軾言去嵗十二月二十九日準勅責降臣檢校尙書水部員外郎充黃州團練副使本州安置不得簽書公事臣已於今月一日到本州訖者狂愚冒犯固有常刑仁聖矜憐特從輕典赦其必死許以自新只服訓辭惟知感涕【中謝】伏念臣早緣科第誤忝縉紳親逢睿哲之興遂有功名之意亦嘗召對便殿考其所學之言試守三州觀其所行之實而臣用意過當日趨於迷賦命衰窮天奪其魄叛違義理辜負恩私茫如醉夣之中不知言語之出𨿽至仁屢赦而眾議不容案罪責情固宜伏斧鑕於兩觀推恩屈法猶當禦魑魅於三危豈謂尙玷散員更叨善地投畀麏鼯之野保全樗櫟之生臣𨿽至愚豈不知幸此蓋伏遇皇帝陛下徳刑並用善惡兼容欲使法行而知恩是用小懲而大誡天地能覆載之而不能容之於度外父母能生育之而不能出之於死中伏惟此恩何以爲報惟當蔬食沒齒杜門思愆深悟積年之非永爲多士之戒貪戀聖世不敢殺身庻幾餘生未爲棄物若獲盡力鞭箠之下必將捐軀矢石之間指天誓心有死無易

謝失察妖賊表

臣軾言去年十二月十五日準淮南轉運司牒奉聖防差官取勘臣前任知徐州日不覺察百姓李鐸郭進等謀反事臣尋具析在任日曽選差沂州百姓程棐令緝捕凶逆賊人致棐告獲前件妖賊因依乞勘防施行至今年七月二日復準轉運司牒坐準尙書刑部牒奉聖防蘓軾送尙書刑部更不取勘盜發所臨守臣固當重責罪疑則赦聖主所以廣防自驚廢逐之餘猶在憫憐之數【中謝】伏念臣早防殊遇擢領大邦上不能以道化民達忠孝於所部下不能以刑齊物消姦宄於未萌致使妄庸敢圖僣逆原其不職夫豈勝誅況玆溝瀆之中重遇雷霆之譴無官可削撫巳知危至於捕斬羣盜之功乃是鄰近一夫之力靖言其始偶出於臣𨿽爲國督姦常懷此志而因人成事豈足言勞勉自列於防埃庻少寛於斧鉞豈謂蕩然之澤許以勿推收驚魄於散亡假餘生之晷刻退思所自爲幸何多此蓋伏遇皇帝陛下舞虞舜之幹示人不殺祝成湯之网與物俱生其間用刑本不得巳稍有可赦無不從寛務在考實而原情何嘗記過而忘善益悟向時之所坐皆是防臣之自貽感愧終身論報無地布衣蔬食或未死於饑寒石心木腸誓不忘於忠義

謝量移汝州表

臣軾言伏奉正月二十五日誥命特授臣汝州團練副使本州安置不得簽書公事者稍從內遷示不終棄罪巳甘於萬死恩實出於再生只服訓辭惟知感涕【中謝】伏念臣向者名過其實食浮於人兄弟並竊於賢科衣冠或以爲盛事旋從冊府出領郡符旣無片善可紀於絲毫而以重罪當膏於斧鉞𨿽防恩貸有愧平生隻影自憐命寄江湖之上驚魂未定夣遊縲紲之中憔悴非人猖狂失志妻孥之所竊笑親友至於絕交疾病連年人皆相傳爲已死饑寒並日臣亦自厭其餘生豈謂艸芥之賤防尙煩朝廷之紀錄開其恫悔許以甄收此蓋伏遇皇帝陛下湯徳日新堯仁天覆建七廟以安祖考正六官而修典刑百廢俱興多士爰集彈冠結綬共欣千載之逢掩靣向隅不忍一夫之泣故推防滴以及焦枯顧惟效死之無門殺身何益更欲呼天而自列尙口乃窮徒有此心期於異日

乞常州居住表

臣軾言臣聞聖人之行法也如雷霆之震艸木威怒𨿽甚而歸於欲其生人主之罪人也如父母之譴子孫鞭撻𨿽嚴而不忍致之死臣漂流棄物枯槁餘生泣血書詞呼天請命願回日月之照一明葵藿之心此言朝聞夕死無憾【中謝】臣昔者嘗對便殿親聞徳音似防聖知不在人後而狂狷妄發上負恩私旣有司皆以爲可誅𨿽明主不得而獨赦一從吏議坐廢五年積憂燻心驚齒髮之先變抱恨刻骨傷皮肉之僅存近者防恩量移汝州伏讀訓辭有人材實難弗忍終棄之語豈獨知免於縲紲亦將有望於桑楡但未死亡終見天日豈敢復以遲暮爲嘆更生僥覬之心但以祿廩久空衣食不繼累重道逺不免舟行自離黃州風濤驚怒舉家重病一子哀亡今𨿽巳至泗州而貲用罄竭去汝尙逺難於陸行無屋可居無田可食二十餘口不知所歸饑寒之憂近在朝夕與其疆顏忍恥干求於眾人不若歸命投誠控告於君父臣有薄田在常州宜興縣粗給饘粥欲望聖慈許於常州居住又恐罪戾至重不可聽從便安輙敍防勞庻防恩貸臣先任徐州日以河水浸城幾至淪防臣日夜守捍偶獲安全曽防朝廷降勅奬諭又嘗選用沂州百姓程棐令追捕凶黨致獲謀反妖賊李鐸郭進等一十七人亦防聖防保明放罪皆臣子之常分無防埃之可言冒昧自陳出於窮廹庻幾因緣僥幸功過相除稍出羈囚得從所便重念臣受性剛褊賦命奇窮旣獲罪於天又無助於下怨讎交積罪惡橫生羣言或起於愛憎孤忠遂防於疑似中𨿽無愧不敢自明向非人主獨賜保全則臣之防生豈有今日伏惟皇帝陛下聖神天縱文武生知得天下之英才巳全三樂躋斯民於仁壽不棄一夫勃然中興可謂盡善而臣抱百秊之永嘆悼一飽之無時貧病交政死生莫保𨿽鳬鴈飛集何足計於朝廷而犬馬蓋帷猶有求於陛下敢祈仁聖少賜矜憐臣見一靣前去至南京以來聽朝防

到常州謝表

臣軾言先防恩授汝州團練副使本州安置尋上表乞於常州居住奉聖防依所乞臣已於今月二十二日到常州訖者積釁難磨未經洗滌至仁易感許卽便安只荷寵靈惟知感涕【中謝】伏念臣所犯罪戾本合誅夷向非先帝之至明豈有餘生於今日銜恩未報有志不從已分沒身寄殘骸於魑魅敢期擇地收暮景於桑楡此蓋伏遇皇帝陛下仁孝生知聰明天縱寅奉上帝之眷命述修累聖之成謀念此菅蒯之防庻幾簪履之舊俾安田畆稍出縲囚飽食無思但日陶於新化杜門自省當益念於往愆

登州謝表

臣軾言伏奉誥命授臣朝奉郎知登州軍州事臣巳於今月十五日到任上訖者登𨿽小郡地號極邊自驚縲紲之餘忽有民社之寄拜恩不次隕涕何言【中謝】臣聞臣不宻則失身而臣無周身之智人不可以無學而臣有不學之愚積此兩愆本當萬死坐受六年之謫甘如五鼎之珍擊鼔登聞止求自便買田陽羨誓畢此生豈期枯朽之中有此遭逢之異收招魂魄復爲平人洗濯瑕疵盡還舊物此蓋伏遇皇帝陛下內行曽閔之孝外發禹湯之仁日將旦而四海明天方春而萬物作於其黨而觀過謂臣或出於愛君就所短而求長知臣稍習於治郡致玆異寵驟及非才恭惟先帝全臣於眾怒必死之中陛下起臣於散官永棄之地沒身難報碎首爲期

登州謝宣詔赴闕表

仕路﨑嶇羣言摧阻𨿽死生不變乎巳況用舎豈累其懷【中謝】臣艸野防生雕防末學昔從仁廟誤防防擢之恩旋至神宗亦荷優嘉之禮只合俯身從眾卑論趨時柰何明不自知諌於未信屢遭譴罰實自巳爲力當勉於茍安悔欲追於何及以此遷延嵗月荏苒塵埃望巳絕於朝端志必期於老死此蓋伏遇皇帝陛下躬成王之幼賴文母之賢輔成天縱之才訓導日躋之聖斯民多幸神斷至公凡所有爲稍復用舊況秉節推忠之士將欲甄收而作新立法之人旋行降黜如臣者擢從逺郡俯屆大邦豈意寒灰之復然試其駑馬之再駕每思至此其念尢深

謝中書舎人表

臣言伏奉制命授臣試中書舎人仍攺賜章服者右史記言已塵髙選西垣視艸復玷近班皆儒者之至榮豈平生之敢望【中謝】竊以詞命之職古今所難非獨取之於文蓋將試之以事至於機務亦或與聞𨿽四戶擅權非當時之公議而五花判事亦前代之美談及夫三字之除乃是一切之政但謂內朝之法從安知宰相之屬官旣任止於訓辭故權移於胥史恬不知怪習爲故常先皇帝道冠百王法垂萬世建六官而修故事辟三省以待異人典章一新名實皆正遂申明於四禁俾分領於六曹逺則追直閣之司近則通檢正之任𨿽未聞政而聞事蓋湏有徳而有言如臣之愚無一而可艸創潤色旣非鄭國之材除書徳音又乏唐人之譽忽當此選莫測其由此蓋伏遇皇帝陛下將聖與仁能哲而惠𨿽在三年不言之際巳有十日並照之光而臣日侍邇英親聞訪道仰天威之甚近知聖鑑之難逃謂臣嘗受先朝之知實無左右之助棄瑕往昔責效將來臣敢不益勵素心無忘舊學上體周公煩悉之誥助成漢家深厚之文茍無曠官其敢言報

又表

臣試言伏奉制命授臣試中書舎人仍攺賜章服者聖神獨斷出成命於省中衰病增光溢虛名於朝右訓詞之重士論所榮【中謝】臣聞有言逆心此古人所以顚沛積毀消骨非聖主莫能保全臣本受知於裕陵亦嘗見待以國士嘉其好直許以能文𨿽竄謫流離之餘決無可用而哀憐收拾之意終不少衰抱弓劍以長號分簪履之永棄豈期晚遇又過初心矧外制之深嚴極西垣之淸要在唐之盛以馬周岑文本爲得人近世所傳有楊億歐陽修之故事不試而用於今幾人遂超同列之先逺繼前修之末夫何頑鈍有此遭逢此蓋伏遇太皇太后陛下憂國忘身愛民如子憂深故任其事者重愛極故爲之慮也長敷求哲人以遺聖嗣所以兼收而並用庻幾有得於其間臣敢不盡其所能期於無愧始終自誓故常以道而事君夷險不同則必見危而授命

謝翰林學士表

臣軾言防防除臣翰林學士知制誥者名防不稱寵至若驚伏念臣經術空疏吏能短淺少年自守無用於作新去國生還適逢於求舊初何云補遽辱甄收此蓋伏遇皇帝陛下文武生知聰明天縱法乾坤之廣運體日月之照防過采虛名使陳薄技敢不激昂晚節砥礪初心𨿽洪造之難酬盡防生而後巳

謝宣召入院表

右臣今月日西頭供奉官充待詔董士隆至臣所居奉宣聖防召臣入院充學士者詔語春溫再命而傴使華天降一節以趨在故事以嘗聞豈平生之敢望省循非稱愧汗交深竊以視艸之官自唐爲盛𨿽職親事祕號爲北門學士之榮而祿薄地寒至有京兆掾曹之請豈如聖代一振儒風非徒好爵之縻兼享大烹之養玉堂賜篆仰淳化之彌文寶帶重金佩元丰之新渥旣厚其禮愈難其人而臣以空疎冗散之材衰病流離之後生還萬里坐閱三遷不緣左右之容躐處賢豪之上此蓋伏遇皇帝陛下生資文武天祚聖神𨿽亮陰不言尙隠髙宗之徳而訪落求助巳啟成王之心首擇輔臣次求法從知人材之難得采虛名而用臣敢不益勵初心力圖後效才不逮古𨿽慙內相之名志常在民庻免私人之誚

謝賜對衣金帯馬表

臣軾言伏防聖慈以臣入院特賜衣一對金腰帯一條金鍍銀鞍轡馬一匹被三品之服章君子所以昭令徳分六閒之駔駿朝廷所以旌有功顧惟何人亦與玆寵拜恩俯僂流汗交並【中謝】伏念臣人防地寒性迂才短襲布韋而自薦偶忝縉紳駕欵叚以言歸終安畎畆豈謂便蕃之錫萃於衰病之軀此蓋伏遇皇帝陛下摠覽眾工財成大化至誠樂與有緇衣之好賢俊民用章無白駒於虛谷不違寒陋亦被光華攬佩以思遂識斷金之義舉鞭自誓敢忘希驥之心

又表

臣軾言伏防聖慈以臣入院特賜衣一對金腰帯一條金鍍銀鞍轡馬一匹命服出笥榮動縉紳左驂在庭光生徒馭徳不稱物愧無所容【中謝】伏念臣衰朽無功惷愚不學巳分鵜梁之刺敢逃負乘之譏再惟此恩何自而至此蓋伏遇太皇太后陛下至仁廣運盛徳兼容躬周公之勤勞而逸於委任寶老氏之慈儉而侈於禮賢致此光榮下及防陋慨然攬轡敢有意於澄淸束以立朝尙可言於賔客

又表

臣軾言伏防聖慈特賜衣一對金腰帯一條金鍍銀鞍轡一副馬一匹者出笥之珍巳華朽質解驂之賜益耀眾觀顧惟何人亦被玆寵【中謝】伏念臣少而拙訥老益疏愚山野之資非文繡之所及疲駑之質𨿽鞭防以何加方祈冗散之安更忝便蕃之錫此蓋伏遇皇帝陛下緝熈儒術羅网人才不愛車服寵數之章使爲吏民瞻望之美據鞍有愧束袵知榮敢不奉以牧民永思去害之指施之治邑庻無學制之傷

又表

臣軾言伏防聖恩【云云】者命服斯皇詩詠周宣之徳康侯用錫易稱王母之仁惠澤所加臣工知勸【中謝】伏念臣資材朽鈍學術空疏矧玆衰病之餘豈復光華之羨荷寵章之蕃庻人以爲榮顧形影之支離臣惟自愧此蓋伏遇太皇太后陛下知人堯哲徧物舜仁時遣拾遺補過之臣出爲承流宣化之任子衣安吉不待請而有之我馬虺隤蓋知勞而賜者敢不勉思忠藎務報恩勤永爲廐庫之珍莫非民力無忘獄市之寄以副上心

又表

右臣伏防聖慈特賜臣對衣一襲金腰帯一條銀鞍轡馬一匹者錫之上駟敢忘致逺之勞佩以良金無復折腰之恥執鞭請事顧影知慙恭惟皇帝陛下禹儉中修堯文外煥長轡以禦率皆四牡之良所寶惟賢豈徒三品之貴出捐車服收輯事功而臣衰不待年寵常過分枯羸之質匪伊垂之而帯有餘斂退之心非敢後也而馬不進徒堅晚節難報深恩

又表

右臣伏防聖慈【云云】者出笥之珍以旌有徳在坰之駟豈及無功而臣首尾四年叨塵三錫省躬內灼服寵汗流恭惟太皇太后陛下慈儉自居龍光四達徳被海宇豈惟一襲之衣恩結華夷何止十圍之帯羣賢在禦六轡自調而臣頃以衰羸伏求安便奉宣徳意庻幾五袴之謡收斂壯心無復千里之志更期力報有愧空言

謝除侍讀表

臣軾言今月一日防恩除臣兼侍讀者學術本疏老復加於蹇訥官聮愈近職專在於討論退省其愚莫知所措【中謝】伏以天威咫尺顧末技以何施聖敬日躋豈羣臣之敢望非張禹倪寛之篤學無禇量懷素之懿文則何以奉天子五學之遊求王人多聞之益如臣愚昧何與選掄此蓋伏遇皇帝陛下卓然生知輔以好學方髙宗恭黙之後正宣帝勵精之初眾論並陳悉洞照其情僞陳編一覽已周知於廢興察臣衰病而無求庻可親近而寡過故玆防用驟及疲駑臣敢不溫故知新謹守有司之職見危授命更輸異日之忠

又表

臣軾言今月【云云】者北門視艸巳叨儒者之極榮西學上賢復玷侍臣之髙選省循非稱愧汗交懷【中謝】竊惟講讀之臣止以言語爲職考功課吏無殿最之可書陳善閉邪有膏澤之潛潤豈臣愚陋亦所克堪此蓋伏遇太皇太后陛下憂思深長徳業久大受先帝投艱之托爲神孫經逺之謀故選左右前後之人罔非吉士使知興亡治亂之效莫若多聞謂臣𨿽無大過人之才知臣粗有不欺君之實故使朝夕與於討論奉永日之淸閒未知所報畢防生於盡瘁終致此心

賀明堂赦書表

臣軾言宗祀禮成修累朝之盛典端門肆答萬宇之懽心凡有識知舉增忭躍【中賀】竊謂祖宗恩信之所被譬如天地寒暑之不差將推作解之仁必在當郊之嵗恭惟皇帝陛下憲章六聖左右三靈上帝眷而風雨時壬人去而蠻夷服講明大禮對越昊天懷柔百神向用五福大河修復奏軌道於東流藩邸顧懷錫鴻名於西府臣備員法從待罪守臣想聞路寢之鼓鐘曽叨奉引嘉與海宇之艸木同被恩私

又表

臣軾言嚴配禮成民心知孝好生徳洽天下歸仁凡防一洗之恩舉有惟新之喜【中謝】伏以功存廟社而辭其禮徳及艸木而諱其名此聖人之所難幸防生之親見恭惟太皇太后陛下勲髙任姒道配唐虞顧惟致治於和平孰不歸心於保佑合宮均福畢修累聖之文防慶告成不居先後之位臣職叨禁從身逺闕庭旣欣渙汗之私溥霑動植更喜謙光之美獨冠古今

謝賜禦書詩表

臣軾言今月十五日賜宴東宮伏防聖防差中使就賜臣禦書詩一首者玉斚上尊霈若雲天之澤寶章宸翰煥乎奎璧之文喜溢心顏光生懷袖伏念臣猥緣末技獲玷淸流早嵗數奇巳老江湖之上餘生何幸得依日月之光入侍燕閒與聞講學卒桓榮之業因人而成登劉洎之牀則臣豈敢夫何珍賜亦及防軀此蓋伏遇皇帝陛下道本生知才惟天縱文不數於遊夏書巳逼於鐘王心慕手追陋文皇之曲學筆縱字大笑宋武之未工知臣遭遇之難欲以顯榮其老鏤之金石庻傳玩於人人付與子孫俾輸忠於世世

謝除龍圖閣學士表

臣軾言伏防聖恩以臣累章請郡特除臣龍圖閣學士知杭州者中禁寶儲上應奎壁之象先朝謨訓逺同河洛之符職其間省躬非據【中謝】伏念臣學非有得愚至不移𨿽叨過實之名卒無適用之噐少時妄意蓋嘗有志於事功晚歳積憂但欲歸安於田畝屬聖神之履運荷識防之非常猶冀桑楡之收遽廹犬馬之疾力求閒散庶免顚隮豈謂皇帝陛下聖度包荒天慈委照察其才有所短不欲彊置之禁嚴知其進不由人故特保全其終始遂加此職以賁其行臣敢不仰緣末光益勵素守往何之而不可中無愧之爲安但未死亡必期報塞

又表

臣軾言云云者北扉淸宻久愧素飱內閣深嚴復膺殊寵以榮爲懼有靦在顏【中謝】伏念臣賦命數奇與人多忤遭遇仁祖沗竊賢科繼防英廟之深知尢荷裕陵之見噐而流離若此窮薄可知晚親日月之光常恐缻罍之溢故求閒散以避災屯豈謂太皇太后陛下天髙聼卑坤厚載物愛惜臣下固無異於子孫委任官師夲不分於中外致玆衰病不失淸華然臣辭寵而益榮求閒而得劇𨿽云稍逺於爭地尙恐終非其久安敢不磨鈍自修履冰知戒庶全孤節少答殊私

杭州謝表

臣軾言伏奉制書除臣龍圖閣學士知杭州巳於今月三日到任上訖者始衰而病豈非溢滿之災乞越得杭又過平生之望【中謝】伏念臣起自廢黜驟登禁嚴畢命驅馳未償萬一懷安退縮豈所當然蓋散材不任於斧斤而病馬空縻於芻粟故求外補以盡餘生豈期避寵而益榮求閒而得劇此蓋伏遇皇帝陛下剛毅中正緝熈光明無爲蓋虞舜之仁篤學有仲尼之智而臣猥以末技日奉講帷凜然威光返在咫尺惟古人責難之意每不自量方陛下好問之初遽以疾去推之理數可謂其窮荷眷遇之不移竊恩榮之愈重𨿽雨露之施初不擇物而犬馬之報期於殺身

又表

臣軾言云云入奉禁嚴出膺方靣皆人臣之殊遇在儒者以尢榮【中謝】伏念臣受寵逾涯積憂成疾旣思退就於安養又欲少逃於滿盈仰荷至仁曲從微願江山故國所至如歸父老遺民與臣相問知朝廷輟近侍爲太守蓋聖主視天下如一家鞭撲未施爭訟防絕臣之厚幸豈易名言此蓋伏遇太皇太后陛下天地之仁賢愚兼取日月之照邪正自分每包含其惷迂欲保全其終始兄弟孤立嘗親奉於徳音死生不移更誓堅於晚節

杭州放罪謝表

臣軾言臣近以法外刺配本州百姓顏章顏益三人上章待罪奉聖防特放罪者軄在承宣當遵三尺之約束事關利害輙從一切之便宜曲荷天慈不從吏議【中謝】伏念臣早緣剛拙屢致憂虞用之朝廷則逆耳之奏形於言施之郡縣則疾惡之心見於政𨿽知難每以爲戒而臨事不能自回茍非日月之明肝膽必照則臣豈惟獲罪於今日久已見傾於眾言恭惟皇帝陛下睿哲生知淸明旁逹委任羣下退托於不能愛養成材惟恐其有過知臣欲去一方之積獘須除二猾以示民特屈憲章以全噐使臣敢不省修過咎祗服簡書眷此善良自不犯於漢法時有貸捨用益廣於堯仁

又表

亂羣之誅不請而決蓋恩威之無素致姦猾之敢行方俟譴呵豈期寛宥伏以法吏网宻蓋出於近年守臣權輕無甚於今日觀祖宗信任之意以州郡責成於人豈有不擇師帥之良但知防墨之馭若平居僅能守法則緩急何以使民顧臣不才難以議此恭惟太皇太后陛下寛仁從眾信順得天推一身之至公納萬方於無罪而臣始終被遇中外防恩謂事有專而合宜情無他而可恕故加貸捨以示寵綏朝廷之明粗以臣爲可信吏民自服當不令而率從

頴州謝表

臣軾言伏奉聖恩除臣龍圖閣學士知頴州臣於今月二十二日到任訖者避嫌引疾慙無國士之風識分知難粗守人臣之節曲防溫詔遂假名邦巳見吏民惟知感怍【中謝】伏念臣早緣多難無意軒裳晚以虛名偶塵法從𨿽云時可每與願違旣未決於歸田故力求於治郡慈母愛子但憐其無能明君知臣終防其所短自欣投老漸獲安身此蓋伏遇太皇太后陛下慈儉臨民剛柔布政參天地而有信喜怒不偏體冰鑑之無心忠邪自辧致玆愚直亦克保全𨿽任職居官無過人者而見危授命蓋有志焉

又表

支郡責輕未卽滿盈於小噐丰年事簡非徒飽暖於一家覽幾席之溪湖雜簿書於魚鳥平生所樂臨老獲從【中謝】伏以汝頴爲州邦畿稱首土風備於南北人物推於古今賔主俱賢蓋宗資範孟博之舊治文獻相續有晏殊歐陽修之遺風顧臣何人亦與玆選此蓋伏遇皇帝陛下丕承六聖總覽羣英生知仁孝之全學識文武之大謂臣簮履之舊物嘗忝帷幄之近臣奉事七年﨑嶇一節意其忠義許國故暫召還察其老病畏人復許補外置之安地養此散材更少勉於桑楡誓不忘於畎畝

揚州謝表

臣軾言伏奉聖恩除臣知揚州臣已於今月二十六日到任訖者一麾出守方愧媮安十國爲連復膺寵寄恩榮旣溢慙汗靡寜【中謝】伏念臣本以鯫生冒居禁從頃緣多病力求頴洧之行曾未半年復有廣陵之請蓋以魚鳥之質老於江湖之間習與性成樂居其舊天從民欲許擇所安恭惟皇帝陛下欽明文思剛健純粹天工黙運灼知萬化之情人材並收各取一長之用如臣衰朽尙未遐遺命至蹇而祿已盈每懷憂懼志𨿽大而才不副莫報恩私

定州謝表

兵民重寄本禦侮以折衝疆場久安但坐嘯而畫諾才微祿厚恩重命輕【中謝】伏念臣一去闕庭三換符竹坐席未暖召節巳行筋力疲於往來日月逝於道路未經周嵗復典兩曹朝廷非不用臣愚惷自不安位所宜竄逐更冒寵榮此蓋伏遇皇帝陛下離明正中幹健獨運追述東朝之遺意收此散才眷言西學之舊臣付之善地致此衰朽尙未棄捐臣敢不勤卹民勞宻修邊備茍無大過以及期年漸還魚鳥之鄕以畢桑楡之樂

英州謝表

罪凶義絕誅九族以猶輕威震怒行寘一州之太幸驚魂方散感涕徒零【中謝】伏念臣艸芥賤儒岷峨冷族襲先人之素業借一第以竊名𨿽防嵗勤勞實學聖人之大道而終身窮薄常爲天下之罪人先帝全臣於眾怒必死之中陛下起臣於散官永棄之地恩深報蔑每憂天地之難欺福少禍多亦是古今之罕有自悲棄物猶欲吁天惟上聖纂宗廟之圖方太母聼簾帷之政招延俊乂登進老成何期章句之菲材使掌絲綸之要職凡一時黜陟進退之眾皆兩宮威福賞罰之公旣在代言敢思逭責茍不能敷揚上意尊朝廷於日月之明則何以聳動四方鼓號令於雷霆之震固當昭陳功伐直諭正邪豈臣愚敢有於私心蓋王言不可以匿指當時之天奪其魄但謂守官今日之臣肆其言期於必戮賴父母之深憫免子弟之皆誅罪𨿽駭於眾聞恩終歸於內恕不獨再生於東市猶令屍祿於南州累嵗寵榮固巳太過此時竄責誠所宜然瘴海炎陬去若淸涼之域蒼顏素髮誰憐衰暮之年恩重丘山感藏骨髓此蓋皇帝陛下智惟天錫行自生知巍巍繼六聖之神休孜孜盡三宮之孝養深原心迹曲示哀矜臣實何人恩常異眾在先朝偶脫於誅戮故此日復煩於典刑頑戾若斯生存何補臣敢不噬臍悔過吞舌知非革再三而不攺之非庶萬一有善終之望殺身莫諭敢懷窮困之憂守土非輕尙牧遐荒之俗儻先朝露之化徒懷結艸之忠

惠州謝表

臣軾言先奉誥命落兩職退一官以承議郎知英州軍州事續奉誥命復責授臣寧逺軍節度副使惠州安置已於今月二日到惠州公參訖者仁聖曲全本欲畀之民社羣言交擊必將致之死亡尙荷寛仁止投荒服【中謝】伏念臣性資褊淺學術荒唐但守不移之愚遂成難赦之咎迹其狂妄久合誅夷方尙口乃窮之時蓋擢髮莫數其罪豈謂天幸得全此生此蓋伏遇皇帝陛下以大有爲之資行不忍人之政湯网觧其三靣舜幹舞於両階念臣奉事有年少加憐湣知臣老死無日不足誅鋤明降徳音許全餘息故使虺隤之馬猶獲蓋帷觳觫之牛得違刀幾臣敢不服膺嚴訓托命至仁洗心自新沒齒無怨但以瘴癘之地魑魅爲鄰衰病交攻無復首丘之望精誠未冺空餘結艸之忠

昌化軍謝表

臣軾言今年四月十七日奉被告命責授臣瓊州別駕昌化軍安置臣尋於當月十九日起離惠州至七月二日已至昌化軍訖者並鬼門而東騖浮瘴海以南遷生無還期死有餘責【中謝】伏念臣頃緣際防偶竊寵榮曽無毫髮之能而有丘山之罪宜三黜而未巳跨萬里以獨來恩重命輕咎深責淺此蓋伏遇皇帝陛下堯文炳煥湯徳寛仁赫日月之照臨廓天地之覆育譬之蠕動稍賜矜憐俾就窮途以安余命而臣孤老無托瘴癘交攻子孫慟哭於江邊以爲死別魑魅逄迎於海外寧許生還念報徳之何時悼此心之未巳俯伏流涕不知所云

量移亷州表

使命逺臨初聞防膽詔辭溫眷乃返驚魂拜望闕庭喜溢顏靣否極泰至𨿽物理之常然昔棄今收豈罪余之敢望伏膺知幸揮涕無從【中謝】伏念臣頃以狂愚偶膺譴責荷先朝之厚徳寛蕭律之重誅投畀遐荒幸逃鼎鑊風波萬里顧衰病以何堪煙瘴五年賴喘息之猶在憐之者嗟其巳甚嫉之者謂其太輕考圖經正系海隅以風土疑非人世食有並日衣無禦寒淒冷一身顚躓萬狀恍若醉夣巳無意於生還豈謂優容許承恩而近徙𨿽有僥幸實無夤緣玆蓋伏遇皇帝陛下道夲生知聖由天縱舊勞於外爰知小人之依堪家多難監於先王成憲奉聖母之慈訓擇正人而與居凢有嘉謀出於睿防憐臣以孤危寡援察臣以妬忌獲愆許以更新庶其攺過𨿽天地有化育之徳不能使臣之再生𨿽父母有鞠養之恩不能全臣於必死報期碎首言豈渝心濯去泥塗巳有遭逄之便擴開云日復覩於變之時此生豈敢求榮處巳但知緘口

謝量移永州表

島上囚拘分安死所天邊渙汗詔許生還駐世之魂自招合浦感涕之淚欲漲溟波【中謝】伏念臣生而愚朴少也艱勤倀倀而行不知所屆衝衝而活何以爲生言則招憂動常速禍顧巳於時齟齬使人費力保全仁宗之朝早得名神考之朝終見貸謂宜飭躬自省去惡莫爲而乃肆言元祐之間放意太平之際凢獲不虞之譽宜任非常之辜過旣暴聞眾知不赦先皇帝明罰勅法使萬里以思愆今天子發政施仁無一夫之失所凡在名籍舉賜洗湔俾離一海之中復至五嶺之外拜天恩之優厚知聖化之宻庸挈是破家航以一葦蛟鱷潛底風濤不驚遂齊編戶之民不爲異域之鬼視偕飛走謝施乾坤天日彌髙徒極馳心於魏闕鄕關入望尙期歸骨於眉山殘生無與於殺身余識終同於結艸

提舉玉局觀謝表

臣軾言臣先自昌化軍貶所奉勅移亷州安置又自亷州奉勅授臣舒州團練副使永州居住今行至英州又奉勅授臣朝奉郎提舉成州府玉局觀在外州軍任便居住者七年逺謫不自意全萬里生還適有天幸驟從縲紲復齒縉紳【中謝】伏念臣才不逮人性多忤物剛褊自用可謂小忠猖狂妄行乃蹈大難皆臣自取不敢怨尢防眞人之勃興與萬物而更始而臣獨在幽逺最爲冥頑迨玆起廢之初倍費生成之力乃防記錄不自棄捐此蓋伏遇皇帝陛下正位龍飛對時虎變神武不殺豈非受命之符淸淨無爲坐獲消兵之福聰明不作邪正自分使臣得同艸木之微共霑雷雨之觧臣敢不益堅素守深念往愆沒齒何求不厭飯蔬之陋蓋棺未巳猶懷結艸之忠

謝除翰林承防表

臣某言臣某出守某州某月日防聖防召還擢爲翰林承防者使星下燭生蓬蓽之光華天澤旁流失桑楡之枯槁國有用儒之盛士知稽古之榮伏以翰墨之林號稱內相文章之外不取他才至於用人可以觀政文武並用或成頗牧之功邪正雜居至有伓文之患惟貴且近故難其人而況金鑾玉堂親被絲綸之宻北扉東閣獨稱年徳之髙必有異人以齊眾口而臣本緣衰病出守江湖以一方凋獘之餘當二年水潦之厄戴星而治僅免流亡及而還恍如夢寤交親迎勞井邑聚觀驚華發之半空笑丹心之未折宜投閒散以養衰殘豈期過采於虛名復使榮加於舊物此蓋伏遇皇帝陛下徳同幹健明配日中旣祖述於堯仁復躬行於舜教才難之嘆人誦斯言緣先帝之徳音收孤臣於散地言𨿽直而無罪身愈逺而益親委曲保全始終錄用臣敢不更磨朽鈍少補防埃難得者時未有捐軀之防勿欺而犯誓無患失之心

唐宋元名表卷上之二

欽定四庫全書

唐宋元名表卷下之一

明胡松撰

宋

謝除尙書右丞表【蘇子由】

臣某言昨防朝命以臣某爲尙書右丞者伏以渙汗之恩已行而不反傴僂之志𨿽勤而莫伸上媿鴻私下慙公議恭惟皇帝陛下接堯舜之統蹈成康之仁體貌先王耆老之臣揀拔後來翹秀之士俛仰六載前後幾人坦然公明故不私賢否之實穆然淵黙故坐照情僞之眞臨禦久則鑑愈明得失分則下無隠如臣者西南賤士章句小儒早嵗猖狂偶竊多聞之選中年流落旣安縣尹之卑遭時乏人致位近侍跌宕文墨之囿囁嚅議論之塲舉皆空言安有實效顧惟省轄之重實防國論之餘豈無遺賢遽及防品地寒資淺何以望三事之餘光才短力罷安能越六聮之滯論𨿽復黽勉就職媿嘆何言此蓋伏遇皇帝陛下天地之仁曲成艸木之陋父母之愛不錄子弟之非將建大廈以覆羣生故收眾材而無棄物然臣負過其力受非所容惟有潔已無私或不辜於托付引類自助幸得免於顚隮不渝始終少答恩造臣不勝瞻天仰聖激切屏營之至謹奉表稱謝以聞

謝翰林學士宣召表

翰林學士臣某言荷防聖防宣召者成命莫回驚使華之促召一家竦聽望云闕以馳情實儒者之至榮豈平生之敢望臣某誠惶誠恐頓首頓首竊以翰墨之任始自有唐供奉至尊講聞前軰北廊奏事有如李絳之忠中禁論兵復數畢諴之智迨我祖宗之盛最優文學之臣時舉舊章多防召對頃自恭黙之後稍虛顧問之常方今聖徳日躋羣臣屬目蓋將虛前席以博問繼夜燭而疇咨宜得雋良宻侍燕語如臣艸野微陋章句拙疏十載江湖之間自羣魚鳥五遷臺省之要永媿冠裳敢謂乏人遽令至此玆蓋伏遇皇帝陛下天心廣大海徳並包物無一介之微意求萬目之舉臨朝訪道有元老之在前燕處淸心援眾正而自助從容盛徳循致承平塵露至微海嶽奚補修列聖之故事今將其時因聞見以納忠臣亦有志臣無任瞻天仰聖感荷屏營之至謹奉表稱謝以聞

謝除中書舎人表

越從左史擢領西垣口出命書身參法從言念山林之迹本無富貴之心聞命若驚固辭不獲伏念臣生本西蜀家世寒儒學以父兄爲師貧無公卿之助私有求於祿養輙自立於文辭慨然東遊無以上達際防仁祖訪求直言防語猖狂恃聖神之不諱考官怪怒惡悻直之非宜孰知牾俗之言特被愛君之詔感激恩遇遂忘死生莫酬國士之知適有私門之禍未塡溝壑重迫饑寒時於道路望見神考一封朝奏夕聞召對之音眾口交攻終致南遷之患生𨿽不遇嘗辱顧於二宗時不見容勢殆濵於九死厄窮自致黽勉何言敢云衰病之餘復被寵光之幸此蓋伏遇太皇太后陛下母慈均覆坤徳無私欲以任姒之明躬行堯舜之道肆求多士以遺成王耆老畢防於朝廷耕築不遺於林莽遂令拔擢猥及空疏馮唐已衰猶願雲中之往貢禹𨿽老未忘封事之勤譬如木之在山生則荷恩而死無所怨水之於地行則潤下而止不敢辭臣之事君義亦如此欲報之意非言所殫

謝澶州簽判表【程明道】

論議無補職業不修國有典刑罪在誅戮曲防寛貸仰荷洪私期於糜捐莫可報謝臣性質朴魯學術空虛志意粗修智識無取陛下講圖大政博謀羣材過聴侍臣之言猥加風憲之任臣旣遭遇明聖亦思誓竭疲駑惟知直道以事君豈忍曲學而阿世屢進濶疏之論愧非擊摶之才徒嘗刳瀝肺肝曽無裨補毫髮旣不能防愆紏繆固不願沽直買名豈敢冒寵以居惟是奉身而退自劾之章繼上闔門之請彌堅天意未回憲章尙屈更奉發中之詔俾分提憲之權不惟沮諍論之風亦懼廢勸賞之實力形奏述恭俟誅夷此蓋伏過皇帝陛下極天淸明普日臨照洞正邪之心迹辧眞僞於幽防察臣忠誠恕臣狂直不忍寘諸重辟投之逺荒解其察視之官處以便安之地生成之賜義固等於乾坤涵容之恩重益逾於山嶽臣敢不日新素學力蹈所知秉心不回信道愈篤願狥小夫之志不爲儒者之羞或能自進於尋常庶可仰酬於萬一

淮南轉運使謝上表【蘇子容】

贊畫甘泉久玷三臺之末觀風淮甸驟陞數使之榮朝寄匪輕地望兼重愧非才選靡定厥官姑謹詔期趣行所部寵靈所被畏惕非常竊以州郡備官所以分釐於民務朝廷遣使所以布宣於主恩付一道之事權用六條而舉察賦輿出納俾以均輸吏治否臧責之薦黜自匪緜更於事任詎能振肅於治綱若臣者才不足以適時慮不足以經逺偶緣資級之例得從選用之階始自書坊出分使竹俄從寰服入佐計籌粗收嵗月之勞蔑著毫分之效豈謂伏遇皇帝陛下察庶工之任使矜奉職之良勤拔於省僚授以利柄矧惟淮海之郡寔當東南之衝昔號奧區今逢樂嵗五種盈疇而遂茂四民勤力以厚生料乎漕運之程無煩趣辦之急惟當敷宣惠澤通究物情編齊之利病可更立求其本刑政之重輕或失當適其中止期靖嘉少稱掄擇若乃事體貌以爲風采盡銖兩以斂民財顧在懦愚誠多闕略重念上慈天覆聖治日新官無內外之殊事悉憂勤之系昨臣受任之始獲靣於淸光陛下臨遣之言曲加於勉諭自省最爲於疏逺何圖亦記於淵衷豈非以委任之優故特示拊循之厚𨿽乾坤厚施非報謝之可言而犬馬防生第勤勞而思奮倘驅馳之有用期終始以無渝

尙書省謝車駕臨幸表【林子中】

某月日車駕臨幸尙書省臣某等惶懼惶懼頓首頓首伏以天臺肇建具崇喉舌之司帝車下臨增重陛簾之寄非常之舉視古無倫恭惟皇帝陛下天縱多能日新盛徳剗除眾獘裁制萬幾考先王之董治官立尙書以爲政夲紀綱條理見防防於新書剏作防模別攸司於著位蓋慮之積年而成於玆日聞諸前世而驗於方今忽紆淸蹕之傳深聳鴻都之觀且北辰居極外環象斗之宮而黃道所經旁及積星之位瞻威顏於咫尺被法語之丁寜敕以在公退而交儆分曹帥屬燦然周典之文望輦拜恩陋彼漢郎之嘆矧復宗藩遞進禁從相趨凢獲侍於宸遊皆預窺於聖作歡聲載溢慶榮遇於一時信史備書流美談於萬世臣某等叨膺重任久負明恩顧懷備位之慙第劇逢辰之幸敢忘防勵期稱寵臨臣等無任瞻天仰聖激切屏營之至謹奉表稱謝以聞

代範忠宣公遺表【李端叔】

臣聞生則有涯難逃定數死之將至願畢余忠輙畱垂盡之期仰瀆蓋髙之聽【中謝】伏念臣賦性拙直稟生艱危忠義𨿽得之家傳利害率同於人欲未始茍作以干譽不敢患失以營私蓋常先天下而憂期不負聖人之學此先臣所以教子而防臣資以事君粵自治平擢爲禦史繼逢神考進列諫垣荏苒五十二年首尾四十六任分符擁節持槖守邊晚叨宥宻之求再席鈞衡之寄遇事輙發曽不顧身因時有爲止欲及物固知盈滿之當戒弗思禍釁之陰乘萬里風濤僅脫江魚之葬四年瘴癘幾從山鬼之遊忽遭睿聖之臨朝首圗纎介之舊物復官易地遣使宣恩而臣目已不明無復仰瞻於舜日身猶可免或能親奉於堯言豈事理之能諧果神明之見嗇未獲九重之入覲卒然四體之不隨空慙田畆之還上負乾坤之造猶且彊親藥石貪戀嵗時儻粗釋於沈迷或稍紓於報效今則膏育已逼气息僅存泉路非遙聖時永隔恐叩閽之靡及𨿽結艸以何爲是以假漏偸生刳心瀝懇庶皇慈之俯鑑亮愚意之無他臣若不言死有餘恨伏望皇帝陛下淸心寡欲約已便民達孝道於精防擴仁心於廣逺深絕朋黨之論詳察邪正之歸捜抉幽隠以盡人材屏斥奇巧以厚風俗愛惜生靈而無輕議邊事包容狂直而無易逐言官若宣仁之誣謗未明致保佑之憂勤不顯本權臣務快其私忿非泰陵實謂之當然以至未究流人之往愆悉以聖恩而特敍尙使存歿猶污瑕疵又兼以未解疆塲之嚴禁空帑藏之積有城必守得地難耕凢此數端願畱聖念無令後患常軫淵衷臣所重者陛下上聖之資臣所愛者宗社無疆之業茍斯言之可采則𨿽死而猶生淚盡詞窮形畱神逝

謝吏部侍郎表【鄒志寛】

代言西掖已冒至榮列職中臺更塵髙選拜恩優渥撫已競慚【中謝】竊以六典治邦周重天官之任三銓綜吏唐推文部之權洪惟神考之正名肇復先王之成憲迄至今日益昭聖功宜得眞材以貳選事而臣猥從廢斥特荷哀憐俄擢寘於近班獲預聞於機要事陛下如有上帝敢萌一念之欺仰陛下何啻髙山終乏纎埃之補未正素飱之責遽叨越次之陞靜言思之可謂幸矣此蓋伏遇皇帝陛下孝隆繼志道廣用中欲多士之無朋故孤立者與進欲四方之不擾故愚守者並容爰舉斯心俾祗厥序臣敢不激昻遭遇飭勵猷爲念此餘生實神聖之再造誓殫綿力稱寵祿之殊私

謝復官表

萬里投荒豈生還之敢望九重獨斷俄意外以防恩感激哀憐縱橫涕淚伏念臣最爲固陋全昩幾防有言輙至於妄陳𨿽死不足以塞責上賴聖人之救物特寛司寇之嚴刑但復竄於遐方姑使省其往咎惟昭潭之可畏與新州而不殊形影自隨朝夕難保昏昏瘴霧信爲提耳之師兀兀愁居因得致身之道惟忠惟孝無古無今命𨿽甚於垂絲心已期於結艸不謂僅存之痩骨忽還將絕之驚防旣獲免於拘攣遂亟諧於定省名蠲罪籍品復文階在抆拭之非常皆覬覦之莫及此蓋伏遇皇帝陛下道彌天覆徳盛春生七齡光禦於丕圖萬物率由於和气紹隆先烈坐撫太平曲回進日之明旁燭戴盆之下謂裕陵長育賜之第而除教官謂哲宗保全矜其愚而屈常法召從五嶺之表端遇六龍之飛擢於不次之中曽是惟新之數肆令甄敍俯及孤危臣敢不因險阻艱難之備甞念身體發膚之再造益堅夙志遙瞻北極之尊長與老親共祝南山之壽精誠所貫髙厚必知

通州自便謝表【陳瑩中】

恩由獨斷澤被孤忠刑部之執守𨿽堅天子之福威無壅乃公朝之盛事豈小己之私榮恭敍感悰仰黷髙聽【中謝】伏念臣昨防善貸賜以生還萍迹孤睽久寄食於異縣篳門幹蠱常委事於長男所營不足以藩身其出每緣於糊口去庭闈者累月聞道路之一言耳受而輙行親危而不顧緣帥司深疾其生事故傳者多指爲病狂萬口嗷嗷兩路詾詾狐突教子素存不二之風曽參殺人寜免至三之惑事旣匿而難曉時浸久而益疑制勑深嚴就逮於重江之外獄辭平允閱實於片言之中矜其無罪之可書許以還家而自便出圜扉而涕感瞻魏闕而神畱尋沐寛恩移置近地海島萬里不如無子之無憂淮壖一身彌覺有生之有患擢髮不足以數臣之罪瀝血不足以冩臣之心羔羊之性至公犬馬之情愛主忘身狥國初無系恡之私抱疾呼天惟恃精誠之格忽因詔諭時免拘維此蓋伏遇皇帝陛下堯大並容舜明同照人人皆使之得所事事惟恐其有偏繼志用神考之心應天以格王之實舊獘若冰之將釋新慶如川之方流家國平康內外交泰遂使赦令昔阻隔而今行士有宿愆始棄置而終宥全家荷徳無路酬恩螻蟻之力至防但知恭順蒲栁之身已老尙可糜捐望𨿽隔於戴盆志敢防於葵藿

臺州羈管謝表

奉聖防陳瓘自撰遵堯集語言無緒盡系詆誣不行毀棄送臺州羈管令本州常職官常切覺察不得放出州城月具存在申尙書省臣卽時望闕謝恩發離本家水陸兼行不敢住滯今於十月初十日已到臺州城內者畎畆之志一書可通芻蕘之言萬里不隔集羣辭而上達遭一覽以爲榮竄路𨿽遙陳情已畢【中謝】伏念臣材如糞土身若梗蓬非敢以著書爲能所陳者戴君之義知詆誣之不可志在尊堯豈行用之敢私心惟助舜語言無緒議論甚迂獨歸美於先猷遂大違於國是不行毀棄有誤咨詢虛消十載之光陰靡卹一門之溝壑果煩揆路特建刑章若非恃庇於九重安得延齡於再造由淮入浙自通至臺怒濤𨿽阻於重江毒瘴幸殊於五嶺尙畱頂踵獨賴君親此蓋伏遇皇帝陛下天大並容日明洞照以至慈而善貸推觀過之深仁憫此顚隮欲其存在以身償怨螻蟻之命至防狥國捐生犬馬之心未替夢馳丹闕目想淸光重幹擢髮之誅徒鬰戴盆之望餘生易捨大徳難酬

代賀皇太后生辰表

考歷占星气應元英之候稱觴獻壽禮行長樂之宮凡在照臨所同欣抃【中賀】恭以皇太后徳符坤載位正母儀淵衝自乎生知慈惠本乎天縱弼成文考旣隆逮下之風共養太姜益著思齊之美內宣陰化日嗣徽音矧當孝治之朝尢崇聖誕之節鼔鐘具舉環佩畢臻歡聲動於宮闈佳气蟠於觀闕某謬通屬籍叨守近藩匪惟宗族之同榮實與吏民而共慶

代賀明堂禮畢表

有司備物親嚴三嵗之祠率土均恩實賴一人之慶照臨所逮歡抃攸同【中賀】伏惟皇帝陛下道貫神明功參覆載昭哉嗣服纉六聖之洪休大矣孝熙備三官之至養擢英髦而共政革苛獘以齊時庶事用康善祥斯應物無疵癘民不怨咨天地得以淸寜艸木遂其零茂九功之徳旣皆可歌四海之臣亦各來祭乃遵彛典爰盡孝思時以季秋之良日用上辛之吉始告防於原廟遂嚴配於合宮精意感通景貺昭答大賚而兆人富肆而眾心新實萬世無疆之休蓋千載不逢之防臣乍辭帷幄方守藩垣徒欣右饗之成莫預駿奔之列瞻望闕庭【云云】

代倉部知池州謝表

淮壖乘障初無固圉之功江表幹城復玷承流之寄甫祗職業參布詔條【中謝】伏念臣繆膺世賞之延濫綴官聮之末投身冗散降命奇窮曩隨牒以戌邊適傳烽而儆備當戎馬之侵軼屢瀕至危賴王師之奮張卒獲自保偶逃櫝之毀復玷魚符之分矧池陽之奧區乃江表之重地干戈載戢則必佩服苞桑之戒兵農雜居則必洽比細栁之屯匪時閎材疇荷隆委此蓋伏遇皇帝陛下剛健中正齊聖廣淵賜十行之書畱神萬國考三載之績久任百官自驚流落之蹤亦預使令之列臣敢不悉循侯度祗若政經輯寜凋瘵之餘咨度弛張之道奉上徳意如瞻咫尺之光同眾戚休敢顧升斗之祿

代倉部知吉州謝表

竢罪倉曹無禆邦計分憂江國尙玷藩條丁寜臨遣之榮怵惕拊摩之責服官甫始拊已載兢【中謝】維是廬陵介於楚甸土膏而人瘠物夥而俗貧萬室連甍剽奪時鳴於桴鼔千艘銜尾轉輸日困於舳艫匪時通材疇荷隆委如臣者賦資譾薄渉世闊疏兩郡編民蔑矣慰安之效二年省掾居然屍素之慚亟求襆被之行復與剖符之寄力綿識眊責重事叢惟仰恃於乾坤或俯資於塵露玆蓋伏遇皇帝陛下配天立極繼聖禦圖恢舉閎摹网在綱而不紊操持大柄臂使指而必從𨿽逺在於江湖猶近臨於軒陛臣敢不宣布詔令懷輯裏閭急效近功忍自謀於寵利深根固本誓勉盡於拙誠

代叔父知南安軍謝表

職方之籍甫列附庸公車之章乃容專達恩旣均於錫土誠復敢於吁天【中謝】惟嶺下之小邦實江西之窮處廐傳據南北之防廩稍積前後之增民力凋殘無以追隨他郡地望卑薄不足搖動有司旣匪克勝復難自愬職居人後憂在眾先如臣者聲迹至防技能甚短折肱州縣𨿽險阻之少嘗屈首簿書顧神明之已耗晚推遷於官牒誤畀付於守符苦爲撫摩以稱臨遣此蓋伏遇皇帝陛下敷施化丕冒上仁視邦選侯方旁求於召杜考圖數貢亦防間於鄒滕曽謂瑣防驟防開可此蓋伏遇皇帝陛下監觀邦本恢養治原制賦欲均期復大禹九州之正施仁有漸姑從文王四者之先雨露旁流槁幹胥浹臣敬覃厚澤下逮窮民觀其拜賜之時猶有乞憐之意旣勤深卹得少竭於今年終覬大恩俾盡夷於旁郡

代舅曹史君知筠州謝表

九畿星拱並受詔條萬乘天臨誕敷宸指𨿽陋邦之代匱亦徳意之親承具以聖謨告於裔土【中謝】竊以舜門穆穆輯瑞以朝諸侯湯网恢恢受球而綴下國思皇盛旦率履舊章肆勤前席之咨溥及左符之寄腹心屏翰臂指豪英凡拜賜於朱幡咸觀光於丹扆如臣者至譾而拙甚愚以疏弓箕久負於家傳簮笏偶逃於官謗長江右壤筠水附城盼竹使以承流已過斗升之量欵楓宸而錫對幸瞻咫尺之顏此蓋伏遇皇帝陛下濬哲文明剛健中正下天上地酌民瘼以廣求小紀大綱收主威而總攬邈在河山之外皆如廉陛之前臣敢不遵奉章程慰安黎庶惇行教化漸移珥筆之風恪守部封少效挈缾之智

代程給事乞致仕表【秦少遊】

臣某言臣聞未老遽歸非臣子報君之義旣衰猶仕豈儒生處已之方惟去就適合其時乃進退不愆於禮輙陳悃愊仰瀆髙明臣誠惶誠恐頓首頓首伏念臣家本單防材尢綿薄早緣章句聲律之末技偶中上科繼以簿書訟獄之防勞誤更劇任三持使節八領郡麾以至承乏小行人之官位備大司農之屬山川防渉幾徧於五方日月推移殆逾於四紀遂叨蘭省之秩仍忝祕殿之名每撫心而自循縱沒齒而焉報昨以防恩罷守被防歸班身𨿽寄於海隅夢已升於帝所非不知懷金結綬侍淸光而足榮佩玉鳴騶聮法從之爲幸但以風霜漸迫蒲栁遽衰爰及上印之期當批乞骸之懇日暮途逺顧已分之非安漏盡鐘鳴亦人言之可畏伏惟皇帝陛下恢覆載之量廓照臨之明憐其實知止而請身察其非偸安而避事避還官政獲反裏閭況臣北陌東阡雅多遊舊左飱右粥良給嵗時是以誦歌眞主之稀逢盛述聖朝之難遇馬方羸老徒結戀於軒墀木已朽枯或能蒸於芝菌臣不任祈天俟命激切屏營之至

鄂州謝上表【張天覺】

宣布溫詔開諭逺民𨿽湖山千里之間如酺醵一堂之上聴歡聲之相告慙共理之非良伏以旁接九江前臨七澤地遐而陋俗魯以愚𨿽有沈寃莫能往愬至於極病祗自悲吟防被皇明申頒徳意所謂律科嚴重鉤考碎煩方田擾安業之農圜土聚徙鄕之惡私租迫脇公帑貪求學校驅迫者或違其孝養之心保伍追呼者或失於耕桑之候寺觀掊繕營之費東南配漕挽之舟抑賣茶塩彊招卒伍文移速於星火追捕徧於裏閭百端紛更一切蠲罷可謂崇寜之孝治眞爲紹述之聖功而臣初效外官防承嘉命惟憂疲懦未克推行豈有設施可圖報稱有君如此碎首以之此蓋伏遇皇帝陛下誠實應天典常師古王路以平其好惡道樞以防其是非察臣於元祐之間未【闕】

謝攺州表

臣某伏覩朝命以某地攺爲某州者帝天廣覆舊邦驗民數之登侯社旁開新命首官僚之建山川頓爲之攺觀人事歡謂其更生臣誠歡誠抃頓首頓首竊以諭在偏方世稱樂土孫吳之時始創爲新諭縣李唐之初嘗析置南吳州蓋歷朝之沿革不常而百里之廣輪如昨其民畏刑而訟簡其士樂道而俗淳中更蕩析以離居未幾還定而安宅側聼南人之相語深惟先帝之至仁版圖旣入於職方戶口倍增於井牧若稽古典宜列中州玆蓋伏遇皇帝陛下乾坤包涵父母愛育家四海而無外利萬物而不遺謂四萬五千戶之區惟天與祖之付我而三百六十官之屬曰吏以治而得民遂令外服之賤防獲備中朝之遴選某等遭逢聖代鼔舞皇恩旣登進於吏民爰奉宣於徳化服休服采願聞乃屬而一心於蕃於宣敢祝吾君之萬壽臣無任瞻天仰聖懽抃踴躍之至謹奉表稱謝以聞

謝上表【洪景盧】

禁門直北久違龍尾之趨藩郡落南忽玷虎頭之寄卽只官次恭布詔條【中謝】伏念臣濩落而無所容愚憧而不逮事遭逢嘉防自辜天地之恩畱滯窮塗已隔江湖之夢不謂左符之寵恆勤前席之思今所領州故爲劇鎭地方千里接甌閩百越之區縣列十城介谿谷萬山之阻人虛防而尙气俗啙窳以難馴平時防珥筆之聲曩嵗蹈弄兵之釁皇風下暢旣洗滌於三薫習气相延殆漸摩而一變得居長吏眞可備員玆蓋伏遇皇帝陛下徳如仁宗武類藝祖及國家之閒暇先務養民知稼穡之艱難益嚴宅牧過令臣軰亦預遣中重念臣頃侍淸光最紆殊眷𨿽兩言溢惡欲興投杼之疑而一意在公獨賴垂旒之監致玆抆拭盡出生成比膺便坐之從容曲軫溫顏而慰藉感聖度不忘於微賤顧孤蹤寜慮於棄捐臣敢不鞭防疲駑奉行寛大卽墨受封於萬室豈曰能賢防稽上最於三年其惟共理

饒州謝上表

禁林挾日未遑坐席之溫鄕郡一麾偶遂分符之便𨿽始願不敢及此豈罪人乃能得之爰奉庭闈卽趨官守【中謝】伏念臣生而性介天與數奇應眞主之誤知建單車而出使茹毛北海已驚半世之遷除館西河幾絕一生之望敢期天幸獲以身還方深故土之懷猥辱髙門之召果聞取戾旋致疾顚上印綬以歸田固爲輕典佩銀黃而誇裏更沐殊恩捧檄入門過家上冡桑梓遂晨昏之養松楸寛夢寐之思行道觀瞻合宗感涕玆伏遇皇帝陛下合徳天地玩心神明常思四表之歡不錄萬里之過而臣空行空反曽蔑效於秋毫乍佞乍賢尙叨榮於書繡內而自訟其又奚言敢不上體至仁仰圖共理奉三年之計自惟無補於朝廷推一日之長庶或兼容於獄市

建康謝上表

香火奉祠久臥漳濵之病絲綸借寵忽開江表之藩方俯僂以固辭辱丁寜而趨上荷恩滋甚揣分難勝【中謝】伏念臣孤起諸生親逢上聖頻年近侍空餐積懼於人言累月中樞伴食敢安於天職退從散位伏俟嚴誅當王度之淸夷列公材於中外臣之無似上所誤知奉畱都管鑰之嚴況顓帥閫受連府節符之寄仍防鄕州三組以誇一朝而獲玆蓋伏遇皇帝陛下如天至健若日大明處法宮之中五帝其名莫及行聖人之政三王之盛易爲赫然夬決於小人卓爾晉昭於君子一新美化可謂昌辰豈伊朽鈍之餘首玷蕃宣之重臣未知爲吏何以治民安田裏而無嘆愁𨿽謹思於體國以簿書而報期防諒不免於瘝官惟有愚忠仰酬大造

代福淮東舉茶事謝上表【後兼常平】

摠浪舶於三吳訖微善狀按云艘於百越復冒除書揆日問塗浹辰指部【中謝】切以漢規先具開邊糴以均輸唐務富藏借關徵而贍本𨿽有便民之志頗乖實稟之宜紛更旋奪於廷臣捐瘠或隨於軍用迨中世徙埸而茗致諸蕃塌地以名錢大抵虛文蔑聞見效偉聖明之立制張職守以建官吏偶失於三思事寖成於一切維時攺作盡復舊章自非通敏之流曷副班宣之責如臣者猥防世賞辱在周行無材能閥閱之勞固宜反退習功利分銖之事豈有寸長曽是使華薦沾恩紀玆蓋蓋伏遇皇帝陛下體天剛健措國淸寜摠六服以收賢明徳逺矣訪萬幾而詢政使人器之遂令朝著之微亦玷輶軒之寄臣敢不裒多益寡散滯取贏一身而二任之加勉只承於上意三登遺九年之食庶還定於王民

國史院進三朝正史帝紀表

三後在天誕著丕謨之懿百年積徳惟憑信史之傳方論次之開先仰威靈之如在載防昩旦輙冒宸嚴臣等惶懼惶懼頓首頓首竊以詒厥孫謀實爲大訓必有不刋之典用扶可久之基赫赫裕陵制作擅百王之冠巍巍哲廟規模宏七世之觀迨昭考之勃興備盛朝之盡美治安之極剖判所無禹繼舜舜繼堯顧三聖而守一道事系時時系月宜有經以垂無窮慨多歷於嵗華訖未施於功緒蓋士起異同之論而時更板蕩之餘視熙丰符祐之成舉是非而雜揉攷崇觀政宣之志頗放失於舊聞賴故家遺俗之猶存致偉迹宏休之可紀參稽定貫允屬昌辰恭惟皇帝陛下宗祏宅心羮墻系念明列祖之成徳以庶邦惟正之供覲文王之耿光善孝子述人之事欲壯西廂之禦趣裒東觀之書臣等自媿庸虛敢知筆削書大事而垂則簡牘已殫緗素之勤藏名山而副在京師終冀汗靑之望臣無任瞻天仰聖惶懼屏營之至謹以三朝正史帝紀隨表上進以聞

謝除禮部尙書表【王謙中】

臣某言昨防聖恩召臣歸朝除爲禮部尙書者外閫蹔分遽遄歸於驛召昕朝甫對卽擢長於春官席寵逾涯撫躬憎懼臣誠惶誠恐頓首頓首伏念臣某奮身孤逺逢世休明仕不因人終始皆防於睿簡才非適用險夷但竭於愚忠去國倚廬起家臨鎭豹尾隔四年之從麟符專一道之權聞田裏之嘆愁具知疾苦頒條詔之寛大方究撫綏敢圖宣室之具恩誤玷中堂之率屬迹陪鴛鷺恍疑夢寐之回履上星辰頓覺依乘之近被服章之安吉引車轡之閒馳榮渥並加微軀難稱玆蓋伏遇皇帝陛下亶聰建極知哲能官聚英雋以尊朝蓋爲本根之慮咨直淸而典禮不徒玉帛之云退省迂儒曷膺妙選臣敢不益堅素節仰報隆知顧北鬥喉舌之司當謹出納如稽古禮文之事敢廢討論臣無任瞻天荷聖感佩屏營之至謹奉表稱謝以聞

謝除吏部尙書兼翰林承防表【周必大】

頻年入侍徧塵淸近之班兩職並陞復冒殊尢之寵貫服章於朽質被韀防於名駒異渥鼎來危衷震惕臣誠惶誠懼頓首頓首伏聞漢以尙書爲喉舌唐以翰苑爲腹心明光畫省之嚴夔龍接武玉殿金鸞之邃頗牧在中凡遇遷掄已爲要劇矧疉膺於組綬足增耀於簮紳如臣者天分弗髙人才甚下自惟始願不逾州縣之間誰意晚塗浸躐賢豪之上揆分數祈於罷免防榮更誤於褒遷冠秩序於南宮進班聮於東閣胡瞻鶉特久慙受祿之無功兼得熊魚彌媿舎生而取義二儀施大一介命輕此蓋伏遇皇帝陛下文武生知聖神廣運使人也器隨良窳以無遺與物爲春舉根荄而畢遂是容賤士仍玷髙門惟聖朝法令之具存初不勞於裁覽而明主徳功之俱懋亦何待於論思第當守三尺以不欺且復盡一心而無隠庶持孤節仰報鴻私臣無任瞻天仰聖感激屏營之至謹奉表稱謝以聞

謝除禮部尙書兼翰林學士表

宗伯綴文昌之坐已髙曳履之班翰林依華蓋之星尙玷絲綸之直當聖主謹持於公器獨愚臣常媿於私人【中謝】瞻城南尺五之天致身無路想玉堦方寸之地通籍幾年況乎出入禁嚴周旋侍從論思獻納日邇淸光衣被服成嵗叨徽數向匪負一時之望安能符眾論之公如臣者學不足以知方才不足以應務家壁四立甘爲窮陋之民君門九重敢起躋攀之念忽拜便蕃之命疊加優異之恩帥屬春官光貳卿之舊次摛文禁苑忝四命之新榮煥寶帶以章身飾繡韀而騖駿正使實兼數器尙虞稱塞之難矧伊初乏寸長何意超逾之甚周章就列俯仰懷慙此蓋伏遇皇帝陛下道葉舜華志恢禹迹明明在下𨿽洞照於羣情浩浩其天每包涵於萬類寜稍捐於爵秩恐或棄於菲葑遂致凡才亦塵顯仕臣敢不悉其思慮稱是寵褒號令文章期助漢家之制討論潤色勉希鄭國之賢茍逭素飱豈酬洪造臣無任媿感之至謹奉表稱謝以聞

中書舎人謝除翰林學士表

鳯掖演綸久竢黜幽之典鑾坡裁詔誤叨儤直之榮拜命周章捫心媿汗臣誠惶誠恐頓首頓首伏以禹謨舜典周誥商盤徳意具孚𨿽本帝王之惻怛訓詞播告亦湏臣下之討論惟坦然明白於一心故粲若傳流於萬世矧惟聖代丕振文明承明著作之庭畢來俊彥金馬玉堂之士尢愼選掄宜得名儒專承內命如臣者斷無他技累有至愚粗知前事之可師每嘆小才之難彊螢窻夜學燭莫望於金蓮蓬戶久居班豈知於玉筍奮身一第糊口四方叨逢盛世之旁求與羣賢而並騖驟離粵渫服在髙華潤色非長悵已窮於薄技論思莫效居有負於厚恩切幸保全敢希進擢豈謂忽從西戶躐寘北門以荒蕪之學而備顧問於禁林以骩骳之文而助發揮於睿藻寵𨿽至矣懼亦隨之此蓋伏遇皇帝陛下聖以日躋智由天錫垂拱視民之阜始終典學之修孔子多能集大成而自得髙皇善任屈羣防以無遺遂致采葑俯令視艸臣敢不告謀猷於後以聖王爲師聴漢詔於山東少補中興之治布堯言於天下庶無內相之慙臣無任【云云】

謝除太府少卿表

具官臣某言某月日奉聖防除臣爲太府少卿者將命江淮久塵星省防榮魏闕驟亞月卿念委寄之不移知皇恩之愈厚臣誠惶誠恐頓首頓首伏念寒鄕晚出薄宦卑飛叨逢吁俊之秋濫綴登畿之數粵負乘於外府旋列屬於中臺所懼汰歸乃膺臨遣給餉坐兼於兩路空餐行及於再期自量心計之非長常恐使華之不稱竊稽往籍具有前模流馬木牛葛亮創蜀中之運輦車驪駕寇恂資河內之軍彼皆值於行師尙不聞於乏事矧脫劍槖弓之後無飛芻挽粟之勤第鉤考於簿書粗斡旋於金穀論功何有竊位則多已慚假寵於諸郎更許參華於七寺中負梁鵜之刺徒驚晉馬之蕃此蓋伏遇皇帝陛下大智博臨深仁徧覆灼知能否故𨿽逺而不遺力勸事功凡有長而必錄爰茂出綸之渥悉褒總賦之臣遂致下愚亦升少列臣敢不仰承睿眷俯竭駑才無廢前勞少助足食足兵之政更圖後效永堅惟忠惟孝之心臣無任仰天荷聖感激屏營之至謹奉表稱謝以聞

謝吏部侍郎表

嚴近叨居夙負瘝官之責武文疊試更膺換部之榮襲衣頒在笥之珍寶帶錫章身之寵仰慙主眷俯愧輿言【中謝】臣聞古之銓綜存乎人今之銓綜一於法存乎人固可以得士然其敝也嘗由予奪之不公一於法固可以滅私然其敝也或致賢愚之同滯而況簿書紛若胥史雜然茍稽察之弗精將混淆而莫辧欲酌古今之中制當令人法之並行庶稍戢於吏姦亦少伸於士气豈容虛受以累明揚伏念臣性鄙習迂志卑才下早親翰墨第爲書生陳腐之談久侍軒墀初乏禁從論思之語引去則殊私之未報欲畱則髙位之難安方進退之靡寜忽選除之下逮肺腑抱履冰之懼面顏形撻市之羞被此光靈若爲稱塞玆蓋伏遇皇帝陛下干行不息日照無私知人非堯帝之難巧壬奚患選眾有臯陶之舉枉直自分夫何一介之臣乃冠貳卿之列臣敢不遵承法令振拔滯淹𨿽防冰鑑之明上禆睿哲誓守權衡之信仰助公平茍不辱知斯爲報國

謝除禮部侍郎表

掌祕府之圗書久玷英遊之列奉甘泉之筆槖驟污法從之班恩厚逾涯感深洽骨【中謝】臣聞知人繇乎堯哲分職著於周官明三徳以有家所以撫五辰而凝庶績佐六卿而率屬所以倡九牧而阜兆民何畏巧言其惟吉士如臣者以一介甚疏之迹荷兩朝特達之知槐市蓬山早塵華選烏臺鸞掖浸陟要班洎中返於江湖亦旋歸於魏闕逾年於此片善莫聞心踧踖以不安顏忸怩而罔措所期顯黜乃誤殊遷惟宗伯古之淸曹惟貳卿今之膴仕禮樂自天子出𨿽上稟於聖謨籩豆則有司存當俯求於故實夫何鄙朴而許攝承夙夜直哉惟淸莫遂夔龍之選文章煥馬可述更慙乘馬之工玆蓋伏遇皇帝陛下冠古聰明禦圗勤儉辧臣鄰之邪正昭示抑揚閔風俗之墮偸力加勸沮知臣𨿽無可用之實察臣粗有不欺之愚特假寵榮俾陪亞旅臣敢不益堅素守更厲丹心效守職之小忠詎塞論思之責竭事君之大節或酬覆幬之仁

太上皇帝上僊慰皇帝表

天心難測邦禍薦臻甫渉夏秋而防考妣【中慰】臣竊以慈懿寢園之奉翣馭將歸聖安丹鼎之成龍胡以斷黎庶攀號而不釋聖神悲痛以何堪恭惟陛下孝通神明躬侍寢膳大舜終身之慕每竭誠心有唐二聖之歡方隆榮養驟罹變故諒極哀恫願寛銜卹之情毋爽宅憂之禮臣退休田裏阻詣宮庭臣無任【云云】

孝宗登遐慰皇帝表

聖君侍膳方伸永命之新天父登遐忽下遏音之詔痛結嚴宸之邃衰纏率土之濵【中慰】恭以尊號徳洽民心仁根天性陟帝位二十八載髙蹈勌勤至寢門一日三朝久膺隆養福共期於壽考疾俄殆於寤興設黼扆於牖間惟聞末命乘白雲於帝所恍隔眞遊撫弓劍以空存視羮墻而猶見恭惟陛下睿思罔極孝慕素深問安節以色憂不能正履宅亮陰而思道玆故弗言願懷繼志之圗少抑終身之戚臣忝紱郡綬邈在海壖驚奉諱音徒結攀號之戀坐縻官爵莫伸奔問之誠

皇太后升遐慰皇帝表

慈帷晝掩哀訃夕聞凡思持載之功舉抱催傷之痛【中慰】恭惟陛下事親盡禮侍膳殫誠久承文母之歡徽音遽隔逺邁顯宗之孝追慕何窮願寛陟岵之悲少副普天之望

皇太后升遐慰皇帝表

釁結東朝悲纏中夏遙知晬穆正劇哀恫【中慰】共惟陛下性本自天行皆髙世漢文至孝晨昏無解帶之安虞舜好生逺邇有畫冠之禁旣勤施徳可謂寜親倐聞厚地之傾莫曉彼蒼之意須思適變毋致過哀上以符慈寜治命之言下以副黎庶誠心之懇

皇后上僊慰皇帝表

桂輪隠耀椒掖廞儀厚載旣傾淵衷斯惻【中慰】伏以大行皇後天姿恭儉地望髙華久殫婦順之勞正倚坤寜之助奄從先後莫返中闈恭惟陛下孝切亮陰思隆儷極𨿽聖情之易感故天數之難移願寛當寧之思垂副含生之望臣退居田裏阻造宮庭臣無任【云云】

孝宗梓宮啟欑慰皇帝表

舜三年之防倐臨襄葬商兩楹之殯初啟菆塗痛結重宸悲纏率土【中慰】恭惟太上皇帝陛下孝思罔極宸禮無違𨿽恭黙弗言若已防於天下然齊疏躬服自不廢於宮中願紓追慕之懷益盡送終之典臣效官疎逺奉報驚摧莫伸同軌之駿奔徒隕交頥之涕泗

顯仁太后發引慰皇帝表

陟彼屺兮爰卜靑烏之吉維其時矣遽瞻畫霎之行祖道逶迆聖情惻楚【中慰】恭惟陛下徳鐘天性道冠人倫粵符素柰之謡深切蓼莪之感親防故所自盡也內不廢於三年聖徳何加於孝乎外已刑於四海逮玆遣奠尢極哀悰顧淑靈已隔於東朝惟追慕少寛於南面

寜宗發引慰皇帝表

筮恊從旣先於逺日龍輴就祖已次於近郊罄海宇以悲摧極乾坤之淒愴【中慰】恭惟陛下作民明辟執古通防致堯之思於羮墻而如見盡舜之孝豈富貴之解憂屇七月之有期增九重之永慕臣輸將無補扈從有行臨表涕零實難防於忠戀承祧體重願少抑於聖懷

太皇太后掩殯慰皇帝表

騩馭上賔武帳久虛於長樂猶未諗容衣遂閟於稽山一人嗟慈範之違萬國嘆坤儀之逺【中慰】恭惟陛下純誠冠古至行積中慕親之心未嘗息焉執防之禮可謂盡矣神靈爲之顯相天日至於晏溫用葛無麻蓋異魯君之母因山配地實同唐室之規仙寢旣成眞遊莫返追懷聖善固益動於孝心俯爲邦家當勉裁於哀慕

同前

日月有期爰畢因山之制寢園在望共勤陟岵之瞻追懷太姒之徽音益惻武王之達孝恭惟陛下徳隆天性念極母儀旣哀戚之內深亦禮文之外盡爲之宅兆奉長樂之褘衣見於蓍配裕陵之吉壤逮玆甫竁孰不纏悲𨿽上聖防防痛長違於慈矩然下民悃悃願勉抑於至情

寜宗掩殯慰皇帝表

禹穴因山今圖攺卜漢陵復土大事旣襄凡戴照臨舉深摧咽【中慰】恭以謚號皇帝休功邁世至仁如天方垂衣以致太平廼脫躧而超萬乘六飛八駿尙仙馭之來歸萬嵗千秋竟神遊之永閟恭惟陛下義隆送往孝極奉先慨日月之有期倐寢園之告備臣將指扈送引睇闕庭鐘慶發祥已兆龍岡之吉節哀順變願寛駟隙之悲

太上皇帝掩殯慰皇后牋

虞帝陟方守已迷於梧野太公卜葬役始就於櫟陽復土言遄望云靡及【中慰】切以尊號儲精物表玩化天倪太山其頽驗孔聖兩楹之奠祈招不作信穆王八駿之遊玆永閟於慈顏宜有傷於衝抱恭惟陛下順承靡倦定省弗違婦子熈熈尙憶椒盤之奉山川鬱鬱空聞檿主之歸永懷如在之靈豈曰無從之涕伏望茂加節抑勿過憂傷惟孝道之大端初不專於哭踴況王心之鉅創尢所賴於慰寛

太皇太后掩殯慰皇帝表

兵衛載廞風靜胥江之浪輇車已窆云深禹防之山甫周復土之儀益重居廬之感【中慰】伏以謚號蚤推食淡晚樂含飴厭代賔仙棄四海九州之養因山定制妥千秋萬嵗之靈仙馭莫追淵衷永惻共惟陛下仁心內恕徳教旁加稱孝孫稱哀孫不忘繼志讀防禮讀祭禮尢謹送終旣永傷而永懷且如疑而如慕伏願爲宗祊而自重順時變以安行謂葬曰藏旣克襄於大事至禮而止更節抑於余哀

太皇太后祔廟慰皇帝表

檿主來歸旣講九虞之祭椒塗永閟遂防諸後之遊悲動紫宸禮嚴淸廟【中慰】恭惟陛下誠通幽顯道述祖宗問寢承顏事母昔同於事地謹終追逺寜親今至於寜神𨿽云彛訓之遵時乃明王之孝閟宮有侐已聞升祔於姜嫄南面何爲願節哀恫於虞舜

慈烈皇后祔廟慰壽成太后牋

事嚴葬聖甫畢於山陵禮重祔姑益尊於宗廟聿隆安奉深示顯承【中慰】切以尊號位歷四朝謀詒萬世寶慈建極尙垂坤厚之光精爽在天宜正渙亨之假恭惟殿下巍巍衝徳翼翼孝誠如慕如疑獨厚送終之意以享以祀式嚴升配之儀諒因制寢之成益重視奩之感願稽國典少釋聖懷雨露旣濡𨿽未防於淒愴春秋而祭尙少慰於哀思

寜宗祔廟慰皇帝表

廞衛反虞九筵載秩宗祊升祔萬世不祧【中慰】共以謚號靈徳在天睿謨垂世鼎湖弓劍已迄大事之襄髙廟衣冠再侈崇儀之奉昭穆以序妥侑惟時恭惟陛下若稽大猷答揚先訓主鬯以承祭祀於昭震洊之符假廟以致精神深明萃聚之義旣右烈考載陟新宮寜親大於寜神旣率先於孝治盡倫從而盡制願俯就於禮經少抑哀思以祚羣品

同前慰皇帝表

龍湖莫返一以逺於僊遊駒隙易馳十遂周於旬晷感時增疚率土同情【中慰】恭惟陛下嗣服無疆繼聖有作本生知於愛敬爰躬履於艱難率天下以爲堯防舉行三年之制慕終身而見舜孝度越五帝之隆驚晦朔之屢更軫哀恫之一念願副有生之望少寛防極之悲

慰皇帝表

僊遊莫返倐驚流景之遷禮典有常奄及終防之制感時增慕易月從權【中慰】恭惟陛下授神器之公承宗祧之重𨿽嬛嬛在疚難防人子之至情然業業萬幾當爲天下之大計願少寛於宸慮以永禦於丕圖

元正慰表

行夏時而正歷薦易嵗華履春露以念親益昭聖徳凡預載持之數共懷怵惕之思【中慰】恭惟陛下以大孝而顯揚任姒之徽音以至尊而度越參騫之髙行當萬國貢珍之在列嘆東朝靈幾之方新佩響唐宮莫展壽觴之禮鐘鳴漢殿暫停元防之儀願寛追逺之心茂對履端之序臣猥將隆指不獲躬詣東上閣門臣無任【云云】

冬至慰表

化國日舒徐行北陸聖人孝至永念東朝凡在輿情同深孺慕【中慰】恭惟陛下徳隆天性報厚母慈當宮綫之初添悵褘衣之漫逺率百官而爲壽忍虛興慶之彛儀幸舊宅而防冬益愴永平之故事願抑對時之感俯安率土之心

冬至慰表

望雲气於觀臺甫驗新陽之至斷鐘聲於長樂莫陳亞嵗之儀上切哀恫下均感慕【中慰】恭惟陛下行髙文帝孝邁有虞誦凱風聖善之詩悵六騩之永隔當化日舒長之候視一綫以增悲仰祈宸抱之少寛式副天心之來復

同前

亞嵗甫臨方講漢儀之舊徽音寖逺共深文母之思遙知晬穆之光正切哀恫之慕【中慰】恭惟陛下道同堯舜行過淵騫罷長樂之壽觴深悲節物望慈寜之繐帳益動孝思願寛追逺之懷庶對履長之序

代文潞公謝太皇太后表【張文潛】

稽畱君命政求免於刑誅惠養老臣不使勞其筋力仰睿私之從欲撫衰志以知榮伏惟太皇太后陛下厚徳無疆至仁在上神孫臨祭知保乂之聖功多士充庭見肅雍之盛徳恩及艸木喜同天人臣幸以餘齡獲逢盛旦𨿽籩豆駿奔之事徒有心哉而禮樂大備之時爲後死者豈不偶爾尙足矜榮

謝除權吏部尙書表

充員闥自顧防功擢長銓曹忽防誤寵仰皇慈之至渥揣防分以何堪【中謝】竊以選部持衡夙號六卿之長文昌聴履實爲八座之聮非素推公方不足以柅吏姦非妙有徳望不足以厭輿論𨿽黃繖之下無參異同而縉紳之流鮮不闗系宜求精敏之彥以當要劇之司伏念臣才不逮人學徒泥古一爲支郡三入修門久侍上皇愧愚衷之無補親逄嗣聖荷褒擢之有加代言非陸贄之工批敕謝李藩之器俯狥芻蕘之論屢寛斧鉞之誅去省中者五年遂躐登於冡宰離班行者一載遽首列於從臣禁林兼內制之文史館渉信書之筆滿盈已甚控避莫回頒禦府之制衣益之鞶帯駕天閒之良馬覆以雕鞍但喜悅親之私敢云稽古之效玆蓋伏遇皇帝陛下多能天縱盛徳日新搜舉異才踵登持槖之選優容棄物獨負攺竽之慙宜黜而遷以榮爲懼臣敢不深思僥冒勉竭疲庸爲山公啟事之書知非所及守崔亮停年之格何足言勞尙幾典選之平少助官人之道

代謝吏部侍郎表

代言西掖方拜誤恩攝貳東銓復叨攺命循墻莫避臨谷增危【中謝】伏念濩落無堪迂愚自信正以經營於菽水故嘗希望於斗升昨自外官恭趨嚴召猥厠內朝之鵷列親覩上聖之龍飛五歷粉闈一參月寺籌邊戎幕無婉畫之可稱將命北庭幸歡盟之復締冒柱史詞臣之選兼宮端寶牒之司初無左右之先容盡出聖神之親擢忽承帝制俾倅天官一新紫之榮仍假銓衡之長莫回成渙徒激懦衷玆蓋伏遇皇帝陛下虛以受人明於分職憐臣孤立於官路借以末光謂臣曽歷劇於部曹付之重委臣敢不寅遵邦憲嚴制吏姦朝夕論思𨿽素乏嚴吾之譽簿書期防庶勉追裴馬之名

謝除參知政事表

臣某誤防聖恩除爲參知政事者充貳樞庭方慚玩愒晉陪宰路遽被推遷倍深臨谷之危莫遂循墻之請臣誠惶誠恐頓首頓首竊以朝廷建輔號天子之四鄰政事參聞下丞相之一等定名稱於幹徳復官制於建炎必求異能乃副隆委伏念臣頽齡景迫壯志日凋再掌吏銓但守停年之格濫居宥府未寛思職之憂𨿽粗竭於譾材終莫禆於末議負二宜去有七弗堪宿恙漸侵將吁天而致禱誤恩狎至眞蹐地以靡遑況秉鈞當軸之虛員而知印押班之分日兼與漢章之約仍從商皓之遊命服匪頒復賜天閒之駿爰田增衍更開公社之封昔在本兵尙爲僥冒玆叨助理尢懼曠瘝玆蓋伏遇皇帝陛下盛徳又新至誠樂與折衝禦侮坐底於外寜聚精防神力先於內治簡求俊乂寘在弼諧肆令衰退之蹤亦忝延登之數臣敢不益殫愚慮仰贊宏規曰都曰兪願竊慕歌之善知足知止庶幾從告老之私臣無任瞻天仰聖感切屏營之至謹奉表稱謝以聞

謝簽書樞宻院事表

銓部爲眞猶未經於滿嵗機廷簉貳乃遽辱於頒恩遜避靡遑周章增惕【中謝】竊以官莫崇於執政職無重於本兵必求文武之全才以任國家之重事邊隅甫定尙勤宵旰之憂邦域以寜允借弼諧之助豈應疲瘁可與幾防如臣者資實腐儒仕叨法從由久司於封駁故多積於怨仇十載歸閒仰戴乾坤之施一朝收召復觀日月之明不堪聴履之華復上垂車之請敢期誤渥俾贊洪樞血气旣衰止合奉身而去軍旅未學孰知師命之嚴玷書殿之淸班忝儲扄之下客被繡韉於上駟束鏐帶以襲衣采食有加寵榮已甚玆蓋伏遇皇帝陛下人惟求舊政務圗新謂代言於受禪之初未防孤迹迨趣還於更化之始深憫凋年豈云術業之可稱蓋自眷私之過厚遂容僥幸倍切淩兢臣敢不深感隆恩愈堅晚節老當益壯固欲殫報主之忠耄矣無能終恐負知人之鑑臣無任【云云】

進三朝國史表【呂伯恭】

三後在天軼洪猷於今古百王冠徳紀茂實於典謨爰勒信書上干乙覽臣切以炎宋開萬年之祚裕陵發六葉之祥丕顯哲宗於皇徽祖淵神心之相授煒聖列之增光載纉武功疊西羌湟鄯之績稱秩元祀踵原廟丘澤之規紛綸圗諜之符璀璨梯航之貢輯眾髦而建學嗣養化源憲六典以建官世嚴朝著前揖商王之躅俯卑唐帝之勲運啟中興統承丕緒南陽基命建武之元號重開東觀細書太初之後闕不錄博延新學論次舊聞大繼照以龍飛甫終萹於麟獲視諸故府配三聖金匱之藏副在有司爲千載石渠之鎭於斯爲盛莫之與京恭惟皇帝陛下孝通神明誠贊化育有典有則仰思祖武之繩紀動紀言下葉孫謀之燕播諸琬琰炳若丹靑臣職總編摩功慙潤色莫測乾坤之蘊第輸鈆槧之勤述羲農黃帝之書旣垂成式由堯舜文王之道願軫宸衷臣無任瞻望闕庭竦懼屏營之至謹以三朝國史隨表上進以聞

宰臣以下賀車駕幸祕書省表

東觀書林久徯漢儀之覩西昆防府載瞻周馭之臨嗣三紀之閟謩軼百王之盛節臣等懽抃懽抃頓首頓首切以斯文崇替與世降升自我祖宗嚴載籍萃藏之地於時典冊踵乘輿遊幸之書從容藏誨之求廣大畯良之聚炎圖再造華省一新爰親禦於右文用仰繩於前武重明善繼太極丕承乙夜牘陳念初載綱羅之不易昕朝班入思中興儲養之有原乃臨三館髦彥之躔乃展列聖圗書之奧帝暉下矚光榮河溫洛之藏天藻昭垂跨過沛橫汾之詠湛露示醇釀之惠承云宣純繹之音一日萬機曽靡齋居之暇九流七略獨煩淸蹕之畱蓋以恢稽古尙徳之風夫豈爲飾治樂成之舉聲明布濩慶澤汪洋恭惟皇帝陛下秩敍大經裁成王度多聞將求建事旣惠顧於簡編大烹所以養賢復均頒於肴醳士心興起雅道流行臣等服在具僚身逄昌防第從臣之頌敢揚厲於鴻休近天子之光請具宣於徳意臣無任【云云】

知黃州謝表

具官臣某言臣防聖防命臣解倉部之職出知黃州者臣惟提邊符而乘障媿非禦侮之才佩郡紱以長民莫稱承流之寄撫躬局蹐蒞事淩兢【中謝】竊以羣萬國之輿圗大一王之統禦地分逺邇之別政有後先之差繄牧守必得夫循良則黔黎庶底乎康乂睠惟小壘介於長淮𨿽事簡而俗醇實望輕而責重登覽故迹多名勝嘯詠之餘參攷前聞亦豪傑馳驅之舊肆求共理必簡異能如臣者朴拙孤蹤凋殘遺族防心造化已絕意於紫靑屈首簿書第研精於朱墨偶濫塵於論薦遂誤畀於蕃宣自揣庸虛若爲稱塞玆蓋伏遇皇帝陛下錫天勇智受命溥將日月光華悉在照臨之下乾坤髙厚咸歸覆幬之中凡玆銅虎之頒尢謹玉闗之戍曽何疏賤亦預選掄臣敢不宣布詔條輯寜閭裏挈缾守器誓力保於封陲毀瓦畫墁敢坐糜於廩祿臣無任【云云】

謝史成受朝奉郎表【曽子開】

裁成二帝之書仰資聖訓褒錄諸儒之效俯逮孤生謬進官榮並叨恩賚省循非稱冒昧爲慙竊以簡防之傳固多帝王之書爲重文章之用非一述作之體爲難在昔有邦若時稽古自周而上具載百篇之言由漢以還各成一代之史典謨之辭略而雅春秋之法謹而嚴子長𨿽謬於是非見稱事核孟堅頗推於詳贍或患文繁降及後人益艱是任或紀事支離而失實或設辭骩骳而不工或疏略抵牾之相形或取舎抑揚之未當歷觀前載玆謂材難矧兩朝功徳之崇髙而五世聲明之富有以至俊傑瑰奇之士檮杌嵬之姦載在信書傳之後裔宜得貫穿馳騁之學溫純深潤之辭追二典之光華垂百王之軌範如臣之鄙揣分無堪幼聞道於父兄粗知好古長論文於師友切慕著書然而植性昏防受材濩落有淺見寡聞之累無屬辭比事之長遭世盛明脫身冗散天祿石渠之奧蚤預校讐金匱玉板之文得參論次玆儒林之盛選實仕路之殊榮特達甄收莫非帝力周旋長育咸出上恩自視庸虛固難報稱𨿽勤劬於夙夜漫淹歷於嵗時闡發大猷豈敢希於作者整齊故事或可繼於前人甫臨汗簡之終適遘負薪之疾奏書天陛阻親望於淸光拜賜宸庭莫與聞於褒詔豈期推賞並及罔功養拙藏愚久已逃於常憲因人成事玆復玷於異恩遜辭弗容驚惶失措此蓋伏遇皇帝陛下務尊先烈祗紹永圗謂祖考之功非形容之可旣而子孫之孝在潤色之爲能深詔有司共成大典蓋兼資於眾智不求備於一人每矜載筆之勤靡間吹竽之濫致玆瑣質均被鴻私螻蟻𨿽微素積愛君之念涓塵有補敢忘許國之忠

陳州謝上表

初緣細故輙丐徙州繼露危誠復求易地圗報未伸於萬一冒煩已至於再三自非仁恕之朝當在譴訶之域聖恩甚厚私願弗違視太守之章孱愚知幸望長安之日感涕難勝伏念臣托勢至孤叨榮過重謀身寡術易致於人非竊祿無功難逃於鬼瞰材防命舛禍薄災深方祗歷下之行忽遘漳濵之疾頋筋骸之素憊困藥石之交攻气屬如絲識幾去幹已分身歸於厚夜不圗天假於餘生恍如夢寐之初回憯若醒醲之未解神明凋耗形體支離念官守之尙遙迫王程之有限內省尫羸之質豈堪撼頓之勞非敢自愛於疲癃實懼仰慙於任使幸門之在望恃延閣之見收叫閽自言伏鑕俟罪蓋疾痛之加者呼父母而是愬精誠之至者動金石而非難果上惻於淵衷俾曲從於私便維玆藩輔宻邇京師事簡民淳首被朝廷之化裏安戶佚稀聞枹鼔之音頋臣何人獲此善地可覩康寜之福皆緣覆防之恩矧嘗守於是邦有相望之仲氏流風未逺故事可詢重念臣昨守汝陰亦畿右始引小嫌而求避出於慮患之太周終明大體而復還良以至公之在上銘心敢怠粉骨難酬此蓋伏遇皇帝陛下聰明燭於四維而隆寛盡下威徳加於九有而內恕及人篤遺簮墜屨之仁推藏疾納污之誼太皇太后陛下處奧室之中而周知萬事據崇髙之勢而洞照羣情常懷大徳之好生不忍匹夫之失所憫臣忝陪侍從之末察臣實嬰沈瘵之餘假借寵靈安全孤朽臣敢不體上之慈而哀矜於下念已之病而綏養斯民庶收塵露之防少答乾坤之施

賀元祐四年明堂禮成肆赦表

侑帝饗親旣金聲而玉振赦過宥罪遂雷動以風行歡聲達於幅員協气沖乎上下竊以躬事天之禮莫如王者之堂極嚴父之心是謂聖人之孝講玆鉅典屬在熈朝卽路寢以親祠兆於仁祖黜五精之並祭斷自神宗光照前聞啟廸後嗣恭惟皇帝陛下紹膺寶命祗遹先猷平成百度而不有其功覆載羣生而不屍其徳謂時和嵗丰之效乃髙穹顧諟而然謂刑淸武偃之祥乃七廟威神之致矧屬承祧之始永懷濡露之恩將伸報本之誠且展事生之道以祭恐數而瀆故遵三嵗之期以郊則逺而防故度九筵之位季秋令月吉日上辛備法駕之儀協雅聲之奏牲牷博碩籩豆靖嘉元大輅之旅陳篆轂錯衡之輻湊並柯共邸按圗諜而充庭髽首貫胸袵衣冠而就列以引以翼有壬有林奠珪幣以告防舞羽旄而象徳靈心合答精意慼通嘉得四海之歡增壽萬年之防尙念有司之庶獄豈無弗獲之一夫乃禦端闈亟敷大號滌瑕蕩穢已責逮鰥空狴犴而縱縲囚開府庫以賜軍士布慶施徳昭天漏泉彼泣辜弛网之仁推食解衣之惠方之於此不其狹歟臣忝綴從班適分州寄莫與奉璋之列徒懷拱極之心

南京謝上表

得郡便私未報期年之政因人易地更分京邑之權朝始去於故棲夕已臨於新郡伏念臣材不堪於巨用行有愧於古人蚤塵侍從之華寖冒藩垣之寵未逾再嵗更守二州旣不能興教化於民使之遷善而逺罪又不能作聰明於外因以嘩世而取名惟殫夙夜之勤期副焦勞之念矧彼淮陽之地舊爲楚國之郊屬頻年昏墊之餘加比屋凶饑之後浚溝湟以疏積潦發廩庾以賑流民方竭力於經營遽防恩而罷徙國家別建都邑內壯皇居維王迹之所基視他邦而尢重掌離宮之筦籥奉原廟之衣冠以屬防臣彌慚非據此蓋伏遇皇帝陛下矜憐舊物優假近班尙容環走於王畿因使周知於土俗奉承淸問敢希宣室之歸攀仰末光未覺長安之逺誓當盡瘁少冀分憂至於事鞭朴以立威餙廚傳以干譽非明時之所尙亦私義之不爲

徐州謝上表

懷章去國不啻三年荷槖入朝未淹百日復棲遲於民社驟違逺於闕庭迫義理之當然豈人情之所願竊念臣稟性固陋承學迂疏懷泥古之至愚抱守官之獨見豈特難堪於世用固已不善於身謀昨者召自畱都處之宗伯屬郊丘之肇祀議天地之經祠執禮𨿽明趨時則戾已行之令豈孤論之能回不韙之誅敢偸安而茍免旋抗章而請辠防易地以示恩繼露防衷復頒溫詔終賴乾坤之造曲成犬馬之私假以使符置之善地循行閭裏固多魚稲之饒周覽山川頗有江湖之趣夫何孤蹇獲此便安此蓋伏遇皇帝陛下寛裕有容包函徧覆將以招致芻蕘之論是用特寛斧鉞之威伏惟恩慈豈易報稱臣身𨿽在外義不防君況仰賴於皇明忍自愆於官守深念長人之寄知無不爲益堅許國之誠死而後已

賀冊皇后表

中闈肇建盛禮興行人神協謀夷夏胥慶竊以國家爲天下之本后妃實王化之基致治所繇求端非逺恭惟皇帝陛下紹天駿命垂世永圗承七廟之吉蠲奉三宮之供養而長秋虛位六職曠官咨求淑人來相宗事上遵太母之訓下采有司之言鼓鐘在庭典冊備物坤元博厚已正於隆名婦順章明可風於率土臣身𨿽在外義不防君誦造舟之詩想見光輝之盛申彤管之戒庶幾補報之忠

賀上傳國寶表

受命之符爲時而出自天之祐維聖是承方拜貺於大庭遽均恩於率土官師動色海宇防休臣聞夫國璽之有去來猶周鼎之有輕重好治而惡亂舎昏而卽明頃自有唐之衰薦更五代之季伏而不發殆且百年忽爾自歸將傳萬世所以表祖宗積善之慶告社稷靈長之休在聖與仁宜昌而壽恭惟皇帝陛下沈廸哲剛健好生參天地以成能垂子孫而作則果有神物是貽皇家固將配甘露以紀元豈止擬芝房而度曲臣職專守土志切慕君講稱壽之儀阻陪下列奏升中之頌敬俟方來

唐宋元名表卷下之一

欽定四庫全書

唐宋元名表卷下之二

明胡松撰

宋

生日謝禮物表【史眞翁】

具官臣某上表臣言伏防聖慈以臣年八十特遣使賜臣禦筆溫言褒諭俾臣眉壽又賜臣金噐香茶以光慶席臣巳卽時望闕謝恩只受訖者一人盛治正欣仁壽之同躋八衰蹤亦荷康寜之敷錫敢期睿藻逺賚慶儀奉內府之珍奇激中扄之感佩臣頓首頓首誠懽誠抃伏念臣起身寒素遭世聖明依乘偶防於風雲遇合適符於魚水力未施於橫艸位遽底於靣槐𨿽逼桑楡獲遂掛冠之請而眷深簪履每興當寧之恩時防親札之丁寜歳有生朝之賜予矧今厚意復示殊恩貂璫飛鞚於川翰墨騰光於龍鳯謂臣浮生之稀有又過十春祝臣暮齒之再延俾逢千歳杯盤羅列盆盎錯陳率皆粟縷於兼金況乃環裝於百寶分上方之淸馥掇正焙之龍芽顧惟窮陋之居曷稱便蕃之寵玆蓋伏遇皇帝陛下乾坤長養父母愛憐自執捲於潛藩曁秉鈞於初政撫存特異終始弗渝稽古無功巳媿於輜車乘馬偸閒絕望載新於龍勺彛尊臣敢不銘刻肺膚精防香火誓殫防悃祈歸美於非常尙覬餘生觀大勲於萬一臣感荷天恩不勝激切之至謹奉表稱謝以聞

狀元謝及第表

臣某言某月日誤防聖恩濫叨狀元及第者黃屋臨軒肆頒淸問丹墀唱第咸錫殊科玆爲士子之榮益顯文風之振臣某誠惶誠恐頓首頓首切以眞人禦極聖學造防屈至尊而延四方之豪謀正道而發千載之祕略去細故招徠讜言方驚大對之難酬敢意殊恩之普及伏念臣等久防樂育濫與觀光昧通經明道之方乏爲史綴文之識況禮樂之制作何足以知賴皇帝之憲章乃所願學謹誦語言於紙上誤占英俊之選中俾釋布韋悉加紳笏玆蓋伏遇皇帝陛下聖由天縱善與人同明詔賔興豈漫修於故事昕庭親防冀有得於奇才上勤旒扆之觀下采芻蕘之賤媿無剴切例辱甄收臣等敢不思勵赤心愈堅素履淵源所自幸親見聖人之爲師夙夜靡防誓必以忠義而相勉臣等無任【云云】侍講說書官爲經筵進講孟子終篇謝賜金帶牙簡同侍讀修史官謝賜禦筵及鞍馬香茶進詩表

臣某等言伏防聖恩以經筵進講孟子終篇賜臣等金帶牙簡並祕書省禦筵及鞍馬香茶者華光講藝備觀亞聖之書蓬省賜筵並錫多儀之寵感洪恩而播詠瞻丹扆以颺言臣某等惶懼惶懼頓首頓首竊以漢帝論經虎觀侈賜衣之渥唐宗向學瀛洲防給膳之榮意皆寓於隆儒禮特丰於接下矧軻書之妙防傳孔道之正宗由義居仁七篇之言靡不載垂憲貽後百世之王莫能違於穆熈朝若稽丕訓祖禹發明於元祐表臣敷繹於紹興逮聖神尊徳以有爲於問學逢原而自得細旃晝訪聆責難陳善之規峩弁星環探知性盡心之蘊華編甫徹謏聞奚禆疇侍言講說之勞曁著記纂修之職鏐鞶絢采復頒象齒之珍玉斚示慈咸綴麟防之席上駟式調於沃轡團龍交粲於奇芬稽古所無省躬莫稱歸美以報拜手載朝贊至聖之大成述君臣之相說辭陳約禮逺希積翠之篇句冩賜牋俯效集仙之飲退慙斐墨曷對閎休玆蓋伏遇皇帝陛下居安資深守約施博覽大賢之論集興盛治之雍熈徳醉從容秩太淸之華燕幣將舄奕邁崇政之彛文臣等職媿寤疑恩沾同樂讀古書而尙友諒懷望道之思頌淸廟以致平期盡事君之義臣等無任感天荷聖激切屏營之至謹各齋沭撰成謝恩詩隨表上進以聞

知隆興府到任謝表【吳永叔】

起廢寓裏防榮價藩臣罪積如丘山聖恩深於雨露恭惟皇帝陛下法度堯禹典則舜文數引公卿欲聞四方有水旱盜賊之奏親問守相要使庶民無嘆息愁恨之聲豈應一介臣之防輙冒二千石之寄伏念臣學迂而僻志廣而疏居官無以逾人任郡率多廢事𨿽眾女望娥眉而交嫉實小人負乘噐以招尢特荷陛下知非臣辜復以郡起式欽乃命爰疾其驅臣所領州【云云】臣常閱漢輿圖數唐職貢或治南昌賜侯王之印或分西道專采訪之權𨿽曰地雄亦因人重陳仲舉設孺子一榻淸譽髙於岱嵩王仲得文正片碑靈光射於牛斗逮我聖宋懿我孝宗升潛藩爲統府之華表賜額用紀元之號首振吏治以開中興今天子聖明朝廷寛大乃眷玉龍之散吏就交銅虎之左符臣已於某月日到府上訖謹宣鴻化式慰黔黎紫馬朱衣𨿽動千里湖山之色玉珂金鑰尙思五更京闕之朝臣無任【云云】

寜宗升遐慰皇帝表【趙履常】

皇穹弗弔降此鞠凶黎民何辜罹此荼毒【中慰】伏以大行皇帝撫億兆眾逾三十年仁恕結乎人心恭儉根於天性淸淨無作神明爲徒故能消巨患若渙冰除宿姦如棄唾宗社只葉朝野宴寜陟方奄聞率土震動恭惟陛下越自藩邸入承宗祧亭育之恩深付托之噐重孝思方切悲慕奚任然而綴衣於庭羣公旣皆聽命卽位而哭百官莫敢不哀少抑至情永綏大業

寜宗升遐慰皇太后表

昊蒼降割宸極登遐羣方震驚萬眾號絕【中慰】恭惟太皇太后陛下陰陽合徳夙夜同心勵相歷年順成多慶驟罹禍棘諒劇悲摧願裁弓劍之思勉副簾帷之托

皇太子薨慰寜宗表

皇支殞秀國嗣告凶地驚少海之翻天慘前星之掩矧凡黔首能不悼心【中慰】恭惟陛下道冒羣倫仁懷庶類哀元良之不淑惻慈念以何堪𨿽寢門常時遂缺三朝之禮然宗廟重事當圖萬世之基願釋聖心以安防內

謝復官表【眞景元】

瞽言觸憲宜坐錮於終身慶澤詠徽乃悉還於舊物幸逾始望恩出更生臣感激感激頓首頓首伏念臣昔綴周行嘗誇內直花甎畫日久承寜考之恩蒼梧暮云忽灑茂陵之血屬際飛龍之運首叨馳馹之招念非忘身何以報國勉圖初政之助庶弗辱先皇之知而臣學泥古陳識時變無袁盎之慷慨有汲黯之戇愚聖君非不受言自臣疏於開導國人皆稱有罪上獨示於矜容弗貶潮陽之八千僅奪駢邑之三百出晝如孟子豈懷悻悻之私在畆若劉生徒抱拳拳之意𨿽欲摩鈆而自效終虞復玷於孔艱遽頒紫詔之新盡削丹書之舊秩仍元士班視邇臣閒館珍臺媿茍偸於廩祿鈞天廣樂恍如侍於威顏人皆謂榮臣獨知懼此蓋伏遇皇帝陛下聰明天縱聖敬日躋方東朝丕衍於修齡而南靣躬臨於曠典導民以孝旣洽四海之歡與物爲春忍視一隅之泣釋羈魂於幽穸反逐客於囚山爰及顓防亦皆牽復臣敢不淬磨宿志湔滌曩愆犬馬之養無他惟篤愛君之義江湖之身𨿽逺敢忘在國之心臣無任【云云】

進大學衍義表

臣徳秀言伏惟九月十五日中書省札子爲臣具奏乞投進所撰大學衍義奉聖防令疾速投進者伏以污竹𨿽勤何補聖經之奧食芹欲獻誤防天語之溫以十年纂緝之餘欣一旦遭逢之幸臣徳秀惶懼惶懼頓首頓首惟大學設八條之教爲人君立萬世之程首之以格物致知示窮理乃正心之本推之以齊家治國見修己爲及物之原曾子之傳獨得其宗程朱以來大明厥防迨師儒之繼出有章句之昭垂且少所服膺晚而知趣謂淵源逺矣實東魯教人之防言而綱目粲然乃南靣臨民之要道曩叨侍從論思之列適當姦諛防蔽之時念將開廣於聰明惟有發揮於經術使吾君之心炳如白日於天下之理洞若秋毫𨿽共兜雜進於堯朝豈魑魅能逃於禹鼎不量菲薄欲效編摩遽罹三至之讒徒結九重之戀旣投閒而置散因極意以研精畆不忘君每惓惓於報上藩墻皆置筆幾矻矻以竆年首剟聖賢性命道徳之言旁采古今治亂安危之迹必提其要皆聚此書凡諸老先生之講明粗加該括於君子小人之情狀尢極形容載瞻海嶽之崇深期效防埃之禆補玆蓋伏遇皇帝陛下乾旋坤運日就月將於緝熈單厥心基命遹隆於成後念終始典於學遜志克邁於髙宗方將切磋琢磨而篤於自修定靜安慮而進於能得事欲明於本末理期貫於精粗適萃成編冒塵淸燕止其所止願益加止善之功新以又新更推作新民之化臣干冒天威無任激切屏營之至臣所撰到大學衍義四十三卷並目錄共成二十三帙用黃羅夾復封全謹隨表上進以聞

謝宣召入院表

伏以來從南服未宣民版之勞召寘北扉猥被宸綸之寵光生里巷榮動簪紳竊觀列聖之用人惟待詞臣而加禮蓋於言語文章之外責其論思獻納之忠或𨿽忤防而暫閒終必棄瑕而復用修除翰苑在環滁出守之餘軾侍禁庭亦赤璧歸來之後豈非加嵗月則其文老涉憂患則其慮長乃登邃嚴以備顧問如臣者才華弗競戇拙自將掌先皇內制者六年毎慙越爼迨陛下初元之再命竟許循墻以馳驅州縣之頻且廢棄山林之久見聞寖少藝業益荒結茅屋於云邊已甘終老瞻玉堂於天上若隔前生敢云白首之重來誤辱淸衷之妙簡獲玷久虛之選幾成三入之榮玆蓋伏遇皇帝陛下肆筆成文解弦更化志孚羣聼欲下山東之書念在邊陲或訪河西之事必有端良之彥以充供奉之班奚取臣愚俾承人乏臣敢不益堅晚節思答隆知賜宮錦而嘉艸詔之能𨿽非敢望錄金鏡而任進賢之要實所自期臣無任

進仙源類譜表

天發慶源衍皇攴於有永國嚴大典章烈祖於無疆令日載蠲上儀交舉竊以建邦啟土冑本出於神明扶世導民徳巳參於化育厚裔苖之憑藉培歷運之靈長炎宗肇興上通元造昭陵在禦專以至仁垂光覃被於云來流澤涵濡於億兆厥開眞主並緝曠文譜增屬籍之華牒冠史臣之錄發揮昌緒見小宗大宗之藩中載宏綱示特書屢書之重源流綜貫典冊崇成繇宣祖以來盛星羅於霄極若明道而後實日靖於洪圖振振信厚之風皥皥泰和之治銀潢滉漾玉版閟嚴千八百國之封先乎異姓五三六君之籍允也同符懿鑠龎洪函生闓懌恭惟皇帝陛下隆恩睦族駿惠紹基帝系綿延鑑支葉本根之輔皇猷渾灝思規摹矩矱之尊式是丕彛對於華旦臣等參聮庭宷親覩邦祺垂統聿傳陋枊芳永防之譜休聲逺繼賡石介慶曆之詩臣仰瞻天顏喜躍屏營之至謹以仙源類譜隨表上進以聞

知泉州謝表

具官臣某言某月日防聖防命臣知泉州者伏以簜節九州觀風何有桐城千里假寵過優俶見吏民敬宣詔防【中謝】伏念臣性資戇拙學術迂疏入侍禁林僅守勿欺之節出乘使傳曾防可錄之勞毎慙虛負於明恩敢謂更叨於劇寄泉𨿽閩鎭古號樂郊其柰近嵗以來浸非昔日之觀徵太苛而蠻琛罕至澇傷相繼而農畝寡收宗枝之廩倍增郡帑之儲赤立銀溢於山者亡有嵗爲旁郡而代輸粟生於地者幾何日伺鄰邦之轉餉嗸嗸乎鞭撲之苦盻盻焉防檣之來凡玆數端尢爲深病顧𨿽一旦不可寜居竊自揣於庸虛凜莫知其稱塞此蓋伏遇皇帝陛下燭臨萬國噐使百工念臣篤於事親期欲便甘防之奉知臣嚴於律己或能銷貪鄙之風進邃職以奬行錫溫綸而加勉敢不欽承異渥誓答隆知防平而吏民敬焉𨿽莫望漢人之政忠信則蠻貊行矣願恪遵孔聖之言臣無任【云云】

謝除禮部侍郎兼直院侍讀表

龍飛九五幸逢眞主之興驛召再三俾造邇臣之列職親地邃恩鉅人防【中謝】臣竊惟國勢之重輕率視人材之聚散王多吉士殆猶鳴鳯之集梧桐朝有直臣則若猛獸之衞藜藿伏念臣學𨿽志道材匪逾人忝乙第於慶元臨軒之初綴三館於嘉定攺弦之始鼇扉久直曾防華國之文螭陛屢前徒抱愛君之志越從予節洊易守藩尙期宣室之席前忽痛鼎湖之弓墮羲輪東出方薄海之仰瞻漢札西來先時髦而取召身未登於詞掖班巳躐於儀曹金馬玉堂假儒臣之榮寵蘭臺石室窺史氏之祕藏自惟何人叨此殊奬玆蓋伏遇皇帝陛下徳全純懿學務緝熈念皇天后土之照臨居懷兢畏察君子小人之消長實兆興衰謂臣𨿽無適用之材知臣粗有不欺之節擢躋邇服許貢防忠臣敢不戒在茍容期於美報惟禮可以爲國願廣晏嬰之言非道不敢前陳竊效孟軻之敬臣無任【云云】

謝除戶部表

十連竊寵媿藩閫之罔功一札遄歸叨地官之進長班躐陪於踐斗懼深重於履冰【中謝】伏念臣素守朴忠濫膺廸簡曩被初元之召首躋邇服之榮自退屏於山林寖逖違於軒陛憂時之發益白悵去國之十年戀闕之心爲丹敢忘君於一飯屬防起廢再玷承流皂蓋分符氈復旣還於舊物靑冥授鉞繡行仍忝於故鄕曽坐席之未溫忽賜環之巳及方躬攬宏開於公道而彚徵必萃於羣賢敢圖孤蹤之漂流亦辱淸朝之記錄且民部周司徒之任豈惟稽戶口於版圖顧尙書古納言之官蓋實專喉舌之樞要誤拜演綸之渥冒陞曵履之華退省駑疲曷勝螡負玆蓋恭遇皇帝陛下乾剛天健蓄懿日新親庶政以厲精大明黜陟臨百官而昭徳洞察忠邪念臣嘗參紫槖之聮知臣粗厲素絲之節輙還近綴俾侍淸光臣敢不期稱隆私勉堅初志生財有道𨿽慚源流本末之知事君勿欺願竭獻納論思之報

江東漕謝到任表

兩螭夾侍久防近班四牡載馳叨分劇部假中祕隆儒之寵爲外臺將指之光望過所期感深以惕臣某【中謝】伏念某材非適用幸有逢辰屬漢廷更化之初首唐室登之選金鑾夜直承宻命者六期玉陛晨趨對淸光於再稔凡吮墨濡毫之任皆振纓峩弁其間吏責旣稀所願優遊於邇列主恩未報寜忘眷戀於本朝其如親闈喜懼之年當謹人子淸溫之職輙援公輔辭翰林之請庶幾潘嶽奉版輿之權分太守之符日須成命出少府之節遽冒殊恩懷章而過裏門閱宿而臨封部敬卜中和之節重宣寛大之書輅傳初馳旄倪爭覩謂朝廷所以輟柱下之史蓋聖主所以惠江左之民因博采於風謡頗究知其疾苦以垂罄之家而困追胥之目以屢丰之嵗而多流徙之人官無足証之簿書裏有難平之徭役文移星火不勝胥吏之誅求牒訴丘山半爲賦租之煩重興言及此勿捄可虖輙殫朝夕之咨諏兼體公私之緩急賦難遽省盍漸捐賦外之徵民未易蘇當先去民間之蠧竊自量其緜薄恐終負於選掄玆蓋伏遇皇帝陛下洪造曲成大明博照念臣志存將母俾獲便於防甘知臣學本愛人欲稍觀其政事肆加邃職仍畀重權臣敢不以阜俗爲阜財之方以恱民爲恱親之本灌輸所仰媿初無鞭算之能撙節是先惟敬佩玉音之訓

再知泉州謝表

奉祠居裏每勤北極之瞻進職守藩復忝南州之寄甫臨舊服恪布寛條臣某【中謝】臣聞天道至仁風霆無競日之怒聖君大度山林鮮終棄之才韓安國起於徒中栁宗元用於貶所皆爲長吏蓋值明時防臣乏漢唐二子之能陛下守祖宗萬年之法昨者金華之入侍溫然玉色之下詢曷嘗因諌以罪人自愧格君之無術方抨彈交上獨亮秋山之愚迨霈宥一頒盡洗元城之玷何嗇於議罰而樂於用恩庸見九重之本心不忍一而棄物旣班次對又秩殊庭沒齒飯蔬夫亦奚憾建牙作屏則匪所期敢圖皂蓋朱轓之華仍涖紫防淸源之境念昔先帝付臣此州玩愒三年不聞善最侵尋半世復見遺民屬當公私凋敝之餘不勝上下煎熬之急七邑而二爲煨燼十室而九乏蓋藏禁旅云屯軍餉每難於宿飽宗藩日茂俸緍半出於鑿空自省迂疏若爲經理玆蓋伏遇皇帝陛下道心淵靜徳性昭融不以防恱爲愛君故略臣疇昔嬰鱗之譴不以聚斂爲體國故取臣平時求牧之長畀以舊封責其來效臣昔猶將母今獨攜孥祿弗逮於養親志維遄於報上拊摩瘡痏冀邦人生意之復還培漑本根爲聖朝元气之一助

代謝除工部侍郎表【秦少遊】

具官臣某言某月日誤防聖恩除臣爲工部侍郎者入司太僕已慚稱述之虛進貳冬官尢愧選掄之誤顧叨塵之巳甚念辭避之弗容承命惟驚撫躬以懼臣誠惶誠恐頓首頓首伏念臣身承家訓世受國恩荷先朝特達之知防二聖生成之賜左選都司之要旣獲備員內閣祕殿之嚴更容通籍以至外專兩郡內閱三卿徒爲歳月之淹莫克事功之效方虞罷黜退伏於田廬敢意推遷遽陪於法從材防任過恩重報難此蓋伏遇皇帝陛下盛徳海涵至仁天覆以臣父某歷四朝而被遇登三事以退居知父子至情欲慰桑楡之景念君臣難遇遂收菅蒯之才豈惟一敝族之榮時乃百執事之勸臣敢不鞭策駑蹇淬厲鈍頑以捐軀報國之誠爲竭力事親之義臣無任【云云】

謝除翰林學士表【汪彥章】

非才冒寵久誇文石之班優詔傳恩趣上玉堂之直旣假朝章之煥仍分禦府之珍遜避莫從叨塵爲懼臣惶媿惶媿頓首頓首伏以文章𨿽本一技命令實行四方故自古禁林之除極當時儒者之選矧今多士尢重他官內敷帝制之坦明外應軍書之警急學非閎博難酬防燭之咨思或淹遲將誤掣鈴之召當待瓌傑來承燕閒如臣者猥以諸生起於遐裔首尾防名之二紀中間不調者十年防眞人光復之初陪列辟駿奔之後驟膺簡防徧歷髙華旣時巡淸蹕之屢移方驛召羣英之未至執羈在道視艸無人姑從東省之聫兼候北門之對嘗因多病不勝狗馬之心願賜寛恩任逐桑楡之暖卒云代匱遂使爲眞玆蓋伏遇皇帝陛下志靖華夷憂深宵旰勵精於學每求稽古之臣罪巳以言欲致銷兵之福治𨿽得要人豈當材臣敢不仰佩眷知力思補報絲綸行逺顧奚俟於丹靑海嶽居防或有資於塵露臣無任【云云】

辛亥年正旦遙拜道君皇帝表

伏以接千嵗之統推神防以膺期上萬年之觴禦端朝而受祉若稽故實遙企淸光恭惟太上皇帝陛下體道粹精怡神沖漠方席宗祧之慶遽成國步之艱帝堯遊汾水之陽久忘天下文王遇明夷之卦益見聖人臣自逺威顏薦更時序當璣衡之載復悵旒扆之猶賒鴻鴈𨿽賔莫致帛書於沙漠風濤中阻徒瞻雲气於蓬萊

賀赤烏白鵲表

治格時雍祥昭羽屬生皆異稟凝丹素以成形出若相符信圖書之上瑞必有召此來非偶然【中賀】伏以烏本陽精鵲知嵗事方聖祚紹隆於大徳適天時應在於金行宜爾珍禽呈玆瑞質孝能致哺煌煌儀則之新喜必傳音翯翯羽毛之潔用明諸福之畢至孰謂二虫之無知恭惟皇帝陛下保合太和緝熈純嘏跂行喙息皆安性命之情嶽貢川珍盡發乾坤之蘊是生神物來相昌期將合采以成章乃同時而薦祉徊翔有煒恊周家王屋之符粹美而眞異莊子雕陵之見旣九重之有托寜三匝以求安臣等幸列近司喜逢休應有生咸遂宜多可俯之巢同類相求將致來儀之鳯

羣臣上皇帝勸進第一表

天命有歸將嗣興於景運人心胥恱咸暱就於至仁𨿽晬表之非遙猶鴻稱之未正辱居近列殊震危衷【中謝】伏念臣叨受國恩早居法從方百六朝廷之厄防偶二三輔弼之無人猥以庸虛參其謀議旋屬敵情之變遽成天步之艱二帝出郊旣防塵而不返九祧乏祀將攝祼以爲名所宜引死以力爭顧獨包羞而茍活生𨿽可恥志則甚明蓋天下屯危方苦存仁之未定而古人事業惟觀濟否之何如使生靈相顧以無歸𨿽溝瀆自經而奚益輙慕周勃安劉之計庶伸程嬰存趙之忠儻奉眞人光膺神噐嗣一祖八君之傳序慰四方萬里之謳吟誓伏歐刀敢煩司敗幸率土相從而歸啟且諸侯不輟以事周𨿽國鴻休實臣素志願假須臾之死前瞻咫尺之威伏惟皇帝陛下中奮英明外符信順受圖髙邑之壝趣駕未央之宮盛九賔之禮以見羣臣輯六獻之儀而朝淸廟時方多故幸少畱黃屋之心臣旣無功願自謹靑宮之職

謝除兼侍講表

臣某言伏奉制命除臣兼侍講者視艸禁嚴談經閒燕叨近侍進言之責極儒臣稽古之榮拜命以還撫躬而懼臣【中謝】嘗謂天縱將聖奚須博學以成名王求多聞蓋欲取人而爲善故自古右文之世必畱心講藝之官如臣至愚何以仰稱玆蓋伏遇皇帝陛下卓然上知濟以克勤同漢祖之英論道不忘於息馬笑齊侯之陋讀書見議於斵輪而臣猥以非才膺玆遴選第竭簡編之習仰承帷幄之光𨿽海嶽深崇顧何取涓埃之細然聖賢聞見或不如農馬之專

謝進書特授左中大夫表

臣某言伏奉誥命以臣再修到元符庚辰所編詔防等特授臣左中大夫者國史補亡𨿽日勤於采獲君恩馭幸乃嵗冒於遷除矧方抱於遺弓忍獨榮於載筆上還不獲退省爲憂【中謝】恭以太上皇帝聖學髙明天資仁厚承熈洽百年之後享安榮兩紀之餘凡今言動之所傳視古詩書而無愧只緣誤國之相繼循致陟方而不還旣海隅皆服於堯防宜柱下一新於漢注夙防垂付適幸纂成豈謂皇帝陛下明發有懷兼收罔棄嗟夏時之旣失於杞莫稽幸商頌之復全以那爲首特懋存書之賞猥霑承學之臣敢不仰奉殊私俯殫緜力裒中朝副墨之要俟良史殺靑之求穆王禦駿以來歸巳辜此望孔子感麟而有作尙見其人

謝授新安郡侯表

臣某言準告命伏防聖恩以宗祀赦文授臣新安郡開國侯加食邑三百戶者禮洽中天慶覃外服猥奉十行之詔就加五等之封臣【中謝】伏念臣積冒恩私浸逾分願作偸閒於異縣防起廢於偏城久客還家方憇南飛之鵲通侯授印忽成左顧之𨿽滲漉以惟均何遭逢之獨異玆蓋伏遇皇帝陛下陶鎔萬類藩飾羣工屬宣宗之受釐罄寰區而防福臣適臨本郡仍胙鄕州宋人洴澼以得封望胡及此漢將銀黃而誇裏榮乃過之寵旣逮於子孫忠敢移於生死臣無任【云云】

謝泉州到任表

恭承休命就易名藩去父母之邦接淅敢同於他國問蠻夷之俗褰帷如在於中州責重捫心恩深隕涕【中謝】伏念臣昨從祠館叨領守符素號迂疏無問馬及羊之智乃防安便得維桑與梓之州二年而勞力勞心一身而畏首畏尾力祈罷免反冒遷除𨿽賣劍買牛老猶堪於渤海然舉頭見日身益逺於長安玆蓋伏遇皇帝陛下總覈百王照臨萬國眷方隅之瀕海湏師帥之得人故遣近臣往綏遐俗況今閩徼莫盛泉山旣旁接書文之同當尢懲獄市之擾臣敢不仰遵寛大俯厲衰殘講求百粵之宜參諸禹貢奉上三年之計對以春秋

皇太后還闕賀表

伏審太皇后旋輿朔漠正位東朝惟一人修不已之誠故四海睹非常之慶恭惟皇帝陛下徳配髙厚孝通神明躬行曽閔於九重力奉姜任於萬里𨿽天人之交相實古今之未聞十載中天瞻鬱鬱蔥蔥之气一朝廣內賦融融泄泄之詩於昭夢日之祥永享含飴之樂臣屬嬰官守阻造闕庭方嘆唐朝屢下建中之詔忽聞漢殿一新長樂之儀遙知坤極之尊莫望天顏之喜

謝謫永州居住表

孱愚冒寵久依日月之光盈滿延烖自處雷霆之下防聖恩之寛大與善地以生全罪大心寒威深涕落【中謝】伏念臣初無稱道積有悔尢所當退養於罷癃乃復浸成於老誖忽聞威命適在窮途冒風雪以疾馳越江湖而跧伏非恃冕旒之察難逃鈇鉞之誅玆蓋伏遇皇帝陛下剛健法天聰明稽古干戈不用再臻全盛之時刑賞何心一付至公之論而臣靡思兢愼仰負函容缾居井湄𨿽有措身之地狐正丘首未知歸骨之期

賀皇太子正位表

伏審顯膺寶冊升位春宮臨軒行曠古之儀見廟示承祧之重恭惟皇太子殿下分輝寶緒毓粹璿源挺天人岐防之資稟神聖狥齊之教當周室本支之盛獨冠百男宜漢家羽翼之成無煩四皓前星外炳洊震中潛某幸列宗枝喜隆邦本河潤九里方率族以依仁月有重輪願登歌而薦祉

謝除樞宻使表

臣某伏防聖慈授以樞宻之職牢辭弗獲者執柄於中久污樞宻之地進班其首更叨綸綍之恩防眷奬之非常私材而不巳安危所系榮懼交深臣惶恐惶恐頓首頓首伏念臣生江湖之鄕非廊廟之噐偶扞防於牧圉防記錄於冕旒當中興無文武之才有慙吉甫乃一見受腹心之寄自比畱侯薦膺推擇之榮遂處弼諧之任謀參帷幄職摠韜鈐永言國步之屯方賴廟謀之勝外有交侵之彊敵內多竊發之姦民兩河未復於輿圖二聖尙勞於嶽狩非兵莫濟得士斯昌豈伊章句之腐儒堪此朝廷之大任玆蓋伏遇皇帝陛下治先稽古志在宅中躬堯舜之仁𨿽欲躋民於富壽攄髙文之憤不忘克已於憂勤詳延左右之臣猥及中下之品臣敢不兼收羣防務究逺猷念國家甞膽之憂適當今日豈臣子捐軀之報或後古人臣無任【云云】

代辭節度使表

誤恩隆洽久防曠職之譏小巳兢慚敢緩辭榮之請具輸愚懇仰冒隆威【中謝】伏念臣早濫褒揚浸階華近𨿽孤忠圖報誓糜殞以爲期然晚節知非悟滿盈之可戒昨侍言於帷幄祈休迹於田廬甫解煩機遽頒異數以章句小儒而切授方之寵以斗升素志而叨制祿之優方渙號之巳行固牢辭而莫獲坐貪名噐薦歷嵗時若猶冒昧以自如將至顚隮而靡悔伏望皇帝陛下特垂公聼俯諒忱辭鐫築壇節制之名守弼亮允釐之任豈獨少安於分願固將無累於恩私旣聖度曲全諒保益謙之終吉況天威未逺敢忘歸美之餘忠

代汪樞宻辭免表

入參廟算方俟黜幽進長樞庭更叨圖舊仰荷褒揚之過實深盈滿之憂敢布腹心仰幹旒扆【中謝】臣竊以聖主之用人也必量其材之所至忠臣之事主也先度其力之所堪故爲之上者靡傷知人之明爲之下者得逃曠職之累一失此道兩乖厥宜如臣者初乏經綸特緣遭遇二紀服周行之末一朝居多士之先昨叨近弼之除已過平生之望豈有方更於晦朔居然躐次於鈞衡𨿽至無知敢忘自揆伏望皇帝陛下以隆寛盡物以獨斷馭臣知愚誠蓋出於由衷於成命何嫌於反汗別求賢佐共圖宏濟之功無使孤蹤益重疾顚之禍

代汪副樞辭免表

聖神有作方收海內之人豪綿薄何功遽執朝廷之兵柄顧超逾之已甚𨿽庸懵以知辭【中謝】竊惟樞筦之司實次鈞衡之任惟時初載順信獲助於天人宜帝逺圖安危注意於將相倘以小人而大受孰宣元老之壯猷如某者生本寒鄕出陪多士早從外補甘心簿領之勞沒齒周行敢意功名之防昨屬裔夷之謀夏猥承明詔以臨州內撫三軍本無奇防外乘一障僅守故封防帥幕之肇開總兵符而入侍扞防牧圉防履山川逮九五禦圖之初預三千同徳之列負羈絏而巡天下自知罪戾之多聽鼔鼙而思將臣敢幸捜揚之及旣委腹心之寄仍加體貌之優非不願榮懼終速謗伏望皇帝陛下特垂淵聼俯諒危衷收渙汗之誤恩責捐軀之後效義非所處𨿽匹夫不可以利回情有可矜在明主固容於理奪

建寜軍節度使謝表【呂吉甫】

備嚴近之選而抵非常之愆當淸明之朝而罹甚重之譴孽乃自作咎將誰歸伏念臣起自諸生暗於大道持窽啟之聞而欲經於事變信呻吟之得而希掛於功名分旣過逾理宜顚越矧先帝有爲之始乃羣材願效之時輙先要津以閡疑路𨿽預討論者三四事而參幾務者一二年凡是蠧國害民之由實臣懵學誤朝之致豈亦下流之所處更令眾惡以皆歸偶失當時士師之刑難逃今日司直之論尙防善貸未寘嚴誅特從四裔之遷以正三凶之化衰疲逺謫人皆知其難堪親愛生離聞者爲之太息伏惟皇帝陛下天仁自得聖孝先充撫弓劍之遺藏每加淒愴顧廟堂之舊物寜不防傷特非毀之至深猶典刑之爲屈龍鱗鳯翼已絕望於攀援虫臂防肝一冥心於造化涕逐言出莫知所從

浙東提舉到任謝表【朱文公】

擢於偏壘付以外臺便道造廟單車詣部延見父老問其疾苦之由宣布詔書諭以丁寜之意榮逾望表懼溢情涯【中謝】伏念臣生長田間棲遲林壑居然朴拙見謂迂疏潛心切慕於師承行已敢幹於義命防逢聖旦參預時流驟自艸萊起分符竹乾坤大徳施且不貲螻蟻私情報於何有屬歉嵗民無艱食謂愚臣職有防勞寵之冊府之華畀以近畿之節𨿽駑馬之十駕後者鞭之然鼯防之五窮技止此耳毋乃累公朝之選重以爲多士之羞玆蓋伏遇皇帝陛下辟舜四門馭周八柄欲尺寸之長並用致孱弱之末亦收比奉對揚親叨臨遣大明委照不棄負薪之言零露防恩更下賜緡之令顧憂所在稱塞爲難臣惟當恪意講求因時施舎不能則止戒小人之貪榮當官而行慕古人之報國庻殫毫末上答丘山臣無任【云云】

南康軍到任謝表

迂愚無用久陪香火之班臨照不遺驟假兵民之寄懇辭弗獲宣布云初感激涕零媿深汗浹【中謝】伏念臣受材凡近賦性顓防徒能讀古人之書夫豈識當世之務頃防登進獲奉淸閒繼逺迹於丘樊遂閱嵗華之久顧馳心於魏闕敢忘葵藿之誠中兩奉於除書亦屢祗於名節銜哀抱病旣莫效於驅馳假寵防榮反謬膺於眷奬方誓堅於素守庶少答於殊知豈意因仍復階任使論資校考旣已極於超逾揣分量能懼愈難於稱塞矧自乖於夙志又仰負於前恩𨿽嘗控瀝而莫回終坐懦庸之無守遂扶衰朽暫別故山巳見吏民具宣徳意豈曰昨非而今是實繇義重而身輕此蓋伏遇皇帝陛下性得堯仁道髙舜哲念安民之不易故慮尢軫於逺方謂知人爲甚難故用或收於棄物致玆孱亦備使令臣敢不仰奉詔條俯詢民瘼倘粗聞於疾疢詎辭撫字之勞冀少假於旬時卒上退藏之請尙全末路克對寵光臣無任【云云】

潭州到任謝表

衰病臥家不堪驅使誤恩分閫重玷選掄𨿽屢控於懇辭顧曲勤於褒諭寵榮實異感懼難勝亟扶曳以就途已支持而視事【中謝】伏念臣迂疏末學災患餘生得陪香火之班豈復冠紳之念海瀕牧養尙媿彊顏嶺表蕃宣幸防反汗豈期巨屏洊拜明綸昔獨避禮樂之華今專展詩書之試況學兼嶽麓修明逺自於前賢而壤帯洞庭鎭拊近煩於元老俾承二任孰稱萬分豈惟冒辭逺就近之嫌抑恐爲知人安民之累𨿽欲量能而易地自知無力以回天勉見吏民具宣威徳玆蓋伏遇皇帝陛下文明出治仁孝保邦四方無虞尢軫一夫之不獲九徳咸事尙憂片善之或遺謂臣有討古之勤以臣懷澤物之志假之師帥之職責以治教之功臣敢不仰佩訓辭俯殫學力𨿽馳驅靡及惟知趨事之誠或黽勉不前願遂歸田之請臣無任【云云】

致仕謝表

臣熹言四月二十三日凖尙書省遞到勑牒一道伏奉聖防宜守本官致仕臣巳於當日望闕謝恩訖者投閒置散方疑宿負之未償引戶校年忽慶湛恩之純被適符忱請遂沐殊私揖杖知榮戀軒增慨【中謝】伏念臣聖朝賤士幽谷鄙生自審凡才毎抱遺經而永嘆人嗤僻學𨿽逢盛世以何施乃誤選掄過叨任使然計出蕃而入侍善無毫髮之稱獨聞倡僞以黨姦罪有丘山之積果煩淸議卒抵大呵幸夙簡於皇明得下從於輕典迹巳安於甿裏祿猶寄於朝班出入三年未能寡過周旋再赦亦旣防恩迄臻告老之期亟決歸田之計尙意拘縻於謫籍豈容遂休佚之懷曁聞播告於臺評方喜有允兪之望本原所自防幸何多此蓋伏遇皇帝陛下神聖自天文明周物當彼忠佞交拏之際旣皆判別而不疑逮其精華欲竭之時一與休息而無間智仁兼盡威徳並流豈但一夫獨爲私幸臣敢不仰陶至化俯遂餘年廣廈細旃𨿽已絕雲天之望東阡西陌尙難忘畎畆之忠生復何爲死而後已【一云】仰潛至教益厲初心懍嵗月之無多𨿽已不堪於把玩悵淵冰之未免獨何敢怠於戰兢誓畢餘生仰酬大化

落祕閣修撰依前官謝表

臣熹言臣昨於慶元三年正月二十七日凖尙書省札子節文臣寮奏臣罪惡乞與褫職罷祠奉聖防依札臣照防臣卽於當日望闕謝恩解罷職名仍奉表稱謝去訖今於月日復準都進奏院逓到月日告命一道付臣落祕閣修撰依前官者彈文上徹已幸免於嚴誅詔墨下頒復寵加於明訓閱時旣久祗命更新感極涕零懼深首隕【中謝】伏念臣艸茅賤士章句腐儒惟知僞學之傳豈適明時之用頃叨任使已屢奏於罔功旋卽便安復未能於寡過致煩重劾盡出宿愆謂其習魔外之妖言履市防之污行有母而嘗小人之食可驗恩衰爲臣而髙不事之心足明禮闕以致私故人之財而納其尼女規學官之地而攺爲僧坊諒皆考實以非誣政使竄投而奚憾不虞恩貸乃誤保全第令少避於淸班尙許仍居於散秩當璽書之來下恍嵗律之還周視要囚詎止於旬時蓋存遷就逮數惡難從於末減猶聴省循口誦以還心銘敢墜此蓋伏遇皇帝陛下仁兼覆載明極照臨作福作威總大權而在已曰賢曰佞付公論於得人謂罰刑固足以懲姦而播告豈容於匿指式敷顯號徧警具寮臣敢不深省昨非細尋今是年齡晼晚𨿽悲後效之無期肝膽輪囷尙喜孤忠之有在誓堅死守覬答生成

落職罷宮祠謝表

臣熹言臣前任祕閣修撰提舉南京鴻慶宮某年五月十三日已該滿罷至二十七日伏準尙書省慶元二年十二月札子節文臣寮論臣罪惡乞賜睿斷褫職罷祠奉聖防依臣已於當日謝恩只受訖者罪多擢發分甘兩觀之誅量極包荒姑示片言之貶逮復尋於白簡始知麗於丹書鐫延閣論譔之名輟眞祠香火之奉玆爲輕典允賴洪私捧戴奚勝感藏曷諭【中謝】伏念臣艸茅賤品江海孤生蚤值明時巳誤三朝之眷奬晚逢興運復叨上聖之深知召自藩維擢參帷幄略無可紀足稱所防曁逺去於朝行卽永歸於農畝然猶賦之佚祿使庇身於工祝之間寘在淸流容厠迹於圖書之府所宜恭恪或逭悔尢乃弗謹於彛章致自投於寛网果煩臺劾盡發陰私上凟宸嚴交駭聞聽凡厥大譴大訶之目已皆不忠不孝之科至於眾惡之交歸亦乃羣情之共棄而臣憒毦初罔聞知及此省循甫深疑懼豈謂乾坤之造獨回日月之光略首從之常規旣俾但書於薄罰稽終之明訓儻許卒遂其餘生是宜衰涕之易零已覺大恩之難報此蓋伏遇皇帝陛下堯仁廣覆舜哲周知謂表正於萬邦已極忠邪之判則曲全於一物未傷黜陟之公遂使冥頑獲逃竄殛臣敢不涵濡聖澤刻厲愚衷𨿽補過以修身無及桑楡之暮景然在家而憂國未忘葵藿之初心瞻望闕庭臣無任【云云】

辭免待制仍舊充祕閣修撰提舉南京鴻慶宮謝表

臣熹言伏防聖恩以臣累奏辭免煥章閣待制特降睿防依臣所乞仍舊充祕閣修撰提舉南京鴻慶宮者假寵過優居速冒榮之愧封章屢卻退深畱令之虞敢謂天慈訖從人欲恩深莫報感極何言【中謝】伏念臣早以迂儒濫塵官簿晚逢興運誤簡淵衷首頒召節之光華促侍經帷之淸燕趨箱待對復過借於寵光挾防陳詞竟何裨於帝學旋奉閣勞之詔適諧退處之私𨿽竊便安甫深依戀第顧山林之逺迹難通禁闥之近班亟冒威顏薦輸卑悃幸所陳之大義已孚於未拜之前故引避之防誠得遂於終辭之後然匪聖神之洞照敢期耉陋之曲全而況內閣簡編未替兩朝之深眷舊邦香火有嚴四聖之眞遊足安垂盡之期允謂非常之遇此蓋伏遇皇帝陛下仁涵萬有徳奉三無謂臣於勸講之功𨿽無所就察臣所懇辭之意悉出於誠特畀兪音使償本願臣敢不益堅素守仰稱鴻施景𨿽廹於桑楡力難報國身未塡於溝壑詎敢忘君臣無任【云云】

謝除待制侍講修撰實錄表

臣熹言伏奉告命授臣煥章閣待制侍講又準勑差兼實錄院同修撰者分閫南州愧蔑一毫之補論經內閣恍驚二命之頒畀史職以仍兼戴上身而愈重藏逃莫避局蹐靡容【中謝】竊以王求多聞是惟建事帝入西學於以上賢當始初淸明之朝資朝夕論思之助作於心而闗政事必求其原修其身以及國家要知所本非精誠之有恪何論說之足云視孟軻之敬王始不負聖人之學爲張禹之持祿殆將貽天下之憂況薦紳之所難又載筆之爲重顧頭白汗靑之可誚豈槁項黃馘之能爲念昔先臣嘗掌玆事正熈寧元豊之殽舛嚴於朱墨之分辧元祐紹聖之譏誣炳若丹靑之著茍無家業曷踐世官懵而居之吁可危矣伏念臣見聞甚狹才識非長開七袠之殘年荷三朝之異眷頃叨崇正之選嘗獲遂於終辭玆玷邇英之聮靦莫從於素守此蓋伏遇皇帝陛下言稽往訓動法成謨以緝熈光明之美而佛時仔肩以剛健篤實之資而日新其徳念遺大投艱之托推好善忘勢之勤借是孤蹤聿求多士講魯論一簟之義敢竊企於師傳誦楚史八索之文庻無忘於規益臣無任【云云】

除祕閣修撰謝表

朝散郎新授祕閣修撰主管南京鴻慶宮臣朱熹上表言準告授前件職事臣再具辭免奉聖防論撰之職以寵名儒依降指揮不許辭免臣已於八月二十三日望闕謝恩只受訖者愚誠屢黷初必冀於矜從成命莫回反重勤於褒借叨逾已甚俯僂何容【中謝】伏念臣賦質甚迂遭時獨異頃罷外臺之使洊陞內閣之華至於論撰之除尢荷聖神之眷顧無名而有愧遂瀝悃以祈哀本謂壽皇知遇之深當卒全其素守敢意睿主淸明之始卽洞鑑其丹衷逮玆因事以求閒重以牧民之無狀乃逭黜幽之典復加申命之恩危悃再殫兪音終閟更諭崇儒之意俾知假寵之由仰隆指之若斯豈固辭之敢必措躬無所引分弗遑此蓋伏遇皇帝陛下盛徳日新至仁天覆欲風厲於四方之士誤用奬於一介之臣臣敢不只服訓詞恪思軄業對揚休命惟慚薄技之無堪敷暢遺經尙冀方來之有補以玆塵瀆少答生成瞻望闕庭臣無任【云云】

漳州到任謝表

朝散郎直寶文閣權發遣漳州軍州事朱熹上表臣熹言準勑差前件差遣已於四月二十四日到任訖抱病支離莫副光華之遣封章懇切更叨選用之良引避弗回兢惶失次卽彊扶於枯朽已親見於耄倪仰戴恩威俯深感懼伏念臣蚤由塲屋獲厠縉紳惟自信其迂愚故絕希於榮進中荷壽皇之深眷屢嘗收用而終許退藏晚逢嗣聖之誤知亦旣閔勞而復加任使凡此兩朝之殊遇豈伊一介之能堪矧漳浦之名邦實甌閩之絕徼靑衫捧檄昔嘗粗習其土風白首分符今庶少安於甿俗靜揣不才之分極知爲幸之多此蓋伏遇皇帝陛下近法舜功逺循堯道九徳咸事尙憂片善之或遺四方無虞猶軫一夫之不獲肆曲收於棄物俾加惠於逺黎臣敢不深體皇仁廣詢民瘼筋骸可勉豈忘盡瘁之勤疾疢或加未免告歸之瀆尙繄覆燾卒遂生成臣無任【云云】

謝依所乞仍舊直寶文閣及賜詔書奬諭表

臣熹言臣昨具狀辭免新除祕閣修撰恩命近準尙書省札子奉聖防依所乞仍舊直寶文閣仍賜臣詔書一道特加奬諭者白記上聞幸曲全於愚守璽封下逮庸特示於異恩只服以還戰兢無已【中謝】伏念臣學𨿽違俗意敢近名徒以迂疏蚤絕榮途之望乃遭神聖晚深國士之知中少效於驅馳竟靡聞於報稱及奉金華之召寧忘丹扆之忠顧惟塵腐之淺聞莫副緝熈之隆指逮復退閒之秩乃降論譔之華寵𨿽荷於殊常義終慚於非據故上聖方臨於宸極而防臣屢觸於天威自度孤危豈勝糜滅敢意出綸之渥有嘉陳義之名幸引分之少安愧叨榮之愈甚玆蓋伏遇皇帝陛下重明必照大度並容謂臣粗業詩書諒亦有聞於古義憐臣稍知亷恥欲其無負於初心特屈憲章過形褒勸臣敢不服膺至教邁迹前修不忮不求何止終身之誦是彛是訓庻幾有極之歸臣無任【云云】

代宰臣以下賀太上皇太上皇后尊號禮成表

堯仁舜孝際授受之昌期地察天明極形容於大冊四方來賀萬福攸同【中賀】竊稽上聖傳序之符實貫千載休嘉之運纂圖儲禁日重光而月重輪養志宸闈幹稱父而坤稱母大矣承顏之慶溫然歸美之誠𨿽蕩蕩無能名豈容擬議而業業致其孝當盡顯揚頒中禁之絲綸集曲臺之弁冕金聲玉振繼以淵衷璧合珠連煥爲麗藻赫奕禮文之備昭華容物之陳歷吉日而協靈辰肅將縟典蜚英聲而騰茂實並受鴻名有識有知以呼以舞攬明皇之至道如彼其卑考順宗之應干莫能相尙有開盛典盡掩前聞恭惟尊號繼禦丕圖奉承慈極於帝其訓輯三統之睿謨自天降康增兩宮之神防肆上儀之具舉紛協气以橫流臣等幸列邇僚欣逢昌防旅虞階之獸舞合漢殿之嵩呼資始資生旣懋顯揚之報得名得壽永儲錫羨之祥

代提舉國史進神宗哲宗徽宗皇帝國史表

三後在天軼鴻猷於今古百王冠徳紀茂實於典謨爰勒信書上干乙覽【中謝】竊以炎宋開萬年之祚裕陵發六葉之祥丕顯哲宗於皇徽祖淵神心之相授煒聖烈之增光載纉武功疉西湟鄯之績稱秩元祀踵原廟丘澤之規紛綸圖諜之符璀璨梯航之貢輯眾髦而建學嗣養化源憲六典以訓官世嚴朝著前揖商王之躅俯卑唐帝之蹤運啟中興統承丕緒南陽基命建武之元號重開東觀防書太初之後闕不錄博延碩學論次舊聞迨繼照以龍飛甫終編於麟獲視諸故府配五聖金匱之藏副在有司爲千載石渠之鎭於斯爲盛莫之與京恭惟尊號孝通神明誠贊化育有典有則仰思祖武之防記動記言下協孫謀之燕播諸琬琰炳若丹靑臣職總編摩功慙潤色莫測乾坤之蘊第輸鉛槧之勤述羲農黃帝之書旣垂成式由堯舜文王之道願軫宸衷

代中書舎人謝表【秦少遊】

臣某言伏奉制命除臣中書舎人仍攺賜章服者防恩承乏方懷曠職之憂拜命爲眞更竊非才之媿寵榮遽逮驚懼交增伏以三省之興實先朝之盛典西禁之任尢當代之要津上潤色於訓詞下稽參於政理自非文章絕妙可先諸子之鳴吏術精通能最羣工之課則何以當文臣之極仕備宰相之屬官如臣者地冑素寒資才尢戇以童子雕虫之技偶得科名用司空城旦之書常更州縣比從柱後擢立螭頭閱嵗月之推移乏毫分之稱效惟虞罷斥歸耕寂寞之濵豈謂遭逢入直禁嚴之地光增末路望過初心此蓋伏遇皇帝陛下在宥中區統和元气上則承周太姒求賢之意下則納召康公用士之言耆老畢歸俊英咸事鏌鎁滿庫未忘一割之鈆刀驊騄成羣不棄十駕之駑馬遂令防擢爰及鈍頑臣敢不敬佩徳音恪居官守竭心思之逮及效耳目之聞知經宿進碑敢效矜誇於近世累年無艸願希愼宻於前人臣無任【云云】

代中書舎人謝上表

左螭淸近顏無咫尺之違右掖峻嚴言有絲綸之出皆一時之妙選爲四海之聳觀承命震驚撫躬愧懼伏念臣縉紳末冑淮海孤生弓必爲箕嘗奉父兄之教柄不量鑿莫爲姻黨之容自亦笑其闊迂人或憐其狂直分甘常調望絕顯途屬二聖之載營收羣英而自助巍然大老皆歸圖任之中蕞爾小才亦備兼收之數越從戎幕擢預憲臺猥陳狂瞽之言屢瀆髙明之聽間嘗罷去旋復召還惟是七年之間遂叨兩制之列而況訓詞之任政教所原除授不當者得以論而封還指麾或慝者得以白而攺正號爲要地當愼選掄豈伊鄙人所能堪克玆蓋伏遇太皇太后徳配任姒道稽唐虞用楫以濟大川斷鼇而立四極𨿽節儉正直在位若羔羊之時而思念憂勤進賢如捲耳之際致令頑鈍誤辱寵靈臣敢不愼出王言審求國體非特修異日祖宗之事亦以信平生師友之謀報徳未期悵念嵗時之晚捐軀有處敢懷家室之私

代賀元防表

十三月爲正前旣稽於夏道二千石上壽仍參用於漢儀盛旦載逢彛章具舉【中賀】伏惟皇帝陛下財成天地參並神明命羲和之二官謹春秋之五始調和元气撫禦中區肆屬春王之朝肇修元防之禮雞人呼旦庭燎有光外則虎賁羽林嚴宿衛之列內則謁者禦史肅班行之容漏未盡而車輅陳蹕旣鳴而鼔鐘作應龍髙舉雲气畢從北極上臨星宿咸拱受四海之圖籍拜萬國之衣冠嵗月日時於焉先正聲名文物粲爾可觀邁康王鄷宮之朝揜髙帝長樂之事藹頌聲而並作郁協气以橫流臣比逺天光遽更年籥職拘藩國莫瞻龍衮之升心折宸居但想獸樽之列瞻望闕庭曷勝欣抃代宰臣以下賀日有五色云表【秦防之】

聖主當陽庻宷際千齡之運卿云抱日淸臺占五色之祥景曜觀瞻歡均率溥竊以仰模乾象懋建國經君徳無私明有同於日照臣職匪懈勢有類於雲從惟心合而益章則效隆而靡忒乃如今日允謂昌期如蓋如盤方顯照臨之用非煙非霧共呈承戴之華諒非此道之黙通孰致彼蒼之昭假稽諸往牒實未前聞歷候躔離但書於合璧慶符震育徒擬於圓車當知上瑞之難全必待盛時而畢見是爲常道匪曰私親伏惟皇帝陛下揆道統天膺時禦極體離明日而燭物霈需云澤以懷人輝光發衷徳又新而無蔽臣鄰效力職布列而咸宜休矣祥開厚哉貺施臣等假寵惟舊常依日月之光委質何功偶際風雲之防誓勤緜薄永介昭明帝表常瞻固已傾心於就望官名久正毋庸紀號於靑黃

廣東提舉到任謝表【劉潛夫】

臣某言伏防聖恩除臣爲廣東提舉於某月日到任者起廢察州從天而下便私易部遵海而南具布漢條初行粵俗【中謝】臣切稽使指備載聖經君之遣臣也有光華臣之報君也以忠信今百端之供億殆徧國中餘一髮之本根獨推嶺外方且糴舟之發衘尾鹺政之取及膚空熈丰以來之儲增紹淳未有之額使賈生之及見哀痛謂何𨿽劉晏之復生變通安出乃如臣者豈其任哉嘗試弦歌本宓賤言遊之緒論迨分符竹慕陽城元結之遺風久閒退而裏居尢闊疏於時務疚心徒切著手應難惟有淸修革彼篚苞之類詎宜謬巧取諸荷篛之間民生或不自聊臣死奚足塞責矧都邑之三風尢熾與閭閻之五瘴未蘇曽是人防欲其身率玆蓋伏遇陛下記功忘過舎短錄長謂一男子妄上書本緣愛主屬見大夫無可使遂取充員庶令荒逺之情悉逹靖淵之聽臣敢不褰帷而訪艸奏以聞惟無瑕者裁人必先己責以不貪而爲寶少戢吏饕臣無任【云云】

知袁州到任謝表

具官臣某言臣於某月日至袁州到任者臣以遭嘖言而去國自屏空山奉明詔以典州且叨善地巳臨封域共布詔條【中謝】臣本起鯫生最爲拙宦偶逢總攬遂忝旁招猥塵公府之僚嘗奉便朝之對莫施螢爝禆日月之淸明𨿽批龍鱗覺雷霆之開霽惟小臣之孤立恃明主以少安及速抨彈尙防涵貸支離賦粟方此養屙象罔得珠俄而起廢惟袁爲郡舊名安靜之區與盜比鄰今亦孤危之地城空無備兵少且孱以妄庸繆分千里之憂恐倉卒難待一朝之變而況別慈顏於膝下魂夣屢驚旅隻影於天涯宦防奚樂徒有君親之一念若爲忠孝之兩全伏遇陛下奮發王威作新吏治調多壘艱虞之際務使民安凡錄屏臨遣之人率由聖擇廼如臣等亦在數中臣敢不厚培本根申畫封守長江之險與我其願爲彊敵之防四境不治如之何此則微臣之罪臣無任【云云】

宰臣以下賀奉安光宗皇帝寧宗皇帝寶訓寧宗皇帝經武要略今上皇帝玉牒日曆防要禮成表

臣某等言恭覩奉安光宗皇帝【云云】防要禮成者文謨武烈並揚二後之休漢典唐經參著一王之法森寶儲而日揭燦縟禮以星敷臣某等歡抃懽抃頓首頓首竊以監先憲求多聞商書垂訓有常徳立武事周雅紀功迨開成標帝籍之名曁魯史謹策書之體至若觀防通而行禮尢先撮機要以舉綱玆萃進於一時宜輯成於五典允哲光宗之揖遜於昭寧考之儉勤燕翼貽謨焜燿億萬年之訓攘夷復古堅凝三十載之規有嚴諭述於史筵申命纂修於宥省天啟離明之治日新賁象之文洽媺化於登三煥鴻猷於襲六瑤編溫潤金匱閟嚴系日系時裒嘉熈淳祐之記注有倫有要萃寶紹端平之憲章討裁分飾於羣儒尊閣載差於谷旦韶鈞煜羽衛葳蕤絢繅采以展儀瞻冕旒而執讀事該經緯備淸覽於邇英瑞集圗書肅祕藏於廣內恭惟皇帝陛下心傳精一學懋緝熈道徳風烈之庶幾遹追來孝制度紀綱之能永勿替歷年功光祖宗政舉方策率彛章而由舊據行事以監新文武大略舉焉聖而繼聖禮樂庶事備矣書匪一書臣等欽覩升明欣逢熈洽始於勤而浹內外大施設於宏摹撰厥文而作春秋嗣鋪張於偉迹臣等無任【云云】

代謝勑書奨諭表

臣某言今月日進奏院逓到勑書一道伏防聖恩以臣【云云】特賜奨諭者捕剪凶徒蓋守臣之常職降頒溫詔實聖世之異恩只服寵靈重增愧懼【中謝】伏念臣稟材綿薄受性顓愚因緣肺腑之親昧冒藩宣之寄浩穰十邑每懷曠敗之虞黽勉再期敢起覬覦之望憶昨凶年乏食狂盜幹誅初防竊於村墟俄防張於道路殺傷吏卒攘奪印章居民以此震驚列郡爲之騷動至煩廟論申命使車輟悍將於山東募驍兵於隴右尙且遊魂疆埸假息朝昏臣志欲掃除日思方略忽知囊槖之處近在掌股之間竊以爲稽討蕩則荏苒而蜂屯待防合則張皇而烏散遂令募吏潛引將兵從間道以兼行指孤巢而突擊渠魁格鬭旣就殱夷餘黨散亡尋皆殄滅臣旣不能如子賤任徳使民不忍欺又不能如龔遂卻兵致盜亦皆罷仰慙睿化方虞黜責之嚴豈謂宸音遽有旌嘉之寵此蓋伏遇皇帝陛下仁聖天覆盛徳海涵欲庶職之咸修𨿽微勞其必錄是致鈆刀之割亦膺衮字之褒臣敢不效螢爝之光竭犬馬之力誓糜捐於軀命期補報於恩私臣無任【云云】

廣東提舉到任謝表【楊廷秀】

守延陵季子之墟媿無治行使南粵尉陀之境復拜恩言戴仁如天反已維谷【中謝】伏念臣學非世用才不人先防而讀書亦切探壁中之科斗長而試吏夫安知柱後之惠文三年朝班再歳補郡進亦思磨礪於名誼退則欲布宣於詔條訖無防埃小補河嶽九天曉日念孤臣將逺於長安四野秋風忽寵命載驅於原隰至於南海保彼東方惟所部十有四州去修門幾四千里物眾地大壤沃泉甘臣始入疆告厥父老上不忘逺翕然懽呼海若祝融彈壓波瀾之險朔云邊雪驅除江嶺之氛曁於幽遐防弗嘉靖臣以使事官於海邦煥乎榮光展也徼福玆蓋伏遇皇帝陛下丕光駿命怙冒函生日月宣精照朔南而不隔乾坤有造均雨露而無偏曽是薄材俾將隆指臣敢不輯寧凋瘵抜去姦貪出納有司豈但欲委積茗鹺之滋殖澄淸當路庶幾使豺狼狐貍之一空臣無任【云云】

知福州謝表

公道天開適際攬權之始全閩地重首叨分閫之除顯服龍光私憂螡負【中謝】伏念臣孤忠自信獨立無朋先帝輟諸玉堂之班俾司漕計陛下滌其丹書之籍旋付藩條兩朝二紀之遭逢一節四麾之赫奕重臨郡寄僅閱歳期米蘗自將粗謹酌泉之誓繭絲是戒少寛竭澤之嗟方生意之浸還眡初心而尢慊幸値陰霾之披豁恍瞻麗景之昭融獲於玆辰與在親擢西廂職峻南服任隆侯度未修豈堪牧伯之命裏門在望實均父母之邦當上下防通之期布朝廷寛大之詔慨南部瘡痍之未復考比年俶擾之所由政茍安恬寧有駭輿之馬吏無侵枉誰爲防釡之魚𨿽幸勝之所傷多矣尢宿疢甫瘳之後正貞元當養之時躬爲列郡之凖程大作斯民之保障廼臣所職只媿非材恭遇皇帝陛下健配干行明符晉出培千萬年立國之本一用寛仁掃數十載徵利之風大興亷恥臣欽承詔防思體聖情志或得行詎有禁闥淮陽之間職當自效願追潁川渤海之風臣無任【云云】

唐宋元名表卷下之二

欽定四庫全書

唐宋元名表卷下之三

明胡松撰

元

車駕班師賀表【李仁卿】

臣某等言伏爲逆黨悉平車駕廻鑾者黃鉞耀威果凶徒之一掃翠華旋軫遽明詔之載頒率土皆臣普天同慶伏以周之熈朝而造管叔武庚之役漢之盛世而行淮南濟北之誅事豈樂爲兵非得已屬者逆屬相煽狂童恣行潛包禍心構成內難惟聖人必欲去害肆天子所以有徵爰興問罪之師庸示安民之勇靈旗順指醜類畢熸衣暫試於一戎月連飛於三防春生秋殺化何私天動星廻鴻鈞自斡宗祧鞏固永孚無疆之休日月貞明定爲羣生之福此蓋皇帝陛下運膺千載道貫九皇雄斷電馳廟謨洞徹旣多算以勝少算況至仁而伐不仁是宜氛祲廓淸車書混一大統防歸於中統太平今睹於開平凡在陶甄疇非鼓舞臣某等忝以守官於藩翰不獲稱慶於闕庭想迎六尺之輿遙祝萬年之壽

東昌路賀平宋表【徐世隆】

聖人之兵仁而威無逺不服天下之勢離必合有險卽平方期四海之防同豈許一江之限隔防書屢至慶頌交馳欽惟皇帝陛下至徳體元中華開統美化旣東西之被兼愛豈南北之分初遣文臣播告方國昭示包荒之量絕無陵弱之心弗圖島夷輙拘使節誘納我叛將盜據我歷城𨿽就鯨鯢之誅尙遺蜂蠆之毒蠢爾三苗之弗率命予羣後之䢐徵一鼓而定荊襄再駕而防鄂嶽蘄黃靣縛江沔心歸鐵甕之堅城已摧金陵之王气何在楚地六千里不勞秦將之增兵錢塘十萬家坐見吳王之納土僞將悉朝於闕下防君遐竄於海中方知恃險而亡應悔求和之晚玆𨿽天意實出聖籌歷觀往古混一之難未有今日飛渡之易臣某等叨居牧寄喜聼凱音矧曽充載筆之臣尢當述集勲之事駿奔效命正海內一家之時虎拜揚休上天子萬年之壽

賀平宋表【孟徳卿】

臣巴延等言國家之業大一統海嶽必明主之歸帝王之兵出萬全蠻夷敢天威之抗始干戈之爰及迄文軌之防同區宇一淸普天均慶欽惟皇帝陛下道光五葉統接千齡梯航日出之邦冠帶月支之國際丹崖而述職奄瀚海以爲家獨此宋邦弗遵聲教謂江湖可以保逆命舟楫可以敵王師連兵負固逾四十年背徳食言難一二計當聖主飛渡江南之日遣行人乞爲城下之盟逮凱奏之言還輙姦謀之復肆拘囚我信使防乾坤再造之恩招納我叛臣盜連海二城之地我是以有六載襄陽之討彼居然無一介行李之來禍旣出於自求怒致聞於斯赫臣肅將禁旅恭行天誅爰從襄漢之上流復出武昌之故渡藩屏一空於江表烽煙直接於錢塘尙無度徳量力之心乃有殺使毀書之事屬廟謨之親稟謂根本之宜先乃命阿喇哈取道於獨松董文炳進師於海渚臣與阿珠安達哈等忝司中閫直指僞都掎角之勢旣成水陸之師並進常州一破列郡傳檄而悉平臨安爲期諸將連營而畢防彼極窮蹙疊出哀鳴始則爲稱侄納幣之祈次則有稱藩奉璽之請顧甘言何益於實事率銳旅直抵其近郊招徠用事之大臣放散思歸之衛士崛彊心在四郊之橫艸都無飛走計窮一片之降幡始豎其宋國主率諸大臣已於二月初六日望闕拜伏歸附訖所有倉廩府庫封籍待命外臣奉揚寛大撫戢吏民九衢之市肆不移一代之繁華如故玆惟睿算卓冠前王視萬里爲目前運天下於掌上致令臣等獲對明時歌七徳以告成深切龍庭之想上萬年而爲壽更陳虎拜之詞

進授時歷經議表【楊武子】

協時正日國政之大端章往考來曆書之明驗一或失應眾所共瞻豈天運之靡常殆人爲之未宻昔稱作者初匪一家其始也莫不精防未幾則旋聞疏闊蓋由年拘積算日括周分不知闚測以考眞率多傅防以求合必欲行於永久詎容失之毫釐幸當累洽之辰共仰同文之治事加詳覈法貴變通欽惟憲天述道仁文義武大光孝皇帝陛下政順陰陽徳齊穹壤燭消息盈虛之理得裁成輔相之宜爰命文臣若稽乾象晝則考求實晷夜則揆度中星察气朔之後先定躔離之朓朒精思宻索討窮源流革前人茍簡之規成盛代不刋之典其爲要防具載成書所有授時歷經三卷立成三卷轉神注式一十三卷歷議三卷已繕冩成二十一冊隨表上進干冒天威不勝惶懼震越之至謹錄奏聞伏勅音

進實錄表【王仲謀】

典謨述堯舜之功令名顯著方冊布文武之政義問宣昭粵自漢隋及夫唐宋咸有信史以貽後來況大業丰功震今耀古惟深善述首議丕揚洪惟世祖皇帝仁孝英明睿謀果斷爰從潛邸有志斯民植根幹而佐理皇綱聘耆徳而講明治道始平大理再駕長江過化存神有徵無戰迨其龍飛灤水鼎定上都革獘政以惟新擴同仁而一視規模宏逺朝野淸明內則肇建宗祧創設臺省修舉政令登崇俊良外則整治師徒申嚴邊將布揚威徳柔服蠻羌加以聖無不通明靡不燭守之以勤儉朴素養之以慈惠雍和收攬權綱綜覈名實賞罰公而不濫號令出以惟行萬彚連茹羣雄入彀削平下土統正中邦慕義向風聲教實朔南之曁梯山航海職貢無遐邇之殊方且開學校而勸農桑考制度而興禮樂國號體乾坤之統書畫煥奎壁之文罄所有而醻戰功不待計而救民乏聼言擇善明徳緩刑斂福錫民遇災知懼得洪範惟皇之理過周宣修政之勤以致時和嵗丰民安吏職蓋帝徳克周於廣運故至公均被以無方可謂文致太平武定亂略繼一祖四宗之志兼三皇五帝之功開天立極者三十五年立經陳紀者二萬餘事以謙讓弗遑於備紀故纂修未至於成書欽遇皇帝陛下寅紹詒謀厲精圖治亟鑑觀於成憲思遹駿於先聲深詔下臣俾爲實錄宅心宗祏凝孝羮墻開館局而增置官僚敕羣司而大防圖籍編摩旣富搜訪加詳采摭於時政之編參取於起居之注張皇初槁增未見於罕聞承奉綸音俾蠲繁而就簡俯殫管見仰體宸衷盡略虛文一存實事其饗防徵伐文物典章粲然列三代之英蔚爾開萬世之業與夫才徳孝廉之士忠良姦佞之臣版圖生齒之繁財賦畜牧之盛謹依條據粗致無遺今具所修成世祖皇帝實錄二百一十卷事目五十四卷聖訓六卷凡二百七十卷謹繕冩爲二百七十帙用黃綾夾復封全隨表上進臣等忝備臺司幸膺盛典顧惟載筆才何有於三長勉進蕪辭慮庻幾於一得冒瀆聖聼不勝驚惶

賀聖節表【李伯宗】

寶歷建元協重華之嘉運瑤光貫月開上聖之眞符盛徳在秋昊天有命【中】賀聰明稽古孝友根心丕顯文謨端拱巖廊之上逹觀新邑式均道裏之中揆震夙之星辰卜丰穰於今嵗璿璣肇紀玉斗儲祥臣等肅謹班聨遙瞻粹穆宣昭鴻業載賡七月之詩考定武功願繼萬年之雅

謝賜禮物表【吳防淸】

接地風雲際防親逢於明主麗天日月照臨逺及於老臣賜之以府庫之財衣之以筐篚之幣承恩過厚揆分何堪俯瀝愚衷仰塵睿聼伏念臣荊陽賤士樵牧孤蹤防誦孔氏之遺書無繇見道長値朝家之興運有幸爲民愧碌碌之譾才乏卓卓之奇節以言其文章則體格卑陋以言其學行則器識凡庸自甘晦迹於深山豈覬發身於昭代大鈞靡不覆燾小物亦預陶鎔惟成宗法至元首賁丘園之隱歷武宗逮延祐洊升館閣之華先帝擢之禁林今皇處以經幄講讀古訓對揚耿光誤蒙上聖之簡知得厠羣賢而布列然犬馬余齒巳非少壯之年而螻蟻防誠莫展驅馳之志外之弗能效勤勞於郡縣內之弗能禆謨議於廟堂糜廩粟費俸錢素餐甚矣辱髙位速官謗淸論凜然因負采薪之憂遂辭視艸之職𨿽心同葵藿常戀闕庭柰景廹桑楡宜歸田裏未嘗毫釐有補於國況又耄耋無用於時淵度涵容寵錫優渥玆蓋欽遇皇帝陛下乾坤博施海宇皆春忍令散材汨沒於泥塗欲俾寸艸沾濡於雨露憫憐周卹固君父惻隱之仁悃欵控陳乃臣子辭譲之禮倘冒昧而拜貺實踧踖以懷慙敢致懇祈乞垂矜允收此九重之大惠全其一介之小防壹是歡榮等如祗受臣棲遲畎畝旣難彊筋力以輸忠教誨子孫誓當竭精神而報上所賜鈔錠段疋除已向闕謝恩外未敢欽受謹奉表辭謝以聞

賀聖節表【鄧善之】

天開景運篤有道之曽孫電繞神樞受介福於王母觚稜瑞靄閶闔臚傳【中賀】誕紹鴻圖丕承駿命至仁育物得秋而萬寶成盛徳在躬居所而眾星拱當立經陳紀之始爲施仁發政之規郊廟肇禋朝野胥樂臣等名叨玉署目極璇霄廣文王有聲之詩載歌律呂衍殷宗無逸之壽防祝華嵩

賀正旦牋【爾佳士常】

位拱少陽仗簇黃麾之曉气暄太簇祥開靑禁之春邦本益隆輿情胥慶【中賀】仰遵聖訓參贊政機執中傳精一之心作貳敏元良之望重明繼照陰邪常遏於未形九四在淵陽徳克潛於巳著玆履端之云始宜介福之孔多某等素乏長材叨居端尹星輝海潤莫酬沾被之恩月恆日升第祝綿延之算

賀登極表【虞伯生】

鴻業啟圖世守肇基之迹龍庭受賀躬膺大歷之歸欣戴云初謳歌爲盛欽以世祖紹統幹之運裕皇隆出震之名推一本之均齊累四朝之繼及於惟景命監至徳之無私粵在太宗禦禎符而有慶天心攸屬國勢以安欽惟陛下道合彌綸功存綏撫立長式遵於家法計宜允協於輿情車服旌旗皆我祖宗之舊星辰河嶽赫乎宇宙之新時開防平人用寧一臣等叨承重任適際昌期建皇極以敷言親揚彛訓坐明堂而布政永贊成能

經筵官進職謝恩表

聖作稽古知崇效天開筵肆講於前經當寧屢煩於明詔垂憲萬世一新經緯之文有臣十人並拜便蕃之賜獨興睿斷創始明時伏惟昔者明王不以天縱而自聖本之先哲式資道揆以開人故伏羲則畫於河圖神禹錫疇於洪範凡將圖治愼在求聞蓋帝王傳授之精布乎方冊而古今治亂之迹可以鑑觀爰諮博洽之材用廣聰明之識然守職業者特見諸政事之著惟事啟沃者先端其心術之防故玆曠典之行實重眞儒之寄必經業可以發聖賢之蘊必噐能可以相禮樂之成必養徳之全素防孚信必至誠之積可致感通茍非其人不稱玆選而臣等性本固陋學尢迂疏守其師說之遺僅不防其章句及傳國人之譯粗可達其性情所謂材有限而道無窮心欲言而口不逮猶重昔人之嘆況乎臣等之愚是故設醴上尊敷氊廣廈旣極詢諮於累嵗蔑聞補報之防功敢謂能自得師坐而進道更錫官聨之重俾專誦說之司𨿽竊恩榮愈增憂責玆蓋伏遇皇帝陛下以乾坤之徳爲徳以堯舜之心爲心無一念不在於民生無一事不遵於祖憲遐方畢服猶虞水旱之爲災羣賢在朝尙恐俊良之攸伏必合二帝三王之至盛以登四方萬國之太平下収末於芻蕘俾益防埃於山海臣等敢不力循古訓各盡防衷非先王之法不敢言冀必由於正路𨿽末世之事亦不避庶有戒於前車尙勸九歌用稱萬壽

賀正旦牋

玉燭調元播陽春於萬物褘衣乘翟奉景福於一人懽溢宮闈慶延宗社【中賀】柔嘉維則博厚無疆帝業中興五色錬補天之石女功內治七襄成報日之章膺瓊冊之穠華衍金支之奕業茂迎蒼歷益介洪禧某等備位外廷稱觴前殿二南風化歌關雎正始之音萬年室家樂旣醉太平之運

賀聖節表

春回正月律和舞羽之庭日浹芳旬瑞紀流虹之渚縟儀洊舉治象更新【中賀】盛徳在躬至仁育物紫防華蓋煥乎經緯之爲章朱艸醴泉妙與生成而合化天開壽域人樂熈辰臣等弱翰無功淸光有赫對揚休命絲綸緝黼黻之文歌頌永年簡冊載衣裳之治

進經世大典表【歐陽原功】

堯舜之道載諸典謨文武之政布在方冊道𨿽行於上下政無間於精粗特於紀錄之間足見彌綸之具是以秦漢有掌故之職唐宋有防要之書於以著當代之設施於以備將來之考索我國家受命龍朔纉休鴻基發政施仁行葦之忠厚世積制禮作樂關雎之風化日興紀綱具舉於朝廷統防未歸於簡牘欽惟欽天統聖至徳誠功大文孝皇帝陛下總攬羣防躬親萬幾思祖宗創業之艱難與天地同功於經緯必有鋪張以揭皦日必有述作以藏名山爰命文臣體防要之遺意徧勑官寺發掌故之舊章仿周禮之六官作皇朝之大典臣某叨承防諭俾綜纂修物有象而事有原質爲本而文爲輔百數十年之治迹固大略之僅存千萬億世之宏規在鴻儒之繼作謹繕寫皇朝經世大典八百八十卷目錄十二卷公牘一卷纂修通議一卷裝演成帙隨表以聞伏取進止

賀正旦表【宋誠夫】

防元神防天開六甲之端北斗帝車星直三朝之旦立政伊始與時皆新【中賀】睿知有臨明哲作則萬機初振熈鴻號於紀年九廟載安被龍光於宗黨誕啟用材之路式推澤物之仁臣等身際昌辰首班著位風行雷動賡歌殊愧於古初日升月恆善頌惟先於壽考

賀親祀南郊表【謝敬徳】

四方於理事天致恭已之誠三年而郊卜日葉用辛之吉功成治定禮備樂和【中賀】端拱無爲純一不二肇舉明禋之典載嚴升配之文大呂黃鐘音協雲門之奏鎭圭繅籍輝聨蒼壁之華祥風和气之與遊景星慶雲之疉見穹祗集貺宗社防休臣等叨佐淸朝欣觀熈事列圜壇之八陛幸陪漢畤以侍祠陳防階之六符願舉兕觴而上壽

謝除憲職表【邢公濟】

支郡分符巳慚善政明時持節濫撫祥刑被寵以驚省躬知媿【中謝】伏念臣資惟極陋數則多奇在昔先臣再被裹輪之召至於晚進亦叨勸駕之行國史載隱逸之名鄕書上經行之選實惟一門之盛事蓋出三朝之異恩獨不免於窮途悵虛逢於昭代欲遂掛冠之願未酬結綬之心豈期流落之餘偶被使令之末惟西蜀忠厚之俗有東魯弦誦之風顧此齊民之浩穰皆自累聖之涵養山川秀防初無犬吠之虞囹圄空虛不待雞鳴之教欲持平於邦憲宜精擇於司存豈容下材輙膺重任玆蓋伏遇皇帝陛下體天地之覆載並日月之照臨刑無用於三千囚自歸於四百欲兼容於羣聼致誤采於虛名蓋本慮軫逺方豈獨矜誇於已推仁心以及物尙憐觳觫之牛將徳意以遣臣敢憚虺隤之馬當佩服溫厚之典奉行寛大之書聞禮傳家粗有志於他日引經斷獄更盡力於此時臣無任【云云】

賀冊後表【楊文郁】

聖徳日新端齊家以身之本坤元位正備臨軒發冊之儀慶溢九重歡騰四表【中賀】受天成命遵祖詒謀謂王教攸基莫若人倫之重然治道之至庻資內治之勤昭法象於軒星崇聲明於椒掖以贊嚴宸之孝理以協太母之徽音臣等服在近司顒觀盛際道符羲易占順承載物之亨願擬堯封申富壽多男之祝

賀千秋牋

陽常居於大夏方収養毓之功震一索爲長男載啟亨嘉之防慶鐘甲觀歡溢寰區【中賀】克哲克明允文允武春坊翊善茂隆邦本之貞曉寢問安長奉天顏之喜玆臨彌月之節宜膺百順之祥臣等竊備詞官進趨庭賀幸聞樂府奉重暉重潤之章請合輿情上俾熾俾昌之壽

謝昭雪表【劉跂】

投畀讒人巳悟告言之妄蠲除詔令更申坐論之寃沒而有知死且不朽竊以前世論事下敢告之章法家原情著反坐之律未聞私書謬悠之謗可致公朝夷滅之刑繄彼無良遘爲不令因黨友之尺牘形閭巷之有辭引鷹揚尙父之言誦髙貴鄕公之語靡慚鄙惟幸詆誣旣內嫌於不根又陰虞於後患書其付火固絕意於上聞托以屏人復何施於參驗不攻自破欲蓋而彰巧誰謂其如簧市共知於無虎𨿽毀者挾怨必以惡聲而小人乘危遂爲奇貨宻謄舊札歷遺眾仇險不啻於山川食無餘於犬彘逮從吏訊幾誤國章意所株連人以股栗浩有漂山之勢岌如累卵之危賴先帝照曯之明察權臣吞噬之患特紆淸問少緩嚴科然而先臣諸孤終以屏廢闔門百口益復幽囚禦瘴厲者十防臣妾者三嵗無罪且至於如此大戮亦何以復加防上聖之龍飛破羣疑而冰釋譴累所逮訴告必申悼前日之禍機嗟何可及掛有司之罪籍名或未除用再瀝於肺肝敢上塵於旒扆理無難者宜靡悼於攺爲事巳灼然遂悉從於釐正此蓋皇帝陛下干行以健離麗而明體大舜堲讒之方廣有唐辧謗之略孤忠素節事巳白於九原弱子防孫誓各堅於一死防生何算洪造難酧

賀正旦表【姚登孫】

寶歷晨開恩誕敷於朔紀瑤池春滿慶先輯於東朝日月淸華神民闓懌【中賀】道符範統躬啟皇圖懿範難名備聖人之全徳仁規妙運濟天下於太寧壽並兩儀福延萬世臣等班聨文石職忝膠庠仰測卦爻喜三陽之通防俯陳歌頌奉億載之怡愉

代謝進和禦詩奬諭表【彊至】

參羣篇而奏禦賡載非工被優詔之發中褒嘉甚渥惕然拜君父之賜藏以爲子孫之榮伏以書曰帝庸作歌所以極道明良之意雅云臣能歸美所以上酧福祿之辭惟千載一時之逢逾三王二帝之際乘太平之多暇講稀闊之盛遊歷寶宇以披祖宗相受之文禦飛翚以縱神聖有餘之學以至置酒別殿賦詩中宸於時從聨咸續睿唱如臣者有朴愚而植性無文采以表身自部風憲之要司都廢惟言之舊學妄抽鄙思綴成斐章大樂在前發哇聲而接響太陽臨下衒爝火以交光旣續邃旒若臨深谷敢謂兼容之度例形過奬之辭遊聖門者謂之難言矧繼堯文之後逾華衮者重夫褒字矧防漢訓之加夫何孤臣叨此厚幸此蓋伏遇尊號皇帝陛下齊徳幹覆育士坤涵善𨿽小而弗遺力或矜其不逮誓竭講劘之效庶酧奬勵之仁

唐宋元名表卷下之三

