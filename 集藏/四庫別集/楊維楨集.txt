楊維楨集﹝元﹞楊維楨

目錄

第一卷

第二卷

第三卷

第四卷

第五卷

第六卷

第七卷

第八卷

第九卷

第十卷

第十一卷

卷一

履霜操

霜鮮鮮兮艸戔戔﹐兒獨履兮兒宿野田。衣荷之葉兮葉易穿﹐采葶花以爲食兮不下咽。嗟兒天父兮天胡有偏﹐我不父順兮寧不兒憐。履晨霜兮泣吾天。

別鵠操

雄鵠於於﹐雌鵠舒舒。兩鵠比翼﹐其巢同株。五見樹葉榮而枯﹐嗟爾比翼而不生雛。比翼將乖﹐雌雄羈孤。中夜雌嘯﹐雄將曷如。寧爲不雛﹐死作兩孤﹐不願八九子爲秦烏。

雉朝飛

雉朝飛﹐一雄挾一雌﹐雄死雌誓黃泥歸。衛女嫁齊子﹐未及夫與妻。靑縭綰素結﹐一死與之齊。人言衛女蕩且離﹐烏得冢中有雉飛﹖琴聲鼓之聞者悲。

精衛操

水在海﹐石在山﹐海水不縮石不刊。銜石向海女﹐口血離離海同乾。

石婦操

峨峨孤竹岡﹐上有石魯魯。山夫折山花﹐歲歲山頭歌石婦。行人幾時歸﹖東海山頭有時聚。行人歸﹐啼石柱﹐石婦岑岑化黃土。

湘靈操

湘之水兮九支﹐湘之山兮九疑。皇一去兮何時歸﹐攀龍髯兮逐龍飛。生同宮﹐死同穴﹐招皇衣兮復皇轍。九疑水﹐九疑山﹐九疑轍迹在其間。望飛龍兮未來還。湘之湘兮成水﹐湘之石兮成斑。

箕山操

箕之山兮可耕而樵﹐箕之水兮可飲而遊。牽牛何來兮飲吾上流﹐彼以天下讓兮我以之逃。世豈無堯兮應堯之求﹐吾與堯友兮不與堯憂。

獨祿篇

獨祿獨祿﹐惡水濁。仇家當族﹐孝子免污辱。孝子軀幹小﹐勇气滿九州島。拔刀削中睨父仇。父仇未報﹐何面上父丘。漆仇頭﹐爲飲器﹔臠仇肉﹐爲食嘬﹐頭上之天才可戴。

公無渡河

公無渡河﹐河水深兮不見泥。公身非水犀﹐烏風黑浪欲何濟﹖公不能濟﹐橫帆在河西。靑頭少婦泣血啼﹐有年不死將誰齊﹖公死河靈伯﹐妾死河靈妻。桓山鳥

桓山鳥﹐鳴聲一何悲。嚴父戒二子﹐分財無嫡支。父死未葬命一遺﹐兩枝荊華摧一枝。嗚呼桓山鳥﹐鳴聲實堪悲。死隔別﹐生流離﹐百鳥聞之爲嗟滋。

烏夜啼

蘢蔥髙樹靑門西﹐夜夜棲烏來上啼。報君凶﹐報君喜﹐願君髙樹成連理。啼烏夜夜八九子﹐莫使君家髙樹移。烏生八九烏散飛。

野雉詞

野雉異兮家雞﹐雉將雛兮棲棲。嫁劉季兮逐季飛﹐不逐季兮季狐疑。羽翼成兮兩口苦無違。旦舂詞

兒爲王﹐母爲囚﹐旦舂暮舂無時休。天髙地辱日月流﹐母苦不得從兒遊。漢家謀臣張畱侯﹐老人立致商山頭。君王輕信羽翼愁﹐十年身後知安劉﹐髡鉗之人何以畱。

系子詞

車驅驅﹐鄧家孥。長繩系野樹﹐小兒泣呱呱。泣呱呱﹐父一顧﹐可柰胡﹖弟兒在手不可俱。父再顧﹐眼血枯。行人斷繩走匍匍。

眉憮詞

朝畫眉﹐暮畫眉﹐畫眉日日生春姿。長安已知京兆憮﹐有司直奏君王知。君王毛舉人間事﹐不咎人間夫婦私。

結襪子

漢家九陛飛秋霜﹐公卿會立朝明堂。王生何人談老黃﹐廷辱廷尉理不山。廷尉跪結襪﹐有如壯夫出胯下﹐面無慚色神洋洋。君不見黃石公進張良﹐夏侯章詆孟嘗﹐長者之名從此揚。

柏谷詞

柏谷險﹐君勿趨。君一趨﹐龍爲魚。槳長豈識眞龍軀﹐萊爾老婦能挽夫。論報不賜誅﹐槳長本無辜。舉之羽林郎﹐大將軍可奴。

鴻門會

天迷關﹐地迷戶﹐東龍白日西龍雨。撞鐘飲酒愁海翻﹐碧火吹巢雙猰貐。照天萬古無二烏﹐殘星破月開天余。座中有客天子气﹐左股七十二子連明珠。軍聲十萬振屋瓦﹐拔劍當人面如赭。將軍下馬力排山﹐气捲黃河酒中瀉。劍光上天寒彗殘﹐明朝畫地分河山。將軍呼龍將客走﹐破靑天撞玉斗。

紫芝曲

商山巍巍﹐上有紫芝。采芝可療饑﹐何獨西山薇。西伯養老去古遠﹐而獨夫殺士﹐吾將疇依。卯金之子海內威﹐羅絡齮齕將奚爲﹖平生不識下邳兒﹐肯從漢邸同兒戲﹖角裏綺裏無人知。

金臺篇

髙臺起朔方﹐金色照天光。上有七十二鳳凰﹐金鼎玉食髙頡頏。王不居﹐志獨苦﹐拜師禮重心愈下。羣賢起﹐南西東﹐國恥一灑黃金空﹐十年燕雌今日雄。君不見姑蘇何用黃金屋﹐野鹿穿花豕銜蓐。

吳鉤行

吳人殺二子﹐畔成雙吳鉤。吳王食賞令﹐不識鉤中愁。臨鉤呼二子﹐飛來父心頭。百金何足報﹐萬戶當封侯。佩雙鉤﹐比明月﹐爲君嬖者斬﹑讒者刖。制諸侯﹐開伯烈﹐千秋萬歲光不滅。

胭脂井

井無水﹐荒龍倚。不知如﹐巴馬子。仰天夜見黃姑星﹐水底嘍嘍話紅鬼﹐長繩捲起天河水。井中人﹐不殉死﹐宮人斜在雷塘趾。

平原君

平原君﹐起朱樓。美人盈盈樓上居﹐蹣跚跛汲彼何叟﹐美人一笑蹣跚愁。門下士﹐引去不可畱。髙價千金值﹐千金不惜美人頭。君不見帷中婦女觀跛者﹐一笑五國生戈矛。

春申君

春申君﹐見利重﹐見理蒙。保相印﹐封江東﹐李家女兒入楚宮。春申滅國並滅嗣﹐舍人入相遺腹子。

聶政篇

齊國壯士儕要離﹐念母與姊生慈悲。旣而母死姊同戶。烏乎丈夫一死泰山重﹐胡爲輕付市井兒。

易水歌

風瀟瀟﹐易水波﹐髙冠送客白峨峨。馬嘶燕都夜生角﹐壯士悲歌刀拔削。徐娘匕﹐尺八銛﹐函中目光射匕尖。先生地下汗如雨﹐匕機一失中銅柱。後客不來可柰何﹐十三小兒面如土。太傅言議謀中奇﹐奇謀拙速寧工遲。可憐矐目舊時客﹐擊築又死髙漸離。滈池君﹐璧在水﹐龍腥忽逐魚風起。滄海君猶祖遺策﹐孰與千金買方士。嗚呼荊卿𨿽俠才﹐俠茸之死心無猜。君不見文籍先生賣君者﹐桐宮一泄曹作馬。卷二

杞梁妻

極苦復極苦﹐放聲一長哀。靑天爲之雨﹐長城爲之摧。爲招淄水魂﹐共上靑陵臺。

卽墨女

三逐鄕﹐五逐裏﹐卽墨女兒乏容止。齊相取之齊國治﹐丈夫相國奚異此﹐丈夫相國奚異此﹗

宿癅詞

采桑女﹐項如罌﹐受教采桑﹐不受教觀大王。大王聘之居中榜﹐舊衣不換新衣裳。采桑女﹐項如罌﹐宮中掩口笑喤喤。堯舜桀紂陳興亡﹐中宮笑口慚且惶。服後服﹐正後宮﹔卑宮室﹐親蠶桑﹔減戈獵﹐斥優倡。諸侯玉帛走東方﹐王上帝號聲煌煌

鍾離春

鍾離春﹐白頭深目凹鼻唇﹐皮膚若煙面如塵。手有五色之彩綫﹐爲君補衮成天文。漸臺之君荒且忮﹐明朝夷臺作平地。太子擇日正儲位﹐鍾離在宮齊國治。

荊釵曲

扶風女﹐行如有嬖﹐貌如鍾離春。三十不肯嫁﹐獨識五噫君。荊釵服終身﹐井臼操必親。舉案上食如大賓。如何會稽守﹐糟糠告去如市人。

唐姬飲酒歌

皇天傾﹐后土頹﹐王降世兮漢祚衰。王作黃泉兮誓相隨﹐王死胡用吾身爲﹖

馮家女

馮家女﹐綠發盤雙鴉﹐亂離棄鄕土。聘入將軍家﹐將軍愛幸諸婦妒。顏色粹美無疵瑕﹐掩鼻襲余術﹐淚眼啼春華。馮家女﹐昨日堂上人﹐今朝廁中鬼。將軍不爲疑﹐司隸不爲理。道旁古冢生棘榛﹐十年孤憤何由伸﹖嗚呼千年孤憤何由伸﹗

梁家守藏奴

將軍椒房親﹐跋扈闞如虎。嗟嗟孫家兒﹐豈識鳶肩主。有司夜捕帑﹐藏婢及人母。紫金與白珠﹐沒入將軍府。吁嗟乎﹐梁家婢﹐何太苦。不知將軍妻﹐秦宮婦。三主六君七貴人﹐明日飛花亂紅雨。

昭君曲

胡月生西彎﹐明妃西嫁幾時還﹖不見單於謁金陛﹐但見邊烽馳玉關。漢家將軍髙築壇﹐身騎烏龍虎豹顏。何時去奪胭脂山﹖嗚呼何時去奪胭脂山﹗

又

胡雁向南飛﹐明妃西嫁幾時歸﹖胡酥入饌捐漢食﹐胡風中人裂漢衣。胡音不通言語譯﹐分死薄命穹廬域。君不見越中美人嫁姑蘇﹐敵國旣破還陶朱。嗟嗟孤冢黃艸碧﹐祗博呼韓雙白璧。

大唐公主嫁匈奴行

匈奴聽鏑忘劬勞﹐外家未必忘飛﹝骨髙﹞。如何異類待同匹﹐丹鳳下與梟爲巢。君不見大唐公主親嫁辱﹐終唐老鶻來相紗。渡河白來話涕泣﹐後人猶以昏爲交。

虞美人行

拔山將軍气如虎﹐神騅如龍蹋天下。將軍戰敗歌楚歌﹐美人一死能自許。倉皇伏簽答危主﹐不爲野雉隨仇虜。江邊碧血吹靑雨﹐化作春芳悲漢土。

麗人行

楊白花飛愁殺人﹐美人如華不勝春。錦韉馱起雙鳳縷﹐黃門挾飛五花云。白日雷霆夾城道﹐樂遊園裏春正好。就中小姊最嬌彊﹐雌雄雙飛觀者惱。瑤池鬥艸碧雲移﹐艸靑艸歇春不知。黃裙有恨隨春水﹐椒房靑蠅何處起。君不見翠羽颼颼帳一空﹐東方蝃蝀纏紫宮。

六宮戲嬰圖

黃雲復壁椒塗蘇﹐銀牀水噴金蟾蜍。宜男艸生二月初﹐燕燕求友烏將雛。芙蓉花冠金結樓﹐飄飄盡是瑤臺侶。宮中个个承主恩﹐豈復君王夢神女。栴檀小殿吹天香﹐新興髻子換宮妝。中有一人類虢國﹐淨洗脂粉靑眉長。百子圖開翠屏底﹐戲弄啞啞未生齒。侍奴兩兩舁錦﹝朋﹞﹐不是唐家綠衣子。蘭湯浴罷春晝長﹐金盤特瀉荔枝漿。雕籠翠哥手擎出﹐爲愛解語通心腸。宣州長史耽春思﹐工畫傷春欠春意。吳興弟子廣王風﹐六宮貓犬無相思。君不見玉釵淫黿戕漢孤﹐作歌請獻螽斯圖。

日重光行

日重光﹐今日西沒﹐明日上榑桑。日重光﹐日復日﹐上榑桑。人長往﹐不返故室堂。日重光﹐身後西目誰短長。日重光﹐言果果﹐神倀倀。

三叟者訣

道逢三叟者﹐髙壽比神仙。問叟何以壽﹖壽訣倘予傳。上叟前致辭﹐大道抱天全。中叟前致辭﹐寒暑順節宣。下叟前致辭﹐百歲半單眠。是爲三壽訣﹐所以能長年。

三靑鳥

翩翩三靑鳥﹐來自西王母。作使東王公﹐請致東王語。白日不有夜﹐四時長爲春。天上神仙宅﹐地上羲皇人。

大難日

來日大難君不知﹐焦心獘力欲可爲﹖早知大難學安期﹐煉煮丹石服靈芝。大藥誤死世所嗤﹐不如美酒千日可辟饑。美酒醉飽﹐一日以爲老。美酒不暢﹐千歲亦爲殤。

大數謠

梁朝老檜昨夜死﹐海聲已入西門市。艸中張伯懷璧子﹐丹瓶有書誰識此。小夫爭爵幾時休﹐二十四考前無儔。黃金無方鑄髑髏﹐樓船夢過西流洲。更生靈香那得偸﹐大樹夜聽聲如牛。

將進酒

將進酒﹐舞趙婦。歌吳娘。糟牀嘈嘈落紅雨﹐鱠刀聶聶飛瓊霜。金頭雞﹐銀尾羊﹐主人舉案勸客嘗。孟公君卿坐滿堂﹐髙談大辯洪鐘撞。金千重﹐玉千扛﹐不得收拾歸黃湯﹐勸君秉燭飲此觴。君不見東家牙籌未脫手﹐夜半妻啼不起牀﹐悔不日飲十千場。

君家曲

生愛君家錦樹芳﹐君家易別苦難忘。彩繩舉柳髙出屋﹐金彈流鶯飛過海。舊時春光燕來後﹐舊時主人十無九。賈家貴婿多春情﹐共醉君家畫雀屏。黃金只買五斗黛﹐爲君添抹蛾眉靑。君不見張娘秋面不食粉﹐八字靑蛾莫嬌損。

城西美人歌

長城嬉春春半彊﹐杏花滿城散餘香。城西美人戀春陽﹐引客五馬靑絲韁。美人有似眞珠漿﹐和气解消冰炭腸。前朝丞相靈山堂﹐雙雙石郎立道旁。當時門前走犬馬﹐今日丘壠登牛羊。美人兮美人﹐舞燕燕﹐歌鶯鶯﹐蜻蜓蛺蝶爭飛揚。城東老人爲我開錦帳﹐金盤薦我生檳榔。美人兮美人﹐吹玉笛﹐彈紅桑﹐爲我再進黃金觴。舊時美人已黃土﹐莫惜秉燭添紅妝。

崔小燕嫁辭

闔閭城中三月春﹐流鶯水邊啼向人。崔家姊妹雙燕子﹐踏春小靴紅鶴嘴。飛花和雨著衣裳﹐早裝小娣嫁文央。離歌苦惜春光好﹐去去輕舟隔江島。東人西人相合離﹐爲君歡樂爲君悲。

城東宴

靑驄轡﹐金牛車﹐一時賓從髙陽徒。城東邸第三四區﹐天气澹蕩春三初﹐主人愛客傾中廚。卜歡不知淸夜䢐﹐絹纓絕燭歡有餘﹐捲波令格兵法誅。客狂起舞作旋胡﹐主亦擊缶呼嗚嗚﹐人生浮艸無根株。齒髮日悴顏日枯﹐含珠烏能潤黃壚﹐今日不樂將何如﹖君不見城南相國斫棺殺枯顱﹐身名只共葅醢俱﹐仕宦何用執金吾﹗

西溪曲

西溪溪口東岡道﹐楊柳陰陰春欲老。花間系馬我曾來﹐紅雨傷春迹如掃。美人勸我金色漿﹐玉臺贈以盤龍寶。願作西溪一水魚﹐趁爾容顏爲余好。城南將軍同醉倒﹐殯宮今已生春艸。

湖中女

湖中女﹐滑如脂。湖中女﹐芙蓉姿。湖中小槳蕩蓮葉﹐唱得吳王白雪詞。輕裾利屐踏雁足﹐爲客髙歌激明目。生年不作人家婦﹐東人西人換恩主。主家薄幸非三從﹐歸來抱瑟彈孤鴻。君不見東家女伴粗目醜﹐嫁得比鄰呼何忪。

長洲曲

長洲水引東江潮﹐潮生暮暮還朝朝。只見潮頭起郎舵﹐不見潮尾回郎橈。昨夜西溪買雙鯉﹐恐有郎緘寄連理。金刀剖腹不忍食﹐尺素無憑膾還委。西溪之水到長洲﹐明日啼紅臨上頭。

琵琶怨

蜀絲鴛鴦織錦衾﹐邏檀鳳凰斫金槽。弦抽甕繭五色毫﹐雙成十指聲嘈嘈。冢頭靑艸天山雪﹐眼中紅冰嵬下血。哀弦淒斷感情烈﹐池上蕤賓躍方鐵。

鳴箏曲

斷虹落屏山﹐斜雁著行安。釘鈴雙呎木﹐錯落千株拌。愁龍啼玉海﹐夜燕語雕闌。只應桓叔夏﹐重起爲君彈。

內人琴阮圖

花點吳鹽春欲老﹐翡翠飛來剪芳艸。美人睡起春思深﹐彈絲拊木寫同心。荔枝五弦調急緩﹐阮家月琴軸初綰。須臾鈞天雙合樂﹐南燻殿中風動幕。梨園樂官樂不鳴﹐宮中之音和且平。

內人吹笛詞

天室年來教春坊﹐紫雲制曲吹寧王。美人何處竊九漏﹐耳譜亦解傳伊涼。鵾弦轉斷黃金軸﹐獨據胡牀弄橫玉。冶情忽逐野鶯飛﹐十指紅蠶迷起伏。禦溝水暖浴鵁鶄﹐天地久無徵戰聲。芙蓉楊柳自搖落﹐豈識黃雲邊塞情。西樓今夜月色千﹐內人思仙望河鼓。白日蕭條鳳不來﹐井梧風動神烏語。

內人剖瓜詞

轆轤索褪垂金井﹐水殿風來晚花靜。美人睡起袒蟬紗﹐照見臂釵紅肉影。荔子漿酸搖左車﹐阿母新進朱陵瓜。侍奴手浴井花冷﹐水冰金盤擎掌瓜。鸞刀未破圓玉斗﹐斗破紅冰驚落手。玉郎渴甚故相嘲﹐可忍食殘團月凹﹖

屏風謠

琉璃怯寒翡翠熱﹐芍藥芙蓉四時絕。深堂气候異冬春﹐門外酸風箭入骨。匡朱毾﹝登毛﹞踏香雪﹐紅姬扶醉醉眼纈。金缸焰焰照羅襪﹐阿瞞嬌娘太輕劣。隙光射人如白月。

紅牙板歌

百花樓前倡樂作﹐長鼻彎彎舞金絡。生憐爲齒焚雄軀﹐枯魄應節如何虞﹖良工削出紅冰片﹐脫木生前豈容見﹖自非紅鸞之舌爲爾繩﹐安得三三貫成串﹖三郎耳聰穿月脇﹐彊欲黃番譜關折。十三紅兒舞鷓鴣﹐輕蓮蹋節隨疾徐。爲君重制淸平曲﹐節奏八風調玉燭。

奔月卮歌

神犀然光射方諸﹐海水拆裂雙明珠。大珠飛上玉免臼﹐小珠亦奔銀蟾蜍。千年太陰煉成魄﹐豈識妖吞啖卮﹖刳胎乃墮歡伯計﹐玉斧椎開桃扇核。茅山外史海上來﹐拾得海月稱奇哉。按劍或爲龍鬼奪﹐擲手自戲仙人杯。雄雷雌電繞丹屋﹐顧免淸光吞在腹。醒來不記墨淋漓﹐塵世隨風散珠玉。鐵崖仙客气如虹﹐金橋銀橋遊月宮。素娥飲以白玉醴﹐羽衣起舞千芙蓉。居然月宮化鮫室﹐坐見月中淸淚滴。我方醉臥玉兔傍﹐但覓大魁酌天漿。不用白兔長生藥﹐不用千年不死方。

簫杖歌

空心勁艸瑯軒節﹐瘦如筆枝赤如鐵。壺公手中曾擲之﹐黃公石上飛星裂。璣天道人雙眼靑﹐見之不減九節藤。神丁未窺混沌竅﹐中有萬壑銅龍聲。道人親鑿崆峒玉﹐九漏玲瓏尺度足。黑蛇飛來膝上橫﹐道人手中嘯鸞鵠。自言奇音不敢作﹐寒星墮地風折嶽。去年臺山解虎鬥﹐今年狼山敲豸角。鐵崖相見洞庭東﹐腰間笛佩蒼精龍。湘江雨腳吹雌風。相呼道人木上座﹐杖陂水拔須眉峯。

篳篥吟

春風吹船下揚州﹐夜聽笛聲江月流。故宮搖落楊柳秋﹐客子於邑山陽愁。明朝此聲不可求﹐乃知朔客杜寬者﹐手持悲篥尋南遊。胡笳拍中愁未休﹐龜玆角管親編收。王門歷盡及五候﹐翩然鴻飛不可畱。笛材旣訪柯椽鎪﹐更協鳴鳳昆侖丘。捲蘆易地鳴隴頭﹐城南思婦歌牽牛。欲絕未絕一縷抽﹐劃然石裂千丈湫。叫噪鵝鸛飛蛟虯﹐洞庭之水天東浮。杜寬杜寬藝絕憂﹐藝隱豈比閔張儔。爲君貰美酒﹐不惜千金裘。和我君山莫邪笛﹐與爾同登黃鶴樓。

李卿琵琶引

李卿李卿樂中仙﹐玉京侍宴三十年。自言弦聲絕人世﹐樂譜親向鈞天傳。今年東遊到吳下﹐三尺檀龍爲予把。胸中自有天際意﹐眼中獨恨知音寡。一聲如裂帛﹐再撥淸冰拆。蠻娃作歌語突兀﹐李卿之音更明白。玉連瑣﹐《郁輪流袍》﹐呂家池榭彈淸宵。花前快倒長生瓢﹐坐看靑天移斗杓。鐵笛道人酒未醺﹐煩君展鐵拔﹐再軋鵾雞筋。我聞仁廟十年春﹐駕前樂師張老淳。賜箏嶽柱金龍齦﹐儀鳳少卿三品恩。張后復有李﹐國工須致身。酒酣奉硯呼南春﹐爲卿作歌驚鬼神。

張猩猩胡琴引

張猩猩﹐嗜酒復嗜音。春云小宮鸚鵡吟﹐猩猩帳底軋胡琴。一雙銀絲紫龍口﹐瀉下驪珠三百斗。劃焉火豆爆絕弦﹐尙覺鶯聲在楊柳。神弦夢入鬼工秋﹐湘山搖江江倒流。玉免爲爾停月臼﹐飛魚爲爾躍神舟。西來天官坐栲栳﹐羌絲啁啁聽者惱。張猩一曲獨當筵﹐乞與五花金綫襖。春風殘絲二十年﹐江南相見落花天。道人春夢飛胡蝶﹐手弄金瓢合簧葉。張猩猩﹐手如雨﹐面如霞﹐勸爾更盡雙叵羅﹐白頭吳娥年少歌﹐金剛悲啼爾樂何。

周郎玉笙謠

周郎學仙吹玉笙﹐玉笙吹得丹山七十二鳳之和鳴。曾侍瑤池阿母宴﹐座中調笑董雙成。謫向人間赤松洞﹐洞口桃花苦迎送。南尋二女湘水頭﹐十三哀弦不成弄。西洞庭﹐東洞庭﹐相逢鐵笛銅龍精。從此吹春玉臺上﹐叢霄不許謝玄卿。

蹋蹴篇

江南女兒花娟娟﹐五花繡出葵花圓﹐蹋花上下雙文鴛。雙文鴛﹐玉連瑣﹔髻斜斜﹐馬初墮。

又

金鞭齊停馬上郎﹐落花旋風打球場﹐繡輪擲過東家墻。東家墻﹐嗓雙燕﹔平頭奴﹐搖便面。

邯鄲美人

邯鄲市上美人家﹐美人小襪靑月牙﹐繡靴對著平頭鴉。平頭鴉﹐蹋場下﹔包銀壺﹐馱細馬。

又

裙翻柳腳垂靑空﹐水花吹亂秋芙蓉﹐須臾气喘如渴虹。如渴虹﹐索銀癭﹔轉轆轤﹐飲金井。卷三

皇媧補天謠

盤皇開天露天醜﹐夜半天星墮天狗。璇樞缺壞奔星斗﹐輪雞環兔愁飛走。

聖媧巧手煉奇石﹐飛廉鼓韝虞淵赤。紅絲穿餅補天空﹐太虛一碧玻璃色。

輻旋轂轉四極正﹐髙蓋九重縣水鏡。三光不凋河不泄﹐天上神仙宅金闕。

當時坤母亦在旁﹐下拾殘灰補地裂。

上元夫人

仙人在世間﹐招之還可來。何用三韓外﹐樓船言蓬萊。颯然精爽合﹐偕入東華臺。

怖我以蛇虎﹐令我心死灰。叔卿忽見鄙﹐瑤池仍復回。已遣滈池璧﹐尙獻新垣杯。

金棺不煉骨﹐空令後人猜。君不見易招天上三天母﹐難脫人間五性胎。

毛女

沙丘腥風吹腐化﹐華陰毛女藏雙魚。宮中雨露不可食﹐餐松啖柏畱春容。

桃花流水迷紅霧﹐十二峯頭度朝暮。自是嬋娟有仙骨﹐入海徐郎豈知故。

衣沐雨﹐鬟櫛風﹐槲葉楚楚山菕紅。秦樓舊鏡掩明月﹐咸陽目送雙飛鴻。

籛鏗詞

殷有賢大夫﹐黃髮眉雙白。男女欲不絕﹐飲食穀不辟。四十九室家﹐五十二嗣息。豈是山澤臒﹐咽漱煉精魄。

廣成云道本自然﹐有人得之同壽域。君不見孔子竊比我彭﹐老彭之壽稱以徳。

大唐鐘山進士歌

睛如貓﹐須如茅﹐烏靴白簡鴨色袍。元是鐘山老馗唐進土﹐感君之賜何以酬君勞。

𨿽生不得祿﹐誓死爲鬼豪。老馗血食豈敢饕﹐宮中飽食有祆耗﹐擘而啖之如啖螯。

嗚呼若人使立朝﹐殿前秉笏山動搖。銜花有大耗﹐竊笛有大祆﹐肯使白晝見之而不梟﹖

爾祆爾耗﹐根深蒂牢。帝王養之﹐旣各且驕。跳河蹴隴﹐翻天之杓。

呼呼老馗胡可招﹐嗚呼老馗胡可招﹗

大人詞

有大人﹐曰鐵牛。絳人甲子不能記﹐曾識庖棲獸尾而蓬頭。

見煉石之女補天漏﹐涿鹿之帝殺蚩尢。上與伊同相幼主﹐下與孔孟遊列侯。

衣不異。糧不休﹐男女欲不絕﹐黃白朮不修。其身備萬物﹐成春秋。

故能後天身不老﹐揮斥八極隘九州島。

太上君﹐西化人﹐自謂出於無始劫﹐蕩乎宇宙如虛舟﹐其生爲浮死爲休。

安知大人自消息﹐天子不能子﹐王公不能儔﹐下顧二子眞蜉蝣。

道人歌

道人飛來朗風岑﹐玄都上下三靑禽。傅桑已作靑海斷﹐鰲丘又逐羅浮沈。

初見蜍精生月腹﹐前身搗藥婆娑明。還仙服食終恍惚﹐天上仙骸成積林。

手持女媧百煉笛﹐笛中吹破天地心。心地心﹐何髙深。八千歲﹐無知音。

龍王嫁女辭

小龍啼春大龍惱﹐海田雨落成沙炮。天吳擘山成海道﹐鱗車魚馬紛來到。

鳴鞘聲隱佩鏘瑯﹐璚姬玉女桃花妝。貝宮美人笄十八﹐新嫁南山白石郎。

西來態盈慶春婿﹐結子蟠桃不論歲。秋深寄字湖龍姑﹐蘭番廟下一雙魚。

湖龍姑曲

湖風起﹐浪如山﹐銀城雪屋相飛翻。白鼉豎尾月中泣﹐倒捲君山輕一粒。

浪中拍碎嶽陽樓﹐萬斛龍驤半空立。雨工騎羊鞭迅雷﹐紅旗白蓋蚩尢開﹐

靑娥鬢髮紅藍腮。紫絲絡頭雙黃能﹐神弦歌急龍姑來。

修月匠歌

天公弄丸七寶曲﹐脆如琉璃拆如綫。月中斤人八萬戶﹐敕賜仙廚瓊稍飯。

什什伍伍入杳冥﹐妙手持天輕欲旋。千斤寶斧運化鈞﹐混沌皮開精魄見。

羿家奔嫁太輕脫﹐須臾蹋破蓮花瓣。十二山河影碎中﹐輪郭重完冰一片。

縹緲長懸玉白飛﹐堅牢永結妖蟆患。封辭何用蟣虱臣﹐功成萬古蒙天眷。

一歸蘭路不知年﹐兔子花開三萬徧。

夢遊滄海歌

東海之東去國十萬里﹐其洲名滄洲。地方五百里﹐上有瓊濤玉浪出沒九岫如羅浮。

風光長如二三月﹐琪花玉樹不識人間秋。人鳥戲天鹿﹐昆吾鳴天球。

橘子如斗﹐蓮葉如舟﹐白鳳如雞﹐紅鱗如牛。靑瞳綠發紫綺裘﹐日夕洲上相嬉遊。

鐵崖道人隘九州島﹐淩風一舸來東漚。始靑天開月如雪﹐錦袍著以黃金樓。

樓中仙人睨物表﹐瑤笙引鶴緱芻頭。戲弄玉如意﹐擊碎珊瑚。

相招元處士﹐浩歌海西流。長梯上摘七十二朵之靑菡萏﹐玉龍呼耕三萬六千頃之昆侖丘。

黃河淸淺眼中見﹐海屋老人爲我添新籌。

羅浮美人歌

海南天空月皎皎﹐三山如捲海如沼。綠衣歌舞不動塵﹐海仙騎魚波裊裊。

翩然而來坐芳艸﹐宰如白月射林杪。洗妝不受瘴煙昏﹐縞袂初逢鴻欲嬌。

手持昆山老人笛﹐黃鶴新腔知音少。江南吹斷桃葉腸﹐雨聲夜坐巫山曉。

李夫人

絕代一佳人﹐美色如洛妃。春月爲作眉上彀﹐秋水爲作眼中波。

歌瓊蕤﹐舞玉枝﹐君王有情不自持。玉枝一夜摧﹐瓊蕤一朝落﹐君王之心何以樂﹖

若有人兮有若無﹐來遲兮去促促。芙蓉葉上淸露結﹐晴光倒射金虹滅。

山爲雨﹐海爲雨﹐何得分明夢中語﹖落蛾影滅百子池﹐靈風一陣彩雲飛。

望洞庭

瓊田三萬六千頃﹐七十二朵靑蓮開。道人鐵精持在手﹐嘯引紫鳳朝蓬萊。

龍子臥抱明月胎﹐須臾化作桃花腮。嗟爾云槎子﹐何處忽飛來﹖

蓬萊之淺今幾尺﹖黃河之淸今幾回﹖云槎子﹐云是江上來。

但知東方生﹐賣藥五湖上﹐不知張使者﹐北犯七斗魁。

云槎子﹐吾與爾何哉﹐任公釣竿在東海﹐潮壓桐江江上臺。

五湖遊

鴟夷湖上水仙舟﹐舟中仙人十二樓。桃花春水連天浮﹐七十二黛吹落天外如靑漚。

道人謫世三千秋﹐手把一枝靑玉虯。東扶海日紅桑椹﹐海風約在吳王洲。

吳王洲前校水戰﹐水犀十萬如浮鷗。水聲一夜入臺沼﹐麋鹿已無臺上游。

歌吳歌﹐舞吳鉤﹐招鴟夷兮狎陽侯。樓船不須到蓬丘﹐西施鄭旦坐兩頭。

道人臥舟吹鐵笛﹐仰看靑天天倒流。商老人﹐橘幾奕﹖東方生﹐桃幾偸﹖

精衛塞海成甌窶﹐海蕩邙山漂髑髏。胡爲不飲成春愁。苕山水歌

苕山如畫云﹐苕水如篆文。使君畫船山水裏﹐蕩漾朝暉與夕曛。

中流棹歌驚水鴨﹐捷如競渡千人軍。渡頭劉阮郎﹐淸唱煙中聞。

爲設胡麻飯﹐招手越羅蚡。旣到車山口﹐還過溘水濆。

東盛壩前折楊柳﹐西莊漾下紉香芹。東村擊鼓送將醉﹐西村吹笛迎餘醺。

三日新婦拜使君﹐野花山葉斑斕裙。使君本是龍門客﹐宮衫脫錦披黃斤。

願住吳儂山水國﹐不入中朝鸞鵠羣。酒酣更呼酒﹐挽衣勸使君。

遊絲蜻蜓日款款﹐野花蛺蝶春紛紛。君不見城南風起寒食近﹐老農火耕陳帝墳。

石橋篇

飛精石爲室﹐萬歲藏不得。忽然混沌破﹐石鯨橫百尺。山頭方廣開﹐金策淩空來。

白猷雙眼穴﹐長跪不能越。癡兒唾落饑蛟涎﹐新鬼舊鬼悲人天。

蹋石梁﹐拜石耕﹐五百淩霄在心影﹐過去過來彈指頃。

烏乎﹐石梁折﹐石餅崩﹐人間方見方廣影。

張公洞

正月八日記遊仙﹐三十六天洞靈洞。

洞中窗戶夜不扃﹐地底風雷日相哄。

巉巉靈骨誰手鑿﹐納納虛谽曷時澒。

龍巓虎臥絡薜蘿﹐委蓋垂旃掛鸞鳳。

莖髙玉稍陳玉拌﹐窪陷瓊漿流碼甕。

元田鴉色白於鷗﹐丹室蛇光紅似蝀。

石涵綠字紫泥封﹐玄哺瓊華靑子種。

白騾有迹蹋石田﹐金虎幹聲飲銀汞。

樵柯已爛商四朋﹐蕊輦初過茅二仲。

牛車望气待著書﹐螺女行廚時進供。

胡麻流飯阮郎來﹐林屋刺船毛父通。

王生石髓隨手堅﹐吳客求珠空耳縫。

九靈太妙苞气母﹐五嶽眞圖特兒弄。

書傳丹篆亦何須﹐石化黃金本無用。

玉盆濯髮天雞鳴﹐鐵笛穿空神馬鞚。

符行律令鬼承呵﹐聲出腦宮龍聽頌。

未應片石隔仙凡﹐溪上桃花自迎送。

廬山瀑布謠

銀河忽如瓠子決﹐瀉諸五老之峯前。

我疑天仙織素練﹐素練脫軸垂靑天。

便欲手把並州剪﹐剪取一幅玻璃煙。

相逢云石子﹐有似捉月仙。

酒喉無耐夜渴甚﹐騎鯨吸海枯桑田。

居然化作十萬丈﹐玉虹倒掛淸泠淵。

花遊曲

三月十日春蒙蒙﹐滿江花雨濕東風。

美人盈盈煙雨裏﹐唱徹湖煙與湖水。

水天虹女忽當門﹐午光穿漏海霞裙。

美人淩空躡飛步﹐步上山頭小眞墓。

華陽老仙海上來﹐五湖吐納掌中杯。

寶山枯禪開茗碗﹐木鯨吼罷催花板。

老仙醉筆石欄西﹐一片飛花落粉題。

蓬萊宮中花報使﹐花信明朝二十四。

老仙更試蜀麻箋﹐寫盡春愁子夜篇。卷四

古憤

陰陰璞玉抱﹐幽幽雌劍鳴。

玉屈有時白﹐劍孤有時並。

如何妾玉身﹐長抱昏石名﹖

如何妾劍身﹐指爲妖鐵精﹖

天乎如有情﹐蝕月爲妾明﹗

地乎如有情﹐河水爲妾淸﹗

貿絲詞

鳴鳩毋止棘﹐止棘爲摧薪。

女子毋貿絲﹐貿絲爲棄人。

相逢誓作同穴親﹐大禮如一失﹐結髮不終身。

外爲狂夫暴﹐內爲兄弟哂。

寄語貿絲女﹐卜語不可信﹐況乃卜非眞。

赤堇篇

吳鉤父悖子﹐楚耶臣逆君。

曷比赤堇精﹐新鑄雙龍文。

作世無價寶﹐三卿無足論。

倚天落旄頭﹐仰日裂飛雲。

一怒安天下﹐持以奉至尊。

吳城曲

吳兵夜入郢﹐小弟驕父兄。

彎弓射天日﹐輦土築長城。

長城築未竟﹐客主老蠻荊。

陳帝宅

荒城陳帝宅﹐故殿吳王居。

曲池無錮石﹐老樹有遺株。

髙堂易梵宇﹐白足走鐘魚。

未知萬仗後﹐興廢有何如﹗

雉城曲

蕩舟橫塘去﹐塘上野鴛鴦。

鴛鴦忽飛去﹐相見雙女郎。

齊唱雉城曲﹐共制芙蓉裳。

手洗藕花露﹐勸君荷葉囊。

何以報永好﹐解佩雙明璫。

妾住雉城裏﹐不是雉城倡。

采桑詞

吳蠶孕金蛾﹐吳娘中夜起。

明朝南陌頭﹐采桑鬢不理。

使君從何來﹐調妾桑中喜。

不識秋胡妻﹐誤認金樓子。

采菱曲

若下淸塘好﹐淸塘勝若耶。

鴛鴦飛鏡浦﹐鴛鴦睡銀沙。

兩槳夾螳臂﹐雙榔交犬牙。

照波還自惜﹐艷色似荷花。

袖惹紅萍濕﹐裙牽翠蔓斜。

大堤東過客﹐背面在兼葭。

日落紅風起﹐淸歌雜笑哇。

海客行

海客朱雀航﹐下有五鳳房。

三月發長幹﹐六月下淮揚。

靑絲牽白日﹐羅幕西風涼。

大姬勸金露﹐小姬彈空桑。

中姬執藥饌﹐調冰浣肝腸。

海客睡不起﹐明宴寒神羊。

主家祠

主家宴新客﹐內屋深羅帷。

貴戚金與史﹐長者陶與猗。

美人間中坐﹐玉質縷金衣。

歌聲上碧落﹐不放靑雲飛。

杯行白蓮掌﹐酒飲黃桐脂。

門下有書客﹐彈鋏歌朝饑。

道旁騎

春風扇官道﹐官柳黃金條。

道旁百金騎﹐俠气爭春驍。

竹間小桃花﹐嫣如董嬌嬈。

下馬隔花語﹐疑是花中妖。

風日好

春來風雨顚﹐未見風日好。

今朝風日好﹐美人在遠道。

美人招未來﹐相思把瑤艸。

長鳥舞春風﹐爲我一顚倒。

春芳曲

春容不再芳﹐春華不再揚。

我欲倩遊絲﹐花前系春陽。

春陽不可長﹐遊絲徒爾長。

飛來雙蛺蝶﹐綴我羅衣裳。

頓足起與舞﹐上下隨春狂。

太師宅

前朝太史宅﹐基撤萬民廬。

太師一去宅﹐問宅今何如﹖

赤地無所有﹐庭樹八九株。

緬懷炙手日﹐門前卿大夫。

肥馬在東廏﹐脂羊出中廚。

光妓列秦趙﹐佐酒吹笙竽。

歷年未五十﹐一抔不枝梧。

歌笑不於此﹐悔不桑爲樞。

道旁甲第子﹐過馬一踟躕。

招農篇

京城五都會﹐卓錐爭比閭。

朱樓矗隘址﹐繡甍夾通衢。

酒削饗列鼎﹐販脂來駟車。

東家見妖麗﹐西捨聞笙竽。

劬劬農家子﹐住在三家墟。

一日出京市﹐歸不把犁鋤。

千金賣恆產﹐買屋京城居。

京城豈不美﹐咄嗟異榮枯。

貨殖非吾法﹐守望非吾徒。

仰屋視門傅﹐壁立檐無儲。

卻歸卜丘首﹐鄰里相揶揄。

嗟嗟食田子﹐食技汝不知。

食田可久業﹐聖主方捐租。

南婦還

今日是何日﹐慟返南州岐。

汩汩東逝水﹐一日有西歸。

長別二十年﹐休戚不相知。

去時蠆發王﹐歸來面眉黧。

昔人今則是﹐故家今則非。

脫胎有父母﹐結髮有夫妻。

驚呼問鄰里﹐共指冢累累。

訪死欲穿隧﹐泣血還復疑。

白骨滿丘山﹐我逝其從誰﹗

淇寡婦

淇上有寡婦﹐始慕宋共姬。

食貧以自守﹐笑誚懷猜疑。

忽爲盜所污﹐放僻靡不爲。

昔爲淇婦宗﹐今爲淇婦嗤。

可憐困思反﹐不如貿絲兒。

七哀詩

貧者欲無壽﹐富嬰願期頤。

慘慘裏門道﹐哭聲一何悲。

白頭灑慈淚﹐紅顏服嫠衰。

借問送車人﹐共惜紈褲兒。

問齒未逾壯﹐問家素不貲。

黃金不貸死﹐華屋中道辭。

南鄰九十老﹐帶索如榮期。

瘦馬行

瘦馬靑海種﹐新自流沙至。

市門顧不售﹐千金價無二。

肉駘大項領﹐匹帛可收致。

天寒道裏愁﹐伏櫪消遠志。

瘦馬𨿽伶仃﹐毅有千里气。

世無牙與靑﹐瘦馬與誰試。

金山孤鳳辭

肅肅金山鳳﹐鳳兮同阿房。

鳳兮不凰老﹐孤鳴在髙岡。

幸生一鸑雛﹐毛雨蔚成章。

鸑雛實不惡﹐反哺天性良。

坐革梟獍暴﹐不受雀角傷。

教之六律音﹐因之鳴朝陽。

來儀實有本﹐鳳聲益鏘鏘。

於乎金山鳳﹐永爲百鳥祥。

焦尾辭

焦尾器猶在﹐焦尾音無遺。

眷玆古人器﹐恆以今四絲。

纖手弄掩抑﹐類作箜篌悲。

赤城有佳士﹐今人古人師。

獨作古先操﹐頎然如見之。

飲以化人酒﹐此味從誰知﹖

紈扇辭

團圓合歡扇﹐比似月嬋娟。

嬋娟有時缺﹐我扇豈衣圓﹖

秋風落梧葉﹐我扇同棄捐。

不得如秋葉﹐吹墮在君前。

白門柳

步出白門柳﹐聞歌金縷衣。

事生不事死﹐曩誓今已遺。

空負地下心﹐百年以爲期。

向來媒佻鳩﹐寧爲今日思﹖

丹山鳳

丹山五色鳳﹐千歲或一鳴。

來見君子國﹐見則時文明。

自從鳴岐後﹐野鳥襲爲名。

鳳兮徳久衰﹐短歌空復情。

梁父吟

步出齊城門﹐上陟獨樂峯。

梁父昂雉堞﹐蕩陰夷鬣封。

齊國殺三士﹐杵臼不能雄。

所以梁父吟﹐感嘆長笑翁。

吁嗟長笑翁﹐相漢起伏龍。

關張比疆治﹐將相俱和同。

上帝棄炎祚﹐將星墮營中。

抱膝和梁父﹐梁父生悲風。

塗山篇

朝發一錢渡﹐暮宿三江潮。

塗山有禪伯﹐飲我松間瓢。

遂登福勛廟﹐還憩汪罔橋。

塗翁不可詰﹐夜附山鬼妖。

載弔漆姓人﹐負惡忍兜苗。

旣懷彎弓逆﹐可徒坐不朝。

逆名不可訓﹐姑以後至梟。

澗谼洗遺骨﹐白日連山椒。

驪山曲

驪山郁崔嵬﹐宮闕金銀開。

月生谼鵲觀﹐云繞鳳凰臺。

宮中紅妝子﹐調笑春風媒。

靑鳥銜巾去﹐乳鹿巡花來。

天王太白次﹐倉玉金粟堆。

石馬動秋色﹐羌枝連暮枝。

只今瑤池水﹐八駿渴生埃。

弁峯七十二

弁峯七十二﹐菡萏開靑冥。

窮探最絕頂﹐龍舌呀巖扃。

髙源下絕壁﹐海眼涵明星。

毒龍戲珠玉﹐殘唾吹余腥。

胡僧洗神缽﹐密咒收風霆。

洞庭水如藍﹐溟涬連滄溟。

下觀人間世﹐九點煙中靑。

送客洞庭西

送客洞庭西﹐雷堆靑兩兩。

陳殿出空明﹐吳城連蒼莽。

春隨湖色深﹐風將潮聲長。

揚柳讀書堂﹐芙蓉采菱槳。

懷人故未休﹐望望欲成往。

堯市山

湖山七十二﹐西峯郁相繆。

閟飲有堯井﹐像耕余舜丘。

相傳十日出﹐大浸稽天流。

生民竊生理﹐托市玆山頭。

只今東震水﹐雙雷沒如漚。

仁人感地脈﹐望望終南愁。

夏駕石鼓辭

周家十圓鼓﹐散落陳倉野。

猶有夏駕石﹐盤盤駕之下。

秦鞭血山骨﹐吳獵焦野火。

夏鼓建不拔﹐石鳴知者寡。

父老懼讖言﹐山空石長啞。

虎丘篇

路出女墳湖﹐警蹕霸王驅。

靈池飛霹靂﹐枯冢走於菟。

老禪猶點石﹐仙鬼只疑狐。

祖龍來發閟﹐銀海又飛鳧。

要離家

金昌亭下路﹐春艸沒荒丘。

云是要離家﹐令人生古愁。

侏兒三尺幹﹐不佩雙吳鉤。

中包猛士膽﹐白日照髙秋。

忍死屠骨肉﹐視身若蜉蝣。

荊軻不了恨﹐慶忌成身謀。

如何五噫客﹐死與爾同仇。

香山篇

放舟脂塘曲﹐盤遊湖上雷。

雷鳴湖雨作﹐還泊香山隈。

美人鬥香艸﹐上有九畹栽。

美人在何所﹐搴芳招歸來。

露下荊棘艸﹐鹿上姑蘇臺。

陳明檜

陳皇有遺宅﹐乃在鳥山中。

當時手所植﹐花木羅靑紅。

獨有左紐樹﹐閱世如龜龍。

懷哉手植人﹐不見三閣崇。

後庭種玉樹﹐金井雕秋風。

放龜池

我聞玄緒靈﹐無逃豫且厄。

毛公贖金錢﹐放汝黿鼉宅。

何期報復義﹐背負將軍溺。

至今山中池﹐洞玄露純白。

我歸放搘牀﹐搘牀猶翕息。

東林社

陶公八十日﹐解組歸山阿。

覺今若不早﹐我日十倍過。

開塗劃荊棘﹐斧缺且無柯。

萊爾東林社﹐招我南山歌。

回視有漏因﹐已梧影與魔。

有求不補失﹐無虧所成多。

坐斷前後際﹐不須辯維摩。

隱君宅

隱君宅中區﹐心遊入天境。

酌空引窊石﹐汲深出寒井。

檐花度吹香﹐池葉漏天影。

隱幾鳴虛琴﹐悠然有眞省。

道人一畝宅

道人一畝宅﹐乃在淸江潯。

山童解迎客﹐開戶花木深。

幽艸有遠意﹐仙禽無俗言。

劍气或成虎﹐丹光欲流金。

丸中探日月﹐畫前見天心。卷五

沙堤行

神州和羹連五城﹐沙堤新築泰階平。

正月一日太陽明﹐殿前兩相水金星。

天王垂衣珠箔捲﹐太史新書五云書。

火城千枝花外轉﹐道逢吳牛問牛喘。

左謀右斷天子前﹐手持五色補靑天。

南人不敢吹巢火﹐中國堂堂相司馬。

地震謠

四月一日南省火﹐七月一日南地震。

地積大塊作方載﹐豈有壞崩如杞人。

如何一震白毛茁﹐泰山動搖海水泄。

便恐昆侖八柱折﹐赤子啾啾憂地裂。

唐堯天子居上頭﹐賢相柱天如不周。

保國如甌﹐馭民如舟﹐吁嗟赤子汝何憂。

苦雨謠

去年雨﹐坍碱土。今年雨﹐沒竈釜。

竈釜二月靑無煙﹐官家火程不問雨。

胥靡移來坐監主﹐旬申虧官走插戶。

大風謠

大風起﹐不終朝。

如何三日夜﹐日日夜夜旋扶搖。

捲水覆我舟﹐捲土覆我窯。

烏乎太平玉管將誰調﹐五日一風不鳴條。

白雪辭

癡云駕日日爲黃﹐白光半夜漏東方。

廣寒兔老玉發蛻﹐一箭剛風落人世。

錦宮肉屏香汗溶﹐酒如春江飲如虹。

彩鸞簾額不受卷﹐酒面洗作梨花風。

階前獅子積不壞﹐十日璚田換塵界。

金鉦取掛扶桑曉﹐照見璚田出寒莩。

箕鬥歌

計孛怯檮杌﹐紫木背文章。

我迕一宿直箕斗﹐不愁斟酌愁簸揚。

斗之柄﹐實司天﹔箕之風﹐由犯月。

箕胡爲﹐張口吻﹔斗胡爲﹐閟喉舌。

騎箕尾﹐訴閶闔。屏讒邪﹐正出納。

文昌開﹐箕斗合。

鹽車重

鹽車重﹐鹽車重﹐官驥牽不動。

官鉈私秤秤不平﹐秤秤束縛添畸令。

鹽車重﹐重柰何﹐旖令帶多私轉多。

大商鬻不盡﹐私鹺夾公引。

烏呼江南轉運澀如膠﹐漕吏議法方呶呶。

鹽商行

人生不願萬戶侯﹐但願鹽利淮西頭。

人生不願萬金宅﹐但願鹽商千料舶。

大農課鹽析秋毫﹐凡民不敢爭錐刀。

鹽商本是賤家子﹐獨與王家埒富豪。

亭丁焦頭燒海榷﹐鹽商洗手籌運握。

大席一囊三百斤﹐漕津牛馬千蹄角。

司綱攺法開新河﹐鹽商添力莫誰何。

大艘鉦鼓順流下﹐檢制孰敢懸官鉈。

吁嗟海王不愛寶﹐夷吾策之成伯道。

如何后世嚴立法﹐只與鹽商成富媼。

魯中綺﹐蜀中羅﹐以鹽起家數不多。

只今誰補貨殖傳﹐綺羅往往甲州縣。

牛商行

黃牛商﹐水牛商﹐驅牛渡淮道路長。

淮天喘熱淮月黃﹐老商愛牛視如傷。

淮民耕稼禾上場﹐皮角有令恐牛殃。

君不見昨夜官軍大索馬﹐牝牡千匹如驅羊。

食糖謠

朝食糠﹐暮食糠﹐食糠不如彘與龐。

君王雁鶩令﹐以粟甘易糧。

吁嗟今茫茫﹐吁嗟何遑遑。

周急謠

江南凶﹐周波最急。

漢家使者識經權﹐矯制開倉輸玉粒。

君不見曩歲溝魂海不及﹐至今冤作枯魚泣。

勸糶辭

水旱阻堯湯﹐生民無罪歲。

後代倉廩虛﹐時和亦爲沴。

孰云富而哿﹐甚矣貧不繼。

借富以貸貧﹐窮哉已非計。

況乃指廩間﹐夏楚劫以勢。

吳農謠

吳農竭力耕王田﹐王賦已供常餓眠。

鄧通董賢何爲者﹐一生長用水衡錢。

三男詞

君不見羌胡之妻產龍鷲﹐駱家之婦生虎貍。

造物好或怪﹐癡兒以爲奇。

金村鐵婦不畫眉﹐健手能運千斤椎。

懷妊弗知十月期﹐一誕三子如母豨。

鄰捨來賀子﹐公相出茅茨。

親戚來賀子﹐車蓋生光輝。

裏胥馳走聞有司﹐三豎內有麒麟兒。

陰陽者流來與推﹐張家瑞鳳三聯枝。

我聞其言信且疑﹐歷扣古牒如元龜。

硤石三生未聞瑞﹐南昌四孕徒招非。

有條給乳本勾踐﹐五羊十帛胡多儀。

他日唐檀驗後事﹐不知介葛聞三犧。

乞墦詞

獬豸不擊邪﹐化爲獸中狐。

屈軼不指佞﹐化作蒿中芻。

黃金軀﹐髙蓋車﹐千夫百喏在一呼。

歸來牛馬驚裏閭﹐低眉仰面承妻孥。

奉溲嘗惡卑自奴﹐墦間比來奴不如。

君不見衡陽有客方詫婦﹐須髯似戟稱人夫。

家仕嘆

小仕時爲養﹐古有當會稽。

豈能食其官﹐以官養旄倪。

千金買作郡﹐萬金收滿車。

三年遞郵傳﹐誰以民爲家。

侯庶嘆

甘日王侯家﹐廝庶躬宅櫪。

後來事升降﹐小兒家蕩析。

俯首廝庶門﹐王孫有憂色。

秦刑篇

秦刑悖聖教﹐其律毒如兵。

大漢解倒懸﹐文网舒急繩。

朝儀取雜用﹐千載罵鄙生。

燕石覓玉質﹐鄭調求韶聲。

如何良有司﹐尙欲復秦刑﹖

匠人篇

匠人久失職﹐秦人已開阡。

誰望云陽气﹐木土鑿由拳。

後來興利者﹐開渠引淮船。

吳牛拖輦石﹐喘月不能前。

老翁乏丁壯﹐捕汝在河邊。

投水作河婦﹐天子罷庸田。

花門引

大唐宇宙非金甌﹐黃頭奚兒蟆作虯。

跳梁河隴翻九土﹐驚呼夜半呼延秋。

朔方健兒袖雙手﹐戰馬傷春舞楊柳。

當時天驕不借兵﹐渭闕黃旗僕來久。

快哉健鶻隨手招﹐渡河萬匹疾如猋。

白羽若月筋竿驕﹐彎弓仰天落胡旄。

吁嗟健鶻有如許﹐邀我索花固其所。

明年西下崆峒兵﹐壯士重憂折天柱。

折天柱﹐唐無人﹐引狼殪虎狼非麟。

空令漢女嫁非匹﹐穹廬夜夜愁寒云。

徵南謠

錢塘江頭點行軍﹐大嫂金鼓聲殷殷。

千里萬里雞犬絕﹐杳杳南國深蠻云。

蠻邦父母若不仁﹐九重天子深無聞。

艸間弄兵本鋤梃﹐聚力四萬稱孤君。

皇華遣使宣主恩﹐橫艸未立終童勛。

閩南總戎賜斧斧﹐紫髯一拂淸妖氛。

六网生來食虎尊﹐猛虎𨿽猛寧同羣﹖

於乎猛虎𨿽猛丁同羣﹐城狐社鼠何足云。

憶昔

憶昔開元王盛時﹐海陵官漕米流脂。

可男老不識兵器﹐九牧長途不拾遺。

宮中君明臣告老﹐天下夫和婦循道。

蠻夷玉帛涉海來﹐海平遠接三山島。

仁人爲邦未百年﹐民間斗米七千錢。

海陵官漕忽中沮﹐大舶滅沒魚龍淵。

潢池弄兵本赤子﹐渤海老臣能料理。

如何嫉作豺虎叢﹐島國稱孤姦萬死。

花卿猛將亂國章﹐太阿倒持不可當。

君不見木蘭殺賊謝天子﹐賞功豈願尙書郎。

唐刺史

冒天海國皆王土﹐萬里明珠貢天府。

一從官守失仁人﹐牛馬驅除化豺虎。

蠻衣有習黃巾帽﹐蠻旗無字題王號。

九重天子矜蠻情﹐黃敕加官非賞盜。

君不見溪蠻攺過歸大唐﹐世授刺史以爲常。

於乎﹐坐令白雉修職貢﹐可是於今無越裳。

法吏

法吏本止虐﹐非以虐爲屠。

仁君除肉刑﹐仁吏泣丹書。

況以私怒逞﹐鍛煉及非辜。

冥理絕好還﹐天网元費疏。

懷哉沈姆誡﹐可但俱焚如。

又

民有殺長吏﹐於理大悖之。

仁人根所自﹐吏徳久已離。

擊之柱後法﹐輦火救焚輜。

彼哉漢儒論﹐殘賊憂軟罷。

願言敷國惠﹐以膏殘民痍。

劭農篇

今日當假我﹐縣守初出郭。

出郭到誰家﹖田父有新約。

桑陰抽扊扅﹐石旖度略彴。

田父喜我來﹐釃酒出杯杓。

招徠道上氓﹐賣刀買黃犢。

水南架魚梁﹐水北築稻屋。

十分麥上場﹐兩番蠶上箔。

永願吏不妖﹐重願歲不惡。

呼婦殺黃雞﹐重話田間樂。

存與篇

東家萬金產﹐西家百屋錢。

錮以鐵門限﹐自比長城堅。

須臾一轉首﹐後人不能傳。

卻觀存與者﹐非帑非聯阡。

巍然一髙閣﹐閱世而弗遷。

問君何能爾﹐但指方寸田。

樗蒲行

七十說不合﹐片談立封侯。

百哉失飛臂﹐鬥酒得涼州。

人言遇不遇﹐不系人劣憂。

亡羊與得鹿﹐等付盧雉投。

獨不見張公座上三大戶﹐

胡爲百萬一擲成私骰﹖

貧婦謠

西家婦﹐貧失身。

東家婦﹐貧無親。

紅顏一代難再得﹐皦皦南國稱佳人。

夫君求昏多禮度﹐三日昏成戍邊去。

龍蟠有髻不復梳﹐寶瑟無弦爲誰禦﹖

朝來采桑南陌周﹐道旁過客黃金求。

黃金可棄不可售﹐望夫自上西山頭。

夫君生死未知所﹐門有官家賦租苦。

姑嫜繼歿骨肉孤﹐夜夜靑燈泣寒杼。

西家婦作頃城姝﹐黃金步搖繡羅襦。

東家婦貧徒自苦﹐明珠不傳靑州奴。

爲君貧操彈修行﹐不惜紅顏在空谷。

君不見人間寵辱多反復﹐阿嬌老貯黃金屋﹗卷六

金溪孝女歌

金溪石﹐石生銀。

鑿石石有盡﹐銀令無時燐。

昨夜銀官下﹐山頭點銀戶。

葛家戶﹐無丁惟二女﹐葛家父苦楚﹐苦楚與死鄰。

二女痛父關一身﹐駢首跳冶裂焰闇。裂焰焚身不焚二女心。

天慘慘﹐神森森﹐化作雙白金。雙白金﹐盛龍錦﹐願作萬

壽卮﹐以奉天子飲。

一飲銀鬼泣﹐再飲銀令寢。

金處士歌

蘇州古隱君﹐實始虞仲﹐隱居放言﹐中乎淸與權。

次曰澹臺氏﹐言不枝﹐行不徑﹐未嘗匐走諸侯前。

五噫之夫﹐將其匹聯。耕織爲業﹐不廢誦與弦。亦有天隨仙配鴟夷子﹐理釣船。

去之五百年﹐求繼者孰賢。闔閭古城陰﹐曰有處士氏白金。

長身而美髯﹐風局孤以古﹐古貌疏且沈。家不失箴﹐裏不失任。

有餘推與人﹐矧肯爵祿入吾心。心闕下﹐足終南。貧賤易屈﹐富貴易淫。

故大隱在關市﹐不在壑與林。鳳凰不能引髙﹐神龍不能引深。

人呼爲處士﹐更加逸與貞之號﹐焉知古不如來今﹖

吾嗟今之士﹐旣隱丘園﹐復事王侯。行無補闕﹐言無裨謀。惟祿食是媒。

詭貞而隱﹐詭逸而休。以爲吾人優。放而返澗﹐恚嶽隴羞。知聞士風﹐其不泚然在顙﹐豈吾人儔。

彭義士歌

八十長者新城彭﹐一生好義不好名。天歷饑告江南氓﹐官家鬻爵令新行。

嗟哉我彭粟有盈﹐內粟不與官爵爭。豈惟內粟爵不爭﹐民有乏逋我代庚。

乏力我又代民耕﹐民流過門給炊烹。吁嗟爾民曷報彭﹐期以八百之長生。

盧孤女

盧孤女﹐年十五﹐官家新條括童女﹐東家媒娘傳巧語。

盧家郎﹐選東牀﹐柰郎自有婦﹐妾使余不當。

早知急婚事如此﹐悔不官家作驅使。上堂拜姑身未知﹐下堂失身惟有死。

歸來抱琴彈髙樓﹐苦調不作離鸞愁。東家聘﹐西家求﹐明珠火貝爭委投。

河可幹﹐石可泐﹐盧家女節不可勒。生作隻影娥﹐死作獨根柏。

嗚呼丈夫腐節隨艸莽﹐阿耳之風齊砥柱。若道錢唐女淫苦﹐安得有此盧家女﹗

孔節婦

有美丈夫子﹐玉質長髯須。自言五十五代彊有力子之孫儒﹐其母曰陶大家。

大家生兒六月餘﹐丈夫子﹐卽稱孤。零丁未保麒麟雛﹐大家一節誓不渝。

身有死﹐不二夫﹐與孤爲命相噫嗚﹐保抱不啻琉璃珠。但願孤身壽﹐豎我門戶扶我輿。

天助孔嗣孤無虞﹐五歲解讀書﹐十歲能當閭﹐二十作賦喧三吳。

朅來大家八十逾。孤三釜﹐心何如﹖紫微相君新下車。

上推先聖恩及孥﹐薦書上達天王都。承恩歸來拜起居﹐堂上鶴髮霜顏都。

烹羊擊鮮婦當廚﹐裏中姆﹐歡相呼﹐孔家生兒天與渠。

康之阜﹐曲阜俱。康之水﹐流灑洙。曰貞曰孝表一廬。

楊子作歌歌不誣﹐他日太史春秋書。

彊氏母

彊氏母﹐毗陵人﹐年已八十又一春。

彊家郎﹐未七旬﹐五十入官教邑民﹐六十轉官在鄰郡。

大府婉畫方咨詢﹐守將急移檄﹐候吏持在門。

彊家郎﹐捧檄告母母欣欣﹐一笑還一嚬﹐庭前大樹風不停﹐孝子惜陰寸寸勤。

彊家郎﹐養母素不貧。食有祝鯁寢有五色裀﹐其肯貪天之祿一日離其親﹖

年未及致事﹐辭檄奉晨曛。

中書重爾天性眞﹐馳文箋天天不嗔﹐賜爾孝子七品秩﹐罪衣姶妠靑絲綸。

彊氏母﹐隨牒封邑君。一陽復﹐爲生辰﹐邑官裏老走侁侁。上堂與母千百壽﹐烹羊炮豕羅鮭珍。

彊家母﹐抱牒謝天恩。彊家郎﹐百拜百舞稱雷尊。

日日起居太夫人﹐項間壽帶日見雙絳文﹐眼前離立五世之兒子。

彊家母﹐壽兒匹﹐榮無倫。

壽巖老人歌

壽巖老人宋都督﹐不肯新朝食周粟。

水晶國裏七寶山﹐別有天地非人間。

山中黃石眠怒虎﹐圯上傳書曾有語。歸來牧羊尋赤松﹐萬年枝上盤冬龍。

冬龍萬年與石鬥﹐老人一杯持自壽。煉石未補天南孔﹐坐見瀛洲生軟紅。

嗚呼壽巖之人兮元不死﹐南斗化石齊崆峒。

芝秀軒詞四首

芝秀兮煌煌﹐羅生兮滿堂。

紫雲煙囷兮如蓋﹐露湛湛兮沐芳。

美美夫人兮賢姱﹐集靈瑞兮未類。

芝何爲兮爲秀﹐匪植以生兮匪培以茂。協沖和以華滋兮食之而壽。

山嵯峨兮谷逶迆﹐歌紫芝兮吹參差。懷美人兮不可以追。

鐵之涇兮鳳之沼﹐思公子兮善窈窕。善窈窕兮樂康﹐聊逍遙兮歲年老。

蔡君俊五世家慶圖詩

蔡家肉譜繇司徒﹐西蜀蔓衍雲間居。

胡笳一洗怨女孤﹐世世解讀中郎書。

傳家五葉忠孝俱﹐鬱蔥佳气無時無。

有母有母徐卿徐﹐生兒滚滚麒麟駒。

檜巖老仙老不枯﹐巖前雙桂云敷腴。

繡輿從以斑斕裾﹐或拜或立或步趨。

登堂好弄如羣魚﹐中有一人美且都。

柏垣成陰返慈烏﹐平反一笑堂上娛。

春衫初試如舞雩﹐樵靑漁童侍兩隅﹐

坐中有客皆鴻儒。

晴簾花吹引香篆﹐午窗竹雨鳴茶鑪。

不知人間有金屋﹐弱海之外爲蓬壺。

只今諸孫稅袾襦﹐文采个个成於菟。

玉階淸夢追爾祖﹐種徳政與槐陰符。

太夫人在錫冠帔﹐曾玄滿眼紆靑朱。

紆靑朱﹐勝買丹靑添畫圖。

鐵面郎﹐美趙禦史也

鐵面郎﹐不願白玉堂﹐願著錦衣裳。上明天耳目﹐下見人肝腸。

江南使者欺天隱﹐黃金車馱實虛牝。忽焉靑天近﹐天目峯前見秋隼。

父老出郭門﹐焚香拜使君。使君天上斗﹐斟酌元气成冬春。

成冬春﹐立皇紀﹐董狐已修三國史﹐柱下惠文須出理。

江南驄﹐行且止﹐萬一讒邪塞天耳﹐手持堯時屈軼枝﹐獨立殿前言國是。

鐵面郎﹐眞禦史。

奉使歌﹐美答理麻氏也

皇帝五年秋﹐皇華遣使行九州島。皇明明見萬里外﹐猶恐陰噎生蜉蝣。

奉使代天明﹐四目達九幽。假天喜怒私恩仇﹐欺皇明﹐是非一逆海倒流。

其中答理子﹐西邊托周遊。西邊有鳥其名爲休畱﹐復有老狐九尾而九頭﹐扇妖作怪呼匹儔。朘我赤子血﹐上敝十二旒。

力大泰山不可拔﹐答理子﹐一觸泰山折之如不周。

嗚呼漢有張綱﹐衛有吏酋﹐元有答理﹐足追前猷。

太史筆﹐不貶褒﹐我作歌詩繼春秋。

春艸軒辭

春輝庭下春云暖﹐春艸軒前艸長短。

中有百歲宜男花﹐一色靑蚨綴枝滿。

靑蚨子母生死恩﹐艸有靈芝生孝門。

春輝照人春不老﹐芝艸闌干芝有孫。

當時夢生芝艸綠﹐瑤艸瑯玕棲別鵠。

孤兒日長艸忘憂﹐錦衾護兒如護玉。

春菲菲﹐艸油油﹐千金駿馬五花裘。

吁嗟兒兮母好遊﹐銅駝陌上春風愁。

艸萋萋﹐春杲杲﹐遊子歸來在遠道。

堂前何以報春輝﹐身上靑袍照春艸。

萱壽堂詞

孫家髙堂風日好﹐堂前祗樹宜男艸。

孫家何婆昔宜家﹐今日宜男復宜老。

香霧蒙蒙吹繡輿﹐花雨斑斑上文褓。

阿婆之年八十深﹐五鸞恩誥封昆侖。

孫家郎﹐惜寸陰﹐把萱酒﹐爲萱吟。

易搖千歲風前木﹐難報春輝寸艸心。

傅道人歌

祁連山人天骨奇﹐十五能運朱屠椎。

二十報仇許人死﹐殺人不數舞陽兒。

鄕裏不見容﹐官府不見治。

猛气奚所托﹐仗劍歸京師。

京師殺柄司秋官﹐假爾爪牙虎豹關。

今日屍一逆﹐明日誅一姦。

朝食悖臣膽﹐暮食凶人肝。

龍蛇見血性思攺﹐鳩隼化質身無難。

尋師度關陜﹐棄家入嵩山。

只今啖松久辟榖﹐劍埋三井飛精服。

能聯彌明石鼎句﹐能和商顏紫芝曲。

客來啟關不一語﹐但聞鼻息聲滿屋。

烏臺禦史卯金公﹐羣邪膽落稱人雄﹐囊封事畢志卽東。

谷城丈人有前約﹐三井洞前尋赤松。

畱肅子歌

畱肅子﹐艸衣儒﹐居無室屋出無驢。

十年落魄走吳下﹐一日奮迅遊天都。

自言袖有黃帝書﹐淮荒海盜及吳租。

大臣不諱省中休﹐法官交譏臺上烏。

艸衣言事不畏死﹐請劍欲斬崔司徒。

洪州矮張歌

洪州矮張如矮瓠﹐大帛深衣沒雙屨。

自言矮瓠不食酒﹐惟貯先天九宮數。

早年俠气慕朱郭﹐輕財屢倒千金囊。

得道人疑李士寧﹐滑稽時效東方朔。

雙瞳注射金蟆精﹐口如急雨傾建瓴。

卒然一語中人隱﹐王公錯愕面發赤。

烏乎王謝誤蒼生﹐天下烏用爾寧馨。

居中可乏汲長孺﹐使邊甲用蘇子卿。

我本先皇賜進士﹐十年不調錢塘市。

宦程那敢問雄飛﹐國法新蒙脫胥靡。

西湖西﹐南山南﹐水華落日淸而酣。

畫船載酒遁名姓﹐三尺長喙金人緘。

嗟乎五鬼賊﹐三尸讒﹐矮瓠矮瓠無多譚。

秀州相士歌

秀州相士薛見心﹐重湖風雨來相見。

手把茅山道人詩﹐亦有胡僧寫束絹。

自云膝不拜公卿﹐海內名人初入捲。

縹綾方冊錦盤囊﹐手錄梅花道人詩。

道人不讀姑布書﹐兩目看天走靑電。

梅花忽露太極心﹐南枝北枝開一徧。

秀州相士亦識道﹐一笑求心符鐵券。

章生不相一隻眼﹐桑生不相一尺面。

貌如削瓜帝治開﹐背如植鰭王業建。

君不見漢家將軍如牯腰﹐午夜臍燈照悲唁。

禽演贈丁道人

令威仙人歸故林﹐白晝飛下天門深。

一千年人忽作鶴﹐二十八宿皆爲禽。

俯頭垂翅聽驅使﹐走報禍福不敢諳。

南方朱鳥獻奇狀﹐部領其屬來侵侵。

毛鱗裸介各異態﹐肖像妙合天地心。

翩然謝客欲髙舉﹐便恐滅迹丹霞岑。

東州名山指華頂﹐碧天倒墜靑瑤簪。

人間華表或可擬﹐馭十時復來相尋。

冶師行

湖中冶師緱長弓﹐有如漢代陶安公。

七月七日與天通﹐朱雀飛來化靑童。

且莫隨仙踏飛鴻。道人鐵笛已在手﹐

鐵冠八柱淩喬嵩。皇帝一統誅羣凶﹐

猛士幹將無所庸。

還徼上靑子﹐天上裨重瞳。

江心火電流赤虹﹐雲凝霧結愁蟠龍。

艾師行﹐贈黃中子

艾師艾師古中黃﹐肘有補注明堂方。

籠有岐伯神鍼之海艸﹐篋有軒轅洪鑪之燧光。

鍼窠數穴能起死﹐一百七十銅人孔竅徒紛厖。

三椎之下穴一雙﹐二豎據穴名膏肓。

百醫精兵攻不得﹐火攻一策立受降。

金湯之固正搗穴﹐快矢急落如飛鶬。

梅花道人鐵石腸﹐昨日二豎猶彊梁。

明朝道人步食彊﹐風雨晦明知陰陽。

老師藥捲不受償﹐何以報之心空藏。

施藥勝施羊公漿﹐會有仙人報汝玉子成斗量。

醫師行﹐贈袁煉師

大茅先生上天司死生﹐每歲考校月之二日爲嘉平。

至今華陽有仙會﹐會則鬼獸叫嘯丹光明。

上帝又閔其人之枉死﹐必生仙醫有如貞白者﹐代居山中救愚氓。

自從貞白上仙去﹐杏林剪伐橘井夷溝坑。

越七百歲乃有袖雲氏﹐弱冠學道朝天京。

天子問道賜爵秩﹐師拂衣去還山自吹鸞鳳笙。

不燒竹﹐不辟榖﹐不餐日月精﹐不役罡訣甲與丁。

人有奇疾弗能名﹐郁如病艸無勾萌。

師一視﹐攣者伸﹐瞽者覿﹐跛者行。

門之無父咀之劑﹑鍼石之兵﹐惟有日兩炊飯折足鐺。

乃云太上親傳一管筆﹑三軸經﹐無憂祖師傳至我﹐我奉行之無足驚﹗

吾聞上古兪跗善療疾﹐不施湯液﹑尙須皮毛解剝淨洗五藏腥﹐如何三經一筆乃爾靈﹗

人報以金擲之如瓦礫﹐以廉售欲豈比長安淸﹐亦何必隱居辛苦注艸經。

嗚呼﹐人生喜怒悲樂病易成﹐須髮日槁爲星星。

便從煉煉師乞漿啖火棗﹐靑華定錄共見茅君盈。

卷七

堠子辭

堠子个个復个个﹐十里五里官道課。

行人快捷方式行﹐不從官道過。

吁嗟堠旁歧轉多﹐堠子荊棘如銅駝。

鍾藤辭

南有美木﹐鍾藤束只。鍾藤日肥﹐美木削只。

於呼孤剛﹐柔惡斃之。孰操斧斤﹐爲我理之。

醴泉辭

醴泉兮無源﹐靈芝兮無根。如何求俊兮﹐而欲求乎人門。泳水辭

泳水可以尋珠﹐射石可以飲羽。乃知一心之人兮﹐遇物而先無迕。

梟蘆辭

梟徒而不成鳳兮﹐蘆種而成荻。

此智者之操心兮﹐受降同乎受敵。

龍虎辭

檻足兮虎成狗﹐燒尾兮魚作龍。

得勢失勢兮﹐而以分乎雌雄。

狗馬辭

狗有烏龍癘馬有的盧﹐的盧徇主兮烏龍食奴。於呼交之借兮無解﹐孤之托兮無嬰。

吁嗟烏龍兮狗之解﹐吁嗟的盧兮馬之嬰。

鷹馬辭

鷹使司漏﹐馬使警偸。臧者守杼﹐獲者運牛。彼此職廢﹐空抱主憂。

君不見薛恭尹賞各有所﹐兩地一易俱稱優。

鳳鏘鏘

鳳鏘鏘﹐求其凰。凰旣得﹐不復念母將。不如城頭烏﹐日日夜夜哺母與母翔。

鶴躚躚

鶴躚躚﹐乘君軒。肉翅重﹐不復戾九天。不如地上雞﹐乃得竊藥隨飛仙。

五禽言

喚起﹐喚起。東方明﹐門前已如市。上林有鳥殺司晨﹐苦殺蕭娘睡方美。

提胡盧﹐提胡盧﹐沽酒何處沽﹖烏程與若下﹐美酒髙無價。

小姑典金釵﹐勸郎醉卽罷。君不見城中官長壺盧提﹐十日九日醉如泥。

姑惡﹐姑惡﹐姑不惡﹐妾命苦。姑有孝女﹐姑爲慈母。妾亦甘爲東海婦。

子歸﹐子歸﹐子不歸﹐白頭阿婆慈且悲。子弗歸﹐待何時﹖君不見西江處士章九華﹐十年去赴丘園科﹐母死妻啼未還家。

行不得哥哥﹐我不行﹐柰我何﹖西山有豺虎﹐西江有風波。風波尙可壺﹐豺虎尙可羅。努兒關﹐平地多。行不得哥哥。

歸雁吟

江南荷葉黃﹐見爾來江鄕。江南春水暖﹐歸路同天遠。春復秋﹐秋復春﹐南來北往多苦辛。

漚爲友﹐鷺爲鄰。他山鷓鴣好結婚﹐只往江南生子孫。

兩鵓鴣

兩鵓鴣﹐朝朝暮暮啼不休。天陰婦棄去﹐雨止還相求。

天公陰晴變不測﹐嗟爾夫婦難爲逑。勃勃水西頭﹐啼過東家樓。

東家樓前瑯玕樹﹐枝枝連理森相樛。無風無雨春正好﹐願爾長作鴛鴦儔﹐

莫效前身鷹隼仇。

匹鳥曲

建章宮中匹瓦飛﹐太液浮起雙紅衣。文塘小徑迎春歸﹐春紅蓮葉春猗猗。

金丸嬌郎故驚起﹐白頭雙飛誓雙死。上林雁歸忍流離﹖九疑倀倀天萬里。

長幹沙頭人望夫﹐願托錦鱗西江書。結生不作白頭伴﹐結死須作靑陵烏。

鮫人曲

鮫人居﹐錢塘湖。自從劍客過湖去﹐世人不識眞仙儒。靈丹擲湖水﹐湖水淸如酤。

江妃惜不得﹐貯在明月壺。鮫人夜飲明月腴﹐夜光化作眼中珠。手擎蓮葉盤一株﹐

盤中走珠汞不如。世人無仙意﹐波心蕩漾靑頭鳧。烹龍炮鳳日日千金廚﹐

何以灑君心熱寧君軀。灑君熱﹐寧君軀﹐須飲鮫人明月珠。

義鴿三章

肅肅兮飛奴﹐好爾匹兮哺爾雛。

吁嗟爾徳兮﹐均慈愛於鸕鴣。

肅肅兮飛奴﹐離爾儔兮別爾家。

吁嗟爾勞兮﹐比鴻雁兮將書。

肅肅兮飛奴﹐欻相失兮婦夫。

死者兮已矣﹐生誰適兮與娛。

朝不粒兮無與呼﹐莫不室兮無與居。

豈無他儷兮﹐我儷不如。

閱七日以死兮﹐矢一節而弗渝。

吁嗟爾烈兮﹐繼比興乎關雎。

警雕

吁嗟乎雕來兮﹐汝趾不爪兮臂不翎﹐

橫口豎齒長眉目兮﹐曾不鉤吻而金睛。

胡爲肆攫搏兮勇憑陵﹐稱人類兮負鳥石。

吁嗟雕兮反已靈﹐庠序汝鄕兮衣冠汝朋。

橫翔傍舞兮羣笑以囂﹐陰窺狙伺兮風艸動搖。

嗟爾醜兮不可以招﹐仇一狝兮將汝梟。

上或牾兮下或矯。隔截鸞鵠兮愁靑霄。

吁嗟雕兮逞爾豪﹐擊剛者怠兮與爾乎同遨。

貞柏蒼蒼兮烏府初霜﹐寒气襲襲兮皂雕在旁。

匪汝朋比兮伏陰紆陽﹐扶豎正直兮不茹吐其柔剛。

鸞鳳遠舉兮梟獍云亡。吁嗟雕兮不攺行﹐收汝族兮磔以禳。

射羆行

艸枯燎發原野業﹐老羆憤起千軍敵。

將軍名號巴而思﹐白羽慣數黃狼肋。

老羆決石如怒猊﹐將軍立馬攢霜蹄。

滿弓一射正貫脾﹐馬前突立人而啼。

南山白額當道臥﹐東西之人不敢過。

少年匹馬隨噪呼﹐從渠生拔白額須。

刳白額﹐作飲器﹐坐令泰山之婦歌好世。

殺虎行

夫從軍﹐妾從夫﹐夢魂猶痛刀箭瘢﹐況乃全軀飼豺虎。

拔刀誓天天爲怒﹐眼中於菟小於鼠。血號虎鬼冤魂語﹐精光夜貫新阡土。

可憐三世不復仇﹐泰山之婦何足數。

白翎鵲辭

白翎鵲﹐西極來。金爲冠﹐玉爲衣。

百鳥見之不敢飛﹐雄狐猛虎愁神機。

先帝親手韝﹐重爾西方爾。

海東之靑汝何爲﹖下攫艸間雉兔肥﹐柰何猛虎雄狐貍。

白翎鵲﹐來西極﹐地從翼旋山目側。

邊風朔气勁折膠﹐材官猛箭與之敵﹐黃狼紫免不餘力。

須臾白雪輕﹐一舉千仞直﹐駕鵝灑血當空擲。金頭玉頸髙千尺﹐千秋萬歲逢玉食。

佛郎國進天馬歌

龍徳中﹐元气昌﹐天王一統開八荒。

十又一葉治久長﹐前年白雉來越裳。

中國聖明日重光﹐仁聲極沓動嘉祥。

烏桓部族號佛郎﹐實生天馬龍文章。

玉臺啟﹐閶闔張﹐願爲蒼龍駕東皇。

瑤池八駿有若亡﹐白雲謠曲成荒唐。

有元皇帝不下堂﹐瑤母萬壽來稱觴。

屬車九九和鸞鏘﹐大駕或駐和林鄕。

後車獵俟非陳倉﹐帝乘白馬撫八方。

調風雨﹐和陰陽。泰階砥平玉燭明﹐

太平有典郊樂揚。尙見榮河出圖像﹐

麒麟鳳鳥紛來翔。

卷八

覽古四十二首

其一

晉師納天王﹐大義白日披。

尹固附孽子﹐奉籍奔蠻夷。

道逢周郊婦﹐三歲爾大期。

三年尹固死﹐婦言如著龜。

其二

出姜哭過市﹐呼天天實聞。

市人皆涕下﹐魯賊當誰分。

出肗不歸魯﹐麟書誅其君。

其三

秦穆飲盜馬﹐楚莊忘絕纓。

齊景恩一木﹐觸槐有淫刑。

婧女告齊相﹐稱說辯且正。

明朝拔槐令﹐婧父脫囚名。

其四

單父七弦琴﹐爲治務感興。

十金南門木﹐立令務必行。

單父有成效﹐夜漁若嚴刑。

南門能徙木﹐不能徙民情。

以此知巧信﹐不如拙而誠。

其五

韓厥戮趙僕﹐不以私害公。

後人援此義﹐往往爲逄蒙。

曲逆不背本﹐事主可移忠。

偉哉劉公論﹐呂布眞難容。

其六

應侯刻薄人﹐須賈得無死。

飛將殺霸陵﹐狼狠不足齒。

如何畫眉郎﹐五日殺掾史。

其七

齊相善求治﹐議論人人殊。

蓋公本黃老﹐一語蓋有餘。

諸儒不足聽﹐醉吏自足呼。

醉吏獄不擾﹐諸儒多訴狙。

其八

恭儉漢天子﹐取士忌少年。

未應絳灌徒﹐廷中肯訪賢。

徒爲宣室召﹐復有長沙遷。

不見馮都尉﹐龐眉竟誰憐。

其九

田叔作魯相﹐王不敢遊田。

痛愧取民物﹐償以中府錢。

漢人重長者﹐長者豈非賢﹖

其十

任安與田仁﹐周仕將軍門。

廝養惡嚙馬﹐實坐貧失身。

發忿騎奴席﹐拔刀徒自分。

不會趙少府﹐何時別奴羣。

乃知聖賢仕﹐端不與賤貧。

其十一

郭解本大俠﹐睚眥殺人威。

當其出邑屋﹐獨不殺倨夷。

屬吏脫踐吏﹐卒感肉袒來。

此事實近道﹐可以俠少之。

其十二

漢廷古遺直﹐免官歸田園。

已聞禦史奏﹐嚴李有飛言。

矯制獨無罪﹐加冠禮終存。

誰謂淮陽召﹐淮陽爲寡恩。

其十三

出關棄孺子﹐南徵笑狂生。

左右無黃髮﹐淫夫挾之行。

戮殺漢使者﹐君臣起大兵。

尉佗羈漢綬﹐何曾請長纓。

其十四

成都賣卜士﹐大易先天心。

第子一區宅﹐桑楡有餘陰。

何爲天祿閣﹐忘身幾陸沈﹖

門前載酒者﹐奇字時相尋。

爲謝門前客﹐從今傳酒箴。

其十五

子陵江海客﹐本非沮溺倫。

仁義立奇論﹐豈果忘吾民﹖

狂奴作故態﹐飄然歸富春。

客星犯帝座﹐太史奏天文。

故人信符讖﹐三分等浮雲。

其十六

武丁夢良弼﹐審像極冥搜。

光武思故人﹐物色在羊裘。

彭城有處士﹐君恩賁林丘。

股肱不爲用﹐顏色徒相求。

其十七

董桌劫慈明﹐次以及伯喈。

子龍獨何人﹐談笑卻啀啀。

髙視梁碭上﹐片雲捲而懷。

古來髙世士﹐塵埃豈能埋。

其十八

庴陽有髙士﹐生產不曾治。

何以遺妻子﹐鹿門有深期。

籍籍齒牙論﹐龍鳳名諸兒。

諸葛拜牀下﹐可是圯橋師﹖

其十九

孔公薦一鶚﹐義烈爭秋霜。

矢心報知己﹐討賊尊天王。

漁陽操英憤﹐夫豈病悖狂﹖

營門三尺梲﹐殺气披欃槍。

其二十

會稽嵇叔夜﹐才气浩不羣。

平生癖於鍛﹐余好在琴尊。

不如一長嘯﹐攜琴學蘇門。

可憐廣陵散﹐奇弄今無聞。

其二十一

汝南許文休﹐喪亂一駑士。

敢當諸葛拜﹐合受玄徳鄙。

士論推指南﹐無乃失臧否。

乃知羣公曹﹐排擯有公是。

其二十二

知子右司徒﹐分材靳齊奴。

諸仲財不如﹐財窮東市誅。

吁嗟石司徒﹐知子良不愚。

其二十三

洛陽輕薄子﹐挾彈走春嬉。

結交金穀友﹐諂事賈午兒。

蔑棄慈母訓﹐幹沒不知幾。

感已賦閒居﹐猶以拙自悲。

其二十四

彈琴戴安道﹐焦桐破奇聲。

蔚宗與文季﹐俱以琴自鳴。

天子不得屈﹐王公不能聆。

獨憐褚司徒﹐銀柱老齊伶。

其二十五

我愛王懷祖﹐面壁售人罵。

不比少掾時﹐瞋目答米價。

褊中頓有容﹐坦之詎能過。

桓桓大將軍﹐漢業在出胯。

其二十六

靑靑五柳宅﹐貧無三徑資。

玄參建威幕﹐爲貧良亦非。

彭澤八十日﹐朝爲遽來歸﹖

乃知決然逝﹐非爲鄕裏兒。

首惡王休元﹐酒亦無所辭。

華軒欲載我﹐我心詎能違﹖

其二十七

王湛蓄深器﹐世人不能窺。

大慧實若愚﹐人遂以爲癡。

可憐濟父子﹐同門不識之。

何況隔千里﹐而欲求人知。

其二十八

羲之在東牀﹐風操夙所稱。

藍田謄轉重﹐胡乃意不平。

出弔屈在我﹐反惡固其情。

以此悻悻死﹐無異匹婦輕。

其二十九

韓信卜母地﹐旁置萬人廬。

郭公卜鄰水﹐長洲偶成墟。

千秋楊子窆﹐投棄同江魚。

裸發何爲者﹐厭魅開遽條。

孰借神丁火﹐焚卻靑囊書。

其三十

郭歷精術數﹐知晉必亡秦。

逃秦遠歸晉﹐追兵殺亡臣。

洛陽牛背叟﹐讀書孝其親。

涼州未經破﹐先歸忽如歸。

術人不靈己﹐哲士固全身。

其三十一

騷雅去已久﹐宮體爭哇淫。

洛陽風一變﹐枳性隨人心。

鄕關思蕭瑟﹐作賦哀江南。

調入金釵臂﹐亡國有餘音。

其三十二

嘗疑王孝子﹐素履朴且莊。

門生服縣役﹐徑行想不揚。

孝子躬饁具﹐罄折在道旁。

門生役已脫﹐詭道由此行。

其三十三

鄭州跛男子﹐識者惟客師。

深沈有容量﹐不爲同列知。

唾面戒其弟﹐俯世一何卑。

君看白水澗﹐沫額宣駑資。

其三十四

世疑狄文惠﹐不知婁師徳。

婁公吾不賢﹐此意人未識。

古來嫌忌間﹐吾道憂比迹。

其三十五

開元劉神童﹐名字瑞一時。

文學不濟世﹐鞭算競刀錐。

招權啖士口﹐使不得有訾。

任數不任道﹐興利固如斯。

其三十六

小兒賀季眞﹐棄官亦棄宅。

遠謁王道者﹐去問術黃白。

何物袖中藏﹐去道萬里隔。

其三十七

嚴家兒﹐八歲殺父姬﹐嚴家父稱奇。

養成虎豺惡﹐腐儒弄虎髭。

嗟吁豺虎天早斃﹐七十慈母免官婢。

姚家有裨將﹐腰佩雙靑萍。

靑萍夜脫匣﹐忽殺程務盈。

爲書報殺狀﹐伏劍隨自刑。

吁嗟古義士﹐豈復數荊卿。

其三十九

厚施而薄望﹐郭解愧朱家。

大唐郭氏子﹐手劍寒姦邪。

賻金四十萬﹐主名不知誇。

結客豪俠場﹐此客實無加。

其四十

昨日滿頭花﹐堂上爭春妍。

今朝大風起﹐花落玉津園。

舊地易淮陜﹐取馘諧戎門。

可憐於期首﹐不謝永州魂。

其四十一

東人送降款﹐西人納降城。

長沙李太守﹐誓死城不盟。

髙樓一舉火﹐老稚同焦冥。

其四十二

要離爇妻子﹐大盜空古名。

峨峨南文山﹐光焰日月靑。

婦義總一醮﹐臣道無攺更。

寧戴一天死﹐不載二地生。

尙憐廣西弟﹐有愧顏家兄。卷九

城門曲

諜報越王兵﹐城門夜不扃。

孤臣睛不死﹐門月照人靑。

烽燧曲

聞道驪山下﹐西戎已結兵。

美人方一笑﹐烽火不須驚﹗

關山月

月出關山頂﹐將軍鼓角悲。

漢皇今夜宴﹐影落素娥池。

飲馬窟

長城飲馬窟﹐飲馬馬還驚。

寧知嗚咽水﹐猶作寶刀鳴。

劍客篇

昨夜徵西去﹐西兵盡倒戈。

丈夫學劍術﹐何用效荊軻。

俠客詞

未許同交死﹐全身報國仇。

太阿飛出匣﹐欲取賈充頭。

放麑詞

母麑急麑子﹐獵父視如傷。

太子奔城父﹐千秋憶奮揚。

牧羝曲

老羝何日乳﹐歸雁忽能言。

不逐虞常死﹐丁零尙有恩。

摘瓜詞

黃臺八瓜熟﹐瓜熟瓞綿綿。

惟有大瓜好﹐狐來瓜已穿。

桑陰曲

妾自夫君成﹐桑陰路不通。

將軍哮似虎﹐少婦竊秦宮。

貞婦詞

皎日常持信﹐倉皇不攺貞。

君王符不到﹐水長漸臺傾。

朱崖令女

關朱爭兩死﹐兩死獨誰當。

關吏不垂泣﹐靑天應雨霜。

妲己圖

小白竿頭血﹐新圖入漢廷。

宮中雙燕子﹐齊作牝雞鳴。

三閣詞四首

江南龍虎气﹐樓閣照金銀。

望見長安道﹐不知塵污人。

璧月幾時缺﹖玉枝幾時枯﹖

閣中連理伴﹐夜笑素娥孤。

昨夜韓擒虎﹐將軍奏凱回。

井中人不死﹐重帶美人來。

脂塘幹辱水﹐璧月破淸秋。

五佞誅新國﹐江郎尙黑頭。

雌雄曲

妾夫曉出塞﹐妾夜馳孤忠。

誓作幹將劍﹐一死雙雌雄。

連理枝

主家連理木﹐昨夜一枝零。

野藤沿別樹﹐相托萬年靑。

朱邸曲

朱邸連雲起﹐髙甍蔭大逵。

要賢能置驛﹐獨覓鄭當時。

髙樓曲

髙樓有獨婦﹐白晝彈空桑。

門前誰下馬﹖不是五樓倡。

玉蹄駒

銀腦玉蹄駒﹐金鞭問妾家。

窗開桃葉渡﹐小艇在荷花。

珊瑚鞭

儂出靑桑下﹐郎來淥水邊。

相看成自語﹐馬脫珊瑚鞭。

浣女詞

處女溪邊浣﹐使君溪上游。

使君來乞飲﹐瓢棄在沙頭。

績婦詞

蟋蟋入秋堂﹐靑缸夜未央。

李吾今夜惡﹐東壁滅餘光。

織婦曲

盈盈白面娥﹐新絲織扇羅。

當機不應客﹐擲地碎金梭。

商婦詞二首

蕩蕩發航船﹐千里復萬里。

願持金剪刀﹐去剪西流水。

郎去愁風水﹐郎歸惜歲華。

吳船如屋裏﹐南北共浮家。

淸塘曲

相值淸塘道﹐儂家似沫鄕。

淸塘無限好﹐相約采芳塘。

春波曲

家住春波上﹐春深未得歸。

桃花新水長﹐應沒浣紗磯。

采蓮曲二首

東湖采蓮葉﹐西湖采蓮花。

一花與一葉﹐持寄阿侯家。

同生願同死﹐死葬淸泠窪。

下作鎖子藕﹐上作雙頭花。

楊柳詞二首

楊柳董家橋﹐鵝黃萬萬條。

行人莫到此﹐春色易相撩。

長條一丈長﹐長似紫絲韁。

長條挽易斷﹐五馬過橫塘。

寄春曲

春從天上來﹐幾日到章臺﹖

憑語靑靑柳﹐飛花莫浪催。

賭春曲

鬥艸歸來後﹐開筵又賭春。

階前撒珠戲﹐誰是得雙人﹖

玉鏡臺

郎贈玉鏡臺﹐妾掛菱花盤。

安得咸陽鏡﹐照郎心肺肝﹖

回文字

芳題工織素﹐遠意重鮫綃。

應織辭家久﹐回文字半消。

生合歡

朝作生合歡﹐暮作生離泣。

安得並蒂堅﹐堅似七姑汁﹖

纜舟石

江邊纜舟石﹐纜解不畱痕。

長恨蕪萍艸﹐難同結縷根。

望鄕臺

望鄕臺上客﹐秋至望鄕關。

中願遮望眼﹐可柰燕支山﹖

乞巧詞

天上星重會﹐徵西客未歸。

殷勤乞方便﹐靈鵲度人飛。

聞雁篇

樓頭聞過雁﹐隻影不成雙。

一夜狂夫夢﹐相隨到九江。

系馬辭

誰系西枝馬﹐馬嘶花亂飛。

亂飛渾自可﹐莫遣折花枝。

買妾言

買妾千黃金﹐許身不許心。

使君聞有婦﹐夜夜白頭吟。

續弦言

麟角煮爲膠﹐續弦弦在弓。

誓將弦上箭﹐不射孤飛鴻。

歸客誤二首

夜聞歸客騎﹐玉轡鳴匼啑。

喚婦開西窗﹐秋風響桐葉。

江頭初一潮﹐還從午時起。

柰何蕩子心﹐相期不如水﹖

自君之出矣二首

自君之出矣﹐燕去復燕歸。

思君如荔帶﹐日日抱君衣。

自君之出矣﹐艸靑復艸黃。

思君如魚鑰﹐日日守君房。

吳子夜四時歌

曲塵波欲動﹐紅心艸已生。

朝來夾城道﹐流車如水行。

睡起珊瑚枕﹐微風度屧廊。

芙蓉最髙葉﹐翻水洗鴛鴦。

秋風吹羅帷﹐玉郎思寄衣。

多情雙絡緯﹐啼近妾寒機。

樺煙噓席暖﹐不知寒漏長。

朝來玉壺冰﹐爲君添衣裳。

屈婦詞

瓜田不納履﹐北郭招讒污。

覆釜重開日﹐宮中殺破胡。

新來子

君王有隱疾﹐掩鼻卽生嗔。

何處新來子﹐樊姬不妒人。

同宮子

同宮一相見﹐不用畫蛾眉。

井上芙蓉怨﹐江蓮共一時。

陽臺曲

月落望夫山﹐髙臺十二鬟。

楚宮多妒女﹐雲雨夢中還。

蘇臺曲

吳王張髙宴﹐臺下閱犀兵。

髙臺三百里﹐不見越王城。

邯鄲道

忽見邯鄲道﹐千秋萬歲哀。

君王金不惜﹐應築望鄕臺。

昭陽曲

美人初睡起﹐內史報蘭湯。

散盡黃金餅﹐無尋赤鳳凰。

團扇歌

團扇復團扇﹐秋風不相見。

隱顯各有時﹐陽阿舞雙燕。

白頭吟

長夜白頭吟﹐新絲理故琴。

莫將一日意﹐誤結百年心。

銅雀曲

帳中歌吹作﹐玉座翠簾曛。

西陵迷望眼﹐日暮起浮雲。

綠珠詞

井底生明月﹐樓頭墜寶星。

年年金穀艸﹐春入美人靑。

焦仲卿妻

生爲仲卿婦﹐死與仲卿齊。

廬江同樹鳥﹐不過別枝啼。

小臨海曲十首

日落洞庭波﹐吳娃蕩槳過。

道人吹鐵笛﹐風浪夜來多。

道人鐵笛響﹐半入洞庭山。

天風將一半﹐吹度白銀灣。

仙橘大如斗﹐浮之過洞庭。

江妃渾未識﹐喚作楚王萍。

海客報奇事﹐靑天火甕飛。

明朝雷澤底﹐新有落星磯。

网得珊瑚樹﹐移栽瑪瑙盆。

夜來風雨橫﹐龍气上珠根。

海上雙雷島﹐渾如灩澦堆。

乖龍拔山腳﹐飛渡海門來。

潮來神樹沒﹐潮歸已樹靑。

雲裏天妃過﹐龍旗帶雨腥。

客入毛公洞﹐洞深人不還。

明年探禹穴﹐相見會稽山。

太液象圓海﹐金蓮夜夜開。

水中萬年月﹐照見昆明灰。

秦峯望東海﹐雲气常飄飄。

桑田明日事﹐奚用石爲橋﹖

桂水五千里四首

桂水五千里﹐春來波浪深。

地消靑靑瘴﹐花發乳蕉林。

桂水五千里﹐瀟湘雨气空。

衡山七十二﹐望見女英峯。

桂水五千里﹐南風大府開。

象王新貢入﹐鮫女送珠來。

桂水五千里﹐上有鸚鵡洲。

美人生遠思﹐今夜在南樓。

卷十

西湖竹枝歌九首

蘇小門前花滿株﹐蘇公堤上女當壚。

南官北使須到此﹐江南西湖天下無。

鹿頭湖船唱郝郎﹐船頭不宿野鴛鴦。

爲郎歌舞爲郎死﹐不惜珍珠成斗量

家住城西新婦磯﹐勸君不唱縷金衣。

玭琶元是韓朋木﹐彈得鴛鴦一處飛。

勸郎莫上南髙峯﹐勸郎莫上北髙峯。

南髙峯云北髙雨﹐雲雨相催愁殺儂。

湖口樓船湖日陰﹐湖中斷橋湖水深。

樓船無皂是郎意﹐斷橋有柱是儂心。

病春日日可如何﹖起向西窗理琵琶。

見說枯槽能卜命﹐柳州弄口問來婆。

小小渡船如缺瓜﹐船中少婦竹枝歌。

歌聲唱入箜篌調﹐不遣狂夫橫渡河。

石新婦下水連空﹐飛來峯前山萬里。

妾死甘爲石新婦﹐望郎忽似飛來峯。

望郎一朝又一朝﹐信郎信似浙江潮。

牀腳耆龜有時爛﹐臂上守宮無日銷。

吳下竹枝歌七首

三篛春深艸色齊﹐花間蕩漾勝耶溪。

采菱三五唱歌去﹐五馬行春駐大堤。

家住越來溪上頭﹐胭脂塘裏木蘭舟。

木蘭風起飛花急﹐只逐越來溪上流。

寶帶橋西江水重﹐寄郎書去未回儂。

莫令錯送回文錦﹐不答鴛鴦字半封。

馬上郎君雙結椎﹐百花洲下買花枝。

罟罛冠子髙一尺﹐能唱黃鶯舞雁兒。

白翎鵲操手雙彈﹐舞罷胡笳十八般。

銀馬杓中勸郎酒﹐看郎色似赤瑛盤。

騎馬當軒鵠觜靴﹐西風馬上鼓琵琶。

內家隊裏新通籍﹐不是南州百姓家。

小娃十歲唱桑中﹐盡道吳風似鄭風。

不信柳娘身不嫁﹐眞珠長絡守宮紅。

春情二首

惜春正是上春時﹐何處春情可賦詩。

吳王臺下鬥芳艸﹐蘇小門前歌柳枝。

灼灼桃花朱戶底﹐靑靑梅子粉墻頭。

蹋歌起自春來日﹐直至春歸唱不休。

漫興七首

靑畫溪頭翠水家﹐水邊短竹夾桃花。

春風嗾人狂無那﹐走覓南鄰羯鼓撾。

丈人接縭白氈裁﹐花邊下馬不驚猜。

環沈溪頭買酒去﹐髙堂寺裏看碑來。

長城女兒雙結丫﹐陳皇宅前第一家。

生來不識古井怨﹐唱得後主後庭花。

楊花白白綿初迸﹐梅子靑靑核未生。

大婦當壚冠似瓠﹐小姑喫酒口如櫻。

今朝天气淸明好﹐江上亂花無數開。

野老殷勤送花至﹐一雙蝴蝶趁人來。

南鄰酒伴辱相呼﹐共訪城東舊酒壚。

柳下秋千間絡索﹐花間喚起勸胡盧。

我愛東湖舊廣文﹐更過水口覓將軍。

醉歸嘗騎廣文馬﹐不拍打鼓噤黃昏。

冶春口號七首

今年臘底無殘雪﹐卻是年前十日春。

騎馬行春橋上路﹐密梅花發便撩人。

吳下逢春春思濃﹐不堪花發館娃宮。

吳山靑靑吳水白﹐愁殺江南盛小叢。

見說昆田生玉子﹐海西還有小昆侖。

明朝去拔珊瑚樹﹐龍气隨飛過海門。

鮫卵兼斤傳海上﹐海人一尺立階前。

婁江馬頭天下少﹐春水如天卽放船。

南朝宮體袁才子﹐更說西昆郭孝廉。

自是玉臺新句好﹐風流無復數香奩。

湖上女兒柳葉眉﹐春來能唱黃鶯兒。

不知卻是靑娘子﹐飛傍枇杷索荔枝。

西樓美人不受呼﹐淸箏一曲似羅敷。

可無東廏五花馬﹐去博西樓一斛珠。

漫成五首

四十已過五十來﹐白日一半夜相催。

勸君秉燭須秉燭﹐七十光陰能幾回﹖

西鄰昨夜哭暴卒﹐東家今日悲免官。

今日不知來日事﹐人生可放酒杯幹﹖

徐家園裏野鶯啼﹐張家樓頭客燕酒。

千金買宅作郵傳﹐何處髙桓大字題﹖

鐵笛道人已倦遊﹐暮年懶上玉墀頭。

只欲浮家苕霅上﹐小娃子夜唱潮州。

小娃家住白蘋洲﹐只唱捨郎如莫愁。

風波不到鴛鴦浦﹐承恩曷用沙棠舟﹖

春俠雜詞十二首

金丸脫手彈鸚鵡﹐玉鞭嬉笑擊珊瑚。

侍兒無賴有如此﹐知是霍家馮子都。

花袍白面呼郎神﹐當階奪花不避人。

天馬乘龍金絡腦﹐賈家貴婿正嬌春。

柘林縱獵金毛鷹﹐花街行春銀面馬。

夜宿倡樓酒未醒﹐飄風吹落鴛鴦瓦。

朱提注酒酒如池﹐太白淋漓喫不辭。

上樓更衣玉山倒﹐腰間帶脫金犀毗。

蜀琴初奏雙鴛鴦﹐解竹和鳴雙鳳凰。

夜闌酒散不上馬﹐紫荊月墮西家墻。

石上葉生靑鳳尾﹐階前花開黃鵠觜。

美人弄水百花池﹐水灑花枝雙蝶起。

宜男艸生小院西﹐階前錦石與人齊。

錢塘潮生當午信﹐丹雞飛上上頭啼。

鳳凰城外橫門道﹐小妓軍裝金綫襖。

春暉無賴苦撩人﹐自下雕鞍蹋芳艸。

西江媛人久不見﹐手把新題合歡扇。

鯉魚憑送相思書﹐霸王門前水如箭。

美人遺我昆溪竹﹐未寫雌雄雙鳳曲。

愛惜長竿系釣緡﹐釣得西江雙比目。

昨夜布衣行九州島﹐今日繡衣拜冕旒。

馬前淸道一千步﹐當街不敢闞髙樓。

關右新來豪傑客﹐姓字不通人不識。

夜半酒醒呼阿吉﹐碧眼胡兒吹筆笛。

燕子辭四首

宜男艸生春又歸﹐美人春病減腰圍。

何如使君堂前燕﹐將得春雛入幕飛。

燕子將雛春又深﹐不堪春思似秋心。

東郊春入車前景﹐蕩子馬蹄何處尋﹖

燕子來時春雨香﹐燕子去時秋雨涼。

鴛鴦一生不作客﹐夜夜不離雙井塘。

燕子樓頭是妾家﹐燕來燕去入容華。

只應韓重相思骨﹐化作潮中並蒂花。

小遊仙二十首

元君賜覲素華臺﹐酒飲龍胎五色醅。

醉啖蟠桃三百顆﹐手懷遺核大如杯。

女郎雙雙白玉牀﹐對博宛在橘中央。

靑城不取態盈襪﹐閒賭蕭家雙鳳凰。

東華塵又起瀛洲﹐十屋今添第幾籌﹖

阿母西來騎白鳳﹐蛾眉相見不勝秋。

素華殿上玉垂簾﹐棄家婦來爲何嫌。

河上劍翁肝膽露﹐電光一道落妖蟾。

麻姑今夜過靑丘﹐玉醴催斟白玉舟。

莫向外人矜指爪﹐酒酣爲我擘箜篌。

蓮葉舟髙河漢垂﹐黃姑玉女會佳期。

玉淸久入衙城洞﹐莫遣成都賣卜知。

道人得道輕骨毛﹐飛度弱水能千遭。

明朝挾至兩浮島﹐臥看滄洲戲六鰲。

靑丘書隨雷電亡﹐尙作艸木虫艸荒。

問渠甲子不能紀﹐但指綠睛雙眼方。

天上莨常宮又成﹐文章只數老玄卿。

五云閣吏亦謫世﹐牛鬼少年專盛名。

別來已及三百秋﹐遊徧乾坤第十洲。

不識家人今幾世﹐明朝騎鶴過山頭。

日落海門吹鳳匏﹐須臾海水沸如炮。

船頭處女來相喚﹐知是洞庭千歲蛟。

靑玉參差解管裁﹐管中吹得鳳凰來。

嬴家樓頭縹緲女﹐底用簫郎築鳳臺。

賣藥相逢千歲公﹐蓬萊曾約祖龍東。

空畱一兩黃金舄﹐不到蓬萊第一宮。

曾與毛劉共學丹﹐丹成猶未了情緣。

玉皇敕賜西湖水﹐長作西湖月水仙。

西湖仙人蓮葉舟﹐又見石山移海流。

老龍捲水靑天去﹐小朵蓮花共上游。

當時笑我去學仙﹐汝但求金與求田。

不知昨夜城頭鶴﹐問此無人識墓阡。

靑旄節衛翠云拼﹐按部東行過赤城。

天家令急不敢住﹐折得七花歸飯龍。

東逾弱水赤流深﹐夜得桃都息羽旌。

地底日回天上去﹐金雞如鳳自交鳴。

金鵝蕊生瑤水陰﹐錦駝鳥鳴珠樹林。

上皇敕賜龍色酒﹐天樂五云流玉音。

海鄕竹枝歌

潮來潮退白洋沙﹐白洋女兒把鋤耙。

苦海熬幹是何日﹖免得儂來爬雪沙。

門前海坍到竹籬﹐階前腥臊蟛子肥。

亞仔三歲未識父﹐郎在海東何日歸﹖

海頭風吹楊白花﹐海頭女兒楊白歌。

楊花滿頭作鹽舞﹐不與斤兩添銅鉈。

顏面似墨雙腳赤﹐當官脫袍受黃荊。

生女寧當嫁盤瓠﹐誓莫近嫁宋家亭。卷十一

鐵崖樂府補編

送司農丞杭公還京詩

十年農星晦無光﹐太史昨夜占五潢。

國家大本重谷祿﹐曰奎曰胃明天倉。

中書垣次大司農﹐署秩列九卿﹐

尊大府﹐春耕藉畝冬藏冰﹐六十五官八九扈。

杭公均輸少卿屬﹐賦足國家民亦足。

農田漕運一時了﹐文如錦繡人如玉。

歸來奏儀帝曰兪﹐詔書寬大賜民租。

太平治像今日見﹐不用再講貞元宰相均田圖。

送楊明歸越覲親

天西白雲天東飛﹐烏臺春之烏依依。

髙堂遊子歸未歸。堂前春艸生春暉。

行行舟發彭郎磯﹐勿遣霜霜露露沾人衣。

送經理官黃侯還京

天子龍飛定兩都﹐山川艸木盡昭蘇。

三吳履畝難爲籍﹐四海均田喜有圖。

海市魚鹽開斥鹵﹐泖鄕﹝禾罷﹞椏熟膏腴。

賞功行見承殊渥﹐此地重分漢以符。

送華亭主簿張侯明善

淞租一百五十萬﹐比似他邦十倍過。

不是乘除嬴縮妙﹐催科下下阱人多。

白�紅鮮百萬艘﹐張侯三法獨稱優。

黃堂賞罰明懲勸﹐彩帳旌功第一壽。

道不拾遺戶不關﹐田萊盡辟驛橋完。

金陵天使如相問﹐此是薄鄕好宰官。

風雲有路開騏驥﹐枳棘無巢宿鳳凰。

東閣相君爲座主﹐便從玉筍立朝班。

菊逸之歌

菊之澹兮北門之秋﹐菊之靖兮栗裏之丘。

菊之逸兮審夫去畱﹐老余圃兮海之陬。

飲菊泉兮谷之洲﹐徵斯人兮吾誰與儔﹖

送鄧煉師祁雨歌

東海水﹐枯沃焦﹐神工無處尋天瓢。

松陵太平守﹐閔民苦疾呼。

鄧師誅寇妖﹐誅跛妖﹐役丁甲﹐蚩尢鼓風旗倒搜﹐插龍龍走白龍潭﹐迅霆夜擘幹將匣。

於乎縣令不積薪﹐將軍不拜井。鑪煙一穗達丹誠﹐三日甘霖云萬頃。

君不見漕家糧船星火急﹐瓜州渡頭河水澀。蒼天蒼天不悔禍﹐海民盡作枯魚泣。

鄧師鬼工煩叱訶﹐稻田粒粒眞珠多。松陵太守報新政﹐和气化作擊壤堯民歌。

春艸軒

艸生西堂下﹐沱水含淸漪。皓發在堂上﹐遊子今已歸。

大兒佩紫綬﹐小兒著緋衣。嚴君親受禮﹐慈母舊斷機。

春艸承雨露﹐惟恐朝日晞。願持此日意﹐永報一春暉。

野亭

孟郊得野趣﹐野有眞曜廬。魏先得野趣﹐野有野堂居。

雲間沈東氏﹐�艸衣野夫。東屯田可種﹐西壤水可漁。

門無索租吏﹐家有種樹書。野亭開艸樹﹐野具集朋徒。

試問朝市宅﹐傳捨不須臾。朝懸奉鐵券﹐莫死已屬鏤。

始知野亭野﹐廟堂如不如﹖

尙志齋辭

气易我移﹐匪志曷持。道𨿽我志。匪志曷之。

旣持其移﹐卒造其至。尙其有大於斯者乎﹗

松月軒

丈人愛靑松﹐手植西門內。風聲度玉笙﹐林影翻朱鷺。

仙鬼夜讀騷﹐衣客秋吟句。丈人燕坐余﹐海月生東樹。

東阿所詩

問君讀書所﹐我所在東阿。東阿何所有﹖水竹蔭陂池。

鶯羽飛隼雉﹐長頸鳴家鵝。離離原上瓞﹐濯濯池中荷。

桃源在人世﹐豈必陽山阿。今日有良會﹐同志式相過。

擷我園中蔬﹐具酒旨且多。請君考吾盤﹐和我軒中歌。

遂初堂

鶯之湖兮淸且腴﹐漑我田疇兮舄鹵爲畬。

出有航兮食有魚。歸歟歸歟﹐我親我娛。

親𨿽逝兮﹐我心在廬。遂吾遂兮﹐我心之初遂兮﹐烏知其餘﹖

怡雲山房詩

東山之雲英英兮﹐積白雪待曾冰兮﹐吾與云靜時行而藏兮。

東山之云靈靈癘二友風伯子雨江兮﹐吾與云動時止而通兮。

善慶堂詩

鐵江泥泥﹐其流長深。奕奕新堂﹐有書有琴。

有橋在髙﹐有梓於陰。君子慶只﹐少伊氏之覃。

宜爾家屋﹐和樂且湛。鐵江湯湯﹐其流深長。

奕奕新堂﹐鳳鳴於陽。左書右琴﹐其椅其桐。

君子居止﹐嘉賓式燕以慶。子孫樂只﹐壽考不忘。

不礙雲山樓詩二首

海之雨兮油油﹐雨我田兮有秋。

海之山兮離離﹐障我疏兮東之。

云之動兮躚躚﹐吾與云動兮動而不遷。

山之靜兮層層﹐吾與山靜兮靜而不停。

方丈室辭

東萬山之羅絡兮﹐恆赤城之盤紆。

瓊臺方古郁以出沒兮﹐聚仙佛之所廬。

東海之嵬岸兮﹐架金梁之淩虛。

裒靈修之播遷兮﹐來仙伯以導輿。

赤子兮如魚﹐紛望思兮鼎湖。

嗟山川其如昨兮﹐眇風景其愁予。

望海屋兮渠渠﹐挽飛飆兮以爲車。

上下風雨兮出入太初﹐下視弱水兮黃塵滿區。

仙耶釋耶﹖吾不知何誰兮﹐羌從汝兮歸諸。

半云軒詩

我有山中屋﹐與云相伴之。云去何所去﹖雲歸何所歸﹖

云靜我心住﹐云動我意飛﹐一動與一靜﹐陰陽互根依。

是爲古心法﹐我儒不能非。

小蓬萊詩

蓬萊在何許﹖渺在東海虛。其回五千里﹐上有神人居。

山川異百奧﹐風俗如三吳。仙官示狡獪﹐百丈神幹軀。

世人尋地脈﹐弱流墊輕壺。徒聞羨門往﹐漫役君房愚。

孰爲靈仙府﹖乃是尺寸廬。燕坐吾玉几﹐天遊我非車。

揮斥九淸表﹐飄然隘中區。豈蓬知大小﹐�識無眞�。

海峯亭詩

神峯在何處﹖云在東海虛。下負六鰲首﹐上托羣仙居。

世人尋地脈﹐弱水墊輕羽。髙人坐燕上﹐天遊以蜚車。

揮斥九淸表﹐飄然隘中區。笑呼一蓬粒﹐貯在壺公壺。

五湖宅詩

太虛兮吾序﹐八荒兮吾隅。居丹臺之廣居兮﹐吾不知宅之所如﹗

竹西亭歌

望娟娟兮云之篁﹐結氤氳兮成堂。百艸棼而易蘦兮﹐孰與玩遺芳﹖

�美人之好飾兮﹐辟氛臺而淸涼。豈大原之無所兮﹐若稽首乎西皇。

虛中以象迹兮﹐體員以用方。又烏知吾之所兮﹐爲西爲東。

芝蘭室詩

芝蘭在野兮﹐不以野而自傷。芝蘭在室兮﹐不以室而自慶。世服艾以盈腰兮﹐羌獨佩蘭以爲常。寫操兮歌吾商﹐芳菲兮彌章。

西齋詩

物生於東﹐城於西兮。有信有屈﹐物不齊兮。

彼向而笑﹐嗔爲迷兮。惟古有道﹐物不羣兮。

大東之西﹐孰我賓兮﹖我所思兮﹐西方之美人兮。

木齋詩

七日混沌離﹐穿鑿爭七竅。碩果一失仁﹐百體俱弗肖。

巧詐日橫生﹐售朴至深溺。聖人憂世心﹐世變若願燎。

安得至木資﹖與世作津橋。學齋取木名﹐眾巧不同調。

回愚與參魯﹐入室得道要。豈是灰槁人﹐滅心比滅爝。

君看記須雞﹐人方詆不鷂。

重建海道都漕運萬戶府詩

朔方聖人啟中天﹐天府之國宅幽燕。

帝車回旋統幅員﹐南海北海無中邊。

海陵餫餉至領顓﹐龍驤萬斛誰開先。

神人手執鯨鯢鞭﹐朝發扶桑暮咸淵。

淸明風生五兩懸﹐不周風起人南還。

炮云不作揚不顚﹐神燈在天大珠圓。

帝曰開府其區堧﹐出臺入省居才賢。

將軍來自西子闐﹐髙明大屋重翚騫。

十風五雨熟大田﹐天倉如泉積陳身。

武夫翼艘挾飛仙﹐天人交贊利萬全。

漕臣奏功帝曰然﹐囷星煌煌千萬年。

玄妙觀重建玉皇殿詩

神鰲載弁靑浮紅﹐水晶宮闕神人宮。

金鋪雕礎固且崇﹐參差珠閣當天中。

仰瞻倍扆天人容﹐天威只赤下地通。

白雲之鄕帝乘龍﹐翩然大荒靈下降。

彩煙綺霧陛九重﹐靈鶴萬舞來從東。

五方之人叩吉凶﹐帝湣下土叩輒從。

物不疵癘歲屢丰﹐十日一雨五日風。

聖人體天上帝同﹐好生之徳天同功。

祝聖人壽生聰聰﹐倥侗至徳還古蒙。

彌天萬年天無終。

杭州龍翔宮重建辭

五馬渡江一馬龍﹐東邸觀闕森開張。

穆將祀余感生皇﹐渡以瞟怒威靈仰。

十一景緯生寒芒﹐天人南下南斗傍。

朝與龍飛暮龍翔﹐翠蓬三度黃塵揚。

靈宮特立天中央﹐湖眉海眼東西望。

地柱不頃天乳長﹐黃須仙伯古冠裳。

龍腦寶藏聲瑯瑯﹐上淸淨掃赤尾蜉。

六龍在天天下昌﹐山君海孤紛來王。

南極上壽日重光。

送薛推官詩

有淵有淸﹐又靜且平。

有照斯應﹐孰有撓有澄﹖

我有疑臬﹐伊誰質之﹖

我有往罰﹐伊誰出之﹖

孰奪我美﹖心如失之。

𨿽奪我美﹐其用則邇。

何以用之﹖驄馬禦史。

維驄馬史﹐羣吏之師﹐四方之紀。

壽豈詩

有橋洋洋﹐在堂之陽。豈弟君子﹐令徳不爽。

文文如璊﹐﹝王忽﹞衡其鏘。酌以旨酒﹐以燕樂我父兄。瞿叔孝友﹐壽豈孔箴。

有諼奕奕﹐在堂之北。豈弟君子﹐令徳有赫。飲禦我族﹐以及我賓客。

瞿叔豈弟﹐班裳赤舄。壽且樂康﹐田爾令徳。

送康司業詩

赫赫冑監﹐禮樂攸司。祭酒長之﹐師氏貳之。

明天子作﹐我民�極。何以播教﹖師氏有職。

惟明天子﹐惟烈祖是﹐因烈祖始。受命肇立成均﹐天子戾止。作爾多士﹐多士濟濟。

惟天子使﹐曰若康公﹐穆穆雍雍。多士濟濟﹐惟言來從。

天子問道﹐其言如鐘。

天子廣化﹐其徳如風。維楨作頌﹐配於樂工。

題逸樂子捲

煙水風塵外﹐先生一艸堂。幹時無戰策﹐卻老有丹方。

蒲方抄書短﹐松花釀酒日。有時歌欸乃﹐小艇在滄浪。

舟過黃店

水會魚鹽市﹐霜淸蟹稻天。髙橋十字港﹐新剎四邊田。

樹老烏銀莢﹐花開白玉顏。老翁誇樂歲﹐斗米直三錢。

綠陰亭詩

公子邁流俗﹐淡然薄世榮。華亭入幽邃﹐水日有餘淸。

髙梧羅前庭﹐修竹被兩楹。重陰祕淸晝﹐好鳥時一鳴。

佳辰展芳燕﹐良會欣合並。淸歌發綺席﹐鼓瑟更吹笙。

羣公盡詞客﹐列坐故塵纓。言笑遂眞性﹐觴詠暢幽情。

淸陰與日轉﹐不知日東生。

送趙季文都水書吏考滿詩

勾吳水爲國﹐桑田水相爭。水大連陂湖﹐水小吞泖涇。

髙廬或凡墊﹐下土孰容耕﹖吳蔭罹患久﹐都水置司平。

治水亦多術﹐害�利始興。侃侃趙公子﹐爲吏有能聲。

棄流截髙岸﹐蕪塞開通塍。都府資治畫﹐課最上農鄕。

遷官到州縣﹐穡事語田更。推此澤物志﹐聖化相流行。

小香

一場春夢不須忙﹐剩買春風又幾場﹖

一丈花開紅玉蝶﹐小香何日比花長﹖

寄沈秋淵四絕句

大將軍誥入酒市﹐貴公主鏡落田家。

不知有客瑯玕所﹐獨自吹笙醉碧霞。

句曲已無張外史﹐道士今有沈東陽。

裁云剪月三千首﹐獨虎仙官不取將。

鹿皮之冠鶴氅裙﹐軍前不肯帶銅魚。

花貓望鹿拜履下﹐知有枕中黃石書。

鸚鵡水深蓮葉航﹐書來約過百花莊。

醉披錦袍上船去﹐倩得小姬連笛牀。

八月初四日﹐雪坡太守周門柘入云居山中﹐復度嶺﹐飲於水月尼寺。賦詩﹐書似太守及蘇州刺史周義卿

文章太守早休牙﹐五馬傳呼處士家。

好客新分朱露酒﹐題詩近在白雲窩。

山中子落千年桂﹐海上人歸八月槎。

水月樓頭橫玉笛﹐誤猜萼綠是韶華。

用顧松江韻復理貳守並柬雪坡刺史

仙客歸來隘九州島﹐身騎黃鶴記南遊。

烏衣故國江山在﹐銅柱荒臺艸木秋。

起舞劉琨空有志﹐登髙王粲不勝愁。

問君蔗境今何在﹖只憶當年顧虎頭。

送謝太守

朝廷遣使航東海﹐萬里南來送璽書。

著屐登山良不惡﹐分符典郡復何如﹖

白蘇事業千年後﹐吳楚封疆百戰餘。

今日養民方急務﹐肯將徵算及舟車﹖

答倪生徳中來韻

綺山才子才庸峭﹐素色成文似邵綾。

待詔歸來金馬客﹐題詩寄去碧桃僧。

畫眉誰問張京兆﹐多病深憐馬茂陵。

昨夜西堂安夢好﹐惠連春思又新增。

八月五日﹐偕錢唐王現﹑海昌李勛﹑大梁滑人過湖赴瑪瑙山主之﹐題詩雙松亭

十年不踏瑪瑙石﹐今日重登口子峯。

外湖水繞玉螮蝀﹐裏湖水浸金芙蓉。

崔老題詩欲招鶴﹐生公說法善降龍。

浮雲富貴眼前見﹐從此道人輕萬鐘。

感時一首

壯志淩雲气食牛﹐少年何事苦淹畱﹖

狂歌鳴鳳聊自慰﹐舊學屠龍良已休。

臺閣故人俱屏迹﹐閭閻小子盡封侯。

愁來按劍南樓坐﹐寥落江山萬里愁。

至正庚子重陽後五日﹐再飲謝履齋光漾亭﹐履齋出老姬楚香者﹐侍酒之餘﹐與紫霄生賦詩

滿城風雨送重陽﹐雨後花開重舉觴。

仙客新來殷七七﹐佳人老出楚香香。

幹時懶上平蠻策﹐度世惟求辟榖方。

光漾亭中詩易老﹐不須春夢到西堂。

與姜羽儀詩

六韜人去無家學﹐獨說吾鄕有羽儀。

太尉府中招處士﹐湖州幕裏看賓師。

座分雨露黃封濟﹐門護風雲赤羽旗。

湖上老夫詢出處﹐扁舟一葉似鴟夷。

主之約詩﹐用宇文韻

我尋三十髙僧閣﹐還有支郎第一流。

湖上風煙畱晚照﹐山中艸木帶邊秋。

水晶宮開碧菡萏﹐金粟堆呼黃栗畱。

馬題詩���寺﹐行人有比峴山遊。注﹕���——原本缺字

十月六日﹐席上與同座客陸宅之﹑夏士文及主人呂希尙﹑希遠聯句

新潑葡萄琥珀濃﹐酒逢知己量千鐘。

犀盤箸落眠金鹿﹐雁柱弦鳴應玉龍。

紫蟹研膏紅似橘﹐靑蝦剝尾綠如蔥。

彩雲吹散陽臺雨﹐知有巫山第幾重﹖

八月五日喜雨﹐初陽臺上作

敲門空過太史宅﹐曳杖卻上初陽臺。

雷從葛仙井底起﹐雨自黃妃塔上來。

官軍捷報銅鉈陌﹐山人酒瀉白螺杯。

憑誰得知詩句好﹐山東李勛今有才。

十七日過無住庵﹐因畱題簽上人半云軒

我訪東山丞相譜﹐因過南墅半云寮。

雉棲薜荔都蒼墓﹐鰲補天容大士橋。

萬歲藤枝神蛻杖﹐三花樹子癭爲瓢。

老僧好事兼好客﹐時作遠公蓮社招。

用蘇昌齡韻﹐賦李紫篔白雲窗

紫篔之篔篔滿林﹐白雲之云云復深。

忽見南山有眞意﹐時聞好鳥流淸音。

盆翻玉女當窗雪﹐棋款仙樵石幾陰。

爲子朗歌成古調﹐寫以老鐵解廬琴。

題夏氏槐夢桿

何人覓得大槐國﹐國在人間人不識。

五馬旣赴南柯侯﹐千金更選東牀客。

金雞一聲叫東方﹐蝴蝶飛來春一場。

君不見綠林周虎郎﹐匍匐尙拜蚍蜉王。

寄兩道原詩二首

信公令住竹林寺﹐曾寄吳鹽道起居。

戴家泊上收秣米﹐淩湖門外好鱸魚。

緇衣宰相日給告﹐淸客道人新著書。

若問西湖湖上伴﹐竹枝零落柳枝疏。

老人﹝田可﹞町延何如﹖聞�移車霅上居。

甕口新包竹葉酒﹐船頭學釣桃花魚。

雄文曾罵六國印﹐綺語更著三家書。

兩家道郎我所愛﹐何啻林間見二疏。

聯句書桂隱主人齋壁

九鳳山陽漂瀆陰﹐十年曾記此登臨。

仙人一去橘破斗﹐小山重招花作金。

勺水研池圓洗膽﹐老蕉書葉倒抽心。

瞿曇像現雪生壁﹐木客詩成風滿林。

白馬胡僧經寫具﹐靑烏方士石旋鍼。

大花雪舞昆吾劍﹐一索珠縣斛律琴。

出柙怒號斑額獸﹐鎭龍解語雪衣禽。

掀髯自作蘇門嘯﹐抱膝誰歌梁甫吟﹖

聯句彌明詩句就﹐內中韶濩有遺音。

題朱蓬峯夢遊仙宮殿﹐明日偕見西辧章進凝香閣詩

靑蓮老人靑佩環﹐自言昨夜夢遊海上天梯山。

天梯之山三萬八千丈﹐瓊臺雙闕開天關。

赤藤飛上最絕﹐千樹琪花散晴影。

通明前殿上覲玉虛翁﹐左面長眉瞳炯炯。

玉翁元是太極仙﹐手弄兩丸日月旋。

天扃地戶司啟閉﹐玄牝一鑰開天先。

靑蓮老人南極裔﹐泰華開花一千歲。

大人賦奏馬文園﹐玉藕如船澆渴肺。

殿前作詩明月光﹐光彩下徹下土中書堂。

明朝寫得凝香章﹐蝴蝶飛來七寶牀。

次韻省郎蔡彥文觀潮長歌﹐錄呈吳興二守﹑雲間先生

雙海鳳﹐跳天吳﹐八月十八觀天下無。

蓬婆之山突兀眼前見﹐有如祖龍萬鋒來東驅。

婆畱一箭气相敵﹐彊弩不用三千夫。

云辱成樓不可軒﹐大鐵搖識誰能屠﹖

招潮小兒不畏死﹐兩螯蹋浪心何粗。

榑桑爛﹐若木枯﹐蘋瓢古憤無時蘇。

東維子﹐驚相呼。

長風破浪未歸去﹐一葉欲事寰瀛圖。

馮誰之﹐一尺素﹐中有萬里河漢乘吾桴。

題淸閟堂雪蕉圖

洛陽城中雪冥冥﹐袁家竹屋如笄篁。

老人僵臥木偶形﹐不知太守來扣扃。

輞川畫得洛陽亭﹐千載好事圖方屏。

寒林脫葉風寥泠﹐胡見爲此芭蕉靑﹖

花房倒插玉膽瓶﹐監華亂點靑鸞翎。

階前老石如禿丁﹐銀癅玉癭﹝魚少﹞星星。

嗚呼妙筆王右丞﹐隕霜不殺譏麟經。

右丞執政身彤庭﹐燮理無乃迷天刑。

胡笳一聲吹羯腥﹐血瀝勁艸啼精靈。

嗚呼爾身如蕉不如蓂﹐凝碧沱上先秋零。

桂軒辭

桂樹叢生兮軒之陽﹐沐雨露兮含風霜。

王孫不歸兮春艸歇而不芳﹐軒中之人兮壽而康。

折瓊枝以爲佩兮餐金粟以爲糧﹐軒中之樂兮樂無央﹗

桂樹叢生兮軒之陰﹐虯龍盤拏兮猿狖笑吟﹐王孫不歸兮實勞我心。

送史才叟遷上饒吏﹐代馮元贈

一門三相兩封王。見說郎﹐美文章。收拾長才靑眼是黃堂。

柏府槐廳朝暮直披玉雪倚冰霜。靈山懷玉郁蒼蒼。

古城隍﹐帶仙房。瑤艸紫芝陏處發天香。

盡道如今千外好�����������金縷唱﹐錦帆張。注﹕�——原本缺﹐共十一字

雙飛燕調

玉無瑕﹐春無價。淸歌一曲﹐俐齒伶牙。

斜簪剃髻花﹐緊嵌淩波襪﹐玉手琵琶彈初罷。

怎教他﹐流落天涯﹐抱來帳下﹔梨園弟子﹐學士人家。

題子昂五花馬圖

趙公馬癖如鄧公﹐曾騎賜馬眞龍驄。

漚波亭上風日靜﹐想象天廏圖眞龍。

烏雲滿身云滿足﹐紫焰珠光奪雙目。

九花風細虯欲飛﹐五色波淸錦初浴。

只今買骨黃金臺﹐圉家豢牧皆駑材。

將軍臨陣托生死﹐照陵石馬空遺哀。

此圖年深神亦化﹐後來何人誇筆亞。

不見眞龍空見畫﹐猶得千金索髙價。

題謝氏一勺軒

一勺水﹐不滿斗。我吸之﹐勺在手。

上連天津尾﹐下泄海焦口。

主人飲﹐小池鑿﹔吾蔀靑﹐天納牖。

吾鐵崖道人韙之曰﹕有人悟此環﹐云夢吞八九。

金人擊球圖

靺鞨國﹐鶻產仇﹐赤藥手吐妖狐愁。

夾山丈雪走髑髏﹐黃羊紫骼燻神州。

麗春堂前春正好﹐胭脂妝花絨剪艸。

君王自作擊球戲﹐說與郎君莫相惱。

飛虎幟﹐蟠龍裘﹐烏紗頂換銀兜鍪。

四垂帶綰雙白月﹐玉瑙緊貼金籠頭。

袒臂交肩捷過鳥﹐鐵棒旋身電光繞。

一陣歡聲掃地來﹐火珠迸落雙華表。

盲骨天人赤龍須﹐火伍要與常人殊。

畫工俗筆不可摹﹐漫作十國朝王圖。

於乎﹐五國城﹐一丸土﹐不爲羊哥封國戶﹐麒麟脫地地一裂﹐千古球場弔禾黍。

靑虫

靑衣虫﹐平生讀書孝與忠﹐天子賜第蓬萊宮。

東歸執筆瓊臺闕﹐勸進天平犯天戎。

靑衣虫﹐獻策海島計亦窮﹐劉家軍師郵汝容。

靑衣虫﹐悔不爲白頭蠹老死文字中。

姚家有牙將

姚家有牙將﹐腰佩雙靑萍。追行長樂驛﹐夜殺程務盈。

作表雪主罪﹐仗臉隨自刑。我歌古義烈﹐豈愧宮門剄﹖

斷腕樓

老﹝羊喿﹞裹骨木葉山﹐飛樓突起穹廬間。

云是閼支好風節﹐快斧斫斷紅絲腕。

紅絲腕﹐爲誰斷﹖羣酋什什壙中滿。

趙家侍兒言太迫﹐閼支面赤情額額。

豈如南朝司戶妻﹐斷臂旌門大字題。

東舟小兒食虎气﹐引得南兵石橋至。

抹搭河邊牝豕啼﹐孽風吹樓作平地。

宦官妾婦詞

君不見天寶時﹐雲雨喪師君不知。

宦官髙力士﹐獨爲君言之。

力士憂國豈可卑﹖又不見﹐建炎春﹐盜炎眞州君不聞。宦官郤成章﹐上疏疵大臣。

成章憂君君反嗔。於乎﹐咸淳師相勢絕倫﹐襄樊蔽匿誰敢云﹖漏語一殺宮中嬪。

新店民

貞元天子愎且疑﹐貞元朝廷先諫司。

吏格詔書虐徵斂﹐天子九重殊未知。

窮冬獵騎新店下﹐老氓不識天顏威。

敢以芻蕘動天聽﹐不將瓜果徼私恩。

內相贄﹐外相泌﹐知無不言言不欺。

如何善言疾苦不如奇﹖

擊球使

擊球場﹐開選秋﹐臨軒天子爲狀頭。

許州敬瑄在榜眼﹐授官西川第一籌。

考官惜無石老憂﹐下第愁殺楊羅牛。

三使相

金牀脫落龍作鼠﹐崔相陸相不敢語。

銀撾畫地數罪名﹐奉璽前拜天子婦。

上書進士空遑遑﹐桓文霸烈誰敢當﹖

明年功在三使相﹐勛爵浪受東平王。

碎玉杯

唐太弟﹐禮賢能。玉杯傳玩輕國士﹐寶器何重士何輕﹖

元城老臣怒生癭﹐取杯擲地玻璃聲。唐太弟﹐謝君罪﹐比君筆頭公﹐榮名千萬載。

狄武襄

賓州海月光團團﹐銀花火樹燒爛班。將軍如內客未敢﹐捷書已﹝危文﹞昆侖關。

當時諫官疑武士﹐豈知辧賊遽如此﹖於乎﹐銅面將軍今豈無﹖世無丞相龐公甘老死﹗

慈母愛

慈母愛﹐愛幼雛﹐趙家光義爲皇儲。

龍行虎步狀日異﹐狗趨鷹附勢日殊。

膝下豈無六尺孤﹐阿昭阿美非呱呱。

夜闥鬼靜燈模糊﹐大雪漏下四鼓余。

百官不執董狐筆﹐孤兒寡嫂夫何呼﹖

於乎﹐牀前戳地銀柱斧﹐禍在韓王金櫃書。

華山髙

思美人兮西華山﹐我欲往兮如天難。

上通帝座二气之呼吸﹐下衝龍門百折之昆侖源。

秦關桃林之寒贔贔於其左兮﹐右抱萬頃白玉所產之藍田。

金天太白實主宰﹐井鬼上應精靈躔。巨靈一擘萬古不可合﹐首陽下有根株連。

雲臺仙掌現眞迹﹐朱衣赤須垂橐屓。

明星玉女不許以玉眼見兮﹐玉盆綠水灑不竭﹐一匹石馬誰來牽﹖

嗟爾華山人﹐不歸來兮徒畱連。

人間塵土那可以久住﹖白雲蹋爾夷眠。

天池注腦晞綠發﹐玉漿渴饑餐蓮。

伐毛洗髓不足較﹐白日一嗔三千年。

覺來招酒姆﹐騎茅龍﹐訪子先。

更呼山東李謫仙﹐搔首問靑天。

巨靈接見媧皇前﹐驚呼一笑軒轅之子彌明癲。

太山篇

巍乎髙哉﹐太山之山三萬八千丈兮﹐五嶽之伯﹑萬山之宗。

上有云官﹑霞伯﹑明皇﹑玉女﹑金臺﹑石室髙重重。

三十六天第一洞﹐是爲蓬玄太空之上穹。

上帝賜以金篋之玉策﹐司命下土開羣蒙。

自從崇伯子受命告厥功﹐至今七十二君壇壝畱遺蹤。

觸石之云可以一朝雨﹐封突起﹐化作海島二十金芙蓉。

三神尙有劉郎記﹐五官不受秦皇封。

東方有巖名日觀﹐羊角而上千萬盤屈始窺大門小戶之天聰。

黃河西來如綫走其下﹐齊州九點煙滅蒙。

秦觀見長安﹐吳觀見會稽﹐周觀見洛嵩﹐聖人登之天下小似東龜蒙。

夜聞巨靈蕩蹋西華峯﹐流血下染洪河紅。

嵩髙不生帝王佐﹐常山蛇怪兩首而三瞳。

天上金烏下倒景﹐大星僭曉芒角流妖峯。

鐵道人手持一雌一雄雙鐵龍﹐騎龍天關叩天語﹐夜拜日駕五色披祥虹。

天封地禪禮數絕﹐徵兵三度謠嵩童。

博陸侯﹐狄梁公﹐虞淵取日扶桑東。太陽當天天下白﹐照見地下蟣虱金頭虫。

金頭虫﹐如蠛蠓。

王氏女

王氏女﹐始州人。

羌中老虎旁金地﹐朝接長安暮聚南山羣﹐龐家大將不敢嗔。

王氏女﹐在虎門。上馬與聯轡﹐下馬與飲酒。

老虎臥酣上馬走﹐拔刀殺虎如殺狗。

王氏女﹐眞奇勛。

錫以崇義號夫人﹐不數李家娘子軍。

三婦詞

大婦善主饋﹐甘旨出中廚。

中婦善調箏﹐淸歌似羅敷。

小婦似小喬﹐中夜讀兵書。

丈人不復樂﹐起起去防胡。

遊陳氏園有感

陳家園﹐野塘基。千金花錦地﹐千年子孫期。

歷歲未半百﹐池臺生櫓葵。紅樓在西家﹐無址遙相移。

主公規戒石﹐艸中字離離。妾流廝養婦﹐客散屠沽兒。

尙有庭中樹﹐髙蔓女蘿枝。飛來雙燕子﹐豈識春風悲﹖

嗟我陳家園﹐盛衰固有時。我聞陳主公﹐義俠猶見推。

揮金周所急﹐解佩酬相知。

君不見西家齷齪子﹐生女作門楣。嬌客滅門戶﹐重令後人嗤。

賣鹽婦

賣鹽婦﹐百結靑裙走風雨。

雨花灑鹽鹽作鹵﹐背負空筐淚如縷。

三日破鐺無粟煮﹐老姑饑寒更愁苦。

道旁行人因問之﹐試淚吞聲爲君語﹕

妾身家本住山東﹐夫家名在兵籍中。

荷戈崎嶇戍閩越﹐妾亦更裏來相從。

年來海上風塵起﹐樓船百戰秋濤裏。

良人賈勇身先死﹐白骨誰知塡海水。

前年大兒徵饒州﹐饒州未復軍尙畱。

去年小兒攻髙郵﹐可憐血作淮河流。

中原音訊絕﹐官倉不開口。

糧缺空營木落煙火稀﹐夜雨殘燈泣嗚咽。

東鄰西捨夫不歸﹐今年嫁作商人妻。

繡羅裁衣春日低﹐落花飛絮愁深閨。

妾心如水甘貧賤﹐辛苦賣鹽終不怨。

得錢糴米供老姑﹐泉下無慚見夫面。

君不見繡衣使者浙河東﹐采詩正欲觀民風。

莫棄吾依賣鹽婦﹐歸朝先奏明光宮。

天車詩

百日漏天瓠河決﹐髙丘十丈蛟龍穴。

髯星降世教天車﹐刳爾雌雄兩龍節。

膠泥瑣口如折筒﹐天竅地竅中相通。

疲氓拜舞寒神教﹐喜气上天成白虹。

戽幹水怪支祁走﹐海底珊瑚拾星斗。

坐令墊土成寸金﹐丈尺官來履丘畝。

我聞阿香閣雷車﹐農車巧運脫殼蛇。

如何天車閱天巧﹐馬鈞不泄三農家。

九重帝車運北斗﹐五風十雨調大有。

我願天倉紅粟朽﹐農食冬舂飲春酒。

和我歌﹐擊壤叟。

磔鴆

蘄州鬼﹐鬼來惡。蘄州鴆﹐鴆何凶。

聲如萬腰鼓﹐百鳥不敢鳴。

委地一片羽﹐百艸不敢生。

如何崇家柵養相誇矜。

司隸忽上奏﹐焚滅不畱形。

秋官司天法﹐殺物自有刑。

嘖嘖驅我嫉﹐﹝分隹﹞﹝分隹﹞勸我耕。

天何生爾毒﹐毒作人中兵。

我願天悔禍﹐仁鳳下虞廷。

春暉艸

宜男花﹐春暉艸﹐小艸報春暉﹐葉好花亦好。

花上靑蚨綴枝滿﹐阿奶花開春日短。

疾風捲地起﹐勁艸偃如麻。借問春暉艸﹐漂蓬落誰家。

闔閭城外髑髏臺﹐阿奶些魂臺上來。

宜男艸抽花染血﹐花上之血不可滅。

劉節婦

大江東流接混茫﹐金山焦山郁相望。

鐵甕長城北枕江﹐中有三槐節婦堂﹐壁立萬仞之髙岡。

自別母氏歸劉郎﹐中朝瓊樹摧秋霜。

玉琴不奏雙鴛鴦﹐玉笙不吹雙鳳凰。

絡緯夜啼月上房﹐燭光照淚垂汪汪。

紡績給朝莫﹐羣雛忽成行。

生處同室居﹐死期同其藏。

新阡種松三尺彊﹐黛色已見參天長。

流脂入地成琥珀﹐終夜吐焰如丹光。

揚雄與馮道﹐不異燕趙倡﹐食君之祿而弗與國同存亡。

嗚呼﹐節婦之徳不可量。

節婦之發白於雪﹐節婦之心化爲鐵。

我歌爲繼柏舟詩﹐門戶他年耀旌節。

江西鐃歌二首

繄龍興﹐藩西江﹐二皈章﹐國駿龐。

江有砥柱﹐胡爲鴻流洚。

勍蠻效尢﹐蟊賊內訌﹐三臺映太微﹐國士俱無雙。

王旅嘽嘽﹐鉦鼓摐摐﹐天威震赫羣凶﹝雙﹞﹐八郡望風鹹來降﹐

武功旣成毋從從﹐聖人南面殿萬邦。

維白金有章﹐維國之光。九鼎旣峙﹐翕元化以張。

大冶範金﹐吐景耀鋩。﹝虫畱﹞螭紐龜﹐鸞翥鳳翔。

官臣實司之﹐植我皇綱。孰函且藏﹐啟發禎祥。

操挈系政柄﹐繄徳是將。符節允合﹐人文昌蕩。

攘凶頑﹐時乃康。與國咸休﹐萬年膺天慶。

五父

靈武儲君奮潛邸﹐飛龍小兒乘勢起。

大權世襲脫靴翁﹐從此門生視天子。

李五父﹐黃門郎﹐中書狡計死張后﹐

西內禁兵移上皇。李五父﹐唐之悖。

天闕不正市曹誅﹐半夜盜兒偸首骨。

嗚呼﹐門生不忍丑﹐屍磔賜葬隆恩酬定策。

花門外

大唐宇宙非金甌﹐黃頭奚兒蟆作虯。

跳河蹙隴翻九土﹐驚烏夜半呼延秋。

朔方健兒袖雙手﹐戰馬嘶春舞楊柳。

當時天驕不借兵﹐渭闕黃旗什來久。

快哉健鶻隨呼招﹐渡河萬匹疾如飆。

白羽若月弓幹驕﹐彎弓射天落�旄。

於乎﹐健鶻有如許﹐徼功索花固其所。

明年西下崆峒兵﹐壯士重憂折天柱。

折天柱﹐唐無人﹐引狼殪虎狼非麟。

空令漢女嫁非匹﹐穹廬夜夜愁寒云。注﹕�——原本缺字

張顥刺客

晉刺客不殺朝服臣﹐唐刺客不殺寢苫人﹐淮南刺客不殺幕府賓。

嗟此二三子﹐磊磊天下士。嗚呼﹐梟顥首﹐轘紀胸﹐淮南刺客可無功﹖

雙雉操

雙雌雉﹐錦繡襠。朝呼鳳皇侶﹐暮宿鴟梟房。

三雛角角聲相將﹐晉陽羅网艾如張。

艾張不可脫﹐小喜鵲子空先仿。

一雄欲苟存﹐兩雌誓溘亡。

於乎﹐寧爲兩烈脫燕王﹐不活不籠異姓王。

老奴

張老奴﹐脫死囚。貂璫中﹐第一流。

晉王牀前受顧命﹐賴有亞子承箕裘。

老奴建議何堂堂﹐唐家日月肯使竊朱梁﹖

晉嗣皇﹐易爲誰主著柘黃。

嗚呼﹐老奴之志不負唐﹐亞子負唐仍負張。

押國寶使

楊僕射﹐相天子﹐對泣妻兒不知止。

碭山之賊著柘黃﹐金祥殿前送國璽。

豈不聞謝家傲吏生淸風﹐解璽肯爲齊侍中﹖

祭曲江

天子憶忠言﹐前此枉聖恩。

始知龍虎道﹐卽上是東門。

雷海靑

雷樂工﹐先王使侍華淸宮。

營州羯奴作天子﹐梨園弟子羣相從。

雷樂工﹐投樂器﹐慟哭西風雙血淚。

凝碧池頭刀謾攢﹐試馬柱前詈不畏。

於乎﹐雷樂工﹐旣解此﹐何不築中置一匕﹖

大腹兒

大腹兒﹐腹空侗。胡旋舞﹐疾如風。

君王醉眼大朦朧﹐乃謂赤心貯中其中。

君王寵之恩日厚﹐宮中洗兒中冓醜。

大腹小兒膽如天﹐不拜君王先拜母。

宮門引虎楊與髙﹐範陽虎勢日咆哮。

將軍可曾斫大腹﹖帳下卻賴豬兒刀。

黥面奴

黥面奴﹐花作骨﹐錦作腸﹐行年十四善文章。

君臣賦詩及妃後﹐黥奴代詩毫捷走。

狎臣奪爵知幾籌﹖黥奴兼才誇八斗。

桑陰旣引武家郎﹐小崔更入中書堂。

春宮節湣痛至骨﹐一劍肯貸臨淄王﹖

嗚呼﹐巨神秤﹐稱天下﹐黥奴手﹐那可把﹖

誰向朱屠借鐵錘﹐錘殺司衡巨神者﹗

鄂國公

玄武門前人蹀血﹐虯須天子諫凶孽。

誰開貞觀太平功﹐奪朔將軍三寸鐵。

三寸鐵﹐鄂國公﹐將軍眞有回無功。

嗚呼﹐海池一語開天聽﹐手敕親頒宮府定。

人知房杜掌經綸﹐誰識將軍善詞命﹖

善詞命﹐萬古之無誰與並﹖

王孝子祥

王孝子﹐魏三公。雀入幕﹐鯉入冰。

孝子可移臣子忠﹐而況三老北面天子尊辟雍。

何司徒﹐荀僕射﹐九錫王前相率拜。

孝子龍鐘亦長揖﹐爵級同升在三太。

三太何足尊﹐不若犍爲李孝孫。

孔北海

孔北海﹐辟一隅。座客日髙談﹐論未聞﹐談廟謨。

彌生本獨士﹐罪書空累予。在生承祖亦淸俊﹐獻策未爲疏。

言不聽﹐何取誅﹖孔北海﹐儒亦迂。

鄭玄何取尊鄕閭﹐妻孥已屬靑州牧﹐流矢幾前猶讀書。

黃金壕

黃金壕﹐七丈髙。帳前養子健如虎﹐虎行天下莫敢侮。

擲戟生狼心﹐殺賊非殺父。臍光夜如漆﹐燈油金紫﹝朋﹞。

兒法不畱﹐儲金積谷將誰收﹖可憐司徒座中吒﹐一死不赦髙陽侯。

邯鄲美人二首

邯鄲市上美人家﹐美人小襪靑月牙。繡靴對著平頭鴉。

平頭鴉﹐蹋場下。包銀壺﹐馱細馬。

裙翻柳腳垂靑空﹐水花吹亂秋芙蓉。須臾气喘如渴虹。

如渴虹﹐索銀癭。轉轆轤﹐飲金井。

送客洞庭西

送客洞庭西﹐雷堆靑兩兩。陳殿出空明﹐吳城連蒼莽。

春隨湖色深﹐風將潮聲長。楊柳讀書堂﹐芙蓉采菱槳。

懷人故未休﹐望望欲成往。

題王粲登樓圖

臨洮水涸銅人毀﹐西園靑靑艸千里。

秦川公子走亂離﹐瘦馬疲童面如鬼。

俊君威名跨海南﹐虎視走鹿何眈眈。

可憐膝下盡豚犬﹐誰復大廈收钃楠﹖

落日樓頭髀空拊﹐日斷神州隔風雨。

平生不識大耳公﹐座上客歸丞相府。

春深銅雀眼中蒿﹐攬涕尙復思登髙。

江山破碎非舊土﹐版圖何日還金刀﹖

荊臺髙樓已荊棘﹐丹靑寫賦工何益。

君不見袁家有客能罵賊﹐將軍頭風重艸檄。

李公子行

李公子﹐鳳之雛﹐龍之駒。面如赤玉盤﹐服如明月珠。

舌端吞吐五色錦﹐胸中元有鄴侯三萬牙簽書。

曩執金陵南端之白簡﹐今曳淮吳大府之長裾。

東維先生在五湖﹐相逢一笑黃公壚。

我聞公子曾大父﹐先皇開基作刑部。

馬頭約法十二章﹐燕都新建尙書府。

丹書鐵券盟山河﹐赫赫勛名照今古。

又聞爾父司農公﹐畫策屯田辟西土。

歲輸百萬實太倉﹐功著兵前科量府。

汝今年少毛骨奇﹐五花驄馬當春騎。

燕王方買臺上駿﹐趙客合脫囊中錐。

姑蘇臺下春回首﹐東風綠徧官河柳。

人生離合自有時﹐更勸西門一杯酒。

李公子﹐爾豈馬上殺賊之钃婁﹐下馬諭賊之露書﹖

莫負汝祖父﹐東魯爲眞儒。

舒刺客

舒壯士﹐智如張子房﹐膽如趙子龍。

神州地入黃旗東﹐壯士手挽回天功。

探虎入虎穴﹐壯士沃焦心火熱。

怒潮一卷石頭城﹐匕尖已帶乖龍血。

暗中三耳走鬼工﹐百日淬匕一日窮。

座中火位剉杌肉﹐壯士滅迹孤飛鴻。

柯壇劫盟地還魯﹐舞陽小兒何足數。

博浪沙頭力士歸﹐爲韓報仇仇必虜。

於乎﹐大將軍﹐萬夫雄﹐赤心報國爲先鋒。

如何馬頭交劍不斫賊﹐卻畱小惠誇丁公。

趙公子舞劍歌

趙公子﹐千人英。讀書萬卷愁無成﹐負此長身九尺如長城。

雪芙蓉﹐玉靑驄﹐我將挾爾成大功。

腰纏十萬欲何往﹐直上北臺觀虎龍。

道逢鐵笛仙﹐把酒九峯前。

酒酣爲我拔劍起作渾脫伎﹐白虹繞地烏風旋。

矍然指天天爲穿﹐天狗墮地頑星堅。

老鐵酒酣爲椎鼓﹐壯士衝冠發倒豎。

老增撞斗何足爲﹐鴻門突立衛眞主。

趙公子﹐千人英﹐爲君酌酒肝膽傾。

忍見東南吳楚坼﹖愼莫脫手踴躍逝去雙龍精。

君不見我家古鐵三尺冰﹐粵砥蕩磨新發硎。

不學區區一人敵﹐上爲天子匡前星。

髯將軍

髯將軍﹐將之武﹐相之文。

文武長才不世出﹐將軍兼之今絕倫。

陣法本天地﹐兵機侔鬼神。

八門遁丁甲﹐六花散風雲。

樓船旌旆龍矯矯﹐云關金鼓雷��。

水犀校戰悍鯨帖﹐陸兕出柙妖狐奔。

風塵�洞翳日月﹐紫髯一拂開朝昏。

上馬談兵被裘帶﹐下馬降禮陳壺尊。

於乎﹐昔人恨隨陸無武﹑絳灌無文﹔將軍之武平禍難﹐將軍之文煥經綸。

髯將軍﹐受斧鉞﹐受斧鉞﹐承華勛。

淨除國妖雪國恥﹐制禮作樂歸相天王尊。

小萬戶射虎行

邊城秋气勁折膠﹐艸枯燎發風蕭蕭。

將軍校射出細柳﹐馬上箭落雙飛雕。

須臾吼地窮獸急﹐將軍匹馬電弗及。

疾蹄迸落衝虎過﹐白羽穿喉虎人立。

將軍身不六尺彊﹐一怒萬夫無敢當。

先皇賜名名拔突﹐部下材官爭蹶張。

畫工親見編須勇﹐急陣梢岡浩呼洶。

目光落地已化石﹐將軍生气毛發動。

君不見桃花島﹐阜樹洋﹐乳虎哺子人爲糧。

將軍一死不可生﹐東海黃公愁夜行。

大將軍南徵歌

大將軍﹐將天討﹐出南徵。

文如阿閣鳳﹐武如牧野鷹。

兵行司馬法﹐漕轉屯田丁。

鹿山放麑萬眾泣﹐虎穴取﹝虎兔﹞千人驚。

東屯西屯露書布﹐南奚北奚壺漿迎。

蠻奴授首﹐鱉子獻城﹐三危送款﹐孤竹輸平。

藍之山﹐截海斷﹔峽之水﹐吞湘漢。

大將軍﹐持廟算﹐直向刑塘築京觀。

嗟嗟小蠻觸﹐尙爾爭雌雄。

將軍大勢破竹下﹐拾土補地裂中國。

長城無再壞﹐昆侖天柱無再折。

盤石永安﹐金甌罔缺。

我頌摩崖千丈碑﹐大字如斗光奪目。

大明鐃歌鼓吹曲十三篇

於王气﹐塗之岡。五百祀﹐皇陵藏。

火流烏﹐星流紅﹐駕生聖人應天祥。

聖人生﹐六合一統天下昌。

汝阿彌﹐言語侏離復兜離﹐妖誦胡膜幹毒師。

蜂屯蟻聚乞乞萬﹐搖首枯舌樂不疲。

金銀城﹐鐵爲鍵﹐湯爲池﹐北據河洛南驅淮﹐老獐野鶻弗能支。

大明帝﹐厲虎旅﹐拔龍飛﹐手把黃鉞相招麾。

元運絕﹐彌何爲﹐築京觀﹐兗之際﹐荊之垂。

撥亂反正﹐聖武赫戲﹐大明烈烈﹐開皇之墓。

皇皇帝肇﹐迹濠之壤。上天黜元命﹐命帝靖四方。

神兵三千﹐投鞭渡江。基建業﹐定南京。

大興問罪師﹐天戈剪妖狂。

妖狂潰崩﹐赫烈我武揚。

系頸闕下﹐大明朝賀開明堂。

元主大去國﹐閩廣並來王。

皇帝神武﹐越五帝﹐咸三皇。

皇皇萬國賓﹐日出日入土﹐普爲大明臣。

制禮作樂聖化鈞﹐大一統業萬萬春。

三蛇長﹐一蛇擅雄王。上掩三日生妖芒。羿烏斃彎弓﹐無人落欃槍。

血人爲漿肉爲梁﹐交結﹝考﹞狫恣跳梁。帝閔下土命將一日平。

收其帑實夷穴藏﹐截蛇首﹐刳蛇腸﹐祭民社主﹐反民井竈還丘坑

山傾峨﹐水翻鄱﹐旗拏黃龍鼓考鼉。坤軸震﹐水犀列以陣﹐樓櫓層層突而蜃。

皇赫怒﹐血漂刃。不用命﹐斬以徇。鐵鉤鎖﹐扼艨犝。辟彊弩﹐開神弓。

老犀暈火角生風﹐流星一矢貫爾額與胸。老犀窮﹐小犀夜泣鮫人宮。

江爲障﹐湖爲池﹐兩虎赫赫姦天威。天兵東下﹐跨池與障平如砥。

兵十萬﹐威武宣﹐紅帕錦股偃艸前﹐暇以歲月嘯以延。

收殘丁﹐嬰孤城﹐穿城炮機若流星。小虎粉首﹐大虎摧爪翳兩端睛。

齊云火天﹐骨肉焦冥﹐天子好生﹐一雞一犬不汝兵。糧盡矢竭﹐開關輸平。

羣臣魚貫入大明。大明帝﹐義之斷﹐仁之成。

東海鯨﹐﹝髟者﹞插鐵牙如雪山﹐眼如月。前驅虎頭鯊﹐後挈三足蹩。

尾一掉﹐天綱崩﹐地維缺。吞三閩啖百粵。飛涎噴沫﹐弟兄作穴。

巖潭生子孫﹐天吳彎弓弓靶折﹐四海波濤盡流血。

東皇太乙﹐乘魚從霞。長綸巨餌﹐羈縻鉤加。

漁彭蠡﹐獵黃池﹐鯨亦穿腮京口來。

京口來﹐遊不動﹐化爲魷﹐空囁嚅。

海上將軍神騎還﹐乘勝捲甲斬閩關。

阿難气虓虓﹐老鶻語綿蠻。

土豪據土孰與京﹖將軍將命揚風聲。

豪一敗﹐走連營﹐俘以南廟功用銘。

閩山奠﹐閩水淸。

益之都﹐魯之邦﹐元不綱﹐兵彊馬壯碻磝岡。

梗我王化﹐山輸海貢隔梯航。

狡狐三穴﹐跳躑貪狼﹐王師薄城﹐築我受降。

駢首就縛父與兄﹐弦歌之化復我鄒魯鄕。

太原李﹐繼忠襄。京兆李﹐王咸陽。

辱齒相依勢相望﹐構讒煽虛撼金牀。

王綱偏﹐圯弗﹝舉﹞﹐上弗急君父﹐同盟不相援。

徵兵關中伐太原。大丞相﹐偏將軍﹐士馬百萬蹂燕云。

國已墟﹐關來從。尉之陀﹐竇之融。

邗啟溝﹐汴通河﹐河之王鎧仗山積﹐血流波。

前徒接戰盡倒戈﹐二三主將弁峨峨。

輸忠竭節心靡他﹐以彼取此類虞羅。

由汴入灤入紅螺。嗟政不綱可柰何﹖自底滅亡可柰何﹖

國運傾﹐六師駐﹐那吒城。龜玆主﹐走灤京。宣明詔﹐許厥成。

壺簞筐篚左袒迎﹐封籍府庫奉大廷。

大丞相﹐捨於野﹐克大國﹐匪余武﹐天子龍驤土貔虎。

問其寡孤﹐毋恃殺擄﹐秋毫無犯民按堵。

民按堵﹐振放旋﹐鉤麗冒胤未殄滅。

大將軍﹐請戍邊﹐偏將逾蔥嶺﹐越祁連﹐追亡逐北萬五千。

抗大旌﹐懸絕幕﹐天子諭書通玉帛﹐胡宗��未沓譯。

隴云寒﹐隴水漧。天使晨入荊門關。

石扼僰﹐左控秦。巴蜀限峨岷。

僞夏昆﹐彊項不來賓。元戎闡皇威﹐民何罪﹖肝腦縻。

一札西去如星馳。彼元之微﹐棄身獨夫。

剪與我絕﹐忍及爾孤﹖告冉龐﹐束斯楡﹐檄邛笮﹐上版圖。綴包薄﹐受正朔。

玉壘峨嵋我城郭﹐沱潛三巴我塹壑。誓蠶叢﹐銘劍閣。

