非詩辧妄

﹝宋﹞周孚撰

﹝四庫全書集部別集類蠹齋鉛刀編卷三十一﹞

鄭子曰漢之言詩者三家耳毛公趙人最後出不爲當時所取信乃詭誕其說稱其書傳之子夏蓋本論語所謂起予者商也始可與言詩已矣

非曰斯言也仲尼亦嘗以稱子貢矣然先儒不以詩爲子貢敍者蓋賜不傳詩也彼商其自傳詩耳不系乎仲尼之稱也

鄭子曰設若有子夏所傳之序因何齊魯間先出學者卻不傳返出於趙也序旣晚出則趙於何處而傳此學

非曰仲尼沒子夏設教於西河之上西河魏境也趙魏鄰也餘波能及自魏而趙理或有之若以毛公非魯人而疑之則韓嬰韓人也豈躬受教於洙泗者乎若之何右韓而下毛也

鄭子曰鄭康成生東漢之未又爲詩箋本毛氏以毛公先爲北海相康成北海人故傳所書

非曰康成自箋詩耳何預北海相事耶

鄭子曰據六亡詩明言有其義而亡其辭何得是秦火前人語裳裳者華古之仕者世祿則知非三代之語

非曰鄭子之所疑者似矣而說非也吾以爲不若蘇子之言曰是詩也言是事也者孔氏之遺說也其反復煩重類非一人之辭者毛氏之學而衛宏之所集錄也夫學經而不辧乎眞僞是徒學也鄭子疑毛氏之所序衛宏之所集錄而並廢子夏之序是猶怒於室而色於市也其可乎

鄭子曰釋詩者於一篇之義不得無總敍故樵詩傳亦皆有敍焉

非曰仲尼之作春秋也始於其祖之所迨聞蓋以千歲之後言千歲之前𨿽仲尼猶以爲難而鄭子乃能之則是其智過於仲尼也就使能之亦不過隨文附會之學吾不欲觀之久矣

鄭子曰易有彖象皆出仲尼之後往往戰國時人作彖自一家象自一家耳故左氏書無彖象之文

非曰孔子之述彖象也蓋自爲一篇題其首曰彖曰象也其初無彖曰象曰之文而後之學者散之卦爻之下故以彖曰象曰別之然孔子所謂彖者蓋卦辭如乾元亨利貞之類是也其所謂象者有小大其大象指八卦震爲雷巽爲風之類是也其小象指一爻如濳龍勿用之類是也初不爲已所述者爲彖象也而近世學者失之乃指孔子之言爲彖象不可不辯也蘇子之說云爾然則謂孔子贊易之書爲彖象者漢魏以來學者之過也鄭子不歸其失於學者而致疑於聖人是毆路人而悖父兄也知理者固如是乎

鄭子曰詩書可信然不必字字可信

非曰斯言也非六經之福也鄭子之爲此言忍乎

鄭子曰惜乎三家之詩不並傳於世矣齊魯二家斷亾矣不知韓氏世有得者乎

非曰蘇子於十月之交以爲韓詩之次與毛詩合於綿自土漆沮以爲齊詩土作杜則齊韓之詩蘇子間見之矣然卒不敢廢詩序者愼之至也鄭子未見齊韓而遽棄毛氏不幾於邯鄲之學步者乎宜其誕以惑人也

鄭子曰漢人尙三家而不取毛氏者往往非不取其義也但以妄誕之故故爲時人所鄙

非曰取其義而棄其書先儒之於人恐不如是之澆薄也

鄭子曰關睢言后妃便無義三代之前天子之耦曰皇后太子之耦曰妃柰何合後世二人之號而以爲古一人也

非曰后妃云者猶古語所謂君王云爾不必以君爲諸侯王爲天子也

鄭子曰以芣苢爲婦人樂有子者據芣苢詩中全無樂有子意彼之言此者何哉蓋書生之說例是求義以爲此語不徒然也故以爲樂有子爾且芣苢之作興所采也如後人采菱則爲采菱之詩采藕則爲采藕之詩以述一時所采之興爾何它義哉

非曰芣苢車前也釋爾雅者言其子主婦人之難產者婦人以樂有子故欲預蓄此以禦疾爾且芣苢非常用之物人何事而采之柰何以爲述一時之興哉大抵鄭子之學其於物理所以異於毛鄭者以其信本艸而非爾雅也吾之於書則求其是而已豈以異於先儒爲功乎

鄭子曰衛本紂都周得天下以爲衛國而黎乃商之侯國今潞州黎城是周時且無黎也何得於此有寓衛之黎侯

非曰按左氏傳晉數赤狄潞氏之罪曰棄仲章而奪黎氏地安得周無黎侯

鄭子曰大東言東有啟明西有長庚毛鄭以爲一星爾夫太白不見西方何得爲一星以此見其不識天文

非曰蘇子以爲譚人之廋辭也其意若曰東則太白西則太白以諭王百役之皆取於譚也而鄭子乃於中求正義宜乎其惑也

鄭子曰夫學詩者正欲識鳥獸艸木之名耳

非曰吾嘗聞仲尼之言詩矣其義恐不止於是也

鄭子曰有鶴在林鶴非魚鳥隰有荷華荷華木芙蓉也

非曰吾嘗詢於野人鶴食魚隰之荷華今之旱蓮也江南所在有之爾雅下濕曰隰

鄭子曰按獨斷下篇宗廟所歌詩名於維淸曰秦氏樂象者之所歌則知今敍中所言奏象武者奏實秦字衛宏錯認之爾

非曰是說也吾所不諭設曰維淸秦象武也何義乎

鄭子曰凡制文字不依形依象而立風雅頌皆聲無形與象故無其文皆取他文而借用如風本風虫之風雅本烏鴉之鴉頌本頌容之容柰何敍詩者於借字之中求義也

非曰風雅頌之名其來久矣非仲尼之所自立也故曰吾自衛反魯然後樂正雅頌各得其所使止借字而無義則胡不以風爲雅雅爲頌乎惟其不可不分則風雅頌之名必有義焉其義謂何曰言一國之事謂之風形四方之風謂之雅以成功告於神明謂之頌

鄭子曰亂先王之典籍而紛惑其說使後學至今不知大道之本自漢儒始

非曰此古人目睫之諭也

鄭子曰周有四伯周公治洛實伯江漢之東國召伯治岐實伯江漢之西國韓爲北伯主北以西國齊爲東伯主東以北國

非曰康王之誥曰太保率西方諸侯入應門左畢公率東方諸侯入應門右周之所以統諸侯者止聞有二公爾不聞其有四伯也

鄭子曰螽斯者取二字以命篇爾實無義也言螽斯羽者謂螽之此羽爾何得謂螽斯爲一物名

非曰詩有以斯爲辭者如菀彼柳斯弁彼鸒斯是也而以訓螽斯則不可蓋螽斯或謂之斯螽豳詩曰五月斯螽動股

鄭子曰何彼穠矣言𨿽則王姬亦下嫁於諸侯不知王姬下嫁諸侯嫁何人

非曰鄭忽之辭婚也曰齊大非吾偶也則古者婚姻之禮必國偶而後敢娶天子非諸侯之所可偶也故曰下嫁

鄭子曰幸哉凱風詩也其詩若不言有子七人莫慰母心定爲莊姜之詩無疑也

非曰使不言有子七人莫慰母心亦不可以爲莊姜詩蓋母氏聖善我無令人非州吁之所肯言也

鄭子曰簡兮實美君子能射禦歌舞何得爲刺詩

非曰信如鄭子之說則吾將奪之曰簡兮思賢也蓋不用傳注以私意而度詩則何所不可

鄭子曰墻有茨言淫亂故以爲公子頑也

非曰衛詩之言淫亂者多矣何獨以此爲公子頑

鄭子曰河廣衛風而言誰謂宋逺跂予望之故以爲宋襄公之出母作也

非曰不謂宋人寓於衛而思宋之詩而獨以爲襄公之母蓋古之傳詩者此說爾而毛公承之耳讀書而不考其義𨿽多亦奚以爲

鄭子曰言王黍離者亦猶言衛淇奧豳七月也王城卽東周也豳國七篇關中人風土之歌也王國十篇洛人風土之歌也豈其諸國皆有風土而洛獨無之乎以黍離爲降國風何理哉

非曰衛陳齊鄭國名也故可以冠詩王豈國名哉周謂東都爲洛邑果如鄭子之說則曰洛黍離不宜曰王黍離夫王至尊之稱也以至尊之稱而下雜於諸國之間非降而何若曰豈其諸國皆有風土而洛獨無之則宋也魯也蔡也皆諸侯之豪傑也而詩不著其風鄭子於此亦將彊通之耶

鄭子曰諸風皆有指言當代之某君者惟魏檜二風無一篇指言某君者以此二國史記世家年表書傳不見有所說故二風無指言也若敍是春秋前人作豈得無所一言

非曰檜爲鄭桓公所滅其事在春秋前自季子聽樂而檜已無譏矣況於子夏之時相去數十年之久其理𨿽可推而其世不可知其理可推則序其所以作詩之故其世不可知則不指名其人愼之至也揚雄氏有言曰書之不備過半矣𨿽孔子亦末如之何矣此檜詩序之說也何必漢儒然後不知其世哉魏卽晉也當從蘇子說

鄭子曰宛丘東門之枌刺幽公衡門謂刺僖公幽僖之迹無所據見作敍者但本謚法而言之耳

非曰安知立謚者不本其行事而後謚之耶且十二公之間獨以是二公則其說必有所授之矣

鄭子曰靈公淫夏姬此其顯顯者故以爲言此據迹而言

非曰謚法亂而不損曰靈靈公之行應謚矣使其迹不著則鄭子又將以幽僖之說難之矣靈公之行應謚則幽僖之謚安知其不本迹也幽僖之與行合則詩序不爲妄言也

鄭子曰彼以候人爲刺共公共公之前則昭公也故以蜉蝣爲刺昭公昭公之實無其迹但不幸代次迫於共公故爲衛宏所寘

非曰向日作序者有可經據則指言其人無可經據則言其意従鄭子之說則凡指言其人者必其有可經據也今無經據而又指言其人矣鄭子患其說之不通也故又爲是世次之說是其意必欲盡廢詩敍而不顧其自相抵牾也夫兩學之相攻猶訟也理直者一言而是理曲者委曲蓋庇而迹愈彰鄭子之說訟而理曲者也

鄭子曰詩人之言燕饗無別其言燕猶飲也說者當有分別而作敍者不識燕饗異儀但徇詩爾

非曰此以禮訓詩也向曰鄭所以不如毛者以其書生家太泥於三禮刑名度數今鄭子復以禮訓詩則康成得無辭乎旣詩言燕饗無別而鄭子則分之是於詩之外求義也訓詩而不本詩吾未見其能通也

鄭子曰六亡詩不曰六亡詩曰六笙詩蓋歌主人必有辭笙主竹故不必辭也但有其譜耳

非曰太史公曰古者詩三千篇至孔子去其重取可施於禮義三百五篇皆弦歌歌之以求合韶武雅頌之音則今之詩皆可聽可歌也絲竹之音不宜有異豈笙皆無辭而弦詩皆有辭乎然則如之何當曰六亡詩不當曰六笙詩

蠧齋鉛刀編卷三十一

﹝四庫全書集部別集類蠹齋鉛刀編卷三十一﹞

鄭子曰作敍者以陟岵之人仿南陔故曰南陔孝子相戒以養也

非曰使鄭子之言然則華黍胡不擬楚茨崇丘胡不擬節南山白華與小雅之白華同而獨以南陔仿陟岵也是說也吾欲問之

鄭子曰召旻詩首章言旻天疾威卒章言有如召公是取始卒章之一字合爲題更無他義敍者曰旻閔也閔天下無如召公之臣也蕩是蕩蕩上帝者謂天之蕩蕩然無涯也故取蕩名篇彼亦不知所出則曰天下蕩蕩無綱紀文章其乖脫有如此者

非曰此蘇子之說也申言之何益

鄭子曰節南山言家父作誦家父乃桓王時人當隠桓之時三來使魯自幽及桓蓋七十年何得家父復仕幽朝

非曰此歐陽子之棄說也何足以曉學者且魯有兩單伯安知周無兩家父乎

鄭子曰正月亦刺桓王詩故引古以諭曰赫赫宗周褒氏烕之且平王東遷於王城故以鎬亰爲宗周

非曰烕訓滅爾非實滅也且其首章曰周之正夏之四月也桓王之事迹見於春秋四月而霜異之大者而春秋不紀之何耶以鎬京爲宗周蓋當時諸侯朝覲之辭爾非自平王而始也

鄭子曰繼桓王者莊王也按長歷莊王二年十月辛卯日食又春秋魯桓公十九年書冬十月朔日有食之莊王二年歲在丙戌卽桓之十七年也此甚明白亦足以見平王之後其詩皆列雅亦足以見作敍者之謬

非曰春秋所書止曰冬十月朔日有食之耳其不書日左氏以謂官失之也則十月之食自仲尼丘明已不知其日矣鄭子以長歷之故而信其爲辛夘則是以杜預爲過於仲尼也其可乎且此詩所載燁燁震電不寧不令百川沸騰山冢崒崩其異眾矣春秋略不一紀而獨書此日食何哉

鄭子曰十月之交言皇父孔聖作都於向向東都畿內地也凡卿士采邑必於天子畿內則知此詩不爲西周詩矣

非曰今之輿地書謂向屬國州國州漢之左馮翊亦西周之畿內地也鄭子之不彼從者欲以成其爲莊王詩也且桓王之八年以東都之向賜鄭後十六年而莊王卽位鄭子謂莊王二年有皇父城向之事則向屬於鄭十有七年矣非皇父之所得都也其所傳如此殆難以廢先儒之說也

鄭子曰凡詩皆取篇中之字以命題雨無正無篇中之義故作敍者曰雨無正雨自上下者也眾多如雨而非所以爲政也此何等語哉

非曰此蘇子之說也申言之何益

鄭子曰何人斯言維暴之云者謂暴虐之人也且二周畿內皆無暴邑周何嘗有暴公

非曰蘇公暴公蓋外諸侯入而爲王卿士者如號鄭武公之流非畿內諸侯也何以知之曰蘇今之懷州暴自春秋已來屬鄭矣

鄭子曰或曰桑柔芮伯所作而子不信何也曰如蕩召旻見於詩明明如此尙不可信況此詩誰以爲然

非曰左氏傳載秦繆公之言曰周芮良夫之詩曰大風有隧貪人敗類

鄭子曰劉歆之統歷妄謂文王受命九年而崩致誤衛宏言文王受命作周也

非曰文王受命作周云者猶曰天命文王以興周云爾非以受命爲稱王也舜之受天命孟軻氏言之詳矣亦猶是也謂其受命九年者劉歆誤讀詩序故爾非衛宏過也

鄭子曰惇彼行葦牛羊勿踐履言道中之葦無踐之而後能盛以興兄弟不逺棄而後能親

非曰葦之爲物微矣以況兄弟何義乎且以爲比耶興耶以爲比則不類以爲興則鄭子又以爲比也爲詩而不知比興適足以自惑

鄭子曰毛鄭軰亦識理

非曰向曰村裏陋儒今曰識理理非村裏陋儒所能識也

鄭子曰關關雎鳩在河之洲每思淑女之時或興見關雎在河之洲或興感雎鳩在河之洲雎在河中洲上不可得也以諭淑女不可致之義何必於雎鳩而說淑女也毛謂以諭后妃悅樂君子之徳無不和諧何理

非曰使止以雎鳩爲興則曰翩彼雎鳩足矣必曰關關雎鳩有取於和而摯摯也且其言曰設若興見鶖鶴則言鶖鶴興見鴛鳬則言鴛鳬蓋其所學止於此爾若如是則吾何誅焉

鄭子曰葛之覃兮施於中谷此婦人急於成婦功之詩也鄭以謂諭女在母家形體浸浸日長大也此何等語

非曰此歐陽子之說也申言之何益

鄭子曰孔子教人學詩者欲識鳥獸艸木之名也

非曰向者吾旣言之矣

鄭子曰鳥獸艸木之學惟陶隠居識其眞如爾雅錯失尢多

非曰鄭子以華爲萎蒿卽爾雅所謂華簌蕭也鄭子以荷華爲芙蓉則可以爲木芙蓉則不可取其義而棄其書鄭子誠忍人哉

鄭子曰周頌之序多非依仿篇中之義爲言乃知所傳爲眞

非曰周頌以其不依仿篇中之義故鄭子以爲所傳者眞且六亡詩已火秦漢儒何所依仿而能序是也無所依仿而有序則諸序不出於漢儒明矣此吾就鄭子所言而言者也

鄭子曰泮宮卽廟也若是學則獻囚獻馘於此何爲哉

非曰鄭子以泮宮爲廟者不過本詩所謂昭假烈祖靡有不孝之辭也此魯人頌僖公之語爾猶書曰用會紹乃辟追孝於前文人也且其詩曰在泮飲酒然則廟中而飲酒可乎

鄭子曰商家顯君惟湯中宗髙宗爾故商頌以爲祀此三君焉

非曰孟軻氏言商之賢聖之君六七作不可言惟此三君

蠧齋鉛刀編卷三十二

