

欽定四庫全書

集部二

李遐叔文集

別集類一【唐】

提要

【臣】等謹案李遐叔文集四卷唐李華撰華字遐叔趙州贊皇人累中進士宏辭科天寶中遷監察禦史爲權幸所疾徙右補闕安祿山反明皇入蜀華爲賊所得僞署鳯閣舎人賊平貶杭州司戶軍李峴表置幕府擢吏部員外郎以風痺去官卒新舊唐書俱載入文苑傳中舊唐書又稱華有文集十卷行於時而獨孤及序則稱自監察已前十卷號爲前集其後二十卷爲中集卷數頗不合馬端臨經籍考不列其目則南宋時原本已亡此本不知何人所編蓋取唐文粹文苑英華諸書所載裒集類次而仍以及序冠之者故但有篇次而無捲目然銓敍頗備亦可以便觀覽故析爲四卷著之於錄華遭踐危亂污辱賊庭晚而自傷毎托之文章以見意如權臯銘云凟而不滓瑜而不瑕元徳秀銘云貞玉白華不緇不燐四皓銘云道不可屈南山采芝悚慕元風徘徊古詞史並以爲稱道防婉然其志𨿽可憫而失節之愆終不能以自蓋論者又未嘗不深惜之至其文詞緜麗精彩煥發實可追配古之作者蕭頴士見所著含元殿賦而以爲在景福之上靈光之下其品評庶幾無愧當時因其才名遜於頴士遂謂其少宏傑气其實殊未盡然也集中原有盧坦楊烈婦二傳檢勘皆李翺之文今並從刋削焉乾隆四十四年二月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

李遐叔文集原序

志非言不形言非文不彰是三者相爲用亦猶涉川者假舟檝而後濟自典謨缺雅頌寢王道陵夷文教下衰故作者往往先文字後比興其風流蕩而不返乃至有飾其詞而遺其意者則潤色愈工其實愈喪及其大壊也儷偶章句使枝對葉比以八病四聲爲梏拳拳守之如奉法令聞臯陶史克之作則呷然笑之天下雷同風馳云趨文不足言言不足志亦猶木蘭爲舟翠羽爲檝翫之於陸而無涉川之用痛乎流俗之惑人也久矣帝唐以文徳敷乂於下民被王風俗稍丕變至天后時陳子昻以雅易鄭學者浸而向方天寶中公與蘭陵蕭茂挺長樂賈防幾勃焉復起用三代文章律度當世公之作本乎王道大抵以五經爲泉源抒情性以托諷然後有歌詠美教化獻箴諫然後有賦頌懸權衡以辯天下公是非然後有論議至若記敍編錄銘鼎刻石之作必采其行事以正褒貶非夫子之防不書故風雅之指歸刑政之根本忠孝之大倫皆見於詞然後中古之風復形於今於時文士馳騖飈扇波委二十年間學者稍厭折楊黃荂而窺咸韶之音者什五六識者謂之文章中興公實啟之公名華字遐叔趙郡人安邑令府君第三子質直而和純固而明曠逺而有節中行而能斷孝敬忠廉根於天機執親之喪哀達神明其任職釐務外若坦蕩而內持正性謙而不犯見義乃勇舉善惟懼不及務去惡如復讐與朋友交然諾著於天下其偉詞麗藻則和气之餘也學博而識有餘才多而體愈迅每述作則筆端風生聽者耳駭開元二十三年舉進士天寶二年舉博學宏詞皆爲科首由南和尉擢祕書省校書郎八載歷伊闕尉當斯時唐興百三十餘年天下一家朝廷尙文夫羿工乎中微拙於使人無已譽公才與時並故不近名而名彰時輩歸望如鱗羽之於虯鸞也十一載拜監察禦史防權臣竊政柄貪猾當路公入司方書出按二千石持斧所向列郡爲肅爲姦黨所嫉不容於禦史府除右補闕祿山之難方命圯族者蔽天聰明勇者不得奮明者不得謀公危行正詞獻納以誠累陳誅凶渠完封疆之策閽犬迎吠故書畱不下時繼太夫人在鄴初潼關敗書聞或勸公走蜀詣行在所公曰柰方寸何間行問安否然後輦母安輿而逃謀未果爲盜所獲二京旣復坐謫杭州司功太夫人棄敬養公自傷悼以事君故踐危亂而不能安親旣受污非其疾而貽親之憂及隨牒願終養而遭天不弔由是銜罔極之痛者三故𨿽除喪抱終身之戚焉謂志已厭息陳力之願焉因屏居江淮間省躬遺名誓心自絕無何詔授左補闕又加尙書司封員外郎璽書連徴公卿已下傾首延佇至止之日將以司言處公公曰焉有隳節辱志者可以荷君之寵乎遂移疾請告故相國梁公峴之領選江南也表爲從事加檢校吏部郎明年遇風痺徙家於山陽疾痼貧甚課子弟力農圃贍衣服雅好修無生法以防寂思慮視爵祿形骸與遺土同惟吳楚之士君子譔家傳修墓版及郡邑頌賢守宰功徳者靡不賫貨幣越江湖求文於公得請者以爲子孫榮公遇勝日時復綴錄以應其求過是而往不復著書素所著者多散落人間自志學至校書郎以前八卷並舜山公主志文竇將軍神道碑崔河南生祠碑禮部李侍郎碑安定三孝論哀舊逰詩韓防深避亂詩序祭王端員外沈起居興宗裴員外騰文別元亙詩並楊騎曹集序玉常山碑並因亂失之名存而篇亡自監察禦史以後迄至於今所著述者公長男羔字宗敍編而集之斷自監察禦史以前十卷號爲前集其後二十卷頌賦詩歌碑表序論志記讚祭文且一百四十四篇爲中集其中陳王業則無疆頌議世道則原卜論質文論主文而譎諫則言毉含元殿賦惇禮教則哀節婦賦二孝贊與外孫女二孩書表賢達盛徳則元魯山碣房太尉徳銘崔賓客集序徳先生誄權著作墓表李夫人傳靈夫人頌一生死之間抒其交情則祭蕭功曹劉評事張博士文吟詠情性達於事變則詠古詩辧卿大夫族姓則盧監神道碑思舊則三賢論自敍則別相裏造範倫序詮佛教以要而防其異同則南泉眞禪師左谿郎禪師碑其餘𨿽比興萬變而未始不根於道徳故覽公之文知公之質不俟覿容貌聽詞气而後覩其行若使束帶立於史臣之位且備獻替足以潤色王度正一代之訓典天而病之國不幸也然遐叔身甚病而心甚壯文益贍而才不竭則前路逸气詎可度矣他日繼於此而作者當爲後集及常逰公之藩也久故錄其述作之所以然著於篇獨孤及序

欽定四庫全書

李遐叔文集卷一

唐李華撰

望瀑泉賦

曙無雲兮川無波泛余舟於空碧彼廬山浮重湖之上兮峨極天之峻壁凝黛色之深明噫林嶺之岑寂何神造之杳冥躍騰泉於山脊孤流皎皎於蒼梁翠淙千仭兮懸帛玉繩縋於寥天銀河垂於廣澤春風雷兮簁霜雪穿重云而下射白龍倒飲於平湖若天地之初辟委滔滔兮東迆詎知夫維今之在昔何倚髙帆而一望豁余心兮灑滌近古有雁門上徳兮昭洗塵昏柴桑間士兮捨印推尊靈境殊象詮微究源人已古兮山在泉無心兮道存將黙貫於精極欲置之而不言

含元殿賦【並序】

宮殿之賦論者以靈光爲宗然諸侯之遺事蓋務恢張飛動而已自玆已降代有詞傑播於聲頌則無聞焉夫先王建都營室必相地形詢卜筮考以農隙工以子來虞人獻山林之幹太史占日月之吉𨿽班張左思角立前代未能備也而曩之文士賦長笛洞簫懷握之細則廣言山川之阻采伐之勤至於都邑宮室宏模廓度則略而不云其體病矣至若陰陽慘舒之變宜於壯麗棟宇繩墨之間鄰於政教豈前修不逮將俟聖徳而啟臣心輒極思慮作含元殿賦陋百王之制度出羣子之胸臆非敢厚自誇耀以希名譽欲使後之觀者知聖代有頌徳之臣焉其詞曰

維皇髙宗穆端命於元穹萬有千嵗鐘景祚於洪裔建北宮之尊嚴上取法於天帝乃圖正殿之逌居規崇山而定制信神明幽贊而人謀襲契不然何前王曠此之雄麗也先是大司空帥其屬執度而相之曰美哉川原騖乎其大亙坤靈兮配乾剛坤順乾而爲龍舒廣衍兮走羣山紛卻面而朝宗陵正陽之奕奕郁佳气之蔥蔥蓋昊天之作而皇只授元聖獲以造新宮也乃審於筮筮葉從太卜以告神人咸同皇曰欽哉是將宜於朕躬因以鴻稱含元建名易乾坤之說曰含光大又曰元亨利貞括萬象以爲尊特巍巍乎上京則命徵盤石之匠下荊揚之材操斧執斤者萬人涉磧礫而登崔嵬擇一干於千木規大壯於喬枚聲坎坎於靑雲若神踣而顚摧勢動連崖拉風捽雷倒勁梢於窮谷斬巨柢於昭回時也山祗效靈波神作气爲桴爲筏羽疉鱗萃朝泛江漢夕出河渭云奔山橫交積於作宮之地於是農事旣收靈臺勿亟子來而就役者周邦畿而薄四海咸忘勞而獻力乃張爲廣庭考正極星邦伯是經國工研精剗盤岡以爲址太階積而三重因博厚而順髙明築陵天之四墉四墉旣列太階如截下上相嵚崿以沈沈其始也星錘電交於萬堵霜鋸冰解於千尋擁棟爲山攢扞如林乃卜日月之吉以成帝室虹梁勁於中極榱桷以礱宻折姑繇以爲楹隳喬山以爲礩飛重檐以切霞烱素壁以畱日神標峻樀疉層楣髙卑疊作尋尺相持木從繩而後正棟操宇而不危階瑩冰級瓦敷鱗差蕩晶景而升降歘睒眥以交輝聳大廈之奇傑勢將頓而復飛爰詔有司練日推時徵考室於周頌防公卿以落之丕赫哉如俯如跂若合若離疏森修邃以窅徼怳騀而巖巍謂衝飈激海兮漩奫淪以無底奔雷觸山兮掉巚防而傾防石鮫拖首於堂廡狀出云而撐鬐崇髙之制靈丘上盤鄰斗極之光耀邇天漢之波瀾察鑿枘之吞吐吸山巖而水攢建升龍之大斾邈不不至於階端崢嶸孱顏下視南山照燭無間七耀回環防欱赫以突兀攄閎以蕭榝捧帝座於三辰衝天街之九達進而仰之騫龍首而張鳳翼退而瞻之岌樹巓而崪云末嶷兮峨峨巨鰲戴仙山而出滄波劃兮煌煌燭龍坼穹穴而臨北方排層城而廓帝居豁閶闔而面蒼蒼左翔鸞而右棲鳳翹兩闕而爲翼環阿閣以周墀象龍行之曲直夾雙壺以鴻洞啟重門之呀赫趨堂塗而未半望宸居而累息惟上聖之欽明爰聽政而布徳去雕璣與金玉絀漢京之文飾熾丹雘於抗重霄而競色若乃紫微晨彤墀夜明云薄萬拱風交四榮冬止其陽則釋裘而燠夏休其陰則捐絺以淸旂獵風而振響葉墜露而成聲懸櫨駢湊竦柱奔列復檻罾綴髙景爇黭日翳而罘連曤天開而中絕形持神而欲離足僂步而將跌貯昭訓之崇崇瞵光範之揭揭其南則丹鳳啟途遐矚荊吳十扇開閉陰陽睢盱容鼎九扃方駕五車示王者之無外不樹屏於淸都望仙辟於巽維建福敞於坤隅偃朱旗而櫜甲屯仡仡之驍夫其後則深闈祕殿曼宇疏楹瑞木交陰墀砥平鮮風歷廡淩霰飄英防藹武闉增華穆淸玉燭內融則嘉盛丰備太陽臨照而天下文明古有六寢禦玆一人今也三朝繇古是因布大命於宣政澹心於紫宸羲和弭節於通幹望舒停景於觀象宻勿旒扆臣人是仰左黃閣而右紫微命伊臯以爲長其下則鶡冠魚服良家茂族厲禁非宜金吾領之其前則置兩石以防刑張三侯以興武告善之旌登聞之鼓節晷漏於鐘律架危樓之筍簴以辧內外之差以正東西之序天光流於紫庭倒景入於朱戶騰祥雲之郁靄映旭日之蔥蘢淸渠導於元气玉樹生於景風夷坦數里徘徊無窮羅千乘與萬騎曾不得半乎其中厥初經營天下旣乂文物未周孤其壯麗蓋重施於勞非不懷也乃眷睿孫睿孫開元萬防晏淸而大和掩書契之所論旣克廣於崇搆聲明備而益尊蓋聖皇之孝也輝綽變化兮動揺乾坤其東於是文教而開館對日華之淸閾蓋左學之遺制恊前王之講徳其西於是延載筆之良史俯月華之峻扉集賢人於別殿朝命婦於中闈王風闡而成化陰敎備而不虧加以詠周詩而展親睦魯衛而惇敍因合族而來宴置更衣之丰宇至於殿內諸曹則左右有局通軒並廡物有恆司供無廢舉又有銀璫珥貂寺人巷伯奉宣出納之命更踐宮中之役熊羆之旅董以龍武矛防森森材官羽林聲破丘山气詟飛沈爪抉千鈞跟騰百尋克壯皇威恊比其心其外則校人掌馬天駟在閒以備順逰放牧其間望我鑾和陟彼髙山猶慮憲章或遺國容未備乃立掌匭之司館通事之吏職在達下情於上天儆王言於有位堧通太極隥指龍池重門內注復道潛移幽峻肅以相屬光彤融以熺熺懸象著明帝座維三皇居設位俯察仰參翼室正中遊宮次南北起含元其容眈眈摠而言之如山之壽則曰蓬萊如日之升則曰大明自玆而北燕逰所經達於苑囿不可殫名周廬更呵匝以環衛南端百仭上極霄際卻視防崟經途廣深繚以層城黕爲重陰至若時雨膏田九農恞暢雲歸山穴儵以昭曠白日麗於宮隅混晶光而益壯於是風師斂威纎不升頴絕揺芒葉無翻稜自中䢐外鏡洗川澄直閭閻井畫溝塍靡迆秦山陂陁漢陵知稼穡之艱難見皇王之廢興及乎冥戒寒海神飛雪瑤城粉野琪樹森列玉宇琁堦雲門露關天華爽霽朗日朝徹赤旗降庭朱柱艷月仰白帝而金精開披河宮而銀燭發其或蠻夷不至帝用興戎降元帥於天上發神謀於禁中皇靈震耀殄厥渠凶矯矯武臣此焉獻功效俘虜而陳噐械恢莫大之威容爾乃時殷仲冬日正南至上公奉斚羣後在位一人壽昌萬國承賜式燕以樂欣欣且醉乃撞宮懸砯碣天地及乎獻嵗元辰東風發春懸法象魏與人維新儼文物於王庭兼九伐而宿陳威儀之嚴山嶽振振若太一披絪緼而俯百神旣而咸造勿防防朝淸明璿柄指寅寢闈發扃皇帝禦衮龍之法服佩蒼璧之純精執鎭圭導朱紘降輦登階微聞玉聲於是典禮之官贊王就位南面穆然至若甸侯采衛要荒閩貊輸其方賮防不來格統以千官六卿二伯司儀敍進象胥重譯肅肅委皮幹幹奠璧設以庭燎天烘地赫雷鼓殷殷朱幹玉戚神簴如生熊羆愕眙危昂歇向歊爛歕射金根玉輅太常少帛火烈門旂霜交陛防乃進元元以觀禮珿億兆之增增金吾南首麾之以肱遞攀援而聳仰齊屨企而冠騰太史來告卿云勃興灑丰澤於生人答上之休徵申命司冦緩刑冡卿降徳秩山川而問耆老周雨露而均邦國華戎竭歡喜气塡塞揭金雞於太淸炫晨陽於正色慶抃之聲不逾辰而靁四域當斯時也驅周驟漢於廓煥爛王臨於朝天地貞觀靈宮巖巖上下交贊蓋所以法乾道而遵帝度豈惟安體而明威者哉夫瑤臺之靡不可以刑萬國土階之陋不可以儀天下奢不孫而儉固允執中於大位洪範曰皇建其有極富哉上聖之宏議也詩歌楚室頌美泮宮諸侯之事也云夢甘泉宴恢景福辟王之志也論諸侯曷若戴天子嘉辟王曷若尊聖人烈烈盛唐祖武宗文五帝赧徳六王慙勲而政本乎慈用過乎儉夫蒼生所奉者惟君所愛者惟親寜有君親宅體於卑室而臣子得安其身乎故有熊明庭帝姚總期從人欲也天垂定星易有大北君人者法焉聖朝猶斥其華而憑其質今是殿也者惟防石丹素無加飾焉身居妙心與萬姓同畝之勞以是臨眾何眾不賔以是享神何神不若其徳歟𨿽欲宮昆侖而館不周城八極而隍四海猶未足儲鴻醇而俯丕耀豈咸鎬一京之所在崇四瀆之前式勅懷鉛之小臣俾讐書於禁中正百代之遺文由是循環天造耳目維新敢頌成功告於神宗無媿斯幹之什式昭聖徳之容頌曰

帝作含元含元言言崒若日觀呀爲天門太階三層逺法昆侖鎭玆秦野揭以周原列文祖宗永錫孝孫孝孫有慶於以施令奄甸萬姓受天休命歌之頌之管磬宜之穆穆皇君壽考無期旣成斯文客有勸之上者對曰前王之光祥絕瑞乃聖朝之細事今休徵已厭於聰明頌聲亦飫於天意私歌竊抃乃臣子之本志又焉足以薦聞哉客曰不然今至尊明發不寐有懷先皇周文之孝也允恭克讓光溢海外堯舜之謙也自卽位以來上下之休嘉神人之詠歌歌於睿躬則固辭頌於宗廟則無斁今吾子之文明昭乎累聖之耿光羙於大君之孝徳可進而退宜言而黙使雅頌之音捲而不舒猶坦蕩其胸臆無乃過歟爲人之下者有可達於君親𨿽濵於死亦冒行之況宗廟啟其心哉臣華嘗聞遷善之規願附升歌之末

哀節婦賦【並序】

武康尉薄自牧嘗謂余曰僕有賢女適江陰尉鄒待徵徵亦良士僕志之矣鄒子孤立時無古人誰復知之餘常記其言及江左之亂待徵解印竄匿其妻爲盜所驅辱之妻宻以待徵官告托付村媼尋待徵付焉而後就死嗚呼自防亂以來士女以貞烈殆斃者眾余不盡知之若薄氏者與其父逰聞其聲義動於江南又焉得不賦之命曰哀節婦賦云爾

昔嵗羣盜並起橫行海浙江陰萬戶化爲凝血無蘭不焚無玉不折峩峩薄媛淵然明節自牧之子待徵之妻玉徳蘭姿女之英兮鄒也避禍伏於榛莽婉如之嬪執爲囚虜匍匐泥沙極望無睹出授官之告托垂白之姥姥感夫人爰達鄒君兵解求屍宛在江濆哀風起爲連波病气結爲孤云鳬雁爲之哀鳴日月爲之防昏端表移景而恆直勁芳貫霜而獨存知子莫若父誠哉長者言

贈禮部尙書孝公崔沔集序

文章本乎作者而哀樂系乎時本乎作者六經之志也系乎時者樂文武而哀幽厲也立身揚名有國有家化人成俗安危存亡於是乎觀之宣於志者曰言飾而成之曰文有徳之文信無徳之文詐臯陶之歌史克之頌信也子朝之告宰嚭之詞詐也而士君子恥之夫子之文章偃商傳焉偃商歿而孔伋孟軻作蓋六經之遺也屈平宋玉哀而傷靡而不遠六經之道遁矣論及後世力足者不能知之知之者力或不足則文義寖以微矣文顧行行顧文此其與於古歟夫帝唐文行臣太子賔客贈禮部尙書博陵孝公崔氏諱沔字善衝安平公愷之少子也世爲徳表門爲上族振發純英滋漸名訓大包淑和髙厲遐淸行先乎孝藝裕乎文資孝可以股肱王室揆文可以弼成邦教進士登第舉賢良方正對策第一召見拜校書郎歷陸渾主簿朝廷以公直躬正詞擢左補闕以公嫉邪忿佞除殿中侍禦史文端武淑遷起居舎人學該典禮拜尙書祠部員外郎議事惟允遷給事中立言成訓攺中書舎人辭乞就養授虞部郎中節髙天下擢禦史中丞剛亦不吐降著作郎道冠儒林遷祕書少監動爲人範除左庶子宜均大政拜中書侍郎望尊地逼出爲魏州刺史人惟求舊入爲左散騎常侍貳東宮居守集賢院學士祕書監太子賔客兼懷州刺史罷州復職副守薨於位時開元二十四年冬仲月旬有七日春秋六十七贈禮部尙書海內冠帶涕哀宗師公爲禦史緩輸誠之囚持國屬之罪爲給事中拒貴幸怗恩之詔削大臣忤旨之刑爲中丞數發太倉減上林禽鳥之給以賑艱食陜東之人僕而復起宦官犯法執以按劾權寵屏息朝章大行權貢舉時得陸尙書景融李揚州瑱宋上黨遙宋兵部鼎等僉爲國噐在中書詔命之出上考天時下從人心異於斯者必替其否在魏州屬雨水敗稼乃弛禁便人先行後聞活者萬計公自爲常侍賔客恆任介正徳播天下而不容於朝置之散地竟孤其道時乎初公與元兄禦史渾齊名弱冠逰京師縉紳儒學之士皆曰崔氏伯仲必至臺司旣而禦史君夭歿公終於副守則向之所屬遹爲人慟哉公之侍疾也孝達於神祗居憂也哀貫乎天地防期有數而茹蔬終身慈不貸姦貞不肆直道勝而齊物徳全而及人愽厚崇髙篤實有耀儔於古烈蓋魯衛之君子歟在魏州車駕東巡闗外諸侯公爲上第由是分掌選署仕進之族知勸焉親交鄰里饑者待公而炊寒者待公而裘蒸嘗之奠待公而後具故祿廩𨿽厚家未嘗足開元中天下富穰車服過制公菲飲食卑宮室濯衣澣冠俾人瞻我而化其不化者亦慚乎心矣見天下之善如不及從而佐之見天下之不善如探湯從而誨之則卒蹈於中庸翻然於不廸已過半矣中朝議政或疑羣謀未允公援六經伸百氏覆於時事事舉其中天下莫不諷誦焉文集經亂離多散逸今其存者二十九卷長子成甫進士擢第校書郎陜縣尉知名當時不幸早世嗣子祐甫論譔先志一卷爲第三十傳祖禰之美合於禮經見公文章知公行事則人倫之敍治亂之源備矣豈惟比物諧聲爲文章而已乎奉詔修道徳經疏藏於三閣行乎天下反魏晉之浮誕合言於世教其於道也至乎哉祐甫純孝而文直淸而和希公門者謂公存焉明發不寐泣次遺文以華北州鄰壤婚姻之舊嘗趨公門備閱家編祐甫代華爲校書郎華以是味公之道也熟詞則不敏有古之直焉

揚州功曹蕭頴士文集序

開元天寶間詞人以徳行著於時者曰河南元君徳秀趙郡李華爲碣以文學著於時者曰蘭陵蕭頴士字茂挺梁國鄱陽忠烈王之後曽祖某官大父某官考諱某莒縣丞咸有位不至尊君七歲能誦數經背碑覆局十歲以文章知名十五譽滿天下十九進士擢第歷金壇尉桂州參軍祕書正字河南參軍辭官避地江左永王修書請君遁逃不與相見淮南連帥表君爲揚州功曹相國諸道租庸使第五琦請君爲介君以先世寄殯嵩濮因之遷祔終事至汝南而沒春秋若干嗚呼天下儒林爲之顦顇君爲金壇尉也防官不成爲揚州參軍也丁家難去官爲正字親故請君著書未終篇禦史府以君爲慢官離局奏謫罷職爲河南參軍寮屬多嫉君才名上司以吏事責君君拂衣渡江遇天下有故其髙節深識皎皎如此君謂六經之後有屈原宋玉文甚雄壯而不能經厥後有賈誼文詞最正近於理體枚乘司馬相如亦瓌麗才士然而不近風雅揚雄用意頗深班彪識理張衡宏曠曹植豊贍王粲超逸稽康標舉此外皆金相玉質所尙或殊不能備舉左思詩賦有雅頌遺風漧寶著論近乎王化根源此外皆夐絕無聞近日陳拾遺文體最正以此而言見君述作君以文章制度爲已任時人咸以此許之不幸歿於旅次有文十卷行於世其篇目𨿽存章句遺逸古所謂有其義而無其詞者也是後之爲文者取以爲法焉今海內至廣人民至眾求君之比不可復得難乎哉君有子一人曰存爲蘇州常熟縣主簿雅有家風知名於世以華平生最深見托爲敍力疾直書云爾

楊騎曹集序

開元天寶之間海內和平君子得從容於學以是詞人材碩者眾然將相屢非其人化流於茍進成俗故體道者寡矣夫子門人徳行言語政事文學四者無人兼之𨿽徳尊於藝亦難乎備也後之學者希慕先賢其著也亦名髙天下行修言道以文吾見其人矣農楊君諱極字齊物隋觀徳王之後祖正期魯王府諮議父珣永平令得進士舉邦族髙之君防孤事繼母以孝聞讀書務盡其義爲文務申其志義盡則君子之道矣志申則君子之言信矣舉進士時刑部侍郎樂安孫公逖以文章之冠爲考功員外郎精試羣材君以南陽張茂之京兆杜鴻漸瑯邪顏眞卿蘭陵蕭穎士河東栁芳天水趙驊頓丘李琚趙郡李防李傾南陽張階常山閻防範陽張南容髙平郗昂等連年髙第華亦與焉旣而丁艱禮足哀余名教稱之外調補太子正字歷右驍騎衛曹參軍求道於正禪師百千人中獨受心要與淸和張茂之房安禹鉅鹿魏防卿爲禪惠之交河南元徳秀陸據崔器範陽盧治爲道義之交大官薦賢使臣請介莫不推君爲首以方外爲意不之受也識者讜議以論道許之質純气和動必由道談笑中雅名理入所著文章多入中雅之才者也不幸嬰風疾逝於京洛享年五十八向道之流聞之涕洟君及張房旣沒而邊疆起釁殘虐天下神祐善人安靜其終始乎終始之理至矣逰方之內爲哀逰方之外爲道或固然歟永泰二年餘旅疾延陵故人之孤更來余君子孤年十餘一身奉親孝敬和敏有先人風與余鄰居昕夕相望余小間捧君之集十卷詩賦贊序頌記防凡一百七十五篇咨余爲序眎之愴然且名之曰徳元字之曰長宗昔許衛尉與徐孝穆友善衛尉孤善心年在童孺奉孝穆牋曲盡情禮孝穆憐之延譽當時況徳元在羇旅之中集先人文拜乎牀下求宣往烈余於孝穆之感不其倍乎乃如其篇第因舉其行事以徳元孤防不知先父之執故爲備陳之

雲母泉詩序

洞庭湖西石山俗謂之墨山山南有佛寺寺倚松嶺松嶺下有雲母泉泉出石中引流分渠周徧庭宇發源如乳湩末派如淳漿烹茶淅蒸灌園潄齒皆用之大浸不盈大旱不耗自墨山西北至石門東南至東陵廣輪二十里盡生雲母墻階道路烱烱如列星井泉溪澗色皆純白鄕人多壽考無癖痼疥搔之疾華深樂之潁川陳公天寶中與華同爲諫官公性與道合忽於權利方掛冠投簮顧華以名山之契乾元初公貶淸江丞移武陵丞華貶杭州司功恩復左補闕上元中俱奉詔徵公自淸江至武陵道路多虞制書不至華溯江而西次於嶽陽江山延望日夕相顧屬思與髙賢共飲雲母之泉躬耕墨山之下敢違朝命以狥私欲秋風露寒洞庭防波一聞猿聲不覺涕下況支離多病年齒始衰願餌藥扶壽以究無生之學事乖志負火爇予心寄懷此篇亦以書公之志也

晨登石嶺嶺上寒松聲朗日風雨霽髙秋天地淸山門開古寺石竇含純精洞徹淨金界夤緣流玉英澤藥滋畦茂气染茶甌馨飲液盡睂壽飡和皆體平瓊漿駐容髮甘露瑩心靈岱谷謝巧妙匡山徒有名願言構蓬蓽荷鍤引泠泠訪道出人世招賢依福庭此心不能已寤寐見吾兄曽結潁陽契窮年無所成東西同放逐虵豕尙縱橫江漢阻擕手天涯萬里情恩光起憔悴西上謁承明秋色變江樹相思紛以盈猨啼巴丘戍月上武陵城共恨川路永無由防友生雲泉不可忘何日遂躬耕

登頭陁寺東樓詩序

侍禦韋公延安威淸江漢舅氏員外像名髙天下賓主相持賢乎哉王師雷行北舉幽朔太尉公分麾下之旅付帷幄之賓與前相張洪州夾攻海冦方收東越夏首地當郵置吉語日聞喜气塡塞於江湖生人鼓舞於王澤頭陀古寺簡棲遺文境勝可以澡濯心靈詞髙可以繼聲金石二大夫防臺寺之賢擕京華之舊十有餘人燦如瓊華輝動江甸涉金地登朱樓吾無住心酒亦隨盡將以斗擻煩襟觀身齊物日炤元气天淸太空無有逺近皆如掌內辧衡巫於防黛指洞庭於片白古今橫前江下茂樹方黑春云一色曰屈平宋玉其文宏而靡則知楚都物象有以佐之舅氏謂華老於文徳忘其瑣劣使爲諸公敍事不敢煩也詞達而已矣

江州臥疾送李侍禦序

侍禦歷惣漢上湖陰江左之賦王府之入不匱愛人之頌有餘前相國劉公居佐帝庭行卹人隱侍禦時賢髙譽盛府舊僚傳檄速駕江城風動當天心厭兵品物思理將束貪狼之口掩破骨之傷濡足而前化危爲安此大丈夫懸弧四方之志與夫竄身漁釣山林枯槁異日論也天下有道貧且賤焉恥也今聖人在上防龍宣力而老夫甘心貧賤得非人生窮達固有分耶方理舟潯陽追迹幽人解纓网陵顥淳𨿽病痼齒衰而神王顦顇之中齊榮辱一視聽是非哀樂無自入矣侍禦忽告余行余知悒焉軫心豈紛累未滌將悲亦有道且以簮擊茶甌歌而餞之曰江沈沈兮雨淒淒洲渚沒兮云低傷別心兮聞鼓鼙

送十三舅適越序

舅氏適越華拜送西階之下俟命席端舅氏曰吾交侍禦鮑君夫玉待琢者也知我者鮑君成我者鮑君是以如越求琢於鮑昔子路去魯告顏生曰何以贈我夫贈人以言古之道也況背楚山淩浙河覩防稽之險掉鏡水之波窺禹穴之防防仰秦望之峨峨如不誡我汝將若何華拜手曰柔而立咎繇所以成九徳也寛而靜師乙所以諧五聲也文犀明珠之珍伏於掌握之間此君子所以恢令名也再拜稽首

送薛九逺逰序

士之舒羽毛宣聲調不在髙位自有道奇王允晏發左思名盛當時價壓百代薛都卿以夷澹養素以文章導志自浙右防湖左一句一韻徧於衣冠江山爲之鮮潤煙景以之明滅其餘情性所得蓋古人之儔歟南陽有略兼有道之髙晏之道論其措意則王允左思豈其逺乎惠然訪余告以行邁將棹溪吳越濡札江嶠東南勝事落爾胸中況爲諸侯上賓知大夫之官族古所貴勉之哉病叟李遐叔贈

送房七西逰梁宋序

君子旣學之患不能行也河南房敬叔其行之者歟我思古人之道其房君哉安親於羇旅之中講道於茅茨之下不攺其樂以文防之吾與房也顏子屢空曽參衣敝聞宋之君子落落有奇節奇節發於仁義者也以顏曾之行求仁義之均勉旃斯有望

送薄九自牧往義興序

中明檢而能曠年邁體衰而人罕知之陽羨山深水濶海隅幽阻而人罕知之以中明之姿黙識陽羨之淸漪秀石人乎哉淸乎哉之子所以爲貴也詩者輔佐情懷其舊俗則泰伯之讓徳延陵之髙風因是而阻王孫緣物而興之逺也夫

送張十五往吳中序

邯鄲遐叔風病目疾家貧不能具藥爰以言自醫南陽張士容引防攝策晨告余曰𨿽耕楚田而無耰費相裏杭州刑部郎李君以道教我以文博我將求飦粥於二賢可乎余諗之曰嘗讀大雅美張仲之徳子其後乎欲而求仁愚以爲可今賢士君子多在江淮之間吾見二丈夫必開館拂席眕相如之玉聲盡家之有無也不爾者人而不仁如禮何人而不仁如樂何息言息言此獲麟之絕筆也

送觀往吳中序

見觀送蘭州兄詩敬不逾節情而中禮是篇也得詩人之一端矣先王省方命太師陳詩以觀人風固非逺嶠之松雪淸江之雲月變也久矣將如之何觀其勉之在昔蘭陵府君髙平公柏仁懿公兄弟三人有重名於天下鉅鹿蘭陵之穆也故揚州孝公後之觀之世父也髙平之嫡也吾後之宣城文昭公柏仁之嗣也故中丞蘇州後之夫知卿大夫之族姓班位之髙下見貴春秋而此道將亡自族之不知況他人乎觀於經感士匄郯子之祖徳於史慕子長孟堅之自敍羇旅無書往吳中搜以備家傳之遺闕附之於篇吾病矣老矣是行也慰我只命聿修之心永泰二年四月庚寅叔父華序

送何萇序

廬江何秀才棹流千里余柴門執弟子見師之禮余竦然自何徳以堪之意者賢大夫賈廬州待余異等談余過實是以致秀才神邁气專文詞有調孤云超忽迥出秋江若防公卿間必成名然赤光湛盧擬物冰斷其發也在磨礪而已用此申千里之報也何氏之先喆比干徳通神明受策阜昌世爲大官有勲有徳遹追來孝亦以祝秀才也元老趙公華參疇年之歡夫貴與尊議功論徳不究其涯秀才將奉郡之命宣方面之烈我思古人實獲我心

臥疾舟中相裏範二侍禦先行贈別序

華與二賢早相得偕修君子之儒而獨無成偕勵人臣之道而獨失節偕遇文明之運而獨衰病天寶中奉詔廉軍政北至朔垂駐車山陰辱司徒公太尉公一盼之恩先時爲伊闕尉沗相公尙書約子孫之契不幸孤負所知虧頓受污流落江湖於今六年大明升於陽谷幽蟄附於光耀元惡掃除太階如砥天下衣冠謂華爲相府故人詔書屢下促華赴職稽首震惶恨無毛羽左司員外郎張公侍禦史相裏公殿中侍禦史張公監察禦史範公嚴公望髙職雄持斧登車江湖霜淸道路風起華也潦倒龍鐘百疾叢體衣無完帛器無兼蔬以妻子爲童僕以笠履爲車服並轂無由呻吟舟中大別之陽有焞龜之父揲蓍之老華請占命之厚薄乃裹龜囊蓍而言曰三靈人爲宗則人過於蓍龜也耳目主於心則心過於視聽也足下被儒者之服讀先聖之書與身消息足知性命胡爲而煩予予之二物不足占足下華病不能拜拳拳扣頭敬承先生況服勤西方之教久齊生死之域言其外者則儒不成矣與匹夫同敗名節矣與墨劓同旣衰病矣與廢疾同𨿽牽率危憊匍匐顚沛君父含宰政不遺適爲朝廷之穢相府之羞也又安得恃爲故人哉其內者則大師防防幸逰其藩甘露灌注於心源寶月照明於眼界無得之分可與進矣負薪之憂忍不爲言江亭憑檻平視漢臯武昌栁暗湓城花發一榮一枯有懽有慼離別之念又焉得不悲乎四言詩雅之遺也以貺雅士盍以雅爲贈乎則知車馬佩玉之多反爲末也病夫李華序

與表弟盧復書

八月八日外兄李華敬簡盧十五弟則之處秋風漸髙路出泗上將詣職役如所料乎往返勞止當與時俱暢也華疹疾無聊賢姊與諸君尋常耳福卿漸減弟勿憂之與弟別來十餘年比聞在代朔之地明時道舉出身乃能上爲寡姊下爲孤甥求爲雁門主簿束身戎馬之間始終無過之地此一難也時方艱危動隔生死骨肉妻子寄在河朔一身萬里省姊淮南此二難也喪亂以來時多茍且松貞玉粹亦變頺流惟弟卓然介立寒俗文詞學問守正不移金石之聲冷然在聽此三難也五姓之中盧爲峻茂根源上古歷世著明降及聖唐仁賢不絕外家陵替稍久弟其勉之盧氏有諶翁祭法又世以書聞華恨未見弟爲廣訪求也南祖分於何祖帝師今有四房誰各承後弟爲華具條流相報也頃撰軍器舅神道碑後其房族由來意欲如軍器之志廣外家之美令萬代聞見不復討譜牒也華質性鈍弱而慕汲黯卜式之直晚歲思夫子互鄕之見林宗賈淑之後若悟此道仁在其中易坤元之說曰含光大品物咸亨大雅曰旣明且哲徳合天徳老氏所夫子所述旣自以爲戒亦規弟持正也弟正直太過不能容納時人是以相箴努力無忽近有鄭五書信否四姊處得消息無怱怱不次華敬簡

與弟莒書

三兄報汝吾疹疾一定汝憂吾疾今吾將息一一用汝語念汝知之且作判官事中丞叔父小心戒愼不離使司昔田仁任安俱大將軍舍人臥馬廐中無何詔大將軍出徵匈奴遣大夫趙禹選大將軍官屬舍人衣服鮮明二子冠帶顦顇趙禹獨與二子言論於禁中卽日召見皆拜二千石汝有二子之實未遇趙公之舉馬廐髙眠古今一也又仲尼嘗爲委吏嘆曰富貴如可求𨿽執鞭之士吾亦爲之魏舒爲郎官時屬沙汰乃襆被而出自言曰當自我始大才當大用如時人不識何爲嘆憤哉先師曰不患無位患所以立汝能自修況事叔父吾之休廢永無榮耀於伯仲之間自非深仁髙義長才厚徳又焉肯惠於朽壤枯木哉莒省吾意當努力也不次三兄報

與外孫崔氏二孩書

八月十五日翁告崔氏之子兩孩省吾出身入仕行四十年晚有汝母已養汝二人矣吾逮事裴氏鄭氏崔氏諸姑於氏堂姑皆賢明淑哲爲內外師範意欲與汝言之裴氏始恩慈見吾一善未嘗不流涕祝吾成立見吾伯仲書題誨責疏略話及舊事云無此例吾伯仲書題比今日中外書題其間疎宻不啻百十也吾小時猶省長幼每日兩時櫛盥起居尊行三時侍食飲食訖然後敢食猶責不如禮今者諸子日出髙眠爭覽盤器何曽有此儀可爲嘆息世教如此何得不亂婦人亦要讀書解文字知今古情狀事父母舅姑然可無咎詩序云哀窈窕思賢才而無傷善之心焉是關雎之義也易曰主中饋無攸遂婦人但當主酒食待賓客而巳其餘無自專之禮詩云將翺將翔佩玉瓊琚此奉舅姑助祭祀之儀也又曰將翺將翔弋鳬與雁此主酒食待賓客之儀也禮經所載汝其記之又婦人將嫁三月教於公宮祖廟旣毀教於宗室嫁則廟見不見廟者不得爲婦今此禮淩夷人從茍且婦人尊於丈夫羣陰制於太陽世教淪替一至於此可爲墮淚汝等當學讀詩禮論語孝經此最爲要也吾小時南市防行見貂防多帷防少當時舊人已嘆風俗中年至西京市防行乃無帷防貂防亦無男子衫袖防鼻婦人領巾覆頭向有帷防羃離必爲瓦石所及此乃婦人爲丈夫之象丈夫爲婦人之飾顚之倒之莫甚於此觸類而長不可勝言舉其一端告及汝耳勿謂幼小不遵訓誡所見所聞頽風敗俗故申明舊事不能一一也阿馬來說汝誦得數十篇詩賦麗麗已能承順十五姊顏色十七伯極鐘念吾旅病乍聞甚慰意凡人不患尊行不慈訓患身不能承順耳汝承十五姊仁慈十七伯訓誘又質性柔順當不扶自直吾所告者括羽汝耳不次翁告崔氏二子省

無疆頌八首

臣華言伏以漢明帝時徼外蠻夷槃木白狼獻詩歌徳屬事史官況臣自曽祖至臣備國家職員臣又逮事宗肅宗今以餘年獲事陛下官歷禦史補闕尙書郎命薄多病不獲奔赴闕庭恐先朝露同於泥塵若無歌詩頌徳曽蠻夷不若也敢述列聖爲無疆頌式昭皇家大慶無窮謹昧死稽首以聞

髙祖元頌一

昊昊旻天監於下甸興有徳行維隨之杪時黷陰凝陽潛未登人思炤矣雷行龍興蕩濯雰慝文明乎萬國垂仁蒸人載親天監保我子孫巍巍皇皇后之皇丕承之

太宗烈頌二

髙祖受天命誕興太宗承天之命帝煬昏逾黎民毒痛甚爇於鑪甚溺於塗以號以呼呼天無辜髙祖謂太宗爾必有天下爾其訏謨太宗稽首恭受天命臣請滌除張我師撫徵四國剪薙羣慝鼓一方三方震驚黙昭其靈隨顧而平我負我乳我安我成以奉君父以臨天下任忠孝文武建禮章樂舞我𨿽明徳諫則納汝時惟帝降佑之自古明後莫如我徳我勛唐無疆天子之無疆本太宗休命

髙宗康頌三

肇爲址爲堂實勤實勩付俾厥裔丕承後帝思不忘神棐靜康不耀而光不求而昌自中方外達夷瞻我大邦助祭在於廟執貢朝於王油油時雲雨厥百谷漻漻景風扇彼嘉谷飴口飽腹以厭以足俾壽而福都阜成天人

中宗興頌四

屏蠆之毒舋而爲蝮謀虐天之族天佑聖祚八柱將覆帝告五臣保翼朕躬赫赫彤彤日升雲中百臣受命鉞爾頑凶故曰再造我天下生人舞鼓旣成矣又奉父母

睿宗徳頌五

後戚之禍再興有危兢兢廟祧震怒陰命聖子翼登聖父奮其神旅宵杖金斧殄殱逆亂大聖照臨元元宅心歸祚於有功有徳於乎盛徳

宗文頌六

丕鑠宗之明克孝克仁允武允文宣祖宗之光垂於子孫盛禮畢舉大樂畢成百蠻來賓元元阜殷戎或不賓遣師䢐徵罔不頓顙踣於雷霆在漢方昌用刑慘酷中都系考六萬餘人使者按錄誅千萬人其後賢王光武赫赫誅沛賓客以千以百孝明稱賢楚獄連年坐死逮捕以萬以千猶曰漢祚宜長越我祖宗不忍用刑至於宗哀彼鈇鑕降爲鞭抶誕告萬國大爲屋室醫彼百疾追懷登遐止害禽畜旁爲陂池養鱗介族旣濡旣渥昆虫艸木享國五十年防縣晏然逆臣犯天天念蒸人若曰寧我負恥不忍人戰死乃告元子理兵朔鄙西幸蜀都命元子受圖天下旣定父堯子舜歸於國都無不忻愉無不涕濡傳聖自頤升靈太微嗚呼上聖之道之純不可度思

肅宗孝頌七

穆穆孝慈有如肅宗之誠達於神只爰訓六師震登北陲陵陵雷馳西戎南蠻北狄東夷咸舉其旂佐皇之威帝心如天無噬無欲防然丘嶽破裂崖谷逆傾覆朝社大復屆於海之外服以盥以濯以舞以躍帝在東宮孝如文王蒸蒸其心天地知其孝旣收鎬洛祀於陵廟奉迎上聖天日並照有防有孽將噬將齧我旂方設則已顚蹶如燂於雪尊嚴而仁仁覆而嚴大臣小臣莫不潔廉躬勤百度百度如其素

今上昭頌八

大邦之興維天相之曷興曷相有徳繼王昔殷王盤庚武丁紹登殷明矧我帝君丕承天命疊引其慶生我皇聖幼沖聖敬實左右肅宗開國禦戎羣師稟教舉則成功自西自東如霆如風蕩滌元罔不率從旣登大位於變時雍人咸曰上如太宗延億兆斯年地博天崇罔不爾容宗元孫爲宗烈文肅宗元子承肅宗孝理

平原公遺徳頌

維上帝降靈爲賢弼我大邦鈞明說望協期陳謨仗鉞出師丕赫厥勛大君以距嶺緣湖八州之域天下震擾此邦全寧內輔宗師外飫軍旅咽頤荊越鐘以眷右乃命平原賓防東宮而尊大之師長邦憲肅淸華夷朱旂暢谷平原戾止秋霜伊何視我直方春雨伊何我愷悌公張氏諱鎬字從周河內儒家時賢薦讓詔書徴起三年之間位登將相吉甫方叔平原兼之間歲臨海往往頑覆浙左滔上饒灊皖冦徒戕害長吏潛逼鐘陵宜春盜帥家兵徧山吏不敢問又愁苦之公黙麾偏師勿駭吾人無聲無色羣梟夷下遂其順上遂其仁咸曰不有平原遑卹吾身平原之政以類而舉是邦胡寃公薨於鎭八州文武吏人老幼途哭家祭不能舉首夫山傾川竭未爲成災大臣盛徳捨榮卽哀災之大者刻頌之義發乎心播乎聲施事爲教感哀爲徳公故吏侍禦史博陵崔賁文明殿中侍禦史昌黎韓洄幼深監察禦史趙郡李惟嶽謨道大理寺丞王士華子秀刑部尙書員外郎袁州刺史張澹惟淸袁州別駕吳郡陸調牧臣及耆壽袁維淸彭正運施希廷李開云百姓彭伋潘玉等一十二人咨余爲頌撫石而泣故其詞也哀皇矣明皇求公於埜官在諫省將鋤悖凶謂公有勛庸授公肅宗納爲輔翼專徵獯戎或蹇或通易簡昭融帝命平原八州隄封深湖大江宣布睿徳淳此下國蕩除妖賊安其父子爰及家室峕萬峕億山川出云生此元臣獻歲發春三靈化醇今則逝矣南方愁辛嗚呼平原如其仁如其仁

潤州丹陽縣復練塘頌【並序】

大蠟之祭辭曰土反其宅水歸其壑先王因流下而導之故曰九川滌源因迆滙而瀦之故曰九澤旣陂以疏天地之气以利元元之用崇伯汨五行而殛羽山臺駘障大澤而封汾川洪範首之春秋載之地有廣狹事無今古大江鉅區惟潤州其藪曰練湖幅員四十里菇蒲菱芡之多龜魚鱉蜃之生厭飫江淮膏潤數州其傍大族彊家泄流爲田專利上腴畝收倍鐘富劇滛衍自丹陽延陵金壇環地三百里數合五萬室旱則懸耜水則具舟人罹其害九十餘祀凡經上司紛紜與予八十一斷嗚呼曲能掩直彊者以得之老幼怨痛沈聲無告永泰元年王師大剪西戎西戎旣駾矣生人舒息詔公卿選賢良先除二千石以江南經用所資首任能者是歲十一月二十三日拜前常州刺史京兆韋公損爲潤州聲如飈馳先詔而至吏人畏伏男女相賀卽日上無貪刻下無寃憤公素知截湖閏壤災甚螟蝥臨事風生指期以復羣謗雷動山鎭恬然中明獨裁文之以禮乃白本道觀察使兼禦史中丞韋公元浦中丞撫掌愜心如公之謀且曰興利除害待其人而後行非常之政敢歸叔父公乃申戒縣吏卒徒辟之人不俟召呼抃從役畚蓋埜浚臯成蹊增理故塘繚而合之廣湖爲八十里像月之規儔金之固水復其所如鯨噀射洶洶隠地雷聞泉中先程三日若海之彌望灝灝如吞吐日月沈沈如韞蓄風雨所潤者逺原隰皆春耕者飽憂者泰於是疏爲斗門旣殺其溢又支其澤沃塉均品河渠通流商悅奠價人勇輸賦遐邇受利豈惟此州每歲萌陰乘陽二气相薄大雨時行羣潦奔流水勢所入盈而無傷龍見方雱稼防其渥時前相國彭城公劉尙書晏統東方諸侯平其貢稅聞而悅之白三事以聞詔書褒異焉彭城公宣命至江南捧詔授公公率元僚掾史令丞以下至於耆艾西向拜手忻戴皇明人心上感天降嘉澤如有神只昭協厥志公正直而和專靜而斷嫉惡宥過惠人察姦純鈞精堅百練不耗伐冰之貴降從士禮詩云靖恭爾位好是正直宜其享福也吏人入賀公拱而謝之曰尙書劉公觀察韋公奉行王澤也鄙何力之有焉丹陽令杜孟寅秉公之淸白延陵令李令從如公之愛人金壇令胡玘稟公之成規及丹陽耆壽周孝瓌百姓湯源等拜首而請曰兌爲澤兌恱也水歸於澤而澤恱於人百年浸塞而公啟之臣哉鄰哉克諧帝休永代是式三縣無災若不碣而刻之則王命不揚於厥後後之人無以倚負也華嘗學古見訪爲頌曰

望沄沄兮視防防鳥閒魚樂葭菼生膏腴利倍起訟爭斯人怨抑痛無聲韋公正直動神靈百年遊澱爲漻淸饑者飫兮病者寧詔書光寵恩濡榮劃然眊矒復皎明追琢刻頌揚棻馨

四皓後贊

時濁代危賢人去之商洛深山鸞鳳潛飛漢以霸興皇王道衰玉帛𨿽至先生不歸吾非固然可動而起龎眉皓髮來防太子至尊動容奪嫡心已四賢暫屈天下定矣返駕商山白雲千里

隱者贊七首

嚴君平

先生防防隠於卜肆宗師老氏精究易義爰衣爰食止足非利垂簾燕居黙養眞气誨人不倦人恱其風皦昧柔剛在我域中心與世逺事與人同不臣大君不友上公在貴反賤齊明若防遼哉逺哉微玅通弋者何爲仰慕飛鴻

嚴子陵

五彩𨿽美玉不污質光武盛明子陵不屈羊裘魚釣以此終日网羅徧埜乃致云鴻降尊申舊延臥禁中舒禮展肢加於帝躬星官告占天下聞風富春長往潄濯淸江

申屠子龍

齊宣燕昭折節下賢羣儒畢至冠帶森然天子尊崇盛於堯年爰及暴嬴書焚人坑東漢祖宗悉尙儒生生徒橫議公府畏名肆其吻端以正鈞衡物極變興子龍遐徵身全道髙惟智惟明

陳畱老父

去危圖安危則不隕竭而後汲力亦隨盡麒麟遐步終日不踠逃刑諸生自脫何晚深乎智叟孤逰防逺

管幼安

我蠶我衣我耕我食推心而動神佐正直溟波是涉仗此之力島夷卉服移吾淳徳衡門棲遲臺佐讓職時非吾世語不如黙

畱侯

孺子心壯陰仇國寃結客飛錘天下雷喧神付幽符帝納宻言去則項亡就則劉興惟天有鑑類日之升機靜運四海波澄絕粒謝峕方追赤松彊爲國起鎭定東宮安危在我萬古淸風

皇甫義眞

桓靈政昏舋因宦者黃巾四起血流天下京師動揺哭匝埜義眞受鉞誓眾而前卽日掃除京觀如山渠帥已死破棺折元謡頌風興家邦獲安世故紛紛罕有令人旣成其勲又保其身東漢純臣嗚呼義眞

先賢贊六首

管敬仲

小白圖霸尊周服楚聿求仁智扶我此舉叔牙知人防管於廡一言而合爰制師旅布命諸侯威行九土周王南面列國來朝朝服濟河心無動揺束髮左袵遷乎一朝邢歸衞存楚貢包茅懸車北討山戎遁逃三歸備職不足累徳七子仕楚後人霑臆

隨武子

周衰晉霸世有哲卿範武在秦晉國如傾將中軍帥世主夏盟典禮攸興刑政以淸神歆正詞國賴直淸諸侯朝貢楚不敢爭告老歸政身全徳明溥傳嵩岱首冠春秋楚子嘆息趙文綢繆馨聞百代風暢春流

東裏子產

荊王晉侯虐我小邦南則荊侵北則晉攻捄首捄尾局不能起當炎獲濯國氏之子孤明內斷頌興謗止入陳事周權禮並理諸侯新睦霸主恱喜遺愛不忘我行溱水

防夷子皮

龍蟠幽谷潛伏非時蟬脫髙枝飲露而飛進如風行退若雲歸防防其義幾赫其歸小粵霸興彊吳蕩夷功成不居先生傳之

樂生

明明昭王文武樂君君臣相趨龍見云蒸旣佐弱燕削恥南伐風驅云鼓齊國瓦裂弔厥罷人旌其故節宗彛樂器歸獻燕闕化弱爲彊摧堅俾折鎭以仁義期之感悅梁趙屏風秦楚餌節天厭諸姬燕不可扶昭王不席樂生道孤讒行將換齊復爲都季命鄰君君告謀燕痛詞而泣義貫於天勁飈遐舉攝轡將奔趙王慚羞故國獲存赫赫髙皇戎輅北轅徘徊趙墟封其子孫遺風可師名教之源

謝文靖

在昔符秦將伯晉邦百萬雷行飲馬竭江江淮岌嶪力屈則降謝公從容子弟董師以少擊多一鼓殱夷

二孝贊【並序】

靈武二孝曰侯知道程俱羅目不覩朝廷之容耳不聞韶夏之聲足不登齊魯之境所見戎馬旃裘參於夷狄而能生養以孝歿奉以哀穿壙起墳出於身力鄕人助之者哭而反之廬於塜次號泣無節侯氏七年矣程氏三年矣根於天性陶我孝理其至乎哉埃垢積首艸生髮間每大漠晨空連山夜寂人煙四絕虎豹與鄰擁墳椎膺聲气咽塞下入九泉上徹九天背爛心朽皮枯節攣艸木先秋而凋落景气不時而凝閉殊鳥異獸助之悲號萬物有極此哀無窮大哉二子能以孝終始乎語曰孝如曽參不忍離其親生旣不忍歿忍離之哉二子之孝過於曽氏矣昔吳起忍與母盟陳湯忍匿父喪起謀復楚伯而戮死湯功釋漢恥而囚廢神道昭昭若何無報九州之眾誰非人子踐霜露者聞風永懷士有感一諾一顧猶或與之死生嘉一艸一木猶或爲之歌詠而況百行之宗終天之慼乎華奉使朔陲欲親往弔焉屬河淩絕渡願言不果憑軾隔川寄聲二孝同爲讚一章敢旌善人所以附惇史其文曰

厥初生人有君有親孝於親者爲子忠於君者爲臣兆自天命降成人倫背死不義忘生不仁愚及智就爲之禮文禮文不能節其哀繄道徳之元純至哉侯氏創鉅病殷手足胼胝成此髙墳蔬果爲奠茅蒲爲茵其奉也敬其生也貧大漠黃沙空山白雲柏庭旣夕松路未晨冦戎接境豺狼成羣夜黑飈動如臨神哭無常聲迥徹蒼旻風雨漂揺支體鱗皴色慘莪蒿聲酸棘薪苴斬三年爾獨終身嗟嗟程生其哀也均顧後絕配瞻前無鄰冬十一月河冰塞津吾將唁之其路無因寄誠斯文揮涕河濱

靈濤贊

泱泱靈川滄溟一支每歲八月雄濤應期昧爽風生凜若切肌淒淸陰渰曠朗陽晞雪山橫江神物驅之萬里齊足千車並馳雷破天動山捶地移湯室云分卻躍鷺飛突象瑳切奔鯨合離踣逃防魑竄蟄龍羆共工折柱武安行師羣源委防祥怪叢滋熾毒乘人帝降明威一日再至洗其纎疵仲秋大至以蕩以夷世稱伍員忿憾而爲肇開混元寧莫常斯惟天陰隲日用不知是述是讚嗚呼愼詞

李遐叔文集卷一

欽定四庫全書

李遐叔文集卷二

唐李華撰

三賢論【元魯山蕭穎士劉迅】

或曰吾讀古人之書而求古人之未獲嗟夫遐叔謂曰無世無賢人其或世教之至淪於風波𨿽賢不能自辧況察者未之究乎鄭衛方奏正聲間發極和無味至文無彩聽者不達反以爲怪譎之音太師樂工亦失容而止曼都之姿雜於顦顇被緼絮防蕭艾美醜夷倫自以爲陋此二者旣病不自明又求者亦昏將剖其善惡在遷政化端風俗則賢不肖異貫而後賢者自明而察者不惑也余兄事元魯山而友劉蕭二功曹此三賢者可謂之達矣或曰願聞三子之略遐叔曰元之志行當以道統天下劉之志行當以六經諧人心蕭之志行當以中古易今世元齊愚智劉感一物不得其正蕭呼吸折節而獲重祿不易一刻之安元之道劉之深蕭之志及於夫子之門則達者其流也然各有病元病酒劉病賞物蕭病貶惡太亟奬善太重元奉親孝居喪哀撫孤仁狥朋友之急蒞職明於賞罰終身貧而樂天知命焉以謂王者作樂崇徳殷薦上帝以配祖考天人之極致也而詞章不稱是無樂也於是作破陣樂詞恊商周之頌推是而論則見元之道矣劉名儒史官之家兄弟以學著稱乃述詩書禮樂春秋爲五說條貫源流備古今之變推是而論則見劉之深矣蕭以史書爲煩尢罪子長不編年陳事而爲列傳後代因之非典訓也將正其失自春秋三家之後非訓齊生人不錄次序纉修以迄於今志未就而歿推是而論則見蕭之志矣元據師保之席瞻其形容不俟其言而見其仁劉被卿佐之服居賓友之地言理亂根源人倫隠明參乎元精而後見其妙蕭若百練之鋼不可屈折當興廢去就之際一生一死之間而後見其大節視聽過速欲人人如我志與時多背恆見詬於人取其中節之舉是可以爲人師矣學廣而不偏精其貫穿甚於精者又文方復雅商之至當以律度百代爲任而古之能者往往不至焉超絕孤厲不可謂不知者言也茂挺父爲莒丞得罪淸河張惟一時佐防使按成之茂挺初登科自洛至莒道邀使車發詞哀乞惟一涕下卽日捨之且曰蕭贊府生一賢才資天下風教吾由是得罪亦無憾夫如是得不謂之孝乎哉曰三子者各有所與逰乎遐叔曰若太尉房公可謂名公矣每見魯山則終日嘆息謂予曰見紫芝眉宇使人名利之心盡矣若司業蘇公可謂賢人矣每謂當時名士曰使僕不幸生於衰俗所不恥者識元紫芝廣平程休士美端重寡言河間邢宇紹宗深明持參宇弟宙次宗和而不流南陽張茂之季丰守道而斷趙郡李崿伯髙含大雅之素崿族子丹叔南誠莊而文丹族子惟嶽謀道沈防防靜梁國喬潭徳源昻昂有古風農楊拯士扶敏而安道淸河房垂翼明志而好古河東柳識方明遐曠而才是皆慕於元者也劉在京下嘗寢疾房公時臨扶風聞之通夕不寐顧謂賓從曰挺卿若不起無復有神道尙書劉公每有勝理必詣與談終日忘返退而嘆曰聞劉公淸言見皇王之理矣殷直淸有識尙恨言理少對未與劉面常想見其人河東裴騰士舉朗邁眞直弟霸士防峻淸不雜隴西李廣敬叔堅明而粹範陽盧虛舟防眞質方而淸潁川陳讜言士然談而不厭吳興沈興宗季長專靜不渝潁川陳兼不器行古之道渤海髙適達夫落落有奇節是皆重劉者也工部侍郎韋述修國史推蕭同事禮部侍郎楊浚掌貢舉問蕭求人海內以爲徳選汝南邵軫緯卿詞學標乾天水趙驊云卿才美行純陳郡殷寅直淸達於名理河南源衍季融粹微而同防稽孔至惟微述而好古河南陸據徳鄰恢恢善於事理河東柳芳仲敷該練故事長樂賈至防幾名重當時京兆韋收仲成逺慮而深南陽張有略維之履道體仁有略族弟邈季遐溫其如玉中山劉頴士端疎明簡暢潁川韓極佐元行備而文樂安孫益盈孺溫良忠厚京兆韋建士經中明外純潁川陳晉正卿深於詩書天水尹徴之誠明貫百家之言是皆厚於蕭者也尙書顏公重名節惇故舊與茂挺少相知顏與陸據柳芳最善茂挺與趙驊邵軫洎華最善天下謂之顏蕭之交殷寅源衍睦於二交之間不幸元罷魯山終於陸渾劉避地逝於安康蕭歸塟先人歿於汝南今復求斯人有之無之是必有之而察之未克也三賢不登尊位不享下壽居易委順賢人之達也不防其教生人之病也予知三賢也深故言之不怍云

正交論

上古無文飽於和气從化而避何交之哉至於善惡分利害競而後有交交天命也附奔走之友夫友天縱也亦然微鮑子之知管氏則諸夏遷爲左袵無歸生之說屈建則椒舉死於他國大者濟天下叔牙夷吾是也小者全宗族聲子伍舉是也慈明奉元禮一如大人眞長喪仲祖臨柩動色由是近於骨肉之恩不止於交逰而已矣王邑崇繼前好父事君卿梁松恃貴遺舊構防伏波兩存其道而後兼善是知人事艱難僅發於造次生死變禮不必更相代朋友漸於講習緣情而親於我爲重憂危相急仕進相推望而不從厚實生怨詩曰喪亂旣平旣安且寧美道徳相成也又曰將恐將懼維予與汝將安將樂汝轉棄予哀勢利相傾也三代之教自家行國樹之以私經啟其心而修則家事理次定朋友端其性術攝稱從之聲與實諧次諸侯無貢士及於政是以富有賢哲動符六經王策旣衰小雅皆廢諸侯無貢士之理司馬無論材之政猷或先王教存國有君子聖人生於魯七十子徧逰諸侯文武之道噎口復明【疑】孔伋孟軻之徒並不儒尊漢代人心尙朴辟署由州郡公府往往有奇節駭俗之士東京宗祖好學海內翕然是以王室多柱石之臣交逰有死生之友降及魏晉亦未甚媮近代無鄕裏之選多寄京師隨時聚散懷牒自命積以爲常吠形一發羣響雷應銓擇多誤知之固難使名實兩朋友道薄蓋由此也況眾邪爲雄孤正失守誘中人之性易於不善求便身之路庸未直道不從流俗修身俟死者益寡焉加以三尊闕師訓之喪朋友無寢門之哭學府無衰服之制禮亡浸逺言者爲非人從以偸俗用不篤獘在不專經學淪於茍免者也師乏儒宗則道不尊道不尊則門人不親友非學者則義不固義不固則交道不重選不由鄕則情不系府情不系府則舉薦寡恩三者化人之大端而情禮盡曠徼幸道長而純慤道消悲夫禮首於冠而成人筮日筮賓卽事於廟同師之友鄕邦之族醮而禮之楊【疑】相與字之身何以不嚴友何以不敬𨿽有暴慢無自入焉嗚呼士夫略之禮以墜於地久矣信義不厚斯有漸歟後進未較是以非辧者多附成而逺敗成或非經敗或非義三代之理不能無是矧獘末乎於是大雅之友掃除無妄之交風動利招則不悔機罔名則甘心鼎鑊傾之以勢則不畏於天地餌之以權則忍絕其親愛茍患所不至故詩有谷風之刺禮有邦朋之禁以此防人猶或逾之嗟夫奇巧釣情者明哲所惡鋒芒逆物者道家不取受施忘惠者仁義之蠧迹均心異者蠻貊之俗面附背擕者人道所棄逺賢奔利者商販之行兪可彊不者僕妾恆性愛子遺親者犬彘之心若然者無代無之嗚呼至交之道殆絕乎如有唱而無應非唱者過也善交者不好甘而惡章貴棄同而卽和鮑叔潔防而敬管仲三歸至知之契故無與二君子不器交議宜然義在切切偲偲匡救其闕善則輔宣之過則以規誨之不從則一心以蔽之不幸寘於刑辟則生死以全之傳曰朋友無大故不棄此之謂也茍能久要之約必存平生之言可復如樓防終身與呂公同食張裔養楊恭母如親則家室有歸人誰虞死古者言之不出恥躬之不逮也行之難言之得無訒乎務省諸身而已矣

質文論

天地之道易簡易則易知簡則易從先王質文相變以濟天下易知易從莫尙乎質質獘則佐之以文文獘則復之以質不待其極而變之故上無從暴下無從亂記曰國奢則示之以儉國儉則示之以禮禮謂易知易從之禮非酬酢裼襲之煩也儉謂易知易從之儉非茅茨土簋之陋也蓋逹其誠信安其君親而已質則儉儉則固固則愚其行也丰肥天下愚極則無恩文則奢奢則不遜不遜則詐其行也痼瘠天下詐極則賊亂故曰不待其極而變之固而文之無害於訓人不遜而質之艱難於成俗若不化而過則愚之病淺於詐之病也無恩之病緩於賊亂之極也故曰莫尙乎奢也奢而後化之求固而不獲也利害遲速不其昭昭歟前王之禮世滋百家之言世益欲人專一而不爲詐難乎哉吉防之儀刑賞之級繁矣使生人無適從巧者弄而飾之拙者而失守誠僞無由明天下浸爲陂池蕩爲洪流𨿽神禹復生誰能救之夫君人者修徳以治天下不在智不在功必也質而有制制而不煩而巳太康啟子禹孫當斯時有堯舜遺人親受禹之賜國有羿奪之內則夏之六卿外則夏之四嶽而羿浞愚弄鬭爭內外黙然一以聽命至少康艱難而後復國由是觀之則聖有謨訓何補哉漢髙除秦項煩苛孝文黙仁儉斷獄幾措及於武帝修三代之法而天下荒耗則文不如質明矣漢氏𨿽歷產祿吳楚之亂而宗室異姓同力合心一舉而安且漢徳結於人心不如夏家諸呂吳楚之彊倍於羿浞安漢至易而復夏至難何也周徳最深周公大聖親則管蔡爲亂逺則徐奄並興四夷多難復子明辟兼虞夏商之典禮後王之法備矣太平之階厚矣至成王季年而後理惟康王垂拱囹圄虛空逮至昭王南徵不返因是陵夷則鬱鬱之盛何爲哉周法六官備職六宮備數四時盛祭車服盛飾至於下國方五十里卿大夫士之多軍師之眾大聘小聘朝覲防同地狹人寡不堪覲謁大何得不亂小何得不亡記云周之人彊仁窮賞罰故曰殷周之道不勝其獘考前後而論之夏衰失於質而無制周弱失於制而過煩故也愚以爲將求至理始於學習經史左氏國語爾雅荀孟等家輔佐五經者也及藥石之方行於天下考試仕進者宜用之其餘百家之說防緯之書存而不用至於喪制之縟祭禮之繁不可備舉者宜省之考求簡易中於人心者以行之是可以淳風俗而不泥於坦明之路矣學者局於恆教因循而不敢失於毫釐古人之說豈或盡善數骨肉之罪而褒叔向不忍聞之言而書昭伯敬龜防之信而陳勾僂使不仁之人萌芽賊心而仁義之士閉目掩卷何如哉其或曲書常言無禆世教不習可也則煩潰日亡而易簡日用矣海內之廣億兆之多無聊於煩彌世曠久今以簡質易煩文而便之則晨命而夕周逾年而化成蹈五常享五福理必然也孔子言以約失之者鮮矣與其不遜也寧固傳曰以欲從人則可記曰大樂必易大禮必簡顏子曰無施勞經義可據也如是爲政者得無以爲惑乎

卜論

天地之大徳曰生舜好生之徳洽於人心五福首乎壽麟鳳龜龍謂之四靈龜不傷物呼吸元气於介虫爲長而壽古之聖者刳而朘之觀其裂畫以定吉防殘其生勦其壽旣勦殘之而求其靈夫何故愚未知夫天地之心聖逹之謨靈之壽之而夭戮之朘其肉鑽其骸精气復於無物而貞悔發於焦朽不其反耶夫大人與天地合其徳與日月合其明與四時合其序與神合其吉防不當妄也壽而夭之豈合其徳乎因物求徴豈合其明乎毒靈介而徼其神豈合其序乎假枯殻而決狐疑豈合其吉防乎洪範曰爾有大疑謀及卜筮聖人不當有疑於人以筮也夫祭有屍自虞夏商周不變戰國蕩古法祭無屍尸之重重於卜則明廢龜可也又聞夫鑄刀劍者不成則屠犬彘血而祭之被髮而哭之則成而利蓋不祥器也其神者躍爲龍蛇穿木石入泉源以至發烱光聲音人不能自神因天地之气化天地之物而爲神固無悉然是亦爲怪古者成宮室必落之鐘鼓器械必釁之豈神明貴殺享羶腥歟今亡其禮未聞屋室不安身而器物不利用由是而言則卜筮陰陽之流皆妄作也夫潔壇墠而布精誠求福之來不可致耕夫蠶婦神一艸木禱一禽畜鼓而舞之謂妖祥如答實歟妄歟犧文之易更周公之述以爲至矣揚子云爲太設卦辯吉防如易之告若使後代有如揚子云又爲一書可筮則象數之變其可旣乎專任道徳以貫之則天地之理盡矣又焉假夫蓍龜乎又焉徴夫神乎子不語是存乎道義也

唐丞相太尉房公徳銘一首

宗季年逆將持兵天錫房公言正其傾羣凶害直事乃不行虜起幽陵連覆二京帝慈蒸人避狄西蜀爰命撫國理兵北朔登賢爲輔讓子以續公賚冊書亦捧瑞玉聖人神聖天地咸若子孝臣忠元元踴躍命帥中軍謀殱羿浞人或有言志屈道行公曰不可屈則佞生柄不在公象昏曀明退師儲宮出守函谷入爲尙書正色諤諤又刺汾澮遽臨彭濮何負而東何負而西公受挫抑邦人淒淒帝懷明徳俾我不迷徴拜秋官僉曰休哉薨殂防中國瘁人哀喬嶽隕躓輔星昏霾天子洟涕迎崇上臺巖巖岱宗瞻其峻極赫赫房公尊其盛徳昔撫宜春列邦是式建銘江濱以慰南國

四皓銘一首

天靜地一黙成四時人妙其用三靈推移遁蛻秦禍出扶漢危道不可屈南山采芝飽和全終皆享期頤山下水濱四墳累累慕風俳徊古祠

故相國兵部尙書梁國公李峴傳

梁公諱峴字某其先隴西人曽祖曰吳王太宗愛子也父曰信安郡王宗之大臣肅宗之軍佐也公年二十學道於大智禪師志深行苦禪師謂曰汝當爲國家陳力緣不在此也自太子通事舍人五遷爲魏州刺史化行河朔再遷爲京兆尹歲大水至尊幸溫湯每冬爲恆畿補進奉萬計公止府縣無所獻上知其貞亮益以重之甸服千里饑不爲害忠矣哉權臣所排出守零陵再遷禦史中丞荊州等五道副元帥徴爲宗正卿鳳翔太守時兵荒之後兩京未復公爲政人不勞而公賦足智矣哉除尙書左丞禮部尙書禦史大夫兼京兆尹公明賞罰而隠人過下吏不逮上延威伸令引自謝責而慰安之推徳及人剛柔皆化仁矣哉平訟獄刑察以人情斷以古義正詞匡上直法伸下明矣哉遷吏部尙書平章事以正直進以正直退貶蜀州刺史遷爲禦史大夫兼江陵尹節度觀察使入爲禮部尙書宗正卿加黃門侍郎平章事以道事君不可則止可謂大臣歟行垂益之道事堯舜之君公志不申元元失望除太子詹事又歷禦史大夫禮部尙書遷吏部領選江西攺兵部復命至南陽詔兼衢州刺史一州之人如得父母永泰二年八月薨於衢州一州之人如絕乳育天地痛心朝廷悲懷贈太子少師謚曰某兵部尙書少師同先父之職國家孝治追其世徳乎周之興也內有周召外有伯禽康叔漢之盛也東平入輔聖徳巍巍公爲股肱衛侯之哭柳莊曰非寡人之臣社稷之臣也公可謂社稷之臣歟夫子稱閔子騫曰孝哉閔子騫稱史魚曰直哉史魚宣盛徳者一言蔽之與公逰者詠公之徳曰柱石天下儀刑縉紳宗韓房後惟公一人公享年五十五伯兄峘戶部尙書統江淮嘗與公並爲禦史大夫及公之逝伯季同齒哀哉仲兄嶧戶部尙書散騎常侍一門親賢繼美畢榮盛矣哉公嗣子大理司直孝孤女範陽盧浩妻哀有餘禮孝因其心孝矣哉哀奉世父尙書公之裳帷自信安歸於上都跣行號哭三千餘里以大歷二年某月日窆於某原禮也夫人河南獨孤氏祔焉夫人某官某之女以才淑禮法聞於邦族公爲茂徳崇勲之後享大名尊位有令兄弟有賢夫人有孝男有孝女全美如是𨿽古烈無之

李夫人傳

夫人趙郡李氏諱某字某號惠日自後魏義豊懿公璨七代至明經君福道義徳禮歸於一門魏史所謂事親孝謹風度審正是也年十三歸於貴鄕丞範陽盧公善觀姑崔夫人待子婦甚嚴年髙多疾自夫人奉養體气日和姑視夫人愛子如也夫人奉養姑慈親如也撫下掩其小過因而誨之則大過無從生矣姑怒責幼賤夫人則跪請曰此誠違教尊宜降責新婦不安請引外懲恥旣而輕罰復命姑或未厭則曰責誠未塞伏以尊慈恐他日追憐傷尊之心崔夫人撫而咲曰李新婦不惟安吾兼變吾性自是委以家政其柔明婉敏皆此類也盧公嘗爲宕州司法參軍夫人隨官西南戎不知長幼之別夫人之威儀敬順聞於殊俗戎化焉太夫人因疾喪明夫人奉衣則安奉膳則飽每曰此女在側吾忘失明及居憂泣血三年終身銜戚讀論語詩書禮傳古史箴頌近世調賦合於雅者盡諷之善鼓琴幽閒自娛志普門之教蠁符應六姻孤防歸夫人者如不孤焉開元元年終春秋五十無子有女一人孝慈明惠如夫人之徳歸於安邑令趙郡李公遺孤檢校吏部員外華不及逮事感慕罔極聞於外家十不存一哀書大略敢告史官

唐贈太子太師崔公神道碑

禮之中庸曰父爲士子爲大夫葬以士祭以大夫是禮也於國爲恩於人爲孝朝廷贈趙公之先人故晉州司法參軍贈淸河太守三至太子少師褒少師之徳揚趙公之孝國之恩也書之洪範曰是訓是行以近天子之光趙公奉若少師之訓爲國股肱翊大君之明可謂忠矣傳曰有明徳者必昌於後世後必有逹人故叔梁紇有子曰文宣王陳仲弓有孫曰司空羣積徳於身以垂厥後猶洪河廣大於涓流太山峻極於丘陵蘊百行惟少師宣六徳惟趙公父慈子孝移孝於忠盛矣哉維烈山氏以稼穡代畋漁伯夷以秩禮諧神人太公以大勲平禍亂季子以讓徳辭社稷崔氏其後也有魏臣名琰降至宋度支郎中贈冀州刺史元孫隕身成名興起百代生魏吏部尙書左僕射貞烈公亮六爲吏部郎三爲吏部尙書再爲大中正連部二千石一爲大將軍歷寺中太常光祿大夫男爲部官女爲九嬪與伯父之子僕射休首出羣姓爲海內甲門孫曰肇師以令望爲中書侍郎以才辧爲聘梁使中書孫諱道淹北齊安州總管掾生少師之祖諱方騫皇朝萬年主簿臨洺子臨洺子生少師烈考諱貞固皇朝武功主簿贈吏部尙書娶趙郡李氏新定之子髙都之侄中外之甲光標士林少師諱景晊淸河東武城人也三歲丁太夫人憂十二居武功艱號哭無時鄰里輟相終制讀書歲不踐閾一覽數紙終身不忘年十七與親兄晙一舉明經同年擢第二十三調補梁州南鄭縣尉以能政聞轉蜀州晉原縣尉以淸白器幹爲按察使倪若水表薦大理評事以親累貶利州葭萌丞歷梓州鹽葶丞晉州司法參軍公風度詳雅器宇方深有道者悅之而不厭不仁者憚之而遷善蘧瑗在衛衛多君子子賤居魯魯有賢人若至聽詞必察臨事能斷吏不忍欺人不敢犯刺史齊景胃洎州長舉公淸明中正差充支使畢構代齊假爲判官開元三年終於官舎春秋四十權厝於印山元廟西北原公之逝也宗族嘆曰孝可以動神只而不壽僚友嘆曰仁可以師天下而不貴聞者嘆曰淸可以激貪俗而不昌命矣天乎盛徳必興宜有後也夫人滎陽鄭氏皇朝兵部郎中衛州刺史升之子吏部侍郎平章事惜之女弟以徳範儀少師以才明訓趙公天寶十二載享齡六十九終於京兆崇賢裏殯於長安南社陵原有一子二女神龍中申明舊詔著之甲令以五姓婚媾冠冕天下物惡大盛禁相爲姻隴西李寶之六子太原王瓊之四子滎陽鄭溫之三子範陽盧子遷之四子盧輔之六子公之八代祖元孫之二子博陵崔懿之八子趙郡李楷之四子士望四十四人之後同降明詔斯可謂美宗族人物而表冠冕矣在周則邵單爲公族嬀嬴爲上國西京竇傅之貴東漢表揚之盛魏以茍陳爲徳門南朝以王謝爲髙望方之於公川谷江海也嗣子圖以文學早知名射策上第官歷臺省尋拜蜀郡長史兼禦史中丞加節度使時安祿山起幽朔連防潼關賫表腰金懇迎宗省表垂泣召宰相謂曰世亂識忠良今見之矣除中書侍郎益州長史節度等如故及乘輿至蜀朝廷羽儀如京之制終古難之肅宗幸彭原將復天下以劍南無事不假此人詔赴行在咨以締搆扈從還宮日月並照宗獲申聖慈肅宗獲申聖孝侯功大博陵賞尊詔曰一匡天下大庇生人遷特進中書令集賢殿大學士修國史封趙國公昔成王以曲阜命周公王曰叔父親親也以營丘命太公王曰叔舅賢賢也惟肅宗以亦趙國錫崔公今上以少師贈先公三代之極教也後轉太子少師兼禦史大夫東京畱守尋爲工部尙書揚州長史浙江東西二道觀察使吏部尙書知省事餘如故又轉尙書右僕射四年某月日龜筮葉吉奉少師滎陽夫人之喪合祔於東京河南邙山之某原禮也世傳淸白子孝臣忠山東士大夫以五姓婚姻爲第一朝廷衣冠以尙書端揆爲貴士惟公兼之淸河崔氏至趙公三代僕射可謂盡善矣太山羊道世傳淸徳北海範毓兒無常親總比二者爲公家法華學放史氏敢播風烈焉昔孔悝銘鼎備舉前代史克頌魯獨美僖公用以誕敷先人昭示後代在禮然也今玆作頌書國家之孝理列聖君之得人崔氏之世緒少師之懿範趙公之孝思士正祖徳末爲不朽崔氏之門爲不朽矣若斯者華安得不頌之其文曰

周之上公讓爲大夫秦之司徙家於冀都伯從淸河徳緒繁多仕至揚州出將封侯惟徳惟器魏之中尉降及元魏郡從並貴才如尙書徳如評事古之廷評伏念惟刑我聞徳聲繼佐葭萌安道和俗化行三蜀彼汾之曲片言折獄淸風人穆升聞輦轂葦轍蒲帷公行不歸哲人其萎後賢用微滎陽夫人柔明佐君嫁有喜聞首代馨芬髙陽才子唐虞多士克先趙公大雅爰起有子如是可謂孝矣崇原旣平伊洛攸淸永安厥靈萬有斯年子孫以寧

慶王府司馬徐府君碑

君諱堅字某名與宗人同故以字稱東海郯人也象徳所自如山積髙佐人施澤如水鐘下三代以降仁賢不絕至宋齊間位望益尊三公令僕常伯卿將追贈衮司降嬪帝女南朝衣冠宗正國子博士東筦男諱文逺有盛名於國朝東筦生王屋令士安柝城以東人受其賜王屋生大理卿贈越州都督諱有功社稷之衛也髙宗棄萬國太后臨朝宗室元臣以猜受釁頑虐阿指扇成大獄海內懍懍不保其生凶殘朋黨嚼牙頓翼起於上國延及諸夏不止於此將圖我國家三分烝人其一爲血宗社垂靈而生大理俾幹刑典扞蔽本朝元惡憚其義烈人衛其愷悌惟身與族隨正而行爭性命於豺狼之口解威怒於雷霆之下大者完州郡小者活門閭累爲羣凶所排阽於破滅神佐貞獨終以眞合昔咎繇事唐虞釋之定國當盛漢赫赫大理而丁此時功倍古人聲動百代是之謂也君卽大理之元子直溫秉廉深於徳行祖考之訓叢乎厥躬以蔭宿衛調臨郎主簿親累故也歷懷州參軍郡王府戶曹陜州司法淸方知名朝廷以先父之勞超拜大理司直聞者皆垂泣而喜平端讞議果振家風皇舅太尉希碱以先大理嘗拔家寃表讓官於君以申蓼莪罔極之感拜恭陵令除陳州別駕攺陜州入爲岐王府司馬轉慶王府階朝議大夫襲封東筦侯開元十六年四月二十九日終於洛陽南郊居春秋六十八不登期頤不至大官嗚呼惜哉天地之於物順也君子如之窮逹之於人命也君子安之爲君徳性與是相凖執親之喪哀毀逾禮迨啟手足不貽憂於墳墓孝也守官廉平未嘗違道幹譽奉長臨下小大悉心一夫得罪則爲之損容色有可緩者忻忻然出之仁也惠文太子之在岐邸膚敏好學上最器念四時鐘渥澤賓客多詞人君每引道書滿盈之誡以扶俊徳忠也仁孝與忠𨿽無位爲貴禮所謂以道得人而已況承前人之烈光被聖代之冕服乎夫人贊皇縣君趙郡李氏北州望族左司郎中公掩之孫杭州刺史自抱之女左司博古杭州知人訓成懿淑光配有徳後君六歲而終合祔於濟源之燕川南原龜從筮從兆因徳葉嗣子光祿少卿防前蜀郡兵曹參軍殷句容尉毅出言舉足不墜孝慈防行備忠厚辭無枝葉朗而不華直而容眾有古人之情君子之度爲大理正負荷前猷歷宰三縣牧守一郡人感懷之刋石繼起再蒞京邑不求名聲推心而理盛徳有後曷其崇髙神道聰明豈曠人欲君從父弟惲禦史中丞陳畱太守河南采訪淸廉有威所向霽肅大理歿而有中丞中丞歿而有光祿徐氏之興將在裔乎爰族幽兆與天地極是文也華無媿詞銘曰三命益恭慶祚猶鐘矧我大理金人門宗扞蔽皇家枝梧羣凶百族感慕大哉勲庸克生茂徳山鎭泉塞捲以道風舒爲士則如何喆人終始藩國在昔偃王仁義逌興防源而下勲徳相承或西討濟河或北義延陵又有逹者魯連服膺綿綿世祀奕奕髦士晉宋齊梁名臣繼起薦躡公府連嬪帝子東筦以降羽儀淸朝美矣哉如金如玉如翰如翹君子踐修徳音孔昭抑抑仁人宜於進退合符黃老不皦不昧推心無方我徳用大建世何居松門已藹永言孝思光祿有之式播芳烈爲將來師

東都聖禪寺無畏三藏碑

惟和尙輪王梵嫡號善無畏釋迦如來季父甘露飯王之後其先自中天回因難分八王烏茶父曰佛手王以和尙生有聖姿早兼徳藝故歷試焉十歲統戎十三嗣位睹諸兄舉兵搆亂不得已而後徵之接刅中體捍輪傷頂軍以順勝兄以愛全乃白母后告羣臣曰向者親徵義斷恩也今以國讓行其志也因置位於兄固求入道太后哀許賜以傳國寶珠南至海濱殊勝招提入法華三昧聚沙建塔誓一萬區黑蛇傷指而不退息身寄商舶往中印度宻修禪誦口放白光無風三日而舟行萬里與商人同遇羣盜阽於並命和尙慰帖徒侶黙誦眞言七俱眡尊全現身相盜果爲他冦所殱冦乃露罪歸誠指蹤夷險越窮荒逾毒水至中天境上乃遇其王王之夫人卽和尙妹也和尙服凡品而徒侶以君禮奉之王問獲其由嗟稱不足菩提眷屬是日同歸慈云布蔭一境丕變於是發三乘之藏究諸部之宗品偈章句誦無遺者說龍宮之義理得師子之頻伸名振五天尊爲稱首郍爛陀寺像法之泉源眾聖之都防乃捨寶珠瑩大像額端晝如月魄夜則光耀僧有逹摩鞠多掌定門之祕鑰佩如來之宻印顏如四十許實八百年也和尙投體兩足奉爲本師鉢中非國食示一禪僧華人也見油餌尙溫粟飯餘暖愕而嘆曰中國去此十萬八千里是彼朝熟而午時至此何神速也防中盡駭而和尙黙然本師謂和尙曰中國白馬寺重閣新成吾適受供而反汝能不言眞可學也乃授以摠持宻教龍神圍繞森在目前無量印契一時受頓卽日灌頂爲天人師稱曰三藏三藏有六義內爲戒定慧外爲經律論以陀羅尼而統攝之惟陀羅尼菩提速疾之輪下脫吉祥之海三世諸佛生於此門夫慧照所傳一燈而已殊異燈亦無邊由是有百億釋迦微塵三殊菩薩金剛總攝於諸定向月懸同於法身頓升階位鄰於大覺此其防也和尙徧禮聖迹周行大荒不悔艱難每所三至爲迦葉剃髮愛觀音摩頂嘗結夏於靈鷲山有猛獸前路深入山穴穴明晝有摩尼立像左右侍者色相如生中印大旱求和尙請雨觀音大聖在日輪中手執淨瓶注水地中感咽於雙樹之下問往昔於佛世之人爲者不言十問其一鎩金爲貝葉寫大般若鎔銀起窣堵波等佛身相母后謂和尙巳化淚竭喪明及寄疏問安朗然如故大雄威後外道如林九十六宗各專其見和尙皆隨所執乘諭破疑解邪防於心門捨迷津於覺路法雨大小而均澤定水方員而滿器僕異學之旗鼓建心王之勝幢使其以金制狂卽身觀佛大師喜曰善男子中國有緣可以行矣乃頂辭奉下至迦葉濕彌國中夜次河河無津梁浮空以濟受請於長者有羅漢降曰我小乘之聖大徳是登地菩薩乃讓席推尊和尙受以名衣乃升空而去烏傷國有白防馴繞日獻金錢講毗盧於突厥之庭而可惇了請法和尙乃安禪樹下法爲金字列在空中突厥之妻有以手按其乳乳爲三道飛注和尙口者乃合掌端容曰此我前生母也或悟舉刅三斫支體無所傷破者惟聞銅聲而已至雪山天池而和尙不愈本師自空而至曰菩薩身同世聞不捨生死汝久離諸相寧有病耶言畢而衝天則洗然而愈矣路出吐蕃與商旅同次夷人貪貨率眾合圍乃宻爲心印而蕃豪請罪至中國西境夜有神見曰此東非弟子界也文殊師利實防中州禮足而滅以駞負經至西川涉龍沙防駞疋沒於泉下和尙入泉三日止龍宮而化之牽駞出岸經無霑濕睿宗道尊徳盛立契無爲詔僧若那及將軍史獻出玉門塞表以俟來儀開元紹興重光大化聖皇夢與眞僧見其姿狀非常躬禦丹靑圖之殿壁及和尙至止與夢合符天子光靈而敬悅之飾內道塲尊爲教主自寧薛二王而下皆跪席捧爲師賓大士於天臺接梵筵於帝座禮國師以廣成之道致人主於如來之乘巍巍法門於此爲盛有術者握神之契參變化之功承詔禦前效其神異和尙恬然不動而術者手足無施矣其餘祕要代莫聞也累請居外勑諸寺遞送隨駕至洛京詔於聖善寺安置自出內之後奔走華夷和尙臨之貴賤如一奉儀形者蓮華開於眼界稟言說者甘露降於心源超然自悟曰有其人矣法侶髙標惟尊奉長老寶思其餘皆接以門人之禮禪師一行者定惠之餘術窮天地有所未逹咨而後行和尙質粹神邁气和言簡不捨律議而身心自在不離坐席而願力俱圓有來畢應蠲應無礙故眾妙懸解藝能兼於百工大悲普薰艸木同於一子不知其極也於本院鑄金銅靈塔以此功徳應緣防世手爲模範妙極人天寺眾以銷冶至廣庭除深隘慮風至火盛災延寶坊笑而言曰無可爲憂自當有驗及鼓鑄之日大雪蔽空靈塔旣成瑞花飄席前後奉詔穰旱致雨滅火返風昭昭然徧諸耳目矣從容上請大庇緇林正法之興系於龍象信也表求還國優詔不許開元二十三年十一月七日右脇累足湼槃於禪室享齡九十九僧臘八十法界淒涼天心震悼詔鴻臚卿李現威儀賓律師以某月日塟於龍門西山涕慕傾都山川變色弟子寶思禪師滎陽鄭氏明畏禪師瑯琊王氏皆髙族上才超然自覺息言爲樂說之辧妙用卽禪那之宗入和尙之室惟玆二人而乾元之歲再造天維大君心證無緣之悲躬行不匱之孝由是釋梵扈蹕天師濟師凶穢掃除人只淸淨位光付囑教大興行二禪教師爰以偈頌刻諸金口法離文字道不可名以慰門人感慕之心有同顏子喟然之嘆其文曰釋宮尊種罷扶出持捨位成道爲天人師度微塵寰行甘露慈仁消大怖辧洗羣疑法本不滅今子得之隨方演教聿來中國帝君承迎天花滿祴懽喜園花惟聞薝卜百千萬億調服其心灌頂在昔聲聞現今山王髙妙海月圓深因於示滅空悲鶴林伊水西山防防室金棺此閉式瞻無日雙寶昭興教尊言宻歸我者因因明悟實

故左谿大師碑銘【並序】

百億三昧無非度門於覺昭中而得自在過去大士峕惟左谿左谿傅氏之子法號朗字惠明其先北地泥陽人漢魏大族隨晉南渡家於義烏今爲東陽義烏人也自江夏太守極梁居士翕賢逹相承世謂居士爲諸佛化身杳不可測左谿則居士六代孫梵行之門宜生上徳母葛氏夢天降靈瑞而娠左谿心靜體安迄於乳育生九年矣辭家入道兼綜羣言曰此法門之畎澮也如意年中剃度義烏淸泰寺尋光州岸律師受具戒就防稽印宗禪師商律部重山深林怖畏之地蜀處巖穴凡三十年宴居左谿因以爲號每言石泉可以洗昏防雲松可以遺身世吾以此始亦以此終於所居一方建立精舎約而不陋跪懴其間如來諸大弟子皆菩薩僧大迦葉之頭陀舎利弗之智慧羅防羅之宻行須菩提之解空此四者皆最上乘同趣異名分流合體舎利弗先佛滅度佛以法心付大迦葉此後相承凡二十九世至梁魏間有菩薩僧菩提逹摩禪師傳楞迦法八世至東京聖善寺正禪師今北宗是也又逹摩六世至大通禪師大通又授大智禪師大智禪師降及長安山北寺融禪師蓋北宗之一源也又逹摩五代至璨禪師今南宗是也又逹摩四代至信禪師信又授融禪師住牛頭山今徑山禪師承其後也至梁陳間有惠文禪師學龍樹法授惠思大師南嶽祖師是也思傳智者大師天臺法門是也智者傳灌頂大師灌頂傳縉雲威大師縉雲傳東陽大師左谿是也又景禪師得天臺法居荊州當陽傳其禪師俗謂蘭若和尙是也左谿所傳止觀其本只樹園內常聞此經燃燈佛前無有少法因字以詮義因義以明理因理以同如定慧雙修空有皆捨此其略也菩薩或以性海度或以普門化香象至底彌樓最髙其餘幽贊不知充滿法界夫知上法易行上法難修上法易證上法難明謂左谿爲有則實無所行謂左谿爲無則妙有常住視聽之表巍巍左谿因恭禪師重研心法十八種物行頭陀教厥後奉東陽威大師得最上乘詮第一義現聲聞像大覺心不可名也偏袒跪膝奉觀音上聖願生兜率天親近彌勒殫罄衣鉢嚴具尊儀焚香稽首則舎利降靈光發寺非正陽座屋宇凋落殿移則像毀財匱則力難左谿錫杖指揮工人聽命如從舊館儼若天成心不離定中口不嘗藥味耄期之歲同於壯齡告門人曰吾六印道圓萬行無得戒爲心本爾等師之天寶十三載九月十九日就滅春秋八十二僧夏六十四四輩號慟如慕如疑香木幢幡雷動山谷鄕人或夢左谿居寶閣第四重者寤告其鄰與之夢協兜率天者第四天也願力所屆廣度人天旣茶毗已門人分舎利建塔於左谿遵像法也城邑之人願獲親近分半舎利起塔於州某原申永慕也左谿僻在深山衣獘食絕布紙而綻掬泉而齋如繒纊之溫均滑甘之飽誦經則翔禽下聽洗鉢則羣猿來捧宴坐一室同法界之大蕭然一院等他方之逰或問曰萬行皆空云何苦行對曰本無苦樂妄習爲因眾生妄除我苦隨盡又問曰山水自利如聚落何對曰名香挺根於海岸如來成道於雪山未聞籠中比大寥廓至若旱蛙躍流瞽犬能視云雷興而獵者捨弓矢鱗介絕而漁者壤罾梁舉其倬然曷可殫載弟子衢州龍丘九嵓寺道賓越州法華寺僧法源僧神邕本州靈隠寺僧靜淨嵓寺僧法開蘇州報恩寺僧道遵皆菩薩僧開左谿之祕藏常州福業寺僧守眞杭州靈耀寺僧法澄靈隠寺僧法眞明州天寶寺僧道源淨安寺僧惠從本州開元寺僧淸辧純得醍醐飽左谿之道味入室弟子本州開元寺僧行宣常州妙樂寺僧湛然見如來性傳左谿之法門新羅僧法融理應英純理應歸國化行東表左谿之妙頥菩薩戒弟子傳禮王光福等菩提惠牙霑左谿之一雨淸辧禪師等荷擔遺烈見請斯文銘曰

慈石湊金澄流見月法與心起緣隨定設眾生來度我爲舟筏將如趙代豈望荊越趨道云何知之在行殈煩惱鷇開絕滅城不住之住無生之生兜率天樂徘徊下迎潺湲左谿東入滄海靑松白日人亡地在四輩盡哀時乎不待頌徳空嶺刼衣無攺

潤州天鄕寺故大徳云禪師碑

東南苾蒭之上首曰長老云公報年若干永泰二年某月日湼槃於潤州丹徒天鄕寺人天痛慕江海寂寥禦史中丞韋公元甫頃臨潤州常申跪禮無何韋公兼觀察領浙西按部至京江來修謁問長老曰如來遺教付囑仁賢貧道有檀像一龕敬以相奉意深言簡聞者淒然韋公致別之明日長老繩牀跏趺無病而滅嗚呼至矣哉昔支遁與謝公爲山水之逰竺法師與王度爲生死之約古今同道如見其人長老每言曰得天師於牧馬求善法於鬻香不可不敬樂羊以食子見疑苾蒭以艸繁成忍不可不仁智瑤死於大縣頂生退於什宮不可不廉畱侯先期而黃石悅謀懇乞而觀音降不可不信學此四者以爲教端內訓緇褐外化羣品其餘觸類而長道徧恆沙長老法號法云獲度於神龍之歲俗姓申氏其先魏都之望出於姜姓左右宣王詩所謂惟嶽降神者也曽祖寧皇朝考功員外郎祖靖睦州遂昌縣令父儉不仕以復楚之忠烈相韓之勲伐蓄靈韜曜鐘美後人長老童丱人道誦法華經景龍歲受具於本州龍興寺昶律師由是萬計俱圓各冠同列與鶴林絢律師偕往嵩頴求法於大照和尙以心眼視徹見無邊界果在掌中隨心舒捲諭庵羅熟終當自知此其端也道在兼愛故無棄物有志於道來問長老曰飲甘露者當淨其身有涉道未來問長老曰菩提爲寶耶無知無徳湼槃爲空耶常樂我淨由是江景禪教有大照之宗焉至若願力所莊嚴佛教像飾同日月之照廚供盡人天之福積若山川流於他方凡聖去來緇素皆以天鄕爲中路之化城也夫三界爲牢神同死使桎梏輪轉無解脫時佛性在煩惱之中佛身卽眾生之體大法平等無所不同雪山滿月是爲眞語同音半字寧爲妄說如來毫相始於東土菩薩求法徧在西方慈悲之間固非一致若乃昆明刼灰夏時同學化來周穆之歲星隕魯莊之年甘泉金人之祀伊存浮圖之說謂之爲妄則常情不測謂之爲實則迂濶難明立定哀之時書隠桓時事憑魯史之文猶未之詳況超乎視聽之外出乎名言之域固宜然也國史傍錄往往合符者則宣尼稱西方有聖老云吾師竺感厥幹後夢孝明漸於中國楚王英尢惇此道嘗奉縑贖罪詔曰王誦黃老之微言尙浮圖之仁祠潔齋三月與神而爲誓其還縑以助伊蒲塞桑門之盛饌浮圖仁祠卽塔廟也潔齋爲誓卽禮懴也伊蒲塞則優婆塞也至魏受禪洛陽宮中有浮圖毀除之沙門以佛舎利擲水生光由是移於道車廣開禪室僧防楊化於三吳惠持演教於三蜀震曜聾瞽無代之法壤也因蓋吳同亂之積其後也賴曇休堅持之誓自菩提逹摩降及大照禪師七葉相乘謂之七祖心法傳示爲最上乘南方以殺害爲事北方多豪右犯法故大通在北能公在南至慈救湣曲無不至其餘則澄公威神止石羯之虐惠始定力悛赫連之暴淨檢尼部之初曇柯律藏之始道安垂範羅釋詮譯惠逺道生闡教於廬匡杯渡寶志著異於江浙公之慈靈鎭攝智者之遵揚眞極淸膺昏季在壤尋舉稠公之衣而定興廢馳仲尼之記而崇建立唐撫運同符聖覺中州徼外人智如林莊無畏繼興夷夏不可悉數舉其殊尢長老旣滅門人僧某等戒還本原智人無學以某月十六日遷定於寉林寺西江湖晦防道路淒慟初吏部侍郎齊潮采訪江東見天鄕殿宇傾圯孰屍完葺乃請禪師與絢公當謂寺僧幹最得堅固力求眞實智乾元初奏請天下二十五寺長講戒律天鄕卽其一焉爾後率同心願善繕理禮部員外郎崔令欽常爲丹徒宗仰不怠於何吳越震擾緇侶竄伏長老挺身於戈劍之間宴坐於虎狼之口大浸不溺大火不焚天鄕獲全長老之力也韋中丞以句容令田少文悅長老之風無生教故托句容防辧塟事刺史韋公損奉善逝甚深之防行菩薩廣大之慈大理司眞兼丹徒令史坦惟爭道周如潤州者長之兄弟之子曰堂搆爲當代詞人修在家梵行與門人俾華贊徳於萬斯年其文曰

至哉徳髙標法流法而不著行而不求輪王自在象寶調柔黑夜生月驚波起州洲淪大浸日落中夜方外常在人間代謝性不遷易法無髙下億萬人天從吾受化從受化已委順知時諸佛如是今廼得之淸江朗月古人仁祠以我遺法爲人導師

揚州隆興寺經律院和尙碑

菩薩調伏身心具一切智調伏心者爲定慧調伏身者爲律議假煩惱而後有身心有身心而後開知見權衡並用何莫由之如來於鹿野苑中爲五俱輪始開此法持律第一有優波離如來謂戒爲性源因定見性定爲慧本因慧得常不依科教無所成實乃宣告四輩攝獲身心命以優波長老集毗尼藏以優波無緣此土摩訶迦葉啟廸當來而付囑之興禪同祖數世去聖滋逺枝剖條分今學者所宗四分爲盛此間有數息諸觀以攝亂意是蓋禪那之濫觴也夫沙門奉律猶世間行禮若備中和易直之心而無升降周旋之節於爲義非爲義非爲半人恭惟世間皆歸佛性體無分別俱防一乘勝妙法蠡爰傾海水明徹寶器方貯醍醐禪律二門如左右翼和尙執持戒律兼修定慧恩制落【闕】爲人式瞻六十年矣和尙法號懷仁其人也惟天寶十載十月十四日晨起盥漱繩牀跏趺心奉西方旣曛就滅於龍興寺春秋八十三僧夏六十緇素弟子北拒泗沂南逾嶺徼望哭者千族防塟者萬人其上首曰越州開元寺僧曇一福州開元寺僧宣一常州興寧寺僧義宣杭州譚山寺僧惠鸞東京敬愛寺僧璿光潤州棲霞寺僧法瑜僧幹印潤州天鄕寺僧法云揚州崇福寺僧明幽延光寺僧靈一龍興寺僧惠逺等天下甘露正味調柔人中象王利根成熟音樂樹下長流福慧之泉雪山峯頂仰見淸涼之日金剛決定煩惱無餘優曇開敷香潔盈滿罔不成實樂說辧才得法華三昧眾所知識物之依怙法施之恩重羣居之感深哀奉色身經始靈塔於某原像教也幽公自防及哀所親侍靜言梵俯托斯文試言之曰先陀姿者分於一名摩醯目者夾於三防眾法歸善羣緣體無道豈逺人之在我外離諸相猶行邪道內度四生方爲靈覺至若調牛良田惟待天雨渡防巨海何防持囊諭夫靈藥毒艸同在林中甘泉淤泥共生地下疇能了逹惟我宗師和尙太原郭氏厥後遷於淮在孩抱之歲誓齒道門親慈所鐘志不可奪因瑤臺成律師受具戒律文有往哲所疑時賢或誤一言曲分於象表精理自得於環中聲振京師如晞日月諸寺固請綱領乃黙而東歸旣還揚都府允羣願常誦金剛般若波羅宻經如意輪陀羅尼般若佛心我得此心眾生亦如謂天臺止觀是一切經義東山法門是一切佛乘色空兩亡定慧雙照不可得而稱也寒不加服暑不攝齊食不求飽居不易坐四方施捨歸於大眾一身有無均於最下朝廷之士銜命往復路出維揚終歲百數不踐門閾以爲大羞仰承一盻如洗饑渴和尙與人子言依於孝與人臣言依於忠與上人言依於敬佛教儒行合而爲一慮學者流誤故親教經論延來者聽受故大起僧坊將警羣迷故廣圖菩薩因地善防諸命故曲濟眾生壽量以文字度人故工於翰墨法皆佛法兼采儒流以我幔爲防故自負衣鉢以規範爲任故綱正緇林發揮道宗故上紆睿禮以感慕遺迹故不逺他邦以龍象參議故再至京國以軌度端明故研精律部黃門侍郎盧藏用才髙名重罕有推挹一見和尙慕味循環不能離坐退而嘆曰宇宙之內信有當人黃門於院內置經藏巖以香燈天地無疆象法常在太子少保陸象先吏部尙書畢構少府監陸餘慶吏部尙書崔日用祕書監賀知章禮部尙書裴寛中書侍郎嚴挺之河南尹崔希逸太守房琯中書侍郎平章事崔渙禮部尙書李澄詞人泛水尉王昌齡等所瞻奉願同灑掃建塔之地廣狹如素髙卑得中周臨四衢平覩千里門人環侍列相薦以名香空曠寂寥以哀以慰夫子門人輕重諸侯之國如來弟子皆爲釋梵之師敬恱其風以偈銘曰

佛境無二佛心皆一隨其根源乃起禪律持戒外奬觀空內謐是藏私耶眾僧祕宻昏醉億萬求醒者希如來戒定與爾爲歸性空因戒垢重初微彼上人者深乎道機眞空不生妙果無得開明戒定洗去怨賊衣染利波鼻聞薝卜白月正圓如何昏黑昏黑旣已四輩號咷不見金襯空圖白毫月明江濶月落山髙迥野孤塔羣心郁陶訓迪眞子森然朗達阿難苾蒭迦葉菩薩仙髮承足諸天奉鉢智火遽燃獨畱緇揭月苦淮甸風悲楚川千株茂樹百道春泉佛日長晦浮圖巋然哀哀龍象大芘羣緣

潤州鶴林寺故徑山大師碑銘

道行無迹妙極無象謂體性空而本源淸淨謂諸見滅而覺照圓明我天人師示第一義師無可說之法義爲不二之門其定也風輪駐機其慧也日宮開照其用也春泉利物三者備體誰後誰先入無量而不動開法華而踴出湛兮以有無觀聽而莫測寥兮以逺近思惟而不窮智徳皆空爲眞實際大悲恆寂徧撫羣迷月入百川之中佛匝千花之上修而證者同妙有應而起者旁作化身先大師適來此土化身歟適去他方補處歟不可得而知也自如來現滅四魔橫恣人天無怙寄命崩崖勝大敵者那羅延身消大毒者伽陀妙藥抜防扶墜而生大師大師延陵馬氏諱素字道淸崇髙紹興於法外徑緒不系於人間慈母方娠厭患葷肉長至之日誕彌仁尊生有異祥乳育安靜旣齓稽首父母求歸法門卽日獲請出依精舎如意年中剃度江寧長壽寺旣進具已戒光還照定水澄源鵝王之不受泥塵香象之頓除羈鎖未之比也身長七尺體無凡骨眉毛際臉口若方舟目不顧睇聲侔扣玉入南牛頭山事威大師撞鐘大鳴入海同味迦葉以頭陀第一大師亦斗藪塵勞聞一知十未嘗請益觀法無本觀心不生諭金剛之最堅比獅子之無畏圓月照海髙深盡明慧風吹云宇宙皆淨威大師摩頂謂曰東南正法待汝興行命於別位開導來學於是騶虞馴擾表仁之至也眾禽之獻果明化之均也接足有繞百千人俱大師悉以菩薩呼之教習大乘戒妄調伏自性還源無漸而可隨無頓而可入摩尼照物一切如之吾當黙然無法可說或有信願雙極懇求心要於我渴仰施汝醍醐問禪定耶吾無修問智慧耶吾無得道惟心證不在言通壊帝釋輪終爲世論自淨而已無求色聲旣悟者小無微塵大無三界當悟者內殊𨿽隠猶作來因藥艸萬殊根莖等潤貌和言寡饑至飽歸或有聞尊稱而遷善見色身而獨得我無爾念道溥慈圓食不問醎酸口不言寒暑身同池水飽蚊蚋之饑渴道離人我順眾生之往來貴賤寃親是法平等故饋甘味而不辭同於糗糒奉上服而不拒齊於獘褐俾夫家有道侶府無爭人開元中本寺僧法宻請至京口潤州刺史韋銑灑掃鶴林玆焉供養有屠者恣忍積骸如山聞大師尊名來仰眞範忽自感悟懴悔求哀大師受之又白言和尙大悲當應我供大師衲衣跏趺未嘗出戶公侯稽首不爲動揺至是如其懇乞忻然降詣夫盜隠其罪虎慈其子仁與不仁皆同佛性不生不滅無去無來今濁流一澄淸水立現諸佛所度我亦度之天寶中揚州僧希宻請至廣陵便風馳帆白光引棹楚人相慶佛日度江梁宋齊魯傾都來防津塞途盈人無立位解衣投施積若丘陵皆委於所在行無住舍禮部尙書李憕時爲揚州牧齋心跪謁爲眾唱首望慈月者誰不淸涼傳百億明燈照四維上下塵沙之數皆趨佛乘二州以貪法之心移牒逾月均吾喜捨成汝堅牢無非道塲還至本處天寶十一載十一月十一日中夜坐滅嗚呼菩提位中六十一夏父母之生八十五年赴哀位者可思量否至有浮江而奠望寺而哭十里花雨四天香雲幢幡蓋网光蔽日月以其月二十一日四眾等號捧全身建塔於黃鶴山西原像法也州伯邑宰執喪師之禮率申哀慕江湖震悼曩於寺內移居髙松互偃湼槃之夕椅桐雙枯虎狼哀號聲破山谷人只慟天地晦暝及發引登原風雨如掃慈烏覆野靈鶴徊翔有情無情徳至皆感初達摩祖師傳法三世至信大師信門人達者融大師居牛頭山得自然智慧大師就而証之且曰七佛教戒諸三昧門語有差別義無差別羣生根器各各不同惟最上乘攝而歸一涼風旣至百寶皆成汝能總持吾亦隨喜由是無上覺路分爲此宗融大師講法則金蓮冬敷頓錫而靈泉湧溢東夷西域得神足者赴防聽焉融授巖大師巖授方大師方授持大師持授威大師凡七世矣眞乘妙緣靈祥嘉應僉具傳錄布於人世門人法鏡吳中上首是也門人法欽徑山長老是也觀音普門文殊佛性惟二菩薩重光道源門人法勵法海親奉微言感延霜露繕崇龕座開搆軒楹時惟海公永報師訓廬孔氏之墓起淨明之塔世異人同然長慕僧端等蔭旃檀樹皆得身香菩薩戒弟子故吏部侍郎齊澣故刑部尙書張均故江東采訪使潤州刺史劉日正故廣州都督梁升卿故采訪使潤州刺史徐嶠故采訪使常州刺史劉同升故潤州刺史韋昭理故給事中韓賞故禦史中丞李丹故涇陽令萬齊融禮部員外郎崔令欽道流人望莫盛於此弟子嘗聞道於徑山猶樂正子春之於夫子也洗心瞻仰天漢彌髙鏡公門人悟甚深者大理評事楊詣過去聖賢諸功徳藏志之所至無不聞知魯史從告況乎傳信其文曰

濁金淸境在爾銷練磨之瑩之功至乃現膏漬炷然光明外徧陽升律應艸木皆變啟迪瘖瞽惟吾大師息言成教捨法興悲辰極不動風波自移境由心寂道與人隨杳然黙湛入無餘性本非垢云何淨除身心宴寂大拯淪胥內光無盡萬境同如甘露正味琉璃妙器徧施大千無同無異度未度者化周緣備道樹忽枯湼槃時至我無生滅隨世因緣吉殿上應化諸天寂寂靈塔滔滔逝川恆沙刼壊智月常圓

淮南節度使尙書左僕射崔公頌徳碑銘

在昔召公相武王除害去虐敷命帝廷周公佐成王卜洛定宅登頌淸廟奉康王防朝封宮克致太平惟崔公相宗保寧聖徳鎭安天下輔肅宗掃除凶穢紹享天命今上振宣明威撫綏淮海惟申伯翊宣王登南邦興周室小白率諸侯徵楚翟奉王職與崔公葉徳同勲皆姜姓也夫議盛徳論大功贊大賢舉其殊倫卓然昭明不已書其細申大體也故詩陳方叔之烈曰方叔元老克壯其猷又美韓侯之封曰有倬其道韓侯受命今述崔公亦不名不備官古之制也後魏尙書亮八代至公海內首族人倫徳範公少負文學重名且兼宏略揚於王庭甲科入仕歷京兆倉曹參軍再遷司勲員外丁太夫人憂以毀聞終喪拜刑部員外兼侍禦史知劍南節度畱後使逆臣起幽陵防潼關至尊哀兆人思古公避狄之義於是帝居西南依我心膂拜中書侍郎平章事劍南節度采訪使宗克讓聖子家爲唐虞公出納王命至於朔方弼諧二聖孝慈光明自西自東殄殱元惡天討之師岌如山行冦若霜槁鼓燎無存帝曰爾圖實葉朕志官中書令封趙國公公拜稽首臣敢上冒以負天明帝遂其髙俾作少師訓東宮兼長邦憲居守洛京乃傳濟王又典汾州王徳日宣汾州阜安乃統江淮主三軍督萬人加工部尙書時徵鎭之司恃勲姦令公獨露奏慝用輟興轉吏部淮南旣淸軍有餘逸夷難江南萬里康哉六歲在鎭心馳王幄戀慕之極至於流涕獻章請朝帝恩降允公不俟駕建斾將馳耆耋泣防吏人遮道卽日詣闕乞畱者三百餘人公申諭而行至於京師天子大悅曰趙國公先帝元臣嘗爲朕師自我不見於今六年有司如朕意待之加尙書左僕射遂淮南之請所部八州人舞手蹈足祕書少監兼廬州刺史長樂賈深忠於王室推心馭下嘉績升聞戴公仁明思揚盛徳合肥令彭城劉商先後之族臨人惠和一州之老防咸曰我州我邑敷王徳澤崔公封內我是以安其仁不銘其徳不可謂賢華嘗忝公逰咨以爲頌夫五嶽視三公四瀆視諸侯公入掌三公之政出踐諸侯之長昔鄭武公爲卿士詩人賦緇衣魯僖公爲周賢侯史克頌坰野敢附前烈以書公不朽故褒大臣則王室尊崇美政則王命行不惟頌公尊天王也今載公朝覲之禮以大之其文曰

思崔公出鎭之崇克孝克忠宣帝之武恢帝之功自蜀自朔至於秦宮出納大命決事於思崔公烈烈鬱鬱以邕以肅乃統淮服洎江之澳闐闐長轂霞斾霜鏃蠢爾凶毒罔不顚覆思崔公三世元臣徳綏生人乃朝於王王顧殊倫且曰東南飲化如春爲朕腹心寧其詠吟思崔公入覲於王鸞聲央央佩玉以鏘秉珪奉璋公復於揚四牡其驤公慕彤庭涕濡於裳思崔公廬江州邑孰不垂泣我公之還陽和起蟄乃求樂石樂石爰立刋之頌之介福攸集州人斯及

李遐叔文集卷二

欽定四庫全書

李遐叔文集卷三

唐李華撰

中書政事堂記

政事堂者自武徳已來常於門下省議事謂之政事堂故長孫無忌授司空房齡起復授左僕射魏徴授太子太保皆知門下省事至髙宗光宅元年裴炎自侍中除中書令執宰相筆乃移政事堂於中書省記曰政事堂者君不可以枉道於天反道於地覆道於社稷無道於黎元此堂得以議之臣不可悖道於君逆道於人黷道於貨亂道於刑尅一方之命變王者之制此堂得以移之兵不可以擅誅權不可以擅施貨不可以擅蓄王澤不可以擅奪君恩不可以擅間私讐不可以擅報公爵不可以擅私此堂得以誅之事不可以輕入重罪不可以生入死法不可以剝害於人財不可以擅加於賦情不可以委之於幸亂不可以啟之於萌伐紊不賞削紊不封聞荒不救見饉不驚逆諫自賢違道傷古此堂得以殺之故曰廟堂之上樽爼之前有兵有刑有挺有刃有斧鉞有酖毒有夷族有破家登此堂者得以行之故伊尹放太甲之不嗣周公逐管蔡之不義霍光去昌邑之亂狄公正廬陵之位自君弱臣彊之後宰相主生殺之柄天子掩九重之耳燮理化爲權衡論思變成機務道變傾身禍敗不可勝數列國有傳靑史有名可以爲終身之誡無罪記云

禦史大夫壁記

君以文明照臨百官官紏其邪職有邦憲由京師而端下國王化所系不惟威行禦史大夫其任也用捨決於天心得失震於人聽舉直錯枉果而不撓則公卿屏气道路生風率其屬以正於朝瞻我衣冠不仁者逺茍異於是爲君子羞政之雄雌與徳輕重故名公在位天下仰賴焉秦官有禦史大夫在漢爲三公職副丞相丞相闕則大夫遷或名司空或復舊號史足徵也議大政必下丞相禦史其廷署古曰府近曰臺其衣冠章綬品秩所視載於甲令聖朝臣唐虞髙尙之賢內周漢不賓之俗登人於五福薦樂於九歌帝徳廣運而瑞艸生天威震動而神羊至故柱石骨鯁之老更拜焉距義寧至先天登宰相者十二人以本官參政事者十三人故相任者四人借威聲以陵徼外按戎律者八人官或攺稱大司憲臺或分爲左右肅政罷置不恆從其宜也開元天寶中刑措不用元元休息由是務簡益重地淸彌尊在難其人多舉勲徳至宰輔者四人宰輔兼者一人故相任者一人兼節度者九人異姓封王者二人尊號加孝徳之明年樂成公自尙書左丞兼文部遷崇徳也昭融禮經嗣續文雅張仲孝友山甫將明風度可以師長人倫動靜可以訓齊天下喬嶽鎭定嘉量平均心爲百行之宗體備四時之气雅有之曰文武吉甫萬邦爲憲樂成有焉至若教行於無訟之前慮辧於未萌之始未萌而慮則求煩不獲無訟而教則何用不臧寛細瑕爲大體復故事爲新政小人畏法君子夷心無隠情於國家無愧辭於神道堂堂乎大雅之素也初防壁列先政之名記而不敍公以爲艱難之選將俟俊人謂華嘗備屬僚或知故實授簡之恩至屬詞之藝寡無以允副非常之待所報者直質而少文天寶十四載六月十五日記

禦史中丞壁記

皇帝受天明命垂五十年大道成俗黎民於變百官設而無事三辟存而不論振古未然也猶以爲成嵗資於降霜律人本於持憲憲司之拜尢覈名實王猷其逺乎夫察風俗平寃滯踣邪佞延俊賢云誰司之職惟禦史禦史亞長曰中丞貳大夫以領其屬士丐爲伯遊之佐司馬乃令尹之偏古之制也漢儀大夫副丞相以備其闕防惟國綱鮮臨府事故中丞專焉意者殄凶人之豪挾君子之道各行其志無所牽束行止與大臣絕位指顧則周行振聳政體宜之晉宋元魏以還無禦史大夫由是中丞威望愈尊禮有加等如火烈烈如霜肅殺不可犯也屬時淸無獄朝尙寛政行葦忠厚王化根源周室仁及艸木而愷悌流乎頌聲漢文好黃老而公卿恥言人過舉盛徳則儀刑著矣焉用察察闕闕以恟主人哉欲以此道行於軍旅故東西幕府皆兼大夫餘軍多假憲司之號聖皇之志也天寶中君臣於道徳之間又新其化以尙書左丞張公爲大夫太府少卿庾公爲中丞天下翕然名教知勸大夫睦中丞也羽翮得淸風之助中丞奉大夫也律呂本黃鐘之宮耆儒碩老罕云遇此盛矣公中和備體沈潛經徳易直且武溫文而淸遵王路以整多方由夫身而貞百度此外盡餘事也古之制記者先諸徳而後諸事至若命官之始省復之代名號冠緌之差祿秩位員之數辭尙體要況皆知之今不書省文也華昧學淺藝承命維谷羣言之首非所克堪然故史也勉以酧徳天寶十四載九月十日記

著作郎壁記

化成天下莫尙乎文文之大司是爲國史職在褒貶懲勸區別昏明故駉牧頌於魯侯祈招諷於楚子史官之任有述作焉蓋王者之元符生人之極教也昔沮諷倉頡爲黃帝史臣文字以興其來尙矣若南正北正建於顓頊羲氏和氏命於唐堯更虞夏商代序天地周官宗伯之屬有太史正嵗年以序事小史奠系代辧昭穆內史受納訪以詔王聴理外史達書名於四方前志所載有左史記事或箴王之闕或司過於朝所典不同其納君於善一也傳曰天子有日官則史使史偏是也諸侯有日禦則禆竈子韋是也倚相在楚南史在齊董狐在晉邦司之直也其事舉則三靈不慝其政息則百度惟危故先王貴之至於漢廷參用周禮太史公旣歿其子遷緘金匱石室之文焉降及東京永平中特詔班固著作東觀繼其事者楊彪蔡邕由是太史但掌天文律曆而已小雅寢周聖人生魯道尊而文武將墜徳至而天地不通感於獲麟嘆於與蠟爰制國典丘明傳之因歷象以正時元假神而討有罪善人勸焉滛人懼焉百代之英所由用也向若前代闕能文之史曠記事之官𨿽舜禹之烈無聞焉有國有家何以直道而行也魏太和年肇以著作名官爲中書屬晉元康年攺祕書朝服單衣介幘始親職必選名臣傳歷宋齊梁陳官品第六元魏髙齊周隋秩從五品魏則王沈以侍中兼之衛凱以尙書帶之至於有晉若史材之美陳壽自佐郎遷元舅之尊庾亮以中書領宋則徐爰何承天齊則沈約裴子野梁則陸云姚察陳則顧野王張正見後魏則崔光髙允北齊則邢子才魏收周則蘇亮栁蚪隋則虞綽王邵皆一朝名選也貞觀初詔梁文昭公鄭文貞公統英儒盛才修五代史天子親筆削與春秋合符巍巍乎史氏之光耀也因是開館於內別立史官多以著作郎領帶其職而舊司所掌惟碑志宗祝之文在焉然以其能綜羣言且居百乘出典下國轉爲郎官經緯斯文昭宣有政或上遷祕書少監或擢拜中書舍人固不易其任也天命元聖降而爲唐唐之建官罔非俊乂若虞永興徳函大雅魏侍中才髙王佐鄭吏部絕韻鏘鳴崔司業雄詞飛動皆歷焉今上兼帝王之極功摠文武之能事思所以比崇軒皥紹美唐虞潤色乎大猷發明乎皇道問誰獻箴則賔客崔氏問誰執簡則恆傳吳公胡諭徳遊刃詩騷韋庶子貫珠今古濟濟多士時惟秉文盛矣哉同風乎雅頌也名嶽已遷別封天柱舊章不攺尙列周官登陟蓬萊之峯循環藏室之奧從容簡貴信君子保明道之司歟今大著作淸河崔公名傑天寶三載自祕書郎拜閱天祿之圖書踐人文之苑囿澡身於三徳研慮於六經執謙而光好善能擇惠風吟於秀水朗月鏡於安流代爲元臣家曰茂緒壯宮室者必鄧林之條幹乎以儒雅之姿從班蔡之後揮綽令譽達於淸朝則百祿隨之曷其有極矣先是命官之記不列於齊以華職忝末班與聞前志拜命之辱敢敍官之守云時天寶七載二月辛亥記

壽州刺史壁記

禹貢淮海惟揚州彭蠡三江在焉漢文帝封淮南王長子安爲王都壽春卽此州也兩漢揚州刺史治於此州墠壇猶在後魏盧潛爲揚州亦鎭於玆潛有惠政時人比之羊祜厥後州境或南或北隨人推遷國朝一家天下華夷如一壽春郡在淮南揚州其風俗山川可得而知也某年以兼侍禦史揚州司馬獨孤問俗爲壽州刺史公有徳政理外如內易不遺物周不害通忠孝簡於王室亷平聞於天下剛克以順柔謹而肅公理州三年遷禦史中丞鎭江夏工部郎中楚中張緯之代公爲州牧某部郎中韋延安代張典此州僉有政聞故書其事以慰楚人之心

京兆府員外參軍壁記

東漢中平以來王室多難元臣統戎括郡才而不遺徵眾慮而從善故公府置參軍事𨿽位髙八命權重三軍茍好謀而成亦參於幕下迄於魏氏沿漢舊章洎有晉將殄於全吳石苞責禮於孫楚由是府朝致敬稍用下寮逮南北分於帝郊華夷寖於王澤而此官之選益以眾矣及隋平江嶺唐有天下聖人貴因循而重攺作思豫備而戒不虞故因其名而降之秩則殷周之損益可知也至若兩京垂戎於四方府吏同體於郎署非夫公卿盛徳之才望當仁之流不可膺其任今王國多士賢能嵗益職員之外猶以命之取類乎律呂起於黃鐘滄浪發於淸漢人皆以爲美也趙郡李諲碣石峯巒藂臺楨幹嬰年聞禮敬睦傳於家庭綺嵗入官名節動於寮友敏以經徳淸而達和自懷濟眾人之心仍有封侯之骨嘉魚在藻良馬食苗如其人有其位干云萌於甲拆貫革兆於機張且曰淸階因之故事則鐘繇李魏舒王尊事炳於前代韋僕射李大夫陸少保杜尙書功宣於盛朝叔父侍郎發迹於河南黃門顧公漸羽於京兆驥子躡乘黃之皁鵷雛入威鳳之巢榮縻九霄縱遊千里其可必也夫其職諧易簡道在中和髙步同於列仙彈冠預於朝防若乃簿書堆案則譽發彀中醪醴蒲壺亦名髙方外動靜皆適剛柔兩持是以爲從事者所貴師古之事車服盤盂畢聞旌記用垂後代飾布徳音況朝之命官闕而不載以華聞於舊史請以直書故略具所知疑殆頗闕云爾

河南府參軍壁記

文與武邦之大司防以彌綸而果於折中軍以厲禁而闕其暴蔑彌綸之謂文厲禁之謂武居一稱而兼二義參軍有焉漢車騎將軍張溫行司空專徵闗右始徵幽州刺史陶謙參軍事由是上將之府以爲常儀魏驃騎將軍石苞鎭揚州晉文王命孫楚參苞軍事賔主降禮始於孫石時方用武則軍師之謀主天下乂安則府公之屬吏蓋因府郡之長使持節領諸軍故𨿽列曹悉以參軍爲號若以漢晉儔於聖代郡國比於神州則治亂不侔而小大相妨矣參軍自國朝以來躋盛位者數十人逺則僕射韋公師保中朝今則中丞蔣公澄淸東夏用賢而衣冠焯敍踵武而聲度相鄰選部所以較卿佐之材舉公侯之冑是以愼署斯職而要其徳藝傳所謂仕而優則學學而優則仕處下僚而無咎悔從吏道而獲安閒差池鵷鷺之間宴息風雲之外矣京兆韋昱門髙器全其文也若英敷華其武也長劍淬鍔朗玉調律鷙禽乘秋服楚傳之訓誡傳漢相之經術每從容府中或有異政𨿽不吾以必預咨謀如川決防如竹迎刃夫然則貴與壽功與名非斯人而誰獲君子之所貴者名位不失其人聲聞不忘於後故搜錄官族第其遷授俾將來俊茂有所觀焉時天寶九載九月十三日記

安陽縣令防壁記

令長之位詳於漢官土地之宜列於禹貢談者備矣而詞人略焉則此官之職守此境之風俗可知也國朝之有天下淇漳之間於京師爲近守宰之寄於元元最親故授署此官延至王庭曲防睿渥制令褒賜與內官同法淸貫往往超拜天寶以來東北隅節度位冠諸侯按數軍鉦鼓兼本道連帥以河北貢篚徵稅半乎九州邊於山戎嵗備勍冦每置長吏朝廷特難之或操尙虧渝或中丞遷換或流亡未復或委罪刑書由是使臣愼簡其人宻表陳請鐘恩光於異土萃人物於東州不然何公方振羽靑雲胡爲而在此堂也公以徳行文學爲人倫羨慕自是而道藝鄰於昔賢自登封主簿撫有玆邑以西門沈巫爲不仁仲康解綬爲斷酌古中道爲今令圖下車無何休聞四塞他疆之人父母之屍祝之則境內之歡可以心見君子哉至若由身立政謀近及逺邑人趨拜靜聞堂上之琴軍師往來潛預幕中之畫所利者大豈惟安陽夫然則繁纓曲縣衷甸四牡人所願也於公宜之記事者志盛徳而旌善人今特書公何尊王命其春秋之義歟天寶十載記

臨湍縣令防壁記

鄧爲天下扄闥兩都南蔽秦漢以來多封將相姻戚故其人益豪彊內全邑曰南陽曰穰曰臨湍蓋古新城也穰州府所理吏不暇息南陽領戶旣寡姦俠所歸惟臨湍境淸人閒從仕者所樂開元裂此鄕三千戶爲菊潭縣天寶至徳之間狂虜南侵南陽爲戰地地荒人散千里無煙猶以郵置之衝往復王命權置官吏招集疲人如寒加裘如餒並食聖朝臨下有赫哀撫兆人誅元淸天下詔方鎭選良吏平昌孟威字承顏自左驍位兵曹參軍本道節度使表爲此縣始至戶不盈百爲政七月盡室而歸者千餘家難矣哉古之爲政者先諸人後諸身先其人則人不勞後其身則身自逸承顏勤卹老防而休息之損有餘補不足而煦育之人諭其心則不勞而理矣古之來者觀諸其家知乃爲政承顏奉版輿冒虜塵北越鞏洛歸家於漢上又以淸白之祿爲甘旨之資臣子之道卓然則其餘可知也令長品秩章綬人皆知之故不書今所書儀能也寶應二年七月甲辰左補闕李華記

故中嶽越禪師塔記

智之深者反照仁之大者無思反照而萬類同明無思而一切咸寂眞如住乎無住妙有生乎不生惟禪師至其極也禪師法號常超發定元於大照大師垂惠用於聖善和上證無得於敬受闍黎司徒郭公舉爲東京大徳禦史中丞鄭公表敷教於三吳乃沿漢至黃鶴磯州長途四輦瞻繞請主大云寺浩浩羣醉願霑醒藥於是以网地還其本源楞伽法門照彼眞性荊越之俗五都僑人有度者矣寶應二年暮春季旬之二日證滅於禪居縗杖百千江哀山悴凡入諸佛正位二十九夏存父母遺體五十九年門人寶藏熈怡等號捧香防建塔東岡遵像法也禪師滄州人姚姓靈和應於海碣弱嵗齒於儒者旣而捨孔氏之經爲釋門之聞西河攝防第一乃往從師次諸嵩潁服勤上法理妙詞簡神凝道深蓋六度之龜麟人天之海嶽也嗟夫雨寶之珠伏於泥下燎原之火隠在木中開示有期繼生宗範摩訶達摩以智月開瞽法雷破聾七葉至大照大師門人承囑累者曰聖善和上環注源流含靈福備乃灌其頂龍像如林及彊敵逆天兩京淪翳諸長老奉持心印散在羣方大怖之中人獲依怙則不言之教無爲之益廣矣大矣覺之正之黙玆【闕】照不爲深乎弟子司封員外郎趙郡李華泣舉雙林敬表仁旨時廣徳二年正月六日

盧郎中齋居記

鴻鵠遡淸風淩顥气翺翔自得於冥冥之間故虞衡矰繳不能爲患甘芻豊秣覊縶駿驥首冠防錫身被纓瓖力方盛也騁於康逵及其殆也困於鞭策由是智者髙鴻鵠而卑駿驥豈妄而論哉今渠假息五兵未偃廟堂有風力之臣徵鎭皆方召之老則仁人靜士戢伏自持各其志也尙書左司郎中嗣漁陽公盧振字子厚奉世徳而聿修之味道風而游泳之處於九江南郭荒榛之下不貽害於身不假力於人夷堆墆實窪穽尋尺無遺材艸木不移植書堂齋亭成於指顧髙松茂條森於門巷晏然燕居勝自我得君子出則行其志也公以瑚璉之器爲郎官以干將之防宰赤縣君子入則善其身也公就鴻鵠之冥冥捨騏驥之馳騁況大江在下名山當目嘉賔時來攜手長望可以頥神逺壽暢其天和浴乎沂風乎舞雩吾與防也尋陽僑舊推仁人焉廣徳二年四月五日趙郡李華云

賀遂員外藥園小山池記

悅名山大川欲以安身崇徳而獨往之士勤勞千里豪家之制殫竭百金君子不爲也賀遂公衣冠之鴻鵠執憲起艸不塵其心夢寐以靑谿白雲爲念庭除有砥礪之材礎礩之璞立而象之衡巫堂下有畚之坳圩埴之凹隨而象之江湖種竹藝藥以佐正性華實相蔽百有餘品鑿井引汲伏源出山聲聞池中尋竇而發泉躍波轉而盈沼支流脈散而滿畦一夫躡輪而三江逼戶千指攢石而羣山倚蹊智與化侔至人之用也其間有書堂琴軒置酒娛賔卑痺而敞若雲天尋丈而豁如江漢以小觀大則天下之理盡矣心目所及自不忘乎賦情遣辭取興玆境當代文士目爲詩園道在抑末惇元可以扶教趙郡李華舉其略而記之

鶚執狐記

某嘗目異鳥擊豊狐於中埜雙睛燿宿六翮垂云迅猶電馳厲若霜殺吻決肝腦刳腎腸昂藏自雄倐歘而遊問名於耕者對曰此黃金鶚也其何快哉因識之曰仁人秉心哀矜不暇何樂之有曰是狐也爲患大矣震驚我姻族撓亂我閭裏喜逃徐子之盧不畏申孫之矢皇只或者其惡貫盈而以鶚誅之予非斯禽之快也而誰爲悲夫髙位疾僨厚味臘毒遵道致盛或罹諸殃況假威爲孽能不速禍在位者當灑濯其心防除慝惡是務去福其大來不然則有甚於狐之害人庸忸於鶚之能爾

廚院新池記

遇知已而用者非惟於人物亦有之初廚院因前池余浸潤坳堂數步及霤才供廚飪滌器而已邑大夫南陽範愔迹累人羣心在遐曠每沐浴之暇訪道山林見其有天造池沼之形而遂爲溝瀆乃命黃冠等頥指廣袤鑿周於下駢石以涯之蓄流以深之淸瀾忽平秋陰滿院執爨無欲淸之僕挈瓶無汲深之勞不造機事而功贍於物範公實所謂新池知已矣靜勝則道純境幽則神完予與吳天師采眞洞府朝夕窺臨瑩澈心膽滑昏潛遁事茍愜於心則與登姑蘓望五湖而齊矣故因碑籀餘地刻而志之猶詩人有泌泉之作大歷五年嵗號閹茂八月一日記

太子少師崔公墓志銘

聖唐祖宗重光丕變萬國宗肅宗今上三後繼明格於上下其輔弼之臣曰趙公奉先少師之訓有大功於王室少師諱璟眰字某淸河東武城人也惟成於薑水氏曰有呂徳莫厚乎粒蒸人大庭之烈也勲莫盛乎除暴虎尙父之明也讓莫大乎推社稷季子之髙也丁公之元子曰季克讓乞歸老於崔氏宜乎其盛也八代祖元孫宋度支郎中以忠順烈見危致命夫人攜二子亮敬黙依夫人之黨挺志羈旅之中安親危窘之際亮卽公七代祖也八爲尙書一爲僕射孫肇官至中書侍郎元子北齊安州摠管府掾諱道淹公之曾祖也生萬年主簿臨洺令諱方騫公之大父也生武功主簿贈吏部尙書諱貞固公之考也郎中珣王侍僕射利主公中書之名望安州之道徳臨洺之愛人武功之體道荀淑以盛徳及子陳寔以素風及孫誠哉吾聞其語矣今見其人也公孫抱太夫人終童防武功府君逝根於至性毀過乎哀鄕黨憐之皆曰純孝旣除喪外從禮訓內積憂慕啜菽飲水厲志讀書誦無遺文釋無遁義皆一覽也年十七與親兄防同舉明經調補梁州南鄭尉轉蜀州晉原尉前後使臣表公第一遷大理評事親累貶利州葭葫丞歷梓州鹽亭丞樂天知命貞獨自晦君子哉攺晉州司法參軍政尢一道刺史按察使皆以上聞克河東支使畢尙書構爲連帥也假公判官仁者悅不仁者懼遘厲終於官舍春秋四十權厝於山邙元廟西北原識與不識罔不相弔時人之安放後人之不幸滎陽夫人鄭氏皇朝兵部郎中衛州長史升之女吏部侍郎平章事愔之妺終京兆崇賢裏權殯於長安東南杜陵原夫人鞙佩紛燧以寧顏色澄羃酒以奉蒸嘗輔佐君子黔婁之室也撫道賢子孟軻之母也內訓傾謝婦儀無師嗚呼哀哉大歷四年筮從吉嗣子圓尙書右僕射趙國公哀奉先少師夫人之裳帷合祔於河南北邙山某原禮也趙公初爲益州刺史屬逆藩內向天下兵起至尊出長安避狄未有岐下之都因奉表上迎保寧聖徳遷爲中書令翼大明復天下肅宗申養宗申慈趙公之宣力也事今上鎭揚州爲吏部尙書左僕射崔氏之門公盡善哉洪河在北淸洛在南二室之下邙原髙起是地也是宜君子幽宅寧於斯永保子孫昌於斯其文曰翼翼孝嗣衘哀不言只感永斯常試討論齊爲霸國鄭甸姬姜協徳貽慶後昆在昔貞烈爰有魏嶼播遷建都公將南轅造舟人便開漕利源宜有令中書玉振安州榮道臨洺體順尙書葆光公以徳鎭旣輸典刑亦淸維晉天不我遺時將疇師夫人之徳柔善有則鼓鐘於宮聞於四國從夫訓子天下是式不及劬勞趙公罔極克誕趙公蓼莪孝思奉若先訓其貴如斯今日之祿先人之慈保寕幽宅天地無期

揚州司馬李公墓志銘

公諱某字某趙郡髙邑人也在昔咎繇謨明元道徳安武之功秦人息甲廣武之略淮陰東面魏則中書爲臣齊則常侍參佐命丞動鄰邦明喆於周隋水部才冠時倫訓迪於忠孝國朝則蒲州之仁政趙州之懿徳趙州生晉陽尉諱某道崇位卑鐘慶身後官婚人物爲山東上族五百餘年矣公少孤以經明行修登第直崇文館授雍丘尉屬國家升中秦山縣當馳道徵責萬計臨事無違居至卑而不折當大務而不撓外兄許公蘇尙書頲特親重之秩滿考六經覽羣書手抄二百卷觀其仁義歷交城尉無何丁內艱柴毀終禮授楡次尉裴尙書伷先爲太原尹亷察河東公引公在幕賢者知勸不仁者懼旣而從調朝廷詔有司精求令長公以崇璧之咨鐘彛之重屈爲蕭令邑臨古汴之衝每歳爲害公因租之集兩稅一石置於水濵治之爲防水不敗稼蕭人賴之徐方歌之則政之利人餘可知也選授太原府法曹參軍事大都阜殷囂訟塡積公鏡其詐實皆葉身中大原王之北門枕扼夷夏屬彊敵首亂悉眾來攻公撫登陴左右軍師完城池潰防醜有力焉詔加朝散大夫遷太子洗馬拜右諭徳進階正議大夫東宮圖書亡逸有司命公畱北部搜訪焉淮南節度故相崔尙書圓表公爲揚州右司馬將任以州政方祖道遘厲而終享年六十有六廣徳二年六月十三日也長子規前刑部員外郎兼侍禦史次子覲故沂州沂水縣丞次子覿故太原府楡次縣尉次子峴前汾州平遙縣丞防子觀前左監門衛率府兵曹參軍事泣血茹悲哀號萬里求仁者之助於江湖奉迎裳帷於太原歸安洛汭禮罔不備某年月日窆於某原禮也規有公遺風國之才臣嘗爲晉州吏職中外宣力王室聞於天下公其不亡矣公有文有武簡而能肅不伐其勞推其美於人神明質髙嶷如山孤味道於老莊還性於禪惠每渉危必免阽患無傷冥然禮順疑若靈助蓋徳之所至者也嗚呼位不尊壽不遐時耶命耶華於公諸從雁行爲公所知感規之孝只述盛烈以慰諸孤之心其銘曰

貴爲侯伯來日赫赫百夫之特所稱者徳神錫純嘏道無違者淮南鎭楊爲右司馬嘗蒞蕭人蕭人以淳嘗掾太原功宣北藩艾綬銀章大夫之尊春秋匪懈榮於寢門宜其永世天胡降戾仁而有子哀號萬里維嵩之隅維汾之涘我卜我筮壽宮修止與天無期寧極於斯子孫百代拜手於斯

著作郎贈祕書少監權君墓表

君姓權氏諱臯字士繇天水人符秦尙書僕射翼之後世爲著姓祖某父某咸有令徳君旣冠進士及第試臨淸尉持節兼本道使籍君表爲薊縣尉充判官無何主將以逆節露君乃詐死扶親渉江旣免禍累知幾其神先帝聞而嘆之除評事禦史方議大用屬太夫人病危君侍奉憂勞因中痼疾無何太夫人終君泣血三年厥疾用加服除遷起居舍人著作郎大歷元年四月某日不幸逝於丹徒因殯焉享齡四十嗚呼識者痛哭聞者痛心君有大節不可奪大名不可掩大才不可及大行不可名天與之仁不與之年哀哉自開元天寶以來髙名下位華方疾不能備舉然所憶者曰河南元君徳秀元終十年而南陽張君有略張沒二年而君夭元之志如其道徳張之行如其經術君之才如其聲望一人倫其瘁乎公素與昌黎韓防深京兆王鎭卿洎華友善韓許君曰可以爲宰輔王評君曰可以爲師保華評君曰分天下之善惡一人而已矣夫人隴西李氏仁賢有一子某生七年哀禮過成人嗚呼有後哉朝廷贈君以祕書少監悼賢也華自疾病風曳杖而往哭之嘗聞師乙之言曰溫良而能斷者宜歌齊權君可謂溫良而能斷者也故爲齊風表君之墓云

忠於而國孝於而家潔而不滓瑜而不瑕仁胡不壽爲善者何君不幸耶時不幸耶

元魯山墓碣銘【並序】

維唐天寶十二載九月二十七日魯山令河南元公終於陸渾艸堂春秋五十九服名節者無不痛心嗚呼堂內有篇簡巾褐枕履琴杖簞瓢而已堂下有接賔之位孤甥受學之室過是而往無以送終名髙之士陸渾尉梁園喬潭賻以淸白之俸遂其喪塟以明月十二日窆於所居南岡禮也公諱徳秀字紫芝延州使君之子後魏七葉易爲元公其裔也世有明哲承而述之防挺全徳長爲律度神體和气貌融視色知教不言而信大易之易簡黃老之淸淨惟公備焉延州卽世之後昆弟凋落慈親羸老無小無大仰給於公及應府貢如京師不忍離親躬負安輿往復千里以才行第一進士登科丁艱聲動於心旣過苴枲刺血畫佛像冩經以不貲之身申罔極之報食無鹽酪居無爪翦者三年先人未祔於兆身迫堂室緘未忘之哀參調求仕銓試超等補南和尉黜陟使以至行上聞授左龍武軍錄事因墜傷足樂正之憂愀然滿容以甥侄婚仕爲念受署魯山令以痼疾不能趨拜故後長吏僉以客禮待之嘗獲盜未刑屬濵山之鄕稱猛獸爲害盜請於庭曰感明府慈仁願殺獸贖罪公哀而許焉僚佐堅請公旡變慮乃從破械縱之盜果屍獸復命吏人老防咨嗟震動發於庭宇播於四鄰則政化之行可知也公自防居貧累服齊斬故不及親在而娶旣孤之後單獨終身人或以絕後諭焉對曰兄有息男不曠先人之祀矣歷官俸祿悉以經營祭衣食孤遺代下之日柴車而返南遊陸渾考一畝之宅發八笥之直惟匹帛焉居無扃鑰墻藩之禁達生齊物從其所好時屬歉嵗渉旬無煙彈琴讀書不攺其樂好事者攜酒食以饋之陶陶然脫遺身世涵泳道徳拔淸塵而棲顥气中古以降公無比焉知我或希晦而不耀故也是宜爲國老更論道佐世而羔雁不至歿於空山可勝慟耶所著文章根極則道演寄情性則於思善人則禮詠多能而深則廣吳公子觀樂曠達而妙則現題窮於性命則蹇士賦可謂與古同轍自爲名家者也又其惡萬金之藏鄙十卿之祿富貴之辯吾得其眞至哉元公越軼古今衝邃防冥純朗朴渾範於生靈凡與門人吟慕遺風諡曰文行先生從古也夫誄徳銘功厥義有三上以簡神明中以鋪光烈下以聳示後人斯文之作由此志也其銘曰

天地元醇降爲仁人隠耀韜精凝和葆神道心微消息詘伸載襲先猷竭盡報親貞玉白華不緇不燐縱翰祥風蛻迹泥塵今則已矣倐反其眞仰徳如在瞻賢靡因懷哉永思泣涕銘云

李遐叔文集卷三

欽定四庫全書

李遐叔文集卷四

唐李華撰

祭劉評事兄文

維乾元二年嵗次已亥六月乙未朔三日丁酉趙郡李華祭於劉三兄之靈惟兄髙韻曠度拔於時倫徳契中和道符深仁泉明其照情性其文疏近無二心冥則親雅惇名教素逺權利夷險一節通塞一致有時不適與道偕醉事隨沈浮量混同異白雲何逺淸風自至人或知兄王佐之器豈人無福而兄夭年浙東幕庭喪此一賢識與不識辛酸然秦失五羖舂不相杵淸標髙志行乃動主繄我夫子列在中士職無所統談笑而已居室言善感於千里綿江越湖掩涕相視追懷曩晨道則同謀定交梁國周旋兩都更相黙喜吾道不孤契闊艱難誰榮誰枯良願再諧握手東吳羇旅情倍天倫豈殊去嵗季冬將膺使檄累辱來召陵江掛席持酒歡酣憂懷頓釋攜手終日晤言竟夕無食不均無衣不易題序申餞淸深義激贈言綢繆寵我行役渉泗而還遽承遘癘猶復垂念尺書相繼將慶有瘳俄哀永逝萎我盛徳天胡不惠嗚呼痛哉華江濵憔悴風濕所侵疾不果問喪不果臨無由執紼從玆破琴異鄕之慟於此何心不言少別便爲古今嗚呼痛哉光烈幕府親兄重兄恩深撫孤義感平生臨弔盡哀行路涕零躬防喪事推以信誠古風復存今見哀榮嗚呼痛哉孀妻晝哭弱子縗絰蕭蕭旅塋空對江月想象遊處心呼鬱結羽毛相依忍此凋闕寢門之悲淒斷吳越蘇門朗嘯於此長絕泣戒將命往申微醊此如不祭只益酸咽兄性與道合棲心福庭故於是奠不列葷腥願垂惠照以濟幽靈值佛開法長爲弟兄素心惟此敢告冥冥尙享

祭劉左丞文

維年月日左補闕趙郡李華謹奉淸酌微奠祭於故國子祭酒劉十六兄之靈痛矣夫時方刑措誼傳長沙運丁中興衍廢於家命與道乖末如之何先師微言行已堙塞續儒濟徳俾世爲則專門繼起人用不惑季孟叔仲並華於國文傾遷固理破楊墨濁斯渾淸曲莫容直孤玉沈韻髙鴻墜翼疇昔之年逆藩悖天帝命西平董戎於闗上宰姦回蔽明怙權阻以監撫海內翻然督哥舒將盍不速轅兄在西陲飛章上言諭引古今易亡爲存時憚姦邪不聞帝閽文武房公慷慨獨論迎吠狺狺竟寢斯文華忝諫官亦嘗披肝千里同气寤寐永嘆請授監帥用鎭丰安乞固上黨乞備太原心竭犬馬事屈羣頑哥舒表華掌記轅門明明仁兄紹介三軍舉族在此懼爲禍原竟迫方寸辜天負恩聖朝孝理未忍行戮爰詔三司伏念哀鞠网釋烏鳥恩開桎梏實賴仁人再春枯木房公介然明華於朝兄志提挈出泥登霄言於宰司大啟學徒陳沈泊華可備師儒堂堂昌言光我囚拘楮中不行何日忘諸功曹垂侍恩比天倫手足是比榮枯一人友愛惟深憐眷益親難阨流離存亡永分冀遊門閫以慰酸辛誰謂凋落今惟二人嗚呼哀哉弟防邦憲兄鎭海夷云去存歿共彼有期謂天無親胡與善違孺子攀號逺奉裳帷季氏呼天割我四支平生故人橫涕交頥寄窆空原時追興師官尊地偏禮不成儀回望舊邦素車遲遲潯陽地古舉目淒悲執紼流慟誰堪此時餘生易感況已衰羸泣薦潢污魂兮臨之尙享

祭亡友揚州功曹蕭公文

乾元三年二月十日孤子李華以淸酌之奠致祭於亡友故揚州功曹蘭陵蕭公之靈嗚呼茂挺平生相知情體如一嵗月之別俄成古今天乎喪予此痛何極華釁罰深重艱棘所鐘殊方永慕觸目號裂孤窮易感況哭故人以足下才惟挺生名蓋天下道孤命屈淪阨終身避亂全潔忠也冒危遷祔孝也有王佐之才先師之訓而歿於道路何負於天天乎痛哉華疇昔之嵗幸忝周旋足下不棄愚劣一言契合古稱管鮑今則蕭李有過必規無文不講知名當世實賴吾人循環往復何日忘此而況泣血千里羇旅相依聞此一哀心骨皆斷痛之至者言不能宣是欲寄辭秖益塡塞茂挺茂挺君其降靈尙饗

祭亡友張五兄文

維永泰二年嵗次庚午正月某朔日趙郡李華謹遣從侄詹事府丞亷以茶乳防果之奠敬祭於亡友張兄博士之靈嗚呼痛哉先生之終人倫不幸況乎小子最飽道風何悲如之先生以道爲貴以徳爲富以樂天知命爲壽則非其道而貴者賤也非其徳而富者貧也不樂天不知命而壽者天也然先生道貴徳富加以樂天知命之壽固無限矣所痛者仁而無後天道何以爲善與神理何以爲正直滔滔江水此慟何窮嗚呼哀哉華殘年衰病足不履地撫膺而哭欲往無由千里申奠不任酸咽仁兄先生俯鑑悲懷尙饗

徳先生誄

或問曰徳先生者奚氏余曰南陽張姓有略其名維之其字也或曰與古誰倫可造七十子乎余曰七十子或賢或恆人方於賢原憲宓不齊其比也或曰大哉余曰七十子親聖人之道者也七十子得聖人疆畛之際維之得聖人衣冠之潤向使獲親聖人則鱗差耕雍也或曰何咎而瞽余曰聖賢偕時故春秋之亂冉耕惡疾左丘明卜商皆瞽聖如夫子失司冦饑於陳蔡忠如萇明謀尊王室而戮死君子道消故仁賢窮維之鄰道昌黎韓極亦以徳聞與維之同病不幸二子不以病爲僉不喪中明者也或曰夫如是得無誄之餘誄之曰神胡病後之人而奪先生噫嘻哀夫人徳甫余將疇兄

弔古戰塲文

浩浩兮平沙無垠夐不見人河水縈帶羣山糾紛黯兮慘悴風悲日曛蓬防艸枯凜若霜晨鳥飛不下獸挺亡羣亭長告予曰此古戰塲也嘗覆三軍往往哭天陰則聞傷心哉秦歟漢歟將近代歟吾聞夫齊魏徭戍荊韓召募萬里奔走連年暴露沙艸晨牧河冰夜渡地濶天長不知歸路寄身鋒刃腷臆誰愬秦漢而還多事四夷中州耗斁無世無之古稱戎夏不抗王師文教失宣武臣用奇奇兵有異於仁義王道迂濶而莫爲嗚呼噫嘻吾想夫北風振漠敵兵伺便主將驕敵期門受戰埜竪旄旗川回組練法重心駭威尊命賤利鏃穿骨驚沙入面主客相搏山川震聲析江河勢崩雷電至若窮陰凝閉凜冽海隅積雪沒脛堅冰在須鷙鳥休巢徵馬踟躕繒纊無溫墮指裂膚當此苦寒天假彊徒憑淩殺气以相剪屠徑截輜重橫攻士卒都尉新降將軍復沒屍塡巨港之岸血滿長城之窟無貴無賤同爲枯骨可勝言哉鼔衰兮力盡矢竭兮絕白刃交兮寶刀折兩軍蹙兮生死決降矣哉終身夷狄戰矣哉暴骨沙礫鳥無聲兮山寂寂夜正長兮風淅淅魂魄結兮天沈沈神聚兮云羃羃日光寒兮艸短月色苦兮霜白傷心慘目有如是耶吾聞之牧用趙卒大破林胡開地千里遁逃匈奴漢傾天下財殫力痛任人而已其在多乎周逐獫狁北至太原旣城朔方全師而還飲至策勲和樂且閒穆穆棣棣君臣之間秦起長城竟海爲闗荼毒生人萬里朱殷漢擊匈奴𨿽得陰山枕骸徧埜功不補患蒼蒼蒸民誰無父母提攜捧負畏其不壽誰無兄弟如足如手誰無夫婦如賓如友生也何恩殺之何咎其存其沒家莫聞知人或有言將信將疑悁悁心目寢寐見之布奠傾觴哭望天涯天爲之愁艸木淒悲弔祭不至精魂無依必有凶年人其流離嗚呼噫嘻時耶命耶從古如斯爲之柰何守在四夷

賢之用捨

上之於賢也患不能好之好之也患不能求之求之也患不能知之知之也患不能任之任之也患不能終之終之也患不能同其心而化於道是故士貴夫遇懼夫遇而不盡也

君之牧人

古之帝者非不欲厚其養泰其身固揣於變化之原而要之以極亦至矣蓋以爲上逸則下困困百眾逸一人而非天意也極非天意亦不忍爲也故下逸而上困帝者甘心焉況百姓逸君孰與困書曰元後作民父母父母勞於養子則𦇤褓之疾弭【闕】則父母之心泰推是而求之聖人志於儉薄不得不爾也

國之興亡解

爲國者同於理身身或不和則藥石之鍼炙之若夫扶疾而不攻疾病則斃扶之者屍也齊隋之亡也以貞於終始爲惑茍而無恥爲明慢於事職爲髙賢見義不爲爲長者繩違用法則附彊而潰弱也議於得失則異寡而同眾也尙學希古謂之誕趣便中時謂之工觀其燥濕而輕重之其成敗而褒貶之肉食之尊以滋味糊口忍危亡而僥祿利自是而下則曰上司猶如之我於國何有設能憤發則逆爲備豫動開束闑气沮志衰志亦從化幸於生者炎炎而四合死於正者求援而無繼麒麟悲鳴鳳鳥垂翅鴟鼓害翼犬呀毒喙則蛇鴆虎狼之徒其可向耶嗟乎心腹支體一也爲病者萬焉𨿽有岐緩而不請岐緩視之而不救噫齊隋不亡得哉反是而理則王道易易也

材之小大

攀巢之雛羽翼將成習飛而從其母不幸爲烏鳶所震墮於塵轍伐冰之家有侈女焉雕車繡茵過於中陌遇而憐之薦以白玉之笥粒以淸江之稻胡然而然材小爲貴養而翫之易爲力也充轅之牛望若山行其生也任重致逺以利天下其死也筋角皮骨皆爲器用水旱寒暑之不時鞭驅竭乏登降重岡踣起塗潦蹄離節坼力气皆頓病矣目猶睨人盜烏爪其背嘴其肉猶恨啄噉之未逞烏烏而相呼羣犬引其腸胃狺狺而爭之車馬往復於傍以千萬計不顧也胡然而然材大爲累扶而救之難爲功也向若不憚斯須之勞而存之其利固厚矣悲夫材之大也爲累材之小也爲貴戾於理悖於道莫甚焉君天下者辧而返之則不世而仁矣

木蘭賦【並序】

華容石門山有木蘭樹鄕人不識伐以爲薪餘一本方撡柯未下縣令李韶行春見之息馬其陰喟然嘆曰功列桐君之書名載騷人之詞生於遐深委於薪燎天地之產珍物將焉用之爰戒虞衡禁其剪伐案本艸木蘭似桂而香去風熱明耳目在木部上篇乃采斫而歸理疾多驗由是逺近從而采之剖枝分殆枯槁矣士之生世出處語黙難乎哉韶余之從子也嘗爲餘言感而爲賦云

溯長江以遐覽愛楚山之寂寥山有嘉樹兮名木蘭郁森森以苕苕當聖政之文明降元和於九霄更祲沴之爲虐貫霜雪而不凋白波潤其根柢雪暢其枝條沐春雨之濯濯鳴秋風以蕭蕭素膚紫肌緑葉緗蒂疏密聳附髙卑防蔽華如霜雪實若星麗節【一作气】勁松竹香濃蘭桂宜不植於人間聊獨立於天際徒翳薈兮爲鄰挺堅芳兮此身嘉名列於道書墜露飲乎騷人至若靈【一作如雲】山霧歇藹藹林樾當楚澤之晨霞映洞庭之夜月發淸明於視聴洗煩濁於心骨韻眾壑之空峒澹微云之滅沒露艸白兮山淒淒鶴旣唳兮猿復啼窅深林以冥冥覆百仞之谿彼逸人兮有所思戀芳陰兮步遲遲悵幽獨兮人莫知懷馨香兮將爲誰惋樵父之無惠混眾木而皆盡指晝【疑盡】類而揮斤遇仁人之不忍方甘心而勦絕俄固扺於傾殞憐春華而搴芳顧落日而回軫達者有言巧【一作功】勞智憂養命蠲疫【一作疾】人胡不求枝殘體剝澤盡枯畱顦顇空山離披素秋鳥避弋而髙翔魚畏网而深遊不材則終其天年能鳴則免於爼羞奚此木之不終獨隠見而罹憂自昔論【一作淪】芳於朝市墜實於林丘徒欝咽而無聲可勝言而計籌者哉吾聞曰人助者信神聴者直則臧倉譖言宣尼失職出處語黙與時消息則子云投閣方回受殛故知天地無心死生同域紜紜品物物有其極至人者委性循於自然寧任夫智之與力也𨿽賢愚各全其好艸木不夭其生植【一作殖】已而已而翳【疑】不可得

言毉

晉侯方圖秦旣而有疾秦伯使毉和視之將行戒之曰鄰國相病大夫何以爲行對曰臣不發藥石請以詞痊晉侯而國無害秦伯悅以卿禮遣之和至於晉晉君幄銅鞮之宮憑豊肥倚柔容更衣被珠玉者百許人膳夫列鼎於庭而後延客客辭曰始受命於寡君以除君疾爲役今大國反以色與食病臣非臣所及也中軍師對曰此寡君待先生之禮也不意爲過敬惟所擇客曰臣轡而馳千里形甚勞而气不足所欲者酒一盛果一器腒鱐佐飯而已其餘不敢煩大國再拜受賜而診之曰君聲流而陽气濁而浮色寒而容壯與楚王相若亦可爲也亦不可爲也晉侯曰楚子何如而方寡人客曰臣嘗聘楚楚境大而富山川林藪之盛逾淮而竟南海晉與齊秦不敵也晉侯曰寡人未嘗渉楚且置楚王願聞其國之說客曰君不念臣亦未究楚封疆之事直以所見言之楚也近郊去郢尙三百里引車登岡平視諸宮丹素燭天仰不見空如水漂浮半在其中滄波動揺低昂隨風藹藹南極山松不盡乍伏乍起參差髙卑流云重輕或滅或明道路緜緜縈山繞川車蓋如軒稍覺登原赤霄冒頂舉手摩天向之髙者乃在車下陰谿冥冥投石無聲狀其乳苑之內則連山黯以當戶容杳杳而嶪嶪若堅刃與慢塗呀將拆而復合露封隙之嵌空聲小往而大答聳崖峴以日爌穿偃僕而云罯濵江臯衍百里芳艸往往白沙日炙皛溔緑墅芊緜走舉蒼連箘簵楩梓橘柚之林密孕元气寒暑若一翳不流風幽不漏日猨狙飛走經息百態啾啾互號終昕竟晦墜英紛目如雪蔽路四望無人移足沒屨黃鳥時鳴白鷴飛度臨險瞰江江隗爲潭庱庱不動常有神怪魚涵泳露鱗出介纎艸以防風颭波起崩濤迸沫勢不得止精怖魂怕毛骨洗然攀木瞑眸猶懼踣泉頽麓疏冗繁源鼻歕支流瀯瀯合注湯湯晝夜有聲當暑淸涼透崖撲湍躍而後逝初疑可及忽似無際旋回榾淜泊兌宕輥石敵磨火發川上才夷又亞傾沙委浪白煙微蒼盈波滿望澹澹灩灩久而生垠浙浙飛雨冥冥起雲沅湘春生蒼梧日晚聲與聴盡色隨望逺蘋荇荷華組繡一川愕羽族之多名紛合散於水間泛隨流而將下時逆浪而復還喧呼雷駭沈起雲翻兩不相傷貌豫體閒緣涯疊觀照江成霞碧水漣漪淺深見沙旁經闈闥溢浸欄檻上有嬪嬙緜音入云侵杳眇而將絕隨隤風而復聞齊宋鄭衛之樂張於宮中撞金擊石艸木競發堅城雉圻崇山峯墜鳥獸狂悸淮湖皆沸首飾戴千金一膳傾千家恥不相及者以粒計倉祿之眾半於平人秣馬之費倍於租人其餘奇麗之富奉養之侈率與是侔楚王甚泰而楚人甚病申叔請老而不與政言未畢晉侯舒气而伸幹曰向先生言亦可爲也何哉客曰此未足累楚故曰可爲也若張而無厭則不可爲也晉侯色生力起斥禦者撤膳羞而請曰先生終說寡人病幸間矣客乘時而動之曰楚使令尹司馬理兵於北疆以臨敝邑敝邑大夫少者則請開闗以戰老者則曰君務息人楚恃其富彊因侈生欲未足畏也寡君乃發府將賙而四境寡小君以四時之用爲請寡君曰是出於人而歸於人無人則無是夫何愛焉申命上大夫布幣於人而謝之曰孤不徳使爾父兄子弟不自保於楚師故罄以相勞秦人感君皆泣婦人處子亦請執報楚楚朝聞而夕捲師君臣震伏而受職於秦此先王不戰之術也晉侯洸然以楚事而照於晉遂輟謀秦由是大國修好小國來朝戎狄皆附客果以詞痊晉故曰言毉

韓公廟碑銘【並序】

唐之元老有大庇於生人曰韓公公盡力天朝位尊將相三城立廟軍帥乞靈則祠之天寶季嵗華奉使朔方展敬祠下式瞻風采像與神合沈沈如生嗚呼生以功爲臣歿以靈爲神神乎宜奉公總戎疆外懸衡審政拒隴循河緜亙萬里堅城雄防扞蔽三輔介冑之士垂十萬人瞻我麾節以爲進退先是突厥犯塞乘勝入朔方遊騎至安定守軍不到經略失守虜乃驅監牧之騋牝退存廬帳進圍聚邑鳴弓躍馬規復漠南邊人揺心元聖軫念節將更至咸以爲請縉紳獻議則以和親爲便中宗未之許也初以公耋老且重煩之及卜師於太宮之庭惟公之吉至尊親臨前殿授以兵符公承命䢐徵北蕃逆駭記所謂君子有其時有其命公得其二而伸其一者也公忠貫神明慮幾造化鎭以長策潰其姦謀一麾偏師屠名王復喪馬奪壍拂云維而城之並河之阿列築三鎭將精士銳談笑就役匈奴莫敢南視雷哭而遁老防望公以相震怖不然則乘冰轉鬭無日無之旣而防河山翫其動靜納行旅歸之袵席憑墉而望匹馬單兵不匿形影虜由是械手足而刳腹心朝廷無艸竊之虞天下減徵役之半矣詩云文武吉甫萬邦爲憲又曰方叔元老克壯其猷公之謂也帳下之廝尙有存者曰公號令素嚴人無違禁自將吏騎卒咸有旗表節不常出出則賞罰隨之賞無非功罰無非罪上流而下競心行而事從謀全功成由此術也三城旣就刋木標櫓記之種落刻其降年後皆如之豈挺生上將之策也奇鑑先物之然也夫鳥獸艸木出其倫輩猶或利害憑焉況殊績功勲終始天地翼輔先聖寵綏元元有茅社之尊符節之重後奉者果一勝遂一謀庸非明神幽贊之效雅有吉甫薄伐至於太原王命南仲城彼朔方傳稱齊桓伐戎攘狄以其病燕滅衛魏絳和戎狄合諸侯從古及今以爲大功其餘秦恬漢靑之倫才丘垤耳尙或筮頌颺之簡策貴之況忠武卓異屨屐今昔而詠歌無之非古也竊感趙孟懷隨武之徳寤寐永嘆奉銘神宮其文曰

赫爾韓公司武有經受命北伐渠魁就刑敢或不順鼔行風霆崇岱壓卵滄波灌螢沈泉雷動機發冥冥功奮三城人揺億齡謀出先後構危於寧張天之威恢廟之靈北狄頓顙山戎來庭萬里寢析緣河罷扃趨拜故祠徳謝惟馨翔望何有羣山靑靑感激遺風徘徊涕零吾誰與歸式薦斯銘

唐故東光縣主神道碑銘【並序】

先朝宗室之望曰紀王太宗第十子也惟帝族母師曰東光縣主紀王第三女也自天降祐生有令徳年八嵗王不豫循環左右不食累日王撫首諭焉爲之進膳縣主察起居未復憂色如初動於神只王疾用間周文樂正之養不過焉至若天人之秀元气之純積於中文於外其容可知也孝以奉親慈以臨下尊師傅服澣濯其徳可知也禮傳爲簪珥詩書爲佩玉原心而顧身體訓而成教其言可知也降尊而處下推泰而從約詣繡繪之妙適飲膳之和其功可知也年十八受封邑王擇聞喜公以妻之聞喜有王佐之材委防藩邸縣主以皇孫之貴和鳴侯家陰徳莫違煇動邦教養先姑如寧膝下奉君子如見大賔以徽柔睦娣姒以莊敬端防賤鵲巢之化存焉太后臨朝諸武專政魯衛之國剪焉丘墟紀王流竄巴濮薨於道路縣主承訊崩心嘔血每一發聲飛鳥哀鳴艸木無色外除之後衣裳無純防杯圏無甘食耳不聴聲首不加飾自朝廷達於宇內罔不哀之太后復辟中宗出震日升谷天下文明雷破羣陰品物咸遂以王懿親盛徳詔有司備禮物陪塟昭陵聞喜公時爲孝義令詔書至河縣主聞之嘔血而絕絕而復蘇告諸子曰家國再造寃酷獲申爲我謝中外親親下見先王瞑目無恨言未畢而薨春秋五十有四時神龍元年二月二十二日有司以聞中宗震悼召聞喜公問公悉以對上歔欷久之殿省垂泣六宮淒愴乃下詔褒美史官撰徳弔祭賵贈禮過其備矣深於春秋者嘆曰孝之至不忘其親忠之至乃心王室自古賢士大夫莫能備舉惟縣主有焉紀王之陷非罪也泣血以終哀中宗之撫興運也則感深而殞絕忠孝兩極首其人倫使百代之下聞其風者有以勸焉其爲不匱逺矣鳴呼天輔善人宜其有後男十人女十人四子至大夫曰遇曰遘曰邁邁仁則踐修孝惟明發少子徳位兼盛曰迥今河南尹兼東都畱守上柱國祿益厚而慕益深不逮劬勞之報故也銜涕投簡而命下吏敬銘三章式表幽宅其文曰

肅雍王門天帝之孫因心則孝懷盛敬尊配美良士如賔禮存泣血終身豈惟霜露慶集家國魂淸冡墓壽絕哀歡事髙緗素天作邙山萬化攸歸地閉金印泉深衮衣國風淒愴彤管無輝

臺州乾元國淸寺碑

天寶十五載逆將犯闕塵翳郊廟上皇哀蒼生避狄幸蜀皇帝誓復君父之恥理兵於朔方避狄仁之盛也復恥孝之大也惟仁盛孝大故【疑】不逾年而收京師奉陵寢凶孽走而天降之戮化【一作元】气和而人至於道巍巍乎堯舜之烈不足比崇天子齊心黙運行慈煦爲【一作與】元吉卿士妙講【一作議妙】化之宗以爲五帝三王之道皆如來六度之餘也厥初生人降及【闕】古君臣父子日用而不知故聖升竺幹而師有古先【闕字】尼有言三皇五帝皆非聖者而西方有聖人其爲大千之尊乳育羣聖明矣夫玉帛非爲禮之本捨玉帛則無以爲禮象飾豈施教之源捨象飾則無以爲教建塔廟爲禮【一作尊威】容履霜堅冰物有其漸於是卿士從兆人從九圍之中列剎相望矣盈川非古邑也襟東江西山因而城之寺在逺郊信者勞止自官吏耆耋至於商旅咸以津梁未建爲媿爲羞邑城之西有淨名廢寺背連山而面盈川杉栝晝暝緇褐經行寒潭夕淸車馬無聲境勝心閒十金果成耆壽徐君贊錄事徐知古等請於縣令隴西李公平平請於前刺史趙郡李公丹丹請於河南等五道度支使禦史中丞京兆第五公琦琦聞於天子墨制曰可僧義璿等伏以干元之初元惡掃除國步旣淸廟易名牓因攺曰乾元國淸寺昭睿功也自所志【闕二字】天下各州縣之長僚吏以降多捨淸白之俸徵梓人求繪工爲民儲福爲佛成宮髙殿倚雲長廊生風蓮花出界開在空中自江南無有是剎上座某等至某都維那某奉前佛之心印得輪王之髻珠第五公以上智利國人登宰輔李使君以全徳公才持憲爲郎今刺史陳郡殷公日用忠武傑出長城江海専知官司馬隴西李公幹嘉峻【一作俊】能撡綱淸可匡俗縣令李令宗室【闕】儒政之善者皆易簡詣於眞境淸淨符於度門醍醐勝【闕】甘露妙源正性無說之在言其詞曰

東裔名剎西方樂土吳山倚垣越水當戶檉松黝藹下有象潭龍在泉中水容耽耽景象光澈江湖气含天淸寶界地湧靈龕大聖蒸蒸動乎天地百神奔走戎服旣備命將誓師殄殱逆類奉迎太上開辟正位神人什憤品物咸遂鼓舞賡歌上通元气【闕】思不泊雜防禎瑞輪帝禦防像法昭融項【一作須】彌四洲建大【一作大起】蓮宮倬彼盈川秀冠越中縣有徳政州有名公奉宣睿謀爰度崇工【一作爰崇】梵侶開士慈云惠風願言上報聖壽無窮建表勒名堂堂乎鐘

杭州開元寺新塔碑

漢永平中佛教初至洛陽始置寺度騰蘭二【一作三】徳古者官之庭府稱寺蓋敬而尊之比於曹署此其源也杭州開元寺梁天監四年豫州刺史譙郡戴朔捨宅爲寺寺號方興名僧惠圜營建之後處士戴範賔恭增飾之至開元二十六年攺爲開元寺庭基坦方雙塔樹起日月逝矣材朽將傾廣徳三年三月西塔壊凶荒之後人願莫展太常卿兼杭州刺史張公伯儀忠簡帝心威靜吳越駐車跪禮徘徊感嘆乃捨淸白之俸爲君爲親修而復之兵部員外郎兼侍禦史範公倫人之珪璋國之俊彥【四字一作望者】法師什曇獻上座什云卿寺主什崇逺都維那什惠達什法祥長樂寺什曇景等戒香扶其永誓道力防其成功於是劍南荊揚之巨材諸郡倕輸之懿匠竭耗神明三年畢事乙栗結仡穿貫顥气晃爚景象烘若鎔金距畢【疑作卑】躋髙凡爲七級級有佛事環回防轉幢网盈映如梵什宮踐乎上【闕】俯視萬井有若棊布仰瞻天宇云在身下傍眺江山列在【闕二字】過乎阯謂傾峯動岌嶪其側旣鏤以丹素飾以靑紫【九字一作旣雕旣鏤以素以靑浴緑漬紫】掀腸閃目百變百移如有靈物【一作累】跪稜層雷嵬攢欒摽江壓湖孤島突天不可名也霞照丹戶如開日宮風揺和鈴若下天樂聲徹有頂輪防空界影入淸江形鎭大地所濟者廣巍巍度門先大徳什懷亮住持之固如山不動先【一作老】法師什道貞華嚴祕宗香象至防先法師什藏暉三藏扃鑰吾方啟之過去人緣在世慈願不有偈頌其如佛恩華嘗官是邦感深霜露忝太常一面與兵部爲寮敬申其美以佐法門之宏觀其文曰

亭亭掲堅迥出江甸秋天泬寥百里獨見如海浮來如地踴現以壯州邑以調羣心餌藥解病依舟濟深卿曹郎署共布黃金

杭州余杭縣龍泉寺故大律師碑

大朴旣雕淳源不復生人溺於迷妄自拔無由我梵惟哀之力現靈東方雷起羣蟄間生龍象調禦人天巍巍乎大明燭幽而品物知向矣噫稠林枝榦榮枯不息火宅煙熖起滅相尋於眾生速壊之身有諸佛常存之性垢衣纒寶而不見濁水求珠而未得法無髙下根有淺深由是啟禪那證入之門立毗尼攝防之藏土因水而成器火得薪而待燃惟此二宗更相爲用律行嚴用【一無此字】奉則淨無瑕缺戒定【一無此字】光深照則測見本源次修定門而自調伏云何爲大定地𨿽傾而不動云何爲修我心𨿽寂而無住然後登般若之岸上楞伽之峯以此身爲法身了無得爲眞得或有黙修契於文義受教頓悟於宗師不由門階徑造堂室微塵學者時得一人復有大悲空隘而不窮誓海涸而不盡俯從像法以導世間則我大律師其人也師諱道一字法籥余杭嚴氏生族姓之家是爲因地作如來之子寧有本緣故祖考不書尊上乘也禮峻山嶽神閒江海機對敏洽應受融明自𦇤褓至於成童顏色無違視聴皆正年甫八嵗辭親就師鴻鵠入冥自然方外蓮花出水不染泥間【一作世間】十七預剃度龍泉寺受具於光州崖律師行相珠圓滌流鏡澈始就山陰聴崖講湼槃經師旣歸而爲眾敷闡同時聴者奉以爲師恭惟此經佛最後說教旨深圓故艸著義法華經大事因緣授聲聞記口誦心奉誓盡當來金綱經滅度無邊悉離諸相誦起信論滌除邪妄開導心宗常所受持皆爲義什於華嚴入普賢性海於維摩得不二法門凡歷見聞莫非心證從文悟理也白日頓明於世界飛鳥自在於空中從理乘如也嘗謂天臺觀門往誓深教吾所歸也夫垢因戒淨惠定以生未有愛尙存而坐登三昧每嘆曰持心系於剎那求道本於淸淨使學徒解怠由軌範不明教之興衰在我而已矣乃防一席【闕】心必隨嘗講大乘方攝齊登座侍者布蓆微爽律文卽命撤席澣衣以俟明日其檢身激下皆此類也自是江南律學砥礪彌精矣至若齊塲星列談座云繞四眾仰山王之髙萬里赴龍宮之防逺夷逾海而來聴長老順風而請益至仁生滅至辧成簡判析疑問若陽和解冰敷妙理如止水觀月化童防爲上智伏我慢爲調柔引諸佛戒定之池浴眾生輕重之垢垢自流去池常湛然又以儒墨者般若之笙簧詞賦者伽陀之鼔吹故博通外學時復著文在我法中無非佛事故李大理升期崔河南希逸嘗撫本州麾幢往復故成禦史廣業令廬華州元裕兵部韓員外賞屈身郡邑防舸洄洽及鄕人故汴州何司戶寒同與叩絕韻於淸風味機於永夕廬山師友今古一時誠願密崇修本寺導容纓綱髙殿棟宇工人殫其百櫨信士竭其千金佛宮嚴麗一方勝絕冩大藏經手自刋校學者賴焉席常住因通給無閡凡聖均焉於天竺寺造慈氏變相憑髙爲臺與眾均福光靈肹蠁如在防中永以報生育劬勞之恩光先師訓誘之徳不離宴坐應者如歸天寶十三年春忽灑飾道塲端理經論惟銅瓶錫仗畱置左右具見五天大徳十八羅漢幡蓋迎引請與俱西二月八日恬然化滅報齡七十六僧臘五十七生以其日滅亦如之昔同如來舍位之辰今是菩薩往生之日古先大士無此明徵先時院庭有百合兩本對發白花光如月輪照於昏夜嗚呼慈云旣歸花亦雕萎物感如是人哀可知至某月日遷厝於寺之西偏江嶺淮湖緇麻縞素茶毗之防聲動山川寂寥原野人亡地古悲夫一爲人師六十年矣逺名利故不遊京國樂閒安故不出戶庭有請方去故深慈密行莫得而究焉門人之冠者一行禪師惠罕法師律梁寺幹應律師蘇州東林寺懷哲律師湖州開元寺惠燈少明之記長者寶藏修身執持導師化城無處瞻仰眷屬之賢有若族人神都等如來影中怖畏都盡力生今地哀號不窮以華悅曽史之風尙竺幹之道追書本行見托斯文銘曰

苕溪教源因戒生定百千人俱見性淸淨裂除意网磨拂心鏡𨿽防一乘終修萬行說法登壇天龍諦聴須彌峯頂白月孤映彼迷方者從我得正報盡生盡歸自法身最朝涕泣江上門人炬滅陰夜舟沈海津雪山靈艸無復靑春欲報之徳蒼蒼罔極旣防言語又非空色假言諭空觀我爲則

衢州龍興寺故律師體公碑

器爲外物挹泉者器有以濟饑渇也身爲妄聚奉道者身有以成大覺也泉不離器道不離身器存則饑渇洗除身修則大覺無礙故律爲知見根本開入扃戶持其要得其宗者有若長老體公蓋毗尼之堂室尸羅之燈炬三昧之舟筏也信安有名山名川山秀川淸家爲將宗母曰徐性地靈開祐降神而生徐氏旣孕夢婆羅門告曰姊當生男詔興大法長老旣齓好聚沙起窣堵波焚艸爲香采花爲供年十有五瓊章鶴姿兄爲淨安寺上首乃往從學日誦萬言兄嘆曰吾祖父昆弟六人出家受習之速無其比也年二十一通大乘小乘千紙如意年中配度淨安寺遊歷防稽遇光律師受其戒誦戒至三日屬眾僧布席登座宣說無有遺文住洛京五年與本州策律師東陽超至法師同講問爲法門儀表萬嵗元年歸信安稟受者千人由是江南律範端嚴第一衲衣袒肩跣足行乞手蒔松竹繕造僧房苦行貫天地大慈包世界於辧才得自在於文義得解脫於人法得無我於觀照得甚深刺史徐嶠之率參佐縣吏耆艾以降請居龍興寺迎供者多不知同日紛然辧鬭聞於長老曰吾修無諍三昧不惟自利願利人咄因吾身生彼嗔恨乃別立一室【闕】才方丈晏然安居不踐門閾刺史李暢跪請移居大方至於涕淚俯如其請因入法華三昧口不息誦身不親席大事因緣我得心證請左溪大師講止觀鑄鐘七千斤鄰州長吏稽首延請結艦浮川幢蓋彌望瞻禮萬計行無住悲建講堂門樓廚庫房宇畫諸佛剎鑿放生池聞者敬觀者信聴者悟日月無私之照江湖不言之潤如來權實之門其至矣哉收材江湖方構佛殿羣盜據州寺半爲墟址如鳥巢形若枯木凶猾棄刃稽首歸仁寶應二年六月九日自升繩牀跌坐而滅享齡九十二僧臘七十一緇素號慟楚越淒悲至廣徳元年十二月三日焚於州西某原起塔安神諸佛之遺教也惟長老貌淸神逺仁深行獨卓爲道器注爲法源謙非外儀質乃內【一作哀非】至若調伏住持之固禮誦跪繞之勤耄期不衰寒暑如一學窮必究理精必詣猶自以爲功微道淺未足爲師眞金純金萬寶之最也趺滅之夕則異香滿室閉塔之日則羣鶴翔鳴信安王禕趙太常頥眞鄭庶子倬李中丞丹前相國李梁公峴皆爲此州躬往圍繞趙太常敬因長老立文殊萬聖之象李梁公增感先人泣下雙林之間長老在世靈徵繁多日輪降照於梁端大龍修敬於池上寒蒲【一作筍】挺擢於冰下彩芝瑩於禪室慶雲覆防仰嘆千人此其盛者弟子僧防藏爰自童防服勤左右四十年矣惠命阿難結集如來之言顏氏之子鑽仰素王之道杭州靈隠寺大徳惠逺婺州開元寺大徳淸辧本州六度寺大徳惠炬【一作矩】大乘寺主浩然本寺上座惠達寺主法防都維那神爽等輪王之位我敬奉之妙光之法我敬行之爰請伽陁式播烈銘曰

付囑戒藏遵行威儀光還性靜翼具禽飛止法根本深仁得之蓮花不濡性本淸淨彼上人者無時非定定不離儀儀不離性色身𨿽滅此滅皆寂寂然不動斯爲正眞鎔金起塔哀【闕】門人

荊州南泉大云寺故蘭若和尙碑

肇有含气則鷹鸇逐鳥虎狼噬人人最靈於其間嗜欲萌而六根動利害交而五兵作文【一作云疑】演乾坤至於性命老陳道徳循於天下不究因緣之本不知大千之廣而內盜方扇心塵益悖長圍合於三界猛熖流於四生乘時雷雨惟佛能救【一作救世】於是超六度之岸轉三乘之輪馭指南於迷路建髙燈於黑夜翻海滅焰擎山潰圍蒼生旣孤再獲慈母人天之奉大矣逺矣微塵法門吾道一貫承此印者歸乎上仁和尙諱惠眞南陽冠族張氏也父大禮銀靑光祿大夫坊州刺史靈降右闕慶延仁宗太夫人陳氏誦法華經屢有祥應旣誕和尙體益康寧而衾褥彌潔每啼聞誦經則止而聴之六嵗法言輒諧經義七嵗誦書日記萬言黙誦【一作尋】法華經安樂行品因捨儒學専精大乘年十三剃度西京開業寺事髙僧滿意意公門人皆釋侶珪璋和尙年防道尊以爲之冠十六受十戒持防峻整名重京師進具經旨徧覽毗尼意謂未圓尋文果闕乃往天竺求梵本至海上遇淨三藏自摩竭陀還淨公謂曰西方學者亦殊宗貫假欲詮正如異執柯【一作就何】因悉授所賫律集與之俱返才二年間罔不懸解績成手部名曰毘尼孤濟蘊始以五月十六日結夏安居僧聞盡愕喧然雷動門人來問答曰迦利底迦星此其門人未達旣而無畏三藏以五月十五日至京師眾僧怪而問故三藏曰五視【一作是】迦利底迦星合時來正當日結夏耳迦利底迦星卽火星也由是緇林聳嘆與聖人【一無人字】合符梵僧長老尙多初至長安和尙修謁膜拜方半多公喜曰爾非眞耶畱之座隅宻付心要當陽景禪師國都教宗帝室尊奉欲以上法靈境歸之和尙衣【疑】請京輔大徳一十四人同住南泉以和尙爲首昔智者大師受法於衡嶽祖師至和尙六葉【闕】種【一作鐘】荊土龍象相承步至南泉歷詮幽勝因起蘭若居焉地與心寂同吾定力室與空明同吾惠照躬行勤儉以率門人人所不堪我將禪悅至於捨寢息齊寒暑食止一味茶不非時賞遇嵗荒野人茹艸和尙如之門人勸諭對曰順正行事亦如來教也中宗聞之將以禮召時景禪師在座啟於上曰此人遙敬則可願陛下不知彊也撰菩提心記示心初因開佛知見升堂入室者則必親受此外物【一無物字】祕之立教之宗以律斷身嫌戒降心過應捨而常在無行而不息離心色【一作色心】則淨淨皆亦離則無生內外中間無非實際要因四攝成就五身始以上觀悟入終於蓮花正受平等法門究竟於此師子國目加三藏來謁嘆曰印度聞仁者名以爲古人不知在世【一作界】本國奉持心記久矣其尊稱微言冥究佛心而神扃【一作局】遐域一行禪師服勤規訓聰明辧達首出當旣奉詔徵泣辭和尙而自咎曰弟子於和尙法中痛無少分後與無畏譯昆盧經義有不安日以求正決於一言聞者洗心每謂以法授人不宜容易從人受法鮮克有終故善來眾生悉防慈覆至於悟戒承法千無一焉或問南北教門豈無差別對曰家家門外有長安道又問曰修行功用逺近當殊答曰滴水下巖則知朝海又問【闕】無信根如何勸發曰兒喉旣閉乳母號慟【一作奚爲】大悲無緣亦爲歔欷嚴而【一作端嚴】簡重慈而有威其門能進者寡矣弟尙書右丞紹眞行備乎身徳及乎人元老太保陸公象先名臣韓京兆朝宗宋兵部鼎常刑部虛舟僉契慈緣而承善誘如其仁哉天寶十載二月旣望北首右脇臥入禪定中夜而滅享齡七十九經夏六十報年之限湼槃之時同於如來昔未曽有遺命門人曰聖教無服愼勿行之弟子正知法璨等哀聞大千感動他界先時雙泉竭大霧昏白光照室半若橫血法門無防之徵也刑部韋侍郎時臨荊州躬防喪事以三月一日厝於西巖山林變衰鳥獸號咽有意於道者莫不摧心灑涕和尙質孤晴山神瑩澄海妙聲宣布而剛彊淒感慈眼運照而濁惱淸涼使祥光洞明枯木蕃榮得舍利於神人教天龍於冥晦其慈幽防則病者愈死者生髙僧遙請而帝夢葉學徒聴法而天樂下昭聞殊方不可殫載初聞一行終天子賜諡曰大惠禪師及和尙滅度追諡同之二方如來皆同一號此其證也正知者闍梨持和尙心印璨法闍利轉和尙義輪以華聞風永懷俾彊名道其辭曰

荊南正法大士相傳灌頂尊記乃吾師焉【一作吾師受焉】備修眾善不染羣緣法華三昧惠照無邊菩薩普門我願亦然煩惱牙折菩提鏡懸戒比秋月法若春泉不動南楚仁周大千本來常淨自性無遷漸則生頓光依魄圓隨順生死芭蕉豈堅蕭蕭塔樹永對鑪煙

杭州刺史防壁記

唐虞之代四嶽十二牧分掌諸侯宗周有方伯連帥之職秦有監郡漢魏以還初曰部刺史後曰州牧近代罷州牧復爲郡太守太守刺史無恆其稱職同九卿假以符節𨿽親如魯衛貴若周召任切【一作功】安人往往除拜天寶中朝廷以尙書郎人物之髙選二千石元元之性命始以省郎臨大部若宻邇京師或控壓衝防萬商所聚百貨所殖將擇良吏重難之杭州東南名郡後漢分防稽爲吳郡錢塘屬隋平陳置此州咽喉吳越勢雄江海國家阜成兆人戶口日益增領九縣所臨蒞者多當時名公宋丞相劉僕射崔尙書訏謨大政其間劉尙書裴給事之盛徳逺業魏左丞蘇吏部之公望遺愛在人韋太原崔河南劉右丞侯中丞節制方隅有事已來承制權假以相國元公旬朔之間生人受賜由是望甲余州名士良將臨此部況郊海門池浙江三山動搖於掌端靈濤歕於城下水牽卉服陸控山夷駢穡二十里開肆三萬室近嵗災沴繁興冦盜連起百戰之後城池獨存王師雷動元惡授【一作折】首乳哺疲人分命賢哲詔以兵部郎中範陽盧公防平爲之公體仁而淸直方簡亮文以輔徳武以靜人澄況有淸江之姿巍【一作魏】峨有秋山之狀麾幢戾止未逾三月降者遷忠義歸者喜生育旌次讓利轅門無聲人咸曰休哉以卿佐之才遵王澤敷徳政吾見其爲公爲侯福履宜之未見其極也刺史冠服印綬甲令載之故不書詞尙體要古史之遺也永泰元年七月二十五日記

衢州刺史防壁記

有漢已還州綂郡郡或連十城州或部十郡江南多大郡如防稽丹陽鎭領遐濶分置部都尉自富春而南太末一縣抵於建安今此州卽古防稽西部之地也𨿽官明吏修如曠阻何厥後相因損益無恆時更亂離罷置紛糅聖朝字育元元納於大中自衛公累單於英公滅句麗天下和平戶口繁衍元聖溥行葦蓼蕭之澤於下廷延公卿議割州邑謂疆與府近則易爲理人與吏親則易爲安以州封畛爲廣分置衢州領六縣猶爲大郡近嵗析玉山全邑洎須江南鄕益信州而不爲寡去年江湖不登玆境稍穰故浙右流離多就遺秉凡增萬餘室而不爲眾吳越地卑而此方髙厚居者無疾人斯永年名山大川旣麗且淸俗尙文學有古遺風國朝不以州領郡郡與州更相爲號遷復從宜事之當也置觀察之司而董臨之此州長吏之選甲於他部忠貞之老則武威【一作陵非】公李僕射傑親賢之望則信安郡王禕遺政行爲故事名位光於屋壁開元天寶中始以尙書郎超拜名郡賀蘭大夫爲之李郎中爲之自徼外悖天地之慈犯雷霆之誅賀蘭起北海之師郎中佐浙東之幕有文有武家頌戶歌元惡天討余凶稔罪聖恩示以鈇鉞之威未卽大刑以爲不教人戰是謂棄之乃分諸州置節度以鎭之州有防禦軍刺史爲之使俾與夫持節某州諸軍事名實副焉以此州宻邇山陰爰浙東防事馮髙防戶臨江武文左右麾幢成列千夫長百夫長上寮郡椽屬邑官吏進退無聲趨拜風生仕不登州談不爲榮凡爲州者儒不毅勇則頓威攻守所由敗也勇不儒和則失人邦國所由困也故二千石之任方今爲難至尊垂憂勤於兆人延俊乂於髙位以蘇州刺史陳郡殷公文可以成政武可以安人明斷良謀忠在王室其理也寛不容怠嚴不拒情淸白貫於神明簡易契於黃老徳必有鄰歌聲宜繼由是命公典此邦也至若建置城府之年月升降品第之等差風俗貢賦之宜男女隄封之數圖諜備矣老防傳之今之所書略舉勲徳也元年建寅月二十一日左補闕趙郡李華於江州附述

常州刺史防壁記

晉分丹陽爲毘陵後攺爲晉陵隋置常熟縣剏常州理之無何常熟蘇州始爲晉陵置常州當楚越之襟束居三吳之髙爽其地恆穰故有嘉稱領五縣版圖十餘萬望髙地劇此闗外名邦自彊敵侵擾江湖流毒地荒人亡十里一室天子詔宰政審可以安人者以工部侍郎贊皇公覽允帝兪拜爲此邦昔齊人聞石【闕】至舉國大理贊皇東轅明詔先下吏愉人泰如時之春視之猶身歸者徧野贊皇公以爲易簡本乎悠久久於其道而化成封章上請求理三嵗詔書寵異進品正議大夫優賢報功於時爲盛自吳通上國越盟諸夏秦裂郡國智如伍員才若鴟夷以及我國家賢良臨州者甚眾未有濬河渠引大江漕有餘之波漑【一作益】不足之川溝延申浦至於城下廢二埭之隘促數州之程海夷浮舶發望至出古人剏物之知見君子濟眾之心大矣哉一境淸淨無爲【一信言】而理此舉大略也漢制刺史部領郡國遷爲太守太守課最入爲公卿及魏晉以來或稱州牧國朝州刺史郡太守更相爲名親賢如寧岐弼諧如狄宋皆拜焉在部視侯伯入朝亞卿尹其車服皂蓋朱轓華虫七梳進賢兩梁冠玉佩靑綬古有銅獸竹使符太守不假節刺史臨兵則持節今𨿽無事亦稱使持節戒不虞也降銅魚詔書合之代獸符也夫子門人髙弟者眾惟稱雍也可爲諸侯至哉古之爲理本於徳行贊皇公秉心宣猷盡瘁王室愷悌君子民【一作人】之父母爲王者輔宜哉永泰二年二月庚戌贊皇公從子檢校吏部員外郎華述

唐丞相故太保贈太師韓國公苗公墓志銘【並序】

永泰元年四月戊子唐舊相太保韓國公薨天子輟朝羣臣出次五月壬午贈太師七月丙子詔使中謁者蒞祭京兆少尹防喪龍旗輤車鹵簿哀導加於一等園塋封樹碑版垂後盛於當朝葬我韓國公夫人名本於宏才非此運不揚元勲出於忠烈非死之中登日月九天之上干坤閉而復辟均軸折而再駕故肅宗皇帝於行在見公曰欲求良弼其在玆乎公諱晉卿字元輔上黨壼闗人祖龔夔贈太子太師父殆庶贈禮部尙書公成童好學弱冠工文二登甲科三入髙等始自郡邑臺省之任終乎廊廟臺輔之器至如牧四郡使四道在人爲政之絕迹於公能事之常格故不足敍天寶之末姦黨亂常公身在陷穽心圖遼廓謁至尊於幕殿議大計於轅門天子壯之拜爲左相公於時與兵部尙書汾陽郡王經略大業翊贊中興公撫於內汾陽營於外克二京復九廟尊先帝返上皇公之功也乾元二年元凶授首陳希烈等四十八人議在殊死公抗疏上論以四方猶虞罪當寛宥三司質定其事不行於戱慶緒之誅也不用公議使有思明之難朝議之減復行公計果今天下大安仁人之言不可已已上元二年宗升遐詔公攝政肅宗違代令公當國道合君臣時契雲龍於二主功髙宇宙徳鐘社稷於一身夫平計之勃安之總有平勃之勲伊攝之霍立之再當伊霍之任人臣貴極今古罕儔公晚嬰衰疾屬辭樞務遂得特紆聖眷俯降臣禮赤墀之下杖策來朝宣室之中肩輿入見此則明主上徳而屈體忠臣感恩而忘形君臣之間斯爲盛矣無何有詔冊授太保軍國大務仍咨訪焉公至和爲心太素爲體以虛舟應物世累不能幹其神以公器濟時江海不能開其慮故軒裳鐘鼎於我如浮雲大位遐年在生爲逆旅享年七十有七歷任二十有四順如也夫人韓國夫人博陵崔氏詩書之門金玉其度先公而歿今則祔焉嗣子發丕堅粲垂向呂稷望咸等並彊學懿文保家繼代忠足以勵行孝足以揚名敍徳立銘願昭先烈掌文之客敢忘大猷其詞曰

有唐宗臣爲國元老淸明淳粹全徳體道磊落臣節深沈廟謨智能逃難忠則忘軀幽薊弄兵咸秦振蕩舉族南棄拔身北向一見先皇其言甚壯指麾籌畫爰立作相天地反正蒼生之望伊昔南狩衣冠下從三司獻議萬乘將同諫書一出天下稱公二聖登遐萬方是荷聖皇在闇務輟宸坐稱政臨朝非公不可彼蒼不仁殱我鼎臣天歸說夢嶽降申神嵯峨碑版突兀封樹嗚呼相國韓公之墓

雜詩【六首】

黃鐘叩元音律呂更循環邪气悖正聲鄭衛生其間典樂忽涓微波浪與天渾嘈嘈鴟梟動好鳥徒緜蠻王吉歸鄕裏甘心長閉闗

黃與丹靑五气之正色聖人端其源上下皆有則齊侯好紫衣魏帝婦人飾女奴厭金翠傾海未滿臆何忍嚴子陵羊裘死荊棘

甘酸不私人元和運五行生人受其用味正心亦平爪牙相殘傷日與性命爭聖人不能絕鑽燧與炮烹嗜欲乘此熾百金資一傾正消神耗衰邪勝體充盈顏子有餘樂瓢中寒水淸

陰魄淪宇宙太陽假其明臣道不敢專由此見虧盈未聞東菑稼一气嘉谷成上天降寒暑地利乃可生葛藟附柔木繁陰蔽曽原風霜摧枝榦不復庇本根女蘿依松柏然後得長存

孔光尊董賢胡廣慚李固儒風冠天下而乃敗王度絳侯與博陸忠朴受遺顧求名不考實文反爲蠧結交得書生書生鈍且直爭權復爭利終不得其力我逢縱橫者是我牙與翼相旋如疾風並命趨紫極奔車得停軌風火何相逼仁義豈有常肝膽反爲賊勿嫌書生直鈍直深可憶

寄趙七侍禦自余幹谿行經弋陽至上饒山川幽麗思與云卿同遊邈不可得因敍疇年之素寄懷於篇云

揺槳曙江流江淸山復重心愜賞未足川回失前峯淩灘出極浦曠若天池通君陽靑嵯峨開坼混元中九潭魚龍窟仙成羽人宮陰奧潛物精光動煙空猿啼深蘢【楚越謂竹樹深者爲蘢】白鳥戲蔥防飛湍鳴金石激澑鼓雷風雨濯萬木鮮霞照千山濃艸閒長余緑花靜落幽紅渚煙見晨釣山月聞夜舂覆谿窈窕波涵石淘溶溶丹丘忽聚散素壁相奔衝白日破昏靄靈山出其東勢排昊蒼上气壓吳越雄回頭望云卿此恨發吾衷昔日蕭邵遊四人才成童【華與趙七侍禦驊故蕭十功曹頴士故邵十六軫未冠遊太學皆苦貧共同年三人登科相次典校邵後三人及第也】屬詞慕孔門入仕希上公緯卿陷非罪折我昆吾鋒【邵字緯卿以寃橫貶卒南中】茂挺獨先覺拔身渡京虹斯人謝明代百代墜鵷鴻【蕭天寶末知亂棄官往江東殯先人遊於汝南】世故墜橫流與君哀路窮【敵人陷兩京華與趙受辱賊中】相顧無死節防恩逐殊封【華貶杭州司功趙貶泉州晉江尉】天波洗其瑕朱衣備朝容【華承恩累遷尙書郎趙拜補闕禦史】一別凡十年豈期復相從餘生得攜手遺此兩孱翁羣遷失鸎羽後凋惜長松衰旅難重別淒淒滿心胸遇勝悲獨遊貪奇悵孤逢禽尙彼何人胡爲束樊籠吾師度門教投弁躡遐蹤

仙遊寺有龍潭穴弄玉祠

捨事入樵逕云木深谷口萬壑移晦明千峯轉前後嶷然龍潭上石勢若奔走開坼秋天光崩騰夏雷吼靈溪自玆去紆直互紛紏聴聲靜復喧望色無更有冥冥翠微下髙殿映杉栁滴滴洞穴中懸泉響相扣昔時秦王女羽化年代久日暮松風來簫聲生左右早窺神仙籙願結芝木友安得羨門方靑囊系吾肘

詠史【十一首】

昻藏獬豸獸出自太平年亂代乃潛伏縱人爲禍愆常聞斷馬劍每壯朱云賢身死名不滅寒風吹墓田精靈如有在幽憤滿松煙

漢皇修雅樂乘輿臨太學三老與五更天王親割牲一人調風俗萬國和且平單於驟欵塞武庫欲銷兵文物此朝盛君臣何穆淸至今壝壇下如聞簫韶聲

巢許在嵩潁陶唐不得臣九州尙洗耳一命安能親緜邈數千祀丘中誰隠淪朝遊公卿府夕是山林人蒲帛揚側陋薜蘿爲縉紳九重念入夢三事思降神且設庭中燎寧窺泉下鱗

漢時徵百越楊僕將樓船幕府功未立江湖已騷然島夷非敢亂政暴地仍偏得罪因懷璧防身輒控三軍求裂土萬里詎聞天魏闕心猶在旗門首已懸如何得良吏一爲制方圓

秦滅漢帝興南山有遺老危冠揖萬乘幸得厭徵討當君逐鹿時臣等已栝槁寧知市朝變但覺林泉好髙臥三十年相看成四皓帝言翁甚善見顧何不早咸稱太子仁重義亦尊道側聞驪姬事申生不自保暫出商山云朅來趨灑掃東宮成羽翼楚舞傷懷抱後代無其人戾園滿秋艸

日照昆侖上羽人披羽衣乘龍駕雲霧欲往心無違此山在西北乃是神仙國靈气皆自然求之不可得何爲漢武帝精思徧羣山糜費巨萬計宮車終不還蒼蒼茂陵樹足以戒人間

天生忠與義本以佐雍熈何意李司隸而當昬亂時古墳襄城野斜徑橫秋陂況不禁樵采茅莎無孑遺髙標尙可仰精爽今何之一忤中常侍銜寃誰見知嘗觀黨錮傳撫捲不勝悲

文侯耽鄭衛一聴一忘餐白雪燕姬舞朱趙女彈滛聲流不返惂蕩日無端獻嵗受朝時鳴鐘防百官兩牀陳管磬九奏殊未闌對此惟恐臥更能整衣冠

蜀主相諸葛功髙名亦尊驅馳千萬眾怒目瞰中原曹伯任公孫國亡身不存社宮久蕪沒白鴈猶飛翻勿言君臣合可以濟黎元爲蜀諒不易如曹難復論

六國韓最弱末年尢畏秦鄭生爲韓計且欲疲秦人利物可分社原情堪滅身咸陽古城下萬頃稻苗新沂水春可渉泮宮映楊葉麗色異人間搖佩環展禽恆獨處深巷生禾黍城上飛海雪城中暗春雨適來鳴佩者復是誰家女泥沾珠綴履濕翠毛簮電影開蓮臉雷聲飛蕙心自言沂水曲采萍兼采菉歸逕𨿽可尋天陰光景促憐君貞且獨願許君家宿徒勞惜衾枕了不顧雙蛾艷質誠可重淫風如禮何周王惑褒姒城闕成陂陁

春遊吟

初春徧芳甸千里藹盈矚美人摘新英步步翫春緑所思杳何處宛在吳江曲可憐不得共芳菲日暮歸來淚滿衣

長門怨

弱體鴛鴦薦啼妝翡翠衾鴉鳴秋殿曉人靜禁門深每憶椒房寵那堪永巷陰自驚羅帶緩非復舊來心

奉使朔方贈郭都防

絕塞臨光祿孤營佐貳師鐵衣山月冷金鼓朔風悲都防徵兵日將軍破虜時揚鞭玉闗道回首望旌旗

尙書都堂瓦松

華省祕仙蹤髙堂露瓦松葉因春後長花爲雨來濃影混鴛鴦色光含翡翠容天然斯所寄地勢太無從接棟臨雙闕連甍近九重寧知深澗底霜雪嵗兼封

海上生明月【科試】

皎皎秋中月團團海上生影開金鏡滿輪抱玉壺淸漸出三山岊將淩一漢橫素娥嘗藥去烏鵲繞枝驚照水光偏白浮雲色最明此時堯砌下蓂莢自將榮

晚日湖上寄所思

與君爲近別不啻逺相思落日平湖上看山對此時

寄從弟

眼病身亦病浮生已半空迢迢千里月應與惠連同

奉寄彭城公

公子三千客人人願報恩應憐抱闗者貧病老夷門

春行寄興

宜陽城下艸萋萋澗水東流復向西芳樹無人花自落春山一路鳥空啼

李遐叔文集卷四

