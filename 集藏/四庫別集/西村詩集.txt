西村詩集明朱朴

欽定四庫全書

集部六

西村詩集

別集類五

明

提要

臣等謹案西村詩集二卷補遺一卷明朱朴撰朴字元素海鹽人當正徳嘉靖間與文徵明孫一元相唱酬是集爲其孫彩所編分上下二卷下卷附以集句詩餘又別輯補遺一卷其近體格調淸越超然出羣古詩差遜然亦不墜俗氛以不爲王世貞等所奬譽故名不甚著然當太倉歷下壇坫爭雄之日士大夫奔走不遑七子之數輾轉屢增一時山人墨客亦莫不望景趨風乞齒牙之餘論冀一顧以增聲價詩道之盛未有盛於是時者詩道之濫亦未有濫於是時者朴獨閉戶苦吟不假借噓枯吹生之力其人品已髙其詩品苕苕物表固亦理之自然矣

乾隆四十二年八月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●欽定四庫全書

西村詩集卷上

﹝明﹞朱朴撰

○賦詠

題陽明公書扇後

落木秋風裏空庭夕照邊艸玄人不見滿目是雲煙

小景

木葉涼初下江波靜自流日長天地闊閒殺釣魚舟

畫玉簪花

誰將白玉簪棄擲瑤階下疑是綺牕人綠髮朝來把

漁父

漁父裁蘆管吹成竹笛聲嗚嗚云外調不帶玉關情

葉兩槐畫扇

秋水髙數尋石壁落千丈時有蕩舟人閒來坐天上

小景

夕陽明極浦髙木下天風水調無人和長歌倚釣篷

雲水僧

行雲無定蹤流水向何處中有得道人無來亦無去

雨竹

寂寞古墻根蒼苔半掩門幽人獨未寢疎雨滴黃昏

夕

出門望南山日夕山光冷山月出未髙棲鴉動林影

再吟

林空落葉幹石瘦苔花冷嘿行觀道心碧澗流云影

閒坐

偶來看靑山因對白雲坐此意同一閒靑山白雲我

獨步

無樹不秋色有時聞鳥聲村深山路迮人在磵邊行

小莊

莫謂村莊小田園豈在多平泉與金穀生事近如何

秋色

秋水可鑑貌晚山宜放船絕憐江浦上好景夕陽邊

影月陂

誰將白玉盤掇入波心裏虛堂生白光山童夜驚起

奇觀閣

孤峯嵌髙閣千里縱奇觀海闊雲濤迥山荒隴樹寒

畫牛

朝耕上隴田暮畊下隴田年饑徵斂急賣爾了官錢

畫犬

胥吏夜催租嗷呶鳴不絕安得長官淸開門臥明月

蘭二首

九畹邈已廢三湘流至今空吟楚臣句不識楚臣心

二

入佩旣茫昧援琴何寂寥悵然荊棘下白石共蕭蕭

和西臯送春三首

來日流鶯至去日落花深靑春自來去鶯花傷客心

二

南浦送春去緑波江可憐萋萋三百里愁共艸連天

三

春歸人送春春去亦催人眼見辛夷發飄爲陌上塵

兪江村出二景爲題

一間兩間茆屋三樹五樹桃花借問先生何處錢塘江上人家

二

千頃黃雲未割數峯殘雨初收白雁度江南去丹楓隨水東流

西湖竹枝詞五首

湖頭春水緑於苔滉漾緑酒浮金杯瞰湖樓子知多少扇扇紅簾影倒開

二

誰家女兒金縷衣銀瓶廟裏挿香歸素羅團扇纖纖手笑指鴛鴦作對飛

三

麥嶺風吹小麥花古藤喬木路三義千年玉骨湘累墓萬里堅城少保家

四

阿儂家住湖水傍菇米蒓絲野飯香貓頭紫筍尺圍大沙角紅菱三寸長

五

郎從湖上打魚鰕妾在湖邊只浣紗生長不離湖水上湧金門外是儂家

鵪鶉

木葉蕭蕭禾黍稀寒原日晚只卑飛九苞靈鳯多文繡誰顧秋風百結衣

紫白雙燕

飛來別卻烏衣國夢裏猶思白玉樓零落舊巢人不見一簾疎雨話春愁

午夢

竹閣涼風午夢遲起來扶杖欲尋詩梧桐葉落芙蓉老閒冩秋山寄所思

鳴琴圖

撫罷陽春意萬重餘音猶似和松風髙云不度層峯頂閒看飛流掛玉虹

漁笛圖

晚峯隔樹畱殘照秋水連天映落霞長笛數聲人不見一行聯雁起平沙

東汀

柳色煙光杳不分鵁鶄鸂鶒動成羣洞庭春水東來闊吞盡蘼蕪百頃云

梅魂

玉貌凝香嚲畫衣煙籠月色是邪非夜深只恐吹瓊管化作行雲何處飛

鳴琴

幽谷香風吹紫蘭月明泉上發哀彈猿猱不語魍魎避一夜空山孤鶴寒

東濵園觀黃菊

餘春園裏小春時紅白葳蕤剰故枝惟有一叢金寶相風霜不攺歲寒姿

夢竹

湘臯地濕艸萋萋春渚相牽思欲迷零落殘魂何處斷半林斜日鷓鴣啼

題水仙花四首

碧池妝鏡曉寒消不染鉛華意自嬌惱殺江南趙公子卻將金粉浣生綃

二

碧露盈盈點翠苖香風冉冉月中飄遺芳不入騷人佩泣對秋蘭恨未消

三

粉額塗黃嚲翠翹練裙和露束纎腰猶疑漢武長門夜寂寞春寒鎖阿嬌

四

月冷秦樓罷玉簫水邊飛步倚蘭苕幽花剪刻無人識零落釵頭白鳯翹

習齋

磵道春風動絳帷海門山色到柴扉滿腔幽思無人論故壘新篁看燕飛

東麓山居

家在千山欲盡頭長林絕壁寺門幽定回殘日下西嶺虛閣磬聲黃葉秋

漁笛

短笛輕舟水滿汀白雲靑艸樹冥冥秋風一曲滄浪調不是關山月下聴

雪窗畫蘭四絕

雪窗學蘭如學禪墨君生意自天然百年紙上看圖畫彷佛幽香起麝煙

二

蒼苔白石蔽芳叢湛露幽香濕翠蓬自古佳人老空谷不須零落怨春風

三

一從尼父罷弦琴寂寞哀音直至今畱得杏花壇上譜後人傳指不傳心

四

白雲黃葉滿山家又見光風轉蕙花不用燻鑪爇沈水一簾香靄讀楞伽

冬曉

布被寒多夜更長南榮早起愛朝陽教兒莫埽階前葉畱與蒼苔護曉霜

題東濱畫扇兼柬伯兄丰厓

漢水湯湯蜀道難彭城風雨隔江關爭如共結靑山社萬壑千峯日往還

明妃

笑拂蛾眉出鏡中君王遣妾爲和戎後宮粉黛三千輩誰有長城尺寸功

托缽僧

無事經旬不出山偶因乞米到人間斜陽滿地松陰轉閒向西林托缽還

爲僧畫扇

山中面壁已多年澗艸嵓花總入禪日暮涼風何處起卻吹松子落僧前

僧半筠

山僧寂寞老無伴把玩修竹情何長夜深禪定萬籟息僧邪竹邪俱兩忘

秋山

碧樹經霜葉半殷巖雲不雨自飛還瑤琴曲盡無人聴獨上髙臺看晚山

姑蘇臺

夕陽芳艸故宮春糜鹿荒臺不見人七十二峯南望逺翠娥猶學捧心顰

鳳凰臺

試上髙臺問昔遊鳯凰飛去幾千秋漁翁暗指前朝事白鷺洲邊楚水流

歌風臺

酒闌歌徹大風詞不是鴻門舞劍時萬里中原皆漢土髙王猶有故鄕思

巫陽臺

濕翠浮嵐埽不開亂峯深處是陽臺無情最是巫山女不待襄王覺後來

淩歊臺

見說淩歊宋祖臺黃山曽繞翠華來千金一刻笙歌夜化作猿聲向月哀

畫鹿

聞道吳王國已亡姑蘇麋鹿艸茫茫春深廢苑無人鎖銜取宮花出禁墻

爲西臯畫山水

天上歸來鬢未秋杜陵幽興付滄洲叢篁絕壁空山晚獨撫寒松看水流

題梅花送南溪張公

春風未結和羮子臘月先開帶雪花折贈一枝隨馬去餘香猶在野人家

水仙花

白玉搔頭金鳳翹翠裙裊裊束纖腰紫簫吹斷瑤池夢飛落寒塘寄寂寥

白菊

白石蕭蕭碧蘚荒一枝秋色抱餘芳開簾不見階前影月滿空庭夜有霜

畫

霽雨湖天散曉霞緑蕪煙水漾金沙行人已渡長橋外沒脛春泥帶落花

河梁別

白艸黃雲虜塞秋廿年辛苦雪盈頭河梁泣別千行淚灑向西風各自流

武原雜題八首

宣慰樓

羅綺香消鏡匣收碧山空對晚妝樓樓前昨夜新秋月猶學蛾眉翠黛愁

紫雲村

紫雲山下紫雲村山水盤旋艸樹蕃桃李春風二三月人家疑在武陵源

月色軒﹝舊志有徐一夔作記﹞

蝶老花殘燕不歸酒闌香盡客來稀多情只有黃昏月依舊淸光照瑣闈

金粟山﹝有南宋勑書故云﹞

金粟如來此現身偶來方丈說云雲山僧不識開山事指點前朝玉篆文

碧雲寺

塔影蕭蕭夕照間碧雲黃葉滿秋山空堂夜冷無燈火惟有殘僧乞米還

聞琴臺

晉代相傳直至今子期曽聴伯牙琴髙山流水依然在寂寞荒臺蔓艸靑

烏夜村

玉貌曽沾帝子恩故鄕環佩塟歸魂千年廢寢無尋處夜月啼烏尙有村

讀書堆

蘭若雙峯碧樹隈逋翁傳有讀書堆數聲秋磬孤煙外想見髙吟待月來

僧寮臥雪

風定云凝數峯雪凍木無聲澗流絕道人不寐夜方央何處寒鐘打山月

采蓮曲

湖南采蓮子湖北采芙蓉蓮子心猶苦芙蓉花自紅日暮髙歌下煙渚鴛鴦飛過湖東去

董兩湖扇圖

南湖春水平北湖春艸緑中有擊楫人解唱滄浪曲殘陽在山曲未終萬壑天風振林木

西麓

一軒含萬景西麓道人家花事春常晚夕陽山更佳捲簾飛宿鷺鳴磬集歸鴉記得看秋雨焚香啜茗芽

放宮人

玉貌委深宮宮花幾度紅忽聞開鎖鑰相喚出簾櫳省得歸人世猶疑是夢中半生憔悴眼拭淚見春風

新嫁娘

三日新嫁娘上堂拜姑嫜含羞理珠翠纖手整衣裳侍婢濳窺覬鄰娥竊較量它時論婦道應不在容妝

采菱詞

采菱南塘下水深菱葉稀菱花比妝鏡菱葉比羅衣輕風漾楫去落日唱歌歸無情兩白鳥來往趂船飛

澄心

臥病諸緣絕澄心萬慮空閉門移白日髙樹落淸風晚節靑藜杖家資緑酒筩懷人不可見吟斷寂寥中

歸舟

楡柳緑陰成菇蒲野水生好風催掛席遲日衍歸程麥熟吳蠶老桑稀布谷鳴南山橫一抹漸覺近人明

東濱小隱捲

見說東濵隠滄溟向小堂蛟龍時變化云鳥淡相忘月出靑天杳潮回赤岸長南風鰣正美樽酒共誰嘗

次石門暮春言懷二首

懷君春欲暮花落滿西林臥病白日永開門靑嶂深修竹無乃道與世若爲心惟有談碁客時來松梓陰

二

逢迎無柰懶枕簟有餘安急雨送花事涼風吹竹竿白雲閒埽地黃鳥獨慿闌不解幹榮祿何曽媿素飡

和西臯刈稻吟三首

刈稻西疇上愁陰鬱未開病禾含綠死寒艸借靑回黃紙幾時卽皂衣旁午來鄰翁傷歲歉相語共徘徊

二

刈稻西疇上猶含問俗情榛蕪能盡辟坎壈若爲情田水涓涓落江云片片輕吾鄕多网弋饑鴈欲何徵

三

刈稻西疇上看山野樹根輟耕憐犢痩投餌笑魚吞奄忽歲年暮淒其霜露繁田園莽秋色松菊幾家存

壬寅除夜

歳歳逢除夜家家辦酒觴畱窮殊不惡卻老更無方夕漏餘寒滴春燈候曙光靜聴童稚喜猶憶少年狂

元日

剪燭消殘臘開門候早春獨憐皇正月重見白頭人病骨梅花瘦山盤菜甲珍東園桃李樹著眼看鮮新

扶杖

扶杖東臯望逺山物華消息與情闗楝花風過蠶蛾老麥秀城深雉子斑誰氏墓田荊棘底斬新亭館畫圖間道傍惟有寒松樹吹盡春風只舊顏

出門

扶杖出門行路難雨深泥淖幾時幹空腸藜藿三年歉病骨衣裳六月寒天子又聞頒鳳詔野人何敢負漁竿故園桃李俱消歇欲就鄰家借竹看

立秋日

井上初聞一葉秋蕭然涼月滿西樓玉闗逺信悲戎馬銀漢佳期望女牛艸木變衰時又晚山川搖落水還流不知鏡裏星星髮消得潘郎幾許愁

奉和丰厓東濵二君子詠紅白梅花

可是東君特地招兩情相倚度春宵西園侍女霓裳舞上界仙人絳節朝逺信懷人誰與寄鄕愁亂眼若爲消髙樓昨夜吹雙管聲在寒空散碧寥

立春日

早起城中擊土牛頃聞屋角語春鳩人言水旱患無雪我道陰晴知有秋經雨麥苗穿土緑含風沙水帶冰流白頭漸減靑春興若謂看花尙未休

元夕後值雪登西樓

西崦樓前枯木堂堂前山木寒蒼蒼看雪捲簾開畫障賦詩啜茗倚繩牀城邊宿麥有生意江上野梅吹暗香可是東君惜花栁故教殘凍遲春陽

春夜過寧海寺

斜日流輝散夕陰系舟垂栁一鶯吟數峯春翠寺門迥三月落花溪水深浮世夢中仍作夢出家心了更何心道人解得嘗茶癖乞與淸風一灑襟

東林別業

屋下流泉度竹低屋頭髙木與云齊人疑束縛同鳩拙自剪蒙茸對鶴棲花隱石稜多結子艸妨門徑別成蹊平生著我忘形地相送何煩一過溪

秋興用杜韻

西風木葉下空山天入煙霏蒼莽間微月朧朧隱云漢大星睒睒動河闗寒砧易落徵人淚曉鏡偏凋壯士顏誰是東華驄馬客西巖麋鹿早聨班

題範隱君山水

寒松歷歷倚云蒼碧澗泠泠轉壑長此地只疑盤谷口行人指點義田莊春深玉洞桃花發雨過靑丘麝艸香中有隱君飡白石暮年顏貌轉淸揚

吳江道中

江上芙蓉著晚花故人書畫泛輕槎廿年往事今重省雙鬢逢秋各有華水落湖田漁网集天低澤國鴈行斜垂虹橋下堪停棹碧樹紅簾賣酒家

遊虎丘

千頃云邊木杪亭蕭蕭風日客魂醒雁來闗塞暮天碧龍起江湖秋水腥松骨半枯僧耐老澗腴新汲地鍾靈吳王劍气消沈盡煙雨滿池萍葉靑

楚江秋曉三首

星河淡淡水悠悠落木寒云萬里秋亂葦風多聨雁起靑楓月白斷猿愁何人獨向南中老有客將從嶺外遊欲采蘭芳弔湘魄野煙蕭颯冷空洲

二

練淨澄江露未晞苦吟猶憶謝玄暉六朝往事靑山在三楚空城白鷺飛霜落水村菇米熟石髙沙岸栁條稀重華一去無消息目極蒼梧淚滿衣

三

臥聞津吏數江程白鳥淸莎岸岸明秋色逺連湓浦樹人家多繞漢陽城殘燈野寺鐘初動瘦馬河橋客早行三國廢興何處問荻花風起又潮生

虎丘懷古

行盡山塘是虎丘題詩曽記昔年遊千人石在雲長護洗劍池空水自流衰柳故宮閶闔晚逺峯斜日洞庭秋江山不盡東歸興千頃云邊更倚樓

天寧寺天風海月樓

水竹西林臺殿隈平地湧出髙崔嵬南山蒼翠可攬結下方城郭相縈回天風垂簾白雲散海月到枕寒潮來倚闌中夜發淸嘯聲入亂峯嵓谷摧

立秋夜

云斂晴峯翠黛幹露擎荷葉水晶團病翁自喜得秋早遊子欲悲行路難月白闗山砧杵動天髙河漢鬥牛寒明朝自有涼風至且向梧桐井上看

上天竺用韻

層巒疊嶂擁崔嵬嵐翠浮春埽不開竺國樓臺從地起空王龍象自天來重巖過雨飛花盡古木叢煙細路回有髮道人今學佛山靈不用更相猜

秋思

池上荷花落又開水邊楊柳暮蟬哀西飛白日無繩系北望靑冥有雁來往事闗心空擊節餘年到手且銜杯貧家禦冷重裘在砧杵丁丁莫浪催

友人以西湖靈隱寺舊韻索和

南宋繁華去已遙西湖花栁爲誰嬌自聞玉井沈香骨無復龍舟載舞腰雲裏磬聲黃葉寺水心虹影赤闌橋太平歌管多遊賞人物於今仰聖朝

春日登西樓

■﹝艸漸﹞■﹝艸漸﹞麥秀依城盡短短桃花隔水開江上風波何日定寺前行樂幾人來靑山半落滄溟逺白鷺羣飛碧漢回記取重陽此登眺不須攜酒覓荒臺

勝果寺用壁間韻

春深再臥西巖雨依舊江聲枕上聞誰說浮生閒半日直將身世等孤云黃金浪買丹砂藥廏馬寧隨野鹿羣便欲移家老空谷不教猿鶴動移文

西崦樓冬夜看月

村荘野人空白頭慣從賓客事尋幽東城月出不歸去西崦樓髙堪散愁半夜鐘聲霜欲下千峯玉气地俱浮雪堂詞賦誰能續赤壁磯前好泛舟

巫山女

夙昔鐘情擬薦君片時衾枕托殷勤早知宋玉能詞賦誰向襄王說雨雲巫峽曉峯髽短髻楚江秋水練長裙斷魂忽逐春風散惆悵陽臺幾夕曛

寺樓用韻

杖幾松杉回絕磴衣裳雲霧動髙牕山圍野色迷秦駐海送潮頭上浙江碧樹帆檣移个个靑冥鵝鸛下雙雙詩狂難挽天河水付與山僧入酒缸

登塔用杜韻是歲北虜冦邊南海水溢龍鬥

巖谷天淸落木哀曲闌凝睇首頻回南州地坼羣龍鬥北塞秋髙萬馬來舍利有靈藏寶地丹梯無路上瑤臺長歌未盡登臨興欲挽滄溟入酒杯

雲溪羽士山房看杏花

雲溪溪上杏花開白髮山翁手自栽香雪不融丹竈火彩霞長護老君臺月明有客吹簫坐仙境無人問酒來我欲與師連夜醉莫教風雨徧蒼苔

題畫

有美人兮山中被素髮兮顏童衣薜茘兮冠芙蓉飲碧澗兮撫長松陟髙岡兮舒嘯振林谷兮天風

畫林谷圖

山寂寂兮出云石潏潏兮泉流有美人兮山中逺紛龎兮焉求歌白石兮蔭碧松侶樵牧兮麋鹿與遊霹靂魍魎兮風颼颼耳無聞兮目無見處窮谷兮心無憂

山中懷逺人

空山閴寂兮無人麋鹿猿狖兮成羣風瑟瑟兮自起泉潏潏兮相聞晨光發兮﹝闕﹞日夕色暝兮歸云獨怊悵兮登陟渺予懷兮思君

畫

花落兮鶯啼水流兮淸溪王孫不歸兮日暮芳艸碧色兮萋萋感良辰之遄往終巖壑而卑棲求大藥之可得望蓬山之髙兮不可以躋

秋夜吟四章

更漏長枕簟涼佳人思淸夜遊子悲故鄕東方未明河半落北斗正掛天中央誰家和淚搗衣裳

二

城上角城下柝獨宿夢魂驚罷吟懷抱惡江上秋風鴻雁來芙蓉楊栁俱蕭索誰家吹笛梅花落

三

風披披露淒淒艸虫互相語林鳥無定棲人來不來闗塞隔月出未出天河低誰家屋頭烏夜啼

四

燈的的虫喞喞香鑪余死灰漏殘咽寒滴孤螢入屋穿北牖缺月流光隱東壁誰家機杼當窓織

拙庵

隴西鸚鵡能人言林下鳲鳩拙如我鳲鳩飲啄田野閒鸚鵡雕籠怨人鎖舉世悠悠機事深豈有機事無機心徒令乞巧向天女未若灌畦從漢陰

戴文進風雨歸漁圖

長風吹林羣木亞雨腳如麻水如瀉前山咫尺隔杳冥江黒云昏日將夜老翁捲网歸去休有魚無魚何足憂危檣十丈貲貨重愁殺三江估客舟

睡鶴圖

有鳥有鳥巢蓬萊玄裳縞袂非凡胎仙人豢之馭爲駕萬里一息仍歸來歸來容與瓊瑤窟飲靈泉兮餐藥物圓吭無聲風露淸倦翼低垂雪霜白紫芝香暖棲丹霞夢魂去繞天之涯舟中赤壁三更夜月下靑田千里家洞口鸞聲吹夢醒滿地蒼苔白雲冷人間可望不可攀極目煙霄微有影

鐵硯歌

我家有墨硯乃是歙溪石歲久磨不穿膩若馬肝色厓翁爲題銘謂可百金直吾師鐵硯如我墨硯圓圈子中間藏太極當時出冶後入土千載猶存火痕赤得非蕤賓靑無乃鬼國黒磨墨鏗有聲蘸筆潤無迹銅雀足瑕疵臨洮多媚質吾師得此殊可惜經卷香鑪同幾席師能學帖懷素書千个芭蕉爲渠摘師能臨摹貫休畫五百聖僧從此出麝煤散入五戒香水影流成八功徳嗚呼我家墨硯空有材老懶無成毎枯澀何如吾師鐵硯堅且奇喜動騷人與豪客明窓淨榻日日臨池來洗翰直欲百世相傳鎭重維摩室

趙千里畫夏景

積雨新晴漲溪水黃鸝交交啼不已南風微動水晶簾百合花開緑陰裏重樓疊閣俯層臺臺下碧樹參差回瓊軒倒影入溪水十二雕闌相對開幽蘭藥艸香澗谷曲徑莓苔隨意緑遲遲白石茶臼鳴應有人家隔深麓博山煙斷香未消玉鉤素箔懸冰綃牀頭古書忽在手只有爽气無炎歊長安街頭困行旅滿面黃塵汗如雨不知有客方晏然展席臨流坐淸暑當時畫史非常徒含朱舐緑精臨摹四百餘年落人世至今名家稱伯駒南州火雲光崒嵂淨埽華堂掛長日對之不覺融心神疑有寒泉落虛壁

次戴雙湖子陵髙長句

子陵髙髙於山深於水竿頭一絲縷力能回挽兩漢之淸風羊裘蒙茸不爲賤麟閣嵳峩安足崇君臣義分本魚水朋友意气猶雲龍富春之田可以飽我腹桐江之水可以潔我衷客星入座犯天子物色想象由良工古人有至論仕者乃爲通唐堯世逺榮祿馳剰見此老巢由同吾聞七里灘前利名路紛紛冠蓋時相逢低頭頓足不敢躡崖岸上有子陵先生一畝煙霞宮光華髙出日月上气節直與乾坤終君不見漢家宮闕蕪已盡寒云蔓艸迷秋宮子陵釣臺至今在偉哉萬古眞英雄嗚呼偉哉萬古眞英雄

○燕會

東濵南園看花二首

玉杯錦席坐春風笑看桃花映酒紅爲問主人今日醉幾回能在百年中

二

南園三月百花紅十客壺觴一笑同勝事欲題題不盡但將沈醉答春風

餘春園夜宴

何處春光好襄陽刺史家池香新漲雨林密暗藏花杖屨通三徑圖書散幾車幽人美良夜河漢忽西斜

孫朴居攜酒東林翫月二首

勝境緣人絕髙情與世違攜來習池酒兼得少陵詩美在渾無度狂多不覺疲盤中雜蓮藕擘玉縷冰絲

二

露冷殘螢墮天淸早雁來月隨潮汛滿花傍酒尊開萬里瞻牛渚三山憶鳯臺天寶君王樂而今安在哉

元夕石門邀社飲因雨次韻

寺前雙井汲銅瓶自煮茶杯與客傾剰取山林閒歲月從教云物變陰晴煙籠火樹春如夢月隱星橋雨滿城笑折梅花對觴詠不須檀板按歌聲

西湖宴集

玉壺香醑送金虀船在雷峯塔影西風定白波猶起縠雨晴秋艸不分蹊故宮山水餘金粉當代詞章富品題欲訪林逋舊巢閣月明應有鶴孤棲

花朝丰厓艸堂社飲得遲字

五柳宅前春日遲霜紅亭上客來時誰供筍蕨丰盤飣自賣文章剰酒貲塘水旋添魚亦喜杏花將破蝶先知江湖歲晚田園在琴奕壺觴到處宜

春日湯賓陽攜酒偕數君子訪艸堂次答

燕頷將軍气欲飛鶡冠朝士謝輕肥新年共載新丰酒舊雨來尋舊釣磯芹菜摘芳修午饌柳花飛雪點春衣柴門野水淸江曲暫住扁舟待月歸

霜降日得西臯詩中有速諸公社飲意予亦以此訂約

九月降霜寒艸衰三秋落木塞鴻來鬢絲可綰年華住花事聊蘇病眼開杜老長貧淹酒債何郎新興動官梅便須擬看東樓雪莫待緘書再四催

立夏日海村社集

天气淸和月過辰營門細柳集嘉賓尊前芍藥猶含笑葉底櫻桃已薦新復有琴書延白日謾勞詞賦惜餘春主人醉拔龍泉舞不忝皇朝舊虎臣

七夕飲西樓

七夕髙樓七秩翁老年心迹少年同人間妙境形骸外天上佳期笑語中酒盡玉壺明月墮歌殘金縷彩雲空靑春昨日花前醉禁得梧桐一葉風

三月五日燕沈紫峽池亭

何處尋遊花正開紫微巖下小池臺靑山不負新年約白髮重添舊雨來三月暮寒催熟食兩峯春興引深杯臨流卻憶蘭亭事便欲劖詩埽石苔

早夏日東濵攜酒肴拉予輩過西臯艸堂聚飲

西郭先生開艸堂南州髙士載壺觴春回羣木秀而野樂任主人情未央蠶月雨晴方播種麥秋風起正條桑相過半是懸車客更覺田園興味長

中秋前一夕會飲西樓

月明何處宴良宵佛國樓臺倚泬寥砧杵逺村聞搗練綺羅深院度吹簫銀河接地繁星隱玉气橫空瘴霧消影轉回闌夜方半天風忽送海門潮

徐春塘席上同陳勾溪陶簡松分得車字

南州艸堂千卷書五侯門前百兩車舞裙歌扇固爲樂行酒賦詩應自如落花時節已寒食流水陂塘還祓除欲繪蘭亭繼陳迹永和人物暮春初

濵翁南園宴集

曽躡金鰲海上回袖中攜得小蓬萊蘭芳桂樹各生意月戶云牕相向開魚蹙浪花穿藻去鳥銜春色過墻來玉壺未罄人皆醉擊節南山歌有臺

八月十有八日石門社飲

老桂吹香花滿闌故人相約把杯看潮隨月滿濤聲壯露應秋髙木葉寒誰遣歲華遮白髮且慿幽事答淸驩同遊忽念鵷鴻侶五嶺三江各羽翰

十月望日張西野小樓宴集

城中有髙樓十二紅闌干丹梯下平地飛甍入云端一朝異時事榛莽生淒寒小樓可丈許亦足羅杯盤佳客不在多八九相盤桓置身固言窄置心有餘寛孟冬風日溫會合盡所歡寒山拂煙翠霜葉流朱丹冥飛見髙鴻長嘯驚白鸞徘徊不能去落日光團團

丰厓社飲席上聞前星之喜分韻得國字

列聖垂大統吾皇紹華國心同天地仁陽春育羣物元卿立中朝壯士守疆埸臣伏來四裔恩化被蠻貊峩峩蓬萊殿亹亹詩書窟熈熈十五載過眼猶頃刻所懷惟春宮修省愼厥徳聖祖在天靈上帝相感格今玆歲丙申孟冬戊子吉煌煌前星耀太子降坤閾玉皇親抱送大寶非偶得雛鳯下髙岡濳蛟起溟渤流虹燭宮闈異香散庭掖日月分重瞳山河秀骨骼天子開龍顏聖母悅慈色玉音中使傳羣臣正袍笏萬方集朝賀箋奏來玉帛金雞忽翺翔丹詔方烜爀大哉寰宇內和气藹邊域遷謫返遐陬蠲除徧阡陌野夫田間農歡忭釋愚惑再拜祈千秋千秋永無厄滔滔黃河流鬰鬰南山栢

谷日宴答孫朴居得湖字

人日不作陰是歲終無虞今辰谷日晴百谷美而腴吾民賴生成安能不歡娛軒軒廟堂客混我畊樵徒騎馬衣繡衣烹鮮提玉壺向榮木欣欣鳴禽亦喧呼條風東北來暢然紓郁紆髙歌豳風詩音聲間吳歈樂矣非無憂後樂在江湖

丙戌中秋劉海村席上得魚字

將軍遣使昨致書拉客玩月枉及餘金閨三彥鍾與徐早來稅駕乘籃輿朱陳二老巾柴車雪翁石師如滿如王郎气骨眞璠玙吾家阿咸老於漁同來賓從異襟裾緇黃素白隘林廬相逢一笑臨前除以齒列坐靑籧篨情親道合禮法疎中有勤敬無虛譽浮雲散盡涼雨餘皓魄飛上靑冥虛廣寒樓閣仙人居沆瀣气逼逍遙墟桂花飄風流綺疏碧池尙有紅芙蕖縷切羞脯羅冰蔬紫蒓紅芡香可茹玉壺傾酒浮玉蛆彷佛吞卻生蟾蜍波光入吻胸臆紓開口不覺虹蜺噓秀句落紙嗚瓊琚豈惟談謔文字歟重城漏下夜半且東方睒睒明星初奄忽僧捨撞鯨魚

九月西臯席上得海字

去年宴重陽對酒作狂態今年復登髙狂態猶未攺尊中酒盡須再買枝上茱茰正堪采君不見彭澤歸來忽千載藍田舊客今安在人生行樂貴及時白髮衰顏鎭相待莫辭爛漫倒接■﹝罒離﹞亂挿黃花歌慷慨白雲杳杳去南山明月離離出東海

宜晚社成長句敍事

石門尊者僧中仙浪迹江海參詩禪虛亭道人今旭顚靑鐵鑄硯磨已穿南野有術將補天一經守道畊畬田勾溪讀書溪水邊不義富貴浮雲然木溪自棹溪上船但釣縮頸槎頭鯿西野種禾廬市廛耳目塵土心林泉井南阿戎只好眠半生坐破吾家氈老子蹇拙百不便當筵列坐常叨先違時取適何因緣道義頗合性所偏願足牀頭沽酒錢樂夫天命終殘年

西村詩集卷上

●欽定四庫全書

西村詩集卷下

﹝明﹞朱朴撰

○投贈

畫梧竹寄友人

石上雙梧碧玉枝露寒叢筱共華滋淸商古意無人解掇取冰紈寄所知

寄顧子重

兩年聞道更移家雞犬圖書載幾車寄語春風湖上酒一尊重醉木蘭花

邵主政藕湖

荷花荷葉錦成團人在風亭倚畫闌收盡碧房秋水闊玉龍無數學泥蟠

送春日仍送東川二首

春來不見故人來及至來時春又回花事旋隨風信了獨畱紅藥待君開

二

明日送春江水邊送君同上木蘭船相思只擬頻相見莫學春風動來年

寄張南溪方伯

太行西去萬重山望斷南轅尙未還卻恨紫薇堂上月獨將秋色照秦闗

題沈石田畫

獨自吟詩數落花野橋沙竹到君家杖頭一帯春山色不是天平是麓華

天平寺別山陰秦楷

浙水東西路幾重白頭鄕曲此相逢明朝兩地看山夢月落天平寺裏鐘

畫小捲送人還吳江

春江艸緑春風起送客江頭酌江水安得吳箋百尺長寫盡離愁數千里

寄贈沈龍山鄞江令尹

才華不愧沈休文政事眞如範史云惆悵望窮三百里越山如畫隔江濆

贈鄭進道

白髮蒙茸已滿顚風流不惜杖頭錢浮生盡說黃金好不與人間買少年

朱可延往池州省少泉叔爲贈二絕

千里遙承從父顏暮年獨上九華山知君攬結羣峯秀綴作珠璣滿捲還

二

去時稚栁未萌芽歸路江梅已落花想得一尊除夜酒阿戎今在少陵家

石湖放棹送僧平野遊吳門

君去欲尋何處山石湖千頃水雲間湖邊閱盡羣峯秀割取金鰲左股還

許雲村舟過勾溪欲訪溪翁爲帆急不相見而去寄詩致其情溪翁和答有見嘲意予爲作二絕句解之

結交頭白總忘年相見無因事偶然絕勝當時風雪夜到門空返剡溪船

二

紫雲山下別三年兩地音書各杳然爲報澉湖春水動放歌相約上漁船

逢虎跑寺僧

虎跑泉上月曽憶潄淸酣秋樹落紅果晚峯生翠嵐樓臺連竺國鐘鼓應苔龕十五年來夢逢師得再談

答湯廷擇見寄

淸言猶在耳良會更無期歲月頻消息江湖有夢思病餘秋艸變天逺雁書遲自笑疎慵甚惟應愛爾詩

次雲村見寄

避地入嵓谷髙居生事幽紫雲回絕嶂蒼壁瀉寒流山水謝靈運文章秦少遊可能陪杖屨尋壑復經丘

奉題司馬太守西虹

自謂偃長虹人疑伏臥龍水鍾淮海秀山據石城雄駟馬何年度星槎此路通遙知鄕國夢月白景陽鐘

宿集慶寺浩公房

野寺摧殘後山僧起廢初艸生龍甃涸花落雁堂虛碧殿棲金像香齋報木魚看春重借榻猶得飯園蔬

答兪怡山

越客蘭亭彥南來自上虞東巖細雨夜相逢談道腴手抉天機錦口吐明月珠卻愛諸童冠春風在舞雩

僧月泉結廬悟空寺山麓

滄海浩無邊靑山斷復連水吞湖面月風度石梁泉我昔狂遊地師今幻住年看花瀹春茗猶記竹林前

與沈東川夜話

賣藥到春城相逢歲又更會難疑作夢癡絕轉多情把酒爲鯨飲吹簫學鳯鳴不知江海上白髮爲誰生

送朱葑溪

別駕通州牧新年仗節行地輿分海甸山水帯蕪城晚市魚鹽集春潮蠣蛤生才賢易遷擢聖主有餘情

重陽獨酌懷社中諸友

登髙忽見塞鴻飛九月川原木葉稀宋玉有才堪作賦沈郎多病不勝衣黃花細雨年芳在白髮秋風故舊非笑把茱茰成獨酌一年佳節忍相違

顧子重過海上同宿東林用杜韻爲別

海上秋風吹客衣淸觴猶記送君時兩年爲別音書杳千里相逢鬢髮稀春艸路長嗟獨往冥鴻天闊羨髙飛他時會合元無定莫道分攜是暫違

答石門翁見寄壽詞

與君交友是何年恰算春風四紀前楚石缽存常共食棠陵衣在毎更穿情非水淡疇能爾義屬金多恐未然惟有山間好風月時時分我不論錢

用韻寄勾溪

靑春猶記卜居年回首溪山白髮前吟與竹笻形共痩坐當書榻膝皆穿傳心合祖陳無已履道應師孟浩然歉歲持家賣文字近來聊免稅官錢

丰厓雨中有懷奉答

春雨作風風作雨城南閒卻望春臺人曽有約漫相失老不待招還自來酒興詩狂難料理黃鶯紫燕莫疑猜倦飛亭上晴堪賞分付桃花緩緩開

許雲村給事崔石洲總戎同遊覺林寺投予以詩次韻用答

欲從何處洗塵氛來借靑山看白雲石壁題詩緣寺下嵒花系馬落溪濆將軍偉望丁都護給事髙風鄭廣文卻笑無因共尊俎緑陰寒澗坐沈醺

和東濵謝詹少府惠酒之作

花鳥西園夢亦安一樽兼得助餘歡絕憐少府松花甕尢稱先生苜蓿盤秀句已酬靑玉案朱顏何必紫金丹及今正好看紅藥莫待春風作晚寒

送吳南溪憲副之任山東兵備

聖恩千載念邊疆重遣儒臣守四方交割山川揚使節指揮云鳥閱戎行香凝燕寢濃花發雪盡營門細柳長舊日彭城兵甲地卽看原野徧耕桑

云居寺用石門韻二首書正公房

平生幾到云居寺直欲題詩滿石房千頃翠濤欹短幘兩峯斜日據匡牀未經霜樹多黃落不出山僧更老蒼西閣夜涼淸事足一燈疎雨漏俱長

二

落木淸秋三日雨故人鄕曲白雲房病多自感雙蓬鬢根鈍休論四大牀亂石寒花棲暗壁重林夕气莽煙蒼扁舟未盡湖山興一夜無端歸夢長

陶千兵簡松解職作詩見寄和贈

太平安敢負君恩無柰秋霜入鬢根我欲低頭拜東野君須騎馬到西村黃鶯濁酒同幽事春艸寒篇與細論莫謂貧家只辛苦枕書長日閉閒門

西臯以陽春書院詩見寄奉和

渺渺淸江映白沙依依殘栁帶棲雅襄王暮雨今安在望帝春魂不到家聖祖洪恩甘自負謀臣短策竟誰差陽春院裏秋風起客散梨園更可嗟

友人誦許雲村獨往詩甚有山林風致因和

西麓興來因獨往客懷秋色兩娟娟白雲出岫淡如埽紅藕作花香可憐風落晚涼巾不整艸侵危石坐常偏無因此夜湖邊月共聴松陰萬壑泉

酬方棠陵見寄

逋吏巢邊栁色新野棠月下白綸巾百篇秀句勞相憶千里髙風耐可親社鼓不驚靑瑣夢宮袍長對白頭人題緘目斷南徵鳥煙樹蒼茫隔海津

答紫峽山人過訪

溪上寒梅已露春溪邊艇子系柴門沈郎病後緣詩痩朱老家貧只破村夢裏幾回虛悵望尊前一笑竟忘言十年兩度眞嘉會更上西樓看白雲

董蘿石七十詩

道骨稜層气褎然一竿垂老暮江邊三千已出同遊類七十才經下壽年不愛揚州騎鶴去常過禹穴抱龍眠陽明洞裏眞消息都在先生杖屨前

寄棠陵次西臯韻

淸論十年嗟未聽夢魂千里數相通尋常想象煙霞表卽欲置之圖畫中海內詞宗僵湜籍湖南歸興薄衡嵩朝端尙有同時髦白髮猶騎禦史驄

次石林韻書西齋閣

不見西齋老萬回舊堂今許石林開無心乞米城中去有客談碁竹下來梁燕定巢依臥榻壁蘿垂蔓護經臺常時供佛教童子折取山花奠茗杯

和林榕江遊武夷

月明蒼壁系仙舫風細幔亭流白雲安得寄書靑鳥使直須相訪玉宸君溪回九曲疑無路地擁千峯秀作羣惆悵半生子長興空餘詞賦挹奇芬

和陽明王公入楚韻

鄂渚煙波接素秋仙人黃鶴有髙樓亂山明月停徵騎落木寒江倚客舟紅袖不沾司馬涙淸篇惟帶杜陵愁炎方自古無霜雪莫遣閒絲上黒頭

寄文衡山先生

天上紫薇郎年髙鬢未霜官辭翰林院家在浣花莊獨鶴秋空杳寒花晚節香太湖三萬頃風水渙文章

雲村以雜題見示奉贈二首

遙天垂曠野逺海入平川北崦通漁浦南垞遶秫田名山茶磨轉細瀑水簾懸自設雲中榻常時借鶴眠

二

隱徳非逃世懷材不濟川家貧無厚產經訓是腴田合澗泉交響重崖樹倒懸羨君函谷去髙詠看云眠

岑寂中有懷勾溪翁

苦憶勾溪溪上翁暮年多病少過逢盤飡不乏憐牙健世事無聞愛耳聾誰共靑燈分半榻自梳白髮對孤峯滄洲寂寞鷗鳬散目送徵鴻意萬重

和曽尹

千里鄕心去鳥邊九江春色暮帆前陶濳解綬才三月劉寵行囊但一錢風散竹堂教鶴舞雨晴桑塢看蠶眠南丰舊業依然在萬卷經書二頃田

九日僧虛堂寄詩次答

夜雨蕭蕭晝不休病懷岑寂艸堂幽可堪夢裏黃花節又負山中緑酒甌紫塞暮云鴻北度澄江落木水東流翻思十載登髙伴淚灑西風兩鬢秋

僧東岡圖

深山窮谷蹊徑微艸樹蓊郁行人稀中有道者修白業飯蔬飲水雲蘿衣經年何曽下平地白日黃昏寺門閉夜深明月上東岡松影隔林山犬吠

以畫寄雲村

朝望南山雲暮望南山云雲山朝暮望一望一思君

僧有號可山者

平壤無眞山見畫尙云可況玆水木間積累羣玉垜初疑片雲孤忽若落星墮蜿蜒蛟龍形割裂芙蓉朶泉聲滴幽隙月影穿細瑣吟余可髙眠禪定可跌坐可山殊可人山亦能可我何當僦嵒穴焚香聽因果

談東石用李白寄逺古調韻見寄次答

迢迢女牛星渺渺河漢水東西咫尺間相去若萬里終焉靈鵲渡柰爾陽烏催君心諒未怠妾肝寧不摧安得雙玉簫駕鳯登瑤臺

送沈秦川壻之任江西憲副

豫章城上大江西臺憲恩書拜紫泥豸繡乍圍金帶重宮花猶壓帽檐低九天霖雨隨車轂三楚風雲入馬蹄魏闕朝班遙想象髙堂祿養喜扶攜滕王閣據江山勝五老峯攢翠黛齊官舍晝閒書滿案訟庭人靜艸生蹊靑雲壯志方馳驟白首離懷易慘淒他日相思聞過鴈莫辭書札重緘題

畫登髙望逺圖寄棠陵子

潮落兮江空木脫兮丹楓霜露旣降兮物換鴻雁南飛兮秋風望美人兮不見耿予懷兮焉竆

贈張惟愛秀才

有美人兮山之陰我欲放舟何處尋幾時射策蓬萊殿猶自讀書松桂林神交千里夢已接詩社百年情獨深芙蓉可折不可寄江水浩浩傷人心

吳汝望兄弟梧竹圖

溪水淸且漣白石秀而奇上有梧桐樹下有修竹枝截堅可以簧斵良可以絲奏之鈞天樂鳯凰亦來儀寄言同聲子和好勿復疑

贈雲峯長老

雲峯大禪師佛日現眞相長耳深眸靑圓頂毫光放得非惠逺流無乃湯休行了心嵒壑中寄迹雲水上若人問所處無住無來往玆夏忽相逢石門古方丈翩翩山云衣系以孤錫杖天龍爲護持泉石作供養時焚戒定香徧閱華嚴藏從遊諸弟子一一大小朗我本塵蒙徒心目稍淸暢此意良有因累日得閒講行當謝不敏作禮合吾掌普濟在眾生功徳不可量

爲西山欽上人畫扇圖

道人愛西山結屋西山嶼朝看西山雲暮看西山雨西山契道心相對黙無語

蘿石山人惠松花餅

山風吹林時雨歇雲邊埽落黃金屑並刀割蜜香在手和作銅盤百規月老夫肺病方作殃一片入口心胸涼舌根猶含兔絲冷腸腑已透龍髯香蘿翁蘿翁最知我白紙奚囊封一褁金莖沆瀣常恐詫玉碗駝酥聊許可山中老松三百株崖蜂醞液流醍醐春來更裂數十斛乞與一鬥知能無

夜讀圖爲張橫溪

春以良夜短夏以火日行讀書如力稼辛苦望秋成

蘿石吟

蘿乃文石其質中有貞堅外無飾石乃質蘿其文外有矜式中無聞中無聞外無飾棄深山人莫識君不見鄧林荊山楩楠璞玉天上材斧斤錘鑿難免工師菑何如寒藤痩骨蛟蟠虎伏老無用千年風雨生莓苔

寄向海西畫史

南山美人淸且豪種田讀書霜二毛有才不解取爵祿無辱只願居蓬蒿尋常手持快刀子剪斷鵝溪千尺水中山兔穎利如錐碧緑殷黃口中舐松醪半酣詩興發淨幾髙窓恣揮搨千山萬山心法奇大幅小幅目光割金瓶牡丹世所宜爾畫恅愺無人知君不見大癡水墨近爲寶鐵网珊瑚須有時

湖東野人歌湖

東野人秀而雅禮法迂疏气瀟灑小堂結構湖上頭白葦黃茅雜陶瓦門前野水鷗出沒屋後平林樹低亞少年不肯謁官長讀書學醫兼學稼買藥濟病不射利富家得錢貧卽捨扁舟一葉輕如萍蹤迹常時徧吳下傍人不識雲水仙錯認煙波釣魚者

茶谷爲約上人題

不是春風野艸花山深依舊自年華新煙未攺靑楓火細雨先烹粟粒芽喜有酪奴修客供幸無錢稅惱官家道人不解機鋒語日日相過且喫茶﹝用趙州和尙語﹞

○感寓

挽陳墨山二首

人言李太白醉月沈江津如何汨羅水能死獨醒人

二

摹冩溪山苦嘲吟風月愁斷腸今絕筆煙雨墨山秋

過劉木溪故居

不見故人劉木溪溪邊喬木冷淒淒一間不廢藏書屋三畝全荒種藥畦

春夜宿石門舊館志感二首

詩社於今已寂寥舊遊山水益蕭條憂來欲共精魂語月冷燈昏不可招

二

踏翻船子是何時靈爽升沈杳莫知惟有門人緝香火影堂風雨夜論詩

再宿石門志感

淸尊見月焚香待拄杖敲門踏雪過孤館夜寒春夢短落花風急雨聲多

寒夜

往事眞成夢憂來不暇忘老年終少睡寒夜故多長漏屋窺殘月重衾壓曙霜鳴雞知有爲嗷雁欲何翔

過許東山永州故居

瀟灑湖南倅丹成骨已仙常來談信宿永別又三年竹墅緣溪水沙村入野田東山舊時月還到酒杯前

楊公祠

敬誦楊公傳其如嘅嘆何行求前代少恩感後人多翠琰非無刻甘棠未足歌儀刑空想象涕泗欲滂沱直節曽誰橈精靈信不磨願焉賓陸相千載食嘉禾

乙酉歲除書事

去年我病淹殘臘今日荊妻臥歲除欲向春風問消息不知眞宰意何如畱窮且免揶揄笑徇俗聊爲漸耳書彊把一尊酬節序齒牙搖動鬢毛疎

弔嶽武穆王

淮陰死謗功成日武穆罹姦志未酬骨肉虎狼甘就戮煙塵龍衮可忘仇泉香古甃銀瓶冷樹老新祠碧殿秋猶有行人拜遺像宋家陵墓總荒丘

友人長思捲

秋風吹折連理樹寶鏡跌碎菱花銅離鸞不返孤鳯老緱山寂寞瑤臺空心折腸枯獨無語夢裏猶聞弄機杼錦字回文織不成夜夜淸燈照寒雨

哭張西野善士

一春我病君憐我今日秋風我哭君千古道緣傷永訣百年知已痛離羣蓬門野屋將誰欵木榻云堂可再分欲寫衷情作哀些老懷淒絕不成文

秀碧峯禪僧坐化

碧峯禪僧坐化死閉目含笑生歡喜外人爭看活彌陀累日門前鬧如市平生不聚一文錢死後能結千人緣若道修行無證果何得此有僧中仙

閨婦怨

三年索居貧且苦顏色淒涼心獨古機中錦字織不成鏡裏靑鸞爲誰舞夫壻天涯消息稀洞房淚濕蛟綃衣人傳蕩子底心性別戀紅樓終不歸共惜芳菲令再嫁翠眉羞向他人畫閉門落花風雨寒低頭忍餓蓬蒿下

苦哉行

年荒莫蠲糧蠲糧民益荒歲歉莫賑濟賑濟民益傷虛名及小戶米入官家倉僅爲公門需那得充饑腸苦哉復苦哉淫雨天降殃但聞流水聲不見白日光菜甲短棲畝麥苗已委黃濕薪及爛槎其價十倍彊二月春已半桃李無艶陽出門泥淖深況復多虎狼苦哉難重陳淚下沾衣裳

紀事

弘治歲乙丑秋月已踰仲重陽後第四夜半天宇空月落斗指寅譙笛將四弄老我貪睡漢布被寒獨擁忽然牀席振彳亍驚我夢起坐急披衣身僕心愈恐鏗然墮屋瓦戛爾搖柱棟燈底翻膏油壁下倒虀甕老妻呼難言稚子亦號慟始惑稍方悟乃知是地動傳聞心膽寒目擊毛骨悚夫惟地靜物奚乃健而踴或雲气紓縮陰結濁且重或云鰲背負是否鱗甲聳知者旣云寡言者徒爾眾得非世運闗妖孽先發縱爲語當路人修省勿蒙慬諄諄二蘓詩我語安足用

懷節篇

吾家老祖母吳姓裏中女洪武乙丑生旣長歸吾祖行年二十九吾祖遽作古上侍老曽姑下撫吾幼父父始年六期從父方學乳饑寒更死喪煢獨事嫁娶𨿽有薄田廬未足輸官府恆產及性命持護弗失所秋蓬斷孤根九鼎懸一縷哀哀十五年父稍立門戶覬覦豈無人決冽中有主其間少差失一墜不可舉我父尙莫保我輩安足數細故天莫知不得伸傴僂但能獲微祉彊健力辛苦卒成化己丑世壽七十五嗚呼我生晚耳及熱腸腑抱此感激恩徒切一無補惟恐後來人日逺誰與語不見溝洫水源塞流乃阻不見艸與木本敝枝卽腐因爲懷節篇揭之舊茅宇

哭姊丈沈宏度

公昔婣我家我髮未受束公今去人世我發亦已禿周親能幾何斷我殘手足平生數見面一歲難五六況玆永訣絕長往不可復我姊茍存活短熖然寸燭歲月坐成暮誰來慰幽獨芒棘刺我腸冰炭置我腹添我頭上霜銷我骨中肉鐘情與愁激飲淚不成哭仰天天爲髙俯地地難縮卻恨海門山靑靑長在目

巢鵲篇

野鵲共林樾安巢異枝柯口銜寒木樵纒綿緝藤蘿物情溺便利柰此欺罔何心懷用力少意謂成功多瞰亡乃相竊往來逓經過東巢不得成西鵲徒奔波辛苦旬日余兩樹無完窠觸物感我情嘆息成蹉跎世人好攘奪利欲爭紛拏滅公以私心自足靡有他楚漢割鴻溝詎能息干戈三國定鼎足未必安山河終焉一抔土蔓艸埋巖阿何如順事天勿傷同類和

沈列女﹝名云年十七未嫁父母將有別議女聞卽投河而死﹞

君不見桃李花隨風飄宕落誰家又不見君子竹葉葉冰霜守寒緑忠臣許身能殉國列女許身心不惑沈家有女子未嫁夫已死自言生爲夫家人死作夫家鬼有眼不識夫君面妾心如石不可轉有足不及夫家門妾身安得如車輪東流之水來胥溪萬年不復流向西妾身願隨水流去直到黃泉葬夫處嗟哉陸家女死餘千年﹝吾邑史載三國時陸績女死烈迨今始有此女故云﹞今得此女心同然後恐太史遺靑編援筆特書貞女篇

向烈婦歌

王家淑女向氏郎年少結髮從爺娘紅絲牽幕歸洞房春風一見桃李芳良人賦命尺寸長奄忽棄妾成淪亡繡幃割裂雙鴛鴦秦樓鳯去遺孤凰願隨良人死不妨夫柩在室姑在堂糟糠素食麻衣裳重門一閉嚴風霜門外荊棘多豺狼妾身安得如■﹝犭屯﹞羊口欲絕食姑乃防截足斷臂肢體傷此身未死憂未忘此志一決願已償袖中白練夫所將脫手系頸懸空梁精靈飄逐雲飛揚含笑已在良人旁天寒月黒夜未央白日杲杲生晝光嗚呼世有男子行馳逐富貴聲利場一朝事勢逢更張隨流逐混墮渺茫賢哉一女千男彊菊枯蘭槁根蒂香金鐫玉刻懿徳彰特立衰世扶綱常

寒食行

寒食淸明天气晴家家上墳齊出城小家叢冢不栽樹𨿽有紙錢無掛處大家新墳松栢多羅城石柱髙嵳峩兒孫跪拜女婦笑杜鵑啼血黃鸝歌誰家古墳生荒艸滿地落花人不埽當時從葬極繁華碑碣猶書鳯鸞誥鑿地聚土作玄宮術人指點來三公三公不來術人去只有石獸嘶秋風子孫流落無可柰翻道此墳風水害又疑棺槨有金銀掘作平田向人賣嗚呼世間萬事空紛紜貴賤變化皆浮雲生前但有一杯酒身後何須三尺墳

細腰蜂爲羣兒所傷有感而作

蜾蠃蜾蠃艸下靑虫銜一个飛去飛來繞戶庭嗚嗚有聲祝類我孩兒害物何不仁驅逐頓令巢穴破當時逺計爲兒孫逺計無慿近成禍因之令人三嘆息黃蜂采花勞羽翼辛苦功成不得食割作他人口中蜜春風三月桃李時不如就使花狼藉

大麥謠

谷中之粗惟大麥老農歲饑如玉粒何意天將絕人食十畝不得收一石陳紅無錢充貴糴三日不飯無气力母妻嗷嗷兒女泣旱苗不雨生蟊螣君不見城中官長不憂畊不憂織日日公堂命筵席肉羮魚脯嗔變色怒把裏翁鞭

四十賣婦謠

東家少婦價萬錢西家大婦五六千癡兒肚腸鐵石堅婦人性命徒茍延不闗恩愛無因緣又非兩情相棄捐竈前數日無火煙腹中餓病何由痊官家賑貸解倒懸予奪已屬豪民權初來寫券涕泗漣放手慟哭聲徹天肢體割裂心連牽恨不死別歸黃泉明朝捉落江南船只有去日無歸年懷中弱息呱呱然拋擲竟墮蛟螭涎風吹落花江水邊蓬漂梗斷不復聨婦人去家何足憐風俗所系誰之愆我今歌此賣婦篇倩誰冩入箏琶弦官家早晚開玳筵一彈一唱公堂前

東家篇

東家起髙樓易主了官債西家營墓壙於制頗有礙遷移蟻封垤棄置如土塊長繩拽石柱柱折割爾愛君不聞樓臺未起鬼先瞰造物乘除宛然在自得還自失誰成復誰敗花開花謝由春風免使他年子孫賣

天寧寺前堤岸四十丈許王本仁者捨百金築成官道董實夫作記余爲歌之

寺前古堤四百尺水激沙崩地卑濕年深日逺坍近墻人馬交馳路欹側王君克家餘百金病涉似有憂民心麾金買石砌長岸坦道如砥功何深行人佇立驚且嘆中有富兒邪目看有錢何不遺子孫卻與他人作閒幹不知積金遺子孫子孫爲金翻悞身逋租役占犯刑獄奢侈蕩費隨風塵王君石堤堅不壊百年千年鎭長在不須更道求福緣仗義散財心獨快耳傍豈無懊惱詞慷慨勇決眞男兒世人讀書空達理此道寥寥誰得知

○集句

古意

千里佳期一夕休鳥啼花落水空流請看石上藤蘿月曽照張家燕子樓碧落有情空悵望春山無伴獨相求黃金用盡教歌舞不及盧家有莫愁

上已日紫峽山人席上

三月三日天气新杏花飛簾散餘春但將酩酊酬佳節何用浮名絆此身城外靑山如屋裏東家蝴蝶過西鄰一年好景君須記能解閒行有幾人

擬少陵秋興八首

一片閒雲萬里心數峯殘照半嵒陰驚風亂颭芙蓉水玉露凋傷楓樹林永夜角聲悲自語西山冦盜莫相侵步蟾倚杖看牛斗天上星惟玉壘深

二

江涵秋影鴈初飛家在千峯獨掩扉棋局動隨幽磵竹白雲應長故山薇越裳翡翠無消息蜀道干戈有是非多少朱門鎖空宅五陵衣馬自輕肥

三

秋日野亭千橘香滿城風雨近重陽林深老桂寒無子水國蒹葭夜有霜信宿漁人還泛泛海天愁思正茫茫西風白髮三千丈自笑狂夫老更狂

四

上盡重城更上樓煙波江上使人愁九天閶闔開宮殿萬里風煙接素秋啼鳥歇時山寂寂寒鴉飛盡水悠悠城中車馬應無數來往風塵共白頭

五

海燕西飛白日斜城頭落日起悲笳歸鴻欲度千門雪奉使虛隨八月槎鐘鼎山林各天性鳯笙龍管是誰家芙蓉生在秋江上莫怨東風當自嗟

六

紅樹靑山水急流浴鳬飛鷺晚悠悠溪云初起日沈閣長笛一聲人倚樓織女機絲虛夜月芙蓉小苑入邊愁魚龍寂寞秋江冷欲采蘋花不自由

七

一片孤城萬仭山愁看直北是長安天空絕塞聞邊鴈日繞龍鱗識聖顏嶺樹重遮千里目玉山髙並兩峯寒武皇沒後巡遊少宮殿參差落照間

八

教兒且覆掌中杯尊酒家貧只舊醅白髮不辭今日醉黃花深映棘叢開靑楓江上秋天逺舊國霜前白鴈來闗塞極天惟鳥道臨岐終日獨徘徊

仲春望日予爲社主諸公有不赴者是日無詩且散去雨中悶懷因取杜句繼以唐宋人句集詩九律各志所感奉寄詩皆人所習聞者姓名故不列載蘿石隱翁時在禹穴

爲人性癖耽佳句方駕曹劉不啻過南去北來人自老浮雲流水竟如何山中習靜觀朝槿洞口經春長薜蘿今夜月明何處宿稽山煙霧郁嵳峩

石門秀師

山僧獨在山中老來往風塵共白頭闗塞極天惟鳥道石門斜日到林丘花枝滿院空啼鳥夜思千重戀舊遊棋局動隨幽澗竹微軀此外復何求

朴居柱史

秋來何處堪消日多在靑松白石間一臥滄江驚歲晚獨騎驄馬入深山人生有酒須當醉世上浮名好是閒此地由來可乘興白雲長在水潺潺

南野上捨

客有可人期不來蓬門今始爲君開不嫌野外無供給且盡生前有限杯艸色全經細雨濕楡煙將變舊鑪灰白沙翠竹江村路到老相過得幾回

勾溪外史

捨南捨北皆春水芳艸和煙暖更靑幾樹好花閒白晝一方明月可中庭筍根稚子無人見江上流鶯獨坐聴寂寂柴門村落裏何人道有少微星

西臯太守

洞口春晴花正開無人不道看花回山妻早報蒸藜熟村巷傳呼宰相來白晝放歌須縱酒百年多病獨登臺明朝別後門還掩風雨惟知長緑苔

海村麾使

自笑鄙夫多野興謾勞車馬駐江幹雙雙瓦雀行書案片片輕鷗下急湍杏酪漸香鄰捨粥花枝欲動春風寒且看欲盡花經眼明月明年何處看

紫峽隱士居峽川

諸公衮衮登臺省東老𨿽貧樂有餘嶺樹重遮千里目故人那惜一行書藤花委地香猶在谷雨幹時手自鋤聞說小齋多野意白雲閒釣五溪魚

石林上人

石林精舍虎溪東盡日門前獨看松年老身閒無外事眼看春盡不相逢月明古寺客初到睡覺東牕日已紅今日鬢絲禪榻畔一畨淸話又成空

○詩餘

風入松次宋人題西湖

武陵春酒不論錢紅杏竹籬邊畫橋一帶靑靑柳蘭舟系瑪瑙坡前隔樹數聲鸚鵡誰家一簇秋千朱唇玉板鷓鴣天歌罷鬢云偏杜鵑啼歇淸明雨樓臺鎖幾處新煙沈醉折花歸去路傍拾得遺鈿

念奴嬌﹝雨中﹞

荼■﹝艸縻﹞初謝又山丹開過薔薇零落二十四畨花信了淸暑緑陰簾幕五月陂塘熟梅風雨病怯春衫薄重門靜掩客懷無柰蕭索惆悵緑綺弦空紫簫聲斷好事翻成惡睡起無聊還欲睡夢繞白雲丹壑怨別傷離新愁舊恨一醉都拋卻數聲山鳥醒來人在西閣

西村詩集卷下

●欽定四庫全書

西村詩集補遺

﹝明﹞朱朴撰

爲勾溪畫獨釣圖

松吹涼生錦籜冠鳥還云出坐中看勾溪數畆淸泠水更著何人並釣竿

題文衡山竹

衡山先生玉堂客援筆戲冩靑瑯玕蕭蕭痩榦疎疎葉疑有淸風六月寒

爲僧浩公畫雪嵓圖

雪嵓道者僧中傑踏雪曽參雪竇禪歸到雪巖心似水梅花紙帳日髙眠

訪許雲村不遇

發興尋閒爲破閒閒人底事出靑山春風似惜空歸去一路飛花送客還

雪景

水映平林雪滿山孤舟撐出斷橋灣梅花未漏春消息閒向湖邊載鶴還

紅梅

寒花本是冰霜面怪見誰家雪裏紅應恐路人輕著眼故將顏色換春風

孝隱村沈元懋國初人夏榮作孝子傳程都憲巽隱爲跋於後

巽隠爲書元懋傳昌黎曽作董生行安丰縣卽丰山裏今古同存孝隱名

爲朱南野畫扇

鏡中白髮星星變江上靑山日日閒盡向鏡中憂白髮誰來江上看靑山

爲養泉上人題

洗缽修齋煮茗芽道心涵泳靜塵砂閒來禮佛無餘供汲取甆缾浸野花

雞冠花

絳幘昂藏緑葉稀淩風起舞欲髙飛無因爲報天門曉獨立閒階顧羽衣

聯節坊張方洲二姫剪髮自誓邑聞於朝表其門

剪落烏雲四十秋死生孤苦雪盈頭金蘭玉樹聯芳第不數張家燕子樓

畫寄孫白峯

楓落吳江嘆索羣艸靑南浦正思君春深不見歸飛鴈獨上危峯望夕曛

正月十五日謝鄕飲

邑宰持書枉及門野人安敢負君恩羣賢畢集衣冠盛老我虛當齒髮尊芹泮暖風聞雅樂杏壇晴日麗芳樽酒闌拜罷扶歸路月掛梅梢雪後村

上已同友輩村郊行樂

三月三日出郭行風和日暄天气晴銜泥補巢舊家燕隔水喚春何處鶯壚頭小姫酒正熟道傍古墳人自耕勸君行樂貴及早明日淸明花滿城

賞菊

艸堂秋色富於春霜露飄香上幅巾病眼又酣前度酒寒花應識暮年人三閭賦後誰曽詠五柳看來迹已陳千古淸風君獨領肯教籬落負芳辰

初度日

一度生辰一擲梭百年有限柰如何同時骨肉看將盡後輩才能覺又多鄕飲薦書慚久負社祠嘉會數相過白頭又識春風面笑折梅花對酒歌

簫杖

五音刳節過眉裁七尺連枝九竅開笻幹固非韶樂具紫鸞聊假化龍材停吹夜月歌桃竹倦倚春風奏落梅年少風情衰老伴扶持還想鳯凰臺

題南極老人圖壽愛槐王徳澤

南極老人霜滿顚瓣香圖像壽觴前人間五福元推右天上三星合讓先赤縣王喬同譜系緱山子晉亦神仙爲君遐算從今祝願見重登六十年

孝子顧子芳刻木爲母奉事如生及順繼母慈孝相感以詩嘉之二首

刻木爲娘刻意深視成怡悅聽成音雕工易刻慈親貌難刻人間孝子心

二

事死憐君若事生母無前後孝俱成臥冰守柰千年後肯許王祥獨擅名

丰山孝子徐覽割股救母因贈

兒股傷殘母命存神功亦爲感慈恩懸知今日丰山裏不媿當年孝隱村淸譽只應惇薄俗上書誰與乞旌門由來此道無他報會見傳芳到子孫

近山爲徐履卿題

垂蘿絕壁好躋扳只隔煙嵐數步間不用移居深處隱桃源風景在人寰

山中晚行

煙光寂寞夕陽時逺近鐘聲卽復離路靜久無塵鳥迹客來惟有鶴先知

送汪白埜還杭立春日

野寺門前江可憐柳條難系木蘭船窮郊歲晚冰霜合剛待春風上別筵

詠盆中檜寓懷

老檜何年解服盆病膚猶帶石苔痕不知多少攣拳苦消得斯須灌漑恩屈節無材幹梓匠穠華有類閱朱門從渠束縛人休笑歲晚心期只自存

走索

絨索爲橋跨彩虹步從平地上虛空繡鞋半濕花梢露羅袂輕楊柳面風神女踏波行洛浦素娥辭月下蟾宮更憐玉臂垂雙翼彷佛靑鸞舞鏡中

送孫白峯北上次韻

千里南還又北行碧江煙艇畫中淸琱弓中鵠須持滿粉飾傾城讓後生老我期君嘗結夢是誰推爾定知名都城見月孤吟夜應憶山中別後情

爲云居正長老畫小幅山水

記得危巖倚石樓西湖煙景坐來收遙岑寸碧空王殿斷岸飛鳬獨客舟九曲屏山因雨洗六橋練水帶花流重遊預訂春來約未許靑山笑白頭

谷芳上人創二石橋謝以畫並題

村徑兩徒杠津岐賴相接歲久木盡摧來往多病涉吾師好施予毅然探囊篋伐石來西山架梁通便捷攄心不知勞旬日足功業行人履坦途無復待舟楫平生好修葺於此意自愜福報固不圖一念歷千刼願焉壽無疆期頥穩登躡

悼孫太初

太白山人謫仙李气節風流無乃似拄頰香鑪瀑外煙翻身采石磯頭水一從騎鯨飛上天復來人間今幾年來無定蹤去無迹只有麗句人間傳終南山髙幾千里苕溪霅溪渺涯涘此老精靈何處歸還在西湖月明裏孤山放鶴招同心巢閣先生林處士

謝王雨舟靈壽杖

武當山髙幾萬丈中有千年靈壽杖金光玉芝秀所鍾生在靑霞石嵓上雨舟先生道者流贈我一枝東海頭瑯玕潤滑鐵堅痩昂首屈項蒼精虯老夫病足如跛鱉藉此扶持少顚蹶朝出橫拖石壁雲暮歸倒拄溪橋月乘舟著篙馬著鞭淩髙涉下無不便爲尋短句謝遠意遶徑啄碎靑苔錢不愁化龍忽飛去不願提攜朝玉陛但願長挑沽酒錢日日登堂共君醉

雨中寄勾溪

冥冥稻花雨漠漠野雲秋颯響悲黃落絲飛亂白頭乍於燈下細偏傍枕邊稠累月寧蘇旱愆時卻送愁濕螢仍艸莽迷鶴獨林丘天地非無爲江湖可散憂積陰霾禦气深淖阻宸遊忍凍吾廬足啼饑比屋侔自非原憲病誰是子桑儔頗憶釣魚伴孤吟蘅杜洲

醉閒捲

富翁買田過千畝日日匆忙不飲酒貧老無錢囊橐艱日日飲酒醉且閒富翁回首問貧老酒盡囊空柰何好貧老答曰翁不知樹上好花開幾時兒孫各有兒孫計死抱黃金將付誰

哀湛秋

江瓶錫江湖三十年姓名徧與詩流傳山中老屋裹薜荔一爨累月寒無煙采輯盛音仍繡梓行道參禪了生死身事忙如風外云心情淡若江頭水翩然蹤迹歸乎來維摩示病銷筋骸一龕寒月鎖委蛻三昧熱火燒成灰老我交遊痛凋喪不解吾師脫凡相腸斷吟魂何處飛也應只在秋江上

西村詩集補遺

朱朴﹐字元素﹐號西村﹐嘉興﹝今浙江嘉興﹞人﹐一作嘉善﹝今浙江嘉善﹞人。好詩。善小幅山水﹐似黃公望﹑吳鎭﹐作蠅頭小楷﹐題詩其上。《嘉興府誌》《海鹽文獻志》《嘉善志》

